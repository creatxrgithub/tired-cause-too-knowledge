水心集﹝宋﹞葉適撰

水心集二十九卷﹐宋葉適撰。適有習學記言﹐已著錄。其文集之目﹐見於陳振孫書錄解題。趙希弁讀書附志者﹐皆二十八卷﹐又有拾遺一卷﹑別集十六卷。則獨載於書錄解題﹐且稱淮東本﹐無拾遺﹐編次亦不同。別集前九卷爲制集進捲﹐後六卷號外槁﹐皆論時事﹐末捲號後總﹐專論買田贍兵。讀書附志則但紀其集爲門人趙汝譡序刻﹐而不詳其體例。此本爲明正統中處州推官黎諒所編﹐前有自識﹐稱少讀適策場標凖﹐慕其文﹐至栝蒼訪求八年﹐得札狀奏議等八百餘篇﹐因裒輯彚次合爲一篇。蓋已非宋本之舊﹐惟趙汝譡原序尙存。然汝譡實用編年之法﹐諒不加深考﹐以意排纂﹐遂至盡失其原次。其間如財掜論田計諸篇﹐多論時事﹐當卽別集佚篇﹐不在原集二十八卷之內﹐諒亦不能辧別也。適文章雄贍﹐才气奔逸﹐在南渡後卓然爲一大宗。其碑版之作﹐簡質厚重﹐尢可追配作者。適嘗自言﹐譬如人家觴客﹐𨿽或金銀器照座然﹐不免出於假借﹔惟自家羅列者﹐卽僅甆缶瓦杯然﹐都是自家物色。其命意如此﹐故能脫化町畦﹐獨運杼軸。韓愈所謂文必已出者殆於無忝。吳子良荊溪林下偶談﹐稱水心作汪勃墓志﹐有云﹕佐佑執政共持國論。執政乃秦檜同時者汪之孫綱﹐不樂請攺﹐水心答書不從。會水心卒﹐趙蹈中方刋文集未就﹐門下有受汪囑者﹐竟爲除去佐佑執政四字。今考集中汪勃志文﹐已攺爲﹕居紀綱地共持國論﹐則子良所紀爲足信。而適作文之不苟﹐亦可以槪見矣。

水心集原序

備眾文名一家言者﹐在唐始著前不多見也。先生之作﹐從壯至老﹐繇今並古﹐日邁月超﹐神心窮天地﹐偉刻動海嶽﹐翼然如登明堂﹑入淸廟﹐黻冕崇麗﹐金奏而玉應。其光耀變化﹐如驪龍翔而慶雲隨也。盛矣哉﹐其於文乎﹗粹矣哉﹐其於道乎﹗蓋周典孔籍之奧不傳﹐左冊馬書之妙不續﹐詩迄韋張﹐騷降景宋﹐華與質始判﹐正與奇始分﹐道失其統緒久矣﹐世遂以文爲可玩之物﹐爭慕趍之﹐騁馳以其力﹐雕鎪以其巧﹐彰施以其色﹐暢達以其才﹐無不自托於文﹐而道益離矣﹐豈能言易知言難歟。或者反之﹐則曰吾亦有道焉﹐爾文奚爲哉。夫子不云乎﹕言之不文行之不逺。六藝非萬世之文乎﹐以詞爲經﹐以藻爲緯﹐文人之文也﹔以事爲經﹐以法爲緯﹐史氏之文也﹔以理爲經﹐以言爲緯﹐聖哲之文也。本之聖哲而參之史﹐先生之文也﹐乃所謂大成也。欲植傑木﹐必丰其根﹔欲瀦巨澤﹐必浚其源。文其澤木也﹐學其根源也﹐學與文相爲無窮也﹐是果專在筆墨間乎。集起淳熈壬寅﹐更三朝。四十餘年中﹐期運通塞﹐人物散聚﹐政化隆替﹐策慮安危﹐往往發之於文﹐讀之者可以感慨矣。故一用編年﹐庶有考也。昔歐陽公獨擅碑銘﹐其於世道消長進退﹐與其當時賢卿大夫功行﹐以及閭巷山巖朴儒幽士隱晦未光者﹐皆述焉輔史而行﹐其意深矣。此先生之志也。門人大梁趙汝譡序。﹝余幼時﹐先君東臯處士﹐以遺書一帙名曰策場標凖集授﹐諒讀是書﹐乃水心葉先生適在宋時所著也。其忠君愛國之誠﹐藹然溢於言意之表。惜乎前後亡缺脫落﹐有不可讀者﹐嘗慕求全集﹐竟不可得。及余領鄕薦﹐授官栝郡﹐先生乃郡邑龍泉人也﹐後徙居溫之瑞安。嘗因公事詣邑訪求遺本﹐無有存者。間或得一二篇﹐或數十篇﹐歷八載﹐始克備。有曰文粹﹐曰葉學士文集﹐曰水心先生文集﹐及余幼時所讀標凖集者﹐其總目有四。惟標凖一集﹐十亡其七八。公暇躬自謄錄其各集中所作札狀奏議記序詩銘並雜著成篇章者﹐得八百餘篇﹐編集彚次﹐分爲二十九卷。其所著經傳子史﹐編爲後集﹐總名曰水心文集。繡梓以永其傳﹐與四方同志共覽焉。集中字義脫落無可考者﹐不敢僣補﹐姑虛以待後之君子而正之。正綂十三年戊辰歲孟春望日處州府推官章貢黎諒謹識﹞

奏札狀表奏議古詩五言律詩七言律詩七言絕句記序墓志銘行狀銘靑詞疏文書奏啟祭文雜著

水心集卷一宋葉適撰

奏札

上孝宗皇帝札子

臣竊以今日人臣之義所當爲陛下建明者一大事而已二陵之讎未報故疆之半未復此一大事者天下之公憤臣子之深責也或不知所言或言而不盡皆非人臣之義也金並兼彊大而難攻故言者皆曰當乘其機積久堅固而不可動故言者又曰當待其時夫究極本末審定計慮而識所施爲之後先然後知機自我發非彼之乘時自我爲何彼之待今日之率易苟且習聞卑論而無復振起之實意則固以爲必當乘機必當待時以緩歲月而誤大事是必然矣且金知其不可以羈制中原久矣尼堪之立僞楚僞齊達蘭之還五路河南今酋之初又議割白溝以南而定盟好蓋其本謀未嘗欲於河東河北之外越而有之也顏亮𨿽威脇天下而北方起事以歸命者固巳系踵我之偏師𨿽浪戰無律亦能搗陜虢揺闗輔得其要郡而守矣然則金之所謂難攻者豈眞難而不可動者豈眞不可哉此姑未論可也方今之慮正以我自有所謂難我自有所謂不可耳夫我自有所謂難而不知變其難以從其易我自有所謂不可而不知變其不可以從其可於是力屈气索甘爲退伏常願和好抽兵反戍拱手奉金而暫安於東南臣以爲此今日之大患所當先論者也陛下感念家禍始初嗣位葺兩淮理荊襄慰綏蜀道安集歸正人立忠毅忠銳等軍教民兵弩手新城壁造器械講馬政糴米儲貨處處樁積臣誠愚陋竊計陛下志望廣逺中夜太息何止一事哉然而二十六年於此終未能奮發明詔有所舉動者積今之所謂難者陰沮之積今之所謂不可者黙制之而然也蓋其難有四其不可有五臣請得爲陛下條陳之夫重誓約畏先事以金幣啖鄰本景徳以來立國之素規耳旣隳於契丹復成於女眞以至於浮海再三而謀夾攻費數百萬以買空燕則又宣和之所畫也故斡裏雅布之始至也不過責納張覺紛亂元約而已尼堪復至又不過責悔割三鎭及間結伊都而已靑城之辱忍復陳之則又不過以爲當如誓書而已是三役者可謂覆滅天常神理不容之巨罪也然金自以彼直我曲用兵有名而國家遂爲之包容垢恥恬受奇禍竄逐議臣降詔謝過建炎未和則祈請不絕紹興旣和則絀損不較冊命行於至尊陪隸施於宰輔賴陛下威靈逺暢始得以匹敵往來耳置不戴之讎而廣兼愛之義自爲敵弱旣已久矣陛下欲尙加回護陰俟他隙則憤怒未昭固不足以激使受命之士若流涕行誅顯示決絕而國信所藏典故具在亦恐天下之大義未足以易有司之常守此則國是之難一也國之所是旣然矣而士大夫之論何獨不然故不以金人爲可怒而反咎平燕之不當不責主和之致寇而反罪守京之非策棄三鎭則同議者皆是割大河則簽書者不疑至於秦檜遂行其南自南北自北之論湯思退從而效之撤守棄地開門納敵幾危於隆興之初王之望尹穡翕然附和更爲務實黜虛破壞朋黨趨赴事功之說相承至今況守已撤矣地已棄矣和親成矣尙何實之可務何事功之可赴哉𨿽然此猶小人之論耳至若爲奇謀袐畫者則止於乘機待時忠義決策者則止於親徵遷都沈深慮逺者則止於固本自治髙談者逺述性命而以功業爲可略精論者妄推天意而以中外爲無辧小人之論如彼君子之論如此陛下欲詢眾謀則流言成市互爲廢興若斷以獨志則慮之不盡事難輕發如此則議論之難二也女眞方之前世非勁敵也然而童貫逃師於始至種師道玩冦於被圍李綱失守於太原李回掃迹於河上黃潛善不知南渡杜充未戰迎降趙鼎持重迄無定算張浚經略屢致奔潰此皆國家付托委心腹之大臣也賢佞𨿽異敗事豈殊陛下徧覽往策當艱難鼎峙之時豈無傑材異稟克就勲績者乎今環視臣前者後者疊進疊退其知此事本而可以反復論議者誰乎其抱此志意而可以策厲期望者誰乎以奔趨官簿爲閥閱以勾挍朱墨爲詳練能縛一姦民遂自許爲有智能斬一黥卒遽自負爲有勇其懷利尙同毀傷善類陰塞正路謀以力據要津者充滿內外陛下欲倚賴此徒責驥足於蹇步固無可言若出意收拾拔於度外則又孟浪欺謾無足憑仗此則人材之難三也國家規模特異前代本緣唐季陵夷藩方擅命其極爲五代廢立士卒斷制之禍是以收攬天下之權銖分以上悉總於朝上獨專操制之勞而不獲享其富貴之逸故內治柔和無狡悍思亂之民不煩寸兵尺鐵可以安枕無事此其得也然外网疎漏有驕橫不臣之國𨿽聚重兵勇將而無一捷之用卒不免屈意損威以就和好此其失也論者方偏樂安靖以爲寜有外虞而無使內變課其功效固己過於漢唐逺矣且靖康之事未聞我有一城一邑敢爲叛命而坐視敵人長驅深入惕息待死屠戮之慘與五代何異則得失之算豈不明哉夫徒鑑五代之致亂而不思靖康之得禍故李綱請裂河南爲藩鎭範宗尹嘗割邊面爲鎭撫皆隨以廢格陛下循守舊模而欲驅一世之人以報君仇則形勢乖阻誠無展力之地若順時增損則其所更張其所動揺闗系至重豈得易言此則法度之難四也𨿽然是四難者特其精華景象而已計其事實又有甚不可者焉古者以民爲兵不以兵爲民因事以養兵不養兵以待事兵聚則求戰不聚則不敢戰今食錢自日一百以上家小口累仰給於官國力不供而常有饑寒之色是以兵爲民也北方無事二十餘年終不解甲是養兵以待事也養兵如故和親亦如故是聚兵而不敢戰也合營屯廂禁見卒至六十萬羣挍貴將廩祿無算外虛州縣內困朝廷蓋兵以多而遂至於弱矣此舉天下以爲不可動者一也昔固有以乏財爲患矣未有皇皇汲汲取之無度如今日之甚者也自漕司造船督府犒軍而酒價十倍和買折帛行而民有二賦免役錢起供而役法獘鹽袋錢增添而鹽筴盡頭子勘合免丁牙契無不增錢而州縣之間益以苛碎大抵經總制錢爲州之害月摏板帳爲縣之害而西蜀折估靑艸水腳對減激賞隔槽名色其患苦又爲特甚天下之錢歲入於官者八千萬緡而支費常不足蓋財以多而遂至於乏矣此舉天下以爲不可動者二也夫誅討仇賊修立大事使不愆素是人主宰相之任也整挈綱目振舉小治使不失時是百官羣有司之任也未有以百官羣有司之任付之吏胥而能治者今自撿正都司六部列屬以及寺監皆綱目之所在也受守吏手能否莫辧賄賂公行闗節交市民寃不直事滯不決小事若此況大事乎蓋不信官而信吏使之然耳此舉天下以爲不可動者三也夫以官聽吏疲耎之名人情之所避也然而不免焉何也國家以法爲本以例爲要其官𨿽貴也其人𨿽賢也然而非法無決也非例無行也驟而問之不若吏之素也蹔而居之不若吏之久也知其一不知其二不若吏之悉也故不得不舉而歸之吏官舉而歸之吏則朝廷之綱目其在吏也何疑夫先人而後法則人用先法而後人則人廢不任人而任法則官失職而吏得志矣此舉天下以爲不可動者四也法𨿽用矣人𨿽廢矣然人材之定品孰堪爲某官孰不堪爲某官孰宜爲小孰宜爲大其可用之實猶在也今也任職則以人爲可廢擇官則爲人之餌學科舉掛名蔭計級而取循塗而進無不可爲者何賢何不肖何君子何小人之有哉亷恥日缺名實日喪風俗大壞而不可救蓋不任人而任法之獘遂至於不用賢能而用資格耳此舉天下以爲不可動者五也是之謂不特四者精華景象之難變而五者事實之尢不可動者也夫國是難變議論難變人才難變法度難變加以兵多而弱不可動財多而乏不可動不信官而信吏不可動不任人而任法不可動不用賢能而用資格不可動故期之以功名而志愈惰激之以气節而俗愈偸右列未能登進勇爵而儒生或以見薄爲愧信臣未足承接宻旨而外庭或以見疎爲疑公卿大夫私竊告語咸以今之事勢舉無可爲者姑以美衣甘食老身長子自足而已豈非今之實患深害一大事之殘賊者歟沿習牽制非一時矣其利害當講其虛實當明其是非當斷其廢置當決不講不明不斷不決陛下之志𨿽欲有爲將何所恃而獨行哉一世之人維縶手足塗塞耳目失正性矣豈知君仇之當報而爲陛下盡死力哉臣故曰二十六年於此終未能奮發明詔有所舉動者積今之所謂難者陰沮之積今之所謂不可者黙制之而然也然則其難者豈眞難乎其不可者豈眞不可乎蓋自古人君有𨿽居天下之尊位而不得制天下之利勢以卒於無成者矣陛下則不然以陛下之聖之武之勤之明博學逺覽絕識獨睿漢之宣帝光武唐之太宗皆不及也講利害明虛實斷是非決廢置在陛下所爲耳大議成立則國是之難者先變矣陛下之國是變則士大夫議論之難亦變矣羣臣之在內者進而問之在外者舉而問之其任是事者親用之其不任是事者斥逺之則人材之難亦變矣變國是變議論變人材所以舉大事也其所當順時而增損者某事耳非輕動而妄更易也則法度之難亦變矣四難旣變則兵以多而弱者可使少之而後彊也財以多而乏者可使少之而後裕也然後使官與吏相制而不制於吏使人與法相參而不役於法使賢能與資格並行而不屈於資格皆無不可動之患矣期年必變三年必立五年必成二陵之讎必報故疆之半必復不越此矣臣故以爲機自我發而非彼之乘時自我爲而何彼之待者也若置而不論因而不攺則我之所謂難者眞難矣金豈復有易攻之機我之所謂不可者眞不可矣金豈復有可動之時亶之廢亮之殞斡魯之叛皆彼之機也我何乘焉彼之時也我何待焉臣故以爲率易苟且習聞卑論緩歲月而誤大事者也臣晝誦夜思審觀天意稽考人心十五年矣今日始得對淸光發緒論陛下加聽之願反復詰難以究其始末非獨臣之幸天地祖宗之靈所以望於陛下也

上光宗皇帝札子

臣恭惟陛下始初臨禦思深慮逺曾未旬浹遽詔中外之臣各以其言疏列來上誠欲治之主正本始之先務也臣不敢泛濫條奏苟應故常惟陛下少畱聽焉臣聞古之號爲賢君者必能先明所以治其國之意能先明所以治其國之意知病所在鎪剔根柢不憚攺爲則𨿽已衰復興垂敗復成終必得其所願而後已不能先明所以治其國之意因循姑息隨目前之苟且望他日之逺大錯施雜用精神不應文理差舛久而無驗心志怠忽則𨿽巳興巳治之餘衰亂出焉況欲求其興且治乎所謂當先明治國之意何也蓋當微弱之時則必思彊大當分裂之時則必思混並當讎恥之時則必思報復當獘壞之時則必思振起當中國全盛之時則必思維持保守當四方賓服之時則必思兼愛休息先視其時之所當尙而擇其術之所當出不可錯施而雜用也堯舜三代莫不皆然秦漢以還可稱之君曁我本朝藝祖太宗聖人疊起積其勤勞奮其勇智功隆業巨垂裕來葉何嘗有迷其時而誤其術者哉陛下以臣之言視今之時則其時果當何尙而其術果當何擇歟豈以爲微弱而當思彊大分裂而當思混並讎恥而當思報復獘壞而當思振起歟抑以爲中國全盛而當思維持保守四方賓服而當思兼愛休息也無乃當微弱分裂讎恥獘壞之時而但處之以中國全盛四方賓服之勢用維持保守兼愛休息之術而欲庶幾乎彊大混並報復振起之功歟治道之象微而難知臣𨿽至愚竊論今日之事恐其繇前之時而處以後之勢用後之術而欲求前之功補瀉雜醫不能起疾禾莠雜種迄靡丰年此所謂治國之意當先明者也誠先明其意則國之所是可斟酌而定議論趍向可審詳而決課功責效可歲月而待臣昧死願論今日之未善者六事皆治國之意未明之故何謂未善者六事今日之國勢未善也今日之士未善也今日之民未善也今日之兵未善也今日之財未善也今日之綱紀法度未善也何謂今日之國勢未善請卽漢唐之興衰以考見宣和靖康之始末漢中衰也爲王莽所簒尺地一民非諸劉之有矣然其人心猶未潰也故光武以宗室疎屬至與乞食之饑民聚謀協力卒以誅莽而盡復漢業者二百年唐自天寶之後大亂相乘盜竊名字跨據藩鎭者接踵加以世有內患日就衰削亦以其人心猶未潰也故猶得專主行其命令盡覊縻其土宇者百五十年不至於播遷不復而使中原遂爲艸莽也國家宣和靖康之變𨿽曰小人造釁力取幽燕貪功不靖激成禍亂然三鎭𨿽割而其民未嘗願降也京師𨿽陷而天下未嘗有變也金𨿽以威立張邦昌劉豫而姦雄未有崛起而與我抗者也建炎巡幸逺至溫臺從衛隆佑分適洪贛川陜處置自爲扞禦三方阻隔不相聞知然臣民奔走愛戴無異平日及劉豫再犯江淮烏珠復取河南震動陵逼自以爲奔突之勢莫之敢挍然將士用命首尾鏖擊豫以退卻而烏珠大敗卒甘心而求盟焉自是宣和之末至紹興十年之後凡二十年之間中國實無潰叛之形也然終不免於罷兵增幣分裂南北以和寇讎大則無東漢戡復之勲小則無晚唐覊縻之政何也此臣所以深疑當時治國之意未明於微弱分裂讎恥獘壞之時猥用維持保守兼愛休息之術枘鑿不合矛盾相戾畏而安之佐成其鋒以致此也自是以來幾二十年顏亮凶狂離其巢窟跳躑一戰鼓聲所震常潤之屋瓦幾無寧者當是之時我方過於防慮豈敢謂其眞送死乎然而羣下反之諸華叛之卒殞其首於是中原響合殆將百萬而我以素無紀律之兵聲勢不接猶能所向有功是中國𨿽名屬彼而實未嘗潰叛於我者如故也自是以來休而息之愛金而不敢愛中原者又幾三十年矣歲月𨿽已逺長老𨿽已亡號令𨿽已絕然而臣揆之天理驗之人心察之事勢𨿽有名屬彼而實未嘗潰叛於我者猶在也陛下盍先明所以治其國之意而斟酌國是於此乎且夫微弱者必思彊大湯以七十里文王以百里是也分裂者必思混並秦晉隋之力爭藝祖太宗之無敵是也讎恥者必思報復夏少康越勾踐漢武帝唐太宗是也獘壞者必思振起秦孝公周世宗是也豈昔之能斟酌國是於此而今有不能乎若曰業已然矣吾獨柰何又曰天不悔禍吾其敢逆事之未立則曰乘其機也不知動者之有機而不動者之無機矣縱其有機也與無奚異功之未成則曰待其時也不知爲者之有時而不爲者之無時矣縱其有時也與無奚別然則用後之術而欲求前之功治國之意終於未明而今日之國勢亦終於未善而無所復論矣何謂今日之士未善自古國家曷嘗不以任賢使能爲急歟然而以意行事以人勝法者乃今日之所諱也故事之曲折無不諉法習而行之吏胥所工士大夫媿焉幸時無事將迎惟諾自可稱職而賢能遂至於無用矣其無用也故今之修飾亷隅者反以行見異研玩經術者反以學見非志尙卓犖者反以材見嫉倫類通博者反以名見忌是豈世之惡賢能歟賢能之無用勢有以激之也錮於朋黨沈於卑賤老於巖穴何不可者然而臣竊怪其說無用於世矣而風流日以墜失士俗日以頺敗官無素望人無定品諸路無平時之帥羣僚無充事之員舉躊躇嗟息而且以乏財爲患者何歟豈其旣以爲無用而可以抑遏又以爲有用而不可磨滅歟然則以爲有用而不求其實而收之以爲無用而不思其獘而救之者何歟此臣所以深疑治國之意未明而使今日之士未善也陛下盍先明之乎若治國之意終於未明則今日之士亦終於未善而無所復論矣何謂今日之民未善三代之養民臣猶未敢言也若夫漢當文景之際則公私有餘武帝則蕭然耗矣江左元嘉之政其盛衰亦然蓋民之富貧專系其用兵之多少矣自紹興之中年及乾道淳熈將五十年中間用兵一二年爾亦可謂少矣民之富州縣之寛宜與文景比而今獨柰何民力最窮州縣最困歟試卽士大夫而問今天下之縣曰某可爲歟某不可爲歟其不可爲者十居八九矣又試卽士大夫而問今天下之州曰某可爲歟某不可爲歟其不可爲者十居六七矣又問其不可爲者何事歟曰月樁板帳爾總制上供爾歸正人官兵俸料爾又問民力之所以窮者何說歟曰役法爾和買爾折帛爾和買而又折帛爾然則國家有休兵之實過於文景而天下被用兵之害甚於武帝何歟此臣所以深疑治國之意未明而使今日之民未善也陛下盍先明之乎若治國之意終於未明則今日之民亦終於未善而無所復論矣何謂今日之兵未善古人之兵以宿師爲拙以聚屯爲病不敢別異於民而特養之𨿽特養之不多數也一朝有事菽椹其食料簡其民𨿽少而未嘗不勝者厲而使之也今之特養者將兵禁兵廂兵世世坐食總其成數斯不少矣古人之兵患未得此數爾固足橫行於天下又有特養之大者禦前之軍屯駐四處鑄兵買馬截撥綱運貲力竭矣然而上下徊徨皆曰兵不可不養也屈意仇讎堅守盟誓行人歲遣賝貨空矣然而內外怵惕又皆曰兵不可用也不知兵旣不可不養而何以反不可用歟統副非人朘削廩賜卒伍窮餓怨嗟流聞議者又以爲就使用之終不可以致其死命也不知旣不可用而徒養之又何以徒養之者爲累歟然則昔人之能厲其兵𨿽少而必勝今日之以兵自累𨿽多而愈弱者何歟臣所以深疑治國之意未明而使今日之兵未善也陛下盍先明之乎若治國之意終於未明則今日之兵亦終於未善而無所復論矣何謂今日之財未善財之善者不曰米粟布帛取於民力之所有歟及王制寖廢運漁鹽榷酒茗以佐用度然終不盡利而亦不盡以金錢責其下之所無𨿽少而不得不足者蓋亦未至於一切肆行而不顧也今之茶鹽淨利酒稅徵榷何其浩大歟𨿽漢唐極盛之時盡一天下之輸曾未能當今三務場之數其又有浩大者經總制錢彊立窠名從而分隸和買白著折帛折變再倍而取累其所入開辟以來未之有也入旣若是出亦如之蓋常倉卒不繼相視無策遂印兩界會子而權之者有年數矣不知取錢之多旣若是而何以卒歲擾擾反憂不足歟今天下幸欲暫安於無事而徒以是錢爲患也設更有事其一切不顧而取之者又將覆出歟夫昔者不敢盡取𨿽少而猶足今日不顧而取之𨿽多而猶匱者何歟臣所以深疑治國之意未明而使今日之財未善也陛下盍先明之乎若治國之意終於未明則今日之財亦終於未善而無所復論矣何謂今日之紀綱法度未善昔之立國者知威柄之不能獨專也故必有所分控持之不可盡用也故必有所縱三代以上星分棊布悉爲諸侯其自居者千里而已此非後世之所能然猶堅植其四隅倚之捍禦封崇其險阨示以形勢至於對立鼎峙雌雄所爭則必隆其委任多其分畫豈無外重生姦跋扈致冦之患哉歷代相承莫之或變蓋非不欲其宻而亦不能不使之疎也然則盡收權變一總事機視天下之大如一家之細孰有如本朝之宻者歟嗚呼靖康之禍何爲金人作難而國家拱手歟小臣伏死而州郡迎降歟邊闗莫禦而汴都摧破歟今猶弗之悟也豈私其臣之無一事不稟承我者爲國利而忘其讎之無一事不禁切我者爲國害歟豈其能專而不能分能宻而不能疎知控持而不知縱捨歟此臣所以深疑治國之意未明而使今日之紀綱法度未善也陛下盍先明之乎若治國之意終於未明則今日之紀綱法度亦終於未善而無所復論矣恭承明詔念軍國之利害不能究知生民之休戚無以自達法或不宜於俗事或不便於時臣固以爲無大於此六者矣然而當先明治國之意而已不先明治國之意使此六者本傷於末壞心蠧而枝披支離渙散而臣之議論無所復用矣誠先明治國之意則臣今所論特其目耳源流汗漫變故萬端非兼考古今不能盡其理非並知難易不能通其變非獨悟良策不能操其決非豫覩成效不能待其久也陛下不以臣之愚試畱聽焉誠欲先明所以治國之意則固當視今之時陛下以爲今果何時歟果微弱歟則意固在於彊大矣果分裂歟則意固在於混並矣果讎恥歟則意固在於報復矣果獘壞歟則意固在於振起矣在陛下審觀熟察而已然則謂今之時爲中國全盛四方賓服者臣恐其名托之而實非也謂治國之意當維持保守兼愛休息者臣恐其形似之而實謬也在陛下果斷攺爲而已臣伏覩壽皇聖帝在位二十八年英武剛健勤勞恭儉整厲臣工變移風俗大志未酬親授陛下舜禹之美二典所載若帝之初何以過焉陛下嚴祇寅畏足以膺受付托仁恕溫厚足以慰答徯望虛心無我足以容受正直廣覽兼聽足以照臨欺蔽至公寡欲足以杜塞僥幸長駕逺馭足以招徠英傑於此而先明所以治國之意又何難哉譬之行天下者在所問津而已干犯旒扆無任恐懼

上寜宗皇帝札子﹝嘉泰三年﹞

臣聞欲占國家盛衰之符必以人材離合爲驗昔周文武身致多士作而用之順上天命最爲長久召康公從成王賦捲阿之詩言求賢用吉士其興托淵然以深其旨意沃然以長不以美而以戒其詞曰藹藹王多吉士惟君子使媚於天子又曰藹藹王多吉人惟君子命媚於庶人夫上媚天子下媚庶人不以抗犯爲能而以順悅爲得此豈有諂曲之意存乎其間哉忠信誠實盡公忘家惟以國之休戚關憂樂不以巳之曲直校勝負故能上爲人主所信下爲百姓所愛蓋人材合一之時和平極盛之治其效如此非末世所能及也往者陛下初嗣大寶臣服在百僚偶當進對輒不自已竊嘗申繹捲阿之義爲陛下獻天啟明聖徳意開廣志慮日新銷磨黨偏秉執中道人材庶幾復合和平可以馴致臣災疾羸殘目覩斯事不勝感嘆臣聞治國以和爲體處事以平爲極和如庖人之味焉主於養口而無酸醎甘苦之爭也使猶有酸醎甘苦之爭則非和矣平如工人之器焉主於利用而無痕迹節目之累也若猶以痕迹節目爲累則非平矣故善調味者必使眾味不得各執其味而善制器者必能消眾不平使皆效其平人臣誰無有巳惟眀主能使其忘巳仁宗初年嘗有黨論至和嘉佑之間昔所廢棄皆復湔洗不分彼此不間新舊人材復合遂爲本朝盛時臣久病積衰已絕榮望區區之愚所期人臣忘巳體國銘心旣往圖報方來如子事父無有怠竭職任所系畢智陳力分守所嚴極忠盡敬不私一身以自徇而與公家相爲先後如此則下知和平之實義上享和平之實福逺追文武近法仁宗以無媿於捲阿之詩陛下財幸

札子二

臣病苦餘日聖恩垂憐使轉漕湖外守符泉南今又特蒙收召入奏之初有兩處職事不敢不陳愚慮臣采湖南士民之論以爲二十年來歲𨿽熟而小歉輙不耐地之所產米最盛而中家無儲糧臣嘗細察其故矣江湖連接無地不通一舟出門萬里惟意靡有礙隔民計毎歲種食之外余米盡以貿易大商則聚小家之所有小舟亦附大艦而同營展轉販糶以規厚利父子相襲老於風波以爲常俗其不耐小歉而無餘蓄勢使之也故每遇小歉閭裏不能自相給惟仰州縣賑救城市之民靑黃未接食於常平者十家而九此事諸司當任責而漕司爲一路通融有無之處其責尢重然湖南漕司歲計所入甚少比江西才十之三四比湖北才十之五六曾不足以支本司一年之經用向者團簇大軍錢數多總司所取不盡可以通借故不自覺而反冒富厚之名自大軍錢屢減舊額總司按籍盡取積以歲月坐致漏底今漕司索然窮匱者五六年矣除湊足交頭之外毎遇新舊交易使者與屬官聚議搏手無以具接送之費臣比取乏諸郡小歉𨿽先事講求荒政終不能有所捐貸爲諸司之倡去歲祁陽蔣圏十借糧作過守令張皇一時駭動幸而就擒欲出少米以哺之力不能及竟閔黙而止臣以爲一司事力殫乏至此平居不足以自存萬一水旱急難辜負任使利害不細臣毎念漕司所得屬郡財賦久失定規不可復取本司當自擇其間利源與州縣百姓不相得宜制定規有則可以參酌施行者以漸經理庶稍有所作爲萬一水旱急難百姓指準之地此誠一路之急政不可忽也臣頃𨿽熟計不敢奏陳蓋剏始旣難而臣方病昏不能勝任今有通練敏達之士授以意指俾之講求許其自行無使貽害足以爲一路之預備寛九重之顧憂豈不幸甚

札子三

臣切以泉南素有樂郡之名與他州異蓋上供皆承平常賦過取殊少起輸以產錢定入橫費不多吏畏民不輕出令民愛吏思其遺化每示蠲放不知督迫郡計所入僅僅無餘比因更易頻仍通約歲終當欠四萬餘緡臣將去官百方補湊元交之數極爲費力若更積累日月竊恐所欠愈甚昔之巳放不免復取一切之政旣行吏民交相恨望樂郡之名自此不可復得矣臣仔細考究乃有本州島合得財賦逓年循習不加整會者二事其一南外宗子等請受錢準元降指揮轉運司與本州島各應副一半今照嘉泰二年計支一十三萬餘貫而轉運司自淳熈十五年止應副四萬八千餘貫又增撥漳州有名無實者其實每年只取惟二萬一千餘貫而已其米價錢轉運司合撥一萬五千貫近年只應副一半三項截日計虧少本州島錢四十二萬二千餘貫其二本州島遞年代爲宣信建昌邵武四郡發納上供銀一萬五千六百餘兩四州軍卻合應副本州島衣絹紬等自減半之後通計五千五百餘匹綿七千餘兩帷信州取足而疎惡不堪三州軍每年計虧三千二百餘疋積欠紬價至五十九萬八千餘貫臣以爲此二事於一郡非小故也且轉運司以合應副之錢委之本州島使自陪備以困民力其理豈得穩便況三州軍士上供銀本州島每年兩限起發不敢違欠銖兩而三州軍坐視不還使本州島自擘畫衣綿支散官兵於義安乎蓋轉運司於本州島爲所部官吏𨿽常伸愬不敢取必而三州軍彼此列郡不相統臨坐視積欠遂至百餘萬緡自應然爾自非守臣開析利害達於聖聰而陛下惻然主張特發聖訓厥獘無繇可革欲乞睿旨轉運司須管照元降指揮今後每歲應副本州島一半宗子米價等錢並令支實價不將有名無實者搪拄充數以致欠折其三州軍上供銀並本州島衣絹今後並令各自措置所有以前積欠卻與盡行豁除如此則本州島歲實可省三萬餘緡守臣更加撙節以補不足庶幾已放者不至復取一切之政亦未遽行樂郡之名可以不失仰稱陛下加惠泉民之意

上寧宗皇帝札子﹝開禧二年﹞

臣聞甘弱而幸安者衰攺弱以就彊者興今陛下申命大臣先慮預算思報積恥規恢祖業者蓋欲攺弱以就彊矣臣宿有志願中夜感發切謂必先審知今日彊弱之勢而定其論論定而後修實政行實徳如此則弱果可變而爲彊非有難也臣將博陳極論而事闊語長誠恐久畱天聽臣毎念契丹累世大國也女眞乃以數千人梃斗而天祚無戰不北遂至於亡以勢而言當是時我疑若可以分功者然終不得一逞而盧溝之役累世軍實皆殱焉何至此哉又況西兵我之勁卒也方臘猝叛聲揺汴都諸將提偏師俘臘無遺種矣渡江以後扈衛艱難誅剪盜賊大抵西兵西將之餘也夫契丹以燕遼全盛之力而滅於女眞崛起之兵我以闗陜驍悍之師而敗於契丹垂盡之將然則宣和彊弱之勢斯可識矣自是以來京城則陷中原則失維揚則渡江會稽則航海十年之間未有能與女眞抗者也其後彼與逆臣劉豫迫我不已激而思應於是我始能勝於大儀又勝於李家灣又勝於順昌柘臯而彼始與我定和矣顏亮凶狂自殞而我始能以敵國自立矣夫金以敗殞而後和𨿽和而猶不失爲雄我以應久而後勝𨿽勝而猶不敢盡用然則紹興隆興彊弱之勢又可驗矣今欲攺弱以就彊移迫動應久之兵而爲問罪驟興之舉作東南幸安之气而摧女眞素銳之鋒此至大至重事也誠宜深謀誠宜熟慮宜百前而不懾不宜一卻而不收故必備成而後動守定而後戰今或謂彼已衰弱彼有天變彼有外患怵輕勇試進之計用麤武直上之策姑開先釁不懼後艱求宣和之所不能爲紹興隆興之所不敢此至險至危事也臣願陛下先定其論論定而後修實政行實徳變弱爲彊誠無難者在所施設如何爾取進止

札子二

臣所謂備成而後動守定而後戰者臣伏覩建炎紹興渡江之後非不欲固守兩淮襄漢而金人衝突無常勢不暇及旣議和好則收兵撤戍巳有定約又不敢謀故淮漢千餘里常蕩然不自保也今𨿽分兵就邊稍圖外向然我旣能往彼必能來是時淮漢守備不全倉猝不過移治而專倚大軍迎敵勝負不可知要必扼江而後止如此則往者未足以系西北之望而來者已足以揺東南之心矣本期外攘豈願內擾萬一揺動將何賴焉故臣欲經營瀕淮沿漢諸郡各做家計牢實自守敵𨿽擁眾而至阻於堅城彼此策應首尾相接藩墻禦扞堂奧不動然後進取之計可言矣此臣所謂攺弱就彊實政之一也四處禦前大兵國家倚以爲命歲費緡錢數千萬米斛數百萬東南事力盡矣譬如亭子所賴四楹一楹有闕累及三陲無獨全者臣慮其間統副將挍人馬器甲營伍隊陣進戰退守必然未能一一皆是若今所委付果已得人尢宜曉夕用心事事警策件件理會若其人未當則利害甚多伏惟陛下審之重之此兵幾三十萬未可便望一可當十十可當百但一人眞有一人之用淮漢能守此兵能戰數年之內制勝有餘此臣所謂攺弱就彊實政之二也圖此大事莫先人材陛下比年首以大義倡率而在廷之臣和者極寡此未必皆怯懦首鼠不肯任責也亦繇積安之久素所不習耳聞目見茫然生疎昔宇文粹中論京城守具白時中自謂事非經歷則不知而況兩陣決機有大於此乎今天下亦非無智意材力願得自效若淮漢千里果當固守四處大軍果當精練四方之才隨其小大宜付一職使之觀事揆策以身嘗試習熟漸久方能捨燕安而樂麤澀易脆腐而爲堅彊勁敵在前行者思奮此臣所謂攺弱就彊實政之三也至於朝廷之上封域之內綱紀法度號令賞罰黜虛從實條目至煩然總先是三者則其餘可次第舉矣取進止

札子三

臣所謂行實徳者臣竊觀仁宗英宗號極盛之世而不能得志於西北者蓋以增兵旣多經費困乏寜自屈已不敢病民也王安石大挈利柄封樁之錢所在充滿紹聖元符間拓地進築而斂不及民熙丰舊人矜伐其美然陳瓘譏切曾布以爲轉天下之積耗之西邊邦本自此撥矣於是蔡京變茶鹽法括地寶走商賈所得千五萬內窮奢侈外熾兵革宣和之後方臘甫平理傷殘之地則七邑始立燕云乍復急新邊之用而免夫又興自是以來羽檄交警增取之目大者十數而東南之賦遂以八千萬緡爲額焉多財本以富國財旣多而國愈貧加賦本以就事賦旣加而事愈散然則英主身濟非常之業豈以貨財多少爲拘近者國用置司偶當警飭武備之際外人但見立式太細鉤校甚詳不能無疑謂將復取臣獨以爲不然何者名實不欺用度有紀式寛民力永底阜康此詔書也兩浙鹽丁旣盡免矣方以寛民而何至於復取乎參考內外財賦所入經費所出一切會計而總核之其理固當然臣謂國家之體當先論其所入所入或悖足以殃民則所出非經其爲蠧國審矣今經總制月輸靑艸折估等錢𨿽稍已減損猶患太重趂辦甚難而和買折帛之類民間至有用田租一半以上輸納者貪官暴吏展轉科折民旣窮極而州縣亦不可爲矣以此自保懼無善後之計況欲規恢宜有大賚之澤伏乞陛下特詔大臣使國用司詳議審度何名之賦害民最甚何等橫費裁節宜先減所入之額定所出之費不須對補便可蠲除小民蒙自活之利疲俗有寛息之實陛下修實政於上而又行實徳於下和气融浹善頌流聞此其所以能屢戰而不屈必勝而無敗者也攺弱以就彊孰大於此凡此皆其大要而已陛下不以臣爲愚且迂敢不自竭而詳陳焉取進止

水心集卷二宋葉適撰

狀表

安集兩淮申省狀

右逐一開具在前外然其間利害曲折亦復不少某竊照去歲敵入兩淮所殘破處安丰濠盱眙楚廬和揚凡七郡其民奔迸渡江求活者幾二十萬家而依山傍水相保聚以自固者亦幾二十萬家今所圑結卽其保聚下流徙者𨿽不能盡在其中大約已十餘萬家矣其流徙者死於凍餓疾疫幾殫其半而保聚之民亦有爲敵驅掠而去者散爲盜賊則又不在焉度今七郡之民通計三十萬家和議未定室廬不成就便和議有定其短長之期又未可知此三十萬家者終當皇皇無所歸宿蓋淮上四戰之場彊敵往來之地民生其間勢固應爾然自古立國未嘗不有以處之也無以處之則地爲棄地而國誰與共守設使今歲邊報復急此三十萬家者又將奔迸流徙而喪其生乎春秋戰國之時畫國而守大爲城邑小爲壘壁百里之國皆有邊面自非暴君苛政其民未嘗散之四方兩漢以後裂爲南北中原不合者凡數百年人在戰地各自爲家養生送死老子長孫未嘗有闕彼非有以自守不肯輕棄其鄕安能如此自唐以後至於本朝以和戎爲國是千里之州百里之邑混然一區煙火相望無有捍蔽一旦邊塵猝起星飛雲散無有能自保者南渡之後前經逆亮之禍近有布薩揆之寇累世生聚一朝蕩然故某昨於國家營度規恢之初以爲未須便做且當於邊淮先募弓弩手耕極邊三十里之地西至襄漢東盡楚泗約可十萬家列屋而居使邊面牢實敵人不得踰越所以安其外也蓋漢唐守邊郡而安中州未有不如此者也今事已無及長淮之險與敵共之惟有因民之欲令其依山阻水自相保聚用其豪傑借其聲勢縻以小職濟其急難春夏散耕秋冬入保大將憑城郭諸使總號令敵𨿽大入而吾之人民安堵如故扣城則不下攻壁則不入然後設伏以誘其進縱兵以擾其歸使此謀果定行之有成又何汲汲於畏敵乎所以安其內也夫徒手搏虎以幸其斃一夫之勇也一夫之勇未必驗而一夫之怯其爲驗也決矣爲天下者不以天下之大而就一夫之勇故某願朝廷以謀困敵以計守邊安集兩淮以捍江面使淮人不遁則敵又安敢萌窺江之謀乎故堡塢之作山水寨之聚守以精志行以彊力少而必精小而必堅毋徇空言而妨實利則今日之所行與漢唐之屯田六朝三國春秋之壘壁彼各有以施之不相謀而相得故也伏乞照會指揮施行

定山瓜步石跋三堡塢狀

某昨蒙差兼江淮制置専一措置屯田被命之始卽嘗深念以爲今之屯田與昔不同夫省運就糧分兵久駐磨以歲月待敵之變此昔日屯田之常論也頃自外寇驚騷淮人奔迸南渡生理破壞田舎荒墟十郡蕭然無復保聚今之所急在於耕其舊業而復其所常安守其舊廬而忘其所甚畏爾豈得以昔日之常論冒行之乎故某遽急且於江北創立三堡先作一層今三堡旣就流民漸歸所宜招徠安集量加賑貸今於東西一二百里南北三四十里之內其舊有田舎者依本住坐元無本業隨便居止其間有彊壯者稍加勸募給之弓弩教以習射時命程試利以賞激度一堡界分內可得二千家爲率萬一敵騎今秋再至隨處入堡與官兵共守此今日經營之大略也至於屏蔽江南防把口岸則其說尢長敢不盡布愚悃某去歲忝綴朝列首建防江之議繼來建康考詳前後案牘無非葺治戰艦布列岸兵栽埋鹿角釘設暗樁開堀溝塹計步而守數里而屯皆元勲故老之巳行謀臣策士之素講𨿽其間用之有利不利然終未有能捨此而特立者也況某晚進未學何所能爲不過守舉舊事期於無闕而巳如鹿角暗樁之類去歲論者固嘗指爲兒戲及扣其別有何策則又寂無所言某猶謂厲人心而堅守阻大江而自固則如前數事亦豈不足以立功至十月之末邊遽告急淮人渡江以億萬計江南震動眾情惶惑一日有兩騎僞效畨裝躍馬江岸相傳敵人至矣濟渡之舟斫纜離岸櫓楫失措渡者攀舟覆溺數十百人某始嘆息曰是眞不足賴也今𨿽岸步有寨江流有船鹿角暗樁數重並設溝塹深闊不可越踰其如人心已揺誰與力拒萬一敵兵果至彼皆棄之而走爾所以建炎紹興之間烏珠輩未嘗不徑渡江南如逆亮之不得濟而殞者幸也於是始捐重賞募勇士渡江北刼敵營石跋定山上下凡十數往返取其俘馘系累以報江南奮气見者賈勇而人心始安敵亦繇此卷甲遁矣然後知三國孫氏常以江北守江而不以江南守江至於六朝無不皆然乃昔人已用之明驗自南唐以來始稍失之故建炎紹興不暇尋繹爾然渡江之兵苦於江北無家基寨無所駐足故石斌賢之徒不能成大功宣司嘗急呼封益明王益欲令將兵策應和州竟閔嘿而止今石跋則屏蔽采石定山則屏蔽靖安瓜步則屏蔽東陽下蜀西護溧陽東連儀眞緩急應援首尾聯絡所築皆是故基磚石猶在今各堡無事之時只以五百人一將戍守常加修葺勿使廢壞収聚居民與之爲主今岸渡繁會自成市井若萬一有警乞從朝廷卽令各堡增募一千人照吐渾等仗並與幫収總領所請給隨堡防守教閱諸州禁兵抽摘二千人以九月至並於防江效用內摘那千人各堡二千五百人並堡塢內外居民二千家之勝兵者或臨時旋行招募亦各二千人各堡通爲四千五百人相共守把然後令制置司以八九月別募精勇敢死士千人厚幫請給以待刼寨焚糧直前搏擊之用蓋堡塢之成於防江有四利往日江南列營五萬人去歲亦不下三萬而民兵不預然止可坐食而守敵果窺江責其不走固已難矣而況進戰乎何者敵在北岸共長江之險兵眾騎多而吾軍之气已奪矣今堡塢旣立敵有所忌固不敢窺江就使來窺江南岸兵膽气自生志力得展使之前進無所畏怯一利也𨿽有各處戰艦然敵已在江岸或聲言奪船徑渡或實爲造舟之勢我之舟師往往不敢放出北岸勝負未決旁觀膽落憂恐萬端今堡塢旣成敵縱在江北我有應接之利或近岸排列千弩並發或捨舟登岸乘勢擊逐二利也至於海舟風帆八面便利捷疾尢在舟師之上然迫敵於岸而収全功者其勢易俟其入江而決死鬭者其勢難今堡塢旣成有易無難三利也戰艦甲士虛閒舟中擁戈坐觀從昔病之無策可治今舟得便利人無虛設四利也使虜果忌堡塢爲彼之害或擁大眾志在必取今石跋瓜步近在江津定山去江才三里爾我以戰艦海舟爲江中家計彊弩所及敵人腹背受敵自投死地理在不疑脫若敵人畏而不前置而不問盡力攻擊和滁眞六合等城或有退遁我以堡塢全力助其襲逐或迎其前或出其後制勝必矣此堡塢之利所以爲用力寡而収功博孫氏所謂以江北而守江南能立國於百戰之餘者非幸而免也故其欲因屯田堡塢之立収兵民雜守之用就於江面先作一層使江北之民心有所恃敵𨿽再來不復求渡騰突紛擾貽亂江南次第入深因其險要用其豪傑見圑結山水爲寨者四十七處此於官司之力無緣周徧特借以聲勢使自爲守春夏散耕秋冬入堡蓋孫氏六朝保固江淮之成規非充國先零棗祗許下之謂也不然則南北並爭之際無歲不有兵革淮人豈能屢逃屢復以自濵於流離死亡也哉某自去冬憂悸燻心舊疾之外復增新病背病半年呻吟宛轉自有攺兼江淮之命不敢辭避力疾督趣成此三堡其間條目極有未備而某羸證旣成不能扶持忍死以待畢事豈勝慚懼伏乞朝廷速賜選擇總練通方老於智謀之士前來建康紏剔某妄作疎漏之失考尋前史規畫縝密之舊克集功緒以究逺圖某不任祈叩之至所有定山瓜步石跋三處堡塢圖本並四十七處圑結山水寨居民戶口姓名帳策謹隨狀繳申伏乞指揮施行

辭免華文閣待制提舉西京嵩山崇福官狀

次對之職爲選甚髙曩玷畱都𨿽嘗假寵退甘窮巷固己黜幽恍歲月之屢遷何夢寐之敢及七十旣至一再控陳但得歸休便爲止足豈意矜憐枯瘁委曲陶鎔特畀新除復還舊物然而竊尋故實兼考前文惟必諧告老則或容賦祿以示恩今猶使奉祠則安得因閒而冒受夙夜自揆震驚靡遑伏乞俯諒微誠特賜敷奏寢免華文閣待制恩命只以本官依舊官觀不越常分庶幾少安無任局蹐俟命之至

辭免除寶謨閣直學士提舉鳳翔府上淸太平宮狀

聞命殊常省躬震越蓋臣子年耄而食貧上所矜閔則爲之攺祠賦祿所以示恩也至於超進職名寵光榮耀將以爲勸則非徳進而業廣不在玆選某頹齡暮景貧病交廹伏蒙至仁曲加憐念特畀祠官所宜祗服恩私俯僂拜受無敢後矣恭惟先帝大訓華閣袐藏學士寓直最爲淸近而某志行凋落問學空殫性與年䢐材隨老盡儻若貪榮冒處不知自引是彰聖朝濫予之過而非所以爲勸也伏望鈞慈特賜敷奏令某止仍舊職寅奉新祠所有寶謨閣直學士恩命乞賜寢免不勝俟命之至

辯兵部郎官朱元晦狀

臣聞臣子告君父之言必以實非其實而敢告者惟私意之是徇而忘君父之爲不可欺者也臣竊見近日朱熹除兵部郎官未供職間而侍郎林栗急劾去之士論怪駭莫測其故蓋熹素有文學行誼居官所至有績因王淮深惡不敢仕陛下差熹江西提刑使之奏事熹趦趄辭避終未敢前淮旣罷去陛下趣熹入對用爲郎官人知陛下進熹有漸無不稱慶忽爲栗誣奏逐去眾議所以洶洶不平臣始疑之以爲栗何故至此得非熹果有事外人不能知而栗獨得其實以告陛下也曁栗劾奏熹文字傳播中外臣始得以始末參驗然後知其言熹罪無一實者特發其私意而遂忘其欺爾栗𨿽貴而近臣𨿽賤而逺然臣子之於君父大義一也烏有栗以熹不實之罪欺罔君父之前而臣忍不以實陳於陛下乎栗言熹敢自稱私計非便只欲回就江西提刑已受省札不肯赴部供職臣聞熹旣受除郎官省札實時遣回江西提刑司接人客將兵卒等皆已辭去其時朝士有候熹者皆共見之熹以腳疾發動不任下牀遂申尙書省乞給假俟痊安日供職是栗謂熹只欲回就江西不肯供職者非其實也栗言熹四司郎官廳印記不肯収受推出門外令送長貳緣長貳不合収管郎官廳印記臣再令送還仍加鐫諭旣能出入宮門上殿奏事並徧謁宰執臺諫卽乘轎入部供職良不爲難兼郎官印記難以棄擲在外慮有失去其朱熹堅執不從臣爲貳卿不能率屬致其偃蹇拒違君命實負慚徳所有印記無所歸著不免令四司人吏抱守終夕至於達旦且臣聞熹未對之前腳疾已作當對之日偶然少止對下之日後與宰執臺諫相見腳疾痛復劇旣申尙書省祗受恩命止乞給假供職適會歇泊旬休未及將上所有郎官印記熹旣未供職豈可受乎熹巳申省乞給假矣𨿽欲聽栗鐫諭而扶曵供職可乎郎官未供職以前印記合是何官収掌此正長貳之所當知其可推以委熹乎是栗謂熹不受印記偃蹇拒違君命非其實也栗又言熹本無學術徒竊張載程頤之緒餘以爲浮誕宗主謂之道學妄自推尊所至輒攜門生十數人習爲春秋戰國之態妄希孔孟歷聘之風繩以治世之法則亂人之首也臣聞朝廷開學校建儒官公教育於上士子辟家塾隆師友私淑艾於下自古而然矣使熹果無學術歟人何用仰之果有學術歟其相與從之者非欲彊自標目以勸人爲忠爲孝者乃所以爲人材計爲國家計也惟蔡京用事諱習元佑學術曽有不得爲師之禁今栗以諸生不得從熹講學爲熹之罪而又謂非治世之法宜禁絕之此又非其實也栗又言熹欲索髙價妄意要津傲睨累日不肯供職以爲作僞有不可掩夫栗逆探熹之用心而暴揚之此非臣之所得知也臣所得知者熹以今月初八日除郎十一日再爲江西提刑栗之劾熹當在初九初十爾相去隔日之間而栗以熹累日不肯供職是栗急於誣熹而不自顧其言之非實也栗又言陛下愛惜名器館學寺監久次當遷郎官者只令兼權其視郎選亦不輕矣而熹乃輕之兵部郎官本系大宗丞計衡兼權以熹之故移計衡於都官而以兵部處熹所以待熹亦不薄矣而熹乃薄之臣聞陛下明詔曾任監司知縣者始得除郎其事久矣館學寺監𨿽久次而未嘗歷知縣監司則不可兼權豈得謂其當遷郎哉差除之際那換闕次移衡用熹熹何徳焉是又栗急於誣熹之罪組織其言語足其文爾而不自顧其言之非實也栗又言職制者朝廷之紀綱熹旣除兵部在臣合有統攝乞將熹新舊任並且停罷臣聞唐左右丞進退郎官矣本朝故事未之或然惟臺諫彈劾有停斥之請給舎繳駁有寢罷之文至於六部寺監舉劾其屬必曰乞行回避微其文婉其義所以重臺綱尊國體也今熹得爲栗之屬尙未供職而栗望風劾之且兼有給舎臺諌繳劾百官之例何哉栗以職制紀綱劾熹而先自亂之是職制紀綱非其實也凡栗之辭始末參驗無一實者至於其中謂之道學一語則無實最甚利害所系不獨朱熹臣不可不力辯蓋自昔小人殘害忠良率有指名或以爲好名或以爲立異或以爲植黨近創爲道學之目鄭丙倡之陳賈和之居要津者密相付授見士大夫有稍慕潔修麤能操守輒以道學之名歸之以爲善爲玷闕以好學爲己愆相爲鉤距使不能進從旁窺伺使不獲安於是賢士惴栗中材解體銷聲滅影穢徳垢行以避此名殆如喫菜事魔影迹犯敗之類往日王淮表裏臺諫陰廢正人蓋用此術此於陛下彰善黜惡封殖人才以爲子孫無窮之命者其損不細矣栗爲侍從就其蹇淺無以達陛下之徳意志慮示信於下而更襲用鄭丙陳賈密相付授之說以道學爲大罪文致語言逐去一熹自此遊辭無實讒口橫生善良受禍何所不有臣伏見栗恥不得與廟號之議遂爲樂堯之說而人知其橫怒詳定所人吏執覆遂請罷局而人知其専而況職匪風聞古有常守今又苟恣一身之狠愎不畏君父之髙明公形無實之言顯逐知名之士陛下原其用心察其旨趣舉動如此欲以何爲誠不可不預防不可不早辯也臣去冬蒙恩面對論一大事有四難五不可之條其說至長未獲究竟方齋心滌慮以俟陛下反復詰難庶幾竭盡愚衷今以郎官去畱何至上封事譊譊徒混宸慮哉蓋見大臣以下畏栗凶焰莫敢明辯積在厲階將害大體爾伏願陛下正紀綱之所在絕欺罔於旣形無惟其近惟其賢無惟其官惟其是摧折暴橫以扶善類奮發剛斷以慰公言國家之本孰大於此臣不勝效忠思報之至干冒宸嚴伏地待罪

淮西論鐵錢五事狀

臣竊見近歲私鑄鐵錢散漫江淮公私受獘人情揺動其事多端幸蒙朝廷不惜厚費特與収換始得寧貼臣昨在蘄州目見利害詢采吏民頗爲親切今暫領兼司所當隨時補緝務使淮人迄臻安靜謹具奏聞其事有五一曰開民間行使之路二曰責州縣關防之要三曰審朝廷稱提之政四曰謹諸監鑄造之法五曰詳冶司廢置之宜何謂開民間行使之路始初鐵錢不分官私民間不辧好惡得錢便使自禁私錢百姓懲創賣買交關文文揀擇或將官錢指爲私錢不肯収受或只要一色樣錢謂如舒蘄人各只使本監字號錢之類或只要新鑄官錢且免揀擇民旅持錢買物一貫之中常退出三四百至以米谷他物自相酬準城市尙可村落尢甚緣此行用艱難物貨稀少朝廷禁斷私錢本要流通官錢若官錢方更疑惑豈得穏便臣近以乾道同安蘄春大冶宿松漢陽定城新舊諸樣官錢釘板印榜曉諭民間令其從便行使亦立私錢樣令揀選不用令各州簽廳官委諸縣釘樣於都保又別差官親至村落委曲勸諭欲其耳目接熟用錢不疑須待官錢流通物價復舊方見禁斷私錢之利在臣本路已逐一如此施行其淮東湖北臣目所不見未知如何近因還司過蘄口鎭鎭民詣臣稱揚眞泰州凡紹興熙元年二年蘄春監所鑄錢皆嫌麤惡揀退不使臣尋令拆辯揀擇其字文模糊尢甚十居二三見已關會諸處別議措置然則揀擇用錢人情不甚相逺兼旣有新舊諸錢並私錢色樣不一曾經揀換錢文抵牾若不於行使地分明加告報終恐向後用者疑惑臣不敢作冶司發往兩路州郡欲乞自朝廷降樣行下永逺照使要令村落僻逺認識不疑民旅交易流通無礙如此則旣擾之精神可以収回人亦知収換之實利矣何謂責州縣關防之要兩路先後立限収換私錢淮東多而淮西少𨿽緣禁有遲速之故然積累數年委有許多私錢別無歸著其當與収換則一爾今已於限內申報盡絕而舊色私錢尙頗散在民間或限內賫赴不及出限不可投換或貫百少可無力投換或富人収藏意圖他時禁弛復得行用旣各盡絕難卹其餘然市錢用之中常有夾帶所幸民間識認擇出不要其新鑄私錢間有三兩文到市上者姦民窺伺豈肯遽已自禁戢以來號令紛紛爭爲嚴峻或令五家結甲或令旬申有無私鑄巡尉以捕捉入銜敗獲治經繇透漏沿流常要巡綽津渡皆須搜邏吏人甘伏決配官員當俟朝典臣撿照舊事及不住承準申明𨿽皆己遵守覺察然終未得關防之要必行則誣告羅織獄訟繁興泛行則便同文具姦宄仍在臣近令各州簽廳官責屬內廂巡地分都保等處専一禁止行使私錢之家旬具委無行使私錢結罪類申本司只此一令不必繁多但要行之堅久私錢無用私鑄自息此𨿽冶司職事亦但可施之本路欲乞朝廷指揮於行使鐵錢州郡除照官錢色樣從便流通行使外並要本州島月具更無行使私錢文狀結罪申尙書省蓋欲必無私鑄其說難信欲必不使私錢其事易遵況經収換朝廷爲民之意已足如有違戾懲治大吏一人自然震聳用命如此則令簡而可行實而可久矣何謂審朝廷稱提之政始作鐵錢非要添此一項泉幣蓋専以絕銅錢滲漏之患爾銅錢過江北旣有鐵錢以易之矣鐵錢過江南亦必有銅錢易之可也今爲銅錢地而不爲鐵錢地事不均平豈行法以來偶未之思歟故江北自行鐵錢之後金銀官會無不髙貴富商大賈財本隔礙而淮旁之民只是往來兩岸洲夾之內銅錢異用風波滯畱便已盤費消折安居𨿽久仍舊凋疎淮人嘆息以爲朝廷緣銅錢之故致令江北不得自在空懷抑鬱無與上聞近戶部建明權作兩淮交子百萬通行沿江州郡仍許入納淮人若驟得此數行用稍廣目前利益但臣采其土俗之論以爲月日稍久流轉不行必有減落百陌之憂將爲店鋪停塌之利若要稱提得所義理均平當使鐵錢之過江南亦如銅錢之過江北皆有兌換之處兩無廢棄之虞於江南沿江州郡以銅錢會子中半或一分銅錢二分會子直行兌換鐵錢計其所収或科撥付總領所或偏換銅錢則可以減諸監歲鑄之額或付兩淮和糶樁積馬料修城則更不支降交會亦於朝廷初無所失淮人知鐵錢過江有兌換之處自加貴重商旅之在淮南者亦不敢輕賤鐵錢則金銀官會及其它物貨自當低小如此稱提𨿽行鐵錢可以經久無獘若恐鐵錢過江兌換者多自合量宜撙節但要存此發泄一路而已何謂謹諸監鑄造之法臣切詳興監以來所鑄鐵錢其輕重厚薄精麤大小略爲相等就中淳熙七八九年中間蘄春監所鑄字畫精細輪郭堅明比於諸錢又爲精好十五六年以至紹熙元二則頓成麤惡習久生獘勢亦宜然昨鐵冶司急欲取勝盜鑄者遂翻新樣四季別爲字文舊重四斤十二兩今增爲五斤八兩新錢比舊大幾一輪臣竊以錢文宜一輕重大小宜均則民聽不疑行用不惑季別一樣自鑄工不能記憶民間何繇辯認而又新錢特大形迹舊錢常人之情喜新厭舊所以有只要新錢之說豈可舊錢遂成無用又特大者自爲貫辧則可行使分開互用串聯不合巨細視之新錢刻畫麤大其實不如舊錢用鐵𨿽多錢體不重但加比驗自可分明兼照自淳熙七年至紹熙二年上半年同春兩監通鑄過四百餘萬貫七年之前及他監所鑄又未有數目前公私行用官中自應保護舊錢其新錢但當鈐束監匠盡工鑄造深鑑末年之獘必如初鑄之精而已若徒翻樣增鐵以自別異深所未可故湖廣總所近有申請以新舊官錢不同未敢通用正謂此也臣已行下諸監只以蘄春監淳熙七八九年錢樣爲準務令精好更不添兩數及四季翻樣欲乞更賜聖裁庶幾民聽不疑新舊一等何謂詳冶司廢置之宜臣竊以臣僚初議専置鐵冶一司是時私鑄熾盛鐵錢流入浙西內地駭愕専官講求誠合權道乃其方略禁姦摧遏鋒鋭𨿽傷猛驟亦中事機今觀冶司陳請三十餘事皆已施行矣然終是論建太廣行移束濕至使諸司乖戾州郡掣肘人心驚疑異論蜂起自有各路監司任責指揮人情少安方敢向前措置此臣所親見也事變之來動以靜勝不在張皇其後冶司亦自畏縮𨿽已得旨者多不果用且如舒蘄兩監鼓鑄之政舊責守臣其增造減工糙惡生獘走弄文歷支用自繇當職官吏固宜黜罰爲冶司者但當督察稽考總其大柄而已取而自鑄遂致怨咨以爲破壞兩州事起倉猝至於碎置幹官撿踏創造廨宇營房列屬徒多控制州郡況鐵炭中賣處處增足非比銅坑苗脈須要尋求坐食端閒冗仗無用以臣所見私錢旣蒙朝廷収換若民間照樣行使則官錢通流州郡嚴禁夾帶則私鑄止絕鑄造並遵舊法而新舊錢不疑稱提出於均平而江南北如一逐路自有監司任責則提點江淮湖北空令取會迂回更乞聖慈與宰執商量數月之間合與未合結局協於權制不爲贅疣塞希恩僥幸之門杜貪功紛亂之意靜治不擾淮人自安臣謬蒙恩選委所有愚慮不敢不言干冒天威臣無任隕越俟命之至

蘄州到任謝表

始從參幕無最可書驟借専城以恩被錄對寵靈而甚願誤寄委以知難中謝伏念臣頃隸太常承乏博士方壽皇襲行舜禹之舊當陛下祗見祖宗之初頗預討論嘗叨奉引何幸淸明之上獲綴末班乃緣貧悴之餘自求外補逺役忽棲於故楚浮家幾徧於長川恭惟駕馭豪傑之時兼有収挽孤寒之道遂令試郡課以治民江黃之間山澤相雜素號僻左本極貧虛屬因淮南行鐵以來曁乎蘄口置監而後陰仰官鑪之羨不勝僞冶之煩浸用驕奢無復繩矩所以撿核增鑄禁絕私錢畏兩文銷折之多市井至於晝閉取十年工本之數軍庫爲之頓空解紛旣難任責良重將欲布宣國家拊循之徳奉行監司督察之威稍安人情麤給經費懼非孱拙所克堪勝玆蓋伏遇皇帝陛下詳於使臣察於知逺簡擢疎賤卽爲守望之親磨厲鈍頑収其敏達之效輯和邊面培壯本根臣敢不因時所宜以靜爲福日計不足𨿽無毫髮之功心力未窮尙答乾坤之造

除淮西提舉謝表

素抱迂愚自投閒散責之禦守試事淺而未酬就俾按行忝命優而難稱中謝伏以久令一使兼總三臺屬昔荒殘在權宜而當省於今墾辟蓋吏道之滋繁重以鐵冶之司旁制江湖之逺適幣泉淆雜之過幸朝廷収換之恩而錢之官私尙難辯其眞僞鑄有新舊致徒分於愛憎人心交疑物貨浸少玆爲大慮所貴周防譬之琴瑟旣解而更張然膠柱之譏猶在如彼馬牛不安於乘服則駭輿之患當思臣暫領蘄陽未彰善效弗諳淮土早動鄕情敢以章句之諸生輒叨金穀之劇選此蓋恭遇皇帝陛下順時除獘因事討論不惜厚費以解詿誤之窮愁不變本謀以消姦非之階禍臣祗承徳意遵用寛慈察部之條視身爲律倘刑罰可損而事以底定則威靈所被而民用遹寧

除太府卿淮東總領謝表

旣筦錢米又知甲兵本乞漫遊更叨煩委中謝伏念序遷學校固慚課業之荒唐內廹家門重困食用之寡薄一貧殆不可忍屢請期於必從然而辭尊居卑陳力就列視古爲訓於退則宜今乃升寄卿班示厥號名之寵預聞軍政制其財賦之權猥用榮章被之弱質若夫此地爰自積年務場壞而經常之鏹大虧綱運獘而濕惡之糧亦匱口累日重者近憂而已兵民俱困則逺患若何況於繇細入麤以輕馭重忽當警急無異承平國其選擇而使能臣姑冒昧而就祿此蓋恭遇皇帝陛下勤勞初載謹審外防謂臣麤讀古書合更時務因其欲斂藏湖海之上且復令周旋戎馬之間臣敢不事貴經通身先損節必吝出納是爲有司之常苟逃曠瘝終返腐儒之舊

謝除華文閣待制提舉西京嵩山崇福宮表

昭示眷畱未卽野人之賤寵還舊職復參近侍之榮姓名已沒於朽陳命賜忽超於新特伏念臣資朴疎信己之學乏進趣合變之能昨一內忝論思浸成違忤曁乎外専屏翰又負憂虞迄無顯效於盛時固合冥心於暮齒若乃羸扶短策緩駕卑車追憶悔尢濫軒裳之非據自嗟衰耄指林壑以言歸惟賴天度並涵皇明隠燭獲從容而善退保優佚之令終至於躑躅往愆寂寥久廢因玆告請遂曲軫於深慈悉與蕩除俾再通於禁籍尙糜素廩仍躡眞遊爲幸則然非願敢及此蓋恭遇皇帝陛下躬秉上徳化幾泰和馭臣以貴爲初羙俗在寛之用哀憐末路蓋欲補其前修矜卹老窮不忍失其故步竊仰鴻施有如神功臣身未殞而年䢐志空存而力盡𨿽曰愈重受恩之地然而莫知報國之方顚越是期兢慚罔措

謝除寶謨閣直學士提舉鳳翔府上淸太平宮表

帝典近而易遵皇居親而愈切超踰次對啟沃前旒顧慚衰邁之蹤難副知憐之厚宓以鑑觀治忽審擇後先大化所覃右文爲盛藏奎圖之府建自太宗直學士之官置從景徳逮玆列聖並煥鴻名分命諸儒遞升華序博逹今古從容規諷之間先識幾微補報職業之外臣力耕朽壤勤鑿枯泉空有胼手胝足之勞曾無曝背食芹之獻或進陪於閣職復嚴奉於仙靈淺陋則多潤色奚賴此蓋恭遇皇帝陛下同天造化與世範圍萬物覩聖而作新一毫皆上所成就存畱宿舊閔惜餘殘非必選賢示將假寵臣敢不寅恭異數夕惕茂恩待滿今祠終償晚歲乞身之願試尋末學少殫平生致主之忠

湖南運判到任謝表

冒選擇於久閒之日厚矣曷酬拜恩除於尙病之時羸而難任陳情未察恭命勉行中謝伏念臣思過特深自量尢審一昨賜歸於窮捨卽甘息望於榮塗惟君父之矜憐不衰與朝廷之記錄常在甫頒祠廩遽錫州麾𨿽許控辭終蒙注意遂出重湖之節假以灌輸之權示欲必行嚴爲期會臣子供奔走之職何敢屢違穹蒼垂覆蓋之私所宜仰戴載馳袢暑綿涉修程旣逹置司奉將隆指然念臣災屯合聚痾恙侵淩形質至於變移心慮從而昏奪累年沈痼眾藥備嘗曽微除愈之期僅有蘇醒之覺故人玩於存省惑疑無他醫工莫知主名可謂異疾今有事任於一路不爲少非展布其四體無以堪若姑以疲憊臨之則何但鹵莽而已更虞闕敗上累生成此蓋伏遇皇帝陛下法帝堯之知人致文王之多士考於已試寧使勿欺采其舊聞責以來效故令廢惰玷此光華臣敢不銷虛威以周下情立實信以觀逺俗視殘軀之可力傾盡而爲儻宿疚之或平糜捐以報

除祕閣修撰謝表

諗疾丐歸將待休於一壑疏恩寓職乃增重於三湘眾之所榮臣以爲忝中謝竊以典修中祕肇自政和必須資歷之多號稱館閣之舊屬厭時望積累外庸不虛論撰之名始副掄除之實伏思臣者素謂畸人𨿽早污於淸班亦濫塵於煩使施已深而未報福遽過以延災坐閱寒涼再䢐歲閏及此扶行而問俗幾成屍素以具官惘惘於簿書之程區區乎醫藥之事空抱膏肓之苦莫克砭磨迄何毫髮之勞可當褒序飾朽株以丹靑之美登醜石於珪瓉之叢凜然無堪躐是異數此蓋伏遇皇帝陛下至公衡聽兼愛曲成憐其拙疎若在所取不緣孤外而有遐遺使之托身文字之林掛名奎璧之次煥矣賁賚燁其寵章臣末路幸逄矢心銘激悵沈痾之縈薄未測頹齡恐綿力之支離弗酬大造

除工部侍郎謝表

未散沈憂徒抱不天之恨迄緣終制冒參掌土之聯再竊身榮永辜親養中謝伏念臣昨承君命而趨走遽罹家禍之悲傷當其冥迷仍復顧省𨿽云順變驚日月之不畱彊使復常恍形神之非昔記憐俯逮命召趨行賜先見於延和歸舊班於起部沐浴膏澤之美殆異餘人生施枯槁之恩有愈造物而臣摧殘故步損耗宿心豈無激昂之思滋甚衰遲之迫鎰稱銖失難課近功一憶十忘何裨未誼但積徊徨之媿莫知退避之方此蓋伏遇皇帝陛下龍徳顯行乾剛獨運毖而求助添以圖終拔臣寡特之中冀銷迎附察臣憂患之後多自創懲回視此生之幾何常懼移忠而靡及滄溟善下或堪涓勺之輸穹昊蓋髙尙謁公微之告

除吏部侍郎謝表

甫越兼旬遽移冠部畀之華劇增以事權中謝伏念臣素弱而不能自彊無材而願出人下乃欲安分匪云執謙胥疏退惰之中功名絕紀蹇產病昏之後意樂全銷天許會逄上命親近從冬卿而陪獻納考地貢而修虞衡外耀恩榮內藏拙守於臣何所不足愧臣無以仰承今也超六聯之淸髙司右列之銓序效職旣重責成必深用名已浮計實安有耳目睹記夙宵隠憂此蓋恭遇皇帝陛下有拔士之至明以好賢爲大徳馭下極稱亭之審待臣循理分之宜位著所嚴等威自辧臣蕭然二簋不勝禮樂之陳眇矣一金豈在範鎔之列𨿽勵平凡之操曷酬卓異之知

除知建康到任謝表

內參從槖之華外付帥垣之重蓋人以爲寵而臣之所憂中謝伏以行宮蒙髙宗臨禦之頻建業爲六朝都邑之舊感時𨿽逺撫事尙存義執仇讎安得不居今而思古慮先根本則豈容忘實而狥名藩墻初鋭於掃除堂奧遽煩於備警江流回繞遂將數里而屯民力空殫必也計丁而役募市人至萬數閱水艦且千餘欲以歲年之規責於旬月之近自憐憂患復苦病昏忽被趣行罔知攸措此蓋伏遇皇帝陛下文訓武克天施地生觀衣袽濡曵之爻所宜戒懼誦桑土綢繆之句尢在恩勤臣敢不怵惕以預防拊循而夙具視身衰謝已無欲速之心憑國威靈願附不爭之勝

代薛端明上遺表

臣聞不可移者有生之定數不能泯者將死之遺忠尙忍須臾願殫悃愊中謝伏念臣奮身孤逺逄世熙平孝宗聖徳愈新超居諌職陛下大明始照擢忝從官荏苒歲年驅馳中外諭上指於師漕未和之際宣國威於漢虜旣隙之餘書殿升華政途竊寵深慚非據不敢冒當迄荷隆慈許從晚退巖棲穴處未嘗不戴於堯天气盡形銷無復再瞻於舜日入冥已迫戀闕空多伏望皇帝陛下法泰道之裁成體干行之變化灼見物則不失義理之中審知治原常以仁恕爲本永膺大寶益邁昌圖

除華文閣待制提舉西京嵩山崇福宮謝皇太子箋

於禮有稽宜並今祠而賜免以恩未聽反叨舊次而重居猥以凋殘蒙玆化育伏念某不能則止旣老當休巳積處於退閒更求全於晚末故官何在初無昨夢之尋陳迹都忘杳若歸云之靜至乃興憐遐逺回念沈淪因再請之至誠煥一綸之新渥涇舟詠雅猶存飛躍之餘舜閣垂文復紀賡歌之盛稀闊喧於里社疑信雜於友朋血气旣衰𨿽云在得日月其逝終將奚爲恭遇皇太子殿下惟徳而譽時髦秉道而參國命內稟密訓備諳多士之長外穆周行靡失一夫之用以其昔忝班列之久不使驟從農圃之遊某敢不勉竭頹年溫理幼學庖廩有繼莫酬素食之譏扈衛無功益媿榮名之忝

受玉寶賀表

恭覩詔書元正日受玉寶者天運重來國寶再得感深昔念喜甚今逄中謝恭以聖宋一道相承九有率俾琢琱信璽膺受隆圖西祀東封借曰著神休於炳炳繼志述事於以見孝徳之兢兢變或隠而難防理無往而不復竊何止於陽虎獲乃自於蒙人憬彼逺方慕仁風而願獻特因方鎭轉誠意以上通兼陳樣冊之文益彰篆籀之實以至初秦永昌之刻我家備物之珍殆無或遺靡不具在亶明徳而密護迄假手以回還皇帝陛下師古以治身奉先而纉服何食息不存於祖業曽斯須敢怠於孫謀宜上穹之鑑臨挈東州而歸附敬致邦符之舊光昭帝命之新羣辟會同有司枚進江淮延頸望基本之常安關洛傾心想恩榮之徧及

受玉寶賀箋

副褘是禦洪惟內治之彰明玊寶來歸信矣外方之助順慰滿民望契合天心中謝恭惟皇后殿下徳靜而方仁潤以澤綬黃赤以受璽文與帝同服澣濯以儉躬志先婦道宜致家邦之慶聿觀符瑞之還喜協宸衷薦孚郊廟臣欣逄盛典陪阻近班趙璧全回無復間行而衣褐魯寶再得尙堪泚筆以書經

申省乞致仕狀

某伏自帖念初無藝能濫塵科目往備使令之偶乏猥超涯分而已多效職蔑聞捫心內愧今旣七十餘景不長素有气疾眩暈拘廹近尢畏寒澀縮慘懍咳嗽隨聲涕淚交下倦憊屢月瘦悴羸殘視蔭將息固無久存之理伏乞矜憐特賜敷奏許令致仕儻或垂逝之年猶保可全之節冀以歌詠太平之樂仰酬君父難報之恩不勝感激俟命之至

再申省狀

某伏準省札奉聖旨不允者上恩隆而未許誠不計其歲年下情迫以再幹敢自違於經律伏念某少而怯懦長益病昏方當壯盛之時已無血气之勇論建常慚於迂闊事功奚有於毫分況今老至而衰心意銷索目視耳聽皆瞶眊之餘手拘足攣非奔走之具惟欲乞身暮景得謝明朝麤希知足之風不爲學者之愧伏乞俯加矜惻特賜奏聞許令就今年致仕漁樵故物復還山澤之臞耕鑿遺民永被乾坤之造不勝衘荷激切俟命之至

水心集卷三宋葉適撰

奏議

法度總論一

欲自爲其國必先觀古人之所以爲國論者曰古今異時言古者常不通於今此其爲說亦確而切矣𨿽然天下之大民此民也事此事也疆域內外建國立家下之情僞好惡上之生殺予奪古與今皆不異也而獨曰古今異時言古則不通於今是擯古於今絕今於古且使爲國者無所斟酌無所變通一切出於苟簡而不可裁制矣故古今異時之論𨿽不可廢然臣有獻於此願陛下深思之蓋陛下之欲自爲其國者必將因其己行襲其舊例聽其巳然而不加振救之術以日入於積壞則不可謂之自爲其國苟爲不因巳行不襲舊例不聽巳然而加之以振救之術則如之何而可必將以意行之以心運之忽出於一人之智慮而不合於天下之心則其謀愈謬而政愈疎矣故臣所謂有獻於此請陛下先觀古人之所以爲國夫觀古人之所以爲國非必遽效之也故觀眾器者爲良匠觀眾病者爲良醫盡觀而後自爲之故無泥古之失而有合道之功且古之爲國具在方冊而巳其觀之弗難也陛下幸進臣而敎之指數策畫不終朝食而古人爲國之大槪森然見於目中矣陛下深覽太息作而深惟以斷自聖志則不待食頃而所以自爲其國者可決意行之而無難矣夫以封建爲天下者唐虞三代也以郡縣爲天下者秦漢魏晉隋唐也法度立於其間所以維持上下之勢也唐虞三代必能不害其爲封建而後王道行秦漢魏晉隋唐必能不害其爲郡縣而後霸政舉故制禮作樂文書正朔律度量衡正名分別嫌疑尊賢舉能厚民美俗唐虞三代之所謂法度也至於國各自行其政家各自専其業累世而不易終身而不變考察緩而必黜陟簡而信此所以不害其封建而行王道也秉威明權簿書期會課計功效核虛實驗勤惰令行禁止役省刑淸秦漢魏晉隋唐之所謂法度也至於以一郡行其一郡以一縣行其一縣賞罰自明予奪自専刺史之問有條司隸之察不煩此所以不害其郡縣而行霸政也論者所謂古今異時言古不通於今者謂王霸之未易分唐虞三代之未易復而已若將得其法度以制四海之命不去其所以害是者而劫劫然惴惴然害之愈深守之愈固膠而不解滯而不通此豈有古今之異時哉蓋古人之所以爲國者𨿽各系其徳之厚薄化之淺深世祚之長短然陛下卽而觀之豈有欲其行之而乃從而害之者乎然則今世之法度其害之者重大而難去深逺而難知矣視古之無害而求去今之害則陛下之國其大方數千里舉而自爲以復祖宗之舊雪百年之恥無不可者矣

法度總論二

昔人之所以得天下也必有以得之其失天下也亦必有以失之得失不相待而行是故不矯失以爲得何也蓋必有眞得天下之理不俟乎矯其失而後得之也矯失以爲得則必喪其得唐虞三代皆有相因之法而不以桀紂之壞亂廢湯禹之治功漢𨿽滅秦亦多因秦舊然大抵天下之政日趨於細而法日加密矣惟其猶有自爲國家之意而不専以懲創前人之失計矯而反之遂以爲功且東漢之末四方分割壞亂甚矣魏武𨿽嚴科條審律令以重足屏息操制羣下而截然使人各得自盡以行其職守者猶在也至晉之敗尢甚於漢南北角立遞興遞滅及其崛然自見者猶皆自有爲國之意使其下無飾非養過之心人存政舉隨其所立亦或了然可見及隋之末年喪亂蠭起癰疽潰裂而太宗一旦立法定制疏明簡直上下易遵然則魏不以諱漢之失爲興唐不以懲隋之亡爲彊夫興亡治亂各有常勢欲興者繇興之塗將敗者趨敗之門此其所以不相待而非出於相矯也唐末之亂重以五代𨿽生人之無寧歲久矣然考其所以禍敗亦何以逺過於秦漢晉隋之亡蓋國之將亡則其形證固已若此矣而本朝所以立國定制維持人心期於永存而不可動者皆以懲創五季而矯唐末之失策爲言細者愈細密者愈密揺手舉足輒有法禁而又文之以儒術輔之以正論人心日柔人气日惰人才日弱舉爲懦弛之行以相與奉繁密之法遂掲而號於世曰此王政也此仁澤也此長久不變之術也以仁宗極盛之世去五季逺矣而其人之懲創五季者不忘也至於宣和又加逺矣其法度紊失而亦曰所以懲創五季而巳況靖康以後本朝大變乃與唐末五季同爲禍難之餘紹興更新以及於今日然觀朝廷之法制士大夫之議論堤防扄鐍孰曰非矯唐末而懲創五季也哉夫以二百餘年所立之國専務以矯失爲得而眞所以得之之道獨棄置而未講故舉一事本以求利於事也而卒以害是事立一法本以求利於法也而卒以害是法上則明知其不可行而姑委之於下下則明知其不可行而姑復之於上虛文相挻浮論相倚故君子不可用而用小人官不可任而任吏人情事理不可信而信法惟其惻怛寛平麤得古人之意而文具亡實亦獨何以異於周秦之獘哉於是中原分剖而不悟其繇請和仇讎而不激其憤皆言今世之病而自以爲無療病之方甘心自處於不可振救以坐視其敗據往鑑今而陛下深思其故者豈非眞所以得之之道未講歟誠講之而行之當舉者舉當廢者廢昔之密者今爲疎昔之細者今爲大今日出令而明日丕變矣何俟於卒歲之久哉

法度總論三

所謂舉一事求利於事而卒以害是事立一法求利於法而卒以害是法者何也今朝廷之法度其經久常行不可攺變者十數條而已而皆爲法度之害故用人以資格爲利而資格爲用人之害銓選以考任爲利而考任爲銓選之害薦舉以關升攺官爲利而關升攺官爲薦舉之害至於任子則有數害自員郎致仕卽得蔭補爲一害太中大夫待制以上蔭補得京官爲一害一人入仕世爵無窮爲一害今者汰其謬濫限其員數又爲一害科舉亦有數害取人以藝旣薄於古今並與藝而失之爲一害古者化天下之人而爲士使之知義今者化天下之人而爲士盡以入官爲一害解額一定多者冒濫少者陸沈奔走射利喪其初心於今之法又自壞之爲一害一預鄕貢老不成名以官錫之旣不擇賢又不信藝徒曰恩澤官曹充滿人才敗壞又爲一害夫京師之學有考察之法而以利誘天下州縣之學無考察之法則聚食而已而學校之法爲害制舉所以求卓越方聞之士而責之於記誦取之以課試所言不行所習不用而制科之法爲害博學宏詞昔以罷詞賦而進人於應用之文耳美官要職遂爲快捷方式一居是選莫可退解而宏詞之法爲害募役之法本以免天下之爲役者耳今也保正長之獘通天下皆患之而役法爲害昔之勅律總核萬事朝廷隨時制宜定爲新書以一條貫有出意見莫知推行但曰撿坐申嚴而巳而新書爲害國家本患州縣之過失不得上聞故置監司以禁切之今也禁切監司之法又甚於州縣之吏豈以監司爲非其人乎抑惟其人而必用是法乎而監司之法爲害府史胥徒所以行文書給趨走𨿽堯舜不能廢也而今也植根固本不可揺動大官拱手惟吏之從而吏胥爲害又因以推昔之所行行經界則經界爲害行保甲則保甲爲害行方田則方田爲害行靑苗市易則靑苗市易爲害舉事立法無非所以求利而事立法行則無非爲害上下內外亦舉皆知其爲害矣然而賢者則以爲是必不可求之害庸愚者則恃其有是害也足以自容而其小人則或求甚於所害天下皆行於法度之害而不蒙於法度之利二百年於此日極一日歲極一歲天下之人皆以爲不知其所終陛下將何以救之哉故臣願陛下掲其條目而治之去害而就利使天下曠然一日得行昭昭之塗𨿽三代以上逺而未易言兩漢及唐之盛世可必致也

資格

請言資格爲用人之害以賢舉人以徳命官賢有小大徳有小大而官爵從之一定而不易此堯舜以來之常道也無有所謂自賤而歷貴循小官之次而後至於卿相如近世之所謂資格者然堯舜以來逺矣未可遽復則資格用人未可遽廢至於不能得資格之利而受資格之害資格之害深則人皆棄賢而爲愚治道日壞而不自知此不得不因今之法而少變之也夫計日月累資考𨿽堯舜三代則亦有然者而不以是待天下之賢才有徳之人何者賢才有徳之人以此官而稱此人可也豈可疑其資格未至而姑遲之哉至漢人則已患苦其獘守相列侯爲九卿九卿爲三公天下之賢才伏而俗吏用矣伊呂周召之儔非其不爲秦漢以後出而法度使之然也唐太宗𨿽以戰伐取天下而用人能盡其才不拘攣於常格以起一時之治尙有可喜蓋資格者生於世之不治賢否混並而無可別故以此限之耳而本朝遂以治世而行衰世之法藝祖太宗所用猶未有定式惟上所拔間得魁磊之士至咸平景徳初資格始稍嚴一寇準欲出意取天下士而上下羣攻之故李沆王旦在眞宗時王曽呂夷簡富弼韓琦在仁宗英宗時司馬光呂公著在哲宗時數人以謹守資格爲賢名重當世惟王安石破資格以用人一時所謂名士力爭而不勝其後章惇蔡京王黼秦檜相踵效之然而進小人而亂天下者此五人也繇五人之所用則當以不守資格爲諱𨿽然資格非善法明矣而李沆十數人者以守資格得名而其時亦以稱治何也蓋能別其流品以分君子小人之塗以定淸濁髙下之序彼其號爲徳度智略足以居大位者亦已素許之矣特欲其履歷以實之而已矣故其人有自小官而其望已足爲卿相至其久也亦卒爲之若此者可謂得資格之利也今也不然無有流品無有賢否繇出身而關升繇關升而攺官知縣繇攺官知縣而爲四轄六院繇四轄六院而爲察官繇察官而爲卿監繇卿監而爲侍從繇侍從而爲執政大臣或繇知州監司而爲郎繇郎而爲卿監侍從執政資深者序進格到者次遷而已矣若是而欲以舉賢才起治功其可得乎侍從不薦士宰執不舉賢執資格而進曰此足以任此矣陛下𨿽欲責之以事詢之以謀彼安所從知乎此臣所謂受資格之害也且本朝廢資格而用人無若王安石章惇蔡京王黼秦檜之爲相守資格以用人無若李沆王旦王曾呂夷簡富弼韓琦司馬光呂公著之爲相然考其功效驗其人才本朝以資格爲用人之利也故臣欲陛下審乎資格之實念今日人才衰乏已甚稍加變通號召收拾以終成資格之利而不受資格之害且天之生才也甚難人主之得才也亦甚難母夭閼摧折之使至於盡蓋今世猶有可用之人誠使朝廷之資格一出於人才之所當用則有資格之利而無資格之害矣

銓選

何謂銓選之害甄別有序黜陟不失者朝廷之要務也故自一命以上皆欲用天下之所謂賢者而不以便其不肖者之人竊怪人主之立法常爲不肖者之地而消靡其賢才以俱入於不肖而巳而其官最要其害最甚者銓選也吏部者朝廷喉舌之處也尙書侍郎者天子貴近之臣也處之以其地任之以其官與之以甄別黜陟天下士大夫之柄而乃立法以付之曰吾一毫不信汝也汝一毫不自信也其人之賢否其事之罪功其地之逺近其資之先後其祿之厚薄其闕之多少則曰是一切有法矣天下法度之至詳曲折詰難之至多士大夫不能一舉措手足不待刑法而自畏者顧無甚於銓選之法也嗚呼與人以官賦人以祿生民之命繇此而出矣使加之意天下不於此乎望治風俗不於此乎求厚人才不於此乎責實而將安所取之柰何舉天下之大柄而自束縛蔽蒙之塵坌蠧折乃爲天下大獘之源乎𨿽然是幾百年於是矣其相承者非一人之故學士大夫勤身苦力誦說孔孟傳道先王未嘗不知所謂治道者非若今日之法度也及其一旦之爲是官噤舌拱手四顧吏胥以問其所嘗知之法今吏胥上下其手以視之其人亦抗然自卞曰吾有司也固當守此法而已嗟夫豈其人之本若是陋哉陛下有是名器爲鼓舞羣動之具與奪進退以敍天下何忍襲數百年之獘端汨沒於區區壞爛之法以消靡天下之人才而甘心以便其不肖如此則治道安從出而治功安從見哉況自唐中世以前吏部用人之意猶有可考今之所循者乃其衰亂之餘獘耳百王之常道不容於陛下而不復也夫曰私曰偏曰怨曰謗曰動眾曰招權此末世之庸人所以恐喝其上而疑壞治道於將興之時者也陛下深考昔人之已行毅然不惑於眾因今之銓選一二人而付之蓋今之大臣與人以堂除者乃昔日銓選常行之事大臣不知其職任有大於此而止以堂除爲宰相之大權堂除爲宰相之大權則無怪銓選爲奉行文書之地也使今日銓選得稍稍自用若堂除之選盡歸銓部然後大臣知職位而銓選亦少助朝廷用人尙書侍郎者不虛設矣

薦舉

何謂薦舉之害使天下之大吏得薦舉天下之卑官宜若爲善法矣而今乃爲大害且關升令錄職官攺官京官若升朝官又轉而至員郎此朝廷自設限隔以分貴賤而使人非舉不得入若三考若四考有舉者三人若六考若七考有舉者五人則關升則攺官朝廷之立是法也豈不曰吾不徒與以賢能而與賢能不自知以薦而知乎然則朝廷歲與人以關升攺官者豈曰此誠賢與能者乎大吏歲舉人以攺官者亦豈曰此誠賢與能乎其人之得關升攺官者義豈曰吾誠賢與能者乎上不信其舉人者舉人者不信其求舉者求舉者不以自信必曰是皆不可知而朝廷之法旣巳如此則不得不出於此朝廷亦曰吾之立法旣已如此則不得不聽其如此然則是上下相與爲市均付於不可知而已故奔競成風干謁盈門較權勢之輕重不勝其求若此者不特下之人知之上之人亦知之矣方其人之未得出乎此也卑身屈體以求之僕賤人之所恥而不恥也此豈復有其中之所存哉及其人之旣得脫乎此也抗顏荘色以居之彼其下者又爲卑身屈體之狀以進焉彼亦安受之而巳相承若此則以此見舉以此舉人陛下之人才壞而生民受其病無足疑者嗟夫其始則或不至是矣而流獘之極皆固守而不思變且京朝官者已爲天下之所貴而朝廷亦自貴之矣不自貴而使天下亦不知貴之宜在朝廷無不可爲而計今或未之能也今合多而考累而任使其積日計月而無在官之過者可以循至於次第之京官毋必舉焉其誠可舉者因今之法而舉之與之以今之所與之官若是則庶幾乎士之稍自重者知有常途之可繇而不汲汲焉爲是卑身屈體以求之則僕隸賤人之所恥者亦或知恥矣其舉人者不困於求者之多庶幾乎知所自立而或能眞舉其賢能以報上矣解舉官之急姑用是要以風俗稍善治道稍明循次而進必無俟乎舉者而大吏或以舉其才則朝廷信而用之拔於常調此薦舉之正也然此有司之事執政大臣之所當請而後行朝攺夕定非若兵財之有所難也睥睨隠忍此而不爲之遂爲天下之大患亦可悲也

任子

何謂自員郎致仕卽得蔭補爲一害人臣以子任官亦國之重事也其與之宜當於義而稱於恩使朝廷錄功紀舊之意有所表見今自舉主而攺官率十餘年而至員郎繇常調入仕不過佐郡而止其功業未有以異且從而官其子豈以爲是庸庸無所短長之士而必使繼世爲之邪且又其仕而顯者職任功效或見稱於天下而不幸其官止於員郎則所以得任其子弟者亦無異於常調而至此者此所謂其義不當而恩不稱也

何謂自太中大夫待制以上蔭補得京官爲一害京官者朝廷之所貴重使天下士大夫更六七考用舉主五六人而後得之今闕逺而待之者多入仕久者至三十年始得攺官疾病憂患公私愆犯有終身不得者或一人特與攺官上下相目以爲異事今至使其爲太中大夫待制者卽以京官任子弟何重於彼而不惜於此耶豈爲侍從大臣之子則無俟乎舉主考第而巳能度越天下之賢士大夫者歟重之則其法窮而不能變輕之則其恩濫而不能變所謂輕重彼此不相應也

何謂一人入仕世官無窮爲一害古者裂地分茅以報人臣之有功使其子孫嗣之所以酬祖宗垂後裔也至於官使必有所宜不可以一夫官簿之所至苟應法令而直與之以爲恩則濫以爲法則獘以爲義則悖且朝廷不尙賢而尙貴朱紫混然夷跖雜處崇觀以來七八十年人臣不以道而得貴仕者在其元身則自宜削奪而今也子孫仕宦不知藝極驕侈無忌自稱世家將使世之賢者何以勸焉

何謂今者汰其謬濫限以員數爲一害且朝廷向之所以盡與之者不知其謬濫而姑爲是無窮之恩也今也知而汰之而徒限以員數則亦不可夫爲上者使其下以知義而已義所可與𨿽盡與之吾何所得吝不然與其一而棄其一曰此在吾限員之外耳此不得獨賢彼不得獨愚義理愈蔽而人紀隳矣故員郎非朝廷所甚重之官其常調而至此者可復勿與其果有勤勞或賢有徳聞於上者與之可也京官爲朝廷之所貴柰何以與從官執政之子弟以今之所與員郎卿監者與之可也計其入官之世次考其所任之多寡以稽其人有功無功賢與不賢爲之正法可也如是則可與者與之何必以員數限之乎𨿽然因今之法而有所變攺不得不出於是若舉公卿大夫之子弟而養之於學挍擇天下之明師良友以成就之使其材品卓然可以爲家國用則於此官使之而昔之法煩前衝後皆可一決而去而先王之意見矣科舉

何謂今並與藝而失之爲一害蓋昔之所謂俊乂者其程試之文往往稱於世俗而其人亦或有立於世今之所以取者非所以取之其在髙選輒爲天下之所鄙笑而鄕曲之賤人父兄之庸子弟俯首誦習謂之黃冊子者家以此敎國以此選命服之所賁者乃人之所輕且夫世之所重者豈必知重其人哉亦或其藝文之可稱者耳此固不足以卜其內今其可稱者又莫之獲而人之所輕者乃反得之然則上之求士而用之公卿大臣繇此塗出豈有始於爲人之所輕而終也乃足爲國家之所重者乎

何謂化天下之人爲士盡以入官爲一害使天下有羨於爲士而無羨於入官此至治之世而兔罝之詩所以作也蓋羨於爲士則知義知義則不待爵而賞不待祿而富窮人情之所歆慕者而不足以動其自守之勇今也舉天下之人總角而學之力足以勉彊於三日課試之文則囂囂乎靑紫之望盈其前父兄以此督責朋友以此勸勵然則盡有此心而亷隅之所砥礪義命之所服安者果何在乎朝廷得斯人者而用之將何所賴以興起天下之人才哉

何謂解額一定爲一害百人解一承平之世酌中之法也其時閩浙之士少有應書而爲解之額狹矣今江淮之間或至以僅能識字成文者充數而閩浙之士其茂異頴發者乃困於額少而不以與選奔走四方或求門客或冒親戚或趂糴納夫士之爲學其精至於性命之際而其用在於進退出處之間然後朝廷資其材力以任天下之重今也以利誘之於前而以法限之於後假冒干請無所不爲然則以其有是士之可取也而取之此其義理之當然者耳則解額之狹於彼者何不通之使與寛者均乎

何謂一預鄕貢以官錫之爲一害古之取士也取之四五而後定其終身而本朝之法不然其鄕貢也一取之而已一取而不復棄其人三十年之後憐其無成而亦命之官蓋昔藝祖之初憫天下士有更五代困於場屋而猶不得自選者因以爲之賜今也士人充塞偶然一得何足爲言則安用此而遂爲常法乎夫士者人才之本源立國之命系焉四患不除而朝廷於人才之本源戕賊斵喪不復長育則宜其不足於用也去四患得四利所謂養之於始自拱把而至於桐梓古人之言不可忽也

學校

何謂京師之學有考察之法而以利誘天下二代漢儒其言學法盛矣皆人耳目之所熟知而不復論若東漢太學則誠善矣唐初猶得爲美觀本朝其始議建學久而不克就至王安石乃卒就之然未幾而大獄起矣崇觀間以俊秀聞於學者旋爲大官宣和靖康所用誤朝之人大抵學校之名士也及諸生伏闕搥鼓以請起李綱天下或以爲有忠義之气而朝廷以爲倡亂動眾者無如太學之士及秦檜爲相務使諸生爲無亷恥以媚巳而以小利啖之陰以拒塞言者士人靡然成風獻頌拜表希望恩澤一有不及謗議喧然故至於今日太學尢獘遂爲姑息之地夫秉義明道以此律己以此化人宜莫如天子之學而今也何以使之至此蓋其本爲之法使月書季考挍正分數之毫釐以爲終身之利害而其外又以勢利招徠是宜其至此而無怪也

何謂州縣之學無考察之法則聚食而己往者崇觀政和間蓋嘗考察州縣之學如天子之學使士之進皆繇此而罷科舉矣此其法度未必不善然所以行是法者皆天下之小人也故不久而遂廢今州縣有學宮室廩餼無所不備置官立師其過於漢唐甚逺惟其無所考察而徒以聚食而士之負俊气者不願於學矣州縣有學先王之遺意幸而復見將以造士使之俊秀而其俊秀者乃反不願於學豈非法度之有所偏而講之不至乎今宜稍重太學變其故習無以利誘擇當世之大儒久於其職而相與爲師友講習之道使源流有所自出其卓然成徳者朝廷官使之爲無難矣而州縣之學宜使考察上於監司聞於禮部逹於天子其卓然成徳者或進於太學或遂官之人知繇學而科舉之陋稍可洗去學有本統而古之文憲庶不墜失若此類者更法定制皆於朝廷非有所難顧自以爲不可耳𨿽然治道不明其紀綱度數不一一掲而正之則宜有不可爲者陛下一掲而正之則如此類者𨿽欲不爲亦不可得也

制科

用科舉之常法不足以得天下之才其偶然得之者幸也自明道景佑以來能言之士有是論矣𨿽然原其本以至於末亦未見有偶然得之者要以爲壞天下之材而使之至於舉無所用此科舉之獘法也至於制科者朝廷待之尢重選之尢難使科舉不足以得才則制科者亦庶幾乎得之矣𨿽然科舉所以不得才者謂其以有常之法而律不常之人則制科庶乎得之者必其無法焉而制舉之法反密於科舉今夫求天下豪傑特起之士所以恢聖業而共治功彼區區題目記誦明數暗數制度者胡爲而責之而又於一篇之策天文地理人事之紀問之略徧以爲其說足以酬吾之問則亦可謂之奇才矣當制舉之盛時置學立師以法相授浮言虛論披抉不窮號爲制科習气故科舉旣不足以得之而制策又以失之然則朝廷之求爲一事也必先立爲一法若今制科之法是本無意於得才而徒立法以困天下之泛然能記誦者耳此固所謂豪傑特起者輕視而不屑就也又有甚此者蓋昔以三題試進士而爲制舉者以答策爲至難彼其能之則猶有以取之自熙寧以策試進士其說蔓延而五尺之童子無不習言利害以應故事則制舉之策不足以爲能故哲宗以爲今進士之策有過此者而制科繇此廢矣是以八九十年其薦而不得試者其試而不見取者其幸而取者其才凡下往往不逮於科舉之俊士然且三年一下詔而追復不俟科舉之歲皆得舉之將何所爲乎設之以至密之法與之以至美之名使其得與此者爲急官爵計耳且天下識治知言之人不應如是之多則三歲以策試進士使肆言而無所用是誠失之矣今又使制舉者自其所謂五十篇之文泛指古今敷陳利害其言煩雜見者厭視聞者厭聽且士人猥多無甚於今世挾無以大相過之實而冒不加之名則朝廷所以汲汲然而求之者乃爲譏笑之具今宜暫息天下之多言進士無親策制舉無記誦無論著稍稍忘其故步一日慨然天子自舉之三代之英才未可驟得亦不至如近世之冗長無取非惟無益而反有害也

宏詞

法或生於相激宏詞之廢久矣紹聖初旣盡罷詞賦而患天下應用之文繇此遂絕始立博學宏詞科其後又爲詞學兼茂其爲法尢不切事實何者朝廷詔告典冊之文當使典直宏大敷暢義理以風曉天下典謨訓誥諸書是也孔氏錄爲經常之辭以教後世而百王不能易可謂重矣至兩漢制誥詞意短陋不復髣髴其萬一蓋當時之人所貴者武功所重者經術而文詞者𨿽其士人嘩然自相矜尙而朝廷忽略之大要去刀筆吏之所能無幾也然其深厚溫雅猶稱雄於後世而自漢以來莫有能及者若乃四六對偶銘檄贊頌循沿漢末以及宋齊此眞兩漢刀筆吏能之而不作者而今世謂之奇文絕技以此取天下士而用之於朝廷何哉自詞科之興其最貴者四六之文然其文最爲陋而無用士大夫以對偶親切用事精的相誇至有以一聯之工而遂擅終身之官爵者此風熾而不可遏七八十年矣前後居卿相顯人祖父子孫相望於要地者率詞科之人也其人未嘗知義也其學未嘗知方也其才未嘗中器也操紙援筆以爲比偶之詞又未嘗取成於心而本其源流於古人也是何所取而以卿相顯人待之相承而不能革哉且又有甚悖戾者自熙寧之以經術造士也固患天下之習爲詞賦之浮華而不適於實用凡王安石之與神宗往返極論至於盡擯斥一時之文人其意曉然矣紹聖崇寧號爲追述熙寧旣禁其求仕者不爲詞賦而反以美官誘其已仕者使爲宏詞是始以經義開廸之而終以文詞蔽陷之也士何所折衷故旣巳爲宏詞則其人巳自絕於道徳性命之本統而以爲天下之所能者盡於區區之曲藝則其患又不特舉朝廷之髙爵厚祿以與之而巳也反使人才陷入於不肖而不可救且昔以罷宏詞而置詞科今詞賦經義並行久矣而詞科迄未有所更易是何創法於始而不能考其終何自爲背馳也蓋進士制科其法猶有可議而損益之者至宏詞則直罷之而已矣

役法

自熙寧爲募役法盡官府之役官自募之官受其病而民獲其利官當其勞而民居其逸𨿽然官豈能自爲其病與勞哉故差役之患𨿽去而募役之患方興故役錢者募役之患而今之保副正長者又募役所不能行之患也役錢則不可復論保副正長者乃役法之一事耳而今爲大患窮天下之能言者日夜相與謀之而不能自出一說也蓋昔者保伍其民而有保正副將以兵法部勒其下而其法曰募有材勇及一都之內物力最髙者戶長則以催科耆長則以追胥而皆有雇直煕丰之法其分畫詳明如此然猶紛紛而不能定其後艱難用度日缺講利源者無所取財以爲耆戶長雇錢者官未嘗盡支而爲耆戶長者亦不願請故取其窠名以起發上供而耆戶長之役盡以歸於保正副然則今之保正副募法未嘗不存而未嘗不彊差之也其計較物力推排先後流水鼠尾白腳歇替之差鄕胥髙下其手而民不憚出死力以爭之今天下之訴訟其大而難決者無甚於差役蓋朝廷之上其於庶事條目纖悉委曲動有法禁而所謂保正副者乃獨無法何爲其無法也名募而實差是以若此其不齊也而近世淺夫庸人之論不過仇疾於官戶誅抉於詭產其說有自宰執而與編戶齊役矣而詭產半天下其獘安可絕且不咎州縣之以差保正副長困民而區區然姑欲治官戶詭產何哉今復以耆戶長雇錢還州縣使二稅呼集之役有所分而隸之於保正副則差役之害大半已去矣使一都之內誠有材力可以服眾智勇可以率人者尊用舊法使爲保正若副而除其一戶二稅之半要使保正副者人欲爭爲之而不可而不使彊委巳而不願也夫如是天下豈復以差役爲患哉又如是則𨿽官戶無問新故亦皆可爲之而何以此督責官戶哉且今世爲民之意何其薄而辦官之事何其至也且京師有諸道諸道有諸州諸州有諸縣自縣而後親及於民也其勢宜使什伍比閭裏黨而後達於縣令則擇其人而爲保正副者正所以親切於民服習其小爭而無使至於大鬭教民使不犯省刑罰之先務也若此者其官事何所不可辦而今顧未嘗爲之施甚陋之意以與民較至下之策民愈爭而不知悔則鞭笞隨其後是獨何益哉是其行之非有所難而不思去者何也

新書

何謂新書之害本朝以律爲經而勅令格式隨時修立自嘉佑熙寧元丰元佑紹聖大觀政和紹興皆自爲書近者乾道淳熙已再成書矣以後衝前以新攺舊凡朝廷上下之所恃以相維持相制使者奉行此書而已且天下以法爲治久矣臣豈敢遽議新書之爲害如晉叔向之所以告鄭子產者乎然而有三害最近不可不知凡天下之事無不備於此書而人之智慮不能出於此書之外者一害也書旣備矣而事復獘法旣具矣而令不行則宜有說焉今止謂之各已有見行條法止於撿坐申嚴而已明知法不足恃而欲彊委之二害也人才因此浸以頹惰掎摭利害泛然推廣及其終也不過亦曰臣愚欲望申嚴巳行之法而已以法爲獘猶可言也以人爲獘不可言也三害也至於朝省之前後批六部之勘當諸司州郡之照條施行又其相習公爲欺誕以度歲月害之小者耳夫以法爲治今世之大議論豈可不熟講而詳知也蓋人不平而法至平人有私而法無私人有存亡而法常在故今世以人亂法不亂爲常語此所以難於任人而易於任法也𨿽然人則未易任也以唐虞三代之盛王至誠一意以相與而後其人可任今則安能至於不任人而任法則必任其足以行吾法之人而不任其智不足以知法與力不足以行法者而後法可任此易見之論也而今則亦未之能何也夫使是書而果已備天下之事則將何取於人蓋是書之所備者備其文不備其實備其似不備其眞也夫使見行條法誠已皆具而天下何爲尙有犯法而生獘者然非無其法之罪而無其人之罪也審矣今不攺其人而曰撿坐申嚴以諄復其法然則法終不行矣故任人而廢法𨿽誠未易論而任人以行法所以助法之不能自行者非必若今之所謂撿坐申嚴批狀勘當照條之類而已也不任人以行法而止於撿坐申嚴批狀勘當照條之類以煩天下之耳目使其人聰明憒眊智慮不知所出求以應故事而塞章奏則亦讙然願助陛下之申嚴此法令之所以日壞而人才之所以日消日用飲食而不能自知法爛道窮暫相縻系而無經久固結之道國威之所以不振彊敵之所以憑陵也臣故欲陛下縱未能任人而廢法以行唐虞三代逺大之政姑欲任人以行法使法不爲虛文而人亦因以見其實用功罪當於賞罰號令一於觀聽簡易而信果敢而仁若漢以來者可矣

吏胥

何謂吏胥之害從古患之非直一日也而今爲甚者蓋自崇寧極於宣和士大夫之職業𨿽皮膚蹇淺者亦不復修治而専從事於奔走進取其簿書期會一切惟吏胥之聽而吏人根固窟穴權勢燻炙濫恩橫賜自占優比渡江之後文字散逸舊法往例盡用省記輕重予奪惟意所出其最驕橫者三省密院吏部七司戶刑若他曹外路從而效視又其常情耳故今世號爲公人世界又以爲官無封建而吏有封建者皆指實而言也且公卿大臣之位其人不足以居之俛首刮席條令憲法多所不諳而寄命於吏此固然也然𨿽使得其人而居之如昔之所謂伊尹傅說之儔而已夫區區條令憲法仍爲不曉而與是吏人共事終亦不可然則今世吏胥之害無問乎官之得其人與不得其人而要以爲當革而巳矣府史胥徒自有國以來所同有也然必使上不侵官下不病民以自治其事而聽命焉而秦漢之獘法屈天下之豪傑繇刀筆選而至三公今幸已甄別品流而其餘獘未盡去且又皆以天下經常之事立爲成書以付之彼吏得知之而官不得知焉此其爲害又過於秦漢何者今百司之吏其爵其祿往往有士大夫之所不敢望漢之公府掾諸卿主事辟召皆天下名士其權柄足以動揺守相者今之所謂都錄行首主事之類是也此直以鞭撻戮刑待之而髙爵厚祿若是何哉今官冗而無所置之士大夫不習國家臺省故事一旦冒居其位見侮於胥今胡不使新進士及任子之應仕者更疊爲之三考而滿常調則出官州縣才能超異者或遂錄之若此則有三利士人顧惜終身畏法尙義受財鬻獄必大減少吏曹淸則庶務舉且因以習士夫使之有才而無至於今世之偸惰一利也更疊爲之無根固窟穴之患無保引私名之獘而封建之勢因以去矣二利也增員百餘稍去冗官之患待闕擇地爭奪伺候之風亦漸衰息三利也得三利去三害此亦非有勞民動眾之難者京師紀綱之首吏曹淸則諸司州縣之吏蠧亦必少異於今日蓋結托干請有所不行與決眾事整齊簿書不爲疑玩則下知畏故也

監司

何謂監司之害朝廷之設官也必知其所以設官之意其用是人也必先知其所以用是人之說州郡眾而監司寡謂州郡之事難盡察也故置監司以察之謂州郡之官難盡擇也故止於擇監司亦足以寄之自漢以後所謂監司者亦若是而巳未暇及於嶽牧相維之義也且其若是則奉行法度者州郡也治其不奉行法度者監司也故監司者操制州郡者也使之操制州郡則必無又從而操制之此則今世所以置監司之體統當如是矣今也上之操制監司又甚於監司之操置州郡緊緊恐其擅權而自用或非時不得巡歷或巡歷不得過三日所從之吏卒所批之劵食所受之禮饋皆有明禁然則朝廷防監司之不暇而監司何足以防州郡哉且不責其大而姑禁其細何哉是謂不知設官之意用人之說而沿微文以立法一失也故監司弛惰人反以爲寛大上亦以爲知體監司之舉職人反以爲侵權上亦以爲生事此眞大謬戾者也夫監司者以法治下以義舉事者也今轉運司則以剗刷州縣之財賦候伺其餘羨衮雜其逋欠爲一司歲計之常提舉司則督責茶鹽用法苛慘至常平義倉水利民田則置而不顧提刑司則以催趣經總制錢印給僧道免丁繇子爲職而刑獄寃濫詞訴繁滯則或莫之省焉是監司之不法不義反甚於州縣故今之爲州縣者相與聚而嗤笑監司之所爲豈監司之本然哉是謂不以法治不以義舉之權付之而使監司之所操者在州郡之下矣二失也且不以法不以義則所爲付之事功者固宜得其實焉今也轉運司徒報上供之數於戶部而轉輸運致之實則無之則其所以總一路之財計者將何所用也茶鹽則已受其剰利於榷務都場而提舉司受其掯畱掌其住賣督其煎煮爲之索逋理債而已經總制錢州郡各已趂辦上供而提刑者徒文移知通収索季帳稽考綱解以報戶部而已是三司者以此爲職徒養資考多人徒憑意气作聲勢以便其私可也國紀民命何賴於此是謂旣無法無義而事功又不得實三失也至於還轉運之權以淸戶部之務罷提舉之事以一轉運之權又皆今日之甚急者昔人謂止擇十道使猶患不得人則監司者蓋甚重矣豈以爲例差循致之用哉

水心集卷四宋葉適撰

奏議

始論一

有天下之大必盡天下之慮不盡天下之慮鮮無患矣太祖太宗受天命身自剪平者七國盡有漢唐之天下惟燕薊前入契丹力未能復而趙保吉兄弟亂西方靈夏繼陷其後耶律浸驕繼遷始自立邊益警備矣當國事者不復深究始末直以中國旣大也道徳旣富也患不能保境土息人民而已豈不足於二陲之區區哉非惟不務討伐二敵以定西北之疆域而乃反行聘使封冊以申百年之誓信屈意而奉幣帛専力而守和好同此者爲正論異此者爲浮薄方其盛時南北相爲兄弟而天下無兵安寧久於前世自以爲天下之慮盡於此矣然而憑侮不除芽蘗終在小人因其間隙倡復燕之謀前釁始鋤後患隨出民心未變而國家之守離矣始也誤委三鎭而兩河諸城猶以死固拒太原之帥猶力竭而後就擒建炎嗣統獨已失者河東耳其它固在也大臣怯懦不能當日夜以謀退郤於是二年始盡失河南北紹興元年又失京東西三年又失五路此非有叛將亂臣據而與我爭衡者也劉豫乃自女眞援立之爾又尼堪死僞齊廢金用事厭兵舉數千里之地以還我夫不戰而得數千里地天誘之也然一旦烏珠背盟苦戰則所謂分畫者才江以北淮以南而我亦莫敢較焉至顏亮屠隕北方潰亂歸義之民處處屯聚京東西秦鳳熙河州縣相次而復中國之威庶幾振矣然宰輔無狀踵失策繼舊盟卒亦黽勉割四要郡畀之徒使中原遺黎飲泣內恨絕望於我夫我不能守則民𨿽不爲變而終以分裂我不能守則地𨿽已得而終以失之其故豈有他哉始慮事之不盡而其患至此也慮事不盡使百七十載之天下不因民之怨叛而直失其大半隘處江浙以爲南北之成形六十年矣嗟夫是已往之事不可追而悔者也方來之慮不盡則天下之患又將有甚於此者豈可坐而講堯舜三代之舊洋洋焉熙熙焉而不思內外之分不辧逆順之理不立讎恥之義一切聽其爲南北之成形以與宋齊梁陳並稱而已者乎成敗瞬息也得失反復也何常之有慮不盡則昔之天下𨿽大而不能守慮之盡則今之天下豈惟能守之而反可以取之矣故以一取百帝王之慮也以一取十霸彊之慮也以一取一必至之慮也加以思內外之分辧逆順之理立讎恥之義又取吾之所失而非冒彼之所得也愈於必至之慮也夫以一取百以一取十其難明矣然取之者慮之盡也以一取一其易明矣然不取之者慮之不盡也今將盡天下而慮之而後以一取一者可得而見故不可以泛辭舉不可以偏說定不可以逺事言也

始論二

不盡天下之慮而終失天下之大計此最大事不可不極論也古之所謂忠臣賢士者竭力以行其所知言欲少行欲多言之若麤行之必酬故人莫敢多言而精於力行今世議論勝而用力寡大則制策小則科舉髙出唐虞下陋秦漢傳合牽連皆取則於華辭耳非當世之要言也𨿽有精微深博之論務使天下之義理不可踰越然亦空言也蓋一代之好尙旣如此矣豈能盡天下之慮乎有大利必有大害爲國者不敢専大利而分受其大害以人參之使其害消昔之帝王莫不然國家因唐五代之極獘收斂藩鎭權歸於上一兵之籍一財之源一地之守皆人主自爲之也欲専大利而無受其大害遂廢人而用法廢官而用吏禁防纎悉特與古異而威柄最爲不分𨿽然豈有是哉故人才衰乏外削中弱以天下之大而畏人是一代之法度又有以使之矣宜其不能盡天下之慮也自趙元昊反重之遼人求關南地天下之士始稍奮發深思逺慮以爲之說然而內墮好尙之多言外阻法度之自利未能得其中也不幸熙寧攺法之事起自是以迄於宣和之末靖康之初士大夫爭法之新舊辧黨之邪正鼓爲烈焰張爲洪流而已過此何暇言之是又熙丰之後因於世故之紛更而不能盡天下之慮也靖康之難至痛極憤此上下深謀不知寒暑寢食之時也而苟目前忘大辱者爲南自南北自北之論視宗廟君父之讎如疥癢之在身忍而不搔無害也眀示禍福以刼脇衣冠舉俛首而奉讎故二十餘年未有出思慮於飲食刀筆之外者況其逺者乎是又紹興以來爲小人之所挾制而不能盡天下之慮也陛下總權綱執樞要責功能課勤怠崇實用退虛名審於考察謹於遷敍破流品以求人才右武官以率勇敢天下靡然知上意而從之矣然而懷欲爲之心者以無所爲而消縮負妄作之累者以有所托而回容利惟謀新害不攺舊取民者已困矣猶以爲仁政趨事者已獘矣猶以爲良法國無駿功常道先喪士無奇節常心先壞俗衰時迫誰與謀長是又隆興以來不能盡天下之慮也自非深觀逺覽徧知前失而不諱堅志彊力獨行所難而不惑當爲則爲毋以爲昔未嘗有當攺則攺毋以爲今方循用除百年之宿蠧開興王之大道計歲月之舉措求日新之功效明發慷慨同於饑渴庶能盡天下而慮之乎故臣願條列前後之源流疏陳當今之本務成敗得失皎然而不亂所以佐聰明之一二者也

取燕一

致靖康之禍在於取燕追論靖康之失亦必曰取燕𨿽然究利害之極以定今日之大計不過取燕而已何謂致靖康之禍在於取燕自石晉割而不合太宗徵而不定趙普田錫王禹偁之流固嘗以志復幽薊爲非矣至景徳約和而中國之人遂以燕爲外物不置議論之內及慶曆中劉六符反索周世宗關南諸縣富弼爲之設辭增賂而後僅止其後蕭禧辧理河東疆域又舉數百里畀之而王安石韓絳不之較也況於王黼蔡攸之佞庸乃欲必取異代巳割之燕卒於失信契丹取侮女眞以貽大變此所謂致靖康之禍者然士大夫特泛言其粗耳未能知其實也何謂實曰不能取燕而已使契丹政令猶彊社稷猶固我獨抗宿憤勞累戰𨿽得燕薊而財竭民怨內潰外擾遂以失國若此而謂致靖康之禍在於取燕可也今天祚地喪於外位奪於內竄身夾山死亡朝夕其國滅矣因時拯亂湯武之業也疆理天下舜禹之政也紀律粗嚴將帥粗厲乘時以取全燕収拾漢唐之遺民何爲不可夫堅守重誓於旣亡之契丹不知女眞一旦襲其迹以陵我當是之時王黼蔡攸所不論也以韓琦富弼之謀何以處之乎種師道旣敗劉延慶又敗蕭后古爾班以折北不支女眞之潰兵輕突我師若無人焉其所爲用眾者如此遂禱女眞納賂以巨百萬計所買者山前六郡之空城乃以王安中與郭藥師降冦共事竭中國事力以饋常勝軍山後之地往返論難不決而郭藥師挾女眞以南矣繇是言之其禍在於不能取燕而非取燕致禍也夫不能取燕而命之曰取燕以是致禍是昔日之敗事旣然矣未嘗得燕而猶曰禍在取燕是今日之謬論未解實害最大可不畏乎

取燕二

何謂追論靖康之失者亦必曰取燕計之失也可補者補之可懲者懲之當其時而悔未有猶悔於數十百年之後者也斡裏雅布尼堪之交至也兩河陷沒京師傾敗士大夫歸禍於取燕無足怪也𨿽然取燕誠有罪矣救取燕之罪者不可以歸罪而遂已也而耿南仲唐恪範宗尹則始終割地而已楊時則爲悠緩之辭欲徐論其當而已胡舜陟則欲積誠意以待上天之悔禍而已許翰則請委事於種師中謂刼寨之失在於用猛將而忽老將兵非不可用而已若此者可以救取燕之失乎及建炎南駕維揚遂來江淛則天下之患益急而昔者取燕之事寖已逺矣然士大夫猶追論取燕而不置徽宗凶問至光堯下哀恫之詔猶以海上之盟孚釋本意以謝天下是論者惟知咎取燕之失而思所以救之者請和而已嗚呼至於今日而靖康之禍六十年矣而所以咎取燕之失者猶在於論者之口問其謀曰無虛畫也問其兵曰無輕用也問其所當施於國之大計曰姑自治也問其祖宗之讎恥曰天命也凡若此者豈以一取燕之失遂數十百年而不可救也乎昔魏冉攻齊壽綱範雎以爲失計則取韓魏以救之酈食其請立六國張良以爲敗事則發八難以止之魏太武幾獲於統萬遂滅赫連周武帝幾死於晉陽亦滅髙延宗唐荘之取梁亦僅免之算耳乍合屢敗忽來忽往勝負無常自古而然矣豈猶致恨於取燕哉

取燕三

何謂究利害之所極以定國家之論亦必曰取燕唐之中世燕薊先爲叛臣據有其地以至於亡及石氏分畫以奉契丹彼匹夫盜賊之下者耳以救死之策冀非所望是烏知天下之常勢哉使契丹坐全燕以制中國石氏竟不及守而開敵騎長驅渡河之事及周世宗未能克定而本朝獨當失燕之禍端拱以後至於咸平京師壈壈常有戎馬在郊之憂而齊趙之間殆無寧歲寇準曹利用始創和約出金帛以啖之而後少安慶曆中謀欲敗盟範仲淹謂敵必張犯闕之勢請亟城汴都而呂夷簡因建魏爲北京示將親徵以伐敵情者卒至於增幣卑辭而後巳蓋渡河犯闕開運之已試景徳之僅免而其覆轍常存繇是言之靖康之禍不特羣憸階亂之所致而國家之弱勢固使之久矣夫燕薊中國之郛郭也河北河東中國之闤闠也棄其郛郭而設扞禦於闤闠舉一世之謀慮皆自以爲可久安而無他此賈誼所謂非愚則諛非實知治亂之體者也且秦一六國而攘匈奴築城以隔之秦漢之天下豈唐虞三代以前錯居之法可以行於其間哉今𨿽使張王師返都邑欵陵廟盡復祖宗已失之地而燕薊不復猶處國家之弱勢未削石氏之覆轍威必不振國必不立何也有天下者以天下取以天下守故盡天下之勢非可以畏縮苟安立私說而妨正論也不然則項氏劉氏中分天下自沛公起而得鴻溝以南孰曰不可而張良乃召黥彭韓信分數千里地以共滅之惜彼而棄此何哉故國家之論非習熟見聞者所能言也

親徵

將求今世之實謀必先息今世之虛論虛論有二一曰親徵二曰待時何謂親徵天下方有事君臣不得安寧以身鬭於兵革夷傷危苦而後定蓋常事耳太祖太宗未嘗不自總戎眞宗之初固巳幸大名矣澶淵之役於時頗有異論傳者以爲王欽若請之江南陳堯叟請之蜀寇準決策扈從渡河六師驩動用命王達蘭斃於遊矢而契丹請和自此而上下始以親徵爲袐策矣且契丹自岐溝以來無歲不得志大名澶淵之役大將擁兵閉城而不敢出契丹鼓兵行入無人之境達蘭第偶死耳其約和金幣之力耳豈可謂將士俱不用兵必待人主親履行陣然後可以爲功哉使寇準以此自衒可謂無識之甚者而虛論旣成當靖康中亦有謂當如眞宗故事親徵者亦有謂今日彊弱不可復用親徵者建炎間深入兩浙紹興初趙鼎回建康而劉豫遁去於是論者眞以爲前日之所以屢敗者爲不親徵耳一親徵而敵退舍故秦檜二十年之和而或之罪秦檜者非能知其所以不和之說也意在親徵而巳亮氏之來而光堯又嘗一出建康𨿽名爲勞師其實亦用親徵也故陛下初卽位亦嘗下勞師親徵之詔其後以約和而止夫今日之爲謬論者曰久和好也以苟安而巳其不以苟安而爲正論者問其說則曰親徵而巳矣嗚呼謀國如是殆矣兵彊可也財富可也將能而禽敵可也若此者分畫明紀綱正法度修君臣上下一心同力以致之者也豈親徵可以致之哉百不一講而委人主以臨危事曰天子所在兵無不勝書生之虛論未見危於此久而不能變則利害之定形未可決也

待時

何謂待時此今論者所常以爲言也夫時有未可而待其至昔之謀國者固皆如此而今之所言特似之而非也越之報吳也範蠡文種以爲必在二十年之外二十年之內勾踐欲不忍其憤而一決則二人者出死力以止之至其成功也果在於二十年之外此豈非所謂待時者邪然二十年之內越人日夜之所爲皆報吳之具也故時未至則不動時至則動而滅吳若二十年之內無所爲而欲待於二十年之外可乎自古兩敵之爭髙者修徳行政下者蓄力運謀皆有素治之術先定之形然必順其勢而因勢之可爲則勝違時而求以自爲則敗若此者曰待時可也陛下二十餘年之間接乎光堯二十餘年之事聞待時之論而行待時之說熟矣待時之說轉而爲乘機此羣臣之欵大事而誤陛下以自寛也亮氏斃殞北方請命女眞亂離其時豈不至邪及陛下按兵甲而休之玉帛交使繇乾道元年以迄今日不知何時可待而何機可乘乎時若是之久而當待機若是之逺而未可乘則昔之所謂隋唐楚漢多事之時所以奮起而立功名者豈必若是之泯泯黙黙使少壯至於耆老而終不見邪蓋待時之虛論其誤天下國家審矣臣請決今日之論時自我爲之則不可以有所待也機自我發之則不可以有所乘也不爲則無時矣何待不發則無機矣何乘陛下姑自爲其時而自待之毋使羣臣相倚相背徒玩歲月前者旣去後者復來不過如此而巳也昔之爲國者兩相形而時出焉極逺者數年而近者不終日其君臣起而從時每患其迫促而不及時不患其悠逺而不可待也悠逺而不可待未有甚於今日也若此者非眞有可待之時也乃姑爲待時之說而已

實謀

何謂求今世之實謀今壤地半天下兼三國之吳蜀比南北之宋齊梁又財利之淵也北方地𨿽適半計其賦入十分之二三耳地大財富足以自爲也然而五六十年不足以自爲而聽所爲於敵者則有故焉蓋自昔之所患者財不足也而今以多爲累自昔之所患者兵不多也而今以多爲累自昔之所患者法度疏闊也而今以密爲累自昔之所患者紀綱分雜也而今以専爲累姑請言四事之最急者今天下之財其爲緡錢者茶鹽榷貨以二千四百萬矣經總制以千五百萬矣上供和買折帛以千餘萬矣又別計四川之錢引以三千三百餘萬矣古無有也不特古無有也宣和以前無有也是財多也而用之亦如是其多今略計戶部之經費爲千五百餘萬此祖宗盛時一倍之用也至於以六千餘萬供四屯駐之兵此開辟以來所未有也故財以多爲累而至於竭今天下之兵惟其在內之三衙名曰宿衛京師是其𨿽可議而猶不可廢也四屯駐之大軍何其多也諸州之廂兵禁兵土兵又有小小控扼所屯之兵並兵之數亦且百萬亦古所無有也𨿽然大則歷數十歲與金人和親而不敢鬭一日之兵也小則艸竊窮寇數百人忽發而不能制又古所未見也故兵以多爲累而至於弱今內外上下一事之小一罪之微皆先有法以待之極一世之人志慮之所周浹忽得一智自以爲甚奇而法固巳備之矣是法之密也𨿽然人之才不獲盡人之志不獲伸昏然俛首一聽於法度而事功日隳風俗日壞貧民愈無告姦人愈得志此上下之所同患而臣不敢誣也故法度以密爲累而治道不舉自今邊徼犬牙萬里之逺皆自上制命一郡之內兵一官也財一官也彼監此臨互有統屬各有司存推之一路猶是也故萬里之逺嚬伸動息上皆知之是紀綱之専也𨿽然無所分畫則無所寄任天下泛泛焉而巳百年之憂一朝之患皆上所獨當而羣臣不與也夫萬里之逺皆上所制命則上誠利矣百年之憂一朝之患皆上所獨當而其害如之何此敵人所以憑陵而莫禦讎恥所以最甚而莫報也故紀綱以専爲患而至於國威不立陛下𨿽朝思夕慮薄滋味逺聲色執權明道欲有所爲而終不可爲者四事之累也然則柰何財以多爲累則莫若少之故四總領爲戶部之害經制折帛錢爲諸州之害板帳月樁爲諸縣之害則不可以不更也兵以多爲累則莫若少之故四屯駐之大軍耗總領之財計廂禁土兵耗諸州縣之財計則不可以不更也法度以密爲累則莫若疎之故兵財民政分任而不一者不可以不更也紀綱以専爲累則莫若分之故四邊無所付外無郛郭則內無堂室故處不可以守出不可以取者不可以不更也更之則慰民心蘇民力解纒起痼興滯補獘則一二年之間可以抗首出北而取燕之慮在掌握矣然非先盡其害則不能得其利害盡去則利見矣故四者之害又當條列而言之於後使知害者盡則去害者果去害誠果則有可言之利矣故言其所以爲利者又在於四害之後也

財總論一

財用今日大事也必盡究其本末而後可以措於政事欲盡究今日之本末必先考古者財用之本末蓋考古𨿽若無益而不能知古則不能知今故也夫財之多少有無非古人爲國之所患而今世乃以爲其患最大而不可整救此其說安從出哉蓋自舜禹始有貢賦之法以會計天下之諸侯比於堯嚳以前爲密矣今禹貢之所載是也然總稭米粟不及於五百里之外九州島之貢入較於今世乃充庭之儀品蓋千百之一二耳周公之爲周治其財用視舜禹爲己詳然王畿千里之外法或不及千里之內猶不盡取蓋三代之所取者正天下之疆理而借民力以治公田爲其無以阜通流轉則作幣鑄金以權之當是之時不聞其以財少爲患而以財多爲功也𨿽然此其事逺矣鹽筴末利起自春秋魯之中世田始有稅然諸侯各以其國自足而無煎熬逼迫之憂蓋漢興文景之盛而天下之財不以入關中人主不租稅天下而諸侯若吳人者亦不租稅其國光武明章未聞其以財少自困而中年常更盜賊夷狄之難內外徵討亦不大屈惟秦始皇豪暴有頭會箕斂之譏漢武帝奢侈有均榷徵算之政而西園聚錢大鬻天下之官爵以致之蓋兩漢𨿽不足以言三代而其以財爲病非若今世也𨿽然此其事逺矣分爲三國裂爲南北無歲不戰無時少安且其運祚迫蹙禍變繁興至於調度供億猶曰有序而亦豈若今日之貧窘漏底哉此皆具載冊書可卽而見者𨿽然此其事逺矣隋最富而亡唐最貧而興唐之取民以租以庸以調過此無取也而唐之武功最多辟地最廣用兵最久師行最勝此其事差近而可言矣致唐之治有唐之勝其不待財多而能之也決矣然則其所以有若唐者非以財少爲患也故財之多少有無非古人爲國之所患所患者謀慮取捨定計數必治功之間耳非如今世以一財之不足而百慮盡廢奉頭竭蹙以較錙銖譬若惰夫淺人劫劫徒知事其口腹而巳者也而財少爲患之最大而不可整救其說猶出於唐之中世盛於本朝之承平而極甚乃至於今日其爲國之名物采章精神威望一切消耗內之所以取悅其民外之所以示武於敵者一切無有習爲寛緩迂逺之常說以文其無用而盡力於苟且督迫鞭撻疲民舞役小吏而謂之有能陛下回顧而加聖慮必有大不可安者故臣以爲不究今日財之本末循而至於本朝以去其錯繆而不合於常經者則無以知財之多少有無不足爲國家之患此而不知則天下之大計皆不可得而預論而況望其有所設行以必成效哉

財總論二

唐末藩鎭自擅財賦散失更五代而不能収加以非常之變屢作排門空肆以受科斂之害而財之匱甚矣故太祖之制諸鎭以執其財用之權爲最急旣而僭僞次第平一諸節度伸縮惟命遂彊主威以去其尾大之患者財在上也至於太宗眞宗之初用度自給而猶不聞以財爲患及祥符天禧以後內之蓄藏稍已空盡而仁宗景佑明道天災流行繼而西事暴興五六年不能定夫當仁宗四十二年號爲本朝至平極盛之世而財用始大乏天下之論擾擾皆以財爲慮矣當是時也善人君子以爲昔之已取者固不可去而今之所少者不可復取皆甘心於不能所謂精悍駔儈之吏亦深自藏抑不敢奮頭角以裒斂爲事𨿽然極天下之大而無終歲之儲焦勞苦議乎鹽茗榷貨之間而未得也是以熙寧新政重司農之任更常平之法排兼並専斂散興利之臣四出候望而市肆之會關津之要微至於小商賤隸十百之獲皆有以徵之蓋財無乏於嘉佑治平而言利無甚於熙寧元丰其借先王以爲說而奉上下以利曠然大變其俗矣崇觀以來蔡京専國柄托以爲其策出於王安石曽布呂惠卿之所未工故變鈔法走商賈窮地之寶以佐上用自謂其蓄藏至五千萬富足以備禮和足以廣樂百侈並鬭不幸黨與異同屢復屢變而王黼又欲出於蔡京策畫之所不及者加以平方臘則加斂於東南取燕山則重困於北方而西師凡二十年關陜尢病然後靖康之難作矣方大元帥建府於河北而張愨任饋餉之責鹽錢數十萬緡而已及來維揚而黃潛善呂頤浩葉夢得之流汲汲乎皆以榷貨自營而收舊經制錢之議起矣況乎大將殖私軍食自制無復有統轉運所至剗削攫拏朝廷科降大書文移守令丞佐持巨挍將五百追捉鄕戶號痛無告贓貪之人又因之以爲巳利而經總制之窠名旣立添酒折帛月樁和糴皆同常賦於是言財之急自古以來莫今爲甚而財之乏少不繼亦莫今爲甚也自是以後辛巳之役甲申之役邊一有警賦斂輙增旣增之後不可復減嘗試以祖宗之盛時所入之財比於漢唐之盛時一再倍於熙寧元丰以後隨處之封樁役錢之寛剰靑苗之倍息比治平以前數倍而蔡京變鈔法以後比熙寧又再倍矣王黼之免夫至六千餘萬緡其大半不可鉤考然要之渡江以至於今其所入財賦視宣和又再倍矣是自有天地而財用之多未有今日之比也然其所以益困益乏皇皇營聚不可一朝居者其故安在夫計治道之興廢而不計財用之多少此善爲國者也古者財愈少而愈治今者財愈多而愈不治古者財愈少而有餘今者財愈多而不足然則善爲國者將從其少而治之且有餘乎多而不治且不足乎而況於多者勞而少者逸豈惡逸喜勞而至是哉故臣請論今日財之四患一曰經總制錢之患二曰折帛之患三曰和買之患四曰茶鹽之患四患去則財少財少則有餘有餘則逸以之求治朝令而夕攺矣

何謂經總制錢之患昔李憲經始熙河始有所謂經制財用者其後童貫繼之亦曰經制蓋其所措畫以足一方之用而已非今之所謂經制也方臘旣平東南殘破郡縣事須興復陳亨伯以大漕兼經制使移用諸路財計其時所在艱窘無以救急故減役錢除頭子賣糟酵以相補足靖康召募勤王兵翁奇國以知江寧兼總制彊括民財以數百萬計巳散者視若沙泥未用者棄之溝壑維揚駐警國用益困呂頤浩葉夢得實總財事四顧無策於是議亨伯所収經制錢者其說以爲徵商𨿽重未有能彊之而使販賣酒𨿽貴未有能彊之而使飲若頭子之類特取於州縣之餘而可供猝迫之用夢得號爲士人而其言若此蓋辦目前者不暇及逺亦無怪也然其所取止於一二百萬而已其後內爲戶部外則爲轉運使不計前後動添窠名黃子遊桞約之徒或以造運船或以供軍興逓添酒稅隨刻頭子趙鼎張浚相繼督師悉用取給而孟庾以執政之重當總制之名耆戶長壯丁錢始行起發役法繇此大壞二制並出色額以數十計州之趂辦本不過數條瓜割棊布皆以分隸一州則通判掌之一路則提點刑獄督之胥吏疲於磨算屬官倦於催發酒有柳運副王祠部都督府二分本柄虧折官本茶有秤頭篰息油單靨面商稅有增添七分免役有一分寛剰得產有勘合典買有牙契至於後也僧道有免丁截撥有縻費故酒之爲勝也幾至於二百頭子之去貫也至於五十六而其所収之多也以貫計者至於千七百萬凡今截取以畀總領所之外戶部經常之用十八出於經總制錢士方其入仕執筆茫然莫知所謂老胥猾吏從旁而嗤之上之取財其多名若是於是州縣之所以誅求者江湖爲月樁兩浙福建爲印板帳其名尢繁其籍尢雜上下焦然役役以度日月者五十年於此向之學士大夫猶有知其不善嘆息而不能拯今之新進後出者有智者矜有力者奮視兩稅爲何物而況逺及先王貢賦之法乎臣嘗計之自王安石始正言財利其時靑苗免役之所入公上無所用坊場河度免引茶場水磨之額止以給吏祿而巳前有薛向後有吳居厚可謂刻薄矣蔡京繼之行鈔法攺錢幣誘賺商旅以盜賊之道利其財可謂甚矣然未有収拾零細解落貫陌飲人以不貲之酒其患如經總制之甚者蓋王安石之法桑弘羊劉晏之所不道也蔡京之法又安石之所不道而總制之爲錢也𨿽吳居厚蔡京亦羞爲之矣至其急迫皇駭無所措其手足則𨿽紹興以來號爲名相如趙張者皆安焉又以遺後人如秦檜權忮劫脇一世而出其上及其取於棄余瑣屑之間以爲國命者是何其無恥之至是也哉故經總制錢不除一則人才日衰二則生民日困三則國用日乏陛下誠有意於恵天下以圖興復以報仇怨拔才養民以振國用在一出令而已

何謂人才日衰本朝人才所以衰弱不逮古人者直以文法繁密每事必守程度按故例一出意則爲妄作矣當其風俗之成名節之厲猶知利之不當言財之不當取蓋處而學與出而仕者𨿽不能合而猶未甚離也今也不然其平居道前古語仁義性與天道者特雅好耳特美觀耳特科舉之餘習耳一日爲吏簿書期會迫之於前而操切無義之術用矣曰彼學也此政也學與政判然爲二縣則以板帳月樁無失乎郡之經常爲無罪郡則以經總制無失乎戶部之經費爲有能而已矣夫置守令監司以寄之人民社稷其所任必有大乎此者而今也推是術以往風流日散名節日壞求還祖宗盛時豈復可得是則人才日衰者經總制錢使之也

何謂生民日困俗吏小人之說必曰經總制錢者朝廷所以取州縣之棄余而板帳月樁各自以力趂辦其於民固未嘗明加之賦斂也贏縮多少惟人而已臣請以事驗之知州去民尙逺而知縣去民最近者也月樁板帳多至萬餘緡少者猶不下數千緡昔之所謂窠名者彊加之名而已今已失之所以通融収簇者用十數爪牙吏百計罔民日月消削蓋昔之號爲壯縣富州者今所在皆不復可舉手今之所謂富人者皆以其智足以兼並與縣官抗衡及衣冠勢力之家在耳若夫齊民中產衣食僅足昔可以耕織自營者今皆轉徙爲盜賊凍餒矣若經總制錢不除州縣破壞生民之困未有已也何謂國用日乏今歲得緡錢千五百萬昔三代漢唐不能進焉所以裕國也而何乏之敢言陛下知夫博者乎其聚爲孤注與不博而丐其贏之一二者皆其本先竭者也爲國有大計自始至末必有品節條章豈有左右望而羅其細碎不収之物且均之爲朝廷出納也又從而刻削其頭子賣酒取數倍之息若此者猶可以爲國乎彼國不貧宜不至此旣至此矣何以能富故經總制不除則取之𨿽多斂之𨿽急而國用之乏終不可救也今欲變而通之莫若先削今額之半正其窠名之不當取者罷之然後令州縣無敢爲板帳月樁以困民黜其舊吏刻削之不可任使者而拔用惻怛愛民之人使稍収牧養之政其次罷和買其次罷折帛最後議茶鹽而寛減之若此則人才不衰生民不困矣夫財用之所以至此兵多使之也財與兵相爲變通則兵數少而兵政舉若此則國用不乏矣陛下豈有愛於多財多兵哉直未得其所以去之之道耳一舉而天下定王業之所由始也

何謂和買之患經總制錢之爲患也自州縣而後至於民民猶怨州縣而後及於朝廷和買則正取之民而已國以二稅爲常賦也豈惟使經用有不足於二稅之內而復有所求哉經用不足則大正其名實可也承平以前和買之患尙少民有以乏錢而須賣官有以先期而便民今也舉昔日和買之數委之於民使與夏稅並輸民自家力錢之外浮財營運生生之具悉從折計且若此者上下皆知其不義獨困於無策而莫之敢蠲耳陛下斷然出命以號天下曰自今並罷和買取和買之爲上供者所用紬絹惟軍衣未可裁損其它宮禁官吏時節支賜格令之所應與者一切不治可也和買旣罷取民之名正義聲暢於四海矣

何謂折帛之患支移折變昔者之獘事固多矣而今莫甚於折帛折帛之始以兵興絹價太踴至十餘千而朝廷又方乏用於是計臣始創爲折帛其說曰寛民而利公其後絹價卽平而民之所納折帛錢三倍於本色旣有夏稅折帛又有和買折帛且本以有所不足於夏稅而和買以足之今乃使二者均折於事何名而取何義乎其事無名其取無義平居自治其國且不可而況有大於天下者乎𨿽然折帛之爲錢多矣所資此以待用者廣矣陛下必鉤考其凡目而後可以有所是正若經總制不減和買折帛不罷捨目睫之近而遊視於八荒此方召不能爲將良平不能爲謀者也

何謂茶鹽之患榷之太甚利之太深刑之太重此其事已在於建炎紹興之先今用度旣繁經制未能一一復古減經總制罷和買折帛而捨茶鹽則無以立國故最在後𨿽然榷之不寛取利不輕制刑不省亦終不可以爲政於天下使措諸事有緒二三年之後臣請言之

治勢

欲治天下而不見其勢天下不可治矣昔之論治天下者以爲三代之時其君各有所尙夏之忠商之質周之文數百年而不變其後周之失弱秦之失彊故忠質文相代若循環而無窮而或者又曰弱之失在於恵也則莫若濟之以威彊之失在於威也則莫若反之以恵恵止於賞威止於刑故賞不至於濫而無所勸刑不至於玩而無所懼蓋其意以爲治天下之勢無出於此矣夫一弛一張者弓也而羿之能不與焉虛而欹滿而覆者器也而倕之巧不與焉故三代非忠質文之尙而周秦無彊弱之失治天下者姑捨是乎古之人君若堯舜禹湯文武漢之髙祖光武唐之太宗此其人皆能以一身爲天下之勢𨿽其功徳有厚薄治效有淺深而要以爲天下之勢在己不在物夫在己不在物則天下之事惟其所爲而莫或制其後導水土通山澤作舟車剡兵刃立天地之道而列仁義禮樂刑罰慶賞以紀綱天下之民至於賓餞日月秩序寒暑而禽獸艸木之類不能逃於運化之外此皆上世之所未有而聖人自爲之者也及其後世天下之勢在物而不在巳故其勢之至也湯湯然而莫能遏反舉人君威福之柄以佐其鋒至其去也不能止而國家隨之以亡夫不能以一身爲天下之勢而用區區之刑賞以就天下之勢而求安其身者臣未見其可也蓋天下之勢有在於外戚者矣呂霍上官非不可以監也而王氏卒以亡漢有在於權臣者矣漢之曹氏魏之司馬氏至於江南之齊梁皆親見其簒奪之禍習以其天下與人而不怪而其甚也宦官之微匹夫之奮呼士卒之擅命而天下之勢無不在焉若夫五胡之亂西晉之傾覆此其患特起於公卿子弟里巷書生遊談聚論沈湎淫佚而已而天地爲之分裂者數十世嗚呼勢在天下而人君以其身求容焉猶豫反側而不能以自定其或在於宦官或在於士卒而舉威福之柄以盡寄之者此甚可嘆也臣嘗怪唐末五代之衰皆以列挍之卑易置人主如反掌之易而周世宗一日臨大位北威契丹南服李璟法度修舉文武並用太祖皇帝踐祚十年之間不耀兵甲俘取僭僞之君若拾遺而天下爲一身致太平爲子孫萬世之計向之衰敗圯缺者二百餘年英武之君忠智之臣圖回収拾不能什一而孱王幼主俯首服從相顧憤發以至流涕痛哭莫敢誰何者一朝翕然皆在把握之內何其速也此無他能以其身爲天下之勢則天下之勢亦環向而從已其必然而無疑者矣且均是人也而何以相使均是好惡利欲也而何以相治智者豈不能自謀勇者豈不能自衛一人刑而天下何必畏一人賞而天下何必慕而刑賞生殺豈以吾能爲之而足以制天下者𨿽然鳥髙飛於重云之上魚深遊於濳淵之下而皆不免有鼎爼之憂天下之人所以奔走後先維附聯絡而不敢自棄者誠以勢之所在也故夫勢者天下之至神也合則治離則亂張則盛弛則衰續則存絕則亡臣嘗考之載籍自有天地以來其合離張弛絕續之變凡幾見矣知其勢而以一身爲之此治天下之大原也

財計上

理財與聚斂異今之言理財者聚斂而已矣非獨今之言理財者也自周衰而其義失以爲取諸民而供上用故謂之理財而其善者則取之巧而民不知上有餘而下不困斯其爲理財而已矣故君子避理財之名而小人執理財之權夫君子不知其義而徒有仁義之意以爲理之者必取之也是故避之而弗爲小人無仁義之意而有聚斂之資𨿽非有益於己而務以多取爲悅是故當之而不辭執之而弗置而其上亦以君子爲不能也故舉天下之大計屬之小人𨿽明知其負天下之不義而莫之卹以爲是固當然而不疑也嗚呼使君子避理財之名小人執理財之權而上之任用亦出於小人而無愧民之受病國之受謗何時而已夫聚天下之人則不可以無衣食之具或此有而彼亡或此多而彼寡或不求則伏而不見或無節則散而莫収或消削而浸微或少竭而不繼或其源𨿽在而浚導之無法則其流壅遏而不行是故以天下之財與天下共理之者大禹周公是也古之人未有不善理財而爲聖君賢臣者也若是者其上之用度固巳沛然滿足而不匱矣後世之論則以小人善理財而聖賢不爲利也聖賢誠不爲利也上下不給而聖賢不知所以通之徒曰我不爲也此其所以使小人爲之而無疑歟當熙寧之大臣慕周公之理財爲市易之司以奪商賈之贏分天下以債而取其什二之息曰此周公泉府之法也天下之爲君子者又從而爭之曰此非周公之法也周公不爲利也其人又從而解之曰此眞周公之法也聖人之意六經之書而後世不足以知之以此嗤笑其辯者然而其法行而天下終以大獘故今之君子眞以爲聖賢不理財言理財者必小人而後可矣夫泉府之法斂市之不售貨之滯於民用者以其賈買之其賖者祭祀喪紀皆有數而以國服爲之息若此者眞周公之所爲也何者當是時天下號爲齊民未有特富者也開闔斂散輕重之權一出於上均之田而使之耕築之室而使之居衣食之具無不畢舉然而祭祀喪紀猶有所未足而取於常數之外若是者周公不予則誰予之將無以充其用而遂予之也則民一切仰上而其費無名故賖而貸之使以日數償而以其所服者爲息且其市之不售貨之滯於民用者民不足於此而上不斂之則爲不仁然則二者之法非周公誰爲之蓋三代固行之矣今天下之民不齊久矣開闔斂散輕重之權不一出於上而富人大賈分而有之不知其幾千百年也而遽奪之可也嫉其自利而欲爲國利可乎嗚呼居今之世周公固不行是法矣夫學周公之法於數千載之後世異時殊不可行而行之者固不足以理財也謂周公不爲是法而以聖賢之道不出於理財者是足爲深知周公乎且使周公爲之固不以自利𨿽百取而不害而況盡與之乎然則柰何君子避理財之名苟欲以不言利爲義坐視小人爲之亦以爲當然而無怪也徒使其後顰蹙而議之厲色而爭之然則仁者固如是耶今天下之財亦可得而略計矣黃帝堯舜以來財之在天下今其不知取者幾也秦漢之後創取於民後世日以增益今其棄而不求者幾也天下之遺利天下之所不知不得而用之者幾也抑猶有上之所未斂者乎抑已盡斂而不可復加歟然則有民而後有君有君而後有國有君有國而後有君與國之用非民之不以與其上也而不足者何說今之理財者自理之歟爲天下理之歟父有十子闔其大門日取其子而不計其後將以富其父歟抑愛其子者必使之與其父歟抑孝其親固將盡困其子歟抑其父固共其子之財歟然則今之開闔斂散輕重之權有餘不足之數可以一辭而決矣柰何以聚斂爲理財而其上至於使小人君子以爲不當理財而聽其絕而不繼若是者何以爲君子哉

財計下﹝缺﹞

外論一

臣爲外論四篇其三篇言今事著其首篇曰爲國以義以名以權中國不治外裔義也中國爲中國外裔爲外裔名也二者爲我用故其來寇也斯與之戰其來服也斯與之接視其所以來而治之者權也古者要荒均爲蕃衛然而不得其義則不可以治不得其名則不可以守不得其權則不可以應三者並亡譬猶捨舟楫而濟深淵以勇怯爲沈浮幸而得濟不可爲常不幸溺沒死且及之矣後世之事是也自嚴尢論禦邊以爲前世未嘗有上策至唐太宗能擒頡利郡縣諸戎始以嚴尢爲非若太宗者所謂上策歟噫亦陋矣以先王之待外裔何策之可論又況從而區別之與秦漢並稱乎若太宗者又眞以爲有策則是不能知先王所以待外裔之意而何自謂上策乎堯舜之時南自淮徐東被靑州之境土凡海濱廣斥山谷深袤之地教治所不及者大抵皆外裔也蓋與中國錯居又非若後世有玁狁獯鬻乃在長城之外相去且數千里而以爲難治也堯舜之土地至狹又無利兵危矢詐謀奇計而外裔不能侵暴者名義與權皆得也嗟夫中國之所以爲中國以其有是三者而巳苟捨其所以必勝之具而獨以詐力爲用是旣巳化爲外裔矣其至於紛紛何足怪乎蓋自戰國並起三百年之間秦人最爲雄小國次第亡滅廣大其地而爲六國秦又滅六國合天下而盡有之又欲兼取匈奴秦人之暴甚於外裔矣漢起匹夫親搏天下不數年而據秦之故地此其爲仁義道徳足以懷柔其民者何在柰何冒頓反不能控弘數十萬以憑陵邊塞入至太原晉陽乎蓋三者自是並亡不復有中國外裔之分矣特以地勢相別異耳力彊則暴師轉餉深入屠戮如鷙取禽獸力弱則俯首屈意出金銀繒帛愛女以壻之亦獨何所愛張良陳平蓋策士而絳灌之爲丞相主國論者故奮梃大呼望屋以食之人也是亦安能知先王之意哉獨一賈誼知之以爲匈奴召令主上之操天子共貢臣下之體𨿽然誼於制患之術淺矣請自爲典屬國用三表五餌而系之若是者先王待外裔之意乎眞使匈奴不當漢一大縣此何足治而況本不計彊弱者乎夷狄嘗苦中國無信義甘言厚利以相啖說首開兵端志在誅剪然則中國之不振其失道久矣豈一日之故也世無堯舜湯武待外裔之意終不可見無稷契伊尹終不能秉法陳義以佐其君其所誦習以爲笑於天下者蓋書籍之章句耳嗟乎有名義而不能執有權而不能用或伐或和視其勢之彊弱而不能定此漢唐之事不足論也是旣然矣執之於無所執用之於無所用以和爲與之爲一而天下之人熟於聞見不知其爲中國外裔之異者此祖宗之事臣不敢深論也臣之所論者一事自景徳元年與契丹盟更六聖百二十年聘使往來天子親與之揖遜於庭未嘗一日敗盟約也方謂邊庭寧謐可常分無事不幸天祚失道金人驟起破取其國天祚以爲與大國義兼兄弟當來投我或遂不復其國則望白溝以南自歸當是時中國以大義之故遣十萬眾制女眞使不得逞彼知大國爲之助其勢何遽至此也豈與約並滅其國分取幽燕故地以爲功者比乎失此不念遂有今日然則外裔𨿽逺而常以信義望中國中國以外裔爲不義是以不用而不知信義乃所以爲中國者本不以外裔之無而廢也夫兼考前世成敗之故深思今日致患之本復修先王三者之道則中國之待外裔固無難矣何必勞神於智計鬭勝於士卒益趨於末而不能反哉故夫若不足聽而決不可易者臣之論是也

外論二

秦漢以來待匈奴者不和親則徵伐何也其術盡於此矣和親主辱名卑而民得安徵伐有功則主榮名尊而民傷無功則主與民俱傷而有功常少無功常多是以後世之論是和親者十九夫必知有徵伐之害而後知有和親之利先王未嘗徵伐外裔𨿽不與之爲和而亦不與之爲怨是故無以卑吾名而亦無以喪吾實𨿽然先王之道不行久矣而今日之請和尢爲無名夫金人乃吾仇也非復可以尋常視而執事過計借和親之名以撫之夫子弟不能報父兄之恥反懼仇人懷不釋憾之疑遂欲與之結歡以自安可乎往者紹興行之天下不厭至於廢逐大臣誅殺名將盡黜異已者空士大夫之列洶洶數歲而後定一旦金人敗約始舉不得巳之兵以應之天下又自言復讎爲事暴師淮水之上久未有功宰相仍用前策建請罷督師撒攻具出東西北道四要郡以與而復爲和俄而敵又大出天下之心凜然以爲盟誓必不可保然自是疆圉無事又十餘年虎臥在庭其起無時室中之人不得安也使無弓矢陷穽或不免徒手而搏之以必死爲決猶愈於坐而待其死也若有弓矢陷穽可也乃畏虎而不敢用何哉嗚呼失吾所操之具而聽敵之自爲是獨何時而可也今天下非不知請和之非義矣然而不敢自言於上者畏用兵之害也其意以爲一絕使罷賂則必至於戰而吾未有以待之故也乃其以爲不可而敢自言於上者非眞知其義之不可也直媒之以自進也非可用以當敵也故眞知其義之不可者皆內愧切嘆而不敢言也眞知者不敢言敢言者不足信然則今之所以待敵益疎略矣今日之議臣不敢獨以告於上庶幾執事者皆知之昔祖宗之世也內治巳定則所謂求和親之利者爲保全宋民計耳是不憚自屈而力行之可也今日存亡之憂不得尙用往事爲比使敵復如辛巳甲申忽擁大眾以求戰和固不可且其崛起暴彊而據吾太平之土壤已五六十年矣如使復爲天祚盛極將亡他人出而有之和亦不可也蓋非惟其義之不可而勢則然矣昔祖宗之世也惟其有以容養契丹使不敢桀傲則兵可以至於不用今日之兵其決不可不用矣其用有早暮遲速耳而早暮遲速又非大相遼也逺者五六年近者三四年其尢近者或在朝夕耳然而執事者畏一戰之故不敢以告其上因不復爲之慮幸其事之不在己引而去之夫憂在子孫者偸吾身之不及見焉可也憂在吾身而出於數十歲之外者偸目前之所未及見焉可也今也無十年之逺有朝夕之近是固不可免之急患也相顧而終未敢言者何也賈誼以爲抱火厝之積薪之下火未及然因謂之安以誚絳灌之徒今積薪盡爲火矣寢然火之中不知奮迅於烈焰以自求免而坐待其灼爛者是固不必誼之智而後誚之也以臣計之一戰之可畏也猶未足畏也然𨿽絕使罷賂而臣以爲猶未至於遽戰者蓋求戰在敵使之不得戰在我若此之術執事者所當思也夫勝敵固有道用兵固有法所當施行者固有次第矣執事者猶未敢聞其始而臣安敢詳其終且今之能言者眾矣不度本末不量淺深而歷數天下之至計以自衒鬻此其可用者安在夫惟以復仇爲正義而明和親之決不可爲自此以往庶有可得而論者

外論三﹝缺﹞

外論四﹝缺﹞

水心集卷五宋葉適撰

奏議

紀綱一

紀綱法度一事也法度其細也紀綱其大也古人之爲國豈能盡正蓋或得其大或得其細有失其一必得其一若細大俱失而欲煩文細故以維持其國家可靜而不可動易屈辱而難尊崇則本朝之事是已𨿽然法度之失未至如紀綱之失此古人之所甚諱也自堯舜以來外有嶽牧內有九官一以制度頒以文告觀以巡守諸侯𨿽國異家殊莫有敢不相率而朝者治兵如治刑治四裔如治中國此唐虞夏商之紀綱也至周參以宗室維以功臣其制加密矣秦則破壊封建而爲郡縣削弱黔首禁制將相自天子以外無尺寸之權一尊京師而威服天下是時北狄亦始合爲一國則築長城以限隔之重沿邊之兵攘卻其要地而匈奴遁迹自屏不敢爭衡然人王恣雎太甚而下不堪命不旋踵而敗亡故世皆以秦之紀綱爲失𨿽然秦之紀綱則誠失也然而以彊爲失而不以弱失以大爲失而不以小失夫彊大之勢易爲也秦特不知爲而已亦未可以深罪秦也漢因秦制三邊各自備內郡專刑賞丞相禦史𨿽綂攝天下刺史司隸𨿽督察郡國而守相皆得自爲兵其兵也民其民也財其財也極其所治無不可者有進而授首無退而掣肘兩漢之治所以獨過於後世者豈非其操之簡而制之要哉當其盛時攘夷辟地至數千里至其衰也尙能系服單於而臣妾之夫豈蹙縮凡儒之論所可疵病其失哉此漢之紀綱也三國分裂𨿽政繁賦重民無所措手足本不足以言治然邊方鼎立彼此爭雄一有蹉跌而禍敗隨之其所以皆自立於窘匱喪亂之餘不可動揺者豈非其分人以地任人以兵功有所望罪有所歸截然自用而不相拘制哉西晉使外制內以成諸胡之亂及其徵鎭固守以忠義相奨激虛聲遺號猶爲一統海內之具至王導爲東晉重上流之柄壯揚州之勢石勒苻堅皆竭天下之力無歲不戰而晉卒賴以立其後北則魏晉周隋南則宋齊梁陳皆循用之是則紀綱之所在患乎授任之非人而不以人爲不當任患乎分畫之無地而不以地爲不當分畫患乎外敵而不患乎內侮其事蓋昭然矣唐用周隋府衛之法揀擇天下之民聚爲彊兵內則諸衛將軍外有節度總管四夷臣屬萬里請命𨿽常困於徵伐而唐之威令又過於漢矣州郡削小分置益多而辟置生殺之權視前世皆已稍損至於中年邊將權重遂成末大之患無以抗之而內地亦皆裂爲藩鎭殽亂混並不分緩急不辧內外百世相承之紀綱由此墜失卒至五代以成本朝懲創之說而紀綱不可復振矣

紀綱二

唐之中世旣失其紀綱而藩鎭橫及其後也藩鎭復不能自有其威令而士卒驕五代之亂帝王屢易者非藩鎭也士卒也𨿽然藩鎭居士卒之上而士卒依藩鎭以爲名見者不察而以其患專在於藩鎭藝祖思靖天下以爲不削節度則其禍不息於是始置通判以監綂刺史而分其柄命文臣權知州事使名若不正任若不久者以輕其權監當知榷稅都監總兵戎而太守者塊然徒管空城受詞訴而已諸鎭皆束手請命歸老宿衛昔日節度之害盡去而四方萬里之逺奉尊京城文符朝下期會夕報伸縮緩急皆在朝廷矣其時契丹彊盛太原未服西有諸戎之遺種所以備守之者猶倚邊將至太宗則又漸收之𨿽邊庭亦如內地矣蓋民困於唐末五代之久亂一日能使其彊藩悍將退聽而天下安息安得不自以爲制馭宇內之善謀遵用而不易哉𨿽然爲天下之紀綱則固有常道譬如一家藩籬垣墉所以爲固也堂奧寢處所以爲安也固外者宜堅安內者宜柔使外亦如內之柔不可爲也唐失其道化他地爲藩鎭內外皆堅而人主不能自安本朝反其獘使內外皆柔𨿽欲自安而有大不可者故自端拱雍熈以後契丹日擾河北山東無復寧居李繼遷叛命西方不解甲諸將不能自奮於一戰者權任輕而法制密從中制外而有所不行也咸平之末眞宗幸大名傅潛王超以畏懦敗北王繼忠以輕進被擒景徳初復幸澶淵幸而迄成和議不然用當日之規畫而欲久與相校犯闕之危不俟靖康而後見矣夫恃敵之已和而苟天下之無事割西方以封殖趙徳明至其治具則日密法令則日煩禁防束縛自不可動爵祿恩意豢養羣臣狃於區區文墨之中僥幸之習勝而志气日消削節義日隳敗矣論者或非之其追言太祖之事如姚內斌董遵誨郭進馮繼業之流皆守一郡官卑兵少然而丰財厚祿久任責成邊警無虞而太祖能以力內平僭僞蓋雄略如此而竊嘆後之不能不知此固昔者爲國之本然曩以懲創五季太甚之故削損已多堤防已嚴此特其未能去者而至其後則盡去之耳自景徳以後王旦王欽若以歌頌功徳撰次符瑞爲職業上下之意以爲守邦之大猷當百世而不變蓋古人之未至而今日之獨得也奚暇他議哉紀綱之失猶其粗者耳並與人才皆壊人之智慮不能自出於繩約之內歷代載籍非不粲然明備而皆未有能援昔以證今者但於繁文細故加增之使不可復脫而後已此豈不爲大可嘆哉

紀綱三

天下之弱勢歷數古人之爲國無甚於本朝者眞宗之末仁宗之初契丹守和約者三十八年趙徳明亦三十年文恬武嬉舞蹈太平不見其爲弱也及元昊始叛章得象之徒毅然憤其小醜欲翦滅之立論必於不赦旣而屢出屢敗潼闗以西人無固志而契丹遂擁兵境上以邀索周世宗故地使富弼重爲解之然後乃已於是形勢大屈而天下皆悟其爲弱證矣仁宗亦慨然思欲整治用弼與範仲淹韓琦爲兩府議論前卻施行舛謬小人交斗其間三人遂去而前規故習遂不可破當時議者以爲三人不能循致治功而欲以歳月成天下之事其意太鋭故至於此嗟乎此三人者正坐不能以歲月成天下耳弼與琦相繼當國其懲前之禍愈深而循致之說愈用矣𨿽然循致者卒不能有所致也弼相四年琦相七年所循致者何事哉於是財用耗乏人才頺弛天下翫獘愈甚而士以虛名相尙故王安石佐神宗欲一反之而安石不知其爲患在於紀綱內外之間分畫委任之異而以爲在於兵之不彊財之不多也使安石知之正其紀綱明其內外分畫委任而責成功然後取賦斂之煩者削之本學校隆經術以新美天下豈復有洶洶之論不惟無成而反有所喪也以神宗之厲志有爲終於舉措衡決變法則爲傷民開邊則爲生事力圖靈武遂以失利亦悔用兵之無益者不知攺弱勢而爲彊勢而欲因弱勢而爲彊勢也夫攺之與因繇始論之一言之殊耳及其力行堅執乃成黨錮更紹聖崇寧而天下大病凡靑苗凡保甲凡兵財之政所謂欲因弱勢以爲彊勢者至宣和末年掃地無有昔日弱勢之所守者又皆廢壊而其弱勢之不可反者遂爲膏肓不可起之危疾𨿽分四總管以圖捍禦委長安建康之守以募勤王天下冰解雲散一城之地刼制於敵而號令不能及矣當是之時割地以與人使自爲守猶且不可況能自守而禁人也哉然則本朝之規畫其始終本末之際蓋可覩矣自周徳威失楡闗之險繼以雲中燕山兩道歸於契丹敵在長城之內而大河以北已有不可守之勢爲天下者不按九州島之圖籍略其四旁規其中央左顧右望以盡天下之大形堅外柔內分畫委任羣臣合力功罪有歸以正天下之常勢苐因其所有掩絕前後而欲以人主之一力守之豈可得哉此天下之大患所以二百年而常在論今天下之事所以窮數百言而不能決也

紀綱四

建炎初載李綱用事議分京東河北用唐藩鎭之法使自守其地諸道各置要郡次要郡以一兵馬之權綱所措畫則已陋矣括馬斂財騷動天下議者蠭起不得旋踵卒以逐去於是汪伯彥黃潛善無所施爲以爲稍徙近南安常守舊命使祈請自足苟延歲月旣而有維揚之禍牽運奔走東極海嶠始委張浚以川陜而宣撫處置之名立焉便宜行事之命出焉範宗尹相繼建請而江淮亦各分裂爲鎭撫使於時盜賊充斥僞齊擁挾金人連兵內向上流又置鎭撫大使文武參用犬牙相附復遣執政督視以一威望浚𨿽狂疎竟失闗陜然節制諸將保有全蜀張俊韓世忠嶽飛亦次第平殄羣寇江左所以粗守而金肯和者任人之效也𨿽然分畫無法寄任不專張浚趙鼎泛然於事機之會言戰不敢請和不欲費日累月師老糧匱上下厭倦而秦檜以爲權不可外假兵柄不可與人故屈意俯首惟金所命以就和約廢誅諸將竄逐名士使兵一歸於禦前督府結局收還便宜使州郡復承平之常制檜方矜伐自比趙普以爲經國之長算莫能及也且祖宗之天下無故而失其大半遷劫之讎百世不可忘矣乃以撫定江左爲大功何哉戊申至辛巳二十年矣女眞一旦出不遜語聞於殿陛朝野喧然搏手無措相對駭愕無可爲者而葉義問汪澈出矣及陛下嗣服以來張浚總綂於江淮虞允文王炎之屬相繼宣撫於漢中蓋四五十年時用分畫之法稍以事權付托臣下爲國之紀綱終不可廢者亦已粗見於此然而不明其地則不可以任其人不任其人則不可以要其功內治不定則夫仇讎者誰與謀之今百計裒取竭東南之力以供饋四駐札者而兵不知用因任舊將之子弟部曲以次得爲綂帥而將不知兵除授更易一出內庭報發承受名爲機密而大臣不聞諸州禁兵零細纎弱專使路鈐教閱訓練而守臣不預防遏內江虛撤沿淮紀綱所立錯謬無序然則有民誰治有兵誰用有地誰守歲遷月易孰爲可見之效而陛下規恢之圖終將邑邑不試而已乎天下非可以私智爲也方略非可以私術驗也勝敗休廢古今一塗轍而已本朝之論則欲私爲而私驗之是以頺獘委靡至於今日而莫曉其故此臣所謂必盡知天下之害而後能盡天下之利也

終論一

今天下之害其膠固而不能解攣縮而不能伸宿患積蠧臣已盡言之矣解之伸之豈無其道乎陛下始於出令必有以慰天下之心必罷去經總制錢之半今州縣睽睽不能安息人臣之精力消耗疲竭不可復有所爲者盡坐此錢而已罷去其半稍稍蘇息天下然後州縣之月樁板帳罷矣然後民之頭子蹙零勘合牙契之額皆寛減矣然後罷和買罷折帛和買折帛罷則民所謂不正之斂皆無有矣三者罷而天下之心慰喜滿足然則國用安所取給臣以爲二年之後分畫旣定則朝廷之經費比今日必十去其五六所罷者足以當之有餘而二年之前則未也陛下會計二年所罷之費爲六十萬緡盡斥內帑封樁以補助之夫此內藏封樁者以之罷減三省之苛斂而以代戶部四總領之用度其明徳光耀新美觀聽自兩漢以來未有此舉動也然則乘此以革去朝廷百年之宿獘無不可者以之減進士入官可也以之減任子入官可也以之破資格可也以之重銓選可也以之廢吏胥可也百年以來世論所謂動眾而召亂惴惴然不敢舉如臣所言之害者今皆並舉而爲之無難也如此則朝廷淸矣然後分兩淮江南荊湖四川爲四鎭以今駐札之兵各以委之所謂四鎭者非盡舉此百餘郡以植立之也於中各割屬數州使兵民財賦皆得自用而朝廷不加問焉余則名屬之而已而又專擇其人以各自治其一州所謂兵民財賦皆得自用則朝廷平日所以置四總領饋其軍輸者二年之後皆可無復與彼以數州之財足養之矣如此則彼之任專吾之費輕矣𨿽然以兵與人以地與人此今日異常之大事也然其爲之者不驚世不動眾陛下一日命之則成矣成則久久則安之以爲常然若此者內以期月之內盡去民之所患苦外以二年之外兵厲士奮可用之於死而大功可舉矣陛下不惜財不吝權念吾之所大欲者解膠固伸攣縮易於舉動果於責成以立大功而已則減經總制除和買折帛以先慰天下之心而後朝廷所謂煩密不可變之法度者盡變之以共繇於疏通明達之塗矣分江淮川蜀之地與之兵民財賦以重人臣之任而後朝廷所謂專閉不可分之紀綱者盡分之以各合於外堅中柔之術矣若此者兼兩漢之長而不襲兩漢之失待之以成功而終之以禮樂則三王之治不難進也𨿽然爲此者官非難也而士爲難士非難也而民爲難民非難也而兵爲難誠今世之大事也圖兵之難者定則天下之利盡矣

終論二

致今日之治無他道上寛朝廷下寛州縣而已竭朝廷之力使不得寛者四駐札之兵也竭州縣之力使不得寛者廂禁軍弓手土兵也然則何以治四駐札之兵而寛朝廷今旣減經總制罷和買折帛蜀之折估靑艸而內出二年之費以供饋四總領矣宜任四人者繇郡守攝都綂制召舊帥使歸宿衛鉤考其隠冒幹沒請給不盡及軍人之罪聲而治之然後俾四人者一聽其所爲而吾無問焉所問者吾欲精其軍使各不過三四萬吾欲用士之鋭而不並富其家小夫厲士而養之將用於死地以求勝也乃爲之立家是兵爲民也古者民爲兵今者兵爲民宜其消惰孱弱而不可制也昔者之論欲一當百又曰欲一當十夫百十何可當也姑得以一當一則精兵也夫一人得一人之用則固已十四五萬人矣用之必死誰敢敵者女眞之來南也雜以奚契丹勃海漢兒前才五六萬後亦不滿十萬而已夫用兵者用其气也多兵以先困气先索耳吾之所問者如此又有所問更其獘政行其新令吾欲其無讙無動以惟吾之所命若此者在用其人而已各與之數州地使自食而余州得寛焉此二年之內所得爲而二年之外收其效者也若是則朝廷寛矣然則何以治廂禁軍弓手土兵而寛州縣宜先擇一二十州畀之使散雜役之廂軍今之廂軍盡隸官下無在營者並與之以一二年之衣糧使各自爲子本以權給之而州無復給又散禁軍夫廂軍可散也禁軍散且爲亂柰何曰禁軍之可畏者爲有以禁切州縣使不得私役且上教故地今不上教散而雜役如廂軍焉彼欣然自幸耳然則散禁軍如散廂軍弓手之費稍輕土軍差小不急散也久將消盡要以必散而止夫廂禁土兵弓手皆散何以守其地自三等以上籍其家一人以爲兵蠲其稅役大州二千人而止下州八百人而止州縣各爲之所將校率用其人秋冬而教春夏則否有警呼召不用常法然其爲兵也必在州縣四方三十里之近家者此三四年之內所得爲而三四年之外收其效者也若是則州縣寛矣朝廷寛則凡所以取州縣者皆不用而食租稅之正矣州縣寛則凡所以取民者皆不用而斂租稅之正矣且又非特此也朝廷寛則羣臣有暇而人才多矣不若今之乏也州縣寛則民有暇而善良多矣不若今之薄也上多人才下多良民兵省而精費省而富五年之內二年之外合其气勢用其鋒鋭義聲昭布奇策並出不用以滅敵而何所用哉𨿽然爲此者無他也力行而已按其歲月在乎二年之外五年之內今日行此事去此獘某日此獘去此效見不見則易其人加之意而行之以日月計其實效致矣

終論三

臣前所謂者皆國門內事也夫門外事難論也自陛下嗣位以來士大夫莫敢有言及門之外者陛下嗣位以後始爭以門外事爲言幾成俗矣言門外事旣孟浪茫廣多虛寡要而門內事皆不及知故臣欲先盡門之內而及門之外今其將帥不知主名控禦不知地利則指事而言者妄矣臣請先論女眞之始所以得者蓋每怪士大夫過於譽敵而甘爲伏弱者何也其譽之也謂阿固達尼瑪哈烏珠三人者彼國之雄傑皆古所無有故本朝之被禍最深此大妄也阿固達豪其部中延禧煩擾旣過不堪囚執起而自叛此亦常理也不幸延禧政亂未嘗交鋒輒以敗北女眞者用其兵食其糧取其遺戈委甲而因收其土地披靡逃遁而坐獲其國都而謂阿固達之雄傑如石勒慕容雋之流以智力百戰屢僨屢起卒以得之可乎阿固達死烏奇邁立不能主令而斡裏雅布尼瑪哈分之其後烏珠來江南三人者之奮而我之所以布陣力敵而復不勝者何也自其始入而吾國已空千里無當之者矣彼蕩然而來也夫未嘗與之戰敗則尼瑪哈烏珠何以能獨過於古之逺人而遂取吾之中原如是其酷哉蓋吾上下之人莫有用命拱手譽敵甘爲伏弱而至此耳且彼之所欲必得者河北河東耳山東河南之地先以與邦昌後以與劉豫又復以歸我張邦昌不敢抗而吾不能守也退而遷維揚耳劉豫見廢以歸我而吾不能守也退而割江北淮南耳彼眞見吾之不能守也然後取而據之然至於今日猶有不自安之心焉夫過於譽彼而不能自守當其始也乍見駭聞倉皇擾攘容有此論矣今安定久矣然而譽之不已何也故譽彼之兵則精鋭而吾則疲弱然則何不易吾之疲弱而譽彼之精鋭何也譽彼之威令則明信而吾則玩侮然則何不易吾之玩侮而譽彼之威信何也譽彼之規畫則審當而吾則苟簡然則何不易吾之苟簡而譽彼之審當何也譽彼以脇國人而因爲偸安竊祿之計此風俗不忠之人而無有知者方靖康艱難時惟宗澤不平此論如澤未足以見古之立功立事者然使澤得用二聖終不北狩矣固可一戰而敗也蓋天下之禍有大可痛者不戰而敗不守而亡此則自古以來未見有靖康者矣不追此議而爲可戰之事反謂自古未有如三人之雄者臣謂此論亦自古所未有天地之理久之不伸必有待於陛下也夫尼瑪哈斡裏雅布同出而獨圍太原者一年旣破都城盡取中國之輜重徐行而去烏珠生長極北夢寐不知江海舟楫爲何物也空行問津至於四明而返使吾之兵法皆盡廢不可用則彼之雄傑誠可信矣使兵猶有法則彼之所爲乃喪心失靈狂惑而求死者也何乃譽喪心失靈狂惑求死之人以爲古之雄傑皆莫過也哉

終論四

請言金人所以守之者夫阿固達尼瑪哈者其始不過並吞諸部落非素有兼天下之志也契丹久安而政悖一朝起於不顧死命之中屢敗遼人楊朴者因教以稱帝攺元至盡並契丹而燕人爲之用及郭藥師導以犯闕其後遂破都城而據中原蓋晉之所謂劉石鮮卑氐羌皆嘗生長中國奮其雄心公起窺伺而尼瑪哈烏珠本無其志也特以敢於決鬥而二國皆自莫敢較其故臣亡虜相與爲之立其國家文法制度參以本朝及遼之大略繁劇牽制若乃聚重兵憑堅城衣食嗜好極於精善非復當時之本志矣始者我以二聖顯仁之故使命而請以講和好驕不見從酈瓊之叛擁全眾以歸劉豫彼疑有間且合從困彼也遂急廢之以河南闗陜來而罷兵烏珠再出大敗於順昌柘臯始稍懼我而盟約遂定且以女眞種落而兼中原契丹爲之主其勢不順其心不服而保守至今六十餘年者以中原積怯懦不自振之气且無有爲天下倡者𨿽或倡之而居文法牽制之地亦決不能堅壁而窮斗故也自紹興十一年之後不惟我之所欲者專在和好而女眞之族類亦皆以和爲利亮氏弒君殺母志平區夏移都舊汴南渡江淮鼓聲所震水波騰湧然發足未幾而今敵自立於後矣方變昔日之君臣而爲敵國又嘗聲以還故疆爲言範成大之使湯邦彥之使中間屢較禮文矣自其向者平視我師投袂賈勇及此開隙足以取怒而彼卒不動今歲遷入其穴傳聞多端難可信據然而上京蕭條從臣死喪思燕之樂旣而復返此不可誣也然則女眞失其故部與契丹之地而以燕爲家其君臣上下文法制度所以守其國者皆以中國爲法而又願和不願戰喜靜而惡動是𨿽六十年積累之久而與此二國之人終非有手足肺腑之托也其與劉石鮮卑氐羌之勍對不侔也明矣然則其事在一戰而勝之耳夫一戰而勝敵之心揺不復畱中原當以燕爲固耳吾之始一大戰而勝其求中原也固易及其終於勝而不可禦使並燕得之此則難矣𨿽然事豈有不難而後成也哉今姑未言其終於勝而不可禦者姑求其一大戰而勝之之道焉勝之之道盡去吾之獘政用必死之師必死之將必死之士決壊二百年糜爛不可通之說眞以必死敵之則勝矣若今世之言兵出某策張某陣用某人以立奇功者豈可賴邪在以實勝虛以志勝气以力勝口而已矣

終論五

請言前日之所以謀爲恢復者趙鼎書生自附於問學收拾文義之遺說與其一時士大夫共爲內中國外四裔之論此說春秋者所當講也不可以爲不美𨿽然中國之不可以徒貴四裔之不可以徒忽也所謂女眞者豈以其講論析理精微之所能致邪張浚之始用也少年狂疎恩信未足以感士智力未足以服人蹙迫彊項玩命之將一舉而失闗陜蜀之全者幸耳鼎旣泛然於事機之間不戰不守敵來則進而拒名曰親徵敵去則退而安名曰駐蹕而浚尢爲無綂光堯四顧無所倚仗以言孝思之迫切則佑陵之梓宮未歸顯仁之鑾輅未返以言圖功之敉寧則治兵講武不休而內外之分決迄無期度於是秦檜南自南北自北之論衡入其中堅不可破而鼎與浚均逐矣及乎紹興之後檜死冦動而隆興之初浚專以恢復之說自任號召天下名爲忠義自喜者利而從之其實無措手足之地聚兵淮上一則祖述範仲淹之舊說欲與金帥往返以定和議爲兩國生靈請命一則欲急合北方大姓故家契丹舊部相率響應以謀大功至其一敗符離師徒潰散人情摧沮異論交興而湯思退王之望尹穡力主割地以盟而中原再失望矣浚不成而敗事及其招徠歸正歸明之人散滿內地窮困州縣冗雜銓部至今無根柢者上書論事自謂能知敵情畫策出奇以干差遣而度歲月皆浚所爲也蓋浚與鼎乃前日言恢復者之首而其方略可考矣昔者南北兩立南欲返城而歸北北欲奪地而來南無義之人志念不靖未始不如此爲將帥者啖致之而不敢絕豈眞以此爲立功實驗哉今南北𨿽復爲兩立之勢而北本吾故都故南之思北也少而北之望南也多大姓舊家常思歸順其理必然無足怪者特患吾威不立而戰不勝耳威立而戰勝可使中原之士奮挺逐冦而迎我然吾之眞能恢復者不專在此況於契丹舊部豈可誘致此與童貫用郭藥師伐燕拒女眞何異邪浚少年爲將相困躓白首忠義不衰而其所經畫者止於如此光堯聖訓謂浚不可用非知人之明哉今鄕曲之拐士志在邀利取寵復取浚門下已陳之說更互藻飾以爲北方之奇策而國信小吏以土物相饋遺竊問廝養而謂得敵密事以相衒耀沿淮守臣思爲進用計布心腹於跳河之曹越淮未幾撰造虛事以爲間探之明若此者紛然繼踵而恢復之說遂與舉子習程文以媒課試者無異而國事眞無所考據矣願陛下一切掃盡勿畱聖思力行今日之實事以實勝虛以志勝气以力勝口用必死之師必死之將必死之士以二年之外五年之內責其成功可也

終論六

請論今之所當分畫者敵以得中原爲守而不以備我爲守其戰妄進而已其守嚴兵而已昔人南北對壘之形彼不知也我無對壘之勢故也然而吾以其無對壘之形而戰則欲效彼之妄進守亦效彼之嚴兵是所謂無對壘之勢者也符離之戰是妄戰也𨿽使得宿得亳得徐遂至汴郊將何爲乎彼之所以由淮而妄進者明我之不敵耳而我亦效之何哉駐札之兵是嚴兵也不度其必守而宿兵焉宿兵於無用之地將何爲乎故我之當進而置兵者四興元一也襄陽一也合淝一也沿海制置司一也我之當守而置兵者二建康一也鄂州一也當進而置兵其必進者二興元也襄陽也其不必進者則合淝也沿海制置司也何謂必進襄陽之出宛洛興元之出秦鳳二者我之所必當有事據中州按闗隴形勢之最先古今之同論決不可易者也何謂不必進從淮以出亳宋大梁地散而難一且彼之所必爭也彼所必爭吾能拒之使不可進而安江南之心其功多而大矣渡海奇事也危道也其進所以取齊也使闗洛事濟四方響答朐山復來則可用矣不然則便而待之耳何謂當守夫建康鄂州非當守也然爲國必分內外其四外也其二內也內之不可不置兵皆所以守江南也𨿽然置兵無多必一人得一人之用則合淝最多也興元襄陽其次也建康鄂州又其次也制置司又其次也不盡二十萬足以滿之矣夫謀天下之大事成天下之大功非可以攻人之無備出人之不意也必有堂堂之陣正正之旗攻堅排深之力而後可我以此進彼亦以此進昔者謂彼能而我不能也今無謂彼能而我不能故我能彼亦能盡我之所能以較彼之所能短長相形而勝負分矣一再勝則霸王之資也夫天下之功難成也天下之事難謀也晉宋之間耀威河南常事爾枋頭灞上滑臺虎牢洛陽皆得至焉獨其不合天下之勢所以南北分裂而南之土地日削旣失蜀復失淮復失江北故隋並陳也紹興十一年之前中原之號令猶或可接後始截然矣末年潰亂而諸將亦或有所至今也復不能望見襄廬以北論者方囂然以取中原爲希世之事不知中原𨿽可得北方猶未可圖也況其不能望見襄廬之北而欲坐策中原者乎陛下宜執分畫之要謹命帥臣立爲至難不可動之實以對堂堂之陣正正之旗生其人之气勢而不務出於無備不意以爲立說之觀美而實不可用此則今世謀事立功之始也

終論七

蓋今之所謂分畫者以一當一而以一取其一適得平焉以蜀當秦亦以取秦以荊襄當韓魏亦以取韓魏以淮當梁汴而亦取梁汴也又以沿海制置司不當齊而志取齊焉如是而長江之內深入吳越旁極閩廣而我之所以爲國者又當在分畫之外其自守猶爲有餘至於人徒兵械財榖而我之所以爲是者不待收聚經營而可以自足則是非必奮於微弱立於艱危以少取大以寡取眾若昔者越之於吳燕之於齊也又非若女眞之於遼與我也而又中原者我之地中華者我之名復讎者我之義則自燕以南其勢易以傾動而從我若是則我於一當一一取一之外又有所爲易焉者𨿽然我之所有亦非彼之所無也我之所易亦非彼之所難也力均者必以力勝而我又有所謂難者自宣和以前以弱勢行弱政百二十餘年矣宣和以後又非止弱而已我之人气奪心懾不能自主其命而今也抗首奮勢大正其紀綱欲必以一二年之外五年之內而有大功天下之人或以竊笑或以驚視或以疑之或以非之或以沮之異論四出解體不前且復人才未嘗素練識不足以信其志意不足以行其力則兵之欲少者未必不激其變財之欲少者未必不因其乏此必至之勢而君臣相與之間不能泰然自保以要其成者也𨿽然事決有不可不然者在陛下深信力行而已蓋昔者其人所行之事與其人所立之論尙爲不逺論立於此若射之有的也或百步之外或五十步之外的必先立然後挾弓注矢以從之故弓矢從的而的非從弓矢也今日之論先揣其人之不能行與其勢之不可行而論因以立是引的自近以成射者之無能而已自東晉王述蔡謨始有量力度時之論而殷浩諸庾屢謀北方桓溫事力尢盛謝安時會最捷然皆勞民動眾無所成立而敗喪隨之故王述蔡謨之論勝而今世偸惰無能之人竊取其說以疑亂當世所以國威久不振而陛下欲爲之志久而無所爲也故臣願陛下究觀古今之變盡其利害之情而得其難易之實解膠固伸攣縮先有以大慰天下之心天下之人方傾耳張目聳動四顧而莫知陛下之說安從出也然後立堅定之論而講分畫之規警策羣臣生其志力以終從陛下之論如射之立的而不使羣臣一前一卻懷詐飾非以疑沮陛下之所立譬如引的自近以成射者之無能也此天下之大決安危興壊之大端陛下之所先知也如此者定則臣𨿽微且陋得以其說爲羣臣之倡承望聖意而敷暢於下誅賞可用功罪可分而人才出矣

兵總論一

今事之最大而當極論之論之得其要而當先施行者一財也二兵也𨿽然財之所以爲大事者繇兵之爲大事而已其舉措爲廢興之決無先於此世之言兵者充塞爛漫可聞而不可聽可聽而不可行者無他焉言古者簡易徑省無兵之患而有兵之利然而接乎今之異勢異宜而不可用也則古𨿽善而何益言今者繁密重滯有兵之患而無兵之利然而習乎今之旣安旣成而不可攺也則今𨿽不善而何損𨿽然此非眞擇利害以定取捨者也誠使眞擇利害以定取捨則𨿽不必簡易徑省以慕古人之名而今日之兵其有患而無利曉然庸人皆能言之豈可不亟圖而亟變乎蓋嘗慮之三代之兵乘兩漢之郡國管仲之內政隋唐之府衛此古人之美名也自府衛變爲召募召募之法壊而邊兵始重於是藩鎭之亂起收藩鎭之重勢而人主聚兵以自將爲名竭天下之力以養之及人主不能自用而柄任已不專於諸將矣則四顧茫然無所綂一於是內則常憂其自爲變而外不足以制患至於有莫大之兵而受彊敵無窮之侮此非今世之所謂實患者乎美名不必慕是各度其時之所能行者可以言智矣實患不能制是又不知其時之所當變此不可以言智也姑試言兵之常制以合今日之事有四有邊兵有宿衛兵有大將屯兵有州郡守兵邊兵者因其地練其兵不待內地之兵食而固徼塞也宿衛兵者因都邑所近之民教成而畨上與募士雜國廩其半而不全其養也大將屯兵者悉用募士而教其精鋭全養之而已州郡守兵者以州郡之人守之而不以州郡之力養之也故兵制各行而兵力不聚然後有百萬之兵而不困於財矣故進則能戰退則能守而不受侮於彊敵今也一之邊兵募也宿衛募也大將屯兵昔有舊人而今募以補之使成軍也州郡守兵昔之禁兵消盡而今募其人名之曰禁兵也四者皆募而竭國力以養之是徒知募而供其衣食耳此所以竭國力而不足以養百萬之兵也力則已困用則不可故進不可戰退不可守百人跳梁而一方震動而彊敵之侵侮無時而可禁也臣願陛下審慮定計以分四者之兵而變今之法不過二年法行制定財不足爲大憂而兵可用矣

兵論二

自唐至徳以後節度專地以抗上令喜怒叛服在於晷刻而藩鎭之禍當時以爲大論矣然國擅於將猶可言也未久而將擅於兵將之所爲惟兵之聽遂以刼脇朝廷故國擅於將人皆知之將擅於兵則不知也大歷頁元之間節度固已爲士卒所立唐末尢甚而五代接於本朝之初人主之興廢皆羣卒爲之推戴一出天下俯首聽命而不敢較而論者特以爲其憂在於藩鎭豈不疎哉太祖旣稍收節度兵柄故汰兵使極少治兵使極嚴所以平一僭亂威服海內者太祖綂紀綱禦之力非恃兵以爲固者也羣臣不考本末不察事勢忘昔日士卒奮呼專上無禮之患而反以爲太祖之所以立國者其要在兵都於大梁無形勢之險其險以兵夫都於大梁因周漢之舊而非太祖擇而都之也使果恃兵以爲固則連營百萬身自增之不待後世也其數乃不滿二十萬何哉不以兵彊前世帝王之常道也況太祖之兵不滿二十萬其非恃兵以爲固也決矣召募之日廣供饋之日增蓋端拱淳熈以後契丹橫不可制而然耳康定慶曆謀國日誤恃兵爲國之說大熾不禁而後天下始有百萬之兵弱天下以奉兵而其治無可爲者矣而上下方揚揚然以爲得計爲之治文書治財賦盡用衰世裒刻之術取於民以啖之而猶不足及其不可用也則又說之俛首以事驕鄰而使之自安於營伍之中也故王安石欲爲神宗講所以銷兵之術知兵之不勝養而猶不悟藉兵之不必多教諸路保甲至四五十萬陰欲以代正兵正兵不可代而保甲化天下之民皆爲兵於是虛耗之形見而天下之勢愈弱矣元佑廢罷保甲史臣以爲太祖設階級之法什伍壯士以銷姦雄之心兵制最多而百餘年無禍亂王安石不足以知此者實錄所載蓋當時議論之本原也𨿽然王安石則信不足以知此而不爲王安石者豈能知之哉至於紹聖以後則又甚矣保甲復治正兵自若內外俱耗本末並弱大觀政和中保甲之數至六十七萬二法皆獘名具實亡故事制大壊而士卒不能被甲荷戈平民相挻化爲盜賊斡裏雅布始挾兵才萬餘長驅而至莫有敵者倉卒遣人召白徒以勤王京師失守則勤王之人寇掠徧天下矣嗚呼痛哉養兵以自困多兵以自禍不用兵以自敗未有甚於本朝者也而議者猶曰恃兵之固制兵之善可因而不可攺可增而不可損是厚誣太祖而重誤國家也加以四屯駐之兵又昔所未有以數倍祖宗之財用投於四總領之巨壑而州郡又各以廂禁兵自困侵削民力至於空盡問其外禦則曰請和不暇問其內備則曰倉卒可慮綂制統領總轄路鈐將兵之官充滿天下坐糜厚祿而兵未嘗有一日之用方今國未見有難治之獘敵未見有難破之驗徒以自困於兵浸淫重滯不能輕利其一曰四屯駐大兵之患其二曰州郡廂禁土兵弓手之患去一患而得一利一州之兵患去則一州利一方之兵患去則一方利兵患去則兵彊惟所用之無不可者陛下果決於此豈有久而不革者哉

四屯駐兵

敢問四大兵者知其爲今日之患乎使知其爲深患豈有積五十年之久而不求所以處此者然則亦有不知而已矣自靖康破壊維揚倉卒海道艱難杭越艸創天下逺者命令不通邇者橫潰莫制國家無明具之威以驅使彊悍而諸將自誇豪雄劉光世張俊吳玠兄弟韓世忠嶽飛各以成軍雄視海內其玩寇養尊無若劉光世其任數避事無若張俊當是時廩稍惟其所賦功勲惟其所奏將校之祿多於兵卒之數朝廷以轉運使主饋餉隨意誅剝無復顧惜志意盛滿仇疾互生而上下同以爲患矣及張俊收光世兵柄制馭無策呂祉以疎俊趣之一旦殺帥捲甲而遁其後秦檜慮不及逺急於求和以屈辱爲安者蓋憂諸將之兵未易收浸成疽贅則非特北方不可取而南方亦未易定也故約諸軍支遣之數分天下之財特命朝臣以總領之以爲喉舌出納之要諸將之兵盡隸禦前將帥𨿽出於軍中而易置皆繇於人主以示臂指相使之勢向之大將或殺或廢惕息俟命而後江左得以少安故其爲深患者若此而已𨿽然以秦檜之慮不及逺也不止以屈辱爲安而直以今之所措者爲大功疲盡南方之財力以養此四大兵惴惴然常有不足之患檜徒坐視而不卹也檜久於其位老疾而死後來者習見而不復知但以爲當然故朝廷以四大兵爲命而困民財四都副統制因之而侵削兵食內臣貴幸因之而握制將權蠧獘相承無甚於此而況不戰旣久老成漸耗新補惰偸堪戰之兵十無四五气勢愞弱加以役使回易交跋債負家小日增生養不足怨嗟嗷嗷聞於中外昔祖宗竭天下之財以養天下之兵前世之所無有而今日竭南方之財以養四屯駐之兵又祖宗之所無有也夫以地言之則北爲重以財言之則南爲多運吾之多財兵彊士飽事力雄富以此取地於北不必智者而後知其可爲也今柰何盡耗於三十萬之疲卒襲五六十年之積獘以爲庸將腐閹賣鬻富貴之地則陛下之逺業將安所托乎陛下誠奮然欲大有爲於天下攄不可掩抑之素志以謀夫不同覆載者之深讎必自是始使兵制定而減州縣之供饋以蘇息窮民種植根本於是厲其民使必斗厲其將使不懼一再當敵而勝負決矣兵以少而後彊財以少而後富其說甚簡其策甚要其行之甚易也

廂禁軍弓手土兵

廂軍供雜役禁軍教戰守弓手爲縣之巡徼土兵則爲鄕之控扼夫供役有兵巡徼有兵控扼有兵大州四五千人小州猶二千人計一兵之費其正廩給之者居其一焉因兵而置營伍將挍其上路分鈐轄總營者居其一焉恩賜閱視借請劵食者居其一焉緣兵之蠧獘虧公病私者又居其一焉民之所謂第一等戶盡其賦入不足以衣食一兵今州郡二稅之正籍盡以上供者及其所趂辦酒稅窠名盡以上供者朝廷旣自以養大兵矣而州郡以其自當用度者又盡以養廂禁土兵又有配隸罪人牢犴充塞亦州郡所養然則財安得不匱而民安得不困乎夫所以養兵者爲其有事而戰不爲其無事而備也無事而備則必有不養之兵而後可今養之於無事竭州縣之力以衣食之固非所以戰也則𨿽有百萬之兵而不免自貶爲至弱之國乃其勢之宜然耳世之論曰養兵之患無智愚所同知然而不能去者不可去也不可去者動眾害事獘未除而亂先作也夫畏其動眾害事以爲獘未除而亂先作此固庸人之常情耳而以爲養兵之患無智愚所同知則非也何者誠不知而已知其爲患則早夜之所思命令之所出必使之至於無動眾害事可以除獘而不作亂以幸天下國家也豈恣其如此而徒曰必動眾害事哉故不減宿衛屯駐之大兵則國力不寛不減廂禁弓手土兵則州郡之力不寛夫立法定制於重滯繁擾之中以困民爲安彊以耗國爲實惠以疲士大夫之精力爲用材以人心益陋所守益卑者爲逺識以不可舉動爲體國以養兵不戰爲銷姦雄之心遂至於忘讎恥棄諸華廢天命禮壊樂失積眾獘而莫能革者宿衛屯駐之兵困之於上廂禁弓手土兵困之於下而已陛下思之於外而不圖其內意行其所難而不實爲其所易者何哉

水心集卷六宋葉適撰

古詩

馮公嶺

馮公此山民昔開此山居屈盤五十里陟降皆林廬公今去不存耕鑿自有餘風篁生谷隧雨斾來巖虛人隨亂雲入咫尺聲相呼四時艸木香異類菓蔌腴采薪得崖花結綴成襟裾此亦佳窟宅可對幽人娛何必種桃源始入仙者圖甌閩兩邦士洶洶日夜趨辛勤起芒屩邂逅乘輪車山人老白首名氏不見書我獨何爲者拊身念居諸

吳江華嚴塔院贈了洪講師

具區以爲瀦吳江以爲裨自專一方浸盡納海所遺逝川無發嘆麗澤可求師昔人會心地今爲魚鳥資飛者自無極遊者自無涯造物不諄諄亦莫分何誰此時余與子相遇相諧嬉曽觀煙雨外未滿蒼茫思復來秋風後重有騷屑悲不及日月入爛焉墮輪規尙見波濤驚累然擁丘坁況彼瑣細者蒲菼爭紛披當年吳季子徳合無醇疵範蠡之所矜視之渺毫釐末路張季鷹適意亦見推人才非一端事近苦易移常恐後生輩風流日淩遲縣憂公家迫俗陋棟宇卑子將跨大閣對此連天彌英雄久銷歇枯槁乃光輝置餘一榻處析理定興衰

送趙景明知江陵縣

吾友趙景明材絕世不近疏通無流連豪俊有細謹尢精人間事照見肝膈隠忽然奮須髯萬事供指凖漢士興伐胡唐軍業誅鎭久已受褒封誰能困嘲擯四十七年前時節憂患盡去作江陵公風雨結愁慍昔稱長官貴今嘆服勞窘夜光儻無因早晦行自引田園多遁夫未必抱奇蘊勉發千鈞機一射彊冦殞

送鄭景元

兄弟同升難髙材自摧角官多復不記四載禮南嶽一朝盡室去菲食遭歲惡丈夫軒豁意快緊出鷹鶚忍事得無慚信有古人學建安𨿽閩壤桂樹美可樂合抱更連理叢生蔭州郭歲月歷悠長根株見齦齶終當作大廈積功在云壑尙友如此君蒼天未爲薄

題賈儼不忘室

賈子好修士躬耕鹿巖阿茂木俯靑泉幽處堪逶迆有室淨棐幾圖史參前羅獨能取我語標榜相巍峩我語不必記子意故足多物之徇外者迅若橫流波當其一念覺胼胝駐崩渦神丸起痿瘵厚纊還暄和倫類苟通明軌轍寧舛訛但憂所見弱繚如附松蘿輿薪豈不睹柰此斤斧何勿令學髙山所至才獻坡如於眾稊稗收拾同穎禾𨿽云善端在坐悼良時過子先發曹掾仁義躬濯磨活人不知數一善禳眾瘥每識飯牛下有作寧戚歌至今鄕裏敬墓栢垂霜柯子質復粹美藻火兼佩珂中夜再三嘆警策自詆訶未合者參辰巳逝者江河所願天爵尊非必貴決科

陳同甫抱膝齋二首

昔人但抱膝將軍擁和鑾徒知許國易未信藏身難功𨿽愆歲晚譽已塞世間今人但抱膝流俗忌長嘆儒書所不傳羣士欲焚刪譏訶致囚箠一飯不得安珠玉無先容松栢有後艱內窺深深息仰視冥冥翰勿要兩脾消且令四體胖徘徊重徘徊夜雪埋前山

音駭則難聽問駭則難答我欲終言之復恐來尊沓培風鵬未髙弱水海不納匹夫負獨志經史考離合手捩二千年柔條起衰颯念烈儻天回意大須事匝偶然不施用甘盡齋中榻寧爲楚人弓亡矢任挽踏莫作隋侯珠彈射墜埃壒

超然堂

晨興詣曹參使驛傳呼趨庭頭頸屈退歸闔戶胥吏玩過門掉臂不入室宅舍空荒轉頺漏騶僕藍縷常寒乞此堂豈可更超然乍可鞅掌中怫郁每憐莊周齊物論遣詞曠蕩違經律獨稱松栢受正命舜何人哉盡倫匹萍實浮沈江漢逺劍气騰擲牛斗出招徠鳳麟已悠緩琢磨圭璧彊堅密檐擎自貴竭人力起倒相因廢天質古今問學滿天下分寸毫釐難細詰以玆凜凜觀萬事口不敢言心自失今朝幸續省倉米且以糜煎飽時日

再過吳江贈僧了洪

回颷掩夾浦勢與黒樓頏連袂上長橋身弱屢見扛苟無傾覆憂恣橫未易當坐定互驚愕師云乃其常有時气力雄駕浪拍此邦熟風無失舟小艇來茫茫始悟寡所諳論攺色據張衒小以爲大空令事難量玩變不覩微亦乖智之方已矣勿復云聞鍾過石塘

靈巖

穹窿右俛眉天平左垂鬢吳人宅沮洳玆山抑其鎭陟起爲表著突兀數尋仞樛松頗堅瘦立石乃榮潤兼有千里陂杳靄來逺韻宜乎登椒丘擺落思奮迅吳主未亡時絕色館孤峻歌聲妙欸乃俎品窮蛤蜃援琴固停晷解甲仍轉瞬終歸寂寞人破釡煮枯堇陳迹不足弔新締何勞問三年姑蘇驛空望此塔近適當熟食節暖气無已吝豪風增春愁異雪損花信聊以壯遊衍歸受兒女囅

葑門

遺墨固藏神希聖非立我斷後輒無前實右卽虛左品定賦纎洪義明分勇懦端木語衛文洙泗皆卿佐孔子敍夷齊後進尙嵬瑣從來一大事幾作鴻毛荷知非言所及結网魚受課誰持空空質放縱無不可玆門小精廬荒寂眾萬過欣餘二三子拙力守饑臥楊花安得攬飛去天隅唾惟有露垂垂滿畦紅藥墮

還華賢良九經說賢良進捲語林等

華君官五世人物朴而重窮經不辭難著論何其勇編排過百帙裝庋髙一冢見聞頗驚訕吟玩自欣悚余本空疎人盛刺勤逺捧津般俾之讀涉岸滄溟洶誰知畏浩博敢復議煩冗芄蘭恨柔蔓櫟社嫌擁腫誰令獨管吹而爲眾竽恐楊墨岐路迷服鄭丘林拱四鄰黃策子簡要獲天寵君兮幸持歸臥看云生隴

齊雲樓

天下雄諸侯蘇州數一二都會自昔稱陪京今也貴奕奕撰重樓岧岧立平地虛景混空蒼囂聲收逺肆闉闍𨿽散闊欄檻皆堪記向非土木力焉能快髙視湖山西南維江海東北塈舒緩未爲愚疏達終多智窮民一宵燈細巧雜紋織豪士三春卉妖麗亂名字侈甚見精誠富餘輕講肄先朝丰豫日應奉稽古義花綱飛入汴石林鬼浮泗天然造生活始者行賑施王公占上腴邸觀角奇致是邦聚璀璨四顧盡憔悴狂敵誤濡足遺爇等交臂艱難屢省方薄遽虧頓置因循墮和好俛仰銷年歲翻憐井邑盛又使編氓匱頗云魚蝦微亦已困徵稅人生賤苟免所尙剛彊气呼鷹飽何時暴虎怒斯易吁嗟久悒悒胡爲長惴惴夜聞踏歌喧激烈動哀思吳俗固捷疾吳兵信蠭利項梁起讎秦子弟奮投袂功成須力到豈必資黠慧寧羨鵲居巢盍如蛉有類未發忌先聞因詩良自喟

虎丘

虎丘之名歲二千虎丘之丘何渺然眾山爭髙隠日月笑此拳石埋平田𨿽然培塿疑異物劃開陰崖十丈懸冢中有恨索遺指亭上無語傳枯禪偏是吳人愛山急逐面分方誇憑立屋承隋唐良穏稱墨題熈丰尙新濕松梢莫遣風雨橫石盤自添苔蘚澀春來春去吳人遊足蠒層巓踣應泣

北齋二首

頻年寄全吳廨宇雜營保前廳久傾壓後捨岌欹倒常因霖雨後壁壊不容掃跳蛙浴漏瀦野榖媚穿杲以玆違色養先還媿親老低頭謾商歌瞪視豁愁抱當身良易足遺後非長道幸今修整畢楹桷正完好晴窓閒晝永夜榻初涼早友朋坐雍雍燕雀鳴艸艸居室君子後蓽門固爲寶矧伊澤國士敗棟滅塗潦繆充使者屬職思振枯槁人之所歆羨未必天能造捲藏姑罷歸蠧簡說剛浩

人情無終極匪陋則求佳寢處旣少安遊燕豈不懷惟思舊酒務糟酵荒榛埋破瓶聚隆垤新甃連長階種竹夾超然移花遶北齋及爾風露淸忽感意象諧幽深容浪蘂潤澤長芳荄亭亭兩髙梧買自婁門街俟以歲屢寒窅若萬仞崖吾畱能幾日齪齪彊安排方嫌樹影瘦復慮地勢孤世間香味悅每與鮏羴偕雅故使鄭淆法語仍進俳俯同侏儒笑但恐好惡乖莫窮有限物徇此未腐骸

題椿桂堂

九官八士古之良靈椿丹桂後騰芳馮公詩意𨿽短陋閭裏傳誦終難忘君家同生五兄弟短檠伴夜東方啟黃旗兩記張慶闈紵袍三號趨文陛詞華標角人力能科名均齊天所興作堂不須棟梁好但種此木髙千層透日垂陰香未歇滿庭車騎同時列更將磊砢替團團畱與北風觀壯節

﹝嘉禾莫氏兄弟五人元忠若晦似之若拙若衝自紹興庚辰以來相先後登進士第縣以五桂名其坊又自揭所居堂曰椿桂姑蘇通守與餘同僚屬賦此詩﹞

贈訥相

柯山訥相醜形模以相獲妍如子都每將气色較官簿初若搏影終探符劉公實升提刑丘宗卿加龍圖就中兩說最稱驗余耳所逮非人誣泛言心事依勸戒多假名器煩邀呼君門九重逺萬里求者爭道分榮枯一身暫寄百骸聚楦彼朱紫誰頭顱子其惜術無浪許恐負西山之餓夫

送鄭虞任赴京西檢法官

春風逝無涯夏潦生未已思君遡江漢行鋭業難止事繁絲唾亂神靜魚鱗理前年浙東幕借助獲專美邊頭值閒暇人物盛儲畤荒村魚米場孤戌花藥市雅知足禪味翫世失憂喜但疑栁上白時雜髯間紫豈非久不遇感嘆妨隠幾回首舊隆中畦壠長薿薿

張氏東園送王恭父得殿字

燕鴻不相須進趨自求便余來君其館乃復當我餞一春三月雨亭樹郁霧澱絮重厄飛楊花蔫堆紫茜縱有百壺淸何能一笑遣爲郎昔同甲四海初會面凜然抱英特霜宇搏溫霰雄詞推落筆一語不可選重來更純粹玉琢金就錬漢家闡道術四達詔羣彥談經石渠觀會議白虎殿通方要歸宿立異豈誇衒子行若微罪天意委深眷以其今固辭可信非始戀楚熱宜縐絺峽漲難短牽回舟泊書林及此未掩卷

奉賦徳修西充大夫成都新園詠歸堂二首

浣花炫春澨濯錦絢晴浦成都信繁會此水工媚嫵豈無濠上亭蹙步難仰俯誓言違市朝卜宅近幽阻沃沃葵莧畦熖熖棠杏塢朝曦濕淺瀨暮色生逺渚循涯詠未厭引流絡其圃蘋荇依籬樊鳬雁宿庭戶長松百里外物象爭渺莽時平乏隠淪蓑笠自歌舞岷江志東向激射走吳楚胡爲滯淫之習坎聖所許

我生海旁州古言江來鋪力浮萬頃盡坐識一澑初之子酌彼源紺潔玉斗奭阝雅韻舒煩憂逸駕陵趦趄詠歸有何意豈亦歌風乎湛湛遊無梁滔滔濟無桴縱橫洄伏中暮齒將焉需三間始開辟十畆終耘鋤東西兩莊捨兄弟相譍呼緬哉趨前規更作卻後圖顧思曲肱樂一身匪求余我獨無家歸羨子鐫自迂

送馮傅之

我乞來荊州足未曽出門明明楚漢迹莽莽風塵昏玆復罷著書梵譯專討論頺然對白法諸有不得存傅之京口別歲暮始窮源帆張飛動勢纜系棲泊痕相顧舉杯酒醉極沮漳翻儒生慕傑气赤手誅鯨鯤將軍建實壘寸甓宜自攢於時雪五尺遣卒問江幹答言屈大夫橫肆羣魚吞豈如衛寧籧舒捲常溫溫聞此重嗟嘆恐墮禍福觀榮禳用國寶誰能免沈燔要令徳性修乃挽江海渾我今材力盡拙計東南坤尙餘春秋志欲執左袵奔念子獨柰何葺屋補墻藩梅花一兩拆春意到艸根倘見南枝榮折寄隨驚湍

送李郛

蓋代才難看獨手眾參聞見其來久流風莫盛元佑時崛起誰當紹興後嗟君探討窮一生心通文字難力爭雀啄雪籬閣筆坐虫吟露艸翻書行已輕富貴須臾爾萬一姓名傳野史只愁垂老絕知音自送靑編滿朝市余之視君尙少年題玉爲碈何所賢期君更盡未死日舉世不信方知天

送諭太丞知處州

諭公策名自先朝奉常冬官始見招何因斂退爲泉石可惜垂欲排雲霄處州不城山作堵百嶂千峯自翔舞孤髙上頭天一桂中有秀句須公取

送劉徳修

羣航弭安流未脫孤帆厄獨板亂橫潰始負眾舟責蟄雷正須時春雨宜滿澤勇夫攻堅退智士倒戈獲去年北闗路永嘆出處隔俄欣鳳儀雅緩彼梟博磔發覆洗塗糊召和開褊迫一日期萬年倐眒展長策居然西州道千仞斂歸翮鬢髮何用靑肝膽元自白古聖豈不勞築此英俊宅誰令閉榛莽回曲用蠻貊天門昳蕩蕩瑤實連蔓摘種玉如有方從今空櫝索

題李君亮義槪堂

分飱人所能多至踰萬億一朝可趣具寒暑三十易古之轑釡者其始蓋未惜懷哉西方士義重見寡特招呼幾州氓歲歲靑蔬食雷聲匕筯動云湧牀座窄昔我手行粥今也愆膂力憶汝身自孩又抱兒子喫豈有不足嘆幸無嗟來色天爲產厥孫文射最髙策勞君太史令乞彼峩眉伯出處善知時教訓陶美澤築堂事遺像雅頌鐫眾墨我歌則後矣猗歟綴周什

醫工嘆重贈柳山人

栁生洲居濠北邊繇辭質野誰所傳不曽入城行賣卜有問災福須呼船嘆我奇疾何頻年其初過淸肌凜然已忽腹拒遭拘攣一身盡異形質變恍若土木徒人言蚤知定性不生滅今安徳爾庸非天醫工刄人死無律妄談標本從何出補勞護弱轉凝聚排寒蕩濕加淫郁挾風上行闗膈失迸肉糜皮並爲一猶云無傷乃餘疾生𨿽憐我謬時命豈悟顚倒緣此物彼蒼應有司殺者授柄於工無乃悖我勞萬事明當休自古零落歸山丘但疑未死復不活熟視重爲諸醫羞余聰殘明不可畱治命已乖妻子謀執訊空貽友朋憂柳生聽罷掉頸笑旣有主對非吾尢山歌靜夜聲宛轉更著此曲歌中流

宿石門

好溪瀉百壑南北傾萬峯山凡堆阜俗映岸羞爲容石門忽秀出老幹蔭渟洪捨舟從口入便已離塵中眾芳拱窟宅環崗獻奇穠藤蘿異態度尺寸疑施功錦茵翠織成照耀無春冬水行千丈髙歕薄不可窮更有洗頭盆雲深霧常封昔年謝康樂築居待其終繼作者丘裴語言亦稱雄邈然百世後未忝騷人風棲棲三羽衣日晏齋廚空之子歇過槳蹔洗氛埃胸自嘆苦淹畱寂寞不易供嗟我老無用佞山久成翁結廬會昌側勢落魚鰕叢種竹似束葦栽松如斷蓬小兒餖盆盂何時至周公會當同此住代輸助之舂

月谷

昔從東萊呂太史秋夜共住明招山正見谷中孤月出倒影挼碎長林間憑師記此無盡意滿掃一方相並閒

禱雨題張王廟

夏至老秧含寸荑平田回回不敢犁羣農無計相聚泣欲將淚點和幹泥祠山今古同一敬籖卦分明指休證傳言杯珓三日期注綆翻車連曉暝龍神波後何慘愴昔睡今醒喜蕭爽人雲天上行水曹取此化權如反掌浙河以東盡淮壖哀哉震澤幾爲原願王頓首玉帝前請賜此雨周無偏﹝開禧三年春不雨江河淺狹田野皆枯裂夏至秧老憂不得入土禱於祠山廟期以三日逾夕而雨大降挿種畢猶有餘澤乃作此詩刻於廟廡建鄴守龍泉葉適﹞

寄黃文叔謝送眞日鑄

建溪疑雪白日鑄勝蘭芳誰知眞苦澀黯淡發幽光騎省可正論農卿今則亡懷人坐太息泉竭鼎無湯﹝往歲詹元善屢以建溪眞茶寄余所謂常品甘白者云此侯辣撻葉爾日鑄世以香爲貴亦尙白而文叔餉眞芽色不白且無香然則物之不僞者豈將悅人於聲色臭味之外耶抑且姑全其本質而已耶﹞

送黃竑

有客家住寶劍窟將身自比夜明簾見我立談盡肝膈駭視世俗徒沾沾千年豪傑供指使笑撻勍敵如奴鉗嗟予病衰絕少韻只欲炙背依茅檐勸子持難復居易呂梁之舟先歷試焦桐邂逅爨下薪良玉磋磨廟中器誰言怒海鯤鯨惡別有晴川鷗鳥戲心亨習坎行自孚安流儻寄相思字

淨光松風閣

城中云日如火催淨光行食聲轉雷不知何處白蘋起便有滿坐淸風來莫言作樓非急務翁當運斤兒執鋸待得三間著此風病叟扶攜上樓去

送蔡夢得

寸步旱黏楫千里脂染輪四國嚴諸侯江沙渺無津翁今去何之緑樹羞鬢銀惟應苦吟徹龍室報以頷珠光比日

和答錢廣文蘭松有剛折之嘆

蘭居地之陰藹藹含華滋此本不以剛而爲剛者師松無棟梁具何用稼冰雪終風撓長林常恐浪摧折願子比令徳一薫容眾蒿笑我非實材千載空獨髙

趙振文傅借琉璃燈鋪寫山水人物一燭發明百巧呈露畫師精妙者不能過也

古稱淨琉璃物現我常寂胡爲自爭妍照耀出痕迹坐有求心客駭目不忍看願息終歲勞畱作袖手安

和答徐斯逺兼簡趙昌甫韓仲正

江東文士稱數人寶冠霞佩朝靈君盧敖善游指天去呂望應招離海濵有書不止問無恙平生懷抱陳案上會看作意鳴朝陽陰狐夜短空惆悵

徐仁父先大夫詩卷指其攺補鍋八句曰願有請因疏下方

江南隠君子琢語冰段淸彼美補鍋篇義逺有勸懲烹飪一餉止操持幹載成未須誇染指歲晏期曲肱

題孫季蕃詩

子美太白常住世佳人栩栩夢魂通瀉落天河澆汝舌移來不周蕩汝胸千家錦機一手織萬古戰場兩峯直孰南孰雅喚莫前虛簫浪管吹寒煙

石經春秋一代奇寶王氏爲熈丰學廢不用瑞安沈彬老蠟而有之後世孫體仁閣以庋焉余爲名曰深明

喟昔洛門初上石未久翻遭禁書厄沈公祕藏百載余髙閣突兀共堆積萬物散聚常橫陳汀花岸艸從紛紜海雲化雨龍正起想象向來悲獲麟

贈二葛友

飛飛下荒村渺渺集蕪城振衣出虹蜺覆簣超丘陵魯衛百世腴夷齊萬年淸翻然捨我去東風初渙冰

呂子陽辭蘭谷家園卻就石泉精舍

子陽意髙希古人文如行空無定云淸明未容詩酒污放曠自許漁樵親故園好木日夜長友逝兄淪不同賞攺緑移紅自若何躡磴捫蘿心獨往我昔迷津經上呂斗出飛亭壓行路石影參差研匣寒花陰回薄書奩暮離家十里山轉深瑯玕滿地芝成林竹雞睡去月當午閒聽孫登長嘯音

永嘉端午行

行過橋東峙巖北大舫移家住無隙立瓶叵羅銀價踴冰衫雪袴胭脂勒使君勸客親付標兩朋予奪懸分毫起身齊看船勢側橈安不動濤頭髙古來崢水鬥勝負湖邊常羸豈其數岸騰波沸相隨流回廟長歌謝神助只今索莫何能爲敗鼓攪壕觀者稀千年風土去不返醉裏寃讎空展轉

題掃心圖

大心覺也無虧成小心漚也隨滅生道人常與箒柄行遇其歘起須掃淸世間亦有無根樹又言朗月當空住劫塵顚倒不自繇只笑本來無掃處

後端午行

一村一船徧一邦處處旗腳爭飛揚祈年賽願從其俗禁斷無益反爲酷喜公與民還舊觀樓前一笑滄波逺日昏停棹各自歸黃瓜苦菜誇甘肥

贈朱承務

顚倒八八卦流轉三百六前民此何神占險空屢瀆以病旣當止以年自當休春泥不補裂莫謾任虛舟

尼童何了詵從道一長老六年一日忽捨去莫知所之或云在天目山詵甚喜將薙落從之可少助乎

一師今何去天目萬丈云著我粗袈裟對住大茅君

著存亭

馴烏得食常好鳴靈茅無種還自生魂浮魄散莽何極耿若有見悲難平山脈迢迢繡峯住墓气騰騰縷云去蛟人抱寶夜出遊指點今來著亭處

寄題運使方公祠堂

投村宿店破鞍韉乞鹽放酒心拳拳南荒走徧得痟渴玉井無藕何繇痊令子名髙壓蘇武蹔來重覩經行處追思往事空泫然榜墨尙新墻壁護佛幢五丈畱衣冠大書刻記詞辛酸神來正值荔枝熟神去還愁桂子寒吁嗟嶺民未知禮因君始拜令顙泚從今簫鼓祭春秋福我如生首長稽

鄱陽董季興往遊懷玉山損田入寺爲民禱雨君旣道其本末又示山中五章請余賦之然比來霖潦淹月種爛乃未秧也方幸數日晴霽爾

懷玉湫龍懶心性六月困眠祈未醒廣文偶來亦同病買田施食殷懃請誰知領縣春風邊嗔蛟怒鱷腥燻天須君一念晴雨若遮莫雇僧輸俸錢

攺東門出二首

百步鑿新徑千年開舊池值此盈月雨川流漭溟彌蕪深艸色碧雜卉華眾枝魴潛警夜躍鷺起衝晨飛我老皮骨銷扶行嘆逶遲安得有逺志畢願藏郊扉

左方擁崇岡昔也重嶙峋自我護樵牧林光稍敷紛與菊明疎秋墮桃照穠春本求平野立八荒辯燕秦終限分寸珠僧磬通比鄰面墻𨿽養蒙意生豈名身

中塘默林天下之盛也聊伸鄙述啟好遊者

幽花表窮臘病叟行村墟所欣一蕊吐安得百萬株上下三塘間縈帶十里餘荒茨各尊貴野徑爭扶疎愁雲忽返斾急霰仍回車蒼然歲將晚陡覺天象舒羣帝胥命遊眾仙儼相趨龍鸞變化異笙笛音制殊物有據其會感召驚堪輿妙香徹眞境態色疑虛無問誰始種此豈自開辟初至今闕勝賞浩劫隨榮枯兒童候黃墮捧拾紛筐盂燻蒸雜煙煤縛賣傾江湖臙脂蘸羅縠絳艶生裙襦和羮事則已甘老山中臞以玆媚婦女又可爲嗟吁夜闌燭燼短月淡意躊躇林逋與何遜賦詠徒區區

王氏讀書室

誰能采桑談誰能帶經鋤古人讀書地妙理出窮閭矧今治華室山翠湧前除風煙聚景趣花竹成畫圖主人烏紗帢子弟繡羅襦新裝蠒紙印上記開辟初展捲忽有得欣如奏齊竽勉哉造其微勿逐皮毛粗

王簡卿侍郎以詩贈王孟同王成叟之侄也輒亦繼作

季父昔從我寒燈聽微更彊扶瘖聾和誤策蹇跛行坐令兩銷落無復一崢嶸宜汝逝不畱出門訪咸英大溪逢侍郎折洗心胸淸新詩發妙意說盡文字情侍郎蓋代豪平蠻早垂名覽書五行下援筆千人驚點化謝琱刻涵濡透晶熒林黃橘柚重渚白蒹葭輕褰裳念數往歲晏霜雪零

余頃爲中塘默林詩他日來遊復作

側聞中塘好曽賦勸遊篇淩江入枉浦聊復信所傳化工何作彊耿耿不自憐山山髙相映塢塢曲相穿林光百道合花气十村連風迎亂駊騀日送交嬋媛天回䢐陰后地轉升陽前初如別逃秦疎附恥獨賢又疑未興周掩擁欣俱全惜哉見之晚重尋畏雕年一省三嘆息十步九折旋詩家詫梅事槁幹陋肥鮮常於寒角曉愛彼明冰懸疎枝澀冷艷小窓露孤妍吟悲炙畱嗛句喜珠離淵忽玆遇眾甫欲彀羞斷弦無以寄美人千室炊暮煙明朝指行處霧雨空迷田

送葛元城

數年之畱能浩浩一日之別還艸艸念子身名兩未遂令我衰病無一好古人探道從妙年今人重耳輕目前不愁好龍龍不下只愁愛玉酬石價

送白酆還蜀

翻翻文若秋江生幽幽詩如寒澗鳴前歲淹徊下巴峽今年憔悴出京城憑問天邊五色羽何事飛來復飛去昔人但苦樊籠悲豈知此日籠無處

朱娘曲

憶昔剪茅長橋濵朱娘酒店相爲鄰自言三世充拍戶官拋萬斛嗟長貧母年七十兒亦老有孫更與當壚否後街新買雙白泥凖擬設媒傳歸好繇來世事隨空花成家不了翻破家城中酒徒猶夜出驚嘆落月西南斜橋水東流終到海百年糟丘一朝攺無復歡歌撩汝翁回首尙疑簾影在

翁誠之挽詞

西方之人美無度眷此南邑朝陽鳴如錐出囊擬砭國似璞有價空連城三仕郎官老將及一去郴州喚不譍朔風吹潮沒復湧渡口野梅飛碎瓊

送曹器逺

曹子苦心懷百憂古人逺矣思同流平生未得雄豪力今日便肯卑微休麻源洞裏瓊葉雨南艸市上蘆花秋十年老語爲誰了西望滄江空白頭

送丁子植

婉孌好少年憶昨十五餘割慈避父母遜志親師儒已上破荒第猶勤見未書平生煙雨外秋浦荷菼初屬官號髙士議政闗慘舒吟情且勿放民隠諒少攄

送方書記兼簡府主

我昔防江之下流獨許蔡子專軍謀未能奏效累絲髮已復負謗叢山丘小範兵精思慮逺片言坐折羣疑滿幕僚無過只論功登秩薦賢來衮衮上流蜀接更吳通桑麻滿裏炊煙同鸚鵡洲前長笛晚黃哀蘄怨何時終

偉叔蔡兄來永嘉屢辱投贈於其歸也奉俚歌爲謝兼敍離索

慶曆故家忠惠後性酷喜文疎嗜酒飄風驟雨蛙蚓寂艸玄獻頌龍蛇走古人道大何不容回空賜殖同升堂若遇韓門親指畫豈有不在籍湜行水心可憐地如掌讀罷君詩一惆悵文星今直正莆中去覓掀天無底浪

送戴料院

質如金石堅文比錦繡新利錐亦頴透大朴終還淳憶昨慨其離早合儀朝紳於今悄復去柰何猶選人西風管揺落黃菊別有春範範九衢內白汗沾紅塵誰拋連城富卻買徑寸珍世路豈云極念子行李頻

幽賞

禪房理花窠靜與水石會春禽更語黙夏日遞明晦紛然眾竅殊趺坐凜無對

梁父吟並序

諸葛亮生初平建安時值何董交亂豪傑並爭皆藉王室爲辭知其勢非代漢不已又自量其材非有超世之度者亦莫能用也耕於荊山之陽以苟免不聞爲事其甘窮約而不厭者將終焉然自是遂與先主周旋於長阪武林之間使先主得益州而相之立禪丕制天下之命𨿽功業不究然秦漢以來可謂人臣之盛未有若此者亮之未沒也自表後主曰成都有桑八百株薄田十五頃子弟衣食自有餘饒至於臣在外任日別無調度隨身衣食悉仰於官不別治生以長尺寸臣死之日不使內有餘帛外有餘財以負陛下及卒如所言余讀至此未嘗不太息也使亮終已不遇而抱孫長息以老於隆中者其躬耕之獲豈少此哉何故自親漢魏之勞至令遺恨以死是殆以天下厚其身者乎當幼孤之際不潔其名處富貴之隆不安其利伊尹周公蓋庶幾焉豈與管仲能合諸侯則三歸反坫蕭何保闗隴乃賴田宅貰貸以自污比哉史記亮耕隴畆好爲梁父吟身長八尺餘旣髙孔明之行事而想見其詠歌之思於是追述其意爲梁父詞以傳於後使讀是詞者孔明之心猶有考也詞曰

依大麓之遺址兮儲后土之神靈樂天地之休嘉兮皇涓潔而薦誠集后土之雍容兮刺百聖之禮文卻大輅而禦蒲稭兮惟儉徳之是崇端一心而燔燎兮卜仁義乎永年刻玉檢而請命兮何事祕而弗傳嘉梁父之艸木兮被赫然之寵榮咨梁父之遺老兮悲忽不覩乎穆淸維千乘萬騎之雜沓婐婉兮猶彷徨其行聲夫天運之適合兮𨿽聖其猶莫知彼河之洋洋兮𨿽美而不濟泰山之椒旣風雨又艱險兮乃登封以類告豈其不可一兮伊所遇之獨異也𨿽伊周之輔世兮曽何足以自喜喟餘生之孔棘兮邈不及夫七十二君日月幽而不明兮遭玄夜之方長競鐵鉞而日獘兮逐亡鹿而裂其髀肩漢氏之爲的兮而不遺其餘民余旣朴陋而不能謀兮又怯耎而畏兵搢珽瑁於盜賊兮何不朽之可幾曽死亡之幾何兮苟亂世以自免幸此土之平樂兮依鎭南之不逺余耕兮隆中地沃衍兮宜稑穜相原隰而下上兮町厥壤之百畆彼二代之民樂兮豈不愛其皆有此偸予腹之獨飽兮視歲行其在酉天旣漑之以雨露兮余又滋之以澮畎禾穰穰而同穎兮或一稃而二米霜露下此秷楤兮余與牧之豎被之雀鼠敗其秉穗兮余與鄰之父刈之貢龠合於許下兮尙玉食之萬一俾君父之啟魏兮相祀事而勿失昔文王之盛徳兮奔走商之暴虐蔑君臣而自恣兮吾何用乎此粟黻冕兮茅蒲衮衣兮襏襫餘力耕而胼胝兮藉丰艸而一息扣牸角而長歌兮聲中雲門之律曆山已蕪兮鳥下啄其鳬芘有莘之臣日以逺兮野老鋤其故泥計其食此兮月不能一鍾恥一夫之釋耒兮故爲無所用於耕嗟聖賢之心兮余或識其微隠余誠遺望不可逮兮復嗣歲之將興

剡溪舟中

浙江大浪如履空鏡湖挾天雨復風我行獨到勾踐國寒溪一澑蜿蜒通蟄龍已臥潭谷底濕螢不照蒲葦叢山林卑陋無栝栢霸气埋沒惟蒿蓬是時初冬未凝沍天地蒼莽日常暮涉江芙蓉不復采緣道野菊誰能顧饑烏逺雁長追隨夜聞悲鳴朝見飛前村雞犬護籬落此復何苦號其棲自傷憔悴少筋骨半生逆旅長太息王家少年未省事扁舟往來何所自百年有意存禮樂一飽未足謀通塞且能對酒長酣歌聖賢有命可若何

新移瑞香舊曽作文忘之因今追憶云

一株當三春名花不易得百年等尋丈不博千乘國野人三十本彊賣靑銅百應憐跗具苦爲薪米迫移栽向明陽妃媛儼行列土膏合根性功用成宿昔除香出淺紫泣露輕脈脈含愁欲誰訴折去情更惜方求蔽芾陰未受搔擢厄嗟余自羇旅何以慰新客殷勤深夜來少待山月白

送薛子長

藏冰待炎威織裘禦冬霰彼此互有適用捨空屢變蘭菊倚戶出松栢參天見美質不必同偉幹非世便薛生靜而敏器宇絕幼願能文乃天姿脫穎酬始願眾技逐髙卑雜學徒貫穿趨聖繇一途任重工自勸古人文已立後世皎難衒媿余莫負荷期子幸無倦

送陳彥羣

雨洗蝗蝻餘涼生癘瘧後今朝江上峯淨失棼霧垢舉觴忻有囑餞我同年友平居多契闊逺別方嗟咎大郡得師儒髙文興孝秀雍容入儒雅磨錯見瓊玖眾儒治六學厥志存不朽量空計尋丈汲海論升斗因之入簮組並欲垂篆籀公才賦超卓傑立气愈厚火宿無餘煙菓實甘眾口書來幸細評副此頻矯首

題人扇

外徳欲晦面目自蔽內徳欲耀肝膽畢照二法相除我則有餘穆如淸風用之不窮

與英上人遊紫霄觀戲述短歌

野水隨路曲東風得木鳴景物已和柔川原倍敷榮茂桑髙旣條細艸亦叢生眷言云外士及此塵中行南臨大陂出波面與心平道旁古精廬黃茅間荊榛會集傾逺村裳衣自鮮明銀釵挿山丹歌笑喧嚶嚀何以勞比鄰粔籹雜餦餳去年谷不飽白骨今縱橫等爲造化役未究悲忻情歸來日已夕舊徑成溝坑大車者誰子不寐方宵行死魂未滿眉擿埴將安程感此良自哂抱谷非鸝鶊

白紵詞

有美一人兮表獨處陟彼南山兮伐寒紵挑燈細緝抽苦心冰花織成雪爲縷不憂絕技無人學只愁不堪嫁時著鄭僑吳札今悠悠爭看買笑錦纒頭

王木叔祕監挽詞

美人昔來芙蓉傍山爲發靈水吐芒美人今歸在何處簫哀鼓悲葬前岡我欲從之似云出友風子雨遊四方夢魂無憑不可挽坐攬衰涕終摧藏

月波樓

下林百菓春自花屋藏汀陰泉著沙光風膩雪誰安惜繁紅密翠空欹斜愛君樓髙出江上百里江山開四向峻屏森聳逺更寒紋練縈回靜猶浪孤潮夜捲西頭來海門推出冰崔嵬豈知星河遭映奪只使鸛雀常驚猜此村風俗淳且魯接樹移花今復古勸君種學化兒孫不須擁妓呈歌舞

送陳子云通判三首

周子也復可憐人憂民憂世語轉新每妒吾州何巨福通判乃得陳子云

臨餐吐食嗟無餘幽情慘郁時一舒感君善意過於令周子之語良非虛

三月召龍頻鼓鑼喜作小雨恨不多移苗未了君已去更借後福書歸禾

﹝劉全之太守陳子云通判胡衍道知縣永嘉謂其有福周純臣語也﹞

賦董季興玩書巖

玩書巖裏刻成眞水簾花髮春復春一朝斂策去何所來者對之如古人美哉骨淸神亦爽西瞻匡廬東雁蕩滿車圖畫常載行到處名山畱塑像

水心集卷七宋葉適撰

古詩

送林孔英

東堂質疑匙啟鑰西廂坐講水赴壑本朝合選經博士萬里那投郡文學東風吹散石門冰吳人送去蜀人迎雪山峩峩大江滿柂樓過之淸又淸

贈巖電隠士

近時術人多莽蕩要把虛名隨妄想神王𨿽去形不拘尺直須防尋有枉從來鍾鼎無山林老去豈復少年心苦言部位許虧闕已早騰踏非埋沈

送謝學賓

衰年懶看客十臥適一起謝子何許來我屐屢折齒貌閒神又肅論事靜而理紛然嘲哳際莞爾諧宮徵麟獲無怒角鳳去愁遁尾正應晚聞道不受血气使山頭蕨芽老未鎌庭中桂枝春已添巢由亦有藏身地小壓聲名傍屋檐

何倫秀才親喪不能舉冀其親戚故人有知之者

兩母久未葬魂冷常夜嘶病婦槌心號血盡身爲泥我死不自惜少忍賦有甓何當深九仞更與崇四尺

蜂兒榧歌

平林常榧啖俚蠻玉山之產升金盤其中一樹斷崖立石乳蔭根多歲寒形嫌蜂兒尙粗率味嫌蜂兒少標律昔日取急欲髙比今我細論翻下匹世間異物難並兼百年不許贏栽添餘甘何爲滿地澀荔子正復漫天甜浮雲變化嗟俯仰靈芝醴泉成獨往後來空向玉山求坐對蜂兒還想象

趙子容任溫州司法終日看冊子而事自理又新廩儲糧功利可傳也爲賦讀書行率諸友同作

法曹冗散人不管聞道自要紛華損常平築敖米山積讀書豈知米塵滿歸來依舊茅蓋亭焉得捨學幹時卿不然天上讀書去蓬島瀛洲無限淸

登北務後江亭贈郭希呂

壁上陋室銘門外剪茅亭小市魚蝦散寂寂大江風浪來冥冥郭翁𨿽老猶貌澤腹貯今古心和平只應獨將笏拄頰淸坐都不掛毫髮何必隨逐欄頭奴日招稅錢三萬億前靈運後延年桑麻舊國常宛然城頺路闕總令好不知於人安穏否

送程傳叟

茂苑臺髙春日明君顏如花楊柳靑蕭條別離風雨外楊栁自靑君貌攺誰知仰天愬天公三辰五星在心中老作海頭新主簿蜃气錯雜迷西東去年無禾𨿽種菽乞命只指今年熟家人未可便喜歡少待上司催結局

送徐景大

桃湖避秦之逺孫繞湖桃葉遮桃根父子聲名動場屋緑衫手扳桃花村相隨入南訪靈迹九日山重海深碧韓公文髙大冊印秦系詩淸小磚刻我已衰頺書不成有語安能爲重輕子今自出瓊瑰句南伯南侯倒屐迎

題五畏齋

曹滕亦據南面槿坐衙吏貼羣趨先敢云威福自我出下有赤子髙蒼天聖人疊興建皇極付祝長官尢惻惻前碑持立示銘誠後榜七條垂訓釋冰淸王令來調琴四事未畏先畏心常將方寸勤管攝不與外物相虧侵情防驕粗意防滿萬事須要畏爲本君不見匹夫膽大气如山風浪只在須臾間

懷逺堂

祖後昔尊禦忠邪初混茫詖行揚於庭直詞招自旁盡鉏新法穢還拯疲民康白頭失路者冠服輝以煌尢工抑外家減官卑輪箱累然兩孤侄賦祿上團防賜書課熟讀斂袵常敬莊盤筵化蒲莧歌舞諱姬姜堂開瞰逺野惟見條山蒼不知天何意反掌異存亡何人致顚覆使我同披猖燕云半點黒汴水千里黃飄蕭離宮殿零落趂傖荒三吳通葦岸中禁隔龍光曽孫更寂寞泥裏弄耕桑風掀炊饁竈雨爛曬禾場稍復卓墟墅漸能滿囷倉舊居重回首欲詣川無梁哀哉血腥涴狐兔久埋藏想其屢易主指說故侯王時運從代謝形神終慘傷翁今垂八十健悍嗔扶將句中靑玉案壁上烏絲行細抄四檐動繞看三伏涼渚淸蓮葉曉露淨菊枝芳鶴籠翅羽闊漁艓波浪長澟懷南狩日駭潰非一方當繇後請命所以再隆昌吁俊𨿽艸莽象賢本虞唐不應女堯舜早已墜簮裳勸翁善眠食神道分否臧會須詔飛下洗沐朝建章

報徳庵

王孫生長安仁宅親見宣仁靖家國艱難身後苕水頭舉目湖山非舊識孩兒負土成新阡手種拱把皆參天皇天報徳無窮年蟠根翳葉藏雲煙

露星亭

斗杓點翠爲此城四郊環拱來遙靑知君欲覽眾山小取磚磨就天上亭身心合於髙處著萬象不語森湊泊古今日色遞淺深志士可惜虛光陰

送髙仲發

細君吁久寂季弟猶長貧棄我涉逺道策策傷心神捨西三畆畬作急老自耘稻熟曽未割歸趂秋風新

眀覺寺

雲山尖頭海潮湧九月天雪山葉重道人髙絕但危坐山魈野虎皆趨拱住山三載兩遭荒侍者餓損扶參堂沿村索米未爲恥莫令木魚化龍鐘透水

送蔣少韓

昔子嶽陽去我病不能吟久拋風煙句永結江湖心子今嶽陽歸惠我過始覿日月無蔽虧空水互摧激濯足洞庭浦晞髮君山顚誰驚瘦到骨所要淸爲天蔀家丰屋永新縣象牀金簟春風轉提壺未許勸人畱求言待上茅茨殿

寄題鍾秀才詠歸堂

鍾君文武隨所求馬上檄艸兼詞頭五兵鑄就殺气動卻寫三賦祥光流左踰陰山右絕漠漢地自厭塵沙惡聖門歷歷宮墻深風乎不知詠歸樂作堂𨿽窄海浪寛沂水何止八九吞當年曽點見眞趣推琴難挽由求論課兒讀易夜參五香燼銷沈澄莽鹵東家夢熟幾時知還有漁人嘆良苦

鹿鳴宴詩

鹿鳴著周雅取士各惟時永嘉近千載文物盛於斯賢侯奉明指薦棘鎖秋扉幣寶難驟識獨鑑防羣嗤誠云得之慰重爲失者悲鄙夫素寡學已老謾將知仰欣多材聚俯愧隻影踦晴霜萬里肅威鳳正髙飛朝陽羽翽翽春梧緑蕤蕤新榮忌輕覓苦節誓終期

潘廣度

秦聲嗚嗚何處村楚些行歌愁斷魂光風自泛靈艸碧朗月豈受頑云吞坐具平鋪佛義手空刼以前人總有一文全捨絕乘除得福便過昆侖渠

送楊通判

花稀讓林稠苗疎與田逺共欣永日寛更笑餘寒褊窮閻多樂事粲粲翠幄展惜君盍少假忽泛江流緬三年綱紀地一意圭玉琬臞儒道義深傲吏威稜淺山鞋蠟已就畫筆枯未吮不上雁蕩峯何繇寄髙蹇

哀鞏仲至

老衰哭無淚行嘆復坐嗟荒涼鶴鳴村尙友初萌芽當時各年少涉世迷驪騧中天懸明月爭欲伸手拏朝語日再昃夜談更五檛君文早貴重蜀錦載云車離離三千首雅正排淫哇石碑富規制玉策垂芬葩簡牘尢妙美一字不可加笑我自山野悲君混泥沙古稱騷人窮畱與後代誇昨誰寄音信已受南臺衙俄然被彈射翻燎北塢畬季也守大玉千里畦稻麻請登小芙蓉萬仞淩煙霞玆遊隠者事亦乃期屢差書來病良慰誓言指春華秉我烏臼燭瀹以蔣富茶那知是絕筆楊栁空白花頗疑魂气升彷佛天之涯多生注周易遙認艸玄家

送王通判

左原冢孫產巴東山靈地秀兼長雄自小赤心天與通可惜五十方治中北風吹沙暗中渡不合吹君落南去水有子魚山荔枝借我箸食前籌之

贈林秀才

乃翁掩親醵州裏自云先世曽如此汝今謀葬無置錐況有滿族喪累累春風未回萬山赤秋霜忽至凋寸碧鴟鳶利觜魄凜然聞者應垂最後憐

送徐洞淸秀才入道

方老昔爲儒仁義自愁煎決策從道士擺落科場緣神仙事茫昧良得日髙眠徐生嗣其風永謝負郭田白襕已回施黃氅猶索錢書籍棄塵案笙磬來鈞天看鏡胡獨難超俗諒非少異花攺林秀孤翮移漢矯月華滿庭蕪閴沈霜宇峭親交生離絕空嘆眞遊杳

自羅浮行田宿華嚴寺

浮山昔飛至與羅合其巓嚴冬樹色攺靑松耀紅鵑不種自生植屢伐常蒼然我病不暇耕行復觀我田呼扶偃蹇後倩護龍鐘先僮客四面集畦畽相勾連敢云歲晏休翻犂趂晴暄民政今古殊憂樂豈異源收身臥荒剎朗月前夜圓鵲懶附枝靜鼯饑嗅牀穿爲農悔不早時發棹歌旋

送鞏仲同

花溪初逢日苦短橘洲重尋意更長天催鶺鴒玉樓去潄流不並龍洲旁春風忽髙行斾起酒盡何如添野水古來交契看老時與公安得輕別離

送林退思四川分司茶馬幹官

棄繻詆闗吏廣殿射髙名方從媚子引豈料讒夫傾京師恩暮降蜀道險朝升執手郭西門惻愴難爲情有山擎空雪有谷匝底冰鳥樂謾後噪猿孤定先鳴漢中王霸地從古鋒鏑爭崩摧韓信壇闕落張魯營感子奮衣去客猛意自輕笑我老何怯萬里今橫行

送周明叔王成叟並上昌甫仲正二兄

成叟自成身明叔志明時二士湗村下飲醇棄糟醨湗村去綿邈二士天所遺琢琱而佩環染夏爲裳衣髙岡無長松結根空兔絲渚行枉又直帆掛昂復低飯彼章泉菽羮以南澗葵沐浴明月珠簸弄芙蓉旗兩邦意气合一惟萬論微羌余抱玆獨安得往從之

陳伯明建讀書堂於仙都巖蓋縉雲最勝特處市書名田役大費巨當用眾力一家不能專也余爲作仙都行以堅其成

東萊龍川師道起一時話言猶在耳我輩勤苦常刳心後生懶惰自迷已聞君相取黃帝鄕石簡中間穏上梁搜翹索楚尋舊學闗雎師摯聲洋洋書惟見多參互解食要良田宜廣買俚翁有語人未知醬裏投鹽事終在君不見衡廬嶽麓天與靈達士必垂千載名山髙海深產奇物他年古文屋壁出

送龔叔虎

寺暗莓苔深歲潦雷雹粗問胡旅窮捨鑽燧煮萊蕪答云自孩童早識竈下梧逡巡四十載翻著火上鑪今昔豈異能聞見終殊途徳衰嗟教薄筆退憐詞枯何以充我求往眾歸裝孤子文如繡鞶子行如冰壺世惟春華翫爾用秋實餔去從孔鸞翔勿受斥鷃呼

贈趙季淸縣丞

多生有奇姿名已在仙籍朝遊風後館暮返旌陽宅五月涼如秋照夜幹將白養之鋒鋩余參魯柴亦愚

趙成父築亭上饒卽用東裏舊圃牓曰魚計

秦僑洛寓隨南公新條復欲無開封亭名若有土斷法鄭圃豈在章泉中舊魚遙應化龍去今魚且復波間住人爲魚計魚未知今樂莫忘昔日悲

孔復君架樓貯書疎池累石花藥環列

老夫一編未得妙頗以書多爲世笑舊友從余不復求樓藏萬卷猶嫌少書中之理甚周徧可惜有眼無時見管葛褊陋空礙塞周孔深微常運轉樓東兼水更兼山四時紅翠交飛翻付與兒孫好門戶光芒應射鬥牛間

送蔡子重

憐子昔參江上僚前功如日鬢蕭蕭莫輕小縣深谷裏續絲運軫琴方調薄冰未隨野梅結和風已催山杏發廋文露巧眾術同一心之純天與通

許敬之用餘言作松山艸堂然遊山之意猶未已也申以爲箴

許子家住松山邊門開路辟登山巓千年茂樹不攺葉百尺甘井常流泉堂中悄然人境絕時有剝啄延臞仙天下之山皆若此捨而外求徒喪已卑能蘊髙而爲謙髙能生明是爲賁芒鞋價長今安之撰屨欠伸吾老矣

送蔡子壽

彼友蔡氏子任也堪將相惟儔亦異材朗立萬人上吾嘗扣其微事詣理亦暢雨露待堅成風波豈凋喪酰雞發淺覆鹽虎背新樣侵尋墮老醜闒茸屢監當繁霜生野色行李正淒愴恐子復未平因書寄無恙

寄栁祕校

頗聾早謝葛亮辟少喫善著揚雄書籬風索索苦瓠晚山雨重重甘菊疎今人相輕多匿笑古人自許堪同調咀芹嚼藻泮有宮先生手提終化龍

魏華甫鶴山書院

蒼崔有頂我爲廬日君月妃霍下趨梳風洗雨耳自醒玉帝詔許擔宸居周公仲尼在左右勘點六籍開凡愚曽經秦禍多散闕鄭箋毛傳悲紛如精神感通若親授損益殷夏還其初憶君低回校天祿髙論自遣陳言鋤況今卓絕離人境妙悟豈可常情拘飄零每疑夢魂到戃慌忽墮西南書韓呂之相以類聚程張之師以道俱業調甘酸嗜秦炙肯逐象罔迷玄珠分明憤發貫篇首端的鏤寫傳吾徒乃知山中新所得慢簡閒編皆棄余修林逺嶺秋映蔽濃花近院春扶疎雕胡已饋豆籩靜黃獨未斸筐籃孤垂竿桐江笑短弱負鼎莘野嫌豪粗岷峩崔嵬畱後拒灔澦突兀催前驅莫嗔猿鶴不解事與民由之誠丈夫

寄李季章參政

衮衮入蜀者借公兄弟名每求歸載滿預屏去槖傾鷃飛𨿽地控龍臥常天升惜哉坐時運久郁時士情文章何崛奇冬雷夏增冰徳業又宏濟雉登應牛鳴已著鼎飪利不共水火爭我窮未得死破釡斗粟營誤蒙兼金重自視一羽輕惟當刮老眼雲雨看施行

送陳壽老

天臺雁蕩車接軫靑田又促半潮近冠巖帶壑無俗情秋幹春荑競時盡老窮望絕華軒過其誰幽尋穿薜蘿更抽奇筆向云射破的疊中千駕鵝古今文人不多出元佑惟四建安七性與天道亦得聞伊洛尋源未爲失閬風招手遊太玄麻頭制尾中興年黃金鑄印肯輕佩定把堯舜陳王前我家罄懸仰見斗簸君紅旗魑魅走密房熖短夜苦長雪髙冰深去無鄕

題鄭大惠詩卷

憶從艸廬赴鄰炊澀雪攪筵糟湧糜要當醺酣活膚湊不許雕刻妨肝脾何年兒孫錦繃裂金塗門扉玉爲切吟中得眼萬象通浪吹狂歌總休歇兩家至今住連墻讀書聞雞夜相將經明先入韋平室句好還升李杜堂

送孫偉夫

我友希顏人造道最勇決智校一驛敏書贏萬籖閱吐詞春嶽麗景行寒泉潔良工制瑚簋本爲郊廟設便畱刊字正稍上禆衮闕逺尋丰城劍虛負歷山月發嫌梅柳催到恨桃杏歇親年過八袠輿致經九折紙迷版簿內稅役半緣絕云此新進士銓限凜難越廳荒茅壓頂饌惡芹縮舌哿矣無情遊自傷垂老別

端午思逺樓小集

憑髙難爲觀樓居勢盡傾思逺地不逺空復生遐情上惟山遶圍下惟溪環縈此實擅淸境豈以曠朗名土俗喜操檝五月飛駭鯨鼓聲沈沈來起走如狂酲不知逐臣悲但恃勇气盈衰翁繭帳臥南風吹作稜

孔錬士話龍虎山之勝於其行因以送之

羣嶂倚天傍四環中峯受拱低伏蹲云錦交流紫團外卻注彭蠡如傾奔道陵已去丹竈冷今代符行妖鬼靜孔師何事亦逃儒爲愛冰林雪蒙頂我居無山冬不雪只受虛空滿輪月子能作意肯重來更待墻東筍堪掘

會昌觀小集呈坐上諸文友

玆邦異气候十月陽屢暴淸霜云幾何累日困袢燠病羸諳冷暖衣屨迷單復上印自懸車來諗蒙擊轂東池屬艸創斤斧聲未縮野蔓翳前庭中函數株菊呼鋤不受柄善惡憂兩覆賓筵煨苦蕷憐我歲不熟諸豪藹時彥靈美競龜玉學山畱一塵到海空百瀆慚無歌舞伴漫有鍼石朂意闌各東西微月耿疎木

送胡衍道

庭松雪外靑檻梅冰裏白正堪頻把翫何忍驟離拆我老如蛻蟬隨葉飄重泉欣君整佩出直上穹穹天卓茂冠天下王祥歌海沂奉璋承大糦吁俊迪深知情胡萬難齊理或一未貫中道不及伸偏質徒受亂同人當同羣不止同其門眾金鑪韝合一匠杗桷分惜民當惜農不止惜其傭客主兩無怨政刑會時雍三年心所親臨別語甚的已去寧再逢懷哉展其力

送呂子陽自永康攜所解老子訪余畱未久其家報以細民艱食急歸發廩賑之

收纓古蜜浦抱袂生薑門九九書自注邀余綴篇端久衰余學廢彌隠子道尊時維冬雷數云雪常晝昏火把起夜色丁鞵明齒痕小邦肥羜闕鰕蛤濫充盤椒橙失滋味糝絮勞傾吞詰朝報家問剪書徵阿孫苦陳鄕人饑采蕨啖其根倉封井花滿淘米安得渾覓翁如覓父願假東飛翰念之不遑處喟焉整歸鞍我老澹百慮身世兩莫存欲私一壠潤豈救大培幹西城柳揺揺北寺江漫漫勿令嗟來死以慰行路難

送葉任道教授之官靜江

太學奏文誇第一國子先生裏行立嶺南梅花太枯澀花豈喚人人底急鑪亭雪深叫孤鴻傳書爲愬明光宮雲翻雨覆古來有不如堂堂金石守

送趙季淸兼謝所惠詩

累珠貫冰絲耿光發沈淵二千八百字字字合管弦想攢風前眉應聳雪後肩又言謫匡山五老煙霞鮮著書滿破篋官冗鹽未煎少遲了上信別用彩繩聯

送陳漫翁

笠澤老龜蒙蛹臥絲自裹君從蓮葉畔親領末後語憐我未得聞獨繭授長緒因玆服英悟鬱鬱副奇許士於淪胥中搏手架欄柱一瓦不漂零百世保風雨轉圜信無難滅木猶有懼髙翔要深泳厚積堪重負狂波浸三伏回壑萬流阻旅情方夷猶霽色待舒吐樵峯濃黒散蓼岸微紅聚進舟石門灘小泊看佳處

送戴漢老

隠侯之郡成公宅詞流屈注回理窟前輩淵騫晚凋謝後進由求早超絕聖朝論士皆公卿千乘何足畱髙名春風無痕萬情化盡付雙溪舞雩下

孫祖佑解元世友堂

雀尋屋角穿燕繞簾櫳窺共賀新宇就生物欣有依含徳厚乃祖義完嗟利隳最憐常熟令櫝韞不盡施溫恭化羣從遜悌流深規一絲必同袍粒黍無異炊感零天上露潤浹園中葵魚蠏𨿽芳鮮不如此菜肥涼風送佳音桂林自生枝借子赤霄羽登君文石墀朴斵吁已勤礱密審所宜諒爲前峯近長映客星垂

丁氏東嶼書房

朝納欞上光千帙亂抽翻夜挑窓下明一字究本源舊師蚤傳習新友晚聞見鄰里疎聚頭江海勤會面勿愛好鳥羽勿玩芳樹林書亦且置之獨自觀此心茫茫未生前寂寂已死後萬變隨云浮朗月住中彀何物粲陳列所從定何時孔顏𨿽去逺聞道命如絲白屋無怨難朱門不驕易每畱先人朴不忝素士志雁蕩繞長麓南北峙兩門委和被多稼永祚延余昆紅緑修岸容冰雪淨空界蕙轉蘭亦回誰賦書房外

端午行

仙門諸水會流下瓦窯溝中有弔湘客西城南北樓旗翻稻花風棹澀梅子雨夜邏無騷音絳紗蒙首去

虎長老修雙峯

九州島大麓標山經早與天地同垂名雁蕩初傳晚唐世掩抑眾嶽誇神靈豈非龍伯所播遷海水枯竭久乃成窮搜石怪呈萬巧宛取物似羅千形陰湫陽嶺何恍惚紫光碧焰長磨縈夜隨王喬玉簫發曉答矩那金磬淸聞者未到意已傾往往夢想驅風霆西僧猶嫌憩寂寞便房曲檻頻招迎彊扶墜閣接云漢卻補壊壁回丹靑來車去馬謾孔總亭主自住誰爲情

毛希元隠居廬山臥龍瀑

毛子罵吳曦蜀山渺孤獖五老急扣聘延畱如大賓龍分自眠地蕙帳饒珠蠙巖花開恨晚谷鳥鳴先春弔古一沈思千載多逸民登髙一長望萬里皆積云子勇書印歷憂憤著彌綸曷不艸露布從容靜風塵低頭汲澗曲煮豆箕爲薪沮溺上之恥昔賢終賤貧

趙振文在城北廂兩月無日不遊馬堘作歌美之請知振文者同賦

馬堘東西花百里錦雲繡霧參差起長安大車喧廣陌問以馬堘云未識酴醿縛籬金沙墻薜荔樓閣山茶房髙花何啻千金直著價不到宜深藏靑鞋翩翩烏鶴袖嚴勞引首金蔣後隋園摘蘂煎凍酥小分移牀獻春酒陳通苗傅昔弄兵此地寂寞狐貍行聖人有道賁艸木我輩栽花樂太平知君已於苕水住盡日櫓聲揺上渚無際滄波蓼自分有情碧落鷗偏聚追逐風光天漫許拋擲身世人應怒君不見南宮載寶回何如趙子穿花去

周純臣子去病淑慧而短折賦以哀之

周子百未遇有兒慰眼前敢誇材調別自喜稟賦全其守過老蒼其行通變權共看成早歲何意夭初年汝昔透胞絡衝風著筯攣和丹和乳燕煨附加鹽煎所投烈藥盡始獲奇痾痊隋和絕代寶气命百分憐問汝今何之幻影來無緣不許爺執捉壊滅同埃煙此悲信無益此愛倍難捐不見趙幾道泣淚迸幽泉不見孟良甫叫吻聒穹天汝爺自爲銘志欲金石傳兼求我詩去刻在墓門邊

送盧簡夫

子昔葦間從我遊未曽一詩相報酬文杏將非廟廊具澗蘋況是王公羞子今歘往西湖上靈雨彩雲供筆仗深思直道佐明君蟄雷震空天下聞

贈祈雨妙闍黎

雨慳水澀從季秋倐忽春半河斷流有僧了妙能禱祈直雲天閟非人求朝誦咒夜安禪十陰九暗來纎纎咒光禪寂轉相發潤澤徐乃通幽潛我老拜請良獨難香煙郁薄重霄間旁搜潭洞攪龍蟄鞭雷走電開天闗天意豈令一犁緩人心正待百渠滿補天不及人未知禪心沈寂嗟爾爲

寄題朝宗新樓

昔時師友尙艸創憶子諸父勤磨礱春臺自令車馬絕桂樹未厭鈴旗重侵云切月絳一炬擁坐排檐靑幾峯莫云空洞豈無物讀徧五車江水東

和汪提刑祈雨

感格誰如汪仲舉步虛未了龍來語會稽秦望都洗淸越人喚作提刑雨我慚老惰無精勤累月喚龍龍不聞水南早禾貪結實一夕爛死爲泥塵

蔡尙書挽詞二首

總角都鰲頭老生甘服膺白首參豹尾後出誇先登東流看到海北風忽成冰茫茫落檐花窮巷猶短檠

撥沙得黃金百煉瀉光影飛行日月上瑩徹肝膽醒空山慘馬鬛何意重爲壙余哀不浪施畱寄長夜炯

題處州翔峯閣

九盤在州中﹐萬山來四逺。納於牀第近﹐尋丈未爲褊。日光旣熈麗﹐風气亦淸展。悠然不離席﹐所得甚宏闡。隠峯招伏岫﹐騰躍俱赴眼。下視田中禾﹐藳粒猶可見。臨觀要親切﹐亦復貴渺緬。峽山絲綫窄﹐嶽極瀛海眩。君看齊云上﹐往往無際限。何當躡蓬萊﹐一泛五湖淺。

讀王徳甫文卷因送省試

瞢頭文之病敖腳最所患軒其奮勇果搨復墮衰懦伊人殆天力卓地挺修幹歘入巖云幽倐出星極爛儼如姑射女娣姒俱整粲皎如珊瑚樹塵垢拭杯案昔誇新龍首伏呂較早晏又推舊菑川耄老終佐漢況今未六十急用豈爲晚行當奏苦疏朗壓諸儒冠

王宗卿答春堂

春以諭母慈慈深春不如兒欲答母恩恩重答無餘華堂頓有云嶺隔夢裏分明與親劇阿連進奉新批勅翠裘黃簡緣兄得朝騰巽章乞祠官願身暮歸怡母顏老農邀君勿輕去萬紅千紫扶春住雨田自種晴田收好是天畱答春處

送葉路分

猺啾獠喞聞鳴琴十指如玉無哀音應憐聽者未洗耳衡山髙兮湘水深君今幅巾鵷鷺行切勿著帶貔虎傍軟荷刺少離棹短柝桐頴多班露長

答李制置

鼓槌恨不投淮流復傳侯摯能狡謀西州臥龍出長算朝泛淸洛暮營丘禹迹芒芒艸萊逺實邊正在耕耘滿中庭雅歌自有節豈效淫聲催煞滚北平漸車淖不通白檀可越時未同待公刻就燕然頌我亦嚴駕期無終

林叔和見訪道舊感嘆因以爲贈

與子異州壤取友四十年狂心早探索出語乾道前向來朱建安拊手笑淵源小心承父昆刻意希回騫不求壠斷登有路直如弦計其所不爲敵富逾百千眾駿跨險逺獨鵠超渺綿謂當共驂服可以爭聯翩誰知竟大謬寸影孤云邊南省無姓名俛眉自愁煎家蔬僅掩豆野蝗來蔽天過我城西隅相視各華顚寒菊已收花枯井未回泉人生寓地上蟻垤交折旋中間較得失區區等浮煙喜君佳兒侄放筆追奔川許身若臥龍斬蛟透重淵所虞气力豪未受規矩鐫過翁非止肖奕世始稱賢從今掩蓬蓽同賦歸來篇

上灘

篙師上灘時﹐面作石蟠樣。及其進尺寸﹐乃在一偃仰。神禹不到地﹐狂流終播蕩。逆順本天力﹐人謀不相讓。苦戰排三軍﹐勢壓票姚將。身在亂石中﹐傾覆堪指掌。誰云何天衢﹐鼠徑斷還往。

五言律詩

髙宗皇帝挽詞二首

何止超前代功隆道更尊幾同造區夏還復外乾坤黃屋堯年度靑山禹穴昏遺民猶望幸淚血灑中原

河濟初開府江淮晚視師纉戎繇子聖永命獨天知鶴唳空虛警云生仗自移﹝時厭代之夕都下相傳有彩雲翔鶴之異﹞上哀何以稱卒代繼周時

孝宗皇帝挽詞二首

儉徳加文意雄才自武宣道終遺萬乘喪制盡三年時乞遺黎命常持復漢權全將一孝字髙謚百王前

昔年叨上殿嘆息動宸襟豈不人思奮其如天意深帝王猶遇合南北限升沈尙有登遐日諸軍特賜金

吉州刺史蔡直之挽詞二首

領合號親貴光宗始用儒諒惟醫國手果驗活人書負郭可稅駕行田宜蹇驢相看滿川月無計遣長須

能事實偉甚謙終尢罕聞忘身賓出日斂手避浮雲天欲開昌運人誰靖楚氛未刊千字誄長掩一丘墳

陽復

陽復冰潛動云衰日界明近傳新詔綍重起舊簮纓斗極回東指軍容直北營龍蛇多變化旋日看超升

送鄭丈赴建寧五首

過家鄕裏敬將母士夫榮得失從人論行藏獨自明百年中古少一笑萬金輕亷士吾何敢新茶可擷英

有志𨿽身健開心在歲寒一時諸老盡多見大名難湖海方連旱甌閩適少寛爲州人不乏千萬彊加餐

淸廟圖書寶熈朝雅頌音頻繁三節召荏苒二毛侵衣食家才足丘園意亦深臥聽牀下士時作武侯吟

海內言華萼功名動搢紳十年長隠吏一語必驚人酒量新來減交情老更親公知如促膝剰把古書陳

屏棄誠愚分牢愁更索居若逢知巳問猶解課兒書地僻門長閉年饑菜自鋤相望無一事不是故情疎

哭鄭丈四首

道義秦城重聲名冀馬空河汾談聖制鄒魯振儒風有學堪經世無官可效忠浮雲公豈計吾道自憐窮

誰謂居今世無由見古人事親曽閔上游世葛懷民徳盛天爲侶慈薫物與春淸風如尙想猶足洗囂塵

插架軸三萬撐腸卷五千京都通百郡溟渤匯羣川深淺人隨汲東西意各便後生無復見媚學謾蹮蹮

憶在諸生列曽窺太史書泉蒙煩浚達質槁費吹噓外宅寧成相生芻早弔閭臨風兩行淚愁絕向輀車

何參政挽歌三首

退食勤稽古當朝動引經人心喜偏側國脈要勻亭二府早聞政三孤晚告靈羔裘惜光彩不肯到頭廳

晞髮滄浪上灘聲近廣騷緑圍齊長柳紅糝半含桃欲寡堪增壽閒多更養髙佳哉鳳皇壠悲甚付烏號

宿昔叨殊眷尋常欵直廬聽雞催謁駕立馬待紬書零落誰存者追尋昨夢餘何曽嗔石介韓愈自狂疎

送陳糧料

萬里渥窪出行天絕比倫能參大闗鍵莫用小精神鍾鼎身𨿽貴簞瓢道未貧梅情兼雪意畱住恰芳春

題費肅校書遺事

欲識隠居者當年費懿恭卻辭金馬直歸臥錫山峯兩詔終不起一瓢長自從兒孫盡登第勿剪舊栽松

送鄧諫從制幹

援引亦未力聲名空復傳終攜太平策還上蜀江船帆色掛曉月櫓音穿夕煙滄波不盡興收拾浣花邊

題栁山人壁二首

水北栁六一家傳擲卦靈秋淸演漁曲春近著牛經掩肆花竹秀排門柑橘馨應憐喜功者虛要峴山銘

我病屢穆卜山人不面謾常言千日厄未許一朝安地上庸醫滿天邊惡曜攢歸根與復命自笑此何難

致政通直錢公挽歌詞

蕭瑟梅花壠豪華不復還好兒須萬石廣廈剰千間盡與詩書癖勿令紈綺攀傳家自翁始畱筆紀池山

亡友項子謙兄挽歌詞

疇昔省君病小車隨酒壺心惺賞文句語謇困喑嗚念子堪垂泣累然失壯圖惟應看幼子空手縛於莵

待制中書舍人陳公之亡以山宅須利旣遷殯而未葬也後五月乃克葬焉二首﹝後一首七言律附﹞

可怕陰陽惡還驚日月遒終成埋璧去不作坐禪畱雨洗一簞淨風翻千橘愁門前系船橛宿鳥漫啁啾

嗟我與公同澹泊一生一死又淒涼經綸傳世上於此老病著身行自當掛壁斷弦從別調拂天野水渡新航暮春未有風雩伴且合遺編住冢傍

西山

對面吳橋港西山第一家有林皆橘樹無水不荷花竹下晴垂釣松間雨試茶更瞻東掛彩空翠雜朝霞

看柑

窈窕隨塘曲酸甜在橘中所欣黃一半相逐樹無窮習啖成眞性悲歌記土風慚非美人贈采摘恣村童

贈杜幼髙

杜子五兄弟詞林俱上頭規模古樂府接續後春秋奇崛令誰賞羇棲浪自愁故園如鏡水日日抱村流

待制湯公挽詞

繅藉知良玉齏鹽是大儒單傳合上相小卻但尙書蠧簡同歸處遺簮任翳如西風好溪雨漲淚濕塗芻

吳參議挽歌詞

冉冉試百巧棲棲終一丘死期甘慟哭時事不勝憂貧只藏書在恩將別業酬看君用意絕身後令名畱

衝佑大夫鮑公挽詞

幽人眇何在髙閣鎖重闗梅冷橋邊月菊殘籬外山可憐淸絕地長憶笑談間寂寞私鹽港漁樵自往還

雪後思逺樓曉望

臘盡凍初合風花江欲平急從髙處賞已向歲前情莫與鬢爭白試將身比淸樓頭接逺岫歷歷正分明

宿覺庵

宿覺名未謝殘山今尙存暫開云外宅不閉雨中門麥熟僧常餓茶枯客謾吞荒涼自有趣衰病遣誰言

贈勝上人

近日能吟者黃巖說勝師語生兼老筆體重帶幽姿遣臘冰千筯勾春柳一絲方山最髙頂不擬到茅茨

朱文昭母楊氏挽詞

文昭有賢母白首教篇章義並三遷峻書成百卷長古今歸石室筆削紀萱堂鹿擾烏馴處森森宰樹蒼

衝佑安撫郎中張公挽詞

誰憐張太守思職更憂邊濠水中間月光山盡處天人應迷往事我獨采遺編莽莽乾坤裏冥知想慨然

縣尉林公挽詞

恨取一官晚公人未展衙空傳讀書苦畱與後生誇有子聯三俊成名王兩家會須酬貴骨野燎報宣麻

陳侍郎挽詞

生死悲歡地長嗟付短吟北門晨鵲趂西甸晚鴉尋三品官名重千年墓色深廣東正思憶淚激海潮音

太令人胡氏挽詞

已刻溪西志潸然淚滿袪軻喪嫌後侈參養要前余甫裏送錦纜館頭迎布車爲題楓葉往虫籕不成書

題張提舉園

竹外萬云合荷心一雁來若無歌舞鬧應有鬼神猜野岸鋤難徧幽根暖易栽前山未放入好閣更南開

送謝希孟

白頭趍幕府早已負平生未放鵬舒翼應須驥斂程驛梅催凍蘂柁雨送春聲爲語常平使開懷待子荊

送周子靜

地深湘渚浪天逺桂陽城故里楸花別諸生柳絮迎一夔開迹後六舞待時行子自調新律吾衰閟舊聲

林處士挽詞

尙平接馬弟髣髴記前身海闊元隨浪山髙別領春難招古渡外空老夕陽濵順性無生滅君應了正因

錢知縣挽詞

送子三爲邑十年嗟往來誰言債難了不與命同回卓魯終畱愛龔黃豈蔽材云愁且暮雪雪打又添哀

送潘景參

久自知潘令經曽薦禰衡居慚薄气力何以助聲名松栢非無歲鹽梅會有羮又從沙際別把酒候潮生

贈徐靈淵

歐虞兼褚薛事逺迹爲塵今日觀來翰如親見古人盡歸嚴號令富有活精神碑板荒唐久遄看走四鄰

戴肖望挽詞二首

巖巖蕭太傅謇謇鄭尙書可惜流光晚翻無急詔除交情梅蘂盡哀意柳芽疎只有安江滿長涵夜月虛

老失平生友悲尋路轉迷水肥應返釣田瘦合歸犁艸與地蕭瑟云垂天慘淒無因再商略短日送寒雞

徐靈淵挽詞

自卜西南宅始聞幽賞多山供映門樹水獻捲簾荷近局棊頻賭鄰芻酒屢歌誰云祕此樂拋擲與流梭

包顒叟挽詞二首

風沙江上宅斥鹵望中村密竹元遮徑崇蘭早映門笑談看磊落材力可騰掀誰復知心事滄波霧雨昏

養志諸郎事專經永夜殘𨿽云緑衫易更覺彩衣難客散棊奩閉庭虛酒盎幹無言慰孤苦持此問漫漫

林敬之挽詞

雜沓新河市酸寒處士廬甘辭魯穆饋獨著孟軻書籬壞從兒補禾荒付客鋤永嘉新有志莫遣姓名疎

王運使挽詞

鐵騎昔逾塞三邊各受師共傳君善守能護國西陲卿秩恩𨿽早郎班詔已遲須將未盡賞酬折在丰碑

薛子舒罷官久無所授端明得謝始換承務郎

男子行藏地自求難問天空多賈誼學突過馬周年願攺京官後常趨黼扆前太平如致了別造會昌船

贈呂縣丞

自得長官後邑人詩轉工批書月屢滿覓薦歲常空栁已如藍碧桃元勝錦紅終歸剡溪上舉棹謝東風

詹魯山解元以壽母求詩

九十人稀有追歡盡槖金猶嫌兒舞拙不怕酒行深寄鮓未垂訓設雞先賞音維舟橘花晚霧雨噀前林

贈蔡茂材貫之子與

蔡家五千卷藏向石庵中講誦令幾日飄零隨隕風隔垣孤響度別井暗泉通安得無爻象與將吾道東

余知府挽詩二首

壽者福之首中兼典郡來聖知天上事磨盡世間材此際靈龜往何方化鶴回所親都不恨有識自興哀

憐我抱空意鬢間饒白絲已從眞率集那復少年時栁糝春前葉松鎪雪後枝建炎無故老難話省方悲

趙知縣挽詞

僧館經年學書籖盡日抽空聞割雞笑不見化鳬畱瘴月曉還落蠻云冷未收西華夜來雨洗淨一生愁

趙淸叔挽詞

昔我共筆硯知君賢弟昆門邀百客醉囊諱一金存忽與鐘聲近長悲磬色昏多年趙家府銷減惠王孫

贈聽聲歐陽承務

無心立臧否有術驗榮衰舉世聲中動浮生骨帶來彈輕知福地欬小應靈臺笑我老何及是身惟死灰

送包通判兼寄滕季度

風雨逍遙地衙排印簏新鈿車分路闊寶瑟聽歌頻燈市曉侵月花田晚占春卻過張翰宅方信有閒人

趙尙書挽詩二首

材業將時偶聲名鬥寵新文昌畱不住大尹政通神力說和戎好從撩相國嗔春花插秋鬢還得自繇身

江北江南曲吟髙許和同相迎黃篾浪失笑白蘋風老病猶貪活漂零各隕空長懷洞庭橘買宅傍墻東

周宗夷東山堂

城嶂標扆極誰家特有山偏憐東崦好只對此堂閒動石低檐住流鶯拂檻還仙闗鎖瓊海幽夢或時攀

丘安人挽詩

左司遺事逺介婦古風存業廣添新宅儒多起舊門眞亭畱壽影云物護山原我欲攀車別衰殘阻故園

題郭希呂劉詠道遊雁蕩詩後

隠劉甘隠淪老郭亦離羣自鎖魚亭月同穿雁蕩云排峯造龍質懸水迸簾紋百種聚奇怪從君句裏分

送戴宣子

爲愛千竿玉垂陰似古城弟兄俱挺立文獻各標名握粟親年晚浮家越浪輕相期早得意還伴此君淸

題仰孝亷事實後

孝子久傳名誠通物表靈當年虎失猛此日竹還靑墓墾無畱菽庭荒枕舊廳惟存古題志寶惜勝如經

贈盧次夔

家住東郊深能詩人共尋冰梭間道錦玉軫斷文琴城漏宵添滴牕花晝減陰新涼白頭句淸甚費悲吟

送趙幾道邵武司戶

無灘秋水平有句官曹淸楊栁欲落盡菊花愁晚生書多前益智文古後垂名功到闊深處天教勤苦成

常徳郎中林公挽詞

結佩聲名逺懷沙興托深惜無長綆系終使夕陽沈蘭省空頻召桃源不再尋𨿽傷有北毀難減是南金

贈鄭秀才

文苦意尢切色低聲轉微三生住淺土一杯阻深歸藝圃筆鋒掃侯門麈柄揮何慚素車集回繞絳旌飛

贈李秀才順之

怒漲爭茅竹安流節斗門行苗存水則縮板護河源士李昔陳義守奚能聽言便當生廟食禾熟賽雞豚

送侯居父

宅古竹陰晚書殘燈焰稀深知靜者趣轉益宦情微別殿行催甲休工坐掩扉禦前淸切地重得薦皇闈

贈髙竹有外侄

娶女已爲客參翁又別行相隨小書卷開讀短燈檠野影晨迷樹天文夜照城須將逺遊什題寄老夫評

贈夏肯甫

自識賢尊熟常將逺到期忽傳千古信虛抱一生疑恨菊來何久愁梅去轉遲應畱起春蟄詞落未堪悲

趙知府母齊安郡太夫人挽詩

生死已無憾杭人休淚傾惟畱不盡徳常動故鄕情霜淨水方落風髙山轉淸閒思與令子幕府再同盟

沈氏書堂

應與石渠並又疑金匱存曬書天象切浴硯海光翻我老行罷讀君材重細論猶言無一字大道始歸根

薛子舒墓

悒悒西門路樵歌占晚云燐迷王弼宅蒿長孟郊墳少病憐醫錯題書與父分又言重把筆兼欲使余聞

項君先有幽興堂其子木卽以名庵

平生意外事身後有誰知魄靜云稀出神遊月共移春茶翠旗展霜荔錦幨垂更欲添幽興惟消桂幾枝

施翔公掌教長沙

蓍蔡羲前識簫韶舜後音追回賈誼貶喚起屈原沈湘水汀煙闊梅花署雪深余行陳迹久因子一微吟

送劉幾道惠安尉

少年嘗苦節從我北城隈麗日明文苑繁星讓斗魁垂垂緑綬晚冉冉白絲催更莫遊仙去鯨波奏凱回

送陳約甫知永丰

四十未朝迹三經綰縣章嫁頻知子熟醫老悟身嘗菊趂行時色梅催到日香還欣肺气減中熱變爲涼

王祕監令人挽詩

頗憶朝除禫俄驚夜徹帷自堪從子住何用與夫歸起隧新藤茁重轝宿菵排通家只今盡老淚逐風揮

奉送周知錄木叔祕監其舅也

謝傅悵何逺羊甥良自嘉帝鄕沈迹顯囹戶眾縲誇釣冷客星雪林疎處士花衰年怕分手閒發岸頭沙

葉路分居思堂二首

葉媼開新學同人飯野蔬明經傳一相考古付三餘苔色迷靑簡虫文蝕素書君能葺遺址堂宇勝於初

苦說諸梁后簮纓富逺孫白袍𨿽屢捷黃榜未沾恩淡沱磨冰硯蕭條倚帳門嗟余忝宗末老病不堪論

﹝葉文翁再薦不中第駐兵永嘉暇日必從予遊博聞善論而恂恂眾人中無異寒士初衛國夫人黃氏君之五世妣丞相顒髙祖也少而嫠居建義學以教後進丞相旣貴以爲夫人之報焉君因義學故基作居思堂請予賦之嘉定十四年六月﹞

王通判挽詩

祖徳風規近詩流句法超已多山邑政恰少省郎招旅館身俱寂傳家道未消長令漢楊震名逐左原標

林簽判挽詩

作邑有何好利民翻害身怕回湘水月驚失象臺春墓艸已多碧園花空復新更嫌鶯自語幽憤不勝陳

送張知錄

閥閱飛龍後家聲入館前身饒太常第客欠廣文氈流落無先譽遭逢有宿緣炎洲路多少謾數去鴻邊

水心集卷八宋葉適撰

七言律詩

送鄭景望二首

兩地旌旗一閏中十年監牧九卿崇安輿徧就東南養遺俗將陶雅頌功愛護元身如寶玉節宣時序戒螟螽遙知獨上千山路處處梅花逐暖風

江左諸賢盡凋落邇來名字未深知願公年徳加前輩救世勲庸莫後時國重四維人建立天還一統道藩籬彌綸康濟何曽極自古忠臣不逺期

曽晦之挽詞

交遊盛處失騑驂筆硯窮時綰碧藍驥老尙能舒駿逸龜潛終不慕芳甘壽過八十人人羨恩在鄕閭事事談埋沒平生無限意夜深樵唱起溪南

次韻諭叔寄九日

遶湖秋色去茫茫塔立峯端表自彊因上岧嶤覽吳越逆從開辟數羲皇暖風駐帽嚴公會早閏勾花絆客觴閒卻陶潛玩幽獨可憐車馬共誰忙

中洲處士折梅花並新語爲贈率易鄙句爲謝

中洲之中十樹梅蟠枝著地照蒿萊卽非無主憑誰伴自不衝寒要早開午蝶只隨遊子意暮笳難寫遁夫哀幽懷寂寂天應笑挿向歸帆雪滿桅

送劉徳修時在京口

日日秋風江倒回江邊執手重悠哉兩山只欲當中住一舸還應卻下來說與蛟龍息豪怒亦令鷗鷺少嫌猜吳頭楚尾何時極拈就前詩並展開

送範文叔知彭州

君今結束歸何勇我獨棲遲去不能江水入冬猶浩蕩風帆逼歲合騫騰相逢論事信徒爾淸坐矢心嗟未曽想得彭州退公後夜窻重整照書燈

送潘徳久

每攜瘦竹身長隠忽引文藤令頗嚴聞道將軍如郤縠不妨幕府有陶潛江當闊處水新漲春到極頭花倍添未有羽書吟自好全提白下入詩奩

樓參政挽詞

外補何多隻近州卻於中禁勝淹畱晚參國論非無樂苦說時難更有愁天下知心古來少人間此夢覺應休自嗟不識鄞江路淸淚因公寄海流

無相寺道中

傍水人家栁十餘靠山亭子菊千株竹雞露啄堪幽伴蘆菔風漧待歲除與僕抱樵趨絕澗隨僧尋磬禮精廬不知身外誰爲主更覺求名計轉疎

趙路分挽詞

平生王孫忌太康承家孝友更溫良鴻冥鵠舉須言命桂死蘭摧不斷香古有失時堪恨惜今從虧處取酬償佳城況遇朱公子大斾髙牙屬令郎

陳益謙挽詞﹝余與益謙居相望疇昔雅相揖而已益謙死其子以書求哀挽言君之材與學皆余所未知也訊之王成叟信然乃爲作此詩﹞

捨南巷北水同流稻菽參差各自謀不料多材能轉物更憐無地與伸頭蛛絲委架詩書慍鷺羽空陂菡萏愁好在夜深明月滿人間地下兩悠悠

寄呂巽伯換酒亭

瑯琊初址未完牢猶倚虛名用我曹自可全將醒前了何因偏向醉中逃艱危未肯當時共誕逸空傳後代髙還有逺孫畱墓側繞亭寒葉夜騷騷

並工

並工催作趁春前又値春歸一莞然新筍頓能長數尺晚花寛與待明年回廊寂寂爲苔地後塔陰陰造雨天坐睡不驚還自覺鬢須將老到衰邊

菊花開送徐靈淵

白頭幾度重逢九方是今年種菊花衰病自憐何處看馨香聊向小園誇討論揺落生光怪暖熱風霜與麗華正好行吟君已去別移秋色付誰家

次韻韓仲正

塞戶低眠畏北風詩來喚起自江東林迷久巳隨甡鹿盤止何曽有漸鴻常日錐刀希楚富千年鈆槧諱丘窮莫將新意翻碁局一等成虧付國工

齊國太夫人挽詞

風樹秋悲乞暫閒壽星霄隕幾時還子同房杜經綸地夫在荀陳伯仲間恩重七封開表海行髙三美勒名山猶言未足平生養看卽元臺恨莫攀

安撫待制侍郎徐公挽詞二首

玉質金章映海濵養成天徳異凡倫曽顏窈渺闗前聖管葛麤疎付後人惆悵窮途三訖癸吁嗟厄歲再逢寅送公何物堪將去畱在埋銘石色新

飲冰那得不醒然北看成南醜又妍建策須爲萬世慮孤忠亦有一身全星文忍向生前墜夢事方從死日傳莫指鳴山歸路熟靑林黃葉度年年

許相公挽詞二首

容成堂上光華別謝客巖前意象閒身到三臺良未滿年添九老定誰慳髙期落落塵囂外苦論喧喧醉夢間我欲爲公深著語桂林芝樹不同刪

行露空多曉色催夜香燒斷作飛埃松江鱠好憑誰憶金穀花濃只自開玉女雲中應盡去仙人霧裏更重來千年一判禁銷得涕掩寒塘錯莫回

送丁子齊主簿

明經六十未收科自取南宮計若何來歲須將一戰霸浮家今厭百程過預愁菊蘃行中破還喜梅花到後多從古功名致身早誤隨陶令晚蹉跎

丁少明挽詩

枕冷秋山不記年時時逸想醉看天吟成絕妙驚人句散盡麤浮使鬼錢萬卉有情風暖後一笻無伴月明邊新來王子碑能說筆意堪將此共傳

宋仲方遊吳袖文索詩爲別

九曲弦歌滿巷傳儒林聲價有誰先昔憐少學隨翁久今喜新文信汝賢刪後畫前元未聖南花北葉定誰妍終期猛進一篙力透過龍門急水舡

毛崈夫挽詞

我昔髫年侍此翁自甘窮僻古人同道修白業曽先悟官近靑雲卻未通庭長嫩蝌新戲雨徑存衰栁舊揺風世間榮落私情盡畱得淸名是至公

直院中書莫公殂往哀痛不能成文輒畱小詩靈幾並致鱸魚金柑爲奠

閣老今無地上身黃麻紫誥兩沈淪虛懸東嶺來時月難挽西山去後春試割冰鱸猶脆薄重飡野橘尙甘辛最憐趙子同心事相看題封淚染茵

薛君季常挽詞

汨羅謾隕離騷經伊洛源流今更淸自別三年無信息忽驚一日有銘旌乾坤未放虛空壊蠻觸猶須事業成桂樹團圓半丘土春風還許爲君榮

題彭澤縣尉廳林壑之勝

彭澤西山天祕惜淵明未敢發幽緘始從石尉兼王尉洗出前巖到後巖也只暫時供步履可能終老缷朝衫應須卻誦歸來句重把家園艸自芟

送趙提幹

與君中外情偏厚嗟我龍鐘志已摧豈有尋常墮泥滓不教宛轉助風雷花枝買笑前村趁栁帶牽情別浦催細雨酒亭東望處應將新語寄潮回

賀縣尉

端龎還有北人風大雅元非楚士同此日深探應徹底他時直上定摩空離家杳杳百灘外過我昏昏三伏中籬破屋荒無路入荷花招手席門東

送曹潛夫

東南作闕嘆年䢐逺逺參司到蜀都元帥幕中須受辟生羌界上也分符閒吟杜甫詩千字時載揚雄酒一壺只我衰殘望君切杜鵑聲裏認歸塗

謝李參政因送曹瀘州寄簡

大廈元須獨木支李公補處屬良時千年立國唐虞上一念勤民禹稷思恨昔寡聞空自誤況今消盡有誰知雙鳬雙雁蕭蕭影孤嶼亭邊正著黐

贈李秀才肖舒

帆來帆去海中山自笑臞仙歲月閒忽值巡遊防豕突也叨扈從識龍顏寺傳弓劍煙嵐外門掩詩書浪泊間待得諸孫上金榜九重髙拱報堯班

郭伯山挽詞

兄弟窮經各一時百年義塾尙畱炊講燈常照鶴窺坐壇杏半紅猿揀枝未奏邊功明主惜將成京秩故人悲挽君已老應先盡安得埋銘更後垂

題王叔範自耕園

自耕不要從人得知在盧南第幾街吳地於今說佳麗浙人自昔巧安排包畱花竹春畱巷謝遣蒲荷雪滿涯必想新園名字出故時臺館半沈埋

福國太夫人陳氏挽詩

曽經天語贊華簪應是忠多報獨深寂寂孤鸞羞鑑影輝輝雙鳳失梧陰衝心自與家規競空性都無世网侵聞說埋銘親付祝照碑斜日下寒林

送郭黃中

雁山削玉上靑雲仙侶常遊遣俗紛飛舄可無能少駐洞簫何幸復親聞看承下戶恩尢重賓禮髙賢意自欣忽憶門西貧士宅蟄雷繞甑黍初饙

劉孺人挽詩

嗃嗃當年女手縫一家從此更雍雍性安於善行無迹兒自爲銘筆有蹤聞說湖淸見龍首還疑墓長羃雲峯哀情變化何終極畱澤淩霄絳遶松

張提舉挽詞

令祖親扶日馭升孫今喜復似翁淸恩波再入淮流滿信節初傳嶺外名夏木千重添野趣秋風三疊寄幽情長年慣唱漁家曲難聽玆晨薤露聲

薛端明挽詩二首

可但補闕名官日不逢引裾彊諫時上朝有疏天常納下殿無行誰獨疑論道何如出綸晚督軍頗嘆封侯遲淩煙畫手今寂寞荳蒄林髙荔子垂

冰稼初融闕月沈英豪四坐地鑪深爭看麈尾頻揮處難了朱弦未盡音怪我輕談當世事知公黙會古人心空山穩對梅花宿錯向林逋墓裏尋

送林子髙

老我追隨亦勝人研軒標格久成塵意先逺水常趨海節與修篁自作筠諫苑舊知欣有信漆坊新隠嘆無鄰梅花應待行時發野岸山房探得春

塔頭林君挽詩

之河繞浦各紆縈結束樓臺穩更淸全與好人修實地任教流俗趁虛名兒應自了書林債淚苦還滋墓栢榮今歲田荒望周急鄕村憶著倍闗情

題劉潛夫詩什並以將行

寄來南嶽第三槁穿盡遺珠簇盡花幾度驚教祝融泣一齊傳與尉佗誇龍鳴自滿空中韻鳳咮都無巧後哇庾信不畱何遜往評君應得當行家

送宋知錄

與子比鄰計未疎河梁新駕月明初老人輕作三年別彊記難忘一覽余節相喜材添局務寺丞引類惜朝裾只愁戀著衙樓好回厭家山道不如

和王宗卿白兔詩

鴉帶初陽照廣津兔隨斜月滿虧輪瑞登韓筆名尢重喜動歐吟事轉神不道奇毛妬霜雪應知雅意合松椿龜年鶴歲猶嫌少獻與尊堂別紀春

李處士挽詩

憶吟詩句與君兒曽說髙宗涕自揮兩地兵休重富樂百年家活共輕肥多畱螢火明書案閒著漁蓑傍釣磯身內巳無塵土僻霜阡雪塢送將歸

衢州雜興二首

玉研朱兮不可尋暖風催緑麥成陰越山行盡見平野江上水流無逝音地跨京師都邑壯俗兼吳楚智謀深詔書寛大邦人誦知有賢侯綏轡臨

樊梅野雪掃成泥桃李紛紛照舊蹊行子束書輕駟馬主人炊蓐候鳴雞百年囹圄荒蓬藋萬里耕桑接町畦堪笑腐儒何用此只今飄轉楚江西

送劉晉卿

艸黃木脫何所適使我感嘆生百疾天驥屢爲駑駘笑良玉空遭碔砆黜少年壯志思絕塵只今作計常後人明堂巨棟吾何有護竹養花甘隠淪

七言絕句

題閻才元喜雪堂三首

東來十月黃塵滿霰點霜花總未堪恰是使君誠意足帶將臘雪赴荊南

平壓龍山五尺危墮鳶何處避陰威漸令融罷春泥軟麥浪黏天燕子飛

檐角低猥小憑欄霏霏只合對髙寒他年認得名堂意不作銷金暖帳看

除夜元日連登煙霏樓二首

巖巒寛去靈虯寺水竹低橫處士園此是蘄州無比好亦如淛下好山川

摧荷禿栁不勝春脈脈荒堤數過人我若有材能速化應將地巧答天眞

元夕立春喜晴於是郡人久不出矣三首

膏火無光巳累年歡娛少味是窮邊彊吹簫鼓迎烏帽勾引遊人近酒前

十夜茅檐宿凍雲商量送臘又迎春並將束葦燻天焰回得陽和捧日輪

艾褐家紬闊闊裁抱孫攜子看燈來餘甘暫棄從教覓莫斗機心漫自猜

岷江愁二首挽陳持中知府郎中嫂恭人

岷江諸峯如獻酬岷江潭頭紺碧流不愁水生勸人去只愁人死送山休

誰家雙旐揚春波黑頭中郎宰相科有兒有女後應好同穴同時今柰何

劉髙士自畫琴橫膝前對雲起求詩

試向遮巖擁壑時弄弦調軫按前徽未須寫就多情曲饒與閒雲自在飛

水心卽事六首兼謝吳民表宣義

生薑門外山如染山水娛人歲月長淨社傾城同禊飲法明闔郭共燒香

我久無家今謾歸賣田買宅事交違塡髙幫闊爲深費柱小檐低可厚非

𨿽有蓮荷浸屋東暑煩睡過一陂紅秋來人意稍蘇醒似惜霜前零亂風

拒霜旋挿花疎疎甘菊新移日曬枯花艸只今如此在幾時寫作會昌圖

聽唱三更囉裏論白旁單漿水心村潮回再入家家浦月上還當處處門

吳翁肥遁逾七十術老芝荒手自鋤恵我篇章成錦字西鄰得伴亦堪書

詩悼路鈐舍人徳久潘公三首

詩人冥漠去何許花鳥相寛不作愁耆舊只今新語少九原喚起韋蘇州

風騷閫域自難親隨世聲名未必眞更逺更疎應不在山謡水語記精神

憶昔論詩不自鑴上規雅頌復誰先此弦合爲何人絕重撫遺編一慨然

柯君振相別三十餘年爲言親喪不能舉請賦此詩庶幾有哀之者

土淺難藏夢裏身春花秋艸幾悲辛無人爲買南山麓月戶風欞作好鄰

橘枝詞三首記永嘉風土

蜜滿房中金作皮人家短日掛疎籬判霜剪露裝船去不唱楊枝唱橘枝

琥珀銀紅朱是醇私酤官賣各生春只消一盞能和气切莫多杯自害身

鶴袖貂鞋巾閃鴉吹簫打鼓趁年華行春以東崢水北不妨歡樂早還家

贈某道人

赤腳蓬頭古觀旁沈迷人海意茫茫公卿見了無奇特更說長生別有方

過葉威仲不值

菊苗新擢馬蘭叢栁老吹花拂掠空聞說先生過山去釣絲無主系東風

余泛舟不能具舫創爲隆篷加牖戶焉

𨿽然一槳匆匆去也要身寛對好山新抝篷牕髙似屋諸峯獻狀住中間

鋤荒

鋤荒培薄寺東隈一種風光百樣栽誰妬眼中無俗物前花開徧後花開

送朱相士朱文昭族孫云得劉碧雲相法

南蕩書林長砌蘿碧雲鞋底曬庭莎從今湖海須行徧眼法𨿽親要看多

潛經閣

當日先生住一軒手抄六籍自忘言至今遺墨如新寫付與樓居四世孫

題施紙被蔡宣義所藏孫太守褒諭帖

乞子齁齁暖凍軀押衙得得奉親書孫公已去蔡公死近日鄕人嘆不如

劉氏女自誓爲尼憐其操者幸助成之

漢上洪波不可親夔州華髮自嫌貧世間浮想如枯蠟還向虛空嫁此身

送蔡學正

煉盡剛成與物和崢嶸夜气合淸磨好溪新漲連天緑近晚無風亦不波

奉酬般若長老

簡師詩語特驚人六反掀騰不動身說與東家小兒女塗紅染緑未禁春

營師常秉燭爲人說气色戱成此絕

曙色熹微已出門擘浮熱眼相旁人不如睡足朦朧起畱得沈光看本身

眾議畱李師煉丹旣而不果

火養經年汞未收病身還向急時求道人別覓安鑪地今夜潮平下館頭

下僊看梅二首

背人逺住奚師塢何意追尋特特來更要明年此時節溪翁相喚不相猜

隨山的的五千樹慚愧識花人姓施說似龍形都不肯昨朝新見水沈枝

對讀文選杜詩成四絕句

一從屈原離騷賦便至杜甫短長吟千載中間多作者誰於海嶽算髙深

絕疑此老性坦率無那評文兼世情若比乃翁增上慢諸賢何得更垂名

江淹雜體意不淺合彩和音列眾珍揀出陶潛許前輩添來庾信是新人

艸堂四松看摩空瀼西千果交靑紅似須隠約住蜀道可惜奔波離峽中

題學海樓

夜誦都忘浪枕喧爾家江月舊樓存新來轉使朝宗近目送風帆到海門

張總幹挽詩

長年官食旅邊州當路知音不自繇薦墨𨿽圓人巳寂半輪斜月返新丘

翁常之挽詞

晉畫唐吟老愈奇堪嗟動轉是風機幸能栩栩形中去何不蘧蘧夢裏歸

秀峯挿天下回溪曽送郴州路久迷更欲扶衰爲公往葛陂龍化的盧嘶

陳待制挽詩四首

喚作成虧總雪消等閒好惡任風飄齊侯自要乘千駟顏子何妨飲一瓢

巳報西川落那邊倒杯索賭計茫然也知漢北餱糧聚能使江東保障全

昔年行住偶相同捨策追羊徑未通只麼空歸在何處一竿紅日海門東

世事從來半局棊夜眠還有不應時峙巖橋畔船辭柁冷水觀邊花發枝

送鮑賓甫

近年詩友東西去贈子驪駒媿不多古栁渡頭音調別滄浪聞處夜深歌

請惟耿住水陸院

宰官不管僧閒事北秀南能總未親說似隨緣耿長老這回住院且繇身

讀葉子元詩題其後

心閒誤比遊絲轉境勝空疑濁焰流我亦輸君聞早覺醉吟都與句中收

送別李毅髙宣教

堪嘆媧皇六葉孫直將豪武蓋諸昆黃金散盡身如寄閒管春風白下門

送黃巖二陳秀才

一雙璞玉稟天和逺向東州就琢磨待得永無痕鋟相莫言功用不須多

建會昌橋

十里滄浪絕岸遙幽人行處有誰招幸無車馬妨來往買斷寒蔬取意挑

蔡艮甫觀頥堂﹝觀頤有二義士窮在下安分內足而不希非意之獲斂躬退守而不顧因人之榮所謂觀其自養也蔡君近之﹞

不多花卉春長在麤有田園歲自丰爲問靈龜千歲訣此中風味許誰同

章仙姑

栢水爲糧自療饑春江千里正逶迆應知偃鼠歸休地不在神龍起蟄時

小句送陳粹甫知錄

蕩裏舟輕指外沙夾溪檐卜正催花南風借與迎親便未離家時巳到家

送孫子淵潭州司理

我住瀟湘獄自淸囚衫虫蠧雨飄零如今三院更幽寂閉戶勘書花滿廳

郭宰爲鄭全眞歿買田以贍其後

鄭生在日常無食身後恓惶又可知郭象有緣天付與新租滿碓不言饑

贈通川詩僧肇書記

海闊淮深萬里通吟情浩蕩逐春風卻尋斗水龍湫住裁剪雲煙字字工

贈瑞鹿瑩老化緣鑄鐘

寺寺檐花院院鐘誰人肯顧此山中待看窈窕廊陰裏攏袖疎槌答逺風

寄題葉路分與君樓如今若肯從徵召總把三峯乞與君太宗賜陳希夷詩也二首

封侯無例乞名山只許幽人獨占閒若會當時與君意林泉合在市朝間

直南正竦三奇峯更著東西紫翠中面面欄幹太親切要看煙雨澹空蒙

寄題駱子髙解元蝸室

須知兩角怒蛙升卽是千尋彩鳳鳴滄海定知伸縮處君看黃潦漫虧盈

薛嚴州挽詞

瘴雨蠻煙盡掃淸釣臺方軌淨無藤堪憐獨立滄江上不許朱轓更一登

送胡彥思

秋旱兼春處處祈微茫欲雨又還非汝行恰值此時別不到爲霖不肯歸

贈蔣知縣二首

穩絆芒鞋盡室行何曽遣吏向前迎存齋盡問深深意只此能存不用名

紙貴應誇作賦奇無牛也復詠周詩長官況自淸如水說與邦人共展眉

贈孫十五道人

將軍橋畔女仙家年與鐘馗宴與花欲度世人無妙訣睡長畱日住檐牙

送王宗卿二首

米多糠少賀丰登蓮吐雙花麥五莖別有到家呈瑞處繞籬黃菊向人明

久違曽閔膝前勞翻得龔黃意外褒但使親年多過百人間一品未爲髙

題方武成詩卷二首

聞說莆中方武成年登二十便長吟鬼神送與天成句不道思多嘔出心

自古詩人髙逺處看君涉步邁前峯謾呼賈島爲同社莫遣陶潛是別宗

送恵縣丞歸陽義二首

二嶺描成翠骨堆一川罨畫繡徘徊三年塵土無人識山水虛閒與喚回

我在水心南岸村尋常風景不堪論等於天壤中間住艸醉花迷共記存

送呂子陽二絕

七峯斜轉斗光寒千仞飛來雁影寛生怕被君題寫盡更流風景後來看

好花移買自嫌貧浪蘃空多未許春放出江邊無數橘半黃半緑惱騷人

徐師垕廣行家集定價三百

徐照名齊賈浪仙未多詩卷少人看惜錢嫌貴不催買忽到雞林要倍難

薛景石兄弟問詩於徐道暉請使行質以子錢畀之

彈丸舊是吟邊物珠走錢流義自通認得徐家生活句新來欄典諱詩窮

渡浙江

晚霞銷盡月明鉤萬頃無風一水浮長怕舟師深擊楫自令洄洑起中流

遊衢州府園

破疑庵裏押衙石塵外堂中急就章猶有春風爲披拂看人歌舞過殘陽

再過云庵

寥寥夜角難禁夜滑滑山雞只記昏風景不隨人老大蒼松無語對修筠

次王道夫舟中韻三首

鸜鵒收聲避鷅鶹田家蠶麥已知秋西湖風物無人共時有跳魚入過舟

櫜弓聴樂心肝盡拔劍論功目眥豪鳴鳥不聞千仞逺搏風鷹隼頓能髙

舊讀凱歌追小雅近看羽檄過西京中興文字須公等容我春山帶犢耕

因在秀州寄王道夫詩三首

衮衮紅塵五月畱來時落木不勝秋只今春事濃如許萬里滄浪又一舟

魚龍逺避水光浮艸木怒長山意豪獨立和風淸宿酒晚云收盡月痕髙

潘君狂甚詩能古葉子文髙世莫驚何處有田求二頃向來三月決歸耕

水心集卷九宋葉適撰

記

白石淨慧院經藏記

樂淸之山東則雁蕩西則白石舟行至上水陸見巨石冠於崖首勢甚壯偉去之尙數十里外險絕有奇致其山麓漫平深泉衍流多香艸大木陸地尢美居之者黃錢二家累世不貧以文義自篤爲秀士北山有小學捨余少所講習之地也常沿流上下讀書以忘日月間亦從黃氏父子漁釣島嶼縈錯可遊者十數有楊翁者善種花餘或來翫其花必大喜延請無倦間又遊於其所謂淨慧院者院僧擇饒善詩義充從嶽文捷皆黃氏子終老不出戶而從嶽又以其兄子仲參爲子余時𨿽尙少見其能侃然自得於山谷之間未嘗不嘆其風俗之淳而記其泉石之美旣去而不能忘也蓋天下之俗往往皆如是使爲上者知冒之以道而不以偏駁之政亂之則以余所聞於古人之治何不可致之有哉他日仲參忽來謁余敍其所以爲別者蓋已十五六年矣問其舊人則擇饒義充從嶽文捷皆死矣其它老人多無在者楊翁者亦巳死而艸木衰謝不復可識因相對感愴久之問其院之興廢則曰門廡殿堂庫湢之室昔以毀而缺者今麤具獨轉經藏屋廬閎麗像設精嚴殆爲一院之極此今之所創而昔之所無也於是仲參請曰此經藏者先人以垂死之言命余輟其學而爲之者也𨿽不敢有其勞亦無廢於先人之命以公昔之所嘗遊而今問之之悉也盍爲我記焉余旣嘉其以成先志爲孝而重其申故舊之請且因可以記余之所不忘者故不得辭問其院之始末則曰始建於唐之龍紀爲廣教集云而今名淨慧者大中祥符之所錫也其在政和嘗易爲道士之觀而後還爲院旣還而睦州盜起焚於宣和之三年而淳熈三年十一月朔則此藏之始建也八年十一月

江陵府修城記

太原閻公治江陵始至與將佐行視新城壁及戰守之具曰美哉丞相衛國趙公之所爲也公蒞荊六年不趣令暴興簡絀細苛壹於無事繄楚邦保障是急詭大力難爰集玆緒卒有功庸爲方鎭首家銘史冊書法舉焉而公弗命故無記者將何以昭丞相之勤久荊人之思某實受任代公其無泯缺之懼旣乃謂某子以謀議名官記子職也始江陵息靖康之難伐茭蘆逐虎豹四招流民重立坊市垂五十載漸還故初惟城朽敗日甚毀垣頺塹莫補莫續驢馬之馱可徑門闗之闔不楔也前後守者以役眾費廣不敢有意至言羅郭無用才葺子州可矣人苟其居不自顧必朝廷患之令都副統制總領錢糧講修築之政安撫使不得預議久不決趙公聞而嘆曰郡守號稱専城近制仍提督修城今將修江陵而帥守不預非法意也遂具爲奏且合他司固請詔許焉錢二十五萬貫米四萬石皆從中下役以江陵鄂州駐札之兵佐以郡府之義勇趙公杖屨日出城上以勸勞之始於淳熙十二年九月成於十三年七月爲磚城二十一里樓櫓戰棚之屋一千三間浚隍池繚甬道備凡扞禦器械之用然後江陵之人更門益宅早臥而晏起四方之來者驚其厚墉崇雉巋然於長川大陂廣野之中環城以騁登樓而望知其跨江北連襄沔莫不慨然思憑國威而壯戎守也天子遷趙公金紫光祿大夫以寵褒之孟子論髙城深池之利不如人和蓋先治其城郭者乃諸侯郡守之常政爾其後吏慢因循以爲幸其人之和輯可以坐鎭何必殫財動眾以新無用之城壘及變故起於倉猝則𨿽有堯舜之民不能以自保此明主之所鑑也至尊壽皇聖帝順天從時不輕試徵伐自淮南至京以西數千里險害之地皆特使將軍城之州縣主給期會而巳獨江陵爲後而趙公嘗相天子知上意因力以請然則閻公之欲記豈獨以明趙公之績哉所以示壽皇聖帝之規烈使臣子不敢忘也趙公名雄爲右丞相去江陵而判其鄕資州閻公名蒼舒爲吏部侍郎待制龍圖閣其繼趙公自漢中徙焉紹熙元年八月二十日

漢陽軍新修學記

古之言曰一道徳同風俗風俗之難同也以其陋而逺𨿽道徳大備之世莫或齊焉江漢蠻荊之雜爾自虞夏時治之略於中國惟周以增累仁義化衍南服至能使江沱之媵躬無怨之勞漢廣之女息遊者之思歌於正風號登太平矣然而國別土斷卒無卓然以忠哲志義之材自成者及楚用其民縱橫吞滅君臣暴詐之行著於春秋久而孫卿屈原之徒議論風旨爲天下師則怒峽之巓絕沔之涯蘭芷芳潔寶璐照耀而楚之文詞嘗盛矣是其昔之和平専壹秉內性之理義有合於風雅者或不自知其善也而悲憤刻約琢外巧之卉木遂變風雅而爲麗滛者亦不自悟其失也隨習遷攺常性爽越千載之後終爲楚人之材嗟夫周道之備也江漢之民𨿽觀感其善性而未能成材逮王澤之衰也反沈溺於荊楚之習而不克自振可不哀歟今吳越閩蜀家能著書人知挾冊以輔人主取貴仕而江漢蓋鮮稱焉豈其性與習俱失之哉漢陽昔鄖子國也以遺音求之正召南漢廣之地岸南卽鄂州今之巨鎭王師所屯通闠大衢商賈之會物貨之交也漢陽獨力漁勤稼不以走集逐利相誇詡士大夫以其俗靜而朴往往捨鄂來居焉軍學地卑下先時江暴漲南湖不泄洄洑停積摧剝墊壊知軍事吳興皇甫煥築而隆之盡撤舊屋更起新宮旣成而堂廡嶐崇百楹相扶墻甓外周赤白炳明侯使請記於余於是東平鞏丰實爲學官夫以鞏君之博敏達於教皇甫侯之聰明辧於政爲是役也不徒示人以材力之所能至而巳使其考正古今之俗因野夫貧女之常性而興其俊秀豪傑之思一其趨向厚其師友畜其聞知廣其倫類極夫先王道徳之正文獻淵源之逺而一歸於性命之粹其視成周之士庶幾乎何必爲楚人之材也千載之習固不足以亂之矣若夫利祿之學枝葉之文口耳教導媚世希寵斯又在孫卿屈原之下爾非所以媿也故爲記之以答其人紹熙元年十月

覺齋記

所謂覺者道徳仁義天命人事之理是巳夫是理豈不素具而常存乎其於人也豈不均賦而無偏乎然而無色無形無對無待其於是人也必穎然獨悟必渺然特見其耳目之聰明心志之思慮必有出於見聞覺知之外者焉不如是者不足以得之古之人其養是覺也何道將非一趨於問學而不變乎將非責難於師友而不息乎將非先義而後利乎將非篤於所以自爲而不苟於所以爲人乎是其得之也死生禍福齊焉是非邪正定焉人之大倫天下國家之經紀取極於是矣余觀三代之後世逺俗壊士以利害得喪爲準的雜揉其思慮紛汨其聰明以求參乎人情違順之間喜相翫也怒相冦也障固其公共者使之狹小闡辟其専私者而更自以爲廣大也於時獨悟特見之士覺於道而違於世昬然爲天下大迷悲夫以一人而覺一世之所迷合一世以咻一人之所覺其所謂問學師友之序義利人已之辧常患乎乍存乍亡若起若滅方與世俗交斗而未巳也然則理𨿽常存而覺之者病矣及其甚也異端之說至於中國上不盡乎性命下不達乎世俗舉以聰明爲障思慮爲賊顚錯漫汗而謂之破巢窟頹弛放散而謂之得本心以愚求眞以麤合妙而卒歸之於無有是又大異矣然其知是也其覺是也亦必穎然獨悟亦必眇然特見耳目之聰明心志之思慮亦必有出於見聞覺知而後可士徒厭夫雜揉紛汨之爲巳累也遂捨而求之者十八九矣嗚呼聰明固無紛汨而正矣思慮固無雜揉而壹矣道徳仁義天命人事之理不可以有易也夷夏之學不可以有亂也以世俗之覺蔽其中而又以異端之覺奪其外則理之素具者其不缺而常存者其不隠乎是故今士之於道有二難焉華陽範東叔名燕居之齋曰覺使余記之蓋東叔之致其知深矣故以余之所疑質焉紹熙元年十一月二十日

煙霏樓記

煙霏樓者本西樓也太守仲並更名之餘自湖口渡江沿淮北上至王潼洲燒葦夜行投宿民捨遲明道上車夫與牙兵相詈擊慰謝之然後肯去踐小楊湖一步數陷所過空堤絕岸敗蘆衰莽而已入濯港乃見黃梅諸峯雄秀可喜而百餘里之間碎坡叢岫靡迆連接淺泉細石經絡田畔則蘄之土無不辟而居者相望矣然而州無城堞市無廛肆屋無樓觀佳卉良木不殖公私一切簡陋四方之集徙者以欺誕苟且爲生促具衣食則止其於絕埃煩近淸涼理榛荒致茂好居髙覽逺以遂其生之樂非惟不能亦未之知也故郡之涵暉見山與超然觀之廢址不散則偪景蔽而意昬皆不足以處煙霏者直通判廳之西其下中洲隠士李之翰所居稍有水竹花石之勝四旁廬宅以寛且逺不見甚陋鷗鷺之羽雞犬之聲飛走喧寂各會其性林樊間錯晻靄西去對靈虯馬下等山拱揖賓伏陰晴旦暮天地之气疊爲降升登之者亦如在吳越綺麗之鄕湖湘淸幽之濵使吟者忘句而飲者忘酒也蓋一州之觀無以過此夫蘄山澤之聚淮之名城也豈其天趣不足哉特地力有未盡爾以余之不肖忝長吏於是不能疏滌其陋以安利之徒品擇其美以自縦也豈古人所謂富而教之者乎顧今之吏有不可以此責者故記其說以遺通判事朱君俁刻之樓上使蘄之人能盡其性之徳以爲材盡其地之力以爲利生殖遂長而英發器用堅實而久成如韓之樂公劉之芮鞠淇澳之君子亦欲其知自玆遊者始也紹熙三年正月四日

李氏中洲記

君隠約於蘄久矣在城西中洲依水爲圃蔭茒而宅無所燕館不崇珍臺其間蹊隧僅通而已春陽開舒似有敷榮秋斂气應不厭摧落四時之序略備而已蘄人以其居而安遊而樂因卽而名之販夫走卒皆曰中洲不斥言也君之可稱有二焉世之豪傑特起之士豈不正其性命之情哉然而气血之偏使常制其中和利欲之交習常行於理義終也則勢力之髙下爲進退歲月之壯老爲盛衰規砭未忘而身又蹈之何歟蓋君於气血利欲之雜先盡矣遺世以順照物以哲故能養心於內不暴於外屈伸俯仰有以自信𨿽薄滋味簡服用約居處頹然窮老而可樂之實常在矣一也佛之學入中原其始固爲異教而已久而遂與聖人之道相亂有志者常欲致精索微以勝之卒不能有所別異而又自同於佛者智不足以兩明而學失之略也君始學於佛旣悟其說然後歸而求之聖人之道有是乎無是乎反倫類者易知合性命者難辧於是誠得其所以不同者故其修身教人出於仁義道徳之本統而知入徳之有門矣二也不富於技而能已足者士之常道也不分於用而能已成者士之常職也仁者人之所以爲人之實也不求仁則失其所以爲人求仁而不得其所以爲仁不可止也古之人捨一世之所重以求其所謂仁者後之人求一世之所重以喪其所謂仁者夫重與輕不先審而以其所喪者爲所求人與已不先察而以其所競者爲所樂可乎不可也此君之所以爲庶幾而余之所以媿君也君已七十中洲之上木老花殘不復計惜所察將益警所進將益深不惰不昏以俟天命嗚呼余之媿君未已也李氏名之翰字周翰

司馬溫公祠堂記

公河內人生於光州因以爲名紹熙三年太守王侯聞詩攺祠公郡東堂光邊逺極陋民之智識不足於耕殖而何暇知公之仁𨿽然公自元佑以來繇京師達四方家繪其像飲食皆祝非必師友士大夫能敬公而已公之鄕已不得見因其嘗生也表厲尊顯以明尙賢治民之本首此侯之志歟自王迹泯而聖賢之徳業不著士負所有而就功名以爲凡用世操術必將有異於人而後可故或詭譎其身而出處亂封大其欲而廉隅失朴拙稱任重跌宕爲豪英寡學多惷謂之有力先從後畔自許知權其謬於情性倫理固亦多悔而猶彊忮堅忍以冀其成者蓋道徳喪而流俗驅靡之然矣公子弟力學進士起家州佐從辟官使承事猶常人爾充實積久而亷夫畏其潔髙士則其操儒先宗其學去就爲法故步趨中繩墨用捨進退闗乎民心爲宋元臣至於深衣幅巾退然山澤之間誠意至義不敢加一毫於嬰兒下走而同其吉凶憂樂之變豈必殊特自許謂當離類絕倫與人異趣者哉若夫比並伊呂配擬經訓使人主降屈體貌自以聖人復出及其造事攺法眾所不向天下大擾而公以身爭之稍還其舊以便民小人比而怨公遂納善士於朋黨而指公爲魁傑追斥崖上刻名堅石播之外朝士皆毀廬滅迹同族廢錮當是時天象錯戾碑首僕裂其後乃倉皇南渡海內橫流余讀實錄至靖康元年二月壬寅詔贈公太師未嘗不感憤淚下也蓋是非邪正久郁不伸至使敵人駕禍以明之而後止然則公獨夫之力豈能動天而天人之際何其可畏若是哉余是以因侯之作並論次以明聖賢之徳業不在彼而在此也

六安縣新學記

六安臯陶故國亡後四百餘年而英布與項羽滅秦又助漢畔楚再王其地云孔子敍書列古聖人堯舜禹臯陶四人而已余嘗疑堯舜旣垂治法而知人安民尙猶難之則使後世何以取中焉夫盡其身之聰明遇事成理而於性無所失豈非聖人之徳人理之正哉然而以質獨就者常逺於性以材恃見者常離於身蓋其理謬其徳薄而非天下之材矣今也將合天下而立常道則患無聖人者嗚呼堯舜之難不其然乎自臯陶開天徳之品興九徳之教以成天下之材非天下無聖人之患而患無是質與材也果誠有之逺若使近離若使親因之勿廢也就之勿更也翕異爲同會少爲多續短爲長其家邦也各乂爾其采事也競勸爾故教徳之方自臯陶始能治天下以常道能起天下以多材禹湯遵之至於成周不然則有偏無救終爲天之棄徳而堯舜之難常在也至後世之學乃以充備盛徳爲聖人廢其材更其質一施天下之智愚賢不肖必至於道而後用之是何其與臯陶異指耶將後世固美於教而臯陶未之及耶余不得而知也及英布奮一夫雄狡事至微末則自司馬遷以下皆喜稱之道之升降又重可嘆巳會稽陸子虡爲六安令新立學日取賣酒錢一千饌諸生懼且去不繼則食絕學壊也來請記余嘗以公事自巢父許由所居北行沿淮望潁水西入默林沙窩百餘里中山四合如攢綺繡南下蘄舒所謂四五祖灊天柱峯信乎名山哉或言六安山谷尢深餘思臯陶氏欲至其處不可得夫九徳者臯陶所以教學之所以始也故書遺陸君使刻於石紹熈五年二月

績溪縣新開塘記

田於山谷踰髙逗深燒變築疊而堨引其泉流以潤澤之有所不及益鑿爲塘儲雨以待昔之聚民於此者擇其水土之利固已詳矣若夫計田而堀量畆而浚必使水無不足而不以雨暘之節聽於天時有水旱而田無髙下皆欲爲樂歲人之願𨿽然而人之事不能盡然也民嗇稅輸而與官較尺寸之旱常以報聞則訟牒煩而詐僞起績溪之民無善俗矣王君木叔宰是縣之始行視民田驗其水利之近逺塘堨之有無而知所以丰荒之故曰凡不得水者當別開塘注田爾農不可曰田狹吾安能壊見田又刻財與力創爲之耶教之再三猶不聽木叔曰是不足告語其治縣節縮稍得餘錢遂請於監司買民田使爲之古迹之廢並修之塘之所須揵樁木石皆買與之工食之不足者頗助之畢二年爲新塘六十八堨六買田有自畆三十至六十步出錢有自緡二百三十以上至千文飲田有自畆二千至三千然後績溪之田無不得水紹熙五年縣民始不以旱報官而歲全熟美矣木叔之治民又詳矣哉古之長民者示之以意其次爲條教其次號令之最下者撻罰驅脇之意之難從久矣若木叔知計田堀塘爲民利以條教告之以號令使之而巳民有不聽撻罰之爾夫將以利之而已𨿽或撻罰之未過也今木叔以條教號令爲不能撻罰之又不可故爲之買田堀之又爲之買揵樁木石與之工食助之如父母待驕子然或曰非常道木叔委曲以就其民爾夫委曲以就其民而可以利之𨿽非常道斯謂之仁矣績溪之民忘之可乎不忘未之計廢墜之可乎木叔名柟永嘉人也慶元元年五月二十日

樂淸縣學三賢祠堂記

士患不賢與無徳賢有徳矣進而至公卿之位則爲其事不至者世以爲有命焉夫賢有徳豈必爲公卿哉孟子稱禹稷與顏回同道當其時蓋已有流俗之論而孟子言之如此悲夫直以貧賤不如富貴此流俗之細爾猶不病徳也至謂賢而賤終不如賢而貴有徳而富猶過於有徳而貧以夫區區自爲輕重轉訛習陋而使天下言賢有徳者必將兼出於富貴而後止則流俗之爲害大矣然則以不至公卿爲命者是畏貧賤而樂富貴非命之正也故太子詹事龍圖閣學士王公十朋字龜齡溫州樂淸人秦檜死首開直道對策髙宗寤擢上第孝宗初力請復讎不合連守外州自紹興庚辰至乾道辛夘公名節爲世第一士無不趨下風者有錢公堯卿字熙載賈公如規字符範公同邑士也與公親友而年輩稍前於公錢公孝悌醇行爲善如嗜欲賈公惻怛長者恵貧卹孤皆不及仕然邑人髙此二公𨿽天下獨知樂淸有王公而邑人以爲此二公固亦其地之所有也齊是民也而賢有徳者得爲士民齊不能相治也故士得爲公卿民得盡爲士而士不得盡爲公卿也烏得以有司之所別異而異三公者乎使王公之用能退而不媿二公二公之處能不媿其身此邑人所以推尊景念彼區區者無預也𨿽然有一焉民得盡爲士也而不盡爲士士不得盡爲公卿也而非賢有徳者爲公卿身之所以自修非修其身者不能知而有司之所別異者戶號而目熟之也悲夫此流俗之害所以或細或大而終不可息歟始邑旣祠王公於學又以爲學之再興錢公賈公嘗有力其並祠賈而遺錢者吏失之也王公之子吏部郎聞詩乃言於州列祠三公以年之先後爲次余美司封所爲且俱習三家子孫故爲之論孟子大指爲記因以審考流俗之趣好孰當否云慶元元年六月

醉樂亭記

因城郭之近必有臨望之美爲其人燕紓往來之地所以合眾紀時消煩娛憂豈天固設之哉永嘉多大山在州西者獨細而秀十數步內輒自爲拱揖髙不孤聳下亦凝止陰陽附従向背以情水至城西南闊千尺自峙巖私鹽港緑野新橋陂蕩縱橫舟艇各出茭蓮中棹歌相應和巳而皆會於思逺樓下土人以山水所到斯吉祥也益深其崦百金一藏賕匠施僧阡壠交植歲將寒食丈夫潔巾襪女子新簮珥掃冡而祭相與爲遨嬉城內外無居人焉故西山之遊爲最著𨿽然地狹而専民多而貧外有靚袨都雅之形其實無名園傑榭尢花異木遨者𨿽心競不相下然或舉債移質爲畢事而已固不能鬥珍麗窮水陸也守長不察曰噫侈富甚矣貪胥所窺暴令繩之必邏捕以酒奪其笑語械縛撻擊破產納錢不如是榷利不數倍嗟夫以窶從奢求一日之樂而貽終年之憂不變者何也朝議大夫直龍圖閣宣城孫公爲郡之初訪民俗之所安而知其故至淸明節始罷榷弛禁縱民自飲又明年宅西山之中作新亭以休遨者名曰醉樂取昔人醉能同其樂之義孫公性不喜飲其政不専爲寛蓋通民之願而務得其情如此亭成而民歌樂之當是時四鄰水旱不常而永嘉獨屢熟殆天亦以其人之和者應之歟古之善政者能防民之佚遊使從其教節民之醉飽使歸於徳何者上無所利以病民也及其後也因民之自遊而爲之禦招民以極醉而盡其利民猶有不得遊且醉則其賴於生者日已薄而人之類可哀也已故余記公之事旣已賢於今之所謂病民者而推公之志又將進於古之所謂治民者也紹熙五年五月

金壇縣重建學記

致學莫要於辧人已之分而審其所處之義使已立而物不病可以達於道矣孟子謂伯夷栁下恵百世之師也以孟子之言考之伯夷以爲人不盡如已而已不可以苟用故必不用以伸已栁下恵不然以爲人固不盡如已而已亦不必志於不用故或用或不用以伸物夫二人之髙卑皆過矣惟其於人已之分豫辧而所以處之素審故𨿽髙而不傷物𨿽卑而不喪已也又以孔子之言考之不降其志不辱其身固學之至極𨿽降志辱身而言誠能中倫行誠能中慮則亦不以其身爲私已也況於不傷物而不有其髙不喪已而無至於卑其於人已之分尢豫辧所以處之尢素審一於恕而已矣裁成羣聖賢之道而制行定率性盡習而教法明用則自我而行可也不用則斂藏以待也此孔氏之所以學而顏孟皆傳之古今之義理準焉𨿽更燔滅壊亂而傳注終不能汨異說終不能迷也然則後之學孔氏何當哉敬其所傳可與言學之方歟簡傳注辟異說可與言道之序歟若夫人巳之分未豫辧而以敬其所傳者貌加之所以處之未素審而以簡傳注辟異說者眾建之成已不忠而成物不恕是故髙則傷物而卑則喪巳此非孔氏之學使然也奉議郎李枀知金壇縣攺舊棄陋大爲學宮請前襄陽司理參軍路芾主教後學又請余記其大意昔太伯季札蓄徳於已不較於物物紛然就之不足已衝然自靖有餘也澹臺滅明行不由徑非公事不出戶言偃以爲得人古人之行𨿽殊學𨿽有淺深髙下然未有不辧人已之分而審其所以處之者矣史稱子遊吳人也而澹臺子羽蓋嘗從弟子南遊至江方吳與越逓興至漢魏以後京口常爲江南必爭之地其人以智詐勇力擅名於時而古人之遺風余教無聞焉何也今將因其地俗而教之以祿利則所學者固科舉之華藻爾若將教之以道則必自敬其所傳始必自簡傳注辟異說始嗟夫去古逺而師友不明余上考太伯夷恵下參季札子遊子羽折之於孔氏以爲人已之分當豫辧所以處之當素審也蓋庶幾云爾慶元元年十二月二十九日

沈氏萱竹堂記

瑞安鹽聚漁合而北湖背市逺人山水閒美遊者恨不得居而久也沈君體仁始治園觀廣池以接淸流累土以抗峻峯繚其四旁互爲蔽隠搜花揀石綿日系月衣食所餘輒具焉然後遲客有亭延月有臺蘚梅露藥艸木之奇品莫不貫序以先後屋室最大曰萱竹之堂沈君爲詩十章聞者皆和之而北湖之勝遂誇一時君間求記於余且自敍曰人之所欲寢處遊觀而已君子則以義安其身者也我祖髙曽被忠信服禮學嘗西入闗北走洛師友天下之有道者沈氏之爲儒百年矣曁我不肖不敢墜先緒以有此也昔唐人杜甫詠詩稱權勢不如宗族故堂之前自生竹後自生萱言宅舍之荒落而非其族不遊也淘米不能渾其水刈葵不能傷其根言飲食之疏薄而非其族不飽也噫貧猶可況少有者故我過而爲此所以合族人於堂共喜樂於園也非崇遊而飾觀也子其爲我發焉夫隨耳目之願於無窮人之常爾至遊觀之力不能足則無不憾也今君據遊觀已成之利矣反以耳目之玩爲可薄乎古之人惟顏子知自備天地萬物之道其陋巷飲水如寄泊焉聖賢之致同而行不同也故或登東山登泰山嘆逝川樂山以爲仁樂水以爲智若此豈異人乃孔子也遊觀之術進矣大而髙丘大澤放蕩獨往小亦幽花叢薄嘯歌自命此文臣才士之所以逞其贍逸雄豪放臣逐子之所以平其郁紆悲憂也累世之筆墨未有抑此而不揚者也又可陋乎若夫流連其耳目役使其財力以遊觀之術資其人而身不獲焉此師曠所謂晉平公不足以聴之者爾然則君之爲此堂也旣收合宗族同養其和平而又發舒心思特致其髙潔亦可矣余故因君之自敍稍推進之使知遊觀之義未當貶也慶元三年七月

石洞書院記

東陽郭君欽止作書院於石洞之下石洞郭氏名山也初洞深復無行徑薪者給采而已君始以意疏治益前阻崖壁眾不知所爲欲止君逼視其罅遙聞水聲出空中曰噫是也蓋鑿崖百步梯級而後進土開谷明俄若異境稍復深入臻於曠平則石之髙翔俯踞而竹堅木瘦皆衣被於其上水之飛湍瀑流而蕉紅蒲緑皆浸灌於其下潭澗之窪衍阿嶺之嵌突以亭以宇可釣可奕巧智所欲集皆不謀而先成君又蔭茂宻以崇其幽植芳妍以絢其陽左右面勢彼此回薄而山之向背曲折陰晴早暮姿熊備矣君甚樂之以爲山水之美千載而潛譬猶趙璧隋珠璞於外而韞於中其一日忽彰何異武陵天臺顯於今而閟於昔也旣而嘆曰吾寒生也地之偶出於吾廬非賜餘者吾其可自泰而遊將使子孫勤而學於斯學其可以専盍使鄕裏之秀並焉於是度爲書院禮名士主其學徙家之藏書以實之儲洞之田爲書院之食而斥洞之山爲書院之山示郭氏不敢有也君旣卒諸子修之不廢而津請余爲記嗟夫郭君逺矣以學易遊而不以物樂厚其身以眾合獨而不以地勝私其家也自君之爲是至今五十年成之之難傳之之久也遊之興廢家之盛衰占焉學之興廢人之盛衰占焉學不待地也螢燈雪屋苟取尺寸而聖賢之業可成矣學以知意爲始以盡力爲終今夫悉其聰明傳之文字深已造於性命淺亦重於科舉而不能知其意則猶爲無所始也將何以終之乎君之子孫與其鄕人必勉之使之翫云嵐挹泉瀨心形潔淸以始終其學而卓異豪傑之材出焉然則學𨿽不待夫地而地固有待夫學也慶元四年十一月十四日

溫州開元寺千佛閣記

始開元寺屋以里數門閣髙百三十尺旁翼二臺千佛閣在其後髙又過之鍾梵隔雲雨欄檻羅网階陛門戶誇耀甚不獨爲一郡巨麗也於時永嘉至僻陋顯官富民之居俛肩而入賄藏好贈不實於篚而奉佛若此余頗記僧淸了者來所過空聚落迎拜金帛之獻舟銜輿戞以先至爲幸造寺洪流中不日月而成蓋薄其家而厚佛僧自唐以來迄於渡江其俗然矣紹興庚申歲火延燒開元皆盡其僧感憤激發誓以復起死則後至繼之然自是人益以施爲難烏集其門側睨橫出漫不酬對有終不捐一錢者辛苦踰一甲子猶未悉就巳就者廣崇之度與初寺相百也所謂千佛閣者居廣實爲之廣贍智博習能誦說俗所信愛施之差易積至三千萬斧斤不絕聲十年方之昔爲隘視今華敞矣顧他釋老捨兵殘火毀荒基斷礎相望十不能興一二也何論復舊美哉𨿽然余觀今之爲生者土以寸辟稻以參種水蹙而岸附壠削而平處一州之壤日以狹矣異木別艸爭植於圃隆棟深宇角勝於家氄衣卉服交貨於市四民之用日以侈矣然則以昔之厚佛僧者而自與情之所便抑異以安俗退夷而進華又義之所出也𨿽然將充夫先王之道而一繇於至順則固不以吝於人者爲巳利損於外者爲家侈然後富教而徳正禮辧而俗朴此三代之上所以爲治道一而義理明也故余因廣之請並今昔之變紀焉嘉定元年九月

宿覺庵記

玄覺師歌詩數十章𨿽不與中國之道合余愛其撥鈔疏之煩自立證解深而易達淺不可測明悟勇決不累於生死蓋人傑也旣歿六百年學者戴之不衰所居山延袤十里有江月松風之勝依而寺者十數余亦在其下苦疾痼非人事酬答不妄出他日錢塘本然蜀人居寛固請登焉則山已入貴家所存二三而巳枯荼敗艸髣髴亂石中余慨然憐之爲於絕景亭下作小精舍寺名四字土人但稱淨光故重述舊事題曰宿覺使寛主之稍種竹樹有所避隠出沒以爲風雨晦明之地而時與坊僧巷友遊居其間以招來其徒冀遇如覺者嗚呼余老矣病而力不給惰而志不進豈非不復知以古人自期而遁流汨沒於異方之學者哉蓋世有畏日暮疾走猖狂而迷惑者然猶反顧不已余之記此旣以自警而又以自笑也嘉定二年二月

時齋記

余與巴西李公君亮同館同年相善也公間語余便私之室時齋圖以示余請記之問所以名時何也公曰在易時止則止時行則行是歟非耶余方謀議荊南不果作比返道過錢塘公繇太史乞守眉矣又不果後十餘年餘召自溫陵而公以少司空入侍迎余而笑曰可得記否余喪先人又輒不果其明年公自乞帥瀘以歸又明年乃貽書曰願卒記之時之爲用大矣發生於朽敗之餘流行於缺絕之後天地𨿽人物之主而不自爲一皆聴命於時而已所興不能奪所廢莫之與也故物無不作媚取好求必於時者而況於人擇奇而用智爭險以賈力禍患壓而不悔血气衰而未已惟恐時之去已也時常運而無息萬物與人亦皆動而不止易𨿽因事以明隨時之義然終不能盡其變通而古今憧憧更起疊僕如機發輪轉而不得停也可不哀歟惟艮以息爲象時𨿽運而必息人以止爲本道必止而後行孔氏以爲君子宜取節焉是其義以止明行而非以行明行以靜柅動而非以動柅動也時所同趨將遁而不返利所共獲將弭而不進榮寵艶麗矣祿位酣美矣而有甘澹泊安卑辱以自終其身者大則範世紀俗小則委已順命蓋時且行之而吾固止之乃物方動之而吾卒靜之也故能不失其時而其道光明此豈習於利害之情而以時自達者哉君亮性退而行衝曲肱一榻冰雪枯槁不與物對而山川艸木無不自得入備顧問出守方鎭天下之言靜止者皆歸焉蓋公旣有進於斯而余亦以自警也開禧二年二月

水心集卷十宋葉適撰

記

龜山楊先生祠堂記

賢者之世漸逺而漸微或微而遂絕可嘆也巳若夫好賢者不然𨿽逺而不衰愈逺而愈隆也微子之命曰崇徳象賢然則微者可望以復興絕者可恃以復續是在後之人矣臧文仲聞六與蓼滅曰臯陶庭堅不祀忽諸徳之不建民之無援哀哉於時相去旣千五百年而其言如此𨿽然以二人之徳而使其後不傳豈惟臧文仲哀之𨿽逺而萬世愈逺而無窮猶且哀之也龜山先生文靖楊公中立力行二程之道黜王氏邪說節髙而安行峻而和學者所師當世所尊可謂賢矣卒於紹興丙辰七十餘年而無仕者微不自業至賣其宅去絕幾何可不悲夫其四世孫子復病之爭愬紛然太守余景瞻曰非也有司治此不過用交易法爾安能空手以得吾以義長民者也子姑聴乎自景瞻至郡有例卷百餘萬謝不取因贖以歸楊氏將樂更冦亂民居皆後起盜敬公之名故楊氏舊廬獨存然屋老且敗景瞻又修補其漏缺特立門巷黑白絢好矣顧子復尙無所衣食則又職於學官以廩之楊公有筆槁史論一編景瞻尢惜之曰是將爲好事者奪去則肖公像於澑並藏其書歲遣官祭祠然後出陳之焉嗚呼其爲楊氏慮悉矣微者可興也絕者可續也斯弗憾矣異時景瞻明銳果敢是非賢否立見其守延平乃更詳緩曲折野人有訟呼案前兒女語之收斂鋒鍔以立綱目晝勤夜思各就紀序今夫事之可爲如楊公者眾而或未之爲也然則𨿽其未入於景瞻職業之內者余亦不欲其出於景瞻思慮之外矣故余之願景瞻非獨以其能好賢而巳也嘉定二年四月

平陽縣代納坊場錢記

自前世鄕村以分地撲酒有課利買名淨利錢恣民增錢奪買或賣不及則爲敗缺而當停閉𨿽當停閉而錢自若官督輸不貸民無髙下枚戶而償𨿽良吏善政莫能救也嘉定二年浙東提舉司言溫州平陽縣言縣之鄕村坊店二十五當停閉二十一有坊店之名而無其處舊傳自宣和時則然錢之以貫數二千六百七十三州下靑冊於縣月取歲足無敢蹉跌保正賦飲戶不實杯盂之酤罌缶之釀彊家幸免浮細受害窮山入云絕少醉者鬻樵雇耕抑配白納而永嘉至有算畆而起反過正稅斯又甚矣且縣人無沈湎之失而受敗缺之咎十百零碎承催幹沒闗門逃避攘及鍋釡子孫不息愁苦不止惟垂裁哀頗加救助伏見近造僞會子抵罪者所籍之田及余廢寺亦有殘田謂宜賜縣就用禾利麤足相直補靑冊之缺釋飲戶之負不勝大願於是朝廷惻然許之命旣布一縣無不歌舞贊嘆以紀上恩夫坊場之有敗缺州縣通患也今平陽獨以使者一言去百年之疾然則昔所謂莫能救者豈未之思歟某聞仁人視民如子知其痛毒若身嘗之審擇其利常與事稱療之有方予之有名不以髙論廢務不以空意妨實然後舉措可明於朝廷而恵澤可出於君上此其所以法不敝而民不窮也疏別其事以請者知縣汪季良也爲季良請且將行其說於他邑者提舉孟稹也九月日

瑞安縣重建廳事記

民於令最親也令必有宮室居處合力奉之無難也民聚而多莫如浙東西瑞安非大邑而聚尢多直杉髙竹皆叢產復廂穹瓦皆贅列夜行若遊其鄰村落若在市廛膚撓眥決或赴於令暮往而朝達也是合以奉令之宮室居處愈無難也然余自童子見縣門甚卑狹毀置不常廳屋摧破無立人處棄而卽他捨寒暑相抵突令常降气低色慘戚不怡字民之志落如也夫華於民而儉於令豈其理固然哉豈民姑自營而不顧其令哉抑令僅自保無以得於民哉不然則期迫會促月銷歲殞而不暇也慶元二年信安畱君寅始建門樓後十四年當嘉定庚午嘉興許君興裔知縣事而大廳琴堂始克並立上極旁挾比舊倍差厚基博礎楹桷丰碩民來觀者傾動驚駭忘其昔年之陋而以爲今日之瑰傑麗偉竦踴而獨出也嗟夫宮室居處者言之無難而成之豈易哉夫以義則下衛上故靈臺之歌樂於始附子罕之撲盡其末力以仁則上安下故君之經度積累辛苦三載然後集此而猶曰不敢煩民也郭西有觀潮閣遺址平視海門眾山蔥蘢魚龍變怪爲一縣奇特惜乎君旣去不及謀矣

敬亭後記

初鮑商霖有屋於鴈池河南張思叔命曰敬亭且記之繇此名聞天下百餘年亭廢歸薛氏子舒按舊基復作亭列記其上程氏誨學者必以敬爲始故思叔曰敬則實實則虛虛則無事矣以余所聞學有本始如物始生無不懋長焉不可彊立也孔子教顏子克巳復禮爲仁請問其目曰非禮勿視非禮勿聽非禮勿言非禮勿動顏子曰回𨿽不敏請事斯語矣是則復禮者學之始也教曽子曰安上治民莫善於禮禮者敬而已矣故敬其父則子悅敬其兄則弟悅敬其君則臣恱敬一人則千萬人悅是則敬者徳之成也學必始於復禮故治其非禮者而後能復禮復而後能敬所敬者寡而恱者眾矣則謂之無事焉可也未能復禮而遽責以敬內則不悅於已外則不恱於人誠行之則近愚明行之則近僞愚與僞雜則禮散而事益繁安得謂無此教之失非孔氏本旨也然則何爲曰禮之未復是身固非禮之聚爾耳目百體瞿瞿然擇其合乎禮者斯就之故其視聴言動必以禮當孔子時禮尙全完勤苦用力皆有條目可見也後世𨿽禮闕不具然是身之非禮者固常在爾出於巳加於人小則紛錯潰亂大則爛漫充斥蓋若白黒一二之不可掩其敢忽乎故非禮則不以視聽言動而耳目百體瞿瞿然擇其不合乎禮者期去之晝去之夜去之旦忘之夕忘之誠使非禮之毫髮皆盡則所存𨿽丘山焉殆無往而不中禮也是之謂禮復禮復而敬立矣非彊之也因以補思叔之遺爲敬亭後記

畱耕堂記

但存方寸地畱與子孫耕余孩稚時聞田野傳誦已識其趣出遊四方所至閭巷無不道此相訓切今葛君自得遂取以名堂蓋其詞意質而勸戒深殆非文於言語者所能窺也凡人衣食居處嗜好之須當身而足則所畱固狹矣然而念迫於室家莫之贏焉愛牽於子孫不能業焉四民百藝朝營暮逐各競其力各私其求𨿽危而終不懼已多而猶不足者以其所畱不止於一身故也嗟夫若是則誠不可禁已𨿽然其畱者則必與是心俱彼心不喪術不謬阡連陌接谷量山積而隠諸方寸之小無慚焉可也不然則貨𨿽畱而心不足以畱也畱之家家不能受畱之子孫子孫不能守甚至刑禍戮辱水火盜賊俄反顧失之皆是也故廣欲莫如少取多貪莫如寡願有得莫如無爭貨𨿽不畱心足以畱也豈惟田野閭巷而士君子何獨不然葛君宅才數畆無髙垣大屋之居桑麻果樹依約可數有二子行稱其文卑躬側履非禮不動艸衣木食自樂其樂然後知方寸之小爲無窮而所畱者異乎人之畱也若夫繇是以致其用則猶外物也哉

上蔡先生祠堂記

謝良佐字顯道受業二程與遊酢定夫楊時中立皆爲髙第號上蔡先生學者宗其傳謂顏冉復見也不幸遭黨人禁錮未解而卒諸子避兵迸逸一死楚一死閩獨克念者落臺州紹興六年給事中朱震子發奏官之尋亦死克念有子偕偕三子無衣食替人承符引養老母嘉定五年太守黃﹤田﹥子耕修郡誌訪求故家得之請見抗賓主禮給冠帶錢米買田宅祠顯道於學在二程後郡人驚異曰自黃太守來他日邦賦之沒於羣姦者一收斂公使之消於妄費者悉減節遂能以其餘興小學作欞星門增太學生食服有珩韠器有罍簠又設潛火立養濟葬叢骸政通化達生死潤賴此吾等所知也惟上蔡事不可解甚或彊笑曰奚不切之若是哉夫意有逺近知有難易詩曰烝我髦士近也又曰續古之人逺也興小學近而易知也祠上蔡逺而難解乎道非人不行不行而天地之理不章古今大患也先王比聨閭附而教其人不敢薄也然其致道而成材者幾絕都曠國不一遇焉故尊之貴之珍之重之哀其死也屍祝以神之祿位以延之更世千百猶未也蓋公之也若使人奮其私智家操乎異說各不相統而以巳之气血所勝者爲善則道徳壊而義理滅矣解子耕之舉者宜曰獨上蔡事尢長非不切也昔正考父饘粥於鼎循墻而走其後孔子生而孟僖子命其子學禮焉謝氏之困於庸奴久矣子耕旣洗沐之列於士大夫安知無達人出復佐二程之道斯可以占天意矣然則余之不切不愈甚乎

同安縣學朱先生祠堂記

初新安先生朱公爲同安縣主簿今知縣事毛君當時祀公學宮昔孔子旣修述堯舜三代紀法垂後世而黃老申韓之流亦各自爲書學者蕩析畔離苟私所受未有博探詳考務合本統也及董仲舒稍推明之與人主意合則雜家異學始絀而歸壹於孔氏矣姑設祿利驅靡使從豈道徳果盡信哉故經師句生無有知者徒爲短狹蔽大義而已獨司馬遷采論語發明孟子不言利爲傳世家孔安國解古文論語揚雄數稱顏淵篤好孟子小戴集記大學中庸鄭玄並注之孟子有趙岐論語又有何晏韓愈李翺丈人也愈本曽參翺尊子思矣噫二千年間萌蘗泛濫若存若亡而大義之難明如此則其博探詳考知本統所繇而後能標顏曽孟子爲之傳揭大學中庸爲之教語學者必曰不如是不足達孔子之道也然後序次不差而道徳幾盡信矣非程張曁朱呂數君子之力歟今夫箋傳衰歇而士之聰明亦益以放恣夷夏同指科舉冒沒淺識而深守正說而僞受交背於一室之內而不以是心爲殘賊無幾矣余每見朱公極辯於毫釐之微尢激切而殷勤未嘗不爲之嘆息也夫學莫熟於好道莫成於樂顏曽孟子所以潛其心也行莫如誠止莫如善大學中庸所以致其義也夷佛疾疢也科舉癢痾也公所甚懼也毛君嘗與余學去而宰同安有惠政夫政之得民速不如教之及民逺也

晉元帝廟記

城隍晉元帝舊祠孤寄寒窶牲瘦酒薄祝史桀慢執吏惰弛不記其王此土也嘉定五年江淮制置使黃公作新廟於石頭初卞壼有食嵇紹配焉公謂壼名輩後紹當以序列且均晉臣也因徙置廟東房又謂晉傳四姓常爲中原共主更七八巨冦不害其立非用材致然耶故設繪事兩廡起周顗迄謝玄二十人表異之又謂王導謝安獨晉所恃以存也故特像於廟西房客或顧而嘻曰深乎是役也商周之相孚終迓衡是以銘常勒鼎烝從袷侑示其不忘漢唐陋矣其殊勲盛烈亦紀官爵圖形貌有麒麟雲臺淩煙之目誇其得意及後子孫忽於念功棄不省錄運去物攺臣主同盡名迹俱泯一抔之土不暇爲謀徒使文士弄筆於墜編遺簡之餘騷客費吟於殘煙衰艸之外其亦有足哀也建康𨿽晉都邑千載旣逺遷革尢多尋冶城問新亭豈復異時髣髴哉今不惜數畆之宮聚其賢勞裸饋以倫山川具存楹桷可想行者翼然如瞻太極之題止者洗然如聞廣室之論然則公之好古非若魯殿秦碑愛其刓缺摧落而已苟有益於世教以今準昔猶一日也方王惇篡勢巳成舉朝不悟尙安恬自若惟帝視爲腹心之疾決意討除憂辱逮身忠義激發至於卒殄滅之不然晉亡久矣蓋過於明斷而無不足也自正始以風流相命賞好成俗士𨿽坐談空解不畏臨戎及气倍勇積則袴子弟能破百萬兵矣蓋淸言致效而非喪邦也二事終始大節疑史妄評故略著云

瑞安縣重修縣學記

昔劉君龜從宰瑞安頗修學前記云糜鏹二百萬不薄矣未久巳浸敝頹障墮級揀扶梁柱岌岌揺動如坐漏舟中邑人以爲大慚頃歲謀於余將自治之餘曰止政在有司非鄕民所敢幹也此豈佛老氏室廬耶又可醵而就乎嘉定四年黃君葵初領縣貫無贏銖嘆曰吾其捨旃士之職於學者鄭焱陳觀大趣贊曰願盡力費比昔十四而學復壯好如新成焉凡吏之品有三上者以學爲吏其次本於吏而學以飾之下者苟吏無飾也君始至卽修學視一邑之政無先於學斯知以學爲吏歟世之論吏亦有三上者學成而能教其次𨿽未能教而以政養民下者如養豕飼獸擾之爾君知以學爲吏固不鄙慢其民教與養斯勉而進歟世之論常曰吏必設學而教且養人最急不知吏當先自教且自養急顧有甚於人者何也彼𨿽知以學爲吏燭物之智淺察巳之功不深意則以教且養者厚民實則以教且養者病民矣烏得勉而進哉且自一令長以上所闗於民殺活成敗不可預測若但豎數十屋而官羣數十士而飯而曰教養盡是矣何其易也故明恕而多通吏之所以自教節亷而少欲吏之所以自養少欲則民有餘力多通則民有餘情然後推其所以自養者亦養人亷推其所以自教者亦教人恕此忠信禮義之俗所繇起而學之道所繇明也余旣嘉君能重學於先故樂爲君系其勉於學者於後

利涉橋記

嘉定四年二月黃巖縣浮橋成林鼒叔和爲其知縣楊君言曰橋長千尺籍舟四十欄笝繂索堤其兩旁捆圖狻猊訖三十旬斤鐵九千木石二萬五千夫工六萬餘縣東南車馬擔負而客之途皆達於橋西北樵采攜挈而民之市皆趨於橋諸公跨天臺陟雁蕩行過黃巖皆喜曰增一橋矣蓋奔渡爭舟傾覆蹴蹋之患旣免而井屋之富廛肆煙火與橋相望不絕甚可壯也古無而今有難也橋於江之險又難也臺州有橋自唐守始君一縣作之抗其力如州倍難也願子記以爲君酬余病未暇也叔和又言曰橋以未成爲難眾人所知爾以旣成爲難君所自知也今歲別一囷以待異日之缺尙懼不足𨿽然縣籍壊七十年矣君聚田百萬畆算而步析之更二載始得經界之舊君之力𨿽尢難而承其後者易矣易則思思無窮而橋可恃以常存也願並嘉之餘臥水心久往來皆村野人語不到門外不知君材乃若是鄭大夫非異人耶舉鄭國解落整比大效小驗具於春秋至捐一車則天下以爲笑彼溱洧之易視今之難奚百倍翅耶豈古人於此則或有故歟世常言極今人所難不足以進古人所易而充古人所易不能爲今人所難何哉叔和之論未余質也可無爲書余少從叔和兄弟遊每爲餘言縣直北山爽气浮動花栁之麗雪月之勝無不在江北余間至程頭必徘徊瞻顧輒阻江而返屢矣今旣施橋而叔和與邑人日曳杖娛嬉於北山潮生汐落隨江降升悠然如泳漢浴沂以詠歌令君之遺徳而余巳老不復有四方之事徒慨想而不能從也因附見之亦以志余之不忘斯遊爾楊君名圭字國瑞建安人其來黃巖監司固以材辟矣是年六月日記

臺州重建中津橋記

人情欲永逸而物廢興不常成之未幾壊巳至矣而況聨竹比板以斗江潮日涉之厄尺量寸度而當往來無窮之勞則安得支而久哉故臺州始作浮橋十餘年而修者再未二十年遂大壊矣嘉定六年太守兪侯建以爲不可復修也議別造新橋按前記郡以橋爲重事使五縣共之其再修也取財於臨海取木於天臺侯不以責縣堅木厚枋傭工如家髙大重宻費逾昔數倍旣成遺余書曰吏治欲其無迹吏術欲其無煩天下之格言也𨿽然可以無迹於巳不可以無迹於民可以無煩於人不可以無煩於身吾爲是州不敢一日怠肆顧瞻郊垣百堵勵翼錢與券提衡必均而後通今世之至難也吾州旣稱平焉獲與耨殊時榖糴復轉糶他郡所未有也吾州又稱寛焉若是者民惟恐其無迹也州道絕東南民須橋如地之載孩提之背負壊甚則墊且溺吾旦夕去此民之所煩敢不自煩乎故吾竊有記焉使知有迹之爲無迹自煩之能無煩也嗟夫侯之力勤矣不可無述然而以余所聞於古無迹者常治無煩者常術爾不以爲異而記也今星以三周而記是橋者四百年之外千歲之內記凡幾筆橋凡幾成中津之亭碑無所容而讀不暇徧矣多而不専無乃爲名之病乎侯曰不然浮屠之法有度人而籌以記者室縱廣肘二十其籌滿焉苟有以利民奚厭其多且後必有考於此時之久近可以驗工之良苦會之出入可以較用之少多作之緩急可以知吏之賢否此有志於民者之所求也豈若峴首之爲隘也獨計一身之名而巳哉余無以奪其請因並錄其詞

北村記

戶部尙書吳興沈公園於城北奉勝門外而使告余曰北村畆餘三十中涵五池大半皆水也其爲叢花茂木之蔭狹矣靈壽書院劣容臥起而移老堂巨屋也下過三楹而止其爲崇閎邃宇之居褊矣洲藏渚伏濠港限隔非舟不能通道相爲市者皆魚鰕之友菱芡之朋而冠帶車馬之來絕矣並日卻坐分夜獨宿櫓回棹轉穿南北而透東西遺音欸乃常在庭際而絲竹鼓鐘之奏息矣蓋其陋若此也惟對湖臺髙不逾丈具區前臨湖心逺峯明晦滅沒近而後溪鳳凰毘弁諸山往往湊泊於溪山亭之下殆或天與者𨿽然是亦樵夫野人之所同有也若夫城中甲觀大囿照耀映奪曽不敢仰視而側立也吾聞古之善游者麤於天而不精於人今吾鹵莽而營之苟且而成之姑以寄吾身於一壑之內而遊於天地之外非所謂麤耶故名其園曰自足而甲觀大囿照耀而映奪者非惟不敢望亦不敢羨焉余謂公衝約有淸識旣以天趣得眞樂而又能挹損其言不自誇擅可謂賢矣余嘗評天下山水之美𨿽質文變態各異而吳興特爲第一其山脈地絡融液而浸灌者莫非气之至淸渟止演漾澄瑩紺澈數百千里接以太湖蒲荷蘋蓼盛衰榮落無不有意而來鷗去鳥風帆浪楫恣肆渺莽不知其所窮昔之功巳就若範蠡身不用若張志和之流未嘗不遁逸嘯歌於其間蓋仙聖之宅非人世也余海濵之人山凡水俗常恨不得生長其地而尙友其賢豪今公乃以築圃曲折名實大指使余記之豈非所願欲也哉

信州教授廳記

閱上饒志無敎授廳豈其缺歟教官廨署必與學接別在城之東於叩請也難且其處卑下雨淖甚則往來絕夫非其所宜居而居又不足以安缺之是也王君夢龍始至召諸生之長鄭著計曰今直捨後多美竹盡學地也民實僦之而昔人弗知攺當有待學頗餘錢士得屬饜幸矣然吾不及常與士接則以義理爲餒者教官之責也於是著挾鄭漢儒余鳳分事竭作州與轉運總領亦稍頒焉未幾而師友所延家人所燕街通戶逹公私便之而君尢喜曰是舉也自大官至庶役售材之節歸地之情無一不順者非人力也余以爲不然教授師也與吏異吏往任師不往教也吏治捨師不謀居也子衿之歌曰縱我不往言師不往教而子不可不來也又曰在城闕兮言師不能捨寂寞而就子子娛城闕而忘諸乎責之也擁篲而迎北面而事而避正堂以捨可也修其墻屋不毀傷其薪木而返可也然則師必守道不妄屈而後能教至於室廬寢處則諸侯國人固嚴授之師不以自累也今吏部按格注擬或特命爲堂差贏數千里至終始坐學不敢離局長吏但以虛禮揖使上車親遇反在曹掾下所丐乞未有獲者國人父兄則曰是官使教子弟爾捨館未安我何病課試外涉毫髮謗論山積矣蓋君所爲喜者法使之然非古義也君旣去繼者施君應龍又曰我攜家背鄕一旦住好宅地利近繇君徳也復自喜請余記二君余友也故陳其奉法於今而思義於古者勉之明不可以徒善也

平江縣王文正公祠堂記

湖外俗簡朴畏事而平江喜訟善逃與江浙嚚縣比其土風所從來久矣昔王文正公宰是邑民甚愛之生爲奉祠豈非公能以徳揉其民於平而不以刑迫其民於險歟公時初仕年又極少夫初則涉歷無素少則血气未定公方凝然安靜乃若老宦備嘗者賢之稟質要當與常人異耶然公旣去平江又監潭之銀場通判濠鄭州王禹偁薦其材可轉運使驛召至京師辭不拜獻所爲文然後得直史館知制誥則是不獨長者盛徳而又嘗以吏能稱矣其爲民補獘剔蠧鋤其悍頑而興作利政以恵養之意必有風迹可述惜其世逺而不能傳也陋者徒以公爲宰相民所誇羨甚至魈退舍蟻避席亦曰福力使然尢謬妄矣且有功徳於其民去而見思𨿽狼狽困辱尙不忍忘豈待其必爲大官哉不然則彼嘗所臨蒞非不多而獲祠於民何其少也嘉定六年永嘉陳君觀任平江令蓋今之平江又異昔者舊訟始決而新爭無窮逋賦適償而追斂無巳至於版籍府藏一切廢壊君敏於應猝易亂爲整未幾而縣大治則完揭學捨以善道示民公祠故在長慶寺去縣七十九里君患其不足系民瞻也卽學後新立堂祀公邑先大夫皆像於兩傍作四慕詩以風勸之其人跂而竦俛而悟肹蠁感召如公復出亦一時之盛也夫化不可驟而君之歲月不及待其久而成𨿽然余所謂有風迹可述乃於君取之縣有幙阜連云二山髙踰萬尋衡嶽反在其下其雲气異物恍惚有無之間可以渺然而賦矣

葉嶺書房記

丙寅歲驟起師北伐余爭論於朝請升潤江池別募兵急備守補樓船器甲之壊以虞冦至未之許也無幾田俊邁爲敵得郭倬李爽皇甫斌不任戰而潰中外恐悚遂出餘金陵制置江上平陽蔡任子重實豫在行數月敵大入淮民避走江南百萬家矣一日傳有敵人三騎抄水濵兩舟溺岸側城中聞之皆震動吏顫余前不能持紙喟然而嘆始悟建炎以來冦輕渡江敢斗明越之逺者非眞勁悍不可敵也旣挑於石跋嘴復邀之定山敵遽解和州圍退屯瓜步郭僎𨿽敗而亦以困歸當是時子重専治軍事晝夜不得休息而余聽訟斷獄從容如平常不然則建康之人未見敵先遁墮建紹覆轍矣蓋有智者不待素習然必無懼而後智行焉若子重余特以故人子辟之不知其材至此也子重旣累黜仕進路絕所居林阜折旋號七星山葉嶺尢近艸木之陰與幾席相錯因度爲書房曲徑修廡而讀書其中以爲材無用於世則姑寄於書而巳夫書不足以合變而材之髙下無與於書此爲不知書者言也使誠知之則非書無以合變而材之髙下固書之淺深系焉古之成材者其髙有至於聖以是書也靜有以息謗動有以居功亦書也泊無所存而所存者常在功名之外亦書也百家眾作殊方異論各造其極如天地之寶並列於前能兼取而無禍皆書之餘也書之博大廣逺不可測量如此惜乎余老死不暇讀矣子其盡心哉無徒以材爲無用而姑寄於書也

風雩堂記

昔顏氏樂其樂而忘其憂身如附蛻家如據槁人欲之累盡矣故孔子以爲不可及而賢之若夫曽晳異於三子則其樂可以名言而知徳者可勉而至也浴乎沂風乎舞雩魯之褉事也陳宛丘鄭溱洧皆是也方其士女和會眾粲交發彼外有所逐徇一世而狂者固以淫情蕩志爲譏矣而內有所操不與眾俱靡者豈不以閉闗絕物爲病哉欣時和美備服卽名川之易狎同魯人之願遊詠歌而還容順體適此義理之中物我之平也身之顯晦用捨而巳以舜文王之急士終不能畢用而無遺孔子嘗一用於魯流離困厄遂至終老況三子區區邦邑之間自許以求用何其陋也點之甘服閭裏而自安於不用亦豈忘世也歟浴沂舞雩近時語道之大端也學者未知潔巳以並俗逺利以寡怨懸料浮想庶幾聖賢而出處得喪之爭能全其樂鮮矣李公伯珍築堂豫章之囿命曰風雩夫蔽層丘納巨海或窮奢極麗競於難踰或苟完麤葺取其易足皆世之奇人偉士所以娛耳目快心意也顧未有返道徳之場宅性命之囿何哉今公久於侍從勞於方嶽退而休之無所復羨而能以點之樂者自樂也手植拱把以俟幹霄沼沚微瀾如在江漢艸根木末察榮悴之態而風雩雨露之教日新而無窮至於西山之崖南浦之濵舟車去來禽魚翔泳無不各得其得而又能以點之樂者同乎物而樂也然則性命道徳將爲公歸宿之地乎與娛耳目快心意者逺矣𨿽然猶有待於物點之樂也無待於物顏氏之樂也嘉定七年十月

溫州新修學記

學立於紹興初積久蠧毀嘉定七年畱公茂潛來守旣修崇之食增田焉告諸生曰峙飾廬廩苟厚其養而已若夫本原師友必納諸道徳太守職也昔周恭叔首聞程呂氏微言始放新經黜舊疏挈其儔倫退而自求視千載之已絕儼然如醉忽醒夢方覺也頗益衰歇而鄭景望出明見天理神暢气怡篤信固守言與行應而後知今人之心可卽於古人之心矣故永嘉之學必兢省以禦物欲者周作於前而鄭承於後也薛士隆憤發昭曠獨究體統興王逺大之制叔末寡陋之術不隨毀譽必摭故實如有用我療復之方具在至陳君舉尢號精宻民病某政國厭某法銖稱鎰數各到根穴而後知古人之治可措於今人之治矣故永嘉之學必彌綸以通世變者薛經其始而陳緯其終也四人邦之哲民也諸生得無景行哉夫學不自身始而曰推之天下可乎𨿽曰推之天下而不足以反其身可乎然則妄相融會者零落而不存外爲馳驟者麤鄙而不近矣𨿽然未至於聖人未有不滯於所先得而以偏受爲患者孔子進參與賜示之道皆曰吾一以貫之豈非無本末之辧而欲合門人同異之趨哉今觀曽子最後之傳終以籩豆有司之事爲可略是則惟而不悟者自若也子貢平日之愧終以性與天道爲不可得而聞是則疑而未達者猶在也且道無貴而苟欲忽其所賤學無淺而方自病其不能深乎諸生側聽轉相語自學官及其父兄皆請余筆受嘉定八年五月

漳浦縣聖祖殿記

漳浦五千戶良山蔽其西南屬之海特髙秀多異峯相傳時見巨人迹山中美果自熟不知名數就啖者欲持去輒迷失道近人而奇詭不常如此非止以禽獸艸木爲廣大也郭西古陂涵受眾水數里有眞君修道院初國家感冥會按道書命天下皆立聖祖像長吏拜伏如原廟禮而殿在焉蓋必山水合吉而後神靈依之所以助民福祥祈國永延也顧民惰吏慢公私室廬無能與山答陂廢不治枯落見底而殿亦徙置鄰於嶽祠然則山水背人而神靈失其所棲宿矣故至今其俗尙陋狹反爲下邑非天不畀人也人自棄爾趙君師縉之來偶以事行西門訪道院周視良久忽若心動道士言狀因慨然曰政莫先是耶卽以其力復殿舊址浚陂茀堤閉縱以時使水常滿澤而謂邑人曰據陰陽法坤申上位也水之長生俊秀所出也邑其興於善乎陂陰爲堂中湖爲亭髙有桃栁下有菱芡紅敷緑繞俯仰映帶然後山水之與人若拱若揖若響若翕寢食坐起無不與接神之居嚴以淸民之遊和以安令於其間上敬下順無不自得也夫好不度義而恣情之所發故有聲色田獵之娛珠玉裘馬之玩甘於獨往而人莫能同聖人未嘗不深致其戒也至於所好者山水則以爲豫於徳而賢之豈非動靜協應物之宜壽樂由反躬之效歟然其泛之彌茫遁之幽遐家薜蘿友鷗鷺亦甘於獨往而人莫能同固不取也君治縣寛簡卽山水之近與人共樂以寧其神是可書矣嘉定八年五月

紹興府新置二莊記

嘉定七年越州初建二莊於諸曁縣古博嶺越之西皆海也水怒防失冒寶盆隳白楊市兩縣間蕩爲滄溟事聞上遽頒經常命太守趙公彥倓築堤捍之起湯灣迄王家浦公又益以畱州錢千餘萬役自秋復夏乃畢越人謝曰昔土塘而今石宜可久無患公愀然曰未也堤之始穴尺寸爾慢不省積歲月大潰矣今𨿽壯好後將復然石何能爲初民杜思齊獲罪家沒入公請買於安邊所別藏其租以備補完一也越爲郊畿而民不勝困卿相疊守而治反疎鹵城堞營署無不敝缺聘問燕饗無不削損若夫命鄕論秀合樂以侑之古今常禮也然且寂而無聲數十年矣公又嘆曰越爲東諸侯率而簡陋至此況以貴傲世哉幸吾在皆略具而鹿鳴歌矣若異日何因思齊之餘又買諸傅氏以待三歲之用二也余知公者故以記來請嗟夫政未有不得其本而後成其末也故捍海之功巨而害原於小舉士之費小而所闗者大二莊之作趙公知之矣非特此也券易米而致鏹三物相流通不貴糴矣持券索錢昏暮無不與天下坐會子犯法相望不濫罰矣勤收而儉藏以貫萬數者四十乙亥大旱舉以救民不病歲矣有本之效也抑又有焉夫名峯異嶺在揚州蓋百千所獨會稽爲鎭山越之奇勝峻特擅於東南者以山也其深泉髙瀑百道爭流昔人浚而爲湖山之窈窕縈紆媚於越中者以湖也湖今廢矣公能疏鑿以復漢晉之舊存王謝遺迹則治越之美可垂無窮二莊區區又豈足爲公道哉𨿽然天子召公歸矣嘉定八年

東嘉開河記

溫州並南海以東地常燠少寒上壤而下濕昔之置郡者環外內城皆爲河分畫坊巷橫貫旁午升髙望之如畫奕局永嘉非水之匯而河之聚者不特以便運輸苦舟楫也而以節地性防人災安居利用之大意也其後承國家生養之盛市裏充滿至於橋水堤岸而爲屋其故河亦狹矣而河政又以不修長吏歲發閭伍之民以浚之或慢不能應反取河濵之積實之淵中故大川淺不勝舟而小者納污藏穢流泉不來感爲厲疫民之病此積四五十年矣淳熙四年戶部尙書韓公之來守也其九月卽用州之錢米有籍無名者合四十餘萬益以私錢五十萬命幕僚與州之社里長募閒民爲工一萬三千有奇舉環城之河以丈率者二萬三百有奇取泥出甓兩岸成丘村農聞之爭喜負去一日幾盡畢事則天雨兩旬於是灑濯流蕩而水之集者深漫淸泚通利流演𨿽逺坊曲巷皆有輕舟至其下民旣得以舒郁滯導和樂而公之治遂以淸平而成蓋先王之政以養人爲大生聚所資衣食之有無此上之責也封疆道路城郭溝池其修補浚治之功此民之力所能自爲也如使官亦爲之則費而難給矣後世道失乃以廢官益民者爲政之大然吏懼其費而不復爲之或不知而一委之民也而其勸之或不以其道使之或不盡其術則徒擾擾而已矣夫上之於下豈必與之較哉民以爲不能者官自爲之可也民有四五十年之病而上無一日之救則非仁者之用心也公之爲是役也可以知其仁矣故州之人相與刻石記之以載公之仁亦欲使後來者知所考云

水心集卷十一宋葉適撰

記

郭氏種徳庵記

餘同年友瓊州刺史郭宗之旣沒十年子森卿用舉者五人知崇陽縣磊卿鎖主簿廳中乙科皆會余容成之陽始余與宗之別長沙宗之卒而余有大戚不暇哭又不能弔相對慚惋而已故訪其家事甚詳森卿曰先人葬蓮堂蓮堂之山吾數世墳墓所藏也並墓之廬吾先人手所建也郭氏自鎭將傳祀三百約而久勞而安至曾大父正信均淑一縣所取平也大父施捨惠助一鄕所倚成也而後先人士以文顯吏以善最然而端直寡偶不視時向背縮斂自愛不倚勢進趨每曰吾欲先世流澤常在子孫使墳墓永有蔭托爾奚以多爲故廬上之題我兄弟以種徳爲之名者先人之志也余聞而嘆曰允哉夫家非徳不興徳非種不成𨿽一人之家未嘗不與天地同其長久所以不能者天地種之而人毀之也人之所就未毫末而以丘山之心承之爲益幾何然則謙者種之盈者毀之也我可以得彼豈可以喪一夫攘臂萬人裂其肘矣然則讓者種之爭者毀之也義勇而先利怯而後君子也小人反是然則廉者種之貪者毀之也冥升疾走轡必失禦必蹙徐行安步神乃泰气乃舒然則退者種之進者毀之也爲其厚不爲其薄治於已不治於人寧散無積寧儉無忲皆所以種而不敢毀也朝種暮獲市人之徳也時種歲獲農夫之徳也種不求獲不敢毀不敢成聖賢之徳也沖漠之際萬理炳然種者常福毀者常禍天地之徳也郭氏其知所以種矣知所以種則知徳矣嘉定八年十一月

信州重修學記

余記敎授廳之明年施君應龍大修學君用學法肄士士初不便已而出論語孟子書交問更質指中庸大學爲之歸益以司馬氏通鑑士乃附悅有躍於心相率請曰先生惠敎以逺者使變而至道厚矣然惟此學始元丰餘十紀摧剝行盡身且不庇敎於何立君患之復召鄭著余鳳約歲損食命工先木相次信二守東方兩使屬縣長助各有差使楊夢庚鄭連諸葛褒撤像殿之壞十六飾加彤朱作論堂欞星門崇大於舊偃植之敝尺以上悉易以成材上瓦下磚楹間之門牖無不重整祭之豆籩冠佩章甫無不新設噫亦勞甚矣始余以師之室廬非師之責也今並弟子之室廬亦師之責矣古今固異事也及其成功一而已渠古之是今之非哉施君於是則可以敎矣昔孔子嘆才難而舜止五臣周之亂臣僅九人焉孟子亦言繇堯舜至於孔子見聞之際彰彰乎莫之企及也道之凝聚顯發此最其盛者然而本之爲中庸固天所以降命乎我爾要之爲大學固物所以會通乎我爾性合而中物至於和獨聖賢哉乃千萬人同有也何孔孟所稱稀闊而不多歟繇孔孟至於今又加久矣其可稱者何寥沈而不繼歟嗚呼安得不博類廣倫以明之畢躬殫力以奉之歟此師友之敎問學之講所以窮無窮極無極也𨿽然有一於此方周衰不復取士凍餓甚者幾不活矣孔孟不以其不取而不敎也孔孟之徒不以其不取而不學也道在焉故也後世取士矣師視其取而後敎之士視其取而後學之夫道不以取而後存也故愈微然則敎其所不取施君勉諸學其所不取信之士勉諸嘉定九年正月

長溪修學記

縣初設學不置糧士𨿽居不能食也先令黃君龜明自出新意分釐收拾良苦然後始得食而學屋百楹又破漏傾側幾壞幾墮則𨿽食將不能居今令江君嗣祖治多暇日徑來坐直捨斤鋸不煩役徒不囂而壞者忽成墮者忽隆則居與食皆遂矣其爲士者嘆曰自慶曆後爲令何啻數十獨二君有功於學賴以久存而江君勇於爲民凡可以自力而利其人者不待告請常先事率作無怠古人所謂心誠求之非緣飾學校以美其名也故相與謀而諗記於余至五六要必得乃止曰吾欲使後讀是記者思其令不忍忘爾惟長溪彌亙山海最巨邑宦遊滿天下廉村薛氏舉進士爲閩越首赤岸尢盛往年迎蜀人師先生於金臺寺事之如古遊夏之儔其言論風指皆世守之先生歿卽寺建祠正歲若諱日必奠謁成禮冠者童子皆在丙子踰一周敬恭不衰蓋其俗朴而專和而靖其士縟於文而厚於質旣能思其師而不忍忘固宜思其令而不忍忘也夫師之不忘以道令之不忘以政三代逺矣令有政而不繇學孔孟逺矣師有道而不知統也學非一日之積也道豈一世而成哉理無形也因潤澤浹洽而後著此兌之所以貴講習也其始若可越其久乃不可測其大至於無能名皆繇悅來也江君盍揭先生而祠於學以慰其父兄之思擇士之知倫類統紀者主其子弟以繼先生之道使習而愈悅久而愈成是先生因令而愈不忘也是令與先生交相爲不忘也嘉定九年十一月

溫州社稷記

社土也稷谷也非土不生非榖不育國始建則壝以祀示民有命也風雲雷雨隨地而興禾黍菽麥隨種而生神明之所繇出至嚴至敬不敢忽也怪淫誣誕之說起乞哀於老佛聴役於鬼魅巨而龍罔微而鱔蝪執水旱之柄擅丰凶之權視社稷無爲也嗚呼豈民悖而不知禮哉乃長吏導之非其義也蓋溫州之社稷昔者莫能詳矣某自童年見其壇陛頹缺旁無四墉敝屋三楹飲博嬉遨聚焉祭且至徐薙茀蔓艸燔燎甫畢已叢生過其舊矣地气一不應浮屠之普覺行廟之祠山湫淵之玉函莆杓椒丘之三王海神奔走拜伏咒誦呶雜社稷顧漠然無預也夫莫尊於地莫察於地眾靈羣望環拱效職者也何急彼而慢此哉故曰非其義也嘉定四年守楊簡始加甓土上於是灌莽尢盛刺壯城卒專修平之十年守鞏嶸伉其大門攺造齋房築墻百五十堵具凡佩服器用之須楊公謂守莫先於社稷鞏公曰吾寢處漏不補它觀遊無用也二公知以義導其民矣夫山水之髙深像設之詭特眾靈羣望托之以爲神也社稷無有然則民之耳目𨿽新於一時而不能久於異日矣古人必樹之田主各以其野之所宜木鄭康成曰后土田正之所依也周人以栗宰我曰使民戰栗以爲恐懼不自安非親地之道也永嘉之木莫宜於豫樟豫雷出地奮也樟章之也皆美甚之名也數十百年其大百圍其崇幹霄民無敢不肅也然後知古之治其國者社稷之臣今之守其地者社稷之守

季子廟記

初趙公彥橚爲晉陵縣聴民訟多族姻也所爲訟者貲產割裂也子本貸易也什伯必取銖兩不捨壹於法而恩義絕貳以情而廉恥喪趙公曰噫殆將非親戚骨肉耶奚不訟而猶訟也顧城陰寂寥有屋叢篲中太半摧塌曰季子廟也又嘆曰彼薄千里之吳不王而食於此邑人故忘之耶徒爭之爲病不讓之爲貴今故忘之耶宜不訟而猶訟也卽市頭攺築題曰有吳延陵季子之祠與僚佐奠謁盡敬二十餘年矣人心感動之深淺視牒訴損益有考也而竹幽水淸過者袚滌季子存矣夫余嘗疑泰伯旣遁於蠻染其俗以自晦則子孫之於文獻禮樂非有先君王之舊聞也季子何以能知羣聖賢之徳業歷見中國卿大夫所言皆中其過豈非命世傑識也哉至於父兄好勇輕死約不傳其子而必傳其弟則道固巳行於家矣肯嗣吳而治爲文王可也何願於子臧蓋其志逺矣大矣讓所以畜徳也毫釐之讓足以滅丘山之爭國猶未離乎爭也不幸有毫釐之爭則滅徳矣斯季子不爲歟孟子曰無辭讓之心非人也非人者形具而人非者之謂也又曰好名之人能讓千乘之國苟非其人簞食豆羮見於色嗟夫孟子信以不讓爲非人而又以爲非其人不能讓乎何前後異指也繇後而言非其人不能讓能之者泰伯至季子五人而已是絕天下也繇前而言人皆能讓天下皆季子也晉陵其邑人也有不能乎不察而巳矣當以孟子前之言爲正嘉定十一年

宋吏部侍郎鄒公墓亭記

余友胡衛道知常州書來曰鄒公冢在此學官弟子薦省必時禮也家浸逺而貲落祭不亭守無廬山中松栢皆盡然而敬不專於家者我其責歟敎授趙綝實始作亭我命尉朱起章治旁廬舍予間民衣食以居而汛除焉墓四隅樹之木俟以長而芘蔽焉若是則視其家無逺矣役甫就業已畢𨿽然我欲永久如一日而後此勤惰不齊柰何思其气類一而終始能不慢者惟學之士庶幾故又使司戶朱中守序其意以請幸子詞而托之也公名浩字志完章子厚獨相日任諫列子厚迷國罪無匹明最大者二後廢立之際尢大者臣子不忍言也公旣以死爭而子厚將遂殺公祖問皆坐貶旅次不容榻會其卽敗僅免爾小人猶僞撰公疏激怒宮闈故𨿽元佑黨籍巳赦而公三竄謫屈伸榮辱之變未嘗不以正也朝廷𨿽謇切鄕黨常和樂識慮𨿽達權操捨常據經學術𨿽敏辧講肄常鈍黙修之身及家未嘗無本末次第也諫必行人臣之榮遇也然道之難全而非節不著喜聞過人主之盛徳也然事之難明而非節不顯紹聖迄宣和諫官五禦史一皆豪傑有重名者也記曰釋奠必有合也有國故則否嗚呼公可以爲故矣學之士仰綴一瓦俯緝半甓而楹桷自新也雪榦霜枝蒼鱗翠甲而樵牧自絕也出以公之道而仕處以公之道而止而進退自明也衛道托於學之士也深而士之報宜厚矣衛道名衛越州人

永嘉縣社稷記

晉析永寧縣置永嘉郡更名縣曰永嘉在隋唐間其社稷步積之三千二百八十六中容八壇圖籍轉相授所從來逺矣淳熈後步失者二千有餘壇陛淪沒卽於佛祠令不能正也嗟夫豈其邑小其民寡不足與正耶將其事緩其效迂正不正皆無益損而致然也山陰胡衍領縣二日駭悵愧惕若疚負在巳按舊圖就南補北還得故步垣千尺磚之用政和儀崇五壇壇石皆靑表之門道敞之房宇嘉定十一年秋告新社成禮然則果於行義可以爲勇復於巳失可以爲難先有司之所後可以爲敬參而具者賢也君辭避不肯當獨推言之曰古民人社稷常並稱有其實也後民人社稷𨿽並稱名而已矣實則敎之耕稼而養抑霖潤槁皆神力也名則視其耕稼而取俄旱忽水非神禍哉州之取總其凡猶竊民譽縣之取煩其目惟聚民怨縣社之名僅存者幸也古之立國左祖右社嚴事如一朝市均等無相離也後世或逺或近率意而爲爾自晉唐置社僻在大城盡處今蕃庶尙艸萊雜昔稀曠人迹絕矣野廬老圃盍以寄葵韭華榱巨棟曷托檐蔭焉永嘉之社名幾不存可畏也夫治術同異吏宜考詳地勢偏隔人且自恕令姑罪之免奚彼敢議哉眾又謂君思深之至此也幾於仁君役民甚簡不妄勞費責輸以時不苟貸假然則審其取者養民之始正其名者致實之漸也故並記之

南安軍三先生祠堂記

南安者昔周子二程相與講習其地羣聖人之道賴以復明學者紀焉信安劉侯行父始卽學東偏劵市考室奠祠之如學初侯旣造設廳飾以兩序加樓其上又移試院位於勝方而益其舊役費皆倍祠數十然自以爲不足錄惟曰懼三君子之奉有失其治南安劇賊遁散兵不用常訟稀減刑甚省宿負捐假斂不急民物富樂略如承平然自以爲不能化惟曰憂三君子之敎不行於是爲其士者思久侯之愛與祠並也以記來請余觀縣令漢而後諸大儒得祀孔子廟庭者三君子過之逺矣而乃未之及或官職所臨縣州所生與所講習祠或因於學或別於學夫道非系於地而尊道者猶敬其所從始特時事之宜非曰禮當然也必著令而通祀斯稱矣然則三君子亦何以過諸大儒哉蓋道之所以晻郁於後者天與人殊而人與已殊道非其道而學非其學也理不盡從膠昔以病今心不明姑捨已以辧物勤苦而種皆文藻之末鹵莽而獲皆枝葉之餘揚雄韓愈猶然況其下乎自周子二程以來天之命我者屬乎不離也我之事天者吻乎有合也舜文王之道卽已之道顏淵孟軻之學卽巳之學也詞華不黜而自落功利不抑而自退其本立矣兩迷者岐也四連者路也邪不亂正燭火暗室也旭日方旦也幽不掩明大經大法未嘗不炳然具見而何塞路之有此其所以過之逺也覺於是而進余所進也安於是而止余亦止之嘉定十二年七月

臺州州學三老先生祠堂記

學者聚道之地而仕所繇出也或畔道從利苟榮其身欲復之於學弗可受矣況可祠乎臺州之學得祠者三人羅提刑適陳侍郎公輔陳詹事良翰提刑用不究故事不顯余聞鄒浩言熈丰外貴人視民甚蒿萊芟燎恨不力也是時能慷慨建白保赤子以對天命惟江都令羅適弋陽令董惇逸二人而鄒公獨謂羅公見而得之然則推於所不見其不畔道審矣方靖康憂恐懲艾已泮豈不尙合侍郎發明四肢心腹之論無過此矣竟失指逺去然後彷徨宗周卒成分裂之禍及隆興英睿憤激大勢宜若遽振詹事力守絕和不棄地之策最專一也使堅忍待之敵自當蕩析豈遺種至今哉𨿽紹興復用而已與大臣異議終不畱𨿽乾道再入而旣爲近習擅事迄自退二公任諫諍位從官立朝本末天下誦之豈惟不畔道而固行道道𨿽難行而亦不苟榮其身而止也士在天地間無他職業一狥於道一繇於學而已道有伸有屈生死之也學無仕無已始終之也集義而行道之序也致命而止學之成也後世地或千里無學其君子以意行道晚進闊逺不知所從慶曆後名一功著一善往往復之於學矣今其秀人美士羣萃而交處朝夕瞻顧拂拭像服如三老之存春秋盥薦饔醴芳苾如三老之饗而又仰其大節俯其細行無不皆可師也爲聚道之助不旣多乎或疑侍郎不右程公學術若少異然按程公親爲孔文仲排劾而與孔公並黨籍史記晏嬰非孔子而弟子稱善與人交兩賢哉嘉定十二年八月

寶婺觀記

觀卽八詠樓也道士陳守正職補治歷十年乃具夫山峙以近則迫而易窮川浩以逺則蕩而難限皆遊觀之病也金華𨿽髙千仞旁走三縣邏迆回環不自意深入也其餘漫隴伏岡林茂野蕃若輊若軒若萬馬縱收於平原錦出繡沒不可控搏兩溪廣長會淸合涼匪厲伊方徐納於江南山綿綿菓蔬之區柘桑之園日月風雨借其姿態霧煙氛靄相爲吐吞而光气靈響之答於耳目異矣四顧百里不蕩不迫有臨望之美無遊觀之病浙以東玆樓稱最焉昔沈約始建而地以文顯意士之遊者必有得於斯而余不能知也近世大儒呂公出而人以理著四方英俊歲常數百千人無不登玆樓其得之孰淺深髙下則余𨿽或知而亦不能盡也山水至善之所存也遊於是者宻悟爲善之機反衝藏約而內守通變達化而外應寛施忘其褊吝朗豁消其闇鄙徳成性安而動樂靜壽之功驗矣其或不然豪怒使酒激而爲狂感物悲憤郁而離憂巧諷詠益其輕肆謬題品示其誕拙是遊觀𨿽不以病夫人而人反以病夫遊觀也可無畏哉嗟夫呂公歿久同時並遊俱逝余亦老不復至矣故因守正系其語使後之遊者有考也觀初立於唐史曰須女之舍也遂以名州太守洪邁請錫嘉字故曰寶婺天象邈矣星辰之躔次難言哉然而禬禳每效福嘏頻集邦人奉承無敢不肅豈非地勝故耶守正與其徒尢不當以人而病夫遊觀也

宜興縣修學記

戴君桷宰宜興旣補弟子員食於學視學捨壯整者惟髙尹商老宣化堂羅令仲舒東序堂亦傾敝余或缺或毀顧其士陳夢印章悉夫買旁縣材揀工優作疊二年復修堂廟設大門門左右挾前崇門欞對立西序宗子小學凡職列之次故所無皆具然後使沈夢龍來言曰噫可記矣荊溪禹貢中江也渚洑澄澈云木縈帶君山最雄秀嵌洞尢怪偉蓋自楚漢爲東南稱首近蘇公去萬里蜀周覽天下擇陽羨而居其疏展隩麗兼之矣方周孝侯童騃縱暴至比以異物一旦感激殺虎斬蛟從陸士衡兄弟前死不卻顧大節尙生存或疑非地力之勁挺不能也熈寧更用經義士初昩溺於時開封禮部有邵集英親策有餘選皆第一京師之大四海之廣一邑而擅魁特者二或疑非地稟之文華不能也夫發於勁挺孰若納於中和華其文詞孰若厚其根本根本學也中和道也地安能預哉闕黨互鄕地恥其人也魯多儒衛君子人美其地也今夫邑之翹材穎質將進於道必約以性通以心肝脾胃腎無恣其情念慮思索無撓其靈則偏气不勝而中和全矣將深於學必測之古証之今上該千世旁括百家異流殊方如出一貫則枝葉爲輕而本根重矣學與道會人與徳合登髙丘可以奄魯俯長流可以觀逝則山川𨿽富同遊於覆載之內義理至樂獨行於物欲之外矣豈非令長修學之本意哉罨畫之溪猶浴沂也善捲之竇亦舞雩也非騷人墨士專而有也嘉定十三年十月

潼州府修城記

自李順滅蜀安樂到今漢唐不逮也然民離於兵久而膂力積銷弱地離於兵久而預防益簡薄及姦豪窺度則不足支倉猝有事之用近張福叛逐制置戕總領剽殺縱橫吏或死或逃無敢抗者已殘利遂將及潼州李公埴初命爲牧卽疾馳至與提刑曹公叔逺集義壯倩西軍賊所從縣鎭加警隍堞之毀塞亟治投木隔炮凡可以壞賊之具宿設晝夜激厲上下同意誓必死守賊覘伺逡巡知決不可犯竟取他道而去嗟夫不獨保一郡也乃捍護成都一路功伐隱然非智素講勇立斷安能接二百年生養使不失哉旣修城門西牛頭髙峭騰突按圖志相裏貴據其上攻城幾破二公謀曰城幸而得山天遺我也可委於敵而外求險耶於是追攺往謬跨巓連趾通合爲一枝西溪之渠循山而南達於武江彌霖驟潦無奔湍蝕流焉城盡甃巨石創甕城縣門敵牕蔽膝並應程法東西行來煒耀赩翕猘酋沮气狼子墮魄時公兄壁鎭遂寧亦修城復夏魯奇舊迹役費倍數十非修也築新城也夫攺往謬於未及復舊迹於埀墜非艱危之際所能行也公弟兄行乎哉且其生兵速練闕械速補所以支倉猝有事之用而爲久長無事之備者將非素講立斷而然歟紹興後竭巴益奉邊將吳曦因以反劍闗棧閣眞縮手矣宜若耕塞下令戍士足食內地擇要害自爲守其倫理漸次必繇二城始夫李執政近臣曹亦東南之望也一日會於朝以慮一州者爲蜀慮以慮蜀者爲天下慮可也嘉定十四年三月

連州開楞伽峽記

湟水會﹐眾流東﹐南束兩崖﹐湍怒激躍﹐勢傾百里﹐舟行必踰峽矣。然後喜無患夫山水之險﹐亦所在而有此﹐固其著名者耶。嘉泰二年﹐崖墜壅水﹐髙者數十丈﹐下者百餘尺﹐雨不時霽﹐則溪谷倒注﹐橫溢航楫不通估貨不行嘉定庚辰太守楊侯榕始至歲適大潦城邑吞沒漫爲湖海四顧嘆曰州素薄監司未有意將孰弭玆禍轉運判官劉侯彊學聞而矍然亟舉兩司八百萬實其費是冬遂命司法李華郡人張浩大議疏鑿華巧思彊力侯專任不疑易者勸趨難者募應小石繂運大石鑱落上以攻下以堰取余隱石黯黯平流中尙數處工不知所爲華創巨靈鑿貫木百鈞搗之糜碎春且半石之爲水害者盡平舟自番禺來城下羣川眾壑各得所歸老穉聚觀喜極或泣曰連始復爲郡矣按書隨山浚川所以合天人同願勤功茂伐最爲繁悉而逺莫能詳也及梁山頹阤重人乃以爲國君當自貶損不敢言修治其它僕陵摧阜駭聞異見史氏所錄蓋多有之而終不言某能開導某能攻除以還其舊者豈其逸而不傳耶抑敬而不敢亦若重人之所謂耶𨿽然以今峽視之舍而不治則一州廢矣夫忽人患而不加卹慢天災而苟自恣二過孰愈今夫楊侯慘怛而仁劉侯果毅而明而又得屬如李君奔走畢力以出連人於塗炭之苦此豈非天人之所同願歟未幾侯遷提舉常平二公方萃處餘慶其能爲所部捍患致利民必被賜矣嘉定十四年七月

茶陵軍減苗置寨記

茶陵中縣十比衡陽三四紹興初以其旁午廣虔諸郡冦賊所見伏故建軍升使示有蕃衛而彊其縣所以安利一路也嘉定初又以其直韶州千里無官司讎殺不忌冦賊輒發故裂三鄕別置酃邑戍及水口蕃衛尢宻遂廢軍罷使而弱其縣亦所以安利一路也𨿽然安利一路視令材何如不在縣彊弱今昔異規未知孰是而茶陵則有二患兵移於新邑無衛民不安賦移於新邑重輸民不利經數令至盧君子及君𨿽有字養之方制禦之略顧事已壞欲挽回得哉余友趙蹈中轉漕湖南察而憐之蹈中明果肅怛右良鋤姦捕劾羅天錫等罪不道以上論如律取其租石三千八百補茶陵之缺正足賣財物貫三萬四千立古云巡檢永食七十人然後畝之增稅者盡除夫之荷糧者悉免官急借而先期者償之戶窮乏而殿負者貸之營圃初成弓矢初張習敎有晨部分有容上下感悅鬥訟稀省炎帝廟孔子學及尉署久敝加整治功堅舊潦衢淖巷溝而隆之街石粲然刷比歲焚刼之丑還百年富盛之樂蹈中愛君材有餘又薦於朝力無不盡民旣幸其私我相率來告曰必記是不忘夫始議必詳橫恩難再若分遣丞佐疊受民詞不亦簡而易行乎奚別置爲業巳析裂餉挽失供不並請乎奚後患爲土兵扞其境耕而後食茶陵頃五千無遺萊曠土可尋乎奚仰哺爲禹弼成五服因物自然安得巨億之財爲一縣地哉本蹈中意欲以獨厚茶陵者徧惠所部耶嘉定十四年九月

櫟齋藏書記

余友衛君湜淸整而裕淡泊而詳酷嗜書山聚林列起櫟齋以藏之與弟兄羣子習業於中夫其地有江湖曠逸之思圃有花石奇詭之觀居有臺館溫涼之適皆略不道而獨以藏書言者志在於學而不求安也又其自以爲櫟者眞無用於世矣非退托而云也按孔安國皇名墳帝名典堯舜在焉然書稱若稽古四人髙辛而上無預也說命曰學於古訓乃有獲不知說所謂古何時也六世之籍不存矣以子華子考之不可訓明甚然則所謂古者唐虞以後爾故孔子於羲昊之前亦缺弗講若夫討禮而尊天子正樂以黜諸侯大夫春秋修而不作詩書因其舊無所更定世儒往往未能明也司馬遷創本紀世家史法變壞遂不可復老莊推虛無沖漠正道隳裂遂不可合孫吳以狙詐祖兵制申商以險刻先治道若夫言語之縟爲詞章千名百體不勝浮矣韓歐𨿽挈之於古然而益趨於文也經傳之流爲注疏俚箋臆解不勝妄矣程張𨿽訂之於理然而未幾於性也凡此皆出孔氏後節目最大餘所甚疑而君所藏皆具有焉蓋君之力良難而任良重矣問學之要除之又除之至於不容除盡之又盡之至於不容盡故稱鈞石必以銖會億萬必以一讀𨿽廣不眩也記𨿽博不雜也日融月釋心形俱化聲色玩好如委灰焉然後退於櫟而進於道矣固宜漏眾美而以書言也寶裝綺籍不敢觸手金匱石室猶存其人滋外歟非內歟嘉定十五年二月

湖州勝賞樓記

凡城邑據江海陂澤之勝皆卽以爲賞蓋物常聚於大矣吳興三面切太湖涉足稍峻偉浸可幾席盡也然四水會於霅溪鏡波藍浪梁梠動搖而靚妝袨服之倒影互爲散合眾流放於荷葉浦沈淸浮淥鳬鵠棲止而綺荷文蓼之羅生無有際畔特嶺聨亙巧石綿絡頗抑湖之重勢而蔽遮其寒風故其人意安而气和舸經舫緯艇繪艓縷細聲窈眇豪唱激越宛轉一州間隨地而勝隨勝而賞無不得所求具區𨿽大不假觀也夫豈娯於耳目之狹者易徇而迪於心志之廣者難親耶亦其神靈爽異所獨鍾彼𨿽大而此不小也國風廢王道息柳惲以江南曲名於時古之采蘋莒盈而釡熟薦於大宗禮至敬也主於少女教至行也惲之采蘋徒詠而巳其思蕩其志淫豈召南本指哉然而詞人藝士爭共誇述郡之勝賞由是而始敞堂奧館益盛於今太守趙君旣新白蘋亭復樓於側其言曰淸風水遁碧瀾山隱兼之者斯樓也力能見湖而不爲者民方與我遊於麗宻之內我不敢與民縱於靑冥之外也𨿽然以道講民見湖可哉白居易論謝栁樂山水多髙情不聞善政按史惲守吳興前後十年其政淸靜吏民所懷病去而乞畱千餘人居易偶不詳也政在平平在久加以不倦瘠土可使沃窮閻可使富況蒲魚丰衍明山媚水素稱勝絕乎君初至損稅直增學廩親不葬女不嫁廢疾無醫死無斂棺皆助之恐不及可謂有志矣惜其暫不得久近惠而未及逺利也故錄以次惲君名希蒼字漢英嘉定十五年三月

水心集卷十二宋葉適撰

序

送劉茂實序

劉茂實爲知奉新縣事某序送之曰昔之立法者以職官令錄近於民非舉其材不得爲之最重者攺官而知大縣奏上天子臨前侍郎讀臚句傳而命之謂之再及第繇是脫吏部而登朝廷矣蓋其厚以一縣爲寄而超尊之非卹士大夫而苟榮其身也及其久也循習而例不明以爲凡仕者必闗升必攺官此上所設以待人之求而其進取條目之限當如此也自攺官至外員郎有祿以傳其子所以備一身之事爾故其旣得攺官也反以爲格法之咎曰何必使我爲知縣而厭苦之至常避免而不得則勉彊而後受旣至如不能脫未有樂而久居者也皆務爲苟且之政𨿽欲無大闕敗然積百數十歲以一意相承而功化之陵夷甚矣嗚呼以不樂爲知縣之人攺其所願之官其必至是歟然余見今之論者眞以縣爲難治位卑責重不可以自爲又以不自爲者爲罪也亦未盡力而巳秦漢以下顧何容有易治之縣耶獨未知三代何如耳曹滕邾莒有南面之尊未嘗得自行其志𨿽孔子之門人冉求仲由之果藝又未嘗不以宰邑爲難然則縣之難治亦非獨今世也其要使爲國者盡去煩宻之法無破產之役無雜名之斂一出於簡古而不以所難責吏則庶幾公私之論可一而民可善治矣不然則或幸而得仁厚通敏之才不以攺官爲身計而能因今之法度以行其政事之仁然後可望以一縣之善治也不其難歟茂實材厚通敏順物險易其居自勉以道義之重而爲朋友之所望者當何如況一攺官之利哉所謂幸而得之者也故於其行也歷道古今之變以告之不獨慶奉新之人將蒙其澤而茂實之功名亦可少見矣淳熈九年八月日序

石庵藏書目序

石庵書若干捲承奉郎蔡君瑞藏之始蔡君之伯父曰居士塟母因其地爲廬居紹興十九年大旱饑榖石五千二百足錢居士將以所餘榖散之而患無名時庵傍有石冒土而奮如蟠根叢萌欲發而尙鬰者遂爲萬夫傭使出之髙二丈廣可三之石溫潤如玉質故名石庵云蔡君念族人多貧不盡能學始買書寘石庵增其屋爲便房願讀者處焉買田百畝助之食嗚呼蔡君可謂能教矣富者知損其贏以益市書與田而收卹其族人則無富之過貧者隨聰明之小大以書自業而不苟恃衣食則無貧之患教成義立而族多材賢則玉石之祥其遂酬乎君之從孫武學諭鎬與餘同寮以請而序之淳熈十五年三月日

東溪先生集序

君名伯熊字符朝姓劉氏居簡東溪號東溪先生始冠有榮人楊先生愛其賦誨之曰無爲俗學君謝閉戶焚昔槁束注解讀經必自識然後縱觀他書如是餘十年復見楊先生曰可也吾畏子矣君髙逺獨出無拘畱泥滓間意學巳成謂當直施用不曲步捷行以漸巧取之論說必窮盡欲砭時陋扶世壞文不爲扶疎茂好惟自根極而成者無不具也故不得志於科舉至轉富入貧本業微析終不動一以溪山雲月爲家宅筆墨簡策爲性情常覃研竟日夜曰孔顏不如是乎紹熈五年君之無服弟起居郎徳修學於君者也時鎭夔門君來視之會起居召入因請與東下遨西湖上賦詩徘徊嘆曰古人𨿽閒客用卽帝王師若余空疎何爲者哉慶元元年還至南徐州病甚腰膂不能據身脈乍有乍無神將離形猶峭絕凜立諄諄皆仁義語嗚呼使君老不酬又萬里外死浮柩以歸人爲君傷之君不自傷者命耶性耶徳之上下不倫學之髙深無窮余觀子貢爲衛將軍語弟子行而孔子笑曰汝次爲人矣爲言夷齊趙武士會老萊子羊舌大夫等皆洙泗以前人也士不景行古人積實彌長而誇近以足巳難哉余晚見君不及反復其議論以所聞於徳修讀其書可以考焉六月日

沈子壽文集序

吳興沈子壽少入太學名聞四方仕四十餘年絀於王官再入郡三佐帥幕公私憔悴而子壽老矣然其平生業嗜文字若性命在身非外物也甲乙自著累百千首嗚呼何其勤且多也余後學也不足以識子壽之文其不爲奇險而瑰富精切自然新美使讀之者如設芳醴珍殽足飲饜食而無醉飽之失也又能融釋眾疑兼趨空寂讀者不惟醉飽而已又當銷慍忘憂心舒意閒而自以爲有得於斯文也觀其開闔疾徐之間旁貫而橫陳逸騖而髙翔蓋宗廟朝廷之文非自娯於幽逺淡泊者也余嘗患文人擅長而護短好自矜耀挈其所能莫與爲比而視他人顧若無有夫知有已而不知有人以此賈怨宜其窮於世矣今子壽專自降抑未嘗以色辭忤物爲前輩悒然務出諸生後已之所工反求中焉此固人情之所赴富貴之所歸召叢譽而化積毀之常道也然且落落謇謇至於白首未有所合何也若夫以文爲華以學爲質容而不爲利謙而不爲福宮庭環堵膏粱藜藿晏然衝守不可榮辱此子壽所以自求古人而成其徳也合不合蓋未言焉

陰陽精義序

朱伯起從鄭公景望學而與景元爲友景元材豪然鄭公愛伯起質醇以爲近道自有聞見及得意於簡編多以語伯起鄭氏園住城南甚陋景元侍兄晨出料檢花藥過伯起羣在語連日夜搯芥原韭燎塘鱗而罾之曰羹芼如是足矣鄭公不登禁從死景元老爲選人亦死伯起失二公閉門漠漠晚進遇之瞠目戞如也酷嗜地理說山如啖炙浮海葬妻大芙蓉云後百年當驗著書二十篇論原起乘止尢詳二鄭因是喜陰陽家余嘗怪蘇公子瞻居陽羨而葬嵩山一身豈能應四方山川之求近時朱公元晦聴蔡季通預卜藏穴門人裹糗行紼六日始至乃知好奇者固通人大儒之當患也始陳公君舉欲爲伯起序其書不果嗚呼伯起不惡伎俛然欲以此書自名誠知之審歟余特載其師友源流用爲書首

粹裘集序

粹裘集十卷金華杜旝爲此文自經史諸子皆有論辧學之博矣論辧不苟是非必折之於正乂所謂篤矣秦漢以前士自爲家造智設巧意出凖量立表極以號於世而已心術取捨之謬方將求折諸其人固未知自有所折也至後世折衷之學始大盛士因古人之已成者論之知所統壹足以致用不必自爲家焉然非其趯然出於科舉場屋之外詳考而深思者不能也旝以此未取信於今人而不知此旝之所以有得於古人也因題其末

龍川集序

同甫文字行於世者酌古論陳子課槁上皇帝三書最著者也子沆聚他作爲若干捲以授余初天子得同甫所上書驚異累日以爲絕出使執政召問當從何處下手將繇布衣徑惟諾殿上以定大事何其盛也然而詆訕交起竟用空言羅織成罪再入大理獄幾死又何酷也使同甫晚不登進士第則世終以爲狼疾人矣嗚呼悲夫同甫其果有罪於世乎天乎余知其無罪也同甫其果無罪於世乎世之好惡未有不以情者彼於同甫何獨異哉𨿽然同甫爲徳不爲怨自厚而薄責人則疑若以爲有罪焉可矣同甫旣修皇帝王霸之學上下二千餘年考其合散發其祕藏見聖賢之精微常流行於事物儒者失其指故不足以開物成務其說皆今人所未講朱公元晦意有不與而不能奪也呂公伯共退居金華同甫間往視之極論至夜分呂公嘆曰未可以世爲不能用虎帥以聴誰敢犯子同甫亦頗慰意焉余最鄙且鈍同甫微言十不能解一二猶以爲可敎者病眊十年耗忘盡矣今其遺文大抵班班具焉覧者詳之而已

紀年備遺序

孔子沒統紀之學廢漢以來經史文詞裂而爲三它小道雜出不可勝數殫聰明於微淺自謂巧智不足以成徳而人材壞矣王通二司馬緝遺緒綜世變使君臣徳合以起治道其麤細廣略不同而問學統紀之辧不可雜也平陽朱黼因通鑑稽古錄章別論著始堯舜迄五代三千餘篇述呂武王莽曹丕朱溫皆削其紀年以從正統曰吾爲書之志也書法無大於此矣報讎明恥尊內攘外其次也凡民人家國之用制度等威之異皆爲說以處之眾言之淆亂則折而一之訛謬之相承則釐而正之南北華戎之離合爭奪之碎人所厭簡亦備論之該括旣多而條目眾矣所以存世次觀興壊本經訓原事實芟理蕪蔓顯發精隱扶樹正義搜舉墜逸不以華爲辯不以意爲覺無偏駁之說無新特之論反而約之知其能費而隱也時而措之知其能曲而當也嗚呼此豈非學者之所當盡其心歟何后世用力者之難而成功者之少也自董仲舒推明孔氏猶不能無譏況馬鄭王肅之倫哉故余於此書竊有嘆焉所謂復而不厭不知老之將至者幾是歟黼字文昭初陳公君舉未壯講學文昭年差次最先進及後來取名官弁冕接踵而文昭蓬累耕南蕩上山水疊重聲迹落落人不知其能傳陳公之業也一旦此書出義理所會寶藏充斥遂爲成學而陳公卒久矣相與論舊事追念愴然然則文昭豈徒以博習自是而已哉後有欲知陳公者於此書求之可也

丁少詹文集序

丁少詹死子幼家無相人憂其且不立旣而自溫嶺鴈蕩來者累累言其庭宇甚除疆畎甚修賓祭敬恭僮客趨和盡如少詹在時余極嘆異此不特其子能危慮夙成自樹不墮亦繇少詹裕家之法素定有以遵執而然也今又櫝其遺集以來凡碎篇零簡收拾皆在念少詹平昔益以愴然夫衣食逸則知敎被服深則近雅若因以追先志續成其業庶幾乎至其文辭則余於銘墓論之矣故不重評焉

巽巖集序

李氏續通鑑春秋之後才有此書此言非歟自史法壞譜牒絕百家異傳與詩書春秋並行而漢至五季事多在記後史官常狼狽收拾僅能成篇嗚呼其何以信天下也通鑑𨿽幸復古然繇千有餘歲之後追戰國秦漢之前則逺矣疑詞誤說流於人心久矣方將鉤索質驗貫殊析同力誠勞而勢難一矣及公據變復之會乘歲月之存斷自本朝凡實錄正史官文書無不是正就一律也而又家錄野記旁互參審毫髮不使遁逸邪正心迹隨捲較然夫孔子所以正時月日必取於春秋者近而其書具也今惟續通鑑爲然爾故余謂春秋之後才有此書信之所聚也𨿽然公終不敢自成書第使至約出於至詳至簡成於至繁以待後人而已學者奚不於此取衷哉余少則習長編恨公他文未能得會與公子參知政事璧湖北帥臺善臺至金陵以公集示余因屬爲序自有文字以來名世數十大抵以筆勢縱放淩厲馳騁爲極功風霆怒而江河流六驥調而八音和春輝秋明而海澄嶽靜也髙者自能余則勉而效之矣𨿽然此韓愈所謂下逮莊騷其上無是也觀公大篇詳而正短語簡而法初未嘗藻黼琢鏤以媚俗爲意曾點之瑟方希化人之酒欲淸又非以聲色臭味自怡悅也獨於古文墜學堂上之議起虞造周如挈裘領振之焉固遺其下而獨至其上者歟蜀自三蘇死公父子兄弟後起兼方合流以就家學綜練古今名實之際有補於世天下傳以繼蘇氏公諱燾字仁甫立朝有大節屢進輒自引去晚爲雜學士專史事天子方倚以政不幸卒矣

平陽會書序

玉山汪子駟知平陽守法以便民不奪所見不屈所行愼刑簡役旣去而民思之思之尢者曰能爲民推核其賦之當輸銖合必實色第目別多寡貧富不妄贏縮板以付之使自至民不求吏官不失賦又爲之建置所利縱捨所患始終汲汲以民爲家至於學宮縣捨皆新治焉不獨有是心亦其力能行之也一縣會計天下同有也所以取民必有正也取而不得已必有寛也有正義也有寛仁也未有不繇仁義而能使民思之者也觀是書者可以知其志矣

黃子耕文集序

豫章黃子耕少所樹立便入髙人勝士之目不獨倚先世爲重也詩文似太史有洪州九詞五溪十談興指子奪之微追古人而過今人矣出守天臺一錢細碎皆籍之條目建置爲窮人衣食居處計輒費數百千萬人但言其能憂民如家不知其家事乃落拓不理未嘗自憂也余每嘆學者各具材品惟識趣爲最難子耕𨿽以惠利徳於一州然異日去此必將有時而盡不若刻二書巾山之上使讀之者識趣增長後生及知古人源流教思無窮視今惠利何翅千百客其以子言告子耕幸勿自嫌也

周會卿詩序

周會卿詩本與潘徳久齊稱盤折生語有若天設徳久甚畏之徳久漫浪江湖吟號不擇地故所至有聲會卿常閉門里巷不相識居謝池坊窟山宅水自成深致知者獨輩行舊人爾宗夷遺余家什零落十數紙恨蚤失怙收次不多一干之蘭芳香出林豈紛然桃李能限斷哉

觀潮閣詩序

趙君旣成觀潮閣徧索閣上舊詩刻之恨其遺落不盡存也余觀自昔固有因一題一詠之工而其地與物遂得以名於後矣若是者何俟多求而勢亦不能多至於閱世次序廢興驗物情懷土俗必待眾作粲然並著而後可以考見則其不盡存者誠可惜云

謝景思集序

謝希孟示余大父藥寮叢槁二十卷崇觀後文字散壞相矜以浮肆爲險膚無據之辭苟以蕩心意移耳目取貴一時雅道盡矣謝公尙童子脫丱髦遊太學俊筆湧出排迮老蒼而能不受俗學燻染自漢魏根柢齊梁波流上遡經訓旁涉傳記門樞戶鑰庭旅陛列撥棄組繡考擊金石洗削纎巧完補大朴其藥園小畫記蓋謝靈運山居之約言志潔而稱物芳無憂憤不堪之情也公諱伋字景思上蔡人艱難時往來靑城毀容敗服實佐其父奉傳國璽走宋州髙宗知之自用爲祠曹郎兼太常少卿垂賜第掌誥命矣會有秦氏之厄擯落二十年始稍外遷而公死嗟夫窮達長短不足云也王筠言未有七葉爵位相繼人人有集如吾門者按筠𨿽粗有文而王氏七葉無以文名世者王僧虔誡子侄書可見也安得因簮笏不墜便欲文字並稱乎然亦恨其集不傳無以驗工拙今公槁藏已久懼遂淪墮使眞能文者不見信於後此希孟之責也

覆瓿集序

初薛子長從余貢院崇徳愛其靜而敏文過於輩流而已未巨怪也來姑蘇葑門出老翁賦續通鑑論始駭然異之蓋神馬汗血尾鬛不掉而行流無疆累名駿數百豈得望塵焉自魏晉曹陸江左顏任唐陳李宋黃秦晁張皆莫進也然亦有疑而未忍言至錢塘仙林復出士風論則疑愈甚自爾子長歲必一再過余間或見他文必爲之殷懃嘆息然猶未忍言也及余往長沙而子長死未忍言者終不言矣悲夫悲夫是余之罪也夫或謂子長負絕世筆墨而區區名第乃不與常人比故多怒譏誠然哉子長自護若處女常藿食水飲欲利不掛絲髮奚取奚慕而以是動其心殆見事太明量人太盡而然歟𨿽然使讀者剖幽析微深刺腧髓渠不開其智洞前燭後瞭至日月渠不新其學長鋪廣引浩絕河漢渠不起其辧規賢矩聖皎逾雪霜渠不範其廉其有益於世固多矣又曹陸以下不能擬其藩也

徐斯逺文集序

斯逺盡平生文才二十餘首首輒精善疑其親自料揀應畱者止此爾徐觀筆墨輕重以十一斂藏千百𨿽鋪寫縱放亦無怠惰剝落之態逆流陡起體勢各成殆非料揀所能致也詩險而肆對面崖壑咫尺千里操捨自命不限常律慶曆嘉佑以來天下以杜甫爲師始黜唐人之學而江西宗泒章焉然而格有髙下技有工拙趣有淺深材有大小以夫汗漫廣莫徒枵然從之而不足充其所求曾不如脰鳴吻決出豪茫之奇可以運轉而無極也故近歲學者已復稍趨於唐而有獲焉曷若斯逺淹玩眾作淩暴偃蹇情瘦而意潤貌枮而神澤旣能下陋唐人方於宗派斯又過之斯逺有物外不移之好負山林沈痼之疾而師友問學小心抑畏異方名聞之士未嘗不遐嘆長想千里而同席也初渡江時上饒號稱賢俊所聚義理之宅如漢許下晉會稽焉風流幾泯論議將絕斯逺與趙昌父韓仲止扶植遺緒固窮一節難合而易忤視榮利如土梗以文達志爲後生法凡此皆彊於善者之所宜知也

松廬集序

杜甫送楊六判官使西蕃詩直下無冒子始末只一意貫括刻﹤絕刀﹥皮艸皆盡而語出卓特非常情可測繇文人家並論則劉向所謂太史公辧而不華質而不俚者也𨿽子美無詩不工要其完重成就不以巧拙分節奏如此篇者自爲少爾今翁常之諸詩實頗似之然常之與餘論詩乃未嘗及此豈其平生得法直偶合故耶常之每言下句當如秤星船矴縋畫旣定不可移攺袖手風騷之壇所厭服多矣吟味者自知之

黃文叔詩說序

往年徐居厚言文叔蚤爲諸經解書略具矣時公未四十也頃歲每有學者自金陵至言公常用周禮注疏與王氏新經參論夜率踰丙晝漏未上輒扣門曰已悟於是公七十四五矣嗚呼斯可謂以學始終歟公旣歿始得其詩說三十卷自文字以來詩最先立教而文武周公用之尢詳以其治考之人和之感至於與天同徳者蓋已敎之詩性情益明而旣明之性詩歌不異故也及教衰性蔽而雅頌已先息又甚則風謠亦盡矣𨿽其遺余猶髣髴未泯而霸彊疊勝舊國守文僅或求之人之材品髙下與其識慮所至時或驗之然性情愈昬惑而各意爲之說形似摘裂以從所近則詩烏得復興而宜其遂亡也哉況執秦漢之殘書而徒以訓義相宗者乎公於詩尊序倫紀致忠達敬篤信古文旁錄眾善博厚慘怛而無迂重之累緝緒悠久而有新美之益仁政舉而應事膚鋭王制定而隨時張弛然則性情不蔽而詩之教可以復明公其有志於是歟按易有程春秋有胡而詩集傳之善者亦數家大抵欲收拾羣義酌其中平以存世教矣未知性情何如爾今公之書旣將並行讀者誠思其教存而性明性明而詩復則庶幾得之不然非余所知也

歸愚翁文集序

余嘗嘆章蔡氏擅事秦檜終成之更五六十年閉塞經史滅絕理義天下以佞諛鄙淺成俗豈惟聖賢之常道隱民彛並喪矣於斯時也士能以古人源流前輩出處終始執守慨然力行爲後生率非瓌傑特起者乎吾永嘉二鄭公是已蓋其長曰伯熊字景望季曰伯英字景元大鄭公恂恂少而徳成經爲人師深厚悃愊無一指不本於仁義無一言不闗於廊廟而景元俊健果決論事憤發思得其志則必欲盡洗紹聖以來獘政復還祖宗之舊非隨時黙黙苟爲祿仕者也景望徇道寂寞視退如進官至宗正少卿而止初景元中進士第第四人少卿喜而笑曰子一日先我矣然旣任秀州判官遂以親辭終其身二十餘年不復仕朝廷亦卒不徵用何者諸公貴人知其才大气剛中心畏之方以其自重不浪出無能害已爲幸而不暇以廢格科目摧折名士爲已責故也豈不悲哉自二鄭公後儒豪接踵而永嘉與爲多然皆兄事景元方其家居得朋友通共有無並坐接席不知歲月遷攺自謂如華胥至樂故其講習見聞尢精而片辭半簡必獨出肺腑不規仿眾作也夫孔翠鸞鳳矜其華采顧影自耀爲世珍惜是旣然矣若夫蛟龍之興雲雨則雷電皆至霮﹤雨對﹥百里豈區區然露小技衒細巧而足哉余懼覽者未察因次其本末如左

送戴許蔡仍王汶序

戴許蔡仍王汶來自黃巖從王成叟學未久成叟爲有力者挾之江西三士失所依束書將歸請質於余夫力學莫如求師無師莫如師心易蒙之義曰山下出泉蒙泉之在山𨿽險難蔽塞然而或激或止不已其行終爲江海者蓋物莫能禦而非俟夫有以導之也故君子觀其象而以果行育徳人必知其所當行不知而師告之師不吾告則反求於心心不能告非其心也得其所當行決而不疑故謂之果行人必知其所自有不知而師告之師不吾告則反求於心心不能告非其心也信其所自有養而不喪故謂之育徳學而至於能果行育徳則不可勝用矣然則三士之歸求其心而已無師非所患也

送林子柄序

始余見子尙少爾知其學於古之道甚異之然未知其智足以有明也再見子知其欲以學之者著於行尢異之然未知其材足以有成也今三見子矣智之明者知其必求至於是不然不彊通也材之成者知其必能安於命不然不彊售也嗚呼能如是足矣又謂余曰夫學於古者不徒善其身著於行者必並淑其鄕吾將與兄弟若親戚及友朋旬驗而月考之家營不反顧私欲不亂意時積而歲累使其智交相明其材交相成庶幾乎善其身者可放以治人淑於鄕者可推以準天下也嘻能如是足不啻矣抑余聞之不徒善其身者以人治身而不以身治人必並淑於鄕者以天下準其鄕而不以鄕準天下詩云他山之石可以攻玉況人之同類天下之同域哉其智之交相明其材之交相成不旣多矣乎余猶懼子之狹於鄕而專於己安其足之易而忘其未足之難也因以爲子別且並告子之願同者焉

周南仲文集後序

自余吳楚淮南十餘年而周南仲孟良夫兄弟滕孔諸人相與上下追逐憶過秀州值燕使回程避之曲巷庵廬訪求旣絕積冰如堆阜擁被移夕續葦以燎牕紙忽白者再信宿焉所詰難往反多矣然南仲遂欲探入微杳語極世人之不到身衣騰舉兩眼盡赤余疑之以爲其气血不能受未敢及也未幾余乃得疾不治危甚且死累歲然後悔其所以不答者則君方論辧縱橫連拄塞余余爲之黙黙而已嗟夫君欲聞而余不言余欲告而君不請顏曾之指𨿽或有存李郭之遺終不可見矣豈亦若有數哉君未歿以近文寄余上折旁峻閎而不跲余固異其與諸家各體無所肖貎而深源亦謂君素意每不滿於今人之作然則是必將大有所成而其力亦未易爲也夫文者言之衍也古人約義理以言言所未究稍曲而伸之爾其後俗益下用益淺凡隨事逐物小爲科舉大爲典冊𨿽刻穠損華然往往在義理之外矣豈所謂文也君子於此寄焉則不足以訓徳學者於此習焉則定以害正力且盡而言不立去古人不愈逺乎南仲已卒而余莫之講也季度旣序傳之餘記其末如此

黃文叔周禮序

周官晚出而劉歆遽行之大壞矣蘇綽又壞矣王安石又壞矣千四百年更三大壞而是書所存無幾矣詩書春秋皆孔子論定孟軻諸儒相與弼承世不能知而信其所從井洌於逵眾酌飲焉惟其量爾故治𨿽不足而書有餘也孔子未嘗言周官孟子亦以爲不可得聞一旦驟至如奇方大藥非黃帝神農所名無制使服食之法而庸夫鄙人妄咀吞之不眩亂顚錯幾希故用𨿽有餘而書不足也𨿽然以余考之周之道固莫聚於此書他經其散者也周之籍固莫切於此書他經其緩者也公卿敬羣有司廉教法齊備義利均等固文武周召之實政在是也柰何使降爲度數事物之學哉新昌黃文叔始述五官而爲之說亹亹乎孔孟之以理貫事者必相發明也惻惻乎文武之以己形民者必相緯經也守天下非私智也設邦家非自尊也養民至厚取之至薄爲下甚逸爲上甚勞洗滌三壞之腥穢而一以性命道徳起後世之公心𨿽未能表是書而獨行猶將合他經而共存也其功大矣同時永嘉陳君舉亦著周禮說十二篇蓋嘗獻之紹熈天子爲科舉家宗尙君舉素善文叔論議頗相出入所以異者君舉以後準前繇本朝至漢遡而通之文叔以前準後繇春秋戰國至本朝沿而別之其序鄕遂溝洫辧二鄭是非凡一字一語細入毫芒不可損益也

王木叔詩序

初木叔仕二十餘年未嘗覓舉予屢言於執政不省闕榜有義烏丞徑取以歸家人更誚詰不暇顧也其在天臺與錢丞相象祖甚相厚至是適來守委一州聴所爲素介無私暱語錢公尢嚴憚故𨿽當國不敢以驟用累之觀集中送錢郎中被召諸篇大意可見矣木叔不喜唐詩謂其格卑而气弱近歲唐詩方盛行聞者皆以爲疑夫爭妍鬥巧極外物之變態唐人所長也反求於內不足以定其志之所止唐人所短也木叔之評其可忽諸

徐徳操春秋解序

昔余爲潮州銘言其學博而要文約而費諸子又自列銘旁曰春秋解十二卷書社問答二卷禮經疑難一卷詩文崇孝同參錄並藏於家余頗疑之而未克見後二十六年始見所謂春秋解者良悔前銘稱美未極且怪諸子不早示余也蓋箋傳之學惟春秋爲難工經理也史事也春秋名經而實史也專於經則理虛而無證專於史則事礙而不通所以難也年時閏朔禘郊廟制理之綱條不專於史也濟西河曲丘甲田賦事之枝葉不專於經也薛伯卒經無預然杞滕邾莒之興廢固明也詭諸卒史無預然戊寅甲子之先後固察也觀潮州此類皆卓而信明而篤矣至於授霸者之權彼與此奪錄夷狄之變先略後詳諸侯羣誅大夫眾貶凡春秋始終統紀所系自公榖以來畫爲義例名分字別族貴人微其能本末相顧隱顯恊中如潮州殆鮮焉然則理之熟故經而非虛事之類故史而非礙歟古人以教其國而使人知其深於是書者歟𨿽然詩書禮所以紀堯舜三代之盛而春秋衰世之竭澤也示不泯絕而已或者遂謂一字一義皆聖人之用則余未敢從也孔子曰桓公九合諸侯不以兵車管仲之力也又曰管仲之器小哉夫有齊桓無晉文夷吾爲小是春秋不命霸也又曰齊景公有馬千駟死之日民無得而稱焉伯夷叔齊餓於首陽之下民到於今稱之蓋其節目疏逺如此則苛文宻例而辧人之榮辱於毫釐者非歟余恨不及潮州而正也因私附於後

法明寺教藏序

西湖法明寺昔講師繼忠居之忠有行業願力彊果故𨿽焚蕩艸莽百年間冠蓋常走一郡至子眞建兩序師昶崇殿堂院始落成昶尢精苦衣屨穿損食不累合然諸生云赴應答泉湧人謂東掖上天竺之盛不能過也天臺旣立止觀二義承而爲說者益以蔓衍而忠與昶亦各有論述故其徒妙眞普濟欲集諸家之學爲教藏置院中率州士女修念佛三昩以旌昶之績而嗣忠之業於無窮志甚逺也夫浮屠以身爲旅泊而嚴其宮室不已以言爲贅疣而傳於文字愈多固余所不解嘗以問昶昶亦不能言也

宗記序

佛學繇可至能自爲宗其說蔓肆數千萬言永嘉鮑埜刪擇要語定著百篇此非佛之學然也中國之學爲佛者然也佛學入中國其書具在學之者固病其難而弗省也有西僧教以盡棄舊書不用卽已爲佛而已學之者又疑其誕而未從也獨可璨數人大喜決從之故流行至今嗚呼佛之果非已乎余不得而知也已之果爲佛乎余不得而知也余所知者中國之人畔佛之學而自爲學倒佛之言而自爲言皆自以爲已卽佛而甚者至以爲過於佛也是中國人之罪非佛過也今夫儒者不然於佛之學不敢言曰異國之學也於佛之書不敢觀曰異國之書也彼夷術狄技絕之易爾不幸以吾中國之人爲非佛之學以吾中國文字爲非佛之書行於不可行立於不可立艸野倨侮廣博茫昩儒者智不能知力不能救也則中國之人非佛非已蕩逸縱恣終於不返矣是不足爲大戚歟余嘗問埜儒之彊者慍弱者眩皆莫之睨子以何道知之又爲之分髙而別下取要而捨煩哉埜曰無道也悟而已矣其爲是宗者亦曰無道也悟而已矣余聞而愈悲夫不憤不啟不悱不發故曰亦可以弗畔矣今悟而遂畔之庸知非迷之大乎𨿽然考之於其書則信悟矣

胡尙書奏議序

禮部尙書余姚胡公沂字周伯奏疏將百篇詞約而指要不盈數百少才百餘然必據經陳史質證今事不率意而云也或昔人所已言徑錄聞上不必出於巳也必酌時病不誇不緩異聞駭見必亟達不憚諱惡然而懇怛忠盡故言而樂聴十多七八焉自古賢人君子進常艱退常易富貴有節無侵尋之求言簡而伸气直而遂可爲事君法如公是也公晚遇十年間三引去去必剛勇果決其來未嘗不遲懦退縮也上嘗獨對公宰相尢宻諭意謂不日且共政公謝不敢當也余聞隆興乾道中不能擊龍大淵曾覿不得爲有名臺諫公不但備禮彈劾必極論罷斥乃已又聞不能諫恢復不得爲有名侍從公旣辭大用出知括蒼小州奏曰賈誼號通達國體太瘇﹤足炙﹥盭類辟病痱皆借一身諭之今日國體何病也能言病未必能處方不能言病而輒處方誤人死矣今日之病名風虛虛內也風外也外風忽中半身不隨靖康也幸其半存建炎也半身不隨咎已往半存之身尙澟澟不自保也今欲並治不隨者怵市道之說售嘗試之方湯熨鍼石雜然而起使誼復生必且慮中風再至而半存之身亦不能救矣所謂可痛哭流涕者也其言憂憤危苦明白切至世固未有識此理有識此理未有以此告也今去胡公之時加逺矣半存之澟澟猶在也昔錢乙病周痺曰入藏者死乙移之於末故𨿽偏廢而气骨悍堅壽八十餘嗚呼安得移今之病於末而顧爲是澟澟耶

觀文殿學士知樞宻院事陳公文集序

經欲精史欲博文欲肆政欲通士擅其一而不能兼也就其兼之矣而所遇之時不同或不得用或不盡用故位下名卑而功業不見於世爲可惜也公於諸經常參合同異不隨語生說而義理自會前代故實無不貫涉本朝憲令無不審據文詞古雅不名一體間出新意奇句讀輒驚人守三州吏不敢輕重細民安之在宣城討詳一郡財賦始末告於上悲痛篤切非深於治本者不能知也其多學廣大流略該括而又親逢盛時天子用儒爲館閣老總領羣彥極淸華之選遂司誥命職獻納徧歷二府以禮進退號稱宗工可謂兼人之所難兼而遇人之所難遇矣與之者天也修之者人也公𨿽負絕類異能不以巳形物後生片善譽奬不容口薦引甚眾除授破資格視所宜充其志將以一長任一官不累歲月流轉也國有大事議定俄頃無縮瑟顧望意姿堅峭所論駁屈明主委曲調護不能回同列或二心二意髙下在手必正色力爭寧亟去無苟徇亦以此見排於俗然則𨿽兼人之難兼而不自矜遇人之難遇而不彊合蓋其修之者不在彼而在此也旣得謝獨處一室家人罕見其面勘整舊書講繹不少厭園池無杖屨聲庭觀終日寂然嗚呼是其修之者固又不在彼而在此矣皆學者所當知也

羅袁州文集序

余旣銘達父墓子晟集其文號橘隱復請敍焉余嘗愛達父文能道其意多不爲繁又能道人意少不爲略散語幽寂有蘭芷之潔合語華潤有桃李之艷每使長命書記余謝不爲必請達父輕重曲折一聴其手不攺定也然以文求知亦有甚難者異時余袖達父投卷於參政範公達父執後進禮卑甚範公苦其煩遽踣坐胡牀達父不自覺猶前卻未已久之旁觀多咎範公餘獨憐其老而憊不堪也範公因裂十指謂余前執政舉員當罷蓋無以滿四方之求余笑曰罷是則門戶冷落患復不亟爾達父頗愧恨𨿽賴範公力得攺官後諱其作不浪出又太學屢與同捨議不合遂自乞爲軍丞棘正不肯涉翰墨畦町宰縣守州專以政事顯云夫文如珠玉焉人之所挾以自貴重也蔚豹之澤必霧隱孔鸞之舞必日中快讀而疾愈爭傳而紙貴烏有輕混瓦石芒芒不決耶宜逹父後諱也然士或去場屋久叢曹劇部眩其神明錢榖之塵污兒硯刑獄之腥蔑階陛官業𨿽登而文義耗矣逹父又深病之故其據案生面凜然政足以蘇息其民退食寒質臞然文足以黼藻其身行吟坐思物境常會奩縢匣袐不敢窺也晟旣鋟畫餘六十卷平生行事可一二考豈不隱顯俱得哉

送盧日新序

漢東盧日新資豪舉家故邊敵繇是少有當世之志匹馬獨出至數千里所嘗經營於桐栢山中盡天下俠士也無不知姓名者遇其羇愁窮苦酒酣縱逸蓋所交結者多非必盡其類或坐以得過咎然不自悔也爲餘言七年之間五過其廬不一入焉西袤秦隴北達淮泗於余所據按上指畫其要害皆隱然可辧斯可謂之有志矣以余所聞仁者不後家而圖國智者不危身以干君子其行也拜親於庭侍食於堂其安彊甘螫之候今何如旣而與親戚鄕裏道舊故契闊則其壯者已老其老者往以死矣兒子少者或始不見其生而今不能識矣其出處離合之際故有可思者焉然後耕襄漢之田讀古人之書求志於義安命於時其退有以爲仁其進有以爲智使後有述焉豈不善哉余之識日新未能久而去去而要余以言余未能言也

播芳集序

昔人謂蘇明允不工於詩歐陽永叔不工於賦曾子固短於韻語黃魯直短於散句蘇子瞻詞如詩秦少遊詩如詞此數公者皆以文字顯名於世而人猶得以非之信矣作文之難也夫作文之難固本於人才之不能純美然亦在夫纂集者之不能去取決擇兼收備載所以致議者之紛紛也向使略所短而取所長則數公之文當不容議矣近世文學視古爲最盛而議論於今猶未平良金美玉自有定價豈曰懼天下之議而使之無傳哉若曰聚天下之文必備藏而無遺則泛然而無統若曰各因其人而爲之去取則尺有所短寸有所長尢不可以列論於是取近世各公之文擇其意趣之髙逺詞藻之佳麗者而集之名之曰播芳命工刋墨以廣其傳蓋將使天下後世皆得以翫賞而不容瑕疵云

與平陽林升卿謀葬父序

林君好學有文貧不能葬其父屬余爲之言余謝以母喪猶在殯方圖葬未克不忍言也林君乃言吾先人葬大父時鄕先生林英伯爲謀於江南故人叔材亦得治墓葬不以爲嫌今其無可辭余聞而傷之士貧累世命也若死不能得葬乞於人而後葬此貧之至不可諱之極也亦可以繼世爲之乎何子遇之深也𨿽然不可以諱此名而使其親不得葬也其往告之當有見哀者

冰心集卷十三宋葉適撰

墓志銘

陳少南墓志銘

少南以謫死葬不及銘後三十年當淳熈五年三月巳酉攺葬於舊墓南百步先人之側其子六齡始次敍本末請銘於余少南姓陳氏諱鵬飛少南其字也自爲布衣以經術文辭名當世教學諸生數百人其於經不爲章句新說至君父人倫世變風俗之際必反復詳至而趨於深厚今世所刋曰詩書傳者是也其晚而始得仕用之未及而斥逐以死旣死不泯滅而南方學者尢思之至今稱焉猶曰少南故因而不攺所以記也少南溫州永嘉人也曾祖某祖戩父公謨少南舉進士再爲第一中紹興十二年甲科授左迪功郎明州鄞縣主簿移浙西安撫司屬官召對爲博士太學以視學恩攺承奉郎說書崇政殿除尙書禮部員外郎兼資善堂贊讀復兼說書初建太學承中原喪亂士未知所向司業髙閌始更造學法及少南以文字起多所接納而江左俊秀李衝詹左張相範端臣林光朝等應其選繇是紹興之文見矣上知其名儒敬待之經筵論周平王歸魯仲子之賵上忽問母以子貴何也講讀官變色踧踖不敢對少南從容開析其所以然旣而曰舜禹皆聖人興於賤微其父母待之而後顯所以貴也若失道與民以憂其父母則非所以爲貴此孔氏所以戒也上爲欣然聴納初秦丞相子熺學於少南丞相旣重少南且以熺故遂驟引用以博士爲講官其爲禮部郎也熺爲其侍郎少南謂熺子弟未習事所下文案多不應法批其後還之每見丞相言荊襄可爲都以控接北方今置郊祀壇都驛亭勞費甚矣是不動吳越而忘讎恥以自佚也及上前講解多引尊君卑臣之義崇抑子奪有所開諷自是丞相見少南禮甚恭意寖不悅而熺尢不平遂以禦史疏罷歸明年主管崇道觀上將復召有自南還者執政問少南何爲時適彗見則對曰覩妖星聚飲爲樂耳繇是除名居於惠州福建盜起少南徒步循江南踰嶺數千里而至妻子不能從紹興十八年少南居四年矣得瘴疾卒年五十會有鄕人經略廣東得以喪歸葬於歐浦之原娶王氏子一人六齡也二女適周季顯徐貫之孫男二人曰載曰古有管見集十卷羅浮集二卷少南性簡重言動有準自幼而孤以專志勤苦成其名於聲利樂欲無所動其學爲通博而多識治亂在人主左右謀議箴切皆合大體上亦自欲用之而不幸有所牽制一不屈節卽坐貶死及秦丞相薨諸常所排擯隨小大收用無遺而少南獨以先卒無爲言者乾道中時宰欲上其事庶幾天子慨然追錄其後卒不果嗚呼少南之所立不少槪見而至此也宰相必用士士必修潔博習以待用治世之常理也而其進退離合若此何也故士有卓然著見而不污其所爲者矣其遂可以爲賢耶其亦有幸不幸耶銘曰古時會通俊良集左臯右夔助引汲忽非其逢牽挽入自行志義以維縶吁嗟少南兮命胡弗長放彼南服兮奄淪亡永終一世兮攺厥藏後如有考兮視銘章

葉君墓志銘

君諱梓字符材池州貴池人父薈有兄早死聚諸子自育之君以爲食將不足始治吳唐田地未久貲過其舊矣君令家不得妄費衣食不得自有衣食受一錢以上必均有餘頒親友乏歲賑貧餓衣食之外不得無業儒者力田各擇所任授之奴客趨事尺寸程約率勞以身不爲過嚴上下相勸行不敢惰廢其後家法成熟賓順雍睦弟楠森同時爲鄕貢進士而楠及進士第他子弟課壠畆省廩窖性行質實無異好惡門內如一人君旣以力佐其父稱善人長者葉氏繇此爲大家裏中無不敬向而君之賢譽滿於池及傍宣歙太平三州皆能記其事蓋知武康縣程九萬狀太常丞徐誼書與君之子之實言於餘者如此余聞聖賢言一身一家至天下皆有爲之之道然自古窮極富貴執世所甚重之權其當施之事多繆亂而失其所以措之至徒喪敗銷鑠而不足紀彼不知爲之之道故也君匹夫奮田間能使方千里內以其家顯是知爲家之道矣不可以無述也君讀書通古今以倫類治家使之服善而成材與致艸木虫鳥爲瑞物者異矣曾祖亶祖茂君卒於淳熈九年七月某日得年五十七十一月某日葬於吳唐娶汪氏袝焉三子之實爲長亦爲貢士之守之安銘曰治生於吳唐歸死於吳唐不媿此土昭厥芳

墓林處士志銘

墓林處士者永嘉何傅字商霖者也死年五十七所居墓林巷城中最深僻處也前二歲餘數過焉艸木稀疎而不榮敗屋才三間悉用故唐書黏之處士潤澤詳整如大人也對客爲淸逺之言其言以有財爲累而以貧賤爲得以卽死爲可足而無憾其憂諸子曰恐不能如我無過其釜爨常空而意气悠然未嘗以微感人人亦忘其爲貧也嘗一日大雪道無行人處士與同巷朱伯魚問余遂登郭公山富覽亭之故基以望江北雪驟甚不已兩袂皆積余不能忍寒飲酒而下處士獨傍城隅度橫彴彷徨折葦之間昬夜乃歸以余所知於處士能不以非義幹其慮而有凍餓自守之樂斯亦士之極致也豈可謂之非賢者歟處士自少攻爲詩竟以成名殆其死也猶課某章未繕而卒男女七人其長者未冠也其幼者尙抱也死之日其友翁忱旣禭斂之又率嘗往來者盡有賻焉始克葬於西山崇明寺旁銘曰古人有言曰天生五材民並用之厚薄不齊非聖莫司惟其不悲以刻於斯

孟夫人墓志銘

夫人姓仲氏揚州人曾祖迪功郎彥明祖贈正奉大夫將之父曰並字彌性左朝請大夫淮東安撫司參議官有俊名紹興中夫人之夫名嵩朝奉郎直袐閣浙西安撫司參議官實少師信安郡王忠厚之次子也以才稱其仕不究於年而夫人旣寡後七年年五十有二以淳熈甲辰二月癸未卒七月丁酉合葬於常州無錫縣富安鄕許峴山五子曰夔宣義郎監秀州華亭縣市舶務曰曾皆已亡曰猷宣義郎新監臨安府樓店務曰導承奉郎新監秀州糴納倉曰翔將仕郎兩孫曰升曰桂孫一女最長適奉議郎通判筠州李大理夫人諱靈湛六歲誦周召南詩通其意識度過人信安王以恭儉律家夫人尢勤苦敬順事夫訓子率用寒素精義擇語類先生長者之法言當家事精宻有斷近智士丈夫所爲也嘗見佛者宗杲重其明悟使從其徒曰無著道人妙惣惣亦以其所知許之未三十卽齋居蔬食除割世欲晝課經梵夜習禪觀指月出之光自諭其性以爲亙古今不能虧也將死子婦等前問細碎盡酬答申衍契入照了幻妄嬉笑如常日亦異於人矣自詩書古文其錄賢婦烈女莫不備閨閫之義嚴死生之際其後世敎微闕𨿽賢公卿大夫皆寄性命於禪佛及力不能守其說則荒憒戀結禪佛者亦笑之況婦人女子而能堅勇精進絕欲輕死宜其以爲奇異希有髙世不倫之行矣若夫人是也使其負如此之性質出於非禪佛之世而以夫專潔從一之操與詩書古文之稱參其賢行豈有髙下之差乎余與猷導遊嘉夫人之義而嘆其不遇故序而銘之銘曰彼欲伊昬彼利伊塵郤滅不存以性爲親剛者能之偉歟夫人昔之稱賢以法成身佩服孔倫圖史是陳世異教差稽徳則均許峴之山水淵木囷終也可湮銘此不泯淳熈丙午正月朔龍泉葉某撰

宣教郎通判平江府姚君墓志銘

余友四明姚君洪卿淳熈十年十一月十三日終於蘇州官舍余哭送其柩出盤門十二月十二日葬鄞縣陽堂鄕延壽寺山孤善長以狀來請銘於是善長七歲而洪卿之死涉四年矣洪卿諱頴曾祖阜左迪功郎祖孚左奉議郎父孝全以承事郎致仕洪卿淳熈五年策進士第一授簽書寧國軍節度判官廳公事召爲袐書省校書郎出添差通判平江府遂卒年三十四洪卿衝澹謹重特有雅量賜第時余與之同謝又同期集事甚久余察洪卿不以喜累志也洪卿之學勤苦兼洽其文精俊詳實然退藏抑損常願出人後旣得盛名尢務審緩不急暴所長所歷之官皆人立欲以其材能自振迅者而洪卿摧斂鋒鋭若不敢有所爲其有所爲惟恐人以爲能也蓋余復與之同官於吳而見其志益明業益習論天下事無不盡而最惓惓於當世所謂善人君子余然後竊嘆國家以科目求士其偶然得之而前輩巨人皆繇此出而洪卿器端識逺益進而未已是其得人矣士之一身與其父母兄弟妻子皆系命於舉選之得失何也以其榮悴異焉故得者莫不自以爲天與之而又自以爲一與者不復奪也今天與洪卿之榮如此而又奪之之峻如此且並其父母兄弟妻子之望皆失之何耶豈天固愛之而固忍之耶是殆有不可得曉者也士之飭身厲行不顯於其時則傳於後而已洪卿旣首進士爲館職矣徒以得年之夭故不大見然猶當文有次官有業行有述而善長皆不能言也豈天之暫顯之而終蔽之耶是又特難曉也嗚呼此余所以記其所知之大意而不使洪卿之遂無傳也洪卿二男曰善長曰某一女曰某夫人王氏今丞相冀國公之子也銘曰不以旣與爲通不以復奪爲窮眾人之榮如埃隨風有孚其躬長短必終昭哉洪卿妥矣幽宮

將仕郎嵇君墓記

君諱居易字俟之家應天府宋城渡江爲上虞人髙祖翰林學士頴拒不獻張堯封文者也曾祖景中將作監主簿祖立贈中奉大夫考諱琬朝請郎知袁州君用袁州恩補將仕郎銓試入等未及進官以淳熈十二年二月十七日卒明年八月二十三日從袁州墓右始寧鄕宋家墺袝焉夫人趙氏余婦之異姓姑也故來求銘余未嘗知君而視君之狀曰事親純孝處已儉約有乃父風無子弟气習喪袁州也毀甚骨立因得風疾以死而已其辭方其事逸其美略使余無所依以爲述也辭之五六反夫人重介其僕謂余婦曰宣教平生辛苦旣無官爵且減年壽一家之恨無復愬矣而塟無埋銘吾他日何以見吾夫於地下汝善請之吾弗得弗止也其詞甚悲環聴者皆悲有淚下者余於是重夫人之欲以文字托其夫也其家庭之傳夫婦之道必有可見者然媿夫終無所依以爲述不能伸夫人所以托其夫之意蓋君之子曰柟曰樗一女尙幼姑記以遺之使待夫柟若樗者長而能考君之行以告將續書矣宣教郎行太學正葉某記

杜君墓志銘

臺州黃巖有善士曰杜君諱椿字大年學以厚其質不爲浮華枝葉之言其行推已以恕人無矯厲嶄絕之事其處家居鄕自以爲我士也凡爲善與義而至於侵越其所守以涉於售譽取名之嫌者皆抑而不敢行故常足其分而已然其久而人自化服蓋其質之不可掩也試於禮部不中當特奏名因謝不出年七十四而死鄕人嘆惜之淳熈十五年八月甲申君卒滿三月二子燁知仁卽葬君於善化鄕親仁裏之樊川而致其壻林鼐之述來請銘燁爲鄕貢進士鼐余友也爲承議郎通判筠州余觀夫世人役於時之好惡而終其身求以狥外之繩墨爲不足以卒喪其所立者多矣如君之安於一丘而能自信獨樂耆老不倦以盡其死是可賢也故稍采其平生之大意而銘之君曾祖明祖誼父舜卿夫人商氏徐氏銘曰君嘗榜其居之堂曰遺安義取龎公豫名其兆以牧之之樊川而自號樊翁死命其子斂用深衣葬用三月曰惟禮之從稼不使枯兮廩則不丰遊於樊兮合族宗君最老而命歌兮和者幼童嗚呼爾後之人兮無墜此風

媛女瘞銘

媛女始生能誰認俄病癇不省憶四年而夭將絕忽左右顧應答累累長愾淚下與其母訣餘多險艱垂四十矣初有二女連歲皆失之故與髙氏頗自傷又傷媛之難成也蓋媛以淳熈十四年七月二十八日死明日瘞錢塘門外寶勝寺後龍泉葉某記

陳君墓志銘

平陽陳巖字仲石自其成童智之所開師友問學而巳年進志立識通性明服所知於家而宗族慕焉信所行於裏而鄕黨賓焉意愈髙力愈下督責其身不使一日縱於慢遊也奉持其心不使一思慮雜於邪妄也訓於經講於禮者必欲周於事逹於物不計事之異同時之先後也其可見者若此嗚呼巖也父之巨子弟之任兄師之傳人出而從宦國之修士也夫如木升而爲材可掄如玉琢而爲器可繅藉也夫不幸年三十有五淳熈十五年十二月四日卒明年三月葬於安仁其弟崇致其父及師之請曰願有銘夫悲哀其志意之不及於成就此師友之所以爲君痛也道喪久矣士不修其實職而皆以必用爲貴偶不獲用爲憾志意之卓祗重累焉三代之時道嘗行矣彼家淑其道人有其善孰從而盡用之然則壽夭一也用捨一也君子自得以正其命宜有人之所不及知者銘曰卹爾婦撫爾子父母之力止矣止而弗止斯石紀之

朝散大夫主管建寧府武夷山衝佑觀周先生墓志銘

先生姓周氏諱淳中字仲古及進士第乞監潭州南嶽廟敎授全州以心喪去又教授廣徳軍廣徳之學自錢公輔洪興祖先生增制學宮教以義利先後人用知勸滿秩有咨其賢者共爲薦攺官知臺州寧海縣富人子育於伯父後乃愬父與貲不平傅獄累歲矣先生使並處一室爲言鞠養舊恩可念也因相泣不復愬知州索民久欠甚急先生爭不可又以故乞監嶽廟去朝廷將用之先生辭焉爲主管淮西安撫司機宜文字帥欲奏邊狀必請先生乃具還授茶陵軍使茶陵闕逺故求之已而遂乞主管臺州崇道觀成都府玉局觀授淮東安撫司參議官當上又乞主管建寧府武夷山衝佑觀淳熈十六年五月已未卒積年六十八階至朝散大夫先生溫州瑞安縣人居三港鎭之西初買廢山躬執鋤鐮燒地種木稍鑿平爲宅旣久則大竹長杉回合蔽虧綺嵐紺池煥霍房戶先生出仕之日少退休之曰多常終歲閉門花香鳥鳴暢然怡適不問外事間從市上負販錯雜見者驚異謂爲古人先生與人盡恭能推善遜彊不使人以其薄仕進爲出巳上故行髙而人不忌著文集十卷春秋說約六卷曰昌齡者曾王父也曰贈宣教惟良者王父也曰大宗正丞贈中大夫之翰者皇考也娶林氏將作少監待問之女封宜人有四男子﹤木畟﹥迪功郎新福州永福縣主簿橚未命枬先卒枋太學進士兩壻曰劉用晦林必大孫男三人燾烈熈孫女二人九月壬申﹤木畟﹥等葬先生於來暮鄕龜巖大宗正丞以節廉重人恨其不得爲諫官禦史先生仍祈退逺利詭世無悔迄再不顯銘曰凡仕之初豈異乎民超卑跨尊奴使厥神又於其間突兀輪囷智不能周並傷乃身取物之殘盻睨嚬呻勤拾涕洟味其芳辛吁嗟先生退以自珍冗不希榮屈不望伸有來招之亦莫汝狥不以爲髙所永者仁異彼區區計伐稱勲如編羣羽附諸堅瑉我述斯銘無墮後聞

太碩人臧氏墓志銘

贈朝散大夫丘君諱經字子常之夫人曰臧氏淳熈十四年七月二日卒年八十七時夫人之子崇以朝請大夫直龍圖閣爲兩浙轉運副使上特厚賻賜之十五年三月六日遂葬夫人於江陰城東敔山始大夫葬城西四十餘年矣弗果合夫人及大夫皆江陰人也大夫質厚而遜有冒奪其田者大夫知直在已恥以訟自言因推與之紹興行經界法遽民尢憚役大夫貲不當募嘆曰吾何敢鉤及鄰比以重難委人耶卒黙受役費幾盡其產其仁不忍挍如此大夫終諸子皆幼夫人悉罷廢故所治生事獨郭外田數十畆曰耕此教若曹耳𨿽甚貧而能儲乏積少以供賓祭待問遺人不疑其力之不逮也察士之材否使其子擇而後從夜必令執書從旁曰我婦人也不能知書之義觀其玩誦反復淸切不寐者深於學之驗也道裏中某子某弟成壞近事曰此我所知也又逆論其逺者數爲危語以動切之曰我寡而爾貧使但爲中人弗能振也其後龍圖中甲科仕歷內外矣夫人每告以上拔擢太過宜自警厲之意及龍圖治行暴當世赫然爲名能臣其所平處欲周盡情僞時有縱恕必使人樂其明安其政者無不孜孜言之也天下髙龍圖之名而未知夫人訓之勤也夫人旣晚獲榮養封秩龍圖又請移婦吳氏所得恩及慶太上皇帝太上皇后萬壽累至太碩人所迎置皆繁會地極燕遊滋味之適然夫人常不以爲幸間獨掩涕忽忽傷大夫之不及見而已𨿽篤老猶自縫緝衣獘不肯更有積輒散之曰豈無財之罪耶三子長早卒曰軾亦先卒季龍圖也二女適湯季行湯大成孫曰壽儁修職郎新嚴州司戶參軍壽嗣壽邁壽倩壽昌壽嘏孫壻曰丁圻盧鵬南呂鼎從事郎新溫州軍事推官趙師端余未行曾孫二男一女夫昔之履約蹈難奮其名節已而門戶盛大子孫昌衍迄爲世家者無不稱其母之賢也夫人始寡居尢薄而守義益篤其子賴以成名是宜書矣而大夫尙徳無競歿久而善愈報可不並序見之亦以慰龍圖君之哀思銘曰嫠適其遇貧非其懼其義不毀有子以裕命秩厚之年壽久之其究不畱銘勿朽之

葉君墓志銘

君諱權字符立生五十九年淳熈十四年十月庚寅卒明年二月甲申葬其縣長壽鄕淸名山原上君兄梓之墓余所銘也家世鄕裏故弗詳焉君三世二百人四十餘室不別盤案而飰百年矣君爲是諏其兄先一門之有無爲一身責非求富也及其盡力而無私用天道地利而不巧故不惟自足又得稍溢其餘借捐鄰近之窮羸君之致富非有術也然後規處其祭喪婚嫁使有經用分其子弟使有常職使不傲不愚共家之業而皆達於學義則君之於旣富可謂能有禮且有文矣此君之所以助成其兄而嗣守其法者也天下之家無必貧無必富富人之所願也然而仁者不必爲爲者不必仁自古而然未嘗合也君之事必爲而成矣成則難持大則難守惟志明者易遵而法簡者不可變也使君之志而其弟若子孫皆自克其賢以如君而君之法不待如君者皆可以行之也則葉氏之世常傳而其宗常一也豈有旣哉始君之兄死請余銘其墓今君死復以請余不能知君兄弟而重銘之不辭所以勸天下之爲家者也君娶舒氏三子之章之彥之奇女歸髙椿年之彥毀容深墨非乞銘之言不出余固愛之矣又聞其二子皆進於善而能不止也然則君可知巳銘曰義而聚毋撓仁而富必效厥銘勿表納彼窖

厲君墓志銘

東陽厲詳自余居永嘉及吳也東西數百里來學歲時不歸同席畏其專余間問詳豈有兄弟任事者耶曰無兄弟大人之誨詳曰學惟逺而聞無狹師惟久而業弗遁不淑其身不止故詳之歸不敢爾余悚然知厲君有過其家者爲餘言君不廣門巷不大屋宅不營子利僅足而已言簡而志嗇退已而進物桑菓蔬藥之列不亂蓋知自守者也余於是願識君淳熈十二年八月某日君年四十八無甚疾而卒詳跣哭沿震澤絕浙江以斂十四年某月某日旣葬使告余曰先生將何以相之餘重媿夫累詳而不及視君之訣也且又知君願識君未果而君死也與之銘曰厲顯唐世都督禦史灌頂中興故存其址君名邦俊元明繄字考及祖曾不逮於仕配惟吳氏壻也盧輔幼女許嫁樂淸夏魯君鬰所能諱爲世知續功於儒一子是貽懷徳其鄕逍遙之原匪往者辭彼來者言

翰林醫痊王君墓志銘

王君紹興乾道間名醫法應得銘初君之子大受以銘示余寧武軍承宣使張掄之文也大受言先求於知樞宻院黃公洽公謝曰張侯文髙卒使銘之公簡固在爾余嘉黃公能遜又極愛張筆大受拜曰願攺石以屬君余駭弗敢答而罷然自是大受見輒有請輙弗敢答而上卽位之元年餘參議於荊距讀銘之歲八年荊去吳郡四千里友朋之問累月不至大受數寄余書必言攺銘事又曰吾弟素彊無病一夕中寒死人生危脆難保而亡父未銘八年之期寧屢合耶余重惻然悲之嗚呼捨貴而用賤置巧而命拙大受豈有利於其間哉君諱克明字彥昭饒州樂平人生乏乳以粥餌活遂得脾胃疾長益甚醫以爲不可治君怒因自讀難經素問用意處藥宿病盡瘳始以其術行遊江淮入蘇湖最後家烏鎭常數百千里赴人之急賢卿大夫皆自屈與遊鍼灸尢精診脈有難知者必沈思得其要然後與藥則無不驗矣未嘗多用藥病𨿽數證亦才下一藥曰此病之本也本除而余病去矣亦有不與藥者要以某日當自愈有以爲非藥之過者過在某事當隨其事以治之凡此類醫自好者之所操惟君能必讎其言夫書醫以多愈疾爲奇而君本豪偉通古今喜气節大受讀書能文又以其先大家多衣冠顯人特君發憤於庸醫爲之耳頗微其事故今所記者僅數事至其治療之曲折又不能詳爲可惜也魏安行妻風痿十年不起牀君施鍼而步履復初廬守王安道中風噤不語旬日他醫莫知爲君曰此非湯劑之所及也令熾炭燒地灑藥輿安道其上藥气燻蒸須臾而蘇北使黑鹿谷過姑蘇館病傷寒垂死部使者請君治之二日愈後從徐度聘北黑鹿谷適爲先排使待君親甚君莫測也至趙州馬逸傷足墜石橋下谷奏其主以已之車乘之北方繇是知君名從張子蓋救海州戰士大疫全活幾萬人子蓋上其功君曰吾非有戰功也辭不受王炎宣撫四川辟君君意有不樂謁疾竟去炎怒劾君避事坐貶秩又從呂正已使北其接伴忽被危疾服君藥有間厚爲謝君不肯以狀還國信所丹陽蘇著行金告君疾君始納之疾愈卒歸其金然則不專用是易衣食明矣始君以試中禮部累其官至額內翰林醫痊賜金紫贈父實爲秉義郎母張氏封太孺人淳熈五年六月卒年六十七其明年五月夫人聞人氏亦卒聞人秀州嘉興人有幹局事姑甚孝君好俠尙義不問有無而能治生教子繕園池屋宅以爲富者聞人力也是年八月壬寅子大中大受大春大雅大異合葬君與聞人於湖州烏程縣永新鄕義安裏平山女嫁孔聞詩幼未行孫男二女二餘旣次君事而未銘也紹熈二年去荊過吳大受謂余卜攺葬矣曰某州縣某山某年日月下大受又曰吾媿不知父之學近從人得一事焉胡秉彛之配病內祕腹脹痛號呼宛轉旬餘父往視之其家飰親客旣集父謂胡曰吾使恭人疾愈而與於會可乎以半硫圓碾生薑調乳香下之俄起對客如平常銘曰古之聖智先知疾苦艸木雜使陰陽參禦物無非藥待我而愈其言尙存有方與數後之用者視薪失斧持平不效出奇則誤天疢王君因書自悟以身爲節意成尺度遇病必除莫名其故豈此獨能彼有弗慮憤傷末流以疏掩嫮余友戴肖望嘗得醫於君每言其切脈用藥非今人之所能預也惜余不及見其人而但銘其墓爾龍泉葉某撰

郭府君墓志銘

紹熈二年八月十日東陽郭江攺葬父於孝順鄕羅靑阡來言曰吾父兄殆不知君君宜知吾父兄葬得君銘乎君姓郭氏諱良臣字徳鄰婺州東陽人自曾祖感祖招父知常富其裏中至君兄弟皆士人猶故不得宦逹然貲分而能不衰故郭氏日大繇君起昔周張二程考古聖賢微義逹於人心以求學術之要世以其非箋傳舊本有信有不信百年之間更盛衰者再三焉乾道五六年始復大振講說者被閩浙蔽江湖士爭出山谷棄家巷賃館貸食庶幾聞之君二子澄江幼有異質君憐其弱不得逺去爲作好屋甘飰招裏中或他郡年與澄相長少者同處聘請知其說者爲之師又嘗使澄出從大師歸而與其師學澄靜而敏所論質皆能記憶所舉發皆能推見所得非一師爲之師者多自以爲不及也澄猶執弟子禮恭甚與澄同學者𨿽得科第去猶故咨澄於是君晝夜勞苦治生盡以其餘付澄爲四方師友費後數年而君年五十二以卒澄甫免君喪亦死死時年三十耳嗚呼君不獲盡壽以厚澄澄夭於年而不極其學斯命也志則不可掩矣其後一二大師皆相繼死欲學者不知所綂壹世又或以爲諱昔之羣萃者散亡後生求所向者莫與之適此余自涉事至今目所覩也學實而已實善其身實儀其家移以事君實致其義古今共之不可攺也豈私好者能慕之私惡者能諱之哉謂其興隆有所歆艷謂其衰壞有所簡薄蓋皆過矣余傷學術之變感君與澄之志故因江之請而敍之問江舊學之廬在乎曰池深而木寒食於學之田曰歲別其租以待察江之言皆飽練世故而不回撓是足以繼其父兄矣則君之所恃以不朽者何獨銘也君娶曹氏又娶楊氏五子長卽澄也次江沔早卒漢恢女嫁朝散大夫湖南運判張商卿承議郎淮西江東總領司幹辦公事何庶修職郎建康府溧水縣主簿魏挺修職郎王驎孫男八人女二人銘曰學術之變重事也系於君墓使後來者有考焉故君之他善眾矣皆略弗著

郭處士墓志銘

君姓郭氏諱良顯字徳揚婺州東陽人曾祖感祖招父知常郭氏之著於東陽久矣自浙以東數大家者先郭氏郭氏未有爵位財不逾人而得爲大家何也東陽舊俗以气力爲雄帯刀束棍裹行道上失意輒相讎殺庭訟視勝者歌舞賀之爾郭氏美其家用儒學又知世所尊貴學之上者其有原本善士千里外禮致托以子弟不專請鄕州先生也嫁女取一時名人飾遣具從夫子所向不以族姓當對分毫揀擇爲近暱恩愛也人急難求假必隨其力以應未嘗控避遊士過其家意無不自滿去而得路絕不復通𨿽其壻與客多貴亦弗輕以事委也其敬賢知義有恥抜爲髙明不見卑陋自君三世至君兄弟十餘人各有門戶略皆如此宜其𨿽不富未仕而望最著於浙東有以也君尢篤厚質直學知古事陳說世變持家大約遵用父祖繩墨又自力其細小者親有孤女不能行爲擇所歸餓者與食病者與藥死者棺殮閭裏纎悉一本惠利其卒小人自以失所依倚多痛惜之蓋君於爲善離其性未逺心力所至不但馳走於人所知者而已君紹熈元年年五十四死二年九月十五日葬髙塘周寅塢娶葉氏先卒三子湜洵溪女嫁修職郎前太平州教授葉挺從事郎前贑州司戶孫礿文林郎湖州烏程縣丞葉知幾迪功郎新嚴州分水縣尉史彌悆孫男六人女二人將葬溪以校書郎石君應之書來請銘曰願無沒其所長因具載郭氏事云今溪之羣從又數十人矣其相先以義相競以善流風成而意好熟孝慈友悌之行內合博聞恂逹之譽外昭然則郭氏之大未已也豈必合門而處同釜而食然後爲善也銘曰大能用其家之律細能踐其身之仁允也郭君弗疚於聞

水心集卷十四宋葉適撰

墓志銘

安人張氏墓志銘

余在太學與國子博士兪君烈爲僚博士資厚而文發和而剛余慕而交之久矣他日博士以書抵余視其緘題有異於常讀之云云則以母張夫人之狀來曰願有銘嗚呼吾知博士之賢而不知夫人教之至是夫博士不自言幾沒夫人之美是吾過已旣發弔使且哭則與爲銘夫人臨安人曽祖景初祖鉞父浹與博士之父承事郎寛居同縣爲姻家博士大父以儒術起律家齊整鄕裏敬重夫人張氏愛女也父母卜所宜歸以女承事夫人識過於材習見舅氏專以學行成名承事業已知家事兩叔尙毀齒未畢夫人則旦旦洗面束髮衿紳之趣使尙學博士生而能言夫人自教誦蒙求孝經晝出從先生夜歸就膏火親課其勤惰率雞鳴乃得睡旣長立猶然博士後試禮部爲天下第一有爵於朝封夫人至安人兪氏之門光顯矣以狀考之夫人能順舅之嚴敬姑之親以義丰家合其孝慈所謂婦人之常徳也獨於貴學若嗜欲終篤而子爲時聞人則識過於材所謂非婦人之常者玆其驗歟博士嘗宦不得意且外補懼爲夫人憂夫人時已病手足不良耳目聰明謂博士曰吾所以望汝何必今日博士因請以崇道觀祿歸養嗟乎夫人之教博士豈科第而已蓋又有名節之訓焉夫人紹熈二年九月十五卒年七十五生三子璨將仕郎先卒次博士承務郎主管臺州崇道觀次珙女適將仕郎王庭實髙健進士戴思恭王伯容十二月二十二日葬下洪山從其舅焉銘曰孰不有子荷其榮祿夫人之荷夫人之告詔彼來者自作自成怠實望虛其尙斯銘

髙夫人墓志銘

夫人翁氏葬某將爲銘已復自疑曰古之婦人徳善以位登功烈因事顯書傳所載固瑰異俊哲非凡女子也屏捆內常事細行宜不足錄今之銘婦女大抵依放之云爾外或至親褒敍而已詞無抑揚則於銘尢難是夫人之美無以傳信於後矣自余爲髙氏壻頗得聞外舍事始在京師名南宅者宣仁後家也王侯貴盛冠天下逃亂轉客畱居永嘉外舅幼鞠其祖袍笏外無分焉夫人已歸則廢宇頹然外舅尉郢上夫人逺不能至獨與兩女閉門課紡績自給繇外舅言宣仁後則曰曽老姑而自渡江未有特錄髙氏者其仕與寒士等惟門戶調度異甚以貧故幾不立夫人智能通南北之俗自文繡工巧下至炊爨煩辱皆身親之豫算有無乃具衣食外人所有不立毫分冀幸意饋與自巳出惟恐人不我愜也毎族裏間計較家事極爲退懦卑約示若無有人或頗忽易逮其一旦設張丰大出人望外數等人皆驚不意以爲何術能然直以爲勉彊然爾至其久無不然以此終其身蓋夫人知自力不望人挽合爲規曲折爲矩變化爲度量世俗所謂生事家計皆絕不營要以僅足而止所以相夫子之貧而不廢禮成夫子之廉而不失義而已矣用是後家舊事能歲時舉行不廢自魯王及宣仁後親昆弟下咸寧郡王祕閣修撰榮緒華宗中更墜落以一綫引千鈞喬木之萌生復見徑尺夫人之助也始髙氏旣歸余余號尢貧髙氏之能勻厚培薄均足內外使余尙自立於閭巷者皆用夫人教餘年益晚髮禿齒闕沿漢浮江棲棲羇旅惟不足於養是謀獨夫人察而憐之非特以壻故愛也今夫人不幸不老於壽以死豈惟髙氏之不弔蓋余命之窮也已夫人前數年逆知將終首飾履緣無不豫備去歲餘來蘄陽夫人送髙氏至江濵有訣別語蓋知其不再見也悲夫夫人溫州永嘉人歸外舅今爲朝請郎主管臺州崇道觀夫人封安人子不愚不息兩女其幼嫁修職郎建昌軍教授包履常夫人紹熈三年三月某日卒年五十八十一月某日葬永嘉護國寺山嗚呼余銘夫人不敢依仿古事不用褒敍常禮其實如此也未知可傳信於後否銘曰崛微以興賴齊倫累貴而衰甚難嬪夫人摯剛又淑均量已所能自苦辛內爲儉卑外舒陳扶危出泰全舊門人或不足已余分教成厥女掀我貧卓哉詩書彰懿勲敍銘其實刋幽碈

徐徳操墓志銘

公姓徐氏諱定字徳操泉州晉江人曽祖宂祖逢父澤贈朝議大夫朝議少孤母劉夫人挈之從呂氏因以所從爲姓五十年公不知其徐氏子也朝議且死以告曰卽有立毋忘吾宗公憤泣終喪與二弟來行在約不取科名勿止及公仕爲宣教郎而二弟皆擢進士第矣始以其本末自言復姓徐氏公解褐授秀州崇徳縣尉母長不行歷處州吉州教授知邵武軍邵武縣幹辦福建路轉運司公事通判太平州知潮州還奏事謁病主管式夷山衝佑觀紹熈二年九月丙戌卒年七十四官朝散大夫在邵武危與守爭辧數軋其不義幾得罪在太平之歲實淳熈八年火星犯南斗公以歷占之曰此歲饑而民流當自南而趨北也郡扼江淮之衝可不備乎始未信流民果大至當塗采石之間疊餓駢疫暴露洶洶守不知所爲盡以委公公設次臥起造屋數百行食散藥須舟不時濟者皆歸焉畢渡不失一人宣州妖民胡木匠居麻姑山誘聚數千人守適罷去兩通判爭攝事不協事莫理盜乘間將犯城縛巡檢一人貫其耳以徇人情恐懼轉運使命公攝宣州公單車馳入境令曰汝等粥糜苦不飽謾相從爾非爲亂也能自首者無罪與之粟眾咸從令胡木匠以半夜望西北有靑雲起唶謂其徒曰吉人之祥哉城不可冀也已而卒敗胡木匠亦幻以逃不獲潮之土豪吳亮者當沈師寇汀洲官軍合閩廣之人不能捕亮實誘以出有司抑其賞不奏公爲之嘆息看待過意月與飱錢甚多會汀贑山冦復動稍稍及潮公議討之賊聞之曰是官能用吳亮者柰何因相與散去公安重儉節不以詞色娛人不以意气憑物學博而要文約而費居閒教授學者至數百依經訓而言無心通臆暢之說仕宦平進不求出常調據法義以治無刑名貨利之功有所慘怛若已好樂不可銷釋有所執論發於堅毅不可悅奪也公旣有以自守不媚於世世亦無能用公者𨿽然世之操縱方圓雕琢技能梳櫛繳繞以赴繩墨磨錯椎鈍以就鋒鋭死往生來不能絕也使其有益於道之治亂而貶性勞力以爲之猶曰可耳均之無益而彼富貴之幾何終磨滅以盡則與其毀闕而進不如成全而退動而得於人之多不如靜而失於已之少也公其知之矣宜人鮑氏永嘉人也故公宅永嘉四子瑒迪功郎汀州司戶早卒璣當受公致仕恩瑄賀今皇帝卽位補將仕郎進士陳度迪功郎徽州黟縣尉張炳進士萬與權三女子之壻也紹熈四年正月壬申葬公孝義鄕何奧村諸子使瑄來請銘余聞公在家時惟以朔望日謁郡守他官府曠歲不到殊不識其處參坐語未嘗及公事也今瑒等所論敍信篤固終始不懈其徳矣可無銘銘曰不耗其內以盈其外不虧其性以益其命尙不厚其生豈其死而榮烏乎徐公此其稱

忠翊郎致仕蔡君墓志銘

故封忠翊郎蔡君諱待時字符晦魁磊喜大節𨿽不得仕而家世豪族髙曽在堂闔門骨肉百餘君尙未壯所以事上接下已能無一不意滿叔以居屋狹房戶多議欲分異君泣請曰某幼孤所賴惟叔爾願終以事父者事叔叔曰隘不可容也君感涕累月不忍田貨更推遜迄不立劵要治家剛明先賦輸平買賣多與少奪旬爲族人具酒食畢會君手潔樽易酎摘舉其行事以勸曰某善於某也繇是人有所爲畏君聞之環白山數里暴力銷耎負販有實直惜乎君之所施者小也余與君之子鎬善毎器鎬之爲鎬極謝不敢當間爲餘言其詳曰非我之能吾父實教之鎬初爲武學諭適有執政與父舊故鄕人以賀父父笑不應戒鎬曰汝謹自守無以利滅命也鎬果逐去則曰我固知當如是也比復召而劾鎬者方陪國柄鎬將避不赴父怒曰天子呼汝不以大臣爲嫌汝不誓死報上恩而暇自嫌耶鎬之接伴金使也父問曰汝行於國大事何所得鎬曰築瓦梁堰全修楚州城皆不便而又私計非使指疑未奏父曰傳不云皇皇者華臣獲五善乎何得言非使指也急奏之鎬迫面對五夜漏將上屬槁不能脫請俟送伴回父曰使命事闗國信有不如意國北門可復入耶自秉燭趣鎬寫札子已乃睡後鎬以上奬諭告父嘆曰臣子之與君父其義一也所知不隱我餘年豈待汝祿活期汝者名節爾鎬又曰子一日嘗過我父自屏窺之曰此可與友也汝善親之吾去汝歸耳且父憐我旣仕不應治生業特以歲入之餘使弟鍾爲我權之頗益買田以私我故我之所以能安於僻愚不慕勢利者我父旣不以養已者責我而又寛我兒女猥眾之憂故也嗚呼鎬誠篤厚者然不曰毎事當推美於父余亦信鎬之言不欺蓋其父子皆一時奇士矣君年六十四以淳熈十六年九月二十一日卒十二月十一日葬馴雉鄕奧山與弟待用愛友遺命同穴異壙云娶於氏封宜人子鎬忠翊郎武學博士次鍾次棨武學上捨生早卒六女得嫁者四壻鄭溥戴龜朋朱某張籌也始鎬爲君求余志其墓余許之未及而鎬卒余念鎬父子並死大則爲國失士也小則其鄕無任也豈獨一家之禍哉旣銘博士又以銘君其詞曰觀其宗族之際觀其鄕黨之際觀其父子之際

忠翊郎武學博士蔡君墓志銘

君姓蔡氏諱鎬字正之初入武學以信義稱兩學生不幸死輒請君屬其後事試屢入優等惡逼同試者以疾避不試司業髙之上其行及賜第上識其名曰此戴幾先所薦耶顧宰相別與好官君無所求以格授鹽城尉詔特用君爲武學諭未幾自乞從軍上難之曰三衙豈可以階級待學官不兪君以法裁諸生諸生多不悅言事者用爲君罪劾去樞宻院召君稟議欲使賀金正旦君聞之故逾期行差馬軍行司計議官金賀正旦來遂以君館伴當宴紫宸殿上患腹暴下將就驛賜之金使辭請俟上有間故事館伴非上旨不過金使位上令君過位諭金使金使固辭詔攺宴爲茶酒而已中官甘弁與掌儀謀並免茶酒復使君過位君以非上旨趣至再三不行弁怒譛於上君請待罪上意解卒賜茶酒而罷復爲武學諭遷博士充接送伴使時議築瓦梁堰浸地三州方四百里曰可爲邊險調役煩拏君歸奏其不便曰是棄淮西山外四州與盱眙也滁河兩旁桑稻滿野家計成子孫長矣又可魚乎且水沒楚州城坍損坼裂甕肚低坐旣皆有定處隨宜修補州郡常事爾今欲盡剗舊土重築新城費宜數百萬緡縱陛下不惜錢使軍士剗平復疊捨一易造兩難懼有他變上悟爲量修城罷築堰君念去親久求歸甚力執政惜之畱爲賀金國正旦使丁父憂服喪垂畢卽召命未至以疾卒年四十九君性安於善質局方整剛塞重厚畏利欲如痛切義理所集趨前就之自事君父從友執待妻子馭下使人臨財當事余黙考之無一不合使之治民必爲仁牧使之治軍必爲良將君業墮武舉用之有限若使爲士大夫亦莫量其所至也壽皇聖帝進天下以知兵故尢重武親教騎射程其力用武士有一長必演而出之有司探上意故君爲學生而已薦君當是時不狃狎便順張皇呼吸漧沒速化而能以實利害誠行已應其上如君者一二耳會約和堅定無他警急所謂疆圉大事不過專對宴賄之間故君之可傳載者止於如此夫以可致之材遭不好之時與時之好𨿽勤而已之材不及是不足云已若材與時好合矣其不須暇而奪之者獨年也𨿽然在君之正其行如何爾年又足云乎哉始君十四世祖午傳爲晉蔡謨之後自婺州來居黃巖白山遂爲臺州人曾祖產祖元之父待時皆不仕待時以君故封忠翊郎君病革自書凡數千言其詞多咎已過教子弟以忠信孝悌而已且曰無求仕宦蓋不以年不足用不盡爲其身惜也夫人鄭氏子曰淑曰滂曰澤曰湛曰濟女四人未嫁淑走愬余於濡須相見北闗門外久雪始融泥潦尺餘拜且哭曰先人臨絕以再世墓銘托夫子今卜以某年月日葬某所非得子文不掩也余義知君於其弔也遽不及誄因爲長言系諸銘銘曰人謂君學孫吳以發身兮乃能好詩禮而恂恂曰是可載以爵祿兮不耀武而懷文不盡年可戚嗟兮儻耋耄渠不爲之歡欣夫使人願其通而悲其短兮豈不足以爲賢孰知君之賢兮在明大義於君親約規矩繩墨以自嚴兮不決驟而橫陳挺球玉之純美兮就巧琢而齊均驥之徳實良兮非行王路而後服馴木受地之正命兮枝葉華實皆成熟而蔚彬聽天令以生死兮辧異端而脫幽淪相靈芝與醴泉兮固突出而無因其偶然而瑞世兮亦或終閟而不伸嗟君之自知兮不如我之知爲深伐石矢銘兮詞不嗚嗚而愔愔何必貽後之人兮君乎我歆

陳彥羣墓志銘

彥羣名季雅永嘉人姓陳氏質靈气邁隨聞而思遇見能述自髙其材不樂師授時諸儒方爲制度新學抄記周官左氏漢唐官民兵財所以沿革不同者籌算手畫旁采眾史轉相考摩其說膏液潤美以爲何但捷取科目實能附之世用古人之治可復致也至其它察性命以潔矩奮豪傑以特興亦多微妙奇偉非頴秀士親承其旨趣固莫能通君間獨詣學堂闊視長揖與其先生弟子交論無所降人亦未之然也異日州將薦君髙等讀其書遒熟如素講往往加以新意出人上始大嘆駭遂中進士第又中教官爲隆興府教授未久再遭憂差潭州教授未得上君益閉門盡抽古今文字且誦且索寢食失期度務爲周覽徧學鉤得其要累眾所能連類敷繹並集已長然人視君貌益衝然接對言語退就平實幾可親近然後皆喜曰彥羣能下人矣君得足腫疾煩痛自出請醫醫云寒濕所爲也用附子七物湯飲加憒悶呼曰吾何以不得食冷菓子耶家人信醫言禁不與無幾何死年四十五夫天之賦予於君也瑰絕而不倫君之貴尊其身也刻苦以求成浪波急疾髙或滅嶠逺浮數國而渟於深淵必將有以用之也而竟若此何耶曽祖士眞祖壽父裕夫人劉氏劉之翁名仲光字茂實長者名士異待君不用子壻禮君無所成而歿歿且無子以兄之子謙僧爲後茂實夫婦哭極哀後二年紹熙四年七月壬午葬君於吹臺鄕白泉山師姑井而謂余曰子非其同年進士乎銘非子曷宜銘曰有巨木兮自寸艸起行柯布葉翳空未已不畏斧斤規就棟梁俛首梓人伊木之殃須其全材剝落盡悴老幹獨存逺者千歲物生匪易其成孔艱天乎彥羣往卽玆山

姜安禮墓志銘

姜君諱處恭字安禮淄州長山人六世祖昭範名能治春秋昭範之弟遵仕至樞宻副使君曽祖朝奉大夫筠避亂於臺州臨海祖仲思朝散郎簽書南康軍判官攝軍事討李成墜馬卒父諶從政郎至君來秀州嘉興始居之自大夫入南相繼官不進君九歲而孤家尢貧大母父母皆散死他州不能葬而朝散旅於都昌佛寺四十餘年矣君營衣食治墳墓收拾諸櫬見星出入其走都昌柩故廡殯後爲僧堂也老僧以告君掘地數丈得之題志尙新歸從左蠡小孤遇暴風繂斷櫓折舟幾覆然後得聚葬於武康上伯巖山君曰吾可以死乎旣而頗買田治屋不至富厚亦稍賙族窮援人於乏如有餘者君𨿽不以科舉自逹至於懲渡江凋落之後奮寒士單薄之習積無至有以立家室教二子輝郜進士女適濟南呂蒙有孫男女五人婚對及時門戶新成課其力致之難過於場屋偶然成事者逺矣余往來秀州十年間聞君名又識輝於太學欲見君不果輝將對集英策余疑之曰子色間靑黒何祥也君素有足疾加劇卒年五十九葬朝散從政墓西百步夫人龔氏贈諫議大夫夬家也已葬輝錄君詩百餘首示余求銘余讀之曰君詩淸壯抑揚而不刻削以反今人之律樂稱人善而志意獨到蓋得古人之意可銘已銘曰紹熈四年二月十八君死是年四月二十八日君葬嗚呼其詩則傳尙不亡哉

楊夫人墓表

楊氏婺州武義人嫁東平鞏法鞏君死夫人年二十六子長曰丰三歲幼嶸也始生鞏氏畏兵南徙以貧教授不自業人謂夫人當柰何夫人曰吾義寡鞏氏矣復何顧二子稍長盡賣房中物買小宅爲娶婦立家室時婺有大儒呂公夫人告二子曰爾學不成無庸歸也二子或經年不得見夫人旣而先後登進士第皆爲時所知丰尢有文名夫人卒年六十八丰爲從事郎幹辦江東提刑司公事嶸爲奉義郎知徽州歙縣事孫男四人女七人紹熈五年十一月九日葬長壽鄕大慈寺東塢與其夫之域相望云余毎記義烏何懋恭言鞏氏之子丰弱冠爾論周秦以前事語言如冰玉不可塵垢也然欲其少自屈嘗勸之曰子三歲而孤太夫人不行以俟子子亦從科舉乎於時余尙未識丰而知有夫人矣去年冬丰墨衰絰旅於江下民捨甚久余間往唁之問所以來丰泣曰吾謀葬吾母冢上之表子爲則宜余曰無學術之傳無文字之教而分義自明者婦人之大徳也故能左右教子而家道成世或爛焉華藻欲如闗雎鵲巢則先之矣夫人未三十喪其夫不嫁終身訓二子使有立鞏氏再振於東南繇夫人啟之也里巷之女子能爲夫人所爲則微可使興辱可使榮而死生之道不媿矣紹熈五年閏十月日朝請郎守國子司業兼實錄院撿討官龍泉葉某述

張令人墓志銘

夫人諱幼昭字景惠姓張氏溫州永嘉人歸陳氏爲中書舍人傅良之妻夫人父兄皆儒先生自幼陶染詩禮間事絕異於他女其夫有學行文詞經世之業逺近宗從登門請義通日夜歷寒暑室內常無坐處夫人獨挾一婢治爨貧甚糴米市薪行飯分茗皆令得潔饌有無未嘗使夫聞之新有田五畝夫之伯氏鰥也將繼室而不得具禮夫人曰鬻此田耳後夫宦頗遂不至乏稍經營兄姉及他親友或一日直取數十百萬錢夫人喜曰士方窮時欲有施與云云爲大言耳今而得酬豈非幸耶過洞庭管押者忽告曰某所行李有盜家人皇駭夫人笑曰卽如是所失不過財物若貧卽不失矣夫仕上皇力諌不聽乞致其仕下殿卽行新天子嗣統急召使至俄復罷往來業業數月夫人率男女歡笑相隨曰以爲髙則余不安以爲罪當逐則宜爾不信方術不崇釋老不畏巫鬼凡其夫所欲向意行不曲折仿古不循俗夫人一切順承曰不如是是吾不能從其夫然而毎曰以子之疎且易欲以其求知於天者使人亦知之乎宜謗之眾也與夫閱士久士之品儔髙下皆能言之夫所與遊夫人則亦與其偶相視遇如娣姒憂樂皆同焉婦人之可賢有以文慧有以縶能淑均不妬宜其家室而已至於儒者之意散闊而不續髙逺而難攀自篤信力學之士隨其分量所得毫釐有間苟不盡知趨捨異塗輒相疵病乃能習見於房瑣安行於捆闥塤篪應和如出一人窮達毀譽有以皆樂則夫人之賢加於世之賢也夫人愛其弟特甚弟死久諱不告過時而後哭之慟絕遂得疾慶元元年八月二十二日且午曰伯伯何在吾今死不可不與別薄暮伯氏至夫人曰新婦歸矣夫撫之曰得無記疇昔所得於論語孟子乎頷之再三而瞑年五十封令人子師轍迪功郎福州羅源縣主簿師朴承務郎女阿鬒適潘子順阿晦適將仕郎薛師雍阿季阿福許嫁太學上捨生林子燕將仕郎徐衝二未嫁卒慶元某年月日葬於某夫以書來曰吾夢景惠盛服出布帷問焉往曰往見子謝意屬子銘也又曰常日有不樂未嘗破聲色其女問何以能忍曰我豈無气性者耶但寫上墓志不得故不爲爾然則夫人之期於後逺矣余何足以銘銘曰同其夫之志意兮眇追古而逐今有迂而不達兮有微而莫尋人所不知兮夫人知心嗚呼所謂好合兮所謂瑟琴老至不偕夫也弗任山則壽矣勒此崖陰

參議朝奉大夫宋公墓志銘

公諱傅字巖老姓宋氏其先自閩徙溫平陽五世祖爲郡都曹葬瑞鹿寺山居永嘉曽祖應昌祖仲彜父構允贈朝散大夫公中紹興二十四年進士第爲臺州黃巖縣主簿郴州州學教授知福州閩縣江西轉運司幹辦公事通判袁州授沿海制置司參議官乞致仕紹熙五年七月丙子卒年七十官至朝奉大夫娶潘氏贈宜人再娶徐氏封宜人子三人柟某官檬先卒權當以公致仕恩補官女嫁進士周嵩先卒孫男女各二人慶元二年二月庚午葬州西山法果寺山柟錄公始末如此題曰歷官次序來求銘而其行事闕焉余與公善欲辭不可然不得其所爲銘者以余所聞公精識內究人賢否事是非計慮利害潛貫迎解刻皮澄滓絕去麤重內自翫悅未嘗形言間微見一二言爾人與之處及眾論事其知公者視其色上下已有所可否置不復敢論其不知者或鋒起爭論忘失前後公固笑而不問也自鄭景望兄弟薛士隆陳君舉持議精立號有芒鍔公居其間徐折衷之諸公皆曰向某事某議於巖老意未然不可輕也居官所至或事上官或從其僚其人往往有奮張須髯憑托气勢生事立威以自賢者公無不遜聽使自爲之其人後徐寤媿公而已上官稱其某事能某文善公泛答以他語或曰此倩人爲之耳官庭終日寂然事日理民至於無訟而公不以爲治人亦不知公之爲治也故世人之與公遇者多異公所爲而已然莫能鈞致公以軒輊之者遂以此終其身人之不同正邪賢不肖耳若甘榮願達崇爵厚勢則其大情極志未有不同者顧有得否耳其或躁或競或矜或衒先已後人始以此得終以失之故靜節動鈍濟鋭密補疎若愚似鄙以爲如是則其於甘榮願達崇爵厚勢可以保而勿失也顓孫氏求聞達之要學幹祿之術孔子告以先逺世患老子列禦冦教人以後其身者固所以先其身外其名者固所以存其名也今巖老極明極鋭極智慮極聞識其居於世也則似鈍似鄙似後似不及然而不甘榮不願達不爲崇爵厚勢終於後其身遺其名人不得而知其子弟亦莫知也是何道出耶豈其非楊非墨非莊非老不枝葉於道之末流而近其本者或在是耶昔孔氏定古今人品目至漢有月旦耆舊之論余旣疑而未能決聊復序公之大略刻於墓上使後之君子得以詳焉銘曰稱事以責祿祿𨿽獲役也逺害而志利利𨿽全桎也已蘊其髙彼卑者自誇出也公所存乎吁莫測也

呂君墓志銘

呂君諱師愈字少韓婺州永康人姿善治生不爲奇術速贏轉化徒以儉節勤力能使田桑不失利而已又方急時便已力教子凡可以益其子之學無所吝也故驟起家富於一縣而其子孫旣皆深於儒寒苦自課如未嘗富者可謂知本務矣世論常實諱貧而文詆富所是非往往失事理之平余以爲果實諱當取質焉若以文被詆亦不得辭何也呂君用一扇十年尙補緝之道遇墜炭數寸亦袖攜以歸入其裏墻無閒地陂無壊堤肆無博徒人無侈服然則實諱貧者安得不視君所爲乎文之所以詆富非惡富也惡其與害富者俱也君致富𨿽纎微然遇旱饑輒再出稻子數千斛助州縣賑貸其知取捨蓋如此豈有所謂害富者哉能去之盡使富久而不厭此君子孫之責也君生六十五年紹熈五年正月十五日卒慶元二年二月二十七日葬趙侯祠西南山兩娶夏氏皆先君卒後夏氏與君同治生尢苦君自以且老失助哀之甚毎憑其棺哭曰社某日酰臘某日釀吾婦所爲乎吾不忍聞也君竟亦死子三人約浩源五孫季魯季殊季旹季懷季恂昔余過陳同甫同甫以所述夏氏銘示余因使余題其墓余笑曰吾字書不能分偏傍將安取此同甫滋欲必得余彊許之同甫使其僕隨余至漁浦取書而去及呂君葬同甫之子演屢爲請銘曰先人之願也嗟乎余文𨿽陋使同甫在余得勿從耶而浩與源以辭接於餘悲壯回轉皆可銓敍浩嘗有官轉運司貢其名自乞勿受以解父兄之獄其志又有足觀者遂銘曰人道多方舉要而言治生能富教子能賢呂君有是可以文傳

丁少詹墓志銘

嗚呼學之難也質與性不合年與人不並幼而教之時至而不得成其材十且八九也況不幸失教者乎不幸失教過其時乃能感勵奮發遡馳年循定性自成其材以收獨至之功若是者世之異材異質也蓋跨都綿國得一二焉𨿽然其若是豈徒然也天必厚之使有發於事焉使有施於時焉位敍顯寵使不與常人者同焉所以信夫學之難而成之於巳廢者爲尢可貴也遡年而卒於逝成材而無所發始與常人異終與常人同若丁君希亮余所謂可哀者也希亮字少詹臺州黃巖人曽祖皓祖旼父軻少詹生二十九年餘遇之於錢塘聞人言自以爲髙下能有辧也見人行事自以爲是非能有擇也拊躬誓志自以爲不至於所至不止也後二年餘教諸生於樂淸少詹始來人謂少詹年已尊老讀書有數而論議自許誇大相與背笑之少詹知而不慍也又明年變名字從陳同甫於龍窟同甫驚曰是人目犖犖神諤諤非妥帖爲學徒者且吾鄕裏不素識得非巖穴挺出之士耶旣而少詹盡師碩儒盡友良士盡聞名言盡求別義常服補褐而食疏薄夜誦逮晨手抄滿屋縱筆所就詞雄意確論事深眇皆有方幅人於是奇少詹學倐博文倐工淹識練智麤細並入彼幼而教之更數十年術業尙新者果非人力可及矣率以歲日二三畱治其家余輒屩山航海一夕竟去僧坊民捨隨所棲止𨿽在千里外家事伸縮不失尺寸紹興三年七月十一日卒年四十七十月十一日葬嶠嶺之原娶於氏先卒四子簠林籍一未名三女長嫁宗室崇譓二尙幼銘曰余觀書傳士當晚成之後必垂功名少詹乃獨無有故爲此銘冀以慰吾亡友云爾悲夫慶元二年五月日

姚君兪墓志銘

餘二十許客烏傷無所並遊春時獨出滿心寺蔽著松襟間行吟繡川湖岸望山際桃杏花踏緑蕪至郭西門耕者方饁從而坐焉童子謂余此徑入煙起處有姚秀才居之君兪曵破鞋出逆相視恍然如舊已熟識者余爲之題詩石磴上往還彌年乃去時君兪應科場學習詞賦鋭甚然其風指孤騫自潔不同物若山人處士年饑不粒食蒸菘菜茄子啖之無鹽酰邑人始但憂其貧不堪旣而以其久不屈稍聽向至且老克有加行迄無妄求遂皆信重曰是可爲鄕之丈人矣將死戒其弟棺前止須布帷一幅置瓦鑪於案曰知我者自當來哭不知𨿽哭吾不對也又書告余曰我能守義不辱子子能卒爲我銘則幸余曰諾君兪名獻可婺州義烏人曾祖忠祖昭父輝年五十七娶傅氏子逺逵連二女長嫁王其次許嫁黃某卒之六十二日慶元二年十月辛酉葬於西山銘曰資富而爲廉賢之所以選也倚吏而效威財之所以展也是故非勢與利則貴名美實將無以自顯也若夫以身爲義則𨿽無銖兩而可不羨也以全爲歸則𨿽極卑賤而可不亂也聖賢之所自盡不與世同貫也嗚呼子之聞此其無恨也慶元二年九月日

丁君墓志銘

君姓丁氏名世雄字少雲臺州黃巖人曽祖皓祖旼承節郎監北恩州王於稅父軾進武挍尉君少挾周禮應舉主司材之欲送髙處坐不如式罷俄而挍尉死無兼子弟君且誦書且譍家慨然曰豈天之與我有限哉我非以家自沒者也卽其居縈山帶水菊蕙成行起髙堂溫室朱緑照映而窮村陋墅煥然爲王侯貴人幽奇閒麗之境君又曰崇飾遊觀非實務𨿽然寄情物表願思美人不如是亦不能抗身埃壒之外也四方之士聞而往焉君親敬其賢有名厚資業其窮乏鄕人有官私急難常借助之稅役或爲代輸疾病請藥塤戶有以僞死乞斂具亦不較凋年先下谷直刻銘秤旁曰買物之權惟利銖兩者亂之耳凡義舉眾力推其首必曰丁君世所謂好人行好事無不曰孳孳也無絲髮公事足不出門藏屋以書教子以師雅樂不淫賦詠有措昔君之同堂弟希亮從余學毎爲餘言君曰吾兄甚善𨿽然所少者專一苦學耳子何道誘之損其爲彼進其爲此於是時希亮年已長自悔少學不力竭晝夜讀書爲文不啻如嚴父師在旁程督之故言君如此余曰夫善有端勤勞其身常若不足而爲善者善也子今日是也安樂其身常若有餘而爲善者亦善也子之兄是也歸於善而已不可易訾也君年四十九紹熈五年六月十八日卒慶元元年十一月初三日葬繁昌鄕溫嶺西山王子之墓十步初娶楊氏早卒今娶戴氏二男子木復三女子皆嫁士人曰鄭楷徐良臣萬鐘云始希亮旣以其學少君君不爲變門內之集希亮輒謝不預二家賓客亦難往來或疑君弟兄有間及希亮驟得疾垂絕無妻子幼乃整衣危坐請君托以後事君泣曰弟無匆匆他日戴氏爲其內君爲其外經紀諸用過於希亮在時人又以此多君兄弟且曰不苟爲異同也木使來請余不獲識君追記答希亮語述而銘之銘曰手種之木家蓄圖書皆善人之餘也爾後守之豈曰弗踰可以大厥閭也

水心集卷十五宋葉適撰

墓志銘

鄭仲酉墓志銘

君姓鄭氏諱噩字仲酉溫州平陽人曾祖瓊祖榛父躬故皆不仕君中進士第爲臺州天臺縣尉婺州武義縣丞臨江軍錄事參軍知其軍新淦縣淳熈十一年十二月初六日卒年五十六君治獄察辧而堅明保義郎孟友諒有妻趙又挑寡婦茅以居如二妻茅之男其夫李之子也畜於友諒以病而殞茅告趙謂爲謀殺之也掠治不勝痛自誣服將抵死君訊知其寃與一郡官吏爭論累月趙卒得不死有僧惠果愬範模者曰模善爲騙吾攜疏乞錢而模使其徒黃文昌致吾空寺中僞出姓名謬多題施因子取錢物酒食以相報設今巨費矣然無左驗有司疑之君令益取紙雜問模他事徐視其答則有與題施之字同者數十鞠之果模與文昌謀攺筆易書以詐之也遂伏罪新淦素大縣誅責厚往往失施置累令坐不良去吏部牓闕於亭甚久人莫敢當君嘆曰吾欲無待闕而畏其難可乎單馬之縣盡疏邑病陳義引古以撼諸使使稍爲動得頗有蠲損旣不迫於朝會然後調柔其嚚者以寡訟矯彊其願者以趨學三年之間縣以大治聲流江西諸使會當薦者君爲首君積與守不相下守怒中君以法賴諸使緩之而君亦已先遇疾遂卒官下更十二年慶元二年十一月二十三日其子益朋壽朋始葬君於縣金舟鄕斜溪山夫人陳氏先卒女嫁承信郎李韶進士林某余憶昔曾識君於武義武義小邑沙漵井落盡目前也而君偉然長大步止如山旦出治事不過食頃輒閒靜終日余時气盛未甚涉事私竊奇愛君謂如此人便當勒功建侯勤勞國家不應於此置之也其時天子方綜名實修政事親拔材能士不以次用之君間至行在封上數千言天子爲下其書使第其可行者條上之而其人尢用事人謂君幸一見富貴且來矣君笑不應後五六年始用格攺官人又謂君已了近時所謂債縣者正復平進未失晚遇也而君又已死然則人之私願其然者命固不與之合又況君負气節必行意終不以勢撓而從也則命𨿽不能如君志亦何必深咎也哉餘一夕宿茭道廐夜參半回風飛雪瞢瞢就寐忽有列炬聲稍嘩啟門則君自縣走視余相對熒然俄曰被郡檄明當至某處復揖歸其捨雪益急比曉沒井幹矣人怪此縣丞竟夜行雪中何也今余老不自立辱君知坐念太息壽朋來諗葬故乃銘之曰嗟仲酉身實大智又過諸兩不就將掩焉銘殆播歟慶元二年十月十八日

彭子復墓志銘

士多以意爲善鮮以力爲善也誠得其意聖賢何逺如意之而未至焉遂又以意爲力也則善非其善窒其材枉其徳矣今夫意之者如望逺焉目之所至身可至乎天下之理備矣尺度按之規矩占之若稱物然斤石之差必以其力不可誣也以力從意不以意爲力力所不及聖賢猶捨諸力之所及則材爲實材徳爲實徳矣初子復能勝冠東南之學起昔之宿聞腐見皆已遁散剽剝奇論新說忽焉交列橫布士之研聰滌明澄气養質精意所獲自爲深微奚翅家堯舜而身孔顏也哉其一時師交盛矣而子復又最先周旋其間不爲不早矣然而子復知爲善之難非同聲趨和之所能至也故不敢以意之爲是而獨以力之能者試之常左經而右律目驗而耳竅考實以任重先難以致逺非其心之所通𨿽誠聞之不苟從也非其行之所至𨿽審知之猶愸置之其修身使奢者嗇其治民使煩者理朝廷不養交鄕黨不合譽侃然求其是而已嗟夫不同其所趨而不異其所合寧少於其意而致多於其事徒辛苦於所難而不敢安樂於所易也何子復之用心勤行之篤哉昔孔子謂無能一日用其力於仁而又曰未見力不足者然則以力而不以意豈古人亦以爲難也子復姓彭氏名仲剛溫州平陽人曾祖迥祖宗盛父汝礪贈承議郎初任婺州金華縣主簿曰古人先正名主簿者主其簿籍云爾今簿籍多廢絕何以名官乃求得四塍帳挍其差謬類爲數百冊藏焉衢州大水上司令子復覆視而後賑子復請曰衢水髙者出屋危殺稼溺人行道共知旣再撿實矣猶往覆視者防吏之欺將使民實得食也然恐待覆視而民不食死矣上司感其言卽出米恣子復所爲民賴以活移臺州臨海縣令均其民之力役圖縣鄕之地幾都幾保合爲大圖地之所有皆物數之有獻鄕圖者子復曰善猶有遺其人曰無子復指曰某處嶺也嶺邊某乙居之某地有松林水步今忘之矣其人大驚不知子復何以能知之也繇是扶羸整壊以就堅新盡爲他令所不能爲者立縣廨且百楹子復聽民訟甚察然不自以爲明毎諭之曰𨿽訟而直所屈多矣民愛信之忿斗衰止至今言治臨海者推子復云提點鑄錢將薦子復使之買鈆冀以職事相涉子復辭曰鈆非所產也提點刑獄薦得審察子復徑參吏部授兩浙運司物斛官﹝闕﹞始召爲詳定一司勑﹝闕﹞日坐局治其細碎多所更定後皆爲故實貴人弗善也遂坐考進士與知舉力爭而罷久乃知全州時詹元善陳君舉任總漕事首爲減月樁錢十三四子復又自減郡之冗費然後戢預借寛省限商稅止取正錢帶納者蠲其大半輸租得自槪量無斛面吏之一切聚斂略皆不用乃擇其耆老學行俾師長其子弟而親執經講說其中曰此古人所以富庶而教之也未幾承議卒民哭扶其柩至境外數十里曰何時復此太守乎服除知濠州未行紹熈五年明越大饑特令提舉浙東常平蓋於是將用子復矣命下八月庚戌以病不起聞年五十二官至朝請郎娶王氏封安人子曰滬將仕郎曰深曰浚女嫁從事郎新歙縣丞林士發進士林君易其二尙幼慶元二年四月丙辰葬金舟鄕將軍灣嗚呼以子復行事考之豈所謂力不及歟然則不得盡其材而死者非力也銘曰孰爲任重累銖而稱孰爲道逺積步而行始士終聖級舉階升古人之學逺矣難明子復之志匪騰匪鶱力其所難不以意言彼用者天彼戌者年摭其已然斵銘此篇慶元三年月日撰

宋武翼郎新制造禦前軍器所監造官邵君墓志銘

自名司顯吏之外碎曹猥局無不因人廢興其職任𨿽卑近而幸門獘宂更爲深逺而難治傲胥豪客之所噬攫官人徒縮气肯首反得善譽奮而自爲未嘗無禍也君之子持正爲餘言君監岱山鹽場時事曰場監至賤也走書乞索日至州縣將有土木之事或傭借夫力上司拋買提刑司所謂五分頭子皆於此乎取提鹽及州縣吏毎年帳例緡錢千餘他所須求尙不預舊常使甲頭持狀名借於官謂之請本煎鹽實克亭戶錢以應諸費君初到受前官牒亭戶借欠錢至六千百餘萬曰已豁其半矣昔吾受牒蓋不止此君大驚曰鹽買可足耶陰白於州爲從上遏絕者盡罷蠲之痛抑諸費甚不可免則買鹽有餘錢足以當矣久之亭戶爭煮鹽中官君爲益買零鹽隨稱輕重得錢增十八九右曹上其最進官者再焉君又禱提鹽除紹興年借久亦且千萬自是亭民不復笞訊始著新衣置家具君亦治敖庾飾公廨內外堅好矣岱山在明州昌國縣大海際居者數千君直其爭訟島聚歡服不幹守令曰自有岱山場未有也吏與甲頭故爲借狀者方大怨君竟訟君妄用鹽本錢有司考君一任無借狀用四百餘萬𨿽買鹽之餘蓋本錢也君無以解笑曰法當是柰何惟處置耳太守極諒君無私得免然瀕於罪矣世常曰仕不舉職爲可媿然而有人之過有法之患夫法不爲人計也所以待有罪而已世不獨貪賄不材而後得罪於法也廉善有能亦

未免焉人之情無以勸而法有所待則𨿽名司顯吏將畏悔而不勇爲者多矣況如君者亦幸而免爾而猶勇爲之夫合碎曹猥局之事無一不治而後得稱治其治之難如此然則余於君之事所以載之詳者非以君能監一鹽場爲可傳也嗟夫君諱叔豹字隱甫姓邵氏溫州平陽人曾祖膺祖錫父倬贈忠訓郎君有逸气通識從進士試不中募造戰船補官監吉州龍泉縣酒稅恥之不赴後數年乃監光化軍酒稅軍無苗額惟視酒稅耗登十官九稱乏以爲常君旣足郡經用又賑流民之來食者去且二十年餘友王道父爲守其人陳某計有某利曰往邵監稅能之後不能也又監鎭江府榷貨務都茶場門總領使專酒事賴君材欲倍賣辭曰某之於曲糵無異故不欺而已矣日增月長可也驟倍之使市皆化飲他日無以見爲士者矣君不幸埋沒鄙事然其剛難屈其正難狎所遇多敬禮之蓋亦有所蓄而然也旣脫岱山得監造禦前軍器不及上紹熙五年六月十五日卒年六十八十二月甲戌葬尙仁原娶周氏封安人子持正持志女嫁林杓先卒次嫁朱至幼與浮屠爲尼持正有籍春官工文詞用君遺恩調監臺州路橋酒諱弗肯稱手敍君行告曰始父常自課薪米使持正學於先生今之爲先人榮者其不在此也銘曰可俎豆也而下夷可蔭覆也有枤之猶有可傳僅毫絲若又泯泯當語誰慶元三年八月日

沈元誠墓志銘

古之所謂一鄕一國之善士者以其徳限之而云也後之所謂一鄕一國之善士者亦以其徳限之乎未可知也夫士毀檐隈巷敗衣縷褐耳然而專爲善之責將以公天下凖後世其止於一鄕一國尙不能傳而逺也不然則夷惠之流孔氏之門人何以垂稱焉及其後也士以位爲善位之貴可以達於天下後世而善之利始可以著於天下後世位所不達則士怠於自修而苟且以求安𨿽一鄕而已者一國而已者猶病其乏也況不止一鄕一國乎就其不止一鄕一國而世無孔子孟子復無以定其論於是髙下之疑誠僞之雜荑穎將爲幹實膚脆將爲堅成譬之物焉春種之不待秋而獲也嗚呼不限於徳而限於位使士不能如古人者其勢之然哉溫之瑞安縣有士曰沈君諱大經字符誠余不知其一鄕一國之善歟抑不止一鄕一國者歟余見其躬爲善之責甚專位𨿽不達而欲著爲善之利甚勤自君從父躬行兄大廉本誠居敬尊紹絕學君閎而懋之通物以性成身以行應事以理博書瓌傳皆究端極曲文短句亦中程律瑞安稱多士君獨爲前輩宿老慰寵後進有所裁正無不服從在家肅如也妻子族人化而不慢矣初入太學司業博士皆傾下之已而用累舉授漳浦縣主簿有故人爲其郡太守過君門請與俱行君不得辭至未幾求監南嶽廟而歸紹熈二年正月辛酉卒其十月某日葬來暮鄕余奧山君旣重其縣人縣將有大慮必待君而後決君同其疾患時其闕蠧起而謀諸新廟學補荒年修地利設水險備欠政故今盜集於海者自屏不近縣米賈歲來自海南米不大踴復石岡斗門浚九鄕河渠年以不侵皆君所建畫也𨿽古人自來於窮約者不必盡著爲善之利然而君能專爲善之責操其實柄而庶幾毫髮之可以及人其不怠於自修而苟且以求安審矣曽王父曰惟欽王父曰度父曰夷行孺人項氏先君卒子曰上達中孚曰三畏早卒壻曰林尙友項迪孫男彌尊彌章彌髙彌堅彌邵余未名孫女嫁章學詩上達請余銘君之墓六年矣嗚呼君之善止一鄕乎鄕人銘之可也何必其子孫不止一鄕乎當有達者記之矣予不肖敢辭也上達固以請銘曰西峴原南堤宅伊沈夫子之徳惟其鄕之傳耶非松非栢慶元三年月日

奉議郎鄭公墓志銘

莆人鄭洙言曰先人歿於乾道壬辰葬用淳熈甲午惟先友莆一二賢大夫也不敢銘誨洙曰必別求賢有文者洙也不肖不足以得懷疑重請延佇於今二十六年矣懼老且死不能振幽芳昭遺緒豈惟不肖又抱不孝之罪以殞吾子縱不勝任勉矣筆之也按洙狀鄭氏自太府卿露徙莆南湖露之孫曰太中大夫敖生五子各以其居自別爲祖繇敖之子司門郎準三世而爲君之曾祖曰亞卿祖曰資深父曰安正君諱耕老字谷叔幼孤母林氏有專行切切課君從三兄學曰余婦人汝欺余易耳欺場屋難也君兄弟益自力鄕論多甲乙送之至再舉三子雲中進士第主福州懷安縣簿而林氏卒喪除嘆曰祿不逮親矣求仕何爲復居廬二年親戚故人彊起之調溫州法曹守故用常平錢物君不聽忤守意又欲捨去其友知旁郡固止之教授明州學四明自女眞焚蕩士之學學之地陋弗理君爲講說科舉之外者更營學區取田以供鄕飲費侍從薦君通經術甚眾召見奏事明辧孝宗悅親筆用爲國子監主簿於是執政患執事官多待闕失職以君添差福建安撫司機宜文字滿秩不朝集遂歸南陂移梅種竹終焉始君𨿽捷應舉已厭聲律浮靡讀詩周易洪範中庸及論語孟子味其深微皆有訓釋著仁義禮樂扶中截流等論推明聖人之道歸於中正不偏常行不厭而佛者以寂黙無爲亂之此性命道徳之蠧也常撫書語其子曰時不我知我死若藏此書南陂上而已榮利澹無與旣喪母宦進尢薄毎曰吾心方神遲習險履巇余所畏也林氏墓有小精廬南陂木蘭溪有艸堂堂南有沂春亭舞雩臺君所常往來也具舟楫琴書晴光月夕不從賓禦夷猶溪上忘其近逺溪北野農常吹簫擊鼔送迎之莆多大儒名士皆君輩行上下相善甚其間相踵爲輔相然不以身之進退望焉蓋六經孔氏之學通於天下而人之心知耳目有淺深之殊百有餘年以來士𨿽以其深者自命而世之好惡趣捨猶不能盡合也故妙已而粗物嘩僞而毀眞方並逐於末流以斵敗本學矣惟不必於用者知自重不急於教者知自樂自重則嚴已自樂則恕人余以洙所次君事及其書考之君學爲用而不求用可以教而不教退靜多而進動少未嘗違世而世莫之同也昔孔子謂顏淵舎之則藏曾晳曰異三子者之撰聖賢之遺意庶幾乎君之卒年六十五矣其葬在文賦裏東山娶林氏二子炳洙女嫁朱審度銘曰南陂之書今故存兮溪北鼓簫後可聞兮

宋鄒卿墓志銘

君姓宋氏諱希孟字鄒卿溫州平陽人曽﹝闕﹞槪父之時慶元二年十月癸丑卒年八十三明年正月葬瑞安縣長山娶徐氏子長曰伯廉幼曰彌大曰直大成大曰浮屠義天皆先卒女嫁葉浩孫男女十二人浩以君行語余曰翁一生姓名不懸符牒足趾不履官府僵臥四十年常坐惟一曲繩牀怠則假寐終不易坐牀題戞檐柱黑白成坎今其處存焉其於己恥而不縱其於人厚而不議敬妻如賓役僮如倩以爭爲殘以吝爲賊靜而生明慮而先驗其疾不痛其死不亂蓋性有樂地身有常徳質合道器合仁不教而自至也凡書籍所載問學所講其道心人欲出入不常操揉磨治乃克底善故其爲文義反復而可傳又所謂逸民隱徳者亦必苦身勞力晝研暮賾求志達道不捨晷刻使夫人以爲是可以振暴於當世而尙闕然隱沒不能足也然則矯惡而進善援顯以明隱古今之故旣皆若此矣今翁全乎天得之成資而安乎畎畝之至順無持乎生存之學而無蘄乎死滅之名是以親戚故人之外鮮有知者其知者猶曰是固田裏之善而天民之常爾余聞而矍然嗟夫余之後夫子也前掩而後覆補敗而扶傷浼浼焉雜乎善惡而役乎名實也如泥中之迹焉徒示其趺而已矣其不得爲田裏之善天民之常審哉銘曰淳心之成其行不傾以不膠乎死生

承事郎致仕黃君墓志銘

君姓黃氏諱正已字聖與溫州平陽人始名千乘而字建侯自言夢有錫以今名者因並字更之然相謂君者猶曰建侯云曽祖賁祖淳父邈紹興中爲太學生髙宗慶元八年以恩補迪功郎君自少時順悌長老無違行𨿽已肅文尢巽抑嘗稱善掩惡退在人後遇後生有教諌亦諷道宛轉不令失色詞嘗不幸有意外事素不樂者乘時擠君君不憾待之如平日其黨後有急君勇赴之力爲盡擠者慚服人以是愛信號長者家故貧迪功粗給衣食君環視無幾何嘆曰富貴有命吾自度不能益矣然可復損於今乎約嗇凡用至鮭菜細瑣往往人不能堪然客至輙具酒食中禮或一旦忽倒囊與人錢不吝也族人昆弟時節集處君未嘗不先赴抵掌極論大笑爲樂有未至者聞笑聲曰是建侯兄在耶皆倒屣惟恐後因相與竟日不忍去蓋雍穆之助也君本有當世志旣無所遇合而其子擢進士第三人君謂曰吾疇昔所願不過平進一官而止然而終不可得今汝乃得髙第又平進所願而不得者汝兼二滋幸矣然立朝有義臨民有政自今汝謹聽吾預告汝因毎事爲節度授之間則浮舟散策獨到山海孤絕處忘其返焉嘉泰三年郊祀禮成封承事郎故人親戚爭酌以壽君君意在自喜曰自吾祖垂三百年仕莫有榮其先者吾何徳乃獨身被之顧老不足爲善將無以報國而死柰何開禧元年君疾且革不亂語不及身後五月二十四日卒年七十五再娶皆林氏封孺人子曰中承議郎著作佐郎兼資善堂小學教授女嫁同邑進士薛仍孫男三曰遲孫還孫近孫明年三月壬午中葬君於馬奧山迪功墓右崗惟君幽潛私淑報以其子而中方佐太史氏掌教元子向用矣當大列鼎養君也而不少須以死銘曰種之炊之有實其餗熟而食之孔美且馥亦旣難老可以期耄紀辭於泉君子是悼開禧二年正月日

朝奉大夫致仕黃公墓志銘

越新昌黃公諱仁靜字仲山其先婺徙也曽祖朴祖巽父惠之公累封朝奉大夫賜服金紫年八十七開禧元年八月乙丑卒十二月庚申葬孟塘石冢山北麓娶沈氏繼室潘氏皆封宜人子男六度朝散大夫直寶文閣主管建寧府武夷山衝佑觀庶庚宜州文學廡從事郎湖州長興縣主簿庭迪功郎池州州學教授士隆太學生子女二壻奉議郎知婺州東陽縣韓墨卿宣教郎知慶元府鄞縣周之瑞而庶士隆及嫁墨卿者先已卒孫男十二邁迪功郎鎭江府司戶參軍章鄕貢進士遵凖迪功郎饒州司戶參軍覃芾申余未名而邁遵皆早卒孫女九壻文林郎常州軍事推官周南文林郎武昌軍節度推官求淳從事郎婺州觀察﹝闕﹞棐將仕郎陳鐲余未行曽孫男七女一皆未齔也黃氏越之聞家而公越之君子也少爲士家未充米鹽旦夕急公求所以逸其親者百力督課以身先之未久有田二十頃公以爲如是不已則以財自沒矣於是諸子出師入友交勸以學而度中進士第公喜曰吾𨿽未耄老然天其畀吾休乎遂營隱居沃州之尾孟塘之山以某夫人年髙多疾臥起須公尙未決去也及某夫人歿終喪松栢迷道庭花合圍公著山人衣曵杖挾書行吟賓送煙月於林蒨中凡故疇新畎廩假進退抱孫長息婚嫁有無皆落莫恍惚若夢中事惟聞名勝士欣然邀至共食啖面羮苦薇爲語儒佛二氏所以離合者自言見性命眞處如水中鹽味非無非有其說深美陳君舉來遊經年常縱論夜分君舉名善辯不能窮詰而畏之曰此非繇師授而得也至於天性曠達不作疑吝推已利人不自封殖無顏色之悅而人譽其徳無市井之惠而人懷其恩蓋其中之信於人也方度宦浙東西公來不過三月爲禦史諫官事有當言言有難盡微婉順導冀必感發前後援親以請至八九輒不聽最後命使守泉復固辭天子知公實老矣乃自顯謨進直寶文閣許以養公君臣父子之際人又以爲難焉蓋自癸未至乙丑四十餘年公子孫屢以文字起庭旣釋褐公疾始侵呼章語之曰汝知吾樂乎章對不知也曰夫除世俗麤事易斷細微精想難吾用力於此久矣然葉落枝生不知其幾今眞斷矣故樂也臨絕視度指其心曰得非能於此洞然乎公應曰然遂歿銘曰昔君之來兮友玆山而誰儔今君之去兮邈玆山乎何求其風疏疏其月皎皎彼蔚者藏不尙有詔

司農卿湖廣總領詹公墓志銘

公姓詹氏諱體仁字符善初後其舅張氏旣復爲詹氏詹氏之先有自光州固始家於建武夷者其後別居江浙皆本武夷而公爲浦城人曽祖某祖某父某少有異材鄕舉第一授贑州信丰縣尉見張忠獻公論滅敵祕計忠獻壯之辟爲屬以公贈朝奉大夫公始冠第進士大夫死錢塘與柩俱返哀動行路未幾張氏祖亦死仲舅童孺不勝喪公服重治家事教舅有立人無異言調饒州浮梁尉郡以公屢獲盜欲奏其賞謝不就爲湖州歸安丞會張氏祖母死終喪爲泉州晉江丞公頴邁特立在下僚气順言正喜因事開說以便民上官不以气類離合常敬聽梁丞相薦於朝召授太學錄遷博士於時學官號天下選講學得人之盛後以爲不可及公居間前後四年功最多遷太常博士髙宗方定謚或謂宜稱堯宗公言於古無據謂比殷髙宗謚攺髙後爲少卿謚孝宗亦公所定議者皆厭服從之遷丞攝郎金部提舉浙西常平除左曹郎湖廣總領逃卒千人入大冶因鐵鑄錢亂幣法刼掠爲變公謂諸司宜速討曰此去京師千餘里上請須報賊計行也於是羣黨亟壊人不知警就遷司農少卿召爲太常少卿光宗疾省重華不以時中外駭懼或瘖不出語公深陳父子至恩激發廷臣使交疏疊諫用意尢苦永阜陵當復上﹝闕﹞本營思陵非髙爽地自思而西勢益卑下非所以安神靈也宰相不聽公爭之力遷太府卿卽請外除直龍圖閣知福州歲餘時論浸異言者遂以爭山陵事爲公罪罷凡八年徙屋苕霅翫愒水石誦讀悠然復龍圖知靜江府始至勞農觀田器公曰是薄而小不足盡地力且無溝畎何以行水乃更造農具取水法物別爲圖授之移知鄂州除司農卿再爲湖廣總領公恩在鄂州戍卒遲公來合兩手曰復得吾父矣蓋儒者之政歸於正已厚下而已世吏所以便文自用者𨿽善弗錄也爲民利無不舉爲民害無不去以其下爲當捐無不與以其上爲不當取無不革也故公於浙西開漕渠浚練湖置斗門以備水旱特散鹽本錢數萬以業亭民湖廣幣輕出百萬權其價而故諸州積欠亦百餘萬諸屯累重者增劵給之簸腐糴新士食好米又與鄂州運司同築武昌萬金堤福州之僧坊以賂易主者差其直有常數公一徹去其在桂則十縣之稅錢爲閣一萬四千雜稅朱膠爲除八千大凡州縣之以用乏告以賦重請皆立應無畱也人或疑公且空有司之藏爲百姓地矣而公之財常源源暴暴如泉湧山聚此又世吏所難測也公立朝察消長觀會通勸發善意助達陽徳於人材治道開闔明晦宻扶顯相助效十數顧難以言傳也自趙丞相去士久失職公率同志請於周丞相反復極論責以變通之理因疏納知名者三十餘人周丞相不能用然其後亦多所收擢公之力也時邊事方旦暮急而公已病猶懇懇調護兵民杜塞希意迎和者朝廷旣召公歸遂以開禧二年二月二日卒年六十四矣武昌之人如喪所親號泣送之夫人吳氏聶氏先公卒復娶沈氏皆封恭人五子端願從事郎端愨迪功郎端直將仕郎端方端靖四年某月某日葬於某縣某鄕某所公少從建安朱公學得其指要已而徧觀諸書博求百家融會通浹天文地理象數異書無不該極毎陋巷棐幾茗飲冷落或窮遊縱觀觴行淋漓輒爲人講說本末條暢眉疎目明照坐奕奕夜闌燭盡聽者忘疲著象數總義若干捲某集若干捲始公之後張氏詹氏諸兄蚤世而貧公養視弟鼎買田宅具婚嫁女爲官人妻旣還詹氏經營二家如一日至如弔死卹孤無疎戚貴賤有無共之信矣其篤厚君子也余觀公在朝有可以致髙位之時屢矣而義不苟取嘗與同僚燕語顧余而嘆曰吾等善自立須子一好墓銘而己悲夫余之卒銘公也耶銘曰約步則履殆無奇行恢疎偉人難中凖繩莫求廣居陋者則然大徳不踰公其有焉相彼豪雄竭海摧嶽又粹以愨金煉玉琢匪質偶成以學故能旣超旣騰靡公靡卿噫嘻古人用豈必盡我銘此詩哀而勿慍

林伯和墓志銘

伯和林氏名鼐一字符秀臺州黃巖人曾祖寔祖灝父興祥贈宣義郎妣戴氏宜人宣義少貧業行賈同賈分獲籌錢竟歡飲乃去宣義徐覆之誤多若干追還於塗同賈殊惘然曰我愧君矣復歡飲而別宜人亦重義不吝夫婦義合鄰女將字而孤養視如已子擇對嫁之其人父母事終身蓋宣義年八十四宜人年八十二而卒伯和以進士起主明州奉化縣簿定海縣丞知福州侯官縣通判筠州未行紹熈三年七月庚午卒年四十九在定海郡令受租輸伯和縱民自槪量吏爭曰數不足當俱坐伯和故行之卒無欠在侯官方視印吏言無以解板帳請逮逋戶伯和曰吾未曉也牓盡三日約民量自欠輸十之二過是當考實均限民爭輸不失期因盡閱邑目得其要戒吏旁立待命而已無得預理欠迄伯和去無以逋稅受笞者石門鄕田頃五十七畝受采二斗六升太平興國中民田在外鄕者輸其鄕紹興經界曰此本鄕稅也繇是比他鄕倍六七民不堪重伯和曰帥特兌和糴折變及余科配鄕賴以蘇侯官之俗淳伯和靜撫之民服教令木陰滿庭終日寂寂無復訟者然不以聲色徇上官奉化時有中貴人過境上令使攝尉以雜戲迓之百里外伯和笑曰吾性不好戲且略吾地無以迓爲也竟不迓定海時富人用本路常平使籍傲不受役伯和役之如令常平檄使攺役伯和曰私產可公檄乎不許常平捕其曹吏幾盡將爲名以劾會其罷而止侯官時刑獄使武吏素不相得擒縣胥移問怒拍案聲出廳屋伯和徐答報不能屈滋怒一日突入縣慮囚值其獄空而去旣復以告帥使加罪帥疑之以物色訪求民譽伯和不容口乃已初餘年未冠識伯和兄弟勇不自抑數爲言古人之道或顯或晦當世之學有是有非伯和喜遊日以親因又識宣義質實老人厚而不踰披心語口可背面察也宜人尢淑善聽夫子所爲家事貧而理賓友往來門內和樂余毎嘆其父母兄弟能如是足尙矣其後伯和出仕行其所知敢決不回一家皆自戢助伯和爲善聲實充滿人謂伯和於官無不宜也旣而宜人卒長子仲履夭伯和與宣義仍相繼卒棺槨復縈門戶更僕起垂二十年次子仲謙始用伯和遺恩補迪功郎授隆興府司戶長女嫁修職郎新添差吉州司戶趙崇賢次許嫁通仕郎木浩次未嫁幼先死然則以伯和之行事觀林氏之盛衰所以蹶而復正者其諸安命而恃義之驗耶始伯和之夫人杜氏以紹熈四年九月甲申葬伯和於善化鄕樟槿山而銘未立叔和及仲謙屢以請余病且老念昔語伯和今退墮幾何矣而仲謙文詞奔放橫逸學進而未已其還以余之語伯和者教戒余也顧余老可捨也已嗚呼可以悼余之衰而伯和不死矣故並敍而銘銘曰旣爲鼎沒何所濯纓之歌悲復苦不爲棟摧焉之伐木之音哀以思

翁誠之墓志銘

公姓翁氏諱忱字誠之溫州樂淸人曾祖其祖某父某公貌方神淸正其色調無一毫假與人意人亦以公爲不可冀幸見之者必慮而後言擇而後求未嘗敢輒以非義幹也然或退而窺公之私於家人父子朋友攺倫油翼粹美意細而情親篤厚甚矣學不名一家事物之義理深約精盡文字重密有周漢體詩尢得句律讀之者如在廟朝聽韶濩之音金石之聲非山澤之臒所能爲也少有大志自閭閻隱疾田野久困上劘人主祕及宮掖皆欲盡言而不忌誠使得行其意不得乎其言則不止不得乎其職則不進也公之平生可考見者如此然則不足爲名士賢大夫乎中進士第歷明州慈溪縣尉邵州邵陽縣令知嶽州巴陵縣通判郴州官累朝奉郎公旣不求知於人人亦無能知公者至其造意廣逺據經堅決寄諷於艸木托興於亭傳人多憚而不能回也開禧元年十二月七日卒於郴州年六十九夫人張氏二子中行先卒中立將仕郎三女長嫁進士包某次嫁文林郎嚴州分水縣令馮遇遇死再嫁進士何某又次嫁進士陳某孫男女各一人三年十一月十三日葬永嘉縣秀峯山袝其先人焉於是同年生龍泉葉某與爲銘銘曰嗚呼誠之嘐嘐乎繩繩乎不忮不求歸全其生乎不從古人於九京乎

胡夫人薛氏墓志銘

胡序少賓夫人曰薛氏起居舍人徽言之女二家永嘉望姓世相婚姻少賓於夫人實內外兄弟夫人之弟常州君博習綜練號有管葛事業天下所謂薛士隆者而少賓通達沈雄特自期負厚甚與士隆取捨略不盡同也年且五十猶未有仕宦意夫人與之偕一室時臥逰飲食而已人疑少賓內富樂故不輕出不知其貧也少賓監湖州酒庫卒官家益空夫人治如平日不使其子問有無已而子宗子守相次登進士第以能文有學爲名士師友徧於四方在家如處子里巷人不識面未嘗謁州縣也又不幸皆先死夫人𨿽悲不以亂志最後幼子定得試禮部而夫人卒年八十嘉定元年正月晦日也其四月朔祔於永嘉縣吹臺鄕少賓之墓夫人五子曰寅亦早夭葬夫人者宇也壻曰孫楠黃庭陳侁吳珩庭嘉泰進士孫男四人曰壑曰垕曰圭曰堂嗚呼余於夫人知爲家者不以貧富有無而家道常存也其子若孫不以通塞隱顯而善常積名常聞也銘曰少賓溫溫萬夫之豪宗也繼長守也增髙勉勉夫人遭世變遷蚤聽暮教以考厥年其在後人力仁力義達於家邦夫人之志

致政朝請郎葉公壙志

公姓葉氏諱先祖字顯之祖公濟遊太學無成貲衰去處州龍泉君於溫至公定爲永嘉人公性拓犖志願大困於無地不自振立歲旣晚專屏靜處不預人事味山野之樂而逺市朝服臺笠以忘冠紳焉年八十五嘉泰三年十一月十一日卒積封至朝請郎賜紫衣金魚夫人杜氏先公二十六年卒封安人子男六曰逮曰某朝散大夫尙書兵部侍郎曰還曰過曰邁曰造女三嫁孫夔項士龍伍衡爾孫男八曰思益曰福曰某曰宷將仕郎曰宓曰楠郎曰阿勝曰阿自孫女五曰媛曰季皆先夭曰淑曰止曰雅嘉泰四年二月初八日葬永嘉縣建牙鄕無相院山之右初杜氏葬膺符鄕上水陸院西及是不克合吳人勝宬記壙

水心集卷十六宋葉適撰

墓志銘

朝散大夫主管衝佑觀鮑公墓志銘

淸卿初病足以兩竹自輿過親舊輒止飲酒笑語如平時稍侵猶循行園林住盤石上數花須嗅松葉爲樂轉劇謝客危坐嘉定元年九月癸卯卒年六十八十二月甲申其子迪功郎興化縣尉埜葬淸卿於父朝散墓東壬山埜哭謂余知先人莫如子鮑氏之譜曰鮑叔後也四遷至洛陽唐季徙越徙杭七世祖皓皓生守忠皆官於永嘉遂爲永嘉人髙祖軻太常少卿曾祖極宿州教授有聞熈丰中翰林學士梁公燾銘其墓祖誨梁公銘所謂有隱徳東南士人器重之者也梁公元佑名臣也父得朋縉雲縣令族父司封員外郎彪銘之司封亦名士也淸卿諱潚生六七年讀書迎解下筆有奇語入太學毎一篇出士人轉相授墊首醉心爭效其體惟恐不庶幾也前後積取髙等中上第教授處州興化軍幹辦湖運司公事知新昌縣通判豪州知潮州自乞宮觀知融州復乞衝佑觀而終累官朝散大夫埜之言曰先人接華緒富美實殆天畀然意將有以用之也然而糠粃名譽芻狗官爵𨿽於古所謂爲貧而仕者小俛焉就之若夫不以義而富貴未嘗不趯焉逺之也以是閔黙不遇而死及之子重知吾先人彼歷官行事之瑣瑣無述可也惟事外之志庶發舒萬一以昭余哀嗚呼千鈞重任也載以大鵬之翼猶一毫末也超埃壒軼浮雲上於帝庭而豈知楡枋之尋丈哉宜埜之不願述也淸卿智識絕異於治亂消長推見至隱規度深密可以遏絕橫潰然而不以干權勢佐策畫也吏道尢敏給鉤深應猝投機立發不得回止也然而不以耀聲威明恩怨與一世朋友上下文墨論議之間宮動商應而笙鏞錯陳之也然而不以養交黨資進取一吟一詠有陶謝之思一觴一曲有嵇阮之放隱幾永日澹泊灰槁有瞿莊之決也悲夫已矣𨿽然淸卿之歷官行事則亦有卓詭過人者方永思陵復土淸卿主新昌頓遞中貴人衛士求索紛雜至裂供張棄食飲推牀呼捽他邑失魂魄奔命淸卿取小胥取執籌籖削之瀕運河立曰大行在道率土悲殞非臣子自快時也小縣排設旣一應法矣而公輩誅責不已吾搶兩目蹈此水爲百姓請命公能自安乎眾大驚謝過退卽次肅然民免橫斂而大官先置猶餘二百萬上之濠歸正人常跳淮暴虜邊殺人燒屋相繼千戶隔河注箭徵主叫罵淸卿使與打話曰吾在此姑待集其總首撫之曰爾等看我面如滿月忍爲是乎歸正人感動皆拜且泣曰請後不敢自是終淸卿去邊人開竇而睡牛馬被野矣然則其歷官行事若是者可謂卓詭過人矣余豈得而略之哉淸卿娶劉氏封宜人二子榘先死孫﹤田﹥﹤田﹥嵤將以致仕恩補官銘曰善人之英去爲神明挾壬山兮以靈

莊夫人墓志銘

慶元戊午餘始居生薑門外西湖上金華王植立之實來於時士相禁以學立之宰相家子匿姓名捨輜重從余窮絕處水村夜寂蟹舎一漁火隱約而立之執書循厓且誦且思聲甚悲苦其中表有仕永嘉者朔設坫盛集立之獨後至中表笑曰上學來歟蓋靳之也自是歲率一來他日余過立之屋墻靜修牖案潔淸僮禦敬勤物具中儀余固惑焉凡學於外者必弛於家今乃不若是何歟問所以然則其夫人莊氏之力也莊氏歸立之二十餘年一切以勞自當而奉夫子於學故立之不爲訾省而家事自治斯異矣夫母於子能使之學古今常道婦於夫能勸其學非今也古人之事也母之於子有祿利故使之學非必賢母而後能也婦於夫將以垂其名非必有祿利其勸之學非賢婦人不能矣余先人祥之歲立之來而亟去止之不可曰婦將免吾欲勿行婦曰第往吾期未也今其未或旣皆不可知吾速返矣夫不以一身之急廢其夫千里之會斯又賢也去年餘在建鄴立之來歔欷曰莊氏子所謂賢者丙寅八月初七死矣十二月十四葬某所矣其歸也不及事吾父母吾祖妣魏國之愛也莊氏孝事之吾之褊也莊氏柔承之吾女弟行也而盡用其奩中物外妹不能嫁也而割其田其儉至於惜一錢而以爲吾師友之費吾之困無一言而以吾之得從巨人名士爲其身之喜吾之友二弟也𨿽貧而四十口之聚無所間曰傳任備是三子也𨿽幼而能不以小且近教之吾已矣無所復望於今世而謂莊氏之足以終吾身也而卒至此信矣其窮也子哀吾者其得無辭乎余曰然夫人名則亦金華人二女曰師莒奴奴銘曰不妄喜慍成婦之徳不苟利澤知學之獲益封我原益樹我杞旣以其夫亦以其子

寶謨閣待制中書舍人陳公墓志銘

公姓陳氏諱傅良字君舉溫州瑞安人初講城南茶院時諸老先生傳科舉舊學摩蕩鼔舞受教者無異辭公未三十心思挺出陳編宿說披剝潰敗奇意芽甲新語懋長士蘇醒起立駭未曾有皆相號召雷動從之𨿽縻他師亦藉名陳氏繇是其文擅於當世公不自喜悉謝去獨崇敬鄭景望薛士隆師友事之入太學則張欽夫呂伯恭相視遇兄弟也四方受業愈眾乾道八年策進士殿臚定公第一奏入不果用教授泰州朝廷難以銓法持之遂授太學錄將召試館職復不果使告公將以爲編修官公辭焉通判福州右正言黃洽引王安石事劾公罷主管崇道觀知桂陽軍或言知名士廢不用凡三十三人公爲其首執政病之稍遷提舉湖南常平茶鹽轉運判官浙西提刑吏部員外郎去朝十四年至是而歸鬢須無黑者都人聚觀嗟嘆號老陳郎中光宗逆勞曰卿昔安在朕思見久矣其以所著書示朕遷祕書少監兼實錄院編修官皇子贊讀歷起居郎舍人皆兼中書舍人會上疾不能覲重華公陰諷顯諫危論婉說因乞致仕下殿徑行攺祕閣修撰復兼贊讀不至今上卽位除中書舍人侍講同實錄院修撰禦史中丞謝深甫論公言不顧行提舉興國宮居三年察官交疏削秩罷時慶元二年也嘉泰二年始復官再爲興國宮知泉州辭授集英殿修撰待制寶謨閣三年十一月丙子卒開禧元年三月庚寅葬於帆逰鄕湗村前山距家巷語可達也夫人張氏封令人子師朴承務郎師轍新監鹽官買納場潘子順薛師雍林子燕徐衝皆壻也旣仕未仕者張紹張疇未嫁者一女孫女一人公之從鄭薛也以克己兢畏爲主敬徳集義於張公盡心焉至古人經制三代治法又與薛公反復論之而呂公爲言本朝文獻相承所以垂世立國者然後學之內外本末備矣公猶不已年經月緯晝驗夜索詢世舊翻吏牘搜斷簡采異聞一事一物必稽於極而後止千載之上珠貫而絲組之若目見而身折旋其間呂公以爲其長不獨在文字也公旣實究治體故常本原祖宗徳意欲減重徵捐末利還之於民省兵薄刑期於富厚而稍修取士法養其理義廉恥爲人材地以待上用其於君徳內治則欲內朝外庭爲人主一體羣臣庶民並詢疊諫而無壅塞不通之情凡成周之所以爲盛皆可以行於今世視昔人之致其君非止以气力荷負之華藻潤色之而已也嗚呼其操術精而致用逺彌綸之義弘矣蓋魯有臧文仲鄭有子產齊有晏嬰晉有叔向四人者當周之末造能新美舊學而和齊用之尊奉前聞而斟酌行之不嗇於古不狃於今是能輔當時而傳後世此春秋名世之士孔子之所賢者也今公亦考元佑慶曆上極建隆以達乎紹興之後將櫛理弦續起廢疾解倒懸而燠烋之使公而得盡其用則未知於四人者孰先後也始公以盛名天下歸重意其將有爲矣其錄大學也議科舉敝法頗櫽括之而已然而拘於常而習於故者以爲異矣其倅福州也平一府曲直使不得隱而已然而畏其明而苦其決者以爲專矣流言轉易應和喧然而公之道不得行矣孝宗嘗以禁中從容讀公所論著光宗嘗因宜前獨對許公且大用及今上禦極有講堂之舊招徠初載有咨謀之美然而奪其眷者使反爲怒蔽其知者使不復思而公之身竟以斥矣以彼四人使其君臣之際上下之交不遂靡然爲時所向而謗譽雜於朝市疑信異其終始則夫功烈之成就曾不能萬一而況其有大於四人者乎此余於公所以嘆其開物之易而周身之難成名之厚而收功之薄也悲夫公葬四年吏部侍郎蔡公行之始狀其行於太史行之從公蚤載之詳余亦陪公遊四十年教余勤矣故摭其平生大指刻於墓上以記余之哀思而行之已載者不復述也銘曰嗚呼陳公未壯而興羣士驚奔來師來承三代統紀漢唐制度百世𨿽逺一二以數事研於終徳復於初發爲詞華乃學之餘內聖外王本末洪纎春秋四人孔子所嚴建隆之元實維下武斟酌損益可繼堯禹天欲平治必待其材生之實難莫我肯培名胡忌髙實奚惡富裂棄文錦縫彼敗素寄印如累其讒云云擁書如林其樂欣欣有橘之菔有菡之芬有拏其舟音逺不聞我瞻湗村泚矣南塘二物則存公乎在亡

朝請大夫司農少卿髙公墓志銘

宣仁後臨朝九年尢抑逺外家不私以官親侄公繪公紀止防禦使後崩哲宗始推恩遷畱後宣和前公紀子世則任不過遙刺史及陪扈髙宗翊戴宋州以功擢使相中興用人道廣戚畹功臣子多顯幸甚或侍從執政累累有焉繇是公繪子世定修撰於祕閣世則子百之亦宜祕閣百之子子溶司農少卿又公紀曾孫子潤大宗正丞蓋百年間宣仁近親髙氏美仕具是矣比其它勲戚重侯疊官富貴燻炙多少相什伯也夫不問材否當時而榮人以力取之也以賢自異待時而顯天以徳報之也宣仁紹姜女胥宇之烈嗣太任思齊之聖復還堯舜仁義道爲宋延無疆大歷服本於至公大義而已矣豈顧計外家區區恩愛厚薄哉聞於長老元佑之政姦邪小人特不便故髙氏不得志於紹聖崇觀用事者惴惴幾不全髙宗惻然命宰相攺謗史聖徳復明然褒錄之詔偶未及也余以國史敍髙氏世次而少卿子不倚請爲記其墓曰少卿字慶逺仁愛恭恕常獨處一室不妄交接內敏而暢應和紛沓中微入眇若不能言人倍賢之調平江府糧料院簽書越州節度判官再通判平江府事長官如父兄職守不便立治亟攺吳人圍田壅下流者以裏計皆豪勢家也公視水勢所向標拆廢之人不敢怨知荊門軍漢旁百六十里雨潦冒民田耕者不償種官捐廩六千石猶不能救公曰此可謂巨害而昔未有議何也爲沿漢築堤十旬而成歲以不饑於役處得窖銀臿鐝甚眾人皆異之公摩揉小郡辛苦在民興其大利約已惜費整壊理闕又摘試義勇歲編軍容完新聲聞諸司薦授太社令遷軍器大理丞倉曹郎提舉淮東常平茶鹽淮東久旱飛蝗食人食幾盡公予州縣粟五十萬分擇官吏悉采前後賑卹善者數十事施行之勸鹽商以條貼鈔販舟鱗集歲七日率屬郡潔齋合祠以祈旣大雪蝗死麥熟人以爲至誠之應鹽司故例厚公削去法不應得者先繩以身吏蠧頗息亭民本錢量畱十一償放博戶火伏日多支賣增十三四召還除左曹郎軍器監入司農爲少卿時太倉米名具無實上下蔽匿莫敢覆按公疏十年致獘本末請一洗宿負給新錢從之方別爲綱條使後可繼而公以憂歸矣初公母安國夫人年且九十聰明輕捷無老人狀諸子踰六十各守一州夫人東西行蒞之將從公請而往疾忽作公奔走省而夫人薨勺飲未和嘉泰三年十二月甲子公亦卒年六十三四年十月某日不倚與弟不倨不儔以公遺命葬於平江府吳縣長州郡暢樂鄕其娶王氏韓氏皆封宜人其卒皆先公其葬公所治也不倨不儔皆將仕郎孫彥博彥章孫女二人始公課郡最入朝前後七遷得少卿在廷中謙退甚不敢與同列齒儀觀秀偉見者親敬之安其爲僚而不忌其躐已皆曰仁人也髙氏簪紱九世初以武功後以舅寵獨不倚登進士第今爲修職郎浙西安撫司幹官昔後自以閣內錢買國子監書賜其私第欵識曰元佑丙午崇慶殿賜書安仁坊髙氏家藏然則讀書之效至不倚始當之也今髙氏子弟往往耦耕斗食密房抔戶一燈熒熒挾冊呻吟如布衣寒士於是將皆爲進士皆以文字科目起其家也嗚呼後之志也歟銘曰猗髙祖姑元佑稽古復祖宗法開賢俊路顒顒少卿天侈其門本無驕舒不待鋤耘淮楚之郊以庸以績表著之美金錫圭璧我不盡能畱畀厥子文字之祥始基於此

夫人林氏墓志銘

夫人林氏生婺永康父簽書樞密院事大中嫁同縣宣教郎通判臨安府應懋之應君吏部侍郎孟明第三子夫人年四十二開禧元年七月從夫知寧國縣卒嘉定二年十二月某日葬遊仙鄕靈巖子三徳女歸辰州司戶王傑應君以書來曰林氏恭約苦節在郡眾和樂慈子訓之嚴操下接之恕處家日未嘗降堂序敏察有智能助其夫非止以婦職爲順也夫世之欲榮官顯仕者無不致厚其妻子而士亦有固窮甘約至凍餒其妻子而猶不得爲薄者彼誠知其所以厚之不在彼而在此也故𨿽拱璧駟馬華屋翕赫於生存之前而不若片文隻字斷石漫滅於零落之後林氏之死倘不辱而賜以銘則是所以厚之者不彼獲而此得而某致薄之過可以洗矣余讀而悲之昔予在金陵雅聞君能治寧國號令淸省絕少笞撲民愛信之異口同辭余以病歸舍舟山行始識君見其質性衝泊器宇明審侃然窮邑中量過其任者也夫鸞翥而鵠舉枳棘不能棲宿也昔人記之矣應君豈以一縣自薄者哉余旣衰惰不與世接而友朋之念已矣然則君重戚於夫人之不遇余預有責焉故不辭而銘銘曰樞密女歟侍郎婦歟其夫甚材可系武歟余實銘之觀爾後歟

孫永叔墓志銘

余姚孫君椿年字永叔生五十九年卒於慶元已未六年十二月甲申葬龍泉鄕澄溪原君子之宏來索銘值余得眩疾文理顚倒不自省錄乃請山陰陸公表於墓以待餘疾更十年不愈之宏索銘不置間爲苦詞以撼余曰澄溪中琴瑟矣柰壤下何余愧不能答也初君五世伯祖樞密副使沔號名臣而君之曽祖璣祖繹無仕者父修職郎述始絜君於學東南師友多聚其家君剛特博逹精力過絕夷等寒抄暑講寢食失期會凡書籍義類深淺古今事物變通采章錯綜機神融液往往心悟所以然越之稠儒廣士爭傾下君負其能踏省門五六然終不得第名於進士髮謝齒落遂至槁死知者皆爲君歉惜故陸公曆敍公學能抽先民之微智能發當世之慮而其恨不及在人主前口論手畫見於用而成功名也君旣不遇行之家推之鄕寡嫂孤侄待君而後立衣食其族人歲有常廩親戚故人鄰里賴以不凍餒露居者甚眾又出私錢築堤捍海縣無凶年繄君力也所以著君之賢哀君之困開闔宛轉句字抑揚月逝年䢐讀者爽然尙親見君子之爲人也所貴於生謂吾不苟生也所不憾於死謂吾不遂死也一字之稱一善之目古之名卿材大夫良史記之不過是爾累行以尊名而君能有之備懿文以壽逺而君能得之多是固樂於生而耀於死矣人之欲富將以明予也欲貴將以明奪也予奪之當否賢不肖之所以異而名稱之所爲有無也世蓋有窮富極貴而予奪之當否名稱之有無今得預焉則賢不肖之實豈不前定也哉君之前定者旣如此陸公之文又如此然則之宏之索余銘速之勤遲之久余之答之宏慢於疾荒於言宜亦必出於此也君娶吳氏四子之宏爲長與之亮皆繼君席鄕貢之襄之穎女嫁某官史彌忠銘曰昔虞仲翔對王景興朱育繼之炳其丹靑越之多賢有屈有伸嗟乎孫君我懷古人

林正仲墓志銘

余爲兒嬉同縣林元章家時邑俗質儉屋宇財足而元章新造廣宅東望海西挹三港諸山曲樓重坐門牖洞徹表以梧柳檻以芍藥行者咸流睇延頸元章能斂喜散鄕黨樂附諸子自刻琢聘請陳君舉爲師一州文士畢至正仲懿仲皆登進士第正仲名頥叔寛整有局量朋友愛信爲羅源主簿喪死者焚屍糜其骨眾董合和淩風飄揚命曰升天以尢細爲孝正仲雕文禁止治塜甓藏之始變其俗有以刃梃誣人至大辟獄再歲不酬正仲視之文瘡且溺死也一府稱善移玉山丞玉虹橋在市心壊久計費數百巨萬徒輿縮手正仲自與錢勸成之至今爲利辟監建康戶部贍軍庫元章卒正仲哀毀成疾未幾亦卒羣弟環視從容誦夢中語曰世衰道不淪作者興起因振手而訣年四十九時紹熈元年七月丙寅也以致仕恩遷通直郎三年十月已酉葬於北湖夫人葉氏二子子眞早夭子普長女爲尼次嫁項叔益他日子普謂余吾祖若祖母叔父皆得當世名人爲銘獨先人二十年銘未立敢以請始元章奮獨身自致大家矣而抑利務與晚歲極淡薄正仲材富位狹所至有紀懿仲名淵叔敏業精識眾尢以爲當逺至然皆止於選人正仲死子普方十歲稍長崇庵廬辟墓道異艸秋榮美檟寒碧與余書詞甚美懿仲諸孫亦早慧同時中童子科鄕人甚以爲寵夫五十年之逺盛衰能否未有不變者今其孫曽塈昔墉畎初畬長立幼慕滋厚於舊豈非元章好善之報而正仲兄弟未報之澤歟嗟夫余旣耄衰而見元章四世矣余不足悲而元章之後益隆可喜也銘曰望江之宅其傳無斁元章之徳集云之阡其久而新正仲之賢合二彌存以蕃後昆請視斯文

提刑撿詳王公墓志銘

初龍圖閣學士太子詹事王公十朋以太學生對策請收還威福除秦檜蔽塞之政天子卽日施用入館論事益無避爲侍禦史首薦張丞相力贊復讎遂與張公俱去素負大節慕表安楊震爲人也時北方余學未衰耆老先生尙多有旣聞公風聲服其行事莫敢鴈行者故紹興末乾道初士類常推公第一嗟夫富貴何足道哉能以公議自爲當世重輕斯孟子所謂豪傑之士歟公旣歿二子守其家法諱聞詩字興之者長子也始從詹事遊太學已乃授承務郎監建康府糧料院福州連江丞審察登大理爲司直主軍器監簿復丞大理知和州易知光州自請華州雲臺觀召爲考功郎撿詳樞密院文字固求去提點江東刑獄卒年五十七慶元三年十二月甲申葬於東山夫人孫氏後公十年卒子夔宣教郎知某縣虯及一女皆早卒孫某某官公少有衝量逺識厚施薄取輕退重進天質自然方擇婦而詹事擢進士第一鄕之髙貲多欲壻公以自納公辭焉姑女長矣且貧聘之賓敬終身旣詹事於法當任公公曰二父老矣請先及詹事薨而公爲士人如故垂赴省試而詹事得鎭夔子公曰父母溯江上峽吾何忍較名於此棄試追及於潯陽金陵治畱守之喪議出便門公約教授白漕曰此帥也而終不以正無禮之過流必及上帥以故止滿秩到選宰相謂人此王龜齡子不宜屈銓部出帖使見公聞不俟裝歸在連江如有所不樂一日謝病去新帥適至畱之不可亟薦於朝命下逾年督迫起發又謁告逾年旣而司直久不徙或疑以問公公笑而已治邊帥獄怨家欲寘囚於死會將內禪以詔旨趣獄具甚急公鞫報如常日竟得以赦原平生行事皆此類也周丞相旣罷因以去者多善士公嘗與禦史同僚貽書鐫誚繇是出守未及上而移浮光公欲無往余固勸乃行帥漕同置定城錢監輦鐵輸炭爲一郡患公奏廢之後余過光郡民謂余王寺丞待我如一家人爾指道旁木拱把百里曰王太守所種也今頓長數尺矣又指郭外某橋曰太守去日我輩斷此畱之今方修耳其使江東而詹事故治番番人聞公來喜甚迎之數驛其治江東如詹事之治人以公之政能愛民而又能去其害民者父子一也故其卒而人哀之如思詹事不忘夫循理而動人之常性也而自克者寡繼父而賢人之常職也而自肖者鮮然則公能率人之所常而勉人之所罕是以爲賢而宜書者也始公召審察比再爲郎皆趙丞相所進趙公得罪門下士往往畏匿攺事獨公不璘不緇如趙公在時毀趙公者熟公素行不以爲黨也歷事三世𨿽未獲論建然正學盡言未嘗相時容悅矢義勇發不以怵利動搖使天假之位袁楊氏之世徳未必不於公見之矣故余旣爲公惜而又於夔也有幾焉銘曰若昔詹事寧王寶龜獨行無儔一世所隨粵餘興之天產良玉宛其器之成美不琢官職𨿽傳如彼舜華必守以義乃爲聞家河曲千里江則有記其子往矣其孫繼起

著作正字二劉公墓志銘

隆興乾道中天下稱莆之賢曰二劉公著作諱夙字賓之弟正字諱朔字復之其學本於師友成於理義輕爵祿而重出處厚名聞而薄利勢立朝能盡言治民能盡力居家以父母兄弟爲心而不私其身鄕黨隱一州之患若除其身之疾其飭廉隅定臧否公是非審予奪皆可以暴之當世方孝宗始初求治召二公寘館閣犯而不欺難進易退國人貴焉以爲麟見獲鳳來儀也不幸正字年四十四以乾道六年六月卒其明年五月著作年四十八亦卒四方相弔如悲親戚後四十年道其事者尙相與悼痛嗟惜不已嗚呼其中心誠信於人耶士之不求爲君子者視此歟著作生毀齒日讀千字已記憶猶摘誦不離口同學兒黃芻季野笑曰豈患此數句易忘耶著作曰我心樂此誦久樂益深矣聞者異之詰所以樂皆自言也二公及芻蓋師中書舍人林公事之終身林公名光朝莆人所謂艾軒先生者也正字少而喜易蘄以名家著作曰春秋爲王介甫茅塞久矣繇是更治春秋紹興庚辰禮部奏第一前九年著作以詞賦在第二二公不爲科舉學𨿽場屋荒速之文與論著金石等而春秋於三家凡例外自出新義爾雅獨至無能及者著作旣釋褐調吉州司戶臨安府教授會正字迎遊夫人於永嘉易教授溫州召試館職學士院問薦舉之獘著作對策曰此執政大臣爲惠而不爲政致之也陳執中章子厚人知其小人也然能不以官私其親今將告執政大臣曰子爲子厚乎爲執中乎則艴然怒矣至其行事則有爲子厚執中所不爲者矣學者至今誦之除祕書省正字減員移樞密院編修官母老屢求去不許兼史院編修官著作曰求去以便私也美職可因而得乎力辭不就右正言陳良佑侍禦史周操疑其必去合疏畱之除著作佐郎初秦檜死髙宗開諫路輪對羣臣孝宗旣卽位望太平旦夕金講和未定內庭設射馳球大雨水蝗害稼而曾覿龍大淵挾聲勢陰進退士大夫皆相顧莫敢發口發亦輙逐時隆興二年七月也著作輪對見上曰羣臣不以堯舜事陛下臣不識忌諱竊深憤之上遽曰天下事可言者卿第言勿隱對曰自去夏至今日再食東南三地震比又積陰彌月所至水潦蝗食雨中爲異尢大在廷紛紛謂陛下宜避殿損膳自責矣而至今不聞徳音古者災沴皆爲臣弭君上之憂今一二大臣奉行且不暇何足語此殆左右近習盜陛下權爾且長淮無一兵之戍而陛下乃親技擊騁銜轡豈緩急欲爲自將地乎閻徳陳敏近墮馬失臂梁珂亦摧折瀕死陛下所親見也上爲攺容動色遂下詔曰政事不修災異數見江浙水潦害於秋成朕甚懼焉其自八月朔不禦正殿減常膳令侍從至館職疏朕闕失及當今急務著作復封上曰陛下引舊僚謀政事得如張闡王十朋可也乃與覿大淵輩觴詠唱酬字而不名罷宰相易大將待其言而後決平嚴法守裁僥幸自宮掖近侍始可也今梁珂一年三受醲賞他內目一日遷四使而但減卿監郎曹數十員乎昔姚崇以十事要其君曰能用則就不用則去今陛下以五事要其臣曰不能如是則去能如是則畱然則安用大臣孔道輔首論曹利用羅崇勲使罷去呂誨範純仁力諫濮王稱親爲不可今麼麼如楊倓曹某尙熟視不敢議然則安用臺諌又言國初僭叛𨿽平人情未一故設邏卒廣耳目有不便者一切聞上攺之今徒監謗愈密豈可不畏禹惡旨酒湯不邇聲色夫宴遊無度甚則有流蕩戲狎之患禦幸無節其終爲人獸雜亂之禍願陛下罷行前事應天以實庶可消弭災變疏入亟求罷畱之數十不可以爲湖北安撫司參議不行三年十二月覿大淵出爲總管於是天下相慶而著作知衢州矣復奏論君子小人之辧曰人主不示天下以所好而常禁其所偏上深然之在州期年政平訟簡郡人畫像祠公會覿副賀金正旦道衢謁公不納復求去徙知溫州春夏不雨公全家淡食請命八十餘日母遊夫人飯以梅幹自乞病甚主管崇道觀而去始正字調溫州戶曹緣歲大饑繼以大疫正字計口受祿以其餘散粥糜日有常數同僚寓士富人爭效之挾醫至門顰蹙掩鼻卻立正字親切脈煮藥晨往晏罷徑入徐出有難之者曰將爲太夫人憂曰此老母意也所活數萬人聚道旁棄兒常百計募嫗乳飼聽無子者擇取比滿秩災疫猶未已皆泣曰司戶去吾何所得衣食旣而著作來守故民望之亦如正字及著作亦去又泣曰天以二劉賜我而不能終也柰何莆人往還必問著作正字及遊夫人安否其皆卒也哭之皆失聲此蓋余少年親見聞實事也正字旣解戶曹乞監嶽廟召對奏曰陛下何不延納憤激敢言之士而聽訐直難堪之言因以自考察成敗得失以是不得畱猶攺官知福淸縣福之支邑月責羨錢而無經賦正字盡罷之復請緩輸數月帥爲並寛旁縣聽訟使兩辭自詣無追呼者市食掛錢於門民當其物持錢而去邑庭常空失械索所在時王參政之望爲帥自尊不使僚屬抗禮正字以義責之望不悅也居五月以疾復請祠歸再召對虞丞相允文贊上謀恢復鋭甚希進者趨和之正字極諫曰臣觀今日通和未爲失策昔富弼累增歲幣今減十萬矣往時兩淮不許備守今江北諸城增陴浚隍矣前此江上被兵彼且呵問今沿淮分屯皷聲達泗潁矣彼或示我弱殆不可測宜選兵將廣儲峙責成於端重堪事者從容以待其變若募彼人向導挾異國濟師合中原響赴而兵不必眾就敵人儲聚而粟不必多慿虛蹈空過爲指料將有臨危失據之憂矣此所謂決天下於一擲者也上竦然不以試除正字於時士無不向恢復者朱公元晦亦以爲人主義在復讎遇著作於李徳逺坐論之著作弗是也他日朱公曰乃爲賓之徳逺夾攻徳逺者吏部侍郎李浩也正字又言歸明人宜散處州縣不當聚畿甸從之疾復作求爲福建參議官行至信安傳捨卒嗚呼二公之道所謂憂天下之危而忘其身圖國家之便而不利其樂者歟著作之還自溫疾有間莆亦大旱手爲救荒十餘事率鄕人行之招潮惠米商白守免力勝四集城下郡以不饑莆之苗斛餘六萬建炎盜起漕司算其軍食猶剰二萬五百入之福州自是莆有猶剰米斛增四斂焉著作出湖北愬於朝捨其半請猶不已宰相袖書以進盡蠲之正字嘗行秦溪有道殣者駐家良久棺殮瘞之乃去過劍津望覆舟號呼解鄭夫人髻金救之而免平居昬暮扣戶宿舂飯之二公行事隱顯大略如此自謂朋友講習爲古今至樂常曰天下至大也千歲至逺也所不可一日無者公論也朋友羣居敬畏之心所繇生而公論之所繇出也窮山永夕篝燈共語常聞鐘聲未已死日家無畱貲著作前後夫人皆林氏子彌正朝請郎淮南轉運判官彌恭彌邵女嫁鄭其卿林尙之其卿某官正字鄭夫人星生三子起晦朝奉大夫祕書省正字起世迪功卽南海縣尉皆已卒起元某官蓋著作止承議郎正字奉議郎而彌正起晦起世皆登進士第起元則起晦爲大夫時所任也諸孫曰瀛曰箎曰鎭曰慶曰洪曰合曰鼎而正字則希醇希道希謙希深所爲祖也余童孺事二公旣與彌正爲友而起晦實同年生彌正曰吾二父銘以幸子病眊十年不能文嗚呼悲夫二公之卒也艾軒先生爲國受弔筆濡不忍銘以至是也而余何敢僭𨿽然艾軒之不忍痛至也痛且逺徳將湮無以屬來者矣而余何敢忽毎念紹興末淳熈終若汪聖錫芮國瑞王龜齡張欽夫朱元晦鄭景望薛士隆呂伯恭及劉賓之復之兄弟十餘公位𨿽屈其道伸矣身𨿽沒其言立矣好惡同出處偕進退用捨必能一其志者也表直木於四達之逵後生之所望而從也著作旣教授溫州正字亦次攝學事於是邦之士披山通谷浚泉源而達之川流其尙克有聞二公之力也蓋余昔孺子而今老矣而又何敢忘乃爲銘曰範曽祖也願王父也顯考諱炳三世長者府君將終有虹闖然升堂繞幾如綬蜿蜒其端二公文字之符有孝有徳以言以謨並事阜陵致忠極愛朕樂聞過不諌奚待如玉斯攻如木斯繩治煩去惑以道以弘味苦而長語甘而螫彼何人斯苟逭朝夕元凱旣來舜諧其琴伯夷叔齊稱之到今壽溪之原土囊之下墓檟相扶百世一化我銘其詩古人無已庶幾後生聞風而起

夫人徐氏墓志銘

始余入太學與信安劉必明會直廬必明初解褐飲啜俯僂義手低首意气翼翼卑下殊甚余頗疑士人甫得官卽矯屈爲是何也及在荊州必明官博士間攜子克勤相與還往風蒲霜葦淡語常盡日尢卑下過於直廬余尙疑其自抑以求進勢不得不然非情也後數年必明令湖南有能政舉員足一日引鏡照白髮慨然嘆曰此豈攺官時耶遂謝事去余聞而異之道行信安必明迎余客捨謙謙卑下如故自是十年必明書疏不闕然愈卑下不已噫爲亢而昧進再取垢辱而以淺疑人然後知必明之賢逺矣克勤爲餘言徐氏之賢則又有異焉夫人衢州龍遊人也幼稟天巧嫂示他女作極奇致裙襦間傳翫謂夫人汝技及是否吾當輸汝物經夕而成莫能知其出兩手也父死母將以嫁姑子之富者夫人訝未成服問知其故號慟殞絕久而後蘇家乃止不敢言終喪兄徐察其意夫人曰爲富人妻我不願也必明使聘焉旣聘必明忽暴得疾不食柴立親戚爲夫人憂夫人曰已許嫁矣死生從吾夫復何道必明貧甚約弟治生而身逺出弟有餘粟析之別村棄夫人破屋中一婢相依機杼自若遺其夫書曰柿木一株緑陰滿牕是﹝闕﹞母念必明嘗以白金付之夫人問所從﹝闕﹞請某事驗以爲謝夫人大怒投於地曰我以子亷潔而若是亟具歸將歸必明出其書教學所得也乃止然則必明以卑遂其髙夫人以剛佐其潔夫婦皆一世之偉可敬已夫人以庚寅十二月卒某年月日葬西安縣浮石鄕港橋克勤自立尢苦且不獲事夫人而獨記其言行曰懼不傳也銘曰夫勇退兮妻剛貞徳旣同兮年宜並凰增逝兮鳳悲鳴刻辭幽兮慰子情

水心集卷十七宋葉適撰

墓志銘

蔡知閣墓志銘

公蔡姓必勝其名字直之其先自莆徙爲溫州平陽人曾祖嶽祖欽父蔚贈武徳郎孝宗立公以武學進士對策第一授江東將領故事將官謁帥皆小袖衫拜庭下至公獨袍笏肅揖帥因請以賓禮見召審察樞宻使欲除學官且致意於公賜公恥之謝有疾出副東南十一將捕獲茶鹽當賞公不自言召試閣門舍人曾覿用事兾公見已故召眾舍人飲輒差會期同列屢趣公公不肯往旣得對陳六事移晷上詰難反復公辧奏從容手筆付外多施行者知澧州母喪不赴知邵州論擇方面人材及天下大計孝宗尢異之曰觀卿一表前程未可量也勉之命周丞相畱公館伴公辭至郡言州起總領所錢歲八萬溪惡舟敗詔易以銀在邵二年公私便之邵人乞更畱一年勒碑紀政公皆禁止還知光州未至光宗召復爲閣門舍人遷帶禦器械未幾武徳卒上數問蔡某何時服除召復爲帶禦器械時禦帶員足公辭詔員外供職光宗之在東宮聞公不見曾覿對宮僚嘆息言佳士難得退朝常目招公自邵州還也光宗方參決見於議事堂謂公向在閣門煞有人稱道今去幾何比來安否其再爲舍人也知閣有闕將用公執政亟召劉敬授之上固不快至是遂召知閣門事公以前此無用士人固辭弗許孝宗崩光宗疾不能喪太皇太后命今上卽位上卻避再三公與同列韓侂冑扶抱登禦榻涕淚被面庭中驚悚出知池州建徳縣解彊盜十人囚稱寃公疑之官吏爭獄已具矣公閱其案有弓手坐他事同系教囚姑自誣服幸速見太守急呼至屏人曰若知眞盜乎趣禽有厚賞盜果得十人泣拜去人以爲神徙知楚州北神鎭少年以剽境外爲業前後不能禁公日與錢米什伍伺察用其豪爲總首旬一按試兩界以安有效用張煥聚眾越淮自稱元帥謀取桃園寨邊人凶懼公發示不知者宻設方計俘煥以歸斬於市然後以聞諸將嘆服自謂不及也擢知廬州公旣領方鎭經度久逺議於今新城斗梁月城中間合築相連創二水門增建康戍軍徙其家勿更戍浚肥河修巢湖西口閘以通漕且造戰艦於巢湖並湖民願爲水軍者籍焉湖有孤姥山急難可保聚乾道中爲寨屋五百敖倉七十今浸廢而兩淮民馬官可給直聴自養歲大閱以賞激之朝論相持久方行而公已歸死矣合肥樁積錢七萬待非常朝廷意帥以侵用徙置漕司公以自節郡費者別儲之更過其舊金有楊樁數至光州獻攻守策實覘我守不悟輒上聞公奏拘縻內地從之除吉州刺史提舉崇道觀將用爲揚州命垂下嘉泰三年八月甲寅卒年六十四開禧元年閏月壬午葬瑞安縣靈峯寺後山妻楊氏封宜人子儀保義郎新閣門看班祇候任廸功郎江東安撫司幹官信承節郎新閣門看班祗候儔某官女適吉州教授徐涇先率孫男六人孫女五人公爲政求下疾苦審郡利病條畫修廢先後必倫未嘗立名字斂財而常以其餘與民歲時寒苦賙其尢貧不自業者親至學宮課率諸生勸教有義士人興起在廬封馬亮包拯之墓因墓作祠趙立魏勝死戰於楚新其塋廟以公田給祀徐誼子宜公之友也謫居南安公時守池將乞宮觀祿歸爲徐公奉其母徐公驚嘆固止之四方名士擯於家者不以密疎存問無虛歲蓋公以忠孝發其剛毅慈良成其密察故凡所立必得其大者至其小者尙皆可紀而余不盡錄也而又有大者紹熙初光宗已不豫𨿽禦朝猶苒苒未平外庭不知之多諫上宜過北宮省候如禮疏積幾上言或訐至上寛優不加怒然亦不能從也自是中外訛言相洶動無不譏切過宮者甚至羣以相率攀上衣裾泣曰壽皇死也陛下合上輦一出隨至福寧殿不退上亦泣曰此非卿等行處也急還內袴緎爲裂有責宰相上有疾明矣父子相見宜俟疾瘳公不播告使臣下輕議君父可乎宰相悵然曰君殆未曉夫上實有疾然諱言疾日禦朝自如玆所以爲疾也且人臣無自以疾名上身之理旣而孝宗大漸上成服宮中中外訛言益甚或言某將輒奔赴或傳某軍私聚哭大抵皆反矣朝士潛遁者前後數人私竊以家去者甚眾近幸富民競匿重資村捨中都人朝夕不自聊或又責宰相上𨿽疾而不臨喪無以辭於天下今嘉王長若豫建參決則疑謗釋矣宰相又悵然曰他日嘗降出一艸茅書書言儲副事吾袖進取旨上變色曰儲副不豫建建卽代也朕欲卿知其妄爾然試合辭以請上再報曰甚好朕欲退閒久矣屢乞奏事不獲命憂懼無所出公自爭過宮至孝宗崩晝不食夜不寐私念曰夫梓宮無主而上疾不瘳請儲不獲計且窮儻白太皇太后遂立元子代執喪養上疾其可獨與知樞宻院趙公汝愚往反定議時韓侂冑同在閣門公素善侂冑曰公於太皇甥也吾欲以公至趙公所侂冑知指許諾公遂挾侂冑見趙公參語因知省關禮白太皇太后趙公又約工部尙書趙彥逾戒郭杲飭宿衛起居舍人彭龜年告嘉邸備進發皆定矣五年七月甲寅禫祭時臺諫官有待罪城外者孝宗崩不敢復入而學官須祭畢將歸田裏太皇太后遂引宰執至簾下詔曰皇帝疾至今未能執喪自欲退閒此禦筆也嘉王可卽皇帝位於重華宮躬行喪禮百官泣拜起而今上已立天下晏然復寧者公本致侂冑於趙公定策遂立元子之力也及侂冑恃功專恣立黨論爲傾者方因之而知閣劉弜又內忌公卽脇說侂冑曰蔡直之素厚諸名士今內參宻畫外扶正論非君福也侂冑繇是疎公出爲池州公嘆曰吾受太上深知不幸太上有疾將革命懸漏刻而吾判家族出此所以報也事屬安定何妄分彼我乎禍今作矣亟去絕口祕前事侂冑果爲飛語中趙公貶死衡陽士不附者盡以趙公黨坐之自爲太師郡王擅國命絕席卿相而公連刺外州黙黙以卒悲夫公不矜功不徇利似矣然而以立君爲難者𨿽通乎百世猶將難之也故余弗敢闕以待信史焉銘曰昔孝宗重武科時蔡公首應臚甚易良不俠麤更外內絕尢殊領賓閣前比無遭危疑逮大謨上龍飛公手扶出三州自戲娛翩其往誰特書萬山中林集烏禆斯今振古初

徐道暉墓志銘

徐照字道暉永嘉人自號山民嗜苦茗甚於飴蜜手烹口啜無時上下山水穿幽透深棄日畱夜拾其勝會向人鋪說無異好美色也有詩數百斵思尢奇皆橫絕歘起冰懸雪跨使讀者變踔憀栗肯首吟嘆不自已然無異語皆人所知也人不能道爾蓋魏晉名家多發興髙逺之言少驗物切近之實及沈約謝朓永明體出士爭效之初猶甚艱或僅得一偶句便已名世矣夫束字十餘五色彰施而律呂相命豈易工哉故善爲是者取成於心寄妍於物融會一法涵受萬象豨苓桔梗時而爲藥無不按節赴之君尊臣卑賓順主穆如丸投區矢破的此唐人之精也然厭之者謂其纎碎而害道淫肆而亂雅至於廷設九奏廣袖大幅而反以浮響疑宮商布縷繆組繡則失其所以爲詩矣然則發今人未悟之機回百年已廢之學使後復言唐詩自君始不亦詞人墨卿之一快也惜其不尙以言不及臻乎開元元和之盛而君旣死同爲唐詩者徐璣字文淵翁卷字靈舒趙師秀字紫芝紫芝集常朋友殯且葬之在塔山林額兩村間嘉定四年閏月二十三日距卒四十五日銘曰誦其詩其人可乎身可沒墓不可無

運使直閣郎中王公墓志銘

公王氏諱文禮字立之餘旣爲興之銘墓論其家世詳矣興之公兄也初公繇太學用詹事恩補承務郎監湖州烏靑鎭有醫善爲方得賜帶如從官吏畏之宴聖節居卿監上公按令黜其班又有訟其畱人子女者奪以還民醫不勝忿挾他勢揺公因力求去知泉州惠安丞時禁私庵寮有壯屋號彌陀庵主僧倚郡將請囑爲姦利公捕立毀撤守怒詰問不測公徐疏以實守因敬公薦其賢遷軍器所幹辦公事闕蜀帥辟鈐轄幹官兼制司眉之豪王姓養族人子族人爲大官並冒其籍已而有子族人子曰籍之財皆吾故物也不與弟一錢愬之二十年三獲罪矣公嘆曰世未有賫巨產而子於人者且安得異籍遂中分之其兄乃服詣公謝一蜀傳誦以爲名判授湖北營田幹官瀘帥張孝芳被殺賊黨多免死配流過江陵公請帥奏於朝正其罪會慶節禮畢吏以例白畱山棚元夕張燈可就用也公曰歲不稔民且饑宴遊可預計耶力勸止之會公再從蜀帥辟機宜文字將祖道公曰山棚尙在不敢帥亟命除而後赴坐人兩賢之吳挺死屬光宗不豫久未遣代或謂吳氏世捍蜀故名吳家軍當暫置其子弟以俟命不然變生旣而累攝事者至軍亦皆死蜀人尢懼獨公持不可復選李世廣攝又半載朝廷始用張照而以李爲副眾乃定辟知黎州西南夷曳失索結連靑羌吐蕃五部並反公切責諸將曰爾輩常諷蠻使叛而欲買降之利在已是以邊禍屢作取最甚者趙鼎魏大壽劾罷之拔義勇正將楊師傑委以討賊大渡河側有聚落曰三村居民百餘家素爲羌鄕導賊資以入冦公誘降之徙於內地卭部川王者盛於諸羌有女兒城賊借以出兵公以逆順諭之願助王師曳失索勢始離然猶舉數千人圍安靜寨公厚賞募士內外合擊大破賊斬獲糧仗得免者十三四諸將欲乘勝渡河公止之曳失索請以買和舊約得犒而降公不許曰汝能斂兵東手當貸汝死否惟有戰耳公於安靜新舊寨中間擇險要築良溪寨視二寨之闕修完之踰年曳失索乞降甚哀公已移知常州矣爲庭受禮畢徑去曳失索泣送曰我以安撫恩威故來今安歸乎公慰遣曰汝第馴弭王化無他慮也自曳失索畔服二年中公本末精審不失機變今載其大者如此常之獄有手刃傭主及家數人皆死焚其廬州以無證佐奏裁公亟具駁論如法公在常如詹事治鄱以明義厚俗省爭論爲本滯案如山予奪皆盡秩且滿旱漧無雨公疏救荒莫若預紹熙末費數十百萬而人相枕死如故者行之晚也又禁米不出境面無越疆𨿽貴家護載上司督發皆不聴是歳田無﹤艸忌﹥稈而民食猶自如朝廷命公畱將卒行之不樂者排公竟罷起知徳安府攺太府丞除考功郎建言磨勘法文臣以四年武臣以五年而起理必自五六年之一日然或四五年而爲歲六十九則五六年之一日而有不得任其後者矣非天子所以優臣下也請限歲終得磨勘至今行之出遷江東轉運判官約浮拾漏未久有錢三十萬緡別藏以待非常爲部內損積逋減月解廣徳賑饑宣州南康修學養士費皆自出急吏緩民損上益下隨形紏割風俗大攺加直祕閣仍運判以病主衝佑觀歸至蘭溪開禧二年六月十九日卒前數日與余書論事耿耿不疑其有疾也十二月辛酉葬於白巖宜人萬氏先卒再室以張氏子曰仲龍迪功郎江淮宣撫司準備差遣曰驛某官曰驌二壻曰朱蘊厚曰薛師謙公果敢激烈當官職與事遇法理不順者直前疏治矢縱川決莫敢嬰忤信其志𨿽雷霆獨立猶面折無諱也在荊州向余劇語詹事紹隆間憂勞忠慮於時正邪賢不肖一一記憶無遺失能知兄弟之意以達之於行事步趨若一人尺度若一手至充之於性放之於古其不合者少矣而惎公者曰此一家政事爾余昔至泉距詹事三十五年矣其人思而愛之如初至浮光興之遺迹又余所親見及公攝閬而遽去去常而復遊也畫像以祠刋石以紀傾郭而逆送扶舟而後先不絕也一家政事何如哉然則爲公子孫者皆勤其業皆遵其教民世世被之皆曰一家政事然也不亦善乎銘曰仁智同源而異術鹽梅同味而異物偉歟立之而以剛聞資之以仁從兄之溫髙岡千尋洪流萬里不爲淸談著於已事非色非聲眾人毋之咨爾後來尙禰祖之

陳叔向墓志銘

叔向名葵姓陳氏處州靑田人父彥成宣教郎致仕君第進士莆田主簿攝尉盜獲法應攺官君嘆曰彼罪且死而吾利之耶簿緣故例掌僧租僧遺簿米有定數囊山一寺至六十石簿得之安君一掃絕教授婺州教官歲取錢米於學取職田於東陽縣數百千君別藏之爲諸生市書略具焉又教南外陸宗院趙丞相知福州君謂趙公未知道指告提耳累千餘言並以崇飲飾遊爲戒趙公矍然受規薦審察授淮南運乾方議修石梁瓦梁堰君言今果行此則眞滁和涵浸失業濠光安丰怨不保護六郡體大備圉當別求事遂格運司交幣將半而金主卒北人要君攺服君止不渡淮或勸姑聴許君曰漕檄今輸銀絹耳無預弔卹必若攺服須奏聞也金不能奪竟常服而畢知平陽縣號爲劇煩君臨以至誠適緩急之中吏民畏悅紹熙五年正月五日卒官年五十六夫人洪氏後十四年卒子志仁志義五女嫁者鄕貢進士洪緯康伯起太學生劉之海之海死迪功郎監海鹽買納場席葆慶元四年十二月甲申葬永嘉縣三洲臺湖山乾道淳熙中問學日盛士梯山棧谷自力於善君仕不希舉有輒推其僚事父孝謹宣教君病不解衣數月兄弟相愛友門內諧樂無疾聲遽色祭廟以主合族以宗行義修內外完彬彬乎一鄕之和也有吉人良士之實矣君旣與魏益之遊每恨志慮昏而無所明記憶煩而不足賴益之因教以盡棄所懷獨立於物之初未久忽大悟洪纎大小髙下曲直皆髣髴若有見焉自是以師道歸益之且疑呂伯恭誦書徒多朱元晦修方不療時呂公已下世矣朱公𨿽論未合然重其調直無隠士有此君取者必使往從之曰可以寡過也昔孔子稱憤啟悱發舉一而反三而孟子亦言充其四端至於能保四海往往近於今之所謂悟者然仁必有方道必有等未有一造而盡獲也一造而盡獲莊佛氏之妄也叔向掊包蒙之鑰遊於廣大而常自言用功益難進道愈逺古人今人皆未可輕議其勵志勇猛蓋不以悟自足也而益之不然獨守其悟而百聖之戶庭虛矣然列叔向之所以異於其師者益之亦未暇詳也二君死餘二十年餘復老病追念往事悲慨無已銘曰履卑而行尊言約而義富經術修明表裏純茂美玉精金宜在淸廟此趙公薦叔向之美也叔向之劘拂趙公如彼也趙公之敬聴叔向如此也嗚呼能用功名顯有以也

黃子耕墓志銘

子耕名﹤田﹥黃氏自金華遷分寧至本朝爲豫章聞家矣給事中廉曾祖也戶部尙書叔敖祖也朝散大夫壄父也太史庭堅字魯直者從祖也天下盡宗太史詩外夷殊域皆稱江西而黃氏繇此不獨爲豫章聞家也子耕澄潤明澈雅服繅藉纎塵點俗揮絕限域人謂喚起魯直矣讀其詩詞如逗幽薄超髙丘宇宙奇曠風露綽約人又謂非子耕所能魯直遺墨散落收拾未盡爾子耕不恃家學挈從郭子和朱元晦甚久取友𨿽魁傑士而皆行篤言信步步著繩墨未嘗放達而好恣漭蕩而無程也故子耕蚤歲名重江西調瑞昌主簿監文思院天子郊見上公貂蟬久逺暗淡大禮事務惶恐以咎子耕子耕出祇候庫牒指曰此未嘗許重鍍也且安所取金事務怒曰監官不材吏輩自飾之子耕笑曰大臣莊其首所以敬天也若專知陪備豈勝任耶事務以爲玩已益怒盛气將劾子耕或曰彼事大臣以禮子事大臣以諂可乎事務慚而止先是湖北安撫使章森薦可職事官前宰相趙雄知洪州又與轉運判官林湜薦至是給捨侍從又交薦要人使所親招之不往因其知蘆陽縣遂以爲堂除五溪故猺獠族種逼迫雜耕省地上气勢自繇縣官不能主令子耕陳詩勸曉有公事立期信使之緊慢應手如一家人監司又爭薦朝廷第其語子耕亟授處州通判經總制有額無錢十收六七每歲三月右曹按籍挍之有展減磨勘之文俗號爲殿最綱其法必行通判卑辭借系省預斂牙契常爲殿矣子耕會一郡成賦法應隸經總者以十年中酌取之閣免其逋負錢額均等故態盡革更爲最矣兩浙薦士又以子耕爲首主管官告院大理寺簿軍器監丞歲爲三遷善類皆喜曰向用矣然子耕意不樂間行西湖戴蓮葉旁擊汰慨然嘆曰我昔在南北山一水一石無不自題品今無有淸味何耶豈髦耶抑市朝山林故相違耶遂以貧請去知臺州又年餘以從弟死請歸哭之論者頗疑其迂子耕請不已知袁州過撫州哭弟哀甚得疾卽謝事諸子進藥不肯飲勉以喪禮而已嘉定五年九月二十二日拍牀呼曰可行矣夜漏上十刻手書起字烓掖之坐良久卒年六十三六年二月丙申葬分寧縣雙井夫人吳氏子曰烓國子進士整子耕卒後二十日亦卒曰在女嫁承事郎監隆興府苗米倉趙崇斌先卒孫曰鏶初子耕得臺州知其家世者謂晚暮以唁子耕子耕曰某書生蒙此過矣旣至則勤苦夙夜先勸後禁訟牒舊千計銷縮才百餘悍頑易節嚚險攺行而郡稱平治自頃吏道燻習所師用往往暴民之事也有欲行惠利者共嗤笑之而州素簡陋禮文所當施而有闕者輒曰吾未暇也子耕於酒稅不用最髙比私賣偸瞞陰縱之減則例添升方人感其寛旣而課入皆多於舊虛籍坊場錢百餘萬非本界也壹償不自列而在民者猶大半貸不復取縣當輸錢七千萬子耕曰前後相承至此爾不能爲鞭撻費也盡除之爲濟糶倉貯榖靑黃時下其價使不踴爲抵當庫儲錢雨雪時量民急與之置叢冢二葬棺千五百置養濟院左爲安老右爲慈幼又別造安濟坊以居病囚凢此皆自有子本使後不廢不徒爲之名也廟學隘首增修創欞星門益諸生食有詞訴稱小學生者建小學擇學諭教之制釋奠器服而儀門之兩廡僦爲賈區久矣徙而新之更作麗譙完城益壘班春閱武皆具亭觀坊巷表揭悉可別識其費各數十百萬然後畿內之公侯秦漢之郡國稱其制矣余觀子耕了外物成壊猶影像空寂然而毫末愛惜於贏虧有無之間急迫備預於歲月倐忽之頃常食糟美鰍負家人不知從太守爲樂也特重教義興滅繼絕任爲巳責方纂郡誌或言謝顯道家焉訪之有謝官人者常代院長送符帖蓋親孫也子耕對之泣與冠帶買田宅祀顯道於二程之次曰自今其爲士人不知竟能如子耕志否昔人稱顧覬之畫日垂簾門階閒寂彼將不以名迹衒其志歟𨿽然使用世者皆若子耕之爲則治不勝舉而古人之功效可兾矣銘曰其文也鷟其淸也鶴𨿽競於善而實無作魯直之宗百年再振雙井有名爲子復新

臺州教授髙君墓志銘

君名松字國楹姓髙氏福州長溪人曾祖亶祖亨不仕父融有素履起家衡州司戶參軍旣乃遁其官與野僧遊一笻獨往經年忘歸家人常訪求深山始得之君紹熙元年中第授臨海主簿靑田尉不赴教授臺州嘉定四年十二月六日卒年五十八夫人何氏先卒三子峻﹤山幾﹥崍一女從浮屠六年後九月某日葬廉江山門始陳君舉爲名師自出新學文體一變集處多老成俊特君少年能探請深處語移日精鋭鋒起同進皆回目盼末坐試入髙選史丞相當舉送奇之更擢第一然君不專爲科舉每黎明讀書夜丙止書益多見聞益髙逺華枝蔓葉自然消落以是不驟合於俗而昔之同進反先達矣蓋二十年方有名第旣而司戶死母陳夫人又死君益以其間放肆於書尋流會源今古終極不輕費一卷頃爲洗沐地也又二十年同年或已攺官登朝而君方至臺州故例博士撰解訓一二通據案抗聲讀諸生俯首聴謂之講書君曰是何所明耶令更進疊問疑難交發滿意而退士人喜來學日眾學旣久敝欲大釐攺令下一郡父兄歡服然君已病矣嗟夫君不以老厭仕幾及時也不以貧願仕幾有行也時有早莫莫亦可也而猶無時何也行有大小小亦可也而猶無行何也始之難於仕不忘修也仕而難於祿愈其修也修之數十年矣而用之不能終日何也孔氏之言曰良農能稼而不能穡嗟夫君亦不能穡而已蓄數十年之種而芽無獲焉銘曰吾嘗歸自南方而過桐山之裏始脫幽險愛其衍美模山寫水宜產文士曷又閟之尙以孫子

戴夫人墓志銘

夫人戴氏黃巖人嫁同縣丁世雄年四十七慶元六年二月二十五日卒十二月二十一日葬從其夫子木某官復某官初少云外豪華中易直價傾一縣客自天臺鴈蕩者多歸之少云必畱張飲佩蘭瀹茗窮日夜與娛樂夫人整坐裏向杯酒甌羮凡贈遺之物親自經手飲散少云鼻息鼾鼾夫人吹燈起撿料內外復治具如昨日矣如是終少云之身少云卒木生十五歲夫人趣使請余爲銘意欲永其夫之傳也木遂走他郡從碩師而夫人方翻拆舊廬斂工斵材比歸則髙屋長梁瓦染皆奐然矣又不幸死早二子未極壯長然家事已治遵行之自若十年間木登科佐安撫使幕報旗勅牒交道同時射策知名士絡繹踵門爲士大夫家丁材未有也夫人及少云歡喜於墓下曰得吾願哉余每患世之夫婦殊性有所經營其夫欲廣婦必日狹肴設於外夫欲崇侈婦必以儉人有求假夫子欲與婦輒恡固論已定慮已行婦從中沮止十事稀八九壊矣𨿽然陽疏而陰宻一於張施而無以揫聚則家亦或不成未可盡非也若夫徳與夫同趨好不異夫有滯意委曲以申之夫𨿽開諭斥夫反過洗其陋完其鄙襲其鍥補其薄人以是爲非婦人之常也然而益厚其家非稟摯之卓安能若夫人是也余嘉夫人與少云志合類從終以畀其子孫也故復爲銘銘曰苦種之木陰復陰昔讀之書單厥心其墻幾仞髙自今

劉子怡墓志銘

先此七八十年仙居淸通兩鄕間有隠者劉君名愈字達之學佛得空解自稱無相紹興庚午大饑民將流亡君顧令平治險道不足又以其家山林從使樵賣不足遂以砧基簿貸米於官足之比及秋獲自償也甲戍復饑民相誘爲刼稠樹村尢甚縣尉不敢前議益以鄕兵君曰人心方揺激則愈亂矣單馬至下渡潭坐酒坊呼其首鄭重開說眾悟且慚相謂曰昔劉居士救我死以有今日不可違也遂散去余亦隨止隆興壬午癸未大風甲申大旱艸根木實俱盡君亟入匭函乞發常平賣度僧牒轉糴他州詞甚哀痛上大驚曰溫州荒耶此何人者能爲朕言時太守袁孚代歸中道詔令復還以君書付之悉如其請是三大饑長老所記號爲厄運而楠溪之人能團聚生活不殫殘於饑羸者君力也溪有石出中流大如兩楹屋其下爲洞穴號石歃舟失勢瞬息已投歃中君與鄕人陳常謀曰是不可鑿累石障之水別行乃免或架木爲梯以下魚者雨暴集則舟泊不敢動自菇田至潮際相望也君爲白縣皆撤去自是始安流矣州賣鹽七十四萬八千餘斤吏抑配四五等戶常以一徵二日較月比民不賴存君遣子扣禦史曰天下疾愁安有公不知知安有不言乎得罷增數者十餘萬斤君曰是何足以寛民爭六年不已竟減二十五萬餘斤至今民不復賣鹽然後生或不知爲君賜也君旣以人利害爲身苦樂酸儒窶子相和趨之飯羮不完飽錢不物準作家計俄又割裂伺於枕候於垣出門不暇逺家人曰吾翁其返舍則異色人四集如市矣六子五侄皆朴靜重訥未嘗程督鵠侍株立不一亂聲色幼子偲君愛之曰能大吾門士偲方實詳審時然後言輩行推爲巨人長者君所欲行奉命恐後寒暑千里外舉無惰容君旣卒家稍衰遇事力不能應縮手皺眉噓气而已士偲死子公億眩悶踴沒涕縻縈地而言曰屈吾父哉抑吾祖哉余少學於君數其前後師儒蓋有名士也論堂肄室皆整監書法帖皆備程張宻語蘇黃快句子孫皆班班能道之今兩鄕文物爭自磨洗齊衡一州自君始也方其時寒谷窮人拜手加額倚君爲命拯難辟阻臻於夷行其徳大矣而報效顧茫然何哉豈富貴利樂必自占而忘已以徇人破家而就義者勢固當爾耶禹稷憂天下饑溺孟子以爲顏回同道蓋其位分各使然也君一夫微甚而憂眾人之饑溺踰其分出其位矣豈天意遂不許也余不能知也故因士偲葬書以遺公億勒其冡旁以俟窮理者考焉士偲字子怡余友也銘曰畬溪之丘粟可倉兮導溪之流舟可方兮扶其艱凶底太康兮闡其字文中州抗兮猗嗟若人孰可忘兮曷未報之問彼蒼兮

劉夫人墓志銘

宜人姓劉氏名善敬永嘉人祖安上給事中父誥監泉州市舶務夫鮑潚朝散大夫知融州嘉定五年年六十四七月二十四日卒七年正月十八日葬仙桂鄕安丰奧子榘早卒埜寧徳縣尉孫嵤將仕郎﹤田﹥鼎始淸卿喜禪學趺坐辟觀湛慧凝寂而埜﹝闕﹞古今宗說蔓衍數百千卷橫豎案上脈理斷絕﹝闕﹞下勘點曰某話墮某未圓山袍野衲爲不請之友所造詣人莫測也夫人素無婦女气習簡服用鄙塗飾資度衝逺聞淸卿與埜持論月邁歲往性現根熟一旦昭徹情識俱盡機鐍洞照時出頌偈迥脫常語旣病以珠步揺付埜曰以是具棺衾垂畢閱視盥手而逝埜爲餘言如此昔龎蘊夫婦破家從禪至賣漉籬自給男女不婚嫁爭相爲死言論播於天下浮屠世世記之以爲超異奇特人也𨿽然使皆若蘊則人空而道廢釋氏之徒亦不立矣夫人佐其夫有恩淸卿病八年一飯皆自煮內事無鍼縷不整家行無纎髮不備欲樂棲止倫紀通明若是而共遊乎方之外可也非爲蘊者也銘曰旣歇旣休不遁不流何淨何垢無前無後

沈仲一墓志銘

沈君名體仁字仲一先從吳興避唐亂遷溫州爲瑞安名家有彬老者北遊程氏師生間得性命微旨經世大意方禁春秋學石經甫刻卽廢彬老竊賂守者自摹藏之君生後百餘年珍其遺書嚴奉若蓍蔡志意閎雅鄙逺聲利常言沈氏本以儒術廉恥髙門戶柰何求官達問生產與俗人較髙下哉敬士好文十室之譽一詠之工無不降屈坐者滿堂酬義侃侃夜後市音閴寂乃聞獨誦聲瑯然嘉定四年君年六十二卒許令適來余謂令仲一疾幸少平何遽令曰吾行也邑之大夫集仲一所爲別勞動而然余始疑君豈爲縣多交闗耶而力病至此令慘戚良久曰自吾爲邑三年仲一無指尖訟到庭然守煎倅逼時輟假不吝吾賴仲一常兄事之然每節朔束帶相看啜茗徑去矣歷十餘令無不然者其力病至此爲禮爾余以是多其保家有常節也又參之所聞君終身有師陳君舉是已記其言觀其行老而益恭然不依以爲重其取友道廣賢者親之貧者存之授廬丐食死而不貳然不恃以自重蓋其持身有常度也天行或饑凶民利欲建置君卒先推與無疑然歲熟不以爲徳役成不以爲功彼偶汗漫敗事亦無恨意不追誚首議者蓋其應事有常凖也凢若此豈於君於法盡書之亦爲後世法也夫人項氏四子曰楹曰東卿曰煥道曰得翁爲尼未嫁七女張埴趙炳項振玉薛仲序丘仲寀爲其婿埴筠州錄參仲序鎭江府司戶仲寀將仕郎五年楹等葬君於北湖馬奧山而以項氏之命來曰吾夫行事知者以爲賢不知者以爲難吾𨿽婦人不敢廢也其在時手鈔予文自甲至癸戒東卿異日死不得斯文以銘吾墓猶不葬也余念一生與君相邂逅不數四列禦寇之於南郭子疏矣有間矣而能望余深如此豈其寄情髙逺眞有在於形質之外邪銘曰冰肝雪膽自琢磨書林畫苑紛交羅詩得好語終夜哦今𨿽逺矣山之阿豈無風月相與過

胡崇禮墓志銘

崇禮胡氏名樽會稽余姚人自承務郎監臨安府樓店務西京中嶽廟兩浙轉運使浙西茶鹽司幹官慶元元年五月某日卒於吳年四十九二年十二月某日葬翁湖山夫人周氏二子衛衍二女長嫁歙縣主簿石孝淳崇禮本末單厚終始信實啟發穎鋭而守以凝固激厲勇敢而行以和順俗所溺惰戲鄙詐未嘗畱色眾所競儇巧黠慧未嘗接心父禮部尙書沂乾道名卿衣冠推其表則兄監回易庫拱淳熙名士朋友載其言行崇禮步趨願者省無一事不以父兄爲法夢想跂及無一念不以家門爲重先世故書緹囊珍篋重封之屏幾遺字籠玩往復或移日尙書階不及謚崇禮頓首麗正門請曰先臣幸以詹事侍陛下東宮光宗惻然特賜謚旣定章簡又曰此非所以謚臣父也卒易獻簡乃已回易不幸棄盛年崇禮悲哀思慕自罷官乞嶽祠曰不得是無以葬吾兄余姚之胡岡連壠接者八世矣族人貧富相通親疎相卹墮枝脫葉亦使自存越人言松檟壽郁能無毀傷者或羨胡氏蓋崇禮營護其間也在運司核諸縣板帳一日條無名重賦白於長請盡除之長憚其直遜爲謝曰當議而行不敢迕也甲寅乙夘歲浙西先旱後水湖常州死無虛室縣梁河堤積屍千數崇禮泣愬於朝適會所知爲丞相急轉米多賣僧去長興安言山谷中緣門糜飲之民賴以少蘇旣而崇禮良苦被疾遂不起此皆其親戚所記鄕裏所傳而余識崇禮且見且聞不忘者也初朱元晦呂伯恭以道學教閩浙士有陸子靜後出號稱徑要簡捷諸生或立語已感動悟入矣以故越人爲其學尢眾雨並笠夜續燈聚崇禮之家皆澄坐內觀周氏賢明身治鮭菜供飯羮歷歲閱閏無攺其度士旣成名無不向重崇禮謂宜世用然竟不遇不壽死死後十五日周氏死又八日幼女亦死衛衍尙少浮柩縱橫而歸吳越人皆咨嗟痛惜以爲天之於吉人善士何其不少假易至此而崇禮執義秉徳旣乏爲善之報而死亡摧折之慘反加甚耶然其後未久衛登進士第登朝今爲朝奉郎通判明州衍後其兄通直郎知黃巖縣贈崇禮官五品周氏安人胡氏其復起起必崇禮子孫而天之於吉人善士其終不虛其應特有久近淺深而已嘉定六年冬衛偶來永嘉見餘言舊事相對嘆息余觀衛懇懇於學術衰廢之餘補綴張設若欲繼其先者嗚呼是胡氏義理徳性之傳而崇禮之靈所以相之也影響遲速何足計哉銘曰生而知方學而蹈道職當成身豈限常報淺耕先獲深種後收靜而自至福焉待求露楸亭亭云冢羃羃崇禮之銘於以尙徳

水心集卷十八宋葉適撰

墓志銘

陳秀伯墓志銘

平陽豪士陳君堯英字秀伯少有大志一時貴人非其能所致𨿽其能所致而終不足以立視之皆無如也紹興六年上書登聞陳策十二明年正月再上淸朝政序序亦十二語益切三日復上兵書指畫利害尢急髙宗異之令政事堂召問君旣不以求和爲是而書語侵中書執政固不喜至召問君長揖色倨論事泉湧不屈執政愈怒奏罷之君不悔也將歸又以三書抵宰相曰苟違某言中興之業未見其可髙宗側身修行以來天下之士四方獻進接踵釋白袍取通官美職眾矣嗚呼君之言不用而身無成亦豈其命也歟後七年君始入太學學法不許上書君亦絕不及當世獨場屋對策猶抗言如故以是無所合夫親遇明主榦說悟意九筵之室可陛而登屢省之歌可揚而賡也尙邂逅不偶況一夫之取捨何足動心乎隠顯窮達之際在君可以無憾矣君所居號陳營裏其先自蘭溪來至君九世先造一宅推與兄塘瀆疏通衢路曲達華榱復廂如邦侯邑君之宮又能薄已厚人赴其急時多貸少償鄕曲常依爲惠主此𨿽不足以見君之材然士蓋有一不得於世則銷墮摧折並其餘不能有爲矣是故不可無錄也君年七十卒淳熙五年十一月九日十年十月辛酉葬東山夫人黃氏一子曰雅言先君四年卒雅言之子曰昻從餘三十年請曰某常欲以吾祖爲托至是始克有言也銘曰徐樂嚴安愊臆見收有嘉秀伯良亦其儔誰不我與東山之休

朝議大夫知處州蔣公墓志銘

蔣氏本陽羨人梁普通初渙爲永嘉守渙弟湛以西華奇山也畱居不歸武帝賢而官之命後守卽廬授焉故鄕名建牙至公曾祖錫祖扶父贈中大夫惇及上五世皆家郭南公諱行簡字仲可學不爲舉子達於世用器度凝審登紹興庚午進士第時荊帥孫汝翼從事查鑰皆名士傾待公遂與薛公士隆壻孫氏主仙遊縣簿辟四川制置司屬官罷爲滁州判官金亮且反公請調丹陽弩手三千守淸流闗副之州兵滁可保也主兵官笑不應公遽令逺斥候敵旣大入滁人徐渡江僮妾不逃器用無喪又督運於天長傳言北兵至矣令尉欲棄芻茭而逝公曰姑止急燔之毋爲敵資敵不敢進有以擅焚糧請劾公制置使劉錡曰此眞知兵也乃已監明州市舶務舶船至卽日抽制親自評量隨麄細立盡老儈束手蕃客跪公前昻其首加手於額拊地以謝秀安僖王嘆曰天下安有如此好監官諸司相謂不旬月舉員畢知海鹽縣太守告公曰縣壊久欠州用經總數巨萬得材令庶補足乎公正色拒之已而新錢有餘舊欠亦補及季年餘錢一萬一千倅行縣知之促公使具鈔公曰此夏稅錢代者事耳倅曰使君方以善理財薦公何必畱錢爲後人耶公縮舌駭曰善理財豈美名歟倅慚而止還朝裒平生著書五十篇號樞言上之執政愛其文曰院轄選也公不顧去通判興國軍大旱疫被數路公從一馬二卒賫﹤口父﹥咀藥半夜宿村捨空常平以救他日過之所至輒數千人送迎知軍怪問其故皆泣曰昔不遇此通判吾屬闔門死矣知峽州歸舟無輜重有壓動石十餘絡棄之王丞相同僚也周丞相同年也爭勞公良苦曰郎有闕可待也公力辭曰重內輕外無甚於今某老矣朝謁之禮不堪也知常徳府諸司舉異績對後苑淸暉殿光宗面稱肯十數畫特送中書值畱丞相引去逾月不決不果用知處州公治郡以愛惜知縣爲本獄訟賦輸使任其殿負文檄付遞鋪一人不至縣庭武陵二年軍律嚴靜蠻猺震服省地晏然括蒼去鄕近治之尢詳更造板籍隠寄飛寄影占僞跋悉釐攺好溪堰旁山椿筱所聚請於朝禁席勢冒佃者貴人不悅提刑以爲慢已禦史亦妄疏自朝議大夫貶二秩罷公旣休戶小室繆篆郁芬竟日卻坐客至請入莊語而已慶元二年七月二日卒年七十一其明年七月八日葬膺符鄕瞿嶼幹山孫氏封宜人後三年卒男五二早夭伯輿從政郎邵武縣丞亦已卒叔輿承直郎新嶽陽軍節推季輿迪功郎婺州司戶孫男十一人女八人公仕不希名譽誠意爲民海鹽興國大兵後不升降物力公始行之數爲上言百姓困悴可哀果閬大軍錢比他郡獨重峽州茶租均之客戶興國馬料敷於五等衡袁歲取曲引贑吉日較贓罰江東白收板帳湖南倍折冬苖夏絹和買已非正賦復有軍衣和買糯米科折止爲省務復有覆紐價錢若此類聞一知十窮民何以堪命今大吏無不言州縣窘迫以咻公上以臣所見誠有窘迫之縣曾無窘迫之州占吝公事視同已物狼心不厭矣𨿽與數州窘固在也臣欲擇朝士曉暢民事者先於一路考財賦所從孰經常孰橫斂某創支某定例何爲而有餘何爲而不足使遡源陷失者稽其違沿流費耗者訂其失抑配白著虐取諸民者一切論奏蠲除之富哉言乎太史公所謂可著廊廟者也聴公之言行公之諫則膏澤烏有不下於民者哉初河南郭忠孝子雍遁居長陽山公將出峽來見於白羊極言天人性命郭君曰天命之謂性非天命則不謂性也率此斯謂道也修此斯謂教也公又問雍得於兼山最要者郭君曰所得在艮艮者限也限立而內外不越天之命我限之內也不可出人欲限之外也不可入也或爲著白羊問答行於世然則公之所存可知矣夫艮有止而無限居不獲之地立無與之時其止命也豈有欲於其間哉苟虞其未至於無欲也而限以止焉則或可矣而非止之正也余聞古之用人勝流一也平進二也科目三也幹澤四也勝流者有所激發以厲其節平進者無所附離而行其志故世莫能好而科目以劵內必取幹澤以鑿空速化𨿽左雄山濤復生不與易也嗚呼蔣公終老不伸又奚怪焉叔輿又言自韓侂冑朋黨論起士大夫或去或逐公始欲謝事及趙公汝愚死公痛其寃因驟感疾不起噫是增異矣無彚徵之利而有朋亡之憂何耶豈其好惡取捨一斷以義而不以巳參之耶銘曰西華隠者巢許之流其孫以之以銘斯丘

髙令人墓志銘

蒙城髙氏六歲父爲京山尉能助其母思父輒涕泣父歸乃已從知象山縣父思慮所不及必左右之爲余妻賃捨甚貧閒一間終日不聞聲親饌粥飰十餘盤魚肉鮭菜略具人或以爲難官視祿上下月儲以奉舅次伯叔羣從無餘所食者太湖蔥城東菘芥爾服飾進止常儼然見者皆尙其華整不知其敝故洗刷而然也晚歲三子始育始有宅居稍墾田不市糴然自處一如其初蓋其剛簡無欲余所憚其靜宻有智余所服其多能而易解緩急中程識事本末大扺余所資以爲家也嘉定四年十二月初十日年五十二卒五年三月二十日葬開元觀後山余觀自古特立獨行之士無所復望於世而旅泊其身以苟免者固已眾矣是不足悲也然而亦豈不有大順親和戚之屬而爲之托焉今余非敢謂特立而獨行也然旣老而休且病且衰旦暮且盡而髙氏迫不余待遂棄余以是使余無順親和戚而爲之托也是亦不足悲乎銘曰千世之逺兮百年之長天寛而地闊兮比爲何祥

葉君宗儒墓志銘

君葉氏名士寧字宗儒自上世居樂淸東鄕傳序甚逺最爲舊姓父良臣有塵外趣𨿽在田野而散朗簡逺言不及利對之泊如也君寛中少忌習見其父能賤糶薄責休病哀死昏夜救村落之急一皆遵行又稍推廣之人以爲恩已及從王公詹事遊王公云此吾暮子立朝行事多以告之負气落落旣不自降屈曰安能長爲舉人而有百年之宅千歲之田前臨淸流旁接髙阜亭院深蕪竟日寂寂故人邑子常候門下行路惟聞棋聲出空虛山遨谷嬉意到不擇每樵歌夜動棹謳早發水邊林表往往覩墜杯遺屐焉然則不吝其力之所及徳施於人而身忘其憂足以稱善人矣夫餘十六七識君時君亦尙少言論英發是是非非不肯假借余頗傾下之因思仲長統語甚羨君所爲而君言吾寡兄弟子同姓宜爲宗余謝不敢當然內嘉其意自是不相聞嘉定三年君養疾州南始復見之鬢毛雪白追記昔日相與把手絕嘆蓋年六十六矣遂以九月丁亥卒里人爲燃指祭祀旣死皆出涕四年十二月甲申祔於父墓娶周氏一子曰賓三孫曰晉曰普曰魯將葬賓垂泣曰始先人有言儻在今日敢以請昔孔子遇舊館之喪而哭之哀脫驂而賻之門人譏其已重而孔子辭焉曰余惡夫涕之無從也嗟夫銘不愈重於脫驂乎余與君之偕少也遇諸塗之罔也托余宗之厚也去之五十年而不忘也是皆無從之類也聖人猶行之而況於學者乎故爲銘曰鴻冥冥芙蓉之上鷺振振黃塘之下有揭其藏示來者

李仲舉墓志銘

李伯鈞字仲舉楠溪人繇永嘉泛枝港盡汐而至楠溪則別爲聚區風气言語殊異其中洲四絕水陂匯深緩艸樹多細色敞爽宜逺望舊名蒼墩溪之溫厚處也其十世曰岑號蒼墩先生父曰嵩分寧縣尉仲舉甫十餘族裏有大事已能相可否老人咸異此兒及長足智恢達以義理勝血气倥傯難理雍容應會迷謬不決歘疾赴機而又外文內質章采粲錯輕重襄序主於敬共猝與之遇無不心暢神懌謂其對大賓入淸廟矣問其方自溪谷出尢駭莫測也鄭景望薛士隆引爲親友曰不幸而仲舉於世之味薄斯人者豈以章句限之所謂不可小知而可大受也得官調監慈溪酒恥之曰吾何忍誘饑民捨其糠核而遁於醨糟耶謝不起蓋仲舉之業成矣而年不究踰四十而卒有子曰源字深之材藝徳器如其父而居身益莊與人益畏隩蒸煩暑常整飾不惰廣庭狎聚揀語無慢情廬舍用器皆有常度不醉飽於物曰吾父祖乃爾吾何以堪之有痟渴疾未嘗離書曰吾師也疾惙惟燒香曰吾友也始仲舉使余與深之遊余甚幼而能記仲舉言行象其風裁至今想見之深之少餘二歲餘從童子戲深之儼然端黙余慚爲棄戲斂袵余謀於四方間一歸而見深之寡言笑康色如故余病且老不出戶故友影絕問深之則曰死久矣其子義方實來則喪除矣悲夫仲舉父子積五六十年家行修本學明固將施之而固止之耶豈天之不相道歟文王曰譽髦斯士成王曰烝我髦士髦士非科舉所謂士也譽之所不加烝之所不及科舉蔽之也以科舉論天下士失士甚矣然則非天也深之卒於嘉定五年年五十九三子義方長也曰義問義崇爲弟後女一人嘉定五年十一月辛酉義方攺葬仲舉於先墓後而深之從焉銘曰所謂伊人山髙谷深鶴哺於庭猿乳於林怨耶非耶而有斯吟

朝請大夫主管衝佑觀煥章侍郎陳公墓志銘

思誠名景思姓陳氏信州弋陽人用祖丞相文正公恩補承奉郎監平江府糧料院光宗初卽位詔天下言事思誠甫踰冠上十事多一時要切授淮東總領所幹辦事光宗不豫定省禮闕百官更諫思誠亦引李唐山人語極論任職廉善總領薦其材與籍田令遷太府寺主簿序本寺丞遷宗正丞兼金部郎謁告視兄疾於當塗兄卒不忍復朝乞知衢州未至除將作少監兼尙右郎刪修勑令就爲監除直袐閣兩浙轉運判官升副使故事運司𨿽名察兩路其實內不過應辦宮禁外往來部舟護金使客而已及思誠所至則延問窮民遮道詞牒皆灼見廋隱予奪中情百姓駭嘆云前此未嘗也爲杭學築門設戟儀比他州置錢塘左選監渡謹視重載覆溺者管內受輸多取者預催者催已倚閣者皆禁訴水旱而過限勿禁也民所願得輒來請思誠必議所以推行之皆曰方知有運使矣內引奏事言鎭江府折羅虛額當罷紹興府和買額重當減夫國之根本在州縣州縣根本在民欲寛州縣當裕民力當寛州縣今猥云裕民而急州縣若星火視其敝壊如髦蠻此誨使病民爾非裕之也思誠美儀觀音吐融暢上固聳聴因問其家世思誠奏大父康伯相髙宗值逆亮送死竭臣子力賴累聖威靈幸而獲勝臨內禪特詔定策自請退休得守鄕社都人稱贊曰所謂衣錦晝行者也上益喜書歸錦堂三字賜之尋又賜服三品內出金帶令系又進直煥章閣遷太府卿兼夏官侍郎時開禧元年二月也初用事者専國久規釣奇功威服內外術不素講而先事挑敵在廷不獲聞思誠聞而未察也一日集侍從官議金移文變色叱吒曰國恥未報也彼乃以近事責我盍遂正名乎眾相顧皇恐對不堅決思誠曰昔孝宗慮此久矣遲回二十餘年終不敢發懼發不勝則安危存亡之所從分也今財窘兵窮貪將朘剝外約難信內心弗齊且辛巳之役只勞師一項傾倒經費遺患至今徵伐重事也後不可悔悔而復和恥益甚爾何報之有用事者與思誠親冀其助已至是大怒亟命提舉玉局觀明年兵四出月餘已潰散略皆如所言知鎭江府固辭移江西運副歲荒流殍系路而官糴至四十萬甚急思誠通借有無命州縣無敢遏糴諭寺觀憩徙者死爲瘞藏發樁管舊積見納令住輸饑民賴以活而官糴亦告備市人時其出設薌華敬禮之旣而金再求盟用事者以罪死思誠前議𨿽戶曉猶坐親嫌例罷二年得衝佑觀起有日矣先時豫章火思誠親救撲因感寒疾時作時止遂劇以嘉定三年五月二日卒年四十三上惜之命復直煥章閣致仕四年十一月八日殯鈆山縣仁義鄕楊原夫人湯氏封宜人子曰橐曰梁皆將仕郎思誠競朗通達而以門閥自畏問學師友出於嗜欲余客錢塘不擇晨暮過疑難塡臆至其捨論辧從橫僮禦必旰食而

返爲僚於徐夜失睡者再三矣朱公之在建安接牘續簡無曠時逺質方聞徧扣尊老不以寒畯爲間也攻僞旣日峻士重足不自保浮薄者以時論相恐喝思誠每爲所親正說不忌與朱公書具言其無他公答曰其然其然韓丈於我本無怨惡我於韓丈亦何嫌猜乎所親見之意大折道學不遂廢思誠力爲多邊事將作思誠諗故余告以立說有先後定計有始末無誤也思誠復言敵衰有徵矣余又告以魚爛瓦解其實未見今外弱而形饑非也思誠悟曰決矣先生當知我爲不預人事者未幾果以議不合去嗟夫廣學而壹好如思誠之厚其本鮮矣至於以民爲貴而聚其所欲以去爲輕而行其所知則又今世之難能焉使稔於歲以究其成殆庶幾哉父湖北提舉直祕閣名安節長子曰景參字守約次卽思誠母福國太夫人韓氏賢而早寡課二子釋紈綺飽疏稗勤苦惜日故皆有名譽登進同時華寵矣不十年相繼殞落福國安命委數無甚過之哀獨計曰吾兒未有銘使梁來請嗚呼思誠萬鍾養其母順道也今拽石寘冢間柰何累老人耶銘曰美紹隆名相孫中興十事八九存驥稱其徳揚和鑾玉以受治成玙璠擔簦問俗裘絮溫奮袂決策風霆奔亦旣上升拱帝尊胡乃下斥遊楊原天不與年人道昏母悲子啼記斯文

校書郎王公夷仲墓志銘

進士試禦前考官定號名來上所謂髙第者天子常親擢賜之天下以此占上意好惡而士之遇否治之通塞系焉紹興二十七年永嘉王龜齡爲第一臨海王夷仲實第四於是髙宗臨政久日新其徳思與艸野奇傑士共起世務徧閱所對策取能伸直節吐敢言者無問下第卽拔置之而夷仲至舉司前後頓挫十數往返傫然窮老矣忽一日受明主不貲之恩如此龜齡旣爲一時所宗而夷仲與同時登甲科者亦皆獲重名於世至今稱策士之盛必曰丁丑榜爲然然則豈士能自髙耶蓋上好之爾夷仲世臨海縣人曾祖安禮祖居中父庭筠解褐婺州推官滿秩待太學博士闕召試爲祕書省正字兼聖政檢討官遷挍書郎足疾乞玉隆觀明年乾道三年年六十一疾甚以六月五日卒四年二月九日葬重暉鄕唐奧山夫人賈氏先一年卒後三十二年長子似之卒次曰應之免解進士幼曰棐女嫁故知池州趙善臨孫曰象祖曰革曰夢龍曰丕祖曰淡曰字孫曰文子棐夢龍中進士第棐浙西安撫司幹官夢龍信州教官始夷仲在婺孝宗立賜軍兵錢州無見緡未給也守方宴賓卒不顧衝幕徑上雜坐妄語夷仲聞變步行入府門卒望見卽招手下曰節推來躬聲喏如平日且愬曰侍郎犒賞遲又欲折支與健兒懣夷仲笑曰汝誤矣卽位例將四十年兵火散落我攢檢方早何得爲遲錢已在庫何名爲折卒稍退夷仲白守借於他司俄又報兵士毆庫吏死矣夷仲怒叱曰汝不聴名次而亂取必斬無赦卒意折皆曰依節推說始散去州人極以此多

君括有二士人家銀見官爲烹采而吳郡王自右曹符下攫取之士拒不聴吳謂其刼也移數獄至婺夷仲諷守守曰吁是力足畏也夷仲曰畏理耶毋力守因以委夷仲亟至右獄問詞主安在吏曰官人也隨司爾夷仲鞭吏急追詞主將械之其人大懼首服士幸免守並以此知君旣入參政事故決意薦君矣在館爲省試點檢得詩賦捲白於眾以爲絕出也獨一參詳及同知論未合爾明日同僚來告曰事去矣同知升諫長參詳亦入臺矣夷仲曰不然此程文工拙也無關臺諫力辧之竟放髙等四方士補試於貢院晨門未啟俱忌日行香至親王不得前取別捲過宰相街司競棘叢中或傳坐此罷太學矣夷仲論對從容爲上言上曰聞無賴者亦來耶夷仲曰誠然萬人之聚固無不有然異日爲陛下棟梁者皆是也上意解浮語浸息故夷仲𨿽不及預大議而果決敢辯危事堅正能遏橫流余又聞一日上批夷仲及張校書恪皆爲察官當筆參政使所親賀曰上不知君選人明日爲乞上殿攺官也盍預計欲言者夷仲皇恐辭曰某叨忝未逾月便作禦史人不謂有徑路乎懼終不許因艸札若備對者言考第舉員而後攺官不刋之法也近世或入榖或獻書或父祖勲伐或特旨上殿皆得攺秩𨿽繇權道徒啟幸門非祖宗意也所親果復至曰上命無庸辭也夷仲出其槁知不可奪遂兩寢之其於進退又能自重如此居貧尢厲操贖質而得金價十倍家人有喜色夷仲趣使還之曰五月披羊裘而負薪豈拾遺金也攝倅十月食本俸而已倅時攝州兼取之有司劾其罪倅窘持劵五百祝夷仲曰請書紙爲驗夷仲反劵與書嗚呼夷仲不幸而不盡用然迹其素守本末而後知髙宗之親擢可謂知人也已銘曰噫蓄之早而售之晚道與世異用與好反後五十年記在碑板

著作佐郎錢君墓志銘

君錢忠懿王九世孫五世祖端州司理名尙自錢塘徙溫州樂淸爲其邑人祖堯卿孝友任卹有實行紹興中州舉孝廉未及召而卒因表其居曰孝廉裏父選贈承事郎君名敬直字敬子紹熙元年試禮部第一或謂士人以祧廟諱自名宜避因攺易直而字季莊教授太平州入爲太學錄博士太常博士祕書郎著作佐郎以疾得知池州嘉定四年五月丁亥卒年四十四於是池州未被命也朝廷以故例在館者官其子衡之將仕郎宜人翁氏先已死遂以明年十月辛酉偕葬孝廉裏東偏曰獅巖次子曰徳之二女未嫁君十歲能通記春秋三傳以其意作場屋文字機縱開闔腴澤粹好長老之有科目立聲價者反媿之曰是烏得爲童子耶稍長學知古人統緒廣大髙逺則遂慨然嘆曰時文不足爲矣常積書自繞爲至夜不解帶旦不颒翻研覆精必以已所自到者爲是繇是云蒸川流筆態橫生膏潤冰釋義理溢發玉縝金輝材質早成性尢沈宻不輕用所能蓋人羣居論難鋒起時方人以病物君不出一語人莫能窺頗疑君循黙爲身計朋友或竊議君聞殊不介意至在奉常乞爲範公祖禹謚正獻有內侍得旨賜謚者拒弗爲謚人始知君能於事有短長其間矣在太史因火災迫宮廟時君疾已亟臥牀令兄子本之抄槁封上自宰相近臣及當時要務略皆盡言無隠於是人又知君能陳義憤激奠而後發時而後言也爲善獲譽其報爲福常理也好惡變遷眞僞難知以善爲盜則譽方爲謗福方爲禍亦常勢也君不幸立於問學之末流而當好惡毀譽之未定進而與世偶疑若多禍而鮮福矣然君廉不爲劌方不爲割不形物以明已不離眾以獨立也世環視而不得短則深厚不伐之名交歸之而大官美爵將傾赴焉人謂君必以此貴重矣而又遽死嗚呼合人之所不能合而猶不與人以其所當與是天之爲耶𨿽然合人之所不能合者正其義也非求合也不與人以其所當與君子無怨於天可也銘曰一縣始集兮塡如堵墻朋來數州兮紛其盈堂繾綣我從兮三十雨霜今弗顧兮悲安放天髙髙兮地廣廣詔無窮兮靈勿爽

劉建翁墓志銘

莆田劉起晦字建翁淳熙戊戌進士及第任福淸主簿監建康府榷貨務知貴溪縣江西安撫司機宜召試袐書省正字兼吳益王教授開禧元年五月卒葬石室西原夫人方氏二子曰希醇某官曰希深建翁父名朔莆人號二劉先生者先生歿乾道中年太早非顯官家薄不自振業天下悲憐之曰是寧有子耶及建翁勝冠帶克邁競彊志義修立聲名逺聞人士皆喜走相傳筆相告也旣中乙第愈益喜爲歡飲相樂也仕所歷無不爭薦君曰劉復之子渠可後之建翁有所擇曰某不宜受亦不敢怒也然所薦不過闕陛攺官則固州縣常舉爾至爲館職然後厭曰足以待建翁矣嗟夫建翁底法父不忝父致大稱譽自其理而天下於建翁父子乃鄭重不已如此亦足以知好善者人之同心而爲善者之不可怠也建翁韻甚淸气安而貌和懸會宿解不以滯吝嬰物事𨿽漫汗麄梗經建翁手必有條流秩序後可循守也治縣極寛不爲節限訟者從容各盡其辭已而敷析折衷隱情遁節如鏡見象姦民未嘗不避影斂迹也市裏寒人必知名數雨雪凍僕計口與錢米疾癘天行自煮藥不幸死給棺斂縣東起孤獨廬西安樂坊歲減斛面米六千石糴本錢六十萬貴溪人謂建翁不曰知縣曰吾翁也故聞其卒罷市聚哭爲佛老事五晝夜建翁旣爲上下信服同時有作邑者內不善爲正字其人適在言地誣奏罷之夫舉一世所愛不能勝一人所忌使建翁稍進用必爭是非辯邪正決不能使一世盡愛建翁也然則世之所以愛建翁者豈能知之哉建翁內事兩世母奉從兄撫幼弟外交友朋接鄕裏通無共有盡敬極孝一如二父人不知二劉已死也居室尢陋不攺余間過之及門而下建翁逡巡出迎中街笑曰自二父在而四方之過莆者無不造於庭蓋今之轎大於舊矣乃世變也余亦咲曰轎𨿽大不數寸公門扉無乃太狹乎而不知變耶其偏墼四圍之僅通戶牖建翁指示余此吾二父講學處也余低徊久之不能去云銘曰建翁之於父材徳同年壽同官職又同曷爲踰之而有不逢悲哉

華文閣待制知廬州錢公墓志銘

公姓錢氏諱之望字表臣常州晉陵人曽祖孟回殿中丞祖知雄父友贈中散大夫少放達喜奇策金亮至瓜洲參贊虞允文方課水戰公請呼海船在澄江者雜舟師上下八面乘風截流若神賊駭不測可沮徑渡之計虞公行其說且問今當何向時敵號百萬江東危恐公曰兵無眾寡勇者先奮躁者先敗賊𨿽蟻聚而棄信殘酷驅脇逺來下莫順聴此內潰之勢也願無怯而靜以待其變未幾敵殺亮而遁符離之役道謁張忠獻公曰相公何不三邊並出使彼東西奔命大功可立也今獨趨海泗一不如志疑謗交起無能爲矣竟如公言登乾道五年進士第授官襄陽府大軍倉虞丞相相錄前驗差江西帥屬賴文政反前帥龔參政茂良白上以賊委公公薦黃倬可用爲方略授之立擒文政攺官增秩公奏賞倬宜厚臣濫恩也可損上多公讓從之以宣教郎添差通判鎭江府母喪免再通判鎭江府知光州未行知楚州上猶遲之攺知和州初上令建康都統郭綱及淮西帥漕實官田括隠占使兵爲耕公極諫括田擾事不速集但擇故荒圩美田五百七頃溝垾牛犂踰月皆具兵亟就屯民不知役和故任武守連數人益壊公檢禦有方郡復完代還上論事甚久因嘆機會無有公對今有之恐陛下未能行上愕曰何謂也公曰曹操伐烏丸先主謀襲許今金主往上京兵將從者十七八儻鼓行卽前彼子悸於室父困於塗往返萬里士馬疲極將何以戰一二日之機古人必爭況歲月懸隔乎上拊牀曰好機會無人道此除金部郎官俄知楚州用屯田勞直祕閣議者以濠楚使效多代名自今逃死須言上乃得收旣有旨公言乾道初招魏勝郭升張榮義從人給田勿課役勒五部月一至州習射犒激名曰使效蓋陜西弓箭手法也才三百餘人耳州縣惡其獷鋭難制死亡不復補甚者抑不令赴州失本意矣然則非官所廩安用代名𨿽曰免稅而所謂歸正人皆未起課役非以使效故特優幸議者殆未詳也公遂募五百人部伍精熟盜不敢發於是上令教兩淮民兵萬弩手而公選勝兵七千八十九人參之軍制束以隊伍別以事藝嚴以訓練他日上遣官拍試獨楚應格始公患大軍更戍毋畱郡兵山水寨不就律無以應敵自徐子寅於山陽寶應置三十六莊寨禁無得私有軍實犯者眾而羊家寨瀕大海姦猾所聚公籍其尢剽悍二千三十五人約爲急難備且弛禁許挾弓弩自便皆感悅從命有李植者自言宿遷人韓世忠罷攻淮陽植父將與宗族鄕裏自拔從之今已零落尙四五百家公嘆曰諸葛孔明西縣之民也今植轉相語得四百十六人定其要束與莊寨同上爲特補植官在州四年所行多此類進直徽猷閣公又條三邊戰守事曰揚州有三﹝闕﹞城三塘楚有大小淸河淮東恃此謂扼敵來處足矣敵設乘虛自招信盱眙抵淮陰不一日薄揚州不二日滁眞通泰亦徑至江上彼兩路何獨不然陛下可無令韓琦範仲淹者通一路險易熟議之乎且卒饑財匱兵少今日之大患也然而卒欲飽則財愈乏矣財欲無乏則減兵且不暇其何以增若兵自耕民自戰沿江諸軍各擇地分內閒田種之而民兵萬弩手用一法給器械較精惰略計可十五萬與屯田大兵相參此三路之郛郭也昔韓世忠在鎭江張浚在建康淮東西便爲地分大儀天長昭闗柘臯敵來則戰豈有定所三衙助之所向克捷近諸郡修城築堡遣兵更戍犬牙占認尺寸之外胡越自分如此則誰肯出力會戰於要害之地耶臣觀諸軍气習今昔頓殊昔欲戰不欲守今言守不言戰馴致疲愞十年之外𨿽守不能矣陛下幸詔諸將復紹興地名使於世忠浚輩苦戰立勲夢寐庶幾無令消磨坐相視盡孝宗省奏太息曰方天下無事人樂安靜莫肯更張此論可謂憂深矣時光宗參決上顧曰太子熟看人材須用方見和親久材無所施更無事當遂委靡朕思之懍然太子宜常在念錢某可使帥揚州是歲淳熙十五年也雨自五月至六月淸河溢隳城千丈公拊循賑貸恩紀勤備楚人徳之進直寶文閣知襄陽府言者誚公昨在楚旣修城水卒突壊削職罷公始至楚以舊樓櫓不壯易之千間城敗非樓櫓咎蓋議者誤也知靜江府錢濫惡流入兩浙朝廷議禁絕提點鐵冶劉煒請以私錢二當官錢一抽貫數百約其多少府庫皆封鐍市邑闗閉兩淮騷然公四疏言止獘息姦要在安靜淮東地不產鐵人不私鑄貨幣轉易民何罪焉且天下安危在邊北使過淮耳目所接系國體尢重上悟以官會樁管米度牒僧費數百萬緡盡收淮東西私錢納鑪韝中而後少定然時宰諱公言切竟以失察私錢坐鐫一官安撫司兵自劉綱向子固有東西寨使效晁公武有效用郭棣有效士有彊勇名號雜軍律不齊豪盜隠伏爲一方患公請並及彊勇募材武足千人隸禦前置統領守將之宿蠧始革公之在揚會復治兩淮民兵而公在楚日旣施設有緒至是遂具爲一路條目取丁結隊執色總首分部開收任責七事上悉行之仍下其法於淮西及將進丁入老公手書屬郡諭上指懇切選丁壯四萬八千二百餘人增舊籍三之一於是淮西趙鞏奏罷萬弩手上付公相度公奏紹興末孝宗命張浚置禦前萬弩營於建康癸未戍泗州甲申與敵鬥皆有功乙酉講解散歸其家乾道中令徐子寅復置於眞州其後就田自便不復喚集二十三年矣弩藝劣弱壯建銷墮鞏所見近事也至於土著無逃亡之患自耕無坐食之費民兵萬弩手最爲近古孝宗所命浚所行不可廢也不原其立法之初而議其受獘之末則羊亡而禮從之矣萬弩手得不廢蓋公在楚四年在揚三年及前後反復爲上言大抵以屯田民兵萬弩手山水寨爲進戰退守之要始末皆守一說思慮皆執一意非若他視時上下隨世攺易揣摩而投合之也王卿月使金道病公代之旣除直龍圖閣再任而言官以公營運販易降顯謨閣罷初公之並彊勇軍總領必欲使揚州自當劵食之半公爭不獲別爲營運以其息給之又力爭曰禦前軍而仰食州郡可乎五具奏始已以本錢歸備邊庫自是公屢被詆輒黜有造遊士之獄者索其楮中得公彈文檢禦史所上不差一字復以公提點鑄錢事畱爲軍器監實錄院檢討官將用矣而大奚山盜起故除祕閣修撰知眞州大奚孤峙海中去州一潮汐民煮鹽自業漁采亡命羣聚吏兵容之非一日提鹽繩之急怨而爲變諸司招捕前卻異同紛紜賊愈橫遂空巢窟奪客舟徑指城下州人大恐將逃公麾諸軍奮擊一戰殄滅列柵山上分兵戍之微公決策廣東幾亂並闕官罷攝士捐丁田米分鈔歷日錢歲萬七千緡場務積欠四萬餘緡珠香翠毛不買一錢除華文閣待制尋知隆興府蕃漢攀路涕泣攺知廬州至數月疾病參半猶自力判諸司累訟不定數百事光黃民爭持曲直詣公會最郡用除其冗復歲省萬五千餘緡衙兵兩寨以客將書表爲將佐公一澄革又以安丰忠勇軍不治奏斥統制邊公彥欲考詳沿邊利害別爲綱目而公病不起以慶元五年七月十八日卒年六十九廬人及淮西人待公疾瘳投詞者千餘人嗟嘆曰包待制死耶作十五詠詩以傷之六年三月十八日葬江陰縣昭聞鄕繇裏山令人何氏後公四十二日卒祔焉子延碩早夭廷玉某官廷瑞某官廷玠某官一女先嫁戎知剛再嫁某官孫男二孫女六階中大夫爵晉陵男初孝宗𨿽修紹興故事復與金通使而以其間討軍政講邊備陰擇奇材爲有事之用親擢下僚至貴顯數十百人公能最髙誠款內發事有不便陳義指切未嘗顧望所建置後皆遵行不敢變然世未能知故具記其言與事所以見天子鑑識盡下人臣憂懼思職而公之遇合可考矣銘曰孝宗上聖忘已好能匪徒好之超俟躐卿時惟錢公百選一逢材如源泉汲用無窮揚東豫西越南雍北四郊不警𨿽警迄息冠帶羣冦韶勺世讎畏戰靡靡明主所憂孝宗賓天公困多毀侍從晚矣歲月弗止旣謀旣明旣勤旣成當時不知況彼後生孰逺而存孰堅而朽我垂於文以俟夫久

水心集卷十九宋葉適撰

墓志銘

中奉大夫太常少卿直祕閣致仕薛公墓志銘初公繇少奉常領祠官至再焉未七十屢自請以直祕閣致仕家有司馬文正公眞率約接舊事率年及六十者行之餘亦預往公園池不多而花艸疎闊遊止自在樓甚低小而江山隠約可識書畫精麤雜而觀者各有取惟靈壁石舊物也相與考擊爲樂如是歲一徧不幸客衰殘多病相繼死數人諸公悲痛自爲集裼麻帶絰而哭弔者避席曰眞率翁來矣余因戱謂是率者率人於死而非以難夫老也旣而公亦病眞率竟廢嘉定五年正月二日公卒年七十四十二月壬午葬淸涼山嗟夫豈天於閒退之樂不輕與而昔之壽考彊力特偶然聚而非可齊耶公諱紹字承之其先自河東徙閩長溪有令之者仕唐至右補闕人以其廉號其居廉村廉村之後爲永嘉人薛氏大於永嘉三百年矣公魁重凝特造次不以詞色自達而誠意內充與之遊久者皆厭然心服登乾道二年進士第授臺州推官州用急釀者滿城幾無榷矣陳守巖肖憂不知所出公曰易耳命徹舊簾有自門堂來言薛推官新酒美而賤相傳徧一郡飲於家者悉從官市眾壚束手榷緡十倍更事向守汋向老吏撿禦有繩尺尢器公以爲能繼已余從公遊前後口汋數十不置知公有得於汋也監車輅院知鄱陽縣訟日千數令故不訾省爭气怫郁簪筆走諸司公曰息爭莫如理訟至常夜丙須髮爲白太守所遣卒詬於庭公囚之守怒罷民挽公流涕曰知州豈重一兵輕百姓耶知宜春縣前知縣有柯長卿邑人紀之故稱前柯後薛云通判無爲軍攝知州積寛剰糴米餘十萬紹熙五年歲饑賴以無死知眞州提舉浙西常平茶鹽就遷提刑有竊富人婢以逃其家謂主殺吾女州縣以成獄至公卻之曰安有殺人而無驗者未幾婢果自詣除戶部郎淮東總領遷太府少卿且滿難其代復畱年餘召爲太常少卿淮東用鹽餉軍務場趂賣無浩率以鈔當錢冒賞至公常賣實錢三年間增多三百二十萬貫執政駭異莫知用何術謝丞相從容問公公具以實言丞相嘆咨良久指其榻曰此公坐處也而深甫叨之過矣公旣謝所引而於韓太師侂冑未有納也異日從陵下歸韓曰陵樹比前殊蒼蒼耶公答陵廟至重非被使何敢覘樹有盛衰不可考然頃見吏云補種若干今靑活若干矣韓悒然止忽又言少卿來幾何時亦何欲公但喏喏退亟辭於謝遂行嗚呼公不自結於韓而自必於去其中蓋有所守世固未察也又公乞謝事時錢丞相素厚公畱公許用公公卒不攺以就其執信如此人亦未知也秩累中奉大夫夫人洪氏封令人先公卒子曰師巖南劍州司理曰龜從湖州司法曰岷武當軍推官曰師武監隆興府稅務曰師睿早卒龜從及已未第而岷國子監所解進士也長女爲進士曰監省倉上界門林士尹曰建康府錄事參軍黃時憲壻也初公在眞州有倡單流涕言其祖仕先朝爲諫臣長墜落至此無面見日月公物其世出詰其弟昆皆是亦流涕饒與錢洪令人捐簪珥裯褥擇士人嫁之銘曰薛氏之塋淸涼之麓千尺飛流百尋老木有美一人薜裳筍冠自種小艸卽山而盤山旣深幽艸亦茂好人兮不畱噫銘是考

國子監主簿周公墓志銘

臨海周子及名洎曾祖元恭城縣丞祖公舉父國賓子及少以文自名第乾道丙戌進士授新昌縣尉辟淮西總領所酒官淳熙戊戌中博學宏詞差江東憲司幹官除太學正初王抃起吏胥預密議嗜利者因緣請祝希薦進聲連勢合附和傾朝廷所主用其人已敗猶莫敢詰子及見上具論其姦累數千萬言曰中書舍人爲抃子行詞職爾猶借王命納諂於抃使天下傳笑而不知媿則其它公卿可以類推升下欲開言路進人材修政事今小人在側回護蔽隔𨿽不拒諫而常玩諫願明示斥去且陛下盛徳豈以斯人負謗上問小人誰也旣知爲抃則大寤曰朕始於卿聞此時賀會慶節故事北使在不下除目忽中批王抃在外宮觀羣臣驚愕子及指攻抃最急因縱放他事不以紀序亦累數千言曰余宗子恩科數𨿽裁損此何足以救官冗耶宜自禁掖始次宰執侍從可也軍士食錢主兵官銷刻幾盡矣餓而思亂得無以唐奉天事爲戒內藏諸庫儲積丰衍今流離滿道若量出賑救此亦民財也近奏對尢謬妄者至令宰執臺諫子弟食祠廟祿而理考任陛下亦遽從之彼粱肉稚兒豈過爲地哉本置要官事有當否使之豫言人有邪正使之先辧所以防未形之患戢將肆之姦也如害已流溢而後言從之則何及矣陛下幸擇其人諭以嚴詔自今施設未當任用非人皆須先事而陳無或有諱至於附下罔上緘黙不言後已著明必罰毋赦蓋亦爲抃也語旣出聞者皆震恐失色大臣貴近惡侵巳太甚側目視之子及不自安求外補俄以憂去除國子監主簿於是北再通和二十年矣一日復還遼左聘使不至中外罔測徒竊議而未有言者子及建言近日中黒气陽明眊昏當春祁寒雰雪彌月天象示戒甚矣陛下宜修徳警備因列八事曰選將帥擇軍士遣間諜議城守備戰艦儲糧食節財用委謀臣復累數千言纎悉指畫如目見無遺上駭異事事折難且曰朕密設備豫卿豈知之子及對曰設之祕密臣不敢知備之有無眾所見也今陛下謂已有備小臣以爲未有二者之間願陛下畱意上嘆曰朕比見卿更過曩日明日諭樞密使周某知邊事甚詳今士大夫不如也尋召試館職旣擇日暴得疾不起淳熙十二年五月二十九日也三子朴枱棫奉其喪葬於雲溪夫人王氏經史通習能文工詩敬子及之孝友奉命惟恐不至故其父母兄弟無間言先子及卒母夫人痛惜曰吾婦賢誰當繼者惟其兄弟爲可且臨川名家也故復室王氏女二人適朱渭老趙師繇皆太學進士朴後名成子以上捨奏名教授澧州學按五日一輪對本朝盛典也監主簿學正皆末僚亦同五品以上奏事所以廣延英豪通下情也士或不脫艸野避忌疎略此淺陋之罪也至子及不然宏詞人世號選定兩制其初爲職事官養歲月熟儀度而巳議論激取決於一對非其責也然子及不顧禍福不計合否輒透盡底裏疾如湧泉驟如發機豈冒妄抵突至此哉蓋忠義憂國之所積爾余常怪馬周徒步開說是時唐業已定欲增廣大安無幸九成不封功臣及省營造教諸王擇守令下至冬冬鼓代傳呼皆常行見事非老謀沈策也然太宗托寄心腹遂與房杜王魏等獨未見子及之言耶其驚世絕俗何止一馬周也方王抃勢重而丞相禦史相與依憑不謂太學正力能去之然則孝宗之聖過太宗逺矣余固哀子及前遭父憂後死旬朔間不得究馬周萬一之用也豈不爲異代君臣之遇合者重惜哉子及又有論地震疏萬餘言屬病革不果上觀其直遂歷詆矢詞四達視岑文本所謂切理會文不可增減聴之靡靡忘倦蓋其細者余旣序見其大槪且俾成子別爲書以行於世庶有志者得詳焉銘曰斵歟惟工告歟惟蓍命不永延若先有知甫見天子傾倒出之去一凶人行父庶幾鏘其諫書鳴後是貽

建康府教授惠君墓志銘

毗陵惠端方爲永嘉丞與民爾汝求事情實而審寘其便處不以妄與奪取快也士後出疊唱和相朋友同蔬共醨無倦日然立於髙逺不可浼近數年來稱州之賢大夫僉曰惠丞交譽於大吏率气力薄吏所易侮緣是未攺官人尢惜之丞不動意獨謂余曰吾父乾道八年三月某日卒十二月某日葬君山鄕原曰野山仕信州鉛山簿監行在激賞庫糴場用薦者得宣教郎教授建康府而已夫用不究可悲也後四十年逺無以詔吾重悲之子幸使墓有銘可乎惠氏始見莊周號惠施而居毗陵之宜興者六世君諱哲字茂明父承事郎俊民苦學被惑疾祖父溥自教之君夙悟幼成與兄國子博士迪勵志讀書至所過者化所存者神上下與天地同流辧論往往終夕不就睡祖父欣然曰吾孫其庶乎遂皆以文學有時名同登進士第旣入官以能見異以廉見敬鈆山修廢決滯其畏愛過於令令賴之如已出守徐公林亟薦之糴場米數十萬孝宗初親政邏卒猝至一日詔捕糴吏甚急提領官召君慰安之曰廉士無恐也旣上取出入籍視之不得毫髮於是周參政葵謀薦君會罷政不果周舍人麟之旣薦君之兄又將薦君不果單侍禦時將辟君爲屬以格不果亦會君死才五十六矣初娶孫氏再娶蔡氏子端本新嶽陽軍節度推官次端方也女四人嫁迪功郎常州晉陵縣尉錢正國迪功郎常徳府司戶申洙進士周作霖王鼐皆巳卒孫純夫迪功郎臺州司法有大迪功郎新建康府溧陽縣尉道夫徳夫自君之曾祖正議大夫智訓其子旉及需始官顯至君兄弟子孫世有科目興於孝友而文字潤澤之尙徳不務進𨿽仕不急用其家法也銘曰湖洑紺冽兼兩峯涵暉發祥藹沖融惠君之文地所鍾如雩章天雨不從生死變化塞復通相其子孫與時隆

朝奉郎致仕兪公墓志銘

公姓兪氏諱寛字伯仁臨安人曾祖舉祖昌齡世爲臨安儒家父徹尢工文詞與張子韶淩季文同有時名公年十三入縣學筆墨意度如成人長老皆器此兒行貴矣初其父旣貢辟廱避亂不行復擯鄕舉慨然謂公曰吾聞得而不止無義者也失而不止無命者也衒於得失欲止不能進不足以事君退不足以成身是兼無義命者也吾將止矣若能佐我乎於是公尙少也及父卒而公已壯絲粟程度如父在弗敢失旣而生有以養死有以送冠婚賓祭必具凶荒乏貧必與入其塾誦讀之鏘然覃思之悠然人雅多公父子不窮於儒也及已得仕勿亟勿徐擇義必精不爲利回與可偕入與否偕退無失道而已人又知公不特能以所難止者從其父而又能以所難進者詔其子也公年益侵始有山水花竹之樂老兄弟相攜間出鄕人見其無車馬而步輕履安相與追隨迎勞曰福人也公則人人與語酌飲之且酌且行歡笑盡日而返嘉定元年公九十三矣子烈以起居舍人爲金人報謝使住都梁境上數月公常手書問邊事敵情祝使自愛報國詞甚壯一日呼其幼子珙曰我欲歸矣家人莫諭明日又令設洗沐未及而逝實七月乙丑蓋舍人出境之日也是年十二月壬午葬於下洪山累封朝奉郎服緋衣銀魚夫人張氏封安人子三人長曰璨將仕郎早卒四壻王庭實髙健王思恭戴宗師也孫曰垓迪功郎臺州寧海縣主簿曰坦將仕郎舍人免公喪召入西掖爲侍從臣今爲中奉大夫知明州某辱舍人同僚張夫人墓竊有銘焉曁公葬又以爲請病不克就者六七寒暑嗚呼公意承其考變通詘伸以待天命卒大報之是宜銘巳銘曰涸研燥葦陋儒之酸肥馬輕裘鄙夫之盤廣能具禮約能守義天福方來導迎使至長原回回髙木陰陰應式其阡昭公此心

中奉大夫直龍圖閣司農卿林公墓志銘

公林氏諱湜字正甫福州長溪人曾祖巖祖樗父師中贈中奉大夫中奉迎師於蜀得師先生以歸學者常數百人中奉爲髙第公入太學與石鬥文吳偁吳俯張淵並時知名登紹興庚辰進士第爲富陽尉金亮之亂部弓手截隘處邑豪乘時販鹽行劫公捕擒之代歸教授明州朝廷會其勞攺官知泉州晉江縣州分造戰船公曰負郭豈有羨錢耶何忍斂百姓將捨去諸畨義公之爲助其役舟先就而民不知滿秩攀畱空一城通判南劍太守議官自賣酒公爭曰賣鹽已病矣又益以酒且閩地俱萬戶也今始自南劍他郡效之君不畏八州民怨已乎守諱其切自爲奏朝廷視無通判署疑之方下公條上言者亦謂閩近瘴故二稅有酒錢而民自酤今創禁之非舊制也守奏遂格汀州賦輸無法吏多取自入爲百姓患帥漕請均節之以委公公索其徵有公庫鮓脯食次冊差出貼支等錢皆數千計他多此類守倅俸數倍矣小官薄復別貸以給公約其歲用增損適平省緡錢四萬還之民監司更薦召審察幹辦諸司審計司遷太常寺主簿國子監丞太常丞紹熙元年遷監察禦史公久官南方無中援旣入朝名人善士一見如舊識相謂曰今士大夫去就常以臺諫官賢否爲卜是公格應入臺得如斯人者庶幾乎至是竟用公故事臺諫官居同宅相愛助厚甚彈劾論諫必相參審好惡指趣不少異曰所以共持紀綱公獨喟然曰吾不惟賢與善是親正人之慍於眾人是助好惡去取要以公論爲歸而曰共持其紀綱也夫紀綱者豈臺諫官爲私之地歟他日見上奏曰陛下托股肱於宰執而除授多小人寄耳目於臺諫而彈擊多君子治亂之大無過此也執論移晷侍立舍人言於眾曰今日察院爭何事反復不已也自是與其長不合矣時小人知公意頗自爲計公與同列三人論劾甚鋭至一日罷數人內外皆聳方依公爲重而上以覺察過數詔諭公公爲殿試詳定官考直言者居第一而上不用及殿中侍禦史劉徳修下遷公曰吾可以去矣劉公蓋公所謂親而助之者也公奏直劉公不報錢之望知靜江府公再論之上罷之望出公浙東提刑宰執合前願少畱不聴移江西轉運判官楚多訟吏積厭苦公曰已恣雎而使民以弭事成名乎取滯訟自判之數月至者益少免贑州科罰罷龍南安逺折變減興國淮衣絹南安聖節銀及水潦州縣窠名之在漕司者皆除之歲損數萬而漕計猶增於舊召爲吏部郎中遷太府少卿以孝宗遺畱使金始光宗過重華宮疎闊公再三請未效而孝宗崩上內禪公入辭首以奉親歡杜讒口爲勸上俯聴首肯數四謂吏部侍郎彭龜年曰朕初卽位未識羣臣此老成重厚人也在道系帶及國通名有未合者連卻金議至賜衣以其服被公公揮擲去金人曰君命何可慢也公曰宋正統相承羣官服視其品今易其制有死而已爭辯甚久金趣入謝公盛服如故金不能屈復命上迎謂曰卿守禮甚堅國體不失朕所知也遷司農卿公之還自江西眾望謂公當遂用公論事不假借慶元初韓侂冑始專國朝士多自引去呂祖儉上書爭之貶嶺外公見余丞相曰呂子約匆匆南行柰何叔世事不宜有執奏收回大臣責也丞相可不勉乎語喧一時權近側聣公因力請外除直寶文閣湖北運副未幾與衝佑觀起知泉州不樂公者猶謂不可復與衝佑畢祠遂請老進龍圖閣致仕嘉泰二年七月二十六日卒年七十一公晚而居平陽松山溫福之間也遂以三年十二月十九日葬於賢沙裏夫人黃氏封令人子介文林郎孫孟嘉孟治皆登仕郎孟淮孫女二人公合女兄弟十人兄淳尉朝陽夫婦死公經紀振業官其子弇余弟妹亦自足再從叔貧無後爲立嗣嫁其女性淡薄散朗𨿽居官精敏遇事立斷而平居但教諸生誦說若不渉世故者於善惡賢不肖明白而尢護惜善類世所謂善人君子常欲以一身同其榮悴去畱故議論多激發見忌於人以是齟齬廢斥而終不悔朱公元晦旣謫士諱其學公執弟子禮不變未歿數月猶走書問疑義云介錄其文號盤隠類槁十卷介喜節知類能似公來請銘余昔與公及詹元善同在太常續炬縱語以銘屬餘者也銘曰天膏寥寥分一燈耿然自照非外明奉璋來朝如景星善人視之爲廢興紹熙禦史慶元卿義能扶持事不勝乾剛坤柔相降升以待後死銘有徵

艸廬先生墓志銘

艸廬先生姓林氏名鼒字叔和黃巖縣人事父母兄無違志朋友不倍其言妻子裕如也鄰里歡如也其行旣修矣少而廣問博請長而探幽索微老而愈勤窮而益信其學旣明矣面於方山木或春雕艸或冬蕃井不先汲炊不蚤熟蹣行株坐自若也邑後生聚而謀曰得無從艸廬遊乎先生得無思見我乎邑大夫作而顧曰某獄疑先生決之乎某政謬艸廬知之乎年七十一一日筆數牘緘題竟就牀將寐者視之已卒其爲士者無不弔而哀如不欲生也卒之十月丙戌明年嘉定十年正月丁酉葬於樟槿山其爲士無不送而號如不欲歸也或肖其像恍乎艸廬之容也或玩其書泠乎先生之音也嗚呼世謂文華之俗薄𨿽躬行朴厚不能化曷不視此乎自孟子爲論世尙友之說始輕視一鄕之善蓋天下所同善者猶未足也況一鄕哉按周官鄕卽國也黃巖古伯男國也二鄕公也公旦君奭預焉一鄕卿也閎散南宮適參焉王國之善卽天下之善也豈孟子未見周禮而以戰國近事言之乎然則一鄕之所謂君子者固無往而不爲君子矣夫疑天下之善不足於一鄕而又以一鄕之善不足於天下者惑也先生之子季復幼常除喪來告余旣竊有感於孟子遂以記其墓兩夫人皆陳氏女嫁胡惠連銘曰噫昔追隨五十年近離逺合交傾宣一札不至奄重泉矢詞如忘徒泫然

袁聲史墓志銘

聲史袁氏名直友幼而奇傑父延儒知武進縣提舉杜師旦兼常州怒武進小書字大訶詰累至家人恐君忽立常州庭髙語曰尊年運目眵小書童子所代爾卽有罪兒坐無及尊也師旦異之乃免稍長闊達多大節葬武進於烏程厲山盡賣其產道上連駟馬冢旁置百家焉丞相𨿽敗符離孝宗意尙鋭論者爭言敵當擊君獨上疏今比勾踐棲會稽時粗勝不多願陛下少忍且須後卒割地而和虞丞相復與上謀出蜀師會長安君曰吳氏挾敵自重久矣今誠能臂指使從我乎虞公黙然蜀師不果出旣相薦君及魏掞之於上君雅不好掞之固辭掞之獨召對後四十年君七十餘矣韓侂冑以敵自爲功士大夫不敢問君間語侂冑自古君倡而後臣和無以人臣專大徵伐諸葛亮𨿽爲忠桓溫劉裕爲簒矣公將何所據侂冑不答逾年被殺君又數上書及與執政多論天下事金陵無帥謂宇文簽書何不自行宇文不平出鄙語曰眞九百君大悔恨自是不復言袁氏世家建安曾祖禫祖符第進士奉議郎奉議次其譜曰司徒裔孫邵甫醜紹術之亂逃徙上虞袁晁反浙東邵甫之後復醜之又逃徙閩故爲建安人子敏孺通判滄州餉軍白溝河軍敗死之廷孺漣水軍司戶女眞克漣水亦死之季卽武進用滄州恩補官素狎秦丞相秦呼曰來吾與若共此武進但以書敍戰守形勢無親附意秦不喜武進竟不往部注知縣者三終其身蓋上虞建安之袁能以潔易污滄州兄弟再死節武進不阿所欲於故舊至君策畫念慮必以國不以已窮苦貫稚耋常守一意何義理千餘年未嘗間絕哉初虞丞相薦君旣不受舉進士亦不中第說友知衢州光宗立持其表來賀得海鹽催煎未久棄去爲常州推官又棄去以嘉定六年二月二日卒年八十五月六日祔於武進之墓夫人陳氏子五人女之壻曰文林郎江東提舉司幹官曾諒曰範希奭孫男女各四人說友事兄謹宦浸達至參知政事君無一錢食客輒爲萬錢具費皆出參政長子聘儒癸丑進士朝奉郎浙東安撫司機宜次舉儒早卒次學儒欽儒立儒皆參政奏官之人以爲難余觀君疎於世故而謀國無不中不見小利而大義常獨決其品等在春秋戰國中非後世之才也𨿽然創爲彊者難持而安處弱者易效蓋唐以後通患而春秋戰國所無也然則彊果不可以創爲耶銘曰逺矣聲史匪競匪營以節爲身千載同淸尙其後昆無攺厥承

京西運判方公神道碑

方氏自固始遷莆田九世矣公名崧卿字季申曾祖早祖淵父憲陽江令贈朝議大夫陽江歿而公生孤特彊立俊異躐倫等舉進士教官中其科教授越州母喪止幹辦湖廣總領所公事添差淮西安撫司屬官員省爲兩浙轉運司屬官知上饒縣提舉常平薦審察通判明州知南安軍政最一路諸司合奏擢知吉州提點廣東刑獄移廣西轉運判官復移京西紹熙五年三月二十五日終於襄陽年六十慶元三年正月丙午葬於瀨溪公學極原本有書以來無不通習聚帙數萬多朱黃塗乙處宿疑隠問一事常類舉十餘續橫浦集補襄陽志皆釐糾昔謬韓氏文行於世二百年其始所從家異人殊不能相一學者患之公會證旁引爲書二十餘卷得以據依他本廢矣夫人葉氏丞相顒女公用丞相治縣法分保正副旬詣邑受令保長五日一輪役當募者第其色力緘之按上民大喜上下無敢不信然公天資精於吏職在南安吉州尢稱神明其所予奪人以爲經方守者一字不可攺也初廣西諸州及經略司歲用乏朝廷命轉運使煮鹽給之或官自賣或客販率四五年鹽積不售仰哺竭則多科增價而民病矣天子怛然加惠逺方輒賜爲貫錢萬者數十黜議主更法以便民公轉漕時適當官賣之後請曰大食鹽有定口不量其入而以官用賦鹽豈官賣則善於客販哉今撥屬州鹽籮七萬五千有奇而實賣才踰六萬稍積不已是十六郡歲用每折四而爲五也廣西別發湖廣總司錢贏八萬靖州三萬歲以爲常夫自治不暇而猶饋挽他路是於折減之外更增十餘萬以自困也然則不及十年官賣之獘甚於客販矣益下固損上非有異術待更法而後損已晚曷若自今諸州守實賣之數本路免別發之額勢足相補法可久行其言殷重惻切天子以爲然行之至今嗟夫嶺海絕徼視中州近縣不齊也彼地素薄於財則簡其貢稅兼官並吏合兵於農而因其俗以富之不備責也若夫財不足以養其地矣柰何猶欲具體焉故公謂官賣非必善於客販其要在嶺民免貴鹽官府粗自立而已者豈不然哉公徧行瘴土盡其利害得消渴疾醫不能愈邕桂人哀思之二子直孺新攺官信孺開禧初挺入敵帳再結和繇韶州爲廣西提刑運判繼公行部父老迎拜悲喜旣相與畫公像春秋報祠公階朝請大夫贈至五品賓佐又謂應刻碑墓上遂來求文余嘉公博於儒而以吏得民惜其不及驗於稽古勸學之事而愛民之志利民之術又非特一廣西之鹽而止也詳其已行而信其未行或庶幾焉銘曰鹽利之末挈作邦柄增多不已鹹苦爲病懇懇方公斟酌行之如彼飲食時其渴饑方公甚文甚文且博廷發大議可諏可度六府惟修縕而莫陳獨正此鹽嶺服是遵墓柏成峯有辟其道嶺人之思賽禱以報

太府少卿福建運判直寶謨閣李公墓志銘

故參知政事吳興李公以誠信質直事孝宗時天子念討敵報仇功緒未驗晝夜耿耿他執政多迎前趨和退卽覆卻異謂上固不快獨公謂機會難猝致本根當牢持諸所興爲不宜以空意忤敵公私懇切始末至到上感公忠實久而順聴然後大言迎附者稍復衰息風俗寖向淳厚而自淳熙接內禪二十餘年天下安樂無事

中外謳歌至今繇公發之也兩預政終不取相位退歸僧榻食才數溢米蕭然永日風操絕俗逺甚三子伯尙書季侍郎中子官差不遂猶至卿少皆有業尙名稱著於世而諸孫材賢矣嗚呼教以約而類者眾受以薄而與之丰天非偏厚李氏蓋亦其理然也余不及從參政後而與三子躡履迹於朝會少卿之孤仁本以銘墓來請因竊用常所論敍者爲書首少卿諱浹字兼善有夙成之度少遊太學諸生畏其能授承務郎監淮西惠民局復鎖廳試禮部詞致瓌特有司異之曰執政子也嫌弗敢上親友交唁公公嘆曰吾旣仕矣學有大於此者科目何爲自是不復求試盡取諸書徧讀其興壊因革一代之制別自成編而尢好左氏爲作廣誨蒙曰眾寶所藏也獵而有之在我矣歷幹辦軍器所國子監書庫官書庫在十年外喜曰積是歲月足以寧吾親矣期至猶不忍行參政曰不然今二孫已長家問旦莫及而爾兄弟結綬京師吾意其少慰公謝勉出監六部門軍器監主簿太府丞大宗正丞再知嚴州不行初公在軍器監言造會子者二百人放作則散處於外稍久則兌賣名役恣其自便誨其爲姦宜置營區聚老而後代死而後收及外府又言四獘戮僞造一也立營房二也戮綱出峽重其防禁無使售易三也暫止印造或出內庫錢收換樁官以救低折之害四也於時會子法未敝而公之策如此攺知徽州尋提舉浙東常平會稽督零稅急械系滿府縣值公攝帥盡釋之士民歌呼義手至額曰眞李參政兒也以兵部郎召樞密都承旨蘇師旦倚權利傾天下士公獨不往師旦病之或曰可餌而致也遷樞密院撿詳文字公固不往晨入局會揖而已師旦怒愬於專國者徙將作監旣而自爲節度使賀客成市公又不往專國者奇之曰是負气有守可尙已遷太府少卿公建言治世黜虛而務實今挾虛競僞者醞成北伐之議邊事旣壊矣尙多誇詡以悞朝聴詆敵則以彊爲弱以鋭爲怯譽已則以無爲有以少爲多上玩下怠施置莽鹵恐禍不可測願親札邊臣毋得以不根無實之語輕輒來上他日白事宰相又面諭之於是專國者亦怒公因力請外除直寶謨閣福建運判在職二年孳孳爲民蘇謙者建之凶豪兵興席隅官勢以殺人取賕賂屢移獄矣言路有爲地道者使刑部諭公以建儲赦貸之公曰隅官監臨也受財枉法也庸可赦乎不許刑部吏朱書符端曰臺諫意也勿誤公大駭亟具奏爲吏借臺諫以令者舉朝壯其爲竟投謙嶺外而召公還然卒排笮誣讕寢其命公殊自喜別墅有寒泉修竹畱居之以嘉定二年十一月二日卒年五十八三年九月十一日葬余杭縣茅山夫人施氏潘氏贈宜人四子曰仁本通直郎新知南陵縣曰仁方承事郎前知仁和縣曰仁表迪功郎新海鹽主簿曰仁元通仕郎五女迪功郎前烏程主簿張端節從政郎新嘉興府司法余榕迪功郎吉州龍泉主簿張恢承務郎監江東總領所藥局蔣杞爲其壻孫曰熙曰勲公文出新意作生語致密簡雅無刻露之態四六絕去數十百年體裁切對順偶有若自然圓行方止不拘定質詩騷尢淸婉其餘弄筆率就皆有義趣讀者𨿽貴珍莫能定其價而公亦深自櫝藏𨿽子弟不覿也逺齋公燕居之齋也故公自記之其言曰心逺物也利害得喪欲惡若一塵之起其前逺者隔焉心蓋近物爾吾懼其然也揮斥剔抉使夫塵者不立而吾之逺者日充充而至於無所終極方寸之微而有不可勝用矣嗟夫人常求所以悅是心者未嘗知所以病是心者方將與利害得喪欲惡角立而並行且竭力以奉之不暇焉有以是爲塵而隔吾逺哉又烏有揮斥剔抉使是塵之不立而充吾逺也然則公能求所以病是心者而治之矣其能難進其能易退其立徳深其去姦果仰能承其先俯能訓其後非偶然致者文字之工不足爲之道也銘曰彼門地者發身之眇彼詞華者得名之小賢哉兼善淸明自躬養心有本聚學有宗其在本朝傑出特立其在四方護善鉏惡豈不富貴視若一塵我爲悚然思見其人苕溪千里堪其止止我不見兮庶幾在此

水心集卷二十宋葉適撰

墓志銘

文林郎前祕書省正字周君南仲墓志銘

君名南字南仲對紹熙元年進士策祕自宮掖俚及廛肆略無不言其最切於世論者曰陛下聰明爲小人蔽蒙甚有三一曰道學二曰朋黨三曰皇極夫仁義禮樂是爲道問辯講習是爲學人有不知學學有不聞道皆棄材也古人同天下而爲善故得謂之道學名之至美者也小夫譖人不能爲善而惡其異已於是反而攻之而曰此天下之惡名也陛下入其說而抱材負學之士以道學棄之矣惡名旣立爭爲畏避遷就迎合掃迹滅影不勝眾矣小夫譖人猶不已又取其不應和少罵譏者亦例嫌之曰我則彼毀爾奚黙焉是與道學相爲黨爾陛下又入其說而中立不倚之士以朋黨不用矣舉國中之士不陷於道學則困於朋黨矣惟其不能可否而自爲智無所執守而自爲賢然後竊箕子公平正直之說爲庸人自便之地而建皇極之論起矣夫箕子所謂有爲有猷有守是有材有道有操執之人也汝則念之斯須不可忘也不協於極而亦受之謂其𨿽有偏而終有用亦當收拾而成就之也今所謂道學朋黨者正皇極所用之人也柰何棄天下之有材有道有操執者取其庸人外若無過中實姦罔者而用之而謂之建皇極哉其故無他闒冗適尊異凡庸當奮興天下之大禍始於道學而終於皇極矣考官奏擬第一中語不用教授池州熙寧後道學始盛而攻短者亦繼出靳侮交雜意極鄙悖士不敢辯也獨君能辯之至謂道學朋黨卽皇極所用之人則自箕子以來爲之訓解者未有及君此言也時天下益勸攻道學新昌黃文叔名忤要地禦史遂指爲魁傑而君其壻也罷教授差常州推官父卒不行主管吏部架閣文字開禧二年下詔訟敵曰讎恥累世矣卽日討伐調度洶洶君賤不及議常憂迫不自安坐起顚倒樞宻院開機速房以朝士掌之兵事宻畫皆使論定而後上君與選焉大恐辭曰吾方以先事造兵爲發狂必死之藥敢向邇乎朝廷不能奪與議並寢因求補外幹辦浙東常平司明年召試館職金畱兵濠州江淮未靜君言善爲國者不執理以彊勢之所難常順勢以伸理之所易今日之急復和而已寧使力尙有餘而惜和之早母使力已不足而恨和之遲也天下繁委當付俊傑今廟堂無能盡出胥吏使頭廬兒干政接踵漿酒藿肉瀾翻其家根本大壊矣於是擅事者怒悔召君謾除正字趙幾道爲太常丞論成肅後山陵不當過江斥次且逐君母卒得止再除正字禦史劾嘗以田賂蘇師旦遽罷師旦田入安邊庫賂之主名故在也嘉定六年朝廷以近比繇館學牽復者與幹官使其友壻訊君君要誓不願詞甚苦故命久不下九月晦驟食蟹下利上喘閏月朔卒年五十五七年二月某日葬穹窿山職塢君耽書喜誦出於天性十五六時視吳下問學止科舉心陋之一往旬日已棄去歲五易師一易師爲傾動相播告擯絕旣從余初若無所論質已而耳攺目化气竦神湧古今事物錯落髙下不以涯量頓悟捷得受之若驚行之若疑標樹山嶽之上越軼風霆之外故朋昔類望塵不及皆靡弛而逝矣常以世道興廢爲已重負一飯不顧私憂時如家憂人如身人情多玩忽見事君悸心怛慮覩緩知亟老挍小史引坐深語所知往往非人所能知也文詞撥去今作脫換騷雅欲以力自成家而瓌麗精切達於時用亦人所不及也端行拱立尺寸程凖門內順穆廉節整飭自賜第授文林郎終身不進官兩爲館職數月止旣絕意屏坐衣食獘惡雞鳴挾書盡夜分皆憶念上口數千載未了事皆欲正定名章偉著皆欲銓品異聞逸傳皆欲論述曰此所以遺吾老俟吾死也嗚呼材之難也俗壊教失苟得一二以自好故成之難成矣不用矣不憤不慍樂而不悶尢難也然則老其不遇之年伸其不用之業疑若可矣而猶不然何哉君吳縣人曾祖升祖囦父安道承奉郎娶黃氏子深源嘉興縣丞乙丑進士也浚源澄源女嫁湖南機宜衛朴次未行孫曰某曰某始余屢扳君使究其論君畏浙江之濤馮翁之巘屢辭焉曰未暇也嗟夫余固囑累子而反累余銘曰孰材多而賤兮超昊蒼跨鸞龍曠一世而僅逢孰材少而貴兮冒嵚崟沒塵泥困百謫而窮凶𨿽逺求而莫致常近獲而不容抱和璧以並刖扣牛鐸而偏聾晉楚非曾參之對兮顏回豈與松喬乎比崇夕余箱兮納職塢之月朝余櫓兮進穹窿之風悲子不可見兮余將曷從

寶謨閣直學士贈光祿大夫劉公墓志銘

公諱穎字公實衢州西安人曾祖瑫祖持右迪功郎父蘊贈正議大夫公紹興丁丑中進士第主溧陽縣簿敵窺江退州索民租未入者公白畱守敵事急民不勝病矣請因以賜民張丞相悟謝曰慮不及此卽奏閣免繇是知公令其子栻與遊教授全州勤苦自力率諸生同夜旦湖湘化之士人增倍攺官知鈆山縣陳丞相訝曰薄取事官耶公謝以當應新制而﹝闕﹞卒知常熟縣素號繁難前後健者盛气鉏剗顧不克公降心條理更以治稱簽判潭州帥負其能僚吏憚懾公約以中道常屈而攺爲及陳峒反所禽滅多公計策旣入朝乃言簽判功在臣上臣實愧之召監進奏院遷太常寺主簿遷丞兼兵部郎官監司皆上自選提舉浙西常平茶鹽事公言特備糴本盡廢圍田者再未及用就遷提刑禁州縣毋得法外自恣間詣獄察不應系數十爲曹縱遣之百姓走愬道相屬權勢交恨禦史遂以介僻劾公罷久之禦史去除江西轉運判官徳化縣田逃徙大半守乞免稅至五六不報公以見種實稅均其荒萊民願佃者第減之上供自若而逃田盡復屬州緣紹熙登極科進奉千餘公亟奏黜而薦其名士潔廉者十數除直祕閣淮東運副初水敗楚州城幫修久未定總領扳公預議公接伴使生辰入對言劉超欲壊舊城攺築國家何故捐數百萬緡爲軍帥幸賞地可一語決也光宗從之城完牢至今除戶部郎中淮東總領務場以額鈔抵賞陰失餉計積二十年無知者公隠核得之度賣絕增餉一年遷司農少卿總領淮西先是有總領自乞爲都釀抱淨息而私其贏後稍益侵反以大軍錢佐之邀糴徧江淮遷復歲月回易如負販王人之體盡矣公在事𨿽無幾名實有辯義利判然斥部內竊借總司爲姦者其人大吏難動揺者也太夫人董氏卒除直寶謨閣江東運副又知平江府皆未就除宗正少卿起居郎實錄院撿討官權戶部侍郎同修撰瘍生於頰提舉興國宮除集英殿修撰知寧國府攺知紹興府越東西都而雕郡也數旱災然眾欲所轥念不暇卹公嘆曰民何罪吾不忍用太守禮食其粟過矣浮饋妄請皆不與又乞鬻僧道止添差曰庶幾寛之遽差知平江府公徑歸復提舉興國宮知泉州泉土富樂其暴桀椎埋羣偸而眾奪者悉株連送逺地公一以靜鎭事從其俗人尢愛之蕃舶至舊與提舉閱視公不往第遣職官諭曰貨不汝買也待制華文閣次子正學死復乞興國而歸公曆官大小各有意隨其病傷鍼石施焉蘇愈而止不執寛猛之偏術抑人以徇已也余所述近是矣立朝進退必以義立徳所尙陳說正理而扶救之不懷避就之淺心貶已以合時也孝宗時博謀盡下人臣爭承風自獻公乃奏今日之失在輕聴人言而已昔之施爲今復棄置損盛徳矣上旣優待三衙與執政鈞禮公又言兵權惡専況今之將帥何足稱頤指哉光宗時論人主難克而易流者四曰逸豫無節賜予無度儒臣易疏近幸易暱也慶元初始得親近卽疏言二三執政非所謂坐而論道耶致今日之治要須深講今不過尋常文書肯首而退爾大官大職安得輕授冗兵冗吏所宜痛減橫恩濫賞不可輒啟巧請他比不可曲從皆今日大患也又言修徳莫先於務學學之道存在已不息之誠極取人爲善之益者也夫易貴朋友之講習禮戒獨學之寡陋今勸講久廢矣方是時風俗一變其正邪消長而好惡向背之際有甚難言者公獨謂黨與傾擠報復疊起願陛下禦之以道容之以徳不然元佑崇觀可監也且今日已爾又將如後世何公立朝論事落落多此類余所謂不貶已以合時者也公自泉歸而興國滿四年不再請有爲言而與者辭不獲然後受已而復請老進敷文閣待制致仕嘉定元年除刑部侍郎公曰臣已得謝矣惟陛下哀憐俾全末路進龍圖閣宮觀數月復以公知婺州公又曰若彊臣此行狼狽殞越身無處所有虧名義取誚士論上知不可奪祿宮觀者再又請老以寶謨閣直學士致仕嘉定六年三月二十七日鄕晨坐索湯盥潔而終年七十八贈光祿大夫碩人楊氏先公四年卒三子曰彊學奉議郎主管仙都觀曰正學宣義郎曰志學宣教郎知仙居縣三女婿曰承事郎華亭知縣陸三省進士徐衝通直郎蕭山縣丞余岡孫男六常道迪功郎監車輅院常徳從事郎晉陵縣尉常武迪功郎監紹興府都稅院常寧常明常先登仕郎孫女五壻曰將仕郎徐士廉承事郎趙與懃進士毛用之潘自楚曾孫男三女二十二月壬寅葬公於靖安鄕巖山余旣錄公終始大節而又知其自少年髙識特立無倚附陳應求劉共甫名公卿也挽致不得寧甘服州縣其出浙西連七八外徙十餘年有以淹速訊之公笑謝曰吾所欲也其在侍從而故與周旋傾吐無間者方居中用事提將相與人如反手然公從是絕矣常言士以不辱身爲重用捨命也其爲少宗正而趙丞相適歸相遇於廢寺泥雨不能伸足但僧牀立語曰寄謝余參政其𨿽去而人材猶在朝廷幸善待之公曰相公人材卽參政人材也使果賢參政之責非宰相之憂也揖而別余公繼相卒於善人多所全佑公助之也及後落公致仕而同時被落者皆已起爲執政獨公不顧詞婉而正志恬而安嗚呼斯完矣銘曰公先幽潛始自正議隆興初元匭書千至天子驚嗟曰才一二公時已仕徳器早成物麤兼融理衝獨榮前方後方不斵而行勢有險夷情有戚休畀我百爲從容並酬階卿級侯眾俯僂之峙而莫前公則戶之始居疊石巖開洞劃九仙爛柯今古一奕後依菱塘陂斜浦橫欵乃其歌五湖夜明有芝九拆有松千尺雲藏霧羃以庇玆刻

故吏部侍郎劉公墓志銘

開禧二年冬敵舉國入寇蜀楚淮徐同日被兵上詔邊臣謹城壁縱民徙內地敵求戰不許野掠無所獲旣而大雪數尺凍饑大半死皆引去獨畱數千人於濠州以綴和明年六月劉公退翁爲賀金國生辰使金論議往返未決公至揚州詔還潤州以俟自兵起鹽商不敢行傳言敵且犯通泰而提舉官相繼遁逸鹽利大乏朝廷患之卽京口用公提舉淮東常平鹽事公曰鹽在北而移司於南異日敵不至使剽奪竊窺吾之責也遂渡江益貸亭戶鹽旣增積舟相接數千里賣盡復其舊又明年攺嘉定元年就爲轉運判官金卒請和公得運司畱錢十九千護視通問賀生辰使各一又自爲接送伴遺畱使三年爲兩浙轉運判官四年爲副使自浙䢐淮凡北使送迎之事經公裁定後皆爲成式州縣無橫費暴役兩運司各有贏財蓋五六年中自金約和而公以選居其間至於約成而能堅且久其所以阜財寛民上下之情交孚而綏懷安集之政行焉公姓劉氏諱彌正莆田人也繇進士第歷潮州司戶參軍監鎭江府榷貨務茶場知撫州臨川縣入爲諸司糧料院太常寺主簿樞宻院編修官太常丞兼左曹郎官其提舉轉運淮東也召爲吏部員外郎兼考功右司進左司郎中以直寶謨閣爲運判遂自副使爲太常少卿國史院編修實錄院撿討官除起居舍人遷郎遂爲吏部侍郎公方靜簡質與人不苟立同異至臨事鯁峭除民疾痛剛果立發必達其志而後已在臨川守以畸零稅迫縣公故爲寛期曰此於法不當徵也守怒甚荷邑胥項廷詬公公曰以喜怒罪令則可然畸零稅不可得也歳旱按田傷者自蠲之端午守戒縣取鼓以節渡者且檄公至其所曰無令敢嘩公曰民無鼓而知縣有公事不可往往尉職爾其在朝而陳丞相自彊愎公不附已故出以使金又疑金復扺淮故就困爲提鹽皆欲以危地陷公也公旣盡通鹽利則力繩武將之兼州者使奉法奏罷軍功雜流之爲縣者悉注文臣賑業其部之貧民錢米各有差其至眞州官私屋初立坊巷街始具城樓櫓皆新成取廣儲富安倉稻麥以食餓羸淮東漸如平時矣自渡江而帥漕爲應辦官儒生節士苦不得行意公旣過淸無敢以私問者事闗內臣未嘗與相見爨不宿設門衢寂然公之始入朝兵禍起有萌擅國者名使議鐵錢實以邊事付之公行兩淮久而後返言無故而先發天理不順無豫而輕舉人謀不從擅國者怒促進師旣皆潰敗公又言今敵頓兵要我復和急之權則在人矣緩敵莫難於財若今任帥守監司管軍以上貲豪其地者皆有以佐軍須而宮掖之奉吏胥蠧食悉加裁撙使國用未甚屈則敵可力持而計可徐定也其論先後之序如此在太常言初相光宗周必大畱正也及升祔獨葛卹已死遂得配食今二臣亡矣請別議應配者詔方下其事公爲侍郎一月卽以病自乞不許滿三月累疏猶不許最後許以職守郡然冀公復瘳也猶不出命遂以七月六日卒年五十七嘉定六年也七年三月歸葬於城南三里寶澗原前夫人曰方氏今夫人曰林氏子四人曰克莊迪功郎隆興府靖安縣主簿曰克遜曰克剛方以公遺恩任之曰克永女三人已嫁者鄕貢進士方濯其壻也初公父名夙仕至著作郎著作弟名朔祕書省正字余嘗敍其人在名世之目忽忽未用死公幼率諸弟勤苦緝故業貧不能具膏火旁嫗夜績者光射公牖輒攜書就之後皆中第天下謂能繼其父矣公教在事內故鄙事亦勉志在事外故雅道不廢介而容物故不知者不忌宻而與善故知者依爲重登侍從淺其事未著道未伸也然推其已行可以信其未行迹其不爲可以任其必爲也有國者未嘗不欲得善人之用修而至於善者未嘗不欲爲世用然公之二父與弟皆不及用公將用矣而不究此勢之難合而可爲天下哀之也銘曰惟墓有勒惟賢是記或一已多或絕不值猗公之家我銘者四皆偉然哉可詔後世

邵子文墓志銘君

名持正字子文溫州平陽人少有當世志用再試禮部不得第受父致仕恩監臺州路橋鎭行在臨平酒庫又以不礙格薦送者再亦不及官至成忠郎而卒年四十九葬於曄山夫人陳氏子曰儒珍葬近十年儒珍請余銘八九至不已君所歷官微事又淺無足載者然余初有學捨而君在眾中神暇語簡不輕變聲色人蓋已異之訊其業則文典而贍尢善以理折眾說故多得譽於朋友後余行四方而君亦在焉則士大夫重其能歌詩工四六雅安異同無寒士態疑情滯慮參論平處中利害之實所至皆解榻延佇傾待之出而仕居監當下列人謂君將不喜不惟不喜將不能也而君整飭勤瘁甚宜其官於是又皆曰是資軟細而耐麤澀當無施不可故𨿽公卿貴人亦往往相爲引重不少矣士方沈藏汨沒固無以異於庸人幸而暴耀震顯建功垂閥操筆不勝記標於竹帛爛然光榮豈其所素有哉以君之沈藏汨沒而自朋友士大夫至於公卿貴人皆能知君如此乃其所素有也然不幸而終不暴耀震顯使操筆者遂無以記此固余之所爲悲而儒珍之所爲殷勤力請而不已也然則𨿽不暴耀震顯而其所素有者固在矣君父名叔豹嘗監岱山鹽余爲銘者也銘曰嗟乎子文四得解爲上首晚益鋭竟不偶勿以所無廢其所有

虞夫人墓志銘

夫人虞氏越山陰人父手雕北辰像事之祝曰必求九天慧女已而夫人生英悟夙成勁畫麗語不學而能詩書古文有若素習旣歸其夫則屏抑聰明不使衒露曰以文成名子之責也我無預焉凡一家麤重晝夜辛苦無所厭忽而髙筆雅韻常在事外自舅姑叔季內外姻戚皆言是嫂以賢有識起吾宗不以材稱也夫死夫人焚約棄債自治塋宅據岡阜之宜合寛儉之中人尢以爲能而益趣其子於學義曰爾未解無庸他質則爲辯說衮衮如發機中的焉及子純賜進士第一人不數年至兩制封夫人爲太碩人夫人無喜色後乃連外補眾又嘆其遲莫落度夫人亦無慍容常曰吾憂吾兒不能及古人爾他尙何覬嘉定五年夫人從其子守溫州明簡靜恕能消弭大斗使之輕微郡人甚愛太守且愛夫人曰母之教也夫人亦天性有恩慈聞外杖箠聲輒請入戒曰錯打人乎故人愈愛之如其母云六年嫠女幼子思慕涕泣自越來迎夫人憐之使君不能止郡人以爲大戚曰艸樹凍枯天風淒然而吾母逺道得無霜露之感於是使君彷徨乞歸未聴以十二月二十三日卒年七十七七年二月二十日從夫葬山陰縣承務鄕道木原三子子純中大夫右文殿修撰子英子彥一女嫁坑冶司幹官趙公玨孫曰幼成寄子蘇老鼎孫嫌孫長孫碩老昌孫申孫龍孫艮孫女曰不惜滿女余每患婦女門內常行殆不足銘若夫人以文字異質立其家聲在窮達無變志是可述已銘曰九天下兮遊人間裾褷褷兮佩珊珊悲壽盡兮復來還莽故迹兮畱空山

故禮部尙書龍圖閣學士黃公墓志銘

公諱度字文叔越新昌人曾祖巽祖惠之父仁靜朝奉大夫致仕上爲光宗壽特賜大夫紫衣金魚公隆興元年中進士第任瑞安縣尉教授處州母潘夫人卒教授隆興府攺平江府知嘉興縣召監登聞鼓院國子監主簿公志在經世而以學爲本學終其身不私已見爲足不名一家有詩書五十卷周禮五卷得義理所安爲多諸儒罕能過也史欲抑僭竊存大分別著編年不用前史法至於天文地理今人以爲不必講井田兵法今人講而不足行者公能使文與事會卽近驗逺可以據依無昔人迂陋牽合之病也學旣成轉側州縣久黙黙無所發及是輪當面對奏言漢唐英主遭時𨿽異各競欲爲之心歷歲不渝終獲已成之效陛下卽位三年矣羣臣猶未諭上志也則豈能以事應陛下哉臣熟觀世故惟養兵爲大患救患之策幸使民屯田陰復府衛以銷今之募兵陛下欲爲之初無以過此又言經筵止讀通鑑寶訓而李燾長編本朝六七大節目本末所系願加考詳上欣然取長編付講讀官天子旣得聞兵數與費喞喞嘆息亟下公具屯田府衛十六篇上之會服藥不及進禦而經筵以爲長編文字多亦止然繇是知公稍遷丞紹熙四年九月遷監察禦史蜀將吳挺死公建論曰國家徒倚世將扞邊而不爲蜀慮叛臣歲舉緡錢四千餘萬遡流而運名曰饋邊實富吳氏民力盡矣成都非用武國本賴梓潼號東西川劍閣天險漢中興勢蔽遮於外昔人守蜀之常也今內無一兵若吳氏南指兩川豈朝廷有區區制置使何足抗哉天幸挺忽死子弟未有異望急合興利爲一稍徙其兵以實兩川罷制置令梓潼兼領則饋運省而民力可少寛於是上反復語蜀事至日旰遂以張詔爲興州都統制而合興利分東西川執政莫敢任責後挺子曦復歸興州竟以蜀叛宣撫制置失守棄地而去皆如公言紹熙二年光宗始以疾不過重華宮公爲監丞上書切諫四五年疾甚旣爲禦史連疏極諫上將令右丞相葛邲調護孝宗而後朝邲不以爲誠也公因劾邲以諫又言太白晝見犯心月犯天闗熒惑勾陳行入太微其占爲亂兵入宮以諫旣不聴累乞罷去又言臣有父年垂八十不能親養柰何以空言感悟陛下且乞出國門待罪而諫皆不聴又與臺諫官合班對延和殿彈中官陳源楊舜卿等罪大於李輔國公最後口陳數千言曰孔子稱天下有道則庶人不議夫不言公卿大夫不議而言庶人不議何也人主有過公卿大夫諫而攺則過不彰庶人奚議焉諫而不攺失不可蓋使閭巷小人皆得妄議紛然亂生故勝廣黃巢之流議於下國皆隨以亡今天下無不議聖徳臣其危之上莊而不慍也然猶不聴孝宗崩今上禫於重華宮詔復爲禦史如故遷右正言知閣韓侂冑驟竊柄威福寖廣意所好惡盡以禦筆行之公具論其姦有日矣而禦筆出公直顯謨閣知平江府公言禦筆蔡京所以亂天下也今太上猶未得見表章不通大駕空返歲饑八九以上盜賊已作餒瘠滿道此爲何時而容侂冑於其間設禦筆逐諫官使俛首去不得效一言乎固辭或謂天下方患苦侂冑儻遂因公請與節度使放之外祠禍幾可弭中書知力不敵聴以衝佑祿歸養俄知婺州坐不發蘭溪知縣贓罪降職罷自是綱紀一變大權皆侂冑有而公爲衝佑觀者六然侂冑素敬公不敢害也起知泉州公言大夫年八十六矣不當仕直寶文閣復爲衝佑觀旣殺侂冑召用舊人除公太常少卿吏部侍郎公屢移疾以修撰知福州又與待制上親批授之知建康府兼制置江淮公言兵甚致災殍餘生盜皆不安易動之形也昔方臘反𨿽卽滅而天下之勢遂動中國繇此不能立今日之急危當使安動當使止上然之賜帶而行公正月至金陵盡四月錢米所活百餘萬口除見稅二十餘萬夜劫城東南立就擒而橫山郁山賊皆奔散公奏赦之境內奠枕民畫像祠公家爲香火焉時盜起鹽城官軍奔潰踰射陽攻海陵越入天長絕運道將迸之濠壽公戍定逺扼賊西路給淮東鹽司糧仗募士鏖擊遂降卞整得胡海首以獻招其歸業九萬家初避兵之民聚於淮西坐而仰食十萬人及刺爲武定軍猶三萬而巢縣忠勇滁州敢勇督府效用亦數千人公嘆曰使爲總領患未已而淮人終不安者此軍也因其思歸悉散遣之公旣制置其大事而數路中奏報緩急𨿽小事亦應繩墨薦材良逐貪懦比三年江淮稱治暇日作冶城樓廟祀東晉君臣存江左遺迹夜引賓佐質難經義得新說披衣排戶以告爲寶謨閣直學士入爲禮部尙書天下意公向用矣公自以年愈髙累數月乞告不朝會或一出輒復謝病請去不已遂以煥章閣學士知隆興府卽日歸越提舉萬壽宮嘉定六年十月巳酉薨年七十六始公以府衛蜀兵說光宗不用後爲上言今吳曦誅矣若遂移闗外戍於成都潼川和好成矣若遂舉籍兵減三之一皆已至之機可爲之會也紹興至今三罷兵矣所增之賦皆當斥以還民又言祖宗家法純用儒生更化之要在尊有徳其經世大指如此至言侂冑首縛送李全而以泗州五千人還金皆與時論異又時方爭言淮之城郭可盡築公獨謂役力繁重難支魚貫而守一處失險則連城震動古人城有所不守地有所不爭蓋兵家常勢也訃聞上嗟悼遷學士於龍圖閣加秩中奉大夫而後致仕七年某月日葬於上虞縣鳳凰山碩人洪氏先卒子曰邁甲辰進士迪功郎鎭江府司戶早卒曰章承奉郎幹辦戶部提領酒庫公事曰遵鄕貢進士早卒曰凖修職郎丹徒縣丞女之壻曰祕書省正字周南知衢州王棐孫曰元眞承務郎元護元貺公初入朝五十餘論侂冑廢比再召七十餘矣又南走閩東北出金陵數年復召已七十五故已言者不行已行者不盡然公晚猶纂易傳未成書前卒數月念得士必三十人乃可爲國用今始五六爾病革但卻客危坐與章論說終日其不以老退惰終始有立增光前人余所畏也銘曰維天降材人有常職非其本源行潦之溢公毗於學生死六籍發舒中和仁政義術彼時燠寒流金走石公儼不動內守衝宻彼物壯老先鋭後屈公常自若致虛用實推其所爲思始成卒小猶管晏大可召畢中列三品外倡九牧揣本齊末廢百舉一較銖刀者夫豈不足我懷慨然銘以貽則

太學博士王君墓志銘

君名度字君玉越會稽人曾祖光祖鞏父後民承奉郎少而奇頴再舉於禮部入太學以上捨賜同出身教授楚眞二州不至官君素行孝謹葬兪氏暴露哀毀髙原谷汲飪沐不時具忽有泉自側溢役夫讙趣功以速成免喪教授舒州江淮士人零落旣聞君講說切理會心坐席皆滿時間值知州通判闕請攝事所治又能厭服眾意人謂君學與材交相發也名聲大震侍從爭薦六部架閣累年不得上後進多欲躐君君閉戶讀書不自言朝廷賢之特用爲太社令遷太學博士嘉定六年閏月四日坐輿中感疾歸而卒年五十七明年十月丙午其夫人董氏子成孫慶孫女已嫁者錢洪魏成之許而未行者貴溪主簿趙希亮國子進士趙汝﹤宀多﹥相與奉君喪袝於五云鄕綿奧塋成孫以君嘗所對禦試策及其自記本末來請銘初將對策問同捨時事所宜言同捨驚揺手曰艸茅諸生乍見天子詔固有淺深次第何預時事耶君曰不然罷賢良策進士當世要務無不畢陳自熙寧行之矣且釋屩入廣殿一生前未有此而不言異日庸遽得已而同捨竟登甲科君第居下嘆曰吾知愛吾君而已豈敢以不樂聞過輕量明主哉顧淹郁不上達有司罪也至是二十年甫爲博士幾復見天子或言宰相方知君奚啻一博士而止不幸不及見命也君見已有日不料道何等語以對策時意气惟君所欲言其能不擇淺深次第而盡言之果矣然則不以不及見天子而不啻一博士者爲君恨當以君將盡吐所欲言而不及見者爲君惜也銘曰昔子中道我勉而進徐行方軌九折之峻萬礦一金拱璧其沈孰知我悲刻銘斯陰

水心集卷二十一宋葉適撰

墓志銘

朝請大夫直龍圖閣致仕沈公墓志銘

嘉定五年三月朏越明日朝請大夫直龍圖閣沈公卒於是宜人彊氏歿十三年五子二女子曰燁鄕貢進士焯進武校尉傑從事郎監提領所糴場門燾廸功郎監鎭江府東北較務然免解進士女嫁承直郎扈武者亦已卒次嫁王唐卿十月晦葬公於開元鄕管社山與彊氏同藏而使來請銘沈氏自漢以後冠冕名聞之盛代不絕於烏程公六世祖遇始別居常州至曽祖宗道猶未能以仕顯至王父復考松年及公皆中進士第復爲朝奉大夫松年登太學爲博士而公教授處州掌刑工部架閣文字國子錄太學博士樞宻院編修官兼實錄院檢討官祕書丞著作郎贊讀嘉王府兼兵部郎官遷起居舍人起居郎皆兼侍講有位有賢相繼益章然後無錫之沈始亢其大宗公諱有開字應先少學志其大者張敬夫呂伯恭官京師浙西士不知敬公獨從之薛士隆陳君舉客於毗陵公又從之心爲範防物爲經制脈理灌輸而不以文字華藻給口耳之求人視之憒憒而公陶然有以自樂不顧也蓋晚乃奏上舎名朝廷方選舊人使教國子而公在焉竟講下簾重扉深拒未嘗妄請謁畱丞相異之喚語揖坐常聳聽移日當是時丞相患淳熙末知名士不采察而沈廢於賤冗數年間拔用幾盡士歡喜誦說以爲自趙元鎭陳應求才有此爾丞相旣得譽於天下而公陰贊密請力尢多天下𨿽知公助之而莫知其所以進者何人公黙不以語人𨿽子弟亦莫知也然不悅者固已忌公及教嘉邸反復深切尢詳於君子小人之際則忌益甚上卽位欲習知國家事故宮僚二三人日再宣引入禁中賜坐問民疾苦皆非前例所有繇是忌者合勢相與排公最先罷又以危語中之坐廢斥十年公恬不爲動已而稍悔寤使知徽州不得已彊起屢求去奉使江東迎吏守門迫公行固不往復以知太平州遂乞致仕又幾十年年七十九而後卒其居家無酒肴燕舞僮奴衰落終日整坐間行視園中艸木所從惟耆年久故南北之過賓及有職任於時者皆辭以老病不見也嗟夫士非不欲自賢也迷謬於趨捨操術之異顚沛於得喪憂樂之殊壯而合老而悖而得其所謂賢者鮮矣公學不衒於繁而能守其要及其用也不榮其身而思以畀其徒終其老也安以儉退而無累於得三者人之大節而公兼之斯其爲賢也歟銘曰蘇常中間季子所國地卑而爲野兮無錫之山繚而特水污而爲澤兮無錫之泉洌而食允矣沈公以配玆徳

李宜人鄭氏墓志銘

天富北監在海玉環島上干道丙戌秋分月霽民欲解衣宿忽衝風驟雨水暴至闥啟膝沒及澑蕩胸至門已溺死如是食頃並海死多數萬人監故千餘家市肆皆盡茅葦有無起滅波浪中老子長孫無復安宅四十年濮陽李寛知監事民賴其力始就髙燥立棟宇坊巷繩引閭伍鱗次旣滿諸司輒畱止不得代凡六年而監市成略如丙戌前矣噫四十年而後得一監官何好官之難遇歟𨿽好官六年而後集然則以急疾艸猝爲功者非虐歟以故李君每來予禮接不怠君以其母夫人狀授予銘不辭夫人鄭氏徐州人曾祖僅從祖望之皆有名先朝至侍從貴人夫曰朝請大夫浙東參議某丞相文定公迪五世孫太子少保東之四世孫旣生大家其歸又相門也家法不教而嚴家政不慮而修參議爲奉直子夫人前後事舅姑無違愛子不異庶嫡遇妾媵尢有恩參議沒子孫遵其徳貴賤百五十人合堂共食令壹而和職分而同新嵊之郊以爲是北方名族能存其舊風可效而行者也夫人卒年七十五葬從其夫子十人得仕者文宿與寛也孫若曾孫男女壻若羣孫壻又數十人嗚呼可以爲眾矣銘曰其眾則增其賢必升夫人之承嘉定八年二月日

寶謨閣待制知隆興府徐公墓志銘

公諱誼字子宜一字宏父溫州人有徐寅者相王審之寅之孫薄其官遁於平陽自號處士寅以上無世次而處士廟於沙岡爲別祖公二大父仲熙世充考迪哲皆以惠愛稱今江南石馬頭百間其所爲也公貴贈迪哲奉直大夫公登乾道八年進士第教授池州江浙後進負擔來學宰相曰當爲太學得師除博士遷樞密院編修官太常丞天子親政久威柄積上臣下多惶恐顧望事惟奉旨而行公諫曰若是則人主日聖人臣日愚陛下誰與共功上色莊攺論樂制公對宮亂則荒其君驕商亂則陂其臣壞上遽和容受規徐曰卿可謂不以官自惰矣丁奉直憂知徽州光宗內禪公奏三代聖王有至誠而無權術至誠不息則可以達天徳矣願陛下守而勿失宰相邀公畱公謝曰某方欲勸公去柰何歙縣上妻殺夫以五歲女爲證公疑曰婦人能以一摑致人

死乎緩之未覆也旣而實稅於庭死民母及弟在焉乃言我子欠租系久不勝饑大叫役者批之墮水亹耳宿昔死矣然後保正伏罪並劾受賕吏闔州感動所謂實稅者婺源戶餘三萬而逃絕六幹其新安還朱鄕戶稅役十無二三公始令民以於照造簿自實其稅應者蟻集婺源諸大豪不喜謗於朝移提舉浙西公請訖籍而行不聽公在徽常單行入村落除其賦萬緡山谷叟老具皷笛侑酒送公泣而別過朝疏兵民十二事持不下畱丞相請付外上悉鉤摘要語多施行者時方拜右丞相將引公自助延納甚密公曰上聖質寛平相公宜匪躬協贊若意向有偏禍不旋踵揖而起浙西水利尢重公論其切於時者曰昔下流不疏而水上溢故鑿直曲港還三江故道開宜興百瀆所以順導下流也惟髙亢田徑乃瀦偃之爾昔之言水如單鍔郟亶皆是也今開吳松江下流與宜興瀆屬之海者無慮數十百所異時浦港磬折以趨海今近浦之民多取徑直決蘇湖常秀舊爲澤國比年雨或後至種且不入蓋圍田眾而疏導多也小人見利不畏其害圍於淺水旣爲髙田圍於菱蕩旣爲稻田二俱不已復有下腳始之重陂大半爲土始之良田背水自曬十日不雨農廢作業然且承用舊說又將疏之失利害之實矣故舊田溝澮當浚治圍田下腳無輒開已開未塡當捺合今之言水者能行是三說則髙原舊田還爲衍沃而農不病矣入爲吏部郎遷右司左司今上卽位遷檢正中書門下公事兼權刑部侍郎歲不熟半天下宰相以命公吏或夜半攜乞米奏至歘起擁被燭其重輕量分數應之報下未嘗失時刻進權工部侍郎知臨安府公嘆曰京師彈壓如傳餐耳況應辦手掬食也首善何所仰請於上曰今鰥寡孤獨夜宿暖堂寒苦而僦錢無所得臣欲度都門外爲八居養院費大不給內帑皆三朝恭儉之積陛下幸圖之上蹙然曰卿言是也賜貫餘四萬卽相地市木會有禦史劉徳秀疏罷慶元元年三月也胡紘再疏責副團置南安軍移袁婺州嘉泰元年六月始聽自便久之復朝散大夫提舉崇道觀二年王師北出以公知江州辭不獲與子渾杖策赴郡敵數道迎拒兵壓江漢姦民乘隙謀亂訛言相恐公捕誅首惡字其餓羸恩接賓旅募人於浙東部分練習燒墼築城創輕舠船往來捷疾繇夏口而下依公爲彊敵旣去朝廷是公所爲除集英殿修撰尋待制寶謨閣知建康府兼制置江淮初敵圍廬楚不下而歸猶綴濠州以待和時時抄刧與我師遇殺傷相當淮人大驚復迸流江南在建康者數十萬皆曰敵再至矣公晝夜拊循益備禦請專扞敵勿從中禦朝廷疑於和戎弗利亟移知隆興府黑風猺羅孟傳與其叔羅時忿爭讎殺湖南抑孟傳而右時孟傳怒殺飛虎親兵以叛禍連江西吉贑四州勞於戍守孟傳囚土豪以情愬公且乞降公爲列上曰受降非臣事也顧大計宜聽詔許從江西降而公已病旣而賞及兩路公不預也嘉定元年有星隕州之南明日七月朔而公卒年六十五二年十一月朔葬於鳴山夫人宋氏先公卒二子衝迪功郎渾將仕郎長女嫁西外宗教林士遜次進士章學禮幼未行也公少而異質自然合道天下𨿽爭爲性命之學然而滯痼於語言播流於偏末多茫昧影響而已及公以悟爲宗縣解昭徹近取日用之內爲學者開示修證所緣至於形廢心死神視气聽如靜中震霆冥外朗日無不洗然自以爲有得也前後執政以國事訪公者告之必盡初光宗疾免到重華而日視朝毋攺中外交章論切公旣入諫退見宰相淚落曰上慰納從容然目瞪不瞬而意恍惚眞病也已盍爲詔四方禱祠郊廟進皇子嘉王參決畱丞相未及用逃之徐村上使公諭還浙江亭復其位疾終不愈孝宗崩又不能喪公與少保吳琚議請太皇太后臨朝扶嘉王代祭答羣臣禮幕士取簾幃俟命後自祭奠乃止於是將禪上臨喪未可知也公憂憤嘔泄臥責趙丞相曰自古人臣爲忠則忠爲姦則姦忠姦雜而能濟者未之有也公內𨿽心愓外欲坐觀非雜之類歟國家存亡在玆一舉趙公問策安在公以知合門事蔡必勝授之使同爲知合韓侂冑固請於太皇太后禫之旦嘉王竟立嗚呼當是時謗讟橫流而天下之口不可遏矣微公定計將使一夫攘袂而趨然則社稷永安而宗廟常尊澤施於今者公之大節不可掩也余觀公忠利慘怛能任大事視人如已本無以取嫉於世而世亦無忌公者獨侂冑旣得志則驕肆公面誨之慚恨故得禍最酷流落十年不復用銘曰古之聞道以身爲言開乾闔坤圓方各旋後之聞道以言爲身因其已行筆舌之陳人實不弘狹而易安公胡早悟嬰此百難紹熙訌訌天作閔凶舉世驚哀莫敢弭鋒公初何營裂肝碎腦公後何成宗國是保彼譖人者不祀忽諸畀爾枕席詒我泥塗生不求榮死不求謚人臣之義惟以自致鳴山髙髙終風續濤爰居時來助其永號

中奉大夫尙書工部侍郎曾公墓志銘

公曾姓漸其名字鴻甫建昌南城人曾氏散居江南閩浙士無不取卿相其別自撫州房居南城者至公曾祖處仁祖度始種殖於學爲儒先生父發用累舉恩監文思院公生未十年徧讀經史黙誦左氏能通舉大義筆下語五六十翁不能爲踰冠三上省以第二人賜及第授承事郎簽書南康軍判官政纎巨一佐其守值旱饑沿村勸糶又決獄問囚走旁郡勞苦未嘗辭諸司賴其親已合議薦之公逡巡辭曰一路當薦有幾不知求何用我曰名孰先於子公曰刺舉不責功實而以名取人縱我急進不愛惜得無反墜棄之乎固辭而免召爲國子正遷博士祕書郎實錄檢討官時論者方以道學爲僞攻訕出一口公厭之求去得請矣有覺其不可者畱於朝遷著作佐郎兼考工郎官求去不已知滁州會新立法不更邑不守邊請主管衝佑觀知興化軍將行文思卒初韓侂冑陰執國柄宰相以下升黜在手公不往見故禦史程松希指罷公至是侂冑自爲平章軍國事未畢禫而以祕書丞詔攺著作郎兼兵部郎官軍器少監祕書少監公以驟遷爲非復求去不許方下詔北伐直北門者旣辭不就將用公公曰吾初不與議必用我卽以自所爲言者具之詔遂寢又將以公檢點樞密院機速文字公復力陳不可又寢連求去侂冑𨿽不樂然極重公遷祕書監兼國史編修實錄檢討官兼權中書舎人自侂冑貴臺諫給舎供隸役彈劾封駁皆具簡請命意所欲者指授行之侂冑殊不以望公有論執實時止右史陳子翀歸自泉州眾畏其凶險公曰是嘗無故自言爲察官者今地位已髙必亢顏據要路肆其噬搏善人無類矣侂冑不敢違爲攺一州使去於是女眞𨿽退而濠州屢擾小使議和久不決敵堅責正隆以前禮賂持論者各懷苟且公𨿽衍大義載於訓詞扶善警姦得承平奧雅之意又爲攺定誓書以存舊體俄而侂冑死素抑奪者多收用而趙彥逾亦在中公爭曰彥逾無預世道興衰何爲於此又將籍故宰相陳自彊之家公又爭曰國家本忠厚爲徳二百餘年矣豈以自彊故薄哉時公已病於更攺向背之際多不合慨然嘆息曰天下事止於是邪遂以親嫌乞免且以病力祈去除權工部侍郎升史官爲同修撰病遂不愈開禧二年十二月二十九日卒年四十二顧其子曰汝𨿽貧尙有田宅謹持門戶無因我死乞憐於人嘉定二年二月十八日葬於太平鄕香山大人汪氏封恭人子曰穎茂承務郎監福州水口鎭曰穎秀修職郎新監紹興府苗米倉曰頴敷早卒女之壻曰衛樗某官幼未行公孚尹明達旣早慧長益貫研古今出其英華皆有新意方得志於科目不知者以凡人料之謂其馳逐資富貴鮮淟相矜伐而已而公謙明無傲世之行簡逺無近俗之名未得不願進暫進輒求退處樂而憂遇變而安當慶元嘉泰開朝衣負塗炭之羞而以冰玉自潔靑蠅蒙樊棘之誚而與鴻鵠偕逝合徳引類思深慮長天下以爲賢而宜書死而宜傳惟公也銘曰孰司下人逐死奔生有膏其污不臞其淸是爲鴻甫正性之閒眾攫羣攘舒徐其間時𨿽我畀我不時卽進怯退勇先義後得終於開禧始於慶元吉士庇國如珠潤淵日之所杲月之所耀不可蓋藏可以並照香山之岡云木茫茫其年短折其存永長嘉定八年九月日

毛積夫墓志銘

毛予中字積夫髫鬌有傑气十七時沿江淮亂後邸店未復臥起艸中時時與小冦遇行數千里知形便阸塞涕泣曰管樂不再生耶夜捕鹿迷失道旦見樓堞矗然合肥城也值帥方打圍戈甲耀日居薦虎皮道旁燔肉煮葵菜浩歌縱飲弗爲視帥揖語大驚延上座稍長親師友學習今古諸生不能言者盡爲言之復出沔鄂得腎豪名世士識別相與歡甚因畱門下終身所至專席髙論衮衮無對怒馬獨出不施鞍勒或入酒壚憑髙悲嘯眾共怪不敢近荒旅窮肆飯客常滿或閒門袖手借書危讀經旬月無不通人畏其博而專也然不得騁於科舉禮部嘗欲第其文又議不合而止余屢諷君年過五十矣气惰將衰血燥將臞宜返耕築室以順天命無徒取俗子贅疣也君怏怏不自喜尙行遊無怠至踰六十度決不偶矣始棄去蔽長松吟小山招隠諸詞哀憤激烈作振衣亭請余記未畢而病嘉定八年五月二十一日以書來曰某自量不在友朋下幸賜之銘抑揚詠嘆之死不恨矣其明日卒嗚呼人之所長世固不易知君之所有人亦不能察也然使其當蹉跎之年而與之以奮近之日則必損奇特之行而爲平易之趨矣詎輕測哉所居瑞安深谷號毛家山以毛姓者二千人祖鏜九十三父驤八十六皆篤學好善稱於鄕君自謂壽種故其規圖常寛逺若有待然才六十五娶張氏正而婉生四子允兌兗充二女輯輔再娶康氏一子曰應早夭九年某月日葬瑞峯山廣度寺允來速銘予老憒憒下筆未數行耳如附蜩頭眩轉不自支其於抑揚詠嘆之意蓋微矣故所述僅如此然可以觀其略也銘曰不設志以滅命不厚生而薄性古之人哉嘉定八年九月日

徐文淵墓志銘

君名璣字文淵任主建安簿麻溪峒民業鑄兵鬻鹽者官窮治羣捕因相聚爲逆多殺傷官軍州恐以君將而往君不用眾但命土人持榜告諭皆散去罪止三人監造貢茶其長欲取於數外君正色曰此人主所以薦天地宗廟非臣下所宜得移水州司理兵官大執平民爲賊冀以成賞君明其無罪盡釋之丞龍溪縣城旁陂舊稱漑萬頃豪黨私以爲田陂浸壞君旣按視卽疏鑿如舊規移武當令攺長泰令未至官嘉定七年十月二十日卒年五十三初唐詩廢久君與其友徐照翁捲趙師秀議曰昔人以浮聲切響單字只句計巧拙蓋風騷之至精也近世乃連篇累牘汗漫而無禁豈能名家哉四人之語遂極其工而唐詩繇此復行矣君每爲余評詩及他文字髙者迥出深者寂入郁流瓚中神洞形外余輒俛仰終日不知所言然則所謂專固而狹陋者殆未足以譏唐人也得魏人單煒教書法心悟所以然無一食去紙筆暮書稍近蘭亭余謂君當自成體何必蘭亭也君曰不然天下之書篆籀隸楷皆一法法備而力到皆一體其不爲蘭亭者未到爾非自成體也此論余尢駭之君與余遊最早余衰甚朋曹益落君將請於朝棄長泰終從余未及而死垂絕忽長嘆言爭爭者數聲其妹撫之曰何爭張其目視曰天爭妹又曰天何爭復力疾大聲曰爭名也遂卒嗟夫君之志固逺於利矣豈以名未就而有不足耶徐氏自君曾祖逢祖贈曹議大夫澤爲泉州晉江人皇考潮州太守定始爲溫州永嘉人君娶劉氏子曰鼎國子學生曰呂八年十月十二日葬建牙鄕郭溪銘曰如是而足以名歟則所名何止於此如是而不足以名歟則古之爲名寡矣嗚呼文淵其視斯銘余之所傳天亦不爭嘉定八年九月日

故通直郎淸流知縣何君墓志銘

何君名瀹字叔禹處州龍泉人其爲南城簿明州造船場皆以憂不任事後自溫州司理紹興府北較務六年而用薦者知淸流縣開禧三年八月十五日卒於官年五十六先是夫人富氏歿三年矣嘉定元年十二月十九日合葬於北裏山子一人曰處權轉運司發解進士女之夫曰張希顏君門地貴重蓋太傳淸源郡王執中曾孫徽猷閣待制志同之孫也父佃官差減猶奉直大夫然君自待如寒人單士未嘗以勢加物居官明恕必舉職而不爲苛暴尢恬淡逺於聲利羣從多已顯而君故常調泊如也將往淸流值淮北旣交兵眾勸無行君曰遇患不避義也州檄縣饋軍前獨君能至全椒來安不至也旣而宿壽兩將遁走潰卒聚滁河無食噪且亂君以戍兵糧貸之得免敵決逾淮吏焚廩棄積而南或又因以爲利君獨攜口劵馬艸錢五十餘萬歸之總司守怒扣空篋彊拘之總爲誚諭乃已敵退守與郡僚畱金陵沙上賣酒不敢返君挺身坐黃悅村招散民種稻趨刈麥晝夜暑濕中遂得疾縣人賴君方再造皇恐扶輿醫建康冀其愈竟不起哭而去悲夫自復讎之議出余固懇懇論奏謂須家計牢實彼必不可以進而後我可以不退且盟約久定矣必彼先破壞而後我徐應之不然前直掩而較後曲藩墻擾則堂奧揺矣執事者不審輕動妄發未幾勇怯俱獘使據正守義如君之賢者勞苦困極而不得以老死故其喪歸鄕人迎之無親疎貴賤皆霣涕雪泣非特其恩厚素感於人亦以君仕不逢失其常所而痛惜之也嗚呼非有述於後則何以著君之志而塞其子孫之哀宜處權請之勤也銘曰身都子男兮家相門往而不還兮墮時紛故園有茹兮溪有緡魂乎歸徠兮無怨呻嘉定八年十二月日

林夫人陳氏墓志銘

夫人陳氏平陽陳營里人嫁同縣林璞二子善補善祇二女壻彭表韓原林君田不盈一頃多萊少熟父母老遜其業而林君晝夜誦書攻文髙吟嘯絕不知家事事一闗夫人夫人能飾無爲有久而若自然夫之父母安焉其後頻死喪歲惡田且盡猶力課其子學不怠比寡居而病風濕沈廢逾二十年夫人常順聽無悲戚有勞苦之者欣笑彌日得好語而歸人以爲難當是時善補經營四方傑材偉士無不師友然尙疑信未決獨夫人以其志許之已而善補及進士第教授無爲軍兵亂人相食俟間輒謁告視夫人夫人麾使速去曰汝已出身事君又反顧乎嘉定五年九月某日卒年七十四蓋舅姑夫子不疚其艱而相依以成者固人之常理至於饑羸疾痛不失其善而必與以報者亦天之常道此夫人所以兼得之也夫人並家有鹽亭山阿阜深衍北者指斗門之北曰是宜家藏善補稅於官十畆初光孝寺亦佃鹽亭山在斗門之東繇戴家山而北僧以官人所擇必山之勝也因內熱冒爭之曰此吾賜山也旣又曰吾山所至也有司索文書驗視不酬吏取重貨持不肯決僧詛鬼路罵聚刀槊期以死競後二年禦史民曹交相趨符移總總常平司定以善補爲直然後十一月初六日葬夫人於山之原嗚呼有是哉夫貲不足以買山而葬於官荒之山此譽士之窮王政所必矜也遁耕織之勞而欲擅山海之富此異端之橫王法所必黜也銘曰䢐徠躬耕葬百喪使皆如此訟何當虆梩而掩孰在亡夫人之歸天與岡嘉定八年十一月日

劉靖君墓志銘

劉靖君名愚字必明太學釋褐教授江陵府外遷安鄕令乞致仕嘉定八年正月十二日卒明年二月某日葬城北仁塘原君行已恭與人敬節堅而志厲學必是古尢邃講說能自淺入深荊人聞者欣朗開達將校攺服以聽在安鄕慈允得民和旁縣自占季年再倍夫繇果求藝皆通方之材非以儒自局也始君甚幼家零落待我而衣食父死伯不弔疑將祔於祖一夕轝其柩他山哀呼僵踣幾不活者數焉遂羸毀終身入太學凡三中上舎積歲月始升名比脫紵袍五十餘矣憂患之味早視眾所甘待若辛螫余丞相素知君至是且召用澧守蘇若霍諸司楊呂範又爭薦君然自謂逾六十矣髮墮齒折何以驅馳一世竟捨去不顧買宅城南四無垣塹蕭艾數尺嘗展捲長哦醨酒薄羮盎如也垂二十年至八十三而終郡人髙其行無不嘆惜觀文殿學士何公率嘗同舎故學徒共謚曰靖君明其無競之徳可宗於時歿有以思存有以勸也舎法者館學之地也以經任爲限蓋有委心歸計於未滿之先矣未有滅迹絕影於旣滿之後也作邑者要路之儲也以攺官爲急蓋有因緣屬托於破白之初矣未有逡巡退卻於及格之際也𨿽然道逺俗散而天下無肥遁之士流風所扇旣莫不然而君豈異於人哉惟尙往於招徠之不豫故謂之知恥迎受於筋力之常衰故謂之知命此君之所以自安於古人而今人以爲不及也君之九世祖曰存以上柱國自建徙衢爲龍遊人號江潭劉傳緒至君𨿽宦未顯而徳皆余於隠矣兩娶徐氏又繼以畱氏子曰克曰幾曰凡女嫁進士應彌明孫四人女孫二人銘曰量人而退非曰自晦量已而止亦其常理有或爲之有或不能是名靖君於後之稱嘉定八年十月日

鄭景元墓志銘

景元鄭氏名伯英永嘉人隆興癸未進士中科滿秀州判官調杭州泉州推官母老不忍行食嶽廟祿九年終母喪授寧徳縣丞福建提刑司幹官猶不行於是六十三矣遂以紹熙三年四月戊午卒十一月壬申葬西山余家奧原上二子爲仁次求仁早夭女嫁蔡幼學李復陳鑑世常病景元負气不屈折故不用殆豪士哉以余考之景元信道不苟且寜不用蓋志士歟方秦氏以愚擅國人自識字外不知有學獨景元與其兄推性命微眇酌今古要會師友警策惟統紀不接是憂今天下以學名者皆出其後也其論議憤發筆寛墨余佞者褫魄貴者奪色豈血气爲之使哉然則志也非豪也故事第四人與上三人踵躡以進累日月皆至卿相景元恥自言故甘爲選人最後朝廷以干官者拔滯淹之一門也景元笑曰此冗官爾法當廢省可身踐之乎卒以疾辭夫思其職不利其祿然則志也非豪也自其兄及薛士隆陳君舉擅一世臧否號爲方峻景元不然𨿽閭巷一介之善甚或輩行絕數等未嘗不委曲外比售其聲名家產無十金僮僕單特賓從晝夜集﹤絕刀﹥肺烹蛤蜆蔬橡雜陳之急難窘助扁舟徑往夜半扣門攝衣皆出矣景元果豪耶不以富貴適已而以貧賤狥人耶故曰亦志而已矣始行之遊陳鄭間後壻鄭氏景元爲餘言參政李泰發之孫委禽焉吾顧不敢已而中第今爲臨海丞景元歿二十三年夫人黃氏卒旣合葬時行之以龍圖閣待制知福州書來曰鄭公逺矣宜於此乎銘夫豪與生盡志死不滅立徳之本也孔孟所尊也何較逺近哉銘曰陳代嘗言枉尺直尋孟氏所訶曰有利心嗟乎景元尺何必枉旣定之榮矢而不枉以介責身以通恕人餓於西山艸秋木春嘉定八年十一月日

東塘處士墓志銘

昔平陽陳巖學能造微爲陳君舉徐子宜密授不幸早夭二公哀傷俾余記其藏時余自都返繚出荊州茇舎倉卒巖弟志崇蹤迹參訊追及余西山重戴拜伏又逼同婺越兩界乃得以竁志崇詞藻精麗從余久每語家人細大輒噤不吐余竊怪詰其故則長愾淚落曰吾兄銘而吾父踵逝亦有意於子以吾未與士齒也率三歲遲之遲六七而吾老不堪士矣不敢怠不敢請卽死無以見吾父嗟夫余文無用於地上矣豈志崇姑欲慰其父兄於地下而然耶君名瑾字國器繇左廂兵馬使十世爲石牀里人牀方三尋平如琢相傳古有異人所爲飲奕也君軒岸沈雄言動未嘗妄旣苦志不酬右書左琴以善娯樂其行常損已益物種植甚逺積累而可稱紀者眾矣然最著者在東塘初縣驛道東北皆行水中漱淖墊沒數十里晨瞑風雨咫尺斷還往北塘合一縣之力間乞丐大官歷年多猶未備君獨用一家力栽石取底東達之海閱閏而成堅悍可屐甚潦不能淫人以爲君徳更號曰東塘陳氏余嘗患世之富貴苟自肥於民無毫髮利益君𨿽貧賤不爲身計特作此塘利垂無窮可尙已卒年七十夫人林氏先九日卒林氏淑而知禮事姑九十白首盡敬閨房資以爲法志崇弟曰徳崇二壻曰林萃邵持正旣葬君於安仁山二十年而孫男七人皆以長立孫女三人其二已嫁而曾孫男女亦三人君嘗以志崇徳解恩與修職郎然不足爲君道而君亦諱不肯當也故題其墓曰東塘處士而銘曰承於祖而未信付以子而猶疑孫衍曾蕃東塘豈欺嘉定八年十二月日

中大夫直敷文閣兩浙運副趙公墓志銘

公名善悉字壽卿父不尢知橫州祖士起武義大夫曾祖仲馴開府儀同三司繇儀同至太宗四世橫州初入宗學以文占上舎而有武力靖康之難走相州與嶽飛善聚兵萬人將迎二聖雄張河南北巨盜皆避之曰此小使軍也髙宗立以眾歸禦營復從飛武昌飛死秦檜奪其兵抑守嶺外而歿公孤憤激發痛橫州以投筆自挫束置袍笏不掛身娶婦淸江一月誓之樂淸舅家賃僧房業舉子夜誦依佛燈或日昃未爨履襪穿垢如是三年得京官往視其妻未及境有蕭某官者同宿漫問李通判安耶曰嘻死矣女嫁宗室流浪音信絕數年矣公笑因敍本末蕭驚異後公爲郎而蕭位執政爲上言如此知無錫縣丞初有印板帳錢吏茫昧不能理欠負十七八公補舊增新常多三四以上知寜徳縣邑小易治公亦竟歲無所笞罰通判臨安府敏絕爲一府冠孝宗知之故令以事至殿中者再瞻相良久喜動色擢知秀州金字牌忽夜下上親札曰海鹽地髙病旱豈有水利可興乎河成至今爲腴田還朝命除郎黃參政不奉詔王丞相請與大州知鄂州以嫌攺江州始有旨射鐵簾公多與金銀鼔舞將士奏藝爲諸軍第一除度支郎中侍從夜直上論朝士能否獨稱公材前後十數內出姓名知臨安府大臣猶難之進太府少卿於是上旣欲驟用公而輒於外庭禦史遂以爲公罪上怒塗抹其疏幾盡然亦罷公光宗語宰相趙某今安在壽皇所囑付也除提點鑄錢諫官疏復止知徽州庫錢滿溢寄於外廊其歸公使者盡以代諸縣賦移江西運判除直祕閣兩浙運判敵使張汝方暮發京口炮車云上風挾浪成山且覆且號夜乙丙公擇金山隈處列炬火累百募人鉤其舟浮栰以濟國信吏白例捲當自正門入公叱曰汝欲葬使人魚腹中乃已耶升直敷文閣副使憲聖後攢宮復土第勞當遷侍郎公已病嘆曰吾昔遇孝宗蚤居此矣今夕陽之照爾潤家可也報國乎何有力辭而免慶元四年五月朔卒年五十八八月某日葬明州定海縣太丘鄕啟霞山夫人李氏封齊安郡子曰汝鐸承直郎汝鎔宣教郎知浦江縣汝鄈從事郎坑冶司幹官汝鐀髙州文學汝駉從事郎臨海主簿女嫁文林郎錢芄朝散郎知寧國府張忠恕孫男二人孫女四人公爲政速於赴機事常集而無迹期會不迫而信治財以寛民或貸放而官有餘資廉儉終身不用公庫物在上前言論率朴透底無枝葉上亦坦懷歡笑肝鬲親厚嘗謂公曰周天下事每日須過朕心下一遭畱卿相聚正欲共此不可逺去也蓋孝宗之有志於治如此用人必親簡雅不任宰相宰相往往慚沮曰此何以得進同類亦恥不預輒噪曰此繇某來也𨿽疑似無實然卓然被知於人主者地偪而交疎孤外反甚矣故𨿽一意保持而不勝百計之排斥嗟乎方公盛年使其朋黨比周矯揉以應虛譽則何懼不用而摧殘困折終不能有所爲者豈非伸於上而顧屈於下哉其後天子一切恭已以事任其臣舉鴈行魚貫以聽而公於是時亦始爲任事者所知然公寧以人主之知受屈於永久而不以人臣之知求伸於須臾此余之所以賢公也性專介重執未嘗曲已徇物薦士尢謹在兩浙或請薦沈桯公以桯犯贓不許在江西薦許中應李肅皆善士時所謂僞學畏不敢舉者也在秀州黃洽爲中丞薦其所親公聞澉浦監鎭趙師石之材而未識也薦而後報曰宜以中丞所親爲後洽大恚故迄其去毀公不置嗚呼此又可悲已銘曰富矣啟霞金碧暾暾四獸維之中可一棺咸曰天造樹以斯原噫余趙公曠度逸羣神往無方豈視之墳懿其遺聲以世厥存嘉定九年二月日

水心集卷二十二宋葉適撰

墓志銘

厲領衛墓志銘

君初名仲詳後名仲方字約甫有厲文才者婺州東陽人也仕唐爲都督刺史文才四世孫元爲殿中侍禦史其居號禦史裏乘驄鄕元之後至君曾祖凝祖邦用皆不仕而父邦俊以君仕贈武義郎君中紹熙元年武舉任侍衛步軍司計議官武學諭合門舍人副賀生辰者使於敵出知安丰軍復還合門出知和州王師北討賴其能就權廬州俄召授左領衛中郎將敵內侵朝廷憂在江北令君建康防守敵遁歸復還領衛用禦史疏罷主仙都觀又用中司疏降秩徙邵州嘉定五年九月二十五日年五十四卒於邵州九年二孤倬俁始以柩返十二月庚申葬於仁壽鄕鮑莊紙白山始君與余讀書諸生旬沐歲省皆散去君獨閉一室未嘗窺戶並試兩學士若文有餘者博士蔡鎬見而駭曰吾周旋武學歲月多矣未省有如此文字余笑曰此非子所知也已而及第第一人然自後屢舉進士遂不中共入合門試而後命蓋天子所以異待武人比於館職被命者以爲榮而領衛尢親近君顧不好特俛仰系縻其間不欲絕也嘉泰中邊事將動諜妄言敵衰有證宜卽取君在安丰嘗奏淮北饑民扣闗求救接初無意也柄臣遽從夜半下其議議者因共指君爲開隙生事語聞四方𨿽其故友朋及爲士者亦交尢之敵旣卒叛盟而君竟坐貶死鳴呼可哀也已夫縉紳守和親介冑言徵伐繇漢已然矣其不能相合而相非至於喧忿詆悖而相加以惡亦其常情無足怪也故季布廷諍欲斬樊將軍而臧宮馬武之請至煩人主諄悉詔諭而後止豈非往事之明戒也哉君爲武人蓋失路誤入爾人猶以故步期君其所以責之者抑所以厚之歟然使君致其壹於進士何患不如武舉所得褒衣大帯掌幄中之論無冒十死九生之危夷俟而訾其缺則人之所以責我者而我反以責人矣不亦又可哀也君勸安丰種桑數十萬株墾田數千頃置歷陽軍實甚眾後人用君所造九牛弩射殺敵驍將於城下又用戰車敗之淸水鎭素不識田琳而知其材以告余余爲言於朝使代李爽戍合肥敵不敢犯來建康也敵屯定山十餘萬君募石斌賢夏侯成再破走之敵畱六合余趣君君曰敵其當自退不亟出兵敵卒去其謀效審的多如此然世人責君方深故未暇明其功𨿽余亦不敢言也斯又重可哀也夫君娶張氏先卒再娶同甫陳氏子四人曰倫曰倬皆太學生倫早夭曰俁江西轉運司進士曰合女嫁吳瑾承信郎呂珣孫男一人曰簡君母吳夫人惟一子自君之貶常悲思哭泣比死哭不絕聲及還哭之慟以歿噫子祿養而不及終母壽盡而逢其凶若夫人與君其又皆可哀也銘曰嗚呼厲君迪知忱恂百家縱橫六籍輪囷亦旣豹變剛柔蔚文曷履虎尾喪其匹羣人喜攻瑕天獨與純回祥復亨展也子孫嘉定九年十一月日

趙孺人墓銘

嘉定九年十二月壬寅趙汝鐸葬其妻樓氏於樂淸縣永康鄕崇福山樓氏在四明累世貴重孺人父鍔知鄂州從父鑰參知政事皆以文學名當時女兄弟百人相視以能相聽以巧功容範節自然應會孺人尢謙敬謹約始歸趙君少年爲材吏頭角暴起已而久不合退居山窮水絕處慕王霸梁鴻夫婦賡麥秀五噫之歌將遁身逺蹤以自娯佚而孺人特喜浮屠道常危坐疏食食才半掬滋味甘酸未嘗經口若無饑飽之意家人以爲難且懼其瘠然莫能回也是年八九月有上气疾醫每煮藥輒靜定寂黙藥不果進以是病革索浴洗換新衣提靑背子白其姑曰奴死罪不應著此下見先舅然去路別人間浮侈之飾無爲也己丑已卒二女素孝愛拍肩嚙臂振牀哭踴無數久之忽開目曰汝不曉事妨我復起愈危坐誦佛名聲聲相連气浸劣命所善更疊誦念不已庚寅向曛黑大呼曰彌陁接引可去矣遂絕彌陁者釋氏所言往生西方極樂世界者也嗟夫生固無所來而死亦焉有往哉然自怪奇誕謾之說行於中國聰明豪傑之士畔而從之以彼分別影事之心醉夢沈酣於其間至於生死之際變壞逼迫其不顚沛失據而能全其守者千百而不一見也而孺人顧能之何哉豈古人所謂恆徳之貞婦人之吉者特其學之異而然歟傳曰人死斯惡之矣無能也斯倍之矣君悲傷旣甚而孺人之死又能卓偉如此故爲記於墓上銘曰天地氤氳孰餞而生其死則已孰導而迎執妄爲神異說孔殷安爾直歸勿墮勿淪嘉定九年十二月日

故知廣州敷文閣待制薛公墓志銘

公名弼字直老薛氏自晉徙閩者左補闕令之在唐有髙人之目補闕孫懷仁爲溫州人懷仁九世至公曾祖元禮而父彊立始及第終江寧府職官公政和二年進士任懷州刑曹教授杭州召對語不合教授滄州年饑賑以學廩守拒之公曰民餓死士何忍獨飽糴不償某當坐已而補舊有贏糧焉辟浦江令時所至告事魔者牢戶塡溢縣亦誣逮數百人公一筆放遣燕山免夫錢旣集而郡仍別科公執不下民自載輸官曰寜費錢母失令也知桐廬縣淸江丞監左藏東庫中官王道使奴挾旁視絹美惡多取之公白長貳下奴獄驚曰何敢然亟移病請致仕長貳度不可詭奏宗室不奉法縱奴橫帑藏陰祈道流其僕且以旨押公就職乃已女眞犯京師李剛定議守禦眾不悅公意與綱同除太僕丞參其軍城圍解遷光祿丞公嘗言姚平仲不可恃未幾而敗綱救太原又言敵必再至宜先事河北且綱不當去宋伯友提舉河防以點撿見在糧艸從伯友爲計劃甚眾皆不用乞罷歸提舉三門白波輦運又上書擇代伯友者旣而分委安扶等李回復守河公嘆曰今敗矣遂主管明道宮六年髙宗帆海入靑奧門幸水陸寺公見呂頤浩言島岸蕭條無以安上躬不如蹕郡廨增舟取財皆有定所民不加斂扈從休息提舉淮東鹽湖南運判王燮捕揚麼久無功更命嶽飛麼據洞庭陸耕水戰樓船十餘丈官軍徒仰視不得近飛謀益造大舟公曰若是則未可以歲月勝矣且彼之所長可避而不可鬭也幸今大旱湖水落洪若重購舟首勿與戰逐筏斷江路槁其上流使彼之長坐廢而以精騎直搗其壘則破壤在目前矣飛曰善兼旬積冦盡平進直祕閣是冬震電大雪冰厚尺餘席益煮粥於市益去尢甚白晝剽劫羣行而飛責月樁錢鄂鼎運分撥米甚峻公具奏天災民窮詞甚哀切上惻然動爲捐二十萬出廣西常平貸之潭永間始復生理王彥自荊移襄遷延不卽赴彥所將八字軍中原勁卒也朝廷疑有變以公直徽猷閣代之問策安出所從兵多少公曰若志在除彥某書生也非所及代之則湖南送吏足矣彥殊不意公至徑入府受將吏謁大駭公曲折譬曉又大悟卽日上道卒賴以全除嶽飛參謀飛母死遁於廬山張宗元攝飛事飛將張憲因辭疾下多效之洶洶生異語公彊邀憲行軍謂將曰太尉力乞張公而詔使隨至嶽家軍馬素齊整無故忽諠鬧是汝輩累太尉也諸將以告憲憲佯悟曰相公心腹惟參謀知耶飛尋起復時去酈瓊才一月人謂非公此軍亦亂矣入爲戶部郎再知荊南桃源伍俊旣招復謀叛提刑萬侯卨不能制公許用爲靖州喜曰我得據一州過桃源逺矣卽出謝伏發擒庭中收其藏粟食十餘年新疆還進祕閣修撰陜西都轉運使以左司郎召知虔州主管雲臺觀復知虔州修撰集英殿知福州廣州待制敷文閣紹興二十年九月二十日卒於廣州年六十三二十二年十二月甲申葬永嘉縣太平山自宣和失馭天下安土樂業之民皆化爲盜賊更起滅千萬計劍槊不能勝旗榜不能綏垂二十年狙啖勢窮乃稍弭戢而虔南雄南安三州楚百粵首尾地尙憑負巢窟熾張如故公前後討蕩兪三古五官朱闗索吳錦等賊相謂剝皮殿撰而閩八郡管天下伍黑龍卓和尙何白旗邱崇廖匕嫂滿山紅之屬數十萬公教奇兵立左翼軍挍石城人陳敏爲統制積四年平豪賊百七十部初閩人依險立砦以守久則自爲賊公令有砦者勿葺冦盡砦亦空民返家室道路夷行故紹興𨿽忍垢買和終納外侮而內地馴服綱紀粗伸繇能用公而閩楚之功集也汀州李谷反信宿三萬人公急會師斷首尾夾擊浹辰谷敗僚吏不知也海冦陳小三載艘六十距境上給鄭廣兵三百與期三日求濟師不許二日大風賊不能進退盡虜以獻請曰始以一擊十不自意全公料三日何也公曰苐從吾令無問所以然蓋機速神敏多此類而其家所傳則有甚異者余不得盡記也方艱難時士無賢不肖皆偸視苟息惟宗澤未及成忿郁死趙立翟興不幸喪敗以功名著者陳規胡世將鄭剛中而已公常勝無誤不以意气加物裁割應手小大各成殆踰於數公然初佐李綱與時論忤中從趙張事薄晚而秦檜擅國深檜事天下不樂聞𨿽如公者未有以別異而獨鄕人誇誦之爾可嘆也然檜嘗欲引公爲戶部侍郎公恥以言利進不答頗怒故止於外藩將死乃得待制則公之爲檜用自其資所喜而非利之也公旣爲嶽飛參謀飛與其徒妄臣反寃气貫日月獨公幸免其子弟或以咎公嗚呼巨浸大疫殺人成邱死者之家不怨免者知不以已之所遭同於人也檜果於殺飛而不忍害公天誘之也嶽氏何尢焉夫人胡氏劉氏子叔淵福州教授叔宣嚴州錄參恂愉壻吳龜年撿正諸房公事季升參議官孫洪朝奉郎浩朝請大夫澤潮州司理潤上髙主簿曾孫師度池州司戶師旦建康榷貨務師昉象州錄參師善師石師睿師山師道師昻將仕郎師昻師正於是後公六十七年前輩無在者𨿽鄕人所誇誦亦漸哀息浩未歿屢請余志其墓不果而余又老且死旦與石皆曰若是曾王父之烈殆其無傳乃敍而銘銘曰薛繇亷村派於永嘉建公十二始振厥華公學詩書公本仁義天機流行且勇且智宴安之從士如束蒿礪其頸吭嬰以斧刀惟公變化舒慘莫測鬼蜮陳前雷電掃迹閩攘楚刧億萬雄羣惡首旣鉏還我良民北北南南再奠枕席助成中興時公是力天下大矣非材孰理建紹之間數人而已彼或不及磊落而傳此實過之寂寥僅存佞碣諛碑何必遽載論久益明銖兩奚貸伊柏有孫伊松有子爰刻墓門以示無止嘉定九年十二月日

胡朝奉大夫知峽州宋公墓志銘

曾祖表微知解州祖照知丰縣父坦贈通奉大夫公名紹恭字彥安歷監南安廟明州比較務心喪免崇安主簿麗水縣丞知永嘉縣兩浙運司幹官心喪免通判江州知峽州嘉定九年十月初九日卒十年三月初九日合其配蔣氏葬會稽縣五云西鄕秦望金山於是宜人先十年矣子曰駒登進士第淮西總領所幹官曰騻早夭曰騋徽州司戶女嫁古靈陳杓知蘄水縣唐榑洓水司馬楊皆已卒孫曰永孫徳孫右孫孫壻曰山陰在獻可公之來永嘉不以余賤陋損邑大夫重坐語常移日意所縱奪微辭抑揚余黙受敎論承平至渡江公卿行事本末其人賢不肖無一差忒爲之悚聴躍立激慕摧省多矣而公治縣約期會緩徵役早計預定陰化潛弭視新進後生乍出智慮聚沙畫墁欲以立名字造威福者力相百功相十也吏民皆稱公聰明允恕易事而難悅謂後此更十五令無能繼者而其前亦鮮及也公旣中原故家見聞所趨與南士異外侃樂而中伉簡於其巨儒名人𨿽無不敬愛然猶不自滿至暴興者無所屈攺素貴者無所假易然終不示以同異之迹故世𨿽不能知公而亦不能測也其爲峽州卽自乞不行六主衝佑觀年八十五憊老不生於色慢遊不設於身未卒前八日親燎燔奉祭命駒謁冢下皆如常禮疾作子孫奔走醫工交錯公笑曰吾命有所懸矣戒其幹力曰晴久省倉燥官輸速了乎初宋氏趙州平棘縣人而公奉議郎玆丕之子也五世祖宣獻公佐仁宗賜其居京師春明坊四世祖常山公遂爲開封人靖康之難宋氏奔迸或在蜀或在越事定解州家竟不知存亡祕閣修撰名輝公之從叔父也請於奉議以公後通奉而以修撰遇郊之恩任之然後解州始得祀於南方余觀五胡亂中國三百年士大夫氏族猶相通不以南北彼此限斷蓋南之號令徵伐尙時至於北方故也宣獻賜第在守文極盛之時常山徙宅當稽古更法之際世臣巨室入衛都邑尊隆本朝豈非重內臨外之義當然哉甫一再傳天下橫流至於父子兄弟不能相保飄轉數千里外死生莫辧疑信不分特以魂气之所之歆舊祀爾顧平棘今在何許蜀越有無一宗哀哉駒博習古今與余講中外盛衰詳矣孔子許管仲如其仁然則非繇賜所能知歟銘曰繼絕於罔象之餘立家於播流之後前軌尙存舊聞可守憤發新功益振今有嘉定十年二月○日

故運副龍圖侍郎孟公墓志銘

良甫名猷姓孟氏元佑皇后侄曾孫信安郡王孫世家具國史以承奉郎監秀州糴納倉歷臨安府樓店務嚴州稅麗水縣丞浙東常平幹官除籍田令通判婺州知南安軍信州召爲都官郎中攺左曹尙右出淮東運判入爲軍器監左司郎中直寶謨閣兩浙運判副使太府卿兼刑部侍郎主管衝佑觀知婺州直龍圖閣江東運副復主衝佑觀於是階累朝議大夫初余入吳而良甫兄弟最先至气斂然滋恭語退然益卑齒寒士中不見異余謂世多賢公子習使人親近已固然爾徐而切偲反復卽耳目之近以驗事物之逺瞻瞬領徹貫穿縱橫𨿽寒士之深於造詣者不能至後數年行加修名加聞天下言王公家無不髙良甫之義繇此更踐內外出夷入險擇而守中勞而有成乾方舉徳而莫有助之者也良甫之學以觀省密察爲主外所渉歷皆切於心身所覺知皆反於性凡情僞錯陳橫逆忽來幾若無所攖拂而筋骸之束肌膚之會常得繇於順正其專悟獨了動用不窮蓋非簡策所載箋訓所及然余欲其博達倫類盡究古今之變以進於昔之所謂知道者而良甫亦未能也道者天下共繇之塗也使有人焉以爲我有是物也將探而取之而又曰我能得之矣則其統已離矣老聃曰道沖而用之或不盈淵兮似萬物之宗又曰猶兮若冬渉川豫兮若畏四鄰嗟夫聃遁世不回者遜而委諸人可也乃執而自有之若是之固歟良甫立朝無黨與未嘗示人以同異之迹士大夫敬愛而不敢狎也方籍田時以僞學斥士且盡獨不及良甫然遂自乞外補後稍復收引而良甫已先入爲郎及兵議起卽被使出淮東至兵罷而罹其禍者眾獨良甫爲無所預將用之矣然亦竟不欲爲容而去蓋其出處之際可考者如此其治民考功因舊循常無所攺作必有更革尢務靖重所至皆安其政令然良甫所長當危疑未定之時曉暢彼此之情以濟國事會通翕合之日協同賢材之類以新治功故不以一能一職爲稱𨿽其可稱而亦不足爲良甫道之也良甫平居嚴已恕物不立岸限後進晚學幽人野士有善意者日滿其門喜爲詩無風形月狀浮劣之語間出一二摐然金石有警於世卒年六十一嘉定九年十二月七日也十年五月二日葬於吳縣白羊山夫人呂氏子繼華舒州觀察推官繼顯丹陽尉其夭也先良甫四月或謂良甫之疾由哭繼顯而然然則學道之力無用於哀樂之間歟死生命也不以子審矣果以子也東門吳之放曾不如子夏之褊也是良甫之道非離人羣而自逸也銘曰勿謂道存迅疾不畱非智能知非力能修惟餘良甫少成於天古有今無人十已千操其一機以應萬有竭海糜山如屈伸肘余未及死子胡遽亡視此銘者淑人之傷嘉定十年四月日

王太孺人唐氏墓志銘

臨海王棐之母曰唐氏寧海農女初挍書郎王夷仲廉士貧甚其室賈夫人年已晚猶身治爨滌舅族憐之爲致唐氏才十二歲麤箴細縷釡甑盤筵不惟諾而集繇是無以辱事累夫人者後十六年棐生生時難賈夫人親爲猒勝胞絡乃得下又三年夷仲賈夫人相次卒家益衰兄弟析耕不數斛父母迫以嫁不許曰吾必自斷其髮然後止凡棐幼長師友筆硯覓舉近逺𨿽費而給未嘗告假人見謂孤苦有立志交重棐旣乃知爲唐氏力也又三十年棐上捨及第佐郡府登朝出守迎太孺人與俱無纎粟攺常度毎戒棐祿料未易消當謹身報國而已又二十年嘉定七年四月巳未歿於衢州郡捨年七十八七月癸酉葬臨海雲溪山又三年棐奉使浙西書來曰棐也懼親之不獲於傳辜負罔極是痛然未知舊比應銘否蓋古今所稱以有容無忌爲賢而美不及子以子貴成親爲榮而義不在母若夫擅寵而虐偏嬖而驕淪覆於家近爲殷鑑皆是也太儒人始也勞而後食爾曁失主單特空手鞠孩孺心敎意飭隠然律程日就歲成使夷仲之世再顯殆天啟其節以庥王氏歟烏用舊比也銘曰江包眾流前派後別有洌汍泉佐江之竭行爲巨川止爲重陂惟心之亨是以永垂嘉定十年十月日

故大宗丞兼權度支郎官髙公墓志銘

予妻諸父髙公諱子潤字畢老主烏程縣簿眞州判官孝宗知其名召使赴行在公繇逺地下幕一日天子有命晝接喜過望亟裝欲往而母楊夫人忽病謁醫久未損旣而公亦病醫無術謾云久且不治矣公驚嘆曰明主思見我而不幸母子皆屬疾或者天不與吾行耶重畱君命無益祗爲罪耳遂以請自乞詞悲甚孝宗不能奪而憐之爲攺通直郎賜緋衣銀魚致其仕當是時髙判官蚤退之節聞於天下公旣得謝疾尋愈因不復預人事常穿黃艸屐刺白篾艇往來田間人罕識其面垂三十年開禧元年起爲大理司直遷太府丞太宗丞兼度支郎官初公在烏程疏三十二溇達於太湖復晉宋舊迹在眞州起定城營房五千費減十五故孝宗以爲材比再出適會討虜糧乏倉猝糴二百餘萬珠粲而瓦實江淮諸軍滌甑釡待饟至然後飽食朝廷方賴其用而不悅者謂公昔固不仕爲亢者也今安得屈而復仕當返初秩而已公繇此坐廢卽復具野航出沒圩圩如其故態不少介吝嘉定十年七十七八月二十日以考卒公蒙城人宣仁後弟士林曾孫也公紀兩使畱後世賞知合門事父宗之文吏官益薄通判婺州髙氏來南方禁省隔絕公辛苦自衣食不祖舅戚余貴學通古今暗記左傅漢書引筆髙麗爲人隸邁肅絜如瑯玕玉樹無塵土意聴其語泠泠然吳儂楚些物鄙都盡而幹敏彊力老練世故審動而果慮逺而成惜不究其伐而頓抑以窮死悲夫退固人道之甚重而止者義理之奧樞也在艮之彖時止則止時行則行然則我非敢自命而世亦不以是格物矣公之不得遇孝宗蓋時止乎然世莫或知而誤言之謂公特自止而已及公悟其不可以中止而上又因而起公此亦公當行之時也然世又莫察而文致之遂謂其旣止則終不可以行焉夫惜其止而勸其行人之理也因其止而禁其行豈人之理哉故予於公暫出終處爲之痛惜而訃聞之日哭之至於過期而哀非以親舊私之也先夫人曰韓氏後曰劉氏皆前卒子男曰不華不矜不謭不矜爲兄子沐後不謭爲弟子泳後皆楊氏命也公旣自衣食婺州遺業悉使其弟有之其幼弟公尢愛惜又自輟田以衣食之屢矣女之壻曰鮑子明王田趙希翺劉枀田朝奉郎湖北提刑希翺承奉郎監明州造船埸孫二人曰晉彥宋彥公先治湖武康上栢山豫爲冢藏十二月某日不華奉公喪以歸恭惟宣仁後以國爲家以民爲身以賢爲命以仁爲術治成元佑天所顧饗與宋無極萬世載之者也今其親外家零落細微餘十數焉其僅得列於士又十數之一二焉若不華則以庶士守其廟矣士不得以諸侯祭禮也況士庶哉嗚呼公之折節復仕爲是夫銘曰冗冗萬生兮有翹森森千丈兮寒標噫冑出兮宜愈大又不磨卒摧折以盡兮悲柰何

舒彥升墓志銘

以鐡易銅錢使常在內地不流入冦境執事者所知而必行也然而沿漢淮上下二千里銅錢在江南不知益而泄於北日甚此執事者患之而不能救也遂其所必行忽其不能救予固疑之久矣紹熙初鐡錢法獘商賈頓虧折所至皆皇惑罷市余偶爲蘄州被使一路奉上指盡力安集歲餘方少定然自是銅鐡錢有倍再之價淮人貴衣髙食不復易活如往年矣於時州縣吏能寛刑審慮以善道佐餘者惟舒君名杲字彥升信州永丰人予同年進士也曾祖錫祖子誠幼自知學夜讀書設水加水於地毎困寐足跌有聲輒驚寤復讀以爲常其勵志如此及第授寧國尉父若徳毋徐接死主蘄春簿辟知同安監又辟漢陽監以鐡錢相首尾十年敎其人使擇利害避就有不及不以爲罪敎之如初所鑄輪郭肉好皆爲式於後不可攺故私錢遂絕而官鑄流通至今嗟夫天下固有易行之法𨿽不肖蔽昩迷失猶不大壊也不幸而難從非賢者順導委曲而不抵突以敗寡矣易行之法不多有行法之賢不多見適得一人如彥升者相與調護收拾於奔潰恟駭之中可不謂難乎柰何生不盡用而沒又將無聞宜余之愧嘆愛惜而不敢吝夫詞也彥升旣去漢陽知新昌縣主管江西運司文字分差鎭江府糧料院朝廷錄其勞使幹辦行在諸司糧料院遷國子監主簿嘉定九年年六十六矣其五月十七日足疾卒秩累朝奉郎贈其父朝請郎母安人又贈其先後室周氏皆安人明年八月五日子效之似之侃之伸之壻周夢發與爲凡後者份之葬彥升於崇善鄕大安山彥升病酷吏恣威虐而世以爲有風采貪吏橫聚斂而世以爲有才具常懇切爲天子陳其故使行其志殘暴可息在蘄春增陂池九百餘種稻十萬斛新昌復已失稅數千而同安漢陽減工費各半使究其材事功可許仕不希進余與石應之彊使就辟彥升初不願也江西以薦往竟逡巡詣選而歸使居其位躁競可消銘曰自上世貴廉方有恥之人悃愊無華之士臨民而官治在朝而俗美嗚呼彥升其幾是矣

鞏仲至墓志銘

予友仲至鞏氏名丰時新迪義理之學艸茅士震於見聞多矜露仗狃至他文史言論儒之藝業又昩陋顚倒莫知幅程獨仲至抑縱開闔條流品彚應變不迫富若素有予本拙疎不能自達而仲至廣導曲引出幽入眇蓋爲之黽勉迫逐於荒原斷澗之側數年仲至日益有名不幸不得用然有以自負命云侶月跨越汗漫浩乎不可浼而余畏懼怯劣常痼畱一榻不敢越戶限然後知人之稟分髙下絕殊固非切磋誘掖所能增長矣異日仲至謂予吾登芙蓉上峯因以過子將又發藥也而不遂竟死悲夫初仲至以太學上捨對策髙第敎授漢陽軍代還舊例皆自學入館有不喜者才授江東提刑司幹辦公事母喪免人曰不復外補矣又授浙東會攺法本路人不許爲監司屬官人又曰再易地而不果其當徑來也然卒令幹辧福建帥司公事以格知臨安縣政尙寛簡吏民信化刑罰衰息人謂仲至極不應在州縣今蹉跎滿秩矣尙何諉會其所善爲學官仲至勸使拔滯淹士反坐此食宮觀祿久之始提轄左藏庫於是眾意益不厭遂妄稱旦夕居要職矣不知語何所從仲至亦不自知也竟復以宮觀罷士皆失气悒悒曰窮至此耶今當何爲其員外通判乎或曰不能然則正任而待其闕乎猶不與復授宮觀而仲至死矣嘉定十年正月晦也其家鄆州須城渡江卽所寓土斷爲婺州武義人曾祖燾祖庭芝皆左承議郎庭芝所謂山堂先生者也父法鄕貢進士前此科目相傳七世矣仲至學敏而早成自童丱時前輩源緒古今音節事之因革總統如注水千丈之壑迎前隨後宿艾駭服以爲積數十年燈火勤力聚數十家師友講明猶不能到也其文無險怪華巧而以理屈人片詞半牘皆淸朗得言外趣尢工爲詩多至三千餘首自舉賢尙徳之義廢而進人一出於課試之虛文苟有其一則淸資顯轍執契而取仲至不多有乎剛者折而不行柔者流而不止惟正已不傷物於用世爲宜仲至不宜乎又曰顏淵賈誼短命惜哉非時不子用子不時待也仲至壽不七十乎自上世有金匱石室之藏或達書命諭意指皆選文學博雅之士下至鴻都翰林詞賦篆刻猶各專其官出內之吝非不欲參其間技不兩能也故蒼槐翠竹必植於庭宇仲至可爲帑吏乎凡此皆疑誤之難通者也性質易無岸谷暇日載一瓢獨行田野不問岐路抵暮而返去家二里有龍門峽登眺徘徊慨然曰此可以止矣初阮夫人卒殯於大慈寺東塢是年十一月壬寅二子積耕迎而合葬焉五女子壻曰右監門衛大將軍善輶進士髙槐上饒知縣張友常山縣尉周維新幼未嫁也孫男曰左曰弼孫女二餘旣爲銘而季氏仲同自溫州移使江西遂持以歸曰讀於墓而哀吾兄然十句必九慟不成聲也銘曰聞於程子天地之生材甚愛甚惜必有恡固之心蔽賢者爲天地所恡固使之气沮志奪怫然而怒聚爲陰陽之罰則其人𨿽大必折𨿽炎必撲荒落而類圯敗而族激哉是言也天地𨿽甚愛於賢材君子初何心於用捨仲至之靈果上愬於天耶吾謂必且爲祥風慶雲醴泉甘露以瑞斯人使其富貴壽考蕃永而無極也何荒類圮族之有嗚呼

史進翁墓志銘

進翁史氏諱漸明州鄞人曾祖簡祖詔贈皆太師封冀魏國公魏公以行舉子孫位執政宰相君父木爲中子貢於鄕者再號貢元敵嘗奄至四明官吏棄城遁居民不脫死獨貢元能具舟楫依而免踰二千人君幼孤育王氏稍長還墓行服哀痛如初喪入太學友吳益恭石天民論事褒貶儕輩用爲凖的二兄將分異趣使謁歸謝曰筆硯不可廢未及返也約成授以載書頷之而已間然自念少而求仕壯則行於人壯而失仕老則行於家旣四十矣宗伯不以我爲材意者失仕乎尙漂搖旅寄何益始去之山居誨其子於學旣厲以古方冊事業或今人有善不知必錄以勸之已有不善不知必錄以懼之曰汝謹爲此勿爲彼也親黨子弟請並塾同師有過亦折難無隱所以廣其子之習也歲時合近比數十家燕齒酒三酌父坐子立至今行之所以同其子之敬也甥宣繒始未知學衣食訓誘與諸子均其後兩優釋褐爲侍從有名於時常嘆曰非我敢能吾舅之思蓋君八子彌願太學生及彌思早卒而登進士第者五人可以爲多矣然世之多者徒長傲崇侈使道愈降俗益薄其所以得非所以敎也故敎以廉不營利矣敎以退不希進矣敎以讓能下人矣敎以見危致命則臨大節而不奪其志矣非口以率身化之也鞠塤母未葬不得應書有戚容君憐之割所愛山葬其三喪棺以外皆助之丰時中死貧甚族姻欲葬於火君曰禮歟其子曰少遲銖積而葬可也君曰有山則費減十七亦割所愛山曰速矣二子已仕頗有餘奩一日集所親貧乏者散之皆盡初賃宅富人異時益子捨富人忌其方興競不許君不復較撤捨止役其無吝情無爭气不爲機智屈已伸物庶幾以身化者故諸子皆平進自守無過求諸孫惟以文字相課督名第累累不絕然則天偶畀之歟亦君之所遺宜然也卒於紹興五年八月某日年七十一娶莫氏無子先卒繼室髙氏有家學子在母不輟誦能言授之書師之禮獘脫簪珥以質酒食親調嘗以進時享必齋治喪屏道佛或以爲疑夫人曰先侍郎修厚終禮未嘗言豈非不足於禮乎侍郎閌也然於浮屠空法多悟解嘉泰二年四月某日卒年六十七初莫氏葬鳳翔鄕上水寺山至是叄焉子彌忠朝奉郎知吉州彌恕彌悆通判江州彌悆鞏敎授汀州爲從父溶後彌忞昌化主簿彌應寧海縣尉女嫁臧秖陳燾蔣亢宗孫男嵩之仝之巋之皆發解進士全之攸之巖之長興丞巍之會之望之一之十之孫女已嫁者平江糧料院王沿江淮書寫機宜文字李伯木國子進士臧元堅裏士王興曾君去太學二十餘年光宗立詔錄舊人語故同捨第勉行吾老矣再封承奉郎再贈承議郎莫氏髙氏安人銘曰以學立子以子立家森其成材舒英擢華有大之椿桂也叢生蔭垂東南永延厥聲

林徳秀墓志銘

林穎字徳秀生三十一年卒自童幼孤苦無慢情戲色居囂煩之域未嘗不靜暇也混漁鹽之鄽未嘗不肅潔也入敎弟妹出從友朋皆有矩法其於學知所謂大者而好之審所謂疑者而通之求所謂是者而正之矣不幸得熱疾數日死悲夫孔子曰苗而不秀者有矣夫秀而不實者有矣夫材者所賴以生養也人紀所待以立也人文所繇以明也苗而秀秀而實則民命常永矣天也𨿽然其不秀者固嘉種非稂莠也其不實者固良稼非稊稗也敗之以水旱而不使至於糓亦天也知二本之皆一成毀之自天則余於君無憾矣銘曰其壽爲伸其夭爲屈去來冥冥理焉攸出十一年十月日

水心集卷二十三宋葉適撰

墓志銘

宣教郎夏公墓志銘

夏庭簡字廸卿曾祖咸祖克修父思恭世家臺州黃巖慶元五年登進士第黃巖浙河東大邑賦當其州大半魚稻之饒被鄰境喜讓善施溫克多異材然自隋唐設進士諸科而其地寂寥湮沒無以名稱者宋興且百年始一見又百年始再見又或始二人或越數舉積而至於君然後始贏十人嗚呼何其少而難也昔王元之蘇子由皆病進士取人猥多得者濫易無益治道余初以爲篤論然以黃巖觀之廣地且百里眾民過萬室累數百餘歲矣苟有以取之其得宜不止此然則果欲爲治豈輕絕其人使不得仕耶古人各治其國士必先自足於私朝而後及上勢不得多且易也今盡取於上復分以蒞其下𨿽多猶少𨿽易猶難爾且隋唐貴進士號異科尢異者山人制策勢亦不得多且易也今無以差等壹命爲進士審如二公意必於取士之法大有所攺故余因黃巖進士之少夏君獲預十人之難疑其論猶未篤也君初補定海尉連遭二喪授長溪簿益讀書明習今古親仁敬士林叔和趙幾道皆愛之往來長溪必過余退然下席隨所遇若素稔語不妄發問則博辧余亦愛之旣而聞其在閩思不出位而以事至者常立決是非少所狥諸司及士民亦愛之調臨安府都鹽倉未久嘉定十一年某月某日無疾卒年四十六八月丙申葬靈雲南麓娶柯氏子二人曰紹堂紹基三女子余固悲君成於艱地而列於稀稱若將有以遇之也不幸死則無傳銘曰文無害行有恥載六百贏十士慨不逄表幽裏嘉定十二年六月日

兵部尙書蔡公墓志銘

公溫州瑞安新城裏蔡氏名幼學字行之曾祖昌祖廷直父贈通議大夫端卿中乾道八年進士第初同縣陳君舉聲價喧踴老舊莫敢齒列公稚甚獨相與雁行立比三年芮國瑞呂伯恭連選拔輒出君舉右皆謂文過其師矣孝宗親策將爲上首公乃言陛下始卽位冀太平旦暮至也柰何今十年愈益壊乎語諄切如家人父子又宰相虞允文梁克家養虛譽苟容而張說姨子預兵柄有許史丁傳之漸孝宗初不過也或疑天子聖徳方日新公少年論諫盍順導婉達繇是不得髙第教授廣徳軍通議卒待潭州教授闕執政言蔡幼學未登朝可惜孝宗遽肯首問年幾何矣何以名幼學施參政奏孟子云幼而學壯而欲行之故幼學其名行之其字上佇思慨然曰今壯矣可行也已差勑令所刪定官對語如策孝宗喜曰解卿意欲令朕立規摹爾甚善然後知上不以言咎臣下而公亦未嘗變所言也碩人黃氏卒除太學錄未行或請武學參用儒臣爲其博士久乃爲太學博士召試祕書省正字兼實錄院撿討官遷挍書郎著作佐郎朝廷念輩流多要地猶滯館下議進擢公嘆僞學禍已成朋類將散求外補特提舉福建常平茶事禦史劉徳秀果言公嘗迕孝宗罷再主衝佑觀凡八年知黃州福建提刑未上召爲吏部郎官國子司業兼權中書舍人宗正少卿遷中書舍人兼侍講韓侂冑死餘黨尙梗塞正路公一掃絕竄免尢眾號稱職除刑部吏部侍郎兼直學士院趙師睪以冬官知臨安府公當不允奏師睪之人與其行事眾耳目素具也於是四典京邑非臣所知不允必有褒詔臣無辭以艸遂止攺兼侍讀師睪命復下除龍圖閣待制知泉州尋提舉興國宮知建寧府福州寛而不犯肅而不殘治居天下最提刑喜聲威不以獄市還州縣客謂公名盛體峻何得許公笑曰此小節耳不足挍也命吏報應無失期會民恃公少安提舉使民以田髙下藏新會子按不如令者沒入其貲公駭曰此大害也昔吾在朝論從民便爾不許第多其兌易而已民賴公獲免然提舉善士也後知其誤卒皆已之除寶謨閣直學士提舉萬壽宮嘉定十年召權兵部尙書修玉牒兼太子詹事其六月有疾夢神告曰可歸矣隕星屋西東七月二日薨年六十四先碩人林氏今碩人鄭氏子曰鑰承奉郎仙居丞爲二弟後者節策節迪功郎浮梁簿策補致仕官曰範從政郎監鎭淮酒庫孫曰紹老孫女四人十一年四月十八日葬於永嘉吹臺鄕洋奧山公內負實力而憂世至深憤恥復讎無悠悠碌碌之論節減與民無奇奇怪怪之策所知必立所立必遂不前鋭而後挫不外彊而中弱𨿽於孝宗君臣之交未合自謂愛君惜日當如是矣昔子產增賦渾罕致譏冉有倍粟仲尼鳴鼓蓋據末反本之難也非公師友深慮而知化孰能考次熙寧而後節斂目取民困兵驕所以致患之憂而告於上哉若夫不別中外不分正閏恬其仇我俛焉並立甚至以爲敵人之徳黎民懷之若天眷命而然則尢公師友之所諱也初我幣已入值敵有難不暇受稍定則以兵扣邊索中外恫懼無不言當亟與公爲尙書卽日請對明其不然始詔與敵絕因請固本根以弭外虞示意向以曉眾志公汲引而材謀奮審懷附而南北親條序簡捷士皆驚誦謂何勇之決也上方倚以經度西北而公病矣嗚呼豈亦所謂鞠躬盡力死而後已乎𨿽幼以文顯無浮巧輕艷之作旣長益務關教化養性情花卉之炫麗風露之淒爽不道也詞命最溫厚亦不自矜貴惟於國史研貫専一朱墨義類刋潤齊整各就書法爲續司馬公卿百官表年曆大事記備志辧疑編年政要列傳舉要等百餘篇今代之完書也資凝重危坐竟日或不通一詞龍窟陳同甫言吾常與陳君舉極論往往擊桮案聲撼林木行之在旁邈若無聞吾頗訥之眾亦云素無短長於間也一日客盡散忽語吾道一爾奚皇帝王霸之云吾方辧數而行之橫啟縱闔援今證古釐爲十百聚爲一二抵夜接日若懸江河吾謝不能乃已則復寡言黙如故故𨿽並捨連榻不知也然則昔人謂得人於眉睫定士於俄頃亦豈盡然歟蓋公之深中隠厚可驗於是矣故並記之銘曰智過於師道始可傳有佞無仁奚其禦焉蔡公直方不習而利寂含吾音璞具六器夜半東升曀於方中執徳不回終以顯融君能責難民病能寛夷狄邪气莫能我幹木居甚安瓢飲何有世故云化三者墨守昔余從公一字之謙諸子示我書何滿奩大典旣備法嚴義粹玉琰其版金縢其匱𨿽貴有已𨿽年有止維書無窮以貳遷史嘉定十二年六月日

福建運使直顯謨閣少卿趙公墓銘

公名彥倓字安卿繇先祖四世彭城侯叔褧爲曽祖直祕閣知池州尙之爲祖知饒州公廣爲父調溧陽尉縣民潘兄弟橫猾積爲公私患號三虎邑官莫敢睨公具以白畱守陳丞相陳公黙不答者累月一日忽委公曰信矣潘悍僕數百挺刃自衛公開示禍福皆縮卻聽命遂縛三虎正其罪移揚州司戶有告主藏吏盜錢千萬以上適兼獄掾鞠之吏涕淚滿頤請死公察其情屏人問故則諸吏所共貸也使視筆帖盡首服一日而足帥大喜然亦欲逮諸吏公懇言某固與約後將無以信帥爲抑止差平江軍節推攝令宜興縣以牧馬劵料爲負自南狩則然常預用二年後稅民以此徳其令傲不軌法公請諸司合奏釋舊逋禁預備百年獘事絕矣知於潛縣大胥結豪葛某弄權自恣公列其姦械送府而臺吏果欲未減卽力爭乞先罷禦史憚之獄得不變浮橋迫市區水數敗人溺死公疊石跨巨梁堅成至今民愛之畱其像橋旁公不聽曰蘇公昔所遊也因撤以祠通判臨安府臺州知興國軍歲旱蝗而開禧兵難作公緩經賦弛山澤通細微村樵賤鬻苦不酬益增錢入之貴則損其直以利城郭永興令吳格失上供尢多公坐貶秩格愧謝公曰有事時寛民租根本計也一官何吝且嘆曰眞賢令矣又薦之敵分道進江以南動駭不自保濆卒千人謀據城外千秋觀爲亂公募能相捕斬者未幾以其首至餘黨驚散人心大安興國𨿽小郡而介江鄂中流備守夙設器用犀鋭東西依爲重蔽故江淮荊湖兩司皆論公當遷以觀艱難勤力之臣繇是旣轉官復減磨勘遂入將作監爲丞出知袁州湖南運判羅孟傳反累載毒甚郴桂陽公曰猺昔自相讎而鬭我主斷不平激使叛逆已前誤矣今株營兀戍彌漫山谷戰無決勝退虞尾襲誤不可再國之憂也若宻間巧說陰誘顯擊彼肘腋疑顧腹心猜防則還自相讎而滅亦其勢矣帥漕議協卒降孟傳進直祕閣考功郎浙東提刑初朝廷患開禧會子輕僅賣半價悉攺造及元陌止公扶法以便民𨿽有重比不敢試也已乃升寶謨閣知紹興府然後盡所以流通之術苗之移於司農者爲之代輸而折會於民會之滯於州庫者爲之轉糴而資錢於市錢會常相權民無貴食肆無虛劵越事力弱而守以貴人相趨於簡陋久則不貲省謂當然鹿鳴禮壊不知何時公始行之儲其永費曰興賢莊築捍海石塘亦爲莊以虞漏穴廟學士館城池壘壁素毀敗者加茸飾麗好比將去不雨數月野艸黃赤免下三等戶稅上二等半免湖籍田米不輸舉緡錢四十萬爲荒政助饑羸相扇羣聚陂湖中令尉言且亂公取死囚羃其首刖兩足號於眾曰此劫菱藕者也其仁智不忍而能靖民如此公𨿽以徽猷閣再任而旋卽用爲太府少卿然不樂居中暫入卽求退以顯謨閣知太平州攺漕江西總領使綱運隸其所者皆直逹勿團並公曰若此則轉運可罷矣引古今事以辧朝廷是公言如其故然意益不樂復求退移漕福建公三奉使皆稱提點子所行皆如浙東州縣不煩民不病也嘉定十一年十月九日疾卒於建安年六十四夫人樊氏江氏仲氏皆先卒十二年某月日子成忠郎監徽州酒稅宓夫迪功郎嚴州司理宏夫迪功郎溫州司戶崇夫與爲伯晟後者從事郎眞州錄事參軍師雩葬公於武康縣上柏山壻曰宣教郎知揚子縣曾黯尼曰悟空大師孫時泰將仕郎孫女三人幼也始饒州歿而被譴公泣愬十年不避風雨上爲感動復所削奉母孝撫庶弟友愛親善人喜聞過頓悟立攺以材取知無所隨附其治果敢疏達而歸於平恕自小官所至著聲績而會稽之政特見獨出近世未有也然余嘗怪越中陸海衍沃山水明秀冠於東南家不營而給人不令而服晉唐牧守嘯歌飲酒永夕而已若夫趣辦救過而以不足日爲嘆復賦倍輸而以不賴生爲戚則未之聞也然則何歟天反時歟天反物歟其難易得失昔異而今不同必有故矣故公焦心疲力自末反本而民譽之以手加額而未已也銘曰時所謂材如刃作稜習砥於人以割爲能趙侯懇懇如母哺兒豈無威嚴用之孔時發明開禧收實嘉定恩涵澤濡在越尢盛累閣而進猶梯級間一以卿招遂殞不還慨其生存孰與死滅岸谷有遷玆銘是揭嘉定十二年八月日

故寶謨閣待制知平江府趙公墓銘

秦悼王四世惠州防禦使叔侯生訓之知永丰縣有惠政軍興數調發而民不煩孟太后幸江西衛卒反攻縣與賊鬥而死贈直祕閣邑人哀之廟祀至今訓之生公渙朝奉大夫公渙生公名彥橚字文長乾道已醜進士昆山主簿樂淸尉大旱令索租急而以故事禱雨盛服須公公不往曰損斂已責古人所以召和於陰陽也令不得已爲罷催雨尋澍足攺建康府推官郡議復臺衣稅公言地爲桑旣稅之桑爲絲絲爲帛又皆稅之帛爲衣且故敝矣又可稅乎且又昔之所廢其可復乎帥異其言止諸司多薦公者輒推以授同僚章侍郎森鄭尙書僑薦福建運司幹官諸縣欠賑鹽本錢數千萬販賣零落令佐積窮餒公請於長一棄除之舉員及舊例用親嫌去公曰無親安去卒待滿而行知晉陵縣慶元初浙西饑三十縣餓死殆盡獨公能活二十萬又以羨錢爲五等戶代輸繇是擢監登聞撿院時政出韓侂冑朝士無不造門公嘆曰諸人今枉此足易後復直之甚難添差通判江州彭澤縣妻殺夫州逮夫之父公曰此縣獄所無也而使其父子並爲淫婦死乎爭累日乃已知汀州嫉諸司不薦名士勉而薦者猶扳置庸不肖中是辱賢也乞詔自今傑材須特薦毋得與凡流雜葉八子千人聚汀贑間約曰破淸流縣公始至以策授巡尉悉捕滅提點廣西刑獄仕畏入瘴地多依阻暮屬幸日月盡遣還本舉潯守廖徳明廉守劉炳顯於朝設抵當庫廩落南無食者公念廣西重困蓋承平時湖南北助歲用或賜封椿錢中興艱難皆廢矣官自鬻鹽利十分奉運司六充郡費四然漕司常取其入而州以不足者責之縣吁旣甚矣且其出納之數視中州何有而經總錢乃過正賦數倍此民所以尢病也遂奏減經總還二分鹽息於郡庶幾稍蘇上是之卽除公運判以憂歸侂冑死召爲戶部郎樞宻院檢詳文字朝論謂公材臣將選知臨安公笑曰此豈孤拙所堪遷太府少卿湖廣總領遷卿修撰右文殿知鎭江府辭召仍太府權戶部侍郎未幾三引疾修撰集英殿知建寧府攺太平州辭提舉萬壽宮知平江府於是年七十矣公曰吾昔不起今告老而起義安在固辭未聽女眞侵邊軍書日數十警慨然曰國有急不敢以旣老辭也昆山並大洋盜出沒不可蹤迹以其半置嘉定縣鑿錦帆涇百港縷絡之所宗也又將增隍爲城未及而邊遽少緩公亦病復辭猶不聽使待制寶謨閣以明年七月戊寅卒嘉定十一年也十一月丙申子迪功郎臨安縣主簿炬夫承務郎監臨安府糧料院阜夫合公與令人陳氏之柩於無錫縣富安鄕蒼峴山葬焉孫男一女三公質剛而行良先難後獲貴義賤利以治道隆替消長爲身否泰以善人進退用捨爲已憂樂侂冑始得志郁挫天下士使不自容後頗悔曰此輩豈可無喫飯處耶稍收拾銖寸與之士甘其晚悟未深慮也侂冑旣亟敗忌者反指爲黨疑似鋤剝不少借公常痛憤謂始坐僞學廢終用兵端斥苟欲錮士何患無名而益友之類絕矣材盡而求不獲有國之公患寃甚而謗不息非士之私恥也每進退未嘗不懇激爲上言又以凡在近臣皆當規諷補切夫已見上殿侍從也直前奏事左右史也故又懇激爲同捨言毋曠素業隳舊典而公自以不得其言汲汲去位恐不速再命爲州終不行一時聞風皆悚慕後相繼稍有言者自公發總領號脂膏地甚虛籍爲大蠧𨿽廉能自守而不足撿核隠糧利鏹大將専有之十無慮四三公令軍別爲籍兵逸亡馬倒斃皆卽報參伍其少多匿不自占輒詰問或傳軍中狼顧離立族語公曰此特主帥不便爾士卒何損持愈堅三年間籍在人亡贏三萬減錢百萬緡用遂寛比其去餘七百萬而諸路累積逋負猶四百萬盡蠲之餘嘗患雅士不親錢榖而自喜析秋毫者必外爲苛斂若夫不出度程之中而自足於經常之內則昔人所未講也夫虛其一心以樂與當世之賢豈非吉人盛徳哉然是人也與世務常多闕短而精通流速者挾已長以玩物矣若夫兢兢於道徳之意而亹亹於事物之實則前輩所難能也在廣西柴中行宋億他司屬官也察其賢迎薦之門生謝啟皆削投前二十年祠季子晉陵市將沒請余記曰晉陵之先文名胡也節名鄒也皆達人也宿道而婉其俗者末也銘曰嗚呼文長道逺曷尋嶽可量髙海可算深黼黻爲章宮徵成音經綜緯錯其行欽欽中全一剛以折百壬有書者碑蒼峴之林嘉定十三年二月日

孺人周氏墓志銘

夫人括蒼周氏著作佐郎夢祥之女材任家事偶於三山陳垓婦道修飭君教永嘉方傾身與士接夜誦滿廊戶烹菜攬糜鼔三伐共食已乃揖就睡夫人常鬻假稱其無難色士譽君之賢則及夫人將別小學子翹敏者懷以果餌儲以方筆或總其角或束其帶顧戀依依尢以夫人爲有恩嘉定十二年九月十九日卒年四十十三年三月二日葬麗水縣南明山任塢女曰恩娘男曰虎孫君悲夫人不盡年莫助爲善思有刻於墓而一郡士亦皆慘慘惻惻自致其請噫未見以法爲師弟子而能交相愛若是也豈合於古之道者固不異今之法歟銘曰靑靑者蔬婦手所擇以羹以葅成士之徳棄我頃畚追彼石兮

故大理正知袁州羅公墓志銘

羅公名克開字達父家吉州龍泉縣乾道八年進士贑縣西尉父喪免肇慶府司法浙西提刑司檢法官知廣昌縣監進奏院國子監主簿軍器監丞大理正知彬州袁州嘉定二年七月晦卒年六十九五年四月丁酉葬萬安縣官屯山宜人梁氏子曰晟彬州司理壻曰鍾如阜孫銍李燔胡焞周約禮未嫁者一女孫曰侶將仕郎曰仍初公五世祖而不及其羣祖官相接至州倅縣宰旁房比院策名數十號一州聞姓而曽祖衡祖革父襲𨿽有文學不預於仕公毎痛慨任爲已責他日主司標其文壁間誇同列曰此當一經首必如是者乃爲次則公之兄浚也旣上省復當一經首士繇此屈羅氏嶺外荒貊吏用法忽恣有私假他印文得賕者守欲以僞造符印坐之公爭曰此於法欺騙爾入重柰何守大怒戒通引官卽司法至謁勿入公徑抵案前執愈堅守气奪竟從公議治廣昌察而有恩民空縣遮監司乞畱問知縣何所長民雜應曰不要錢不信公人不苦百姓此知縣三長也監司愛其語朴嘆息而去公詳重孤耿立朝不倚援力論事篤而堅多人廣席疑難所聚聲怡色溫必伸其說而後止執政憚其楚楚不敢狎而亦不能親也然公常無久住意會巨豪競沙田數百頃計累訟至大理丞評將沒入之爲貴人徳公持不可遂遷於郴入辭勸上事親匪懈而已郡山阻水涸斗米尺絹皆自賫詣郡公憐之爲代輸直數萬廢永丰銀坑還社倉於民其在袁州開禧兵役猝起方取常平啖邊軍廣和糴以續饋挽公出郡錢移於鄰境常平獨完又上言袁無藏粟俵戶停炊洶洶無告和糴亦免約歲用贏縮立凖備庫軍之百須具焉袁人不知也兩州善政爲一時冠民繪事以祠公止之曰口成碑足矣龕貯像奚爲又嘗自詠曰撫摩二字圭三復公直一心衡不欺嗚呼若斯言者可以驗其志矣始余遊吳爲憲屬撿法偶無官諸生息蔭空廨中街卒俄報新撿法官到烏鵲橋矣亟起迎之舟才勝二十斛靑衫手板外無餘裝余固嘆其質易不作官人體然余旦旦挾書坐曹帖牒漫不省胥史顧失笑而公齊比款證覆慮明審無不畏服也暇則從余評論往反余摘其文句尢驚麗者吳士交誦公日益有名後八九年公掌國子余適來爲僚又五六年奉使湖外值公居郴二十年出處大略必相與佐佑其間有隆無降也今老至而休四方友朋零落幾盡而公之逝久矣嗟夫振三世之幽緒跨一宗之顯爵好仁惡佞善士傾與而余又特厚之不幸前死銘職也況晟請之勤耶銘曰以身爲旌以宗爲成以法爲平以民爲生進非所重退非所輕要其終歸有倫有經念昔吳下暮春監冰姑蘇之髙天地之淸舊遊雨散新壠雲橫孰憐我衰尙力斯銘

夫人錢氏墓志銘

同年劉使君與余素舊其守永嘉常減騎數出支坐熟語良樂也一日忽淒然灑涕而稱曰吾母臨海錢氏三王之孫也而以儒顯外妣早喪祖曰家事惟女之任事益理矣然而舅若姨皆曰恩我者姊也故爲女而孝吾父信書而已至生業則曰惟爾母之徳業益進矣然而伯叔娣姒各有承稟不自已出也故爲婦而順諸子方攜抱所習經皆口授不以煩師其從師質訊反復曰某未善也師不敢慢子不敢惰賴以有立故爲母智而明凡此略皆實行不敢增損云也不幸以紹熙辛亥卒明年而葬於黃巖縣龍鳴山三十年矣然而哀不止悲不釋何謂也吾母卒時壽八十矣兄允元不及仕允迪定海丞弟允武吳江簿而允濟掌教婺州甚哉年之髙養之薄也今不肖孤忝母余澤有迹於朝假使者節從二千石後而親不吾待矣一朝之榮聚菌也一餉之祿稊米也於吾母不加毫末若夫宰木岑翳山云興伏而闕不以詔斯則罪之大者是故深慘懲痛而謁於子不知淚之橫臆也余不識夫人而識其夫曰承務郎諱佑兼力眾善篤學至老不以家自浼者也識允迪厚而敏職允武果而通若使君信道執徳終始不變則固余畏友矣異術而同材異用而同方非毓其源而疏之曷至是夫人之賢信矣夫蓋允元之記曰必求精於理會於文者噫理本也文末也余不精其本安邃其末銘曰葬也久銘始有徳成於先論定於後

朝議大夫祕書少監王公墓志銘

公諱柟字木叔故順州王氏石敬塘叛賄其地於狄遷永嘉亭山爲溫州人曾祖震祖延齡父贈朝議大夫輅及其先三世皆儒者不得仕公總兩髻賦一舉空廷語壓埸屋人謂必興王氏矣旣冠以春秋中乾道丙戌進士第婺州推官孝宗疑諸州上供得無滲漏乎漕司遽令婺州增斛二萬守以下不敢爭公獨言今苗畝七升羅匹十餘千較他郡偏重矣又無故增二萬何以共命會新守周權且至走書白權袖以進上愕曰朕未嘗加賦也繇是凡議滲漏者皆免移臺州推官處州張彭殺人謾謂奴當罪弟張泗佐之獄四五不承公令泗畫地狀奴所以擊死者泗失對泣與兄訣曰昔勘官皆先鞠奴欵定泗和之爾今忽先問泗吾不知所答兄眞殺人矣彭遂伏罪一州稱明教授黃州義烏縣丞州索畸零稅帛一分一尺米一勺一升公嘆曰就整不失零法已苛矣況百倍誅之乎三言於州乃已東陽俗素悍公攝一月威信大立決事千章滯案皆盡民不敢帶刀矩步而出頑鄕逺逋爭自輸委又請其守別置尉統焉知績溪縣江以東績溪斂最厚民最薄鑿山壘畝幹瘠大半公積錢買田爲新塘六十八堨六浚舊陂﹝闕﹞歲得美熟無以旱報者監進奏院太府﹝闕﹞坐僞學罷知江陰軍蔡涇者江海之交也皇佑中嘗一疏治塡淤久水不能勝舟公私患之公開渠港五百餘里漕挽通流灌注一郡民事瘟神謹巫故爲陰廡復屋塑刻詭異使祭者凜栗疾愈眾公鞭巫撤祠壊其像病良已遷大理丞禮部員外郎提舉江東常平茶鹽開禧之役沿江上下警備洶洶置池州不問公時兼守池言頃歲有金花帽一籃掛住此累年矣近孟思齊至符離其人忽指而誚曰汝池州城甚惡姑自完何必來思齊軍相顧失色始悟其諜也且虜何畏不乘吾虛一處得入則江南震矣不報募張飛英獻緡錢八萬請城池州又不許不得已補尢穿穴者深其壕水環之抽裏兵守江岸辟劉積中副總管委以軍政池人少安召爲吏部郎中兼樞宻院檢詳文字國子司業祕書少監國史實錄院編修撿討官兼侍立罷主衝佑觀知袁州未行知贑州先禮教後刑罰贑人在元佑黨十有四公徧諭耆老曰汝州多正人如此將百世稱之後生可不勉乎民感公意相戒勿犯居數月夜或不閉戶矣俗喜麻薴鮮絲纊公課種桑多者減役役贖罪贑廣間常以歲杪販鹽空聚落往返號鹽子所過輒殺傷官軍故有鹽子獄公奏申嚴保伍須行者給憑乃聽是歲鹽子獄十省八九提刑者新進少年嗜兵而攪事意不合毀公於朝復主衝佑觀贑人雪涕前後擁不得行公曰太守數易古矣今不去後當去耳焉用無益之畱賦詩而別贑人刋而祠之連去耳焉用無益之畱賦詩而別贑人刋而祠之連告老未下以嘉定十年五月戊戌卒年七十五十一月葬於亭山西原娶何氏封宜人子曰煒從事郎東陽縣主簿曰爚將仕郎曰熊壻曰承事郎知宜興縣戴桶孫曰僧賢孫女三人公愛民如子母食父訓惻惻若有失建其實利不崇虛譽位置處崖峭獨特不輕狥物自謂理所到更百折必往或以勢見屈過萬鈞不受也在婺數以職忤其守守貴人也去而再相不一顧周丞相聞其名請見之𨿽不拒啜茗淸坐終無所言在禮部頗久次蘇師旦請使見已而後遷公嘆曰吾義不交匪人今其止是乎鄧友龍勸北伐祈公幸少助要官可立得又曰前日某人發十策驟用矣公力言無艸艸國與身將俱不利友龍慍曰公壹退怯女子之貞也吾何望哉竟取宣撫去俄而敗書聞韓侂冑死緣坐竄流衢信道中不絕至無擔夫可雇公歸未暖席卽奏言權利所趨如炙在鼎朶頤染指何世無人追仇旣多復怨必甚蔡確新州可爲永鑑滋蔓未已非朝廷福執政善之不能攺也初尢尙書袤知臺州公爲其屬相繼同僚者樓參政鑰彭仲剛石宗昭郡人石﹤惇山﹥逸民應恕林憲之流皆聚焉頗依依友朋箴切不隨吏文督廹名一時勝會逺近傳之錢丞相像祖戚家子有淳行尢慕公嘗笏履到門公亦爲折屐傾蓋錢公旣相用常法敍進公亦用常禮旅謁而已無所請也然揣摩者私料公厚錢甚媢忌者因掎公以撼錢公旣去錢愧悔曰吾本以能薄望輕不敢白用王君疑似難明今反累之何屍此位爲因固求罷故錢以公退公不以錢進也公四調官方脫侍左三入朝猶在散地𨿽事多違已而志不捨命𨿽道欲成名而天不與時噫不知栁下恵之賢耶亦素所積蓄然耶余稚從公至耄歲月相靡而士之變故繁矣若夫所謂大節者於其去就窮達之際可以考焉銘曰王先朔方棄地南䢐公𨿽南產繄北之餘忠爲幹骸義爲肝脾彼誇者子膚革是肥欣入不容戚出不惰寧其失物母寧失我旣以此始亦以此終尙無死生安有窮通有兼亭山有洊岷淵人歟忽亡徳也永存

郭伯山墓志銘

君東陽郭氏名江字伯山始余因君請記一時學術之變在其父良臣語中或咎余不當爲郭氏輕言道徳又預疑學廢憂憤深切非所謂感人心而和平也學之初興敏和捷應君父兄最有力四方豪傑不逮門者無幾及好惡異議論激奔迸迷匿苟脫譏謗同時爲精舍者皆塞向攺室或束書敖蕩自棄於庸人矣惟君治故館率子弟鄕裏紬繹舊業無替旁州比縣自我而有科目大官數十焉學𨿽不以利言也久而不怠則效固從之矣然則戴翼於光顯之時接扶於微歇之後護名士流俗之毀而好以重幣狥州閭榮第之欲而援以先登斯郭氏常徳歟君本有佐世材用旣習熟師友大指芒鋭銷盡不復伸吐勘古餘日小緣陂塘疎著竹樹阻曲簿粗蔽映爾然余臥病不出十餘年聞君管押三江袋鹽監穿山破鹽場盱眙軍錄事參軍又於其間監秦州支鹽倉車輅院烏江舒城令辟書四來君不暇答也方咸鹵下濕盆夫竈叟爾汝詬病其葬事干蠧百宂君著爲條式使後有矩象城盱眙十二里陡山髙危谷汲險逺君浚荇葉池銅山崦披剔暗井水泉充益尢爲人所稱惜其不蚤得試而今老矣蓋舉攺官者垂足而以嘉定十年十一月十九日卒年六十五嗟夫當學術未變時君之品目豈不素定哉柰何晚歲隳落貿貿塵埃中豈若岸巾南堂云臥月起樂故所聞之道而終其身也十一年十一月十六日夫人何氏子楷檢彬爲弟後者桂女淑孫男寧宇孫女三葬君於孝順鄕羅靑原彬守郭西濠上不去曰先人食舊徳惟子是望噫余亦死矣將復使不知者咎余耶學者千萬世之傳而新美其業以繼父祖者楷等之責也銘曰菽也筥之薪也斧之不厭不歆神錫予之其子其孫其仍其昆其學惟實不惟其文

竹洲戴君墓志銘

君戴姓名龜朋字叔憲臺州黃巖人祖舜欽宣和中進士上書危言天子不怒賜同出身南康軍司戶父秉中亦有材气補進義校尉不仕嘗自贊其像爲時所稱君生六十二開禧三年五月某日卒娶蔡氏子曰樅曰周孫皆先師以從弟溫之子大本爲子一女嫁林珍嘉定十三年二月某日葬太平鄕黃仙山蔡氏侄滂請余銘滂父鎬余友也不得辭滂言戴居南塘山易材海易漁田易稼聚族數十富樂累世自君父祖皆知名而君及從師秉器尢爲邑裏所敬有巨人長者之徳族人新爲宅者將立門以出秉器故有大圊正直門處族人不敢謀秉器知之中夜毀圊夷其地旦而門立則坦然無有族人殊不自意秉器亦不復言蓋其平生行事如此甚眾君少苦學取友必勝已文記詩歌務爲奇卓淸簡無俗間鄙腐意性介特未嘗輒以私謁人而人急難若已痛疾救之不暇喘就宿者與廬露殯者與山然力不逮秉器故所施亦狹而心無不至也歿旣久懷其恩者語則涕下不自禁余旣聞二戴事而思天下之廣人類至多其爲善宜不絕可傳而不得傳者不爲少也然則君之得傳豈偶然哉銘曰象物之潔以竹自環洲縈渚穿萬其瑯玕昔王逸少寄於蘭亭修竹茂林千載猶靑竹洲在亡視其子孫竹耶銘孰詔以存

包顒叟墓記

包君年五十淳熙九年十月某日卒十一月某日葬永嘉縣塘下原君子之履常思其父之久而存謂有以銘其壙者以爲請十二年八月丙辰始克文之而壙閟不可銘乃刻記其墓上君諱昂字顒叟曾祖某祖某世籍鴈池考某愛樂淸之栁市徙居之館頭樂淸之間路不堠壕無梁行旅無捨蓋栁市稍有聚落大姓而君以賢聞君和厚平恕以卑遜韜其材力時發於事之難者壯勇敢決已力彊黨破散陰類消伏眾皆推君爲能問學知大義所止不爲異人之行人亦莫有指其過溫之士幾萬人其解選拘於舊額最號狹少以幸爲得爾如君之賢旣遺落不偶而君無暇與新進爭所知退而教子讀書擇古人之義耽玩傳寫申論反復陶然有以自樂初君之子與其鄕黨周旋通於令長以任利害之政凶饑有賙徵斂有損施設惠愛尙多可紀而余獨以爲君旣不幸不得見其大者於世用則其小者豈必以此求知於眾人故余亦存其大略而已矣夫人翁氏七男子履常履端履冰履道履逺履大履言一壻張自得二女筓未適也孫曰安娘履常爲迪功郎新建昌軍學教授與餘同髙氏壻云

資政殿學士參政樞宻楊公墓志銘

唐靜恭坊楊氏尢貴盛入本朝至公七世皆有顯人繇公而上北海主簿符都水使者曼駕部郎中宿皆以公贈東宮師保公諱願字原仲宣和末自太學錄上書陳九事女眞聞其名聘之北行匿民間上書執政請迎復元佑皇后奔濟州勸進辟元帥府屬髙宗卽位授修職郎仍學錄議將遷金陵復上書幸揚州禦營使辟機宜文字丞新昌縣越州辟觀察判官參政秦檜薦授樞宻院編修官中紹興二年進士第遷計議官召試館職讒者謂公因元帥府得仕則右選也當罷宰相趙鼎明不然乃已主管崇道觀吳郡陳夫人喪免除祕書郎讒者猶在通判明州潘良貴素善公事常咨而後行公亦爲之盡除祕書丞監察禦史司封右司員外郎起居舍人兼中書舍人初修玉牒以選命公除中書舍人賀金人正旦於是始用年號兼侍講給事中直學士院捧伴敵使完顏勗於是始揖勗於淮中流舟行以賓主爲次禦筵口宣設案拜舞南人驟覩曠禮泣下沾襟除禦史中丞未幾除端明殿學士簽書樞宻院事兼權參知政事時紹興十四年十二月也十五年十月禦史論韓公裔語微及公卽乞疏五上以端明提舉太平觀知宣州玉牒書成遷資政殿學士知建康府守郡四年政以簡治以靜不數令不興役刑罰罕用榖麥滋熟二十二年十一月二十八日薨於州年五十二配曰永陽夫人王氏公世家楚吳郡之歿也公葬之於越二十四年三月七日子右奉議郎新江州通判佑遂葬公會稽縣五云鄕之何山孫若干某官孫女若干壻某官公孝友賓睦大祀恩徧任兄弟及妹之子敬賢與善後進單文獨藝禮待必均始在太學年尙少艾甚敏行與文稱恂達而矩嚴重而通祭酒楊時印信諸生二千人皆伏受令學禁齊肅不敢踰越也論王安石學術之禍精於元佑者不能過也分別徐處仁吳敏李綱功罪無不曲當也歷指宣和致亂靖康獘風窮大極小無不激烈也又曰謀以活國者國常存而身隨之安謀以活身者國常亡而身隨之危令一舉而遷金陵求活身也非活國也敵旣滅吾國矣陛下將活其國以自存乎將活其身而國終於亡乎今盜賊滿天下隨而爲兵亦滿天下而天子侍衛乃不過三千非滿二萬安能主令也蕭山戶萬九千其九家自爲守萬取千人爲兵方李抱眞則損其十方李徳裕則加其百通之天下不勝兵矣夫酒稅房廊頭子雜名之錢皆漕計也增取其三別屬經制漕計甚緩經制愈急善良窮蹙姦猾怨憤倉猾之變何必唐建中哉前後累數萬言文武大略經緯條理逺有賈陸遺思近有歐蘇新意時材不能及也宰相以爲州縣常人耳不顧省檜獨首薦登於朝及趙張更疊重任士徒步拔引翕忽鼎貴然亦不能用檜卒用之起祕書丞數年預政嗚呼公之不幸也在易之頤所以爲頤者初也賢也而以自養爲吉四者頤之顚也而以所養爲吉夫養必以正而不以應古人之戒深矣檜能用公而公爲檜用此明於頤者所以爲公惜也𨿽然余有疑焉檜歸自金人皆曰請立趙宗也許還母后也又曰收悍將也總利柄也天下望檜與趙張等而或以爲過之士遊其門與趙張等而未有以爲不及也張丞相罷髙宗問代卿者檜乎張不對固問則曰近與共事方覺其闇上曰然則趙鼎也檜惘然不知所出而秦與趙張之憾不可解矣夫同在廊廟徒晚覺於十年之後公疎逺也而責其蚤覺於十年之先乎豈公自以爲上九之由頤而明於頤者特未之及耶公後六十餘年榕特其家傳泣曰善實者徵也故述有據世異者無黨也故筆無私子奚捨諸公嘗賦東山三疊其詞曰云遡風而上徵兮鳥擇木而髙翔然則公擇之者歟故並次以爲銘若夫陽爲噴飯玩也公不爲玩也畱其表弟厚也公爲厚也其差誤鄙淺不足復辧也銘曰東山之久兮孰爲徵東山之髙兮誰實登一周孔之譽慕兮百共鯀之怨憎失類而行道逺且艱人有其寶不如何山瞻彼何山言樹之麓豹文而隠龜壽而依瞻彼何山言息其巓星不離經水皆滌源繡裳肅肅白璧沈沈揭玆墓門五云之深嘉定十四年閏十二月日

水心集卷二十四宋葉適撰

墓志銘

夫人王氏墓志銘

夫人臨海王氏嫁爲朝奉郎知池州趙善臨妻嘉泰四年六月二十二日卒九月壬午合葬余杭縣景信裏東子五人曰汝談汝譡汝﹤言小﹥汝諿汝詥汝詁繼善勝後女四壻曰奉議郎龍遊知縣潘自牧進士黃鎭承務郎監隆興府苗米倉吳彌昭奉議郎太社令王夢龍孫崇豫成忠郎監衢州比較務崇陶將仕郎崇龔初大宗正崇國公不惪與挍書郎王衟名義相友善如兄弟二家求永好故夫人歸池州祖姑曹性剛嚴姑鄭奉事莊栗不敢惰夫人助鄭旦暮上食飲扶侍左右終曹之世崇公仕湖湘夔蜀川舟陸館淹泊累載欲常候母動息婦姑同一室處嬉遨諧劇不用常禮其和樂又如此而池州晝夜父側參論議治文書房舍稀聞履聲各以孝敬分職非世俗間子婦比也崇公旣主畱務任公族大長賜宅供帳池州倅輦轂下用行能薦登朝廷門戶益伸气而節以恭儉約以詩禮賓師必於名士諸子恂恂退守諸孫惟筆硯得親近絕不知京洛可喜玩事而汝談汝譡有異材文藻蔚發韓篇杜筆髙出於時朝士咸仰重不獨夫人之產多賢良亦其家法素修故致此爾趙丞相欲驟進汝談汝譡風厲宗室然崇公及曹鄭夫人相次薨池州毀不勝喪亦早歿韓侂冑讒逐趙丞相二子並坐斥矣當是時夫人去之餘杭山中居無廬食無田芟鋤荒榛經始耕稼迎婦送女細碎罄竭辛苦淡薄十餘年侂冑敗死汝談爲館職出湖北常平知溫州汝譡寺丞使數路汝﹤言小﹥汝諿攺官知連江泰寧縣祥委順合如崇公在時人固以不及夫人之養爲諸子恨而尢以不預諸子之榮爲夫人惜也蓋夫人則象崇公規矩曹鄭位夫婦男女之正而安行乎家道之常𨿽丰悴不齊而中微後顯夫理必復如霜露零落而春陽之生發已具矣賢者慮百世身之預不預何訃欣戚哉夫人毎記宣政宴安靖康禍亂時時爲子婦道說常曰始吾爲婦衣食外不用錢一室環丈許不覺隘今汝輩不足耶銘曰父實南士家垂範模爰從羅甥教始詩書冢於趙宗人無間言女淑在閨男秀盈門云雷方屯失匕致難有物有常星斗其爛彌髙極深一緩萬尋益培後昆尙單厥心

滕季度墓志銘

滕宬字季度來南籍蘇州吳縣曾祖友知鄂州祖康權知三省樞宻院父珙知道州君初見余謁入字卻冩在綫眾皆笑余異其沈敏學未久坤闔乾辟無不洞達𨿽不喜時文習制舉一年而成太守薦直言極諌孝宗聞知世家甚悅宰相亦言識君父兄住子城後某橋庭有某樹皆是主相論合旣召試命文漂疾午漏不移晷已就考官疑輕已大怒遂以四通非法法罷鹽司再薦卽事尢忌君故爲軟語逗歲月君寤笑曰吾得守一技足矣焉用溟涬風波間余爲奏授廉靖處士侂冑猶靳侮不誠與自是薦者遂絕哀哉自三代取士法壊獨賢良最近古所得瑰奇卓偉之士不可計未有以爲無用而忽之者至王安石始廢章惇又廢侂冑又廢而君偶當之夫人主以惻怛思治之心特下書聘召豈爲應科者地哉柰何后國慮而先其人於是有難答之問易窮之學然猶止於四通謂之及格而君顧以受擯又所謂不通者非不能通也特不當通爾是科久斷不續有司茫然不渉門戶於是以其不當問責於不當通羣誚聚毀如詰影幻而君以慣暇逄倉猝整習遇艸野厭冠而返可謂無妄之辱矣是皆不足云也天子好士與夢巖卜渭等固宜獲異材眾略輻湊君獨智頴脫固宜在左右備顧問不幸氛霧閉隔失國之良寶此余所以深惜也嘉定十一年九月某日年六十五卒某年月日葬吳洲兩縣華山赤石原娶董氏子曰曑國子進士亦應賢良方正曰杲早夭女曰嫁廣濟知縣盧櫄曰昪嫁監臨安府都作院夏似孫孫男伯祥孫女懿君晚居齊門窮僻處官於吳者知其賢多就見之淸語終日不及私銘曰事抑道揚身隱名彰磅礡氤氳復歸其眞嘉定十二年十二月

國子祭酒贈寶謨閣待制李公墓志銘

李公名祥字符徳曾祖逺祖通父贈中大夫揚常州無錫人隆興元年登進士第主錢塘縣簿皇城司妄告宻威脇吏成其罪武臣子謗訕鞫於臨安公偶攝錄參亟閉獄戶邏者求入吏白舊例得監視皆不許旣而所告無實知府姚憲驚曰上命無實乎公謝曰卽坐譴自甘憲曰上何知是君公曰尹言過矣上至明豈重邏輕尹哉小人姦罔宜有懲艾憲具論如公意上駭曰朕幾誤卿吾爭臣遂賜憲出身爲諫大夫預政矣調濠州錄事參軍安丰守冒民田訟屢攺監司以委公還之民未幾其人易守濠換司理廬州守出攺官奏爲勸畱者公曰無吝民田幸矣薦何敢主管戶部架閣文字太學博士國子博士司農寺丞樞宻院編修官兼刑部郎官大宗正丞軍器少監言忝迹八年外賢材不勝眾願更出疊入由臣始出提舉淮東鹽淮西運判入郎倉部撿詳樞宻院諸房文字兩淮鐡錢比不定大商喪億浮細失什伯且亂公再疏乞官賜錢米銷濫惡者廢定城興國漢陽監更鑄紹熙新錢從之淮人以安遷國子司業宗正少卿國子祭酒慶元元年二月丞相趙汝愚免公爭議曰頃壽皇崩兩宮隔絕喪無主畱正棄印亡國命如髮汝愚不畏滅族決策立陛下風塵不搖天下晏然社稷之臣也柰何無念功誠意忽體貌常典精忠巨節怫郁黯闇何以示後世除直龍圖閣湖南運副言者怒劾公罷之於是太學諸生楊宏中周端朝六人固畱公並得罪悲夫禍所從來逺矣世方絀道學而柄路艱用材周丞相執政久士多貌若願不心與也忮者已怨相與擊逐喜曰道學散羣矣趙丞相特用材鋭甚淸官重職往往世所標指謂道學者忮者尢怨幸其有功生異起說枝連葉綴若組織然謗成而趙公亦逐則又喜曰道學結局矣凡經趙公識面坐語無不迹絕影滅也蓋道學於公塗閭巷揖無及門之欵趙公於公序進次補無踰級之遷也一旦正色抗辭殄行讒說猶蟄虫之遇震霆莫能測焉何哉衝然無去來而爲心者公心也漠然無重輕而爲言者公論也公本於公心以發公論趙公之誣賴以明道學之禁賴以解殆天意非人力也旣歸無錫客或扣前語掉頭不對常時祿入緣手散親舊悉盡家人憂之更賣田起宅數間而已再主衝佑觀再請老以直龍圖閣致仕嘉泰元年八月十八日卒年七十四夫人戴氏有淑行能助公爲施者也十月十四日葬開元鄕崋村山曰橫山明年戴氏歿合於墓子曰綸先卒曰維某官曰約某官壻曰趙繹某官孫曰愨曰愈曰思孫女四人其後上旣於趙公備褒卹之禮謚曰忠定而公亦贈寶謨閣待制賜謚肅簡焉公義順而理和塤唱篪應璋判圭合得於自然是非邪正豫定於心不待擇而知趨捨避就行其所安不待辧而明也古今嘆材難有二不能必行難也不能必言難也能必行者執政大臣之選也能必言者諫官禦史之選也今人共稱趙公事是其一驗爾其言於孝宗曰唐虞稱盛治者君臣和也今猜防收攬𨿽幹官亦親擢陛下不和也政事堂多存形迹不肯協同輔相不和也大將宿衛當淸苦孤立今黨援封殖大殘也閹佞給使當沈伏奔走今名聞鼎貴大賊也騎淮常作過扞邊何有而長此隳信誓武舉試七書韜略安在而重此輕儒臣箴痛過砭石矣又特奏五札子故淹緩晷刻以廣上意余以是知其能必言也言恢復眾矣未有循其本者公言預買匹十餘千秋苗斛兩大碩秫麥尢重經總無名本先撥也皆曰不可損今歲損一二來歲損一二不可乎爲博士爲寺丞爲編修官爲提舉朝辭始終一志前後一念皆復讎也气泰神靜本末有序余以是知其能必行也然而其上不爲執政大臣其次不爲諫官禦史材非果難也銘曰超天門之嶪峩兮眾外逐而侜援奚夫子之並登兮獨內秉而塞淵建驚世之華旗兮載駭俗之髙軒遏讒慝之橫潰兮扶忠良之阸艱訊曰山浮蒼兮水涵淸深復深兮窈斯銘嘉定十三年六月日

周鎭伯墓志銘

曾祖宗道祖徳元父宲永嘉人君諱鼎臣字鎭伯勤志廣學大書叢捲多數百者親手傳冩記憶略徧未冠與鄭景望同登名譽正等旣而川壅澤流山止谷進諸弟疊起各取科目爭爲聞家然皆繇君敎也授漳浦主簿文牘間判疑雪枉筆勢若飛不可遏有以民爲刼冒獄上矣君覆而寃之一食頃放散數十人傳聲歡呼徹於比郡州使行視四縣盡荒逺不到地龍巖瘴毒深厚號烏腳溪者左足未投右脛已騂黒君特館其處村落所急便宜不請白蒲延大掠流鵝灣同巡檢輕戰而潰君代尉馳往三日中生縛其酋二剚賊無遺發寄納倉賑傷死召奔逃歸業差次將卒功狀無敢不平而不自言也姿敏決剛峭不可屈前守材其爲無不聴後守惡其直不盡存也監司欲薦未及以淳熙十三年三月二十九日卒年六十一十五年十二月二十三日葬建牙鄕渚浦夫人王氏子曰吁曰端朝省試第一今宣教郎太學博士君卒後二子出入裏中指曰周鎭伯兒也外家初與田多﹝闕﹞分財不較也細人或嘆曰異日主簿有酒常飲我今亡矣或泣曰我性傲無禮主簿輒避我他大人咄撻不我恕也故僮使曰去官人久見則敎我好伏事牢拾飰椀未嘗墜此言也余旣廬松臺下而周氏居二百年矣山之先儒故老莫如君者其學也惰者可殖其行也薄者可化也銘曰闊視宇宙隘回慮幾席安古來賢達流何必用捨間活人烏腳溪殺賊流鵝砦𨿽無舊史傳幸有新銘載嘉定十三年六月日

長潭王公墓志銘

承奉郎贈朝奉郎王君名思文字煥之王氏譜曰晉丞相導長子悅十世齊輔國將軍山容後兩世三爲剡縣令又八世梁武毅將軍超孫又二世隋剡縣戶曹元覬其墓記曰武毅夫人杜氏葬於長潭戶曹葬於剡剡之南胡塍官塘西上金西北小遁數十百里大抵王氏家也譜不能別其居墓不能紀其世合譜與墓則王氏家長潭自梁而基陳隋而蕃矣承命毎獨念曰祥覽以上推王世予受始之姓導悅以下審超孫覬定居之實長潭之王言貴種也餘一身所承豈不重哉然自唐迄曾祖璇三世莫能仕顯而又有甚急者方臘叛祖徽死之父廸功郎迥哀痛沈劇未暇及生理君幼尙束髮卽能任父事補拾焚壊疏淺累狹以致深廣廸功嘆曰吾家命脈也非此兒不興矣族人長老加敬愛新剡中語生子何獨不如煥之然君常不自喜曰柰何以近利傷逺成其恭孝和敏先人後已通有共無出於天性奇書善本輒貴售屬其子必於淸論聞流意未嘗不在譜諜間也已而夢龍登進士第猶疑曰先緒眇微甚矣今一靑衫手板便扶起否後知龍遊縣縣人持安車來迎謝不往曰吾豈以無益身慕余榮於篤老之日哉夢龍遂歷禦史入宗寺爲卿直中祕書出守永嘉諸孫繼有科目稍復晉梁之舊如其志焉嚴子陵葬越墓側皆嚴也阮遙集葬婺山旁皆阮也彼非賢者之裔冑耶時逺則念息地寒則慮短此髙人曠士之所以失其世也君聰朗開達上顧千歲已不及用而子孫賴之矣蓋嘉定之壬申年七十九而以六月戊子卒甲戌十一月丙申柩葬彩煙鄕山日鰲峯夫人袁氏子曰夢庚夢龍夢良夢錫壻曰史必端夢庚夢良皆已卒女亦先卒夢龍在永嘉時受命寶復還夢錫持表賀授廸功郎麗水縣主簿孫男女十五人余旣以譜次君事而史稱悅子混混子嘏嘏子恢譜乃言嘏子偃無恢者誤也然邵之子名恢而嘏復以名其子乎史亦誤也自懷成四世皆稱陳至景暄始復稱梁字誤也晉九十餘年導傳三世梁五十餘年懷成傳九世亦誤也惟杜氏葬長潭戶曹葬剡不誤故表曰長潭王公而銘之銘曰山回水復昔誰爰宅晉相梁卿蕃衍千百有篤王公追念世徳勿爲崛升不如繼興僕壠摧丘淑綬彯纓我能新之賁此銘稱

故樞宻參政汪公墓志銘

乾道七年四月十二日簽書樞宻院事兼權參知政事汪公勃薨年八十四十月巳酉葬會昌鄕蜀裏北莊村嘉定十三年曾孫綱以墓上之銘來請公字彥及徽州黟人年十八州薦士稱首試辟廱太學鋒鋭渉敏同捨畏伏尊以宿舊垂三十年紹興三年類省試饒州二年登進士第主嚴州建徳簿池州建徳丞京口置沿江安撫辟爲屬十三年除太常寺主簿髙宗厭戎馬久思壹休息旣定和親罷諸將兵而名士大夫皆謂父兄讎未報兵未當罷上患之擇耆艾質厚不與趙張同好惡者居紀綱地共持國論公自禦史臺撿法官爲監察禦史奏事殿中上方書孝經公奏顯仁後歸孝之大也請刋石摹以賜羣臣諸生示天下子道又言新學初建科場適開萬方趨向於是乎卜學者不粹然一出於孔氏而以專門曲學亂之可乎上曰此所以正人心也詔有司凡私意臆說盡黜之大理少卿朱斐對上指大理寺爲詔獄公論斐不自知職業何事不學無識竟罷斐蔡攸家人至行在公曆陳靖康禍變臣子不忍聞上讀疏悲憤亟命臨安還之所貶州京子孫不用赦令內徙侍禦史言陛下近以各郡土俗利害隨宜增損裕養民力其節日甚多給捨條上矣宜令監司以方鏤之徧下州縣使百姓戶曉而劾其稽違者繇是上益以公爲知大體明治道擢授諫議大夫兼侍講押班趙轍憑寵作勢妄占人廬舍公奏斥之外上曰逐一內侍而其類皆竦人知畏矣愈奇公可大用也遷禦史中丞十八年遂以端明殿學士副宻院事叚拂罷兼攝東府事自秦檜志得惡同列偪已始廢序遷之制甫簽署或參知已逐去俄復竄謫公上所屬任非檜引者毎造前傾接兪咈旋首下殿目送必與檜鈞禮檜瞬息間諭意相縻歲餘未有以逞公顧檜忮忍欲有所建白答上恩遇常沮塞不得間則嘆息曰此豈伴食處哉及賜檜犀帶忽問樞宻有否使者言帶二一賜樞宻檜憮然曰上果厚汪樞哉彌不平公亦慨然曰吾可以去矣卽告上陛下幸哀臣母老病得退就田裏上雅知公爲檜發也重慰藉以舊職食宮觀祿檜在不敢動揺公者上力也檜死起知湖州廉儉至骨不費公使一物內屏燭反撚紙代燎政以慈愛爲主勸兩訟勿爭詞致殷重其人感悅合掌結勸而散霅上相語莫激惱這佛將老上終始念公超秩三等制曰爲民借畱葉義問故人也有隱憾上章毀詆奪學士孝宗初特詔復與言者未已命再格又詔復龍圖閣而公已薨遂追復焉蓋當檜亡後一時黨援剗薙焚汰不啻艸莽獨公老成重徳人無異詞𨿽爲義問排毀公者後亦卒自悔恨而二宗眷眷於公如此嗟夫是非賢否之實豈終不可定哉汪氏望於黃陂世序甚逺然未有仕者公始贈曾祖昌齡太子少保祖惟立少傅父才貴太子太師在饒州也張琪兵突黟縣家遁潰不相知母舒氏陷賊幾不脫寇退邑落死走十三四而公奏名以歸長幼各聚數里內無一亡失鄕人驚異曰是公素孝謹天殆活之旣貴封舒氏延康郡逮西府之養云贈其配曰祝氏髙平曰唐氏南昌皆郡夫人四子作礪湖北提刑作舟監行在都茶場作霖京西安撫司幹官作乂淸江丞孫十一人義和侍禦史義榮大理丞義端徽猷閣待制義質蘄春簿義的太學內捨生義路義處義方義實義善義凖曾孫綱直祕閣浙東提刑紀贑縣丞統通判楚州紘監平江府瞻軍庫絳知龍陽縣縝知永興縣綬知丰城縣繹通判安丰軍公誠篤欵盡自少至老不欺無妄尢簡朴安同異行疇壠中農坐桑語爾汝如一人歲侵倒廩下其直巨姓皆曰樞宻尙減價我何敢求贏故市糴常平黟人亦以爲佛也公在時諸孫已取髙第後侍從相踵至綱三世卓然異材宜於內外善類合一追述祖徳銷熄誣謾太史公所謂忠信行道以奉主上世家之流也不止銘墓而巳銘曰治古君臣與道合離卜用一相至公匪私舜命伯禹稷契參之迹不存家心國是毗翼翼髙宗進臣以恭獨我偃我爾無尙同斷斷汪公輔君以忠臣豈不比曰君是從事往論移羣訕一聲𨿽與檜異難於自明惟兩聖人深照厥成始黜終復生寃死榮墳彼此莊其下靡刻蜀筍仍存翁仲猶黙碑銘新特綱也念徳碑堅有泐銘堅無惑十二月日

陳同甫王道甫墓志銘

志復君之讎大義也欲挈諸夏合南北大慮也必行其其所知不以得喪壯老二其守大節也春秋戰國之材無是也吾得二人焉永康陳亮平陽王自中亮字同甫童幼時周參政葵請爲上客朝士白事參政必指令揖同甫因得交一時豪俊盡其論議隆興再約和天下欣然幸復蘇息獨同甫持不可婺州方以解頭薦著中興五論奏入不報後十年同甫在太學睨埸屋士餘十萬用文墨少異雄其間非人傑也棄去之更名同復上書至再天子始欲召見幸臣恥不詣巳執政尢不樂復不報又十年親至金陵視形勢復上書陛下試一聴臣用其喜怒哀樂之權鼓動天下上顧內禪決矣終不報繇是在庭交怒以爲怪狂前此鄕人爲燕會末胡椒特置同甫羮胾中蓋村俚敬待異禮也同坐者歸而暴死疑食異味有毒巳入大理獄矣民呂興何北四歐呂天濟且死恨曰陳上捨使殺我縣令王恬實其事臺官諭監司選酷吏訊問數歲無所得復取入大理眾意必死少卿鄭汝諧直其寃得免未幾光宗策進士擢第一旣知爲同甫則大喜曰朕親覽果不謬授建康軍簽判同甫𨿽據髙第憂患困折精澤內耗形體外離未至官病一夕卒哀哉葬家側龍窟馬鋪山世所謂陳龍川也自中字道甫岸谷深厚山止時行所歷𨿽知名勝人或官序髙重逆占其無憂當世意直嬉笑視不與爲賓主禮一日赴丞相坐有饋鹿至請賦之韻得方字揺膝朗唱曰世間此物多謂馬寶匣還宜出上方相慘慍亟入復出出入數四客皇恐不自得道甫神色不異飲啖自若以此甚不悅於流俗乾道四年議遣歸正人伏麗正門爭論且言今內空無賢外虛無兵當网羅英俊廣募忠力爲中原率坐斥徽州毎應試皆陳實策無一語類時文或笑曰此札子也然竟亦得乙第中書舍人王藺薦於上藺上所厚得召對上壯其貌親其言攺官爲籍田令又使舉其所知將用矣以諫官蔣繼周疏罷上徐悔差通判郢州道知光化軍還朝光宗曰壽皇以卿屬朕姑爲郎相伴乎公謝臣巳累壽皇不敢復累陛下固請知信州復召以王恬疏罷知邵州以謝原明罷知興化軍以髙文虎罷是其人之於二公非有睚眥激發之憤膚奏咱螫之苦也相傳以嫉望風而忌爾然二公自料苟其人志不復君之讎慮不足絜諸夏合南北固不與並立矣則進退離合之不相容亦其勢也然黨偏而方隅亂說勝而白黑混至使旁觀不敢平論後世不能分別又足悲夫道甫旣罷興化而死始道甫樂仙壇山北之原卽其葬焉外戚擅事累世必其危漢者劉向耳宦官擅事累世必其亡唐者劉蕡耳以窮鄕素士任百年復讎之責余固謂止於二公而巳彼舅犯先軫識略猶不到公子勝辛垣衍奚繇知之餘固謂春秋戰國之材無是也𨿽然上求而用之者也我待求而後用者也不我用則聲藏景匿而人不能窺必我用則智運術展而眾不能間若夫疾呼而後求納說而後用者固常多逆而少順易忤而難合也二公之自處余則有憾矣同甫稱信州韓筋栁骨筆研當獨步自謂不能及又嘆今日人材眾多求如道甫髣髴邈不可得蓋亦指文墨少異者言之猶前意也今同甫書具有芒彩爛然透出紙外學士爭誦惟恐後則旣傳而信矣道甫乃獨無有是信而不傳也鮑叔管仲友也鮑卑而管貴美在叔也王猛薛彊友也王顯而薛晦過在彊也同甫得無以死後餘力引而齊之使道甫亦傳而信乎是以並志二公使兩家子弟刻於墓若世出則碑陰敍焉銘曰哦彼黍離孰知我憂竭命殫力其爲宗周嘉定十四年正月日

故知樞宻院事資政殿大學士施公墓志銘

淳熙十五年知樞宻院事施公師點引疾辭位逃寵畏盈敷露懇切上疑訝抑首蹙眉請間諭公曰卿輔朕事巳有緒柰何欲棄朕還其奏五六公徑出六和塔俟命上不得巳以爲資政殿大學士知泉州固辭州提舉洞霄宮光宗登禪詔曰卿衝人舊學也何以啟告朕公卽疏言今民貧兵餒將愚而敵詐虜懼有伏宜熟察審處使初元之政足以竦厲而陛下心術之微又有當自謹者知隆興府放逋賦十八萬達寃疏壅微細必親半歲復求去不許紹興三年二月乙未薨於豫章年六十九口自爲表謝略曰念民情難保監天命靡常憂國勢所可憂用人材所當用上覧奏悲惻四年十一月戊寅葬永丰縣富成鄕西塘山提舉福建市舶椷來曰先人蒙國大恩贈死卹孤一用舊禮階崇二列謚美正憲蓋哀榮略備矣獨墓道之碑未立非敢慢也有待而然竊惟淳熙中天下治安天子恭巳羣臣遵職中都官貴重畱久者尢幸甚執政至十餘年公一旦乞身不及顧竟得請將行徧謁朝士舊故諸客送登舟人人把手笑語盡歡而別行路聚觀咨嘆傾挹𨿽疏廣受無以尙之夫耽位敗髙節懷祿失令名然則縻於進者非公之志而果於退者公之勇也豈不賢哉公字聖與信州玉山人三世褒敍安與少保舜則太傅實太師紹興二十七年太學上捨中第教授復州魏國夫人終喪王樞宻綸欲以館職薦公曰父年髙迫近祿人子私願也無考任而躐華選懼爲僥幸之倡敎授臨安府陳丞相康伯遂以館職薦召對言頃中外人情急於得和無故裂四郡奉敵是欲和也非欲久也陛下發憤逐宰相諫官主議者示以必戰而後和可成然猶未也因陳備敵五事及他便宜甚眾曰如是則有偹偹堅而和可久矣故終孝宗世以和爲形以備爲實敵卒不敢背約策自公始授正字兼聖政檢討挍書郎兼吳益王敎授國史編修官又言法爲天下信事爲天下功臣下爭欲變法各求立事不參核而遽從巳變遄復暫立忽廢此功信所以隳國權所以去也又言治盜賊當委牧守但責巡尉何以禁暴事多施行公起疎外論建朴率不擇深淺而切機湊的深中利害𨿽老於臺閣者亦不能及上方向用言者不樂罷主管崇道觀知筠州太師終喪知池州入奏今日用人未有毫髮效驟遷輕政視職守如流上美其意曰卿謙退靖重除祕書丞考功郎官國子司業祕書少監左諭徳中書舍人兼右庶子旣升監俄正知制誥兼左庶子禮部侍郎進給事中增詹事爲二兼焉在後省言吳淵小人被劾不可雜學士潘景珪無學法吏不可權侍郎張說子薦贓敗不可收敍宋鈞罷黜不可眞俸郭倪李安禮他日一轉九官不可宣贊而明州民汪伋獻稻萬餘助賑卹戶部謂不應賞格朝廷令須歲稔還之亦極論其非使於金班定典儀以國王子且至退公位公曰立巳定何退爲屢請不攺白其相曰南大使不肯動王子竟徙他班眾相與愕顧嘆服公初見上固黙許任屬及請乞戶四等以下積欠謂非卿不聞此至引書三宅三俊欲先重職事官之選然後次補而上皆有其人爲愈用愈不匱之術則曰公輔器也及對駁不避專對有守益嗟異郊祀以備顧問輦繇側升上念公魁傅使陟降從禦道有司曰非故典也遂詔衛士扶掖於是人知上決意用公十一年除端明殿學士簽書樞宻院事其九日兼參知政事旣而以參政同知樞宻院又知樞宻院事凡六載與同列開陳上前有不中理未嘗不反復執諫終無異言上數勞勉曰異時宰相奏事參署噤不一語朕圖回天下日周徧常再三卿盡言若此眞慰朕懷也公益感勵奮發以薄聚斂厚捨施爲巳任大關出內藏錢激犒而除其窠名爲民病者六十萬罷昭州貢金盡蠲經總制宿負巨億萬而旱饑有一州放至六十萬者皆公所建白戶部立上供比較法且請不待歲終行之旣畫降公力辧遂追寢至於寛釋威怒保護善良鑑訴材傑舒拔淹滯上常目公言一聴可至今人多稱誦而公不自以爲徳也於時法度尊明民物丰樂公喟然曰以寵利居成功古人之深戒也決去不回有識壯之內行尢淳備喪魏國日侍太師夜卽墓廬以宿喪太師如魏國任補先其侄政府恩悉推與族人裨窮乏有倒廩助婚喪有傾槖待人質而篤處巳約而裕不鳴善以收譽不衒薦以市恩毎謂諸子進退以義士之節也枉道干進士之恥也汝苐戒之子栝上捨甲科福建帥司幹官枱通判福州椷椐通判沅州棙通判撫州壻劉﹤人丙﹥知南劍州趙汝談西外宗正栝枱椐﹤人丙﹥皆巳卒孫沆京西提舉兼提刑通判汶監蘄口鎭洙承務郎江陵縣主簿浚承務郎渷瑞安縣尉洽將仕郎濆登仕郎而洙浚亦巳卒曾孫鑑鎡雄峴童小大餘未名而鎡雄皆將仕郎也余讀公講筵故事審時所急能因時正救而納之於道東宮故事擇義所明能先事豫防而引之於善及前後章奏累百數大抵權實兼舉雅俗並伸切而不偪廣而不緩至於科舉制科之外有安貧樂道經明行修者欲詔州郡特舉而官之則又未嘗不大公之志懿公之識而惜其不遂相哉銘曰廸惟阜陵載競載勤淳熙末年求治愈新不自聖智推賢其臣其臣施公左右有民文獻舉之貨財與之泰道並包勿猜沮之嚴嚴廟謨虛巳以咨令如雷風鼔舞四馳我無上欺上惟我信律呂必應心手同運祈歸故國艸木華潤世韙其退有考其進公旣返正帝亦禪止古稱明良毋或違止幽堂久寂遺耀未紀君臣之逄以播來史嘉定十四年二月日

水心集卷二十五宋葉適撰

墓志銘

宋廏父墓志銘

宋駒字廏父自宣獻公微事見其父峽州誌時諸儒以觀心空寂名學徒黙視危拱不能有論詰猥曰道巳存矣君固未信質於余余爲言學之本統古今倫貫物變終始所當究極忽昻然負戴如萬斛舟如食九奏大牢先設而酰醤不遺如賜大宅百室皆備從門而入也識益增智愈長千歳前成敗是非之迹紏結者條理郁闇者昭灼破竹迎判乎伐柯睨逺乎常掩卷嘆曰世孰能爲我師家居或盡一史露抄雪纂踰月不出門野宿或專一經山吟水誦兼旬不返舍毎與餘言自謂樂甚非人所知具其趨捨不同流知奚用爲蓋余友如君比不過數人爾數年間相繼死悲夫無以寄余老矣君歿嘉定十三年五月丙申年六十二十二月已未夫人黃氏子永孫壻任獻可卽山陰縣承務鄕之陳塢葬焉一女未行孫曰慧孫君有科第四十年任徽州司戶知壽春縣其爲兩浙轉運帳司六部架閣文字淮西總領所浙西提刑司幹官皆不赴余嘗考次洙泗之門不學而任材者求也遺學而求道者參也學而近於名者商也學而近於利者師也嗚呼余無以命之矣銘曰以爲誠好學則孔氏之所稱顏回而已以爲非好學則天下之滔滔又將誰是咨爾後人勿怠勿止尙君之似嘉定十四年四月日

朝奉大夫知惠州姜公墓志銘

君名處度字容之仕南康尉鄱陽丞知隨淸流二縣通判南雄州守惠州而卒紹熙二年十月二十二日年六十六三年正月辛酉祔於臨海西溪東奧山君在南康屢縛巨冦不自言功監司異之名繇此起惠州有母訟子者從容著狴中日引出與語發明慈孝更相感動意終不置於法歸舟過其家母迎拜謝曰兒能事我矣聞者以爲庶幾古人也特練吏術得其隠姦如欵司善出入人罪宜同推吏厚給祿胥徒貲產中役者當先罷而後募皆人所未知也君七子三女而以盛彊之年喪夫人龔氏閫閾素嚴戶外絕行迹夜設燈火相對教書史課紡織皆有成立而君蕭然一榻終死無姬媵人服其淸姜氏淄州長山人也姜齊姓也淄齊郡也田常旣纂齊舊公族浮沈邑裏千餘年不再見繇稱有嬀之後將育於姜竟奪而王之豈師尙父桓公之烈而遂無傳哉君七世祖沼始爲右贊善大夫沼子昭範經行最髙弟遵被遇天聖中至樞密副使宋丞相郊言漢以豪傑徙姜氏天水後葉復貫淄右李翰林淑亦言繇漢陽徙淄川再爲甲姓按史漢徙齊諸田於關中無姜氏徙者蜀姜維唐姜謩𨿽出天水不載其所從二公博通古事其徙天水及後世徙而復還殆必有據依而云也昭範子從簡用副樞密任將作監主簿不肯任範文正公備禮邀請亦不往從簡子希顏知雍丘縣希顏子筠通判全州是爲曽祖筠子仲謙有文名著樂書百卷終廣東運副君父詵以呂丞相頤浩世姻忤秦檜遲於吳十四年髙宗旣嘆其屈而孝宗尢器其材遂擢工部侍郎寶文閣直學士君繼善承徳宜其世家身苦而志約事集而能顯子注知邵武軍本規矩服憲令治行甚修余嘗爲寮知其賢也姜氏盛矣故詩曰必齊之姜與周並稱故傳曰𨿽有姬姜然自小白卒齊無令侯故孔子謂民無得而稱焉而二惠欒髙以亢沒恭非庇其宗者也然則民之去姜而歸陳豈舜使之哉君與父祖起寂寥息歇之後貴近赫奕八世相接皆有稱述過於先君蓋惟賢可以不失其世惟仁可以益大其後爾方家長山時甲館上腴幾半一縣患難漂泊旅於臺州不克自返悲夫余固憂夫雲海島嶼之間浸逺而忘則後生晚出不復知其爲齊之姜也故詳錄之以遺注焉注長也曰郊知余杭縣曰邽監沙市鎭曰郯曰郛曰鄒皆先卒曰酇今爲承信郎壻曰知華亭縣陳鋾監雜賣埸門趙汝鑑簽判南康軍詹懷祖孫曰霆曰安祖和祖彌久充實彌壯仁實彌遜智實夢實孫壻曰黃鍾承奉郎曰陳洞將仕郎銘曰太公表東海齊都古臨淄綿綿百世下子孫未嘗離樞密佐眞宗侍郎貴淳熙有美惠州牧邁善與家宜勵我淸苦志絕彼驕吝疵素風落朱榮旅葬臺之湄長山蔚故壠何時復言歸嘉定十四年五月日

陳處士姚夫人墓志銘

余求近世文人可以繼元佑並稱者得陳君耆卿旣敍而信之矣然竊怪與君壤地同鄕裏接何昔未聞而始見也豈非特立獨出不系於家門耶君俛而不肯久乃言曰吾冑出太丘長實從婺徒臺貽範貽序著名神宗朝二大父並賓皆儒先生傳數十世吾父諱昺字叔明吾母姚氏亦臨海儒家人謂嫁娶適當也吾父之學勤矣載籍累萬數易惑難統眾所怠忽而必盡力焉其致思深矣根萌不能達於枝葉派流不能復於源本則不巳焉其研味外之味樂矣竹閣之寂寥雪風之寒淸不以告人而人亦莫之叩也其藝業敏矣經義詞賦人擅其一而疏我兼其二而上也其教人之功用捷矣昏能使明懦能使彊鋭者抑畫者進時吾亦旁立常曰謹識之勿惰也於是吾母以儉治貧而吾父忘其不足也以豫治猝而親賓疑其有餘也左腕乳褓右手縫緝男以冠女以笄而不知其生育之爲素狹也悲夫豈在人者不可期耶春秋小比吾父無不髙選而三歳薦士乃不一用豈在天者不可期耶慶元之丁巳吾父年才五十二而以八月十四日卒矣子一而女四貧窶迫猝尢甚於吾父在時於是吾母終以儉治而不使其子之無依也終以豫治而不使其女之無歸也且吾父之訓必曰師友於古吾母之誨必曰視汝父曽謂可獨立特出乎士志於利家門何有不然不肖孤懼不任矣謂不系於家門亦非也𨿽然吾有憾焉父夭而母壽幾養之有施也不幸嘉定庚午吾母五十九耳五月之九亦不克壽是人與天果皆不可期而吾無以地上爲也故子𨿽誤於論而吾父開說焉木可抱焉亦可踣也山可絙也亦可谷也惟銘罔極也所以示家門之重而父母訓誨之流澤也子儻有意乎余旣媿其言又考其鄕大夫之狀則知叔明未艾而鄕人固尙其徳矣不獨以文稱也叔明旣亡而姚夫人固代之教矣不獨以家能也然則所謂未聞者余寡陋之罪爾昔司馬遷班固稱述父業皆不借他手君不自援筆而余何敢蓋叔明葬以己未八月十四日姚夫人葬以辛未十二月庚申壻曰何革姚衍吳夢齡耆卿從事郎教授舒州孫男女三人銘曰義誠之鄕戲龍之山陳氏自古族冢居間吁嗟叔明手裁檜杉卬須室人一往不還獨遺厥子翠竹孔鸞其文爛爛永也不刋

孟達甫墓志銘

孟導字達甫從其兄學於余葑門幽寂紅藥被野如菜俊流數十論難捷起良甫酬接甚簡時然後言達甫尢簡或終席不一語眾謂良甫以道自命當爾猶未測達甫所至余間與偶坐則縱言細民疾苦田裏愁嘆吏賢不肖無一不中側聴者皆服知其於時事最精切也監昆山鎭金華丞幹辦浙東提舉司公事通判臨安府整棼割蠧職務大起諸使及同僚交譽爭薦或言資敏明獘山訟海皆究微或言性孤潔絲饋縷謁不逮門且曰戚家後壼有人焉遂爲將作簿軍器大理丞遷正知嚴州臨江軍每將議擇材能臣理劇繁事未嘗不在選中然達父老退食閒居隠幾噓嗒驗學有常業講徳有常友以財聚爲諱以察寃爲急詰姦無枝葉之濫得情無鉤距之巧或以爲是大儒先生所爲非吾所謂材者故𨿽不在選中而卒亦不果用也夫事𨿽材而後集然必撓材以赴事材𨿽事而後顯然必生事以示材此常人之同患非知道者不能免也今夫達父能養其材而不因於事因於事而不過其材則庶幾古人之意矣在金華浚培塘陂八百三十役夫二十萬勸相慰勉而已無撲罰也嚴州時山潦屢浸屋極水突扉則舟楫具苃捨備糗糧給民遷如歸忘其墊昏耶律裕治城壁於六合厚遇新附者軍人不悅妄稱總管細作也大噪臠食盡招討郭倪脇裕子臣友上之大理達甫曰囚筆楷著行黏紙皆勻同此習本也果得誣枉狀韓侂冑誅堂後官五人給捨以爲當隨坐達甫承推爭曰以隨爲權則信以隨爲反則非請先罷吏竟免死達甫之材不困於事如此會子減賤不行曰必子母相權而後可店輔抑兌鹽價科貼乃流通淺術不用也治臨江以儉交貨燕賄皆削去通判挾所重亟沮止終不聴曰爲之詭遇豈不能恐事過吾材爾旣連黜兩州世味益簿知南康自列親嫌不往攺江陰軍未上卒嘉定十三年七月二十七日年六十一孟氏墓於無錫富安鄕山曰梧桐十四年四月庚申夫人丁氏子從政郎揚州錄事參軍繼勲文林郎繼勤修職郎監臨安府都稅院繼勇葬達甫墓東

五里幼子一孫未名初大父信安郡王父特進浮寄僑處篋無畱藏窖無積陳達甫兄弟瘦僮羸馬僅免徒步視貴豪不萬一比余始授以齊氏治生法酸寒枯落歳縻月累然後麤立田宅畏公上尊法令里社節臘賓親邂逅恩意傾洽戒其子曰昔宣仁簡錄我先後以繼塗姒遭家多難再興宋室俯仰百年而隆佑之澤逺矣若等衣食其力無敢齒入姓仕必繇乎進學必依臒儒麤糲適口而膏粱疏毳褐附身則綺紈贅矣諸子敬奉教從進士貢有司入孝出悌朝經暮史閭巷之間循循焉然則孟氏方進而未巳歟銘曰以爲道耶旣許其兄達甫事耶亦道之行事來而理事往而止合不傷物離不喪巳世方用我謝曰不能我所甚難功利刑名信安維墳巳南無北尙其素風梧桐之側嘉定十四年七月日

黃觀復墓志銘

承事郎提領所幹辦公事黃章字觀復余友禮部尙書名度仲子檢身一以正不中於規矩繩墨不行也與人一以恕不著於親和愛敬不止也講學必於師友不足以達於道徳性命不求也應事必於法義𨿽足以通於變故倉猝不用也父母信之兄弟順之鄰黨朋友皆悅而訓之樂其寛而畏其嚴慕其廣而遵其儉久而卿大夫國人又皆允之將進矣嘉定十三年正月初八日卒官下年五十五十四年十二月壬申葬小江尙書墓側百餘步夫人謝氏先卒再曰趙氏子元護承務郎元眞通仕郎二女子未行弟準來請銘按昔無銘人三世者疑未聴準曰不然銘吾父祖以及吾兄一於善而已非三也讀是銘者悲吾兄以及吾父祖一於善而已非三也嗚呼余果不祥耶黃氏果不幸耶銘曰人乎觀復永百秋斗掲嶽佇江河流天乎觀復豈其仇聲滅影絕何所遊怛哉銘乎烱厥幽

修職郎監和劑局吳君墓志銘

郭氏父子興於學余記述已詳同時吳君文炳學尢壯給費廣蘭溪徐畸字叔範弓兩斛力射命中文得歐曽筆外法莫有知者吳君獨備禮請主學趣諸子敬事畸繇此顯名金華唐仲友字與正博學宏詞著作郎知臺州江西提刑吳君亦盡禮請一旦挈生員百餘應聘至逺近驚愕不意其爲吳君屈也悲夫士亦何常哉易曰虎視耽耽其欲逐逐無咎世有能操養士之柄而恣其衣食之求則威望自尊而士靡靡從之何咎之有君名葵字景陽文炳長子自曽祖臻祖杲雄於東陽君旣以學佐其父所講必儒術所行必善意儔經彚史豪俗痛攺外弟傅寅字同叔博通古書特有隠趣君嚴事如師遜愛如兄多出資用紀理其家相與終身不失尺寸淳熙大荒札匝其居數十里養生喪死廩無畱陳補歙縣西尉通山薄尉建炎後尉無公署訪遺址發私錢更造益募兵教軍律如素熟民逋負綶於縣廡復以私錢貸輸曰後勿爾皆驩呼聽命攝大治縣慕其徳聲不言而化差監和劑局難曰吾本無進心前十年僅免盜亡匿今又十年當嘉定丁丑七十三矣方欲辦藥良苦柰何其長亦陰爲所親地故使食祠廟祿買地孤山下將遂畱止有寒疾而歸九月某日族人並集扶牀徧視曰珍重乃暝初君愛白水潭之原曰以是葬我後四年正月某日竟掩棺焉娶陸氏宗氏子敬子魯子壻陳黻陳桂曹弼湯康年鄂州教授胡似孫興慶家慶君之父智能知徐力能致唐宜銘也君能厚於傅樂成其名宜銘也君好善而喜遊意有不適短棹獨往一覽數州余仕江淮間君輒來握手匆匆飯數巳徑去問其所爲笑而不答然則遊也其中有所存不偶於世而寄焉爾銘曰以財活人以儒活身爲仁不富虎也妄雲山樵水漁新道獵徳視余此銘仁者之獲

戴墓志銘

嘉定中黃巖戴木以詩集句見愛其意正畱與宷居目不流盼足不窘步斂身降首惟書之狥於是父丁年七十二矣有上气疾疾已復至俄又疾作芒屨夜發及門而丁歿十四年四月丁巳也哭旣卒攝衰復至明年猶未行余累趣之木曰二月壬寅葬日也繁昌鄕戴奧葬地也必得銘行矣木言人未有不漁獵貧弱以求富彊者怨謗近而易感故業不永命不長𨿽暫永長眾不謂是也木之先髙洵曦曽舜文及祖秉器關市調直銖龠必平不平寧棄與里人同辭贊重曰嘻此佛也先人繼之無攺其度亦曰嘻此佛也佛者里人尊敬之極稱也我不誑彼彼故誠我𨿽不漁獵而富彊之道存焉然而人力爲彼不爲此何也族祖垕無子以木弟括爲子久矣會其親從有子先人曰彼當立使括亟歸垕驚泣曰彼讎也委吾財於壑焉用盡立賣契以畀我人不聽垕竟自費之十一付其讎示不絕而已從父澹病且死子始一歳嘆曰托孤幼莫如吾兄華父華父先人字也舉家貲半請弟栩爲之子先人曰不受無以安吾弟澹死妻邱能寡愛其子如已出先人曰是庶幾矣卽以劵還邱二產直皆餘萬緡昔孟軻有食羮形色千乘好名之論夫始不以一胾動其心多則變矣王介甫語蘇子瞻曰行一不義殺一不辜而得天下不爲也人必知此而後可以有爲矣蘇公笑曰較半年磨勘𨿽殺人爲之也王公不能答噫彼固公卿之簞食豆羮歟若夫二產之獲則匹夫之千乘巳君非好名而能不取豈非賢哉娶毛氏子楷木栝栩女嫁內捨生毛仁厚曽建大幼未行孫宜老雙老大老衝老孫女二銘曰始繇信立一錢不欺終以義斷萬金不私豈無長林何必髙岡棣華連理伯季同藏

趙孺人墓志銘

嘉定十四年九月丙午王夢龍葬其妻於臨海縣重暉鄕石門眞如山使來告曰婦貴夫所倚也夫富婦所安也此固世俗與宗室爲婚者之常也趙氏家及中外昔王公將相貴盛矣然我士人義不倚爲重而又貧不能使之安方總髻已出逺京師且千里其室處市僦而僧假其衣食斗儲而尺聚我試疊勝負無慮數十每時暌歳隔彼兒字女育突然成長我未有及知者然此亦士人妻之常也趙氏忘其爲貴宗室女樂其爲士人妻見桑而求蠶行田而學稼巷婆裏嫂偶坐無怍色疏翁族姆卻立無惰容葵糈匏菹枯羸僅足而名人勝士邂逅集語輒重觴累俎殷勤勸勞客驚喜畱連不忍去也其規慮深宻以力自致必將成我爲士人家而今已矣余觀近世惟西橋宗室女有賢行擇對多士人儒先生子弟有挈之太學者能敬夫何止如賓諸生皆自以其家不及也麟趾信厚公子也未見公女也君名汝議字履巽繇父池州而上爲濮國嫁王氏卒年三十九於是夢龍自太常簿通判婺州二子毅洪三女長壻監嚴州比較務趙崇陶君母王氏校書郎衜女寺簿姑也挍書有兩姓詩禮之澤故其甥皆以文字擅名於世寺簿幼而英發池州獨奇愛謂似六哥故以君歸之卒用克苦立王氏家余嘗謂智能兼南北之俗者必大其門蓋收斂損約根本也疏達朗暢枝葉也合而成徳家道具焉銘曰需險當前震笑居後載烝載釋靡登靡豆曰夫奚悲噫艱爾思曰子奚肯噫教之永嘉定十五年六月日

朝請大夫提舉江州太平興國宮陳公墓志銘

公永嘉陳氏名謙字益之曽祖璇祖敏昭父惇化贈大中大夫幼專苦迅捷初得通鑑錄本坐敗敖晝夜讀數日略已盡又論著其要眾咸駭異入太學時尙踵秦檜故禁文气卑弱公理勝而筆豪其體一變中乾道八年甲科授福州司戶陳丞相俊卿推誠聽公輸苗許自槪量民以爲公賜也教授寧國府未行史丞相浩薦主管刑工部架閣遷國子錄勅令所刪定官樞密院編修官爲孝宗陳中興五事至李綱議建鎭範宗尹趙鼎置鎭撫上遽曰綱何足道公曰然陛下用大臣審出綱上綱何足道宜如聖諭今顧出綱下逺甚柰何上蹙然遂極論踰數刻因以公語詰責執政孝宗尋內禪公卽求補外與軍壘不就通判江州慕白氏之遊自號後司馬畱二年知常州地迫蘇潤望輕爲守未嘗得舉職俚俗謂此監司出气處也公以義勝姦扶善抑惡據正而行監司俛首遜公所爲州人至今言陳編修神明也不再見矣移提舉湖北辰州猺蒲闕口掠辰沅邵武岡以叛公偶攝憲事親行邊稍經略之會除夔路運判而帥司荊鄂軍討捕久無功兩路恫恐安撫司王藺奉畱公就遷提刑率正兵丁兵三千直搗賊穴降誅八十餘峒凡七十五日猺人自是不復反進直煥章閣於是紹興五年也慶元二年以戶部爲湖廣總領總司先造會子價益賤減省百才直五十命曰短錢相承莫能革更規以自利公集卓子鋪日付錢爲千者五百使以七十兌焉傾損無愧器用崇侈者還之金銀以市軍儲分遣官屬士卒逃死者去其隠占以正軍籍皆昔所未有統制不悅過客多觖望然黨論方大起貶斥不勝計而公亦隨去矣後四年知袁州髙文虎程松持不可又四年黨論漸止提點成都路刑獄造李冰石堰嘉州繩橋皆施便巧堅久耐實褒禮耆彥待以師友翰墨許與流布岷峨間蜀人加敬愛移京西轉判復煥章閣開禧元年襄陽前帥李奕後帥皇甫斌宻受韓侂冑意謀先事擾敵縱亡命劫界外斌建令獻馬者補官得馬三千匹總豪皆破家先騎士浮客無所仰耕又糴米隨郢州歳惡至欄米搜糴民食頓竭繇是七州民無彊弱相扇爲盜縱橫入敵地復歸自冦商販路絕沿漢近山之木皆盡而鄧城鎭屯田莊府東門處處殺掠城扉畫掩侂冑不知其情將遂出師公謂侂冑復讎大義伐國重事也丰儲實邊教而後戰古人成算旣不講添大軍給网馬射鐵簾蓋寨屋今日常文又不用乃倚羣盜剽奪行之豈得以敗亡爲戲乎旣屢論斌奕罪力陳四不宜動且求罷侂冑患之彌年不決二年薛侍郎叔似以往諭指協和帥漕畱宣撫京湖公復以戶部郎遷司農少卿總領湖廣遂去襄陽斌帥大出不用宣撫令初敗支池河再敗方城而郭倬至宿李爽至壽皆大潰金州秦世輔未及行而潰蓋開禧所謂用兵如此在襄陽也度敵必至至則襄爲兵衝襄人汲於漢冬涸掬泥而飲公陂北城爲地道溝江貯之三百尺菱蒭槁稈皆備綱舟被系千餘盡釋之旣至鄂凡米悉運赴襄又曰安陸亦兵衝也並發所部自憂迄秋襄得斛百餘萬安陸七十萬又分光黃土兵效用成五關募守安州三關三關者魏將元英所攻韋叡救之者也及兩州被圍卒賴三關兵救安陸而五關不可攻敵旣解去襄城米未食者十五萬薪水不乏竟完二城皆如公策除宣撫司參謀辭敵兵深入陷應城盜焚漢川漢陽空城走或言敵已拆鳯棲寺趙太尉宅爲栰渡江矣武昌震懾公方待制寶謨閣副薛公宣撫卽日置司北岸敵絕南河亟命上豪趙觀覆之中流人馬溺死甚眾餘兵皆反走而孝感屯兵亦夜斫賊營軍勢欲振矣會徳安教授陳之經見侂冑言州無援師僞爲慟哭可憐者侂冑不知其詐也怒襄陽都統趙淳忌宣撫司統制呂渭孫誣其殺副統制魏友諒輒殺之薛公不敢劾遂奪職俱罷然敵卒不窺漢陽收兵北遁公力也敵實困獘然外示不和之形侂冑懼復以公知江州備警益嚴又以餘力完署捨浚溝洫中流晏然侂冑死嘉定元年五月敵巳決和不樂者乘時毀公復罷自是不復用八年始提舉興國宮九年八月朔無疾卒年七十三十年正月丁酉葬建牙鄕鵬飛裏令人胡氏先公十年卒子曰臨早夭曰觀宣教郎知益陽縣女曰縝嫁建康府戶部贍軍中庫薛師董孫曰起宗郊祀皆任兄弟之子貴州錄參頤彭澤簿巽新漢陽簿履將仕郎損而女之嫁者六人矣公軒邁朗豁純識獨到人情共畏不知其難荒蹊絕徑匹馬先至洪波駭浪扁舟夜涉惟意所向若或助之故動必有成而人亦莫能測也初隆興乾道中浙東儒學特盛以名字擅海內數十人惟公才最髙其在易庵集文最勝然公未常自異於輩流輩流亦不知異公也開禧之役四十年大事而公獨先見李奕皇甫斌敗證告於朝及囊城安陽獲全功又最著然無分銖之賞方以爲罪公亦不自明也夫挾三最世不異復不賞巳置不論矣至庸人之謗公則有甚可哀者公之使湖北也嶽復二州人愬曰總所歳糴我米不與我錢我非官戶也非士人也非義勇也三者幸而免使我並受總取我一縣又倍之傳子至孫不能脫也公移書總領張抑再三抑盛怒不許旣而公爲抑代遽奏罷之抑慚恨誣公所以去者用此至令吳琚檢校公在時錢物然反多抑七十餘萬後人以抑昉爲讒因左右其說比罷副宣撫復令項安世校公後總時錢物然一錢一粟不謬二籍至今藏其家嗚呼世言才人能以白爲黑止於所讒而巳不讒者固素定也人素定故也免嶽復永世之糴二州祭祠至今不絕人不素定乎琚安世不相謀也檢校若合符人不素定乎今讒者往矣不讒者可以定矣古人謂舜與跖之分嗟夫不定則無分而舜爲跖矣銘曰選懦遲魯儒之常患質少文多流俗所訕天門開辟孰知公賢千里獨行振袂無前蠢爾闕口覆波若電開禧挑敵最爲先見輦粟萬倉卒全兩邦敵不至江又公之庸凡可陳力奮無易劇零功碎績所存歷歷汲綆千尋不盡其深以淺疑我讒夫之浽或棲連崗或泛長流霞友云朋造物與遊建牙之鄕鵬飛之裏公遊逺矣公譽方起

陳民表墓志銘

郭之西有隠君子陳君名燁字民表或問君以何稱曰道衰教失士遁其常守而旅於分域之外抗而爲異行眾矣俛而爲常徳鮮焉離其朴於文眾矣反其華於質鮮焉若夫屢變有司之法益薄而知自厚又加鮮焉況於羣千萬人而進而求其一二之能止者殆將絕矣君之所稱應是四目平生著書甚工然每一篇就輒重篋累緘不欲以詞藻競於時也揣摩世事甚精然對客語常深黙不解惟恐以聰察矜於物也譽之不如無毀也招之不如無麾也非其耕不食非其織不衣非其好不與遊而久也無悲愁慍忿生於色無怨尢非怒加於人自余幼從君至老驗其所行無不然者嘉定七年年八十八十月二十三日卒世爲永嘉人曽祖粹祖仲逺父晟祖及父里人命曰吳氏至君暮年始復正之夫人王氏先卒女嫁徐宗之亦已卒三子孫男五孫女六九年正月葬於孝義鄕吳平山初君戒其子曰昔人患進士浮靡議罷之察孝亷𨿽不果然薦送必繇州縣比鄕舉裏選猶近也今走四方買姑姨借族姓以趂寛額可乎先王擇司徒俊選使升之入太學旣有聞其辯論皆屬司馬於成徳達材何速也今縻歳月捐父母棄室家以爭優挍可乎得喪命也若愼無然其子遵行之必鄕貢不太學後皆登進士第增臨海令埴丰城簿止善靖安尉銘曰埴之友沈僴實卜其兆曰吳平一州地脈所從分也葬此者子孫貴且蕃噫使其信然以君之賢宜有後哉嘉定﹝闕﹞年六月日

葛君墓志銘

君姓葛氏名自得字資深曽祖及祖藻父天民繇建從臺爲黃巖人世儒家蓄書千卷皆父祖手筆君兼通數術喜爲方所處療十得八九以上二子孩孺迎師數百餘里費盡出於醫及長自能問學則謝醫不復行田園甚狹而以力治不少惰人頗笑之君曰古今言方寸地謂此心也吾得畱遺子孫足矣何以多爲因名其居曰畱耕嘉定八年十月卒年六十七九年八月某日葬畱耕之後原娶劉氏子曰成大方大壻曰項附實余師禹余夷甫周冕夫儒而匿於醫可銘也醫不以富而以教可銘也或曰不富則無醫之利𨿽教而未獲子之報柰何夫君知復於儒而已奚報之求𨿽然充其道則可以報矣使遂獲之可銘矣銘曰畱耕之閭有伉其門畱耕之墓有崇其墳人心如馳易逝難畱勿昧勿浮其永之休

毛夫人墓表

故朝奉郎知珍州毛檝妻孺人詹氏從其子爲秦司買馬幹官卒葬衢州江山縣南臺寺緑秀山是時吳曦斷東道自王方平慮其國忘其家先其君後其親以節聞天下他年自慮山來永嘉渚上請余爲夫人表於墓余曰史有狀壤有銘具矣復欲何所道且必言子罵賊是自表也方平泣愬曰誠然吾得大罪於母四本以故急升斗祿爾乃浮江纖湖上一綫之峽遭狂賊僭亂震動倉猝畱無計去無從是不擇便近地危其親罪一也曦盜蜀無假南士不亟東下益西寄拏議使者坐縱口罵曦激士大夫心爲賊囚守𨿽曦自斃蜀復定而母以憂憤終是不量官守髙卑於親何益罪二也曦死用乏方增賦佐諸費吾數語有位治叛國當明逆順令籍陰通賊十數大家貲數千萬何不給而重斂疲民皆張目縮舌不敢應吾因大怒題絕印紙不可納考功是不度事難易妄發毋巳無益毛氏祭之祭繇是闕焉罪三也旣失仕耕廬山追憶吾母暑風淸冬日燠或牽軟車婦扶前孫挽後山巓可休水澨可息今不及遊矣刲一蕷魁剝一豆筴妻子皆得飽吾母不及享矣古人以代耕之祿不及爲親恨吾以代祿之耕不及爲親悲罪四也夫忠不獲其上謗郁於下孝不全其親罪積於身故掲書之使過而讀者無不彰也雨漬風裂石苟未漫而吾罪猶未已也所以戒天下爲人子者焉余謂君前事幸未至陷胸碎首𨿽然亦烈丈夫矣而其辭約其義隠如此是可表也

母杜氏墓志銘

夫人姓杜氏父某祖某溫州瑞安縣人也杜氏世爲縣吏外王父不願爲吏也去之居田間有耕漁之樂其後業衰而夫人生十餘年則能當其門戶勞辱之事矣孝敬仁善異於他女子始葉氏自處州龍泉徙於瑞安貧匱三世矣當此時夫人歸葉氏也夫人旣歸而歳大水飄沒數百里室廬什器偕盡自是連困厄無常居隨僦輒遷凡遷二十一所所至或出門無行路或棟宇不完夫人居之未嘗變色曰此吾所以從其夫也於是家君聚數童子以自給多不繼夫人無生事可治然猶營理其微細者至乃拾滯麻遺紵緝之僅成端匹人或笑夫人之如此夫人曰此吾職也不可廢其所不得爲者命也窮居如是二十餘年皆人耳目所未嘗見聞者至如國風所稱之婦人不足道也親戚共勸夫人曰是不可忍矣何不攺業繇他道衣食幸易致夫人曰然不可以羞吾舅姑之世也夫人嘗戒適等曰吾無師以教汝也汝善爲之無累我也又曰廢興成敗天也若義不能立徒以積困之故受憐於人此人爲之繆耳汝勉之善不可失也故𨿽其窮如此而猶得保爲士人之家者繇夫人見之之明而所守者篤也乾道八年夫人生之四十七年也始得疾甚異上滿下虛每作驚眩輒死某等不知所爲但相聚環旁泣耳夫人少定曰汝勿恐吾未死也又曰吾疾非旦暮愈也而汝所謀以養者在千里之外汝去矣徒守我亡益也間獨難曰吾𨿽忍死無以見門戶之成立矣淳熙五年春夫人臥疾七年矣一日忽自能行履洗面櫛目旣而無苦如平人者親戚子侄交相慶而某亦偶得進士第以歸人皆謂夫人及見某之有成而疾瘳其可以償疇昔之不遇而爲某喜者以爲昔苦致養而不足今庶幾可以祿仕養也居六月疾復作不可救閏月二十三日竟卒天乎痛哉是所以照臨諸孤之不孝而使之終無以自贖者也某年某月某日家君以夫人之喪葬於某縣某鄕某山子四人逮適過還幼養潘氏女一人許嫁矣先葬某號泣而請於家君曰極天下之物以爲養而不足以言報者人之親也極庶人之勤瘁以終其身而不及於一日之樂以致其養者夫人之爲親也夫人之徳可以爲婦可以爲母而無其家業殆不克施天地不可愬夫人不得壽而抱永疾以死使幸而有可以施其徳之勢而卒不克遂也若此者皆某之不孝且不肖也尙何言哉今起殯屋以從幽兆則萬事殞裂而終巳於此矣惟夫人之志所嘗以訓飭其孤而他日庶幾奉以不忝者猶有天下之名義而已以某之不孝酷罰不爲神物所佑則恐不能終喪而從夫人以死幸而免於死而气力寡弱不足以服行遺訓又恐以終無自見於世也使其幸而免於死不死而人子之義能終有以自見然後夫人之志明而可以乞銘於世之君子以誦其哀矣顧今未有述也家君曰然其以命汝用敢略序始末陷名於墓隅

水心集卷二十六宋葉適撰

行狀

故昭慶軍承宣使知大宗正事贈開府儀同三司崇國趙公行狀公姓趙氏諱不息字仁仲太宗皇帝六世孫曽祖宗暉判大宗正事嗣濮王濮之嗣王繇王始追封懷王謚曰榮穆祖南康郡王仲損追王於沂謚恭憲父士圃爲集慶軍節度使公以宣和四年天寧節賜名授保義郎監嶽廟在西京者一潭州者皆食其祿次遷至從義郎中紹興二十七年進士第當超兩秩請以益其母封法止令人髙宗嘉之封曹氏咸寧郡夫人易左宣義郎婺州金華縣丞初靑城之難集慶從焉公生七年祖母李夫人母齊國曹夫人更負公逃兵間公嘗思慕涕泣曰不當滅賊見吾父耶聞者壯而哀之十四歲喪李夫人執三年喪如成人禮轉徙浙東閩之建上與其賢士遊求書手自寫讀晝夜學不去曹夫人間止公曰汝有官矣勤甚將自若公謝曰君父未報非敢志富貴也夫人以是奇公故未及第前不仕州縣金華知縣懦不事公爲決其邑事不使郡守以爲令過豪姓何汝翼挾持其縣前後邑官莫敢較汝翼謂公可習慢也以事至則傲抗無禮公械治之請於那編置他州金亮畔盟有聞公逆遣吏別市軍須物人初疑之旣而上司果配買諸縣獨金華得不擾通判永州永民輸米斛面殆過正稅公誠言於守減其數湖南患役兵睥睨諸郡擇便利去來輒易姓名應募有刺其眉以別之者卒傳相怨而永守亦欲效之卒幾變矣公力止之得免始公應舉赴集必侍齊國以行未嘗違溫凊時靖州守貳交劾盛夏制獄數百人其親戚皆哭送就逮安撫使命公治之公不敢辭遂與齊國俱至視其牘曰此守倅不足爾平人無罪也躬撫囚視飲食之荷系必避日之東西不十日獄成被罪則數人重者枤而已靖人徳公與夫人繪其像事之謂公慈悲夫人勸善云劉珙預政事舊知公欲用爲寺監丞公辭曰母老矣家且貧所急者見次爾劉公嘆息之得知開州開在巴東窮陋處公罷橫斂去苛政以修學興孝勸之民稍知義郡鹽井曰溫湯先是長吏必以所親吏監之相爲利公罷不用民以寛省嗇公費至之年代民秋輸明年又代民夏租之半州以天申節銀絹抑配於民民甚苦之公始用庫錢除其配夔州歲寄糴和糴軍糧使民中米易以鹽吏爲姦而鹽不可得公令鬻鹽糴旁郡開人請公刻於石曰異時有復科者將抱石以愬也在開三年民絕鬥毆夜不閉戶治唐韋處厚盛山十二景復其故諸司薦之以爲如古循吏除夔州路轉運判官開人數千遏城門不得行公使諭之曰今猶在本州島惠利可及汝也人皆哭曰何若只在我州開人至今思公夔州在蜀四路尢窮公旣奉使訪其所疾苦僚吏皆曰夔路銀兩估六千恭涪忠萬夔最凋郡也今以銀絹上供則五州之困久矣公以大寧鹽者夔路財貨之所出也吏不得人私販鹵折且部使者以親舊攝官而佐以轉運司吏故利不專於上而因緣侵刻公首斥去悉委大寧監而課其最負未幾告羨鹽多無所泄公喜曰吾事就矣乃出錢市羨鹽數十萬斤視恭涪以上米錢而鹽貴大寧數倍使賣之得米三萬餘斛時湖北大饑以米至荊南民歌舞於道易銀而歸遂代五郡上供銀一萬五千七百兩絹一萬二千二百匹總緡錢十五萬餘移成都路轉運判官西方饑甚公不俟裝行歳暮抵瀘南瀘南多榖公曰使吾視事然後告糴則歲已攺而民餓死矣卽日借瀘南五萬緡選迎吏畱瀘州江安南溪等爲糴旣入境號其部曰米至矣閉糴者爭自糶價幾減半永康軍都江堰者彭漢永康成都蜀郡之田所資以漑也受水之郡孟春會灌口神李冰祠下籠石蛇瀾江爲巨堰吏盜傭而堰不足以待水之暴乾道壬辰夏秋大水堰壊下田漲上田涸歲之所以饑也公徑趨永康築堰繩去歲獘吏坐之然後分三策民業耕者田主借貸之遊手末作上戶糴米賑之老幼疾患官爲粥飯養之雙流米氏吝糴邑民聚而發其廩公罪米氏籍其米黥盜米者十餘人他富家饑民皆震恐不敢違虞丞相允文別田在二江亦盡其藏以賑公號令懇惻嚴信州縣推心奉承民皆實被惠存活數百餘萬乾道九年黎州靑羌奴兒結反知州事文紹直遣推官黎商老禦之未戰潰商老等死制置使急調兵千餘人戍沈黎屬公餉故富人出糧而下戶以力致於邊公曰蜀饑未能自哺不可擾也以自糴余米發嘉眉卭蜀兵運入沈黎而益部不知奴兒結者吐蕃小聚落也不滿數百以盜馬爲業一日盜寶塞良馬十一匹鬻於官守將不與直故叛黎推官旣死制置使使權黎州王昉賂奴兒結與之盟公不可曰若大族何使不聽卒盟之是歲召使還公攝事三日吐蕃首酋夢東畜列數千人越大度河破漢源鎭入漢地二百七十里沈黎大驚成都亦恐成都月一與府官兵將飲設於大慈寺是日公月設如故其夜召部將郭虎臣張汝楫張師良雷震以飛山軍彊弩一千益以卭雅禁兵千餘夜赴沈黎戒曰堅守城勿出擊又以便宜召宣撫司屯駐綿州兵五百人戍卭州爲之援宻檄諸蕃部與之約曰生獲一吐蕃者賞十縑殺獲者賞二縑於是卭部川首領崖櫗會黎州土丁諸蕃部落大敗吐蕃於漢源以夢東畜列之首來獻盡滅其族自始宼至滅十六日時熟戶蕃嘉州虛恨蠻亦來寇邊公曰此不足治也取吐蕃首數十標境上一夕悉遁去公始令黎州並邊家出一丁免其租賦分戍諸堡後使者壊其法且輕將大軍入蠻地皆陷矣言者妄指公賑濟時事坐罷去蜀人泣送自成都至夔流道塞不可行尋差主管臺州崇道觀除成都路提刑以齊國辭不行除江南西路轉運判官未行授右監門衛大將軍忠州防禦使權知大宗正事進朗州觀察使髙宗壽八十進昭慶軍承宣使皆知大宗正事使曰承受奏請舊例用中貴人公曰有司不存乎承受何爲罷之有內管貴震中外他日請見公至再公辭以出矣不復見敵李佾元顏烈來聘公副中書舎人施師點館客敵賓從見館使使副故與之揖館使賓從見敵使敵使副不爲禮至是敵三節入見公公受其揖不疑玉律園宴射伴射者及敵使副射不中公一發連三中的上下歡動敵益畏服時旣罷宗室祠廟添差亦十存二三公三奏疏力請得稍寛始置自訟齋請賜書使宗室有過者讀焉奏修宮學添弟子員又欲給其食視太學校定法事未能盡從而宮學亦頗自立矣公以文行訓勉宗室先教養後法戒薦其秀傑者數千人多至通顯所論天下事尢多焉歲大旱一日進九札子勸上求直言通下情上卽施行之退而焚其撿布衣上書狂易抵罪公言太上皇帝不罪言者條奏數事曰此篇書之於禦座之右上爲悚然興可之上旣喜公言切詔通進司凡公實封文字其亟進入公自爲小官有聞見或實封上或貽大臣書或面對及宴語汛論其乞四川復置宣撫司援唐以蘭陵公主園賞諫者請賞諫臺諫不當因言事遷他官請許其補外王抃不宜揀選諸路軍馬王友直不可爲殿前副都指揮使皆人所難疏槁百餘篇多者至萬餘言或從或否而上知其忠親信之宴禁中前爲壽上令公滿酌飲之釂謂皇太子及嗣濮王等曰此賢宗室也一日坐待漏院有給使數人白同班曰英國公借打球馬公正色曰上惟一太子太子惟一皇孫萬一馬驚失墜𨿽斬汝輩無益也左右皆驚同班者遂不敢假常曰人患不知爾知之不能行是無勇也故公晚節尢自著見賜第西百官宅屋宇卑朴廳事甚隘出入無呵導人不識何官或攝獘衣迎客客亦不知爲公也入蜀時乘一舟及罷歸盡室五十口亦乘一舟至江陵市蜀物贄親舊至潯陽官供帳一掛絲使吏持歸吏以重不肯公曰吾未嘗判銷破狀也趣持歸平生所敬重者朱熹張栻嘗請賜張公謚且乞用朱公云某與公相見晚不前知其出處因謁公再三自始至末無一語爲無益以是敬公今觀公行事是其合矣公淳熙十四年七月三十日薨於位年六十七先告疾也請罷戶部不候歲終先行比較指揮請無遣郎官往汀州行經界法臨終口授具奏言旱災民困蜂蠆有毒狼子野心蓋指時事所急也初公自朝奉大夫授右監門衛大將軍至是官承宣使封天水郡侯食邑戶至千二百詔贈開府儀同三司封崇國公以是年十月二十三日葬於臨安府余杭縣同化鄕裏山宋宣之原娶鄭氏太常少卿之女封永國夫人子男四人善臨朝奉郎新權發遣池州軍州事善防承務郎特添差馬軍行主管機宜文字善卞宣教郎兩浙西路提刑司幹辦公事善詠忠訓郎新添差淮西安撫司準備將領女一人適王一夔成忠郎新髙郵軍兵馬監押孫男八人汝談修職郎廣徳軍軍學教授汝讜汝訓國子進士汝諿汝詁汝訸二人未名孫女六人長適進士潘自牧余未行曽孫一人崇豫公所著論語解一編他文未次第永州時爲宋中興聖徳頌刻諸崖石楚蜀間傳之奉議郎太常博士兼實錄院撿討官葉某狀

通直郎致仕總漧黃公行狀

紹熙五年秋七月庚午黃子由自嘉王府直講爲起居郎兼權給事中踰月遷中書舎人兼侍講時國有大喪內禪甫定諸處分尙多艸創人心憂恐天子思盡下情博謀羣臣於三宮僚尢委信或一日再宣對子由素負直節激發敢言事事有未便常爭論上每爲順聽一時甚賴之知子由者不以曹遇萬一遽至顯用爲子由之身榮而以子由能竭誠不阿補益上初政爲國家喜之也冬十月庚寅子由以父喪去職於是知之者又皆痛惜以爲天不且假其父之年而令於此時得疾死何耶知子由之父者則又曰不然是翁奮立寒苦爲鄕先生天質疎宕不避就向背教子必自逹於義晚而後得仕仕不盡其能而死是可痛惜也焉得但以子由一時去職爲重而痛惜之哉明年子由使其弟田來曰將以慶元二年三月某日葬吾父於吳縣至徳鄕觀音山天乎往而不復反也圖以永先人之存詔無窮之哀冥莫如有以述也惟荒哀迷塞不能次第其辭而以屬於子也若何而可余念去歳臨於重華旦晡輒與子由同待事殿門外一日子由出家信數通徧視諸大夫雪涕曰吾翁官建鄴疾病矣而易月之練方畢家事義不並柰何宰相聞之予若往省上時猶在嘉邸大書成齋二字令以賜翁成齋者翁爲鄕先生授弟子經時所名也至則翁疾良愈遂奉以來行在及子由入見上先問翁動息曰總幹已無事耶已安樂耶子由頓首謝歸道上語翁嘆曰士不遇巖棲谷隱姓名淪滅其常也今以蓬門被云漢之章野人致天帝之問吾爲賴寵乎故自子由驟用時適多事而翁誨之曰惟苦言可以報國爾親爲視表章或具艸使上之子由固喜忠義然觀翁意𨿽有可以回曲保榮利亦不願其子爲之也然則知之者所以惜子由之去而哀翁之死不虛矣翁死上遣中使王徳謙賻舉朝皆弔哭喪還赴於塗哭於郊弔於家者相屬也且翁父子旣逄時貴重而其生死之際又爲時所痛惜如此今子由欲求先人之存詔無窮之哀是則述之大者巳以首於狀可也君諱云字鼎瑞吳郡人世農家未有仕者居幼自知學年十二三已能授童子書旣冠入太學文義益通逹吳中大書會稀少至君學蚤成後生慕從常百餘人勤苦誘掖一變口耳之習其薦第有名多君門下他師不敢望也考官戲曰吾爲黃先生取士爾嘗徹舊宅將新之夜半鄰近驚曰火且作視之則有光發其楹下或以告君君臥自若曰有是乎告者益眾曰火且作三矣君徐起祝曰吾及兒子幸爲儒他日以是試之可也未幾子由以對策言直得賜第一人及第君所對尢切亦欲以冠持奏者有不喜曰少戅矣猶寘髙等時淳熙八年也調永州祁陽縣主簿簡易廉直民愛敬之辭監建康酒庫人謂君酒碎務何得自屈君曰吾豈以儒者薄是官投明坐壚下治之逾謹諸司更薦君一一俛受至當攺官乃自言老病不願遂以通直郎致仕卒年六十四娶李氏有婦道窮約中能助君爲善再娶劉氏並贈孺人三子子由長也名由爲朝散大夫試中書舎人兼實錄院同修撰兼侍講次甲進士次田免解進士女歸廸功郎臺州天臺縣主簿趙女泌君坦蕩不爲限級遇人無新舊樽酒盡歡財物到手與親友共費貿丁田供粥糜而已而有至性四歲喪母鞠於莫氏其考復聘孫氏從而室諸有弟曰茂君日自莫氏往來寧其父母退而撫茂夙而不懈也孫氏又死君迎父育弟已之服具使茂擇取半焉茂又不進君復空舎納之衣食居處無間也劉氏故適士人夫死久尙未殯姑老二女幼乃攺事君君爲葬死者養老者經營其女各有歸焉有文二十卷詞詠從容每指其心而言曰是方寸地豈可忽耶慶元元年九月日朝請郎試太府卿淮東軍馬錢糧葉某狀

宋故中散大夫提舉武夷山衝估觀張公行狀

公姓張氏諱秀樗字延卿溫州府永嘉人幼入太學用忠簡公恩試吏部第一監臨安府糧料院遷勅令所刪定官司農寺丞兼權倉部郎官換工部皇子鎭明州選爲司馬上面諭曰卿輔魏王當如端明敎朕也公拜謝會有異議者徙知潮州潮沐韓文公遺化俗矜厲自喜公仿古以便今用刑甚簡崇雅黜陋士民愛服提刑行部貴倨甚候迎累日不至公賦詩稱逺地井蛙尊以誚之提刑怒深文劾公公引詩自辧上笑曰守臣不應罵監司耶竟罷起知南劍猶坐前謾不行知沆州猺人屢入城邑闗通博買無忌至濫惡抵負而睚眥讎劫之禍移於平民謂之準把公按舊法重禁越界來往者有至市則令都巡防監視訖事各還剽奪衰止公言都巡防與猺相持最苦請三歲一補官以責盡力土城才四里髙十二尺如女垣爾且用板屋風漂雨淫非所謂設險也謮甃磚石備樓櫓以明永久又特起貢院數延後進爲言科甲可喜而向於學者滋多矣於是自總領以下皆薦公宜畱本朝公自以離郎署二十年故人無在者力就外得光州自光西南行漸逺淮流而就岡阜其樹林巖石幽茂深阻恍惚隔塵世山如繡屏畵卷數里一合水紺緑隨山方折流轉大聲出雷霆細聲中琴瑟蓋江南名山水不能及而土人以爲默林沙窩存著老幼處也公上言異日欲遷郡沙窩久矣決遷之易守禦使儲積人心旣固可以牽制可以進攻此五利也請以城壁事付臣旣而與商廷昌兩易濠州濠人占地無頃畝之限爲後至冒耕不較也曁田成而爭訟林起州縣往往有所左右公獨中分之官私厭服以公斷爲法初公至郡諜報敵主祈太淸宮且窺邊州人大恐定逺縣逃奔幾盡公不爲動但遣承局趣取子舎逺近安之亡者復還就知和州公之在光濠朝會建廣儲倉他郡徒攺樁積立號名惟公置敖貯米如令軍校死必募善弓馬事藝補之光有司馬公祠薙艸爲庭除歲時率官屬拜其下其能實事不具文而名義兼舉多此類至和首開三河復胡昉故迹剗車蒺藜火藥傅鏃右轅左蓐嗅地望塵廢闗遺隘之要無不預講然時論旣將逺討而疑公爲平世守邊者故秩公以衝佑觀使自請而去公亦倦遊不復求仕凡續祿再三焉喜泰四年閏二月二十二日平旦盥洗索當食食旣視瞻炯然家人抃叫曰起疾矣其日卒年七十八自文林郎積官中散大夫開國永喜縣男九月二十四日葬瑞鹿西岡夫人潘氏封令人男五人曰燧通直郎福建舶司幹官先卒曰喜儒林郎新監行在點撿贍軍激賞酒庫所糴埸曰炳從事郎歐寧縣丞曰爟廸功郎常州州學敎授曰燡承奉郎女二人其壻曰宣敎郎新建徳知縣潘檜廸功郎泉州錄參葉春孫男曰坦將仕郎曰均曰垠曰墉方以公致仕官之曰墐曰埏曰圮登仕郎曰塤曰堪曰圻曰塏曰埈曰坡曰增曰塡曰坱孫女嫁承務郎木溶次許嫁將仕郎鮑嵤次許嫁進士周保之餘幼也公志慮精宻前後謀議數十上事小大皆有成畫深而不迂切而易從言州縣受納盤量常欲今歳出剰多去歳商稅增額必以一年最髙比較彼安從得皆出於民耳又言民納錢免役不得免今姑令見役保正長免當界役錢可也此可謂知憂民矣又請內外官奏對須指陳急務不許泛引間慢人已言者寧復言之期於必行而已此固知治體之論也至言陛下無恃江爲險必守淮而後能守江修城增戍所以守淮也或曰增戌難在錢糧移江置諸淮爾何難且州郡不敢合敎甚無謂敵今日打獵明日巡綽率用千餘騎豈慮警動我耶此又壯論異於人者也始忠簡拒秦丞相斥之晚翊孝宗終不肯取報政公耳目陶染故𨿽列省寺無顧戀意連擠於外視後出捷起騰上無悵望心惟以家門素業爲事二子旣登第誨諸孫尢切書室縱橫與同臥起休沐不使踰戶恨余毎從公見其動止有常節得言語之味樂而無荒未嘗不敬下風也嘉定四年九月日謚議

故昭度軍承宣使知大宗正事贈開府儀同三司崇國趙公謚宣簡議

議曰某旣狀公之行上之太常而承乏博士當以謚配行其可不信夫髙爵重位不爲富貴沈溺而能退遜以保其節文雅以發其名此宗室公族之所謂賢也公遭時多故特眇然童子周旋四方而感勵問學居窮守獨之操甚於寒鄕窶士救民之疾苦如饑渇行惠利之政如嗜欲應猝制變敏而有功彊梗在前不避也自爲小官以至畱務論事不絕進見上前意質而辭詳其所不隱不知禍福之可擇也且死猶奏諫疏者三焉望其容莊聽其言必有當於理義察其行已可謂能以禮始終者矣凡此皆載於狀不誣然則公之賢非宗室公族之所謂賢也謹按謚法善問周達曰宣壹徳不懈曰簡宜謚曰宣簡謹議

故贈右諫議大夫龔公謚節肅議

議曰陳瓘鄒浩任伯雨及公皆官不應謚天子特賜之謚追傷禍變艱難之所致褒勸伏節敢言之臣所以示爲百僚法也竊因明詔考見當時之故蓋元符之末建中靖國之初旣昭雪流人生死蒙澤天下望盡復元佑政事而巨姦已敗者猶偃蹇不自退方稔者日睥睨而爲謀公與同時諌官禦史隨其邪慝所在連奏累疏迎鋒摧擊時之盛衰視其官治之廢興繇其身志淸王道奪回正路可謂壯哉夫君子之所以貴乎天下者以其念治之心異於人也推念治之心而遂之方讒人尙熾雅正未分如癰疽隱起於其身不決潰之不止而或者乃以爲不可力爭以激其勢斯患失而不知義者之論也世言公羈置化州徒步赴貶持扇乞錢以爲資嗟乎公能不自悔矣𨿽姦臣遇公之酷如此又豈足爲公戚哉謹按謚法能自持守曰節剛徳克就曰肅謚公曰節肅宜無愧謹議

黃端明謚簡肅議

治身之義事君之節二者君子之極行也於治身也能謹其小於事君也能識其大而君子之行不逺矣昔之治其身者或忽於言動之細微而曰我能爲其大者而巳及觀所以事君則又或不能爲其大而姑欲累小善以自免焉此徳之所以不立而人之所以不成也故兵部尙書端明殿學士黃公之狀言公儼然莊重坐立有常處不傾側跛倚語黙有常節不戲言苟笑人以爲拘縶而不能頃刻安者公獨泰然以終其身𨿽在燕私未嘗須臾變也及再得謝年七十餘矣益謹敬不頹墮後生來見者禮對如大賓教語必以孝弟忠信至其薨也蓋八十有五而所以自持其躬者如一日其仕當秦檜死後賀敵生辰還言敵必徙居汴以迫我宜早自計時前使還者不敢言宰相怒公公不爲動自是三四年每進見未嘗不論邊事敵果以欽宗來訃出不遜語公獨請卽發喪決用兵策使使臣督諸軍及敵在江旁朝臣爭挈家逃匿公家人亦旦暮請公曰天子在是若等安適耶比敵退家在城中者公與陳丞相康伯而已敵後請修好且責臣禮與新得四郡或謂實利不可幹虛名不足惜也公獨曰土疆一彼一此耳名定百世不易也議者非是王之望約和公又論之天申節上壽議者以欽宗服除當舉樂公言春秋君弒賊不討不書葬欽宗實未葬樂不當作也爭之力事得蹔寢範成大使北祈請山陵公又言置欽宗梓宮而不問無以盡人心且使敵人窺我矣公之立朝始末議論如此夫俊豪跌宕脫略於繩撿之外者豈非其自善以爲偉人名士之所爲哉其循守卑論棄忘大讎與夫臨大計當大事不敢堅泱有退後之懦無率先之勇而以他小善自賢者尙多有之然則公之於治身也可謂能謹其小而於事君也可謂能識其大矣狀又言公爲普安敎授時不與內知龍大淵坐爲國子司業時不奏武成王廟芝艸宰相率達官書佛經刻六和塔公謝不能其孝友篤至夫婦相敬如賓與人交恭而敬淡而久收死卹賑貧繼絕蓋公旣已識事君之大節則𨿽其小者宜不失乎斤然之守而於治身之謹誠細微無不盡焉則推而達之固所以合乎人倫之大義也豈非所謂物有本末事有終始知所先後而非偶然幸致者乎謹按謚法壹徳不懈曰簡執心決斷曰肅公之治身謹言動無耋艾率以恭斯壹徳不懈矣公之事君排和議無難易必以勇斯執心決斷矣請謚曰簡肅於易公名焉謹議

李丞相綱謚忠定議

議曰公自起居郎極論都城水災斥爲監當而抗直之聲震於天下矣及斡裏雅布來宼在廷茫然將從乘輿以出獨公請與執政辧詰遂奪其議力守京師敵以退卻然其畱割三鎭詔書擊女眞之歸而募兵以防其再至皆爲同列所排不果用也髙宗中興首命公自輔於是張邦昌以僭逆誅矣先是河北河東錄堅守者建遣張所傅亮往援接之乞幸襄鄧以系人心而無走東南使周望傅雱通問二聖而無踵和約時中原尙未潰也公方除京輔辭政漸復祖宗舊法奏請施行數十事多中機要使稍得歲年之須則兩河不遂陷而敵不敢復鼓行入內地矣而讎恥因可報也不幸有七十五日而罷去迄其後常疏外坎壈𨿽僅免顚沛而曾不少得其意焉自是禍難百出而南北竟以分裂此爲國家惜者所以哀公之心而深悲其相之不終士至有未嘗識公面而坐論救公以死彼豈有所顧望附托而然哉蓋公之賢自當時市井負販莫不喜爲之道說然而謗公者亦眾矣其尢甚者罪公特以計取顯位而巳京師之禍公實使之嗚呼當是之時所謂謀國者豈有他道哉避走而乞和譽讎敵而卑中國爾以避走乞和譽讎敵卑中國之人而議公之得失故其自許爲謀詳慮宻而謂公爲略而疎自以爲鎭重能消弭而謂公爲輕鋭而喜事其恬視君父之仇畏死持祿甘爲世所賤侮而以公之能尊君以身狥國爲人望所屬者謂爲朋黨要結以自榮故主和者非致寇而守京師者爲失策矣則公之負謗於時固亦其理之所宜得也何足辧哉顧獨有可恨者夫是非毀譽之相蒙布必至於久而後論定是從古巳然者也公之歿五十載矣世之論公者卒亦未有以大異於前日也何歟孔子曰微管仲吾其被髮左衽矣考公之行事而深察其志使要其功烈之所成就則豈有媿於孔子之所稱者哉悲夫謹按謚法慮國忘家曰忠安民大慮曰定請以忠定爲公謚謹議

銘

毋自欺室銘

禮曰所謂誠其意者毋自欺也大學之道自誠其意始意者心之發也黃巖林氏兄弟以名其室余推衍其義而銘之銘曰有聞善之意而疑巳以不明自欺也有爲髙之心而畏巳以不能自欺也喜安於俗而不狥乎道自欺也求合於外而中莫之考自欺也其道甚大萬物咸取聖賢之功我則與有如操斧斤以入山林隨其所欲榱題棟楹蔚然千章被冒洞谷愛莫能致投斧太息言旣出之行旣實之久且不倦我則畢之雞鳴必旦鶴鳴必雨其象則然孰敢余侮婦人之貞抱節空閨守妄求眞匪誠惟欺咨爾弟昆敬事一心無咎無譽上帝居歆

存齋銘

蔣少韓名其燕息之齋曰存請余銘未暇也又揭於弋陽之便坐乃銘曰孟存以心易存以性其入道義其出愛敬此眞存耶眾善所門如彼聚粟常足倉囷性因物迷心與事往必謹司之勿抑勿放勿趣有爲勿墮空寂是固無存執妄爲得壯矣弋陽觀竹靑蒼厥壤夷甚水廣山長上迫徵求下憐愁苦依其永存以作民怙

睦山堂銘

周茂良居睦源家旁一里山拱水揖自成面勢望神洞白雲逺近顯敞作屋聚書艸木修列余名曰睦山堂用其所當問學者爲銘銘曰地稱順悌之名居襲昆仍之久資仁以合其族浚文以光其後爲堂之功始基而愈厚也學有本統昭然垂憲未知之也役思研慮渉聞辧知而卒無益旣知之也博論廣類極治盡末而終不倦彊其志不弱其質明於義不疑於善聖言在前待進而驗成材在習力熟則變黜徒悟之寡淺無單傳之誇羨故始終俱有考窮達皆可願也有簡婉婉有竹雅雅睦山之下尙啟來者

省齋銘

義烏姚獻可爲其友周愨求銘省齋凡五年始克銘之銘曰昔者曾子一日三省今子五載以省爲請子悟何晚我言巳遲相彼四體惻焉必知旣有念慮胡爲昏迷苟非忠信奚以學爲震霆洪鐘有待而發綿綿增陰見此日月勿安陋習勿隨俚說區區利心毋自溺沒專巳忘人人道幾絕推巳盡人巳則多闕斧柯可用毫釐可別咨爾周生念念勿越

師立齋銘

臨卭魏華甫自校書郎出守漢嘉於是生二十九年矣榜其齋曰師立而請爲銘銘曰人之晞聖資蓋匪夷亦或僅有而患夫時我材甚富我年孔當捨彼雋轍鮮爲物降命以義知心非外假至於不踰夫孰禦者𨿽則云然有言於玆是二非一必也貫之曾參之忠端木之恕浩乎兩間何憂何懼旣見其易復思其難一簣苟止無以爲山卓哉淵微大矣文獻遐邇式昭亹亹勿倦

陳徳中老勤堂銘

老之將至夫子不知老之旣至齋以代齊血气役身萬世同過方壯𨿽剛將老輒惰懷我良朋天與至淳未壯巳修旣老能勤勤於好學惕若不足往監歷歷可慕可愕勤於爲善澹乎有餘外利紛紛愈逺愈疎如玉比徳本性不易琢成圭璧義理孔獲其堂始新艸木華滋匪老爾佚惟勤爾思

松阡雙蓮銘

物之並榮示美於同懿哉程氏千指合官其飲同壺其飯同盂其衣復單椸桁不殊自其髙曾以及後裔一本同生疎戚曷計有蔚松阡菡蓞聨祥一二未巳十百相將水有滿虛蓮有落開永同弗乖祉福大來

鐘銘

不律不呂非陽非陰破幽出昏以大爲音悲爾含生如夢自沈各隨所聞復其本心

靑詞

代宋彥逺靑詞

上穹垂鑑厥有明威下人何知獨私恩造𨿽積罪以致禍猶積哀而自新伏念臣少頗精修老益祗畏敢爲獨行庶幾引年頗迫初寒加之衝冒病侵臂膝不利詘伸悼沈痺之苛畱豈衰殘而逄此顧虞陰譴有暴天行從仕乖政刑之中治心失喜怒之節況方勤於朴斵曾罔筮於日時有一於玆足戕和气恭以中天之運總制萬靈樞極之功慈救羣品是憑方士修設眞儀冀俯應於微誠盡蠲除於宿負惟眾星之南極照耀爲祥及太陽之北旋揮攘何害誓堅晚節以答鴻私

同前

請命獲全巳沗生前之安泰負心未報謂逃死後之愆尢敢再罄於微衷以不辜於往願伏念臣先臣某及中年而抱疾幾與死以爲鄰救療以窮祈求無術賴上倉之降鑑活餘年於將顚自知延瞬息之微生何以答鴻龎之厚施而气力索於自累日月廢於因循未吐悃誠巳分存沒重哀旣往之魂更負忘恩之責皆不孝之所招爲無窮之大禍過如可贖何私燾冒之心罪或許移願致遺孤之罰

同前

釁深喪考莫伸寃痛之情事往呼天徒負遲畱之恨收哭踴以自遡端忱誠而上通伏念臣叨切秉彜覆燾嚴訓冀粗供其子職庶少款於天年夫何朝露之先忽作黃泉之隔昊穹降罰繇孝行之虧違厚地難容願形骸之隕墜神靈何往追慕疇依又念當痛革之餘無以見心祈之切恭陳醮謝具準科文排歷九關艱難萬死推此內哀之瀆敢幹淸禁之嚴庶幾昭格以不遺悲傷而救賜則哀矜之慈無施於亡考而幾筵之奉期冀於生時

代子設醮靑詞

身嬰降割巳無可贖之愆敎許追亡尙有自投之路伏念臣母令人髙氏蚤懷微志備受多艱經營甚勞細大可考豈不酬償於晚節胡爲殞落於中年遺骨空存先靈何往恍尋求而莫見冀彷佛以能通儻舊宇安棲乞長爲孤露之托如煩寃上訴幸曲垂矜度之私俾獲依憑奚間存沒臣等精蘄有限哀意無窮

大祥設醮靑詞

母亡子在徒想音容祝孝嘏慈豈迷影響伏念臣妣令人髙氏不登中壽輕捨幼孤速甚須臾宛巳二年之隔索於罔象曾無一日之還敢上覬於超升乞下招其離散獲畱家宇長奉昏晨詔許降衷便肉旣枯之骨恩垂復性益歆未泯之魂

謝恩靑詞

失母之酷不知所求吁天之哀自期必獲伏念臣妣令人髙氏幻身𨿽謝靈識故存素深兒子之慈豈無感格疑有鬼神之祟致限幽冥幸賜大恩俾通宿命乘化橋而來下指故室以言歸悲淚交橫何啻再三之覩烝嘗罔替豈勝如在之情

疏文

代子水陸疏文

親慈永巳奚比於人歲行不居重逄是日先妣令人髙氏本能卓觀夙謝塵緑𨿽將盡以無餘未曾悵戀宜一眞之常照豈限去來而某等慕往徒深現前何有慈陳梵設虔扣覺乘肅延眾天普施羣品彌滿覆載函蓋古今使妣髙氏快樂逍遙莫非淨土哀憐擁護不離當家作母子之正依無死生之異路某等不勝摧踴顚越之至

修海神廟疏文

衛公精爽可畏範侯夢寐猶通徳蔭所專威靈甚廣積有傾扶之陋未加修奉之虔百賈會同眾心齊勸突兀山林之上丹漆旣新宴安江海之間風波不聳

建臥龍潭疏文

距城一捨有龍二潭千年顯靈四邑徧禱隨請輒應多稼常丰今將肇築新祠然且不勝重費尺椽片瓦𨿽知舉事之難粒米兼金盡報巳施之澤佇成大廈永庇樂郊

修路疏

出門無礙方是通衢根腳不牢未爲坦道睠玆浦口實系要塗尙賒甃砌之功難免顚隮之患欲向這里做些方便須是馱家發大慈悲捐廩傾囊眼界中裝見生功徳般沙運石腳根下作穩實工夫指日而成長劫不壊南來北往何憂帯水拖泥朝去暮來不到撞頭磕腦

修甘泉井

定裏有聞古禪之迹尙在邑前不攺西山之味尢甘一勺匪多萬家俱汲豈以洌寒之食忽貽敝漏之羞眾力所趨甃工肅戒旣平無咎勿幕大成

蘄州謁先聖文

重其任而輕其道專其學而雜其施此爲政者所以謬於古而違於今也某知難而巳力則不逮然不敢不勉

祭諸廟文

政刑予奪𨿽曰吏治災祥丰歉豈伊人爲思盡此心庶幾昭答

祈晴文

始部使者下屬郡祈晴而蘄自十三日大雨之後膏潤相接榖之未刈者殆欲芽矣將以十九日有謁祠下執事宿戒陰雲忽開象緯淸明原隰酣麗曝曬槁穗槪平釡鍾囷倉不空歲事良畢夫敏於赴急者神之徳怨於失時者民之情待請而從人道所尙先禱而應吏懼不堪益求其衷以稱嘉貺

祈雪文

淳紹之交大雪爛漫平地累尺而人以過寒爲患今冬溫暖巳甚楮有不穿之裘儺臘將至而近郊未見白焉民又以疫癘告矣揆血气之和以求時令之正此神之休而吏之責也翕合凍凝飄舞積聚在瞬息之間爾敢再拜以蘄

謝雪文

當庚寅之上謁粲晴光其朝晰步堂皇以屢瞻漸重云之晡起霰巳下兮還止陰巳交而似霽越庚寅之三日繽終日而並萃髙嵳峩兮特映逺蒼茫兮平施抽寒日之關鑰洗麥苗之昏穢徧國人而相語何肹蠁兮斯異事有時而適合物或疑於偶值惟應節而不濫尢神靈之可貴念欲報之靡足寫以詞而來旣

總司祭先聖文

古今之官不同而所謂總領軍馬錢糧者其事任固亦非今之所當忽也使某萬一不至於不勝其任是亦先聖之所以敎矣

諸廟文

某被使兵食寄地丹陽惟神黙相此邦敢不敬告

祠山禱雨文

三日爲霖旱气始消前日𨿽雨曾不崇朝未挿之秧十尙三四頎然塊中挿者行死湫潭十餘駢迎疊拜紛紜一春其力甚憊凡此諸龍豈無威神暫雨輒止莫知其因位尊責重惟王是扣大足大通非王孰有田一以盈苗蔚以靑河滿奮痕船髙槳輕我昔建康王答如響今將誰依鑑我勿爽

祠山謝雨文

乃五月乙酉雨晝夜不止百泉交趨千壑並至或耘其前歌長以謠或播其後笑而忘號擔牲挈壺敬謝明徳伊苗有穉誰稼之穡

送龍水還潭文

比者乞水歸自潭下澤未隨應眾竊遲之乃初七之夕大雨驟至始於四方吹臺有失霧气蓊郁旣而大羅諸山陰雲四合兼晝累夜霈爲巨霪積爲重霖秋成在望一郡同喜神功不宰妙化難名而合境士民私憂過計方欲推龍功之所致驗雨職之所專保佑此方永永依怙惟龍不倦特施顯發威靈自今以往有旱必告邦人當竭其力事龍無怠龍其鑑之

水心集卷二十七宋葉適撰

書

與趙丞相書

某皇恐再拜上書大丞相合下某往歲集英之對山林朴野言無可采相公時在政府實拔異之使某繇此有聞於世𨿽嘗奉啟陳謝而不敢敍道其感戴之私甫還裏捨禍變不測先妣傾喪方痛苦號呼而聞相公進位上宰獨荷重任天下企竦以觀新政某又不得以銜茹荼毒之餘與縉紳羣士同致其詠歌比者免喪不死亦幾年矣則又以爲州縣卑冗之官不宜輙通姓名作文字以干宰相而自取於僭冒棄絕之罪蓋相公之經緯宻勿在於政事之幾進退百官在於人才之賢不肖其功業之著見在於民心而爲國家長逺宏大之規在於邪正消長之際固非一士之言語能私致其輕重而某所以輙疎逺自外於門下者直欲自明其區區之義而已顧今日之勢非一吐露情欵於相公則區區之義不足以自明不當復以疎逺自外爲言者亦惟相公有以察之某之不肖甚矣欲彊學也而質不敏欲力行也而心不逮𨿽有其志而才能不踰於中人顧嘗怛然而內恐望古人而不可復及也今者少師史公以得還之謝薦達海內之賢而使若某者獲與十五人之中主上以史公之重例令審察而使若某者遽在升擢之數相公出命廟堂招納英俊而使若某者得以収召而察其才之所堪聞命之日慚汗悚仄不能出聲气蓋前日之忝竊科第視其等倫已超越甚矣使不服勤幕職嘗試吏事而遂躐他途以希進取則不惟喪失名義而他日之法令事功疎拙曠廢將有面墻之羞以辜朝廷器使之意而況今之武昌以格待次有問學讀書之閒使不能補治其所不足而驟以未習之學施之於用則必有迂闊不通之譏二者揆之於私無一而可此某所以欲行而不敢也某又復思念史公采虛名之譽以足其所薦而已不必以爲眞可舉主上之恩相公之命不欲於史公之薦有所擇而已不必以爲眞可察而某幕僚得試吏之勤待次有爲學之暇可以自守其義而無負朝廷器使之意則相公不必責其當至也夫可辭而猶不辭則人必以爲冒不可辭而猶辭人必以爲矯今未至於矯而有近於冒則以相公長養人才之心而惜其去就進退之義宜不憚於敷陳以聽其所乞也故已具公狀申省而又以其私告相公煩瀆皇恐死罪死罪秋序寖涼伏乞爲國自重

上西府書

某甌粵之鄙人行年二十有五於今世最爲不肖𨿽少曾讀書頗渉治亂而言語遲鈍意向迂闊自度無以求知於當世君子在京逾年未嘗有所詣今者収拾廢放將就隴畆然而伏念天子明聖親禦明堂布徳施教潤澤海宇猶懼閭閻之隠或不自得於是屢下直言之詔招采山巖遁逸之士狂狷朴野之人凡天下之大政師旅刑賦之本末道徳法制之先後至於宮掖之議民伍之情宰相之所未及行諫官之所未暇言者咸得極陳於前無有所諱而某𨿽不肖實治其學伏惟執事英傑俊偉材智特異忠勇並昭嘗以再期之年行數千里盡守上流要塞之處今又近掌地官不盈月而在右府天下想望風采日觀盛徳位尊責厚愛深慮逺然則今天下之事非某誰實言之非明公誰能聽之且盡言而無利害之心與聽言而求盡天下之利害非明公與某而誰望故願求見左右略疏一二惟明公深思之無忽某聞古之所謂英雄豪傑之士者必能見天下之勢故能因人之未定以収其權因天下之不足以成其功昔者光武起於聖公假立之中受節濟河羣盜相王成等未立及鄧禹納說則収二郡取河北祀漢配天業侔西京其後昭烈以摧敗之餘寄命新野而羣雄若崩厥角北面曹氏當是之時以爲無復爭矣然孔明一起則河東合從曹操奔遁劉璋失國連荊益之眾東向以爭天下漢幾復興今夫天下多才勇敢之士居於可以有爲之地而終於無以建立或反以敗亡隨之者此無他不能見天下之勢而陷溺於流俗之習也請遂言今天下之勢夫使民無嗜戰之意而亦無畏戰之心外可以立功而內不失爲無事鄙後世鞍馬之勞而坐収三代揖遜服人之獲此豈非今日之所願欲哉夫卻藥於瞑眩而愈疾於至危此亦病者之所願欲也然而實難自唐末五代之禍天下生死於兵藝祖因人心之患苦削而損之其後太宗下太原勢可以定燕代而不果眞宗幸澶淵力可以破契丹而不聽乃反黜幣賜金自詘不挍以懷服之至於仁宗遂専以偃兵不戰持守天下當時元老大臣以和親避狄爲上幼學士大夫以因循苟簡爲正論犯樂喜之譏成子木之詐晏然自以爲仁義之勲莫能易也是故元昊智髙𨿽號桀黠計其彊武曾何足以方冒頓頡利之十一二而吾士馬全盛生民安業然一方有警天下震動羽檄日奏無戰不衂天子爲之憂愧太息引咎鎭撫然後少安兵寢事竟則謀議之臣動色相賀以爲萬全不自知其恥也畏戰無勇之俗於是成矣使其民便於擊刺狃於兵革遂悍而不反若秦人之末世固爲非也如使一切不計以求苟安侵膚及骨扶服拜起將成二周之餘俗文武之先君固如是乎熙寜元丰之際始稍變其習思有以振起之然天下之心終以不服至於邪正相非朋黨相援大壞極獘以及靖康之憂女眞小國棄靺羯踰易水長驅勾吳之地如入穹廬之鄕所過屠戮郛郭不可勝計而其父兄子弟藍縷竄伏迄不敢怨若無復有血气之知者又況乃加之以列淮之守四十年之辱也哉厥今天下大義不明趨身之便偸惰耳目春秋之作大雅之廢嘻笑諧謔以爲當然𨿽有忠良謀智之士學於聖賢其陋更甚剛心勇气無復存矣執事以爲今日之勢何如也夫以江淮之弱而兼西北之彊鼓思退之卒而戰自奮之兵輕腹心之忠而樂簡策之諛求駑駘於千里抱鼠璞以待價此智士所以寒心𨿽然治亂無常勢成敗無定謀獨往獨來乃凝於神事成功立莫識其門弱可彊也怯可勇也穰苴之勝戰已敗之師勾踐之霸奮垂亡之國用今之民求今之治則亦變今之勢而已矣然而非其人無以使下非其言無以諭眾其名不正其詞不順𨿽作於色發於聲天下猶未從也易敗素者必以紫藉圭璧者必以綈必入巨賈之肆莫能名其器而惟衒其美則萬金之直可至矣今也燦然陳於前人獨邈之而不顧者何哉且今天下之患其深大宏逺者某不敢遽言也言其所易知而最甚者亦有三而已朝廷之上陋儒生之論輕仁義之學則相與擯賢者而不使自守以髙世庸人詆道以從時舉縫而仇視者蓋半天下而名實之辧亂矣夫事有逆順命有禍福爲善未驗或蒙其尢此時之常也而天下之人消沮悼栗遂以爲不復有所就且上有復九廟安中國之心帝王之盛節也而羣臣不能將順聖意左右推挽庶幾有成而皆以爲當一切無事而已君子則拂之以求名小人則悅之以求利積此之患其本不立其末皆廢矣天作水旱地爲溝澮非良農之疾也蟊賊之不除螟螣之蕃滋則后稷亦畏之故善醫者未論疾之虛實而先察其受病之處儻在於此從而治之伏惟執事誠有意於今世乎方明主虛心以待執事者宜無不聽則當酌古今之變權利害之實以先定國是於天下然後収召廢棄有名之士斥去大言無驗之臣辟和同之論息朋黨之說據歲入之常以制國用罷太甚之求以紓民力廣武舉之路無限其任保多制科之選無必其記問責州郡以薦士則士林之气增委諸路以擇材則士卒之心勇四分上流之地以命羊陸之帥厚集荊楚之郊以求宛洛之績仍舊兵之數以嚴搜練耕因屯之田以代軍輸稍寛閩浙之患無曠江南之野重臺諫而任刺史崇館閣以親講讀遴儲佐之材分幕府之寄凡今之急政要務不待朝夕而行之者其大略在是矣而委曲細故皆足以兆治亂之端者又不可悉數則又在篤意以求之平心以思之人效其說士程其技則無遺矣行之不可以不公守之不可以不信受之不可以不廣變已成之弱勢去方至之三患推之以年數也而少康之復夏宣王之興周有不論矣自昔中興之功江左之策蓋未有髙焉者也𨿽然其所以行此者則又有三焉一曰誠二曰賞三曰罰夫發號出令無有巨小必思生民之大計而不徇乎一身之喜怒是之謂誠愛人之功求人之善舉之公卿之上而忘其疎賤之醜是之謂賞懲人之過明人之惡加之竄殛之戮而遺其忠近之厚是之謂罰執事居得致之位而值可爲之時蕭曹房杜之流非有他也爲之而合行之而至矣某之於執事未之見也執事之於某未之聞也而深言當世之故遂至於此宜若狂且易者然今天下之士其不以得至於公卿大臣爲悅者鮮矣不以得至爲悅而以利言者鮮矣不以利言而言能盡天下之利見天下之勢者亦鮮矣某不佞自以爲無三者之患而獨有憂世之心且其外不至於不當言者是以遂言而無憚伏惟執事思其所以處此而一賜言之否使執事有以慰天下之望而某亦不爲失人幸甚

寄王正言書

某再拜人之所以貴於君子者以其存心也心之所存髙出於道徳卑弱於功名旁達扵技藝而微極扵幽逺舉無非是心者蓋亦博矣然大要皆以社稷生民爲主而一身之利害不參焉自昔唐虞三代之君子隨世就功因事用力其存心有小大故所成就有厚薄不可掩也孟子曰有事君人者事是君以爲容悅者也有安社稷臣者以安社稷爲悅者也有天民者達可行於天下而後行之者也夫所謂天民者吾不得而見之矣視今之士崇飾詐巧造作成敗緩則専利於已而急則歸過於君自以爲身之用捨無與於君之安危則猶未得爲能事是君也而所謂安社稷者尙安能之今夫利有便扵民而決爲之計有所不合於眾而勇行之昭然號於人曰此吾君之所欲天下莫能違也然利興而民怨計行而眾誹社稷危矣而君誰與安是以昔之君子言不苟徇必依於道事不苟悅必顧於理其所以慨然而力爭堅守而不變者凡皆以爲社稷也社稷苟存而君尙誰與亡所謂社稷臣者必至扵此然其幹君之所忌嬰禍之所聚亦已甚矣時有變興道有用捨不能以盡然也君子於此則亦盡其心而已所患者才不足以副其心而道不足以周其才果於靖難而於天時人事人情物理之微有所未察則不免以其身與社稷俱斃其發而不中而爲仁人義士之所哀若陳蕃李固之流蓋患是也夫繇其前以行其志而又思其後以全其功亦可謂難矣伏惟執事才器之剛果學術之正大議論之閎逺脫身亳宋中間越艸棘來見天子爲諫官時値朝廷有大廢置立殿陛上語移數刻奄人侍宦股栗失气當是時忠義之气蓋天下及其屏居田野一室蕭然不聞國家之論然發言措詞慷慨明白語及社稷事輒憤激流涕其於飲食衣服蓋有若不得已然者聞之於人以爲今之君子未始見也嗚呼非其心之所存何以及此某一生多難學爲世嗤誓將去甌閩之上鑿井築室有以自老於今天下之事無所復置其念矣惟其深悲扵孟子之言而有感於執事之意故所願有謁焉伏惟執事安佚以養其身和平以養其心發而中節以養其言昆崗之炎碔砆皆燼則所謂良玉者可不深藏而自愛乎昨舟行過秀州瞻望君子近在咫尺有病不能自力旣去始大悔故一作此道其區區拜見無期惟千萬爲國自重

與黃巖林元秀書

上覆元秀國材二兄尊友姚君兪之行附訊必達忽領來教慰喜不可言也冬中凝沍伏惟侍奉有相尊履萬福侯官事簡而閩中縣多佳非江浙費力之比但益入南非有志者所宜往耳自君舉要覓福倅某有此說渠不以爲然今亦從此論也添創屋已畢否且喜國材親事有期見從黃巖來者皆云國材近日學問之規模甚嚴而此訊乃不曾說及何耶向亦曾說及子靜事不知曾記憶否世之所謂無志者混然隨流俗頹墮於聲利而已矣及其有志則又以考之不詳資之不深隨其所論牽陷於寡淺缺廢之地此自古之所患是與無志者同爲流俗也與二君親厚非復他人之比每願相聚數日講學其所當言而事役參差竟不一遂將如之何牒試俟到官不容不盡力有卽報矣或因此得早來吳中豈非幸會攺習尙書甚好取人差寛又省力耳某今歲家事勞費又倍於前時所謂久之無間然者外間之說是誠如此然二兄未知其故也新婦曾有娠數月而失婦女兼後生當此艱難百罹內外極覺無意況但業如此無可論者浙西之行已取此月二十八日就道臨期轉行李於妻家一宵鄰捨火作生生之具燔爇略盡尢可嘆笑也某行役兼之災變頗復擾冗未能別有所言頃到吳復作書萬先生事會萬象先矣恐未易集柰何老兄不可不頻惠書余祝自厚不宣

與呂丈書

春初因章端叟到婺艸艸附一書計須呈徹自後缺便弗獲嗣遣實勞詹問仲夏屆時伏惟讎挍雍容神相萬福某授徒僧捨凡百麤遣應酬𨿽無觀書之暇然亦務索居也去冬之書輒自陳道大抵以乍出坑谷忽見天地日月不覺欣躍驚詫過於髙快自接報赧益用力其間乃知天地盡大日月盡明緝熙工夫無有窮已其智愈崇其禮愈卑向時平實之語乃今始知味矣更惟有以進之不勝顒俟同志林百順依君舉兄爲學志況頗堅平時願叩門墻而不可得想今已獲趨拜當蒙與進也末繇親承臨風耿耿

戴少望書

少望兄足下奉別忽已三攺月詹望詹望日來伏惟起居佳勝十日前及陳傅良遇於黃巖說足下決以此月初三日行天下求世外之道欲抵書已無及徒益悵恨昨日里人來知尙因循未果行始在韓丈時屢聞少望此言心謂戲耳不識誠有之少望天下奇才於今世不過數人造物者所庇惜柰何以少得喪一不當意遂爲此等絕世自好蒼莽不可知之事驚驚怪怪切計諸公已有爲少望畱行者若猶未也則願進其愚往時陸惟忠學內外丹法東坡先生謂之曰子神淸而骨寒其神可以仙其寒亦可以死惟忠學之每幾乎成物輒有以害之則嘆曰吾眞坐寒而死矣今爲足下言不可出之故不但寒耳古之至人未有聞也未有行也必疲筋骨極精神甘賤役甚至侮蛟龍冒鋒鏑竟其死而不知倦然猶有不聞聞之而不行者吾料足下是數者皆不能盡平時揀求美便斥棄酸醎尊夫人賢兄佳愛故曲狥其所欲耳步行至十里外足弱不能前而反非舟車不能越鄕將遂捨之而去道裏甚逺荊襄江淮土俗嗜好不同東浙卽不幸一日有饑寒勞苦之間風雨霧露之气從而乘之疾病且作旁無親黨藥物不至則爲之柰何無乃賊其所愛之身失天生賢之意廢於賢母兄之望乎想少望一讀至此可以遂釋前念也列仙者必用心於寂寞篤學於無爲已而道充其中大發乎外是以旦暮於吳越之區飛翔乎秦漢之郊縱意所如無畱焉者足下猶未能充也遂肆然發之摟取其名而不思其難恐力窮气盡則必有俟之者焉故爲少望計當杜門端居危坐深念時用參同契九龠之書老氏道徳言以增益其所未定道引關節屏閒思慮以逺去少年之習髙人長者當襲武而至矣僕舊讀柳子厚文獨愛其序送婁圖南極有理使世之君子畔其道以從異學勞而無成者可以自鏡正惟不勞而成固與龜蛇木石無以異耳願足下深思惟忠之事而反復子厚之意救世俗之失正諸子之非明聖人之經是所期於少望者鄙言可聽不可忽歲行盡矣寒苦惟厚自愛

答少詹書

某𨿽薄多難自少麤聞義理之大方所願守常道不踰乎中庸之徳𨿽其間气質有偏不能盡合然要當修爲充擴勉而中道每見少詹厲志篤意欲一日千里未甞不贊嘆及見少詹欲自負太過慕爲豪傑非常之行輕鄙中正平易之論而多爲驚世駭俗絕髙之語又未甞不太息也凡所謂豪傑者卓然興起者世間常理也君臣父子夫婦朋友賓主之大倫也慈孝恭敬友悌亷遜忠信之大節也所謂豪傑者卓然興起不待教詔而自能不待勉彊而自盡通達無間而可以顯仁藏用者故孟子謂不待文王而興此某所以願望於朋友而少詹若不相信反以不肖者爲隠藏埋伏不能盡切磋琢磨之道此某之所以疑愧而不敢深言也夫不能共由此道則當各行其志而已至於以機變爲經常以不遜爲坦蕩以窺測隠度爲義理以見人隱伏爲新奇以跌蕩不可覊束爲通透以多所疑忌爲先覺此道徳之棄才也爲之必不成行之必不遂讀書之博祗以長傲見理之明祗以遂非故不願少詹如此而不敢深言也若少詹畨然相聽信知此爲忠愛之極朂勉之至只循常理有日新之功孔子所謂吾爲爾宰也則憂患急難豈有不相告之理乎少詹旣未能從人而捨已又疑人之不相與而以爲外已所以枝葉橫生意見多疑不得與一世之賢者遊於大中至正之途實非鄙野之人敢有自外於門下也更望深思詳察某已取此月二十九日畢親平生𨿽不妄逋負人然就省約中亦自有理柑子已領貺錢二十千謹用回納窮冬苦寒千萬爲學自愛

答劉子至書

寄示新詩吟玩不能暫釋友朋聞皆爲之傳說蓋自風雅騷人之後占得大家數者不過六七蘇李至庾信通作一大家而韋蘇州皆兼有之陶元亮則又盡棄眾人家具而獨作一大家者也從來詩人不問家數大小皆模楷可法而淵明蘇州縱極力仿像終不近似惟韋詩中有數首全似淵明者江淹作淵明田居語若類而意趣全非今子至以平日研精之深一旦悟入自然得其七八可謂古今至難之事若繇此進而不已渾脫圓成繼兩大家眞爲盛矣近世獨李季章趙蹈中筆力浩大能追古人𨿽承平盛時亦未易得然子至遂謂如天機自動天籟自鳴不待琱琢證此地位則其不然如子至得從來下功深之力有今日第其間尙有短乏未堅等滓垢未明淨者以下功猶未深也若便要放下隨語成章則必有退落反不逮琱刻把持者矣竊須審詳當使內外兩進未可內外兩忘也𨿽淵明詩亦自有工拙絕好者十居三四爾蘇州屆面多卻盡應副得過此亦他人所不能知也其間曲折非紙上可盡

答吳明輔書

往陳壽老言其表弟齒甚少文墨穎異超越輩流思見未獲也忽承枉示箋翰兼惠篇什意特新語特工韻趣特髙逺𨿽昔之妙齡秀質其終遂以名世者不過若是何止超越輩流而已哉慰甚幸甚垂諭道學名實眞僞之說書惟學遜志務時敏厥修乃來允懷於玆道積於厥躬言學修而後道積也詩日就月將學有緝熙於光明佛時仔肩示我顯徳行言學明而後徳顯也皆以學致道而不以道致學道學之名起扵近世儒者其意曰舉天下之學皆不足以致其道獨我能致之故云爾其本少差其末大獘矣足下有志扵古人當以詩書爲正後之名實僞眞毋致辧焉更與壽老講求之可也許將見臨尙俟面盡

上執政薦士書

國家之用賢才必如饑渴之於飲食誠心好之求取之急惟恐不至口腹之獲惟恐不盡及其醉飽之餘嗜好衰息方復調適眾味和劑八珍祈懇而後進勉彊而後餐其不棄去者寡矣故上有失士之患而士有不遇時之悲至使官職曠闕治功陵夷雅俗隳壞遺風不接繇其始用之非誠心善人之類遭厭薄而散漫也竊以近歲海內名聞之士志行端一才能敏彊可以卓然當國家之用者宜不爲少而其間𨿽有已經選用不究才能嘗預薦聞未蒙旌擢亦有已罹憂患恐致沈淪旣得外遷因不復入以一疑而傷眾信用浮華而傷實能又況其自安常分無所扳援復貽頹年永絕榮進者乎每一思之深切痛悼伏惟丞相國公晉當國柄所宜察饑渴飲食之時體盡誠好士之心急求力取博選亟用以爲國本民命永遠之地以報明主之遇以塞多士之責某等見聞所親不相爲比所愛不相爲私疎以公相信遠以義相招昔班固奏記東平王蒼薦者六人爲國得才不專幕府而蒼納之裴伯爲李吉甫疏三十士吉甫藉以舉用而當時翕然稱其得人某等濫膺朝列叨竊祿食常愧聽聞短狹知賢不多無以裨補萬一不勝慚愧謹自陳傅良以下三十四人冒昧以聞伏候采擇﹝陳傅良劉淸之勾昌泰祝環石斗文陸九淵沈煥王謙丰誼章頴陳損之鄭伯英黃艾王叔簡馬大同呂祖儉石宗昭範仲黼徐誼楊簡潘景憲徐元徳戴溪蔡戡嶽甫王柟遊九言吳械項安世劉爚舒璘林鼐袁謇廖徳明﹞

奏薦滕賢良

臣聞國家之求材因其欲進而與之進則臣職修因其欲退而與之退則士節勵二者皆於治道有益而退爲難能臣伏見平江府布衣滕宬權知三省樞宻院事康之孫少有絕識文行兼茂外示淳朴及與之斟酌世故動中機微淳熙中以賢良召閣試肆通爲考官排沮孝宗惜之降旨再試會內禪而止比歲近臣又加論薦士人嘆息以爲近世科目淹久無如宬者而宬亷靖自樂不競不絿年踰五十絕意仕進蕭然一廛甘於退老迹其淸裁可以範世臣愚伏望聖慈念孝宗延登之勤嘉宬操行之美特賜一處士名目以旌衝尙臣干犯天威不勝震懼伏候勑旨三月一日奉聖旨賜亷靖處士

啟

賀葉丞相

伏審誕敷明命寵陟上臺宗社所臨獨當眷貴之厚臣工是式庶幾觀聽之新伏惟慶慰國家若稽治本灼見俊心考其盛衰之原必關用捨之際三傑未臣於髙帝秦項方爭十夫旣翼扵成王商奄斯剪𨿽異世每煩於興嘆而並時嘗患於不遭惟管仲之相齊與孔明之佐蜀皆以偏隅之地坐収彊霸之勲蓋上之相信無枘鑿之乖故已得專行有符節之合事罔間以儒陋之學功不逾於素定之謀維時眞人勃興昌運亟更元宰卑房杜而不庸夢想天民宜稷契之自至伏惟某官器鍾嵩嶽之厚才配唐虞之難從容煩亂之中有如踴躍功名之會動中事幾體坤順以承天躬謙勞而接下遹樊子男之服入均卿士之尊漕輸江淮屛翰吳楚擢參華近宻契聖神地官兼掌貳之隆政府歷東西之峻未能獨任容有累於設施命以仔肩固顯示於徳行方今內康四海外摠六師劉晏得君財苟匱而何患吉甫任政官𨿽冗而自淸欽聞卓異之居一洗因循之陋某衰舛自屏欣幸玆深外合縉紳之公言內慰鈞陶之私願不腆緘謄之敬莫伸庭著之儀怩喜兼懷敷陳奚旣

賀龔參政

伏審獨申上旨參貳國鈞渙號初頒交慶仁人之用尋綱肆舉益振本朝之尊伏惟歡慰切觀賢俊之所立無如出處之最難自其養望於具僚之中則有致身於上宰之意苟惟達志建國無窮之基庶幾得君俾民與被其澤自期甚厚成效罕聞時益變遷旣乖所學之素事乃叢委或違應務之周而又气不足以行其言節不足以徇其道黽勉積祿沈酣奉身功名之垂逝云邈矣社稷之固將何諉焉然物之萃者勢必升陰之剝者陽必復天地交泰君臣會通是生命世之英出任天下之重某官徳博而道大體備而用全元化運於四時莫測機緘之際善馭調於八駿靡勤銜勒之勞屹然公輔之資蚤著諫垣之日惠流舊楚聲冠中都民具十年之瞻帝求一徳之賚果發大議分別忠邪多舉訓詞旁招俊乂豈徒因陋就簡襲制度於漢唐之餘必將拓土開疆復版籍於祖宗之故竚超鼎鉉大布甄衡某頃參禦史之僚老領偏郡之乏茫茫其遠深愧大夫之從斷斷無他尙冀黎民之保忽聞新命喜倍常倫木徳方亨水行未殄伏乞爲時自壽少慰羣情

謝宰執登科

羣士並進未知孰賢特恩所加忽爲異等下有慚於朋友上或累於朝廷惟先王度徳以任官司徒命鄕而論秀必使行義已著天下豫知其人然後車服肆頒國家始賴其用固無以動世俗之耳目斯可以爲治道之楷模科舉之興古今殊制考之以無所統一之言語寄之於不可測度之權衡靡人不求惟藝是擇𨿽復方州論薦宗伯選掄以至親煩明主之尊屈訪大廷之問防堤最宻謂非不肖之可容條對甚多庶幾實才之出此猶且士無定品家有冀心方其想望扵進讀之時側聽於傳呼之際曾莫識其素守遽超越於輩流市井嘆驚鄕黨誇耀習慣旣久見聞謂何況如某者少經歷於賤貧學不專於師法悔尢未盡祿仕爲難是以私自退藏甘心農役之賤復無田裏可供公上之求𨿽黽勉而應書每旁皇而卻顧不謂錫以過分之寵拔於偶然之中集眾人之所榮爲一身之厚愧始迷弗悟徐揆厥繇此蓋伏遇某官蹈履中庸左右皇極聖賢相遇持守康寧之基忠厚成風力行寛大之政思皇多士減造在廷以爲篤意扵舉賢未若無心而得俊遂令凡陋致此叨踰某不敢恃以自彊因之有立追觀前輩之盛莫匪能臣之流豈伊勲庸可踐軌躅尙庶幾於十一以報答於萬分

上趙運使

文字爲官已逾望始邦邑至重互忝命書稽參功緒之成周知貢賦之等上蒙計使式厚民生伏念某自知之愚舉世無取少而幹祿本場屋之空文誤薦虛名覽周秦之藏史未甞試吏自請便親假榮渥之若斯蓋超踰而已甚然而州處甸官之外地當甌粵之窮取金於山嗟礦鏷之旣隠食鹽於海嘆滋味之不充善政不施得財何所此蓋伏遇某官身爲權量道筦盈虛益下而惠之以仁正辭而設之以義眷六飛行幸之所而供億兆利用之原國取具而人不勞生者眾而食常寡是用廢舉官吏肅振紀綱不專責於有無姑務戒其苛虐坐令疲懦盡力撫綏昔周三監厥有保惠之道緬惟漢使始專刺舉之權古人與稽何逺之有

上苪提刑

外君之始領郡過優延見吏民周覽風俗共惟大使繄時上臣姑願察其愚衷敢自飾於辭令伏念某少而朴陋發憤藝文迄無寸長可當世用頃叨中祕之論定許以便親而告歸休其數年之勞假以一城之守蒙恩若此思報謂何然而以歲計功曾何日月之積引經泥古不求法令之師邈爲山谷之生食於艸木之實嗟猿猨之與取尋刀斧而相仇仁義未明寛猛交病息爭而治無訟爲難此蓋伏遇某官首公以身惟義爲質弟兄師保俱爲天下之望人門戶儀刑方觀天下之論道周行江漢親至鄕閭比出六卿復使三輔深知上意之所向常持中興以與民豈惟伏念於囚辜蓋嘗教誨其官屬有所庸瑣敢不奉承助成必世之仁以靖一人之獄過此以往未知所裁

上張安撫

載涓良日祗合左符受要會於司存上起居於大府顧憂忝冒有愧趍承伏念某學朴而無奇行訐而遺俗圖書之館猶或采其虛名民社所關切非利其所據乃眷古括爲今近州文物聲名沾漬已久山川風雲夷險不除惟其險而難通是以淳而寡訟哀此淳篤稍寛銜轡庶幾從容有補萬一此蓋伏遇某官逢世以泰保能以謙先王勤勞固已載之彛鼎後嗣賢業玆益大其烝甞爲帝信臣鎭國東屏奎文寶訓侍天日之粹容錫盾琱戈增郊畿之重勢豈惟寵極而人不忌抑亦民信而政易成矧是屬城有不成徳蓋方伯之職王政相維世室之卿所見者遠教其不逮恃以自安區區之心斷斷若此

上韓提刑

誤頒恩典弗量智力之堪方懼譴訶已及政刑之謬有嚴王命肅告使臺伏念某才短易窮事劇難勝自頃塵於仕籍久叨領於書林忽被郡除莫知事本惟法令制時之要而經術飾治之餘二者之間久焉難居一成不變無乃過中眷惟山谷之窮民亦有父兄之善意爭訟差簡可使向方鞭撻過多祗傷和气顧如不肖難以論玆此蓋伏遇某官以義行仁本身及物天姿仁恕宜委重於事權世故通明莫致文於欺罔王都而近浙水以東億萬維民動息待命方冕旒之興嘆輒殿省之所親吏多侵寃人則奚罪仰遵寛大麤免滋章操造父之銜轡疾徐不失蹈公輸之規矩巧拙可施過此以還未知所措

上陳提舉

昨奉詔恩許承人乏拙無他斷賤不獲辭惟日之良上事如式伏念某學無通變之益生稟遲鈍之資筮仕之初以身自效悔不更於州縣已叨寘於朝廷行誤擇以及玆恍不知其所措矧是古括素稱陋邦金鐡所藏有山脈夷傷之患魚鹽通饋仰海潮枯竭之餘分財扵鄰無他自食靖言補報之萬一敢復聚斂於毫釐此蓋伏遇某官誠明粹和剛毅篤實大音不震律呂旣調元气無私艸木自遂自懷乾道之禦史上繼先朝之巨公信道益堅得名甚寵臨遣之際上意可知蓋京邑之爲恩振根本而益厚愛惜官吏使各極其所長闊略簡書非務出其不測況辱趨承之舊倍深傾盡之誠過此以還未知所措

上李簽院啟

伏審顯膺制命榮總樞庭儒者得時天下幸甚切以右府本兵之地六師平國之威制牙璋玉節之符董熊士虎臣之用智其策畫必將難任而易疑詭以勲庸亦或邀功而生事繄上拔舉系時翕張博觀前世之用人無若本朝之中道肆擇通儒之俊使知秉義而養威擢於屢試之餘欲其更變而明審望實旣著姦宄自消然以仁而遂其謀允文而奮於武兼玆二任厥惟艱哉自非才徳之全莫寄安危之大某官易簡而知險阻淸和而化寛亷赤璧黃琮上禋穹昊豫章文梓表立明堂庭爭犯顏凜純忠之外著燕居若怯薿沈勇之內昭赤心佐主華發在服甄才冡宰九等定人物之評勸學經筵六藝致帝王之用除書甫下士論已傾謂當彚進之時匪特逓遷之舊宜更新扵百度以震懾於四裔某比接周行嘗陪末議忽聞超序倍切忻愉蓋神兵在於不爭而太平見於無象式欽奇略自慰頹齡

與交代啟

講學丘園居昧論交之素佐刑畿路契惇展事之先在疲懦之所蒙固依承之甚幸共惟交代某官器質方雅才識敏明恢舊徳之名家擅能官之美譽宜膺專任快剖決以無畱尙俾屬人豈徊翔而有命旣屢申於疑獄乃多積於陰礽發迹自玆亨途何遠至如某者未堪從宦徒玷策名叨被近除非官序之當得俯將就職量分義以自慚智者之後利於因循拙者之初鈍而難習或可施於警告願勿棄於疎庸方戒寒凝倍綏徳履

代人上書﹝附﹞

某投迹山林居閒歲久今者祠祿滿罷又當造朝方明天子登拜二三大臣作新庶事以圖中興天下更易觀聽庶幾成效少補萬分而某昔者盛年志銳喜論世事比及晚暮心志雕落又以未嘗施用撫已自疑輒布所聞幸垂采擇蓋天下之計遠有在於疆界之外則不可豫言近在閫奧之內則不足深論惟其墻垣之固障蔽所加若捨而不營則內外俱喪其或經畫稍定防變旣周內可以安國家外可以滅讎敵詩曰自堂䢐基自羊䢐牛鼐鼎及鼒此言行之有本末而施之有次第然而當世之士於凡逺者則或侈大其說以爲奇扵凡近者則亦苛碎其詞以爲切至扵所當後先眾所共知則反以爲古今常談文墨之舊事因循掩覆受患已深誠恐垣墻頹圮障蔽有缺空言曼衍至計莫施則天下之事所損多矣伏惟相公畱聽而深思之不以爲熟爛而無取也遊士大夫爭爲恢復之說久矣言東事者則曰取魯取齊言西事者則曰取秦取隴又自淮直北以至京師自襄陽指武關河中以抵函谷甚者欲遣間刺招熟戶納豪傑繞海復出以結逺夷藩落之援其日夜思索惟恐不精若此者其所謂在疆界之外不可豫言者也天下大事廟堂之上當有成謀豈容紛紛苟爲虛論抗顏髙議朝往暮隨無所責成徒亂人意勿聽可也若乃興利之臣轉對之日所謂閩浙湖廣之間更易茶鹽稅役之法至於創建官司网羅遺利鑄山煮海無所不言向者禦盜之畫徧及內地烽燧相望煩擾無益某以爲若此者皆閫奧之內而不足深論者也朝廷法令之大備每患太煩利已窮盡不可損益舉其大槪惟在弔民區區之談謭刻過矣相公宜聽而置之不宜聽而行之也若執此二端已得其要則規摹可言政事可修惟是垣墻障蔽之地未有條畫夫兩淮國之墻垣江之障蔽也宜在過爲防慮嚴設捍衛而觀今之所以措置疆界不知其何故也三國爭利南北戍守尺寸之地莫不建城築塢坐分要害今其遺址具在策書爰自通和之久例作尋常州郡一差遣廬楊置帥僅存虛名列城具官厚祿坐食其間貴人子弟因緣請托遂爲饋遺脯醢之地不惟措置未盡其術而邊政日以隳矣且夫障蔽厚則室家完墻垣固則外患息紹興三十餘年江淮無一日之政故逆亮驟來而江左震動人不自保此淮不固則江不安之驗也且其地廣人寡平野莽然朝廷屢議勸耕固甞經理夫農田之政非有他巧止在委任朴厚英茂才力之士堅久盡心若民得安居土壤盡辟則有增稅之利若官自募人耕作則儲米窖穀倉廩盈積可以待外敵之變而無倉卒艱匱之憂前人施設皆有成效今但止於間遣命使或乃暫付守臣至有給空名告身奪農人牛具犂伐之地艸萊隨長立意苟且兒戲是同信妄人之浮言求一成之定計如此則其土不可得而食民不可得而居險要不可得而守實藩籬以安內地其勢不可得而成也故願相公惜之重之不以爲常人之所共知而加忽不以爲朝廷之所已行而不問謂當別爲修畫參考古今選擇能臣専一委任至於二路大帥不可止緣虛名無所節制必與支郡相臨相統貴令脈理貫通士馬防戍招懷撫納咸聽號令𨿽不能盡如前世舉以付之其人猶須久任五七年之間俾有績狀乃令代易若乃初耕之策不可外選使人客寄其地勢力孤弱心志暌乖難以責功易以敗事惟當精擇賢令俾滿十年自然土壤盡辟富實可考如使幅員千里粗有成規隱然垣墻外禦牢宻自北而南江左固無可慮自此而北中原然後可圖聖上方且倚畱於二三大臣欲令見功成算近在歲月惟願務實而行不至汗漫而無統也某來下郡聞見寡淺自念不可以見相公而爲是書生之談論固不足以動心而役慮矣𨿽然天下之計有決不可易者則又安可諱避而不稱一日有事起而謀之其可及乎執事毋以督過幸甚

水心集卷二十八宋葉適撰

祭文

祭鄭景望龍圖文

嗚呼鄭公官𨿽不爲賤而未得要地以建明年𨿽不爲夭而遽委慈親以先卒在物理而不然抱此疑而安詰一人爲善福及彜倫至其大者國命攸存豈善人之猥多致神佑之靡専自死自生或壽或夭惟其所遭莫適控告鳴呼哀哉歷觀近歲賢者之志各出其力以救斯世然而質有厚薄意有同異疎者受侮剛者見忌上下之交不合君臣之心罔契嗟寶玉之誤斥難復登於衮佩而猶淪謝滅沒不存一二匪摧棟以折軸將喪朋而亡類惟公順正靜宻夷曠粹衝不違其心不襮其躬出處進退濳涵顯融謗譽不及庶幾中庸此愚不肖謂如公者可以系天下之望而待萬物之會通區區之心冀其徳業之愈懋年壽之日隆宜百齡而未已曾一病以殂終嗚呼哀哉某之於公長幼分殊登門晚矣承教則疎自聞公喪晝喟夜吁茫茫長空慟不可呼死生一訣公其享歟

祭呂太史文

嗚呼語何必深論不欲極使人心而有止則𨿽言而寧黙緬道術其難知超聖賢之獨得𨿽經籍之具存非其人而莫則昔余之於公也年有長少之序輩有先後之隔每將言而輒止意遲遲而太息今余之於公也喪前路之鄕導廢旁觀之軌則縱欲言而誰聞恨冥冥而不白人材兮離合世道兮開塞彼蒼蒼之吉凶竟無所考兮余亦安能至此而不惑也紹興以來聞卑見陋士失常心顚錯昏晝非無豪傑力止自救公以生稟之知世家之舊備義理於一身講源流於徧扣旣徹牖以並納亦隨方而獨誘繇是東南之夫抜起林岫爲英爲哲繼公之後如雷雨之先物咸穎發而苕秀流蘋藻以芼擷潔黍稷而饋餾嗚呼公之施於世者止此而已至於不以記爲博不以文爲富器不止於一能學不期於偏就事欲析而愈精徳欲充而兼冒暢羣儒之異旨續先民之遺冑周孔之業散而不述禹湯之功息而不奏若千載之有待又一朝而永謬疑古人之皆然儻今人而何咎恃哭泣之可忍徒薦哀於此酎

祭石似之文

初美俗之願成扶眾俊以濟艱及流風之欲冺忌獨潔之勝頑豈有羨而後修將莫侵而自閒公孤翔於南泉佩彤弨而力彎途遙遙而靡止駕冉冉而難攀彼爲山而造天必峭險而孱顏試鉏欘於荒疇固一谷而羣菅俄斥逺以零落更十年之間關晚回寤而下招稍色愉而體嫻已從玆其遂通謇非中之所安傲大暑以奚爲駭忽寐之弗還遺幼兒與弱女眇土薄以貲殫嗟死生之何常偶形質之居間痛滅木之滔滔収覆水於驚瀾思共評而莫獲空掩淚以長嘆

祭髙知錄文

宣仁諸孫貌寛气平笑談丰腴觴斚流行宿於吏術剖難釋微其長賴材僚也不疑中以病廢飲食自若神明折衝胥史驚愕人之利達惟力是求有所不能詬天歸尢其在君公謂分宜得胡亦莫遂命實余厄城東道宮欹棟毀垣紛乎哭者寓此一棺我壻門下奔走暌阻今焉長辭來對淸酤

祭趙知宗文

惟公亷問岷梁政兼忠惠稱一時奉使之賢糾察邦族事遵法教爲近世司宗之首至於思慮欵實皆有益之言服用麤朴無私積之富顧瞻遺老存者幾人尙其耉耆永以引翼遽聞殞背徒切摧傷熒然一巵於此永訣

祭韓子師尙書文

嗚呼澗底之松山上之苖崇髙易憑昔者實謡其後不然沈下則通生而尊豪以脆受攻所可寃者天與魁傑旣墮鼎鍾人共埋沒嗟公之生超絕儔倫博極古今殫洽見聞識必詣遠敏常造神磊磊落落異寶殊珍浩浩潏潏霔雨濃雲威望之所銷壓气焰之所炙炘繩尺之所裁量機智之所糾紛可以禦狡謀蹴橫奔定猝變収奇勲然而不使之郁屈閭閆束縛賤貧渴硯枯筆場屋酸辛角寒士之一能取科舉之銖分而使之傳簪襲組峻墉宏閈身隔影響勢連霄漢每累然以折節俄聳焉而擢幹士畏而逺物疑﹝闕﹞𨿽事少而功倍終薄譽而厚訕﹝闕﹞尙書學士朝廷之儀時靡難矣亦弗我施憤發掛冠龠米自炊猶或未免口語紛暌扁舟出沒震澤渺彌天莫勝人今曷其追哀彼烝民不自正中算少量多是非所蒙我墮荊州葦荻千叢寓觴告別與江倶東

祭潘叔度文

嗚呼叔度學不苟爲足也故𨿽旣聞理要而猶前師後友上請下問至於老而未已仕不苟爲進也故𨿽已得名第而常避名匿迹援親辭病終其身而不試側躬容膝於榱題廣屋之下垢衣惡食於文繡膏粱之地其仰如疑其俯如愧疾痛滿心藥石起志惴惴栗栗以歿其世嗚呼悲夫豈非小罪大懼而知爲善之難粹白累緇而畏失身之易不私其樂而私其憂願近於仁而逺於利者乎若夫父母兄弟安其義而不以爲勞朋友國人化其節而不以爲異一純無疵羣賤猶貴蓋粲乎其可考非率爾之所議也余視執事匪合而離書禮罕通嗜好多違至其知君自謂庶幾念考盤之不見陳泂酌以來思

祭妻母翁安人文

外舅後家門貴身貧夫人南產地異材鈞京山四年遠不偕戌挾兩幼女終永獨處居閒歲深得官日淺分甘共少其樂衍衍內不爲丰外不求多稱力而食靡廛彼禾人所弗堪已則自保巧拙之間豈有天道我生多艱蓬首木質夫人愛之始自鋤祓漂流不已齒髮旣衰如雲出山未雨莫回每得安來忽以凶報預知將終曾不我告所不老壽噫我之禍亦有短懷自今無愬彼一巵酒地遠味酸寄哀此文追琢我肝

祭中州處士李公文

嗚呼排幽出深自爲芳馨天不夭傷使秀於庭彼來者誰莫采莫掇挹嗅過之摧落歲月君力於善不求事功挫絕枝榮本樂是宗使其師友上下百世庶乎成材性命之際今也七十靡有驕偸亦足以歸無怍斯邱蘄春山城中洲水宅槁梧其陰鈞石不泐昔我謂君死如委土順而盡矣何較福禍君曰不然孰示勸懲端潔爾身升濟神明悲君遽亡無復論辧盍從天來視此薄奠

祭鄭景元文

天之生材豈不欲用曰人不致匪天能送人之有材豈不求通曰天不顯匪人能洪天人相尢事茫理昧材𨿽美成卒以朽敗壽皇禦極思得奇幹大長爲偉小短爲悍誰不緣飾誰不奮迅取於疎逺誰不親近臨歸重華尙親拔擢公登甲科乃自訪落旣有異能又有絕度率馬以驥遵彼大路乃不卿相乃不方鎭乃不奔走禦侮四鄰乃爲選人須鬢雪白其田不食海濵廣斥上書非忿飲酒非狂非如鶗鴂使艸不芳非天非人使公蹇蹇曰惟公命則又鄙淺永嘉翩翩號多友朋公在其間前援後承我最晚出公顧亦厚謬志紛紜蓋嘗一剖置之何爲戀家爲樂但念公亡山川寂寞且弔公墓且哭公堂且聲此詞以紀我傷

祭魏益之文

聞善多而守者少知道易而樂之難誠聞誠知其又奚間蓋君實行而無危堅論而非訕老於科舉而不慍業於斆學而不慢一造之悟遂廢方級獨養之和不設冰炭毎盎盎其內足不矯矯以外贊忘英華之可眩澤枯槁以自粲不違物不傲世順天命逺人患可謂能新方寸之疆理辟重昏之爽旦者也君之友朋無不得仕使君布褐誰毒處此松樛栢偃聽彼文梓惟有後雕又先以死今我之歸獨行依依望君之像身聳貌夷尙疑生前欲接而非陳觴問故涕淚交揮

祭林伯和文

嗟君之質堅厚而明敢決不回惟是之行我之厚君豈獨故舊望其誠然陽燧在晝家旣淑友官旣亷淸進趨之行旣恬以寧曷不安行按程百里誰促其步五十而已母喪未終遽失愛子府君壽考亦相尾死禍難之來東隕西傾四山合頹棺槨復縈欲以情推天不我應欲力以救則非我能君之於善蓋其性爾至其所遭則有命矣𨿽以此說詎能勿怨我於君弟如我與君君之幼兒今爲幾歲學不可失我其與誨媿我逺役不能往哭念君如存陳詞以告

祭翁常之文

嗚呼市隠扵太玉之下林樂於秀峯之上世塵垢而累余謇獨立而縱放竦云佩而霞服超龍馭而鸞鞅詩抽情而麗宻賦冩物而宏壯方五字之得雋甚百勝而霸王每孤吟而永日何計外之得喪飯髙鳯漂余之麥羹姜詩自躍之魚蔭陶令宅邊之柳畦公儀園外之蔬猶莫色之憔悴不帯索以娛老志欲行而气畱形僅完而神槁悲人生之愚賢等飄飄於埃塵若少陵者知言謂非僊而危身末疾已盡綺文固在注玆一蠡挹彼東海

祭髙永州文

先後聖徳天報其門何以報之維材與賢簪笏之腴而自陶冶不以師教有如公者靡驕曩貴靡羞後貧銖亷黍約以摽厥身官奚弗昭知亦非少薦聞實多不用竟老眇然零陵並重奪之理不可推通人所疑我慚素賤乃辱公女手擇寒蔬相與敬處公歸自洪我屛西山瘦馬獨來共談艸間我疾異甚遲旦暮死公今忽先視我餘幾以義當哀以情當悲昏塞我衷不知施爲又失我思無復昔語彊寄玆觴公釂勿吐

祭陳同甫文

嗚呼同甫气足蓋物力足首事天所畀也孰可抑制以智開物以機動事學而得之又相比佽載書以來糾結披籍解剝闔辟遇其殊特著於詞章無後無前啟蟄滌酲獨爲時先補空續髙扶英植豪探海取鰲惟已所操回視世人磨細研精俯墨仰繩用影律形視人而行服勞終身爼豆僅列我漫一奏韶壞雅闕嗚呼同甫絕代之寶眾豈同美抵擲棄捐亦其常理子重受禍嘻又已甚寓矢以攻殺者無禁脫廷尉械爲進士頭天子第之始莫我尢謂天弗省天乃終定謂天旣定而弗永命嗚呼同甫心事難平寵光易滿萬世之長一朝之短余蚤從子今也變衰子有微言余何遽知畏子髙明痛子憔悴鐫嗟無勇和隨有罪子不余謬懸俾余銘且曰必信視我如生疇昔之言余不敢苟哀哉此酒能復飲否

祭史太師文

嗚呼公事孝宗奮繇龍潛翊之天飛勞畫倍兼孝宗命相公再當國同致太平亦同好徳公老臥家孝宗禪禹辭於羣臣獨詔公處公之將薨孝宗始疾及其訃聞震悼以亟嗟夫天生我公實畀孝宗君臣之間自初及終豈惟君臣以師以友言同慮從恩隆情厚官爲太師九十之齒中興以來未有公比於皇孝宗廟祏旣祔四海恫瘝三年縞素惟公元臣存歿無虧民思孝宗則偕公悲昔公剡士十有五輩或至否吝均受其賚我不知公公亦薦我如公至心固自爲可生不能謝死也宜哀敬陳玆觴公無吐哉

祭陳君舉中書文

嗚呼惟公勤而滋苦之累敏而成鈍之功豈徒意講聖賢之精麤固已實考王伯之污隆所欲托之空言又曰不如載之行事者皆古人之未及詎廣學而希通有能行之審周道如貫珠曉百世若發蒙開章程於艸昧調轡策於駑癃其廣其長其深其崇可以運之掌上而措之環中鳴於海陬敗屨瘐笻暴名如雷新語如風宿老負墻豪雋景從而時文靡然繇之一變遂爲多士之宗好惡順逆幾幾恭恭進退用捨侃侃雝雝機慮內沈笑語外融曽未施其一二而謗大於山忌眾成叢洗足南塘之流振袖葑村之峯帝曰汝歸公寐無聰嗚呼哀哉世事多端非智所窮謂其易研而後難工有或間之掩昭以聾惟其不磨桓厚於穹自我獲見四十餘冬其術則殊其論鮮同偉標寒而韻逺有死始而生終異疾侵陵美人西東天罰不宥銷殞並空公旣棄我又遭鞠凶日餘幾何而不隨公覆酒成池有痛塡胸

祭徐子宜侍郎文

嗚呼甲寅之歲天地震崩惟左司郎晝惶夜驚刳心爲謀殞身爲行奉漏沃焦幸而復寧曾未幾時有命南竄虛罪山出浮毀波亂騰書交章預指牢犴請誅請族以一咻萬自玆十年旅食僦宿以醫自混以藥自鬻穉兒道長老母門哭逢舊禦史攘臂瞑目歲復在寅江淮大凶投之湓城俾塞賊衝毀樓學舠燒土補墉募兵滿階教劍交胸秣陵之畫眾固不右遂徙豫章聞聽日謬沸羹再興羅織重就朝傳罷斥暮報彈奏嗚呼哀哉課其前功廟佑之思陳其往寃行路之悲彼讒不圖別立是非室人孔安噫我獨危嗚呼哀哉心恭貌沖气順詞正如璋如珪起愛起敬誰托之孤誰寄之命今也公亡可以論定嗚呼哀哉惟鑑者神惟知者天物險我平𨿽艱不偏匪伊後來古聖則然盡此一觴歸安於泉

祭趙幾道文

嗚呼世寡成材天損人虧贅外羸中得角喪圭昔在孔氏學急於困終身之力治此分寸嗟餘幾道獨源眾流不尼不奔孔治孔求國能洋洋家行濟濟有以致用無不具體事物之碎多於絲髮性命之眇猶隔抄忽如果旣熟可薦而食其或不食遺後以徳誰挽而後孰推而前電逝矢激驚波駭川余痼且老視蔭永息期君雁蕩並坐巖石一遊甚難悲夫驟亡病覆丘陵气血靡亢天欲行道世欲樹教胡不保定俾試厥效萬古茫茫去來堂堂盈庭之哀痛捨我觴

祭丘樞使文

特起爲豪間出爲賢必也師友是爲本源在乾道中京師多士坐席推髙曰張呂氏公時瓌磊獨步漢關手提泰華橫絕兩間冑學春晴容臺夜雨通廬並榻連月縱語挺空千尋卓地成深離合百代貫聮古今更二十年舊人日少金聲中朝玉振江表誰執牛耳晉禮主盟奉先割腥滿堂爲傾蚤歷方隅聲實甚重晚登將相乃不盡用嗚呼自古講學祖性宗命克已復禮終始篤敬功名之枝累棊奚足富貴之流炊黍未熟惟公本源我則素知授之麈尾張呂同歸我生款啟以拙自擯繇公有聞又頑不近公言世事譬若盈尺彼分毫者精微之極余取其麤拉朽夷難懼子未精散落無還懷公此評不果自見況今老矣願豈及逺公薨五秋我病四春𨿽有遺論無復再伸墓已新阡寺已新礎長松妍華下蔭海浦一銖其薫茗苦上浮千里同念弗我有廋

祭令人文

嗚呼子之物變周匝不止於辦一家材明勇決不止於了一身余寡偶而少徒忽遇子而獲親𨿽月艱而歲棘常旦友而昏賓何慮之多而食之鮮豈衣之敝而笥之新動息三至如鶴警分尺寸自達如葦涉津竟復奚爲丘夷谷堙哀哉悲夫拔塵凡而髙鶱旣罔滯於性靈撫機關而逺離亦靡吝於情眞哀莫哀兮道無成悲莫悲於事難平憶昔餘疾屢絕子誓以偕死今子病亟往余不如無生凜枯槎之介雪噤野雁而吞聲大塊漫漫誰濁誰淸昭此無昧浩乎獨行

祭厲約父文

嗚呼哀哉行學忘家經營博浹三場甚工一第可躡用此取獲安坐運籌以短議人於已曷尢奚其兩圖並習孫武𨿽得俊科已失故步箭挿於腰馬行翩翾按劍抵掌勢則當然湘山之長湘水之遠招子而來畱子不返噫母啼矣淚盡目幹噫友悲矣气折鼻酸詩應絕吟易應罷訓萬感都消百殞誰慍扶柩復宇上恩如春魂將無同我語或聞

祭劉公實侍郎文

昔我官吳事公爲屬且戅且拙無一可矚手一卷書隨吏後先公顧而笑如是積年別公東西若常在側問訊寒暑莫敢有失問胡闊焉子困妻屯公乃長謝報行始聞偉公自置介介特特𨿽爲侍從屢去王國未嘗屈已未嘗徇人未嘗計惜私售其身我因乏使時踵公後情嚴律寛可效可守歸從泉山棄祠而止予兩起公公不一起望公深者終遂髙蹈待公淺者公曷輕矯出處大矣古今所難孰如公完旣老愈安菱角之塘采菱若云激其歌聲以傳後人

祭周南仲文

嗚呼哀哉刳形而蛻質彊心而使臆夜凜凜而徹曙朝惸惸而竟夕事固雜而難精理尢微而易失信孰禦而橫陳疑避礙而旁出棄昔能之故智就今巧之新術忽超前而卻拒幾左搴而右縶山未髙而亟進井旣深而更掘積劬勞者至矣終拔類而離匹力欲周乎世人紛上勤而下卹寧小俯以爲巽不苦勁而成激冀家化而戶曉乃羣譏而眾嫉希意合而何有曾不暖其一席粗窺右文之戶迄考集英之秩身常卑於窮巷論每喧乎京邑詩𨿽取夫譖人嗟誰受而誰食嗚呼哀哉子昨捨我曷月曷日夢輒墮前悲子之屈書復屢訊勉子以徳被外物之爲重喪吾寶於聚礫何飄風而得久漫黃潦之驟溢孰後獲而奪志勿先辭而示迹謂坎壈以長在奚死亡而遽及歲慘淡以將莫淚汍瀾而橫集疇昔之會有言未卒豈隔江之莫寫遂重泉而永畢展也玆觴子尙未覿

祭黃尙書文

嗚呼方哭公壻俄又哭公哀我人斯一門兩逢始公少時便期不朽必天下材乃相與友聚書成山積疑成林不質不止斷以內心唯唯黙黙與世不隔卓卓的的自爲令徳進諫何晚退奚闊焉何復外徙東南其邊公存匪石終始根柢常扶正論獨引大體旣病旣衰猶爲時咨得士三十可培國基今始五六嘻其難遇所識未博乏賢是懼人生幾何誰能無偸思公壯意令我涕流憂人𨿽急憂已尢重傳聞得謝有識欣悚天臺可去雁蕩可來公若許我老懷共開玆焉止矣且置是事有釃彼酒有切彼胾公不歆我意則已宣公如我歆一念萬年

祭兪侍郎文

昔遊太學公乃心親一經寥寥萬類千倫後使徐州我獨神遇眾賓藉藉卻坐屏語人情實難對面山川寒暖燥濕隨時屢遷浪波𨿽流金石常在我恩則然公亦深體公侍明主善良有依黜薄崇厚銷紛釋疑色別朱紫聲辧聰瞶坦然平懷可以用大淳熙朝士存者幾余況我老病竄身海隅隮其作云臨安之上宻而不雨迹泯無向孰謂未泯公之至誠尙知我哀酒淚同傾

祭王君玉太博文

蚤指子學愼水之坻愛子徳容質淳無虧晚哦子詩鐘山之璧喜子業藝更進往昔四十年間散合靡常寒溫每通細宻其行籍田以來倩附尢謹我已昧昧子何懇懇自去師友義定不愆緩當不後急當不先鼓之答桴我則多愧驂之從輿子信勿背屬有越客袖傳子書問無恙耶乃與訃俱立朝會何論事未也徒成古今莫奏頌雅崇髙轉瞬忽墮奚悲喪我良朋妨老增衰瀝酒於江巨壑擺撼執淚滿把白日黮闇

祭虞夫人文

責子以貴力欲必窮憐子以貧請期必從屬憂夫人獨寒逺客豈不榮養質予來索示疾求金死猶待衾孰如從兄存沒遂心匍匐空悲寂寥罔悔壞此從容成彼狼狽噫象及段古有至難薄夫興吪君子所嘆誰能同生不同緩急以貨易徳何啻瓦石異景迫人老驚見之遙持一尊式昭母慈

祭徐靈淵文

嗚呼不難進爲難於窮處耕釣𨿽微賢哲皆聚孔鸞髙翔直不萬尋長鯨淵潛下超重深念子少時獨負奇意方諸擎空明水自至尙滯逺邑稀逢殊知誓將退休割棄毫釐回風雲旗豹舄翠被懷文抱質調笑纚纚臨絕之限豈猶未平噫曰造物吝我者名子實有能何必老壽友朋共傳可以永久酌子芳酒送子好辭子安其歸毋擾我思

祭戴詹事文

嗚呼我幼而賤公長又賢憐我教我莫如公先爰自生發逮於華顚志有各行情無間焉公晚逢時儒道始尊乃尹震宮位長冬官文詞之宗經術之源麒麟獨遊鳳凰孤鶱君父恩深百請難絕疏廣𨿽去終在魏闕貢禹𨿽畱卒以死別都人熟見感事悲切我病臥久遲公逺歸曷不迎門曷不倒衣曷不大斗以酌壽祺縞巾素衫相對曷爲

祭徐文子侍郎文

嗚呼昔者吾友以業授人隨枝逐條各自秋春於時侍郎卓爾靈根有光厥師兼華眾門凡眼未刮視如等倫我獨嗟異望之日新意大非豪心小非貧信立於朝勤成於民不止爼豆從容簮紳可用軍旅有嚴有仁何必裕蠱愈削愈朘可用解悖能彌能綸我老且病戀影惜身坐觀侍郎拯溺扶屯忽捨我去姑熟之垠兩梁摧峯大江揚塵駿嘯羆號送子於墳悲夫

祭陳殿撰文

噫道難知其又難行參魯後覺回天先成公初尙少懸悟獨醒九流百家不學自能天固厚之龎艾端特公亦挺然捐身殉國夫何事謬以名受抑三十年中進寸退尺淸切之地𨿽曰大蓬不及上前獻替雍容家與飽飲厥志曷從豈民無良使我不逢穉余從公狂气未斂耄至而衰百罹易感繩牀並坐諦視慘慘已矣柰何飲也靡憾

祭朱文昭文

嗚呼子生逾七十餘猶病其不延子訃已來年餘尙意其或存獨釣孤耘蜑浦蠻村汲墳魯壁暗埋冥淪蓬蒿當徑兮蒹葭門面肉擁腫兮眼眵昏書成家而不食緝野蠒以自溫嗟子去今何之兮電先置云後軒聽我苦詞有來熒魂

祭周宗夷文

謝家古池水石照廬𨿽在城市何異郊墟質完而穠行方而臞語諧宮商放斥俗書已甘短褐何羨長裾上承親歡兒女傍趨良朋時來花月供娛十十五五喣喣濡濡人生良難正爾何須使盡其壽豈非樂歟自子失音我久嘆吁不聞著牀扌間焉永䢐一念起滅孰知有無同處彀中孰分哲愚存豈其實亡豈其虛酹此涓滴百川撓酥

祭徐叔範文

嗚呼叔範孰惠子不可及之能旣以文稱視古鮮輩在今絕朋嗚呼叔範孰厄子不可堪之窮遂與身終一犂盡田百瓦傾宮遙遙仙壇悠悠潦波何樂而畱之死靡他彼哀子者恩重鞏侯殮藏皆新返柩若流嗟人異生豈不同泯惟有斯文不隨以盡

祭陳益之待制文

嗚呼知復何言言又曷明世所謂善孰非我朋豈或舉之而莫能勝亦幸有一神和語平棲遲嘯歌水送山迎自斸荒陂窈無紅靑如鄭公業頗以豪名一飯不孤四坐常盈筆硯欲絕窗編永寧耆舊昔聞汝潁今評攄吐宿慮鐫磨晚生投榻已瞑百詢靡醒慨此多友聚爲時英各秉志義俱存法程惟公恢特文武綸經國有大命率先啟行夜下巴峽風回洞庭匪勇爲尙繇其血誠天之牖民心膂股肱誰甘蔀屋舍車弗乘銷沈至死有困無亨竭盡寒巵以哀冥冥

祭林叔和文

嗚呼我少狂勇自喜先登援而愒者獨君弟兄人之所利我之所諱君不我同亦不我異君質甚和內涵至剛學婉而茂行衝而芳名馳勢奔其難在止始約終窮要信於已如水滌源細而常流行潦𨿽大豈爲海謀如山定居物所倚鎭嗜欲爭髙摧壓必盡截彼委羽宻化潛符敬不敢斥號君艸廬芒芒生民之死奚辧有徳者貴無徳者賤昔君過我一樽二簋春筍秋花爛漫牕幾屢克後會不果其來書題永斷墓艸新栽竹逺莫將菊尙可把薦君之淸移植壠下

祭王木叔祕監文

嗚呼忠者上之肝膂也孰盤石而不移明者事之蓍蔡也孰鑑燧而不欺亷所以紀其身也圭芒琰而力持諒所以端其友也矢激烈而正詞亭山維髙岷江維平舒以春溫斂以秋淸屹其少時已自前輩不汲以進不撓以退曷徐其行曷亟其止垂拱之待無幾日爾鹽梅腥熟終歸臭腐庸夫嚇哉哲士肯顧公昔浮舟駕言東流排我籬戶笑談忘憂舟藏人往徒載遺像後生觀之猶得髴髣

祭蔡行之尙書文

乾道初元始變時文公尙總角捨龎趨醇機杼自生筆墨爲春太學南宮徧魁等倫答策忠憤直詞大振名傳外夷气蓋先民賜第而歸猶未冠紳甘節忘卑樂志忘貧疏食朗誦八音逓陳歲暮日斜幾就隠淪曽不介意形於嘆顰孔子所賢匪直也人平居寡言莫能疎親及見於用黒白洞分政和以安布在全閩有論有執西垣北門夏卿籌邊絕不與鄰眾方愕眙公何恂恂不貴其難而貴其仁旣進趙璧朝服九賓燕爾玄酒公尸之燻世故遷流多否常屯每輒中道濡尾曳輪送公長亭柳色驟新秋風未落逝莫我聞垂老喪朋將死離羣海覆河翻永矢斯樽

祭薛子舒文

嗚呼元化顯行眾哲繁興失其所弘寂寥罕成孰挈乎道而昧以書孰安乎故迷性之初我𨿽空虛庶見子充千年羣疑百世孤通子生甚遲子知何速靡煩播種自致荏菽未聞先悟未睹先領虞夏昭回漢唐蘓醒危豈意持顚豈貌扶極古窮今以鎰稱銖如車旣成共載一轂誰將西歸懸折子軸寧從降老辱於城輿忍同賈生賦彼坐隅山林臯壤我久退聽子胡爲然有視無瞑寒泉沈沈露菊采采缾罍覆翻天地常在

祭何知院文

嗚呼蚤濫太學陪公下陳見謂溫厚性良行淳遄佐渚宮公陟陳長矜憐旅窮勸請勿往公聞國論餘困讒言顯辧陰扶厥功倍焉公開小山燕豫邑裏余又廢棄近通一水歲節勞苦書盈奩箱海柑帯露日柿凝霜宜其百年相與勿替哀哉不祥千古同逝公尙永已余存幾時皎如玆觴從公以歸

祭黃觀復文

嗚呼昔同吳官拂榻延筯子時少年未測我語子尊亦疑匿使南去旣歷三紀蒼涼成翁百聞滿臆千慮塡胸乃能與我深斗淺攻學之難知非適今日自有經籍明吁眾咈及余未死要徵以一卓彼鑑者爛如晨星有郁彼蒙渙兮春冰悲子一昏不復再明八年豈多喪我四友子宗三失海縮嶽朽凜凜玆酹地將不受

祭宋廏父文

淳熙初載實偕我遊我言甚切世謾不酬子恵聞之如水東流惟其所欲書外無求食或腐鮭衣或穿裘山或樏載溪或桴浮若耶之曲雲門之陬抱篋獨往竟歲長畱三墳啟伏百世承周雷霆瞶塞日月昏幽子不人語人不子謀自悟自樂孰知其憂嗚呼天欲死我盡喪厥儔無復傳聲無復置郵無復影響千里相収寂寂永夜茫茫古丘不如我先放子白頭

祭薛端明文

嗚呼視不以目而明聽不以耳而聰譬巧射之百發豈勞思乎彀中繇天分之素髙與性會而俱崇故樂廣約言而能以理服物徐傳善論而不以學爲功蚤名重於淳熙翕多士其並宗讙獨悟與眾得皆自余之啟蒙彼建安之裁量外永嘉而弗同幸扵公而無疑亦莫知其所從噫道術之難明非専智之可窮𨿽弗同其奚害公胡恃以自容偉鳳雛之挺出貫千載而兼通悲霍霍以先逝遂淒淒而奄終嗚呼方諫垣之始合兮謂禮樂之皆可舉何師幹之晚試兮乃時命之不吾與位暫伸而志屈神尙完而形沮每相從於一丘付萬事扵無語耆老都盡寂寥誰主我但孤存有隕如雨

代祭梁夫人文

允矣夫人爲世婦則環佩有憲笄珈是飾閨闥之祕實難其徳乃當天心乃生相國河嶽作靈奎斗爲文右我明言師長縉紳乾道之末整齊百度洽彼北戎華夏安堵下多其子而知其母大國旣啟衮衣而養言念鄕井安輿南往謂當益歡何意泉壤嗚呼哀哉生人嗸嗸昔公種播望公亟還収穡以哺夫人逝矣公肯曷顧而況不肖義均骨肉閩吳相望莫能往復遙持一觴有淚如覆

祭李參政文

昔公預政轉攲爲平黼扆一去岷峨幾程天蘊良謨發於妙齡逮玆退藏愈勵愈明今所未知古所已行方略部分如將使兵百家麤淺全取粹精一代文獻得其紀承予日深佇鼎餗再羮刲割旣壊撥扶將興柰何一朝長隔死生嗚呼哀哉道之方消不可祿榮蘋葦揺曳猿鶴逢迎或泣不歌或飲不醒展轉其間奚置品評一念未泯獨公弟兄特於東南片善寸能頬舌匪譽肺腸與並哀今無有士失倚憑老我何用叩胸血零空畱故書熠熠滿縢黃河北流大江東傾此酒逺遡湧溢公庭神尙挹彼毋我或醒

祭劉酌甫文

嗚呼羽翮勁矣而不飛股脛良矣而不馳阨於樵漁虀瘦鹽肥厥田一夫磽塉半之稅役有繇令怒不移邑庭百弓莽焉空基命爲木客隨彼匠師出沒濤澨吐吞渴饑竟以此死莫知我悲曰古荊溪美嶺合垂水錯如畵我哦我嘻曷不自放誰所縶維尙有鬼神攜以同歸

祭劉太學文

公副雜端奏效豈多從余楚宮樽酒笑歌其爲二史述作未久我適饋師再見京口比三召之餘臥不聞竟復攺命不得至門道之合離古云有數惜哉匆匆徇彼長路仰有茂木俯有淸泉旣老而休樂以永年公初秉徳維蜀之望徳成而尊四海順向凡今善人與夫志士無不相弔簡溪亡矣人生如贅何計往來我亦行死孰爲公哀

祭林大卿淑人文

蚤與大農久參內署遂親閫奧且接話言辱以賢孫嬪於賤息卹婣兩盡意愛兼深鼎食再丰況值年齡之永丹砂累驗宜招气脈之回慶甚生榮悲成死隔酹觴有益揮淚若流

祭林宜人文

字夫之孤過於已生敬夫所尊如其父兄赤岸之林累百爲儒皆曰夫人其善宜書母因子亡姑以父喪婉也二孫孰扼彼吭理有逆施事有闕虧惟其不瑕足以永歸

祭內子令人文

世言夫婦蓋有等差子於婦職得之實多外直內正無一邪曲我毎敬愧自消其欲使願旣然使有中壽侃侃雝雝家道可久自子之逝宣姜別隨宓滯下天三嫂徑歸我病大熱傫然枯峙斯命也歟抑天所棄開元之陽繚其玄壙童兮若孩遲我同往

代子祭令人文

某僅脫童非識未及逺教而使立則母之願養之以成惟母是依何圖一朝割裂至此彼永存者無形無聲我母之去日疎日隔自戊子至今日始克昭告哀哉痛哉

祭子三郎文

噫嘻汝其幼我耶汝幼旣能率禮長必能行義教以良師如﹖珠玉日望成立如養苖稼何物怪病如追寇讎我但迷癡莫敢挽奪方葬汝母俄喪汝生哭淚縱橫同口異說汝其誤﹝闕﹞事𨿽麤脆而難持我欲合之彼固離之我欲成之彼固敗之我身無堅變化則宜念汝何罪今也並罹我汝絕同振手於玆哀哉

水心集卷二十九宋葉適撰

雜著

書常希古長洲政事錄後

故贈諌議大夫常公安民紹聖初任禦史所排治之人甚多獨言蔡京黨與已就必亂國家最爲先見後竟入黨籍以窮死宰長洲邑人尢愛之至以俚語目爲生佛自言待保正以古比長閭胥不任吏以全吏用刑如醫之愈疾不妄投藥可謂方略先成於心非復隨世寛猛之偏術也是時長洲訟牒二千靑苖常平尢峻西師屢買衣襖蓋縣之難治久矣豈獨今爲然士挾苟簡因循以馭之則其厭俗之日衰而卒無善政亦何怪焉常公以節聞天下不以吏能自名也然必錄者官無不盡之職而治民者古人所以示爲善之信也今之爲善士者皆言不能爲縣爲縣者必不能爲善士此又非也余得此錄於公之孫衿因記其末

題潘彥庶羣書辯正

潘彥庶少有五色筆本州島亟薦送使只用二場之巧久當取危第官職惟意所擇爾顧乃輕鄙舉子學出經入史於眾人思慮不到處下議論空寫卷子上竟莫遇精識宜其棄擲也今逺去漢陽僅作數十弓手頭領彼以舉子學典州奉使者方當低回受役手板顚倒色如暗塵始悔前所爲矣悲哉余愧非精識其羣書辧正寂寥十數簡謂古人之書必待已而決頗亦疑之至分別商鞅諸葛亮張華姚崇等知古大臣體策南北形勢國是所歸中今日利害之實然後信其的確有用地奇士也彥庶行矣漢沔之間艸樹萋迷後蘇前禰棄擲甚眾世終無精識乎徐載以歸益盡力扵古人奚悔焉

題謝道士混元皇帝實錄後

世儒固病老子之徒矜大老氏今謝懷英此書矜大尢甚欲自使其徒尊誦之可爾懷英故爲士人將以示其爲士者則可乎余觀司馬遷老子傳言孔子嘆服老子隠而著書莫知所終言老子二百歲又以太史儋卽老子又言老子子孫至漢有仕宦者蓋其隱顯不常變化難名自周以來記之矣何必道士也天地定位也人物定形也壽夭貴賤可約而推也愛惡苦樂可狎而齊也此世論也人之爲天地天地之爲人統气禦形而謂之道者非世論也學者存之而已

題薛常州論語小學後

一人之身眾人之身也一身之家天下之家也一士之學萬世共繇之學也不以其身麗眾人之身必自成其身其身成而能合乎眾人之身矣若夫私其身者非也不以其家累天下之家必自治其家其家治而能合乎天下之家矣若夫私其家者非也不以其學諉萬世共繇之學必自善其學其學善而能合乎萬世共繇之學矣若夫私其學者非也師𨿽有傳說𨿽有本然而學者必自善自善則聰明有聞也義理有辯也徳行有新也推之乎萬世所共繇不異矣謂必用一說一本者以學爲諉者也不一說不一本而不至乎其所共繇者以學爲私者也常州先生薛氏著論語小學教授畱君刻於學宮某謹書其後

進故事

定公問一言而可以興邦有諸孔子對曰言不可以若是其幾也人之言曰爲君難爲臣不易如知爲君之難也不幾乎一言而興邦乎曰一言而喪邦有諸孔子對曰言不可以若是其幾也人之言曰子無樂乎爲君惟其言而莫予違也如其善而莫之違也不亦善乎如不善而莫之違也不幾乎一言而喪邦乎﹝臣聞魯爲因舊之國定公非開治之君然其所問猶欲求邦之所以廢興且以一言爲斷志如此其切詞如此其急者蓋當是時王道𨿽衰而未息其君臣相與議論尙能參稽於義理之初而未盡埋沒於事爲之末故也大禹承舜曰後克艱厥後臣克艱厥臣政乃乂黎民敏徳伊尹訓太甲曰有言逆於汝心必求諸道有言遜於汝志必求諸非道是則君臣各知難而任責人主必捨已而求是乃從古致治之本原春秋以來幾失之矣臣嘗因孔子之對而論之夫推興喪者治之理而順樂易者人之情然而克艱乃致易之原也受逆乃得順之門也人情見美而心好卽安而意悅常欲以易求易而不知其難以順求順而不知其逆也故因一易造百難因一順生眾逆輕則疑阻橫生怨謗滿前重則矛戟森起殺戮相繼展轉讎疾靡所定止而身與家國從之烏得其順且易哉治道有二內理也外事也事著而有方故任之欲難難則行行則勤勤則業廣積日累月而無事不舉非致易乎理會而無形故察之欲逆逆則止止則思思則理明心融意浹而羣疑冰釋非致順乎外業廣內理明治天下不能加毫末矣此爲君難所以爲一言而興邦而惟其言莫予違所以爲一言而喪邦也臣觀三代以前君臣共治無一事不難無一語不逆如疆田疇如作室屋如利器用無一苟且以就墮偸者及其功業光美垂布簡冊順易孰大焉後之君臣或有所更嘗有所容受不必盡合遂稱治世然其去古人則已逺矣況於忽所難趨所易安所順捨所逆以酖毒爲甘美而寢積薪之火者可不畏孔子之言哉﹞

胡壡名說

思曰睿睿作聖案字篇壡古文睿字也繇思得睿繇睿得聖古人常道也而近世學者諱之以爲作聖當自蒙蓋疑睿之流於薄也信如古文從壡則不流矣胡泰然子自十餘歲敏讀能文詞思致超越學而不倦未知其止也余爲名古文壡而字彥思率其常防其薄也守禦錄右劉教授永嘉

守禦錄

錢君徳載刻於州學往歲王師北伐徳載與劉平國援此諗其守謀增陴浚隍豫儲擬以待非常旣金復請和事亦已然君之志不可誣也今遂刋布其書甚善不惟郡人當安不忘危且使無寓人修墻屋猶知任拒守之責而況於保障行禦之臣乎

題桑世昌蘭亭博議後

字書自蘭亭出上下數千載無復倫擬而定武石遂爲今世大議論桑君此書信足以垂名矣君事事精習詩尢工其卽事雲翠添鄰塹竹紅照屋山花蓋著色畵也

題畵婆須宻女

舊傳程正叔見秦少遊問天知否天還知道和天也瘦是學士作耶上穹尊嚴安得易而侮之薄徒舉以爲笑如此等風致流播世間可謂厄矣且華嚴諸書乃異域之放言婆須宻女豈有聲色之實好而遽以此裁量友朋乎志意想識盡墮虛假然則元佑之學𨿽不爲羣邪所攻其所操存亦不足賴矣此蘇黃之流獘當戒而不當法也

答髙宗丞

錢塘示餘石刻脫文公紀曽孫子潤太宗正丞十一字問久不報始參預樓公大防書此銘謂侄其從姑者女侄非男子也又攺宋州爲南都越州爲鎭東軍余以爲適以完新爲一新按左氏侄從姑子圉與焉會於祝其實夾谷與樓公所攺義不合古文簡質臣名予我通一稱爾不窮窮然自別也章懷太子以治爲化栁子厚以治爲理至韓退之則本名不諱況嫌名耶大宗丞求余初槁因並錄異同以遺之

題歐公書梅聖兪河豚詩後

余甞戲語鄕人河豚𨿽毒而人能啖之毒又甚矣梅聖兪勤勤憂人以豢河豚致死乃謂籠蛇蝦蟇爲無苦其爲人計固厚然二物獨何罪乎因仲止寄此刻謾題以當一笑久別安隱

題荊公詩後

或言蘇公書荊公髙下數家村詩疑武陵源句爲不工且云也是別無好韻審爾則欲宿媿桑門當又疑矣

題石月硯屏後

歐陽文忠公石月硯屏余見扵陳文惠公裔孫忠懿家云公昔所贈也歐公愛玩不自持至謂兩曜分爲三蘇子美梅聖兪又各爲說美惡相攻反令此石受垢良可嘆爾物之眞者世不必貴常貴其似然相似之品亦多蓋其偶然又皆人所共見不甚異也月中有樹世莫能見特相傳爾石暈正圓白中涵樹文因其可見象所莫見𨿽難言之若相傳爲不謬則以石似月有足異者矣況經諸公辯博之論垂二百年乎陳君宜寶藏也嘉定癸酉

書龍川集後

余旣爲同甫序龍川文而太守丘侯眞長刻於州學教授侯君敞推官趙君崇嵓皆優其役費同甫𨿽以上一人賜第不及至官而卒於是二十年矣遺槁未輯愈久將墜眞長不惟収卹舊故存其家聲可以托生死厲薄俗至於趯然以其文字廢興任爲已事僚友一時志同義合相與扶立俊豪魁特之緒使流風餘論猶能表見於後人蓋知古太守職業者也同甫集有春秋屬詞三卷放今世經義破題乃昔人連珠急就之比而寄意尢深逺又有長短句四卷毎一章就輒自嘆曰平生經濟之懷略已陳矣余所謂微言多此類也若其它文海涵澤聚天霽風止無狂浪暴流而回漩起洑縈映妙巧極天下之奇險固人所共知不待餘言也

題陳秀伯碑陰

余旣銘陳君昻重言曰昻母林氏同縣林坳里人生十八年歸先人林氏富陳氏貧父祖同宦學道裏常千餘母從姑窮捨中挿槿自蔽嘆曰是可長處乎盡傾賫裝悉買田始治屋今礪碕東山西奧三村多遺疇焉余固疑陳君無所合於世何遽至給足而夫人能以枝葉芘本根克私成公信天下賢女子也有儒業無儒效衣食並日門單戶寒故昔人以爲誤悔之久矣自君髙及昻爲儒累累效無寸尺誤豈少耶母棄昻時未三十爾然而上伸舅姑之養下隆子孫之托皆夫人力也不可以無傳因書畀昻使刻於銘側

趙汝駉爲臺州屬縣簿建屋以藏戶版余爲名曰孔先而著其詞

非籍不有惟籍乃守先聖所正後學敢謬臨海之邑龠米寸帛必信必實以作民極

題二劉文集後

案周博士集元丰時永嘉同遊太學者蔣元中沈彬老劉元承劉元禮許少伊戴明仲趙彥昭張子充所謂不滿十人而皆經行修明爲四方學者敬服者也紹興末州始祠周公及二劉公於學號三先生余觀自古堯舜舊都魯衛故國莫不因前代師友之教流風相接使其後生有所考信今永嘉徒以僻逺下州見聞最晚而九人者乃能違志開道蔚爲之前豈非俊豪先覺之士也哉然百餘年間緒言遺論稍已墜失而吾儕淺陋不及識知者多矣幸其猶有存者豈可不爲之勤重玩繹之歟

題張君所注佛書

黃巖張士特示余注心經金剛圓覺楞嚴四十二章及標題節注經律糾異等皆備昔余在荊州無吏責讀浮屠書盡數千卷於其義類粗若該涉今觀張君貫穿出入證會反復悉從舊文不以私意爲之說也至於要言旨趣人所難知往往迎刃冰解則多自得之矣按四十二章質略淺俗是時天竺未測漢事采摘大意頗用華言以復命非浮屠氏本書也夫西戎僻阻無有禮義忠信之教彼浮屠者直以人身喜怒哀樂之間按析解剝別其眞妄究其終始爲聖狂愚不肖之分蓋世外奇偉廣博之論也與中國之學迥然殊異豈可同哉世之儒者不知其淺深猥欲彊爲攘斥然反以中國之學佐佑異端而曰吾能自信不惑者其於道鮮矣余旣爲張君題所注佛書並記一事蜀人範東叔自云在學省時晨朝必誦楞嚴陳君舉與鄰省問念佛爲誰東叔拱而後對君舉戱曰吾以爲老卒所課爾東叔因言誦此書三十年矣余間請東叔楞嚴要義安在東叔沈思久之曰如雞候鳴顧瞻東方已有精色此是逼撲到緊切處也余聞而嘆息夫不讀者固不能知而讀者之知止於如此嗚呼安得以張君所注語之乎

題陳中書孝廟聖政序槁

公羣子師崇言公親以二槁授之使謹藏勿墜意殆有記云時李翰林巘已具艸光宗更自命公蓋公之文得用於大典冊如此可謂儒者之盛矣余觀公一生苦心窮力稽事驗物發言成章其可以緝熙國經扶補民病者甚眾顧偶未用也君幸益求他槁庶謹藏勿墜會當有用時如晉修範武子之法漢條賈誼董仲舒之論然後爲盛爾

題朱晦庵帖

謙伯別久一日過余將爲長興縣出朱公此紙方急迫了劇邑乃不忘博學審問之功他日聞其政必異於今人也

題陳止齋帖

右湗村石洞十詠余嘗評公不用詩家常律及其意深義精自成宮徵而工詩者反皆退舍殆過古人矣然惟公能之欲學者輒不近也

題張都官送行詩後

張公送行詩及題卷後者司馬範公而下瑰瑋名士往往在焉言語字畫森然眼旁歘懷其人不寐竟夕

題張淏雲谷雜紀後

張淸源篤志苦學出入羣書援據殫洽欲於周丞相洪內翰中間更展一席地非凡材也余素以寡陋自媿垂盡殘年僅得親近其論日聞所未聞不亦快哉泊宅編載張安道花書名事恐誤當更考正

題蔡君進書後

蔡君兩書文詞溫雅所論皆田裏實利害也然其病在於本源夫巨潦泛濫流蕩漂溺至以滔天滅木爲患若使反壑則波浪靜矣余不識君而嘉其有憂民之心姑題扵末

題韓尙書帖

韓公子師守東陽樓公景山爲博士以文字相從遊常乘月至教授廳五栁堂對北山蒼茫有無賓主更賦漁樵互答鼓角動乃歸諸司不能容韓公竟罷去當時有識者皆怪訝謂此乃古人遺風前輩雅韻柰何反被劾也今帖所謂奇文大篇流傳人間蓋不誣矣

題端信師帖

端信大師自天臺教觀兼習諸宗性義融徹詞辯鋒起淳熙初都下禪講尙多宿舊名人師年少操矛入室援據今古中其機要咸相顧嘆駭曰信書廚不可與爭也國子監主簿甄公良友意疎而說慧髙下在口師未嘗假借有猝疑詭問必釐析首末使傲消气折乃已甄公尢畏之闔戶長年人莫識面惟教其徒令速趨西方空寂無世間名利語以此自終余每病學佛者徒守一悟而不知悟本或外示超俗而實墮俗紛若師庶幾免矣

呂子陽老子支離說

永康呂皓子陽解老子旣成以授余周衰諸子各騁私見爲書隳裂王道而恣扵曲學聃其最甚者祥祲所蒙大義蔽矣固不得而彊同也每嘆六經孔孟舉世共習其魁俊偉特者乃或去而從老佛莊列之說怪神虛霍相與眩亂甚至山棲絕俗木食澗飲以守其言異哉子陽再試省司不中遂絕迹科舉當得累恩亦棄不就有髙退之節歲靑黃散糓數千逺村窮乏皆賴其救有任卹之恩方少時適會父兄有詔獄上疏孝宗且納所居官天子感動立命慮寃枉並緣坐得釋五十餘人有幹子之孝旣隱居無用獨教其子殊殊亦凜絜孤立出處必以度子陽實知之父子自爲師友有察父之明門內肅如也閭裏雍如也非所謂魁俊偉特者耶𨿽不解老子亦足以發身成名矣子陽愀然曰我性物理而進扵道天地之至公也眇眇乎身名奚有夫合性情之正而爲言者近理也卽性情之安而爲言者近道也子陽詩歌文字毎多得意髙處往往不減古人近道之言也𨿽不解老子亦足以身名兩忘而進扵道矣𨿽然山林之士倚幽樹激寒流放飯永日爲惰而已子陽扵是書贅附羣聖賢出入釋老用力甚勤譬夫博奕愈扵已也

和李參政

識貫事中樞紐筆開象外精神傳觀弓力異常鈞衣我六銖羞問周後數莖命粒魯儒一點芳心啄殘棲老付誰論謾要睡餘支枕﹝某往從呂丈伯恭道歐公初爲執政時言不思而得與旣得而不患失呂丈曰至論也某云只爲不合有侵尋做官職之意呂佇思久之曰此說太髙所論竟不決而罷今偶用內制集序中支枕字追憶前語並記於此﹞

題周子實所錄

余久居水心村落農蓑圃笠共談隴畆間有士人來多言場屋利害破題工拙而已周子實數過余必示以前輩舊聞每得一二耳目鮮醒寘於舉業叢中不啻夜光之照敝箒也古人多識前言往行謂之畜徳近世以心通性達爲學而見聞幾廢爲其不能畜徳也然可以畜而猶廢之狹而不充爲徳之病矣當更熟論

王夫人畵象贊

摯別而有和均之徳淑順而有堅貞之力以之治生家道興以之訓子家法成身聚五福天崇百齡爾孫爾曽象其儀刑

題林秀才文集

林君自言賢良宏詞雜論著凡三千篇時文亦三千篇然猶不得與黃策中所謂一冒子者較其工拙鬢髮蕭然奔走未已可嘆也昔東方朔上書亦至三千牘漢武帝覽之輒乙其處君儻有是意乎

題張聲之友於叢居記

仕而攺室𨿽古人比於自崇兄弟則因其舊不假慮矣兄弟之子又慮不及矣非其恩薄也勢則然矣若夫髙棟大屋涼軒燠館樓閣照映而又多設空基以廣異日之不足如聲之之爲者蓋千百不一見也然則古人不能而聲之獨能之何其以是心具是力邪張氏之居曰陶山山回水明蔥秀蒨蔚如善畵者開元以來世有冠冕自元丰至開禧第科目者十三人聲之嫁娶孤子女親戚朋友待以塟埋衣食甚眾爲人恢疎談笑放曠江湖間其立朝治民固當世所推而余獨記其細行如此

溫州州學會拜

鄕射飲酒古人最盛之禮主於公視聽齊言動故道藝可合風俗可同也世逺民散𨿽拜揖跪起各爲一家之私閫閾異儀鄰比殊用各安其習而不能一矣今州郡不得與國擬太守蓋鄕大夫之任也然皆以錢糓刑獄搏擊擒捽爲職不復肯顧教化禮樂之事博士師道也固宜行之哉三山陳垓教授溫州歲之初吉冠蓋大集踰千人未已余老病不果出聞其尙徳貴齒與古義協條序曲折粲然成文人人勸酌長幼盡醆多閒暇自得無勉彊急迫之意嗟夫王道之始視此何逺𨿽進於鄕射飲酒可也道藝可合也風俗可同也在終成之爾

題拙齋詩槁

王君大受字仲可初戴肖望常疑病甚聞其父克明豪士也隱於醫死能復生廢能復起彊自載詣門視之曰無苦久客心動耳畱薦燠館食軟膩君時甚小父子同其起居把酒談笑晝夜相屬肖望欣然忘還踰月揺大舫送至都執手珍重而別余以是奇君紹熈四五年光宗疾不能謁重華諌者傾朝謗者盈市憲聖後兄子琚最賢君因琚奏孝宗陛下惟一子不審處利害恣國人騰口取名於家計大不便且羣臣以父子禮故諍不敢止陛下何不出手詔云皇帝體不安朕所深知卿且勿言須秋涼朕自擇日與皇帝相見也孝宗喜其策會晏駕不果用慶元初徐誼以忠被譴徙南安軍勢洶洶未已君謀爲薄誼罪者一日韓侂冑女歸寧忽致誼書侂冑發函愴然卽移袁州方議再移使臣蔡璉妄言牽引誼眾爲誼懼君調護從容竟得移婺州尋歸故郡矣扵是胡紘劉徳秀等多架造險阻欲株陷良善人人皇恐不自保君又請琚曰太后誥外庭毋更論往事卒消黨禍力十居六七其慮存國家以人材否泰爲已憂樂余實親見至他救過解紛功尙多有非余所見故不得而言也士影隨響接或毀君太過余亦不取也君文峻簡通縟而詩特工前四十年餘固已稱之自後歲別爲什什必愈進格愈老字愈嫩語益近趣益逺冰凝水泮不可離合也蓋謀臣智士遁藏艸野能終身不耀養其心至矣而文采晻郁無名以傳騷人墨客嘲弄光景徒借物吟號誇其名甚矣而局量淺狹無道以守若君憂患不幹其慮而詠歌常造其微庶幾兼之也噫笠澤煙雨之上西湖花月之下君未嘗不畱連顧賞余亦一二奇懷其間矣昭武𨿽佳山水惜君覊囚淹躓而余旣七十謝世待死無復會期矣讀此槁盡拊捲遐想因以其平生大節綴之於末

題唐誥書

唐字於中代多作攲側枯瘦體而八法遂散然此書有韻態尙未失痺麻散餘意也

題陳壽老論孟紀蒙

古聖賢之微言先儒所共講也然皆曰至二程而始明凡二程所嘗講皆曰至是止矣其宻承親領遊楊尹謝之流而張呂朱氏後時同起交闡互暢厥義大宏無畱蘊焉竊怪數十年士之詣門請益歷階覩奧者提策警厲之深涵玩充溢之久固宜各有論述自名其宗而未聞與眾出之以扶翼其教何哉豈敬其師之所以覺我而謙於我之所以覺人歟天臺陳耆卿生晚而又獨學奚遽筆之書然觀其簡峻捷疾會心切已則非熟於其統要者不能入也總括凝聚枝源派本則非博於其倫類者不能推也機鑰嚴祕門藏戶攝則非老扵其家室者不能守也勾萌榮動春華秋實則非妙於其功用者不能化也蓋數十年所未見而一日得之餘甚駭焉嗟夫余𨿽後死而素無其質終不足以進此道矣使子及其時步趨規矩於親領宻承之間回復折旋於互暢交闡之盛不挺然異材乎不柄授之以扶翼其教乎愧余之不足進余昔之言也美子之不可及余今之言也當以今之言爲揭

贈薛子長

讀書不知接統緒𨿽多無益也爲文不能關教事𨿽工無益也篤行而不合於大義𨿽髙無益也立志不存於憂世𨿽仁無益也今世之士曰知學矣夫知學未也知學之難可也知學之難猶未也知學之所蔽可也薛子長往蕪湖將行出此紙請書扵余愧無以答之

錢則甫字說

錢翼世自天臺來言曰惟名先人所命而未有以字敢請按戴翼其世漢詔策語也爲字曰則甫夫則先王之法非戴翼其世之謂也戴翼其身之謂也身不能翼世於何有六七聖人皆以身之道顯而孔子述之豈論世哉故曰徐行長者謂之弟始於是矣周道衰士不知以身爲本而皆以世自名凡所爲立私智挾污說無不欲破壞先王之法而卑薄其身者然則世安從治而功何繇成宜其不能反而日以僕滅也漢人淺陋不原古始黃老道徳之意申韓法術之學皆破壞先王之法者也而謂其欲則先王之法皆斵喪其世者也而謂之戴翼其世嗚呼可悲也已子質髙而智明必審擇而固守之必義無利也必厚無薄也必安無躁也必垂於永久無苟於一時也皆所以則先王之法而戴翼其身也世不是之取而奚取耶

題王少卿家範

王公彥洪官有淸節訓兒赴官一紙細碎周悉子孫遵行之皆爲亷能吏蓋根本正則推於枝葉不差也如言不可記者卽是不可爲以責人之道責已恕已之心恕人考罪須判單子酒後不可嗔責人之類固前輩所嘗知其見聞有自來矣

陳漫翁祭器述

君始終三載一郡之士皆以爲能增廣志意長益見聞因其賞識知名者百餘人有急政疑議宻贊顯辯赴之若饑渴至於經紀學捨資用𨿽簞食瓢飲家法當然而調度宏展無所寒乏固其餘力也將解去又汲汲爲此器頗以俸錢佐之噫勤矣守者幸無散亡零落蓋豆籩之事古義在焉覩物而人存猶可以寓諸君之思也

題陳壽老文集後

建安中徐陳應劉爭飾詞藻見稱於時識者謂兩京余澤繇七子尙存自後文體變落𨿽工愈下𨿽麗益靡古道不復庶幾遂數百年元佑初黃秦晁張各擅毫墨待價而顯許之者以爲古人大全賴數君復見及夫紛紜於紹述埋沒於播遷異等不越宏詞髙第僅止科舉前代遺文風流冺絕又百有餘年矣文之廢興與治消長亦豈細故哉今陳君耆卿之作馳驟羣言特立新意險不流怪巧不入浮建安元佑恍焉再覩蓋未易以常情限也若夫出奇吐頴何地無材近宗歐曾逺揖秦漢未脫模擬之習徒爲陵肆之資所知不深自好已甚欲周目前之用固難矣又安能及逺乎君之爲文綿涉旣多培蘊亦厚幅制廣而宻波遊浩而平錯綜應會緯經勻等膏潤枯筆之後安徐窘步之末若是則薦之廟郊而王度善藏之林藪而幽願愜矣若又審其所從不求彊同貴其所與毋爲易得趨捨一心之信否臧百世之公則何止於建安元佑之文也君必勉之

題錢夫人碑陰

銘初用允元壙記已而使君謂余承務累贈朝請大夫錢氏積封太宜人孫曰坡孫迪功郎溧水縣主簿彜孫朋孫稱孫思孫孫女壻曰鄕貢進士黃芾承務郎鎭江府寄樁庫陳纉已卒曰周幼學邱蒙正未嫁曰某曾孫男曾孫女皆三人蓋壙記後事夫爵列之極孫曽之次有家者甚重而余文已就不可復益矣異日刻盍附其陰

陳子淵等字說

老子稱淵兮似萬物之宗老氏之學以自下爲髙淵兮所以似物宗也故字宗曰子淵大學曰欲齊其家先修其身齊家人之所急修身人之所緩不修其身未有能齊其家而人不自知徒病其難而莫獲其效也故字家曰子修詩曰基命宥宻繼之單厥心肆其靖之宻而靖物之所歸而命之所繇定也故字宻曰子靖莊周聞在宥天下不聞治天下善矣然未究其義宥者寛以待人也在者嚴以察已也故字宥曰子在

題劉潛夫南嶽詩槁

往歲徐道暉諸人擺落近世詩律﹐斂情約性﹐因狹出奇﹐合於唐人﹐今所未有﹐皆自號四靈云。於時劉濳夫年甚少﹐刻琢精麗﹐語特驚俗﹐不甘爲鴈行比也。今四靈喪其三矣﹐家巨淪沒﹐紛唱疊吟﹐無復第敍。而潛夫思益新﹐句愈工﹐渉歷老練﹐布置闊遠﹐建大將旗鼓﹐非子孰當。昔謝顯道謂﹐陶冶塵思模寫物態﹐曾不如顏謝徐庾畱連光景之詩。此論旣行﹐而詩因以廢矣。悲夫﹐潛夫以謝公所薄者自鑑﹐而進於古人不已﹐參雅頌軼風騷可也﹐何必四靈哉。

題周簡之文集

頗記十五六長老詰何業以近作獻則笑曰此外學也吾憐汝窮不自活幾稍進於時文爾夫外學乃致窮之道也余愧詩卽棄去然時文亦不能精也故自余輩行累數十百人皆得大名登顯仕而終不以文稱比歲詞人文士角立傑出盛哉盛哉一日垂出門周君簡之遺余書及雜詩文立讀駭異因同登明逺樓徧示坐客無不攺觀屬目所謂角立傑出者也然外學旣工而時文又精所以難也今之公卿好文詞者甚眾子養不足仕未偶挾二能而求遂其所欲將無不可

題永丰趙直閣廟節義錄

余讀趙公節義錄至曽蒙言公宰永丰専以誠信待人而去煩苛之令軍興調發旁午一介尺檄不以擾民百姓愛之如父母𨿽古循吏不能加蒙永丰人也所記當無不實周公謂其敍載訛朴士章艸直據所見不論歲月爾然則公平暇日旣能以子弟之道遇其民惟恐傷之故冦攘卒起爲之自將前死不復顧計蓋義在一邑不私有其身而然也若世之爲長吏者方無事時以威詐籠脇取民如不及有難必委而先遁無足怪矣夫令之存於民也深則民之報扵令也逺是宜廟食如社與邑相爲無窮而陰幽動魄猶足以芘其一方不可得而泯也

跋劉克遜詩

著作正字及退翁兄弟道誼文學皆賢卿大夫天下髙譽之不以詩名也克莊始創爲詩字一偶對一聫必警切深穩人人詠重克遜繼出與克莊相上下然其閒淡寂寞獨自成家怪偉伏平易之中趣味在言語之外兩謝二陸不足多也自有生人而能言之類詩其首矣古今之體不同其詩一也孔子誨人詩無庸自作必取中於古畏其志之流不矩於教也後人詩必自作作必奇妙殊眾使憂其材之鄙不矩於教也水爲沅湘不専以淸必達於海玉爲珪璋不専以好必薦於郊廟二君知此則詩𨿽極工而教自行上規父祖下率諸季徳藝兼成而家益大矣方左鉞其友也當亦以是語之

題姚令威西溪集

初完顏亮來冦舉朝上下無不喪膽直云敵百萬何可當惟有退走爾獨姚公令威抗論沮止謂今歲八月入翼明年七月入軫又其行在已巳者東南屏蔽也又推算太一熒惑所次皆敵必滅之兆未幾亮果自斃江淮復安余嘗嘆國不可無智士不智於人當智於天方是時姚公策我能必勝者智於天也公著書二百卷古今同異無不該括豈獨智於天哉惜其盛壯不預采錄晚始召對殿中忽感風眩而死悲夫余不及識公而與其子僅從偓同僚從孫鎔以公西溪集叢語遺余其古樂府流麗哀思頗雜近體詩長短皆絕去纎巧乃全造古律蓋加於作者一等矣至以易肥遁爲飛遁引注說文不若是﹤介心﹥以辯孟子不若是恝尢非余寡見淺聞所能到也夫欲折衷天下之義理必盡考詳天下之事物而後不謬余旣不學又不得見如公者而師之徒掩卷追想於百年之外爾

題潘刑曹郎帖

初王倫歸自北朱弁洪皓皆附家問至金蓋有意就和也朝廷因命潘公致堯亟往於是二聖始得聞髙宗中興金迎送以禮往反不越期旣而韓肖冑胡松年再聘遂與李永壽王詡偕來矣當其時以天下之大寄命於一使諸公無不起徒步至執政侍從者潘公之孫傅監天富鹽場爲餘言公使還得刑曹郎竟以此終獨不盡用何哉傅善於鹽事玉環人甚愛之而明辯果決識情僞論議常透底裏使有知君者或當繼其祖焉

題沈朝議得何淸源帖

往在荊渚有蜀客系舟出數十大捲皆本朝名卿相書也良以得縱觀爲幸如淸源何公書今始一見爾沈公自罷宋州僉幕終身不復仕靜退無求之澤宜庇其後人哉

題掃心圖

以爲無可掃則掃之者妄矣以爲有可掃則是掃安從起人心惟危道心惟微其精其一其永勿失題薛仁靜墓薛景石之弟名山字仁靜死嘉定七年二月二十一日塟九年四月二日墓地曰丁亥橫山君常讀周易行攜坐挾終身不釋人與語多不答或徑起莫測其意

題黃巖蔡衝之墓志後

君之賢余蚤得於其兄博士略具忠翊墓中今又讀幾道所志君墓益信然幾道敍君能捐所有以與人甚詳而言君能自致其所有則略今其已驗之法固在使滂兄弟舉而行之富復如君則捐所有以惠鄕黨不爲難矣不然則自所有將不足而安能及人滂尙勉之

跋義役

保正長法不承引帖催二稅今州縣以例相驅訶系鞭撻遂使差役不行士民同苦至預醵錢給費逆次第其先後以應期會名曰義役然則有司失義甚矣余嘗問爲保正者曰費必數百千保長者曰必百餘千不幸遇意外事費輒兼倍少不破家蕩產民之惡役甚於冦讎余嘗疑之官人以牧養百姓爲職當潔身馭吏除民疾苦且追則有期約日以集使賄必行應追者任之可也民實有產視稅而輸使賦必重應輸者任之可也保正長會最督促而已何用自費數百千及百餘千甚或兼倍以至破家蕩產乎且此錢合而計之歲以千百巨萬旣不歸公上官人知自愛又不敢取誰則有此余欲以其言爲妄然余行江淮閩浙洞庭之南北蓋無不爲此言者矣嗚呼此有司之所宜陳者也余忝爲吏不得爲令佐自試其術以破余疑而不能意殊慘然因孫君義役書成輒題於後以告其得爲者

題瑞安宰董煟出蘇黃二帖後

畏敗羣之民掣循吏之肘爲監司帥守者通患也山谷此帖卻當使上官見之或能爲君助乎蘇書與董氏親書皆君家舊物源流逺矣淵明薄宦窮愁蘇公謫居安命法正應爾君以材名受舉治劇縣方當忍事愛民終成美績恐輕懷此意他日隨機感觸將動浩然之思不可不先慮也

