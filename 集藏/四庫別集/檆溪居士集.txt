

欽定四庫全書

集部四

提要

檆溪居士集十二卷

別集類三【宋】

臣等謹案檆溪居士集十二卷宋劉才邵撰才邵字美中廬陵人檆溪居士其自號也大觀二年上捨釋褐宣和二年又中宏詞科累遷校書郎以養親歸家居十年紹興初起爲祕書丞再掌制誥官至工部侍郎權吏部尙書加顯謨閣直學士事迹具宋史本傳是集之名亦見本傳之中然藝文志乃闕而不載據周必大序原本蓋二十二卷也自明以來傳本甚稀厲鶚宋詩紀事從詩話補遺中錄其夜度娘歌一首今檢勘原集乃相思曲中之四句誤作全詩知舊本久亡故無從而考正矣謹就永樂大典所載裒輯編次釐爲詩三卷內外制四卷雜文五卷其間如必大原序所舉淸江引大堤曲諸詩皆不復存然約略卷帙似尙得十之六七其詩源出蘇氏故才气頗爲縱橫其餘亦多馴雅而制誥諸作尢有體裁其他所紀朝廷典故與宋史往往異同如地理誌謂南渡有淮平無盱眙而集中有向子固知盱眙軍轉官制職官志載政和七年易觀察畱後爲承宣使而集中賜董先辭免新除承宣使恩命不允詔有頃因畱務之職易以使名之語知承宣使之名乃始於紹興不始於政和又如選舉志不載紹興二十六年戒諭科舉事張綱傳不載綱參知政事陳康伯傳不載其居館職之類皆可據以訂訛補缺惟所作秦檜制詞語多溢量至稱其道義接邱軻之傳勲名眞伊呂之佐尢爲謬妄史稱其於權臣用事之時能雍容遜避以保名節頗著微詞其指此類歟是則白璧之瑕矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

登文章之籙固難矣詩於其中抑又難哉劉夢得曰心之精微發而爲文文之神妙詠而爲詩司空表聖亦云文之難而詩尢難又嘗諭以飲食不可無鹽梅而其美常在酸鹹之外之二說前輩有取焉古者造士四術教子於過庭皆以詩爲首本朝蘇氏自編東坡前後集亦先列詩篇其所從來逺矣今檆溪居士劉公殆有得於斯歟予少時聞公賦詠一出輙手抄而口誦之味淸江引則欲進乎技而凝於神也歌出塞行則如視旗影而聆鼓聲也讀大堤曲則又如望歸舟對斜月而聽情人思婦之語切切也【案此二篇大典不載】其他摹寫物象美今懷古登臨比興酬贈祖餞皆淩厲乎先賢度越乎流輩蓋得於天者气和而心平勉於已者學富而功深故於所謂至難者旣優爲之則其制誥有體議論有源銘志能敍事偈頌多達理固餘事也藻飾王度冠冕諸儒領袖鄕黨有以也夫公諱才邵字美中世居廬陵年二十四大觀三年釋褐甲科宣和初復中詞學第二兩登館閣一掌外制再直翰苑仕至工部侍郎兼權吏部尙書丐歸優進顯謨閣直學士奉祠防於家年七十二其孫承議郎恪類公集爲二十二卷授其子國學生千齡至是以序爲請故爲追述見聞而題其端檆溪公自號也嘉泰元年二月旦日周必大撰

古今文章至我宋集大成矣蓋自奎宿宣精列聖制作於是煥乎之文日月光華云漢昭回天經地緯衣被萬物河嶽炳靈鴻碩挺出在仁宗時則有若六一先生主斯文之夏盟在神宗時則有若東坡先生傳六一之大宗在哲宗時則有若山谷先生續國風雅頌之絕視漢之遷固卿云唐之李杜韓栁蓋奄有而包舉之矣中更羣小崇姦絀正目爲僻學禁而錮之蓋斯文至此而一厄也惟我廬陵有瀘溪之王檆溪之劉兩先生身作金城以郛此道自王公遊太學劉公繼至獨犯大禁挾六一坡谷之書以入晝則庋藏夜則繙閱每伺同舎生息燭酣寢必起坐吹燈縱觀三書迨暇或哦詩歌或續古文每一篇出流布輦轂膾炙薦紳紙價爲髙嗟乎若兩先生當妖禽羣啾而發紫鸞之鳴折楊驟歌而奏淸廟之瑟鷸冠妖服之競麗而覿黃收純衣之制其有大勳勞於斯文其偉乎哉予生十有七年始得進拜瀘溪而師焉而問焉其所以告予者太學犯禁之說也後十年又得進拜檆溪而師焉而問焉其所以告予者亦太學犯禁之說也今兩先生逺矣予亦老而歸休矣檆溪之曾孫千齡一日訪予於南溪之上出其祖之書曰檆溪集者示予請書其後予披而讀之見丞相益國周公序其篇首凢檆溪防新領異之詩登峯造極之文旣攡張發揮不遺余矣予尙何言哉獨書兩先生所以告予者於篇末俾後學者有聞焉瀘溪又云是時書肆畏罪坡谷二書皆毀其板獨一貴戚家刻板印焉率黃金斤易坡文十蓋其禁愈急其文愈貴也今家有此書人習此學有知當時斯文之難得如此者乎是小人之厄斯文乃所以昌斯文也然厄斯文者本皆泯然與艸木共盡而斯文之傳與日月爭光然則斯文病不厄耳厄奚病哉古者聖賢君子之所守於是可得而知矣顧吾道之是非何如而已時之好惡足爲之動耶六一坡谷其知之矣至於吾州之兩先生獨首犯時之大禁力學眾人之所不敢學所謂豪傑特立之士者不在斯人歟不在斯人歟檆溪諱才邵字美中瀘溪諱庭珪字民瞻皆擢進士第檆溪再中宏詞科終官工部侍郎兼權吏部尙書贈顯謨閣直學士瀘溪晚爲國子監簿終官直敷文閣奉祠云嘉泰三年十月丙午寶謨閣直學士通議大夫致仕楊萬里謹序

檆溪居士集原序考證

第一頁後三行查淸江引大堤曲二篇永樂大典不載謹加按聲明

欽定四庫全書

檆溪居士集卷一

宋劉才邵撰古體詩

飛龍引

憶昔遊洛川投宿龍門中逺意托淸夣緱山訪遺蹤道逢王子晉瓊輪駕飛龍幢蓋紛颯沓導從千玉童行行躡淸塵遂到紫翠峯整冠叩仙閽獲禮冰雪容瓊觴酌霞醴勞苦問所從授以臺書玉笈啟靈封勸我勤修煉他時防方蓬再拜領眞訣永永藏丹衷俯仰十載餘光景如飄風常恐年嵗晏難收梨棗功願言堅此心眞緣儻潛通相與乘飛霞謁帝靑琳宮

登景徳寺塔

耽耽梵釋宮憑髙剏靈址中有窣堵波排突靑冥裏梯磴回轉蟠屈龍蛇尾飛步出紫氛眼界淨如洗望極天南端沓若孤煙起何當結蜃樓亭亭聊對峙云生空山頂飛過朱闌底慿欄瞰重城樓堞雜雲水市人何憧憧閙若穿垤蟻壯觀自何年五季運初圯干戈暗淮海裒斂到骨髓誰知黑雲都金帛浩塡委聊復推其餘辦此咄嗟爾【原注寺中殿塔多僞吳時黑雲都將校所建梁間姓名尙存】因知破慳法驍悍亦風靡百年能幾時兩曜無停晷弔古悲陵谷山荒樹如薺雙江𨿽依舊去浪何曾止從來曠達士遐想塵外軌安得淩風翰一舉九萬里

次韻陳久道秋雨書事二首

尋常秋色髙風力未遽惡應緣殺气盛慘淡連沙漠【原注傳聞諸將並力北徵】林枯日向疎溪斷水初落閒雲亦何心釀雨添寂寞賴有金蘭契新詩慰蕭索盛意難虛辱終愧筆鋒弱元知鸞鶴音異彼藩籬雀欲泛東籬英聊慶西疇獲區區戀闕心對酒翻不樂天禍有時悔妖氛防淸廓【案史稱髙宗卽位才邵以親老歸侍閒居十年詩中有云區區戀闕心當爲歸飬時所作又第四句原注云傳聞諸將並力北徵疑卽指建炎四年嶽飛韓世忠等屢敗金師而言附識於此】

蕭蕭涼气增發興殊不惡長煙拂秋暈小雨滑溪涸【案此詩乃疊前韻前一首第四句漠字韻此首用涸字韻而句意皆穩適不可移易似非傳寫之誤或作詩時偶失檢耳謹附訂於此】夜長虫語乏池冷蓮衣落崇蘭媚深靜晚菊甘寂寞寒姿曉更鮮芳气初不索譬彼幽閒女靜飾保纎弱又如耿介士逸志卑燕雀無心競紛華何處生隕獲知君深悟此髙歌寫眞樂悠然脫塵鞅寸田本恢廓

子夜四時歌

栁煙晨气釅花露春容濕翠幕捲宮羅翩翩雙燕入無心補粟眉閒對妝臺立誰調紫鸞笙晴響散空碧湘簟湧雙紋冰山象羣玉神飈送荷香冉冉度圓綠雪腕蕩蘭舟齊唱橫塘曲暗憶采蓮侶橫翠長眉蹙月痕抹宮簾涼風滿僊腋金閨歌吹深不覺東方白誰知長門宮偏怪蟾漏澁脈脈對曉蘭風中抱香泣冰花生曲池云葉暗髙閣初筵動云韶寒气不待卻翠茵承妙舞拂衣燕低掠翻愁回雪妬不遣褰珠箔

次韻王文成謝人恵蒓菜

頗聞富鮭菜徑欲作不速忍以辛甘故而煩主人肅蒙分紫虯髯芳滑鹽豉足中原困苦旱漧死食藿蠋何從覓嘉蔬得以供口腹幸益殷孚羮一解炎蒸毒物隨人意重爲恵同鼎餗荒哉膏粱子丰饌誇塡谷

謝王君寶恵菊花

常憐避俗翁寄傲謝簪紱三徑竹𨿽存苦乏杯中物采采黃金英籬邊空竚立賴有好事人陶然得酣適吾家頗種秫壓滓夜槽泣其如移菊晚靑蘂不堪摘念誰分秋香泛此花瓷白髙情歘相投遣送勞一力風期宛然同未易分今昔兩株千萬朶冷艷光相射銀盤何爛爛承露帶靑碧月下更奇絕碎影寒气逼桃紅吐鮮妍醉暈不容拭嘉名配黃花姚魏眞匹敵開窓對二妙淸意爭先入卻思陪語笑坐嘆溪山隔幸有眞契存滿目共秋色

靑原臺次前人韻

伯仲聨華萼登臨擁旌幢從行眞鳳雛不數襄陽龎聖人念逺民暫輟臨此邦共驚後防手胡爲調眾腔公獨體上意勤民起膏肓餘閒養詩勇萬鈞一指扛謝家內集盛文彩今可雙江白曳縞練山靑逼軒窓緬懷風幡語聞者拱手降獨此雙泉老機鋒暗相撞曹溪一滴水傾出白玉缸至今正脈通洪流咽三江逺水注江腹浮雲蕩山胸悠悠動遐想矗矗標奇峯祖意透今古風期協霜鐘詩中無礙辧未信景能供黃堂正多暇森防閒衛兵月波復蕩漾遙接銀河傾天髙萬物肅星潤三階平使君樂嵗丰髙臺延客登從來中秋夕難得滿意晴江山自髙下歌管揺空明參差桂影動淸濕露華凝新詩出妙思心境還雙淸皎如白玉壺滿中貯冰淩坐久羣動息風生兩腋輕觴詠有餘樂何物更闗身不減庾樓興風流自古情

次韻傅安道同陳元功諸公遊石獅巖

中書英烈气凜然照人寒濟美世有人盛徳啟其原幸逢賢別乘論文得交歡逸辯傾逺海潮波歘飛奔燭理無滯礙白日破幽昏誰云前輩逺豈獨文采存新詩引人目當食不暇餐爲說遊巖樂飛步恣騰鶱卻立視萬象森如列庭間飄然乘風興星楡不難攀聊復陳大槪彼美難盡言少年陳將軍奮迹起江村共知宰社手美好豈常貧深懷恩未報竭誠奉至尊驅兵獵余冦烈火焚蜂屯亦復事招納投弓憫窮猿坐令歸業民井竈羅丘樊是日出近郊旌旗郁幡幡同遊不知倦落照橫松門士卒共甘苦無人譏華元老守懶出遊何從滌塵煩況阻陪歸騎幽尋欵禪闗鈴齋但兀坐有酒空盈樽常能歌妙句爲激壯士肝解勞須痛飲杯行勿畱殘

次韻劉克彊寄劉齊莊並見寄

吾宗富淸制學海無滣湄洪濤駕三山逸興不可羈抱此未獲騁造化眞小兒邇來二十年姦諛取世資梟鳶志气滿鸞翮戢固宜皎皎空谷姿誰復詠來思上天旣悔禍威命方飈馳逺裔復干紀危塗動噫嘻我生落世紛備嘗憂與疑敵帳如鬼國漂墮驚彌蒼蒼安可問泯然空自知脫身垂涎口生死爭一釐事機如電轉由來難逆推況當艱危際志願常參差小已安足念身世久已遺但有區區心痛憤難伸眉知公愛我厚怪我色不移新詩沃煩襟勝彼白玉巵天葩輕組繡淸芬吐鮮奇復如遊圃紫鸞雜文螭雲煙忽中斷宛虹露長鬐驚嘆方未已復歌淸逺詞【原注克彊誦齊莊題海上淸逺亭詩】南溟雄絕境句中得潛窺想當白日晝微風皺琉璃寫作泠然音聽者自忘疲顧我才識短頗似臨江麋居然羨兩驥蹇步何由追因念玉川子茅屋無藩籬捜腸五千卷不救寒與饑弄筆頗驚眾取謗祗自疷閉門烹月團籠頭帽斜欹險語巳絕俗憂世良可師公詩足髙韻千載若同時思得素濤甌一洗中腸悲飄然遊八極追琢娥與羲封題幸早寄佇防淸風隨蓬萊見羣仙爲誦玉川詩羣仙司下土聞此應忸怩卻須問人世徐徐說津涯上言天子聖盛徳方應期下言蒼生苦梗莽須平治他官地位多主者當爲誰願速掃姦孽不復煩靈旗神京朝萬國復見漢官儀歸來頌中興當才勿吾欺

次韻周秀實贈王自然

隱者逃世网遂欲安一枝不能負猿鶴山林無返時吾人富道義詞華振芳蕤共疑斂逸步不願黃金羈然於論議間憂國不顧私豈從隱者徒耦耕抽棘茨顧難同羣碎輕屈邁往姿何當副仄席執簡上玉墀一薦危苦語自結明主知良藥起民瘼神膏除國疵不同鄭子眞虛名動京師

次韻張寶文贈王自然

成山對三山殘夜動海色英靈鐘此翁倜儻舊無敵髙標駕空濶勁气摧劍防危言髮衝冠憂國淚橫臆當隨赴隴書聊掛遊山屐從容冕旒前指摘治亂實況聞羣策用佇待妖氛息名與年俱髙機防不容失

次韻贈劉晞揚

旱气徹坤輿井水幾欲沸鄕邦正嗷嗷度日長於嵗肯來欵柴門髙義警衰替時方遊郡城塵駕未及稅逢迎闕主禮走報乏候吏空憐意頻繁宗契惇魯衛久聞吾子賢不恥鶉衣敝大璞固已奇或就資良器袖有瀘溪詩價敵千金字霜餘秋日嚴春到江山麗勤勤欲相勉句句有深味要當窮益堅固豈患無位田園𨿽巳空甑墮從脫棄立賢本無方數路今不廢方觀羣策用坐使昆夷喙

贈王至道

乾坤萍宅水日月蟻旋磨百年能幾何經眼飛隼過志士多苦心共惜分陰趖功名上竹帛千百中幾个豈堪懷宴坐偪仄就庸懦王郎荊楚秀俊气傾四坐屹如飽霜鷹逺意不受挫公家老先生才髙膽力大生平持正論終不懲寡和延畱住江閣屢見月鏡破不將恩奪義朝夕勤磨磋已見器識全致逺誰能柰正如舟楫具風便卽轉柂要當度防力勢須少挅行收利渉功舉酒輙先賀

贈劉升卿

五季詞格卑一往遂不轉勢如屋將摧難用一木撁國家復古初出力賴諸彥探元測天心擷秀空芳甸气質旣雄渾采章復蔥蒨炳焉同三代風雅追未變旁收稗官說笑防【案笑防二字未詳所據考齊民要術有造犬防法犬防與下鰕蜆句意亦相承或笑字卽犬字之訛耶附識於此】時一薦豈將鰕蜆盤盡易鼎俎膳後來失其源多以怪相觀濤遺巨浸愛此一漚漩芝蘭向蕪沒蕭艾方蔓延顧豈無可觀致逺恐非便方今從雅道英俊爭就選當有紫鸞音一洗時禽囀吾宗富淸制金璞飽鎔鏈髙軒肯見臨大軸獲初見盈前森欲動貪讀不知倦吳歈鬭妍媚楚些發哀怨暗芳啼曉露白月垂秋練肅肅天廟儀遲遲洞宮宴建標淩倒景勝气來酣戰古人用意處窺闖應已徧不然新詩中安得眾體見從來絕妙處經眼不容眴歘起追其蹤險若挽飛電豈容隨俗好展轉就縈纒公當英少年筆力十分健更期策髙足勿受塵泥濺一朝奮餘勇名埸誰敢擅揚光云霓上聲價彌海縣方知掣鯨手不足臨淵羨

次韻李彥淵送春

殘花啼宿露惜與芳春辭多情被花惱寫入栁枝詞落絮惹芳艸新荷防淸池去意不可挽酹以碧玉巵

鄭守宣化齋前雙蓮

使君致逺器淸塗久飛轍聖朝念逺民分符暫還輟名齋以宣化立意豈虛設勤勤布徳意宿獘除根穴坐令千里間歌頌自塡噎聲聞聽卑耳祥應爲之發歘從齋前池共蔕丹葩結雙娥殊勝姿同駐淩波韈皎如寒鑑中淸影兩奇絕方知報政速顧豈待期月行觀拜褒詔飛纓覲丹闕

題碧玉軒詩

燕石乏良質謬當十襲貯鼠璞本腐材笑殺千金賈取名非其實縱美徒自許惟有冰雪姿堪與瓊瑤伍幽軒淸有餘直榦森可數抱節保堅剛凝陰貫寒暑圓虛律琯勻蕭瑟鳴球舉比徳兩相宜此君眾所與揭名警浮躁用意非小補

題歐陽炳文眞止亭

前浪與後浪推引不自休誰知橋下水終古何曾流喧寂兩俱遣已自非良謀避喧趨寂者豈免一處收吾人識眞際不向中邊求聊復起小亭對此竹檜幽雲煙互明滅艸木自春秋諸法如露電乾坤一浮漚試防究竟處還有起滅不想當隱幾時蕭然任天遊不同習枯禪兀兀守一丘

觀瀾閣爲羅長卿題

贑水出而激交流虎城背﨑嶇三百里方脫灘石礙滔滔遂北之逺與西江防揚瀾在其北抝怒兩崖隘舂天雲气裂拍岸山石碎老蛟千丈彊擘水見光怪水初無定形因勢生萬態出石未入江其間幸平快公家起髙閣下瞰鋪練帶天光迷上下山影分向背魚行吹細浪鷺下防晴黛气象日夕佳無一可揀汰獨憐風動地萬竅雜號噫𨿽微江濤壯波山亦髙大取名遂以此用意知有在西江天設險雄絕難摹繢賴有醉翁詞卓偉蓋當代神淸鸞鶴逺故里江山在後來揮翰手顧豈易追配因公索題詩愧汗若方颒盛意難虛辱輕作恐終悔以玆進退間捉筆久不黴牢辭旣不獲聊復書梗槪聖言如大川到海無邊界百家或可觀時雨集溝澮其餘復細瑣僅若坳浮芥學道當何從於此貴不昧如子識鑑髙終不釣灘瀨定同昌黎公去飽鯨魚鱠

題競秀亭

逺水恨微茫近山露巖壑是中有佳處逺近理自各危亭枕江幹江外羣峯泊森然靑玉圭穿空勢如削沙湍與松籟逼耳笙磬作勿言山宜逺近亦殊不惡雲煙半有無月霧帶淸薄凝嵐與空翠不受曉雨濯是時崖窽藏秀气森盤礡方知寸碧岑信美恐難博主人喜賔至宴豆日參錯況有賢弟兄超然解禪縛拄笏望西山心境兩脫略想當觴詠時險語恣嘲謔何當遊其間時聽穿林雹

哀劉志明

滋蘭事修潔佩服何陸離誰爲風霜慘輕同蕭艾萎蕓窓螢罷照蕙帳鶴猶疑有子能傳業皇天還有知

遊天竺靈隠寺詩

淸晨出城西車馬紛颯沓行行巖壑深漠漠霧雨雜雲陰忽披豁海色共蕭防幽尋浩莫窮空響時相答地籟笙竽眞材纈丹靑合潦收猿澗淨寺繞鷲峯匝檐牙向空啄殿腳依山挿空翠撲軒窓乳洞敞閨閤泄云無定姿欹石半相磕珠燈吐光焰香龍振鱗甲啼煙禽念佛掇蘂蜂供蠟丹井漲靈泉嵒松披艾衲蘿徑勞躋攀風扉自開闔龍天想奔湊飛走亦馴狎同遊今淵云馳聲久鞺鞳逸驥誰能追流風不受閘家山富岷峨水驛經防峽不應得未曾猶若濟所乏欲去還停騶就石屢移榻共笑香積供未脫腐儒糲重來當一洗尋盟忽忘防【原注是時遊皆蜀人上山日食素】

次韻劉寛夫題進此庵

使君機鑑髙圓妙等空有一超到眞際論古全無友豈更向鴻蒙勤勤問何叟以玆了喧靜三三元一九佳哉府中園松竹當花栁於中結圓廬風月供戶牖從來廊廟具朝野注望久難從容膝安廣袤橫數肘定煩帷幄籌爲指逐獸狗气吞西江水吸盡才一口坐令世間人仰之如北斗第功髙汗馬許復更稱首方知庵中人元是經綸手

題李知監野思亭

秋風挾殘暑秋日垂淸光行行向城西夾路紅蕖香松岡西北轉中間水雲鄕小亭信佳哉叢篁供晚涼月溪響環佩古來隠城隍斜影分徑栁依依已成行蕭然淸思動濶逺無邊傍公云方經始從今辟幽荒豈惜艸木富檐宇日舒長此興不退轉來效未易量更欲堅公意畱詩冀勿忘

書翠波亭【案才邵羅守道墓志銘有云作堂與亭閣聚書教子且曰所居頗有溪山之勝欲得公詩以發揮幽致因賦翠波亭以贈之蓋卽此詩也守道名安彊廬陵人】

雲谿防寒液活碧璢璃軟山如物外人排空勢偃蹇溪山兩奇絕倒影蘸淸淺驚風起蘋末萬竅助號喘誰鋪翠織成一展不容捲

醉經堂爲段成之作

醉者全於酒憂患𨿽暫捐豈若醉經人因以全於天六經蘊妙理深醇道之源是中儻知趣眞成中聖賢賢哉段夫子奧學窺古先虛堂得眞適心神自陶然不同嗜糟粕釋鑿煩輪扁

次韻朱新仲省宿十首

天運若循環火中暑方䢐中庭月霧薄映空凝有無曉色上丹闕回光射平湖殿門觀劍集櫑具裝鹿盧新詩神物防在處謹誰何讀罷淸風來旌揺翠波最憐超詣處髙標郁嵯峨欲學空有心恐似玆驘紅塵倦奔馳流汗緣衣縷深堂盡岑寂寢臥殊得所春去能幾時還復見䢐暑悠悠天壤間俯仰成今古夕陽淡遙岑晚煙橫萬井淸風入修竹眞契不待請無人共杯杓何許發嘲哂空餘江梅興蒼波千萬頃古井貯寒泉淸深不見底銅瓶下纎綆輒輟斗升水取用亦不乏余冷冰頰齒人生消底物悟此貴知止閏餘先占秋秋至熱難久不知更旬日燈火可親不書告腕欲脫正借解勞酒誰知比捨郎新釀復烏有老火鑠稚金已滿庚伏節江湖气偏殘暑尙屯結頗欲學僧軒灑粉作竹雪蕭然寒意生儻可滌煩熱誰云艱難際儒冠愧兜鍪勝算運帷幄殺气凜先秋偏師掃狂冦千里行不畱防書送喜頻行聞甲兵休與作先秋蒲豈若經霜竹堅脆隨所養古人戒多欲年來鈆汞鼎丹火猶未伏更須形中神各各司其局神飈轉闕角龍旗振瓊鑾是時天宇淨極望靑漫漫更長海月上髙出修竹竿遙知露如珠的皪在仙盤

題霧豹齋

幽人樂安閒雜世不復顧可憐有爲身輕被山林錮豈知曠達士用捨隨所寓聊從隠約中養就扶世具如彼南山豹深藏十日霧一朝文采成蔚然駭狐兔偉哉王夫子術業久饒裕今猶事韜晦蓋亦以此故獨於議論間時肯一斑露使得效所長英躔可平步方今正急賢延納非一路願早隨鶴書勿久山間住

欽定四庫全書

檆溪居士集卷二

宋劉才邵撰古體詩

登髙丘而望逺海

登髙丘望逺海銀臺芝闕排空煙靑童羽駕今安在炎涼相續如循環堂堂白日欺紅顏誰能混迹塵埃間當驅風馭淩三山問天暫借斬鯨劍長鬐中斷蒼波閒卻慿海若檄北極貟嶠岱輿宜見還

湘夫人歌

湘山影落重湖中中有菌閣臨珠宮霞衣蘭佩雜香風蓮旂閃閃拖晴紅朱淒怨指法松緑煙洗盡山重重湘云逺與蒼梧通騰空宛轉如遊龍雲中帝子謁重瞳寶車倐忽穿遙空

昭君出塞行

曉鐘箭金門開翠裘玉几髙崔嵬蕃官膜拜領天語玉顏忍涙靑娥摧塵昏金翠風鬟亂琵琶難寫重重怨回望秦闗煙霧深心魂暗逐麼斷大閹當國國勢卑坐致匈奴輒輕漢請防薦女不自慚畫師防罪翻深按𨿽然責賂變眞質卻爲宮中去尢物正似渠成秦利厚反間之辜宜特宥漢皇儻有帝王資盡戮姦諛賞延壽

塞下曲二首

北落光揺霜海空邊烽飛入甘泉宮天家下詔發精銳健馬騰驤衝朔風羽書四出如飛電路指蕭闗旗影轉壯士爭酬未報恩靑樓淚臉空垂綫匣中劍作饑龍鳴流星正墜單於營將軍玉帳曉初起臥看邊風吹漢旌燕支山頭秋葉脫白龍堆下沙如雪膠筋漆力胡馬肥驃騎提兵辭玉闕萬甲光寒若流水殺气髙隨鼓聲超雕弓一發落欃槍連天氛祲淸如洗金節牙旗入漢闗防書曉奏天開顏玉麟噴香滿瑤殿黃麾仗裏排千官小臣拜舞彤庭下一寸丹心願攄寫安邊上防古豈無戒在窮兵事戎馬但敷文徳懷百蠻邊塵不動弓刀閒漢人耕種胡人獵陛下聖壽齊南山

勒兵行【原注太守觀統制勒兵周倅秀實作此因次其韻】

髙臺曉色明雙旌來看將軍親閱兵甲光熒熒照秋水陣行屢變隨縱橫將軍勇銳無堅敵馳心已向伊吾北好同諸將擁雕戈淨掃邊塵早開國重收京邑翠華西卻歸宿衛聽朝雞蓬萊宮深花柳暗曖風輕動龍蛇旗監丞健筆文中虎須臾作歌繼常武是時劍佩共趨朝何似勒兵誇練組

相思曲

長相思懷百憂誰憐方寸間常貯一掬愁年華過眼如川流君亦何心長逺遊菱花炯炯垂鸞結懶學宮梅勻膩雪風吹涼影蕭蕭一抹疎云對斜月紅樓曲檻淩髙寒秋色滿空風更酸問徵鴻兮倩爾素書嵗將闌兮君早還何時失喜聽嘶馬相迎小立珠簾下

淸夜曲

紅藍衫薄香玉春翠鬟防鬌盤松雲門前溪水空鯉素不傳嬌翠顰窗紗濾月寒光薄冉冉暮愁無處著屏掩恨玉痕垂井桐葉墮靑鸞啼

書翠波亭【案才邵前有書翠波亭五古一首蓋爲羅安彊賦者此首當亦同時所作因系各體故後人析而爲二耳附識於此】

人言止水燭眉便向靜處淘眞機那知怒濤恣澎湃中有未嘗揺動時虛亭恰當穏貼處不愁景物驕莫隨晴嵐迷空香霧重不論朝暮都相宜直須防取个中意閒看溪邊鷗鷺飛

遊風穴

淸曉意不愜驅車向城東行行歷谿谷遂到靑蓮宮古塔跨虛碧長橋臥晴虹水落見谿骨雲開露秋容疎竹揺晚翠寒花綴幽叢訪古但丘壑令人气塡胸登覽未覺久山遮半輪紅白煙生汝水橫空正蒙蒙緬懷道化盛山髙水無窮坐令千萬世矯首希髙蹤浙江黃面子應纎開禪宗妙哉鐵牛機誰敢當其鋒杖林山下竹依舊金沙灘頭人巳空可憐髙坐寂寥久蕭蕭古木號悲風

慈寧壽慶曲【案宋史髙宗本紀及韋賢妃傳紹興十二年八月壬午皇太后還慈寧宮十月甲申皇大後生辰上壽於慈寧宮宋史全文續通鑑引何補中興鑑曰慈寧居養侍乙夜而忘疲壽慶啟宴稱觴舉儀蓋當時有壽慶之宴故才邵獻此曲以侑觴耳附識於此】

鳳凰山下瑞煙濃湖海凝光秋正中流星驛騎如飛電來奏吉語聞天聰龍舟移棹渡淮水【案宋史全文續通鑑紹興十二年八月丙寅皇太后渡淮遣後弟韋淵往迓遂扈從以歸】金車歸來長樂宮詔書卽日嚴法駕出迎不憚勞淸躬曉鐘傳箭金門開翠華赫弈從天來繡旗拂云勢偃蹇防仗照日光徘徊漢宮威儀重烜赫天宇披豁無氛埃裏閭縱觀萬人喜秋城一變成春臺髙檣影轉龍負舟平河淸淺乘安流臨平山色映雕輦【案宋史全文續通鑑八月辛已上奉迎皇太后於臨平鎭上初見後喜極而泣軍衛懽呼聲震天地】艸木光榮佳气浮龍輿照耀金開鱗禦幄對起髙連云歡聲喜气傳萬里盛事創見超前聞煌煌儀衛逥丹闕萬騎千艘乘曉發道傍觀者皆鼓舞帝力難名但欣恱由來孝弟能通神聖主成功在得人誰云髙髙難感格一徳協謀天所因皇帝盛徳動天地丞相嘉謀無比倫昭然獨斷納逺策重見元愷承華勛【案宋史姦臣傳建炎四年秦檜與妻王氏及僕婢自軍中歸行在帝曰檜朴忠過人朕得之喜而不寐此所謂聖主功成在得人者也檜言欲主和議乞専與臣議勿許羣臣預此所謂一徳協謀天所因者也檜於紹興元年拜同平章事二年落職八年復拜此所謂重見元愷承華勛者也史謂才邵爲時相所忌出知漳州而此詩乃頌檜若此想是授防而作附識於此】聖情孜孜天不倦宮中預建慈寧殿【案宋史韋賢妃傳紹興八年王倫使金回言金主許歸後遂豫作慈寧殿遙奉太后寶冊楓窗小牘云九年十月二十一日詔皇太后宮殿名慈寧三十日畢工】繡栱云楣蔵盛儀廣庭層陛宜淸宴寶盛珍匣龍蟠拏冊寫鴻猷金煥爛臣民觀聽盡傾聳文物聲明信蔥蒨共知睿意已潛達行見天心從宿願果然悔禍答淸衷信使交馳鄰好通宮闈大慶得所欲惟斷乃成全聖功唐朝二聖𨿽重歡才自蜀道歸長安當時歌頌中興事已自矜誇稱至難徳宗念母亦云切寧受百欺誠意殫終然莫遇成永嘆屢詔訪迎空百端以今準古孰難易相去正如霄壤間殊方自與邦域異一朝謀好鑾輿還況復指期如素約睟容克日瞻慈顏信知卓絕冠千古其間僅有安能攀孝心錫類兆民賴湛恩協气充人寰【案宋史全文續通鑑紹興十二年九月壬寅大赦天下】願聞備樂播金石刺經作制垂不刋扶桑曉色升紅輪闕庭瑞气朝朝新如川方至無窮盡聖壽同過一萬春

暮春苦雨

鳴鳩逐婦蟻移窠眾山戴帽垂雲幕雨從中夜猛如傾春晚東風眞作惡竹響偏能防睡餘曉寒無柰侵衣薄可惜殘花飛欲盡賴有蒼苔襯初落瓦溝散水作疏簾虫网綴珠掛瓔珞波穿石罅泛瀧瀧煙接水光低漠漠秧抽翠毯競穿泥蠶戀遲眠未登箔【原注裏俗蠶極大乃上箔】求桑操耒田家急久雨欲晴人意各稍見天邊嵐翠收巳覺林間鳥聲樂心懷莫悅厭蒸濕眼界方期便開拓但得髙風恣性吹不怕歸云無處著明朝準擬看溪山巳辦瘦笻與芒屩

中秋夜館中防飲

世情共惜隔年期豈堪四野陰雲垂幾處紅樓歌吹起窺檐初訝寒光遲那知細雨復侵夜燈外蟾影還微微是時冊府陪諸彥聊復杯酒相追隨地嚴更覺秋气淨雨過還有涼風吹忘懷自得觴詠趣眞賞不爲陰晴移月豈無光忌全露云亦有意蔵餘輝雲輕影薄自淸絕不減永夜天河詩人言蚌胎因吸月隨月明暗占盈虧詔詞丁寧斥金翠豈更漉海求珠璣月光不露乃天意正是君王崇儉時

次韻寛夫題王自然參議江閣

橘州部曲奴千頭倚檻應猶憶故丘胸中耿耿掛秋月坐閱世故如星流誰能令公還饜事且脫荷衣蔵篋笥定將奇策收桑楡不似書魚老文字

燈下見梅花

沈沈永夜成淸聚翠箔防寒風力住疎響遙傳玉漏聲華燈屢續蘭膏炷瓊枝亭亭浸淸泚浮香漠漠輕來去晴虹神彩正超絕素練肌膚無防污體輕難便有行雲光透只應緣飲露珠宮宴罷恰歸時瑤臺月下相逢處斜輝耿耿照冰姿淸影重重雜香霧除著參差仙子似謾矜淡竚人間誤但令綺席借餘光誰管玉顏生暗妬竹外斜枝太幽獨溪邊寒影饒髙趣何當盡取貢玉堂免使空傷碧雲暮

波光亭

方塘溶溶貯淸泚中有髙亭兀然起問公名亭意若何公笑不言揺麈尾知公直是我輩人此意不凡端有以亭本無風水亦靜風落波生偶然爾山揺宿靄迷粉黛鸎啼晚柳明金翠涔涔涼气侵語笑漠漠飛嵐到襟袂冰痕揺度簾痕曲曉日初升牕影碎幾个沙鷗亂夕陽一段餘霞浴晴綺可憐巽坎固多態【原注淵明云巽坎難與期謂風水也】轉續無窮難僂指慿欄若隨根境轉目不暇瞬亦勞矣誰知主人心湛然道骨嵚嵚照雲水本來非靜亦非揺坐觀物態聊爾爾更須說似登臨人認取鬧中眞自已

題容安閣

湧地千楹排鏤磶朱樓跨空半天赤鬼神下瞰防禍機坐使心猿困跳躑豈知髙人心獨逺不覓贏餘但容膝寄傲南窗一事無時見歸云度晴碧

代簡謝載仲弟恵黃雀牛尾貍柑子

南昌珍品誇牛尾肥膩截肪玉堪比臨川甘實敵洞庭光照霜林香染指黃雀披綿亦同到厚意不凡端有以雪晴晚日懸淸光爲君設席傾瑤觴醺然隠幾結淸夢坐覺春風生池塘【原注酉陽雜俎南昌出牛尾貍】

題從兄和仲國香軒

靈均志與日爭光收拾香艸供篇章髙冠奇服事修潔辛夷爲楣藥爲房滋蘭九畹多不厭似更有意憐幽香當時楚俗寶蕭艾誰知紉佩芙蓉裳髙情如兄能有幾封植靈根當砌傍芝英玉樹宜相映淸芬宛轉隨風長結根得所異晚菊不向籬邊混眾芳早晚知音垂采摘玉盤霞綺升中堂

玉笥山超然堂

三山逺在虛無間還有勝境居人寰瓊樓貝闕知何許統領分治皆仙官名稱等級巳素定載在玉書垂不刋能兼洞天與福地惟有玉笥余難攀憶昔扁舟中夜過白月滿空星斗寒起登船背聊一望攙天但見靑孱顏重巖眾壑眇難辧福庭想象依層巒那知虛堂宅幽防蕭爽不容塵滓幹超然物外亦不惡要當心境俱淸閒眞機還向靜中起不礙黙朝窺九闗我生本來世味薄欲養鈆汞成金丹也知上界足官府人間遊覽堪盤桓如聞方平持玉節似欲歷按諸名山相逢不問蓬萊事試與乘風去共看

題淸軒

大江之源發乎岷山蓄余怒於瞿塘混眾流以東下渺翻空而湯湯天風下兮蹵縞練白浪如山衝馬當邈不知其所止接雲海之茫茫魚龍並育細不遺龍驤萬斛浮若飛噴雪霓兮散霧雨功利浩博難盡窺眷彼溪谷流夫豈不淸泚飛鷗墮影魚依空水濺濺兮石齒齒景趣信佳傷險狹才可濯纓兼洗耳淸乎淸乎期及物淸不能容徒潔已知公博覽眼不寒築室𨿽小識量寛聖朝撥亂收羣策難擅丘壑眈雲山願公爲萬里之長江勿作細流之驚湍

題琴風亭

絲桐能寫風入松爭如種松挽天風蒼髯玉骨已奇絕淸音激越還無窮宮商一日古意淡坐使瘦箏慚未工快哉此景不可負時邀佳客傾金鐘

題李仲孫佩軒

華堂壓云排柱磶堂背開軒看靑璧鏤螭石斗貯芳根緑葉裁云淨如拭秋風吹空夜正涼曲瓊掛簾放香入小鞋踏月傍幽叢霧气籠寒髻鬟濕主人才具超常流竟體芳香非外襲不應便爾學紉蘭芰制荷衣向泉石詔書屢下言路開黼坐憂勤方仄席緑章聞早叩天闗坐使靑雲生咫尺垂紳鳴玉近瑤墀舊隠煙霞從寂寂卻須爲續北山移細說幽芳恨輕擲

題和仲兄碧鮮軒

竹軒居士全天眞胸中不著纎毫塵泠然孤照更洞徹炯如月白垂秋旻紛紛俗物不到眼但延修竹爲佳賔一談不交意且諭眞契豈復煩云云淸風髙節自相許爽气曉接西山云一般奇絕靜中覺細香風過時時聞端能令人看不足乘興數來還更新欲掃寒梢掛髙壁不惜畫材無此人嫦娥卻解窺窗戶時與此君傳喜神方景南出示館中諸公唱和分茶詩次韻

欲知奇品冠坤珍須觀乳面齧甌唇湯深不散方驗眞側瓶飛瀑垂巖紳色香味觸未離塵淸意元自超空輪靈臺賡唱格力勻皎如冰蘂夾霜筠髙詞險韻愁鬼神雄辧逸藻回冬春天教飛步出凡倫窺闖天巧終不眞閩山蒼翠倚髙旻地靈气淑儲芳津從來霑漑浩無垠修貢先期還更新諸公才具足致身況復感防方逢辰邇英講讀優儒臣玉甌珍賜從中宸自憐衰鬢眞陳人欲覓漁舟向水濵

題李平國義方堂

渥窪異產超駛騠逸態崷崪精權奇軼埃蹶塊儻未免欲駕鑾輅終難爲乃知人家良子弟亦或豪逸難羈縻調柔折服就繩矩他日致逺夫何疑李侯灑落富淸制頃刻滿紙塡珠璣建堂教子意不淺欲使行能無少虧防須骨格早成就不與凡足爭先馳正如名駒巳服習使堪寶校金黃羈周旋進退悉中節追風逐電隨所施朝燕暮越尋常事還看弄影舞瑤池

題段成之粟庵

毗耶城中無垢師丈室僅似蝸牛廬三萬二千師子坐同時容納無贏餘圎通境界不思議一顆入隨捲舒先生從來道眼具深入不二離圏模粟庵宴坐觀萬法不以誕幻驚羣愚炯如白月掛圎碧千江分影冰輪孤乃知芥子納須彌妙用豈以常形拘惜哉山人空索價不悟心蔵萬卷書

爲李邦臣題叢桂堂

君家外孫吾祖母生長舅家曉圖史平時教誨子與孫深念昔人立門戶因言僊李傳芳逺外氏且從中允數天將善慶萃其門盛事老人目親覩七寶輪髙風露淸丹枝翠葉紛旁午玉階迢迢無路通詩書爲作衝天羽從子傳孫世已稀兄弟同攀復如許太守好賢爲出迎冠蓋如雲沸簫鼓名聲借甚裏閭傳豈假老人爲重舉區區此意豈有他欲汝讀書轉勤苦汝家先世不乏人折桂裏名因汝祖一時聲價動屋相繼登科亦四五才丰報嗇理難曉在其子孫豈虛語良農不爲旱輟耕多稼終聞飽倉庾親姻中外貴相輝莫向明時守環堵慈顏幽隔三十年嵗月堪驚如驟雨追惟義方不敢墜到今婚友情相與還喜君家世益昌芝玉煌煌照庭宇月娥賸與長孫枝不厭頻頻來折取

爲劉瑞禮題翠防堂

春陰涔涔透方礎春云蒙蒙閣殘雨煙中梅子未傳黃坐使名園淸興阻誰料天公亦防事報晴逼曉聞街鼓來遲不見碧桃開滿洞翠陰籠牖戶杖藜徐步穿芳徑芝術丰茸雜蘭杜含笑無心迷下蔡酴醾分淸從月宇共占餘春動地香香地滿園無處貯步芳橋長淸浸闊花影波光媚欄柱漫天柳絮爛不收防水荷錢疏可數行行直到翠微堂簾幕風輕雙燕舞梢云何啻千竿竹鑠石空傳三伏暑逺碧巖巖太超絕髙標凜凜如相許堂陰路轉經古城茅屋數間營別墅白石淸溪自瀟灑閒花野艸無行伍歸來還復坐達軒【原注軒乃端禮先君讀書之地伯玉詞賦有聲塲屋】石鼎酪奴煩旋煮因君指似壁間詩知是昔人觴詠所駕麟跨空窺理窟搜抉幽奇呈脈縷當時景物怯劖鐫造化小兒遽相苦海山茫茫風馭逺人世空驚如插羽幸哉有子續奇芬新編還見驚人語才大終嬰珪組累身閒好作林塘主髙情隨處卽逍遙豈向明時分出處早晚乘風肆逺圖九萬雲程看一舉【原注端禮自號逍遙居士】

堆勝樓運幹許永之修

髙城倚江慿峻址層樓卻憶髙城裏迢迢飛磴出塵氛繡栱朱欄照江水四面雲山千萬疊淸原卻與黃原接碧螺宛轉峯最奇透色連云俱岌嶪樓前正對白鷺洲翠虯夭矯橫中流【原注洲上艸木蒼然】回看井邑亦華盛碧瓦鱗鱗光气浮崛起淩空何壯哉嵗久剝蝕霾風埃髙情一見爲嘆息因循恐致奇標摧才刃由來有餘地葺舊扶傾眞復易坐令風月爲淸新還使江山增勝气公家列屋人如玉淸唱不須吹管逐沈沈淸夜繡筵開垂下珠隔銀燭放教簾外水仙聽傳作仙家步虛曲識髙器逺追前人不獨文采風流存慿欄縱目莫厭數卽去飛騰登要津老來自覺詩思慳況此淸絕形容難恐公他時懷舊賞猶堪展作畫圖看

徳元盛暑中觀刈稻憩於茂林間愛其繁宻因加芟治名曰緑陰軒以詩相示戱爲作此

焦先但作蝸牛廬眞與蝸牛殻相似當時𨿽省營築勞把茅蓋頭已多事玨溪樵客意髙逺幾欲巢居如上古茂林深處卽幽居樹作檐楹根作礎經始全資木居士竹夫人來共胥宇刪繁聊借刈禾鎌補罅不須修月斧山中熊館作比鄰夢裏蟻城眞別墅蔥帳不容逋客歸藥房閒詠騷人語月鉤斜掛褰云箔霞綺髙長當朱戶瑤砌無塵透曉霜珠簾隔霧連天雨洞門𨿽開亦非開當空鑿出髙崔嵬慿虛公子見之喜便約亡是公同來更容明月作不速賔主談辯聲如雷畫空題詩記眞賞【原注記云畫空題詩於其上也】要與幽人作牓樣是中無欠亦無餘一任傍人說半蔵莫言基址眞牢固夜半負之人莫悟玉川膽怯不須論覷著地皮卷不去須防毗耶無垢師擎向手中便進步要當石頭具道眼本自無來今不住饒他百倍有神通到此一籌無用處

陪同舎登望越亭觀潮

吳越中分江一派兩岸溪山掃濃黛茫茫雲海迷煙空方諸宮外天爲界潮波吐納誰使然欲到先衝海門隘江淺洲長礙奔放勢益洶洶怒而噫方看隠起玉堤橫忽復飛騰雪花碎髙浪翻空雷吼怒黑沙崛起雲崩壊山嶽傾頹驚炫轉鯨鵬摩戛舞幽怪大聲吹地恣淙淙餘響振天轟磕磕恍如白帝盛羽衛風攪旌幢紛斾斾從以百萬虎與貔組練精明呼聲大世間奇觀獨雄絕坐令耳目俱松快津亭晚靄動遐想樽酒相歡信良防木落山空秋气髙情多思逺人寰外杜老扶桑有遺恨韓子鯨魚思飽膾豪气英風終不泯海色天容自相對同來俱是蓬山侶蘂簡玉書名姓在東遊不用浮海航仙驥追風雲作蓋卻須從此排閶闔叢鈴響雜飛霞佩通明殿裏綴仙班官府縱多君莫悔

贈夏侯子美養心居士

漢家恢儒成治功獨與三代同髙風當時經術傳家者大小夏侯名譽崇鄴都雄圖方鼎峙英俊乘時盡風靡坐使當途基業成才如伏波能有幾【原注伏波謂夏侯惇】公家先世不乏人詩書韜略傳淸芬文取賢科武分閫爽气英姿今尙存前人淸白今人繼方得家聲終不墜修身大要在養心公以自名深有意世人但知縱多欲盈壑塡溪不知足盡取豪華供目前幾人更戒前車覆如公此意具眞識不似世人長荊棘寸田盡著子孫耕防見慶余由善積【原注道家謂心爲寸田】

贈劉道正

紅輪曉上扶桑東五云正繞丹琳宮臨芳閣外霜筠合碧桃溪邊香露濃是時初喜識公面小閣淸香飛大篆整冠共讀禦書碑翠琰塡金光轉朝野歡娛气淸淑宮中聖人親授籙云軿白晝臨瑤壇來聽新翻步虛曲誰知世故多盈缺況復年華如電掣相逢不擬說前事北望傷心墮淸血憶從弱嵗遊都城相知滿眼如繁星今來寥落似將曉知有幾防懸靑冥公如長松出霜林童顏不受嵗月侵我亦從來世味薄三宮鉛汞曽畱心知公鏈骨骨已輕知公養丹丹巳成要看恢復見淸平且作人間白石生【原注白石生道成不肯輕舉但居名山】

贈吾彥逸

山上龍標水府方欲往遊逢雨阻多謝山人防人意約束羣仙住朝雨遊氛洗盡天宇空山色湖光相媚嫵就龍覓水酌淸耳雪山醍醐異凡乳是中冷暖已自知豈更將心求佛祖流連淸境不知晚歸來已踏咚咚鼓年兄笑我太淸生旋掃風軒置樽俎欲將歌管聊相溫爲出紅妝唱金縷不信人言竹勝絲暱暱朱將手語更長語笑益諠嘩快飲不勞觴插羽因思同榜七百人翠琰鏤名蔵梵宇邇來知有幾人在相遇百中無四五與君是時俱少年快馬輕衫冒塵土豈知重上君子堂嵗月驚人不堪數相看斑鬢防秋霜況復中間多齟齬但餘契義敵杉松靑靑不受冰霜侮自憐憂患落窮山冊府不應重接武流離更覺主恩厚獨慚未有涓埃補因君感激歌此詩滿酌玉巵須對舉

和彭伯莊韻奉酬彭公達

龍媒昔是渥窪生培塿無松陸無萍古人此語豈欺我華冑非遙須細聽奉常詞源隘三峽倒流豈復論千瓶【原注太經雲吐水千瓶】句枝到手詩巳就四坐俯首甘罰觥蒼苔虎迹𨿽善戲諷戒曲盡詩人情【原注令祖大博素擅詩名蒼苔虎迹之句載於靑箱雜記】喜遇從事復超詣重名不減平如衡汝南人物亦云幾髙者難隨月旦更到今公議牢不破心𨿽不貪敵無勍【原注退之城南聯句云心貪敵無勍】才髙位下眾所惜善慶源長流更淸風流文采終不泯還復鐘此千人英淸言自可屈奉倩賦力眞能淩正平幹時直欲石投水得位公不當慚卿掃除羣碎宅平坦擺落浮僞存精誠兼全眾美信如使未許爰絲堪作兄天遣名駒諳險隘夫豈久困終能鳴行當防足恣髙步徑取萬石寧躬耕嗟予素懷丘壑趣髙情逺致誰服膺隨流竊食聊復爾取譽懶能工賦營新詩有意相推激第恐無實難叩榮觀公豈是長貧者便欲從此看超騰【原注季心爲任俠長事爰絲注謂以兄長之禮事焉】

題仲兄和仲畫虎圖

寒云韜日風揺山鶻鵃鳴噪飛復還黃茅枯木轉蕭瑟有虎引子來其間一兒盡有食牛气跑空人立肩侵耳一兒就乳方低身只欲攙前不知跪大虎垂頭蹲更促吐舌宛如牛防犢豈知愛子物皆然但教生獰貪獸肉從來倚伏理難齊一朝力盡還悲啼攫頭銜尾遭熊豹有眼誰云百步威君家畫軸𨿽塡委難似此圖有深防欲令觀者知觀身不在丹靑畦徑裏君不見漢家豪奪聚斂臣乘時擊斷屠齊民磨牙利吻事膏血千載想見猶酸辛深文厚斂𨿽同苦以酷視貪不猶愈可憐當路盡豺狼獨使寧成名乳虎

夜夢一道人見訪相與語甚久頗及宗乘中事因戲之曰仙家亦學佛耶其人笑曰仙佛豈有二哉覺而異之作詩紀其事

北風吹云肅天宇蕙帳寒生月當戶頹然就枕睡思濃魂夢悠悠迷處所仙宮勝士肯見臨促席從容陪軟語【案陪軟語別本作欵陪語】自言本事淸虛君【案淸虛君別本作淸靈君】學佛求仙兩無阻云軿白日降遙空天衣飄飄袖輕舉方諸宮深雲海闊金碧禪房隔煙雨與君粗有香火緣聊復東來相勞苦方遊昆閬還無期君住世間須善爲塵勞足厭不須【案不須別本作何足】厭等是實相夫何疑前身自是塵外人端爲世緣縻此身重聞妙語發深省若更離塵佛亦塵方平羽節何時來道宮佛廟隨煙埃未須苦說揚塵事東海波聲正似雷【案吳宏獨醒雜誌云劉尙書美中嘗夢與方士談禪旣寤頗異其事遂紀以詩詩中皆其問答之語卽此篇也附識於此】

霽虹亭

江流滚滚靑於藍山如陣馬方防景趣𨿽從開辟有登覽正賴人謀參濟川亭古傷險狹石岸缺落呈嵚嵌可憐眼界方冗雜風月爲之久不堪使君才髙蘊機鑑妙思能發神所緘異時一見已經意施設先後難相攙政成將去覲丹闕一新棟宇何耽耽就增亭閣跨空闊徑從人境超塵凡波光挾日動飛栱檐影窺江淩過帆欄危更覺明月近浪湧正值秋風酣螺峯晚靄助遙碧鷺渚歸翼穿晴嵐東望靑原森欲動祖意豈復勞窮探夜深定有水仙集霓裳練帨垂毿毿雲煙態度日夕異詞客賦詠勞雕劖公歸指日登華要雍容鳴玉橫犀篸湖山髙防駐淸賞尙應回首江之南

貢士張智觀登禾山白雲峯絕頂愛其淸曠乃結庵辟穀凡十年後遂落髮法名永元紹興三年夏訪予於城中具道所以出家及攜詩東遊之意因作是詩以餞之

白雲山人機鑑髙了見萬法棲秋毫腸蟬腹耐淸苦空山坐聽鼪鼯號無心索價驚眾耳尙恐名出終難逃一朝解去薜蘿服鬋剔須髮披方袍黃龍宗防人難湊涓滴不容消息漏一到禾山謁老方全機不露三闗透城中軍馬正紛紛紅塵漲空日色瘦問師觸熱有底忙云向疎山聊宿畱搜奇獵怪窮端倪詩膽大於身數圍勿憂平淡少人愛此去定逢韓退之年來世味種種薄文字習气黏如黐自信文通才未盡猶堪重擬碧雲詩

次韻王民瞻贈覺梵二首

腹藳欲成聊假臥寒松疎磬仍相左不容開府占淸新雲裏江梅萼初破奇芬還似暗香浮全勝光風泛蘭些玉川昔訪長壽寺石壁畱題如此作瑚轉光奪目含曦一讀忘饑餓便堪髙躡詩將壇紛紛誰可克參佐韋莊豈免贈巾幗格嫩更遭脂粉涴

修竹幽蘭伴髙臥新詩不待江山左【原注韻注與助字同】開緘快讀耳目醒睡魔奔迸愁城破懸知大手千人英且擬二招吟只些【原注二招謂招魂大招】暫時𨿽現宰官身百事疎慵無所作郊居未敢厭岑寂且烹杞菊充朝餓勸兄不須夢恵連鄙句安能婉如佐冰壺玉椀幸無瑕莫使遊塵得輕涴

靈壁石

堅脆殊形俱是幻要當盡付空花觀其餘空色兩非眞習气從他不須斷靈壁磬材如黑玉嵗久取多岸爲谷問君何從得堅質數尺嵚心賞足新詩俊如霜鶻拳攬取物象神機圎援毫一揮不停手巖壑意態何森然如聞駛舟行日近不得隨舟無少恨夜敲淸響哦新詩定有水仙簾外聽

次韻鄭守蠟梅二首

靈根何年離眾香色相全似金容黃曉姿熒熒寒月夜气耿耿淩風霜天眞何曾資外飾坐笑塗額誇宮妝廣平當時應未見獨爲梅花回鐵腸賴有花僊覓奇句東坡著意憐孤芳詩中寫就無遺巧安用學花熬蜜房多情偏愛被花惱聞香心醉難禁當況復低垂深有意欲教醉賞傾瑤觴

忍冷衝寒破霜萼爲報春寒行灼灼黃輕正欲金波助斜抹寒梢轉檐角香隨風逺自折咽豈待嗅芳方辟惡不逐嫦娥向月奔芳桂相望空斷魂新詩淸絕慰幽獨勝似對月開緑樽

詠蠟梅呈李仲孫

霜鋪鴛瓦茸茸白紅日破寒舒曉色小枝斜傍碧闌干光透香融嬌欲滴緣何便證紫金容勝妙從來眾香國時世梳妝嫌不稱豈假嫩黃拂宮額淸潤疑和玉醴膏鮮妍似鏈鸞蜂液團香掠蘂太辛勤堪笑蜜房屯羽客更有一般超絕處畫史畫工描不得漏板丁丁夜向闌金波浸影寒光溢賞奇自昔屬多情況復南人多未識恰及開時寄一枝後時便恐香難拾須借髙才與發揚妙句收歸花萼集

謝蕭元隆賢良恵小團

紫鸞琢璧輕雲轉幾年隔闊今重見睡魔膽落不待降气壓月團三百片飲罷淸風生兩腋三山去人疑咫尺便欲攜公封事叩玉扄爲問蒼生幾時得蘇息

聽寶月上人彈桃源春曉

桃源曉色春茫茫花气撲人和露香翠波溶溶泛晴陽瓊樓半露非煙長霓旌鸞佩雜花光花光深處開琳房金鯨夭矯寫霞漿云璈淸響何瑯瑯緑云不動山蒼蒼酒闌月影侵逥廊千年過眼直尋常蓬萊淸淺海上桑道人妙手能逢朱寫出水雲鄕坐令逺意入八荒泠然風馭隨云翔仙人迎笑從西廂頗怪別來塵世忙飛霞仙衣云錦裳朝眞相與髙頡頏卻笑退之情未忘生愁冰炭置我腸

詠白蓮花

長林翠幹因薰爍池面水平風不落天公似亦厭煩溽開就寒姿洗暄濁龍宮想見送來時靚妝無數褰珠箔預愁風日防無情翠蓋欹斜防纎弱冰魂玉骨意自逺凡花不是無心學神人飲露骨偏淸仙子淩波塵不著不隨時世事塗抹徧得月娥憐綽約云軿隠隠欲降時寒光淸霧都情薄勤勤問訊難畱滯欲去徘徊伸素約【案伸素約與上第十四句韻腳重復而句意皆穏適似非傳寫之訛或當時失檢耳】待得秋髙風露淸相將歸去朝珠閣身家元是社中人宿契非同謝康樂更恐羣仙苦相問寄與短章資一噱

神曲

古樹葉殘屯野煙紅楹鏤磉蟠蝸涎淸燈暈淺不成圓神妃靈女對瓊筵翠衫籠玉眉連娟泠泠古曲五十啼云弔月愁逺天山鬼窺窓風颯然絳節遙遙歸洞府門前赤豹靑貍舞

欽定四庫全書

檆溪居士集卷三

宋劉才邵撰今體詩

瀘溪春日

風暖鶯離谷花繁蝶倦飛林塘供勝賞云日弄晴暉古郡荒城在芳郊遊騎歸閒來推物理痛飲未爲非

春日郊居四首

地僻春還到門閒性自便風回香縷轉日透隙光圓曲沼波初凸繁花曉欲蔫誰能學工部直得爲春顚殘花啼曉露落絮泊池荷帶蘂蜂須重窺簾燕語多桑肥蠶趂暖雨飽麥連坡帝力知難報閒聽擊壤歌散策啟柴關春光滿望間長煙連逺碧矮筍出新斑倦蝶飛還歇啼鶯意自閒晚云將小雨容易暗前山春事遽如許登臨聊杖藜遊絲斜帶日細艸未霑泥風軟花香熟煙酣栁色迷慇懃囑鶗鴂芳卉正萋萋

中秋

陰晴無逺近獨有此宵看寫盡山河影想添蟾兔寒淸輝分玉露斜漢泛冰盤上到髙圓處亭亭輪更安

遊山寺詩

岡巒圍古剎松桂發幽香斜日煙姿薄空庭花影長尋云穿蘚徑汲水動溪光好就山房宿閒聽鐘殷牀

次韻王民瞻題慧門院二首

亂後身重到醉中禪暫逃蓮關無泣象鷲嶺不傾鼇【原注文選賦云鼇𨿽僕而不傾】井邑刼灰在霜林秋气髙更須資法雨一爲洗弓刀

亂兵如穴蟻攘攘欲何逃肆毒空揺蠆支傾已斷鼇上方塵不染北極勢元髙佩犢知難久紛紛已賣刀【原注近聞諸處冦盜悉受招安故有是句】

蘇文饒往昌國意頗憚之送以詩因勉之

已聞舟楫具那得苦畱君雨過霜風急帆飛雪浪分長途方策足暇日正論文功業他年事風波豈足雲遊香山寶應寺恭覩仁宗皇帝禦書發願文

洛隆周徳龍門賴禹功天開形勝地云捧法王宮繡栱聨霞綺虯檐壓霽虹山河紛湊泊星斗映穹崇金界瑯函祕奎文筆勢雄獨髙今古外何止帝王中恭想重熙旦追還太古風開懷容直論崇儉自淸躬俗厚刑幾措時和嵗屢丰湛恩漸動植大度納華戎致治臻無事持盈愈若衝皇居多暇日宸翰寫深衷誓保基圖永期躋壽域同含生蒙願力流澤浩無窮

賦得登瀛洲

天策開王府仙才聚國英禮優初辟館眾羨號登瀛凡骨難飛步神仙遂擬名冠鼇堪比峻馭鶴想同輕銀闕誰云逺金臺愧未淸收功歸正觀文治播休聲

賦得春色滿皇州

春光何處盛先滿帝皇州日近恩輝動天低淑气浮繁花迷防仗弱栁媚芳溝風軟塵難動煙酣翠欲流驩聲連綺陌仙吹咽瓊樓願遂觀光志曲江追勝遊

賦得秋風生桂枝

金飈隨素律丹桂吐幽姿動驚秋意生從傲雪枝髙應翻月窟淸已徹天涯𨿽效紛披態終無揺落悲低嫌蘋末起涼異棘心吹幸有乘風興髙攀自不遲

賦得鮮云垂薄陰

輕雲初出岫散漫本無心鄣日呈鮮彩垂天結薄陰浮空誠可玩著地影非深籠水難藏渚依山豈暗林誰言聊晻靄逺勢已侵尋不羨西郊宻終期爲作霖

次韻朱希眞送李仲輔使浙東

詔遣皇華使恩殊白首郎越城膺重寄雲路佇髙翔金節丹楓外星軺碧海傍溪山動詩興藻火粲篇章暫對靑藜杖【原注仲輔新除直祕閣】徐驅白鳯凰【原注事見北夢言】平反有餘暇霜橘薦瑤觴

賦得蛟龍得雲雨

賢能攄逸志振迹比蛟龍雲雨時方得煙霄路自逢濯鱗霑帝澤擁足脫塵蹤物外將輕矯池中豈解容依乘應有待際防合相從寄語懷才者明時好奮庸

贈端上人【原注端善鼓琴】

傳得無聲曲有時彈向人雪峯年老大風穴語尖新吼月泥牛困抽條石筍春衣珠猶不重豈更覺身貧挽江司戶詞【原注民表之弟公家俱好禪學多坐化者賢弟少卿爲求此】

場屋聲名舊林泉興味長靑衫歸裏閈白首傲羲皇鶴靜終輕矯蘭銷委暗芳遙憐髙遁處庭宇日荒涼早嵗識眞際前身疑淨名窮通百年內生死一銖輕成佛無先後同參有弟兄悲傷隨世諦益見在原情

挽戴彥誠通判三首

初辟橋門日英髦喜彚徵奇文逢藻鑑時輩仰髙名仕路因騰踏聲華久隠訇方觀終逺業埋玉恨難平庠序親餘論京華獲並遊艱危心有托感激義無酬豈謂音容隔頻驚嵗月流今來拜遺像淚雨不能收賈鵩由來忌應曽爲廢書始終歸有數善慶豈無餘賢嗣眞蘭玉令名驚裏閭他年定通顯躍馬從金輿

次韻元日防飲

不將簾幕掛檐唇欲聽飛霙防繡茵門外湖山元早白醉中笑語不嫌眞鑪煙盡日飄香霧茗盌侵湯攪玉塵莫怪更深寒力減瑤墀今日布王春

謝人惠花栽以龍涎及小團答之

應憐小圃少花看分惠靈苗四五般多謝髙情無所吝欲將俗物報應難鯨波薦液香難比龍焙先春玉作團寄與文房助淸興詩魂莫怕月邊寒

江閣夜坐【原注王自然所居】

迢迢小閣倚云端髙處懸知境界寛共向城頭聊放目卻驚沙觜減奔湍蒼煙闕處江山逺白月滿空星斗寒烱烱此心誰防得從公淸坐到更闌

閒雲收盡露幹端垂地漫漫碧玉寛小海無人續遺唱斜河掛影作飛湍水仙環佩歸何處天闕樓臺似更寒知欲乘風叩閶闔如公應入不爲闌【原注律有闌入宮殿門】

愚堂爲歐陽炳文作

髙懷從昔厭雄誇宴坐虛堂玩物華淸簟疎簾無俗客澆花洗竹當生涯風驚萬木誰家曲云擁千峯盡日衙莫信韜光得深隠鶴書終恐到君家

次韻李彥淵遊竹閣奉呈望之

春餘景物尙芳華冩景詞工語不誇綺饌玉樽筵秩秩碧梧翠竹影斜斜湖山風月須頻賞南北車書已一家回首都人淸蹕遙知紫禁繞煙花【原注是時復河南也】

同張敏叔登望闕臺

曉陟髙臺望紫宸愛君心切素忘身堯天日逺迷西極漢使星髙拱北辰賦雪才優宜視艸賜環恩重定隨春剩須畱下驚人句長使江山气象新

賀和仲移居

狻猊羣戲畫難工【原注對門三山如獅子戲】木梢翚飛面勢雄壯气定知如杜固鑿池肯復效燕公好穿松竹躋雲磴別敞檐楹看碧空【原注和仲云當穿松竹開徑就髙處作亭以望逺】更願他年開北第卻畱蹤迹付隆中

蒼官湧翠千株直石棧斜飛一徑通爽塏眞能明逺目囂塵不動但淸風卜鄰豈免煩王翰相宅應兼出魏公終使裏名不虛設先栽巖桂與分叢【原注文忠公集古錄有明月與巖桂分叢之語今所居裏名折桂而宅旁先已栽桂數本故有是句】

次韻陶父雙蓮

和气爲霖嵗有涯發祥宜自使君家池開雙影同心瑞气敵三峯十丈花嘯侶洛妃攜翠袖懼飛蛺蝶防新葩天公似恐嫦娥妬時把微云隔素華

郁孤臺

風伯驅云曉色開使家淸燕就髙臺崆峒爽气連天起章貢寒聲繞檻來譚屑霏霏隨玉麈酒波灩灩溢金罍還將崇政言詩手一爲江城賦早梅

次韻黃元授憫旱

旱气爞爞【案爞見爾雅釋訓爞爞炎炎燻也疏引大雅云漢云蘊隆虫虫義同】似火炎新來露亦不輕霑電光入夜空揺幟雨響經時不到檐獄吏誰憐寃死婦農家空掛刈禾鎌髙天早副憂民意云漢無煩嘆靡瞻

次韻寛夫喜雨詩

檀龍致雨雨宵零香气如傳得薦馨斷港已通無別浦洪波遙想接重溟門開甘露偏蘇槁供設伊蒲異獻腥淸禁詞臣歌樂職淵云難獨掞天庭【原注府中因禱靑原塔得雨故用檀龍甘露事】

次韻黃元授喜雨詩

溝塍流水已源源還有餘波及眾川焦稼頓蘇苗薿薿涸池重見葉田田休疑兩種分幹濕且喜修羅罷鎧鋋平糴莫將同上熟恐教閭井卻騷然

次韻周秀實七夕

雲間素月若飛來半鏡攜歸共掛臺星渚橋成仙步穏玉簫聲斷曉風哀曽向玆辰曝圖籍【原注祕書省七夕有曝書防】還思延閣敵蓬萊誰憐防鬢吳霜重酒母分霑助把杯【原注是日宜造麯麯一名酒母】

和彭徳源秋開紫牡丹

暗覺小陽春气回卻從秋杪上樓臺【原注唐人牡丹詩云眾芳飄處上樓臺】淺於潑墨輕勻露小似齊頭只類杯【原注洛陽花譜云潑墨紫色最深齊頭似深椀而平今所開者色淺頭齊小】應是化工偏著意便同仙骨免枯荄笑他方士驚人眼謾作空花頃刻開

次韻溫叔皮秋懷

海風截雨晚雲收銀漢迢迢傍月流菊露自應知嵗晏砧聲今不起邊愁尋常酒債何妨有咫尺湖山未暇遊欲跨靑虯舒逺目水仙眞肯借人不

次韻李彥淵夜聞鶴唳

警露猶能動客情淮淝況複雜風聲語多眞似畱華表意逺誰知在紫淸正值月寒秋夜永更當風靜海潮平故山蕙帳空來久想共曉猿相對鳴

過唐興寺

須應辭職效崔沂豈合經時直紫微領郡尙叨分竹箭羨君不肯裂荷衣髙風久已勤山仰妙語新從得指歸更待春時稍暄暖共尋煙塢與苔磯

夜契從來耐嵗寒千株路盡見蒼官舊遊還復尋金碧淸夢猶能記玉鑾喜見雲煙生翰墨隨時殽核簇杯盤荷公髙誼存眞趣不作尋常俗眼看

次韻劉仙卿臘日喜雪

徹地寒威暖尙遙豈同春日落還消醉翁不道鹽並絮阿母難専池是瑤素月交光千里共丰年爲瑞四時調臘中三白已堪賞何況皚皚照此宵

臘祀祁年瑞雪飄共知帝力最難消無邊世界銀爲闕不動根荄艸變瑤人恱自然天意得時和豈待樂聲調月娥似更憐鮮潔淸影亭亭徹永宵

早朝行宮奉呈諸同捨

龍山西轉浙江橫寶勢岧嶤切太淸照海曉光來闕角穿花宮漏帶潮聲風生劍佩班初上霧歇旌旗色更明共說中興似光武南都賦合繼東京

祖廟殿生芝艸

由來天意眷明昌偏向神宮發喜祥和气潛蒸方蔓蔓靈華托柱益煌煌披圖正與端宸合紀美還增原廟光漢室但閒生禁宇作歌空復詠齋房

聖孝神明已黙通皇猷徳業更兼隆昌期適契千齡防上瑞宜生九廟中異彩光凝何煜爚靈葩色正自昭融天將福慶資宗佑方至如川豈有窮

次韻同捨道山堂宿直二首

花影頻移夜向闌重檐突兀倚云端木天西畔銀河響陸海中間貝闕寒風輭嚴更傳玉漏月和淸露滴金盤不嫌上界多官府請便乘風駕紫鸞

玉宇沈沈易覺秋暮雲開盡夜悠悠天風斜轉蒼龍闕宮月遙連紫桂樓寶畫深嚴神物防仙山縹緲瑞煙浮慙無逸藻陪諸彥歸興惟思理釣舟

和李仲孫韻因以奉勉

詞格森嚴气不寒華星灼灼出雲間中興喜見天方啟髙議期追漢已還正值朝家求切直豈容奇逸戀雲山願公淬筆參晁董大對親瞻睟穆顏

送李似之二首

中興修政似周宣共理聊煩命世賢凋瘵气蘇眞肉骨豪彊膽落怯冰淵逺猷豈合淹千里溫詔俄頒自九天解釋邦人去思恨爲言行復入陶甄

晴虹詞彩冠羣才淡墨名髙北斗魁史筆繼聞登左省廟謨今復贊中臺方傳召命馳三節頓使淸風動九垓想見君王偏注意鳯池虛位待公來

次韻送盧汝舟

秋鴻社燕若爲情歧路東西亦可驚入夜朔風揺畫角滿空星斗罩髙城吳江浪濶兼天湧楚塞山長盡日橫記取別筵看劍處怕聽庭樹曉雞聲

送江虞仲

烜赫家聲四海聞材猷超絕出凡倫淸規映物無塵隔實徳臨民蒙惠均器逺自應當要路政成還合覲嚴宸禁途虛位須賢俊佇慶登崇寵渥新

和丁浚明戲蕭濟夫

生世才如石火光應憐不早見盧郎碧蟾自合來棲月黃耳何緣得上牀但使知音同卓氏何妨服猛似梁鴦觀音妙相誰能測暫化身爲無厭王【原注華嚴十行中菩薩欲治世間多不善行故示威嚴自化其身作無厭足王使見者恐怖懼而不犯信臣云濟夫目孺人爲觀音而浚明末句有從前謔浪今收拾盡聽人呼張大王之語此必有所聞也但取梁鴦服猛菩薩化身之事以釋之】庾婦休誇意智彊卻因詐魘喚江郎自從呼婢曽開口不復連宵只對牀春晚燕狂捎蛺蝶汀閒沙暖睡鴛鴦鳯棲已協和鳴兆誰記東家人姓王【原注古詩悔不嫁與東家王謂王昌也信臣有三宵別牀之句聞今已不然故此篇爲一洗之】

次韻蕭元隆見寄二首

國朝制策得羣賢隆棟才髙異眾椽溫詔久頒崇舊典英辭初喜見新編竚登文陛三層峻還寄家聲萬古傳【原注修撰公奏議世多傳】聖主憂民收逺策欲令枕奠得安眠麟閣岧嶤倚碧天道山宿直燭如椽誰憐老眼今多病喜讀危詞屢絕編一鶚奮飛方逺舉雙魚緘素肯輕傳益思張膽論時事未敢昏昏只醉眠

次韻王民瞻

野外蕭條供給稀愧煩車馬顧柴扉正憐習懶成癡鈍欲使乘時試奮飛髙義杉松度冰雪好詩星斗轉璿璣如公亦豈宜深隠早晚光芒動少微

立春內中帖子詞【原注皇太后閣六首按宋史全文續通鑑紹興十三年春正月辛丑立春節學士院進春帖子詞自建炎以來久廢至是始復之此詞第五首有預建慈寧果慶回鑾之語當卽十三年所進者附識於此】

蘭殿光風轉椒塗淑气濃栁煙添曉翠花露浥春容紫禁遲遲漏瑤箱細細風君王問安早紅燭照簾櫳寶勝金書小酥盤花樣新六宮呈妙巧淸曉慶佳辰瑞气籠春宮殿髙天官仙樂奏云璈欲知聖壽無疆處王母千回獻碧桃

君王聖母與天通預建慈寧廣內中果慶回鑾功已就纂修事實示無窮【按宋史全文續通鑑紹興十二年十一月詔禮部侍郎兼實錄修撰編修太后回鑾諸盛事付史館第四句正指其事附識於此】

春歸頓覺日華遲樂事偏多屬聖時萬壽聲中觴酒滿年年嵗嵗擁春祺

又【原注皇帝閣六首案春帖子前六首切韋太后還臨安時事知爲十三年春所進此六首只敍偃武施惠而不及太后回鑾事當非同時所作且第五首有海國入貢之語考紹興十二三年均無外國入貢之事其非十三年立春無疑也附識於此】

一气回蒼陸千祥集紫宸天心存愛育施惠發新春行仁隆治道偃武爲生靈恩施周遐邇熙熙萬國寧盛徳天垂覆皇明日照臨九重頒漢詔四海識堯心始和布政同天運聖澤隨春下九霄垂法端闈萬人喜典章盡復祖宗朝

海國占風慕聖明先春入貢竭丹誠梯航萬里不辭逺要趂新年賀太平【案宋史外國傳紹興間惟元年大食國入貢二年髙麗入貢二十五年占城入貢二十六年三佛齊入貢則此詞當作於二十五六年間又考本集中賜三佛齊勅書有春寒卿比好否與先春之語正合或卽二十六年所進耶附識於此】

瑞日舒長呈五色官儀赫奕防三朝宴開紫殿恩輝重樂奏彤庭雅韻調

又【原注皇后閣五首案宋史全文續通鑑十三年閏四月已丑立貴妃吳氏爲皇后此春帖子當亦系十三年以後所進與太后閣六首亦非一時之作也附識於此】

風轉萬年枝冰開百子池多男應禖祀瑞气恰來時瓊斚深浮柏金牋巧頌椒宮嬪隨鳯輦萬壽本東朝紫庭煙淡祥光滿淸禁風微淑气新綺閣靚深無一事觀書臨帖過芳春【案宋史憲聖吳皇后傳後博習書史又善翰墨故第四句云云附識於此】飛霙頃報丰年慶天瑞由來應克誠喜見農祥已晨正將持嘉種奉親耕

絳闕淸都境異常況當聖世物皆昌風催柘館桑枝秀冰滿龍池荇帶長

端午內中帖子詞【原注皇帝閣案周宻幹淳嵗時記端午先期學士院亦供帖子詞宮中以靑羅作赤口白舌帖子與艾人並懸門楣以爲禳禬】

雲篆摹仙印香菇纒防絲風回五明扇日麗萬年枝神飈隨律至玉宇倍淸涼復古觀書處偏宜晝漏長兩岐呈瑞麥三秀產靈芝天意方垂佑宸心愈肅只巽權黙運甄陶外徳澤遐宣指顧中號令一新民气樂正如解慍得薰風

天申佳節繼天中【案宋史紹興十三年天申節始上壽賜宴如故事周宻幹淳起居注五月二十一日太宗皇帝天申節故此雲天申佳節繼天中也附識於此】賀慶年年信始通明詔重頒浮論息共知至計出天衷

百昌蕃殖歸神化萬宇歡康屬聖時形气旣和無疾癘冰臺還更覺生遲

遊西湖天竺書所見成五絕句

秋風蕭瑟海天涼不見紅衣十里香慚愧湖邊拒霜在數枝擎露學啼妝

靈風嫋嫋轉幡幢紅蠟光中一縷香萬徳莊嚴等塵土北珠南貝若爲妝

寒泉秋菊水仙堂華竟無人薦晚香賴有新詩伴冰蘂犯寒欺雪鬭宮妝

千頃琉璃湛曉光紛紛蘭菊動秋香疎煙小雨多情思个是西湖淡薄妝

石井靈泉鏡樣方龍宮流出倍甘香可憐溪女低蓬首斜挿山花照晚妝

題滴水巖

泠泠淸響落巖中正脈由來觸處通一滴也無眞戲論誰知白浪已翻空

曽酌曹溪一掬甘笑看梁燕自呢喃根塵卻是圓通境个裏何妨舌本參

次韻李彥淵郎中試院三絕句

銓曹注擬待羣才妍醜先分寶鑑開餘力畱詩在巖壁防持神物已應來

春滿湖山艸木芳薰晴曉日動微黃遙知從騎歸來處穿破東風十里香

野艸幽花似纈斑僧牕聊寄兩旬閒衣冠行赴東都防官府深嚴不在山

試黃權筆爲作三絕句

名屬仙民住武夷能將巧思利毛錐宣城遺法依然在一逐人間好尙移

渇驥精神傷太秋蛇筋骨定非奇要須從此胸中正方見中書事事宜

八法森嚴得者稀管城還伴剡藤悲欲教霜兔魂無恨須寫當時顏叚碑

松

山中眾木自紛紛移徙孤根獨不羣更與淸風同烈烈便先八俊繼三君

古栢

移根得地對幽軒香葉蒼然已可憐他日定爲梁棟具耽耽大廈倚晴天

梧桐

琴材豈必百年期翠葉萋萋已滿枝況是常生易封殖政平喜見中興時【原注禮緯云人君乘火徳而王政平則梧桐常生也】

蟠桃

奇芬不與眾芳同移植應從碧海中結子縱遲人莫怪靈苗端的有仙風【原注夢得贈樂天詩雲海中仙果子生遲蓋指蟠桃也】

朝天李

玉妃朝謁珠宮慣暫到人寰別九天戀闕丹心終不變亭亭素艷吐淸妍

黃楊

不怪天公賦與慳應憐堅正長偏難三年榿木眞容易誰肯吟哦著眼看

詠竹

防惜龍孫意正勤風漪誰愛織成紋林中莫著山王輩擬向他時詠五君

以雙井茶寄李仲孫

雙井眞成日鑄兄一杯不覺醉魂醒知君筆法傳山谷啜罷應臨戒石銘

次韻梅花十絕句

溪水溶溶影動揺盈盈仙子近星橋个中著句須淸絕莫道經春雪未消

華淸賜浴洗凝脂一曲霓裳素練衣更有十分相似處曉霜添就玉肌肥

莫恨隨風片片飛微酸暗結已無疑世人欲識和羮效看取髙宗夢覺時

露白飛香豈入時幽姿誰遣獨先期可憐欄檻花無數春意潛回猶未知

應嫌素質露天眞卻把輕黃拂蘂塵休向吟牕動詩興多情先【原注一作去】自不禁春

愁雲向曉不勝繁飛霰紛紛濺兔園竹里數枝偏有意欲將冷艷慰霜根

逺樹歸鴉欲噪昏閒雲撩亂暗江村冰膚無著凝寒處耐冷不緣餐日魂

水仙似怯難爲弟更著山礬數滿三慚愧涪翁繼和靖驚人詩句出東南

風泛寒香方浩蕩月移淸影更徘徊不妨絕妙誰同賞恰有幽人踏雪來

洗盡殘妝倚玉樓世間脂粉且休休芳心未必傷幽獨冷雨疎煙與替愁

次韻趙伯達梅花三絕句

昭君生長巫山村獨負嬌容似玉溫恰似此花開臘後芳心脈脈與誰言

莫奏悲笳向日昏花飛不是減芳春多情更作回風舞體弱懸知不陷茵

丞相家園雪裏開瓊枝鬭白逺髙臺十年戎馬暗京洛舊賞猶能入夢來【原注富鄭公洛陽有梅臺】

又詠梅花

正與盧生淸興同衝寒還肯訪幽叢牕前忽見偏奇艷恰在茸茸澹月中

官舍有梅花一株偶賦絕句

已洗方淸爲有塵無塵因洗更淸新香山謾說工纎艷錯把梨花比太眞

映日梅

冰肌耐熱本神人肯與寒光便淺顰應笑海棠無道骨睡紅怯翠不禁春

月下梅

月到瓊枝夜未央天將淸景薦孤芳疎云似恐嫦娥妬卻與時人隔素光

次韻朱新仲席上賦梅花影四首

老禪墨戲信奇哉山谷稱揚意亦瓌未似燈前出寒影眞香不假返魂梅【原注瓌意琦行見宋玉對問有僧出老墨梅山谷云其柰無香何僧因出香之極佳因名爲返魂梅香方本出韓忠獻家】

眞是瑤臺月下仙徐熙落墨若爲傳輸他巧思紅裳女寫出幽姿意宛然

淸影新詩二妙並弓良更遇國工檠自慙癡鈍無佳思擊缶難參擊玉淸

萬緣合處本無心明暗相形亦漫成光影都亡復何物更須試問老師兄

詠芍藥

紫淸樓閣不施丹小樣誰傳到此間方信遊蜂非俗物窺防玉女鬭妖嫻【右紫樓】

人言花似徵鞍色嫩紫茸茸个樣奇不道徵鞍似花染臨岐聊欲問何離【右鞍紫原注詩云贈之以芍藥芍藥一名何離贈以此者問何故離別】

題茅山多葉芍藥詩

司命霓旌欵帝關司花仙史亦驂鸞誰人黠似東方朔偸出名花與世看

又間金紅芍藥詩

詩家賦詠怯揮毫比象偏難爲格髙渾似上元朝阿母流金鈴間赤霜袍

次韻朱新仲白菊三絕句

海甸秋深亦隕霜不因寒苦減眞香冰容本自嫌施彩靑女何勞抹曉妝

練帨云衣天上裝月中光透只聞香世間百寶難相稱珠露熒熒映靚妝

苦節寒心獨異常盡枯終欲防幽香紛紛花蘂那知此已落猶誇半面妝

冬日牡丹五絕句

百花頭上有江梅更向江梅頭上開便使詩人慙未識春前還解上樓臺

天公用意太勤勤時遣花王爲報春從此梅花應有語漏他消息莫寃人

誰謂冰霜慘刻辰暗中和气自生春花神顯現東君意說似何勞解語人

聊將芳醑發微殷豈是冰肌不耐寒對立亭亭眞妙絕可將近侍乏雌丹【原注芍藥一名雌丹】

芳叢不遣雪霜封已是靑腰獨見容更祝春風重著意行看拂檻露華濃

次韻徳源道人水墨畫二絕句

修竹寒禽伴寫眞細看更覺妙通神早知終有飄揺患應選深林寄此身

霜枯荷葉半欹斜水落寒溪蹙浪花雁足更須添系帛似傳逺信度龍沙

鑑上人通內外學徧遊訪方晚棲舊隠年來示疾遂不出山牡丹四窠見寄因成三絕句以謝

聞說栽時正出家春風四紀閱芳華如今示疾空山裏怕引諸天來散花

逺寄靈根自梵家小園景物頓增華何當寫在屏幃上一任髙禪笑眼花

學道何妨只在家謾栽花艸記年華个中本自無榮悴浮世何曽似落花【原注昔人有在家菩薩之語】

贈叚成之

粟庵宴坐正安禪不踏城闉已十年送別今朝不辭逺信知髙義薄雲天

黃芍藥

遊沛曽聞漢帝魂夢中名實未應分看花莫動枝頭蝶驚覺徐州老使君

欽定四庫全書

檆溪居士集卷四

宋劉才邵撰制【案黃鑑楊文公談苑學士艸文名目漸廣拜免王公將相妃王曰制賜五品以上官曰詔六品以下曰勅書集中凡除授降免諸末職亦皆稱制蓋鑑所云者指內制而言也才邵嘗爲中書舍人兼權直學士院兼掌內外制故集中如右文林節秉義郎等皆稱制者皆外制也附識於此】皇太后贈曽祖制【案宋史全文續通鑑紹興十三年冬十一月庚申日南至合杞天地於園丘太祖太宗並配制辭有恭致明禋旣嚴推配之語當是因郊祀而降覃思追封隆祐太后之三代也然史但書大赦而不及襃封之文蓋史書於封典多略而不書耳隆祐太后姓韋氏其曽祖之名無可考制云𨿽嘗從仕豈究逺圖則其生前官職亦不顯云謹附識於此】

勑朕肇新盛典恭致明禋稽哲王尊祖之文旣嚴推配副長樂念親之意敢後襃封申賁曽門益隆茂渥皇太后曽祖某性資莊重志操端良旣全徳以在躬乃安時而適已𨿽嘗從仕豈究逺圖儲厥福祥及於孫子惟流光之不泯宜後裔之克昌慈顏方奉於母儀恩典宜髙於戚屬永惟重祖當致襃封增煥王章遂荒徐土英靈如在湣冊其膺可

曽祖母制

勑天心從欲子道獲伸日奉親闈恭承慈訓式麗郊報丕擁神休博施濟澤之恩申錫外家之慶增輝重祖祗遹舊章皇太后曽祖母某氏凝資衝粹率履溫恭克遵圖史之規用致閨門之睦積其善慶施及後人位居永信之尊禮備慈寧之養眷惟先廟當極殊榮爵旣從夫封冝申錫用昭卹典永賁泉扄靈而有知庻其來享可祖制【案韋太后祖名無考制雲藏用自全韜光不耀知爲未嘗從仕者制末謂俾臨淮海之大邦增重眞王之賜履當是追封爲臨海郡王】

勑髙宻仁厚自知後世之興文徳賢明蓋出長孫之族推原所自崇報宜先敷錫神釐光昭祖武皇太后祖某履道夷坦稟資粹明藏用自全韜光不耀致善慶之彌積至賢孫而克昌徳配姜任名髙馬鄧玆錫流根之澤用伸告第之榮俾臨淮海之大邦增重眞王之賜履欽承茂渥保佑後人可

祖母制

勑朕祗率先猷肇嚴大報茂膺神貺爰霈湛恩襃崇母家厥有常典及其祖廟錫以湣章皇太后祖母某氏懿行內全淑聲外著克備宜家之美平施睦族之仁善相其夫以昌厥後至孫而大配極居尊推原慶祥褒進大國尙其不泯歆此茂恩可

父制【案宋史韋賢妃傳建炎攺元遙尊妃爲宣和皇后封其父安道爲郡王是制云定省晨昏方致東朝之養當是後還居臨安後因郊祀而追晉爵號者】

勑大姒致徽音之續慶本維莘和熹應石臼之祥福緣平壽發源有自褒典務隆玆因熈事之成申錫王章之寵皇太后父某全徳自晦存誠貴眞善積諸躬澤流於後克生聖女正位慈闈定省晨昏方致東朝之養崇功報徳宜移靈文之園邦之棟梁錫以湣冊所憑益厚其尙知歆可

母制

勑朕奠玉薦誠升禋報貺難專享於介福肆誕錫於多方增賁外家式申殊渙皇太后母某氏躬全懿徳譽藹壼儀豈惟克謹於蘋蘩蓋亦能遵於圖史丕昭懿範冝厚卹章開渭水之祥實緣餘慶飾觀津之壤敢後追褒進兼兩國之封庸示非常之典淑靈不泯厚澤宜膺可皇后贈曽祖制【案宋史憲聖吳皇后傳紹興十三年詔立貴妃吳氏爲皇后追王三代據宋史全文續通鑑冊立皇后在是年之閏四月而是制云昭報伸於元祀又云誕錫渙恩則亦系冬至郊祀覃恩制末云申加亞保蓋至是又加贈少保耳以下追贈各制當俱系同時所撰附識於此】

勑朕祗膺駿命順考彞章推防迎於上元昭報伸於元祀丕承靈貺誕錫渙恩眷惟後族之親宜及曽門之逺皇后曽祖某稟資莊厚植徳粹和旣積慶以有餘肆開祥而益大儲其介福以及曽孫位隆坤極之儀徳著徽音之嗣推原厚澤寵錫褒章申加亞保之華增煥重泉之襚惟靈不泯尙享玆榮可

曽祖母制

勑朕肇講彌文用嚴大報丕擁神靈之貺肆推敷錫之恩眷惟戚姻宜及重祖皇后曽祖母某氏秉柔明之徳懷淑愼之心率履不違發輝及逺慶流後裔位正長秋佐孝養以盡恭昭陰教而咸穆原其所自實賴前芬玆錫褒章增輝先廟淑靈不昧渥典其歆可

祖制【案制云進列孤卿之位介於師保之間當是加贈少傅者此二代名俱無考】

勑朕寅奉丕基紹開興運克致寧神之祀用伸報本之誠玆錫湛恩以昭慈嘏位旣冠於王寢澤宜及於祖宮皇后祖某履道淵衝存心仁厚旣懷才而自晦宜錫羨於無窮及孫而昌受報於顯陟坤儀之正位播周雅之徽音爰推徳澤之源冝厚褒封之典進列孤卿之位介於師保之間歆此殊榮永賁幽穸可

祖母制

勑朕飭躬齊戒展事泰壇受神之釐其敢專享爰敷慶澤以賚多方乃眷戚姻及其王母皇后祖母某氏體全柔懿徳茂溫恭承祀肅於沼蘋循禮嚴於珩佩務儲徳善用啟福祥玆進錫於殊恩以增光於厚土防其如在尙克欽承可

父制【案宗史憲聖吳皇后傳父近以后貴累官武�郎贈太師追封吳王是制云冠於三少則但加少師耳又考宋史外戚傳吳益於孝宗時進太師則近當復於幹淳間加贈如子官耶附識於此】

勑西漢置觀津之邑蓋厚竇親東都防平壽之封用褒鄧訓朕稽防前古祗遹舊章肆推祭澤之恩申錫後家之寵式隆卹典加賁禰宮皇后父某徳迪中和性全通敏𨿽登仕籍才不盡施益濬慶源用能及後是生淑徳之媛允協俔天之祥教被宮闈化行海宇宜副念親之意爰敷告第之榮賁厥九原冠於三少尙其不泯新渥宜承可

母制

勑朕揆景至之辰秩國陽之祀禮成樂備茂擁神休式舉彞章敷錫遐邇眷惟懿戚宜厚慈親肆加褒封丕昭異數皇后母某氏出自令媛嬪於髙門克遵圖史之規茂著欽和之譽是生賢女正位中闈比徳姜任騰芳風雅玆追惟於母教宜申錫於綸章爰防曲阜之區用比靈文之寵尙其能享永賁幽扄可

吏部尙書羅汝楫贈父制

勑朕寅奉丕圖率循典克致肇禋之禮用申報本之誠敷錫神釐博施濟澤眷惟從列宜及慈親具官某父懷徳韜光履和處順仁厚推於宗族聲猷著於月評積善獲祥如汝有幾克膺壽福仍享康寧【案史稱汝楫以諫議大夫遷吏部尙書旋除龍圖學士知嚴州秩滿請祠居防未終而卒年七十則其父在當時已年近期頤矣故制有積善獲祥如汝有幾克膺壽福仍享康寜之語附識於此】旣及子而遂昌況其身之親見蚤攄逺業備歷淸華臺諫髙蹇諤之風銓綜擅公方之譽肆加進秩用顯教忠祗服恩榮益綏福履可

贈母制

勑朕揆日迎長欽柴秩祀旣備膺於靈貺宜申錫於渙恩澤之所覃不間幽顯具官某母某氏秉心純粹率履溫恭善旣宜家仁推睦族積其餘慶施及後人是生嗣賢位登禁從玆博施於惠澤用伸錫於美名靈其有知庶克顧享可

贈故妻制

勑朕恭致郊禋克膺神貺乃大推於慶澤以廣被於寰區矧惟侍從之賢夙賴室家之助淑聲未逺褒典宜崇具官某故妻某氏稟性惠和禔身柔順克謹蘋蘩之職茂隆閨閫之儀豈謂降年莫諧偕老嘉名申錫泉隧增光尙冀營防永歆茂渥可

贈妻制

勑祗率舊章用嚴毖祀禮文咸舉慈嘏備膺眷予侍從之近臣方賴溫恭之內助玆惟祭澤宜茂渙恩具官某妻某氏資稟粹和行全柔懿允協室家之美茂遵圖史之規爰錫嘉名玆爲異數用丕昭於懿徳以增煥於私庭祗服殊榮益綏新祉可

太師秦檜贈曽祖制【案宋史姦臣傳紹興十二年加秦檜太師進封魏國公】

勑朕聿開興運肇舉明禋迎甲子之上元推祖宗而並侑誠通髙厚惠浹幽明眷惟同徳之臣實茂格天之業旣崇功而益懋宜厚澤之加隆錫以殊恩及其重祖具官某曽祖某器資閎達志操修明問學貫於古今仁愛孚於州裏嘗被凶盜爲竊所藏吏欲責賕請深文而致之死與而不吝願當罪而全其生擴玆平恕之心宜獲人神之助善旣積而有慶徳及逺而復興克生裔孫惟時碩輔賴謀謨之經逺致內外之咸寧風雨時而百谷成禮樂興而庶事備答殊勲以崇報稽盛徳以發源申錫褒封丕昭懿行光靈不泯茂典其承可

曽祖母制

勑朕熈柴壇而承祀禮旣備成坐宣室以受釐義難專享敷錫神靈之貺博施濟澤之恩矧成績之獨髙宜追褒之逺及具官某曽祖母某氏凝姿衝粹禮貎溫恭懿範著於閨門徳聲播於姻黨積其善慶燕及曽孫謀猷罄入告之忠宗社獲再安之福肆丕昭於彞典以申賁於曽門其享玆榮益綏爾後可

祖制【案檜祖不知其名制云恬養丘園蓋未嘗從仕者史稱才邵當權臣用事之時雍容遜避以全名節而此爲檜祖艸制乃有道義接丘軻之傳勲名眞伊呂之佐二語何獻諛乃爾耶抑有所授之者耶謹附識於此】

勑朕揆日迎長燎柴拜貺備車旗器服之盛燕神只祖考之靈爰推錫類之恩用廣及親之典式遵憲用報元勲具官某祖某識粹而明器宏以逺備全徳業恬養丘園市義不待於馮驩削契自同於樊重譽傳邦族惠及羇窮克開有後之祥遂享無窮之慶惟予嘉輔實爾慈孫道義接丘軻之傳勲名眞伊呂之佐出陪興運獨奮顯庸副其尊祖之心霈此流根之澤疏封從舊申賁增榮尙冀光靈克歆渙渥可

祖母制

勑朕展事國陽薦誠郊燎迎天元而推防庶祖武之增光丕擁神休誕敷祭澤具官某祖母某氏躬全懿徳行著壼儀夙嚴環佩之音克謹蘋蘩之薦源深流逺善積慶余是生聞孫熈我鴻烈玆盛儀之克舉推惠術以宜先爰卽舊封申加明命尙期歆格服此寵榮可

父制【案檜父名無考制云爲宰玉山政成民悅播在風謡蓋嘗爲玉山令而有善政者當因檜之惡故志傳皆不載其名耳】

勑朕躬致精禋禮嚴陟配爰推惠澤誕錫神釐眷予論道之臣厚爾教忠之報廟封予善國典率常具官某父某道契鄰幾才堪經國名登桂籍爲宰玉山誌大气閎屈於撫字政成民悅播在風謠名酒尊以長官表淸徳之徹底歌賢令如李起防功利以至今宜十事之永傳垂千載而不泯儲其福履施及子孫是生名世之才當朕公師之任勲髙鼎聲滿華夷方崇徳而報功驗流光於厚澤撫封𨿽舊申命維新夫積善在身垂烈於後忠嘉濟世豈獨傳韋氏之一經徳慶源深將逺過張家之三相其歆承於殊渥益保佑於後人可

前母制

勑惇宗將禮周待姬旦而行防選休成漢美泰元之貺朕防稽前古圖任眞賢措國勢於覆盂致寰區之奠枕肇修縟典克舉明禋肆推錫類之恩以副念親之意具官某前母某氏體全柔靜行著淳和夙惇承祀之恭深協宜家之美遂儲餘慶以燕後昆玆卽舊封用申殊渥式隆恩襚永賁泉扄可

母制【王栐燕翼貽謀錄眞宗天禧元年八月辛未詔文武京朝官父不在無嫡母者許敍封本生母然則封本生母者自天禧始也附識於此】

勑茂對休辰克成熈事爰施曠澤用廣殊恩眷惟臺鼎之元勲宜厚親闈之報禮肆頒明命增渙私庭具官某母某氏稟質懿和凝姿惠淑全此睦婣之美施於內外之親時然後言導之以善隨其長幼之異必有開警之辭從夫守婦道之常訓子以義方之正躬備欽和之徳人懷愛仰之心能率禮以無違宜開祥而有衍是生良弼獨斡化樞運髙世之逺圖成中興之嘉績推原厚澤昭示褒章肆申兩國之封加賁重泉之襚淑靈如在渥典宜膺可

妻制【案宋史姦臣傳建炎四年檜與妻王氏及僕婢一家自軍中航海歸行在制謂深得順從之正曽無夷險之殊蓋指其事】

勑朕肇舉上儀用嚴大報玆誕膺於靈貺肆敷錫於多方矧惟協徳之宗臣實賴宜家之內助其推褒典以示殊恩具官某妻某氏毓徳粹和秉心淑愼出自髙華之系歸於徳慶之門相待如賓能勸以義深得順從之正曽無夷險之殊兩族相輝位槐庭而冠三事諸姑而降乘魚軒者逾十人圖史傳家世之淸芬富貴以謙光而自牧玆博施於惠術用載舉於徽章爰卽舊封特加申命其承茂渥益介繁禧可

皇兄安時除節度使制【案史載徽宗三十一子無所謂安時者世系表亦無其名並無授寧國軍節度使及封天水縣侯者或其後復加秩晉爵史不及詳耳特安時二字宗室中無此輩行或因近屬不斥其名而稱字歟蘇舜欽聞見雜錄云太宗卽位以太祖諸子皆稱皇子曰猶我子也其後皇族遂不分防宻尊卑皆加皇字故有皇兄之類非典故也然則安時亦不必定爲徽宗所出特髙宗之羣從耳附識以備考】

門下帝堯至治明俊徳而終於和萬邦光武中興復宗統而有以親九族欲厚本根之庇實資屏翰之良朕祗遹詒謀率循成憲方撫紹開之運致隆惇敍之恩乃眷懿親時惟近屬俾遂分於將閫以增固於宗城爰集朝紳肆揚制綍具官某器閎以達識粹而明夙惟徳義之優克稱神明之冑潛心務學信閱理以居多率履閒邪知爲善之可樂頃分畱務兼掌奉祠始終十年恭勤一節疇其望實寵以恩華是用付元戎之節旄宅侯邦之土宇增陪奉邑並衍眞租非但遂遷實惟明陟於戲漢制啟於九國疆土裂二等之封周道顯於三王本支膺百世之慶其務全於信厚以永保於寵榮可特授寧國軍節度使權主奉益王祭祀進封天水縣開國侯加食邑五百戶實封二百戶主者施行

吳蓋除節度使制【案宋史外戚傳蓋字叔平與兄益俱聖憲皇后之弟以后貴加文州刺史累加武寧軍節度使開府儀同三司少保封新興郡王制謂進封開國公想此時初封公後乃升少保而晉郡王耳附識於此】

門下朕禦眾總戎允賴節旄之任推忠衞上尢資肺腑之親惟時戚畹之英宜舉齋壇之冊亶敷渙號誕告明庭具官某性稟溫恭才推通敏雅有深宏之量克循寛厚之風防籍兼榮曾無驕侈之習謙沖自牧每懷靖愼之心譽處旣隆聲華彌茂𨿽嘗居於任使殊未究於猷爲爰錫綸章式遵國典俾殿蜀川之巨屏肇建幕府之髙牙神旂增煥於戎容琳館肅承於眞禦仍受昕朝之謁肆開公社之封申衍爰田就加實戶並褒寵數庸示眷懷於戲席慶天婣玆厚親親之懿兼疇才望庶全將將之能其益務於禔身以丕揚於休命可特授寧武軍節度使依前提舉佑神觀奉朝請進封開國公食邑五百戶食實封二百戶主者施行

普安郡王妻郭氏封郡夫人制【案宋史孝宗本紀初封建國公紹興十二年正月進封普安郡王宋史全文續通鑑尢若訥曰普字乃並日明兩作之象殆天授也郭氏卽成穆皇后當時封咸寧郡夫人】

勑朕惇敍宗藩肆推恩典方燕室家之慶宜嘉褒寵之隆某氏稟質懿和秉心端靜克謹壼儀之訓深通圖史之規當有殊恩用昭柔範乃錫郡封之壤俾膺象服之華益務溫恭以承嘉命可

擬韓世忠加恩制【案自此以下三制當亦紹興十三年郊祀推恩故事】

勑朕祗率累朝之大典丕昭元祀之上儀璧玉華光兼致精純之薦簫管備舉肆宣皦繹之音神人以和福祿來下特博施於純嘏宜先及於舊勲爰擇令辰誕揚渙號具官某處躬莊厚秉徳忠純屹然勁銳之資濟以沈雄之量韜傳龍豹素推料敵之明陣列鸛鵝獨奮陷堅之勇屢疇功閥備載旂常兼三鎭之節旄聨上公之衮繡頥神眞館列位王藩【案宋史紹興十一年世忠抗防言秦檜誤國檜諷言者論之世忠連防乞解樞宻柄且乞骸遂罷爲醴泉觀使奉朝請封福國公十二年攺瀛國公節鉞如故十三年封咸安郡王故此云頤神眞館列位王藩也】髙而不危蓋惟侯度之謹卑以自牧務全謙徳之光【案史稱世忠旣解兵柄杜門謝客絕口不言兵時跨驢擕酒縱遊西湖部曲舊將不得一見其面制所謂髙而不危惟侯度之謹卑以自牧全謙徳之光爲道其實云謹附識於此】屬熈事之克成宜神釐之均錫乃舉褒崇之典用酬陪侍之勤申衍圭腴並加眞食玆惟新渥式示殊私於戲櫜弓矢而戢干戈時𨿽臻於偃武聼皷而思將帥朕方厚於念功其茂對於恩崇以益綏於燕譽可

擬孟忠厚加恩制【案宋史外戚傳忠厚字仲仁隆祐太后之兄官至保寧軍節度使歷判鎭江府明州紹興府福州建康府平江府】

勑朕王道盛則禮樂興致治莫先於復古威械藏而爼豆布因時有貴於彌文崇壇隆八陛之規精意廸一純之薦旣備膺於靈貺宜加惠於臣工眷惟屏翰之良肆舉褒崇之典誕揚贊冊敷告朝紳具官某識粹而明量閎以逺性稟中和之則學通竹素之傳自歷要塗夙馳雋譽仍席昭玆之慶允爲戚屬之英列朝位於三孤擁將壇之六纛防籌樞府受社王藩頃方籍於壯猷俾往司於畱鑰以職來祭載嘉修貢之恭拜貺於郊玆沛均釐之澤式頒奉邑申衍眞租庸示寵光丕昭眷意於戲俾緝熈於純嘏誠旣格於堪輿用敷錫厥庶民福宜先於貴近往祗茂渥益懋令圖可【案史稱忠厚與秦檜僚壻而檜心忌之判紹興府時郊赦加恩令吳棫作謝表有本無時才出爲世用之語中丞詹大方希檜意論忠厚表辭輕侮遂罷爲醴泉觀使當卽此時也附識於此】

擬張浚加恩例制

勑朕推防近於上元秩祀伸於大報臨中壇而四方承宇帝命不違受大球而百祿是遒天休滋至均錫厖鴻之祉宜先勲舊之臣播告治朝誕揚明命具官某性資莊重徳量深閎備宣藩翰之勞雅著威名之肅惇陳整旅卓然禦眾之才因利制權允矣乘機之智戎功屢奏勲閥彌髙神旗專方面之儀華衮聨上公之貴列王藩而防寵就眞館以奉祠【案宋史全文續通鑑紹興十一年冬十月辛酉張浚除崇信軍節度使充萬壽觀使以浚不附和議秦檜不悅遂以母老乞祠故制云就眞館以奉祠也】玆疇顯相之勤宜厚褒崇之典爰加多邑倂衍眞腴丕昭懋賞之公以侈髙靈之貺於戲漢世全功臣之封祿適當偃革之時周家錫魯國之土田播在告神之頌益隆譽處用稱恩榮

司勲貟外郎陳康伯關陞郎中制【案宋史列傳康伯字長卿弋陽人宣和三年上捨歷官尙書左僕射同中書平章事其遷戶部司勲郎中在紹興八年以大計得調故云關陞也謹附考】

勑具官陳康伯天官之屬冠於郎選敍其正位是惟舊章爰因積閱之勞玆舉陟明之典以爾風猷寧逺操履端良學有淵源才惟通敏備更事任藹著聲華宜稽辧等之文俾陟正員之任列職𨿽舊申命維新其務欽承益隆譽處可

陳炳等轉官制【案宋史禮志紹興十四年始築壇天寧觀橋東立石主置泰社宋史全文續通鑑載十三年二月乙已臨安府建泰社泰稷丙午築圜丘以十三年冬始行郊祀大禮考之則築壇當在是年無疑史誌誤也炳宋史無傳處州府誌龍泉人官提轄文思院今制云凡玆賦役實借宣勤則當時或爲將作監者也附識於此】

勑肇建泰壇用嚴大報凡玆賦役實籍宣勤爾等祗事有勞宜加褒勸進官一列其克欽承可

馬耆年等轉官制【案宋史全文續通鑑紹興十二年十一月程克俊請興學校乃命禮部討論取防十三年春正月詔以嶽飛宅爲國子監制云興崇學校以育人材參稽舊章立爲成法考訂緒正蓋有司存則馬耆年等乃禮部官屬也】

勑朕興崇學校以育人材稽防舊章立爲成法考訂緒正蓋有司存爾等祗事恪勤備宣勞勩奏篇來上宜有褒遷務稱所防益思自勵可

蕭保敍官轉官制【案蕭保仕履無考制云俾還橫列仍領兵團考宋史職官志客省使四方館使東西上閤門使謂之橫班則保當以閤門使而兼團練者附識以備考】

勑朕肇建泰壇用嚴大報凡預宣勤之數咸加進秩之恩具官某祗事有勞宜膺褒勸俾還橫列仍領兵團其務欽承益圖報稱可

陳正輔轉官制【案制云煮海之利助經費爲多是正輔當爲職掌鹽法之官然考宋史職官志提舉茶鹽司掌煮海摘山之利以通啇阜財無專司鹽法者而制獨不及茶法或舉其重者而言或紹興間曽專置提舉鹽法之官而史不及詳歟附識以備考】

勑煮海之利助經費爲多能推行法意使嵗課增羨宜有褒勸爾爲使屬宣力居多進階一等示不忘勞益務恪勤以舉乃職可

逯選等轉官制【案應劭風俗通漢大司馬逯並鄭樵通誌後漢有逯明廣平人唐夏官郎中逯仁傑河陽人宋皇祐登科逯昂逯堪元祐逯勉大名人選當卽昂堪勉之後人歟制云參稽法令著爲成書爰詔攸司以時編輯當卽紹興十二年命禮部討論而勒爲成書者又考宋史全文續通鑑十三年冬十月秦檜等上國子監太學武學律學小學勅令格式五十卷或卽是書然藝文志不載想未經頒行而旋卽散佚耳謹附識】

勅朕欽奉先猷興學養士稽參法令著爲成書爰詔攸司以時編輯爾等服勤局事灼見宣勞俾進厥官益思自勵可

趙霔轉官制【案宋史職官志禮部僚屬有主客郎中員外掌四夷朝貢凡郊勞授館宴設賜予辧其等而以式頒之而授幣饔餼頒詔書授之事則掌於客省引進使客省引進使舊臺察靖康以後屬中書省制云肇修信睦將迎之任𨿽系近臣而爲之佐屬是霔蓋當時之引進使也附識於此】

勅使傳之來肇修信睦將迎之任𨿽系近臣而爲之佐屬亦加遴選爾勤於所職備見宣勞玆示褒陞其祗茂渥可

湯保衡轉官制【案宋史全文續通鑑紹興十五年夏四月上諭大臣曰比遣將閩中捕盜令殲渠魁脇從者釋之若措置得宜與推恩制云擒殄妖盜當卽此時謹附識】

勅賞典之設輕重眂功爾能奮其智略擒殄妖盜而第賞未稱豈所以示勸哉玆用進階以旌爾勞其務欽承益思自勵可

士奇轉官制【案宋史宗室世系表商王元份五世孫武翼郎士奇又平陽郡王孫髙宻郡公士奇又昌王宗晟孫贈建寕軍節度使士奇是制云有司嚴考績之法當是曽爲守令之官以大計課最而進秩者苐不知三人中孰是耳附識以備考】

勅有司嚴考績之法以旌勞閥𨿽聨族屬亦所不廢蓋以盡公也爾旣歷歲時備見恭恪玆用進秩以協彞章其務欽承克全信厚可

髙暘等轉官制

勅爾等方隨使轉將歷逺塗敍進厥官以慰勞勩其思祗服益務恪勤可

陳志應轉官制

勅具官陳志應朕躬修元祀展事中壇搜舉禮文先期嚴飭鳩工賦役爾預有勞嘉其勸功賞以進秩益思自竭務稱所防可

鄭剛中轉官制【案宋史列傳鄭剛中字亨仲婺州金華人登進士甲科歷官四川宣撫副使故云往副封疆之任史又稱剛中治蜀有方略節制諸軍極其嚴肅故云屹若鼎器鎭於坤維也然制有乃作爵封申衍爰田之語而史不載剛中進封爵土之事或闕書耳此與下魏良臣二制皆因課最加恩者謹附識】

勅虞帝九載陟明以熈庶績周王三歲大計以紀萬民朕稽古訓官而謹邦法之常校功數最而優從臣之禮式彰眷意防非至公具官某性資髙明智慮深逺譽望益著踐揚愈光曩疇文武之資往付封疆之任屹若鼎器鎭於坤維載觀防課之書具應攸司之格用增階秩乃作爵封申衍爰田並推寵數其承朕訓益究乃心可知旴軍向子固轉官制【案文獻通考旴縣宋幹徳以後屬泗州紹興以還屢戰屢失末年乃復宋史地理誌雲南渡後有淮平無旴蓋旴卽招信軍也然考招信於建炎三年升軍宋史全文續通鑑紹興十三年沈該知旴軍是旴自爲一軍矣史所謂旴卽招信者誤也特當時廢置不常其年月不能盡詳耳子固仕履無考或與該先後爲旴軍者耶附識以備考】

勅具官向子固盱眙當來往之衝政務繁劇非他郡可比爾才資通敏遊刃有餘用能宣勤克舉厥職進官一列蓋以勸能益旣乃心務承朕命可

吏部侍郎魏良臣轉官制【案文獻通考紹興四年修立敍遷之法承務郎以上四年卽轉朝議中散中奉中大夫七年諸朝請朝議奉直大夫並特恩人以八十員爲額宋史職官志載六曹侍郎從四品階正議大夫尙書左右郎中正六品階朝議大夫今制云正六品之官守以七年限以八十人似良臣當時乃左右郎中之職矣考宋史全文續通鑑紹興八年十一月魏良臣行尙書吏部員外郎又十一年權尙書吏部侍郎魏良臣落權字充大金軍前通問使是良臣此時當由員外郎擢左右郎中而權侍郎故制稱亟躋小宰也附考於此】

勅政事攷百工之課至於正六品之官則必守以七年之久限以八十人之數或不拘此法皆爲異恩所以待吾左右侍從之臣也具官魏良臣气懷和粹材術敏通久踐華途亟躋小宰有司稽閱來上是用增爾崇秩往思祗服以稱朕寵異近臣之意可

李鏞轉官制

勅除盜所以安民信賞所以報功功之輕重以事爲等爾克施方略凶盜就擒進秩之恩所以示勸其祗明命益盡乃心可

解徳等轉官制

勅賞典之設示信旌勤爾等於軍旅之間克著勞能增進厥秩用加褒勸益思自勉以稱所防可

仇悆復官制【案宋史列傳悆字泰然益都人大觀三年進士官至寶文閣學士陜西轉運使時金人無故歸侵疆悆力陳非防固辭不行秦檜以其異巳落職未幾金師果復陷所歸地乃復悆制置再知明州攺平江府制辭有辭難之故遂從降秩及俾還其舊之語卽其事也】

勅朕持予奪之二柄法慘舒於四時以道爲公經權疊用具官某頃緣識擢進列從班綿歷要塗備更事任向以辭難之故遂從降秩之科旣久歷於歲時仍復更於霑宥俾還其舊用示隆寛當務欽承益圖報稱可劉觀復官制【案紹興二十五年詔近歲士風澆薄以訐告爲進取之計深害風教可戒飭內外臣有不悛者令禦史臺彈奏當重置於法三省樞宻院因奏令刑部開具前後訐告姓名議加黜罰制云互訟之故遂從降秩當卽其時附識於此】

勅朕持予奪之二柄法慘舒於四時以道爲公經權疊用具官某材資凝逺學術深純曁列禁塗備更事任頃以互訟之故遂從降秩之科旣頗歷於歲時復繼更於霑宥俾還其舊用示隆寛當務欽承益圖報稱可李椿年等復官制【案李椿年宋史無傳考宋史全文續通鑑紹興十二年十一月左司員外郎李椿年言乞正經界乃卽以椿年爲兩浙轉運使措置經界十三年六月坐簽書江陰軍判官防公事蔡楶不法不舉核與王鈇張叔獻俱降官尋復原任】

勅具官李椿年等朕以賞罰之二柄法慘舒於四時本貴相資豈嫌疊用爾等並膺識擢臨按列城頃麗微文聊從降秩曽朔晦之無幾見職業之交修方嘉補過之功難拘已行之命其令還舊用示勸能尙旣乃心益勤厥職可

王觀國除祠部郎官制【案宋史職官志祠部郎掌天下祀典道釋祠廟醫藥之政又建炎三年省並郎曹祠部兼領膳部】

勅具官王觀國夫國家之儲才如醫者之儲藥朕臨禦之久閱士爲多益知人才之難每興寤寐之嘆旁求逺覽其庶幾乎以爾早中殊科不求聞逹任眞推分泊然自得比對便殿占奏可觀祠曹望郎未嘗輕以授人也益勤爾守朕將有取焉可

李澗除司封郎官制【案李澗事迹無考宋史全文續通鑑紹興十五年正月辛酉初耤千畝用司封郎中李澗請也其除郎中當在十五年以前矣附考於此】

勅具官李澗文昌設屬以分治庶務司封掌封爵之事蓋古執秩之官差量重輕實資博識以爾性資端靜學術通明頃參臺屬刺舉詳審往膺玆選其益勉哉可巫伋等攺官制【案巫伋宋史無傳考宋史全文續通鑑紹興二十一年二月伋曽以簽書樞宻院事充大金祈請使二十二年四月伋罷是制云當休兵息民之時設明倫善俗之教稽參成憲立爲成書未知所修何書但觀休兵息民之語當是紹興十一二年間初成和議時事而當時伋攺何官亦無可考耳附識於此】

勅朕仰惟前代祗遹先猷當休兵息民之時設明倫善俗之教稽防成憲立爲成書爾等咸以茂異之才膺編綜之任庀職其間具宣勞勩宜加褒進以示勸能玆錫贊書俾遷京秩益思祗服務稱恩榮可

潘竑循右儒林郎制

勅獲盜有賞所以報功輕重之差存諸格法今玆殄寇爾預有勞集秩防恩蓋以示勸往思報稱可不勉哉

楊壽隆轉右文林郎制

勅具官楊壽隆朕祗率彞章恭修大報凡玆事務爾與宣勤敍進階資以示褒勸往其祗服益勵猷爲可

欽定四庫全書

檆溪居士集卷五

宋劉才邵撰制

易致堯循右文林郎制【案宋史食貨志紹興六年張浚奏攺江淮屯田爲營田置營田司後李寀王弗等言營田之害浚亦覺其不便請罷司以監司兼之致堯仕履無考制云營田之設以丰軍儲爾墾辟居多當爲提舉營田者附識以備考】

勅營田之設以丰軍儲推而行之貴在得人爾墾辟居多勤於宣力進階示賞用旌爾勞可

李衎循左文林郎制

勅爾頃緣營造勤於董役有司第賞宜膺敍進體玆示勸益勉事功可

宋許循右文林郎制【案宋史選舉志紹興十年以南渡後人材萃於兩浙而屬吏薦員甚狹增部使者薦舉攺官之額二十二年右諫議大夫林大鼐言國初常防官皆得舉人不限內外亦無員數南渡之初恩或泛濫有從軍而攺秩者有捕盜而攺秩者有以登對而攺秩者請立考第增減之法又建炎初詔河北招撫河東經略及安撫等使皆得辟置將佐官屬行在五軍並禦營司將領亦辟大小使臣於是諸司誘人塡缺皆先領職而後奏給付身有罪籍未敍復守選者乃令釐正使歸部依格注擬自宋許以下八制似皆釐正後實除各官者故制詞均有捕盜有賞捕寇有勞及便宜補官一時之權銓曹防覆乃加眞授等語而劉永叔林貳二制兼有記功使過攺過自新之語此正所謂罪籍未敍復守選者也附識於此】

勅獲盜有賞所以報功輕重之差存諸格法今玆殄寇爾預有勞進秩疏恩蓋以示勸往思報稱可不勉哉可

邱幹循右文林郎制

勅凡因討捕有所興發按名給餉理實相資爾能宣勤用以不乏肆加敍進往服茂恩可

劉永叔復秉義郎制

勅朕待下以寛記功使過況嘗竭節其肯忘之玆用敍復官聨仍俾自效恩旣厚矣圖報之志爾其勉哉可

荀沂補保義郎制

勅便宜補官蓋一時之權必考實於銓曹乃加眞授所以愼名器也爾旣經裁審肆錫贊書祗服恩榮益圖報稱可

林貳補保義郎制

勅明於禍福捕獲凶酋躐授官資用彰信賞且以爲攺過自新者之勸益圖後效以稱慈恩可

閻達轉保義郎制

勅國家設爲軍賞以奬戰多輕重視功用伸激勸爾奮身巡徼捕寇有勞宜進厥官是爲褒典往其祗服毋怠宣勤可

趙伯鎭換授承信郎制

勅便宜黜陟蓋一時之權銓曹防覆乃加眞授而先次換給所以示優其承殊恩益思自勉可

吳宗謹授承信郎制

勅爾頃在殊方備嘗艱阻嘉其忠恪何惜一官祗服恩榮益思自勵可

李文會除禦史中丞制【案李文會宋史無傳考宋史全文續通鑑紹興十三年九月侍禦史李文會奏洪皓貪戀顯秩不求省母又十四年三月禦史中丞李文會奏解潛本趙鼎客不附和議五月禦史中丞兼侍讀李文會言髙閎王師心吳秉信久在朝列必害至治三人皆斥外卽拜文防簽書樞密院事兼權防知政事蓋文會乃秦檜姦黨以掊擊善類而得顯秩者其除禦史中丞當在十三年之末或卽在逐洪皓之後歟附識於此】

勅號獨坐而設專席旣同乎漢室之官儀歷三院而爲中司必得如溫造之威望嘗肅持於邦憲宜進總於臺綱具官某徳履端良風猷凝逺挺正固不回之操攄剛方自竭之忠勁气霜嚴英姿鶚立自登言路茂著直聲蔽自朕心嘉乃成績玆擢從於橫榻俾陞冠於南臺朕方虛懷容納讜論汝其悉力糾劾官邪顧已試而克堪亦奚煩於多訓可

陳掞等除大府寺等丞制【案制云大府之屬大農之屬大匠之屬蓋大府寺丞司農寺丞將作監丞也宋史職官志大府寺掌供祠祭香幣帨巾及校造斗升衡尺司農寺掌倉儲委積之政令總苑囿庫務之事將作監掌宮室城郭橋梁舟車營繕之事舊制有判寺事判監事有寺少監少有丞有簿其後官屬省置不一建炎二年二寺一監並罷紹興三年並復置丞又諸寺監丞有出身轉著作郎無出身轉大理寺丞故制云皆異時郎選也】

勅具官陳掞等丞於寺監皆異時郎選也必惟其人乃副遴柬以爾掞才智敏明宜大府之屬以爾貺宜大農之屬以爾嶕宜大匠之屬其佐爾長往服厥官可

文浩除國子監丞制【案文浩事迹不詳制云崇觀間嘗遊上庠蓋以上捨而洊歷監丞者宋史全文續通鑑紹興十五年八月國子監丞文浩面對乞自今試教授於六經中取二經各出兩題不拘義式以貫穿該羨爲合格詔禮部看詳行之當卽新除監丞時獲對者歟】

勅朕祗遹先猷教養多士惟國子監實總內外之學政丞於其間蓋以才選以爾當崇觀間嘗遊上庠行藝之美見稱多士玆用命爾往佐爾長其悉乃心以稱朕命可

樓炤除資政殿學士知建康府制【案宋史列傳炤以紹興九年除端明殿學士簽書樞密院事命往陜西宣諭徳意還朝乞歸省親十四年以資政殿學士知紹興府過闕入見除簽書樞密院事權參知政事宋史全文續通鑑所載亦同未聞知建康府也十四年以前炤未嘗出知外郡並未有端明殿學士之除十四年以後炤參知未久尋爲李文會等所劾除宣州徙廣州而卒亦未再知他郡觀制詞有易鎭名藩之語當是初除紹興旋攺建康中間由紹興赴建康故有過闕入見之事也附考於此】

勅朕惟建康宅江山之奧區爲東南之都防總列郡兵民之計有畱司管鑰之嚴肆求舊弼之賢以重殿邦之任具官某器資閎達徳操端方奧學貫於天人達識周乎事物蚤攄逺業備歷華塗參贊樞庭旣深裨於密書蕃宣侯屏益藹著於休聲備昭偉績之加益見壯猷之效玆疇宿望易鎭名藩方資共理之良佇觀報政之速顧惟近輔豈俟訓言可

王防充寶文閣學士知平江府制【案宋史全文續通鑑紹興十年二月王次翁希秦檜旨欲爲知太平州秦梓知泰州王防二人地因請悉罷不附和議者二人皆以恩幸得官繇是驟進制詞有持節牧民又有頃貳冬官及抗章引疾之語當是由泰州擢工部侍郎旋乞外郡故以寶文閣學士知平江府也附考於此】

勅姑蘇地重密邇行朝正資師帥之良往殿股肱之郡具官某材猷通敏識慮優長持節牧民具著成績輦轂之下政譽尢髙頃進貳於冬官方有資於獻納抗章引疾至於再三勉推從欲之仁俾任分符之寄仍申加於殊眷進列職於西淸報稱可期告猷勿怠可

吏部尙書羅汝楫兼侍讀制【案宋史職官志自慶曆以來臺丞多兼侍讀臺長未有兼者羅汝楫以諫議始兼侍讀自是每除言路必兼經筵而以尙書兼侍讀則志無其文汝楫本傳未載其兼侍讀乃制特書吏部尙書兼侍讀是史誌誤也然制詞未敍及見爲何官或兼侍讀時本系諫議大夫而後人編才邵集誤以所終歷之官冠之亦未可知謹識以備考】

勅堯舜五帝之盛其所以成難名之功致無爲之治載於二典首以若稽古爲言蓋人君監於成憲不折衷於古訓將何所考哉仰惟前代畱心載籍詳延通儒置之經幄式資獻納以副簡求具官羅汝楫智識通明濟以彊敏淵源之學洞貫古今頃勸講於邇英旣深嘉於博洽宜登文石之陛進讀金華之書勿怠欽承以副虛佇可

韓仲通除大理寺正制【案宋史職官志大理寺丞有出身轉殿中丞無出身轉太子中捨或太子中允制云頃丞寺事旣以能稱玆用褒遷式昭茂渥則是以寺丞而遷寺正者想南渡以後敍遷之法史亦不能盡詳耶附識於此】

勅漢循秦制廷尉置正監平謂之三官則大理有正其來逺矣非夫端良平恕之士其何以稱是名哉以爾仲通智識精明才資敏茂頃丞寺事旣以能稱玆用褒遷式昭茂渥其旣乃心以副朕卹刑之意往惟欽哉可劉宗元等轉保章正制【案宋史職官志保章正屬司天監王式元丰官制行罷司天監立太史局祕書省】

勅爾等以星歷之學祗事日官錄其勞能特加褒敍益思自竭以稱所防可

洪皓除徽猷閣直學士提舉萬壽觀兼直學士院制【案宋史續通鑑載皓於紹興十三年七月自金還行在宋史謂八月入見除徽猷閣直學士提舉萬壽觀蓋七月始還自金至八月乃抵臨安而有是除也附識於此】

勅朕登庸俊髦分寘近列冀資獻納協濟中興矧惟持槖之臣久奉出疆之命旣還朝著宜懋恩章具官洪皓宅心粹夷植徳純厚夙蘊造微之學兼懷通務之才頃屬多艱選求北使請行奮毛遂之勇歷年幾子卿之多間關百爲確守一節忠信爲國以自衞險阻備嘗而不渝屬鄰好之旣通擁星軺而歸覲爰加褒數用奬忠勤越從次對之華進陟西淸之峻奉眞祠於琳館預視艸於金坡有功見知旣已隆於眷意無徳不報其勿怠於告猷深惟直諒之懷佇俟論思之益可

李文會除侍禦史制【案宋史全文續通鑑紹興十三年二月殿中侍禦史李文防面對言朝廷方守和議不言兵事宜講仁義由是見賞於秦檜蓋文會新除侍禦史而入對也】

勅具官李文會憲府不除大夫則中執法爲長而臺端貳之振肅紀綱威望雄俊自非素著端良之譽疇克當此虛位之久今得其人以爾稟質剛方懷才通敏頃從刺舉擢寘殿中直道而行無所回撓攄忠蹇之素志摧姦慝於筆端風節凜然視古無愧是用稽其已試之效就陞橫榻之嚴佇觀施爲克副眷倚朕方明視好惡以一羣聽爾其灼分邪正以警庶工共期此道之交修永措斯時於平泰欽予時命其爾之休可

陳槖知婺州制【案宋史列傳載槖以權刑部侍郎上疏力陳和議之非忤秦檜請去後金果渝盟除槖徽猷閣待制知潁昌府時新疆初復無敢往者槖卽日就道未至潁已不守攺處州又攺廣州時廣多盜十年九易牧守槖畱鎭三年民夷悅服檜因坐槖稽畱機事降秩上章告老遂攺婺州故制云自鎭遐方實寛南顧比覽告歸之請宜疏便郡之榮】

勅朕惟婺女名邦屏蔽行闕境勝有溪山之樂地偏無將迎之勞不獨優賢蓋資共理具官陳槖居官可紀長於治民服采禁途蔚爲淸廟之器宣勞帥閫號稱諸侯之良自鎭遐方實寛南顧比覽告歸之請宜疏便郡之榮畫防凝香政資於畫諾閉閣臥治方賴於謀猷尙悉乃心毋替朕命可

晁謙之充敷文閣待制知撫州制【案宋史全文續通鑑紹興十年五月建敷文閣藏徽宗禦制職官志始置學士等官謙之事迹不詳制稱文行之美能嗣其家當爲太子少傅迥之後補之詠之說之之昆弟行也又宋史全文續通鑑載紹興十八年知建康府晁謙之罷其知撫州當在紹興十五六年間事後乃移建康而罷職耳附識於此】

勅朕寅奉丕圖致勤宵旰思所以惠安元元俾遂其生業故於選任牧守尢加意焉具官某性資端良才具通敏文行之美能嗣其家頃以材猷備更事任曁登從列獻納盡忠必能爲朕宣惻怛之意俾民獲田裏之安玆用擢自奉祠付之郡寄佇觀報政其旣厥心可

汪召嗣除江南西路轉運副使制【案宋史職官志都轉運使轉運使副使判官掌經度一路財賦而察其登耗有無以足上供及郡縣之費都運廢置不常而正使不廢若副使判官皆隨其資之淺深稱焉召嗣事迹無考】

勅朕分遣漕臣臨按諸路平均賦役禁戢姦貪蓋以足國而便民非得其人不以輕授以爾才猷敏劭識慮精明持節分符屢更識擢聲華之茂輿論所推玆俾乘軺往宣使指勉思稱職惟旣乃心可

韓京除觀察使制【案宋史職官志觀察使無定員初沿唐制置諸州觀察使後廢置不一韓京仕履無考史陳槖傳初朝廷移韓京一軍屯循州會寇駱科犯廣西遣京討之槖奏自京移屯敵稍知畏今悉軍赴廣西則廣東危矣檜以槖爲京地坐貶秩制云徧歷數路平蕩羣凶則除觀察使當卽移鎭廣西之後歟附識以備考】

勅志在靖民莫先除盜信於用賞所以勸功旣宣擒捕之勞宜示褒嘉之寵具官某材資勁果風力敏彊涖眾總戎克振乃職比徧歷於數路絕平蕩於羣凶宜聨官之就陞俾使組之增煥往欽玆命益究乃心可

劉昉知潭州湖南安撫使制【案宋史職官志安撫使舊制以直學士以上充知州兼中大夫以上或曽歷侍從乃得兼之品卑者止稱主管某路安撫使公事南渡以後職名稍髙者出守皆可兼使昉仕履莫詳制稱擅望郎名卿之譽當亦以近臣初出守者附識於此】

勅具官劉昉漢之考宣勵精爲治擇良二千石與之共理用能使民安其業而中興之盛光華至今朕甚慕之故於選任之際尢加意焉以爾性資雅亮學行淹通蚤著聲稱屢膺識擢擅望郎名卿之譽有膚使良守之風載嘉所爲備見已試眷長沙之都會總一路之帥權撫臨兵民宜莫如汝其務施於實徳以克稱於茂恩可孟忠厚知紹興府兼安撫使制【案史稱忠厚歷判鎭江明州婺州紹興除樞密使復判福州攺建康又攺紹興坐謝恩表辭輕侮罷奉祠召還授保寧軍節度使判平江府再攺紹興制首用黃霸再守潁川事末云頃自樞庭出臨帥屏又云眷惟會稽實汝舊治當是由建康攺判紹興時也附識於此】

勅黃霸再守於潁川有郡中愈治之稱郭伋召自於漁陽副京師防福之望載在信史名垂無窮惟予舊弼之臣能繼昔人之美用疇宿望俾卽近藩具官某閎博裕和純明通敏負出羣之器業懷經濟之謀猷頃自樞庭出臨帥屏備著惟良之譽共推綏撫之能乃遽抗章力請就佚故難從欲姑擇所安眷惟會稽實汝舊治爲今甸服密邇行朝素安習於教條亦無苦於公事玆從易地用示殊私朕之用人無愧於漢爾其承命益壯乃猷可

吳益除秀州防禦使制【案宋史外戚傳吳益字叔謙憲聖皇后弟蓋之兄也官至保康軍節度使加大尉開府儀同三司紹興十二年後受冊推恩除益成州團練使後以戚畹且爲秦檜姻族躐致建節授文資累加祕閣修撰敷文閣待制考職官志防禦使乃團練使轉官是制當在紹興五六年間益初進秩時也附識於此】

勅夫屬鞬左右號爲親信之臣旣請解於近司宜遂增於崇秩有國之典非朕敢私具官吳益幸托肺腑日侍軒陛冀辭內職誼所重違其陞防禦之權專領徼巡之任往祗休寵勿替靖共可

除保寧軍節度使河東路經略安撫使制【案文獻通考河東經略安撫使嘉祐四年置大觀初升大都督府靖康元年金師陷太原河東之地盡爲金有紹興時安得復有河東經略安撫使耶此篇疑前人所作永樂大典誤題才邵之名抑才邵應詞科時以此命題擬爲制誥之文故諸制皆書所除人名而此獨不書耳附識以備考】

勅殿大邦而作屏允資節制之壯猷防諸將以總戎宣布威懷之逺略眷兵民之重寄須文武之全才輟從鳴玉之近班並示擁麾之異數式敷渙號誕告明廷具官某徳博而器閎行全而識逺勵端方之操守一節而不回負通敏之資應百爲而益辦自登崇於要路愈茂著於殊庸朕心朕徳惟乃知曾無異趣嘉謀嘉猷而入告實賴輸忠載疇協贊之勲方重倚毗之任頃懇祈於燕處旣屢進於忱辭始遂衝懷申加隆眷冠崇資於祕殿領眞籙之嚴祠玉府使權聨仙班而參貳金華書職便斧扆之咨詢旣久侍於燕閒益備聞於啟渥𨿽協安恬之素志良淹濟務之逺猷宜錫綸章俾分將閫鎭東邦之藩翰肇建髙牙統全晉之封疆兼臨支部賴肅嚴於師律示增煥於齋壇眷惟俱授之榮允協至優之寵以固吾圉玆愼選才惟旣厥心乃克有濟於戲廟堂制勝已臻偃革之期帷幄協謀益務折衝之策欽予時命其爾之休可

蔡安彊直祕閣知襄陽府兼安撫使制【案宋史職官志紹興五年令襄陽守臣湖北帥司各帶經略安撫使後罷制云並爲異數當卽初更令時所命也附識於此】

勅具官蔡安彊延閣預英俊之遊大府任兵民之寄並爲異數宜屬能官以爾性識精明材猷通敏旣備更於事任嘗茂著於聲稱爰推出綍之恩肆錫分符之寵往臨一路總按列城宜克務於綏懷其勿忘於報稱可周綰除京西路運判兼提舉制【案宋史全文續通鑑紹興十六年五月庚辰左朝議大夫周綰爲淮南轉運判官上覽除目曰監司朝廷耳目之官不可不愼擇是制乃除京西當在十六年以前事後乃移淮南耳蓋才邵於是年出知漳州故知綰除京西在淮南之先也又職官志紹興十五年冬詔提舉與轉運判官敍官然則綰以運判兼提舉其卽在十五年歟附識於此】

勅周綰朕愼柬能臣臨按諸路惟時將漕之職實兼刺舉之權必得通材付之重寄以爾性資敏茂詣趣精明夙勵猷爲備膺任使屢處承流之任咸推共理之良旣深悉於民情必克宣於使指肆疇成效俾涖畿西其旣乃心以稱朕命可

奉議郎直祕閣權發遣閬州蒲澤之除直寶章閣利州路提刑兼提舉制【案宋史職官志舊制提防刑獄公事掌所部獄訟及舉刺官吏之事熙寧初罷後攺置提刑司檢法官紹興初以提舉茶鹽司兼領十五年詔諸路提舉茶鹽攺充提舉常平茶鹽如四川無茶鹽仍以提刑兼充故制云付之臬事兼領常平又文獻通考閬州屬利州路澤之事迹無考以制詞觀之蓋蜀人而曾守蜀郡者也】

梁漢去朝廷逺吏或不良則刑罰不中疾苦不聞諭我哀矜軫卹之意者其惟賢部刺史乎爾蜀人也嘗守蜀郡有治理效習於蜀故也惟時經理西土瘡痍未瘳獄民命也食民天也玆庸付之臬事兼領常平秉雙節以惠一道陞內閤以重外臺使囹圄虛倉廩實以寛西顧之憂則予汝嘉

朝奉郎刑部員外郎郭樞除廣西提刑兼提舉制

嶺右去朝廷逺吏或不良則刑罰不中疾苦不聞諭我哀矜軫卹之意者其惟賢部刺史乎爾擢自郎闈往將使指付之臬事兼領常平獄民命也食民天也往欽哉察吏所以卹民措民莫如足食使逺民如在畿甸則子汝嘉

朝散大夫權知融州劉邦鳳除廣西提刑兼提舉制【案文獻通考融州宋屬廣西路大觀間置淸逺軍節度使一統志卽今栁州府融縣地】

朕念海隅遼逺民之疾苦壅於上聞吏或不良刑罰不中諭我哀矜軫卹之意者其惟賢部刺史乎爾以道得民乘使者車秉雙節於嶺右獄民命也食民天也欽哉使囹圄虛倉廩實則逺民如在畿甸罔曰地逺朕無隱而不知其懋乃庸以須明陟

起復右武大夫髙州刺史權知池州許堪特授樞密副都承旨兼知鎭江府節制防江水步軍兼都大提舉兵船司公事制【案宋史職官志都大提舉茶馬司提舉茶馬皆考其資歷授之無提舉兵船公事之官當是未定和議之前邊備未弛一時權宜置官不久而罷故史未盡詳耳】

吳頭重鎭京口名邦外控邊陲方謹風寒之防內安閭裏適當澇歉之餘爰咨已試之庸式副惟良之選爾韜略得於問學忠勇見於功名頃分守於池陽已著聞於治效時當右武勢重防江玆爲東南第一之州乃屬才气無雙之士近比之所希有上眷之所獨隆晉躋導旨之班仍畀奪情之命文武本一道兵民非兩塗保障爲急則繭絲可寛舟師必葺則波濤可恃勉圖稱職嗣後褒功

敍復朝散郎沿江制置使司參議官謝獻子權知安慶府兼淮西提刑兼提舉制【案宋史職官志制置使不常置掌經畫邊鄙軍旅之事建炎元年詔令安撫使發運使州軍官並聽制置使節制其後議者以守臣旣帶安撫又兼制置及許便宜權太要重於是詔止許便宜制置軍事其他刑獄財賦仍付提刑轉運又詔諸帥臣並罷制置使之名是制尙沿建炎之令然則帥臣罷制置當在紹興中年也獻子事迹無考制有奮自淮堧及慰爾故土之語當卽淮西間人附識於此】

比年邊陲多事民生孔艱亦重犯法田野流離山谷走集撫禦失宜或害吾治一道之寄顧不重歟爾奮自淮堧以儒通務舒爲鄕郡閭閻利病爾所素知玆庸畀爾郡符且兼憲倉之節累累數印豈特慰爾故土之懷誇一時而榮一鄕哉爾諭其父老詔其子弟各安其業謹刑獄則無寃民實倉廩則無饑民爾知朕所以念淮民則知所以惠鄕部也益懋爾庸將選所表

朝請郎權湖南提刑曾宏正除廣西運判兼提舉制【案文獻通考所載南越之地賀藤髙南儀靜江昭防梧潯郁林賓象栁融貴容化欽廉雷宜儋崖瓊萬安諸州皆屬廣西路故制云二十五州】

嶺右分百粵之半邈在南服朕軫念其民無異畿甸思得良使者以諭朕志於逺以爾踐敭滋久蔚有能稱湘中祥刑之最朕甚嘉之肆庸畀以漕運之節二十五州之治汝往視之其求民瘼察吏貪惟實惠是孚惟積蠧是去副朕所以光華遣使之意可不勉哉

朝請大夫直祕閣江湖荊淛福建廣南路都大提防坑冶鑄錢公事兼知饒州吳應龍除寶謨閣廣西運判兼提舉制

廣右分百粵之半漕計莫重焉嶺海之民倚鹽防爲命急之輒去而爲盜縱之則失公上之利並持雙節俾輕重適平公私俱便使者之選豈不難哉以爾政術吏能居官可紀鄱陽疊組曾未暖席將輸南服又俾乘軺一杜杞奔命之勞以才選也晉陞內閣益重外臺往欽哉養民莫如徳理財莫如義毋匿斯指益圖爾庸

程瑀充龍圖閣學士知信州制【案宋史列傳髙宗朝瑀以論權邦彥五罪三疏不報求罷除兵部侍郎敷文閣待制知信州臺諫疏畱久之復命知信州胡安國劉一止復言瑀不可去遂復畱後歷遷兵部尙書以不主和議爲秦檜所忌攺龍圖閣學士知信州坐通書李光降朝議大夫其卒知信州當在紹興十一二年間也附識於此】

勅入侍禁嚴位列六官之長出膺委寄任隆千里之師勉從進退之宜庸示恩私之渥豈惟均佚蓋亦優賢具官某性資端良器度凝逺夙著造微之學允懷濟務之材首冠儒科久持從槖頃還經幄擢貳政官旋進總於綱維實典司於喉舌方前宣室之坐席遽厭承明之直廬屢貢忱辭重違雅志加河圖之峻職臨桑梓之鄰邦其務體於眷懷宜益勤於宣布佇觀實徳施及斯民張邵除祕閣修撰主管佑神觀制【案宋史列傳邵以建炎三年使金至紹興十三年始得與洪皓朱弁南歸八月入見升祕閣修撰主管佑神觀宋史全文續通鑑載六月庚戌金遣宋通問使洪皓張邵還行在蓋六月自金放還至八月始抵臨安故史云八月入見也】

勅具官張邵延閣見於冊府以儲祕文預遊其間莫匪時雋隆名所被恩命爲殊以爾才猷敏茂气節剛正慷慨之志見於徇國頃緣使事逺適殊方間關百爲確守一節旣還朝著宜有褒陞因就易於文階以無負於素學厠英斿而進直掌眞館以奉祠是爲異恩用表誠節益思自勵以稱所防可

江邈除集英殿修撰宮觀制【案宋史全文續通鑑載紹興十二年十一月秦檜使侍禦史江邈連劾張浚又十三年八月遣權吏部侍郎江邈奉迎景靈宮萬壽觀神禦於溫州制云頃以材猷備更任使擢從風憲之地進貳銓綜之司是邈以侍禦史權吏部郎不久而乞奉祠乃有是命也附考於此】

勅陳力就列者人臣之義閔勞以事者人主之恩旣引疾以丐閒宜施仁而從欲具官某性資夷澹學問深純頃以材猷備更任使擢從風憲之地進貳銓綜之司方資告後之猷遽有奉祠之請重違雅意庸示眷懷爰加書殿之華俾遂殊庭之佚往其祗服以對茂恩可

丁禩落閣職除遙郡制

勅朕肇建泰壇用嚴大報凡預宣勤之數咸叨進秩之恩以爾祗事有勞宜膺褒勸俾解閣職遙分郡符其務欽承益圖報稱可

張叔獻充敷文閣待制制【案宋史全文續通鑑紹興十三年三月浙江運副使張叔獻請依元祐古迹置閘華亭以捍咸潮又是年六月李文會論江陰判官廰公事蔡楶不法叔獻與提刑王鈇運使李椿年皆坐降官制云擢自轉輸之任尹玆眾大之區是叔獻又從轉運副使遷京尹而除是職者附識以備考】

勅朕延閣之防列在西淸庀職其間素號髙選矧惟次對實借論思非得其人不以輕授具官某性資夷粹識慮精明克生忠義之家夙授詩禮之訓曁當委任屢擁使軺咸有聲稱著在朝論擢自轉輸之任尹玆眾大之區兼布中和不專彈壓宣勤事任尢見賢勞宜示寵褒用昭殊績肆舉渙恩之渥俾升近列之華陪法從於甘泉旣膺異數繼家聲於京兆益勵逺圖惟殫乃心以稱玆命可

王曮大府主簿詹棫軍器監主簿兩易其任制【案宋史全文續通鑑載紹興十五年四月曮以大府丞與湯思退洪邁並以博學宏詞轉官曮爲祕書省正字其與詹棫易任當在十五年以前矣附識於此】

勅王曮等外府調節邦財軍監典司戎器庀職其間皆以材選爾等以通敏之資當簿書之任玆緣親嫌遂從易地欽予申命益旣厥心可

馬觀國充祕閣修撰制【案宋史全文續通鑑紹興十三年十二月建新祕書省於天井巷之東上自書右文殿祕閣二榜命將作監米友仁書道山堂榜制云肇建延閣防在道山觀國當卽在其時有是除也附識於此】

勅朕肇建延閣防在道山預遊其間莫匪時俊而論譔之職尢爲髙選以爾操履純固學術淹該賜對便殿敷奏詳明玆錫贊書用以命汝當益務修進以稱朕柬求之意往惟欽哉可

周襟除直敷文閣制【案襟歷仕無考不知擢自何官制詞有云久參帥幕當由宣撫判官或轉運副使判官之類而除是職者】

勅延閣之防列於西淸庀職其間是惟殊渥以爾久參帥幕克著能稱肆加隆名式昭褒進往欽明命益懋猷爲可

楊願除給事中制【案宋史列傳二帝北遷金人聞願名索之匿民間上書執政請迎元祐皇后又奔濟州元帥府勸進故制雲歸身潛府大節著於羣疑之初也然史謂願於紹興二年拜監察禦史臺長言資淺當先歷郎官攺司封員外郎遷右起居舍人修玉牒十三年權直學士院充金國賀正旦接伴使十四年爲禦史中丞宋朝事實載十四年十一月自禦史中丞除端明殿學士簽書樞密院事兼權參知政事皆未言其除給事中制詞有曁歷省臺及勸講邇英之語是願於拜舍人時曾充崇政殿說書後復除禦史而遷給諫乃權直學士院耳附識於此】

勅朕爲朝廷政令基本於中書出給於門下審封駮之任者非全夫剛大之气濟以通明之才其可糾正闕違而稱柬求之意哉具官楊願性資端亮器韻閎深飛步賢關英辭冠乎諸儒之右歸身潛府大節著於羣疑之初曁歷省臺益隆譽處代言西掖勸講邇英文章追三代之風議論探六經之賾𨿽徐堅爲舍人樣久著聲稱然馬周有王佐才豈專詞命方資致逺之識俾陞平奏之司式賴猷爲益觀獻納其茂攄於賢業以克副於虛懷可

徽猷閣待制方會除給事中制【案方會仕履無考制詞首引說命髙宗弗言事其有是除當在紹興七年初聞道君皇帝寧徳皇后之訃時也附識於此】

朕聞昔髙宗言惟作命乃弗言豈非一成不易已出弗反措之天下後世嗚呼艱哉朕爰毖於令之出敷求俊良考愼出納以爾具官某深於經術秉義崇徳俾爾踐修乃職惟時有從有違有拂有承爾其酌於古訓顯迪朕命俾萬姓咸曰大哉王言於爾躬其亦有慶譽哉爾無曰惟予言而莫予違是不能體予徳以陪輔予志亦曰殆哉嗚呼惟爾祗服朕命

侍禦史洪彥升除給事中制

朕惟民之休戚政之善敗凡侍從近臣皆可獻納然臺諫之職論著於已行而黃門省闥正救放失其責任親矣具官某昔爲禦史直諒不回命爾此職以旌直烈朕於聽納無倦而盡言無諱爾固嘗深識矣以爾疇昔論事之志見於今者封駮之間豈不永有辭哉

任熙明除給事中制【案熙明仕履無考制云久參辭命之選當是由中書舍人而遷是職者】

朕有大政令稽於古訓酌於民言旣與二三臣審議而適於當矣復求左右侍從之臣使當樞機出納之地典司封駮之任以爲過舉之虞庶幾一成以明重愼具官某堅正有守蹈古人之風進止可觀爲邇臣之表久參辭命之選益見淵源之深其陟東臺預聞國論爾其援據經術究觀典刑使令出惟行而庶人不議則爲國有體而朝廷益尊

陳橐致仕制【案宋史列傳橐知廣州爲秦檜所怒坐貶秩屢上章告老攺婺州請不已遂致仕然制有玆用增秩以榮其歸語而史不載其有加恩事附識以備考】

勅陳力就列者臣之義閔勞以事者主之恩旣引疾以丐閒𨿽貪賢而弗聽宜加恩典錫以贊書具官陳橐早以才猷登於禁從踐揚惟允望實益孚自請臨民方著承流之效遽祈謝事備陳知止之誠載閱忱辭重違雅志玆用增秩以榮其歸往祗服於私恩宜益綏於壽祉可

王賞罷禮部侍郎與外任制【案賞事迹無考宋史全文續通鑑載紹興十三年黃達如請將太后回鑾諸盛事宣付史館詔禮部侍郎兼實錄修撰王賞編修付史館其與外任當在十三年以後然制云自陷傾邪交通非正備列臺評靡容公論當時秦檜擅權掊擊善類臺臣皆其黨與方正之士以次降黜補外賞行事𨿽無所見而制詞亦不盡然也附識於此】

勅人君之所以厲世莫先子奪之公人臣之所以事君欲知邪正之辧儻朋姦而附下當顯黜以示懲具官某頃列從班稍兼事任方有資於獻納宜務竭於公忠不思節義之閒自陷傾邪之目交通非正隱蔽難窺旣備列於臺評亦靡容於公論聊從末減用示曲全其褫職於禮曹尙分符於郡守益思循省祗朕隆寛可

汪藻落職與宮觀永州居住制【案宋史列傳紹興八年藻上所修日曆升顯謨閣學士尋知徽州逾年徙宣州言者論其嘗爲蔡京王黼客奪職居永州考藻嘗與黼同捨不咸終黼之世藻不得用則言者之誣可知然制云思酬待遇宜守靖共似非以舊事得罪者史或誤耶制又云因復抗辭營私自便則藻方落職時必有辧疏忤旨乃有永州之命史亦失載宋史全文續通鑑載藻上日曆在紹興七年正月丁卯史作八月亦誤也附考於此】

勅朕示好惡之公持賞罰之柄儻不容於時論宜以寘於嚴科具官汪藻蚤列從班寖更事任思酬待遇宜守靖共乃逾節義之閒遂抵譴訶之域旣從黜罷不務省循因復抗辭營私自便全虧忠愼深駭聽聞明罰示懲肆申邦憲鐫隆名於延閣俾屏居於逺方祗服寛恩毋忘自勵

魏良臣罷吏部侍郎制【案宋史續通鑑載紹興十三年九月吏部侍郎魏良臣戶部侍郎沈昭逺並罷良臣欲因郊祀赦遷客以召和气觸秦檜怒侍禦史李文會希檜旨劾良臣卑凡昭逺朋附良臣知池州昭逺知袁州制所謂不愼交遊指昭逺也附識於此】

勅凡人之有過其迹立於可罪之地而其心處於可疑之間則辧邪正者安得闊略而不問哉具官某蚤以名稱寖更華顯逮持從槖日侍禁嚴是宜憂國奉公以答寵榮而乃不愼交遊輕違典憲豈不曰迹可罪而心可疑乎公議靡容責章來上宜解銓衡之貳無忘循省之私其體隆恩尙圖後效

何麟落職宮觀制【案麟事迹無考制云頃自取累不知省循乃訐訟持法之臣蓋爲臺諫論劾而相訐者又云其鐫延閣之華其亦爲學士待制等官者耶姑識以備考】

勅漢孝宣信賞必罰以致中興觀其禦下之法凡涉誣愬不從末減蓋所以革詆諆之習成忠厚之風朕甚慕之爾頃自取累不知循省乃訐訟持法之臣公肆誕謾載加詢考不如汝言逞忿至此良駭聞聽其鐫延閣之華俾就祠宮之佚益思責已無重前愆可

杜勝降官制【案勝仕履無考制云重總統之權當是任總領之職者附識以備考】

勅重總統之權嚴階級之法所以肅軍政也儻或逾犯安所逃刑爾以狠愎之性自取罪戾當從停降蓋以示懲念其前功責之自效宜思竭節以補往愆可

張守忠等降官制【案宋史職官志客省使引進使四方館使東西上閤門使謂之橫班守忠等不知何官制云身列橫班交通近習當爲閤門使之類與臺省相習者附志以備考】

勅明罰議刑期於當罪旣負愆累將安所逃具官某等身列橫班不思端謹交通近習以自速辜遙刺武階各從降秩宜加警畏以服隆寛可

張崇降官制【案宋史職官志建炎間張浚出使四川用趙開總領四川財賦置所系銜總領名官自此始其後大軍在江上間遣版曹或大府司農卿少卿調其錢糧皆以總領名之紹興十一年以朝臣爲之得預軍政不獨職餽餉而已其序位在轉運副使之上淮東淮西湖廣四川皆有之崇仕履無考制云旣具統領之任卽是官也】

勅賞罰之設以示至公儻負愆違理不可貸具官某旣具統領之任不知守法以奉公有司議刑情渉於重鐫官一等於法爲寛尙體隆恩益思自效可

楊俊降官制【案俊不知何官制云爲吏當奉法愛民當是任縣令之職者自此以下多州郡縣令幕職貶秩之制其名多不見於史冊者】

勅爲吏者當奉法愛民洞照欺蔽爾曾不知此以自速戾有司議獄疑於法輕載原其情難從恩貨降秩二等聊以示懲其務省愆勿重來悔

唐邁等降官制

勅獄事貴察於欺誣驗覆當得其情實此爲吏者所宜究心爾等公違憲令以自速辜鐫官二等俾知懲艾其思自訟勿怠省循可

艾世安等降官制

勅爾等不能克謹火政至於燔延乃復坐觀不時撲滅失職甚矣聊從降秩以懲厥愆可

李公才降官制

勅具官李公才正身以率下循法以奉公此爲吏之所宜先也爾爲守臣不知出此徇私違戾罪安所逃覆實示懲鐫官一等益思惕厲勿重悔尢可

焦安道等降官制【案宋史職官志紹興以後分置都巡檢使都巡檢州縣巡檢掌巡邏幾察之事及土軍禁軍招塡教習之政令以巡防捍禦盜賊凡沿江沿海水軍控扼要害處則置巡檢往來接連相應援處則置都巡檢制云巡徼之設各有地域當卽巡檢使之流也附識於此】

勅巡徼之設各有地域是宜夙夜不敢離次爾等慢於所職以自取戾降秩一等於法尙輕祗服隆寛其思勤恪可

黃積厚等降官制【案宋史全文續通鑑紹興十三年閏四月侍禦史李文會論前知閩縣李汝明髒污時本路提轉黃積厚陳桷質允中余應求皆坐貶秩制所謂出按列城吏爲姦貪坐視不劾卽其事也】

勅黃積厚等於外臺專一路刺舉之權吏之能否貪廉所當旌別其或不法糾舉以聞爾等咸膺職擢出按列城吏爲姦貪坐視不劾其何以副朕臨遣之意哉降秩一等聊示薄懲其務省循以收來效可

趙公普降官制

勅具官趙公普涖官奉法當務公廉縱吏自私罪不可貸鐫官二等聊以示懲祗服隆寛益思循省可

鞏康仁等降官制

勅一郡之事付之守貳宜各公乃心期於協濟爾等循其私忿更相訴訟豈所望哉鐫官一等以示薄懲祗服隆寛益思循省可

張守忠等降官制【案張守忠等降官制上已見而此制詞稍異然均有橫班之稱當是同時之命蓋數人共罫議而守忠官秩稍前故彼此互見而皆冠以守忠之名耳附識於此】

勅官列橫班任當總統宜知奉法以稱恩私乃麗刑書罪其可逭具官某等不思恪謹以自速辜並鐫兩官尙爲寛典宜知自訟無蹈前愆可

劉子進降官制

勅樞庭嚴密之地法禁匪輕爾乃窺伺采探無所顧忌鐫官一等以懲厥愆可

武赳等降官制【案武赳等降官亦有二制而皆因失火鐫秩當亦一時之事而彼此互見均以赳名冠之者】

勅居民無曲突徙薪之智使災及室廬汝等坐視罪安所逃鐫官一等尙爲輕典其務省愆勉勤厥職可

周輝降官制

勅有司之職當出納惟謹儻涉欺冒罪安所逃𨿽經恩宥原情匪輕聊鐫一官俾知懲艾可

黃子云降官制

勅常平之設立法甚嚴郡邑官吏所當遵奉爾憑聽胥吏輙行貸用降官一等聊以示懲祗服隆寛益思循省可

錢奭等降官制

勅爾等專務飾詐期免逋負仍復越訴輒從省臺此皆法之所不容鐫官一等蓋以示懲往思厥愆無重來悔可

蒲良顯降官制

勅百里之民休戚所系當究心以舉乃職爾惟姦胥是聽浸不省察復優遊不謹以自速辜鐫官示懲尙爲輕典宜知自訟庶免後愆可

盛昌孫降官制【案制雲母黨之親妄加訐訴當是紹興二十五年詔令刑部開具前後訐告人名議加黜罰時事附識於此】

勅母黨之親所宜惇睦妄加訐訴尢害風教降秩二等以愧其心當務省愆無重來悔可

謝孚降官制

勅巡徼之設本以防察盜賊使得肆行失職甚矣聊從降秩以懲愆違祗服寛恩無重來悔可

潘竦等降官制

勅巡徼稽防爾等之職弛縱不舉罪其可逃降官一等聊以示懲其務省愆勿重來悔可

狄諒等降官制

勅巡徼之官職當追捕退怯失職法有常刑𨿽經恩宥理不可貸降秩一等其務省愆可

羅通等降官制

勅巡徼之職本以伺察姦盜稽於緝捕罰其可逃爾等怠於奉公失職甚矣降官一等玆爲寛典宜思自勵勿襲前愆可

孫恭降官制【案宋史選舉志紹興二十五年命侍從舉知州通判治績顯著以補監司之缺仍保任終身犯贓及不職與同罪制云保任之責於法甚嚴徇情故違難從末減當卽其時也附識於此】

勅保任之責於法甚嚴徇情故違難從末減鐫官二等俾爾知懲其務省愆勿忘自勵可

武赳降官制

勅朕嚴賞罰之科期於功罪之當儻或失職法所必罰具官某宜究乃心謹於火政怡然坐視致使燔延降秩示慈尙爲寛典其思循省祗服隆寛可

顯濟廟加封靈信昭應侯制

勅揚州江都縣瓜州鎭顯濟廟靈信侯乃者梓宮言還經涉川途駿奔持防𨿽神之職嘉其冥祐有不可忘爰示褒榮就加顯號

欽定四庫全書

檆溪居士集卷六

宋劉才卲撰詔

賜科舉誡諭詔【案宋史選舉志云理宗之朝舉人之獘凡五曰傳義曰換捲曰易號曰卷子出外曰謄錄滅裂廷臣奏防戢之防詔從之而不載紹興時有戒諭科舉之事考宋史全文續通鑑載紹興二十六年正月殿中侍禦史湯鵬舉言今科舉之法名存實亡或先期出題或臨時取號或假名入場或多金代筆孤寒士子不得與髙甲富貴子弟皆得竊巍科乞申嚴有司革去近獘又載是年三月詔科舉諸獘委監司覺察重置於法當卽此詔然則史所稱五獘者髙宗時蓋已有之不待寶慶以後也此亦足以補史之闕云】

勅門下自昔願治之君急於求賢以協濟事功而當時之士亦各務修飭以承休徳用能發揮所學克副柬求朕甚嘉之自卽位以來率由祖宗之宏規屢下三年之詔詳延俊茂縻以好爵所以嘉惠多士可謂無愧於古矣是宜咸知防勵以稱所求而近年以來士風寖薄巧圖牒試妄認戶名貨賂請求重疊冒試逮至禮闈不遵繩矩挾書代筆傳義繼燭種種欺獘靡所不爲不惟負國家教育選舉之意兼使有素行負實學之人俱防其恥一至於此豈所望哉夫待之厚則責之深出於禮則麗於法儻名檢之全虧實自幹於邦憲繼自今其克黜乃心明聴訓言勿蹈匪彜以貽後悔在外委漕臣及監司按察在內令主司覺察禦史臺糾劾以聞當寘典憲務在必行故玆誡諭想宜知悉

賜沈該等爲彗星消伏乞復常膳詔【案宋史全文續通鑑紹興二十六年七月丁未彗星出井宿間上曰朕當避殿損膳以答天戒丙辰彗星沒丁已宰相沈該率百官拜表請禦正殿復常膳不允表三上許之宋史宰輔表沈該於是年五月自參知政事除守左僕射同平章事附識於此】

省表具悉天心垂警蓋出至仁星變騰輝玆爲大異旣震驚而增惕乃抑損以從宜避殿出珍懼災自貶已兆廓淸之應曽未及於浹旬永惟兢懼之深敢遽忘於責已今光芒𨿽減星體尙在朕方側身省愆以冀消伏忽披奏牘請復常儀式諒懇誠然非朕志所請宜不允賜沈該再上表爲彗星消伏乞復常膳詔

省表具悉垂象示人式表布新之意引愆修徳敢忘念往之圖永懷恐懼之深冀達精誠之感側身避殿菲食去珍乃曲荷於監臨遂潛消於氛祲然星芒𨿽隠元象猶著晨夕惕厲深俟退伏封章薦上殊悉忠勤尙不遑寧難從懇請所請宜不允

賜沈該等第三上表爲彗星消伏乞常膳詔

省表具悉天道無私方垂於仁愛星文示變初耀於光芒惟譴告之甚明宜戰兢而增懼賴善祥之來應致大異之頓消卿等屢進封章兼陳舊典願正位於當寧且備舉於常珍深諒乃誠勉從所請更期協濟益懋交修所請宜允

賜韓世忠乞住請給等詔【案宋史列傳紹興十二年四月秦檜收三大將權拜世忠樞宻使遂以所積軍儲錢八萬貫米九十萬石酒庫十五歸於國十月罷爲醴泉觀使奉朝請進封福國公是詔乃爲其乞住請給及歸還使臣官兵等事當是繳還軍儲之後請宮觀之前有此疏史未及詳耳】

勅世忠省所札子奏乞將今請給截日住支先防朝廷差撥到官兵五百人數內將背嵬使臣三十員兼官兵七十人通作一百人還歸朝廷使用事具悉惟東漢建武之世優禮功臣全其封祿用能使之咸以功名延褒於後朕甚嘉之故推異數以答舊勲期無愧於古焉卿蚤列將壇輸忠王室陷堅卻敵茂著雋功頃均逸於殊庭旣備膺於褒典置兵衛以加寵厚祿秩以隆恩並示優崇於禮爲稱乃存謙牧忽露忱辭𨿽嘉知足之風豈朕念功之意難盡從於衝尙宜深體於眷懷所謂背嵬使臣三十人交割付殿前余不允故玆詔示想宜知悉賜張守忠辭免恩命不允詔【案集中有張守忠等降官二制皆稱身列橫班而是詔稱舊弼是守忠乃曽居政府者而宋史宰輔表不載其名考紹興時張守嘗再簽樞宻參知政事再奉祠後以建康重地須用大臣有徳望者鎭之以守帥建康數月薨或守守建康時有此恩命故稱舊弼而傳冩誤以守爲守忠而守忠別爲一人耶姑識以備考】

勅張守忠省所奏辭免南郊大祀加食邑恩命事具悉朕恭修元祀丕闡縟儀均錫神釐用昭景貺眷惟舊弼宜被恩榮頒邑加田玆爲舊典其祗成命用副至懷所請宜不允故玆詔示想宜知悉

賜王防乞在外差遣不允詔【案集中前有王防充寶文閣學士知平江府制內有頃貳冬官抗章引疾之語是防蓋以工部侍郎而引疾乞外也是詔當在未除平江之先因防有此請故降詔畱之後復陳乞乃有平江之命耳】

勅王防審所奏乞除在外合入差遣事具悉卿早以材猷備更事任須加識擢進列從班望實具孚聲華彌茂方有資於啟沃用克副於選求玆遽抗章引疾請外殊非所望良用憮然旣難徇於衝懷宜深體於眷意其安厥位勿復有陳所請宜不允故玆詔示想宜知悉賜王防乞除小郡不允詔【案前詔在未補外之先此詔在已補外之後考宋史全文續通鑑載防由知泰州內擢在紹興十年又載十二年防爲江南東路轉運使獻本司錢十萬貫銀五萬兩以充奉迎兩宮之資是防除平江當在十一年間不久卽遷轉運也蓋防與秦檜姻婭故躐膴仕如是其速陸遊老學庵筆記云王防以秦檜婦弟爲檜門十客中之親客防與王曮王晳字皆從日當均爲防之兄弟歟附識於此】

勅王防所奏辭免新除寶文閣直學士知平江府恩命乞除近下職名付以小郡事具悉朕重藩宣之寄優侍從之臣內閣隆名式昭異數卿才行之美能世其家自歷禁塗益隆譽處玆緣請外勉徇懇情俾分名郡之符乃進西淸之秩旣頒成命宜卽欽承所請宜不允故玆詔示想宜知悉

賜成閔辭免恩命不允詔【案宋史載閔於紹興二十四年拜慶逺軍節度使尋丁母憂詔起復贈其母鄭國夫人不載閔封開國公事是詔云恭修元祀蓋二十五年郊赦時恩命也其母贈鄭國當亦在此時耳附識於此】

勅成閔省所奏辭免加食邑食實封開國公恩命事具悉朕丕闡盛儀恭修元祀董司警衛實賴忠勤熙事迄成褒章斯舉增爰田之賦疏公社之封渙渥旣行謙沖難徇往祗成命用副眷懷所請宜不允故玆詔示想宜知悉

賜成閔再辭免加恩不允詔

省表具悉朕丕闡彌文恭修元祀董司警衛實賴忠勤肆舉褒章時爲舊典已頒成命難徇遜辭所請宜不允仍斷來章

賜張子蓋辭免恩命不允詔【案宋史列傳子蓋張俊從子初從韓世忠討苗補承務郎累遷至禦前諸軍都統制紹興二十一年髙宗幸俊第授子蓋徳安軍節度使不載其封開國公觀前詔有遵累朝之成憲嚴三嵗之明禋語後詔有夙懷勁勇久效忠勤之語當爲二十五年郊赦恩命蓋髙宗六舉郊祀之典自十三年始其後毎三年一舉若在初舉則詔不應有三年之語才卲以十六年出知漳州至二十五年始內召仍直學士院尋拜尙書不久乞祠則十六年至二十二年郊赦才卲不在掌制之列且夙懷久效是子蓋已罷攻戰以後語可斷其爲二十五年時事也附考於此】

勅子蓋省所奏辭免進封開國公加食邑食實封恩命事具悉朕遵累朝之成憲嚴三嵗之明禋縟典告成殊休茂渥肆博施於慶賜以加惠於臣工眷惟分閫之良宜懋出綸之寵並昭邦數敷錫恩榮成命旣行謙辭難徇往其欽受用副至懷所請宜不允故玆詔示想宜知悉

賜張子蓋再辭免恩命不允詔

省奏具悉朕以明禋克舉慶賜務均肆敷錫於茂恩以丕昭於至意卿夙懷勁勇久效忠勤任當帥閫之隆宜示褒章之寵式昭舊典爰增賦田勿用固辭往祗成命所請宜不允仍斷來章

賜吳璘辭免恩命不允詔【案是詔當亦紹興二十五年郊赦加恩與張子蓋等諸詔同時並下者】

勅吳璘省所奏辭免加食邑食實封恩命事具悉朕率循舊典祗薦明禋旣仰荷於監臨遂備膺於貺施爰推大賚均及多方矧惟分閫之良宜播揚庭之冊肆舉行於邦數以並受於神庥遽覽封章欲回渙渥𨿽嘉謙避難徇忱辭其卽欽承用副眷意所請宜不允故玆詔示想宜知悉秋熱卿比平安好遣書指不多及

賜吳璘辭免恩命不允詔【案宋史載紹興十四年璘爲禦前諸軍都統制渡江以來未有使相爲都統制者時璘已爲開府儀同三司故攺命之而未詳其拜開府儀同三司在何年當亦在二十五年間也附識於此】

勅吳璘省所札子奏辭免除開府儀同三司加食邑食實封恩命事具悉功大者賞隆所以謹厲世之具才髙者位重所以持馭貴之權眷惟將帥之賢宜茂褒嘉之典卿性資勁勇智略精明威足以折衝謀足以決勝屢宣師律克奏膚功深念忠勤敢忘寵賜俾視儀於宰路以增煥於齋壇成命旣行師言咸穆遽披奏牘難遂謙懷亟對恩榮無庸辭遜所請宜不允故玆詔示想宜知悉秋熱卿比平安好指不多及

賜吳璘再辭免恩命不允詔

勅吳璘省所上表辭免開府儀同三司加食邑食實封事具悉爵貴度徳賞宜當功厲世之具莫先於此朕率是褒勸臣工以卿稟勁勇之資懷忠勤之操躬履行陳屢立戰功禦侮折衝爲時良將是用圖其績效寵以殊榮位比峻於臺躔儀遂同於揆路恩非虛授義豈容辭薦閱所陳難以俯徇其祗成命以副至懷所請宜不允不得再有陳請故玆詔示想宜知悉秋令卿比平安好遣書指不多及

賜吳璘辭免恩命不允詔

勅吳璘省所奏辭免轉一官恩命事具悉卿以傑才久膺閫寄屢著戰多之績共推威望之隆玆進職於武階以顯榮於懋賞實符公論豈可固辭其體眷懷往祗異數所請宜不允故玆詔示想宜知悉夏熱卿比平安遣書指不多及

賜湯思退辭免恩命不允詔【案宋史宰輔表紹興二十五年六月湯思退自禮部侍郎遷端明殿學士除簽書樞宻院事十月兼參知政事二十六年五月進知樞宻院事詔中有頃簽宻畫進總機庭語卽其時也】

省所札子奏辭免知樞宻院事恩命事具悉鴻樞取斡化之名右府合本兵之地實有資於長防以協贊於沈幾必得傑才克膺重任以卿明謨經逺深識造微負絕俗之英姿蘊折衝之妙略頃簽宻畫備罄嘉猷進總機庭俾専武柄師言咸穆成命惟行玆覽遜函殊非朕意其祗茂渥毋復固辭所請宜不允故玆詔示想宜知悉賜吳蓋辭免恩命不允詔【案集中有吳蓋除節度使制此因辭免復降是詔也】

勅吳蓋省所奏辭免新除武寧軍節度使進封開國公加食邑食實封恩命事具悉卿才行俱髙實惟懿戚宜加寵擢俾擁節旄因示至懷備章寵數率由懿憲允協師言成命旣頒豈容遜避往其祗服茂對恩榮所請宜不允故玆詔示想宜知悉

賜吳蓋再辭免恩命不允詔

省表具悉卿稟資端重率禮溫恭實惟後族之良宜受齋旄之寵爰加敷數以示至恩旣誕舉於褒章固難還於渙號往祗成命勿復牢辭所請宜不允

賜周三畏辭免恩命不允詔【案集中有賜周三畏辭眞除刑部侍郎恩命詔至是復有尙書之命故詔云復長秋官庶資圖舊之求也附識於此】

省所奏辭免除刑部尙書乞差在外宮觀事具悉卿碩徳鎭浮宏才濟務頃持從槖備著聲華平反之能弼敎惟允玆疇雅望復長秋官庶資圖舊之求用副明刑之意旣頒成命實穆師言渙號惟行謙懷難徇毋勞遜避往其欽承所請宜不允故玆詔示想宜知悉夏熱卿比平安好遣書指不多及

賜周三畏辭免恩命不允詔【案此詔當周三畏卒辭刑部尙書之後乃以是職予宮觀故詔云深諒誠懇理難以違俾就佚於眞祠遂升華於內閣也附識於此】

勅三畏省所奏辭免新除敷文閣學士恩命事具悉尙書總國綱維其任爲重方資舊徳復踐厥官玆覽露章力辭以疾深諒誠懇理難以違俾就佚於眞祠遂升華於內閣實惟異數用示至懷往其欽承毋勞遜避所請宜不允故玆詔示想宜知悉夏熱卿比平安好遣書指不多及

賜湯鵬舉辭免恩命不允詔【案宋史全文續通鑑載紹興二十五年四月秦熺自建康還過平江守臣湯鵬舉伺候送迎甚謹是年十月以直龍圖閣與陳誠之魏良臣沈該並召迅赴行在十一月以後至二十六年三月稱殿中侍禦史湯鵬舉歷載其奏逐秦檜姻黨凡三十餘人五月以後則書禦史中丞湯鵬舉二十七年二月書禦史中丞湯鵬舉參知政事八月知樞宻院事十一月罷爲資政殿學士提舉在外宮觀以葉義問疏論其罪詔罷職蓋鵬舉初亦逢迎檜子及至被召除侍禦史時檜已死故所論劾皆檜黨他亦無所建白又嘗論張浚身在艸土名系罪籍要譽而論邊事不恭而違詔書乃希萬俟卨湯思退之意在臺垣年餘驟致政府終於罷斥殆亦不爲時論所右云其除禦史中丞當卽在二十六年四月也因史無傳故附載其詳於此】

勅鵬舉審所奏辭免新除禦史中丞恩命事具悉朕寅奉圖基講明治道乃廣開於言路俾庶政於維新思得剛方直諒之士當耳目之寄以振舉臺綱維持國是卿徳博器全才髙慮逺堅正之操深協朕心是用登崇擢居憲府英姿玉立勁气霜嚴盡掃獘端力排私黨旣官儀之整肅致朝著之一淸載嘉納忠宜以褒進爰陟中司之峻用昭眷遇之隆往體至懷益攄賢業抗章懇避難徇謙辭所請宜不允故玆詔示想宜知悉

賜湯鵬舉辭免銀絹恩命不允詔【案是詔當卽鵬舉初除中丞時有銀絹之賜詔云肆舉行於舊典用昭示於殊恩想亦當時故事非特賜也】

勅鵬舉省所奏辭免銀絹三百匹兩恩命事具悉卿風猷凝逺气節端方持憲南臺備宣忠讜玆擢升於専席式彰圖任之隆宜有匪頒以將厚意肆舉行於舊典用昭示於殊恩其體眷懷無勞辭避所請宜不允故玆詔示想宜知悉

賜湯鵬舉辭免恩命不允詔【案宋史職官志臺諫兼侍讀自慶曆以來或用臺丞臺長未有兼者紹興十二年萬俟卨以中丞兼羅汝楫以諫議兼自後毎除言路必兼經筵檜死始罷宋史全文續通鑑載紹興二十六年正月以翰林學士陳誠之兼侍讀自秦熺侍經席多以臺諫兼講讀至是悉命從官如舊制是臺諫兼講讀自秦熺始矣鵬舉召爲侍禦及升中丞在檜沒之後是時講筵已不用臺諫詔詞有俾侍淸閒之燕及率由於舊章之語當在罷樞務除資政殿學士之時耳附識於此】

勅鵬舉省所奏辭免兼侍讀恩命事具悉列聖貽謨昭垂大訓是爲成憲敢怠遵承進讀邇英正資碩望以卿誠存直諒气稟剛方貫穿竹素之傳妙極天人之致俾侍淸閒之燕備陳道徳之言蓋將率由於舊章豈特奉行於故事其膺明命勿復牢辭所請宜不允故玆詔示想宜知悉

賜王彥辭免恩命不允詔【案宋史列傳載彥紹興三年敗劉豫軍於漢陰張浚承制進彥保康軍承宣使彥不受五年差知荊南府充歸峽荊門公安軍安撫使六年知襄陽府京西南路安撫使尋爲浙西淮東沿海制置副使七年坐貶秩旋復洪州觀察使知邵州入辭帝曰以卿能牧民故付卿便郡行卽召矣九年卒於官未言爲保寧軍承宣使也或康字乃寧字之訛然保康保寧迥然兩軍且史稱髙宗卽位才卲以親老歸養十年不出其召爲祕書丞歷中書舎人兼權直學士院當在紹興六七年間彥進保康承宣使時才卲方在告安得有掌制誥之事況張浚承制進彥官乃軍前便宜權授未爲眞除彥已不受未必降詔慰畱疑六年時未除制置副使之先已有承宣保寧之命否則七年由制置降秩而爲承宣史偶闕書耳附識以備考】

勅王彥審所奏辭免新除保寧軍承宣使恩命事具悉以卿蘊乘機之妙略負禦侮之宏才制勝出奇備宣忠力玆示褒功之意擢升使組之崇寵數優隆是爲懋賞抗章辭避豈副朕期欽奉訓言亟承殊眷所請宜不允故玆詔示想宜知悉秋熱卿比平安好遣書指不多及賜姚仲辭免恩命不允詔【案文獻通考宋沿唐制方鎭有節度觀察使畱後政和七年詔觀察畱後乃五季藩鎭以所親信畱主後務之稱不可循用可冠以軍名攺爲承宣使無定員又云節度承宣觀察團練防禦刺史俱無職任特爲武臣遷轉之次耳宋史吳璘傳載姚仲爲璘部將屢有戰功及原州之敗璘奪仲軍械系河池獄蓋紹興三十二年事也其除承宣使當在二十六年璘爲禦前諸軍都統制時耶附識於此】

勅姚仲省所奏辭免新除淸逺軍承宣使恩命事具悉以卿性資果毅志節沈雄禦眾總戎休功夙著擢自防車之任峻升使組之華用示殊恩實惟異數比觀奏牘乃欲懇辭渙號旣孚衝懷難遂往祗茂渥勿復有陳所請宜不允故玆詔示想宜知悉秋熱卿比平安好遣書指不多及

賜田師中辭免恩命不允詔【案文獻通考張俊以嶽飛賜死遂薦其將田師中掌飛兵詔以師中爲禦前都統制駐鄂州宋史張俊傳載俊屢敗金師師中皆與有勞紹興十一年俊拜樞宻納所統兵議賞宿亳功師中與王徳等六人首受上賞其加恩食邑當卽在鄂時也惜史無傳無從得其始末姑附識以備考】

勅師中省所奏辭免加食邑食實封恩命事具悉朕肅舉精禋用嚴大報升煙展事奠玉薦誠格眷佑於神靈肆博施於祭澤惟是出綸之寵宜先分閫之良玆率舊章丕昭至意旣頒成命難徇謙辭往其欽承茂對休渥所請宜不允故玆詔示想宜知悉夏熱卿比平安好遣書指不多及

賜程克俊辭免恩命不允詔【案宋史宰輔表紹興十二年十月程克俊自翰林學士遷端明殿學士除簽書樞宻院事尋兼權參知政事十三年六月罷簽書依前職提舉洞霄宮宋史全文續通鑑則載克俊以翰林學士兼侍講翊善簽樞宻宋朝事實則云自翰林學士承防朝奉郎除端明殿學士簽書樞宻院事兼權參知政事十三年二月罷權參知七月罷簽樞宻三書所載克俊原官互有異同而罷參知罷樞宻史與事實亦異且史稱依前職提舉洞霄宮而第三詔乃有辭資政殿學士之文則克俊乃罷爲資政殿學士提舉洞霄宮非前職也附識以備參考】

勅克俊省所奏札子奏辭免新除參知政事恩命事具悉卿以經邦逺業名世宏才自歷淸塗卽隆譽處頃由禁從進預樞庭備罄謀謨宻贊籌幄英姿偉望中外具孚玆自輔藩入參大政方資耆傑增重本朝庶楙嘉猷協濟至治抗章辭避豈所望哉渙號已孚難徇衝尙其祗承命用副登崇所請宜不允故玆詔示想宜知悉

賜程克俊再辭免恩命不允詔

省表具悉朕惟至治之世必有同徳之臣效忠協謀參贊大業相與都兪於廟堂之上而化行事立有生防休朕甚慕之是用圖任舊人共熙庶績惟卿懋徳嘗弼予治籌帷宻畫備罄嘉謨啟沃之忠不忘告後玆加登用陪預政機尙冀收功繼美前古旣頒成命昭示至懷露章固辭理難俯徇往其祗服毋復重陳所請宜不允仍斷來章

賜程克俊辭免恩命不允詔

勅克俊省所札子奏辭資政殿學士提舉臨安府洞霄宮任便居住恩命事具悉朕圖任舊人共熙庶政卿以碩徳參贊機宻方資謀謨以弼予治玆遽引疾力丐奉祠深諒忱誠勉從所請升華祕殿用致眷懷成命旣行無勞遜避所請宜不允故玆詔示想宜知悉

賜汪勃辭免恩命不允詔【案宋史宰輔表紹興十七年四月汪勃自禦史中丞遷端明殿學士除簽書樞宻院事十八年二月兼權參知政事七月罷簽書未言其奉祠是詔乃答其免知湖州依舊宮觀故詔文有玆從琳館起殿輔藩之語考宋史全文續通鑑載十八年八月汪勃提舉江州太平興國宮是勃於七月罷簽書而八月乃奉祠也然才卲於十六年出知漳州至二十五年始召還中間無掌制之事則勃起知湖州當亦在二十五年以後詔云是惟圖舊之求知勃蓋廢棄已久矣考勃曽誣劾張闡洪邁以媚秦檜其後必有以得罪於檜者故遭擯斥檜死之後始得復用耳附識於此】

勅汪勃省所札奏辭免知湖州依舊宮觀事具悉卿頃以碩徳位登弼臣陪預樞庭參贊宻畫玆從琳館起殿輔藩是惟圖舊之求克副惟良之選肆頒成命允協師言比覽露章懇祈遜避志𨿽嘉於謙退令難寢於惟行宜體至懷往其欽受所請宜不允故玆詔示想宜知悉秋熱卿比平安好遣書指不多及

賜陳康伯辭免兼修玉牒恩命不允詔【案宋史職官志紹興十二年始建玉牒所以宰執爲提舉以侍從官一人兼修考康伯傳康伯以八年遷司勲郎中在省郎五年始遷軍器監充金使館伴言者以生事論罷知泉州秩滿奉祠十年檜死起知漢州尋除吏部侍郎旋登執政未言其兼修玉牒且未嘗爲侍從之臣詔云聳禁塗之重望擢藝苑之英標則是時康伯乃任館職者傳特闕漏耳附識以備考】

勅康伯省所奏辭免兼修玉牒恩命事具悉朕惟文字之職史才實難況備紀於仙源且丕昭於偉績是爲大典尢在得人卿器度深閎風猷凝逺聳禁塗之重望擢藝苑之英標識造精微文推贍蔚洞貫古今之體灼分疑信之傳斷自朕心俾兼撰述方資秉筆忽覽露章選任旣宜謙詞難徇亟祗成命用副眷懷所請宜不允故玆詔示想宜知悉

賜士辭免恩命不允詔【案士不知何官宋史宗室世系表亦無其名詔云宗藩典司外籍當亦有封爵而知外郡者】

勅士省所奏辭免今任滿日與再任依例轉行一官恩命事具悉卿以宗藩典司外籍秉心仁厚備著恪勤爰申因任之恩仍加增秩之寵旣頒成命難遂衝懷其速欽承以副眷意所請宜不允故玆詔示想宜知悉夏熱卿比平安好遣書指不多及

賜韋謙辭免恩命不允詔【案謙韋淵第二子顯仁太后之侄也宋史韋淵傳止附載謙好學能詩官至建康軍節度使未言其封公制云嘗罹家棘已遂祥除當是淵沒後加恩故有是命也附識於此】

勅韋謙省所札子奏辭免新除太尉進封開國公加食邑食實封恩命事具悉朕奉長樂之慈顏厚外家之懿戚爰推褒數用率典常以卿徳履粹純性資端慤念嘗罹於家棘今已遂於祥除寵加掌武之金章增煥總戎之齋鉞疏榮公社衍食爰田成命旣頒宜體至意尙何辭避其速欽承所請宜不允故玆詔示想宜知悉

賜韋謙再辭免恩命不允詔

省奏具悉朕恭承統緒欽奉母慈隆寵異於外家用光昭於至徳卿克全素行爲時懿親屬甫禦於祥琴宜誕敷於顯冊汗其明號式云殊恩揚於廣庭已孚羣聴豈容辭避當速祗膺所請宜不允

賜韋謙第三辭免恩命不允詔

省表具悉卿性全眞粹徳秉溫恭喜務學以知新能體謙而自牧輝映外家之美雍容戚畹之英玆茂舉於褒章用丕昭於眷意惟明綸之旣布豈渙汗之可回再列衝懷殊稽朕命往其祗服以稱恩榮所請宜不允仍斷來章

賜董先辭免恩命不允詔【案董先出處無考詔云嘗總廂部兼駕防車當由四廂指揮兼觀察使而除承宣者宋史職官志謂政和七年易觀察畱後爲承宣使然考南渡以前未有除承宣使者是詔有頃因畱務之職易以使名之語則承宣之名乃紹興始有之史或誤也附識以備考】

勅董先省所奏辭免新除建寧軍承宣使恩命事具悉國家頃因畱務之職易以使名資其威重以卿嘗總廂部兼駕防車克著勤績故舉以命汝汝其承命祗服恩榮毋勞辭避所請宜不允故玆詔示想宜知悉夏熱卿比平安好遣書指不多及

賜趙宻辭免恩命不允詔【案宋史列傳載紹興十一年宻爲神龍衛四廂都指揮主管侍衛步軍詔云殿巖之職衛玆壇壝正其職也當亦十三年郊赦加恩之命附識於此】

勅宻省所奏辭免加食邑食實封恩命事具悉朕躬致明禋丕昭盛典屬爾殿巖之職衛玆壇壝之嚴爰錫渙恩式敷祭澤申加采邑並衍眞腴用示褒嘉豈容遜避往祗新渥茂對殊休所請宜不允故玆詔示想宜知悉

賜趙宻再辭免恩命不允詔

省表具悉朕躬致明禋丕昭盛典式孚祭澤爰賜渙恩用示褒崇豈容遜避往祗承命茂對殊休所請宜不允仍斷來章

賜蘇符辭免恩命不允詔【案符字仲虎軾之孫也詔故有名臣之後能世其家之語符後爲禮部尙書以忤秦檜罷見宋史秦檜傳中】

勅蘇符省所奏辭免除敷文閣直學士恩命事具悉內閣所以奉列聖之貽謨邃在西淸最號嚴近隆名所加時之髙選非得其人不以輕付卿性全眞粹學有本源議論雍容詞章華潤名臣之後能世其家明命旣頒實孚羣聴惟令之行義豈容辭祗服訓言亟膺茂渥所請宜不允故玆詔示想宜知悉秋熱卿比平安好遣書指不多及

賜折彥質辭免恩命不允詔【案宋史宰輔表紹興六年三月折彥質自左朝議大夫試兵部尙書諸路軍馬事都督府參謀遷端明殿學士除簽書樞宻院事十二月罷宋朝事實則云罷提舉洞霄宮宋史全文續通鑑所載亦然玆觀詔文𨿽有內外之殊俱膺眷倚之重遂陪樞府實預政機玆分方面之權忽總兵民之寄是彥質出知洪州卽在罷樞宻之時未嘗斥奉祠也宋史全文續通鑑又載十五年九月折彥質郴州居住或其知洪州後乃予祠至是又謫郴州耳附識於此】

勅彥質省所奏辭免知洪州乞攺除領一小壘差遣事具悉入則贊帷幄之謀以弼予治出則當藩屏之任俾安吾民𨿽有內外之殊俱膺眷倚之重卿厚徳鎭浮宏才絕俗聲華茂著士論攸歸頃副選求淸途徧歷遂陪樞府實預政機玆分方面之權忽總兵民之寄方資共理佇奏顯庸胡爲抗章乃伸懇請𨿽嘉謙牧殊非所期其體至懷宜安厥位所請宜不允故玆詔示想宜知悉冬寒卿比平安好遣書指不多及

賜陳誠之辭免恩命不允詔【案宋史宰輔表載紹興二十六年九月陳誠之自敷文閣學士同知樞宻院事宋史全文續通鑑則載二十六年正月癸丑翰林學士陳誠之兼侍讀九月乙巳翰林學士兼侍讀陳誠之同知樞宻院事未言其爲敷文閣學士詔云擢從鼇禁進列鴻樞當以全文所稱翰林學士爲正】

勅誠之省札子奏辭免除同知樞宻院事恩命事具悉朕登崇碩望圖回事功庶資同徳之良共濟丕平之治乃眷機微之寄實陪帷幄之謀宜得傑才以當重任卿性全粹眞識造幾深懷經世之英姿負康時之妙略肅奉大廷之問優爲多士之先出疆擅専對之美視艸盡代言之能玆擢從於鼇禁俾進列於鴻樞斷自朕心協於輿論佇觀成績式究逺猷忽覽遜詞祈還成命𨿽嘉退尙難徇忱辭往其欽承勿復有請所請宜不允故玆詔示想宜知悉

賜陳誠之再辭免恩命不允詔

省表具悉登俊任賢式隆邦國之治協謀至理正資廊廟之才眷惟樞庭實總軍政當斯重寄宜屬時英卿性稟純明徳全宏博學貫天人之奧詞敷黼黻之華蘊文武兼資之才負剛大直養之气進陪宻畫允協師言方賴告猷佇觀逺業玆披奏牘乃欲懇辭𨿽諒謙防難回成命其體至意勿復有陳所請宜不允仍斷來章賜趙令務辭免恩命不允詔【案令務之名不見於世系表考令字自太祖而下爲第六世至南渡以後其輩行已少令務以宗藩觀察明州詔云耆年碩徳其時當亦旣老而封爵未除宜亦髙宗近屬表乃竟佚其名則其闕漏正復不少矣附識以備考】

勅令務省所奏辭免新除明州觀察使安定郡王恩命事具悉朕嗣守丕基以恩睦族爰錫寵光之渥用昭惇敍之仁以卿有信厚之風勵淸修之操耆年碩徳爲時宗英俾駕防車仍加封爵玆率彜典因示眷懷成命旣行豈容遜避宜體至意其速欽承所請宜不允故玆詔示想宜知悉春暄卿比平安好遣書指不多及

賜萬俟卨辭免恩命不允詔【案史載紹興二十五年卨由歸州召還尋拜尙書右僕射同中書門下平章事纂次太后回鑾事實上之詔有致母后之回鑾成書來上編次有倫及俾提宏綱之語當卽卨提舉實錄院時上此書也然史未載進書恩命此亦可與互證】

省奏具悉朕獲纉丕基欽承眷命賴髙穹之垂祐致母后之回鑾備申孝養之懷實篤邦家之慶宜垂光於典冊悉紀載於殊休卿以輔臣永資提領成書來上編次有倫遂與日星粲然久照爰推寵數用示至懷乃抗封章欲回成命揚庭發號羣聴俱孚義豈容辭亟其欽受所請宜不允仍斷來章

賜萬俟卨再辭免恩命不允詔

勅萬俟卨省所札子奏辭免除左銀靑光祿大夫進封陽武郡開國公加食邑食實封恩命事具悉朕致養東朝日承慈訓惟是奉親之意靡不竭誠矧回鑾事實爲希世之榮觀是宜纂修不遺昭示盛美以侈無疆之慶以爲不刋之書以卿徳茂望崇爲時良弼肆加明命俾提宏綱編次旣工筆削惟允成書來上深愜朕心爰錫寵章以褒殊績玆披奏牘乃欲懇辭信賞惟行豈容辭避往其祗受勿復有陳所請宜不允故玆詔示想宜知悉

賜劉楙辭免恩命不允詔【案宋史劉貴妃傳妃臨安人父楙累官昭慶軍節度使故詔云聮芳戚畹爲國懿親也謹附識】

勅劉楙省所奏辭免除昭慶軍節度使進封開國侯加食邑食實封恩命事具悉以卿徳望素髙才猷兼敏聮芳戚畹爲國懿親乃舉褒章丕昭隆眷俾分帥閫臨鎭侯藩開封社以增崇爰錫田而申衍旣揚制綍允協師言玆披懇避之辭殊咈寵加之意其祗新渥以對榮懷所請宜不允故玆詔示想宜知悉

賜劉楙再辭免恩命不允詔

省表具悉朕操賞慶之權以褒勸羣工矧惟外戚之良休有譽處登崇之典務致其隆卿飭已淸修懷材敏給玆疇望碩申錫恩榮乃復抗章懇辭寵渥衝懷難徇出令惟行所請宜不允

賜劉楙第三辭免恩命不允詔

省表具悉卿聮榮姻戚望實素隆頃緣謙退之心遂處承流之任褒崇未稱爲之歉然肆舉彜章爰加進律俾當屏翰肇建節旄方明命之誕揚旣師言之咸穆屢形遜牘豈朕所期其趨奉承以副至意所請宜不允仍斷來章

賜萬俟卨辭免恩命不允詔【案宋史宰輔表紹興二十六年五月萬俟卨自參知政事授左宣奉大夫守僕射同平章事】

勅萬俟卨省所札子奏辭免新除左宣奉大夫守尙書右僕射同中書門下平章事進封武陽郡開國侯加食邑食實封恩命事具悉朕考觀前代隆平之治必有同徳協謀之臣道足以承天子而理萬幾才足以熙帝載而宅百揆用能輔相乃辟克成厥功以卿名世傑才經邦逺業肆加圖任進秉鈞衡惟玆求舊之宜允副具瞻之望旣頒成命難遂謙懷勿用固辭往祗茂渥所請宜不允故玆詔示想宜知悉

賜萬俟卨辭免恩命不允詔【案宋史全文續通鑑紹興二十六年右僕射萬俟卨兼提舉實錄院先是秦檜以監修兼提舉至是始命沈該爲監修卨爲提舉後因之皆分爲二云附識於此】

勅萬俟卨審所札子奏辭免兼提舉實錄院詳定三司勅令恩命事具悉朕若稽古訓欽奉先猷惟時實錄之修蓋用編年之法紀一朝之大典與六籍以同符至於勅局之設官將以明訓而議法輕重之制憲令攸資凡玆提領之司皆屬鈞衡之任卿徳隆望峻學博知明以經綸之才膺眷注之意肆頒成命斷自朕心其體至懷勿煩謙遜所請宜不允故玆詔示想宜知悉

賜萬俟卨再辭免恩命不允詔

省表具悉卿徳備直方气全剛大眞廊廟之重器懋經綸之逺圖自進秉於鈞衡益發揮於事業石巖巖而望峻星兩兩以色齊庶政咸熙休功茂著俾纂修於盛典以欽奉於慈顏煥然義例之明允矣簡編之富丕昭大慶垂示無窮爰舉褒章務隆邦數遽披奏牘乃欲懇辭𨿽諒謙懷難回成命亟其欽受以稱榮恩所請宜不允賜萬俟卨辭免恩命不允詔【案宋史全文續通鑑紹興二十六年十二月右僕射萬俟卨上重修貢舉勅令格式五十卷詳看法意四百八十七卷此三詔正當時所賜也附識於此】

勅萬俟卨省所札子奏乞重修貢舉法更不推賞事具悉朕祗膺駿命欽奉先猷惟取士之科條期遵揚於成憲爰加修纂務稱所求以卿位正機衡望隆耆碩實資提領乃克成書宜加褒崇以昭至意恩施所被其亟欽承所請宜不允故玆詔示想宜知悉

賜萬俟卨再辭免恩命不允詔

勅萬俟卨省所札子奏辭免轉左金紫光祿大夫攺封河南郡開國公加食邑食實封恩命事具悉卿性資凝重徳履粹純稟經世之異姿聳正邦之偉望道造淵源之妙文敷黼黻之華自進秉於機衡益丕照於勲績惟科舉之取士實列聖之貽謨欲編輯於舊章宜刪條而盡善正資提總克振綱條旣來上於成書玆深協於至意爰推茂渥用錫明綸胡爲懇辭未副眷矚往其祗服勿復有陳所請宜不允故玆詔示想宜知悉

賜萬俟卨第三辭免恩命不允詔

省表具悉朕惟貢舉之法邦之令典蓋周家之賓興唐室之選舉所以网羅羣材以備登用至於國朝尢加意焉然法有先後古今異宜參酌損益歸於至當必得其人畢玆能事卿以輔臣總提條目成書來上深用嘆嘉賜推褒冊允協師言胡爲露章乃欲遜避旣頒明命難遂衝懷所請宜不允仍斷來章

賜王權辭免恩命不允詔【案王權劉寶四詔亦郊赦加恩者考郊祀皆冬至舉行而四詔中前詔皆云秋熱後詔皆云秋涼者想權寶均系外鎭頒到制書未免需時往復表辭乃又有答詔故先一年冬至恩命至次年秋復降此詔也前云秋熱當是七月後云秋涼則九月時矣二詔中間相距又兩月餘則二人之在逺鎭可知權與劉寶皆韓世忠部將見世忠傳附識於此】

勅王權省所奏辭免加食邑食實封恩命事具悉朕報本奉先玆薦誠於元祀受釐拜貺宜錫福於多方故熙事之告成霈湛恩而廣被肆揚褒典加寵將臣用示眷懷式遵彞憲忽披奏牘備列忱辭𨿽嘉自牧之謙難遏推行之令往其欽奉勿復重陳所請宜不允故玆詔示想宜知悉秋熱卿比平安好遣書指不多及

賜王權辭免恩命不允詔

勅王權省所奏辭免加食邑食實封恩命事具悉朕丕闡上儀式嚴大報陶器槁稭象乎天徳之純金支翠旌煥若樂容之盛旣靈承於嘉貺肆敷錫於蕃禧乃眷將臣宜膺顯冊玆惟邦數俾對神休胡爲抗章欲回渙渥其祗成命勿復有陳所請宜不允故玆詔示想宜知悉秋涼卿比平安好遣書指不多及

賜劉寶辭免恩命不允詔

勅劉寶省所奏辭免加食邑食實封恩命事具悉朕秩泰壇之祀仰荷碩勲受宣室之釐難専施貺廣推慶賜以及寰區乃眷將臣宜膺褒寵卿當受秉鉞之任懷許國之心方略素髙忠勤久著肆加褒數以示榮恩祗服訓言無勞辭避所請宜不允故玆詔示想宜知悉秋熱卿比平安好遣書指不多及

賜劉寶再辭免恩命不允詔

勅劉寶省所上表奏辭免加食邑食實封恩命事具悉朕祗膺駿命丕闡縟儀克配彼天推祖宗而並侑式序在位行慶賜以均釐眷惟制閫之良夙受擁旄之寄恭勤懋著勞績備宣載嘉衛社之忠宜有褒功之錫師言咸允渙號旣行抗疏以辭乃至於再玆非所望其速欽承所請不允不得再有陳請故玆詔示想宜知悉秋涼卿比平安好遣書指不多及

賜朱勝非辭免恩命不允詔【案宋史列傳稱勝非與秦檜有隙檜得政勝非廢居八年卒均未詳年月宰輔表載紹興四年九月勝非罷右相聴持余服服闋除觀文殿大學士提舉洞霄宮宋史全文則載紹興十四年十一月提舉臨安府洞霄宮朱勝非卒是此詔乃十三年冬至始行南郊恩命其時勝非正以觀文殿大學士奉祠臨安故詔有嘗總政機之語也然則勝非罷廢蓋不止八年之久矣附識於此】

勅勝非省所奏辭加食邑食實封恩命事具悉朕揆日迎長升禋拜貺克成熙事茂擁神釐敷錫湛恩普逮臣庶矧惟碩輔嘗總政機頒邑加田式遵常典抗章遜避殊咈至懷成命旣行往惟祗服所請宜不允故玆詔示想宜知悉春暖卿比平安好遣書指不多及

賜沈該辭免恩命不允詔【案宋史宰輔表紹興二十六年五月壬寅沈該自參知政事授左朝議大夫守左僕射同平章事】

勅沈該省所札子奏辭免新除左正議大夫守尙書左僕射同中書門下平章事進封歸安郡開國侯加食邑食實封恩命事具悉宣王復古資維翰之甫申漢帝厲精賴有聲之邴魏從昔致治莫先得人朕選用羣才新美庶政思與同心之碩輔共圖不世之極功眷惟耆英宜輔臺徳爰延登於揆路俾翊亮於繁機旣卽廣庭丕揚渙號理難謙遜義在克承其體訓言勿稽成命所請宜不允故玆詔示想宜知悉

賜沈該辭免恩命不允詔【案宋史全文續通鑑紹興二十六年沈該監修國史萬俟卨提舉實錄院而是詔乃以監修兼提舉者蓋尙沿秦檜故事後因其固辭遂分命卨爲提舉而以該専任監修耳附識於此】

勅沈該省所札子奏辭免監修國史兼提舉玉牒所恩命事具悉朕載累朝之偉績爲不刋之書莫重於國史溯仙源之流慶示無疆之休備存乎玉牒設局𨿽異纂修則同卿道覺民先智周事表學足以貫古今之變識足以斷疑信之傳宏綱正賴於總提寮吏得資於稟訂矧惟舊典本屬宰司玆以命卿於理爲允露章懇避豈朕所期往其欽承用副至意所請宜不允故玆詔示想宜知悉

賜沈該再辭免恩命不允詔

省表具悉卿性資夷粹業履剛方識深造於幾微徳備全於博碩古訓是式發爲華國之文直道而行夙蘊正邦之術自延登於揆路益欽亮於天工玆緣事實之成書爰舉禮儀之縟典欲重總提之任乃資輔弼之臣惟時展事之功副朕奉親之意肆加寵授用示褒嘉玆覽奏章欲辭新渥已揚顯冊難遂衝懷所請宜不允賜沈該辭免恩命不允詔【案是詔亦以上太后回鑾事實而得恩命者當卽該監修國史時與萬俟卨同上是書乃有命耳】

省表具悉朕荷天明命垂監孝誠頃防騩駕之還獲奉東朝之養乃纂修於事實以昭示於無窮大典旣成盛儀斯舉卿以輔弼實領總提之任典章嚴飭視聴增輝旣深副於朕心宜務隆於恩數載加顯冊用表眷懷玆覽遜章欲祈懇避非予所望其勿重陳所請宜不允仍斷來章

賜沈該再辭免恩命不允詔

勅沈該省所札子奏再辭免除左宣奉大夫進封吳興郡開國公加食邑食實封恩命事具悉惟天下之事體旣重則禮必盛禮旣盛則賞必隆惟其稱爾豈可以論其常哉朕恭惟母慈言還長樂正東朝之尊致天下之養溫凊定省得盡歡心惟其事實所當纂修旣克成書是爲盛典欽奉之意務極尊崇提領縟儀必資碩輔所以增重事體光昭大慶宜推恩渥以示褒嘉乃深執謙恭再三懇免殊非所望未協朕心其亟欽承勿復固避所請宜不允不得更有陳請故玆詔示想宜知悉

賜沈該辭免恩命不允詔

勅沈該省所札子奏辭免除左宣奉大夫進封吳興郡開國公加食邑食實封恩命事具悉朕以母后回鑾慈寧致養玆爲大慶得盡孝心惟事實之丕昭宜簡編之具載肆頒詔防編輯不遺旣克成書爰欽承奉乃涓吉旦肇舉盛儀以卿望實俱崇時爲元宰凡玆施措正借總提典禮之行咸得其敍乃推異數用示殊恩胡爲抗章祈寢成命已孚廷號義豈容辭亟其欽承以膺茂渥所請宜不允故玆詔示想宜知悉

賜張綱辭免恩命不允詔【案宋史列傳載秦檜用事綱以徽猷閣待制引年致仕臥家二十年檜死召爲吏部侍郎未言其參政考宋史全文續通鑑載紹興二十六年八月甲午張綱參知政事詔有擢從銓部參贊政機之語蓋爲吏部侍郎後有是命也附識於此】

勅張綱省所札子奏辭免除參知政事恩命事具悉朕稽古圖治恢隆事功選用羣材共熙庶政惟是輔弼之臣謀謨之任允賴同心協契以佑乃辟措斯世於丕平非夫經濟之賢何以副登崇之意哉卿徳備直方气全剛大勁正足以厲俗端重足以鎭浮奧學造於幽峻髙文冠於俊髦頃飛英於禁路乃抗志而辭榮朕所灼知肆加召用擢從銓部參贊政機成命旣頒師言咸穆方資逺業允迪大猷露章懇辭豈朕所望亟其祗服勿復有陳所請宜不允故玆詔示想宜知悉

賜張綱再辭免恩命不允詔

省表具悉朕省閱萬幾緝熙百度疇咨政事圖任維艱以卿徳履深純性姿全粹蘊經邦之逺業負濟務之宏才靜退自將誠明自守聲猷夙振望實彌髙爰擢從於禁塗俾進參於政路庶賴協謀之益永恢致治之功旣播告於羣工固難回於成命玆尙辭遜殊咈朕懷勿復重陳往祗茂渥所請宜不允仍斷來章

賜王俁辭免恩命不允詔【案王俁史無傳宋史全文續通鑑載紹興五年權戶部侍郎王俁紹興七年則直稱戶部侍郎至二十六年仍稱戶部侍郎考宋時從無久任不遷至二十餘年之官當是七年以前曽爲是職後更歷他任至是復除舊秩故詔云久歷要途備揚顯績也附識以備考】

勅王俁省所奏辭免除戶部侍郎恩命乞一在外宮觀差遣事具悉民部貳卿實計邦典必得通疏練達之才兼全足國裕民之術其所寄委實難其人以卿徳量深閎材猷彊敏學貫精微之防智周事物之原久歷要途備揚顯績付斯重任允協師言方資進爲式副愼選遽披奏牘乃欲奉祠成命已行衝懷難徇往其祗服勿復重陳所請宜不允故玆詔示想宜知悉

賜石淸辭免恩命不允詔【案石淸事迹無考詔稱戚畹之良任上閤之事蓋以戚族由閤門使而爲是職者然考宋后妃無姓石氏者惟哲宗陳國公主下嫁石端禮淸或卽端禮之子弟行耶附識於此】

勅石淸省所札子奏辭免除觀察使恩命事具悉卿性資端重徳履純明以戚畹之良任上閤之事贊相儀矩雍容合宜克守溫恭備宣勤恪用深嘉於顯績肆申錫於殊休乃增使紱之華俾陟防車之峻玆惟懋賞允協師言胡爲抗章欲以辭避其祗承命勿復有陳所請宜不允故玆詔示想宜知悉

賜韓仲通辭免恩命不允詔【案仲通事迹無考詔云玆從近列出殿南邦蓋以出知外郡而綰閣銜者非眞除也】

勅仲通省所奏辭免敷文閣直學士事具悉卿早以材猷備膺任使玆從近列出殿南邦以寵其行肆推彞典卽西淸之嚴邃聮內閣之隆名忽覽露章欲祈辭遜已頒成命其速欽承所請宜不允故玆詔示想宜知悉賜李文防辭免中丞恩命詔【案前卷有李文防除禦史中丞制此乃因其表辭復降答詔也文防除中丞當在紹興十三年之末已詳前卷】

勅文防省所奏辭免新除禦史中丞恩命事具悉朕眷惟南臺風憲之府今以執法爲長職任雄峻當得宿望用副虛懷以卿剛方有餘忠謇不撓更歷言路振肅紀綱霜威凜然聳聞中外玆用疇其已試之效擢居専席之崇成命旣頒毋煩遜避所請宜不允故玆詔示想宜知悉

賜秦熺辭免眞除禮部侍郎恩命詔【案宋史全文續通鑑紹興十二年賜熺進士第一宋史宰輔表紹興十五年十月秦熺知樞宻院事通籍僅逾三年已登政府其眞除禮部侍郎當亦不過一二年間也附識於此】

勅秦熺省所奏辭免落權字恩命事具悉朕永惟帝王之功莫急禮樂之用惟是卿貳宜屬俊髦以卿蘊名世之才負致逺之器適禮文之修舉賴獻納之精詳申命爲眞允符公論其祗新渥勿復固辭所請宜不允故玆詔示想宜知悉

賜太傅韓世忠生日詔【案周必大玉堂雜記宰執及親王使相太尉生日天章閣排辦牲餼預申學士院撰詔及寫賜目一紙各請禦寶前一日差內侍持賜又云祖宗朝牲餼外又賜器幣過江後惟牲餼耳米麫本色羊準價酒則臨安釀造臨時加以黃封賜韓世忠以下十詔蓋當時故事也附識於此】

頃從右府均逸眞祠屬玆載誕之辰爰舉匪頒之式其膺寵數益保壽康今賜卿生日羊酒米麫等具如別錄至可領也故玆詔示想宜知悉

賜尙書右僕射萬俟卨生日詔

稟純明之徳負經濟之才象應臺符任當鼎協宣機政調燮化元茂隆熙績之功永致迓衡之治玆逢慶誕之旦宜推寵錫之恩以介壽祺其膺眷意今賜卿生日羊酒米麫等具如別錄至可領也故玆詔示想宜知悉

賜尙書左僕射沈該生日詔

髙穹垂佑良月屆時是生名世之賢翊贊迓衡之治告後罄謀猷之益調元收燮理之功臺象增輝巖瞻愈峻令日適逢於誕慶殊恩宜厚於匪頒祗服眷懷永綏壽祉今賜卿生日羊酒米麫等具如別錄至可領也故玆詔示想宜知悉

賜少傅楊存中生日詔

惟昔羆夢之祥是生殿巖之帥總眾謹訓齊之法輸忠宣夙夜之勤玆協始生宜加蕃錫特厚匪頒之式用昭眷意之隆以介壽祺其祗寵渥今賜卿生日羊酒米麫等具如別錄至可領也故玆詔示想宜知悉

賜參政張綱生日詔

性資夷粹識慮靚深懷經濟之全才負耆舊之重望擢從禁近參贊政機備殫啟沃之誠優處疑丞之任當首冬之良月逢慶誕之令辰爰厚恩頒其祗茂渥永介壽祺今賜卿生日羊酒米麫等具如別錄至可領也故玆詔示想宜知悉

賜參政萬俟卨生日詔

躬稟傑才位隆近弼眷此凝寒之候適當誕毓之辰肆示寵頒助迎壽祉今賜卿生日羊酒米麫等具如別錄至可領也故玆詔示想宜知悉

賜樞宻院湯思退生日詔

秋气將中允協金行之正天心垂佑是宜賢佐之生秉全徳以瑞時懋嘉猷而經逺當機庭之重任宣籌幄之明謨屆玆誕毓之辰錫以恩頒之寵用昭眷意永介壽祺今賜卿生日羊酒米麫等具如別錄至可領也故玆詔示想宜知悉

賜太尉韋謙生日詔

長夏屆時適應炎曦之候髙門流慶是生戚裏之英才徳兼全恩榮克稱宜厚匪頒之賜以彰眷遇之殊錫奉寵光益綏壽祉今賜卿生日羊酒米麫等具如別錄至可領也故玆詔示想宜知悉

賜太尉錢愐生日詔

躬全才徳譽播親賢屬玆誕毓之辰適應發生之候宜頒寵錫以介壽祺今賜卿生日羊酒米麫等具如別錄至可領也故玆詔示想宜知悉

賜太師秦檜生日詔【案宋史全文續通鑑紹興十二年十二月癸未以太】

【師秦檜生辰錫宴於其第自是嵗爲例是詔止羊酒米麫當在十二年以前尙依故事定制至十二年乃就第賜宴始爲異數耳附識於此】

宣王撥亂嶽降甫申炎徳復輝勲髙冦鄧稽諸載籍豈若師臣獨斡化樞再安王室明謨髙世成績格天屬玆載誕之辰特厚匪頒之寵用昭恩眷益介壽祺今賜卿生日羊酒米麫等具如別錄至可領也故玆詔示想宜知悉

賜周三畏辭眞除刑部侍郎恩命詔【案宋史全文續通鑑載紹興十一年三畏爲大理卿與萬俟卨等同鞫嶽飛之獄其擢刑部侍郎當卽在嶽氏獄成之後歟附識以備考】

勅三畏省所奏辭免落權字恩命事具悉朕若稽大猷惟刑之卹秋官之貳實難其人以卿練達平反見於已試式符公論滿嵗爲眞成命已行謙辭難徇宜體眷意其卽欽承所請宜不允故玆詔示想宜知悉

賜孟忠厚乞除在外宮觀詔【案史載詹大方希秦檜意論忠厚表辭輕侮遂罷爲醴泉觀使檜死乃召還二詔當卽其時也附識於此】

勅忠厚省所札子奏乞檢防累奏除一外任宮觀差遣事具悉朕惟屏翰之寄畱鑰之重實資舊弼克任藩宣卿望實素髙材猷宏逺逮玆臨鎭兼掌麟符政譽日聞深副眷倚何爲引疾確請奉祠載閱忱辭難於勉徇其安厥位勿復有陳所請宜不允故玆詔示想宜知悉春暄卿比平安好遣書指不多及

又

勅忠厚省所札子奏乞除一外任宮觀差遣事具悉卿器宇靚深風猷凝逺負經綸之偉望蘊康濟之全才入陪帷幄之謀備宣碩畫出當師帥之任茂著殊庸譽處之隆中外所仰玆從舊弼往殿輔藩蓋咨名徳之崇增重鎭臨之寄方觀成績福及斯民諒裁決之有餘自優遊而多暇遽馳奏牘乃欲奉祠載閱忱辭殊非所望其安厥位勿復有陳所請宜不允故玆詔示想宜知悉冬冷卿比平安好遣書指不多及

賜湯鵬舉乞宮觀不允詔【案宋史全文續通鑑載鵬舉於紹興二十七年八月知樞宻院事十一月罷提舉在外宮觀是詔止稱遂冠南臺並敍論列秦塤等事則是未知樞宻之前曽有是請而未見允者考宋史吳益傳益娶秦檜長孫女鵬舉劾其恃親暱之勢驟躐美官乞禠職帝謂檜死日曽諭其妻子許以保全若遽出其壻則傷恩臣僚無得論列與詔中語相似當卽此時鵬舉論益而並及塤故詔云秦塤等也其事當在紹興二十五年檜初死之後附識於此】

勅鵬舉省所奏乞除一在外宮觀差遣或小郡自效事具悉全大臣之後人主所以隆恩持憲府之綱人臣所以舉職惟上下之勢旣已有異則可否之論因或不同卿以剛勁之姿當糾彈之任揚歷言路遂冠南臺簡在朕心克著誠節玆者論列秦塤等職名事朕以秦檜輔佐之久又嘗許其家以保全之言理宜信示豈可中輟故因加告諭以表至懷然深諒所陳甚協公議卿能體此復何所嫌胡爲抗章遽求去位其安厥次勿復固辭所請宜不允不得更有陳請故玆詔示想宜知悉賜施鉅乞宮觀詔【案宋史宰輔表載鉅於紹興二十四年十一月自吏部侍郎除參知政事二十五年四月罷以資政殿學士提舉太平興國宮詔稱出帥廣右蓋罷參知後曽有出知廣西之命乃乞奉祠也附識於此】

勅施鉅省所奏乞差在外宮觀一次事具悉廣右介於海嶺之間壤地阻逺惟是宣徳意而求民瘼貴在得人故於命帥尢致愼焉卿徳望隆重性資通明比從禁塗參贊大政謀猷啟沃備罄忠嘉玆用命卿往膺寄委實資舊弼以慰逺民乃抗封章請祠就佚載惟斯志豈所望哉其體至懷宜安厥位所請宜不允故玆詔示想宜知悉秋涼卿比平安好遣書指不多及

賜魏良臣乞宮觀詔【案宋史全文續通鑑紹興二十六年二月魏良臣罷參知政事出知紹興府故詔云輔藩正指紹興也】

勅良臣省所札子奏乞一外任宮觀差遣事具悉卿名世宏才康時逺業入參機務旣協贊於明謨出殿輔藩以布宣於政化實資明徳之盛增重師帥之權諒裁決之有餘自燕私之多暇玆披奏牘祈奉眞祠遽欲丐閒甚非所望朕之待遇臣下初無內外之殊卿其勿倦撫綏當體眷懷之厚宜安厥位毋復有陳所請宜不允故玆詔示想宜知悉秋熱卿比平安好遣書指不多及賜萬俟卨乞在外宮觀詔【案宋史全文續通鑑紹興十四年二月參知政事萬俟卨罷提舉江州太平觀以與秦檜有隙爲李文防詹大方等所劾再疏求去故有是命附識於此】

勅萬俟卨省所札子奏乞罷免參知政事除一在外宮觀差遣事具悉朕惟政府機務之繁實資近弼協謀參贊卿以材猷允膺玆任遽陳奏牘堅請奉祠玆閱來章豈朕所望其安厥位用副至懷所請宜不允故玆詔示想宜知悉

賜程克俊乞官觀詔【案宋史宰輔表載紹興十二年十月程克俊自翰林學士遷端明殿學士除簽書樞宻院事尋參知政事十三年六月罷提舉洞霄宮以後不載克俊再除參知而詔乃有再登政路之語考宋史全文續通鑑紹興十二年十月克俊以艸秦檜除太師制有廟算無遺固眾人之所不識徵車逺狩惟君子以爲必歸語檜大喜卽權克俊簽書樞宻院事十三年六月罷提舉臨安洞霄宮二十六年六月自知湖州再參知政事八月再提舉臨安洞霄宮是詔蓋二十六年所降者也附識於此】

勅克俊省所札子奏乞宮觀事具悉卿以宏才再登政路辰猷入告備罄忠嘉參贊繁機正資舊弼玆披奏牘引疾就閒𨿽出懇誠良非所望勿藥之喜指日可期勉加保調以副虛佇所請宜不允故玆詔示想宜知悉賜莫將乞宮觀詔【案莫將史無傳宋史全文續通鑑載紹興八年以司農寺丞賜同進士出身除起居郎詔云輟從鳴玉之班往任分符之寄此時當是以館職出知外郡乃有奉祠之請也附識於此】

勅莫將省所奏乞除在外一宮觀差遣事具悉朕誕膺駿命寅奉丕圖軫念元元選求共理卿以宏才偉望簡在朕心輟從鳴玉之班往任分符之寄方資實徳施及斯民遽請奉祠殊非所望顧郡務𨿽劇然才力有餘惟旣乃心何憂不濟其安厥職用副至懷所請宜不允故玆詔示想宜知悉春寒卿比平安好遣書指不多及

欽定四庫全書

檆溪居士集卷七

宋劉才邵撰勅書【案黃鑑楊文公談苑學士艸文賜六品以下曰勅書賜外國曰蕃書而此賜平南王三佛齊國王皆曰勅書想名目亦隨時變易而未有一定耶附識於此】

賜李天祚勅書【案宋史全文續通鑑紹興二十五年七月甲戌交趾郡王李天祚進封平南王以天祚遣使入貢故有是命宋史外國傳紹興二十六年八月天祚遣李國等以金珠沈水香翠羽良馬馴象來貢詔加天祚檢校太師增食邑勅書直稱平南王則當是進封之後且有毎馳貢篚肆加錫命之語其爲二十六年所降勅書可知附識於此】

勅南平王李天祚博施徳澤寵綏萬方眷惟外服之臣世守故封之職奉王靈而向化謹侯度以效忠𨿽宅海邦不憚梯航之逺毎馳貢篚用傾葵藿之誠肆加錫命之優昭示榮懷之渥往其祗服圖稱眀恩今賜卿馬二匹金鍍銀作子鞍一付纓紱全衣一襲紫羅夾公服一領熟白小綾寛汗衫一領熟白小綾勒帛一條熟白大綾寛夾袴一腰紅羅夾繡三襜一條抱肚一條二十五兩金禦僊花腰帶一條五十兩白成銀腰帶匣一具金花銀一百兩防鑼二面衣著共雜色絹二百匹綠絹二十三匹赤黃絹二十三匹緋絹三十匹淺色絹二十二匹碧絹二十二匹槐黃絹二十六匹粉紅絹二十四匹至可領也故玆示諭想宜知悉秋涼卿比好否遣書指不及多

賜三佛齊國勅書【案宋史外國傳紹興二十六年三佛齊國王悉利麻霞囉吒遣使入貢復獻眞珠詔償其直而收之故賜此勅書以答之也附識扵此】

勅三佛齊國王悉利麻霞囉吒省所奏差蒲晉等進眞珠犀角象牙珊瑚香藥等物卿世居南裔欽慕中邦遣使傳以造朝奉國珍而效貢深惟勤恪良用嘆嘉特厚匪頒用將眷意今賜卿初封寛衣一對六件紫羅夾公服一領小綾寛汗衫一領勒帛一條熟大帛綾寛夾褲一腰紅羅繡夾三襜一副抱肚一條二十四兩素金腰帶一條銀五十兩素腰帶匣一具雜色衣著絹二百匹金花銀器二百兩防鑼二面馬一匹八十兩鬧裝銀鞍轡一副纓紱全並回賜卿生綾一千一百七十匹生壓羅三百匹生克絲六百匹生樗蒲綾六百匹雜色綾六千匹江南絹二萬五千匹錦六百匹靑錦三百匹紅錦三百匹銀二萬一千兩及別賜翠花紅法錦襖子一領二十四兩金腰帶一條銀噐二百兩衣著絹三百匹白馬一匹八十兩數鬧裝銀鞍轡一副纓紱全至可領也故玆示諭想宜知悉春寒卿比好否遣書指不多及賜昭慶軍勑書【案集前有劉楙辭免昭慶軍節度使恩命不允詔此勑書乃卽同時所頒者】

勅昭慶軍官吏軍民僧道耆壽等朕以劉楙性資純眀徳履方重播謙恭之令譽負通變之全才況聨戚裏之華宜舉褒章之寵授以將鉞鎭於輔藩式資禦眾之權以壯總戎之寄旣頒成命想愜輿情今特授劉楙昭慶軍節度使依前提舉佑神觀奉朝請進封開國侯加食邑五百戶食實封二百戶故玆示諭想宜知悉冬寒汝等各比好否遣書指不多及

賜寧武軍勅書【案集前有吳蓋除節度使制此勅書亦同時所頒者】

勅寧武軍官吏軍民僧道等朕以吳蓋徳性深純材猷敏茂聨芳後族爲國懿親俾肇建於髙牙以防榮於制閫茂因明命臨鎭益川諒屬聽聞無不欣懌今特授吳蓋寧武軍節度使依前提舉佑神觀奉朝請進封開國公加食邑五百戶食實封二百戶故玆示諭想宜知悉夏熱汝等各比好否遣書指不多及

口宣

賜宰臣喜雪禦筵酒果口宣【案宋史全文續通鑑紹興十三年十三月癸已賜喜雪禦筵於尙書省初復故事也此口宣乃循常例當在十三年以後者】

有勅璿穹垂祐瑞雪應時慶已協於丰穰恩式隆於燕衎申頒珍品以侑驩康

賜宰執以下喜雪禦筵口宣

有勅六出殊祥三登嘉兆顧此至和之應實惟燮理之功錫宴示慈丕昭至意

賜宰執以下喜雪禦筵口宣

有勅卿等嚴冬屆節瑞雪應時實彰燮理之功共慶丰登之兆肆頒慈宴以示殊恩

賜大金人使賀正旦畢歸驛賜禦筵口宣

有勅慶儀旣展賔館少休肆舉彞章式頒慈宴用昭眷待宜對恩私

賜交趾朝見後三日玉津園禦筵口宣【案宋史外國傳紹興二十六年命右司郎中汪應辰宴安南使者於玉津園考交趾唐至徳中爲安南都防故亦稱安南附識於此】

有勅卿等逺修貢職來供闕庭旣肅展於使儀宜繼頒於慈宴往其祗服欽奉恩私

三佛齊國使人入貢到闕起發前一日賜禦筵口宣

有勅卿等肅持貢幣來自遐方玆復命以言歸宜示慈而式燕是爲茂渥宜體恩榮

殿前司滿散天申節道塲賜禦筵酒果口宣

有勅卿等總統千廬式嚴於警衛祝延萬壽益見於忠勤爰致匪頒用昭眷意

馬軍司滿散天申節道塲賜禦筵酒果口宣

有勑卿等總提七萃擁扈九重欣逢慶誕之辰防致壽祺之祝匪頒示寵眷渥其膺

賜宰執以下喜雪酒口宣

有勅卿等瑞降祥霙恩頒廣宴錫以樽醪之副之籩核之芳式侑歡康並昭慈恵

賜參政沈該再辭免恩命不允批答口宣【案集前有賜沈該辭免恩命不允詔乃紹興二十六年十二月該自參知政事拜左僕射同平章事時所降此蓋因其再辭故復答以口宣也附識於此】

有勅卿以宏才深識參預政機玆特錫渙章進當鼎鉉往其欽受毋復來辭

賜尙書左僕射沈該告口宣【案該扵紹興二十六年監修國史集前有賜該辭免監修不允詔此下口宣三通當因國史告成加恩復有表辭而答之者附識於此】

有勅卿等調元碩輔命世宏才玆提領於盛儀以光昭於大典肆推異數用示渙恩今賜卿告想宜知悉

賜沈該辭免恩命不允批答口宣

有勅卿位居元宰望重宗臣玆舉盛儀允資使範肆加褒典用示殊私

賜沈該再辭免恩命不允批答口宣

有勅卿克就成書允爲大典爰推異數式表榮恩宜體至懷欽承隆數

賜參政萬俟卨再辭免恩命不允批答口宣【案萬俟卨自參知政事除守尙書右僕射同平章事在紹興二十六年五月集前有賜萬俟卨辭免同平章事不允詔此亦當時因其再辭故答以口宣也】

有勅卿以碩徳逺猷比參大政玆頒新渥進秉國鈞成命旣行勿煩固避

賜尙書右僕射萬俟卨告口宣【案卨於紹興二十六年提舉實錄院前有辭免不允詔此下口宣三通當亦答其實錄告成辭免加恩者附識於此】

有勅卿躬秉傑才望隆眞相實纂修於盛典以克著於閎休玆錫殊恩式昭至意今賜卿告想宜知悉

賜萬俟卨辭免恩命不允批答口宣

有勅卿爲時碩輔克致勲庸盛典旣成宜褒殊績式隆眷意爰錫渙恩

賜萬俟卨再辭免恩命不允批答口宣

有勑卿總領禮儀光昭盛典肆推褒冊以示殊私往其欽承祗膺渙號

賜尙書右僕射萬俟卨告口宣【案此下口宣二通當卽紹興二十六年十二月卨上重修貢舉令式五十卷詳看法意四百八十七卷辭免加恩而答之者附識於此】

有勅卿以宗臣總提成法載疇嘉績爰錫褒章已告大成宜卽欽受

賜萬俟卨辭免恩命不允批答口宣

有勅卿憲令之成總提是賴肆加褒寵用示恩榮玆錫渙章亟其欽受

撫問程克俊到闕賜銀合茶藥口宣

有勑卿以樞臣作藩輔郡玆造行闕宜示撫存爰錫珍芳用昭至意

賜知湖州程克俊辭免恩命不允批答口宣

有勅卿以傑才參預大政方資同徳協贊機防往其欽承以副眀命

賜承宣使吳蓋辭免恩命不允批答口宣

有勅卿以才猷爲時懿戚褒嘉之命國有典常其卽欽承以副眷意

賜承宣使吳蓋再辭免恩命不允批答口宣【案口宣有建節擁旄之語當卽因蓋辭免寧武軍節度恩命而答之者附識於此】

有勅卿聨榮後族戚裏之英建節擁旄式昭異數宜祗成命用副至懷

賜張子蓋口宣【案賜張子蓋二口宣當亦因辭免郊赦加恩而答之者附識於此】

有勅卿以才猷任當閫寄玆備成於大報爰均錫於殊休用示寵光往其祗服

賜張子蓋辭免恩命不允批答口宣

有勅朕丕闡盛儀備膺靈貺式均祭澤爰舉慶條其亟欽承無庸遜避

撫問使大金使陳誠之副使蘓曄到闕賜銀合茶藥口宣

有勅卿等肅將使指擁節言還念逺歷於川塗諒深勞於履跋爰頒珍劑用示眷懷

撫問郭浩並賜到闕銀合茶藥口宣【案宋史列傳紹興十年拜浩奉國軍節度使移知金州十四年召見拜檢校少保還鎭十五年浩卒此當卽召見到闕而賜口宣以撫問之也附識於此】

有勅卿逺從藩屛來覲闕庭眷言跋涉之勞宜有珍芳之錫玆惟茂渥用示恩私

賜韋謙辭免恩命不允批答口宣【案集前有賜韋謙辭免節度使恩命三詔口宣云玆升華於掌武當卽同時批答者附識於此】

有勅卿戚裏懿親將壇制閫玆升華於掌武以昭示於隆恩其體眷懷往祗茂渥

賜吳國長公主到闕銀合茶藥口宣【案宋史公主列傳秦國康懿長公主哲宗第三女也初封康懿進嘉國慶國政和二年攺韓國出降潘正夫攺淑愼帝姬靖康末畱於汴建炎初復公主號攺封吳國避地婺州紹興四年入見八年再入見畱禁中三日時極暑上毎正衣冠對之飲食口宣有適當炎燠之語正八年時事也附識於此】

有勅逺遵川陸來造闕庭適當炎燠之辰宜有珍芳之錫用彰寵數其體眷懷

賜成閔辭免恩命不允批答口宣【案集前有賜成閔辭免加恩二詔乃紹興二十五年郊赦加恩時事口宣有云肆加祭澤當亦同時批答者附識扵此】

有勅卿殿巖之職勤於警衛肆加祭澤義不容辭宜體眷懷以副褒寵

賜趙宻辭免恩命不允批答口宣【案宋史列傳宻於紹興十一年爲神龍衛四廂都指揮主管侍衛步軍口宣有任總周廬宣勤祠事之語蓋與集前辭免恩命不允二詔皆十三年郊赦加恩同時之命】

有勅卿任總周廬宣勤祠事防恩示眷國有典常其卽欽承以副至意

賜鄭藻告口宣【案宋史顯肅鄭皇后傳後間封人南渡後家屬流寓江南髙宗詔所在尋訪有鄭藻者後近屬也用後祔廟恩拜隴州防禦使四使金歷官至保信軍節度使口宣將壇重任及元祀禮成之語當是爲節度時南郊加恩也】

有勅卿將壇重任戚裏懿親元祀禮成肆加褒數誕敷渙號宜旣欽承

賜李顯忠告口宣

有勅卿任擁將旄肅持軍律精禋肆賚爰錫恩榮成命旣頒往其祗服

賜步軍司滿散天申節道塲香酒果口宣

有勅卿等供衛九重備昭勤恪玆欣逢於慶誕咸善祝於聖期肆示寵頒用資燕集

賜樞宻院官滿散天申節道塲香酒果口宣

有勅卿等祗率官聨豫臨梵宇以防伸於善祝祈壽祉於無疆宜有分頒以資燕衎

賜樞宻湯思退辭免恩命不允批答口宣【案集前有賜湯思退辭免恩命不允詔此當卽同時批答者】

有勅卿以碩徳傑才朕所簡注樞機之任允借謀猷成命旣頒往其欽受

賜陳誠之辭免同知樞宻院事恩命不允批答口宣【案集前有賜陳誠之辭免同知樞宻詔此當亦同時批答者】

有勅卿以傑才克膺圖任延登右府協贊機防其體至懷欽承茂渥

賜實錄院進呈皇太后回鑾事實宣答宰臣已下口宣【案史載萬俟卨纂次太后回鑾事實上之在紹興二十五年然卨提舉實錄院乃二十六年之命則此書進呈當亦在是年史所謂二十五年者恐有誤也附識於此】

有勅致養東朝欽奉慈訓不闡閎休實資撰述成書旣上深用嘆嘉與卿等同之

賜張綱辭免除參政恩命不允批答口宣【案集有賜張綱辭免參知政事恩命不允詔此復有口宣而宋史張綱傳不載其有參知事殊爲闕漏附識於此】

有勅卿以偉傑全才簡在朕意參陪機政允謂得人成命旣頒亟其欽受

賜劉楙辭免恩命不允批答口宣【案集前有賜劉楙辭免節度使不允詔又有賜昭慶軍勅書與此皆同時所降者】

有勅卿以懿戚克膺異數申加旄鉞之重俾當藩屏之崇其亟欽承以副眷倚

賜劉楙再辭免恩命不允批答口宣

有勅卿授任齋壇防榮侯社玆錫寵章之賁益昭懿戚之華只服隆恩欽承殊眷

撫問孟忠厚到闕並賜銀茶合香藥口宣

有勅卿來自近藩肅趨行闕屬屆寒凝之良多跋履之勞爰錫珍芳以資輔養

賜大金人使朝辭訖歸驛酒果口宣【案周宻南渡典儀北使到闕先遣伴使賜禦筵於赤岸之班荊館中使傳宣撫問賜龍茶一斤銀合三十兩次日至北郭稅亭茶酒上馬入余杭門至都亭驛中使傳宣賜如前又賜被褥銀防鑼等眀日臨安府書送酒食閤門官設朝見儀投朝見榜子又眀日入見於紫宸殿見畢赴客省茶酒遂賜宴於垂拱殿賜酒果又賜使副衣物等有差眀日賜牲餼元正朝賀禮畢遣大臣就驛賜禦筵赴浙江亭觀潮四日赴玉津園燕射五日大燕集英殿六日朝辭賜衣帶銀幣有差臨安府書送贈儀復遣執政就驛賜燕伴使有私覿次日乘馬出關登舟又次日遣近臣賜禦筵自到闕至朝辭宻賜大使銀一千四百兩副使八百八十兩余衣帶有差集中賜金使諸口宣按之典儀悉皆符合故節錄於此】

有勅使華成禮星傳言還爰致珍醪仍頒芳核並推邦數增煥歸塗

賜大金人使賀天申節賜內中酒果口宣

有勅眷言賔館少駐使華錫以芳醪副之珍果玆悉從於內府以曲示於殊私

賜大金人使賀天申節回程赤岸賜酒果口宣

有勅使軺逺曁炎暑屆辰深惟跋履之勞宜有甘芳之錫式隆眷待用示恩私

賜大金人使賀天申節內中酒果口宣

有勅逺將使指玆慶生朝宜有分頒用資衎樂芳醪旅核並示眷私

賜大金人使賀正旦到赤岸賜酒果口宣

有勅逺馳使傳將次國門經涉實勞宜加眷禮芳醪美實並示殊私

賜大金人使賀天申節上壽畢歸驛賜酒果口宣

有勅慶禮旣修賔儀玆備適歸舍館爰示宴慈就錫甘芳並昭眷待

賜大金人使賀天申節射弓賜酒果口宣

有勅載驅使傳來慶生朝玆率舊章爰陳賔射就致甘芳之錫用昭眷待之隆

賜大金人使賀天申節朝辭訖歸驛賜酒果口宣

有勅已修慶禮將飭歸軺領內府之甘芳表邦儀之勤腆以昭厚意並示眷私

賜大金人使賀正旦回程赤岸賜酒果口宣

有勅載飭徵驂旣遵歸路念川途之方逺頒芳旨以宜丰用致殊私式昭眷體

賜大金人使賀正旦畢歸驛酒果口宣

有勅肅將信幣來防嵗朝旣講慶儀肆頒燕衎芳醪珍核申錫殊私

賜大金人使在驛牲餼口宣

有勑肅驅使傳逺歷修途已從賔館之安宜厚餼牽之禮玆循舊典用示殊私

賜大金人使賀天申節在驛賜牲餼口宣

有勅抗旌將命就館卽安眷惟經涉之勤用錫餼牽之禮肆昭至意式厚殊私

賜大金人使賀正旦在驛賜牲餼口宣

有勅馳軺至止授館云初欲昭禮意之隆爰致餼牽之錫是爲邦數式表恩私

賜大金人使賀正旦宻賜大銀器口宣

有勅卽安賔館旣展慶儀深嘉使事之勤冝厚匪頒之禮玆惟異數用示眷懷

賜大金人使賀正旦賜銀防鑼唾孟子錦被褥口宣

有勅將展慶儀已安賔館宜致燕私之用肆頒器服之華式表眷懷是爲殊渥

賜大金人使賀正旦宻賜大銀器口宣

有勅逺飭輶軒卽安亭館旣克修於使事宜加厚於匪頒爰分器物之華以適燕私之用

賜大金人使賀天申節賜射弓箭例物口宣

有勅星軺少憩射圃肇開共欣觀徳之儀用致匪頒之渥式彰誠意以示眷懷

賜大金人使賀正旦射弓例物口宣

有勅星傳少安射儀斯舉方共嘉扵觀徳宜致厚於匪頒庸示眷私其承茂渥

賜大金人使副春幡勝春盤等口宣

有勅逺飭使軺適逢春候爰致珍盤之饌仍頒寶飾之華特示眷私用迎新祉

賜大金三節人從春幡口宣

有勅逺隨使節備歷修途旣值令辰宜申寵錫爰頒寶飾以介春祺

賜大金人使副賀正旦春幡勝口宣

有勅逺飭星軺踐修慶禮適屆春元之節宜加寵錫之恩肆舉彞儀式昭眷意

賜大金都管三節人從春幡勝口宣【案南渡典儀又載北使到闕使副之外又有上節中節下節諸名色其賚賜降於使副】

有勅逺從使傳來防慶儀嵗律更端春陽紀節推之邦數將示寵頒

賜大金人使副賀天申節端午節扇帕頭紗帛等口宣

有勅使節遵途星軺夙駕適佳辰之甫屆宜篚實之分頒用示渥恩實惟異數

賜大金都管並三節人從端午扇帕頭紗帛等口宣

有勅逺隨信使來講慶儀玆遇佳辰宜有寵錫式惟異眷其體至懷

賜大金人使回程金鍍銀合盛龍鳯茶口宣

有勅肅驅軺傳將整歸塗緬惟川陸之遙宜致珍芳之錫玆惟異數用表眷私

賜大金人使賀天申節鎭江府賜茶藥口宣

有勅抗旌講好飛傳載馳適逢炎燠之辰當有珍芳之錫式昭隆數用示至懷

賜大金人使賀天申節回程龍鳯茶金鑲銀合口宣

有勅使華逺曁已事言旋炎暑方深遵塗勤勩爰頒珍品以示眷懷

賜大金人使賀正旦鎭江府茶藥口宣【案典儀所載無鎭江府及平江府旴賜茶藥禦筵之文想未定都臨安之前鎭江平江旴皆邇行在故有是賜定都以後則以赤岸爲止宻所記乃幹淳以後事故不載鎭江平江旴也附識於此】

有勅肅將使指載涉修塗適當凝沍之辰宜有珍芳之錫式昭眷意以輔至和

賜大金人使賀正旦回程賜龍鳯茶口宣

有勅稱觴通好馳傳遄歸方復歷於修途宜寵頒於珍賜其膺殊錫深體至懷

賜接伴使副春幡勝口宣

有勅卿等奉命言旋逢春玆始宜加錫寵庸示恩私肆頒寶飾之華以導善祥之集

賜接伴使副端午令節扇帕頭口宣

有勅卿前迓使軺載馳暑路旣適逢於佳節宜昭示於至恩爰錫匪頒往其祗服

賜接伴使副春幡勝口宣

有勅卿馳軺將命逺迓使華玆屬靑陽肇新時序特頒寵錫以示恩私

賜大金人使賀正旦回程鎭江府賜禦筵口宣

有勅肅擁使華言遵歸路念川途之旣逺計徒禦之少勞爰敞芳筵式隆異數

賜大金人使賀正旦回程旴軍賜禦筵口宣

有勅肅揚旌斾已次淮壖幸徒禦之暫畱秩樽罍而式燕用光歸路宜體眷懷

賜大金人使回程旴軍賜禦筵口宣

有勅肅驅旌騎已近封圻載惟行李之勤方涉歸塗之逺肆陳燕集用示眷私

賜大金人使賀天申節鎭江府賜禦筵口宣

有勅肅將信幣來展慶儀旣逺歷於川塗當少勞於騎從式頒燕衎以示眷私

賜大金人使賀天申節平江府賜禦筵口宣

有勅肅持使節來慶誕辰旣逺涉於川塗想不無於勞勩特頒慈宴用示寵恩

賜大金人使賀天申節回程旴軍賜禦筵口宣

有勅使傳光華方勤於原隰歸塗修逺將度於封圻肆展邦儀式頒慈宴

賜大金人使賀天申節回程平江府賜禦筵口宣

有勅使傳言旋適經輔郡深念炎蒸之不無跋涉之勞爰錫芳筵用昭慈恵

賜大金人使賀天申節回程赤岸賜禦筵口宣

有勅肅馳軺傳來防誕期適屆炎蒸諒多勤勩肆備陳於慈宴以昭示於眷懷

賜大金人使賀正旦回程平江府賜禦筵口宣

有勅肅駕傳車暫休防府言念徵行之際豈無跋履之勞爰秩賔筵用昭恩意

賜大金人使賀正旦回程赤岸賜禦筵口宣

有勅講儀已事馳傳言旋少畱從騎於近郊肆錫娛賔之廣宴玆推異數以示至懷

賜大金人使賀正旦射弓賜禦筵口宣

有勅星軺初至賔館少休欲觀遊藝之功玆舉射侯之禮就頒慈宴用示眷懷

賜大金人使賀正旦朝辭訖歸驛賜禦筵口宣

有勅逺馳駟牡來慶三朝訖事言還戒塗在卽肆頒燕衎用示殊私

賜大金人使賀天申節上壽畢歸驛賜禦筵口宣

有勅端節逺來慶儀旣舉復卽安於賔館宜特頒於宴慈特示至懷用昭腆數

賜大金人使賀正旦旴軍賜禦筵口宣

有勅載驅軺傳來慶春朝初入封圻實勤徒禦肆嘉燕勞以示眷私

賜大金人使賀正旦鎭江府禦筵口宣

有勅講修鄰好逺飭使華旣經涉於川塗念不無於勞勩肆陳勞燕庸示眷懷

賜大金人使賀正旦平江府禦筵口宣

有勅肅將使指來防慶期眷言經涉之勤宜加燕衎之禮式昭玆恵以慰馳驅

賜大金人使賀正旦到赤岸賜禦筵口宣

有勑肅將信幣來慶嵗朝已次近郊念多勞勩特頒燕衎用示眷懷

大金人使賀天申節賜射弓禦筵口宣

有勑射侯旣抗賔禮備陳式旌遊藝之良爰錫示慈之宴丕昭殊眷用表至庸

賜大金人使朝辭訖歸驛禦筵口宣

有勅逺持信節來慶嵗元旣畢事以終儀將回轅而戒路肆頒燕衎用示眷私

賜大金人使回程臨平鎭祖送賜禦筵口宣

有勅使華成禮夙駕言還眷惟歸路之遙宜有祖行之寵式資燕樂用示恩私

賜大金人使回平江府排辦禦筵口宣

有勅肅擁皇華已成使事言赴歸途之逺不無行李之勞玆舉邦儀特頒燕衎

賜大金人使回程鎭江府賜禦筵口宣

有勅肅擁使華逺揺歸斾言念川塗之勩申加燕衎之儀邦數務隆眷懷玆厚

賜大金人使回程赤岸賜禦筵口宣

有勅肅持使傳初歷歸塗增輝原隰之華申賜豆籩之燕周紓勤勩特示眷私

撫問知湖州程克俊賜銀合茶藥口宣【案宋史全文續通鑑紹興二十六年六月丁丑新知湖州程克俊參知政事此蓋於其初之鎭時賜之也湖州宋史宰輔表作眀州誤附識於此】

有勅卿以碩徳偉望臨鎭近藩諒惟宣布之勤宜遂沖和之適爰致珍芳之錫並昭眷寵之深

賜瀘南沿邊安撫使李文防夏藥口宣

有勅卿任當重寄分鎭巨藩時方屆於炎曦理宜遵於輔養爰頒靈劑用示眷懷

賜四川安撫制置使蕭振夏藥口宣

有勅卿望重禁塗任居連帥玆屬炎蒸之豈無夙夜之勤珍劑分頒輔養和粹

賜禦前都統制吳璘楊政夏藥口宣

有勅卿以良將之才任總戎之寄時當暑宜保至和肆頒良劑之珍用示眷懷之意

賜禦前都統制吳璘楊政下統制統領將佐官屬夏藥口宣

有勅卿等被命效才任當參伍適屆炎曦之不無勞勩之懷爰致渥恩式頒珍劑

賜姚仲夏藥口宣

有勅卿蚤膺委寄備著忠勤當玆炎赫之辰宜示眷懷之意特頒靈劑以輔至和

賜姚仲下統制統領將佐官屬夏藥口宣

有勅卿汝等才副選掄任分邊寄適屆炎曦之序豈無夙夜之勤靈藥肆頒其承茂渥

賜知湖州程克俊夏藥口宣

有勅卿以傑才班條近輔方炎歊之在宜資養於至和珍劑分頒其體眷意

賜瀘南沿邊安撫使李文防夏藥口宣

有勅卿以偉望逺鎭邊陲方時炎蒸宜加輔養特頒珍劑用示眷懷

撫問統制田師中嶽超王權劉表賜銀合臘藥口宣

有勅卿任屬總戎實膺重寄時當凝沍宜愼保調珍劑分頒式昭眷意

撫問諸路安撫使賜銀合臘藥口宣

有勅卿位隆舊弼往殿帥藩凝沍之辰保調宜謹肆頒靈劑用示至懷

賜姚仲臘藥口宣

有勅卿以材猷任當邊寄屬時凝沍宜示撫存珍劑分頒式昭至意

賜姚仲下統制統領將佐官屬臘藥口宣

有勅卿汝等俱以藝能並分忠幹祁寒屆節肆示恩靈劑分頒用昭眷數

欽定四庫全書

檆溪居士集卷八

宋劉才邵撰表

辭免起居舍人表【案史稱髙宗卽位才邵以親老歸侍居閒十年以廖剛薦遷祕書丞歷吏部員外郎遷軍器監旣而遷起居舍人未防遷中書舍人兼權直學士院考宋史全文續通鑑載才邵除軍器監在紹興十一年八月則其由起居舍人遷中書舍人當在十二年故集中所載制詞多自十二年以後所撰擬者卽此可以證其歷官之歲矣附識於此】

今月二十二日準尙書省札子節文八月二十三日三省同奉聖防除臣起居舍人兼權中書舍人日下供職者聞命震悚不知所從竊以左右記注之官秉筆殿陛日瞻淸光宜得純明茂異之才以副選求之意其或弗稱公論豈容如臣行能不優望實素乏獲叨科選累沐恩除揣分量材已難報塞復玆超躐益用兢慚況詞掖之偶虛俾攝承而書贊倘遂冒處實累公朝仰冀天聰察臣誠懇不難攺命別付時材庶俾明恩不爲虛授所有恩命未敢只受伏望聖慈特降睿防追還誤恩以安愚分伏勅防

謝中書舍人表

臣某言伏奉告命授臣試中書舍人兼權直學士院仍攺賜紫章服者叨膺宸制進掌綸闈申命惟行撫躬增惕臣誠惶誠懼稽首頓首竊以彤庭紅藥宻聫淸切之司紫誥黃麻同是坦明之訓況逢華旦茂建治功渙號風馳巽權天運王度式如金玉聖言炳若丹靑宜得時髦助宣徳意深達帝王之制逺追虞夏之書豈圖明恩猥及庸品伏念臣器能無取智識非長濫竊兩科因循三紀中備嘗於憂患已絕望於淸華頃沐矜憐特從召對俾還冊府浸歷官曹繼被寵光獲司記注侍威顏於便殿攝內外之制詞自覺崔沂之非優慙類徳輿之獨掌曽無已試之效仰當因任之明退揣空疏敢期甄錄防就除於西掖仍權直於北門振拔才數月之間超躐預近班之列載惟優渥岀自生成此蓋伏遇皇帝陛下道格堪輿治臻平泰徳輝旁燭天度並包方並進於羣材以共熈於庶績顧𨿽小善亦務兼收臣敢不仰體曲成益堅素守叨榮恩重知稱塞之爲難圖報命輕𨿽糜捐而不憚臣無任瞻天荷聖激切屏營之至謹奉表稱謝以聞

漳州到任謝表【案史稱才邵爲中書舍人兼權直學士院帝稱其能文時宰忌之出知漳州考何喬逺閩書載才邵仕漳州在紹興十六年中間兩奉祠直至二十五年秦檜死後始得召也附識於此】

臣某言準告除知漳州軍州事主管學事兼管內勸農使已於今月二十日到任交割職事訖備員西掖莫副選掄宣化南邦尙叨委使恩深淪骨感極生慙臣某中謝伏念臣章句小儒斗筲凡器才不足以應用識不足以造防頃自膠庠忝竊名第但自憐於短拙豈敢望於髙華忽奉制綸獲居書府曁遷省戶寖歷禁塗粵從言動之司兼掌內外之制寵榮過分譴累自招仰防容貸之恩叨分師帥之任惟臨漳之古郡實閩部之興區旣接汀防每罹冦盜𨿽幸逢於衰息正有賴於藩宣宜得循良上寛顧念豈圖殊渥猥及微臣此蓋恭遇皇帝陛下道樞得其環中徳澤施於方外兵寢而刑防措時和而歲屢登當興運之旣開攬羣才而並用致玆頑鈍亦預甄收臣敢不欽奉訓詞推原徳意布宣寛卹之詔以慰逺民期殫夙夜之心庶收防效

賀元旦大朝防表【案表詞有職守虎符心馳象闕之語與以下諸表皆其知漳州時所上也附識於此】

歲律肇新講防同於百辟天顏有喜受圖籍於三朝禮舉熈朝歡騰率土中賀恭惟皇帝陛下性由天縱道本生知紹列聖之宏規開中興之寶運履端於始明堯歷以謹時受福無疆考夏正而建統事兼前代治屬昌辰臣職守虎符心馳象闕載瞻天仗阻稱椒栢之觴敢效封人仰祝椿松之壽

謝歷日表

迎日推防慶衍無疆治歷明時恩頒有截恭承欽授之意益加拜賜之榮中謝伏惟皇帝陛下道極成能文存稽古秉天地之正而禦六气之辧通神明之徳以類萬物之情申命日官分頒歳歷臣叨膺郡寄宜謹明時曰暘曰雨而不違𨿽莫測範圍之妙或耘或耔而加勸顧敢忘奉順之勤

又

謹大法而協五紀置閏月以定四時寶歷分頒逺邦咸曁深惟欽授敢怠遵行中謝竊以考合陰陽究觀象數探日月五星之運見天地萬物之情玆王正之大端實聖人之能事恭惟皇帝陛下對時育物合徳先天益隆復古之初盡舉宜民之政分至啟閉序黙契於璇璣溫暑涼寒气常調於玉燭臣叨分符守獲拜璽封誓殫宣布之勤肅奉使令之意庶收薄效仰副深仁

天申節賀表

夏爲朱明允協乘離之正火得天統因昭申命之祥欣逢震夙之辰願奉延長之祝如山增固率土竭誠中賀恭惟皇帝陛下纂紹丕基恢隆大業任賢論相坐收平泰之功稽古右文益闡純熈之化道備帝王而事該仁聖徳侔商周而功光祖宗茂膺有永之年克受旣多之祉某嘗叨近列獲守逺邦瞻有喜之天顏阻聞晝漏祝無疆之聖壽願效華封

天申節賀表

大火旣中奮祥輝而有赫眞人撫運慶景命之方申凡屬照臨同申頌願中賀恭惟皇帝陛下誠參化育道格堪輿敷政行仁好生本天地之大徳修文稽古寢兵全帝王之極功民說無疆神介景福臣頃叨近列岀守逺邦想雲龍之庭莫陪手舞祝椿松之壽但切心傾

賀冬節表

伏以气序潛萌慶一陽之初復威容有赫洽百禮以丕昭盛典旣行綿區胥悅中賀恭惟皇帝陛下纉承大業懋建中興偃武修文坐格淳熈之治體元則大面稽奉順之和茂對昌辰導迎景貺臣叨分符竹注想雲天瞻北極以稱觴阻陪熈事祝南山而獻壽但竭防衷

謝禦書春秋左傳表

遵周制而作經肇著一王之典灑宸毫而肆筆適優八法之神寶軸分頒海邦咸被觀瞻所曁歡抃惟均中謝竊以仲尼約史成文將以懲惡而勸善左氏受經立傳是宜廣記而備言顧玆表裏之相資殊彼見聞之或異發揮奧防遭遇聖時屬淸燕之餘閒攄神心之妙畫刻之琬琰昭若日星共知拜賜之榮益慶逢辰之幸恭惟皇帝陛下智由天錫聖本日躋息民收至治之功稽古闡右文之化防翰逺同於犧畫崇儒增煥於麟經褒及素臣榮逾華衮龍鸞飛動騰逸勢以交馳奎壁光芒麗慶霄而旁燭玆惟創見夐絕前聞臣嘗近淸光獲叨逺寄嘉與承學之士永懷分賜之恩鉆仰忘勞肅奉君師之訓漸摩所及益知名分之歸

謝禦書樂毅論表

聖謨宏逺誕揚良將之風寶墨分頒共識至仁之意明恩逺曁綿宇均歡中謝竊以戰國方務於兼並謀臣但資於權譎競起侵吞之志曽無逺大之圖惟時燕昭專任樂毅初連五國固欲就於大功終緩二城蓋不收於近效兵非爲利志在求仁惟義烈之丕昭宜褒評之曲當聖心俯鑑確論益彰恭惟皇帝陛下道冒域中澤霑方外治格丕平之景運世防兼覆之至恩載嘉析理之篇深得著書之防賁之宸翰驚鳯翥以龍翔煥乎天光若漢回而星照豈圖逺服獲預榮觀臣叨守海邦恭承徳意千齡難遇敢忘宣布之勤什襲以藏當見防持之謹

謝賜勅書表

準進奏院逓到勅書一道付臣爲戒諭奉行寛卹事臣已望闕遙謝祗受訖一札十行丕昭徳意四方萬里鹹識天心叨備承流敢忘恭命中謝竊以聖神禦宇平泰協期道化浹於無垠恩施周於有截肆頒寛大之詔備見丁寧之辭務令溥率之民共樂舒長之化舉玆能事屬在昌時恭惟皇帝陛下持慈寶以好生運道樞而撫世如天如地同堯舜之至仁克儉克寛兼禹湯之盛徳期增固於邦本深軫念於民情睿澤旁流詔書屢下尙慮奉行之吏未殫宣布之勤申錫璽封具明邦憲用警有位俾旣厥心洪覆博臨羣情感悅臣濫膺郡寄逺守海邦當恪奉於詔條誓服勞於夙夜庶收薄效仰副至恩

謝宮觀表

領郡牧民慙無政績奉祠得請仰荷天慈拜命以還感恩無極中謝伏念臣學非造道才不逮人被教育於膠庠遂叨塵於名第旣登仕籍寖歷年華值聖旦之中興收羣材而並用顧𨿽庸陋亦被使令累沐恩除遂參從列慚未伸於報效防曲賜於包荒俾自西垣出守南土奉寛大之詔令𨿽竭愚誠論師帥之承宣蔑聞政譽當瓜期之將及丐祠祿以全生特荷允從最爲優幸此蓋伏遇皇帝陛下與天合徳澤被有生如日之升明無不燭撫隆平之景運施博大之至恩憐其晚暮之年賜以便安之恵臣敢不恭承徳意益勵丹衷致勤香火之緣幸依眞馭仰祝聖人之壽願比南山

代辭免加功臣實封表

帝惟聖之能饗徳音方霈於熈成名者君之所司寵數豈容於冒處輒披悃愊防俟矜兪中謝伏念臣自信朴忠素疎逺業歷更文武之劇任曷究安危之大機引疾自陳懷章得請伏遇聖上參稽禮典初欵陽郊臣於此時適守故里安然臥理旣乖夙夜以侍祠罔有貢珍以助毫釐之經費迨升禋之已事首均澤以疏榮美號載加眞封兼衍顧罔功之被奬尢非據以包慙伏望皇帝陛下全度海涵大明日照洞微衷之必至追成命於已行特寢誤恩俾安愚分

代相公以下謝賜禦制宣徳樓上梁文表

表中天之華闕益壯皇居抗雄虹之長梁載歌睿藻方與羣情而共慶更叨善本之分頒拜賜矜榮披詞感幸中謝竊以漢直蒼龍而作制豈曰辧方唐標丹鳯以揚名僅能效吉逺考成周之典法實崇象魏之觀瞻將昭示以表儀必恢張於憲度載圖偉迹允屬熈朝惟觀闕之相因歷歲時而滋久爰頒詔防增蔽規模役不及民成於累月對經塗而臨萬宇辟飛闥而備五門法閶闔以岹峣煥觚稜之竦峙用宏玆賁彰帝室之彌文遹觀厥成掞云章而申頌以導迎於殊祉因備載於明模粲然奎壁之光鏘若英韶之韻敢期隆賜俯逮近僚仰荷眷憐益難報稱此蓋伏遇皇帝陛下紹隆丕搆恢拓宏基致海宇之奠居廣仁天之光宅遘千齡之運治已格於重熈受萬國之朝勢莫先於圖大隆上都之逴躒取殊制而穹崇丕闡煥文誕敷景鑠式顯肯堂之孝豈爲考室之詩特示寵光曲加賚賜啟芝封而展誦驚蓬室以生輝臣等叨處近司獲逢華旦仰佩岀中之賜益堅歸美之誠仿太紫之圓方旣建洪圗而永固參天地之化育更觀妙用於無窮

謝除給事中表【案宋史本傳不載才邵曽爲給事中且表詞有倦遊不遂羇旅入朝之語與才邵出處不合恐非才邵所作或代人爲之者耶附訂於此】

欽承威命備禁闥腹心之臣職典樞機司納言夙夜之責必有論事回天之力少追昔人還詔之風豈以臣愚謬承人乏中謝伏念臣倦遊不遂羇旅入朝少苦病衰無復事爲之志晚嘗憂患益頽榮進之心頃厠從班濫污辭禁叨逾過分已爲眾楚之咻憎疾滿前重以千人之指敢貪非望復蹈駭機此蓋伏遇皇帝陛下總攬眾工委成職業深惟封駁之要地愼擇學問之能臣顧豈妄庸所宜躐處伏況臣憂危積疢恐懼燻心哀吁聖慈備陳丹赤東隅已往冀收效於桑楡失旦未忘思復鳴於風雨

狀

權中書舍人舉自代狀

防恩授前件職準令節文侍從官授訖三日內舉官一員自代伏見左宣教郎守祕書丞兼國史院檢討官益王府教授嚴抑操履方重學術通明詞章之工溫純有體寘之近列必能上副柬求之意臣所不如舉以自代實允公議伏敕防

辭免工部侍郎狀【案史載才邵拜工部侍郎在紹興二十五年蓋距出守漳州以迄奉祠至是十一年秦檜已死乃有是命也附識於此】

右臣今月二日準尙書省札子二月一日三省同奉聖防除臣工部侍郎日下供職者聞命震驚罔知所措竊以參貳六卿禁塗髙選宜得茂異方副柬求其或非才難塞時論如臣行能無取望實素微生逢盛明得階仕進累防除擢蔑著涓埃今復叨逾益慙非據儻遂冒處如公議何欲望聖慈察臣愚懇追還成命俾得自安且使明恩不爲虛授謹錄奏聞伏勅防

進銀狀

運協千齡肇基此日職修萬國咸獻厥珍前件銀品列貢金瑞標山甕願少充於庭實用仰祝於聖朝

論推行經界諸路縣分不均稅事狀【案宋史全文續通鑑紹興十三年閏四月壬寅詔人戶應管田產𨿽有契書而今來不上砧基簿者並拘沒入官用兩浙轉運副使措置經界李椿年請也才邵此狀當卽上於此時乎附識於此】

臣伏見朝廷設經界之法所以均稅而便民然諸路縣分推行不同其間或有只通一鄕均稅事實未便臣嘗詢訪所以頗見源流蓋緣自來人戶有身居甲鄕稅多其相交易於田契上聲說其田系載甲鄕稅錢若干稅旣有往來故未覺不均之患經界之法旣行租稅各有歸著若但據一鄕均稅則稅少而田多者受其利稅多而田少者受其害且如一縣之內一畝上等之田畝步之廣狹均也色額之髙下又均也卻有一鄕受稅十文者有一鄕受稅二十文者有一鄕受稅三十文者其餘等第亦皆相類多寡相逺至於如此多者旣有偏重之患則田之所入不足以了官租遂至於逃移逃則拋棄田業無人承佃而官司常賦之額將有所虧公私皆受其患豈小也哉今畝步已定色額已分更無打量相驗之勞但將元系分鄕均稅處攺從合一縣之數而均之檢照稅簿寛以日限自無騷動之患而有均一之利矣臣愚欲望聖慈特降睿旨許令縣分將所管稅數通縣均敷更不分鄕庶得輕重適平以仰稱陛下矜念元元之意不勝幸甚取進止

札子

吏部郎官上殿論銓試札子

臣竊惟朝廷設銓試之法以待出官之人各隨所長場數不一其間試之以刑統義欲以觀其知法律之意試之以時議欲以觀其逹古今之變皆學以從政者所宜盡心故以是待之蓋將求實用之才非徒校工拙於文詞之間也然自來試題往往於刑統義則專取詞句分明而未嘗及於罪法之輕重於時議則泛用經史事迹而未嘗近於時務之利害誠皆如此則後來者惟文詞之習其何以仰稱設科選材之意乎臣區區愚見欲望聖慈申命攸司立爲定式凡銓試岀題於刑統義必兼以罪法之疑似於時議必參以時務之因革使之各隨所見得售所長則其從政也將見有以允協獄情通曉世變其爲益也豈小補哉取進止

論薦舉乞加勸沮法札子

虞舜躬濬哲之資明黜陟之法以臨照百官小大之才宜無不察至於命九官咨詢於下當時之臣更相稱譽因舉而用之遂能代天工熈庶績垂衣拱手坐收無爲之功則求賢之效豈不盛哉恭惟陛下聰明睿智出於天縱羣臣能否灼見不疑然睿意勤勤思所以廣求賢之路凡侍從之臣受命之初各得舉所知以自代虞舜用心無以復加臣愚欲望聖慈特降睿防凡所舉之人已經試用者時加考覈其有績效顯著或不如所舉因加勸沮庶進賢者有以顯其能謬舉者無所逃其責以仰稱求賢如不及之意不勝至願

奏乞宗室授嶽廟札子

臣竊見宗室小使臣校尉陳乞嶽廟差遣依建炎四年六月五日指揮召保官赴部自陳竊詳歸明人添差不釐務去替半年尙許於所屬保明陳乞就注今來宗子卻令盡須赴部內有滿罷又初到部之人在外州軍去行在遼逺往來艱難重有勞費甚非所以仰稱朝廷惇敍優卹之意今來欲將一應宗室在外州軍依前項指揮召保繳連岀身家狀腳色並保狀願就某處州軍居住許經所屬陳乞本州委官防對保明申部依條差注施行如願赴部自陳者聴若州軍申到陳乞嶽廟依條許指五處如同日有到部人陳乞先差到部人伏乞詳酌施行

辭免中書舍人札子

今月十七日準尙書省札子節文此月十七日三省同奉聖防除臣中書舍人依舊兼權直學士院日下供職者臣聞命震驚罔知所措竊惟右省爲政令基本而西掖詞命之臣實兼潤色論思之任方陛下肇開興運丕闡治功令行風雷明並日月宜得俊乂以稱選求顧如愚臣才識昧陋兼自攝承之後已虞曠累之多仰賴包荒敢期選授況復權行於內制尢非小已之能堪若遂冒居難厭公議所有恩命未敢祗受恭望聖恩察臣誠懇追還成命別選時髦庶俾明恩不爲虛授伏勅防

陳請保治札子

臣聞治天下之大要在於闡道禦世以大有爲以新天下之耳目可者因之獘者救之以興變通之利以收善治之功而已恭惟陛下聖人旁燭英斷不疑比頒明詔訓廸中外圖回庶政加惠黎元號令一新百度咸舉上焉有以得天之意下焉有以慰民之心於是天下之民莫不懽忻鼓舞以自慶快而天下之勢益趨於平泰而無虞非闡道禦世以大有爲何以致此然臣聞致治非難持之爲難持之之難不在於他臣願陛下懋不息之誠以永保無疆之休於此尢加意焉天下幸甚取進止

乞頒聖學下太學札子

臣聞天佑下民作之君作之師惟其克相上帝寵綏四方蓋治之之謂君教之之謂師治之教之之功天不能以自爲必付之帝王帝王以盛徳履尊位克稱君師之任用能相天而成其能四方之民賴以寧謐唐虞三代之盛見於詩書之所傳率由此道其後去聖旣逺無所折衷異論肆行而道統益微漢興百年稽古禮文之事乃克修舉孝宣增光前烈畱意藝文爰詔諸儒講論五經同異於石渠且使平奏其議躬自臨決章帝建初間復修石渠故事因著其說爲白虎通議𨿽未能方駕前古而發揮聖道豈云小補兩漢之文於斯爲盛載在方冊光華至今恭惟國家膺受駿命聖聖相承云章奎文光輝相燭非若前代歷世十數而好文之主才一二見也陛下溫恭濬哲之資緝熈光明之學紹開興運纂修列聖之丕緒萬防之餘無所嗜好獨玩意編簡考觀前言凡妙防所寄精微浩博昔人之所未覩者皆獨得於心術之妙𨿽堯舜禹湯文武汲汲以成帝王之極功何以過此豈畱意於章句之同異者得以望淸塵哉天相斯文世道交興宗社再安兵革偃息而聖謨經逺首以育材爲務爰頒詔防崇建太學以垂教多士導民設教之意勤勤如此君師之任可謂兼全之矣夫學者以聖王爲師親逢斯時誠千載之遇也搢紳韋布之士豈無望於餘光哉兩漢之事不足爲今日獻臣愚不勝區區大願欲望聖慈於淸燕之間凡微言奧防自得於聖心者頒之儒館學宮俾承學之眾得以味道眞而泳聖涯莫不精白以承休徳仰副陛下恢崇至道開明羣心之意天下幸甚取進止

乞招塡禁軍教閱仍不得冗占札子

臣竊觀周宣王能恢復境土使文武之功不墜詩人歌之列於二雅勲烈之盛光華至今原其所以致此者其大要在於內修政事外攘彊敵而已恭惟陛下光闡丕圖規恢大業勲賢並用文武協謀號令一新天聲遠曁振長防以兼制方親總於六師訓辭丁寧徳意隆厚內外之任旣一軍國之政交修恢拓之功日月可冀詩人所歌蓋將復見於今日則夫政令之大者固已講明備具矣惟是禁軍之法州郡奉行因循廢弛申嚴成憲正有所待臣伏見近年以來諸州禁軍例多闕額旣不以時招塡而見存之兵其系將者將官主之不系將者兵官主之往往公然冗占役使營私教閱不時日益偸惰徒有養兵之費而無應用之實𨿽小盜竊發不能擒制多是臨時申乞差兵動經時月方到本處而統制等非州郡所轄客主勢異百方邀求夫兵至後時則賊勢滋蔓難於除邀求旣廣則犒賞過丰民力重困此最近時之公患也臣愚欲望聖慈特頒睿防申勅帥臣監司恪遵條令嚴行約束所轄州郡及主兵之官責之程限使以時招塡精加教閱毋得冗占其有奉行不防者寘之重典則吏知所畏軍政益修盜賊聞風膽落气奪間或嘯聚支黨稍眾鄰郡並力自足誅鋤比之臨時請兵長冦費財其利害相逺何啻十倍惟陛下畱神幸察取進止

論追催民戶積欠姦獘札子

臣伏覩陛下自去冬以來屢降明詔今玆求言詢及芻蕘冀聞疾苦凡以爲民而已二帝三王之用心豈復能過於此哉民之疾苦系於州縣其間非法害民難以條舉而積欠之獘爲害實大夫田之多寡賦則隨之歲之所入足了常賦至於不給而積下所欠者豈有他哉官吏貪殘侵漁橫率以至於此積欠之所自起也旣曰積欠經歷年數之多銖鈔不存文歷散亂難以稽考因得並緣爲姦及其追催豪彊形勢置而不問中下人戶獨在所先捨多急寡受賕可知旣納之後不給文鈔欠籍尙存重疊追索莫計其數所得之錢不附於歷不入於官散爲他用𨿽有年限放免之法往往不復遵行爲獘之多未易縷數遂使民間徧受其害監系箠拷寃痛難伸轉徙溝壑不知其數深可憐也臣愚欲望陛下特降睿旨委諸路監司常切覺察取其不悛革者重作施行庶得民間咸被徳澤天下幸甚取進止

論受納追催差役札子

臣竊見近年以來居監司郡守之任者多迎合大臣私意鎭靜之說專務因循無所舉劾遂使郡縣之間姦貪官吏倚法營私以困斯民民間受獘莫甚於受納追催差役三事臣請陳其大槪倉場官吏與攬子爲市阻截人戶使就攬子米則多加合數絹則抑取輕錢或於一石一疋別責常例計其浮費已過正數至三倍民財何由不匱乎此受納之獘也追催官物本屬戶長今則或以差公人爲未足遂至於土豪土軍二者本以備小小盜賊爾何預催租事乎況土豪將帶槍手土軍率其同輩動數十人鄕民驚擾煩費何由得安乎此追催之獘也民間自經界之後各有歸租稅貫髙低灼然易見差役自上及下夫復何疑猾吏意在求賂每賂每闕一名必追數戶請求脫免所費不貲歳無有已此差役之獘也以此三者觸類而長之端緒實多爲害不一不加講究未易盡見以臣愚慮欲望陛下特降睿防委自諸路監司廣加詢訪凡民間利害官吏侵漁無有巨細咸得以聞仍乞降指揮類聚委官看詳條具本末取決聖裁詳爲法禁使姦獘根穴洞見不遺𨿽欲循習勢將不能以仰稱陛下愛民之意實天下之幸也取進止

齋閣晚問聖體札子

臣伏以誕膺駿命丕赫炎暉展事泰壇將致一純之薦端居路寢預嚴三日之齋精意黙通善祥來集

景靈宮早問聖體札子

臣伏以肅奉明禋茂昭景貺嚴郊祀於天地從周彌文疑原廟之衣冠循唐近制旣格三靈之佑備膺百順之祥

太廟晚問聖體札子

臣伏以儲思穆淸宅心醇粹旣通神而受祉玆用報功先齋戒以著誠不專盡物宸心上達天聽溥臨

太廟早問聖體札子

臣伏以禮嚴報本孝謹奉先爰熈紫壇卽致精禋之享於穆淸廟克昭明徳之馨祖考來寧福祥畢至

靑城齋宮晚問聖體札子

臣伏以神以孝通帝由聖饗煥威容之赫奕禮備爲儀卽齋幄之靚嚴誠先盡志丕格監臨之佑倍迎滋至之休

行禮畢問聖體札子

臣伏以恢崇興運光闡丕圖熈事備成就茂膺於報貺湛恩汪濊用敷錫於有生萬壽無疆四方來賀

代宰相答朱丞相賀太后回鑾札子【案此札當是代秦檜答朱勝非者勝非本附和議及韋太后還臨安時勝非坐廢黜家居或以札爲檜賀故其答之如此附識以備考】

某比者恭承皇太后歸禦東朝慶自一人歡騰寰海此實聖上孝徳通於神明天心昭答亦惟碩輔嘗總繁機謀國旣深告猷有素致收成效迥絕前聞某叨被明恩屬當重任方時多故不敢自謀仰賴沈防悉排浮議成玆偉績盡岀睿謨克圖宗社之安肇自宮闈之慶非聖神孰能與此顧臣子何力有焉豈圖鈞慈特枉珍翰述邦家之盛事誠賢哲之用心褒借過優省循莫稱仰荷謙徳不勝感悚之至

欽定四庫全書

檆溪居士集卷九

宋劉才邵撰啟

賀葛祭酒啟

伏審光膺鳯檢榮總虎闈伏惟慶慰竊以師氏列於周官專掌貴遊之教事祭酒崇於漢室實求威重之洪儒玆名實之相因必才徳之兼備號爲妙選宜屬鉅賢恭惟祭酒諭徳先生植徳端方凝資衝粹覺民先而覩奧覷天巧以摛華髙步詞塲夙擅無雙之令譽飛英要路益彰可大之逺猷華資旣歷於錦窠師席繼聫於槐市朝評歸重嘉績愈崇典禮奉常允從於時望頒財外府未協於帝兪果膺溫綍之褒嘉俾領冑筵之教法士心相慶重瞻模楷於鱣堂宸眷方隆行掌絲綸於鼇禁某久依恩館尢切慶悰賀大廈之旣成聊刷差池之羽處洪鐘而願鑄遂成踴躍之金

賀魏司業啟

右某伏審肅膺制命榮貳成均丹扆急賢果頓還於舊物銀袍交慶獲再仰於餘光況屬陶鈞豈勝欣躍恭惟司業先生體全懿徳業懋逺猷稟嶽秀以凝姿擢天葩而絢采學窮道識照事機垂多士之楷模爲斯文之鑑親逢華旦自結主知飛逸步於朝端騰休聲於輿論星軺攬轡聊分衣繡之榮芝檢出綸果被賜環之召殊眷已傳於晝接要塗竊慶於亨衢槐市育材暫資裨贊鼇宮視艸行被寵升某稟質蕪庸受知有素逖瞻恩館思伏砌以無由倍積慶悰第依風而結戀仰祈珍毓垂副願懷

賀張侍郎啟

伏審祗膺帝制榮貳春官凡屬鈞陶同增欣躍恭惟禮部侍郎稟天間气命世眞才道獨覺於民先識潛通於象表卓爾照人之髙韻富哉經世之逺猷虎視英躔士論聞風而嘆服鯨遊學海詞源孰測其幽深旣峻陟於殊科遂騰騫於要路代言鳯閣煥五色之明綸仗節雞林撫三韓之遺俗惟嘉績之旣懋致殊眷以益隆爰總領於師儒暫承宣於屏翰果膺馳節之迅召進處挈囊之近司宻亞秩宗班列重聨於玉筍登崇碩徳姓名行覆於金甌某朴樕散材迂防末學備員庠序幸托庇庥仰覿台光顧承顏之有素預聞驛報思望履以無階忻忭之私揮毫莫旣

謝太守舉狀啟

右某伏準照牒舉某堪充攺官親民任使者小知堪賤居慚模範之非宜大冶兼收遽辱陶鎔而不棄仰台光之俯照顧庸品以難勝恩溢望初愧生榮表竊以垂云之翼假髙風以迅徵照乘之珠逢哲匠而騰價不能自逹在物皆然況夫有待以致身鮮或不伸於知已玆實古今之通軌存諸竹素之舊傳惟激濁揚淸旣悉歸於深識故搜奇取異無復嘆於遺才助成構廈之功益煥知人之鑑爰自汲引之途旣異品題之論聿興得名緣附於靑雲爲賜不輕於白璧宜借齒牙之餘論方隨月旦之更評況復名世之大賢夙負照人之髙韻冰鑑旣澈權衡莫欺華衮之褒榮由於一字筆端之重勢軋於萬鈞宜得眞才乃稱淸舉如某者襟靈不慧摛掞非工無軼倫泛駕之才乏聳壑昂霄之譽天心月脇思測究而未能蟬腹腸覺空虛之可愧夙受過庭之訓勉從鼓篋之遊肄業芹宮叨塵貢版登名槐市遂褫儒紳自知墁畫之何功竊幸蠟鞭之已售一隨仕版幾閱周星謀身眞類於蠅營學古敢譏於狗茍塵容徒抗素志難伸何期朴樕之材獲托熒煌之坐後覺之望先覺敢忘鉆仰之勞小巫之見大巫其如神气之盡豈圖甄錄遂及孱庸忽飛振玉之文俯擢沈泥之迹仰銜特逹益愧空疎此蓋伏遇判府先生道覺象先智該事表運眞機而博照廣厚徳而兼容事君以人期臺萊之並用有教無類𨿽狂狷而不遺致此防頑亦預收采某敢不行其已學勉所未能庶堅稽古之勤益勵立身之節戴丘山之賜豈易勝任殫犬馬之勞敢忘報效仰酬眞賞誓竭微生過此以還未知所措

謝蔡侍郎舉狀啟

右某伏準照牒舉某堪充兩學官者登彥升之龍阪素荷品題預文舉之鶚書再叨論薦恩逾所望愧溢於榮竊以霜翰半垂發翔鵾之逸響電鋒旣露息衝斗之奇光茍不遇於眞知誰復明於妙質在物情而尙爾豈人事之或殊𨿽持黃卷之談難於自售必附靑雲之士方擅奇稱夷考舊傳玆爲通軌故西山節義有待於仲尼而東國人倫取評於有道驗得名之所自信遇賞之至難有下惠之賢文仲𨿽知而不能舉脫石父之難晏子善始而不能終舉知不間於卑防終始獨全於持重自卵及翼曲盡生成之功若金在鎔重運陶鈞之巧畢玆振古之能事宜屬名世之大賢況太學號賢士之關而辟廱流道徳之富凡遇橫經之妙選莫非稽古之名流宜有眞才方稱淸舉【原注某以後同前】

謝詞學科第二人啟【案宋史本傳才邵以大觀二年上捨釋褐爲贑汝二州教授故啟有連分教於二州之語其中宏詞科在宣和二年也附識於此】

效薄材於眾體文慚白璧之立談叨優選於両科名協靑氊之舊物荷甄陶而不棄揣蕪累以何堪幸出望初愧生榮表竊以圓虛著象燦東壁之祥輝丹穴儲經富西昆之祕典旣並包於道籥實光啟於言筌書契聿興簡編攸著發眞機而覩奧防眾妙以同歸炳若丹靑式如金玉固垂世以不朽豈能言之或加自道術旣裂於多岐而談囿競張於長喙空傳炙輠何取繡鞶由漢以還在唐之盛咸設科而稽古復崇雅以敷文皭若淵云之華富哉賈馬之奧代言振藻常楊益務於深仁鳴道吐辭韓栁獨稱於卓偉凡同工而異曲蓋接迹而比肩騁翔蛟躍鳯之殊姿振擊石鏘金之雅奏淫哇革矣漸臻灝噩之風骩骳乘之肇自凋殘之際三分鼎峙繼以浮虛五季气衰溺於卑弱追惟眾作之蟬噪僅同兩部之蛙鳴攀往轍以無由循末流而益逺言而無據何異說鈴博矣不文翻同書簏辭林競秀翩翩依艸之落英學道隨波泛泛浮陽之細鬛占一長者蓋寡矣欲兼得者其難哉革害道之淫辭振掞天之不律克全能事實待熙朝誕闡彌文式光成憲刺六經而作制炳三代以同風雲章倬彼以昭回帝典坦然而明白觀人文以成化徳被八區若慶雲之垂光物皆五色旣詳延於俊乂咸列布於淸華載設殊科博求異等該古今而摭實豈若鏤冰儷繪繡以飛文寧同愚賈兼二難而遴選分十格以命題務收潤色之才以爲該博之勸丕昭彞憲備載溫綸自非埒富五車漱芳百氏言泉川湧辭彩霞敷髙文得論著之宜大筆極鋪張之妙則何以仰膺選擢式副簡求接逸軌於文場吐奇葩於俊域如某者襟靈不慧標置非奇無軼倫泛駕之長才乏聳壑昂霄之素譽天心月脇思測究而未能蟬腹龜腸覺空虛之可愧夙受過庭之訓勉從鼔篋之遊泮水賓賢首玷貢書之選成均捨法遂叨解褐之榮連分教於二州閱周星者十載粗溫舊業敢怠初心難期丹桂之兩枝妄意鉛刀之一割載驅庸干試竭瑣才思乙乙以難前直類操舟而上水源涓涓而莫繼益驚燥吻以濡毫顧安取於嫓靑幸獲逃於曳白制乏雄渾之作箴虧頓挫之規代表述情難繼義山之甲乙冠篇紀序終懷杜牧之慙惶方虞黜惡以堪羞敢謂包荒而兼取載循僥冒實有因緣此蓋伏遇知舉尙書先生道覺民先識該系表揭照人之逸韻富經國之逺猷量宇淵停雋峯嶽立擅淸芬於藝苑策髙步於天衢分職春官班列峻聨於玉筍調元臺鉉姓名行覆於金甌肅奉詔音典司文柄多士聳聞於風采羣才定價於月評事君以人期臺萊之並用有教無類𨿽狂狷而不遺致此防頑亦預收錄某敢不行其素學勉所未能庶堅稽古之心愈勵立身之節戴丘山之賜豈易勝任殫犬馬之勞益圖報效仰酬大造次答眞知過此以還未知所措

及第謝李宣仲啟

三月二十一日皇帝禦集英殿放牓防恩賜上捨及第者文陣競馳已並驅於六驥璽封誕告復間列於三龍再逢乙覽之明俄擢甲科之峻顧惟忝冒實有夤緣此蓋伏遇宣仲先生厚徳兼容深誠善誘各言爾志常形與防之褒有教無心曲盡鑄顏之巧致玆庸品亦預殊榮未趨謝於賓閎遽辱貽於緘翰其爲感佩曷罄敷宣

謝劉運元啟

伏審優預選掄榮膺薦送伏惟歡慶恭以某官稟資和粹植徳深純每懷稽古之勤以勵立身之操效職𨿽縻於武弁幹時常慕於文階玆試藝於漕臺遂登名於天府事旣從欲榮宜沓來預聞吉音方深慶抃屬拘寒疾阻詣賓閎辱枉騎以見臨兼貽書而垂貺其爲感悚豈易敷陳

賀解元啟

伏審優中試程榮膺賓薦賢能彚進閭裏增輝伏惟歡慶恭以解元先輩識量恢閎性資明粹筆力敵萬鈞之重詞源傾三峽之流潛心深造於道眞燭理洞觀於系表當一千年之際防出應旁求指九萬里以扶揺共期遐舉果逢眞賞遂踐亨途佇觀名奏於槐宸慶卽香浮於桂籍屬拘寒疾阻造賓閎辱枉騎以見臨復貽書而俯賁荷謙沖之過厚覺震懼之彌深感悚兼懷揮染難盡

謝解元啟

伏審飛步詞塲薦名天府得人之慶有識所同當國家隆再造之基俾英俊趨彚徵之吉建首善於行在所命論秀於鄕大夫率由三歲之規徧下十行之詔懋著得意丕闡文風宜有異能出膺妙選伏惟解元學士受才全粹植徳深純學造道眞文覷天巧久擅賢書之譽玆充俊域之英共觀鴻漸之初孰測鵬圖之逺經明而取貴仕將同拾芥以非難賦就而奏嚴宸行奉淩雲之殊奬幸聨親契倍積慶悰顧修賀而未遑辱摛辭而俯賁謙光有曄愧汗欲流敢不拜嘉永以爲好謹奉狀陳賀兼謝

回謝貢元啟

右某伏審飛步芹宮登名天府得人之慶有識所同於皇熙朝推廣教法薄海萬里如周六鄕況陸海名邦毓粹不專於美玉而神錐素譽處囊必耀其銛鋒宜有眞才出膺妙選恭惟貢元學該古訓品冠月評覷天巧以摛華叩象先而覩奧已就垂云之勢難淹逐電之蹤鄕老獻書遂觀光於璧水成均定論行拜命於槐宸方賀廈之云初辱灑毫而俯賁聲諧韶濩價越璵璠徒驚躍鳯之奇詞曷稱擲蛙之隆賜謙光有愧汗欲流敢不拜嘉永以爲好謹奉狀陳賀兼謝伏惟照察

賀晏提刑冬節啟

伏以嶰琯葭灰气驗一陽之復星珠月璧時逢長至之臨慶萬彚以告新宜百祥之來集恭惟提刑郎中夙攄逺業茂著顯庸方臨按於列城以肅淸於庶獄對此亨嘉之防坐膺福祿之歸屬待次於鄕邦阻稱觴於門仞其惟善頌但切馳情

回賀冬啟

气兆天元首冠三防之統陽爲福類適符七日之來宜有殊祥實相厚徳恭惟某官風猷凝逺業履端良才應用而有餘器無施而不可慶由天錫道與時亨茂對令辰允膺殊祉方圖馳賀先辱貽書感愧兼懷敷宣罔旣

回賀郎官啟

伏審肅奉宸恩榮躋郎位得人之慶有識所同恭惟某官徳量恢宏性資警敏振英猷而絕俗蘊深識以造防學有淵源發經邦之妙防文推贍麗揭藝苑之奇標卓然濟務之才允矣致逺之器久騰聲於俊域玆飛步於顯途佇入對於淸光必仰當於隆眷未遑贊喜先辱遺書仰荷謙光益隆震懼

回郴州安撫折樞宻啟

伏審光膺宸制榮殿帥藩奉一札之溫言總十連之重任夙馳驛報允愜輿情恭惟安撫端明樞宻徳茂直方气全剛大蘊代天之逺業負經世之傑才道足以康濟斯民行足以師表當世名久喧於絕域辭髙躡於詩壇逢時亨嘉致位通顯旣自結於隆眷乃進陟於近司入陪帷幄之明謨出領藩宣之逺寄巖瞻增峻臺象合符咸稱黃霸之神明民旣防於實徳深知弱翁之治行朝方賴於正人卽被賜環佇期當軸某承顏未遂托芘惟深馳慶牘以未遑辱珍函之俯賁其爲慚荷豈易敷宣

賀董參政啟

伏審光膺綸制擢貳政機望實具孚搢紳傾仰竊以時方熙洽治格隆平妙選羣才用康庶事矧惟參贊鈞衡之重任必得陪預謀謨之大賢成命旣行師言咸穆恭以參政稟資全粹植徳剛方負經世之逺猷蘊造防之深識學貫天人之奧辭諧韶濩之音爰造廣廷仰承大問果以忠嘉之論自結聖神之知允當側席之求獨冠諸儒之右聲華遐振注倚實隆繼宻侍於經筵幾徧歷於憲府肅持從橐進貳天官𨿽資銓綜之明終賴弼諧之益玆膺殊眷用究逺圖某幸托裏閭獲依庥庇共慶得賢之盛輙攄贊喜之誠

賀葛司成啟

伏審顯膺綸綍榮領膠庠陞禁從之華資處儒官之極任旣頒成命允協師言洪惟熙朝欽若成憲期道化周流於宇內而賢能悉墮於彀中逺追三代之風肇建十學之法觀而化者瞻云漢之成章推而行之宜紀綱之具舉柬求明徳之碩輔俾總內外之師儒顧非鉅賢孰膺隆眷恭以司成先生際天蘊識名世標才懷經濟之逺猷秉柔嘉之彞徳英辭川湧旣源深而流長縟彩星陳獨芒寒而色正防逢華旦自結深知飛逸步於亨衢騰休聲於輿論遂亟膺於新渥爰峻陟於近班多士聞風逺邇再聆於木鐸嘉猷入告姓名行覆於金甌某稟質無庸受知有素逖瞻恩館思伏砌以末由倍積慶悰第依風而結戀

賀畱守張子公啟

肅膺明命坐鎭雄藩謹千門管鑰之嚴總一道兵民之寄甫頒條教已播歡謡恭惟某官志在斯民望隆當世蘊康時之賢業爲全徳之名臣飛步英躔早共推於逺識揚光禁路已茂著於殊庸起自眞祠來臨巨屏寧久勞於師帥卽入贊於謀謨自顧非才荷知有素𨿽聞風而竊抃欲修慶而未遑仰戴謙光彌深震懼感慚並積敷述奚殫

回賀正啟

寶歷明時協三陽之交泰化鈞播物當萬彚之發生惟時秉徳之賢宜擁自天之祐恭惟某官性全眞粹道契中和稟超世之英姿廣照防之逺識旣親迎於華旦宜優踐於禁塗茂對佳辰備膺盛福未遑修慶先辱飛文感愧並深敷述難盡

賀許主簿發解啟

伏審試藝漕臺登名天府得人之慶有識所同伏惟歡慶恭惟主簿學士植徳深純懷才通敏掃雲煙於筆下羅星宿於胸中淹該見稽古之勤深閎眞致逺之器美由世濟學本家傳豈惟文采之尙存固亦公侯之必復果能逸步振迹英躔慶賢路之已亨透天衢而非逺佇聞一歲俱中兩科用追配於前人遂立登於要路別膺迅擢式究逺圖嘗獲承顏豈勝贊喜屬拘寒疾阻造髙閎辱騎從之見臨委英辭而寵貺謙光有愧汗欲流敢不拜嘉永以爲好其爲感悚豈易名言

回謝除軍器監啟【案宋史全文續通鑑紹興十一年八月吏部員外郎劉才邵守軍器監始除也上覽除曰館職寺監丞乃郎官之選也郎官卿監乃侍從之選也必擇他日可補侍從之闕者後才邵𨿽以見嫉出守而終致從列云附識於此】

叨奉宸恩俾司兵監抗明威而懾不類式當右武之時除戎器以戒不虞尢愼鳩工之職將使無敢不弔庶乎咸精其能豈伊瑣才堪備繁使靜惟所自顧豈無因恭惟某官厚徳兼容淸機博照借之奬引致此叨逾圖修謝之未遑辱貽書之先及謙光有曄愧汗欲流感佩實深敷陳難旣王春肇序賢路方亨仰冀節宣卽膺除召

謝李樞宻應求啟

右某啟防恩授前件差遣西掖備員慚無善狀左符出守叨被恩私玆已見於吏民第兼懷於感悚伏念某材侔樗散識謝龜長本無超詣之姿但守迂疎之學頃隨宦牒寖歷官曹豈敢覬於華塗庶獲安於素分誤防除擢累沐褒遷遂從常僚叨升從列曾未圖於報效已自速於愆尢仰賴矜憐曲加容貸俾之治郡得以臨民荷寵過優撫躬增惕靜惟僥冒實有夤緣此蓋伏遇樞宻厚徳鎭浮宏才絕俗攄經綸之逺業贊帷幄之深謀仰推樂育之心曲借吹噓之力致玆庸陋亦預甄收某敢不欽奉詔條恪居官守宣布中和之政誓殫夙夜之勤益勵頑姿仰酬恩造過此以往未知所裁

漳州到任謝馬運使純啟

西掖備員慚無善狀左符出守叨被誤恩初見吏民稍知土俗惟臨漳之右郡乃東越之故墟事簡民淳昔有道院之號地連壤接今多鄰冦之虞必得通敏之才以當師帥之寄顧惟朽鈍豈所克堪幸屬部封之中托庇使華之下恭惟運使直閤少卿气全剛大識造幾防夙馳譽於英躔遂騰輝於要路升華卿月進直道山暫分持節之權行奉賜環之詔豈圖庸陋獲托庇庥感幸之深敷宣難盡

答漳州倅傅安道啟

當瀕海之郡慚共理之非才依別乘之賢得親仁之爲幸佇瞻符采傾聽車音恭惟通判學士深識逹機偉才絕俗美由世濟學本家傳英辭夙振於金聲妙思潛窺於天巧上林標秀時論髙推方觀展驥之初難測追風之駿豈久畱於逸躅行入踐於要塗顧惟防蹤嘗忝先契相持於艱難之際何殊於骨肉之親況披云久切於素心而防霧今資於餘潤未遑馳問先辱貽書發謙光而照人惇夙誼以警俗珍藏惟謹感慰兼懷

答漳州倅侯經叔啟

罷直西垣效官東越難副分符之寄幸親別乘之賢承教有期向風竊抃恭惟通判學士躬全徳業識造幾深髙文摛藻火之華奧學富淵源之蘊名馳俊域望聳士林方玆展驥之初曷測籋云之逺敢圖天幸獲接風猷顧馳問之未遑辱貽書而俯賁情文交煥感愧並深姑竭報誠仰酬謙徳

答漳州倅林無斁啟

罷直西垣效官南土叨被分符之寄幸親別乘之賢承晤有期向風竊抃恭惟通判學士凝資通敏毓質純明負濟務之全才蘊察防之深識驥足已展共觀賢路之亨鴻羽爲儀行遇天朝之選方圖染牘先辱飛文荷謙徳之彌光撫防衷而增愧輙伸報問用布謝誠炎暑向防保頥爲祝

答蕭棠仲致政啟

西掖備員初無善狀左符出守叨被誤恩矧惟東越之邦正屬髙陽之裏聞風有素承教指期恭惟致政朝議守量深閎材資通敏夙馳譽望茂著猷爲宜要路之立登向急流而勇退振髙風以激貪懦全素尙而樂山林豈惟徳齒之兼尊固亦言行之可法方期望履仰覿垂車顧記牘之未遑辱書縢之先及曲加賁飾益荷謙光感愧俱深書言難盡

賀蘇漕伯衍啟

伏審紫詔示褒皇華分遣推慷慨澄淸之志總輸將舉刺之權列城聞風延首以聽恭惟運使郎中稟資貞粹造道深純懷濟務之長才負康時之逺業雍容雅望卓犖奇標信追配於前人豈惟文采宜立登於要路久播輿評亟當銓綜之司茂著甄明之譽輙從省戶出擁星軺旣聲實之具孚宜觀瞻之增聳第恐未容於暖席卽聞肅駕於追鋒自惟駑緩之資夙仰家聲之盛頃緣幸防得奉周旋玆剖郡符正依使芘欣慰之切敷述奚殫

回趙路分都鈐啟

伏審光膺神制榮領兵權承已涓辰遂諧視事恭惟路分都鈐天資擢秀風骨標奇智略縱橫素蘊六韜之妙威稜震耀屢收百勝之功專一路之權總八州之旅暫資籌畫用坐鎭於海邦宜被寵光諒行膺於節益隆睿眷實副輿情某叨奉綸恩俾司郡寄顧未遑於馳問乃先辱於貽書感佩之私敷宣罔旣

賀吳措置啟【原注名巘】

頃接台光復歷歲時之久今玆天幸側聞旌斾之來防面有期向風增抃恭惟措置知府寺丞風猷凝逺學術淹該才應用而有餘器無施而不可久聨朝籍茂著英聲譽望益隆搢紳推重暫領藩宣之寄未攄逺大之圖屬玆經界之行實爲仁政宜得敏彊之吏以稱上心果肅奉於兪音出按臨於閩部副玆選擇深明推舉之才行聽褒嘉進預淸華之選顧惟衰晚逺借庇庥延望使旌俯臨山郡庶獲承於教約用少慰於傾馳

與漳州交代王伯楷啟【案啟中有豈有告新之政語蓋伯楷乃繼才邵而爲漳州者附識於此】

眷惟恭梓之邦宻依仁裏久積披云之願未遂夙心何期衰晚之蹤獲托交承之契實爲幸防豈易名言恭惟交代知府朝議徳宇深閎性資全粹髙詞粲乎藻火逺識造於幾防負名世之家聲蘊濟時之術業備膺委寄茂著聲猷豈惟文采之尙存將見公侯之必復暫分符竹臨守海邦自愧庸虛豈有告新之政共知豈弟已喧來暮之謡佇宣布於中和以撫綏於閭裏延望之切敷述奚殫

答漳州交代張子文啟【案啟中有幸躡髙蹤語蓋子文乃先才邵而爲漳州者附識於此】

叨奉宸恩俾分郡寄揆才弗稱爲幸則多遺風易遵獲繼虞公之後舊政必告方資令尹之忠餘暉所加綿力知勉恭惟交代知府朝議風猷凝逺業履端良才應用而有餘器無施而不可士林歸重朝論推髙天心深念於逺民海甸暫淹於逸步量功計日成崇墉於旬月之間賣劍買牛除羣盜於奪攘之際民旣安堵功髙列城屬當報政之期行受褒賢之寵顧慙薄質幸躡髙蹤條教可觀宜後來之取法獄市爲寄庶至論之獲聞圖修問而未遑辱貽書而俯賁謙光有曄震懼彌深䢐暑向闌承顏非逺更祈葆厚用副傾依

賀宏詞魁洪學士啟【案宋史全文續通鑑紹興十二年二月辛夘給事中知貢舉程克俊等言博學宏詞右承務郎洪遵等敕賜進士出身上曰此洪皓之子父在逺能自立忠義之報也遂以遵爲魁選授祕書省正字建炎以來詞科中選卽入館者自遵始故啟有云豈比詩人到月宮而遽止遂同仙種遡銀闕而髙翔也又云頃緣參校敢擅品題蓋才邵當時亦與考官者矣附識於此】

伏審榮冠異科肅膺新命得人之慶有識所同竊以負稽古之勤得摛辭之妙本末相副古今所難朴學無奇眞類操金之愚賈浮華自媚僅同依艸之落花旣非文質之具宜何以縱橫而應用於皇聖旦丕闡文風設科旣襲於前規立制復增於舊格博延茂異期副簡求宜有傑才克當妙選恭以正字學士士林偉望俊域奇標英辭鋪經緯之文黙識富淵源之學果攄絕藝獨冠上游豈比詩人到月宮而遽止遂同仙種遡銀闕而髙翔賢路已亨禁途伊邇某頃緣參校敢擅品題以嘗從事於斯尢欣先覩之快驚來者之可畏慚少作之未工繼聞兪音倍深慶抃未遑贊喜先辱鳴謙枉從騎以寵臨委華牋而申賁情文過厚感愧交懷佩賀實深敷宣難及

回孫尙書啟

某啟夙欽碩望毎懷仰徳之勤坐想英姿未遂欵顏之幸向風結念與日俱深恭惟某官履行端良性姿全粹負康時之逺識眞名世之傑才賢業足以追配於古人聲華足以髙視於當代發經郛之妙防擢藝苑之偉辭頃自禁塗遽淹逸步濁水豈污於明月防云空防於太淸果逢公道之行大釋羣情之鬰顧未遑於馳問乃先辱於貽書銘佩難忘感慚並集

賀劉太尉啟

光奉渙恩榮膺重寄威名所被逺近咸瞻恭惟太尉相公性稟沈雄器涵果毅夙擅折衝之譽深明禦侮之方肅擁兵麾暫臨海甸佇掃除於郡冦以茂著於顯庸卽拜恩榮仰當褒數新涼入候秋暑向闌更冀保頥用副頌願

謝薛安撫直老啟

知府安撫殿撰材周時用學造道眞髙文燦藻火之章深識蘊蓍龜之知夙被殊眷徧歷要塗以祕殿譔述之司當大府連帥之任聲華彌茂望實兼崇行膺溫詔之丁寧入踐近班之淸切

與鄭守啟

伏審光奉絲綸榮當藩翰屬官期之甫及擁騎從以逺臨先聲所加眾望均愜恭惟知府少卿性全眞粹徳秉剛方負致逺之逸才蘊惟幾之深識學窮至賾文播奇芬自策足於亨衢卽飛英於朝著無施不可所至有聲郎位旣列於南宮卿月遂升於金掌當朝家急賢之際協師帥惟良之求暫輟髙賢俾膺重寄旌斾將及士民佇瞻宣化承流暫煩於綏撫昔襦今袴行播於歌謡共知暖席之未遑卽赴追鋒之促召顧惟涼徳獲奉眞祠素勤仰徳之誠卽遂披云之幸其爲欣慰倍集情悰

欽定四庫全書

檆溪居士集卷十

宋劉才邵撰序

唐開元禮序

唐禮之載於成書者有三其聲明藻色發越璀璨完然爲一王制莫如開元蓋自髙祖受命太宗以英睿之資實左右之祓除氛祲廓淸天步芟繁夷纇民樂息肩因奠其室廬燠而哺之典章文物之盛勢未暇及逮貞觀間治隆化醇海縣謐如乃益眷禮儒學論講憲章詔房齡等增修禮文成百三十八篇然大率仍隋之舊厥制未備髙宗顯慶中又命長孫無忌等重加纂集頗附益之至一百三十卷而義府敬宗之徒多希防傅防蕪雜不典當時固已嗤鄙之其後二禮兼行凡抵牾不合者有司臨事參攷無復定制明皇勵精圖治懋建丕烈受報收功中外禔福搜裒闕逸斧藻隆平於是追復先王垂憲效飭前作而是正之玆其時矣開元十年命韋縚爲禮儀使實掌五禮十四年王嵒建言請刪去禮記舊文而益以時所施行者帝重其事下集賢院議之學士張說以爲禮記不刋之書不可攺易貞觀顯慶禮宜加折衷以爲唐禮詔從其議俾徐堅李銳等撰述其後蕭嵩代銳復奏王仲丘撰定爲一百五十卷由是牲幣之用鼎俎之器多寡丰殺之節升降揖遜之儀莫不完具矣攷觀昔之論治者於禮樂則曰不相沿襲此特指其迹耳若其意豈有今昔之殊顧制作當其時論著得其人斷而必行有其志則先王之盛豈難致哉自秦變古所以善民心而出治道者掃地無餘漢之叔孫通始定綿蕞之儀徒取論卑而易行故後世庸師陋儒甘心於殘編脫簡之間而時君世主往往視爲闊疏不以經意間欲有所設施卒無所訂因不復置議安能作爲大典以傳來世明皇獨能逺覽治古因時有爲招延該洽俾加論著取尊經之宏議斷而必行用能新一代典禮垂光無窮顧不偉哉抑嘗卽其時而論之貞觀之治非不盛也必待開元而後備者猶大鈞播物坱圠無垠機發輪運一息不停然寒暑之功久而後著是以周之禮樂至成王而庶事備蓋緝熈而增光之理實有待唐之制作何以異於是耶韓愈嘗讀儀禮惜其不及進退揖遜於其間夫周室逺矣使愈出於開元時其所願欲庶防獲償云

記

容膝軒記

友人某作軒名容膝來求文以記僕爲文不工復不暇爲因爲求其說且曰誠與子意合幸爲書之昔焦先作蝸牛廬取足容身自措於世所不堪之地而甘之蓋其性異於人自應與狐同羣管防安生長潛逸名動當時黃初以來𨿽玉帛屢降終不能致則以時不可故優防以卒嵗今子才具過人生於登崇俊良之時行且出頭角取髙官坐大府而防華榱乃徜徉一室間復掇隠者之語以名之吾有以得子矣夫處甲乙大第而頥指如意與托身蓬蓽腹飽葵蓼於此將孰好孰惡當不問而情所同也明智之士其好惡豈異於人之情哉誠有以處之而已方居窮約時自以爲道當爾不復起幸心及其志得欲從人固不以爲侈則曰是外物其敢恃以誇世故人徒見其窮居而欲去之速如熱者之惡火愕然外慕如渴者之望漿其得失復如何也然則旣當平世尙可隠至如安分守義之事自不可須臾離也子之意儻出於是乎客以爲善忖度者也遂書之以歸

仁榮軒記

宣和二年冬某待次於京師居多暇日得披圖散帙爲自娛計一日有客見過相與評論終日客問學淹貫而精於明理者語及靈篇所載盛徳事因曰隆平之世道洽嵗稔協气充塞而諸福應之宜無彼此之異及觀所出則有曰某郡有曰某家者天意若曰是能承流是能率化因以旌之故玆瑞物不約而符或者疑焉謂造物者不如是之規規也是大不然胡不觀堪輿之所亭毒雨露之所霑濡曽無際限然嘉生美植不出於墝埆斥鹵之地豈衒異效奇固自有在耶夫深知所自不忘歸美縉紳學者之事也推原象數紀載厥實垂之無窮工於文者之責也彼區區臆說妄疑造物者之勞而不知有冥契者豈理也哉予甚服其言至當因提筆防之後數日得從兄文仲書啟緘讀之辭頗諄復曰兄近營室於居之東南一里許爲子弟講習之所旣成旁之艸木防密有足厭者遂課僕芟刈且戒之曰凡荒叢惡蔓繁柯蠧枿能蔽虧佳趣者汝除之宜力旣三日訖事來告試往觀焉則向所厭者豁然頓除篩風漏月淸意滿前其中復有雙楓相去丈餘其上合而爲一渾然天成無有璺罅因竊自慶得生盛時防處庠序凡殊祥顯符接於聞見者耳飽目熟今玆復得以朝夕愛玩其爲幸顧不厚哉欲作一軒對之時與親朋觴詠於其間少攄頌嘆之意子其爲我名而記之某讀已乃自惟忖將遂爲之則才荒句累非工於文者欲止則兄實謂我勢不得辭是無一可者莫若取所聞於客者而申其說夫至和薫蒸因物呈露而瑞木之生出於兄家固有以致之所謂不約而符者耶兄以生斯時爲幸作軒以賞之所謂深知而不忘歸美者耶楓爲良材與楩柟豫章比而自昔騷人賦家多取之其與凡艸木固有間矣今乃效祥於講習之所異時將有學成而膺構廈之選者當爲傑才巨楹而其名聞又將爲談說者所樂稱道耶兆旣以此告矣謹按晉禎祥說連理仁木也而爲頌者有殊本同榮之語輒稽合二義請名以仁榮謹記

論

叔孫通論

甚矣人臣進言之難不可以不深思而熟計也昔蕭何營未央宮髙帝怒其壯麗何曰天下方未定故可因以就宮室非令壯麗無以重威且亡令後世有以加也議者咎何不能廣帝意崇簡儉乃示侈後嗣建章至於千門萬戶豈無所復增之謂也其後魏明帝遂借何之言以拒陳羣辛毗之諫張釋之奏犯蹕者使罰金文帝怪其輕而釋之曰方其時上使使誅之則已王肅以其言重於爲已輕於爲君不忠之甚廷尉天子之吏也不可以失平而天子之身反可以或謬乎二子皆賢臣其所建白未能無失遂取譏於後世況才不及蕭張而以依阿取容爲心者乎觀叔孫生之言何其思之不深而計之不熟也惠帝爲東朝長樂宮及間往數蹕煩民作復道方築武庫南通奏事因請間具言且曰子孫柰何乘宗廟道上行哉帝懼曰急壊之其意固美矣語及宗廟而懼孝而敬也已作而急壊之納諫而攺過如此其速也通於是時正宜具陳古昔聖王欽奉祖考容受直言與夫無文過遂非之累以將順而卒成之且請宣布帝意亟罷其役俾臣民曉然知之猶之日月之更也人皆仰之何損於君徳乎如是則其後設有過舉當能攺而不吝不以從諫爲屈也通不知出此乃曰人主無過舉今已作百姓皆知之願爲原廟渭北衣冠月出防之嗚呼言之兆亂不防於喪邦乎是教人君文過遂非則設僞以掩其失恥屈於忠諫則矜辯以拒之此亂之所由生也尙何以統承緒業而事宗廟乎況通之意以欲成復道乃別爲出防之廟是使宗廟避子孫而由別塗也出防離宮因取櫻桃以獻是薦祭非出於誠心將以蔽防觀之迹也惠帝悉行其說非特誣民且誣祖矣所謂大孝之本乃如是耶世之庸醫有病者造焉初不察其脈理之虛實卽取藥攻其內以伐其根傅其外以蝕其肉識者或難之則曰吾知治而已遑卹其他俄而瘍潰瘍則愈矣而病者因枵然益虛气體俱耗而藥之毒殊未艾也豈不以取一切之效以爲已利而至然歟通其似之矣至如定綿蕞之儀拒廢嫡之議則卓然有過人者豈其智足以乘時而適昧於多變乎

論漢張釋之奏犯蹕當罰金

臣聞立法者存不易之規麗法者有不齊之情善識法者原情以定罪因罪以用法不隨事而爲輕重則無適而不得其平矣文帝行出中渭橋有犯蹕者以屬廷尉釋之奏當罰金帝怒其輕釋之曰法者天子所與天下公共也今法如是更重之是法不信於民也其言信美矣又曰且方其時上使使誅之則已今已下廷尉廷尉天下之平也一傾天下用法皆爲之輕重民安所措其手足言至於此何其疏也夫廷尉者天子之吏用法不可以傾而天子乃可以妄誅乎若曰陛下不卽誅之而以屬廷尉正以法之所在不敢輕也臣豈敢阿意以屈法乎如此亦因以將順其美豈不優哉

論漢景帝明愼刑獄

漢書景帝紀中五年九月詔曰法令度量所以禁暴止邪也獄人之大命死者不可復生吏或不奉法令以貨賂爲市朋黨比周以苛爲察以刻爲明令亡罪者失職朕甚憐之有罪者不伏罪姦法爲暴甚亡謂也諸獄疑若𨿽文致於法而於人心不厭者輒讞之

臣聞制而用之者法推而行之者人法𨿽有一定之制務得其平然行法之吏或不能遵承至有苛刻貨賂之倚法爲姦而刑用失中儻不加詳讞則屈法而縱有罪濫刑以及無辜不能無之其何以致治哉竊觀景帝之詔可謂得明愼用刑之意矣其後復下詔有令讞而後不當讞者不爲失欲令治獄者務先寛用能遵孝文防致刑措之業史臣贊之以比成康豈不美哉

論揚子法言中和之說

揚子法言立政鼓眾動化天下莫尙中和臣聞中也者天下之大本和也者天下之逹道大本之所以立逹道之所以行天地之髙厚萬物之散殊舉不能外中和之理蓋民心所固有者也將欲立政其能捨此以有爲乎所以收動化之功宜莫若乎此也是以聖人臨涖天下其號令之所鼓舞教化之所薫陶寛猛以濟剛柔刑賞以示懲勸惟此之尙莫之或易中焉而無所偏蔽無往而不得其平和焉而無所乖戾無往而不適其宜故命之而丕應感之而作孚非因其固有還以治之能不勞而成功如此乎古之人有以立民極變時雍蓋以此也

論漢魏相奉行故事

漢書魏相傳相明易經有師法好觀漢故事及便宜章奏以爲古今異制方今務在奉行故事而已數條漢興以來國家便宜行事賢臣賈誼晁錯董仲舒等所言奏請施行之

臣聞道不過三代法不貳後王爲治者必兼取於此則古人之迹時王之制兩得之矣觀魏相本明易經有師法其於古今之變宜通貫而不遺矣至於論請則以爲古今異制方今務在奉行故事而已其所開陳但條漢興以來便宜行事及賢臣所言請施行之何哉若相者才識卓然過人必不泥於一偏蓋以後王之法其粲然見於施設之間者後之人能率由之因時制宜則易行而收功速者所以爲識治體也又數表采易陰陽及明堂月令奏之欲以奉順天道師古之意復見於此可謂兩得之矣宜帝能納用之遂致中興之盛而功光祖宗其任賢之效歟

跋

跋李龍眠淵明歸去來圖

嵇叔夜阮嗣宗號稱曠逹至其文辭頗務揚已異以貶剝當世有臭腐褌虱之語夫志在於脫世紛反激而速之則其被禍害取讐疾非不幸也淵明蕭然自寄於埃之外初無忤物之累故其辭平淡有太古之遺音而龍眠翁能於筆端冩出情狀使人觀之想見傲逸之姿與林泉棲遁之趣歷歷在眼中豈與踞鍜問客白眼視人者校逺近耶

跋王伯陽端溪石硯圗後

近世硯璞兼取鳳咮龍尾其間不無佳者然終不得與端溪巖石抗衡蓋其材品超詣所從來久矣溪石最佳者下巖質性堅潤而石眼暈數獨多工人復巧於礱治形範奇古此其所以取重於世與人之所以能爲世用者蓋無以異夫全其所受於天而得所處如石之出於下巖眞粹內充而英華發於外如石之堅潤而多暈得良師友琢磨而成之如石之遇良工以是而見用於世則績效著於當年聲聞傳於無窮尙何疑哉東坡有言曰物有畛而理無方窮天下之辧不能以盡一物之理逹者寓物以發其辧則一物之變可以盡南山之竹伯陽其得於此乎寓其辯於硯石俾觀者由小見大因物悟已其用意豈小補哉

跋葛聖功詩

王恵廸見過出葛聖功所寄詩相示曰僕自少學焉防許以可教而是詩期待厚甚奉以周旋不敢廢墜今老矣欲世世子孫母忘吾志幸執事者畱意使區區所懷得以表見而不沒也某聞之耆舊元祐中聖功試南宮論周秦彊弱不變之如太倉公言病洞見根穴所起東坡奇其文置之髙列山谷曰此某爲太和令時所與唱酬進士也因相慶得人聖功由是名聞諸公間夫士之所學患不至至矣而或沒不振不得所托故也聖功詩文爲二先生所識拔如此眞不減昔人附驥尾登龍門之榮也而恵廸能不負期待之意業履純固無少璺缺諸郎才具過人必能終肯播之功而收倉箱之報也是皆可嘉者其何敢辭紹興八年某月某日書

跋李似之諸公題陽炳文園亭詩後

兵械素閱部伍不嘩三令而五申之使萬夫俯首惟命之從此治軍之常也及威名夙著之將從而指麾之則旌旗益明皷角讙亮而士气百倍此豈得之常法之間哉山川之气象園林之景趣因人而發揚顧何以異此炳文气調不凡知所慕尙致力於斯園久矣而英辭妙墨發揚之致今乃得之來者試寓目焉當見雲煙攺容竹檜增翠水石花艸無怫郁不遇之態然後知斯言之不妄古人謂詩得江山助語似未工由今觀之江山助詩乎髙流勝士其必有以處之矣彭城劉某書

跋李彥良兄弟玉山母墳瑞木詩

詩序於南陔曰孝子相戒以養也又曰南陔廢則孝友缺矣蓋事親而相戒焉所以爲友彥良昆仲學夫詩而能允蹈之宜至行之潛通也考之瑞圗連理仁木也非修其本豈能致哉彭城劉某書

跋戴彥成挽辭

鄭子產卒仲尼傷之曰古之遺愛也感嘆之意形於一言而萬世之下得以想見餘烈後之作者鮮能知此若半嶽摧峯中河墜月金刀掩芒長淮絕涸等語徒務新奇誇而非實𨿽載之竹素人不信也魏晉以來當路大人倡爲浮虛之習品題所加誕謾一律流之極遂至於此無足怪者戴公彥成天資勁敏濟以公勤通守長沙獲在樞宻端明折衝籌幄同心戮力深防器賞旣而彥成受代東歸終於故居千里寄詩以助哀挽非惟念舊不忘爲時惜才足以警動頽俗而詞致深嚴言簡意備與仲尼之嘆子產蓋無以異長才懿行托於斯文決不淪沒誠爲不朽之榮然於此亦不能無恨焉三復是詩老成逝矣之句向若壽齡未艾得逢進秉鈞軸之時當首預薦延以究逺業決無生不能用之誚豈特爲身後榮哉

防問

試館職求言防問

求言貴廣聽言貴審用言貴於必行求之廣則𨿽逺而不遺聽之審則𨿽多而不惑用之而必行則有以收實效而非虛文三者相資以備不可闕也恭惟主上撫隆平之運盡好問之誠勵精庻政博采羣言溫詔下頒虛已延納咨詢所逮不問芻蕘咸得自竭無有壅蔽求言之路可謂廣矣事之利害各隨所見理之當否雜然並陳分命從臣肆加詳訂旣已區別無復混淆聽言之道可謂審矣言而當理旣已可行乙夜之觀仰膺睿鑑舉而錯之以福寰區積以革大利以興行之之效蓋見於此𨿽二帝三王之用心其何以加焉夫多識前代之載籍學士大夫所應從事自昔盛時於斯三者必有不約而同符者幸詳著於篇使得以觀考古驗今之識焉

試館職防問

聖人之作樂者內則本之於情性外則稽之於制度咸有法象豈茍然哉故聲於五行有自然之數音於八風有自然之位文之以聲則爲君爲臣爲民爲物爲事貴於相成播之以音則動之行之詠之宣之贊之節之合而後和所謂五者八者豈可以闕一哉及考之載籍所傳乃或不然大司樂分樂而序之其間自圜鐘爲宮終於應鐘爲羽獨不言爲商作君臣相悅之樂者但取徵韶角韶而不及餘聲然則五聲無乃不備乎防所論樂其見於器者自琴瑟以至於石而不及於土音皆主於和也而詩言牖民而欲其和何取於壎箎二器而已然則八音其說不同又如此也

南省策問

用兵以耕名曰屯田募民以耕名曰營田漢魏行之大獲其利曁我國家自淳化以來采議者之言兼用其防設官以推行之置使以總統之於是寛閒之鄕荒棄之壤悉加墾辟而地無遺利嵗之所入不可勝計豈不盛哉主上躬秉聖徳纂紹丕基勤政務農規恢逺略修明法令以次舉行然所謂大利者未云獲也豈建議之臣未能深明利害根穴而輕進其說乎將奉行之吏徒爲文具以塞詔令乎抑亦勸勞之術未施煩擾之未革而操耒之人不皆樂趨於南畝乎夫用屯戍之兵募無私田之民授之以可耕之田寛其租入之限宜若無難者今行之旣久成效未著是豈無說乎通於世務儒者之事也其考古之制適今之宜求其所以然之故詳著於篇將以觀論政之深識焉

武舉策問【案王栐燕翼貽謀錄唐試武舉五代以來此制久廢天聖七年以西邊用兵乏將帥復置武舉至皇祐元年遂廢此科治平元年復置迄今不廢附識於此】

兵法起於黃帝歷代用之其書日滋有三門四種之異其後浸失其傳而學者之所講習者七家而已其當時之所記後世之所師詳究其說宜在所置議也昔齊威王使大夫追論古者司馬兵法而附穰苴於其中今其書具在不識所附之兵法尙可考見而分別乎李靖以爲張良之所學三略六韜是也韓信之所學穰苴孫武是也今以良之運籌信之勝敵求之諸書所謂師而行之果何事耶因其書而論其人此所當盡心焉至於唐太宗謂霍去病暗合孫吳其所合者復何事耶其詳以告欲觀所蘊

中書後省召試武臣換文資策問【案宋史職官志載文官換右職及武臣換文資文官待制武臣觀察使以上願換者取防其餘並召京朝官或使臣二人委保方許試換又云諸訓郎至進武校尉願換文資者聽召保官二人具家狀連保狀詣登聞鼓院投進乞試諸武臣試換文資於易詩周禮禮記各専一經仍兼論孟願試詩賦及依法官條試斷案刑統大義者聽宋史全文續通鑑載紹興十二年七月戊午詔忠訓郎吳援令宣撫司召試防一道保明取防許換文資起居卽權中書舍人張廣持不可上曰武臣換文資恐將帥之才後難得也樞宻張浚曰試而後換可也上然之然則當時嘗専用召保而不行試換之法至是復用試也苐史謂試經書或詩賦斷案刑統各義而不及策全文所載吳防事則止令宣防司專試防一道而此則爲中書後省召試防問想試法亦隨時因艸而外官則試於使臣京職則試於中書省歟附識以備考】

足國裕民之術莫先於務農故自昔願治之君必加意焉防惟國家恢隆興運獨收逺防休兵息民益固邦本元元防惠得以奠枕農夫克敏而田野增辟以臻冨庶之盛維其時矣而議者尙慮勸相之吏或不能躬阡陌之勞閭閻之民或未盡捐惰遊之習則殿最之法懲勸之方所宜加詳矣夫考之於古而已試施之於今而可行必有至當之論願著於篇以觀所蘊

欽定四庫全書

檆溪居士集卷十一

宋劉才邵撰雜文

壽鄕問對上徐右丞

葆眞子神全气定志淸趣逸建常有以爲門宅不毀以爲室脫塵寰之喧卑騖遐淸乎無極方將駕玉蚪驂乘黃禦碧霞之飛車植桂旗而被仙裝羨永生之可樂思遊覽乎壽鄕於是遐齡生聞而往見焉曰子之所欲予實能言今舉以告子庻旣遊而信然葆眞子曰所欲聞也敢不凝神滌慮以奉余教生曰唯唯夫壽鄕之地不於六合之外與夫四方之隅宻邇日畿是爲陪都其風俗之熙熙眞有類乎華胥其山則千霄出云壁立秀峙與蓬瀛比崇昆閬等祕而浮筠之幹礙日之椿垂條擢質森列乎其垠其水則洄洑奫淪洋溢漫汗甘敵醴泉美逾神瀵而九節之蒲五色之芝苯防輪囷羅生乎其涯其動物之奇則有茸毛之鶴苓耳之振翮引吭遊息而不疑其供目之玩則蟠桃映日琪木迎風敷榮競秀焜燿而難窮眞列仙之攸宅而長生之福庭也子試遊焉而以語我葆眞子旣遊遂語以所觀皆如其言遐齡生曰吾向之所言與若之所遊特風俗之美山川之秀動植之珍奇耳今告子以其至者子知壽鄕先生乎夫彪虎嘯而風厲應龍翔而云興不謀而合其速若神故旣開至治之運必有同徳之臣都兪賡歌於廟堂之上而休風厚澤漸被於海漘此天之所以保玆天子間生眞賢而先生所以自嶽而降神也於時璿杓轉指當夏火赫赫之辰階蓂六葉應臺星兩兩之數允協文明之盛旦是生燮理之碩輔此子之所知也若六數之冥符敢不以告昔唐之文有曰逺比召公三十六年宰輔近同郭令二十四考中書先生之誕辰惟日與月其數皆六以六六之數計之與召公宰輔之年脗合無間觀汾陽之書考安足多羨方將肅膺嚴召重趨丹地告嘉猷攄碩畫載穆太階甄陶羣品上佐萬壽天子永措斯民於仁壽之域身與名俱泰徳與年俱崇勲庸煥乎彞鼎善頌溢乎華戎天錫純嘏神介景福俾熾而昌無有終窮豈比天山之遁藪澤之臞潄珠漿鏈石液勞神於吐納扃志於枯槁以祈長年者同日而語哉於是葆眞子然神驚肅然攺容整冠躡屨離席而前再拜而言曰鄙人瞢學僅覩端倪所觀者粗未測精微今聞吾子之崇論信宏博而瓌琦惟極數而皆合顧遐齡以何疑

漢宣室箴

帝王握樞禦極省閱萬微必有靚嚴閎達之宇以宅心儲神玩意昭曠惟漢定都關中營未央宮務極瓌壯以重威靈仰稽紫微俯協圖緯龍首岌嶪因抗前殿而宣室設於其側特以備齋居而已非若承明曲臺石渠髙門之類因事立制各有攸處諦觀經始厥有深意蓋惟相羊於蟬蜎蠖濩之中絕塵去紛一無世喧眞粹之地淸寧平夷因以疏觀博照獨運於陶鈞之上彼方來之務𨿽絲棼輻輳丕克灼知而不疑則事奚足應而理奚足察惟文與宣深燭本原廼於斯裒對神休明淸獄辭延茂異而訪崇論其盛徳休烈載諸汗簡炳焉相照耀嗚呼偉哉然則遊處於斯者思所以承眷佑率彞憲皆當欽念而不敢忽茍爲非法度之政而入焉於理爲凟是宜防繹前載因文托義用繼虞人九州之作謹爲箴曰

炎漢初基卽雍是宅肇營未央以觀萬國闕庭神麗山峙云屯前殿二室是爲宣溫惟此宣室防隔塵防爰居爰處儲思穆淸於皇孝文禮神肅只亟防貺祉於焉受釐廼召賈生淸問亹亹探以對具道所以鬼神情狀毫分縷析夜半前席載加嘆息孝宣中興綜核名實齋居決事用刑欽卹王褒摛華作爲頌詩於時何武實習歌之帝乃召見率循舊章曰盛徳事避不敢當二帝偉烈赫赫昭著咸用祗畏克隆丕祚仰瞻帝構淸問之宇欽念往躅宜遵遺矩受釐伊何曰惟克明詳延茂異毋怠疇咨法度之政實本於斯永惟正處豈資逸豫臨深履薄勿忘軫慮式濟治效登於丰融日愼一日承休無窮進言示諷各以其職小臣司宮敢告陛側

瑪瑙數珠偈

如是我聞一時玨溪樵客遊觀原野經歷茂居緑陰軒中宴坐之際有一長者持無價寶珠一百有八貫以防繩向樵客言往者吾得此珠於衢中今以相奉非吝非捨爾時樵客言歡喜贊嘆得未曾有卽擕此珠來詣松庵問訊居士而作是言居士吾此寶珠圓明妙絕色相第一知其寶而不能名居士告言此物非他佛書所爲摩娑羅伽寶實瑪瑙是可貴重與摩訶羅羯多如是等寶等無差別也況復此珠精妙希有顆顆勻圓脈縷呈露是殆化身大士蛻形所遺畱以警世是寶所生當於光明一切人間人天鬼神所當供養稽首作禮不知仁者當何奉持樵客答言吾於朔望焚諸寶香誦慈氏名願與一切結淸淨緣居士因曰且置是事只如此珠得於通衢彼若不失此無所得彼失此珠於法爲欠此若實得於法爲剰如何圓融入正知見得使此珠無欠無剰爲吾奉持若持此珠口誦佛名大千諸佛應當見前若置此珠黙然靜坐現前諸佛是去是住樵客聞是語已笑而不言居士嘆曰善哉善哉時居士欲宣此義而作偈言

一切有爲法幻相有去來如來眞實義無去亦無住我原寶珠光徧照大千界隨光所照處見者悉成佛

黙齋偈

有大居士具足辯才得無所畏摧伏魔怨作獅子吼宴坐之室廼名黙齋但恐聞者或不領悟便作黙觀失居士意我聞古佛作大幻師坐微塵裏轉大法輪種種開示蓋非得已有初學者惑爲眞實如彼布谷及梁上燕唇吻瀾翻無有歇時於如來藏轉無交涉復有一種性樂空寂謂言語等非解脫相乃復如彼木石瓦礫若欲融此二知見門於其中間說印說非在正法中俱爲戱論我知居士不作是見端坐靜室聲如雷震屈伸臂項流出千聲欲觀居士應如是觀由不二門入正知見作是語已重說偈言

稽首金剛獅子座紫金光聚妙色身微塵剎土轉法輪演出無邊殊勝義燃燈如來昔授記初無一法可得者云何種種方便門多刼宣揚不能盡觀音妙力不思議元從耳門得三昧爍迦羅首八萬餘隨處說法度眾生云何現身蛤蜊中不假語言法亦顯當知是法本無法語黙兩塗俱解脫二乘知見妄分別偏執所見自纒縛解縛不離縛處解還從語黙證圓湛良哉居士具通眼一切不隨根境轉了知諸法不畱礙剎那眞入三摩地我願初學見聞者悉悟眞常成正覺

孟秋車駕詣景靈宮朝獻祝文

孟秋屆法駕親臨恭焚寶香供養聖祖天尊大帝皇帝伏願髙穹垂佑景命惟新益隆至治之功永保無疆之壽

孟冬車駕詣景靈宮朝獻祝香文

孟冬屆法駕親臨恭焚寶香供養聖祖天尊大帝皇帝伏願如日之升與天無極方永膺於盛福以益固於丕基

懿節皇后園補種窠木祝文

伏以永念徽音載嚴閟宇乘時補種賦役繕修尙冀淑靈妥安兆域尙饗

仲秋薦獻懿節皇后祝文

風露旣淸秋气方肅緬懷懿徳良用惻然禮官行園爰致薦獻

漳州諸廟祈雨祝文

自春之初涉夏將半常暘爲沴民心嗷嗷𨿽嘗懇祈未獲霑足失政致咎吏何所逃以時雨暘亦神之職旱而苗槁移蒔無期絕粒之憂決於數日坐視不救豈神之心政恐精誠不能感格是用竭慮重叩嚴祠願施甘澤一變凶歲俾民遂其生而神職不曠在此舉矣幸審圖之

漳州圓山祈雨祝文

去冬渇雨地脈不滋涉春以來旱災繼作田壤坼秋苗就枯丰凶之分不待旬日人心嗷嗷無所控告獨郡政之多失致災咎之相仍顧民何辜願賜矜卹是用潔齋躬謁祠下惟神威靈福芘玆土勢急辭危豈忍坐視願加善救俯鑑防祈霈爲三日之霖蘇此一方之旱奉安昭烈武成王並殿內及兩廡諸神像祝文

伏以惟王之道文武所師志厲鷹揚功髙夾輔玆建右學申加崇奉式陳潔薦奉以卽安神其來燕維以永寧告遷昭烈武成王並殿內諸神像祝文

伏以學館肇新崇堂克建載防吉旦遷奉威容用安明靈式冀歆格

開元寺功徳疏

月協正陽實應亨嘉之運祥開安寢適當震育之辰恭仗佛乘仰資睿算皇帝陛下伏願年齡有永壽量無邊膺垂佑之休如川方至積取多之數與天比崇

又

蘭殿開祥初屇赫曦之電樞表瑞適當震育之辰輙傾善頌之誠仰祝後天之算冀憑妙覺永贊遐齡皇帝陛下伏願順納多祥壽同無量誕膺帝祉集五福於淸躬茂對天休協萬年之寶歷

天慶觀開啟功徳疏

風入舜初屆朱明之慶符漢殿夙昭甲觀之祥祝聖壽於無疆冀天心之從欲輙傾丹懇仰叩淸眞孝慈淵聖皇帝陛下伏願與道長存體幹不息大徳必得其壽永觀受祉之多君子以爲必歸早副因心之友

又

寶歷紀年當幹策正陽之日景風應律是天心任徳之時祥慶肇開聖期光啟仰憑眞鑑防祝睿齡皇帝陛下伏願允協大年備膺多福天旋日轉佇聞龍馭之回松茂川增永保南山之壽

功徳疏

景風扇物時當亨會之辰炎徳復輝光啟紹開之運允屬乘離之令序丕昭出震之昌期恭叩圓淸仰祈睿算皇帝陛下伏願運同道久壽比天崇申景命於萬年茂膺純嘏備太平之五福永保丕圖

又

炎暉有赫時當朱夏之中昌運肇開气協丹天之正恭遇誕彌之旦仰申頌願之誠防叩上眞祝延遐算皇帝陛下伏願茂膺多祉永保丕圖握乾符而闡坤珍福祥畢至萬堯年而億舜日悠久無疆

又

盛徳在火日方永而星中聖人成能運將興而天啟道隆華旦慶兆昌期歸叩覺慈祝延睿算皇帝陛下伏願福嚴萬善順納百祥運幹健以同流與天無極廣離明而久照如日之中

又

斗柄所建位適指於離方星火亦中運更符於炎正實福慶肇基之旦宜臣民仰祝之勤歸叩眞乘防伸丹懇皇帝陛下伏願備膺遐福倍納殊祥尊臨南面以無爲永隆至治壽等西方之無量茂對閎休

放生疏

眞人應運聖旦開祥武全不殺之神徳廣好生之治湛恩所曁庶類益蕃敢推本於上心以祝延於壽算輙敷丹懇仰叩紫淸皇帝陛下伏願合道長生受天多福協大年而有永禦逺歷於無疆

又

聖人之徳莫大於施生臣子之心敢忘於報上玆屆流虹之旦仰遵育物之慈用祝睿齡恭憑覺力皇帝陛下伏願壽同無量勢益大安方增福海之恩波永禦蒼圖之寶祚

別開啟寺疏

日開東井炎輝表受命之符琴歌南風大夏任好生之徳當聖神之應運慶世道之交興仰祝睿齡恭憑梵力皇帝陛下伏願備膺福慶茂擁珍符俾熾而昌如岡陵而益固能長且久與天地以常存

別開啟觀疏

千載明昌之運景命旣申萬邦愛戴之心後天同祝況叨近列曾侍淸光輙傾歸報之誠仰贊延長之慶恭憑至道俯鑑微衷皇帝陛下伏願永禦宏圖益恢洪業珍祥滋至如松茂而日升寶祚無疆與天長而地久

又

應千載之期紹開興運祝萬年之壽共慶昌辰道與時行天從人欲輙申至懇仰叩淸穹伏願永保丕基益恢洪烈擁大來之福慶受命無疆膺滋至之天休惟日不足

天慶觀開元寺冬祈雨疏【漳州】

妙道難名【原注寺曰願力無邊】旣黙持【原注寺曰黙參】於造化廣慈及物【原注寺曰慈心】每曲示於悲憐屬玆甘雨之久愆輙竭丹衷而上叩冀回衝鑑【原注寺曰覺防】俯應防祈施潤澤於田疇以潛消於疫癘望霓之切指日以期

天慶觀開元寺春祈雨疏

涉春已深𨿽土膏之久震驕陽爲沴致地脈之不滋深虞東作之失時無復秋成之可冀輙攄至懇仰叩髙眞【原注寺曰大慈】願矜播種之民早賜滂沱之澤云霓在望旦暮是期

寺觀再祈雨疏

曠職致災宜自當於罰譴歸誠仰凟豈敢避於再三深惟農時已逼芒種哀此眾民之命系於數日之間顧人力之何施冀天心之俯鑑【原注一作惟佛乘之可恃】比常伸禱𨿽荷垂慈田已極於焦枯澤未聞於沾足百谷仰雨念經時之可憂三日爲霖願推仁而普濟愚誠增切神聽是期

寺觀謝雨疏

仲秋不雨涉冬序以復深廣隰旣耕懼陸種之難望仰防慈寶【原注寺曰覺力】俯鑑防祈貸其致旱之愆賜以蘇枯之澤丰穰已兆疫癘不生輙伸報謝【原注寺曰崇報】之誠用答髙明【原注寺曰廣慈】之施更祈垂佑以畢有年

新金西嶽行宮疏

俯念微生久叨慈防頃屬修塗之多梗遂令伏謁之寖疎玆解組於海邦獲名於琳館言還故里祗欵眞祠仰伸歸向之誠以答保持之賜更祈鑑佑永錫吉祥

罷散太一宮祈禱彗星道場朱表

伏以變不虛生象因顯示責已方深於恐懼祈恩正借於修禳俯竭精誠仰防昭答已荷潛消於大異更祈永保於殊休

滿寧壽觀謝雨道塲朱表

伏以多稼向成方切焦枯之念髙穹應感遽防潤澤之功祗按眞科防誠報禮荷靈斿之顧享俾熙事之備成更冀洪慈永垂休防

寧壽觀謝雪道塲朱表

伏以冬序向深亢陽爲沴遂竭精誠之禱防遵科式之嚴果防寶慈特頒時澤祥霙普降和气昭蘇仰荷至仁防伸報禮更期眞貺以畢歲功

欽定四庫全書

檆溪居士集卷十二

宋劉才邵撰祭文【哀詞附】

祭亡伯文

維紹興五年歲次乙夘十有一日庚午朔十四日癸未侄持服某謹以淸酌庶羞之奠致祭於故伯四十承事之靈惟靈天資端亮立志剛方孝友之懿著於家公防之譽蓋於鄕扈眾美以飾厥躬兮搴蘭茝而浴芳和順中積發爲詞章偉詩葩之煥爛奪天巧於毫芒餘思及於樂府振霞佩之瑯瑯抗逸志以髙蹈不肯投足於名場卒懷瑾而沈陸致淸芬之不揚嗚呼仁也宜壽而不登於六十才也宜聞乃埋照而韜光常持此以問大鈞兮莫予答於冥茫徐黙觀於至理兮未易詰其短長蓋於道有所聞兮身𨿽沒而不亡所學誠無所愧兮名不聞其何傷廼知造物之報公在此而不在彼兮而公之素志倜儻豈計夫壽夭之與行蔵顧惟庸鈍之質獲在猶子之行方垂髫而侍側已見賞以非常加苦語以防勵曰吾宗於汝乎有望勿齷齪以収近效兮宜逺蹠而髙驤念斯言之難副兮第銘鏤而不忘儻他日之有以表見兮庻萬分而一償悵慈顏之永隔宰木郁以蒼蒼屬幹蠱之令子相幽宅之陰陽稽冡訟於眞誥大懼不安於所蔵擇吉地以遷奉告猶曰允臧將卽安於新阡慶流後而蕃昌值靈輀之發軔伸祖餞於道傍想平生之音容淚流襟而浪浪惟精爽之不冺庻來舉於椒漿嗚呼哀哉尙饗

攺塟先考朝奉祭文

禍釁深重不自殞滅乙夘季秋先考傾背日月流駛旣已祥除追惟慈顏永慕無極惟老岡陰宅𨿽素定於生前考之術家未協吉卜再圖遷奉以安神魂獨玆土臺之原最得山川之勝宻邇淨慈之古剎實惟平昔之嘗遊夙聞誨言屢形嘉嘆防遵素志爰辟新阡況筮之旣從庶福祥之允答式涓吉旦肅奉靈車祖載有期恭陳薄奠仰祈歆鑑倍切悲摧

攺先妣祭文

維紹興七年歲次丁巳十二月戊午朔三日庚申男某曁新婦李氏男孫某等謹備淸酌庻羞之奠致祭於先妣安人尊靈古之者必擇爽塏謀之蓍期以奉安神靈而已後世陰陽家流始有禍福之說然幽明之故難以智窺而拘忌之術儒者不道況其爲說之紛紜亦何從而盡信哉伏自安厝先妣而後禍釁相仍術者皆以爲風水乖戾當須攺卜夙夜不遑深惟其故災咎之來必有以召當緣某不肖不能奉承慈訓無以徼福於神歸之先塋於理非是用是遲回累年不敢輕議今者童稚數人相繼天橫深慮子孫之不蕃實幹慈念而幽宅不利難以致神靈之安稽之眾言遂圖遷奉載涓吉日防奉靈輀願卽安於新阡庻垂福於後裔慈顏永隔血淚交流殽醑備陳仰祈歆格

祭亡姑文

侄劉某等謹以淸酌庶羞之奠致祭於亡姑七娘之靈稟資粹和奉祀欽肅懿淑之譽聞於姻族康寧壽考復何所恨然天之所報吝於全福身後煢煢所不忍道有子也終於苫塊之中有孫也未離𦇤褓惟是窀穸之事不可後時爰擇爽塏以爲宅之歸當靈輀之將發陳祖奠以伸哀靈其卽安於所居兮庶以福於後來

丈母項氏太孺人祭文

維紹興二十年歲次庚午十二月癸夘朔十日壬子壻某謹以淸酌庶羞之奠致祭於故丈母太孺人項氏之靈欽惟懿淑克有全徳耽玩圖史遺訓見式婦道柔順母儀均一內外肅睦咸賴壼則福享髙年榮膺褒錫有子有孫蘭芳玉立得其一二人以爲難能兼有之何所憾焉顧惟親黨素所宗仰於其逝也能不悲愴頃緣姻契獲預東牀丙寅之冬赴官南漳念及歸時再拜升堂豈謂凶訃聞於淸江加禭弗及撫棺增傷痛念永隔流淚浪浪尙期不昩來舉奠觴

周鯁臣哀辭【並序】

吾友周鯁臣天資端重雅有趣尙不肯汨汨自棄紹聖初錢塘薛公分教郡學以經術開警多士因就質疑義不曽少厭公亦嘉其有志逾年公入爲太學官綆臣曰古人學道重趼不以爲勞吾獨何憚數千里之役而不求卒業乎遂往從之以試補弟子員居十餘年學益成矣一日慨然嘆曰生不可謂無時柰命有所制何吾親老矣兒輩尙幼惟是朝夕定省與迎師而教之皆所當急者寧能久處此乎乃以餘資市書以歸徙居爽塏竭力營構以順適親意復作書室名曰浩齋自謂浩翁從素志也某在太學時與之遊從甚熟其後隨牒南北不得數相見宣和四年失所恃扶護歸於獘廬承冒暑來予欲別語及平昔諄諄不忍去似永訣者固已詫之是歲十一月九日有客來曰鯁臣昨日卒矣聞之驚惋因問疾狀則曰初無所苦也嗚呼其亦自知命止於此耶抑亦防兆預有所告邪何向日之別已見於言色也是時衰絰中不果往哭後二年聞其襄事有期作詞哀之防其孤尙志捧行狀來求文以志諸墓因復掇所應載者並書以授之且曰葬之地與日俟旣定請子自書而刻之於後鯁臣諱諤世爲吉州吉水人曽大父仕勝大父茂父興祖皆晦迹丘園娶李氏生子四人尙友尙賓尙志尙忠俱遊庠序文學爲士人所交稱尙賓蚤卒尙志以行藝優選登名賢書未試禮部而鯁臣往矣二親年逾八十而無他子此尢可哀者詞曰

稽靈憲以逖覽兮驚浩蕩而無垠溟涬先乎太素兮是爲道根因擢幹而就實兮淸濁於焉而剖分萬彚錯雜於其間兮難周知而歷陳吾不知主張是者誰兮或曰大鈞何變化翕忽之不可控轉兮疑轇轕而糾紛謂善惡之報可以必兮或莫知其所因若鯁臣之抗志苦學兮乃曽不得以少伸寄一夢於五十三年兮卽萬鬼而爲鄰將漠然而無所答兮則諸子屹然自立蓋將有以大公之門嗟嗟鯁臣已反其眞彼不可必者姑置而勿論茍其後之必昌兮豈必在於厥身惟斯理之有在兮因以見造物之報人顧朋遊之義不能黙黙兮聊寓哀於斯文

墓志銘

曽氏墓志銘

夫人曽氏爲吉州泰和人贈宣徳郎諱肅之女萬安郭子忠諱衡之妻生二十三而移所天五十有二而卒卒之明年三月壬申其子致唐致逺致道致廣葬夫人於其鄕西韶之原實靖康元年也其夫先卒十有二年矣不克合祔旣之明年秋致逺致廣以書請於某曰吾母以時日之利且襄事不可緩已矣惟是思有以賁幽壙者闕然未償乃別坎其前甃以瓴甓方深取足以容所礱之石俟求得卽刻而蔵之致逺兄弟不勝區區燕雀之心因不自料度輙恃平昔荷顧接之厚欲借寵奇作以爲存沒榮華惟哀憐而順許之則以書復之曰足下此誠逾年而未就者無他正欲得工於文者托以不朽爾今乃以見屬似與初意戾也幸釋此而審圖焉辭之𨿽力而請益堅乃序而銘之序曰曽氏家素饒衍宣徳公不以自累獨杜門取古今縑素簡牘所傳俾諸子朝夕講學窺叩幽眇故其子安辭安止安中安彊皆卓然有聲稱相繼取科第鄕人賢而榮之夫人生於禮義之家日親圖史凡彤管懿實皆耳飽而目熟父母亦異之曰爲吾女求對耦當得佳士遂歸於郭氏逮事厥姑承順無違姑亡而二叔尙幼拊養過巳子人以爲難能子忠惇信義喜與鄕之善士遊延致師友以博諸子之聞見觴豆之設無虛日夫人悉力以相其夫曽不畏避勞苦四人者亦能自竭以順適父母之意學問操履致逺致廣嘗升於太學屢中優選善慶之報方興而日增也宣徳公不獨能教其子而施及於其女夫人得所歸且宜於夫家罔不如禮其子能受教以有立是皆可貴而宜銘者女五人適蕭肅髙惟淸蕭彥修蕭廷止髙立中皆善族夫人生平喜佛書至晚年常曰吾老矣無一可戀朝去亦可夕去亦可蓋於其說有所悟非偶然語者銘曰

大化出沒無津涯夢幻泡影逝莫追猗嗟夫人悟變滅之無常兮無所怖而安之新阡接乎古原兮玆焉爲眞宅之歸

鄧司理墓志銘

公姓鄧氏諱柔中字克彊其先以國爲姓唐之季年七世祖工部自合肥來守宜春卒官下其子士曹以時方多虞不克奉防以歸乃營於吉州廬陵縣儒林鄕因家焉曽祖諱徳淸祖諱守惠父諱冠皆晦迹丘園惟祖以次子安通金閨籍再贈至宣徳郎公寸田粹夷不植荊棘敏於漑養所得益丰平居怡然不與物校至遇事卽惟義之從無所顧卹蓋志於仁而濟之以剛者在童丱時已知嗜學及長博覽經史爲文根於義理州學官第其所試多占第一至於生平操履尢爲鄕邦所推重嘗舉八行公曰是皆所當爲者延請甚力終不肯就前後薦貢凡五至禮部政和八年預廷試擢第四人得登仕郎注迪功郎司湖州兵曹事未滿考以父憂去職服除授廣州士曹掾復舊制爲左司防軍受代還以建炎四年八月二十有三日卒於家享年六十有四諸孤以防盜未戢襄事不可緩卽以九月二十有一日公於儒林鄕丹桂裏大熂山之原惟是所以賁幽竁圖不朽勢未暇也旣之明年其孤祖予以州治中趙侯所狀公之行治來請銘至於再三某頃在學校時嘗與公同預貢士籍知公粗悉因敍列大槪與素所知於公者復掇取所載事以實之公在湖州時朝廷方崇道教第欲鎭抑澆浮化以淸淨徳意甚厚而官吏失於奉承其徒有觸法者往往不加訶禁使益得自肆建康道士張守眞素狡獪誣告華蔵院隱沒戶絕物產院嘗被火無劵約可證坐是久不決有防鄰路委官覆實公適當行眾爲公懼公曰是不難曉且委官正欲直其事耳爲檄所屬縣俾閱架閣故事於其中得華蔵累年所輸租籍守眞辭伏眾復嘆其敏識廣瀕海多盜捕賞優於他路而徼功之人借寵大吏傅致其罪理官例畏縮鮮敢發其姦者一日府以盜付獄論法應死公察其非是而告者乃府中親吏而異時系獄之巨猾也稍加訊鞫具得寃狀慨然曰吾寧一官不敢忤姦胥而枉殺十數人乎卒爲明白之郡卒之妻有失禮於其姑者卒怒甚毆之致斃獄成當流海上泣訴於公曰罪固當爾但老母病無兄弟供朝夕幸有以哀憐之公爲作百餘言啟其事大略以謂刑所以教猶醫之已疾也善用刑者寧失不經不欲深文以傷化善爲醫者務收全效不肯滋毒以害生卒之所犯徒以母故今得逺徙母無以養稽之人情有可矜者願加詳讞州將素嚴毅然以公言爲是而從之卒賴以免夫古人行已之大要有二曰仁與剛狠愎暴戾似乎剛脂韋無斷似乎仁二者若相近而害於仁與剛之實莫甚焉茍惟不致愼於所擇而於眞贗則蔽於自用専犯不韙與願而無以自立其失均也公所學與士友之所期者皆不克有所施設特見於折疑伸枉多所平反亦足以發明其能志於仁而濟之以剛也陰徳之報名登玉書慶流後昆公其有以當之矣娶任氏先公八年卒子男二人長卽祖予力學攻文副以行實今爲太學免解進士祖善業履似其兄女一人適進士李惇敍孫男一人尙幼有羣經解義五卷文集十卷家誡一卷蔵於家銘曰

有韞於中不得以有爲享報當厚而止於斯造物者豈終嗇於公耶在其子孫庶斯言之不欺

羅守道墓志銘

祝融爲髙辛氏火正以功列於五祀者裔孫受封於羅後爲楚所並因以國爲氏居長沙者曰瓌仕漢爲梁相居襄陽者曰襲仕晉爲將軍居衡陽者曰玠仕唐爲監察禦史唐之季年禦史府君之子孫避兵冦散處江左諸郡至公之八世祖崱復自豫章徙居廬陵曰元曰茂先曰徽公之曽大父大父父也皆晦迹丘園公諱安彊字守道年甫及冠父母兄相繼殂謝所以撫接弟侄嚴而有容致閨門肅睦人無間言性喜方技之學陰陽圖緯多所通曉襟懷坦夷安於所受不肯營營於世俗之所誇者以故居多暇日因作堂與亭閣聚書教子且延致賓友徜徉其間以義方等名揭之嘗以姻事至吾裏中與語殊欵辭气簡淡不務華巧因以可喜且曰所居𨿽陋頗有溪山之勝久欲得公詩以發揮幽致恨無由緣今得承接言色竊不自料度幸而順許之蒙惠多矣因賦翠波亭以贈之公娶彭氏子男二人曰經當郡縣行三舎法時屢應首選不幸早卒曰匯能力學自立女六人皆得所歸李杜彭汝梅彭紱彭衍孫虛中彭搏其壻也孫男二人忠弼光弼孫女一人皆幼公享年五十有五以紹興元年八月戊辰感疾卒是年十有二月壬申之日也前期匯與衍以公之族弟迪功郎新南康軍都昌縣尉上行所狀公之世系行治來求文將刻之石因爲序而銘之曰

翠波之北有山屹然是曰金鐘爰辟新阡魂如平生尙其來遊卜云其吉後人之休

亡叔墓志銘

居士諱紀明字景暉享年七十有三以紹興元年十月乙丑卒諸孤將以是年十有一月辛酉奉靈輀歸之於前所自卜六公原之眞宅且來請文以紀實示後遵治命也劉姓自禦龍氏歷商周適秦入魏後遷於丰世逺支分各以所居爲望若彭城河間凡四十郡而著望於廬陵者實出於漢長沙定王之子蒼爲豫章之安城侯因徙居焉吳分豫章長沙之地置安城郡至梁時侯之後曰元偃者爲郡內史內史之曽孫紹策爲唐吉州刺史刺史之孫行昌爲左司員外郎又六世而生公之髙祖焉髙祖諱雄爲李氏奉化軍兵曹參軍曽祖諱齊祖諱宗白父諱澄皆肥遁林野以儒學世其家兵曹府君之仲子鶚以奇才有聲塲屋間旣登第郡守申徒公爲攺其鄕曰化龍裏曰折桂今所居化仁是也公天資淳茂識性開敏修已學道汲汲焉惟恐不及嘗試於有司而辭格古淡以方投圓連不見收然終不肯少自屈以求合曰吾所學固如是爲之益力至老且病手不釋卷經子史氏古今奇文星經地誌卜算時日玉函祕方稗官怪錄皆漁獵不遺喜佛老經教旣已窺探幽至於持齋誦咒一切有爲之法亦復不廢生平踐履務合於神而陰陽家禱祠拘忌之說猶至誠奉之不忽也防年疫歲卽痛損谷直合和眾藥以濟貧困待人謙厚𨿽見三尺童子如對大賓識者多評之曰是蓋如淨名之所爲居士名不虛也感疾渉兩月子孫爲謁數醫𨿽不卻其意然遇諸姓問疾但論說文字不以增損介念僧師鑑通內外學且深於醫公素所喜者疾勢似小愈因召問之鑑曰脈形責責如新張弓眞肝旣見胃气將絕地蒼之色浮於顏角先生其遂歸乎方冬木相勢亦難支幸而安谷法當過期公笑曰吾自視苶然神將離榦過期之說特婉其辭爾去來自常事淹速不足計也翼日食時呼子孫而告之曰吾於汝伯朝奉親則兄弟然嘗學焉義則師也俟其來弔致吾千萬意弟今溘先朝露形羸气索不能就別恨恨之情其何可言願嗇養衝粹永保壽福汝等立身之道但思務其所當爲去其所不當爲而已言訖就枕若熟寐然視之已逝矣自旣病至卒不少亂非於道有所見而視死生如夢覺者能如是乎所爲詩文成十卷初娶何氏次戴氏先葬不克祔男六人定民彌邵日新才茂安國慥嶷然有立嘗預試三舎多在優等女一人適淸江何昌節男孫十三人女孫十一人曽孫男女五人公於某叔父也於銘文不敢輙辭且詳著其世系云銘曰

人生難全者五福公旣具足所共願者多子孫公旣滿目兵火肆虐兮不問石之與玉至公之廬乃相戒以勿犯兮俾得以於斯而歌哭猗嗟其永歸兮何所復悲種徳以昌厥後兮宜考信於銘詩

段元美墓志銘

元美諱琯段氏曽祖凖不仕祖及贈宣教郎父蕡承議郎承議郎字仲實學古信道不以毀譽得失傾其守見儕輩中標置不髙者下視之不少假以辭色或譏其介仲實曰遊世而不出於中道方則或失之介隨則多入於防理勢然也夫中道豈知之而不欲欲之而不能哉顧將視時之偏而有所矯焉則有所不必也故於斯二者不能已而擇所處焉寧介而不敢防吾觀世人與俗相浮沈泛泛乎若隨波之鳬者皆是也而介者千萬中無一二焉吾之所爲將以拂世而行吾意之所安而已其能避憎嫉乎子以是規我意誠厚矣其何敢忘然欲使之少自刓斂以媚於世不忍爲也議論大率如此故識者多髙之而尋常人不喜也南昌黃魯直赴泰和令道出峽江過其友人蕭公餉公餉出仲實所爲文示之稱嘆不已至筆諫詩其中云有法歸神運無邪警知臨不書毛頴傳願續太醫箴驚曰士子中有是人哉今安在公餉曰廬陵城中人也行且見之矣旣入城首遣吏訪所居仲實遽造謁相與語自昆吾至晡時乃罷以副所聞也益加愛重由是數相從焉門下侍郎蘇公謫居筠州之年仲實登第爲髙安主簿方書一考因得摳衣叩質疑義大防賞接至親筆爲校正國語戰國防其書至今傳寶焉仲實常嘆曰吾自幼從學已知慕古人期有以表見於後世得官旣晚復自負其拙不肯傍人門戶遂困於州縣尙何足道獨幸嘗聞教於蘇黃門黃太史足以自慰死不恨矣仲實教子弟有家法而所與遊從多知名士公幼負通敏之資日親詩禮且側聞長者之論多矣自經子下逮司馬班範諸書多所該綜務深求其意以推見古聖賢是非去取之實不喜爲無根浮論以售其說嘗以是幹有司矣進輙齟齬因棄去不復從事場屋間頗以詩酒自娛當其意得而不自知也𨿽死生窮逹之變不足以干其慮而況擾擾之羣碎乎人見其如此以爲藐然出乎埃之外而無以世爲也至考其踐履未嘗分寸越於名教之疆埸論說古今辭辧縱橫初若不以輕重經意徐而較之凜凜乎皂白陳於前而不可易也與人交平居和易不以苛禮相望及見其有所不可必以危言苦語鐫警之𨿽逢怒不防也於是有以見學古信道之風至於公不少衰焉仲實之葬公嘗請銘於人矣而蘇黃事獨不爲載豈以黨籍而有所避乎愼之過也黨籍起於崇寧之初至五年朝廷灼見建議者之姦下詔毀內外所立碑其身若子孫皆不復廢錮天下曉然知忠邪之所在矣然則是時黨禁已解矣尙何避乎公以紹興四年六月乙丑卒得年五十有三娶彭氏廣州觀察推官聞明之女五子男曰褒曰雍曰亶能力學爲士友所稱女長適進士蕭安行幼在室諸孤將以明年五月甲申公於三合原來請銘某政和元年在旴江試院得陪仲實餘論日以苦學相往復遂定忘年之契其後公嘗以仲實墓表見屬旣許之矣而未及作至是因不敢辭復取所欲表於墓者附見焉亦公之志也銘曰

惟宗也實柱史伯陽之子邑於段幹因以爲氏惟木也富於道義文侯師之偃息藩魏其子入關存段去幹至其裔孫益蕃以熾自防宗而降代有偉人以奇才婉畫都將相之位惟吾元美學以求仕而事與願違抗志丘壑復無隱名以聞於世是將何以續前芬乎惟其胸中之所存有卓然而不可誣者固將恃此以無媿

太碩人薛氏墓志銘

紹興八年春右朝議大夫廣南東路轉運判官髙君公軒奉母夫人北歸寓居赤州之具慶坊得郡不赴請奉祠以養十五年夏四月乙已晦夫人卒享年八十有四將以其十六年秋某月某日於廬陵縣儒行鄕僊桂裏謝家山之原以狀來請銘屢辭不獲因譔次本末而系之以詞昔奚仲爲夏車正受封於薛子孫因氏焉隋唐間居河東者最爲貴盛夫人絳州人也曽祖奎資政殿學士累贈太尉諡簡肅公在仁宗朝實防大政明謨成績載在信史祖仲儒大理卿累贈金紫光祿大夫知潁州夫人天資靜嫕慧解夙成朝議君特器異之常語家人曰先公簡肅諸女皆得所歸至如王宣徽拱宸歐陽防政修世尢以爲榮而加羨焉今此女懿淑有儀度不減諸姑非名族佳士不輕與也遂以適髙韓王諡烈武諱瓊之曽孫仕戩官至朝奉大夫京東路提防坑冶鑄錢累贈通奉大夫元祐間宣仁聖烈皇后與政外家命婦嵗時入賀夫人進對詳雅宣仁嘉之錫以冠帔又特封寧國郡君蓋異數也髙氏居京師祖第聚族數百口夫人事舅姑以孝承接上下以禮咸得其宜通奉君之仕也爲主其家事不以累之使得專意乃職益著聲稱及其終也襄事所須皆預措畫授之其子以自致焉子孫侍省日加警誨使得奉以周旋親族之貧匱若無所歸者濟接撫育悉力無餘嫠居二十有七年言容端靚曽不少怠年益髙矣視聽精明如未老時康寧之慶世所希有蓋簡肅公以淸徳直莭著聞而家法素嚴夫人質性旣美輔以聞見故子焉能順其親婦焉能宜其家母焉能訓其子而又有以仁其親族用是以享全福豈不宜哉常人之情徇外忘內安於榮贍不求悟達死生之際豈能無所累哉惟夫人不然家世席不朽之榮生平享富貴之奉其心泊然未始攖也畱意內典深達本性大期將至初無病惱但不飲食者二日瞑目良久怡然而逝非眞俗二諦不相畱得能如是耶夫人累封太碩人男六人公軒右中奉大夫提舉臺州崇道觀公輗右迪功郎奏差吉州龍泉縣令公軧右承務郎任吉州泰和縣丞公輻右從事郎郴州郴縣令公軧公輻先卒公輮修武郎公輯秉義郎公輮公輯出繼別位又先卒女四人長適右承直郎鄧弼次適秉義郎趙不次適右通直郎趙沃次九姑幼卒孫男十人世振右文林郎臨江軍新諭縣主簿世援世享世莭世推世挽世剛世柔世翚皆習進士業孫女五人尙幼曽孫六人曰撙之登仕郎余尙幼銘曰

昔韓文公銘韋氏之墳謂女子之榮系於宗親援衛詩之所敍以實其言惟姜與韋兮信族貴而身賢福不酬徳兮天不假年孰若夫人克享其全合二族之髙華兮珪組蟬聮儼象服之煥爛兮孫曽滿前旣壽康而令終兮兆眞宅於新阡山重水回兮筮不違燕及後人兮理則不疑銘以昭徳兮慰孝子之思

劉端甫墓志銘

公諱冕字端甫姓劉氏其先筠州髙安人十世祖避地徙居吉州之安福家世以力田自晦至公之考諱泳貲產益厚遂爲裏中右族公生而莊重夷粹皇考奇之曰吾家𨿽素無顯然治生殖貨一出於儉勤不爲兼並掊取計忍事樂施種徳久矣天其以是子儒吾門而駸駸以興乎遂俾就學公亦感激自奮年幾冠請於親曰古人求師訪道不憚重趼冕𨿽不才其敢懷安棄日以負大人慈誨哉皇考嘉其意而許之是時豫章長沙諸大郡教官多一時名士遂結友徧遊以所學就正焉旣歸復相與羣居朝夕講磨以考信所聞及試於有司同志者相繼預選而公獨見遺嘆曰生非無其時學非無其志不偶命也豈能復從事於筆硯間乎因選勝地種竹開軒日設觴豆與賓客徜徉其間自號竹林逸翁云公事親盡孝推之以善內外親與兄弟諸侄同居數十年人無間言或勸其居物以乘時牟利者公曰先疇幸足以資衣食之用尙求多餘之贏哉謝之廼蓄書數千卷曰以此遺子孫足矣其後彥中作遺經堂以志其事別墅亡羊牧者從迹得眞盜請聞官治之公閱其姓名曰此吾故人子也乃至是汝置之仍勿以語人也性資寛厚與物無忤類皆如此以故終身未嘗以訟諜至官府鄕裏翕然以善人長者稱之某聞之久矣嘗防亡姑家王氏之館公之子彥中亡姑子壻也故公亦在焉相與語甚欵其言質直無枝葉於是益知鄕論之不妄後十四年而公卒實紹興十有五年閏十有一月二十有四日也彥中將以十有六年十月十有三日公於下伊丰山富公潭狀公之行來拜且泣曰彥中幸托親黨之末而先人又嘗得聞餘論今不幸至於大故惟是窀穸之事不敢緩刻銘紀徳爲不朽計不勝區區之心敢以爲請若惠顧先人矜哀其孤幸而順許存歿爲榮某取而觀之其所敍述皆與所聞相應無溢辭乃書而銘之初廷推三舎法於天下公盡以所著書付其子且飭勵之彥中得承其志居郡學屢占優選宣和三年登名貢籍中間以親年當喜懼不忍離膝下遂不復應書以嘗預貢計年應得就禮部試公力勉之乃往然志未遂也公一日語其夫人曰吾將歸矣無可憾者獨恐阻吾児就試爾彥中聞之遽請其故笑曰筋力精神不覺有異徒以年髙前言偶過慮爾勿以爲怪旣浹辰情思似欲睡者然晝日未嘗就枕也如是者數日忽平旦盡遣侍疾者曰汝姑去良久視之正面拱手奄然而逝享年七十有四公娶歐氏生子一人彥中也孫男一人洤方就學女孫一人適右迪功郎監潭州南嶽廟向謂銘曰進取之志旣輟於盛年然能以其所學者行於家而善其身晚乃好佛耽嗜內典不泥於言詮而脫去翳塵用是以享備福悟至理其善積慶流當及於後人銘詩示信勒於堅瑉

彭氏太孺人墓志銘

夫人彭氏吉州廬陵人曽祖播祖莊父九成皆晦迹不仕夫人生才一歲失怙恃養於兄嫂柔懿莊靜天性夙成歸於吉水李氏爲處士諱汝明之妻承上撫下咸得其宜處士君卽世時二子皆學藝有聞嘗預薦貢矣其後肄業太學累試禮部相繼以恩科釋褐發初得官時夫人年九十餘遇郊祀霈恩封太孺人鄕族榮之夫人呼發戒之曰汝官未應得封吾年未及滿百渥澤所加信爲優幸盍圖報效汝其勉之發旣奉教益自防勵所至皆有聲稱諸司才而列薦於朝舉者復溢格攺右宣教郎知防州興國縣迎侍至官舍才數月夫人一日告其子若婦若孫曰官無小大祿貴及親數有修短終期於盡吾晚年方享祿養亦十七年矣汝輩能順承吾意無可憾者今玆髮之續生者皆黒齒之已落者復生身幸無恙然自知不久客於世後月八日吾將歸矣第恐至期有風雨之阻旣而果然越翼日沐浴易衣端坐而逝卽紹興二十二年三月九日也享年一百有六夫時日可以數推而風雨者气之變也昔之有所得者其去也往往能預言其期不失於俄頃之間至气之變則罕有及之者蓋難言也且性旣了悟得無所畏尙何風雨避哉此未易以常理測也惜乎當時無問者儻或告焉因以考驗幽明之故豈不韙哉夫人生三子長曰卓興州助教權桂陽監臨武縣主簿次卽發也季曰植早卒女適進士羅芾亦早卒男孫七人千齡千之千夫千能千慮千乘千頃皆習進士業女孫四人曾孫二人其孤將以是年八月二十二日塟夫人於同水鄕臻善理谷平之原發以左朝散大夫知桂陽監張運所述行實世系來請銘惟夫人以孝事其舅姑以順相其君子以慈宜其家人則婦道也妻道也母道也美旣具矣春秋過期頥之數生平無一日之疾順受其正以終天年則壽之福康寧之福考終命之福抑又備焉是皆宜得銘銘曰修徳者人報之者天猗嗟夫人蓋得其全永歸幽宅安此新阡爰勒堅瑉以久其傳

劉亨仲墓志銘

公姓劉氏諱昂字亨仲世爲南安南康人曽太父諱彊大父諱文治父諱元弼皆韜晦不仕公兩預賓薦有聲場屋間以累舉得預廷試所對入乙等調右迪功郎黃州黃陂縣尉以紹興二十二年六月辛夘卒於家享年五十有一娶陳氏生子二人長曰庭揚左迪功郎吉州龍泉縣主簿次曰庭英女二人長適龍泉進士蔣經邦次在室庭揚將以二十四年三月庚申公於南康北屋鄕程龍裏中山岡遣其弟持其父之執左通直郎致仕田公如鶚狀經溪山之險不逺數百里來請銘因掇取其與所聞合者書而銘之公天資純至能自修飭事親盡孝以禮始終生致其養死致其哀廬於墓側毀瘠骨立家世同居聚族千指能恪遵先志不墜素風內外輯睦人無間言故宗族稱其孝其居鄕也與物無忤無有小大得其歡心或迫於患難以急叩門貧而嬰疾不能自全皆出力以濟之不少顧吝私憤所激積爲仇怨則以言委曲諭之曰歡欣相與人道所貴乖爭嚚凶非美事也柰何棄此而卽彼乎聞者感悟爲之釋然故鄕黨稱其仁自幼嗜學遊心羣書考其異同防訂精審必求其可用之實不專爲章句之學以其所得發之於辭气質混成不假雕飾故士友稱其文文行之美表裏相應可謂有其具生逢盛明登崇俊良可謂有其時是宜有以見於世而倦遊歲久晚乃得官豈非命乎若天假之年使得效所長則少行其志尙可冀也意長日促今遂永已識者悼之夫學道行已人也窮達修短天也達於理者修其在我而不責報於天此公平昔之所學而安之者也觀其將終之際預知去日談笑自若時至遂行死生亦大矣而無變焉非安之有素能若是乎廣辟家塾延致師友使子弟從之冀得所矜式且有講習之益志之所期可謂逺矣其子深自防勵不敢縱逸孜孜兀兀克臻於成庭揚方妙年以髙才舉進士遂中其科而公及見之庭英以術業有聞義方之效固已如此驗之他時豈易量哉性喜賓客每遇佳日知舊咸集燕笑不倦論文之餘間以詼諧或卽席賦詩用相娛樂公之所作𨿽成於俄頃之間雅有警防之趣生平遊歷必見之於篇什境在目中意出句外眞能致力於斯矣庭揚集而錄之得七百餘篇藏於家銘曰

天地之降才也賦予旣勤若將以有用也而遽反其眞惟名不隨以沒也有不亡者存況善慶之方永豈必在於其身觀乎此有以見造物之報人

羅無競妻朱氏夫人墓志銘

夫人世爲吉州吉水縣人姓朱氏諱綬之女其先皆晦迹丘園歸廬陵羅氏爲右迪功郎邵武郡建寧縣主簿諱無競之妻享年七十有二以紹興二十有三年二月丁夘卒其孤將以是年十二月庚申夫人於縣之膏澤鄕橫山之原一日持右朝請大夫知永州彭合所狀行實來且泣且言曰良弼等不天今致養無所隕心何及惟是窀穸之事刻石紀行爲不朽計茫然未得所托悲痛益不自勝惟婦人女子之行著於閨門幽閒之中能知而傳之者獨其姻族肯信所傳文之以行逺非其家若夫與子相與有素分將何以控訴亦何從得哉重念先人當崇寧初在學校得預從遊之末良弼兄弟亦緣此數得進謁欵聽餘論竊不自料度謂於門下不無一日之雅敢借以請幸哀憐而垂之聽某以其言切而有理辭之非是廼序而銘之夫人方幼年喜讀孝經女訓諸書略能通其大意終身奉以周旋故凡所當從事承上撫下輯睦中外無不得宜逮事祖姑祖姑垂年苦風夫人日相其姑時其藥餌起居惟謹祖姑且死謂其姑曰朱新婦柔懿莊靜甚似汝汝善視之平居服飾獨喜簡素曰吾所以肅容承祀敢不芳潔過是而事纎麗非吾志也其子皆卓然有立學行見推於士友不特不貽父母非疾之憂而已猶不輟教誨之或以爲言曰此吾職其敢以老故遂墜廢哉蓋天資旣過人復有得於書故其所踐履非尋常夫人能到豈不賢哉男九人長曰楶有文學不幸早卒次卽良弼也次曰開相繼舉進士良弼爲第一開亦中優選行且起家而踐榮塗矣惜乎夫人不及也女五人長適進士陳大昌次適鄕貢進士胡維寧余男女皆夭陳氏女亦卒孫男二人泳泌女五人俱幼開出繼季父後銘曰

水縈帶兮山巃嵸掬秀气兮奠幽宅乎其中與筮協兮子孫宜吉之逢列懿行兮庻得信於無窮

