麟角集唐王棨

提要麟角集

提要

《麟角集》一卷﹐唐王棨撰。棨﹐字輔之﹐福淸人﹐咸通三年進士﹐官至水部郎中。黃巢亂後不知所終。唐代重進士科﹐試以詩賦。有司按其聲病﹐以爲去取。議者皆患其浮薄少實﹐而迄不能變。其前後得人亦最爲盛。𨿽以當世大賢﹐如裴度﹑韓愈之徒皆工爲之﹐其所作往往附見本集中﹐然未有以程試之文﹐專加裒輯行世者。有之﹐自棨此集始﹐凡律賦四十五篇。

又﹐棨八代孫宋著作佐郎蘋﹐於館閣得棨《省題詩》﹐錄附於集﹐凡二十一篇。題曰麟角者﹐蓋取顏氏家訓學如牛毛﹐成如麟角之義﹐以及第比登仙也。集中佳作已多載《文苑英華》中。

𨿽科舉之業﹐大都鞶帨其詞﹐無闗著述﹐而一朝選舉之式略具於斯﹐錄而存之﹐亦足備文章之一格也。

麟角集

四皓從漢太子賦﹝以【俱出山中﹐共輔明徳】爲韻﹞

夏黃綺季﹐甪裏園公。抗迹君臣之外﹐潛身商洛之中。髙帝搜楊﹐竟不歸於北闕﹐儲皇揺動﹐皆來衛於東宮。漢之初也﹐鳯輦情乖﹐龍樓恩失﹐將謀廢嫡以立庶﹐欲易黃裳而元吉。呂后憂深﹐畱侯計宻。且曰﹐四人可致﹐一匡永逸。洎安車奉迎之後﹐當彤庭侍宴之日。森爾離立﹐皤然間出。似八公而少半﹐疑五老而無一。髙皇問曰﹕從者誰乎﹖安得鶴氅斯眾﹐霜髯與俱。乃言曰﹕臣等﹐質同蒲栁﹐景廹桑楡。是商嶺臥云之士﹐皆秦朝避世之徒。邦無道則隱﹐邦有道則愚。上曰﹕自朕之興﹐待賢而用。顧朝廷之未治﹐念先生之所共。昔何隱迹﹐不爲率土之臣﹔今乃辱身﹐盡作承華之從。對曰﹕陛下﹐掃蕩寰宇﹐秦降楚平。未有稱臣之意﹐惟聞慢士之名。太子則﹐卑謙守節﹐柔順利貞﹐理有承聖﹐斯宜繼明。臣等﹐惟義所在﹐非道不行。𨿽蹈夷齊之潔﹐更無伊呂之情。故得﹐隨雞載之差肩﹐向龍墀而接武。星星於朝行之列﹐濟濟於王人之伍。帝曰﹕空勞逋客來撫藐爾之孤﹐可謝周人巳有良哉之輔。旣而﹐問安之位克定﹐肥遁之心共還。其來也﹐鶴集丹陛﹔其去也﹐雲歸故山。懿夫﹐出彼嵓巒﹐成玆羽翼。一則﹐免扶蘓之危。一則﹐祛獻公之惑。誰知惠帝立而劉祚安﹐乃采芝公之徳。

涼風至賦﹝以【律變新秋﹐蕭然遂起】爲韻﹞

龍火西流﹐涼風報秋。屆肅殺而金方气勁﹐奪赫曦而朱夏威収。五夜潛生﹐聞桂枝而騷屑﹔千門溥至﹐覺玉宇以颼飅。於時﹐北斗杓移﹐西郊禮畢。蓐収行少昊之令﹐夷則代林鐘之律。颯爾斯風﹐生乎是日。俄而﹐撤欝蒸﹐揚憀栗﹐減庭艸以芳靡﹐掠林梢而聲疾。繇是﹐淅瀝晴景﹐浸滛暮天。起蘋葉而有準﹐應葭灰而罔愆。無近無逺﹐淒然凜然。倐揺曵於紅梁﹐潛催歸燕﹔乍離披於碧樹﹐漸息鳴蟬。然後﹐掃蕩千山﹐蕭條萬里。飄爽气以極目﹐厲秋聲而盈耳。恨添壯士﹐朝晴而易水寒生﹔愁殺騷人﹐落日而洞庭波起。但﹐逺戍煙薄﹐遙村杵頻。磨玉蟾而月色初瑩﹐泛瑤瑟而商弦乍新。虛檻淸泠﹐頗愜開襟之子﹔衡門淒緊﹐偏驚無褐之人。北牖閒眠﹐西園夜宴。紅蕖將碧﹐蕙香減珍。簟與纎﹐絺色變。張翰庭前暗度﹐正憶鱸魚﹐班姬帳下爰來﹐已悲紈扇。故得﹐苦霧晨捲﹐蒸云晝銷。望裏而林端裊裊﹐夢餘而窗外蕭蕭。悄絲管於上宮﹐陳娥翠斂﹔颭檐楹於華省﹐潘鬢霜凋。旣而﹐冷徧中原﹐陰生兌位。幾人離避暑之所﹐何處軫悲秋之思。𨿽令﹐蛩響東壁﹐鴻辭邊地。又安得能﹐吹賦客而促徵車﹐自是功名之未遂。

詔遣軒轅先生歸羅浮舊山賦﹝以題中八字爲韻﹞

帝以先生﹐久駐長安﹐應思故山。新恩而綸綍云降﹐舊徳而嵓巒許還。今朝北闕之前﹐已辭丹陛﹔幾日南溟之下﹐再啟玄關。始者﹐蒙谷傳眞﹐羅浮隱耀。造恬澹之深域﹐達希夷之眾妙。來親玉輦﹐膺再禮於鵠書﹔去憶石樓﹐契初心於鳯詔。詔曰﹕朕聞﹐軒後求其大隗﹐唐堯師乎務成。𨿽則臨治﹐皆思飬生。是以﹐深殿延佇﹐安車逺迎。久處彤闈﹐恐欝池魚之性﹔永懷碧洞﹐難忘云鳥之情。乃曰﹕陛下﹐頃辱英明﹐旁求固陋。旣容出入於仙禁﹐復許旋歸於海岫。常慚羽服相逢﹐而道異君臣﹔益荷鴻私欲別﹐而情深故舊。於是﹐罄風馭﹐奮電衣。千年之靈鶴將去﹐一片之閒雲欲飛。有異二疏﹐出都門而惜別﹔寕同四皓﹐指商嶺而言歸。持靑囊兮﹐藥使旁隨﹔執絳節兮﹐橘僮先遣。道尊而不顧名位﹐徳重而如加黻冕。當九重之宮裏﹐思山之意則深﹔及萬里之途中﹐戀闕之誠不淺。旣臻蘿洞﹐乃辟松軒。別後而嵐光未老﹐來時之春色猶存。白鹿靑牛﹐郤放煙霞之境﹔玉芝瑤艸﹐終承雨露之恩。懿夫﹐來恊皇情﹐去全眞趣。於秦﹐無徐市之惑﹔在漢﹐免文成之誤。臣﹐知其史﹐筆已書。故聊詳於斯賦。

武關賦﹝以【海內無事﹐重闗不修】爲韻﹞

路入商山﹐中橫武關。呀重門之固護﹐屹峭壁以孱顏。昔在危時﹐屯千夫而莫守﹔今當聖日﹐致一卒以長閒。觀乎﹐地勢爭雄﹐山形互對。西連蜀漢之險﹐北接崤函之塞。鏁百二都﹐綿幾千代。世亂則阨限區宇﹐時淸乃通流外內。想其六國連謀﹐關防日修﹐則斯地也。云屯貔虎﹐雪耀戈矛。張儀出以行詐﹐懷王入而竟畱。縱下客之雞鳴﹐將聞莫可﹔任公孫之馬白﹐欲度無由。洎夫﹐塵起九州島﹐波揺四海。秦鹿失而襟帶難保﹐漢龍興而山河遽攺。豈料禦衝之所﹐此日全平﹔未知擊柝之徒﹐當時安在。所謂﹐以兵而備者﹐莫之能守﹐以道而居者﹐無得而逾。千里之金城湯池﹐終爲漢有﹔二世之土崩魚爛﹐自是秦無。今則﹐要害何虞﹐隆平已久。𨿽設險而如在﹐顧戒嚴而則不。蕭條故壘﹐豈臧文之廢來﹔寂寞空扉﹐似楊僕之移後。斯蓋﹐文修武偃﹐國泰時雍。浚四溟而作塹﹐廓八極以爲墉。使﹐鼙鼓無喧﹐一水之秋聲決決﹔旌旗常捲﹐千年之暮色重重。嗟夫。昔爲洪樞﹐今成隟地。信無外以斯見﹐實善閉之攸致。儒有經其﹐所感其事﹐乃曰﹕今朝西去﹐苟無隨老氏之人﹔他日東來﹐誰是識終童之吏。

闕裏諸生望東封賦﹝以【聖徳光被﹐人思告誠】爲韻﹞

魯國諸生﹐欣逢聖明。咸西向以迎睇﹐望東封而勒誠。習禮空勞日日﹐而徒瞻嶽色﹔凝旒何處年年﹐而尙欝人情。豈不以﹐兵偃三邊﹐塵淸萬邑。欲行登禪之事﹐猶執勞謙之徳。是使﹐想黃屋以心傾﹐斂靑襟而目極。乃相謂曰自古帝王﹐功成業昌。盡皆增博﹐厚報穹蒼。所以﹐山呈瑞應﹐水出榮光。國泰財阜﹐時豊俗康。固合﹐陳俎豆﹐捧珪璋。髙踐天壇之上﹐遙升日觀之傍。而乃﹐闕其儀﹐寢其議。蓋﹐九重之鳯詔缺敷﹐四海之鴻恩未被。空令漢史﹐願陪檢玉之行﹔更切孔徒﹐渇見泥金之事。莫不﹐引領延佇﹐凝情盡思。未遂相如之請﹐空吟叔寶之詩。夫子壇邊﹐恐雲龍之會晚﹔顏生巷裏﹐憂日月以來遲。況可﹐後示百王。前觀萬姓﹑三千徒兮今日始懇﹐七十君兮當時稱盛。潛期山下得聞萬歲之呼﹐每想封中獲仰千年之聖。嗟夫﹐迹居洙泗﹐魂斷咸秦。俟南面之鸞駕﹐問西來之路人。當河淸海宴之時﹐宜遵古典。是率土普天之幸﹐豈但素臣。近𨿽下國梟﹐鳴邊夷鼠盜。旣有徵而無戰﹐盡摧凶而剪暴。宜允儒者之心﹐登泰山而昭告。

一賦﹝以【爲文首出得數之先】爲韻﹞

昔﹐庖氏爲君﹐斯文始分。畫卦而初成陽位﹐造書而肇見人文。豈非﹕本自道生﹐終云神得。俾大衍以虛數﹐從黃鐘而立則。君子守以制性﹐聖人抱而立極。然後﹐彤弓是錫﹐天王嘉重耳之勲﹔簞食見稱﹐夫子美顏回之徳。萬物生焉﹐惟玆處先。況乃﹐聞而知十﹐用以當千。名立兮卓爾﹐形標兮孑然。許子之瓢旣棄﹐陳公之榻猶懸。或有﹐錢囊譏世﹐芻束稱賢。攺其月而爲正月﹐號其年而曰元年。若夫﹐李陵呼時﹐荊軻去日。歌興三嘆之唱﹐智慚百慮之失。爲山用簣﹐魯論之義足徵﹔載鬼以車﹐周易之文始出。借如寒暑﹐相推燻蕕。可知﹐鶚百鳥而非匹﹐龍三人而共爲。儉徳彌彰﹐平仲之眾。裘安在仁心逺播﹐成湯之三网猶施。旣聞興國之言﹐亦有傾城之顧。措詞𨿽屈於子夏﹐重諾常推於季路。天得地得﹐膺千年出聖之期﹔彼時此時﹐葉四海爲家之數。琴瑟專矣﹐車書混之。分杯羹而孰忍﹐縫尺布以堪悲。𨿽云管仲能匡﹐因成覇業﹔未若蕭何如畫﹐永作邦基。是知﹐王居四大之初﹐日冠三光之首。目所加而可取﹐毛不拔而何有。愚則﹐立節無二﹐幹時未偶。幸麟角以成功﹐庶桂枝而在手。

義路賦﹝以【言有君子﹐得行斯路】爲韻﹞

義則本在﹐路猶彊名。𨿽無有而爲有﹐亦時行而則行。人或未知﹐謂投足以山險﹔心如能制﹐信在躬而砥平。旣絕回邪﹐無差正直。居則思之而可見﹐忽爾覓之而安得。黙識終始﹐潛名南北。昧其所在﹐迷吾道之康莊﹔能此是惇﹐造先生之閫閾。然而﹐視之者不爲好徑﹐赴之者豈曰多岐﹑邁徳而謂其達矣﹐立身而何莫由斯。聖人每修﹐孰慮乎崩榛所塞﹔君子常諭﹐寕求其老馬能知。稽夫﹐近逺甚夷﹐往來無苟。周朝之柱史奚棄﹐墉國之貞妻自守。旁生行葉於列樹以寕殊﹐中引徳車在摧輪而何有。莫不﹐亙深仁宅﹐遙通禮園。匪豺狼之所到﹐惟幹櫓以斯存。若乃﹐循其軌﹐逰其蕃。有如入顏巷之中﹐恬然自樂﹔復似經桃蹊之上﹐寂爾無言。可以﹐導彼深誠﹐臻乎奧旨。相逢盡重气之士﹐相護皆舎生之子。徘徊其側﹐多感分以遺身﹔馳騖於中﹐必先人而後已。厥大斯著﹐其髙或聞。異邪途之徑捷﹐與左道以岐分。五覇三王﹐旣適此以圖業﹔忠臣烈士﹐亦從玆而報君。夫如是則﹐踶拔所爲﹐坦夷斯諭。於以辟百家之蔽塞﹐於以洞五帝之旨趨。悲夫﹐衝蒙行險之徒﹐曷不遵乎此路。

鳥求友聲賦﹝以【人自得求友聲之道】爲韻﹞

日暖風輕﹐有黃鳥兮﹐間關嚶嚶。始乘春而出自幽谷﹐俄擇木而求其友聲﹐尙沮羣猜﹐每念載鳴之侶﹔方期類聚﹐詎無相應之情。於時﹐紅破園桃﹐靑勻禁栁。韶光媚原野之始﹐宿雨霽池塘之後。由是﹐睍睆遷喬﹐棲翔寡友。潛符切切之義﹐爰發嘐嘐之口。林間乍囀﹐誠謂乎知音可期﹔陌上頻啼﹐似恨其離羣已久。旣而﹐雅葉交應﹐如懷故人。得鸚鵡之流言不信﹐見靈烏而白首如新。灌木煙中﹐念朋友而有待﹔楊園景裏﹐豈鳩集之無因。鳴亳旣殊﹐攀嵇靡異。猶徵角之先奏﹐俟宮商之有自。遂使﹕夕陽橋畔﹐人人增感別之愁﹔曉色樓前﹐處處動傷春之思。族類安在﹐間關未休。想王雎兮從吾所好﹐知斥鷃兮謂我何求。豈比﹕蜀魄銜寃﹐啼巴月於深夜﹔燕鴻失侶﹐叫邊云於凜秋。懿夫﹐隔霧彌幽﹐含風轉好。似弘三益之旨﹐足驚寡聞之抱。想伊鳥也﹐猶推故舊之心﹔矧乃人斯﹐忍棄朋友之道﹖取則寕逺﹐流音在玆。爾苟嚶鳴而占矣﹐吾將徳義而求之。𨿽慕惠莊﹐願定交於他日﹔如令鮑管﹐得擅美於當時。夫如是則﹐結綬何慚﹐彈冠不惑。伐木將廢而莫可﹐谷風欲刺而安得。已乎﹐勿謂斯鳥之聲至微﹐而忘其是則。

夢爲魚賦﹝以【故知人生不如魚樂】爲韻﹞

梁世子﹐以體道安﹐居逍遙有餘。宴息而魂交成夢﹐分明而身化爲魚。恍若有忘顧﹐物我以何異﹔悠然而逝失﹐形骸之所如。其初也﹐漏滴寒城﹐月籠涼牖。悄爾人靜﹐溘焉夜久。於銀屏旣設之所﹐是角枕已欹之後。遽因神遇﹐能遊之質斯成﹔漸覺形遷﹐相望之心曷不。是則﹐彷佛川闊﹐依稀浪輕。始訝沈浮而在此﹐俄驚鬐鬛以俱生。恍兮惚兮﹐豈悟益刀之兆﹔今夕何夕﹐空懷畏网之情。由是﹐涵泳無疑﹐噞喁未已。值良夜之寂寂﹐溯淸波之唯唯。腹上之松﹐俯暎在藻𨿽殊﹔懷中之日﹐旁明衘珠稍似。旣掉頳尾﹐還張紫鱗。維熊維羆而自逺﹐有鱣有鮪以相親。沙際禽去﹐汀旁艸春。遇周公而疑爲釣叟﹐逢傅說而謂是漁人。於時﹐砌竹無風﹐庭梧有露。旣異爲云之事﹐空驚微雨之故。翻成浪迹﹐全忘枕上之身﹔卻憶浮生﹐寧異遼東之趣。其夢也何樂如之﹐其覺也何愁若斯。復是魚由我變﹐抑當我本魚爲。莊生化蝶之言﹐昔時未信﹔公子爲烏之驗﹐今日方知。悲夫﹐何事遽然﹐欲思咸若。良由塵世之多故﹐難及深淵之或躍。人兮﹐不因一夢之中﹐豈信濠梁之樂。

綴珠爲燭賦﹝以【有光照夕﹐深宮朗然】爲韻﹞

碧雲初合兮金烏已藏﹐深宮欲暝兮歡娛未央。因綴明珠之彩﹐將爲列燭之光。出寶篋以規圓﹐呈姿璀璨﹔入雕籠而艶發﹐香照熒煌。當其﹐竹箭迎昏﹐蘭林向夕。司烜氏卻朱火之耀﹐守藏吏進驪龍之魄。然後﹐縈縷花抱﹐籠紗霧隔。亦猶燎江蠟而爇靈麻﹐可得燒椒房而煥瑤席。風來不動﹐凝四座之淸輝﹔夜久逾明﹐貯一堂之虛白。由是﹐價掩聨璐﹐形疑列錢。誠非其人火曰火﹐可謂乎自然而然。本自蜯胎﹐翻爲龍衘於玉宇﹔從離蛇口﹐幾驚蛾拂於瓊筵。觀其﹐布質闌干﹐含輝晃朗。分持而淸夜星列﹐迥舉而寒軒月上。累累交映﹐曾無見跋之嫌﹔爛爛相鮮﹐誰起偸光之想。莫不﹐揚彩金屋﹐增華桂宮。幕以煙緑﹐布而焔紅。欄檻如曉﹐杯盤若融。孕美於琉璃窗裏﹐論精於云毌屏中。是以﹐名擅夜光﹐功參庭燎。妍醜無隱﹐毫芒必照。故得﹐結緑懸黎之寶﹐不敢稱珍﹔龍膏豹髓之燈﹐於焉寢耀且﹐餙履者於義尢侈﹐爲簾者其功未深。曷如﹐效此圓潔﹐資乎照臨。遂使﹐或怨長宵﹐得縱秉燭之樂﹔有居幽室﹐不生欺暗之心。𨿽則﹐魚目難儔﹐金缸非偶。終罹好寶之誚﹐不免窮奢之詬。燭兮燭兮﹐儒執智而爲之﹐視隋侯而何有。

沈碑賦﹝以陵谷久遷名績終在爲韻﹞

元凱立功﹐銘其始終。欲播美於萬年之後﹐乃沈碑於一水之中。剖彼貞姿餘烈﹐必期於不朽﹔藏斯浚壑垂名﹐庶及於無窮。豈不——樹佐晉之洪勲﹐立吞吳之巨績。思後世以不顯﹐俾中心而是惕。將紀乎竹帛﹐時移則令聞應亡﹔若銘以盤盂﹔代異而嘉聲恐寂。然則﹐千古無壞﹐雙碑可憑。博約之詞旣著﹐雕篆之功亦興。有美皆述﹐無勞不稱。一則﹐置彼髙山﹐謂髙陵爲谷﹔一則﹐投玆深水﹐憚深谷爲陵。且言曰﹕水以柔而虛受﹐石以堅而可久。𨿽此隱而彼見﹐彼若泉而此阜。不知我者﹐笑淪棄於目前﹔庶知我焉﹐諒昭彰於身後。旣而﹐憑岸爰舉﹐臨川載傾。逆洪漣而星落﹐殷白浪以雷聲。始觀其文﹐徒謂憂於沒齒﹔終窺其理﹐方知葉於流名。由是﹐影動深泉﹐響連通谷﹐莫不詟波﹐神駭水族。靈龜將負以股戰﹐陽侯旣覧而心服。盡驚是日﹐誤墮淚於斯源﹔卻想他時﹐閱色絲於誰目。至今五百餘年﹐英聲自傳。沔水之恩波尙逺﹐峴山之嵐翠猶鮮。但覺潭邊春盡﹐而遺芳不歇﹔更憐川上時移﹐而茂躅難遷。然則﹐伊尹之作阿衡﹐姬公之爲太宰。邁古之芳猷克著﹐迄今而英風未攺是知﹐事若美於一時﹐語自流乎千載。亦何必﹐矜盛烈沈丰碑﹐欲功名之長在。

回雁峯賦﹝以【色峙晴空﹐回翔此際】爲韻﹞

衡嶽雲開﹐見一峯兮﹐秀出崔嵬。彼羣鴈以遙翥﹐抵重巒而盡回。豈非﹐漸木有程﹐冝從玆而北向﹔隨陽旣逺﹐不過此以南來。觀夫﹐蒼翠遐標﹐嵚崟孤峙。輕嵐侵碧落之色﹐斜影染晴江之水。彼則俟時而動渺﹐塞外以爰來﹔此惟無得而踰望﹐嵒前而載止。拂此穹崇﹐歸心忽同。遇瀑布而如驚飛繳﹐映垂藤而若避虛弓。絕頂千仞﹐懸崖半空。遙觀﹕增逝之姿﹐似隨風退﹔潛冥之意﹐不爲途窮。蓋以﹐應候無差﹐來賓有則。斂飄飄之云翰﹐阻嵓嵓之黛色。亦猶鴝鵒踰淸濟以無因﹐何異鷓鴣渡澄江而不得。於時﹐洞庭木落﹐云夢霜晴。肅肅方臨於鳥道﹐嗈嗈俄背於猿聲。稍類乎﹕王子乘舟﹐已盡山陰之興﹔曾參命駕﹐因聞勝毋之名。若夫﹐壁立天南屏開空際信紫閣以難匹何香鑪之可嫓﹐徒見其﹐如恨山壍﹐如悲迢逓。遽旋遵渚之心﹐倐別參云之勢。殊不知﹐識其分而不越﹐守其心而有常。若戢藻以咀菱﹐可居彭蠡﹔若浮深而越廣﹐自有瀟湘。志在飬毛羽﹐違雪霜。何集九疑而棲息﹐歷五嶺以翺翔﹖大鵬聞而笑之曰﹕予﹐北海而來﹐南溟是徙。髙飛而萬里倐忽﹐下視而千峯邐迆。嗟乎﹐銜蘆違溟之羣﹐年年至此。

延州獻白鵲賦﹝以【聖徳遐及靈禽表祥】爲韻﹞

我後﹐君臨九有﹐仁被諸華。伊炳靈之白鵲﹐倐效祉於皇家。變爾羽毛﹐以表恩沾於飛走﹔生乎邊鄙﹐是彰澤及於幽遐始其決越春﹐巢輕翻素翼。不類雕陵之異狀﹐自受金方之正色。封人旣獲﹐羅氏潛藏。且曰﹕昔聞興詠於召南﹐今見呈祥於塞北。斯乃﹐發天慶﹐昭皇徳。望云將獻﹐鵠歸齊使之籠﹔拜表初行﹐雉別越裳之國。旣而﹐臻鳯闕﹐進彤庭﹐粉煥成橋之羽﹐霜凝化印之形。爰稽瑞牒﹐克葉祥經﹐異丹雀之呈質﹐同素烏之效靈。帝嘉其﹐賁然斯來﹐皭爾難及。俾遂性以飲啄﹐顧無羣而翕習。由是﹐遶樹星飛﹐依枝玉立。乍捕蟬於上苑﹐不羨鶯遷﹔或報喜於丹墀﹐何慚鳯集。故能﹐彩迥羣類﹐名超百祥﹔播休徵於有截﹐昭聖祚之無疆﹔月下南飛過銀河而混色﹔風前東向映瓊樹以增光。若﹐潛下庭隅﹐逺分林表﹔迷彼鳥之翯翯﹐奪爾駒之皎皎﹔狼生殷代誠福應之未如﹐魚躍舟中諒貞符之尙小。曾未若﹐影度簾曙﹐聲來殿深﹔美掩條支之獻﹐珍逾壠坻之禽﹔昔在遐方玉每抵於昆岫﹐今以至徳巢可窺於禁林。是斯鵲來儀﹐惟天瑞聖。俾爾羽之潔朗﹐彰我時之淸淨。臣聞﹐雁有歌而雉有詩﹐又安得不形於贊詠。

魚龍石賦﹝以【一川中石無不似之】爲韻﹞

隴山下﹐汧水中﹐有石類魚龍之狀﹐成形匪追琢之功。半隱奫淪﹐若噞喁而斯在﹔余依磧礫﹐將蟠蟄以攸同。嘉夫﹐地出貞姿﹐天成詭質。𨿽駭■﹝馬京﹞之勢可類﹐而跳獸之規莫匹。厥象有二﹐其堅惟一。水淸見處﹐如欣得水之秋﹔雲起觸時﹐稍葉召云之日。豈自從凝結﹐有此規模。旣異織女﹐還非望夫。或似罷江湖之游泳﹐又如収雲雨之虛無。徒使漁人川上而幾回顧盻﹐仍令豢氏路旁而終日踟躕。蓋以磊磊﹐漸分燐燐。酷似澑穿而喣沫﹐無別苔駁而成章。可擬﹕曾經飲羽﹐若銜索以斯存﹔或用紀功﹐疑負圖而載止。由是﹐宻聚鱗次﹐孤標介然。設頳尾於五色﹐認胡髯於一拳。初驚獺祭於地﹐復謂見化於川。覩岸艸以旁生﹐不殊在藻﹔遇春流而乍沒﹐又若潛淵。旣將轉而揚鬐﹐亦因泐而無首。比岫居而苟可﹐於泥蟠兮曷不。中猶蘊玉﹐尙含呂望之璜﹐誰取支機﹐已在葉公之牖。造化難知﹐雕鐫者誰﹖何莓苔之古色﹐有鱗鬛之奇姿。謂湘水之燕﹐且殊寧俟飛也﹔與金華之羊﹐自別何勞叱之。旣表玄功﹐永存靈迹。映一水之晴緑﹐對羣峯之暮碧。彼結网垂綸之士﹐與攀髯采珠之客。或命駕而西逰﹐試回眸於此石。

芙蓉峯賦﹝以【峯勢孤異﹐前望似之】爲韻﹞

壘翠重重數千仞兮﹐峭若芙蓉。非華嶽之髙掌﹐是衡山之一峯。朝日耀而增鮮﹐嵐光欲析﹔秋風擊而不落﹐秀色常濃。懿乎﹐嶷若削成﹐端然傑起。𨿽千尋之直上﹐猶一朶之孤峙。聳碧空而出水無別﹐倚斜漢而淩波酷似。吐榮發秀﹐非因沼沚之中﹔固蔕深根﹐已在乾坤之裏。徒觀夫﹐壁立莖直﹐霞臨彩鮮。上下邐迆而九疑失翠﹐旁側參差而五嶺迷煙。秋夜彌髙﹐宛在金波之側﹔晴光半露﹐遙當玉葉之前。似吐江南﹐如開空際。髙低鬭紫蓋之色﹐向背異香鑪之勢。劍𨿽合質﹐匪三尺之微茫﹐石縱同規﹐殊一拳之璅細。況乎﹐髙列五嶽﹐光畱四時。名芳熊耳﹐影秀蛾眉。然而﹐只可登也﹐誠難采之。幾處樓中﹐送目有池塘之景﹔誰家林表﹐凝情忘艸樹之姿。賬號旣同﹐冠形亦異。對夏云而競峭﹐映花巖而增媚。遂使﹐娥皇曉望﹐潛憐覆水之規﹔虞帝南巡﹐暗起渉江之思。由是﹐楚澤陰逺﹐湘流影孤。挺煙蘿之■﹝艸公心﹐上中下﹞翠﹐冩菡蓞之形模。本不崩而不騫﹐誰人欲拔﹔若無冬而無夏﹐何代能枯。予嘗﹐迥野遙分﹐晴天逺望。見國風隰有之體﹐嘉離騷木末之狀。乃曰﹕亦可以﹐獻君王之壽﹐助山河之壯。誇蛾二子胡不移﹐來與蓮峯而相向。

白雪樓賦﹝以【樓起碧空﹐名標雅曲】爲韻﹞

余嘗﹐自雍南逰﹐經過郢州。此地曾歌乎白雪﹐後人因剏其朱樓。觀夫﹐迢迢山峙﹐奕奕云浮。屹臨江岸之旁﹐將其麗曲﹔傑起郡城之上﹐得以銷憂。是何﹐棟觸晴霞﹐檐侵虛碧。旁瞻目盡於千里﹐俯瞰心懸於百尺。何年結構﹐取宏制於庾公﹔此日登臨﹐仰嘉名於郢客。其爲狀也﹐■﹝山蹇﹞嵼隆崇﹐攢煙遏空﹐勢聳晴蜃﹐梁橫曉虹。偉殊觀之罕及﹐猶淸唱之難同。試問鄒生﹐豈似梁王之館﹔如延孟子﹐何慚齊國之宮。莫不﹐髙與調侔﹐妙將難比。籠輕霧以轉麗﹐帶微霜而增美。浮雲齊處﹐疊欞檻之幾重﹔明月照時﹐引笙歌而四起。斯則﹐虛涼無疋﹐顯敞難名。天未秋而气爽﹐景當夏以寒生。風觸棼楣﹐彷佛雜幽蘭之響﹔煙分井邑﹐依微聞下裏之聲。且樓之爲號也﹐有翠有紅﹐或瓊或玉。豈若表此名地﹐彰斯妙曲。況復﹐椘山入座黛千點而暮靑﹐漢水橫簾帶一條而春緑。亦足以﹐任彼淸暢﹐憑玆麗譙。掩露臺之髙峙﹐軼煙閣之孤標。似繼餘聲﹐謝朓閒吟於暇日﹔疑遺妙響﹐劉琨長嘯於淸宵。有旨哉﹐毎見岧嶤﹐如聞宛雅。覧宏模之特秀﹐知屬和之彌寡。人或誇黃鸖奇落星﹐予云﹐俱弗如也。

珠塵賦﹝以【輕細若塵﹐風來遂起】爲韻﹞

丹海之濵﹐靑珠似塵。蓋輕細以無滯﹐遂飛揚而有因。或喣或吹﹐自得霏微之象﹔乍明乍滅﹐謂分圓潔之眞。稽夫﹐始自水涯﹐俄從風起。縈空而耀耀奚匹﹐散彩而冥冥相似。又云﹐來或鳥銜﹐積如山峙。半穿圓隟﹐影寒於雲母屏中﹔或委空牀﹐光亂於水精簾裏。徒觀夫﹐的礫晶熒﹐星流雪輕。集素衣而不垢﹐侵曉鏡以逾明。落淵客之盤﹐驚炫耀以同色。撲江妃之佩﹐訝依微而有聲。至如﹐琪樹春歸﹐玉樓景霽。揉瓊蕋以光碎﹐浮瑣窗而影細。闌干輕舉﹐同羅襪之生時﹔璀錯斜流﹐有歌梁之下勢。由是﹐散亂淸景﹐光芒碧空。昔隱耀於泥沙之地﹐今揚輝乎堀堁之風。不逐軒東之後﹐不在京洛之中。雨過而光騰鮫室﹐扇回而影動龍宮。如是﹐則可用增﹐山難將彈。雀惹晴葉﹐於垂樹間﹐遊絲而綴箔。自南自北﹐低瑤席以紛然﹔匪疾匪徐﹐拂璇題而烱若。況﹐海日方盡﹐陰飆乍回。與白駒而競起﹐將野馬以俱來。魏國飛時﹐頓失照乘之體﹔陳王望處﹐全無凝榭之猜。懿夫﹐朗潔難逾﹐飛騰自遂。非罔象之見索﹐異無脛而斯至。或曰﹐泰山猶不讓微塵﹐況是珠璣之類。

耕弄田賦﹝以【宮裏爲田﹐勸率耕事】爲韻﹞

漢昭帝之禦幹﹐時猶眇年。能首率乎農務﹐遂躬耕乎弄田。理葉生知﹐蚤識邦家之本﹔事殊兒戲﹐斯爲教化之先。當其﹐天駟旣端﹐土膏初起。命開鉤盾之側﹐將幸上林之裏。有司於是﹐整溝塍﹐修耒耜。別置膏腴之所﹐取灋百廛﹔旁觀齷齪之間﹐如方千里。帝乃﹐駕雕輦﹐出深宮。展三推而不異﹐籍千畆以攸同。且曰﹐朕位極元首﹐身慚幼沖。每訪皇王之業﹐無先播植之功。未遂躬親於彼神臯之內﹐聊將樹藝於玆禁苑之中。然後﹐俯天顏﹐擁農器。向畎澮以懋力﹐對鋤耰而多思。豈無宴樂﹐不如敬順於天時﹔亦有遊畋﹐莫若勤勞於農事。是則﹐非同學稼﹐粗表親耕。旣畱心於東作﹐寧無望於西成。環衛近臣﹐盡起西疇之興﹔宮闈侍女﹐微生南畆之情。於時﹐稼政旣修﹐稲人是率。千牛之列有序﹐九鳸之官咸秩。神農舊務﹐嘗廢於他年﹔后稷余風﹐復興於此日。嘉夫﹐戲或是戲﹐爲勝不爲。審殷阜之由此﹐知艱難之在斯。自昔庸君多昧三時之務﹐惟玆少主能分五地之宜。故得﹐敎化下敷﹐皇猷上建。人忘荷挿之苦﹐俗有帶牛之願。因知剪桐葉以命封﹐未若耕斯田而天下勸。

燭籠子賦

器假人舉﹐名因燭彰。顧虛薄以中朗﹐亦輝華而外揚﹔銀焰始然﹐俟提攜而就烈﹔香塵久暗﹐希拂拭以增光。懿夫﹐煥爛潛融﹐周旋宥密。含明而每讓淸晝﹐處晦而寧欺暗室。由是﹐常患影孤﹐終期勢出。儻明時而不用﹐在手何年﹔或薄質以見知﹐升堂有日。觀乎﹐表裏無隱﹐方圓可分。亦猶﹐春晝而花藏縠霧﹐秋宵而月在羅云。照環堵之中﹐𨿽孤潔以由巳﹔置瓊筵之上﹐實髙低而在君。矧其﹐稟量旣弘﹐爲功亦倍。韜光之義可見﹐內熱之情斯在。今則﹐抱影求眞﹐虛心有待。若許設於髙明﹐亦願發其光彩。

三箭定天山賦﹝以【逺仗皇威﹐大降番騎】爲韻﹞

醜虜侵塞﹐將軍耀威。弓一彎而天山未定﹐箭三發而鐡勒知歸。驍騎來時﹐疊利鏃以連中﹐宮人祭處﹐収黃塵而不飛。始夫﹐冦犯朔方﹐檄傳邊壤。髙宗乃將鉞斯授﹐仁貴而君恩是仗。初持漢節﹐鷹揚貔虎之威﹔爰臂燕弧﹐肉視豺狼之黨。軍壓亭障﹐營臨塞垣。九姓猶憑其桀驁﹐六鈞亦未於戎蕃。旣而﹐胡兵鳥集﹐賊騎云屯。將軍於是﹐勇气潛發﹐雄心自論。拈白羽以初抽﹐手中雪耀﹔攀雕鞍而乍逐﹐磧裏星奔。由是﹐控彼烏號﹐伸玆猿臂。軍前而弦斗邊月﹐際空而髇鳴朔吹。聲穿勁甲﹐俄驚膽於千夫﹐血染平沙﹐已僵屍於一騎。斯一箭之中也﹗尙猖狂而背義﹐是用再調弓矢﹐重出麾幢。耀英武於非類﹐昭雄稜於異邦。赤羽逺開﹐騁神機而未已﹔胡雛又斃﹐驚絕藝以無雙。斯二箭之中也﹗猶憑淩而未降﹐且曰﹕志以安邊﹐誓以去害。苟犬羊之眾斯捨﹐則衛霍之功不大。又流鏑以虻飛﹐復應弦而狼狽。斯三箭之中也﹗遂定七戎之外。昔在秦漢﹐嘗開土疆﹐或勞師於徵討﹐徒耀武以張皇。未若﹐彎弧手妙於主皮﹐大降虜眾﹔騁伎心同於掩目﹐遂靜沙場。故得﹐玄化覃幽﹐皇風被逺。鳥嶺之烽已息﹐靈臺之伯斯偃。然知﹐魯連𨿽下於聊城﹐豈定窮荒之絕巘。

秋夜七里灘聞漁歌賦﹝以【明月白露﹐光陰往來】爲韻﹞

七里灘急﹐三秋夜淸。泊桂棹於南岸﹐聞漁歌之數聲。臨風斷續﹐隔水分明。初擊檝以興詞﹐人人駭耳﹔旣艤舟而度曲﹐處處含情。眾籟微収﹐濃煙乍歇。屏開兩面之境﹐璧碎中流之月。逃名浪迹﹐始蕩槳以徐來﹔咀徵含商﹐俄扣舷而迥發。一水喧豗﹐旁連釣臺。羣鳥皆息﹐孤猿罷哀。激浪不停﹐髙唱而時時過去﹔涼颷暗起﹐淸音而一一吹來。潺潺兮跳波激射﹐歷歷兮新聲不隔。初聞而彌覺神淸﹐再聽而惟憂鬢白。逺而察也﹐調且異於吳歌﹔近以觀之﹐人又非其郢客。杳裊悠揚﹐深山夜長。殊采菱於鏡水﹐同鼓枻於滄浪。泛濫扁舟逸興﹐無慚於範蠡﹔沈浮芳餌髙情﹐不減於嚴光。況其﹐岸簇千艘﹐巖森萬樹。湍奔似雪之浪﹐衣裛如珠之露。寂凝思以側聆﹐悄無言以相顧。此時逰子﹐只添岐路之愁﹔何處逸人﹐頓起江湖之趣。由是﹐寥亮淸潯﹐良宵漸深。引鄊淚於天末﹐動離魂於水陰。究彼囀喉﹐似感無爲之化﹔察其鼓腹﹐因知樂業之心。旣而﹐暗捲繊綸﹐潛收密网。灘頭而猶唱殘曲﹐水際而尙聞餘響。漁人歌罷兮天已明﹐掛輕帆而俱往。

貧賦﹝以【安貧樂道﹐情旨逸然】爲韻﹞

有弘節先生﹐棲遲上京。毎入樵蘓之給﹐長甘藜藿之羹。或載渇以載饑﹐未忘挫念﹔𨿽無衣而無褐﹐終自怡情。其居也﹐滿榻凝塵﹐侵階碧艸。衡門度日以常掩﹐環堵終年而不掃。荒涼三徑﹐重開蔣詡之蹤﹔寂寞一瓢﹐深味顏回之道。則有﹐溫足公子﹐繁華少年。共造繩樞之所﹐相延甕牖之前。但見其﹐蘊袍露肘﹐曲突沈煙。僮不粒而愁坐﹐馬無芻而困眠。俱曰﹕先生﹐迹似萍泛﹐家如罄懸﹐且何道而自若﹐復何心而宴然。先生曰﹕子不聞﹐蜀郡長卿﹐漢朝東郭﹐器𨿽滌以無愧﹐履任穿而自樂。斯蓋以﹐順理居常﹐冥心處約。當年而𨿽則羈旅﹐終歲而曾無隕獲。又不見﹐前有曾子﹐後有袁安。或蒸藜而取飽﹐或臥雪以忘寒。斯亦﹐性善居易﹐情無怨難。不汲汲以苟進﹐豈孜孜而妄干。盡能一榮枯﹐齊得失。顧終窶以非病。縱屢空而何卹。是以﹐原憲匡坐而不憂﹐啟期行歌而自逸。況乎﹐否窮則泰﹐屈久則伸。負薪者榮於漢﹐鬻畚者相於秦。更聞楊素之言﹐未能圖富﹔苟有陳平之美﹐安得長貧。矍然二子﹐相顧而起。乃曰﹕幸承達者之論﹐深見賢哉之旨。而今而後﹐方知﹐君子固窮﹐小人窮斯濫矣。

離人怨長夜賦﹝以【別思方深﹐寒宵苦永】爲韻﹞

離思難任﹐良宵且深。坐感夫君之別﹐誰憐此夜之心。念雲雨以初分﹐何時促膝﹔俯衾裯而起怨﹐幾度沾襟。始其﹐歌罷東門﹐袂揮南浦。徵車去兮塵漸逺﹐疋馬歸兮情自苦。閒庭已暝﹐對一點之凝缸﹔別酒初醒﹐聞滿檐之寒雨。且夕也﹐悄悄何長﹐悠悠未央。向銀屏而寡趣﹐撫角枕以增傷。蓋以﹐緬行役兮路千里﹐邈音塵兮天一方。我展轉以空牀﹐固難成夢﹔君盤桓於旅館﹐豈易爲腸。由是﹐觸目生悲﹐回身弔影。云積陰而月暗﹐鳥深棲而樹靜。凝情漸久﹐訝古寺之鐘遲﹔會面猶賒﹐柰嚴城之漏永。於是﹐階滴飄冷﹐窗風送寒。徒抱分襟之恨﹐全忘秉燭之歡。逺林而未有烏啼﹐偏嫌耿耿﹔幽壁而徒聞蛩響﹐頓覺漫漫。嗟夫﹐昔每同袍﹐今成兩地。旣覩物以遐想﹐復支頥而不寐。鄰機尙織﹐重增蘓氏之懷﹔詞客猶吟﹐更動江生之思。況乎﹐燕宋程逺﹐關山道遙。怨復怨兮此別﹐長莫長乎此宵。使人﹐玄髮潛變﹐紅顏暗雕。杳向晨而若歲﹐嗟達旦以無聊。且夫﹐名利猶存﹐津梁未絕。苟四方之志斯在﹐則五夜之情徒切。然哉﹐吾生旣異於匏瓜﹐又安得不傷乎離別。

璢璃窗賦﹝以【日爍煙融﹐如無礙隔】爲韻﹞

彼窗牖之麗者﹐有璢璃之制焉。洞徹而光凝秋水﹐虛明而色混晴煙。皓月斜臨﹐陸機之毛髮寒矣﹔鮮颷如透﹐滿奮之神容凜然。始夫﹐剏奇寶之新規﹐易疏寮之舊作。龍鱗不足專其瑩﹐蟬翼安能擬其薄。若乃﹐孕美澄凝﹐淪精灼爍。棟宇廓以冰耀﹐房櫳烱其電落。深窺公子中眠雲母之屏﹐洞見佳人外捲水精之箔。表裏玲瓏﹐霜殘露融﹐列逺岫以秋緑﹐入輕霞而晚紅。滿榻琴書﹐杳若冰壺之內﹔盈庭花木﹐依然瓊鏡之中。故得﹐繡戶增光﹐綺堂生白。覩懸虱之舊所﹐疑素蟾之新魄。碧雞毛羽微微而霧縠旁籠﹐玉女容華隱隱而銀河中隔。幾誤梁燕﹐遙分隙駒。比曲欞而頓別﹐想圭竇以終殊。迫以視之﹐𨿽皎潔兮斯在﹔逺而望也﹐則依微而若無。由是﹐蠅泊如懸﹐虫飛無礙。光寒而珠燭相逼﹐影動而瓊英俯對。不羨石崇之館﹐樹列珊瑚﹔豈慚韓嫣之家﹐牀施玳瑁。如是﹐價重鎖闥﹐名珍綺疏。徹紗帷而晃朗連角簟而淸虛。倘徵其形﹐王母之宮可匹﹔﹝若﹞語其巧﹐大秦之璧焉如。然而﹐國以奢亡﹐位由侈失。帝辛爲象箸於前代﹐令尹惜玉纓於往日。其人可數﹐其類非一。何用崇瑰寶兮極精奇﹐置斯窗於宮室。

曲江池賦﹝以【城中人日﹐同集池上】爲韻﹞

帝裏佳境﹐咸京舊池。逺取曲江之號﹐近侔靈沼之規。東城之瑞﹐日初升深涵气象﹔南苑之光﹐風才起先動淪漪。其地則﹐復道東馳﹐髙亭北立。旁吞杏圃以香滿﹐前噏雲樓而影入。嘉樹環繞﹐珍禽霧集。陽和稍近﹐年年而春色先來﹔追賞偏多﹐處處之物華難及。只如二月初晨﹐沿堤艸新。鶯囀而殘風裊霧﹐魚躍而圓波蕩春。是何玉勒金策﹐雕軒繡輪。合合沓沓﹐殷殷轔轔。翠亙千家之幄﹐香凝數里之塵。公子王孫不羨蘭亭之會﹐蛾眉蟬鬢遙疑洛浦之人。是日也﹐天子降鑾﹐輿停彩仗。呈丸劍之雜伎﹐間咸韶之妙唱。帝澤旁流﹐皇風曲暢。固知軒後﹐徒逰赤水之湄﹔何必穆王﹐逺宴瑤臺之上。復若﹐九月新晴﹐西風滿城。於時﹐嫩菊金色﹐深泉鏡淸。浮北闕以光定﹐冩南山而翠橫。有日影云影﹐有鳬聲鴈聲。懷碧海以欲垂釣﹐望金門而思濯纓。或策蹇以長愁﹐臨川自嘆﹔或揚鞭而半醉﹐繞岸閒行。是日也﹐罇俎羅星﹐簮裾比櫛。云重陽之賜宴﹐顧多士以咸秩。上延良輔﹐如臨鳯沼之時﹔旁列羣公﹐異在龍山之日。若夫﹐冬則祁寒裂地﹐夏則晨景燒空。恨良時之共隔﹐惜幽致以誰同。孰見其﹐冰連岸白﹐蓮照沙紅。蒹葭兮葉葉凝雪﹐楊栁兮枝枝帶風。豈無昆明而在乎畿內﹐豈無太液而在乎宮中。一則但畜龜龍之瑞﹐一則猶傳戰伐之功。曷若﹐輪蹄輻湊﹐貴賤雷同。有以見西都之盛﹐又以見上國之雄。願千年兮萬歲長﹐若此以無窮。

水城賦﹝以【有言河伯﹐因作水城】爲韻﹞

呂公子兮誰與營魚爲庶兮水爲城﹐𨿽處至柔之地﹐還深作固之情。不假人徒﹐構神功而日就﹔寧勞版築﹐壘素波以云平。帝始封之於河﹐爵之爲伯。旣奄有其涯涘﹐遂恢張於基墌。因上善以中抱﹐若崇牖之外隔。赤魴掉尾﹐非經阿利之勞﹔紅鯉暴腮﹐似困蒙恬之役。豈不以﹐還玆森森﹐象彼言言。髙標貝闕﹐洞設龍門。於以示神祇之化﹐於以昭麟介之尊。霞影晴臨﹐四面之旌旗火烈﹔湍聲霧急﹐一樓之鼙鼓雷喧。彼則險阻可依。此則靈長是托。周圍而一帶斯繞﹐控引而百川皆作。曉遇撇波之子﹐稍類登陴﹔夜聞鼓枻之音﹐終疑擊柝。莫不﹐外羅蜃蛤﹐中集黿鼉。蕩蕩而欲吞江漢﹐沈沈而自恃山河。似慮交侵﹐益廣容舠之所﹔如虞勍敵﹐長流急箭之波。乃與川後爲鄰﹐陽侯共守。奚鮫室之能匹﹐信龍宮而是偶。沙畱聚沫﹐豈粉堞之云無﹔岸轉盤渦﹐實湯池而自有。況乎﹐左負滄海﹐前臨孟津。樂毅將攻而莫可﹐魯連欲下以無因。測彼淺深﹐豈有不沈之板﹔司其唘閉﹐誰爲堅守之人﹐偉夫﹐勢壓重泉﹐功齊百雉。咽喉苟有於九曲﹐襟帶詎雄乎千里。𨿽則﹐都於坎﹐據於水。賴吾唐之聖君﹐四郊淸矣。

聖人不貴難得之貨賦﹝以題爲韻﹞

披老氏之遺文﹐見聖人之垂則。戒君上之所好﹐慮天下之爲惑。且﹐物有藏之無用﹐求之難得。若將貴也﹐則亷貞之風不生﹔吾苟賤焉﹐庶嗜欲之原可塞。斯乃﹐復道徳之本﹐爲政化之端。𨿽聞乎無脛以至﹐曾忘其拭目而觀。於以息攘敓激﹐貪殘皆重黃金。我則﹐捐山而孔易﹐咸嘉白璧﹔我則﹐抵谷以奚難﹐莫問瑕瑜。詎論妍否﹐節儉之徳旣著﹐饕餮之名何有。裘因禁後﹐應無爲狗之勞﹔珠自鍜來﹐已絕伺龍之丑。只如﹐照車於魏徒﹐稱徑寸之貴﹐易地於秦虛。重連城之珍。一則受欺於彊國﹐一則見屈於聖人。豈若﹐端耳目﹐寂形神。視彼瓊瑰之類﹐齊乎瓴甋之倫。義動﹐貪夫皆少私而寡欲﹔化移﹐流俗盡背僞而歸眞。可使﹐路不拾遺﹐人忘好貨。顧予有摘玉之志﹐俾爾無攫金之過。則﹐以此行道﹐而大道復隆﹔以此移風﹐而玄風再播。且夫﹐君敎矣﹐人效之。若不去其奢而返其本必將胠爾篋而控爾頥。亦何必﹐樹美珊瑚﹐競列華筵之翫﹔布求火浣﹐長充內府之資。方今﹐闡靈符握﹐金鏡若能。來淮夷之琛﹐不以爲貴﹔入王母之環。不以爲盛。上崇朴素之道﹐下率亷隅之性。豈惟咸五而登三﹐可與大庭而齊聖。

吞刀吐火賦﹝以【方士有如此之術焉】爲韻﹞

奇幻誰傳﹐伊人得焉。吞刀之術斯妙﹐吐火之能又玄。咽郤鋒鋩﹐不患乎洞胸達腋﹔噓成赩赫﹐俄驚其飛熖浮煙。原夫自天竺來﹐時當西京暇日。逞不測之神變﹐有非常之妙術。初呈握內﹐豈吹毛之銳難含﹔復指胸中﹐𨿽爍石之威可出。於是﹐叱吒神厲﹐唅呀气資。旁駕肩而孰不觀也﹐忽攘臂而人皆異之。俄而﹐精鋼裛腹﹐烮焔交頥。罔有剖心之患﹐曾無爛額之期。疑影滅以光沈霜鋒盡處﹐烱霞舒而血噴朱焰生時。素刅兮倐去於手﹐紅光兮遽騰其口。始蔑爾以虹藏﹐竟■﹝火霍﹞然以電走。隱乎語笑﹐回看而鞸琫皆空﹐出若咽喉﹐旁取而楡檀何有。莫不刻意斯效﹐焦心已舒想﹔剛膓之礪乃驚﹐燥吻以焚如。胡爲引鏡之形﹐稍能咀嚼﹔安得燎原之色﹐發自吹噓。亦足以﹐道冠幻人﹐功傾術士。食鍼旣可以增愧﹐噀酒亦宜乎讓美。且夫﹐神仙兮不常﹐變化兮多方。或潄水而霧合﹐或吐飯而蜂翔。曾未若﹐彼用解牛﹐我則虛喉而挫銳﹔彼皆鑽燧﹐我則鼓舌以生光。然而﹐眩惑如斯﹐云爲徒爾。𨿽誇外國之獻﹐本匪王庭之伎。吾謂﹕吞詞鋒者可尙﹐吐智燭者爲是。所以安處先生﹐終去彼而取此。

手署三劍賜名臣賦﹝以【特書嘉號﹐用奬賢能】爲韻﹞

漢章帝﹐以錫賚情重﹐君臣道全。示署劍推恩之禮﹐表經邦佐命之賢﹐𨿽彼百官分恩光之渙汗﹐惟玆三者觀禦墨以昭宣。是知器挺臣﹐功名由天錫。非霜刃﹐無以表汝之庸勲﹔非干文﹐無以重予之慶賞。所以﹐昭沖和﹐勸忠讜。鮫函盡啟﹐決云之狀盈眸﹔彩筆初題﹐垂露之文在掌。豈不以﹐良佐斯得﹐深謀可嘉。或染翰而紀其惇朴﹐或揮毫而志以文華。彼錫彤玈﹐我乃頒其秋水﹔彼銘鐘鼎﹐我乃鏤以蓮花。一則﹐薛燭未逢﹐風胡不識。提攜可助於雄勇﹐佩服必資其挺特。能使臣闕慚價﹐豪曹失色。乃署龍泉之名﹐以表韓稜之徳。一則﹐龍藻日耀﹐霜風雪凝。麾之而氛祲以歇﹐帶之則威儀可聆。斯亦﹐刜鐘難嫓﹐斬馬奚稱。乃署漢文之號﹐以旌郅壽之能。一則﹐利可衛身﹐威能禁暴。愜項伯以將舞﹐宜趙王之所好。豈羨乎﹐五色奇形﹐千金美號。乃署椎成之字﹐以彰陳寵之操。故得﹐光生環佩﹐榮冠簪裾。見魚水相逢之際﹐是雲龍契會之初。數比夢刀﹐各獲君前之賜﹔功齊神筆﹐長吞天上之書。洎﹐吾皇威被華夷﹐徳安岐雍。鋒鋩不自其手署﹐頒賜盡歸其公共。蓋以韓魏爲鋏兮宋爲鐔﹐異漢朝之所用。

端午日獻尙書爲壽賦﹝以【誠以古書﹐資乎聖壽】爲韻﹞

節乃端午﹐經惟尙書。當煬帝窮奢之際﹐見蘓公爲壽之初。五日嘉辰﹐欲有禆於聖徳﹔百篇奧義﹐敢將獻於皇居。始夫﹐蕤賓旣調﹐星火初正。𨿽爲祭屈之日﹐合有祝堯之敬。咸求玩好﹐兾竭盡於忠勤﹔競薦珍奇﹐願延長於睿聖。惟公以﹐邦紀將紊﹐皇圖漸傾﹐欲諷江都之幸﹐亦由遼水之徵。由是﹐訪注於安國﹐求篇於伏生。旣逢采艾之時﹐合祈洪算﹔遂托獻芹之禮﹐庶逹微誠。蓋以﹐文盡雅言﹐事傳上古。前王之喜怒足徵﹐歷代之安危可覩。然﹐以禮無爽﹐於君有補。豈效辟兵之法﹐專用靈符﹔寧依續命之儀﹐只陳彩縷。旣而﹐面對彤墀﹐虔而進之。其爲贄也﹐非鴈非羔非玉非帛﹔其爲書也﹐非易非傳非禮非詩。且曰﹕臣﹐有志匡主﹐無心狥時。竊以百王之典﹐可爲萬歲之資。願陛下﹐察其旨﹐究所以。豈不以﹐枕推虎魄之珍﹐裘有雉頭之美。誠未若﹐典謨訓誥﹐閱斯而北闕常存﹔虞夏商周﹐鑑此而南山相似。所以﹐鼓篋斯至﹐稱觴自殊。藉手而則惟臣矣﹐服膺而其在君乎。願因犬馬之誠﹐取爲龜鏡﹔能使絲綸之筆﹐用作規模。且﹐浴蘭獻物兮古豈無﹐捧酒祝釐兮今亦有。誰能﹐將十三卷之雅誥﹐祝千萬年之洪壽。向使其乙夜能觀﹐豈死乎賊臣之手。

玄宗幸西涼府觀燈賦﹝以【春夕幸遊見天師術】爲韻﹞

昔在﹐明皇帝召葉尊師。當新歲月圓之夜﹐是上元燈設之時。帝謂﹕京洛他處固難比也﹐師言﹕良夜今宵亦可觀之。於是﹐請宸逰﹐憑妙術。將越天宇﹐俄辭宣室。扶鳯輦以云舉﹐掲翠華而飊疾。不假禦風之道﹐倐忽來虛﹔如因縮地之方﹐逡巡駐蹕。已覺夫﹐關隴途盡﹐河湟景新。到合雜繁華之地﹐見駢闐逰看之人。千條銀燭﹐十里香塵。紅樓邐迆以如晝﹐淸夜熒煌而似春。郡實武威﹐事同仙境。彩揺金像之色﹐光奪玉蟾之影。一逰一豫忽此地以微行﹐不識不知竟何人而望幸。於時﹐有露沾艸﹐無雲在天。金鴨揚輝而光散﹐冰荷含耀以星連。樂異棃園﹐徒笙歌之滿聽﹔人非別館﹐空羅綺以盈前。旣而﹐斗轉玉繩﹐漏深銀箭。周回未愜於睿旨﹐歷覧尙勞於宸眷。莫不﹐混迹尊卑﹐和光貴賤。亦由﹐鳯隱形於眾鳥﹐眾鳥莫知﹔龍匿影於羣魚﹐羣魚不見。俄而﹐歸思潛軫﹐皇情不畱。彷佛而方離邊郡﹐斯須而已在神州。稍異穆王至自瑤池之會﹐非同漢武來從百谷之逰。一自﹐風滅蘭缸﹐云迎羽客。塵昏蕃塞之艸﹐煙暝秦陵之柏。空令﹐思唐徳之遺民﹐最悲涼於此夕。

江南春賦

麗日遲遲﹐江南春兮春已歸。分中元之節候爲下國之芳菲。煙羃歷以堪悲六朝故地﹐景蔥蘢而正媚二月晴暉。誰謂﹕建業气偏﹐勾吳地僻﹖年來而和煦先徧﹐寒少而萌芽易拆。誠知﹕靑律吹南北以無殊﹐爭柰﹕洪流亙東西而是隔。當使﹐蘭澤先暖﹐蘋洲早晴。薄霧輕籠於鍾阜﹐和風微扇於臺城。有地皆秀。無枝不榮。逺客堪迷——朱雀之航頭栁色﹐離人莫聽——烏衣之巷裏鶯聲。於時﹐衡嶽鴈過﹐吳宮燕至。髙低兮梅嶺殘白﹐邐迆兮楓林列翠。幾多嫩綠﹐猶開玉樹之庭﹔無限飄紅﹐競落金蓮之地。別有﹐鷗嶼殘照﹐漁家晚煙。潮浪渡口﹐蘆筍沙邊。野葳蕤而繡合﹐山明媚以屏連。蝶影爭飛﹐昔日吳娃之徑﹔楊花亂撲﹐當年桃葉之船。物盛一隅﹐芳連千里。鬭暄妍於兩岸﹐恨風霜於積水。幕幕而云低茂苑﹐謝客吟多﹔萋萋而艸夾秦淮﹐王孫思起。或有﹐惜嘉節﹐縱良逰。蘭橈錦纜以盈水﹐舞袖歌聲而滿樓。誰見其﹐暁色東臯﹐處處農人之苦﹔夕陽南陌﹐家家蠶婦之愁。悲夫﹐艶逸無窮﹐歡娛有極。齊東昏醉之而失位﹐陳後主迷之而喪國。今日並爲天下﹐春無江南兮江北。

神女不過灌壇賦﹝以【飄風疾雨﹐慮傷仁政】爲韻﹞

有女維神﹐徘徊恨新。旣入文王之夢﹐方明尙父之仁。君蒞灌壇﹐自其來而有感妾歸西海﹐將欲過以無因。豈非﹐受命上天﹐稟靈下土。苟當鑑徳之職﹐誠是福謙之主。然而﹐出則駕疾﹐風鞭暴雨。𨿽娉婷淑態所行﹐皆正直之心﹐而倐閃陰徒在處﹐有晦冥之苦。今則﹐望彼仁境﹐居惟太公。於國而棟梁斯諭﹐於民而父母攸同。謐爾封疆﹐無破塊之時雨﹔恬然艸木﹐絕鳴條之暁風。安得﹐暗恃威靈﹐長驅徒禦。不惟流麥以斯恐﹐抑亦偃禾而是慮。舊祠已別﹐固難返駕於今辰﹔直道須遵﹐豈可取途於他處。是使﹐涙臉紅失﹐愁蛾翠銷。駐霞車而色斂﹐停寶蓋以香飄。潛羨羿妻﹐明月先逾於淸夜﹔卻慚巫女﹐輕雲已度於晴朝。誰見其﹐回惑蕙心﹐踟躕蘭質。感敎化之均適﹐患奔驅之迅疾。花顏慘澹﹐非嫌勝母之時﹔玉趾遲畱﹐異惡朝歌之日。王乃﹕湣彼彷徨﹐詢其感傷。旣非失佩於江上﹐亦非遺簮於路旁。入夢之姿﹐經三日以方過﹔非熊之道﹐歷千秋而更張。則知﹐執徳感幽者系乎眞﹐操心詟物者由乎正。苟在神而猶懼﹐豈於人而不敬。若夫﹐蝗越境而虎渡河﹐未可與斯而論政。

樵夫笑士不談王道賦﹝以題爲韻﹞

多辯名士﹐能文碩儒。或有不談於王道﹐終知取笑於樵夫。幸遭側席之時﹐盡皆沈黙﹔遂使執柯之子﹐因此胡盧。當其﹐野絕遺賢﹐朝稱多士。九土咸歡乎富庶﹐四夷俱混於文軌。盡合讚洪猷﹐歌至理而﹝似闋﹞。懸河健口﹐未聞衮衮之辭﹔擲地淸才﹐不述便便之美。有夫則野﹐其業惟樵。或怡情於磵側﹐或放志於山椒。乃曰﹕凡在吾儕﹐猶欣渥澤之汪濊﹔豈伊作者﹐長使歌聲之寂寥。所以﹐向彼息肩﹐因玆掩口。是山中捨箭之際﹐正洞裏觀棋之後。尢堪撫掌﹐念牧豎以知無﹔聊用解顏﹐問樵人之信不。況乎﹐徳邁三代﹐功超百王。士非君則好爵奚取君非士則休聲不揚。豈言泉之杜竭﹐抑辯囿之荒涼。側耳聽時﹐嫌寂寂於都下﹔負薪歸處﹐輙怡怡於路傍。蓋以﹐沐浴昌期﹐優遊玄造。俱爲捲舌之輩﹐不及擊轅之老。囅然未已殊主人之答賓﹐莞爾難持異下士之聞道。豈謂乎﹐力伐摧柏﹐聲騰夕嵐。足令﹐墨客增愧﹐詞人有慚。是知﹐運屬無偏﹐合著奚斯之頌﹔時當有截﹐須陳吉甫之談。方今﹐君則唐虞﹐臣惟周召。稱揚者皆馬周之辯﹐贊詠者盡雕龍之妙。可以﹐流播千古﹐鏘洋八徼。若然則﹐樵采之徒歟﹐又何由而竊笑。

蟭螟巢蚊睫賦﹝以【天壤之間﹐大小殊稟】爲韻﹞

萬物生兮巨細相懸﹐蚊之睫兮蟭螟在焉。𨿽受气以具體﹐亦成形而自天。取以比方﹐事著茂先之賦﹐齊其大小﹐理符禦冦之篇。眇矣麼虫﹐生乎積壤。名爲造化之內﹐質類希夷之象。離婁俯視﹐莫得見其形容﹔師曠俛聽﹐曾未聞乎聲響。旣而逰元﹐气入無間。就彼蚊而棲宛﹐止其睫以回環。日往月來﹐顧我而因依自得﹔晨趨暮見﹐覺伊而瞬息長閒。由是﹐拂眥謀安﹐沿眶可賴。喜榮乎噆膚之際﹐懼覆於成雷之會。仰觀厥首﹐謂如山嶽之崇﹔旁睨其肩﹐意似叢林之大。逼螢火兮豈慮焚其﹐逢肸蠁兮何憚居之。每保勁同於枝榦﹐詎知細甚於毫釐。未能鵲起﹐安肯虫疑。常笑鷦鷯立彼葦苕之上﹐寕同玄燕集於危幕之時。豈比夫﹐蠕動微生﹐蜎飛異稟﹐蠅附尾以非類﹐虱處頭而殊品。言乎蚊也﹐則是睫而可知﹔向彼巢焉﹐乃斯形而因審。想夫﹐影與塵混﹐身將道俱。察其生而洪繊則別﹐論其分而物我何殊。似菌朝生﹐不羨千春之壽﹔如蜩秋起﹐無慚六月之圖。悲夫﹐謂無至道者多﹐信有玆虫者少。蓋述齊物之域﹐未遂忘形之表。若能效三月以齊心必見斯虫而不小。

耀徳不觀兵賦﹝以【聖徳照臨﹐寰區淸泰】爲韻﹞

聲敎斯播﹐戎夷自平。只在推賢而耀徳﹐豈由命將以觀兵。垂彼衣裳﹐示朝廷之有序﹔櫜其弓矢﹐俾海內以惟淸。皇帝以﹐眇屬前聞﹐遐觀列聖。謂修文而可致其肅穆﹐謂立武必傷乎性命。將欲﹐來萬國之好﹐去百王之病。鴻私玄澤﹐常昭天子之仁﹔豹略龍韜﹐不受將軍之柄。故得﹐地恊三無﹐風淸八區。混軌文於殊俗﹐銷劍戟於洪鑪。況其﹐徳乃車也﹐兵由火乎。豈宜執以二三﹐臨於下土﹔安可封其十萬﹐擾彼邊隅。所以﹐修之爲勤﹐戢之不惑。湯修而葛伯斯服﹐舜舞而有苖自格。是知﹐失徳者﹐由乎縱五兵﹔偃兵者﹐在乎興七徳。今則﹐朔野烽滅﹐遼陽戍閒。堯心非樂乎丹浦﹐周馬已歸於華山。使跂行啄息之微﹐咸躋壽域﹔見執銳披堅之役﹐盡復人寰。然後﹐澤溢區中﹐塵銷塞外。四方忘覆載之力﹐百姓免殺傷之害。雕題辮髮傾心而俱喜子來﹐率土普天鼓腹而悉歌時泰。蓋由﹐煦嫗仁廣﹐含弘道深。慕羲農之化洽﹐比湯武之君臨。曉月彤庭﹐共覩乾坤之量﹔秋風楡塞﹐不聞金革之音。斯乃﹐帝道潛融﹐宸襟洞照。得允文允武之體﹐臻一張一弛之要。可謂﹐超五帝而越三皇﹐合二儀而齊兩曜。

倒載干戈賦﹝以【聖功克彰﹐兵器斯戢爲】韻﹞

欲廓文徳﹐先韜武功。倒干戈而是載﹐鑄劍戟以欣同。千里還師﹐回刃於戎車之上﹔一朝偃伯﹐垂仁於王道之中。皇上以﹐心宅八紘﹐威加四極。有罪必伐﹐無徵不克。旌旗西向﹐競納欵於中原﹐鼙鼓東臨﹐咸獻俘於上國。然後﹐軫宸慮﹐惻皇情。萬姓苟宜於子視﹐三邊可竢其塵淸。由是﹐罷師旅﹐休甲兵。幹櫓勢傾﹐壓雙輪而委積﹐戈鋋色寢﹐滿十乘以縱橫。蓋以﹐戰乃危事﹐兵惟凶器﹐欲令永脫於禍機﹐必使先離乎死地。所以﹐前鐏俄覩﹐回轅繼至。虞舜舞而曾用比此寧同魯陽揮以負來於斯則異。旣不授其豹略﹐乃長苞於虎皮。諒櫜弓而若此﹐詎返斾以如斯。徵彼禮經﹐折軸苟聞於山立﹔考諸易象﹐盈車徒見其離爲。豈慮自焚﹐誠同載戢。五兵從此以皆弭﹐七徳於焉而復立。遂使頑凶之子﹐無日可尋﹔更憐忠烈之臣﹐徒云能執。故得﹐殺气潛息﹐嘉猷孔彰。以此懷柔而何人不至﹐以此亭育而何俗不康。罷刃銷金﹐道無慚於齊帝﹔放牛歸馬﹐徳寧愧於周王。大矣哉﹐因覩仁天﹐用藏兵柄。得東徵西怨之體﹐見師出凱旋之盛。小臣伏覩乎櫜鞬﹐敢不歌揚於明聖。

握金鏡賦﹝以【聖人執持﹐照臨寰宇】爲韻﹞

至明者﹐莫尙乎金鏡﹐可類者﹐莫先於聖心。旣施之於日用﹐如握此以君臨。有象必昭﹐含萬靈於睿聖﹐無幽不燭﹐若百錬於宸襟。稽夫﹐稟气於無形﹐成功於至妙。苟取諭於在掌﹐詎有疲於屢照。外發皇明﹐中凝徳耀。克符磨瑩之體﹐允葉提攜之要。故能﹐洞達千里﹐髙臨兆人。尋玄而光彩盈手﹐考理而貞明在身。凡跂行喙息之微﹐形容無隱﹔信率土普天之士﹐肝膽俱陳。莫不﹐深貯乾坤﹐大極區宇。誠非出匣以斯舉﹐詎謂臨臺而下取。潔澈在心﹐深沈似古。笑飛鵲以將繞﹐鄙芳菱而欲吐。懿夫﹐皎皎斯在﹐兢兢自持。異樞衡之是秉﹐見藻鑑之無私。所以﹐辧愚智﹐洞華夷。豈惟分大小﹐別妍媸﹐塵垢不染﹐英明在玆﹐魑魅於焉而逺矣﹐姦邪無所以藏之。是知﹐懸魏宮者難侔﹐掛秦臺者莫及。詎端拱而見捨﹐諒臨朝而盡執。孕玉燭以光動﹐冩珠庭而影入。蓋以﹐持察羣品﹐非窺聖顏。迥出聲身之表﹐如存指掌之間。事異軒皇﹐得玄珠於物外﹔功逾羲叔﹐禦白日於人寰。宜乎﹐永保淸平﹐長稱明聖。當宣室以潔朗﹐逗皇圖而輝映。臣知﹕六五帝而四三皇﹐實由握乎斯鏡

黃鍾宮爲律本賦﹝以【究極中和﹐是爲天綂】爲韻﹞

玉律奚始﹐黃鍾實先。潛應仲冬之候﹐仍居大呂之前。聲旣還宮﹐初﹝闕﹞八音七政﹔數從推歷﹐終由兩地三天。當其﹐黃帝命官﹐太師授職。參六呂以疊用﹐本一陽而立則。八風自此以條暢﹐萬物於焉而動植。權衡有凖﹐知累黍之無差﹔寒暑相生﹐諒循環而不極。是知﹐召呂者律﹐爲君者宮。旣從無而入有可原始而要終聲𨿽發外﹐气本從中。或煦或吹﹐根初九爻而立紀日來月往﹐首十二管以成功。懿夫﹐肇啟乾坤﹐潛分節候。見歷數以無紊﹐顧萌芽而欲秀。革彼應鐘﹐先乎太簇。克諧韶濩﹐惟子野以能知﹔自得原均﹐匪伶倫而莫究。故得﹐洪■溥暢﹐上下無頗。騰葭灰而漸散﹐映緹幕以方多。初感於人﹐復京房之气性﹔終昏於地﹐成燕谷之陽和。俾玉燭以調勻﹐與璇璣而錯綜。於以宣於四序於以貞乎三統自然功歸﹐不宰理葉。無爲﹐蓋陰陽之變化﹐信气序之推移。雄鳯鳴而雌相應﹐盡皆類此﹔商爲呂而徵爲律。未足方斯。爲律之本兮旣如彼﹐爲天之統兮又如此。明庭恊律﹐寧俟於李延年﹔皇﹝闕﹞聲爲﹐豈慚於夏后氏。旣而﹐榮發枯槁﹐春流遐邇。願一變於寒枝﹐獲生成兮若是。

松柏有心賦

彼木𨿽眾﹐何心可持。惟松柏其生矣﹐稟堅貞而有之。所以﹐固節千歲﹐凝芳四時。積翠森疏﹐見冒雪停霜之性﹔攢空蕭瑟﹐無攺柯易葉之期。懿夫﹐外聳靑蒼﹐內標孤直。或盤根於幽磵之畔﹐或挺資於髙山之側。同符蘭桂﹐何慚荊棘。葉殊而可謂不同﹐節厚而盡云難測。相連夾路﹐在成城而稍侔﹔未可爲薪﹐比灰死而莫得。嫓匪石而枝勁﹐葉懸旌而影揺。苟無懼於早落﹐亦何憂於後凋。聳幹山巓﹐且甚長於眾植﹔成行陵上﹐終不亂於驚飆。矧乎﹐萬樹含秋﹐千林向晚。方見夫﹐鶴棲之所彌茂﹐麝食之餘不損。天臺溪畔﹐若有意於垂陰﹐太華峯前﹐豈無情於固本。旣立端操﹐寧驚大寒。似蓋而秦封翠斂﹐如愁而殷社煙攢。勢迥蒿萊﹐競髙標於塵外﹔時當揺落﹐爭秀出於林端。豈無井上之桐﹐亦有園中之栁。於春色以自得﹐在歲寒而則否。曾未若﹐方寸斯抱﹐層空可淩。藿𨿽傾而莫比﹐蓬非直而何稱。至如﹐嚴气方勁﹐翠色猶增﹐亦何異。君子仗誠﹐處難危而愈厲﹔志人髙道﹐當顚沛以彌弘。是知﹐斯木惟良﹐因心所貴。固各結其修幹﹐共靑蒼於四气。然則﹐諭體於人﹐欲捨此而何謂。

跬步千里賦﹝以【審乎致逺﹐行之在人】爲韻﹞

彼道𨿽逺﹐惟人可行。積一時之跬步﹐臻千里之遙程。亦如﹐塵至微而積成山嶽﹐川不息而流作滄瀛。是則﹐大自小成﹐遐因邇至。理苟均於積集﹐義必資乎馴致。莫不﹐究其攸往﹐明其所自。不因步武之間﹐那及同舟之地。終尋髙躅﹐必可繼於飛鴻﹔不識前蹤﹐安得齊於赤驥。是則﹐欲追迢逓﹐無或踟躕。始謂﹐與其進也﹐不亦逺乎。玉趾勤遷﹐諒金城之可越﹔芳塵﹝闕﹞﹐漸水之難逾。矧夫﹐髙以下爲著﹐顯以微爲本。旣曵踵以將至﹐蓋執心而忘返。行行莫止﹐寧辭明月之程﹔去去不停﹐豈憚黃雲之逺。但勉行之﹐終能及之。苟循途而坦坦﹐盍履道以孜孜。如肯裂裳﹐自等聚糧之義﹔豈勞由徑﹐當齊命駕之期。得非務進﹐彌專遄徵。有稟念踽踽以﹐無怠故儦儦而。玆甚﹐自勤跋渉﹐邯鄲之學全殊﹔不暇因循﹐燕宋之遙可審。然而﹐志勿休者﹐𨿽難必易。行不止者﹐𨿽逺必臻。亦猶﹐積水爲瑩冰之始﹐層臺實累土之因。大道能遵﹐終及奔馳之子﹔中途儻廢﹐誠慚跛躄之人。別有﹐局蹐負來﹐躊躇斯在﹔將欲﹐跋迹霄漢﹐超蹤寰海。或能開道路﹐解縶維﹐則千里之途可待。

牛羊勿踐行葦賦﹝以【皇化所加﹐徳同周道】爲韻﹞

育物恩廣﹐垂衣道豊。流徳澤於行葦﹐示仁心於牧僮。且曰﹕驅爾牛羊﹐勿近萋萋之道﹐恐其蹄角﹐踐傷泥泥之叢。斯乃﹐國家攸用﹐華夷所同。俾遂生榮之性﹐仍惇忠厚之風。是以﹐發自睿情﹐指乎幽渚。伊方苞方體之地﹐匪或寢或訛之所。未逢至化﹐其生有類於蒿萊﹔今被仁風﹐所貴不殊於稷黍。懿夫﹐拂水沙際﹐揺煙路旁。安可﹐縱三犧而蹂躪﹐放千足以跳踉。莫不欽聖﹐敎感吾皇。戒彼畜之奔逸﹐免斯條之折傷。由是﹐緑野分驅﹐蒼葭共保。但局桃林之阪﹐自齕金華之艸。春風澤畔﹐如生遂字之心﹔落日山邊﹐盡認下來之道。況乎﹐挺本方茂﹐爲航可嘉。霏靡而爭芳荇葉﹐參差而競秀蘭芽。若使﹐大武斯履﹐柔毛所加﹐則﹐八月洲前﹐無復凝霜之葉﹔三秋江上﹐難逢似雪之花。是以﹐咸仰嘉猷﹐式遵玄徳。牧者旣以承其敎﹐虞人得以修其職。故能﹐隔瑩蹄於平野﹐莫往莫來﹔限墳首於荒郊﹐自南自北。然後﹐澤靡不洽﹐恩無不周。國有殷充之實﹐家無罄匱之憂。网不入於洿池﹐斯言莫偶﹔斧以時於山藪。厥義難侔。偉夫﹐至理彌彰﹐前經可駕。逺符大雅之什﹐允恊文王之化。因知皇王之敎﹐所憂不惟禾稼。

多稼如雲賦﹝以【徧野連山﹐如雲委積】爲韻﹞

暇日閒望﹐秋田逺分。彼盈疇之多稼﹐乃極目以如雲。墾隴畝以靑連﹐乍疑散漫﹔疊菑畬而綠合﹐長帶氤氳。豈不以﹐膏澤調勻﹐燻風順適。致南畝之豊稔﹐若西郊之重積。芒旣抽而散紫﹐花已飛而帶白。幾多嘉穗﹐髙低稍類於垂天﹔無限芳田﹐逺近有同於抱石。傍觀夫﹐曼衍平川﹐綿延大田。接層阜而如從岫出﹐極低空而若與天連。農夫旣愜於望歲﹐野老咸欣其有年。滿原隰以蒼蒼﹐遙迷曉霧﹔被溝塍而彧彧﹐常混晴煙。有地皆勻﹐無川不徧。何秋成之色可羨﹐疑暮斂之容斯見。似能扶日﹐帝堯之日上臨﹔如欲隨風﹐后稷之風傍扇。故得﹐村落心泰﹐田家景閒。競秀發於郊坰之外﹐同垂陰於疆理之間。生因桀溺之耕﹐寧由觸石﹔起自樊遲之學。豈肯思山。匝髙下以鮮若﹐羃東西而波委﹔苟含頴以斯在﹐諒無心而若此。不稂不莠﹐同玉葉以紛敷﹔彌阜彌岡﹐異奇峯之邐迆。是知﹐黍翼翼以相雜﹐麥芄芄而不如。誠非揠苖之後﹐猶疑荷鍤之初。若昧躬親﹐奚百畝以斯盛﹔將其刈獲﹐獲千箱而有餘。且﹐君之寶以榖而爲﹐人之寶惟食是假。觀稼盛於五地﹐若云凝乎四野。若不屬此﹐以歌謡﹐終慮取嗤於樵者。

馬惜錦障泥賦﹝以【因立路傍﹐愁濡美飾】爲韻﹞

王武子所馭之駒﹐障泥特殊。念美錦以斯裂﹐對深泉而不逾。拂玉鐙以雙垂﹐常憐煥爛﹔突金羈而屢顧﹐豈忍沾濡。始夫﹐駿骨是求﹐奇蹤斯得。將以鞗革之盛﹐遂備幹連之餙。莫不﹐價重千金﹐絲分五色。初傾豪貴矜誇之意﹐則多﹔誰謂驊驑顧惜之心﹐亦極。觀其﹐萋菲熒煌﹐霞舒翼張。隠映桃花之色﹐鮮明紫貝之章。況乎﹐還鄕﹐曾衣照地﹐出光得不。春苑閒逰﹐愁露濕於花下﹔長衢載驟﹐恐塵侵於道傍。若夫﹐噴玉栁堤﹐揚鑣蘭路。通步障以齊美﹐映流蘓而掩嫮。瞻前顧後﹐𨿽無還淖之虞﹐時止時行﹐似有漸車之懼。一旦﹐滉漾將渉﹐權奇少畱。誠淺深之未測﹐眄侍從以如愁。頻頓紅纓﹐𨿽造父而寧知所以。潛憂緑地﹐縱孫陽而莫究其由。武子於是﹐探彼揉心﹐察其深旨。善知騕褭之欲﹐必爲蒲桃之美﹔令左右以解之﹐果騰驤而濟矣。然﹐復被其身﹐傍迷繡輪。夾汗溝而綺麗﹐排馽尾以花新。向若輕華﹐煥渡奫淪。則﹐王氏櫪中﹐空有代勞之用﹔晉朝書上﹐全無稱徳之因。懿夫﹐特稟超奇﹐非由服習。苟嘶風之性斯惠﹐豈戀主之名空立。若論被滋侈﹐則錦障非所急。

盛徳日新賦﹝以【修乃無已﹐堯舜何逺】爲韻﹞

皇徳彌盛﹐宸心未休。𨿽昭昭而光啟﹔猶日日以勤修。常懷姑務之情﹐漸弘帝道﹔轉見增光之美﹐益闡王猷。豈非﹐潛契無爲﹐思齊不宰。誠蕩蕩之可及﹐故汲汲而罔怠。所以﹐宅八極﹐家四海。實憲文之道長﹐信鑑武之功倍。惕如禦朽化行﹐克恊於明哉﹔憂若納隍令出﹐必資乎愼乃。是故﹐將致丕洽﹐克勤誕敷。亭育旁覃於九有﹐英明上合於三無。每儼形容﹐建前王之標表﹔未嘗晷刻﹐廢哲後之規模。懷徳兮如斯﹐好生兮何已。承昌運兮咸稱鼎盛﹐在聖躬兮寧惟玉比。旋立後圖﹐亟更前軌。蓋垂法於列辟﹐非取規於君子。由是﹐祚旣超漢﹐仁惟纂堯。式孚已及於千品﹐克■﹝樊﹐心代大﹞非由乎一朝。振三代之風﹐咸知允葉﹔紹百王之業﹐是謂光昭。自可國肥﹐詎徒身潤。焦思無慚於夏禹﹐膻行逺符於虞舜。遂使﹐卿云瑞露﹐皆感之以呈祥﹔鑿齒雕題﹐具懷之而納贐。況乎﹐混文軌﹐倒干戈﹐惟馨之義斯在﹐旣飽之人若何。播以樂章﹐八音而盡善盡美﹔導乎邦政﹐萬物而無偏無頗。大矣哉﹐垂拱端居﹐風行艸偃。全臻敎化之要﹐漸積邦家之本。臣知﹕合天地而日又新﹐豈致君之云逺。

●附錄

○省題詩

天驥呈才

馬知因聖出﹐才本自天生。駔駿何煩隱﹐權奇願盡呈。電從雙眼落﹐云向四蹄輕。過去王良喜﹐嘶來伯樂驚。絕塵慚逸步﹐曵練議能名。惟待金鞭下﹐春風紫陌靑。

上徳不徳

何從稱上徳﹐捨徳徳方全。聖者如非聖﹐賢人不自賢。海寧言我廣﹐神豈謂予玄。伐善功難立﹐無爲化易宣。豈惟聞邃古﹐理亦愧先天。欲述猶龍旨﹐應忘得意筌。

農祥晨正

玉律方移候﹐農祥已向晨。昭回當午地﹐皎潔向天津。北陸収殘凍﹐東臯見早春。影浮佳气動﹐光射曙云新。千畝功將起﹐三推禮欲申。若非齊七政﹐何以示農人。

詠白

非靑玄赤黃﹐正色配金方。魚表周王徳﹐麟呈漢帝祥。寒來邊艸逺﹐春至嶺梅芳。曵練聞良馬﹐銜鉤見瑞狼。張蒼肥似瓠﹐潘嶽鬢如霜。虛室能生後﹐方知守黑長。

詠菊

秋來多野菊﹐節應皆黃花。間葉玉如粟﹐滿藂金出沙。池邊迷瑞鵠﹐洞裏悟仙牙。蘂散非紅艷﹐香飄異﹝闕﹞葩。贈詩宜魏帝﹐泛酒稱陶家。明日登髙處﹐期君酒不賖。

詠淸

潔澈浮天色﹐鏘洋入樂聲。露零金掌滿﹐冰結玉壺盈。屏障排雲母﹐簾櫳動水精。南山秋雨霽﹐北牖晚風生。裴楷當年意﹐胡威近日名。未知堯舜化﹐寰宇一時淸。

月前菊

秋菊近重陽﹐原頭復道旁。藂滋寒露緑﹐花綻晚風黃。蘗染枝枝艷﹐星分處處芳。乍疑金散野﹐遙悞葉經霜。籬下何人采﹐罇中滿座香。惟應未歸客﹐對此欲沾裳。

上已日曲江錫宴羣臣

秋菊近重陽﹐原頭復道旁。藂滋寒露緑﹐花綻晚風黃。蘗染枝枝艷﹐星分處處芳。乍疑金散野﹐遙悞葉經霜。籬下何人采﹐罇中滿座香。惟應未歸客﹐對此欲沾裳。

甸服耆舊望耤千畝

不展三推禮﹐如今已幾年。郊畿春又至﹐父老頸空延。扶杖溝塍側﹐傾心日月邊。歡欣情倍百﹐流目地方千。未覩公卿從﹐長愁犬馬先。幸同黃耉意﹐因此願聞天。

曉日禁林聞淸漏

曉過宮垣側﹐猶聞漏水頻。淸音傳五夜﹐山影值三春。露碎金壺滴﹐風和玉佩振。依稀連鳳沼﹐彷佛辧雞人。溫樹初凝霧﹐彤闈漸向晨。若非鵷鷺伴﹐誰此繼香塵。

未明求衣

夙夜寧無凖﹐憂勤事萬幾。良宵猶未曙﹐深殿早求衣。長樂鐘才動﹐華胥夢已歸。絲綸傳紫禁﹐黼黻進彤闈。被處燭仍在﹐垂時星始稀。豈惟漢文帝﹐因此致巍巍。

寒雨滴空階

霏霏飄永夜﹐滴滴落寒階。自有路岐恨﹐那堪離別懷。檐前聲乍碎﹐枕畔夢全乖。逺與巖泉雜﹐微將漏水諧。天涯思舊友﹐江上憶閒齋。坐到空庭晚﹐殘云帶石崖。

山明松雪

髙樹當軒曉﹐長松帶雪明。景疑殘月在﹐林似野雲橫。宻葉緣多亞﹐修條被壓傾。曙空連嶂白﹐寒气到檐淸。影雜靑牛重﹐光迷皓鶴驚。披衣凝望久﹐無限剡溪情。

元日早朝

史官開聖歷﹐天子禦層樓。壽域南山色﹐恩波東海流。繞欄生杞梓﹐當檻簇貔貅。日月祥光近﹐山河喜气浮。兆人瞻鳳扆﹐萬里禦皇猷。欲識春生處﹐雞竿最上頭。

原隰荑綠栁

晴郊浮淑气﹐疏栁發柔荑。嫩翠原頭徧﹐輕絲隰畔低。和煙方欝欝﹐伴艸欲萋萋。葉少眉還短﹐條新帶未齊。離人心已醉﹐逰客步初迷。無限遷喬意﹐芳菲正好棲。

風中琴

虛檐來曉吹﹐橫榻有瑤琴。暗報靑蘋葉﹐潛生緑綺音。數聲隨籟去﹐餘響入堂深。徽假大王按﹐弦因少女吟。如箏飄閣上﹐似瑟鼓江潯。若與鍾期會﹐還知天地心。

文不加點

娛賓初命賦﹐摛翰已堪誇。思發才無滯﹐文成點不加。筆端舒錦繡﹐手下走龍蛇。罷益銀鉤勢﹐休添麗澤華。誤蠅寧復見﹐倚馬未爲嘉。自愧當明試﹐含毫到日斜。

曲江春望

暇日來南陌﹐春晴望曲江。地方駢綺席﹐城過拂云幢。寶塔揺鈴鐸﹐雲樓辟璅窗。落風花片片﹐掠水燕雙雙。逰女紅銀椀﹐王孫白玉缸。莫論仙禁裏﹐祗此見雄邦。

邊城暁角

十年拋故國﹐五夜在邊城。月照沙千里﹐風吹角一聲。淸音飄逺戍﹐殘韻落荒營。背雪徵鴻報﹐眠霜野馬行。李陵應下涙﹐蔡琰豈勝情。直是胡兒聽﹐涼飆到處生。

三峽聞猿

扁舟登椘峽﹐孤棹下巫云。正值三聲斷﹐仍敎五夜聞。淒淒流洞壑﹐杳杳透煙氛。灔澦秋歸盡﹐陽臺曙欲分。何人悲失計﹐幾度恨離羣。聽後盈巾涙﹐家山接海濵。

寒梧棲鳳

本向髙岡植﹐寧將眾木齊。𨿽隨楊栁落﹐長待鳳凰棲。井上枝微亞﹐窗前影乍低。九苞和月立﹐六律帶霜啼。秦女含吹管﹐周王罷翦珪。旣同丹穴樹﹐那肯宿羣雞。

