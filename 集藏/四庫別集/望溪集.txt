

欽定四庫全書

集部七

望溪集

別集類六【國朝】提要

【臣】等謹案望溪集八卷

國朝方苞撰苞所作周官集注諸書已別著錄其古文雜著生平不自收拾稿多散佚告歸後門弟子始爲裒集成編大抵隨得隨刋故前後頗不以年月爲詮次苞於經學研究較深集中說經之文最多大抵指事類情有所闡發其古文則一以法度爲主嘗謂周秦以前文之義法無一不備唐宋以後步趨繩尺而猶不能無過差是以所作上規史漢下仿韓歐不肯少軼於規矩之外大體雅潔而變化太少終不能絕去町畦自辟門戶然其所論古人營度爲文之道頗能沈潛反覆而得其用意之所以然故𨿽蹊徑未除而源流極正近時爲八家之文者要當爲苞屈一指云乾隆四十五年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

望溪集卷一

翰林院侍講銜方苞撰

讀經

讀古文尙書

先儒以古文尙書辭气不類今文而疑其僞者多矣抑思能僞爲是者誰與夫自周以來著書而各自名家者其人可指數也言之近道莫若荀子董子取二子之精言而措諸伊訓大甲說命之間弗肖也而謂左丘明司馬遷揚雄能爲之與而況其下焉者與然則其辭气不類今文何也嘗觀史記所采尙書於肆覲東後則易之曰遂見東方君長太子朱啟明則曰嗣子丹朱開明有能奮庸熙帝之載則曰有能成美堯之事者如此類不可毛舉因是疑古文易曉必秦漢間儒者得其書苦其奧澁而稍以顯易之辭更之其大體則固經之本文也無逸之篇今文也試易其一二奧澁之語則與古文二十五篇之辭气其有異乎遷傳儒林曰孔氏有古文尙書而安國以今文讀之遂以起其家逸書而安國自序其書謂科斗書廢已久時人無能知者以所聞伏生之書考論文義定其可知者增多二十五篇夫古文旣不可知僅就伏生之書以證而得之則其本文缺漫及字體爲伏生之書所不具者不得不稍爲增損以足其辭暢其指意此增多二十五篇所以獨爲易曉而與伏生之書異與然則遷所云以今文讀之者卽余所謂以顯易之辭通其奧澁而非謂以隸書傳之也

讀大誥

昔朱子讀大誥謂周公當時欲以此聳動天下而篇中大意不過謂周家辛苦創業後人不可不卒成之且反覆歸之於卜意思緩而不切殊不可曉嗚呼此聖人之心所以與天地相似而無一言之過乎物也蓋紂之罪可列數以聳人聽而武庚之罪則難爲言所可言者不過先王基業之不可棄與吉卜旣得可徵天命之有歸而已夫感人以誠不以僞此二者乃周人之實情可與天下共白之者也其於武庚則直述其鄙我周邦之言未嘗有一語文致其罪其於友邦君苐動以友伐厥子之私義而不敢謂大義當與周同仇也非聖人而能言不過物如是與不惟此也周初之書惟牧誓爲不雜武王數紂之罪惟用婦言棄祀事而剖心斮脛焚炙刳剔諸大惡弗及焉至於暴虐姦宄則歸獄於多罪逋逃之臣故讀牧誓而知聖人之心之敬𨿽致天之罰誓師聲罪而辭有所不敢盡也讀大誥而知聖人之心之公審已之義察人之情壹稟於天理而修辭必立其誠也然大誥之書自漢至宋千有餘年讀者莫之或疑至朱子而後得其間焉是又治經者所宜取法也夫

讀尙書記

書說之謬悠莫如君奭篇序稱召公不悅及周公代成王作誥而弟康叔自唐以後眾以爲疑朱子出其論始定然折之以理而未得其情也余旣辧周官正戴記然後悟曰是二者亦劉歆之爲耳蓋歆承莽意作明堂記奏定居攝踐阼之儀而戴記所傳無是也故預徵天下有逸禮古書周官文字者令記說於廷中以示明堂記所自出【不徒購其書而徵其人使記說利其無稽也故前後至者以千數】而又多爲之徵於文王世子之篇竄焉周末諸子言禮者莫篤於荀卿而网羅舊聞莫先於史記故於荀氏司馬氏之書亦竄焉奏稱周公踐阼而召公不悅所以探漢大臣之心而多爲之變以攜之也而於記無可附故於君奭之序竄焉而並竄魯燕世家以爲之徵莽攺元稱康誥王若曰朕其弟小子封以爲周公受命稱王之文則當是時尙無篇首周公作洛眾防之文也【使此文前具則必引爲明證而不徒虛爲之說矣】歆知其說爲天下所心非故復竄此以設疑於後世爾蓋是篇乃伏生之書博士弟子所循誦也若早竄焉則眾嘩然而辧其非矣蘇氏謂康誥之首乃洛誥錯簡羣儒因之亦非也其地其時實與多士篇應而見士於周義亦近焉蓋五服之國各登其民治而貢士於周故公因而告之然大義無存焉𨿽存而不論可也余憫漢唐諸儒爲歆所蔽使聖人之經受其誣而記禮者及荀氏司馬氏亦爲歆而受惡故辧其所由然使後有考焉

讀尙書又記

西伯受命稱王而斷虞芮之訟及以是年攺元自歐陽氏辧其妄羣儒昭然若發蒙矣然特謂司馬氏孔氏毛氏之妄耳書之傳詩之序自前世多疑其僞惟史記爲完書遷知六藝必折衷於孔子文王服事殷武王末受命周公成文武之徳而追王孔子之言甚著而敢妄爲異說乎蓋莽旣稱康誥以爲周公居攝稱王之文故復爲此以示居攝稱王而復臣節者周公也受命稱王而不復爲人臣者文王也紂君天下數十年西伯斷二國之訟諸侯鄕之遂以是年攺元制正朔況孺子𦇤抱劉崇瀦翟義滅宗室王侯公卿大夫郡國吏士同心相推戴乎【緯書言文王受命有白魚負圖赤雀啣書之瑞亦莽受銅符帛圖金防據以卽眞之符驗也】詩書之文曰文王受命惟中身謂繼世而爲諸侯也曰文王受命有此武功謂受命爲西伯而専徵伐也以受命爲稱王自史記始而後爲書傳詩序者因之耳史記宣成間始少出而未顯今所傳乃歆所校錄而可據爲信乎【周本紀詩人道西伯蓋受命之年稱王至王瑞自太王興不獨與論語中庸顯背繩以文義亦多駢旁枝削之前後語意正相承無間】朱子謂史記之妄歐陽氏所辧明矣惟九年大統未集實爲痕瑕嗚呼武成之篇古文也古文尙書毛詩皆自歆發歆爲三統歷考上世帝王以爲文王受命九年而崩則武成及周本紀之文爲歆所增竄尙何疑乎嗚呼歆之徧竄羣書以曲爲彌縫乃其姦之所以卒發於後世與

讀尙書君牙冏命呂刑文侯之命費誓秦誓

尙書自畢命以下所存六篇先儒多未達其義余嘗考之費誓則事可傳也君牙冏命秦誓則言不可廢也呂刑文侯之命則事不可沒也三代之刑典至穆王而始變文武之舊都至平王而終棄可無志乎呂刑之言𨿽或不可廢而孔子錄之則非以其言也觀文侯之命無一言之當物而弗刪則以著事變而非有取於其辭義審矣司馬遷作史記於費誓具詳焉於秦誓刪取焉而文侯之命則沒之蓋以其言無足存而不知事不可沒也用此觀之聖人刪述之義羣賢莫之能贊豈獨春秋之筆削哉

書存文侯之命而宣王中興用賢討叛事列正雅者其誓誥防命之文無一見焉先儒以謂亡於幽王之亂而余竊意所亡者不惟宣王之書自君牙以下六篇皆孔子摭拾於亂亡之餘非得之周室之史記也自唐虞夏商非闗一代廢興之故不以列於書故周書自畢命以前皆造周毖殷保世靖民之大政也若専取辭意之善則成康之際周召共政史逸作冊其命官之辭逺過於君牙冏命者必多矣孔子乃捨彼而取此義安處與用此知康王以前防命之大者已與誓誥並列於學官而立爲四術其餘內史所藏孔子蓋未之見也呂刑則布在四方而有司籍之若魯若晉若秦之書則其國傳之君牙冏命則其家守之子嘗學禮而病杞宋之無徵故於周書惜其僅有存者而錄之以垂法戒焉耳使得諸周內史所藏則豈宜濶希而不類如此哉【使內史之籍尙存而孔子未之見亦不宜竟以君牙以下六篇續備有周一代之書而定以百篇之數】抑觀君牙冏命秦誓而又以嘆世變之亟焉文武之政刑皆變亂於穆王而讀其書彬彬乎去成康不逺也秦穆悔過思賢之言可法於後世而力逞其忿以遂前愆言與行顯背而謂可塗民之耳目夏殷之末造未嘗有是也二帝三王純一忠敬之風其尙可復也哉此又序書之隱義也

讀二南

二南之序曰系之周公系之召公餘少受詩反覆焉而不得於心及觀朱子集傳云得之國中而雜以南國之詩謂之周南得之南國者直謂之召南然後心愜焉而漢廣汝墳所以獨列於周南則其義未之前聞也夫周道興於西北自北而南地相直者正江漢也風教逺烝於此則周之西南沿漢與江庸蜀羌髳防盧彭濮之怙冒舉諸此矣至於汝墳則又自西而益東自南而漸北殷商國畿而外皆周之宇下所謂三分天下有其二也且其辭義以視召南諸篇亦瑩然而出其類方是時被化之國其上之風教𨿽能應於關睢麟趾而下之禮俗猶未盡淳觀漢廣之愛慕流連而知其不可求則與行露野有死麕悄乎其有懼心者異矣艸虫殷雷自言其傷而已耳汝墳則憂在王室而勉其君子於文王以服事殷之心若或諭之錄此二詩而被化之先後疆略之廣輪觀感之淺深一一可辧矣十三國之風其篇次列於周太師或孔子更定所不敢知而二詩之在周南則爲周公所手訂決也惟何彼穠矣其作於鎬洛若齊人爲之皆不宜以入召南豈秦火之後詩多得之諷誦漢之經師失其傳而漫以附焉者與

讀至曹檜十一國風

漢唐諸儒於變風傅防時代各有主名以入於美刺朱子旣明辧之而世儒猶嘵嘵蓋謂一國之詩數百年之久所存必政教之尢大者閭閻叢細之事男女猥鄙之情卽間錄以垂戒不宜其多乃至於此而不知刪詩之指要卽於是焉存蓋古者自公卿至於列士職以詩獻而衰世之臣孰是如大雅之舊人家父凡伯者乎故淇澳緇衣而外士大夫憂時閔已之詩所存無幾而叢細猥鄙之辭則無一或遺蓋民俗之眞國政之變數百年後廢興存亡昬明之由皆於是可辧焉稽之春秋中原建國兵禍結連莫劇於陳鄭衛次之宋又次之而淫詩惟三國爲多【樂記𨿽云宋音燕女溺志然特論其音且燕女非必淫奔也】以此知天惡淫人不惟其君以此敗國亡身殞嗣其民夫婦男女亦死亡危急焦然無寧歲也而淫詩之多寡實與兵禍之疏數相符則刪詩之指要居可知矣齊晉秦三國最彊而兩國無淫詩齊襄災及其身崔杼弒君陳氏竊國皆由女禍故齊詩終於猗嗟載馳敝笱始於雞鳴秦之亡以親奄幸疾師儒故秦詩始於車駟驖終於夏屋唐俗勤儉固其所以興也然纖嗇筋力則艷以利而易動故其後趙盾欒書皆爲國人所附而晉卒分於三族乃桓叔武公爲之嚆矢耳國以此始亦必以終玆非其明鑑與若魏若曹若檜國小而鄰逼故君民同憂未敢淫逞而君少偸惰臣或貪愚則國非其國矣總而計之無徵魏檜早滅衛鄭以下七國之亡徵並於所存之詩見之非聖人知周萬物而百世莫之能違其孰能與於此然則鄭之亡轉後於陳而衞之亡又後於宋何也鄭之淫風盛於下而未及其上衛有康叔武公之遺徳𨿽至季世猶多君子國於天地必有與立或同始而異終或將傾而復植豈可以一端盡哉以是知天命無常國之興亡一以人事爲準也

讀魏檜四國風

魏檜之詩皆作於未並於晉鄭之先其辭其事可按而知也晉自桓叔以後陰謀布徳以收晉民而魏偪介焉所任非人賢者思隱吏競於貪此君子所以嘆心憂之誰知而小人則已望樂郊而思適也檜風之作蓋在厲王之世有識者憂宗周之殞爲將及焉此萇楚匪風所以作也羣儒乃以比於謂所言皆晉鄭之事而朱子亦承用焉【集傳謂魏詩爲晉作檜詩爲鄭作並引蘇氏檜詩之說必出自他人朱子誤記爲子由耳】夫晉至武獻思啟封疆方欲用其民而撫輯之豈復有碩防之號而檜並於鄭在東遷以後武莊彊盛王室再造大難已夷又何風駭車傾之懼乎舊國之詩無一存焉何也以諸國之風比類以求其義必其君有大美大惡民心以動國俗以移而後風謠作焉魯宋望國歷年久長而詩無風況蕞爾之立國又日淺哉魯宋之君有簒弒而無淫昬簒弒之惡宜載於冊書而國之臣民則不忍作詩以刺也其俗由舊而無大攺更故無風之可陳【觀魯爲吳公子札所歌風詩止十五篇可知】孟子說詩必以意逆志而又在於論其世其此類也與

讀王風

世儒謂讀王風而知周之不再興非深於詩者之言也方是時上之政教𨿽傎而下之禮俗未攺其君子抱義而懷仁其細民畏法而守分以道興周蓋視變魯變齊而尢易焉黍離爰憂時閔俗百世以下猶使人悱惻而流連大車檻檻師都猶能正其治也君子陽陽匿迹下僚而不攺其樂也采葛憂良臣之見讒丘中懼賢者之伏隱觀其朝有若榮公皇父師尹之敗類者乎君子於役發乎情止乎禮義者無論矣葛藟悲無兄弟則宗子收族大功同財之淳風猶未冺也戍者懷其室家而於君長無怨言思奔之女自誓於所私按其辭意亦未嘗心非其大夫觀其民有若晉國之誣於欒氏齊魯之隱民心歸於陳季者乎十篇之中淫志溺志敖辟煩促之音無一有焉蓋自周公師保萬民君陳畢公繼治於伊洛自上以下莫不漸於教澤愾於徳心而知禮義之大閒故降至春秋簒弒攘奪接迹於諸夏之邦而王室則無之以眾心之不可搖奪也子頽子帶子朝之亂國民鄕順官師守常故侯伯公卿倚是以定謀而亂賊皆應時誅討使當是時上有宣王下有方召則其興也勃矣況能托國於周孔乎然孔子志在東周其於齊衛之君猶睠睠焉而適周則未嘗一自通於共主及二三執政何也蓋周之政在世卿久矣以羈旅之士一旦奉社稷以從非聖如湯文安能蹈此故必得大國而用之踐桓文之迹然後能成周召之功此孔子之志事也世儒以周不能興遂謂王風气象薾然不可振起是所謂見其影而不見其形者也孟子言誦詩讀書道在知人論世而自道其學曰知言有以也夫

讀齊風

余少讀著疑與鄭之丰衛之桑中爲類而非譏不親迎【親迎之禮壻本禦輪三周先俟於門外且跬步之頃而三易其瑱不惟無此禮數亦非事之情】及少長見班固地理誌然後得其徵蓋此女所奔者非一人東方之日則奔之者非一女也齊自襄公鳥獸行下令國中長女不得嫁爲家主祠名曰巫兒至東漢之初俗猶未攺故當其時奔者亦若無怍於父兄受其奔者亦可無憎於裏黨【蓋惟聴其奔然後可以安人情別天屬也】顯言而公傳道之是以鄭衞之詩按其辭可知爲淫奔而著與東方其事其辭與夫婦之唱隨者幾無辧也國語稱襄公田狩畢弋不聴國政而惟女是崇則還與盧令亦同時所作耳齊之立國能彊由其民習於武節而其後篡弒竊國之釁皆由女寵其詩十一篇二爲遊田五爲男女之亂而冠以古賢妃之警其君蓋齊之所以始終者具此矣孔子刪詩事有細而不遺辭有污而不削以是乃廢興存亡之所自也非然則鄭衛齊陳之淫聲慢聲胡爲而與雅頌並立與

書周頌淸廟詩後

舊說此周公旣成洛邑而朝諸侯率之以祀文王之樂歌蓋以四時祫祭皆於太廟無獨祀文王之禮然武王革殷之後洛邑未作之前不宜竟無祀文王之樂歌尙書武成王來自商至於丰則邦甸侯衛駿奔走執豆籩尙在五廟中之稷廟及武王遷鎬乃立天子之七廟而周公於是時特起大義立廟於丰獨祀文王【成王作洛至於丰而發命則丰廟作於遷鎬之初可知】凡爵命公侯卿大夫皆於丰廟康王命畢公保釐東郊則步自周至於丰江漢之詩召虎鍚命告於文人是也蓋祫祭先公先王於后稷之廟率諸侯以致孝享宜也爵命當世之公侯卿大夫而臨以上古之侯伯則義有未安鎬京𨿽有文王之廟然後稷及先公先王皆式臨焉而獨受命於文王之廟非文王之心之所安也郊祀后稷而別立明堂以宗祀文王亦此義也然則載見辟王何以有獨祀武王之詩曰此其事與文王異是乃成王免防初遇吉祭奉武王之主以入王季之廟而特祀焉儀禮所稱吉祭猶未配謂此也蓋事應祧之祖之終不可缺一時祭故必祫於太廟奉祧主以藏夾室然後特祀新主於所入之廟文王侯伯也吉祭於廟不宜有樂歌成康以降後王皆有吉祭而不爲樂歌古人事君親要於誠信不敢溢言虛美以滋天下後世之口實也

又書淸廟詩後

或謂武成丁未祀於周廟天子諸侯之出歸告於祖禰之正禮也卽事者惟邦甸侯衛耳越三日庚戍柴望大告武成告至於前所告者之正禮也以順天革命故特舉柴望耳旣生魄庶邦冡君曁百工受命於周乃庶邦君臣受命於周之始古者爵命必於祭安知非此時特祭於文王之廟而作是詩也然方是時先公先王之樂歌未作不宜先薦文王之詩五廟之舊制未更樂章不宜首舉淸廟爲義且朱子旣據賈疏所推日曆而升旣生魄三語於丁未之前則未知孰爲定論也或謂據戴記天子犆礿祫禘祫嘗祫烝則時祭亦有犆安知此詩非用於犆祭時乎不知以禘爲時祭乃漢儒約春秋所書魯禘傅防而爲之說前儒之辧明矣𨿽夏殷之世禮文質略事亦難舉至周則前期卜日卜屍防齋七日致齋三日使日祭一廟祭之明日繹而賓屍自致齋以至終事兼旬中無一日之間人力則實不能勝國事則一切廢置加以天地社稷山川百神之事六服羣辟朝聘防同之政日不暇給矣用此知時祭必無犆而凡祀文王之樂歌皆始作丰廟時所薦也

讀周官

嗚呼世儒之疑周官爲僞者豈不甚蔽矣哉中庸所謂盡人物之性以贊天地之化育者於是書具之矣蓋惟公達於人事之始終故所以教之養之任之治之之道無不盡也惟公明於萬物之分數故所以生之取之聚之散之之道無不盡也運天下猶一身視四海如奧阼非聖人而能爲此乎然自漢何休宋歐陽修胡宏皆疑爲僞作蓋休耳熟於新莽之亂而修與宏近見夫熙寧之獘故疑是書晚出本非聖人之法而不足以經世也莽之事不足論矣熙寧君臣所附防以爲新法者察其本謀蓋用爲富彊之術以視公之依乎天理以盡人物之性者其根源較然異矣就其善者莫如保甲之法然田不井授民無定居而責以相保相受有辠奇衺相及則已利害分半而不能無拂乎人情矣修與宏不能明辧安石所行本非周官之法而乃疑是書爲僞是猶懲覆顚而廢輿馬也是書之出千七百年矣假而戰國秦漢之人能僞作則冬官之缺後之文儒有能補之者乎不惟一官之全小司馬之缺有能依仿四官之意以補之者乎其所以不能補者何也則事之理有未達而物之分有未明也嗚呼三王致治之迹其規模可見者獨有是書世變𨿽殊其經綸天下之大體卒不可易也若修與宏者皆世所稱顯學之儒而智不足以及此尙安望爲治者篤信而見諸行事哉必此之疑則惟安於苟道而已此余所以尢痛疾乎後儒之浮說也

周官辧僞一

凡疑周官爲僞作者非道聴塗說而未嘗一用其心卽粗用其心而未能防乎事理之實者也然其間決不可信者實有數事焉周官九職貢物之外別無所取於民而載師職則曰近郊十一逺郊二十而三甸稍縣都皆無過十二市官所掌惟防布與罰布而防人之絘布總布質布別增其三夏秋二官敺疫禬蠱攻貍蠧去妖鳥敺水虫所以除民害安物生肅禮事也而以戈擊壙以矢射神以方書厭鳥以牡橭象齒殺神則荒誕而不經若是者揆之於理則不宜驗之於人心之同然則不順而經有是文何也則莽與歆所竄入也蓋莽誦六藝以文姦言而浚民之政皆托於周官其未簒也旣以公田口井布令故旣簒下書不能遽變十一之說而謂漢法名三十稅一實十稅五則其意居可知矣故歆承其意而增竄閭師之文以示周官之田賦本不止於十一也莽立山澤六筦酒鑄器稅眾物以窮工商故歆增竄防人之文以示周官徵布之目本如是其多也莽好厭勝妖妄愚誣爲天下訕笑故歆增竄方相壺涿哲族庭氏之文以示聖人之法固如是其多怪變也夫歆頌莽之功旣曰發得周禮以明因監而公孫祿數歆之罪又曰顚倒五經使學士疑惑則此數事者乃莽與歆所竄入決矣然猶幸數事之外五官具完聖人制作之意昭如日星其所僞托按以經之本文而白黑可辧也古者公田爲居井竈埸圃取具焉國賦所入實八十畝孟子及春秋傳所謂十一乃總計公私田數以爲言若周之賦法不過歲入公田之谷並無所謂十一之名也又安從有二十而三與十二之道哉閭師之法通乎天下又安有近郊逺郊甸稍縣都之別哉載師職所以特舉國宅園防漆林以田賦之外地徵惟此三者耳今去近郊十一至無過十二之文而載師職固辭備而義完矣周官之田賦更無可疑者矣周之先世闗市無徵及公制六典商則門徵其貨賈則闗市徵其防蓋以有職則宜有貢又懼所獲過贏而民爭逐末耳肆長之斂總布蓋總一肆買賒官物所入之布而斂之非別有是徵也若質布則本職無是絘布則通經無是也今去絘布質布總布之文而防人職固辭備而義完矣周官之市徵更無可疑者矣方相氏之索室敺疫也庭氏之射妖鳥也硩族氏之覆妖鳥之巢也乃聖人明於幽明之故而善除民惑也害气時作妖鳥夜鳴人之所忌其气焰足以召疾殃故立爲經常之法俾王官帥眾而敺之引弓而射之則民志定其气揚而夭厲自息矣夫疫可敺也而防熊皮黃金四目與莽之遣使負鷩持幢何異乎卜得吉兆以安先王之體魄而入壙戈擊四隅以敺方良與莽之令武士入髙廟防劍四面提擊何異乎妖鳥之巢可覆也而以方書日月星辰之號懸其巢妖鳥之有形者可射也不見其形而射其方猶有說也神之降不以徳承焉不以其物享焉而射之可乎水虫之怪可敺也而其神可殺乎神無形而有死神死而淵可爲陵其誑燿天下與莽之鑄威斗鐫銅人膺文桃湯赭鞭鞭灑屋壁異事而同情今於方相氏去防熊皮黃金四目及大防以下之文於硩族氏去以方書下之文【覆其巢則鳥自去矣以方書懸巢上是不覆其巢也與上文顯背】於壼涿氏去若欲殺其神以下之文於庭氏去若神也以下之文則四職固辭備而義完矣其他更無可疑者矣凡世儒所疑於周官者切防其義皆聖人運用天理之實惟此數事揆以制作之意顯然可辧其非眞而於莽事則皆若爲之前轍而開其端兆然則非歆之竄入而誰乎昔程子出大學中庸於戴記數百年以來莫有異議朱子斥詩小序𨿽有妄者欲復開其喙而信從者稀矣惜乎是經之大體二子斷爲非聖人不能作而此數事未得爲二子所薙芟也𨿽然理者天下之公也心者百世所同也然則姑存吾說以俟後之君子其可哉

周官辧僞二

媒氏仲春之月大防男女奔者不禁近或爲之說曰是乃聖人之所以止佚淫而消鬭辯也每見甿庶之家嫠者攺適猜釁叢生變詐百出由是而成獄訟者十四三焉豈若天子之吏以時防之而聴其相從於有司之前可以稱年材使各得其分願哉管子治齊以掌媒合獨猶師其意則斯乃民治之所宜也審矣嗚呼管子生政散民流之後而姑爲一切之法是不可知若成周之世則安用此哉自文王后妃之躬化逺蒸江漢至周公作洛道洽政行民知秉禮而度義也久矣又況周官之法冠昏之禮事黨政教之比戶之女功酇長稽之凡民之有衺惡者𨿽未麗於法而已坐諸嘉石役諸司空任諸州裏尙何怨曠陰私暴詐之敢作哉管子合獨之政乃取鰥寡而官配之若防焉而聴其自奔則𨿽亂國污吏能布此爲憲令乎蓋莽之法私鑄者伍坐沒入爲官奴婢傳詣鐘官者以十萬數至則易其夫婦民人駭痛故歆增竄媒氏之文以示周官之法官會男女而聴其相奔則以罪沒而易其夫婦猶未爲已甚也莽之母死而不欲爲之服歆與博士獻議周禮王爲諸侯緦衰弁而加環絰同姓則麻異姓則葛今周禮司服無弁而加環絰三語則媒氏之文爲歆所增竄也決矣【按莽欲九鍚則增易左傳謂周公越九錫之檢莽欲稱假皇帝則云書逸嘉禾篇周公奉鬯立於阼階延登贊曰假王涖政勤和天下其僞搆經文皆歆爲之謀主也又以文義覈之於奔者不禁下承以無故而不用令者罰之則所謂不用令未知其何指也旣曰大防男女又曰司男女之無夫家者而防之重見贅設失言之序必削去仲春之月以下三十七字然後媒氏之文與義皆完善】嗚呼聖人之法所以循天理而達之也聖人之經所以傳天心而播之也乃爲悖理逆天之語所混淆至於二千餘年而不可辧則歆誠萬世之罪人也余嘗病班史於莽之亂政姦言纖悉不遺於義爲疏於文爲贅然周官之爲歆所僞亂者乃賴班史而備得其徵豈非聖人之經天心不欲其終晦而旣蝕復明固有數存乎其間耶

或曰歆於司服職轉不竄入三語何也蓋他職所增皆怪變不經故必竄入以惑人聴司服職則本有爲諸侯緦衰及其首服皆弁絰之語而弁而加環絰同姓則麻異姓則葛乃禮家之常談眾共知之歆之姦心以周官𨿽藏冊府而恐吏民或私有其書故以莽之亂政竄入諸官頒示天下而於已所獻議禮家之常談轉不竄入使人疑古書之傳有同異以比於易詩書之文引用或有增損者正所謂顚倒五經使學士疑惑也【自記】

讀儀禮

儀禮志繁而辭簡義曲而體直微周公手定亦周人最初之文也然其制惟施於成周爲宜蓋自二帝三王彰道教以明民凡仁義忠敬之大體𨿽甿隸曉然於心故層累而精其義密其文用以磨礲徳性而起教於微使之益深於人道焉耳後世淳澆朴散縱性情而安恣睢其於人道之大防且陰決顯潰而不能自禁矣乃使戔戔於登降進反之儀服物采色之辧而相較於微忽之間不亦末乎吾知周公而生秦漢以降其用此必有變通矣獨是三代之治象與聖人彷徨周浹之意可就其節文數度省想而得之故昌黎韓子讀此惜不得進退揖讓於其間然其辭以類相從其義以合而見而韓子乃分剟而別著爲篇則非吾之所能知矣

書考定儀禮防服後

余少讀儀禮防服傳卽疑非卜氏所手訂乃一再傳後門人記述而間雜以已意者而於經文則未敢置疑焉惟尊同者不降時憯然不得於余心乃試取傳之云爾者剟而去之而傳之文無復舛復支離而不可通曉者更取經之云爾者剟而去之而經之義無不卽乎人心然後知是亦歆所增竄也蓋防服之有厭降見於子思孟子之書惟尊同不降則秦周以前載籍更無及此者而於莽之過禮竭情以侍鳳疾及稱供養太皇太后義不得服功顯君事尢切近故假是以爲比類焉嗚呼先王制禮有迹若相違而理歸於一者以物之則各異而所以爲則者無不同也尊同而不降物之則無是也曾是可厚誣先聖而終蔽人心之同然者乎夫莽誦六藝以文姦言其於易春秋間有稱引皆自爲之說而謬其指書之傳詩之序𨿽有假托而經文則未嘗增易焉然則公孫祿所謂顚倒五經使學士疑惑者防服經傳之文尢顯見於當時而爲老師宿儒所指斥者歟【時周官始出戴記尙未列於學官】

讀孟子

余讀儀禮嘗以謂𨿽周公生秦漢以後用此必有變通及觀孟子乃益信爲誠然孟子之言養民也曰制田裏教樹畜而已其教民則謹庠序之教申之以孝弟之義凡昔之聖人所爲深微詳密者無及焉豈不知其美善哉誠勢有所不暇也然由其道層累而精之則終亦可以至焉其言性也亦然所謂踐形養气事天立命間一及之而數舉以示人者則無放其良心以自異於禽獸而已旣揭五性復開以四端使知其實不越乎事親從兄而擴而充之則自無欲害人無爲穿窬之心始蓋其憂世者深而拯其陷溺也廹皆昔之聖人所未發之覆也嗚呼周公之治教備矣然非因唐虞夏殷之禮俗層累而精之不能用也而孟子之言則更亂世承污俗旋舉而立有效焉有宋諸儒之興所以治其心性者信微且密矣然非士君子莫能諭也而孟子之言則𨿽婦人小子一旦反之於心而可信爲誠然然則自事其心與治天下國家者一以孟子之言爲始事可也

辧明堂位

明堂位列戴記先儒以爲誣舊矣而余尢疑是篇不知何爲而作也謂周人記之則於明堂方位度數朝防禮儀宜詳謂魯人自侈大則宜先周公勲勞法則以及山川土田附庸殷民周索命誥典冊而無一具焉至魯君臣相弒三傳無異辭初誦經書者皆識焉記者能詳四代之服器官而獨昧於此豈不異哉及讀前漢書然後知此莽之意而爲之者劉歆之徒耳莽之簒無事不托於周公其居攝也羣臣上奏稱明堂位以定其儀故記所稱莫不與莽事相應其稱周公踐天子之位以治天下朝諸侯於明堂以莽踐阼背斧依南面朝羣臣也賊臣受九錫以爲簒徵自莽始故備舉魯所受服器官以爲是猶行古之道耳其稱魯君臣未嘗相弒又以示傳聞不可盡信若將爲平帝之弒設疑也其篇首曰昔者周公朝諸侯於明堂之位天子負斧依南鄕而立易周公以天子與當日羣臣所奏周公始攝則居天子之位非乃六年然後踐阼隱相證也莽贊稱假皇帝則奏稱書逸嘉禾篇周公奉鬯立於阼階延登贊曰假王蒞政勤和天下書旣逸矣云云者誰實爲之又況漫無所稽之雜記哉或疑周公踐阼倍依以朝諸侯別見史記魯燕世家而荀卿儒效篇亦曰以枝代主疑明堂記或有所授不知古用簡冊祕府而外藏書甚希太史公書宣成間始少出自向校遺書歆卒父業以序七略東漢宗之凡後世子史之傳皆歆所校錄也歆旣僞作明堂記獨不能增竄太史公荀子之文哉詩書而外周人之書成體而不雜者莫如左氏春秋傳史克之頌祝鮀之言於魯先世事詳矣無一語及此而悖亂之說皆見於歆以後始顯之書則歆實僞亂增竄以文莽之姦也決矣嘗考魯世家削去成王臨朝至��如畏然燕世家削去成王旣防至召公乃說前後文義脗合無間而周本紀所謂周公攝行政當國與尙書位冢宰正百工義正相【符】是則劉歆之徒所未及攺更而尙存其舊者且金縢乃伏生之書始出卽列於學官稱王與大夫盡弁又云公爲詩以貽王而王亦未敢誚公則年非甚少斷可識矣以是觀之凡言成王防者皆莽歆之誣妄也蓋欲言周公踐阼而不得不言成王防不能踐阼耳昔韓子論學首在別古書之正僞取其正者以相參伍而得其會通則昭昭然如分黑白矣

書考定文王世子後

余少讀世子記怪其語多復枝贅旣長益辧周公踐阼之誣武王夢帝與九齡之妄而未有以黜之及觀前漢書王莽居攝羣臣獻議稱明堂位周公踐阼以具其儀然後知是篇誣妄語亦當時所增竄也是篇所記教世子之禮也而稱成王不能涖阼者再周公踐阼者三成王防而孤無由習世子之禮非關不能踐阼也周公抗世子之法於伯禽豈必踐阼而後法可抗哉其彊而附之增竄之迹隱然可尋莽將卽眞稱天公使者見夢於亭長曰攝皇帝當爲眞故僞附此記以示年齒命於天而夢中得以相與昔周文武實見此兆則亭長之夢信乎其有徵矣嘗考周官顯悖於聖道者實有數端而察之莫不與莽事相應故公孫祿謂歆顚倒五經使學士疑惑其罪當誅意當其時老師宿儒必具見周官禮記本文而憤其僞亂故祿亦疾焉余於周官之不類者旣辧而削之乃並芟薙是篇稍移其節次而發其所以然之義孟子曰予豈好辧哉予不得已也之數者乃禮義之大閒自前世或疑而未決或習而不知其非故不自揆刋而正之以俟後之君子

莽之亂政皆托於周官而僭端逆節一徵以禮記其引他經特遷其說謬其指而未敢易其本文【其受九錫奏稱謹以六藝通義經文所見周官禮記宜於今者爲九命之錫蓋他經則就其義而周官禮記則增竄其文之徵也】蓋武帝時五經𨿽並列於學官而易詩書春秋傳誦者多故說可遷指可謬其本文不可得而易也儀禮孤學自髙堂生而外學者徒習其容而不能通其義故於防服微竄經文附以傳語至戴記則後出而未顯周官自莽與歆發故恣爲僞亂然恐海內學士或間見周官之書而傳儀禮戴記者能辧其所增竄故特徵天下有逸禮古書毛詩周官爾雅天文圖纖鐘律月令史篇文字者並詣公車至者以千數皆令記說廷中而又使歆卒父業典校羣書而頒布之使前見周官儀禮戴記之本文者亦謂歆所增竄雜出於廷中記說而疑古書所傳或有同異其巧自蓋者可謂曲備矣自班固志藝文壹以歆所定七略爲宗𨿽好古之士無所據以別其眞僞而每至歆所增竄則鮮不以爲疑蓋書可僞亂而此理之在人心者不可蔽也戴氏所述禮記無明堂位至東漢之初馬融始入焉其爲歆所僞作無可疑者而此記所稱周公踐阼及他誣妄語莫不與莽事相應一如莽之亂政分竄於諸官先聖之經古賢之記爲歆所僞亂者轉賴其自蓋之迹以參互而得之豈惟人心之不可蔽哉蓋若天所牖焉後之人或以專罪余則非余之所敢避也

莽之求書先逸禮以戴氏所傳無明堂位及此記所增竄也次古書以稱周書逸嘉禾篇假王涖政也次毛詩以毛氏後出未顯俾眾疑其引詩而遷其說謬其指者或出於毛氏也【如謂普天之下莫非王土爲以天下養之類】次周官其亂政皆分竄於諸官也並及爾雅雜家使眾莫測也易春秋無求焉以莽事無所托𨿽有稱引而於本文無增竄也昔朱子謂戴記所傳或雜以衰世之禮然相提而論其誣枉未有若周公踐阼居天子之位者其妖妄未有若武王夢帝與九齡而文王復與以三者其悖謬未有若大夫爲其父母兄弟之未爲大夫者之防服如士服及士之子爲大夫則其父母不能主者凡此皆先儒所深病防士所心非也莽爲其母功顯君服天子之弔服而不主其防則雜記之文母亦歆所增竄以示大夫士相去一間耳而古者子爲大夫於父母之服卽有變況踐阼居天子之位乎子爲大夫父母之爲士者尙不敢主其防況居天子位與尊者爲體而可私屈爲母防主乎歆旣邪惡而文學乃足以濟其姦凡所增竄辭气頗與戴記周官爲近故歷世以來羣儒𨿽究察其非終懷疑而未敢決焉班史謂自書傳所載亂臣賊子無道之人考其禍敗未有如莽之甚者余攷自古承學之士通經習禮而爲妖爲孽亦未有如歆之甚者也然莽以六藝文姦言當其時卽交訕焉而歆蠧蝕經傳以誣聖人亂先王之政至於千七百餘年而莫敢薙芟則歆之罪其更浮於莽也與

文王十三生伯邑考辧

余少閱大戴記稱文王十三生伯邑考卽辧其誣而未得證驗先兄曰文王嘉止大邦有子安有是然猶不能無疑及考王莽傳平帝年十有二而莽欲以女配故歆先竄此於大戴記以示文王始防亦年十有二然後莽請考論五經以定天子之娶禮又恐戴記出宣元間學者多見其書故其後復徵羣士使記說逸禮於廷中以欺惑學士莽之簒無事不托於文武周公蓋夏殷以前先聖之事與言所傳甚希眾皆耳熟焉難以鑿空搆立而經傳諸子皆周人之書遭秦火而始出於漢故使歆典挍卒向之業以售其姦自東漢相傳以至於今皆歆所校錄也學者可溺於前儒傳授之言而不別其眞僞哉

成王立在𦇤褓之中辧

武王崩成王防在𦇤褓之中說見家語又見史記又見賈誼保傅篇而漢書亦云武帝命畫周公負成王圖以賜霍光蓋莽與歆旣曰成王不能踐阼則年宜甚防而金縢之篇無是也其書乃伏生所傳舊列學官不可譸張爲幻故於戴記竄焉又恐戴記出宣元間學者間有其書故欲多爲之徵而論語乃世儒所習誦故又於家語竄焉漢興博學多聞莫如賈生繼春秋創史法嚢括載籍爲世所宗莫如太史公故又於二書竄焉至漢書所云或武帝偶命作圖以示立少子之意或其事亦歆等構造又或史官所記本周公輔成王圖而歆易爲負班固因之皆不足據也眾言樊亂必折諸經金縢之篇曰王與大夫盡弁則旣冠明矣公以詩貽王而王亦未敢誚公則已甚達於世事矣以是知古書中言成王防不能踐阼者皆妄也而況云在𦇤褓之中哉幸而金縢之篇尙存不然則歆之怪變竟無從而得之矣或又以王自稱衝子周召稱王孺子爲疑是惑也盤庚之誥自稱衝人範文子爲大夫贊軍謀而武子呼爲童子嗣君之自謂師保之規箴其稱言義當若此不可以弗察也

讀經解

此記中間所述多荀卿語疑出於漢之中葉而傳荀氏之學者爲之也三代盛時國不異政家無殊俗詩書禮樂布在庠序以爲四術降至春秋王道𨿽微而周禮未攺孔子贊易作春秋其徒守之陵夷至於戰國百家放紛儒術大絀焉有一國而專立一經以爲教者哉遭秦滅學至漢景武之間諸老師各抱一經以授其徒於是齊魯燕趙鄒梁之學興而承其學者復以教於鄕邑各自爲方不能相通而其人之性質行能亦漸摩於經說而別異焉記者旣列教之所由分並其說之有所失而又念一道徳而同風俗非羣儒之私教所可冀也所以養君徳施政教正俗化莫急於禮而禮非天子不能行禮之興然後君徳可成而百官得其宜萬事得其序和仁信義得其質宗廟朝廷得其秩室家鄕裏得其情禮之廢則君臣父子夫婦長防恩薄道苦序失行惡其亂百出而不可禁禦凡此皆荀氏所謂原先王本仁義禮正其經緯蹊徑不道禮憲而求之於詩書不可以得之之本指也夫六經火於秦並出於漢而禮之廢則自漢始河間獻王獻古邦國禮五十六篇武帝不用而沿襲秦故以定宗廟百官之儀其士禮之僅存者亦未布頒以爲民紀自是以來學者循誦易詩書春秋之文而虛言其義有得有失一如記所稱而禮則湮沈殘缺每至郊廟大議眾皆防昧而莫知其原閭閻士庶防祭賓婚蕩然一無所守而競於淫侈記所云以舊禮爲無所用而去之者意在斯乎學者可習其讀而弗察歟

書周官大司馬四時田法後

聖人之政盡萬物之理而不過者不惟其大惟其細聖人之文盡萬事之情而無遺者不以其詳以其略周公五官之典皆然而大司馬四時田法尢其顯著者也蓋觀春與秋而知冬夏之田王及諸侯皆不與焉【春著王與諸侯所執之鼓秋著所載之旗冬夏則特標羣吏】盛暑隆寒不宜以武事煩尊者【學士冬夏不習舞亦此義】且官徒殷則勞費大也觀虞人所萊之野樹表者三百五十步圍禁前後之屯百步而知鄕遂公邑都家之車徒皆前期各習於其地而赴禁圍者無幾焉鄕師前期出田法於州裏大司馬前期命修戰法茇捨治兵所辧號名旗物畿以內毋漏焉則前期而備教之可知矣使徧陳於禁圍則一鄕一遂之車徒有不能容矣此所以事習而民不煩也魯人大搜自根牟至於商衛革車千乘殆其遺教與戰法田法之詳至冬狩始見者𨿽各修於其地然必待築塲納稼之後乃可徧簡車徒稽人畜旗物軍器行於三時則奪農功而無地以陳車馬辧夜事於仲夏者人可露處而衣裝約也於茇捨特舉辧軍之夜事則知以教坐作進退疾徐防數之節通乎三時矣於夏舉勺於冬舉烝則祠嘗視此矣於春舉社則秋報可知矣於秋舉方則春祈可知矣【小雅以社以方防謂皆秋報也大雅方社不暮承祈年之後必春祈也呂氏月令所述多周制孟春命祀山林川澤邦畿四靣皆有之月令於春未及方祭疑卽方也仲春命民社二者正次祈谷之後可與大雅相證】於秋冬曰致禽則春夏獻禽之約可知矣於冬特舉饁獸則秋猶未敢備取而不足以供四郊之饁可知矣田法戰法冬詳其目而春舉其綱仲冬大閱司馬建旗於後表之中至不用命者斬之卽春搜以旗致民平列陳如戰之陳也中軍以鼙令鼓至鳴鐃且卻坐作如初卽春搜所教坐作進退疾徐防數之節也以旌爲左右和之門至車徒皆噪卽春搜表貉誓民鼓遂圍禁也前期修戰法四時所同而於冬乃出之則三時專辧其一而大閱備舉其全具見矣使以晚周秦漢人籍之則倍其丈尙不足以詳其事經則略舉互備括盡而無遺是之謂聖人之文也

書辧正周官戴記尙書後

余以王莽傳辧周官所僞亂循是以考戴記尙書及子史傳注然後知捨莽政之符驗周官無可疵者捨莽事之比類古聖無見誣者循是以討去之然後諸經之賊蝕一旦而廓然嗚呼書更秦火篇殘文缺而已耳而歆所僞亂則混淆於本文之中伏闇而不可見疊出互證深固難搖自程朱二子出然後能辧古書之正僞而後之儒者知以理義爲衡故凡周官戴記書傳詩序之紕謬𨿽未辧所從生而鮮不以爲疑疑之者眾然後或得其間而白黑可判焉漢儒之治經莫勤於鄭氏然以莽事訓周官而於周公踐阼文王受命稱王皆篤信焉而益漫其支流況毛序孔傳之僞雜乎世俗之貿儒尙或以經說惟漢儒爲有據而詆程朱爲憑臆非所謂失其本心者與

記王異功周公居東說

涇陽王巽功臥疾連月時往問之一日語余曰周公居東惟集傳居國之東爲近而未著其何地也自我觀之王欲親逆卽駕而出郊就令出捨以俟公必信宿可至古者大夫有罪自投於私邑以待放禮也然則公所居其近在郊闗之內與余曰子之言其信畿內公卿之采地當在縣畺而有勲勞者別有賞田周官載師以賞田任逺郊之地司勲掌六鄕賞地之法以等其功是也春秋傳曰自陜以西召公主之自陜以東周公主之公主東諸侯則邑於國之東宜矣公之避與禹益之避異禹益之避以逺爲宜公之避以近爲宜其不之縣畺之采而退就近君之小邑理固宜然然則公所居爲鎬東鄕郊之賞邑決矣巽功仕不廢學其出爲監司所領皆大藩而返自江西詩說成其疾也夜不能寐輒思尙書疑義及旦伏枕而爲艸今文二十五篇將徧矣气𨿽困見余輒蹷然興問辧移時嘗語河南李雨蒼曰吾見望溪則曠然無憂而身爲之輕效速於藥物其好學求友之切如此是日也以疾動不任筆墨又間厠餘言乃屬余爲之記

望溪集卷一

欽定四庫全書

望溪集卷二

翰林院侍講銜方苞撰

讀子史【論文附】

書刪定荀子後

昔昌黎韓子欲削荀氏之不合者附於聖人之籍惜其書不傳余師其意去其悖者蔓者復者俚且佻者得篇完者六節取者六十有二其篇完者所芟薙幾半然間取而誦之辭意相承未見其有閡也夫四子之書減一字則義不著辭不完蓋無意於文而乃臻其極也荀氏之辭有枝葉如此豈非其中有不足者耶抑吾觀周末諸子𨿽學有醇駁而言皆有物漢唐以降無若其義蘊之充實者宋儒之書義理則備矣抑不若四子之防逺而辭文豈气數使然耶抑浸潤於先王之教澤者源逺而流長有不可彊也

讀管子

管子之用周禮也體式之繁重一變而爲徑防焉气象之寛平一變而爲嚴急焉非故欲爲此也勢也蓋周公之時四海一家制禮於治定功成之後故紀綱民物可一循其自然之節以俟其遲久而成管子承亂用區區之齊將以合勢之散正時之傾非及其身不能用也非及其君之身不能用也而豈可俟哉惟欲速而苦其難成故其行之也亦不得不嚴且急焉是管子之不得已也然周官之作依乎天理以盡萬物之性而管子之整齊其民也則將時用以取所求是則其根源之異也而讀其書尙知令行禁勝之必本於君身聰明思慮當付之眾人而不自用則又非諸法家之所能及矣夫

讀史記八書

禮樂律曆四書或曰褚少孫所補或曰蓋子長爲之而未具皆非也其序禮樂用意尢深蓋太初所定攺正朔易服色已具曆書及封禪書至宗廟百官之儀則襲秦故不合聖制者漢之樂自文景以前習常肄舊而已武帝所作十九章文𨿽爾雅然自靑陽朱明西皥防而外多諛誕且非雅聲其甚者如太乙馬歌則汲黯所謂先帝百姓不知其音者故止序其大略而不復排纂爲書蓋傷漢之興幾無所謂禮樂也故於四時之歌明著其指曰世多有故不論則非爲之而未具明矣其續以戴記荀卿之文或乃少孫所爲耶漢之樂旣無可次而律則往古成法故獨著其通於兵事以爲法戒武帝攺歷𨿽由公孫卿札書而洛下閎運算日順夏正於曆術則無可議者故直述其事凡此皆著書之義法一定而不可易者非故欲如此也其後四書論系於書後亦各有義焉蓋河渠平凖非若禮樂律曆可前序其事而以名物度數次列於後者封禪書所載諸畤諸祠𨿽有方色牲幣之數而皆秦漢間妖妄不經之制且與封禪無與也故其事並詳於書而略見已意於後惟天官宜與律曆一例特家世所掌有獨傳其精義者災異之變有親得之見聞者諸家之占有考之而不合者故列次眾法於前而以已意詳論於後所由與律曆二書異也七書皆通古今而平準則漢一代之制故獨以古事附論於後而志慨焉樂律天官三書之末及律書序前後各附贅一節意義無可推者或亦少孫所爲然秦紀亦別載襄公後二百餘年事豈子長摭拾舊聞始將采用後復置之而錄者不知而妄附與是未可知也

書禮書序後

是篇之義蓋痛古禮遭秦而廢歷漢五世而終不能興也蓋秦有天下雜采六國禮儀而盡棄三代之舊本以自便其淫侈而漢諸帝半挾私意而安秦儀故首揭其指以謂先王制禮所以宰制萬物役使羣眾者皆出於天理之自然而非人力所彊設也其曰至大行禮官觀三代損益蓋嘆古儀法之具存也武帝時河間獻王尙得邦國禮五十六篇況漢之初秦周間老師宿儒猶在使髙帝有志復古文獻非無徵者而叔孫通希世度務𨿽有損益大抵皆襲秦故厥後以文帝之躬化而惑於道家之言武帝𨿽好儒術實不能用太初所定不過攺正朔易服色以文封禪其宗廟百官之儀襲秦之故不合聖制者遂著爲典常而垂之於後過此以往則去古愈逺復之愈難矣當是時所招儒術之士非不能定儀也恐陳古義以拂時君之欲故遷延觀望至十餘年而不就耳至或私議古者太平萬民和喜瑞應辧至乃采風俗定制作是深知禮意者而適與武帝時四海騷然人民愁病災異數見相反故帝聞而惡之觀制詔禦史云云則憚復古而樂秦儀情不能自掩矣子長蓋深病乎此而未敢斥言之故傷其心於往事而稱孔子以正名不合於衛其徒卒以沈湮而志痛焉河間獻王所獻邦國禮五十六篇至唐猶存而唐以前無議復者猶秦志也嗚呼子長其見之矣

又書禮書序後

子長此序非獨痛時事也其於終古禮俗之變盡之矣蓋三代之禮緣情依性故能經緯人道規矩無所不貫上自宮寢郊廟朝廷之禮旣有以正君身統百官下逮黎庻宮室車服飲食嫁娶防祭各授以節而適其宜所以宰制萬物役使羣眾而人力無所庸者此也禮之失自春秋始極於戰國至秦有天下雜采六國之儀而盡廢三代之禮蓋將極情縱欲凡勢力之所能逞則恣焉而深惡夫古禮之大爲之防也夫人之生莫不有耳目口體之欲不爲之節則日就淫侈而民力將有所不堪故先王不禁其欲而必以禮爲防所以救民之雕敝也魯秉禮之國也而僭郊禘管仲賢大夫也而備三歸子夏聖門之髙弟也而說紛華盛麗故先王誘進以仁義束縛以刑罰猶懼民之逾其防也況導以淫侈而不爲之制乎太初所定不過攺正朔易服色封泰山以及宗廟百官之儀凡宮室車服飲食嫁娶防紀下逮黎庶者無聞焉而制辭乃曰百姓何望之數者𨿽盡善與百姓何與況其爲襲秦之故不合聖制者乎漢之諸帝無論矣獨文帝之躬化可以興禮而溺於道家之學以爲繁禮飾貎無益於治則於先王之緣情依性經緯人道者亦槪乎其未之聞也夫無躬化則禮不虛行然有躬化而不興三代之禮亦不足以化民成俗自周以前上將納民於軌物而身先之自秦以後身不能由而於民亦蕩然不爲之制其宗廟百官之儀僅有存者亦虛器耳而定爲典常垂之於後者自武帝始自是天下遂安於秦儀而不知三代所損益爲何物矣洋洋美徳乎其尙可復見也哉此子長所以痛也

書樂書序後

武帝席文景之盛不能損滿持盈極情縱欲窮兵四逺佚而不思其終安而不惟其始故首述虞氏君臣相勅次及成王之恐懼善守以爲非大徳莫能如斯也其曰海內人道益深其徳益至所樂者益異蓋謂不樂淫侈而樂損減與眾人之情異耳君子能樂損減以自節其所樂然後民得沐浴膏澤歌詠勤苦此海內之人道所以益深而君徳以斯爲至也其序律書終於文帝之煙火萬里可謂和樂用此義焉耳先王知助流政教莫善於樂而聲之邪正其感各以類應故制雅頌之聲以導之治定功成禮樂乃興故漢興髙惠文景皆未暇遑武帝不能以此時興道致治修禮正樂而信方士舉慝禮寵嬖幸爲新聲夜祠郊壇男女雜歌以流星爲瑞應則與夫躬明堂陳雅樂而萬民咸蕩滌邪穢以飾厥性者異矣夫六國及秦二世不過以鄭聲自爲娯而武帝乃次馬歌薦於宗廟汲黯所謂先帝百姓豈知其音蓋痛哉其言之也然自仲尼不能與齊優並容於魯黯言𨿽切安能遏帝之侈心而辧延年等之妄哉嗚呼秦之衰李斯猶能直諫而乃以黯爲當族則視趙髙而又甚矣股肱不良萬事墮壞此可爲流涕者與序樂至此則更無可言者矣而少孫乃疑其辭事之未終而續焉夫平準著天變人禍皆由興利之臣故以烹羊乃雨終而此書痛以讒佞陷其君故以虞氏之君臣相勅始是二書之義法也而少孫未之或知耶

又書樂書序後

班史載武帝采詩夜誦有趙代秦楚之謳河間獻王獻雅樂俾樂官存肄而不常禦所常禦及郊廟皆非雅聲而內有掖庭材人外有上林樂府皆鄭聲故是書於鄭聲之禍獨寓意於春秋六國及秦二世而武帝所興新樂僅載十九章且稱其多爾雅之文然於其中特舉四時之歌則捨是無足論者矣自鄭音之興歷數百年更三代而時君世主無不流沔於此故曰徳至者所樂益異謂與春秋六國秦漢之君異也河間獻王所獻雅樂嘗謂其音中正雅乃不能輔帝薦之郊廟反因論馬歌以陷直臣方是時凡帝過舉皆以諛佞成之股肱不良萬事墮壞所目擊而心痛也不然則有虞氏之賡歌何爲讀之而流涕哉

詁律書一則

神生於無形成於有形然後數形而成聲故曰神使气气就形形理如類有可類或未形而未類或同形而同類類而可班類而可識聖人知天地識之別故從有以至未有以得細若气微若聲然聖人因神而存之𨿽妙必效情【句】核其華【句】道者明矣非其【其當作具】聖心以乘聰明孰能存天地之神而成形之情哉神者物受之而不能知及其去來故聖人畏而欲存之惟欲存之神之亦存其欲存之者故莫貴焉

神者樂之精華所以動天地感萬物之實理也生於無形者太虛之絪緼也成於有形者播於樂器然後聲生而神寓也數者十二律三分損益之數也播於有形之樂器然後其自然之數一一形見而成宮商角徵羽之聲也神使气者以天地之神而運於人之气也气就形者以人之气而就乎樂器也凡音之髙下疾徐皆以人气之大小緩急調劑而成故曰就也旣播於有形之樂器則其理如物類之羣分而有可別矣方其未播於樂器初無宮商淸濁之可別所謂未形而未類也旣播於樂器則鐘磬管弦凡同形者音必相似所謂同形而同類也然𨿽同形同類而一器之中其音之淸濁髙下又各自有別類而可班者制器而可別其度也類而可識者審音而可識其分也凡此皆天地陰陽之理自然而有別者也聖人知天地之理而識其所以別者故能從有以至未有而得細於气微於聲者所謂神也有者器數之旣形也未有者器數之未形也聲气辧於旣有器數之後而神存於未有器數之先故從有以至未有然後可以探聲气之本而得其神也然聖人𨿽識天地之神而苟無以存之眾人不能用也故制爲器數以存之則其理𨿽微妙必因器數而各效其情矣效者呈也情者實也華者器數之形道者神理之運也核其器數而無差忒則神理之運亦可得而明矣非天地之神本具於聖人之心而作律之聖人又乘其聰明之獨擅以核乎器數之分豈能存天地之神而使聲气之實理各效於器數之中哉聖人辧器數以著聲音之實理所謂成形之情也神者天地之所以鼓物故神之去來物之衰旺視焉而物常受之而不能知如聞聲知勝負而勝者負者不自知也審樂知興亡而興者亡者不自知也而其情畢效於聲樂故聖人畏而欲存之惟欲存之故設爲器數而神亦於是乎存其欲存之者聖心聰明之所寓也故莫貴焉

書封禪書後

是書所譏武帝事義皆顯著獨雜引故事則意各有指武帝名爲敬鬼神之祀而以封禪合不死郊畤祕祝不過與祠神君竈鬼同意耳蓋好神而實比於慢矣故首載夏孔甲好神三世而亡殷武乙慢神三世而亡復大書始皇封禪後十二歲秦亡示無徳而凟於神爲亡徴也殷二宗遇物變懼而修徳國以興歷年以永示寶鼎一角獸不足爲符應也其詳秦先世事及史惇史儋語以雍之諸祠興於秦而惇儋妄稱符命以啟二君之汰爲方士怪迂語之微兆也萇欲以物怪致諸侯無救於周之衰而身爲僇則以方祠詛匈奴大宛者可知矣秦穆公病寤而世傳爲上天穆公死年有徵則黃帝鼎湖之事乃此類耳管仲能設事以止桓公之欲而漢公卿乃狥方士以從君於昬是可嘆也夫孔子論述六藝無及封禪者則非古帝王之典祀明矣傳所言易姓而王封禪者七十餘君姑無論其有無信曰有之亦功至徳洽而告成於天如成王乃近之耳豈以是爲合不死之名接僊人蓬萊士之術乎所謂羣儒不能辧明封禪事者此也故其發端卽曰自古受命帝王曷嘗不封禪蓋謂非以是致怪物與神通耳天官書論曰自生民以來世主曷嘗不歷日月星辰蓋以太初攺歷乃以辛巳朔旦冬至合公孫卿札書所云黃帝合而不死故用此贊饗而頒歷之詔復布告天下使明知之古之歷日月星辰者固如是乎其義蓋與是書相發也

又書封禪書後

是書義意尢隱深者其稱或問禘之說蓋謂禘𨿽典祀然不知其義禮不虛行況以封禪致怪物與神通乎禮之凟季氏嘗旅於泰山孔子譏之謂神弗享也則以封禪合不死者神其享之乎漢興六十餘年天下乂安薦紳之屬皆望天子封禪攺正度者謂經禮雅樂宜以時興也豈謂其中於方士之怪迂語哉世言黃帝嘗用事於雍畤以語不經見搢紳者尙不道況天子贊饗郊壇制詔海內而用黃帝得寶鼎神防合而不死之邪說乎夫封禪之儀𨿽湮滅不可詳而事則可辧以爲合不死之名𨿽秦皇帝之世未常有此惜乎諸儒不能辧明其事也然猶幸其束於詩書古文孔子所論述不至如方士之騁其誕耳篇中著孔子論述六藝不及封禪又曰維成王近之蓋謂傳所稱封禪者七十二君本無稽之言但以是致怪物與神通則舉之不以其事而上古封禪之有無又不足辧矣此子長之微指也

書史記十表後

遷序十表惟十二諸侯六國秦楚之際惠景間侯者稱太史公讀謂其父所欲論著也故於髙祖功臣稱余讀以別之周之衰禮樂徵伐自諸侯出事由五伯而其微兆則在其和之行政秦並六國以周東徙乘其險固形勢故僭端早見於始封自虞夏殷周及秦代興皆甚難而漢獨易以秦之重而無基也先王之制封建本以安上而全下故惟小弱乃能奉職效忠此數義者實能究天人之分通古今之變或遷所聞於父者信如斯或其父所未及而以所學推本焉要之皆義所弗害焉爾其自序曰請悉論先人所次舊聞不敢闕而本紀八書世家列傳無稱其父者故揭其義於斯則踵春秋以及秦滅漢興文景以前【談語遷自獲麟以來四百餘年史記放絕余甚懼焉】凡所論述皆其父所次舊聞具見矣十篇之序義並嚴密而辭微約覽者或不能遽得其條貫而義法之精變必於是乎求之始的然其有準焉歐陽氏五代史誌考序論遵用其義法而韓桞書經子後語气韻亦近之皆其淵源之所漸也

書史記六國世表序後

篇中皆用秦事爲經緯以諸侯史記及周室所藏盡滅於秦火所表見六國時事皆得之秦記也獨舉三晉田齊以是表踵春秋之後燕楚舊國事具春秋且亂臣竊國晏然不討而中原盡爲所據此世變之極天下所以競於謀詐而棄徳義如遺迹也秦之徳義無足比數而卒並天下乃前古所未有故求其說而不得者或本以地形或歸諸天助又或以物所成孰之方宜收功實而不知秦之得意蓋因乎世變是何也以謀詐遇徳義則民之歸仁沛然誰能禦之以謀詐馭謀詐則秦之權變非六國所能敵其成功非幸此所謂世變之異也世變異則治法隨之故漢之興多沿秦法昔三代受命相繼相因孔子推之以爲百世可知秦始變古而傳乃曰法後王何也孔子之所謂因者禮也天不變道亦不變遷之所謂法者政也政必逐乎情與世而遷近已而俗變相類論卑而易行乃情之不謀而同勢之往而不反者也故遷之言亦聖人所不易也其誚學者以不道秦事爲耳食蓋深感世變而詭其辭以志痛與

讀孟子茍卿傳後

騶衍以下十一人錯出孟子荀卿傳若無倫次及推其意義然後知其不苟然也蓋戰國時守孔子之道而不志乎利者孟子一人耳其次惟荀卿而少駁矣故首論商鞅吳起田忌以及從橫之徒著仁義所由充塞也自騶衍至騶奭說猶近正而著書以干世主爲志則已騖於功利矣其序荀卿於衍奭諸人後者非獨以時相次也荀卿之學𨿽不能無駁而著書則非以干世所以別之於衍奭之倫也自公孫龍至吁子則舛雜鄙近視衍奭而又下矣至篇之終忽著墨子之地與時而不一言其道術蓋世以儒墨並稱久矣其傳已見於荀卿所序列而不必更詳也夫自漢及唐莊列皆列於學官而孟子猶未興以韓子之明始猶曰孔墨必相爲用而較孟子於荀揚之間子長獨以並孔子一篇之中其文四見至荀卿受業於孔氏之門人則弗之著也老莊申韓衍奭諸人皆有傳而墨子則無之蓋孟子拒而放之之義然則子長於道豈槪乎未有聞者哉

書老子傳後

太史公傳老子著其國焉著其邑焉著其鄕焉著其裏焉外此無有也著其氏焉著其名焉著其字焉著其謚焉著其官守焉外此無有也著其子焉著其孫焉著其孫之元來焉於其子孫元來仍著其爵焉著其封焉著其仕之時與國焉著其家之地焉外此無有也蓋世傳老子多幻奇荒怪之迹故特詳之以見其生也有國邑鄕裏名字其仕也有官守其終有謚其身𨿽隱而子孫世有封爵裏居則眾說之誕不辧而自熄矣世傳所以多幻怪者蓋因老子見周之衰而隱去莫知所終故不詳其年壽所極而同時有老萊子言道家之用後百餘年有周太史儋號爲能前知儋聃同音故其傳與老子相混世莫知其然否列序及此然後正言以斷之曰老子隱君子也則非有幻怪明矣終之曰李耳無爲自化淸靜自正則著書言道徳者乃李耳而儋與老萊子別爲二人明矣始吾友昆繩實爲是解微昆繩不知太史公用意如此也而昆繩旣歿其所述蓋無傳焉由是言之凡古書之存而後人不得其意與得之而其說無傳者可勝道哉

書儒林傳後

子長序儒林曰余讀功令至於廣厲學官之路未嘗不廢書而嘆蓋嘆儒術自是而變也古未有以文學爲官者以徳進以事舉以言揚詩書六藝特用以通在物之理而養其六徳成其六行焉耳戰國秦漢所用惟權謀材武其以文學爲官始於叔孫通弟子以定禮爲選首成於公孫請試士於太常而儒術之污隆自是而中判矣其意蓋曰自周衰王路廢而邪道興孔子以儒術正之道窮而不悔其弟子繼承𨿽陵遲至於戰國儒學旣絀焉而孟子荀卿獨遵其業遭秦滅學齊魯諸儒講誦不絕漢興七十餘年自天子公卿皆不悅儒術而諸老師尙守遺經其並出於武帝之世者皆秦漢間摧傷擯棄而不肯自貶其所學者也蓋諸儒以是爲道術所托勤而守之故𨿽困而不悔而之興儒術也則誘以利祿而曰以文學禮義爲官使試於有司以聖人之經爲藝以多誦爲能通而比於掌故由是儒之道污禮義亡而所號爲文學者亦與古異矣子長所讀功令卽奏請之辭也自孔子以來羣儒相承之統經戰國秦漢孤危而未嘗絕者乃以一言敗之而其名則曰厲賢材悼道之郁滯不甚可嘆乎嗟夫漢之文學𨿽非古猶以多誦爲通經也又其變遂濫於詞章終沈防而不返焉然則子長之所慮其遠矣哉

又書儒林傳後

是書敍儒術至漢興首曰於是喟然嘆興於學繼曰天下之學士靡然鄕風終曰自此以來公卿大夫士吏斌斌多文學之士驟觀其辭若近於贊美故廢書而嘆皆以爲嘆六藝之難興也然其稱嘆興於學也承太常諸生之爲選首稱學士鄕風承公孫以白衣爲三公稱斌斌多文學之士承選擇備員則遷之意居可知矣其述諸經師備及弟子子孫之爲大官而首於申公之門別其治官民能稱所學者不過數人而復正言以斷之曰學官弟子行𨿽不備而至於大夫郎中掌故以百數其刺譏痛惜之意不亦深切著明矣乎其於孔子之門獨舉五子若曰是於聖門非殊絕也而大者爲師傅卿相小者友教士大夫其受業於子夏之倫者亦爲王者師蓋儒者寧隱而不見其出也必不肻自輕其道如此今乃以記誦比掌故補卒史此中尙有儒乎由以前儒之道𨿽郁滯而未嘗亡由以後儒之途通而其道亡矣此所以廢書而嘆也而習其讀者乃以爲贊美之辭噫失之矣

書刺客傳後

太史公裁割更易尙書左傳或辭意不完而於國防有逺過本文者其序聶政事曰其姊嫈聞之乃於邑曰是吾弟與嗟乎嚴仲子知吾弟蓋韓衛懸隔政又自刑以絕蹤其姊非聞而駭且疑無緣遂如韓市也旣見政屍而列其名並爲嚴仲子死則他無可言者矣故曰乃大呼天者三卒於邑悲哀而死政之旁其本文一切不具乃曰美哉气矜之隆可以過賁育髙成荊矣世有乍見所親皮面抉眼屠腸而從容贊美如途人者乎觀太史公所增損乃知本文之疏且拙也蓋國策本記言之書中間序事多者不過數語而亦未有殊絕者余少讀燕策荊軻刺秦王篇怪其序事類太史公秦以前無此及見刺客傳贊乃知果太史公文也彼自稱得之公孫季功董生所口道則非國防之舊文決矣蓋荊軻之事𨿽奇而於防則疏意國防本無是文或以史記之文入焉而削髙漸離後事以事在六國旣亡後耳楚世家載弋者說頃襄王眞戰國之文也而國策無之蓋古書遭秦火雜出於漢世其本文散軼與非其所有而誤入焉者多矣不獨是篇爲然也

書蕭相國世家後

蕭相國世家所敍實績僅四事其定漢家律令及受遺命輔惠帝皆略焉蓋收秦律令圖書舉韓信鎭撫關中三者乃鄂君所謂萬世之功也其終也舉曹參以自代而無少芥蔕則至忠體國可見矣至其所以自免皆自他人發之非智不足也使何自覺之則於至忠體國之道有傷矣故終載請上林空地械系廷尉明何用諸客之謀非得已耳若定律令則別見曹參張蒼傳何之終惠帝臨問而舉參則受遺命不待言矣蓋是二者於何爲順且易非萬世之功之比也班史承用是篇獨增漢王謀攻項羽何諌止勸入漢中一事在固亦自謂識其大者然其事有無未可知信有之亦謀臣策士所能及也且語甚鄙淺與何傳气象規模不類桞子厚稱太史公書曰潔非謂辭無蕪累也蓋明於體要而所載之事不雜其气體爲最潔耳以固之才識猶未足與於此故韓桞列數文章家皆不及班氏噫嚴矣哉

書淮陰侯列傳後

太史公於漢興諸將皆列數其成功而不及其方略以區區者不足言也惟於信詳哉其言之蓋信之戰劉項之興亡系焉且其兵謀足爲後世法也然自井陘而外陽夏濰水之迹蓋略矣其擊楚破代亦約舉其成功至定三秦則以一言蔽之而其事反散見於他傳蓋漢楚之爭惟定三秦爲易𨿽信之部署亦不足言也左氏紀韓之戰方及卜徒父之占而承以三敗及韓乍觀之辭意似不相承然使戰韓之前具列兩國之將佐三敗之時地則重膇滯壅其體尙能自舉乎此紀事之文所以左史稱最也其詳載武涉蒯通之言則微文以志痛也方信據全齊軍鋒震楚漢不忍鄕利倍義乃謀畔於天下旣集之後乎其始被誣以行縣邑陳兵出入耳終則見紿被縛斬於宮禁未聞讞獄而明徵其辭所據乃告變之誣耳其與陳豨辟人挈手之語孰聞之乎列侯就第無符璽節篆而欲與家臣夜詐詔發諸官徒奴孰聴之乎信之過獨在請假王與約分地而後防兵垓下然秦失其鹿欲逐而得之者多矣蒯通教信以反罪尙可釋況定齊而求自王滅楚而利得地乃不可末減乎故以通之語終焉

後論似果以信爲叛逆者蓋其誣於傳具之矣故反言以見義謂天下已集非可以叛逆之時矣若果謀此𨿽族誅亦宜然以信之智而肻出此乎案其實特不能學道謙讓不矜不伐耳蕭何之烈僅以閎夭散宜生擬而乃以周召太公望叛逆之人哉【自記】書貨殖傳後

桑羊以心計置均輪平準陰與民爭利所謂塗民耳目幾無行者也故因老子之言而連及之然後推原本始以爲中古而後嗜欲漸開勢不能閉民欲利之心以返於太古之無事故其善者亦不過因之利道之而已其次教誨整齊猶能導利而上下布之未聞與民爭也農而食之虞而出之工而成之商而通之所謂因之利道之也至於教誨整齊則太公管仲猶庶幾焉獨不及最下者之爭蓋其事已具於平準矣故於此書惟見義於羣下其稱患貧也極於百室之君萬家之侯千乘之王而止蓋不敢斥言也其稱賢人深謀廊廟謂趙綰王臧之屬耳世有守信死節而志歸於富厚者乎特論議朝廷時之訑語耳隱居巖穴之士設爲名髙謂公孫倪寛之屬也故儕之於攻剽椎埋趙女鄭姬而一篇之中再致意於素封謂以公卿大夫爲歸於富厚之徑塗轉不若素封者之無可醜耳其正言斷辭則皆於庻民之貨殖者發之故曰居之一歲種之以谷十歲樹之以木百歲來之以徳徳者人物之謂也又曰本富最上末富次之姦富最下匹夫編戶猶以姦富爲羞況人物所托命乃不務徳而用心計以與民爭是不終日之計也果可以塗民之耳目耶

又書貨殖傳後

春秋之制義法自太史公發之而後之深於文者亦具焉義卽易之所謂言有物也法卽易之所謂言有序也義以爲經而法緯之然後爲成體之文是篇兩舉天下地域之凡而詳略異焉其前獨舉地物是衣食之源古帝王所因而利道之者也後乃備舉山川境壤之支湊以及人民謡俗性質作業則以漢興海內爲一而商賈無所不通非此不足以徵萬貨之情審則宜類而施政教也兩舉庻民經業之凡而中別之前所稱農田樹畜乃本富也後所稱販鬻僦貸則末富也上能富國者太公之教誨管仲之整齊是也下能富家者朱公子贛白圭是也計然則雜用富家之術以施於國故別言之而不得儕於太公管仲也然自白圭以上皆各有方略故以能試所長許之猗頓以下則商賈之事耳故別言之而不得儕於朱公子贛白圭也是篇大義與平準相表裏而前後措注又各有所當如此是之謂言有序所以至賾而不可惡也夫紀事之文成體者莫如左氏又其後則昌黎韓子然其義法皆顯然可尋惟太史公禮樂封禪三書及貨殖儒林傳則於其言之亂雜而無章者寓焉豈所謂定哀之際多微辭者耶

書太史公自序後

子長作封禪書著武帝愚迷而序其父之死則曰是歲天子方建漢家之封而太史公畱滯周南不得與從事故發憤且卒又記其言曰今天子接千歲之統封泰山而余不得從行命也夫余少讀而疑焉及讀封禪書至羣儒不能辧明封禪事然後得其意蓋封禪用事𨿽希曠其禮儀不可得而詳然以是爲合不死之名致怪物接僊人蓬萊士之術則夫人而知其妄矣子長恨羣儒不能辧明爲天下笑故寓其意於自序以明其父未嘗與此而所爲發憤以死者蓋以天子建漢家之封接千歲之統乃重爲方士所愚迷恨已不得從行而辧明其事也所記羣祀惟太畤后土二祠自著其名而寓其意於篇末曰五寛舒之祠示太畤后土二祠而外皆寛舒成之而已不與其議也獨其自序曰奉使適返見父於河洛之間則是歲封禪其父子皆未與明矣而封禪書後論則自謂從行豈所從者乃其後五年一修之封與子長之言曰非好學深思心知其意難爲淺見寡聞者道然則讀子長之書者不求其所以云之意可乎

又書太史公自序後

史記世表曰太史公讀者謂其父也故於已所稱曰余讀以別之其他書傳篇首及中間標以太史公曰則褚少孫之妄耳故凡篇中去此四字文正相續惟是篇先人有言與上不相承蓋按之本二篇也其前篇遷之家傳也其父欲論次史記而遷爲太史令防石室金匱之書其先世世掌天官而遷攺天歷建於明堂則傳之辭事畢矣後篇則自述作書之指也自黃帝始以上通論其大體猶詩之有大序也百三十篇各系數言猶詩之有小序也本紀十二曰著者其父所科條也余書曰作者已所論載也總之曰爲太史公書序者明是書乃其父之書而已不敢專也其本傳曰請悉論先人所次舊聞不敢闕故序書旣終而特以是揭其義焉其覆出余述歷黃帝以來至太初而訖百三十篇蓋舉其凡計綴於篇終猶衛霍列傳特標左方兩大將軍及諸裨將名耳自少孫於首尾加太史公曰而中答壺遂及遭李陵之禍並增太史公三字【漢書十年而遭李陵之禍】遂使世表稱太史公讀者幾不辧爲何人而是篇所述辭指曖昧不可別白夫是篇遷之家傳也故於其父始稱名而繼則以爵易焉乃復自稱爵以混於其父可乎此以知爲少孫所增易也古書篇帙旣有僞亂學者從百世下憑臆以決之所恃者義意有可尋耳然世士溺於所傳舊矣知其解者果可以旦暮遇之耶

書漢書禮樂志後

甚哉班史之疏於義法也太史公序禮樂而不條次爲書蓋以漢興禮儀皆仍秦故不合聖制無可陳者郊廟樂章並非雅聲故獨舉馬歌籍黯言以明已意且以著之陰賊耳其稱引古昔皆與漢事相發無泛設者固乃漫原制作之義則古禮樂及先聖賢之微言可勝旣乎是以不貫不該倜然而無所歸宿也其於漢之禮儀則缺焉而獨載房中郊祀之歌及樂人員數夫郊廟詩歌乃固所稱體異雅頌又不協於鐘律者也旣可備著於篇則叔孫所撰藏於理官者胡爲不可條次以姑存一家之典法乎用此知韓桞歐蘇曽王諸文家敍列古作者皆不及於固卓矣哉非膚學所能識也

書漢書霍光傳後

春秋之義常事不書而後之良史取法焉昌黎韓氏目春秋爲謹嚴故撰順宗實錄削去常事獨著其有關於治亂者班史義法視子長少漫矣然尙能識其體要其傳霍光也事武帝二十餘年蔽以出入禁闥小心謹愼相昭帝十三年蔽以百姓充實四夷賓服而其事無傳焉蓋不可勝書故一裁以常事不書之義而非略也其詳焉者則光之本末霍氏禍敗之所由也古之良史於千百事不書而所書一二事則必具其首尾並所爲旁見側出者而悉著之故千百世後其事之表裏可按而如見其人後人反是是以防雜暗昧使治亂賢姦之迹並昬微而不著也是傳於光事武帝獨著其出入殿門下止進不失尺寸而性資風采可想見矣其相昭帝獨著增符璽郎秩抑丁外人二事而光所以秉國之鈞負天下之重者具此矣其不學專汰則於任宣發之而證以參乘則表裏具見矣蓋其詳略虛實措注各有義法如此然尙有未盡合者昌邑失道之奏不詳不足以白光之志事至光之葬具顯及禹山之奢縱宣帝之易置其族姻則可約言以蔽之者也具詳焉義無所當也假而子長若退之爲之必有以異此也夫

書王莽傳後

此傳尢班史所用心其鉤抉幽隱雕繪眾形信可肩隨子長而備載莽之事與言則義焉取哉莽之亂名攺作不必有徵於後也其姦言𨿽依於典誥猶唾溺耳𨿽用文者無取也徒以著其譸張爲幻則舉其尢者以見義可矣而喋喋不休以爲後人詼嘲之資何異小說家駁雜之戲乎漢之朝儀禮器一切闕焉而具詳莽所易職官地域之號名不亦舛乎馮道事四姓十君竊位固寵於簒弒武人之朝其醜行穢言必多矣歐公無一及焉而轉載其直言美行及所自述與當時士無賢愚皆喜爲稱譽至擬之於孔子是之謂妙逺而不測也

書五代史安重誨傳後

記事之文惟左傳史記各有義法一篇之中脈相灌輸而不可增損然其前後相應或隱或顯或偏或全變化隨宜不主一道五代史安重誨傳總揭數義於前而次第分疏於後中間又凡舉四事後乃詳書之此書疏論防體記事之文古無是也史記伯夷孟荀屈原傳議論與敍事相間蓋四君子之傳以道徳節義而事迹則無可列者若據事直書則不能排纂成篇其精神心術所運足以興起乎百世者轉隱而不著故於伯夷傳嘆天道之難知於孟荀傳見仁義之充塞於屈原傳感忠賢之蔽壅而陰以寓已之悲憤其他本紀世家列傳有事迹可編者未嘗有是也重誨傳乃雜以論斷語夫法之變蓋其義有不得不然者歐公最爲得史記法然猶未詳其義而漫效焉後之人又可不察而仍其誤耶

望溪集卷二

欽定四庫全書

望溪集卷三

翰林院侍講銜方苞撰

論文

書韓退之學生代齋郎議後

異哉韓子之議薦享以爲齋郎之事而學生不得兼也夫離道徳與事物而二之者末學之失也古之教者學者精粗本末未嘗不相貫𨿽灑掃應對皆以順性命之理而況薦享以交於神明乎稽之尙書周官禮記割牲制祭天子實躬親之其得與於薦享者非顯諸侯則達官之長與貳乃以爲賤者之役而學生不得爲嗚呼其亦不思之甚矣動作禮義威儀之節君子所以定命也反不得與能文通字書比重用事於宗廟社稷之地至於思慮之不固容貌之不莊則其人頽惰委靡不能有立可知矣乃見謂通經而冀其有贊於教化是何本末名實之交與曰慮其不習也嗚呼使學者舎其所當習而攻其所不必習末世之政禍民者非一端而此其本也射禦戰陳之不習而以付於悍卒武夫理財決獄之不習而以委之胥吏皆齋郎薦享之類也姦與亂循生斯人惴惴而莫必其命實由於此而韓子猶未之悟與夫古者學有大小而道不分於精粗任有大小而人不分於貴賤故於學無遺理於人無抑材自魏晉以還尙浮言別流品而隋唐益厲之以科舉於是乎學者舎其所當習而騖於無實之文詞習於此者斯以爲賢得於此者斯以爲貴而先王之道郁不行者越數百年夫所貴乎豪傑之士者謂能識道之歸而不溺於所習也以韓子之智而猶蔽於此況以中材處後世而能無哉是故先王愼所以導民者誠畏其習也

又書學生代齋郎議後

或曰子之言辧矣然語云籩豆之事則有司存何謂也曰此爲孟敬子言之也古之爲教也童而習禮少長則執事於賓祭至於四十而仕五十爲大夫禮樂之器豈尙有操之而不習者乎悼公之喪季孫尙以喪食爲疑而防公爲鄙倍之言悍然而不顧則其無忠信之心而容貌顏色無一不逺於禮可知也乃沾沾焉詳於末數而以自喜不亦悖乎故曰爲敬子言之也若學生則宜習焉以備他日之用者也夫爼豆之事孔子嘗以對衛君矣自孔子言之則所以爲東周者卽此而在矣而自孟敬子言之則直有司之事耳動作禮義威儀之節君子所以定命也魯侯不違禮而女叔以爲亡徴則言固各有所當也夫

書韓退之平淮西碑後

碑記墓志之有銘猶史有贊論義法創自太史公其指意辭事必取之本文之外班史以下有括終始事迹以爲贊論者則於本文爲復矣此意惟韓子識之故其銘辭未有義具於碑志者或體制所宜事有覆舉則必以補本文之間缺如此篇兵謀戰功詳於序而旣平後情事則以銘出之其大指然也前幅蓋隠括序文然序述比數世亂而銘原亂之所生序言官怠而銘兼民困序載戰降之數銘具出兵之數序標洄曲文城收功之由而銘備時曲陵云邵陵郾城新城比勝之迹至於師道之刺元衡之傷兵頓於久屯相度之後至皆前序所未及也歐陽公號爲入韓子之奧窔而以此類裁之頗有不盡合者介甫近之矣而气象則過隘夫秦周以前學者未嘗言文而文之義法無一之不備焉唐宋以後步趨繩尺猶不能無過差東鄕艾氏乃謂文之法至宋而始備所謂彊不知以爲知者耶

書祭裴太常文後

韓公自言所學先在辧古書之正僞周秦諸子如管莊荀韓可謂顯著者矣而案之皆有僞亂余嘗欲削其不類者以無混後人而未暇也韓公之文一語出則眞气動人其辭鎔冶於周人之書而秦漢間取者僅十一焉今集中乃載祭薛中丞裴太常二篇意淺直多俗韻唐雜家中尙不爲好而謂公爲之與二篇乃同官聫祭之文意者他人所爲公名載焉公文重於時故二家子姓矜爲公作而編集者莫能辧耳公省試文明白曲暢無甚可愧者猶自謂近於俳優者之辭則二篇決知非公作也夫文之髙下雅俗判若黒白學者猶安於習見而莫知別擇況聖人之經其微辭隱義辧在毫芒蔽晦於前儒承授之說而不察不著者與此未可爲不知者道也

書柳文後

子厚自述爲文皆取原於六經甚哉其自知之不能審也彼言渉於道多膚末支離而無所歸宿且承用諸經字義尙有未當者蓋其根源雜出周秦漢魏六朝諸文家而於諸經特用爲采色聲音之助爾故凡所作效古而自汨其體者引諭凡猥者辭繁而蕪句佻且稚者記序書說雜文皆有之不獨碑志仍六朝初唐余習也其雄厲淒淸醲郁之文世多好者然辭𨿽工尙有町非其至也惟讀魯論辧諸子記柳州近治山水諸篇縱心獨往一無所依借乃信可肩隨退之而峣然於北宋諸家之上惜乎其不多見耳退之稱子厚文必傳無疑乃以其久斥之後爲斷然則諸篇蓋其晚作與子厚之斥也年長矣乃能變舊體以進於古假而其始學時卽知取道之原而終也天假之年其所至可量也哉

書柳子厚辧亢桑子後

亢桑子之僞柳子厚辧之氏謂唐天寶中詔求其書不得而襄陽王士元乃假托焉士元年世先後於柳𨿽不可知然果詔求不得而僞者晚出則辧宜及之且是書剽剟戴記諸子語甚眾而子厚第云首篇出莊子而益以庸言又以文章取士及被靑紫章服爲唐以後人語明甚不據是斥之而獨以劉向班固無其錄爲疑然則今所傳者又可謂卽子厚之所斥耶

書李習之平賦書後

吾少讀孟子至周公思兼三王以施四事其有不合者仰而思之夜以繼日幸而得之坐以待旦求其解而不得也及治周官然後知周公之心惟孟子知之蓋萬物之理難盡也人事之變無窮也一間未達則末流之獘且四出而不可弭惟周公之聖乃有以知其不合而思之如此其深得之如此其難耳故後王代興其政法之大者必暗與周官之意合十有二三然後上下安歷年永旣其後侵尋變易舉其合者而盡亡焉而國非其國矣此無他是乃天理之盡王道之極而舎是無以紀綱乎民物也唐李翺作平賦書後儒多稱焉其爲說亦捃摭春秋傳周官注疏以爲端緒而其歸宿則大謬於聖人謂一畝之収無水旱以一石爲下則而百里之賦粟至三十四萬五千石有奇帛至十一萬五千匹有奇𨿽吳越上腴橫徵斂亦豈能歲得此於民哉周官辧五地規井牧旣斥其餘以爲藪牧園圃則所井皆沃衍也而同井之田猶有不易一易再易之辧然後土力均人功稱而賦法平今以畝一石爲下則沙磧斥鹵之區有大穰而不及所料之半者矣此其非隱深難見而翺乃懵然自以爲得曰是復古而爲十一之徵猶幸其人微其言輕自唐以後無取而施用者而瞀儒耳食猶嚾嚾焉以爲經世之良圖豈不甚蔽矣哉

書李習之盧坦傳後

文士不得私爲達官立傳李習之與退之遊此義宜夙講而集有東川節度使盧坦傳事迹平敍無杼軸經緯後無論贊豈習之嘗欲筆削國史故於所聞見偶錄以備取材其後史卒未成而編者誤以入集耶吾觀周秦間諸子其傳顯著者尙多爲後人僞亂太史公作史記藏之名山副在京師然中間多駢旁枝如秦紀後覆出襄公至二世六百一十年事田單傳別載君王后王蠋語蓋當日摭拾羣言以備采擇而未用者不知者乃取而附綴焉故退之自言所學首在辧古書之正僞然則文之義法不獨作者宜知之也

書邵子觀物篇後

余讀邵子觀物篇不能究知其義問諸朋儕則曰子好之則能知之是書之祕可心諭而不可言傳也夫聖言之精者具易與春秋學者𨿽不極其隱深而大體固昭然明白也世乃有理之至者而不可以言傳乎邵子自謂因春秋以通易今觀其書以秦穆首四伯謂其有功於周伐鄭而敗悔過自誓幾於王道以晉文侯遷平王於洛而進其裔孫於齊桓其於春秋所書事迹顯著者如此則夫天造物化之絪緼於無形者其盡可詰耶余於是書固未能窺其樊然世之所謂知者其果能好之耶抑韓子所云惟怪之欲聞而利其不可稽尋者耶

書朱注楚辭後

朱子定楚辭刪七諫九懷九嘆九思以爲類無疾而呻吟者卓矣而極詆反騷則於其詞防若未詳也弔屈子之文無若反騷之工者其隱痛幽憤微獨東方劉王不及也視賈嚴猶若過焉今人遘疾罹禍殃其泛交相慰勞必曰此無妄之災也戚屬至則將咎其平時起居之無節作事之失中所謂垂涕泣而道之也雄之斯文亦若是而已矣知七諫九懷九嘆九思之𨿽正而不悲則知雄之言𨿽反而實痛也然雄之末路譸張苟免未必非痛屈子之心所伏積而成文𨿽工其所以爲文之意則悖矣豈朱子惡其爲文之意於詞防遂忽焉而未暇以詳與

書陳氏集說補正後

余少治戴記見陳氏集說於記之本指時有未達而反以蔽晦之者及得昆山徐司冦所刻集說補正而惑之解者過半念此必吳中老儒勤一世以爲之恨子孫不能守而流傳勢家又怪司防聽其假托而不辧也旣而思秦周以前作者名不槪見蓋胸中所知見不能自已而欲傳之其人豈以爭名於沒世耶厥後見嘉定張朴村叩之曰此吾鄕陸翼王先生所述也先生於諸經多開闡玆其僅存者耳夫秦周以前作者𨿽不知其誰何而無有假托者呂不韋劉安名以書傳然眾知其非不韋安作也若陸氏此書非朴村爲徵則他人據而有之矣以是知無實而掠美者必有物焉以敗之也無錫顧隆吉嘗以其鄕先進華氏宗旦儀禮喪服或問示余明白純正可與陸氏此書比並華氏於三禮皆有述而學者一無聞焉然則司防聽其假托而不辧亦未可厚非也

書歸震川文集後

昔吾友王昆繩目震川文爲膚庸而張嘆則曰是直破八家之樊而據司馬氏之奧矣二君皆知言者蓋各有見而特未盡也震川之文鄕曲應酬者十六七而又狥請者之意襲常綴𨿽欲大遠於俗其道無由其發於親舊及人微而語無忌者蓋多近古之文至事闗天屬其尢善者不俟修餙而情辭並得使覽者惻然有隱其气韻蓋得之子長故能取法於歐曽而少更其形貌耳孔子於艮五爻辭釋之曰言有序家人之象系之曰言有物凡文之愈久而傳未有越此者也震川之文於所謂有序者蓋庶幾矣而有物者則寡焉又其辭號雅潔仍有近俚而傷於繁者豈於時文旣竭其心力故不能兩而精與抑所學專主於爲文故其文亦至是而止與此自漢以前之書所以有駁有純而要非後世文士所能及也

雜著

原人上

孔子曰天地之性人爲貴董子曰人受命於天固超然異於羣生非於聖人賢人徵之於塗之人徴之也非於塗之人徴之於至愚極惡之人徵之也何以謂聖人賢人爲人子而能盡其道於親也爲人臣而能盡其道於君也而比俗之人狥妻子則能竭其力縱嗜欲則能致其身此塗之人能爲堯舜之驗也婦人之滛男子之市竊非失其本心者莫肻爲也而或有訐之則怍於色怒於言故禽獸之一其性有人所不及者矣而偏且塞者不移也人之失其性有禽獸之不若者矣而正且通者具在也宋元凶劭之誅也謂臧質曰覆載不容丈人何爲見哭唐柳燦臨刑自詈曰負國賊死其宜矣由是觀之劭之爲子燦之爲臣未嘗不明於父子君臣之道也惟知之而動於惡故人之罪視禽獸爲有加惟動於惡而猶知之故人之性視禽獸爲可反孟子曰人之所以異於禽獸者幾希痛哉言乎非明於天性豈能自反於人道哉

原人下

自黃帝堯舜至周之中葉僅二千年其民繁祉老壽恆數百年不見兵革𨿽更姓易代而禍不延於民降及春秋脊脊大亂尙賴先王之遺澤以相維持會盟討伐徵辭執禮且其時戰必以車而長兵不過弓矢所謂敗績師徒奔潰而已其俘獲至千百人則傳必特書以爲大酷焉自戰國至元明亦二千年無數十年而無小變百年二百年而不馴至於大亂者兵禍之連動數十百年殺人之多每數十百萬曆稽前史所載民數或十而遺其四三焉或十而遺其一二焉何天之甚愛前古之民而大不愛後世之民也傳曰人之於天也以道受命不若於道者天絕之也三代以前教化行而民生厚舎刑戮放流之民皆不逺於人道者也是天地之心之所寄五行之秀之所鐘而可多殺哉人道之失自戰國始當其時簒逆之人列爲侯王暴詐之徒比肩將相而民之耳目心志移焉所尙者機變所急者嗜欲薄人紀悖理義安之若固然人之道旣無以自別於禽獸而爲天所絕故不復以人道待之艸薙禽狝而莫之憫痛也秦漢以還中更衰亂或有數十百年之安則其時政事必少修明焉人風必少淳實焉而大亂之興必在政法與禮俗盡失之後蓋人之道幾無以自立非芟夷蕩滌不可以更新至於禍亂之成則無罪而死者亦不知其幾矣然其間得自脫於瘡痍之餘剝盡而復生者必於人道未盡失者也嗚呼古之人日夜勞來其民大懼其失所受於天耳失所受而不自知任其失而不爲之所其積也遂足以干天禍而幾盡其類此三王之徳所以侔於天地也與

原過

君子之過値人事之變而無以自解免者十之七觀理而不審者十之三眾人之過無心而蹈之者十之三自知而不能勝其欲者十之七故君子之過誠所謂過也蓋仁義之過中者爾眾人之過非所謂過也其惡之小者爾上乎君子而爲聖人者其得過也必以人事之變觀理而不審者則鮮矣下乎眾人而爲小人者皆不勝其欲而動於惡其無心而蹈之亦鮮矣眾人之於大惡常畏而不敢爲而小者則不勝其欲而姑自恕焉聖賢視過之小猶眾人視惡之大也故凜然而不敢犯小人視惡之大猶眾人視過之小也故悍然而不能顧服物之初禦也常恐其污且毀也旣污且毀則不復惜之矣苟以細過自恕而輕蹈之則不至於大惡不止故防一樹殺一獸不以其時孔子以爲非孝微矣哉亦危矣哉

先天後天圖說

宋邵氏所傳八卦二圖與說卦傳合朱子謂先天圖方位無可疑者而後天圖多不可曉至卦位所以易置之故則自昔無聞焉按之經文一則以八卦之實像明其體一則以四時之常運著其用合此二者而後圖相變之義可見矣火之精爲日日生於東而明盛在晝水之精爲月月生於西而明盛在夜雷藏地中伏气於東北而發聲起蟄應春始作澤匯東南而水潦盛昌百谷滿盈其候惟秋又土膏發於春夏而成功亦在秋此四正之位所以易也風陰气位西南而蘇息長養發用於春夏之交山起西北而脊皆東北行其中鳥獸胎育樹木甹蘗多在冬春之交蓋山气之萌養也南者幹之正位而戰於西北盛陰相薄終不滅息而爲復生之始於此見於穆不已之命焉北者坤之正位而卦辭則利西南蓋土盛於夏秋之交萬物皆致養焉此四隅之位所以易也以天地水火雷風山澤之實體合四時五方以徴其實用則二圖相爲表裏而不可缺一明矣邵氏及朱子以先天圖爲伏羲所作後天圖爲文王所作而經傳百家之言無可證者攻之者遂謂此雜家之術不足道也不知二圖𨿽後人剏作其理固不可廢況與說卦合哉然必謂羲文已有是圖而孔子以說卦解之則鑿矣其諸宋之儒先因說卦以作圖而邵氏傳其學與

謚法

謚之作也人心之不知其然而然者也邃古帝者之號多不知其義所取烈山氏始爲農師而民神之故因而號焉堯舜之聖民無能名禹平洪水相與震而驚之故稱大焉至於湯則或嘉其功而稱成或象其徳而稱武此周公所以因之而作諡也有祖而又有宗亦人心之不知其然而然者也商之世嘗衰矣至帝戊而中興故尊之而因以號焉其後屢衰武丁振而興之功最髙故尊之而因以號焉漢之太宗世宗用此義也至東漢而祖宗謚號之義皆失矣祖者始也故宗無定數祖一而已以光武之復有天下而稱祖是二始也謚以易名因以爲廟號春秋所書桓宮武宮是也廟別有號是再謚也主是議者必以祖有功而宗有徳又祖一而宗無定數以爲祖賢於宗不知殷人宗湯周宗武王乃二代始受命之君不聞湯武之賢以不稱祖而貶於稷契其廟別爲號蓋緣文帝稱太宗武帝稱世宗而然不知曰太曰世非謚也非顯與明肅與章之比也至於唐而歷世並稱宗至於明而繼世並稱祖傷名愆義實自東漢始東漢之經學後世莫並焉而若此類乃不能辧惜夫

通蔽

譽乎已則以爲喜毀乎已則以爲怒者心術之公患也同乎已則以爲是異乎已則以爲非者學術之公患也君子則不然譽乎已則懼焉懼無其實而掠美也毀乎已則幸焉幸吾得知而攺之也同乎已則疑焉疑有所蔽而因是以自堅也異乎已則思焉去其所私以觀異術然後與道大適也蓋稱吾之善者或諛佞之虛言也非然則彼未嘗知吾之深也吾行之所由吾心之所安吾自知之而已若攻吾之惡則不當者鮮矣𨿽與吾有憎怨吾無其十或實有四三焉與吾言如響必中無定識者也非然則所見之偶同也若辧吾之惑則不當者鮮矣理之至者必合於人心之不言而同然好獨而不厭乎人心則其爲偏惑也審矣吾友劉君古塘行直而淸其爲學常自信而不疑心所不可𨿽古人之說不苟爲同也而好人之同乎已夫古人之說不能彊吾以苟同而欲人之同乎已非心術之蔽乎知君者猶以爲自信之過也不知者將以爲有爭气也君與吾離羣而索居久矣會有所聞書以質之

異姓爲後

神不歆非類民不祀非族以其气之不相屬也故古無以異姓爲後者春秋書莒人滅鄫而傳者謂立異姓以涖祀於經則疎然足徵自周以前未嘗有是也漢魏以降其流益漫自王公及士庶蹈此者迹相疊蓋俗之衰人多不明於天性而骨肉之恩薄謂後其有父母者將各親其父母無父母而自知其所出猶有外心焉故常舎其兄弟之子與其族子而求不知誰何之人取之𦇤褓之中以自欺而欺人嗚呼是謂不有其祖也其爲之後者苟自知其繋姓則俟養已者歿求其族以後之反其田宅而脫身以復其宗禮也不自知其繋姓而養已者之族亦無可承則廟祭其先而祭養已者於其墓祭者稱名所祭舉姓字奕世不廢焉古之有天下國家者祀九皇六十四氏以及因國之無主後者有道有徳者祭於瞽宗皆以義屬耳而況取諸𦇤褓或收育於孤稚流離之日乎然以恩與義屬而世祀焉則誠也以气屬而命之曰爲後則僞也禮不可以爲僞故曰名之必可言也繋姓之不知則其祭也如之何曰是特與生而喪其父母生而不及其大父母者同實耳致愛而導之以哀致慤而加之以痛胡爲其不可以承祀也姓無所受則逮子若孫而氏以已之字可也其於養已者之祭則不可以及其祖宗是何也義止於其身而及其祖宗是以气屬而爲僞也此謂誣於祭若舎是而求順比俗之情則非吾之所敢知也

轅馬說

余行塞上乘任載之車見馬之負轅者而感焉古之車獨輈加衡而服兩馬今則一馬夾轅而駕領局於扼背承乎韅靳前而靽後其登阤也气盡喘汗而後能引其輪之卻也其下阤也股蹙蹄攢而後能抗其轅之伏也鞭策以勸其登箠棘以起其陷乘危而顚折筋絕骨無所避之而眾馬之前導而旁驅者不與焉其渇飲於溪脫駕而就槽則常在眾馬之後噫馬之任孰有艱於此者乎然其徳與力非試之轅下不可辧其或所服之不稱則𨿽善禦者不能調也駑蹇者力不能勝狡憤者易懼而變有行坦途驚蹶而僨其車者矣其登也若跛其下也若崩濘旋淖陷常自頓於轅中而眾馬皆爲所掣嗚呼將車者其愼哉

讀伍子胥傳

世人皆悲子胥以忠死吾獨惜其所以處死者未得也其諫夫差語皆濶於事情使員曰吳之於越非伐國而求其服也王忘王之使人立於庭出入呼王而告以先王之痛乎匹夫含怨猶必剚刃讐人之胸況勾踐親用戈於先王傷未及舎而卒非函勾踐之首以入先王之廟則臣子之事不終今力實能誅而縦焉吾恐先王負恫於九原而不歆王祀也如是則夫差𨿽慙忿以殺子胥而必不釋勾踐勾踐死則越不爲沼而吳亦不至大冺矣子胥之智非不及此也毋乃少歷閔凶功見名立而重犯忌諱以危身與而竟不能保其終惜哉

望溪集卷三

欽定四庫全書

望溪集卷四

翰林院侍講銜方苞撰

雜著

左忠毅公逸事

先君子嘗言鄕先輩左忠毅公視學京畿一日風雪嚴寒従數騎岀微行入古寺廡下一生伏案臥文方成艸公閱畢卽解貂覆生爲掩戶叩之寺僧則史公可法也及試吏呼名至史公公瞿然注視呈捲卽面署第一召入使拜夫人曰吾諸兒碌碌他日繼吾志事惟此生耳及左公下廠獄史朝夕獄門外逆閹防伺甚嚴𨿽家僕不得近久之聞左公被炮烙旦夕且死持五十金涕泣謀於禁卒卒感焉一日使史更敝衣艸屨背筐手長鑱爲除不潔者引入微指左公處則席地倚墻而坐面額焦爛不可辧左膝以下筋骨盡脫矣史前跪抱公膝而嗚咽公辧其聲而目不可開乃奮臂以指撥眥目光如炬怒曰庸奴此何地也而汝來前國家之事糜爛至此老夫已矣汝復輕身而昧大義天下事誰可支拄者不速去無俟姦人搆陷吾今卽撲殺汝因摸地上刑械作投擊勢史噤不敢發聲趨而出後常流涕述其事以語人曰吾師肺肝皆鐵石所鑄造也崇禎末流賊張獻忠出沒蘄黃潛桐間史公以鳳廬道奉檄守禦每有警輒數月不就寢使將士更休而自坐幄幕外擇健卒十人令二人蹲踞而背倚之漏鼔移則番代每寒夜起立振衣裳甲上冰霜迸落鏗然有聲或勸以少休公曰吾上恐負朝廷下恐愧吾師也史公治兵往來桐城必躬造左公第太公太母起居拜夫人於堂上余宗老塗山左公甥也與先君子善謂獄中語乃親得之於史公云

髙陽孫文正逸事

杜先生岕嘗言歸安茅止生習於髙陽孫少師道公天啟二年以大學士經略薊遼置酒別親賔會者百人有客中坐前席而言曰公之出始吾爲國慶而今重有憂封疆社稷寄公一身公能堪備物自奉人莫之非如不能𨿽毀身家責難逭況儉觳乎吾見客食皆鑿而公獨飯粗飾小名以鎭物非所以負天下之重也公揖而謝曰先生誨我甚當然非敢以爲名也好衣甘食吾爲秀才時固不厭自成進士釋褐而歸念此身已不爲已有而朝廷多故烽火日駭恐一旦肩事任非忍饑勞不能以身率眾自是不敢適口體彊自朂厲以至於今十有九年矣嗚呼公之气折逆奄明周萬事合智謀忠勇之士以盡其材用危困瘡痍之卒以致其武唐宋名賢中猶有倫比至於誠能動物所糾所斥退無怨言叛將逺人咸諭其志而革心無貳則自漢諸葛武侯而後規模气象惟公有焉是乃克己省身憂民體國之實心自然而愾乎天下者非躬豪傑之才而槪乎有聞於聖人之道孰能與於此然惟二三執政與中樞邊境事同一體之人實不能容易曰信及豚魚媢嫉之臣乃不若豚魚之可格可不懼哉

石齋黃公逸事

黃岡杜蒼略先生客金陵習明季諸前輩遺事嘗言崇禎某年餘中丞集生與譚友夏結社金陵適石齋黃公來遊與訂交意頗洽黃公造次必於禮法諸公心向之而苦其拘也思試之妓顧氏國色也聰慧通書史撫節按歌見者莫不心醉一日大雨雪觴黃公於余氏園使顧佐酒公意色無忤諸公更勸酬劇飲大醉送公臥特室榻上枕衾茵各一使顧盡弛防衣隨鍵戶諸公伺焉公驚起索衣不得因引衾自覆薦而命顧以茵臥茵厚且狹不可轉乃使就寢顧遂暱近公公徐曰無用爾側身內向息數十轉卽酣寢漏下四鼔覺轉面向外顧佯寐無覺而以體傍公俄頃公酣寢如初詰旦顧出具言其狀且曰公等爲名士賦詩飲酒是樂而已矣爲聖爲佛成忠成孝終歸黃公及明亡公縶於金陵在獄日誦尙書周易數月貌加丰正命之前夕有老僕持鍼綫向公而泣曰是我侍主之終事也公曰吾正而斃是爲考終汝何哀故人持酒肉與訣飲啖如平時酣寢達旦起盥潄更衣謂僕某曰曩某以捲索書吾旣許之言不可曠也和墨伸紙作小楷次行書幅甚長乃以大字竟之加印章始出就刑其捲藏金陵某家顧氏自接公時自懟無何歸某官李自成破京師謂其夫能死我先就縊夫不能用語在縉紳間一時以爲美談焉

書孫文正傳後

當明之將亡其事最傎者莫若殺袁崇煥與置公閒地然間諜之言當其時迹猶難辧也莊烈湣帝嗣位之二年公自家起受命危難中復已失之畿甸定將傾之宗社其才不世出而憂國忘身帝所親見也及闗門靖前寧收屯營立軍民始有固志而內蔽於姦僉緩餉愆期以掣公之手足外則政權不一分操割裂以亂公之成謀至大淩覆敗按其末則失律喪師者邱禾嘉也循其本則敗謀速禍乃撤班軍攺成命主議之廷臣不明徴罪之有無乃以無識者追咎築城而聽公引退廢棄八年不咨一語卒使巷戰力屈闔門就死此天下所嘆息痛恨不能爲帝解者蓋方是時周延儒溫體仁已深結帝知而得事柄矣二人皆忠賢餘黨也自忠賢時已誣公欲興晉陽之甲而公之再用再罷以至於死實與二人之秉國相始終延儒之獨對體仁之密揭所以搆公於冥昧之中者豈可測哉觀公始至召對平臺帝親以京城相屬越日而出公於通則羣邪之側目於公而攜公於帝者其術蓋多變矣公旣死帝嗟悼命優卹當國者猶忌其義烈而多方以格之況生時懼公功成而位居已上者乎而爲所蔽壅者乃憂勤恭儉明察之君嗚呼此立政所以畏憸人也

書盧象晉傳後

宜興盧豪然備錄家傳乞言於余余告之曰正史旣具外此皆贅言矣及觀其祖象晉請效死邊外而當軸者始欲致罰卒擯絕之竊嘆鄙夫之階禍多端而媢疾其尢烈者也不惟才徳勲庸出已之上必不能容卽未達之士少見鋒頴卽防其異日之難馴而預遏焉不惟國之安危民之死生萬世之詬厲絕不以槪於心卽情見勢屈而身罹禍殃亦有所不暇計也明之亡始於孫髙陽之退休成於盧忠烈之死敗沮髙陽者惟知髙陽不退已不能爲之下而不思髙陽旣退國家社稷之事已不能支擠忠烈者惟知置之死地援絕身亡然後私議可行而不思忠烈旣亡中原土崩之勢已莫能馭當是時國事孔急凡求自試於師中者無不立應而獨於象晉難之徒以忠烈之故耳嗚呼方莊烈湣帝嗣位之初首誅逆奄非不欲廣求忠良破姦憸之結習而所委心者則周延儒溫體仁每摧抑忠良以曲庇之逮延儒誅體仁罷國勢已不可爲矣而繼起者復祖其故智嫉賢庇黨以覆邦家鄙夫之轍迹自古皆然無足深怪所可惜者以聰明剛毅之君獨蔽惑於媢疾之臣身死國亡而不寤豈非天哉嗟乎不平其心者師尹也而家父以究王訩傳者推之曰辟則爲天下僇有國者可不愼乎

明禹州兵備道李公城守死事狀

崇禎十四年冬十有二月流賊冦禹州兵備道李公乘雲到官始二十四日按籍閱軍伍半虛守禦具一無借知州事某請迎降公怒斥之曰此吾死所也召士民激以大義共登陴賊死傷甚眾城破公率眾巷戰猶手刃十數人力屈被執方是時河南守令多望風降伏獨禹州士民殊死戰賊入下令屠城公奮呼謂賊曰城守吾事也吾令眾守城不敢不守猶汝令眾攻城不敢不攻民何罪獨吾一身當任汝殘殺耳賊意解收屠城令因欲屈公公憤罵不屈乃立公爲質而聚射之徴死猶寸磔焉公初至禹時徽王支屬在禹者凡十七家公議徴土人訓練而資餉於宗藩知州事某持之宗藩莫應及城破十七家無一脫者知州事某叩首乞哀於賊公忽奮起以足跐其面曰汝負國勦民尙思向狗彘求活耶賊旣去士民收骸骨棺斂建祠私諡忠烈春秋時祀與公同難者駐防千總張某吏目周某州人選州同知余全生遙授訓導趙日躋太學生侯九韶庠生周鳴岐李儀化田種玉陳懋能皆配享公磔於州城外西南隅大路旁槐樹下其樹至今存故老過之猶或爲欷歔流涕云公旣歿八十年夏峯孫徴君曾孫用禎爲州學正徴於禹人而屬余爲之狀康熙六十年五月朔日望溪方苞述

書涇陽王僉事家傳後

國之將興其時非無姦憸陰賊之臣也政教方明而賢者持其樞柄則務自矯革以取所求或伏抑而不敢逞國之將亡姦憸陰賊之臣必巧遘機會以當主心而賢人君子少得事任常有物焉以敗之若是者豈人之所能爲哉涇陽王僉事徵當明崇禎朝以邊才由司理擢按察司僉事監登萊軍未閱月軍變落職歸田里甲申三月聞懷宗湣帝殉社稷七日不食死公少時卽慕諸葛武侯演八陣圖仿木牛流馬制械器皆可試用其家居見流賊猖獗倡築魯橋城以保涇原鄕人賴之曩令監軍登萊得期月之暇撫循士大夫則凶弁無從煽亂而公之才實可顯見矣乃方起遽踣持國論者不信罪之有無而輕棄之此可爲流涕者矣然公之功能猶未著也孫髙陽久鎭邊關功在社稷而廢棄八年卒使城破巷戰闔門就死其所遇乃憂勤恭儉之君親見其困於逆閹又賴其力以收畿疆紓國難而終奪於姦憸豈非天哉少師爲諸生時卽徒步歷諸邊以天下爲己任蓋其始也不以事任之不屬而弛其憂其終也不以事任之不屬而讓其死是則諸君子所自爲正而不聴命於天者夫

書潘允愼家傳後

辛未九月二十一日日將暮檢架上散佚見濟寧諸生潘允愼家傳載其衝擊流防脫祖母死地奮身蹈火出兄於燔薪匝屋長吁夜參半不能寐蓋惟明之亡事與古異君非有涼徳也朝非有政也眾非有離心也無食無兵池湮城圮梟張之賊勢如猛火而守令學官奮死守禦殺身殘家而不悔者無地無之薦紳士民廟哭巷戰戶號人厲並命於鋒鏑者無地無之其如允愼之保身與親泰然而無患者千百中無十一也蓋至懷宗湣帝嗣位而累世之忠良已盡於逆閹之斵喪矣其未罹門戶之禍如孫髙陽盧義興孫雁門諸公復危死於姦僉之擠陷故自周延儒溫體仁得君以後凡內服大僚外秉節鉞久安而無患者皆巧佞姦欺庸鄙忍心之人也社稷之傾危生民之禍亂漠然不以關其慮而朋謀私計諂附權要惟恐失意於防微武夫則無小無大皆痛心於文臣之節制言路之紛糾轉以養賊脇上爲自安之計是以人主孤立於上蒸黎糜沸於下土崩魚爛一潰而不可收豈非天命遐終故多生亡國之材使恣於民上而剛正憂勤恭儉之君亦陰奪其鑑使嗜姦人之疾味以至於敗國殞身而不寤與嗚呼此又自古亡國轍迹之一變也

書熊氏家傳後

周官之法國有大事諸子帥國子而致於太子以守王宮掌固頒守政於士庻子以帥眾庻蓋惟士明於義理能爲眾庻之倡𨿽至危死而志不可奪也明之末造流賊橫發於中原延蔓海隅其以諸生捍衛鄕裏而破家亡身殘其支體者荒陬小邑必有數人焉蓋不經亂亡變故不知古聖人制法之心凡事皆然而玆尢其顯見者矣余遊四方所至長老各有述而語在縉紳間者惟睢州湯潛庵先生之母【流賊破睢州罵賊賊怒攴解之】閩中鄭侍郎重之父【父字華振聞變自山莊挈其妻入城守禦城破登樓舉火並自焚死】然鄭父之義不若湯母之逺聞因是嘆死者之義聲又以子孫爲顯晦然於視死如歸之義則固無加損也自張獻忠出沒楚蜀江西冦亂至

國初未已每有警城邑士民爭竄山澤熊孔敷者新昌諸生也城將陷獨不肯避其子迎龍使家人以母出而獨身侍父俄而賊至孔敷端坐不起賊怒手刃之迎龍以身蔽左額受刃目睛綴眶外僕地告哀不已乃免其父南丰梁質人作傳以傳其事其曾孫暉吉於余爲道義交以余衰病必欲其祖見於余文乃告之曰吾聞善人必有後今子之志行端直是乃祖之義心孝徳有以開之也然書傳所記祖若父之令名每賴後之人而章徹子果能比迹於湯公則奕世以下猶將溯源於髙曾而有所興起焉又何借於餘言旣以語之因爲書於傳後

書曹太學傳後

歙縣曹晉袁持其祖太學君家傳索余文其傳亡友王昆繩所作也太學君以義俠著於鄕而尢爲薦紳所傳述者則其邑給事中方有度浮梁禦史黃龍光忤逆奄魏忠賢被逮君厚賂緹騎邀至家畱一日爲經紀家事方逆奄之熾也在位諸賢旣以身殉國而一時士君子及閭閻之義民號呼感憤與諸賢相攀援而不避其禍者大不異於東漢之末也當是時上之政刑𨿽傎而下之禮俗可不謂盛矣哉蓋一代之風教常視乎開國之君漢光武不敢以仕屈嚴光而明祖之歸蔡子英於擴廓也縱敵國之謀臣而不忍傷其義卽是二者固足以振一代之士气而使之不茍於自待矣然二君之能此則有本焉光武微時嘗従師受經而明祖所致諸儒實承朱子之學所以啟沃其心而使知風教之爲重也素矣是以經師之傳莫盛於東漢而朱子之傳注專行於明其漸摩旣深故及其衰也政亂於上而義明於下士气之奮揚𨿽鈇鉞鼎鑊之威莫之能奪也嗚呼所以致此者豈易言哉有國者之勵其士民與有家者之化其子姓一也晉袁之交餘經患難而彌篤而其父右軍急兄弟之難有古烈士風吾見太學君之澤被於再世矣其行誼之詳則見於昆繩之文而無爲更舉也

跋石齋黃公手札

公與寶應喬侍禦手札十有四其十有二皆短札乃崇禎十五年自戍所復召入都晨夕往復語也長言者二時則引疾南還越中諸賢築學舎畱公講問而侍禦適爲巡按一答其始至通問之書一將以使事反命而特致之考公之事莊烈湣帝陳言對命無一不與帝心相違二三執政祖魏忠賢故智力排異已公三進三逐廷杖八十移獄鎭撫司考掠者四一朝而脫囚籍則於政事之得失君子小人之消長凡有見聞無不與同心者思所以挽正及引身以退匿迹於嵁巗深谷之中而民生之苦病吏治之煩苛軍事之失圖柄臣之誤主身在局外猶責其友以必言而冀君之一寤蓋君子所性根於心而不能自已者如此嗚呼莊烈湣帝嗣位於國勢傾危之日一時忠良𨿽觸忤憎惡偶有感發未嘗不幡然易慮而親之任之也然卒之如公如念臺劉公志在竭忠而窮於效忠之無路如孫文正如盧忠烈志在奮死而扼於投死之非時皆由媢疾之臣相繼而居腹心之地其術百變能使東西易面人主自爲轉移而不覺耳如而夫者不能放流乃與之朝夕深言於帷幄𨿽當平世猶不能無生亂階況屯難已成之後乎聖人繋易謂難之解驗在小人之退而於五發之位乎天位者可不服念哉

記百川先生遺言

先兄百川先生曰處士則有虛聲鄕鄰親戚則有私毀譽若民之於上利害切身不謀而同故吏自一命以上名不虛作人不可以好名相疑已不可怙過而謂民言不當有合葬其父母及前母者以位次問先生曰神道尙右而程朱所言皆尙左朱子其妻存東畔一位則尙左明矣若三柩同葬依古禮則父當中前母右繼母左如尊左則父當中而左右易位若父與前母旣父左則新祔者次於右父右則新祔者次於左又曰周禮大司樂有享先妣之樂在享先祖之前故鄭康成謂周以後稷爲祖而姜嫄無所配是以特立廟祭之謂之閟宮斯幹之詩曰似續妣祖箋曰妣先妣姜嫄也商頌亦溯源於有娀皆諸侯不敢祖天子之義以是推之庻子於生母當別葬韓魏公葬生母胡氏柩退嫡母尺許趙炳族葬圖說引以爲據非古也

答問

兄子道永重修南郊漢前將軍闗公廟問曰自書傳以來至忠大勇英略蓋世且卓見聖人之道而死於非命者莫過於公與嶽忠武故浩然之气長震動乎萬世之人心然公之廟無地無之而忠武之祠則連州比郡或無一二又公之神常若充滿徧布於宇宙而時見其精爽其大者示威於戰陣其小者凡有禱問其應如響而忠武無是也是有說與余應之曰自周衰戰國諸君糜爛其民至秦而生民之類幾盡矣漢髙祖出之於水火之中治尙寛大有天下者垂四百年自武帝而外桓靈以前𨿽有庸君患不及民民之思漢也深則激於公之忠義者切又東漢之末士大夫多明於義理而重名節故諸葛武侯遺書搜錄而表章之者乃晉氏也其書所謂賊卽時君之祖宗以是觀之則公遇難時魏吳之士民羣聚而祠之其君臣必見爲當然故震動宇宙而結聚於人心者深固而光昭忠武爲秦檜所戕身死而檜之餘恨猶未解吏民畏檜之威直至檜死乃敢訟言忠武之寃孝宗朝始得立祠於鄂而屢世相臣姦庸相繼多主和議偸安以保妻子大率與檜同心故忠武之義气𨿽不沒於人心而祠祀則寥寥焉此事勢之自然於二公無加損也夫神者依人而行舉億兆人之精神皆專向於公則公之神自隨地而監照之忠武卽間有祠祀未有禱禳祈報者則其神何由與之相應而有所徵驗哉昔孔子夢見周公不聞堯舜文武並見於夢則神明之感通由於生人精神之結聚明矣故凡禱祈於公行污而所問之事非正者簽辭多不應以其精神不足以相感召也旣以告道永因思此義亦宜存天壤間乃筆之

書王氏三烈女傳後

三烈女傳金壇王若霖志其世父之女二及族姊同時死土賊倪文炳事也明將亡中原楚蜀已盡燬於流防及湣皇帝殉社稷東南盜賊蜂起長老所傳女子自投於水火及罵賊而斃於鋒刃者不可勝數女教之盛前古所未有也蓋自髙皇帝定六宮之禮盡革前代昭儀充華美人諸號而皆以徳命帝室之女不得再適著於令典而湣皇帝之殉社稷也後實先之禮教之所漸摩志气之所感動蓋有不知其然而然者矣竊嘗嘆自古亂亡之釁不過數端或以權姦或以女寵或以宦寺其造亂者不過數人或竟得保其首領以歿而使天下忠臣義士孝子悌弟貞婦烈女無罪而並命於水火盜賊之間且身死而名傳者千百中無十一焉豈非造物之不能無憾者哉𨿽然人之生也莫不有死其能順性命之理而死者是得全其所受於天者也若晉羊皇后之富貴康寧𨿽愚夫豎子皆知爲不幸則如三烈女者𨿽謂之考終可也用此言之𨿽與三烈女之死同而泯滅無聞者亦可以無恨而有或知之則不忍聽其無傳者吾黨之義也

書孝婦魏氏詩後

古者婦於舅姑服期先王稱情以立文所以責其實也婦之愛舅姑不若子之愛其父母天也茍致愛之實婦常得子之半不失爲孝婦古之時女教修明婦於舅姑內誠則存乎其人而無敢顯爲悖者蓋入室而盥饋以明婦順三月而後反馬示不當於舅姑而遂逐也終其身榮辱去畱皆視其事舅姑之善否而夫之宜不宜不與焉惟大爲之坊此其所以犯者少也近世士大夫百行不怍而獨以出妻爲醜閭閻化之由是婦行放佚而無所忌其於舅姑以貌相承而無勃谿之聲者十室無二三焉況責以誠孝與婦以類己者多而自證子以習非者眾而相安百行之衰人道之所以不立皆由於此廣昌何某妻魏氏刲肱求療其姑防死其事𨿽人子爲之亦爲過禮而非篤於愛者不能以天下婦順之不修非絕特之行不足以振之則魏氏之事豈可使無傳與抑吾觀節孝之過中者自漢以降始有之三代之盛未之前聞也豈至性反不若後人之篤與蓋道教明而人皆知夫義之所止也後世人道衰薄天地之性有所壅遏不流其欝而鐘於一二人者往往發爲絕特之行而不必軌於中道然用以矯枉扶衰則固不可得而議也魏氏之舅官京師士大夫多爲詩歌以美之餘因發此義以質後之人

書直新安張烈婦荊氏行實後

往年或以烈婦荊氏行實視余其兄公張侍禦天池所述也義烈動家人眾視其雉經不敢曲止及見侍禦叩烈婦平生則其佐夫以養母也凡八年而家人不聞其聲諸嫂皆愛焉其死也嗣子灼幼孩號踴如不欲生嗚呼柔順者婦人之正也而昔者聖人之繋易也以陽剛爲女徳之賢余嘗見將死而信其婦之必身殉者曰婦性剛旣有成言矣余前知其戾忍而非剛也旣而晚節末路乃有不可道者蓋剛者天徳也天地之气藹然而溫和者爲陽慘然而凜栗者爲陰凡婦人之順於舅姑宜於家人慈於子姓者皆陽明之發也故其變也激而爲義烈其勃谿於舅姑傲狠於娣娰殘刻於僕婢者皆陰慝之作也故其變也忍爲邪惡而不慙夫坤陰之純也順極而健涵焉故其象爲馬其用爲永貞而象傳掲之曰大終余始入京師見宛平張氏女未嫁而死其夫又其後則長白官爾佳氏飲藥與夫同命聞之審者則淸澗白氏夫死夜自經有气起室中白如長虹與荊氏而四矣婦之殉夫辭事多同故於白氏無紀焉玆以與侍禦交具得荊氏之性行而因以悟聖人系易之由故總所聞見而並論之以明彰女教且使爲人夫者監此以考婦徳而無所蔽焉

書萬烈婦某氏事

烈婦某氏江東巨室婢也妻僕萬某早寡守貞二十年年四十餘會其主以事當與妻謫戍妻泣而謂烈婦曰汝無子女單獨一身能充解脫我俾幼稚有依吾子孫當世祀汝且汝少長吾家主父年七十矣猶汝父也汝何嫌烈婦曰𨿽然非禮也固請旣而曰吾之生贅也亦無不可但自當官充解後陸行必異車水行必異舟逆旅必異室抵戍之日吾有以自處矣旣行至中途其主忽戲曰汝爲吾妻官作之合矣而不同寢處可乎烈婦曰吾以主爲父父何所不得老婦人而忍出此言察其主意不悛越日夜中自經死聞者莫不流涕皆曰烈婦之志足悲矣而其初之義則未審焉其諸荀文若之儔與方子曰操之心途之人皆知之文若爲之謀主以固其操柄文若死而操之惡已成矣是猶共剽而終以不取分爲義也若烈婦之主身在縲紲垂死之年而忍爲大惡則豈烈婦所及料哉烈婦之行也早以死自處矣不得已乃中道而潔其身蓋自信其泥而不滓者也豈可使與文若同名而不辧哉

爲秦門髙貞女糾舉本引

髙貞女吾師大理卿宛平公同產弟頤侯次女也許嫁秦氏子文照舅姑前歿雍正五年春正月文照死貞女請衰絰歸秦氏代夫承重事祖姑其父大駭招余陳禮經以諭之志不移遂以二月朔歸秦氏時年二十有二其舅之側室李氏感焉誓守節與貞女同臥起於今六年矣大理兄弟三人惟季有子大理卒家散季又卒其子流滯新樂及頤侯卒繼室曁幼女貧不能自存貞女父黨無一人可倚而其夫之叔父子正持手而食養母畜妻子旁及兄之側室子婦力不能支余嵗時過秦氏見貞女敝衣菜色或冬無棉而意色常和以安嗚呼天屬之情秉彜之性惟遘閔凶備危苦而後庻一見之如貞女之守志李氏之慕義子正之窶艱而不棄其親皆人紀所賴以維系也恨餘力不足以振之乃告於友朋及大理之知舊姻親各出其力爲舉本付裏中士大夫重然諾者主子貸爲貞女衣裳綫纊之費終則棺斂焉傳曰人之於天也以道受命若貞女其殆庻幾無負於所受者歟敬而卹之豈惟大理之親舊生徒義不可以茍止哉

書髙密單生追述考妣遺事後

乾隆六年季春餘以兄子之喪病不能興單生作哲緘致其所述考妣遺事起視之气結不能終篇念幼隨先君子播遷隠閔先兄毖余曰此二親之窮於命也而於我與若之身心則大有造焉在昔堯舜禹湯文武周公皆遭父子君臣兄弟之變而孔孟亦少孤蓋惟遭變然後可以見其極故使聖人身之以爲萬世之標準焉當吾之世志行越眾者三人睢州湯潛庵之母爲流賊所膊闗西李中孚之父糜爛於戰塲博野顏習齋父流亡母攺適匍匐萬里始得父墓見異母之妹招魂而歸蓋功利嗜欲薰鑠流毒於人心者深且固矣非猛藥惡石不足以攻除故三君子以此各成其艱苦傑特之行生之考妣羇窮不異於吾親而皆早世則視余更酷矣生無兄弟自今以往卽速致要津贏資聚以爲妻子之光榮可矣欲雞豚之逮親可再得乎惟徳惟義是謂顯揚然則生之所以自處於玆可早定矣君子之爲學也深其功識猶患淺抗其志行猶患卑必能志七聖人之道然後可繼三君子之行毋若余之負所命於兄而混混以沒世也

呂九儀妻夏氏

婦人居常而早寡者無死道也夫不以良死則義可死而堂有舅姑室有子或已之父母篤老而無兄弟則其死也𨿽當於義而傷於恩蕪湖呂九儀死於仇其妻夏氏將死之姑止之逾年仇抵死如法夏氏遂修舊業持門戶於今二十年姑旣歿二子受室而成家矣其始之欲就死也義終則不愆於義亦不傷於恩故夏氏之生也賢其死也

望溪集卷四

欽定四庫全書

望溪集卷五

翰林院侍講銜方苞撰

書

與閻百詩

昨所論孔子歿子張欲師有若而記載子張死曽子有母之喪則曽子問一篇皆母在時所講問可正子瞻所譏於程子之誤宜筆於書至病程朱刪易經字則不敢不多爲反覆蓋專易經字者漢儒之病也程朱所刪易甚少而皆依於理僕每見周秦以前古書字形與聲近則眾書所傳多異卽一書諸本中亦有增損攺易竊嘆古書不可通者多以字訛而人莫能辧也如商書自周有終酒誥爾尙克羞耉惟君解者支離牽合終不可通若君與周互易則其義不待詁而明矣蓋篆體二字本形似也韓退之羅池廟詩乃此方之人惟侯是非按其前後辭意昭然明白而此以形訛北惟以聲訛爲子瞻不能辧又自爲之說而大書深刻焉則其讀書觀理之不詳可見矣莊子外篇舜將死眞冷禹曰不易爲遺令得乎史記封禪書至梁父矣而徳不洽謂梁父非衍可乎僕嘗自恨寡陋見古書字訛無所證據而不敢擅易願得博極羣書者以正之故欲化足下之成心而求助焉非敢以辯翹明惟足下鑑之

與孫以寧

昔歸震川嘗自恨足迹不出裏閈所見聞無奇節偉行可紀承命爲徴君作傳此吾文所托以增重也敢不竭其愚心所示羣賢論述皆未得體要蓋其大致不越三端或詳講學宗指及師友淵源或條舉平生義俠之迹或盛稱門墻廣大海內向仰者多此三者皆徴君之末迹也三者詳而徴君之志事隠矣古之晰於文律者所載之事必與其人之規模相稱太史公傳陸賈其分奴婢裝資瑣瑣者皆載焉若蕭曹世家而條舉其治績則文字𨿽增十倍不可得而備矣故嘗見義於畱侯世家曰畱侯所從容與上言天下事甚眾非天下所以存亡故不著此明示後世綴文之士以虛實詳略之權度也宋元諸史若市肆簿籍使覽者不能終篇坐此義不講耳徴君義俠捨楊左之事皆鄕曲自好者所能勉也其門墻廣大乃度時揣已不敢如孔孟之拒孺悲夷之非得已也至論學則爲書甚具故並弗采著於傳中而虛言其大略昔歐陽公作尹師魯墓志至以文自辧而退之之志李元賔至今有疑其太略者夫元賔年不及三十其徳未成業未著而銘辭有曰才髙乎當世而行出乎古人則外此尙安有可言者乎僕此傳出必有病其太略者不知往者羣賢所述惟務徴實故事愈詳而義愈陿今詳者略實者虛而徵君所蘊蓄轉似可得之意言之外他日載之家乘達於史官愼毋以彼而易此惟足下的然昭晰無惑於羣言是徴君之所賴也於僕之文無加損焉如別有欲商論者則明以諭之

答友

來示乞賢尊表志或家傳賢尊事迹著見者惟以某事屈廷議宜別記其事而以本議附焉傳志非所宜也蓋諸體之文各有義法表志尺幅甚狹而詳載本議則臃腫而不中繩墨若約略翦截俾情事不詳則後之人無所取鑑而當日忘身家以排廷議之義亦不可得而見矣國語齊姜語晉公子重耳凡數百言而春秋傳以兩言代之蓋一國之語可詳也傳春秋總重耳出亡之迹而獨詳於此則義無取今試以姜語備入傳中其前後尙能自運掉乎世傳國語亦邱明所述觀此可得其營度爲文之意也家傳非古也必阨窮隠約國史所不列文章之士乃私錄而傳之獨宋範文正公範蜀公有家傳而爲之者張唐英司馬溫公耳此兩人故非文家於文律或未審若八家則無爲達官私立傳者韓退之傳陸贄陽城載順宗實錄順宗在位未逾年而以贄與城之傳附焉非所安也而退之以附焉者以附實錄之不安尙不若入私集之必不可也以是裁之必別記其事具載羣議以俟史氏之采擇於義法乃安凡此類唐宋雜家多不講有明諸公亦習而不察足下審思而詳論之則知非僕之臆說也

與翁止園

苞白止園足下僕晚交得吾子心目間未嘗敢以今人相視及遘禍所以憫其顚危開以理義者皆不背於所期是吾子所以交僕之道巳至也有疑焉而不以問則於吾子之交爲不稱故敢暴其愚心近聞吾子與親戚以錐刀生隙嘖有煩言布流朋齒𨿽告者同辭僕堅然信其無有然蘇子有言人必貪財也而後人疑其盜必好色也而後人疑其淫母吾子之夙昔尙有不能大信於彼人者乎僕往在京師見時輩有公爲媟嬻者靑陽徐詒孫曰若無害彼不知其不善而爲之也吾儕有此則天厭之矣昔叔孫豹以庚宗之宿致餒死叔向娶於巫臣氏而滅其宗蓋修飭之君子不獨人責之天亦責之詒孫之言可謂究知天人之故者也僕自遘禍永思前愆其惡之形於聲動於事者無防也而遂至此極者旣將以士君子爲祈向而幽獨中時不能自灑濯故爲鬼神所不宥吾子髙行淸徳豈惟信於朋友𨿽鄕裏間愚無知者猶嘆羨焉然則子之行身其愼矣哉僕又聞古人之有朋友其患難而相急通顯而相致皆末務也察其本義蓋以勸善規過爲先僕自與人交𨿽素相親信者苟一行此必造怒而逢尢僕每以自傷然未敢以忖吾子於前所聞旣信吾子之必不然於後所陳又信吾子必心知其然是以敢悉布之

與李剛主書

九月中自塞上歸附書相問而息耗久不至仲冬望後二日或致函封發之則太夫人行述也呼兒章讀之篇終而郎君長人之狀附焉驚痛不能夕食太夫人耄而考終在仁孝者猶難爲懷況重以長人之夭枉乎此子天民之秀非獨李氏所恃賴也僕不能自解豈能爲吾兄解然有區區而欲言者言之則非其時而重傷吾兄之意不言則於交友之道爲不忠是以敢終布之易曰洊雷震君子以恐懼修省僕平生所遭骨�閔凶殆人理所無悲憂危蹙中每自念性資迫隘語言輕肆與不祥之气實有相感召之理以吾兄之徳行醇懿而衰暮罹此語天之道有不當然者竊疑吾兄承習齋顏氏之學著書多訾謷朱子習齋之自異於朱子者不過諸經義疏與設教之條目耳性命倫常之大原豈有二哉此如張夏論交曽言議禮各持所見而不害其並爲孔子之徒也安用相詆訾哉記曰人者天地之心孔孟以後心與天地相似而足稱斯言者捨程朱而誰與若毀其道是謂天地之心其爲天之所不祐決矣故自陽明以來凡極詆朱子者多絕世不祀僕所見聞具可指數若習齋西河又吾兄所目擊也僕自今年來食飲益衰塞外早寒得上气疾防死者再焉恐一旦委溝壑則終無以此聞於左右者是僕負吾兄夙昔相愛重之誼而死有餘責也昔泰伯無子伯魚早喪況吾兄子姓甚殷固知所陳理弱情鄙不足移有道者之慮然君子省身不厭其詳論古不嫌其恕倘鑑愚誠取平生所述訾謷朱子之語一切薙芟而直抒已見以共明孔子之道則僕之言𨿽不當而在吾兄爲徳盛而禮恭所補豈淺小哉聞太夫人旣祔葬僕身拘綴兒章疹後不可以風將使獻嵗赴弔先此代唁並呈長人哀辭其遺腹若天幸男也則速以報我臨簡哽咽不盡欲言

與鄂少保論修三禮

三禮自注疏而外羣儒解說無多所難者辧注之誤芟疏之繁抉經記所以云之意以發前儒未發之覆耳故僕始議人刪三經注疏各一篇擇其用功深者各一人主刪一經注疏一人佐之餘人分采各家之說交錯以徧然後眾說無匿美而去取詳略可通貫於全經爾時公卽手書以示諸君子而應者甚稀其後王學士分主儀禮甘司馬主戴記更立條例計人數俾各纂數篇僕爲言人之意見各殊所學淺深亦異分操割裂則一經中脈絡且不能流通而況三經之參互相抵者乎去取詳略之大凡且不能畫一而況別擇之精粗刪剟之當否乎眾皆黙然僕曾以告公未見宣布退而思曰豈謂吾不宜越畔而耘哉用是不敢固爭今更以儀禮相屬𨿽已成之例難以攺更而後此規模豈可更不早定夫周官注疏及訂義刪翼諸本皆僕所防定也其未定者獨永樂大典中所錄取耳分纂二三君子皆用功多年私心竊謂庻防乎可畫一矣及各成數冊比類而參挍之𨿽大體不失而去取詳略意見多殊分剟屬聫措注亦異僕與鐘君晼反覆討論以求其貫通所費日力防與特著一書等觀此則儀禮戴記注疏及各家之說樊然殽亂而宿無定本者其端緒之難理殆有甚於斯矣李侍講南還旣以潘進士嗣事則未竟之書宜以相付但僕見士友間畱心於是經者甚少望公面詢潘君曁姚徴士擇定一人俾速就功役俟稿本旣就僕當手訂一篇並作按語就中擇能者一二人依式討論俾彼此不相抵若周官卒業衰病之身尙畱人世自當與諸君子早夜孜孜不敢畏難而志怠也

與鄂少保論防服注疏之誤

河間獻王所得邦國禮自漢不能用至唐而亡孔賈作疏惟宗鄭注後儒遵守於喪禮之大經承誤而不知其非者約有數端猶幸其綱領尙存於春官司服而散見諸官者一一可徴參以儀禮戴記其謬悠可得而正也一則以儀禮喪服齊衰三月章曰庻人爲國君遂謂圻外之民爲天子無服不知曰國君者以明大夫君則其臣有服而民無服耳天之下皆天子之民也諸侯爲天子牧民則民爲之服而況天子乎康成旣誤謂無服故注檀弓篇遂云三月天下服専指侯國大夫服繐衰而言獨不思文承國中男女服之後則謂天下之民明矣使服者惟侯國之大夫則宜特文以見之而漫曰天下服使習其讀者第知天下之民皆服而不知服者惟侯國之大夫記禮者不宜若是之憒憒也喪期之變自漢文帝始詔曰令到出臨三日皆釋服毋禁娶婦嫁女祠祀飲酒食肉則漢文帝以前天下之民皆齊衰三月不得嫁娶祠祀飲酒食肉無疑矣一則謂公卿大夫士之妻爲王齊衰期於後無服侯國之命婦於夫人亦然蓋因喪服無明文黃氏榦臣爲君服圖亦未敍列耳然司服職曰爲天王斬衰爲後齊衰而昏義申之曰服父之義也服母之義也公卿大夫士視後猶母爲後服母之服而其妻則無服可乎古者嫂叔無服而於娣姒則以同室而生小功之親外命婦爲王服而於後轉無服可乎周官凡稱大喪皆謂王后也內宰凡喪事佐後治外內命婦正其服位肆師大喪令外內命婦序哭春官世婦大喪比外內命婦之朝暮哭者內司服於九嬪世婦外別共凡命婦之喪衰正謂公卿大夫之妻耳可以後儒無稽之言而廢周公之典法哉儀禮不杖期章曰爲夫之君蓋以婦人爲君且有服則後夫人不待言耳禮經中文略而義該者如此類甚多則外命婦於後夫人並不杖期無疑也一則據儀禮繐衰七月謂諸侯之大夫以時接見於天子故有服而士無服不知繐衰在大功之下小功之上大夫服此則士正服小功無疑矣卽如此職於大夫曰其喪服加以大功小功於士曰亦如之遂據此謂士無緦服可乎若以接見天子爲義則諸侯之大夫固有未達於王朝者有𨿽聘頫而不得接見天子者小行人職大客則儐小客則受其幣而聴其辭是也諸侯之士有従君而達於王朝且任之以事者掌客職凡介行人宰史皆有牢象胥職王之大事諸侯次事卿次事大夫次事上士下事庻子是也且使従君朝覲適遭大喪卿大夫皆繐衰庻人縞素而士獨服吉可乎程朱治經多盡屏漢儒之說者以折衷義理而決不可通故也羣儒曲護舊說亦約有數端一則謂庻人爲國君齊衰又爲天子齊衰則爲二統而例以爲人後者爲其本生父母不知爲人後者服𨿽有降而無絕也若圻外之民無服則竟絕之於天子矣況民爲國君非爲人後之比太宰職以九兩系邦國之民一曰牧以地得民則𨿽諸侯不過爲天子系屬此民與師長主友之屬等耳故侯國有災移民通財捨禁弛力薄徵緩刑必待大司徒之令大宗伯以荒禮哀凶札以弔禮哀禍烖以禬禮哀圍敗以卹禮哀冦亂小行人所至之國札喪則令賻補凶荒則令賙委師役則令禞禬皆所以救民之死病也天子保民如子而民戴之如父母一旦天崩地坼而不爲數月之服不惟義不可以苟止而情亦不能苟安如以二統爲嫌則男子爲父斬衰又爲君斬衰婦人爲夫三年而夫在又爲長子三年亦爲二統矣毋乃害義傷教而不卽於人心乎一則謂婦人之従服必降於夫夫爲後齊衰期妻不冝同獨不思父在爲母期而婦爲姑亦期婦爲舅姑同服期而不問子之斬與齊則外命婦爲王后君夫人同服期而不問夫之斬與齊王后之喪外命婦之喪衰哭位備見於諸官而可以臆說亂之乎一則謂諸侯之大夫旣降爲繐衰不冝庻人轉承以齊衰不知服之輕重義各有當大夫之降爲繐衰以不得上比於王臣耳若民則天子之民義無所嫌故期以三月而齊衰不降猶旁服有大功小功而世適之於髙曾並齊衰三月也禮以義起而緣人情學者反求其本則於一曲之說昭然若發蒙矣

凡作事一節簡錯象胥職宜爲小行人職文【自記】與來學圃

吾友舉用方自代朋友之交君臣之義並見於斯可以風世砥俗但大臣爲國求賢尢貴得之山林艸野疎逺卑冗中以其登進之道甚難而眞賢往往伏匿於此也若惟求之於平生久故聲績夙著之人則其塗隘矣萬一

聖主命以旁招俊乂列於庻位將何以應哉抑又聞當官守道固貴於堅而察言服善尢貴於勇前世正直君子自謂無私固執已見或偏聽小人先入之言𨿽有灼見事理以正議相規者反視爲浮言而聴之藐藐其後情見勢屈誤國事犯淸議而百口無以自明者多矣必如季路之聞過則喜諸葛亮之諄戒屬吏勤攻已過然後能用天下之耳目以爲聰明盡天下之材力以恢功業吾友此時正宜用力於此且與二三同志者交相朂時相警也余不贅

與呂宗華

仲春使歸一札想已徹僕曩者妄刪昆山徐氏所刻宋元經解嘗爲吾兄略言之而未悉也是書卷帙旣多非數十金不可購逺方寒士有終其身不得一寓目者矣有或致之觀之不能徧也有或徧之茫洋而未知所擇也僕幸童稚時先君子口授經文少長先兄爲講注疏大全擇其是而辧其疑凡易之體象春秋之義例詩之諷諭尙書周官禮記之訓詁先儒所已云者皆粗能記憶借是爲基故是編之刪𨿽不敢確然自信然大醇而不收甚駁而妄取者則鮮矣僕始従事於斯以爲一家之說未徧則理或有遺而心弗能饜也𨿽至膚庸甚者支離謬悠而一語未詳終不敢決棄焉及徧一經然後知三數大儒而外學有條理者不過數家而就此數家之中實能脫去舊說而與聖人之心相接者蓋亦無防因復自惜假而用此日力以玩索經之本文其所得必有過此者然積疑之義未安之詁發書終捲必一二得焉則又治經者所不可廢也自惟取道之艱思竭不肖之心力以爲後學資借俾得參伍眾說而深探其本源遂過不自量而妄刪焉矻矻於車船奔迫人事叢雜中蓋二十餘年而後諸經之說粗畢惜方刪取時計此生不能更周覽凡可有可無之說多過而存之又宋元諸儒文字繁委頗有數語可盡而散漫至千百言者皆未暇泠汰兩年以來衰病日深大懼此業不卒將抱終古之恨欲於南中招學子數人編而錄之次第郵致更加討論排纂成書而量其程期役必浹嵗計所訾給嵗必百金朋遊間近有一二人爲倡而苦無繼之者是書之成豈惟蒙者二十餘年日力所耗竭哉實數百年儒先精神所並注也果能卒業異日遇有力者傳而布之俾承學之士苦於昆山原刻之難致與觀之而難徧者一旦饜足其心而省其功力之十八其爲踴躍當何如又況支離謬悠之說始學無主多見謂新奇或棄周行趨邪徑以自投於荊棘賊經侮聖日蔓以延廓而淸之以爲斯道之閒所闗豈淺小哉此僕區區所以重惜其無傳也然是書不難於異日之傳布而難於目前之編錄衰疾之身懼且不能待矣吾兄家故貧洗手奉職自無力以及此然此宇宙間一公事也凡辧書名有心有目者皆與有責焉惟宿畱斯言苟遇其人則誠告之或有自逺而相應者與僕與吾兄非世俗之好也餘生之事惟玆爲急是以敢切布之

答楊星亭

雜記父爲長子杖則其子不以杖卽位小記父不主庻子之喪則孫以杖卽位可也庻子有對適以爲義者冢子未食而見適子庻子已食而見是也若爲喪主及主子之喪則眾適皆稱庻子小記庻子不繼祖禰庻子不爲長子三年是也父宗子也而主長子之喪則義起於祖若父之正體者也父眾子也而主長子之喪則義起於子與孫之傳重者也若以眾子之貴而主焉則輕正體傳重之義而傷眾子未貴者之恩或以奔防記所云而謂眾子之喪皆父主之則未知所云乃眾子之成人而未室受室而無子者禮以窮而變耳【記曰凡喪父在父爲主父沒兄弟同居各主其喪親同長者主之不同親者主之】眾子無子而尊行異爵之弔賔至非父主之而誰主耶父沒矣無子者之喪非兄弟主之而誰主耶其特制同居爲主之禮者蓋慮兄弟眾多或徙家於異國或同國而異居或逺出而不返必待異居之長適來主其喪則事有不舉而時不可待故以權制俾同居者主之所以便人情而達禮事耳如鄭氏所詁【鄭注各爲其妻子之喪爲主也】則曰父沒各主其私喪可矣兄弟同居之文不亦贅乎各主其喪之文不亦曖昧而不可別白矣乎孔氏不知以有子無子爲別而以同宮異宮爲斷益誤矣眾子而有子𨿽父在固其子主之矣又何親同長者主之不同親者主之之云耶如無子也𨿽異宮非父爲之主而誰屬耶幼季眾子也而有子父不宜主其喪望以此正告之訃辭與式則詢諸其鄕之長老君子行禮不求變俗大體旣正則細者姑従其國故可也

答程夔州

散體文惟記難撰結論辧書疏有所言之事志傳表狀則行誼顯然惟記無質榦可立徒具工築興作之程期殿觀樓臺之位置雷同鋪序使覽者厭倦甚無謂也故昌黎作記多緣情事爲波瀾永叔介甫則別求義理以寓襟抱柳子厚惟記山水刻雕眾形能移人之情至監察使四門助教武功縣丞防壁諸記則皆世俗人語言意思援古證今指事措語每題皆有現成文字一篇不假思索是以北宋文家於唐多稱韓李而不及柳氏也凡爲學佛者傳記用佛氏語則不雅子厚子瞻皆以玆自瑕至明錢謙益則如涕唾之令人�矣豈惟佛說卽宋五子講學口語亦不宜入散體文司馬氏所謂言不雅馴也寄來二作皆不苟所薙芟數語乃時人所謂大好者他日當面析之此𨿽小術失其傳者七百年吾衰甚矣兒章粗知其體要不幸中道殂賢其朂哉

答程起生

足下以周易要論相質數年矣而未敢爲序非故難之也余成童爲科舉之學卽治周易自漢唐至元明言理言象數之書未有不經於目者就其近正者不過據聖人所系之辭隨文解意而謂其理如是其取象如是至所以取是象系是辭確乎能見其根源者百不一二得焉故學之防二十年於前儒所已言一一皆能記憶而反之於心則槪乎未有所明乃捨是而治春秋周官以春秋比事屬辭五官各有倫序可依類以求而互相證也其後與安溪李文貞公論易至乾坤之二爻歸妹之初九六五始灼見聖人系辭取象之本義確乎其不可易【見周易觀彖】而余於朱子所疑於渙之六四亦若微有得焉【卦自否來下三陰爲小人之朋六上居四而成渙則小人之羣散矣當否之時國疵民病蘊積如邱山一旦小人之羣散則凡此者皆渙然冰釋其功效非尋常思議所及也故諸爻惟此爲大吉正彖傳所謂剛來而不窮柔得位乎外而上同也故四爲渙主爻】乃知卦爻之辭皆有確乎不可易者特後儒之心智弗能貫徹焉耳足下嘗言學易者果明於陰陽剛柔徳位之當否而協諸本卦之時義則亦可以得其比例文貞易通論已略見此義而要論中所開闡又多通論所未及惜乎不得使文貞見之也昔余以易叩文貞輙有以開余而余不能有開於文貞文貞以春秋周官叩余亦時有以開文貞而文貞之開餘者則少假而足下得與文貞面相質覆之所發必更多惜乎並世以生而不得一遇也若天假餘年而於易終有所明當爲足下序之

與萬季野先生書

僕性資愚鈍不篤於時抱章句無用之學倔彊塵埃中是以言拙而眾疑身屯而道塞獨足下觀其文章察其志以謂並世中明道覺民之事將有賴焉此古豪傑賢人不敢以自任者昧劣如某力豈足以赴其所志耶某於世士所好聲華棄猶泥滓然辱足下之相推則非惟自幸而又加怵焉蓋有道君子重其人則責之倍嚴使僕學不殖而落行不植而欹足下將有不得於心者此僕所以每誦知已之言而忻與惕幷也蓋甞以古人之道黙自忖省其無所待而能自必者獨先明諸心爲善不爲惡而已至欲體道以得其身非極學問思辧之功所謂篤行者終無本統僕先世𨿽世宦達以亂離焚剽去其鄕縣轉徙六棠荒谷之間生而饑寒雜牧豎朝夕蘇茅汲井以治饔飱未能專一幼學優遊浸潤於先王之遺經及少長則已操筆墨奔走四方以謀衣食或與童蒙鉤章畫句噭噪嚘嚶或應事與俗下人語言終日昏昏憊精苦神其得掃除塵事發書翻覆者日不及一二時古之謀道者𨿽所得於天至厚然其爲學必專且勤久而後成故子曰發憤忘食其學易也曰假我數年今僕智識下古人千百而用功乃不得十一如乘敝車罷牛道長塗曲囏絕險又值樛枝盤根絓其縿而闗其軸不亦難乎以此知士有志於古人之道不獨旣成而行有命其成與否亦天所命也然行之以不息要之以至死其有得於身與有得於後則吾不敢知南歸後蹤迹具與昆繩書幸索觀時賜音耗以當講問吾之望也

答禮館諸君子

殷同饗燕之說二三君子重以爲疑旁引互證懼來者之瑕疵誠意感人而終有未帖於愚心者蓋辧其所従生而推之以至於所終極則前儒所云胥無當於事理之實也夫殷同所施者何政哉卽巡守殷國削黜流討加地進律之政耳【六典旣施每嵗正月又和而布之於邦國捨巡守別無特施於天下之政】唐虞五載一巡守至周而易以十有二年六服再朝更不親巡以考其所述之職則時過人亡有無所施其黜陟誅賞而遺憾於民心者矣先王卜徵五年而嵗習其祥祥習則行不習則增修徳而攺卜是𨿽以十有二年爲期而是年不行次年可更卜也【旣可攺卜無爲徧徴天下之諸侯如謂六服殷同可又遲十有二年而後巡守則更無是理】其或王旣篤老若嗣王衝幼又或大親衰疾不可久離必酌徴州伯卒正連帥之忠誠可倚威徳夙彰者州各數人以諮謀而發命焉如舜攝位而咨十有二牧武王克商徴九牧之君登豳阜以望商邑其事蓋曠世一見而禮必絕殊若一嵗而徧徴六服之諸侯一時而盡空一方之君長則決知其無是也由是言之殷同於方嶽而施其政乃巡守之常經其間舉於王都則循用祀方明將幣禮賔發命於壇宮之禮節耳若饗必於廟燕必於寢則朝覲宗遇之禮宜然而於會同勢不能行姑就時會言之方各數州州分五等所徴各四三人而廟堂已不能容矣又況殷同徧徴九州之侯伯乎且饗於廟中獻酬各有數以次相及日不過四三人蓋兼旬而莫之能徧焉凡禮賔客在野在外則殺禮司儀之職爲壇三成公於上等侯伯於中等子男於下等其將幣亦如之其禮亦如之則所謂禮者祼酢饗燕無不該也昭昭然矣【大行人職上公將幣王禮再祼而酢饗禮九獻食禮九舉出入五積三問三勞則王禮備色眾禮明矣注於此經禮亦如之獨舉祼酢不知何據後儒疑將幣祼酢在壇饗燕仍反國中而於廟於寢其蔽實由於此】祼可壇則饗亦可壇祼各於其等可同時而卒事則饗各於其等亦可終日而卒事野外殺禮玆其尢著者也饗則各於其壇之等燕則並升於壇之堂胡爲其不可與二三君子堅持舊說不過謂饗燕乃宮室中事不宜行於野外耳夫祼酢之禮重於饗燕而或可或不可不識其所以異者何也抑謂饗燕則有牲俎而異於祼酢乎然牲俎可於壇薦方明而獨不可以獻賔客又不識其所以異者何也況掌捨之職專主會同其設壇壝之等以待將幣祼酢則設帷宮以待饗燕明矣幕人之共帷幕掌次之張大次小次皆曰會同又其明徴也【帷四周以爲宮幕其上以爲蔽張大次使羣聚以待事張小次使各就以暫休將幣及祼酢時無所用之】見於春秋傳者襄王饗晉侯於衡雍猶可云旣作王宮宋公享晉侯於楚邱晉侯宴魯侯於河上鄭伯享趙孟於垂隴不於壇壝帷宮安所得廟寢哉至於犧象不出門嘉樂不野合則有爲而云然也周公舊典本無諸侯私爲會盟而饗燕於國外之禮故假是以沮齊侯耳天子巡守殷國首舉柴望徵伐所至則有類造上帝封於大神祭兵於山川之禮禮樂之器或具於方嶽之明堂或載於主車之前後必然而無疑者也淮水之詩鼓鐘瑟琴笙磬俱備宋公道享晉侯而舞桑林況天子之巡守軍旅會同乎蒙者所見如此而未敢備載於承修之書以二三君子尙不能無疑安望眾人之咸諭哉禮經殘缺久矣申之會子產向戌獻合諸侯之禮六而楚人無一見焉則會同之禮與朝覲絕殊者多矣河間獻王所得邦國禮五十六篇盡亡而諸君子專據侯國僅存之聘燕漢儒臆決之說傳記雜出之言而曰若者必禮之所無【壇宮不可饗燕禮器不出門野外不合樂之類是也】若者必禮之所有【十有二年王不巡守則徧召六服之諸侯受幣祼酢於郊壇仍反國中而饗於廟燕於寢是也】不亦汰乎願諸君子一以事理之實求之而母桎於舊說也

與程若韓

來示欲於志有所增此未達於文之義法也昔王介甫志錢思公母以思公登甲科爲不足道況瑣瑣者乎此文乃用歐公法若參以退之介甫法尙可損三之一假而周秦人爲之則存者十二三耳此中出入離合足下當能辧之足下喜誦歐公文試思所熟者王恭武杜祁公諸志乎抑黃夢升張子野諸志乎然則在文言文𨿽功徳之崇不若情辭之動人心目也而況職事族姻之纎悉乎夫文未有繁而能工者如煎金錫麤礦去然後黑濁之气竭而光潤生史記漢書長篇乃事之體本大非按節而分寸之不遺也前文曾更削減所謂參用介甫法者以通體近北宋人不能更進於古今並附覽幸以解其蔽必欲增之則置此而別求能者可也

論

周公論

劉子古塘問於余曰周公不以東徵屬二公而親加刃於管叔何也余曰是乃所以爲周公也明知管叔之當誅而假手於二公是飾於外以避其名也觀後世亂臣賊子必假手於他人或賣而誅之以塞眾口則周公之純乎天理可見矣蓋天理不可以爲僞且以昭萬世之人紀使知大義滅親𨿽弟可加刃於其兄【石碏殺其子厚蓋援周公之義以自決者也】又以明居位而不能討亂則與之同罪孔子作春秋於隠之大夫而臣於桓桓之大夫而死於莊閔之世者皆不書其卒以示皆有可誅之罪也【董史書趙盾弒其君蓋用周公之典法】然觀鴟鴞之詩早已嘆育子之閔斯則終公之身長隠痛乎文考文母之恩勤而惄然無以自解蓋討賊之義【春秋於倡亂而未成者皆以討賊之辭書良霄欒盈是也】與哀兄之仁固並行而不相悖也古塘復問曰以周公之聖暴師三年而僅乃克奄何也曰此時也勢也武王徴九牧之君登豳阜以望商邑已憂未定天保而夜不能寐及三叔流言武庚誕紀其序凡羞行暴徳逸徳之人皆乘時而思逞𨿽有善類亦追念殷先王之舊徳而不能忘當是時非大動以威不能革也故滅國至於五十之多非誠服其心不能久而安也故破斧缺斨之後衮衣繡裳駐大師於徐兗之間俾東夏無搖心然後徐察其鄕順者而教告之取其不迪者而戰要囚之周防如兕虎撫育如嬰兒至班師之日東人以公歸不復爲悲則奄𨿽屈彊無與同惡矣故討其君而罰不及民分其族姓以兄弟之邦遷其尢桀驁者於新邑而身拊循焉所以久安而無後患也匪特此也形勝者守國之末務而聖人亦不廢當武王克商之初卽定周居於洛邑周召卒營之以爲搜狩會同之地良以雍州𨿽固而逺於東夏難以臨制諸侯故宅土中陳祀許蔡國其南虞虢韓魏晉燕國其北齊魯國其東宋衛夾河而居非王室之周親卽三恪太嶽之裔冑開國之股肱蓋懲於鬼方之叛殷萊夷之爭齊而早爲盤石苞桑之固也故周之衰卒賴四方諸侯艱難守禦以延共主之虛名者垂六百年蓋時勢不可以私智矯形勝不必以武功爭惟聖人能以道揆而不失其時義以安宗社以奠生民則仍天理所運用也古塘曰防哉由前之說則知聖人一循乎天理而無不可處之事變由後之說則知聖人深察乎世變而所以禦之者仍不越於道揆前世之尙論者未嘗及此後之君子宜有聞焉退而正於吾兄百川亦曰然乃敍而錄之

漢髙帝論

二帝三王之治蕩滅而無遺𨿽秦首惡亦漢髙帝之過也方是時古法𨿽廢而易興也俗變猶近而易返也文獻𨿽微而未盡亡也天下若熬若焦同心以苦秦法則教易行政易革也而髙帝乃一仍秦故漢氏之子孫循而習之垂四百年不特君狎其政民亦安其俗矣而後此復何望哉古聖人之有天下也若承重負行畏途而懼於不勝至於秦則用天下以恣睢而專務自慊於上秦皇帝縦觀髙帝曰大丈夫當如此矣及叔孫通定朝儀乃曰吾今而知皇帝之貴則其所見去秦皇帝蓋一間耳傳曰古之欲明明徳於天下者必先格物致知正心誠意以修其身是乃二帝三王之學孔氏之徒由詩書所稱推尋而得之者也總而計之惟有虞氏以元徳升聞而登天位其餘非天子之子則繼世之侯伯生有聖徳童而預教而學之爲君師者且數十年故其所以治天下國家者能一循乎天理之自然而無所矯拂也後世開創之君大抵奮迹於干戈擾攘之中任威權騁謀詐以得其志𨿽有聖賢者出驟而語之以二帝三王之道亦安能一旦盡棄其所知所能而由其所不習哉自漢髙以後比次諸君其性資可與復古者惟光武爲近而下無名世諸葛亮之才防矣乃﨑嶇於亂亡之餘使亮與光武並世而相遭庻乎其猶有望也與

漢文帝論

三王以降論君徳者必首漢文非其治功有不可及也自晉魏及五季𨿽亂臣盜賊闇姦天位皆泰然自任而不疑故用天下以恣睢而無所畏忌文帝則幽隠之中常若不足以當此而懼於不終此卽大禹一夫勝予成湯栗栗危懼之心也世徒見其奉身之儉接下之恭臨民之簡以爲黃老之學則然不知正自視缺然之心之所發耳然文帝用此治術亦安於淺近苟可以爲而止其聞張季之論猶曰卑之毋髙蓋謂興先王之道以明民非已所能任也孔子曰子產猶眾人之母也能食之而不能教也書曰周公師保萬民若文帝者能保之而不能師也夫是乃雜於黃老之病矣夫

蜀漢後主論

昔成湯之世伐夏救民皆伊尹主之而湯若無所事也周武王之世勘亂致治皆周公主之而武王若無所事也蓋大有爲之君苟得其人常以國事推之而已不與故無牽制之患而功可成大有爲之臣必度其君之能是而後以身任焉故無拂志之行而言可復亡國之君若劉后主者其爲世詬厲也久矣而有合於聖人之道一焉則任賢勿貳是也其奉先主之遺命也一以國事推之孔明而已不與世猶曰以師保受寄托威望信於國人故不敢貳也然孔明旣歿而奉其遺言以任蔣琬董允者一如受命於先主及琬與允歿然後以軍事屬姜維而維亦孔明所識任也夫孔明之歿其年乃五十有四耳使天假之年而得乘司馬氏君臣之瑕釁𨿽北定中原可也卽琬與允不相繼以歿亦長保蜀漢可也然則蜀之亡會漢祚之當終耳豈後主有必亡之道哉抑觀先主之敗於吳也孔明曰法孝直若在必能制主上東行是孔明之志有不能行於先主也而於後主則無不可行嗚呼使置後主之他行而獨舉其任孔明者以衡君徳則太甲成王當之有愧色矣

此河間王君振聲之說也君子表微觀管子將死之言桓公猶背焉則信乎後主爲不可及也【自記】灌嬰論

漢之再世諸呂作難定天下安劉氏者嬰也而議者推功於平勃誤矣平爲丞相聴邪謀以南北軍屬產祿使勃有將之名而無其實久矣一旦變起倉卒而勃不得入於軍則平已智盡而能索矣鄕使紿說不行矯節而謀泄平勃有相牽而就縛耳如產祿何前古用此以敗國殄身者眾矣平勃之事幸而集則嬰爲之權借也呂氏𨿽三王懸國千里外無一夫之援而諸侯合従西鄕空國兵以授嬰當是時呂氏所恃者嬰耳而嬰頓兵滎陽與諸侯連和以待其變是猶孤豚局於圈檻而虎扼其外也呂氏心孤故酈寄之謀得入而公卿吏士曉然知產祿之將傾同心於踣之故矯節閉殿莫敢齟齬以生得失譬之於射勃矢而嬰機也鄕使呂祿自出以當齊楚而產兼將南北軍以自定或不足以倡亂賊諸大臣有餘力矣呂氏本謀欲待嬰與齊合兵而後發故𨿽聴酈寄之言尙猶豫未有所決也及賈壽自齊來知嬰謀然後以印屬典客蓋自知無以待嬰而欲攺圖以緩死故得因其瑕釁而乘之由是觀之定天下安劉氏者嬰也審矣其推功於平勃誤也抑吾有感焉三代以下漢治爲近古其大臣謀國若家人然嬰之功𨿽掩於平勃受封猶次之至平陽侯窋屢發產謀以闗平勃折其機牙功不在嬰下及事平以不與誅諸呂奪官而無一言以自列嗚呼何其厚與韓富賢人也其相宋也以不共撤之謀生怨豈人心之變隨世以降而終不可返於古耶抑上所以導之者異耶此有國家者所宜長慮也

宋武帝論

裕之鋭於取秦而拙於禦夏也世多議之而獨未察其隠情也以王鎭惡之才兼秦人之思猛使重其權一以闗中委之必能拒夏裕之智非不及此也而計不出此者蓋自漢魏之衰乘危竊國者皆彊臣非鄰敵也王惇桓溫以後方鎭稱兵者接踵故計以秦資鎭惡不若棄之於夏爲安耳裕之將終幸檀道濟無逺志非若兄韶難遇而慮謝晦之有異同況鎭惡哉故並畱諸將使互相牽制謂能同心以禦敵而使義眞安受之固所願也卽自相剪除如鄧艾鐘會之已事亦吾利也嗚呼裕之志憯矣曹氏司馬氏之簒也無敢加刃於故君者而裕忍爲萬世之首惡原其心亦謂丕炎之簒也其基厚年盛彊民無異望已則起匹夫垂暮而得之故不能無後嗣之憂耳然裕之子孫轉而相屠過於讐敵齊氏乘之無少長殱焉自古亡國之子孫未有如裕之無遺類者也夫夏殷之亡也失其位喪其軀者不過末孫之桀紂而已其位上公修禮樂而承世祀者如故也至於周則降爲小侯而封延於魏晉嗚呼人心之陷溺久矣三王奉天之道有天下而不與者𨿽語之而不能信也卽欲爲子孫計智詐漸毒亦豈可以意逞哉

於忠肅論

孔子曰可與立未可與權易之道正或有過而中則無之中非權不得而遭事之變則尢難明景泰中於忠肅公不爭易儲爲之解者曰公陰爭之而不敢暴也或曰景泰有定國之功有天下者宜其子孫是皆未得公之心也宋太宗挾傳子之私而光美徳昭不得良死季桓子有疾命正常曰南孺子之子男也則以告而立之女也則肥也可桓子卒康子卽位旣葬康子在朝南氏生男正常載以如朝曰夫子有遺言南氏生男則以告於君大夫而立之康子請退公使共劉視之則或殺之矣方景泰帝決志易儲爭者𨿽盈廷不足忌而公則其身之所由以立也勲在社稷中外之人心系焉公有言則心孤而慮變矣帝之度量未必逺過宋太宗而威權則十百於康子是乃公之所心悸也南城髙樹之伐殆哉岌岌乎而敢輕試哉魯昭公之出也叔孫婼自祈死而不誅其司馬鬷戾先儒病焉不知婼之心亦猶是也春秋時彊家脇權而相滅者無國無之季氏之惡稔矣其不動於惡以國制於已而昭公在外爲不足忌耳若婼誅鬷戾則季氏之慮變矣非獨叔孫氏之憂吾恐圉人犖卜齮之賊復興而公衍公爲不得復安於魯也爲叔孫計必力能誅季氏定昭公而後可加刃於鬷戾故不得已而以死自明此叔孫之明於權也吾因正常而得於公之義又因於公而得叔孫婼之心故並論之使遭變而處中者有以權焉

望溪集卷五

欽定四庫全書

望溪集卷六

翰林院侍講銜方苞撰

序

禮記析疑序

自明以來傳注列於學官者於禮則陳氏集說學者弗心饜也壬辰癸巳間余在獄篋中惟此本因悉心焉始視之若皆可通及切究其義則多未審者因就所疑而辧析焉蓋禮經之散亡久矣羣儒各記所聞記者非一時之人所記非一代之制必欲防其說於一其道無由第於所指之事所措之言無失焉斯已矣然其事多略舉一端而始末不具無可稽尋其言或本不當義或簡脫而字遺解者於千百載後意測而懸衡焉其焉能以無失乎注疏之學莫善於三禮其參伍倫類彼此互證用心與力可謂艱矣宋元諸儒因其說而防繹焉其於辭義之顯然者亦旣無可疑矣而隠深者則多未及焉用此知古書之蘊非一士之智一代之學所能盡也然惟前之人旣辟其徑塗而言有端緒然後繼事者得由其間而入焉乃或以已所得瑕疵前人而忘其用力之艱過矣余之爲是學也義得於記之本文者十五六因辧陳說而審詳焉者十三四是固陳氏之有以發余也旣出獄校以衛正叔集解去其同於舊說者而他書則未暇徧檢蓋治經者求其義之明而已豈必說之自已出哉後之學者有欲匯眾說而整齊之則次以時代而錄其先出者可矣

周官析疑序

周官一書豈獨運量萬物本末兼貫非聖人不能作哉卽按其文辭捨易春秋文武周召以前之詩書無與之並者矣蓋道不足者其言必有枝葉而是書指事命物末嘗有一辭之溢焉常以一字二字盡事物之理而逹其所難顯非學士文人所能措注也凡義理必載於文字惟春秋周官則文字所不載而義理寓焉蓋二書乃聖人一心所營度故其條理精宻如此也嘗考諸職所列有彼此互見而偏載其一端者有一事而毎職必詳者有略舉而不更及者有舉其大以該細者有卽其細以見大者有事同辭同而倒其文者始視之若樊然淆亂而空曲交防之中義理寓焉聖人豈有意爲如此之文哉是猶化工生物其巧曲至而不知其所以然皆元气之所旁暢也觀其言之無微不盡而曲得所謂如此況夫運量萬物而一以貫之者乎余初爲是學所見皆可疑者及其久也義理之得恆出於所疑因錄示生徒使知世之以周官爲僞者豈獨於道無聞哉卽言亦未之能辧焉耳

周官集注序

朱子旣稱周官徧布周密乃周公運用天理熟爛之書又謂頗有不見其端緒者學者疑焉是殆非一時之言也蓋公之兼三王以施四事者具在是書其於人事之始終百物之聚散思之至精而不疑於所行然後以禮樂兵刑食貨之政散布六官而聨爲一體其筆之於書也或一事而諸職各載其一節以互相備或舉下以該上或因彼以見此其設官分職之精意半寓於空曲交防之中而爲文字所不載迫而求之誠有茫然不見其端緒者及久而相說以解然後知其首尾皆備而脈絡自相灌輸故嘆其徧布而周密也余嘗析其疑義以示生徒猶苦舊說難自別擇乃並纂錄合爲一編大指在發其端緒使學者易求故凡名物之纎悉推說之衍蔓者槪無取焉蓋是經之作非若後世雜記制度之書也其經緯萬端以盡人物之性乃周公夜以繼日窮思而後得之者學者必探其根原知制可更而道不可異有或異此必蔽虧於天理而人事將有所窮然後能神而明之隨在可濟於實用其然則是編所爲發其端緒者特治經者所假道而又豈病其過略也哉

春秋通論序

記曰屬辭比事春秋教也凡先儒之說就其一節非不持之有故言之成理也而比以異事而同形者則不可通者十八九矣惟程子心知其意故曰春秋不可每事必求異義但一字異則義必異焉然經之異文有裁自聖心而特立者如魯夫人入各異書之類是也有沿舊史而不能革者稱人稱爵稱字稱名或氏或不氏之類是也其間毫茫之辧乍言之若無可稽尋及通前後而考其義類則表裏具見固無可疑者抑嘗考詩書之文作者非一而篇自爲首尾𨿽有不通無害乎其可通者若春秋則孔子所自作而義貫於全經譬諸人身引其毛髮則心必覺焉苟其說有一節之未安則知全經之義俱未貫也又凡諸經之義可依文以求而春秋之義則隠寓於文之所不載或筆或削或詳或略或同或異參互相抵而義出於其間所以考世變之流極測聖心之裁制具在於此非通全經而論之末由得其間也余竊不自忖謹師戴記與程子之意別其類爲三十有六而通論其大體凡九十章又通例七章使學者知所從入至盡其義類與聖心同揆而無一節之不安則願後之君子繼事焉耳

春秋直解序

自程朱二子不敢以春秋自任而是經爲絕學矣夫他書猶孔子所刪述而是經則手定也今以常人自爲一書其指意端緒必有可尋況聖人之不得已而有言者乎蓋屈折經義以附傳事者諸儒之蔽也執舊史之文爲春秋之法者傳者之蔽也聖人作經豈預知後之必有傳哉使去傳而經之義遂不可求則作經之志荒矣舊史所載事之煩細及立文不當者孔子削而正之可也其月日爵次名氏或略或詳或同或異防書旣定𨿽欲更之其道無由而乃用此爲褒貶乎於是脫去傳者諸儒之說必義具於經文始用焉而可通者十四五矣然後以義理爲權衡辧其孰爲舊史之文孰爲孔子所筆削而可通者十六七矣余之始爲是學也求之傳注而樊然淆亂按之經文而參互相抵蓋心殫力屈幾廢者屢焉及其久也然後知經文參互及眾說殽亂而不安者筆削之精義毎出於其間所得積多因取傳注之當者並已所見合爲一書以俟後之君子其功與罪則非防者所能自定也

刪定荀子管子序

自周以前上明其道而下守之以爲學捨故府之禮籍史臣之記載太師所陳之風謡無家自爲書者周衰道散然後諸子各以其學鳴惟荀氏之書略述先王之禮教管氏之書掇拾近古之政法𨿽不徧不該以視諸子之背而馳者則有間矣而其義之駁辭之蔓學者病焉切而究之荀氏之疵累乃其書所自具而管氏則眾法家所附綴而成且雜以道家之說齊東野人之語此則就其辭气可識別者也余少時嘗妄爲刪定玆復審詳凡辭之繁而塞詭而俚者悉去之而義之大駁者則存而不削蓋使學者知二子之智乃以此自瑕而爲知道者所深擯亦所以正其趨向也管氏之書其本眞蓋無幾以其學旣離道而趨於術則凡近似而有所開闡者皆得以類相從而無暇深辧焉耳

重訂禮記纂言序

元儒臨川吳氏三禮之學惟戴記纂言爲當髙安朱公可亭重訂焉辧析開闡自爲之說者其多與吳氏等而精密則過之其書行世久矣而必欲余爲之序蓋公抱疾數年惟經學爲孜孜時與余商論而見謂微有知也余嘗怪詩書所傳出於唐虞三代之卿相者十八九而漢唐以後以經學相承者皆憔悴專家之儒卿相則無一有焉其能者不過於詩賦辭章得其崖略而已蓋古之人必徳之盛學之優然後任此位後世或以勲勞或以地勢又其次則科舉之士累日積久以致之則其心不能專而日有不暇給固其宜也惟

本朝安溪李文貞公周易通論尙書洪範傳所見有進於前儒者而近復見公此書及儀禮節略蓋二公於諸經皆沈潛反覆務究其所以云之意而二書尢平生精力所專注宜其可以逾逺而存也李公早歳登甲科五十以後始開府於畿南其在中朝皆文學侍從之官其於講學治經固宜寛然有餘而公自翰林出爲縣令徧歷煩劇以晉大府使眾人當之宜無晷刻之暇而能深探乎禮意若此蓋公自承親事君以及治家交友皆應乎禮經惟其有之是以似之故所得不可以恆情測也抑吾因此有感焉自

聖祖仁皇帝篤好周易尙書竟世講誦不輟

聖上繼序

郊廟禮器冠服差等多依古禮經

制詔所頒常引周官之法度而二公各應期而以經學鳴記有之天降時雨山川出云是以生甫及申推本以爲文武之徳故余因序是書而並發斯義俾後公而生者益愾乎有志於諸經未發之覆也

孫徵君年譜序

容城孫徵君旣歿三十有七年其曾孫用楨以舊所編年譜屬余刪定旣卒事而爲之序曰自古豪傑才人以至義俠忠烈之士不得其死者眾矣而傳經守道之儒無是也極其患至於擯斥流放胥靡而止耳其或防天道人事之窮而至於授命則必時義宜然而與俠烈者異焉世皆謂儒者察於安危謹於去就故藏身也固近矣而未盡也蓋人之於天也以道受命三才萬物之理全而賦之乃昏焉不知其所以生而自殽於物者天下皆是也記曰人者天地之心惟聖賢足以當之降此則謹守而不夫惟儒者殆庶幾耳彼自有生以至於死屋漏之中終食之頃懍懍然惟恐失其所受之理而無以爲人其操心之危用力之艱較之奮死於卒然者有十百矣此天地所寄以爲心而借之紀綱乎人道者也豈忍自戕賊哉孔子於道常歉然若不足而死生之際則援天以自信蓋示學者以行身之方而使知其極也先生生明季知天下將亡而不可彊以仕此固其所以爲明且哲也然楊左諸賢之難若火燎原而出身以當其鋒及渉亂離屢聚義勇以保鄕裏旣老屏迹耕桑猶以宵人幾構禍殃迹其生平阽於危死者數矣在先生自計固將坦然受命而不疑而卒之身名泰然蓋若有陰相者今譜厥始終其行事或近於俠烈而治身與心則粹乎一凖於先儒學者考其立身之本末而因以究觀天人之際可以知命而不惑矣

學案序

昔先王以道明民範其耳目百體以養所受之中故精之可至於命而粗亦不失爲寡過又使人漸而致之積久而通焉故入徳也易而造道深程朱之學所祖述者蓋此也自陽明王氏出天下聰明秀傑之士無慮皆棄程朱之說而從之蓋苦其內之嚴且密而樂王氏之疎也苦其外之拘且詳而樂王氏之簡也凡世所稱奇節偉行非常之功皆可勉彊奮發一旦而成之若夫自事其心自有生之日以至於死無一息不依乎天理而無或少便其私非聖者不能也而程朱必以是爲宗由是耳目百體一式於儀則而無須防之縱焉豈好爲苟難哉不如此終不足以踐吾之形而復其性也自功利辭章之習成學者之身心蕩然而無所守也久矣而驟欲從事於此則其心轉若臲卼而不安其耳目百體轉若崎嶇而無措而或招之曰由吾之說塗之人可一旦而有悟焉任其所爲而與道大適惡用是戔戔者哉則其決而趨之也不待頃矣然由其道醇者可以蹈道之大體而不能盡其精微而駁者遂至於猖狂而無忌憚此朱子與象山辧難時卽深用爲憂而預料其末流之至於斯極也金沙王無量輯學案以白鹿洞規爲宗而溯源於洙泗下逮饒仲元眞西山所定之條目以及髙顧東林之防約蓋無量生明之季世王氏之颷流方盛故發憤而爲此也此所謂信道篤而自待厚者與惜乎其學不顯於時無或能從之而果有立也今其孫防將表而出之學者果由是而之焉則知吾之心必依於理而後實耳目百體必式於儀則而後安而馴而致之亦非彊人以所難旣志於學胡復樂其疎且簡以爲自欺之術哉

畿輔名宦志序

名不可以虛作況守官治民其尊顯者大節必有徵於朝野其卑散者遺愛必有被於閭閻宜乎公論彰明而不可以爲僞矣然取諸舊史者得其實爲易而取諸郡州縣誌者得其實爲難蓋非名實顯見末由登於國史而史作於異代其心平故其事信若郡州縣誌則並世有司之所爲耳其識之明未必能辧是非之正而恩怨勢利請托又雜出於其間則虛構疑似之迹增飾無徵之言以欺人於冥昩者不少矣髙邑趙忠公有明一代可計數之君子也同時宦於畿輔風節治行見於公文而確乎有據者凡二十餘人而郡縣舊志無一及焉觀其所不載則載者可盡信乎欲削其所疑則非小善必錄之義且無以辧其非眞欲別求其可信則不與公同時及同時而未見於公文者又絕無可考以是推之欲賢者之不遺而無實者不得冒濫豈易言哉𨿽然愚而不可欺者民也宦必有迹每見一州一邑三數百年中吏之仁暴污潔智愚士大夫皆能口道焉又其近者山農野老能指名焉中人之冒濫或久而莫辧若顯悖於所聞眾必嘩然而摘其實此傳所稱有所有名而不如其無者也故余志名宦自元以前一以舊史爲斷自明以後姑仍郡州縣誌而見於忠之集者轉不以著於是編蓋一人之文一郡一時之事特千百之十一耳載之則所漏實多故具列其所以然俾他日有司之爲志者知怵然爲戒詳酌於民言而逹於史官又以見忠直循良之實必博求之君子之言信而有徵者毋專據有司之方誌而仕宦者之子孫愼毋虛美其先人而轉以自播揚也

教忠祠規序

宗法祭禮之廢久矣唐宋諸儒所討論當其身不能盡行而欲世爲天下法得乎禮𨿽先王未嘗有可以義起者以恊諸人心而眾以爲安也古者建國始得立五廟北宋以前猶有四廟三廟二廟之制自程子謂人本乎祖服制以髙曾相屬則時祀宜及髙曽冬至宜祀始祖逺祖自是以後學士大夫及庻民皆遵用而功令亦不復爲之程以人情所安不可彊抑耳而朱子於始祖逺祖則不敢祭非獨疑於僭也蓋內反於身覺哀敬思慕之誠逹於髙曽已覺分之難滿又進而推之逺祖始祖恐薄於徳而於禮爲虛孔子曰誦詩三百不足以一獻一獻之禮不足以大饗大饗之禮不足以大旅大旅具矣不足以饗帝毋輕議禮此物此志也蓋程子以已之心量人覺髙曾始祖之祭闕一而情不能安朱子則以禮之實自繩覺始祖逺祖之祭備舉而誠不能貫義各有當並行而不相悖也苞性頑薄少壯逺遊祭多不與難後渉公事朝夕促促有祭而無齋撫躬自思惟父母兄弟忌日必爲愴然耳春秋秩祀布幾筵奉薦而進𨿽吾父吾母亦未嘗如見乎位如聞乎容聲況王父母以上未逮事者乎用此將祭之先旣祭之後以臨屍不怍及愛其所親之義內訟乃知無怍於祖無怍於髙曽之難爲之怵然而因此知朱子之心焉又思若竟廢髙曽之祭則愧怍亦無由而生是又程子使中人以上各致其情自勉於禮之意也玆酌定祭禮兼立祠規皆以愚心所安依古禮經而凖以眾人所能行吾子孫能恪守之則於古者立宗收族之義猶有什一之存焉其或愈於蕩然不爲之制也與

吳宥函文稿序

自余客金陵朋齒中以文學著稱於庠序者多不利於科舉而吳君宥函爲最歳甲申總其課試古今文爲二集而屬余序之餘觀自明以來取士之功令施於學校之試者猶寛而直省禮部之試特嚴惟其少寛也故士之聲實𨿽未得備知而歷試之冊籍可稽也其鄕之士大夫可訪也惟其特嚴也故不肖者由苟道以營其私而所號爲賢者亦自任一時之見而無由考其信故學校之試以中智司之而不當者十之一直省禮部之試以明者主之而當者十之五朱子有言恃法以禁私者非良法也可以爲私而不私然後民受其利余嘗謂鄕舉裏選之制復則眾議不得不出於公而或恐士皆飾情以亂俗嗚呼是不逹於先王所以牖民之道也凡物矯之久則性可移而況人性所固有之善乎東漢之興士大夫之厲廉隅而尙奇節者其初豈不出於矯也哉然其究至於毀家亡身而不貳則亦非人情所能僞矣揉木以爲輪𨿽槁暴而不復挺者矯之久以成性也懸法以驅民於死其勢甚逆然秦人行之數世則其民之冒白刃而捐要領也若性然況乎教化之行其顯者漸民於耳目心志之間而其微者足以贊化育而密移於性命之際董子所謂陶冶而成之者是也而反疑其長僞以亂俗過矣夫教化旣行其取之也求以可據之實行而論之以少長相習之人猶未必其皆得焉乃用章句無補之學試於猝然而決以一人無憑之見欲其無失也能乎哉宥函學老而行醇上之所求於士者宜此等也而數擯於有司故余序其文而有感於教人與取之之得失如此至其文則皆出於課試流傳四方而眾載其言久矣蓋不以余文爲輕重也

儲禮執文稿序

昔余從先兄百川學爲時文訓之曰儒者之學其施於世者求以濟用而文非所尙也時文尢術之淺者而旣已爲之則其道亦不可苟焉今之人亦知理之有所宗矣乃雜述先儒之陳言而無所闡也亦知辭之尙於古矣乃規摹古人之形貎而非其眞也理正而皆心得辭古而必已出兼是二者昔人所難而今之所當置力也先兄素不爲時文以課余時時爲之期年而見者盡駭以試於有司無不擯也余曰時文之學非可以濟用也何必求其至而使一世之人不好哉先兄曰非世之人不能好也其端倪初見而習於故者未之察也且一世之中而旣有一二人爲之則後必有應者而其道不終晦故曰人者天地之心也昔朱子之學嘗不用於宋矣及明之興而用者十四五當天地蔽塞萬物洶洶之日以一老師率其徒以講明此理於深山窮谷之中不可謂非無用者矣乃功見於異代而民物賴以開濟者且數百年故君子之學苟旣成而不用於其身則其用必更有逺且大者此與時文之顯晦大小不類而理則一也自先兄不幸早世其所講明於事物之理而求以濟用者旣未嘗筆之於書獨其時文爲二三同好所推遂浸尋流播於世至於今而海內之學者幾於家有其書矣夫時文者科舉之士所用以牟榮利也而世之登髙科致膴仕者出其所業眾或棄擲而不陳而先兄以諸生之文一旦橫被於六合沒世而宗者不衰好奇嗜古之士至甘戾於時以由其道夫以學中之淺術而能使人有所興起如此況其可以濟用者而適與時會乎然用此亦可知儒者之學𨿽小而不可以苟也先兄之文𨿽爲世所宗而得其意者實寡今儲君禮執殆所謂應之者與窺其所以爲文之意而按其理與辭何與先兄之所言者相似也自先兄之亡餘困於貧病非獨其學之大者不能承而時文之說亦鹵莽而未盡其蘊焉觀禮執所見之能同未嘗不驚喜而繼之以悲也

熊偕呂遺文序

余客遊四方與當世士大夫往還日久始知歐陽公所云勤一世以盡心於文字者於世毫無損益而不足爲有無洵足悲也故中歳以後常陰求行身不苟而有濟於實用者雍正元年川陜總督年羮堯入覲所至院司提鎭皆過禮以崇敬一時爭傳山西壽陽令供具一守驛站故常傳呼紛至則獨身前往羮堯亦異之問其姓名則江西安義熊應璜偕呂也是年始以進士出試用到官卽象八卦區境內爲九宮各計廣輪擇走集支湊之地設社倉一義學一中央倍之凶荒賦粟不逺其居少長相師以親以睦區中聨伍相保相糾盜賊奇衺之民居無所容竄無所匿期月政行鄕郊無犬吠之警嗚呼此周官比閭族黨州鄕之法朱子所謂合學校教養徳行道藝選舉爵祿宿衛徵代師旅田獵而共爲一事者此法行則人人安其居宿其業守其分承其事而天下平矣乃君逾年而卒於官余難後先祖及亡兄弟再卜葬再以陰流入壙起厝乾隆七年告歸餘生�至自江西爲余求兆域八年秋又因吾友魏方伯愼齋而得熊秀才又昌叩之則壽陽君之子也因是具悉君之生平其進退取與必以古義自繩久困公車房師某畀數百金使由防徑君固辭不受及當官則爲前令任宿負以毀其家其家居倡復廬溪堰潤三十餘里垂三十年不困於旱潦噫行身不苟而才濟於實用君其庶幾乎惜乎吾與生同時而不得一見其人罄其胸中所蘊蓄也又昌倜儻有父風爲余渉三江彭蠡之險往反四千餘里連歳再至而後有成事將歸出君制義請序發而視之其源出於其鄕先生陳章諸公而小變其格調蓋君久於塲屋不得不參用歐公所謂順時者而性質之耿介智識之閎深時躍露於辭气之外則其積於中者不可掩也然以君之篤志經史古文皆未克成書而所存惟制藝以君髙望逺志於周官之治教而不獲成政於一邑之間序其文未嘗不掩卷而三嘆也

左華露遺文序

丙午秋吾族叔父諾夫至京師相問勞畢卽出一編曰此吾妺夫左君華露遺文也華露爲忠公之弟侍禦曽孫年十二能背誦五經遊庠序有聞未三十而夭吾妺不食經旬旣而以姑老義不得死隠憫至今十餘年累然麻衣近始爲定嗣且刻其遺文謂能使其夫之名字不沒於後者惟子之一言子惡能已於言哉往者邑子何景桓垂死以文屬所親必得余序死乃瞑余旣哀而序之又以嘆夫爲科舉之學者天地之大萬物之多而惟時文之知至於旣死而不能忘蓋習尙之漸人若此今華露之文非自欲刻之則無病也而吾族姑念無可以致厚於其夫者而圖名字之不沒於後則與尋常女婦之所見異矣華露之文實淸新可喜惜乎天奪其年而不克終其業也諾夫夙精於文律故余爲敍其大略而論定之詳則轉以相屬云

楊黃在時文序

自明以四書文設科用此發名者凡數十家其文之平奇淺深厚薄彊弱多與其人性行規模相類或以浮華燿一時而行則污邪者亦就其文可辧而久之亦必銷委焉蓋言本心之聲而以代聖人賢人之言必其心志有與之流通者而後能卓然有立也丙午丁未間聞喜楊黃在守選京師與余交間出其時文能曲暢所欲言以顯事物之理又能防繹先儒之學而發其端緒之未竟者余親爲防定凡數十篇觀其文意其人必能自樹立常欲開之使得展布其後髙安朱可亭入爲禦史大夫叩以江西良吏則以君爲首時君令建昌尋以部推知廣西賓州未赴任丁外艱及服闋補廣東徳慶州則髙安旣沒余亦罷官君以忼直忤監司巧法相中其在江西事二守二監司皆苦相擠而大府持之以君爲髙安所重耳君旣削職士民醵金爲道賫三日而具送者布路二百里不絕乾隆十二年冬博野尹元孚督學江蘇欲得正直有學行者相正文體磨礲羣士余謂非君不可元孚通書使者再返以次年五月朢後五日至昆山而元孚以七月朢日卒於松江使院君適遘瘧寒疾就余於金陵將與余縱覽江介川嵓洞壑而疾久未瘳其子雲松重刻其時文余覆閱之益信文之於人譬諸艸木枝葉必類本也君治法不愧古循吏士民誠服獨所至必見惡於長官元孚思用其文學以廣教思渉月而有變欲少從容山水間而疾困之不可謂非所遇之窮也然余戒爲時人作序四十餘年至君之文則不請而有言覽是編者可慨然想見其爲人矣

靑要集序

靑要山在新安東北隅澗樵呂公讀書其中因以名詩集公之子耀曽餘同年友也而公尢善余屬序其詩有年所矣余夙有戒屢固辭焉公將歸謂余曰子之戒苦眾人之擾擾耳吾兩人皆衰老姑序以慰吾心而出之於身後若何公至家三日而歿其孫肅髙來告喪在途及遺命諄諄及此耀曽以書速至再三餘卒卒無餘閒又念志公之墓已及公詩無爲復序也雍正八年十有一月朔後三日夜過中夢公持靑要集刻本手繙余夙所心愜使更視之坐移時作而曰玆爲永訣矣俄而若將逺行公使人來贐覺而公之音容淒然在吾目也嗚呼豈公旣沒而猶拳拳於此乎抑余負諾責心有歉焉乃周官之所謂思夢乎公之靈果在天壤所不可知然用此知力所不給不宜漫應以病吾心而古賢之無宿諾惟其始之嚴且確也公詩格調不襲宋以後吟詠性情卽境指事惻惻感人實得古者詩教之本義乃備敍始末俾耀曽以告公墓而毋刋布焉是乃公與余之成言也

王巽功詩說序

易春秋而外經之難治者莫如詩禮各有所指之事書之事可知也人可知也世可知也詩則事之有徵及辭意顯而可辧者無幾而得其人與世者尢稀學者惟就其辭以意逆之故其說終古而不可一必欲得其事必欲得其人必欲得其世而附防以成之者小序也自朱子以理爲衡辧而斥之然後詩之大體有可稽尋然以惡序說之深或並其猶可以通者而斥之或於詩之辭意可以兩行者而一斷之故自是以後學者𨿽知序說之非而於朱子之說亦尙有不能愜者語曰三代之際非一士之知也蓋聖人之經之難治也亦若此已矣涇陽王巽功以詩說國風示余其所疑於序說之可存與朱子之說之未盡者同餘者十六七焉其自爲說同餘者十二三焉余嘗謂經者天地之心說之而當必合於人心之不言而同然者用此嘉巽功之篤學而又自喜用心之不謬也然吾聞君子之爲學也至於辧之明思之審以致於理之一然後合於人心之不言而同然者若夫朋友講習之初必彼此互異抵隙攻瑕相薄相持而後眞是出焉故朱子於志合道同之友如南軒伯恭往復論辧齟齬者十七八若好人之同乎已則介甫之所以自蔽也余之說旣多與巽功同恐不足以益巽功巽功其更求異已者而與之講議可也巽功將更定其書之體例而索序於余乃爲述古人共學之義俾知其難毋好同而惡異以致於理之一而余亦得因之以自鏡焉

巖鎭曹氏女婦貞烈傳序

歙縣曹晉袁傳其髙曽以下逺近宗婦貞烈者四十有五人曹氏之女許嫁而守貞終世爲嫠遭變而死義者十有三人余觀婦人以節完者六經所著衛共姜紀季姬兩人而已蓋自周以前婦人不以攺適爲非男子亦不以再嫁者爲恥齊桓怒少姬未絕之也而蔡人嫁之卻犨求防魯人爲奪施氏婦公侯卿族如此則他可知矣李斯頌秦始有有子而嫁倍死不貞妻爲逃嫁子不得母之文蓋前此非教禁之所及也嘗考正史及天下郡縣誌婦人守節死義者秦周前可指計自漢及唐亦寥寥焉北宋以降則悉數之不可更僕矣蓋夫婦之義至程子然後大明前此以範文正公之賢猶推國恩於朱氏而程子則以娶其子婦者爲其孫之仇其論娶失節之婦也以爲已亦失節而餓死事小失節事大之言則村農市兒皆耳熟焉自是以後爲男子者率以婦人之失節爲羞而憎且賤之此婦人之所以自矜奮與嗚呼自秦皇帝設禁令歷代守之而所化尙希程子一言乃震動乎宇宙而有闗於百世以下之人紀若此此孔孟程朱立言之功所以與天地參而直承乎堯舜湯文之統與黔越有猺民焉女子許嫁則去其家而適野有身然後歸匪是則父母不收夫家不迎也豈其性殊與亦習所蔽耳使嚴申國禁而開以聖賢之教安知其不可終革乎吾因晉袁所述有感於古今禮俗之變其發有端其成有漸而備論之如此又以見晉袁之爲此亦將有輔於世教而非徒爲曹氏之光榮也

望溪集卷六

欽定四庫全書

望溪集卷七

翰林院侍講銜方苞撰

序

送徐亮直冊封琉球序

皇帝禦極之五十有七年冊封琉球國嗣孫尙敬爲中山王故事以部郎儀狀端偉蓄文學者假一品服奉冊以行

天子命擇詞臣眾皆隠度徐編修亮直爲宜及命下果爲介自秦漢以後中國有事於四荒其爲將則效命力於鋒鏑其爲使則折衝口舌之間以求得其要領故承命者多以爲難今

天子徳威遐暢方外鄕風小邦喁喁企瞻使節承命者有將事之榮而無失得之卹故人爭羨之遭遇異時亦物情之不足怪者也吾聞古之贈行者必告以所處今亮直之行也𨿽折衝口舌之勞無事焉又其地絕海萬里政教所不經卽詩人所謂諮詢諏度者亦無庸以告也亮直夙以文學知名玆其行也其耳目震駭乎乾坤之廣大而精神澡雪於海山之蒼茫吾知其文章必有載之而出者矣

送王篛林南歸序

余與篛林交益篤在辛夘壬辰間前此篛林家金壇余居江寧率歷歳始得一防合至是余以南山集牽連系刑部獄而篛林赴公車間一二日必入視余每朝飱罷負手步階除則篛林推戶而入矣至則解衣盤薄諮經諏史旁若無人同系者或厭苦諷余曰君縱忘此地爲圜土身負死刑柰旁觀者姍笑何然篛林至則不能遽歸余亦不能畏訾謷而閉所欲言也余出獄編旗籍寓居海澱篛林官翰林每以事入城則館其家海澱距城往返近六十里而使問朝夕通事無細大必以闗憂喜相聞每閱月逾時檢篛林手書必寸餘戊戌春忽告余歸有日矣余乍聞心忡惕若暝行駐乎虛空之逕四望而無所歸也篛林曰子毋然吾非不知吾歸子無所向而今不能復顧子且子爲吾計亦豈宜阻吾行哉篛林之歸也秋以爲期而余仲夏出塞門數附書問息耗而未得也今玆其果歸乎吾知篛林抵舊鄕春秋佳日與親懿遊好徜徉山水間酣嬉自適忽念平生故人有衰疾逺隔幽燕者必爲北鄕惆然而不樂也

送劉函三序

道之不明久矣士欲言中庸之言行中庸之行而不牽於俗亦難矣哉蘇子瞻曰古之所謂中庸者盡萬物之理而不過今之所謂中庸者循循焉爲眾人之所爲夫能爲眾人之所爲𨿽謂之中庸可也自吾有知識見世之苟賤不亷姦欺而病於物者皆自謂中庸世亦以中庸目之其不然者果自桎焉而眾皆持中庸之論以議其後燕人劉君函三令池陽困長官誅求棄而授徒江淮間嘗語余曰吾始不知吏之不可一日以居也吾百有四十日而去官食知甘而寢成寐若昏夜渉江浮海而見其涯若沈屙之霍然去吾體也夫古之君子不以道徇人不使不仁加乎其身劉君所行豈非甚庸無奇之道哉而其鄕人往往謂君迂怪不合於中庸與親暱者則太息深矉若哀其行之迷惑不可振救者𨿽然吾願君之力行而不惑也無耳無目之人貿貿然適於郁棲坑阱之中有耳目者當其前援之不克而從以俱入焉則其可駭詫也加甚矣凡務爲撓君之言者自以爲智天下之極愚也柰何乎不畏古之聖人賢人而畏今之愚人哉劉君幸藏吾言於心而勿以示鄕之人彼且以爲譸張頗僻背於中庸之言也

送余西麓序

昔公羊氏之說經也其謬戾多矣然猶幸顯悖於道不足以惑人而習而不察者莫如母弟之說故程子辧之以謂母弟者所以別嫡庶嫡死則母弟以次立非謂有疎戚於其間也夫春秋之以兄弟書者以其未有爵列故以其屬稱用別於公子之爲大夫者耳曷由知其母之同異哉程子所以不深辧者徒以解時俗之所惑而於經之本義有不暇詳焉耳自吾有聞見凡前子之於母后母之於子一視如所生者十不二三得焉異母之兄弟篤愛而無間疑者十不二三得焉自子言之則爲不有其父自母言之則爲不有其夫豈非人道之極變哉而相習爲故常甚矣其不思也吾友余西麓博學有文名稱蓋州郡而少壯未嘗一至京師近六十忽來遊叩之曰昔吾有弟能服賈以養吾親吾是以能不離親於外也吾弟死而家落父不能葬母無以養故顚頓至此館於余逾年凡春秋霜露未嘗不痛其弟也風雨寒暑未嘗不念其母也一日告余將南歸曰吾女弟之夫死吾不歸吾母疾將作矣因叩其家事始知西麓少失母母撫之不異於所生而西麓之於弟妺亦終其身無間疑夫古稱孝者多以後母之不慈而彰而西麓之孝乃以母之慈而隱是其母子皆可風也於其行也遂見於文兼著母弟曰弟乃公羊氏之過言而春秋本無此義以補程子之所不及云

贈潘防石序

餘數奇獨幸不爲海內士大夫所棄而有友朋之樂然每怪平生故舊其道同志相得者所遇之窮必與余類交淺者其困亦淺交深者其困亦深或始相得中道而棄余與余迹漸逺而其遇亦漸通或當世名貴人無故與余相慕用而屯蹇輒隨之吾不識其何以然旣而悟曰凡物之腐臭者有或近之則臭必移焉是何怪其然或曰非此之謂也物無知人彊合之故其臭移焉人有知其臭味之不同者孰能彊之合也蓋必其气之本衰或時之已去而後乃與子相得焉子惡用自引咎哉潘先生幼石餘童子時以師友之禮交而先生常弟畜余先生文行重江表方其壯盛未嘗一至京師老而來遊閉一室諸公貴人有索交者一謝不通而獨暱就余先生以貧故客遊至欲乏家事不問而爲余教子嗚呼先生之趨捨可謂與眾異心者矣夫昔之不余棄者尙或未知余之腐臭也今則夫人而知之矣而先生乃好之加篤焉豈臭味之同𨿽先生亦有不能自主者耶先生之歸也余在塞上畱書索餘言贈所處因書此質之吾知先生必憮然而嘆餘言之鄙也

贈淳安方文輈序

文章之傳代降而卑以爲古必不可復者惑也百物技巧至後世而益精竭心焉以求其善耳然則道徳文術之所以衰者其故可知矣周時人無不逹於文見於傳者卒廝輿亦能雍容辭令蘇秦旣遂代厲始脫市籍馳說諸侯而文辭之雄後世之宿學不能逮也蓋三代盛時無人而不知學𨿽農工商賈其少也固嘗與於塾師裏門之教矣至秀民之能爲士者則聚之庠序學校授以詩書六藝使究切於三才萬物之理而漸摩於師友者常數十年故深者能自得其性命而颷流余焰之發於文辭者亦充實光輝而非後世所能及也漢之文終武帝之世而衰𨿽有能者气象薾然蓋周人遺學老師宿儒之所傳至是而掃地盡矣自是以降古文之學每數百年而一興唐宋所傳諸家是也漢之東宋之南其學者專爲訓詁故義理明而文章則不能兼勝焉而其尢衰則在有明之世蓋唐宋之學者𨿽逐於詩賦論防之末然所取尙博故一旦去爲古文而力猶可借也明之世一於五經四子之書其號則正矣而人占一經自少而壯英華果鋭之气皆敝於時文而後用其餘以渉於古則其不能自樹立也宜矣由是觀之文章之盛衰一視乎上之所以教下之所以學各有由然而非以時代爲升降也夫自周之衰以至於唐學蕪而道塞近千歳矣及昌黎韓子出遂以掩迹秦漢而繼武於周人其務學屬文之方具於其書者可按驗也然則今之人苟能學韓子之學安在不能爲韓子之文哉吾同姓在淳安者曰文輈以時文名天下其於三代兩漢之書童而習焉及成進士則一以爲古文其仕也始出而顚人皆惜其年力之盛彊吾獨謂天將開之而使有得於古也其前之學有可借而後之爲時也寛聞吾言可以速歸而從所務矣

贈李立侯序

書傳所記奮迹自已而立功名者眾矣而徳與言則常有祖若父淵源之自焉其無可徵者或緒逺而迹微於世無傳焉耳而可徵者十常六七非獨道術之所漸然也其得於天淸明秀傑之气實有以類相衍而非眾人所得同者余遊好中資材可與學古而望其有立於徳與言者僅得數人而幾於成者蓋寡其語人皆曰吾爲境困也時相迫也而悔而自責未嘗不曰志之不固焉夫功必有所待而後成若徳與言則根於心逹於學而與時偕行者也何境之能奪哉吾晚交得李君立侯相國安溪公之孫也气淸而識明甫逾冠於古人之學已見其端倪相國徳業於時爲卓而經義則爭先於前儒立侯實朝夕承學又其時則寛然也其境則泰然也然則天之所厚而所就終逺過於吾儕者捨立侯其誰望與抑余昔所交數君子其資材與學所已至皆槪乎能有立者也彼年如立侯時自命何如哉而或終以無成或少有得而不能盡其才卽余亦未嘗不爲之惜也故於立侯之歸也爲道諸君子之所悔以贈其行

送李雨蒼序

永城李雨蒼力學治古文自諸經而外徧觀周秦以來之作者而愼取焉凡無益於世教人心政法者文𨿽工弗列也言當矣猶必其人之可故𨿽揚雄氏無所錄而過以余之文次焉余故與雨蒼之弟畏蒼交雨蒼私論並世之文捨余無所可而守選逾年不因其弟以通也雍正六年以建寧守承事來京師又逾年終不相聞余因是意其爲人必篤自信而不苟以悅人者乃不介而通之一見如故舊得余周官之說時輟其所事而手錄焉以行之速繼見之難固乞餘言余惟古之爲交也將以求益也雨蒼欲余之有以益也其何以益余乎古之治道術者所學異則相爲蔽而不見其是所學同則相爲蔽而不見其非吾願雨蒼好余文而毋匿其非也古之人得行其志則無所爲書雨蒼服官𨿽歷歷著聲績然爲

天子守大邦疆域十里昩爽盥沐質明而涖事臨民一動一言皆世教人心政法所由興壞也一念之不周一物之不慮則所學爲之虧矣君其並心於所事而於文則暫輟可也

送鐘勵暇寧親宿遷序

古之爲交也粗者責善而精者輔仁至於爵位之相先患難之相死抑末也鐘君勵暇始冠余見之其師所其後時往還而徒視以眾人舒君子展者勵暇之友亦余所善也雍正丙午子展有憂勵暇急之遂視其疾因治其喪自杪冬至三月上旬迫試期不輟是年成進士以家事畱京師會選期不就眾以爲疑曰吾二親皆近六十假而官蜀粵滇黔將若之何噫勵暇之情人人之情也然吾未見人之數數然也叩其所學則誦易詩書治三傳旁及屈氏莊氏之文有年所矣嗚呼其前行蓋基於此乎因與考三禮而講以所聞其家事畢以未竟余說畱者復數月庚戌九月將寧親於宿遷乃正告之曰君子之爲學也將以成身而備天下國家之用也匪是則先王之教不及焉若以載籍自潤澤而號爲文儒則秦漢以降始有之是謂好文非務學也君子之立身也非比類不足以成其行一出焉一入焉塗巷之人也學也者務一之也其事必始於愼獨而終於獨立不懼遁世無悶匪是而能一之者鮮矣凡子之所已能皆學者之疏節也繼自今其事乃日起而蹈之益難子往矣繼自今不學之友日誑誘於外而妻子交訌於中吾懼子之有基而復壞也吾病且衰將不復見子矣願子時誦吾言而勿自墮其力也

送黃玉圃巡按灣序

康熙六十年夏四月朱一桂構亂臺灣殺總兵官據其城監司郡縣吏並逃散賴

天子廟算秋七月叛者悉得臺灣平其冬

命擇臺臣廉靜有才識者往巡視而餘同年友黃君玉圃實承命以行余聞臺灣之將有反側也閩人及宦遊行賈者知之垂二十年矣蓋其地踔絕海中民不火食自混辟未通外人明亡鄭芝龍始入據之入

國朝四十年然後鄭氏歸命置郡遣吏農桑肇興沃壤千里百產丰饒而土人愚蠢恇悸浮寓姦民因得巧法承賦於有司而私其土役其人農收畜產毫髮不得自專甚者猱雜其妻子而吏陰利姦民之奉漫不訾省思亂者十室而九故一二姦民煽數十百人遂戕大帥謀拒王師蓋陰恃土人深怨以爲一旦可竊據也初鄭氏旣覆有謂此土宜棄而不守者不知方其未辟於中國誠不足爲有無今則民眾百萬粟支十年屹然爲海疆重地與閩浙江南沿海諸鎭相應接則島夷洋盜不敢萌窺伺內地逋亡者無所伏隠而菽粟百貨歳溢於泉漳苟不能守則害亦視此故

天子加意撫循凡監司守令必使大府任舉屬吏才實顯著者始調移之而大府所任率平時善事其左右興作采辦爭先於羣吏者是以民重困而上不知不至於爲國生患不止也夫粵東閩滇今之吏所號爲沃區也而民困於無告視瘠土有甚焉又功令凡邊塞山海要地吏𨿽已除大府得易置其所任舉果有異於臺灣之羣吏乎由是觀之法𨿽良付之非人其不能究宣天子之徳意而毒民以病國者可勝道哉君廉能夙著於吏部及臺中其能綏靖此邦已爲眾所預信然詩有之周爰諮諏周爰諮謀凡此類皆可因使事而歸告也於其行也言以要之

贈宋西羾序

雍正壬子春餘道逢相識人甫下車適有過而與言者叩之則亡友之子宋華金西羾也接其語觀其詩久而益有意於其人西羾大父冡宰公及父山言再世以詩名余爲諸生冢宰巡撫江蘇降爵齒而禮先焉山言年較長而視余若其所嚴事者觀西羾之詩與其爲人𨿽得之性資抑祖若父淵源之所漸也余夙有作序之戒而西羾以爲請乃誦其所聞而使自擇焉先君子有言自晚周秦漢以來治文術者代降而卑皆以爲气數使然非也古之以文傳者未或見其詩以詩鳴者亦然唐之中葉始有兼營而並善者然較其所能則懸衡而不無俯仰矣自宋以降學者之於文術必徧爲之夫是以各渉其流無一能窮源而竟委也如曰气數實然則建安以後之綺麗有陶潛者出而渾然元古矣李白杜甫興於唐而六朝雜家盡爲所掩今子於詩旣得其徑塗苟日進而不已豈惟接武於先人安知不遂與古人相角逐乎曩子欲兼治古文自今以往無庸也子之年長矣少壯之心知旣役於時文而今有官守日力之畱餘者𨿽壹並於詩猶恐其術之難竟也而又可兼務乎若夫植志行身之義守官制事之方苟欲稍異於眾人而自儕於古人其事更有艱且大者卽文術可置而勿事也若尙能兼則又詩之所借以增重也西羾能篤信吾言他日宦與學皆成而出其詩以質於世卽以是弁於簡端可矣

送雷惕廬歸閩序

余嘗與漳浦蔡聞之太息生才之難計數平生朋好如賓實滄洲後生中尙未見堅然可信其幾及者而況古之人乎聞之曰吾門雷生卽後起之賓實也始生見余於聞之齋中卽命請業於余余固辭而答以儕輩之稱者凡四三年至是始受而不辭乾隆四年冬其父惕廬至京師生以告曰吾父玆來蓋以察鋐守官之志行又念漳浦師沒未知所學於先生者何似也翼日君過餘气肅而容安語無枝葉自是益有意於其人將歸鋐請曰吾父願得贈言以不虛此行惟鋐亦望先生爲揭父師勗厲之心以爲此生之銜勒也昔曾子論大孝尊親其實在國人稱願以爲君子之子是謂成其親之名以俗觀之則君之所以教與鋐之所以承者已足爲鄕人所稱願矣然欲得此於海內之士君子則必重自砥礪要以終身而後可定焉至百世以下使人推原於所生必曠世一見之人振古以來可指數也由是言之鋐將無負於余與聞之之所期則如賓實諸君子而可矣欲盡尊親之道而逺希曾子之所云則其事蓋未有終極也君家閩粵竟世爲諸生潛徳隱行余無從而得之凡爲人子者莫不欲歸美於其親鋐所稱亦未可徵引第君之來也將以察鋐守官之志行則所以自檢其身者必嚴矣以余爲羣士所背馳而獨信餘言之無棄則其胸中必確乎有主而不隨時爲俯仰卽此可以定鋐之祈向矣故於其歸也遂見於文俾其鄕人及海內士君子異日皆有考於餘言

送官庶常覲省序

始子叩吾廬欲爲弟子而吾辭之堅非相外也計將爲講誦之師則衰疾多事無日力以副所求將有進於是者則吾身之未有而又何師焉及再三云則不復辭以窺子之心神若誠有志於謀道者吾身𨿽不逮倘誦其所聞而得能者吾志猶有寄焉古人之教且學也內以事其身心而外以備天下國家之用二者皆人道之實也自記誦詞章之學興而二者爲之虛矣自科舉之學興而記誦詞章亦益陋矣蓋自束髮受書固曰微科舉吾無事於學也故天地之大萬物之多而惟科舉之知及其旣得則以爲學之事終而自是可以慰吾學之勤享吾學之報矣嗚呼學至於此而世安得不以儒爲詬病乎今子得館選未數月而告歸省母是子知學以得身而識所祈向也𨿽然所以務學之根源辧之尢不可以不審將以爲名則自致於父母兄弟者皆以見美於人而賊吾之本心將以旣其實則所以備天下國家之用者皆吾性命之理而不可以苟遺也自省自克於二者之間而防其心之偸乃百行之源學者之始事也子之歸也果能專篤以厲所學深固以植其行俾泉漳之間後起者以爲表的則吾與子之爲師爲弟子所闗不細若曰吾旣有所得以爲親榮可以優遊而卒歳矣則皇皇焉欲自得師義焉取哉吾平生非久故相親者未嘗假以文懼吾言之不實也而特表子王父之墓蓋粗得其略於所治武彊之士民又將慊子之志而因以相砥淬耳然記不云乎大孝尊親使國人稱願然曰幸哉有子如此是乃君子之所謂孝也子能用吾之言以成其身則所以樂其親而榮其祖者大矣於其歸也申以朂之

送吳東巖序

康熙乙未仲春吾友東巖南歸過余爲別將行曰子不能歸吾不能復來玆爲永訣矣因相持噭然而哭不能自抑也憶癸酉丙子間余試京兆則聞世冑以學行重朋齒者三人曰歙縣吳東巖山陽劉紫函寶應喬介於而三人者皆與餘一見如舊識紫函介於號爲能時文而東巖兼治古文或謂古之道不宜於時東巖弗顧也每榜後羣士舉積學而上壅者與苟得者相提而論以病有司之枉此三人必在所計數然其後二十餘年更八九舉而卒無一得者焉丙子後介於招余授經於寶應因往來淮揚間而東巖適授經於廣陵故余中歳與三人相見日爲多自余遘難介於省余於金陵及出刑部獄復再至京師而東巖亦至回思少壯遊從燕市時不獨二君子以憐余而余亦以憐二君子介於之歸也余戃然若無所依而今東巖復長往將何以處余乎東巖歸將道淮以至於揚其以余之狀語紫函而爲叩介於尙能北來以慰余之索居否也

贈介庵上人序

佛之徒而儒行者曰介庵雲南昆明人從其本師蘭谷至京師蘭谷閉門學易絕人事者十餘年獨時就余講問經義介庵侍側其意所向無纎微不先得者余嘗就其混匽修潔如小齋叩所以則下通水流躬蕩滌日日而新之蘭谷之卒也以腹疾困牀褥無晷刻之寧凡五旬有七日介庵面若非人期年之後深墨之色始少變而未復其常余自反所以奉吾親不能如是之誠壹也蘭谷之書歳時必易稿介庵隨手錄所增芟皆能黙識雞鳴而起端誦尙書毛詩莊屈左馬之文夜分不輟而拚掃炊烹以事其師者細大無遺余學於父兄未嘗有師而承師務學如是其篤專者所見亦甚罕也嘗勸介庵宜畜髮反爲儒喟然曰吾師早見及此矣某始冠予千金命之淮南定居於其鄕【蘭谷如臯人薙髮於雲南】立室家爲視先人冢墓曰吾已自誤不可更誤人時某以師年已至不忍離今長矣懼以家自累而學與行終無所成爲天下笑且某幸有兄弟之子以續吾宗此身得寛然天壤間百事不問而獨從所好苟再誤悔其可追介庵楷書數十年少倫比鐫篆爲時所珍其持身交友逺於流俗者非一端而余獨標其志行以覺吾子姓兼示儒衣冠號爲孔氏之徒而行則背之者

髙素侯先生四十壽序

苞聞古之學術道者將以成其身也孔子語曾子所謂大孝尊親者使國人稱願皆曰君子之子也自科舉之法行士登甲科則父母國人皆曰其名成矣所謂顯揚莫大於是矣人心蔽陷於此者蓋千有餘年吾師宛平髙公少時遭家震愆太公倅某縣以事戍黒龍江世父命公守市肆公且市且讀書卒成進士入翰林上書求代戍詣通政司都察院皆不能逹防贖罪例開乃涕泣告請於師友卒贖太公以歸祖母段太孺人年九十母子重見又六年始考終及公視學江南太公太母猶逮養都人士莫不嘆羨自世俗言之則公之名旣成卽君子觀之事父母亦可謂能竭其力者矣然余觀北宋丞相富公節義功烈與韓魏公相匹而眉山蘇洵上書謂古之君子愛其人也則憂其無成今公爲文學侍從之官嘗主鄕試視學政不失士心亦守官者之常余居門下數年竊懼公循致髙位而碌碌無所成也康熙壬申公自翰林攺官京卿防彊仕之期故舉蘇洵告富公者以爲壽

張母吳孺人七十壽序

以文爲壽明之人始有之然其知體要者尙能擇其人之可而不妄爲而壽其親者亦必擇其人之可而後往求今之人則不然其所求必時之顯人而其文則傭之村師幕賔無擇也其所稱則男女之美行皆備而不可缺一焉而族姻子姓之瑣瑣者並著於篇夫古之良史其紀事也直而辧簡而不污𨿽帝王將相豪傑賢人所著多者不過數事而況鄕曲之人閨中之女婦乎言孝者稱舜與曾閔非他聖賢之不必然也人之行或遭變以抵其極而稱人者必舉其尢以見異也且古人之事其親可以致隆者無弗致也而善與惡則不敢誣惡之可掩者掩之而已其身所絕無之善則不敢虛加焉古人之於友求無不應也而稱其善以著於後則不敢過蓋以善之未有者虛加於親則爲不誠於其親稱人之善而過其實則其文無以信今而傳後非知道之深豈能無惑於此與張君自超余所兄事也太夫人七十命余以文叩所以爲文者而張君曰吾母之壯也事皆聽於吾父旣老而吾長焉皆女婦之常耳獨不喜吾應舉求仕此吾所以無汲汲干進之心也噫張君非事親之誠知道之深而能爲是言與卽夫人之賢可知矣古之遭變而見稱者非其人之願也當其常則務道之盡而無爲名焉周之初後夫人之徳著於詩者皆女婦之常也其所以傳者蓋將用之閨門鄕黨邦國以化天下而爲聲教焉虞夏以前女婦之賢聖者眾矣豈是之不能盡與而無傳焉者務道之盡而無爲名也夫人處常而不務爲名卽道之盡可知矣所不喜於張君者以道之盡責張君也張君歸誦吾言以稱觴於堂吾知夫人必忻然而樂也

李母馬孺人八十壽序

自周以前女婦之傳者多以徳秦漢以後多以節與才而最幸者莫若以子之賢古之時女教修明婦人之有徳者眾矣而易詩書春秋所稱非後夫人則帝王公侯之女婦也然則有徳而無聞焉者多矣其以節與才顯必所遭有大不幸者然自北宋以後十室之邑著貞烈者必有數人焉其鄕裏之人有稍逺而不知其名氏者矣而以子之賢傳者炳然可計數也然則爲人子而能以其母傳尢孝之大者與抑吾觀自古才知功名之士其父母不必盡賢者有之矣而學士眞儒不獨父多賢母亦多賢以世所聞類所不聞槪乎其不爽也豈非气稟之相承實與夫雜揉者異與燕之南有賢人焉曰李塨剛主其父孝慤先生與博野顏習齋號北方之學者其生母馬孺人孝慤之側室也事嫡如母嫡馬孺人愛之如同生孝慤之母倚之過於羣子婦始吾見塨之賢而幸其能以孺人顯也及悉於孺人之事而後知孺人之賢實有以啟塨焉塨所學非一世之業也孺人之賢蓋將歷久彌彰而爲後世所計數焉以視夫凡婦人之壽耉者異矣歳秋八月孺人八十塨來乞言因稱此爲孺人壽而又以使塨益自勵也

胡母潘夫人七十壽序

吾友胡君錫參於其母潘夫人六十時請余文述其志節與教諸孤者以壽餘曰非古也有暇則傳以詳之丁酉春錫參北試京兆曰以吾母教余兄弟之勤終不能不惓惓於此故承命以來其秋果得舉冬十有二月請余曰獻歳正月吾母七十矣將使仲弟西章歸爲壽子姑以一言先之可乎余觀書傳所記富貴顯榮之人其生也不擇其世者有之矣若賢人君子則非獨其世隆也亦兼稟於母徳焉自吾與錫參遊而意其將爲賢人也及詳其先世及母夫人之志節而益信其終有立也然錫參近五十矣其學與行置之眾人之中𨿽有異焉而迫於覉窮不能直推而前以躪古人之迹者多矣夫人之以科目望錫參蓋祖若父及胡氏之先皆自於此故結於習見而不能不以此爲重也今錫參旣有得焉以慰其親斯足矣若假道於此以求爲富貴顯榮之人則夫人前之所以教者豈其然哉繼自今錫參捨是而務其逺者大者則其無曠先緒而顯夫人之志節有什百於此者矣西章歸其稱是以爲壽

蔣母七十壽序

康熙五十二年七月餘在塞垣友人蔣錫震自京師以書來曰吾母七十矣吾少孤家貧母撫且教以至於今艱難可無述而知也子爲文以壽可乎余少讀戴記見先王制禮所以致厚於妻者視諸父昆弟而每隆焉疑而不解也旣長受室然後知父母之安否家人之睽睦實由之又見戚黨間或遭大故遺孤𦇤褓其宗祀與家聲皆系於女子之一身而諸父昆弟有不可如何者然後知先王制禮乃述天理以示人而非世俗之淺意所可測也曾子曰可以托六尺之孤可以寄百里之命臨大節而不可奪也是三者賢人君子之所難乃委巷之女子一入室而義當以此責之其責之也専以嚴則禮之敢不重歟夫婦人尙志節固已而立孤尢難能食之而不能教非所謂可托也又或防獨無依則紀衣食持門戶其難有過於寄百里之命者若太夫人於蔣氏信可謂艱貞而無負於寄托矣以余所見婦人著志節者賦命多蹇子姓成立者希蓋造物者旣以節顯其身他福祥或不能兼與而太夫人獲天祐康寧壽考錫震成進士從容色養鄕裏傳爲美談閨門之內聞而興感於女教所闗不細因書遺錫震以慰其親且使眾著於先王之禮意焉

汪孺人六十壽序

昔先王之制夫婦之禮也其合離厚薄一視其所以事父母而已之私不與焉故婦順成內和而家理以眾人觀之事淺而情暱莫如夫婦之居室矣而防禮之樂歌曰徳音來括又曰令徳來教其卒章曰髙山仰止景行行止此君子所望於賢師友而不可必得者而以責於始入室之婦人詩人豈故迂其義哉蓋不如此不足以盡夫婦之理而爲人倫之極也杕杜之三章曰王事靡盬憂我父母男女暌隔不自言其傷而獨以憂其舅姑爲大慼女子之志行如此豈非所謂髙山之可仰景行之可行者與吾友曹晉袁少孤貧客遊授經以養其母近三十年其妻汪孺人能諭其志曲折致忠養不異於晉袁而太夫人以忘其憂晉袁兄弟七人皆同居有得於外孤者嫠者先取足焉孺人布衣糲食常不充晉袁間語孺人曰吾久客𨿽以養顧亦使嫠知有夫者常獨居無懊恨耳孺人自是恩禮有加而嫠者以忘其苦太夫人之終也晉袁適逺遊孺人久弱足匍匐在視太夫人執其手大號痛哀動左右晉袁性剛直治家素嚴於妻子淡如也至是感孺人誠孝相敬愛老而彌篤蓋晉袁之刑於妻與孺人之順於姑而宜其家人者按之古者夫婦之禮可謂合矣己亥季夏孺人六十其子恆占將請余文歸壽其母而晉袁數止之蓋知余之艱於文尢病以文爲壽之非古也而其子卒固以請余嘉孺人之行防近於詩人之所云而傳其事將有禆於女教於是乎書

望溪集卷七

欽定四庫全書

望溪集卷八

翰林院侍講銜方苞撰

記

別建曽子祠記

雍正三年春苞赴京師道濟寧諸曁楊三炯以兗郡丞督漕駐此云始到官寓署之西偏蓋曽子故居也聽事處卽正廟前吏者遷主扲西城樓而宅之又於隙地治燕私之齋余將就其址構數楹迎主歸定祀且延師召諸生講誦於此俾眾著於先賢之遺迹而不敢廢焉捨故廟而別祠恐後之人狃於前事而不能保也秋九月以書來請記曰工訖矣余嘗謂道一而已而聖賢代興其操行之要與所示學者入徳之方則必有爲前聖所未發者詩書易禮深微奧博非積學者不能徧觀而驟入也至孔子則所言皆平近顯易夫人可知而六經之防備焉至曽子傳大學揭愼獨之義俾學者隨事觸物而不容自欺所以直指人心道心之分而開孟子所謂幾希之端緒乃前之聖人所未發也其自稱曰吾日三省吾身卽愼獨之見於操行之實者耳夫見廟而思敬過墓而知哀苟有人心者莫不然況入先賢之宮而有漠然無所興起者乎諸生誠切究夫省身愼獨之義則知功利之溺心詞章之蠧學而慨然有志於逺且大者而後之吏者自惟燕私之居則務廣而無窮而先賢祀享諸生講誦之地盡取而不畱一區其必有不得於心者矣此三炯之志也江南後學方苞記

歌臺記【代】

陳州城外西南隅相傳孔子絕糧處舊有祠曰阨臺明嘉靖中巡按禦史某更名歌祠屢修屢廢客以告余因遣人鳩工飭材營葺俾復其舊經始於康熙五十一年某月某日告訖於次年某月某日州之人士備述其川原林麓之勝因董役者以請記於余餘思之經旬而未得所以爲言之義焉將陳夫子之徳與道與則乾坤之容日月之光不可繪畫且語之至者已備於前賢矣將謂玆臺爲邑人所瞻仰與則今天下郡州縣學皆有夫子廟堂過者不戒而肅恭亦不系乎玆臺之存毀至於川原林麓之觀又不足道也是役也特以至聖遺迹所畱有以告者則不得任其終圮故苐書所緣起以及畢工之月日云

重建陽明祠堂記

自余有聞見百數十年間北方眞儒死而不朽者三人曰定興鹿太常容城孫徵君睢州湯文正其學皆以陽明王氏爲宗鄙儒膚學或勦程朱之緒言漫詆陽明以釣聲名而逐勢利故余於平生共學之友窮在下者則要以黙識躬行逹而有特操者則朂以睢州之志事而毋標講學宗指金陵西華門外舊有陽明書院不知廢自何年講堂學捨周垣盡毀其餘屋圃者居之繚以厠匽欲聲其罪則其人已亡欲復其舊則費無所出乾隆十一年貴州布政使安州陳公調移安徽過余北山偶言及此遂議興復逾歳五月告成屬記之蓋公乃餘素以睢州誌事相朂者其尊人鳴九先生承忠節徵君之學爲教於鄕國故公於玆祠成之如此其速也嗟乎貿儒耳食亦知陽明氏揭良知以爲教之本指乎有明開國以來淳朴之士風至天順之初而一變蓋由三楊忠衰於爵祿以致天子之操柄閣部之事權陰爲王振汪直輩所奪而王文萬安首附中官竊據政府忠良斥廷杖開士大夫之務進取者漸失其羞惡是非之本心而輕自陷於不仁不義陽明氏目擊而心傷以爲人苟失其本心則聰明入於機變學問助其文深不若固守其良知尙不至梏亡而不逺於禽獸至天啟中魏黨肆毒欲盡善人之類太常徵君目擊而心傷且身急楊左之難故於陽明之說直指人心者重有所感發而欲與學者共明之然則此邦人士升斯堂者宜思陽明之節義勲猷忠節徵君文正之志事爲何如而已之日有孜孜者爲何事則有內愧而寢食無以自安者矣又思陽明之門如龍溪心齋有過言畸行而未聞其變詐以趨權勢也再傳以後或流於禪寂而未聞其貪鄙以毀廉隅也若口誦程朱而私取所求乃孟子所謂失其本心與穿窬爲類者陽明氏之徒且羞與爲伍是則陳公重建玆祠之本志也夫郡誌載前輩焦弱侯重修書院記略云創建者海門周公時攝京兆厥後與參黃公嗣事乃成之今玆重建費大於作始公惟不詰屋與地私相授受之由而官贖之價從其柢鳩工庀材並出祿賜邑侯海寧許君助之屬役於紳士不由胥吏故不日而事集經始於乾隆十一年季冬訖工於十二年仲夏望溪方苞記

鹿忠節公祠堂記

定興鹿忠節公致命於城西北隅邑人就其地爲祠曽孫某葺之列樹增捨俾子孫曁鄕人志公之學者得就而講習焉余嘗謂自陽明氏作程朱相傳之統緒幾爲所奪然竊怪親及其門者多猖狂無忌而自明之季以至於今燕南河北闗西之學者能自立而以志節事功振防於一時大抵聞陽明氏之風而興起者也昔孔子以學之不講爲憂蓋匪是則無以自治其身心而遷奪於外物陽明氏所自別於程朱者特從入之徑塗耳至忠孝之大原與自持其身心而不敢苟者則豈有二哉方其志節事功赫然震動乎宇宙一時急名譽者多依托焉以自故末流之失重累所師承迨其身旣歿世旣逺則依托以爲名者無所取之矣凡讀其書慕其志節事功而興起者乃病俗學之陋而誠以治其身心者也故其所成就皆卓然不類於恆人吾聞忠節公之少也卽以聖賢爲必可企而所從入則自陽明氏觀其佐孫髙陽及急楊左諸公之難其於陽明氏之志莭事功信可無愧矣終則致命遂志成孝與忠𨿽程朱處此亦無以易公之義也用此知學者果以學之講爲自事其身心卽由陽明氏以入不害爲聖賢之徒若夫用程朱之緒言以取名致科而行則背之其大敗程朱之學視相詆訾者而有甚也公之生平耿著於天壤蓋無俟於餘言故獨著其所以爲學之指意使學者知所事而用自循省焉是則公之志也夫

修復雙峯書院記

容城孫徵君明季嘗避難於易州之西山學者就其故宅爲雙峯書院其後徵君遷河南生徒散去爲土人侵據其曽孫用楨訟之累年始克修復而請余記之餘觀明至熹宗時國將亡而政教之僕也久矣而士气之盛昌則自東漢以來未之有也方逆奄魏忠賢之熾也楊左諸賢首罹其鋒前者糜爛而後者踵至焉楊左之難先生與其友出萬死以赴之及先生避亂山谷間生徒朋遊棄家而相保者比比也嗚呼諸君子之所爲𨿽不能無過於中而當是時禮義之結於人心者可不謂深且固與其上之教下之學所以蘊蒸而致此者豈一朝一夕之故與夫晚明之事猶不足異也當靖難兵起國乃新造耳而一時朝士及閭閻之布衣捨生取義與日月爭光者不可勝數也嘗嘆五李縉紳之士視亡國易君若鄰之喪其雞犬漠然無動於中及觀其上之所以遇下而後知無怪其然也彼於將相大臣所以毀其廉恥者或甚於臧獲則賢者不出於其間而苟妄之徒回面污行而不知愧固其理矣明之興也髙皇帝之馭吏也嚴而待士也忠其養之也厚其禮之也重其任之也專有不用命而自背所學者𨿽以峻法加焉而不害於士气之伸也故能以數年之間肇修人紀而使之勃興於禮義如此由是觀之教化之張弛其於人國輕重何如也余因論先生之遺事而並及於有明一代之風教使學者升先生之堂思其人論其世而慨然於士之所當自厲者至其山川之形勢堂捨之規興作之程則槪略而不道云

仁和湯氏義田記

仁和湯少宰西涯置義田如幹畝以贍其族人式法一取之吳郡範氏少宰卒於京師其子學基將禦匶以歸請余記之傳曰尊祖故敬宗敬宗故收族先儒嘗嘆宗法不行則民俗無由淳國勢無由固然其所以不行者有說焉古之時大功同財而有祿者必仁其族其平時饑寒相卹死病相救故有事則聚族而謀犯難去國以其族行而莫之敢貳也自秦人子壯出分後世沿以爲俗期之兄弟能不異居與財者鮮矣故士大夫家累鉅萬其親屬或不防其潤澤況族人乎是以平居相視如途人甚則號呶詬誶而莫之能禦吳楚閩越山澤鄕邑之間族聚者常千百人而宗法無一能行此之故也余嘗至吳郡聞範氏之家法宗子正位於廟則祖父行俛首而聴命過愆辧訟皆於家廟治之故範氏之子孫越數百年無受罰於公庭者蓋以文正置義田貧者皆賴以養故教法可得而行也嗟乎世之厚自封殖者徒以私其子孫耳然易世以後貨以悖出而子孫無一壠之植者多矣文正置義田以贍其族也而子孫享之者垂七百年天道人事之類應而不忒如此不可爲愚者之炯鑑哉少宰家無贏餘所遺於子若孫者尙不及義田之半可謂能厚其本根者矣學基請記其事豈惟揚父之美亦欲其族人羣相朂於範氏之家法也

遊丰臺記

丰臺去京城十里而近居民以蒔花爲業芍藥尢盛花時都人士羣往遊焉餘六至京師未得一造觀戊戌夏四月將赴塞門而寓安之上黨過其寓爲別曰盍爲丰臺之遊遂告嘉定張朴村金壇王篛林余宗弟文輈門生劉師向共載以行其地最盛者稱王氏園扃閉不得入周覽旁捨於籬落間見蓓蕾數畦從者曰止此矣問之土人初植時平原如掌千畝相連五色間厠所以爲異觀也其後居人漸多各爲垣墻籬落以限隔之樹木叢生花𨿽繁隠而不見遊者特艷其昔之所聞而紛然來集耳因就道旁老樹席地坐久之始得圃者宅後小亭而憩休焉少長不序臥起坐立惟所便人暢所欲言舉酒相屬向夕猶不能歸蓋餘數年中未有醼遊若此之適者念平生鈍直寡諧相知深者二十年來凋零過半其存者諸君子居其半矣諸君子仕隠遊學各異趨而次第來會於此多者數年少亦歷歳移時豈非事之難期而可幸者乎然寓安之行也以旬日爲期矣其官罷而將歸者文輈也事畢而欲歸者朴村也守選而將出者劉生也惟篛林當官而行且告歸計明年花時滯畱於此者惟餘獨耳豈惟餘之衰疾羇孤此樂難再卽諸君子蹤迹乖分棲托異向𨿽山川景物之勝什百於斯而耆艾故人天涯羣聚歡然握手如玆遊者恐亦未可多覯也因各述以詩而余爲之記云

記尋大龍湫瀑布

八月望前一日入鴈蕩按圖記以求名迹則蕪沒者十之七矣訪於眾僧咸曰其始辟者皆畸人也庸者繼之或摽田宅以便其私不則苦幽寂去而之他故蹊徑可尋者希過華嚴鮑甥率眾登探石龍鼻流處余止山下或曰龍湫尙可至也遂宿能仁寺詰旦輿者同聲以險逺辭余曰姑往焉俟不可卽而去之何傷沿澗行三里而近絕無險艱至龍湫庵僧他出樵者指道所由又前半里許蔓艸被徑輿者曰此中皆毒蛇貍虫遭之重則死輕則傷悵然而返則老僧在門問故笑曰安有行二千里相距咫尺至崖而反者吾爲子先路持小竿僕李吉隨之經防茸則手披足輿者坦步里許徑少窄委輿於地曰過此則山勢陡仄決不能前矣僧曰子毋惑惟餘足迹是瞻鮑甥牽引越數十步則蔓艸漸稀道坦平望見瀑布又前列坐巗下移時乃歸輿者安坐於艸間並作鄕語怨詈老僧曰彼自耀其明而徵吾輩之誑必眾辱之嗟乎先王之道之榛蕪久矣眾皆以逺迹爲難而不知苟有識道者爲之先實近且易也孔孟程朱皆困於眾廝輿而時君不寤豈不惜哉夫輿者之誑卽暴於過客不能譴呵而創懲之也而懷怒蓄怨至此況小人毒正側目於君子之道以爲不利於其私者哉此嚴光管寧之儔所以匿迹銷聲而不敢以身試也

題天姥寺壁

癸亥仲秋餘尋醫浙東鮑甥孔巡從行抵嵊縣登陸問天姥山肩輿者曰小邱耳無可觀者但山下有古樹介寺基與園圃之間園者將薪之僧以質於官不能辧也雷破而中分之木身煨燼者十之七自上科至下根斬然離絕近三尺其旁之依皮而存者僅矣而枝葉蔚然於今數百年至山下果如所云卽而視其樹則中焦者可爪而驗也鮑甥曰嘻咄哉李白之詩乃不若輿夫之言之信乎余曰詩所云乃夢中所見非妄也然卽此知觀物之要矣天下事必見之而後知行之而後難凡以意度想象而自謂有得者如趙括之言兵殷浩之志恢復近世浮慕陸王者之談性命皆夢中語也而昩者多信爲誠然若目擊而心通或實有師承則人𨿽微其言不可忽如臨淸老人之分河流蜀木工之解未濟是也物之生也若驟若馳吉凶倚伏顚倒大化中當其時不自覺也惟逹者乃能見微而審所處假而玆樹非殘於雷火必終歸於薪爨是震而焚之乃天所以善全其生而使之愈逺而彌存也鮑甥曰斯言也不可棄遂書於壁使覽者觸類而得其所求思焉

遊雁蕩記

癸亥仲秋望前一日入雁山越二日而反古迹多榛蕪不可登探而山容壁色則前此目見者所未有也鮑甥孔巡曰盍記之餘曰玆山不可記也永栁諸山乃荒陬中一邱一壑子厚謫居幽尋以送日月故曲盡其形容若玆山則浙東西山海所蟠結幽奇險峭殊形詭狀者實大且多欲雕繪而求其肖似則山容壁色乃號爲名山者之所同無以別其爲玆山之巗壑也而余之獨得於玆山者則有二焉前此所見如皖桐之浮山金陵之攝山臨安之飛來峯其崖洞非不秀美也而愚僧多鑿爲仙佛之貎相俗士自鐫名字及其詩辭如瘡痏蹷然而入人目而玆山獨完其太古之容色以至於今蓋壁立千仞不可攀援又所處僻逺富貴有力者無因而至卽至亦不能久畱搆架鳩工以自標揭所以終不辱於愚僧俗士之剝鑿也又凡山川之明媚者能使遊者欣然而樂而玆山巗深壁削仰而觀俯而視者嚴恭靜正之心不覺其自動蓋至此則萬感絕百慮冥而吾之本心乃與天地之精神一相接焉察於此二者則修士守身渉世之學聖賢成已成物之道俱可得而見矣

封氏園觀古松記

封氏園盤松偃臥如蓋南北防蘟可半畝爲京師古迹而余獨未嘗見康熙壬寅秋寓安將南歸邀余及若霖同往時余暑未退遊者雜至壺觴交嘩餘三人就陰坐井欄移時然後去雍正元年癸夘冬寓安復至京師逾年二月將歸曰吾十至京師蹉跎竟世曩吾之歸不謂其復來也今吾之來不謂其復歸也獨幸與古松得再見耳時新知又得舒君子展而若霖攺官吏部無餘閒期以二月旣望先後集松下余與寓安子展前至林空無人布席列几案坐臥及飲酒疎數惟所便拾誦九歌樂府古辭日入星見而若霖不至翼日相期再往則薄暮矣甫至厲風起遽登車歸飲於子展氏坐方定而風止莊周云物之生也若驟若馳無動而不變無時而不移以一日之遊而天時人事不可期必如此況人之生遭遇萬變能各得其意之所祈向耶余始見玆松惟南枝色微黃餘皆郁然及再過而瘀傷者幾半𨿽生意未盡非完松矣玆松之植也五百餘年其榮枯乃在間歳中而余適見之豈其迹之將湮而神者俾借吾輩之遊以傳於後耶見於文所以志玆松之遭遇以爲不幸中之幸也

金陵防館記

京師之有防館乃鄕先生建立以便後進之貢成均試京兆禮部守選於吏部者自明以來𨿽小郡邑選舉者稍眾必爭爲之而金陵無有康熙二十二年羅大理集眾力建館於正陽門之東以爲仕者商者歳時聚防之所門堂外羣室不過數區赴公車者暫止而不可久畱吾友宥函旣成進士欲別建焉而力不逮也雍正五年春告余曰鄕人某有故宅在城西南捐以爲館𨿽修治不易然其基立矣因勤以爲己任逾年宥函自翰林簡臺中尋以老疾告歸而館之工役粗畢又市宅後棄地垣而合諸館以待繼事者之恢拓焉夫金陵爲東南大都會數百年以來鄕先生之貴盛者不少矣宥函起寒素官文學淸要爲日甚近而能就此以斯知事之集惟其志之確不惟其力之彊又以見任事者果能設誠以爲之倡自有以感人心之同而成所務也宥函以作始之艱慮其久而隳乃集眾議凡應舉及守選者入居皆量資完葺其貴盛者則無問入居與否必重有所出以待修治恢拓之大用公定條例以屬館人而出入則士大夫共稽之夫凡物之情方其作始多畏難惜力而曰非吾一人任也及安受其成則又以謂吾直寄焉而不復爲之計久長此凡事所以難成而易敗也凡防於斯者皆吾儕之將出任國事以爲民依者也果能以宥函之心爲心則豈獨玆館之不廢哉其當官守道必有以異於比俗之人矣

築子嬰隄記

自三楚吳越之漕皆由江溯淮以入於河而兗豫諸水之下流復防於河淮淮南諸州數困於水而秦郵與寶應最劇寶應之田污下近湖者爲積水所陷十有六七惟漕河之東附隄地稍髙邑仰食焉而緣隄故有含洞時蓄泄以便漕河水暴上則隄下之民被災尢劇有將矱刈而沈沒無遺者焉於是邑民於隄外更築隄束內隄泄流以歸湖而界首之東有隄曰子嬰爲大歳丙子淮南諸州大水邑人已重困其明年七月禾將登而甚雨驟至子嬰隄潰潰之夕邑士大夫之醼者罷商旅之行者止鄕邑之民往來號呼者聲塡於道也於是張侯以夜半冒風雨至隄上相度形勢爲書告治河長官請閉含洞數日使民得修隄而淫雨連月不止隄數築數潰而隄下之禾盡沒其冬邑大饑下郡粟猶不足以振焉又明年爲今戊寅隄下之民以禾沒築費無所更不敢復言修隄事張侯召之曰方秋時水潦降含洞開工費而築不堅今築以春勞費不及半而計其功當倍蓰乃官市隄下田數頃益拓其故址爲籍屬隄下占田者徵役千二百身行築者經始於二月朔後六日曆三旬隄成邑人熹如旣有年餘聞鄭宋之間連數百里往往爲廢墟古者用彈丸之地兵車玉帛四出而不匱蓋人私其土而無遺利也自郡縣法行吏視其官如傳捨川澮田疇不治災患不謀則土利多廢而民生蹙有治民事甚於民之急其私如張侯者不可沒也巳時余客淮南邑人請書其事遂記之

重建潤州鶴林寺記

余少遊名山入古寺見佛相肅拜之禮亦不敢施而羇窮逺遊及難後多與學佛者往還乃悟退之之親大顚永叔求天下奇士不得而有取於祕演惟儼輩良有以也亡友劉古塘云佛之理吾不信而竊喜其教絕婚宦公貨財布衣蔬食隨地可安士之蕭散孤介而不欲違其本心者往往匿迹於其中故朱子亦嘗謂彼家有人歙州程生崟少從余遊生生長素封之家而倜儻少俗情早歳成進士歷官兵部郎中防

世宗憲皇帝董正吏治剏立防考府擢領司事時生年方壯兄弟眾多母夫人壽始及耆而告歸色養二十餘年不出以至母夫人之終而生老矣生家淮陰侍母不敢旬日違離時遊金焦北固尋蘇子瞻米南宮遺迹得徹機上人於黃鶴寺故址荒原破屋中蓋寺焚於康熙五十餘年殿宇蕩然僅存傾圮小樓三間徹機自幽燕南遊支柱而棲之志在興復程生感焉次第修築數年殿宇門廡寮房齋廚略具乾隆丁夘余年八十首夏生趣余爲金焦之遊畱襆被寺中蓋知余少壯逺遊不得在二親側三十年來恆宿外寢生辰令節必避居郊原野寺不受子孫觴酌也將歸生言必得余爲之記始饜徹機之志蓋以佛之徒有見於前賢之記序者其名常不沒於學士大夫之耳也次年五月餘與生送故人於渚徹機帥其徒渉江就余窺其意欲得余文甚迫而口不言余動於其誠又回憶平生悲憂危蹙未有從容山水間身心中一無系累如往歳之遊者不可以不識也寺在潤州南門外黃鶴山下本東晉時竹林寺相傳宋武帝微時經過有黃鶴翼蔽之祥土人遂以名其寺與其山唐初馬素禪師發名於此一燬於唐末薛朗劉浩之亂再燬於明永樂中今玆三燬而重建工畢於乾隆十有二年季春其東偏子瞻竹院生猶將嗣事焉六月朔日望溪方苞記

重修淸涼寺記

先兄嘗言自明中葉儒者多潛遁於釋而釋者又爲和通之說以就之於是儒釋之道混然儒而遁於釋者多猖狂妄行釋而慕乎儒者多溫雅可近余行天下每以是陰辧儒釋而擇其可交者雍正二年請假歸葬卜兆未定不敢卽私室寓北山僧捨防黃山老僧中州率其徒來居淸涼寺數與往還中州之來逾月而寺火惟存西北隅小屋三四間嘗謂余曰造物者蓋以新之責老僧也俟其成公必記之及乾隆七年餘歸裏更往觀焉則盡復其故而煥然新中州博學工詩賦所至薦紳富商爭湊之故興之如此其易也其徒燭淵緯林嗣守之亦以文學爲學佛者倡每相見必舉前語索記又五年丙寅夏六月望後五日餘疾作夜不能寐偶憶先兄語晨起而記之以釋諾責且以示學儒者愼毋陰遁於釋獨宜念其能篤信師說以興作艱重爲己任而卒以有成吾儕對之宜有愧色也其肇工落成之日月用財之凡數樂輸者之姓名二僧自記之以列碑陰可矣

良鄕縣崗窪村新建通濟橋碑記

沛上人初至京師居禁城西華門外道旁小庵遂興其地爲禪林

勑賜靜黙寺一時王公貴人多與之遊康熙六十一年餘充武英殿修書總裁托宿寺中與之語窺其志趨乃遊方之外而不忘用世者遂奄畱旬月自是爲暱好上人本師在安肅又嘗興壽因寺於良鄕每經崗窪村閔行旅渉河之艱偶見車僨馬傷遂竭資聚建石橋石工別耗之功不就久之郡丞經過汜詢而得其情將詰治乃獲訖工時雍正三年三月也越十年而請余爲碑記余嘗見上人居母與兄之喪沈痛幽黙𨿽吾黨務質行者無以過也營田之興庸吏建閘障水於安肅之瀑河每歳伏秋流漂數十里村落阻饑上人見往來寺中者輒指畫形勢及土人蕩析離居狀語聞於河督顧公奏復其舊內府有疑獄大小司冦奉

命讞決眾防於寺以待事中有以深刻爲能者上人危言以怵之聞者莫不變色易容噫使夫人而有官守其急民病直言抗節當如何朱子嘗病吾道之衰而嘆佛之徒爲有人其有以也夫玆橋去京城四十里而近乃冠蓋往來之衝故志上人成此之艱並及其志行俾儒之徒過此而寓目者有以觀省而自矜奮焉乾隆二年八月望溪方苞記

傳

孫徵君傳

孫奇逢字啟泰號鐘元北直容城人也少倜儻好奇節而內行篤修負經世之略常欲赫然著功烈而不可彊以仕年十七舉萬曆二十八年順天鄕試先是髙攀龍顧憲成講學東林海內士大夫立名義者多附焉及天啟初逆奄魏忠賢得政叨穢者爭出其門而目東林諸君子爲黨由是楊漣左光斗魏大中周順昌繆昌期次第死廠獄禍及親黨而奇逢獨與定興鹿正張果中傾身爲之諸公卒賴以歸骨世所傳範陽三烈士也方是時孫承宗以大學士兼兵部尙書經略薊遼奇逢之友歸安茅元儀及鹿正之子善繼皆在幕府奇逢宻上書承宗承宗以軍事疏請入見忠賢大懼繞禦牀而泣以嚴防遏承宗於中途而世以此益髙奇逢之義臺垣及巡撫交薦屢徵不起承宗欲疏請以職方起贊軍事使元儀先之奇逢亦不應也其後畿內盜賊數駭容城危困乃擕家入易州五公山門生親故從而相保者數百家奇逢爲教條部署守禦而弦歌不輟入

國朝以國子祭酒徵有司惇趣卒固辭移居新安旣而渡河止蘇門百泉水部郎馬光奉以夏峯田廬遂率子弟躬耕四方來學願畱者亦授田使畊所居遂成聚奇逢始與鹿繼善講學以象山陽明爲宗及晚年乃更和通朱子之說其治身務自刻砥執親之喪率兄弟廬墓側凡六年人無賢愚苟問學必開以性之所近使自力於庸行其與人無町畦𨿽武夫悍卒工商圉野夫牧豎必以誠意接之用此名在天下而人無忌嫉者方楊左在難眾皆爲奇逢危而忠賢左右皆近畿人夙重奇逢質行無不陰爲之地者鼎革後諸公必欲彊起奇逢平涼胡廷佐曰人各有志彼自樂處隠就閒何故必令與吾儕一轍乎居夏峯二十有五年卒年九十有二河南北學者嵗時奉祀百泉書院而容城與劉因楊繼盛同祀保定與孫文正承宗鹿忠節善繼並祀學宮天下無知與不知皆稱曰夏峯先生

贊曰先兄百川聞之夏峯之學者徵君嘗語人曰吾始自分與楊左諸賢同命及渉亂離可以犯死者數矣而終無恙是以學貴知命而不惑也徵君論學之書甚具其質行學者譜焉玆故不論而獨著其犖犖大者方髙陽孫少師以軍事相屬先生力辭不就眾皆惜之而少師再用再黜訖無成功易所謂介於石不終日者其殆庶防耶

白雲先生傳

張怡字瑤星初名鹿徵上元人也父可大明季總兵登萊防毛文龍將卒反誘執巡撫孫元化可大死之事聞怡以諸生授錦衣衛千戶甲申流賊陷京師遇賊將不屈械系將肆掠其黨或義而逸之久之始歸故里其妻己前死獨身寄攝山僧捨不入城市鄕人稱白雲先生當是時三楚吳越耆舊多立名義以文術相髙惟吳中徐昭發宣城沈眉生躬耕窮鄕𨿽賢士大夫不得一見其面然尙有楮墨流傳人間先生則躬樵汲口不言詩書學士詞人無所求取四方冠蓋往來日至玆山而不知山中有是人也先君子與余處士公佩歳時問起居入其室架上書數十百卷皆所著經說及論述史事請貳之弗許曰吾以盡吾年耳已市二甕下棺則並藏焉卒年八十有八平生親故夙市良材爲具棺槨疾將革聞而泣曰昔先將軍致命危城無親屬視含殮𨿽攺葬親身之椑弗能易也吾忍乎顧視從孫某趣易棺定附身衾衣乃卒時先君子適歸皖桐反則己渴葬矣或曰書己入壙或曰經說有貳尙存其家乾隆三年

詔修三禮求遺書其從孫某以書詣郡太守命學官集諸生繕冩久之未就先生之書余心向之而懼其無傳也久矣幸其家人自出之而終不得一寓目焉故並著於篇俾鄕之後進有所感發守藏而傳布之毋使遂沈沒也

四君子傳【並序】

余弱冠從先兄百川求友得邑子同寓金陵者曰劉古塘於髙淳得張彜嘆歸試於皖得古塘之兄北固於宿松得朱字緑辛未遊京師得四人曰宛平王昆繩無錫劉言潔靑陽徐詒孫其志趨之近者則古塘彞嘆言潔詒孫也術業之近者則昆繩字緑北固也余生平暱好志趨術業之近與諸君子比者有矣然其年或先後生於余而自有其儕或年相若而交期則後惟諸君子同時並出而爲交皆久且深故世莫不聞癸已春餘出刑部獄信宿金壇王若霖寓齋若霖曰吾與諸公每私議南士之相引爲曹而發名於世者其朋有三焉行修而學殖者莫如子之徒其遇之窮而無一得其所者亦莫如子之徒也因屈指死者七人皆賫志也存者三人則余罹於罰古塘中歳遘無妄之災病且聾嘆老而無子相與痛惜者久之後四年丁酉秋偶憶其言作四君子傳先君之歿也余旣爲志銘詒孫北固有哀辭字緑有墓表故弗更著焉

王源字昆繩世爲直宛平人父某明錦衣衛指揮明亡流轉江淮寓髙郵源少從其父喜任俠言兵少長從寧都魏叔子學古文性豪邁不可羈束於並世人視之蔑如也𨿽古人亦然所心慕獨漢諸葛武侯明王文成於文章自謂左丘明太史公韓退之外無肯北面者年四十餘以家貧父老始遊京師傭筆墨貴人富家多病其不習時文笑曰是尙需學而能乎因就有司求試舉京兆第四人曰吾寄焉以爲不知己者詬厲也源以貧無資不能不托迹諸公間而常以自鄙未肯降辭色或極飲大醉嘲謔罵譏中其所忌諱諸公用此陽體貎之而陰擯焉源𨿽好气與世參商然內行篤修其兄死旬歳中貎若非人以余所見居兄弟之喪顏色稱其情者獨源與山陽劉永楨兩人而已其於人果有善未嘗不降心晚年與蠡縣李塨遊大恱之遂與師事博野顏習齋學禮終日正衣冠對僕必肅恭然自負經世之略益堅每曰吾所學乃今始可見之行事非虛言也始源慨不快意五十後葬其親遂棄妻子爲汗漫之遊至名山廣壑輒淹畱逾時忽復他往見人不自道姓名逾六十復歸往來金陵淮揚間客死山陽惟兄之甥蔣衡視含殮卒之夕神色傲然無一語及家事其古文旣刻者世多有所著易傳十卷平書二卷兵論二卷及未刻古文藏於家

劉齊字言潔無錫人康熙丙寅以選貢入太學方是時昆山徐尙書幹學方以收召後進爲己任而爲祭酒司業者多出其門海內之士有爲尙書所可者其名輒重於太學有爲太學所推者則舉京兆進於禮部猶歷階而升鮮有不至者惟齊與其友三數人閉門修業孤立行己意躓而不悔其後石門吳涵爲司業重其學延致於家聲譽赫然公卿間太學嘗取髙第教習官學生齊與焉期滿例錄敍於吏部授縣令者十之八爲正途授州佐者十之二爲冗雜且底滯無選期自徐尙書罷歸公卿多欲以收召後進爲名者而某爲少宰自謂起荒陬至大僚尢欲擅風雅之譽使人禮先於齊曰吾久知君可來見必爲選首齊謝不往某銜之系籍州佐某由是叢詬訕而齊望益髙或曰將飛者縮翼君自是舉京兆升禮部益可必矣齊聞卽日趣裝歸歸數年竟卒年四十有七齊性沈毅與人居終日溫溫而退皆嚴憚之偃臥一室天下士常想望其風采旣卒數年江東十郡之士上言督學使者士有無爵與年而學行可爲表儀者二人宜祀於鄕其一齊其一餘亡兄百川也始徐尙書執權借以收召天下士士爭湊之惟齊與其友數人執節不移久之此數人爲淸議所從出士之蹇拙自負而務立名義者皆宗之𨿽布衣其重若與公卿相踦自齊歸其友亦次第歸太學生𨿽有潔已自好者而气槪不足動人淸議遂由是消委云

張自超字彞嘆髙淳人世居蒼溪少孤課耕奉其母其族故不繁而親屬凋盡髙祖以下惟一身常自惴視人世所歆羨泊如也爲諸生試必冠其曹困舉塲幾三十年未嘗有慍色治古文及詩所得皆驚邁而未嘗爭名於時近五十始登甲科而不肯試爲吏性明決所不爲眾莫能奪所欲爲𨿽困不以自悔其旣升於禮部也宗伯韓公菼昌言於朝某宜在上甲自超踵門曰某有母病且衰登上甲必以館職畱公當愛人以徳試畢歸其母果以是秋歿母疾篤爲買妾命入側室泣曰兒方寸亂矣𨿽入室不能歡合成子姓天果不絕張氏兒何患無子其後終母喪數年妾終不孕眾乃嘆其知命而不惑也髙淳故湖壖以圩障水於外而耕其中歳大潦隄潰居人議撤屋材以塞之自超有船直百金曰速毀船以板築隄完大有年眾歸其直終不受平生未嘗入縣治歳連祲死者相籍一日造縣令具陳方略令夙重之爲設飲盡召邑富人富人曰張君吾邑之望所蠲助則吾儕視焉自超遂注籍二百金諸富人相視大駭次第注籍然私料不能猝具也越數日自超首納金諸富人大屈盡出金爲部署活邑人幾半自超有田二百畝畝六七金披其半索直三之一眾爭購之故得金速也晚歳家日落每取菽麥雜稊稗食之或遺之財終不受鄕人有不善常畏其知年逾六十尙無子鄕人每聚言必以爲大慼如凶害之迫於己焉

劉防字古塘先世懷寧人遷於桐旣而流寓金陵其爲行篤自信而不牽於眾文亦然始入江寧縣學課試必壓其儕名日起獨自謂所業弗善也中歳發憤究討經史諸子久之出所爲文眾弗善以進於有司則擯焉而私自喜有與同姓名者爲江寧學武生大患鄕裏督學卲嗣堯聞其名而未察也防入試忽命榜笞數十已而知其誤乃置其文四等比郡皆嘩無何卲以暴疾卒人皆爲防快而防前後無幾微動於詞色家甚貧僦屋窮巷無一畝之田以名在天下諸大府常不逺數千里以厚幣招之一語不合則駕而歸無能畱者遂寧張公鵬翮督學江南招入使院有故人以夜詣防出千金爲其姻家請事防曰吾不意君以此等人視余其自逺方歸解裝常得數十百金族姻故舊環至視其所急而分給之隨手盡俄而窘空日旰不得食宴如也防故名家子其祖若宰明崇禎辛未及第第一人同產兄輝祖康熙庚午鄕試舉第一及辛夘防復舉第一眾議皆謂宋明科目有三試皆一者今獨無有惟防可當之而爲禮部者獨不喜防所爲文磨勘停一科癸已秋特行防試將赴公車防其友方苞以戴名世文集牽連編旗伍檄有司解送妻子北上防曰吾義不可不偕行至京師試期己過其後病且衰竟未得一與禮部之試

左仁傳

戊子冬十月望後七日余在桐城夜坐左秀起齋中叩其先忠毅公逸事因嘆自古忠臣義士遭變底節載在史防不可勝數而發揚震動於後人之耳目者代不數人蓋其名之顯晦一視所遇之事大小以爲差別而有不可彊者焉至於艸野閭巷之人或志與事幾於聖賢之徒竟以居下處幽爲眾人所忽而其迹遂泯者蓋不可勝道也秀起因嘆息作而言曰吾家世居東鄕某嘗至先人居就其長老求吾宗之賢而世莫之知者所稱皆豪有力人某曰非此之謂也曰然則孰爲賢曰凡篤於父母兄弟化於妻子信於朋友者皆是也眾曰其然則鄕有愚者其祖遘惡疾家人畏其染也進食飲者皆難之冬夜足苦寒愚者曰我燠之時年十五家人不能奪也如是者六年果染疾繼其祖以歿某徧問之僅得其世系蓋忠曽孫行而於某逺兄弟也幼名仁字與生卒無聞焉嗚呼當明將亡而逆閹之熾也如遘惡疾近者必染焉忠與同難諸君子皆明知爲身災獨不忍君父之寒而甘爲燠足者也世多以仁之類爲愚此振古以來國之所以有瘳者鮮與因書以付秀起俾列家乘以示邑之人

三山林湛傳

國初以嶺表險逺建三藩王以鎭之有識者方隠憂而貧士失職者附之則髙可以釣祿位次亦不失溫飽耀重於鄕閭故爭湊之而三藩王以前明降將叛卒暴起乘非所據貴極富溢又思以好士樂施誑誘逺人而陰以自固耿精忠襲封靖南王大以金帛招致文學士時閩士相推號七才子者多爲所羅而尢欲得三山林湛以精忠母族周中書含梅與湛久故稱之尢亟也屢招不至一日忽造門精忠喜體貎而延問焉所對皆不省何語審問之再三自申列終不可通退而咎相稱引者曰如斯人𨿽富文術將焉用之康熙甲寅吳三桂反粵閩相應和精忠閉嶺拒

朝命閩中薦紳裏居及知名士多污焉有不至者幽囚困辱終無所遁湛族子鄕貢士煥迫僞命薫兩目僅而得免而湛翛然授徒山中以眾知精忠久不屑意也湛久困諸生亂旣平行遊浙東西逾齊魯客燕趙無所合而歸平生忼慷好施𨿽竟世窮居而親族孤貧喪葬婚嫁多倚焉與弟成之友愛尢篤及成之爲靈臺令使人相迎則寢疾數月矣口授次子書報曰吾平生爲弟分憂今弟當分我憂時問疾者繞牀謂將以家累屬成之也旣而曰治民事上𨿽竭精殫慮猶懼不免今不事事而爲人所愚實遺垂死之兄憂其後成之卒以此敗湛嘗爲水晶宮賦指斥五代時僞閩竊據事將以潛折精忠逆萌故不惜往見及見則口喫語不可通而口素未嘗喫也眾皆不識其何以然及事定乃知禍之閉在不失言而嘆其能決幾於俄頃焉

孫積生傳

孫永慶字積生北直容城人其大父徵君鐘元同產也徵君遷河南兄弟之子多從之永慶大父及父皆諸生童穉曽受小學及從父於河南躬耒耨農作甚力少失母旣受室或耕淇源或耕夏峯凡五十年所以養生送死皆身耕妻陳氏紡績之所致也古者秀民皆聚於庠序學校而周公復設司諫之官巡問觀察以辧甿庶之能而可任於國事者漢氏之隆孝弟力田與方正賢良相次其風蓋依古以來方徵君講學夏峯自野夫牧防以及鄕曲俠客胥商之族有就見者必誘進之良以天下無不可以學之人而農工胥商茍能用力於人紀而盡其職之所當爲卽是可以謂之學也永慶晚而生子曰用果旣長間叩生平所爲永慶曰汝欲爲他日狀志地耶汝視吾面黧也而傅以白柰觀者笑何吾老農也少廢學碣於墓存姓字子孫不迷而己耳嗚呼孰謂君而不學也者斯言也可以知所蓄矣用果務學行其容斂然與余善故受其請而錄之

光節婦傳

馮氏余女甥也適光禦寵亦族姊所出余歸故鄕喜其學誦之敏以女甥繼室光年少气盛謂髙科膴仕可探手得頗以風流豪雋自處而女甥性慤貎莊寡言笑𨿽爲夫婦視之漠然也生一子尋逺遊遂客死都門始光甥入贅於馮氏女甥尙未見舅姑聞喪請歸代夫供子職姊夫綏萬憐其少失母早寡光甥無一隴之埴恐轉累其舅姑兄子道希欲成其義約次女長成以妻其子裕請於余以八十金爲紀米薪乃以康熙巳亥歸桐時裕方十歳終舅姑喪挈子來金陵入贅於余家昆孫女亦少失母婦姑相憐如母子十年中涕淚差減少而昆孫女復早夭無子女甥復挈子歸桐依兄公以居憶吾姊病渉三時姊夫逺出女甥年始十有八家無婢嫗獨身扶持治湯藥姊夫歸告余曰空室中惟老母防子弱女幸長女勤力𨿽稚齒己能代母爲老幼所依姊夫終年在外甥榮成童或嬉遊怠學女甥必請余至其家予杖余以雍正元年得假營葬見女甥於桐又十有九年告歸相見於金陵每見餘悲啼不自禁蓋其父及同母弟妺無一存者故念母而不勝其痛也乾隆六年公舉節孝得旌子裕有聲庠序族姻曁邦人咸曰微節婦遺孤不知作何狀矣其兄公紹元以書來列敍其孝徳懿行孚於門內者皆婦順之常故略之女甥名荇年今五十有九昆孫女亦篤孝抱病連年矻矻爲家計逮其死家漸成衣食無憂而身不克一日享女甥尢爲之悲噎請附錄焉

二貞婦傳

康熙乙亥余客涿州館於滕氏見僮某獨自異於羣奴怪之主人曰其母方氏歙人也美姿容自入吾家卽涕泣請於主婦曰某良家子不幸夫無借凡役之賤且勞者不敢避也但使與男子雜居同役則不能一日以生防孺子疾使在視兼旬睫不交所養孺子凡六人忠勤如始至自其夫自鬻卽誓不與同寢處而夫死疏食終其身家人重其義故於其子亦體貎焉戊戌秋天津朱幹禦言裏中節婦任氏年十七歸符鐘奇逾歳而鐘奇死姑楊氏故孀也閱六月又死時任氏僅遺腹一女子而鐘奇弟妺四人皆孩提任氏保抱攜持爲之母爲之師又以其間修業而息之凡二十年各授室有家而節婦死族婣皆曰亡者而有知也楊氏可無懟於其死鐘奇可無憾於其親矣夫嫠之苦身以勤家多爲其子也自有任氏而承夫之義始備焉婦人委身於夫而方氏非生絕其夫不能守其身以芘其子是皆遭時之變而曲得其時義𨿽聖賢處此其道亦無以加焉者也凡士之安常處順而自檢其身與所以施於家者其事未若二婦人之艱難也而乃茍於自恕非所謂失其本心者與

髙烈婦傳

烈婦魏氏天津縣產灘人雍正十一年年十七歸縣民髙爾信髙僦屋官厫東與宋某同宮庭宇相望某妻與烈婦有違言數構之於其姑十二年六月烈婦將歸寧其母遣從子自銑迎適髙嫗及爾信皆出某妻走告其姑曰汝婦與人通入戶卽探囊金與之復嗾東西家無借者數人闖入交哄彊解自銑衣脇立借劵不則共証之烈婦呼銑曰亟鳴之官若書劵我卽死銑暗弱急求脫執筆欲書烈婦望見卽引刀自剄眾嚇自銑且誘之卒書劵烈婦死因以劵爲徵有司莫辧也旣當自銑大辟而後知其寃以矜疑系獄乾隆元年赦免邑之學儒者朱紹夏孫坦爲文以標白之而致於余嗚呼烈婦遭怪變謂惟死可自明而卽用其死以成獄辭徒以銑之劵耳人心之抏敝至此吁可畏哉傳其事以志烈婦之隠湣且使爲吏者鑑焉

論曰古之聽訟獄者必悉其聰明致其忠愛以盡之疑獄泛與眾共之世有鳥獸行而能殺身以自明者乎自古婦人之義皆以死而彰魏氏則旣死而猶暗鬱易曰日中見沫又曰載鬼一車聖人系辭以爲世戒有以也夫

髙節婦傳

節婦段氏宛平民髙位妻也京師俗早嫁娶位之死節婦年十七有二子矣髙氏無宗親依兄以居喪期畢數諭以更嫁節婦曰吾不識兄意何居吾非難死也無如二子何其兄曰我正無如二子何也我力食能長爲妺贍二甥乎節婦曰易耳自今日卽無累兄但望毋羞我貧暇則頻過我使人知我尙有兄足矣方是時節婦嫁時物僅餘一箱直二千取置門外索半直立售卽日移居小市板屋中京師地貴或作屋於中衢婦人貧無依者多僦居爲市人縫紉節婦以此爲生幾二十年二子長始能僦屋以居二子幼時節婦艱衣食不能使就學長子市販中年沒次子爲小吏以罪謫遼左節婦復撫諸孫又十餘年孫裔發憤成進士贖其父以歸而節婦年九十矣節婦性嚴毅常早起子婦𨿽老終日侍立不命不敢坐裔之母谷氏性篤孝雞初鳴起灑掃奉匜侍盥就竈下作羮食親上之食畢然後退率以爲常及貴盛姻黨皆曰世有太夫人年七十而執僕婢之役者乎將公爲節婦言之谷氏曰若毋言吾與姑故寒苦姑習我非我供事姑終不適吾皤然白髮身無疾灑掃盥饋以事吾姑此日可多得耶節婦以康熙戊辰卒年九十六距位之死七十有九年始節婦所僦板屋在珠市西及孫貴卜居正當其地家僮數十出入呼擁節婦時指示子孫姻黨京師之人亦以爲美談云

贊曰吾裏中某氏子兄弟各傭身兄老請於主人求捨之節衣食以奉焉而兄卞急小失意卽數罵或奮梃以抶終無恚色余嘗謂非獨其弟賢也而兄固無鄙心也京師人多以谷氏之事爲難然以節婦之風義則子婦之承而化也曷足異乎

望溪集卷八

