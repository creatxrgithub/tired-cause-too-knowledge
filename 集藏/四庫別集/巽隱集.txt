巽隱集明程本立

欽定四庫全書

集部六

巽隠集

別集類五

明

提要

臣等謹案巽隠集四卷明程本立撰本立字原道巽隠其號也桐鄕人洪武九年以明經擢秦王府引禮舎人以母憂去復補周府禮官坐累謫雲南馬龍他郎甸長官司吏目有平定百夷功徵入翰林歷官至右僉都禦史調江西按察副使未行值燕王簒位遂自盡以殉事迹具明史本傳是集詩二卷文二卷爲其曽孫山所編弘治乙丑桐鄕知縣莆田李廷梧序之嘉靖初南溪吳氏爲刋板西虞範氏又重刋之歲久皆散佚此本乃萬曆乙丑桐鄕知縣濮陽棐購得遺稿於其裔孫九澤而屬訓導李詩校刋者也本立文章典雅詩亦深穏朴健頗近唐音不但節義爲足重卽以詞采而論位置於明初作者之間亦無愧色矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

巽隱集卷一

﹝明﹞程本立撰

○紀行

使淛江發大梁水驛

蔡河雪消春水生使者發船將逺行得遇鄕裏𨿽慰意郤念妻子難爲情艸埋金穀樓前路潮打錢塘江上城南北登臨總懷古船中有酒且須傾

舟中雜興

蔡河百折到沙河沙河入淮風浪多使者官船夜須髮柰爾長淮風浪何

十日舟行不見山沙河多似蔡河灣舟人忽報安丰近指點數峯煙雨間

昨夜雨來風更顚淮河北口且灣船今朝浪靜張帆去蓬底看山不礙眠

野色空靑帶薄嵐水光深黑入洄潭望到中都三百里好山不斷似江南

過寶應

栁拂津亭春霧開纜牽官舸鼓聲催邑中舊尹人能說湖上新堤客再來刼火空城遺鴈塔惡風深浪沒龍堆若過甓社看明月切莫探珠老蚌胎

過甓社湖

平湖一目到天涯明月滿空飛浪花半夜珠胎遺老蚌有時金背出妖蟇漁人屋近燈才見使者舟行鼓亂撾便似吳淞江上路只無紅槳唱雙娃

到京口驛

萬里長江風浪平羣山犇走入神京船頭釃酒晴開港馬首張燈夜到城南去北來須白髮東漸西被盡蒼生明時食祿曾何補只冩聲謡記所行

許州東屯雜詩六首

東屯歸欲晚西澗立多時病眼靑山怪幽情白鳥知十年無舊業九日有新詩采得籬根菊馨香好遺誰

農功將築圃使者正行田車過聞牛鐸詩成墮馬鞭涼風蘋末起落日樹頭圓翻憶吳淞岸菱謌處處船

出郊觀獲稻下馬立斜暉百頃黃雲卷千鎌白月飛莫辭官有賦但使願無違農器消兵甲時淸歲不饑

死戰開邊土生還落野屯時淸無盜賊頭白有兒孫舂稻霜餘粒移桑雨後根百年須飽暖此外復何言

丘原莽蕭瑟客子暮徘徊山是鈞州起河從鄭邑來衣冠余古墓歌舞只荒臺野哭誰家婦秋聲助爾哀

徑捷車行少溪深馬渡遲地臨長社邑民指太丘祠所歷多懷古予生豈好詩據鞍吟復嘯風雨忽淒其

雪中發中牟

華軒照白髮使節來淸霄行人勿畏避丈夫戒矜驕衢路寛逾坦塵沙淨不飄髙懷樂淸景於以永今朝石田已種玉吾將采瓊瑤瓊瑤遺所思所思不可招

過漢魯中牟廟

魯公宰中牟千載民弗忘我車式祠下紆郁感中腸公昔爲政日異聲動四方野桑有馴雉田稼無飛蝗倘非司徒使厥美亦莫彰宰邑幾何人孰繼芝蘭芳催科簿書急應接趨走忙人亡政化息俯仰思循良

發鄭州

駕轅指嵩洛發軔涉京須兩厓忽劖削一徑中縈紆氈惟命低褰雨雪恐沾濡端居豈不樂顧乃興嘆吁僕夫盡徒跣軌轍多泥塗仁者念同胞饑寒切吾軀行行敢中止戒之以徐驅

過虎牢

鴻溝楚漢割虎牢晉鄭交周衰逮秦亡海內爭雄虓生民亦何罪殺戮如刈茅至今戰爭地鬼哭熊晝號汜水去汨河廣武來■﹝山孝﹞嵺浩歌入深峪悲風起山■﹝土幻﹞

出蓼子峪

羣山入鞏洛渴驥奔黃河行人山之下窄徑緣坡陀單車不方軌峭壁臨盤渦上有虎豹嘷下有饑蛟鼉埀堂夙所戒叱馭今重過微忠效馳駈神物煩撝呵

過黑石渡

邙山障黃河洛水崩黑石方舟載車馬煙雨行人立我昔將王命北渡祠河伯玆來復軺傳觀者笑曾識聖君禹功齊神龜當復出

出洛陽城

挽車上天津伊闕當我前連峯左右起奔走相後先古來五嶽內嵩髙極中天儀形正四表襟帶流三川河山固王室豈直金城堅漢業此中興周都見東遷壯遊快一覽遺迹悲千年頹垣舊誰築野蔓淒朝煙

重到許州屯

士卒歡迎馬首羅舊時行處復來過荷殳孰與耕田樂拔劍無煩斫地歌日落兩屯煙盡起雨餘雙淚水偏多彊拈薄酒憐人意壺榼頻傾柰爾何

發中都水驛次韻金應奉李編修紀行倡和詩

中都樓觀舊登臨佳句難酬兩翰林白石丹書陰洞古靑山王气暖煙深感時自有懷鄕恨得祿誰無戀主心莊舄當年名亦顯病人不攺越人吟

過五河縣

水到五河東北流河邊人立看仙舟醒來紙筆有新作亂後衣冠非舊遊蝸角地爭蠻觸國鳳凰山是帝王州從今四海無徵戰野老能爲擊壤謳

過龍窩驛

龍窩驛近鼓聲催轉柁落帆沙岸隈共指深淵是空洞豈無神物待云雷風晴楊栁如看畫水緑蒲萄始發醅浩蕩好懷春色裏詩成南鴈忽飛回

中都早行

雞鳴登前途白日未出海堠傍坐之久扶桑發光彩安知雲霧起倐忽陰晴攺我行正愁雨亟去復奚待此意難重陳無由訴眞宰

過池河驛

蕭蕭牧鳴馬轔轔挽徵車人生各有役我何念安居東岡上初日霧暗未光舒依依見亭堠曖曖經村墟我足日已研我僕力已痡自非得神仙豈免勞形軀

過太山

赤日當中天炎夏勢方盛孰知陰已生動物气先應揮汗登太山抱膝坐危磴虫吟與蟬咽滿耳入秋聽君子識幾微於焉發深儆

宿大柳樹驛

柳驛夜寥閴空庭樹扶疎逢人兩無語獨坐臨前除明月俄在膝好風又吹裾微吟復誰和幽抱聊自攄入室就衾枕蛩響四壁虛展轉不能寐起聽雞鳴初

過淸流闗

昨日太山嶺今日淸流闗謂非大行阪所歷亦險艱前瞻何突兀後顧猶巑岏下或墮地底上或登云端筋力詎能及十步九嗟嘆願言禦冷風安得生羽翰

鳳陽東闗

東闗發船煙霞開城郭山川何壯哉長淮千里出桐柏慶雲五色近蓬萊漢廷書生有賈董梁園詞客皆鄒枚自嘆無才日樗散金門退食尙遲回

髙郵夜泊

城樓月出見觚稜城下官河夜欲冰返照疎林皆野燒殘星別浦是船燈腐儒食祿曾無補倦客思家已不勝春雨五湖煙水闊荷蓑歸去下魚罾

揚州

逺水疎星影動揺西風落木景蕭條傷心一片船頭月猶照揚州廿四橋

揚州城下是官河春雨春風自緑波欲問繁華舊時事太平遺老已無多

老翁能說太平年曾見江南進士船打鼓掛帆揚子岸人人盡道是登仙

城門疎栁噪寒鴉柳外靑旗是酒家無復春風舊桃李行人不必問瓊花

侍從親王之國大梁代祀嶽瀆陵寢與宋季子奉祠偕行至鄭州分道

天香滿袖散氤氳自覺祠官思不羣我望洛中山尙逺子行河北路初分翩翩並馬遊三日去去孤鴻隔片雲久許精誠可相照祝釐萬一報吾君

京索道中

路從京索上陂陀於此勞人感慨多徒割鴻溝分楚漢終歸隆準一山河大風沛邑臺中築半夜虞姬帳底歌千載興亡俱寂寞羣山起伏自嵯峨

夜宿鄭州

昔騎官馬來管城闗夫走報將軍迎牛車今夜民家宿落莫何曾問姓名姓名碌碌何足問要知蠻貊行忠信槖底寧須陸賈金腰間不必蘇秦印我慚二子人所榮誰於寵辱能不驚萬里得歸貧亦足只消妻子事蠶耕

洛陽七里橋命兒還大梁是日風霾大作晚色忽開一詩自遣

我老西行幾日還歸心隨爾過崤闗晚晴掃得離愁去穩坐車中飽看山

過澠池問路於叟叟指罷兵臺﹝秦趙會盟之地﹞

靑山四顧似環滁千載荒城百戰餘問路罷兵臺下去邑人能說藺相如

華陰駐馬橋

絕谷層闗路屈盤斜岡側嶂石巑岏今朝駐馬橋頭立華嶽三峯正面看

入益門

蜀闗秦嶺路初分疊嶂層厓日易曛飛棧下臨千尺磵行人上出半山云髙堂煙霧曾貪畫險道風湍卻厭聞萬里敢辭筋力盡捐軀未足報吾君

過鳳縣簡主簿徐敏

城門人迹沒蒿萊城上靑山四面開土物只看鸚鵡賣邑人空說鳳凰來三年簿領心如水十歲兒童癭佀桮賦得詩成冩厓石欲畱姓字刻蒼苔

過沔縣

山川良是昔人非馬上興懷駐夕暉漢賊未平諸葛死韓仇已報子房歸君臣會合時難得忠義分明事或違千古悠悠何限意詩成不覺雨沾衣

過五丁峽

涉水復涉水登山復登山行行不計程日日山水間及玆五丁峽蜀道方險艱水多洪濤惡山有亂石頑梁摧乃能渡梯絕無由攀我馬毛已焦我僕力已孱豈因筋骨勞而使涕淚澘幽林好鳥鳴聽之心自閒西南六詔地此去何時還斯須敢忘君咫尺不違顏願承風八翼直上天九闗

合州

合州樓前江水合合州樓外靑山匝倚樓西望雨冥冥順水船來飛兩楫閬州山水天下稀不如合州可忘歸街頭彷佛吳門市人家瓦屋白板扉買魚沽酒醉今夕相逢誰是吳門客雞鳴風雨夢初醒鄰機軋軋村舂急

銅梁縣

銅梁縣庭公事少銅梁縣市官橋小上山下山石作街街南街北人家好人家好農不好商生男嫁女不出鄕香芹煮羮飯有稻木棉紡絲衣有裳陳郎邀我靑樽滿情多已覺回鞭懶酒酣欲寫銅梁謌百錢買筆紫羅管

夜宿走馬鋪

銅梁百里入昌州水竹村村山更幽走馬亭中看明月不知今夜是中秋

海上白雲如白波天涯無柰月明何遙知今夜閨中看比我天涯淚更多

大足縣

稻滿平疇水滿渠捨南捨北竹疎疎吳儂莫說吳中樂到處靑山好卜居方池鵝鴨亂晴波丰艸牛羊散暖坡如此山居元不惡我生何地著云窩

宿榮昌縣田家書所見

田家無桑蠶不育寒機不柰蛩聲促陽坡種得木棉花雨晴雪點秋云緑小姑大婦不梳妝日日探花如采桑靑裙短短赤雙腳素手摻摻花滿筐歸來閉門月昏黑燃薪代燭光照室姑揺紡車婦在機一夜不能成一疋松州茂州道路難烏蒙烏撒雨雪寒丁夫運糧給邊餉賣布易米還輸官田家不識紈與縠木棉未得裁衣服何日邊城罷戰輸男耕女織萬事足

發瀘水

瀘水直流三峽去歸舟便好駕秋濤五云東北空回首萬里西南入不毛殊俗未知何地樂畏途誰念此生勞淚痕滿袖和塵土畱待山妻浣我袍

嵩明九日次井泉韻

天涯九日一登樓應是黃花笑白頭脫帽不妨同醉倒拂衣安得便歸休山盤晴谷深藏寺水縮寒溪淺露洲上馬荒城向昏黑莫敎鼓角起邊愁

過呈貢縣

馬頭呀海口鰲背屹云根鴈塔城南寺漁家水北村天朝無外國地气近中原願易伽宗部居官長子孫

晚至遏逆村

隴樹千行立溪云一縷生登山復涉水正是蜀中行地入臨安界山藏遏逆村夷門解迎客牽馬到柴門

夜宿禾泥田家

禾泥異白爨艸閣面靑山勸酒月明裏笑歌開我顏方語須三譯人情在一謌闗山離別苦此夜曲中多

山行

山行到絕頂野望豁平川白見金沙雪靑知鐵冶煙怕愁秖自遣耽句復誰聫不覺東回首懷人一惘然

野宿

野宿空山裏誰能不念家巢云渾似鳥藉艸忽驚蛇已落南荒逺頻看北斗斜妻兒今夜夢那識到天涯

夜宿確犖

嶍峨一捨路確犖數家村月出四山靜我懷誰與論邊塞風塵息山林日月閒禾泥田舍老曾戍部初闗

過研和縣

溝洫空流水闗山幾戰塵研和百里邑無復有人民

過新興州

薏苡空墻晚芙蓉野水秋馬頭山色好路入大棋州

過普捨

普捨今無縣營田尙有城新軍饑欲死何力事春耕

宿昆陽

飲酒美人家出門山日斜門前一株樹說是蜜檀花

宿晉寧

漢婦良家子從軍歲月多生來小兒女唱得僰人歌

昆明池

昆明海水不成潮一鏡涵空山影揺明月碧雞飛夜夜白雲蒼狗變朝朝登臨未必南荒惡瞻戀其如北極遙汀艸汀花自春色無人同放木蘭橈

晚至安寧

連然驛路馬曾諳落日行人思不堪地極九州島銅柱北山蟠六詔鐵橋南南陽池水皆陰火鹽井煙中半夕嵐回首蓬萊天萬里忍敎塵鬢白毿毿

■﹝山錄﹞■﹝山票﹞驛西山

千仭峯頭一振衣羣眞有約莫相違淸風咳唾人間落白日羽翰天上飛玄圃自生珠樹老石田多是玉芝肥吹笙子晉能騎鶴應向緱山月夜歸

至日煉象闗

憶昔王門候曉鐘直廬銀燭照紗籠東方日射旌旗動五色云浮殿閣重白髮於今傷老大朱衣無復待從容雞鳴拜舞瞻天逺寒霧蒙蒙萬壑松

早發祿丰驛

驛樓燈火見西屯使者出門人語喧天寒馬渡此溪水月落雞鳴何處村六詔山川皆郡縣百年身世任乾坤若爲看見梅花樹忽亂鄕愁入故園

過捨資闗

山來絕厓虎跳躍路入半空蛇結盤安得雲霄生羽翰直排閶闔獻瑯玕曉行函谷星初落晚渡轘轅雪正寒所歷未知今日險何鄕能托此身安

廣通驛

路甸驛前溪水回驛樓打鼓使臣來滿頭白雪歲月攺對面靑山雲霧開萬里逢人相勸酒一身去國每登臺醉看大字憶都督躍馬賦詩何壯哉

晚至楚雄

楚雄城郭暮雲間城上悲笳慘客顏僭國曾稱白鹿郡居人猶說臥龍山葡萄直自張騫得薏苡空隨馬援還今日封疆非漢土王師無地不平蠻

姚安醉歌

景云僇屍李知古天寶召亂張虔陀唐兵莫討閣羅鳯宋師不踰大渡河村村小屋雞狗少處處靑山豺虎多今日安危在諸將請君聽我姚州歌

自姚安出普淜

層闗飛鞚出寒云萬木歸鴉亂夕曛山自蜻蛉川口合路從鸚鵡嶺西分道傍築室新城市塞上屯田久駐軍逺客誰無鄕土念悲笳吹動不堪聞

過小雲南

眼明百里眺晴川洗我悲辛一迥然山气成云無五色石光如鏡有千年荷戈戍士終懷土賣劍居民盡力田自古華夷歸混一今人未必重開邊

白厓闗

曉行淸子川前月夜宿白厓闗上云宇宙有生俱是客江湖無日不憂君人心可使豚魚應絕域眞同鳥獸羣飽暖殘年得彊健未慚蠻府作參軍

過趙州

靑山環抱水爭流行盡云州入趙州四野耕耘多樂歲諸蕃出候不防秋過橋花竹前村近入谷松蘿小寺幽妻子誰能免相憶他鄕𨿽好莫淹畱

入龍尾闗

山爲城郭海爲池一卒當闗萬卒窺越雋郡開通漢使吐蕃兵結覆唐師只知地險如難服豈信天亡遂不支歷覽華夷每懷古臨風倚馬讀殘碑

大理

西南形勝此山川蒙段偏安五百年聖主龍飛無僭竊王臣虎拜有旬宣登臨已覺心神豁戰伐安能骨肉全多幸逺民皆赤子夫耕婦饁戴堯天

畱洱西驛因過三塔寺

眼中城郭與山川生我江南罨畫船雲气半峯飛白雪水光一鏡落靑天野墻椶樹人家住官路梅花驛使傳最是禪房聽梵唄此心能洗百憂煎

鄧州驛

平岡走馬神摩洞荒驛聞雞鄧賧川丹壑泄云朝翳日玉泉陰火夜生煙一年殘歷愁來檢萬里新詩老去編山水不殊人事異中原歸計正茫然

鶴慶驛會吳人馮廣文閩人林稅使

馬蹄蹴徧陰厓雪直向居庸塞外行日落忽聞牛背笛川平始見鶴州城秋風千里蒓絲滑暑雨三山荔子生遷客相逢話鄕土天涯何限未歸情

麗江雪山

玉龍峯髙九千仞日色晦明雲气寒何當赤腳踏冰雪更有紅顏生羽翰石洞僧來晝騎虎瑤臺仙去夜乘鸞山靈於我豈無意一路天花落錦鞍

出龍尾闗之永昌

﨑嶇萬里入遐陬尙覺山川是壯遊倒海鯨波奔石馬極天鳥道鑿金牛昔人於此成三窟老我而今隘九州島生入玉門班定逺未歸能不悔封侯

蘭滄江

曾觀樊綽雲南志今入蘭滄江上舟山自哀牢皆北向水如彌渃盡南流乾坤甕盎多蚊蚋蠻貊襟裾類馬牛攬轡登髙一回首悠悠何處望神州

萬箭樹

行人好怪亦何愚萬箭空存樹半枯一日風颷紛羽鏃百年霜露此根株側身飛鳥驚還落抱子哀猿窮更呼斬伐未能吾所憤獨騎官馬向山隅

永昌山行

陰崖積雪澗流冰自入哀牢感慨增老我只今諸事廢此山從古幾時登武侯祠屋應難泯樊綽誌書猶足徵縱到五天依象敎不如三泖下漁罾

江頭絕句

勤苦南蠻子相迎逺出山短衣雙黑脛大耳兩金環

騎象豪酋出牽牛老父來馬頭風雨過一洗瘴煙開

山影東西合川聲日夜流片雲還作雨九月未成秋

蕉葉碧逾淨橊花紅更明知秋惟蟋蟀喞喞艸間鳴

冰壺銀作頂餐具竹爲盤父老知蠻語兒童覩漢官

竹壺傾白酒艸閣坐靑山自笑居夷久逢人語亦蠻

跣行無履襪科首匪冠巾絕域親朋逺何由見故人

金盌冰蔗漿銀盤爛蕉黃食物豈不美不如歸故鄕

金杯阿刺吉銀筒速魯麻江樓日日醉忘卻在天涯

小樹香櫞子疎籬匾豆花人情悲異土物色似吾家

土俗諸蠻異人心一理同古今雞犬月南北馬牛風

孰知中國外民俗乃騶虞舞意存千羽歌情在袴襦

誰似夷民樂讙呼醉卽狂婦人無妬忌兒女各成行

辛苦夷人婦魚籃各在腰紡絲還夜夜舂米亦朝朝

卉裳纒脛窄藤笠蓋頭圓日日淸江浴生兒不記年

文錦腰間帶黃金頂上絲浣紗如越女解水似吳兒

絡臂銀絲釧纒頭白帨巾紛紛趁街子賣酒坐藤輪

到部後諭賊歸順野宿山行晚至晉寧州太守史公畱飲詩以記之

落日孤城小輕煙一水斜靑山蒙氏臉緑樹僰人家絕塞無來鴈荒城有噪鴉多情此州尹勸酒說京華

晚至昆陽州飲通守家土官畱此州俟予至同宿馬氏有鄰婦李氏抱子攜酒而至賦此

晚次同酋長晨裝戒僕夫刴魚炊白飯系馬與靑芻但喜人情合寧論土俗殊誰家小兒女直欲挽吾須

明發昆陽自此入山四望空寂情甚無賴因以自遣

水窮山路轉雨斷塞云回冉冉行人至荒荒落日催百年消著屐萬事付衘杯不識昆明底何人見刼灰

過嶠甸始見禾泥蠻數家有叟攜酒過水見土酋飲道傍僕從皆飲酒盡乃行有作

山斷村才見溪回路忽迷販茶非土獠勸酒是倭泥碧樹排云直靑秧挿水齊欲忘鄕土念多事子規啼

晚宿山中與土酋共寢情亦眞率因賦此詩

寂寂空巖夜淒淒急雨寒土酋分武帳山鬼怪儒冠天欲勞筋骨人當見膽肝忘形自髙枕睡熟夢金鑾

早行忽數人被甲持弩至道左俟土酋及見余或揖或跪譯者曰此倚石村部民也期此地迎酋而歸旣而上馬從行至晚同宿山中賦此

部落皆亭障民氓盡卒徒甲兵無外侮弩矢有前驅擒賊非難事安邊是逺圖君恩同雨露何地不沾濡

雜種諸蠻部深山一野人樹枝低作屋松葉厚成茵自祝身無恙誰知句有神生還見妻子話此益酸辛

以書詞招火頭忽納歸順詩以記之

徼外之官日山中僦屋初遊盤同鹿豕孚信及豚魚已集投荒錄將馳諭賊書中原一萬里人事近何如

時忽納與死可伐刀木板皆已歸順山中無事與長官飲劇偶成

舊釀筒能吸新詩槁未刪及瓜今日到行李幾時還風雨家家碓煙雲面面山不因邊事息那得宦情閒

○送別

送景徳輝敎授歸越中

鬥酒都門別孤帆水驛飛靑雲諸老盡白髮幾人歸風雨魚羮飯煙霞鶴氅衣溪山無限意予亦夢柴扉

送韓縣丞之官

退朝無事坐讀易索詩有客來扣門每看新進諸才傑都是故家之子孫金蘭結交歲遲暮玉樹照人天晏溫百里寧非大賢路一飯敢忘明主恩

送安處善司稅之官靑州

買酒直傾囊底錢都門醉別意茫然人生白髮屐幾緉子去靑州路一千鴉背夕陽江雨外馬頭秋色岱云邊大梁東接齊封近書信頻煩使者傳

送月潭上人省母

日日慈烏啼樹林空山念母思難任了經夜月三花影灑淚春暉寸艸心逺道歸來塵滿屨髙堂老去雪盈簪衲衣便作斑衣舞自覺天倫樂意深

送紀善黃宗仁歸省閩中

王門朝並入官舍暮同歸子負明經學予慚竊祿譏有言猶藥石相戒比弦韋念此交期久嗟時友道非挑燈頻夜雨把酒及春暉不寐緣聽漏無錢卽典衣玆晨陪祖餞萬里問庭闈皆決閩山小心先越鳥飛白頭今老大彩服更光輝樂意何終極離歌莫嘆唏水深鳶跕跕風急馬騑騑路黑桄榔暗林紅荔子肥到家良願幸去國亦瞻依樓閣雲長繞煙花露未晞謬隨書殿直頗覺侍臣稀細訂涼秋約重來愼勿違

送錢仲沐赴京師

官舍五年居大梁﹝闕﹞人思故鄕詞伯而今無鐵史門生何幸識錢郎渡頭打鼓船開驛花底捲簾書滿牀未論心期又相別席上題詩煩寄將

送洧川李主簿被薦赴京師

儒生有策致時康送子城南別意長四十脫身辭簿尉九重虛已問賢良杠梁往往農功後楡栁陰陰官路傍洧上曾過見佳政於今父老不能忘

送張長史往閩中收書籍

親王開國日淸閒講殿同趨獨厚顏宿徳造門如北海善書畱本似河間禁渠冰盡微波緑苑樹春生細蕋斑珍重大夫南粵去滿船圖籍幾時還

送歐陽太守之官東昌

文忠孫子盡儒冠汝最華年拜好官白日錦衣行五馬靑雲彩翮翥孤鸞聞名何似承顏色握手誰能出肺肝生別新知半悲樂他時書札報平安

傾蓋金陵白下門照人玉樹色淸溫殿前禮樂三千字海內文章六一孫雨露自天承紫誥風雲隨地送朱旛山東到日應春社父老傳呼花滿村

送劉敎授致仕歸金華

六十看山眼未昏艸堂歸去臥煙村朝廷已許乞骸骨衣食未須憂子孫上馬天風吹席帽落帆江月到柴門美芹炙背區區意他日難忘獻至尊

送人致仕歸越

老臣殊荷聖恩寛詔許還家授散官賜杖未攜鳩玉小誥綾新織朶雲團西窗夜雨銷紅蠟東閣晴山擁畫欄子去我畱寧不媿鑑湖他日請黃冠

賦觀魚臺送李濠州歸河北

莊周非惠子惠子非莊周二子濠上意固知魚樂否我陪李使君聊復濠上游漠漠野屋古悠悠淮水秋濠魚不盈尺數罟日相求喁喁詎能樂政似蒼生憂吾祖養魚作徳與元化侔莊惠滿一哂撫掌風蕭颼使君將北歸脫履巢云丘濠州失父母遮道不可畱涸轍無活鮒深淵有潛虯徘徊下臺晚極目送孤舟

賦海珠寺送史倅之肇慶

泓然小滄海烱若明月珠樓閣起中央突兀金仙居夜聞諸天樂時有羣龍趨誰謂黍米微大與八極俱矧玆摩尼光一碧涵空虛府公或遊息賦詩懷抱舒淸風吹欬唾散落天南隅爲政豈不勞聊復樂公餘去珠行南還民命其少蘇

送李學正之易州爲賦桃花崦

野性好林壑胡爲來市鄽豈無桃花崦著我屋數椽深深崦中花萬樹春霞鮮居民非避秦鼓腹戴堯天花間長兒孫看花不計年我欲往求之路隔松蘿煙悵望小孤峯玉立靑娟娟相逢李博士頗似長庚仙江東事幽討已有靑鞋緣得官不厭冷幡然向幽燕振衣山上風洗耳石間泉期君早歸來和我桃花篇

送王幼度待制致仕歸大梁應敎

簪筆三年直禁坡揚鈴一日上淮河歸來疏傳黃金重老去馮郎白髮多野陌早花才點綴官亭新栁已婆娑梁園到日春如海兒子將軍柰樂何

白髮紅顏七十齡中原文物有儀刑君王晝日勤三接博士春秋老一經宮錦賜來天上使苑花開徧水心亭都門祖帳千年事猶有聲光在汗靑

送終南道士還山

脫屣都門骨已仙山中故物尙依然寒窗火伏燒丹竈暖谷煙生種玉田一馬看來齊萬物雙龍化去歷千年長生久視寧無訣安得從師老後天

送日本僧遊五臺

中國有僧來日本鐵船過海是耶非三更地底金烏出萬里云邊白鶴飛性本圓明能作佛迹無拘礙已忘歸五臺到日應殘臈看取天花滿衲衣

送徵江倅朱克正赴京師

人皆云雲南卑暑故多瘴癘乂云昆明地冬不苦寒夏不苦暑無瘴也洪武丁卯冬十月予始至嵩明風雪三日地气與中原不大相異十有一月畱昆明風雪復作意向之所聞皆妄耶詢諸土人則曰當年未始有雪今始雪爾予於是深有感乎邵子之言竊自喜也適徵江倅朱克正之京師詩以餞別因以識予喜云

騎馬出城官路長滇池風雪正茫茫北來地气符王化南下天兵克鬼方土鼓污樽皆禮樂氈裘椎髻已冠裳重來莫道邊庭逺父老思君意不忘

送魚課使霍思誠赴京師

三年官守滯蠻荒萬里夢魂飛大行居有馬韉畱客坐食無魚鮓寄親嘗晴天梅樹常含霧臈月山花不受霜辭滿得歸人共樂將詩送別意茫茫

送雲南通守朱紹祖考滿赴京師

城南城北作春遊父老逢人說郡侯田野只今無外事衣冠何地不中州馬頭紅雨花都落海子白雲山欲浮昨日新知今日別可堪東望獨憑樓

送雲南劉推官赴京師

恩承雨露出金鑾不是南蠻罰爽官六詔山川開郡縣百年父老見衣冠吏無隳突民何幸獄有平反母所安忽報政成將入覲靑雲回首送飛翰

○贈

栢峯爲希仙道士作

何處仙家紫翠房一峯煙雨栢蒼蒼羊眠白石云根爛麝過靑苔雨气香羽節淩風天有籟彩囊盛露玉爲漿頭顱我已將華發便欲傳君卻老方

溪隱爲友人作

練溪聞說艸堂成擬托幽閒老此生楠樹秋風棋局晚桃花春水釣絲晴羣鷗煙雨忘心迹一鶚雲霄薦姓名爲爾題詩翻自笑滄浪何日濯吾纓

臨淸道隱爲豫府饒紀善作

秋水一波淸且深隱居誰識道人心流行不息終歸海開辟俱生直到今川上曽聞尼父嘆源頭重感晦翁吟何時一笑空明裏同照扁舟雪滿簪

贈商潛戴

珪釣澤可物色力田亦名科疇雲山林士不爲漢网羅有客善沈晦古鏡垢弗磨行貨區寰中逺遊笑且歌驅車大行阪捩柁揚子渦煙濤接溟涬空翠亙嵯峨險途亦良苦勝覽不旣多治生各有術藏器心靡他人疑望市利爾自樂天和得酤百錢酒輒便兩頰酡乾坤一睥睨萬物如爾何我昔巖壑居幽期結云蘿今悲白黑染豈幸靑紫拖夷門官舍冷媿爾頻來過將詩勿浪傳爲我自吟哦

贈良醫楊士達

南京舊識楊醫師北來中都重見之親王紀善爲作傳護衛將軍能贈詩石田芝艸白雲裏丹屋杏花春雨時刀圭乞我脫凡骨身到玉堂應未遲

醫藥濟夭死肇自聖神作大哉炎農徳天地同廣博壽域無札瘥風气固沖漠風气一以開壽域日以索僵屍或京觀餓莩多溝壑𨿽有盧扁徒莫補混沌鑿天地今再初萬物方振躍恭惟吾皇心夕惕憂民瘼五福用敷錫四海翕淸廓矧子醫師良仁術在所擴短章匪爲贈於子意不薄

贈眼科俺都刺

人生妙處惟靑盧光明不息照八區胡爲蝦蟆蝕白月欲以象罔求玄珠靑囊系肘甚奇祕金箆刮膜只斯須吁嗟世俗盲五色俺師俺師絕代無

贈莊浪王鎭撫

左陳書史右弓刀誰道邊城軍務勞萬馬秋風肥苜蓿一■﹝氏鳥﹞春水醉葡萄山山部落西戎靜夜夜旌旗北斗髙政是太平無事日不妨詩態憶吾曹

贈吏隱

我志本伊傅我學非申韓胡爲窘簿書得匪負衣冠聖哲動以時否泰識其端捲舒則在我何適非所安冉冉鴈鶩趨聈聈龍蛇蟠曠心遺困辱沈迹逺疑患闗門古有令封疆亦有官公庭有執鑰澗阿有考盤請渠勿投筆努力以加餐

九我堂爲王彥麟賦

匪親曷有我有我能無親我當供我職我情莫我申父生母鞠畜長育我拊循出入又腹我反復顧我勤親恩有如此罔極同蒼旻兒心若寸艸胡能報陽春七閩去六詔不翅越與秦母發鏡中雪父骨山下墳祭掃曠歲時定省缺晨昏瞻望悲行役何怙哀鮮民上山山有顚涉水水有津悠悠百年內孝子難具陳

立春前一日壽左布政鷃居張先生

好風明月自東來歲酒先沾栢葉杯元气機緘生萬物壽星光焰燭三臺漢廷盡對賢良策董子獨懷王佐才願使斯民樂長治熙然鼓腹上春臺

五十儒臣兩鬢絲政緣赤子切寒饑化行南詔同中國道在西銘覺後知賓幕梅花春意早公堂栢樹午陰遲偕躋壽域蒼生願載拜稱觴豈我私

巽隱集卷一

●欽定四庫全書

巽隱集卷二

﹝明﹞程本立撰

○題

題風木堂捲

男兒徒食祿親沒爲誰榮竟抱終天憾深違愛日情九原雙淚徹萬事一毫輕最是堂前木悲風日夜生

題李典儀云東捲

母老今猶健兒行久不歸一官淹白首萬里夢斑衣越郡東溟闊秦闗西日微只將雙淚眼日日看雲飛

題鶴湖艸堂捲爲況伯章司稅

飛塵不到鶴湖邊隱者堂成似列仙弱水蓬萊三萬里人民城郭一千年煮茶風雪煙浮樹載酒空明月滿船此趣直忘身與鶴揚州何意問腰纒

題君山別業畫卷爲黃伯昻

畫圖林壑起雲煙使者髙懷寄靜便背郭眞成浣花屋看山如坐洞庭船柴門黃葉鄰僧掃石徑蒼苔野鹿眠如此故巢勞逺憶只應頭白是歸年

題天竺曇敷上人法華山房捲

曇師法華室只在鑑湖邊白日開三竺淸光出五蓮海龍曾聽咒庭鳥亦知禪一月云牀宿吾生信有緣

題黃氏山水小畫

暇日景廣文邀予遊黃氏莊黃氏晜弟觴予亭中請名其園因名之曰成趣酒半復出山水小畫二軸索詩遂賦二絕用松雪翁倭硯試郭玘墨書畫上在坐者廣文與竺曇敷也

靑山緑樹有樓臺春水晴天一鏡開興發不因尋賀老酒船那得過湖來

忘機得與白鷗親春雨汀洲杜若新一笑題詩山水畫不知身是畫中人

題吳門孝子捲

股刲兒可忍病去母能存不是輕遺體其如感至恩秋風多在樹夜雨自生萱今日終天戚衣襟滿淚痕

題紫陽書屋畫卷爲鮑掾

朱子道鳴濂洛後紫陽山並華嵩髙生民不被當時澤從祀方從後世褒封事萬言焚諫槁棹歌九曲付漁舠看君圖畫增予感千里雲林悵望勞

題劉士平竹所捲

鳯凰溪頭十畝園我昔種竹竹已蕃揃除雜亂扶正直不使惡類相牽援春雷動地兒孫長森然玉立參天上玄冬何嫌霜霰重赤日自憩風飆爽一從宦轍梁宋遊熇埃瞇目揮汗流琉璃八尺誰捲送瑯玕一个不可求腐儒本非食肉相十年歸夢隨吳榜餘生未了苜蓿盤此身須付桃枝杖永嘉劉郎思故山有廬亦在萬竹間覓我狂歌托幽抱歌成轉覺俱愁顏長竿把得溪頭釣短簫吹作江南調此時燒筍飯劉郎噴案不妨同一笑

題山水釣魚小畫人

間萬事一絲輕江上數峯雙眼明老我不歸空看畫秋風又到洛陽城

題竹石小畫

玉堂仙人松雪公寫竹正似石室翁雲林道人𨿽出後往往落筆生秋風吳人好書仍好畫百年遺墨千金價比來何處得此圖松雪雲林此其亞娟娟嫩玉才數莖煙稍雨葉縱復橫洞庭寒骨沈水底鐵索下取蛟龍爭卻憶江南舊池館筆牀棋局何蕭散一行作吏事便廢十年不歸魂欲斷松雪子孫今幾人雲林弟子誰逼眞得歸故鄕倘相覓竹枝掛我頭上巾

題望云圖

淸漳黃宗仁爲周府紀善其尊人栢軒先生年已八十餘道逺弗能就祿養宗仁嘗以使事經河山間見白雲南飛因駐馬久之夷山孫述古爲作此圖以識其不忘乎親之意宗仁徵予詩予故以狄公言之庶覽者知圖之所由作也洪武十六年癸亥十月初吉程本立書

憶弟杜陵恨思友陶翁情矧玆登太行能不懷所生天倫孰爲重孝感莫非誠無形恆有視豈直雲英英依云睠親捨益使憂抱縈斯人已千載簡冊垂令名披君望云圖今古一章程誰獨非人子令我心惸惸

題張徳麟活水軒捲

川流𨿽浩浩泉出乃涓涓地勢東南下河圖一六先淨心涵湛碧探理入幽玄我學如潢潦詩成益惘然

題嚴氏蒼蒼樓嚴氏子陵後也今居上虞山中樓名蓋取範文正公雲山蒼蒼之句云

嚴陵灘下水潺潺千載髙名宇宙間風節最稱東漢士子孫猶隱上虞山滄江煙雨羣鷗沒落日雲霄一鳥還好倚樓居同極目久淹官署獨何顏

題墨桃

天臺美人紅雪肌玉洞春深曾見之今日風沙吹面黑出山不似在山時

題畫

瀑雪靑天落松濤白日飛罷琴成獨賞得趣在忘機山水東南好持竿我亦曾只今江海上何地著嚴陵

題梨花錦鳩圖

章葆字徳玉金華人也蚤歲北遊嘗仕祕府今已七十餘矣流落梁宋間衣食不能給然精明彊健不減昔時非泰然自處者不能也時寫翎毛花果生意入神曲阿眭履道持梨花錦鳩圖徵予詩且言其爲人若此因識其語於詩之左欲知徳玉者當求之丹靑粉墨之外也洪武十九年丙寅二月乙卯程本立書

別愁歸恨是淸明眼瞇風沙白髮生縱有花枝如畫裏看花不似少年情

萬花深處語黃鸝花底能無挾彈兒自在兩鳩春寂寂一枝晴雪立多時

題畫送人歸越中

十年歸夢落滄波一日飛帆渡浙河指點南山最靑處故巢依舊白雲多

題山水畫

白雲載靑山靑山欲飛去■﹝氵虢﹞■﹝氵虢﹞石間泉沈沈谷中樹得非匡廬遊無乃天臺路願與幽人期逍遙歲年暮

艤舟上層臺抱膝寄遐想飛鷗閃餘暉秋色淒蒼莽山川豈不好歲月忽已往悲來一長嘯旋飆激淸響

題友人剡溪書屋畫卷

好買山陰二頃田艸堂只住剡溪邊誰無白飯魚羮喫未有靑鞋布襪緣萬壑煙霞晴看畫五更風雨早朝天乞身得遂南歸願雪夜懷人卽放船

題子昻煙波歸興圖

此生只合住湖州罷得微官任白頭盡買太湖三萬頃煙波隨處著漁舟

題浦舍人畫梧桐竹石

雲林弟子浦長源風雪相逢白下門請寫江南山水窟著我讀書秋樹根

錦石成山花滿川子孫一旦鬻平泉疎篁古樹蒼厓雪茅屋看來已百年

題三餘齋捲送錢掾還鄕

白門送客日已斜車馬塞路風吹沙金印何須大如鬥錦城不如早還家雨夜空庭惟木葉雪晴深谷有梅花三餘齋中自足樂閉門讀書雙鬢華

題興平敎諭羅時可西山淸嘯集

西山老人須髮蒼舒嘯直登千仞岡應谷大聲穿石裂旋風遺響入雲長江流赤壁空寒月樹倚蘇門幾夕陽今古英豪本同調不勝遐想接微茫

烏撒題畫四絕

鶺鴒

急難思我弟萬里各漂零原上西風急傷心見鶺鴒

白頭翁

烏蠻天萬里客鬢不禁秋自在髙枝鳥胡爲也白頭

杜鵑

啼血口流丹月明花影寒不堪愁裏聽只好畫中看

雙燕

不歸江上宅煙栁暗春郊多媿雙飛燕年年覓舊巢

題徐景暘趨庭捲﹝景暘散騎舍人父任雲南右布政使﹞

柱石老臣持使節芝蘭兒子拜親闈九重天語傳丹陛五色云章制彩衣官舸夜帆風力便壽觴春酒雪花飛人生一樂眞難得況爾名家世所稀

題陳谷賓思親捲

春雨白魚江水深夕陽烏鳥塞垣陰誰無逺道思親淚不及髙堂念子心五色斑衣云滿袖百年華發雪盈簪如何此樂恆難得陟岵詩成感至今

題夢彩堂大理推官馮思齊氏自爲監察禦史時扁其堂曰夢彩洪武廿一年歲次戊辰冬予過大理思齊以捲徵詩

身上彩衣今夜夢囊中繡綫舊時縫兩眼忽迷雲五色八翼直飛天九重袖翻蝴蝶春階舞盤斫鯉魚朝饌供百年此樂人間少睡起倒裳聽禁鐘

題韓伯時壽藏捲

自營壽穴松林護預乞墓銘厓石鐫四海交遊幾人在百年宇宙一身全判山容與花時酒剡水溟茫雪夜船去住何鄕非樂土死生今日任蒼天

老來斑鬢謝朝簪買得靑山有賜金汗簡文章千古事繭窩骸骨百年心冰霜舊栢烏羣集風雨小松龍一吟蒲裹車輪鳩刻杖蒼天有待意何深

題王理問宜休亭畫卷

老來多病懶衣冠結得間亭日倚闌豈爲好名聊傲世正緣知止欲辭官三更海气雲霞赤六月樹聲風雨寒歸到閩中舊臺觀不須山水畫圖看

題淩景南春露軒

憶昔園林春露時髙堂慈母看孤兒金莖願得承仙掌玉屑和來獻壽巵潤入錦棚生竹筍濕沾斑袖滴花枝於今怵惕興悲感恍若音容一見之

母櫬扶來魄未安春山艸木露漙漙松間曉滴花還破薤上陽晞淚不幹舊宅魚泉空有井小囊熊膽尙畱丸構軒題扁情何極乞得詩銘後代看

題畫龍

水底或沈盈尺梭天際忽騰千丈波神靈變化固莫測世能豢之柰爾何

題畫菜

酒酣夜發淸冰甕朝罷春沾白玉盤十載舊恩天上夢一根生意畫中看

題山水小畫

太湖三萬六千頃七十二峯湖上山艸閣酒醒風雨過棹歌聲在水雲間

江南不到幾秋螢風壑雲林夢艸亭萬里乾坤雙老眼他山不似故山靑

題望云捲

幾見夕陰天際合恆瞻曉气日邊開百年只願斑衣著五色何當玉女裁下土蒼生渴霖雨邊城白髮走塵埃陳情倘許排閶闔歸到庭闈心尙孩

題郭掾未伸軒捲

親喪不葬孤兒罪聲欲徹天成永號一日九原封馬鬛百年萬事付鴻毛秋風白髮身今老寒食靑山夢轉勞家圃賣瓜歸去好墓廬攀栢種來髙

題山水畫送人歸楚

西南六詔山無數多在蠻煙瘴雨間不似故鄕歸去好洞庭湖上看君山

題百鳥圖

燕雀安知鴻鵠志鳳凰豈同雞鶩羣君看九十九禽外一禽舉翮摩靑雲

題劉中雲海蓬萊軒

誰信劉郎是謫仙行軒不減洞中天蛟龍噓气成樓閣島嶼餘波見市廛鶴到詩壇通逺信人憑棋局惜流年卜居自愛三山好贏得煙波滿目前

題蔡氏同壽堂

八荒仁壽域四海太平時盤古乾坤久華胥日月遲長年非大藥至樂在標枝總是吾君力蒼生恐未知

○雜詠

費孝子詩

蔡河冰堅夜苦寒將軍上馬重裘單誰知一卒獨念母解衣臥冰良足嘆剖冰求魚魚易得有母不見供誰食萬事無如子母全一寒敢爲形骸惜爾𨿽不自惜天也寧無知一朝有王命命爾求母任所之山川邈邈荊湖路兒行遑遑母何處澧州城邊求得之母發蕭蕭已埀素初逢不覺淚交頤卻話兵戎始別時一失鄕閭二十載只今誰在誰孤嫠奉母還居蔡河上人力胡能神所相王恩不特賜之金且復其身俾終養新婦從夫未識姑吁天一誠夫與俱兒能負米婦能爨返哺不媿禽中烏宋朝孝子河中倅蘇公文章傳海內江南流落孝僧詩鮮於艸書稱近代軍中小卒誰所譽金華作傳不我誣忠臣孝子何代無嗚呼忠臣孝子何代無

尋劉集賢隱居

方瞻紫錦屏倐覽靑玉案玆山亙百里我行山未半余雪云俱白新泉冰始冸春姿動晴壑好鳥自相喚探幽會披榛紀勝欲濡翰西投集賢裏息鞅日已旰衣冠拜遺老使我發深嘆垂世貴立言有竹靑可汗

乳石詩

象賢奉常得異石於演樂堂典寶周翁識之云道州乳石也奉常欣然以詩見遺余嘗怪李翰林集有云荊州玉泉山多乳窟中有白蝙蝠飲乳水而長生其大如鴉典寶荊湘人欲一問之未暇也今以道州乳石言之則荊州乳窟可知矣然又聞王烈入山得石髓靑泥流出隨手堅凝气味如秔飯按仙經云服之壽齊天地竊謂髓之與乳皆石之脂也髓其凝者乳其液者乎服髓者壽則蝙蝠飲乳而不死亦無足怪矣獨未知遁世長生之徒亦有服乳而長生者乎因賦詩畣奉常並呈長史公且欲質諸典寶翁也

聞道山中乳窟多乳泉流處石爲窠洞門到夜飛蝙蝠驛路何年載槖駝野色忽看新■﹝山咅﹞嶁水痕猶認舊漩渦豈無靑髓香如飯老我黃塵柰爾何

喜晴

夜雨朝晴喜欲狂西屯騎馬過東岡不妨逐兔爭牽狗切莫驅狼使牧羊野日孤營無細栁天風十月有枯桑歸來又飲將軍酒一醉都令世慮忘

齋宿皇陵夜起俟王駕

濟濟肅冠佩隱隱聆和鸞彤庭炯斜月松栢颯以寒神山衛皇陵左右龍虎盤孝思穆宸衷王心豈遑安秋嘗日維吉夙駕夜未闌駿奔執籩豆臣亦備祠官所職在誠恪匪曰盛容觀斯言告在列同心臭如蘭

登封至日

登封一室靑山下長至千官玉陛前赤腳欲淩神蓋雪朱衣曾惹禦鑪煙慚無衮職絲毫補願祝皇圖億萬年靜坐寒窗看羲畫經筵或者問韋編

莊浪王鎭撫省先墓於永嘉道經大梁持捲索詩隨筆塞命

秦之山越之水將軍去家五千里南雲飛北風起將軍憶親何日已男兒得祿不逮養有淚直徹黃泉底嗚呼秦之山越之水錦衣煌煌照桑梓九原有知能不喜

出使錢塘收書籍發大梁

奉使南行曉出闗回瞻宮殿紫雲間鄕裏那從枉道入圖書只載滿船還百年艮嶽塵飛海八月胥濤雪湧山一到錢塘一懷古鄂王墳下淚潺湲

簡寶雞王二尹

南經險道入褒斜十步躋攀九嘆嗟奇駿舊曾分上廐蹇驢今欲借東家渭河夜雨鳴淸瀨秦嶺朝云化紫霞萬里一官誰見憶天涯更復有天涯

戲詠石餅

予行至土門鋪無炊具日巳午未早食從者陳祥擇一石圓如炮者置火中少焉裹石以面煨熟之剝麵食予曰此名石裹堆也予因名之曰石餅詩以識之

我心匪石不可轉煉石作餅心彌堅自看一丸凝白雪誰將五色補靑天縮蔥侍禦世所鄙全椒道士骨已仙鉛金砂汞苦難得不如服此能延年

東埧鋪見桂花因憶故園雙桂

故園雙桂樹初成將比吾家兩弟兄封植敢忘先子志急難誰念此時情山濃山淡皆秋色人笑人歌共月明獨把一枝思骨肉天香三嗅淚縱橫

滇陽二月罌粟花盛開花皆千葉紅者紫者白者微紅者半紅者傅粉而紅者白膚而絳唇者丹衣而素純者殷如染茜者一種而具數色絕類麗春譜之所云余念昔居吾鄕有亭芙蓉浦上亭外罌粟三畝許花惟單葉紅白二色而已後忝親王禮官從駕自京師之國大梁此花無異吾鄕玆焉流落萬里人事不及而植物遇之不勝感時戀舊之私賦詩二首

二月昆明花滿川麗春別種最芳妍靑黃未著罌中粟紅白都開地上蓮逐客形容嗟老矣美人顏色笑嫣然馬頭初見情多感吟得詩成莫浪傳

善闡東風不作寒米囊花似夢中看珊瑚舊是王孫玦瑪瑙猶疑內府盤嘶過驊驑金匼匝飛來蛺蝶玉欄幹瘴煙窟裏身今老春事傷心思萬端

滇陽病起

書籖藥裹客窗間一月吟成病裏閒日日相看好顏色人情誰得似靑山

天涯病後命如絲豈復形容似舊時有客相辭汴州去傳聞政恐到吾兒

病後戲柬章廣文

巉然瘦骨鬢鬖鬖扶杖前廊力未堪欲問故人章博士爲誰騎馬出城南

病中謝劉大有曹廷珪見過

城南僦屋小如舟貧病誰能慰旅愁薄俗久知無管鮑新交何幸得曹劉

巳巳至日用煉象闗韻

夢裏猶疑聽禁鐘起來山色曉云籠三年蠻徼逢長至萬里君門拜九重斑白秖添新鬢髮丹靑誰寫舊儀容窮愁博得身彊健晚節深期雪後松

洪武九年歲丙辰二月十日被擢秦王禮官十七日同秦晉燕王府官僚召見奉天門下各賜馬一疋楮幣有差惶悚感激退而賦詩

小步騧駵細織帴羣僚拜賜赤墀前玉門闗外年年貢金水橋邊一一牽周制天閒元十二衛詩騋牝亦三千不才駑鈍知何補多幸靑雲早著鞭

職幣司存九府間流行如水積如山鹿皮薦璧侯王入蚨血塗錢子母還盛世理財元有道小臣蒙賜獨何顏獘裘羸馬仁三族晏子爲人亦未慳

吾鄕富友文擢順慶府同知三年升保寧府知府以七十致仕順慶經歷陳暹會予於京師言其事喜詩賦之

陳郎相見石城隅能說吾鄕富大夫白髮衣冠歸洛社蒼頭琴鶴出成都仰天閶闔猶能拜步月欄幹不用扶何日得從諸老後年年春酒勸屠蘇

富老還家自蜀川蜀民能說府公賢朝廷吏重二千石鄕里人稀七十年花雨小車東郭去竹涼髙枕北窗眠請看五福陳洪範造物於公賦予全

觀梅分韻得枝字

只道花如雪何如鬢亦絲客中今日臘眼底去年枝地暖春歸早江寒月出遲詩情似何遜惆悵立多時

狀元黃分韻得載字

曲江探花宴春事今安在粲粲霜下傑正色獨不攺郗林有丹桂擅色已千載晚節孰與倫汝價當十倍

晚興分得淨字

晚興重畱客風流繼觴詠座移修竹深徑掃蒼苔淨秋聲屋邊起月色雲中迸富貴未足論且以安吾命

得影字

秋風絡緯啼金井月色樓臺漏聲靜美人逺在天一方何以慰我心耿耿玉闗不夜嫦娥老銀漢欲冰河鼓冷彊把相思托鳳簫小階吹轉梧桐影

得塘字

夜雨不濕泥曉云低度墻嚶嚶鳥求友我情曷能忘蔡氏雅敬客羣士集中堂及玆春節宴所忻在餘芳長吟何紆徐短歌或慨慷從來文學交豈徒弄杯觴華風蕩碧艸緑水沈回塘嗟我詠歸樂孰與曾點狂

惜日短歲十二月二日同諸友訪環中老鮑恂於西溪隱居蒙畱欵談論歡洽豈無一言以記之遂命題云各賦一首嗟夫在心爲志發言爲詩觀其所作蓋可見矣

我志在千古此生無百年百年亦苦短白日如奔川光陰旦復旦把鏡心茫然歷看古賢傑勲業照簡編安能不努力坐待雪滿顚羲和駕六龍爲我遲遲鞭

○酬和

臈日值雪次貝先生二十韻

霰零初淅瀝雨灑復廉纎只道花如絮那知木有鹽亂飄隨滿地斜舞巧穿簾父老驚銀甕兒童得玉蟾湯泉應已凍火井詎能炎一气何舒慘羣黎任愛嫌垣墉堆易圮坑坎積逾添鵝鴨隍池靜貔貅府衛嚴夜窗貧展捲曉漏誤傳籖休矣門誰立昭乎闕自瞻昆侖愁折柱華嶽恐埋尖晴色先浮瓦寒聲或墮檐蜀蛆疑石化海鼠只冰潛坐食慚倉庾啼饑嘆裏閻陽春君寡和歲酒我先拈瑤艸將持贈瓊茅試用占貢犀知物逺賜錦望恩沾宮額看梅綴農情待麥蔪梁園諸客盛司馬獨才兼卻笑烹茶者家姬未屬厭

季子奉祠浚井得奇石次韻

偶從深井得原是太湖來艮嶽無仙仗昆明有刼灰忠臣厲齒泣貞婦望夫回不勝懷古意點筆賦崔嵬

致此江湖逺於今歲月深摩挲悲艮嶽指點看云岑煙霧含餘潤風雷起太陰崢嶸見君意貞確比吾心

暫歸故鄕和友人見寄

拾遺徒步得南歸千里風塵一布衣爲報鄕人莫相笑丈夫元不志輕肥

和張徳駱紀善初度韻

東風驛騎始南還晚興畱人食尙寒泰華黃河觀未了陽春白雪和皆難山香舞處花如雨海月飛來玉作盤但願此身俱老健年年此日共淸歡

飲酒沔縣市中走筆次劉忠江韻

郢曲彌髙和轉難酒酣拔劍气如山誰憐騏驥鹽車下不在君王十二閒

歸田後次友人正旦早朝韻

騎馬天街踏雪晴銀幡猶記入新正歸來一室靑山郭夢到羣仙白玉京波暖栁風回太液露晞花日上承明題詩曽應親王敎五色春云筆底生

和貝惟學登小孤山

西來風浪湧金山人在鴻蒙沆漭間大地小孤天柱石長江第一海門闗鮫人夜泣珠成淚龍女晴梳翠作鬟欲問靈巫報神語我行何日定東還

○述懷

春日值雪述道中鄙懷

河山開國大風雪趣裝嚴闗樹容車幰天花拂帽檐路驚深峪轉衣索獘裘添鱗甲飄逾亂毫釐雨或纎凍龜誰爲藥寒痺孰能砭夜宿催鑪火晨興問漏籖沙畱鷗迹印泥逐馬蹄粘宜麥曾聞諺連茹況得占眼明看白晳心切爲蒼黔陽長今當盛陰凝已足嫌微生同燕雀逝景惜烏蟾一命才猶忝諸公徳可漸簡須司馬授詩許杜陵兼珠側知形穢膏余被物沾入崤疑隴蜀渡洛似沱潛華藻非三謝丹靑媿二閻春晴動鳷鵲月色夢蜚廉專對吾何取能卑叟愈謙別來旬朔攺坐覺歲時淹郢曲𨿽難和家醪會共拈

久雨述懷﹝次張長史韻﹞

閃閃夜多電曀曀朝復風大梁六月雨日夜聲淙淙陰陽有縱閉天人相感通因思黃河決昔者原武東長堤蟻穴壞尙足嬰其衝遂令耕桑地濤瀾漲舂容去年夏不雨禱祠走府公誰能罪眞宰我欲鞭丰隆得非傷稼穡曾莫寛租庸今年雨不止將無河決同徒聞萬姓號未覩百榖丰天心寧匪仁帝徳豈不洪庶乎形气和蕩彼氛祲空腐儒謬食祿治生在歸農燮調闇大體憂憤誠小忠況垂齒髮暮敢覩班資崇三嘆詠君作載歌激予衷

○寄

寄弟並示壻吳氏

聞道南塘旱吾家正可憂不能供賦稅豈得免徵求舊宅荒苔雨先塋宿艸秋急難須努力更與阿騏謀

續得鄕人信再寄弟

聞道溪田熟如今刈獲無還能足家食且不負公租八月來黃雀三江出紫鱸新炊兼異味老我憶歸吳

洪武丁卯春侍從親王朝京寄宋季子

詩翁金石奏對客我能誦翁亦哦我詩松泉響幽洞王門七年久雞鶩隨鵷鳳同抱愛君心義與丘山重於今事何及生死銜悲痛我尙臥京華翁已歸梁宋逢人叵舊歡卽事生新夢彷徨中夜起丹白銀河凍春風汴橋栁臈酒鈞州甕輕衫雪羅制小騎靑絲鞚斯遊豈不樂老我無由共冥冥北飛鴻目極千里送

七月九日葭萌道中寄宋季子奉祠

聮步常年近赤霄千秋佳節慶今朝星明南極聽更漏日上東方立早朝華蕚樓前猶夢到葭萌道上欲魂銷仰天自祝吾王壽回首中原悵望遙

戊辰七月九日用葭萌道中韻再寄宋季子奉祠

蓬萊簇仗逼雲霄葵藿傾心豈一朝玉體願期王自愛金閨憶與子同朝杯余壽瀝波曾及袖有天孫霧已銷風雨五更孤夢斷江湖萬里一身遙

寄嵩明倅嵩明倅祖原善予鄕人也予臥病昆陽原善以公事來日相過旅次意甚懇別後寄此以寫予懷

年將五十已龍鐘百病交攻气不充羨爾髙年精力在鬢毛霜白面霞紅

天涯相見故鄕人一話江南一愴神那復錦鴛湖上醉畫船簫鼓鬧靑春

風雨山窗客枕孤東方欲曙鳥相呼無人更似嵩明倅日日能來問病夫

苦憶嵩明祖判官無由兩臂挿飛翰此身彊健須相覓醉舞靑天白玉盤

○畱別

次韻貝原翚畱別

原翚鄕先生貝廷珍仲子也兄弟五人三人出仕兄原憲都府經歷弟季翔楚府紀善原翚今宰武安邑以考滿赴京師相見於大梁因賦詩畱別

客裏逢君說故鄕畱連樽酒過斜陽漢時循吏稱三異馬氏佳兒識五常老去只驚搔鬢短醉來不覺放歌長明朝相送城南路記取槐陰四月涼

五年官舍汴州城一見鄕人一愴情賴有寒氈畱客坐可無春釀與君傾北來山水登臨倦南去音書感慨並何日吳淞江上住兩蓑煙雨釣舟橫

發嵩縣畱別守禦千兵邑庠教諭

嵩州官舍畱三日日日亂山云吐吞聞雞夜看北斗柄借馬曉出東城門廣文無氈坐賓客將軍有書傳子孫我懷先世此鄕裏願聚族人居陸渾

之官雲南畱別大梁親友

一身去中原萬里投南詔敢辭瘴癘入得匪神明誚精忠膽弗渝日月諒能照生還詎無期老學益自劭親知念行役執酒請予釂毋爲臨岐惻但作出門笑踟躕城西路指點云外嶠有詩頻寄君盡寫所歷妙

○懷古

龍徳宮故基懷古

海子三山帶彩霞上皇頻駐五云車豈知花石窮民力只擬蓬瀛作帝家中國一朝非宋土北風萬里盡邊沙只今遺迹令人感剰水荒丘落日斜

河堤懷古

落日黃河岸兒童看使臣云封龍伯樹風旋馬頭塵蕩蕩中原地熙熙上古民如何三代下風俗再難淳

○桐溪古迹

雪佛碑

天花墮虛空平地忽三尺異哉西方神現此水精域胎非托摩耶意叵勞刻畫乃瞻白玉相安用黃金飾一洗熱惱心悉依淸淨力紅日起扶桑終焉化無迹其無本非空其有亦非色君看東逝波滄海不可測我來鳳凰溪古寺久荊棘摩挲雪佛碑碑斷字莫識金石亦已壞況非金石質萬事等泡影感之三嘆息

洗馬池

房星下照天池水水光一碧淨如洗驊驑何來塵滿身解卻金覊濯淸泚不識誰人樂少年春風栁下曾揚鞭驊驑忽爾化龍去空餘池水淒寒煙我聞渥窪在西極此水得名徒逺憶卻憐駿骨世間稀佇立池邊三嘆息

建炎槐

千尺髙槐舊相門傳聞南渡此移根心經百歲風霜苦身受三朝雨露恩破穴中霄經電火繁陰六月似云屯池臺錦繡知何在幸爾靑靑尙獨存

鳳鳴梧

梧桐生髙岡亭亭淩紫霄鳴鳳丹山來依此百年喬良材中琴瑟和聲合簫韶我非漢中郎詎識爨下焦

龍眼池

寶地多奇蹤雙池鑿龍眼秋水涵逺空寒波應靈響陰雲翳或結夜月晴兼朗對此長湛然塵心自蕭爽

迎鳳橋

鳳過桐溪水溪橋迎鳳名光揺錦翮動影落彩虹明夾岸梧桐老芳洲杜若生尙餘千古迹登覽一傷情

惠云塔

老禪西來兜率宮金曇舍利開芙蓉平地起作寶光相七級上淩天九重摩尼頂珠現穹碧丹霞掩映雞足峯八牕玲瓏懸皎月層欄翠滑扶神龍我欲乘虛求帝釋云梯髙峻紅塵隔檐鈴停語寂籟冷白鶴飛下蒼煙夕

浴鳳沼

鳳鳥從何來來止桐溪旁錦毛濯春雨彩翮晞朝陽蘋藻動浮彩蘭芷吹幽香鳳去今不返空餘鷗鷺行

橫湖

橫湖如疋練風景此中稀日暖赤鱗躍天晴白鳥飛寒松蟠石岸春水沒苔磯幾度斜陽晚漁舟渡口歸

東山

陟彼東土山惘然思謝安艸露濕我衣海日升巖巒愧無如花妓醉舞追前歡飄飄谷風來吹墮頭上冠

桐溪

梧桐蔭淸溪溪水波粼粼上有五色鳥下有黃金鱗秋雨洗白石春風生緑蘋願學羊裘子時來埀釣緡

○遊覽

登通海湧金山

西湖上馬湧金門三竺歸來日色昏今古羣生幾塵刼華夷萬里一干坤煙蘿花木山中寺水竹茅茨海上村兩地登臨渾似夢賦詩聊與僰僧論

遊龍潭陪臨安府官僚

臨安山水似江南天气況當三月三往往揮毫逢鶴埜行行騎馬過龍潭載歌白雪誰能和試飲淸泉亦不貪記取人家畫欄曲桃花一樹倚春酣

登雲南城樓

漢武開邊事可稽滇池逺在夜郎西已聞郊廟歌朱鴈復道山川醮碧雞王業無如今日盛才名孰與古人齊自慚作賦非司馬萬里登髙意欲迷

○挽

嘉禾挽呂太常母

平川呂孝子有母四徳全葛覃誦勤儉中饋事精專夫君旣捐世嫠居甫踰年魚軒竟長往晏逐瑤池仙愁雲暗北邙荒艸埋新阡諸孤守墓廬有涕徹重泉感我歌此曲臨風亦淒然

○辭曲歌

孤凰辭﹝有序﹞

嘉禾梧桐鄕之鳳鳴裏節婦朱氏生子焯一歲而寡今年二十餘矣讀書孝其母故爲此辭

髙岡兮梧桐鳳凰兮雌雄忽失鳯兮凰將曷從梧旣悴兮霜露多凰失鳳兮可柰何心𨿽哀兮矢靡他惟巢有雛兮始生哺之覆之兮俟其成雛五色兮儀虞廷凰𨿽孤兮心則寧

楊花曲

君不見陳宮美人張麗華春情輕薄似楊花兵塵吹入景陽井荒城老樹啼寒鴉又不見隋堤一千三百里煬帝龍船壓春水錦帆飛不到天涯腥風戰血楊花裏噫噓唏陳與隋山川𨿽是國已非年年三月楊花飛江南江北啼子規

滄海白雲歌爲姑蘇陸弘道作

誰言黃河之水東流到海不復回海潮日日去復來誰言天上白雲斯須攺變如蒼狗日日白雲飛海口海潮日日來有期白雲日日海口飛滄灣親捨白雲下天涯遊子何時歸

淸平樂題眭履道所畫桃花送琴士蒯文達歸山

山翁歸去玉洞花千樹拍手兒童花下路驚動落花無數山中紅雨蒼苔人間白髮黃埃借問玄都道士劉郎何日重來

山翁歸去記得來時路雨漲溪泉人不渡花外鳥啼何處人間不是山中髙懷都付絲桐一曲瑤池宴罷春風吹盡殘紅

巽隱集卷二

●欽定四庫全書

巽隠集卷三

﹝明﹞程本立撰

○記

雲南西行記

昆明西南八十里爲安寧州漢連然縣也又號螳螂川蠻之阿寧郎有溫水鹽井唐書南蠻列傳載玄宗詔特進何履光以兵定南詔境取安寧城及五鹽井後立郎其地也安寧而西六十里曰祿脿驛驛西北路出山頂予謂祿脿字當作■﹝山錄﹞■﹝山票﹞猶嶍峨峨■﹝山錄﹞之類也西行五十里曰煉象關關西五十里曰祿丰縣又西行五十里山甚峻路盤折又二十里曰捨資驛驛西二十里曰回蹬關西行四十里爲廣通縣蠻之路甸今有路甸驛驛西百里爲楚雄府卽元威楚開南路蠻之峨■﹝山錄﹞漢唐爲覧州蒙氏石桑郡段氏白鹿郡也楚雄而西四十里曰呂合驛驛西三十里爲鎭南州古欠捨川又號和子城由鎭南北行百里爲姚安府古名弄楝川漢爲姚州唐開蜻蛉弄楝爲州縣今有蜻蛉驛府通守髙保髙明孫也元天歷中明入朝升姚州爲路授明總管有學士歐陽玄作升路記保出以示予姚安西南行百里曰普淜驛驛西行五十里爲古雲南今稱小雲南西南四十里爲品甸今立雲南縣縣西北行四十里爲白厓甸甸西山有關焉關西四十里爲趙州古趙瞼也段氏時爲天水郡趙州西南三十里曰龍尾關入關三十里則大理府也出龍尾關南行百里許有石門天橋又南行七十里曰漾濞江江有橋度橋西南八十里曰打牛坪又西南行百二十里爲永平縣古博南縣也永平西南行六十里俗名丁當丁山又二十里曰薩木哈驛驛西南行二十里曰浪滄江古蘭滄也度江數里道傍有萬箭樹又百里乃永昌府自出龍尾關至永昌顚厓危磴蜀道猶天險不能過也按雲南志永昌本哀牢夷蒲蠻峨昌蠻所居諸葛武侯平蠻至此今有諸葛村由永昌後入大理大理城北行四十里有神摩洞又十里出龍首關又十里曰鄧川州驛又北行二十里曰蒲陀崆又五十里曰觀音山又一驛府曰鶴慶古名鶴川又名漾工川蒙氏謀統郡段氏謀統府元鶴州也北行平原五十里度一山路險峻又五十乃麗江府古稱越析州卽摩些路也水源出吐蕃布嚕古甸故又名布嚕天地枕金沙江以江出金故名麗江取麗水之義也又名花馬洞以鐡橋城南二十里峭壁間石色狀如花馬也故又稱花馬國三種蠻居之曰摩些曰吐蕃曰羅羅元世祖嘗駐蹕焉府西北行三十里地曰白沙過白沙至雪山北嶽神廟由蒙氏異牟尋封雪山爲北嶽也雪山名玉龍峯予畱麗江通守張翥出示樊綽雲南志字多謬誤非善本也發麗江由鶴慶入大理至普淜過沙橋乃出鎭南州後舊道而還昆明風雨越月所歷府六龍首振其北龍尾束其南洱水蕩其左點蒼峙其右山川城郭民風土物雲南諸郡之勝者大理也山之峭拔爲荒陬之奇偉觀者玉龍山也按元禦史郭松平大理行記載云州北十餘里山麓之間有石光可照面又名鏡州品甸有池名曰淸湖湖西官道中有石紋如古篆號地符行人莫敢踐詢諸土人則莫知其說也又載自嵓甸西南古廟中有鐡柱髙七尺五寸徑二尺八寸蒙氏景荘王所造標曰建極十三年壬辰四月庚午朔十有四日癸丑鑄土人歲貼金其上號曰天尊柱趙州北有髙原號城墱以世祖駐蹕之故州寀建佛宇旦望焚香祝壽予不能及目乃詢趙州倅知其不誣也又載入龍關十五里有城曰太和周十有餘裏語以坡陀爲和和在城中故名蒙氏皮羅閣所築蒙國大治徳化頌碑蜀人鄭回制文時唐代宗大歷元年也予過大和城址與碑皆然山部言也凡山水之明秀壯麗地之坦夷阨塞與夫風俗靈異具見郭記予拙於辭姑筆其槪爾視郭記則有媿焉

敬思齋記

皇帝卽位十有五年大兵平西南夷而黔寧王鎭之旣十年黔寧薨皇帝以其人之不忘黔寧也命嗣侯歸之鎭初黔寧之薨有歌之者曰孰爲吾父孰爲我母無母奚欨無父奚拊天夢夢乎其卹我窮窮乎及嗣侯之來有歌之者曰於畆於畆是耕是耔維黍維稌以餴以饎我有父母先王之子噫孰謂滇黔不可治耶然人知滇黔之可治而不知所以爲治知所以爲治而不知所以出治者何道也道以出治學以明道靜以成學其黔寧乎何以知之以簡重沈黙而知其靜也以尊信夫太極圖西銘而知其學也如是則於治西南夷也何有嗣侯若曰我考憂勤惕勵於玆土有年矣兵食之不足思所以足之民生之不遂思所以遂之逺者思所以來之污者思所以新之簡節疎目思有以安之沾仁洽義思有以樂之虫蛇驅之豚魚孚之我其敢不敬共朝夕以思無墜厥緒無替天子之命哉於是名其宴居之齋曰敬思欲其身在是而有所警於心也愚竊惟續孔孟之傳於千載之下者宋周元公也於元公見而知之者張獻公也微斯人天理不幾於熄乎太極圖萬化之一原也西銘萬殊之一貫也聖人定之以中正仁義而主靜太極圖之要也天地之塞吾其體天地之帥吾其性西銘之要也斯爲先王出治之本矣豈不爲嗣侯繼志之本乎本之何如敬以存之思以擴之而已武王聖人也克殷而問箕子以天道踐阼而問師尙父以黃帝顓帝之道箕子陳之以洪範曰敬用五事曰思曰睿睿作聖尙父告之以丹書曰敬勝怠者吉聖學不在敬乎太極曰君子修之吉則敬勝怠者吉之謂也西銘曰於時保之子之翼也則君子修之吉之謂也通書曰無不通生於通微通微生於思則思曰睿之謂也是故敬思之體爲甚微非求諸先儒之說無以知敬思之用爲甚著非徵諸先王之烈無以見學求先儒以立其體焉治法先王以行其用焉入爲三公以福天下愚於嗣侯固企而望之矣𨿽然非愚之私也天下之幸也故書以爲記

具區林屋圖記

具區之名何始乎揚州藪曰具區始見於周職方吳越之間藪曰具區復見於漢史卽禹貢之震澤也然則具區爲震澤矣揚州其浸五湖非震澤耶亦震澤也然則一震澤也曰藪曰浸者何藪厚也中有艸木魚鱉所以厚養人也浸者所仰以灌漑者也曰具區者何區者有所蔵也言其蔵物之眾也故名具區則曰藪也曰五湖者何一曰其派有五一曰其周行五百里三萬六千頃也言其灌漑之廣故名五湖則曰浸也實皆震澤也其西北之山自金陵而來南騖吳興以入於錢塘其東則淞江之水分爲三江以入於海山拂乎其相紏也風气因之而鬰積水蕩乎其莫禦也風气因之而宣泄故人生其間者藝文儒術之士特盛焉民性亦輕揚焉然舟車則無不通也故行者說出於其塗食貨則無不資也故居者樂生於其土吁美矣具區三江之間邑曰松陵友人曽日荘氏居之蓋三吳之美在具區三江而松陵則據有具區三江之美者也予少逰松陵某山某水固皆寓目焉今老矣於其心則﹖﹖乎其若失茫然其若遺矣洪武歲在壬申之冬西平公嗣鎭西南夷日荘實從之來明年春予與日荘握手滇池之上日荘謂予曰具區之中七十二峯之洞庭子所知也聞諸有道者云先天地生巍巍尊髙旁有垣闕狀如蓬壺不知蓬壺果何似也藉茅居渤海中則洞庭得不似之乎吾家松陵水之三萬六千頃山之七十二峯皆在乎戶庭之間家有董北苑畫一幅晁無咎錢希白跋語在也愛其煙巒深潤林木蓊欝因托吾廬而名之曰具區林屋圖裝演成捲時一披之則所謂三萬六千頃之水七十二峯之山又不在戶庭而在吾幾上矣嘗爲之歌曰有竹與梧在屋之隅有栁與揄在裏之閭有荷與蒲在池之洿或釣之魚或弋之鳬或操之瓠或酌之觚以遨以娛以安以舒神仙有無孰爲蓬壺天地盈虛孰爲歸墟江湖一■﹝奭斗﹞孰爲具區八荒庭除孰爲吾廬髣乎髴乎以名其圖屬者久之未能歸領其趣子其爲我記之予曰凡天下之物能樂吾之心者無非有以見夫物我之一理也樂之以耳目者斯玩物耳今夫物之厚重者莫如山人見其恆止而不遷也云之出也艸木之生也山一於止乎物之流行者莫如水人見其恆動而不息也淵之深也蛟龍之宅也水一於動乎山艮象也艮之彖曰艮其背不獲其身行其庭不見其人言不見其有我不見其有物也水坎象也坎之彖曰習坎有孚維心亨行有尙言至誠可以通金石蹈水火何險難之不可亨也是以古之君子其止體乎艮而未嘗不行也其行體乎坎而未嘗不止也則山水之樂得之於心者夫豈玩物而已哉使玩物之樂徒得之以耳目然滇池之水可玩如具區也碧雞之山可玩如洞庭也具區洞庭可忘也況於繪畫哉日荘曰子之論亦谹矣江湖一■﹝奭斗﹞八荒庭除予亦言之矣𨿽然圖書先子之所蓄也山水先子之所釣逰也吾能不及情哉予曰子不聞浩浩戚戚之尢乎吾先人之田廬亦在具區之南也子命予記予不敢辭天其或者予得與子出三峽下九江上京口以達姑蘇於是謁三髙之祠登埀虹之橋然後過所謂具區林屋者而觀北苑晁錢之遺墨以償所願焉則予𨿽老尙能與子賦之日荘曰惟於是乎書日荘名炬日荘其字也質而有文儒而知醫先府君魯齋先生常通守吾州故與予雅信云

方舟記

客有以方舟名其室者謁予滇池次捨而以記請予問客曰夫宮室所以安其居也舟楫所以利於行也二者不相爲用也子之室奚取於舟耶詩云就其深矣方之舟之釋之者曰方桴也子之室又奚取於桴耶客曰非此之謂也吾生長東南於越之區郡曰四明邑曰慈溪其地負江海之阻擅魚鹽之富山有林木田有嘉谷池有菱芡蓮藕囿有蔬果麻枲吾張氏居之二百年矣大父與父𨿽皆得官慈利知州然未嘗去慈溪也吾少之時溫凊之隙或桴於海或舟於江或持竿以坐釣或舉酒以屬客內無衣食之憂外無世事之奪倘佯斯土蓋將終身焉今以埀白之年竄不毛之土山居谷汲磽確廹阨陸不可以車轍水不可以舟楫奔走而執役胝繭而皸裂靡其骨而後已田廬不得而有也兄弟不得而翕也妻子不得而好合也於是題其容膝之所曰方舟以示不忘乎慈溪耳乃歌曰月出兮東海三山兮礧礧渺渺兮浮槎今胡爲兮羅鬼又歌曰江花兮江艸春波兮鳬藻蕩漾兮蘭舟今胡爲兮犵狫歌已余亦不覺蹵然而起愀然而悲也因嘆而言曰噫此我心之所同也亦孰無此心哉狐死正丘首仁也而況於人乎𨿽然吾將語子以道夫人情莫不驕肆於逸樂而惕勵於憂患是故逸樂者疾疢也憂患者藥石也向也非疾疢子乎今也非藥石子者乎惟能隨所寓而安之則舟亦室也其在東南之區也奚其樂西南之徼也奚其戚勉之哉富貴福澤將厚吾之生貧賤憂戚庸玉女於成願共服膺西銘之言何如客謝曰敢請書而置之吾廬之壁間因得觀覧而自警也乃爲之記客名某字均遂

同壽堂記

人身之气通乎天地之气人心之理通乎天地之理痿痺其手足者气有不屬也醫書猶以爲不仁而況蟊賊其心而理有不存者乎是故仁道𨿽大其要在乎克去已私復還天理而已蓋非克去已私復還天理不能以天地萬物爲一體不能以天地萬物爲一體則不能以愛已之心愛人夫人情莫不欲壽者愛已之心也知其所欲而生之者以愛已之心愛人也然亦豈窮而在下者之得爲哉在下而得爲者其惟醫乎醫亦仁矣宜乎蔡氏之堂以同壽名之而子孫世世不能攺也嘉興之崇徳裏曰鳳鳴蔡氏自宋南渡家焉有字淵齋者傳其子梅友竹友梅友仕至防禦使嘗扁其堂曰同壽竹友子君實者嘗著同壽祕室方於元之大徳間君實傳其子伯仁伯仁傳其子敬之敬之傳子曰濟字公惠曰潤字公澤公惠入國朝爲邑之醫學訓科以卒子曰熈能弗棄基緒同壽之堂自若也公澤謫羅氏鬼國羅氏鬼之被疾而痛苦呻吟者亦莫不求已於公澤公澤仍扁其居藥之室曰同壽書來滇池請予記之予與蔡氏居同裏公澤又嘗從予學予少也及見其祖長也及交其父若兄今老矣能無感於人世邪記其可得而辭也嗟夫蔡氏之先予所不及知者不論也試以予之所知者言之家以醫顯自淵齋至於熈蓋七世矣堂以同壽名自宋至於今蓋百有餘年矣其東西之鄼南北之鄙豈無富貴於蔡氏者亦有一門七世一堂百餘年者乎天奚獨厚於蔡氏邪蓋仁之積也久矣彼以天人爲茫茫者惡足與語天人之際哉公澤居黔中患難而無怨懟不平之气方將壽西南之民以無忝乎厥祖可不謂仁孝人與夫動忍者仁熟孤孽者術知天之所厚於是乎在公澤其尙勉之哉𨿽然天監下民民之不義降年之不永皇建有極極之不訓錫福之不敷蓋有非醫者所能致力於其間者也驅一世之民躋仁壽之域是則同壽之大者噫今何幸聖人在其上

重題同壽堂記

同壽堂在崇徳鳳鳴裏萬春橋之東蔡氏之所居也蔡氏自淵齋公仕於宋扈蹕南渡家焉淵齋子防禦使梅友公名其堂曰同壽著其志也著其志者何梅友與其弟竹友俱以醫藥濟人之夭死期於人人同其壽也厥後堂以兵毀竹友子君實重作之又嘗著同壽祕寶方蔵於家君實子伯仁伯仁子敬之敬之子曰濟字公惠曰潤字公澤公惠子曰頥字孟頥皆克紹先業不墜益振先師易齋鮑先生嘗爲敬之作記於洪武歲辛亥國子助教淸江貝先生嘗爲公惠作記於歲戊午周府長史六有呂先生亦爲公惠作記於歲甲子予爲公澤作記於歲乙亥以至士君子之詠歌凢所以發明同壽之義詳且盡矣歲戊寅予歸自西南夷孟頥復以記請予尙何言哉𨿽然予去鄕二十年耳昔之飛榱步欄重門周閣號稱甲第者已莫不莽焉榛蔓之墟問其子孫無遺類矣千百年之後又安知不髙岸爲谷深谷爲陵邪有若蔡氏之堂朴而非陋儉而非隘世世保之愈久而加美者求之寰宇之內蓋尠矣況於一州一邑哉一州一邑亦尠矣況於一鄕哉祖宗之貽謀子孫之繼述若是予安得無一言以復孟頥邪且予先世與蔡氏居汴同扈蹕南渡同來崇徳又同先從兄主一翁嘗譜吾族今求譜於侄廣則亡矣予嘗積書於家今求書於子廉則已散失無幾矣而孟頥謙卑好學說友勝已者又拳拳焉請予記其堂敍其譜於先世所蔵𨿽片紙不敢廢視吾子侄奚翅鴟鸞邪吾於孟頥重有感也孟頥父公惠予至友也公惠不可復見得見孟頥公惠其不死矣嗚呼吾將戒子孫以孟頥爲法孟頥聞予言願加勉焉能以愛已之心愛人則視人之疾無異於已之疾矣急於已人之疾緩於責人之報則人之獲其壽者日益眾矣豈不謂之同壽乎噫天地之徳莫大乎生物仁恕之功莫大於活人天之厚於蔡氏者詎有窮邪是爲記

存敬齋記

夫心之於身猶身之於室也心之出入猶身之出入也是故身不在焉無以爲一室之主宰心不在焉無以爲一身之主宰能存此心者其惟敬乎敬者一心之主宰也心有主宰則身有主宰矣身無主宰而謂一室之有主宰不可也而況是身不在是室者乎君子居其室則思警於心而況於齋乎齋之爲言若居此而齋戒也然則警之如何亦存敬而已矣存敬柰何不睹不聞之戒懼者靜而敬也獨之愼者動而敬也靜而敬者敬之體也動而敬者敬之用也噫天道不已者敬也文王純於天道亦不已者亦敬也天也聖人也皆此敬也君子其有不由此敬以成學者乎淳安吳某氏從事雲南政閫顏其齋曰存敬學莫善於是者也𨿽然予嘗讀周書見成王始政周公則告之以所其無逸召公則告之以敬其作所然周召之言若出一口其所謂同心之言其臭如蘭者乎蓋古之人臣必先責其身而後能責難於君周召之心不自暇逸而克所其敬可知矣克所其敬則自一身而國家天下何適而非吾之敬所哉齊家而家齊一家之敬所也治國而國治一國之敬所也平天下而天下平天下之敬所也一室云乎哉修乎已者表裏莫非其存主之功及乎物者逺邇莫非其充積之效矣雲南政閫所治方數千里之地三十七部之民上之爲使下之爲從事皆有天子之命任之以方面之重者曷其柰何弗敬渭北張公爲使於玆十有餘年敬如一日非有存主之功者與惟是方數千里之地三十七部之民無不各得其所於公之敬所者非有充積之效者與噫使克所其敬以得民從事克所其敬以得使交修相孚如是宜其治最於天地也𨿽然居周召之位以行周召之志則天下之民無不被其澤者化止一方之近而已哉吾於此不能無望於渭北有望於渭北而無望於淳安乎渭北而志乎周召則周召也淳安而志乎渭北則渭北也有爲者若是是故書以爲存敬齋記

止靜齋記

人之一身不能不接乎物物接乎外不能不感乎內於是感之而動者紛紜交錯萬變而不窮夫以一心之微天理惡保其能存人欲惡得而不肆邪人欲肆天理滅則人極不立而無異於禽獸矣聖人憂其然也故定之以中正仁義而主靜立人極焉蓋天下之動莫能止也定之以中正仁義而有不止乎天下之動莫能一也主夫靜而有不一乎定也止也靜也一也人極其有不立乎然而難言也言易者非知言者也予何足以知之何足以言之哉𨿽然予嘗觀夫物之似者矣水之濁也或撓之其潰也或決之山下出泉靜而淸也謂水之體爲非靜可乎是以天地之道吾知其靜也人之所得乎天之理以爲性者吾亦知其靜也不然則記禮者何以云人生而靜天之性也語道者何以云自然之道靜故天地萬物生噫三極之道皆靜也惟聖人爲能全乎太極之道故人極立而天地之極亦立矣然則聖人可學乎學聖人者必體易之君子乎系辭曰天下之動貞夫一者也知此則知聖人之所以一天下之動者矣艮之彖曰艮其背不獲其身行其庭不見其人旡咎知此則知聖人之所以止天下之動者矣靜斯一焉一斯止焉是故知其止而止焉者行亦無不止也知其靜而靜焉者動亦無不靜也行止各有所止而動靜皆主夫靜其惟體易之君子乎雲南右衛指揮陳侯以靜成學事物無以累其心至於折衝厭難梟俊禽敵單騎突千萬人而不顧蓋亦有見夫不獲其身不見其人之訓者也非能體易者與界其所居之偏爲齋焉簡易朴質明粹溫宻顏曰止靜請予記之予旣嘉侯之志又嘆夫世之學者或不知所以學而侯獨知之故不辭而爲之記

行素齋記

記曰君子素其位而行不願乎其外說者以爲素者見在也君子但當因其見在所居之位而爲其所當爲無慕乎其外之心何也蓋以道不可離也予嘗因其說而推言其意蓋所謂道者其理一其分殊故其體之大至於無外而其細無微而不入譬如日之麗天無逺弗照而光景所及方圓曲直隨物賦形故君子體夫道也其心之所有旣必與天地萬物一視而無間而其身之所處則又必隨其所受之分樂循其理而不敢過求故於君臣父子夫婦長幼朋友之倫旣各以其道責諸已而不越乎其位至於富貴貧賤患難夷狄其分𨿽殊而道無不在也亦隨其所受而安之如是然後爲不離乎道而合乎中庸人之囿乎道也猶魚之生乎水魚在於渚或潛在淵各適其道而已故夫富貴貧賤患難夷狄皆莫之致而至焉者是天之所以處我者居於其地而求以去之是猶魚而求去夫水也金華髙君思聰名其齋曰行素而徵予文以爲記予與思聰居而同郡生而同年知其爲人思聰家故饒裕其居鄕時輕財而樂義好禮而下士今爲鄢陵之校官覊旅於荒閒寂靜之濵而從事於呻吟占嗶之末奔走於卑冗以承奉乎上官見之者皆以爲思聰之才之茂如彼而其所處之地之猥如此豈能無戚戚於其心者然而思聰沛然樂而受之若平日所固有然者予往往見之未嘗見其有不足之色豈所謂素其位而行者非耶今以是名其齋抑可謂稱情否耶是宜爲記遂記之

宴息齋記

吳邾文粲氏居京師顏其齋曰宴息洪武歲在壬申之秋八月從都督沐公來雲南會於滇池之上請記其齋齋髙敞邪卑陿邪予不得而知也華美邪朴陋邪予不得而知也予何能記辭不獲乃告之以宴息之說焉夫隨之爲卦其下震也其上兌也震之象爲雷兌之象爲澤故大象曰澤中有雷隨君子以向晦入宴息程子釋之曰君子觀象以隨時而動朱子釋之曰雷蔵澤中隨時休息一以動息言一以蔵息言其說異矣蓋嘗論之說卦曰雷以動之又曰動萬物者莫疾乎雷雷固主乎動也然豈動而不息哉必有時而蔵伏矣澤隨震而動雷以時而蔵隨時之義豈有異乎所貴乎體易之君子者以其知隨時之義也故程子又云君子隨時之宜萬事皆然取其明且盡者言之晝則自彊不息及向昏昧則入居於內宴息以安其身起居隨時適其宜也此宴息之說也予於是又有以告文粲文粲晝則自彊不息矣向昏昧則宴息矣茍不於宴息之時而思所以自彊不息又豈善體易之君子哉夫周公孔子大聖人也嘗仰而思之夜以繼日矣嘗終夜不寢以思矣而況於未至聖人者乎是故晝有爲宵有得此君子進徳修業之功也文粲之所當勉者也𨿽然文粲父子翺翔西平公父子之門西平公勲徳重朝廷都督公克濟其美爲天子股肱觀西平公之所爲主則西平公父子之賢可知矣昔髙陽許孟容京兆杜兼隴西李博爲南陽公所辟昌黎先生爲文記之曰後之人茍未知南陽公之文章吾請觀於三君子茍未知三君子之文章吾請觀於南陽公今吾於西平公文粲之父子亦云是爲記

永思堂記

君子居室必有其名所以志其志也堂以永思名志哀也孰名之李氏子伯庸思其母氏名之也其志哀柰何李南昌世族也壬寅之歲郡城被於兵伯庸母熊氏及伯兄伯仁逮於隍而沒焉自京師赴之則無及矣號而求其屍則不得將從之或告之曰子死孰紹爾宗乃不果從蓋旣除喪久之而其哀不衰大署其堂曰永思云予聞而哀之爲之言曰嗟乎伯庸之思其何時忘乎夫衣衾棺槨之具必誠必信勿之有悔焉耳矣人子之於送死用其情於事親若是至矣然猶不忍置於心故有終身之喪焉其或不幸而不得用其情則其哀宜何如是故春秋祭祀以時思之謂之以時則有時而不思矣明發不寐有懷二人謂之明發則有時而不懷矣若伯庸者豈有時而不思不懷者乎其可哀也夫𨿽然伯庸之思已無及矣已無所用其力也君子大至孝不以死傷生且其所以思而不置者誠有所甚痛焉爾痛親之體魄不得其蔵也然而吾身者吾親體魄之所遺也身存則吾親猶存焉爾若所以奉其身者柰何曰保其四體惟恐傷之砥其名行如或辱之如是則僅而可及以用其力者捨而弗圖其亦已焉是或一道而可以塞其思者予是以終言之是爲永思堂記

洗竹軒記

會稽金宗浩以繕冩誥命畱京師之會同館予偶過其捨見其几案潔淨圖書筆硯方列而不亂怪其旅寓造次猶自整飭如此必有以異乎人者與之語果淸修吉士也遂與之爲友宗浩間謂予曰予家湘湖之濱其地多竹環吾捨彌望皆竹也吾甚愛之惡其雜出而斜曲茸蔓者務芟夷攘剔之使其修挺丰大者得以直遂而不爲所蕪翳如是積歲侃然如骨鯁之臣正色立朝而無阿附之容也翛然如列仙之儒遺世獨立而無健羨之心也毅然如禮法之士羣而不黨而無便佞之態也然後足以慊吾之所玩因置小軒於其間數楹名之曰洗竹言致其娟靜若洗濯之然也子幸爲我記之予聞之君子之自治也其心之所存者惡其物欲之累則其耳目之所接必好夫潔淸而不肯安於污冗𨿽植物之細莫不盡然蓋觀乎其外可以占其內也今宗浩之於竹猶痛洗之不使一枝一蔓之繁雜其間則其於方寸之間豈不思所以澡瀹疏雪極其澄澈瑩潔而豈容一毫得以垢亂之哉予性亦好竹所居北望桃嵓南接花溪園廬竹樹相屬不絕所遇無慮數千百挺輒畱止觀之不能遽去獨未見有如宗浩洗濯之者及渡江而北往來梁楚陳鄭之郊則幷所謂竹者亦不之見矣聞宗浩之言灑然如有所悟爽然如有所失於予心蓋慌然也遂爲之記云

○序

白雉詩序

洪武歲丙寅春三月得白雉於開封之杞縣王命長史臣榮等著之篇詠臣本立竊聞越裳氏之獻白雉也三譯而至於周期年而返其國周公歸之王而薦之廟夫豈以逺方之物爲貴哉蓋曰先王靈神之所致焉爾惟我朝功成治定諸福畢臻有若白雉之生於中土則又古昔之所未覩也考之於易雉離象也白巽象也離之徳爲明巽之徳爲順在卦則離上巽下爲鼎巽上離下爲家人鼎之彖曰聖人亨以享上帝而大亨以養聖賢家人之彖曰父父子子兄兄弟弟夫夫婦婦而家道正正家而天下定矣由是觀之非聖人孰能致此哉越裳之獻不足專美於古昔矣因再拜頓首而爲之詩曰大明禦天萬國咸寧際天極地罔不來庭惟此函夏政教攸始和气致祥乃覩白雉聞諸在昔越裳獻周三譯而至山川邈悠豈若斯雉生於王國逺物非寶休徵斯集四方之中一气之先感召之機夫豈偶然其象伊何維離維巽其吉維何文明而順碧雞奚取朱鴈徒誇山鷴失彩海鶴無華藪有遊麟郊有鳴鳳小臣作詩敢繼歌頌

送朱叔仁之官序

宋之遷道統之寄南集於閩及其衰也又東南而寓金華以迄於元蓋自黃文肅公得朱子之傳而北山何文定公又得黃公之傳以授之王文憲公及金文安公許文懿公四公者皆金華人故議者以金華之學爲朱氏世適蓋實錄也初許公在金華開門授徒逺近來學者無慮數千百人而鄕邑子弟得以親承授受之的者最多烏傷朱氏者公夫人父母家也朱氏兄弟子姓登公之門而爲髙弟者十數人其最賢者夫人之從子彥修所謂丹溪朱先生者也許公逺矣門人鮮有存者其遺說緒論益以散落獨朱氏子弟猶能守其家法以傳諸人叔仁者夫人同產子弟也不及登公之門而私淑其說於其父兄予從其諸兄學於叔仁有同門之好知其爲人蓋能世其家者也今年秋予以親王長史隨侍赴京與叔仁相見於會同館居數月而叔仁用薦者選知撫之崇仁將之官叔仁求一言以別念予與叔仁兄弟遊時各自奮勵欲卒其所業於山林之間今皆不果遂其所志而奔走於四方則於聚散離合之際豈能恝然於其心而無一言以相告語乎自乾道淳熈以來天下學者皆歸仰於朱子以爲大宗而其同時名儒各自以其說名家者不一於是陸象山兄弟以徑造頓悟之學興於大江之西一時學者樂其簡便靡然從之不可勝數𨿽其大旨歸趣不大異於朱子而求其求端用力入道之方卒不能合其後朱子之書𨿽家傳而人誦之亦不過取其章句以應主司之舉而已不能皆如金華四君子之相傳者之爲親切篤實其於兩公所見之殊何望其能明辧而決其取捨哉而江西士人乃至今往往有能堅守陸公之說者有識之士亦不過爲之喟然太息而已嗚呼在此者旣徒誦習其書而不知實用其力在彼者又狃於气習而不肯捨其舊見以歸於一然則斯道何由而明學者之趨向何由而定哉夫曽子子思孟子之傳所以無獘者豈不以下學篤實明善誠身集義深造之有科級次第哉且性與天道自子貢而下已不得而聞而子遊氏之輕灑掃應對則不能不見黜於子夏此學者所共知也朱陸之辧蓋決於此柰之何學者猶懵然而不知所從哉叔仁之崇仁崇仁陸公鄕裏也叔仁持其家學而遽以語其學者彼必厭鄙之而不以聽然叔仁不可以是而棄其所守怠於誨誘也篤信而立諸已誠確以語諸人則未必無省悟者省悟則化之亦易也夫明道學以正人心令之職也故其行也書以爲贈云

送太學生段汝霖序

西南之夷族不一惟僰則有姓氏或曰僰之言偪也使之逼寄於夷也夫僰旣有姓氏則非出於夷而偪於夷也明矣段僰大姓也有子弟頎而皙澍其名汝霖其字者予始見於人人中固已奇之後二年以經生充貢於太學又三年以太學生歸省其親溫乎吾目其貌之和也醇乎吾耳其辭之美也蹌乎吾接其禮之度也信乎其學之有成矣嗟夫中原禮義之邦名門子孫若汝霖者甚不多見不圖得見斯人於遐方疏俗殊鄰絕■﹝尙阝﹞之地亦奚啻百鳥之孤鳳耶其還太學也請予言爲贈汝霖不予請固將有言矧請至於再耶𨿽然天下之賢才萃於京師京師之賢才萃於太學則是舉天下之賢才汝霖皆得師而友之矣予之言無能出乎汝霖之所已聞於師友者汝霖亦奚取於予言哉竊謂古今土地盛衰不同閩浙之間富庶繁衍舊亦蠻夷淵藪也而況於今九夷八蠻之外在聖化甄陶之內安知僰爨不可爲閩浙乎汝霖學成而仕固以所學見諸設施仕成而老則以所學教其閭裏如古之父師少師者焉將見僰爨之民儒雅盛興風俗丕變又不但富庶繁衍而已也予之所期望於汝霖者如是汝霖勉乎哉

思永堂詩序

凡爲人親者一念不忘其子則爲人子者當一念不忘其親是故聽於無聲視於無形未嘗暫忘其親於不見不聞之頃也況於親沒而有不思者乎思之其亦有窮乎思其居處笑語志意與所樂所嗜齋而思也如見其位如聞其容聲與嘆息之聲祭而思也履霜露而淒愴履雨露而怵惕四時無不思也豈不謂之思永乎下武之美武王也亦曰永言孝思孝思維則武王之孝思信乎其爲則矣淳安吳孝子以思永顏其堂其法孝思者與及爲承宣布政使司都事於雲南得士君子歌詩若干篇徵予序之予曰子居淳安山中嘗奉其親於斯堂矣一旦去斯堂而仕萬里外思親不尢戚戚乎孝子愀然無以對予又曰在君爲君古之道也士之未仕宜其一念不忘乎親也士之旣仕宜其一念不忘乎君也不忘乎親孝也不忘乎君亦孝也孝子今日之思非昔日之思矣何也事君則進思盡忠退思補過爲政則謀長以思之非思之永者乎非孝之大者乎國人稱願幸哉有子如此則淳安之山若增而髙水若增而深斯堂其不朽矣豈戚戚之足爲孝哉孝子釋然曰吾將事斯語遂書以爲序

樹諼艸堂詩序

諼艸易生之物也詩云焉得諼艸言樹之背何也諼可樹而憂不可忘托言之也曷爲憂之不可忘也婦人以夫久從徵役思之而憂人之情也然則世之奉其親者奚有取乎諼艸也奉親而取乎諼艸者必其父沒而母存者也父沒則母氏不能無憂思焉爲之子者思得物之可以忘憂者以說其母是有取乎諼艸也嗟乎父子夫婦人之大倫也弋言加之與子宜之宜言飲酒與子偕老奚賦乎伯兮父母俱存兄弟無故一樂也奚樹乎諼艸婦人之賦伯兮則夫婦之時有不幸者矣人子之樹諼艸則父子之天有不幸者矣夫一气之運行其盛也爲翕合爲暢茂其衰也爲乖離爲枯悴人之幸不幸其皆出於此乎其亦有不出於此者乎吾不得而知也檇李梁孝子顏其奉親之堂曰樹諼予孝子之郡人也孝子父不永年予嘗悲其不幸矣然元之亡天下大亂東南之民不相保持孝子克完其家予又未嘗不慶其猶幸也母老而安以躋壽域堂有諼艸日蕃以鮮气乖離矣在孝子之家者胡爲而翕合耶气枯悴矣在孝子之家者胡爲而暢茂耶自予承乏親王禮官及待罪西南夷與孝子邈不相聞者幾二十年今孝子來主宜良簿乃得會於滇池之上問母氏無恙則孝子有不釋然者嘆而言曰母之愛其子諼艸之春陽也子之愛其母春陽之諼艸也母有子得以慈焉子有母得以孝焉將無憂之可忘矣一旦去母而仕於斯母之憂其子也豈諼艸之能忘子之憂其母也恐諼艸之不吾與子亦有言以釋予之思乎予於是而告孝子曰母孰無子豈盡才且賢子孰無母豈盡壽富而康寧孝子才且賢而食君之祿矣而母壽富康寧而受天之祉矣孝子𨿽去母側母能樂矣有不孝子若者子𨿽不去母側母能樂乎是故愛親者必思愛其身樹諼者必思樹其徳不辱其身不羞其親愛親之大者也國人稱願幸哉有子如此樹諼之大者也在君爲君子其勉哉矧我皇明以孝理天下孝子政成而入覲也茍有陳請詎知不賜之歸養乎諼堂之樂寧有旣乎孝子聞予言喜而謝因敍而書之俾孝子歸而歌之孝子名桓字彥武其詩曰我諼兮我堂兒胡爲兮逺方兒歸來兮母憂忘母無憂兮壽而康母有兒兮兒有婦說有諼兮滑有滫登北堂兮拜母維南有山兮爲母壽

臨淸道隠詩後序

臨淸道隠者臨川饒君叔永之自號而詩者中朝士大夫爲之歌詠其事者也叔永始居述陂已而溯其上游得所謂夏澤者愛其潔淸慨然曰道蓋在是因徙居之而以自號及爲豫府紀善侍讀禁中每思念故居不能自止求善畫者圖其溪山面勢之勝園廬竹樹之設以自覽觀而一時同朝之士爲之吟詠以達其志釋其心者凡若干人余來京師叔永持其捲示予俾爲之敍予謂叔永所以有取乎夏澤者固以其近乎道也夫川上之嘆源泉之論則謂其與道爲一體而取之矣至於水或流焉或止焉順乎其地而莫爲之括者又非用之流行而可取者耶然則道者豈膠於一途之謂也非以其或出或處各隨其時之謂耶方叔永之在夏澤也雲水以爲宅魚鳥以爲徒釣鮮而食鼓枻而歌不知金門之爲髙朱紱之爲華也而曰道固在是是也今也曵裾乎君王之門通籍乎環衛之中持文墨陪議論而出入乎帷幄而曰道非在是可乎人之於道猶魚之在水也魚潛在淵或在於渚深則淵而潛焉淺則渚而遊焉而魚之樂一也道之著粲然於吾前而莫之避也焉往而不樂哉故士或處乎山林或處乎朝市其樂亦一而已故夫爲臨淸而作者當卽是而爲說不徒詠其泉石之淸麗與其室屋之幽邃而廣其事父事君之實則爲得性情之正而近乎道也若諸君之所著而登載乎此卷者是矣是爲序

送太學生楊伯善序

楊生伯善之還太學也予載酒餞之滇池之上伯善指滇而問曰某𨿽滇兒未聞水之名滇之義先生亦有以教我乎予曰按漢書滇通作顚史記則載其原廣末狹狀似倒流故曰滇池嘗讀而疑焉不謂身親見之而後知其說之不誣也因仰而嘆曰噫天一生水地六成之是水與天地同其悠久者矣自天地以來亦嘗有衣縫掖談詩書若吾與子翺翔於斯乎茍無其人焉則吾與子今日之集其可謂一時之盛矣茍有其人而不傳焉則吾與子逰滇之樂安得不爲昔人登峴之悲乎伯善聞予言色有愀然者乃酌而告之曰予老矣子何患焉夫滇池方三百里人見其大且深也而不知其所以大且深也出而無窮也積而不已也行之以漸也泄之而弗過也所以成其大且深也不然則朝滿而夕已涸矣烏能其方三百里而爲是浩浩汪汪者乎子於學之成乎內者取其源之廣於學之用乎外者取其末之狹則所謂博學而約取厚積而薄發者是矣何患其名之不立耶𨿽然予非成章而達者子歸太學國子先生有以教子予言無足道也伯善謝曰幸從觀水得聞學術敢不以其言自朂遂書以爲贈

送太學生尹士蓋序

唐虞三代之後國學惟漢唐爲盛明帝幸辟廱圜橋門而觀聽者億萬計至於匈奴遣子入學太宗增築學捨千二百區髙麗百濟新羅髙昌吐蕃諸國亦請子弟入學𨿽其所以爲教非復唐虞三代之法然而千載之下尙能使人想見其文飾治具之美不亦盛哉當是時在西南則哀牢內附矣元深來朝矣子弟入學如匈奴髙麗則未聞也我朝有漢唐所無之天下斯有漢唐所無之太平六詔編爲郡縣皆設學校經生升於太學者歲有其人襃然爲舉首則尹生士蓋也士蓋入太學旣三年得歸省其親其還太學也徵予贈言以行嗟夫王化所及風气隨之今之雲南非昔之六詔矣諭夷戎爲華夏易戈鋋爲干羽變淫哇爲韶頀予何幸身親見之哉重士蓋之請慶文明之盛於是乎言

巽隠集卷三

●欽定四庫全書

巽隠集卷四

﹝明﹞程本立撰

○碑文

黔寧昭靖王廟碑

有非常之遇而後成非常之功有非常之功而後享非常之報皆天也非人之所能也是故湯之興阿衡聘於莘野周之興尙父載於渭濵曰漢曰唐曰宋有所興必有所遇者矣然而義則君臣親則父子若我大明皇帝之黔寧王者未之有也何其盛哉王姓沐氏諱英字文英鳳陽定逺人八歲而孤遭元末大亂居室毀於兵隨母逃難母亦病歿惸無所歸謁帝濠梁帝爲惻然與孝慈皇后撫之爲子賜姓朱氏帝卽位金陵建元洪武始詔復王姓王天資忠孝厚重簡黙𨿽在髫齡不樂兒戲年十八爲帳前都尉由都尉爲廣武衛親軍指揮使攺廣信衛親軍指揮使拜僉大都督府事升同知大都督三十有三爵封西平侯授以鐡劵賜號開國輔運推誠宣力武臣階自昭勇將軍鎭國將軍至榮祿大夫勲爲柱國以都尉守京口以指揮使守廣信節制甌閩以同知大都督鎭撫關西皆有威畏天下兵馬實大都督府總之在府七年裁度機務舉無畱滯稱帝意焉一從大將南徵獨取沿山下崇安翦陳友諒拔閩溪千八寨遂定閩中一從大將北徵出古北口獨克灰山全寧嵩州過驢駒河擒元知院李宣俘男女萬口一爲徵西副將軍總京畿兵伐川歲抵昆侖山俘男女亦萬口馬五千牛羊十三萬辟地數千里一爲徵西將軍總京畿河南陜西山西諸軍徵朶甘之地降其僞萬戶且實勒結夷其部落平納琳七站之地擒洮州十八族蕃酋曰汪舒多爾濟阿勒都爾幷其眾二萬獲馬牛羊二十萬一總陜西兵出和林略以集乃路自寧夏曆賀蘭山渡流沙擒元國公托和齊元知院愛足俘其全部以歸天下已大定而梁王巴咱爾斡爾宻實元之遺裔恃雲南險逺執我信使納我逋逃帝命潁國公傅友徳爲徵南將軍王爲副將軍率師三十萬討之旌旗蔽江而上自辰沅陸出羅果普定普安皆下之苗蠻犵狫迎降恐後循格孤山之南出奇兵襲畢節擊可渡河皆克之巴咱爾斡爾宻遣其司徒達裏瑪以精兵十萬拒我師於曲靖王曰彼謂我師罷於深入未有虞心及其無虞心乃可破也於是倍道進師未及白石江忽大霧四塞衝霧及江而止霧霽則兩軍相望達裏瑪大驚以爲我師飛至因擁兵陳水上傅徵南亟欲濟師王曰未可別遣一軍溯流潛渡出其陳后鳴銅角樹旗幟爲疑兵山谷間達裏瑪軍欲亂王乃趣師濟江以猛而善泅者先之長刀蒙盾斫其軍而奪之气卻數里而後敢陳我師旣濟整列而鼓炮聲震天地戰數合王縱鐡騎衝其軍遂大敗之生擒達裏瑪俘甲士二萬馬萬匹死者橫屍十餘里巴咱爾斡爾宻聞達裏瑪敗遁滇池島中先縊其妃而自飲藥不死投水死之父老爭出金馬山焚香遙拜以迎王師王入鄯闡城市不易肆收梁王金印倂官府符信圖籍撫其民洪武十四年冬十二月也自秋九月出師至是百日雲南平分兵下烏薩得七星關以通畢節略建昌澄江臨安沅江尋甸楚雄洱海次第皆下大理城倚點蒼山西洱河爲固南詔皮羅閣新築龍首龍尾二關號險要王自將取之土酋端實聚眾五萬搤龍關牢不可破王以一軍付裨將夜從間道繞出點蒼山後攀木緣崖而上立我旗幟遲明彼軍驚亂王策馬渡河水及馬腹將士隨之斬關而入彼軍腹背受敵遂潰拔其城擒段世脇從者悉縱遣之分軍下鶴慶麗江收三營砦破石門關略永昌由是西蕃徹爾平緬相率來附雲南平以幅員之廣分烏薩以東越嶲以北皆隸四川余列爲郡邑凡府州縣宣慰司長官司一百八籍其見戶七萬四千六百設官以治其民立衛以守其地烏薩東川建昌謀變王還與傅徵南合攻下之幷克芒部斬首三萬級獲馬牛羊數萬計王師已東鄯闡諸蠻部乘之以叛圍城二十萬眾都督馮誠以孤軍固守伏彊弓弩於埤賊近輒射之往往應弦而斃伺賊怠則出擊之賊不敢卽攻城王將鋭兵一萬赴援至曲靖遣一健步懷檄入城約爲內應爲賊所得詰之賊皆錯愕轉相告報解圍宵遁王旣入城賊散走安寧羅次邵甸富民晉寧大棋江川諸山猶據險立柵悉分兵殄滅之斬首六萬級生擒四千諸郡復定奏聞帝大悅詔傅徵南班師王畱鎭雲南辧方物以定其貢賦視民數以均其力役疏其節目以寧便其人麓川之外有國曰緬徹爾之外有國曰八百媳婦皆請內附在鎭十年得帝恩賜悉送官府以助軍費凡遣將討賊者六逋冦集浪穹鶴慶劍川輒相應爲亂遣大理衛指揮使鄭祥掩而殱之平緬叛結砦於摩隆塔朗甸之摩沙勒遣都指揮使寗正擊破之斬首千五百級東川蠻叛據烏路山爲砦山極險峻上下三百里遣寗正帥雲南兵與京畿大兵相爲掎角討之賊已降復有二志悉平之越州酋阿咱爾叛遣寗正討之殺火頭弄宗等五十九人俘男女馬牛羊皆以千計阿咱爾母出降嘉輝三部不供租賦遣臨安衛指揮使王執討平之普安酋宻結叛遣貴州都指揮張泰擊破之自將討賊者四廣南特磨道未附自將討之酋出降廣西阿齊部叛自將討之誅其酋曰卓滿曰宜靑俘男女五千口平緬以三十萬眾冦定邊自將兵二萬討之與冦對壘以輕騎三百當冦冦出萬眾乘三十象以戰一戰而殺冦數百人獲一象以還王曰吾知賊不足破也明旦冦集眾驅百象以陣象皆背負欄楯左右以大竹筒置短鎗其中乘以標之勢恃以張王分軍爲三馮誠領其前寗正領其左都指揮同知湯昭領其右乃下令曰今日之事有進無退進而揵者一級必盡賞退而衂者一隊必盡戮於是鼔而合兩機發箭鋒星流煙飛雷擊電走象皆驚北冦之勇而力者曰錫喇亦殊死戰我左軍小卻王登髙望之命左右取左帥之首以來左帥遙見一人拔刀飛騎而來麾眾復前王責戰益急三軍大呼而鏖不移時冦大敗斬首三萬級俘萬人生獲四十六象余象被矢如刺蝟以死渠帥道斯朗理亦被百矢殪象上餘黨走死百無一還自是平緬歲入貢賦不復反矣阿咱爾復叛自將討之擊於補衝殺獲其眾殆盡阿咱爾僅以身免方搜捕山間俄有旨諭王還鎭以前軍僉都督何福爲平羌將軍寗正爲參將代領其兵阿咱爾遣其子詣王請降王請於朝立衛越州鎭之遂罷兵歲較屯田所入增損以爲賞罰計逺近墾田至九十七萬畝以滇池末流淺狹霖雨泛濫瀕池之田不可以稼乃督萬丁自池口入渠濫川中浚而大之無復水患通鹽井之利以來商旅選凡民之俊秀與諸酋之子弟入雲南府學朔望或賜之飲饍歲時或賜之衣服又命行鄕飲酒禮於學民知尊長養老而興於孝弟矣二十年十月王入朝帝宴之奉天殿賜黃金二百兩白金五千兩繒彩百鈔爲貫凡七萬五千以西南之人安於王也復歸之鎭初王畱鎭之明年哭孝慈皇后三日不食踴慟幾絕及再鎭之三年哭皇太子號慟失聲飲食爲少一日暴薨二十五年夏六月丁夘也享年四十有八官僚士庶胥史卒伍緇黃髫白莫不奔號其門泣語於路訃至京師帝哭之慟不視朝一日自爲文遣禮官往祭命嗣子春奉喪以歸詔發兵護喪出境凡所過衛府州縣設祭如禮柩出金馬山送者萬人蠻夷酋長哭之盡哀喪至自雲南詔封黔寧王謚昭靖三代考皆黔寧王妣皆黔寧王夫人冬十月庚午以王禮塟江寧縣長泰北鄕觀音山之原自喪歸至塟帝遣使祭者三皇太孫親王遣使祭者再塟之二日詔春襲西平侯爵嗣鎭雲南賜白金若干萬兩明年太常以太牢祭王功臣廟而雲南父老諸酋首合辭願立廟祀王守臣奏請帝許可之又明年廟成父老諸酋請本立紀王勲徳刻諸廟石嗚呼自宋靖康之亂髙宗僻處臨安不念二聖之不還不恥中原之不復中國之不振宜矣我太祖永淸四海以承大統於是賢豪並出輔成帝業至於西南六詔之地一變而爲華夏之俗非斯民之大幸與王之治西南也以威武定其地者功若速而事反易以徳化洽其民者事若緩而功則難論者謂唐李西平不特良將乃良相也王其人乎王於濓溪周子之太極圖橫渠張子之西銘西山眞氏之大學衍義皆尊信而講明之至於太極圖與晦庵朱子之白鹿洞規刻之於石立之雲南府學則漢之功臣有所謂木彊少文不學無術者得不愧於斯乎蓋非聖賢之學無以爲大設施之體非將相之才無以爲大蘊蓄之用王能體之以聖賢之學用之以將相之才宜其過人逺矣𨿽然向使王樂生無事之日其所遇所報安能始終若是哉故曰天也夫髙莫髙於山嶽大莫大扵河海本立才劣辭陋涓埃奚贊其萬一父老諸酋思之也哀請之也至輒不自揆謹按王行錄述之系之以詩詩曰上帝有赫降命我明削除羣雄以開太平乃授以臣乃賚以弼龍興雲從日出爝息勇奮其力智角其能焯有聲烈則惟黔寧黔寧始生生元之末煢煢稚年天其我割匪曰割之實將啟之維皇父之維後母之長試以官帳前都尉廣武廣信指揮兵衛皇曰汝來汝績其凝爲朕腹心爲朕股肱朝夕事朕僉大都督繼升同知累階榮祿柱國維勲西平是封建侯襲爵崇徳報功鐡劵丹書金匱石室子孫保之世世無斁旣平南粵旣定西陲北靖沙漠威行四夷惟彼西南古之六詔元有遺裔阻我聲教皇曰西平爾副徵南頑民逋播爾劉爾龕樓舡蔽江師三十萬乾旋坤回山擘濤潠悠悠牂牁峩峩格孤羅果犵狫傒我而蘇彼昏不知擁兵曲靖敢遏我師罔畏天命我師其行如霆如雷大戰白石手縛其魁載厲我兵載秣我馬直入滇池如裂其瓦元之遺裔破卵覆巢父老歌舞迎師於郊段世亦擒罔有不服班師振旅獻俘授馘摩■﹝此上夕下﹞施順望祼茫河尋傳漢裳■﹝浦上女下﹞羅秦■﹝浦上女下﹞烏蠻白蠻東爨西爨穿鼻長鬃黑齒繡面麗水金麩朱提銀流白雉孔雀馴象西牛一百八區三十六部七十城門八百媳婦版圖旣入職貢是修大開明堂萬國來朝皇曰斯民悉朕赤子一視同仁無間逺邇詔示西平其塡撫之以燠其寒以飽其饑西平奉詔稽首以拜夙夜兢兢罔敢或懈拊摩吹喣於懷之咳芟夷蘊崇於田之萊於虎於兕以膞以磔於稼於苗以膏以澤以興學校以惇詩書農隙講武夏禮變夷夷人有言我亦人類逺於恩化弱肉彊噬今也奚幸昔也奚辜子有其父婦有其夫夷人有言我枵我羸西平餔我西平■﹝浦糹著﹞我西平曰吁玆豈在予維皇之命維皇之謨天胡不仁奪我父母擗踴而哭匐匍而走九重眷注一日哀聞驚動輟朝諭祭以文數備禮登有誄有謚王以黔寧侯其冡嗣黔寧始薨人莫不哀嗣侯旣至人莫不懷江寧之岡有鬰其兆夷人不忘滇則有廟金馬左立碧雞右昻千萬斯年以祀我王

祭黔寧昭靖王文

維洪武二十五年歲次壬申八月庚戌朔二十日己巳摩隆塔朗甸長官司吏目程本立謹以庶羞淸酌之奠載拜頓首敢昭告於故開國輔運推誠宣力武臣榮祿大夫柱國西平侯沐公之靈嗚呼西南之夷去中國甚逺漢唐能郡縣其地而不能以中國之治治之元得其地以封梁王數十年至於我朝政教彛倫同乎函夏自生民以來未有若斯之盛者也固莫非聖人神化之所及亦莫非我公撫之以威惠之以徳所致焉蓋天旣命聖人開亙古所無之太平豈不命賢豪爲聖人之佐以成亙古所無之大業乎夫惟古之賢相爲能鎭撫四裔惟古之賢將爲能拊循三軍然求其如我公得逺人之心而逺人樂爲之用得士卒之心而士卒樂爲之死者則未見其人也是以公之生也被其澤者不自知其樂公之沒也懷其徳者不能已於哀而況某奔走聽命於下執事者乎𨿽然某率夷人拜公之柩而哭之者又豈一人之私情耶爲天下生民慟也公其鑑之嗚呼哀哉尙享

○書文卷後

書渭北張公弔祭國使王翰林文後

昔元世祖之取雲南也師未出境遣三使入大理諭之許不殺掠三人者言祖宗之法殺詔使者城拔必屠萬一蠻夷怙惡或賊殺臣願無以臣而使是城噍無遺類至則彼以誑磔其屍於樹下師及城敕姚文獻公樞盡裂槖帛書止殺之令分號街陌而急求三使之首或曰投洱水中遣漁者网之無得也俾文獻爲文以祭火其骨亟送三家賜其家蠻口人數十世無有與中一人秦州士子王姓蠻口分於州俟其子壯付之後三十年詔西省臣訪求其家在亡蠻口已爲郡豪冒有王氏子事見姚文公燧集中本立嘗聞而悲之夫人莫難於殺其身三人者不難於殺其身而難於屠城可不謂仁乎然名位不詳於記載子孫不終其恩惠何以勸天下後世之爲人臣者哉今讀渭北張公弔祭國使王翰林文而後知上有咸五帝而登三王之君則近代之規模爲無足觀下有浮英華而湛道徳之臣則士之碌碌者無足數也何以言之元大理之役使於興師之後師旣無名勢已必取縱三使能諭降之亦不存段氏之國矣自元氏取宋以有天下百年之間鮮聞英衮於是上天眷命皇明掃除羣雄永淸四海元君北遁天下已定而其遺裔梁王猶負固西南漸被弗及於是翰林待制臣禕奉詔以往諭以天命俾知所歸彼乃自絕於天待制公遇害而國亡矣然天朝猶以八年之久而後聲罪致討其於師未出境而遣使者規模之大小何如哉嗟乎一人死生關乎一气之分合天之所以不靳公之一死者蓋將以定滇南之地定滇南之地者所以大中國之勢也蓋將以一天下之心也然則以公之所處者言之死可輕於鴻毛以公之所關者言之死可重於泰山矣而況公以博古通今之學養徳制行之實發之爲經世載道之文流聲於當時而垂耀於後世者又豈三使所能望其萬一哉不然何三使若是之碌碌無聞也雲南平之十年賢王在蜀顧瞻西南慨然興懷若曰善善長而惡惡短國朝文節之臣有如王待制者我其可弗卹其胤爰命使訪公之家於金華得其子紳字仲搢者致之國中恩遇甚至且嘗筆於近臣曰匪私王氏於以勸忠於戱古之列王有若是之賢乎彼三使之子孫有若是之榮乎仲搢又得請於王自蜀走滇將求父之遺骨以歸求之百方不得乃設主而祭號慟幾絕於是渭北爲文以弔公之靈以慰仲搢之哀卽其文而論其事則天朝功徳之盛也王國風化之美也臣之忠而子之孝也皆於是乎在本立能無言乎𨿽然纂修元史公實總裁不知得三使之姓名而書之否果得而書之則三使亦賴公以不朽矣

書夏榮傳後﹝洪武丙寅四月癸巳﹞

余昔居檇李辱交武原沈孝子孝子之沒二十年矣今讀夏榮傳不能不悲感也孝子諱壽康字原懋家世寒微蚤歲被推擇爲州吏薄祿養親孝養甚偹元至正間父母相繼沒居喪塟祭一遵文公家禮異教不能惑也廬親之墓於丰山敝衣菲食以終其身鄕裏稱之爲沈孝子南行臺禦史嘗論薦以官之原懋力辭不就國初以疾卒於廬墓之所時年五十耳嗚呼原懋少年不暇讀書親沒始不仕乃日取五經四書課讀之由是信道愈篤而逺識絕人常執余手而言曰世之學者爭務科舉以經學爲名而無其實竊所不取子之質近厚年且富當志於聖賢之實學某失學於前而年向遲暮痛悔無及矣子其勉之餘性資庸下而奔走事役學不足以副原懋之深望文不足以發原懋之潛徳余之負原懋多矣如六有呂先生與榮無平生之雅而能爲之論贊足以取信後世因益嘆原懋之不遇何榮之多幸哉然原懋與榮固亦自盡人子之心而已初非爲名而爲之也但風俗日壊天理幾熄使有忠臣孝子之行而非仁人君子樂爲稱道又何以爲世道之勸哉余故錄原懋之梗槪附諸末簡呂先生或采而著之則庶乎與榮並傳於不朽矣

書孤皇辭後﹝洪武庚辰十一月甲子﹞

洪武歲丙辰余爲裏之朱節婦作孤皇辭是時節婦之門未旌表歷二十年餘自西南夷奏計京師過故鄕則節婦之家已綽楔其門矣又二年里人夏信持節婦捲來京師得翰林吳侍書爲篆貞節二大字余覧之重有感焉嗚呼節婦蚤寡不再嫁事舅姑備敬養服喪無違禮撫幼孤教之有成立此亦盡已職之所當爲而已旌表奚與焉然世有節義著稱而朝廷無以旌之又將何以爲世勸哉蓋人莫不幸於喪節亦莫幸於著其節君臣夫婦人道之常也人道變而後節義之論興焉人道之不幸也𨿽然節婦固不幸子賢能顯其節以表之則幸矣今節婦年逾七秩精明彊健享福未艾天之所以報節婦者於是乎在子賢而有孫朱氏之興方自玆始余﹝闕﹞

書聽潮山房詩卷後

始余與永嘉許可逺先生同薦因與之同舟往還京師相會者累數月於時先生之子伯羽侍奉起居應對賓客甚恭謹敏悟可喜余用是私敬許氏父子其後余羈宦逺方東南士友相識者益以疎絕間獨追想於平日遊從談論之樂而慨然於荒閒寂寞之間而許氏父子之往來於余心者蓋數數焉今年秋餘以親王長史隨侍來朝而伯羽以秀才隨牒京師相見則伯羽偉然冠帶一官員矣已而相與論敍其近事則其學問識慮視初時益以加進旣足以大慰其暌曠之懷而余之衰退無成尢可愧也會伯羽授建昌之南城簿將之官矣持其所謂聽潮山房詩卷者示余曰願有述蓋伯羽嘗讀書於瞿玙之下玙瀕海伯羽聴潮汐之聲而樂之因此爲名而此卷則士大夫爲之歌詠其幽致雅趣稱道之者余以伯羽之賢其進也若決江河而赴之海其遊天下當就其名山大川而縱觀之以廣其所見則夫瞿玙一拳呻吟占嗶之地何足以系戀而不置而猶區區於餘言何哉夫仁者不敢忘其初孝者不敢離其親余想伯羽方以隠居養親詩書積學爲事一旦捨其所務而奪其素志以從宦逐祿數千里之外宜其非所樂也自玆以往期會徵發之煩簿書勾稽之積苦其形而拂其心者交至於是時欲解衣曵履而自放於泉石之間隠之幾而聽潮汐之聲何可得哉宜非其所樂也顧以余之凢鄙庸陋無以發其幽致雅趣而其仁與孝之本心有足多者況以平日慕用之久而重以離合忻戚之感皆有不能自已於言者乃爲書之卷末而歸之

書朱孟曦逺遊捲後

昔平洋陳禮嘗從東陽許先生遊其遊金陵也淳安夏大之先生敍以送之大之之言曰遊於聖人之門而匡後顏子也慍見子路也回何敢死顏其遊於聖人之天矣君子窮語路未得聖人之天而遊也孟子之遊梁遊齊若有不豫色者其遊幾於天而猶人也降及蘇秦張儀之遊且未足以言人而論天乎哉況司馬子長之遊於藝之末乎本立少之時讀其言已慨然有大其遊之志二十年來南觀錢塘北覽河洛遊且壯矣然學問不加於已聲譽不聞於人四十而不能有得於聖人之天可悲也夫臨川朱孟曦嘗執經張進士之門其來江左也王孟逺亦敍以送之讀孟逺之言猶大之之言也本立能不重媿於心乎因書以自咎且以告孟曦庶孟曦益勉於孟逺之言而遊聖人之遊也

○說

拙齋說

拙者巧之反也巧者世之所趨拙者人之所棄余嘗究二者之得失而論之蓋古之人其本在於生人之具取足焉而止矣不求稱欲而過役其智也飲食取其充腹而已故污尊抔飲而足焉衣服取其蔽形而已故大布博褐而足焉室屋取其待風雨而已故茅茨土階而足焉器什取其贍用而已故冶金陶土而足焉樂取其達天地之和而已故比聲切律而足焉刑取其除暴禁非而已故明法愼罰而足焉政取其遏惡揚善而已故審令施制而足焉至若言取其道賓主之情而已故辭達而足焉行與事取其盡父子君臣長幼夫婦朋友之分而動靜云爲亦行其所無事而已故盡倫正躬迪徳而足焉夫如是故其民相安於無事而並生於天地之間其道獘朴散人僞日滋務求稱欲而不知止足也遂以古人之所爲者謂之拙於是淳熬煎醢必求其味之美輕紈纎縠必求其飾之麗瑤臺瓊室必求其居之華刻文雕鏤必求其制之異禮之獘至於便辟習熟而無忠信惻怛之實樂之過至於流蕩忘返而無和平淡泊之趣刑之失至於深文峻詆而無哀矜欽卹之意政之衰至於雜霸任智而無關雎麟趾信厚仁順之風要君證父賣友斁倫敗類之行興而凢其所行事日趨於澆惡狙詐鐫鑿其本眞剝琢其天性刓其大者使之細朘其厚者使之薄究天下之物不足以給竭天下之慮不足以贍角天下之人至於相與攘敓竊亂而不知紀極是皆世俗所謂巧者而其敝至於如是是則天下之患皆巧之所致而非拙之罪也其間或有豪傑之士鑑其禍敗苦其智之窮而欲反其本懲其欲之過思復乎古於飲食也寧菲衣服也寧素室屋也寧陋器什也寧朴禮寧失之野樂寧失之淡刑寧失之不經而政寧失之疎略言寧失之訥而少文行寧失之遲鈍而椎木徑情而直行一切美麗華異淫慝刻薄佞僞之類凢所爲巧者悉推以與人而不與之校而惟拙以自處及其至也天下之人莫不受其敝而已獨髙拱而無事由是而觀是拙者未嘗不爲巧而巧者未嘗不爲拙也是拙者可以爲巧而巧者𨿽欲爲拙不可得也嗚呼拙者有餘巧者不足巧者勞拙者逸巧者賊拙者徳巧者爭拙者平巧者擾拙者寧其弗信矣乎延陵吳君克譲以拙名其齋而徵文於余克讓名將之子生而富貴又聰明而有文章其才與力皆可自致於巧以馳騁於世乃恥之而弗爲而取其所棄蓋亦所謂豪傑之士志乎古而反其本者故余因爲之說以贈之以發其意云洪武壬戌冬十一月也

嘉瓜說

或有問於余曰瓜並蒂而實者此何祥也余應之曰非和無以同天下之心非同無以成天下之事故申叔時曰民生惇龎和同以聽夫物之疈者瓜也乃異實而共蒂也其感於和同也歟且艮爲果蓏卦之象也姤之九五以杞包瓜爻之象也艮止也時止則止時行則行動靜不失其時其道光明此吾夫子釋卦之辭也上下之遇日相求也處髙體大而可以包物者杞也美實之在下者瓜也尊居君位而下求側微之賢以至髙而求至下猶以杞葉而包瓜此程子釋爻之辭也其在洪範曰庶艸蕃廡曰百榖用成者無非所以明夫天人相感應之理也和同之感應之於瓜厥有故哉問者乃曰以子之言其故可得而知矣瓜生於余彥智氏之圃者三年彥智爲州幕官於西南夷者九年聖天子視四裔猶中國天下之和同也彥智視民猶家一州之和同也異實共蒂之物產於玆土也不亦宜乎彥智賢才也州幕官下位也以賢才而居下位不猶美實之在下乎處九年而安之時止則止也及三考而陟之時行則行也時止則止靜不失其時也時行則行動不失其時也其道不亦光明乎玆行必有遇矣又作而嘆曰噫佳祥之應和同之召也和同之應君子之兆也愚何幸聞造化之妙也旣已因敍之爲嘉瓜說云

聽琴軒記

琴君子之所常禦也古之人於其身之所接皆爲防範節度以養其徳而尢謹於聽蓋於視有文章彩色之觀於聽有聲音歌頌之節於言語有法度倫理之則於動容有儀文度數之制其所接者莫非天理流行之機其所入者自無非僻邪慝之累故物不能蔽於外而徳有所養於內然其機之來也皆雜至於日用之間而生於應物之際或無所事於幽獨可肆之地則其心無所寓以爲撿攝繩約故其爲具獨詳於聽以致其謹然後動靜之端自相貫續而無須臾之間是故和鸞設於衡鑣珩瑀施於步趨工歌不輟於饗獻而瞽師不離於左右若是偹矣而又無故玉不去身而琴瑟不釋也故曰琴君子之所常禦也自道之衰所以爲防範節度之具次第盡廢而古樂之亡久矣惟琴猶有古之遺聲而人往往有能傳之者𨿽律呂之制不知其合與否而其和平淡泊衝雅幽逺之趣猶有存者夫三尺之緡方寸之越引宮商角徵羽間作而天地之變化山川之流峙君臣父子之恩義人倫政事之紀綱動植品物之性情與夫放臣逐子之所悲切去婦孤嫠之所感激鏗然疊出其變無窮或渙然如陽之舒或揫然如陰之慘則其理之所寓亦逺矣喜怒哀樂之感動其心而好惡生殺之形見乎聲則機之應亦微矣故以躁心聽之者能使之釋以和以怠心聽之者能使之抗以武以欲心聽之者能使之淡以平以慕心聽之者能使之廣以適則其用之所見亦眾矣夫桑間濮上之音咬哇下俚之曲君子旣皆屛之而不聽而古人所以爲防範節度者皆廢則有志於古者欲有以寓其心以爲檢攝繩約者捨琴則何以爲具而致其謹哉是以山林隠約之士畸人靜者之倫每於是焉聽之亦庶幾古人所以養其徳之遺意哉永丰鍾君某隠者也好琴因題其軒曰聽琴其子深省徵文於余而予爲之說如此

劉仲和字說

吳氏壻騏自京師走萬里謁余西南夷因致其友劉仲和父之言以字說請仲和名庸吾郡醫學正科天然翁子也居京師儀鳳門外以善醫稱於人夫男子二十曰弱冠冠則賓字之辭而祝焉仲和年已彊壯且不逺萬里而願有申其說意亦厪矣志亦篤矣余𨿽不敏其何敢辭乃爲之說曰天地之气不和而災沴生焉人身之气不和而疾病生焉𨿽天地之大不能無待乎燮理況一身之微詎能無賴乎調攝耶朂爾仲和父天人一體也醫相一理也保天之和受天之祉也勉乎哉抑嘗聞之秦有名和者古之良醫也其言曰天有六气降生五味發爲五聲徵爲五色淫生六疾觀其言信其爲醫之良也已有同乎其名有得於其言乎得其言斯得其術矣茍不得其術而徒有其名君子奚取焉勉乎哉𨿽然和未必知道也董子云逺近莫不一於正亡有邪气姦其間陰陽調而風雨時羣生和而萬民殖正蒙云不如野馬絪縕不足謂之太和中庸云發而皆中節謂之和噫余之言合天人者不可因之以求董子之言乎正蒙之言狀道體者不可因之以求中庸之言乎中庸之言至矣以徳行言之曰中庸以性情言之曰中和也必戒懼而存喜怒哀樂未發之中必愼獨而有發而中和之節必推而及之而天地位萬物育仲和血气方盛茍思其名若字之所謂庸所謂和者而俛學焉聖賢可希也醫和云乎哉余老矣竄伏逺夷孤陋已甚所以告仲和者如是止耳凢縉紳先生號能言天人者莫不在京師尙以餘言質之

憑虛子說

都督馮公少讀蒙荘之書而說之自號憑虛子年旣壯而徳愈盛位旣崇而行亦尊明乎性理之學而實踐憑虛之號自若也或者疑問於愚曰荘周之所學公之所自號可得而聞其說歟愚應之曰老耼去仁義而言道徳蒙荘其流也愚未嘗學其學固嘗見其書而識其說之一二焉耳夫憑虛禦風非神僊不能周之言曰列子禦風而行泠然𨿽免於行猶有所待也乘天地之正禦六气之辧以遊無窮者惡乎待哉則憑虛禦風亦有間矣何也乘天地之正者實無所乘也禦六气之辧者實無所禦也斯謂之憑虛也有所乘有所禦則有所待矣憑虛無所憑也無所憑無所待也無所待以遊無窮也其爲至人乎公號憑虛其以此乎曰夫天下仁義以治之夫兵仁義以行之天子命大將軍帥師三十萬平南蠻三十六部公實佐之以成厥功可謂奮仁義之勇者矣奚取乎去仁義而言道徳之流號憑虛以求神僊哉曰周之言皆寓也公之號亦寓也公以道徳仁義爲體用之實而猶寓意於神僊者不有其功不淫於冨貴故也且功蓋天下而佀不自已者周之所與亦公之所與也決性命之情以饕冨貴者周之所鄙亦公之所鄙也公豈亦學其學者有其言以契於心而說之耳抑周有言道在太極之先而不爲髙在六極之下而不爲深傅說得之以相武丁公其傅說歟𨿽然傅說進於王之言公所知也積於厥躬之道與周之所道公能辧之矣夫令名徳之輿也公有令徳則有令名奚庸疑於自號問之者唯唯而退故敍之爲憑虛子說

○傳

朱節婦傳

嘉禾之梧桐鄕鳳鳴裏有節婦方氏與夫朱原震生一子未晬而夫死節婦時年一十有八自誓不再嫁以教養其子冠而成人鄕裏識與不識皆稱之曰朱節婦人生天地間所以異於禽獸者貴有別而已五常之道皆由是而出焉故眾卦生於乾坤王化始於關雎此聖人立極之大意也女子從人者也夜行則秉燭下堂則有傅男女衣服不同椸架飲食不共宰器筓珈鞶鑑褘翟絺袢咸有式焉史有箴女有訓所以革其蕩心而申其別也旣嫁夫子則從夫子夫死則稱未亡人先王制禮如是其嚴也然墻茨之刺屢興於壼寢凱風之詩每歌於閭巷桑間濮上終然亂雅三代之時已如此矣況當元之季年風紀爲之大壞而朱節婦素非圭舄之冑固未嘗夙膺成訓者也不幸盛年遭人倫之變感激矢心不爲血气所使而能自拔流俗堅剛松柏之操傲霜雪而後凋眞女子中之特立獨行者豈但失節之婦聞此而慚恧世有士君子身不離先王之法服口不絕先王之法言而爲移座客之行者聞朱節婦之風亦可稍知愧哉其子焯讀書孝謹恐冺其母氏之徳也求當世大夫士爲文章歌詩以貽於後王蒙遂爲之立傳而繼之以詩詩曰梧桐鳳鳴千秋來下夫死不嫁惟朱節婦鳳凰梧桐和鳴嗈嗈鳳死凰孤巢有鷇雛雛之鷇矣鳳單而哺竹實不食孰啄孰呼雛鳳旣成五彩其翮翺翔於漢惟鳳之徳卓哉節婦行冠姬姜載泛柏舟中流湯湯髧彼兩髦實惟我匹矢死靡他爲婦之則嗟嗟夏姬亂者數國顏如舜華乃婦之螣皇兮皇號千載見之庶惇薄俗作此頌詩

夏節婦傳

節婦顧姓吳興之璉市顧輔辰女也幼敏慧勤女工年二十一適秀之鳳鳴裏夏子昭相夫治生克盡婦職善事舅姑年二十七生子信才四歲其夫與姑相繼而歿居喪盡哀竭力營塟事終三年喪舅使人諭之曰吾自有子能養吾亦能撫汝子汝宜自處泣而謝曰妾聞烈女不更二夫捨此將何之父母亦使人諷之曰汝舅老叔能養也汝子幼叔能撫也人生幾何汝毋自苦也答曰吾身爲夏氏婦吾知奉吾舅撫吾子盡吾職而已豈有他哉諷之屢終不易辭人知其志不可奪不可復言娣或傲待之愈和娣亦化之由是家庭之間孝弟藹然也旣十年叔亦亡視孤侄猶已子又七年舅與娣侄俱亡獨節婦母子偹嘗艱苦保其家不至於覆墜今節婦年五十四信年二十一矣其比鄰有朱節婦者朝廷已旌表其門復其家而夏氏之事獨未上有司之失也史官曰去古旣逺民風日偸人欲熾而天理熄矣今二節婦連芳並耀於鳳鳴一里巷中天理之在人心者豈終熄耶是宜旌之以扶植彛倫爲世道勸也嗚呼女子之從人猶臣之事君也不幸而遇患難當死生以之是故從一而終婦之貞也不事二君臣之忠也然則世有拜盧乞生望敵先遁之臣聞二婦之節者其亦知所媿也夫其亦知所媿也夫

○箴

禦史箴﹝此本元張文忠公所作公爲都禦史時有取焉爲添如鑑之明如弦之直兩句﹞

太微執法禦史象之周官小宰則維其司耳目之寄綱之紀之爲其舉措休戚系之爲其邪正善惡隨之激濁揚淸時汝之休吐剛茹柔時汝之羞毋玩法以偸毋怙勢以仇斁我彛憲時汝之尢母皦皦沽名毋庸庸保祿毋毛舉細事毋蝟興大獄剛果正直神介爾福陰賊險狠天厚其毒於氏父子世尙其賢亦有延年蓋父之愆持斧作威幸寵一時寃魂塞路持此安歸有鐡斯冠有朱斯衣徳不稱服中心恧怩神艸指佞神羊觸邪顧忌畏避汝之職邪勁松不屈鷙鳥無朋如霜之淸如鑑之明如弦之直如衡之平不幸遇患亦全令名旣銘汝前實銘汝心敢告司僕敬哉斯箴

○銘

思貽齋銘﹝金華張彥熈氏有齋曰思貽今爲經歷雲南氶宣布政使司徵余銘故銘﹞

人有子孫無不愛之惟其愛之必思遺之子於父母宜無不愛父母𨿽沒思貽爲大子孫何遺厥謀則難勿遺以危惟遺以安父母何遺往者不復貽以令名勿貽羞辱惟善不善在思不思茍能思之不差毫釐思其令名爲善則勇思其羞辱不善則恐記禮有經訓言昭玆張氏純孝齋名思貽曰昔父母以安遺我我其爲善曷云不果始以將思終以果成如泉之出如木之萌木之欣欣泉之混混豈惟顯親亦錫其胤擇而固執止而不遷舜徒孳孳回也拳拳我銘其齋匪張是美凡爲子者視我銘只

○跋

跋平軒捲

處天下之事莫如平內而平其心外無不平矣然公則平私則險君子小人之分公私平險之異爾上虞施攺之氏昔嘗仕於時名其軒曰平其能公而平者哉今其孫謙持捲蓬萊驛謁余文余非能以文鳴不平者姑與之論平謙謝曰得吾大父之志矣請書之故書

跋三友圖捲

王山農所畫梅固多見之此圖作掀蓬尢佳筆也顧云屋松髙士謙竹固不多見今觀二圖足配掀蓬矣姚江陳履初合三圖爲一卷命之曰三友夫友也者友其徳也植物奚取焉然三者之植物猶君子之於眾人也惟知道者識之若履初者可謂善取友者矣畫云乎哉洪武歲癸亥春三月餘使越上故人趙撝謙氏持捲索韻語以公事未暇也姑書是以歸之

巽隠集卷四

