瓢泉吟稿元朱晞顏

欽定四庫全書

集部五

瓢泉吟稿

五卷

別集類四

元

提要

﹝臣﹞等謹案瓢泉吟稿五卷元朱晞顏撰考元代有兩朱晞顏其一爲作鯨背吟者其一爲長興人字景淵卽著此稿者也晞顏始末無可考惟吳澄集有晞顏父文進墓表載及晞顏稱其能詩文而爲良吏亦不詳其爲何官今以集中諸詩考之則初以習國書被選爲平陽州蒙古掾又爲長林丞司煮鹽賦又曾爲江西瑞州監稅蓋以郡邑卑吏終其身者其集藏書之家罕見著錄惟焦竑國史經籍志載有瓢泉集四卷而世無傳本顧嗣立錄元詩三百家亦不及其名今據永樂大典所載抄撮編次釐爲詩二卷詩餘一卷文二卷又牟巘鄭僖原序二首尙存仍以弁諸卷首集中所與酬贈者爲鮮於樞揭奚斯楊載諸人故耳目燻濡具有法度所作𨿽邊幅稍狹而神理自淸牟巘序所稱擬古之作今具在集中頗得漢魏遺意異乎以割剝字句爲工其雜文亦刻意研練不失繩墨惟鄭僖所賞曲生菊隠二傳沿毛頴革華之體自羅文葉嘉以來已爲陳因之窠臼僖顧以奇贍許之殆所謂士俗不可醫歟

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●瓢泉吟稿原序

前輩教人靜坐正欲使學者於靜處下工夫設不得已處事物應酬狎至之際有所搖奪將遂成間斷乎天下之理散在事物觀於靜未若觀於動求於簡未若求於繁爲得也爲詩亦然退之嘗謂吏人休白事公作送春詩鄭五作相亦謂詩思在灞橋驢子上此猶戱語若孟東野喜平陵水木幽深每坐石上吟哦至暮乃歸曹務盡廢則詩與事果判爲二矣謀於野則獲於邑則否以禆諶一人之身心隨境遷智愚懸絕又不可曉豈東野之詩亦求之於野乎朱晞顏年甚少篤志於學士大夫多従之遊顧其居近市蓋廛隠也坌壒之蓬勃里巷之喧啾車馬之阨塞日旁午於前而晞顏方乃挾冊危坐若擺落世事初不介意然其承親賓友泛應曲當未嘗廢事亦未嘗違俗而詩輙成軸紙長三過讀之愈出愈奇擬古則不失古人作者之意詠史則能得當時之情至於他詩各有思致大抵老蒼雋健尢非近學所能窺俗情所能汨良可喜也予謂晞顏儻能於事物應酬之際常存主靜之心不爲外奪則此理卓然隨在而見亦隨在而有得何莫非學學進則詩益進他日又當求之於此軸之外庚子夏五月十有八日陵陽牟巘序

瓢泉朱君曩仕予鄕州交分相得也當是時君之才气鋭甚自謂天地間風月無盡蔵平章在我化裁在我故日以詩謌與騷翁墨客相頡頏不厭別二十餘年復胥會於錢唐而其气益鋭詩益奇其騫騰迅邁如大鵬禦風之脫氛壒也其連軒淸警如舞鶴出林之引圓吭也人所彳亍我獨紆余由是知坡老所謂昌其詩不如昌其气者益信君嘗丞長林鹺事厖茸窽導棼疏日就成緒乃能與李君五峯恣覧雁蕩山瓌容瑋狀倡和彪休風雲協其律呂煙霞爲之澄廓於時運使本齋王公方巡視其所職也卽攺容禮貌之無操約鐫譙意其在江西事尢劇吟詠不廢以是知君之才周於世用不獨昌於詩而已至其爲文規繩古制不事浮靡曲生菊隠二傳尢爲奇贍幽蔚又不獨昌於詩而已予嘗觀吳艸廬先生爲其先翁墓表稱君能詩能文有猷有守可爲良吏爲聞人蓋紀實云鄭僖序

●欽定四庫全書

瓢泉吟稿卷一

﹝元﹞朱晞顏撰

○賦

用中賦【並序】

友人李季和咎余性褊貽書勉以用和之道因思古人西門豹偑韋欲其緩董安於佩弦欲其急乃托物以自儆余謂二者皆非中行不免一偏之溺也作用中賦

伊昔哲士知性所偏志在懲過佩韋佩弦以急則絕以緩則延不緩不急曷求其全彼韋之徳順而勿皴紆徐不振奚爲取妍彼弦之直皇以是宣張而弗弛疇能破堅火之炎上烹飪是專苟失其宜禍貽燎原水之潤下利澤取先壅而勿疏漸至決川剛以濟柔方以處圎義內敬外中和至焉仰惟隆古曰聖曰賢言行之粹光曜簡編羑里之囚渭陽之畋赫赫師旅西土以平畏匡厄陳逐宋去桓誅卯墮費孔道炳然媵臣負鼎耕有莘田桐宮放甲拯湯之顚羽忍而愎斯佞而便徐偃昏懦弘羊迍邅伍貟諤諤禰衡悁悁賈誼賦鵩屈平問天咸家破以國殄卒身殞而名捐紛自任以無守故沿流而失源悼前轍之可鑑嘅遺躅之猶傳抑存養之失理斯執中之無權徵吾道之否泰審去處以周旋踐撝謙之盛徳體夕惕之幹幹疚內省於未孽何憂患之能纒夫豈曰弦之勁勁兮美其秉直韋之申申兮服其順獧眷二子之有激爰假是以爲言悲吾生之不諒或昧昧於斯愆輙援筆以抒志庻用中兮勿遷

龍溪賦【爲瑞州路監郡李公壽龍溪其自號也】

蓋聞昆侖之坻河源所出龍門下趨以拯昏墊或斜繚以爲川或中涵以爲澤始浩瀚於無垠亦茫洋於眇忽爰有深窈邈乎難窮風霆所激蛟龍是宮適蜿蜒以自處豈騰躍之無従惟至神以蔵用故造化莫得而言功至若潢污溝洫易盈易竭資濡沫以相煦求升斗以自活誇海若而志滿蹈坎井而跗滅非尋常之宛轉奚小大之可優劣是以蔵之也窮九淵莫得而爲之珍用之也惟萬物不能以與其仁一隠一顯一屈一伸旁薄宇宙呼吸風雲蘇焦原於旱暵回枯卉於陽春且夫夭喬至性與化開闔族類𨿽繁實長萬甲匪翼斯騫有鱗斯紱繄神運之變化抑陰陽之轇轕方其九五在天君徳巍然鍾一時之慶會寕久晦而於田顧亨奮於雲路斯振拔於神淵竟冥升而化物倐乾轉而坤旋爾乃河伯攺觀江妃沮色獻兩涯之牛馬擁萬靈之琴瑟發魚吟於幽曠起蛟舞於深僻邈千尋之晴藻貯萬頃之澄碧至矣哉鼎湖丹就胡髯下垂鏘鈞天之廣樂侍玉府之羣姬攀弓劍而直上遺雞犬而莫追與天地以終始誓河山而固之

○五言古詩

擬古十九首

行行重行行道路阻且修遊子日已逺緩帯令人愁鴻徵尙投塞狐死亦首丘物微胡不爾況在人情不富貴豈不有出處安可苟髮白不再玄舊遊骨應朽願朂瓜李心爲君報瓊玖

靑靑河畔艸悠悠陌上塵春風日飄轉變故復變新昔爲閨中嬖朱樓敞十二芳妍奪主情列屋不成媚今爲蕩子妻空牀伴憔悴傷哉蒲柳姿膏沐不能理

靑靑陵上陌采采畹中蘭結根在澗谷淸芬被人間維彼巖廊姿貞堅世所難君子每自器聖賢豈其患所以懷璞者抱月號空山

今日良宴會歡情具難忘玳簮映珠履佩玊鳴鏘鏘芳馨雜盤饌宮徵明絲簧樂劇不計算一酌累十觴主人醉欲嘔倦客徒自傷誰言萬里遊共此燈燭光

西北有髙樓飛闌構縹緲樓中有佳人絕世顏色好當窓揮五弦徽音一何俏弦促心緒繁哀怨不成調安得萬里風吹落邯鄲道

渉江采芙蓉終朝不盈擷本以寄所思神魂忽飛越常恐生棄置芳妍日消歇幾欲佩秋風衣冷不堪結

明月皎夜光浮雲爲之淸一樽飲露下肝膈傾秋冰昔我去里社意气輕死生相隨霍嫖姚獻獲勞先登嫖姚今已貴金紫盈朱門康莊森棨戟甲第連靑雲安知天下士霜露頹冠纓丈夫有如此當策中原勲

冉冉孤生竹托根在山陰藤蘿忽纒繞宛轉交相仍來爲君家婦君戍交河城攜離𨿽未久柰妾當新婚思君不可見涕泣徒沾襟欲寄機中素弱羽無由慿不如兔絲子結托相慿陵偏得春風意靑靑日向榮

庭前有奇樹勢欲排云齊西風正激烈枝葉沈沙泥芳馨淸可掬逺思成徒爲翻憐百鳥巢悲鳴怨髙棲

迢迢牽牛星逺阻天之河煌煌天帝孫終歲弄飛梭星渚鵲代橋環佩鳴相磨歡遊一何短方駕回羲和依舊天一隅澄漢生微波空餘機杼繁不識離緒多

回車駕言邁路逺飛塵沙秋云亂黃葉暝樹啼昏鴉頗感萬里心縦橫羈天涯猗歟靖節翁三徑自成家至今霜下傑千載尊黃花

東城髙且長飛堞起層霧城旁宅一區長年鎖風雨香徑與雕墻離離暗禾黍云是五侯居昔年貯歌舞今爲泉下塵空聚一壞土彊鏃發陰機魚燈耿泉戶空有石虎獰不解斷斤斧日暮隴頭風蕭蕭白楊樹

驅車上東門倐與故人俱故人何爲者祖帳光路隅白髮紫縷巾赤馬黃金塗名聲邁朝列事業光璠玙一朝乞骸退何異敝屣如人生貴知止莫作壁上枯感君語亹亹不記行區區路逺日已夕且莫驅吾車

去者日已疏來者日已親且勿疏去者曽是多親人寒暑互轉圜生死同昏昕巍巍北邙山壘壘多丘墳狐兔穴蒼窆蒿萊翳佳城金貝悉羽化弔祭空腥葷豈無一杯酒相與娛靑春

生年不滿百常懷千歲憂白髮不少假轉眼春復秋人生妄自必歿後眞貽羞有歌在座側有酒盈金甌不樂徒自械不飲空自囚一室有代謝寕爲他人謀

凜凜歲云莫祁寒俄迫期霜風正蕭瑟冷意侵牀幃一念動萬感起作中夜悲夫君久爲賈逺在天一涯掩袂只自傷何以慰所思客従逺方來遺我一襲衣開緘欲試之中有三致詞上言情勿離下言久當歸妾心如素絲絲盡色不移

孟冬寒气至艸木多凋萎撫景悲弔影感妾芳妍時笑顰俱有情入目分妍媸以色事君子色故寵卽衰況當避妍初會少多別離久間不獲寫夣寐或見之私衷苦未竟晨色已熹微願逐塞上風和寒入君衣

客従逺方來遺我雙南金感君千里意致此百煉精非無躍冶姿詭異世所驚寕逐鑪錘巧勿與冶人輕

明月何皎皎淸輝映中庭流光繞曲房耿妾貞潔心悠揚川上云變態如君情事君未旬日已覺成因循一身不能保況保百歲親空有舊時月來照新啼痕

覺衰呈汪桐陽教授

淸晨攬明鏡未覺朱顏非珠盤瑩赬玊色映虯髯輝尙期靑雲到肯將白日違胡爲巾櫛間見此一縷微初疑素絲委漸作秋蓬飛蒼蒼化爲白鬒色日已希念玆種種者投老應無幾顏朱豈能駐並逐流年歸回慚庭下花妖艷爭芬菲春風互開落不息生生機吁嗟人世間形悴神何依誰能資點染取媚同脂韋行將半簮雪獨釣秋風磯

有生異飛搏獨恃齒牙彊配玆柔胹舌飲啖充胃腸固知剛早折何乃先唇亡今年漸搖動頗與食物妨盤飱忘幹肉鼎臠珍我肪愁吟憐餅餤歌笑嘲疏狂槎牙怯潄水齟齬艱焚香時時畏脫落對案心彷徨翻憐髫齓時齒毀兒不傷及玆才一落不復誇堅良祗愁落向空狀類同喫羌従今並嚼蠟世味俱相忘

平生判靑白好醜懸心胸看朱忽成碧轉首今一翁絕憐窓底月坐廢詩書工磨研正亥豕反復尋魚虫當時擅輕俊下目一紙空天工忘聽察障此阿堵中文章不可恃信足欺盲聾欲求一匕藥刮膜開雙瞳嘗聞先逹言目與心神通廢書減思慮逺勝金篦功便當逐一散揮弦送飛鴻

小少慕崔李結交俱欲仙任逹日縦飲醉袒冠裳偏相嗔問斗石鯨吸供百川誰知鸕鶿杓近斷山翁緣千鍾愧昔守百榼慚前賢詩豪遜醉白艸聖訛張顚深杯辭百罰一引先頹然平生持螯手坐覺成拘攣傍無罵坐客惡語相嘲喧又無執法吏秉筆當樽前得非腸胃間有物今飛蜒座中發深省年已居人先自憐腰膂弱不復浮酒船爲問荷鍤人醒醉誰能全臣今亦知趣差勝饞流涎

答汪桐陽所和覺衰四首

朝看靑如絲暮看雪滿顚髙堂幾何人掩鏡悲䢐年吾生亦何悲所悲乃吾天周公不我夢楚鳳猶髙騫璠玙與鐘鼎事業將誰傳逝者信如斯一白何由玄相期努筋力猶有童心焉

吾聞汪夫子失笑韓昌黎朝起抄爛飯合口穏送之當其仕四門竟死遭時譏公今已退休仕進非所期嗟餘落宦途兩車牙莫支魚蝦不能飽大肉將安爲終當迹公去潄石滄江湄

人生具兩眼自可觀奇書奇書苦易盡兩眼光有餘天上何早計盜我明月珠因書漸廢眼因眼書益疏眼廢心自明書廢賢亦愚但當減思慮朝夕痛掃除倦來枕書臥莫爲看花驅

幽居謝人事門徑絕送迎曲生眞觧事入室如有情呼兒供細酌我歌爾其聆歌詞非不佳未樂愁先並誰能逐愁去千日時一醒君家富良田種秫當早成翁𨿽不觧飲持以慰狂生但當師飲濕細糝東坡羮

題劉山驛和鮮於伯機韻

我昔愛山水嵩華捫絕頂臨風發淸嘯笙鶴吟夜永至今山屐蹤記憶猶故井三年東海濵健步無由逞杖屨謝追遊眞成殺風景東還腰膂輕散策度蒼嶺平生走黃埃歷此心頓醒萬景畢橫陳妙處在君領危亭俯層岡已覺異喧靜羣峯互起伏翠疊浪千頃又如岀萬姝列侍風鬟整蜿蜒龍赴壑贔屓龜負鼎慿軒試凝眸倐若丹靑炳眾態備媸妍造化機自警雨晴春洗妝木落秋脫頴緬思舊經行一一皆夣境畏途事﨑嶇喟然發深省何當従馮公山中奉朝請

簫臺周心樂以濓溪自家意思扁其所居之室爲賦短詩

眞人絕浮僞一室逃虛空軒窓敞寥廓八面俱玲瓏悠然會眾妙納此靈襟中鳴琴弄秋月灑墨吟春風至令千載閒黙與前人通驢鳴共艸色是樂眞融融癡人不觧事說夣追前蹤蒙頭但熟睡日影東窓紅

題蘇上人庵前古松

人生百歲間憂患長苦半況乃萬境殊天咎不可玩每思山水佳安得一汗漫信知樗散姿天意良有憚日師古佛流一慧破諸暗頗資象教力春花悟空幻露袒憇長松老結林下伴風寒梵唄騰日夕釵影亂誰將露電身植此冰雪幹似聞入山初蒼髯手堪挽只今根下苓磊砢鳬鶴滿頹光倘能延俗骨安可換愼勿假斧斤紼縛共一爨

古心齋爲朱鑑子明賦

世俗相詬病美刺非妍媸紆徐極狡好骯髒多瓌奇我面寕似子子我不自知至哉虛靈中有物窈莫推羊狠類渥丹麟紱生蒙倛聖狂惟自克是故幾於危堯舜去已逺厥鑑猶可師明徳始自明令聞日四馳咨嗟今之人方寸有險夷作詩以銘子聊用自觧頥

中秋不見月

今年端正月不見白玊盤封姨約丰隆苦意相作難似疑妬孀娥嬋娟滿人間凝塵掩明鏡舞影停雙鸞林間金背蟆納景泥蹣跚何如艸根螢熠熠明夜闌絕憐風枝鵲飛遶何時安嗟余老無術戲挾淸光寒會須期隔歲飛步淩天壇

題松泉捲錄【事宣差仲傑號也】

靑松生崇岡抱負巖壑姿上披蒼龍角下絕黒地維淪漣散淸影蔚若玄云垂中潛飛騰意魚鳥不敢窺餘輝被寸艸一一含華滋願言惇令徳永此終歲期

題春晴會飲分得石字韻

江亭枕煩囂積雨斷行客奔流疾徵駛浮鷁散沙磧我虞課計虛愁坐意轉劇慿誰排云手爲拯陽烏厄玆晨天破慳初日下林隙波搖金破碎花委錦堆積豈無行樂心苔徑妨醉策小人居近市朝夕謀有益擁篲過髙軒門巷多轍迹殷勤接杯酒談諧慰離索側聞塤篪音逺勝瓦釜百共稱會面難此日良可惜乃知朋遊歡講觧資麗澤北裏足笙竽門闌溢春色列屋貯嬌妍黛緑仍粉白平生浮華姿許史久通籍丈夫各有志重寶匪金璧嗟余晚聞道無行可幹澤朱墨手自操豚魚爭寸尺終當老淸潁投竿坐磯石

遊玊泉分得雨字韻

山中風气佳淸泉流石乳方池巧截肪涵秋不知暑波光淨無塵照映色蒼古靈魚忽飛來龍性欲掀舞分明躍冶姿幻此一漚聚憑闌眼爲開鱗鬛眞可數駢然離復合小大自行伍倐焉去無蹤散漫失煙霧但知圉圉樂不救焦原苦何當挾飛霆一瀉天瓢雨

餞呂子敬赴漕臺

北風吹海波寒气已慘栗歲功方告成上計倉廩實大府督先期列城羣彥集公來親奉辭王事有逺役入登和鈞堂諮諏侍前席力陳功利源首先二三策民實吾同胞苛痛體均一商賈趨懋遷負販致其力上以奉王供下以合民食嗟余忝命吏三載貳下邑適丁歲屢艱課計虛所入使車勤逺人問俗考肥瘠念玆災疹余推額減其籍寒者煦之溫饑者哺之粒向非大府嚴雲雨手轉劇公歸被顧問爲我對以臆倘能出泥滓窮困非所惜相期在歲寒梅邊問消息

寄茂枯林上人

吳山一何麗湖水淸且彌天髙灝气浮我行適其時陂長秋意住蘋末來淸颸扁舟日來往薄宦焉能羈山中耆舊人吟嘯相追隨茶筍盡禪味風月多襟期胡爲滯江表一缽營朝饑何當歸來乎共賦叢桂枝

遊何山弔胡安定墳和馬侯徳昌韻

髙人邁幽賞意極千里豁閒尋水山佳眾景入寥廓捫蘿絕鳥道竦韘出林末居然淨梵天金碧煥郛郭飛構上淩雲日軌度檐角倒景壓重湖奔雷破宮壑微徑下旁通晨昏鐘鼔合相傳晉何楷勲業著麟閣築室向玆山深求洞宮腳盡洗浮華姿玄黙守棲泊至今香火緣英靈宛如托書生仰前修髙堂哦泂酌遺徳儼可師丹靑眞炳若誰憐蒼窆間艸樹半凋落粢盛修歲常加籩無處著朂哉賢侯心直欲虎口脫還將舉冠舄卜吉慰索寞歆饗惟徳馨吾罍猶可濯世豈乏雅士同好衛公鶴新詩有餘師銜璧當面縳

賦豆腐

秋風入荒落疏籬構霜蔓枯萁委蟬蛻老莢剝羊眼離離珠走盤圓淨眞可貫誰將蟻旋手倒注入空窽殷殷雷轉巖嘖嘖魚吐泫居然盆盎中零亂舞鵝觀偉哉就鼎功囊封有奇粲余習尙儒酸點染形質幻俄驚趙璧全卻訝白石爛全勝塞上酥輕比東坡糝固知滋味長尢喜齒牙煗那資糠粃余雜糅出膚淺終慚菉葛纎生被脂粉涴飡玊定有方咄嗟良可辦

簡李五峯

今我忽不樂長思艸澤中狂歌友樵牧行樂意所従一出風塵下蹋翼棲樊籠粱肉非不佳快意野艸丰別君踰半載茅塞心有蓬俗物紛滿前推挽難爲容何由座置君勝日支雙笻勃窣三家陂把菊臨西風村酒不須貰此樂誰能窮

贈趙古灘

南山有孤鳳振翼鳴朝陽奇毛爛五色煥若春云翔朝茹玄圃芝暮飲瑤池漿丰儀太平世金石何鏗鏘嗟哉林間雉下混蓬藋場淸泉一自照頋影憐文章羽毛非不佳所貴非禎祥何能逐孔鸞共際聖廷光

題二牛三牧圖

川平艸樹深見此兩觳觳上有芻牧兒前倨後何伏曵尾者誰子設意巧相覆紛紛車馬塵危途多側足

丹巖聨句【李孝光同賦】

山徑盤詰曲捫蘿度層巓陰崖日色死【景淵】陽谷天根連星隕魄未化【孝光】秀結形逾堅跳空雨飛雹【景淵】轉石散紫煙拳急繡球迸【孝光】囊探赤丸鮮晶熒怒目瞋【景淵】崫嵂髙骨觀玄鳥遺墜卵【孝光】蠙珠湧流泉驚麏憚激射【景淵】伏鵠思騰騫月斧屑玊飯【孝光】火鼎盤丹鉛狙公嗤拾橡【景淵】志士樂轉圜羽人委靈迹【孝光】巫俗相讙傳安期邈不返無従巢神仙【景淵】

○七言古詩

韓伯臯僉事移湖學講堂時倪仲深作教韓爲作堂記予因賦此詩

春風采采宮芹香宮前泮水涵晴光鱗鱗瓦影落晴晝魚自在藻鳶自翔盛時學士多俊造兩廡弦誦聲瑯瑯藏修遊息儼有序丹雘炫耀聨宮墻喧啾一掃眾境寂爽塏坐閱松檉涼吳興先生適用材時論已許收棟梁懸知述作有本始上顧憲紀司翕張雄文師表動一世籍湜喘汗漢走僵昔之人品今可見光焰萬古開天章推尊孔道賴韓氏巋然丰刻在斯堂

送鄭有常學錄之金陵

康樂城西鬥酒邊狹斜驅車逢鄭虔秋風蕭騷兩鬢雪蒼顏猶帶東山煙相看欲問心自語老翁笑指行藏處髙堂素壁蚓行春靜院淸風鶴翻露年來漫浪湖海間欲將老眼驅江山自攜破硯伴行腳天公未厭斯人頑金陵自昔繁華地六朝風物今餘幾鳳凰臺下艸連天落日徵帆滿江水

題梅正傅學正思原圖【梅都官舜兪宣城有廟歲祀不絕】

江漢可遊河可泳渉卬已入詩人詠何人繪此思原圖直欲源流接淸近嗟哉宗法久已湮服屬終緦親已盡禮亡世逺情益疏骨肉淪胥相詬病吾身而上幸可推百世猶能系其胤昔人惇義致所思豈但拘拘傳譜引是圖命意良有然一覧令人發深省名門徳業世所欽圭組蟬聨互輝映都官淸節死不渝祀事孔時官守謹舒王𨿽貴魄已沈巵酒無人酹松影我詩淺陋不成章要與水山相久永

登朱荷洲南樓

少年足力便■﹝山上欹下﹞崟登髙捷若飛猱輕淸風八詠久蕪沒明月雙溪今震淩我生遊歷半天下胡牀到處乘淸夜興來不減庾徵西才疏應愧宣城謝窮年飄泊東嘉城低眉矮屋嗟愁生擬尋思逺豁滯積飛闌窅漠無由慿湖中荷花嬌觧語蘭舟蕩漾移愁去月明沆瀣翠盤低冷香滴透洲邊雨淸波倒影涵靑紅恍疑飛墮蓬萊宮回看繡栱光爛目危梯直與銀河通羇人忽動登臨興闌干面面和云憑摩挲倦眼試新晴山色溪光俱入詠要看山水寫眞時煙雲杳靄秋蟾輝竟湏攜酒共君醉援毫髮我胸中奇

獨愚齋爲蘇敬之作

參軍晚著従事衫白頭驅馬風塵間遇民以義不以利照徹萬類窮神姦不私小智厭變詐子孫何用誇移山多財殖產慮益過忍窮不計囊中慳蕭然偃仰惟一室齋居愼獨師曽顏忘吾喪我漫不省直與木石同堅頑奴顏婢膝事軟媚升髙附勢勞躋攀栁州昔日困僇辱始以巧幸趨機關伾文執誼竊政柄貞元黨與傾朝班一朝禍變不可測同時斥逐投荊蠻知愚後世自可辯至今瀟水流潺湲

題開元商學士所作眉山春曉畫壁

殊庭旭日移淸樾滉漾晴窓明積雪山翁觧帯淩淸寒一掃窮陰幻銀闕流澌溶泄春浪生蛾眉洗妝鬟髻靑盤空飛磴三百里彷佛中有巴猿聲參差古木緣云立獨拄西南天半壁臥看參井懸髙秋不假丹梯手親摘人間無此山水佳何年瀛海來仙崖不應蒼翠掩春晝雲气日夕屯空齋

題李遵道松竹泉石畫壁

李侯畫手名天下一紙千金不當價笑將城市換山林収拾煙雲歸一罅蒼松偃蹇怪石撐修竹蕭森冷泉瀉玄陰低戶雪垂垂顚倒黒蛟寒不化雄姿幽態兩奇絕坐覺淸寒逼長夏道人宴坐心目開憶得窮幽上嵩華瘦笻倚壁鶴同臒門外紅塵朝沒馬君不畫一匡廬山淸風滿谷聲珊珊何當著我茅三間

題金緫管所蔵王宰臨本長江萬里圖

五日一石十日水王宰能事稱子美何因寫此長江圖萬里風煙來眼底閉門讀書期致身天下國家幾何理人生積力久乃知豈但區區事華麗九江絕險禹所經中涵萬古英靈气丰功偉績想余風覇略雄圖見遺趾逐臣去國逺於天遷客投荒半爲鬼賢愚𨿽異迹未陳歷歷江山舊遊憩展圖一過深起予嘆息畫師良有意従險入易蜀道難積微至著牛溪始毫端妙刮造化窟咫尺丹靑得玄髄百年等付桶底間瀛海蓬山曽可葦我詩遲拙不堪傳較似諸君發蒙耳

江西道院

神仙荒誕不可推獨餘淸淨爲吾師蓋公堂上日初永吏捨羣飲相恣睢治平不撓俗自化堯舜垂拱稱無爲一従相國去漢室此道汨沒誰人知筠江江上有故宅丹气納爛霞爭輝相傳八百駐笙鶴碧落有路通巖扉我來歷覧拭遺扁華屋突兀爭翚飛信知上界足官府堂廡深靜行逶迆列曺簡重喧競息未必吾气爲居移使君知理過伯始坐看千里春熙熙

擬張侯復胡安定墳

古昔典禮崇聖賢墓有卒守祀有田糞除封殖嚴省謁邦伯政教急所先文昭徳業盛湖學道統得與洙泗傳堂封近接蕭寺側儒墨利鈍紛戈鋌城堙隧塞宰木僕忍見圖牒埋蒼煙吁嗟士气久不振籩豆有享來墓前使君下車申大義坐使故里開新阡逃空設教事兩立共際明治相昭宣髙薨偉表動原色松檟一夕回淸妍願輸筆札爲公賦要與靈光嵂兀俱巋然

遊江心寺

孤城掎鹿天南東佳山隠隠江溶溶白日穿漏浪花碧一剎崒湧靑蓮宮侵門淨洗塵萬斛襟帶疑與銀河通帆檣潮汐聚鳬鴈鐘梵昬曉驚魚龍參差樓觀眩金碧玲瓏窓戶浮靑紅瑯璫夜語山殿迥縹旛晝落秋壇空飛濤怒捲髙下雪壊塔倒掛東西虹幢幢僧寶珠出海寥寥天樂香飄風吟笻靜探驟下石彈射不到禽邊松我來蕩底覓雙鴈憩此一夕心神融祇疑海若盜坤軸夜半踏轉金鰲峯孤亭徙倚意恍惚乘飆欲墮長波中慿君爲我繪禹迹髙堂虛廓煙霏重

謝李宣差惠采石酒

仙人手醸春雲液粼粼滿貯澄江碧透封淸帶蜜脾香醉魂飛墮危磯石使君玊食來天家日給上尊承世澤年來淨洗豪華姿苦茗淸談畱坐客獨憐樵悴澤中吟遣賜殷勤慰醒魄枯腸頓掃糠籺余入髄春風散無迹自慚監稅常苦貧得遇監州百憂釋但教有酒有螯持醉飽從今肯求益

上吳僉事

死寕觸誹謗木莫受吳公片言辱生不求冠軍侯但願吳公一語褒吳公名節重九鼎一時士論推陽秋昔人酌水貪泉上起亷立懦傳淸唱公今結屋西湖濵曰潄淸泉追逸響十年作吏眞飲冰粟帛不曽充內帑直聲肯避貴人嫌臺閣至今稱木彊袖中白簡粲霜花頭上豸冠驅罔象蒼鷹側翅在秋霄狐兔悲鳴潛艸莽可憐豺虎亦驚惶政恐老拳當巨顙人言彈擊是公才公豈有意於斯哉願言天下萬姓耕鑿盡帝力坐令虞芮歸吾來

團扇詞

吳紈一尺秋霜寒冰綃玊麈裁合歡團團素影落懷袖何人月下乘靑鸞二八佳人秋水色提攜未忍輕拋擲閒尋小艸戲流螢兒家庭樹秋風生秋風蕭騷日夜來明年何處荷花開

瓢泉吟稿卷一

●欽定四庫全書

瓢泉吟稿卷二

﹝元﹞朱晞顏撰

○五言律詩

賀先上人奉母歸鄕

早歲孤迎養庭闈艸自春那知淸野久卻喜白頭新楚水寒搖錫蠻花淨熨巾憐君辛苦意羞殺倚門人

經蕪湖

平蕪連楚甸古縣接通津酒色澄江雨茶香客焙春魚鹽通逺賈鵝鴨共比鄰昨夜鄕山夢長吟到白蘋

普照寺晚步

晚涼閒散策一徑入松深毎到鐘魚地便生泉石心水花香晚殿涼月墮空林後夜相思夢懷君倚柱吟

獨客二首

獨客筠江上囂然傲世紛市喧趨旦合帆影過橋分仕與賢愚滯名因課利昏髙安有遺迹莫惜訪前聞

世路艱於棘生涯兀似禪尙牽詩酒債未斷簿書緣役役徒千里悠悠付百年何時脫羈馽一棹浙江邊

別蘄縣尹二首

漸老難爲別江亭首重回風塵頭共白湖海气全灰我豈千金帚君非百里才試將遮日手一棹載詩來

吹簫臺上客來此惜分攜別淚多兼酒行囊半是詩籃輿乘曉月野飯煮秋葵應憶棲棲者山陽夜笛悲

瓜洲

古驛臨官渡人煙聚一墟江分南北限山斷聖凡居落日孤飛鶩寒潮逆上魚鄕關何處所城郭帶煙蕪

秋色

微吟愁獨客馬上思紛紛古道下黃葉空山生白雲輕煙浮宿靄涼雨澹斜曛望入蒼茫外西風黯不分

贈周可竹

凋喪兵戈後淸淳簿領前老將琴作伴閒與酒爲年俗眼多嗔白君心獨守玄惟應松下客相見故依然

吳興雜詠

吳興山水窟淸逺古今聞水入孤城合山來別縣分寒川明野燒曉碓濕溪云試買烏程酒微馨透客醺

○五言長律

金山寺

江山淸絕處一剎湧靑蓮門挹吳山翠堂凝楚岸煙金銀開世界龍象護人天晴聳危梯直陰穿古洞連妙香淸五蘊勝境斷諸緣曉雨龍聽講秋風鬼喚禪廊深僧唄合山匝寺鐘圓怪石虯蟠墓驚濤雪濺船宗乘湖海集詩老古今傳地盡東南坼江空象緯懸靑冥知有路爽气欲無前喚起乘槎興淸輝近斗邊

和張伯雨寄掲曼石學士時掲奉旨祀嶽瀆畱杭丐老

昭代頻紆眷嚴祠侈報功名山登異數盛選屬明公雅志甘投散新詩益啟蒙乾坤鍾間气湖海挹髙風剩喜詞臣舊還欣地位崇歸橈先順濟予告亦畱中李令千奴富相如四壁空那知心暗折轉覺鬢先蓬翰墨追遺老江山遲此翁鶴歸橫碧海花發上離宮故國人懷楚仙都客自洪君如濵寂寞誰復起疲癃落落眞堪數堂堂詎可攻二疏增漢重五鬼固韓窮年至寕繁事官優豈厚躬春山乘欵叚曉枕唱玲瓏娛老書千帙歸休屋一叢重逢千里異近別十年匆技短株難劂音希叩必鴻已應慚宋玉一賦大王雄

○七言律詩

和梅村方州判元日早朝韻

鳯歷初頒又建正千門隊仗藹讙聲風生翠隼旌旗合日轉蒼龍觀闕明北極星辰趨玉几西池仙子進霞觥逺臣亦解相如賦願列詞官竊寵榮

立春日試筆呈元播府推時舉經歷

泥牛擊罷曉寒輕春滿黃堂碧玉觥衰齒已應憐餅餤老懷猶自惜歌聲彩鞭爭道塵初動畫鷁浮江水暗生慚愧監官苦羈馽東軒坐覺歲崢嶸

東風一夜泮冰澌曉日移春上故枝朱戶泥金題翠墨玉盤纎手弄靑絲老將歲月銷衰鬢閒與江山覓好詩剩辦春晴供勝集從今挑菜不須遲

簡趙仲時

不用區區嘆陸沈古來才大亦難任且須自寶連城璧莫爲人疑躍冶金宮錦色繁春仗麗天書光爛夜堂深他年詔直層霄上應有靑藜識此心

簡王奉禮

世系名門禮數嫻妙年聲望聳朝端玄丘夜直金鏞靜丹陛春朝玉佩寒喜溢天顏承雨露名通仙籍簉鵷鸞自憐饑死東方朔願乞餘甘竊大官

次李竹所先輩韻

憶昔南宮角俊逰髙名何事間陳樓漢廷素擅無雙譽蘭省今推第一流吟策追隨梅澗曉書燈深窈竹房秋遙知近注潛夫論應是斯人可得儔

送吳叔巽赴湖州錄事

漢廷策第拜殊恩一日聲名四海聞黃甲共推名進士靑衫獨識老參軍唫鞭細裊淸苕雪遊屐閒穿古弁雲從此風流多勝集好將餘論起斯文

贄管文秀博士

簮裙緩引步龍樓毎得鳴珂侍宴遊銀筆從橫禆獻納玉堂淸近接風流晝簾花靜琴心逺午枕香殘艸夢幽盛業只今煩潤色先聲已到鳯池頭

贈松間張內捨

徳業由來裕後昆笙竽應不羨髙門佳兒足付萬金產寒士時懷一飯恩近爲雲山通井臼毎因水竹置琴樽孫登肯愧淮南客吟嘯逢君未足論

贈婁賢佐

東吳望族君家最倒指風流盡逝波緑野池臺春艸徧古槐門巷暮蟬多諸郎冷落傳緗素故老依稀說佩珂獨有玄成經術在驍騰無計柰君何

寄劉雲莊

憶向江湖誦子虛錦囊初見出驪珠窮途剩喜逢佳士小伎終慚謁大巫四壁愁吟蛩對語一燈淸影鶴同孤采詩問字俱吾事還許乘閒載酒無

呈學士張師道

紫鰲雲气欲飛騫粉署髙鄰尺五天秋月新窻寒貯玉曉風宮殿翠生煙赤墀獨奏三千字銀筆閒題九萬箋共說絲綸專世美幾回夜直賜金蓮

呈魯子翚學士

衰遲誰復念陳人一室聊堪信屈伸自笑赤貧難使鬼那知拙宦不謀身十年風雨江湖夢千里家山筍蕨春曽向南州拜髙節歸來丘壠倍思親

逰寶叔塔下方和季子奇韻

樓閣參差鷲嶺靑松杉依約紀經行半篙春水斜穿屋一帶蒼山逺入城此地鐘魚眞警俗平生泉石最關情好風一晌吹檐卜頓覺廬能鼻觀淸

呈山齋衛治中

畫繡爭看負弩驅先聲自昔滿鄕閭傳家舊有堆牀笏知己今惟一束書夜月燈前聞鶴後秋風江上憶鱸初到頭藏用須由命且莫區區嘆術疎

和張同知安溪畱題

古驛荒涼小似舟解裝隨分此淹畱風前殘杵敲鄕夢雨底寒燈照客愁山接重岡循縣轉潮回暗水入河流世間名利眞何物投老驅馳可自由

簡楊仲弘院長歸思

慷慨樽前撫劍歌自憐俠气半消磨不惟逰子靑衫薄無柰髙堂白髮多東閣梅寒淸入思南湖雨暖緑生波一春折盡刀頭夢欲向玄眞覓釣蓑

書況

十載風塵倦往還細看巾帽一汍瀾愁多白髮三千丈路折靑泥百九盤丘嫂漫嗤儀舌在故人誰惜範袍寒天涯多少驅車客不信人間行路難

老去身慵憶壯逰尊前無計破牢愁靑衫不掩功名淚白髮難藏富貴羞風雨可堪雞廢職稻粱那計鴈爲謀因思自鬻於秦者何事當年樂飯牛

桃源古宮

步入煙霞縹緲間恍疑身已脫塵寰風生萬壑喧仍靜云出層巒去復還世上幾更新曆日洞中猶是舊溪山畱侯不作避秦舉到底赤松相與閒

碧落堂

崗勢縈回入繚垣坡陀崇級上攀緣八窓空闊渾無暑一罅髙寒別有天隠隠佩環迷洞府悠悠鐘鼓隔山川我來俛仰嗟陳迹浪說仙家八百年

會丘靜山

投鬛何年遡北溟相逢把臂話平生故山路逺難爲別上國才多易得名短褐風霜紉紫鳯長鉤塵土結靑萍男兒一掬英雄淚莫向西風恨不平

鄞縣半山亭和鄭宣使韻

曽向鐘山酹夜臺幾因登覽首頻回髙人已逐飛鳬去此地還應化鶴來古碣迷漫橫斷艸閒花顚倒臥蒼苔我來俛仰成今古分付城頭角自哀

寄鄭天趣

誰道分司此避乖一軒安止信悠哉庭無抱案丞何負吟有詩盟鄭不來列屋堆銀排夕浪明珂暎玉破寒梅相逢對飲須成醉莫問春風幾日回

挽水雲居士

天才矯矯欲幹霄試捷東還王气銷處士衣冠棲別業名門譜牒記前朝尋松訪竹詩題在占水分云鶴夢遙好覓丰碑旌隠節大書琬琰上岧嶤

簡袁晞顏都事

淸時簮紱盡英遊才業如君第一流珥筆早曽趨左轄封章毎得近前旒縱橫傖父三都賦慷慨元龍百尺樓海內正須煩臥治莫將淸興到沙鷗

侍老人種松

桃李春場一閧空暮年心事只靑松飽知榿木三年大絕厭花枝百日紅歲晚風霜坯屈蠖夜深笙鶴度天風他時願結雞窠伴爲問巖前十八公

秋屏閣

閒來倦足淩飛磴試倚危欄眼爲舒落日空明金破碎輕雲點染翠扶疎淒淒逺笛歸人暮漠漠平沙去鳥孤何事斯逰嗟獨晚春江恰值雪晴初

首夏會飲奉酬晴山晴川二先生見惠之什

積陰連閏過芳春气轉淸和物候新信美江山非我土絕憐天地老斯人曲中有誤周郎顧琴上無弦陶令眞自愧不才牀下拜底知孰主孰爲賓

追送唐子華照磨之任嘉禾

才華秀發蚤詵詵大府宜君被選掄天下昔曽陪畫史幕中今喜得詩人淸時事業行將見諸老風流迹未陳何日鴛鴦湖上水相期一洗簿書塵

寒食感興

春事駸駸欲向闌病夫隨分爲憑欄愁憐甚雨花多瘦老覺殊鄕食更寒兩屐晴泥妨醉策一溪春水足漁竿年來觸物多悲感莫向垂楊陌上看

題峴山亭

靑山繚繞倚叢臺名迹空存盡艸萊峴首有碑空墮淚門前無客且銜杯春晴魚鳥從人樂日暮牛羊下壠來相對欲談今古事野僧一笑領花開

登樓晚眺獨

客鄕心被酒收和愁分付上層樓西風永巷孤砧晚落日空江一笛秋紫翠回還山作縣靑黃點染橘成洲狂遊自笑君兼我悔不睢陽二頃謀

調饒漢軍教授

靑衫何事尙塵泥久客人情自惜歸親老已知爲客誤家貧未是讀書非樓空曉雨浮吳逺笛冷秋云渡浙稀十載長安資桂玉東風老盡故山薇

楊梅和蔣逺靜來韻

的皪筠籠曉露濡病中初見气全蘇風酣鶴頂寒生粟日炫龍睛怒迸珠不比金櫻擎翠籠還同朱李薦芳壺才疎羞對君家菓還有當年捷對無

和張州尹節飲食詩韻

擾擾人生百歲彊自須飲啄濟身康熊魚未必能兼欲藜藿何嘗有別腸澹泊存心惟味道肥甘適口或罹殃萬錢一筯眞同飽未數何曽得計長

戲簡袁徳平山長

年來破硯不謀身頗喜今朝飯甕新獨客不須書咄咄諸生應復頌陳陳一官己厭麞頭相三釜終憐鶴髮親莫爲淸香生怨泣使君應念乞墦人

逰四明山杖錫寺

癡兒公事退還休拄筞仙巖最上頭莫但驅車行偪仄且須槖筆賦深幽百年古木緣云立五月驚雷破峽流試掃蒼崕看蘚迹昔人曽有記逰不

拱北樓

屹立東南一柱齊懸空栱桷盡翚飛雄吞二景開黃道逺接三辰入紫微春樹已隨遼鶴返秋云不隔塞鴻歸長安只在蟬蜒處莫向西風賦落睴

憶舊逰

云邊回首憶淸逰信美江山有此樓雜沓市聲還岸曲參差簾影入江流西風斷鴈孤城暮衰栁殘蛩候館秋愧我東軒塵拍塞危闌何日與君儔

次陸撝謙瓶梅韻

隴使殷勤寄折枝冰人猶帶故人詩楸枰有著花頻落棐幾無塵影倒移香透吟魂牕蝶遶愁凝妝額鏡鸞知多情莫厭春無賴看到靑靑子結時

冷泉

一泓湛碧气凝秋轉石來從鷲嶺陬六月地寒無死脈九天風靜有飛流淨涵闌影衣初濕逺夾松聲耳更幽最愛泠泠供客醉幾人著意到巢由

梅魂

幽香和恨結冰枝栩栩翻疑凍蝶知幾度春風寒不化一規霜月冷相窺醉迷驛樹靑禽在怨入胡沙佩玉遺爇盡奇燻招不返自吟哀些酹淸巵

芳心元不爲春勞脈脈離愁黯欲銷一種幽情騷不挽百生淸怨笛難招靜依澹月臨江驛暗逐寒云度石橋蕙歇蘭衰悲弔影空山千古恨寥寥

簡茂枯林上人

老去逢迎入郭稀相看還覺故吾非三生憶我參同夢一著輸君落鈍機歲晚鷗波煙水闊秋髙鴈渚稻粱肥重來應被梅花笑誰爲緇塵涴素衣

跋茂枯林集句題東坡畫像

秀毓峩嵋徳望髙風流元是玉堂豪冥鴻匹對天邊鵠癡虎精神頰上毫生气百年存大節哀歌九些續余騷紫雲飯飽秋堂寂一穗鑪燻對和陶

賦馬思琵琶研

眉子空顰病眼羞誰將雅意曲中求剩裁漢月傳宮樣逺割溪云冩塞愁切切小弦玄墨雨庚庚橫理紫筠秋平生不解移宮羽空伴書螢死案頭

悼馬斃二首

憶從按轡試初程振鬛風前聽一鳴小隊郊迎爭騕褭短衣野獵任縱橫晚涼栁下親看洗夜後槽間僕代更誰信死生難倚托敝帷一見惜深情

昨宵中廐失羸驂腰腳𨿽頑信不難有竹不妨門可欵無車何事鋏空彈花間小集追聨轡月下微吟憶據鞍好乞贏錢買駑蹇老夫端要遂巡官

○五言絕句

送兪君實十首以長因送人處憶得別家時爲韻

病驥秋風裏鹽車道路長他年踐霜雪矯首看云驤

良機間不作成事毎相因善處囊中頴知非碌碌人

秋風吹客帆江上遙相送明月更多情來照離人夢

蒓鱸秋正好江海未歸人若遇嚴陵瀨無煩魚鳥嗔

長條不可攀落葉知何處不似暮春時漫天作飛絮

未別何人惜別去令人憶古來離別間有淚多橫臆

郢人運風斤妙去心自得君才出輪扁斵削無畱迹

英英露下蘭香與凡燻別埋沒蕭艾中佩冷無人結

平生余耳輩昔日魯朱家同難不同樂悲歌日易斜

浮雲歸岫日流水下山時出處豈無意世人難得知

市汊驛十絕次韻

零露下階艸閒庭月影空獨眠渾不寐一鴈度西風

區區乘傳客得似賈胡畱我亦黃埃底空慚鱸鱠秋

一燈明古屋四壁亂蛩聲千里關河夢五更風雨情

翩翩沙際鳥衝雨去何之羨殺前汀鷺翛然立水涯

馬齕枯萁曉夢回山月殘一韉秋色裏偏覺毳袍寒

路轉村逾僻江平岸欲無片帆明夕照天遣畫成圖

古驛經過少空庭鳥雀多我來正搖落柰此歲年何

西風波浩渺我欲訪三髙安得翼鴻順歸舟捷似舠

江花隨意碧照水可憐生不見采蓮女暎妝羞月明

丈夫四方誌不識別離愁風裏掛帆去寕辭雲路修

山翠

羣山喁喁來躍入千層翠漫堊有餘斯我欲斵其鼻

古意二首

妾有古明鏡光彩分妍媸君面𨿽可照君心未必知

妾心如鏡背蒼翠磨不滅君心似鏡心妍醜隨人設

題夾山玄眞漁釣圖

榔板從喧寂絲緡自淺深煙波同是客誰識得魚心

詠蕙

居然丈夫質嶷嶷蕭艾中自非鈆華種桃李若爲容

○七言絕句

江亭十絕

春江流水曲塵波亭上羇人柰若何底事同來不同去又添新雨入漳河

巖花紅白栁深靑簫鼓叢祠競乞靈可笑監官祝如願今年仍似去年醒【江北城隍廟春祠頗盛】

暑雨初收積潦深虹橋髙下任浮沈癡兒了卻公家事臥看西林度夕陰【亭側有浮橋對望西林書院】

迥江亭北石闌東荷气吹香逓晚風一夜扁舟發章贛數聲欵乃月明中【郡有石橋橫江甚雄壯】

江淨秋淸鴈影空參差落木颭西風秀文幾樹堂前桂得得吹香入座中【郡學秀文堂有老桂】

紅鯿白粲楚江秋升斗來爲口腹謀世事自來如意少忍堪無蠏有監州

軒窻小小客情舒榾柮堆紅擁地鑪蕩暖破除晨粥了此身還似在家無

辛苦攜家累左遷虧贏自信且隨緣鬢毛衰颯緇塵徧又與梅花度一年

平生心迹與天通刻畫無私任化工堪笑東軒舊桃李等閒開落媚東風【東軒蓋蘇子由舊廨】

百折奔騰萬馬馳區區欲把此江迥闌邊鷗鳥忘機久飛過濤頭去又來

寄唐子華照磨二首

春透江梅向暖枝淸香已許凍蜂知遙思東閣無餘事排遣東風正費詩

江漢飛飛鴻鴈秋孤羈未足稻粱謀誰憐獨客悲搖落夢入寒塘月滿洲

曹娥純孝祠

純孝祠荒艸自春江山依約髻鬟靑行人不識夫人意只把金錢願乞靈

寄衛戴叔三首

西湖春色灩歌鐘十載分攜一夢中今日歸來頭並白滿林黃葉臥秋風

畦蔬遶捨稻粱新白酒黃雞不負貧何事匆匆乘傳去靑山元不解隨人

少年驚座縱雄談作掾輸君只語三不用歸來誇舌在試烹石鼎與同參

午睡偶成

閒門盡日逓涼燻八尺蘄藤展浪紋睡久不知團扇落更無來客爲書裙

龍門汲雪芳林之址兩山如戶旁有石泉夏旱不竭汲以煮茗味極甘美

山深萬木偃蛟龍巖罅渟涵一水中自拾墮樵供石鼎細聴飛雪灑歸篷

鳥洋觀魚

桃花颭浪龍先化翠网曽牽出萬艘撥剌金鱗輕拾塊南風一席亂雲浮

題兩猿圖

穿林飲澗嘯秋風活計𨿽殊樂意同自笑平生山野性一生何事著樊中

題星翁堯民詩卷

白楡歷歷滿天街廓落薇垣帝座開東壁圖書羣玉府好曕奎畫候蘭臺

南浦朝云

一縷微升海嶠東悠然飄泊信無蹤赤烏蒼狗渾閒事臥看東西三四峯

牡丹菊

誰幻秋芳五色奇漫教姚魏識東籬可憐一寸風霜骨絕似徐娘老大時

丹巖拾翠巖產石赤白色圓轉如珠世傳仙靈遺迹春遊士女拾以爲玩

山蹊雨過綠初肥的的啼紅暎落暉鬭艸歸來喧笑語春風滿袖濕珠璣

瓢泉吟稿卷二

●欽定四庫全書

瓢泉吟稿卷三

﹝元﹞朱晞顏撰

○詩餘

浣溪沙【謝張魯瞻惠紙筆和來韻】

湘管娟姢弱鳯翎霜毫楚楚醉猩英就中心早可人情漸老江淹無好夢輸他年少意縱橫只堪閒冩換鵝經

前調【寄贈】

銀海淸泉沈玉杯恰篘白酒冷偏宜水林檎嫩折靑枝爭看使君長壽曲旋教法部太平詞快風涼雨火雲摧

菩薩蠻鳥洋【觀魚】

鯤鵬己向天池徙瀺灂凡曹爭幾水莫信鼔風雷俱堪作鱠材輕舠風送捷觸网黃金裂誰謂我非魚知我魚不如

前調【寄友】

鄕關散盡當年客春風寂寞花無色長日掩重門江山眼外昏畫圖髙掛壁嵩少參差碧想見臥云人松黃落洞門

前調

芙蓉紅落秋風急夜寒紙帳霜華濕枕畔木瓜香曉來淸興長輕舟靑篛笠短棹溪光碧去覓謝三郎蘆花何處藏

太常引【送樂淸宗晦山長陳輔賢】

靑衫結髮聚秋螢三館早蜚英出爲主宗盟總祖述吾家考亭相逢臺下臥看秋鴈一笑暮潮平驛路栁靑靑問底事春風世情

栁梢靑【客懷】

狂蹤怪迹誰料半老天涯爲客帆轉霜風船隨江月山寒波碧如今著處添愁怎忍看參西鴈北洛浦鶯花伊川雲水何時歸得

月中行【追補泰軒錄事母夫人壽】

廣寒折得桂枝迥嫫母惜多才九重春色錦江來齊勸九霞杯玉堂有客移宮羽歌詞麗總是詩材我慚弱水隔蓬萊幾許碧桃開

南柯子【龍門汲雪】

逺脈通蛟穴淸泠瀉翠苔磚鑪相對竹房開容我籠頭紗帽白雲堆碧澀中■﹝氵霝﹞雪金沙二月雷缻罌千里走黃埃嗟爾蒼生億萬墮顚崖

唐多令【中秋】

涼影下靑鸞晴空瀉素盤漾玉壺千頃多寛老桂散香風露淨霜兔瑩骨毛寒老子倚欄幹不辭終夜看有誰人共此淸歡爲問姮娥今與古能幾見正端端

臨江仙【過臘】

堪笑一場顚倒夢元來恰似浮雲塵勞何事最相親今朝忙到夜過臘又逢春流水滔滔無住處飛光忽忽西沈世間誰是百年人个中須著眼認取自家身

蝶戀花

挺挺雙淸臨淨練羽佩飛來頗覺逰情倦獺髓新痕開半面前時一似湘臯見流水回云春不艷怕有生香引得蜂兒健淨幾明窓斜日轉如今不許幽蘭占

千秋歲【壽王推官母九十一是日小寒節】

嫩冰池沼澤國寒初峭梅乍折春才早朱門歌管矗繡閣沈煙裊歡宴處神僊一夜離蓬島九十過頭了百歲看看到須聴取千年調人誇嫫母妍我覺彭籛少彊健在看兒歷徧中書考

驀山溪

西眞姊妹只這梅花是乘醉下瑤池粉胭脂何曽梳洗冰姿素艷無意壓羣芳獨自笑有時愁一點心難寄雪添蕊佩霜護盈盈淚塵世悔重來夢淒涼玉樓十二教分香去說與惜花人云黯澹月朦朧今夜誰同睡

洞仙歌【慶張閭總管母八十】

人生八十是世間中壽七十由來古稀有況君侯已樹開國殊勲曽異數周魯瞻前拜後玉麟分上瑞千里傳讙鸞誥金花爛晴晝象服照靑春秋香薦北堂巵酒問阿母西池底時來試爲數蟠桃幾畨開否

魚逰春水【壽徐仁靜其壻樂魯常】

蘭室餘香蘊射雀屏深淸晝永紅旌微動簾展浪花移暝重碧先拈翡翠杯戲彩低窣鴛鴦錦人在蘂宮春生蓬境盡說而翁少頴記得遺環故時井而今猶自風流朱顏緑鬢百年應惜銅仙在九里爭傳淸河潤山兮壽兮以仁能靜

掃花逰【送人】

津亭栁色正舞翠毿毿亂侵歌袖驪駒送酒競東門祖席賓僚勲舊白髮靑衫愁絕風流去後黯回首但夢遶藩垣簾影淸晝遺愛曽未久聞裏役均輸力排豪右喧傳萬口道調元贊化是經綸手鼎鉉虛賢分內功名信有事非偶看金甌姓名還又

慶宮春【送袁仲野歸紹興】

彩筆傳歌靑衫提劍幕中誰似風流使檄聨芳賓筵接武后塵每繼淸逰曉云春夢試回首星霜再周仙曹書滿薦剡交推一鶚橫秋扁舟乍可夷猶一鏡平湖數點輕鷗醉客疎狂騷翁豪放二公同是朋儔仕而猶隠料出處胸中已籌故山𨿽好未許歸來一賦休休

滿江紅【壽推官焦元播慶六十】

風鶴翩蹮記昨夢天錫九齡從頭數再周甲子屈指天星上界僊人足官府人間歲月自崢嶸慶明時生甫又生申維嶽靈珠盈掌金滿籯浮瑞■﹝涑鳥﹞囀春鶯是乃翁陰徳心事分明筆下萬言多活國胸中三尺久持衡慰來蘇爲雨福蒼生騰頌聲

前調

彈鋏歸來更誰嘆有魚無肉念良夜向闌相對舊歡難續一夕乍寒秋枕夢十年重剪西窻燭算人生得意待何時蕉隍鹿樽有酒妻堪熟書挿架兒能讀傍虛檐翠云低亞萬竿如束數點蒼山遙入戶半篙春水斜穿屋便門前車馬寂無人從教俗

滿庭芳【和趙仲敬詠雪】

翦水飛花裁冰作絮龍宮不管嚴寒斜侵風帽吟鬢忽衰殘誰念梁園倦客黃金盡作賦才慳飄流久寒欺敝褐猶事馬蹄間兒時曽縱獵呼鷹野外落鴈云端猛呼酒霜鞲濕徧紅鴛倚馬酣歌秦妓紫貂暖不上裘舡今遲暮翩翩孤劍寂寞渡桑幹

寒壓衾稠光揺書幌夜深香夢初殘細聴窓戶簌簌響春蠶風勁時時墮砌分明認山澑潺湲呼童起疎梅耐冷修竹報平安曉來擁被看閒庭舞鶴古瓦迷鸞待戲挽銀河飛步天壇秪恐瓊樓玉宇最髙處無限淸寒憑君問九關虎豹香案五雲間

榾■﹝木屈﹞鑪寒梅花帳矮篝燈愁坐更殘欲眠還起身已怯吳蠶夜靜珊珊入竹依稀聴石上淸湲遙知道東皇賦瑞和气滿長安明廷多俊彥淸班振鷺健筆翔鸞笑兒女才卑空占唫壇奇絕鄒枚賦詠玉蜍冷宮袖呵寒君知否玉堂淸近終不似人間

漢宮春【賦呂子敬梅齋月】

梅與月兮問雪香秋影幾度黃昏相逢驚詫涴盡京洛緇塵空山耿耿鎭無言色笑相親應頓悟風前笛裏三生石上精魂一自心盟重訂便神交契合隨寓吾眞蕭然水邊林下炯淸輝冠玉羙丰神應酷似家傳淸白正獻前身

八聲甘州【題西山爽气樓】

向靑汜坊底午橋邊新買屋三間有嘉蔬半席修篁數个分占寛閒著取層梯直上闌楯出髙寒不見終南徑惟有西山門外紅塵似海待抽手版同擬君看對燻鑪茗椀捫虱縱雄譚笑當年多情王粲賦終非吾土淚空彈任俗子臥之樓下那許躋攀

天香【壽桂金堂竹泉總管】

碧玉橫陳黃金細屑天然畫堂風景古月浮香冷風度曲不許一塵侵近沈沈永夜漾水色牕軒秋淨如識巖前气韻端知歲寒心性繁華漫誇紅紫顏色直宜相並縱有交承梅菊也應推遜自是蟾宮僊種盡消得嬋姢伴淸影爲乞姮娥云階鷲嶺

聲聲慢【賦柑花】

瀼瀼微露燻骨濃分淸暑絕點珠璣不夢風寒繁艷自有冰肌盡任蠻煙瘴雨向炎洲偸換朱衣情緣短絕無芳夢飛度江陑猶記傳來纎手藹香名三日賞徧吳姬縱使馨兒妖麗誰與心期傷情墜樓恩重忍塵沙玉瘞珠遺餘韻在返淸魂環佩夜歸

東風苐一枝【送人】

曉渡呼云秋山訪鴈吟情先趂鄕夢暖風輕約行塵艸色一川翠湧元戎小隊溢紫陌簮纓光動看碧油沙際陳兵玉勒桞邊飛鞚陪宻幄折衝需用贊上幕典刑增重發硎初試牛刀儲才正須藥籠淸時異數有天外好風吹送想驛亭籌筆風流應憶剪燈曽共

桂枝香【壽馬宣差詠桂】

何年月地有白鳯飛來與秋遊戲碎屑黃金馥馥暗燻沈水如來粟界開全未直著得許多淸气飽諳風露自應韻色獨髙人世更不羨犀帷富貴羨鷲峯前度秀分云外彈壓西風誰數錦英華麗幽芳素抱巖樓志笑當時滿門桃李等閒乞取長生妙訣廣寒宮裏

木蘭花慢【送陳國材都目】

拂溪藤香潤緘翠墨寄深情憶月滿蕭臺春回炎海驛騎宵徵相思頓成春夢恰方州接武敍前盟愧我弓刀分倅多君案牘勞形佳聲賓佐喜逢迎曹局賴經營更尊爼譚諧丰襟淸曠逸思縱橫正好相依晚歳忽歡傳梅菊已交承粗喜分攜不逺春來把酒江城

前調【陳伯永竹院有魏鶴山題扁名公畱題】

信吟笻到處盡可欵个人家見碧甃橫陳粉墻低亞亂鎖煙霞森森萬竿如束倚虛檐風影自交加一點塵無幾研十分淸到窻紗堪嘉玉立瘦穿沙池色淨無瑕向良夜移牀靜臨書帙閒試茶瓜明月淸風仍好但秦宮梁苑徧棲鴉零落殘香秀墨春衣拂徧苔花

齊天樂薊【門寒食】

靑煙一夜傳宮燭朝來管弦都試寶扇傳歌銀缾索酒栁下驕驄曽系憐紅嫵翠任栲栳量珠伴春俱醉不道無情花殘春老頓容易人生幾何適意甚前時風度今畨情味楚褐凝塵濤箋封淚愁在斷鴻聲裏情絲恨綺盡付與風檐燕兒論理不似流紅解隨東去水

前調【與周可竹會飲和韻】

浦潮迎送朝還暮忽忽燕來鴻去北牖分茶西窻剪燭離合人生由數狂朋怪侶記籌酒勾吟幾回凝竚絮影蘋香夢中猶是少年路詞華今度尙在柰相如漸老無計重賦露底冰弦梅邊玉麈畱得風襟如故情髙萬古想脫劍呼樽气吞寰宇不管春山子規啼夜苦

晝錦堂【壽孔竹所】

朱戶粘雞鈿釵簇燕恰頒三日王春記得當年佳夢始紱祥麟杜陵天近衣冠盛謝庭春暖蕙蘭馨人爭羨靑鬢未饒恩袍艸色光凝佳音須側耳聴報取日下蜚聲繭紙塗鴉天上寶墨猶新蟄雷先奮三冬暖便風終快九霄鵬君須念早晚小儒終期一報平津

渡江云【題鄭天趣三湘集】

渺寒云萬里孤舲載雪逐鴈渡三湘倦逰頻選勝撫劍延年貰酒過滕王淸泉自酹秋艸合賈傅祠荒算都是傷心弔古和月貯吟囊難忘雪邊梅屋雨底蓀房料裁雲縫霧應自有知心老嫗相與平章澧蘭沅芷曾親擷返醒魂猶帶騷香看未足漁歌又起滄浪

念奴嬌

倦懷無據憑危欄極目寒江斜注吳楚風煙遙入望獨識登臨眞趣晚日帆檣秋風鐘梵倚徧樓東柱興來攜手與君更上髙處隠約一水中分金鰲戴甲力與蛟龍拒擬訪臨臯淸夜鶴誰解坡仙神遇斷壁懸秋驚濤遡月總是無聲句勝逰如掃大江依舊東去

前調

怒濤駕雪躪千騎爭赴危坡奔注髙閣淩空圖畫出邈邈荊揚佳趣夢澤云寛邗溝霜淨影落晴檐柱南來王气銷沈榛莽深處堪笑亡國危機沈江鐵鏁欲把東吳拒司馬佳兒那解事神算眞成天遇商意悲涼宮詞淒苦忍聴臨風句無情江水不將遺恨流去

水龍吟【簡周晴川教授會飲和韻其兄晴山有吹塤吹篪詞稿】

一春剰雨慳晴悶來閒檢牀頭歷農占應候今朝甲子初開霽色艸徑泥融栁橋風勁尙妨吟策有幽軒水淨官窯春透盡可一觴閒集重碧滿浮雲液柰長歌此情無極觥籌交錯塤箎疊奏席珍連璧列屋修蛾主家陰洞漫然傾國任魂醉直到芙城待問似它丁石

喜遷鶯【永嘉思逺樓端午】

香塵盈篋是舊日賜來宮羅疊雪服艾衣淸浴蘭湯暖輸與个人娟潔性巧戲拈鍼縷蹙得虎兒獰劣鬢半嚲貼朱符翠篆同心雙結愁絕追楚俗獨弔湘累日暎沈菇葉彩鷁浮空鳴鼉聒盡十里翠紅相接漫有倚空欄檻誰把朱簾髙掲歸去也聴叩舷兒女尙傳歌闋

宴淸都【餞提控令史林君瑞】

試倚江亭棹來執手問君歸計何早賓僚攀挽元戎舉辟正堪談笑靑衫兩見書考且暫屈致身未老料鵾鵬須奮天池驊驑寕戀篘艸堪誇健筆揮斤長材破的積案如掃霜臺器重蘭省優容十連儀表平生不在溫飽但行志功名盡了便歸來說似梅花淸樽細倒

一萼紅【盆梅】

玉堂深正重簾護暝窻色試新晴苔暖鱗生泥融脈起春意初破瓊英夜深後寒銷綘蠟誤碎月和露落空庭暖吹調香冷侵芳夢一餉消凝長恨年華晼晚被柔情數曲抵死牽縈何事東君解將芳思巧綴一斛春冰那得似空山靜夜傍疎籬淸淺小溪橫莫問調羮心事且論笛裏平生

大聖樂【至日與周晴川兄弟會飲】

霜護庭鴛春生鑪獸早梅初破喜至景漸覺迎長刺繡五紋贏得兒女情多老侵尋愁添歲月盡門外今朝無客過慵身在且應時納祜淺酌髙歌人生有幾勝選苦不分千金換翠娥便次公酌我公榮如子柰此歡何霜竹噴云風瓢激樹得似塤箎淸意呵休眉鎖問朱顏去了還更來麼

過秦樓【客中端午】

水碧紗幮月圎紈扇悄悄午窻曽共袪愁楚艾照眼安橊節物把人船送無柰長晝如年鶯趂吟情蝶迷鄕夢悵歸期多誤暮云凝望亂愁如葑誰念我悶對騷經慵尋遺譜冷落赴湘琴弄醒魂正渇筩碧初幹買健聴人呼粽不似歸來故園同泛香蒲頻傾春甕盡癡兒騃女齊唱湖樓興動

蘇武慢【寄贈】

枕海山橫陵江潮去雉堞秋風殘照閒尋桂子試聴菱歌湖上晚來涼好幾處蘭舟采蓮逰女歸去隔花相惱柰長安不見劉郎已老暗傷懷抱誰信得舊日風流如今憔悴換卻五陵年少逢花倒躱遇酒堅辭常是懶歌慵笑除奉天威掃平狂冦整頓乾坤都了共赤松攜手重期明月再逰蓬島

賀新郎【壽淸尹靳從矩】

縣古槐成幄燕泥香繁紅墜兩半簾花落一夜江臯黃犢雨萬頃緑云噴薄聴四野田家歡樂堂上琴聲堂下水晝庭空自下風檐雀喧競少盡不惡竹窻暑淨巾斜著傍筠軒閒舒嘯戲舞翻霜鶴棐幾藤牀揮玉塵丰骨稜稜如削炯一叚淸冰秋壑待得河陽桃李滿向雪堂細訂梅花約須喚我共酬酢

前調【歸鴈送劉季和韻】

云影低平楚看翩翩離羣避暖去尋孤戍猶記登樓看瘦字零落西風無數把往事書將空處乍別楡關秋夢迥向江南睡足菇蒲雨天欲暝雪初絮江空歳晏衡陽度盡冥冥稻粱謀拙弋人何慕行斷驚飛悲弔影誰念嘹風最苦算只有天涯羇旅莫聴城笳迷去翮被落花飛絮相縈住輸海燕笑遲暮

哨徧【題坐忘齋】

一室退藏隠幾坐觀黙會人間世惟集虛抱一自齋心黜聰明形骸之外回益矣冥然如喪吾志烏知禮樂非仁義彼造物何知息黥補劓徒勞巧任私智但忘年忘義樂天倪好惡情都忘物皆齊鰍與魚遊鹿與麋交將無同異噫請試言之彼知忘此此忘而海上多矰■﹝矢敫﹞翁鷗弓兩忘機想蝶夢莊周周迷蝶夢籧籧自適無非已便是是非非非非是是由來非馬非指我而今魚兔都忘已又豈知筌蹄爲得計問臧谷亡羊何累塞翁得馬奚喜得失成何濟頓忘世味簞瓢陋巷樂以忘其憂耳便教有酒也忘歸任忘形相汝相爾

瓢泉吟稿卷三

●欽定四庫全書

瓢泉吟稿卷四

﹝元﹞朱晞顏撰

○序

送歸安縣丞沙徳潤序

泰定五年春二月歸安縣丞沙君徳潤滿解將歸其同年夏溥張世昌合郡嘗所往來者爲歌詩以餞且屬余序余嘗漫仕司浙東長林煮鹽賦知丞之職爲詳因不固辭夫以一邑之政居其位而任其責者或四人焉五人焉簿尉位卑且有分職凡獄訟賦役簿書期會文牒所移必先由是而達乎上因得市權釣吏以規一己之私令長秩尊専判署臨決可否於一邑無不當問丞居其間似不相渉者士大夫處此率壓於上偪於下淟涊怯恧益相訾謷而數怠其事是豈遵制貳令之意乎今沙君徳潤則不爾也君少年決科筮仕來丞玆邑其事長佐必盡禮遇吏卒必盡誠不拘於勢不狃於習酌中可否一歸於正使上下勿爲嫌舉邑傳誦知有吾丞亦豈徒然哉踰年政成因自奮曰吾不負丞矣吾寜負吾士乎一日進邑敎諭楊某謂之曰子知設敎之意乎蓋將以化成俗美耳令邑有養而無教吾與子寜不共負斯士乎因相與咨議順民俗之所趨舉庠序之所闕儲材計役新泮宮而落之此宜非丞職任所當爲者又焉知不以其所處而狹其所志乎余嘗病夫今之士平居服食趨尙每冀一命謂必當有爲以盡其力一旦蹈之則曰是非吾職也吾豈爲此者哉及居其職則又曰是職非吾所可爲也必若是而後可嘻天下之事抑必若是而後可爲乎其不若是將終不可爲之乎苟能以平居未有得之志處旣有得之位而不爲外奪則其必大有得於時也豈易量哉今足知吾徳潤之平居所志將不止於此則將拭目以觀有若斯邑學宮之盛大光明而垂於後者矣徳潤庸何辭

送譚晉明序

余友唐子華示余周本心待制所作何大工傳何蓋善釀者也因戲謂子華曰善釀者宜得寓名篇什間曲生風味世所通稱乃不得與毛頴黃甘齒是一遺事遂系其世而傳之置之幾席以資談笑會余來瑞江爲郡監稅日坐塵坌叫囂隳突規規然與人爭尋尺以爲計官卑才劣人少過從又土風鄙陋無髙人韻士時一陶寫以袪胸中之積良可嘆也辛未冬十月臨川譚晉明文以其舅氏樂魯常副於務事來省因得相與周旋接殷勤話欵宻酒邊適道所傳曲生事出而示之晉眀亟讀亟飲乃相視大笑以爲樂惘不知彼之所謂尋尺者果何物哉晉明年少气盛志彊才逸其風儀詞旨非直伯仲諸生之間蓋將挾其所有資其所無𨿽前席之問有出乎鬼神之外者是豈三太息五流涕而已北風戒嚴俶裝言邁有足以振湖海之气矣子行乎哉遡長江度采石有李謫仙之故塜在君其爲我酹之

送唐子華序

江陰楚境西春申君之故邑也長江際天葭薍叢出連艟巨艦潮汐洄沿每臨流寓目則荒煙蒼莽之色與日俱暝猶可槪見當時雄傑之迹今州設置旣久畜產滋盛生齒繁夥版圖職貢直趨省曹乃得與列城齒凢州之廨治廐庫廟學壇壝與夫郵亭候館遊觀敎閱之所皆已治葺宏麗視昔有加焉然其風物之舊民俗之習此必在漸摩敎育而後有以遷化之是亦今日一州之所務又何假外物矜飾哉予友唐子華以選調爲是州博士子華博學多聞才識通敏視其貎若不勝衣者而其剛明果毅之志蓋非可以迂闊而目之也始子華以郴州敎授攺調處州路靑田縣柔逺鄕巡檢始行人謂子華素懦又儒士不習武事多難之子華獨決然勇往予時司長林鹽賦境壤相接一日子華馳一價抵予因問之則知子華旣至撤枹鼓散兵卒獨引僮奴一人徑造大姓家與之揖遜爲禮或持酒脯以往談笑爲樂因得推致腹心久之人知無他意多樂便之故終歳不聞有冦盜之患予聞之愕然然亦未通其要也子華繼以丁難奔赴未幾予亦滿解南歸每勝日必會會則談諧飲酒爲樂一日迓者踵門子華治行將有日矣予乃持觴以餞之因戲爲之言曰禹稷顏子同道易地則皆然曩君在牧溪時多行簡便之政意必有弭伏之方非但休息而已且澄江爲浙右望邑風俗輕悍有三楚之遺習諺爲沐猴而彈冠者蓋亦譏之耳今黌捨粗設敎養之具闕如也君行將蒞事得無蹈襲前政還復散諸生撒俎豆安居暇食日與鄕之賢豪登蕪城酣歌撫髀持酒一酹春申之墓乎將益充君詩書之府修君道徳之實升堂講解考古證今以明先生之道變易污俗稱爲禮義之邦使爲州者得以坐鎭雅俗而君亦宴饗諸侯之庭賦沨沨洋洋之章觀民風而歌帝徳逺繼季子之塵乎子華曰夫俗有美惡政有善否時有通塞此三者爲仕者之通患也始吾居牧溪時山境僻逺民俗椎魯惟以耕鑿自給有大姓數十歲以屯積爲業遇凶荒則細民仰食以相捍蔽卒有椎埋竊發之姦易爲擒捕獨畏避官吏賫科供億之事急則禽翔獸駭逃遁山澤間縻歳月不可得𨿽設健校數十率多山野庸民莫曉操兵挾矢事驅之則撞搪呼號隳突後先莫能效用假有舊役三五人稍知官理然又狙詐險狠並緣爲姦不可馴致故吾覘知其情一以淸淨爲方此亦老子知白守黒之術也今澄江之行職在敎養又焉可一其施設哉吾將行吾之所行學吾之所學博以充之順以逹之吾亦奚知仕之善與否也吾其行矣余無以釋遂書其次第爲序

送施景顏序

物常患於不偶惟窮理者能盡其性力常足於非才惟志學者能養其气余於此未嘗不重有太息也友人施徳淵才識朗秀器量弘逹余鄕之佳子弟也一日適遇於嘉禾逆旅中觀其充然以舒索然以居余固弗知其爲何如者與之語則愀然有不懌之色固問之則曰淵不敏少而學於觀光兪先生之門將欲竟其業而先生亡矣及長先君俾淵肄業郡庠然卒以家貧事劇迫於志養不能資筆研而上與計偕以觀上國之光遂乃勉就推擇試補江淛儒學提舉司吏役以規升斗之微於今四年矣然而繼丁先妣之艱匍匐就道曁至終喪復役曽幾何時今復以先君之喪來赴時月流逝於今適已禪服有司𨿽嘗過舉而淵累息兢惕未知所擇自意一趨兩蹶是非命歟然存歿之念每嬰於心誠懼夫將遂湮微廢墜先人之業而卽死於地下矣余乃釋之曰子知耕者之事乎夫耕之道始而經其疆理芟其艸萊覃其鋤耰揉其耒耜沮洳其區糞沃其垠然後播其榖藝其殖澇則疏其澮溝涸則漑其禾穟旦旦而視之日夕而耔之以至於雨露之所滋風气之所逹函其頴栗其實方且蕃然以碩唪然以瓞則其爲有秋之望蓋亦勤矣苟其耕耨之不習播殖之不時爲茛莠爲稊稗以虛廩庾之計又安能専美於如坻如京之詠乎至於丰凶之數肥磽之宜則亦順其天時盡其地利而已矣於余何預焉今子之才具旣已立矣祿仕之階亦有所自矣至若勞瘁之迹憂患之故審矣吾子循而蹈之擴而充之又何慮乎名之不令仕之不逹而遽以此爲懷哉且吾聞之物之久滯者必通天之久勝者必定子而持子之志俟子之天則將有不可必而勃然者矣吾子何患乎於其行序以餞之

送張信甫序

宋興三百年其間設科之盛前代莫及自幹徳初始循唐制革五代衰陋之獘申延對之科嚴考第之法至景徳中培養成材得人爲最熈寜間王安石作相以私學取天下士行新法作經義去筆削一經目爲斷爛朝報任情穿鑿牽合不倫海內翕然慕而一變渡江以來用議者請始以詞賦經義別爲一科與論策通爲三場號稱時文故學者務爲新奇琱鎪之語以迎合時宰之意豈非以世運衰微文物凋喪與時升降而然耶曁聖元肇興混一區夏廢而不設然儒者進取之階率多循資而進𨿽有茂才之科多爲有力者之所鉤致故懷才抱藝之士老死衡門不得以盡其志方今聖天子文徳誕敷側席求治詔天下經明行修孝義之士裏選而賓興之登於有司考中其第以禮惇遣大比京都進士第一名六品服自甲科而下各出身有差其爲榮觀蓋可想見吾徒何忍而負之予農家子弱歳好弄踴躍築埋未知進修之道及壯讀書通大義遂曉夜孜孜爲學不倦每感厲奮發思欲以文字自逹柰家貧親老迫於志養常輟筆棄研求爲菽水之歡未幾朝廷開置右學選擇俊秀用充其科予以少年首被玆選因鋭意記誦究通其方乃以時義貢於王朝較藝棘闈俾授斯任是皆文字之功予又何幸昔揚子雲乘輶軒使諸國采方言以鈆槧擿而記之多識奇字遂爲儒者之宗今天下車同軌書同文凢舟車所至天之所覆地之所載日月所照霜露所隊版圖職貢悉同其文又豈特鈆筆而已安陽張信甫與予同年端願好修雅意經史捧檄渡江帥正湖學今將秩滿北行比至京師意必見君門射策之盛敎授宋明義作爲歌詩以寵其行辱徵余序余因慨然有感輒筆數語少伸其志且爲天下士子之賀他日亦將爲信甫之賀云

送陸撝謙教授序

武林陸先生元徳以平陽州儒學教授滿解西歸凡州之長吏僚屬洎士之秀嶷者相與賻而餞之州蒙古掾朱某聞而趨儼而揖曰先生果行乎哉曰然朱子曰是未可以遽也愚將有言焉先生曰烏乎言朱子進而言曰方今季冬歳聿云莫寒气凜冽雨雪載途適齊民塞戶先王閉關之時矧錢塘相距昆山僅一十五程許山川阻修道路梗澀有蛟龍蜿蜒之怪豺虎熒惑之虞先生老且憊其於興居饔寢之適得無勞乎姑少止以俟暄暖先生幸或聴之先生曰辱子之知深矣愛之至矣吾官於玆六載矣年及耄七袠矣其出處之分去就之計審矣明矣越若去年秋吾以病痼將解印丐歸招諸生觴而執別者屢矣今幸已滿代又幸而疾少瘳今不去將奚辭吾有重裘席帽可幛風雨僕馬資糧粗給宿舂𨿽老憊尙擬於山程水驛間貰酒搜吟問梅索笑以舒吾抑鬰之積豈不快且樂也又何以勞爲乎吾其行矣朱子曰凡人之生也名驅利役苟苟逐逐殆將以求適於己而已今昆山𨿽僻陋逺處海陬有山水之秀井邑之繁士族之盛風土之宜至若楂梨柑橘魚蠏雞豚嘉蔬美窳淸醥精鑿之屬皆足以養生而悅口又何必之楚之吳而以黿羮鱸膾爲得哉願先生毋亟行聊以卒歲先生曰噫是何言歟夫嗇於己者丰於人逸於體者勞於心嗇乎已者失惠勞乎心者失仁始丰之終約之始役之終樂之吾將約其所有樂其所無以推吾之志以全吾之天彼口體之適又安足云乎哉始吾作掾時升堂皇坐臯比稽經考古講道解義日孜孜爲己任凡金榖出納之數一俾計吏恬不爲問日飯一盂蔬一器冬一裘夏一葛惴惴承事惟懼勿謹是不亦嗇於已而勞於心乎今吾無官守之責時引領西望慨然長嘆吾非木偶寜忘首丘之思乎惟錢塘爲江浙一都會而蘇湖又魚米之地祖父廬墓姻親朋舊皆在然每歲時接杯酒話繆宻徜徉閭裏間以佚吾老終吾之年其爲約且樂不亦至矣乎吾秣吾馬吾膏吾車子母喋喋爲也𨿽然吾聞之富者送人以財貧者贈人以言今諸生學古道者也𨿽貧蔑贈能無言乎朱子退而言曰先生之行決矣先生之道大矣余小子安得而畱之乃率其徒爲歌詩以餞之詩曰北風凜兮寒栗栗播坤維兮滄海立彼若人兮云䢐徵夕怛怛兮朝惻惻水有龍兮山有虎行惸惸兮去何怙鼓桂枻兮乘驪黃鬼辟易兮神呵護怳遐陟兮歸故鄕曳蘭裙兮飄芙裳褵明月兮佩夜光飲墜露兮餐秋芳羌靚好兮修娥眉疇妒幸兮誇巾裭固眞茂兮刑徳儀錫永燾兮躋耆頥騁逸軼兮奮髙鶩俾後塵盍從而追之

○記

容安堂記

世固有大人君子居廣居處顯位攬天下富貴之資以爲一身之奉履敝珠玉耳厭鼓鐘言從計行事與心會曾莫有一毫拂亂其所爲者然而焦心竭慮疲形勞神乃不能一日安於寢食之間以爲有生之樂其故何哉且人之生也萬善具焉大而天地之廣著而萬物之殊嚴而父子敬而君臣至於一事一物之微莫不有可樂之地是以聖人稱顏子一簞食一瓢飲在陋巷人不堪其憂回也不攺其樂以明夫道之所存卽吾樂之之事也後之誕者乃欲以外物而求之不亦謬乎此東晉嵇阮之流卒爲名教之罪人也哉惟陶潛以邁往之才髙出當世不肯屈身束帶往見督郵輙賦歸來退樂故里顧其名節炳耀風厲千古是非外忘世故內有所安篤於道者不能爾也華亭沈用之少以吏能歷試州府考滿選調西安東流二縣幕職𨿽日處簿領之間而其意趣雅淡志尙髙古要不爲塵俗所奪每慕淵明三徑之樂及其歸也乃於居室之西偏爲屋三楹中列圖史旁蒔花竹以爲晏休之所扁名容安且寓景陶之意其子壻柳徳逺過餘言之餘是以知用之之能安於樂者也聞之古人之言曰夫結駟列騎所安不過容膝食方丈於前所甘不過一肉今用之之安有取於是是則所須非廣而足能有恆殆猶歠之一飽飲之一盈抑欲順時乘化易於所安是非絕情用世希合於曠逹之儔𨿽然用之之年尙彊進未巳苟能推其造膝之度弘其兼受之資施之民社逹於朝廷之上則吾益知用之之不以爲安而忘天下之憂又豈遽以一室之樂爲樂也用之其頷之乎

有餘淸亭記

昔人命竹字之此君蓋不欲直斥以名被之尊顯之號其見貴重於當世也若此彼其挺生周阿瀟灑於風塵之表泠然淸气凜出凢材故幽人韻士每有寓托見之篇章蓋所以資泉石之勝也東昌宋公春卿始來毗陵實主幕事以亷直見稱其郡之別駕知公素貧不治貲產出私錢若千緡爲買宅於城南之陬以居之公乃剪除榛莽雜蒔花木雅有山林之趣無何公以選調連仕東南蕪廢滋久近由湘中歸老其地因得畱意灌漑以復於舊捨東修竹百挺陰翳林立慨然瀟湘之思構亭其中橅樂天所賦掲之楣間以爲遊息之所餘嘗從事浙東帥幕知公操守益堅蓋非有得於一己之私而盜小亷獨潔之譽者敢因斯扁用布其愚說焉夫淸之爲義在學者則有澄治之功沙之汰之惟務求去其塵滓之溺而後渟涵演迆汪濊靜深乃能遂進於誠明之地苟其日力之不至則猝然之頃雨集而溝澮皆盈抑恐不免於同流合污之獘矣今公涵泳積久淸明在躬旦而處於斯亭之中或觴或詠或笑或黙麗日在天淸風在戶彼之參立於吾前旁午而狎至焉者吾則賓於名實之表囿於物我之外來而能集動而能凝虛靈湛寂表裏瑩如以之求吾身則無不足之欲以之燭萬化則有無窮之理淵乎旨哉𨿽使淇澳詩人之頌滄浪孺子之歌將有不盡公斯亭之義也

回江亭記

位有至卑而其名與天地同傳者江海是也蓋其積深潤下吐納百川沾漑焦枯疏滌污穢注焉而不溢趨焉而不竭凡物莫能與之論功者非以是歟瑞州有江介乎郡城之中宜春萬載眾水交匯東流而入於鄣江之南有故邸其前楹爲稅司廳事依楹慿岸隙地深廣丈餘歲久不治晦而弗著會其贏爲小亭於旁虛檐曲楹橋影波光下上輝映一郡之勝舉而得之因摭涪翁所詠以回江爲扁蓋亦取其義焉嘗讀舊史頗究東坡潁濱出處大節當其論列危疑之頃慷慨忠憤形於詞章眞有萬牛不可回之勢其視死生榮辱同一趣捨故屢遭遷逐名節益顯是非持志之固向道之深能如是乎今郡誌所載二蘇事迹歷歷可考至若對牀同夢淸興迥發此又兩翁之悟旨也詩不云乎泛泛楊舟載沈載浮今是江以謫者得名則處卑自著同污獨潔於余深有愧焉

湖州路重修錄事司記

宋承唐制置錄事參軍凡部內政理善惡簿書稽違會計當否皆得以糾錄之蓋一郡綱轄之地曁皇元肇興混一區夏庶務更新廢而不設令路府更置錄事司秩二百名割旁縣舊隸關內之地以分治之邑有令長有人民有獄訟有徭役而獨無絲粟之徵視昔錄事參軍之職任重而責専名同而實異特負郭之一劇縣也地饒位偪介乎四塞之衝闤闠雜沓生齒繁夥椎埋僄狡之姦米鹽錙銖之訟至纎至悉日常險健於庭況其四郊憧憧郵傳迎餞之迹旁午狎至供億搶攘疲於奔命然編氓之籍大之不能等次之下邑而上承下撫法目煩苛率倍蓰於百里自非精彊應變之才未必不致尢責也至元某歳東平李君某父銜命逺來始卽亡宋南倅廳事之址易圯就新艸創斯邑地近府治偪居子城之陬位置卑仄材木瑣細浸滛穿漏大不克稱用是後來之士積十餘政率以偸安搜獵爲能苟且歲月隳而弗圖至大戊申歷山蘇君某負時能聲適被斯選至之日環視棟宇憮然嘆曰嗟乎政由人舉官以治稱今玆室之陋若是殆非所以昭示令憲也易不云乎君子見幾而作不俟終日余聞先時刑部尙書廣平馬公作牧玆土政行民洽遭歳大穰因廢治材程工卽事由麗譙及府治以下至於庖湢廐廥之所皆撤而新之栱桷翚飛舟艧焜耀他郡莫及而此壞屋逺不踰跬步之內曾不能郢正匠石之下庸非不幸抑亦當時執事者過於計慮歟余新卽政志欲攺作誠懼夫政教之未修民之難與慮始也乃退而思念是室之陋𨿽有撓攘之憂苟能一日而不忘其必葺則尙冀朝夕之安其有不能苟安於朝夕者頋猶有大者焉遂力爲政凢庇於民者舉而行之蠧於政者掲而去之律姦貪繩枉直豪彊斂迹井邑讙然歲再周而政成士若民相與聚而謀之曰吾儕小人朝不及夕今天惠賢宰使煦育吾民獲遂蓋藏之私今視事之署梁木傾頹危焉將壓卒有傾僕則吾民之罪曷所逃哉乃共裒餘力以陳於公公爲出已帑三百千及其長佐逹嚕噶齊某錄判某典史某共捐俸入之半以爲之助始經工庀材拓地起廢畫宮於堵率身尋引之間崇卑廣狹靡不竭思役興會同僚各以靡盬他適公又不以寡助爲慊惠意承志勤勤渠渠昧旦坐堂上剸決繁劇曹無畱務然其圩墁瓴甓之費傭償食飲之直左籌右畫曲盡其道𨿽侵星觸暑揮汗廢食益不以勞爲憚不踰月而落成屋不呈材民不病役君子謂是役也是足以觀政矣後之人有慕公之徳欲求公之爲治者請視斯署其或可以繼志焉

瓢泉吟稿卷四

●欽定四庫全書

瓢泉吟稿卷五

﹝元﹞朱晞顏撰

○傳

曲生傳

曲生者晉之曲沃人也名之醇字叔雅風儀醞藉辭旨芳潔善和容多與可通貴賤皆以生見稱頗器重於當世生之先有力牧者當軒轅時以耒耜教民有功始封諸有邰因冒姬姓世爲廧官七傳而至帝嚳曰髙陽氏髙陽之後其別子稷以八政佐禹爲司空因舉使治岐隴之地衣食滋殖日大以蕃乃徙封於萊其子孫號牟婁氏實生之自出也生資稟柔粹能克己磨勵善治擇以矯揉自飾故人樂爲推挽煦蒸之使得盡其能時夏人儀狄素知生材脗合令式乃賓興而登貢於禹欲以尊爵祿寵使爲法於天下會禹與梅伯共論調燮之道且嘗試之而禹頗惡其言之甘乃昌言於廷曰後世必有以此亡國者因屏不用由是遂見絕生後遭值季世爲過澆所擠至與斟灌斟鄩自相鴆毒竟以身敗故禮法之士緘口自持莫能爲之淸白而生終亦自泯沒無聞歷商周戰國之間其子孫或顯或湮𨿽有微勞班班可見然世無大人君子考其往行焉至魯哀公時孔子以禮樂修明先王之教與其徒言偃宰我始以生爲屍祝相與揖讓於俎豆之間而制其登降之節獻酬之數著於詩書用防後世之亂生之名乃復尊顯及秦苛法置挾書之令設羣飲之科寖亦不用生乃韞櫝齊魯間不沽名譽而自污矣逮漢室龍興髙皇帝會項羽於鴻門因左司馬曹無傷受謀臣陳平之策生乃托辭逃難歸璧方獲侍上及天下旣平上追憶故舊賜宴前殿使生交歡以致其情當時羣臣酣論紛爭上始厭薄之𨿽歲時一見於長樂未央宮然亦莫之惜也今上卽位始大用儒術旁求俊雅以闡大猷生方困頓甕牖之下偃仰牀簀間日與涪翁齊大白操觚論注以雅量相傾下而時人輙多生之不醨且少大白之隘也上之明年將有事南郊詔諸博士孔安國等艸定祠禮多繁穢不精一時大臣公孫弘之徒無所裁正有齊人晁錯嘗從生學乃拜疏薦之其疏曰臣聞西土之人有曲生者望出炎軒代有勲爵適遭澆漓之季不得入苞茅上奉王供以延世祿乃退托儒術敎授於齊魯間浮沈自晦瓢飲志樂故時人莫知所趣而爲之造請焉然其學業醇正徳量宏深蓋自周孔以來去中聖人一間耳厥今漢儒盜竊糟粕之餘糜爛分裂逮至百家濫觴益甚求大中至和之道惟生一人臣味其巵焉研窮妙理揚道徳之光至於睟面盎背過不自知誠非楚醒餔啜之比今聖上咨詢典禮嚴事親郊而博士諸儒少希風旨臣恐神明降嘏不稱徳馨如使斯人秩之帝筵必能克享天心以昭明應疏奏上嘉之乃遣使以安車蒲輪召生於漢水之上生卽起應詔待命於石渠之館上拜生光祿卿令與諸博士采定儀式以聞生乃考求遺制酌中可否定爲一代之禮上頗嘉納焉有司擇日行事設壇壝於國門之南凡犧牲玉帛樂縣之屬一如常儀仍特詔以犧尊象尊著尊山罍各二盛陳壇上置生其間如期上與奉禮侍中偕生奉爵升自阼階至於帝所祝史具上名及生名已禮畢上乃還宮始置不問一時榮之未幾上谷汝南諸郡奏醴泉溢者一十二所又內臣奏甘露降於庭天子以爲祠祀之祥由生之大禮成也因賜民大餔罷榷酤之禁使民得以酒醴遺餉爲禮至是生之名布滿天下爲之諺曰弦之勁勁不如弓之獧獧蓋言曲之功多也甘露元年天子因司馬相如之言開燉煌張掖酒泉諸郡上卽以其地賜生使食其賦之入封生爲酒泉郡公二年大將軍衛靑霍去病克平朔方定襄而匈奴昆邪諸夷皆來朝天子以四海晏一百姓殷富欲侈大其事以誇後世乃東封泰山禪梁父祀太一五帝諸神天子以生習熟儀禮每卽事必置前列而生頗亦附會上意與五利將軍欒大采定祀神棗脯與其方色薦羞之具故上尢親愛之其大臣田蚡嘗因灌夫致生其家蒙以罵坐之辱每欲沮生之寵輙以此短之而上終不之信也時天子久臨萬幾頗亦厭倦思導引辟榖之術以自延永嘗坐便殿與侍臣言生之才輙太息曰曲生風味不可忘也卽使內謁者王治中召之而生不俟駕竟倒載以見上因笑謂曰卿豈折簡可呼者耶對曰臣今亦時復中之耳因頓首謝上使衛士掖之置之衽席之上與之相對彌日酬酢不倦上益爲之甘心焉卽勅小黃門每朝會賜生上殿不名跪拜給扶以示優異天子春秋旣髙近侍之臣或得以聲色畋逰蠱惑上心朝政日廢公卿大臣頗欲以危法詆生生遂棄印綬歸隠姓名於桑落村將有遺世離俗之志然生以泛應多可故聞其名者輙扶攜以往而生之居賓客盈座無虛日生亦接納不厭罄有無以供其需𨿽田夫野老樵叟乘興而來率嘗興盡而返無賢不肖皆得與之遊且不以淸濁自暴故人益狎之或至袒裸叫囂狂歌自恣一聽人爲尢不以此爲隘也獨騷人韻士托交最眞因寓名篇什間故世之任逹之士每以生爲逋逃淵藪有以紓難養生而遺其口體之好而已顧姓不喜釋老每遇之輙爲笑謔其豪家貴族尢所推重如欲致之必爲盛設呼召伎樂水陸畢陳然生頗亦矜負至輙危坐其中頥指气使而一座盡傾或連晝夜忘返𨿽王公貴人見必折節盡禮是以曲生之名稱重一世而人皆得假意焉生之出本農而儒者也故其稟俚而少文魯而多雅今世之所謂冠婚喪祭與夫朝聘燕饗之禮無不精熟又多能古仙人方伎善導引辟穀之術然其外形骸變晝夜齊死生此又生之逹識也其亦有道者歟其出處無常故不知其壽年之永短與其世代之所終其子孫蕃衍散在中國居宜城者有陸氏齊下有杜氏吳興有烏氏程氏其仕爲從事遷居靑州與平原執督郵之役者皆生之支流也獨酒泉張掖之曲襲生之爵與傳其世太史公曰生之稱始於戰國之世如毛生穆生秦之盧生侯生蓋當時尊老之號至漢酈生賈生資儒術負才气以干當世之主黜而不用曲生此其流歟然曲生以聖賢之糟粕用顯於時豈孔子之所謂沽之哉我待價者也嗟夫

花中隠逸傳

傅延年者南陽酈縣人也其先節華望出蘜氏爲神農臣有徳於民又善養生術故神農在位一百二十年享壽最永皆節華攝養之功也其後聞孫治蘠愽學洽聞多識艸木之名周公著爾雅治蘠預刪定由是名顯後與蟈氏有隙爲其所焚其子有黃恥焉遂去艸攺姓鞠氏隠居不仕以述先人之志研考經典尢明歷數工測气候著月令一書行於世世久譜系不明或書從革或書從艸有黃生日精日精生周盈周盈生傳延年及陰成陰成尋遇異人授堅白論分■﹝木片﹞他處自成大族子孫居潁川者號回峯氏居汝南者號茶氏居上黨等郡者號羊歡氏居河南者號地薇氏惟延年獨居南陽明黃老學世修養生之術延年性恬淡剛介多雅操明目善視察見秋毫然素不喜臧否人胸中略無芥蔕潛光晦迹不求聞逹每以丘壑自娯翛然有古君子風眞隠逸者也平居多可而好與易褻而不污𨿽庸人孺子亦不與之校昔王子喬好神仙聞延年有養生術嘗授康子丹訣冀受其學屢召之不肯往遂遁於荒野喬冒蓁蕪披蒙茸下手至地卑禮以請辭不獲已乃曰子欲長生當齋戒沐浴俟我於甘谷之上每遇三月上寅授汝以玉英六月上寅授汝以容成九月上寅授汝以金精十二月上寅授汝以長生喬如其言候之果然因得四物煉之百日丹成服之身體光澤一年齒落更生二年返老成童服之千日飛升上京逺近聞之翕然相從於是指甘谷之水示人曰飲此皆可上壽當時徙居谷中二十餘家仰飲此水壽皆至百二三十其年有不及百則謂之天其修養有如此者曁屈平被讒見放愁吟澤畔幾至乏食延年喟然嘆曰烏有竭知盡忠而蔽障於讒者裹糧以從助之夕餐其仁惠有如此者一日薄逰潯陽過栗裏解後五柳先生輙與班荊道舊旁若無人冷然淸气與秋俱髙王弘聞之載酒以往竟舉杯大釂不交一談盡醉而別其騷放有如此者及西帝宸逰搜訪遺逸於窮崖邃谷中延年方與十友十客逍遙彷徉若無所聞者靑女遙見構讒於帝曰若軰何傲物如斯帝乃震怒而十友十客神蘂形茹憔悴零落之不暇獨延年正色以待風采愈爽終不肯憚帝亦引避以遂其髙其節操有如此者至唐天寶間上思見之召至闕下龎眉皓齒上乃厚禮而問之曰卿年幾何曰臣不知其幾嘗見嬴劉擾擾之後忽若迅電耳上壯之曰異哉若人其廣成之徒籛鏗之儔歟卿名延年信不誣矣上又問曰卿何爲不仕對曰臣非不欲仕也惡夫梔貎取容以求媚於世者寜與商山芝翁首陽苓叟沒而同傳庶結根於桃李之場以自衛措足於荊棘之地以自安者亷而有立臣之願也上益壯其言曰如卿者可謂混蒿艾以自晦豈得與艸木俱腐者哉亟放還山識與不識皆尊之爲壽客後不知其所終其宗枝繁衍分布海內何其盛哉龍門劉氏東陽範氏皆善氏族學𨿽訪其遺得七十餘家作爲譜牒卒亦不能發揚潛徳濓溪周子講學於家以公道自任每曰不去窻前艸與自家意思一般以至芟繁掇華抜其尢者乃得一人焉究其本枝實延年之苗裔也喜而作曰髙山仰止景行行止吾今而後得尙友延年於千百載之上矣語曰君子恥沒世而無聞若之先勞勩若斯胡可使後世無徳而稱耶以其喜學圃好蒔花乃僉謚之曰花中隠逸云太史公曰易稱遁之時義大矣哉其身退而其道伸延年之謂矣觀夫飾智巧以趨勢利務矯激以沽名譽者聞延年風蓋亦知愧焉

○題跋

題無盡藏槁後

藏之爲言藏之之具也名之無盡變化之適也而萬物得以寓形焉蘇子賦前赤壁末章謂江上淸風山間明月有聲色之可取用而無禁不竭爲造物者之妙因以實無盡藏之名固已佳矣今余用以名槁而或者疑之是豈無聲色不爲造物者之私乎若夫江山風月寓形萬物之間取之用之𨿽曰無盡然耳目之接得無盡乎且吾身爲萬物之始而眾理畢備至於精思極慮則大而天地之廣小而艸木之微幽而鬼神之迹皆得探而麗於性情之間是豈止槖鑰中之一物乎以是名槁不爲過矣

題山居圖

石田茅屋苔徑蒼然此山林之士之所樂也苟無其志則雲林月嶠適樵牧往來之衝爾孟子云居移气養移體苟富貴者又安知不爲居之所移乎觀此則知居之大矣

題戲貓圖

貓之爲物蓋以捕鼠爲功觀其長門晝永飫鮮臥茸殆若無所用其技者至於空齋夜靜暝伏陰窺積威一發精爽落地𨿽貍猩有不能騁其捷者世豈以無鼠而蓄不捕之貓耶今觀是圖幽花叢石牝牡相戲何畫者遺其用發其微抑欲極其藝之精而筆之也吾無以識之

題陳克明環籟小槁

學詩如學仙時至骨自換或曰仙可學乎曰仙不可學至若脫略陳腐變化气質則幾仙矣詩道亦然瑞陽陳克明以一編抵予問其方予以前所聞語之子能吐其故納其新日鍜月煉務求去其凡近之習而造乎希夷之境則𨿽一刀之末灑然輕蛻以之沖舉寥廓唱喁太淸何俚俗比竹之多雲也克明其勉之

跋周氏塤箎樂府引

舊傳唐人麟角蘭畹尊前花間等集富艷流麗動蕩心目其源蓋出於王建宮詞而其流則韓渥香奩李義山西昆之餘波也五季之末若江南李后主西川孟蜀王號稱雅制觀其憂幽隠恨觸物寓情亡國之音哀思極矣洎宋歐蘇出而一掃衰世之陋有不以文章而直得造化之妙者抑豈輕薄兒紈絝子遊詞浪語而爲誨滛之具者哉其後稼軒淸眞各立門戶或以淸曠爲髙或以纎巧爲美正如桑葉食蠶不知中邊之味爲如何耳最晚姜白石堯章以音律之學爲宋稱首其遺詞綴譜迥出塵俗眞有一洗萬古凡馬空之气宋亡以來音韻絕響士大夫悉意詩文名理之學人罕及之惟遺山中州一集近見流播寥寥逸韻獨出騷余非有髙情逺韻者不能學也今觀廬陵周氏兄弟所賦樂章則知二公所學又非止老師宿儒騷人墨客之一二得也蓋其靈襟融會萬吹一律故能以之前者唱於後者唱喁而不自知其作之妙自今詞家觀之眞江湖一家數也余嘗評伯恭之作絕類白樂天閒退時臥香山命小蠻樊素持衣捉塵談諧謔浪出入閭巷而其憂時剴切之意初不爲外物少衰也伯淳則又如杜牧之少日俠逰名都沈酣花柳時靑樓紫曲雨約雲情更唱疊和然其千金百斛之費益不知其所可靳惜也余謂才情韻三事惟長短之制尢費稱停大抵才勝者失於矜持情勝者失於刻薄韻勝者失於虛浮故前軰有曲中縳不住之誚信哉言乎杜子美詩云美人細意熨貼平裁縫滅盡鍼綫迹吾於周氏之作亦謂此伯淳其然乎

○贊

唐子華畫像贊

而目熒熒而骨稜稜了然如澄漢之星凝然如絕壑之冰邈乎人可得而爲朋確乎吾或可得而彊爲之名想其刻畫萬古之精掀舞坱圠六合之塵發幽藻探玄冥猶使夫千載之下因其遺而識斯人也耶

顧君澤眞贊

彼其之子其肖維何將以爲漆園之隠吏兮胡爲乎曳塗中之尾而轉之淸波抑以爲癡絕之虎頭兮又何假夫頰上之毫以神儀漫仕猶隠兮何修乎名之令嘉其謔浪笑傲睨世而不廢嘯歌者歟

自寫眞贊

有頎其首有闞其容斯圯下奔亡之孺歟抑行間新進之蒙歟桀黠跌宕偃蹇悵怳決危疑赴急難𨿽千金有所不居去忲侈守窮約有一簞而奚足多尙且行且止孰賢孰愚以時偃仰出與道俱苟有用我者其殆庶幾乎

瓢泉吟稿卷五

