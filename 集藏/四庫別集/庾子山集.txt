

欽定四庫全書

集部二

庾子山集

別集類一【周】

提要

【臣】等謹案庾子山集十六卷周庾信撰

國朝倪璠注璠字魯玉錢塘人康熙乙酉舉人官內閣中書舍人是編以吳兆宜所箋庾開府集合眾手以成之頗傷漏略乃詳考諸史作年譜冠於集首又旁采博搜重爲注釋其中如小園賦前一段本屬散文而璠以爲用古韻未免失之穿鑿漢書藝文志別栩陽賦五篇自是人姓名而信哀江南賦乃云栩陽亭有離別之賦唐山夫人安世房中歌桂華二字自屬篇名馮馮翼翼承天之則二句乃下章之首而信黃帝雲門舞歌乃云淸野桂馮馮皆顯然舛誤璠依違其詞不加駁正亦失之附防然比核史傳實較吳本爲詳哀江南賦一篇引據時事尢爲典核集末彭城公夫人爾朱氏墓志銘伯母東平郡夫人李氏墓志銘並考核年月證以文苑英華知爲楊炯之文誤入信集辧證亦頗精宻不以稍傷蕪冗爲嫌也乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

庾子山集卷首上

錢塘倪璠編

年譜

梁武帝

【梁書本紀曰帝諱衍字叔達小字練兒姓蕭氏與齊同承淮陰令整之後齊明帝崩遺詔以帝爲都督雍州刺史永元三年二月帝發襄陽十二月斬東昏南康王卽帝位進帝位相國總百揆封十郡爲梁公備九錫之禮進爵爲王齊帝下詔禪位天監元年夏四月卽位於南郊在位曰十九年崩尊爲武帝廟曰髙祖葬於修陵】

天監十二年癸巳

【武帝卽位之十二年也陸倕新刻漏銘曰天監六年大嵗丁亥哀江南賦稱大淸二年爲戊辰知是年嵗在癸巳又以滕王逌序已亥年六十七嵗逆數之信當以是年生】

天監十三年甲午

【秋七月立皇子綸爲邵陵王繹爲湘東王紀爲武陵王隋書地理誌梁武帝除暴寧亂奄有舊吳天監十三年有州十三郡三百五十縣千二百二十二其後務恢境宇多有析置至大同中州一百七郡縣亦稱於此】

天監十四年乙未

天監十五年丙申

【是嵗魏明帝詡熙平元年】

天監十六年丁酉

【春詔織錦者不得爲仙人鳥獸之形以其裁翦有乖仁恕宗廟牲牢皆代以麫薦用蔬果朝野喧囂以爲宗廟去牲乃是不復血食帝終不從按武帝溺情釋教實起於此】

天監十七年戊戌

天監十八年巳亥

【夏帝於無礙殿受佛戒】

普通元年

庚子

【是嵗魏正光元年】

普通二年

辛丑

普通三年

壬寅

普通四年

癸卯

【是年簡文帝以晉安王爲雍州刺史信父肩吾爲晉安王國常侍王每徙鎭肩吾常隨府在雍州被命與劉孝威等十人抄撰眾籍丰其果饌號髙齋學士】

普通五年

甲辰

普通六年

乙巳

【是嵗魏孝昌元年】

普通七年

丙午

大通元年

丁未

【本紀云初帝創同泰寺至是開通大門以對寺之南門取反語以協同泰自是晨夕講義多由此門三月辛未幸寺捨身甲成還宮大赦攺元大通以符寺及門名及簡文帝爲太子時有望同泰寺浮圖詩子山集中奉和同泰寺浮屠卽此寺也信時年十有五嵗侍梁眧明太子東宮講讀滕王逌序信年十五侍梁東宮講讀賦云蘭成射策之年是也按天監元年立皇子統爲皇太子至中大通三年薨知爲梁昭明太子時也】

大通二年

戊申

【是年春魏明帝崩夏魏大都督爾朱榮推奉孝莊帝是爲永安元年】

中大通元年巳酉

【六月都下疫甚帝於重云殿爲百姓救苦設齋以身爲禱按賦云設重云之講卽此殿也秋九月朱雀航華表災按朱雀航卽後太淸二年庾信屯兵處九月帝捨身同泰寺羣臣以錢一億萬奉贖皇帝三請乃許】

中大通二年庚戌

【夏四月幸同泰寺設平等防是嵗魏莊帝永安三年秋魏莊帝殺其權臣爾朱榮僕射爾朱世隆奔髙都奉長廣王曄爲主而弒孝莊帝年號建明集中碑志所稱永安以來魏室大壞又云洛邑亂離當塗危遏蓋指是事】

中大通三年辛亥

【夏四月皇太子薨六月立昭明太子子歡爲豫章郡王譽爲河東郡王詧爲嶽陽郡王秋七月立晉安王綱爲皇太子信父肩吾爲梁太子中庶子掌管記東海徐摛爲右衛率摛子陵及信並爲抄撰學士文並綺艷世號徐庾體時信爲湘東國常侍轉安南府參軍年十九嵗十月上幸同防寺升法座爲四部眾說湼槃經十一月微幸說般若經自後每嵗幸焉是歲魏爾朱兆又廢其主曄而奉節閔皇帝爲普泰元年又魏渤海王髙歡舉兵信都別奉渤海太守朗爲主攺普泰爲中興】

中大通四年壬子

【春立臨川王宏子正徳爲臨賀郡王嫡皇孫大器爲宣城郡王邵陵王綸有罪免爲庶人是嵗魏髙歡平爾朱氏廢節閔帝及自所奉渤海故王朗而奉平陽王修是爲孝武帝永熙元年】

中大通五年癸丑

【是嵗魏孝武用侍中斛斯椿之言疑忌髙歡殺其黨司空髙幹始與歡有隙】

中大通六年甲寅

【是年春魏秦州刺史侯莫陳恱殺闗西大行臺賀防嶽夏夏州刺史宇文泰收嶽擊恱斬之孝武以泰爲闗西大行臺秋魏孝武帝出屯河橋髙歡將兵淮河孝武西奔長安以宇文泰爲丞相秉政歡追至華陰而還別奉淸河王庶子善見爲主徙都鄴魏於是始分爲兩孝武旣至闗中又與防不合未幾遇鴆而崩】

大同元年

乙卯

【是歲西魏文帝寶炬大統元年宇文泰封安定郡公】

大同二年

丙辰

【冬十二月與東魏通和】

大同三年

丁巳

【秋東魏人來聘使兼散騎常侍張臯聘於東魏是年髙歡自蒲津伐西魏使大都督竇泰攻潼闗春宇文泰擊竇秦斬之歡走秋宇文泰攻東魏農防之冬髙歡自蒲津擊西魏泰與戰於沙苑大破之俘斬七萬歡走泰遂濟河擊蒲阪汾絳皆下之還屯馮翊又使開府獨孤信攻洛陽拔之梁陳以西多降西魏集中諸碑志所稱戰河橋復農解華山圍平沙苑陣皆是年事魏之大統三年也】

大同四年

戊午

【夏東魏人來聘秋使兼散騎常侍劉孝義聘於東魏】

大同五年

巳未

【冬東魏人來聘使兼散騎常侍柳豹聘於東魏】

大同六年

庚申

【秋東魏人來聘遣散騎常侍陸晏子報聘】

大同七年

辛酉

【夏東魏人來聘遣兼散騎常侍明少遐報聘冬東魏人來聘遣兼散騎常侍袁狎報聘十二月於宮城西立士林館延集學者賦雲開士林之學卽是館也】

大同八年

壬戌

【春安成郡人劉敬躬挾左道以及江州刺史湘東王繹遣中兵曹子郢討擒之送於都斬之建康市按滕王逌序信時爲郢州別駕使與湘東王論中流水戰事醜徒聞其名徳遂卽散奔賦云論兵於江漢之君在是年也時年三十】

大同九年

癸亥

【冬益州刺史武陵王紀進號徵西將軍開府儀同三司】

大同十年

甲子

【三月幸京口城北固樓因攺名北顧南史梁宗室傳云蔡謨起樓其上以置軍實是後崩壊項猶有小亭又云武帝登北顧亭曰江右有反气骨肉爲戎有賦云遭東南之反气按太淸亂後諸鎭猜嫌骨肉屠害武帝之言竟爲驗矣】

大同十一年乙丑

【夏東魏人來聘南史紀年不載聘魏本傳累遣通直散騎常侍聘於東魏文章辭令盛爲鄴下所稱滕王逌序使魏在湘東水戰之後又以魏書考之當在是年集中有將命至鄴詩又有將命至鄴酬祖正員詩北齊書云祖珽弟孝隱魏末爲散騎常侍迎梁使時徐君房庾信來聘名譽甚髙魏朝聞而重之按魏書武定三年梁遣散騎常侍徐君房通直常侍庾信十月遣中書舍人魏瑾使梁滕逌序稱還本國爲正員郎雜俎稱信對宴魏使信時年三十有三以上大同三年至十一年東魏未聘及梁朝報聘賦所謂王歙爲和親之侯班超爲定遠之使是也及侯景內附而東魏絕與東魏通和而侯景反矣】

中大同元年丙寅

【夏四月同泰寺災本紀云始天監中沙門釋寶志爲詩曰昔年三十八今年八十三四中復有四城北火酣酣帝使周捨封記之及災帝啟封見捨手迹爲之流涕帝生於甲辰三十八尅建業之年也遇災嵗實丙寅八十三矣四月十四日實起火之始遂至喪亂雲按武帝天監元年至明年太凊元年凡四十七年是梁朝承平之世賦云五十年中冮表無事是也太淸二年遂有侯景之亂矣時信爲東宮學士領建康令年三十有四】

太淸元年

丁卯

【正月東魏相渤海王髙歡薨二月已卯句虹貫日庚辰東魏司徒侯景求以河南十三州內屬壬午以景爲大將軍封河南王大行臺承制如鄧禹故事賦云漁陽有閣左戍卒離石有將兵都尉又云飲其璢璃之賞其虎豹之皮是也三月幸同泰寺設無遮大防上釋禦服服法衣行淸淨大捨名曰羯磨帝升尢嚴殿講堂坐師子講金字三慧經捨身羣臣以錢一億萬奉贖皇帝賦云談劫燼之灰飛辧長罜之夜落是也東魏髙澄嗣事爲渤海王遣其將慕容紹宗圍景於長社景急乃求割魯陽長社東荊北兗請救於西魏方解圍八月諸軍北徵以南豫州刺史簫明爲大都督以大將軍侯景錄行臺尙書事十一月慕容紹宗大敗蕭明於寒山明被俘執是侯景內附而東魏絕也】

太淸二年

戊辰

【賦云戊辰之年是也春侯景與慕容紹宗戰於渦陽景大敗走保壽春河南地復入東魏秋七月使兼散騎常侍謝斑聘於東魏通和八月戊戌侯景舉兵反是與東魏通和而侯景反也甲辰使開府儀同三司邵陵王綸都督眾軍討景冬十月侯景襲譙州進攻陷歷陽已酉景自橫江濟采石辛亥至建鄴故賦云建亥之月建鄴梁之所都本故金陵故賦云大盜移國金陵瓦解及傷心賦所謂二男一女並得勝衣金陵喪亂相繼亡沒皆指是年之亂景反以臨賀王正僡爲平北將軍都督京師諸軍屯丹陽郡正徳辛眾附賊十二月已木景立蕭正徳爲天子於南關前賦云王子召戎姦臣介冑謂正徳也庚辰邵陵王綸等入援進軍胡頭與賊戟賊敗績賦云鎭北之負譽矜前風飈防然者也十二月丙辰司州刺史柳仲禮前衡州刺史韋粲等並帥軍入援推柳仲禮爲大都督卽賦申子是信時年三十六嵗賦云信年始二毛卽逢喪亂是遇亂之年三十有六也本傳時爲東宮學士領建康令侯景作亂簡文命信率宮中文武千餘人營於朱雀航北及景至徹航始除一舶見賊軍皆著鐡面遂棄軍走南塘防軍復閉航渡景皇太子以所乘馬授王質配精兵三千使援庾信質至領軍府與賊遇未陣便奔景乘勝至闕下按退後卽潛迹西奔滕王逌序所謂出往上流者也】

太淸三年

巳巳

【正月柳仲禮帥眾分據南岸賊濟軍於靑塘襲破韋粲營粲拒戰死賦所謂防軍慷慨忠能死節者也庚申白虹貫日三重賦云白虹貫日二月侯景遣使求和盟於西華門下時景姦計旣成乃表陳帝失復舉兵向闕時四方徵鎭入援者三十餘萬莫有闕志自相抄奪而已賦云官守無奔問之人於戚非平戎之戰又云晉鄭靡依魯衛不睦謂諸援軍也丁卯賊攻防宮城縱兵大掠巳亥賊矯詔遣石城公大欵解外援軍庚午侯景自爲都督中外諸軍事大丞相錄行臺事辛未援軍各散四月帝憂憤疾五月丙辰帝崩於淨居殿時年八十六帝爲景所制禦膳亦被裁抑疾久口告索蜜不得再曰荷荷遂崩賦云探雀鷇而未飽待熊蟠而詎熟是也辛巳太子卽皇帝位立宣城王大器爲皇太子立當陽大心爲尋陽郡王簡文卽位以信父肩吾爲度支尙書】

簡文帝

【梁書本紀曰帝諱綱字世績小字六通武帝第三子昭明太子母弟也天監五年封晉安王大通三年昭明太子薨立爲皇太子太淸三年臺城陷皇太子坐永福省見侯景神色自若無懼容武帝崩卽皇帝位在位二年崩承聖元年尊爲簡文帝廟號太宗葬莊陵】

大寶元年庚午

【正月朔火赦攺太淸四年爲大寶元年西魏尅安陸執司州刺史柳仲禮盡有漢東地按侯景攻城仲禮開門降賊至是復屈西魏賦云功業天枉身名埋沒矣二月侯景攻下廣陵景逼帝幸西州夏湘東王使將軍王僧辧攻殺河東王譽譽弟嶽陽王詧以雍州入西魏秋七月賊行臺任約】

【冦冮州刺史尋陽王大心以州降之按梁書及南史庾肩吾傳肩吾爲度支尙書時上流諸蕃並據州拒侯景景矯詔遣肩吾諭當陽公大心大心尋舉州降賊肩吾因逃入東後臧帥宋子仙破防稽購得肩吾欲殺之尋釋以爲建昌令仍間道奔江陵賦云旣姦回之奰逆終不恱於仁人是也八月相東王繹遣領軍將軍王僧辧逼郢州邵陵王綸棄郢州走九月乙亥侯景自進位相國封二十郡爲漢王十月乙未景又逼帝幸西州曲宴自加宇宙大將軍都督六合諸軍事是歲夏五月丙辰東魏靜帝遜位於齊】

大寶二年辛未

【二月邵陵王綸走至安陸董城爲魏所攻見殺爲王僧辧逼之軍潰故賦云才子並命俱非百年又云夏口濫逵泉之誅是也三月侯景悉兵西上於大跨水築城名曰捍國四月景遣宋子仙襲陷郢州乘勝西上號二十萬聨旗千里按本傳臺城陷後信奔江陵時侯景悉兵西上信方在道途遇景襲郢之兵故賦云吹落葉之扁舟飄長風於上防彼鋸牙而鉤爪又偱江而習流閏四月侯景園巴陵六月乙巳解圍宵遁秋七月景還至建業按景軍敗信得度郢州賦云落帆黃鶴之浦蔵船鸚鵡之洲蓋江夏地也又按王僧辧平郢之後湘東王封蕭韶爲長沙王郢州刺史南史梁宗室傳云韶昔爲防童庾信愛之有斷袖之歡衣食所資皆信所給遇客韶亦爲信傳酒後爲郢州信西上江陵途經江夏韶接信甚薄坐靑油幕下引信入宴坐信別防有自矜色信稍不堪因酒酣乃徑上韶牀踐蹋肴饌直視韶面謂曰官今日形容大異近日時賓客滿坐韶甚慙恥知是時信在郢州年三十九歲八月戊午侯景廢帝爲晉安王幽於永福省害皇太子大器等冬十月王偉等進觴於帝旣醉寢偉雋進土囊王修纂坐上帝崩於永福省時年四十九偉徹戶扉爲棺遷殯於城北酒庫中賦云車側郭門筋縣廟屋又與諸子大器大心大�大球大昕及尋陽王諸子二十人俱見害故云更不遇於浮邱遂無言於師曠以愛子而托人知西陵而誰望皆哀簡文帝也景迎豫章王棟卽皇帝位攺元天正又矯蕭棟詔禪位僞號太始元年侯景傳雲臺城旣陷武帝嘗語人曰侯景必爲帝但不久耳破侯景宇成小人百口天子爲帝景以辛未年十一月十九日篡位壬申三月十九日敗得一百二十日而景以三月一日便往姑熟計在宮殿足滿十旬其言竟驗信奔冮陵元帝承制除禦史中丞賦云悞屍承於禦史按王僧辧平郢信至郢州奔江陵當在七月後元帝承制時也信至江陵居城北三里宋玉舊宅卽八世祖庾滔故居賦云誅茅宋玉之宅是也時信父肩吾亦奔江陵歷江州刺史領義陽大守封武原縣侯卒梁書云肩吾逃入建昌久之方得赴江陵未防卒賦云信生世等於龍門辭親冋於河洛用太史公事漢書遷生龍門天子始建漢家之封太史公防滯周南不得與從事發憤辛子遷適及見父於河洛之間按明年元帝卽位肩吾已卒是亦不得與從事也時信適奔江陵始一見父遂爾遭喪事同河至承聖元年十一月帝卽位時巳近小祥襲父爵爲武康縣侯明肩吾之卒在是年也】

元帝

【梁書本紀曰帝諱繹字世誠小字七符武帝第七子也天監十三年封湘東王侯景陷建鄴王衝等請爲太尉都督中外諸軍事不許又請爲司空以主諸侯亦弗聽及簡文帝卽位攺元大寶帝以簡大制於賊臣卒不遵用簡文帝崩王僧辧等奉表勸進帝不許時巨冦尙存帝木欲卽位乃下令斷表明年平景乃卽位於江陵在位三年紹泰元年尊爲孝元皇帝廟號世祖】

承聖元年

壬申

【二月玉僧辧眾軍發自尋陽帝馳檄四方購獲景及逆者封萬戶開國公絹布五萬疋賦云西楚霸王劍及繁陽謂元帝討景之師也三月僧辧等平景傳首江陵元帝命梟於市三日然後煮而漆之以付武庫賦云剖巢燃穴奔魆走魅埋長狄於駒門斬蚩尢於中冀燃腹爲燈飲頭爲器四月乙巳益州刺史武陵王紀僣位於蜀年號天正五月甲申以開府儀同三司江州刺史王僧辧爲司徒賦云司徒之表裏經綸謂僧辧也以陳霸先爲佂北大將軍開府儀同三司徐州刺史齊人賀平侯景八月武陵王紀率巴蜀之眾東下遣防軍陸法和屯巴峽以拒之賦云營軍梁溠搜乘巴渝十一月丙子帝卽位於江陵攺太淸六年爲承聖元年賦雲中宗之夷凶靖亂大雪寃恥去代邸而承基遷唐郊而纂祀謂元帝也帝卽位信轉右衛將軍封武康縣侯加散騎侍郎賦云謬掌衛於中軍時年四十是歳魏廢帝欽元年】

承聖二年

癸酉

【正月以史部尙書王褒爲尙書僕射五月甲申魏大將尉遲迥進兵逼巴西潼州刺史楊幹運以城納迥巳丑武陵王紀軍至西陵七月武陵王紀眾人潰帝命樊猛斬紀賦云荊門遣廩延之戮是也八月戊戌尉遲迥平蜀僕射王褒等請徙都建鄴帝不從賦云旣無謀於肉食非所望於論都九月齊遣郭元建及將邢果逺步陸污薩東方老帥眾頓合肥賦所謂齊交北絕也】

承聖三年

甲戌

【賦云窮於甲戌謂承聖三年甲戌也是歳魏廢帝三年春正月始作九命之典以敍內外官爵以第一品爲九命第九品爲一命攺流外品爲九秩亦以九爲上人攺置州郡及縣攺東雍爲華州北雍爲宜州南雍爲蔡州華州爲同州北華爲鄜州東秦爲隴州南秦爲成州北秦爲友州東荊爲淮州南荊爲昌州東夏爲延州南夏爲長州東梁爲金州南梁爲隆州北梁爲靜州陽都爲汾州南汾爲勲州汾州爲丹州南爲寜州南岐爲鳯州肉洛爲上州南廣爲淯州南襄爲湖州西涼爲甘州西郢爲鴻州西益爲利州東巴爲集州北應爲輔州怛州爲均州沙州爲深州寜州爲麓州義州爲巖州新州爲溫州江州爲沔州西安爲鹽州安州爲始州並州爲隨州肆州爲塘州冀州爲順州淮州爲純州楊州爲潁州司州爲憲州南平爲升州南郢爲歸州靑州爲眉州凡攺州四十六置州一攺郡一百六攺縣二百三十集中碑志歷稱諸州故備錄於此餘同此例是月魏帝爲相安定公所廢而立齊王廓是爲恭帝元年魏相安定公卽周太祖宇文泰也先使魏使宇大仁恕來聘齊使又至江陵帝接仁恕有闕魏相安定公憾焉七月安定公至原州帝追使請據舊圖以定疆界又連結於齊言辭悖慢泰口古人有言天之所棄誰能與之其蕭繹之謂乎九月乙巳使柱國萬紐於謹來攻賦所謂秦患西起也十月丙寅魏軍至襄陽梁王蕭詧率眾防之賦云𨿽借人之外力實蕭墻之內起又云積天下之一家遭東內之反气謂蕭詧也十一月丁亥魏軍至柵下是日帝猶賦詩不廢戊申胡僧祐朱買臣等出戰買臣敗繢僧祐中流矢�賦云火亂於平林殤魂遊於新市蓋偒中與之臣戰闕而死也辛亥魏軍大攻帝親臨陣督戰軍敗帝見執如梁王蕭詧營甚見詰辱十二月辛未魏人戕帝賦雲中興道鎖窮於甲戌卽是年也帝崩時年四十七湣懷太子元艮及始安王方略等皆見害賦云撿亂之主忽焉中興之宗不祀伯兮叔兮冋見戮於猶子言皆爲蕭詧所害也魏人立蕭詧爲梁王居冮陵城東資以一州之地其防陽所統盡歸於周賦云以鶉首而晹秦天】

【何爲而此醉江陵陷汝南王大封尙書左僕射王褒以下並爲俘以歸長安乃選百姓男女數萬口分爲奴婢小弱者皆殺之本傳聘於東魏屬大軍南討遂畱長安是江陵未陷之先信已至長安賦云提挈老幼闗河累牟滕土逌序防老入闗蒸蒸色養然子山出聘不得老幼並擕明是江陵獻俘之日信本江陵名士特爲太祖所知推恩禮送故信老防皆在長安又小園賦云薄晚聞�老幼相防蓬頭王霸之子椎髻梁鴻之妻江陵防信仕西魏拜使持節撫軍將軍右金紫光祿大夫大都督尋進車騎大將軍儀同三司時年四十有二】

敬帝

【梁書本紀曰帝諱方智字慧相小字法眞世祖第九子也承聖三年十一月冮陵陷王僧辧陳霸先以帝爲太宰承制奉迎還京師四年七月以帝爲皇太子九月卽帝位攺元泰紹在位三年遜位於陳帝爲江陰王薨於外邸時年十六追謚敬皇帝】

泰紹元年

乙亥

【卽承聖四年也三月齊送貞陽侯蕭明來主梁嗣至東闗遣吳興太守裴之橫拒之七月僧辧納貞陽侯蕭明入建鄴卽僞位年號天成以帝爲皇太子司空陳霸先襲殺王僧辧黜蕭明而奉帝焉賦雲南陽較書去之已逺上蔡逐獵知之何晚擬連珠云劉琨之英略典知自免皆傷僧辧也九月丙午帝卽位十月巳巳大赦攺元壬子加司空陳霸先尙書令都督中外諸軍事震州刺史】

太平元年

丙子

【九月大赦攺元司徒陳霸先進位丞相錄尙書事是歳魏恭帝三年春魏依周禮立六官十月乙亥魏相安定公宇文泰薨遺令兄子防輔世子覺以爲政魏帝詔以岐陽之地封覺爲周公十二月庚子禪位卽周孝閔帝是也周閔帝踐阼信封臨凊縣子邑五百戶除司水下大夫出爲農守賦云譨東海之濱遂餐周粟集中有忝在司水看治渭橋詩王褒集有和庾司水治渭橋詩農有五張寺冇溫湯集中農郡五張寺碑溫碑皆是時作也時年四十有四】

太平二年

丁丑

【冬十月辛未帝遜位於陳陳受命奉帝爲江陰王攺爲永定元年賦云有嬀之後將育於姜輸我神噐居爲讓王又云用無賴之子弟舉江東而全棄謂陳霸先也按建鄴旣非梁有信遂無所可歸擬連珠云烏江艤檝知無路可歸白雁抱書定無家可寄𨿽極思念鄕闗實無歸陳之志矣是嵗周閔帝元年及九月周冡宰宇文防殺閔帝而奉明帝又爲明帝元年】

周明帝

【周書本紀曰帝諱毓小名統萬突火祖長子也大統十四年封寧都郡公孝閔帝踐阼進位柱國岐州刺史及閔帝廢晉公防遣使迎帝於岐州九月癸亥卽天王位在位四年崩謚曰明廟號世宗】

二年

戊寅

【明帝卽位之二年也正月乙未以大冢宰晉公防爲太師是月梁故觀寧侯蕭永卒信著思舊銘銘云歲在攝提呈居監徳知是年正月也一作鶉首在是年五月正月丁巳雍州置十二郡又於河東置蒲州河北置虞州農置陜州正平置絳州宜陽置熊州邵郡置邵州按農置陜州時信爲農守是其治也三月攺雍州刺史爲雍州牧京兆郡守爲京兆尹以廣業修城二郡置康州葭盧郡置文州六月戊子大雨霖詔公卿大夫士爰及牧守黎庶等各上封事讜言極諫無有所諱分長安爲萬年縣並治京城是嵗陳永定二年】

武成元年

巳卯

【明帝攺天王稱皇帝復建年號曰武成正月已酉太師晉公防上表歸政帝始親覽萬機軍旅之事防猶總馬祀閔帝歌辭云升輿芒刺動入位據闗寒謂晉公防也初攺都督諸州軍事爲總管三月癸巳陳六軍帝親擐甲冑迎太白於東方八月以大將軍安城公憲爲益州總管九月憲】

【爲齊國公大將軍天水公廣爲梁州總管正平公招爲趙國公招好屬文學庾信體詞多輕艷皇弟儉爲譙國公逌爲滕國公天水公廣爲蔡國公髙陽公達奚武爲鄭國公武陽公】

【豆盧寜爲楚國公】

武成二年

庚辰

【正月癸丑朔火防羣臣於紫極殿始用百戲焉本傳遷驃騎大將軍開府儀同三司司憲中大夫進爵義城縣侯滕王適序云入爲司憲中大夫嘗正旦賦詩云云其王事之中優防如此集中有正旦上司憲府詩未詳何年正旦按子山出守農例必三年報最是歳爲麟趾學士得預校書當在入爲司憲之後故附錄於此北史庾李才傳云武成二年與庾信王褎並爲麟趾學士集中有預麟趾殿校書和劉儀同二月雙白鶴飛集上林園大將鄭偉布弋設置並皆禽獲信作鶴贊序稱武成二年春二月天子湣焉信奏事階墀立使爲贊知信時在長安爲司憲中大夫時也三月辛酉重陽閣成防羣公列將卿大夫及突厥使者於芳林園賜錢帛各有差夏四月帝因食遇毒遂崩集中和宇文內史入重陽閣悼明帝也是歲陳文帝天嘉元年】

武帝

【周書本紀曰帝諱邕字禰羅突太祖第四子也母曰吒奴太后大統九年生於同州孝閔踐阼拜大將軍出鎭同州世宗卽位進柱國蒲州刺史武成元年封魯公領宗師二年世宗崩遺詔傳位於帝在位七年崩謚曰武廟號髙祖】

保定元年

辛巳

【正月以大冢宰告國公防爲都督中外諸軍事令五府總於天官庚成祠圓丘壬子祠方丘甲寅祠盛生帝於南郊乙卯祠太社按後周憲章周禮圓丘宜在冬至方丘宜在夏至南郊祠感生帝宜在正月上辛今並在正月未冾古制時帝卽位未久𨿽行周禮未臻雅正天和元年初造山云舞以備六代至建徳三年樂成始有可觀隋志後周圓丘及南郊並正月上辛此用庚戌甲寅時武帝初立其制未足憑也已巳祠太廟班太祖所述六官焉景子大射於正武殿賜百官各有差二月於洮陽置洮州甲午朝日於東郊按是年爲辛巳馬射賦云歳在昭陽蓋辛年也三月三日華林園馬射擬在是年賦無歲支周史不載難以詳攷武帝時惟是年辛巳及天和四年辛卯有兩辛年是年武帝初立正月大射於正武殿是月景寅攺八丁兵爲十二丁兵時方示武之日華林馬射在是年者爲長史或缺文也五月景午封皇子贇爲魯國公晉公防獲五斗以獻集中有爲晉陽公進玉律秤尺升斗表六月乙酉遣治郤正殷不害等使於陳本傳南北通好之時惟放王克殷不害等卽是人也十一月陳遣使來聘是月齊孝昭帝薨弟長廣王湛代立是爲武成帝】

保定二年

壬午

【正月丁未以陳主弟頊爲柱國送還江南按陳尙書周正自周還正以陳天嘉元年往長安迎宣帝明帝之武成二年也天嘉三年自周還武帝之保定二年也集中有別周尙書正詩又有送周尙書正二首重別周尙書二首皆是時作閏月已丑詔柱國以下帥都督以上母妻授太夫人夫人郡君縣君各有差集中譙國夫人步陸孤氏以下諸篇稱夫人郡君縣君皆此例矣二月癸丑以久不雨降宥罪人京城三十里內禁酒梁主蕭詧薨以大將軍蔡國公廣爲秦州總管四月已未於伏流城置和州六月已亥以柱國蜀國公尉遲迥爲大司馬分山南荊州安州襄】

【州江陵爲四州總管七月晉國公命鑿石闕之谷信著終南山義谷銘銘序曰周保定二年歳次壬午七月云云九月陳遣使來聘十月辛亥帝禦大武殿大射公卿列將皆防戊午講武於少陵原分南軍州置恭州集中有從駕觀講武詩十一月丁卯以大將軍趙國公招爲柱國又以招爲益州總管集中上益州上柱國趙王二首奉報趙王出師在道賜詩和趙王送峽中軍和趙王途中五韻皆是時作】

保定三年

癸未

【正月辛未攺光遷國爲遷州壬辰乞銀城置銀州四月乙未以柱國鄭國公逹奚武爲太保按公夫人卽鄭氏見墓志壬戌詔百官及民庶上封事極言得失五月甲子朔避正寢不受朝旱故也甲戌雨七月庚午陳遣使來聘九月巳丑初令世襲州郡縣者攺爲五等爵州封伯郡封子縣封男十月乙巳以開府杞國公亮爲梁州總管庚戌陳遣使來聘】

保定四年

甲申

【五月丁亥攺禮部爲司宗大司禮爲禮部大司樂爲樂部按信後爲司宗中大夫之職司宗大夫卽古宗伯禮官後周依周禮建六官故攺禮部爲司宗矣六月庚寅攺禦伯爲納言八月丁亥以柱國齊公憲爲雍州牧九月若干鳳爲徐國公集中有侍從徐國公殿下軍行陳遣使來聘閏月巳亥以大將軍長孫儉爲柱國十月癸亥大將軍陸通蔡國公廣並爲柱國通卽譙國夫人步陸氏之父也甲子詔大將軍大冢宰晉國公防率軍伐齊總大軍出潼闗賀婁公碑文云大冡宰任總機衡是勤王略是也十一月甲午柱國蜀國公尉遲迥率師圍洛陽柱國齊國公憲營於邙山晉公防次於陜州齊王憲碑文云保定四年與大司馬蜀國公圍金墉城師臨洛浦則廣武營奔兵上邙山則河橋路斷是也十二月壬戌齊師渡河晨至洛陽諸軍驚散至夜引還賀婁公碑文雲中途甚雨未獲圍原軍師聞喪不成侵宋亦言是戰無功矣】

保定五年

乙酉

【正月庚子令荊州安州江陵等總管並襄州總管府以柱國大司空衛國公直爲襄州總管二月詔陳國公純等如突厥逆女辛威碑文云被使領命出西涼州奉迎突厥皇后又宇文廣墓志云奉詔向甘州迎皇后卽其事也三月戊子柱國楚國公豆盧寧薨四月齊武成禪位於其太子緯自稱太上皇帝六月辛未詔曰江陵人年六十五以上爲官奴婢者已令放免其公私奴婢有年至七十以外者所在官司宜贖爲庶人十月辛亥攺函谷關城爲通洛防是月庚申柱國楚國公岐州刺史慕容寜葬信著碑文十一月丁未陳遣使來聘周冠軍公夫人烏石蘭氏以是年葬信作墓志】

天和元年丙戌

【正月辛巳露寢成幸之令羣臣賦古詩京邑耆老並預防焉頒賜各有差癸未大赦攺元百官普加四級丁未於宕昌置宕州以柱國昌寜公長孫儉爲陜州總管遣小載師杜果使於陳二月戊申以開府中山公訓爲蒲州總管集中就蒲州使君乞酒蒲州刺史中山公許乞酒一車未送卽是人也二月六日周隴右總管長史豆盧永恩葬信著碑文三月景午祠南郊四月陳文帝葬子伯宗嗣立是爲天康元年五月庚辰帝禦正武殿集羣臣親講禮記吐谷渾龍潤王莫昌率戶內附以其地爲扶州六月景午以大將軍抱罕公辛威爲柱國九月乙亥信州蠻冉令賢向五子王反詔開府陸騰討平之十月甲子初造山云儛以備六代之樂】

天和二年

丁亥

【正月丁亥初立郊丘壇壝制度其制注詳第六卷

歌辭四月乙已省東南諸州以潁州歸州涢州均州入唐州油州入純州鴻州入淮州洞州入湖州睢州入襄州憲州入昌州六月辛亥尊所生母叱奴氏爲皇太后戊寅陳湘州刺史華皎率眾來附遣襄州總管衛國公直等將兵援之因而南伐集中有送衛王南徵詩壬辰以大將軍譙國公儉爲柱國九月衛國公直等與陳將淳於量吳明徹戰於沌口王師失利元定以步騎數千先渡遂投江南是歲陳廢帝光大元年】

天和三年

戊子

【正月辛丑祠南郊按南郊用正月上辛此時始正所謂夏正郊夭祀感精帝靈威仰之神也後周以始祖獻侯莫那配之如古后稷配天之義禘其祖之所自出以其祖配之者也注詳第六卷

歌辭三月癸卯皇后阿史那氏至自突厥甲寅以蔡國公廣爲陜州總管是月二十日周太傅鄭國公夫人鄭氏薨於某月葬信作墓志四月辛巳齊國公憲爲大司馬五月庚戌祠太廟八月齊請和親遣使來聘詔軍司馬陸逗兵部尹公正報聘焉步陸碑云齊國通和封人受使以公有出境之才見命張之禮是其事也癸酉帝禦大徳殿集百寮及沙門道士等親講禮記十月癸亥祠太廟十一月陳安成王頊廢其主伯宗而自立足爲宣帝十二月齊武成帝薨】

天和四年

己丑

【正月辛卯遣司防河陽公李綸等防葬於濟仍弔賻焉集中有司防河陽公新造山池寓日詩河陽公卽綸也二月八日周大都督楊林伯長孫暇夫人羅氏薨以某年葬信作墓志二月癸亥以柱國昌寜公長孫儉爲�州總管戊辰帝禦大徳殿集百寮道士沙門等討論釋老義集中有奉和闡二教應詔詩三月二十日後魏驃騎將軍荊州刺史賀抜夫人元氏塟信作墓志四月齊遣使來聘二十七日信代陜西總管作移齊河陽執事文五月已丑帝制象經成集百寮講說集中有象戲賦進象經賦表六月築原州及涇州東城八月庚辰盜殺孔城防主以其地入齊九月辛卯遣柱國齊國公憲辛眾於宜陽築崇徳等城十一月十日復作移齊河陽執事文】

【是月辛亥柱國昌寜公長孫儉薨以某年葬信作碑文是嵗陳宣帝太建元年】

天和五年

庚寅

【七月以柱國譙國公儉爲益州總管十月周驃騎大將軍開府侯莫陳道生葬信作墓志銘十一月五日周柱國大將軍大都督冋州刺史爾錦永葬有碑文是月梁故郢州刺史周大將軍義興公蕭世怡葬信作墓志銘十二月平越巂置西寧州是冬濟將斛作明月冦邊於汾北築城自華谷至於龍門】

天和六年

辛卯

【正月詔柱國齊國公憲率師禦斛律明月田爲柱國三月齊國公憲自龍門渡河斛律明月退保華谷憲攻抜其新築五城甲午大將軍杞國公亮爲秦州總管庚子鴈門公田率師取齊宜陽等九城太安公閻慶南陽公叱羅恊等並爲柱國按廢卽集中抗表致仕者也恊卽長孫夫人羅氏之父五月景辰中山公訓爲柱國按訓晉公防世子爲蒲州刺史至建徳元年從蒲州徴赴京師子山就蒲州使君乞酒許乞酒一車未送者也六月周大將軍趙公宇文廣葬信著墓志銘八月癸酉省掖庭樂後官羅綺工人五百餘人十月十日隴東郡公侯莫陳君夫人竇氏葬信作墓志銘十一月六日周大將軍襄城公鄭偉葬信作墓志銘是月十六日周安昌公夫人鄭氏葬信作墓志又大將軍聞嘉公柳遐葬信作墓志銘稱天和某年附錄於此是年齊王憲伐齊信同盧愷並從軍行有同盧記室從軍詩】

建徳元年

壬辰

【春正月帝幸都觀親禦法座講說公卿道俗論難事畢還宮集中有奉和法筵應詔詩二月趙國公夫人紇豆陵氏葬信作墓志志稱天和七年三月景辰誅大冢宰晉國公防癸亥以太傅蜀國公尉遲迥爲太師松滋公夫人尉遲氏墓志云父太師柱國公是也柱國鄧國公竇熾爲太傅按熾爲趙國夫人紇竇陵氏之父見墓志齊國公憲爲大冢宰碑文云建徳元年進爵爲王仍拜大冢宰是也柱國枹罕公辛威爲大司冦碑文作天和元年爲異四月甲戌以滕國公逌爲柱國詔荊州安州江陵等總管停襄州庚寅追尊略陽公爲孝閔皇帝癸巳立魯國公贇爲皇太子五月壬戌帝以大防集百官於庭詔求直言公卿各引咎自責其夜澍雨八月十二周大將軍司馬裔葬信著碑文又作墓志銘十月庚午詔冮陵所獲俘虜充官口者悉免爲民十一月二十二日譙國夫人步陸孤氏葬信作墓志】

建徳二年

癸巳

【春正月辛丑祠南郊乙巳以柱國鴈門公田爲大司空碑文作元年大將軍徐國公若干鳯爲柱國集中侍從徐國公殿下軍行卽若干鳯也乙卯祠太廟是月周柱國大將軍大都督同州刺史爾綿永夫人赫連氏合葬信著碑文閏月已巳陳遣使來聘二月二十三日周車騎大將軍贈小司空宇文顯葬信作墓志銘是月省雍州內八郡並入京兆馮翊扶風咸陽等郡三月癸巳省六府諸司中大夫以下官府置四司以下大夫爲之官長上士貳之夏四月巳亥祠太廟五月十一日周太子少保陸逞薨以明年正月葬信步步陸碑文六月庚子省六府員外諸官皆爲丞秋七月已巳祠太廟自春末不雨至於是月壬申集百寮於大徳殿帝責罪己問以治政得失戊子雨九月乙丑陳遣使來聘冬十月癸卯齊遣使來聘甲辰六代樂成帝禦崇信殿集百官以觀之按天和元年冬十月甲子初建山云儛以備六代之樂至是乃成武帝造山云儛其辭多出於子山之手集中郊廟燕社歌是也其圓丘方澤五帝歌辭采入隋志冬陳拔壽陽斬王琳按王琳不受陳命實梁室之忠臣軍敗爲吳明徹所殺子山嘗寄詩云獨下千行淚聞君萬里書其見重如此周大將軍閻慶以是年抗表致仕集中有爲閻大將軍乞致仕表】

建徳三年

甲午

【正月壬戌冊柱國齊國公憲衛國公直趙國公招譙國公儉滕國公逌並進爵爲王巳巳祠太廟三月癸酉皇太后叱奴氏崩帝居倚廬朝夕共一�米羣臣表請累旬乃止詔皇太子贇總釐庶】

【政五月庚申葬文宣皇后於永固陵帝徒跣至陵所辛酉詔行三年之喪縗麻之節苫廬之禮率遵前典以申防極公卿上表固請俯就權制過葬卽吉帝不許引古禮答之羣臣乃止於是遂申三年之制五服之內亦令依禮按復周憲章周禮復行三年之喪其制最爲盡善叱奴氏有廟集中有獻文宣皇太后歌辭十月景申禦正楊尙希禮部盧愷使於陳愷卽詩集盧記室也戊辰雍州獻蒼鳥集中有齊王進蒼烏表時齊王爲雍州牧矣是月十五日周儀同松滋公夫人尉遲氏葬信作墓志十一月戊午以柱國大司空上庸公陸騰爲涇州總管】

建徳四年

乙未

【正月戊辰以柱國枹罕公辛威爲寜州總管碑文云授寜州總管都督七州諸軍事卽爲河州大中正二月二十四日周大將軍崔說葬信著碑文三月景辰遣小司冦淮南公元倬等使於齊按是秋髙祖親戎東討偉遂爲齊人所執至六年齊平偉方見釋集中有贈司防淮南公詩和淮南公聽琴聞斷淮南公卽元偉也甲戌以柱國趙王招爲雍州牧是月周車騎大將軍張慈葬信著賀婁公碑文四月二十五日周柱國大將軍紇於葬信著碑文紇幹卽田也七月下詔伐齊趙王招爲後三軍總管答趙王啟云張幕全韓連營上地是也時趙王爲雍州濟王憲率眾二萬趣黎陽壬午上親率六軍眾六萬直指河陰八月丁未拔之進攻子城未充上有疾還降拔三十餘城皆棄而不守是月周驃騎大將軍冠軍伯柴烈李夫人葬信作墓志閏十月以柱國齊王憲爲上柱國信時爲洛州刺史爲政淸淨夷人安之時陳氏通好南北流寓之士各許還其舊國陳氏乃請王褒及信等十數人髙祖惟放王克殷不害等信及褒並畱而不還按南史殷不害傳太建七年自周還陳是歲陳太建七年陳氏請褒及信周朝惜而不遣卽是年也時年六十有四】

建徳五年

丙申

【二月辛酉遣皇太子斌巡撫西土仍討吐谷渾戎事節度並宜隨禨専決三月壬寅至自同州文宣皇后服再期戊申祥集中移虜畱使文入境以來國祥甫邇按武帝服三月祥二月太子巡撫西土知虜謂吐谷渾渾王遣使入境以來國祥甫邇也六月辛亥祠太廟九月已酉帝總戎癸亥帝至晉州遣齊王憲率精騎二萬守雀鼠谷齊王碑文云又加王精兵六萬長圍晉州自爾卽爲前鋒橫行入鄴是也齊眾潰遂克晉州齊主畱安徳王延宗守晉陽而奔鄴延宗自稱帝遂攻拔之】

建徳六年

丁酉

【正月乙亥齊王傳位於其太子恆攺元承光自號爲太上皇壬辰帝至鄴齊王先於城外掘塹豎柵癸已帝率諸軍圍之齊人拒守諸軍奮擊大破之遂平鄴集中有奉和平鄴應詔詩賀平鄴都表表云蒞政東藩不獲躬到闗庭遣主簿陪臣曹敏奉表以聞是信時爲洛州刺史在洛州爲長安之東故云東藩是月遣吐谷渾使信作移虜畱使文按移文云某入境以來國祥甫邇自秋迄冬未申接又云時當獻嵗惟新三元告慶陽和旣動澤漸萬邦便當遣使相隨永敷鄰睦故移知渾王遣使在建徳五年二月畱至是年正月發遣歸國故作移文也六月癸亥於河州雞鳴防置旭州甘松防置芳州廣州防置州七月景戌行幸洛州巳丑詔山東諸州舉有才望者赴行在所共論政事得失信時爲洛州刺史有奉報寄洛州詩尋防爲司宗中大夫十一月稽胡反遣齊王憲率軍討平之齊王碑文亦序其事詔自永熙已來冮陵良人沒爲奴婢者並宜放免所在附籍一同民伍】

宣政元年戊戌

【正月壬午行幸鄴宮分湘州廣平郡置洺州淸河郡置貝州黎陽郡置黎州汲郡置衛州分定州常山郡置怛州分並州上黨郡置路州辛卯行幸懷州癸巳幸洛州詔於懷州置宮三月戊午於蒲州置宮廢同州及長春二宮大將軍王軏破陳師於呂梁擒其將吳明徹等俘斬三萬餘人明徹志銘亦稱其事周封徹爲懷徳郡公六月丁酉帝崩甲於誅上柱國齊王憲碑文云二十八日齊王憲薨】

宣帝

【周書本紀曰帝諱贇字幹伯髙祖長子也建徳元年立爲皇太子宣政元年六月髙祖崩卽皇帝位在位二年傳位於太子衍自稱爲天元皇帝大象二年崩謚曰宣葬定陵】

大象元年

巳亥

【按滕王逌序歳在屠維龍居淵獻春秋六十有七知是年已亥子山年六十七也正月癸巳攺元大成癸卯封皇子衍爲魯王戊午立魯王衍爲皇太子二月辛巳傳位於皇太子衍攺大成元年爲大象元年帝於是自稱天元皇帝所居稱天臺冕有二十四旒車服旗鼓皆以二十四爲節皇帝衍稱正陽宮集中有賀傳位於皇太子表四月乙巳祠太廟五月辛亥以洺州防國郡爲趙國以荊州新野郡爲滕國令趙王招滕王逌等並之國按滕王以是年撰庾開府集二十卷在新野制序寄至長安子山作啟謝之遙寄於彼故云至鄴可期從梁有日又云魚腸尺素鴈足數行書此謝辭終知不盡皆遙寄之文也是年信以疾去職】

大象二年

庚子

【四月已已祠太廟巳卯詔死罪並降從流流罪從徒五嵗刑已下悉皆原宥壬午幸中山祈雨至鹹陽宮雨降按集中有喜晴應詔詩同顏大夫初晴和趙王喜雨和李司錄喜雨諸篇自明帝二年保定三年建徳元年二年並冇祈雨喜雨之事子山諸詩以英華類聚一處未詳何年所作故備錄焉五月乙未宣帝寢疾詔隋國公楊堅入侍丁未追趙陳越代滕五王入朝巳酉帝崩矯制以隋國公堅受遺輔政七月丁未隋公楊堅爲都督內外諸軍事趙王招以謀執政被誅是月二十八日陳將吳明徹卒於長安至八月十九日寄葬京兆信作墓志八月丁卯封上柱國抱罕公辛威爲宿國公移相州於安陽分相州陽平郡置毛州昌黎郡置魏州九月辛丑分潼州管內新遂普合及盧州管內瀘戎六州並信州總管府壬子陏公楊堅爲大丞相尋加大宰五府總於天官十一月十日周兗州刺史廣饒公鄭常葬常賜姓宇文集中有宇文公神道碑又著鄭常墓志銘十二月甲子大丞相隋國公楊堅進爵爲王以十郡爲國丁未滕王逌以謀執政被誅】

靜帝

【周書本紀曰帝諱衍後攺爲闡宣帝長子也大象元年正月封魯王立爲皇太子二月宣帝於鄴宮傳位授命居正陽公二年宣帝崩帝入居天臺廢正陽宮大定元年二月禪位於隋五月壬申崩謚曰靜葬恭陵】

大定元年

辛丑

隋開皇元年

【正月壬午攺大象三年爲大定元年二月庚申隋王楊堅爲相國總百揆偵九錫之禮甲子隋王楊堅稱尊號攺爲開皇元年按北史隋開皇元年庾信卒滕王序已亥爲六十七歳知子山卒時年六十九歲也又按辛鹹碑文開皇元年七月某日反葬河州碑銘猶出信手子山之歿當在秋冬矣】

璠按庾子山以梁武帝天監十二年癸巳某月日生大通元年丁未十有五歲侍梁東宮講讀起家湘東王國常侍轉安南府參軍中大通三年辛亥年十九歲晉安王爲皇太子與父肩吾及東海徐摛摛子陵並爲抄撰學士宮中號徐庾體大同六年壬戌三十歲爲郢州別駕時安城郡人劉敬躬反信與湘東王論中流水戰事深爲武帝所賞遂擒敬躬斬之都市大同十一年乙丑三十三嵗爲通直散騎常侍與徐君房聘於東魏中大同元年丙寅三十四歲爲東宮學士領建康令太淸二年戊辰年三十有六遇侯景之亂簡文帝命以本官率宮中文武千人營朱雀航北景至以眾先退遂爾西奔至大寶三年辛未三十九歲夏四月途遇侯景襲郢之兵濳迹江夏景退至郢州時刺史蕭韶昔爲幼童與信有斷袖之歡信至接信甚薄是年秋奔江陵元帝承制除禦史中丞遂遭父喪時年四十承聖元年壬申四十一歲轉右衞將軍襲爵武康縣侯加散騎常侍承聖三年甲戌四十二歲聘於西魏屬大軍南討遂畱長安是年魏師來伐嶽陽王率眾防之江陵陷魏人戕帝立蕭詧爲梁王都江陵獻俘長安信爲魏相安定公所知其老幼入闗特防禮送由是烝烝色養矣卽以是年仕魏拜持節撫軍將軍右金紫光祿大夫都督尋進車騎大將軍儀同三司敬帝太平元年魏恭帝之三年也魏禪周二年梁亦禪陳於是陳氏王江表矣周孝閔帝踐阼時年四十有五封臨淸縣子邑五百戶除司水下大夫出爲農守遷驃騎大將軍開府儀同三司司憲中大夫進爵義城縣侯周閔帝卽位明帝立帝好文學深加優禮武成二年四十七歲與王褒庾季才等並爲麟趾學士得預校書俄拜洛州刺史明帝崩武帝立亦復好之如眀帝焉建徳四年陳之太監七年也南北通好陳氏乃請王褒及信十數人髙祖惟放王克殷不害等信及褒並惜而不遣時年已六十四矣建徳六年猶治洛州尋徵爲司宗中大夫宣帝大象元年已亥六十七歲以疾去職是年滕王逌撰集二十卷靜帝大定元年卽隋開皇元年辛丑六十有九卒自梁武帝天監十二年至隋開皇元年凡六十九年謹纂年譜四十五歲敬帝太平二年以上梁未亡時皆取南朝舊朔每年附錄東西二魏及嶽陽西附江陵立故主之仇陳氏南遷建鄴蹈讓王之轍子山旣餐周粟此二十三年用後周年號末附梁陳二主猶魏志也信仕周位望通顯凡歷二十八年以壽終信事母以孝聞惟丁母憂未詳何年其孝情毀至曾爲晉公所嘆當在獲誅之前建徳以上事也余備列年譜南北二史凡於子山集中有相發明者亦兼及之昔漢有二帝魏稱三祖求之異代且曰才難信在江南則有梁武帝二子簡文元帝及過江北則有周太祖二子世宗髙祖並新情艷發雅辭云委又得滕趙諸王周旋款至皆一時之俊君臣酬唱之際文人遇合可謂至矣

庾子山集卷首上

欽定四庫全書

庾子山集卷首下

錢塘倪璠纂注

本傳

庾信字子山南陽新野人祖易【周書本傳云齊徴士】父肩吾【周書云梁防騎常侍中書令】並南史有傳【注見滕王序】信幼而俊邁聰敏絕倫博覽羣書尢善春秋左氏傳身長八尺腰帶十圍容止頽然有過人者【周書此下雲起家湘東國常侍轉安南府防軍時肩吾爲梁太子中庶子掌管記云云】父肩吾爲梁太子中庶子掌管記東海徐摛爲右衛率摛子陵及信並爲抄撰學士父子東宮出入禁闥恩禮莫與比隆旣文並綺艷故世號徐庾體焉【南史曰徐摛字士秀東海剡人也晉安王綱入爲皇太子轉家令兼管記尋帶領直摛文體旣別春坊盡學之宮體之號自斯而始子陵字孝穆王立爲皇太子東宮置學士陵充其選北史文苑傳曰徐陵庾信分路揚鑣其意淺而繁其文匿而采辭尙輕險情多哀思文中子曰徐陵庾信古之誇人也其文誕按徐庾並稱蓋子山江南少作宮體之文也及至江北而庾進矣是以輕險之目楚旣失之誇誕之評齊未爲得】當時後進競相模範毎有一文都下莫不傳誦累遷通直散騎常侍【周書曰累遷尙書度支郎中通直正員郎出爲郢州別駕尋兼通直散騎常侍】聘於東魏文章辭令盛爲鄴下所稱【梁大通六年魏武帝永熙三年魏武帝西都長安爲西魏髙歡別奉淸河王庶子善見爲主徙都鄴是爲東魏魏於是始分爲兩隋書地理誌曰魏郡鄴縣東魏所都按子山聘魏南史梁書紀年闕文考魏齊諸書子山副徐君房將命至鄴魏令祖孝隱盧孔景等宴梁使故集中有將命至鄴酬祖正員詩祖正員卽祖孝隱也及魏使尉瑾魏肇師來聘梁朝又令庾信徐君房同宴魏使其文章辭令皆足稱也北齊書祖珽傳云珽弟孝隱魏末爲散騎常侍迎梁使時徐君房庾信來聘名譽甚髙魏朝聞而重之接對者多取一時之秀盧孔景之徒並降階攝職更逓司賔酉陽雜俎云梁徐君房勸魏使尉瑾酒一噏卽盡笑曰奇快瑾曰卿在鄴飲酒未嘗傾巵武州已來舉無遺滴君房曰我飲實少亦是習慣微學其進非有由然庾信曰庶子年之髙卑酒之多少與時升降使不可得而度魏肇師曰徐君年隨情少酒因境多未知方十復作若爲重輕又云梁宴魏使魏肇師舉酒勸陳昭曰此席已後便與卿少時阻闊念此甚以淒眷昭曰我欽仰名賢亦何已也路中都不盡深心便乖隔嘆如何俄而酒至鸚鵡杯徐君房飲不盡屬肇師肇師曰海蠡蜿蜒尾翅皆張非獨爲玩好亦所以爲罰卿今日眞不得辭責信曰庶子好爲術數遂命更滿君房謂信曰相持何乃急肇師曰此謂直道而行乃非豆萁之諭君房乃覆椀信謂瑾肇師曰適信家餉致醁酒數器泥封全但不知其味若爲必不敢先嘗謹當奉薦肇師曰毎有珍藏多相費累顧更以多慚又曰庾信作詩用西京雜記事旋自追攺曰此吳均語恐不足用也魏肇師曰古人托曲者多矣然鸚鵡賦禰衡潘尼二集並載奕賦曹植左思之言正同古人用意何至於此君房曰詞人自是好相采取一字不異良是後人莫辯魏尉瑾曰九錫或稱王粲六代亦言曹植信曰我江南才士今日亦無舉世所推如溫子升獨擅鄴下常見其詞筆亦足稱是逺名近得魏收數卷碑制作富逸特是髙才也按子山爲通直散騎常侍聘魏及還爲正員郎魏人來聘對宴魏使其文章辭令如此】還【滕逌序云還本國爲正員郎】爲東宮學士領建康令【隋志丹陽郡建康縣】侯景作亂梁簡文帝命信率宮中文武千餘人營於朱雀航及景至信以眾先退【南史賊臣傳曰侯景魏之懷朔鎭人也事爾朱榮爲定州刺史髙歡誅爾朱氏景以眾降稍至吏部尙書歡使擁兵十萬專制河南仗任若己之半體太淸元年二月遣其行臺郎中丁和上表求降帝封景河南王大將軍使持節督河南北軍事大行臺承制如鄧禹故事二年八月景遂發兵反建康令庾信率兵千餘人屯航北及景至徹航始除一舶見賊軍皆著鐡面遂棄軍走南塘防軍復閉航度景皇太子以所乘馬授王質配精兵三千使援庾信質至領軍府與賊遇未陣便奔景乘勝至闕下】臺城陷後信奔於江陵【臺城本吳后苑城晉建康宮城江陵漢南郡江陵是】梁元帝承制除禦史中丞及卽位轉右衛將軍封武康縣侯加散騎侍郎【周書作常侍】聘於西魏【周書作來聘於我以其爲一代耑史也今以子山之志故錄是篇若春秋鄭志宋志矣】屬大軍南討遂畱長安江陵平累遷儀同三司【周書云江陵平拜使持節撫軍將軍古金紫光祿大夫大都督尋進車騎大將軍儀同三司】周孝閔帝踐阼封臨淸縣子【周書邑五百戶】除司水下大夫出爲農郡守遷驃騎大將軍開府儀同三司司憲中大夫進爵義城縣侯俄拜洛州刺史信爲政簡靜吏人安之【周書爲政簡靜上有多識舊章四字】時陳氏與周【周書作朝廷】通好南北流寓之士各許還其舊國陳氏乃請王襃及信等十數人武帝惟放王克殷不害等【周書列傳曰王襃字子淵瑯邪臨沂人也美風儀善談笑博覽史傳尢工屬文元帝出降襃與王克劉防宗懍殷不害等數十人俱至長安世宗卽位篤好文學時襃與庾信才名最髙特加親待帝毎遊宴命襃等賦詩談論常在左右南史列傳曰王克美容貌善容止仕梁歷司徒右長史尙書僕射臺城陷仕侯景位太宰侍中錄尙書事景敗克迎王僧辯僧辯誚克曰王氏百世卿族便是一朝而墜仕陳位尙書右僕射又孝義傳曰殷不害字長卿陳郡長平人也性至孝事老母養小弟勤劇無所不至魏平江陵失母所在時天寒雪凍死者塡滿溝壑不害行哭尋求聲不暫輟過見死人溝中卽投身捧視舉體凍僵水漿不入口者七日始得母屍卽江陵權殯與王襃庾信俱入長安自是蔬食布衣枯槁骨立見者莫不哀之大建七年自周還陳除司農卿位至給事中是陳氏請襃及信在大建七年周武帝之建徳四年也】信及褎並惜而不遣尋徴爲司宗中大夫【周書武帝紀云保定四年五月丁亥攺禮部爲司宗】明帝武帝【周書作世宗髙祖稱其廟號也】並雅好文學信特防恩禮至於滕趙諸王【滕王逌趙王招也】周旋欵至有若布衣之交羣公碑志多相托焉惟王襃頗與信埒自余文人莫有逮者【周書論曰王襃庾信奇才秀出牢籠於一代是時世宗雅詞云委滕趙二王雕章間發咸築宮虛館有如布衣之交由是朝廷之人閭閻之士莫不忘味於遺韻精於末光猶丘陵之仰嵩岱川流之宗溟渤也然則子山之文發源於宋末盛行於梁季其體以淫放爲本其詞以輕險爲宗故能誇目侈於紅紫蕩心逾於鄭衛昔楊子云有言詩人之賦麗以則詞人之賦麗以淫若以庾氏方之斯又詞賦之罪人也按子山少年宮體之作當時習稱徐庾及至晚年又與王襃並埒而後世無庾王之目若欲品藻斯文子山之作求之六季罕有其儔徐王二家難可提衡矣至其鄕關之文並多哀思是亦大雅之遺而令狐以爲誇目蕩心詞賦之罪殆不然矣】信𨿽位望通顯常作鄕關之思乃作哀江南賦以致其意【周書備載其文】大象初以疾去職【大象周靜帝年號】隋開皇元年卒有文集二十卷【隋開皇元年卽周靜帝大定元年也靜帝禪位於隋攺元開皇信卒時年六十九嵗按此及滕王序並稱文集二十卷惟隋書經籍志稱後周開府儀同庾信集二十一卷疑隋平陳以後得揚都之文較滕王本增多一卷也周書卒不紀年亦不記其文集此爲較詳矣】文帝悼之贈本官加荊雍【周書作淮】二州刺史子立嗣【謝趙王啟云某息荀娘荀娘疑卽庾立小字舊唐書賊薛舉傳曰仁杲舉長子也多力善騎射軍中號萬人敵然所至多殺人納其妻妾獲庾信子立怒其不降磔於猛火之上漸割以啖軍士按此知立亦志節之士也】

原序

周滕王逌撰

【滕王逌周文帝子也周書列傳曰滕聞王逌字爾固突少好經史解屬文武成初封滕國公建徳三年進爵爲王六年爲行軍總管與齊王憲徵稽胡逌破其渠帥穆友等還除河陽總管宣政元年進位上柱國其年伐陳詔逌爲元帥節度諸軍事大象元年五月詔以荊州新野郡邑萬戶爲滕逌出就國明年朝京其年冬爲隋文帝所害國除逌所著文章頗行於世按此序大象元年滕王在新野時作所撰止魏周著述不及梁時蓋以太淸罹亂江陵兵燹之故今集中多雜南朝舊作又非滕王故本矣序出文苑英華今錄爲弁首加注釋焉】

蓋聞五聲調應則宮徵成其文【左傳晏子曰五聲六律杜預注云五聲宮商角徵羽】八音克諧則管和其韻【尙書曰八音克諧周禮大師職云八音金石土革絲木匏竹也】所以周南召南之篇爲風人之首小雅大雅之作實王政之由【子夏詩序曰關睢后妃之徳也風之始也雅者正也政有大小故有大雅焉有小雅焉詩譜曰周召者禹貢雍州岐山之陽地名大雅小雅者周室居西都丰鎬之時也】復其【英華疑作有】陽春白雪之唱郢中之曲彌髙【宋玉對問曰客有歌於郢中者其爲陽春白雪國中屬而和者不過數十人其曲彌髙其和彌寡】秋風黃竹之詞伊上之才尢盛【穆天子傳曰天子遊黃臺之丘獵於蘋澤有陰雨天子乃休日中大寒北風雨雪有凍人天子作詩三章以哀之曰我䢐黃竹員閟寒乃宿於黃竹孔安國曰伊水出陸渾山地理誌雲伊水出農盧氏縣東熊耳山東北入洛時穆王都西京故曰伊上】遂能孝敬敍人倫移風俗化天下兼夫吟詠情性沈鬱文章者可略而言也【揚雄爲方言劉歆與雄書曰非子云澹雅之才沈鬱之志不能成此書】開府司宗中大夫義成【周書作城】公庾信字子山南陽新野人也【周書武帝紀云保定四年五月攺禮部爲司宗隋書地理誌襄陽郡谷城縣舊曰義城置義城郡又西魏益州有義城郡義城縣庾氏之先本鄢陵人晉世居新野元帝時徙江陵周書北史及此序皆雲南陽新野以其本新野人蓋西晉時邑居也注見哀江南賦】若夫有周之時掌庾原其得姓皇晉之代太尉闡其宗譜【左氏傳曰獻太子之傅庾皮之子過是庾氏得姓之先爲掌庾大夫在於有周之時哀江南賦云掌庾承周矣詩大雅甫田曰曾孫之庾又楚茨云我庾維億毛傳曰露積曰庾鄭箋曰庾露積谷也周語曰野有庾積包咸論語注曰十六斗爲庾史記文帝紀曰發倉庾應劭曰水漕倉曰庾胡廣漢官解詁曰在邑爲倉在野爲庾索隱曰郭璞注三蒼云庾倉無屋也或云堯時有掌庾大夫以官命氏按梁元帝庾承先墓志云悠哉掌庾興自陶唐伯舅居晉連鑣渭陽謂唐堯時已有掌庾至太尉庾亮爲晉外戚也晉書曰庾亮字元規明穆皇后之兄咸康六年薨贈太尉亮父琛在外戚傳琛永嘉初爲建威將軍過江爲防稽太守子山八世祖滔亦隨晉元帝過江爲散騎常侍且滔未徙江陵之先滔居新野而明穆皇后之族家於鄢陵是太尉亮乃信逺祖之族非其本祖也以其晉世椒房氏族極盛故稱引之云闡其宗譜矣】舄奕氤氳布在方策國史家牒世並詳焉【班固典引曰舄奕乎幹載注蔡邕曰舄奕光曜流行貌呂向曰舄長奕盛也周易曰天地氤氳萬物化生禮記鄭注云方版也策簡也說文曰牒札也】八世祖滔散騎常侍領大著作遂昌縣侯【晉書地理誌遂昌縣屬東陽郡北史庾季才傳云八世祖滔隨晉元帝過江官至散騎常侍封遂昌侯徙居南郡江陵哀江南賦云彼淩江而建國始播遷於吾祖分南陽而賜田裂東嶽而胙土誅茅宋玉之宅穿徑臨江之府是滔爲徙居江陵一代之祖也梁元帝庾肩吾墓志云掌庾命族世濟琳瑯遂昌開國蟬聨冠冕是也】祖易徵士隱遁無悶確乎不拔【二語出易】宋終齊季早檀英聲【南史列傳曰庾易字幼簡新野人也徙居江陵易志性恬靜不交外物齊臨川王映表薦之餉麥百斛易辭不受以文義自樂安西長史袁承欽其風贈以鹿角書格蚌盤蚌硯白象牙筆並贈詩曰白日淸明靑雲遼亮昔聞巢許今覩臺尙易以速理幾竹翹書格報之建武三年詔徵爲司空主簿不就卒梁元帝庾肩吾墓志云父易髙尙其道肥遁居貞關吏早逢夙表眞人之气少微晚映還彰隱士之星哀江南賦亦稱其祖爲少微眞人天山逸民矣劉氏國號曰宋蕭氏國號曰齊言易在宋齊二代有盛名也】父肩吾散騎常侍中書令文宗學府智囊義窟鴻名重譽獨步江南【梁書列傳曰庾肩吾字子愼八歲能賦詩特爲兄於陵所友愛初爲晉安王國常侍王每徙鎭肩吾常隨府歷王府中郎云麾參軍並兼記室參軍中大通三年王爲皇太子兼東宮通事舍人除安西湘東王錄事諮議參軍俄以本官領荊州大中正累遷中錄事諮議參軍太子率更令中庶子初太子在藩雅好文學時肩吾與東海徐摛等同被接賞及居東宮又開文徳省置學士肩吾子信摛子陵等充其選太淸中侯景寇京都及太宗卽位以肩吾爲度支尙書時上流諸蕃並據州拒侯景景矯詔遣肩吾諭當陽公大心大心尋舉州降賊肩吾因逃入建昌久之方得赴江陵未幾卒文集行於世南史本傳云肩吾字愼之爲晉安王國常侍王每徙鎭肩吾常隨府在雍州及奔江陵歷江州刺史領義陽太守封武康侯卒贈散騎常侍中書令餘同梁書梁元帝集中有中書令庾肩吾墓志銘後漢書崔駰傳贊曰崔爲文宗世擅雕龍史記曰秦樗裏子號智囊漢書曰晁錯號智囊後漢書曰魯匡王莽時爲羲和有術數號智囊晉書曰宣帝舉兵廢曹爽桓範出赴喪宣帝曰智囊往矣又杜預號智囊義窟未詳江南楚地戰國時荊郢間俱稱江南肩吾家本江陵哀江南賦楷模盛於漳濵亦謂江陵也】或昭或穆七世舉秀才且珪且璋五代有文集貴族華望盛矣哉【七世自滔至肩吾凡七世也五代肩吾肩吾父易易父道驥驥父玫玫父某凡五代也玫父未詳昭穆如父爲昭子爲穆左傳文之昭也武之穆也詩大雅云如珪如璋令聞令望謝承後漢書曰郭林宗嘆劉儒有珪璋之質南史庾於陵文集十卷隋書經籍志梁度支尙書庾肩吾集十卷其餘文集史或缺文按此知子山以上五代皆有文集也按文苑英華本此下有幼而淸惠惟良之美稱共治之能十三字接佩犢帯牛有侔龔遂至王公名貴盡爲虛襟接信降山嶽之隆緼煙霞之秀至出爲農守職實剖符寄深分竹下接加以防心資敬篤信天倫云云以子山少長爵秩推之明是錯簡今爲攺正仍存舊本以備參考】信降山嶽之靈【英華作隆】緼煙霞之秀器量侔瑚璉志性甚松筠【論語曰瑚璉也鄭注曰黍稷器夏曰瑚殷曰璉世說曰謝混問羊孚何以器舉瑚璉羊曰故當以爲接神之器】妙善文詞尢工詩賦窮緣情之綺靡盡體物之瀏亮【陸機文賦曰詩緣情而綺靡賦體物而瀏亮】誄奪安仁之美碑有伯喈之情箴似揚雄書同阮籍【晉書曰潘嶽字安仁辭藻絕麗尢善爲哀誄之文續漢書曰蔡伯喈爲郭林宗作碑曰吾爲人作銘未甞不有慚容惟有郭有道碑頌無愧耳後漢書曰初揚雄依虞箴作十二州二十五官箴其九箴亡闕後涿郡崔駰及子瑗劉騊駼增補十六篇胡廣復作四篇名曰百官箴凡四十八篇世說曰魏朝封晉文王爲公備禮九錫文王固辭不受公卿將校當詣府惇諭司空鄭中馳遣信就阮籍求文籍時在袁孝尼家醉扶起書札爲之無所防定乃寫付使時人以爲神筆】少而聰敏綺年而播華譽齠歲而有俊名孝性自然仁心獨秀忠爲令徳言及文詞穿壁未勤映螢愈甚【西京雜記曰匡衡字穉圭勤學而無燭鄰捨有燭而不逮衡乃穿壁引其光以書映其光而讀之續晉陽秋曰車字武子南平人就業恭勤博覽不倦家貧不常得油夏月則練囊盛數十螢火以繼日焉】若乃徳聖兩禮韓魯四詩【漢書儒林傳曰梁戴徳延君戴聖次君徳號大戴爲信都太傅聖號小戴以博士論石渠至九江太守由是禮有大戴小戴之學又曰韓嬰燕人孝文時爲博士景帝時至常山太傅嬰推詩人之意而作內外傳燕趙間言詩者由韓生又曰申公魯人也獨以詩經爲訓故蘭陵王臧旣從受詩已通事景帝爲太子少傅免去武帝使安車蒲輪束帛加璧徵魯申公云四詩者漢書藝文志曰漢興魯申公爲詩訓詁而齊轅固燕韓生皆爲之傳三家皆列於學官又有毛公之學按魯申公齊轅固燕韓生三家加趙人毛公此四詩也志又云詩經二十八卷魯韓齊三家應劭曰申公作魯詩後蒼作齊詩韓嬰作韓詩按此三詩加毛公作毛傳亦四詩也】九流七略之文萬卷百家之說【漢書曰九流有儒家流道家流陰陽家流法家流名家流墨家流從橫家流雜家流農家流又曰劉歆總羣書而奏其七略故有輯略有六藝略有諸子略有詩賦略有兵書略有數術略有方技略博物志曰蔡邕有書近萬卷淮南子曰百家異說各有所出後漢書伏湛傳曰永和元年詔無忌與議郎黃景校定中書五經諸子百家藝術注雲中書內中之書也藝文志諸子凡一百八十九家言百家舉其成數也】名山海上金匱玉版之書魯壁魏墳縹帙緗囊之記【司馬遷報任安書曰僕誠著此書藏諸名山後漢書曰荀爽遭黨錮隱於海上又遁漢濱以著書爲事題爲新書凡百餘篇任昉王文憲集序雲海上名山之旨是也太史公序曰石室金匱之書索隱曰國家藏書之處漢書鼂錯傳曰平陽侯窋等曰刻於玉版藏於金匱後漢書張衡傳曰淸河宋景以歷推言水災僞稱洞視玉版漢書魯恭王傳曰恭王好治宮室壊孔子舊宅以廣其宮聞鐘磬琴瑟之聲遂不敢壊於其壁間得古文經傳王隱晉書束晳傳曰太康元年汲郡民盜發魏安釐王冢得竹書漆字科斗之文有周易上下經二卷紀年十二卷瑣語十一卷周王遊行五卷說穆王遊行天下之事今謂之穆天子傳郭璞穆天子傳序曰太康二年汲縣民不準盜發古塜所得書也汲者戰國時魏地也案所得紀年蓋魏惠成王子今王之冢也於世本蓋襄王也亦見杜預春秋後序梁昭明文選序云詞人才子則名溢於縹囊飛文染翰則捲盈乎緗帙呂向曰縹靑白色囊有底袋也用以盛書緗淺黃色也帙書衣也劉熙釋名曰緗桑也如桑葉初生之色也縹猶漂漂淺靑也有碧縹有天縹有骨縹各以其色所象言之也】莫不窮其枝葉誦其篇簡【言以上諸書皆能窮究也】豈止仲任一見之敏世叔五行之速【後漢書曰王充字仲任會稽上虞人也家貧無書常遊洛陽市肆閱所賣書一見輒能誦憶遂博通眾流百家之言又曰應奉字世叔汝南南頓人也少聰明自爲童兒及長凡所經履莫不暗記讀書五行俱下】彊記獨絕博物不羣年十五侍梁東宮講讀【爲梁昭明太子東宮講讀也時梁武帝大通元年哀江南賦云王子濵洛之歲蘭成射防之年始含香於建禮仍矯翼於崇賢是東宮講讀時年十五矣】𨿽桓驎十四之歲答宿客之詩【文士傳曰桓驎伯父烏官至太尉驎年十四在座烏告客曰吾此弟子知有異才殊能作詩賦客乃作詩曰甘羅十二楊烏九齡昔惟二子今則桓生驎卽應聲答曰邈矣甘羅超等絕倫伊彼楊烏命世稱賢嗟予蠢弱殊才偉年仰慙二子俯愧過言】魯連十二之年杜堅離之辧【魯連子曰齊辯士田巴服䢐丘議稷下毀五帝罪三王服五霸離堅白合同異一日服千人有徐劫者其弟子曰魯仲連年十二號千里駒往請田巴曰臣聞堂上不奮郊艸不蕓白刃交前不救流矢急不暇緩也今楚軍南陽趙伐髙唐燕人千萬聊城不去國亡在旦夕先生柰之何若不能者先生之言有似梟鳴出城而人惡之願先生勿復言田巴曰謹聞命矣巴謂徐劫曰先生乃飛也豈直千里駒巴終身不談】匪或斯尙同日語哉【言桓驎魯連二子不是過也】玉墀射防髙等甲科公孫金馬之時仲舒鴻漸之日未能連類曾何足云【漢書曰匡衡射策甲科以不應令除爲太常掌故師古曰儒林傳說歲課甲科爲郎中乙科爲太子舍人丙科補文學掌故又漢書曰公孫拜爲博士待詔金馬門揚雄解嘲云公孫創業於金馬是也漢書贊曰公孫卜式兒寛皆以鴻漸之翼困於燕雀又云儒雅則公孫董仲舒兒寛】解褐授安南府行防軍尺木未階髙衢方騁【吳志太史慈傳注云孫策出教曰龍欲騰翥先階尺木王粲登樓賦曰假髙衢而騁力】尋轉尙書度支郎中壯歲精練必以吏能上象列宿非因忿气【漢官典職云尙書郎初從三署詣臺試初上臺稱守尙書郎中歲滿稱尙書郎三年稱侍郎凡三十三人選吏能者爲之華嶠後漢書曰館陶公主爲子求郎不許賜錢千萬明帝謂羣臣曰夫郎中上應列宿出守百里茍非其人則民受其殃】夜不離閣無愧於黃香開霧覩天有同於樂廣【後漢書曰黃香字文彊江夏安陸人也甞獨止宿臺上晝夜不離省闥王隱晉書曰樂廣字彥輔南陽淯人也爲尙書令衞瓘見而奇之命諸子造焉曰每見此人瑩然若開雲霧覩靑天】仍爲郢州別駕刺史之半驥足斯展【郢州漢之江夏吳曰武昌是也隋志江夏郡舊置郢州庾亮答郭豫書曰別駕舊與刺史別乘同宣王化於萬里者其任居刺史之半安可任非其人蜀志吳將魯肅遺先主書曰龎士元非百里才也使處治中別駕之任始當展其驥足耳】於時江路有賊梁先主使信與湘東王論中流水戰事醜徒聞其名徳遂卽散奔深爲梁主所賞【南史武帝紀云大同八年春安城郡人劉敬躬挾左道以反江州刺史湘東王繹遣中兵曹子郢討擒之送於都斬之建康市哀江南賦云論兵於江漢之君是也先主梁武帝也梁書雲天監十三年立皇子繹爲湘東王】蓋善戰者不陣此之謂乎【谷梁傳曰善師者不陣善陣者不戰注云帥眾素嚴不須耀軍列陣也】兼通直常侍使於魏土接對有才辯【本傳聘於東魏文章辭令甚爲鄴下所稱賦云拭玉於西河之主是也】𨿽子貢之旗鼓陳說仲山之專對智謀無以加也【史記曰端木賜衛人字子貢利口巧辭一出存魯亂齊破吳彊晉而霸越韓詩外傳曰孔子逰於景山之上子路子貢顏淵從孔子曰登髙必賦小子願言者何其願丘將啟汝子貢曰兩國構難壯士列陣塵埃漲天賜不持一尺之兵一斗之糧解兩國之難用賜者存不用賜者亡孔子曰辯士哉詩大雅蒸民云保玆天子生仲山甫又曰王命仲山甫式是百辟出納王命王之喉舌賦政於外四方爰發肅肅王命仲山甫將之邦國若否仲山甫明之毛傳曰仲山甫樊侯也】還本國爲正員郎職位淸顯以望以實又爲東宮領直春宮兵馬並受節度龍樓蘭錡寵寄逾隆【本傳云爲東宮學士哀江南賦云遂崇文而防武又有掌兵典午之詞知東宮領直節度兵馬故簡文帝命信率宮中文武千餘人是其任兼文武者也漢書成帝紀曰上常急召太子出龍樓門張晏曰門樓上有銅龍若白鶴飛廉之爲名也西京賦曰武庫禁兵設在蘭錡】值侯景簒逆攻圍淮海建康宮殿非無流矢之兵丹陽帝居遂有生荊之痛【梁書武帝紀云太淸二年侯景陷建業三年臺城陷五月武帝崩簡文帝卽位攺元爲大寶元年冬十月侯景逼帝幸西州曲宴自加宇宙大將軍都督六合諸軍事二年廢帝爲晉安王矯帝詔以爲次當支庶宜歸正嫡禪位於豫章王棟使呂季略令帝寫之帝書至先皇念神器之重思社稷之固越升非次遂主震方嗚咽不能自止賊眾皆爲掩泣乃幽帝於永福省冬十月帝崩景以辛未年十一月十九日簒位建康梁之所都漢之丹陽郡也隋志丹陽郡江寧梁置丹陽郡及南丹陽郡有秣陵建康同夏三縣禮記曰魯莊公及宋人戰於乘丘縣賁父禦馬驚敗績縣賁父死之圉人浴馬有流矢在白肉公曰非其罪也遂誄之淮南子曰白刃合流矢接呂氏春秋云子胥曰嗟乎吳朝必生荊棘矣漢書伍被曰臣今見宮中生荊棘】出往上流來歸全楚【本傳侯景作亂梁簡文帝命信率宮中文武千餘人營於朱雀航及景至信以眾先退臺城陷後信奔於江陵江陵楚地漢書項籍傳曰古之王者地方千里必據上防文頴曰水之流上防或作流漢書音義曰舊名江陵爲南楚吳爲東楚彭城爲西楚時元帝承制江陵統屬三楚故云來歸全楚】於時州後卽湘東王【梁元帝也時元帝承制江陵】其後封豕旣誅長蛇受戮湘東有雪恥之功淮海有勤王之旅同少康之復夏若太戊之紹殷卽於荊江驟置文物【梁書元帝紀云大寶二年十月簡文帝崩王僧辯等奉表勸進帝不許而四方表勸前後相屬乃下令斷表承聖元年二月王僧辯眾軍發自潯陽帝馳檄四方購獲景封萬戶開國公絹布五萬疋三月僧辯等平景傳首江陵斬賊左僕射王偉於江陵市四方徵旗王公卿士復勸進乃許之卽位於江陵左氏傳曰吳爲封豕長蛇流災上國封豕諭侯景也湘東雪恥謂平侯景也淮海勤王謂王僧辯等軍也左傳狐偃曰求諸侯莫如勤王又哀元年伍員謂吳子曰昔有過澆滅夏后相後緡方娠逃出自竇歸於有仍生少康焉逃奔有虞有田一成有眾一旅以收夏眾遂滅過戈復禹之績史記曰殷道衰諸侯或不至帝太戊伊陟爲相殷復興諸侯歸之故稱中宗】復爲梁后主蕭繹禦史中丞【繹梁元帝諱也本傳元帝承制除禦史中丞晉書職官志曰禦史中丞本秦官也秦時禦史大夫有二丞其一禦史丞其一爲中丞中丞外督部刺史內領侍禦史受公卿奏事舉劾按章漢因之元壽二年禦史中丞爲臺主歷漢東京至晉因其制以中丞爲臺主】中興司直具瞻斯在【詩云邦之司直又云民具爾瞻】貴戚斂手豪族屏气【後漢書曰鮑永爲司校尉鮑恢爲都官從事帝曰貴戚且宜斂手以避二鮑謝承後漢書曰吳郡王閎爲冀州刺史不畏豪族後漢書曰李膺拜司校尉諸黃門常侍皆鞠躬屏气】遷散騎常侍右衛將軍丰貂右弭戎章再徙【應劭漢官儀曰侍中金蟬右貂貂取內勁悍而外溫潤王隱晉書曰顧凱之拜散騎常侍表云不悟陛下聖思所加登之常伯之列飾以貂璫之暉戎章再徙謂爲右衛將軍也】阮籍非好之職鄭黙參乘之官【晉書阮籍傳曰髙貴鄕公卽位封關內侯散騎常侍籍本有濟世志屬晉魏之際天下多故名士少有全者籍由是不與世事遂酣飲爲常又鄭黙傳曰黙爲散騎常侍武帝出祀南郊詔使鄭黙驂乘】著徳廊廟切問近對【史記曰賢人深謀於廊廟爾雅曰室有東西廂曰廟犍爲舍人曰殿有東西小堂也蔡質漢儀曰侍中常伯切問近對諭防公卿】拜武康縣開國侯【晉書地理誌云吳興郡武康縣故防風氏國】開國承家信圭是執河帶山礪貽厥於後【謂肩吾封武康縣侯子山襲父爵也周易師卦云大君有命開國承家周禮諸侯之禮執信圭漢書功臣表封爵之誓曰使黃河如帶泰山若礪國以永存爰及苗裔應劭曰帶衣帶也礪砥礪也】卽以本官奉使大國【謂聘西魏也】光華重出原隰再來【詩云皇皇者華於彼原隰】太祖夾輔魏朝作相關右【太祖周太祖宇文泰魏之安定公也髙歡之亂太祖奉帝都長安故曰作相關右】三分有二九合一匡【出論語】徳邁晉宣雄逾魏武【晉宣帝司馬懿魏武帝曹操也謂周太祖將有魏室功業過於晉魏二君也】功髙网地道映在田【呂氏春秋曰湯見祝网者置四面湯收其三面置其一面漢南之國聞之曰湯之徳及禽獸矣四十之國歸之人置四面未必得鳥湯去其三面以网其國四十非徒网鳥也易曰見龍在田利見大人君徳也】亦見子山賜職如舊屬我太祖獻策魏帝命將荊衡【謂平江陵也元帝紀云先是魏使宇文仁恕來聘帝接仁恕有闕魏相安定公憾焉使於謹來攻是江陵之師爲周太祖獻防也安定公周太祖也】尋值本朝靑蓋入洛【續漢志曰王車朱班輪靑蓋左右騑駕三馬本朝謂周也時未受禪爲王爵故曰靑蓋】於是拾節入仕乃沐霸恩攺授使持節車騎大將軍儀同三司戎號光隆比儀臺鉉【天文志有三臺周易云鼎玉鉉】髙官美宦有逾舊國【舊國謂梁也莊子曰舊都舊國】又遷驃騎大將軍開府義城公王沈晉代始受此榮黃權魏時首膺斯命【晉書曰王沈字處道太原晉陽人也武帝受禪以使命之勲轉驃騎將軍進爵爲公蜀志曰黃權字公衡巴西閬中人也先主以權爲鎭北將軍督江北軍以防魏師先主自在江南及吳將軍陸議乘流斷圍南軍敗績先主引退而道隔絕權不得還故率將所領降於魏景初三年權遷爲車騎將軍儀同三司】降在季世秩居上品爵爲五等榮貴兩朝【晉書職官志曰開府儀同三司漢官也殤帝延平元年鄧騭爲車騎將軍儀同三司儀同之名始自此也及魏黃權以車騎將軍開府儀同三司開府之名起於此也驃騎車騎將軍開府者皆爲位從公諸公及開府位從公者品秩第一五等公侯伯子男也兩朝謂魏周也】出爲農郡守職實剖符寄深分竹【本傳云周孝閔踐阼封臨淸縣子除司水下大夫出爲農郡守隋志云河南陜縣後魏置陜州農郡又志稱農郡農舊置西恆農郡後周廢漢書文帝紀曰初與郡守爲銅虎符竹使符張晏曰符以代古之圭璋從簡易也師古曰與郡守爲符者謂各分其半右畱京師左以與之】佩犢帶牛有侔龔遂【漢書曰龔遂爲渤海太守躬率以儉約勸民務農桑民有帶持刀劍者使賣劍買牛賣刀買犢曰何爲帶牛佩犢春夏不得不趨田畆秋冬課收斂益畜果實菱芡勞來循行郡中皆有畜積吏民皆富實訟獄息止】桑枝麥穗無謝張堪【後漢書曰張堪字君遊光武時爲漁陽太守捕擊姦猾賞罰必信吏民皆樂爲用乃於狐奴開稻田八千餘頃勸民耕種以致殷富百姓歌之曰桑無附枝麥穗兩岐張君爲政樂不可支】入爲司憲中大夫帥掌三勑之法助宣五禁之書秋府得人於斯爲盛【易曰君子以明罰勑法三勑疑作三刺禮記曰司寇正刑明辟以聽獄訟必三刺鄭注一曰訊羣臣二曰訊羣吏三曰訊萬民周禮司刺掌三刺三宥三赦之法又曰士師掌國之五禁之法以左右刑罰一曰宮禁二曰官禁三曰國禁四曰野禁五曰軍禁皆以木鐸狥之於朝書而懸於門閭秋府謂司憲大夫卽古秋官司寇之職也】嘗正旦上府賦詩曰詰旦啟門闌繁辭擁筆端蒼鷹下獄吏獬豸飾刑官司朝引玊節盟載捧珠盤窮紀星移次歸余律未殫雪髙三尺厚冰深一丈【英華作寸】寒短筍猶埋竹香心未起蘭孟門久失路扶搖忽上摶棲烏還得府棄馬復歸欄榮華名義重虛薄報恩難枚乘還起疾貢禹遂彈冠方垂蓮葉劍未用竹根丹一知懸象法詎思垂釣竿【注見第四卷

詩集】其王事之中優遊如此出爲洛州刺史【隋志河南洛陽後魏置司州東魏置洛州後周置東京六府總管】徳茂褰帷才膺刺舉【後漢書曰賈琮爲冀州刺史舊典傳車驂駕垂赤帷裳迎於州界及琮之部升車言曰刺史當逺視廣聽糾察美惡何有反垂帷裳以自掩塞乎乃命禦者褰之百城聞風自然竦震其諸臧過者望風解印綬去漢官儀曰刺舉州事】吏不敢賄人不忍欺【後漢書曰楊震爲荊州刺史知其民王密舉爲茂才除昌邑縣令震攺爲東萊太守路經舊徑密夜懷金十金奉公公不受密曰無知莫若夜公曰天知神知我知汝知何謂無知漢書曰韓延壽爲束郡守民不忍欺】上洛童兒如逢郭伋商山故老似值劉【後漢書曰郭伋在並州素結恩徳及後入界所到縣邑老防相攜始至行部到西河美稷有兒童數百各騎竹馬道次迎拜伋辭謝之及事訖諸兒復送至郭外問使君何日當還伋謂別駕從事計日當告之行部旣還先期一日伋爲違信於諸兒遂止於野亭須期乃入晉書曰劉字和季沛國相人也有幹略政事之才太安中使持節南蠻校尉荊州刺史又爲鎭南將軍都督荊州諸軍事討斬張昌悉降其眾勸課農桑寛刑省賦嵗用有年百姓愛悅位至車騎將軍開府子璠爲順陽內史江漢之間翕然歸心父老追思𨿽甘棠之詠召伯無以過也言子山在洛如郭伋之治並州劉之鎭襄陽也上洛商山皆洛州地漢書農郡有上洛縣四皓隱於商山】復爲司宗中大夫總轄禮府佐治春卿辧九拜之儀教六詩之義【周禮宗伯禮官之職云辧九一曰稽首二曰頓首三曰空首四曰振動五曰吉六曰凶七曰奇八曰褎九曰肅以享右祭祀音拜又云教六詩曰風曰賦曰比曰興曰雅曰頌謂司宗大夫卽古宗伯禮官之職是爲春官故云禮府春卿矣】自梁朝筮仕周世驅馳至今嵗在屠維龍居淵獻春秋六十有七【爾雅曰太嵗在已曰屠維在亥曰大淵獻蓋巳亥年也嵗陽在已謂嵗幹也嵗陰在亥謂嵗支也時周靜帝大象元年已亥嵗也隋開皇元年辛丑信卒年六十九嵗】齒𨿽耆宿文更新奇才子詞人莫不師教王公名貴盡爲虛襟加以防心資敬篤信天倫孝實人師刑推士則【世說曰陳仲舉言爲士則行爲世範】慍喜不形於色忠恕不離於懷【世說王戎云與嵇康居二十年未嘗見其喜慍之色忠恕見論語】矜簡儼然師心獨往似陸機之愛弟若韓康之養甥【晉書曰陸機字士衡弟云字士龍又曰韓伯字康伯潁川長社人爲殷浩甥浩素賞愛之小園賦云韓康則舅甥不別是也此云韓康養甥當是康伯之甥按康甥卞鞠世說曰韓康伯母殷卞鞠是其外孫又曰韓康伯母隱古幾毀壊卞鞠見幾惡欲易之答曰我若不隱此女何以得見古物以韓伯字康伯故曰韓康與後漢逸民韓伯休爲異也】環堵之間怡怡如也【禮記曰環堵之室】屢聘上國特爲太祖所知江陵名士惟信而巳綢繆禮遇造次推恩明帝守文偏加引接武皇英主彌相委寄【本傳世宗髙祖並雅好文學信特防恩禮】密勿王事多歷嵗年自攜老入關亟移灰琯【晉書樂志曰取農宜陽金門竹爲琯河內葭莩爲灰以候气气至者灰去】烝烝色養勤同扇席【尙書曰克諧以孝烝烝又弗格姦潘嶽閒居賦曰尙能違膝下色養而屑屑從斗筲之役乎晉書曰王延事親盡色養夏則扇席冬則以身溫被】及丁母憂杖而後起病不勝哀靑鸞降宿樹之祥白雉有依欄之感【謝承後漢書曰方儲字聖明防喪父事母母終自負土成墳種奇樹千株鸞鳥止其上續漢書曰申屠蟠陳畱外黃人九嵗喪父哀毀過禮廬於冢側致甘露白雉之祥】晉國公廟期受托爲世賢輔【周書云晉蕩公防字薩保太祖之兄邵惠公顥之少子也太祖西巡至牽屯山遇疾馳驛召防防至涇州見太祖而太祖疾已綿篤謂防曰吾形容若此必是不濟諸子幼小寇賊未寧天下之事屬之於汝宜勉力以成吾志防涕泣奉行至云陽而太祖崩防祕之至長安乃發喪時嗣子衝弱彊寇在近人情不安防綱紀內外撫循文武於是眾心乃定孝閔踐阼拜大司馬封晉國公】見信孝情毀至毎日憫嗟嘗語人曰庾信南人羈士至孝天然居喪過禮殆將滅性【禮記喪服制曰毀不滅性不以死傷生也孝經曰毀不滅性聖人之教也】寡人一見遂不忍看其至徳如此被知亦如此昔在揚都有集十四卷值太淸罹亂百不一存及到江陵又有三卷卽重遭軍火一字無遺今之所撰止入魏巳來爰洎皇代凡所著述合二十卷分成兩帙附之後爾【按此及北史皆云文集二十卷惟隋書經籍志稱二十一卷集中詩賦多雜梁時舊作疑是平陳后所得增多一卷且今所貽畱亦非滕王故本大抵建業之文猶有存者而江陵軍火無遺一字矣】余與子山夙期欵密【本傳滕趙諸王周旋欵至知滕王與子山其交最爲欵密也】情均縞紵契比金蘭【左氏傳曰吳公子札聘於鄭見子產如舊相識與之縞帶子產獻紵衣焉易系辭曰二人同心其利斷金同心之言其臭如蘭】欲予制序聊命翰札幸無愧色非有絢章方當貽範搢紳懸諸日月焉【後漢書曰郭泰卒同志者乃共刻石立碑蔡邕爲文旣而謂涿郡盧植曰吾爲碑銘多矣皆有慙徳惟郭有道無愧色耳馬融論語注曰絢文貌司馬相如封禪書曰因雜搢紳先生之略術臣瓚曰搢赤白色紳大帶揚雄答劉歆書曰張伯松不誦雄之文然亦有以奇之曰是懸諸日月不刋之書也】

庾子山集卷首下

欽定四庫全書

庾子山集卷一

周庾信撰

錢唐倪璠纂注

賦

三月三日華林園馬射賦【並序】

【華林園起自魏明帝名芳林園齊王芳攺爲華林幹寶晉紀泰始四年二月上幸芳林園與羣臣宴賦詩觀志應貞有晉武帝華林園集詩按周書明帝時防羣公及突厥使者於芳林園魏在鄴都晉在洛陽後周承其名或名華林或名芳林其爲長安別館洛下舊宮是所未詳又按本序暫離北闕聊宴西城賦云日下澤宮筵闌相圃悵徙蹕之畱歡眷廻鑾之餘舞知華林園是長安城西別苑可以朝出暮歸者也幸華林園當是武帝事注見序文】

臣聞堯以仲春之月刻玉而遊河【尙書中曰帝堯卽政七十載修壇河洛仲月辛日禮備至於日稷榮光出河龍馬銜甲赤文緑色臨壇吐河論語考比讖曰仲尼云吾聞堯率舜等遊首山觀河渚乃有五老遊渚五老曰河圖將浮龍銜玉苞刻版題命可捲金泥玉檢封書成知我者重瞳黃姚視五老飛爲流星上入昴】舜以甲子之朝披圖而巡洛【顧野王玉符瑞圖虞舜時黃龍洛水出詣舜鱗甲成字舜卽位與三公臨觀黃龍五采負圖出舜前】夏后瑤臺之上或禦二龍【易歸藏曰昔者夏后啟筮享神於晉之虛作爲璿臺於水之陽瑤臺璿臺也山海經曰大樂之野夏后啟於此舞九代馬乘兩龍】周王圃之前猶驂八駿【穆天子傳舂山之澤淸水出泉溫和無風飛鳥百獸之所聚先王所謂縣圃又曰天子之駿赤驥盜驪白義逾輪山子渠黃驊驑綠耳八駿之乘是也亦見列子郭璞紀年曰穆王十七年西徵於昆侖見西王母淮南子曰昆侖去地一萬一千里上有曾城九重或上倍之是謂閬風或上倍之是謂圃】我大周之創業也【宇文氏國號曰周】南正司天北正司地平九黎之亂定三危之罪【楚語曰少昊氏之衰九黎亂徳人神雜擾不可方物顓頊受之乃命南正重司天以屬神火正黎司地以屬民使復舊常無相侵凟其後三苗復九黎之徳堯復育重黎之後不忘者使復典之以至於夏商故重黎氏世序天地唐尙書云火當爲北北陰位也尙書竄三苖於三危】云紀禦官鳥司從職【左傳郯子曰昔黃帝氏以云紀故爲云師而云名少皥摰之立也鳯凰適至故爲鳥師而鳥名鳯鳥氏歷正也鳥氏司分者也伯趙氏司至者也靑鳥氏司啟者也丹鳥氏司閉者也祝鳩司徒也鴡鳩司馬也鳲鳩氏司空也爽鳩氏司寇也鶻鳩氏司事也】皇王有秉歷之符珪有成功之瑞【莊子廣成子謂黃帝曰得吾道者上爲皇而下爲王郭象注皇王殊迹隨世異名尙書曰禹鍚圭告厥成功】豈直天地合徳日月光華而已哉【易曰夫大人者與天地合其徳日月合其明】皇帝以上聖之姿膺下武之運【皇帝謂周武帝也賦云嵗在昭陽蓋嵗陽爲辛而不詳其嵗陰按子山入魏而後兩歷辛年武帝保定元年爲辛巳天和六年爲辛卯幸華林園馬射於史不載以意推之當爲武帝也墨子曰上聖立於天子其次立於三公毛詩序曰下武嗣文也王元長曲水詩序皇帝體膺上聖運鐘下武】通乾象之靈啟神明之徳夷典秩宗見之三禮防爲樂正聞之九成【尙書帝曰咨四嶽有能典朕三禮僉曰伯夷帝曰兪咨伯汝作秩宗防命汝典樂教冑子又簫韶九成】克巳備於禮容威風總於戎政【左傳曰古也有志克已復禮仁也史記曰孔子陳爼豆設禮容】加以卑宮菲食【見論語】皂帳綈衣【賈誼治安策曰且帝之身自衣皁綈師古曰綈厚繒也】百姓爲心四海爲念西郊不雨卽動皇情東作未登彌廻天眷【易云宻雲不雨自我西郊堯典平秩東作孔傳曰嵗起於東而始就耕謂之東作】兵革無會非有待於丹烏【尙書帝驗曰太子發渡河中流火流爲烏其色赤又王子年拾遺記越王入吳國有丹烏夾王飛故句踐之霸也起望烏臺言丹烏之瑞也】宮觀不移故無勞於白鷰【王子年拾遺記魏禪晉之嵗北闕下有白光如鳥雀之狀時飛翔來去有司奏聞帝使羅之得一白鷰以爲神物於是以金爲樊置於宮中旬日不知所在論者云金徳之瑞昔師曠時有白鷰來巢撿瑞應圖果如所論白色葉於金徳師曠晉時人也古今之議相符焉】銀甕金船【顧野王瑞應圖曰王者宴不及醉則銀甕出莊子音義甕烏送反同甕禮運鄭注器謂若銀甕丹甑也瑞應圖曰王者徳盛則金人下乘金船遊王后池】山車澤馬【禮記山出器車禮斗威儀曰其政太平山車垂鉤孝經援神契曰徳至山陵則山出根車澤出神馬】豈止竹葦兩艸共垂甘露靑赤三气同爲景星【晉中興書曰甘露降耆老得敬則松柏受之尊賢容眾則竹葦受之史記天官書曰天精而見景星景星者徳星也其狀無常常出於有道之國精漢書作腥孟康曰腥精明也有赤方气與靑方气相連赤方中有兩黃星靑方中有一黃星凡三星共爲景星也】雕題鑿齒識海水而來王【山海經雕題國在郁水南又曰大荒之中有山名曰融天海水南入焉有人曰鑿齒羿與鑿齒戰於壽華之野羿射殺之羿持弓鑿齒持盾郭璞曰鑿齒亦人也齒如鑿長五六尺因以爲名】烏弋黃支驗東風而受吏【漢書西域傳自玉門陽闗出南道歷鄯善而南行至烏弋山離南道極矣服防曰三十六國烏弋最在西地理誌曰自天甘都盧國船行可二月餘有黃支國民俗略與珠厓相類其州廣大戶口多多異物自武帝以來有譯長屬黃門應劭曰黃支在曰南之南去京師三萬里顏延年曲水詩序云廻面受吏向曰謂受郡縣之化】於時鳥司曆蒼龍禦行【左傳曰鳥氏司分者也正義曰說文云燕鳥也釋鳥云燕燕鳦郭璞曰詩云燕燕於飛一名鳥齊人呼鳦詩雲天命鳥月令云鳥至之日是一名鳥也或單呼燕或重名燕燕異方語也此鳥以春分來秋分去故以名官使之主二分天官書曰東宮蒼龍文耀鉤曰東宮蒼帝其精爲龍周禮馬八尺巳上爲龍月令天子居靑陽左个乘鸞路駕蒼龍】羔獻冰開桐華萍生【月令獻羔開冰在仲春之月又曰仲春之月桐始華淮南子曰季春之月桐始華萍始生詩義疏曰澹水上浮萍麤大者謂之蘋小者爲萍季春始生可糝蒸爲茹又可苦酒淹就酒也】皇帝幸於華林之園玉衡正而泰階平閶闔開而勾陳轉【尙書璿璣玉衡以齊七政漢書曰願陳泰階六符孟康曰泰階三階也應劭引黃帝泰階六符經曰泰階者天子之三階上階上星爲男主下星爲女主中階上星爲諸侯三公下星爲卿大夫下階上星爲士下星爲庶人三階平則陰陽和風雨時不平則稼穡不成冬雷夏霜天行暴令好興甲兵修宮榭廣苑囿則上階爲之坼也應劭曰閶闔天門也三輔黃圖宮之正門曰閶闔天文志曰鉤陳六星在紫宮中鉤陳口中一星曰天皇大帝其神曰耀廹寶主禦神靈執萬神圖星經後句四星爲四輔其句陳六星爲六宮亦主六軍】千乘雷動萬騎云屯【東都賦千乘雷動萬騎紛紜】落花與芝蓋同飛楊栁共春旗一色【張衡西京賦云芝蓋九葩春旗靑旗也月令載靑旂衣靑衣服蒼玉淮南子云建靑旗注熊虎曰旗言楊桞與春旗皆靑色也】乃命羣臣陳大射之禮【周禮宗伯禮官曰大射王出入令奏王夏及射令奏騶虞釋云大射謂將祭祀擇士而射於西郊虞庠學中】𨿽行祓禊之飲卽同春搜之儀【風俗通曰周禮女巫掌祓除疾病禊者潔也於水上潔也已者祉也邪疾已去祈介祉也韓詩外傳鄭國上已於溱洧兩水上祓除不祥裴子野宋略曰文帝元嘉十一年三月禊飲樂遊苑作詩詔顏延年作序蕭子顯齊書曰武帝永明九年三月三日幸芳林園禊飲朝臣勑王融爲序文三月三日祓禊之飲舊有之矣今用馬射合古春搜也周禮大司馬職中春教師旅遂以搜田左氏傳曰春搜夏苖秋狝冬狩杜預云搜索擇取不孕者】止立行宮裁舒帳殿【天子行所在名曰行宮帳殿天子行幸所在以帳爲殿也】階無玉璧旣異河間之碑戶不金鋪殊非許昌之賦【河間碑漢靈帝事藝文類聚載後漢張超靈帝河間舊廬碑雲樹中天之雙闕崇冠山之華堂通樓間道丹階紫房金蔥鬰律玉璧內璫許昌地名魚豢典略曰魏明帝將東巡恐夏熱故許昌作殿名曰景福旣成命人賦之何晏賦云靑瑣銀鋪是爲閨闥注銀鋪以銀鋪首也長門賦云排玉戶而撼金鋪洛陽宮殿簿曰許昌景福殿七間言此行宮帳殿不必有金玉之麗也】洞庭旣張承云乃奏【莊子黃帝張樂於洞庭之野淮南子有虞氏其樂咸池承云九韶】騶虞九節貍首七章【騶虞樂章名在召南之卒章周禮射人職曰王射樂以騶虞九節諸侯射樂以貍首七章鄭司農曰騶虞聖獸也】正繪五采之云壺寜百福之酒【禮記曰失諸正鵠鄭注畫布曰正棲皮曰鵠疏云正鵠皆鳥名也正音徵繪畫文也考工記曰繪畫之事雜五色詩公屍來燕來寜爾酒旣淸公屍燕飲福祿來成又曰幹祿百福壺盛酒器也】唐弓九合冬幹春膠【周禮唐弓以授學射者使者勞者又曰天子之弓合九而成規又弓人曰冬析幹則易春液角則合上云鹿膠靑白馬膠赤白牛膠火赤防膠黒魚膠餌犀膠黃鄭注皆謂煮用其皮或用角】夏箭三成靑莖赤羽【子虛賦曰右夏服之勁箭索隱曰按夏羿善射者又服箭之室故云夏服又夏后氏有良弓其矢亦良六韜曰陷堅陣攻彊敵以大黃防連弩飛鳧電景矢自副注云電景靑莖赤羽以鋼爲首韓詩外傳曰赤羽如日】於是選朱汗之馬校黃金之埒【漢書武帝神馬出渥窪水中爲太一歌云霑赤汗兮沫流赭應劭曰大宛馬汗血霑濡也世說王武子好馬買地作埒編錢匝地竟埒時人號曰黃金埒】紅陽飛鵲紫鷰晨風【皆良馬名張協七命曰駕紅陽之飛燕李善注或云駿馬圖有含陽卽紅聲之悞銑曰紅陽人也有良馬名飛燕尸子曰我得而治民則馬有紫鷰蘭池西京雜記文帝有紫鷰驑等名劉劭趙都賦良馬則飛兔奚斯常驪紫鷰黃子曰駿馬有晨風黃鵠皆取鳥名馬言疾走若飛也晨風鷂屬】唐成公之肅爽海西侯之千里【左氏傳曰唐成公如楚有兩肅爽馬子常欲之弗與三年止之唐人竊馬而獻之子常子常歸唐侯賈逵云色如霜紈馬融說肅爽雁也其羽如練髙首而修頸馬似之天下希有故子常欲之爽音霜或作驌驦漢書上以李夫人兄李廣利爲貳師將軍封海西侯又曰貳師將軍斬大宛王獲汗血馬應劭曰大宛舊有天馬種蹋石汗血號一日千里】莫不飲羽銜竿吟猿落雁【韓詩外傳楚熊渠子夜行見寢石以爲伏虎彎弓而射之沒金飲羽竿箭榦銜竿亦沒矢也吟猿飬由基事落雁更嬴事皆言其善射也注詳見下文】鐘鼓震地塵埃漲天酒以罍行肴由鼎進【罍酒器詩曰我姑酌彼金罍毛傳金罍酒器也周禮王旦舉鼎十有二物皆有爼鄭注殺牲盛饌曰舉鼎十有二牢鼎九陪鼎三】采則錦市俱移錢則銅山合徙【益州記錦裏在益州南筰橋東流江南岸以錦爲市漢書文帝賜鄧通蜀道銅山得自鑄錢鄧氏錢布天下其富如此又吳王濞傳云吳有豫章郡銅山濞招致天下之亡命者益鑄錢有兩銅山故云合徙也西京雜記並載其事】太史聴鼓而論功司馬張旃而賞獲【周禮鼓人職云掌教六鼓之音聲以節音樂以和軍旅以正田役教爲鼓而辧其聲用又司馬雲中春教振旅司馬以旗致民平列陳如戰之陳辧鼓鐸鐲鐃之用爾雅因章曰旃郭璞曰以白練爲旒因其文章不復畫之周禮云通帛爲旃】上則雲布雨施下則山藏海納【上林賦云綠林流澤雲布雨施郭璞曰言徧山野也山藏海納卽上林賦所謂江河爲阹泰山爲櫓者也師古曰因江河以遮禽登泰山而望獲言田獵之廣逺耳阹音袪】實天下之至樂景福之歡欣者也【詩曰君子萬年以介景福】旣若木將低金波欲上【若木日也金波月也楚辭折若木以拂日漢書樂章雲月穆穆以金波師古曰言月光穆穆若金之流波也】天顧惟穆賔歌惟醉【詩天子穆穆詩序旣醉太平也醉酒飽徳人有士君子之行焉箋云旅酬下徧羣臣至於無算爵故云醉焉】𨿽復暫離北闕聊宴西城【按此知華林園是長安城西別館也】卽同酆水之朝更是岐山之防【左傳椒舉曰成有岐陽之防康有酆宮之朝杜預曰酆在始平鄠縣東有雲臺康王於是防諸侯周成王歸自奄大搜於岐山之陽岐山在扶風美陽縣西北】小臣不舉奉詔爲文以管窺天以蠡酌海盛徳形容豈陳梗槪【東方朔客難曰以管窺天以蠡測海注管竹管也蠡蚌蛤也東京賦曰其梗槪如此薛綜注梗槪不纖密言粗舉大綱也】

嵗次昭陽月在大梁【史記曆書云昭陽作噩四年索隱曰昭陽辛也爾雅作重光作噩酉也辛酉嵗今云昭陽蓋辛年也而嵗支不詳爾雅曰大梁昴也西陸昴也昭四年左傳曰古者日在北陸而藏冰西陸朝覿而出之杜元凱以西陸爲三月日在大梁之次漢書律曆志大梁初胃七度谷雨中昴八度淸明終於畢十一度知大梁爲三月也】其日上巳其時少陽【西京雜記三月上已張樂於流水上已卽三月三日也漢書丙吉傳云方春少陽用事】春史司職靑祗效祥【春史謂太史也靑祗謂靑帝也其神勾芒晉張協詩云春郊禮靑祗】徴萬騎於平樂開千門於建章【西京賦大駕幸乎平樂之館漢書曰建章宮度爲千門萬戶】屬車釃酒復道焚香【揚雄酒箴曰鴟夷滑稽腹大如壺盡日盛酒人復借酤常爲國器載於屬車師古曰天子屬車常載酒食故有鴟夷也屬音之欲反小雅伐木云釃酒有藇毛傳云以筐曰釃正義曰釃酒者或用筐或用艸於今猶然左傳曰爾貢苞茅不入無以縮酒是也漢書注云上下有道故曰復音復三輔舊事曰桂宮周廻四十里內有復道橫度西至神明臺】皇帝翊四校於仙園【一作翊四圍於帝閒】廻六龍於天苑【上林賦云扈從橫行出乎四校之中文穎曰凡五校今言四者一隨天子乘輿也一作帝閒者周禮校人雲天子十有二閒馬六種楚辭曰維六龍於扶桑曹子建與吳質書曰抑六龍之首翰曰六龍日車也史記天官書參西有勾曲九星三處羅一曰天旗二曰天苑三曰九斿正義曰天苑十六星如環狀在畢南天子養禽獸之所稀暗則多死亡漢儀注太僕牧師諸苑三十六所師古曰養鳥獸通名爲苑故謂牧馬處爲苑】對宣曲之平林望甘泉之長阪【上林賦曰西馳宣曲三輔黃圖宣曲宮在昆明池西孝宣帝曉音律常於此度曲因以爲名甘泉宮有長平阪司馬相如賦曰登陂陀之長阪兮】華蓋平飛風烏細轉路直城遙林長騎逺【崔豹古今注華蓋黃帝所作也與蚩尢戰於涿鹿之野常有五色雲气金枝玉葉止於帝上有花葩之象故因而作華蓋也西京賦曰華蓋承辰天畢前驅注雲華蓋星覆北斗王者法而作之晉天文志華蓋九星所以蔽覆帝座天子之華蓋象之郭延生述徵記長安宮南靈臺有相風銅烏遇風乃動一曰長安靈臺上有相風銅烏千里風至此烏乃動】帷宮宿設帳殿開筵旁臨細柳斜界宜年【周禮爲帷宮設旌門鄭注謂王行晝止有所展肆若食息張帷爲宮則樹旌以表門王融曲水詩序緹帷宿置善曰周禮注云在旁曰帷在上曰幕帳殿注見前三輔黃圖細桞觀在長安西北三輔舊事漢文帝大將軍周亞夫軍於細桞今呼古檄是也上林賦云掩細桞郭璞曰細桞觀名在昆明池南宜年疑蘄年黃圖云蘄年宮在雍】開鸛【一作鶴】列之陣靡魚須之旃【左氏傳曰鄭翩願爲其鸛其禦願爲其鵝杜注鸛鵝皆陣名一作鶴列莊子君必無盛鶴列於麗譙之間鶴列陳兵也子虛賦曰靡魚須之橈旃郭璞曰以魚須爲旒旌通帛爲旃也】行漏抱刻前旌載鳶【續漢書曰孔壺爲漏浮箭爲刻下漏數刻以考中星昏明星焉張衡漏水轉渾天儀制曰鑄金銅人爲胥徒居壺之左右以左手抱箭右手指刻以別天時之早晚也禮記曰前有塵埃則載鳴鳶鳶防也言畫於旌旗之上以取象焉】河湄薙艸渭口澆泉【爾雅曰水艸交曰湄釋名曰湄眉也臨水如眉臨目也周禮有薙氏掌山澤芟除艸菅鄭注掌殺艸謂除道也渭口澆泉者言取渭水蕩滌也】堋云五色的暈重圓【堋射埒也的暈謂射之中如月暈也】陽管旣調春實撫【律曆志竹曰管律有十二陽六爲律陰六爲呂絲曰】總章協律成均樹羽【三輔黃圖明堂之制舜曰總章薛綜曰舜明堂以艸蓋之名曰總章魏志曰明帝立總章魏荀氏傳曰勗爲光祿大夫公以魏杜防所定律品檢校大樂總章鼓吹八音與律呂呂向曰總章禮官也漢書李延年爲協律都尉周禮大司樂掌成均之法以教建國之學校而合國之子弟焉詩曰崇牙樹羽】翔鳯爲林靈芝爲圃【白虎通云黃帝時鳯凰蔽日而至食常竹實棲常梧桐終身不去景福殿賦翔岐陽之鳴鳯水經注天目山上有霜木皆是數百年物謂之翔鳯林𨿽非其地翔鳯之名古有之矣漢書武帝紀甘泉宮芝九莖連葉作芝房歌】艸銜長帯桐垂細乳鳥囀歌來花濃雪聚【三齊記曰鄭教授不期山山下生艸大如防葉長一尺餘堅刃異常土人名曰康成書帯莊子桐乳致巢司馬彪曰桐子似乳著其葉而生其巢似箕鳥喜巢其中也鳥囀歌來花濃雪聚言遊此林圃啼鳥成歌落花如雪也】玉律調鐘金錞節鼓【玉律用玉琯吹之有十二律陽六黃鐘太簇姑洗蕤賔夷則無射陰六林鐘南呂應鐘大呂夾鐘中呂也孟康漢書注律得風气而成聲風和乃律調也周禮鼓人職云以金錞和鼓以金鐲節鼓鄭注錞錞於也圜如雄頭大上小下樂作鳴之與鼓相和】於是咀銜拉鐵逐日追風【顏師古漢書注銜馬銜也說文馬勒口中銜行馬者咀含味也拾遺記周穆王八駿四超影逐日而行崔豹古今注始皇有馬名追風王融曲水詩序云逐景追風之騎逐日逐景也說文景日光也卽俗影字】並試長楸之埒俱下蘭池之宮【曹植詩雲走馬長楸間翰曰古人種楸於道故曰長楸三輔黃圖籣池宮始皇三十一年爲防行咸陽與武士四人俱夜出逢盜蘭池渭城縣有蘭池宮又尸子云馬有蘭池之名矣】鳴鞭則汗赭入埒則塵紅【樂志霑赤汗兮沫流赭顏延年赭白馬賦膺門沫赭汗溝走血】旣觀賢於大射乃頒政於司弓【毛萇詩傳曰射禮有三有大射有賔射有燕射正義曰大射者將祭擇士於射宮也周禮司弓矢掌六弓四弩八矢之法辧其名物而掌其守藏與其出入中春獻弓弩中秋獻矢箙及其頒之有王弧夾庾唐大六者矣】變三驅而畫鹿登百尺而懸熊【畫鹿麋侯也懸熊熊侯也周禮天官司裘職曰王大射則共虎侯熊侯豹侯設其鵠諸侯則共熊侯豹侯卿大夫則共麋侯皆設其鵠】繁弱振地鐵驪蹋空【繁弱弓名左氏傳曰封父之繁弱王逸楚辭注曰純黒爲驪呂氏春秋曰駕鐵驪穆天子傳八駿有盜驪郭注盜驪爲馬細頸驪黒色也蹋空謂騰虛空而行也】禮正六耦詩歌九節【周禮射人職云王以六耦射三侯三獲三容樂以騶虞九節五正鄭注九節析羽九重設於長杠也言節者容侯道之數也樂記曰明乎其節之志不失其事則徳成而功立九節者九十弓大射禮曰大侯九十】七札俱穿五豝同穴【左氏傳曰養由基蹲甲而射之穿七札焉召南卒章云一發五豝毛傳豕牝曰豝】弓如明月對堋馬似浮雲向埒【劉熈釋名曰月半之名也其形一旁曲一旁直若張弓弛也西京雜記曰文帝自代還有良馬九匹一名浮雲】雁失羣而行斷猿求林而路絕【戰國策更嬴與魏王處京臺之下更嬴謂魏王曰臣能虛發而下鳥魏王曰然則射可至此乎更嬴曰可有鴻雁從東方來更嬴以虛弓發而下之王曰射之精可至此乎更嬴曰此孽也王曰先生何以知之對曰其飛徐者其創痛也悲鳴者久失羣也故創未發而驚心未忘聞音烈而髙飛故創怯也淮南子曰楚有白猿王自射之則搏矢而顧使養由基射之始調弓矯矢未發而猿抱樹號矣】控玉勒而揺星跨金鞍而動月【玉勒金鞍以金玉爲之揺星挾矢也動月張弓也謂乘馬上而挾矢張弓也周禮考工記蓋弓二十有八以象星也又云弧旌枉矢以象弧也動月注見上文】乃有六郡良家五陵豪選【漢書曰漢興六郡良家子選給羽林期門師古曰六郡謂隴西天水安定北地上郡西河又髙祖都長安徙諸齊田楚屈昭景及諸功臣於長陵後世世徙吏二千石髙貲富人及豪傑兼並之家於諸陵彊本弱末以制天下西都賦北眺五陵謂長安陽茂平此五陵也】新廻馬邑之兵始罷龍城之戰【漢書曰漢兵約單於入馬邑而縱兵單於不至遂絕和親自馬邑軍後五嵗之秋漢使四將各萬騎擊胡關市下將軍衛靑出上谷至龍城龍城單於祭天處】將軍戎服來參武防尙帶流星猶乘奔電【將軍之稱起於左傳魏舒梗陽之獄閻沒女寛曰豈將軍食之而有不足杜預曰魏子中軍帥故謂之將軍正義曰晉使卿爲軍將謂之將中軍將上軍此以魏子將中軍故呼爲將軍及六國以來遂以將軍爲官名蓋其元起於此左傳鄭子產獻防於晉戎服將事杜元凱云戎服軍旅之衣異於朝服周禮司服云凡兵事韋弁服鄭注云韋弁以韎韋爲弁又以爲衣裳也武防者謂射行燕禮也毛萇詩傳云有燕射之禮也流星奔電神駿也陳琳答東阿王牋曰譬猶飛兔流星超山越海龍驥所不能追崔豹古今注秦始皇有七名馬追風白兔躡景奔電飛翮銅爵神鳧】始聽鼓而唱籌卽移竿而標箭馬噴沾衣塵驚灑面石堰水而澆園花乘風而繞殿熊耳刻杯飛雲畫罍【熊耳按禮器爵上有兩柱取飲不盡之義戒其過也言其競舉象兩熊耳也周禮鄭注山罍刻而畫之爲山云之形史記梁孝王有罍樽直千金鄭徳曰上蓋刻爲云雷象應劭曰詩云我姑酌彼金罍罍有云雷之象以金飾之】水衡之錢山積織室之錦霞開【漢書宣帝紀本始二年以水衡爲平陵徙民起第宅注雲水衡與少府皆天子私藏也三輔黃圖織室在未央宮又有東西織室織作文繡郊廟之服有令史】司筵賞至酒正杯來【周禮春官宗伯云司幾筵下士二人鄭注筵亦席也鋪陳曰筵借之曰席又云掌五幾五席之名物辧其用與其位釋曰大射席在虞庠又天官冢宰有酒正之官鄭注酒正酒官之長又曰酒正掌酒之政令以式法授酒材辧五齊之名三酒之物馬融廣成頌曰酒正按隊】至樂則賢乎秋水歡笑則勝上春臺【莊子有至樂篇秋水篇老子曰眾人熈熈如享太牢如登春臺秋興賦云登春臺之熈熈是也】旣而日下澤宮筵闌相圃【毛詩疏射義曰天子將祭必先習射於澤宮澤者所以擇士也已射於澤宮然後於射宮射中者得與於祭不中者不得與是先王將祭必射以擇士也澤宮是習射射宮乃行大射云毛萇詩傳孔子射於矍相之圃觀者如堵墻】悵徙蹕之畱歡眷廻鑾之餘舞【崔豹古今注警蹕所以戒行徒也周禮蹕而不警秦制出警入蹕謂出軍者皆警戒入國者皆蹕止也一曰蹕路也謂行者皆警於塗路也鑾鈴也楚辭鳴玉鑾之啾啾廻鑾謂駕旋也舞一作武】欲使石梁銜箭銅山飲羽【闞子曰宋景公使弓人爲弓九年乃成公曰何其遲也弓人對曰臣不復見矣臣之精盡於此矣獻弓而歸三日而死景公登虎圏之臺援弓而射之矢逾於西霜之山集於彭城之東其餘力猶飲羽於石梁水經注泗水之上有石梁焉故曰呂梁昔宋景公以弓工之弓彎弧東射矢集彭城之東飲羽於石梁卽斯梁也】橫弧於楚水之蛟飛鏃於吳亭之虎【孔叢子曰楚王張繁弱之弓載忘歸之矢以射蛟於云夢又漢書武帝南巡狩至於盛唐望祀虞舜於九疑登天柱山自尋陽江親射蛟中之亦楚地也吳亭卽庱亭吳志建安二十三年孫權將如吳親乘馬射虎於庱亭馬爲虎所傷權投以雙防虎卻廢常從張世擊以戈獲之庱音攄陵反四子講徳論曰走箭飛鏃釋器云金鏃翦羽之鏃方言云關西曰箭江淮謂之鏃則鏃者防鏃之矢名也】況復防已無爲【出論語】南風在斯【樂記云昔者舜作五之琴以歌南風】非有心於蜓翼豈畱情於防枝惟觀揖讓之禮蓋取威雄之儀【尸子曰楚莊王命養由基射蜻蛉曰吾願生得之養由基援弓射之拂左翼爾雅曰虰蛵負勞郭云卽蜻蛉也江東呼狐黎字林云一名桑根陶注本艸云一名蜻蜓是也後漢書呂布傳曰袁術遣將紀靈等步騎三萬以攻備備求救於布布率步騎千餘往趨之乃令軍侯植防於營門布彎弓顧曰諸君觀布射防小支中者當各解兵不中可畱決鬭布卽一發五中防支等皆驚言將軍天威也言志不在於技藝之末惟取揖讓威雄之禮儀耳】

小園賦

【小園賦者傷其屈體魏周願爲隱居而不可得也其文旣異潘嶽之閒居亦非仲長之樂志以鄕關之思發爲哀怨之辭者也】

若夫一枝之上巢父得安巢之所【巢父山父也譙周古史考曰許由夏常居巢故一號巢父琴操曰許由夏則居巢冬則穴處饑則仍山而食渴則仍河而飲堯大其志禪爲天子放發優遊可以安已不懼非以貪天下也莊子曰鷦鷯巢林不過一枝】一壺之中壺公有容身之地【神仙傳曰壺公常懸一壺空屋上日入之後公跳入壺中人莫能見惟費長房樓上見之知非凡人也賦之發端言一枝一巢猶可棲遲遊息已本長安羈旅之人結廬容身而已不必有髙堂邃宇也】況乎管寜藜牀𨿽穿而可坐【髙士傳曰管寜字幼安北海朱虛人常坐一木榻積五十年未常箕踞榻上當膝皆穿】康鍜竈旣煗而堪眠【文士傳曰康性絕巧能鍜鐵家有盛桞樹激水以園之夏天甚淸涼恆居其下傲戱乃身自鍜家𨿽貧有人說鍜者康不受直惟親舊以雞酒往與啖淸談而已】豈必連闥洞房南陽樊重之第【後漢書曰樊宏南陽湖人父重其所起廬舎皆有重堂髙閣陂池灌注西都賦門闥洞開說文闥門也薛綜西京賦注宮門小者曰闥枚乘七發云洞房淸宮連闥謂門闥相連屬也洞通也謂相當也】綠墀靑瑣西漢王根之宅【漢書元後傳曲陽侯王根驕奢僣上赤墀靑瑣孟康曰以靑畫戶邊鏤中天子制也師古曰靑瑣刻爲連環文而靑塗之也說文墀塗地也禮天子赤墀】余有數畝敝廬寂寞人外聊以擬伏臘聊以避風霜𨿽復晏嬰近市不求朝夕之利【左傳昭三年曰景公欲更晏子之宅曰子之宅近市湫溢囂塵不可以居請更諸爽塏者辭曰君之先臣容焉臣不足以嗣之於臣侈矣且小人近市朝夕得所求小人之利也】潘嶽面城且適閒居之樂【晉書潘嶽作閒居之賦以歌事遂情焉其辭曰退而閒居於洛之埃賦又曰陪京溯伊面郊後市楊佺期洛陽記曰城南七里名曰洛水是其居面城也】況乃黃鶴戒露非有意於輪軒【左傳閔二年曰衛懿公好鶴鶴有乘軒者周處風土記曰鳴鶴戒露】爰居避風本無情於鐘鼓【左傳文二年曰臧文仲祀爰居魯語曰海鳥曰爰居止於魯東門之外三日命國人祭之展禽曰今玆海其有災乎夫廣川之鳥皆知避其災是嵗海多大風冬暖爾雅爰居一名雜縣郭注云漢元帝時有大鳥如馬駒時人謂之爰居樊光云似鳯凰江淹詩咸池饗爰居鐘鼓或愁辛言懿公好鶴故鶴有乘軒而黃鶴非有意於輪軒也臧文不知故祀爰居而爰居本無情於鐘鼓也以諭魏周彊欲已仕而已本無情於祿仕也】陸機則兄弟同居【世說曰蔡司徒在洛見陸機兄弟住防佐廨中三間瓦屋士龍住東頭士衡住西頭士龍爲人文弱可愛士衡長七尺餘作鐘言多慷慨】韓康則舅甥不別【晉書曰韓伯字康伯潁川長社人又殷浩傳浩甥韓伯浩素賞愛之隨至徙所經嵗還都浩送至渚側詠曹顏逺詩云富貴他人合貧賤親戚離因而泣下子山本吳人流寓長安引此二人皆羈旅之時也】蝸角蚊睫又足相容者也【莊子曰有國於蝸之左角曰觸氏有國於蝸之右角曰蠻氏相與爭地而戰伏屍數萬逐北旬有五日而後反爾雅郭注云蝸牛音蝸角諭小也崔豹古今注蝸牛陵螺也形如螔蝓殻如小螺熱則自懸於葉下野人結圓捨如蝸牛之殻故曰蝸舎亦曰蝸牛之舍也山海經靑要之山是多僕累郭云僕累蝸牛也晏子春秋東海有虫巢於蚊睫飛乳去來而蚊不爲驚臣嬰不知其名而東海漁者命曰焦冥以上似賦序至爾乃句始是賦然以古韻按之若夫以下疑用韻語蓋賦之發端非序文也今附讀於後所音徙班固西都賦云繚以周墻四百餘里離宮別館三十六所古無四聲徙與地第皆通韻矣眠疑作眂漢書敍傳云伯惶恐起眂事注眂古視字視亦今韻之上聲者也至西漢王根之宅句換韻下皆從之寂寞人外外魚厥切黃庭經云洞視得見無內外存漱五牙不饑渴與臘同韻風霜疑作風雪利力蘗切如厲之音烈矣樂讀如櫟楚辭棄彭咸之娯樂兮滅巧倕之繩墨至非有意於輪軒句換韻軒許斤切陸云夏府君誄曰丘園靡滯鸞驥馮軒豈方伊類捉發躬勤風防愔切楚辭曰上葳蕤而防露兮下泠泠而來風孰知其不合兮若松柏之苦心又曰乘鄂渚而反顧兮嘆秋冬之緒風步餘馬兮山臯低余車兮芳林鐘鼓疑倒文鼓鐘小雅有鼔鐘之詩鐘鼓鼓鐘隨文上下鐘字如中之切爲渚仍周易訟卦中與成同韻矣陸機至又足相容同前韻容音滛楚辭曰賢士窮而隱處兮亷方正而不容子胥諫而靡軀兮比干忠而剖心若云陸機則同居兄弟韓康則不別舅甥甥字亦同韻然古賦用韻或至數語一見今依文讀之至又足相容乃成音也凡者也等字皆助語之辭不在韻列如易象去也字詩去兮及之乎矣等字讀之成韻楚辭招防去些字大招去隻字皆七言詩也或云五言始蘇李七言始魏帝豈知去此助語自三百篇俱備其體矣子山用古韻處見此賦數語及喜晴應詔勅自疏韻詩】爾乃窟室徘徊聊同鑿坯【左氏傳曰鄭伯有耆酒爲窟室而夜飲酒擊鐘焉杜預曰窟室地室淮南子曰顏闔魯君欲相見而不肯使人以幣先馬鑿坯而遁之揚雄解嘲曰或鑿坯以遁言已縱酒昏酣脫落政事亦如隱士鑿坯而遁也】桐間露落柳下風來【世說云王防嘗行至京口射堂於是淸露晨流新桐初引恭目之曰王大故自濯濯】琴號珠柱書名玉杯【琴有柱以珠爲之江淹恨賦雲橫玉柱而霑軾呂延濟曰瑟有柱以玉爲之知琴瑟皆有柱飾以珠玉矣漢書曰董仲舒說春秋事得失玉杯蕃露淸明竹林之屬數十篇十餘萬言】有棠梨而無館足酸棗而非臺【漢書曰甘泉有封欒棠梨揚雄甘泉賦云度三巒兮偈棠梨翰曰度三巒山息棠梨館也水經注曰酸棗縣城西有韓王望气臺孫子荊故臺賦序曰酸棗寺門外夾道左右有兩故臺訪之國老云韓王聴訟觀臺髙一十五仞𨿽樓榭泯滅然廣基似於山嶽召公大賢猶舎甘棠區區小國而臺觀隆崇驕盈於世以鑑來今故作賦云蔑丘園之邐迆亞五嶽之嵯峨言壯觀也謂園中但有梨棗而無臺館之麗矣】猶得欹側八九丈縱橫數十步【欹側不正貎小爾雅曰五尺謂之墨倍墨謂之丈孟康曰南北爲縱東西爲橫小爾雅曰跬一舉足也倍跬謂之步司馬法曰六尺爲步】楡柳兩三行棃桃百餘樹【爾雅云楡白枌郭注曰枌楡先生葉卻著莢皮色白爾雅曰柳有檉旄楊三種說文云柳小楊也爾雅云棃山摛疏云在山曰摛人植之曰棃又桃有荊桃冬桃山桃之別言園中有此楡栁棃桃四種樹木也】撥防宻兮見牕行欹斜兮得路【範蔚宗樂遊應詔詩曰遵渚攀防宻】蟬有翳兮不驚雉無羅兮何懼【月令曰寒蟬鳴爾雅郭璞注云寒螿也方言云蟬楚謂之蜩宋衛謂之螗蜩陳鄭謂之蜋蜩秦晉謂之蟬海岱謂之防其小者謂之麥蜇有文者謂之螓爾雅云獘者翳郭注雲樹防翳覆地者言蟬有樹翳獘故不驚也按爾雅釋雉有五曰翚鷂鶅鵗鷷左傳五雉是也又有鷮雉鴻雉鷩雉海雉翟雉雗雉鵫雉皆雉類也說文曰羅以絲罟鳥也髙誘曰羅鳥网也言雉無网罟可不懼也】艸樹混淆枝格相交【言園中艸樹隨其所長不加修葺也格音閣樹髙長枝爲格】山爲簣覆地有堂坳【言園之極小任其自然而成山水也論語曰譬如爲山未成一簣包咸曰簣土籠也莊子曰覆杯水於坳堂之上則芥爲之舟置杯焉則膠水淺而舟大也崔云堂道謂之坳司馬云塗地令平支遁亦謂有坳垤形也坳於交反】藏貍並窟乳鵲重巢【顏師古急就篇注云貍一名豾江淮陳楚謂之爲猍其子鵲者亦因聲以爲名也其爲鳥也知來作巢則避太嵗淮南子曰鳥鵲識嵗之多風去喬木而巢扶枝】連珠細茵長柄寒匏【謝萬春賦云艸靡靡以成茵連珠細茵者言其艸實可食歷歷如貫珠也又按茵席也或言細艸連貫如珠若鋪茵席也世說曰陸士衡詣劉道眞劉無他言惟問東吳有長柄壺蘆得種來不論語何宴注云匏瓠瓜也】可以療饑可以棲遲【髙士傳四皓歌曰煜煜紫芝可以療饑詩曰衡門之下可以棲遲言已在小園並鳥獸以棲遲食艸實以療饑無求於安飽也】防區兮狹室穿漏兮茅茨檐直倚而妨防戶平行而礙眉【言園小而處所亦極狹漏也妨防礙眉言其低也庾闡著狹室賦墨子曰堯舜茅茨不剪】坐帳無鶴支牀有龜【神仙傳曰介象字元則防稽人也吳王徴至武昌甚尊敬之稱爲介君詔令立宅供帳皆是綺繡遺黃金千鎰從象學隱形之術後告言病帝以美梨一奩賜象象食之須臾便死帝埋之以日中死晡時已至建鄴所賜梨付苑吏種之吏後以表聞先主卽發棺視之惟一符耳帝思之與立廟時時躬往祭之常有白鶴來集座上遲廻復去坐帳無鶴者言已無仙術可歸建鄴也時梁都建鄴思歸故國矣抱朴子曰史記龜防傳云江淮間居人爲兒時以龜支牀至後死家人移牀而龜猶生此亦不減五六十嵗也不飲不食如此之久而不死其與凡物不同亦逺矣亦復何疑於千嵗哉仙家象龜之息豈不有以乎支牀有龜者諭巳久住長安若龜支牀矣】鳥多閒暇花隨四時心則歷陵枯木發則睢陽亂絲【歷陵地名漢屬豫章郡宋書五行志曰永嘉六年七月豫章郡有樟樹久枯是月忽更榮茂水經注曰豫章城之南門曰松陽門門內有樟樹髙七丈五尺大二十五圍枝葉扶疎垂防數畆應劭漢官儀曰豫章郡樹生庭中故以名郡矣此樹嘗中枯逮晉永嘉中一旦更茂丰蔚如初咸以爲中興之祥也按歷陵卽禹貢敷淺原𨿽所屬逓遷是卽豫章枯木矣又地理誌曰梁國睢陽故宋國按墨翟宋人也呂氏春秋曰墨子見染素絲者而嘆故云睢陽亂絲言園中𨿽有花鳥可樂而已心灰如槁木髮白如亂絲也亂絲言蓬頭白髮其色若素絲也又按史記梁孝王築東苑廣防陽城七十里西京雜記曰梁孝王遊於忘憂之館集諸遊士各使爲賦枚乘柳賦云於嗟細柳流亂輕絲是亦睢陽亂絲然不如素絲之義兼類白髮也】非夏日而可畏異秋天而可悲【左傳云趙盾夏日之日也杜預曰夏日可畏宋玉曰悲哉秋之爲气也言心中惟有怖畏悲涼而已不復知有樂也】一寸二寸之魚三竿兩竿之竹【字林曰竿竹挺也】雲气防於叢蓍金精養於秋菊【史記龜策傳曰聞蓍生滿百者其下必有神龜守之其上必有雲气覆之傳曰天下和平王道得而蓍莖長丈其叢生滿百莖禮記曰季秋菊有黃華玉函方云甘菊九月上寅日采名曰金精】棗酸梨酢桃榹李薁【爾雅曰樲酸棗郭璞曰樹小實酢馬第伯封禪記曰酢梨酸棗爾雅曰榹桃山桃郭璞曰實如桃而小不解核疏云生山中者名榹桃謝靈運酬弟詩曰山榹發紅蕚薁山李也卽詩所云唐棣艸木疏曰粵李一名雀梅一名車下李所在山皆有其華或白或赤六月中熟大如李子可食】落葉半牀狂花滿屋【以上言園中艸木繁茂也】名爲野人之家是謂愚公之谷【後漢書曰桓帝延熹中幸竟陵過云夢臨沔水百姓莫不覩者漢陰父老獨耕不輟尙書郎張溫異之下道百步自與言父老曰我野人耳不逹斯語劉向說苑曰齊桓公出獵逐鹿而走入山谷之中見一老公而問之是爲何谷對曰愚公之谷桓公曰何故對曰以臣名之桓公曰今視公之儀狀非愚人也何以爲公名對曰臣請陳之臣故畜防牛生子而大賣之而買駒少年曰牛不生馬遂持駒去傍鄰聞之以臣爲愚故名此谷爲愚公之谷言其如隱士之居也】試偃息於茂林乃久羨於抽簪【言已位望通顯實非其好有隱遁之志也以下皆言隱居之事潘嶽秋興賦曰僕野人也偃息不過茅屋竹林之下論衡曰山種棗栗名曰茂林蘭亭記云茂林修竹鐘防遺榮賦曰散發抽簪永縱一壑通俗文曰幘道曰簪】𨿽有門而長閉實無水而恆沈【陶潛歸去來辭曰門𨿽設而長關莊子曰與世違而心不屑與之俱是陸沈者也郭注云人中隱者譬無水而沈曰陸沈】三春負耡相識五月披裘見防【皇甫謐髙士傳曰林類者魏人也年且百嵗底春披裘拾遺穗於故畦並歌並進孔子適衞望之於野顧謂弟子曰彼叟可與言者子貢請行逆之隴端又曰披裘公者吳人也延陵季子出遊見道中有遺金顧披裘公曰取彼金投鎌公瞠目拂手而言曰何子處之髙而視人之卑五月披裘而負薪豈取金者哉季子大驚旣謝而問姓名公曰吾子皮相之士何足語姓名也】問葛洪之藥性訪京房之卜林【抱朴子自序曰抱朴子姓葛名洪字穉川丹陽句容人也終日黙然邦人咸稱爲抱朴之士是以洪著書因自號焉其內篇言神仙方藥悖變化養生延年禳邪卻病之事屬道家其外篇言人間得失世事臧否屬儒家晉書葛洪傳曰洪師事南海太守上黨鮑亦內學逆占將來見洪深重之以女妻洪洪傅業兼綜練醫術有金匱藥方一百卷肘後要急方四卷漢書曰京房字君明東郡頓丘人也治易事梁人焦延壽其說長於災變分六十四卦更直日用事以風雨寒溫爲各有占驗房用之尢精】艸無忘憂之意花無長樂之心【萱艸一名紫萱又呼爲忘憂艸述異記曰吳中書生呼爲療愁花嵇中散養生論云萱艸忘憂崔豹古今注曰欲忘人之憂則贈之以丹棘丹棘一名忘憂艸使人忘其憂也名醫別錄曰萱艸今之鹿蔥傅咸紫華賦序曰紫華一名長樂花言已在長安旣無求於當世又卽境傷懷視園中花艸皆含憂也】鳥何事而逐酒魚何情而聽琴【莊子曰昔者海鳥止於魯郊魯侯禦而觴之廟鳥視悲憂不敢飲一杯三日而死韓詩外傳曰昔伯牙鼓琴而淵魚出聽諭已宜如飛鳥棲深林當若遊魚潛重淵今乃失其故性非所樂也】加以寒暑異令乖違徳性【言其憂勞成疾也以下皆言其寢疾之事】崔駰以不樂損年吳質以長愁養病【後漢書曰竇憲爲車騎將軍辟崔駰爲掾憲擅權驕恣駰數諫之及出擊匈奴道路愈多不法駰爲主簿前後奏記數十指切長短憲不能容稍疎之因察駰髙第出爲長岑長駰自以逺去不得意遂不之官卒於家魏略曰吳質字季重與徐干等並見友於太子二十二年魏大疫諸人多死故太子與質書質報之曰質已四十二矣白髮生鬢所慮日深實不復若平日之時也但欲保身勅行不蹈有過之地以爲知已之累耳遊宴之歡難可再遇盛年一過實不可追】鎭宅神以薶石厭山精而照鏡【淮南畢萬術曰埋石四隅家無漢黃門令史遊急就篇曰石敢當顏師古注曰敢當言所當無敵也按今俗居當衝道猶埋石書石敢當其遺意也薶卽埋字抱朴子登渉篇曰萬物之老者其精能假托人形以惑人目而常試人惟不能於鏡中易其眞形耳是以古之入山道士皆以明鏡九寸已上懸於背後則老魅不敢近人注見第三卷

詩搜神後記曰王文獻曾令郭璞筮已一年吉凶璞曰當有小不吉利可取廣州二大甖盛水置牀張二角名曰鏡好以厭之至某時撒甖去水其災可消至日忘之防失銅鏡不知所在後撒去水乃見所失銅鏡在於甖中甖口數寸鏡大尺餘王公復令璞筮鏡甖之意璞云撒甖違期故至此妖邪魅所爲無他故也使燒車轄而鏡立出山精亦邪魅也注見枯樹賦】屢動莊舄之吟防行魏顆之命【史記曰越人莊舄仕楚執珪有頃病楚王曰舄思越則越聲不思越則且楚聲往聼之猶尙越聲也王仲宣登樓賦曰莊舄顯而越吟左氏傳曰魏武子有嬖妾武子有疾命顆曰必嫁是妾疾甚則曰必以殉及卒顆嫁之曰從其治命言已去梁卽魏常思故國疾病至於昏亂也】薄晚閒閨老幼相擕蓬頭王霸之子椎髻梁鴻之妻【謂已老幼皆入長安也後漢書曰太原王霸少立髙節光武時連徴不仕妻亦美志行同霸與同郡令狐子伯爲友後子伯爲楚相而其子爲郡功曹子伯乃令子奉書於霸車馬服從雍容如也霸子時方耕於野聞賔至投耒而歸見令狐子怚怍不能仰視霸目之有愧容客去而久臥不起妻怪問其故曰吾與子伯素不相若向見其子容服甚光舉措有適而我兒曹蓬頭歷齒未知禮則見客有慙色父子深恩不覺自失耳妻曰君少修淸節不顧榮祿今子伯之貴孰與君之髙柰何忘宿志而慙兒女子乎霸屈起而笑曰有是哉遂終身隱遁又曰梁鴻字伯鸞娶同縣孟氏女始以裝飾入門七日而鴻不答乃更爲椎髻者布衣操作而前鴻大喜曰此眞梁鴻妻也按哀江南賦云提挈老幼關河累年又滕王逌序云信擕老入關蒸蒸色養及丁母憂杖而後起是子山有老母也又謝趙王賚絲布啟云某息荀娘昨防恩賜是子山有幼子也又報趙王惠酒詩云穉子還羞出驚妻倒閉門子山𨿽爲羈旅老幼妻子並在於周矣】燋麥兩甕寒菜一畦【馬汧督誄曰防陳焦之麥劉熈孟子注曰今俗以五十畝爲大畦】風騷騷而樹急天慘慘而云低【後漢書張衡思賦曰寒風淒而未至兮拂穹岫之騷騷注云騷音修王粲登樓賦曰天慘慘而無色】聚空倉而雀噪驚懶婦而蟬嘶【漢蘇伯玉妻盤中詩曰空倉鵲常苦饑崔豹古今注云蟋蟀一名吟蛩秋初生得寒則鳴一云齊南呼爲懶婦宋均曰促織蟋蟀也立秋女功急故趣之詩疏絡緯鳴懶婦驚促織也驚懶婦者非蟬而云蟬嘶言促織之鳴類蟬嘶也且以此名虫若懶婦魚矣】昔艸濫於吹噓借文言之慶余【言已仕梁時也韓子曰齊宣王使人吹竽南郭處士請爲王吹竽粟食與三百人等宣王死文王卽位一一聽之處士乃逃或云韓昭侯嚴使一一聼之乃知濫也吹噓謂吹竽也易坤卦文言曰積善之家必有餘慶謂已仕梁承先世之徳也】門有通徳家承【一作藏】賜書【後漢書曰鄭字康成北海髙密人國相孔融深敬於履屣造門告髙密縣爲特立一鄕曰鄭公鄕云昔東海於公僅有一節猶或誡鄕人侈其門閭矧鄭公之徳而無駟牡之路可廣門衢令容髙車號曰通徳門漢書敍傳曰班彪字叔皮與仲兄嗣共遊學家有賜書內足於財好古之士自遠方至父黨揚子云以下莫不造門門有通徳者謂祖易爲齊徵士若漢鄭公鄕矣家承賜書者按梁書文學傳云庾於陵字子介博學有才思有文集十卷弟肩吾八嵗能賦詩特爲於陵所友愛又爲東宮學士文集行於世於陵爲肩吾仲兄若班嗣矣子山承之大庾小庾又若叔皮孟堅也】或陪武之觀時防鳯凰之虛【三輔舊事曰未央宮北有武闕三輔黃圖曰漢宮殿有鳯凰殿西京賦曰鳯凰鴛鸞也】觀受釐於宣室賦長楊於直廬【漢書曰文帝思賈誼徵之至入則上方受釐坐宣室上因感鬼神事而問神之本蘇林曰宣室未央前正室也應劭曰釐祭余肉也音僖揚雄作長楊賦三輔黃圖曰長楊宮在今盩厔縣東南三十里陸機洛陽記曰吾常怪謁帝承明廬問張公張公云魏明帝在建始殿朝防皆由承明門然直廬在承明門側漢書張宴注云直宿所止曰廬本傳云父肩吾爲梁太子掌管記及信並爲抄撰學士父子在東宮出入禁闥恩禮莫與比隆是其事也】遂乃山崩川竭冰碎瓦裂大盜潛移長離永滅【言梁武帝太淸二年侯景之亂也史記周本紀云伯陽甫曰山崩川竭亡國之徵也後漢書光武贊曰炎政中微大盜移國注云大盜謂王莽簒位也西漢遭王莽之簒光武遷都洛陽建鄴遭侯景之亂元帝遷都江陵故云是矣】摧直轡於三危碎平途於九折【髙誘曰三危西極山名漢書曰王陽爲益州刺史行部至卭僰九折阪嘆曰奉先人遺體柰何數乘此險杜篤首陽山賦曰九阪萎防而多艱言其多危難也】荊軻有寒水之悲蘇武有秋風之別【言聘於西魏也史記曰荊軻入秦燕丹餞之易水髙漸擊築歌曰風蕭蕭兮易水寒漢書曰蘇武字長卿以天漢元年使匈奴二十年不降還爲典屬國諭已出聘魏國身畱長安也】關山則風月淒愴隴水則肝膓斷絕【言在西魏時有鄕關之思也古樂府有關山月秦川記曰隴西郡隴山其上懸巖吐澑於中嶺泉渟因名萬石泉北人升此而歌有云隴頭流水鳴聲幽咽遙望秦川肝膓斷絕】龜言此地之寒鶴訝今年之雪【水經注引車頻秦書曰苻堅建元十二年髙陸縣民穿井得龜大二尺六寸背文負八卦古字堅以石爲池養之十六年而死取其骨以問吉凶名爲客龜太卜佐髙夢龜言我將歸江南不遇死於秦髙於夢中自解曰龜三萬六千嵗而終終必亡國之徴也爲謝破於淮肥自縊新城浮圖中秦祚因卽淪矣子山引此謂已思歸江南不欲客死於秦也劉敬叔異苑曰晉太康二年冬大寒南州人見二白鶴語於橋下曰今玆寒不減堯崩年也於是飛去龜言此地之寒者言已時在西魏如客龜也鶴訝今年之雪者言元帝死若堯崩矣按江陵陷在冬十一月至十二月魏人戕帝故以寒雪爲言】百靈兮倏忽光華兮已晚【言已壯年逄此喪亂光陰瞬息遂成暮齒傷其遂老於此也】不雪雁門之踦先念鴻陸之逺【山海經曰雁門之水出於雁門之山雁出其間漢書段防宗爲都護谷永閔其老予書戒曰願吾子因循舊貫毋求奇功終更亟還亦足以復雁門之踦應劭曰踦只也防宗從沛郡下爲雁門又坐法免爲踦只不偶也踦音居宜反易漸卦九三爻辭曰鴻漸於陸夫徵不復虞翻曰髙平稱陸謂初已變坎水爲平三動之坤故鴻漸於陸初已之正三動成震震爲徵爲夫而體復象坎陽死坤中坎象不見故夫徵不復也不雪雁門之踦者言已踦只不偶也先念鴻陸之逺者言已逺徵不復反也】非淮海兮可變非金丹兮能轉【國語趙簡子嘆曰雀入於海爲蛤雉入於淮爲蜃郭璞遊仙詩云淮海變微禽吾生獨不化抱朴子曰鄭君惟見授金丹之經又曰九轉內神鼎中金丹有一轉至九轉之法言國破家亡以致屈節非如淮海之內能變蜃蛤金丹之藥可轉烘鑪蓋傷之也】不暴骨於龍門終低頭於馬阪【三秦記曰龍門山在河東界禹鑿山斷門一里餘黃河自中流下兩岸不通車馬魚登者化爲龍不登者防額暴腮而返又交州記曰有隄防龍門大魚登者化成龍不得過曝腮防額血流此水恆如丹池戰國策曰昔騏驥駕鹽車上吳阪遷延負轅而不敢進遭伯樂仰而鳴之知伯樂知已二語諭巳不能死節致罹此辱也】諒天造兮昧昧嗟生民兮渾渾【易曰天造艸昧淮南子曰茫茫昧昧從天之道又曰渾渾沈沈孰知其前言天道昧昧不可問也】

竹杖賦

【竹杖賦者庾子山哀憤之所爲作也桓宣武平荊州諭江陵之陷也楚丘先生信自謂也臺城陷後信奔江陵仕於元帝江陵楚地故號楚丘先生名父之子言父肩吾有盛名也𨿽有聞於十室幸無求於千里者信聘西魏身畱長安故無逺求也寡人有銅鐶靈壽以下諭魏周逼已以仕也中國明於禮義闇於知人者言已無情於祿仕也世變市朝以下言身經亂離憂乾扶疎以下言悲憂易老予此衰矣𨿽然有以謂國破家亡之故伯玉何嗟丘明惟恥言不能死節身存名辱也九棘龎眉至或非乖理明已非周室親故不當蒙此恩禮也末復悲歌庾信之文可謂篇篇有哀矣】

桓宣武平荊州【假設桓宣武以起賦端也宣武桓溫也桓溫別傳曰溫字元子譙國龍亢人漢五更桓榮後也父彜有識鑑溫少有豪邁風气爲溫嶠所知累遷瑯邪內史進鎭西大將軍鎭西夏時逆未誅餘燼假息溫親勒部卒建旗致討淸蕩伊洛展敬園陵薨諡宣武侯世說云桓徵西治江陵城甚麗注引盛之荊州記曰荊州城臨江漢臨江王所治時梁元帝都江陵卽荊州城也魏相安定公令於謹來伐遂陷江陵故假桓宣武平荊州爲諭也溫別傳又曰溫以永和元年自徐州遷荊州刺史在州寛和百姓安之晉書桓書曰朕皇考宣武王聖徳髙邈又案晉康帝建元十二年三月姚襄入於許昌太尉桓溫討平之徙其餘眾三千餘家於江漢之間執周成而歸是其事也】外白有稱楚丘先生來詣門下【劉向新序曰昔者楚丘先生行年七十披裘帶索往見孟嘗君】桓帝【一作公】曰【按晉書桓溫廢主立威有不臣之迹至其子桓始簒位稱帝以諭周文帝宇文泰至其子閔帝始受魏禪時泰相魏爲安定公江陵之伐皆由於泰子山本梁朝舊臣故深怪之不引眞人但取桓宣武爲比直稱桓帝下曰寡人豈其紫色蛙聲耶可以觀文人之寓意矣】名父之子流離江漢孤之責矣【名父謂肩吾也侯景之亂子山奔江陵是爲流離江漢也漢書蕭育傳曰大將軍王鳯以育名父子著材能除爲功曹左傳哀六年楚昭王曰江漢濉漳楚之望也杜預曰四水在楚界】及命引進乃曰噫子老矣鶴髮雞皮蓬頭歷齒【鶴髮白髮也雞皮言其縐也莊子曰蓬頭突髩登徒子好色賦曰蓬頭攣耳齞唇歷齒說文曰歷猶疎也】廼是江漢英靈衡荊杞梓【尙書曰荊及衡陽惟荊州孔安國曰北據荊山南及衡山之陽也左氏傳曰如杞梓皮革自楚往也】𨿽有聞於十室幸無求於千里【論語曰十室之邑必有忠信劉越石詩曰鄧生何感激千里來相求】寡人有銅鐶靈壽銀角桃枝【常璩華陽國誌曰巴地竹木之璝者有桃枝靈壽左思三都賦曰靈壽桃枝劉逵注云靈壽木名也出涪陵縣桃枝竹屬也出墊江縣二者可以爲杖爾雅曰桃枝四寸有節郭璞注曰今桃枝節間相去多四寸竹譜曰篔簹射个箖箊桃枝魏書云武帝賜楊彪銀角桃枝一枚以章舊徳】開木瓜而未落養蓮花而不萎【幹寶搜神記曰吳時有徐光者嘗行術於市裏從人乞瓜其主勿與便從索瓣杖地種之俄而生蔓延生花成實乃取食之因賜觀者鬻者反視所出賣皆亡耗矣凡言水旱甚驗過大將軍孫綝門褰衣而趨左右唾踐或問其故答曰流血臭腥不可耐綝聞惡而殺之斬其首無血及綝廢幼帝更立景帝將拜陵上車有大風蕩綝車車爲之傾見光在松樹上拊掌指揮嗤笑之綝問侍從皆無見者俄而景帝誅綝按吳志綝廢亮立休懼因求出屯武昌休許焉武昌荊州地及下王惇皆在武昌故子山引之沈約宋書五行志曰王惇在武昌鈴下儀仗生華如蓮花狀五六日不萎落此木失其性而爲變也幹寶曰鈴閣尊嚴者之儀鈴下主威嚴之官今狂花生於枯木又在鈴閣之間言威儀之富榮華之盛皆如狂花之發不可久也其後終以逆命沒又加戮是其應也一說此花孽也於周易爲枯楊生華亦見幹寶搜神記及晉書五行志詩曰無木不萎萎槁也江陵之伐由嶽陽安定諸君信所不悅引此二語妖異之詞也】迎仙客於錦市送遊龍於葛陂【言於蜀郡而得此杖也益州記曰錦裏在益州南筰橋東流江南岸以錦爲市後漢書費長房傳曰壺公與一竹杖曰騎此任所之則自至矣旣至可以杖投葛陂中也長房乘杖須臾來歸自謂去家適經旬日而已十餘年矣卽以杖投陂顧視則龍也家人謂其久死不信長房曰往日所乃竹杖耳乃發冢剖棺杖猶存焉章懷太子注云陂在今新蔡北】先生將以養老將以扶危【學士年長者謂之先生】先生笑而言曰中國明於禮義闇於知人心之憂矣【中國謂國中也言君國中𨿽明禮義而不知人所以爲憂也如葛覃之詩施於中谷毛傳以爲谷中今反文蓋微辭也心之憂矣出詩】惟我生民𨿽復疎條勁柘促節貞筠杖端刻鳥角首圖麟豈能相予此疾將予此身【說文曰柘桑也筠竹皮也後漢書曰仲秋案戶比民年七十者授之以玉杖長尺端以鳩爲飾鳩食不噎之鳥故取之一說漢髙祖與項羽戰敗帝遁於澤中時鳩鳴其上追者以爲必無人遂得脫及卽位作鳩杖以扶老劉向別錄有麒麟角杖賦言人之生老病死皆有常數𨿽勁柘貞筠之材刻鳥圖麟之麗終不能延年卻病是杖無所用也以諭髙爵厚祿無所加於我矣】若乃世變市朝年移陵谷猿吟鷹厲風霜慘黷楚漢爭衡袁曹競逐獸食無艸禽巢無木【詩曰髙岸爲谷深谷爲陵古出夏門行曰市朝人易千年墓平漢書項羽大破漢軍多殺士卒睢水爲不流魏志官度之戰袁紹軍大潰餘眾僞降曹操盡坑之前後所殺八萬人諭魏師至人如鳥獸無所依也】於時無懼而栗不寒而戰【於時以下諭江陵之陷西魏將男女數萬口盡俘以歸也淮南子堯戒曰戰戰栗栗漢書魏勃退立股戰而栗師古曰戰懼之甚也】胡馬哀吟羌笳淒囀親友離絕妻孥流轉玉闗寄書章臺畱釧【李陵書曰胡笳互動牧馬悲鳴吟嘯成羣胡馬哀吟羌笳淒囀者言逺適異國有別離之慘也親友離絕妻孥流轉者諭魏人分男女數萬口皆爲奴婢獻俘長安也漢書地理誌曰龍勒有玉門關後漢書班超疏曰但願生入玉門關晉記云王逹妻衛氏太安中爲鮮卑所掠路由章武臺畱一書並釵釧訪其家又陸機羽扇賦云昔楚襄王防於章臺之上言章華臺也史記秦王坐章臺漢書云張敞走馬章臺街秦地亦有章臺之名然無畱釧知其謂章武臺也說文釧尺絹切臂環也】寒關淒愴羈旅悲涼疎毛抵於矰繳脆骨被於風霜【諭江陵之敗子山已畱長安若失羣鳥也左氏傳曰羈旅之臣班固兩都賦曰撫罿鴻禦矰繳周禮曰矰矢也鄭康成曰結繳於矢謂之矰矰髙也說文曰繳生絲縷也聲之若切淮南子曰雁銜蘆而飛以避矰繳】發種種而愈落眉髟髟而競長【言梁亡之後巳狼狽流離遂至衰老也左傳盧蒲嫳曰予發如此種種予奚能爲服防通俗文曰發垂而髟潘嶽賦曰斑髩髟以承弁兮說文曰髟長髮猋猋也髟所銜切又必周切眉髟髟者言眉之長垂如發也】是以憂幹扶疎悲條鬱結【假竹之枝榦以明心七發曰中鬱結之輪菌根扶疎以分離說文扶疎四布也】宿昔僛醜俄然耄【一作耆】耋【淮南子曰視毛嬙西子猶防丑也髙誘曰防頭也方相氏黃金四目衣赭稀世之防丑貎非生人也但其像耳目防醜言極醜也廣雅曰防醜也防音欺僛醜當作防醜說文僛醉舞貎禮記曰八十曰耄爾雅曰耋老也郭璞曰八十爲耋劉熈釋名曰七十曰耄頭髮白髦髦然也八十曰耋耋鐵也皮膚變黑色如鐵也一作耆者周禮八十曰耆言其悲憂忽成醜老也】變田鳯於承宮攺陽文於鬷蔑【三輔決錄曰漢帝殿柱題堂堂乎張京兆田郎顏氏家訓引此云用論語題京兆人田鳯也後漢書曰承宮字少子瑯邢姑幕人也永平中拜博士遷左中郎將數納忠言朝臣憚其節名播匈奴時北單於遣使求得見宮顯宗勅自整飾宮對曰翟名非識實者也臣狀醜不可以示逺宜選有威容者帝以大鴻臚魏應代之淮南子曰不待脂粉芳澤而性可悅者西施陽文也髙誘曰陽文古之好女許愼曰楚之好人也左氏傳曰鬷蔑惡杜預曰惡醜貌也言亂離攺節悲憂易老如美貌化爲丑人也阮嗣宗詠懷詩云朝爲媚少年夕暮成丑老卽此意也】潘嶽秋興嵇生倦遊桓譚不樂吳質長愁並皆年華未暮容貎先秋【潘嶽秋興賦序曰於時秋也故秋興命篇春秋三十有二始見二毛感秋而興此賦也趙至與嵇蕃書曰去矣嵇生永離隔矣漢書曰長卿故倦遊文穎曰倦疲也言疲厭遊學也後漢書曰桓譚上疏言讖記之非帝省奏不說其狀有詔防議雲臺所處帝謂譚曰吾欲讖決之譚黙然良久曰臣不讀讖帝問其故譚復極言讖之非經帝大怒曰桓譚非聖無法將下斬之譚叩頭流血良久乃解出爲六安郡丞意忽忽不樂道病卒魏志曰吳質字季重濟陰人以文才爲文帝所善官至振威將軍質答魏太子牋云今質已四十二矣白髮生髩所慮日深實不復若平日之時也】予此衰矣𨿽然有以非非蜮乃心憂矣【左傳醫和曰非非食惑以喪志詩曰爲爲蜮箋云蜮短狐幹寶捜神記曰有物處於江中其名曰蜮一曰短狐能含沙射人所中者頭痛發熱劇者至死言已之衰老乃爲故國非有所惑若其滛溺惑亂有如蜮乃可憂也】未見從心先求順耳【見論語】伯玉何嗟丘明惟恥【莊子曰蘧伯玉行年五十而知四十九年之非行年六十而六十化論語曰左丘明恥之孔注曰左丘明魯太史按子山述懷詩云惟有丘明恥無復榮期樂丘明之恥豈匿怨而臣其人耶】拉虎捭熊予猶穉童觀形察貎子實悲翁【曹子建七啟曰批熊碎掌拉虎摧斑說文曰拉搦也聲盧合切捭撃也聲補買切穉幼禾也聲直利切言巳狀貌𨿽老搦虎撃熊尙如童穉之年諭已猶可有爲憤辭也子貌𨿽少一老翁矣】別有九棘龎眉三槐暮齒【周官曰三槐三公位焉左九棘孤卿大夫位焉右九棘公侯伯子男位焉鄭司農曰槐之言懷也言懷來人於此欲與謀也樹棘以爲位者取其赤心而外刺象以赤心而有刺也龎蒼雜色也漢武故事曰武帝輦郎署見顏駟龎眉皓發】孔光謝病袁逢致仕【漢書曰孔光爲太師稱病辭位太后詔賜太師壽杖黃門令爲太師省中坐置幾太師入省中用杖賜餐十七物然後歸老於第官屬按職如故後漢書曰袁逢字周陽以累世三公子寛厚篤信著稱於時後爲司空卒於執金吾朝廷以逢嘗爲三老特優禮之】吳濞不朝楊彪喪子【史記曰吳王濞髙帝兄劉仲之子也髙帝立爲吳王稍失藩臣之禮稱疾不朝天子賜吳王幾杖老不朝後漢書曰楊彪子修字徳祖爲曹操所殺操見彪問曰公何瘦之甚對曰愧無日防先見之明猶懷老牛防犢之愛操爲之攺容魏書黃初二年公卿朝朔旦並引故漢太尉楊彪待以客禮賜延年杖及馮幾謁請之日便使杖入】明公此贈或非乖理【言如孔光以下此四君者竹杖之贈或非乖禮諭魏與周不當以爵祿與已也按上文稱桓宣武爲帝宣武自命孤寡而楚丘先生僅以明公稱之猶諸侯之禮矣】先生乃歌曰秋藜促節白藋同心終堪荷篠自足驅禽一傳大夏空成鄧林【左氏傳曰斬之蓬蒿藜藋而共處之說文曰藜艸也聲郎實切戴凱之竹譜曰杞發苦竹促節薄齒說文曰藋堇艸也一曰拜啻藋聲徒弔切又竹譜曰篠出魯郡堪爲笙也又曰細篠大簜書曰篠簜旣敷鄭注篠箭也論語曰遇丈人以杖荷篠包曰篠竹器漢書曰張騫使大夏見蜀布卭竹杖又律曆志曰黃帝使伶倫取竹於大夏之西山海經曰誇父與日逐走入日渴欲得飲飲於河渭河渭不足北飲大澤未至遂渴而死棄其杖化爲鄧林言藜藋在野是其眞性且可用以荷篠驅禽若竹之制以爲杖而死者過半卽莊子義臺露寢之義諭已無羨於榮華而魏周彊欲已仕哀其失故也】

卭竹杖賦

【寓意與竹杖賦同漢書曰張騫言使大夏時見蜀布卭竹杖問所從來曰從東來身毒國可數千里得蜀賈人市三輔黃圖曰天子遣使求身毒國市竹而爲昆明所閉天子欲伐之乃作昆明池象之以習水戰卽此竹矣劉逵蜀都賦注曰卭竹出興古盤江以南竹中實而髙節可以爲杖戴凱之竹譜曰竹之堪杖莫尙於卭卭其恭切】

沈冥子遊於巴山之岑取竹於北陰【沈冥若子虛之屬假立以爲端也漢書曰蜀嚴沈冥久幽而不攺其操孟康曰蜀郡嚴君平沈深黙無欲幽深難測也揚子曰蜀莊沈冥李軌注曰沈冥猶寂泯然無迹之貌卭竹出蜀巴蜀接境故雲遊於巴山之岑爾雅曰山小而髙岑郭云言岑崟也呂氏春秋曰昔黃帝令伶倫作爲律伶倫自大夏之西乃之阮隃之陰取竹於嶰谿之谷髙誘曰大夏西方之山阮隃山名山北曰陰】防娟髙節寂歷無心霜風色古露染斑深每與龍鐘之族幽翳沈沈【防娟見楚辭江淹詩曰寂歷百艸晦善云寂歷雕疎貌張衡南都賦其竹則籦籠防篾篾刀葉反防音謹廣韻曰龍鐘竹名世言龍鐘謂其年老如竹之枝葉揺拽不能自禁也】文不自殊質而見賞蘊諸鳴鳯之律制以成龍之杖【漢書律曆志曰黃帝制十二筩以聽鳯之鳴爲十二律王子年拾遺記曰岑華山在西海上有象竹截爲管吹之爲翠鳯之鳴述異記作蔓竹神仙傳曰費長房以杖投葛陂中顧視則龍也又鄧徳明南康記曰南野縣有漢監匠陳鄰其人通夜嘗乘龍還家其妻懷身母疑與外人通密看乃知是鄰乘龍龍至家輒化靑竹杖鄰內致戶前母不知因將杖去須臾光采滿堂俄而飛失杖乃禦雙鵠還又列仙傳曰呼子先者漢中闕下卜師也壽百餘年夜有仙人持二竹竿至呼子先騎之乃龍也上華陰山又神仙傳曰蘇仙公嘗持一竹杖時人謂曰蘇生竹杖固是龍也歷諦傳記竹杖之成龍者多矣】拔條勁直璘斌色滋和輪人之不重待羽客以相貽【甘泉賦曰馬犀之璘防注音斌埤蒼曰璘防文貌也晉灼曰防音豳向曰璘防寶物文采也說文曰滋益也聲子之切輪車輪說文曰車有輻曰輪輪人作車輪之人言扶杖則安步當車矣非有車輪之重也羽客羽人也山海經有羽人之國不死之民言待此不死之民以相與也】靑春欲暮白雲來遲謀於長者操以從之執末而獻無因自持【楚辭大招曰靑春受謝白日昭只穆天子傳云西王母爲天子謡曰白雲在天山防自出道裏悠逺山川間之將子無死尙能復來禮記曰謀於長者必操幾杖以從之鄭注雲從猶就也言少年不可再得神仙亦復來遲於是謀於長者用操此杖矣執末而獻無因自持者禮記曰獻杖者執末疏云末拄頭地也拄地不淨不可向人故執以自向持淨頭以授與人也】諸蔗𨿽甘不可以倚【嵇含艸木狀曰諸蔗一曰甘蔗按諸蔗對下彼藜知蔗之種類不一故云諸蔗若諸葛矣崔瑗杖銘曰諸蔗𨿽甘猶不可杖曹植矯志賦曰諸蔗𨿽甘杖之必折言諸蔗類竹味𨿽甘而脆不可倚以爲杖也】彼藜𨿽實不可以美【莊子曰子貢見原憲原憲杖藜應門言藜𨿽實可以爲杖而非美物也】未若處不材之間當有用之始【莊子曰莊子行於山中見大木枝葉繁茂伐木者止其旁而不顧也莊子曰此木以不材得終其天年捨於故人之家故人喜命豎子殺雁而烹之殺不能鳴者明日弟子問於莊子曰昨日山中之木以不材得終其天年今主人之雁以不材死先生將何處莊子笑曰周將處夫材與不材之間呂氏春秋曰聖人之於物也無不材孔子以六尺之杖論貴賤之等辧親疎之義髙誘注曰材用也又莊子云惠子謂莊子曰言無用莊子曰言無用而始可與言用矣夫地非不廣且大也且人之所用容足耳然側足而墊之致黃泉人尙有用乎惠子曰無用莊子曰然則無用之之爲用也明矣】魯分以爵漢錫以年昔尙爾齒今優我賢【禮記曰大夫七十而致事若不得謝則必賜之幾杖疏曰熊氏云旣不聼致事則祭義云七十杖於朝是也聽致事則王制云七十杖於國八十杖於朝是也是杖亦分以爵當云周分以爵豈以周禮在魯而云魯分也與漢錫以年者若漢書文帝賜吳王濞幾杖不朝元後賜孔光壽杖是也昔尙爾齒今優我賢者設爲爾我之辭言昔日尙爾爲貴今受此分爵錫年之異數當優我杖者爲賢也】書橫幾玉塵筵則函之以後拂之以前【謂授幾杖也周禮有司幾筵之官鄭注云筵亦席也禮記曰席間函丈又云進幾杖者拂之言書在幾玉在筵而此杖與之不離前後也】爾其摘芳林沼行樂軒除間尊卑之垂帨隨上下之遊紆【說文曰平土有叢木曰林沼池也軒曲輈藩車除殿陛也禮記曰尊卑垂帨鄭注云帨佩巾也磬折則佩垂授受之儀一】夫寄根江南渺渺幽潭傳節大夏悠悠廣野【說文曰渺大水也字同渺楚辭曰便娟之修竹兮寄生乎江潭戴凱之竹譜曰蓋竹生江南深谷中蜀都賦曰卭竹傳節於大夏之邑劉逵注云卭竹杖以節爲奇故曰傳節也諭已昔本吳人今爲羈旅猶竹杖之根寄江南節傳大夏也】豈比夫接君堂上之履爲君座右之銘而得與綺紳瑤佩出芳房於蕙庭【史記曰平原君使人於春申君趙使欲誇楚爲玳瑁簮刀劍室皆以珠飾之請春申君春申君客三千人其上客皆躡珠履使大慙後漢書曰崔瑗字子玉涿郡人也兄璋爲人所殺瑗遂手刃其讐亡命防赦而出作銘自戒常置座右曰座右銘說文曰綺文繒也聲袪彼切論語孔注云紳大帶詩曰報之以瓊瑤毛傳曰瑤美玉說文曰瑤美石也佩佩玉也卽毛傳所謂雜佩者珩璜琚瑀衝牙之類蕙芳艸也蕙庭若蘭房矣子山本賦杖而引用好客報讐之事諭已不能如黃歇豪俠之舉珠履滿堂又不能如崔瑗報讐之後作銘自戒而悠悠無所用之僅如竹杖扶老而已意防深長假比發端以攄懷舊之蓄念非徒賦卭杖也】

枯樹賦

【枯樹賦者庾子山鄕關之思所爲作也朝野僉載曰梁庾信從南朝初至北方文士多輕之信將枯樹賦以示之於後無敢言者時溫子升作韓陵山寺碑信讀而寫其本南人問信曰北方文字何如信曰惟有韓陵山一片石堪共語薛道衡盧思道稍觧把筆自余驢鳴狗吠聒耳而已枯樹賦有碑貞觀四年褚遂良所書也】

殷仲文【一本有者字】風流儒雅海內知名世【一作代唐本】異時移出爲東陽太守常忽忽不樂顧庭槐而嘆曰此樹婆娑生意盡矣【續晉陽秋曰殷仲文字仲文陳郡人祖融太常父康吳興太守仲文聞桓平京邑棄郡投焉甚悅之引爲咨議防軍及簒位以佐命親貴桓敗先投義軍累遷侍中尙書以罪伏誅世說曰桓敗後殷仲文還爲大司馬咨議意似二三非復往日大司馬府防前有一老槐甚扶疎殷因月朔與眾在防視槐良久嘆曰槐樹婆娑無復生意殷仲文旣素有名望自謂必當阿衡朝政忽出爲東陽太守意甚不平及之郡至富陽慨然嘆曰當復出一孫伯符】至如白鹿貞松靑牛文梓【十三州誌曰燉煌有白鹿塞地多古松白鹿棲息其下因而得名燉煌郡蒼松縣漢武帝置南山有松幹寶捜神記曰昔武王伐雍州大神樹將倒樹中流血變作一防牛走入丰水中故樹精百年化爲靑牛郭氏中記曰萬嵗樹精爲靑牛又曰秦文公造長安宮面四百里南至終南山山有梓樹大數百圍防宮中公惡而伐之連日不克輒大風雨夜有問梓樹樹曰豈柰吾何曰若使三百人披頭以繩繞樹豈不敗汝樹黙然不應明日人言於秦王王依此言伐之有靑牛逐之入灃州錄異傳曰秦文公伐雍州南山文梓木有靑牛出走丰水矣】根柢盤魄山崖表裏【漢書鄒陽曰蟠木根柢蘇林曰柢音蔕張宴曰柢根下本也爾雅曰厓內爲隩外爲隈郭注云別厓表裏之名孫炎云內曲裏也外曲表也爾雅又曰涘爲厓郭雲謂水邊也厓與崖字同】桂何事而銷亡桐何爲而半死【漢書曰武帝作賦悼李夫人其辭曰秋气潛以淒淚兮桂枝落而銷亡枚乘七發曰龍門之桐髙百尺而無枝其樹半死半生】昔之三河徙植【一作殖】九畹移根【南史宋武帝紀曰漢光武社於南陽漢末而其樹死劉備有蜀乃應之而興及晉季年舊根始萌至是而盛矣漢書曰髙祖委發關中兵收三河士韋昭曰河東河南河內也史記曰唐人都河東殷人都河內周人都河南夫三河在天下之中按光武都洛在河南劉備都蜀劉裕都建康國號曰宋皆社樹之應是其三河徙植之事矣後漢書西傳曰爰劍亡入三河間注云今比言三河卽黃河賜支河湟河也亦稱三河與此爲異也楚辭曰余旣滋蘭之九畹王逸曰十二畝爲畹或曰田之長爲畹也】開花建始之殿落實睢陽之園【魏志曰建安二十五年正月曹公在洛陽起建始殿後漢書郡國志梁國有睢陽縣地道記曰梁孝王築城十二里小鼓唱節杵下而和之稱睢陽曲九域志曰睢陽郡有梁孝王東苑方三百里苑囿中有可室山雁池修竹園】聲含嶰谷曲抱雲門【漢書律曆志曰黃帝使伶倫自大夏之西昆侖之陰取竹之觧谷生其竅厚均者斷兩節而吹之以爲黃鐘之宮制十二筩以聽鳯之鳴孟康曰觧脫也谷竹溝也取竹之脫無溝節者也一說昆侖之北谷名也晉灼曰谷名是也周禮曰大司樂雲門之舞鄭注云雲門黃帝樂言木中含抱律呂之音也觧音蟹字或作嶰】將雛集鳯比翼巢鴛【楚辭曰哀枯楊之寃雛王逸注曰生哺曰鷇生啄曰雛悲哀飛鳥生雛其身煩寃而不得出在於枯楊之樹居危殆也禮瑞命記曰黃帝時鳯蔽日而來止帝園食常竹實棲常梧桐終不去宋書樂志曰鳯將雛歌者舊曲也應璩百一詩云爲作陌上桑反言鳯將雛然則鳯將雛其來久矣晉書樂志曰吳聲十曲有鳯將雛又步出夏門古辭鳯凰鳴啾啾一母將九雛張正見置酒髙殿上詩琴挑鳯將雛當是用相如鼓琴挑鳯兮鳯兮歸故鄕遨遊四海求其凰之義列異傳曰宋康王埋韓馮夫妻宿昔梓生有鴛鴦雌雄各一恆棲樹上音聲感人又玉臺新詠載廬江焦仲卿妻詩序云漢末建安中廬江府小史焦仲卿妻劉氏爲仲卿母所逼自誓不嫁投水而死仲卿聞之自縊於庭樹兩家合華山傍詩曰東西植松柏左右植梧桐枝枝相覆蓋葉葉相交通中有雙飛鳥自名爲鴛鴦】臨風亭【一作庭】而唳鶴對月峽而吟猿【晉書陸機曰華亭鶴唳可得聞乎荊州記曰峽長七百里兩岸連山略無絕處重巖疊嶂隱天蔽日常有髙猿長嘯屬引淸逺漁者歌曰巴東三峽巫峽長猿鳴三聲淚沾裳郡國志巴郡枳縣注曰華陽國誌云有明月峽是也】廼有拳曲擁腫盤坳反覆【莊子曰吾有樹人謂之樗其大本擁腫而不中繩墨其小枝拳曲而不中規矩說文曰坳地不平也從土幼聲於交切】熊彪【一作虎】顧盼魚龍起伏節竪山連文橫水蹙【說文曰彪虎文論語雲山節藻棁包咸曰節栭也刻鏤爲山棁者梁上楹畫爲藻文藻水艸也說文曰蹙廹也聲子六切】匠石驚視公輸目【莊子曰匠石之齊見櫟社樹觀者如市匠石不顧司馬彪曰匠石字伯說墨子曰公輸般爲云梯禮記鄭注曰公輸若匠師也般若之於多技巧也趙岐孟子注曰公輸子魯班魯之巧人也】雕鐫始就剞劂仍加平鱗鏟甲落角摧牙重重碎錦片片眞花紛披艸樹散亂煙霞【甘泉賦曰般倕棄其剞劂應劭曰剞曲刀也劂曲鑿也淮南子注曰剞劂曲刀也張揖廣雅曰陳寶孟勞馬氏曰楊剞劂劉刀也剞車奇反劂歸衛反剞又居綺反蒼頡篇曰鏟削平也言巧匠得此樹木窮致其功雕刻魚龍麒麟牙獸之狀錦花艸樹煙霞之文極其爛也】若夫松子古度平仲君遷【左太衝吳都賦曰木則楓柙豫章松梓古度平仲君遷劉逵注雲松梓二木名今雲松子蓋轉寫之誤或雲松樹結實可食者也逵又云古度樹也不華而實子皆從皮中出大如安石橊正赤初時可煮食也廣州有之晉顧微廣州記曰熈安縣有孤古度樹生其號曰古度俗人無子於祠炙其乳則生男以金帛報之劉成曰平仲之木實白如銀君遷之樹子如瓠形】森梢百頃槎枿千年【王粲柳賦曰莖森梢以奮揚春秋傳曰山木不槎張衡東京賦曰山無槎枿薛綜注云斜斫曰槎斬而復生曰枿李巡曰枿槁木之餘也魏都賦曰林不槎枿呂良曰枿斬去木梢也森疏簮切音參梢所交切槎仕雅切又側下切枿五割切】秦則大夫受職漢則將軍坐焉【史記秦本紀曰始皇東封泰山風雨驟至避於松下因封爲五大夫袁宏後漢紀曰馮異爲人謙退不伐每軍行止舎諸將爭功異常屏處大樹下軍中號爲大樹將軍上常分諸營吏士問曰屬誰營耶皆曰願屬大樹將軍】莫不苔埋菌壓鳥剝虫穿或低垂於霜露或撼頓於風煙【言已上諸樹爲虫鳥風霜所壞也師古曰苔水气所生蘇林曰寄生者芝菌之類淋潦之日著樹而生形有周圜象說文曰菌地蕈也渠殞切】東海有白木之廟西河有枯桑之社【東海言東至於海也白木俗說密縣東三里天仙宮有白松相傳軒轅黃帝葬三女處於今猶存按漢書地理誌膠東國下密有三石山祠豈其是耶西河言西至於河也河源出於昆侖在西則河之所經泛稱西河也幹寶捜神記曰南頓張助於田中種木見李核欲持去顧見空桑中有土因植種以余漿漑灌後人見桑中反復生李轉相告語有病目痛者息陰下言李君令我目愈謝以一豚目痛小疾亦行自愈眾犬吠聲盲者得視逺近翕赫其下車騎常數千百酒肉滂沱間一嵗後張助逺出來還見之驚云此有何神乃我所種耳因就斫之亦見風俗通蔡邕獨斷曰社者欲令萬民加肅敬也各以其野所宜之木以名其社及其野世說阮宣子曰社而爲樹伐樹則社亡樹而爲社伐樹則社移矣】北陸以楊葉爲關南陵以梅根作冶【爾雅云髙平曰陸大阜曰陵北陸北方之地也楊葉爲關未詳按爾雅楊蒲柳說文曰柳小楊也漢書地理誌曰代郡髙柳西部都尉治遼西郡柳城西部都尉治疑以木得名若楡中之關樹楡爲塞矣楡中漢屬金城郡南陵宣城縣名鮑照詩云昨夜宿南陵今旦入蘆洲李善注稱宣城郡南陵縣矣隋書地理誌云宣城郡南陵梁置南陵郡又云宣城郡平陳攺爲宣州楊炯李懷州墓志銘序宣州刺史云吳土舊邑楚國先封江廻鵲尾之城山枕梅根之冶又孟浩然泊宣城界詩云火熾梅根冶煙迷楊葉洲是梅根作冶當在宣城矣言東南西北四方有廟社關冶以木得名者也】小山則叢桂畱人扶風則長松系馬【淮南王安招隱士序曰招隱士者淮南小山之所作也其詞曰桂樹叢生兮山之幽又云攀援桂枝兮聊淹畱劉琨扶風行曰系馬長松下發鞍髙嶽頭】豈獨城臨細柳之上塞落桃林之下【漢書曰周亞夫屯細柳以備邊在長安城西左氏傳曰晉侯使詹嘉以守桃林之塞】若乃山河阻絕飄零離別拔本垂淚傷根瀝血【若乃以下諭已失國喪家流離異域猶木之拔本傷根也左氏傳曰拔本塞源淮南子曰秦擄趙王遷徙之漢中房陵思故鄕爲山木之謳聞者莫不墮淚魏志曰曹公在洛陽起建始殿伐濯龍樹而血出又掘移梨根傷而血出曹公惡之遂寢疾是月薨又風俗通曰桂陽太守江夏張遼叔髙去令家居買田田中有大樹十餘圍扶疎蓋數畝地播不生谷遣客伐之木中血出客驚白叔髙怒曰老樹汁出此何等血因自嚴行復斫之血大流灑有白頭公長可四五尺忽出往赴叔髙髙逆格殺之凡殺四頭非人非獸遂伐其木其年應司空辟侍禦史兗州刺史以二千石之尊過鄕裏薦祝祖考白日繡衣榮羨安居均伐樹血出而禍福互異矣】火入空心膏流斷節【淮南畢萬術曰老槐生火膏流斷節者膏謂樹脂也老樹汁出若流膏矣說文曰膏肥也節竹約也】橫洞口而欹臥頓山腰而半折文斜者百圍冰碎理正者千防瓦裂【一作文衰合體俱碎理正中心直裂】載癭銜癅藏穿抱穴木魅防睒【一作睒曍一作睒防】山精妖孽【淮南子曰險阻之气多癭南方艸木狀曰五嶺之間多楓木焉久則生癭癅養生論曰頸處險而癭李善注曰人居山險樹木癅臨其上飲此水則患癭藏穿爲虫所穿抱穴爲鳥所穴也蕪城賦曰木魅山�說文曰魅老物精也莫愧切杜預曰魅怪物山海經曰山精如人面而有毛說文曰睒暫視貌聲失冉切睗目疾視也聲施只切抱朴子曰山之精形如小兒而獨足向後喜來犯人其名曰蚑知而呼之卽當自卻一名超空亦可兼呼之又或如鼓赤色一足其名曰渾又或如人長九尺衣裘戴笠名曰金累又或如龍五色赤角名曰飛龍見之皆可呼其名不敢爲害山中大樹精名曰云陽呼之則吉山中夜見火光枯木所作勿怪也又大蛇名升卿山中寅日自稱虞君者虎也稱當路君者狼也稱令長者老貍也卯日稱丈人者兔也稱東王父者麋也稱西王母者鹿也辰日稱雨師者龍也稱河伯者魚也稱無腸公子者蟹也已日稱寡人者社中蛇也稱時君者龜也午日稱三公者馬也稱仙人者老樹也未日稱主人者羊也稱吏者麞也申日稱人君者猴也稱九卿者猿也酉日稱將軍者雞也稱捕賊者雉也戍日稱人姓氏者犬也稱成陽君者狐也亥日稱婦人者金玉也稱神君者豬也子日稱社君者防也稱神人者伏翼也丑日稱書生者牛也但知其物名則不能爲害也中記曰山精如人頭長三四尺食山蟹夜出晝藏左氏傳曰地反物爲妖說文作云衣服歌謡艸木之怪謂之妖孽說文作云禽獸虫蝗之怪謂之】況復風雲【一作雷】不感羇旅無歸【言梁中興道銷已不能復歸也後漢二十八將論曰感防風雲奮其智勇左傳陳敬仲曰羇旅之臣】未能采葛還成食薇【詩王風有采葛之篇詩序曰采葛懼讒也鄭箋云采葛諭臣以小事使出史記曰武王已平殷亂天下宗周伯夷叔齊義不食周粟隱於首陽山采薇而食之歌曰登彼西山兮采其薇矣索隱曰薇蕨也爾雅云蕨鱉也陸璣毛詩艸木疏云蕨山菜也莖葉皆似小豆蔓生其味亦如小豆藿可作羮亦可生食也本傳云聘於西魏遂畱長安是以小事使出也哀江南賦云讓東海之濵遂餐周粟又詩何但食周薇皆引夷齊之事以自諭此言奉命出使不能爲君效力屈節魏周也】沈淪窮巷蕪沒荊扉旣傷揺落彌嗟變衰【宋玉曰艸木揺落而變衰諭已思念故國遂至衰老猶樹木之衰秋揺落枯朽時也】淮南子云木葉落長年悲斯之謂矣【淮南子云桑葉落而長年悲也淮南子者漢髙帝之孫劉安所作也西京雜記曰淮南王安著鴻烈二十一篇號爲淮南子一曰劉安子自云字中皆挾風霜】乃歌曰建章三月火黃河萬【一作千】裏槎【漢書曰武帝太初元年柏梁災起建章宮文穎曰越巫名勇謂帝曰越國有火災卽復大起宮室以厭勝之故帝作建章宮按建章宮起在柏梁旣災之後是柏梁災非建章災也此云建章三月火者當是赤眉焚西京宮室事後漢書建武二年曰赤眉焚西京宮室發掘園陵又董卓傳卓遷天子西都初長安遭赤眉之亂宮室營寺焚滅無餘是時惟有髙廟京兆府捨遂便時幸焉後移未央宮史傳旣云焚滅無餘知建章宮亦被焚矣按漢書建章宮度爲千門萬戶以其宮室之崇麗者故稱引之云三月火者按史記項羽至咸陽燒秦宮室三月火不滅此言三月特稱其火之大也博物志曰有居海島者每年見浮槎往來不失期遂賫糧乘槎而去至犯牛女星蜀郡嚴君平知之後知黃河與天漢通】若非金穀滿園樹卽是河陽一縣花【晉書曰石崇有金穀園石季倫思歸引序曰河陽別業柏木防於萬株又晉書云潘嶽爲河陽令滿縣皆栽桃花言今日之煨燼漂流皆昔日之繁花密樹也】桓大司馬聞而嘆曰昔年種柳依依漢南今看揺落淒愴江潭樹猶如此人何以堪【桓大司馬桓溫也桓溫別傳曰溫字子元譙國龍亢人也興寜九年以溫克復舊京肅靜華夏進都督中外諸軍事侍中大司馬世說曰桓公北徵經金城見前爲瑯邪時種柳皆巳十圍慨然嘆曰木猶如此人何以堪攀枝執條然流淚晉書曰桓溫自江陵北行經少時所種柳處皆十圍蹵然嘆曰木猶如此人何以堪按桓溫爲桓之父仲文爲東陽太守在桓旣敗之後子山所賦皆發巳意假殷仲文以起賦端末引淮南王桓司馬以致一篇之意不必其同時也】

傷心賦【並序】

【傷心賦者𨿽傷弱子亦悼亡國也楚辭曰目極千里傷心悲魂兮歸來哀江南子山二賦取諸此焉】

予五福無徵三靈有譴【尙書洪範云九曰向用五福孔傳曰言天所以向勸人用五福徵驗也又洪範云曰休徴孔傳云敍美行之驗也班固典引曰答三靈之繁祉注云三靈天地人也說文曰譴謫問也聲去戰切】至於繼體多從夭折【左傳成二年說鄭靈公早死云夭子蠻又昭十九年子產云札瘥夭昏是夭爲少死也尙書六極一曰凶短折孔安國曰短未六十折未三十疏云鄭以爲凶短折皆是夭枉之名未昏曰折漢書五行志云艸木曰折一曰凶夭是也兄喪弟曰夭父喪子曰折並與孔不同夭於表反折時設反又之舌反】二男一女並得勝衣金陵喪亂相守亡沒【金陵喪亂蓋指太淸二年侯景之亂也】羇旅關河倏然白首【謂畱魏不歸也】苗而不秀頻有所悲【世說曰王戎子萬有大成之風苖而不秀】一女成人一長【一作外】孫孩穉奄然壤何痛如之旣傷卽事追悼前亡【旣傷卽事者傷其去梁卽魏不能復歸也追悼前亡者傷今一女一孫並悼前金陵亡沒之男女也】惟覺傷心遂以傷心爲賦若夫入室生光非復企及夾河爲郡前途逾逺【孝子傳曰後漢汝南應樞生四子見神光照社樞見光以問卜人卜人曰此天符也子孫其興乎乃探得黃金自是諸子宦學並有才名至瑒七世通顯漢書杜周傳曰始杜周爲廷史有一馬及久任事列三公而兩子夾河爲郡守家貲累巨萬矣】婕妤有自傷之賦揚雄有哀祭之文【漢書曰孝成班婕妤帝初卽位選入後宮始爲少使俄而大幸爲婕妤居增成捨再就館有男數日失之其後趙飛燕姊娣嬌妒婕妤退處深宮作賦自傷悼漢書曰揚雄字子云蜀郡成都人也好詞賦常怪屈原文過相如至不容作離騷自投江而死悲其文讀之未甞不流涕也以爲君子得時則大行不得時則龍蛇遇不遇命也何必沈身哉乃作書往往摭離騷而反之自岷山投諸江流以弔屈原名曰反離騷又旁離騷作重一篇名曰廣騷又旁惜誦以下至懷沙一卷名曰畔牢愁贊曰王莽簒位雄以耆老次轉爲大夫雄恬於勢利欲求文章成名於後世作太法言又按雄子揚烏九齡而通文早卒法言所謂吾家童烏育而不苖者也注見下文】王正長有北郭之悲謝安石有東山之恨【臧榮緒晉書曰王贊字正長義烏人博學有俊才辟司空掾歷散騎侍郎有詩云朔風動秋艸邊馬有歸心胡寜久分析靡靡忽至今王事離我心殊隔過商參又云人情懷舊鄕客鳥思故林又晉書曰謝安字安石始有東山之志後嚴命屢臻勢不獲已始就桓公司馬安𨿽受朝寄然東山之志始末不渝每形於言色有二子瑤琰瑤襲爵官至瑯邪王友早卒子該嗣終東陽太守無子】斯旣然矣【言班揚王謝諸人或以失寵自傷或以不遇哀祭或在北郭而懷歸或處東山而被命又並有夭折之事若此者旣爲傷心矣】至若曹子建王仲宣【魏志曰陳思王植字子建善屬文封平原侯徙封臨菑侯貶爵安鄕侯攺封鄄城侯立爲王徙封雍丘浚儀攺還雍丘徙封東阿封爲陳王植每欲求別見獨談論及時政幸冀試用不能得旣還悵然絕望又以前過事復減半十一年中而三徙都常汲汲無歡遂發疾薨時年四十一曹子建集中有金瓠哀辭其序云金瓠予之首女𨿽未能言固已授色知心矣生十九旬而夭折乃作此辭有行女哀辭其序云行女生於季秋而終於首夏三年之中二子頻喪又魏志曰王粲字仲宣山陽髙平人也獻帝西遷徙居長安以西京擾亂之荊州依劉表表卒太祖辟爲丞相掾賜爵關內侯拜侍中建安二十二年卒粲二子爲魏諷所引誅後絕注云文章志曰太祖時徵漢中聞粲子死嘆曰孤若在不使仲宣無後按植與粲有贈答七哀詩謂痛而哀義而哀感而哀怨而哀耳目聞見而哀口嘆而哀鼻酸而哀也又按王粲著傷夭賦曰惟皇天之賦命實浩蕩而不均或老終以長世或昏夭而夙冺物𨿽存而人亡心惆悵而長慕哀皇天之不惠抱此哀而何愬求魄神之形影差幽冥而弗迕淹伭徊以想象心彌結而紆縈晝忽忽其若昏夜炯炯而至明】傅長虞應徳璉【王隱晉書曰傅咸字長虞北地泥陽人也拜太子洗馬后爲司校尉薨咸贈何邵王濟詩序云歷試無效且有家艱魏志曰汝南應瑒字徳璉太祖辟爲丞相掾屬轉爲平原侯庶子後爲五官將文學瑒集有別詩二首云朝云浮四海日暮歸故山行役懷舊土悲思不能言悠悠渉千里未知何時旋浩浩長流水九折東北流晨夜赴滄海海流亦何抽逺適萬里道歸來未有由臨河累太息五內懷傷憂】劉韜之母任延之親【晉劉韜母孫氏悼艱賦曰伊稟命之不辰遭天難之靡忱夙無父之何怙哀壅悴以抽心云云見藝文類聚後漢書曰任延字長孫南陽宛人也爲九江太守產子者始知種姓咸曰使我有是子者任君也多名子爲任按下文書翰傷切數語任延當作任咸潘嶽集任澤蘭哀辭曰澤蘭者任子咸之女也渉三齡未沒喪而殞遂爲其母辭又寡婦賦云孤女藐焉始孩是也】書翰傷切文辭哀痛千悲萬恨何可勝言【言曹子建諸君並有悲怨之詞也】龍門之桐其枝已折捲施之艸其心實傷【枚乘七發曰龍門之桐髙百尺而無枝爾雅曰捲施艸拔心不死郭注云宿莽也離騷云夕搴中洲之宿莽王逸云艸冬生不死者楚人名之曰宿莽】嗚呼哀哉

賦曰悲哉秋風揺落變衰【宋玉九辧曰悲哉秋之爲气也蕭瑟兮艸木揺落而變衰衰所追切】魂兮逺矣何去何依【宋玉招魂曰魂兮來歸去君之恆幹】望思無望歸來不歸【三輔黃圖曰武帝寤戾太子無辜被殺作思子宮爲歸來望思之臺於湖漢書亦云顏師古注曰言已望而思之庶太子之魂歸來也其臺在今湖城縣之西閿鄕之東基址猶存招魂云魂兮歸來又雲歸來歸來】未逹東門之意空懼西河之譏【列子曰魏有東門吳者子死而不憂人怪問之曰吾無子時不憂今子死乃與無子時同吾何憂也禮記曰子夏哭其子而喪明曾子弔之曰朋友喪明則哭之曾子哭子夏亦哭曰天乎予之無罪也曾子怒曰商汝何無罪也吾與汝事夫子於洙泗之間退而老於西河之上使西河之民疑汝於夫子爾罪一也喪爾親使民未有聞焉爾罪二也喪爾子喪爾明爾罪三也子夏投其杖而拜曰吾過矣吾過矣】在昔金陵天下喪亂王室板蕩生民塗炭兄弟則五郡分張父子則三州離散【梁書武帝紀曰太淸二年冬十月已酉侯景自橫江濟采石辛亥景師至京哀江南賦所謂戊辰之年建亥之月大盜移國金陵瓦觧者也郡國志曰丹陽郡秣陵其地本金陵秦始皇攺建安十六年孫權攺曰建業十七年城石頭建業梁之所都故云金陵詩大雅曰上帝板板下民卒癉毛云板反也癉病也言厲王爲政反先王之道下人盡病也又蕩之什曰蕩蕩上帝下民之辟鄭箋云蕩蕩法度廢壞之貌塗炭見尙書應休璉與從弟書曰濟蒸人於塗炭呂向曰塗泥也炭猶火也言人如墜泥火欲濟之令出甚難也五郡兄弟三州父子俱詳見哀江南賦注】地鼎沸於袁曹人豺狼於楚漢【袁曹袁紹曹操也楚漢項借漢髙帝也注見竹杖賦諭侯景作亂天下分爭生民荼毒有如袁曹官度楚漢鴻溝矣王子年拾遺記曰禹鑄九鼎當夏桀之時鼎水忽沸後漢書朱穆上書曰養魚於沸鼎之中漢書杜文謂孫寶曰豺狼當路孫楚爲石仲容與孫皓書曰豺狼抗爪牙之毒呂延濟曰豺狼惡獸諭亂賊也以諭侯景矣】或有擁樹罹災藏衣遭難【或有以下言喪亂時男女亡沒也史記夏侯嬰傳曰項羽大破漢軍漢王欲棄孝惠魯元嬰常收竟載之徐行面雍樹乃馳卒得脫而致孝恵魯元於丰蘇林曰南陽人謂抱小兒爲雍樹面者大人以面首向臨之小兒抱大人頸似縣樹也漢書師古注曰面偕也雍抱持之言取兩兒令面背已而抱持之以馳故云面雍樹馳雍讀曰擁藏衣疑作載衣卽斯幹之詩所謂載衣之裳載衣之裼列女傳云魯孝義保孝公稱之保母伯禦殺懿公自立求稱將殺之保乃衣其子以稱之衣臥於稱處伯禦殺之保抱稱以逃史記程嬰取他兒負之衣以文葆匿山中皆似藏衣遭難也】未設桑弧先空柘館【禮記曰國君太子生三日卜士負之射人以桑弧蓬矢六射天地四方又見左傳漢書班婕妤賦曰痛陽祿與柘館兮仍𦇤褓而離災服防曰二館名也生子此館皆失之也師古曰二觀並在上林中】人惟一丘亭遂千秋【春秋說題辭曰丘者墓也廣雅云小陵曰丘潘嶽傷弱子序曰三月壬寅弱子生五月之長安壬寅次於新安之千秋亭甲辰而弱子夭乙已於亭東西徵賦亭有千秋之號子無七旬之期是也】邊韶永恨孫楚長愁【邊韶後漢時人永恨未詳疑指無子或喪子事後漢書曰邊韶字孝先陳畱浚儀人也以文學知名教授數百人曾晝日假臥弟子私嘲之曰邊孝先腹便便懶讀書晝日眠韶應時對曰邊爲姓孝爲字腹便便五經笥但欲眠思經事寐與周公通夢靜與孔子同意師而可嘲出何典記嘲者大慙後爲陳相卒於官著詩頌碑銘書防凡十五篇晉書曰孫楚字子荊太原中都人也按孫楚有和氏外孫道生哀文又有和氏外孫小同哀文本賦序一作一外孫孩穉似引此又晉書云三子眾洵纂眾及洵俱未字而早終】張壯武之心疾羊南城之淚流【晉書曰張華字茂先範陽方城人也論前後忠勲進封壯武郡公爲司空初華所封壯武郡有桑化爲柏識者以爲不祥又華捨及監省數有妖怪少子韙以中臺星坼勸華遜位華不從曰天道遠惟修徳以應之耳不如靜以待之以應天命及趙王倫孫秀將廢賈後詐稱詔召華遂害之韙儒博曉天文散騎侍郎同時遇害云張壯武者稱其所封之郡名也壯武本漢宋昌所封史記云封宋昌爲壯武侯是也晉以其地封張華矣括地誌云壯武故城在萊州卽墨縣西六十里古萊夷國有漢壯武縣故城晉書曰羊祜字叔子泰山南城人也位至公而無子幽明錄曰羊祜有一兒五六嵗端明可喜掘墓之後兒卽亡晉書地理誌云泰山郡有南武城祜封南城侯又南城人故曰羊南城稱其邑居也】痛斯傳體尋玆世載天道斯慈人倫此愛膝下龍摧掌中珠碎芝在室而先枯蘭生庭而蚤刈【爾雅郭注云芝一嵗三華瑞艸晉書曰謝安甞戒約子侄曰子弟亦何豫人事而正欲使其佳答曰譬如芝蘭玉樹欲使其生於庭階耳左傳宣二年曰初鄭文公有賤妾曰燕姞夢天使與之蘭曰以是爲而子旣而文公見之與之蘭而禦之辭曰妾不才幸而有子將不信敢徵蘭乎生穆公名之曰蘭及穆公有疾曰蘭死吾其死乎吾所以生也刈蘭而卒刈倪制切音藝割也】命之修短哀哉已滿【修短長短也潘嶽西徵賦曰生有修短之命東徵賦曰修短之運愚智同班固覧海賦曰運之修短不豫期也】鶴聲孤絕猿吟腸斷【崔豹古今注曰別鶴操商陵牧子所作也娶妻五年而無子父兄爲之攺娶妻聞之中夜起而悲嘯牧子聞之愴然而悲乃援琴歌之曰將乖比翼隔天端山川幽逺路漫漫攬衣不寐食忘餐世說曰桓公入蜀至三峽中部伍中有得猿子者其母緣岸哀號行百餘里不去遂跳上船至便卽絕破視其腹中腸皆寸寸斷公聞之怒命黜其人】嬴博之間路似新安【漢書劉向曰延陵季子適齊而返其子死於嬴博之間穿不及泉斂以時服封墳掩坎其髙可隱而號曰骨肉復歸乎土魂气則無不之也夫嬴博去吳千里季子不歸葬孔子往觀之曰延陵季子於禮合矣事出禮記師古曰嬴博二邑在泰山潘嶽西徵賦曰夭赤子於新安坎路側而瘞之又傷弱子辭序曰予之長安次於新安千秋亭而弱子夭感嬴博之哀乃傷之】藤緘轊櫝枿掩虞棺不封不樹惟棘惟欒【魏志文帝紀曰其告郡國給槥櫝殯斂裴松之注云槥音衛漢書髙祖令曰士卒從軍死者爲槥歸其縣應劭曰槥小棺也今謂之櫝應璩百一詩曰轊車在道路徵夫不得休禮記曰周人以有虞氏之瓦棺葬無服之殤轊與槥古字通轊櫝小棺也虞棺瓦棺也藤緘枿掩謂爲蔓艸所縈掩以無梢之木也魏都賦曰林不槎枿薛綜曰斬而復生曰枿呂良曰枿斬去木梢也易曰古之葬者厚衣之以薪藏之中野不封不樹顏師古劉向傳注云不封謂不聚土爲墳也不樹謂不種樹也爾雅曰終牛棘郭璞注云馬棘也其刺粗而長雍門周曰墳墓生荊棘欒盧官切音鸞木似蘭】天慘慘而無色云蒼蒼而正寒【王仲宣登樓賦曰天慘慘而無色春秋文耀鉤曰楚有蒼云如霓郭璞爾雅注曰天形穹隆其色蒼蒼】況乃流寓秦川飄颻播遷【況乃以下自序奉使西魏羇畱長安也秦川西魏地也隴頭歌有遙望秦川之句趙至書曰飄颻逺遊之士】從官非官歸田不田【沈約和謝宣城詩曰從宦非宦侶官音宦左傳曰官三年矣亦讀爲宦又如字世說曰劉尹之沒孫興公爲之誄曰居官無官之事作事無事之心張平子著歸田賦】對玉關而羇旅坐長河而暮年【漢書西域傳曰阸以玉門陽關後漢班超曰但願生入玉門關江淹別賦曰去復去兮長河湄】已觸目於萬恨更傷心於九泉【自言鄕關之思已屬萬恨更兼悼亡其心愈傷也晉書胡奮曰吾一女入於九天一子入於九地說文曰地有九重故曰九泉】至如三虎二龍三珠兩鳯【三輔決錄曰賈彪兄弟三人並有髙名彪最優故天下稱曰賈家三虎偉節最怒世說曰謝子微見許子將兄弟弱冠時則曰平輿之淵有二龍焉三珠未詳山海經三珠樹生赤水上北齊書崔陵侍中弟仲文銀靑光祿大夫同日拜受時云兩鳯連飛】並有山澤之靈各入熊羆之夢【周易說卦曰山澤通气詩曰吉夢維何維熊維羆維熊維羆男子之祥箋云熊羆在山陽之祥也故生男爾雅曰羆似熊而黃色】望隴首而不歸出都門而長送【辛氏三秦記曰隴西關其阪九廻不知髙防裏欲上者七日乃越髙處可容百餘家下處數十萬戶其上有淸水回注俗歌曰隴頭流水鳴聲幽咽遙望秦川肝腸斷絕去長安千里望秦川如帶關中人上隴者還望故鄕悲思而歌則有絕死者漢書曰上徵臨江王榮榮行祖於江陵北門上車軸折父老曰吾王不返矣按元帝時都江陵故臨江王所治都門長送當引此事二語謂已使西魏遂不復歸序所謂羇旅關河倏然白首者也此下言一女一孫奄然壤之事矣】對寶盌而痛心撫經而流慟【孔氏誌怪曰盧充者範陽人家西三十里有崔少府墓充先冬至一日出家西獵見一麞舉弓而射卽中之麞倒而復起充逐之不遠忽見一里門如府捨門中一鈴下有唱家前充問此何府也答曰少府府也充曰我衣惡唱得見貴人卽有人提襆新衣迎之充著盡可體便進見少府展姓名酒炙數行崔曰近得尊府君書爲君索小女婚故相延耳卽舉書示充充父亡時𨿽小然已見父手迹便欷歔無辭崔卽敕內令女郎莊嚴使充就東廊充至婦已下車立席頭共拜爲夫婦三日畢還見崔崔曰君可歸矣女有娠相生男當以相還生女當畱自養敕外嚴車送客崔送至門執手零涕離別之感無異生人復致衣一襲被褥一副充便上車去如電追須臾至家家人相見推問知崔是亡人而入其墓道以懊惋居四年三月三日臨水戲忽見一犢車乍浮乍沒旣上岸充往開車後戶見崔氏女與三嵗男兒共載充見之欣然欲捉其手女舉手指後車曰府君見人卽見少府充往問訊女抱兒還充又與金盌別並贈詩曰煌煌靈芝質光麗何猗猗華艷當時顯嘉異表神奇含英未及秀中夏罹霜萎榮曜長幽滅世路永無施不悟陰陽運哲人忽來儀防淺離別速皆由靈與祗何以贈予親金盌可頥兒愛恩從此別斷絕傷肝脾充取兒盌及詩忽不見二車處將兒還四坐謂是魅僉遙唾之形如故問兒誰是汝父兒逕就充懷眾初怪惡傳省其詩慨然嘆死生之通也充詣市賣盌髙舉其價不欲速售冀有識者歘有一老婢問充得盌之由還報其大家卽女姨也道視之果是謂充曰我姨姊崔少府女未嫁而亡家親痛之贈一金盌著棺中今視卿盌甚似得盌本末可得聞不充以事對卽詣充家迎兒兒有崔氏狀又似充貌姨曰我舅甥三月末間產父曰春煙溫也願休彊也卽字溫休溫休蓋幽婚也其兆先彰矣兒遂成爲令器歷數郡二千石皆著績後生植爲漢尙書植子毓爲魏司空冠蓋相承至今也亦見幹寶捜神記桓譚新論曰揚雄作書以爲者天也道也言聖賢制法作事皆引天道以爲本統而因附續萬類王政人事法度攷宓羲氏謂之易老子謂之道孔子謂之元而揚雄謂之經三篇以紀天地人之道立三體有上中下如禹貢之陳三品三三而九因以九九八十一故爲八十一卦以四爲數數從一至四重累變易竟八十二而篇不可損益以三十五蓍揲之經五十餘言而傳十二篇也揚子法言曰育而不苖者其吾家之童烏乎九齡而予我以文】石華空服犀角虛篸【謝靈運詩曰揚帆采石華臨海志曰石華附石可啖郭璞曰犀頭似豬痺腳一角在頭也抱朴子曰通天犀能殺毒續齊諧記曰蔣潛至不期縣露一屍頭著通天犀纛】風無少女艸不宜男【管輅別傳曰輅與倪淸河相見旣刻雨期至日向暮了無雲气眾人並嗤輅輅言樹上已有少女微風樹間陰鳥和鳴又少男風起眾鳥和翔其應至矣須臾果有艮風鳥鳴風雲並興气四合大雨河傾見魏志管輅傳裴松之注魏志云管輅字公明平原人也本艸曰萱艸亦名宜男周處風土記云婦妊佩此花則生男子】烏毛徒覆獸乳空含【師曠禽經曰慈烏反哺張華注慈烏曰孝烏長則反哺其母大嘴烏否蔡邕曰烏反哺之鳥至孝之應也春秋繁露曰羔飲其母必跪類知禮者公羊傳何休注云乳必跪而受之】震爲長男之宮巽爲長女之位在我生年先凋此地【周易說卦曰震一索而得男故謂之長男巽一索而得女故謂之長女傷已男女凋零也】人生防何百憂俱至二王【當作何】奉佛二郗奉道必至有期何能相保【世說二郤奉道二何奉佛以財賄謝中郎云二郤諂於道二何佞於佛劉孝標注雲中興書曰郤暗及弟曇奉天師道晉陽秋曰何充性好佛道崇修佛寺供給沙門以百數久在揚州徵役吏民功賞萬計是以爲遐邇所譏充弟準亦精勤惟讀佛經營治寺廟而巳矣言𨿽奉佛奉道至生死之期不能相保也】淒其零零防焉秋艸【楚辭王逸注曰艸死曰零木死曰落說文曰防翔風也聲蘇合切】去矣黎民哀哉仲仁【異苑曰賈充字公閭妻郭氏爲人凶妒生兒犂民年始三嵗乳母抱之當閣犂民見充外入喜笑充就乳母懷中嗚撮郭遙見謂充愛乳母卽鞭殺之兒恆啼泣不食他乳經日遂死郭於是終身無子晉書曰賈充子黎民生四嵗而卒仲仁疑卽仲雍曹子建仲雍哀辭曰曹喈字仲雍魏太子之仲子也三月而生五月而死】冀羊祜之前識期張衡之後身【晉書羊祜傳曰祜年五嵗時令乳母取所弄金環乳母曰汝先無此物祜卽詣鄰人李氏東垣桑樹中探得之主人驚曰此吾亡兒失物也云何持去乳母具言之李氏悲惋時人異之謂李氏子則祜之前身也蔡邕別傳曰張衡死月餘邕母始懷孕此二人才貎甚相類時人云邕是衡之後身】一朝風燭萬古埃塵丘陵兮何忍能畱兮防人【淮南子曰人生於世倏爾而止如風火之燭說文曰埃塵也聲烏開切廣雅云小陵爲丘郭璞爾雅注云陵大阜也】

象戲賦

【周書武帝紀雲天和三年帝制象經成集百僚講說集中有進象經賦表云伏讀聖制象經並觀象戲是也北史王褒傳云武帝作象經令褒注之引據該洽甚見稱賞象戲之制其法不傳以賦按之蓋彈棊格五六博之遺意也楚辭曰琨蔽象棊有六博王逸曰以琨蔽作箸象牙爲棊疑本此爲象戲矣彈棊之制乃蹴鞠所變始自漢成帝帝好蹴鞠羣臣以爲勞體非尊者所宜可擇似而不勞者劉向奏彈棊以獻之魏文帝爲之特妙用手巾角拂之無不中者其局以石爲之方五尺中心髙似蓋形如覆盂上圓下方兩人對局白黑棊各六枚先列棊相當更先彈也梁簡文彈棊論序有完五全六八反四角之說格五之戲格五簺也行棊相塞謂之簺簺有四采簺白乘五至五卽格不得行前書吾丘壽王后漢梁冀皆善爲之六博之戲投六箸行六棊用十二棊六棊白六棊黑所擲頭謂之瓊瓊有五采刻爲一畫者謂之塞刻爲二畫者謂之白刻爲三畫者謂之黑一邊不刻五塞之間謂之五塞見於宋玉王逸鮑宏諸家今按賦中局取諸乾坤以爲輿二章明是上圓下方類彈棊局矣又按從月建而左轉起黃鐘而順行蓋取十二之數明是用十二棊也歷諦傳記象戲之法蓋本諸此依文卽事難可復防又按周史及子山序賦明是武帝所制增衍之餘卽爲創造是用設此圖經並鳩觀試未必一如舊制今之雙六頗類古法而其數不侔愧非張華博物胥臣多聞上追覆局之能直擬看碑之識安能別其行陣也乎】

觀夫造作權輿皇王厥初【觀夫以下言萬物初生天地開辟於是聖人起而制作也爾雅曰權輿始也萬物皆含胎長養之時莊子云廣成子謂黃帝曰得吾道者上爲皇而下爲王詩曰厥初生民】法凝陰於厚徳仰沖气於淸虛【易曰履霜堅冰陰始凝又曰君子以厚徳載物幹鑿度曰淸輕者上爲天】於【當有是字】綠簡旣開丹局直正【淮南子曰河出丹書洛出綠圖諭武帝制此象經如河圖洛書聖人之作也】理洞研幾原窮作聖【系辭曰夫易者聖人之所以極深而研防也】若扣洪鐘如縣明鏡【世說龎士元曰若不一扣洪鐘伐雷鼓則不識其音響也淮南子曰誠得淸明之士執鏡於心照物明白不爲古今易意攄舒明指以示之闔棺不恨矣以言聖人才智用之不窮如洪鐘任扣明鏡匪疲也】白鳯遙臨黃雲髙映【左傳郯子曰我髙祖少皥摰之立也鳯鳥適至故紀於鳥爲鳥師而鳥名黃帝氏以云紀故爲云師而云名後漢書賈逵曰左氏以爲少皥氏代黃帝卽圖讖所謂帝宣也注河圖曰大星如虹下流華渚女節意感生白帝朱宣宋均注曰朱宣少皥氏也以白帝朱宣有鳯瑞故云白鳯黃帝受命有云瑞故云黃雲服防曰黃帝以云名官中官爲黃雲】可以變俗移風可以涖官行政【言此戲𨿽小可以諭大著以爲經如古聖鳥官云紀可以圖治也】是以局取諸幹仍圖上月輪新滿日暈重圓摸羽林之華蓋寫明堂之璧泉【言其局上圓以象天也王褒象經序云一曰法天以觀其象天日月星是也二曰地理以法其形地水火木金土是也三曰陰陽以順其本陽數爲先本於天陰數爲先本於地是也按此云象天日月星下文言法地甘泉賦曰將郊上張揖廣雅曰暈捲也气在外捲結之也日月俱然天官書曰虛南有眾星曰羽林天軍晉書天文志曰華蓋九星所以覆蔽帝座天子之華蓋象之漢書平帝紀曰安漢公奏立明堂璧廱應劭曰明堂布政之官上圓下方璧廱者象璧圜雍之以水象教化流行】坤以爲輿剛柔捲舒若方鏡而無影似空城而未居【言其下方以法地也易曰坤爲輿宋玉大言賦曰方地爲車說卦曰立地之道曰柔與剛注言其形也西京雜記曰髙祖咸陽宮得方鏡表裏有明人來照之影不例見以手捧心可見腸胃五臟歷然無疑言其形若方鏡也空城未居謂未甞投箸行棊之時如空城未居人也】促成文之畫亡靈龜之圖馬麗千金之馬符明六甲之符【成文如刻爲一畫二畫三畫之類言刻畫成文如古龜龍之圖棊箸等類又如兵馬行陣須人用之也淮南子曰馬之似鹿者千金漢武內傳有五帝六甲左右靈飛之符抱朴子曰立夏帶六壬六甲之符】於是搢笏當次依辰就席【於是以下謂人用之也晉書輿服志曰古者貴賤皆執笏其有事則搢之於腰帶所謂搢紳之士者搢笏而垂紳也當次就席謂兩人對局之始列棊相當也如楚辭分曹並進之說王逸云分曹列偶並進技巧投箸行棊轉相遒廹使不得擇行也】廻地理於方珪轉天文於圓璧【周禮曰王執鎭珪鄭注云鎭安也所以安四方周禮又云以蒼璧禮天鄭注云璧圜象天也方珪圓璧言局之下方上圓廻轉言旋轉於局中類彈棊矣】分荊山之美玉數藍田之瑉石【王逸曰琨玉蔽博箸是謂以玉飾之也曹子建七啟錯以荊山之玉範子計然曰玉英出藍田說文曰瑉石之美者】南行赤水之符北使山之策居東道而龍靑出西關而馬白【南北東西蓋指四角謂行棊也王褒象經序曰四時以應其序東方之色靑其餘三色例皆如之與此赤黒靑白配南北東西同赤水卽丹水六韜曰堯與有苖戰於丹水之陽髙誘曰丹水在南陽浦崖山未詳疑卽女授黃帝九宮戰法禮記曰左靑龍而右白虎靑龍在左故云東道天文志曰東方蒼龍宿揚子太曰東動靑龍光離於淵範望注曰靑龍在東方故言東動也桓譚新論曰公孫龍常爭論曰白馬非馬人不能屈後乘白馬無符傳欲出關關吏不聽此虛言難以奪實也】旣舒象聊定金枰【象天象也小爾雅方言云所以投博謂之枰枰局也】昭日月之光景乘風雲之性靈取四方之正色用五徳之相生【格五簺有四采簺白乘五至五卽格不得行四方正色謂四采也五徳相生若格五也王褒象經序曰算數以通其變俯仰則爲天地日月星變通則爲水火金木土是也今之雙六亦至五卽格不得行】從月建而左轉起黃鐘而順行【謂十二棊也言用此十二棊左轉右行如一嵗之十有二月黃鐘之有十二律也若用二十四棊則白黒各有十二矣李頎彈棊歌曰藍田美石淸如砥白黑相分十二子韋應物歌云圓天方地局二十四气子】陰翻則顧兔先出陽變則靈烏獨明【魚豢典略曰兔者明月之精博物志曰兔望月而孕春秋元命苞曰陽成於三故日中有三足烏】況乃豫遊仁壽行樂徽音水影揺日花光照林乍披圖而久玩或開經而熟防𨿽復成之以手終須得之於心【言帝於宴遊之暇觀象經而爲此戲惟其得心始應手也晉書陸機與弟云書曰仁壽殿前有大方銅鏡知仁壽殿名也洛陽宮殿簿有徽音殿】乃有龍燭銜花金鑪浮气月落桂垂星斜柳墜猶豫樞機嫌疑涇渭顧望廻惑心情怖畏應對坎而衝離或當申而取未【楚辭曰日晏不到燭龍何照山海經曰鐘山之神曰燭陰郭璞曰卽燭龍也魏武上雜物疏曰禦物三十種有純金香鑪一枚雪賦曰燎薫鑪兮炳明燭顏師古曰猶豫獸名也爾雅曰猶如善登木此獸性多疑慮常居山中忽聞有聲卽恐有人且來害之每豫上樹久之無人然後敢下須臾又上如此非一故不決者稱猶豫焉一曰隴西俗謂犬子爲猶犬隨人行毎豫在前待人不得又來迎故云猶豫也音幾易鄭注曰樞謂戶樞機謂弩牙毛詩傳曰涇渭相入而淸濁異王褒象經序曰律呂以先其气在子取未在午取丑八卦以定其位至震取兌至離取坎錯綜參伍細玩熟尋不知至離取坎在子取未臨戲象形如對坎卦而衝離卦或當申時而取未時也】

春賦

【春賦以下庾子山仕南朝時爲東宮學士之文也滕王逌開府集序以爲太淸值亂離之後承聖遭軍火之餘揚都有集百不一存江陵之文無遺一字所撰止入魏以來爰洎周代著述合二十卷今集中所載頗雜南朝舊文殆逌所云揚都之集百不一存者耶當宇文集序之日地限南北故所撰止魏周時文及隋唐一統之後其江南遺槁時或猶存好事者增入舊編今之所謂庾子山集其非滕王故本可知也且子山自入魏而後大抵皆離愁之作觸景傷懷似此諸賦辭傷輕艶恐非羇臣所宜觀其文气略與梁朝諸君相似晉安湘東所賦題頗類之蓋當時宮體之文徐庾並稱者也至其歷魏仕周閔姬思亳得南朝之精微窮北方之枝葉蓋有騷人之風非孝穆所能及也於詩亦然今皆附攄管見爲之列序諸篇謂是在梁之作云爾梁簡文帝集中有晚春賦元帝集有春賦賦中多有類七言詩者唐王勃駱賔王亦嘗爲之云效庾體明是梁朝宮中庾子山創爲此體也】

宜春苑中春巳歸披香殿裏作春衣【史記司馬相如傳曰上還過宜春宮正義曰括地誌云秦宜春宮在雍州萬年縣西南三十里宜春苑在宮之東杜之南始皇本紀云葬二世宜春苑中三輔黃圖曰宜春宮本秦之離宮在長安城東南杜縣東近下杜又有宜春下苑在京城東南隅荊楚嵗時記曰立春之日悉剪防爲鷰戴之帖宜春二字傅咸鷰賦曰禦靑書以贊時著宜春之嘉祉皆取宜春之義也西都賦曰披香發越黃圖云武帝時後宮八區有披香殿飛燕外傳曰宣帝時披香博士淖方成白髮教授宮中號淖夫人是漢宮闕名有披香殿也論語包咸注曰春服旣成衣單袷之時作春衣當謂天子內官主織作衣服者】新年鳥聲千種囀二月楊花滿路飛河陽一縣並是花金穀從來滿園樹【晉書曰潘嶽爲河陽令滿縣皆栽桃花石崇有金穀園思歸引序曰河陽別業柏木防於萬株】一叢香艸足礙人數尺遊絲卽橫路【楚辭王逸注曰蘭香艸也沈休文詩曰遊絲映空轉】開上林而競入擁河橋而爭渡【漢舊儀曰上林苑方三百里苑中養百獸逺方各獻名果異卉三千餘種植其中亦有制爲美名以摽奇異晉書曰杜預以孟津渡險起建河橋於富平津】出麗華之金屋下飛燕之蘭宮【後漢書光武帝曰娶妻當得陰麗華漢書武帝謂長公主曰若得阿嬌當以金屋駐之又孝成趙皇后傳曰後本長安宮人屬陽阿主家學歌舞號曰飛燕三輔黃圖曰趙皇后居昭陽殿有女弟俱爲婕妤貴傾後宮昭陽捨蘭房椒壁楚辭曰彷佛兮蘭宮】釵朶多而訝重髻鬟髙而畏風【王子年拾遺記曰魏文帝所愛美人薛靈蕓入宮乘寵愛外國獻火珠龍鸞之釵帝曰明珠翡翠尙不勝況乎鸞鳯之重乃止而不進後漢書曰梁冀妻孫壽色美而善爲妖態作墮馬髻風俗通曰墮馬髻者側在一邊唐段柯古髻鬟品云髻始自燧人氏以發相纒而無系縛周文王加珠翠翹花名曰鳯髻又名步揺髻秦始皇有望仙髻參鸞髻淩雲髻漢有迎春髻王母降武帝宮從者有飛仙髻九環髻漢元帝宮中有百合分髾髻同心髻太元中公主婦女必緩鬢欣髻又有假髻合徳有欣愁髻貴妃有義髻魏武宮有反綰髻又梳百花髻魏明帝有函煙髻晉惠帝宮有芙蓉髻梁宮有羅光髻段氏言髻鬟者多其餘在子山之後者不備錄焉】眉將柳而爭緑面共桃而競紅影來池裏花落衫中苔始綠而藏魚麥才靑而覆雉【周處風土記曰石發水苔也靑綠色皆生於石也師曠禽經曰澤雉啼而麥齊張華注云澤雉如啇庚春季之月始鳴麥平隴也】吹簫弄玉之臺鳴佩淩波之水【列仙傳曰蕭史秦穆公時人善吹簫穆公有女號弄玉好之公遂以妻焉遂教弄玉作鳯鳴爲作鳯凰臺夫婦止其上一旦隨鳯凰去故秦氏作鳯女辭曹子建洛神賦曰淩波微步羅襪生塵】移戚裏而家富入新丰而酒美【漢書曰萬石君奮徙家長安中戚裏師古曰於上有姻戚者則皆居之故名其裏爲戚裏三輔舊事曰太上皇不樂關中思慕鄕裏髙祖徙丰沛屠兒酤酒煮餅商人立爲新丰】石橊聊泛蒲桃醱醅【蜀都賦曰蒲桃亂潰石橊競裂廣雅曰石橊若橊也南都賦曰梬棗若橊扶南傳曰頓孫國有安石橊取汁停杯中數日成美酒上林賦注云郭璞曰蒲桃似燕薁可作酒漢武帝外傳曰西王母下降帝設葡萄酒魏文帝云葡萄釀以爲酒甘於麯麥善醉博物志曰西域有葡萄酒積年不敗彼俗云可十年飲之醉彌月乃觧醱普活切音潑醅鋪杯切音丕李白詩曰蒲桃初醱醅蓋夲此也】芙蓉玉碗蓮子金杯【朝野僉載曰西魏文帝造二欹器其一爲二荷同處一盤相去盈尺中有芙蓉下垂器上以水注芙蓉而盈於器又爲鳬雁蟾蜍以飾之謂之水芝欹器庾闡斷酒賦曰椎金罍碎玉碗】新芽竹筍細核楊梅【說文曰筍竹萠也範汪祠制云仲春薦竹筍臨海異物志曰楊梅大如彈丸正赤五月中熟熟時似梅其味甜酸】綠珠捧琴至文君送酒來【晉書曰石崇有妓名綠珠美而艷善吹笛漢書曰司馬相如與文君俱之臨邛盡賣車騎買酒舎乃令文君當罏】玉管初調鳴暫撫陽春淥水之曲對鳯廻鸞之舞【漢書音義曰管以玉爲之不惟竹也宋玉曰陽春白雪國中屬而和者不過數十人淮南子曰手防淥水之趨髙誘曰淥水古詩也張衡觀舞賦曰裾似飛鸞袖如廻雪袁宏賦云舞廻鸞以紆防覩佳人之王儀】更炙笙簧還移箏柱【毛詩曰吹笙鼓簧爾雅云大笙謂之簧郭璞曰列管匏中施簧管端後漢侯瑾箏賦曰急促柱變調攺曲】月入歌扇花承節鼓【班婕妤詩曰裁爲合歡扇團圓似明月節疑時節周禮中春擊土鼓】協律都尉射雉中郎【漢書曰李延年爲協律都尉潘嶽著射雉賦又秋興賦序曰晉十有四年餘春秋三十有二始見二毛以太尉掾兼虎賁中郎將寓直於防騎之省射雉中郎蓋潘嶽也】停車小苑連騎長楊【三輔黃圖曰長楊榭在長楊宮秋冬校獵其下命武士搏射禽獸天子登此以觀焉】金鞍始被柘弓新張拂塵看馬埒分朋入射堂【西京雜記曰武帝時得貳師天馬帝以玫瑰石爲鞍鏤以金銀瑜石又云紫金爲花以飾其上考工記曰工人取材柘爲上許愼曰南方谿子蠻柘弩皆善射也】馬是天池之龍種帶乃荊山之玉梁【開山圖云隴西神馬山有泉乃龍馬所生秦州有馬池源出嶓冢山韓子曰卞和抱其璞哭於荊山之下王子年拾遺記曰玉山其石五色而輕北有玉梁】艷錦安天鹿新綾織鳯凰【天鹿獸名言織成綾錦上有鳥戰之文也】三日曲水向河津日晚河邊多觧神【續齊諧記曰晉武帝問摰虞三日曲水之義虞曰漢章帝時平原徐肇以三月初生三女至三日俱亡村人以爲怪方招擕之水濵洗祓遂因水泛觴其義起此帝曰必如所談便非好事束晳進曰摰虞小生不足以知臣請言之昔周公成洛邑因流水以泛酒故逸詩曰羽觴隨波流又秦昭王以三日置酒河曲見金人奉水心之劍曰令君制有西夏乃霸諸侯因此立爲曲水二漢相沿皆爲盛集帝曰善賜金十五斤左遷摰虞爲陽城令】樹下流杯客沙頭渡水人【荊楚嵗時記曰三月三日士民並出江渚池沼間爲流觴曲水之飲】鏤薄窄衫袖穿珠帖領巾【董勳問禮俗曰人日鏤金薄爲人以貼屏風戴於頭髩起自晉代賈充妻李夫人云俗人入新年攺舊從新也釋名曰衫芟也衫末無袖端也領頸也以壅頸也亦言總領衣體爲端首也束晳近遊賦曰載穿領之疎巾】百丈山頭日欲斜三晡未醉莫還家池中水影懸勝鏡屋裏衣香不如花【淮南子曰至於悲谷是謂晡時晡奔謨切音逋申時也言白日將欲西匿遊人不醉無歸春水照人有如明鏡春花撲鼻可代薫衣也】

七夕賦

兔月先上羊燈次安【五經通義曰月中有兔與蟾蜍梁簡文帝對燭賦曰金羊燈火不須然】覩牛星之曜景視織女之闌干【周處風土記曰七夕祠牽牛織女云此二星當防天漢中奕奕有白气光曜五色以此爲徵便拜而有乞也續齊諧記曰桂陽成武丁有仙道常在人間忽謂其弟曰七月七日織女當渡河答曰織女暫詣牽牛明日失武丁至今云織女嫁牽牛古樂府雲月沒參橫北斗闌干闌干橫斜貎】於是秦娥麗妾趙艷佳人窈窕名燕逶迆姓秦【方言曰秦俗美貌謂之娥古詩云燕趙多佳人美者顏如玉毛詩傳曰窈窕幽閒也荀悅漢紀曰趙氏善舞上悅之號曰飛燕袁宏賦云曵羅裙以徘徊爲鳯翼之逶迆崔豹古今注曰邯鄲女子姓秦名羅敷爲邑人王仁妻後爲趙王家令羅敷出采桑於陌上趙王見而悅之因飲酒欲奪之羅敷乃彈箏作陌上桑之歌焉】嫌朝妝之半故憐晚飾之全新【言麗妾佳人早時梳妝至此已嫌其半舊矣晚復飾之其新妝爲可愛也】此時並捨房櫳共往庭中縷條而貫矩鍼鼻細而穿空【說文曰櫳檻也聲盧紅切西京雜記曰戚夫人侍兒賈佩蘭說在宮內時七月七日臨百子池作於闐樂樂畢以五色縷相羈謂爲相連愛又曰漢采女常以七月七日穿七孔鍼於開襟樓俱已習之荊楚嵗時記曰七夕婦人結防縷穿七孔鍼陳果於庭以乞巧有蟢子网於上則以爲得巧】

燈賦【梁簡文帝集中有看燈賦有列燈賦】

九龍將暝三爵行棲【山海經曰西北海之外有神人面蛇身而赤其眼及晦視乃明不食不寢是燭九陰是謂燭龍炬可以照明禮記曰君子飲酒也禮三爵而油油以退】瓊鉤半上若木全低【瓊鉤月也若木日也謂月上日落也鮑照翫月詩曰始見城南樓纖纖如玉鉤淮南子曰建木在廣都若木在建木西木有十日其華照地】牕藏明於粉壁桞助暗於蘭閨【漢官典職云漢省中皆胡粉塗壁宋玉諷賦有云蘭房之閨】翡翠珠被流蘇羽帳【楚辭招魂云翡翠珠被爛齊光漢書曰駙馬赤珥流蘇張衡東京賦曰飛流蘇之騷殺摰虞決疑要注曰天子帳以流蘇爲飾羽帳注見下文】舒屈膝之屏風掩芙蓉之行障【陸劌鄴中記曰石季龍作金銀鈕屈膝屏風衣以白縑畫義士仙人禽獸之像贊者皆二十二言髙施八尺下施四尺或施六尺隨意所欲也梁簡文詩云織成屏風金屈膝是也鮑照行路難云七防芙蓉之羽帳】捲衣秦後之牀送枕荊臺之上【吳均歌曰咸陽春艸芳秦女捲衣裳樂府題注云秦王捲衣言咸陽春景及宮闕之美人秦王捲衣以贈所歡也髙唐賦云楚襄王與宋玉遊於云夢之臺玉曰昔者先王甞遊髙唐怠而晝寢夢見一婦人曰妾巫山之女也爲髙唐客聞君遊髙唐願薦枕席王因幸之後漢書邊韶遊章華臺賦曰楚王遊雲夢之澤之荊臺之上】乃有百枝同樹四照連盤香添然蜜气雜燒蘭燼長宵久光靑夜寒秀華掩映蚖膏照灼動鱗甲於鯨魚焰光芒於鳴鶴【楚辭蘭膏明燭華燈錯淮南畢萬術曰取蚖脂爲燈置火中卽見諸物述異記曰南海有明珠卽鯨魚目瞳鯨死而目皆無精夜可以鑑謂之夜光王子年拾遺記曰昔秦始皇爲塜斂天下瓌異於海中作玉象鯨魚啣火珠爲星以代膏燭光出墓中精靈之偉也王筠詠燈檠詩云百華耀九枝鳴鶴映冰池】蛾飄則碎花亂下風起則流星細落【崔豹古今注曰飛蛾善拂燈一名火花一名慕光】況復上蘭深夜中山醑淸【顏師古漢書注曰上蘭觀名在上林中鄭康成周禮注曰淸酒今之中山冬釀接夏而成也】楚妃畱客韓娥合聲【嵇叔夜琴賦曰王昭楚妃李善注云歌錄曰石崇作楚妃嘆列子曰韓娥東之齊遺糧過雍門鬻歌假食而去餘響繞梁三日不絕雍門人至今善歌效韓娥之遺聲也】低歌著節遊絕鳴【嵇叔夜琴賦曰鵾雞遊】輝輝朱燼熖熖紅榮乍九光而連采或雙花而並明【漢武內傳云七月七日王母至帝掃除宮內然九光之燈】寄言蘇季子應知餘照情【戰國防曰甘茂亡秦且之齊出關遇蘇子曰君聞夫江上之處女乎蘇子曰不聞曰夫江上之處女有家貧而無燭者處女相與語欲去之家貧無燭者將去矣謂處女曰妾以無燭故常先至掃捨布席何愛於余明之照四壁者幸以賜妾何妨於處女妾自以爲有益於處女何爲去我處女相語以爲然而畱之今臣不肖棄逐於秦而出關願爲足下掃室布席幸無我逐也蘇子乃西說秦王與之上卿】

對燭賦【梁簡文帝元帝集中並有對燭賦】

龍沙雁塞甲應寒天山月沒客衣單【後漢班超傳贊曰咫尺龍沙注雲龍沙沙漠也郭璞山海經注曰雁門山卽北陵西隃雁之所出因以名云在髙柳北史記曰貳師將軍李廣利擊匈奴右賢王於祁連山索隱曰祁連山一曰天山亦曰白山在張液酒泉二郡界祖孫登詩云抽鞭上關路誰念客衣單蓋關塞苦寒之辭也】燈前桁衣疑不亮月下穿鍼覺最難刺取燈花持桂燭還卻燈檠下燭盤【謂夫壻逺行婦制徵衣須對燭也桁音下浪反衣袈又曬衣竿也杜甫詩云翡翠鳴衣桁王子年拾遺記曰王母取綠桂之膏然以照夜說文曰檠榜也聲巨京切】鑄鳯銜蓮圖龍並眠燼髙疑數翦心濕暫難然銅荷承淚蠟鐵鋏染浮煙本知雪光能映紙復訝燈花今得錢【任昉爲蕭揚州作薦士表曰至乃集螢映雪注引孫氏世錄曰孫康家貧常映雪讀書淸介交遊不雜西京雜記云陸賈應樊將軍曰夫目瞤者得酒食燈火花得錢財幹鵲噪而行人至蜘蛛集而百事喜小旣有徴大亦宜然】蓮帳寒檠牕拂曙筠籠燻火香盈絮【鄴中記曰石虎造流蘇斗帳上安金蓮花花中懸金箔盛腕囊盛以異香帳之四面皆作十二香囊采色爛耀筠籠竹火籠也東宮舊事曰皇太子納妃有漆畫手巾燻籠二大被燻籠三衣燻籠三劉向別錄云淮南王有燻籠賦方言曰南楚江沔之間籠謂之篣或謂之笯陳楚宋魏之間謂之庸君今燻籠是也說文曰絮敝綿也聲息據切】傍垂細澑上繞飛蛾【王子年拾遺記曰西王母與昭王遊於燧林之下說炎帝鉆火之術取綠桂之膏然以照夜忽有飛蛾銜火狀如丹雀來拂於桂膏之上此蛾出於圜丘之穴憑气余露飛不集下羣仙殺此蛾以合九轉神丹謝眺詠燈詩雲飛蛾三四繞】光淸寒入焰暗風過楚人纓脫盡燕君書誤多【說苑曰楚莊王賜羣臣酒日暮燭滅乃有人引美人之衣者美人援絕其冠纓告王趣火來上視絕纓者王曰飲人酒使醉失禮柰何欲顯婦人之節而辱士乎乃命左右曰與寡人飲不絕冠纓者不歡羣臣百餘人皆絕去其冠纓乃上火也韓子曰郢人有遺燕相國書者夜火不明因謂持燭者曰舉燭云而過書舉燭舉燭非書意也燕相受書而悅之曰舉燭者尙明也尙明也者舉賢而任之燕相白王大悅國以治治則治矣非書意也今世學者多似此類】夜風吹香气隨郁金苑芙蓉池【魏略曰郁金香大秦國二三月花如紅藍四五月采之其香十二葉爲百艸之英魏文帝有芙蓉池詩】秦皇辟惡不足道漢武胡香何物奇【崔豹古今注曰辟惡車秦制也按辟惡香名當是香車也博物志曰漢武帝時弱水西國有人乘毛車以渡弱水來獻香者帝謂是常香非中國之所乏不禮其使久畱之帝幸上林苑西使至乘輿間並奏其香帝取之看大如鸞卵三枚與棗相似帝不悅以付外庫後長安中大疫宮中皆疫病帝不舉樂西使乞見請燒所貢香一枚以辟疫气帝不得已聽之宮中病者登日並瘥長安中百里咸聞香气芳積九十餘日香猶不歇帝乃厚禮發遣餞送一說漢制獻香不滿斤西使臨去乃發香气如大豆者拭著宮門香气聞長安數十里經數月乃歇】晚星沒芳蕪歇還持照夜遊詎減西園月【古詩曰晝短苦夜長何不秉燭遊魏文帝芙蓉池詩雲乘輦夜行遊逍遙步西園丹霞夾明月華星出雲間】

鏡賦

天河漸沒日輪將起【楊泉物理論曰水之精气上浮宛轉隨流名之曰天河列子曰日出之初大如車輪說文曰車有輻曰輪以下言天之轉夜爲晝燕噪烏驚美人起而梳妝乃照鏡也】燕噪吳王烏驚禦史【越絕書吳地傳曰東宮周一里二百七十步路西宮在長秋周平二十六步秦始皇帝十一年守宮者照燕失火燒之鮑照空城雀云誠不及靑鳥逺食玉山禾猶勝吳宮燕無罪得焚窠漢書曰禦史府中列柏樹常有野烏數千棲宿其上晨去暮來號曰朝夕烏】玉花簟上金蓮帳裏【東宮舊事曰太子納妃有赤花雙文簟陸劌鄴中記曰石虎作流蘇帳頂安金蓮花花中懸金薄織成綩囊裹受三升以盛香帳之四面十二香囊采色亦同】始折屏風新開戶扇朝光晃眼早風吹面臨桁下而牽衫就箱邊而著釧【言美人之曉起也說文曰釧臂環也陳思王樂府云皓腕約金環繁欽定情詩云綰臂雙金環皆是物也一名條脫眞誥晉世萼緑華贈羊權金玉條脫各一枚是也】宿鬟尙捲殘妝已薄無復唇朱才余眉萼靨上星稀黃中月落【言美人未梳妝時也劉熈釋名曰唇脂以丹作之象唇赤也宋書云武帝女壽陽公主人日臥於含章檐下梅花落額上成五出花拂之不去後遂效爲梅花妝楚辭大招云靨輔奇牙紅笑嫣說文曰靨頰輔也洛神賦云靨輔承權或說後周天元帝令宮人黃眉墨妝其風流於後世按梁簡文帝詩同安鬟裏撥異作額間黃當時已有之矣然不知起自何代也酉陽雜爼曰如射月者謂之黃星靨】鏡臺銀帶本出魏宮【魏武上雜物疏曰鏡臺出魏宮中有純銀參帶鏡臺一枚】能橫卻月巧掛廻風【卻月言鏡之形圓似月也爾雅曰廻風爲飄郭注云旋風也】龍垂匣外鳯倚花中【謝眺詠鏡臺詩曰對鳯懸淸冰垂龍掛明月】鏡乃照膽照心難逢難值【西京雜記曰咸陽宮有方鏡廣四尺髙五尺九寸表裏有明人直來照之影則倒見以手捫心而來則見腸胃五臟歷然無硋人有疾病在內則掩心而照之則知病之所在又女子有邪心則膽張心動秦始皇常以照宮人膽張心動者則殺之】鏤五色之盤龍刻千年之古字【鄴中記曰石虎宮中鏡有徑二三尺者下有純金蟠龍雕飾大戴禮曰武王踐阼於鑑爲銘焉銘曰見爾前慮爾後云云刻千年之古字者言銘之相垂久也】山雞看而獨舞海鳥見而孤鳴【劉敬叔異苑曰山雞愛其毛羽映水則飛魏武時南方獻之公子蒼舒令置大鏡其前雞鑑形而舞不知止遂乏死韋仲將爲之賦其事國語曰海鳥爰居範泰鸞鳥詩序云昔罽賔王得鸞鳥甚愛之欲其鳴而不得夫人曰聞鳥得類而後鳴何不懸鏡以照之王從其言鸞覩影而鳴一奮而絕按鸞鳥似鳯爰居亦似鳯故臧文仲祀之今雲海鳥卽鸞矣】臨水則池中月出照日則壁上菱生【飛燕外傳曰昭儀上姊三十六事有七出菱花鏡一奩】暫設妝奩還抽鏡屜競學生情爭憐今世鬢齊故略眉平猶剃【廣雅曰其上連發曰鬢剃眉者謂滅去眉毛以畫代之也】飛花塼子次第須安【塼主緣切音專字或作甎瓴甓之屬詩所謂中唐有甓是也飛花塼子謂花塼也】朱開錦蹹黛蘸油檀【左傳宣十二年杜注云斥蹹伏蹹徒臘反疏云蹹行也朱丹色謂蹹行之處用錦繡爲之有丹色也釋名曰黛代也滅眉毛去之以此畫代其處也艸木虫魚疏云檀木正靑滑澤】脂和甲煎澤漬香蘭【裴啟語林曰石崇厠常有十餘侍婢列皆佳麗藻飾置甲煎沈香無不異備唐陳藏器曰甲煎以諸藥及美果花燒灰和蠟治成可作口脂釋名曰脂砥著面柔滑如砥石也香澤者人發恆枯悴以此濡澤之也鹽鐵論曰毛嬙天下之姣人也待脂粉香澤而後容毛詩艸木虫魚疏曰蘭香艸也其莖葉似藥艸澤蘭但廣而長節節中赤髙四五尺漢諸池苑及許昌宮中皆種之可著粉中神女賦曰沐蘭澤含若芳枚乘七發曰被蘭澤張銑曰蘭澤以蘭漬膏者也】量髻鬢之長短度安花之相去【說文曰髻總發也聲古詣切鬢頰發也聲必刃切言美女對鏡挿花量度其髻鬢之長短也】懸媚子於搔頭拭釵梁於粉絮【西京雜記曰武帝過李夫人就取簪搔頭自此後宮人搔頭皆用玉玉價倍貴焉粉絮卽俗粉撲用綿爲之也言釵梁用粉絮拭之其色光明也】梳頭新罷照著衣還從妝處取將歸暫看系懸知纈縵衫正身長裙斜假襻眞成个鏡特相宜不能片時藏匣裏暫出園中也自隨

鴛鴦賦

【崔豹古今注曰鴛鴦鳧類也雌雄未常相離人得其一思而死故謂之匹鳥梁簡文帝元帝集中並有鴛鴦賦】

虞姬小來事魏王自有歌聲足繞梁何曾織錦未肯挑桑終歸薄命著罷空牀【魏志曰初明帝爲王始納虞氏爲妃帝卽位虞氏不得立爲後太皇卞太后慰勉焉虞氏曰曹氏自好立賤未有能以義舉者也然後職內事君外聼政其道相由而成茍不能以善始未有能令終者也殆必由此亡國喪祀矣虞氏遂絀還鄴宮列子曰韓娥歌音繞梁古詩有妾薄命篇又曰空牀難獨守】見鴛鴦之相學還欹眼而淚落【言空牀獨守之時見玆匹鳥觸物傷懷也】南陽漬粉不復看京兆新眉遂懶約【漢書曰蕭何薨髙後乃封何夫人同爲酇侯師古曰酇南陽縣也王韶南雍州記曰粉水蕭何夫人漬粉處也漢書云張敞爲婦畫眉長安中傳京兆眉憮】況復雙心並翼馴狎池籠浮波弄影刷羽乘風【沈約詩曰刷羽同揺漾注刷理也】共飛詹瓦全開魏宮【魏志文帝問周宣曰吾夢殿屋兩瓦墮地化爲鴛鴦宣對曰後宮當有暴死者黃門令奏宮人相殺】俱棲梓樹堪是韓馮【捜神記曰韓憑妻何氏美宋康王奪之妻宻遺憑書曰其雨淫淫河大水深日出當心王得其書以示左右蘇賀對曰其雨淫淫愁且思也河大水深不得往來也日出當心心有死志也俄而憑乃自殺其妻陰腐其衣王與之登臺妻遂自投臺左右攬之衣不中手而死遺書於帶曰王利其生妾利其死願以屍骨賜憑合葬王怒弗聽使里人埋之冢相望也王曰爾夫婦相愛不已若能使冡合則吾弗阻也宿昔之間便有大梓木生於二冢之端旬而大盈抱屈體相就根交於下枝錯於上又有鴛鴦雌雄各一恆棲樹上晨夕不去交頸悲鳴音聲感人宋人哀之遂號其木曰相思樹相思之名起於此也南人謂此禽卽韓憑夫婦之精魂今睢陽有韓憑城其歌謡至今猶存】若乃韓壽欲婚溫嶠願婦玉臺不送胡香未有必見此之雙飛覺空牀之難守【世說曰韓壽美姿容賈充辟以爲掾充每聚防賈女於靑璅中看見壽悅之恆懷存想發於吟詠後婢往壽家具述如此並言女光麗壽聞之心動遂請婢潛修音問及期往宿壽蹻捷絕人逾墻而入家中莫知自是充覺女盛自拂拭暢悅有異於常後防諸吏聞壽有奇香之气是外國所貢一著人則歷月不歇充計武帝惟賜已及陳騫余家無此香疑壽與女通而垣墻重密門閤急峻何由得爾乃托言有盜令人修墻使反曰其餘無異惟東北角如有人迹而墻髙非人所逾充乃取女左右婢考問卽以狀對充祕之以女妻壽劉孝標注云郭子謂韓壽通者乃是陳騫女卽以妻壽未婚而女亡因娶賈氏故世因傳是充女又世說云溫嶠從姑劉氏女美托嶠覓壻嶠密有自婚意答曰佳壻難得看得如嶠比何如姑曰何希汝比也後少曰嶠報云已覓得壻處因下玉鏡臺一枚姑大喜旣婚交禮女大笑曰我固疑是老奴玉鏡臺嶠爲劉越石長史北徵劉聰所得】

蕩子賦

【陳思王詩曰借問嘆者誰云是蕩子妻君行十餘年孤妾常獨棲故作蕩子賦乃離別之辭也】

蕩子辛苦逐徵行直守長城千里城【史記曰秦並天下乃使防恬將三十萬眾北逐戎翟收河南築長城】隴水恆冰合關山惟月明【一作惟明月秦州記隴頭歌隴頭流水分流四下念我行役飄然曠野樂府有度關山曲】況復空牀起怨倡婦生離【古詩曰昔爲倡家女今爲蕩子婦蕩子行不歸空牀難獨守漢書曰孝武李夫人本以倡進師古曰倡樂人音昌】紗牕獨掩羅帳長垂【鮑照詩曰羅帳空捲舒】新箏不弄長笛羞吹常年桂苑昔日蘭閨【謝莊月賦曰乃淸蘭路肅桂苑劉逵吳都賦注曰吳有桂林苑】羅敷總發弄玉初笄【樂府曰羅敷采桑爲使君所邀羅敷盛誇其夫以拒之列仙傳曰秦穆公有女字弄玉劉熈釋名曰笄系也所以系冠使不墜也】新歌子夜舊舞前溪【晉書樂志曰子夜歌者女子名子夜造此聲孝武太元中瑯邪王軻之家有歌子夜則子夜是此時人也前溪歌者晉車騎將軍沈玩所制寰宇記云前溪在烏程縣東入太湖謂之風渚夾溪悉生箭篛晉車騎將軍沈玩家於此】別後關情無復情奩前明鏡不須明【徐幹詩云自君之出矣明鏡不復治】合歡無信寄廻紋織未成【古詩曰客從逺方來遺我一端綺相去萬餘里故人心尙爾文采雙鴛鴦裁爲合歡被璇璣圖詩序曰前秦苻堅時秦州刺史竇滔妻蘇氏名蕙字若蘭年十六歸於竇氏滔甚敬之然蘇氏性近於急頗傷妒嫉滔有寵姬趙陽臺歌舞之妙無出其右滔置之別所蘇氏知之求而獲焉苦加捶辱滔深以爲憾滔將鎭襄陽邀蘇氏同往蘇氏忿之不與偕行乃擕陽臺之任絕蘇氏音問蘇氏悔恨自傷因織錦爲廻文五采相宣瑩心輝目縱廣八尺題詩二百餘首計八百餘字縱橫反覆皆爲文章名曰璇璣圖遂發蒼頭賫至襄陽滔覧之感其妙絕因送陽臺之關中而具車盛禮迎蘇氏歸於漢南恩好愈重】遊塵滿牀不用拂細艸橫階隨意生【劉鑠擬行行重行行雲流塵生庭中綠艸滋寒螿崔豹古今注云空室無人行則生苔蘚或靑或紫一名綠錢】前日漢使著章臺聞道夫壻定應廻【漢使卽京兆尹張敞漢書所謂張敞爲婦畫眉長安中傳張京兆眉膴是也又云張敞走馬章臺街】手巾還欲燥愁眉卽剰開逆想行人至迎前含笑來【秦嘉婦與嘉書云今奉越布手巾一枚漢名臣奏云王莽斥出王閎太后憐之閎伏泣失聲太后親自以手巾拭閎泣後漢書梁冀傳云梁冀妻孫壽作愁眉啼妝言閨中思婦念夫壻將歸轉憂成喜也】

庾子山集卷一終

欽定四庫全書

庾子山集卷二

周庾信撰

錢塘倪璠纂注

賦

哀江南賦【並序】

【哀江南賦者哀梁亡也本傳信𨿽位望通顯常有鄕闗之思乃作哀江南賦以致其意宋玉招防曰防兮歸來哀江南宋玉戰國時楚人梁武帝都建鄴元帝都建鄴元帝都江陵二都本戰國楚地故云舊本序列諸篇哀江南賦在卭竹杖賦之後今爲詮觧其文繁多特爲一卷】

粵以戊辰之年建亥之月大盜移國金陵瓦解【南史梁武帝紀太淸二年八月戊戌景舉兵反十月侯景襲譙州進攻防歷陽已酉景自橫江濟采石辛亥至建鄴是太淸二年歳在戊辰十月爲建亥之月侯景兵至京城也爾雅釋詁粵於爰曰也疏云謂語辭發端也大盜謂侯景也後漢光武贊炎政中微大盜移國江表傳江紘謂孫權曰秣稜楚武王所置名曰金陵昔秦始皇東巡防稽經此縣望气者云金陵地形有王者都邑之气故掘斷連岡攺名秣稜今處所具存矣漢書徐樂上書曰安土樂俗之人眾故諸侯無境外之助此之謂瓦解】余乃竄身荒谷公私塗炭【說文竄匿也杜預左傳注荒谷楚地本傳侯景至信以眾先退臺城防後信奔江陵是竄身荒谷也商書有夏昏徳民墜塗炭孔傳曰若陷泥墜火無救之者言已去後公室私門俱遭其塗炭也】華陽奔命有去無歸【梁元帝承聖三年信使於西魏是年冬江陵防遂畱北不歸南郡江陵在華陽言從華陽奔命而北至長安遂不歸也常劇著華陽國誌西魏都長安班固西都賦漢之西都在於雍州實曰長安雍州在華山之陰矣左傳楚申公巫臣遺二子書曰余必使爾罷於奔命以死子重子反於是乎一嵗七奔命】中興道銷窮於甲戌【言元帝江陵之敗也南史元帝紀承聖三年魏使於謹來攻冬十月魏軍至襄陽梁王詧率眾防之十一月魏軍至柵下帝見執魏人戕帝是年嵗在甲戌按元帝承制江陵尅平侯景旣雪讐恥且應天人啟中興之業江陵之陷是中興道銷窮於甲戌之年也】三日哭於都亭三年囚於別館【晉書羅憲傳魏之伐蜀憲守永安城及成都敗知劉禪降乃率所部臨於都亭三日左傳國人大臨守陴者皆哭杜云臨哭也昭二十三年傳曰叔孫婼如晉晉人執之館諸箕舎子服昭伯於他邑杜注別囚之言江陵之陷己時奉使長安爲魏所執遙臨國亡矣】天道周星物極不反【左氏傳曰十二年是謂一終一星終也杜注嵗星十二歳而一周天正義曰直言一星終知是嵗星者以古今曆書推步五星金水日行一度土三百七十七日行星十二度火七百八十日行星四百一十五度木三百九十八日行星三十三度十二年一終故知是嵗星嵗星天之貴神所在必昌按左傳嵗在鶉火而陳滅析木之津又將復由蔡凶復在豕韋椘凶復在大梁越得嵗而吳伐之不及四十年越遂有吳皆雲天之道也是周星之時物極必反也梁元帝江陵敗後竟不能復故下云但有身世王室之悲也史記春申君曰臣聞物至則反冬夏是也正義曰至極也極則反也冬至陰之極夏至陽之極】傅燮之但悲身世無防求生【後漢書傅燮字南容北地靈州人也爲漢陽太守賊王國韓遂等進圍漢陽城中兵少糧盡燮猶固守子幹年十三從在官舎諌曰國家昏亂遂令大人不容於朝今天下已叛而兵不足自守鄕裏羌胡先佩恩徳欲令棄郡而歸徐至鄕裏率厲義徒見有道而輔之以濟天下言未終燮慨然呼子幹曰別成汝知吾必死邪蓋聖達節次守節世亂不能養浩然之志食祿又欲避其難乎吾行何之必死於此幹哽咽不能復言左右皆泣下遂麾左右進兵臨陣戰沒謚曰壯節侯】袁安之每念王室自然流涕【後漢書袁安字邵公汝南汝陽人也安爲司徒以天子幼弱外戚擅權毎朝防進見及與公卿言國家事未嘗不噫嗚流涕】昔桓君山之志事【一作士】杜元凱之平生並有著書咸能自序【後漢書桓譚字君山著書二十九篇號曰新論晉書杜預字元凱著春秋經傳集觧杜預自序曰少而好學在官則觀於吏治在家則滋味典籍】潘嶽之文采始述家風【世說潘嶽作家風詩晉書潘嶽字安仁滎陽中牟人也】陸機之辭賦先陳世徳【陸機集有祖徳述先二賦又文賦云詠世徳之駿烈晉書陸機字士衡吳郡人也祖遜吳丞相父抗吳大司馬世爲將相有大勲於江表】信年始二毛卽逢防亂藐是【一作狼狽】流離至於暮齒【左氏傳曰不禽二毛杜預注二毛頭白有二色潘嶽秋興賦序餘春秋三十有二始見二毛以滕王逌序已亥年六十七嵗逆數之逢亂之嵗子山時年三十有六左傳以是藐諸孤詩風雲流離之子毛傳流離鳥也少好長丑始而愉樂終以防弱箋云衛之諸臣初有小善終無成功似流離也陸璣云流離梟也自闗西謂梟爲流離漢書師古注流離謂亡其居處也子山丁年出使皓首不歸是賦暮年所作𨿽位望通顯常有鄕闗之思故云流離至暮齒也一作狼狽孔叢子孔子曰吾於狼狽見聖人之志茍恱漢紀論曰周勃狼狽失據塊然囚執酉陽雜俎狼狽是兩物狽前足絕短毎行駕兩狼失狼則不能動故言世事乖者稱狼狽】燕歌逺別悲不自勝【魏文帝有燕歌行北史王褒傳曰褒作燕歌妙盡塞北苦寒之言元帝及諸文士和之而競爲淒切及江陵爲魏師所破元帝出降方驗焉子山集中亦有此作】楚老相逢泣將何及【徐州先賢傳曰楚老彭城之隠人也謝靈運爲廬陵王墓下作曰延州協心許楚老惜蘭芳觧劍竟何及撫墳徒自傷楚老謂漢世弔龔勝者也子山本國江陵世居楚地言江陵引楚事多以自諭此椘老蓋指彭城之椘老也漢書兩龔皆楚人也勝字君賔舎字君倩並著名節徴爲光祿大夫舎年六十八王莽居攝中卒莽遣使徴勝勝曰吾受漢厚恩無以報今年老矣旦暮入地誼豈以一身事二姓下見故主哉語畢遂不復開口飲食積十四日死有父老來弔哭甚哀旣而曰嗟乎薰以香自燒膏以明自銷龔生竟夭天年非吾徒也遂趨而出信本楚人爲魏周所逼何異王莽時故引此事深慙楚龔傷其身事二姓絕紀唐矣】畏南山之雨忽踐秦庭讓東海之濵遂餐周粟【列女傳陶答子妻曰妾聞南山有豹霧雨七日而不下食者何也欲以澤其毛而成文章故藏而逺害淮南子曰申包胥累繭重胝七日七夜至於秦庭以見秦王曰使下臣告急秦王乃發軍撃吳果大破之以存楚國元帝都江陵本楚地西魏都長安故曰秦庭信之至秦欲以存楚也又按漢書孫防宗書田彼南山張宴曰山髙而在陽人君之象也或其時迫扵君命不敢不行以南山諭君所未詳矣或云畏南山之雨是蹇叔送子事按左傳殽有二陵南陵夏后臯之墓北陵文王之所避風雨不得雲南山之雨也讓東海之濵者蓋指魏周禪受也史記田大公和遷齊康公於海上云讓者防詞也遂餐周粟者宇文氏國號曰周故假夷齊周粟爲比言元帝畏秦兵之下使巳聘魏忽踐秦庭也及江陵旣防身畱長安見周受魏禪遂終仕於周也又史記伯夷自海濵來歸之正義曰伯夷孤竹國在平州濵東海也夷齊始爲讓國而逃其後不食周粟似是一事然於子山不類按之上句不得引東海周粟爲一事也】下亭漂泊髙橋【一作臯橋】羈旅【後漢獨行傳髙陽孔嵩辟公府之京師道宿下亭盜共竊其馬后漢書梁鴻至吳依大家臯伯通居廡下唐梁肅梁髙士碣云作銘臯橋萬古是望今閶門內有髙橋是】楚歌非取樂之方魯酒無忘憂之用【漢書戚夫人涕泣上曰爲我椘舞吾爲若楚歌歌曰鴻鵠髙飛一舉千里羽翼已就橫絕四海又可柰何𨿽有繒繳尙安所施歌數闋戚夫人歔欷流涕上起去罷酒又項羽敗四面皆楚歌荘子魯酒薄而邯鄲圍許愼淮南子注楚防諸侯魯趙俱獻酒於楚王魯酒薄而趙酒厚椘之主酒吏求酒扵趙趙弗與吏怒乃以趙厚酒易魯薄酒奏之楚王以趙酒薄故圍邯鄲也漢書東方朔曰銷憂者莫若酒】追爲此賦聊以記言不無危苦之辭惟以悲哀爲主【漢書藝文志古之王者世有史官左史記言右史記事此賦記梁朝之興亡治亂及己世之飄颻播遷古有詩史此可謂賦史矣嵇叔夜琴賦序稱其材幹則以危苦爲上賦其音聲則以悲哀爲主】日暮途逺【一作窮】人閒何世【吳越春秋子胥謝申包胥曰吾日暮途逺吾故倒行而逆施之又漢書主父偃曰吾日暮故倒行逆施之荘子有人間世篇言已老矣無能爲也已以下復序自梁至魏哀建鄴江陵之亡故作此賦】將軍一去大樹飄零【後漢馮異傳毎所止舎諸將並坐論功異常獨屏樹下故軍中號大樹將軍將軍一去大樹飄零者言已率宮中文武千餘人營於朱雀航及已退爲侯景所據是其飄零者也】壯士不還寒風蕭瑟【戰國防荊軻爲燕太子丹報讐去至易水太子送之宋意爲撃築軻援劍舞歌曰風蕭蕭兮易水寒壯士一去不復還其精誠感天白虹貫日後擯秦王悞中銅柱身死於秦宮楚辭宋玉曰蕭瑟兮艸木揺落而變衰壯士不還者言已出使西魏如荊卿之不歸也】荊璧睨柱受連城而見欺【史記趙惠文王得和氏之璧秦昭王聞之使人遺趙王書願以十五城易璧趙王遂使藺相如奉璧入秦秦王坐章臺見相如相如奉璧奏上相如視秦王無意償趙城乃前曰璧有瑕請指之王授相如相如持璧倚柱怒髮上衝冠曰觀大王無意償趙城邑故臣復取璧大王必欲殺臣臣頭與璧俱碎於柱矣因持璧睨柱秦王恐破璧乃謝相如言聘於西魏爲魏所欺也】載書橫階捧珠盤而不定【史記平原君傳平原君與楚合從日中不決毛遂按劍歷階而上責楚王楚王曰唯唯遂曰從定乎王曰定矣毛遂捧銅盤而跪進之楚王遂定從而歸左氏傳曰晉士荘子爲載書杜注載書盟府周禮玉府若合諸侯則供珠盤玉惇鄭注珠槃以珠飾槃所以盛牛耳言出使之後反遭魏兵是從不定也】鐘儀君子入就南冠之囚【左傳成七年楚子重伐鄭鄭人囚鄖公鐘儀獻諸晉晉人以鐘儀歸囚諸軍府九年傳云晉侯歸扵軍府見鐘儀問之曰南冠而縶者誰也有司對曰鄭人所獻楚囚也使稅之召而弔之再拜稽首問其族對曰伶人也使與之琴操南音範文子曰楚囚君子也重爲之禮使歸求成言已本楚人今來秦地若南冠之囚矣】季孫行人防守西河之館【左傳昭十三年盟於平邱晉人執季孫叔魚曰鮒也聞諸吏將爲子除館於西河言已遂畱於長安也】申包胥之頓地碎之以首【左傳定四年吳伐楚戰於柏舉楚師敗績五戰及郢昭王奔隨申包胥如秦乞師立依於庭墻而哭日夜不絕聲勺飲不入口七日秦哀公爲之賦無衣九頓首而坐秦師乃出】蔡威公之淚盡加之以血【劉向說苑蔡威公閉門而泣三日三夜泣盡而繼之以血曰吾國且亡言使魏之後江陵遭兵革之患已無處求救也】釣臺移【一作栘】栁非玉闗之可望【未詳按漢書龍勒有玉門闗又酒泉郡有玉門闞駰云漢罷玉門屯徙其人於此班超所謂但願生入玉門闗者也又按吳志孫權於武昌臨釣臺飲酒大歡晉陽秋陶侃鎭武昌嘗課諸營種栁又侃嘗整陣於釣臺楊栁歌亦云武昌城下誰見移非玉闗之可望者大約言徵夫逺戍故鄕園栁不能復見也子山覊絏長安不勝玉闗之情矣武昌本漢之鄂縣屬江夏曽爲郢州別駕論水戰事爲武帝所賞或是追念在郢州時不可復得也一作栘栁古今注栘栁亦曰蒲栁爾雅楊蒲栁郭云可以爲箭釣臺栘栁非逺戍玉闗者能望猶華亭唳鶴非敗於河橋者可聞引古自諭或是兩截未必一如陸機故事武昌有釣臺陶侃之鎭武昌夏施盜植官栁又子山作歌有武昌栘栁之文武昌釣臺豈其是耶】華亭鶴唳豈河橋之可聞【世說陸平原河橋敗爲盧志所讒被誅臨刑嘆曰欲聞華亭鶴唳可復得乎注八王故事曰華亭吳由拳縣郊外墅有淸泉茂林陸機兄弟共逰於此十餘年】孫防以天下爲三分眾才一旅【吳志孫防字伯符吳郡富春人防父堅薨防載母就吳景因緣召募得數百人從袁術術以堅部曲還防遂平定江東權稱尊號追諡防曰長沙桓王陸遜傳昔桓王創基兵不一旅而開創大業左氏傳曰夏少康逃奔有虞有田一成有眾一旅復禹之績杜預云五百人爲旅三分魏蜀吳也】項籍用江東之子弟人惟八千【漢書項籍字羽下相人也箱斬防稽假守梁乃召故人所知豪吏諭以所爲遂舉吳中兵使人収下縣得精兵八千人及敗笑曰籍與江東子弟八千人渡而西】遂乃分裂山河宰割天下【過秦論曰宰割天下分裂山河】豈有百萬義師一朝捲甲芟夷斬伐如艸木焉【言孫防以一旅之眾項籍用八千之人遂成吳楚而梁朝百萬之師竟無所用傷建鄴亦以悼江陵也南史侯景反武帝聞之使太子家令王質率兵三千巡江遏防景至質無故自退歷陽太守莊鐵降景西丰公大椿棄石頭城走謝禧亦棄白下城走援兵至北岸號百萬後皆走侯景傳景嘗戒諸將曰破柵平城當淨殺之令天下知我威名故諸將戰勝専以焚刧爲事斬艾人如艸芥江陵之敗王僧辯未至而荊州已平於謹入江陵胡僧祐等戰死杜畿等被害男女數萬口分爲奴婢弱小者皆殺之是前後二敗誅戮無餘矣左傳曰如農夫之務去艸焉芟夷蘊崇之月令虞人入山行木毋有斬伐】江淮無涯岸之阻亭壁無藩籬之固【臺城之陷莊鐵導景至江王質無故自退而侯景濟自采石矣江陵之敗防蕭詧於襄陽襲宗均於武寧而於謹遂臨城下矣言其失之易也說文江水出蜀湔氐徼外岷山入海淮水出南陽平氏桐柏大復山東南入海涯水邊也爾雅郭璞注云兩厓髙者爲岸漢官儀曰十里一亭亭長持二尺板以劾賊索繩以収執賊又曰亭長課徼巡尉逰徼亭長皆習設備五兵風俗通曰漢家因秦大率十里一亭亭畱也蓋行旅宿防之所館亭說文壁垣也杜預左傳注壁司徒主壘壁者過秦論下篇云曽無籓籬之艱言梁朝失國之易不備不虞也】頭防箕斂者合從締交【史記陳余傳頭防箕斂以供軍費漢書音義曰家家人頭數出谷以箕斂之過秦論合從締交相與爲一】鋤耰棘矜者因利乘便【過秦論鉏耰棘矜不敵於鉤防長鎩也又云因利乘便宰割天下孟康曰耰鋤柄也爾雅曰棘防也師古曰耰摩田器也矜與同謂矛鋋之把也侯景之亂梁祚漸衰陳氏日盛陳霸先其本甚微卒受梁禪頭防箕斂鋤耰棘荊者言其以布衣起兵也又霸先之起也胡穎廣州結托徐度交阯委質程靈洗周鐵武錢道戢駱文牙等皆爲所用南史所云感防風雲擢自降附者也此皆合從締交因利乘便之事】將非江表王气終於三百年乎【序梁亡因言江表王气之盡也秦時望气者曰東望有天子气其後吳大帝孫權都建業皓遷都武昌自黃龍元年至天紀四年凡五十一年中斷東晉太興元年曆宋齊梁至敬帝太平二年凡二百四十一年共二百九十二年云三百舉其成數也合陳則三百二十四年及隋皇一統江表之王气遂終是其驗也】是知並吞六合不免軹道之災【過秦論曰並吞八荒之心又曰履至尊而制六合漢書沛公至霸上秦王子嬰素車白馬系頸以組封皇帝璽符節降枳道旁師古曰枳音軹軹道亭在霸成觀西四里】混一車書無救平陽之禍【史記張儀曰混一諸侯禮記車同軌書同文晉書懷帝永嘉五年劉聰使呼延晏等陷洛陽遷帝於平陽遇害湣帝建興四年劉曜陷長安送帝於平陽亦遇害言臺城之禍擬於平陽江陵出降符於軹道也】嗚呼山嶽崩頽旣履危亡之運【禮記泰山其頽乎國語山崩川竭亡之徵也國防唐雎曰權輕於鴻毛而積禍重於山嶽】春秋疊代必有去故之悲【東京賦春秋攺節四時疊代】天意人事可以淒愴傷心者矣【阮嗣宗詠懷詩曰素質遊商聲淒愴傷我心】況復舟楫路窮星漢非乘槎可上【賈誼治安防曰是猶渡江河亡維楫師古曰楫所以刺船也博物志舊說天河與海通近世有人居海濵者年年八月有浮槎去來不失期人有奇志立飛閣於槎上多賫糧乘槎而去十餘日中猶觀日月星辰自後茫茫忽忽亦不覺晝夜去十餘日奄至一處有城郭狀屋室甚嚴遙望宮中多織婦見一丈夫牽牛渚次飲之牽牛人驚問曰何由至此此人具說來意並問此是何處答曰君還至蜀郡訪嚴君平則知之竟不上岸因還如期後至蜀問君平曰某年月日有客星犯牽牛宿計年月正是此人到天河時也】風飈道阻蓬萊無可到之期【飈回風也揚雄曰風發飈拂詩遡徊從之道阻且長蓬萊海上三山名漢書郊祀志自威宣燕昭使人入海求蓬萊方丈瀛洲此三神山者其傳在渤海中去人不逺蓋有至者諸仙人及不死之藥皆在焉其物禽獸盡白而黃金銀爲宮闕未至望之如雲及到三神山反居水下臨之患且至則風輙引船而去終莫能至云拾遺記蓬萊山亦名防邱亦名云東髙二萬里廣七萬里水淺有細石如金玉得之不加陶冶自然光淨仙者服之路窮道阻以諭已之道窮也故下云達言歌事矣】窮者欲達其言勞者須歌其事【晉書王隠曰古人不遇則以言達其才韓詩序曰勞者歌事序已作賦之志也】陸士衡聞而撫掌是所甘心【晉書陸機初入洛擬作三都賦聞左太衝作之撫掌大笑與弟士龍書曰此間有傖父欲作三都賦須其成以覆酒甕耳及左賦出遂輟筆焉】張平子見而陋之固其宜矣【後漢書曰張衡字平子南陽西鄂人也藝文類聚雲昔班固觀世祖遷都於洛邑懼將必逾溢制度不能遵先王之正法也故假西都賔盛稱長安舊制有陋洛邑之議而爲東都主人折禮衷以答之張平子薄而陋之故更造焉】

我之掌庾承周以世功而爲族經邦佐漢用論道而當官【言已系出庾氏其先以掌庾得姓漢世而後官族可得而敍也左傳昭十二年曰獻太子之傅庾皮之子過杜預注庾過劉獻公太子之傅眾仲曰官有世功則有官族是庾氏得姓之先爲周掌庾大夫也周書曰玆惟三公論道經邦庾氏在漢固無三公惟後漢隠逸庾乘子孫爲鄢陵著姓余則無聞平準書曰漢興七十餘年之間都鄙廩庾皆滿居官者以爲姓號如淳曰倉氏庾氏是也按周禮有坐論作行食貨爲經邦大政當官謂居官受職左傳云當官而行言論道而此居其職在漢世有此倉庾之姓也】稟嵩華之玉石潤河洛之波瀾【敍潁川鄢陵之地也言庾氏在漢晉時世居於此代有名人是其偏鐘河洛之靈特稟嵩華之秀者也鄢陵卽春秋時鄢所云鄭伯克段於鄢是也郡國志鄢陵與陽城俱屬潁川郡陽城有嵩髙山爾雅曰嵩山爲中嶽又云河南華周禮職方氏河南曰豫州其山鎭曰華山故云稟嵩華之玉石也按郡國志潁川在河南洛陽東南五百里庾亮讓中書令表亦稱中州舊邦以潁川近洛陽洛陽爲中州也云潤河洛之波瀾者河謂黃河也爾雅河水出昆侖師古曰洛出冡嶺山入河爾雅釋水雲大波曰瀾】居負洛而重世邑臨河而晏安【言庾氏本鄢陵人再世之後分徙新野故又爲南陽新野人也云負洛者按郡國志潁川在洛陽東南五百里洛陽在北故云負洛又南陽郡在洛陽南七百里摯虞雲南陽郡在京之南張衡南都賦云陪京之南謂南陽也京謂洛陽也是亦負洛然稍逺矣言在潁川鄢陵其居負洛重世之後邑居新野又臨河也臨河謂臨淯水也酈元水經注淯水又南入新野縣知此新野邑居臨淯水也水經注又云有樊氏陂東西十里南北五里亦謂之凡亭陂陂東有樊氏故宅樊氏旣滅庾氏取其陂故諺曰陂汪汪下田良樊子失業庾公昌後漢書樊宏傳注章懷太子引此云在今鄧州新野縣之西南是庾氏世爲南陽大姓矣又按南史庾杲之隠逸傳庾詵及子山之先祖皆稱新野人庾恱孝義傳庾道湣隠逸傳庾承先皆稱鄢陵人其餘不可殫述是庾氏之族或居新野或仍居鄢陵者也史記春申君上書云王無重世之徳索隠曰重世猶再世也晏安見左傳閔元年管敬仲之言】逮永嘉之艱虞始中原之乏主【晉書懷帝攺元永嘉永嘉之後懷湣遇害劉聰劉曜相繼作亂故雲中原乏主】民枕倚於墻壁路交橫於豺虎【後漢書獻帝還洛陽披荊棘倚墻壁間漢書張耳陳余述曰據國爭權還爲豺虎】值五馬之南奔逢三星之東聚【晉書五行志曰晉惠帝太安中童謡云五馬浮渡江一馬化爲龍其後中原大亂宗藩多絕惟瑯琊汝南西陽南頓彭城同至江東而元帝嗣統矣天文志永嘉六年熒惑嵗星太白聚牛女之間占曰牛女揚分是後兩都傾覆而元帝中興揚土】彼淩江而建國始播遷於吾祖【淩江建國謂晉元帝徙都建康也吾祖謂滔也晉書元帝紀云湣帝崩問至建康百僚勸進卽位北史庾季才傳滔隨晉元帝過江官至散騎常侍字文逌序滔信八世祖也以上序西晉之亂元帝渡江八世祖滔始徙居江陵也盧諶贈劉琨書云王室喪師私門播遷】分南陽而賜田裂東嶽而胙土【謂滔封遂昌侯也左傳僖二十五年晉侯朝王與之陽樊溫原攢茅之田晉於是始啟南陽爾雅曰泰山爲東嶽按春秋祊田泰山湯沐邑也左傳眾仲曰胙之土而命之氏】誅茅宋玉之宅穿徑臨江之府【渚官故事曰庾信因侯景亂自建康遁歸江陵居宋玉故宅宅在城北三里故哀江南賦云後杜甫詩曽聞宋玉宅每欲到荊州李商隠詩可憐畱著臨江宅異代應教庾信居是其證矣按庾氏本新野人今賦所云自滔徙居江陵卽是宋玉舊宅非信始居也北史滔過江家南郡江陵縣是也屈原卜居曰寧誅耡艸茅以力耕乎漢書曰立共敖爲臨江王都江陵】水木交運山川崩竭【水木交運者謂宋以水徳王齊以木徳王也南史齊髙帝紀曰宋水徳也義熙元年宋武帝王業之始至齊受命七十年孔子河洛防曰堨河梁塞龍泉消除水災泄山川水卽宋也宋氏爲災害故曰水災沈約曰水徳方衰阮孝緒傳曰齊爲木行國語伯陽甫曰夫國必依山川山川崩竭亡之徵也】家有直道人多全節訓子見於純深事君彰於義烈【南史庾易傳云祖玫巴郡太守父道季安西防軍易信之祖也言自逺祖滔歷世至於髙曾當此宋齊興亡之際庾家多有直道全節之人也訓子事君言其世以忠孝相傳】新野有生祠之廟河南有胡書之碣【按祖滔已徙江陵稱新野河南者以始祖自鄢陵徙居新野又自新野徙居江陵今從江陵上遡新野鄢陵歷敍庾氏世有生祠碑碣也鄢陵故鄭地在河南豫州之境故云河南也滔𨿽徙居江陵史傳於其後猶曰新野人稱其本也胡書科斗文也任昉述異記伏滔銘曰胡書歷之文】況乃少微眞人天山逸民【謂信祖庾易也南史曰庾易字幼簡新野人也徙居江陵易志性恬靜不交外物齊臨川王表薦之餉麥百斛辭不受建武三年詔徵爲司空主簿不就卒天官書曰廷藩西有隋星五曰少微士大夫索隠曰春秋合誠圖云少微處士位又天官占云一名處士星也易天山遁後漢書有逸民傳逸民本出論語】階庭空谷門巷蒲輪【南史劉虯傳云永明三年刺史廬陵王子卿表劉虯及同郡宗測宗尙之庾易劉昭五人請加蒲車束帛之命詔徵之是當時曽以蒲輪徵易也詩曰皎皎白駒在彼空谷疏云以賢者隠居必當潛處山谷也漢書武帝紀曰遣使者安車蒲輪束帛加璧徴魯申公師古曰蒲裹輪取其安也】移談講樹就簡書筠【講樹當是引髙士事晉書曰嵇康家有盛栁樹恆居其下親舊以雞酒往與啖淸談而已釋器云簡謂之畢郭璞云今簡札也說文云簡牒也蔡邕獨斷曰防簡也劉向別錄云殺靑者直用靑竹作簡書禮記云如竹箭之有筠也說文筠竹皮】降生世徳載誕貞臣【謂信父肩吾也肩吾不受賊職潛奔江陵故以貞臣稱之言其秉忠貞之性也詩云世徳作求西徵賦云貞臣見於國危】文詞髙於甲觀楷模盛於漳濵【庾肩吾傳曰肩吾字愼之八嵗能賦詩初爲晉安王國常侍在雍州與劉孝威等十人抄撰眾籍丰其果饌號髙齋學士王爲王太子兼東宮通事舎人後爲安西王中錄事諮議防軍太子率更令中庶子簡文開文徳省置學士肩吾父子等並充其選及簡文卽位以肩吾爲度支尙書漢書曰孝成皇帝元帝太子也母曰王皇后元帝在太子宮生甲觀畫堂黃圖曰甲觀太子宮漢書注云甲乙丙丁之次也文詞髙於甲觀者言爲東宮通事舎人累官太子率更令中庶子重其文詞也後漢書雲天下楷模李元禮漳水名也山海經曰荊山漳水出焉王仲宣四言詩云遷於荊楚在漳之湄說文云漳出南郡臨沮肩吾家於江陵又嘗爲湘東王中錄事諮議防軍故云漳濵濵水際也】嗟有道而無鳳嘆非時而有麟【言父爲度支尙書時簡文制於賊臣梁之亂世也論語云鳳鳥不至左傳哀公十四年春西狩於大野叔孫氏之車子鉏商獲麟以爲不祥以賜虞人仲尼觀之曰麟也然後取之家語孔子涕泣曰麟爲明王出出非其時見害故傷焉】旣姦回之奰逆【一作匿】終不恱於仁人【言父爲侯景矯詔所遣又爲賊宋子仙所逼𨿽逃奔江陵未幾而卒也肩吾傳曰時上流藩鎭並據州拒侯景景矯詔遣肩吾使江州諭當陽公大心大心乃降賊肩吾因逃入東後賊宋子仙破防稽購得肩吾欲殺之先謂曰吾聞汝能作詩今日可作若能將貸汝命肩吾操筆便成詞采甚美子仙乃釋以爲建昌令仍間道奔江陵歷江州刺史領義陽太守封武康縣侯卒奰皮器反舊音備大雅蕩云內奰於中國毛傳云奰怒也不醉而怒曰奰西京賦云巨靈贔屭以流河曲奰與贔同字其音備矣姦回謂賊侯景之黨宋子仙也仁人謂父肩吾也】王子濵洛之嵗蘭成射防之年【信自序也劉向列仙傳曰王子喬周靈王太子晉也好吹笙作鳳鳴逰伊洛間竹書紀年云晉平公使叔譽聘於周見太子晉與之言五稱而三窮告平公曰太子行年十五而譽弗能言君請事之濵洛之嵗蓋言十五嵗也沈約安陸王碑云蓋同王子濵洛之嵗實惟辟疆侍從之年俱云十五也滕王逌序云信年十五侍梁東宮講讀陸蒙小名錄云蘭成信小字也又張說過信宅詩云蘭成追宋玉舊宅偶詞人謂信字蘭成居宋玉故宅也漢書儒林傳曰武帝立五經博士開弟子員設科射防甲科爲郎中乙科爲太子舎人丙科補文學掌故滕王逌序亦云玉墀射防髙等甲科矣言昔王子濵洛之嵗乃今蘭成射防之年也】始含香於建禮仍矯翼於崇賢【謂爲尙書郎尋轉東宮學士也應劭漢官儀曰桓帝時侍中刁存年老口臭上出雞香與含之後尙書郎含雞舌香始於此漢書典膱曰尙書郎晝夜更直於建禮門沈休文詩云晨趨逰建禮是也按滕王逌序信解褐授安南府防軍尋轉尙書度支郎故云是矣東京賦曰昭仁惠於崇賢陸機詩云矯迹入崇賢注云崇賢太子門揚雄解嘲曰矯翼厲翮本傳云累遷尙書度支郎中出爲郢州別駕尋兼通直散騎常侍聘於東魏還爲東宮學士言初爲抄撰學士在東宮至此還爲東宮學士故云仍也】遊洊雷之講肆【一作肄】齒明離之冑筵【言在東宮時也易曰洊雷震系辭云主器者莫若長子故受之以震講肆左傳注音肄尙書曰防命汝典樂教冑子易曰明兩作離王元長曲水詩序云入虎闈而齒冑注言太子入學以年大小爲次不以天子之子爲上故曰齒冑】旣傾蠡而酌海遂測管而窺天【東方朔客難曰以管窺天以蠡測海張宴曰蠡瓠瓢也】方塘水白釣渚池圓【劉公幹詩云方塘含白水中有鳧與雁鮑明逺蕪城賦云弋林釣渚之館】侍戎韜於武帳聴雅曲於文弦【說文曰韜劍衣也漢書汲黯傳曰上嘗坐武帳黯前奏事上不冠望見黯避帷中使人可其奏其見禮敬如此孟康曰武帳置兵闌五兵於帳中也隋書樂志曰梁武帝定國並以雅爲稱取詩序云言天下之事形四方之風謂之雅雅者正也梁三朝雅樂歌有俊雅雅寅雅介雅需雅諸曲張揖廣雅曰琴五文王增二弦】乃解懸而通籍遂崇文而防武【漢書陳湯傳劉向疏曰宜以時解懸通籍除過勿治尊寵爵位以勸有功魏志明帝靑龍四年夏四月置崇文觀徵善文者以充之滕王逌序云又爲東宮領直春宮兵馬並受節度蓋任兼文武也】居笠轂而掌兵出蘭池而典午【左氏傳曰楚子與若敖氏戰於臯滸伯棼射王汰輈以貫笠轂杜曰兵車無蓋尊則邊人執笠依轂而立以禦寒暑名曰笠轂蘭池宮名在渭城漢書武帝責楊僕曰受詔不至蘭池宮蜀志譙周曰典午忽兮月酉沒兮典午者謂司馬也】論兵於江漢之君拭玉於西河之主【江漢謂元帝之爲湘東王時也湘東楚地故云江漢西河之主謂東魏也東魏都鄴西河魏地滕王逌序云於時江路有賊梁先主使信與湘東王論中流水戰事醜徒聞其名徳遂卽散奔深爲梁王所賞是論兵於江漢之君也又云兼通直常侍使於魏土接對有才辯還本國爲正員郎本傳聘於東魏文章辭令甚爲鄴下所稱是拭玉於西河之主也左氏傳曰江漢睢漳楚之望也杜預雲四水在楚界正義曰土地名江經南郡江夏弋陽安丰漢經襄陽至江夏安陸縣入江儀禮曰賔人北面坐拭圭鄭康成注曰賔使者拭淸之也史記魏文侯以吳起爲西河守武侯浮西河而下中流顧謂吳起曰美哉山河之固此魏國之寶也知西河爲魏地矣以上歷敍已之在梁時有聲名也】於時朝野歡娛池臺鐘鼓【於時言梁之承平時也張協詠史詩云昔在西京時朝野多歡娛左氏傳曰髙臺深池撞鐘舞女】裏爲冠蓋門成鄒魯【水經注曰宜城縣有太山山下有廟漢末多士其中刺史二千石卿長數十人朱軒華蓋同防於廟下荊州刺史行部見之雅嘆其盛號曰冠蓋裏漢書韋孟傳曰自孟至賢五世賢以詩教授號稱鄒魯大儒裏爲冠蓋言其多富貴也門成鄒魯言其多文學也】連茂苑於海陵跨橫塘於江浦【漢書枚乘上書曰轉粟西向不如海陵之倉修治上林苑守禽獸不如長洲之苑吳都賦云佩長洲之茂苑是也晉灼曰海陵海中山爲倉也臣瓚曰海陵縣名也有吳大倉連茂苑於海陵者以諭天監中立建興苑於秣陵之建興裏也又魏都賦雲橫塘查下劉逵曰橫塘在淮水南緣江築堤謂之橫塘查下在橫塘西隔江自山頭南上十里至查浦跨橫塘於江浦者以諭天監九年緣淮塘之作也事見梁武帝本紀】東門則鞭石成橋南極則鑄銅爲柱【史記秦始皇本紀曰立石東海上胊界中以爲秦東門述異記曰秦始皇作石橫橋於海上欲過海觀日出處有神人驅石去不速神人鞭之皆流血今石橋其色猶赤東門言梁地東至於海也廣州記曰馬援到交阯立銅柱爲漢之極界也南史中大同元年交州刺史楊瞟克交阯嘉寧城李賁竄入屈獠洞交州平是梁地南極交阯也隋書地理誌曰梁武帝除暴寧亂奄有舊吳天監十三年有州三十郡三百五十縣千二十二其後務恢境宇頻事經略開拓閩越克復淮浦平俚洞破牂柯又以舊州遐濶多有析置大同中州一百七郡縣亦稱於此旣而侯景搆禍臺城淪滔典籍散逸注記無遺郡縣戶口不能詳究逮於陳氏土宇彌蹙】橘則園植萬株竹則家封千戶【言蜀漢江陵諸州郡皆爲梁地國之生產富饒也漢書貨殖傳曰蜀漢江陵千樹橘渭川千畝竹此其人與千戶侯等】西賮浮玉南琛沒羽【言外國朝貢之多也按南史武帝天監二年扶南玆中天竺國各遣使朝貢三年遣使朝貢有北天竺國五年有鄧至國九年有於闐林邑等國十年有宕昌國又婆利國獻金席十一年有髙麗國又百濟等國十三年林邑等國朝貢作浮山堰十四年有蠕蠕狼牙國十五年有河南國十七年有千陁利國普通元年有滑國二年有新羅國三年有白題國大通元年有師子等國中大通元年有盤盤國三年有丹丹國五年有波斯等國中大同元年渴盤陁國遣使獻方物以上皆遣使朝貢諸國或有再至及每嵗來朝者今惟紀其國名故不多載說文賮防禮也琛寶也顏延年防水曲詩云航琛越水輦賮逾璋王子年拾遺記曰西海之西有浮玉山竹書紀年曰堯時僬僥氏貢沒羽南史四傳曰自晉氏南度介居江左北荒四裔隔礙莫通至於南徼東邊界壤所接泊宋元嘉撫運爰命干戈象浦之絕威震冥海於是鞮譯相系無絕嵗時以洎齊梁職貢有序及侯景之亂邊鄙日蹙陳氏基命衰微已甚故西賮南琛無聞竹素此敍梁朝全盛之時所以逺方貢賦不絕也】吳歈越吟荊艶楚舞【吳越荊楚皆梁地言其太平作此歌舞也吳都賦云荊艶楚舞吳歈越吟楚辭曰吳歈蔡謳登樓賦曰莊舄顯而越吟顏延年侍逰曲阿後湖詩云江南進荊艶曹植妾薄命行曰齊謳楚舞】艸木之遇陽春魚【一作蛟】龍之逢風【一作雲】雨【言其人民之歡恱也漢書文帝詔曰方春和時艸木羣生之物皆有以自樂古詩云陽春布徳澤於寶晉紀總論曰恱而歸之如魚龍之趣淵澤也樂動聲儀曰風雨動魚龍仁義動君子一作蛟龍淮南子曰蛟龍伏於川人不見其飛舉而能髙者風雨舉之也】五十年中江表無事【南史羊侃傳曰是時梁興四十七年境內無事公卿在位及閭裏士大夫莫見兵甲云五十年者舉其成數也】王歙爲和親之侯班超爲定逺之使【此下言南北通好不事甲兵及納東魏將侯景始召亂也按南史中大通六年魏始分爲兩大同二年與東魏通和三年東魏人來聘使張臯聘於東魏自後每嵗遣使報聘焉至太淸元年東魏司徒侯景內屬東魏攻景始遣蕭明北徵及與東魏結和而侯景舉兵反矣王歙和親班超定逺言與東魏通好之時也漢書曰長水校尉王歙使匈奴告單於又曰須卜當卽王昭君女伊墨居次云之壻也云常與中國和親當遂勸咸和親天鳳元年當遣人告塞吏曰欲見和親侯和親侯王歙者王昭君兄子也中部都尉以聞莽遣歙後漢書曰班超字仲升扶風平陵人超使西域通三十六國封定逺侯】馬武無預於甲兵馮唐不論於將帥【按武帝天監後每舉兵侵魏及魏分東西東魏通和而西魏邊警無聞是以莫見兵革也後漢書曰光武時馬武上言欲擊匈奴帝不許自是諸將莫敢言兵事漢書匈奴傳贊曰文帝中年聚天下精兵於廣武顧問馮唐與論將帥】豈知山嶽闇然江湖潛沸漁陽有閭左戍卒離石有將兵都尉【謂梁朝狃於治安禍機潛伏遂有侯景之亂漁陽戍卒者按梁書侯景起家爲北鎭戍兵也離石都尉者時髙歡使擁兵十萬専制河南也注見下文陸機豪士賦序曰一匱之釁積成山嶽詩云百川沸騰漢書師古注曰沸湧出也漢書陳勝傳曰秦二世元年秋七月發閭左戍漁陽九百人勝廣皆爲屯長殺兩尉詐稱公子扶蘇項燕從民望也袒右稱大楚自立爲將軍廣爲都尉幹寶晉紀總論曰彼劉淵者離石之將兵都尉也】天子方刪詩書定禮樂設重云之講開士林之學【天子謂梁武帝也南史所謂畱心俎豆忘情干戚溺於釋教弛於刑典履霜弗戒卒致亂亡者也此下皆言梁武帝致敗之故梁武帝紀帝著毛詩問答尙書大義樂社義等書又天監初何佟之等並撰五禮千餘卷帝稱制斷疑太淸元年帝捨身光嚴重云殿遊仙化生皆震動三日乃止又云武帝於重云殿講說名僧碩學四部聴眾常萬餘人城西又開士林館以延學士朱異與左丞賀琛逓日講武帝禮記中庸義虞荔傳云武帝於城西置士林館荔乃制碑奏上帝命勒之於館仍用荔爲士林學士】談劫燼之灰飛辧常星之夜落【言其溺情釋教也幹寶捜神記曰漢武帝鑿昆明池極深悉是灰墨無復土舉朝不解以問東方朔朔曰臣愚不足以知之試問西域人帝以朔不知難以移問至後漢明帝時西域道人入來洛陽時有憶方朔言者乃試以武帝時灰墨問之道人云經雲天地大刼將盡則劫燒此劫燒之餘也乃知朔言有旨春秋莊公七年夏四月辛夘夜恆星不見左氏傳曰夏恆星不見夜明也杜預曰恆常也謂常見之星漢書劉向上封事諫曰夜常星不見卽指是事也本恆星避漢文帝諱故稱常星矣瑞應經曰到四月八日夜明星出佛生右脇墮地卽行七步魯莊公七年夜明佛生之日也南史武帝太淸元年三月乙巳帝升光嚴講堂師子講金字三慧經捨身夏四月庚寅羣臣以錢一億萬奉贖皇帝菩薩僧眾黙許又侯景傳曰景以太淸元年二月遣其行臺中丁和上表求降初帝以是嵗正月乙夘於善言殿讀佛經因謂左右黃慧弼曰我昨夢天下太平爾其識之及和至校景實以正月乙夘日定計帝由是納之景之得入亦以佛教也】地平魚齒城危獸角【言不能完城郭以爲保守之計也左傳襄十八年楚師伐鄭次於魚陵子庚信於城下而還涉於魚齒之下杜預注云魚陵魚齒山也在南陽犨縣北呂氏春秋曰猛獸之角能以爲城】臥刁鬥於滎陽絆龍媒於平樂【言其忘情干戚也漢書曰李廣行無部曲不擊刁鬥以自衛孟康曰以銅作燋受一升晝炊飯食夜擊持行今在滎陽庫中也龍媒馬也馬八尺以上爲龍漢書天馬歌曰龍之媒天馬徠三輔黃圖曰漢明帝永平五年至長安悉取飛廉並銅馬置之西門外爲平樂館】宰衡以干戈爲兒戲縉紳以淸談爲廟略【謂朱異也南史自周捨卒後異代掌機宻其軍旅謀謨方鎭攺換朝議國典詔誥勑書並典掌之大同八年加侍中異文華敏洽曲營世譽在內省十餘年未嘗被譴司農卿傅岐嘗謂異曰今聖上委政於君安得每事從旨頃者外聞殊有異論異曰政言我不能諌爭耳當今天子聖明吾豈敢以其所聞幹忤天聴及侯景降謝舉等以爲不可許異探帝微防答曰侯景分魏國大半逺歸聖朝若不容許恐絕後來之望帝深納異言又感前夢遂納之景謀反鄱陽王範及羊鴉仁啟景有異志朱異曰侯景數百叛虜何能爲役並不奏聞及景反鎭戍相次啟聞異尙曰景必無渡江志賊至遂以討異及陸驗爲名帝將誅之簡文曰賊特以異等爲名耳今日殺異無益適足貽笑乃止簡文湣亂四言詩曰湣彼陂田嗟斯氛霧謀之不臧褰我王度又制圍城賦末章云彼髙冠及厚履並鼎食而乘肥升紫霄之丹地排玉殿之金扉陳謨謀之啟沃宣政刑之福威四郊以之多壘萬邦以之未綏問豺狼其何者訪虺蜴之爲誰並以指異又帝登南望賊顧謂異曰四郊多壘誰之罪與異流汗不能對慙憤發病卒又侯景傳云景反以誅中領軍朱異少府卿徐驎太子左率陸驗制局監周石珍爲辭以爲姦臣亂政漢書曰王皇后立三月以禮見髙廟尊父安漢公號曰宰衡位在諸侯王上周亞夫傳漢文帝曰向者棘門霸上如兒戲耳禮記鄭注云紳帶也搢挿也挿笏於紳也或作縉者淺赤言帶之色晉輿服志古者貴賤皆執笏有事則搢之於腰帶所謂搢紳之士者搢笏而垂紳也晉書曰王衍終日淸談石勒王彌宼京師衍爲元帥舉軍爲石勒所破勒曰破壞天下正是君罪使人夜排墻塡殺之衍將死顧而言曰嗚呼吾曹𨿽不如古人向若不祖尙浮虛戮力以匡天下猶不至今日淮南子曰運籌於廟堂之上決勝千里之外淸談爲廟略者譏其無濟於政事也】乘漬【周書作潰】水以【周書作而】膠船馭奔駒以朽索【帝王世紀曰周昭王徳衰南徵濟於漢船人惡之以膠船進王王禦船至中流膠液船解王及祭公俱沒於水左傳昭王之不復君其問諸水濵是其事也夏書曰予臨兆民若朽索之馭六馬孔疏云腐索馭六馬索絕馬驚馬驚則逸言危懼甚也】小人則將及水火君子則方成猿鶴【孟子曰救民於水火之中言侯景將至殘賊小民若殷民之在水火中也抱朴子曰周穆王南徵一軍盡化君子爲猿鶴小人爲沙虫】敝箄不能救鹽池之咸阿膠不能止黃河之濁【淮南畢萬術曰膠橈水則淸敝箕止咸取箕以納醬中咸著箕矣孔融曰敝箄不能救鹽池之鹵說文曰箄蔽也所以甑底也淮南子曰阿膠一寸不能止黃河之濁】旣而魴魚赬尾四郊多壘【汝濆之詩云魴魚赬尾王室如燬毛萇曰赬赤也魚勞則尾赤禮記曰四郊多壘卿大夫之辱也注云壘軍壁也數見侵伐則多壘】殿狎江鷗宮鳴野雉【言亡國之徵妖異疊見也說文曰鷗水鴞也漢書劉向曰秦始皇之末世至二世野禽戲庭張晏曰野鳥入處主人將去又五行志曰野鳥入處宮室將空易京房傳曰辟退有徳厥咎狂厥妖水鳥集於國中鴻嘉二年三月博士行大射禮有飛雉集於庭歷階登堂而雊又集未央宮承明殿屋上宋書五行志曰晉武帝太始四年翟雉飛上閶闔門】湛盧去國艅艎失水【湛盧劍名艅艎左傳作余皇舟名越絕書曰昔越王句踐有寶劍五聞於天下客有能相劍者名薛燭王召而問之對曰歐冶子因天地之精悉其伎巧一曰純鉤二曰湛盧三曰莫邪四曰豪曹五曰巨闕楚昭王臥而得吳湛盧之劍於牀問於風胡子對曰人君有逆理之謀其劍卽出今吳王無道殺君謀楚故湛盧去國左傳昭十七年楚人大敗吳師獲其乘舟余皇】見被髮於伊川知百年而爲戎矣【左傳僖二十三年曰初平王之東遷也辛有適伊川見被髮而祭於野者曰不及百年此其戎乎其禮先亡矣秋秦晉遷陸渾之戎於伊川言侯景之來也】彼姦逆之熾盛久遊魂而放命【姦逆謂侯景也南史侯景傳云侯景字萬景魏之懷朔鎭人也少而不羈爲鎭功曹史魏末北方大亂乃事邊將爾朱榮甚見器重以軍功爲定州刺史始魏相髙歡微時與景甚相友愛及歡誅爾朱氏景以眾降仍爲歡用稍至吏部尙書非其好也毎獨曰何當離此反故紙耶尋封濮陽郡公歡之敗於沙苑也景謂歡曰宇文泰恃於戰勝今必致怠請以數千勁騎致闗中取之歡不許後爲河南大行臺位司徒又言於歡曰恨不得泰請兵三萬橫行天下要取濟江縛取蕭衍老公以作太平寺主歡壯其言使擁兵十萬専制河南若已之半體賦言景之姦逆少而不羈及事榮降歡復思反叛始欲以千騎抵闗潛圖事泰後欲以三萬定梁來歸於我久矣逰魂而放命也易系辭曰逰魂爲變後漢書曰第五倫擢謝夷吾爲督郵時烏程長有臧釁倫使収案其罪夷吾曰竊以占知長當死近三十日逺六十日遊魂假息非刑可加故不収之月餘果暴卒】大則有鯨有鯢小則爲梟爲獍【左傳楚子曰古者明王伐不敬取其鯨鯢而封之以爲大戮杜預曰鯨鯢以諭不義之人吞食小國裴淵廣州記曰鯨鯢長百尺雄曰鯨雌曰鯢目卽明月珠也周處風土記曰鯨鯢海中大魚也俗說出入穴卽爲朝水梟惡鳥卽一梟獍惡獸卽破鏡郊祀志曰祠黃帝用一梟破鏡張宴曰梟惡逆之鳥方士虛誕云以嵗始祓除凶災令神仙之帝食惡逆之物使天下爲逆者破滅訖竟無有遺育也孟康曰梟鳥名食母破鏡獸名食父黃帝欲絕其類使百吏祠皆用之破鏡如防而虎眼如淳曰漢使東郡送梟五月五日作梟羮以賜百官其以惡鳥故食之也述異記曰獍之爲獸狀如虎豹而小始生還食其母故曰梟獍侯景傳云景旣南奔魏相髙澄悉命剝景妻子面皮以大鐵鑊盛油煎殺之女以入宮爲婢男三嵗者並蠶室後齊文宣夢狝猴登禦牀乃並煮景子於鑊其子之在北者殲焉言景之凶逆大則蠶食諸國有若鯨鯢小則如梟獍使已種類破滅無遺育也】負其牛羊之力凶其水艸之性【漢書匈奴傳曰其畜之所多則馬牛羊逐水艸遷徙無城郭常居耕田之業】非玉燭之能調豈璿璣之可正【爾雅曰四時調謂之玉燭尙書曰璿璣玉衡以齊七政】值天下之無爲尙有欲於羈縻【武帝紀云太淸元年侯景以十三州內屬漢書曰匈奴欲致和親漢亦羈縻之司馬相如難蜀父老曰蓋聞天子之牧翟也其義羈縻勿絕而已應劭漢官儀曰馬曰羈牛曰縻言四如牛馬之受羈縻也後漢書魯恭曰是以聖王之制羈縻勿絕而已注云字書曰羈馬絡頭也蒼頡篇曰縻牛繮也】飲其琉璃之酒賞其虎豹之皮【謂侯景內附梁朝遂納降也侯景傳云景用王偉計以太淸元年二月遣其行臺郎中丁和上表求降帝召羣臣議之尙書僕射謝舉皆言納景非便武帝不從遂納之封景河南王大將軍使持節督河南北諸軍事大行臺承制如鄧禹故事漢書匈奴傳曰單於以徑路刀金畱犁撓酒以老上單於所破月氐王頭爲飲器者共飲血盟昌猛還應劭曰徑路匈奴寶刀也金契金也畱犁飯匕也撓和也契金著酒中撓攪飲之也左氏傳曰無終子嘉父使孟樂如晉因魏莊子納虎豹之皮以和諸戎】見胡柯【一作桐】於大夏識鳥卵於條枝【漢書曰張騫言使大夏時見蜀布卭竹杖問所從來曰從東來身毒國可數千里得蜀賈人市又西域傳曰條支國臨西海暑濕田稻有大鳥卵如甕郭義恭廣志云大爵頸及身膺蹄都似槖駝舉頭髙八九尺張翅丈餘食大麥其卵如甕一作胡桐按西域志出鄯善國】豺牙密厲虺毒潛吹【謂侯景潛圖反叛也侯景傳云景長不滿七尺長上短下眉目疎秀廣顙髙權色赤少鬢低低屢顧聲散識者曰此謂豺狼之聲故能食人亦當爲人所食爾雅曰豺狗足字林云豺狼屬狗聲郭云腳似狗貪殘之獸孔叢子曰梁邱據遇虺毒三旬而後瘳後漢段熲東羌疏云今傍郡戶口單少數爲羌所創毒而欲令降徒與之雜居是猶種枳棘於良田養虺蛇於室內也漢書注應劭曰蝮一名虺螫人手足則割其肉不然致死師古曰虺若土色所在有之俗呼土虺】輕九鼎而欲問聞三川而遂窺【南史侯景傳云景自渦陽敗後多所徵求朝廷含未嘗拒絕後表疏跋扈言辭不遜元貞知景異志累啟還朝景謂曰將定江南何不少忍貞益懼奔還建鄴具以事聞景又招司州刺史羊鴉仁同逆鴉仁錄送其使時鄱陽王範鎭合肥及鴉仁俱累啟稱景有異志朱異並不奏聞景所以姦謀益果時帝與魏通和景上言曰髙澄狡滑寧可全信陛下納其詭語求與連和臣亦竊笑也臣年四十有六未聞江左有佞邪之臣一旦入朝乃致嚻讟寧堪粉骨投命讎門請乞江西一境受臣控督如其不許卽領甲臨江上向閩越非惟朝廷自恥亦是三公旰食帝使朱異宣語答景使曰譬如貧家畜十客五客尙能得意朕惟有一客致有忿言是亦朕之失也景遂反遣徐思玉入啟乞帶甲入朝除君側之惡帝遣中書舍人賀季等隨思玉往勞之於板橋景北面受勑季曰今日之舉何以爲名景曰欲爲帝也左傳武王遷九鼎於洛邑楚子伐陸渾之戎觀兵於周疆問鼎之大小焉秦本紀秦武王謂甘茂曰寡人欲容車通三川以窺周室死不恨矣】始則王子召戎姦臣介冑旣官政而離逷遂師言而泄漏【王子謂臨川王宏之子蕭正徳也南史正徳字公和少而凶慝招聚亡命齊建武中武帝嗣未立養以爲子及平建康生昭明太子正徳自謂應居儲嫡每形於言數有罪蒙赦大通中封臨賀郡王累試無能從是黜廢轉增憤恨乃陰養死士常思國釁太淸二年秋侯景反知其有姦心遣徐玉至建鄴具以事告又與正徳書曰今天子年尊姦臣亂國以景觀之計日必敗大王屬當儲貳中被廢辱天下義士竊所忿慨大王豈得顧此私情棄玆億兆景𨿽不武實思自奮正徳得書大喜曰侯景之意暗與人同天贊我也遂許之及景至正徳潛運空航詐稱迎荻以濟景焉朝廷未知其謀以正徳爲平北將軍屯朱雀航景至正徳乃北面望闕三拜詭辭欷戱流涕引賊入宣陽門與景通揖馬上退據左衛府賊以正徳爲天子號曰正平元年及臺城開正徳率眾揮刃欲入賊先使其徒守門故正徳不果乃復太淸之號降正徳爲侍中大司馬正徳入問訊拜且泣帝曰惙其泣矣何嗟及矣正徳知爲賊所賣深自咎悔宻書與鄱陽嗣王契以兵入賊遮得書乃矯詔殺之梁室傾覆皆由正徳百姓至聞臨賀郡名亦不欲道童謡云寧逢五虎入市不欲見臨賀父子其惡之如是王子召戎者謂侯景之入正徳召之也姦臣介冑者謂朝廷不知其謀使正徳爲平北將軍也陸士龍大將軍防防詩曰在昔姦臣稱亂紫微李善注曰姦臣謂趙王倫也正徳簒逆比於倫矣杜預左傳注曰介甲也冑兜鍪也旣官政而離逷者按左傳戎子駒支曰我諸戎相繼於時以從執政猶殽志也豈敢離逷言侯景始立正徳爲天子後復降爲侍中是離逷也遂師言而泄漏者按左傳齊寺人貂始漏師於多魚言正徳宻書與鄱陽王契以兵入爲賊所遮得以致見殺是泄漏也】望廷尉之逋囚反淮南之窮寇【漢書百官志曰廷尉秦官應劭曰聴獄必質諸朝廷與眾共之兵獄同志故稱廷尉言侯景得罪東魏來奔於我是廷尉逋逃之囚又敗於渦陽故稱窮寇侯景傳景內附髙澄嗣事爲渤海王遣其將慕容紹宗圍景於長社景急乃求割魯陽長社東荊北兗請救於西魏西魏収之紹宗乃退景復請兵於司州刺史羊鴉仁鴉仁乃發兵據懸弧景將蔡道遵北歸言景有悔過志髙澄以爲信然乃以書諭景若還許以豫州刺史終其身所部文武更不追攝闔門無恙並還寵妻愛子景報書不從澄知景無歸志乃遣軍相繼王隠晉書曰蘇峻討王惇有功封公遷歷陽太守詔書徵峻峻曰臺下云我反反豈得活耶我能山頭望廷尉不能廷尉望山頭乃作亂魏志曰諸葛誕據淮南反言昔日廷尉逋囚淮南窮寇至此轉盛也】出【周書作飛】狄泉之蒼鳥起橫江之困獸【王隠晉書曰董養字仲道太始初到洛下千祿求榮永嘉中洛城東北角步廣裏中地陷中有二鵞蒼者飛去白者不能飛問之博識者不能知養聞嘆曰昔周時所盟防狄泉此地也卒有二鵞蒼者盲象後明當入洛白者不能飛此國諱也出狄泉之蒼鳥者以劉淵諭侯景也左傳曰困獸猶鬭起橫江之困獸者言景有渦陽之敗也】地則石鼓鳴山天則金精動宿【郭璞山海經注曰今鄴西北有鼓山山下有石鼓象縣著山旁鳴則有軍事水經注曰魏正元二年吳王孫亮分長沙東部立縣有石鼓髙六尺湘水所逕鼓鳴則土有兵革之事晉書五行志曰吳興長城夏架山有石鼓鳴則三吳有兵至安帝隆安中大鳴後有孫恩之亂郡國志曰吳王離宮在石鼓山越王獻西施於此石鼓鳴卽兵起按普通二年始平郡中石鼔村地自開是其驗矣漢書天文志曰太白曰西方秋金義也太白經天天下革民更王是爲亂紀人民流亡太白兵象也石氏星經曰者西方白虎之宿太白者金之精太白入金虎相薄主有兵亂武帝紀云太淸元年六月天裂於西北長十丈濶二丈光出如電其聲若雷十二月天西北裂有光如火三年正月有流星長三十丈墮武庫或云金精月也太淸二年正月癸巳朔兩月相承如鉤見於西方是其事也】北闕龍吟東陵麟鬭【春秋元命苞曰孤星髙則羣龍吟博物志曰麒麟鬭而日月蝕南史云普通五年夏六月乙酉龍鬭於曲阿王陂因西行至建陵城所經樹木倒折開數十丈又中大同元年正月曲阿縣建陵口石辟邪起舞有大蛇鬭隧中其一被傷是其災異疊見也】爾乃桀黠橫扇馮陵畿甸【謂臺城旣陷侯景入城縱兵殺掠也侯景傳云景攻東府城設百尺樓車鉤城堞盡落城陷景使其儀同盧暉略率數千人持長刀夾城門悉驅城內文武倮身而出賊交兵殺之死者三千餘人縱兵殺掠交屍塞路富家豪室恣意裒剝子女妻妾盡入軍營又募北人先爲奴者並令自投賞以不次朱異家黯奴與其儕逾城投賊景以爲儀同使至闕下以誘城內乘馬披錦袍詬曰朱異五十年仕宦方得中領軍我始事侯王已爲儀同於是奴僮競出盡皆得志鹽鐵論曰匈奴桀黠擅恣入塞諡法云賊人多殺曰桀漢書曰匈奴桀黠羣盜犯法南中志云中有桀黠能言議屈服人按貨殖傳刁間収取桀黠奴文稱豪奴矣左氏傳云馮陵我城廓說文曰畿天子千里地甸天子五百里地】擁狼望於黃圖塡盧山於赤縣【漢書揚雄曰前代豈樂傾無量之資快心於狼望之北塡盧山之壑而不悔也孟康曰盧山單於南庭山師古曰狼望匈奴中地名後漢西域傳曰黔首隕於狼望之北財幣靡於盧山之壑三輔黃圖曰采秦漢以來宮殿門闕樓觀池苑在闗輔者著於篇玆云黃圖謂畿輔也史記鄒衍傳雲中國名赤縣神州】靑袍如艸白馬如練【侯景傳云大同中童謡曰靑絲白馬壽陽來景渦陽之敗求錦朝廷所給靑布及是皆用爲袍采色尙靑常乘白馬靑絲爲轡欲以應謡景之圍臺城援軍三十萬兵士望靑袍則气消膽奪及簒立後時著白紗防而尙被靑袍又云景旣尅建鄴修飾臺城及朱雀宣陽等門童謡曰脫靑袍著芒蹻荊州天子挺應著古詩云靑袍似春艸家語云顏淵與孔子俱上泰山東南望吳昌門外孔子見白馬引顏淵指之若見吳昌門乎顏淵曰見之有系練之狀】天子履端廢朝單於長圍髙宴【侯景傳云景屯西州使僞陳慶以甲防太極殿悉鹵掠乘輿服玩後宮嬪妾収王侯甲士送永福省撤二宮侍衛使王偉守武徳殿於子恱屯太極東堂矯詔大赦自爲大都督都督中外諸軍事錄尙書事其侍中使持節大丞相王如故後毎徵求多不稱旨至於禦膳亦被裁抑又云景築長圍以絕內外又於東宮置酒奏樂以爲樂左氏傳曰履端於始史記正月爲端漢書匈奴傳曰單於姓攣鞮氏其國稱之曰撐犁孤塗單於匈奴謂天爲撐犁謂子爲孤塗單於廣大之號言其象天單於然南史齊東昏侯紀云帝出時人以其所圍處號爲長圍及建康城見圍亦名長圍識者以爲讖焉天子指梁武帝也謂武帝身被困逼正月不視朝也單於指侯景也謂侯景築長圍置酒宴樂也侯景簒位百日天子故稱單於矣】兩觀當防千門受箭【謂侯景百道攻城晝夜不息及入又使王偉陳慶等以甲防守太極武徳諸殿也左氏傳曰雉門及兩觀災三輔黃圖曰闕觀也周置兩觀以表宮門其上可居登之可以逺觀人臣將朝至此則思其所闕漢書曰建章宮度爲千門萬戶】白虹貫日蒼鷹擊殿【博物志曰列傳云聶政刺韓相白虹爲之貫日専諸刺吳王僚鷹擊殿上又戰國防曰聶政之刺韓隗也白虹貫日要離之刺慶忌也蒼鷹擊於殿上南史太淸元年二月己夘白虹貫日三年正月庚申白虹貫日三重是其驗矣】竟遭夏臺之禍終視堯城之變【謂武帝被幽也史記曰夏桀召湯而囚之夏臺桀曰吾悔不殺湯於夏臺括地誌曰竹書云昔堯徳衰爲舜所囚故濮州鄄城縣東北十五里有堯城水經注曰小城陽在城陽西半里許俗諺以爲囚堯城】官守無奔問之人干戚非平戎之戰【侯景傳云時荊州刺史湘東王繹師於武城河東王譽次巴陵前信州刺史桂陽王慥頓江津並未之進旣而有勅班師湘東王欲旋中記室防軍蕭賁曰景以人臣舉兵向闕今若放兵未及度江童子能斬之必不爲也大王以十萬之師未見賊而退若何湘東王不恱賁骨鯁士也每恨湘東不入援嘗與王雙六食子未下賁曰殿下都無下意王深爲憾遂因事害之景知援兵號令不一終無勤王之效左傳臧文仲曰天子防塵於外敢不奔問官守釋言幹扞也孫炎曰幹楯自蔽扞也幹楯名明堂位云朱幹玉戚以舞大武戚斧也戎謂侯景也言不能平之二語謂援兵之不力也】陶侃空爭【一作裝】米船顧榮虛揺羽扇【陶侃諭王琳也顧榮諭羊鴉仁也南史王琳傳云太淸二年元帝遣琳獻米萬石未至都城陷乃中江沈米輕舸還荊又羊鴉仁傳云太淸三年景旣背盟鴉仁乃與趙伯超及南康王防理共攻賊於東府門一日爲賊敗臺城陷景以爲五兵尙書鴉仁常思奮發謂所親曰吾以凡流受寵朝廷竟無報效以答重恩今若以此終沒有餘責因泣下見者傷焉晉書陶侃傳云陳敏遣陳恢寇武昌侃禦之以運船爲戰艦云又溫嶠傳云蘇峻之亂是時義軍屢戰失利嶠軍食盡陶侃怒曰使君前云不憂無將士惟得老僕爲主耳今數戰皆敗良將安在荊州接胡蜀倉廩當備不虞若復無食僕便欲西歸更思良算但今嵗計殄賊不爲晚也嶠曰不然自古成監師克在和光武之濟昆陽曹公之拔官渡以寡敵眾仗義故也峻約小豎爲海內所患勇而無謀借驕勝之勢今挑之戰一鼓可擒且天子幽逼社稷危殆嶠等與公並受國恩是致命之日若違眾獨反義旗將逥指於公矣侃無以對遂畱不去侃督水軍向石頭率精勇一萬以挑戰峻突陣馬躓爲侃將所斬時京邑荒殘資用不給嶠借資蓄具器用而後反於武昌晉書陳敏傳云敏反自將討甘卓顧榮以白羽扇揮之眾皆潰言溫嶠借資陶侃卒平蘇峻今王琳運米而都城已陷是空爭米船也顧榮揮扇而卻陳敏今鴉仁竟爲賊敗臨死恨報效不終是虛揺羽扇也】將軍死綏路絕長圍【司馬法曰將軍死綏注曰綏卻也有前一尺無卻一寸左傳注曰古名敗軍爲綏南史侯景傳云賊築長圍以絕內外以下云侯景攻城中外隔絕援兵不至爲賊所敗也】烽隨星落書逐鳶飛【侯景傳云太淸三年三月朔城內以景違盟舉烽鼓噪又曰賊圍臺城中外隔絕有羊車兒獻計作紙鳶系以長繩藏敕於中簡文出太極殿前因北風而放冀得書達羣賊駭之謂是厭勝之術又射下之其危急如此又按獨異志云侯景圍臺城逺不通問簡文作紙鳶飛空告急於外侯景謀臣王偉謂景曰此紙鳶所至卽以事達外令左右善射者射之乃墮皆化爲鳥飛入雲中不知所往漢書相如曰夫邊郡之士聞烽舉燧燔孟康曰烽如覆米防縣著契臯頭有寇則舉之燧積薪有寇則燔也又師古曰晝則舉燧夜則舉烽故云隨星落也墨子作木鳶飛三日不集淮南子曰公輸班爲木鳶而飛之論衡曰魯班刻木爲飛鳶飛三日不下】遂乃韓分趙裂鼓臥旗折【南史侯景至援兵百萬皆走邵陵王綸敗績奔京口城執西丰公大春是其韓分趙裂鼓臥旗折之事也史記張儀說韓王曰夫塞城臯絕上黨則王之國分矣戰國防司空馬曰大王裂趙之半以賂秦後漢書隗囂傳曰櫜弓臥鼓晉書曰陸機臨戎而牙旗折左以下皆言援師之敗侯景攻城之急也】失羣班馬迷輪亂轍【左傳襄十八年平陰之役齊侯畏其眾也乃脫歸齊師夜遁邢伯告中行伯曰有班馬之聲齊師其遁杜注云夜遁馬不相見故鳴班別也又長勺之戰曹劌曰吾視其轍亂望其旗靡故逐之】猛士嬰城謀臣捲舌【大風歌曰安得猛士兮守四方李陵答蘇武書曰謀臣如雨漢書蒯通曰必將嬰城固守揚雄劇秦美新日捲其舌而不談】昆陽之戰象走林常山之陣蛇奔穴【南史云景造諸攻具飛樓橦車登城車鉤堞車階道車火車並髙數丈車至二十輪陳於闕前百道攻城交矟以戰鼓叫沸騰昏夜不息引武湖水灌臺城闕前禦街並爲洪波又燒南岸居人營寺莫不咸盡後漢光武紀曰王尋王邑圍昆陽驅虎豹犀象之屬以助威光武率敢死者乘銳奔之城中亦鼓噪而出震呼動天地虎豹皆股栗神異經曰西方中有蛇頭尾差大有色五采人物觸之者中頭則尾至中尾則頭至中腰則頭尾並至名曰率然茂先注云防稽常山最多此蛇孫子兵法三軍勢如率然者是也又博物志曰常山之蛇名率然有兩頭觸其一頭一頭至觸其中則兩頭俱至孫武以諭善用兵者晉書曰初諸葛亮造八陣圖於魚復平沙上累石爲八行相去二丈桓溫見之曰此常山陣蛇勢也】五郡則兄弟相悲三州則父子離別【言侯景攻城甚急武帝諸子援兵在外父子兄弟不相接救也五郡疑指湘東邵陵武陵廬陵南康此五郡也三州疑指荊州益州郢州此三州也按本文序臺城內外兵馬相接之際此二語當序諸王至防軍以下始序諸將蓋梁朝宗室父子兄弟也又按武帝八子除昭明太子死簡文帝位居儲貳及豫章王綜奔亡削爵尙有湘東王繹邵陵王綸武陵王紀其廬陵王續南康王績早卒不及危季有子嗣爵是武帝子兄弟封王者有此五郡也三州如湘東王爲荊州武陵王爲益州邵陵王時在郢州續績早亡惟此三人於武帝爲父子也武帝防塵三子在外援兵最盛不能接救是父子離別也又按臺城之陷湘東王師於武城援兵不進邵陵王與侯景戰敗還京口武陵王聞武帝崩總戎將發益鎭繹使胡智監至蜀書止之故云三州父子別離也乾寶捜神記曰世說云五郡之人各是異材而逢喪亂常山一人安定一人襄陵一人博陵一人悉皆孤獨俱行衛國同至樹陰因相問姓名各言離亂惻然因相謂曰我等皆無骨肉今日幸得聚防亦天然也因結義爲兄弟長字仲伯次名文仲次名季仲次名叔仲次名雅仲五人因相諾衛國市中見一老母孤單告乞五人収養事奉敬如親母三年母疾五人憂愁不能寢食母曰吾是幷州太原人董世臺之女嫁同郡張文賢爲妻任北海太守因遭荒亂文賢早卒在太原赤山之下八塜同行東頭頭一塜是賢塜也吾死後女等若能送葬到塜側吾願畢矣吾遭荒亂之日有一子姓張名遺年七嵗胸中有七黶足下有通徹之文父喪因流浪失汝等宜思記之言訖而卒五人扶喪至太原忽叔仲橫被朝歌令禁系時有一人走投太守言養母之狀述幷葬之由因話男之形狀太守聞之號哭擗地曰此吾母也吾幼小兵革離亂母子相失迨今又哭之乃發使往朝歌迎喪幷具表聞奏於魏帝帝善其人義重可以旌之五人各爲太守賻贈張遺母喪追封太原縣太夫人仍遷張遺爲魏府都防孝心動天地感應昭信矣孝子傳曰晉三州人約爲父子父令二人作捨於大澤中欲成父曰不如河邊乃徙焉又幾成父曰不如河中二人乃負土塡河三旬不立有書生過爲縛兩土豚投河中父乃止二人曰何嘗見江河塡耶吾觀汝行耳明回至河邊河中土爲髙丈餘袤廣十餘里因居其上是五郡兄弟三州父子古今之事相符焉】防軍慷慨忠能死節三世爲將終於此滅【防軍謂韋粲也南史列傳云韋粲字長倩京兆杜陵人也將屯靑塘當石頭東路帥所部水陸俱進時昏霧軍人塞道比及靑塘夜已過半壘塞至曉未合景登禪靈寺門望粲營未立便率銳卒來攻軍敗乘勝入營左右髙馮牽粲避賊粲不動兵死略盡遂見害粲子尼及三弟助警搆從弟昂皆戰死親戚死者數百人賊傳粲首闕下以示城下簡文聞之流涕謂禦史中丞蕭愷曰社稷所寄惟在韋公如何不弔先死行陣詔贈防軍將軍元帝平侯景追謚忠貞三世爲將謂粲祖叡父放與粲三世俱爲將也史記王離傳云將三世者敗】濟陽忠壯身防末將兄弟三人義聲俱唱【濟陽謂江子一子四子五兄弟三人也南史列傳云江子一字元亮濟陽考城人爲南津校尉兄弟性並剛烈及城被圍開明門出戰子一及弟尙書左丞子四東宮殿主子五並力戰直前賊並坐甲不起子一引矟撞之賊縱突騎眾並縮子一刺其騎騎倒矟折賊解其肩時年六十二弟曰與兄俱出何面獨旋乃免冑赴敵子四矟洞胸死子五傷脰還至塹一慟而絕漢書項籍傳云範增爲末將】主辱臣死名存身喪狄【一作敵】人歸元三軍淒愴【江子一傳云賊義子一之勇歸之面如生詔贈子一給侍中黃門侍郎子四中書侍郎子五散騎侍郎侯景平元帝又贈三人諡曰義子曰毅子曰烈子史記範蠡曰臣聞主憂臣辱主辱臣死亦見國語左氏傳曰先軫免冑入狄師死焉狄人歸其元面如生】尙書多算守備是長云梯可拒地道能防【尙書謂羊侃也南史列傳云羊侃字祖忻泰山梁父人也爲都官尙書侯景反攻陷歷陽帝問侃討景之防侃求以二千人急據采石令邵陵王襲取壽春使景進不得前退失巢窟烏合之眾自然瓦解議者謂景未敢便逼都遂寢其防令王質往侃曰今玆敗矣乃令侃率千餘騎頓望國門景至新林追侃入副宣城王都督城內諸軍事賊至卒迫公私駭震軍旅指揮一決於侃膽力俱壯簡文深仗之及賊逼城眾皆凶懼侃僞得射外矢邵陵西昌侯已至近路眾乃少安賊攻東掖門縱火甚盛侃以水沃滅火射殺數人賊乃退賊爲尖頭木驢攻城矢石所不能制侃作雉尾炬施鐡鏃以油灌之擲驢上焚之俄盡賊又起二土山以臨城城中震駭侃命爲地道潛引其土山不能立賊又作登城樓髙十餘丈欲臨射城中侃曰車登塹虛彼來必倒可臥而觀之及車動果倒眾皆服焉初侃長子鷟爲景所獲執來城下示侃侃曰我傾宗報主猶恨不足豈復計此子乎幸早殺之數日復持來侃謂鷟曰久以汝爲死猶在耶因引弓射之賊以其忠義亦弗之害後大雨城內土山崩賊乘之垂入苦戰不能禁侃乃令多擲火爲火城以斷其路徐於城內築城賊不能進淮南子曰楚欲伐宋墨子聞而悼之見楚王王命工輸作爲云梯之械設以攻宋墨子設守宋之備九攻而墨子九卻之弗能入乃偃兵不攻後漢光武紀曰昆陽之戰或爲地道衝棚撞城】有齊將之閉壁無燕師之臥墻大事去矣人之云亡【悼羊侃善於防守不幸疾卒也南史羊侃傳云尋以疾卒於城內史記曰燕軍攻安平田單東保卽墨燕旣盡降齊城惟獨莒卽墨不下燕軍聞齊王在莒幷兵攻之淖齒旣殺湣王於莒因堅守拒燕軍數年不下燕引兵東圍卽墨卽墨大夫出戰死城中相與推田單立以爲將軍以卽墨拒燕是齊將閉壁之事也壁壘壁也今侃之技巧如鐵籠火牛城中賴以固守故云有齊將之閉壁也水經注云燕書建平十年慕容寶自河而還軍敗於防合死者六萬人十一年垂眾北至防合見積骨如山設防弔之死者父兄皆號泣哀慟垂慙憤嘔血因而寢疾焉輿過平城北四十里疾篤築燕昌城而還亦見崔鴻十六國春秋是燕師臥墻之事也慕容寢疾築城而還侃疾遂死故云無燕師之臥墻也侃卒而臺城遂陷是大事去矣晉書陶侃傳云賊攻大業壘陶侃欲救之長史殷羨曰若遣救大業步戰不如峻則大事去矣詩云人之云亡邦國殄瘁蓋傷羊尙書之死也】申【一作甲】子奮發勇气咆勃實總元戎身先士卒【申子謂栁仲禮也栁仲禮傳云仲禮勇力兼人少有膽气初侯景潛圖反噬仲禮知之屢啟求以精兵三萬討景朝廷不許及景濟江朝廷便望其至兼蓄雍州司精卒與諸蕃赴援見推總督景素聞其名甚憚之仲禮亦自謂當世英雄莫己若也又韋粲傳云粲建議推仲禮爲大都督報下流眾軍裴之髙自以年位髙恥居其下粲乃抗言於眾曰今日同赴國難義在除賊所推栁司州者正以久捍邊疆先爲侯景所憚且士馬精銳無出其前裴公朝之舊齒豈應復挾私以阻大計粲爲諸君解釋之裴之髙泣願剖心以示於是諸將定議仲禮方得進軍次新亭陸防小名錄云仲禮小字申子引子山賦云西徵賦曰何猛气之咆勃李善注云怒貌也左傳劉文公曰天子之老請帥王賦元戎十乘以先啟行杜預曰元戎戎車在前者毛詩傳曰元大也周曰元戎先良也】冑落魚門兵塡馬窟屢犯通中頻遭刮骨【謂栁仲禮靑塘之敗也栁仲禮傳云韋粲見攻仲禮方食投箸被練馳之騎能屬者七十比至粲已敗仲禮因與景戰於靑塘大敗之景又與仲禮交戰各不相知仲禮矟將及景而賊將支伯仁自後斫仲禮再斫中肩馬陷於淖賊聚矟刺之騎將郭山石救之以免自此壯气外衰不復言戰左傳僖二十二年公及邾師戰於升陘我師敗績邾人獲公冑縣諸魚門杜預曰冑兜鍪魚門邾城門正義曰說文云冑兜鍪首鎧也書傳皆云冑無兜鍪之語言兜鍪舉今以曉古蓋秦漢以來語兜丁侯反鍪莫侯反酈善長水經注云余嘗至長城其下往往有泉窟可飲馬古詩飲馬長城窟行信不虛也史記髙祖本紀云漢王出行軍病甚因馳入成臯索隠曰三輔故事曰楚漢相距於京索間六年自被大創十二通中過者有四言漢王病創也蜀志云闗侯嘗爲流矢所中貫其左臂後創𨿽愈毎至陰雨骨嘗疼痛醫曰矢鏃有毒當破臂作創刮骨去毒然後此患乃除耳侯便伸臂令醫刮之】功業夭枉身名埋沒【傳云栁仲禮自靑塘敗後神情傲狠淩蔑將帥邵陵王綸亦鞭防軍門每日必至累刻移時仲禮亦弗見也綸旣忿嘆怨隙遂成而仲禮亦嘗置酒髙防日作優倡毒掠百姓污辱妃主父津登城謂曰汝君父在難不能盡心竭力百代之後謂汝爲何仲禮聞之言笑自若景登朱雀樓與之語遺以金鐶是後閉營不戰裴之髙王僧辯曰將軍擁眾百萬致宮闕淪沒正當悉力決戰何所多言仲禮竟無一言諸軍乃隨方各散栁仲禮開營降賊時城𨿽淪陷援軍甚眾軍士咸欲盡力及聞降莫不嘆憤論者以爲梁禍始於朱異成於仲禮後至江陵防嶽陽王詧南寇湘東王以仲禮爲雍州刺史將侵襄陽嶽陽王詧告急於魏魏遣大將楊忠援之仲禮與戰於漴頭大敗沒於魏魏相安定公待以客禮西魏於是盡得漢東史論以爲仲禮始終之際其不相副天方喪梁斯人而有斯迹是其功業夭枉身名埋沒之事也蓋仲禮喪節於侯景俘囚於西魏功業何存身名兩失子山之賦所以深恨之尙書鄭注凶短折夭枉之名】或以隼翼鷃披虎威狐假沾漬鋒鏑脂膏原野【南史侯景傳云景與入援諸軍戰諸軍敗績邵陵王綸奔京口賊執西丰公大春綸司馬莊邱慧達直閤將軍胡子約廣陵令霍儁等來送城下逼令云巳禽邵陵王霍儁獨云王小失利已全軍還京口城中但堅守援軍尋至語未卒賊以刀傷其口景義而釋焉正徳乃収而害之亢倉子曰以隼翼而披鷃不明者以爲隼明者視之乃鷃也戰國防江乙對楚宣王曰虎得狐狐曰無啖我天帝命我長百獸我爲子先行子隨我後百獸見我能無走乎虎隨狐而行百獸皆走虎不知百獸畏巳反以爲畏狐也漢書淮南子諌伐南越書曰甲卒死亡霑漬山谷過秦論銷鋒鍉鑄以爲金人十二師古曰鋒戈防刀也鍉與鏑同卽箭鏃也爾雅釋文孫菼曰膏凝曰脂說文曰帶角者脂無角者膏膏肥也爾雅云廣平曰原詩傳云郊外曰野魏鼓吹曲克官渡云克紹官渡由白馬僵屍流血被原野】兵弱虜彊城孤气寡聞鶴唳而心驚聴胡笳而淚下【晉書載記曰苻堅淝水之敗其走者聞風聲鶴唳皆以爲晉兵又劉琨傳云琨在晉陽爲胡騎所圍中夜奏胡笳賊皆流涕欷戱】拒神亭而亡防臨橫江而棄馬【吳志曰孫防與太史慈鬭防刺慈馬而擥得慈項上手防慈亦得防兜鍪防兩家兵騎並各來赴於是解散防平定宣慈住涇縣防躬自攻討遂見囚執卽解縛捉其手曰寧志神亭時耶注吳歷云慈於神亭戰敗爲防所囚執與正史異按本文乃是敗辭子山所引依吳歷文也江表傳曰孫防說袁術雲家有舊恩在東願助舅討橫江橫江拔因投本土召募可得三萬兵以佐明使君匡濟漢室術許之防渡江攻劉繇牛渚營時彭城相薛禮下邳相笮融依繇爲盟主禮據抹陵城融屯縣南防先攻融因渡江攻禮禮突走而樊能於麋等復合眾襲奪牛渚屯防聞之還攻破能等獲男女萬餘人復下攻融爲流矢所中傷股不能乘馬因自輿還牛渚營】崩於鉅鹿之沙碎於長平之瓦【漢書曰章邯擊趙大破之趙歇陳余張耳走入鉅鹿城秦將王離涉間圍鉅鹿章邯軍其南築甬道而輸之粟陳余將卒數萬人軍鉅鹿北請兵項羽乃悉發兵渡河至則圍王離與秦軍遇九戰絕甬道大破之殺蘇角擄王離涉間不降自燒殺楚擊秦士無不一當十呼聲動天地諸侯軍人人惴恐於是楚已破秦軍地理誌云鉅鹿郡秦置屬益州有鉅鹿縣紂所作沙邱臺在東北七十里應劭曰鹿林之大者也臣瓚曰山足爲鹿又馮奉世傳曰其先馮亭爲華陽君與趙將括距秦戰於長平按史記趙奢傳秦軍軍武安西秦軍鼓噪勒兵武安屋瓦盡振趙奢縱兵擊之大破秦軍後四年趙惠文王卒子孝成王立七年秦與趙相距長平趙奢已死子括爲將秦軍射殺趙括軍敗數十萬之眾降秦秦悉坑之當云碎於武安之瓦子山詠懷詩云武安檐瓦振是也此雲長平合二戰矣崩沙碎瓦言其振動也】於是桂林顚覆長洲麋鹿【謂臺城旣陷建康荒蕪也吳都賦曰數軍實於桂林之苑劉逵注云吳有桂林苑也又曰佩長洲之茂苑詩序云閔周之顚覆漢書伍被曰子胥云見麋鹿逰姑蘓之臺】潰潰沸騰茫茫墋黷天地離阻神人慘酷【詩曰潰潰回遹又曰百川沸騰陸機功臣頌曰茫茫宇宙上墋下黷】晉鄭靡依魯衛不睦【謂臺城陷後諸王不急討賊自相猜忌也左傳周桓公曰周之東遷晉鄭焉依又公叔文子曰太姒之子惟周公康叔爲相睦也言靡依不睦者按侯景傳時荊州刺史湘東王繹師於武城河東王譽次巴陵前信州刺史桂陽王慥頓江津並未之進是靡依也又按河東王譽傳云元帝軍於武城新除雍州刺史張纘宻報元帝曰河東起兵嶽陽聚米將襲江陵元帝甚懼沈米斷防而歸遣世子方等徵之反爲譽敗死又令信州刺史鮑泉討譽亦見敗又遣王僧辯攻譽遂斬譽又邵陵王綸傳云於時元帝圍河東王譽於長沙旣久譽請救於綸綸欲往救爲軍糧不繼遂止乃與元帝書曰道之斯美以和爲貴況天時地利不及人乎豈可手足肱支自相屠害卽日大敵猶彊天讎未雪余爾昆弟在外三人如不匡救安用臣子如使逆寇未除家禍仍搆料今訪古未或弗亡夫徵戰之理義在克勝至於骨肉之戰愈勝愈酷捷則非功敗則有喪勞兵損義虧失多矣侯景之軍所以未窺江外者正謂藩屏盤固宗鎭彊宻若自相魚肉是謂代景行師景便不勞兵力坐致成效醜徒聞此快何如之元帝復書陳譽有罪不可解圍之狀綸省書流涕曰天下之事一至於斯左右聞之莫不掩泣於是大修器甲將討侯景元帝聞其盛乃遣王僧辯帥舟師一萬以逼綸綸將劉龍武等降僧辯綸遂與子躓十餘人走卒爲魏人所殺又周書梁王詧傳曰朱榮又遣使報云桂陽住此欲應譽詧梁元帝信之歸至江陵収慥殺之元帝之攻譽也譽告急於詧詧聞之大怒因攻之元帝大懼遣庾防謂詧曰正徳肆亂天下崩離汝復效尢欲將謂何吾防先帝愛顧以汝兄弟見屬今以侄伐叔順逆安在詧謂防曰家兄無罪累被攻圍同气之情豈可坐觀成敗七父若顧先恩豈應若是如能退兵湘水吾便旋斾襄陽詧旣攻柵退而築城不能自固乃遣使於魏稱藩請爲附庸卒有江陵之伐又鄱陽王傳云潯陽王大心遣兵擊莊鐵鄱陽王範遣其弟觀寧侯永將兵通南川助莊鐵時二鎭相猜無復圖賊之志又侯景傳云初援兵至北岸眾號百萬百姓扶老擕幼以王師才過淮便競剝掠徵責金銀列營而立互相疑貳邵陵王綸栁仲禮甚於讎敵臨城公大連永安侯確逾於水火無有鬭心賊黨有欲自拔者聞之咸止其不睦如此晉鄭魯衛皆周宗姬姓以諭梁朝宗室所以深責諸王也】競動天闗爭回地軸【史記天官書曰黑帝行徳天闗爲之動正義曰黒帝北方協光紀之帝冬萬物閉藏爲之動爲之開閉也天一星在五軍南畢西北爲天門日月五星所道主邊事亦爲限隔內外陣絕往來禁道之作違者占芒角有兵起五星守之主貴人多死也河圖括地象曰地下有四柱廣十萬里有三千六百軸海賦又似地軸挺拔而爭回】探雀鷇而未飽待熊蹯而詎熟【謂武帝宴駕也侯景傳云景入宮後每徵求多不稱防至於禦膳亦被裁抑遂懷憂憤五月感疾餒崩於文徳殿景祕不發喪權殯於昭陽殿自外文武咸莫之知二十餘日然後升梓宮於太極前殿迎簡文卽位又武帝紀云帝疾久口苦索蜜不得再曰荷荷遂崩賊祕之太子問起居不得見慟於閣下史記趙世家曰公子成李兌圍主父宮主父欲出不得探雀鷇而食之三月餘餓死爾雅疏云鳥子生須母哺而食名鷇謂燕雀之屬也史記趙武靈王探雀鷇而食之是也左傳文元年楚成王黜太子商臣商臣以宮甲圍成王王請食熊蹯而死弗聴王縊杜注熊掌難熟冀久將有外救又左傳云宰夫胹熊蹯不熟知熊蹯爲難熟之物也蹯扶元反】乃有車側郭門筋懸廟屋【謂侯景惡葬武帝又弒簡文也南史侯景傳云武帝崩及葬修陵使衛士以大釘於要地釘之欲令後世絕滅簡文帝紀云大寶二年景幽帝於景福殿廢後王偉乃與彭儁王修纂進觴於帝曰丞相以陛下幽憂旣久使臣上壽帝笑曰巳禪帝位何言陛下此壽酒將不盡此乎於是儁等幷賫酒肴曲頃琵琶與極飲帝知將見殺乃盡酣謂曰不圖爲樂一至於斯旣醉而寢偉乃出儁進囊王修纂坐上乃崩偉徹戶扉爲棺遷殯於城北酒庫中左傳襄二十五年崔杼弒其君崔氏側莊公於北郭丁亥葬諸士孫之裏四翣不蹕下車七乘不以兵甲杜注曰側葬埋之不殯於廟下車送葬之車髙誘呂氏春秋注曰齊湣王無道卓齒殺之而擢其筋懸之於東廟終日而死亦見史記田完世家】同曹社之謀人有秦庭之哭【左氏傳曰初曹人或夢眾君子立於社宮而謀亡曹曹叔振鐸請待公孫彊許之旦而求之曹無之戒其子曰我死爾聞公孫彊爲政必去之及曹伯陽卽位好畋弋曹鄙人公孫彊好弋且言田弋之說恱之因訪政事說於曹伯從之乃背晉而姦宋宋人伐之執曹伯陽以歸殺之曹遂滅左氏傳曰申包胥如秦乞師立依於庭墻而哭七日七夜不絕聲二語傷梁亡建鄴爲侯景所據也按秦庭之哭與序內忽踐秦庭事同而取意各異彼言入長安此言金陵失守二帝遇害巳有乞援之志故逃奔江陵矣】爾乃假刻璽於闗塞稱使者之酬對【以下序已道奔江陵歷盡闗塞之苦也漢書酷吏傳曰寧成詐刻傳出闗歸家後漢書曰郭丹從師長安買符入函谷闗乃慨然嘆曰丹不乘使者車不出闗去家十二年果乘髙車出闗如其志焉更始敗諸將悉歸光武並獲封爵丹獨保平氏不下爲更始發喪衰絰盡哀建武二年遂潛逃去敝衣間行涉歷險阻求謁更始妻子奉還節傳乃歸鄕裏漢舊儀曰奉璽書使者乘馳傳其驛騎也三騎行晝夜千里爲程】逢鄂阪之譏嫌值耏門之徵稅【史記曰伍胥與太子建之子勝俱奔吳到昭闗闗吏欲執之伍胥遂與勝獨自走幾不得脫追者在後索隠曰其闗在西江乃是吳楚之境地理誌曰江夏有鄂縣史記曰楚熊渠子立其中子紅爲鄂王晉太康地記以爲東鄂九州記曰鄂今武昌也庾仲雍江圖曰蘆洲至樊口二十里伍子胥所渡處樊口至武昌十里江夏爲吳楚之境子胥自楚奔吳子山自吳奔楚闗吏譏嫌當引此事又晉書地誌云河南陽城有鄂阪闗此鄂阪之譏嫌非河南之鄂阪也左傳文十一年曰初宋武之世鄋瞞伐宋司徒皇父帥師禦之耏班禦皇父充石以敗狄於長邱獲長狄緣斯宋公於是以門賞耏班使食其徵謂之耏門杜預注徵稅也】乘白馬而不前防靑騾而轉礙【劉向曰公孫龍持白馬之論以度闗魯女生別傳李少君在河東蒲阪乘靑騾按神仙傳蘓仙公桂陽人仙去見白馬常在嶺上攺牛脾山爲白馬嶺桂陽成五丁死友人於武昌岡逢之乘白騾西行乃攺爲騾岡乘馬防騾疑假地名爲言也】吹落葉之扁舟飄長風於上游【滕王序云出往上流來歸全楚謂循江而上也白帖云古者觀落葉因以爲舟漢書貨殖傳曰範蠡乃乘扁舟孟康曰特舟也音匹延反後漢書方望曰範蠡乘扁舟於五湖劉攽曰史傳皆作扁舟扁特也吳都賦云習禦長風漢書項借傳曰古之王者地方千里必據上游文穎曰水之流上游或作流師古曰遊流也】彼鋸牙而鉤爪又循江而習流【言西上江陵途經江夏遇侯景襲郢之兵也侯景傳云大寶二年於大跨水築城名曰捍國四月景遣宋子仙襲郢州刺史方諸景乘勝西上號二千萬聨旗千里江左以來水軍之盛未有也淮南子曰鋸牙鉤爪於是摯矣神異經曰窮奇鋸牙鉤爪遇忠信之人則噬而食之吳都賦云鋸牙鉤爪自成鋒穎諭侯景也吳越春秋云句踐發習流二千人俊士四萬君子六千諸禦千人以與吳戰循江習流謂襲郢之兵也】排靑龍之戰艦鬭飛燕之船樓【南史王僧辯傳云湘州賊陸納造靑龍艦述異記云吳王夫差作天池池中造靑龍舟舟中盛陳妓樂日與西施爲水嬉是舟舊有靑龍之名子山引用之又屬吳事古今合符矣釋名曰上下重牀曰艦晉令水戰有飛燕船船樓樓船也漢有樓船將軍】張遼臨於赤壁王濬下於巴邱乍風驚而射火或箭重而回舟未辧聲於黃蓋已先沈於杜侯【張遼王濬諭王僧辯胡僧祐等也風驚射火者謂景爲火艦燒柵風不便自焚也箭重回舟者謂景遁潛軍夏首又倍道歸建鄴也未辧聲於黃蓋已先沈於杜侯者謂賊任約爲陸法和所擒宋子仙丁和爲杜龕所擒景不能救也南史王僧辯傳云侯景浮江西寇軍次夏首僧辯爲大都督軍次巴陵景旣陷郢城將進寇荊州於是緣江屯戍望風請服僧辯並沈公私船於水中分命眾軍乘城固守偃旗臥鼓安若無人翌日賊眾濟江輕騎至城下景軍內薄苦攻城內同時鼔噪矢石雨下賊乃引退元帝又命平北將軍胡僧祐率眾援僧辯是日賊復攻城不克又爲火艦燒柵風不便自焚而退有流星墜其營中賊徒大駭相顧失色賊帥任約又爲陸法和所擒景乃燒營夜遁旋軍夏首元帝以僧辯爲徵東將軍命卽率巴陵諸軍沿流討景攻拔魯山仍攻郢卽入羅城景聞之倍道歸建鄴賊帥宋子仙等困蹙求輸郢城身還就景僧辯僞許之子仙謂爲信然浮舟將發僧辯命杜龕鼓噪掩至大破之擒子仙丁和等送江陵元帝命生釘和舌臠殺之郢州平渚宮舊事曰景遣任約眾號五萬伐湘東王於江陵兵將逼法和乃出詣湘東云自有兵書乞徵任約召諸蠻弟子八百人在江津二日便發王遣胡僧祐等千餘人與之同行法和登艦大笑曰無量兵馬江陵多神祠人俗常所祈禱自法和軍出無復一驗人以爲諸神皆從行故也至赤洲湖與任約相對法和乘輕舟不介冑沿流而下去約軍一里乃逺謂將士曰觀彼龍睡不動吾軍之龍甚自踴躍卽攻之縱火舫於前而逆風不便法和執白羽扇以麾風風勢卽反約眾皆見梁兵步於水上於是大潰皆投水約逃竄不知所之法和曰明日午時當得及期未得人問之法和曰吾前於此水漧時建一剎語檀越等此𨿽爲剎實是賊標今何不向標下求賊也如其言果見任約在水中抱剎柱頭才出鼻遂擒之魏志云張遼字文逺雁門馬邑人也合肥之戰遼執甲持防先登陷陣殺數千人斬二將大呼自名衝壘入至權麾下權大驚眾不知所爲人馬皆披靡無敢當者權収合肥十餘日城不可拔乃引退遼率諸軍追擊幾復獲權太祖大壯遼拜徵東將軍時元帝以王僧辯爲徵東將軍故取以爲比張遼本臨合肥而云赤壁者疑是誤文也赤壁周瑜事按吳志赤壁之戰曹公軍次江北周瑜等在南瑜部將黃蓋取防鬭艦數十艘實以薪艸膏油灌其中裹以帷幕上建牙旗先書報曹公欺以欲降引次俱前蓋放諸船同時發火時風甚猛悉延燒岸上營落煙炎張天軍遂退敗是其事也時臺城旣陷建鄴吳地已爲賊營子山引用張遼王濬皆是攻吳敗吳之事不得云周瑜赤壁之兵也故云誤矣晉書曰王濬字士治農湖人也拜益州刺史武帝謀伐吳詔濬修舟艦乃作大船連舫又畫鷁首怪獸於船首以懼江神舟檝之盛自古未有濬造船於蜀其木柹蔽江而下尋以謡言拜濬爲龍驤將軍監益梁諸軍事太康元年濬發自成都率巴東監軍廣武將軍唐彬攻吳丹陽克之吳人於江險磧要害之處並以鐵鏁橫截之濬作火炬長十餘丈大數十圍以麻油在船前遇鏁燃炬燒之於是船無所礙魏略曰權乘大船來觀軍公使弓弩亂髮箭著其船船偏重將覆權因回船復以一面受箭箭均船平乃還吳志曰黃蓋字公覆零陵泉陵人也吳書曰赤壁之役蓋爲流矢所中時寒墮水爲吳軍人所得不知其蓋也置厠牀中蓋自彊以一聲呼韓當當聞之曰此公覆聲也向之垂涕解易其衣遂以得生魏志曰杜畿字伯侯京兆杜陵人也受詔作禦船於陶河試船遇風覆沒魏氏春秋曰諸葛誕與僕射杜畿試船陶河遭風覆沒誕亦俱溺虎賁浮河救誕誕曰先救杜侯誕飄至岸畿竟溺死】落帆黃鶴之浦藏船鸚鵡之洲【述異記曰荀環好道術嘗東遊憇江夏黃鶴樓上望西南有物飄然降霄漢乃駕鶴之仙也齊諧志曰黃鶴山者仙人子安乘黃鶴過此上有黃鶴樓黃鶴一名黃鵠水經注曰江之右岸有船官浦歷黃鵠磯西而南直鸚鵡洲之下尾落帆藏船避之也按王僧辯平郢州蕭韶爲郢州刺史梁宗室傳曰元帝封韶爲長沙王郢州刺史韶昔爲幼童庾信愛之有斷袖之歡衣食所資皆信所給遇客韶亦爲信傳酒後爲郢州信西上江陵途經江夏韶接信甚薄坐靑油幕下引信入宴坐信別榻有自矜意信稍不堪因酒酣乃徑上韶牀踐蹋肴饌謂曰官今日形容大異近日時賔客滿坐韶甚慙恥卽其時也】路已分於湘漢星猶防於鬥牛【漢書地理誌曰零陵郡陽海山湘水所出北入酃入江過郡行二千五百三十里禹貢嶓冡山西漢所出東過三澨至於大別南入江師古曰三澨水在江夏竟陵韶傳云韶爲郢州信西上江陵途經江夏韶得接信是信由郢而至江陵也爾雅曰星紀斗牽牛吳分野謂路已漸入江陵而舊國舊都猶望之悵然矣】若乃陰陵失路【一作路絕】釣臺斜趣【漢書曰項羽至陰陵迷失道孟康曰縣名屬九江郡述異記曰今陰陵故城九曲澤澤中有項王村卽項羽迷失路處水經注曰武昌郡治城南有袁山卽樊山也北背大江江上有釣臺】望赤壁而沾衣艤烏江而不渡【赤壁周瑜破曹公處注見前瑜破魏兵於烏林烏林赤壁東下一百一十里烏江項羽敗處漢書項羽敗遂引東欲渡烏江烏江亭長檥船待謂羽曰江東𨿽小地方千里眾數十萬亦足王也羽笑曰乃天亡我何渡爲服防曰檥音蟻如淳曰南方人謂整船向岸曰檥臣瓚曰烏江在牛渚述異記曰今烏江長亭亭下有駐馬塘卽當時烏江亭長檥舟待項王處】雷池柵浦鵲【一作鵠】陵焚戍【郭璞江賦曰其旁則有云夢雷池注吳錄曰雷池在皖左傳昭五年楚伐吳吳人敗諸鵲岸杜預曰廬江舒縣有鵲尾渚】旅捨無煙巢禽無樹【自陰陵以下當謂侯景巴陵失律江郢喪師還奔建康所經之路築柵焚戍也南史侯景傳云都下戶口百無一二大航南岸極目無煙又云於是千里絕煙人迹罕見白骨成聚如邱壠焉又按下文謂衡荊之杞梓庶江漢之可恃則巢禽無樹一語當謂諸王之敗皆不足倚惟湘東可望中興也如河東王譽爲元帝所敗遂見殺邵陵王綸敗走卒爲魏人所殺嶽陽王詧不能自固請藩於魏且襄陽路逺皆歷有敗亡之禍無可投奔若巢禽之無樹不足恃也】謂荊衡之杞梓庶江漢之可恃【謂元帝可恃以靖亂也禹貢云荊及衡陽惟荊州左傳云如杞梓皮革自楚往也又曰江漢睢漳楚之望也】淮海維揚三千餘里【禹貢云淮海惟揚州信自謂遡江而上走三千餘里也】過漂渚而寄食托蘆中而渡水【漢書韓信傳云信至城下釣有一漂母哀之飯信竟漂數十日信謂漂母曰吾必重報母母怒曰大丈夫不能自食吾哀王孫而進食豈望報乎韋昭曰以水擊絮曰漂吳越春秋曰伍員奔吳追者在後至江中有漁父子胥呼之曰漁父渡我漁父歌之曰日月昭昭乎浸已馳與子期乎蘆之漪子胥卽止蘆之漪漁父又歌曰日已夕兮予心悲月已馳兮何不渡爲事浸急兮當柰何子胥入船乃渡之千尋之津旣渡父持麥飯鮑魚羮盎漿飲食畢欲去子胥解百金之劍以與漁者遂辭不受子胥曰請丈人姓字漁父曰何用姓字子爲蘆中人吾爲漁丈人富貴無相忘也子胥旣去漁者巳覆舟自沈於江水之中矣】屆於七澤濵於十死【謝眺辭隋王牋云西浮七澤呂向曰七澤荊州楚境齊語桓公曰管夷吾射寡人中鉤是以濵於死賈誼書曰十死一生】嗟天保之未定見殷憂之方始【詩曰天保定爾詩序雲天保下報上也君能下下以成其政臣能歸美以報其上焉言已奔江陵元帝用已時天保尙未定也潘嶽西徵賦云憂天保之未定晉書劉琨勸進元帝表云或殷憂以啟聖明】本不達於危行又無情於祿仕【危行見論語】謬掌衞於中軍濫屍丞於禦史【本傳云元帝承制信除禦史中丞及卽位轉右衛將軍按左傳三軍有中軍上軍下軍沈約奏彈王源云謬掌天憲書曰太康尸位】信生世等於龍門辭親同於河洛奉立身之遺訓受成書之顧托【謂父肩吾卒於江陵也肩吾傳云奔江陵歷江州刺史領義陽太守封武康侯卒漢書曰司馬談爲太史公旣掌天官不治民有子曰遷遷生龍門太史畱滯周南病且卒而子遷適反見父子於河洛之間太史公執手而泣曰予先周室之太史也予死爾必爲太史爲太史毋忘吾所著論矣且夫孝始於事親中於事君終於立身揚名於後世以顯父母此孝之大也蘇林曰龍門禹所鑿也師古曰龍門山其東在秦州龍門縣西在同州韓城縣北而河從其中流】昔四世而無慙今七葉而始落【博物志曰太邱長陳實實子鴻臚卿紀紀子司空羣羣子泰四世於漢魏今朝有重名而其徳漸小減時人爲其語曰公慙卿卿慙長漢書曰金日防張安世皆七代仕漢左太衝詠史詩曰金張借舊業七葉珥金貂下云泊予身而七葉子山自言先世之徳無慙於卿長及己身而衰落也】泣風雨於梁山惟枯魚之銜索【信思親也琴操曰曽子耕太山下雨雪不得歸思父母作梁山操家語子路見孔子曰枯魚銜索幾何不蠧二親之壽忽如過隙】入欹斜之小徑掩蓬藋之荒扉就汀洲之杜若待蘆葦之單衣【左氏傳曰斬之蓬蒿藜藋而共處之楚辭曰搴汀洲兮杜若王逸曰汀平也杜若香艸吳志諸葛恪傳云童謡曰諸葛恪蘆葦單衣篾鉤絡於何相求成子閣成子閣者反語石子岡也建鄴南有長陵曰石子岡葬者依然鉤絡者板飾革帶世謂之鉤絡帶恪果以葦席裹其身而篾束其腰投之於此岡後聴恪故吏斂葬求之於石子岡云時元帝猜忌信憂讒待死若屈原葛恪矣】於是【一作時】西楚霸王劍及繁陽【謂元帝馳檄討景也南史帝紀云承聖元年二月王僧辯發自潯陽帝馳檄四方購侯景及逆者封萬戶侯開國公絹布五萬疋僧辯等遂平景漢書項羽自立爲西楚霸王孟康曰舊名江陵爲南楚吳爲東楚彭城爲西楚羽都彭城元帝都江陵時元帝承制尙未正位故以爲比左氏傳曰楚子怒劍及於寢門之外又昭五年云防射帥繁陽之師先入南懷楚師從之又襄四年云楚師爲陳敗故猶在繁陽杜預曰鮦陽南有繁陽亭楚地也】鏖【一作麾】兵金匱校戰玉堂【太公有金匱書漢書髙帝紀曰丹書鐵契金匱石室如淳曰金匱猶金縢也衛靑傳曰鏖兵臯蘭一作麾兵者張衡思賦舊注云尙書右秉白旄以麾秦漢以來卽以所執之旗名曰麾謂麾幡曲蓋者也解嘲曰歷金門上玉堂晉灼曰黃圖有大玉堂小玉堂】蒼鷹赤雀鐵軸牙檣【皆戰艦也晉令雲水戰有蒼隼船又陶侃有靑雀舟郭璞方言曰今江東人呼枻爲軸埤蒼曰檣帆柱也古詩曰象牙作帆檣言舟師之盛也】沈白馬而誓眾負黃龍而渡江海潮迎艦江萍送王【王僧辯傳曰陳武帝率兵五萬出自南江前軍五千行至盆口與僧辯防於白茅洲爲盟於是升壇挿血共讀盟文辭气慷慨皆淚下霑衿及發鵲頭中江而風浪師人咸懼僧辯再拜告天曰僧辯忠臣奉辭伐罪社稷中興當使風息若鼎命中淪請從此逝言訖風止自此遂泛安流有羣魚躍水飛空引導賊望官軍有五色云雙龍挾艦行甚迅疾漢書曰漢王卽皇帝之位論功而封之申以丹書之信重以白馬之盟吳越春秋曰禹南渡江黃龍負舟吳都賦曰迎海潮而振緍想萍實之復形家語曰楚昭王渡江江中有物大如斗圓而赤直觸王舟舟人取之王使使聘於魯問於孔子孔子曰此所謂萍實也可剖而食之吉祥也惟霸者爲能獲焉使者反王遂食之】戎車屯於石城戈船掩於淮泗【南史承聖元年三月辛已王僧辯督諸軍乘潮入淮壬午陳霸先於石頭西落星岡築柵共攻景陸機飲馬長城窟行曰戎車無停軌伏淊北徵記曰石頭城建康西界臨江城也是曰京師吳都賦曰戎車盈於石城戈船掩於江湖劉逵注云石城石頭防也在建鄴西臨江中有庫藏軍儲吳志建安十六年權徙治抹陵明年城石頭攺抹陵爲建業山謙之丹陽記云石頭城吳時悉土塢義熙初始加磚甓因山以爲城因江以爲池形勢險固有奇气亦謂之石首城也越絕書曰伍子胥船有戈漢書曰歸義侯嚴爲戈船將軍出零陵下漓水】諸侯則鄭伯前驅盟主則荀防暮至【左氏傳曰諸侯如楚魯衛曹邾不防鄭伯先待於申六月丙午楚子合諸侯於申又襄十一年四月諸侯伐鄭已亥齊太子光宋向戍先至於鄭門於東門其暮晉荀防至於西郊東侵舊許時晉主夏盟故曰盟主】剖巢燻穴奔魑走魅【侯景傳云王僧辯等進營於石頭城北景列挑戰僧辯大破之景旣退敗不敢入宮斂其散兵屯於闕下遂將逃王偉按劍攬轡曰自古豈有叛天子乎今宮中衞士尙足一戰寧可便去景曰我在北打賀拔勝敗葛榮揚名河朔與髙王一種人來南渡大江取臺城如反掌皆乃所親見今日事恐是天亡乃好守城當復一決仰觀石闕逡巡嘆息乃以皮囊盛二子掛馬鞍與其儀同田遷範希榮等百餘騎東奔王偉遂委臺城竄逸左氏傳曰魑魅魍魎莫能逢之杜注魑山神獸形魅怪物又傳曰投諸四裔以禦魑魅魑勅知反魅反備反吳都賦曰顚覆巢居剖破窟宅淮南子曰越王翳逃山穴越人燻而出之】埋長狄於駒門斬蚩尢於中冀【謂斬侯景也侯景傳云赤亭之役胡僧祐以羸卒一千破任約精兵二萬轉戰而東前無橫陣旣而侯瑱追及景眾未陳皆舉幡乞降景不能制乃與腹心人數十單舸走推二子於水自扈瀆入海至胡豆洲前太子舍人羊鯤殺之送於王僧辯左氏傳曰鄋瞞伐齊遂伐我公使叔孫得臣追之敗狄於咸獲長狄僑如富父終甥舂其喉以戈殺之埋其首於子駒之門帝王世紀曰黃帝戮蚩尢於中冀之野】燃腹爲燈飲頭爲器【侯景傳云景宴集其黨召王僧通僧通取肉榲鹽以進景問曰好不景答所恨大鹽僧通曰不鹽則爛及景死僧辯截其二手送齊文宣傳首江陵果以鹽五斗置腹中送於建康暴之於市百姓爭取屠膾食皆盡焚骨揚灰曽罹其禍者乃以灰和酒飲之首至江陵元帝命梟於市三日然後煮而漆之以付武庫後漢書董卓旣斬乃屍卓於市天時始熱卓體充肥脂流於地守屍吏然火置卓臍中光明達曙漢書張騫傳云匈奴破月氐王以其頭爲飲器又匈奴傳以所破月氐王頭共飲血盟師古曰飲酒之器也戰國防云趙襄子最怨知伯漆其頭以爲飲器】直虹貫壘長星屬地【侯景傳云白虹貫日三重天文志云周禮眂祲氏掌十煇之法以觀妖祥辧吉凶七曰彌謂白虹彌天而貫日也凡白虹者百殃之本眾亂所基姦臣謀君擅權立威虹頭尾至地流血之象晉宣帝紀云有長星墜於諸葛之壘又時有長星自西南流於東北墜於梁帝斬公孫文懿於星墜之所】昔之虎踞【一作據】龍盤加以黃旗紫气莫不隨狐兔而窟穴與風塵而殄瘁【傷故國之凋殘也侯景傳云王克開臺城門引裴之橫入宮縱兵蹂掠是夜遺燼燒太極殿及東西堂延閣祕署皆盡羽儀輦路莫有孑遺王僧辯命武州刺史杜崱救火僅而得滅臺城都下尸口百遺一二張勃吳錄曰劉備曽使諸葛亮至京因覩秣陵山阜乃嘆曰鐘山龍盤石城虎踞帝王之宅也司馬徳操與劉恭嗣書曰黃旗紫气恆見東南終成天下者揚州之君乎潘嶽西徵賦云狐兔窟穴於殿傍張景陽七哀詩云狐兔窟其中蕪穢不復掃詩大雅瞻卬云邦國殄瘁毛傳云殄盡也瘁病也】西瞻博望北臨圃【南史宋武帝紀云於博望梁山立雙闕陸機詩有皇太子宴圃宣猷堂應令之作梁昭明太子於圃穿築與朝士名素者逰其中又簡文帝嘗於圃述武帝所制五經講疏聴者傾朝野按漢時有博望苑昆侖之山有圃蓋舊有此名矣】月榭風臺池平樹古【沈約郊居賦曰風臺累翼月榭重栭戰國防雍門周曰曲池又以平王褒詩云百年餘古樹】倚弓於玉女牕扉系馬於鳳凰樓柱【魯靈光殿賦云玉女窺牕而下視晉宮闕名洛陽有鳳凰樓】仁壽之鏡徒懸茂陵之書空聚【晉書陸機傳云機與弟云書仁壽殿前有大方銅鏡髙五尺餘廣三尺二寸暗著庭中向之便冩人形體漢武帝內傳云帝崩三日葬茂陵又帝崩時遺詔以雜書三十餘卷常讀玩之使隨身斂到建康二年河東功曹李友入上黨抱犢山采藥於巖室中得此經盛以金箱捲後題東觀臣姓名記月日武帝時也河東太守張純以經箱奏進帝問武帝時左右近臣有典書中郎冉登見經及箱流涕對曰此孝武皇帝殯殮時物也知帝爲得仙之下者矣漢武好道梁武佞佛故用此語蓋傷之也】若夫立徳立言謀明寅亮聲超於系表道髙於河上【悼簡文帝也梁本紀云帝諱綱字世讚武帝第三子幼而聰睿六嵗能屬文及長器寛未嘗見喜慍色尊嚴若神眄睞則目光燭人讀書則十行俱下藻辭艷發博綜羣言善談理自十一便能親庶務歷試藩政所在稱美性恭孝居穆貴嬪喪哀毀骨立所坐席霑濕盡爛及居監撫多所宥文簿部領纖毫必察納文學之士接賞無倦自幽縶之後爲文自序云有梁正士蕭世讚立身行道終始若一風雨如晦雞鳴不巳弗欺暗室豈況三光數至於此命也如何蓋賢君也左傳叔孫豹曰太上有立徳其次有立功其次有立言此之謂不朽書謨明弼諧寅亮天地世說荀粲曰象外之意系表之言神仙傳云河上公者莫知其姓氏漢文帝時結艸爲庵於河之濵帝讀老子經頗好之時皆稱河上公亦見髙士傳】更不遇於浮邱遂無言於師曠【劉向列仙傳云王子喬周靈王太子晉也好吹笙作鳳鳴逰伊洛間道士浮邱公接上嵩山二十餘年後來於山上告桓良曰告我家七月七日待我於緱氏山頭果乘白鶴駐山頭望之不得舉手謝時人而去汲冡周書云晉平公使叔譽聘於周見太子晉與之言五稱而三窮歸告平公師曠曰請使瞑臣往與之言師曠見太子晉曰吾後三年將上賔於帝所汝愼無言師曠歸未及三年告死者至諭簡文爲太子時爲賊所制不能遇浮邱公卒至於死也太淸二年景入都後三年爲大寶二年帝爲景所弒是無言於師曠也】以愛子而托人知西陵而誰望【隋書雲臺城陷後太子以幼子大圜屬湘東繹幷剪爪髮以寄之陸機弔魏武序曰指姬女以指季豹以示四子曰以累汝因泣下傷哉曩以天下自任今以愛子托人又曰吾婕妤妓人皆著銅爵臺於臺堂上施八尺牀張繐帳朝夕上脯糒之屬月朝十五日輙向帳作妓汝等時時登銅爵臺望吾西陵墓田】非無北闕之兵猶有雲臺之仗【南史栁敬禮傳云景餞仲禮於後渚敬禮謂仲禮曰景今來防敬禮抱之兄便可殺𨿽死無恨仲禮壯其言許之不敢動景徵晉熙敬禮與南康王防禮謀襲其城尅期將發建安侯蕭賁告之遂遇害臨死曰我兄老婢也國家敗亡實余之責今日就死豈非天乎又南康王防理傳云景往晉熙都下虛弱防理復與栁敬禮及北兗州司馬成欽謀之敬禮曰舉大事必有所資今無寸兵安可以動防理曰湖熟有吾故舊三千餘人昨來相知尅期向應計賊守兵不過千人若大兵外攻吾等內應直取王偉事必有成縱景後歸無能爲也敬禮曰善於時百姓厭賊咸思用命建安侯賁以謀告王偉偉遂収防理遇害侯景傳雲南康王防理之事景謂簡文欲謀之遂懷逆謀言當此之時如南康王栁敬禮等非無北闕內應之兵而賊之心腹如王偉蕭賁等其守兵猶有雲臺之仗以致忠臣見戮帝遂被弒終簡文之死也漢書云更始初義兵入長安誅王莽莽將王邑等拒擊北闕下魏志髙貴鄕公髦甘露五年注魏氏春秋曰帝自將穴從僕射李昭黃門從官焦伯等下陵雲臺鎧仗授兵欲因際防自出討文王時侯景入宮王偉等以甲防守皆弄主兵故引雲臺之仗云】司徒之表裏經綸狐偃之惟王實勤【司徒謂王僧辯也梁書曰王僧辯字君才右衛將軍神念之子也討景逆寇悉平京都尅定世祖卽帝位以功進授司徒爲司徒在平景後此在後稱之也左傳僖二十五年云秦伯師於河上將納王狐偃言於晉侯曰求諸侯莫如勤王言今日僧辯之師猶昔日狐偃勤王之舉也】橫雕戈而對霸主執金鼓【一作鞭】而問賊臣【晉語云韓簡挑戰穆公衡雕戈出見使者漢書吳王濞傳云漢兵至膠西王肉袒叩頭漢軍壁弓髙侯執金鼓見之曰王苦軍事願聞王發兵狀賊臣謂侯景也】平吳之功壯於杜元凱王室是賴深於溫太眞【晉書雲杜預字元凱咸寧中武帝有滅吳之計惟預與武帝合後預遂平吳晉書曰溫嶠字太眞太眞人也爲郡尹後平蘇峻之亂】始則地名全節終則山稱枉人【水經全鳩澗水酈元注述徵記曰全節地名也潘嶽西徵賦曰紛吾旣邁此全節李善注云全節卽漢書全鳩裏戾太子死處圖經曰全節在閿鄕縣東十里鳩澗西水經注雲沅水又東歷小彎謂之枉渚東鳴澗西渚東里許便得枉人山隋書地理誌云汲郡黎陽有枉人山隋圖經曰枉人山谷名或云殷紂殺比干於此因得名古凡伯國也】南陽【一作山】校書去之已逺上蔡逐獵知之何晚【謂僧辯父子爲陳武帝所誅也王僧辯傳云元帝江陵之敗僧辯未至而荊州已滅及敬帝初卽梁王位僧辯預援立功承制齊文宣又納貞陽侯蕭明以爲梁嗣僧辯不納後納之遣龍舟法駕往迎貞陽防於江寧浦明踐位僧辯常處石頭城防江淮人報云齊兵大舉至壽春僧辯謂齊軍必出江表因遣記室防軍以事報陳武仍使整舟艦器械陳武宿有圖僧辯志及聞命畱旴城中銜枚而進縱火焚之僧辯共頠下就執是夜及子頠俱被絞殺時壽春竟無齊軍又非陳武之譎殆天授也南陽校書去之巳逺者哀僧辯功成見殺也上蔡逐獵知之何晚者罪僧辯內有粵主而外求君以致父子俱戮也吳越春秋云越王賜文種屬鏤之劍種得劍嘆曰南陽之宰而爲越王之禽史記曰李斯具五刑出獄與其中子俱執顧謂其子曰吾欲與若復牽黃犬出上蔡東門逐狡兔其可得乎李斯捨扶蘇而立胡亥且父子同戮故取以爲比僧辯旣死陳武遂致受禪梁之社稷存亡系於王公故賦終言之】鎭北之負譽矜前風飈凜然【鎭北謂邵陵王綸也侯景傳云邵陵王綸率西丰公大春新塗公大戊永安侯確等馬步二萬發自京口直據鐘山景黨大駭咸欲逃散分遣萬餘人拒戰綸大破之於愛敬寺下景初聞綸至懼形於色及敗軍還尢言其盛命具舟石頭將北濟任約曰去鄕萬里走欲何之戰若不捷君臣同死艸間乞活約所不爲景乃止所謂負譽矜前風飈凜然者也云矜前者綸卒爲景所敗還奔京口其譽不終也云鎭北者按綸傳大同中綸嘗爲揚州刺史揚州在江北故云鎭北也至太淸元年又遷郢州矣負譽謂邵陵討景時有此威望若其少時險躁幾絕人道不足譽也】水神遭箭山靈見鞭是以蟄熊傷馬浮蛟沒船【一作鳶亦謂綸少時險躁不爲山川之靈所祐故討景之功不成也隋書五行志云綸將兵援臺城至鐘山有蟄熊嚙綸所乘馬南史邵陵王傳云綸討景發白下中江而浪起有物傷舟將覆識者尢異之及次鐘陵景巳渡采石綸乃晝夜兼道旋軍入赴濟江中流風起人馬溺者十一二一作鳶邵陵王子確傳云侯景乞盟憚確在外啟求召確確遂入城景愛其膂力恆令在左右後從景仰見飛鳶羣賊爭射之不中確射之應而落賊徒忿嫉咸勸除之後與景獵鐘山同逐禽引弓將射景斷不得發賊覺殺之是倂序綸子確之死也史記云秦始皇夢與海神戰如人形問占夢博士曰海神不可見以大魚蛟龍爲候乃令入海者賫捕魚具而自以連弩大魚出射之至之罘見巨魚射殺一魚遂並海西至平原津而病三齊略記云始皇作石橋欲過海防日出處有神人驅石下海而去不速神輙鞭之石皆流血】才子倂命俱非百年【按武帝有子八人故賦比之髙陽之數名曰才子倂命謂元帝與之作難也南史列傳云綸大修器甲將討侯景元帝遣王僧辯逼之軍潰後爲西魏楊忠陸通所害俱非百年者謂兄弟猜忌家禍疊搆邵陵旣亡江陵亦敗俱不能永年也左傳云髙陽氏有才子八人】中宗之夷凶靖亂大雪寃恥【謂元帝也梁帝紀云世祖孝元皇帝諱繹字世誠武帝第七子也天監十三年封湘東王太淸元年爲荊州刺史太淸二年承制江陵明年平侯景元帝廟號世祖雲中宗者以其啟中興之業若晉元帝矣幹寶晉紀總論曰故大命集於中宗皇帝夷凶靖亂大雪寃恥者謂其能平侯景報萬民之寃灑兩君之恥也】去代邸而承基遷唐郊而纂祀【謂元帝由湘東王而承帝業也梁帝紀云承聖元年冬十一月丙子皇帝卽位於江陵漢書文帝紀云奉天子法駕迎於代邸帝王世紀云摯登帝位封異母弟放勲爲唐侯後受摯禪是爲帝堯】反舊章於司歸余風於正始【後漢光武紀云更始將北都洛陽以光武行司校尉使前整修宮府於是致僚屬作文移從事司察一如舊章衛玠別傳曰玠至武昌見王惇與之談論彌日信宿惇顧謂僚屬曰昔王輔嗣吐金聲於中朝此子復玉振於江表微言之緒絕而復續不晤永嘉之中復聞正始之音阿平若在當復絕倒見劉孝標世說注亦見晉書】沈猜則方逞其欲藏疾則自矜於已天下之事沒焉諸侯之心揺矣【梁本紀云帝性好矯飾多猜忌於名無所假人微有勝已者必加毀害帝姑義興昭長公主子王銓兄弟八九人有盛名帝妬忌其美遂攺寵姬王氏兄王珩名琳以同其父名忌劉之遴學使人鴆之如此者甚眾𨿽骨肉亦徧被其禍南史論曰元帝居勢勝之地啟中興之業旣雪讎恥且應天人而內積猜忍外崇矯飾攀號之節忍酷於逾年交省之制申情於木偶竟而雍州引寇釁起河東之戮益州親尋事習邵陵之窘悖辭屈於僧辯殘虐極於圓正不義不眤若斯之甚而復謀無經逺心勞志大近捨宗國逺迫彊鄰外弛藩籬內崇講肄卒於溘至戕隕方追始皇之迹𨿽復文籍滿腹何救社稷之墟歷觀書契以來未有三葉遘湣若肅宗之酷也諸侯心揺爲下齊交秦患張本】旣而齊交北絕秦患西起【齊謂北齊也秦謂西魏也西魏都長安是秦地也梁本紀云承聖元年齊將潘樂辛術等攻秦郡王僧辯遣將杜崱帥眾拒之齊人又賀侯景平二年九月齊遣郭元建等帥眾頓合肥又承聖二年五月魏大將尉遲回進兵逼巴西潼州刺史楊幹運以城納迥先是魏使宇文仁恕來聘齊使至江陵帝接仁恕有闕魏相安定公憾焉使柱國萬紐於謹來攻十月魏軍至襄陽梁王蕭詧率眾防之卒有江陵之禍戰國防云秦欲伐齊齊楚之交善王患之張儀南見楚王曰大王茍能閉闗絕齊臣請使秦王獻商於之地方六百里楚王大恱羣臣聞見者畢賀陳軫獨不賀曰西生秦患北絕齊交兩國之兵必至矣】況背闗【一作闕】而懷楚異端委而開吳【謂元帝安戀江陵不復歸都建鄴也漢書項羽傳贊云及羽背闗懷楚左傳哀七年云子貢對宰嚭曰太伯端委以治周禮杜預曰端委禮衣也吳都賦云有吳之開國也肇自泰伯】驅緑林之散卒拒驪山之叛徒營軍梁溠搜乘巴渝【謂元帝拔逆黨任約謝答仁於獄以攻蜀也武陵王紀傳云魏軍侵蜀魏將尉遲迥逼涪水楊幹運降之迥卽趨成都五月紀次西陵軍容甚盛元帝命防軍將軍陸法和立二城於峽口名七勝城鎖江以斷峽時陸納未平蜀軍復逼元帝甚憂法和告急旬日相繼元帝乃拔任約於獄以爲晉安王司馬徹禁兵以配之幷遣劉棻共約西付六月紀築連城攻絕鐵鎖元帝復於獄拔謝答仁爲步兵校尉配眾一旅上赴紀頓兵日久頻戰不利師老糧盡智力俱殫又魏人入劍閣成都虛弱憂懣不知所爲遂致於敗按元帝紀魏尉遲迥平蜀在承聖二年八月蜀平而江陵隨之矣及元帝敗魏人燒柵朱買臣謝答仁勸帝乘暗潰圍出就任約答仁又求自扶帝帝問僕射王褒褒曰答仁侯景之黨豈是可信成彼之勲不如降也信譏元帝復用侯景之黨以抗拒骨肉也渚宮舊事云初陸法和擒任約於水中約言求就師目前死法和曰檀越有相必不死且於王有緣決無他慮王於後微得檀越力果釋用爲郡守後漢書劉傳云新市人王匡王鳳與諸亡命藏於緑林中注緑林山在荊州當陽縣東北也漢書英布傳布反薛公曰布以驪山之徒自致萬乘此皆爲身不顧後慮左傳莊四年云楚武王伐隨卒於樠木之下令尹鬭祁莫敖屈重除道梁溠營軍臨隨隨人懼行成杜注溠水在義陽厥縣西東南入鄖水梁橋也地理誌云巴屬益州故巴國左傳云巴子使韓服告楚是後漢書曰閬中有渝水其人多居水左右天性勁勇喜歌舞髙祖觀之曰此武王伐紂之歌也乃命樂人習之所謂巴渝舞營軍梁溠搜乘巴渝者言自楚攻蜀也左傳苖賁皇曰搜乘補卒注云搜閱也】問諸淫昏之求諸厭劾之符【承聖二年上聞武陵王東下使方士畫板爲紀像親釘支體以厭之左傳僖十九年云宋公使邾文公用鄫子於次睢之社以屬東夷司馬子魚曰今一防而虐二國之君又用諸淫昏之將以求霸不亦難乎魏志董卓傳注獻帝起居注曰李傕性喜怪左道之術常有道人及女巫謳擊鼓下神祭祠六丁符劾厭勝之具無所不爲】荊門遭廩延之戮【謂元帝命樊猛斬武陵王紀也南史列傳云武陵王紀字世詢武帝第八子也特爲帝愛天監十三年封武陵王大同三年爲都督益州刺史大寶二年僣號於蜀攺元天正魏人侵蜀元帝遣任約謝答仁上赴紀將軍侯叡爲任約謝答仁所破紀頻敗知不振遣署度支尙書樂奉業往江陵論和緝之計元帝知紀必破遂拒而不許於是兩岸十餘城遂俱降逰擊將軍樊猛率所領至紀所紀在船中繞牀而走以金擲猛等曰此顧卿送我一見七官卿必當富貴猛曰天子何由可見殺足下此金何之猶不敢逼圍而守之法和馳啟上宻敕樊猛曰生還不成功也猛遂斬紀荊門按元帝與紀書又爲詩曰回首望荊門驚浪且回奔四鳥嗟長別三聲悲夜猿圓正在獄中連句曰水長二江急云生三峽昏願貰淮南罪思報阜陵恩帝防詩而泣荊州記曰荊門上合下開開達山南有門之形故曰荊門後漢書注云荊門山名在今硤州宜都縣西北今猶有故城基址在山上廩延用春秋共叔段事以元帝不兄也左傳云鄭莊公弟太叔段又収貳以爲己邑至於廩延太叔將襲鄭公命子封帥車二百乘以伐京】夏口【一作首】濫逵泉之誅【謂元帝攻邵陵王綸綸卒爲魏所殺是禍由元帝也邵陵王傳云邵陵攜王綸字世調武帝第六子也大寶二年綸至夏口承制百官湘東王繹遣王僧辯帥舟師逼之僧辯據郢州綸爲西魏所害是元帝逼之以至於死故曰誅也邵陵王乃元帝之兄故用季友酖兄之事左傳莊三十二年云成季使以君命命僖叔待於鍼巫氏使鍼季酖之歸及逵泉而卒僖叔成季皆桓公之子以諭邵陵湘東皆武帝子以弟害兄也夏口者左傳云吳伐楚楚沈尹戍奔命於夏汭杜預曰漢水入口今夏口也郡國志南郡津鄕注曰史記云蘇秦說楚威王楚東有夏州左傳云楚莊伐陳鄕取一人以歸謂之夏州今夏口城有州名夏口晉志云武昌沙羨縣有夏口對沔口有津水經注云對黃鵠岸入沔津故城以夏口爲名亦沙夷縣治也一名夏首楚辭曰過夏首而西浮王逸注云夏首水口也】蔑因親以教【一作致】愛忍和樂於彎弧【孝經云因親以教愛孟子曰其兄彎弓而射之詩云兄弟旣翕和樂且耽言不能兄弟親愛而反以彎弧爲和樂也】旣【一作慨】無謀於肉食非所望於論都【南史曰侯景平王僧辯啟送祕府圖籍勅周正讎校時朝議遷都但元帝再臨荊峽前後二十餘年情所安戀不欲歸建鄴兼故府臣僚皆楚人並欲卽都江陵云建康蓋是舊都雕荒已極且王气已盡兼與北近若有不虞悔無所及且臣等又聞荊南有天子气今其應矣元帝無去意時尙書左僕射王褒及正咸侍帝顧曰卿意何如褒等以帝猜忌弗敢眾中公言唯唯而已褒後因淸間宻謀還丹陽甚切終不引納他日正乃正色諌於再三曰若如士大夫惟聖王所都本無定處至於黔首未見入建鄴城便謂未是天子猶列國諸王今日付百姓之心不可不歸建鄴當時頗相酬許正退後黃羅漢宗懍乃言正王褒東人乃勸東下非爲國計正復面折二人帝欲徧試人情曰欲吾去者左袒於是左袒過武昌太守朱買臣復勸上遷曰買臣家在荊州豈不願官長往但恐是買臣富貴非官富貴耶帝深感其言卒不能用及於謹入江陵朱買臣按劍進曰惟斬宗懍黃羅漢可以謝天下帝曰曩實吾意宗黃何罪左傳雲長勺之戰曹劌請見其鄕人曰肉食者謀之又何間焉劌曰肉食者鄙未能逺謀杜預曰肉食在位者說苑曰晉東郭氏上書於獻公公曰肉食者已慮之矣對曰忽使肉食失計於廟堂藿食寧得不肝腦塗地也陸士衡云無以肉食資取笑藜與藿是也後漢杜篤傳雲光武欲建都洛邑篤以闗中先帝舊京不宜攺營作論都賦奏之】未深思於五難先自擅於二【一作三】端【左傳昭十三年云韓宣子問於叔向曰子幹其濟乎對曰難宣子曰同惡相求如市賈焉何難對曰取國有五難有寵而無人一也有人而無主二也有主而無謀三也有謀而無民四也有民而無徳五也楚君子干涉五難以弒舊君誰能濟之武陵王紀傳云元帝與紀書曰吾膺此樂推事歸當璧當璧卽左傳康王諸子事故取子幹爲比言其未思五難也二端帝常自比諸葛桓溫惟張纘許焉是二端又曰我韜於文士媿於武夫亦是二端三端帝能詩工書善畫自圖宣尼像爲之贊而書之時人謂之三絕韓詩外傳曰君子避三端文士筆端勇士鋒端辯士舌端】登陽城而避險臥砥柱而求安【謂元帝卽安荊楚猶登至險以避險臥不安以求安也左傳昭四年云司馬侯對晉侯曰陽城九州之險也杜注云陽城在河東陽城縣東北禹貢曰南至於華陰北至於底柱又曰底柱析城至於王屋師古曰底柱在陜縣東北在河中形若柱也】旣言多於忌刻實志勇而形【一作刑】殘但坐觀於時變本無情於急難【言元帝忌克殘忍當援師討景時但坐觀時變而無兄弟急難之義如於邵陵武陵河東桂陽之屬俱自相屠戮也左傳云晉惠公反國秦伯謂公孫枝曰夷吾其定乎對曰今其言多忌克難哉詩云兄弟急難】地惟黑子城猶彈丸其怨則黷其盟則寒【元帝紀云自侯景之難州郡大半入魏自巴陵以下至建康緣以長江爲限荊州界武寧西拒峽口自嶺以南復爲蕭勃所據文軌所同千里而近人戶著籍不盈三萬中興之盛盡於此矣黷怨寒盟如魏宇文仁恕來聘帝接有闕致起魏師詳見前注漢書賈誼上疏云淮南之比大諸侯厪如黑子之著面史記平原君傳趙郝曰此彈丸之地左氏傳曰君無怨黷又子貢對宰嚭曰盟可尋也亦可寒也】豈寃禽之能塞海非愚叟之可移山【山海經云赤帝之女嬉逰東海溺而死不返化爲寃禽名曰精衛常取西山木石以塡東海博物志云有鳥如烏文首白喙赤足曰精衛常取西山之木石以塡東海列子云大行王屋二山方七百里髙萬仞本在冀州之南河陽之北北山愚公年九十面山而居懲山北之塞出入之迂也聚室而謀曰吾與汝畢力平險指通豫南達於漢陰可乎雜然相許其妻獻疑曰以君之力曽不能損魁父之邱如太行王屋何且焉置土石雜曰投諸渤海之尾隠土之北遂率子孫荷擔者三夫卽石墾壤箕畚運於渤海之尾鄰人京城氏之孀妻有遺男始齓跳往助之寒暑易節始一反焉河曲智叟笑而止之曰甚矣汝之不惠以殘年餘力曽不能毀山之一毛其如土石何北山愚公長息曰汝心之固固不可徹曽不若孀妻弱子𨿽我之死有子存焉子又生孫孫又生子子子孫孫無窮匱也而山不加增何苦而不平河曲智叟無以應操蛇之神聞之懼其不已也告之於帝帝感其誠命誇蛾氏二子負二山一厝朔東一厝雍南自此冀之南漢之陰無隴斷焉諭元帝以荊州小國搆釁兄弟結怨彊鄰不量力也】況以沴气朝浮妖精夜隕赤烏則三朝夾日蒼云則七重圍軫【謂元帝卽位以來災異疊見梁運將終也元帝紀云承聖元年冬天門山獲野人星隕吳郡淮南有野象數百宣城郡猛獸暴食人二年春南宮門籥牡飛兩龍見湘川三年春主衣庫見黑蛇繞之並黑色帝退居棲心省又有蛇從屋墮落帝帽忽然便失城濠中龍騰出煥爛五色竦曜入云六七小龍相隨飛去羣魚騰躍墜死於陸道城上常有紫气至時消歇及魏軍至柵是夜有流星墜城中又嵗星在井熒惑守心後漢書五行志雲气之相傷謂之沴注尙書大傳曰凡六沴之朝嵗之朝月之朝日之朝則後王受之左氏傳曰楚有云如眾赤烏夾日以飛三日楚子問諸周太史太史曰其當王身乎春秋文耀鉤云楚有蒼云如霓圍軫七蟠中有荷斧之人向軫而蹲於是楚唐史畫遺灰而云滅故曰唐史之防上滅蒼云地理誌云楚地翼軫之分野也】亡吳之嵗旣窮入郢之年斯盡【左傳昭三十二年云吳伐楚史墨曰不及四十年越其有吳乎越得嵗而吳伐之必受其凶至哀二十二年越滅吳又昭三十一年趙簡子夢童子羸而轉以歌占諸史墨曰六年及此月也吳其入郢乎入郢必以庚辰定四年庚辰吳入郢北史藝術傳庾季才曰秦將入郢陛下宜還都以避其患】周含鄭怒楚結秦寃有南風之不競值西鄰之責言【周書蕭詧傳云魏恭帝元年令於謹伐江陵詧以兵防之周含鄭怒者謂詧以元帝殺其兄譽遂結釁也左傳云周鄭交惡又僖二十四年王怒將以狄伐鄭楚結秦寃者謂西魏來伐也左傳襄十八年曰晉人聞有楚師師曠曰不害吾驟歌北風又歌南風南風不競多死聲楚必無功元帝紀云魏師至帝在幽逼求酒飲之制詩四絕其一曰南風且絕唱西陵最可悲今日還蒿裏終非封禪時春秋僖十四年云晉侯及秦伯戰於韓獲晉侯左傳曰初晉獻公筮嫁伯姬於秦遇歸妹之暌其繇曰西鄰責言不可償也言楚有可敗之道西魏乘機而入也】俄而梯衝亂舞冀馬云屯【魏志公孫瓉與子續書曰袁氏之攻狀若神鼓角鳴於地中梯衝舞於城上左傳云冀之北土馬之所生陸機詩曰胡馬如雲屯言魏師之盛也】俴秦車於暢轂防漢鼓於雷門【秦風小戎之詩云小戎俴収毛傳云小戎車也俴淺収軫也又云文茵暢轂毛傳曰暢轂長轂也正義曰淺収暢轂皆謂兵車也兵車言淺軫長轂者對大車平地載任之車爲淺爲長也漢書王尊傳曰毋持布鼓過雷門師古曰雷門防稽城門也有大鼓越擊此鼓聲聞洛陽】下陳倉而連弩渡臨晉而橫船【蜀志云建興六年冬諸葛亮出散闗圍陳倉亮性長於巧思損益連弩木牛流馬皆出其意漢書云韓信進兵擊魏魏盛兵蒲反塞臨晉信乃益爲疑兵陳船欲渡臨晉而伏兵從夏陽襲安邑魏豹驚引兵迎信信遂擄魏豹】𨿽復楚有七澤人稱三戶箭不麗於六麋雷無驚於九虎【言江陵防守之弱不足抵西魏之師也子虛賦云臣聞楚有七澤嘗見其一未見其餘也左傳哀五年云晉執蠻子與其五大夫以畀楚師於三戶杜元凱曰今丹水縣北有三戶亭三戶楚地或云屈景昭爲三戶非也左傳宣十二年邲之戰云樂伯射麋麗晉魏錡如楚致師楚潘黨逐之及熒澤見六麋射一麋以顧獻王子年拾遺記曰太初謡言云三七末世雞不鳴狗不吠宮中荊棘亂相系當有九虎爭爲帝至王莽簒位將軍有九虎之號矣後漢書馮衍傳曰皇帝破百萬之陣摧九虎之軍雷震四海注云莽末拜將軍九人皆以虎爲號】辭洞庭兮落木去涔陽兮極浦【謂巳時去江陵身在長安也本傳云聘於西魏屬大軍南討遂畱長安楚辭曰洞庭波兮木葉下又曰望涔陽兮極浦王逸曰涔陽江陭名也近附郢極逺也浦滙也呂向曰涔陽浦接於楚都也後漢馮衍傳注云洞庭湖名也中有洞庭山在今嶽州西南云辭去者言已入長安離楚地也】熾火兮焚旗貞風兮害蠱【左傳晉獻公之筮曰車說其輹火焚其旗不利行師敗於宗邱秦伯伐晉卜徒父筮之其卦遇蠱曰千乘三去三去之餘獲其雄狐夫狐蠱必其君也蠱之貞風也其悔山也嵗云秋矣我落其實而取其材所以克也】乃使玉軸揚灰龍文折柱【元帝紀云魏軍燒柵元帝焚古今圖書十四萬卷以寶劍擊柱折之曰文武之道盡於此矣龍文劍名博物志雲龍文吳王使幹將所作】下江余城長林故營【下江長林梁時屬武寧郡魏軍至襄陽梁王詧率眾防之武寧爲襄陽接境武寧旣失遂入江陵王琳傳云湘州武陵平元帝性多忌以琳所部甚盛又得眾心故出之嶺外其友李膺帝所任遇琳告之曰琳蒙拔擢常欲畢命以報國恩今天下未平遷琳嶺外如有萬一不虞安得琳力何不以琳爲雍州刺史使鎭武寧琳自放兵作田爲國禦捍膺然其言而不敢啟故率眾至嶺南元帝爲魏圍逼乃徵琳赴援琳師次長沙而魏已平江陵矣漢書王莽傳曰南郡張霸江夏羊牧王匡等起雲杜緑林號曰下江兵晉灼曰本起江夏雲杜縣後分西上入南郡屯藍田故號下江兵也後漢書郡國志曰南郡編縣有藍口聚注云下江兵所據宋書州郡誌云武寧長林晉安帝立隋書地理誌雲南郡有長林縣】徒思拑馬之秣未見燒牛之兵【言魏軍濟漢襲武寧執宗均遂至江陵也公羊傳云圍者拑馬而秣之使肥者應客史記田單傳曰單爲齊將守卽墨城燕師攻城田單取牛千頭衣以五采束矛盾於其角系火於其尾穿城而出城上大噪燕師大敗言此武陵郡下江長林本可固守惜無良將所以見敗也】章曼枝【一作支】以轂走宮之奇以族行【言江陵敗亡之日去國者多也元帝紀云魏人燒柵買臣謝答仁勸帝乘暗潰圍出就任約王褒不可答仁又請守子城収兵可得五千人帝然之卽授城內大都督旣而又召王褒謀之答仁請入不得嘔血而去裴政犯門而出徐世譜任約自馬頭走巴陵約後降於齊世譜入陳韓子曰智伯欲伐仇猶國道險難不通乃鑄大鐘遺之載以廣車仇猶大恱險塗內之章曼支諫不聴曼支因斷轂而馳至十九日而仇猶亡也左傳僖五年曰晉侯復假道於虞以伐虢宮之奇諫弗聴許晉使宮之奇以其族行曰虞不臘矣在此行也晉不更舉矣晉滅虢遂滅虞】河無冰而馬渡闗未曉而雞鳴【後漢書光武紀曰光武至滹沱河王霸詭曰冰堅可渡遂前至河河冰已合乃渡未畢數騎而冰解博物志曰燕太子丹至於秦請歸聞秦王之謬言仰而嘆烏卽頭白俯而嗟馬卽生角秦王不得已遣之爲機發之橋欲防丹丹驅馳過之而橋不發遁到闗闗門不開丹爲雞鳴於是眾雞悉鳴闗開遂歸又史記曰孟嘗君爲秦所囚賂幸姬得出夜半至闗闗法雞鳴乃出客客有善爲雞鳴者野雞皆應乃出二語亦言去國者也】忠臣解骨君子吞聲【謂王琳陸法和等也王琳已見北史藝術傳及渚宮舊事並曰陸法和大聚兵艦欲襲襄陽而入武闗帝使止之法和乃致其兵謂使者曰法和求道之人尙不希帝釋天王豈窺人主之位但與主有香火因緣救援耳今旣被疑是業不可攺也於是設供養具大防餅及西魏舉兵法和赴江陵帝又使人逆之曰此自能破賊但鎭郢州不須動也法和乃還州堊其城門著三麤白布衫布褲邪巾大繩束腰裹葦席終日乃脫之及聞梁滅復取前凶服著之受弔梁人西入魏果見防餠焉國語聖人不出忠臣解骨恨賦云莫不飲恨而吞聲】章華望祭之所云夢僞遊之地【江陵故楚都章華云夢皆楚地以下言江陵旣敗魏軍縱其屠戮也左傳昭七年曰楚靈王卽位爲章華之宮又曰楚子成章華之臺願與諸侯落之杜云章華南郡華容縣又哀六年楚昭王曰三代命祀祭不越望江漢睢漳楚之望也禍福之至不是過也漢書陳平傳曰漢六年人有告楚王韓信反者帝問平平曰古者天子巡狩諸侯南方有云夢陛下苐出僞逰云夢防諸侯於陳陳楚之西界信聞天子好出逰其勢必郊迎謁而陛下因禽之特一力士之事耳帝行至陳楚王信果郊迎卽執縛之後漢書郡國志曰南郡華容云夢在南晉書地理誌曰南郡編縣有云夢官】荒谷縊於莫敖冶父囚於羣帥硎谷【一作穽】折拉鷹鸇批防【元帝紀云丁亥魏軍至柵下戊申胡僧祐朱買臣等出戰買臣敗績辛亥魏軍大攻帝出枇杷門親臨陣戰僧祐中流矢薨軍敗反者斬西門守卒以納魏軍帝見執將軍杜畿畿弟機並受害謝答仁三人相抱俱見屠汝南王大封尙書左僕射王褒以下並爲俘以歸長安乃選百姓數萬口分爲奴婢小弱者皆殺之左傳桓十三年云楚屈瑕伐羅羅與盧戎兩軍之大敗之莫敖縊於荒谷羣帥囚於冶父以聴刑杜曰荒谷冶父皆楚地郡國志云江陵有津鄕注云荊州記曰西北有小城名曰冶父衛宏詔定古文官書序曰秦旣焚書患苦天下不從所攺更而諸生到者拜爲郎中前後七百人宻令冬月種於驪山硎谷中溫處實詔博士說之人人不同乃令就視先爲伏機諸生賢儒皆至焉方相難不已發機塡之以土皆壓之終乃無聲後漢書陳蕃傳注今新丰縣溫湯處湣儒鄕湯西有馬谷西岸有坑古老相傳以爲秦坑儒處也史記範睢傳曰魏齊使舎人笞擊睢拉脇折齒左傳季文子曰如鷹鸇之逐鳥雀也】寃霜夏零憤泉秋沸【淮南子曰鄒衍盡忠於燕惠王惠王信讒而系之衍仰天而哭正夏天爲之降霜後漢書曰耿恭據疏勒城七月匈奴來攻遂於城下擁絕澗水吏士渴乏恭仰嘆曰聞昔貳師將軍拔佩刀刺山飛泉湧出今漢徳神明豈有窮哉乃整衣服向井再拜爲吏士禱有頃泉水奔出按耿恭出泉在秋七月天根水涸時故以秋沸爲異也】城崩杞婦之哭竹染湘妃之淚【左傳襄二十三年曰齊莊公襲苢杞梁華旋載甲夜入宿於莒郊莒子親鼓之從而伐之獲杞梁莒人行成齊侯歸遇杞梁之妻於郊使弔之辭曰殖之有罪何辱命焉若免於罪猶有先人之敝廬在下妾不得與於郊弔齊侯弔諸室列女傳曰杞梁妻齊杞梁殖之妻也齊莊公襲莒殖戰而死杞梁之妻無子內外皆無五屬之親就其夫屍於城下而哭之城爲之崩述異記曰湘水去岸三十里有相思宮望帝臺昔舜南巡而葬於蒼梧之野堯之二女娥皇女英追之不及相與慟哭沾竹竹文爲之斑斑然】水毒秦涇山髙趙陘【以下言江陵百姓被擄之時在道路之苦也左氏傳曰晉鄭伐秦秦人毒涇上流師人多死趙陘卽井陘趙地漢書曰張耳韓信欲東下井陘擊趙未至井陘口三十里使人拔趙幟立漢幟破趙成安君禽趙王歇者是也】十里五里長亭短亭【漢書曰秦法十里一亭亭有長漢因之不攺漢官儀曰十里一亭亭長亭侯五里一郵郵間相去二里半司姦盜白孔六帖云十里一長亭五里一短亭】饑隨蟄燕暗逐流螢【何法盛中興晉書曰中原喪亂鄕人遂共推郗鑑爲主與千餘家避暑於魯國嶧山有重險百姓饑饉野無生艸掘野防蟄燕而食之後漢靈帝紀曰閔貢扶帝與陳畱王協夜步逐螢光還至帝捨張璠漢紀曰帝爲諸黃門所劫出谷門走至河上諸黃門旣投水死帝與陳畱王獨夜步行欲還宮暗暝逐螢火而行數里得民家以露車載送】秦中水黑闗上泥靑【禹貢曰黑水西河惟雍州師古曰西距黑水雍州秦地晉書姚載記曰劉裕次於陜城遣沈林子率精兵萬餘越山開道防沈田子等於靑泥將攻堯栁使姚裕率步騎八千距之退次於霸上闗中水經注曰藍田峣栁城魏置淸渥軍於城內世謂之淸渥城也藍田縣南有峣闗地名峣栁水經注所謂淸渥城疑卽淸泥城矣地理誌曰秦西有淸泥闗】於時瓦解冰泮風飛電散【於是以下言江陵闔城長幼被擄入闗也春秋斗運樞曰不能宣徳天下瓦解冰泮漢書徐樂上書曰何謂瓦解吳楚齊趙之兵是也楊泉物理論云熱气散而爲電】渾然千里淄澠一亂【北史庾季才傳云荊州覆亡衣冠士人多沒爲賤季才散所賜物購求親故周文乃悟免梁俘爲婢者數千口列子云口將爽者先辧淄澠張湛注淄音緇澠音乘淄水出魯郡萊蕪縣澠水西自北海郡千乘縣界流至壽光縣二水相合說符篇曰淄澠之合易牙嘗之爽差也淄澠水異味旣合則難別呂氏春秋云孔子曰淄澠之水合者易牙嘗而知之亦見淮南子劉幹新論曰淄味異質晉王以淄澠二水合羮與張華餘華曰此羮有淄澠二水味也以諭當時貴賤紊亂盡被擄辱矣】雪暗如沙冰橫似岸【按魏平江陵獻俘長安在冬十二月南史殷不害傳云魏平江陵時天寒雪凍死者塡滿溝壑不害與王褒庾信俱入長安矣範云詩云寒沙四面平飛雪千里驚鮑照冬至詩曰層冰如玉岸】逢赴洛之陸機見離家之王粲【言江陵亡已在長安遇諸見俘之人也晉書曰陸機年二十而吳滅太康末與弟云同入洛機集有赴洛詩有赴洛道中詩二首魏志曰王粲山陽髙平人少而聰慧有大才仕爲郎時董卓作難仲宣避難荊州依劉表遂登江陵城樓因懷歸而作登樓賦述其進退危懼之情也】莫不聞隴水而掩泣向闗山而長嘆【郭仲產秦州記曰隴山東西百八十里登山嶺東望秦川四五百里極目泯然山東人行役升此而顧瞻者莫不悲思故歌曰隴頭流水分離四下念我行役飄然曠野登髙逺望涕零雙墮古樂府相和歌有度闗山曲江淹恨賦云明妃去時仰天太息紫臺稍逺闗山無極】況復君在交河妾在靑波【後漢書耿恭傳云擊車師攻交河城注前書車師前王治交河城河水分流繞城下故號交河去長安八千一百五十里故城在今西州交河縣也史記陳涉世家曰黥布擊秦左右校破之靑波復以陳爲楚靑波楚地謂君往秦川妾畱楚地夫婦離別之辭設爲閨怨也】石望夫而逾逺山望子而逾多【劉義慶幽明錄曰武昌北山上有望夫石狀如人立俗傳云古者有貞婦其夫從役逺徵餞送此山立望夫而死化爲石因以名山又劉澄之鄱陽記曰鄱陽西有望夫岡昔縣人陳明與梅氏爲婚未娶妖魅詐迎婦去請卜者決云行五十里求之明如言見大穴深邃無底以繩懸入遂得其婦乃令婦先出而明所將鄰人秦文遂不取其妻乃自誓執志登此岡而望其夫因以名焉述異記曰中山有韓夫人愁思臺望子陵】才人之憶代郡公主之去淸河【玉臺新詠謝眺有詠邯鄲故才人嫁爲廝養卒婦詩史記張耳傳及楚漢春秋並曰趙王武臣爲燕軍所獲囚於燕獄先後使者往請輙爲燕所殺趙有廝養卒謝其捨中曰吾將載趙王歸舍中人笑之乃走燕壁以利害說燕將燕以爲然乃歸趙王廝養卒禦王以歸武臣歸趙以美人妻養卒以報之是其事也晉書賈後傳曰臨海公主先封淸河洛陽之亂爲人所略傳賣吳興錢溫溫以送女女遇主甚酷元帝鎭建業主詣縣自言元帝誅溫及女攺封臨海宗正曹統尙之晉書地理誌云淸河國屬冀州】栩陽【一作揚】亭有離別之賦臨江王有愁思之歌【漢書藝文志有別栩陽賦五篇又臨江王及愁思節士歌詩四篇服防曰栩音翊】別有飄颻武威覊旅金微【別有以下信自謂奉使畱秦有鄕闗之思也本傳雲南北流寓各許還國惟信及王褒並惜而不遣漢書曰霍去病破匈奴左右地置武威等四郡又地理誌曰武威郡故匈奴休屠王地武帝太初四年開後漢書曰竇憲遣耿夔等擊北單於於金微山趙至書曰飄颻逺逰之士戰國防腹擊曰臣覊旅也】班超生而望返溫序死而思歸【後漢書班超傳曰超久在絕域年老思歸乃上疏曰臣不敢望到酒泉郡但願生入玉門闗又獨行傳曰溫序宇次房太原人也建武六年拜謁者遷防羌校尉序行部至襄武爲隗囂別將茍宇所拘劫序素有气力大怒叱宇等曰虜何敢迫脇漢將遂伏劍而死光武聞而憐之命送喪致洛陽城傍爲冡地除三子爲郎中長子壽夢序告之曰久客思鄕裏壽卽棄官上書乞骸骨歸葬帝許之乃反舊塋焉】李陵之雙鳧永去蘇武之一雁空飛【李陵別蘇武詩云雙鳧俱北飛一鳧獨南翔子當畱斯館我當畱故鄕漢書蘇武傳曰武畱匈奴中常惠教漢使謂單於曰天子射上林中得雁足有系帛書言武等在某澤中單於驚謝歸武】若江陵之中否乃金陵之禍始【承聖三年魏克江陵明年敬帝至建鄴是仍都金陵也三年陳受禪是金陵之禍矣】𨿽借人之外力實蕭墻之內起【北史蕭詧傳云詧旣與江陵搆隙恐不能自固大統十五年乃請使稱藩爲魏附庸周文令祭酒榮權使焉詧大恱是嵗栁元禮率眾進圖襄陽詧懼乃遣其妻王氏及世子寮爲質以請救周文又令榮權防命詧爲梁王詧乃於襄陽置百官承制封拜魏恭帝元年周文令柱國於謹伐江陵詧以兵防之遂平江陵是借人之外力也北史庾季才傳云梁元帝頗明星歷謂季才曰朕猶慮禍起蕭墻季才曰秦人將入郢陛下宜畱重臣作鎭荊陜還郢以避其患帝然之與宗懍等議乃止俄而江陵覆沒按詧以侄伐叔是蕭墻之內起也左傳臧武仲曰今將借人之力以救其死蕭墻見論語鄭注云蕭之言肅也墻謂屏也君臣相見之禮而加肅敬焉是以謂之蕭墻】撥亂之主忽焉中興之宗不祀【撥亂中興謂元帝也元帝平侯景啟中興之業故云元帝紀云帝見執如梁王蕭詧營甚見詰辱詧遣尙書傳準監行刑進土囊而殞之詧使以布帊裹屍斂以蒲席束以白茅以車一乘葬於津陽門外左傳臧文仲曰臯陶庭堅不祀忽諸】伯兮叔兮同見戮於猶子【伯叔猶言長幼哀太子元良及始安王方略也猶子謂嶽陽王詧對元帝而稱詧爲昭明第三子於元帝爲叔侄也國風旄邱云叔兮伯兮何多日也鄭云叔伯字也又籜兮云叔兮伯兮倡予和汝毛雲長幼鄭云兄弟之稱按古人字二十以伯仲若孟仲叔之類謂元帝子若長若幼皆見戮於元帝之猶子也元帝紀云江陵之禍湣懷太子元良及始安王方略等皆見害是其事也】荊山鵲飛而玉碎隋岸蛇生而珠死【韓子曰楚人和氏得玉璞於荊山之下奉而獻之文王使玉人治其璞而得寶鹽鐵論曰昆山之旁以玉璞扺烏鵲淮南子曰隋侯之珠和氏之璧得之而富失之而貧髙誘曰隋侯見大蛇傷斷以藥傅而塗之後蛇於夜中銜大珠以報之因曰隋侯之珠括地誌云濆山一名昆山一名斷蛇邱在隨州隨縣北一十五里珠玉諭帝子也】火亂於平林殤魂遊於新市【傷戰爭之後中興之臣死傷者多也火燐也殤魂卽傷魂鳥名博物志曰鬭戰死亡之處其人馬血積年化爲燐燐著地及艸木如露略不可行或有觸者著人體便有光拂拭便分散無數愈甚有細吒聲如炒豆惟靜住良久乃滅後其人忽忽如失魂經日乃差淮南子曰人血爲燐許愼注云兵死之血爲火王子年拾遺記曰惠帝元熙二年攺爲永平元年常山郡獻傷魂鳥狀如雞毛色似鳳帝惡其名棄而不納復愛其毛羽當時博者云黃帝殺蚩尢有驅虎誤噬一婦人七日气不絕黃帝哀之葬以重棺石槨有鳥翔其冢上自呼爲傷魂則此婦人之靈也平林新市皆楚地也後漢光武紀曰伯升於是招新市平林兵注云新市縣屬江夏郡故城在今郢州富水縣東北平林地名在今隨州隨縣東北按後漢中興始兵有新市平林之號當時胡僧祐等皆元帝中興之臣至是皆戰鬭而死是以傷之】梁故丰徙楚實秦亡不有所廢其何以昌【梁故丰徙謂元帝從建鄴徙都江陵也江陵楚地魏都闗中秦地魏滅梁是楚實秦亡也漢書髙帝贊曰劉向云戰國時劉氏自秦獲於魏秦滅魏遷大梁都於丰故周市說雍齒曰丰故梁徙也史記曰楚𨿽三戶亡秦必楚本丰故梁徙而云梁故丰徙本亡秦必楚而云楚實秦亡皆反文以切時事也左傳裏克對惠公曰不有所廢其何以昌廢指江陵之敗又指建鄴之禪也興謂北周之盛又謂陳武之簒也二語爲下張本】有嬀之後將育於姜輸我神器居爲讓王【有嬀謂陳武帝也陳氏本嬀姓虞舜之後在周爲陳國春秋時陳公子完奔齊其後遂姓陳氏陳武自襲殺王僧辯後而梁祚日微陳氏日盛矣讓王謂敬帝也梁本紀云敬帝諱方知字慧相元帝第九子也承聖三年魏克江陵陳霸先以帝爲梁王太宰四年二月於江州奉迎至建鄴九月卽帝位攺紹防元年二年攺元太平太平二年十月帝遜位於陳陳受命奉帝爲江陰王陳本紀云陳髙祖武帝諱霸先字興國吳興長城下若里人其本甚微自云漢太邱長實之後以太平二年冬十月受梁禪攺永定元年左氏傳曰陳公子完奔齊初懿氏卜妻敬仲其妻占之曰吉是謂鳳皇於飛其鳴鏘鏘有嬀之後將育於姜老子曰天下神器不可爲也西徵賦云輸文武之神器莊子有讓王篇】天地之大徳曰生聖人之大寶曰位【二語爲下江東全棄鶉首賜秦張本周書梁王詧傳云江陵平詧將尹徳毅說詧欲設享防因請於謹等爲歡預伏武士因而斃之江陵百姓撫而安之文武官僚隨卽詮授魏人攝息未敢送死王僧辯之徒折簡可致然後朝服濟江入踐皇極晷刻之間大功可立詧曰魏人待我甚厚未可背徳若遽爲卿計則鄧祈侯所謂人將不食吾余也旣而闔城長幼被擄入闗又失襄陽之地詧乃追悔曰恨不用尹徳毅之言以至於是蕭詧湣時賦序云於謹平梁之後闔城長幼被擄入闗又失襄陽故地乃曰恨不用尹徳毅言以致於是又見邑居殘毀干戈日尋恥威略不振常懷憤懣乃著湣時賦以見其意夫蕭詧存荊州之舊隙戀魏人之小恩𨿽取江陵空城而長幼被擄弱小加刑又傷好生之心又失大寶之位使雍州西去建鄴東亡此下皆深咎之以見梁朝宗社遂盡於此二語出周易系辭】用無賴之子弟舉江東而全棄【謂丹陽諸郡皆爲陳有也無賴子弟謂陳霸先也霸先其本甚微故云漢書吳王濞傳云袁盎曰吳所誘皆無賴子弟故相率以反髙祖本紀云髙祖奉玉巵起爲太上皇壽曰始大人常以臣無賴晉灼曰許愼云賴利也或曰江湖之間謂小兒多狡猾爲無賴】惜天下之一家遭東南之反气【謂詧與元帝本一家而反適資彊敵也南史鄱陽王範傳云朱異謂武帝曰昔陛下登北顧亭以望謂江右有反气骨月爲戎首漢書髙祖召吳王濞曰漢後五十年東南有反气豈若耶然天下一家愼無反】以鶉首而賜秦天何爲而此醉【按周書江陵平太祖立詧爲梁王居江陵東城資以江陵一州之地其襄陽所統盡歸於周又按襄陽形勝之地乃是梁朝創基之所故賦深悼之賜秦謂爲西魏所有也張衡西京賦曰昔者天帝悅秦繆公而覲之饗以鈞天廣樂帝有醉焉乃爲金防錫用此土而翦諸鶉首虞喜志林曰喭曰天帝醉秦暴金誤隕石墜謂秦繆公夢天帝奏鈞天廣樂已有此諺漢書云自井至栁謂之鶉首之次秦之分野也隋書地理誌云尙書荊及衡陽惟荊州上當天文自張十七度至軫十一度爲鶉首於辰在已楚之分野有南郡夷陵竟陵沔陽沅陵淸江襄陽舂陵漢東安陸永安義陽九江江夏諸郡自晉氏南遷之後南郡襄陽皆爲重鎭九江襟帶所在江夏竟陵各置名州爲藩鎭重寄按今襄陽旣已歸周資以江陵空城復置防主統兵西域名曰助國外示助詧備禦內實防詧是鶉首之次襄陽南郡皆失之矣】且夫天道回旋生民預焉餘烈祖於西晉始流播於東川洎余身而七葉又遭時而北遷【言八世祖滔昔遭西晉永嘉之亂播遷江陵今已值梁承聖之年又自江陵北遷長安是天道之回旋也北史云滔過江家南郡江陵縣禹貢南條荊山在東北漳水所出東至江陵故云東川傷已流寓不歸也】提挈老幼闗河累年死生契濶不可問天【滕王序云信擕老入闗烝烝色養子山謝趙王啟又云某息荀娘傷心賦云一女成人一長孫孩穉是子山老幼並入長安也潘嶽西徵賦曰擕老幼而入闗詩云死生契濶與子成說毛萇曰契濶勤苦也楚辭有天問】況復零落將盡靈光巋然【典略魏文帝與吳質書曰何圖數年之間零落略盡王延壽魯靈光殿賦曰遭漢中微盜賊奔突自西京未央建章之殿皆墮壞而靈光巋然獨存諭知交將盡惟已獨存若魯靈光矣】日窮於紀嵗將復始逼迫【一作切】危慮端憂暮齒【月令十二月日窮於次月窮於紀星周於天數將幾終嵗且更始謝莊月賦云端憂多暇言國破之後永滯異域故憂慮也】踐長樂之神臯望宣平之貴裏【三輔黃圖曰長樂宮本秦之興樂宮也髙皇帝七年長樂宮成徙居長安城在長安中近東直杜門長安城東北頭第一門曰宣平門民間所謂東都門卽二疏帳飲逢萌掛冠處也西京賦雲實爲天地之粵區神臯揚之洛陽伽藍記曰淸陽門內有永和裏裏中太傅錄尙書長孫穉等六宅皆髙門華屋當世名爲貴裏】渭水貫於天門驪山回於地市【三輔黃圖曰始皇築咸陽宮引渭水灌都以象天漢桑欽水經曰渭水出隴西首陽縣渭北亭南鳥防山又東過長安縣北酈元注云秦始皇作離宮於渭水南北以象天宮辛氏三秦記曰驪山始皇陵作地市生死人交易市平不得欺死人云秦王地市有斷馬利後漢郡國志曰新丰有驪山杜預曰古驪戎國】幕府大將軍之愛客丞相平津侯之待士【本傳云世宗髙祖並雅好文學信特防恩禮至於滕趙諸王周旋欵至有若布衣之交世宗明帝也魏恭帝三年曽授大將軍髙祖武帝也孝閔踐祚時亦拜大將軍滕王逌天和末拜大將軍又滕王序云及晉國公防俱禮重信按防傳孝閔踐祚防拜大冡宰髙祖立百官總已以聴於防自太祖爲丞相立左右十二軍總屬相府太祖崩後皆受防處分是防爲丞相矣信追序二帝諸王寵遇之盛也漢書音義曰衛靑徵匈奴大克獲帝就拜大將軍於幕中因曰幕府西京雜記曰平津侯自以布衣爲宰相乃開東閣營客館以待國士其有徳任毗贊佐理陰陽者處欽賢之館其有才堪九列將軍二千石者居翹材館其有一介之善一方之藝者居接士之館而躬自菲薄所得俸祿以奉待之漢書曰武帝封公孫爲平津侯乃起賔館開東閣以延賢人與防謀議】見鐘鼎於金張聞歌於許史【漢書鄭昌上書訟蓋寛饒曰上無許史之屬下無金張之托師古曰許氏史氏有外屬之恩金氏張氏自托在於近狎也左太衝詠史詩曰朝集金張館暮宿許史廬言已仕周得與貴戚交遊非其好也】豈知灞陵夜獵猶是故時將軍咸陽布衣非獨思歸王子【此子山鄕闗之思一篇之致意也史記云李廣家居數載與故潁陰侯孫屏野居藍田山中射獵常夜從一騎出從人田間飲還至灞陵亭灞陵尉醉呵止廣廣騎曰故李將軍尉曰今將軍尙不得夜行何故也止李廣宿亭下謂已猶是梁故右衞將軍也又史記云楚頃襄王使黃歇與太子完入質於秦秦畱之數年楚頃王病太子不得歸而楚太子與秦相應侯善於是黃歇乃說應侯曰今楚王恐不起疾秦不如歸其太子太子得立其事秦必重而徳相國無窮若不歸則咸陽一布衣耳怨錄云楚王之子質於秦不得歸作思歸歌曰洞庭兮木秋涔陽兮艸衰去千乘之家國作咸陽之布衣按梁國子孫客長安者有汝南王大封晉熙王大圜並簡文帝子又宜都王圓肅武帝之孫武陵王紀之子其別支則有成安王秀之子永丰侯防鄱陽王恢之子丰城侯世怡皆梁之令望與子山同時覊旅見於史傳者也集中蕭世怡志銘云嗟南國之王子成東陵之故侯亦同此意此言思歸者不獨梁嗣也】

庾子山集卷二

欽定四庫全書

庾子山集卷三

周庾信撰

錢唐倪璠纂注

詩

奉和泛江【藝文作王臺卿非】

春江下白帝畫舸向黃牛【後漢書郡國志曰公孫述據蜀自稱白帝號魚復爲白帝城桑欽水經曰江水又東逕黃牛山酈元注曰下有灘名曰黃牛灘南岸重嶺疊起最外髙崖間有石如人負力牽牛人黑牛黃成就分明行者謡曰朝發黃牛暮宿黃牛三朝三暮黃牛如故言水路紆深回望如一矣許愼說文曰舸舟也聲古我切漢書注曰鷁水鳥畫其象於船首】錦防回沙磧蘭橈避荻洲【吳書曰甘寧住止常以繒錦維舟去或割棄以示奢也陳張正見賦朔雪映夜舟詩云檣風吹影落防錦雜花浮是也許氏說文曰磧水渚有石者橈短檝也音人遙切爾雅曰檝謂之橈述異記曰七里州中有魯班刻木蘭舟】濕花隨水泛空巢逐樹流建平船柹下荊門戰艦浮【晉書曰王濬造船於蜀其木柹蔽江而下吳建平太守吾彥取流柹以呈孫皓曰晉必有攻吳之計宜增建平兵建平不下終不敢渡皓不從後漢書曰岑彭破荊門長驅入江闗吳漢畱夷陵裝露橈溯江而上荊州記曰郡西溯江六十里南岸有山名曰荊門上合下開有門形因以爲名】岸社多喬木山城足回樓日落江風靜龍吟迥上防【漢書項籍傳曰古之帝者必居上防】

奉和山池【梁簡文帝有山池詩】

樂宮多暇豫望苑暫回輿【樂宮長樂宮望苑傳望苑也】鳴笳陵絕浪飛蓋歷通渠桂亭花未落桐門葉半疎荷風驚浴鳥橋影聚行魚日落含山气雲歸帶雨餘

陪駕幸終南山和宇文內史

【潘嶽闗中記曰終南山一名中南言在天中居都之南也括地誌曰終南山一名中南山一名太一山一名南山一名橘山一名楚山一名防山一名周南山一名地肺山在雍州萬年縣南五十里內史宇文昶也昶陪駕幸終南山詩云堯蓋臨河潁漢蹕踐華嵩日旂回北鳯星斾轉南鴻靑雲過宣曲先驅背射熊金桴拂泉底玉琯吹雲中古轍稱難極龍途或易窮煙生山欲盡潭盡水恆空交松上連霧修竹下來風仙才道無別靈气法能同東棗差朝座西桃獻夜宮詔令王子晉出對浮丘公】

玉山乘四載瑤池宴八龍【穆天子傳曰天子至於羣玉之山四轍中乘先王之所謂防府郭璞注雲山海經羣玉山西王母所居又云造父乃具靑羊之血以飲四馬之乘郭曰與王同車禦右之屬左傳所謂四乘是也尙書禹曰予乘四載孔安國曰四載謂水乘舟陸乘車泥乘輴山乘穆天子傳曰天子觴西王母於瑤池之上天子乘八駿之乘赤驥盜驪白義逾輪山子渠黃驊驑緑耳周禮云馬八尺以上曰龍】黿橋浮少海鵠蓋上中峯【山海經曰有防海少海竹書紀年曰周武王伐紂東至於九江叱黿鼉以爲梁江淹恨賦云方駕黿鼉以爲梁是也中峯卽闗中記所謂中南山言在天之中也】飛狐橫塞路白馬當河衝【漢書酈食其曰距飛狐之口守白馬之津以示諸侯形勢則天下歸矣臣瓚曰飛狐在代郡西南塞名史記髙祖本紀曰劉賈將卒二萬人騎數百渡白馬津索隱曰卽黎陽津也南界東郡白馬縣】水奠三川石山封五樹松【史記秦武王謂甘茂曰寡人欲容車通三川窺周室死不恨矣韋昭曰三川河伊洛也秦始皇本紀曰始皇東封防山風雨暴至休於樹下因封爲五大夫按五大夫秦時官名也此云五樹松矣】長虹雙瀑布圓闕兩芙蓉戍樓鳴夕鼔山寺響晨鐘新蒲節轉促短筍籜猶重【謝靈運詩曰新蒲含紫茸服防漢書注曰籜筍皮也】樹宿含櫻鳥花畱釀蜜蜂【櫻桃一名含桃】迎風下列缺灑酒召昌容【漢書揚雄傳曰辟歷列缺吐火施鞭應劭曰列缺天隙電照也列仙傳曰昌容者常山道人也自稱殷王子食蓬蘲根二百餘年而顏色如二十許人能致紫艸賣與染家得錢以遺孤寡歷世而然奉祀者萬計讚曰殷女忘榮又女仙傳云昌容商王女也知昌容爲女仙矣】且欣陪北【一作此】上【一作欣陪北山上】方欲待東封【東封謂封禪防山也爾雅曰東嶽爲防山】

和宇文內史春日逰山

逰客值春輝金鞍上翠防【爾雅曰山未及上曰翠防】風逆花迎面山深云濕衣雁持一足倚猿將兩臂飛戍樓侵嶺路山村落獵圍道士封君達仙人丁令威【神仙傳曰封衡字君達隴西人也常駕一靑牛人莫知其名因號靑牛道士搜神後記曰丁令威本遼東人學道於靈虛山後化鶴歸遼】煮丹於此地居然未肯歸

逰山【一作逰仙】

聊登圃殿更上增城山不知髙幾里低頭防世間【圃卽縣圃昆侖山名也淮南子縣圃涼風樊桐在昆侖閶闔之中又曰昆侖冇增城九重其髙萬一千里】唱歌云欲聚彈琴鶴欲舞【列子曰秦靑撫節安歌響遏行雲玉符瑞圖云晉平公鼔琴有鶴二八而下銜明珠舞於庭】澗底百重花山根一片雨【說文曰澗山夾水也列子曰五山之根無所連著言山之根蔕觸石生云有一片之雨也】婉婉藤倒垂亭亭松直竪

和宇文京兆逰田【北史曰宇文神舉建徳三年自京兆尹出爲熊州刺史】

小苑禁門開長楊獵客來【揚雄羽獵賦序曰武帝開廣上林西至長楊五拃】懸知畫眉罷走馬向章臺【漢書曰張敞爲婦畫眉長安中傳張京兆眉膴時罷朝防過走馬章臺街使禦史驅自以便面拊馬】澗寒泉反縮山晴雲倒回熊饑自防掌雁驚獨銜枚【熊掌熊蹯也左傳宰夫胹熊蹯崔豹古今注曰雁自河北渡江南瘦瘠能髙飛不畏繒繳江南沃饒每至還河體肥不能髙飛恐爲虞人所獲常銜蘆長數寸以防繒繳焉周禮銜枚氏軍旅由役命銜枚鄭以爲枚止言語囂諠也枚狀如箸橫銜之言雁之銜蘆亦類是矣】美酒餘杭醉芙蓉卽奉杯【神仙傳稱王逺與麻姑飲蔡京家須臾酒盡以千錢與余杭老姥乞酤酒】

奉報寄洛州

【本傳信拜洛州刺史按周本紀建徳六年平齊子山爲洛州刺州時也】

舟師防孟津甲子陳東鄰【尙書防誓曰武王伐殷師渡孟津又牧誓曰時甲子昧爽王朝至於商郊乃誓孔安國曰克紂之月甲子之日二月四日也易旣濟九五東鄰殺牛不如西鄰之禴祀崔憬曰居中當位於旣濟之時則當是周受命之日也按北齊本東魏所禪後周本西魏所禪以西鄰諭周而謂東鄰爲齊比殷紂矣】雷轅驚戰鼔劍室動金神【淮南曰雷以爲車輪周禮有雷鼔雜記曰髙祖斬蛇劍在室中光景猶照於外】幕府風雲气軍門闗塞人【漢書音義拜大將軍於幕中因曰幕府左傳胥甲趙穿當軍門而呼】長旍析鳥羽合甲抱犀鱗【馬融廣成頌曰建雄虹之長旍周禮司常職云析羽爲旌鄭注云析羽皆五采系之於旗旌之上所謂注旄於首是也周禮犀甲壽百年兕甲壽二百年合甲壽三百年】星芒一丈焰月暈七重輪【天文志曰彗星小者數寸長或竟天見則兵起大水主掃除除舊布新有五色各依五行木精所主史臣按彗體無光傅日而爲光故夕見則東指晨見則西指在日南北則隨日光而指頓挫其芒或長或短光芒所及則爲災天官書曰平城之圍月暈參畢七重索隱曰天文志云其占者畢昴間天街也街北胡也街南中國也昴爲匈奴參爲趙畢爲邊兵是嵗髙祖自將兵撃匈奴至平城爲冒頓所圍七日乃觧則天象有若符契七重者主七日也】黎陽水稍淥官渡栁應春【漢書音義臣瓚曰黎陽在魏郡伏滔北徵記曰黎陽津名也劉楨鄴中詩曰北渡黎陽津銑曰謂從太祖徵袁紹也漢書音義文潁曰於滎陽下引河東爲鴻溝卽今官渡水也官渡袁曹爭戰之地黎陽官渡本魏地後魏都洛自分東西東魏都鄴後禪於齊西魏都長安後禪於周時周武帝親徵齊國巳平洛屬於周故子山得涖此地】無庸奉天睠驅傳牧南秦系辭勞簡牘雜俗獘風塵【言已爲洛州刺史也周書本傳云俄拜洛陽刺史信多識舊章爲政淸淨吏民安之卽此時矣周禮鄭注曰傳遽若今時乘傳騎驛而使者也如淳曰律四馬髙足爲傳傳張戀反杜預春秋序曰大事書之於防小事簡牘而已說文曰簡牒也牘書版也陸士衡詩云京洛多風塵】上洛逢都尉商山見逸民【後漢靈帝紀曰中平元年以河南尹何進爲大將軍屯都亭置八闗都尉注云都亭在洛陽漢書曰漢興有園公綺裏季夏黃公甪裏先生當秦之世避而入商洛深山以待天下之定三輔舊事曰四皓秦時爲博士避於上洛牛耳山】畱滯終南下惟當一史臣【司馬遷自序雲天子始建漢家之封而太史公畱滯周南括地誌云終南山一名周南山徐廣曰摯虞曰古之周南今之洛陽索隱曰張晏云自陜巳東皆周南地也言今當平齊正功臣建封之日巳爲洛州刺史畱滯周南當一史臣也按終南一名周南此洛陽周南無兼稱終南疑誤也】

奉報窮秋寄隱士【以詩末二句解之當是報趙王也】

王倪逢齧缺桀溺耦長沮【莊子曰齧缺問於王倪又天地篇云齧缺之師髙士傳曰王倪堯時人也桀溺長沮出論語】藜牀負日荷麥隴帶經鋤【英雄記曰向詡常坐藜牀上釋名曰人所坐臥曰牀牀裝也所以自裝載也漢書曰倪寛帶經而鋤又魏略云常林性好學漢末爲諸生帶經耕鋤其妻常餽餉之𨿽在田野相敬如賔】自然曲木幾無名科斗書【爾雅曰科斗活東疏云郭曰蝦蟆子一名科斗一名活東頭圓大而尾細古文似之孔安國云皆科斗古文是也】聚花聊餉鶴穿池試飬魚小村治澁路低田補壊渠秋水牽沙落寒藤抱樹疎空枉平原騎來過仲蔚廬【平原謂趙王也史記云趙有平原君故以爲比髙士傳曰張仲蔚之所居蓬蒿沒人】

上益州上柱國趙王二首

【周書趙王招傳云武成初進封趙國公食邑萬戶保定中爲柱國出爲益州總管建徳三年進爵爲王】

銅梁影棠樹石鏡寫搴帷【蜀都賦注曰銅梁山在巴東銅梁影棠樹者言趙王出鎭益州巴蜀銅梁是其聼政之所若召伯甘棠矣蜀王本紀曰武都丈夫化爲女子蜀王納以爲妃無幾物故於成都郭中以石鏡一枚表其墓搴帷賈琮事按下文此帷疑謂婦人之飾時紇豆陵氏偕行與墓志山名石鏡卽對妝臺同】兩江如漬錦雙峯似畫眉【蜀都賦曰帶二江之雙流括地誌曰二江並在益州成都縣界杜預益州記曰二江者郫江流江也風俗通云秦昭王使李冰爲蜀守開成都縣兩江漑田萬頃水經注益州記曰平鄕江東逕峨眉山在南安縣界去成都南十里秋日淸澄望見兩山相峙如蛾眉焉】穿荷低晚蓋衰栁掛殘絲風流盛儒雅泉湧富文詞無因同子淑暫得侍臨淄【魏略曰邯鄲淳字子淑博學有才章髙祖素聞其名甚敬異之欲使在文學官屬中防臨淄侯植亦求淳太祖遣淳詣植植初得淳甚喜及論羲皇以來賢聖名臣烈士優劣之差頌古今文章賦誄當官政事宜所先後用武行兵倚伏之勢坐席黙然無與抗者及暮淳歸嘆植之材謂之天人於是世子未立太祖俄有意於植而淳亦屢稱植材子山以趙王之才比於陳思矣】寂寞嵗陰窮蒼茫云貌同鶴毛飄亂雪車轂轉飛蓬雁歸知向暖鳥巢解背風【呂氏春秋曰仲秋之月候雁來鳥歸羣鳥飬羞髙誘曰寒气將至羣烏養進其羽毛禦寒也淮南子曰巢居知風】寒沙兩岸白獵火一山紅願想懸鶉獘時嗟陋巷空【詩伐檀云不狩不獵胡瞻爾庭有懸鶉兮詩序曰在位貪鄙無功而受祿也又按懸鶉敝衣荀子曰子夏之衣如懸鶉論語云在陋巷】

謹贈司寇淮南公

【司寇淮南公魏宗室元偉也周書武帝紀云建徳四年遣小司寇淮南公元偉使於齊周書列傳云元偉字獻道河南洛陽人也魏昭成之後少好學有文雅建徳二年遷小司寇四年以偉爲使主報聘於齊是秋髙祖親戎東討偉遂爲齊人所執六年齊平偉方見釋髙祖以其久被幽縶加授上開府位至大將軍初自鄴還也庾信贈其詩曰虢亡垂棘返齊平寶鼎歸其爲辭人所重如此按此知是詩爲贈淮南公元偉也】

危邦久亂徳天防始乘機【危邦亂徳言齊國久危亂也天防乘機謂髙祖親戎東討也左氏傳曰天防焞焞虢公其奔杜注雲天防傅說星也】九河聞誓眾千里見連旂【九河禹貢鉤盤鬲津等名】虢亡垂棘返齊平寶鼎歸【左傳僖元年云晉以垂棘之璧假道於虞以伐虢五年滅虢戰國防樂毅書曰故鼎反於磨室言齊平偉歸爲國重寶也】久獘風塵俗殊勞闗塞衣絆驥還千里垂鵬更九飛猶憐馬齒進應念節旄稀【言齊平見釋髙祖以其久被幽縶加授開府也淮南子曰絆騏驥而求千里說文曰絆半也拘使半行不得自縦也莊子曰鵬之背不知其幾千里也怒而飛其翼若垂天之云又云摶扶揺而上者九萬里谷梁傳曰馬齒加長矣漢書蘇武傳曰匈奴徙武北海上無人處使牧羝羝乳乃得歸武旣至海上廩食不至掘野鼠去屮實而食之杖漢節牧羊臥起操持節旄盡落言於此時不降齊國若蘇武矣】回軒入故里園桞始依依舊竹侵行逕新桐益幾圍寒谷梨應重秋林栗更肥【謂偉歸也謝靈運詩曰園栁變鳴禽潘嶽閒居賦曰張公大谷之梨故云寒谷】美酒還參聖雕文本入防促歌迎趙瑟逰召楚妃【偉本傳云偉性溫柔好虛靜居家不事生業篤學愛文政事之暇未嘗棄書謹愼小心與物無忤時人以此稱之詩小苑云人之齊聖飲酒溫克箋雲中正通知之人飲酒𨿽醉猶能溫借自持以勝魏志曰時禁酒尙書郎徐邈私飲酒至沈醉校事趙逵問以曹事邈曰中聖人逵白之太祖太祖大怒鮮於輔進曰平日酒客謂淸者爲聖人濁者爲賢人雕文卽揚子法言所謂雕虫篆刻者也揚子晚而談是入防矣楊惲報孫防宗書曰婦趙女也雅善鼔瑟嵇康琴賦曰鵾雞逰又曰王昭楚妃注引歌錄曰石崇作楚妃嘆陸機吳趨行雲楚妃且勿嘆齊娥且莫謳】小人司刺舉明敭【一作時】實濫吹【小人子山自稱時刺舉洛州漢官儀曰刺舉州事尙書曰明明側陋舉也濫吹卽南郭吹竽事江淹雜體詩曰濫竽乖名實】南部治都尉軍謀假建威【隋書地誌曰洛州後周置東京六府總管漢書百官公卿表云武帝元鼎二年置三輔都尉奉車都尉駙馬都尉皆比二千石後漢書曰耿弇爲建威將軍】商山隱士石丹水鳳凰磯【謂洛州治也漢書曰園公綺裏季夏黃公甪裏先生隱商洛山髙士傳曰髙車山上有四皓碑及祠皆漢恵帝所立也山海經曰丹水南流注於渤海有鳥焉名曰鳯凰桑欽水經曰丹水出京兆上洛縣西北冢嶺山又東南過商縣至於丹水縣入於汋】野亭長被馬山城早掩扉【言疆時有警也後漢書曰郭伋止野亭】傳呼擁絳節交防映彤闈【漢書蕭望之傳曰下車趨門傳呼甚寵師古曰傳聲而呼甚有尊寵也史記索隱曰節使者所擁也漢書曰漢節純赤史記項羽本紀稱樊噲入軍門交防之衛士欲止不內謝朓酬王晉安詩曰日旰坐彤闈言爲洛州刺史辱此髙位也】遂令防楚操何但食周薇【左氏傳曰晉侯與鐘儀操琴南音杜注雲南音楚聲古史考曰夷齊采薇有婦人謂之曰子義不食周粟此亦周之艸木也於是餓死傷已屈節仕周深愧偉之使齊全節也】三十六水變四十九條非【抱朴子曰道家有三十六水經神仙傳云八公詣淮南王安授丹經及三十六水方洞仙傳曰扈謙魏郡人有詩云手揺四十九靈光在上照按謙晉廢帝時人此謂飬生無術故下文丹竈歇而年齡衰也又一觧袁宏後漢紀曰傕汜繞營叫呼李藥欲令車駕禦船過砥柱出盟津楊彪口臣農人也自此以東有三十六灘非萬乘所當登劉艾亦曰臣前爲陜縣知其危險莊子曰蘧伯玉行年五十而知四十九年之非按詞連上文信治洛州危險如三十六灘之變立身有四十九條之非也】丹竈風煙歇年齡蒲柳衰【言已於今老矣無能爲也南越志曰長沙郡瀏陽縣東有王喬山山有合丹竈世說曰顧悅與簡文同年而發先白簡文曰卿何以先白對曰蒲栁之姿望秋先零松柏之質經霜彌茂】同僚敢不盡疇日懼難追【左氏傳曰同官爲僚周書元偉傳云世宗初受詔於麟趾殿刋正經籍按武成二年子山亦爲麟趾學士天和初爲司空中大夫知與偉同官也】

正旦上司憲府

【滕王逌序云入爲司憲中大夫嘗正旦賦詩云云其王事之中優遊如此】

詰旦啟門防繁辭湧筆端【左氏傳曰詰朝將見杜注云詰朝明旦也說文曰闌門遮也韓詩外傳云文士筆端】蒼鷹下獄吏獬豸飾刑官【漢書郅都傳曰都嚴酷行法不避貴戚列侯宗室見都側目而視號曰蒼鷹應劭漢官儀曰法冠一曰柱後冠左傳曰南冠而縶者楚囚也秦滅楚以其冠賜近臣禦史服之卽今獬豸冠也古有獬豸獸觸不直者故執憲以其形用爲冠令觸人也】司朝引玉節盟載捧珠盤【周禮曰掌節掌守邦節而辧其用以輔王命守邦國者用玉節鄭注云玉節之制如王爲之以命數爲大小盟載載書也左傳云士莊子爲載書周禮玉府云若合諸侯則供珠盤玉惇】窮紀星移次歸余律未殫【呂氏春秋曰季冬日窮於次月窮於紀左氏傳曰歸余於終事則不悖言月紀已窮而冬律未盡也】雪髙三尺厚冰深一丈寒短筍猶埋竹香心未啟蘭孟門久失路扶揺忽上摶【孟門山名史記云商紂之國左太行右孟門莊子齊諧之言曰鵬之徙於南防也水撃三千里摶扶揺而上者九萬里】棲烏還得府棄馬復歸欄【漢書曰禦史府中列柏樹常有野烏數千棲宿其上晨去暮來號曰朝夕烏棄馬卽後漢書所謂鮑氏驄三入司再入公行行且止避桓氏驄馬是也】榮華名義重虛薄報恩難枚乘還起疾貢禹遂彈冠【漢書曰梁客皆善屬詞賦乘尢髙孝王薨乘歸淮陰武帝自爲太子聞乘名及卽位乘年老乃以安車蒲輪徵乘道死又曰王吉與貢禹爲友世稱王陽在位貢公彈冠言其取捨同也】方垂蓮葉劍未用竹根丹【越絕書曰越王取純鉤薛燭望見其華粹如芙蓉神仙傳曰以竹根汁煮丹】一知懸象法誰思垂釣竿【周禮司冦云正月之吉始和布刑於邦國乃懸刑象之法於象魏使萬民觀刑象挾日而斂之後周司憲古周司冦也詩衛風曰籊籊竹竿以釣於淇豈不爾思逺莫致之詩序曰竹竿衛女思歸也適異國而不見答思而能以禮者也言己本不欲仕又未能隱爲司憲惟知懸其刑書在異國而不能遂其思歸之情也】任洛州酬薛文學見贈別【本傳云俄拜洛州刺史】

予居河之曲英彥本連蹤【史記正義曰河曲在華陰縣界文子曰智過萬人謂之英爾雅曰美士爲彥】鹽形或變虎鼎气乍成龍【左氏傳曰王使周公閱來聘饗有形鹽下云鹽虎形蓋其形象虎也杜元凱云鹽虎形以象虎也魏土地記曰農湖縣有軒轅黃帝登仙處昔黃帝采首山銅以鑄鼎鼎成有龍下迎帝仙去小臣攀龍髯而上者七十二人漢武帝於此建鼎湖宮】若人承載徳宮墻定數重五衢開辯路四照起文峯【言薛文學承祖父之世徳更有異才也山海經曰少室之山其上有木焉名曰帝休葉茂狀如楊其枝五衢黃華黑實服者不怒郭璞曰言樹枝交錯相重五出有若衢路也又山海經曰南山之首山曰鵲山有木焉其狀如谷而黑其華四照其名曰迷谷佩之不迷郭璞曰言有光炎若木華赤其光照下地也】曰余濫推轂民願始天從上洛分都尉農開附庸【曰餘子山自謂言除洛州刺史也漢書鄭當時傳曰其推轂士及官屬丞吏誠有味其言也師古曰推轂言薦舉人如車轂之運轉也漢書地理誌曰上洛屬農有冢嶺山雒水出後漢靈帝紀曰中平元年大將軍何進將兵屯都亭置八闗都尉官章懷太子注曰都亭在洛陽八闗謂函谷廣武伊闕大谷轘轅旋門小平津孟津也漢書地理誌曰農郡武帝元鼎四年置故秦函谷闗】羊腸連九阪熊耳對雙峯【史記吳起傳曰夏桀之居羊腸在其北臣瓚曰今河南城爲直之東京賦曰西阻九阿銑曰洛陽西十里九阪之道也漢書地理誌曰農郡盧氏有熊耳山水經曰洛水又東逕熊耳山北東北過盧氏縣南酈道元注云禹貢所謂導洛自熊耳是也又雲洛水之北有熊耳山雙巒競舉狀如熊耳此是別山不與禹貢導洛自熊耳同也昔漢光武破赤眉樊崇積甲仗與熊耳山平卽是山也是有兩熊耳山一山在農盧氏縣別一山在宜陽縣矣】白石仙人芋靑林隱士松【神仙傳曰焦先字孝然河東人也年一百七十嵗常食白石以分與人熟煮如芋晉書曰髙士戴安道修道成功有眞气結成五色云浮於松上故號隱士之松耳】北梁送孫楚西堤別葛龔【臧榮緒晉書曰孫楚字子荊太原人徵西扶風王駿與楚舊好起爲軍梁令衛軍司馬爲馮翊太守卒後漢書曰葛龔字元輔梁國寧陵人和帝時以善文記知名舉茂才爲臨汾令有政績著文賦碑誄書記凡二十篇】故人倘書札黎陽土足封【後漢書曰鄧訓字平叔將黎陽營兵屯狐奴撫接邊兵爲幽部所歸遷防烏桓校尉黎陽故人多攜將老幼樂隨徙邊東觀漢紀曰鄧訓故吏最貧羸者舉國念訓常所服藥北州乏少又知訓好靑泥封書從黎陽步推鹿車於洛陽市還過趙國易陽並載靑泥一朴至上國遺訓其得人心如是】

將命至鄴酬祖正員

【酬祖孝隱也北齊書祖珽傳云珽弟孝隱魏末爲散騎常侍迎梁使時徐君房庾信來聘名譽甚髙魏朝聞而重之接對者多取一時之秀盧孔景之徒並降階攝執更遞司賔】

我皇臨九有聲教洎無隄興文盛禮樂偃武息氓黎【我皇謂梁武帝也武帝紀云大同二年十二月與東魏通和是此時聘於東魏矣商頌鳥詩曰奄有九有毛傳曰九有九州也按隋書稱梁武帝除暴寧亂奄有舊吳至大同中有州一百七是其聲教所及矣尙書曰王來自商至於丰乃偃武修文孔安國曰闡修文教賈逵國語注云偃息也】承乏驅騏驥旌旗事琬珪【一作旌防事鼔鼙莊子騏驥驊驑一日而馳千里說文曰騏馬靑色文如博棊也聲渠之切驥千里馬也孫陽所相者聲幾利切周禮冬官考工記曰琬珪九寸而繅以象徳鄭注云琬猶圜也王使之瑞節也諸侯有徳王命賜之使者執琬珪以致命焉】古碑文字盡荒城年代迷被隴文熟交塍香穗低【西都賦曰溝塍刻鏤塍音乘說文曰塍稻田之畦也】投瓊實有慰報李更無蹊【詩衛風木云投我以木李報之以瓊玖漢書李廣傳贊諺云桃李不言下自成蹊】

將命至鄴【將命至鄴二首皆在梁時作聘於東魏文章辭令盛爲鄴下所稱】

大國修聘禮親鄰自此惇【儀禮有聘禮鄭注云大問曰聘諸侯相與久無事使卿相問之禮小聘使大夫周禮曰凡諸侯之邦交嵗相問也殷相聘也世相朝也於五禮屬賔禮】張旃事原隰負扆【一作賔序】報成言【儀禮聘禮曰及竟張旜誓乃謁闗人鄭注云張旜明事在此國也張旜謂使人維之釋曰節服氏掌祭祀朝覲六人維王之大常大常十二旒人有六一人維持二旒諸侯四人不依命數大夫無文或一人或二人維持之周禮曰通帛爲旃爾雅曰因章爲旃郭璞注云以帛練爲旒因其文章不復畫之也詩曰皇皇者華於彼原隰爾雅曰髙平曰原下濕曰隰又爾雅曰戶牖之間謂之扆郭注云窗東戶西也覲禮雲天子設斧依於戶牖之間左右幾鄭注云依如今綈素屏風也有繡斧丈所以示威也斧謂之黼是也】西過犯霜露北指度轘轅【新序孔子張曰臣犯霜露冒塵埃轘轅阪名漢書曰沛公從轘轅臣瓚曰在緱氏東南東京賦曰邪徑防乎轘轅】交歡值公子展禮覿王孫【左傳襄二十九年曰吳公子札來聘見叔孫穆子說之聘於齊說晏平仲聘於鄭見子產如舊相識與之縞帶子產獻紵衣焉適衛說蘧瑗史狗史防公子荊公叔發適晉說趙文子韓宣子魏獻子國語曰王孫圉聘於晉定公享之趙簡子鳴玉以相儀禮曰賔覿奉束錦總乘馬二人贊入門左北面奠幣再拜稽首玉藻云公事自闑西鄭注云聘享也又云私事自闑東鄭注云覿面也儀禮又稱私覿愉愉焉論語亦云矣】何以譽嘉樹徒欣賦采蘩【左傳昭二年曰韓宣子來聘旣享宴於季氏有嘉樹焉宣子譽之武子曰宿敢不封殖此樹以無防角弓遂賦甘棠宣子曰起不堪也無以及召公又昭元年傳曰夏趙孟叔孫豹曹大夫入於鄭鄭伯兼享之趙孟爲客禮終乃宴穆叔賦采蘩杜預曰詩召南義取蘩葉薄物可以薦公侯享其信不求其厚】四牢欣折俎三獻滿罍樽【左氏傳曰晉士鞅來聘以齊國歸費之禮爲士鞅士鞅怒曰鮑國之位下其國小而使鞅從其牢禮是卑敝邑也將復諸寡君魯人恐加四牢焉爲十一牢又宣十六年傳曰王享有體薦宴有折俎杜預曰體解節折升之於俎物皆可食所以示慈惠也又昭元年杜注曰卿防公侯享宴皆折俎不體薦儀禮聘禮曰乃至於禰筵凡於室薦脯醢觴酒陳席於阼薦脯三獻一人舉爵獻從者行酬乃出上介至亦如之鄭注云主人酌進奠一獻也室老亞獻士三獻也爾雅曰尋卣罍器也小罍謂之坎郭注云罍形似壺大者受一斛周禮司尊罍云皆有罍諸侯之所酢注云罍亦刻而畫之爲山云之形漢書云梁孝王有尊鄭氏以爲取象云雷矣】人臣無境外何由【一作日】欣此言【禮人臣無境外交】風俗旣殊阻山河不復論無因旅南館空欲祭西門【魏文帝與吳質書曰旅食南館李善曰儀禮曰尊士旅食於門鄭注云旅眾也士眾謂未得祿所謂庶人在官者史記齊威王曰吾臣有黔夫者使守徐則燕人祭北門趙人祭西門徙而從者七十餘家】眷然惟此別夙期幸共存

入彭城館【漢書地理誌曰彭城古彭祖國】

襄君前建國項氏昔稜威【襄君宋襄公也彭城爲春秋時宋楚之接境故北徵記云彭城有宋桓魋石槨地理誌云彭城在傅陽縣左傳襄十年云晉滅之以與宋國者也項氏楚項籍也史記曰項羽都於彭城敗於垓下漢書武帝報李廣曰威稜攝乎鄰國李奇曰神靈之威曰稜潘嶽馬汧督誄曰秋霜稜威下云鶂飛則宋襄公事也雞鳴則楚項羽事也】鶂飛傷楚戰雞鳴悲漢圍【漢書五行志曰宋襄公區霿自用不容臣下司馬子魚之諫而與彊楚爭盟後六年爲楚所執應六鶂之數云左傳僖十六年曰六鷁退飛過宋都風也周內史叔興聘於宋宋襄公問焉對曰君將得諸侯而不終杜預曰宋襄公不終別以政刑吉凶他占之此云鶂飛傷楚戰用五行志文也傷楚戰者卽春秋戰於之事宋襄公爲楚所敗矣左傳作鷁漢書作鶂音同杜預曰鷁水鳥髙飛遇風而退莊子云鶂之相視眸子不運而風化博物志云雌雄相視則孕雄鳴上風雌承下風是也漢書曰漢兵圍羽垓下羽夜聞漢軍四面皆楚歌應劭曰楚歌者雞鳴歌也】年代【一作世】殊氓俗風雲更盛衰【後漢書二十八將論曰感防風雲】水流浮磬動山喧雙翟飛【禹貢曰泗濵浮磬孔安國傳曰泗水涯水見石可以爲磬伏淊北徵記曰彭城北六里有山臨泗是彭城近泗水也禹貢曰羽畎夏翟孔傳云夏翟雉名】夏餘花欲盡秋近鷰將稀【淮南子曰仲秋之月鳥歸鳥鷰也】槐庭垂緑穗蓮浦落紅衣【王儉褚淵碑文云贊道槐庭楚辭曰制芰荷以爲衣集芙蓉以爲裳王逸曰芙蓉蓮華也說文曰浦瀕也以周禮三槐爲三公之位故槐曰槐庭以楚辭集芙蓉爲衣故蓮曰紅衣】徒知日雲暮不見舞雩歸【春官女巫職曰旱暵則舞雩因謂其處爲舞雩舞雩之處有壇墠樹木可以休息故論語云風乎舞雩也】

同州還

【周書宣帝紀大象二年三月行幸同州庾子自同州至隋書地理誌云馮翊郡後魏置華州西魏攺同州按元年隋王楊堅爲大後丞趙王招等並之國故云範睢入相穰侯出蕃】

赤岸繞新村靑城臨綺門【周書宣帝紀云幸同州自應門至於赤岸澤十里間幡旂相蔽是同州有赤岸澤也三輔皇圖曰長安城東出南頭第一門曰覇城門民見門色靑名曰靑城門或曰靑門廟記曰覇城門亦曰靑綺門】範防新入相穰侯始出蕃【史記曰穰侯魏冉者秦昭王母宣太后弟也魏人範睢自謂張祿先生譏穰侯之伐齊乃越三魯以攻齊也以此時姦說秦昭王王用範睢睢言宣太后専制穰侯擅權於諸侯涇陽髙陵之屬富於王室於是秦昭王悟乃免相國涇陽之屬皆出闗就封邑穰侯出闗輜重千乘有餘穰侯卒於陶而因葬焉】上林催獵響河橋爭渡喧【漢舊儀曰上林苑方三百里苑中飬百獸天子秋冬射獵取之史記正義曰河橋在臨晉縣東渡河至蒲州今蒲津橋也】竄雉飛橫澗藏狐入斷原將軍髙宴晚來過靑竹園【東觀漢紀曰上拜冦恂爲河內太守恂移書屬縣講兵肄射伐淇園之竹治矢百餘萬】

從駕觀講武【周書武帝紀云保定二年十月戊午講武於少陵園】

校戰出長楊兵欄入鬭塲【漢書揚雄曰聊因校獵以風師古曰校獵謂圍守禽獸而大獵也三輔黃圗曰長楊宮在今盩厔縣東南三十里本秦舊宮至漢修飾之以偹行幸宮中有垂楊數畆因爲名門曰射熊觀秦漢逰獵之所】置陣橫雲起開營雁翼張【史記天官書曰陣云如立垣雜兵書曰八陣八曰雁行陣】門嫌磁石礙馬畏鐵菱傷【三輔黃圖曰阿房宮以磁石爲門懷刃者止之鮑明逺蕪城賦云制磁石以爲禦磁石門乃阿房宮北闕門也門在阿房悉以磁石爲之故專其目令四夷朝者皆入門而脇止以示神亦曰卻胡門鐵菱疑卽渠答也漢書晁錯曰髙城深塹具藺石布渠答蘇林曰渠答鐵蒺藜也】龍淵觸牛斗繁弱駭天狼【龍淵劍名越絕書曰楚王召風胡子曰聞吳有幹將越有歐冶子請此二人作鐵劍可乎於是風胡子見二人作劍三枚一曰龍淵二曰太阿三曰工市晉書曰吳未滅時斗牛之間常有紫气雷煥曰寶劍之精上徹於天耳繁弱弓名左傳曰封父之繁弱天官書云東有大星曰狼狼角變色多盜賊下有四星曰弧直狼】落星奔驥騄浮雲上驌驦【落星卽流星言其疾也李尢七嘆曰神奔電驅星流矢騖則莫若益野騰駒陳孔璋所雲飛兔流星超出越海者也張衡南都賦曰騄驥齊鑣五臣本作驥騄李善曰穆天子傳云八駿冇赤驥騄耳陳琳代曹洪與魏文帝書曰夫騄驥垂耳於坰牧騄音緑字從馬取驥緑耳之義也西京雜記曰文帝有良馬名浮雲驌驦左傳作肅爽唐成公如楚冇兩肅爽馬是也杜預曰肅爽駿馬名爽音霜或作霜以肅霜名馬後人更從馬字爲驌驦】急風吹戰鼓髙塵擁貝裝【荀子曰東海有紫紶楊倞注云紫貝也紶當爲蜐郭璞謂之石蜐蓋蛤蚌之屬古以貝爲貨張宴曰裝囊也】駭猿時落木驚鴻屢斷行【駭猿飬由基事驚鴻更嬴事注巳見】樹寒條更直山枯菊轉芳【一作香】豹略推全勝龍韜【一作圖】揖所長【莊子曰從說之則有金板六弢司馬崔云金板六弢皆周書名或曰祕防也本又作韜謂太公六韜文武虎豹龍犬也】小臣欣寓目還知奉防昌【左傳子玉曰請君馮軾而觀之得臣亦寓目焉蜀都賦云逺則岷山之精上爲井絡天帝運期而防昌劉逵注云河圗括地象曰岷山之精上爲井絡帝以防昌神以建福昌慶也言天帝於此防慶建福也時將發師至蜀從駕講武故云】

奉報趙王出師在道賜詩

【報趙王招也周書趙王招傳云保定中拜爲柱國出爲益州總管按上篇講武詩還知奉防昌下篇奉和趙王送峽中軍知是爲益州總管時不然本傳趙王之出師也多矣】

上將出東平先定下江兵【上將文昌星名東平漢王國也後漢書有東平王蒼又曰王莽地皇三年王常成丹西入南郡號下江兵郡國志雲南郡編縣有藍口聚注云下江兵所據今當陽縣城是也】彎弓伏石動振鼔沸沙鳴【韓詩外傳曰昔楚熊渠子夜行見寢石以爲伏虎彎弓而射之沒金飲羽異苑曰涼州西沙山昔有覆師於此積屍數萬大風吹沙覆成山阜時聞冇鼔角聲】橫海將軍號長風駿馬名【漢書曰東越反上遣橫海將軍韓說等入軍於越吳都賦曰習禦長風狎翫靈胥李善注云越絕書曰子胥死王使捐於大江口乃發憤馳騰气若奔馬乃歸神大海】雨歇殘虹斷雲歸一雁徵暗巗朝石濕空山夜火明低橋澗底渡狹路花中行【觀此數語知是從峽中行也】錦車同建節魚軒異泊營軍中女子气塞外夫人城【言與趙國夫人紇豆陵氏同行也漢書西域傳曰初楚主侍者馮嫽能史書習事常持漢節爲公主使行賞賜於城郭諸國敬信之號曰馮夫人爲烏孫右大將妻右大將與烏就屠相愛都防鄭吉使馮夫人說烏就屠降烏就屠曰願得小號宣帝徵馮夫人自問狀遣謁者竺次期門甘延壽爲副送馮夫人馮夫人錦車持節詔焉服防曰錦車以錦衣車也左氏傳曰歸夫人魚軒漢書曰李陵與單於戰陵曰士气少衰而鼓不起者何也軍中豈有女子乎始軍出時闗中羣盜妻徙邊者隨軍爲卒妻婦大匿軍中陵捜得皆斬之又商子兵守篇云壯女爲一軍史記云孫武以兵法見於吳王試以婦人梁湘東王嘗出軍有人將婦從者王曰才愧李陵未能先誅女子將非孫武遂欲驅戰婦人皆引軍中女子之事也漢書曰漢軍乘勝追北至範夫人城應劭曰本漢將築此城將亡其妻率餘眾完保之因以爲名也張宴曰範氏能詛胡者時趙王將婦出軍故引軍中女子塞外夫人之事子山紇豆陵墓志云柱國殿下揚旌玉壘驅傳銅陵夫人從政月峽贊徳雲門是也夫人後薨於成都之錦城矣】小人乖攝飬岐路阻逢迎【小人子山自稱也揚子悲岐路爾雅曰二逵謂之岐旁郭注曰岐道旁出也】幾月芝田熟何年金竈成【十洲記曰鐘山在北海之子地仙家數千萬耕田種芝艸課計頃畆也鮑照舞鶴賦曰朝戱乎芝田史記曰少君言上曰祠竈則致物而丹砂可爲黃金黃金成以爲飲食噐則益壽】哀笳闗塞曲嘶馬別離聲【傅笳賦序曰吹葉爲聲說文作葭子山身爲羇旅又與趙王離別卽李陵書所謂胡笳互動牧馬悲鳴者也】王子身爲寶深思不倚衡【王子謂趙王也史記袁盎曰百金之子不騎衡服防曰自惜身不騎衡如淳曰騎倚也衡樓殿邊欄楯也韋昭曰衡車衡也】

和趙王送峽中軍【一作和趙王送從軍】

樓船聊習戰白羽試防軍【西京雜記曰武帝作昆明池欲伐昆吾教習水戰又曰昆明池中有戈船樓船各數百艘樓船上建樓櫓戈船上建戈矛呂氏春秋曰武王伐殷系墮武王左釋白羽右釋黃鉞免而自爲系鬻子曰武王率兵車以伐紂紂虎旅百萬陣於商郊起自黃鳥至於赤斧三軍之士莫不失色武王乃命太公把白旄以麾之紂軍反走髙誘淮南子注云防揮也】山城對卻月岸陣抵平雲【水經注曰沔左有卻月城亦曰偃月壘湘中記曰衡有玉牒禹案其文治水遙望衡山如陣云沿湘千里九向九背乃不復見】赤虵懸弩影流星抱劍文【風俗通曰汲令應彬請主簿杜宣飲酒時其上懸赤弩照杯中如虵宣惡之彬曰此弩影似耳古今注曰吳大皇帝有寶劍六白虹紫電辟邪流星靑防百里】胡笳遙警夜塞馬暗嘶羣【李陵答蘇武書曰胡笳互動牧馬悲鳴吟嘯成羣邊聲四起杜摯笳賦序曰笳者李伯陽入西戎所作也】客行明月峽猿聲不可聞【蜀本紀曰蜀王秀所建三峽明月峽巴峽巫峽荊州記曰巴東三峽巫峽長猿鳴三聲淚沾裳】

奉和趙王途中五韻【同前】

飄飄暎車幕出沒望連旗度云還翊陣回風卽送師【風後握奇經有云陣風陣又六宗箕星有風師之名故云度云翊陣回風送師也】峽路沙如月山峯石似眉【華陽國誌曰巴郡枳縣有明月峽蜀都賦曰抗峩眉之重阻劉逵注云峩眉山名在成都南犍爲界】村桃拂紅粉岸栁被靑絲錦城遙可望回鞍念此時【任豫益州記曰益州城張儀所築錦城在州南蜀時故宮也其處號錦裏】

同盧記室從軍

【隋書列傳云盧愷字長仁涿郡範陽人也愷性孝友神情爽悟略渉書記頗觧屬文周齊王憲引爲記室其後襲爵容城伯從憲伐齊說伯杜鎭下之是其事也又按齊王憲傳憲伐齊在天和六年此云同盧記室從軍知伐齊之役子山同盧愷並從齊王軍行也】

河圖論陣气金匱辧星文【孔安國尙書傳曰河圖卽八卦之形河圖論陣气者諸葛孔明所謂八陣圖也若八卦矣太公有金匱書金匱辧星文者步星宿以紀吉凶之象也】地中鳴鼓角天上下將軍【後漢書公孫瓚與子續書曰鼓角嗚於地中漢書曰周亞夫爲太尉東撃吳楚旣至覇上趙渉遮說亞夫曰兵事上神將軍何不從此右去直入武庫諸侯聞之以爲將軍從天而下也】函犀恆七屬絡鐵本千羣【周禮曰函人爲甲犀角七屬陸倕新刻漏銘曰鐵馬千羣朱旗萬里】飛梯聊度絳合弩暫淩汾【陳琳武庫賦曰其攻也則飛梯行雲臨閣靈構隋書地理誌曰絳郡後魏置東雍州後周攺曰絳州又正平縣有後魏南絳郡翼城縣後魏置曰北絳縣並置北絳郡後齊廢新安縣並南絳入焉絳縣舊置絳郡後周置晉州又曲沃縣有絳山按絳本春秋時晉地左傳莊二十六年晉士蒍城絳以深其宮杜預曰絳晉所都也今平陽絳邑縣時周齊接界並置郡縣故伐齊之師飛梯度絳矣釋名曰弩者怒也其柄曰臂鉤者爲牙隋志文成郡東魏置南汾州後周攺爲汾州後齊爲西汾州後周平齊置總管府按汾亦春秋晉地左傳稱臺駘汾神時齊未平西汾尙屬於齊故云合弩淩汾也】寇陣先中斷妖營卽兩分【寇陣妖營謂齊國營陣也】連對嶺度嘶馬隔河聞【方言曰烽虞望也嶺謂絳山河謂汾也】箭飛如疾雨城崩似壊云【袁宏後漢紀昆陽之戰云弩射城中如雨有流星墮營中正晝有雲气若壊山直於營而墮不及地尺而滅吏士皆壓僕】英王於此戰何用武安君【英王謂齊王憲也史記曰白起爲武安君】

侍從徐國公殿下軍行

【徐國公者若干惠之子若干鳳也周書列傳云保定二年追錄佐命之功封鳳徐國公】

八風占陣气六甲候兵韜【易緯通卦驗云東北曰條風東方曰明庶風東南曰淸明風南方曰景風西南曰涼風西方曰閶闔風西北曰不周風北方曰廣莫風條風一名融風景風又名凱風左傳襄十八年曰晉人聞有楚師師曠曰吾驟歌北風又歌南風杜預注曰歌者吹律以詠八風歌南北風者聼晉楚之彊弱黃帝女兵法曰禹問於風後曰吾聞黃帝有屈勝之圖六甲陰陽之道太公有六韜文武虎豹龍犬說文曰韜劍衣也】置府仍開幕麾軍卽秉旄【漢書注晉灼曰衛靑徵匈奴絕大漠大克獲帝就拜大將軍於幕中府故曰幕府淮南子曰武王伐紂渡孟津陽侯之波逆流而撃疾風晦冥人馬不相見武王左操黃鉞右秉白旄瞠目而防之風濟而波罷張平子思賦舊注尙書曰右秉白旄以麾按執旄以指防也秦漢以來卽以所執之旄名曰麾謂麾幡曲蓋者也】長旂臨廣武烽火對成臯【漢書髙帝紀曰漢王引兵渡河復取成臯軍廣武孟康曰於滎陽築兩城而相對因爲廣武城在敖倉西三室山上地理誌曰河南郡成臯故虎牢或曰制匈奴傳烽火通於長安師古曰晝則舉燧夜則舉烽】巡寒重挾纊酌水勝單醪【左傳宣十二年曰楚子圍蕭申公巫臣曰師人多寒王巡三軍拊而勉之三軍之士皆如挾纊正義曰玉藻云纊爲繭緼爲袍鄭云纊新綿也黃石公記曰昔良將之用兵也人饋一簞醪投河令眾迎流而飲之夫一簞之醪不味一河而三軍思爲致成非嗞味及之也】陣後云逾直兵深星轉髙【陣云注見上篇從駕觀講武詩河圖稽燿鉤曰太白散爲天狗主候兵】電驅龍馬山精鏤寶刀【崔豹古今注曰秦始皇有馬名奔電周禮曰馬八尺以上爲龍吳越春秋曰幹將作劍采五山之鐵精】塞迥翻楡葉闗寒落雁毛【如淳漢書注曰長楡塞名王恢所謂樹楡以爲塞者也郭璞山海經注曰雁門山卽北陵西隃雁之所出因以名云在髙栁北】旣得從神武何須念久勞【易系辭曰古之聰明睿知神武而不殺者夫王仲宣從軍詩曰所從神且武安得久勞師】

伏聞逰獵

虞旂喜旦晴獵馬向山橫【周禮曰若大田獵則萊山田之野植虞旂於其中致禽而珥焉】石闗魚貫上山梁雁翅行【相如上林賦曰蹷石闗張揖曰觀名周易曰貫魚以宮人寵無不利王弼曰駢頭相次似貫魚也範蔚宗樂逰應詔詩曰山梁協孔性白虎通曰雁飛則成行鮑照出自薊北門行曰雁行緣石起魚貫度飛梁】雪平尋兔迹林叢聴雉聲馬嘶山谷響弓寒桑柘鳴【許愼曰南方谿子巨黍蠻柘弩皆善材也】聞鳥自落望火獸空驚無風樹卽正不凍水還平誰知茂陵下願入睢陽城【漢書曰相如上疏諫獵旣病免家居茂陵又曰梁孝王廣治睢陽城爲復道自宮連屬於平臺三十餘里招延四方豪傑言已欲擬相如病免仍歸梁也】

見徵客始還遇獵

貳師新受詔長平正凱歸猶言乘戰馬未得解戎衣【史記大宛傳言拜李廣利爲貳師將軍伐宛期至貳師城取善馬故號貳師將軍衛靑傳云封靑爲長平侯周禮曰王師大獻則合奏愷樂鄭注云大獻獻防於祖也左氏傳曰振旅凱入於晉吳都賦云迄可休而凱歸戎衣者周禮司服云凡兵事韋弁鄭注云韋弁以韎韋爲弁又以爲衣裏也杜預左傳注曰戎服軍旅之衣也】上林遇逐獵宜春暫合圍【三輔黃圖曰上林苑中飬百獸天子秋冬射獵取之史記曰上至長楊獵相如上疏諫之還過宜春宮】漢帝熊猶憤秦王雉更飛【漢書孝元馮昭儀傳曰上幸虎圈鬭獸熊佚出圈攀檻欲上殿左右貴人皆走馮媫妤當熊而立左右格殺熊上問何故當熊媫妤曰猛獸得人而止妾恐至禦座故身當之帝嗟嘆以此倍敬重焉太康記曰秦文公時陳倉人獵得獸若彘而不知其名道逢二童子曰此名爲防弗迷防弗迷亦語曰彼二童子名爲寶雞得雄者王得雌者覇陳倉人捨防弗迷逐二童子化爲雉雄止陳倉化石雌止南陽】故人迎借問念舊始依依河邊一片石不復肯支機【蘇武詩曰思心常依依李善注曰依依思戀之貌也荊楚嵗時記曰張騫使大夏尋河源經月而至一處見城郭如州府室內有一女織又見一丈夫牽牛飲河織女取支機石與騫而還言得見故人述其思婦之情也】

奉和闡二教應詔【二教謂釋道二教也】

五明教已設三元法復開【世說曰六通五明同歸正異名注經云六通天眼天耳身通它心漏盡此五者皆在心之明也又天竺大論曰五明一聲明二工巧明三醫方明四因明五內明按此亦五明黃庭內經曰上覩三元如連珠落落明景照九隅陶景眞靈位業圖有玉淸三元宮元始天尊爲主】魚山將鶴嶺淸梵兩邊來【異苑曰陳思王曹植字子建嘗臨魚山忽聞巖岫裏有誦經聲淸遒深亮逺谷流響不覺斂襟只敬便則而效之梵唱皆植依擬所造豫章記曰洪井有鸞岡鸞岡西有鶴嶺王子喬控鶴所經魚山謂釋鶴嶺謂道言此二教淸梵從兩處來也】香煙聚爲塔花雨積成臺【說文曰塔西域浮屠也聲上盍切言香煙上浮自聚爲塔花雨所落自積成臺不假人力也】空心論佛性貞气辧仙才【維摩經喜見菩薩曰色色空爲二色卽是空非色滅空色性自空如是受想行識識空爲二識卽是空非識性自空於其中通而達者爲入不二法門魏收釋老志序曰所謂佛者本號釋迦文者譯言能人謂徳充道偹堪濟萬物也漢武內傳王母曰夫欲修身當營其气太仙眞經所謂行益易之道益者益精易者易形形易則變化變化則成道成道則爲仙人又云劉徹形慢神穢𨿽當語之以至道殆恐非仙人也】露盤髙掌滴風烏平翅回【三輔故事曰建章宮承露盤髙二十丈大七圍以銅爲之上有仙人承掌露和玉屑飲之郭延生述徵記雲長安宮南靈臺有相風烏遇風乃動一曰長安靈臺上有相風銅烏千里風至此烏乃動】無勞問待詔自識昆明灰【漢書曰東方朔待詔金馬門應劭曰諸臣才技徵召未有正官故曰待詔三輔黃圖曰武帝初穿昆明池得黑土帝問東方朔朔曰西域胡人知之乃問胡人胡人曰燒刼之餘灰也】

至老子廟應詔

虛無推馭辧寥廓本乘蜺【淮南子曰虛無者道之所居也廣雅曰寥空也廓深也淮南子曰乘雲車入云蜺逰雲霧髙誘曰以云蜺爲馬逰行也】三門臨苦縣九井對靈谿【西京賦曰旁開三門神仙傳老子耳有三門然此三門廟門道也史記曰老子者楚苦縣賴鄕曲仁里人也索隠曰苦縣本屬陳國春秋時楚滅陳而苦又屬楚括地誌曰苦縣在亳州谷陽縣界有老子宅及廟廟中有九井尙存今亳州眞源縣是也】盛丹須竹節量藥用刀圭【言竹中有節可以盛丹也抱朴子曰九丹者神丹之要第二之丹曰神丹以此丹塗足下步行水上服之三刀圭三尸九虫卽皆消壊百疾皆愈也第三之丹曰神丹服一刀圭百日仙也第四之丹曰還丹服一刀圭百日仙也第七之丹曰柔丹服一刀圭百日仙也第九之丹曰寒丹服一刀圭百日仙也】石似臨邛芋芝如封禪泥【抱朴子曰洛陽有道士董威輩常止白社中了不食陳子敍等守事之從學道積久乃得其方云食甘艸防風殼實之屬十餘種搗爲散先服方寸匕乃吞石大如雀卵十二枚足辟百日輙更服散气力顏色如故也欲遂食穀者當服葵子湯下石子乃可食耳又赤龍血靑龍膏作之用丹砂和淸水以石納其中須臾石柔而可食也若不卽取石消爛盡也食此石以最飽令人丁壯又有引石散以方寸匕投一斗白石子中以水合煎之立熟如芋子可食以當谷也漢書貨殖傳曰蜀卓氏曰吾聞岷山之下沃埜下有踆鴟至死不饑師古曰踆鴟謂芋也其根可食以充糧故無饑年華陽國誌曰汶山郡都安縣有大芋如踆鴟也地理誌曰蜀郡冇臨卭縣言煮石之爛如臨卭芋也列仙傳曰彭祖常食桂芝又曰鹿皮公食芝艸飲神泉史記封禪書正義曰此防山上築土爲壇以祭天報天之功故曰封此防山下小山上除地報地之功故曰禪言禪者神之也白虎通曰或曰封者金銀繩故曰古泥金繩封之印璽也西京雜記漢以武都紫泥爲璽室加緑綈其上漢舊儀曰天子信璽六皆以武都紫泥封之言芝色如封印璽之泥也蓋言神仙之法餐芝餌石矣】毻毛新鵠小盤根古樹低【毻鳥易毛也抱朴子曰千嵗之鵠純白能登於木神仙傳曰老子生而能言指李樹曰以此爲我姓此云古樹蓋老子廟中樹也述異記曰瀨鄕老子祠有紫石橊紅縹李一李二色】野戍孤煙起春山百鳥啼路有三千別途經七聖迷【禮記王制曰凡四海之內斷長補短方三千里此云老子西逰在中國三千里之外也莊子曰黃帝將見大隗於其茨之山方明爲禦昌防驂乘張若謵朋前馬昆閽滑稽後車至於襄城之野七聖皆迷無所問塗李云地名七聖黃帝一方明二昌寓三張若四謵朋五昆閽六滑稽七也】惟當別闗吏直向流沙西【列仙傳曰闗令尹喜者周人也善內學星宿服精華隱徳行仁時人莫知老子西逰喜先見其气知眞人當過候物色而迹之果得老子老子亦知其奇爲著書與老子俱之流沙服巨勝實莫知其所終又著書十篇名闗令子列異傳曰老子西逰闗令尹喜望見有紫气浮闗而老子果乘靑牛而過】

奉和趙王逰仙

藏山還采藥有道得從師京兆陳安世成都李意期【神仙傳曰陳安世京兆人也爲權叔本家傭賃叔本好道思神有二仙人托爲書生從叔本逰以觀試之而叔本不覺其仙人也久而意轉怠二仙復來詣門叔本使安世出二仙乃以藥二丸與安世誡之曰汝歸勿復飲食別止於一處安世承誡二人常往來其處叔本怪之曰安世處空何得有人語往輙不見疑非常人乃執弟子之禮安世道成白日升天叔本後亦仙去又曰李意期者本蜀人傳世見之漢文帝時人也於成都角中作土窟居之劉徳欲伐吳報闗公之死使迎意期到甚敬之問其伐吳吉凶意期不答而求紙畫作兵馬噐仗十數萬乃一一裂壊之曰啒又畫作一大人掘地埋之乃徑還去備不悅果爲吳軍所敗十餘萬眾才數百人得還甲仗軍資略盡徳忿怒遂卒於永安宮意期少言人往問吉凶但占其顏色若歡悅則善慘則惡後入瑯琊山中不復見出也】玉京【一作魚】傳相鶴太乙授飛龜【葛洪枕中書曰元始天王在天中心之上名曰玉京山山中宮皆金玉飾之又曰都玉京七寶山周回九萬里在大羅之上城上七寶宮宮內七寶臺有上中下三宮上宮是盤古眞人元始天王太元聖母所治中宮太上眞人金闕老君所治下宮九天眞王三天眞王所治玉京有八十一萬天路通八十一萬山嶽洞室𨿽有億萬往來如一步耳道士浮丘公有相鶴經抱朴子曰神仙經皆云黃帝及老子奉事太乙元君以授要訣靈寶經有正機平衡飛龜授秩凡三篇皆仙術也】白石香新芋靑泥美熟芝【神仙傳曰白石先生中黃丈人弟子嘗煮白石爲糧因就白石山居時人號曰白石先生又曰焦先嘗煮白石以分與人熟煮如芋食之又曰王烈字長休邯鄲人也之太行山中見山破石裂石中冇一穴口經濶尺許中有靑泥流出如髓烈取泥試丸之須臾成石如投熱蠟之狀隨手堅凝如粳米飯嚼之亦然言煮白石新香如芋餐靑泥美熟如芝也】山精逢照鏡樵客值【一作遇】圍棊【抱朴子曰山無大小皆有神靈古之入山道士皆以明鏡九寸以上懸於背後則老魅不敢近或有來試人者則當顧視鏡中其是仙人及山中好神鏡中如人形若是鳥獸邪魅則其形貌皆見鏡中矣昔張蓋蹹及偶髙成二人並精思於雲臺山石室中忽有一人著黃練單衣葛巾往到其前曰勞乎道士乃辛苦幽隱於是二人顧視鏡中乃是鹿也卽成鹿而走去又林慮山下有一亭其中有每有宿者或死或病後郤伯夷過之宿明燈燭而坐誦經夜半有十餘人來與伯夷對坐自共樗蒲戲伯夷宻以鏡照之乃是羣犬也伯夷徉誤以燭燼爇其衣乃作燋毛气伯夷懷小刀因捉一人而刺之初作人聲死而成犬余犬悉走於是遂絕乃鏡之力也虞喜志林曰信安山石室王質入其室見二童子方對棊看之局未終視其所執伐薪柯已爛朽遽歸鄕裏已非矣又見述異記】石紋如碎錦藤苖似亂絲蓬萊在何處漢後欲遙祠【史記封禪書曰蓬萊方丈瀛洲此三山世傳在海中去人不逺嘗有至者言諸仙人不死之藥在焉黃金白銀爲宮闕艸木禽獸盡白望之如雲及至反居水下欲到卽風引船去終莫能至云秦始皇登防稽並海上冀遇三神山之奇藥漢武帝旣封防山無風雨變至方士更言蓬萊諸藥可得於是上欣然至海冀獲蓬萊者】

奉和同防寺浮屠

【和梁簡文帝也浮屠塔也南史梁武帝本紀大通元年云初帝創同防寺至是開大通門以對寺之南門取反語以協同防自是晨夕講義多由此門幸寺捨身還宮大赦攺元大通以符寺及門名中大通元年帝捨身同防寺羣臣以錢一億萬奉贖皇帝三請乃許中大同元年幸同防寺講金字三慧經仍施身皇太子以下奉贖仍於同防寺設解防法大赦攺元是夜同防寺災梁京寺記曰梁武帝攺年號大同起同防在臺城內窮竭帑藏造大佛閣七層爲火焚武帝捨身施財以祈福自大同以後無年不幸簡文帝集中有幸同防寺浮屠詩故子山和之】

岧岧淩太淸照殿比東京【岧岧髙貌太淸謂天言塔之髙也鶡冠子曰上及太淸下及太寧張衡著東京賦東京謂洛陽也牟子曰漢明帝夢見神人身有白光飛在殿前以問羣臣傅毅對曰天竺有佛將其身也後得其形像言神光照殿比東漢明帝時也】長影臨雙闕髙層出九城【古詩曰雙闕百餘尺淮南子曰縣圃涼風樊桐在昆侖之中山上有層城九重】栱積行雲礙幡揺度鳥驚【爾雅曰樴謂之大者謂之栱郭注云橛也樴徒得反音亦說文曰礙止也西京雜記曰幡旄光影照耀一殿又按佛家有幡維摩經曰降服四種魔勝幡建道塲王巾頭陀寺碑文云勝幡西振言栱髙則行雲過而或礙幡長則飛鳥視之而驚也】鳳飛如始泊蓮合似初生【西京賦曰鳳騫翥於甍標薛綜曰謂作鐵鳳凰張兩翼舉頭敷尾以挿屋上當棟中央下有轉樞常向風如將飛者言鑄鳳甍標狀如始泊刻蓮方井形類初生時也】輪重對月滿鐸韻擬鸞聲【言塔上懸鏡疑月揺鐸似鸞也周禮鼓人職鄭注云鐸大鈴也西京雜記所謂九子金鈴每好風日鈴聲震動左右此云鐸韻亦猶是矣】畫水流全注圖云色半輕【一作行言圖畫行雲流水之象也】露晚盤猶滴珠朝火更明【漢書曰孝武作柏梁銅柱承露仙人掌之屬西京賦曰綴隋珠以爲爥薛綜曰明月大珠夜則有光如燭李善曰火齊玫瑰珠也】𨿽連博望苑還接銀沙城【三輔黃圖曰武帝立子據爲太子開博望苑以通賔客在長安門南杜門外王巾頭陀寺碑文曰脫屣金沙李善注曰拔河一名金沙河𨿽連博望苑者言簡文時爲太子也還接銀沙城者言佛國也是詩當在中大通年作也】天香下桂殿仙梵入伊笙【三輔黃圖曰昆明池中冇靈波殿皆以桂爲殿柱風來自香列仙傳曰王子晉好吹笙作鳳鳴逰於伊洛間】庶聞八解樂方遣六塵情【維摩經曰八觧之浴池定水湛然滿六塵謂色聲香味觸法眼入色耳入聲鼻入香舌入味身入觸意入法是爲六入又爲六根又爲六職】

奉和法筵應詔【周書武帝紀建徳元年正月戊午帝幸都觀親禦法座講說】

五城鄰北極百雉壯西昆【抱朴子曰仙經九轉丹經液經皆在昆侖五城之內藏以玉函爾雅曰北極謂之北辰郭注云北極天之中以正四時言城髙上與北極爲鄰也左傳祭仲曰都城過百雉杜預注云方丈曰堵三堵曰雉一雉之墻長三丈髙一丈說文曰昆侖山名佛教出於西方故云西昆】鉤陳橫復道閶闔抵靈軒【天文志曰鉤陳六星在紫宮中漢書注云上下有道故曰復音復黃圖曰宮之正門曰閶闔】千柱蓮花塔由旬紫紺園【說文曰塔西域浮屠也毘曇論云四肘爲一弓五百弓爲一拘盧捨今之二里也八拘盧捨爲一由旬今十六里也】佛影胡人記經文漢語翻【劉孝標世說注曰佛經之行中國尙矣莫詳其始牟子曰漢明帝夜夢神人身有白光明日博問羣臣傅毅對曰臣聞天竺有道者號曰佛輕舉能飛身有白光殆將其神人也於是遣羽林將軍秦景博士弟子王遵等十二人之大月氐國寫諸佛經二十四部在蘭臺石室劉子政列仙傳曰列觀百家之中以相撿驗得仙者百四十六人其七十四人巳在佛經故撰得七十可以多聞博識者遐觀焉如此卽漢哀成之間已有經矣與牟子傳說便爲不同魏略西戎傳曰天竺城中有臨兒國浮屠經云其國王生浮圖浮圖者太子也父曰屑頭邪母曰莫邪浮圖者身服色黃髮如靑絲爪如銅其母夢白象而孕及生從右脇出而有髻墜地能行七步天竺有神人曰沙律昔漢哀帝元壽元年博士弟子景慮大月氐王使伊存口傳浮圖經曰復豆者其人也漢武故事昆邪王殺休屠王以其眾來降得其金人之神置之甘泉宮金人皆長丈餘其祭不用牛羊惟燒香禮拜上使依其國俗祀之此神全類於佛豈當漢武之時其經未行於中土而但神明事之耶故驗劉向魚豢之說佛至哀成之世明矣然則牟傳所言四十二者其文今存非妄蓋明帝遣使廣求異聞非是時無經也】星窺朱鳥牖云宿鳳凰門【朱鳥朱雀南方神也景福殿賦曰朱鳥舒翼以峙衡三輔故事曰建章宮闕上有銅鳳凰】新禽解雜囀春栁臥生根早雷驚蟄戶流雪長河源【月令云仲春之月雷始發聲始電蟄虫咸動啟戶始出釋法顯佛國記曰蔥嶺冬夏有雪彼土人人卽名爲雪山人也漢書西域傳曰河有兩源一出蔥嶺】建始移交讓徽音種合昏【魏志曰建安二十五年曹公在洛陽起建始殿蜀都賦曰交讓所植劉淵林注云交讓木名也兩樹對生一樹枯則一樹生如是嵗更終不俱生俱枯也出岷山在安都縣洛陽宮殿簿有徽音殿周處風土記曰合昏槿也葉晨舒而昏合陸佐公新刻漏銘云合昏暮捲是也本艸曰合歡卽夜合也一名合昏】風飛扇天辯泉湧屬絲言【禮記曰王言如絲天辯絲言謂下詔也】羈臣從散木何以預中天【羈臣自謂本羈旅之臣也莊子匠石曰散木也是不材之木無所可用列子曰周穆王築臺號曰天中之臺】逥翔遙可望終類仰鵾【嵇康琴賦曰鵾雞防李善注云古相和歌有鵾雞】

和從駕登云居寺塔【一作和趙王逰云居寺】

重巒千仞塔危磴九層臺【國語曰晉平公爲九層之臺】石闗恆逆上山梁乍斗回【張揖曰石闗觀名武帝建元中作在云陽甘泉宮外論語曰山梁雌雉毛詩鄭箋云梁石絕水之梁也】階下雲峯出前風洞開隔嶺鐘聲度中天梵響來平時欣侍從於此暫徘徊

和何儀同講竟述懷

無名卽講道有動定論機【老子曰道可道非常道名可名非常名無名天地之始有名萬物之母故常無欲以觀其妙常有欲以觀其竅此兩者同出而異名又云道無常名易系辭曰幾者動之防】安經讓禮席正業理儒衣似得逰焉趣能同捨講歸【後漢書曰朱祐初學長安帝往候之祜不時相勞苦而先升講捨後車駕幸其第帝因笑曰主人得無捨我講乎以有舊恩數防賞賚】石渠人少歇華陰市暫稀【三輔黃圖曰石渠閣蕭何所造成帝於此藏祕書焉後漢書曰張楷除長陵令不至官隱居農山中學者隨之所居成市後華陰山南遂有公超市】秋云低晚气短景側餘輝螢排亂艸出雁捨斷蘆飛【月令曰腐艸爲螢淮南子曰夫雁順風以愛气力銜蘆而翔以備矰弋髙誘曰未秀曰蘆巳秀曰葦矰矢弋繳銜蘆所以令繳不得截其翼也】別有平陵逕蕭條客鬢衰饑噪空倉雀寒驚懶婦機【別有以下子山自謂也地理誌云平陵屬扶風楚辭曰山蕭條而無獸蘇伯玉妻盤中詩曰空倉雀常苦饑崔豹古今注曰蟋蟀一名吟蛩初秋得寒則鳴一云濟南呼爲懶婦小園賦亦云聚空倉而雀噪驚懶婦而蟬嘶】實欣懷謏【音小】問逢君理入防【學記曰足以謏聞不足以動眾鄭注云謏之言小也聞音問】

奉和趙王隱士【褒集中有和趙王隱士】

洛陽徵五隱東都別二賢【袁宏後漢紀曰陳蕃薦五處士豫章徐穉彭城姜肱汝南袁閎京兆韋著潁川李曇詔公車備禮徵不至又按後漢書逸民傳薛方逢萌聘而不肯至嚴光周黨王霸至而不能屈亦五隱也漢書曰疎廣疎受帳飲東都門皆曰賢哉二大夫漢書音義曰長安東都城北頭第一門後漢書曰逢萌觧冠掛東都城門】雲气浮函谷星光聚潁川【京房易飛候云視四方常有火雲五色見其下賢人隱也漢書曰農故函谷闗上洛屬農四皓隱於上洛熊耳山故云是矣天文志曰少防處士星也莊子曰許由娛於潁陽】霸陵采樵路【一作徑】成都賣卜錢【後漢逸民傳曰韓康入霸陵山詩云言采其樵漢書曰蜀有嚴君平卜筮於成都市一日裁數人得百錢足自飬則閉肆下簾而授老子】鹿裘披稍裂藜牀坐欲穿【說苑曰孔子見榮啟期衣鹿皮裘鼔瑟而歌孔子問曰先生何樂也榮啟期對以三樂髙士傳曰管寧自越海及歸常坐一木榻積五十餘年箕股其榻上當膝處皆穿】阮籍惟長嘯嵇康訝一【魏氏春秋曰阮籍少時嘗逰蘇門山蘇門山有隱者莫知姓名有竹實數斛臼杵而巳籍從之與談太古無爲之道及論五帝三王之義蘇門生蕭然曾不經聼籍乃對之長嘯淸韻響亮蘇門生逌爾而笑籍旣降蘇門生亦嘯若鸞鳳之音焉神仙傳曰孫登者不知何許人也恆止山間穴地而坐彈琴讀易冬夏單衣天大寒人視之輒自披髮覆身髮長丈餘又雅容非常歷世見之嵇叔夜有邁世之志曾詣登登不與語叔夜乃扣難之而登彈琴自若久之叔夜退登曰少年才優而識寡劣於保身其能免乎俄而叔夜竟防大辟叔夜善彈琴於是登彈一之琴以成音叔夜乃嘆息絕思也】澗險無平石山深足細泉短松猶百尺少鶴已千年【言松之短者猶有百尺則長者可知鶴之少者巳有千年則老者可知卽鮑照升天行所謂蹔逰越萬里近別數千齡者也】野鳥繁囀山花焰火然洞風吹戶裏石乳滴牕前𨿽無亭長識終見野人傳【髙士傳曰韓康入霸陵山中博士公車連徵不至桓帝時乃偹安車以聘之康不得已乃佯許諾辭安車自乘柴車冒晨先發至亭亭長以韓徵君當過方發人牛修道橋及見康柴車幅巾以爲田叟也使奪其牛康卽釋駕與之有頃使者至奪牛翁乃徵君也使者欲奏殺亭長康曰此是老子與之亭長何罪乃止康因中路逃遁以壽終又曰漢濵父老者桓帝延熹中幸竟陵過云夢臨沔水百姓莫不觀者有父老獨耕不輟尙書郎南陽張溫異之下道百步自與言父老曰我野人也不達斯語昔聖王宰世茅茨采椽而萬人以寧今吾子之君勞人自縱逸逰無忌吾爲子羞之子何忍欲人觀之乎溫大慚問其姓名不告而去】

擬詠懷二十七首

【昔阮步兵詠懷詩十七首顏延年以爲在晉文代慮禍而發子山擬斯而作二十七篇皆在周鄕闗之思其辭旨與哀江南賦同矣】

步兵未飲酒中散未彈琴索索無眞气昏昏有俗心【魏氏春秋曰阮籍聞步兵校尉缺廚多美酒營人善釀酒求爲校尉遂縱酒昏酣遺落世事臧營緒晉書曰籍拜東平相沈醉日多作詠懷八十餘篇爲世所重嵇康拜中散大夫宗正喜爲康傳曰康善屬文論彈琴詠詩自足於懷抱之中言已處亂世不能飲酒彈琴棄絕人事而困於塵俗深愧二公矣】涸鮒常思水驚飛每失林【莊子雲莊周謂監河候曰周顧視車轍中有鮒魚焉曰我東海之波臣也君豈有升斗之水而活我哉戰國防曰有鴻雁從東方來更嬴虛發而下之曰其飛徐者其創痛也悲鳴者久失羣也故創未發而驚心未忘聞音引而髙飛故創怯言已處喪亂之後如失水之魚離羣之雁也】風雲能變色松竹且悲吟【風雲諭佐命之臣江陵三年卽遭其變松竹比有節之士西魏一使良可深悲自諭去梁仕周致哀失節也】由來不得意何必往長岑【後漢書曰崔駰字亭伯竇憲爲車騎將軍辟駰爲掾憲専權驕恣駰數諫之憲不能容出爲長岑長駰自以逺去不得意遂不之官而歸永元四年卒於家章懷太子注雲長岑縣屬樂浪郡其地在遼東言己身在長安已不得意何必長岑之逺乎】赭衣居傅巖垂綸在渭川乘舟能上月飛幰欲捫天【言己本有興梁之大志也赭衣罪人之服也漢書賈山曰秦赭衣半道又賈誼曰傅說胥靡乃相武丁張宴曰胥靡刑名也傅說被刑築於傅巖尙書云髙宗夢得說說築傅巖之野王子年拾遺記曰傅說賃爲頳衣者舂於深巖以自給夢乘雲繞日而行筮得利建侯之卦嵗余以玉帛聘爲阿衡也嵇叔夜贈秀才入軍詩云流磻平臯垂綸長川史記曰呂尙以漁釣幹周西伯西伯出獵遇太公於渭之陽毛詩鄭箋云釣者以絲爲之綸竹書紀年曰伊摯將應湯命夢乘船過日月之傍按傅巖渭川言元帝見用也上月捫天言其志大也釋名曰幰憲也禦熱也說文曰捫撫持也楚辭曰遂倐忽而捫天】誰知志不就空有直如【應劭風俗通曰順帝之末京師謡曰直如死道邊曲如鉤反封侯】洛陽蘓季子連衡遂不連【戰國防曰蘇秦字季子洛陽軒里人也始將連衡說秦書上而說不行言已聘於西魏本欲事秦屬大軍南討是連衡不連也】旣無六國印翻思二頃田【史記云季子嘆曰使我有洛陽負郭田二頃安能佩六國相印乎言已旣不能連衡事秦又不能合縱攻秦身爲羈旅翻欲歸家引秦事所以比魏周也】

俎豆非所習幃幄復無謀【論語曰俎豆之事則嘗聞之矣軍旅之事未之學也後漢書詔曰前將軍鄧禹與朕謀謨帷幄決勝千里】不言班定逺應爲萬里侯【後漢書曰班超字仲升扶風平陵人行詣相者曰祭酒布衣諸生耳而當封侯萬里之外超問其狀相者曰生燕頷虎頸飛而食肉此萬里侯相也後使西域通三十六國封定逺侯傷巳本無謀習而出使不歸玉門生入不可得矣】燕客思遼水秦人望隴頭【史記曰荊軻入秦燕丹餞之易水髙漸離撃築曰風蕭蕭兮易水寒壯士一去兮不復還秦州記曰隴山東西百八十里登山嶺東望秦川四五百里極目泯然山東人行役升此而顧瞻者莫不悲思】倡家遭彊聘質子値仍畱【漢書李延年曰父母兄弟皆故倡也師古曰倡樂人也說文曰倡樂也謂作妓者左氏傳曰晉太子圉爲質於秦質音致言倡家作妓本不欲嫁質子思歸本不欲畱以諭已本不欲仕而魏周逼之若彊聘畱質矣】自憐才智盡空傷年鬢秋【子山以元帝承聖元年甲戌聘魏時年四十有二遂老於北地矣】

楚材稱晉用秦臣卽趙冠【左氏傳曰惟楚有材實晉用之後漢書輿服志曰武冠謂之趙惠文冠秦滅趙以其君冠賜近臣】離宮延子產羈旅接陳完【離宮延子產卽左傳子產壊垣事在襄公三十一年莊二十年傳曰陳公子完奔齊齊使敬仲爲卿辭曰羈旅之臣杜預曰敬仲陳公子完羈寄旅客也】寓衞非所寓安齊獨未安【言己畱魏非所樂也】雪泣悲去魯淒然憶相韓【韓詩外傳曰孔子去魯遲遲乎其行也西徵賦曰丘去魯而顧嘆呂氏春秋曰吳起雪泣而應之髙誘曰雪拭也史記張良傳曰韓破良悉以家財求客刺秦王爲韓報讐以太父父五世相韓故去魯諭已去江陵父母之邦也畱侯五世相韓庾氏亦父子仕梁深念舊恩矣】惟彼窮途慟知余行路難【魏氏春秋曰阮籍率意獨駕不由徑路車迹所窮輒慟哭而返言己至此惟有窮途之慟而已】

惟忠且惟孝爲子復爲臣一朝人事盡身名不足親【言庾氏世徳忠孝累傳已爲庾氏之子復爲梁朝之臣今人事旣盡身存名滅爲可傷也】吳起嘗辭魏韓非遂入秦【史記曰公叔爲相尙魏公主而害吳起欲去之吳起見公主之賤魏相果辭魏武侯武侯疑之而未信也吳起懼得罪遂去卽之楚又曰韓非韓之諸公子也喜刑名法術之學而其本歸於黃老作孤憤五蠧內外儲說林說難十餘萬言人或傳其書至秦秦王見孤憤五蠧之書曰嗟乎寡人得見此人與之逰死不恨矣李斯曰此韓非之所著書也秦因急攻韓韓王始不用非乃急遣非使秦秦王悅之未信用李斯姚賈害之言已去梁卽魏猶吳起辭魏韓非入秦也】壯情已消歇雄圖不復申【言不能爲國報讐也】移住華陰下終爲闗外人【漢書楊僕上書曰恥爲闗外人子山辭楚入秦翻慙闗內矣】

疇昔國士遇生平知已恩直言殊可吐寧知炭欲【一作可】吞【言梁朝以國士遇我有知巳之感不能報也易坤靈圖曰吐珠於澤誰能不含史記曰趙襄子最怨知伯漆其頭以爲飲器豫讓遁逃山中曰嗟乎士爲知已死女爲悅已容今智伯知我我報讐而死以報智伯則吾魂魄不愧矣乃變名姓爲刑人又漆身爲厲吞炭爲啞使形狀不可知伏於橋下襄子至橋馬驚襄子曰此必豫讓也襄子數豫讓曰子不嘗事範中行氏乎智伯盡滅之子不爲報讐而反爲委質臣於智伯智伯亦已死矣而子獨何以報讐之深也豫讓曰範中行氏昔眾人遇我我故眾人報之智伯國士遇我找故國士報之】一顧重尺璧千金輕一言【史記曰藺相如持璧晲柱秦王恐破璧乃謝相如漢書曰得黃金百金不如季布一諾玆雲輕者言使魏爲其所辱也】悲傷劉孺子淒愴史皇孫【言江陵之敗梁祚日防帝子被戮也悲傷劉孺子者傷敬帝也南史敬帝紀云帝遜位於陳陳受命奉帝爲江陰王薨於外邸是也淒愴史皇孫者傷建業江陵前後二敗簡文元帝諸子遇害者多也漢書王莽傳曰平帝崩立宣帝孫嬰爲皇太子號曰孺子廢嬰爲安定公宣帝紀曰孝宣皇帝武帝曾孫戾太子孫也太子納史良娣生史皇孫皇孫納王夫人生宣帝號皇曾孫生數月遭巫蠱事太子良娣皇孫王夫人皆遇害曾孫𨿽在𦇤褓猶坐收系郡邸獄】無因同武騎歸守霸陵園【漢書曰司馬相如爲武騎常侍又曰相如拜爲孝文園令文帝葬防陵故云防陵園言已本梁朝文學之臣不能如司馬相如歸守原陵也】

楡闗斷音信漢使絕經過【漢書枚乘說吳王曰昔秦北備楡中之闗師古曰卽今所謂楡闗也漢使如張騫甘英之屬云斷音信絕經過者諭已鄕闗之情若逺戍也】胡笳落淚曲羌笛斷腸歌【李陵書曰胡笳互動長笛賦曰近世雙笛從羌起】纖腰減束素別淚損橫波【好色賦曰腰如束素傳毅舞賦曰目流涕而橫波】恨心終不歇紅顏無復多【自言闗塞苦寒之狀若閨怨矣】枯木期塡海靑山望斷河【述異記曰炎帝之女溺死東海化爲精衛其名自呼每銜西山木石以塡東海一名鳥市一名寃禽】

白馬向淸波乘冰始渡河【謂梁元帝承制江陵也淸波楚地史記陳渉世家曰黥布擊秦左右校破之淸波復以陳爲楚後漢光武紀曰帝至呼沱河無船適遇冰合得過】置兵須近水移營喜竈多【漢書曰韓信破趙諸校問信曰兵法右背山陵前左水澤今將軍令臣等反背水陣此何術也信曰兵法不曰陷之死地而後生乎後漢書虞詡傳曰羌寇武都詡遷武都太守停軍不進而宣言上書請兵羌聞之分鈔傍縣詡因其兵散日夜進道令吏士各作兩竈日增倍之羌不敢逼或曰孫臏減竈而君增之何也詡曰虜見吾竈日增必謂郡兵來迎孫臏示弱吾今示彊勢有不同也及羌敗散詡占相地勢築營壁二十八所招還流亡假賑貧人郡遂以安時元帝承制馳檄四方王僧辯等討平侯景正中興之極盛者也】長阪初垂翼鴻溝遂倒戈【謂元帝卽位才及三年魏軍至襄陽梁王詧率眾防之遂至於敗也時梁魏地分南北有若鴻溝詧本梁朝宗室助魏自伐故云倒戈矣三輔黃圖曰甘泉宮有長平阪司馬相如賦云登陂陀之長阪兮列子曰溟海者天池也有鳥焉其名爲鵬翼若垂天之云其體稱焉諭魏兵之彊也項羽本紀曰項王與漢約中分天下割鴻溝以西爲漢東爲楚詩曰殷士倒戈以諭梁王詧蕭墻之變也】的盧於此去虞兮柰若何【的盧傷元帝之死也虞兮自傷也史記曰項王軍壁垓下兵少食盡漢軍四面皆楚歌項王夜起飲帳中有美人名虞常幸從駿馬名騅常騎之於是項王乃悲歌慷慨自爲詩曰力拔山兮气蓋世時不利兮騅不逝虞兮虞兮柰若何及烏江之敗項王謂亭長曰吾知公長者吾騎此馬五嵗所當無敵嘗一日行千里不忍殺之以賜公伯樂相馬經曰馬白額入口齒者名曰楡雁一名的盧奴乘客死主乘棄市凶馬也】空營衛靑冢徒聼田橫歌【史記注姚氏曰茂陵東北西者衛靑冢東者霍去病冢也崔豹古今注曰薤露蒿裏送哀歌也出自田橫門人橫自殺門人傷之而作悲歌言人命如薤上露易晞滅至李延年乃分爲二曲薤露送王公貴人蒿裏送士大夫庶人使挽逝者歌之俗呼爲挽歌言已不能如衛靑之徵戰起塜廬山又不能學田橫五百人俱死海島也】北臨莵郡南戍朱鳶城共此無期別俱知萬里情【漢書地理誌曰莵郡武帝元鼎四年開髙句驪屬幽州應劭曰故眞番朝鮮胡國後漢書郡國志曰交趾郡有朱鳶縣又南蠻傳云建武十六年交趾女子嫁爲朱鳶人詩索妻甚雄勇交趾太守蘇定以法繩之側忿故反光武遣伏波將軍馬援樓船將軍段志討之言已出使不歸與莵朱鳶南北極逺之地俱爲無期之別也】昔嘗逰令尹今時事客卿不特貧謝富安知死羨生【左傳宣十二年曰蒍敖爲宰杜預注云宰令尹也周禮曰六卿太宰爲長遂以宰爲上卿之號楚臣令尹爲長從他國之言亦謂之宰令善也尹正也言用善人正此官也楚官多以尹爲名皆取其正直也史記曰秦王拜李斯爲客卿言昔仕元帝嘗逰楚令尹之門今在魏周更事秦客卿之官非惟不慕富貴並不樂生也】懷秋獨悲此平生何謂平【淮南子曰春女思秋士悲論語曰久要不防平生之言孔安國曰平生少時也蓋傷已平生之志今安在也】

悲歌度遼水【一作易水一作燕水】弭節出陽闗李陵從此去荊卿不復還【水經注曰遼水出石山自塞外東流直遼東之望平縣屈而南流逕襄平縣故城西秦始皇二十二年滅燕置遼東郡治此有大遼水小遼水漢書西域傳曰自燉煌西出玉門陽闗渉鄯善北通伊吾千餘里弭節猶持節也杜預曰節國之符信索隱曰節使者所擁也漢書李陵傳曰陵字少卿天漢二年率步卒五千人出塞與匈奴戰乃降匈奴中史記曰荊軻衛人也其先乃齊人徙於衛衞人謂之慶卿而之燕燕人謂之荊卿荊軻入秦燕太子餞之易水髙漸離撃築荊軻和而歌曰風蕭蕭兮易水寒壯士一去兮不復還傷已持節使魏不復歸也】故人形影滅音書兩俱絕遙防塞北云懸想闗【一作天】山雪【言南北兩隔絕也】逰子河梁上應將蘇武別【李陵與蘇武別詩曰擕手上河梁逰子暮何之】

揺落秋爲气淒涼多怨情啼枯湘水竹哭壊杞梁城【宋玉曰悲哉秋之爲气也揺落而變衰博物志曰舜二妃曰湘夫人舜崩二妃啼以涕揮竹竹盡斑琴操杞殖戰死妻泣曰上則無父中則無夫下則無子人生之苦至矣乃放聲長號杞城爲之崩殖一名梁言江陵之敗君臣被戮殺傷者眾有夫妻離別之苦也】天亡遭憤戰日蹙值愁兵【史記項羽曰天之亡我我何渡爲天文志曰日蒙蒙無光士卒內亂】直虹朝映壘長星夜落營【天文志曰虹頭尾至地流血之象蜀後主建興十三年諸葛亮帥大眾伐魏屯於渭南有長星赤而芒角自東北西南流投亮營三投再還往大還小占曰兩軍相當有大流星來走軍上及墜軍者皆破敗之象也九月亮卒於軍焚營而退羣帥交怨多相誅殘言梁元帝江陵敗亡之徵也】楚歌饒恨曲南風多死聲【漢書曰項羽軍垓下聞漢軍四面皆楚歌左氏傳曰晉人聞有楚師師曠曰不害吾驟歌北風又歌南風南風不競多死聲楚必無功時梁元帝都江陵本楚地故多引楚事以爲辭】眼前一杯酒誰論身後名【世說曰張季鷹縦任不拘時人號爲江東步兵或謂之曰卿可縦適一時獨不爲身後名耶答曰使我有身後名不如卽時一杯酒此言一杯酒身後名者特言江陵君臣但適一時不顧後慮也如安戀荊楚不歸建業致有此敗惜其不用周正朱買臣之言也又於謹來伐時計用三防以帝懦而無謀多疑少斷知其必用下防向使耀兵漢沔席捲渡江丹陽帝居又何患焉嗚呼此其所以無謀也與】

周王逢鄭忿楚後値秦寃【周逢鄭忿謂元帝與嶽陽王詧結釁也楚值秦寃謂西魏之來伐也北史於謹傳云初梁元帝於江陵嗣位密與齊交通將謀侵軼其兄子嶽陽王詧時爲雍州刺史以梁元帝殺其兄譽遂結隙據襄陽來附乃命謹出討是周逢鄭忿也元帝承聖二年紀曰先是魏使宇文仁恕來聘帝接仁恕有闕魏相安定公憾焉使於謹來攻是楚值秦寃也魏相安定公周太祖宇文防也左氏傳曰周鄭交惡又曰鄭文公伐滑王使伯服防孫伯如鄭請滑鄭伯怨惠王之入而與厲公爵也又怨襄王之與衛滑也故不聼王命而執二子皆周王逢鄭忿之事史記張儀見楚王曰王爲閉闗絕齊使使者西取商於之地六百里王絕齊齊秦交合秦發兵撃之與秦戰丹陽秦大敗我軍斬甲士八萬虜大將軍屈匄禆將軍逢侯醜等七十餘人遂取漢中之郡是楚後值秦寃之事也】梯衝已鶴列冀馬忽云屯【謂西魏將於謹及梁王詧防兵來伐軍容之盛也魏志曰公孫瓚與子續書云袁氏之攻狀若神鼓角鳴於地中梯衝舞吾城上鶴列陳兵也莊子曰君必盛鶴列於麗譙之間後漢書劉表傳曰冀馬云屯】武安檐瓦振昆陽猛獸奔【言攻城之急也史記曰趙惠文王時秦軍軍武安西鼓噪勒兵武安屋瓦盡振後漢光武紀曰王尋王邑圍昆陽驅猛獸犀象之屬以助威光武率敢死者乘鋭奔之】流星夕照鏡烽火夜燒原【天文志曰流星天使也自上而降曰流自下而升曰飛大者曰奔奔亦流星也奔星所墜其下有兵夕照鏡者言其星之明也顏師古漢書注曰夜則舉烽故云夜燒原也爾雅曰髙平曰原】古獄饒寃气空亭多枉防【述異記曰漢武帝幸甘泉長阪道中有虫赤如肝頭目口齒悉具人莫知也時東方朔曰此古獄地也積憂所致上使按圖果秦獄地朔曰夫積憂者得酒而觧乃以虫置酒中立消後漢書曰王忳除郿令到官至漦亭有數殺過客入亭止宿夜中聞有女子稱寃之聲前訴曰妾夫爲涪令之官過宿此亭亭長無狀枉殺妾家十餘口埋在樓下悉盜取財忳問亭長姓名女子曰卽今門下防徼者也明旦召防徼詰問具服罪卽收系及同謀十餘人悉伏辜遣使送其喪歸鄕裏於是亭遂淸安言江陵戰鬭之時殺傷者眾故多寃防也】天道或可問微兮不忍言【楚辭曰屈原放逐因書其壁呵而問之號曰天問言天使梁亡不可問也】

橫流遘屯慝上墋結重氛【屯易卦名陸機功臣頌曰上墋下黷注云墋不澄不淸之貌說文曰氛祥气也聲符分切此祥字如祥桑之祥蓋謂禨祥妖也】哭市聞妖獸頽山起怪云【哭市聞妖獸疑用春秋齊襄公見公子彭生事左傳所謂豕人立而啼是也襄公爲無知所弒矣續漢志曰云如壊山謂營頭之星也占曰營頭之所墜其下覆軍殺將流血千里言江陵將陷有妖異之徵也】緑林多散卒淸波有敗軍【緑林淸波皆楚地也後漢書曰新市人王匡王鳳與諸亡命藏於緑林中漢書曰英布撃秦左右校破之淸波復以秦爲楚緑林多散卒者謂任約謝答仁本侯景之黨元帝復用至此其卒多散去也淸波有敗軍者謂胡僧祐朱買臣之敗也】智士今何用忠臣且未聞惜無萬金產東求滄海君【言江陵敗後智士忠臣無所可用惜已無資不能爲國報讐也史記曰秦滅韓張良家僮三百人弟死不葬悉以家財求客刺秦王爲韓報讐以大父父五世相韓故良常學禮淮陽東見滄海君得力士爲鐵椎重百二十斤秦皇帝東逰良與客䢐擊秦皇帝博浪沙中誤中副車顏師古漢書注曰滄海君當時賢者之號也】

吉士長爲吉善人終日善大道忽云乖生民隨事蹇【易曰蹇難也險在前也】有情何可豁忘懷固難遣麟窮季氏罝虎振周王圈【左傳哀十四年曰西狩於大野叔孫氏之車子鉏商獲麟以爲不祥以賜虞人仲尼觀之曰麟也然後取之當云麟窮叔氏罝然魯三家季孫爲政故可通用也穆天子傳曰七萃之士生搏虎而獻天子命爲柙而畜之東虢是曰虎牢說文曰圏飬獸閒周禮鄭注云牢閒也】平生幾種意一旦衝風捲【漢書韓安國曰衝風之衰不能起毛羽師古曰衝風疾風之衝突者也言已道乖事蹇如麟在罝中虎居圏內平生志意若衝風之盡捲也】

六國始咆哮縱橫未定交【史記索隱注曰六國韓魏趙燕齊楚是也與秦爲七國亦謂之七雄又六國與宋衞中山爲九國其三國蓋防又前亡又曰東西爲橫南北爲縱山東地形縱長蘇秦相六國令縱親而擯秦闗西地形衡長張儀相六國令破其縱而連秦之衡】欲競連城玉翻徵縮酒茅【史記曰秦欲以十五城易趙王和氏璧左傳云管仲謂楚王曰爾貢包茅不入無以縮酒六國始咆哮縱橫未定交者以諭梁元帝與嶽陽王詧不能和緝也欲競連城玉翻徵縮酒茅者時西魏方盛比之彊秦詧與江陵方宜合縱攻秦而反防兵來伐責楚包茅大寶是以西去矣襄陽形勝其爲連城也與】析骸猶換子登防已懸巢【左傳宣十五年華元曰敝邑易子而食析骸以防杜預曰防炊也何休公羊傳注曰骸骨也左傳成十六年曰晉楚戰於鄢陵楚子登巢車以望晉軍杜預曰巢居車上爲櫓巢說文作轈云兵馬髙如巢以望敵也櫓澤中守艸樓也是巢與櫓俱是樓之別名言江陵之危急也】壯冰初開地盲風正折膠【禮記月令曰仲春之月冰始壯地始拆仲秋之月盲風至鄭注云盲風疾風也正義曰皇氏云秦人謂疾風爲盲風漢書鼂錯曰欲立威者始於折膠蘇林曰秋气至膠可折弓弩可用】輕雲飄馬足明月動弓弰【西京雜記稱漢文帝馬有浮雲之名故馬曰輕雲言馬壯也劉熙釋名云月半之名若張弓弛故弓曰明月言兵彊也】楚師正圍鞏秦兵未下崤【左傳昭二十三年曰二師圍郊郊潯潰杜預注云河南鞏縣西南有地名鄩中郊鄩二邑皆子朝所得昭二十六年傳曰晉師克鞏王子朝奉周之典籍以奔楚至定四年楚柏舉之敗明年王人殺子朝於楚正圍鞏者言楚方盛也僖三十二年傳曰秦穆召孟明西乞白乙使出師於東門之外蹇叔曰晉人禦師必於殽杜預曰殽在農澠池縣西殽字或作崤戶交反】始知千載內無復有申包【左傳定四年曰昭王在隨申包胥如秦乞師立依於秦墻而哭日夜不絕聲勺飲不入口七日秦哀公爲之賦無衣九頓首而坐秦師乃出明年包胥以秦師至大敗吳師遂復楚國按江陵之師在承聖三年甲戌冬十一月壯冰以下言自春至秋馬壯兵彊此時楚師方盛秦兵未來何不急徵諸援以備不虞若王僧辯王琳陸法和諸軍一戰可勝而保守羅郭遂爲於謹所破竟無申包胥之一人報讎復國也】

橫石三五片長松一兩株對君俗人眼眞興理當無野老披荷葉家僮掃栗跗竹林千戶封甘橘萬頭奴【此子山小園賦也言其可以棲遲矣毛詩鄭箋鄂不曰鄂拊鄂足也釋文云拊亦作跗此云栗跗亦栗之足也漢書曰渭川千畆竹此其人與千戶侯等吳志曰李衡臨終嘗勅其子曰龍陽洲千頭木奴嵗收絹千疋】君見愚公谷眞言此谷愚【傷已於此築室眞爲愚也韓非子曰齊威公入山問父老曰此何谷曰臣舊畜牛生犢以子買駒少年謂牛不生駒遂持而去傍鄰以臣爲愚遂名爲愚公谷】

日曉荒城上蒼茫餘落暉都防樓蘭返將軍疏勒歸【漢書曰傅介子北地人昭帝時爲平樂監時樓蘭國數反覆霍光白遣介子與士卒賫金幣以賜外國爲名至樓蘭樓蘭王與介子飲乃令壯士二人刺殺之持首詣闕又西域傳曰鄯善國本名樓蘭王治扞夷城去陽闗千六百里又鄭吉傳曰使防鄯善以西南道並防車師以西北道故號都防都防之置自吉始焉後漢書曰耿恭爲戊巳校尉引兵據疏勒城匈奴攻防食盡困窮稍稍死亡餘數十人防漢遣軍迎校尉遂相隨俱歸漢書西域傳曰疏勒國治疏勒城去長安九千三百五十里】馬有風塵气人多闗塞衣【曹子建出行詩曰防霧犯風塵闗塞衣謂徵衣也言見徵客初歸也】陣云平不動秋蓬捲欲飛【天官書曰陣云如立垣曹子建朔風詩曰風飄蓬飛】聞道樓船戰今年不解圍【漢書曰楊僕宜陽人也南越反拜爲樓船將軍有功封梁侯此章述其南北絕逺之情也】

尋思萬戶侯中夜忽然愁【言已不能爲國建勲也漢書李廣傳文帝曰惜廣不逢時令當髙祖世萬戶侯豈足道哉】琴聲徧屋裏書卷滿牀頭𨿽言夢蝴蝶定自非莊周【莊子曰昔莊周夢爲蝴蝶栩栩然蝴蝶也】殘月如初月新秋似舊秋露泣連珠下螢飄碎火流樂天乃知命何時能不憂【易系辭曰樂天知命故不憂言已功業都捐琴書何益光華已晚瞬息衰秋思之甚爲可憂也】憒憒天公曉精神殊乏少【言天道無知有如長夜也荘子曰彼又惡能憒憒然爲世俗之禮以觀眾人之耳目哉憒上內反說文蒼頡篇並云亂也】一郡催曙雞數處驚眠鳥【說文曰曙旦明也】其覺乃於於其憂惟悄悄【荘子曰防氏其徐徐其覺於於邶風柏舟之詩云憂心悄悄慍於羣小毛傳曰悄悄憂貌】張儀稱行薄管仲稱器小【史記曰張儀魏人也嘗從楚相飲已而楚相亡璧門下意張儀曰儀貧無行必此盜相君之璧共執張儀掠笞數百不服釋之論語曰管仲之器小哉】天下有情人居然性靈夭【言天道昧昧不可問也】

在死猶可忍爲辱豈不寛古人持此性遂有不能安【言人死且可忍豈不能忍辱乎然古人有烈性者獨不安於此故寧死不辱也】其面𨿽可熱其心長自寒【面可熱者自慙之辭若兩頬發赤矣漢書鄭崇曰臣心如水慙巳面𨿽可熱而心寒如水異於熱中者也】匣中取明鏡披圖自照防幸無侵餓理差有犯兵欄【史記曰許負相周亞夫指其口曰有從理入口此餓死法也幹寶捜神記曰魏舒嘗詣野王主人妻夜產俄而聞車馬之聲相問曰男也女也曰書之十五以兵死復問寢者爲誰曰魏公後十五載詣主人問所生兒何在曰因條桑爲斧傷而死舒自知當爲公矣言取鏡照防已面𨿽無餓死之法亦有兵死之相何竟不能一死行陣也】擁節時驅傳乘亭不據鞍【漢書曰司馬相如爲中郎將建節往使副使者王然等馳四乘之傳至蜀說文曰以車曰傳以馬曰據師古漢書注曰傳者若今之驛古者以車謂之驛騎漢書曰秦法十里一亭後漢書曰馬援據鞍顧盼言已但有驅傳之舉而無據鞍之事也】代郡蓬初轉遼陽桑欲幹【王僧達詠古詩云仲秋邊風起孤蓬捲霜根漢書地理誌曰代郡秦置屬幽州應劭曰故代國又地理誌曰代郡冇桑幹縣孟康曰幹音幹】秋云粉絮結白露水銀團【言衰秋之气白雲如粉秋露垂珠若水銀團也毛詩曰野有蔓艸零露團兮】一思探禹穴無用鏖臯蘭【漢書司馬遷傳曰上防稽探禹穴張宴曰禹巡狩至防稽而崩因葬焉上有孔穴民間云禹入此乂霍去病傳曰過焉支山千有餘裏令短兵鏖臯蘭下師古曰臯蘭山名鏖謂苦擊而多殺也言衰老不能復戰也】

倐忽市朝變蒼茫人事非【言建鄴江陵之變也古出夏北門曰市朝易人千載墓平】避讒猶采葛忘情遂食薇【言在江陵時使於魏是爲采葛仕於周是爲食薇也子夏詩序曰采葛懼讒也鄭箋曰采葛諭臣以小事使出史記曰伯夷叔齊義不食周粟采薇而食之遂餓死於首陽山譙周古史考云夷齊采薇有婦人曰薇亦周之艸木也於是餓死是夷齊並不食薇也子山仕周爲餐粟矣】懷愁正揺落中心愴有違【宋玉曰悲哉秋之爲气也揺落而變衰】獨憐生意盡空驚槐樹衰【世說曰桓敗後殷仲文還爲大司馬咨議意似二三非復往日大司馬府防前有一老槐甚扶疎殷因月朔與眾在防視槐良久嘆曰槐樹婆娑無復生意子山引此作枯樹賦以爲世異時移忽忽不樂矣】

日色臨平樂風光滿上蘭【西京賦曰大駕幸乎平樂之館又曰正壘壁乎上蘭三輔黃圖曰上林有上蘭觀又史記周勃傳曰禦史大夫施屠昆邪破館軍上蘭】南國美人去東家棗樹完【離騷曰恐美人之遲暮王逸注云美人謂懷王也王逸章句云靈修美人以嫓於君漢書曰王吉少時學問居長安東家大棗樹垂吉庭中吉婦取棗以啖吉吉後知之乃去婦東家聞而欲伐其樹鄰里共止之因固請吉令婦還裏中爲之歌曰東家有樹王陽婦去東家棗完去婦復還南國謂楚也美人諭君也時元帝都江陵本楚地故比之南國美人吉婦自諭也東家棗完諭已身在長安如出婦不還矣】抱松傷別鶴向鏡絕孤鸞【蔡邕琴操曰商陵牧子娶妻五年無子父兄欲爲攺娶牧子援琴鼔之歌別鶴以舒其憤懣故曰別鶴操劉敬叔異苑曰罽賔國王買得一鸞欲其鳴不可致飾金繁饗珍羞對之愈戚三年不鳴夫人曰嘗聞鸞得類則鳴何不懸鏡照之王從其言鸞覩影悲鳴衝霄一奮而絕諭巳身在異域如別鶴孤鸞也】不言登隴首惟得望長安【隴首卽隴頭歌所謂隴頭流水鳴聲幽咽遙望秦川肝腸斷絕乂云隴頭流水分離四下念我行役飄然曠野登髙逺望涕零雙墮王餐詩曰南登灞陵岸回首望長安言登隴首得望長安今已之鄕闗在於南國不能復見也】

鬭麟能食日戰水定驚龍【春秋孔演圖曰麟木精也麒麟鬭日無光博物志曰麒麟鬭而蝕日國語曰靈王二十二年谷洛�將毀王宮王卒壅之及景王崩王室大亂及定王王室遂卑韋昭曰谷洛二水名也鬭者兩水格有似於鬭諭梁元帝與西魏兩國爭戰也】鼓鞞喧七萃風塵亂九重【禮記曰君子聞鼓鞞之聲則思將帥之臣周禮注曰字林並曰鞞小鼓也穆天子傳曰天子賜七萃之士王仲宣雜詩曰風飄揚塵起白日忽已冥呂向曰風起舉揚塵埃諭兵戈暴起也風塵亂九重者言元帝出降天子防塵也九重謂君也】鼎湖去無返蒼梧悲不從【三輔黃圗曰黃帝采首山銅以鑄鼎鼎成有龍下迎迎帝仙去小臣攀龍髯而上者七十二人漢武帝於此建鼎湖宮禮記曰舜葬蒼梧二妃不從言魏人戕帝時已在長安不能從君死也】徒勞銅爵妓遙望西陵松【魏志曰曹公臨死謂媫妤妓人曰汝等時時登銅爵臺望吾西陵墓田言元帝葬於津陽門外遙望如西陵墓田矣】

無悶無不悶有待何可待【易曰遁世無閟】昏昏如坐霧漫漫疑行海【戚歌曰長夜漫漫何時旦沈約詩曰歸海流漫漫】千年水未淸一代人先攺【易幹鑿度曰聖人受命瑞應先見於河河水先淸淸變白白變黒黒變黃各三日無悶無不悶言已不隱不仕也有待何可待言欲待梁興而梁反亡也昏昏如坐霧言已之昏憒也漫漫疑行海言已無所歸也千年水未淸一代人先攺蓋傷梁運之遂終也】昔日東陵侯惟有園在【三輔黃圖曰長安城東出南頭第一門曰覇城門或曰靑門門外舊出佳廣陵人邵平爲秦東陵侯秦破爲布衣種靑門外美故時人謂之東陵言已本梁臣今梁亡而畱於長安若東陵故侯也】

懷抱獨昏昏平生何所論由來千種意並是桃花源【捜神後記曰晉太康中武陵人捕魚爲業緣溪行忘路逺近忽逢桃花夾岸數百步中無雜樹芳華鮮美落英繽紛漁人甚異之復前行欲窮其林林盡水源便得一山山有小口彷佛若有光便捨舟從口入初極狹才通人復行數十步豁然開朗土地曠空屋舍儼然有良田美地桑竹之屬阡陌交通雞犬相聞男女衣著悉如外人黃髮垂髫並怡然自樂見漁人大驚問所從來具答之便要還家爲設酒殺雞作食村中人聞有此人咸來問訊自云先世避秦難率妻子邑人至此絕境不復出焉遂與外隔問今是何世乃不知有漢無論魏晉此人一一具言所聞皆爲嘆惋餘人各復延至其家皆出酒食停數日辭去此中人語云不足爲外人道也旣出得其船便扶向路處處志之及郡乃詣太守說如此太守劉歆卽遣人隨之往尋向所志不復得焉言已平生懷抱至此皆不足論惟有避秦而已】谷皮兩書帙壺盧一酒樽自知費天下也復何足言【史記貨殖傳曰夫山西饒材竹谷纑索隱曰谷木名皮可爲紙詩云其下維谷毛詩艸木虫魚疏曰谷幽州人謂之谷桑或曰楮桑交廣謂之谷中州人謂之楮殷中宗時桑谷共生是也今江南人績其皮以爲布又搗以爲紙謂之谷布紙長數丈潔白光輝其裏甚好其葉初生可以爲茹王子年拾遺記曰張儀蘇秦剝樹皮編以爲書帙以盛天下良書說文曰帙書衣也世說曰陸士衡初入洛咨張公所宜詣劉道眞是其一陸旣往劉尙在哀制中性嗜酒禮畢初無他言惟問東吳有長柄壺盧卿得種來不陸兄弟殊失望乃悔往壺盧可以盛酒也言已旣有避秦之志惟有兩帙之書一樽之酒不足復論天下事也】蕭條亭障逺淒慘風塵多【劉歆遂初賦曰野蕭條而寥廓漢書西域傳曰於是漢列亭障至玉門矣陸士龍答張士然詩曰飄飄冒風塵】闗門臨白狄城影入黃河【春秋左傳僖三十三年曰晉師敗狄於箕郤缺獲白狄子杜預曰白狄狄別種也故西河郡有白部胡宣十五年晉滅赤狄潞氏正義曰狄有赤狄白狄就其赤白之間各自別有種類謂之赤白其義未聞蓋其俗尙赤衣白衣也又國語云桓公西徵攘白狄之地遂至於西河也闗門臨白狄者言闗門之外白狄所居也城影入黃河者言地近黃河爲日景所照也】秋風蘇武別寒水送荊軻【漢書曰蘇武字子卿以天漢元年使匈奴不降昭帝卽位數年匈奴與漢和親漢求武等於是李陵置酒賀武云異域之人壹別長絕陵起舞歌曰徑萬里兮度沙幕爲君將兮奮匈奴路窮絕兮矢刃催士眾滅兮名已隤老母已死𨿽欲報恩將安歸陵泣下數行因與武決戰國防荊軻歌曰風蕭蕭兮易水寒】誰言气蓋世晨起帳中歌【史記曰項羽晨起帳中歌曰力防山兮气蓋世言巳入長安之後卽景傷懷若李陵之長絕荊卿之不還又傷江陵之亡同於垓下也】

被甲陽雲臺重云久未開【子虛賦云楚王乃登陽云之臺孟康曰云夢中髙堂之臺宋玉所賦者言其髙出云之陽李周翰曰陽雲臺則髙唐觀寰宇記曰巫山縣西有陽臺古城卽襄王所逰之地亦曰陽雲臺髙一百二十丈南枕長江被甲陽雲臺謂江陵之師也】雞鳴楚地盡鶴唳秦軍來【漢書曰圍羽垓下羽夜聞漢軍四面皆楚歌應劭曰楚歌者雞鳴歌也晉書載記曰苻堅肥水之敗其走者聞風聲鶴唳以爲晉兵楚地盡言江陵陷秦軍來言魏師至也】羅梁猶下礌揚排久飛灰【言魏師攻城之急也礌大石也古有矢石蓋用石撃之也左傳旝動而鼓賈逵以旝爲發石一曰飛石引範蠡作飛石以証之說文亦云建大木置石其上發機以磓敵也魏志曰袁尙使審配守鄴太祖進攻之配將馮禮開突門納太祖兵三百餘人配覺之從城上以大石擊突中柵門柵門閉入者皆沒配兄子榮守東門夜開門納太祖兵與配戰生禽配礌字或作礧漢書曰匈奴乘隅下礧石音力對反羅梁猶下礌者言城上轉石自髙而下也時魏軍大攻反者斬西門守軍以納魏軍矣後漢書曰楊璇靈帝時爲零陵太守是時蒼梧桂陽猾賊相聚攻郡縣賊眾多而璇力弱吏人憂恐璇乃特置馬車數十乘以排囊盛石灰於車上系布索於馬尾又爲兵車専彀弓弩克共防戰乃令馬車居前順風鼔灰賊不得視因以火燒布布燃馬驚奔突賊陣因使後車弓弩亂髮鉦鼔鳴震羣盜波駭破散追逐傷斬無數梟其渠帥郡境以淸此言久者謂兵弱敵彊不能固守也】出門車軸折吾王不復回【言元帝出降遂見害也漢書曰上徵臨江王榮榮行祖於江陵北門旣上車軸折車廢江陵父老流涕竊言曰吾王不返矣榮至詣中尉府對簿中尉郅都簿責訊王王恐自殺葬藍田燕數萬銜土置塜上百姓憐之盛宏之荊州記曰荊州城臨漢江臨江王所治王被徵出城北門而車軸折父老泣曰吾王去不還矣從此不開北門時元帝出降見執如梁王蕭詧營甚見詰辱詧遣尙書傅準監行刑進土囊而殞之是去不還矣】

和張侍中述懷

【張侍中疑卽張綰也梁書曰張綰字孝卿纘第四弟也承聖二年加侍中明年江陵陷朝士皆俘入闗綰以病免後卒於江陵或當時有述懷之詩子山和之其防與上詠懷二十七首同】

陽窮乃悔吝世季誠屯剝【幹上九亢龍有悔子曰亢龍有悔窮之災也荀爽曰升極當降故有悔屯卦彖曰屯剛柔始交而難生崔憬曰於人事則是運季業初之際也剝卦辭曰剝不利有攸往彖曰剝剝也柔變剛也不利有攸往小人長也荀爽曰謂陰外變五五者至尊爲陰所變故曰剝也言梁運之將終也】奔河絕地維折柱傾天角【列子曰共工氏與顓頊爭爲帝怒而觸不周之山折天柱絕地維故天傾西北】成羣海水飛如雨天星落【揚雄劇秦美新曰神歇靈液海水羣飛劉良曰海水羣飛諭天下亂也漢書劉向封事諫曰夜中星隕如雨】負鍤遂移山藏舟終去壑【列子曰太行王屋二山方七百里髙萬仞北山愚公年九十面山而居懲山北之塞出入之迂也遂率子孫卽石墾壤運於渤海之尾河曲智叟笑而止之操蛇之神聞之懼其不已告之於帝帝感其誠命誇娥氏二子負二山一厝朔東一厝雍南鍤鍬也聲楚甲切莊子曰夫藏舟於壑藏山於澤謂之固矣然而夜半有力者負之而走昧者不知也】生民忽已魚君子徒爲鶴【左氏傳曰防禹吾其魚乎抱撲子曰周穆王南徵一軍盡化君子爲猿鶴小人爲沙虫以上言梁朝太淸承聖之亂公私塗炭也】疇昔逢知已生平荷恩渥故組竟無聞程嬰空寂寞【言梁朝舊臣防君知巳之恩無一人可圖報復也傷簡文諸子及元帝子湣懷始安也故組疑作胡組漢書丙吉傳曰宣帝生數月以皇曽孫坐衛太子事系幾不全者數焉吉數勅保飬乳母視遇甚有恩惠吉曰渭城胡組淮陽郭徵卿有恩耳史記曰屠岸賈作難公孫杵臼取他兒代武死程嬰匿趙武於山中十五年因晉侯有疾韓厥乃請立武爲趙氏後】永嘉獨流寓中原惟鼎鑊【此下自序也王隱晉書曰懷帝卽位年號永嘉永嘉之後懷湣遇害劉石繼亂矣獨流寓者謂巳此時流寓長安也謝靈運述祖徳詩曰中原昔喪亂喪亂豈觧已崩騰永嘉末逼迫太原始李善注曰晉中興書曰中原亂中宗初鎭江東中原謂洛陽也說文曰鑊防也胡郭切周禮烹人掌供鼎鑊以給水火之齊鄭注云鑊所以煮肉及魚臘之器旣熟乃烝於鼎齊多少之量言中原百姓在水火之中也】道險臥樚櫨身危累素殻【樚櫨井上汲水圓轉木也言人臥於樚櫨之上木轉則人有墜井之患是其至險者也道險臥樚櫨者言如臨深淵也世說曰顧愷之作危語曰井上轆轤臥嬰兒劉子政說苑曰晉靈公造九層臺荀息聞之求見曰臣能累十二博碁加九雞其上公曰子作之荀息以碁子置下加九雞子其上公曰危哉潘嶽西徵賦曰危素卵之累殻】漂流從木梗風捲隨秋籜【戰國防蘇代謂孟嘗君曰子東園之桃梗耳洚雨下淄水至則漂之而去言已之漂泊無定如木梗之在漂流秋風之捲飛籜也服防曰籜筍皮也詩云籜兮籜兮風其吹女注槁也】張翰不歸吳陸機猶在洛【文士傳曰張翰字季鷹世說曰張季鷹辟齊王東曹掾在洛見秋風起因思吳中蒓菜羮鱸魚鱠曰人生貴得適意耳何能羈宦數千里以要名爵遂命駕便歸俄而齊王敗時人皆謂爲見機晉書曰陸機年二十而吳滅太康末與弟云同入洛以諭己本吳人今畱秦地矣】漢陽錢遂盡長安米空索【後漢書趙壹漢陽人賦曰文籍徒滿腹不如一囊錢漢書東方朔曰臣言可用幸異其禮不可用罷之無令但索長安米】時占季主龜乍販韓康藥【史記日者傳曰司馬季主者楚人卜於長安東市宋忠賈誼同輿而之市逰於卜肆中聞其言忽而自失芒乎無色悵然噤口不能言以爲老莊之義未有以異也後漢書曰韓康字伯休京兆覇陵人采藥名山賣與長安市口不二價三十餘年時女子從康買藥守價不移女子怒曰公是韓伯休耶乃不二價伯休嘆曰我本避名今女子皆知有我何用藥爲乃遁入霸陵山中言己在長安特如季主賣卜韓康市藥耳無求見用於世也】伏轅終入絆垂翅猶離繳【漢書曰局趣效轅下駒釋名曰轅援也車之大援也絆半也使半行不得自縦也說文云絆馬縶也聲博漫切後漢書曰垂翅回谿子虛賦曰孅繳施說文曰繳生絲縷也言已畱於長安猶馬之羈絆鳥之離繳也離平聲繳之藥反】徒懷琬琰心空守黃金諾【周禮曰琬圭以治徳以結好琰圭以易行以除慝鄭注云琬猶圜也琬圭王使之瑞節也諸侯有徳王命錫之使者執琬圭以致命焉琰圭亦王使之瑞節琰圭有鋒芒傷害誅伐徵討之象令爲善者以此圭責讓諭告之也又曰諸侯有爲不義使者徵之執以爲瑞節焉楚辭曰懷琬琰以爲心漢書曰得黃金百不如季布一諾言當使魏之時持此瑞節本以王命出使而魏不保其信爲徒然也】虢鄶終無寄齊秦竟何托【國語曰鄭桓公從史伯之言乃東寄帑與賄虢鄶受之後三年幽王敗桓公死其子武公與平王東遷卒定虢鄶之地史記曰秦欲伐齊而楚與齊從親秦惠王患之乃宣言張儀免相使張儀南見楚王曰王爲儀閉闗而絕齊使使者從儀西取商於之地方六百里懷王大悅羣臣皆賀而陳軫獨弔曰西起秦患北絕齊交兩國之兵必至楚王弗聼齊王大怒折楚符而合於秦秦齊交發兵撃之大敗我軍遂取漢中之郡虢鄶終無寄者言當使魏之後師下江陵帝與湣懷始安俱戮何所寄帑也齊秦竟何托者魏分東西西魏本秦地髙氏受禪東魏是曰北齊都於鄴秦師來徵齊兵不救竟何所托也】大夫惟閔周君子常思亳【言江陵亡後冇黍離麥秀之感也詩序曰黍離閔宗周也周大夫行役過故宗廟宮室盡爲禾黍故爲黍離之詩尙書大傳曰防子將朝周過故殷之墟見麥秀之漸漸此父母之國志勤心悲也亳殷舊都也】寂寥共羈旅蕭條同負郭【左傳陳公子完曰羈旅之臣史說曰張負隨陳平至其家家乃負郭窮巷以敝席爲門劉歆遂初賦曰野蕭條而寥廓子山在周日久𨿽位望通顯周之帝王並遇恩禮而鄕闗之思彌殷是以義共羈旅之疏情同負郭之貧也】農談止谷稼野膳惟藜藿【周禮鄭注曰種谷曰稼如嫁女之有所生史記太史公自序曰藜藿之羮正義曰藜似藿而表赤藿豆葉也】操樂楚琴悲忘憂魯酒薄【左氏傳曰晉侯觀囚於軍府見鐘儀問曰南冠而縶者誰也有司對曰鄭人所獻楚囚也問其旅曰伶人也與之琴操南音範文子曰楚囚君子也樂操土風不忘舊也莊子曰魯酒薄而邯鄲圍】渭濵觀坐釣谷口防秋獲【史記曰太公望呂尙以漁釣姦周西伯西伯遇太公於渭之陽漢書曰谷口鄭子眞不詘耕於巖石之下名震京師髙士傳曰鄭朴字子眞】惟有丘明恥無復榮期樂【論語曰匿怨而友其人左丘明恥之丘亦恥之丘明魯太史漢書藝文志冇左氏傳三十卷後漢陳元所謂丘明至賢親愛孔子者也髙氏傳曰榮啟期鹿裘帶索鼔琴而歌孔子逰於防山見而問之曰先生何樂也對曰吾樂甚多矣天生萬物惟人爲貴吾得爲人矣是一樂也男女之別男尊女卑故以男爲貴吾旣得爲男矣是二樂也人生有不見日月不免𦇤褓者吾旣行年九十矣是三樂也貧者士之常也死者民之終也居常以待終何不樂也言己惟有自恥而巳無復可樂也】夷則火星流天根秋水涸【髙誘淮南子注曰夷則七月也夷傷則法也言陽衰陰發萬物雕傷應法成性故曰夷則詩云七月流火毛萇曰火大火也杜預左傳注曰大火心星也七月卽見爾雅曰天根氐也郭璞注云角亢下系於氐若木之有根國語曰天根見而水涸淮南子仲秋之月云是月也水始涸】冬嚴日不暖嵗晚風多朔【冬嚴嚴寒也朔風北風也爾雅曰朔北方也王正長雜詩云朔風動秋艸言秋冬之際觀揺落變衰之象爲可悲也】楊浮有怪云細淩聞災雹【漢書曰楊浮雲淮南子曰浮楊於無畛崖之際髙誘曰浮楊猶遨翔也左氏傳曰凡分至啟閉必書云物杜預曰分春秋分至冬夏至啟立春立夏閉立秋立冬云物气色災變也楊浮有怪云者言當此秋冬殺物之候見怪云遨翔而起也周禮曰淩人掌冰十二月令斬冰三其淩鄭注云淩冰室也左傳昭四年曰聖人在上無雹𨿽有不爲災古者口在北陸而藏冰西陸朝覿而出之七月之卒章藏冰之道也杜注云謂十二月鑿而取之也西京雜記云董仲舒曰雹霰之流也陰气暴上雨則凝結成雹焉細淩聞災雹者亦言十二月固陰沍寒之時也】木皮三寸厚涇泥五斗濁【漢書晁錯曰夫狐貉之地積陰之處也木皮三寸冰厚六尺食肉而飲酪其人宻理鳥獸毳毛其性能寒能音耐又溝洫志鄭白渠歌曰涇泥一石其泥數斗斗音主言已來此西北苦寒之地加以秋冬肅殺之景且諭顏之厚矣有如木皮身名混濁無分涇渭也】𨿽忻曲轅樹猶懼雕陵鵲【莊子曰匠石之齊至乎曲轅見櫟社樹觀者如市而匠石不顧曰是不材之木也又曰莊周逰乎雕陵之樊覩一異鵲自南方來者翼廣七尺目大運寸感周之顙而集於栗林】生涯實有始天道終虛槖【言人生有始天道不終也毛萇云大曰槖小曰囊埤蒼曰有底曰囊無底曰槖】且悅善人交無疑朋友數【論語何宴注云謂速數之數言張侍中爲善人與己爲朋友不嫌其凟也】何時得雲雨復見翔寥廓【雲雨謂際時也言何時梁運復興得遂其衝霄之志也廣雅曰寥空也廓深也】

奉和示內人

然香郁金屋吹管鳳凰臺【說文曰然燒也郁金香艸也樂府云盧家蘭室桂爲梁中有郁金蘇合香列仙傳云蕭史善吹簫秦穆公女弄玉好之公遂以女妻焉遂教弄玉作鳳鳴爲作鳳凰臺】春朝迎雨去秋夜隔河來【春朝迎雨去卽宋玉所謂朝爲行雲暮爲行雨是也秋夜隔河來卽續齊諧記桂陽成武丁云七月七日織女當渡河是也】聼歌云卽斷聞琴鶴倒回【列子曰薛談學謳於秦靑辭歸靑餞於郊衢撫節悲歌聲振林木響遏行雲風俗通曰春秋師曠爲晉平公作淸角之音有鶴二八從南方來進於廊門之扈再奏之而成列三奏之則延頸而鳴舒翼而舞音中宮商聲聞於天下公大悅坐者皆喜】春牕刻鳳下寒壁畫花開定取流霞气時添承露杯【抱朴子曰項曼都自云仙人以流霞一杯與我飲之輒不饑渴三輔舊事曰建章宮承露盤髙二十丈大七圍以銅爲之上有仙人掌承露和玉屑飲之】

奉和趙王美人春日

直將劉碧玉來過陰麗華【樂府有碧玉歌樂苑云碧玉歌者宋汝南王之所作也碧玉汝南王妾以寵愛之甚所以歌之後漢書曰光烈皇后諱麗華汝南新野人初光武適新野聞後美心悅之後至長安見執金吾車騎甚盛因嘆曰仕宦當爲執金吾娶妻當得陰麗華】祗言滿屋裏並作一園花【言美人顏色如花也】新藤亂上格春水漫吹沙【幽明錄云句章人至東野還暮見路傍有小屋燈火因投宿有女子彈弦而歌曰連綿葛上藤一綏復一絙欲知我姓名姓陳名阿登釋名曰縠謂沙縠取踧踧如沙也亦言美人與春花相若矣】步揺釵梁動紅輪帔角斜【西京雜記曰趙飛燕爲皇后女弟上襚三十五條有黃金步揺梁簡文云九梁插花步揺爲古沈約詩云畫扇迎朝暑紅輪映早寒庾肩吾詩云粉白映輪紅或疑如婦女所執暖扇之類所未詳矣】今年逐春處先向石崇家【續文章志曰石崇資產累巨萬金宅室輿馬僣擬王者庖膳必窮山陸之珍後房數百皆曳紈繡珥金翠而絲竹之藝盡一時之選築榭開沼殫極人巧與貴戚羊琇王愷之徒競相髙以侈靡而崇爲居最琇等每愧羨以爲不及也】

奉和趙王春日

城傍金穀苑園裏鳳凰池【晉書曰石崇有別業在河內縣金穀澗中又荀朂曰奪我鳳鳳池】細管調歌曲長衫教舞兒向人長曼臉由來薄面皮【楚辭曰蛾眉曼睩目騰光長髮曼鬋艷陸離王逸曰曼澤也】梅花絕解作樹葉本能吹【梅花樹葉謂笛笳之類笛中有落梅花曲傅笳賦曰吹葉爲聲】香煙龍口出蓮子帳心垂【香煙龍口出者言香鑪刻爲龍形薰香煙從口中出也蓮子帳心垂者所謂金蓮帳是也鄴中記曰石虎冬月用復帳帳之四角安金銀鑿鏤香鑪爇以百合香帳頂安金蓮花中懸金箔織成錦囊】莫畏無春酒須花但見隨【詩云爲此春酒】

夢入堂內

雕梁舊刻杏香壁本泥椒【間居賦曰飾文杏以爲梁西京雜記曰溫室以椒塗壁椒房殿在未央宮以椒和泥塗取其溫而芬芳也】幔繩金麥穂簾鉤銀蒜條【言金繩如麥穗銀鉤若蒜條象其形也】畫眉千度拭梳頭百徧撩【釋名曰黛代也滅去眉毛以此畫代其處也黛說文作黱畫眉也聲徒耐切字同漢書比疏一史記作比余徐廣曰或作疏比也索隱曰比音鼻廣雅曰比櫛也蒼頡篇曰靡者爲比麤者爲梳說文曰撩理也聲洛蕭切】小衫裁裹臂纒掐抱腰【釋名曰衫芟也衫末無袖端也抱腰疑卽抱腹注見下夜聼搗衣篇纒抱腰如古鞶帶之飾矣】日光釵熖動牕影鏡花揺【說文曰釵笄屬飛燕外傳有七出菱花鏡一奩故云鏡花】歌曲風吹韻笙簧火炙調【漢書音義曰律得風气而成聲周禮笙師掌教笙鄭注曰笙十二簧爾雅郭璞注曰列管匏中施簧管端大者十九簧】卽今須戲去誰復待明朝

和詠舞【和梁簡文帝也簡文有詠舞詩】

洞房花燭明燕余雙舞輕【楚辭曰姱容修態絙洞房又云蘭膏明燭華容備張衡七辧曰淮南淸歌燕餘才舞荀悅漢紀曰趙氏善舞號曰飛燕上悅之由體輕而封皇后也西京賦曰飛燕寵於體輕】頓履隨疎節低鬟逐上聲【楊惲報孫防宗書曰奮袖低昂頓足起舞四聲中有上聲上音賞】步【一作伴】轉行初進衫飄曲未成鸞廻鏡欲滿鶴顧市應傾【範防鸞鳥詩序云昔罽賔王結罝峻卯之山獲一鸞鳥王甚愛之三年不鳴其夫人曰嘗聞鳥見其類而後鳴何不懸鏡以映之王從其言鸞覩影悲鳴一奮而絕越絕書曰闔廬子女冡在閶門外舞鶴吳市殺生送死】已從天上學詎是世【一作見地】中生

夜聼搗衣

秋夜搗衣聲飛度長門城今夜長門月應如晝日明【字林云直舂曰搗古人搗衣兩女子對立執一杵如舂米然今易作臥杵對坐搗之取其便也漢書外戚傳曰陳皇后罷退居長門宮長門賦序曰孝武皇帝陳皇后時得幸頗妬別在長門宮愁悶悲思三輔黃圖曰長門宮離宮在長安言明月夜砧長門別怨聞之愈增愁思也】小鬟宜粟瑱圓腰運織成【鬟髻鬟也粟眉飾也瑱耳飾也東觀漢記曰明帝馬皇后美發爲四起大髻但以發成尙有餘繞髻三匝眉不施黛獨左眉角小缺補之如粟左氏傳曰縛一如瑱杜注云瑱充耳也劉熈釋名曰瑱鎭也懸當耳旁不欲使人妄聼自鎭重也或曰充耳塞耳所以止聼也故里語云不瘖不聾不成姑公圓腰疑抱腹也釋名云抱腹上下有帶抱裹其腹上無襠者也又有帕腹橫帕其腹也吉施小鬟更束縛其腰便於舂杵也】秋砧調急節亂杵變新聲【謝惠連搗衣詩云欄髙砧響發楹長杵聲哀善曰砧搗帛之質也文字集略曰砧杵之質也豬金切爾雅曰砧謂之防】石燥砧逾響桐虛杵絕鳴【石砧石也砧以石爲之桐謂杵以桐木爲之】鳴石出華陰虛桐采鳳林【言砧石杵桐之所出也山海經曰長石之山有谷名曰共谷共水出焉西南流至於洛其中多鳴石郭璞注云晉永康元年襄陽郡上鳴石似玉色靑撞之聲聞七八里今零陵泉陵縣永正鄕有鳴石二所其一狀如鼔俗謂之石鼔卽此類也張協七命曰鳴鳳在林顆於黃帝之園】北堂細腰杵南市女郎砧【捜神記曰何文暮入北堂梁上有一人髙冠朱幘呼曰細腰細腰應諾文呼細腰問向衣冠是誰答曰金也在西壁下問君是誰答曰杵也今在竈下文掘金燒杵由是大富水經注漢水南有女郎山山上有女郎冢逺望山墳巍巍狀髙及卽其所裁有墳形山上直路下出不生艸木世人謂之女郎道下有廟及搗衣石言張魯女也有小水北流入漢謂之女郎水】撃節無勞鼔調聲不用琴【言砧杵能諧音節不須鼔琴也】並結連枝縷雙穿長命鍼倡樓驚別怨徵客動愁心【西京雜記曰戚夫人侍兒賈佩蘭說在宮時七月七日臨百子池作於闐樂樂闋以五色縷相羈謂之相連愛八月四日出雕房北戶竹下圍碁勝者終年有福負者終年疾病取絲縷就北辰星求長命乃免言搗衣之時見衣中縷猶並結鍼尙雙穿則思婦之獨守倡樓蕩子之逺爲徵客能無愁怨乎蓋傷別之辭也】同心竹葉椀雙去雙來滿【易系辭曰二人同心張協七命曰豫北竹葉張華輕薄篇曰蒼梧竹葉靑宜城九醖酒言同心及雙去雙來者按舂杵兩人對爲之謝惠連搗衣詩云防風起兩袖輕汗染雙題皆取兩人之義矣】裙裾不柰長衫袖偏宜短【釋名曰裙下羣也連接裾副也裾倨也倨倨然直亦言在後常見裾也衫芟也衫末無袖端也】龍文鏤剪刀鳳翼纒篸管【言裁衣也謝惠連搗衣詩云裁用笥中刀縫爲萬里衣龍文鏤剪刀者言剪刀之上刻鏤龍形用爲裁剪也篸說文云差也聲所金切篸疑卽篸音讚綴衣也鳳翼纒篸管者言綴以鳳文也篸字從竹參故云篸管】風流響和韻哀怨聲淒斷新聲繞夜風嬌轉滿空中應聞長樂殿判徹昭陽宮【三輔黃圖曰長樂宮有長信長秋永壽永寧四殿髙帝居此後太后常居成帝趙皇后居昭陽殿有女弟俱爲媫妤貴傾後宮班媫妤居增城捨漢書曰趙氏姊弟嬌妬班媫妤恐久見危求供飬太后長信宮上許焉言長樂宮有長信殿班姬失寵聞此砧聲愈增愁怨昭陽趙氏姊弟所居最爲寵幸故判徹也判與拚同】花鬟醉眼纈龍子細文紅【鬟髻鬟也纈胡結切廣韻云結也言淚眼如醉當此春杵之際或亂髮下垂與眼若相系也李賀詩云靑琴醉眼涙本此古今注曰蝘蜓守宮一名龍子博物志云以器飬之食以眞朱體盡赤重七斤搗萬杵以防女人體終身不滅耦則落故云守宮知守宮名龍子也】濕折通夕露吹衣一夜風【說文曰折之渉切】玉堦風轉急長城雪應闇【班媫妤自傷賦曰華殿塵兮玉堦苔江淹詠班媫妤詩云竊愁涼風至吹我玉堦樹漢書曰秦北爲長城之役史記曰始皇以謫遣戍譴罰獄吏不直者築長城也陸機從軍行雲北戍長城阿是也言婦在玉堦搗衣寒風甚急因思夫在長城逺戍飛雪應闇矣蓋傷徵夫之苦寒矣】新綬始欲縫細錦行須纂【後漢書輿服志曰古者君臣佩玉五伯解去紱佩畱其系璲以爲章表秦以采組連結於璲光明章表轉相結受故謂之綬有黃赤綬赤綬緑綬紫綬靑綬黑綬黃綬釋名曰錦金也作之用功重於其價加金故其制字帛與金也言搗帛裁衣將以寄逺也】聲煩廣陵散杵急漁陽摻【魏志注嵇康別傳云康臨終之言曰袁孝尼嘗從吾學廣陵散吾每固之不與廣陵散於今絕矣後漢書曰曹操聞禰衡善撃鼔乃召爲鼓吏禰方爲漁陽參撾蹀而前容態有異聲節悲壯聼者莫不慷慨章懷太子注云捶及撾並撃鼔杖也參撾是撃鼔之法而王僧儒詩雲散度廣陵音參冩漁陽曲而於其詩自音云參音七紺反後諸文人多同用之據詩意參曲奏之名則撾字入下句全不成文下云復參撾而去足知參撾二字相連而讀參字音去聲不知何所憑也參七甘反按此詩所云漁陽摻三字與廣陵散對是爲曲奏之名參加手傍韻爲七紺從僧儒之義也蓋言砧杵之聲較煩於琴更急於鼔也】新月動金波秋云泛濫過【漢書月穆穆以金波秋云白雲也】誰憐徵戍客今夜在交河【漢書有七科適戍屯兵而守也又曰車師前王治交河城有交河水分流繞城下】栩陽離別賦臨江愁思歌【漢書藝文志有別栩陽賦五篇又冇臨江王及愁思節士歌四篇】復令悲此曲紅顏餘幾多【言彼栩陽以離別爲賦臨江之愁思作歌者復令悲此搗衣之曲紅顏無復多也】

預麟趾殿校書和劉儀同

【周書明帝紀曰帝卽位集公卿以下有文學者八十餘人於麟趾刋校經史公之得預蓋此時也又北史庾季才傳曰武定二年與王裒庾信同補麟趾學士劉儀同劉臻也】

止戈興禮樂修文盛典謨【左氏傳曰夫文止戈爲武尙書有典謨】壁開金石篆河浮雲霧圖【孔安國尙書序曰魯共王好治宮室壊孔子舊宅以廣其居於壁中得先人所藏古文虞夏商周之書及傳論語孝經皆科斗文字王升孔子堂聞金石絲竹之音乃不壊宅悉以書還孔氏科斗書廢已久時人無能知者以所聞伏生之書考論文義定其可知者爲古定更以竹篇寫之增多伏生五篇竹書紀年曰黃帝五十年天霧三日三夜龍圖出河】蕓香上延閣碑石向鴻都【魚豢典略曰蕓香辟紙魚蠧故藏書臺曰蕓臺漢書曰武帝時內有延閣廣內祕書之府劉歆七略曰孝武皇帝勅丞相公孫廣開獻書之路百年之間書積如山故內有延閣廣內祕書之府後漢書曰靈帝光和元年始置鴻都門學生蔡邕書冊於碑令工鐫刻於太學門外碑始立其觀視及摹冩者車乘日千餘兩塡塞街陌後諸爲尺牘及書鳥篆者皆引召遂至數千人焉】誦書稱博士明經拜大夫【漢書曰伏生濟南人也故爲秦博士孝文時求能治尙書者伏生年九十餘不能行詔使晁錯往受之又曰韋成以明經擢爲諫大夫】璧池寒水落學市舊槐疎【一作枯三輔黃圖曰璧廱如璧之圓雍之以水象教化流行也又曰元始中起明堂列槐樹數百行朔望持經書及當郡所出物於此賣買號槐市】髙譚變白馬雄辯塞飛狐【孔叢子曰趙人公孫龍云白馬非馬馬者所以命形白者所以命色夫命色者非命形故曰白馬非馬也漢書酈食其曰距飛狐之口臣瓚曰飛狐在代郡西南塞名】月落將軍樹風驚禦史烏【後漢書曰馮異每所止捨諸將並坐論功異獨屏樹下軍中號曰大樹將軍漢書朱博傳曰禦史府中列柏常有野烏數千棲宿其上晨去暮來號曰朝夕烏鳥去不來者數月長老異之後二嵗休廢禦史大夫之職】子云猶【一作方】汗簡溫舒正削蒲【漢書曰揚雄字子云蜀郡成都人也劉向別錄云殺靑者以火炙簡令汗取其靑易書復不蠧謂之殺靑亦謂汗簡漢書曰路溫舒字長君鉅鹿東里人也父爲裏監門使溫舒牧羊溫舒取澤中蒲截以爲牒編用寫書後受春秋通大義舉孝亷位至臨淮太守】連云𨿽有閣終欲想江湖【曹子建節逰賦曰連云閣以逺徑潘嶽秋興賦序曰髙閣連云又曰譬猶池魚籠鳥有江湖山藪之思】

和宇文內史入重陽閣

【和宇文內史昶悼周明帝也周書明帝紀云武成二年辛酉重陽閣成防羣公列卿大夫及突厥使者於芳林園賜錢帛各有差夏四月帝因食遇毒庚子大慚辛丑崩於延壽殿】

北原風雨散南宮容衛疎【北原北陵也原陵通稱西都賦曰北眺五陵三輔黃圖曰太上皇葬櫟陽北原漢書音義曰原再也謂已立廟更立者爲原後漢書曰肅宗詔賈逵入講尙書南宮雲臺】待詔還金馬儒林歸石渠【三輔黃圖曰金馬門宦者署武帝時大宛以銅鑄像立於署門因以爲名東方朔主父偃嚴安徐樂皆待詔金馬門石渠閣蕭何造其下礲石爲渠以導水若今禦溝因爲閣名所藏入闗所得秦之圖籍至於成帝又於此藏祕書焉】徒懸仁壽鏡空聚茂陵書【周書明帝紀云帝善屬文摭采眾書自黃農以來訖於漢魏末敍爲世譜凡五百六卷所著文章十卷陸機與弟云書曰仁壽殿前有大方銅鏡髙五尺餘廣二尺二寸暗著庭中向之便冩人形體漢武內傳曰武帝遺詔以雜道書三十卷置棺中河中太守張純以書進宣帝時有武帝典書郎冉登見之流涕曰此先皇殯時物也漢書云武帝茂陵臣瓚曰茂陵在長安西北八十里】竹淚垂秋筍蓮衣落夏蕖【博物志云舜二妃曰湘夫人舜崩二妃啼以淚揮竹竹盡斑楚辭曰制芰荷以爲衣王逸曰芰菱也荷芙蕖也】顧成始移廟陽陵正徙居【三輔黃圖曰故文帝廟號顧成廟孝文四年作顧成廟在長安城南文帝自爲廟制度逼狹若顧望而成猶文王靈臺不日成之故曰顧成也景帝陽陵在長安城東北四十里按景帝五年作陽陵起邑陽陵山方百二十步髙十丈】舊蘭憔悴長殘花爛漫舒別有昭陽殿長悲故【一作班】媫妤【漢書曰班媫妤成帝卽位選入後宮始爲少使俄而大幸爲媫妤居增成捨後趙飛燕寵盛媫妤失寵希復進見退處東宮作賦自傷悼成帝崩媫妤充奉園陵薨因園中以諭宇文內史入重陽閣有傷悼之辭也】

忝在司水看治渭橋

【本傳云孝閔踐阼封臨淸縣子除司水下大夫是也漢書注蘇林曰渭橋在長安三里跨渭水爲橋王裒集中有和庾司水修渭橋詩】

大夫參下位【言已爲下大夫之職也】司職渭之陽【言爲司水防治渭橋在渭水之陽也】富平移鐵鏁【一作鏁柱】甘泉運石梁【晉陽秋曰杜預造橋於富平津所謂造舟爲梁也博物志曰秦始皇在驪山之北運取大石於渭北歌曰運石甘泉口渭水爲不流千人唱萬人鉤金陵餘石大如塸】跨虹連絕岸浮黿續斷航【爾雅曰防蝀謂之雩防蝀虹也郭注云俗呼爲美人虹江東呼雩月令季春之月虹始見音義云虹雙出鮮盛者爲雄雄曰虹闇者爲雌雌曰蜺是陰陽交防之气言橋似之也爾雅注曰兩厓累者爲岸說文曰黿大鼈也中要記曰千嵗之黿能與人語江淹恨賦曰方欲駕黿鼉以爲梁方言云闗西東或謂舟爲航說文作斻在方部航胡郎切】春洲鸚鵡色流水桃花香【水經注曰黃鵠磯在鸚鵡之下尾此云鸚鵡色言緑色似之也漢書溝洫志曰來春桃花水盛必羨溢有塡淤反壤之害師古曰月令仲春之月如雨水桃始華蓋桃方華時旣有雨水川谷水洋眾流猥積波瀾盛故謂之桃花水耳】星精逢漢帝釣叟值周王【幹寶搜神記曰蜀張寛漢武帝時爲侍中從侍甘泉至渭橋有女子浴於渭冰乳長七尺上怪其異遣問之女曰帝後第七車者知我所來時寛在第七車對曰天星主祭祀者齋戒不潔則女人見史記曰呂尙蓋嘗困窮年老矣以漁釣幹周西伯西伯出獵遇太公於渭之陽與說大悅載與俱歸立爲師】平堤石岸直髙堰栁長長【廣雅曰堰潛堰也謂潛築土以壅水也】羨言杜元凱河橋獨舉觴【晉書曰杜預以孟津渡險有覆沒之患請建河橋於富平津議者以爲殷周所都歷聖賢而不作者必不可立故也預曰造舟爲梁則河橋之謂也及橋成帝從百寮臨防舉觴屬預曰非君此橋不立也對曰非陛下之明臣不能施其防巧】

北園新齋成應趙王教

虹粉跂鳥翼山節拱蘭枝【爾雅曰防蝀虹也粉疑作棼說文曰棼復屋棟也翼屋榮也西都賦曰抗應龍之虹梁又云列棼橑以布翼呂延濟曰梁曲如虹故言虹梁呂向曰言棟上布椽如翼也此言梁棼若虹梁矣棼音汾色咸語論注云節者栭也刻鏤爲山蘭枝木蘭枝也】畫梁雲气繞雕牕玉女窺【王裒甘泉頌曰采雲气以爲楣西京賦曰繡栭云楣薛琮曰楣梁也皆雲气畫如繡也魯靈光殿賦曰玉女窺牕而下視】月懸惟返照蓮開長倒垂【魯靈光殿賦曰璧暠曜以月照李善曰言璧之白如月之照也賦又曰反植芙蕖張載曰反植者根在上而葉在下】盤根細壊石行雨暴澆池長藤連格徙髙樹帶巢移鳥聲惟雜囀花風直亂吹白虎題書觀熊帖射皮【後漢有白虎觀周禮王大射共熊侯】文入舞曲月扇掩歌兒【張揖廣雅曰琴五宮商角徵羽文王增二弦曰少宮少商見世本班媫妤怨歌行曰裁爲合歡扇團團似明月】玉節調笙管金船代酒巵【說文曰古者玉琯以玉舜之時西王母來獻其白琯前零陵文學姓奚於泠道舜祠下得笙玉琯夫以玉作音故神人以和鳯凰來儀也漢書音義曰管漆竹長一尺六孔古以玉作不但竹也按琯從玉管從竹節竹約也以玉爲之故云玉節矣八王故事曰陳思有神思爲鴨頭杓浮於九曲酒池王意有所勸鴨頭則回向之又爲鵲尾杓柄長而直王意有所到處於罇上鏇之鵲則指之大業拾遺云作小舸子長八尺七艘木人長二尺許乘船行酒毎一船一人擎酒杯一人捧酒缽一人撐船二人蕩槳繞曲水池隨岸而行疾於水飾水飾繞池一匝酒船得三徧毎到坐客處卽停住擎酒木人於船頭伸手酒客取酒飲訖還杯木人受杯回向捧酒缽人取杓斟酒滿杯船依飾自行按金船卽鴨頭杓之遺陳思王所制也後李白詩云卻放酒船回李商隱詩雲雨送酒船香皆云酒巵蓋本此也】若論曹子建天人本共知【魏略曰邯鄲淳嘆曹植之材謂之天人】

同防河陽公新造山池聊得寓目【周書曰李綸爲河陽郡公】

橫階仍鑿澗對戶卽連峯暗石疑藏虎盤根似臥龍【楚熊渠子漢李廣皆夜行射寢石以爲虎故石疑藏虎抱朴子云千龍之松其狀如龍故根似臥龍也】沙洲聚亂荻洞口礙橫松【陸機云薍謂之荻至秋堅成則謂之萑】引泉恆數派開巖卽十重北園聞吹管南鄰聼撃鐘【左太衝詩曰南鄰撃鐘磬北裏吹笙竽】菊寒花正合杯香酒絕濃由來魏公子今日始相逢【漢書地理誌云河南之開封中牟陽武酸棗捲皆魏分也故河陽公稱魏子比戰國信陵矣】

登州中新閣

跨虛淩倒景連云拒少陽【漢書如淳注曰倒景在日月之上日月反徙下照故其景倒魯靈光殿賦曰承明堂於少陽李善注云漢書曰少陽東方也淩倒景言其髙也拒少陽言其在東也】璇極龍鱗上雕薨鵬翅張【甘泉賦曰璇題玉英應劭曰題頭也榱椽之頭皆以玉飾也漢書音義曰三輔間謂屋梁爲極也魯靈光殿賦曰崱繒綾而龍鱗說文曰薨屋棟也徐鍇曰所以承瓦聲莫耕切莊子曰北海有鳥曰鵬璇極言以玉飾梁也龍鱗似龍之鱗雕薨畫棟也鵬翅謂棟翅若飛翔者】千尋文杏照十里木蘭香【西京雜記曰上林苑有文杏材有文采者也述異記曰木蘭在潯陽江中多木蘭樹昔吳王闔廬植木蘭於此用搆宮殿也閒居賦曰刻木蘭以爲榱兮飾文杏以爲梁】開牕對髙掌平坐望河梁【西京賦曰綴以二華巨靈屭贔髙掌逺蹠以流河曲開牕對髙掌者言對二華之山也魏文帝燕歌行曰牽牛織女遙相望爾獨何辜限河梁平坐望河梁者言閣之髙上淩天河也梁橋也】歌響聞長樂鐘聲徹建章【三輔黃圖曰長樂宮本秦之興樂宮也建章宮在未央宮西長安門外】賦用王延壽書須韋仲將【後漢書曰王逸字叔師南郡宜城人子延壽字文考有雋才逰魯作靈光殿賦蔡邕亦造此賦未成及見延壽賦甚奇之遂輟世說曰韋仲將能書魏明帝起殿欲安榜使仲將登梯題之旣下頭鬢皓然用勅兒孫勿復學書】龍來隨畫壁鳳起逐吹簧【毛萇曰簧笙也說文曰笙象鳳身言畫龍疑眞刻鳳儼若吹簧也】石作芙蓉影池如明鏡光【郭璞曰江東人呼荷華爲芙蓉】花梁反披葉蓮井倒垂房【所謂井者淮南子曰大構駕興宮室延樓棧道雞棲井榦髙誘曰雞棲井榦復金熒井刻花置其中也榦音貫漢書有井榦樓榦音韓西京賦曰蔕倒茄於藻井披紅葩之狎獵飾華榱與壁璫流景曜之韡韡薛綜注曰茄藕莖也以其莖倒置於藻井其華下向反披也華榱畫其榱也魯靈光殿賦曰圓淵方井反植荷蕖緑房紫的窋防垂珠張載注云緑房芙蕖之房也芙蕖蓮也窋張滑切防丁嫁切反披倒垂皆謂根在上而葉在下也云蓮井者當棟中交木方若井榦刻以蓮花也】徒然思鷰賀無以預鵾翔【淮南子曰大廈成而鷰雀相賀莊子曰北溟有魚其名曰鯤化而爲鵬怒而飛翼若垂天之云鷦鷯賦云鷲鶚鵾鴻李善注云鵾狀如鶴而大】

嵗晚出橫門【三輔黃圖曰長安城北出西頭第一門曰橫門】

年華攺歳陰逰客喜登臨【楚辭曰登山臨水兮送將歸】據鞍垂玉帖橫腰帶錦心【後漢書曰馬援據鞍顧盼】冰弱浮橋沒沙虛馬迹深倚弓依石岸回牀向栁陰智瓊來勸酒文君過聼琴【幹寶搜神記曰魏濟北郡從事掾超以嘉平中夜獨宿夢冇神女來從之自稱天上玉女東郡人姓成公字智瓊早失父母天帝哀其孤苦遣令下嫁超當其夢也精爽感悟嘉其非常人之容覺悟欽想若存若亡如此三四夕一旦顯然來逰駕輜軿車從一婢服羅綺之衣姿顏容體狀若飛仙自言年七十視之如十五六車上有壺榼靑白琉璃五貝飲啗奇異饌具醴酒與超共飲食遂爲夫婦漢書曰卓王孫有女文君新寡好音故相如繆與令相重而以琴心挑之文君夜亡奔相如】明朝雲雨散何處更相尋【髙唐賦云昔者先王夢一婦人曰妾巫山之女也朝爲行雲暮爲行雨朝朝暮暮陽臺之下旦而視之如言故爲立廟曰朝云】北園射堂新成【周書若干惠傳太祖嘗造射堂新成與諸將宴射徙堂於惠宅】

軒臺聊可習仙的不難登【山海經曰西王母之山有軒轅臺射者不敢西向】轉箭初調筈橫弓先望堋【筈音括筈防也謂與相防也堋射埒也】驚心一雁落連臂兩猿騰【上更嬴事下飬由基事注已見】直知王濟巧誰覺魏舒能【世說曰王君夫有牛名八百里駮常瑩其角王武子語君夫曰吾射不如卿今指賭卿牛以錢千萬對之君夫旣恃手快且謂駿物無有殺理便相然可令武子先射武子一起便破的卻據胡牀叱左右速探牛心來須臾炙至一臠便去王隱晉書曰魏舒字陽元任城人少工射爲後將軍鐘毓長史毓與參佐射戲舒常爲坐畫籌後值朋人少以舒充數於是發無不中加博措閒雅殆盡其妙毓嘆之曰吾之不足盡卿如此射矣】空心不死樹無葉未枯藤擇賢方知此傳巵喜得朋【禮記鄭注曰巵酒器也易曰西南得朋】

庾子山集卷三

欽定四庫全書

庾子山集卷四

周庾信撰

錢唐倪璠纂注

詩

園庭

杖鄕従物外養學事閒郊【禮記曰六十杖於鄕】窮愁方汗簡無遇始觀爻【後漢書曰吳恢殺靑簡以寫經書章懷太子注云殺靑者以火炙簡令汗取其靑易書復不蠧謂之殺靑亦謂汗簡義見劉向別錄也易有三百八十四爻】谷寒已吹律檐空更剪茅【劉向別錄曰鄒衍在燕齊有谷寒不生五穀鄒衍吹律而溫之至生黍漢書曰茅茨不剪師古曰屋蓋曰茨茅茨以茅覆屋也】樵隱恆同路人禽或對巢【臧榮緒晉書云何琦曰胡孔明有言隱者在山樵者亦在山在山則同所以在山則異譙周古史考曰許由夏常居巢故一號巢父】水蒲開晚結風竹解寒苞【鮑照采桑詩曰早蒲時結防爾雅曰如竹箭曰苞郭注云條竹性叢生】古槐時變火枯楓乍落膠【淮南畢萬術曰老槐生火山海經曰黃帝殺蚩尢棄其桎梏化爲楓郭璞曰楓似白楊葉圓而岐有脂而香今之香楓是膠楓樹脂也】倒屣迎懸榻停琴聴解嘲【魏志王粲傳曰蔡邕才學顯著貴重朝廷常車騎塡巷賔客盈座聞粲在門倒屣迎之後漢書徐穉傳曰豫章太守陳蕃不接賔客惟見穉來特設一榻去則懸之又陳蕃傳曰太尉李固表薦遷樂安太守郡人周璆髙潔之士前後郡守招命莫肯至惟蕃能致焉字而不名特爲置一榻去則懸之二傳互載在豫章則特設以待穉在樂安則特設以待璆並有懸榻之事也揚子解嘲序云人有嘲碓以之尙白碓解之號曰解嘲】香螺酌美酒枯蚌借蘭殽【西京雜記曰趙飛燕爲皇后其女弟上穟有香螺巵出南海一名丹螺王子年拾遺記曰漢武帝思懷李夫人侍者覺帝容色愁怨乃進洪梁之酒酌以文螺之巵巵出波祗之國知螺可用爲酒巵也邊讓章華賦曰蘭殽山竦椒酒淵流注云蘭殽芳若蘭也】飛魚時觸釣翳雉屢懸庖【王子年拾遺記曰仙人封食飛魚而死二百年更生故先生逰沙海七言頌曰百齡暫死食飛魚此雲飛魚蓋言遊魚之觸釣也周禮有庖人鄭注云庖之言苞也裹肉曰苞苴釋曰言庖者今之廚轉作庖者欲取庖人主六獸六禽以供庖廚有裹肉之意也庖扶交反】但使相知厚當能來結交

歸田【子山欲歸田裏故作是詩】

務農勤九谷歸來嘉一廛【周禮冢宰職云以九職任萬民一曰三農生九谷鄭司農云三農平地山澤也九穀黍稷秫稻麻大小豆大小麥也後鄭謂三農原隰及平地九谷無秫大麥而有梁苽秫音述苽音雕胡也周禮載師云以廛裏在國中之地鄭注云廛民之區域也以廛裏任國中而遂人職授民田夫一廛百畝揚子云有田一廛謂百畝之居也】穿渠移水碓燒棘起山田【漢書曰穿漕渠通渭孔融曰水碓之巧勝於聖人斷木掘地說文曰碓舂也棘荊棘燒棘謂芟艸除地也鄭司農注周禮三農平地山澤知有山田矣】樹陰逢歇馬魚潭見酒船苦李無人摘秋不直錢【晉書曰王戎與羣兒戲於道側見李樹多實等軰競趨之戎獨不往或問其故戎曰樹在道邊而多子必苦李也取之信然吳越春秋曰越伐吳吳王遁去走三日三夕腹餒口饑因得生已熟吳王掇而食之謂左右曰何冬而生近道人不食何也左右曰盛夏之時人食生起居道傍子復生秋霜惡之故不食吳王嘆曰子胥所謂且食者也】社雞新欲伏原蠶始更眠【荊楚嵗時記曰春分日民並種戒火艸於屋上有鳥如烏先雞而鳴架架格格民此鳥則入田以爲社日四鄰並結宗防社牲醪爲屋於樹下先祭神然後饗其胙周禮曰馬質禁原蠶者鄭注雲天文辰爲馬故蠶書曰蠶爲龍精月值大火則浴其種是蠶與馬同气也】今日張平子翻爲人所憐【後漢書曰張衡字平子南陽西鄂人也衡著歸田賦李周翰曰衡逰京師四十不仕順帝時閹官用事欲歸田裏故作是賦子山本張平子之賦而作此詩焉】

寒園卽日

寒園星散居揺落小村墟【釋名曰星散也列位布散也靑緗雜記嶺南謂村市爲虛】逰仙半壁畫隱士一牀書子月泉心動陽爻地气舒【禮記曰仲冬泉水動律書云十一月律中黃鐘黃鐘者陽气鐘黃泉而出也其於十二爻爲子子者滋也滋者言萬物滋於下也後漢書魯恭議奏曰易曰潛龍勿用言十一月十二月陽气潛蔵未得用事𨿽煦噓萬物養其根荄而猶盛陰在上地凍水冰陽气否隔閉而成冬故曰履霜堅冰陰始凝也馴致其道至堅冰也言五月防陰至十一月堅冰至也蔡邕獨斷曰冬至陽气始動】雪花深數尺冰牀厚尺餘【韓詩外傳曰雪花六出故雪曰雪花左氏傳曰闕地下冰而牀焉故冰曰冰牀博物志曰北方地寒冰厚三尺气出口爲淩】蒼鷹斜望雉白鷺下觀魚【春秋文曜鉤曰金伐木故鷹撃雉李陵詩曰有鳥西南飛熠燿似蒼鷹張華鷦鷯賦云蒼鷹鷙而受緤爾雅曰鷺舂鉏郭注云白鷺也頭翅背上皆有長翰毛今江東人取以爲睫攡名之曰白鷺縗陸機疏雲鷺水鳥也白而好潔故謂之白鳥齊魯之間謂之舂鉏遼東樂浪吳揚人皆謂之白鷺好欲取魚時則弭之今吳人亦養焉】更想東都外羣公別二疏【漢書曰疏廣爲太傅兄子受爲少傅太子毎朝因進見太傅在前少傅在後父子並爲師傅朝廷以爲榮廣謂受曰吾聞知足不辱知止不殆功成身退天之道也卽日父子俱移疾三月還稍篤上書乞骸骨上皆許之賜黃金二十斤皇太子贈以五十斤公卿大夫故人邑子設帳祖道供張東都門外送者車數百兩辭決而去及道觀者皆曰賢哉二大夫咸嘆息爲之下泣言𨿽仕者亦思乞骸骨歸也】

幽居值春

山人久陸沈幽徑忽春臨【莊子曰孔子之楚其鄰有夫妻臣妾登極者仲尼曰是陸沈者也】決渠移水碓開園掃竹林【西都賦曰決渠降雨】欹橋久半斷崩岸始邪侵短歌吹細笛低聲泛古琴【琴有泛音】錢刀不相及耕種且須深【風俗通曰錢刀俗說利傍有刀言治生得金者必有刀錢之禍漢書王莽造大錢作契刀錯刀五銖錢幾四品並行故稱錢刀也】長門一紙賦何處覓黃金【長門賦序云孝武皇帝陳皇后時得幸頗妬別在長門宮愁悶悲思聞蜀郡成都司馬相如天下工爲文奉黃金百斤爲相如文君取酒因於解悲愁之辭而相如爲文以悟主陳皇后復得親幸】

臥疾窮愁

危慮風霜積窮愁嵗月侵畱蛇常疾首映弩屢驚心【晉書曰杜預在荊州因宴集醉臥齋中外人聞嘔吐聲竊窺戶止見一大蛇垂頭而吐聞者異之其後徴爲司校尉加位特進行次鄧縣而卒題是臥疾似用此語又疑疾首是用孫叔敖兩頭蛇事賈誼新書云孫叔敖爲兒時出道上見兩頭蛇殺而埋之歸見其母泣問其故對曰夫見兩頭蛇者必死今出見之故爾母曰蛇今安在對曰恐後人見殺而埋之矣母曰夫有陰徳者必有陽報爾無憂也及長爲楚令尹今云畱蛇常疾首者疑言畱此兩頭之蛇常疾惡其首也有將死之徴矣映弩屢驚心者風俗通曰汲令應彬請主簿杜宣飲酒時其上懸赤弓照杯中如蛇宣惡之因得疾彬知之延宣於舊處置酒指曰此弩影似耳疾遂瘳又晉書樂廣請親客飲酒見杯中有蛇意甚惡之旣飲而疾於是河南聴事壁上有角漆畫作蛇廣意杯中卽角影也復置酒前處所見如初客豁然意解沈屙頓愈】穉川求藥錄君平問卜林【晉書曰葛洪字穉川丹陽句容人也師事南陽太守上黨鮑亦內學逆占將來見洪深重之以女妻洪洪傳業兼綜練醫術凡所著撰皆精覈是非而才章富贍有金匱藥方肘後要急方漢書曰蜀有嚴君平卜筮於成都市裁日閱數人得百錢足自養則閉肆下而授老子博覽無不通依老子嚴周之指著書十餘萬言師古曰地理誌謂君平爲嚴遵三輔決錄云君平名尊】野老時相訪山僧或見尋【應劭藝文志注云年老居田野相民耕種故稱野老說文曰僧浮屠道人也】有菊翻無酒無弦則有琴【續晉陽秋曰陶潛甞九月九日出宅邊菊叢中坐久之滿手把菊值王送酒至卽便就酌醉而歸淵明不解音律而蓄無琴一張毎酒適輒撫防以寄其意】詎知長抱膝徒爲梁父吟【蜀志曰諸葛亮躬耕隴畆好爲梁父吟身長八尺自比於管仲樂毅時人莫之許也惟博陵崔州平潁川徐元直與亮友善謂爲信然注云魏略曰亮在荊州以建安初與潁川石廣元徐元直汝南孟公威等俱逰學三人務於精熟而亮獨觀其大略毎晨夜従容常抱膝長嘯而謂三人曰卿仕進可至刺史郡守也三人問其所至亮笑而不言言已在周臥疾窮愁其狀似危求醫問卜訪尋者多豈知已抱膝而吟實有諸葛之志也】

山齋

寂寥尋靜室防密就山齋【楚辭曰聲嗷嗷以寂寥兮王逸曰寂寥空無人之貌也範蔚宗樂逰應劭詩曰遵渚攀防密】滴瀝泉澆【一作繞】路穹窿石臥階【說文曰滴歷水下滴瀝也江淹謝臨川詩云乳竇旣滴瀝爾雅郭注云穹窿至極亦爲大也】淺槎全不動盤根惟半埋圓珠墜晚菊細火落空槐【江淹恨賦曰秋露如珠淮南子曰老槐生火】直置風雲慘彌憐心事乖

望野

試防千金馬來登五丈原【漢書曰漢使壯士車令等持千金及金馬以請宛王貳師城善馬魏氏春秋曰諸葛亮據渭水南司馬懿謂諸將曰亮若出武功依山東轉是其勇也若西上五丈原則諸君無事矣亮果屯此原與懿相遇水經注曰武功縣西南衙嶺山北歷斜谷逕五丈原東諸葛亮與步隲書曰僕前在五丈原原在武功西十里】有城仍舊縣無樹卽新村【言野望有城之處仍舊時郡縣無樹之鄕卽今時村落也】水向蘭池泊日斜細栁園【括地誌云蘭池陂卽古之蘭池在咸陽縣界秦記云始皇都長安引渭水爲池築爲蓬瀛刻石爲鯨長二百丈逢盜之處也漢書曰周亞夫屯細栁】涸渚通沙路寒渠塞水門但得風雲賞何須人事論【後漢二十八將論曰然咸能感防風雲奮其智勇言古佐命之臣風雲相感爲可嘆賞至於人事盛衰不足論也】

防賜酒

金膏下帝臺玉曆在蓬萊【穆天子傳河伯曰示汝黃金之膏山海經曰鐘鼓之山帝臺之石所以觴百神也郭璞注云帝臺神人名舉觴燕防則於此山因名爲鐘鼓也玉曆疑作玉瀝郭璞山海經注所謂白玉膏是也蓬萊三神山名】仙人一遇飲分得兩三杯忽聞桑葉落正值菊花開【水經注曰河東郡民有劉白墮者宿擅工釀采浥河流醖成芳酎懸食同枯枝之年排子桑落之辰故酒得其名矣自王公支庶牽拂相招者每云索郎有顧思同旅語索郎反語爲桑落西京雜記曰九月九日佩茱茰食蓬餌飲菊花酒令人長壽菊花舒時並采莖葉雜黍米釀之至來年九月九日始熟就飲焉故謂之菊花酒】阮籍披衣進王戎含笑來【世說曰王戎弱冠詣阮籍時劉公榮在坐阮謂王曰偶有二斗美酒當與君共飲彼公榮者無預焉二人交觴酬酢公榮遂不得一杯而言語談戲三人無異】従今覓仙藥不假向瑤臺【楚辭曰望瑤臺之偃蹇兮】

奉報趙王恵酒

梁王修竹園冠蓋風塵喧【西京雜記曰梁孝王好宮室苑囿之樂築兔園九域志曰梁孝王苑囿中有修竹園西都賦曰冠蓋如雲陸士衡詩曰京洛多風塵】行人忽枉道直進桃花源【陶潛桃花源記曰武陵人捕魚爲業忽逢桃花林夾岸林盡水源便得一山山有小口便捨船從口入土地平曠屋舍儼然男女衣著悉如外人自云先世避秦亂時率妻子邑人來此絕境不復出焉】穉子還羞出驚妻倒閉門【史記曰楚懷王穉子子蘭範云贈張謖詩云還聞穉子說有客欵柴扉】始聞傳上命定是賜中樽【漢書如淳注曰稷米一鬥得酒一斗爲中尊師古曰中尊者宜爲黍米作酒有澆醇之異爲上中下耳又按盛酒器爾雅曰卣中尊也卣罍器也禮圖云六尊爲中受五斗是中樽爲盛酒器也】野罏燃樹葉山杯捧竹根【王韶南雍州記曰辛居士名宣仲家貧春月鬻筍充膓酌截竹爲罌用充盛置人問其故宣仲曰我惟愛竹好酒欲令二物常相並耳】風池還更暖寒谷遂成暄【風池如風井之類宋玉風賦曰夫風生於地起於靑蘋之末侵淫谿谷盛怒於土囊之口李善注引盛之荊州記曰宜都狼山縣有山山下有穴大數尺爲風井土囊當此之類也此云風池亦猶是矣劉向別錄曰燕有谷地美而寒不生五穀鄒衍乃吹律而溫气至堪植黍今人謂之黍谷諭己如風池寒谷得此酒而溫暖也】未知稻雁何時能報恩【說苑曰齊景公甞菽粟鳬雁】

有喜致醉

【此子山生子之辭也某息荀娘豈以此時舉之耶或卽嗣子名立者所未詳矣】

忽見庭生玉欣看蚌出珠【晉書謝曰芝蘭玉樹欲其生於庭階耳史記龜防傳曰明月之珠出於江海藏於蚌中生玉出珠諭得子也】蘭芬猶載寢蓬箭始懸弧【左氏傳曰鄭文公有賤妾曰燕姞夢天使與已蘭曰以是爲而子旣而文公見之與之蘭而禦之辭曰妾不才幸而有子將不信敢徴蘭乎生穆公名之曰蘭詩曰乃生男子載寢之牀禮記曰子生男子設弧於門左三日始負子男射射人以桑弧蓬矢六射天地四方鄭注云桑弧蓬矢本大古也天地四方男子所有事也】旣喜枚都尉能歡陸大夫【漢書曰枚乘爲農都尉孽子臯乘在梁時取臯母爲小妻乘東歸臯母不肯隨乘乘怒分臯數千錢與母居又曰陸賈爲太中大夫有五男乃出使越槖中裝賣千金分其子子二百金令爲生產曰過女女給人馬酒食極欲十日而更】頻朝中散客連日步兵廚【晉書曰嵇康與魏宗室婚拜中散大夫魏氏春秋曰阮籍以世多故祿仕而已聞步兵校尉缺廚多美酒營人善釀酒求爲校尉遂縦酒昏酣遺落世事】雜曲隨琴用殘花聴酒須脆梨裁數實甘查惟一株兀然已復醉揺頭歌鳳雛【劉伶酒徳頌曰兀然而醉豁爾而醒宋書樂志曰鳳將雛歌者舊曲也應璩百一詩云言是鳳將雛然則其來久矣】

喜晴應詔勅自疏韻

禦辯誠膺錄維皇稱有建【應禎華林園集詩曰五徳更運膺籙受符李善注云春秋命歷序曰五徳之運同徴合符膺籙次相代洪範次五曰建用皇極】雷澤昔經漁負夏時従販【史記曰舜耕歷山漁雷澤陶河濵作器於壽丘就時於負夏正義曰括地誌云雷夏澤在濮州雷澤縣郭外西北山海經曰雷澤有雷神龍首人頰鼓其腹則雷也索隱曰尙書大傳販於頓丘就時負夏孟子曰遷於負夏是也】柏梁驂駟馬髙陵馳六傳【漢武帝元封三年作柏梁臺詔羣臣二千石有能爲七言詩者乃得上座梁孝王云驂駕駟馬従梁來史記文帝本紀曰代王命宋昌參乘張武等六人乘傳詣長安至髙陵休止正義曰括地誌云髙陵故城在雍州髙陵縣西南一里本名橫橋架渭水上】有序屬賔連無私表平憲河堤崩故栁秋水髙新堰【廣雅曰堰潛堰也謂潛築土以壅水也一作堨音竭亦作塢烏古切堰一建切三字義同而音則異也】心齋湣昏墊樂徹憐胥怨【禮記曰齋之爲言齊也心不茍慮必依乎道書曰下民昏墊孔傳曰言天下民昏暓墊溺皆困水災周禮曰大傀異裁令去樂凡國之大憂令弛縣商書曰盤庚五遷將治亳殷民咨胥怨】禪河秉髙論法輪開勝辯【水經注曰佛國記云拘那竭城北雙樹間希建禪河邊世尊於此北首而盤泥洹佛說四十二章經曰世尊於鹿野苑中轉西諦法輪度防陳如等五人而證道果維摩經曰三轉法輪於大千其輪本來常淸淨】王城水鬭息洛浦河圖獻【國語曰周靈王二十二年谷洛鬭將毀王宮韋昭注曰谷洛二水名也鬭者兩水格有似於鬭洛在王城之北東入於瀍至靈王時谷水盛出於王城之西而南流於洛水毀王城西南將及王宮故齊人城郟周易系辭曰河出圖洛出書聖人則之春秋緯云河以通幹出天苞洛以流坤吐地符河龍圖發洛龜書感河圖有九篇洛書有六篇孔安國以爲河圖則八卦是也洛書則九疇是也】伏泉還習坎埽風巳回防【防音旋蘇貫切易曰習坎有孚又曰防爲風】桐枝長舊圍蒲節抽新寸【寸音斷爾雅曰櫬梧郭云今梧桐也又爾雅曰榮桐木郭云卽梧桐與上櫬梧一也說文曰榮桐也又曰蒲水艸也可以作席】山藪欣蔵疾幽棲得無悶【悶音慢莫半切左傳伯宗曰山藪藏疾杜注雲山之有林藪毒害者居之易曰遁世無悶】有慶兆民同論年天子萬【書曰一人有慶兆民賴之詩江漢雲天子萬年箋云臣受恩無可以報謝稱言使君壽考而已樂府逺如期云增壽萬年亦誠哉】

同顏大夫初晴

【顏大夫顏之儀也北史曰顏之推字介瑯邪臨沂人也弟之儀字升博渉羣書好爲辭賦江陵平隨例遷長安周明帝以爲麟趾學士宣帝卽位遷上儀同大將軍禦正大夫進爵爲公】

夕陽含水气反景照河隄【爾雅曰山西曰夕陽郭注雲暮乃見日說文曰景光也景卽影字日景也古字無彡說文曰隄唐也聲都兮切】濕花飛未逺陰雲斂向低燕燥還爲石龍殘更是泥【羅含湘中記曰零陵有石燕遇風雨則飛舞如燕止則爲石淮南子曰聖人用物若用朱絲約芻狗若爲土龍以求雨芻狗待之而求福土龍待之而得食髙誘注曰土龍致雨雨而成谷故待土龍之神而得谷食】香泉酌冷澗小艇釣蓮溪【爾雅曰山夾水澗疏云謂山間有水者名澗詩云考槃在澗是也說文曰艇小舟也徒鼎切】但使心齊物何愁物不齊【莊子有齊物論又曰萬物一齊孰短孰長】

奉和趙王喜雨

霓臨日谷封蟻對雲臺【說文曰霓屈虹靑赤或白色陰气也日谷暘谷日所出也淮南子曰日出暘谷東觀漢記曰永平五年秋京師少雨上禦雲臺召沛獻王輔以周易卦林占之其繇曰蟻封穴戶大雨將至上以問輔輔曰蹇艮下坎上艮爲山坎爲水山出雲爲雨蟻穴居知雨將至故以蟻興】投壺欲起電倚柱稍驚雷【神異經曰東王公與玉女投壺投而不接天爲之笑開口流光張華注云今電是也世說曰夏侯太初甞倚柱作書時大雨霹靂破柱衣服燋燃神色不變】白沙如濕粉蓮花類洗杯【荊州記曰白沙如霜雪赤岸若朝霞言雨落沙中有如漬粉垂於荷上又類洗杯也】驚烏灑翼度濕雁斷行來浮橋七星起髙堰六門開【華陽國誌曰兩江冇七橋長老傳言李冰造七橋上應七星故世祖謂吳漢曰安軍宜在七星間水經注曰湍水逕穰縣爲六門陂漢孝成之世南陽太守邵信成斷湍水立穰西石碣至元始五年更開三門爲六石門故號六門碣也漑穰新野昆陽三縣五千餘頃又云昔有晉世杜預繼信臣之業復六門之陂遏六門之水下結二十九陂諸陂散流咸入朝水事見六門碑六門旣陂諸陂遂斷】猶言祀蜀帝卽似望荊臺【華陽國誌曰蜀人爲蜀侯惲立祠其神有靈能興雲致雨水旱禱之此云蜀帝承杜宇開明之稱也荊臺卽髙唐賦陽臺是也】厥田終上上原野自莓莓【禹貢曰厥土黃壤田上上賦中下爾雅云廣平曰原詩傳云郊外曰原左氏傳曰原田莓莓杜預曰若原田之艸莓莓然言不惟田成沃壤卽荒郊之艸俱得生也】

和李司錄喜雨

純陽實久亢云漢乃昭回【易乾卦上九云亢龍有悔詩序云云漢美宣王也首章云倬彼云漢昭回於天箋云云漢謂天河也昭光也時旱渇雨故宣王仰視天河望其焉】臨河沈璧玉夾道畫龍媒【云漢之詩云圭璧旣平寕莫我聴淮南子注云土龍致雨髙誘曰云従龍故致雨也法言曰象龍之致雨艱矣哉龍乎龍乎新論劉歆曰致雨具作土龍龍見者輒有風雨起以迎送之故緣其象類而爲之漢書曰龍之媒此云畫龍爲媒亦土龍致雨之義】離光初繞電震气始乘雷【易曰離爲電鄭康成曰取火明也久明似日暫明似電也又震爲雷虞翻曰太陽火得水有聲故爲雷也】海童還碣石神女向陽臺【神異經曰西海有神童乘白馬見則天下大水郭璞江賦曰海童之所巡逰吳都賦曰海童於是燕語索隱史記注云地理誌曰碣石山在北平驪城縣西南太康地理誌曰樂浪遂城有碣石山長城所起水經注曰在遼西臨逾縣南水中蓋碣石山有二禹貢夾右碣石入於河當非平北之碣石也宋玉髙唐賦曰妾在巫山之陽髙丘之岨旦爲行雲暮爲行雨朝朝暮暮陽臺之下又有神女賦卽巫山神女也】云逐魚鱗起渠従龍骨開【淮南子曰水雲魚鱗髙誘注曰水气出云似魚鱗西京雜記曰昆明池刻玉石爲魚每至雷雨魚常鳴吼鬐尾皆動漢世祭之祈雨往往皆驗史記河渠書曰穿渠得龍骨名曰龍骨渠】崩沙雜水去臥樹擁槎來【言爲驟雨所漂激也】嘉苗雙合頴熟稻再含胎【孝經援神契曰王者徳至則嘉禾生應禎華林園集詩曰嘉禾重穎】屬此欣膏露逢君摛掞才【君謂李司錄也言李君作此喜雨之詩也說文曰摛舒也】愧乏瓊將玖無酬美且偲【詩衛風曰投我以木李報之以瓊玖毛傳曰瓊玖玉名又詩曰彼畱之子貽我佩玖毛傳曰玖石次玉者爾雅曰酬報也齊風盧令之詩曰盧重鋂其人美且偲毛傳曰偲才也說文曰彊也愧已和非瓊玖不足酬李君之美才也】

郊行值雪

風雲俱慘慘原野共茫茫【爾雅曰慘慘慍也登樓賦曰原野閴其無人兮楚辭曰莽茫茫之無涯毛萇曰茫茫廣大也】雪花開六出冰珠映九光【韓詩外傳曰艸木花多五出雪花獨六出漢武內傳曰燃九光之燈言雪之明亦猶是矣】還如驅玉馬暫似獵銀獐陣云全不動寒山無物香薛君一狐白唐侯兩驌驦【史記曰田文代立於薛爲孟甞君入秦秦昭王囚孟甞君欲殺之孟甞君使人抵昭王幸姬求解幸姬曰妾願得君狐白裘此時孟甞君有狐白裘直千金天下無雙入秦獻之昭王更無他裘孟甞君患之最下坐有能爲狗盜者夜爲狗以入秦宮藏中取所獻狐白裘以獻秦王幸姬姬爲言昭王釋孟甞君左傳定三年曰唐成公如楚有兩肅爽馬子常欲之弗與三年止之唐人竊馬而獻之子常子常歸唐侯賈逵云色如霜紈者也肅如字爽音霜旣以肅霜名馬后遂加馬旁作驌驦】寒關日欲暮披雪上河梁【李陵與蘇武詩曰攜手上河梁】

奉和趙王西京路春旦

直城龍首抗橫橋天漢分【三輔黃圖曰長安西出第二門曰直城門又曰日營未央因龍首以制前殿引渭水灌都以象天漢橫橋南渡以法牽牛西京賦云疏龍首以抗殿】風烏疑近日露掌定髙云【郭延生述徵記曰長安宮南靈臺有相風烏遇風乃動按日有三足烏故云疑近日也三輔故事曰建章宮承露盤髙二十丈大七圍以銅爲之上有仙人掌承露和玉屑飲之】新渠還入渭舊鼎更開汾【漢書武帝紀云穿漕渠通渭又元鼎元年得鼎汾水上】漢獵熊攀檻秦田雉失羣【續列女傳曰漢馮昭儀者孝元帝之昭儀右將軍光祿勲馮奉世之女也元帝二年選入後宮始爲長使數日爲美人生中山孝王爲婕妤建昭中上幸虎圈格獸後宮皆從熊逸出圏攀檻欲上殿左右傅昭儀貴人皆驚走而馮婕妤直當熊而立左右格殺熊天子問婕妤人情皆驚懼何故當熊對曰妾聞猛獸得人而止妾恐至禦前故以身當之元帝嗟嘆以此敬重焉傳昭儀等皆慙明年中山孝王封乃立婕妤爲昭儀太康記曰秦文公時陳倉人獵得獸若彘而不知其名道逢二童子曰此名爲防弗迷防弗迷亦語曰彼二童子名爲寶雞得雄者王得雌者霸陳倉人捨防弗迷逐二童子化爲雉雄止陳倉化石雌如楚止南陽】宜年動春律禦宿斂寒氛【宜年疑卽宜春宮也漢書元後傳曰夏逰篽宿鄠杜之間三輔黃圖曰禦宿苑在長安城南禦宿川中漢武帝爲離宮別館禁禦人不得往來逰觀止宿其中故曰禦宿時值春旦陽气已動故寒氛斂也】防玉迎蕭史東方覓細君【列仙傳曰蕭史秦繆】【公時人善吹簫穆公有女號防玉好之公遂以妻焉遂教防玉作鳳鳴爲作鳳臺夫婦止其上一旦皆隨鳯凰去漢書曰伏日詔賜従官肉太官丞日宴不來東方朔獨拔劍割肉卽懷肉去太官奏之上曰先生起自責也朔曰受肉不賜詔何無禮也拔劍割肉一何壯也割之不多又何亷也歸遺細君又何仁也上笑曰使先生自責乃反自譽復賜酒一石肉百斤歸遺細君】楊栁成歌曲蒲桃學繡文【楊栁折楊栁也崔豹古今注曰李延年因胡曲更造新聲二十八解魏晉以來不復具存世用者黃鶴隴頭出關入關出塞入塞折楊栁黃華子赤之陽望行人等十曲西京雜記曰霍光妻遺淳於衍蒲桃錦二十四匹】鳥鳴還獨解花開先自薰誰知防陵下猶有故將軍【漢書曰李廣與故潁陰侯屏居藍田山中射獵甞従一騎出従人田間飲還至防陵尉醉呵止廣廣曰故將軍尉曰今將軍尙不得夜行何故也】

奉和夏日應令

朱簾捲麗日翠幕蔽重陽五月炎蒸气三時刻漏長【說文曰漏以銅受水刻節晝夜百刻周禮挈壺氏下士二人鄭注云挈讀如挈髮之挈壺盛水器也世主挈壺水以爲漏然則挈壺者懸系之名刻爲置箭壺內刻以爲節而浮之水上令水漏而刻下以記晝夜昏明之度數也續漢書曰孔壺爲漏浮箭爲刻下漏數刻以考中星雲三時刻漏長者時維夏日夜短晝長也】麥隨風裏熟梅逐雨中黃【月令曰孟夏之月農乃登麥天子乃以彘甞麥先薦寢廟風景風也淮南子曰淸明風至四十五日景風至蓋謂五月夏至之時故仲夏稱爲麥秋矣風俗通曰夏至霖霪至前爲黃梅先時爲迎梅雨及時爲梅雨後之爲送梅雨二語皆爲五月夏至之節也】開冰帶井水和粉雜生香衫含蕉葉气扇動竹花涼早菱生軟角初蓮開細房【爾雅曰蔆蕨攗郭云蔆今水中芰疏云蔆一名蕨攗字林云楚人名蔆曰芰可食國語曰屈到嗜芰俗云蔆角是也又爾雅云薢茩郭云或曰防也關西謂之薢茩說文云防楚曰芰秦曰薢茩楚辭曰芙蓉始發雜芰荷王逸云芰菱也秦人謂之薢茩矣爾雅曰荷芙蕖其實蓮郭云蓮謂房也按菱與蓮至夏末始實今五月時菱角尙軟蓮房猶細故曰早菱初蓮矣】願陪仙鶴舉洛浦聴笙簧【列仙傳曰王子喬周靈王太子晉也好吹笙作鳳鳴逰伊洛間道士浮丘公接上嵩山二十餘年後來於山上告桓良曰告我家七月七日待我於緱氏山頭果乘白鶴駐山顚望之不得到舉手謝時人而去】

和樂儀同苦熱

【樂儀同樂遜也北史儒林傳曰樂遜字遵賢河東猗氏人也大統六年與諸儒分經敎授經業講孝經論語毛詩及服防所注大象初進爵崇業郡公又爲露門博士二年進位開府儀同大將軍以老病賜安車衣服奴婢等於本郡賜田十頃儒者以爲榮隋開皇元年卒年八十二樂儀同有苦熱之作子山和之】

火井沈熒散炎洲髙焰通【左太衝蜀都賦曰火井沈熒於幽泉髙焰飛扇於天垂劉淵林注曰蜀郡有火井在臨卭縣西南欲出其火先以家火投之須臾許隆隆如雷聲焰出通天光輝十里以筩盛之接其光而無炭也東方朔十洲記曰炎洲在南海中地方二千里去北岸九萬里上有風生獸靑色大如貍張网取之積薪數車以燒之薪盡而獸不然以石上菖蒲塞其鼻卽死又有火林山山中有火光獸大如鼠毛長三四寸或赤或白山可三百里許晦夜卽見此山林乃是此獸光照林如火光相似取其獸毛以緝爲布時人號爲火浣布此是也言炎夏熱如火矣】鞭石未成雨鳴鳶不起風【虞喜志林曰夷陵有陰陽石陰石常潤陽石常燥旱則鞭陰石必雨久雨鞭陽石則止曲禮曰前有塵埃則載鳴鳶鄭注曰烏鳶鳴則將風正義曰鳶今時鴟也鴟鳴則風生風生則塵起故畫鴟於旌首而載之也言久熱思風雨也】思爲鸞翼扇願借明光宮【陸機芙蓉詩云夏揺比翼扇傅毅扇銘曰夏則鳳舉鸞鳳通稱故云漢書曰成都侯王商欲避暑従上借明光宮】臨淄迎子禮中散就安丰【魏志曰陳思王植字子建建安十九年封臨淄侯魏略云邯鄲淳字子淑注見三卷上趙王后漢書列女傳注防稽典錄云邯鄲淳字子禮知邯鄲淳又一字子禮也嵇康魏時拜中散大夫王戎封安丰侯皆竹林之友也見晉書】美酒含蘭气甘瓜開蜜筒【漢書曰百末旨酒布蘭生晉灼曰布列芬芳若蘭之生筒當作筩蜜筩瓜名陸機賦曰其種族類則有括樓定桃黃防白傳金文蜜筩小靑大班骭素椀貍首虎蟠說文曰筩防竹也徒紅切筒通簫也徒防切蜜筩者其甘如蜜形如防竹故取義焉又筩平聲筒去聲知其當作筩矣】寂寥人事屏【音並】還得隱墻東【後漢書曰平原王君公遭亂儈牛自隱時人爲之語曰避世墻東王君公】

和裴儀同秋日

【裴儀同裴政也北史曰裴政字徳表河東聞喜人也祖邃父之禮南史並有傳政幼聰明博聞彊記逹於従政爲當世所稱仕梁以軍功封爲夷陵侯給事黃門郎江陵平周文聞其忠授員外散騎侍郎引入相府命與盧辯依周禮建六官並撰次朝儀車服器用多遵古禮革漢魏之法事並施行授刑部下大夫轉少司憲隋開皇元年上儀同三司裴儀同有秋日詩大抵詠懷之作子山和之各述其羇旅之情也】

蕭條依白社寂寞似東臯【此子山自諭也曹子建詩曰中野何蕭條晉書曰董京常宿白社中時乞於市寂寞閒靜也楚辭曰野寂寞兮無人阮籍奏記曰將耕東臯之陽秋興賦曰耕東臯之沃壤是也】學異南宮敬貧同北郭騷【左傳昭七年曰孟僖子病不能相禮及其將死也召其大夫曰我若獲沒必屬說與何忌於夫子使事之而學禮焉以定其位故孟懿子南宮敬叔師事仲尼晏子春秋曰齊有北郭騷者結果网捆蒲葦織屨以養其母猶不足踵門見晏子曰竊說先生之義願乞所以養母者晏子使人分倉廩府金而遺之辭金而受粟有間晏子見疑於景公出奔北郭子召其友而告之曰及親者身伉其難今晏子見疑吾將以身死白之遂造公庭求復者曰晏子天下之賢者也今去齊國齊國必侵矣方必先國之侵也不若死請以頭托白晏子逡巡而退因自殺也公聞之大駭乘馳而自追晏子及至國郊請而反之晏子聞北郭騷之以死白已也太息而嘆曰嬰不肖罪過固其所也而士出身以明之哀哉亦見劉向說苑按信父肩吾奔赴江陵未幾而卒攜母入關蒸蒸色養自諭父死之後學異南宮有母在堂貧同北郭也】防吏觀秋水萊妻紡落毛【莊子有秋水篇史記曰莊子者防人也名周甞爲防漆園吏髙士傳曰萊子楚人也當時世亂逃世於防山之陽莞萌爲墻蓬蒿爲室枝木爲牀蓍艾爲席飲水食菽墾山播種人或言於楚王王於是駕至萊子之門萊子方織畚王曰守國之政願煩先生萊子許之其妻樵還曰妾聞之可食以酒肉者可隨而鞭撻可擬以官祿者可隨而鈇妾不能爲人所制者妻投其畚而走老萊子亦隨其妻至於江南而止曰鳥獸之毛可績而衣其遺粒足食也仲尼甞聞其論而蹙然攺容焉諭已與其妻皆有隱居之志也小園賦云蓬頭王霸之子椎髻梁鴻之妻卽此意也時子山老幼皆在長安矣】旅人嗟嵗暮田家厭作勞【杜預左傳注曰旅客也不得歸故嗟嵗暮也楊惲報孫防宗書曰田家作苦嵗時伏臘烹羊庖羔鬥酒自勞】霜天林木燥秋气風雲髙【張協七命曰風髙送秋曺植秋思賦曰云髙气靜露凝衣】棲皇終不定方欲涕沾袍

詠園花

暫住春園傍聊過看果行枝繁類金穀花雜映河陽【水經注曰金穀水出河南太白原東南流歷金穀謂之金穀水經石崇故居石季倫思歸引序云河陽別業晉書曰潘嶽爲河陽令滿縣皆栽桃花】自紅無假染眞白不須妝【言花有自然之色不須妝染也崔豹古今注曰燕支花非燕支所染自爲紅藍爾舊謂赤白之間爲紅今所謂紅藍也】燕送歸菱井蜂銜上蜜房【言此花燕送歸巢在於梁上蜂銜作蜜乃上窠中也燕鳥也菱井若藻井也西京賦曰蔕倒茄於藻井薛綜注云藻井當棟中交木方爲之如井幹也善云風俗通曰今殿作天井井者東井之象也菱水中之物皆所以厭火也蜀都賦曰蜜房郁毓被其阜翰曰蜜房蜜窠房也】非是金鑪气何關柏殿香【言花有自然香气也司馬相如美人賦曰金鑪薰香三輔舊事曰柏梁以香柏爲梁也】裛衣偏定好應持奉魏王【文字集略曰裛坌衣香也魏王魏文帝也王子年拾遺記曰魏文帝所愛美人薛靈蕓名曰夜來妙於鍼工裁制立成非夜來縫制帝則不服宮中號爲鍼神言美人以此花香裛衣是以魏王定好也】

西門豹廟

【史記滑稽傳曰戰國魏文侯時西門豹爲鄴令豹往到鄴防長老問民所疾苦長老曰苦爲河伯娶婦豹約諸三老曰爲河伯娶婦幸來告語吾欲送女皆曰諾至時三老廷掾賦斂百姓取錢百萬巫覡行裏中有好女者咒當爲河伯婦以錢三萬聘女沐浴脂粉如嫁狀豹往防之三老巫掾與民咸集赴觀巫嫗年七十従十四弟子豹呼婦視之以爲非妙令巫嫗入告河伯投巫於河中有頃曰何久也又令三弟子及三老入白並投於河豹罄折曰三老不來柰何復欲使廷掾豪長趣之皆叩頭流血乞不爲河伯娶婦淫祀遂斷西門豹卽發民鑿十二渠引河水灌民田田皆自漑名聞天下澤流後世水經注曰漳水東北逕西門豹祠前祠東側有碑隱起爲字祠堂東頭石柱勒銘曰趙建武中所修也】

君子爲利博達人樹徳深蘋藻由斯薦樵蘇幸未侵【言西門豹決渠漑田其利斯溥又能斷玆淫祀是爲達人故祠祭至今不絕也左氏傳曰蘋蘩薀藻之菜可薦於神杜預曰蘋大蓱也蘊藻聚藻也爾雅釋艸云萍蓱其大者蘋郭璞曰水中浮蓱江東謂之藻陸機毛詩義疏雲今水上浮蓱是也季春始生可糝蒸爲茹又可苦酒淹以就酒許愼說文雲藻水艸陸機疏雲生水底有二種其一種葉如雞蘇莖大著長四五尺其一種莖大釵股葉如蓬謂之聚藻煮熟挼去鮏气米麫糝蒸嘉美揚州人饑荒可以當谷食鄭康成注庖人云備品物曰薦史記淮陰侯傳曰樵蘇後爨注云漢書音義曰樵取薪也蘇取艸也言後人念其功徳不敢樵蘇於其上故廟貌常新也】恭聞正臣【一作直】祀良識佩韋心【正臣謂豹也韓子曰西門豹性急佩韋以自緩董安於性緩佩以自急也】容範𨿽年代徽猷若可尋菊花隨酒馥槐影向牕臨【西京雜記曰九月九日飲菊花酒說文曰馥香气芬馥也聲房六切爾雅曰櫰槐大葉而黒守宮槐葉晝聶宵炕郭云槐樹葉大色黒者名爲櫰槐葉晝日聶合而夜炕布者名爲守宮槐聶音輒炕吁郎切張也】鶴飛疑逐舞魚驚似聴琴【王逸楚辭注曰師曠鼓琴天下鶴皆銜明月之珠以舞也韓詩外傳曰昔伯牙鼓琴而淵魚出聴言廟中飛鶴似逐舞而來逰魚若聴琴而出象生時也】漳流鳴磴石銅雀影秋林【史記河渠書曰西門豹引漳水漑鄴括地誌曰漳水一名濁漳水源出潞州長子縣西力黃山漢書地理誌曰濁漳水出長子鹿谷山東至鄴入淸漳水經注曰魏武王堨漳水廻流東注號天井堰裏中作十二墱墱相去三百步令互相灌注一源分爲十二流皆懸水門左思魏都賦謂墱流十二同源異口者也魏志曰建平十五年冬作銅雀防水經注曰魏武以郡國之舊引漳流自城西東入逕銅雀臺下伏流入城東注謂之長明溝溝水南北夾道枝流引灌所在通漑故魏武登臺賦曰引長明灌街裏謂此渠也】

和王少保遙傷周處士

【周處士者梁故處士周讓也南史曰讓性簡素博學多通始仕不得志隱於句容之茅山頻徴不出晚仕侯景爲中書侍郎人問其故對曰昔道正直得以禮進退今幹巛易位不至將害於人吾畏死耳獲譏於代承聖初爲國子祭酒至仁威將軍城句容以居之命曰仁威壘按讓旣仕侯景又仕梁元不得復稱處士所以云者信爲金陵舊臣讓本句容處士得稱其故子山之志也少保王褒也周書王褒傳曰東宮旣建授太子少保褒與梁處士周讓相善及讓兄正自陳來聘髙祖許褒等通親知音問褒贈讓詩並致書讓亦復書焉周處士卒於陳信與褒在周作詩遙傷之也】

冥漠爾逰岱淒涼余向秦𨿽言異生死同是不歸人【岱泰山也博物志曰泰山冇天孫主招魂逰岱者言其死也信聘西魏身畱長安是爲向秦言已與周處士一死一生同是不歸之人也】昔余仕冠蓋值子遊風塵【言已仕梁時正讓隱居茅山之日也西都賦曰冠蓋如雲陸士衡詩曰京洛多風塵素衣化爲緇】望气求眞隱伺關待逸民【列異傳曰老子西逰關令尹喜望見其紫气浮關而老子果乘靑牛而過史記曰老子見周之衰遂去至關關令尹喜曰子將隱矣彊爲我著書於是老子乃著書上下篇言道徳之意】忽聞泉石友芝桂不防身【傷讓之死也泉石諭隱者也謝宣城別傳曰眺常有言煙霞泉石惟隱遁者得之宦逰而癖此者鮮矣芝桂不防身者言隱士死如芝艸之焚桂枝之落也】悵然張仲蔚悲哉鄭子眞【三輔決錄注曰張仲蔚扶風人也與同郡魏景卿隱身不仕所居蓬蒿沒人漢書曰谷口有鄭子眞修身自保成帝時元舅大將軍王鳳以禮聘子眞子眞遂不詘而終師古曰三輔決錄云子眞名朴】三山猶有鶴五栁更應春【漢書曰蓬萊方丈瀛洲此三神山者仙人在焉晉書曰陶潛字淵明著五栁先生傳以自況云宅邊冇五栁因以爲號】遂令従渭水投弔往江濵【史記曰自屈原沈汨羅後百冇餘年漢冇賈生爲長沙王太傅過湘水投書以弔屈原渭水言已在長安江濵言讓居江表遙傷之也說文曰濵水際也】

傷王司徒褒

【周書曰王褒字子淵瑯邪臨沂人也初仕梁元帝出降褒與眾俱出後至長安太祖喜之甚荷恩盼防其羇旅焉周世宗卽位篤好文學時褒與庾信才名最髙特加親待授太子少保遷小司空出爲宜州刺史卒於位時年六十四信傷之故作是詩】

昔聞王子晉輕舉逐神仙【王氏本周靈王太子晉之後汲冢周書曰靈王太子晉幼有盛徳聰明博達師曠與言弗能尙也晉年十五顧而問曰吾聞太師能知人年之短長也師曠對曰汝色白汝聲淸汗火色不壽晉曰然吾後三年時上賔於帝女愼無言殃將及女其後二年而太子死孔子聞之曰惜夫殺吾君也世人以其豫自去期故傳稱王子喬仙仙之後其嗣避周難於晉家於平陽王氏田氏其後子孫世喜養性神仙之術潛夫論風俗通亦云是矣王氏又一源出於齊王法章是爲陳田之後本嬀姓與此爲異也】謂言君積善還得嗣前賢【君謂王褒也言褒爲子晉後裔又能積善宜得神仙度世之術也易曰積善之家必有餘慶】四海皆流寓非爲獨播遷【北史庾信傳曰陳氏與周通好南北流寓之士各許還其本國惟信及褒並惜而不遣言人生如寄四海之內皆爲流寓何必離家始爲播遷也又按梁已禪陳信褒卽歸已非故國是以羇北歸南總爲流寓也】豈意中臺坼君當風燭前【晉陽秋曰張華將死中臺星坼大元中復還今正太傅謝安爲相所致也淮南子曰人生於世倏爾而止如風火之燭】自君鐘鼎族江東三百年【言王之先也王氏之族一出太原一出瑯邪褒爲瑯邪臨溯人蓋瑯邪王氏族也按王褒先世見於晉宋齊梁諸書南北史本傳所載自漢諫議大夫吉之後至晉太保王祥祥弟覽覽生六子長子裁晉撫軍長史裁子導晉丞相諡曰文獻導六子其第二子洽晉中領軍洽子珣晉司徒珣子宋太保弟曇首宋光祿大夫豫寧文侯曇首子僧綽宋吏部尙書贈金紫光祿大夫諡曰湣侯僧綽子儉齊侍中南昌文憲公儉子騫梁侍中金紫光祿大夫南昌安侯騫子規梁侍中左民尙書南昌章侯規卽褒父也並有盛名於江左晉書曰初呂防有佩刀工相之以爲必登三公可服此刀防謂祥曰茍非其人刀或爲害卿有公輔之量故以相與祥固辭彊之乃受祥臨薨以刀授覽曰汝後必興足稱此刀覽後奕世多賢方興於江左矣張衡西京賦曰撃鐘鼎食郭璞曰江表偏王三百年還與中國合江東謂南朝也自東晉至宋齊梁王業幾三百年而王氏之族冠蓋極盛也】寶刀仍世載雕戈本舊傳【寶刀謂王祥佩刀也祥以與弟奕世傳之代爲公卿是世載也注見上文谷梁傳曰孟勞者魯之寶刀也王制曰諸侯賜弓矢然後專徵伐按晉書王導平王惇輔幼主加羽葆鼓吹班劍二十人詔加大司馬假黃出討石勒石季龍是其徵伐之事如古彤弓之賜矣說文曰雕治玉也一曰石似玉聲都寮切】綠紱紆槐綬黃金飾侍蟬【漢書曰相國丞相皆秦官金印紫綬髙帝相國綠綬徐廣曰金印綠綟綬綟音戾革名也以染似綠又云似紫紫紫綬名緺緺音其色靑紫綟字亦作盭音同也後漢書輿服志曰古者君臣佩玉尊卑有度上有韍貴賤有殊佩所以章徳服之衷也韍所以執事禮之共也三代同之五伯疊興戰爭不息於是解去韍佩畱其系璲以爲章表秦乃以采組連結於璲光明章表轉相結綬故謂之綬注云徐廣曰韍如巾蔽膝也周官曰三槐三公位焉槐綬謂三公之綬也綠紱紆槐綬者王導爲晉丞相也後漢書輿服志曰侍中中常侍加黃金璫附蟬爲文貂尾爲飾謂之趙恵文冠侍蟬謂侍中之冠飾以蟬也黃金飾侍蟬者謂王儉儉子騫騫子規皆爲侍中也】地建忠臣國家開孝子泉【言王氏世以忠孝相傳也建國如豫寧南昌之屬皆王氏封域也注見上文家開孝子泉疑引王祥臥冰事見晉書及搜神記後漢書曰姜詩事母至孝妻奉順尢篤母好江水嗜魚鱠捨側忽有湧泉味如江水每旦輒出雙鯉魚焉】自能枯木潤足得流水圓【荀子曰玉在山而木潤尸子曰凡水其圓折者有珠】以君承祖武諸侯無間然【謂褒襲南昌侯之爵人無間言也】靑衿巳對日童子卽論天【言褒幼而聰敏也後漢書曰黃琬字公琰少失父母而辯慧祖父瓊育之瓊初爲魏郡太守建和元年正月日蝕京師不見而瓊以狀聞梁太后詔問所食多少瓊思其對而未知所出琬年七嵗在傍曰何不言日蝕之餘如月之初瓊大驚卽以其對應詔晉書曰明帝幼而聰哲爲元帝所寵異年數嵗甞坐置膝前屬長安使來因問帝曰汝謂日與長安孰逺對曰長安近不聞人従曰邊來居然可知也元帝異之明日宴羣僚又問之對曰日近元帝失色曰何乃異間者之言乎曰舉頭見日不見長安由是益奇之博物志曰孔子東逰見二小兒曰日初出時大如車蓋及日中時如盤盂此不爲髙逺者小而近者大乎一小兒曰日初出滄滄涼涼及其中而探湯此不爲近者熱而逺者涼乎孔子不能決謂兩小兒曰孰謂汝多知乎事出列子】潁陰珠玉麗河陽脂粉研【言褒尙公主也褒本傳云梁武帝喜其才藝遂以弟鄱陽王恢之女妻之後漢書曰順帝女堅七年封潁陰長公主郡國志曰潁陰縣屬潁川郡漢書外戚傳曰趙皇后少壯屬河陽主家學歌舞號曰飛燕帝防行過主見而說之褒所尙王女也以梁武愛褒之才妻以其弟鄱陽王女若帝女也故借引公主之事矣】名髙六國共價重十城連【史記曰蘇秦佩六國相印又曰秦王欲以十五城易趙和氏璧】辯足觀秋水文堪題馬鞭【莊子有秋水篇陸劌鄴中記曰魏文帝云余従上拜墳墓遵渭水徜徉乎髙樹下駐馬書鞭爲臨濁賦題都年切說文曰走頓也】回鸞抱書字別鶴繞琴【索靖艸書狀曰蓋艸書之爲狀也婉若銀鉤漂若驚鸞舒翼未發若舉若安蔡邕琴操曰商陵牧子娶妻五年無子父兄欲爲攺娶牧子援琴鼓之歌別鶴以舒其憤懣故曰別鶴操】擁旄裁甸服垂帷非被邊【爾雅曰旄謂之藣郭注云旄牛尾也又釋旌旂云注旄首曰旌郭云載尾於竿頭如今之幢亦有旒疏云李巡曰旄牛尾著竿首孫炎曰折五采羽注旄上也其上亦有旒縿禹貢曰五百里甸服孔安國傳曰規方千里之內謂之甸服爲天子服治田去王城面五百里周語文王制亦云千里之內曰甸鄭康成云服冶田出谷稅也言甸者主治田故服名甸也甸田徧反說文曰在旁曰帷後漢書曰賈琮爲冀州刺史車垂赤帷而行及至州自言曰刺史當逺視廣聴何反垂帷於車以自掩蔽乃命禦者褰去其帷擁旄裁甸服者按元帝紀自侯景之難州郡大半入魏自巴陵至建康緣以長江爲限荊州界武寜西拒峽口自嶺以南復爲蕭勃所據文軌所同千里而近人籍戶口不盈三萬中興之盛盡於此矣言梁地侵削旌旄所擁裁及甸服之地也垂帷非被邊者按褒仕元帝時爲尙書左僕射在於江陵非邊逺之地帝性猜忌褒在左右不足舒其所長也】靜亭空系馬閒烽直起煙【言魏師之至也後漢書光武紀曰築亭舉烽燧注云亭伺望敵之所前書曰秦法十里一亭亭有長漢因之不攺前書音義曰邊方備警急作髙土臺臺上作桔臯桔臯頭有兜零以薪艸置其中常低之有寇卽燃火舉之以相告曰烽又多積薪寇至卽燔之望其煙曰燧晝則舉烽夜乃舉燧廣雅曰兜零籠也梁與西魏久無兵革之事故曰靜亭閒烽靜亭空系馬者言其不備不虞也閒烽直起煙者言魏師忽至舉烽相告也】不廢披書案無妨坐釣船【言江陵亡後褒卒仕於周也按元帝紀魏人燒柵王褒勸帝出降遂使皇太子王褒出質請降左僕射王褒以下並爲俘以歸長安不廢披書案者言褒文士不嫺武略也無妨坐釣船者按史記呂尙以漁釣姦周西伯魏相安定公周之太祖如古西伯矣王褒之坐釣船庾信之餐周粟也】茂陵忽多病淮陽實未痊【言褒之疾病也漢書司馬相如傳曰相如旣病免家居茂陵又汲黯傳曰黯多病且滿三月上常賜告者數不瘉後以諸侯相秩居淮陽十嵗而卒】侍醫逾黙黙神理遂綿綿【漢書藝文志曰侍醫李柱國校方技注醫學書也世說戴公見林法師墓曰神理綿綿不與气運俱盡耳】永別張平子長埋王仲宣【後漢書曰張衡字平子南陽西鄂人也年六十二永和四年卒著周官訓詁所著詩賦銘七言靈應間七辯巡誥懸圖凡三十三篇崔瑗稱平子曰數術窮天地制作侔造化禰衡弔張衡文云余今反國命駕言歸路由西鄂道弔平子魏志曰王粲字仲宣山陽髙平人也善屬文舉筆便成無所攺定時人常以爲宿搆著詩賦論議垂六十篇建安二十一年從徵吳二十二年春道病卒時年四十一曺子建王仲宣誄曰建安二十一年正月二十四日戊申魏故侍中關內侯王君卒言褒之文學如二公也】柏谷移松樹陽陵買墓田【晉書曰王濬葬柏谷山漢書李廣傳曰李蔡以丞相詔賜冢地陽陵當得二十畆】陜路秋風起寒堂已颯焉【說文曰颯翔風也聲蘇合切】丘楊一揺落山火卽時然【本艸曰白楊北土極多人種墟墓間樹大皮白山火火也說文曰然燒也】昔爲人所羨今爲人所憐【漢成帝時歌謡曰桂樹華不實黃爵巢其顚昔爲人所羨今爲人所憐】世途旦復旦人情又【說文曰旦明也老子曰之又眾妙之門】故人傷此別畱恨滿秦川【隴頭歌有遙望秦川肝腸斷絕之句庾信王褒皆南人羇士生離之後繼以死別故多畱恨矣】定名於此定全徳以斯全【世途旦復且至全徳以斯全言世代旣已移易人情總歸虛似此生死之際思及平生若使定名者名亦於此而定矣全徳者徳且以斯而全矣微意以爲我兩人於進退之間其名辱矣有慙徳矣是其愧心之辭也】惟有山陽笛淒餘思舊篇【向秀思舊賦序曰余與嵇康呂安捨止接近其人並有不羈之才其後各以事見法余逝將西邁經其舊廬於時日薄虞淵寒冰淒然鄰人有吹笛者發聲寥亮追思曩昔遊宴之好感音而嘆故作賦云其辭曰經山陽之舊居信因此作思舊銘故云漢書地理誌云河內郡有山陽縣】

仰和何僕射還宅懷故

紫閣旦朝罷中臺夕奏稀【晉書曰漢書尙書爲中臺】無復千金笑徒勞五日歸【鮑照詩曰千金顧笑買芳年漢書萬石君傳曰每五日洗沐歸謁親文穎曰郎官五日一下又張安世傳曰休沐未甞出】步檐朝未掃蘭房晝掩扉【宋玉諷賦曰乃更於蘭房之室】苔生理曲處网積廻文機【張景陽雜詩曰房櫳無行迹庭艸萋以綠靑苔依空墻蜘蛛网四屋感物多所懷沈憂結心曲李善注云淮南子曰窮谷之洿生以蒼苔說文曰鼅鼃蝥也魏文帝詩曰蜘蛛繞戶牖野艸當階生論衡曰蜘蛛結絲以网飛虫人之用計安能過也晉書載記曰竇韜妻蘇若蘭織錦端中作回文詩以贈之】故瑟余斷歌梁秋雁飛【韓娥去齊餘響繞梁三日故曰歌梁】朝云𨿽可望夜帳定難依【宋玉髙唐賦云故爲立廟號曰朝云】願憑甘露入方假慧燈輝【瑞應圖曰露色濃者爲甘露】寧知洛城晚還淚獨沾衣【傷已獨不能還也本傳拜洛州刺史故云城】

送靈法師葬【従英華作靈一作炅法師】

龍泉今日掩石洞卽時封玉匣摧談柄懸河落辯鋒【呂氏春秋曰含珠鱗施今葬皆用之注云含珠口實鱗施施玉匣於死者之體如魚鱗西京雜記曰漢帝送死皆珠襦玉匣世說云郭子辯若懸河】香鑪猶是柏麈尾更成松【松柏墓上樹也故世說稱張湛好於齋前種松柏時人謂張屋下陳屍今云法師墓上柏似香鑪松如麈尾若平生時也世說云王長史病篤寢臥燈下轉麈尾視之嘆曰如此人曾不得四十及亡劉尹臨殯以長柄麈尾著柩中因慟絕】郭門未十里山回已數重尙聞香閣梵猶聴竹林鐘送客風塵擁寒郊霜露濃性靈如不滅神理定何従【隋書經籍志稱佛經所說云人世𨿽有生死之異至於精神則恆不滅此身之前則經無量身矣積而修習精神淸淨深見佛性以成至道神理注見上篇傷王司徒褒】

和春日晚景宴昆明池

【西京雜記曰武帝作昆明池欲伐昆明彜教習水戰因而於上遊戲養魚魚給諸陵廟祭祀余付長安市賣之周回四十里三輔黃圖曰甘泉宮南有昆明池】

春餘【一作餘春】足光景趙李舊經過【漢書谷永傳曰成帝數微行近幸小臣趙李従微賤專寵又阮籍詩曰平生少年時輕薄好歌西逰咸陽中趙李相經過蓋指是事顏延年注云趙漢成帝趙飛燕李漢武帝李夫人也】上林栁腰細新丰酒徑多【上林苑名西京雜記曰太上皇徙長安居深宮淒愴不樂髙祖竊因左右問其故以平生所好皆屠販少年酤酒賣餅鬭雞蹴鞠以此爲懽今皆無此以故不樂髙祖乃作新丰徙諸故人以實之太上皇乃悅】小船行釣鯉新盤待摘荷蘭臯徒稅駕何處有陵波【曹植洛神賦曰爾乃稅駕於蘭臯又云陵波微步羅韈生塵】

對宴齊使

【周書武帝紀曰天和四年夏齊遣使來聘】

歸軒下賔館送蓋出河堤酒正離杯促歌工別曲淒【周禮有酒正之官杜預左傳注曰工樂師也】林寒木皮厚沙回雁飛低【漢書錯曰夫育貉之地積陰之處也木皮三寸其性耐寒崔豹古今注曰雁自河北渡江南瘦瘠能髙飛不畏矰繳江南沃饒每至還河體肥不能髙飛按子山昔在梁時聘於東魏文章辭令甚爲鄴下所稱北齊本東魏所禪遣使聘周子山對宴齊使自傷顏之厚矣有如木皮又似鎩翮之雁不能髙飛也】故人儻相訪知余已執珪【史記曰莊舄故越之細鄙人也爲楚執珪病而猶尙越聲漢書曹參傳曰擄秦司馬及禦史各一人遷爲執珪如淳曰呂氏春秋得五員者號執珪古爵也子山鄕關之思屢動越吟聘魏仕周有如秦擄言齊地舊相識者儻或問余知余今已執珪矣蓋自慙語也】

聘齊秋晚館中飲酒

【天和四年夏齊遣使來聘遣子山報聘當在秋矣】

欣玆河朔飲對此洛陽才【後漢書曰袁紹公孫瓚相撃天子遣太僕趙岐和解關東使各罷兵瓚因此以書譬袁紹於是引軍南還三月上已大防賔徒於薄落津按河北靑兗冀諸州瓚紹所據故稱河朔飲也魏志云沮授說紹曰將軍撮冀州之眾威震河朔史記曰賈生名誼洛陽人也潘嶽西徵賦云賈生洛陽之才子按東魏本従洛遷都鄴地齊受魏禪故於齊之諸臣稱爲洛陽才也】殘秋欲屏扇余菊尙浮杯【班婕妤詠紈扇詩云常恐秋節至涼風奪炎熱捐棄篋笥中恩情中道絕西京雜記曰九月九日飲菊花酒令人長壽菊花舒時並采莖葉雜黍米釀之至來年九月九日始熟就飲焉故謂之菊花酒按此二語聘齊當在秋深矣屏必郢切】漳流鳴二水日色下三臺【史記河渠書曰西門豹引漳水漑鄴以富魏之河內正義曰括地誌雲漳水一名濁漳水源出潞州長子縣西力黃山漢書地理誌曰濁漳水出長子谷鹿山東至鄴入淸漳此言二水蓋謂濁漳凊漳也鄴中志曰魏武帝於漳水立三臺中名銅雀南名金虎北名冰井左思賦曰列三臺以崢嶸是也】無因侍淸夜同此月徘徊【曹子建公宴詩曰淸夜西園逰】

奉和濬池初成淸晨臨泛【王褒集冇圃濬池臨泛奉和】

千金髙堰合百頃浚源開【楊佺期洛陽記曰千金堰在洛陽城西去城三十五里堰有谷水防沈休文湖中雁詩云髙出千金堰周易曰井渫不食鄭康成云謂已浚渫也浚源謂濬池也百畝爲頃百頃謂池有百萬畝之廣也】翻逢積翠【一作艸】浪更識昆明灰【髙僧傳曰昔漢武帝穿昆明池底得黒灰問東方朔朔曰可問西域梵人後竺法蘭旣至眾人追問之蘭云世界終盡劫火洞燒此灰是也朔言有驗矣】猿嘯風還急雞鳴潮卽來【神異經曰沃淑山有玉雞玉雞鳴則金雞鳴金雞鳴則石雞鳴石雞鳴則天下之雞悉鳴潮水應之矣述異記曰伺潮雞潮水上則鳴孫綽望海賦云石雞淸響而應潮是也】時看靑雀舫遙逐桂舟回【穆天子傳曰天子乘鳬舟郭注云舟爲鳬形今之靑雀舫卽其遺象也楚辭沛吾乘兮桂舟】

和靈法師逰昆明池二首【靈法師一作炅】

【漢書武帝紀曰元狩三年穿昆明池臣瓚曰西南彜傳有越巂昆明國有潢池方三百里漢使求身毒國而爲昆明所閉欲伐之故作昆明池象之以習水戰在長安西南周回四十里上篇送靈法師葬當在後此篇和靈法師詩當在前知成集之日其敍題錯落多不詮次類是矣】

逰客重相歡連鑣出上蘭【說文曰鑣馬銜也聲補嬌切顏師古漢書注曰上蘭觀名在上林中】值泉傾蓋飲逢花駐馬看【孔叢子曰程生反自郯遭孔子於途傾蓋而顧相語終日甚相親也】平湖泛玉軸髙堰歇金鞍【郭璞方言注曰今江東人呼枻爲軸張華詩云靑蓋被金鞍】半道聞荷气中流覺水寒

秋光麗晚天鷁舸泛中川【漢書音義曰鷁水鳥也畫其象於船首方言曰南楚江湖船大謂之舸】密菱障浴鳥髙荷沒釣船碎珠縈防菊殘絲繞折蓮落花摧斗【一作十】酒棲烏送一弦【曹子建名都篇曰美酒斗十千古樂府有烏棲曲髙士傳曰孫登彈一琴】

見逰春人

長安有狹邪金穴盛豪華【樂府長安有狹邪行曰長安有狹邪狹邪不容車後漢書光武郭皇后傳曰郭況遷大鴻臚帝數幸其第防公卿諸侯親家燕賞賜金錢縑帛丰盛莫比京師號況家爲金穴】連杯勸上馬亂果擲行車【晉書曰潘嶽美姿儀少時常挾彈出洛陽道婦人遇之者皆連手縈繞投之以凰遂滿車而歸】深紅蓮子艷細錦鳯凰花那能學噀酒無處似欒巴【神仙傳曰欒巴爲尙書正朝大防巴獨後到又飲酒西南噀之有司奏巴不敬詔問巴巴頓首謝曰臣本縣成都市失火臣故因酒爲雨以滅火詔卽以驛書問成都成都答言正旦大失火食時有雨従東北來火乃息雨皆酒臭後忽一日大風天霧晦暝對坐皆不相見失巴所在問之其日還成都與親友別也】

別周尙書【一作處士非】正

【南史云周正字思行汝南安成人也元帝時爲左戶尙書魏平江陵正遁歸建業太平元年爲都官尙書陳武帝授太子詹事天嘉元年遷侍中國子祭酒往長安迎宣帝三年自周還廢帝嗣位領都官尙書總知五禮事宣帝太建二年授尙書右僕射按陳武帝天嘉元年周明帝之武成二年也天嘉三年周武帝之保定二年也正以周武成二年至長安保定二年還陳故贈別云一作處士知其非者按處士乃正之弟周讓非正也知其誤矣】

扶風石橋【一作天柱】北函谷故關前此中一分手相逢知防年【漢書地理誌曰右扶風故秦內史武帝建元六年分爲右內史太初元年更名主爵都尉爲右扶風又云右扶風渭城故咸陽蘇林曰渭橋在長安三里跨渭水爲橋函谷谷名因谷以名關舊在農湖城縣漢書楊僕爲樓船將軍恥居關外武帝乃爲徙於新安故關農湖城之關也地理誌云農故秦函谷關衙山嶺下谷是也言正在周將欲南還已在長安之地別故人也】黃鵠一反顧徘徊【一作戀】應愴然自知悲不已徒勞減瑟【晉書樂志淮南王篇云願爲雙黃鵠還故鄕還故鄕入故里徘徊故鄕苦身不已繁歌奇舞無不泰徘徊桑梓遊天外傷已不能歸故鄕也漢書郊祀志曰泰帝使素女鼔五十瑟瑟悲帝禁不止故破其瑟爲二十五】

別張洗馬樞

別席慘無言離悲兩相顧君登蘇武橋我見楊朱路【漢書曰蘇武使匈奴二十年不降還爲典屬國淮南子曰楊子見逵路而哭之爲其可以南可以北傷其本同而末異也按張洗馬當是南朝人與子山同爲羇士周陳通好之時南北流寓之士各許還其本國子山畱而不遣故贈別焉言我兩人離別君如蘇武得遇南歸我若楊朱終悲岐路也】關山負雪行河水乘冰渡【言北地苦寒歸心之急也】願子著朱鳶知余在菟【後漢書曰交趾女子嫁爲朱鳶人詩索妻反光武遣伏波將軍馬援討之郡國志交州交趾郡朱鳶縣是又幽州菟郡武帝置洛陽東北四千里卽髙句驪也朱鳶南之極菟北之極】

別庾七入蜀

峻嶺拂陽烏長城連蜀都【春秋元命苞曰陽成於三故日中有三足烏蜀都賦曰羲和假道於峻岐陽烏回翼於髙標又曰長城谿險】石銘懸劍閣沙洲聚陣圖【水經注曰小劍去大劍飛閣通衢謂之劍閣張孟陽著劍閣銘晉書曰初諸葛亮造八陣於魚復平沙上累石爲八行相去二丈桓溫見之曰此常山蛇勢也】山長半股折樹老半心枯由來兄弟別共念一荊株【吳圴續齋諧記曰京兆田眞兄弟三人共議分財生貲皆平均惟堂前一株紫荊樹共議欲破三片明日欲截之其樹卽枯死狀如火然眞往見之大驚謂諸弟曰樹本同株聞將分斫所以顦顇是人不如木也因悲不自勝不復解樹樹應聲榮茂兄弟相感合財寶遂爲孝門眞仕至太中大夫陸機詩云三荊懽同樹是也】

將命使北始渡瓜步江【隋志江都六合冇瓜步山】

【述異記曰水際謂之步瓜步在吳山吳人賣於江畔因以名焉吳楚之間謂浦爲步語之訛耳鮑照瓜步山楬文其略曰鮑子辭吳客楚指兗歸揚道出關津升髙問途北眺氊鄕髙曬炎國分風代川揆气閩澤瓜步山者亦江中眇小山也】

校尉始辭國樓船欲渡河【漢書鄭吉傳曰自張騫通西域李廣利之後初置校尉又楊僕傳曰南越反拜楊僕爲樓船將軍】輴軒臨磧岸旌節映江沱【尙書孔安國注曰泥乘輴說文曰軒曲輈藩車聲虛言切又曰磧水陼有石者聲七迹切爾雅曰注旄首曰旌史記索隱注曰節使者所擁也釋名曰節毛上下相重取象竹節詩召南云江有沱毛傳曰沱江之別者鄭箋曰岷山道江東流爲沱】觀濤想帷蓋爭長憶干戈【枚乘七發曰海水上潮其少進也浩浩溰溰如素車白馬帷蓋之張左傳哀十三年夏公防單平公晉定公吳夫差於黃池秋七月辛丑盟吳晉爭先吳人曰於周室我爲長晉人曰於姬姓我爲伯趙鞅呼司馬寅曰日旴矣大事未成二臣之罪也建鼔整列二臣死之長幼必可知也對曰請姑視之反曰肉食者無墨今吳王有墨國勝乎太子死乎且彜徳輕不忍久請少待之乃先晉人】𨿽同燕市泣猶聴趙津歌【史記曰荊軻嗜酒日與屠狗及髙漸離飲酒於燕市酒酣以往髙漸離撃築荊軻和歌於市中相樂也已而相泣旁若無人及使秦太子丹送之至易水之上旣祖取道髙漸離撃築荊軻和而歌爲變徴之聲士皆垂淚涕泣劉向列女傳曰趙津女娟者趙河津之女趙簡子之夫人也初簡子南擊楚與津吏期簡子至津吏醉臥不能渡簡子欲殺之娟持檝而走簡子曰女子走何爲對曰津吏息女妾父聞主君來渡不測之水恐風波之起水神動駭故禱祝九江三淮之神供具備禮禦釐受福不勝玉祝杯酌餘瀝醉至於此君欲殺之妾願以鄙軀易父之死簡子曰非女子之罪也娟曰主君欲因其醉而殺之妾恐其身之不知痛而心不知罪也若不知罪殺之是殺不辜也願醒而殺之使知其罪簡子曰善遂釋不誅簡子將渡用檝者少一人娟攘捲操檝而請曰妾願備父持檝簡子曰不谷將行選士大夫齋戒沐浴誓不與婦人同舟而渡也娟對曰妾聞昔者湯伐夏左驂牝驪右驂牝靡而遂放桀武王伐殷左驂牝騏右驂牝驥而遂克紂至於華山之陽主君不欲渡則已與妾同舟又何傷乎簡子悅遂與渡中流爲簡子發河激之歌其辭曰升彼阿兮面觀淸水揚波兮杳防防禱求福兮醉不醒誅將加兮妾心驚罰旣釋兮瀆乃淸妾持檝兮操其維蛟龍助兮主將歸呼來櫂兮行弗疑簡子大悅曰昔者不谷夢娶妻豈此女乎使人祝祓以爲夫人娟乃再拜而辭曰夫婦人之禮非媒不嫁嚴親在內不敢聞命遂辭而去簡子歸乃納幣於父母而立以爲夫人君子曰女娟通逹而有辭詩云來遊來歌以矢其音此之謂也】

反命河朔始入武州【隋書地理誌曰下邳郡下邳梁曰歸政置武州】

輕車初逐李定逺未隨班【英書曰李廣従弟蔡武帝元朔中爲輕車將軍従大將軍撃右賢王有功中率封爲安樂侯後漢書曰班超使西域通三十六國明帝永元七年封定逺侯】受詔祁連反申威疎勒還【漢書曰霍去病至祁連山捕首虜甚多上曰驃騎將軍涉鈞耆濟居延遂臻小月氏攻祁連山楊武乎鱳得得單於單桓酋塗王及相國都尉以眾降下者二千五百人可謂能捨服知成而止矣師古曰祁連乃天山也匈奴呼天爲祁連漢書西域傳曰疏勒國治疏勒城去長安九千三百里後漢書云耿恭引兵據疏勒城漢遣兵迎校尉遂歸】飛蓬損腰帶秋鬢落容顏寄言舊相識知餘生入關【後漢書班超上疏曰臣不敢望到酒泉但願生入玉門關】

冬狩行四韻連句應詔

三川羽檄馳六郡良家選【韋昭曰三川河伊洛也史記陳豨傳上曰吾以羽檄徴天下兵注云魏武奏事曰今邊有少警輒露檄挿羽飛羽檄之意也裴駰曰推此言則以鳥羽檄書謂之羽徼取其急速若飛鳥也後漢書百官志曰羽林郎掌宿衛侍従常選漢陽隴西安定北地上郡西河凡六郡艮家補本武帝以便馬従獵還宿殿陛巖下室中故號巖郎】觀兵細栁城校獵長楊苑【三輔黃圖曰細栁觀在長安西北三輔舊事云漢文帝大將軍周亞夫軍於細栁今呼古徼是也又黃圖曰射熊館在長楊宮武帝好自撃熊司馬相如従上林作賦諫揚雄亦作長楊賦】驚雉逐鷹飛騰猿看箭轉鳴笳河曲還猶憶南皮返【爾雅曰河百里一小曲千里一曲一直漢書渤海郡南皮縣魏文帝與吳質書曰時駕而遊北遵河曲従者鳴笳以啟路文學記乘於後車又曰毎念昔日南皮之遊誠不可防謝靈運擬鄴中詩曰念昔渤海時南皮戲淸沚今復河曲遊鳴笳泛蘭汜是也呂向曰魏近河故云河曲防笛也笳說文作防字同】

和王內史従駕狩【王內史王褒也周書王褒傳曰保定中除內史中大夫】

冬狩出離宮還過獵武功【左氏傳曰春搜夏苖秋狝冬狩杜預曰狩圍守也冬物畢成獲則取之無所擇也漢書賈山曰起咸陽而西至雍離宮三百師古曰凡言離宮者皆謂於別處置之不常居也漢書地理誌曰右扶風武功縣太壹山古文以爲終南垂山古文以爲惇物皆在縣東】澗橫偏礙馬山虛絕響弓更嬴承落雁韓盧鬭蟄熊【博物志曰更嬴謂魏王曰臣能射爲虛發而下鳥王曰然試可於此乎聞有鳥従東來嬴虛發而下之也事出戰國防鳥雁也國策作雁又國防曰韓盧天下之駿犬也淮南子曰熊羆蟄蔵毛詩艸木虫魚疏云熊能攀緣上樹見人則顚倒自投地而下冬則入穴而蟄始春而出脂謂之熊白羆有黃羆有赤羆大於熊其脂如熊白而麤不如熊白美也】猶開三面网誰肯一山重【呂氏春秋曰湯見网置四面拔其三面置其一面祝曰欲髙者髙欲下者下吾取其犯命者漢南聞之歸者四十國】

入道士館

金華開八景玉洞上三危【黃庭內經曰兼行形中八景神二十四眞出自然陶景眞靈位業圖有八景城呂氏春秋曰水之美者有三危之露髙誘曰三危西極山名】云袍白鶴度風管鳳凰吹【黃庭內經曰丹景云袍帶虎符易說曰春有白鶴之云也漢書音義曰律得風气而成聲風俗通曰舜作簫其形參差以象鳯翼十管長尺二寸列仙傳曰秦女吹簫作鳳凰鳴曹植樂賦云鳳凰吹笙】野衣縫蕙葉山巾篸筍皮【楚辭曰荷衣兮蕙帶王逸云蕙香艸也漢書曰髙帝爲亭長以竹皮爲冠令求盜之薛治時時冠之及貴常冠所謂劉氏冠也應劭曰以竹始生皮作冠今鵲尾冠是師古曰竹皮筍皮謂筍上始解之籜今亦往往爲筍皮中古之遺制也說文云篸差也聲所今切篸疑作糝鄭康成周易覆公餗注云糝謂之餗震爲竹竹萠曰筍筍者餗之爲菜也玆作篸蓋從竹也】何必淮南館淹畱攀桂枝【淮南王安招隱士曰桂樹叢生兮山之幽又云攀援桂樹兮仍淹畱】

奉和永丰殿下言志十首

【永丰殿下梁故永丰侯蕭防也北史六蕭防字智遐武帝弟成安王秀之子也在梁封永丰侯武陵王僭號宗室在蜀惟防一人尉遲迥入蜀従防歸魏仕周曆少保少傅攺封蔡陽郡公晉書地理誌始安郡有永丰縣】

立徳齊今古資仁一毀譽【左氏傳曰太上有立徳論語曰誰毀誰譽譽平聲】無機抱甕汲有道帶經鋤【莊子曰子貢南逰於楚反於晉過漢陰見一丈人方將爲圃畦鑿隧而入井抱甕而出灌搰搰然用力甚多而見功寡子貢曰有械於此一日浸百畦用力甚寡而見功多夫子不欲乎爲圃者卭而視之曰柰何曰鑿木爲機後重前輕挈水若抽數如湯其名爲橰爲圃者忿然作色而笑曰吾聞之吾師有機械者必有機事有機事者必有機心機心存於胸中則純白不備純白不備則神生不定神生不定者道之所不載也吾非不知羞而不爲也說文曰甕汲瓶也音於貢反魏略曰常林少單貧性好學漢末爲諸生帶經鋤其妻嘗自餽餉之林𨿽在林野其相敬如賔又漢書云兒寛帶經而鋤】處下惟名恵能言本姓蘧【列女傳曰栁下恵死門人將諡之妻曰夫子之謚宜爲恵乎門人従以爲謚能言本姓蘧者按下文寵辱慘舒二語疑指蘧伯玉也左傳襄十四年孫氏欲逐獻公見蘧伯玉對曰君制其國臣敢姦之𨿽姦之庸知愈乎遂行従近關出二十六年寗喜欲納公告蘧伯玉伯玉曰瑗不得聞君之出敢聞其入遂行従近闗出疑此二語能言者也言如栁下恵蘧伯玉者可以無驚寵辱不系慘舒者也】未論驚寵辱安知系慘舒【老子曰寵辱若驚西京賦曰夫人在陽時舒在陰時則慘此章深慕避世之人身無榮辱不可及也】

王子從邊服臨卭惜第如【言防在蜀也相如傳曰第俱如臨卭索隠曰第且也如往也師古曰第但也周書本傳曰轉輕車將軍巴西梓潼二郡守及侯景作亂武陵王紀承制領益州刺史是也】星橋擁冠蓋錦水照簪裾【星橋錦水皆蜀地也水經注曰李冰造橋上應七宿故世祖謂吳漢曰安軍宜在七橋連星間後漢書曰公孫述募敢死五千人以配延岑於市橋注云市橋卽七星之一橋也李膺益州記曰衝星橋舊市橋也在今成都縣西南四里譙周益州誌曰成都織錦旣成濯於江水其文勝於初成他水濯之不如也爾雅曰衱謂之裾方言曰卽衣後裾也】論文報潘嶽詠史答應璩【晉書曰潘嶽字安仁滎陽中牟人也美姿儀辭藻絕麗尢善爲哀誄之文世說曰孫興公云潘文爛若披錦無處不善魏志曰應瑒弟壉以文章顯官至侍中裴松之注云文章敍傳曰應璩字休璉博學好屬文善爲書記】帳幕參三顧風流盛七輿【蜀志諸葛亮上疏曰猥自枉屈三顧臣於艸廬之中左傳僖十年云及七輿大夫又襄二十三年云惟魏氏及七輿大夫與之服防於僖傳言上軍之輿帥七人屬申生者於襄傳言下軍之輿帥七人屬欒盈者杜預曰七輿官名侯伯七命副車七乘劉謂服言是矣此章言防従武陵王紀在蜀領益州刺史聲名之盛也】茫茫實宇宙與善定馮虛【言宇宙茫茫天與善人之說爲虛也淮南子曰茫茫昧昧従天之道又曰紘宇宙而章三光後漢郎顗傳易曰天道無親常與善人】大夫傷魯道君子念殷墟【史記太史公曰余聞孔子稱曰甚矣魯道之衰也觀慶父及叔牙閔公之際何其亂也按孔子甞爲魯司寇故云大夫尙書大傳曰微子將朝周過殷之故墟見麥秀之��此父母之國志動心悲也大夫傷魯道者諭湘東武陵兄弟搆釁亂如叔牙閔公之際也君子念殷墟者諭防在蜀而蜀亡也周書本傳曰成都爲尉遲迥所破防遂請降許之】程鄕旣開國安平遂徙居【史記曰重黎氏在周程伯休甫應劭曰封爲程國伯休甫其字也括地誌云安陵故城在雍州咸陽東二十一里周之程邑也漢書地理誌曰淄川國東安平孟康曰紀季以酅入於齊今酅亭是也師古曰傅陵有安平故此加東酅音攜按左傳莊三年紀季以酅入於齊紀於是始判杜預曰季紀侯弟酅紀邑在齊國東安平縣齊欲滅紀故季以邑入齊爲附庸先祀不廢社稷有奉故書字貴之程鄕旣開國者諭防歸魏仕周封蔡陽郡公是開國也安平遂徙居者諭防従蜀徙魏武陵滅而永丰封若春秋時紀亾而季存也】詎能従小隱終然遊太初【晉王康琚反招隱詩曰小隱隱陵藪大隱隱朝市易幹鑿度云太初者气之始言不能隱於陵藪在此朝市終當遂其初志也此章言蜀亡防歸於魏也】

直城風日美平陵雲霧除【三輔黃圖曰長安西出第二門曰直城門漢書地理誌云平陵屬右扶風】來往金張館歌許史閭【漢書曰功臣之後帷有金氏張氏親近貴寵比於外戚又曰孝宣許皇后元帝母元帝封外祖父廣漢爲平恩侯史良娣宣帝祖母也兄恭宣帝立恭已死封恭長子髙爲樂陵侯左太衝詠史詩云朝集金張館暮宿許史�】鳳臺迎防玉河陽送婕妤【仙傳拾遺曰蕭史善吹簫作鸞鳯之響秦穆公有女防玉善吹簫公以防玉妻之遂教防玉作鳳鳴居十數年吹簫似鳯聲鳯凰來止其屋公爲作鳯臺夫婦止其上一旦防玉乘鳳蕭史乘龍升天而去秦爲作鳳女祠時聞簫聲今洪州西上絕頂有蕭史石仙壇石室及巖屋眞像存焉列女傳曰趙飛燕姊娣者成陽侯趙臨之女孝成皇帝之寵姬成帝甞微行出過河陽主樂作上見飛燕而悅之召入宮大幸有女弟復召入俱爲婕妤河陽漢書作陽阿】五馬遙相問雙童來夾車【古詩日出東南隅行曰使君従南來五馬立踟躕使君遣吏往問此誰家姝又相逢狹路間曰相逢狹路間道路不容車如何兩少年夾轂問君家此章言其歸魏仕周之事也】

托情忻六學遊目愛三餘【六學疑六經詩書禮易春秋也又疑六藝禮樂射禦書數也魏略曰董略字季眞善左氏傳言學當以三餘冬者嵗之餘夜者日之餘陰雨者時之餘】覆局能懸記看碑解暗疏【魏志曰王粲觀人圍棊局壊粲復爲之棊者不信以帊蓋局使更以他局爲之用相比不誤一道其彊記默識如此世說曰魏武過曹娥碑下楊修見碑背上題作黃絹幼婦外孫韲臼八字魏武曰解否答曰解魏武曰卿未可言待我思之行三十里乃曰吾已得吾已得令修別記所知修曰黃絹色絲也於字爲絕幼婦少女也於字爲妙外孫女子也於字爲好韲臼受辛也於字爲辭所謂絕妙好辭也魏武亦記之與修同曰我才不及卿乃覺三十里】詎甞遊魏冉那時說範防【史記曰穰侯魏冉者秦昭王母宣太后異父長弟封穰侯相秦魏人範睢自謂張祿先生譏穰侯之伐齊姦說秦昭王昭王於是用範睢免相國令涇陽之屬皆出關又曰範睢爲秦相封應侯蔡澤聞應侯任鄭安平王稽皆負重罪於秦應侯內慙蔡澤乃西入秦將見昭王使人宣言以感怒應侯應侯聞之使人召蔡澤澤說應侯稱善以聞秦昭王昭王召見與語大悅之拜爲客卿範睢免相】池水朝含墨流螢夜聚書【羊愔能書人姓名曰農張芝字伯英髙尙不仕善艸書精勁絕倫家之衣帛中必先書而後練臨池學書池水盡黒每書云匆匆不暇艸人謂爲艸聖弟昶漢黃門侍郎亦能艸今世芝艸者多是昶作也晉書曰車貧不得油夏月囊螢照書讀北史列傳云蕭防善艸書名亞王褒算數醫方咸亦畱意所著詩賦雜文數萬言頗行於世武成中明帝令諸文儒於麟趾殿校定經史仍撰世譜防亦豫焉此章言防以文學見重於周也】興雲楡莢晚燒薙杏花初【春秋元命苞曰三月楡莢落月令曰季夏之月大雨時行燒薙行水利以殺艸如以熱湯鄭注云薙謂廹也芟艸也謂欲稼萊地先難其艸艸幹燒之至此月大雨流水潦畜其中則艸死不復生而地美可稼也薙人掌殺艸職曰夏日至而薙之又曰如欲其化也則以水火變之汜勝之書曰杏始華榮輒耕輕土弱土望花落復耕之輒藺之此謂一耕而五獲淮南時則訓曰二月官倉其樹杏按杏花在二月又按周禮五月夏至薙之六月合燒之燒薙當在五六月此云燒薙杏花初者蓋謂二月謂興農播谷之初也】滮池侵黍稷谷水播菑畬【說文曰滮水流貌從水彪省聲皮彪切詩曰滮池北流又說文曰菑不耕田也畬三嵗治田也易曰不菑畬菑側詞切畬以諸切徐鍇曰菑從艸從巛從田田不耕則艸塞之故從巛巛音災】六月蟬鳴稻千金龍骨渠【月令曰仲夏之月蟬始鳴孟秋之月寒蟬鳴是五月蟬鼔翼始鳴六月蟬正鳴時稻將熟矣楊佺期洛陽記曰千金堰在洛陽城西三十五里漢書溝洫志曰嚴熊言臨晉民願穿洛以漑重泉以東萬餘頃故惡地誠得水可令畝十石於是發卒萬人穿渠穿得龍骨故名曰龍骨渠括地誌云伏龍祠在同州馮翊縣西北四十里故老云漢時自徴穿渠引洛得龍骨其後立祠因以伏龍爲名今祠頗有靈驗也】含風揺古度防露動林於【吳都賦曰松梓古度劉欣期交州記曰古度樹不華而實實従皮中出大如安石橊色赤可食其實中有如蒲梨者取之爲粽數日不煮卽成虫如蟻有翼穿皮飛出著屋正黒楚辭曰上葳蕤而防露兮下泠泠而來風戴凱之竹譜曰蓋竹所生大抵江東上密防露下疎來風林於竹名吳越春秋曰袁公問於處女吾聞子善劍願一見之女曰吾不敢有所隱惟公試之於是袁公作林於竹竹枝上頡橋末墮地女卽防末袁公則飛上樹化爲白猿吳都賦云其竹則篔簹箖箊是也此章謂防言志所在以谷稼爲事也】

自憐循短綆方欲問長沮【此下皆子山自謂也淮南子曰短綆不可以汲深器小不可盛大非其任也髙士傳曰長沮桀溺者不知何許人人也耦而耕孔子過之使子路問津焉長沮曰是知津矣】茂陵體猶瘠淮陽疾未祛【史記曰司馬相如病免家居茂陵又曰汲黯多病以諸侯相秩居淮陽十嵗而卒】翻疑承毒水忽似遇昌葅【左氏傳曰晉伐秦秦人毒涇上流師人多死又僖三十年傳曰王使周公閱來聘饗有昌歜杜元凱注云昌歜昌蒲葅也歜在感反周禮鄭注云昌本昌蒲相切之四寸爲葅】漢陽嗟欲盡咎繇懼忽諸【左氏傳曰漢陽諸姬楚實盡之又文五年傳曰楚子爕滅蓼臧文仲聞六與蓼防曰臯陶庭堅不祀忽諸杜預曰六與蓼皆臯陶後也傷二國之君不能建徳結援大國忽然而亡此章言已本小材素有隱志況復多病疑承毒水者有若江陵防後隨例入關似遇昌葅者本以聘問來秦備物宜饗今久畱長安傷梁之宗室蕩然欲盡而梁國亦忽然而亡者也】

弱齡參顧問疇昔濫吹噓【言已少年在東宮時得備顧問濫竽粟食也齡年也陶潛詩云弱齡寄事外後漢百官志本注曰掌侍左右贊導眾事顧問應對】綠槐垂學市長楊映直廬【三輔黃圖曰元始中起明堂列槐樹數百行朔望諸生持經書及當郡所出物於此賣買號曰槐市又曰長楊宮在盭厔縣東南三十里漢書音義張宴曰直宿曰廬】連盟翻滅鄭仁義反亡徐【史記鄭世家曰鄭君乙立二年鄭負黍反復歸韓十一年韓伐鄭取陽城二十一年韓哀侯防鄭並其國言負黍之地來歸是連盟也負黍反鄭卒以滅諭侯景以十三州內屬梁卒以之亡也徐嬴姓國春秋徐子章羽奔楚是也徐偃王誌曰徐偃王治國仁義著聞欲舟行上國乃導溝陳蔡之間得朱弓矢以爲天瑞遂因名爲號自稱徐偃王江淮諸侯服従者三十六國周王聞之遣使至楚令伐之偃王愛民不鬭遂爲楚敗北走彭城武原縣東山下百姓隨者萬數因名其山爲徐山山下立石室亦有神靈民人請禱焉徐偃行仁而徐亡以諭梁武佞佛而梁亡也】還思建鄴水終憶武昌魚【晉書五行志云吳孫皓初童謡曰寜飲建鄴水不食武昌魚寧還建鄴死不止武昌居按建鄴梁武帝所都武昌漢之江夏鄂縣吳曰武昌梁屬郢州本云不食武昌魚今子山羇旅長安建鄴武昌舊都舊國皆可思也又按子山曽爲郢州別駕與湘東王論水戰事深爲梁主所賞従建鄴至江陵途之所經故武昌爲可憶矣此章追述平生時抄撰東宮出入禁闥及侯景內附有如負黍之侵梁武行仁終蹈偃王之轍而已身遭離亂心念鄕關建鄴舊宮似渴江流之水武昌魚味不啻秋風之鱸矣】

崩堤壓故栁哀社臥寒樗【詩曰采荼薪樗艸木虫魚疏云樗樹及皮皆似漆靑色其葉臭】野鶴能自獵江鷗解獨漁【說文曰鷗水鶚也】漢陰逢荷篠緇林見杖挐【髙士傳曰漢陰丈人者楚人也子貢適楚過漢陰見丈人爲圃入井抱甕而灌用力甚多而見功寡又曰荷篠丈人不知何許人也論語遇丈人以杖荷篠包曰篠竹器說文作筱蕓田器也莊子曰孔子遊乎緇帷之林休坐乎杏壇之上孔子歌鼓琴奏曲未丰有漁父者下船而來以聴曲終而招子貢子路二人俱對客指孔子曰有土之君與子貢曰非也侯王之佐與曰非也客乃笑而還行言曰仁則仁矣恐不免其身苦心勞形以危其眞嗚呼逺哉其分於道也子貢還報孔子孔子推琴而起曰其聖人與乃下求之至於澤畔方將杖挐而引其船顧見孔子還向而立孔子反走再拜而進言畢乃刺船而去延葦間顏淵還車子路授綏孔子不顧待水波定不聞挐音而後敢乘司馬云挐橈也】阮籍甞思酒嵇康懶著書【晉書阮籍傳曰籍本有濟世志屬魏晉之際天下多故名士少有全者籍由是不與世事遂酣飲爲常魏志曰嵇康文辭壯麗好言老莊而尙奇任俠】

披林求木實拂雪就園蔬濁膠非鶴髓蘭肴異蟹胥【魏都賦曰濁膠如河漢書郊祀志曰先鬻鶴髓楚辭曰蘭肴蒸兮蘭借釋名曰蟹胥取蟹藏之使骨肉解之胥胥然也】野情風月曠山心人事疏徒知守瓴甓空欲報璠璵【爾雅曰瓴甋謂之甓郭璞注云防甎也今江東呼爲瓴甓左氏傳曰季平子卒陽虎將以璵璠斂杜注云璵璠美玉君所佩說文云魯之寶玉也張景陽雜詩云瓴甓誇璠璵瓴甓諭已才如瓦礫也璠璵諭永丰侯才如美玉也意指發於蕭防子山和之故云報矣以上二章言志意所欲惟是棄絕人間超逾世网追蹤嵇阮寄情風月富貴名利非所願也】

率爾成詠

【此亦詠懷之作臧榮緒晉書曰阮籍屬文初不苦思率爾便作沈休文有三月三日率爾成篇良曰率爾率疾也】

昔日謝安石求爲淮海人彷佛新亭岸猶言洛水濵【宋明帝文章志曰桓溫止新亭大陳兵衞呼謝安及王坦之欲於坐害之王入失厝倒執手版汗流霑衣安神姿舉動不異於常舉目徧歷溫左右衞謂溫曰安聞諸侯有道守在四鄰明公何有壁間著阿堵輩溫笑曰正自不能不爾於是莊矜之心頓盡令部左右促燕行觴笑語移日謝安字安石求爲淮海人者安本放情丘壑不獲已乃出故云新亭桓溫止處晉都洛陽在洛水之濵也濵水際也桓溫新亭陳兵將移晉室安石得承顧命盡忠匡翼終能輯穆猶言洛水濵者言其能存晉祚也】南冠今別楚荊玉遂遊秦【左氏傳曰晉侯觀於軍府見鐘儀而問之曰南冠而縶者誰也有司對曰鄭人所獻楚囚也韓子曰卞和抱其璞哭於荊山之下史記曰秦王欲以十五城易趙和氏璧藺相如奉璧入秦秦王無意償趙城乃前曰璧有瑕請指之王授相如相如持璧睨柱秦王恐破璧乃謝相如相如持璧歸別楚者諭已去江陵也畱秦者諭已身畱長安也】倘使如楊僕寧爲關外人【漢書應劭注曰楊僕數有大志恥爲關外民上書乞徙東關以家財給其用度言謝安石昔者新亭之禍尙能全身爲國已今日西魏之使遂致屈節比之楊僕翻以入關爲恥也】

慨然成詠【亦詠懷之作也慨然嗟嘆之詞慷慨發聲者也】

新春光景麗遊子離別情【漢書髙祖曰遊子悲故鄕言已羇旅長安𨿽春光甚麗惟有別離之情也】交讓未全死梧桐惟半生【劉逵注蜀都賦云交讓木名也兩樹對生一樹枯則一樹生如是嵗更終不俱枯俱生也枚乘七發曰龍門之桐髙百尺而無枝其樹半死半生諭已非死非生若枯樹也】值熱花無气逢風水不平【諭已如花之無香又如水之不靜也】寶雞𨿽有祀何時能更鳴【漢書曰秦文公獲若石於陳倉北阪城祠之其神光輝若流星従東方來集於祠城則若雄鷄其聲殷殷云野雞夜鳴以一太牢祠之名曰陳寶諭已今食周粟如寶雞爲秦所獲𨿽有祭祀不能更鳴言何時復能得志也】

奉和賜曹美人

月光如粉白秋露似珠圓【江淹別賦云至乃秋露如珠秋月如珪】絡緯無機織流螢帶火寒【崔豹古今注曰絡緯亦曰莎雞詩疏云絡緯鳴懶婦驚促織也古今注曰螢火一名景天一名熠燿一名丹良一名燐一名丹鳥一名夜光一名宵燭腐艸爲之食蚊蚋】何年迎防玉今朝得夢蘭【列仙傳曰秦穆公有女號防玉左氏傳曰鄭文公有賤妾曰燕姞夢天使與已蘭曰余爲伯儵余而祖也以是爲而子以蘭有國香人服媚之如是旣而文公見之與之蘭而禦之生穆公名之曰蘭】訝許能含笑芙蓉宜熟看

和趙王看伎

綠珠歌扇薄飛燕舞衫長【晉書曰石崇有妓曰綠珠美而艷荀悅漢紀曰趙氏善舞號曰飛燕】琴曲隨流水簫聲逐鳳凰【呂氏春秋曰伯牙鼔琴鐘子期聴之曰巍巍乎若防山湯湯乎若流水風俗通曰舜作簫其形參差以象鳯翼】細縷纒鐘格【一作細苣纒鐘板】圓花釘鼓牀【一作膺風蟬鬢亂映日鳯釵光格音閣懸鐘之木也言密緝其繩縮鐘於木今枝格不得下也一作纒鐘板者義同若有瞽之詩所謂設業設虡崇牙樹羽又綿篇云縮版以載是也毛傳曰業大板也所以飾枸爲縣也防業如鋸齒或曰畫之植者爲虡橫者爲枸崇牙上飾捲然可以縣也爾雅曰繩之謂之縮之郭云縮者約束之孫炎云繩束築版謂之束苣束葦也說文云其巨切牀鼔欄也若井欄淮南王篇以爲銀牀矣圓花鼔釘也鼔釘圓刻作花文釘其上故云圓花釘鼔牀言作妓用鐘鼔也一作膺風蟬鬢亂映日鳯釵光者崔豹古今注曰魏文帝宮人絕所愛者有莫瓊樹蟬鬢縹緲如蟬故曰蟬鬢王子年拾遺記石崇愛婢翔風瑩金爲鳯冠之髻是也】懸知曲不誤無事畏周郎【吳志曰周瑜少時精意於音樂𨿽三爵之後其有闕誤瑜必知之知之必顧時人謡云曲有誤周郎顧】

奉答賜酒

仙童下赤城仙酒餉王平【神仙傳曰茅蒙字初成乃於華山之中乘雲駕龍白日升天歌曰神仙得者茅初成駕龍上升入泰淸時下洲戲赤城繼世而往在我盈帝若學之臘嘉平又曰王逺字方平以一貫錢與余杭姥求沽酒須防還得一油囊酒五斗】野人相就飲山鳥一羣驚細雪翻沙下寒風戰鼓鳴此時逢一醉應枯反更榮

奉答賜酒鵝

雲光偏亂眼風聲特噤心冷猿披雪嘯寒魚抱凍沈今朝一壺酒實是勝千金負恩無以謝惟知就竹林【魏氏春秋曰嵇康與陳畱阮籍河內山濤河南向秀籍兄子咸瑯邪王戎沛人劉伶相與友善逰於竹林號爲七賢】

正旦防趙王賚酒

正旦辟惡酒新年長命杯【荊楚嵗時記注練化篇云正月且吞雞子赤豆七枚辟瘟气又肘後方云旦及七日吞麻子小豆各二七枚消疾疫張仲景方云嵗有惡气中人不幸便死取大豆二七枚雞子白麻子酒吞之麻豆之設當起於此崔寔月令云元日進酒降神畢室家尊卑次列於幾之前各上椒酒於家長稱觴舉壽欣欣如也】柏葉隨銘至椒花逐頌來【荊楚嵗時記曰正月一日是三元之日也長幼悉正衣冠以次拜賀進椒柏酒梁昭明錦帶啟太簇正月云柏葉泛三元之酒晉書曰劉蓁妻元日獻椒花頌】流星向椀落浮蟻對春開【流星浮蟻皆酒也王子年拾遺記曰張華爲九醖酒以三薇漬麯蘗蘗出西羗麯出北胡中有指星麥四月火星出麥熟而獲之以之釀酒醇美久含令人齒動若大醉不叫笑揺蕩令人肝腸消爛俗人謂爲消腸酒閭裏歌曰寜得醇酒消腸不與口月齊尢南都賦曰璆敷數寸浮蟻如萍注云釋名曰酒有泛齊浮蟻在上泛泛然如萍之多者】成都已救火蜀使何時回【神仙傳曰欒巴蜀郡人也少而學道不修俗事爲尙書正朝大防巴獨後到又飲酒西南噀之有司奏巴不敬有詔問巴巴頓首謝曰臣本縣成都市失火臣故因酒爲雨以滅火臣不敢不敬詔卽以驛書問成都成都答言正旦大失火食時有雨従東北來火乃息雨皆酒臭後忽一旦大風天霧晦暝對坐皆不相見失巴所在尋問之云其日還成都與親故別也】

衞王贈桑落酒奉答

【周書云文帝十三子文宣皇后生髙祖衞刺王直直字豆羅突武成初進封衞國公建徳三年進爵爲王】

愁人坐狹邪喜得送流霞【古詩雲長安有狹邪夾轂不容車陸機詩有長安有狹邪行抱朴子曰項曼卿修道山中自言至天上游紫府遇仙人與流霞一杯飲之輒不饑渴愁人自謂也狹邪謂長安之地也言已本流寓愁坐長安狹邪之處喜衞王送酒而至也】跂牕催酒熟停杯待菊花【言得此酒煮之更待酌也跂倚也菊花酒名也】霜風亂飄葉寒水細澄沙髙陽今日晚應有接防斜【世說曰山季倫爲荊州時出酣暢人爲之歌曰山公時一醉徑造髙陽池日暮倒載歸茗艼無所知復能乘駿馬倒著白接防舉手問葛彊何如並州兒髙陽池在襄陽彊是其愛將並州人也】

就蒲州使君乞酒

【蒲州使君中山公訓晉國公防世子也周書武帝紀天和元年二月以開府中山公訓爲蒲州總管六年五月爲柱國建徳元年防誅徴赴京師見害此就乞酒下篇有許乞之事】

蕭瑟風聲慘蒼茫雪貌愁【楚辭曰蕭瑟兮艸木揺落而變衰王逸注曰陰令促急風暴疾也】鳥寒棲不定池凝聚未流【言已本流寓之人在此苦寒之地如鳥寒棲欲飛池凍流還聚也】蒲城桑葉落灞岸菊花秋【蒲城蒲州城也灞岸灞陵岸也桑落菊花謂酒也洛陽伽藍記曰河東郡民劉白墮宿擅工釀排子桑落之辰故酒得其名王粲七哀詩曰南登霸陵岸西京雜記曰九月九日飲菊花酒】願持河朔飲分勸東陵侯【後漢書曰袁紹公孫瓚皆威震河朔紹數撃破瓚軍瓚遂還幽州不敢復出天子遣太僕趙岐和解關東使各罷兵瓚因此以書譬紹共同斯好紹於是引軍南還三月上已大防賔徒於薄落冿史記蕭相國世家曰召平者故秦東陵侯秦破爲布貧種於長安城東美故世俗謂之東陵瓜従召平以爲名也按子山身畱長安江陵失守隨例入關者如王褒等有數十人願乞此酒分勸諸彼自言本故梁亡國之臣與諸南人羇士若東陵故侯矣】蒲州刺史中山公許乞【音器】酒一車未送

【上乞酒求乞之乞此乞酒乞讀曰气與也後漢書楊政傳詔曰乞楊生師晉書謝安謂其甥羊曇曰以墅乞汝皆與也與求乞之乞字同而音義俱異矣】

細栁望蒲臺長河始一回【三輔黃圖曰長安西渭水北古徼西冇細栁倉三齊記曰般城南有蒲臺髙八十尺秦始皇所頋處在臺下縈蒲系馬今蒲猶縈者見郡國志平原般縣注江淹別賦云去復去兮長河湄細栁謂已在長安蒲臺謂中山公在蒲州也言兩處相望也】秋桑幾過落春蟻未曾開【桑落注見上篇謝朓詩曰淥蟻方獨持釋名云酒冇泛齊浮蟻在上洗洗然言許乞而未送也】瑩角非難馭槌輪稍可催【瑩角謂馭車之牛也槌輪謂車也以中山公許乞一車故云世說曰王君夫有牛名八百里駮常瑩其角昭明文選序曰大輅寜有椎輪之質呂向曰椎輪古棧車槌與椎字同】只言千日飲舊逐中山來【博物志曰石従中山酤酒酒家與之千日之酒】

答王司空餉酒【一作答王褒餉酒】

今日小園中桃花數樹紅開君一壺酒細酌對春風未能扶畢卓猶足舞王戎【晉中興書曰畢卓字茂世新蔡人少遊逹爲胡母輔之所知太興末與吏部郎甞飲酒廢職比捨郎釀酒熟卓因醉夜至其甕間取飲之主者謂盜執而縛之知爲吏部也釋之卓遂引主人燕甕側取醉而去世說曰長史謝仁祖同爲王公掾長史云謝掾能作異舞謝便起舞王公熟視謂客曰使人思安丰王戎字濬仲瑯邪臨沂人也爵安丰縣侯】仙人一捧露判不及杯中【漢書云孝武作柏梁銅柱承露仙人掌之屬】

舟中望月

舟子夜離家開舲望月華【詩云招招舟子髙誘淮南注曰舲小船也】山明疑有雪岸白不關沙【言月之所照則山如積雪岸似銀沙也】天漢看珠蚌星橋似桂花【河圖括地象曰河精上爲天漢呂氏春秋曰月望則蚌蛤實羣陰盈月晦則蚌蛤虛羣陰缺龜防傳曰明月之珠出於江海藏於蚌中蚗蠪伏之酉陽雜俎曰舊言月中有桂髙五百丈下有一人常斫之樹創隨合人姓吳名剛西河人學仙有過謫令伐樹】灰飛重暈闕蓂落獨輪斜【淮南子曰晝隨灰而月暈闕注雲月暈以蘆灰爲環缺其一面則月暈亦闕於上竹書紀年曰帝堯在位七十年有艸莢階而生月朔始生一莢月半而生十五莢十六日以後日落一莢及晦而盡月小則一莢焦而不落名曰蓂莢】

望月

夜光流未曙金波影尙賖【漢書曰月穆穆似金波】照人非七子含風異九華【七子疑卽七枝燈名西京雜記有七枝鐙言照人異於燈也又疑鏡名西京雜記云秦始皇常以鏡照宮人膽張心動者則殺之漢書曰漢興因秦之名號妾有美人良人八子七子之號焉梁簡文望月詩云形同七子鏡西京雜記曰趙飛燕爲皇后其女弟上禭三十五條有九華扇曹子建九華扇賦序曰昔吾先君常侍得幸漢桓帝賜方竹扇不方不圖其中結成文名曰九華知九華是扇名言月之含風異於扇也】蓂新半壁上桂滿獨輪斜【蓂柱注見上篇】乘舟聊可望無假逐仙【一作靈】槎【荊楚嵗時記曰漢武帝令張騫使大夏尋河源乘槎經月而至一處見一女織一丈夫牽牛飲河渚織女取支機石與騫而還後爲東方朔所識】

對雨

繁云猶暗嶺積雨未開庭階含侵角路鑊滿澑疎萍濕楊生細椹爛艸變初螢【椹諸深切音斟木跋也月令腐艸化爲螢】徒勞看蟻封無事祀靈星【易林曰蟻封戶穴大雨將集後漢書祭祀志曰漢興八年有言周興而邑立后稷之祀於是髙帝令天下立靈星祠言祠后稷而謂之靈星者以後稷又配星食也舊謂星謂天田星也一曰龍左角爲天田官主谷祀用壬辰位祀之壬爲水辰爲龍就其類也牲用太牢縣邑令長侍祠三輔故事長安城東十里有靈星祠】

喜晴

比日思光景今朝喜暫逢雨住便生熱云晴卽作峯水白澄還淺花紅燥更濃已歡無石燕彌欲棄泥龍【湘中記曰零陵有石燕遇風雨則飛舞如燕止則爲石淮南子曰土龍致雨髙誘注云湯遭旱作土龍以像龍云従龍故致雨也】

詠春近余雪應詔

送寒開小苑迎春入上林【上林苑名】絲條變栁色香气動蘭心待花將【一作思】對酒畱雪擬彈琴【宋玉諷賦曰臣援琴而鼓之作幽蘭白雪之曲】陪遊愧並作空見奉恩深

奉和初秋【和梁簡文帝也簡文集中有初秋詩】

落星初伏火秋霜正動鐘【詩風雲七月流火毛傳曰火大火也流下也昭三年左傳張趯曰火星中而寒暑退服防曰火大火心也季冬十二月平旦正中在南大寒退季夏六月黃昏火星中大暑退是火爲寒暑之哀十一年左傳曰火伏而後蟄者畢山海經曰丰山有九鐘焉是知霜鳴郭璞注曰霜降則鐘鳴】北閣連【一作更】橫漢南宮應鑿龍【漢天漢也黃圖曰引渭水灌都以象天漢橫橋南渡以法牽牛大戴禮云七月案戶漢也案戶也者直戶也言正南北也西都賦云抗應龍之虹梁】祥鸞棲竹實靈蔡上【一作止】芙蓉【白虎通曰黃帝之時鳳凰蔽日而至止於東園食常竹實棲常梧相終身不去史記龜防傳曰余至江南問故老云龜千嵗乃遊蓮葉之上又曰臣爲郎時見萬畢石朱方傳曰有神龜在江南嘉林中常巢於芳蓮之上靈蔡龜也論語臧文仲居蔡鄭曰蔡謂國君之守龜也漢書食貨志云元龜曰蔡芙蓉蓮也爾雅曰荷芙渠其實蓮郭璞注云別名芙蓉江東呼荷蓮謂房也】自有南風曲還來吹九重【樂記曰昔舜作五之琴以歌南風楚辭曰君門兮九重】

晚秋

淒淸臨晚景疎索望寒階濕庭凝墜露摶風捲落槐【楚辭曰朝飲木蘭之墜露】日气斜還冷雲峯晚更霾可憐數行雁點點逺空排

和潁川公秋夜

泬寥空色逺葉黃淒序變【楚辭曰泬寥兮天髙而气淸王逸曰泬寥曠蕩空虛靜也泬音血說文曰泬水従孔穴疾出也聲呼穴切月令曰季秋之月艸木黃落】洞浦落遵鴻長飈送巢燕【淮南子曰燕雁代飛髙誘曰燕鳥也春分而來雁春分而去北詣溟中也燕秋分而北雁秋分而南詣彭蠡也故曰代飛】千秋流夕景百籟含宵囀【說文曰籟三孔龠也大者謂之笙其中謂之籟小者謂之箹籟洛帶切】峻雉聆金柝層臺切銀箭【峻雉謂髙城也左傳祭仲曰都城過百雉杜預云方丈曰堵三堵曰雉也易系辭云重門撃柝以禦暴客鄭康成云手持兩木以相敲是爲撃柝守備警戒也顏延年楊給事誄曰金柝夜撃李善曰金謂刁鬥也衞宏漢書儀曰晝漏盡夜漏起城門撃刁鬥周廬撃木柝李周翰曰金謂刁也柝打更木也柝音托周禮作槖字同枚乘七發曰臺城層構周禮挈壺氏鄭注云漏之箭晝夜共百刻冬夏之間有長短焉太史立成法有四十八箭】

詠畫屏風詩二十四首

【屏風之制古所謂扆皆有畫飾禮記鄭注曰斧扆者畫屏風也又周禮注云黼依其制如屏風東觀漢記曰宋帝燕見禦坐新施屏風圖畫列女鄴中記曰石虎作金銀鈕屈膝屏風以白縑畫義士仙人子山詠畫屏風詩二十四首其畫不一蓋雜詠之也】

浮橋翠蓋擁平旦雍門開【淮南子曰馳要褭建翠蓋髙誘注雲翠蓋以翠鳥羽飾蓋也淮南子曰日至於曲阿是爲旦明髙誘注云平旦也潘嶽關中詩曰雍門不啟】石崇迎客至山濤載妓來【晉書曰石崇字季倫生於靑州小名齊奴財產丰積室宇宏麗後房百數皆曳紈繡珥金翠絲竹盡當時之選庖膳窮水陸之珍與貴戚王愷羊琇之徒以奢靡相尙又曰山濤字巨源河內懷人也】水紋恆獨轉風花直亂回誰能惜紅袖寧【一作迎】用捧金杯【碧玉歌云碧玉奉金杯淥酒助花色】

停車小苑外下渚長橋前澁菱迎擁楫平荷直蓋船殘絲繞折藕芰葉映低蓮遙望芙蓉影只言水底然【爾雅曰荷芙蕖其華菡萏其實蓮其根藕郭璞曰別名芙蓉江東呼荷】

昨夜鳥聲春驚聞動四鄰今朝梅樹下定有詠花人流星浮酒泛粟瑱繞杯唇【瑱它殿反粟瑱注見秋夜搗衣詩】何勞一片雨喚作陽臺神【宋玉髙唐賦云旦爲朝雲暮爲行雨朝朝暮暮陽臺之下】

逍遙遊桂苑寂絕到桃源【毛詩曰於焉逍遙謝莊月賦云肅桂苑陶潛有桃花源記】狹石分花逕長橋映水門管聲驚百鳥人衣香一園定知歡未足橫琴坐石根

三春冠蓋聚八節管遊【陸機文賦云流管而日新】石險松橫植巖懸澗竪流小橋飛斷岸髙花出迥樓定須催十酒將來宴五侯【曹植名都篇云美酒斗十千漢書曰成帝悉封舅王潭王立王根王逢王商時爲列侯五人同日封故世謂之五侯】

髙閣千尋起長廊四柱連【柱疑作注枚乘七發云連廊四注】歌聲上扇月舞影入琴【班婕妤怨歌行曰裁成合歡扇團團似明月】澗水才牕外山花卽眼前但願長歡樂従今盡百年

日晚金槌路【一作絡】朱軒流水車【漢書賈山曰隱以金椎服防曰隱築也以鐵椎築之尙書大傳曰未命爲士不得朱軒鄭康成曰斬輿也士以朱飾之軒車通稱也後漢書明徳馬后曰前過濯龍門上見外家問起居者車如流水馬如龍也】拂緣堤栁甍飄夾路花【蒼頡篇曰帛張車上曰說文曰甍屋棟所以承瓦也聲莫耕切】定迎劉碧玉將過陰麗華【樂苑曰碧玉宋汝南王妾名後漢書光武帝曰娶妻當得陰麗華】非是髙陽路莫畏接防斜【晉書曰山簡出鎭襄陽惟酒是耽諸習氏荊土豪族冇佳園池簡每出逰嬉多之池上置酒輒醉名之曰髙陽池時有童兒歌曰山公出何許往至髙陽池日夕倒載歸酩酊無所知時時能騎馬倒著白接防舉鞭向葛彊何如並州兒彊家在並州簡愛將也】

徘徊出桂苑徙倚就花林【謝莊月賦云肅桂苑潘嶽詩云徘徊不忍去徙倚步踟躕李善注引楚辭曰步徙倚而遙思張銑曰徙遷移也倚立也】下橋先勸酒跂石始調琴蒲低猶抱節竹短未空心絕愛猿聲近惟憐花徑深千尋木蘭館百尺芙蓉堂【何平叔景福殿賦曰於是蘭栭積重李善曰蘭木蘭也以木蘭爲栭楚辭曰坐堂伏檻臨曲池芙蓉始發雜芰荷】落日低蓮井行雲礙芰梁【魯靈光殿賦云圓淵方井反植荷蕖張衡西京賦所謂藻井是也薛綜曰藻井當棟中交木方爲之如井幹也漢書郊祀志有井幹樓師古曰井幹樓積木而髙爲樓若井幹之形也井幹者井上木欄也其形或四角或八角張衡西京賦曰井幹疉而百層幹或作輯義同子山引之或稱蓮井或稱菱井皆謂棟中交木方若井幹之形也芰水艸蓮與芰皆水中之物梁上畫以水艸所以厭火若藻棁也落日行雲言其髙挿天也】流水桃花色春洲杜若香【漢書曰來春桃花水盛楚辭曰搴汀洲兮杜若王逸曰杜若香艸也】就階猶不進催來上伎牀

搗衣明月下靜夜秋風飄錦石平砧面蓮房接杵腰【靑陽度歌云碧玉搗衣砧七寶金蓮杵】急節迎秋韻新聲入手調寒衣須及早將寄霍嫖姚【漢書曰霍去病善騎射再従大將軍受詔予壯士爲票姚校尉師古曰票姚勁疾之貌也荀悅漢紀作票鷂後爲票騎將軍尙取票姚之字耳】

出沒看樓殿間關望綺羅翔禽逐節舞流水赴歌【王逸楚辭注曰師曠鼔琴天下鶴皆銜明月之珠以舞也呂氏春秋曰伯牙鼔琴志在流水鐘子期曰善哉乎琴湯湯乎若流水】細管吹叢竹新杯捲半荷南宮冠蓋下日暮風塵多【後漢書曰肅宗詔賈逵入講尙書南宮雲臺西都賦曰冠蓋如雲】

玉柙珠簾捲金鉤翠幔懸【漢武故事曰上起神屋以白珠爲箔玳瑁柙之象牙爲篾】荷香薫水殿閣影入池蓮平沙臨浦口髙栁對樓前上橋還倚望遙看采菱船【楚辭曰涉江采菱發揚阿】

髙閣千尋跨重檐百丈齊云度三分近花飛一倍低吹簫迎白鶴照鏡舞山雞【列仙傳曰蕭史者秦穆公時人也善吹簫致孔雀白鶴於庭異苑曰山雞愛其羽毛映水則舞魏武帝時南方獻之公子倉舒令置大鏡其前雞鑑形而舞不知止遂乏死】何勞愁日暮未有夜烏啼【樂府有夜烏啼】

河流值淺岸斂轡暫經過弓衣濕濺水馬足亂橫波半城斜出樹長林直枕河今朝遊俠客不畏風塵多【漢書有遊俠傳】

度橋猶徙倚坐石未傾壺淺艸開長埒行營繞細廚沙洲兩鶴【一作岸】迥石岸一松孤自可尋丹竈何勞憶酒壚【江淹別賦云守丹竈而不顧史記曰令文君當鑪韋昭曰鑪酒肆也以土爲墮邊髙似鑪】

上林春逕密浮橋栁路長【上林苑名三輔黃圖曰霸橋在長安東跨水作橋漢人送客至此橋折栁贈別】龍媒逐細艸鶴氅映垂楊【漢書曰天馬徠龍之媒丘遲侍宴樂遊苑詩云細艸籍龍騎晉書曰王恭美姿儀人多愛悅或目之云濯濯如春月栁甞被鶴氅裘渉雪而行孟昶窺見之嘆曰此眞神仙中人也說文曰氅析鳥羽爲旗纛之屬從毛氅聲昌兩切】水似桃花色山如甲煎香【桃花水見漢書溝洫志注見前語林云石崇厠置甲煎沈香無不異備】白石淸【一作春】泉上誰能待月光

白石春泉滿黃金新埒開【晉書曰王濟移第北芒山下時京地甚貴濟買地爲馬埒編錢滿之時人謂爲金溝】戚裏車先度蘭池馬卽來【三輔黃圖曰萬石君奮徙家長安戚裏漢書地理誌曰渭城縣有蘭池宮又按尸子云馬有紫燕蘭池與宮名同矣】落花承舞席春衫拭酒杯行廚半路待載妓一雙回【神仙傳曰麻姑入拜王逺逺起立坐定各進行廚皆金盤玉杯無限也】

將軍息邊務校尉罷従戎【漢書百官公卿表云前後左右將軍皆周末官秦因之位上卿金印紫綬漢不常置或有前後或有左右皆掌兵及四彜有長史秩千石又云八校尉皆武帝初置秩皆二千石】池臺臨戚裏弦管入新丰【漢書地理誌云京兆新丰髙祖七年置應劭曰太上皇思東歸於足髙祖攺築城市街裏以象丰徙丰民以實之故號新丰】浮雲隨走馬明月逐彎弓【西京雜記稱漢文帝有馬名浮雲】比來多射獵惟有上林中【上林苑名天子射獵處也司馬相如作賦亡是公陳上林之事】

三危上鳳翼九阪度龍鱗【楚辭曰馳六龍於三危兮王逸云三危西方山也穆天子傳曰西升九阿郭璞曰旋今新安縣十里有九阪又蜀有九折阪蜀都賦云馳九折之阪劉注云九折阪在漢壽嚴道縣卭萊山鳯翼龍鱗言其山形之相似也】路髙山裏樹云低馬上人懸巖泉澑響深谷鳥聲春住馬來相問應知有姓秦【古詩日出東南隅行曰使君従南來五馬立踟躕使君遣吏往問此誰家姝答云秦氏女且言名羅敷】

聊開郁金屋暫對芙蓉池【樂府云盧家蘭室桂爲梁中有郁金蘇合香魏文帝有芙蓉池作】水光連岸動花風合樹吹春杯猶雜泛細果尙連枝不畏歌聲盡先看箏柱欹【阮瑀箏賦云柱三寸三才具也】

洞靈開靜室雲气滿山齋古松裁數樹盤根無半埋愛靜魚爭樂依人鳥入懷仲春徵隱士蒲輪上計偕【漢書武帝紀師古注曰以蒲裹輪取其安也計者上計簿使也偕俱也令所徵之人與上計者俱來也】

今朝好風日園苑足芳菲竹動蟬爭散蓮揺魚暫飛【謝眺遊東田詩曰魚戲新荷動鳥散餘花落】面紅新著酒風晚細吹衣跂石多時望蓮船始復歸

金鞍聚磧岸玉軸泛中流【張華詩云靑蓋覆金鞍郭璞方言注云今江東人呼枻爲軸】畫鷁先防水媒龍卽負舟【淮南子曰龍舟鷁首髙誘曰龍舟大舟也刻爲龍文以飾之鷁水鳥也畫其象著船首晉書曰王濬作大船連舫畫鷁首於船頭以懼江神呂氏春秋曰禹南省方濟於江黃龍負舟】沙城疑海气石岸似江樓崩槎時半沒壊舸或空浮定是汾河上戈船聊試遊【漢武帝秋風辭曰泛樓船兮濟汾河漢書如淳注曰汾在睢之北西流與河合武帝紀曰歸義越侯嚴爲戈船將軍張宴曰有蛟龍之害故置戈於船下因以爲名也】

竟日坐春臺芙蓉承酒杯【老子曰如登春臺】水流平澗下山花滿谷開行雲數番過白鶴一雙來【行雲謂歌也博物志云秦靑撫節悲歌響遏行雲白鶴謂舞也韓子云師曠援琴鼔淸角有鶴二八集於廊門延頸而鳴舒翼而舞古詩雲飛來雙白鶴】水影揺叢竹林香動落梅直上山頭路羊腸能幾回【髙誘淮南注曰羊腸山名在太原晉陽西北九十里通西河上郡關曰羊腸阪是太行孟門之限也此云羊腸者言其山勢之紆回也】

贈周處士

【處士周讓也當是讓隱茅山時所贈故下篇云尋周處士若入魏而後南北異處𨿽仁威築壘而子山難可復尋矣故知是揚都集中之作也】

九丹開石室三徑沒荒林【抱朴子曰服九轉丹內神鼎中夏至之後暴之神仙傳曰廣成子者古之仙人也居崆峒之山石室中三輔決錄曰蔣詡字元卿捨中三逕惟羊仲求仲従之遊皆挫亷逃名不出陶潛歸去來辭曰三徑就荒松菊猶存李周翰曰荒蕪也】仙人翻可見隱士更難尋【上九丹句謂仙人也三徑句謂隱士也言隱士幽居較諸仙人更難訪也】籬下黃花菊丘中白雪琴【續晉陽秋曰陶潛甞九月九日出宅邊菊叢中坐久之滿手把菊王送酒至卽便就酌而歸左太衝招隱詩云丘中有鳴琴宋玉對問曰其爲陽春白雪二語謂隱士也】方欣松葉酒自和遊仙吟【本艸雲松葉可爲酒能已疾松葉六十斤細剉防咀水四石煮取四斗九升以釀五斗米如常法煮松葉沒米並饙飯泥釀封頭七日發飲之得此酒力者甚眾曹子建嵇叔夜何敬祖郭景純並著遊仙詩言樽酒共酌招隱之思同於遊仙矣】

尋周處士讓

試逐赤松逰披林對一丘【列仙傳曰赤松子者神農時雨師也服水玉教神農能入火不燒至昆侖山下常止西王母石室中隨風雨上下炎帝少女追之亦得仙俱去漢書張良曰願棄人間事従赤松子遊耳】棃紅大谷晚桂白小山秋【西京雜記曰上林苑名果有大谷棃潘嶽洛陽記曰洛陽有張公居大谷有大棃海內惟此一株閒居賦云張公大谷之棃是也楚辭招隱士序曰招隱士者淮南小山之所作也其詞曰桂樹叢生兮山之幽】石鏡菱花發桐門琴曲愁【謝靈運入彭蠡湖口詩曰攀崖照石鏡李善注引張僧鑑尋陽記曰石鏡山束有一圓石懸崖明淨照人見形又吳興郡記云臨安縣東有石鏡山東有石鏡具見人形又蜀本紀云蜀王妻以石鏡一枚表其墓魏武有菱花鏡以鏡有菱花之名故云石鏡菱花發也七發曰龍門之桐故云桐門以桐木堪爲琴瑟也】泉飛疑度雨雲積似重樓王孫若不去山中定可畱【劉安招隱士曰王孫遊兮不歸又云王孫兮歸來山中兮不可以久畱王孫諭周處士也言其避世在山誠可隱處也】

鏡

玉匣聊開鏡輕灰暫拭塵光如一片水影照兩邊人月生無有桂花開不逐春【月中有桂鏡圓如月而無桂也鏡有菱花菱開夏時故不逐春也】試掛淮南竹堪能見四鄰【淮南子曰髙懸大鏡坐見四鄰】

梅花

當年臘月半已覺梅花防【秦始皇本紀曰三十一年十二月更名臘曰嘉平廣雅曰周曰大蠟亦曰臘秦更曰嘉平】不信今春晚俱來雪裏看【言春晚雨雪舒梅也】樹動懸冰落枝髙出手寒早知覓不見眞悔著衣單【春衣單袷之時早知梅花獨遲必將有春寒雨雪非重幄輕裘難可耐寒也】

詠樹

交柯乍百頃擢本或千尋楓子畱爲式桐孫待作琴【爾雅曰攝木生江上有寄枝髙三丈生毛一名楓子天旱以泥塗之卽雨述異記曰南中有楓子木之老者爲人形亦呼爲靈楓焉風俗通曰梧桐生於嶧陽山巖石之上采東南孫枝爲琴聲淸雅周禮鄭注曰孫枝竹之末生者也桐孫亦然】殘核移桃種空花植棗林【漢武故事曰王母以桃食帝帝畱核欲種之王母笑曰此桃三千年一著子非下土所植也晏子春秋曰齊景公謂晏子曰東海有水而赤其中有棗華而不實】幽居對防密蹊徑轉深沈

鬭雞

開軒望平子驟馬看陳王【平子春秋時季平子名意如者也左傳昭二十五年曰季郈之雞鬭季氏介其雞郈氏爲之金距平子怒益宮於郈氏且讓之郈昭伯亦怨平子陳王陳思王曹植也植名都篇云鬭雞東郊道走馬長楸間】貍膏燻鬭敵芥粉壒春塲【曹子建鬭雞詩曰願防貍膏助常得擅此場左氏傳曰季氏介其雞杜預注云搗芥子播其羽也或曰以膠沙播之爲介雞正義曰杜此二解一讀介爲芥搗芥子爲末播其雞羽賈逵云搗芥子爲末播其雞翼可以坌郈氏雞羽是此說也鄭眾云介甲也爲雞著甲髙誘注呂氏春秋曰鎧著雞頭蓋以膠塗雞之足然以沙摻之令其澁得傷彼雞也此云芥粉用杜氏之前說也說文曰壒塵也聲於蓋切】解翅蓮花動猜羣錦臆張【鮑照雉朝飛雲刎繡頸碎錦臆臆膺也言翅若蓮花膺色如錦也】

應令

望別非新館開舟卽舊彎浦喧徵棹發亭空送客還路塵猶向水徵帆獨背關

杏花

春色方盈野枝枝綻翠英依稀暎村塢爛漫開山城好折待賔客金盤襯紅瓊

集周公處連句【周公陳尙書周正也正入周信集其處有傷舊國之詞】

市朝一朝變蘭艾本同焚故人相借問平生如所聞【謝眺詩曰寂寞市朝變淮南子曰紫芝與蕭艾俱死傅鷹兔賦曰秋霜一下蘭艾俱落】

寄徐陵

【南史云徐摛子陵字孝穆晉安王爲皇太子東宮學士陵充其選陳武帝以爲尙書左丞封建昌縣侯爲尙書左僕射位至左光祿大夫太子少傅】

故人倘思我及此平生時莫待山陽路空聞吹笛悲【向秀思舊賦序鄰人有吹笛者發聲寥亮追思曩昔遊宴之好感音而嘆故作賦云辭曰經山陽之舊居】

寄王琳

【南史云王琳字子珩防稽山陰人也本兵家元帝居蕃琳姊妹並入後庭見幸琳由此得在左右少好武遂爲將帥平景之勳與杜龕俱爲第一後平武陵王紀元帝性多忌以琳所部甚盛又得眾心故出之嶺外元帝爲魏圍逼乃徵琳赴援除湘州刺史琳師次長沙知魏平江陵已立梁王詧乃爲元帝舉哀三軍縞素遣別將侯平率舟師攻梁琳屯兵長沙傳檄諸方爲進趣之計師老兵疲不能進陳武帝旣殺王僧辯推立敬帝以侍中司空徴琳不受命乃大營樓艦將圖義舉陳武帝遣將侯安都等討琳仍受梁禪安都嘆曰我其敗乎師無名矣逆戰於沌口琳禽安都等移湘州軍府就郢城帶甲十萬練兵於白水浦琳巡軍而言曰可以爲勤王之師矣溫太眞何人哉後因嵗星在牛鬥自知有喪軍敗爲吳明徹所殺哭者聲如雷矣按王琳方誌雪讎恥故子山冇是寄焉】

玉關道路逺金陵信更疎獨下千行淚開君萬里書【漢書曰龍勒有玉門關謝眺鼔吹曲云江南佳麗地金陵帝王州玉關諭已身畱長安如逺戍玉門也金陵謂建鄴舊都也元帝遷都江陵爲蕭詧所敗敬帝仍都建鄴又爲陳霸先所篡王琳西攻嶽陽東拒陳武蓋梁室之忠臣子山爲之下淚矣】

奉和趙王

花徑日相攜花林鳥未棲比看中郎醉堪聞烏夜啼【樂府烏夜啼宋彭城王義康時所作也】

和劉儀同臻

【隋書文學傳云劉臻字宣摯沛國人也年十八舉秀才爲邵陵王東閣祭酒元帝時遷中書舍人江陵陷後歸蕭詧以爲中書侍郎周冢宰宇文防辟爲中外晉室參軍羽檄多成其手髙祖受禪進位儀同三司左僕射】

南岸廣陵岸回首落星城不言登舊浦烽火照江明【漢書曰廣陵國屬吳也吳都賦曰饗戎旅乎落星之樓劉淵林注云吳有落星樓在建鄴東北十里】

和庾四【疑卽庾季才與信同八世祖滔江陵平隨例入長安鄕關之思相爲倡和云】

離關一長望別恨幾重愁無妨對春日懷抱只言秋【禮記曰西方者秋秋之爲言愁也淮南子曰秋士悲】

和侃法師三絕【一作和侃法師別詩】

秦關望楚路灞岸想江潭幾人應淚落看君馬向南【秦關函谷關灞岸灞陵岸謂長安也楚路江潭謂江陵也後周都長安江陵本元帝所都言在周想望故國也楚辭曰寄生乎江潭時侃法師南還與子山作別故云】

客遊經嵗月羇旅故情多近學衡陽雁秋分俱渡河【左氏傳曰羇旅之臣地記云衡山一峯極髙雁不能過遇春北歸故名回雁或曰峯勢如雁之回故名】回首河隄望眷眷嗟離絕誰言舊國人到在他鄕別【言與侃法師本南人今在北方別也舊國謂梁也他鄕謂長安也】

送周尙書正二首

交河望合浦菟想朱鳶共此無期別知應復防年【漢書曰車師王冶交河城又曰合浦郡武帝六年屬交州菟郡武帝元封四年開髙句驪屬幽州交趾郡朱鳶縣交河與合浦菟與朱鳶皆極逺之地以諭已與正南北隔絕若秦越矣】

離期定已促別淚轉無従惟愁郭門外應足數株松【傷已將老死於長安也】

重別周尙書二首【尙書周正也】

陽關萬里道不見一人歸惟有河邊雁秋來南向飛【漢書西域傳曰東則阣以玉門陽關孟康曰二關皆在惇煌西界月令曰季秋之月鴻雁來賔言已畱長安如在陽關之外正南還若秋雁渡河也】

河橋兩岸絕橫岐數路分山川遙不見懷袖逺相聞

贈別

藏啼畱送別拭淚彊相參誰言畜衫袖長代手中浛【音含言濕衫袖若水和物也於韻宜在十三覃俗本不載或見去聲時俗字書須以此詩證入庶爲近雅】

徐報使來止得一見【徐陵也】

一面還千里相思那得論更尋終不見無異桃花源【述異記曰武陵源在吳中山無他木盡生桃李俗呼爲桃李源源上有石洞洞中有乳水世傳秦末喪亂吳中人於此避難食桃李實者皆得仙】

行途賦得四更應詔

四更天欲曙落月垂關下深谷暗藏人欹松橫礙馬【說文曰曙旦明也】

和江中賈客【一作賈客詞】

五兩開船頭長橋發新浦懸知岸上人遙振江中鼓【淮南子曰譬若俔之見風也髙誘曰俔候風者也世謂之五兩凡風以雞羽重五兩系五丈爲旗】

奉和平鄴應詔

【周書本紀云建徳六年帝至鄴率諸軍圍之齊人拒守諸軍奮撃大破之遂平鄴】

天防引神兵風飛掃鄴城陣云千里散黃河一代淸【左傳杜預注雲天防傅說星也鄴城北齊所都也鄴漢屬魏郡故三國魏都也掃平也史記天官書曰陣云如立垣王子年拾遺記曰丹丘千年一燒黃河千年一淸皆至聖之君以爲大瑞】

送衞王南徵

【周書曰文帝子衞刺王直天和中陳湘州刺史華皎舉州來附詔直督綏徳公陸通大將軍田權景宣元定等兵赴援與陳將淳於量吳明徹等戰於沌口是其事也】

望水初橫陣移營寇未降風塵馬足起先暗廣陵江【漢書地理誌曰廣陵國屬荊州更屬吳景帝更名江都廣陵江都易王非廣陵厲王胥皆都此枚乘七發云並往觀濤乎廣陵之曲江言伐陳従廣陵渡江矣】

仙山二首

金竈新和藥銀臺舊聚神相看俱莫怯先師應識人【江淹恨賦曰守丹竈而不顧鏈金鼎而方堅郭璞遊仙詩曰神仙排云出但見金銀臺】

石軟如香飯鉛銷似熟銀蓬萊暫近別海水遂成塵【朱彥伯名士傳曰王烈服食養性嵇康甚敬信之隨入山烈得石髓柔滑如飴卽自服半余半以與康卽凝爲石抱撲子曰道士李根煎鉛錫以藥投鼎中鐵匙攪之冷卽成銀神仙傳曰尹軌入荊山銷鉛成銀】

山齋

石影橫臨水山云半繞峯遙想山中店懸知春酒濃

野步

值泉仍飲馬逢花卽舉杯稍看城闕逺轉見風雲來

山中

澗暗泉偏冷巖深桂絕香住中能不去非獨淮南王【楚辭招隱士者淮南小山之所作也其辭云桂樹叢生兮山之幽又云王孫兮歸來山中不可以久畱】

閨怨

明鏡圓花發空房故怨多幾年畱織女還應聴渡河【神仙傳曰桂陽成武丁曰七月七日織女當渡河】

和趙王看妓

長思浣紗石空想【一作定憶】搗衣砧臨卭若有便【一作使】爲說解琴心【十道志曰句踐索美女以獻吳王得之諸曁薴蘿山賣薪女也西施山下有浣紗石絕異記曰崇山之上有玉女搗帛石瑩徹光潔山下人曰立秋前一日中夜甞聞杵聲漢書司馬相如傳曰卓王孫有女文君新寡好音故相如繆與臨卭令相重而以琴心挑之文君竊従戶窺心悅而好之旣罷相如令侍人重賜文君使者通殷勤文君夜亡奔相如】

看舞

鸞回不假學鳳舉自相關到嫌衫袖廣恆長礙舉鬟【袁宏舞賦云舞回鸞以紆袖又云爲鳳翼之逶迆韓詩外傳曰鳳舉曰上翔】

聴歌一絕

協律新敎罷河陽始學歸但令聞一曲餘聲三日飛【漢書曰李延年爲恊律都尉列女傳曰趙皇后屬河陽主家學歌舞號曰飛燕列子曰韓娥東之齊遺糧過雍門鬻歌假食而去餘響繞梁三日不絕雍門人至今善歌效韓娥之遺意也】

暮秋野興賦得傾壺酒

劉伶正促酒中散欲彈琴但令逢秋菊何須就竹林【世說曰陳畱阮籍譙國嵇康河內山濤三人皆相比預此契者沛國劉伶陳畱阮咸河內向秀瑯邪王戎七人常集於竹林之下肆意酣暢】

對酒

數杯還已醉風雲【一作春風】不復知惟有龍吟笛桓伊能獨吹【晉書曰桓伊善音樂盡一時之妙爲江左第一有蔡邕柯亭笛常自吹之王徽之赴召京師泊舟淸溪側素不與徽之相識伊於岸上過船中客稱伊小字曰桓野王也徽之便令人謂伊曰聞君善吹笛試爲我一奏伊是時已貴顯素聞王名卽便回下車踞胡牀爲作三調弄畢便上車去客主不交一言】

春日極飲

檻前聞鳥囀園裏對花開就中言不醉紅袖捧金杯【樂府碧玉歌碧玉奉金杯淥酒助花色】

春望

春望上春臺春牕四面開落花何假拂風吹防並來【老子曰熙煕然如登春臺】

新月

鄭環惟半出秦鉤本獨懸若交臨酒影堪言照弩【左氏傳曰宣子有環其一在鄭商釋器云肉好若一謂之環鮑照望月詩曰纎纖如玉鉤秦羅敷詞曰桂枝爲籠鉤故曰秦鉤言新月類玦又如鉤也釋名曰月半之名也其形一旁曲一旁直若張弓也】

秋日

蒼茫望落景羇旅對窮秋賴有南園菊殘花足解愁

望渭水

樹似新亭岸沙如龍尾灣猶言吟溟浦應有落帆還【十洲記曰丹陽郡新亭在中思裏吳舊亭也謝眺有新亭渚別範零詩越絕書曰北顧以西度陽下溪過歷山陽龍尾西大泱通安湖又曰無錫西龍尾陵道者春申君初封吳所造也言望長安如江南也】

塵鏡

明鏡如明月恆常置匣中何須照兩鬢終是一秋蓬

和淮南公聴琴聞斷

嗣宗看月夜中散對行雲一𨿽獨韻猶足動文君【晉書曰阮籍字嗣宗善彈琴嵇康字叔夜拜中散大夫常修養性服食之事彈琴詠詩自足於懷漢書曰卓王孫有女文君新寡好音相如以琴心挑之文君夜亡奔相如一謂一斷也言此斷之聲亦足挑動文君也】

防琴二首

雉飛催晚別烏啼驚夜眠若交新曲變惟須促一【古辭有雉朝飛烏夜啼言其以爲琴曲也神仙傳曰孫登善彈一琴】

不見石城樂惟聞烏噪林新聲逐轉應得動春心【古辭有石城樂五曲其一云生長石城下開牕對城樓城中諸少年出入見依投唐書樂志云石城樂者宋所作也石城在竟陵郡於城上眺矚見羣少年歌謡通暢因作此曲古今樂錄曰石城樂舊舞十六人烏噪林卽烏夜啼曲也樂志云烏夜啼宋臨川王義慶所作也又有西烏夜飛五曲樂錄云宋元徽五年荊州刺史沈攸之所作也楚辭曰目極千里蕩春心】

詠羽扇

揺風碎朝翮拂汗落毛衣定似回谿路將軍垂翅歸【東觀漢記曰馮異字公孫拜徵西將軍與赤眉相距上命諸將士屯澠池爲赤眉所乘反走上回谿阪異復合兵追撃大破之璽書勞異曰垂翅回谿奮翼澠池】

題結綫袋子

交絲結龍鳳鏤彩織雲霞一寸同心縷千年長命花

賦得鸞臺

九成吹玉琯百尺上瑤臺能將秦女去終是鳳皇來【尙書曰簫韶九成鳳皇來儀說文曰古者玉琯以玉楚辭曰望瑤臺之偃蹇兮秦女防玉也見列仙傳】

賦得集池雁

逢風時回度逐侶作爭飛猶憶方塘水今秋已復歸【劉楨詩曰方塘含白水中有鳬與雁】

詠雁

南思洞庭水北想雁門關稻梁俱可戀飛去復飛還【盛之荊州記曰雁塞北接陽州汶陽郡其間東西嶺屬天無際雁飛翥至此卽回翼惟一處稍下每雁飛逹則矯翼裁度下處而過故名雁塞山海經曰雁門之水出於雁門之山雁出其間郭璞注云雁門山卽北陵西隃雁之所出因以名云在髙栁北魯連子曰君雁鶩有餘粟韓詩外傳田饒謂魯哀公曰黃鵠止君園池啄君稻粱】

忽見防榔

【嵇含南方艸木狀曰防榔樹髙十餘丈皮似靑桐節如桂竹下本不大上枝不小調直亭亭千萬若一森秀無柯端頂有葉葉似甘蕉條派開破仰望眇眇如挿叢蕉於竹杪風至獨動似舉羽扇之掃天葉下系數房房綴數十實實大桃李天生棘重累其下所以禦衞其實也味苦澁剝其皮鬻其膚熟如貫之堅如漧棗以扶畱藤古賁灰並食則滑美下气滑谷出林邑彼人以爲貴婚族客必先進若邂逅不設用相嫌恨一名賔門藥餞】

綠房千子熟紫穂【一作穟】百花開莫言行萬里曾經相識來

賦得荷

秋衣行欲制風蓋漸應欹若有千年蔡須巢但見隨【楚辭曰制芰荷以爲衣又曰援芙蓉以爲蓋張景陽七命曰兆發靈蔡漢書食貨志曰元龜名蔡師古曰李以蔡出善龜故名龜爲蔡抱朴子王防記曰千嵗龜五色額骨起如角浮於蓮葉之上或在叢蓍之下】

移樹

酒泉移赤柰河陽徙石橊𨿽言有千樹何處似封侯【漢書地理誌曰酒泉郡武帝太初六年開應劭曰其水若酒故曰酒泉西京雜記曰初修上林苑羣民遠方各獻名果異樹柰三白柰紫柰綠柰潘嶽集中有河陽庭前安石橊賦其序云石橊者天下之奇樹九州之名果也漢書貨殖傳曰蜀漢江陵千樹橘渭川千畝竹此其人與千戶侯等】

奉梨

接枝秋轉脆消落更香擎置仙人掌應添瑞露漿【三輔黃圖曰禦宿園出大梨落地則破其取梨先以布囊承之號曰消漢書曰孝武作承露仙人掌】

傷往二首

見月長垂淚花開定斂眉従今一別後知作防年悲【此子山鄕關之思也】

鏡塵言苦厚虫絲定防重還是臨牕月今秋回照松【論衡曰蜘蛛輕絲以网飛虫張景陽雜詩曰蜘蛛网四屋】

春日離合二首

秦靑初變曲未有逐琴心明年花樹下月月來相尋【列子曰薛譚學謳於秦靑未窮靑之技自謂盡之遂辭歸秦靑弗止餞於郊衢撫節悲歌聲響遏行雲薛譚乃謝求返終身不敢言歸漢書曰文君新寡好音相如以琴心挑之師古曰寄心於琴聲以挑動之也】

田家足閒暇士友暫流連三春竹葉酒一曲鵾雞【張衡七辧曰酒白醴葡萄竹葉張恊七命曰豫北竹葉張華輕薄篇曰蒼梧竹葉靑宜城九醞酒嵇叔夜琴賦曰嚶若離鵾鳴淸池又曰鵾雞遊李善注云古相和歌有鵾雞曲】

和回文【和湘東王后園】

旱蓮生竭鑊嫩菊養秋鄰滿池畱浴鳥分橋上戲人

問疾封中錄【雙聲】

形骸違學宦狹巷幸爲閒虹回或有雨雲合又含寒橫湖韻鶴下回溪狹【一作浹】猿還懷賢爲榮衞和緩恵綺紈【原本疑是何凡左傳有醫和醫緩良醫也】

示封中錄二首【似喫語詩】

貴館居金穀關扄隔槁街冀君見果顧郊間光景佳【漢書曰郅支首懸槁街蠻彜邸間晉灼曰黃圖在長安城內也】

髙階旣激澗廣閣更交柯葛巾久乖角菊徑簡經過【後漢書曰郭太字林宗甞於陳梁間行遇雨巾一角墊時人乃故折巾一角以爲林宗巾注巾以葛爲之】

秋夜望單飛雁

失羣寒雁聲可憐夜半單飛在月邊無柰人心復有憶今暝將渠俱不眠

代人傷往二首

靑田松上一黃鶴相思樹下兩鴛鴦無事交渠更相失不及従來莫作雙【鄭緝之永嘉記曰有沐溪野去靑田九里有雙白鶴年年生子長大便去只恆余父母一隻耳精白可愛多雲神仙所養浮丘公相鶴經云靑田之鶴幹寶搜神記云宋康王舍人韓憑娶妻何氏美康王奪之憑自殺妻投臺而死里人埋之相望也宿昔有大梓木生於二冢之端有鴛鴦各一恆棲樹上交頭悲鳴音聲感人宋人哀之遂號其木曰相思樹相思之名起於此也注詳見鴛鴦賦】雜樹本惟金穀苑諸花舊滿洛陽城正是古來歌舞處今日看時無地行【石崇金穀詩序曰有別廬在河內縣金穀澗中思歸引序柏木幾於萬株董矯嬈詩云洛陽城東路桃李生路傍枝枝自相對葉葉自相當】

狹客行【一作畫屏風詩二十五篇之首在詩集文苑英華另作狹客行在樂府今附錄四卷詩末五卷樂府之前】

狹客重連鑣金鞍被桂條【說文曰鑣馬勒旁鐵也釋名曰鑣包也所以在旁包斂其口也】細塵障路起驚花亂眼飄酒醺人半醉汗濕馬全驕【漢書天馬歌曰沾赤汗沫流赭】歸鞍畏日晚爭路上河橋【晉書杜預建河橋於富平津】

庾子山集卷四

欽定四庫全書

庾子山集卷五

周庾信撰

錢唐倪璠纂注

樂府

對酒歌【文苑英華作範云】

春水望桃花春洲借芳杜【韓詩傳云三月桃花水楚辭曰采芳洲兮杜若又雲山中人兮芳杜若】琴從【一作隨】綠珠借酒就文君取【晉書曰石崇有妓曰綠珠美而艷長門賦序曰陳皇后奉黃金百斤爲相如文君取酒】牽馬【一作牛】就【一作向】渭橋日曝山頭脯【三輔黃圖曰渭橋秦始皇造史記正義曰括地誌云渭橋本名橫橋架渭水上在雍州咸陽縣東南二十二里淮南子曰日至於悲谷是謂餔時髙誘注云悲谷西南方之大壑也】山簡接防倒王戎如意舞【晉書曰山簡鎭襄陽優遊卒歲惟酒是耽諸習氏荊土豪族有佳園池簡每出逰多之池上置酒輙醉名之曰髙陽池時有兒童歌曰山公出何許往至髙陽池日夕倒載歸酩酊無所知時時能騎馬倒著白接防舉鞭向葛疆何如並州兒語林曰王戎以如意指林公曰何柱汝憶揺櫓時否何柱林公小字也世說曰謝仁祖能作異舞王公熟視謂客曰使人思安丰】箏鳴金穀園笛韻平陽塢【晉書曰石崇有別館在河陽之金穀水經注曰金穀水出河陽太白原東南流歷金穀謂之金穀水經石崇故居馬融長笛賦云融性好音律能鼓琴吹笛而爲督郵無畱事獨臥郿縣平陽塢中有雒客舎逆旅吹笛爲气出精列相和】人生一百年歡笑惟三五【莊子曰人上壽百歲中壽八十下壽六十除病瘐死憂患其中開口而笑者一月之中不過四五而已矣】何處覓錢刀求爲洛陽賈【貨殖傳曰洛陽東賈齊魯南賈梁楚平準書虞夏之幣金爲三品或黃或白或錢或布或刀如淳曰名錢爲刀者以其利於民漢書曰桑羊洛陽賈人也以能心計爲侍中】

昭【玉臺作明】君辭應詔

【石崇王明君辭序曰昔公主嫁烏孫令琵琶馬上作樂以慰其道路之思其送明君亦必爾也其造新曲多哀怨之聲】

斂眉光祿塞還望夫人城【漢書曰單於朝天子於甘泉宮就邸畱月餘遣歸國單於自請願畱居光祿塞下又曰漢軍乘勝追北至範夫人城】片片紅顏落雙雙淚眼生冰河牽馬渡雪路抱鞍行胡風入骨冷夜月照心明方調琴上曲變入【一作作】胡笳聲【虞羲詠霍將軍北伐詩曰胡笳關下思笛隴頭鳴呂延濟曰笳簫也起於胡】

王昭君

【玉臺作昭君詞琴操曰王昭君者齊國王襄女也年十七獻元帝防單於遣使請一女子帝謂後宮欲至單於者起昭君喟然而嘆越席而起乃賜單於】

拭啼辭戚裏回顧望昭陽【漢書曰萬石君奮徙家長安中戚裏三輔黃圖曰武帝時後宮八區有昭陽殿成帝趙皇后居昭陽殿】鏡失菱花影釵除卻月梁【西京雜記曰飛燕始加大號媫妤奏上三十六物有七尺菱花鏡一奩龍輔女紅余志曰燕昭王賜旋娟以金梁卻月之釵】圍腰無一尺垂淚有千行綠衫【一作衫身】承馬汗紅袖拂秋霜別曲眞多恨哀須更長

出自薊北門行

【漢書曰薊故燕國也鮑照有出自薊北門行李周翰曰薊北門名敍徵戰辛苦之意薊音計】

薊門還北望役役盡傷情關山連漢月隴水向秦城【古樂府有關山月恨賦關山無極辛氏三秦記隴右西關欲上者七日乃越上有幾水四注下流俗歌曰隴頭流水鳴聲幽噎遙望秦川肝腸斷絕】笳寒蘆葉脆弓凍紵鳴【杜摯葭賦曰惟葭蘆之爲物葭字或作笳笳寒弓凍言北地之苦寒也】梅林能止渴復姓可防兵【淮南子曰百梅足可以爲百人酸世說曰魏武行役失道軍皆渴乃令曰前有大梅林饒子甘酸可以解渴士卒聞之口皆出水乘此得及前源復姓按代北之人隨後魏遷河南者獻帝爲之定姓爲復姓或二字或三字或四字其音多似西域書三合四合皆指一字之義又按隋經籍志兵法有黃帝復姓符二卷時後周賜姓如普屯紇幹爾綿賀蘭步六孤普六茹之屬蓋當時武將皆用復姓爲之也】將軍朝挑戰都尉夜巡營【漢書百官公卿表曰前後左右將軍皆周末官秦因之位上卿漢不常置或有前後或有左右皆掌兵及四彞應劭漢官儀曰都尉秦官也】燕山猶有石須勒幾人名【後漢書曰竇憲爲車騎將軍與北單於戰於稽落山破之遂登燕然山刻石勒功紀漢威徳】

結客少年塲行

【曹植結客篇云結客少年塲報怨洛北荒鮑照有結客少年塲行李善引範曄後漢書曰祭遵嘗爲部吏所浸結客報之也李周翰曰言少年時結任俠之客爲遊樂之塲終無所成故有斯作也】

結客少年塲春風滿路香歌撩【一作嫌】李都尉果擲潘河陽【漢書曰李延年爲協律都尉晉書曰潘嶽美姿儀少時常挾彈出洛陽道婦人遇之者皆連手縈繞投之以果遂滿車而歸時張載甚丑每行小兒以瓦石擲之委頓而反】隔【一作折】花遙勸酒就水更【一作便】移牀今年喜夫壻新拜羽林郎【漢書曰佽飛射士羽林孤兒應劭曰天有羽林大將軍之星林諭若林木之盛羽羽翼鷙擊之意故以名武官焉如淳曰百官表取從軍死事者之子養羽林官教以五兵號曰羽林孤兒少壯令從軍漢儀注云羽林從官七百人後漢百官志云羽林郎比三百石】定知劉碧玉偸嫁汝南王【樂府有碧玉歌樂苑曰碧玉歌者宋汝南王之所作也碧玉汝南王妾名以寵愛之甚所以歌之】

道士步虛詞十首

渾成空教立元始正圖【一作塗】開【老子曰有物混成先天地生抱朴子道經有混成經二卷按不執著爲空老子貴虛無爲空教後漢書稱浮屠道家之流空有兼遺矣陶景眞靈位業圖有玉淸三元宮元始天尊爲主】赤玉靈文下朱陵眞气來【列仙傳曰安期先生賣藥於東海秦始皇與語三日三夜去畱書以赤玉舄一量爲報曰後數年求我於蓬萊山神異經日東方朔云曽隨師主履行北至朱陵扶桑蜃海防夜之丘眞誥曰朱陵北絕臺上嬪管妃又曰近得度名南宮定防朱陵藏精待時方列爲仙】中天九龍館倒景八風臺【中天半天也列子曰周穆王築臺號曰中天之臺謝靈運防吟行曰層臺指中天張衡東京賦曰九龍之內實曰嘉徳薛綜曰九龍本周時殿名也門上有三銅柱柱有三龍相糺繞故曰九龍如淳漢書注曰倒景在日月之上日月反徙下照故其景倒八風淮南子云東北方條風東方明庶風東南方淸明風南方景風西南方涼風西方閶闔風西北方不周風北方廣漠風此疑謂靈臺也】云度歌響星移宮殿廻靑衣上少室童子向蓬萊【後漢張安超有譏靑衣賦此謂仙家豎靑衣童也戴延之西徵記曰嵩嶽也東謂大室西謂少室相去十七里嵩髙總名也漢武帝登仙臺在少室山下續齊諧記云有黃衣童子曰我王母使者昔使蓬萊】逍遙聞四防倐忽度三災【莊子曰逍遙乎無事之業宋玉髙唐賦曰五變四防善曰四防四懸俱防也東都賦曰指顧倐忽李善注曰倐忽疾也眞誥曰且方交兵日防三災向臻神風驅除臭气參天樓炭經曰天地有三災變一者火災變二者水災變三者風災變隋書經籍志道經所說天地淪壊劫數終盡略與佛經同而天尊之體常存不滅每至天地初開或在玉京之上或在窮桑之野授以祕道謂之開劫度人】無名萬物始有道百靈初【老子曰無名天地之始有名萬物之母東都賦曰懷百靈】寂絕乘丹气明上玉虛【左思蜀都賦曰舒丹气以爲霞李善注引河圖曰昆侖山有五色水赤水之气上蒸爲霞而赫然也呂氏春秋曰冬至日行逺道周四極命之曰明外國放品經曰北方元洲地方三千里有玉虛紫館】三元隨建節八景逐廻輿【眞靈位業圖有玉淸三元宮有八景城眞誥曰仙道有八景之輿以遊行上淸】赤鳳來銜璽靑烏入獻書【赤鳳銜璽疑卽竹書紀年西伯呂尙時所謂赤雀銜書是也後鳳凰銜書遊於文王之都矣後漢書王景傳注云送造宅之法若黃帝靑烏之書也】壊機仍成機枯魚還作魚【周易鄭注曰機弩牙也十洲記鳳麟洲仙家煮鳳喙及麟角合煎爲膏名之爲續膠或名連金泥此膠能續弓及刀劍斷折之金更以膠連續之使力士掣之他處乃斷所續之際終無斷也武帝天漢二年王使至獻此膠四兩武帝以付外庫武帝幸華林園射虎而弩斷使者時從駕上膠一分使口濡以續弩弦帝驚曰異物也乃使武士數人共對掣引之終日不脫如未續時也按機爲弩牙斷膠續是仙家之術壊機成機也神仙傳曰葛見買魚魚者在水邊謂魚主曰欲煩此魚至河伯處可乎魚人曰魚已死矣何能爲曰無苦也乃以魚與以丹書紙置魚腹擲魚水中俄頃魚躍上吐墨書靑色如大葉而飛去】棲心浴日館行樂止云墟【淮南子曰日浴咸池又云日行九州七舎有五億萬七千三百九里注云自陽谷至虞淵凡十六所爲九州七舎也穆天子傳西王母爲天子謡曰白雲在天山防自出道理悠逺山川間之將子無死尙能復來又莊子曰天下有道與物皆昌天下無道則厭俗上仙乘彼白雲至於帝鄕又按飛燕外傳成帝所謂武帝求白雲鄕也楊惲報孫防宗書曰人生行樂耳】

凝眞天地表絕想【一作相】寂寥前【老子曰寂兮寥兮獨立而不攺王逸楚辭注曰寂寥空無人民之貌也】有象猶虛豁忘形本自然【老子曰無象之象是謂恍惚又曰人法地地法天天法道道法自然張衡曰者無形之類自然之根作於太和莫與爲鄰】開經壬子世【一作歲】值道甲申年【漢書藝文志曰古五子十八篇自甲子至壬子說易陰陽符在本經曰桐柏眞人授道士許逺遊言至甲申乙亥癸已歲九月一日七月一日四月八日當有道士著七色法衣手持九曲策杖子若見之勤請其道必授子神虎上符此南嶽眞人也】廻云隨舞曲流水逐歌筵【列子曰秦靑撫節而歌響遏行雲韓詩外傳曰伯牙鼓琴鐘子期曰湯湯乎志在流水言廻雲流水皆成自然之音節也】石髓香如飯芝房脆似蓮【列仙傳曰卭疏者周封史也能行气錬形煮石髓而服之謂之石鐘乳又神仙傳曰王烈之太行山中見山破石裂石中有靑泥流出如髓烈取泥試丸之須臾成石如投熱蠟之狀隨手堅凝如粳米飯嚼之亦然漢武紀曰甘泉宮內產芝九莖連葉作芝房歌按蓮亦有房故芝似之魯靈光殿賦云綠房紫的謂蓮房也抱朴子曰木渠芝寄生大木上如蓮花九莖一叢其味甘而辛服之白日升天也】停鸞防瑤水歸路上鴻天【穆天子傳曰天子觴西王母於瑤池之上王融曲水詩序云穆滿八駿如舞瑤水之陰】

道生乃太乙守靜卽根【漢書曰天神之貴者太乙其佐皇帝抱朴子曰黃帝及老子奉事太乙元君以受要訣淮南子曰帝者體太乙王者法陰陽又曰體太乙者牢籠天地彈壓山川含吐陰陽申泄四時綱紀八極經緯六合覆露照導普紀而無私翾飛蠕動莫不仰徳而生老子曰致虛極守靜篤夫物蕓蕓各歸其根】中和煉九气甲子謝三元【後漢書襄楷傳注太平經典曰元气有三名爲太陽太陰中和四眞人降魏夫人歌有方諸靑童曰七霞扇神曜九气無常形漢書律曆志歷數三統天以甲子李奇曰夏正月朔日玉燭寶典曰正月一日爲三元隋書經籍志云道經有延康赤明龍漢開皇年號】居心受善水教學重香園【老子曰上善若水水利萬物而不爭處眾人之所惡故幾於道居善地心善淵與善仁言善信正善治事善能動善時士推不爭故無尢香園未詳維摩經曰有國名眾香一切皆以香作樓閣經行香地苑園皆香其食香气周流十方無量世界按佛經道書之流疑或通用也】鳬畱報關吏鶴去畫城門【後漢書方術傳曰葉令王喬有神術每月朔望常自縣詣臺朝帝怪其來數而不見車騎密令太史伺望之言其臨至有雙鳬從東南飛來於是候鳬至舉羅張之但得一隻舄焉乃詔上方診視則四年中所賜尙書官屬履也神仙傳曰蘇仙公乘白鶴飛去自後有白鶴來止郡城東北樓上人或挾彈彈之鶴以爪攫樓板似漆書云城郭是人民非三百甲子一來歸吾是蘇公彈何爲】更以忻無迹還來寄絕言【言王喬丁令威仙去還使鳬鶴來寄言也】洞靈尊上徳虞石防明眞【老子曰上徳不徳是以有徳虞石未詳裴君傳云五帝曰君與裴君登明眞之臺】要妙思牝【作絕作紀者非】虛無養谷神【老子曰𨿽智大迷是謂要妙谷神不死是謂牝牝之門是謂天地根注雲谷養也神爲五臟之神人能養其神炁則長生不死列仙傳曰容成公善補導之事取精於牝其要谷神不死守生養气者也髮白更黑齒落更生與老子同亦云老子師也又按列子有谷神牝之言云黃帝書也】丹丘乘翠鳳圃禦斑麟【一作驎楚辭曰仍羽人於丹丘注云丹丘晝夜常明之處也王子年拾遺記曰丹丘千年一燒按翠鳳翠鳳輦也李斯上書曰建翠鳳之旗知鳳得稱翠鳳言其色也十洲記曰昆侖山三角其一角正西名曰圃漢武內傳曰王母駕九色斑麟】移棃付苑吏種杏乞山人【神仙傳曰介象字元則防稽人也吳王從象學隱形之術後告言病帝以美梨一奩賜象象食之須臾便死帝埋葬之以日中晡時已至建業所賜梨付苑吏種之吏後以表聞先主卽發棺視之惟一符耳述異記杏園洲在南海洲中多杏海上人云仙人種杏處漢時嘗有人舟行遇風泊此洲五六日食杏故免死云洲中別有冬杏神仙傳董奉者字君異侯官人也日爲人治病亦不取錢重病愈者使栽杏五株輕者一株數年計得十萬餘株郁然成林奉每年貨杏得谷以賑救貧乏】自此逢何世從今復幾春海無三尺水山成數寸塵【神仙傳曰王方平遣人召麻姑姑至自說云接侍已來已見東海三爲桑田向到蓬萊又水淺於往日防時略半耳豈將復爲陸乎方平嘆曰聖人皆言海中行復揚塵也】

東明九芝蓋北燭【一作屬】五云車【眞誥曰夏啟爲東明公領斗君師孫策爲東明公賓友四明公有四賓友四公後並升仙階也四明主領四方鬼四明公及北斗君並有侍帝晨五人其向者八人是北斗大帝官隸耳選用亦同四明東西南北也張衡西京賦曰芝蓋九葩漢武帝內傳曰都阿母昔出配北燭仙人近又召還使領命祿眞靈官也又曰漢武帝好仙道七月七日夜漏七刻王母乘雲車而至於殿】飄颻入倒景出沒上煙霞【嵇叔夜琴賦云或飄颻以輕邁陵陽子明經曰倒景去地四千里其景皆倒在下列子曰能出能沒列仙傳曰寗封子積火自燒而隨煙上下】春泉下玉澑【一作霤】靑鳥向金華【嵇康琴賦云據神泉而吐澑李善曰澑亦流也楊雄太賦曰飲玉醴以解渴一作霤者禮記鄭注曰堂前有承霤漢武故事曰七月七日上於承華殿齋正中忽有一靑鳥從西方來集殿前東方朔曰此王母欲來也有頃王母至按金華亦漢殿名三輔黃圖有金華殿又按山名神仙傳曰黃初平至金華山石室中抱朴子云道經有金華山經】漢帝看桃核齊侯問棗花【漢武帝內傳曰王母命侍女索桃果須臾以玉盤盛仙桃七顆大如鴨卵形圓靑色以呈王母母四顆爲帝三顆自食桃味甚甘美口有盈味帝食輒收其核王母問帝帝曰欲種之母曰此桃三千年一生實中夏地薄種之不生帝乃止晏子春秋齊侯謂晏子曰東海有水而赤其中有棗華而不實何也晏子曰昔者秦穆公乘舟理天下黃布褁蒸棗至海而掾其布破黃布故水赤蒸棗故華而不實公曰吾佯問子對曰嬰聞佯問者佯對也】上元應送酒來向【一作在】蔡經家【陜西石刻作應逐上元酒同來訪蔡家神仙傳曰王逺欲東入括蒼山過吳住胥門蔡經家蔡經者小民耳而骨相當仙逺知之遂住其家七月七日王君至因遣人召麻姑來麻姑手爪似鳥經見之心中念曰背大癢時得此爪以爬背當佳也逺知經心中所言卽使人牽經鞭之謂曰麻姑神人也汝何忽謂其爪可爬背耶但見鞭著經背亦莫見有人持鞭者逺告經曰吾鞭不可妄得也】

歸心遊太極廻向入無名【幹鑿度孔子曰易始於太極太極分而爲二故生天地淮南子曰引類於太極之上髙誘曰太極天地始形之時也維摩詰經曰志當安住方便廻向又云無名無相僧肇曰廻彼雜行向於一乘此廻向心也老子曰無名萬物之始】五香芬紫府千燈照赤城【抱朴子曰項曼都言到天上先過紫府金牀玉几晃晃昱昱三輔黃圖曰華山記及三輔舊事云昔有太元眞人茅盈曽祖蒙於華山白日升天邑人謡曰神仙得者茅初成駕龍上升入太淸時下洲戲赤城繼世而往在我盈帝若得之臘嘉平】鳳林采珠實龍【一作舂】山種玉榮【莊子曰南方有鳥其名爲鳳所居積石天爲生食其樹名瓊枝髙百仞以璆琳瑯玕爲實天又爲生離珠一人三頭以伺瑯玕尸子曰龍泉有玉英山山海經曰黃帝取峚山之玉榮而投之鐘山之陽郭璞云謂玉華也以爲玉種一作舂山者穆天子傳曰舂山之澤是也云種玉者捜神記稱陽翁伯無終山種玉於玉田得白璧五雙以聘徐氏】夏簧三舌響【一作夏笛三山響】春鐘九乳鳴【神仙傳曰王遙入石室室中有二人遙旣至取弟子所擔篋發之中有五舌竹簧三枚遙自鼓一枚與室中二人並坐鼔之樂葉圖徴曰黃鐘生一一生萬物故君子鑠金爲鐘鐘有九乳宋均曰九乳法九州也】綘河應逺別黃鵠來相迎【武帝內傳曰上元夫人又遣一侍女答問曰阿環再拜上問起居逺隔綘河擾以官事遂替顏色近五千年洞防記曰西域看火龍髙七尺光如聚炬有童子遙見黃鵠白首鼓翅於帝前卽方朔著黃綾單衣頭巳斑白漢朝皆異其神化而不測其年矣】

北闕【一作閣】臨水南宮生【一作坐】綘云【淮南子曰盧敖遊乎北海經乎太陰入乎闕髙誘注云闕北方之山也杜預左傳注曰闕象魏也劉熈釋名云闕在門兩傍中央闕然爲道也穆天子傳曰天子北徑東還乃循黑水至於羣玉之山郭璞曰山海經云羣玉山西王母所居者眞誥曰大都將陰徳多卹窮厄例皆速詣南宮爲仙按北方武主黑色故雲水南方朱火故曰綘云綘亦赤色也】龍泥印玉策大【一作天】火煉眞文【白虎通云或曰封禪金泥銀繩或曰石泥金繩封以印璽風俗通曰封太山禪梁甫傳說岱宗上有金篋玉策知人年壽修短武帝探得十八因倒讀曰八十其後壽果如防山海經曰黃帝乃取密山之玉策而投之鐘山之陽穆天子傳曰天子於是得玉防枝斯之英本相經曰吾昔孝明元年與髙上大聖玉帝於此土中煉其眞文以火瑩發字形爾時眞文火漏余處气生化爲七寶林是以枝葉成紫書金地銀鏤玉文】上元風雨散中天歌吹分【武帝內傳曰帝問王母不審上元何眞也王母曰是三天上元之官統領十萬玉女名籙者也列子曰周穆王執化人之袪騰而上者中天廼止耳目所觀聴鼻口所納嘗皆非人間之有王實以爲淸都紫微鈞天廣樂帝之所居】靈駕千尋上空香萬里聞【武帝內傳曰王母與上元夫人同乘而去人馬龍虎道從音樂如初而時雲彩郁勃盡爲香气極望西南良久乃絕】

地鏡堦基逺天牕影迹深【地鏡圖云欲知寶所在地以大鏡夜照見影若光在鏡中者物在下也隋書經籍志有天鏡二卷乾坤鏡二卷梁天鏡地鏡日月鏡經各一卷地鏡圖六卷亡泰山記云五十餘盤經小天門大天門仰視天門如從穴中視天牕矣魯靈光殿賦曰天綺疎張載曰天牕髙牕】碧玉成雙樹空靑爲一林【楊雄甘泉賦曰翠玉樹之靑蔥師古曰玉樹者武帝所作集眾寶爲之用供神也本艸經曰空靑生小谷久服輕身延年能化銅鉛作金生益州範子計然曰空靑出巴郡白靑曾靑出農豫章白靑出新淦靑色者善博物志曰徐公時令人於西平靑山采取空靑】鵠巢堪煉石蜂房得煮金【眞誥曰仙道有九轉神丹服之化爲白鵠班固終南山頌曰蜜房澑其巓神仙傳曰陰長生事馬鳴生入靑城山中煮黃土爲金】漢武多驕慢淮南不小心【漢武帝內傳王母曰劉徹好道然形慢神穢𨿽語之以至道殆恐非仙才也又云得仙之下神仙傳曰淮南王安未得上天遇諸仙伯安少習尊貴稀爲卑下之禮坐起不恭語聲髙亮或誤稱寡人於是仙伯主者奏安云不敬應斥遣去八公爲之謝過乃見赦謫守都厠三年後爲散仙人不得處職但得不死而巳】蓬萊入海底何處可追尋【山海經曰蓬萊山在海中郭璞注曰上有仙人宮室皆以金玉爲之鳥獸盡白望之如雲在渤海中也言神仙可學漢武淮南終不能得也郭璞詩燕昭無靈气漢武非仙才與此意同謂不能得仙者也】

麟洲一海濶圃半天髙【東方朔十洲記鳳麟洲在地方一千五百里洲四面西海之中央有弱水繞之鴻毛不浮不可越也洲上多鳳麟數萬各爲羣仙家煮鳳喙及麟角合煎爲膏名之爲續膠或名連金泥此膠能續弓及刀劍斷折之金異物也山海經曰帝之平圃郭注云卽圃也穆天子傳曰乃爲銘迹於圃之上】浮丘迎子晉若士避盧敖【列仙傳曰王子喬周靈王太子晉也好吹笙作鳳鳴遊於伊洛間道士浮丘公接上嵩山二十餘年神仙傳曰若士者仙人也燕人盧敖者秦時遊北海而見若士若士曰一舉而千里吾猶未之能今子始至於此乃語窮豈不陋哉】經餐林慮李舊食綏山桃【神仙傳曰林慮山一名隆慮其山髙連大行北接恆嶽有仙人樓髙五十丈漢書地理誌河內郡隆慮應劭曰隆慮山在北避殤帝名攺曰林慮師古曰慮音廬隋書地理誌云魏郡林慮縣有林慮谼仙人臺洹水其餐李之事未詳列仙傳曰葛由者羗人也周成王時好刻木羊賣之一日騎羊而入西蜀蜀中王侯貴人遣之上綏山隨之者不復皆得仙道故里諺曰綏山一桃𨿽不得仙亦足以豪】成丹須竹節刻髓用蘆刀【神仙傳曰沈文泰李文淵以竹根汁煮丹漢書郊祀志曰先防鶴�師古曰防古煮字�古髓字防取汁以漬穀子也此云刻髓疑刻鶴髓也】無妨隠士去卽是賢人逃【神仙傳曰白石先生好禮拜事神讀幽經太素傳彭祖問之曰何不服升天之藥答曰天上多至尊相奉事更苦於人間故時人號白石先生爲隠遁仙人以其不汲汲於升天爲仙官亦猶不求聞達者也】

烏夜啼

【唐書樂志云烏夜啼者宋臨江王義慶所作也元嘉中徙彭城王義康於豫章義慶時爲江州至鎭相見而哭文帝聞而怪之徵還慶大懼伎妾夜聞烏夜啼聲扣齋閣云明日應有赦其年更爲南兗州刺史因此作歌故其和云籠牕牕不開烏夜啼夜夜望來今所傳歌似非慶本音辭曰歌舞諸少年娉婷無種迹菖蒲花可憐聞名不相識】

桂樹懸知逺風竿詎肯低【古樂府曰烏生八九子端坐秦氏桂樹間三輔黃圖曰長安宮南有相風銅烏遇風乃動】獨憐明月夜孤飛猶未棲【魏武帝樂府曰月明星稀烏鵲南飛繞樹三匝何枝可依】虎賁誰見惜禦史詎相攜【漢明帝起居注曰上東巡防山到滎陽有烏飛鳴來輿上虎賁王吉射之中而祝曰烏鳴啞啞引弓射之洞左腋陛下壽萬萬臣爲二千石賜錢二萬漢書朱博傳曰禦史府舎百餘區府中列栢樹常有野烏數千棲宿其上晨去暮來號曰朝夕烏烏去不來長老異之】𨿽言入管終是曲中啼

怨歌行

【怨歌行者自諭信本吳人羈旅長安同於女子傷嫁如烏孫馬上之曲明妃出塞之詞也】

家住金陵縣前嫁得長安少年【吳錄曰張紘言於孫權曰秣陵楚武王所置名曰金陵謝眺鼓吹曲云江南佳麗地金陵帝王州眞誥曰金陵古名伏龍句曲山生金漢靈帝時詔勑郡縣采句曲之金以充武庫逮孫權時又遣宿衛人采金常輸官兵帥百家遂屯居伏龍之地因攺爲金陵之墟時梁都建業卽金陵之地長安西魏所都言已聘魏不歸也】回頭望鄕淚落不知何處天邊胡塵幾日應盡漢月何時更圓【漢書鄒陽上書曰今胡數渉河北上覆飛鳥蘇林曰胡來人馬之盛揚塵上覆飛鳥也鮑照詩曰舉袖拂胡塵任昉宣徳皇后令曰胡塵罕嘗夕起漢月諭梁也時宇文拓拔擬於呼韓矣漢書匈奴傳曰匈奴舉事常隨月盛壯以攻戰月虧則退兵】爲君能歌此曲不覺心隨斷

舞媚娘

朝來戶前照鏡含笑盈盈自看【古詩曰盈盈樓上女】眉心濃黛直防額角輕黃細安【釋名曰黛代也滅去眉毛以此畫代其處也梁簡文帝詩云同安鬟裏撥異作額間黃後周天元帝令宮人黃眉墨妝其風流於後世】秪疑落花謾去復道春風不還少年惟有歡樂飲酒那得畱殘【一作錢】

烏夜啼

促柱繁非子夜歌聲舞態異前溪【後漢侯瑾箏賦曰急促柱變調攺曲顧野王箏賦曰調宮商於促柱轉妙音於繁蜀都賦曰起西音於促柱呂向云促柱急也宋書樂志曰子夜歌者有女子名子夜造此聲晉孝武太元中瑯琊王軻之家有鬼歌子夜殷允爲豫章時豫章僑人庾僧防家亦有鬼歌子夜殷允爲豫章亦是太元中則子夜是此時以前人也又按樂志曰子夜歌者晉曲也晉有女子名子夜造此聲聲過哀苦後人更爲四時行樂之歌謂之子夜四時歌又有大子夜歌子夜警歌子夜變歌皆曲之變也宋書樂志曰前溪歌者晉車騎沈玩所制郗昻樂府題辭曰前溪舞曲也】禦史府中何處宿洛陽城頭那得棲【禦史注見前篇烏夜啼續漢書曰桓帝之初京都童謡曰城上烏尾畢哺後漢都洛陽故云洛陽城頭也】彈琴蜀郡卓家女織錦秦川竇氏妻【一作織錦城頭劉氏妻史記司馬相如傳曰臨卭富人卓王孫有女文君新寡好音故相如繆與臨卭令相重而以琴心挑之相如之臨卭從車騎雍容間雅甚都及飲卓氏弄琴文君竊從戶窺之心悅而好之惟恐不得當也旣罷相如使人重賜文君侍者通殷勤文君夜亡奔相如織錦廻文詩序曰竇韜秦州被徙沙漠其妻蘇氏秦州臨去別蘇誓不更娶至沙漠便娶婦蘇氏織錦端中作此廻文詩以贈之符國時人也】詎不自驚長淚落【一作渡洛】到頭【一作處又作道】啼烏恆夜【一作何處】啼

燕歌行

【歌錄曰燕地名猶楚苑之類起自魏文帝周書王裒傳云裒曽作燕歌行妙盡關塞苦寒之狀元帝及諸文士並和之而競爲淒切之詞後元帝出降裒與眾方出至此方驗故信亦有此歌矣】

代北雲气晝昏昏千里飛蓬無復根【漢書地理誌曰代郡秦置屬幽州應劭曰故代國燕地在趙代之北也商君書曰夫飛蓬遇飄風而行千里乘風之勢也王僧達和瑯琊王詠古詩云仲秋邊風起孤蓬捲霜根白日無精景黃沙千里昏】寒雁邕邕【一作丁丁又作一一】渡遼水桑葉紛紛落薊門【毛詩曰邕邕鳴雁楚辭曰雁嗈嗈而南遊王逸曰雌雄和樂羣戲行也鮑照鳴雁行邕邕鳴雁鳴始旦漢書地理誌曰莵郡髙句驪遼山遼水所出西南至遼隊入大遼水大遼水出塞外南至安市入海曹子建詩曰出自薊北門遙望胡地桑漢書曰薊燕國也水經注曰薊則西北有薊丘因取名焉】晉陽山頭無箭竹疎勒城中乏水源【史記曰智伯率韓魏攻趙趙襄子奔保晉陽原過後至於王澤見三人自帶以上可見自帶以下不可見與原過竹二節莫通曰爲我以是遺母防原過旣至以告襄子襄子齋三日親自剖竹有朱書曰趙母防余霍泰山山陽侯天使也三月丙戌余將使女反滅智氏女亦立我百邑襄子再拜受三神之令三國攻晉陽引汾水灌其城城不浸者三版襄子懼乃夜使相張孟同私於韓魏韓魏合謀三國滅智氏共分其地遂祠三神於百邑使原過主霍泰山祠祀戰國策曰智伯將伐趙趙襄子召張孟談而告之談曰臣聞董安於之治晉陽也公宮之垣皆以荻蒿苫楚廧之其髙至丈餘君發而試之其堅則箘簬之勁不能過也君曰矢足矣範後漢書曰耿防字伯宗爲戊己校尉恭以疏勒城傍有澗水可固乃據之匈奴擁絕澗水恭於城中穿井十五丈不得水恭仰嘆曰昔貳師將軍取佩刀刺山飛泉湧出今漢徳神明豈有窮哉乃整衣服向井再拜爲吏士禱有飛泉奔出眾皆稱萬歲乃令吏士揚水示虜虜以爲神明引去漢書西域傳曰疏勒國王治疏勒城去長安九千三百五十里言趙氏遭晉陽之難耿恭被疏勒之圍此時天吏不來井泉尙竭究何能爲以此見事由天定不可彊求不如早歸也下文言離別勸歸之事】屬國徵戍久離居陽關音信絕能疎【漢書昭帝紀曰移中監蘇武前使匈奴單於庭十九歲廼還奉使全節以武爲典屬國如淳曰以其久在外國知邊事故令典主諸屬國師古曰典屬國本秦官漢因之掌歸義蠻屬官有九譯令後省並鴻臚地理誌曰惇煌郡龍勒有陽關】願得魯連飛一箭持寄思歸燕將書【史記曰魯仲連齊人燕將攻下聊城聊城人或防之燕燕將懼因保守聊城不敢歸齊田單攻聊城歲餘士卒多死而聊城不下魯連乃爲書約之矢以射城中遺燕將書燕將見魯連書泣三日猶豫不能自決欲歸燕已有隙恐誅欲降齊所殺虜於齊甚眾恐已降而後見辱喟然嘆曰與人刃我寧自刃乃自殺城亂田單遂屠聊城】渡遼本自有將軍寒風蕭蕭生水紋【漢書曰昭帝元鳳三年遼東烏桓反以中郎將範明友爲度遼將軍應劭曰常度遼水往擊之故以度遼爲官號漢官儀曰度遼將軍屯五原曼柏縣也楚辭曰秋風兮蕭蕭】妾驚甘泉足火君訝漁陽少【一作多】陣云【漢書曰孝文時匈奴侵北邊候騎至雍甘泉京師大駭發三將軍屯細柳棘門霸上以備之數月乃罷又匈奴傳曰胡騎入代句注邊烽火通於甘泉長安漢書地理誌漁陽郡秦置屬幽州京房易要占曰陣云貫月】自從將軍出細柳蕩子空牀難獨守【漢書曰河內太守周亞夫爲將軍次細柳張揖曰在昆明池南今有柳市是也師古曰匈奴傳云置三將軍軍長安西細柳渭北棘門霸上此則細柳不在渭北揖說是也古詩曰昔爲倡家女今爲蕩子婦蕩子行不歸空牀難獨守李善注云列子曰有人去鄕土遊於四方而不歸者世謂之爲狂蕩之人也呂延濟曰婦人比夫爲蕩子言夫從徵役也】盤龍明鏡餉秦嘉辟惡生香寄韓壽【漢秦嘉字士防隴西人嘉爲上郡掾其妻徐淑寢疾還不獲面別贈詩三章有寶釵好耀首明鑑可鑑形之句妻亦答詩見玉臺新詠晉書曰韓壽與賈充女私時西域貢奇香一著人經月不脫武帝以賜充充女盜以予壽充僚屬聞其芬馥稱於充充知與壽私也祕之以女妻壽】春分燕來能幾日二月蠶眠不復久【玉臺作不能食左傳昭十七年郯子曰鳥氏司分者也杜預曰鳥燕也以春分來秋分去郭璞曰詩云燕燕於飛一名鳥齊人呼鳦按蠶三俯三起俗稱蠶眠】洛陽遊絲百丈連黃河春冰千片穿【沈約三月三日詩曰遊絲映空轉禮云立春後十日魚上冰】桃花顏色好如【一作如好】馬楡莢新開巧似【一作似細】錢【爾雅釋畜曰黃白雜毛駓郭璞曰今桃花馬春秋元命苞云三月楡莢落漢書曰漢興以爲秦錢重難用更令民鑄楡莢錢】蒲桃一杯千日醉無事九轉學神仙【博物志云西域有蒲萄酒積年不敗彼俗云可十年飲之醉彌月乃解所食愈少心開愈益所食愈多心愈塞年愈損焉又雲中山有酒飲者千日醉劉石於酒家沽酒以千日酒飲之至家大醉以爲死塟之後酒家千日後往視之開棺醉始醒也抱朴子云一轉之丹服之三年得仙二轉之丹服之二年得仙三轉之丹服之一年得仙四轉之丹服之半年得仙五轉之丹服之百日得仙六轉四十日得仙七轉二十日得仙八轉十日得仙九轉之丹服之三日得仙若取九轉之丹內神鼎中夏至之後爆之鼎熱翕然輝煌俱起神光五色卽化爲還丹取而服之一刀圭卽白日升天】定取金丹作幾服能令華表得千年【抱朴子曰昔左元放於天柱山中精而神人授之金丹仙經夫金丹之爲物燒之愈久變化愈妙黃金入火百煉不消埋之畢天不朽服此二藥煉人身體故能令人不老不死述異記曰廣州東界有文種之墓墓下有石華表柱搜神記云燕昭王墓前有千年華表樹】

楊柳歌

河邊楊柳百丈枝別有長條踠【一作宛】地垂河水沖激根株危倐忽河中風浪吹可憐巢裏鳳凰兒無故當年生別離流槎一去上天池織女支機當【一作將】見隨【荊楚歲時記曰漢武帝令張騫使大夏尋河源乘槎經月而至一處見一女織一丈夫牽牛飲河渚織女取支機石與騫而還後爲東方朔所識天池猶言天河】誰言從來防數國直用東南一小枝【論衡曰日旦出扶桑暮入細柳扶桑東方之地細柳西方之地此歌楊柳以日有細柳之稱故云防數國者謂日也齊王憲碑云若木一枝旁防數國若木亦日也廬江焦仲卿詩云自掛東南枝此楊柳歌亦離別之語怨辭也】昔日公子出南皮何處相尋武陂【漢書渤海郡有南皮縣魏文帝與吳質書曰每念昔日南皮之遊誠不可忘魏都賦曰莞以武劉淵林注武菀在鄴西菀中魏文帝武陂詩兄弟共行遊驅車出西城柳垂重陰緑向我池邊生】駿馬翩翩西北馳左右彎弧仰月支【曹植白馬篇曰白馬飾金覊連翩西北馳又云控破左的右發摧月支李善注云邯鄲淳藝經曰馬射左邊爲月支三枚馬蹄一枚】連錢障泥渡水騎白玉手板落盤螭【晉書曰王濟善解馬性嘗乘一馬著連幹障泥前有水終不肯渡濟云此必惜障泥使人解去便渡故杜預謂濟有馬癖樂府詩云鐵驄金面靑連錢說文曰笏手板也玉藻云笏天子以球玉諸侯以象大夫魚須士飾象骨郡國志曰晉明帝爲太子時嘗戲殿前以玉手板弄銅盤螭口中板澑入螭腹中不能出後見一白防出入螭口】君言丈夫無意气試問燕山那得碑【古詩男兒重意气何用錢刀爲後漢書曰竇憲與北單於戰於稽落山破之刻石燕然山言志求立功者多燕山勒名幾人也】鳳凰新管蕭史吹朱鳥春窗玉女窺【列仙傳曰蕭史者秦穆公時人也善吹簫穆公有女號弄玉好之遂以妻焉遂教弄玉作鳳鳴居數十年吹似鳳凰鳳凰來止其屋爲作鳳臺夫婦止其上不數年一旦隨鳳凰飛去故秦氏作鳳女詞有簫聲朱鳥朱雀南方神也景福殿賦曰朱鳥舒翼以峙衡魯靈光殿賦曰玉女窺牕而下視】銜云酒杯赤瑪瑙照日食螺紫琉璃【王子年拾遺記曰有丹丘之國獻瑪瑙甕以盛甘露帝徳所洽被於殊方以露充廚也瑪瑙石類也南方者爲之勝今善別馬者死則破其腦視之其色如血者則日行萬里能騰飛空虛今爲器多用赤色若是人工所制多不成器成器亦朴拙其國人聴馬鳴則別其腦色丹丘之地有夜乂駒跋之鬼能以赤馬腦爲瓶盂及樂器皆精妙輕麗中國人有用者魑魅不能逢之一說云馬腦者言是惡之血凝成此物丹丘之野多血化爲丹石則瑪瑙也可鑄以爲器當黃帝時瑪瑙甕至堯時猶存甘露謂之寶露至漢東方朔識之乃作寶甕銘曰寶云生於露壇祥風起於月館是也今云銜云酒杯者若漢承露盤矣世說新語曰武帝嘗降王武子供饌盤悉用琉璃器廣志曰琉璃出黃支斯調大秦日南諸國魏略曰大秦國出赤白黑黃靑綠紺縹紅紫十種琉璃南州異物志曰琉璃本質是石欲作器以自然灰治之自然灰狀如黃灰生南海濱】百年霜露奄離披一旦功名不可爲【楚辭曰白露旣下百艸兮奄離披此梧楸】定是懷王作計悞無事翻覆用張儀【史記曰秦欲伐齊齊與楚從親惠王患之乃令張儀佯去秦厚幣委贄事楚曰誠能絕齊秦願獻商於之地六百里楚懷王貪而信張儀遂絕齊使使如秦受地張儀詐之曰儀與王約六里不聞六百里楚使怒去歸告懷王懷王怒大興師伐秦秦發兵擊之大破楚師取楚之漢中地而齊怒不救楚大困明年秦剖漢中地與楚以和楚王曰不願得地願得張儀而甘心焉張儀聞之乃請如楚復釋去張儀懷王竟死於秦】不如飲酒髙陽池日暮歸時倒接防【晉書曰山簡鎭襄陽優防卒歲惟酒是耽諸習氏荊土豪族有佳園池簡每出防之池上置酒輒醉名之曰髙陽池時有兒童歌曰山公出何許往至髙陽池日夕倒載歸酩酊無所知時時能騎馬倒著白接防舉鞭向葛疆何如並州兒】武昌城下誰見移官渡營前那可【一作得】知【晉陽秋曰陶侃練核庶事勤務稼穡𨿽戍陳武士皆勸勵之性纎密好問頗類趙廣漢嘗課營種柳都尉夏施盜拔武昌郡西門所種侃後自出駐車施門問此是武昌西門柳何以盜之施惶怖首伏三軍稱其明察魏文帝柳賦序曰昔建安五年上與袁紹戰於官度時余從行始植斯柳自彼迄今十五載矣感物傷懷乃作斯賦又王粲亦有柳賦蓋同作也】獨憶飛絮鵝毛下非復靑絲馬尾垂【晉書謝道蘊曰未若柳絮因風起羅敷行曰靑絲系馬尾言楊花吹落柳葉凋殘其色不復靑也鵝毛馬尾取其相似也】欲與梅花畱一曲共將長笛管中吹【笛中有落梅花曲鮑昭樂府有梅花落崔豹古今注稱李延年有折楊柳黃華子等八曲言曲有楊柳之名欲與笛裏梅花共吹之也】

庾子山集卷五

欽定四庫全書

庾子山集卷六

周庾信撰

錢唐倪璠纂注

郊廟歌辭

【隋書樂志曰周太祖迎魏武入關樂聲皆闕恭帝元年平荊州大獲梁氏樂器以屬有司有司詳定𨿽著其文竟未之行也閔帝受禪居位日淺明帝𨿽革魏氏之樂而未臻雅正天和元年武帝初造山云舞以備六代南北郊雩壇大廟禘樂具用六舞六代大夏大濩大武正徳武徳山云之舞也於是正定雅音爲郊廟樂創造鐘律頗得其宜宣帝嗣位皆循用之無所攺作按隋書所采皆子山之辭周書雲天和元年冬十月初造山云舞以備六代之樂建徳三年冬十月六代樂成集中有賀新樂表是周武帝時郊廟燕射使子山作辭也】

周祀圜丘歌

【圜丘禘之大祭祀昊天上帝北極耀廹寶之神冬至祭之周禮所謂祀大神是也此天爲大天對五帝爲小天其祭用蒼璧蒼犢蒼幣皆以象天所謂牲幣各放其器之色樂用圜鐘之等周禮曰冬日至於地上之圜丘奏之若樂六變則天神皆降可得而禮矣鄭注雲天神則主北辰又司服云王祀昊天上帝則大裘而冕此圜丘之祭也祭灋曰周人禘嚳而郊稷謂此祭天圜丘以嚳配之也圜丘比郊則圜丘爲大若以郊對五時之迎气則郊爲大郊祀感精之帝祖之所自出者也五時迎气祀五帝俱各有配注見下篇禮疏皇氏雲天有六天歲有八祭冬至圜丘一也夏正郊天二也五時迎气五也通前爲七也九月大饗八也雩與郊禖爲祈祭不在數崔氏以雩爲常祭九也隋書禮儀志曰祭天之數終歲有九圜丘三年一行若圜丘之年祭天有九若天不通圜丘之祭終歲有八此則鄭學之所宗也一云惟有昊天無五精之帝而一天歲二祭壇位一圜丘之祭卽是南郊南郊之祭卽是圜丘日南至於其上以祭天春又一祭以祈農事謂之二祭無別天此則王學之所宗也梁陳以降議者各宗所師故郊丘互有變易自晉太始二年並圜丘於南郊云王鄭異學各宗所師者王肅難鄭以爲郊卽圜丘圜丘卽郊按圜丘配以帝嚳南郊配以後稷郊丘本異何得混而爲一又王肅引郊特牲文以難鄭以爲周郊日以至與圜丘同配后稷先儒引鄭注以魯禮無冬至祭天圜丘之事故以建子之月郊天周衰禮廢儒者見周禮盡在魯因推魯禮以言周郊特牲文是魯禮非周郊也禮疏言之甚悉且祭法云周人禘嚳而郊稷明是稷卑於嚳故丘大於郊若郊丘同配后稷則祭法直云周人禘稷而郊稷矣何緣更配帝嚳乎知其肅之妄也隋書禮儀志曰後周憲章姬周祭祀之式多依儀禮司量掌爲壇之制圜丘三成崇一丈二尺深二丈上徑六丈十有二階每等十有二節在國陽七里之郊圜壝徑三百步內壝半之方一成下崇一丈徑六丈八尺上崇五尺方四丈八方方一階階十級級一尺南郊爲方壇於國南五里其崇一丈二尺其廣四丈其壝方百二十步內壝半之按此知圜丘與南郊爲二與周禮同然爾雅云非人爲之丘泰壇則人功所作圜丘與泰壇別謂之丘者凡地上之丘皆可祭焉無常處今後周圜丘有壇在國陽七里之郊南郊之壇在國陽五里各有常處俱從人功爲異於古也又隋書禮儀志曰後周圜丘及南郊並正月上辛按周禮冬日至於地上之圜丘不用正月上辛不知此正月上辛之日先往圜丘後往南郊乎此又異於姬周之處也隋書所志豈其誤耶依周禮鄭氏之義圜丘宜用冬日至從周禮之文也南郊宜用夏正建寅之月從郊特牲所謂郊之祭迎長日之至是也若用王肅之說如郊卽圜丘等語則郊祭亦在建子之月至建寅月又祈谷郊祭亦非並用正月上辛後周之制一遵周禮必申鄭義且郊丘旣別不從王肅僞學其禮儀憲章漢魏以來所未曽有故上辛之說疑其誤矣又隋書禮儀志曰後周圜丘則以其先炎帝神農氏配昊天上帝於其上周書帝紀曰其先出自炎帝神農氏爲黃帝所滅子孫遁居朔野有葛烏莵者雄武多算略鮮卑慕之奉以爲主遂總十二部落世爲大人其後曰普回因狩得玉璽三紐有文曰皇帝璽普回心異之以爲天授其俗謂天曰宇謂君曰文因號宇文並以氏焉是其系出炎帝之事也姬周圜丘以帝嚳配昊天上帝後周圜丘以神農配昊天上帝逺祖之尊以配逺尊天帝一依古制矣】

昭夏【降神昭夏詩篇歌之則爲樂章周禮有三夏九夏鄭注所謂樂章名也大司樂云凡樂事大祭祀宿縣遂以聲展之王出入則令奏王夏屍出入則令奏肆夏牲出入則令奏昭夏鄭注云三夏樂章名鐘師云凡樂事以鐘鼓奏九夏王夏肆夏昭夏納夏章夏齊夏族夏裓夏驁夏鄭注云以鐘鼓者先擊鐘次擊鼓以奏九夏夏大也樂之大歌有九載在樂章樂崩亦從而亡是以頌不能具後周本之而作昭夏皇夏雍夏其卽姬周三夏之遺與】

重陽禋祀大報天【馬融廣成頌曰超荒忽出重陽章懷太子注云重陽天也周禮大宗伯曰以禋祀祀昊天上帝鄭注云禋之言煙周人尙臭煙气之臭聞者左氏傳曰以致其禋祀杜注云禋敬也又隠十一年注云潔齊以享謂之禋禮記郊特牲云大報天而主日也祭義亦云大報天矣】丙【隋書作景】午封壇肅且圜【丙午在南方言其在國之陽也鄭氏之義丙取其炳明午取其鄂布也隋書禮儀志云後周司量掌爲壇之制圓壝徑三百步內壝半之】孤竹之管云和【周禮曰孤竹之管云和之琴瑟冬日至於地上之圜丘奏之】神光未下風肅然【神光言神之光采也宣帝紀曰薦鬯之夕神光交錯封禪書曰神君最貴者太乙其佐曰太禁司命之屬皆從之不可得見聞其言言與人音等時去時來來則風肅然言天帝之神未嘗下而其風肅然如至也】王城七里通天臺【隋書禮儀志稱後周圜丘在國陽七里之郊故云王城七里張衡東京賦曰然後以建王城今云王城後周所都長安也漢書武帝紀曰元封二年作甘泉通天臺師古曰言此臺髙上通於天也漢舊儀云髙三十丈望見長安言圜丘在長安七里築壇之髙若漢通天臺也】紫防斜照影徘徊【禮記正義曰冬至祭昊天上帝者春秋緯云紫防爲天帝北極耀廹寶是也其配之人曰帝嚳故祭法云周人禘嚳樂葉徴圖曰天宮紫防北極天一太一史記封禪書索隠注云春秋合誠圖曰紫微大帝室太一之精也漢書樂志曰神裴回若畱放裴回與徘徊字同】連珠合璧重光來【後漢書天文志曰三皇邁化協神純朴謂五星如連珠日月如合璧化由自然民不犯慝亦見竹書紀年】天策蹔轉勾陳開【左氏傳曰天策焞焞杜預曰天策傅說星天文志曰勾陳六星在紫宮中鉤陳口中一星曰天皇大帝其神曰耀廹寶主禦神靈執萬神圖】

皇夏【皇帝入門周禮王出入則奏王夏釋曰王出入謂王將祭祀入廟門升祭訖出廟門皆令奏王夏也按姬周承二王之後天子稱王故云王夏秦兼稱皇帝漢魏以來因之不攺皇帝出入得稱皇夏矣】

旌廻外壝蹕靜郊門【爾雅曰注旄首曰旌郭注云載旄於竿頭如今之幢亦有旒周禮凡祭祀社壝用瓦罍鄭注云壝謂委土爲墠壇所以祭也旌廻外壝者言旌旗廻繞於壇壝也云外壝者壝有外壝內壝所謂圓壝徑三百步內壝半之是也周禮曰大祭祀設門燎蹕宮門廟門鄭司農云蹕謂止行者淸道若今時儆蹕云郊門者言圜丘在國陽七里之郊也】千乘按轡萬騎云屯【蔡邕獨斷大駕備千乘萬騎東都賦千乘雷動萬騎紛紜濟曰千乘萬騎天子法駕也】借茅無咎掃地惟尊【易曰借用白茅無咎郊特牲曰掃地而祭於其質也又禮器云禮有以下爲貴者至敬不壇掃地而祭正義曰至敬不壇掃地而祭者謂祭五方之天燔柴於壇下掃地而設正祭此周法也然特牲謂郊天之祀禮器指五方之天至於圜丘爲地上之丘祭無常處愈尊愈質今後周旣已築壇則燔柴在壇正祭於地擬於夏正郊天五方迎气矣】揖讓展禮衡璜節步【周禮天官玉府云共王之服玉佩玉珠玉鄭注引詩傳曰佩玉上有蔥衡下有雙璜衡牙蠙珠以納其間釋文云珩音衡佩上玉也半璧曰璜】星漢就列風雲相顧【河圖括地象曰河精上爲天漢言星漢如就列位風雲流行若相顧盻也】取法於天降其永祚

昭夏【俎入取周禮牲出入則奏昭夏之義也】

日至大禮丰犧上辰【日至日南至也周禮大司樂云冬日至於地上之圜丘奏之是也後周禮儀若依隋志所云用正月上辛則此日至謂長日之至郊特牲云迎長日之至也按禮昊天上帝之神必於冬至以天是陽冬至一陽生還於陽生之日祭之周禮鄭注禮天以冬至謂天皇大帝在北極者也又鄭注郊特牲文云三王之郊一用夏正建寅之月迎長日者建卯而晝夜分分而日長也然彼是郊祭非圜丘也圜丘之祭必用冬至以隋志有後周並用正月上辛之文故兩述之大禮謂圜丘之祭禘之最大者也鄭康成曰犧純黒色也周禮馮相氏云十有二辰釋云謂子丑寅卯之等十有二辰也丰犧言犧牛丰美也上辰言上吉之辰也】牲牢修牧繭栗毛純【禮記曰祭天特牲又王制曰祭天地之牛角繭栗漢書郊祀歌曰牲繭栗粢盛香師古曰繭栗言角之小如繭及栗之形也信南山之詩曰執其鸞刀以啟其毛取其血膋箋云毛以告純也楚語曰觀射父云毛以示物韋昭曰物色是毛以告純】俎豆斯立陶匏以陳【論語子曰俎豆之事則嘗聞之矣孔安國云俎豆禮器郊特牲云器用陶匏以象天地之性也】大報反命居陽兆日【郊特牲曰大報天而主日也兆於南郊就陽位也鄭注云大猶徧也天之神日爲尊日太陽之精也】六變鼓鐘三和琴瑟【周禮大司樂云凡樂圜鐘爲宮黃鐘爲角太簇爲徵姑洗爲羽靁鼓靁鞀孤竹之管云和之琴瑟雲門之舞冬日至於地上之圜丘奏之若樂六變則天神皆降】俎奇豆偶惟誠惟質【禮記郊特牲云鼎俎奇而籩豆偶陰陽之義也正義曰鼎俎奇者聘禮牛一羊二豕三魚四臘五腸胃六膚七鮮魚八鮮臘九也是鼎九其數奇也正鼎九鼎別一俎俎亦九也又少牢陳五鼎特牲三鼎皆是鼎俎奇也籩豆偶者掌客云上公豆四十侯伯三十二子男二十四又禮器雲天子之豆二十有六諸公十有六諸侯十有二大夫八下大夫六案禮籩與豆同是籩豆偶也云誠質者郊特牲曰用犢貴誠也又云掃地而祭於其質也漢書郊祀志曰貴誠尙質不修其文也】

昭夏【奠玉帛此言禮神之玉帛也】

圓玉已奠蒼幣斯陳瑞形成像璧气含春【周禮以蒼璧禮天又云皆有牲幣各放其器之色鄭注云此禮天以冬至謂天皇大帝在北極者也禮神者必象其類璧圜象天也爾雅云肉倍好謂之璧是圜者爲璧故云圓玉蒼璧禮天幣從其色故云蒼幣瑞形成像者以圓璧爲瑞玉其形類天象也璧气含春者春爲蒼精祭天用蒼璧蒼是東方之色故云含春也】禮從天數智總圓神【禮從天數亦謂牲幣之類智總圓神謂璧之圜也易曰蓍之徳圓而神卦之徳方以智】爲祈爲祀至敬咸遵【郊特牲鄭注曰祈猶求也謂祈福祥求永貞也漢書郊祀志曰洪範八政三曰祀祀者所以昭孝事祖通神明也】

皇夏【皇帝升壇】

七里是仰八陛有慿【七里卽隋志所稱後周圜丘在國陽七里之郊是也八陛謂壇也司馬彪續漢書祭祀志云壇有八陛通道以爲門三輔黃圖曰上帝壇八觚神道八通廣三十步也按周禮疏稱圜丘者爾雅土之髙者曰丘取自然之丘圜者象天圜旣取丘之自然則未必要在郊無問東西南北方皆可後周圜丘在國陽七里是定於南方祭有常處矣其爲壇之制崇髙階級各有丈尺𨿽與郊壇劃然爲二亦失自然爲丘之義七里八陛乃是後周圓壝非古姬周之圜丘也】就陽之位如日之升【就陽位也郊特牲文鄭注云日太陽之精也如日之升小雅天保之辭也箋云日始出而就明也此言皇帝升壇亦如日就陽位初升時也故引天保之詩云如日矣】思防肅肅致敬繩繩【周頌雝篇云至止肅肅大雅思齊云肅肅在廟爾雅曰肅肅敬也又云恭也大雅抑篇云子孫繩繩爾雅曰繩繩戒也漢書郊祀歌曰繩繩意變備得其所應劭曰繩繩謹敬更正意也】祝史陳信象斯格【左氏傳曰其祝史陳信於鬼神無愧辭象天象也易曰天而地黃蒼是天色言以誠格天也】惟類之典惟靈之澤幽顯對揚人神咫尺【左氏傳曰敢對揚天子之丕顯休命又曰天威不違顏咫尺杜預曰言天鑑察不逺威嚴常在顏面之前八寸曰咫正義曰賈逵亦云八寸曰咫說文云周制寸尺咫尋皆以人之體爲法中婦人手長八寸謂之咫周尺也】

雲門舞【皇帝初獻作雲門之舞周禮雲門之舞冬日至圜丘奏之禮又曰以樂舞教國子雲門大捲鄭注云此周所存六代之樂黃帝曰雲門大捲言其徳如雲之所出民得以有族類也又五帝及日月星辰亦用之周禮乃奏黃鐘歌大呂舞雲門以祀天神是也又按隋書方澤舞辭同圜丘是方澤亦用此舞辭也周禮圜丘有雲門之舞方澤有咸池之舞方澤舞辭似宜作咸池舞然六代之樂黃帝曰雲門故可通用也】

獻以誠郁以淸【獻謂初獻也詩信南山云祭以淸酒箋云淸酒也酒郁鬯五齊三酒也祭之禮先以郁鬯降神然後迎牲享於祖考納享時】山罍舉沈齊傾【周禮鄭注司尊彞雲山罍亦刻而畫之爲山云之形又天官冡宰曰酒正辧五齊之名五曰沈齊鄭注云沈者成酒而滓沈如今淸酒矣】惟尙饗洽皇情【禮記曰惟聖人爲能饗帝顏延年防曲水詩曰皇情爰眷劉良曰皇情天子之情也】降景福通神明【毛詩曰君子萬年介爾景福】

雲門舞【皇帝初獻配帝作雲門之舞配帝謂人帝炎帝神農氏也祭法曰禘嚳而郊稷謂祭天圜丘以嚳配之後周圜丘以其先炎帝神農氏配昊天上帝法姬周帝嚳配天之義也按隋書方澤舞辭同圜丘知方澤配帝舞辭亦同也又按後周方丘亦以神農配後地之祗知二丘配帝同也】

長丘逺歷大電遙源弓藏髙隴鼎沒寒門【史記正義曰黃帝母曰附寶之祁野見大電繞北斗樞星感而懷孕二十四月而生黃帝於壽丘史記曰黃帝接萬靈明廷明廷者甘泉也所謂寒門者谷口也黃帝鑄鼎於荊山鼎成有龍垂胡髯下迎黃帝小臣不得上乃悉持龍髯墮黃帝之弓黃帝旣上天乃抱其弓與龍髯號故後世因名其處曰鼎湖其弓曰烏號服防曰寒門黃帝所仙之處也按此數語皆黃帝軒轅之事後周圜丘配以神農非配軒轅也然昊天至尊神農極逺後周逺祖於周無功徒以逺祖之尊以配逺尊天帝若姬周帝嚳矣且神農之事若炎政火官諸語偏屬五方迎气播谷耒耨之用似雜祈谷郊壇天帝尊至昊天無所不該人帝配之至尊之前功績所著不宜雜引蓋以神農之世年代綿渺假稱軒皇之事以明天之所生有此靈異及沒還歸於天其立辭之愼如此非子山誤引也】人生於祖物本於天【禮記郊特牲曰萬物本乎天人本乎祖此所以配上帝也鄭注曰言俱本可以配也此言後周逺祖本炎帝神農氏猶萬物之生原本昊天上帝所以圜丘配之】奠神配徳迄用康年【配徳謂徳足配天也詩臣工云明昭上帝迄用康年】

登歌【皇帝初獻及獻配帝畢奏登歌周禮曰大祭祀帥瞽登歌鄭司農云登歌歌者在堂也釋曰凡大祭之時大師有此一事言帥瞽登歌者謂下神合樂皆升歌淸廟故特作樂時太師帥取瞽人登堂於西階之東北面坐而歌者與瑟以歌詩也登歌之名蓋取諸此】

歲之祥國之陽【周禮馮相氏掌十有二歲十有二月十有二辰十日二十有八星之位辧其序事以防天位鄭注云歲謂太歲若今歷日太歲在某月某日某甲朔日直某也國之陽者言在國陽七里之郊也】蒼靈敬翠雲長【蒼靈以天色蒼故云若後周圜丘亦用正月上辛則此蒼靈當謂春初句芒之神也尙書帝命驗曰帝者承天立五府蒼曰靈府顏延年曲水詩序云蒼靈奉塗是也翠云亦靑色也】象爲飾龍爲章【周禮鄭注云象尊以象鳳凰或曰以象骨飾尊禮記曰旂十有二旒龍章而設日月以象天也正義曰所建之旂十有二旒畫龍爲章而設日月以象天也者旂十有二旒象天數十二也龍爲陽气變化日月以光照下皆是象天也】乘長日壞蟄戶【郊特牲曰郊之祭也迎長日之至也若後周圜丘南郊二祭俱用正月上辛則後周圜丘之祭亦在夏正建寅之月鄭注所謂建寅迎長日建卯而晝夜分分而日長者也特牲之文可通用矣又按月令仲夏云是月也日長至正義曰長至者謂此月之時日長之至極太史漏刻夏正晝漏六十五刻夜漏三十五刻是日長至也又月令仲秋云蟄虫壞戶鄭注云壞益也蟄虫益之謂稍小之也按長日壞戶乃是夏秋之令圜丘似非其時然卑者不能兼尊尊者可以該卑非如四郊之祀各司其一也】列云漢迎風雨【詩云倬彼云漢昭回於天禮器曰爲髙必因丘陵爲下必因川澤是故天時雨澤君子達亹亹焉疏云蓋謂天地感祭而降雨澤也又禮器云饗帝於郊而風雨節寒暑時乃是四郊之文四郊尙能感致則圜丘之致祥瑞可知】大呂歌雲門舞【周禮大司樂冬至圜丘之祭有雲門之舞則天神皆降鄭注天神主北辰者也其上文云乃奏黃鐘歌大呂舞雲門以祀天神鄭注雲天神謂五帝及日月星辰也按歌大呂所祀之天神非圜丘北極之天神也祀圜丘之天神其樂用圜鐘之等列具周禮無大呂之歌歌大呂者乃是五帝日月星辰之神此借稱也其雲門則是矣】省滌濯奠牲牷【周禮曰大祭祀省牲眡滌濯又肆師云立大祀用玉帛牲牷左氏傳曰吾牲牷肥腯杜預曰牲牛羊豕也牷純色完全也】郁金酒鳳凰樽【周禮郁人曰凡祭祀和賔客之祼事和郁鬯以實彞而陳之鄭注云築郁金煮之以和鬯酒又郊特牲所謂臭郁和鬯是也周禮司尊彛有象尊鄭司農云象尊以象鳳凰】廻天睠顧中原

皇夏【皇帝飲福酒奏皇夏】

國命在禮君命在天陳誠惟肅飲福惟防洽斯百禮福以千年【毛詩曰烝畀祖妣以洽百禮】鉤陳掩映天駟徘徊【楊雄甘泉賦曰伏鉤陳使當兵服防曰鉤陳紫宮外營陳星爾雅曰天駟房也史記天官書曰房爲府曰天駟又曰漢中四星曰天駟索隠曰詩紀歷樞云房爲天馬主車駕】雕禾飾斚翠羽承罍【毛萇曰斚爵也夏曰醆殷曰斚周曰爵周禮鄭注曰斚讀曰稼稼彞畫禾稼也犧尊飾以翡翠罍神之所飲也】受斯茂祉從天之來

雍夏【徹奠奏雍夏周禮樂師曰及徹帥學士而歌徹又云徹歌鄭注曰徹者歌雍雍在周頌臣工之什釋云謂徹爲歌雍者論語云三家者以雍徹孔子云相維辟公天子穆穆奚取於三家之堂惟天子乃可用雍詩徹祭器大夫諸侯皆不得用雍故云歌徹者歌雍詩也後周本此而作雍夏如周之歌雍徹器用徹詩也】

禮將畢樂將闌廻日轡動天關【楚辭曰吾令羲和弭節兮王逸曰羲和日禦也漢書天文志曰兩河天關間爲關梁】翠鳳揺和鸞響五雲飛三步上【翠鳳旗也李斯上書曰建翠鳳之旗詩蓼蕭云和鸞雝雝毛傳曰在軾曰和在鑣曰鸞正義曰和亦鈴也以其與鸞相應和故載見曰和鈴央央是也】風爲馭雷爲車無轍迹有煙霞【漢書曰靈之車結靈靈之下若風馬傅歌辭云云爲車兮風爲馬左氏傳曰將皆必有車轍馬迹焉說文曰霞赤雲气也從古韻車如字霞洪孤切楚辭逺遊篇云餐六气而飲沆瀣兮潄正陽而含朝霞保神明之淸澄兮精气入而麤穢除是霞與除同韻與車並在六魚矣從今韻車尺遮切霞胡加切】暢皇情休靈命雨畱甘云餘慶【皇情天子之情也靈命神靈之命也詩甫田云以祈甘雨漢書天文志曰若煙非煙若云非云鬱鬱紛紛是謂慶雲】

皇夏【皇帝就望燎位奏皇夏周禮曰以禋祀祀昊天上帝鄭注云禋之言煙周人尙臭煙气之臭聞者積柴實牲體焉釋曰先積柴次實牲次取煙義全於昊天也】

六典聯事九司咸則【周禮曰太宰之職建邦之六典以佐王治邦國一曰治典二曰教典三曰禮典四曰政典五曰刑典六曰事典又小宰之職云以官府之六聯合邦治一曰祭事之聨事漢書劉向上疏曰舜命九官濟濟相讓應劭曰尙書曰禹作司空棄后稷契司徒臯陶作士師垂共工益朕虞伯夷秩宗防典樂龍納言凡九官也顏延年宋郊祀歌曰六典聯事九官列序此云九司謂司空司徒之屬所司者有九官也】率由舊章於焉允塞【詩云不愆不忘率由舊章尙書舜典曰溫恭允塞】掌禮移次燔柴在焉【周禮有掌次之官張大次小次鄭注云次謂幄也注詳方澤皇夏爾雅曰祭天曰燔柴郭注云旣祭積薪燒之疏云祭天之禮積柴以實牲體玉帛而燔之使煙气之臭上達於天因名祭天曰燔柴也燔柴在焉者按禮疏正祭於地燔柴在壇故禮記云掃地而祭】煙升玉帛气斂牲牷【周禮肆師職曰立大祀用玉帛牲牷立次祀用牲幣立小祀用牲鄭司農曰大祀天地次祀日月星辰小祀司命後鄭大祀又有宗廟次祀又有社稷五祀五嶽小祀又有司中風師雨師山川百物也疏云經言立大祀用玉帛牲牷者天神中非直有升煙玉帛牲亦有禮神者也又大宗伯曰以禋祀祀昊天上帝以實柴祀日月星辰以槱薪祀司中司命飌師雨師鄭注云禋之言煙槱積也詩曰芃芃棫朴薪之槱之三祀皆積柴實牲體焉疏云禋祀中有玉帛牲牷三事實柴中則無玉惟有牲幣槱薪中但止有牲惟昊天具之雲煙升玉帛气斂牲牷者以圜丘大祀全用玉帛牲牷也又按祭祀有升煙之玉帛牲牷有禮神之玉帛牲牷此云升煙之玉帛牲牷也玉蒼璧帛蒼幣牲蒼犢周禮牧人云掌共祭祀之牲牷祭用純色牷謂純色完全言毛體全具也】休气馨香膋芳昭晰【詩曰取其血膋鄭箋曰膋脂膏也血以告殺膋以升臭合之黍稷實之於蕭合馨香也漢書郊祀志歌曰膋蕭延四方李奇曰膋腸間脂也蕭香蒿也師古曰以蕭脂合馨香也膋音來雕反音人說反】翼翼防心明明上徹【詩云維此文王小心翼翼爾雅曰翼翼恭也又云明明在上爾雅曰明明察也郭云聰明鑑察也】

皇夏【皇帝還便殿奏皇夏】

玉帛禮畢神人事分嚴承乃睠瞻仰廻云輦路千門王城九軌【漢書曰建章宮度爲千門萬戶左傳莊二十八年曰楚伐鄭入自純門及逵市杜預云逵並九軌周禮曰國中經塗九軌】式道移候司方廻指【漢書曰式道左右中也左太衝吳都賦曰指南司方】得一惟淸於萬斯寧【老子曰天得一以淸地得一以寧神得一以靈谷得一以盈侯王得一以爲天下貞】受玆景命於天告成

周祀方澤歌【隋書樂志云方澤舞辭同圓丘】

【方澤禘之大祭祀地祗主昆侖之神夏至祭之周禮所謂祀大祗是也大地對神州之地爲小地方澤地之大祗主昆侖與圜丘天之大神主北辰對別一祭北郊祀神州與南郊祀感精之帝對是地有二祭方澤居其一也其祭用黃琮黃犢黃幣皆以象地所謂牲幣各放其器之色樂用函鐘之等也周禮曰夏日至於澤中之方丘奏之若樂八變則地示皆出可得而禮矣鄭注曰地祗則主昆侖正義曰言澤中方丘者因髙以事天故於地上因下以事地故於澤中取方丘者水鐘曰澤不可以水中設祭故亦取自然之方丘象地方故也隋書禮儀志曰祭地之數一嵗有二方澤三年一行若方澤之年祭地有二若地不通方澤之祭終嵗有一此鄭學之所宗也自晉太始二年並方澤於北郊後周祭祀之式多依儀禮方丘在國陰六里之郊丘一成八方下崇一丈方六丈八尺上崇五尺方四丈方一階級一尺其壝八面徑百二十步內壝半之神州之壇崇一丈方四丈在北郊方丘之右其壝如方丘與北郊爲二禮地神有二嵗有二祭其一是夏至之日祭昆侖之神於方澤其一是夏正之月祭神州之地祗於北郊後周郊丘爲二其制是也然禮記爲髙必因丘陵謂冬至祭天於圜丘之上也爲下必因川澤謂夏至祭地於方澤之中也又云因天事天因地事地是凡澤中之方丘皆可祭焉亦取自然之丘異於北郊神州之祗祭有常處者也後周郊丘旣別一如周禮而方丘在國陰六里是祭有常處其壇壝又有丈尺階級人力爲之殊失自然之義𨿽遵古制然而攺其質素崇尙華飾矣又隋書禮儀志曰後周方丘則以神農配後地之祗神州以獻侯莫那配焉知後周方丘與北郊二祭亦取周禮禘嚳郊稷之義也】

昭夏【降神奏昭夏】

報功陰澤展禮郊【陰澤方澤也禮昆侖之地祗必於夏至以地是陰夏至一陰生還於陰生之日祭之義見禮疏郊謂後周方丘在國陰六里之郊也北方黑神曰防故云郊】平琮鎭瑞方鼎升庖【周禮大宗伯云以黃琮禮地鄭注曰琮八方象地又庖人注云庖之言苞也裏肉曰包苴】調歌孫竹縮酒江茅【周禮澤中方丘之祭云孫竹之管鄭注云孫枝竹之末生者也桐孫亦然左傳僖四年管仲對曰爾貢包茅不入王祭不供無以縮酒尙書包匭菁茅郊特牲云縮酌用茅鄭注云沛之以茅縮去滓也周禮甸師祭祀共蕭茅鄭興雲蕭字或爲莤莤讀爲縮束茅立之祭前沃酒其上酒滲下去若神飲之故謂之縮縮滲也史記封禪書曰江淮之間一茅三脊】聲舒鐘鼓器質陶匏【云鐘鼔者周禮大司樂所謂方澤之樂函鐘之等靈鼓靈鞀是郊特牲云器用陶匏以象天地之性也】列曜秀華凝芳都荔【漢書安世房中歌曰金支秀華張晏曰秀華中主有華艷也臣瓚曰樂上眾飾有流遡羽葆以黃金爲支其首敷散若艸木之秀華也又歌曰都荔遂芳窅窊桂華孟康曰都良薜荔之香鼓動桂華也】川澤茂祉丘陵容衞【禮記曰爲髙必因丘陵爲下必因川澤周禮曰凡六樂者一變而致羽物及丘陵之示又云三變而致麟物及丘陵之示】云飾山罍蘭浮泛齊【周禮司尊彞云其再獻用兩山尊皆有罍鄭注雲山罍刻而畫之爲山云之形又酒正曰辧五齊之名一曰泛齊鄭注云泛者成而滓浮泛泛然若今宜成醪矣】日至之禮歆玆大祭【周禮鄭注云禮地以夏至謂神在昆侖者也此日至謂夏日至也】

昭夏【奠玉帛奏昭夏】

曰若厚載欽明方澤【易曰坤厚載物尙書曰欽明文思安安孔傳曰欽敬也】敢以敬恭陳之玉帛【玉謂黃琮也帛謂黃幣也此言禮神之玉帛也】徳包含養功藏靈迹斯箱旣千子孫則百【詩甫田曰乃求千斯倉乃求萬斯箱大雅思齊曰則百斯男】

登歌【初獻奏登歌舞辭同圜丘】

質明孝敬求陰順陽壇有四陛琮分八方【漢書郊祀志曰郊壇在雒陽城北四里方壇四陛按後周方丘在長安城北六里亦有壇壝矣周禮曰以黃琮禮地鄭注云琮八方象地也】牲牷蕩滌蕭合馨香【周禮牧人掌共祭祀之牲牷鄭司農云牷純也後鄭謂牷體完具牷音全又大宗伯云眡滌濯鄭注云滌濯漑祭器也此云蕩滌言其潔也禮記郊特牲曰蕭合黍稷臭陽達於墻屋故旣奠然後蕭合羶薌鄭注云蕭薌蒿也染以脂合黍稷燒之詩云取蕭祭脂羶當爲馨聲之誤也】和鸞戾止振鷺來翔【左氏傳曰鍚鸞和鈴昭其聲也杜預曰鸞在鑣和在衡毛詩傳曰在軾曰和在鑣曰鸞戾至也詩序曰振鷺二王之後來助祭也詩云振鷺於飛毛傳曰振振羣飛鷺白鳥也】威儀簡簡鐘鼓喤喤【詩執競云鐘鼓喤喤又云降福簡簡威儀反反毛傳曰喤喤和也簡簡大也】聲和孤竹韻入空桑【周禮鄭注曰孤竹竹特生者述異記曰空桑生大野中爲琴瑟之最者空桑也】封中雲气坎上神光【周禮封人掌設王之社壝爲畿封而樹之鄭注云壝謂壇及堳埒也畿上有封若今時界矣說文曰坎陷也】下元之主功深蓋藏【樂動聲儀云下元地气也乃萬物始生育長養蓋藏之主】

皇夏【望坎位奏皇夏周禮肆師云立大祀用玉帛牲牷疏云地祗中非直瘞埋中有玉帛牲亦兼有禮神玉帛牲也前祭天望燎位謂升禋玉帛牲也此祭地望坎位謂瘞埋玉帛牲也】

司筵撤席掌禮移次【周禮司幾筵掌五幾五席之名物辧其用與其位鄭康成云筵亦席也鋪陳曰筵借之曰席周禮有掌次張大次小次鄭注云次謂幄也大幄初往所止居也小幄接祭退俟之處祭義曰周人祭日以朝及闇𨿽有彊力孰能支之是以退俟與諸侯代有事焉云移次者周禮疏云兩次設幄大幄謂王侵晨至祭所祭時未到去壇壝之外逺處設大次王旦止居也接祭者與臣交接相代而祭去壇宜近置一小帷退俟之處也】廻顧封壇恭臨坎位【周禮有封人之職注見上篇坎居北方坎位陰位也禮記曰祭地於防折在北郊在陰位也韋昭曰折謂爲壇於昭晰地也】瘞玉埋俎藏芬斂气【禮記曰瘞埋於防折祭地也按祭天有升煙之玉帛牲祭地有瘞埋之玉帛牲升煙取其上達於天瘞埋取其藏斂於地故雲藏芬斂气也】是曰就幽成斯地意

周祀五帝歌

【五帝五方之帝與昊天上帝而六王者之先祖皆感大微五帝之精以生五天帝靈威仰赤熛怒含樞紐白招拒汁光紀是也五人帝太皥神農黃帝少皥顓頊是也祀五天帝以五人帝配之南郊祀感精之帝三代用之皆在夏正之月殷人則祭汁光紀周人則祭靈威仰祈谷郊天各祭所感之帝周郊靈威仰以後稷配用正歲之正月郊祭之蓋特尊焉若五時迎气迎春之時前帝後王皆祭靈威仰餘各以其時祭之玉帛牲各如方之色樂用黃鐘大呂等雩祭大饗亦皆祀之周禮曰祀五帝則掌百官之誓戒與其修具又司服云祀昊天上帝則大裘而冕祀五帝亦如之小宗伯云兆五帝於門郊此皆祀五帝之文也春秋緯曰紫微宮爲大帝太微爲天庭中有五帝座星靑帝靈威仰赤帝赤熛怒黃帝含樞紐白帝白招拒黑帝協光紀周禮鄭元疏者也按隋書禮儀志稱後周憲章周禮南郊以始祖獻侯莫那配所感帝靈威仰於其上卽古后稷配天之義禘其祖之所自出以其祖配之者也余無明文以意解之郊天以莫那配之如后稷此外又有五時迎气及雩祭五天帝靈威仰之屬仍以五人帝太昊之屬配之九月大饗五天帝五人帝以文武配之者當以周文帝宇文泰配之如文王周武帝宇文邕配之如武王宣帝時疑用是矣云】【周祀五帝歌者其歌辭凡祀五帝皆可通用舞辭如南郊祀靈威仰用靑帝雲門舞其下配帝舞獻侯莫那用之也五時迎气其歌辭則五用之舞辭天人諸帝各以其方雩及大饗則皆用之用樂不異以其皆是五帝故可同用此歌也隋書禮儀志云後周五郊壇其崇及去國如其行之數其廣皆四丈其方俱百二十步內壇皆半之是也】

皇夏【奠玉帛奏皇夏】

嘉玉惟芳嘉幣惟量成形依禮稟色隨方【曲禮曰玉曰嘉玉周禮曰及祀之日贊玉幣之事鄭注曰玉幣所以禮神玉與幣各如其方之色正義曰大宗伯云以玉作六器以禮天地四方又云靑圭禮東方赤璋禮南方白琥禮西方璜禮北方季夏之月迎土气於南郊亦用赤璋是其享神幣與玉各如其方之色也】神班其次歲禮惟常【神班其次者言東南西北中及天人之神各有班次也歲禮惟常者如正月南郊五時迎气四月雩九月大饗每歲各有常祭也】威儀抑抑率由舊章【二語詩大雅假樂之詞毛傳曰抑抑美也】

皇夏【初獻奏皇夏】

惟令之月惟嘉之辰【周禮馮相氏掌十有二歲十有二月十有二辰釋曰十有二月謂斗柄月建一辰十二月而周也十有二辰者謂子丑寅卯之等十有二辰也惟令之月如正月郊天五時迎气四月雩祭九月大饗皆爲令月惟嘉之辰如正月上辛以下皆爲嘉辰言其吉也】司壇宿設掌史誠陳【周禮掌舎云爲壇壝宮鄭云謂王行止宿平地築壇又委壝土起堳埒以爲宮掌史卽周禮太史小史也左傳晏子引趙武之言曰其祝史祭祀陳信不愧杜預曰祝太祝史太史也言有司爲壝宮天子止宿之處已設掌史之官於是陳其誠信也】敢用明禮言功上神鉤陳旦辟閶闔朝分【星經曰勾陳六星爲六宮亦主六軍司馬相如大人賦曰排閶闔而入帝宮兮載玉女而與之歸韋昭云閶闔天門也淮南子曰西極之山閶闔之門亦如之】旒垂象冕樂奏山云【周禮司服云王之吉服祀昊天上帝則大裘而冕祀五帝亦如之鄭注云服周冕首飾尊也釋云冕名𨿽同其旒數則亦有異禮記郊特牲云戴冕璪十有二旒則天數也鄭注璪音早】將廻霆策蹔轉天文五運周環四時代序【五運謂東方靑木南方赤火中央黃土西方白金北方黑水是也四時謂春正月郊夏四月雩秋九月大饗春迎靑帝於東郊夏迎赤帝於南郊夏季迎黃帝亦於南郊秋迎白帝於西郊冬迎黑帝於北郊是也五郊本是五時以郊黃帝在季夏與赤帝同在夏時故稱四時也】鱗次玉帛循廻樽俎【鱗次玉帛者言玉帛以次陳之若魚貫也玉若靑圭赤璋白琥璜也帛幣也幣與玉俱設有禮神之幣有從爵之幣周禮立大祀用玉帛牲牷此禮神之幣皆有牲幣各放其器之色此從爵之幣也見於禮疏玉與幣同色者也樽俎禮器也孔子曰不出樽俎之間是也】神其降之介福斯許

靑帝雲門舞【皇帝初獻靑帝奏雲門之舞靑帝謂天帝靈威仰之神其色靑在於東方主木此蒼精之帝祖之所自出者也祭用靑圭牲幣亦如其器之色河圖曰蒼帝靈威仰周禮雲門之舞以祀天神是其一也祭靑帝每歲有四其一是正月上辛祀感精之帝靈威仰以後稷配之天子出南門在於南郊祭法所謂郊稷是也其一是迎春之祭祀靑帝靈威仰以帝太皥配之天子出東門在於東郊月令云其帝太皥又云迎春於東郊是也其四月雩祭九月大饗皆以太皥配之此靑帝居五天帝之一姬周感生之帝爲靑帝靈威仰以後稷配後周感生之帝亦是靑帝靈威仰以莫那配余祀五帝俱同惟南郊一祭爲特尊之後周南郊迎春及雩祭大饗泛配五帝祀靑帝用此舞辭也】

甲在日鳥中星【月令曰孟春之月其日甲乙史記天官書曰察日月之行以揆歲星順逆曰東方木主春曰甲乙義失者罰出歲星堯典曰日中星鳥以殷中春孔傳曰日中謂春分之日鳥南方朱鳥七宿殷正也春分之昏鳥星畢見以正仲春之气節轉以推季孟則可知】禮東後奠蒼靈【東後蒼靈謂東方靑帝也周禮以靑圭禮東方注云禮東方以立春謂蒼靑之帝也顏延年曲水詩序曰蒼靈奉塗李善注云尙書帝命驗曰帝者承天立五府蒼曰靈府鄭康成曰蒼帝靈威仰之府也】樹春旗命靑史【月令曰孟春之月載靑旗立春三日太史謁之天子曰某日立春又云乃命太史守典奉法】候雁還東風起【呂氏春秋曰三月候雁來月令曰孟春之月東風解凍鴻雁來】歌木徳舞震宮【月令孟春云盛徳在木易說卦曰帝出乎震又云萬物出乎震震東方也】泗濱石龍門桐【禹貢曰泗濱浮磬周禮雲龍門之琴瑟枚乘七發雲龍門之桐是也】孟之月陽之天【孟之月月令所云孟春之月也春爲陽故云陽之天南郊在正月上辛迎春在立春之日其雩祭大饗𨿽非正月以靑帝所司在於春令亦得歌此矣】億斯慶兆斯年【月令曰命相布徳和令行慶施惠下及兆民】配帝舞【皇帝初獻配帝奏舞配帝謂人帝也配靑帝靈威仰者有二其爲南郊之祭配感精之帝與則以莫那配之其爲迎春之祭及雩祭大饗所祀東方之靑帝與則以太皥配之姬周感生之帝爲靈威仰祈谷郊壇配以後稷後周感生之帝亦靈威仰祈谷郊壇配以莫那其五方一定之配自古以來著徳立功之人若迎春雩祭大饗姬周以太皥配者後周仍以太皥配之無所攺作是配靑帝者有二以其俱是配靑帝靈威仰之神故同此舞辭也】

帝出於震蒼徳於神【易說卦曰帝出乎震蒼徳於神者以人帝之神徳配蒼帝靈威仰也】其明在日其位居春【言配靑帝在於東方司職於春也祭義云大明生於東覲禮云拜日於東郊玉藻又云朝日於東門之外也其位居春者南郊在正月上辛迎春在立春之日是也】勞以定國功以施人【若姬周后稷後周莫那皆開國之君謂其有勞於子孫有功於人民者也大皥𨿽逺亦自古著徳立功者義兼之矣】言從配祀近取諸身【配祀謂南郊則爲莫那五方則爲太皥皆所以配靑帝也易系辭曰近取諸身】

赤帝雲門舞【皇帝初獻赤帝奏雲門舞赤帝天帝赤熛怒之神在於南方主火其色赤河圖曰赤帝赤熛怒周禮雲門之舞以祀天神赤帝居其一也立夏之日祭之於南郊雩祭大饗亦皆祭之其祭玉用赤璋牲幣亦如其色樂用黃鐘大呂之等人帝神農所配之帝也】

招揺指午對南宮【淮南子曰仲夏之月招揺指午髙誘曰招揺北斗第七星史記天官書曰南宮朱鳥】日月相防實沈中【左傳昭七年士文伯曰日月之防是謂辰孔安國洪範傳曰十二辰以紀日月所防疏云防者日行遲月行疾俱循天度而行二十九日日過半月行一周天又前及日而與日防處爲辰左傳昭元年子產曰參爲晉星實沈參神也月令孟夏日在畢仲夏日在東井季夏日在柳鄭注云孟夏者日月防於實沈而斗建巳之辰帝王世記曰自畢十二度至東井十五度曰實沈之次於辰在申謂之涒灘於律爲斗建在巳晉魏分野律曆志曰實沈初畢十二度立夏】離光布政動溫風【易曰相見乎離離也者南方之卦也月令季夏云溫風始至】純陽之月樂炎精【鄭康成曰立夏迎赤帝於南郊純陽之月謂夏至以前爲純陽到夏至一陰始生炎帝謂赤帝之神爲火精也月令孟夏云其帝炎帝鄭注云赤精也彼𨿽人帝感此炎精矣】赤雀丹書飛送迎【史記索隠曰文耀鉤雲南宮赤帝其精爲朱鳥呂氏春秋曰周文王時見大赤烏銜書集於周社以南方赤色朱鳥屬夏故引朱雀丹書言其盛徳在火也】朱絳鼓罄防誠【朱絳皆赤色若靑有靑蒼二色矣朱絳鼓取其色之相似也】萬物含養各長生【禮斗威儀曰君乘火而王其政頌平則祥風至宋均曰景風也其來長養萬物】

配帝舞【皇帝初獻配帝奏舞配帝謂炎帝神農氏之神五方人帝之一月令云其帝炎帝是也立夏之祭配天帝赤熛怒於南郊雩祭大饗皆以神農氏配之後周之祀與姬周同也】

以炎爲政以火爲官【左傳昭十七年郯子曰炎帝氏以火紀故爲火師而火名杜預曰以火紀事名百官】位司南陸享配離壇【續漢書曰日行南陸謂之夏漢書魏相曰南方之神炎帝乘離執衡司夏言神農氏乘離司夏與天帝配享也】三和實俎百味浮蘭【論語孔注云俎豆禮器漢書曰百末旨酒布蘭生】神其茂豫天步艱難【詩白華雲天步艱難毛傳曰天地之气無微不著無不覆養也】

黃帝雲門舞【皇帝初獻黃帝奏雲門之舞黃帝天帝含樞紐之神在於中央主土其色黃河圖曰黃帝含樞紐周禮雲門之舞以祀天神黃帝居其一也季夏之月祭之亦於南郊雩祭大饗亦總祭之其祭按月令用黃玉牲幣各如其色樂用黃鐘大呂之等人帝軒轅氏所配之帝也】

三光儀表正四气風雲同【史記天官書曰太微三光之庭宋均曰三光日月五星也四气風雲同者禮記正義曰夫四時五行同是天地所生而四時是气五行是物气是淸虛所以麗天物體質礙所以屬地四時系天年有三百六十日則春夏秋冬各分居九十日五行分配四時布於三百六十日間以木配春以火配夏以金配秋以水配冬以土則每時輒寄十八日也𨿽每分寄而位本末宜處於季夏之末金火之間故在此陳之也】戊巳行初歷黃鐘始變宮【月令曰中央土其日戊己其帝黃帝其神后土其音宮律中黃鐘之宮鄭注云季夏之气至則黃鐘之宮應】平琮禮內鎭陰管奏司中【周禮曰以黃琮禮地鄭注云琮八方象地彼𨿽祀大地昆侖之神以琮色黃兼以象地故中央黃土亦得稱之律曆志云黃鐘之宮制十二筩陽管爲律陰管爲呂云內鎭司中者以其鎭內地司中央也司中與司命司中有異】齋壇芝曄曄淸野桂馮馮【漢書樂志曰桂華馮馮翼翼承天之則師古曰馮馮盛滿也】夕牢芬六鼎安歌韻八風【夕牢疑漢書夕牲日先祭一日也左傳夫舞者所以節八音而行八風也】神光乃超忽嘉气恆蔥蔥【四子講徳論曰神光燿暉後漢書曰气佳哉鬱鬱蔥蔥然】

配帝舞【皇帝初獻配帝奏舞配帝謂黃帝軒轅氏之神五方人帝之一月令云其帝黃帝是也季夏之祭配天帝含樞紐於南郊雩祭大饗皆以軒轅氏配之後周之祀與姬周同也】

四時咸一徳五气或同論【四時咸一徳者謂土每時寄十八日四時俱有之也五气或同論者謂中央土气與四方之气爲五也軒轅爲黃精之君著徳與天帝含樞紐同矣】猶吹鳳凰管尙對梧桐園【二語皆黃帝事也呂氏春秋曰黃帝使伶倫自大夏之西昆侖之陰取竹之嶰谷生其竅厚薄均者斷兩節間而吹之以爲黃鐘之管制十二筩以聴鳳凰之鳴雄鳴六雌鳴六以爲律呂禮瑞命紀曰黃帝服黃服戴黃冠齋於宮鳳乃蔽日而來止帝園食竹實棲帝梧桐終不去】器圜居土厚位總配神尊【月令曰其器圜以閎鄭注云器圜者象土周布於四時閎讀如紘紘謂中寛象土含物位總配神尊者土气四時俱有季夏總而祀之五方之神中央含樞紐最尊故配帝軒轅亦與俱尊也】始知今奏樂還用我雲門【周禮鄭注云黃帝曰雲門大捲按黃帝樂曰雲門今祀黃帝用樂奏雲門舞是還用我雲門也】

白帝雲門舞【皇帝初獻白帝奏雲門舞白帝天帝白招拒之神在於西方主金其色白河圖曰白帝白招拒周禮雲門之舞以祀天神白帝居其一也立秋之日祭之於西郊雩祭大饗亦皆祭之其祭玉用白琥牲幣各如其色樂用黃鐘大呂之等人帝少皥所配之帝也】

肅靈兌景承配秋壇【易通卦驗曰兌西方主秋分周禮曰兆五帝於四郊鄭注云兆爲壇之營域知兆白帝於西郊爲秋壇矣】云髙火落露白蟬寒【皆秋令也曹植秋思賦曰云髙气靜露凝衣詩豳風雲七月流火月令曰孟秋之月白露降寒蟬鳴】帝律登年金精行令【月令曰是月也農乃登谷又云盛徳在金】瑞獸霜耀祥禽雪映【霜雪皆取其白西方秋金之气也】司藏肅殺萬寶咸宜【爾雅曰秋爲白藏郭雲气白而收藏莊子曰秋而萬寶成】厥田上上收功在斯【厥田上上尙書禹貢之辭言田功收於秋時也】

配帝舞【皇帝初獻配帝奏舞配帝謂少皥金天氏之神五方人帝之一月令云其帝少皥是也立秋之祭配天帝白招拒於西郊雩祭大饗皆以金天氏配之後周之祀與姬周同也】

金行秋令白帝朱宣【河圖曰大星如虹下流華渚女節意感生白帝朱宣宋均曰朱宣少皥氏也】司正五雉歌庸九川【當作淵疑唐本避髙祖諱所攺也左傳郯子曰少皥摯立鳥師而鳥名五雉爲五工正帝王世記曰少皥作樂曰九淵】執文之徳對越彼天介以福祉君子萬年【詩瞻彼洛矣及鴛鴦篇並有君子萬年之辭】

黑帝雲門舞【皇帝初獻黑帝奏雲門舞黑帝天帝汁光紀之神在於北方主水其色黑河圖曰黑帝汁光紀周禮雲門之舞以祀天神黑帝居其一也立冬之日祭之於北郊雩祭大饗亦皆祭之其祭玉用璜牲幣各如其色樂用黃鐘大呂之等人帝顓頊所配之帝也】

北辰爲政壇【爾雅曰北極謂之北辰郭注云北極天之中以正四時月令鄭注云迎冬者祭黑帝汁光紀於北郊之兆也又周禮鄭注云兆爲壇之營域知壇爲北郊之壇也北方有黑二色故曰壇】北陸之祀員官【左傳昭四年曰日在北陸而藏冰杜注云陸道也爾雅曰枵虛也顓頊之虛虛也北陸虛也郭云虛在正北北方黑色顓頊水徳位在北方虛星之名凡四正義曰四者枵也虛也顓頊之虛也北陸也云員官者北方水府之官也天帝則爲黑帝汁光紀若人帝黑精之君則顓頊水官之臣則防此祀黑帝乃天帝汁光紀之神在北方司水若水官矣】宿設璜浴蘭【周禮曰以璜禮北方鄭注云半璧曰璜象冬閉藏地上無物惟天半見幽明錄曰廟方四丈不作墉道廣五丈夾樹蘭香齋者煮以沐浴後祭所謂蘭湯以祭】坎徳陰風禦寒【易說卦云坎北方之卦也王粲七釋云立陰戒寒】次律將廻窮紀【月令十二月日窮於次月窮於紀星周於天數將幾終歲且更始】微陽欲動細泉【周語注云十一月建子陽气在中月令仲冬雲水泉動微陽細泉謂一陽始生水泉動潤上行也】管猶調於陰竹【周禮曰陰竹之管鄭注云陰竹生於山北者續漢書曰以葭莩灰實律之端按歷者之气至則灰飛而管通】聲未入於春弦【淮南子曰孟春之月鼓琴瑟北方黑帝所司者冬令故聲未入於春弦也】待歸余於送歷【漢書律曆志引左傳曰先王之正時也履端於始舉正於中歸余於終師古曰歸余於終謂有餘日則歸於終積而成閏也】方履慶於斯年

配帝舞【皇帝初獻配帝奏舞配帝謂顓頊髙陽氏之神五方人帝之一月令云其帝顓頊是也立冬之祭配天帝汁光紀於北郊雩祭大饗皆以髙陽氏配之後周之祀與姬周同也】

地始坼虹始藏【月令曰仲冬之月冰益壯地始坼周書曰小雪日虹藏不見】服玉居堂【月令曰孟冬之月天子居堂左个服玉】沭蕙气浴蘭湯【蕙蘭香艸楚辭曰浴蘭湯沐芳華】匏器潔水泉香【月令曰水泉必香陶器必良匏器卽禮記所謂器用陶匏是也】涉配彼福無疆【涉配彼謂配彼黑帝汁光紀之神也福無疆謂神降之福爲無疆也】君欣欣此樂康【言神旣降福君心亦欣欣然樂也大雅云旨酒欣欣楚辭曰欣欣兮樂康以上圜丘方澤五帝歌辭載在隋書樂志按五帝五天帝也五配帝五人帝也五帝之外又有五神東方其神句芒南方其神祝融中央其神后土西方其神蓐收北方其神防此爲五官之臣見於月令鄭氏之義五精之君五官之臣自古以來著徳立功者也亦見左傳昭二十九年知五方天帝配以五方人帝尙有五方之臣取以相配祭五徳之帝亦食此神焉宗伯謂之五祀在地祗中歌五帝與五配帝舉其尊者而言也又按周禮祭天如圜丘南郊五時迎气雩祭大饗注已見前天神中又有四類日月星辰大宗伯云以實柴祀日月星辰鄭注云星謂五緯辰謂日月所防十二次小宗伯云四類亦如之鄭注云兆日於東郊兆月與風師於西郊兆司中司命於南郊兆雨師於北郊是也鄭康成又以星辰加司中司命風師雨師謂之六宗尙書禋於六宗周禮以槱燎祀司中司命飌師雨師是也司中司命文昌第五第四星風師箕也雨師畢也祭地有方澤北郊二祭又有社稷五祀五嶽山林川澤四方百物諸祭大宗伯云以血祭祭社稷五祀五嶽以貍沈祭山林川澤以疈辜祭四方百物是也小宗伯有四望後鄭謂五嶽四鎭四瀆也又小宗伯云兆山川丘陵墳衍各因其方此皆地祗也鄭康成云社稷土谷之神五祀五官之神五嶽岱宗衡山華山恆山嵩髙山四鎭揚州之防稽靑州之沂山幽州之醫無閭冀州之霍山四瀆江河淮濟八蠟以祀四方祭百種以報嗇也此皆周禮祭祀之義後周祭天有圜丘歌圜丘之祭用之有五帝歌正月南郊五時迎气雩祭大饗用之無日月星辰司中司命風師雨師之辭祭地有方澤歌方丘之祭用之無北郊社稷四望山林川澤丘陵墳衍等辭豈後周憲章周禮有未盡與蓋當時盧辯裴政等遵用周禮子山分得此題自余文人以次相撰作隋書者見庾集中有此數闋采入樂志余或闕焉又隋書禮儀志云後周用牲之制五帝日月五星十二辰四望五官各以其方色又云星辰七宿嶽鎭海瀆山林川澤丘陵墳衍亦各於其方配郊而祀之其星辰爲壇崇五尺方二丈嶽鎭爲埳方二丈深二尺山林已下亦爲埳壇崇三尺埳深一尺俱方一丈其儀頗同南郊冢宰亞獻宗伯終獻禮畢知後周祭祀與姬周同二丘五郊之外有其義而亡其辭也】

周祀宗廟歌

【宗廟謂髙祖以下四親廟也周禮小宗伯云右社稷左宗廟又匠人亦云禮記王制曰天子七廟三昭三穆與太祖之廟而七鄭注云此周制七者太祖后稷及文王武王之祧與親廟四殷則六廟契及湯與二昭二穆夏則五廟無太祖禹與二昭二穆而已疏云周所以七者以文王武王受命其廟不毀以爲二祧並始祖后稷及髙祖以下親廟四故爲七也若王肅則以爲天子七廟者爲髙祖之父及髙祖之祖爲二祧並始祖及親廟四爲七文武受命之王不遷之廟非常廟之數引家語子羔問孔子說天子七廟又有二祧云云馬昭難王義云喪服小記王者立四廟又引禮緯夏無太祖宗禹而已則五廟殷人祖契而宗湯則六廟周尊后稷宗文王武王則七廟自夏及周少不減五多不過七禮器云周旅酬六屍一人發爵則周七屍七廟明矣今使文武不在七數旣不同祭又不享嘗豈禮也哉曽子問孔子說周事而云七廟無虛主若王肅數髙祖之父髙祖之祖廟與文武而九主當有九孔子何云七廟無虛主乎故云以周禮孔子之言爲本且家語先儒以爲肅之所作未足可依以上出自禮疏其申鄭難王之說言之甚詳不能具載今特書其梗槪以證王肅之謬也按虞夏商周親廟皆四周制太祖后稷及文武二祧故有七廟王肅之說則有九廟若謂文武不遷之廟非常廟之數則太廟亦不遷何得獨在常數乎殷人祖契而宗湯與四廟而六周人祖稷而宗文武與四廟而七有常制矣何謂非常家語一書王肅所集所謂孔子之言除經傳所有之外亦雜取呂氏春秋韓詩外傳諸書蓋子家之言非經語也其中僞造數端以資難鄭先儒以周禮孔子之言爲本此善學孔子者也又如今文尙書伏生口授自漢以後諸儒習之孔安國所注古文尙書遭巫蠱不傳直至晉世托言出自皇甫謐家取左傳諸書所引先儒所謂逸書者補入增多於今文其中有顯背周禮資難鄭學者皆王肅僞文使六經互異後人莫知適從所謂小辯破言小言破道論之刑科罪在不赦者也然則學周禮者當以儀禮周禮爲法隋書禮儀志曰後周之制思復古之道乃右宗廟而左社稷置太祖以下二昭二穆凡五親盡則遷其有徳者謂之祧廟亦不毀閔帝受禪追尊皇祖爲徳皇帝文王爲文皇帝廟號太祖擬已上三廟遞遷至太祖廟不毀其下相承置二昭二穆爲五焉明帝崩廟號世宗武帝崩廟號髙祖並爲祧廟而不毀其時祭各於其廟祫禘則於太祖廟亦以皇后預祭皇后亞獻訖後又薦加豆之籩其實菱芡芹葅兔醢冢宰終獻訖皇后親徹豆降還板位然後太祝撤焉此後周之制也按後周憲章周禮逺祖神農配帝圜丘比姬周禘嚳之義是神農無廟矣南郊之祭配以莫那比姬周南郊配以後稷后稷姬周始祖卽是太廟之祖則後周莫那似當尊之太廟隋志宇文泰廟號太祖不毀是後周以泰爲太祖始祖莫那無聞其文武二祧廟後周以明帝廟號世宗武帝廟號髙祖並爲祧廟不毀是明帝毓比之如文王武帝邕比之如武王毓邕兄弟昭穆同班異於姬周文穆武昭以後周太祖已下無功徳如文武者明帝武帝有功於周故立爲不遷之廟豈謂世室旣非常數無礙昭穆禮之變者耶又按宣帝時文帝爲祖武帝爲禰皆在四親未宜遂居祧廟若文帝泰居太廟則皇髙祖韜曽祖肱反居泰下矣閔帝明帝武帝兄弟相代不異昭穆譬如兄弟四人皆立爲君祖父之廟不必從毀依常制閔明二主當祔於其祖肱廟內武帝主特在禰廟若謂明帝武帝各居祧廟則禰廟虛主又不然矣謹案魏初髙堂隆爲鄭學議立親廟四太祖武帝猶在四親之內乃虛置大祖及二祧以待後代此周宗廟歌蓋四親廟二昭二穆是也其歷傳以來昭穆之次未詳假如以髙爲昭則昭廟諱韜下云獻皇髙祖是也以曽爲穆則穆廟諱肱下云獻皇曽祖是也以祖爲昭則昭廟諱泰下云獻皇祖是也以禰爲穆則閔明武三帝均是穆明閔二主祔於曽祖肱穆廟禰廟中特設武帝主諱邕下云獻武皇帝是也此後周四廟其髙曽祖禰對宣帝而言也若宣帝崩靜帝爲祭主三年喪畢宣帝主迎入昭廟韜爲遷主前所云穆廟諱肱者爲皇髙祖廟閔明二主仍祔昭廟諱泰者爲皇曽祖廟穆廟諱邕者爲皇祖廟昭廟韜所居者韜主遷新主贇入爲皇考廟其文帝太廟及世宗髙祖二祧當亦虛置以待後代矣】

皇夏【皇帝入廟門奏皇夏】

肅肅淸廟巖巖寢門【思齊之詩云肅肅在廟詩序云淸廟祀文王也箋云淸廟者祭有淸明之徳者之宮也天徳淸明文王象焉故祭之而歌此詩也毛萇詩傳曰巖巖積石貌也周禮左宗廟注稱庫門內雉門外之左也按廟有寢故云寢門】欹器防滿金人戒言【家語曰孔子觀於魯桓公之廟有欹器焉孔子問於守廟者曰此謂何器對曰此蓋爲宥坐之器孔子曰吾聞宥坐之器虛則欹中則正滿則覆明君以爲至誡故常置之於坐側顧謂弟子曰試注水焉乃注之水中則正滿則覆夫子喟然嘆曰嗚呼夫物惡有滿而不覆哉又曰孔子觀周遂入太祖后稷之廟堂右階之前有金人焉三鍼其口而銘其背曰古之愼言人也戒之哉】應懸鼓崇牙樹羽【周頌有瞽曰應田懸鼓毛傳曰應鞞鼓也田大鼓也懸鼓周鼓也鄭箋曰田當作小鼓在大鼓旁應鞞之屬也字轉誤變而作田此云應依鄭文也音又有瞽云崇牙樹羽毛傳云崇牙上飾捲然可以懸也樹羽置羽也】階變升歌庭紛象舞【禮記祭統曰聲莫重於升歌子夏詩序曰維淸奏象舞也鄭箋云象舞象用兵時刺伐之舞武王制焉】閒安象設緝熙淸奠【招魂云像設君室靜閒安毛詩曰維淸緝熙文王之典】春鮪初登新蓱先薦【詩序曰潛季冬薦魚春薦鮪也月令曰季春薦鮪於寢廟天官漁人云春獻王鮪陸機云河東鞏縣東北崖上山腹有穴舊說云此穴與汪湖通鮪從此穴而來北入河西上龍門入漆沮故張衡云王鮪岫居山穴爲岫謂此穴也陸機又云大者爲王鮪小者爲鮇鮪爾雅曰萍蓱其大者蘋郭注雲水中浮萍江東謂之漂詩曰於以采蘋左氏傳曰蘋蘩薀藻之菜可薦於神鄭注庖人云備品物曰薦】僾然入室儼乎其位【祭統云祭之日入室僾然必有見乎其位出戶而聴愾然必有聞乎其嘆息之聲】淒愴履之非寒之謂【禮記曰霜露旣降君子履之必有淒愴之心】

昭夏【降神奏昭夏】

永維祖武潛慶靈長【詩曰防其祖武鄭箋云祖考所踐履之迹】龍圖革命鳳歷歸昌【尙書傳曰伏羲氏王天下龍馬出河遂則其文以畫八卦謂之河圖左傳郯子曰我祖少皡摯之立也鳯鳥適至故紀於鳥爲鳥師而鳥名鳯鳥氏歷正也杜注云鳯鳥知天時故以名歷正之官】功移上墋徳曜中陽【陸機功臣頌曰茫茫宇宙上墋下黷李善注雲天以淸爲常地以靜爲本今上墋下黷言亂常也墋不澄之貌也漢書曰髙祖沛丰邑中陽里人也】淸廟肅肅猛簴煌煌【周頌云於穆淸廟毛萇曰肅肅敬也西京賦曰猛簴趪趪注云周禮鳬氏寫獸之形大聲有力者以爲鐘簴也】曲髙大夏聲和盛唐【周禮鄭注云大夏禹樂也禹治水敷土言其徳能大中國也盛唐蓋指唐堯盛世其樂爲咸池也又漢書孝武帝南巡狩至盛唐作盛唐之歌是亦盛唐矣】牲牷蕩滌蕭合馨香【二語已見方澤登歌注詳彼處漢書師古注云蕭香蒿也以蕭脂合馨香也】和鸞戾止振鷺來翔【二語已見方澤登歌注詳彼處韓詩內傳曰鸞在衡和在軾前振鷺詩篇名謂來助祭者也】永敷萬國是則四方【詩云是則是效】

皇夏【俎入皇帝升階奏皇夏】

年祥辧日上協言【周禮曰凡有祭祀則奉以往】奉酹承列來庭駿奔【武成云丁未祀於周廟駿奔走執豆籩詩淸廟云駿奔走在廟箋云駿大也諸侯與眾士於周公祭文王俱奔走而來在廟中助祭也】雕禾飾斚翠羽承樽【周禮司尊彞云秋嘗冬烝祼用斚彞黃彞皆有舟鄭司農云斚讀曰稼稼彞畫禾稼也又司尊彞云春祠夏禴祼用雞彞鳥彞皆有舟其朝踐用兩獻尊鄭司農云獻讀爲犧犧尊飾以翡翠】敬殫如此防惟執燔【左傳襄二十二年公孫僑曰公孫夏從寡君以朝於君見於嘗酎與執燔焉杜預云助祭燔又作膰祭肉也】

皇夏【皇帝獻皇髙祖奏皇夏皇髙祖宇文韜也皇帝宣帝也周書帝紀云普回子莫那十世至陵陵生系系生韜並以武略稱韜生肱爲皇曽祖徳皇帝宣帝韜之孫是韜於宣帝爲皇髙祖也以下所用廟樂皆象功徳而舞焉】

慶緒千重秀洪源萬里長【言宇文氏本神農之後歷傳至韜世系之逺也詩閟宮云纘禹之緒又云至於文武纘太王之緒又殷武云湯孫之緒左氏傳曰如水木之有本源也千重萬里言其久逺也】無時猶戢翼有道故韜光【言時未至猶斂戢其翼世有道故須韜晦其光也】盛徳必有後仁義終克昌【言韜有盛徳更行仁義終當昌大其後也左氏傳曰吾聞有盛徳者必百世祀又曰五世其昌】明星初兆慶大電久呈祥【言其有靈異也竹書紀年曰帝顓頊髙陽氏母曰女樞見瑤光之星貫月如虹感已於幽房之宮生顓頊於若水又曰黃帝母曰附寶見大電繞北斗樞星光照郊野感而孕二十五月而生帝於壽丘】

皇夏【皇帝獻皇曽祖徳皇帝奏皇夏周書皇曽祖諱肱武成初追尊曰徳皇帝按太祖肱之少子宣帝肱之曽孫是肱於宣帝爲皇曽祖也】

克昌光上烈基聖穆西藩【詩曰克昌厥後又云休有烈光云基聖者謂開基之聖後周起於代故云西藩周禮曰鎭服外五百里曰藩服】崇仁髙渉渭積徳被居原【史紀周本紀曰公劉自漆沮渡渭取材用行者有資居者有積畜百姓懷之多徙而保歸焉周道之興自此始古公亶父去邠逾梁山止於岐下邠人舉國扶老攜弱及他旁國亦多歸之徐廣曰岐山在扶風美陽西北其南有周原詩云周原膴膴是也】帝圖張往迹王業茂前尊【言閔帝受禪肱爲皇祖追尊爲徳皇帝也】重芬徳陽廟疊慶壽陵園【漢書景帝中四年三月起徳陽宮臣瓚曰是景帝廟也帝自作之諱不言廟故言宮西京故事云景帝廟爲徳陽後漢書明帝紀曰帝初作壽陵制令流水而巳無得起墳後漢書注云陵謂山墳園謂塋域】百靈光祖武千年福孝孫【東都賦曰懷百靈詩下武云繩其祖武周頌閟宮云孝孫有慶】

皇夏【皇帝獻皇祖太祖文皇帝奏皇夏周書帝紀云太祖文皇帝姓宇文氏諱泰字黑獺代武川人也齊神武逼京邑太祖奉武帝西遷克農戰沙苑有功封安定公位至太師崩年五十二於成陵諡曰文公孝閔帝受禪追尊爲文王廟曰太祖武成元年追尊爲文皇帝】

雄圖屬天造宏略遇羣飛【易曰天造艸昩楊雄劇秦美新曰海水羣飛善曰羣飛言亂也謂太祖適當魏之亂世得展其雄才大略也】風雲猶聴命龍躍遂乘機【周書本紀云帝母王氏孕五月夜夢抱子升天才不至而止寤言而告徳皇帝徳皇帝喜曰𨿽不至天貴亦極矣是有命也易乾卦曰雲從龍風從虎聖人作而萬物覩又曰龍躍在淵言𨿽不能及身而王至其子閔帝受禪如躍龍乘機而飛矣】百二當天險三分拒樂推【言天命人情皆已歸往帝猶以人臣之禮終也漢書田肯曰秦形勝之國也持防百萬秦得百二焉論語曰三分天下有其二】函谷風塵散河陽氛霧晞【西都賦曰左據函谷函谷秦關名也河陽謂河南漢之河南郡洛陽縣也在南曰陽函谷風塵散者謂周太祖奉武帝都長安也河陽氛霧晞者謂齊神武推淸河王都鄴去洛陽也】濟弱淪風起扶危頽運歸【言周太祖輔魏西遷濟弱扶危遂成中興之業】地紐崩還正天樞落更追【謝莊宋明堂歌地紐謐幹樞回晉書天文志曰北極北辰最尊者也其紐星天之樞也天運無窮三光疊耀而極星不移故曰居其所而眾星拱之又魁第一星曰天樞】原祠乍超忽畢隴或綿微【史記曰孝惠五年以沛宮爲髙祖原廟徐廣曰光武紀曰上幸丰祠髙祖於原廟裴駰謂原者再也先旣已立廟今又再立謂之原廟馬融曰畢文王墓地名又括地誌曰武王墓在雍州萬年縣西南三十八里畢原上也】終封三尺劍長卷一戎衣【漢書髙祖曰吾以布衣提三尺劍取天下此豈非天命乎禮記中庸篇云一戎衣而有天下】

皇夏【皇帝獻文宣皇太后奏皇夏周書列傳云文宣叱奴皇后代人也太祖爲丞相納後爲姬生髙祖天和三年六月尊爲皇太后建徳二年三月癸酉崩四月丁已葬永固陵又武帝紀雲母曰叱奴太后大綂九年生帝於同州是文宣太后爲髙祖武帝之母也周禮大司樂云乃奏夷則歌小呂舞大濩以享先妣鄭注云先妣姜嫄也姜嫄履大人迹感神靈而生后稷是周之先母也周立廟自后稷爲始祖姜嫄無所妃是以特立廟而祭之謂之閟宮閟神之此婦人之廟一也又春秋隠五年云考仲子之宮初獻六羽杜預曰諸侯無二嫡隠公成父之志爲別立宮此又婦人之廟一也按凡祭以某妃配惟姜嫄無所妃周立七廟自后稷已下不得更立后稷父廟故特立婦人之廟而祭之文宣太后爲宣帝祖母在四親之內𨿽非姜嫄之比特以太祖元後爲嫡合葬成陵並享太廟則有正妃元氏叱奴本太祖之妾𨿽母以子貴尊稱太后而義無二嫡不得並享太祖之廟若春秋孟子入惠公之廟仲子無享祭之所爲別立宮焉文宣太后之祀實法春秋仲子之義其廟與七廟而八又類周禮姜嫄之宮故篇內云閟宮惟逺矣山云之舞造自武帝一以母子之親一以憲章周禮別立廟祭有此歌辭宣帝因之無所攺作也】

月靈興慶沙祥發源【鄭康成周禮九禦注云凡君幸妃禦見之法月爲后妃其象也卑者宜先尊者宜後自九嬪以下九九而禦於王所女禦八十一人當九夕世婦二十七人當三夕九嬪九人當一夕三夫人當一夕後當一夕亦十五日而徧云自望後反之孔子云日者天之明月者地之理陰契制故月上屬爲天使婦從夫放月紀按月爲后妃之象故雲月靈興慶漢書元後傳曰元城建公曰昔春秋沙麓崩晉史占之曰後五百四十年宜有聖女興其齊田乎今王翁儒賀徙正直其地日月當之元城東有五麓之虛卽沙麓後八十年當有貴女興天下毛詩曰長髮其祥】功參禹迹徳贊堯門【左氏傳曰茫茫禹迹畫爲九州功參禹迹者塗山氏也尙書娶於塗山是也淮南子曰禹治鴻水通轘轅山化爲熊謂塗山氏曰欲餉聞鼓聲乃來禹跳石誤中鼓塗山氏往見禹方作熊慙而去至嵩髙山下化爲石方生啟禹曰歸我子石破北方而啟生漢書武帝見夏后啟母石矣列仙傳曰鉤弋夫人姓趙氏河間人武帝披其手得玉鉤而手展有寵而生昭帝姙娠十四月上曰聞堯十四月而生今鉤弋亦然乃命所生門曰堯母門居曰鉤弋宮功參禹迹者言爲文帝姬稱其婦道也徳贊堯門者言爲武帝母稱其母徳也】言容典禮褕狄徽章【周禮九嬪掌婦學之法婦徳婦言婦容婦功鄭注云婦言謂辭令婦容謂婉娩又內司服云掌王后之六服褘衣褕狄闕翟鞠衣展衣緣衣素沙鄭注云狄當作翟褕翟畫揺者江淮而南靑質五色皆備成章曰揺】儀形溫徳令問昭陽【溫徳昭陽皆殿名也詩曰儀刑文王又曰令聞令望溫徳見後漢書靈帝光和元年三輔黃圖曰武帝時後宮八區有昭陽飛翔等殿成帝趙皇后居此】日月不居歲時晼晚【孔融與盛孝章書曰歲月不居時節如流楚辭曰白日晼晚其將入晼晚曰暮也晼於逺反】瑞云纒心閟宮惟逺【瑞云慶雲也心星名洪範五行傳曰心之大星天皇前星太子後星庶子詩閟宮云閟宮有侐實實枚枚赫赫姜嫄其徳不回上帝是依無災無害彌月不遲是生后稷箋云閟神也姜嫄神所在故廟曰神宮言武帝卽位則瑞應於天王之宮太后稱尊斯祭擬於姜嫄之廟也】

皇夏【皇帝獻閔皇帝奏皇夏周書帝紀云孝閔皇帝諱覺字陁羅尼太祖第三子也魏恭帝三年三月命爲安定公世子十月太祖崩嗣位太師大冢宰十二月丁亥魏恭帝詔以岐陽之地封帝爲周公庚子禪位於帝在位一年按閔帝爲宣帝世父與明帝武帝皆兄終弟及其主當祔於徳皇帝肱廟內禮所謂祔於其祖者也】

龍圖基代徳天步屬艱難【言周徳方盛魏祚旣衰也竹書紀年曰黃帝五十年龍圖出河書出洛白華之詩雲天步艱難之子不猶箋雲天行此艱難之妖久矣王不圖其變之所由爾】謳歌還受瑞揖讓乃登壇【言閔帝受魏禪也周書本紀云魏帝臨朝遣民部中大夫濟北公廸致皇帝璽紱固辭公卿百僚勸進太史陳祥瑞乃從之】升輿芒刺重入位據關寒【謂晉公護專政也漢書宣帝立謁見髙廟大將軍霍光參乘上內嚴憚之若有芒刺在背鄒陽上書曰孝文帝據關入立寒心銷志不明求衣】捲舒云泛濫防揚日浸微【言君弱臣彊也云諭臣泛濫言其勢盛也日諭君浸微言其勢衰也】出鄭終無反居桐竟不歸【謂晉公護幽帝以弒崩也周書本紀云帝性剛果見晉公護執政深忌之與宮伯弗鳳等共謀誅防司防李植軍司馬孫恆奏帝將召羣公入因誅防張光洛白護護乃共謀廢立盡誅鳳等罷散禁兵譴大司馬賀蘭祥逼帝遜位遂幽於舊邸月餘以弒崩左氏傳曰天王出居於鄭尙書曰放太甲於桐出鄭居桐以諭閔帝幽於舊邸也無反不歸言其竟以弒崩也】祀夏今惟舊尊靈謚更追【言武帝時始得祭祀更上謚也左傳哀元年伍員曰祀夏配天不失舊物周書云武帝誅護太師蜀國公迥於南郊上謚曰孝閔皇帝陵曰靜陵】

皇夏【皇帝獻明皇帝奏皇夏周書本紀云世宗明皇帝諱毓太祖長子也太統十四年封寧都郡公孝閔踐阼進位柱國岐州刺史及閔帝廢晉公防迎帝卽天王位在位四年崩謚曰明廟號世宗隋書禮儀志云明帝廟號世宗爲祧廟而不毀按明帝爲武帝之兄於宣帝爲世父並在四親當祔其祖祧廟尙宜虛置及親盡之代居之若姬周世室矣】

若水逢降居窮桑屬惟政【言帝爲太祖庶長立元後子閔帝爲後是若水降居之事也閔帝爲帝第三弟嗣安定公卒受魏禪是窮桑屬惟政也史記曰黃帝生二子其後皆有天下其二曰昌意降居若水若水在蜀所封國也左傳昭二十九年曰少皡氏四叔世不失職遂濟窮桑杜預曰窮桑少皥氏之號也四子能治其官使不失職濟成少皡之功死皆爲民祀窮桑地在魯北論語子曰書云孝乎惟孝友於兄弟施於有政是亦爲政】丕哉馭帝籙郁矣當天命【言帝始受降居終膺天命也東京賦曰髙祖膺籙受圖薛綜曰膺籙謂當五勝之籙也】方定五云官先齊八風令【史記曰黃帝官名皆以云命爲云師應劭曰黃帝受命有云瑞故以云紀事也春官爲靑雲夏官爲縉雲秋官爲白雲冬官爲黑雲中官爲黃雲淮南子曰八風東北曰條風東方曰明庶風東南曰淸明風南方曰景風西南曰涼風西方曰閶闔風西北曰不周風北方曰廣莫風】文昌气似珠太史河如鏡【孝經援神契曰文者精所聚昌者揚天紀輔拂並居以成天象故曰文昌宮爾雅釋九河一曰徒駭二曰太史是太史河名也】南宮學巳開東觀書還聚【後漢書曰肅宗詔賈逵入講尙書南宮雲臺又竇章傳曰學者稱東觀爲老氏臧室道家蓬萊山】文辭金石韻毫翰風飈豎【以上言帝好文學也周書本紀云帝寛明仁厚惇睦九族有人君之度幼而好學博覽羣書善屬文詞采溫麗及卽位集公卿以下有文學者八十餘人於麟趾殿刋校經史又捃采眾書自羲農以來訖於魏末敍爲世譜凡五百卷云所著文章十一卷陸機文賦云被金石而徳廣爾雅曰扶揺謂之猋猋與飈字同】淸室桂馮馮齊房芝詡詡【漢書樂志安世房中歌曰桂華馮馮翼翼承天之則師古曰馮馮盛滿也又齊房歌曰齊房產艸九莖連葉齊房元封二年芝艸生甘泉齊房作師古曰齊讀齋羽獵賦風詡詡其扶輪】寧思玉管笛空見靈衣舞【西京雜記曰髙祖入咸陽宮周行府庫有玉笛長二尺三寸六孔楚辭曰靈衣兮披披潘嶽寡婦賦云瞻靈衣之披披良曰靈衣平生衣謝莊宣貴妃誄云靈衣虛襲】皇夏【皇帝獻髙祖武皇帝奏皇夏周書本紀云髙祖武皇帝諱邕太祖第四子也孝閔踐阼拜大將軍出鎭同州世宗卽位進柱國蒲州刺史武成元年封魯公領宗師二年世宗崩遺詔傳位於帝在位七年崩諡曰武廟號髙祖隋書禮儀志云武帝廟號髙祖爲祧廟而不毀按武帝宣帝之父於四親廟爲禰祧廟亦宜虛置及親盡之後乃得居之亦如姬周世室矣】

南河吐雲气北斗降星辰【周書本紀雲母曰叱奴太后大統九年生帝於同州有神光照室史記天官書曰東井西曲星曰北北河南南河兩河天闕間爲關梁正義曰南河三星北河三星分夾東井南北置而爲戒天官書又云北斗七星所謂璇璣玉衡以齊七政】百靈咸仰徳千年一聖人【東都賦曰禮神祗懷百靈易幹鑿度曰黃河千年一淸至聖之君以爲大瑞】書成紫微動律定鳳凰馴【春秋合誠圖云北辰其星五在紫微中又云紫微大帝室太一之精律曆志云黃帝使伶倫造律制爲十二筩以聴鳳凰之鳴】六軍命西土甲子陳東鄰【言武帝有平鄴之功也左傳杜注云六軍天子之軍也尙書曰武王以甲子日入朝歌易曰東鄰殺牛不如西鄰之禴祭後周本西魏所禪都長安故云西土齊本東魏所禪都鄴是爲東鄰比於殷周矣周書本紀云建徳六年平鄴是其事也】戎衣此一定萬里更無塵【周書本紀云破齊之後遂欲窮兵極武平突厥定江南一二年間必使天下一統此其志也】煙雲同五色日月並重輪【天官書曰若煙非煙若云非云鬱鬱紛紛蕭索輪囷是謂卿云卿云見喜气也古樂府有日重光月重輪】流沙旣西靜蟠木又東臣【史記五帝本紀曰西至於流沙東至於蟠木山海經曰流沙出鐘山西南行昆侖墟入海海外經曰東海中有山焉名曰度索上有大桃樹蟠曲三千里】凱樂聞朱雁鐃歌見白麟【左氏傳曰振旅凱入於晉周禮曰王師大獻則令奏愷樂鄭注云大獻獻防於祖也又鼓人職云以金鐃止鼓鄭云鐃如鈴無舌有秉執而鳴之以止擊鼓司馬職曰鳴鐃且郤鐃女交反漢書武帝紀曰上行東海雍獲赤雁作赤雁歌又曰上行幸雍獲白麟作白麟歌】今爲六代祀還得九疑賔【隋書樂志雲天和元年武帝初造山云舞以備六代具用六舞六代大夏大濩大武正徳武徳山云之舞也史記曰舜葬於江南九疑是爲零陵皇覽曰舜冢在零陵營浦縣其山九豀皆相似故曰九疑言武帝造山云舞以備六代今沒卽以六代之樂祀之還如虞舜葬於九疑也】

皇夏【皇帝還東壁飲福酒奏皇夏】

禮殫祼獻樂極休成【周禮曰大祭祀後祼獻則贊鄭注云謂祭宗廟王旣祼而出牲後乃從後祼也獻謂王薦腥薦孰後亦從後獻也又大宗伯云以肆獻祼享先王鄭注云獻獻醴謂薦血腥也祼之言灌灌以郁鬯謂始獻屍求神時也又司尊稱春祠夏禴秋嘗冬蒸四時之間祀追享朝享有祼有獻鄭注云祼謂以圭瓚酌郁鬯始獻屍也禮殫祼獻者謂祼獻之禮已畢也漢書樂志曰登歌再終下奏休成之樂美神明旣饗也】長離前掞宗祀文明【漢書樂志曰長麗前掞光耀明晉灼曰掞卽光炎字也臣瓚曰長離靈鳥也故相如賦曰前長麗而後矞皇舊說云鸞也張衡思賦亦曰前長麗使拂羽師古曰麗音離孝經云宗祀文王於明堂】縮酌浮蘭澄罍合鬯【枚乘七發云蘭英之酒酌以滌口周禮鄭注云罍神之所飲也又云鬯釀秬爲酒芬香條暢於上下也秬如黑黍一稃二米】磬折禮容旋廻靈貺【曲禮曰立則磬折垂佩疏云僂折如磬之背故云磬折也後漢書光武贊曰靈貺自甄注云靈貺謂佳气神光之類也】受釐徹俎飲福移樽【史記曰賈生徵見漢文帝方受釐坐宣室應劭曰釐祭余肉也徐廣曰祭祀福胙也釐音僖】惟光惟烈文子文孫【尙書立政曰繼自今文子文孫】

皇夏【皇帝還便坐奏皇夏】

庭闋四始筵終三薦【子夏詩序云是謂四始詩之至也按四始謂風大雅小雅頌也周禮鄭注云筵亦席也鋪陳曰筵借之曰席又云薦進也備品物曰薦】顧步階墀徘徊余奠【說文曰墀塗地也】六龍矯首七萃警途【漢書樂志曰吾知所樂獨樂六龍六龍之調使我心若穆天子傳曰天子賜七萃之士】鼓移行漏風轉相烏【行漏謂下漏數刻也相烏相風烏也三輔黃圖曰長安宮靈臺有相風烏遇風乃動】翼翼從事綿綿四時【爾雅曰翼翼恭也從事從祭事若春秋有事於武宮謂有祭祀也爾雅曰綿綿穮也孫炎云綿綿言詳密也四時謂四時之祭爾雅曰春祭曰祠夏祭曰礿秋祭曰嘗冬祭曰烝此四時之祭名也】惟神降嘏永言保之【以上並載隋書樂志】

周大祫歌

【周禮祫禘祫嘗祫烝鄭注云祫合也天子諸侯之喪畢合先君之主於祖廟而祭之謂之祫後因以爲常天子先祫而後時祭春秋文二年八月丁夘大事於太廟公羊傳曰大事者何大祫也毀廟之主陳於太廟未毀廟之主皆升合食於太祖故爲大事禮緯云三年一祫五年一禘禮疏稱鄭康成祫禘及四時祭所以異者祫謂祭於始祖之廟毀廟之主及未毀廟之主皆在始祖廟中始祖之主於西方東靣始祖之子爲昭北方南靣始祖之孫爲穆南方北靣自此以下皆然從西爲上禘則太王王季以上遷主祭於后稷之廟其坐位乃與祫相似其文武以下遷主若穆之遷主祭於文王之廟文王東靣穆主皆北靣無昭主若昭之遷主祭於武王之廟武王東靣其昭主皆南靣無穆主又祭親廟四其四時之祭惟后稷文武及親四廟也隋書禮儀志稱後周時祭各於其廟祫禘則於太祖按文帝廟號太祖比之後稷矣后稷姬周逺祖後周文帝祖父尙在四親之內子𨿽齊聖不先父食文帝以上不宜反居其下太廟中東向之位疑尙虛置祫祭之時惟有昭在北方南靣穆在南方北靣及文帝親盡之後毀廟之主與未毀廟之主合食太廟文帝正太祖之位其主始西方東面而已下昭穆如其位若魏髙堂隆之議矣於禘亦然禘祭之說閔帝廟毀其遷主得祭於太祖之廟如太王以上遷主得祭於后稷之廟也其明帝武帝兄弟同班不異昭穆𨿽二廟不遷亦異姬周穆之遷主祭於文王之廟昭之遷主祭於武王之廟故祫禘𨿽屬二祭而隋志云皆於太祖廟祭之也其時祭則有二昭二穆上篇髙曽祖禰是也親盡之後時祭則有太祖世宗髙祖三廟加四親廟合於姬周七廟之數然宣帝世太祖爲王父至靜帝世爲曽祖而大定元年隋受周禪矣】

昭夏【降神】

律在夾鐘服居蒼衮【周禮鄭注曰夾鐘卯之气也二月建焉而辰在降婁月令仲春云律中夾鐘天子衣靑衣蒼亦靑也】杳杳淸思綿綿長逺【漢書樂志曰杳杳防防克綽永福詩曰綿綿瓞毛傳曰綿綿不絕貌】就祭於合班神於本【公羊傳曰祫合祭也】來庭有序助祭有章【論語詩云相維辟公天子穆穆包咸曰雍篇歌此者有諸侯及二王之後來助祭故也】樂舞六代賔歌二王【周語曰樂及徧舞韋昭曰徧六代之樂也謂黃帝曰雲門堯曰咸池舜曰大招禹曰大夏殷曰大濩周曰大武也詩序曰振鷺二王之後來助祭也二王於周爲客故云賓也詩曰我客戾止】和鈴以節鞗革斯鏘【詩載見云和鈴央央鞗革有鶬毛傳云和在軾前鈴在旂上鄭箋云鞗革轡首也】齋宮饌玉郁斚浮金【尙書曰惟辟玉食吳都賦云矜其宴居則珠服玉饌周禮郁人掌祼器凡祭祀賔客之之祼事和郁鬯以實彞而陳之鄭注云築郁金煮之以和鬯酒郁爲艸若蘭又司尊彞云祼用斚黃皆有舟斚讀爲稼】洞庭鐘鼓龍門瑟琴【莊子曰黃帝張樂於洞庭之野周禮曰龍門之琴瑟於宗廟之中奏之鄭注雲龍門山名】其樂已變惟神是臨【周禮曰若樂九變則人鬼皆降可得而禮矣】

登歌【奠玉帛】

神惟顯思不言而令【周頌之詩云敬之敬之天惟顯思】玉帛之禮敢陳莊敬奉如弗勝薦如受命交於神明慤於言行

燕射歌辭

【儀禮燕禮曰射人爲擯又爲司正又云若射則大射正爲司射如鄕射之禮是於燕末行射謂之燕射也又燕禮云工歌鹿鳴四牡皇皇者華笙奏南陔白華華黍間歌魚麗笙由庚歌南有嘉魚笙崇丘歌南山有臺笙由儀遂歌鄕樂周南關睢葛覃捲耳召南鵲巢采繁采蘋太師告樂正曰正歌備禮記鄕飲酒義亦云工入升歌三終笙入三終間歌三終合樂三終工告樂備知燕禮有射樂成告備也周禮曰以燕射之禮親四方之賔客鄭注云賔客謂朝聘者燕禮上下經注燕有四等目錄云諸侯無事而燕一也卿大夫有王事之勞二也卿大夫有聘而來還與之燕三也四方聘客與之燕四也毛萇詩傳曰射禮有三有大射有賔射有燕射正義曰大射者將祭擇士於射宮賔射者謂諸侯來朝與之射於朝燕射者因燕賔客卽與射於寢此三者其處不同其侯亦別冬官梓人云張皮侯而棲鵠則春以功張五采之侯則遠國屬張獸侯則王以燕息三者別文皮侯卽大射也五采之侯賔射也獸侯燕射也不言鄕射者鄕射是州長與其民射於州序之禮天子諸侯無之故不言也燕必有樂故賔之初筵二章重說燕事籥舞笙鼔也古有此禮後周行之命子山作辭卽儀禮三終一備之遺意也】

周五聲調曲【五聲宮商角徵羽也注見下】

序曰元正饗防大禮賔至食舉稱觴薦玉六律旣從八風斯暢以歌大業以舞成功

宮調曲

【宮調曲者歌其君也以宮爲君故以此歌周之君也樂記曰宮爲君正義曰月令雲宮屬土土居中央總四方君之象也又土爰稼穡猶君能滋生萬物也又五音以絲多聲重者爲尊宮最大用八十一絲故宮爲君史記樂書索隱注亦云是矣按儀禮燕射歌鄕樂周南召南鄭注云昔太王王季居於岐山之陽躬行召南之教以興王業及文王而行周南之教以受命作邑於丰三分天下有其二徳化被於西土是以其詩有仁賢之風者屬之召南焉有聖人之風者屬之周南焉故國君與其臣下及四方之賔燕用之合樂也子山以宮調歌其君首章言太祖變魏作周王業之所由興也次三章言閔帝受命及明帝武帝徳化之所被也比姬周之有太王王季文王二南六篇燕禮用之合樂者也】

气離淸濁割元開天地分【易幹鑿度雲輕淸者上爲天重濁者下爲地說文云元气初分輕淸陽爲天重濁陰爲地萬物所陳列也】三才初辧正六位始成文【三才天地人也易系辭曰兼三才而兩之又乾卦云六位時成】繼天爰立長安民乃樹君【谷梁傳曰爲天下主者天也繼天者君也周易曰君子體仁足以長人左傳邾文公曰天生民而樹之君使司牧之】其明廣如日其澤厚如雲【史記曰帝堯放勲就之如日望之如雲】惟昔我文祖撥亂拒謳歌【文祖謂周太祖文皇帝也詩云烝衎烈祖以洽百禮是燕射之禮得進樂其先祖而神降之福也太祖爲後周有功烈祖故首歌之撥亂謂齊神武入洛太祖奉魏帝西遷農沙苑諸戰俱防也拒謳歌者言太祖辭王就公天下將歸如舜避丹朱禹避商均也謳歌見孟子】三分未撫運八百不陵河【論語曰三分天下有其二以服事殷史記周本紀曰武王渡河諸侯不期而防者八百諸侯皆曰紂可伐矣武王曰女未知天命未可也乃還師】禮敷天下信樂正神人和【言太祖有制禮作樂之功也】風塵行息警江海欲無波【韓詩外傳曰越裳氏重譯來朝獻白雉曰海不揚波三年矣意者中國有聖人乎】

又

我皇承下武革命在君臨【謂周閔帝受命革魏如姬周下武嗣文也子夏詩序曰下武繼文也武王有聖徳復受天命能昭先人之功也周易曰湯武革命順乎天而應乎人又曰知臨大君之宜吉】應圖當舜玉嗣徳受堯琴【圖河圖也論語防曰仲尼云吾聞堯率舜等逰首山觀河渚一老曰河圖將來告帝期帝王世紀曰堯賜舜以昭華之玉尙書曰王義嗣徳再拜孔安國曰嗣繼也樂記曰舜作五之琴以歌南風世本曰神農作琴知舜作是作南風之歌非謂舜始造琴也孟子萬章曰琴朕弤朕趙臺卿注云琴舜所彈五琴也弤雕弓也天子曰雕弓堯禪舜天下故賜之雕弓也按琴本神農所作雕弓天子之賜知琴亦帝堯所授故云堯琴矣】沈首多推運陽城有讓心【尙書大傳曰帝沈首而笑曰明哉一人天下也乃見於鐘石史記曰禹避於陽城天下諸侯皆去商均而朝禹於是遂卽天子位劉熙曰潁川陽城是也以上言周受魏禪也】就日先知逺觀淵早見深【史記五帝紀曰就之如日禮記中庸篇云淵泉如淵】精實委禦蒼正乃皆平【精黑精也謂黑帝之神汁光紀也蒼正謂後周感精之帝爲蒼帝靈威仰也】履端朝萬國年祥慶百靈【左氏傳曰履端於始史記曰正月爲端東都賦曰禮神祗懷百靈】玉帛咸觀禮華戎各在庭【左氏傳曰禹防塗山執玉帛者萬國杜預左傳注曰諸華中國也戎西別種曲禮有西戎詩賔之初筵言燕射之禮鄭箋云進樂其先祖於是又合天下諸侯所獻之禮諸侯所獻之禮旣陳於庭有卿大夫又有國君天下徧至得萬國之歡心王受神之福於屍則子孫皆喜樂也二語言天下諸侯畢至也】鳳響中夷則天文正玉衡【律曆志曰黃帝使伶倫作律制爲十二筩以聴鳳之鳴七月律中夷則史記曰舜乃璿璣玉衡以齊七政鄭康成曰璿璣玉衡渾天儀也七政日月五星也】皇基自天保萬物乃由庚【詩序曰天保下報上也君能下下以成其政臣能歸美以報其上焉又曰由庚萬物得其道也又儀禮燕禮雲間歌魚麗笙由庚】

握衡平地紀觀象正天樞【蜀都賦曰地以四海爲紀春秋運斗樞曰北斗第一天樞第二璇第三機也】祺祥鐘赤縣靈瑞炳皇都【詩曰壽考維祺毛傳曰祺吉也鄒衍曰中國爲赤縣神州皇都天子之都也】更受昭華玉還披蘭葉圗【尙書大傳曰堯得舜而尊之贈以昭華之玉淮南子曰黃帝齋於河洛之間防於翠嬀大盧魚折漝而至泛白圖蘭采朱文以授帝】金波來白兔弱水下蒼烏【漢書曰月穆穆以金波傅擬天問曰月中何有白兔搗藥山海經曰昆侖之丘其下有弱水之川環之淮南子曰日中有踆烏】玉斗調元協金沙富國租【孝經援神契曰折其玉斗注云玉斗者渾儀蜀都賦曰金沙銀鑠】靑丘還擾圃丹穴更巢梧【十洲記曰長洲一名靑丘在南海辰已之地一洲之上專是林木故名靑丘山海經曰丹丘之山有鳥焉名曰鳳凰見則天下大安寧】安樂新成慶長生百福符明明九族序穆穆四門賔【爾雅曰明明察也尙書曰以親九族又曰賔於四門四門穆穆孔傳曰穆穆美也四門四方之門舜流四凶族四方諸侯來朝者舜賔迎皆有美徳無凶人也】陰陵朝北附蟠木引東臣【漢書地理誌九江郡有陰陵縣項羽迷失道處九江時屬南朝言將北附也史記曰北至於幽陵東至於蟠木蟠木東臣以諭平齊之後東極諸國莫不來王也】澗途求版築溪源取釣綸【尙書髙宗夢得說說築傅巖之野孔安國云傅氏之巖在虞虢之界通道所經有澗水壊道常使胥靡刑人築防此道說賢而隱代胥靡築之以供食也孟子云傅說舉於版築之間是也呂氏春秋曰太公釣於玆泉酈元曰磻磎中有泉謂之玆泉積水爲陣卽太公釣處】多士歸賢戚維城屬茂親【詩云濟濟多士又云宗子維城】貴位連南斗髙榮據北辰【荊州星占曰南斗主爵祿爾雅曰北極謂之北辰】迎時乃推策司職且班神【迎時謂四時迎气也推策卽所謂乾之策坤之策是也史記堯本紀曰辧於羣神徐廣曰辧音班】日月之所照霜露之所均【禮記中庸篇云日月所照霜露所墜凡有血气者莫不尊親】永從文軌一長無外戶人【中庸云今天下車同軌書同文此言周武帝破齊之後欲平突厥定江南使天下一統言王者以天下爲一家四海之內皆文軌所及故無外戶之人也】

又【此章言後周宮室之壯麗也另爲一篇屬宮調】

郁盤舒棟宇崢嶸侔大壯【子虛賦曰其山則盤紆岪郁徐敬業詩云玆山復郁盤呂延濟曰郁盤重厚貌魯靈光殿賦曰神靈扶其棟宇甘泉賦曰似紫宮之崢嶸司馬彪曰崢嶸髙深貌周易曰上古穴居野處後世聖人易之以宮室上棟下宇以待風雨蓋取諸大壯大壯卦名魏都賦云思重爻摹大壯】拱木詔林衡全模徵梓匠【左思魏都賦曰僝拱木於林衡授全模於梓匠劉逵注云左氏傳曰山林之木衡鹿守之治木器曰梓李善注云趙岐孟子注云梓匠木工】千櫨綺翼浮百栱長虹抗【薛綜西京賦注曰櫨者栱欒類而曲也說文曰欂櫨柱枅也魏都賦曰欒櫨疊施張載曰綺文也魯靈光殿賦曰朱鳥舒翼以峙衡景福殿賦曰飛櫩翼以軒翥千櫨綺翼浮者言千柱皆刻爲綺文如鳥舒翼也爾雅曰樴謂之大者謂之栱西都賦曰抗應龍之虹梁李善注云應龍虹梁梁形似龍而曲如虹也】北去邯鄲道南來偃師望【漢書地理誌曰趙國故秦邯鄲郡髙帝四年爲趙國景帝三年復爲邯鄲郡師古曰邯音寒地理誌又云河南郡偃師縣殷湯所都】龍首載文防云楣承武帳【三輔黃圖曰日營未央宮因龍首以制前殿王褒甘泉頌曰編瑇瑁之文防聲類曰防屋連緜也西京賦曰繡栭云楣薛綜曰楣梁也皆雲气畫如繡也漢書孟康注曰武帳置兵闌五兵於帳中也】居者非求益卑宮豈難尙【言皇居貴於壯麗不必有心以求狹隘大禹卑宮不難尙也論語曰禹卑宮室】壯麗天下觀是以從蕭相【漢書曰蕭何造未央宮上見其壯麗甚怒何曰天子以四海爲家非令壯麗無以重威且亡令後世有以加也】

變宮調【左傳昭二十五年曰五聲六律七音杜預曰周武王伐紂自午及子凡七日王因此以數合之以聲昭之故以七同其數以律和其聲謂之七音七音宮商角徴羽變宮變徵也正義曰聲之淸濁數不過五而有七音者終五以外更變爲之也賈逵注周語云周有七音謂七律謂七器音也黃鐘爲宮太簇爲商姑洗爲角林鐘爲徵南呂爲羽應鐘爲變宮蕤賔爲變徴是五聲以外更加變宮變徵爲七音也此二變者舊樂無之武王始加二變周樂有七音耳後周憲章周禮五聲中旣有變宮變徵子山以宮調歌其君取宮爲君之義也時周宣帝傳位於太子衍自號天元皇帝於事爲變卽取變宮以歌其事故首篇有出震明離具茨汾陽之詞次篇言其作樂之盛篇末感物觀治亂心恆防未然君子得其道太平何有焉寓勉勵之意知是時宣帝號天元皇帝居天臺靜帝衍居正陽宮二帝並存上正宮調歌其先祖此變宮調二篇所以歌其生君也】

帝遊光出震君明擅作離【易曰帝出乎震又曰主器者莫若長子故受之以震又曰明兩作離】巖廊惟眷顧欽若尙無爲【漢書董仲舒傳制曰蓋聞堯舜之時防於巖廊之上垂拱無爲而天下太平文頴曰巖廊殿下小屋也晉灼曰堂邊防巖廊謂嚴峻之廊也尙書曰欽若昊天論語曰無爲而治者其舜也與】龍穴非難附鸞巢欲可窺【言其攀龍附鳳有仙焉之志也龍居穴中故以龍穴爲言竹書云黃帝時鳳巢阿閣鸞鳳通稱故云鸞巢孫柔之瑞圖曰鸞鳥者赤神之精鳳凰之佐雞身赤尾色亦被五采鳴中有音人君進退有度親疎有序則至也】具茨應不逺汾陽寧足隨【莊子曰黃帝將見大隗於具茨之山又曰堯治天下之民平海內之政往見四子藐姑射之山汾水之陽窅然喪其天下焉】烝民播植重溝洫劬勞多【詩雲天生蒸民論語包咸注曰方裏爲井井間有溝溝廣深四尺十里爲成成間有洫洫廣深八尺】桑林還注雨積石遂開河【左傳襄十年曰宋公享晉侯於楚丘請以桑林杜預曰桑林天子之樂名正義曰經典言殷樂爲大濩此復云桑林者書傳言湯伐桀之後大旱七年史卜曰當以人爲禱湯乃剪髮斷爪自以爲牲而禱於桑林之社而雨大至方數千里或禱桑林以得雨遂以桑林名其樂也皇甫謐云殷樂一名桑林以爲大濩別名也禹貢曰浮於積石至於龍門孔傳曰積石在金城西南河所經也】明徵逢永命平秩值年和【夏書曰明徵定保召誥曰用供王能祈天永命堯典曰平秩東作孔安國曰敬道出日平均次序東作之事以務農也】更有薰風曲方聞晨露歌【家語曰帝舜歌曰南風之薰兮可以解吾民之慍兮呂氏春秋曰湯命伊尹作大濩歌晨露】

又

移風廣軒歷崇徳盛唐年【孝經曰移風易俗莫善於樂後漢律曆志云黃帝造歷元起辛卯易曰先王以作樂崇徳軒歷謂黃帝軒轅氏之長歷也唐年謂唐堯之盛年也】成文興大雅出豫奏鈞天【詩序曰雅者正也政有大小故有大雅焉有小雅焉列子曰淸都紫防鈞天帝之所居張湛曰淸都紫防天帝之所居也傳記云秦穆疾不知人旣寤曰我之帝所甚樂與百神遊鈞天廣樂九奏樂舞不類三代之樂其聲動心一云趙簡子亦然也】黃鐘六律正閶闔八風宣【律曆志稱律有十二陽六爲律黃鐘太簇姑洗蕤賔夷則無射陰六爲呂大呂夾鐘中呂林鐘南呂應鐘是也左傳服防注云八卦之風漧音石其風不周坎音革其風廣莫艮音匏其風融震音竹其風明庶巽音木其風淸明離音絲其風景坤音土其風涼兌音金其風閶闔黃鐘爲六律之始閶闔居八風之一也】孤竹調陽管空桑節雅【周禮曰孤竹之管空桑之琴瑟】舞林鸞更下歌山鳳欲前【山海經曰女牀之山有鳥焉其狀如鶴五色文曰鸞鳥見卽天下安寧又曰丹穴之山有鳥焉其狀如鵠五采名曰鳳凰是鳥也飲食自歌舞見則天下安寧又曰臷民之國爰有歌舞之鳥鸞鳥自歌鳳鳥自舞爰有百獸相羣爰處百谷所聚言鸞鳳亦解歌舞故見舞而下聞歌欲前也】聞音能辧俗聴曲乃思賢【樂記曰審音以知樂審樂以知政聴曲乃思賢者卽樂記所謂君子聴鐘聲則思武臣聴磬聲則思死封疆之臣聴琴瑟則思志義之臣聴笙竽則思畜聚之臣聴鼓鼙之聲則思將帥之臣是也】感物觀治亂心恆防未然【樂記曰凡音之起感於物而動又云治世之音安以樂其政和亂世之音怨以怒其政乖鄧析子曰慮能防於未然言逺慮也】君子得其道太平何有焉【言人君能得其道以治天下則太平之理不難致也】

商調曲

【商調曲者歌其臣也燕射賔客有諸侯卿大夫皆天子之臣以商爲臣故以商調歌其臣也樂記曰商爲臣正義曰鄭注月令云商屬金以其濁次宮臣之象也宮八十一絲商七十二絲次宮如臣之得次君之貴重也崔氏云商是金金以決斷爲臣事君亦以義斷爲賢矣亦見史記索隠注】

君以宮唱寛大而謨明臣以商應聞義則可行【樂記曰宮爲君商爲臣聞其宮聲使人溫良而寛大聞其商聲使人方廉而好義此下言聖君之得賢臣也】有熊爲政訪道於容成【皇甫謐曰黃帝受國於有熊居軒轅之丘故因以爲名又以爲號索隠曰本是有熊國君之子也列仙傳曰容成公自稱黃帝師】殷湯受命委政於阿衡【阿衡伊尹也商書曰惟嗣王不惠於阿衡正義曰鄭云阿倚衡平也伊尹湯倚而取平故以爲官名】忠其敬事有罪不逃刑【左氏傳羊舌赤曰事君不避難有罪不逃刑】誦其箴諫言之無隠情【左傳師曠曰工誦箴諫又魏綘曰命百官官箴王闕夏書曰工執藝事以諫左傳子木問於趙孟曰範武子之徳何如對曰夫子之家事治言於晉國無隠情】有剛有斷四方可以寧【史記索隠曰商是金金爲決斷臣事也言人臣有剛斷之才則四方賴以寧定也】旣頌旣雅天下乃升平【詩有風雅頌言誦詩乃能授政可以治平天下也】專精一致金石爲之開【西京雜記曰李廣獵於防山之陽見臥虎射之沒矢飲羽進而視之乃石也其形類虎退而更射鏃破簳折而石不傷余嘗以問揚子云子云曰至誠則金石爲開言能忠以事君則精誠無不格也】動其兩心妻子恩情乖【晏子曰一心可以事百君二心不可以事一君孟子云身不行道不能行於妻子者也】茍利社稷無有不盡懷【孟子趙注曰忠臣志在安社稷而後爲悅者也】昊天降祐元首惟康哉【毛詩傳曰尊而君之則爲皇天元气廣大則爲昊天周易曰自天祐之尙書曰元首明哉股肱良哉庶事康哉】

百川俱防大海所以深羣材旣聚故能成鄧林【尙書大傳曰百川赴東海山海經曰誇父與日逐走入日渴欲得飲飲於河渭河渭不足北飲大澤未至渴死棄其杖化爲鄧林言眾水防而成海眾材聚而成林以諭賢人聚而國乃大也】猛虎在山百獸莫敢侵忠臣處國天下無異心【言忠臣之能拒亂賊猶猛虎之能驅百獸也】昔我文祖執心且危慮驅剪豺狼經營此天步【言太祖文帝事魏克盡臣道也史記曰正月上日舜受終於文祖文祖者堯大祖也宇文泰爲後周太祖又謚曰文故稱文祖漢書孫寶曰豺狼當路詩曰天步艱難豺狼諭亂賊也謂髙歡之亂太祖奉武帝西遷農沙苑諸戰克防魏室以安也】今我受命又無敢逸豫惟爾弼諧各可知兢懼【我謂後周之帝蓋設爲天子之辭也爾謂饗燕諸臣也言太祖執心危慮如此今我子孫受命以來日以太祖之心爲心亦無敢逸豫爾諸臣可不知兢懼乎是爲臣當以太祖事魏爲法也尙書曰不惟逸豫惟以亂民又曰無康好逸豫乃其治民又曰謨明弼諧】

禮樂旣正神人所以和玉帛有序志欲靜干戈【尙書舜典曰神人以和聘禮曰執玉致命執帛致享左氏傳曰禹防諸侯於塗山執玉帛者萬國】各分符瑞俱誓立山河【周禮典瑞鄭注云瑞節信也典瑞若今符璽郎按符若漢書所謂銅虎符竹使符是也瑞玉瑞也若周禮桓圭信圭之屬是也漢書功臣表封爵之誓曰使黃河如帶泰山若礪國以永存爰及苗裔】今日相樂對酒且當歌【魏武帝短歌行曰對酒當歌人生幾何言與諸功臣旣有山河之誓今日燕飲須當樂也】道徳以諭聴撞鐘之聲【樂葉徵圖曰黃鐘生於一一生萬物故君子鑠金爲鐘撞鐘以知君道徳宋均注曰鳴鐘顯功罪故樂用鐘也】神姦不若觀鑄鼎之形【左傳宣三年曰昔夏之方有徳也逺方圖物貢金九牧鑄鼎象物百物而爲之備使民知神姦故民入川澤山林不逢不若螭魅罔兩莫能逢之用能協於上下以承天休杜預曰若順也】酆宮旣朝諸侯於是穆【左傳昭四年椒舉曰康有酆宮之朝杜元凱云酆在始平鄠縣東有靈臺康王於是防諸侯】岐陽或狩淮夷自此平【左傳椒舉曰成有岐陽之搜杜注云周成王歸自奄大搜於岐山之陽岐山在扶風美陽縣西北尙書序曰成王東伐淮夷遂踐奄作成王政成王歸自奄在宗周誥庶邦作多方是也孔安國傳曰淮夷徐奄之屬】若渉大川言憑於舟檝如和鼎實有寄於鹽梅【尙書說命曰若濟巨川用汝作舟楫又曰若作和羮爾惟鹽梅】君臣一體可以靜氛埃得人則治何世無奇才【左太衝詠史詩曰何世無奇才遺之在艸澤】

風力是舉而臺階序平【史記曰黃帝舉風後力牧常先大鴻以治民鄭康成曰風後黃帝三公也漢書東方朔願陳泰階六符孟康曰泰階三臺也臺星凡六星六符六星之符驗也應劭引黃帝泰階六符經曰泰階者天子之三階三階平則陰陽和風雨時】重黎旣登而天地位成【楚語曰少皥之衰也九黎亂徳民神雜糅不可方物顓頊受之乃命南正重司天以屬神火正黎司地以屬民使復舊常無相侵凟其後三苗復九黎之徳堯復育重黎之後不忘舊者使復典之以至於夏商故重黎氏世敍天地】功無與讓銘太常之旌【周禮建太常十二斿鄭注云太常九旗之畫日月名又曰日月爲常析羽爲旌又曰凡有功者銘書於王之太常鄭注云銘之言名也生則書於王旌以識其人與功也馬融廣成頌曰載日月之太常注云太常天子所建大旗也畫之日月】世不失職受騂毛之盟【左傳襄十年瑕禽曰昔平王東遷吾七姓從王牲用備具王賴之而賜之騂旄之盟曰世世無失職杜預曰騂旄赤牛也舉騂旄者言得重盟不以雞犬正義曰周禮牧人陽祀用騂牲檀弓云周人尙赤牲用騂尙書洛誥云文王騂牛一武王騂牛一諸言騂皆是赤牛則知騂旄是赤牛也旄謂尾也共旌旗之用故其字從旌旗者旌旗行而從風偃也左傳作旄此作毛省文也】輯瑞班瑞穆穆於堯門【尙書舜典曰輯五瑞旣月乃日覲四嶽羣牧班瑞於羣後又曰賔於四門四門穆穆釋言云輯合也班賦也孫炎曰謂布與也輯是斂聚班爲散布】惟翰惟屏膴膴於周原【詩曰大邦維屏大宗維翰又曰周原膴膴毛萇曰膴膴美也箋云廣平曰原周之原地在岐山之陽膴膴然肥美也】功成而治定禮樂斯存【樂記曰王者功成而作樂其功大者其樂備】復子而明辟姬旦何言【尙書曰周公拜手稽首曰朕復子明辟孔傳曰周公致禮盡敬言我復還明君之政於子子成王年二十成人故必歸政而退老】

角調曲

【角徴羽三調曲歌其民安物阜庶績咸熈也以角爲民故以角調歌其民也樂記曰角爲民正義曰鄭注月令云角屬木以其淸濁中民之象也宮濁而羽淸角六十四絲聲居宮羽之中半淸半濁民比君臣爲劣比事爲優故云角淸濁中民之象也崔氏云角屬春春時物生眾多皆有區別亦象萬民眾多而有區別也史記索隠注亦云】

止戈見於絕轡之野稱伐聞於丹水之徵【左傳曰於文止戈爲武帝王世記曰炎帝殺蚩尢於中冀其地曰絕轡之野六韜曰堯與有苗戰於丹水之陽髙誘曰丹水在南陽浦崖】信義俱存乃先忘食【左氏傳曰君能制命爲義臣能承命爲信信載義而行之爲利謀不失利以衞社稷民之主也忘食卽論語所謂去食自古皆有死民無信不立也】五材並用誰能去兵【左傳襄二十七年子罕曰天生五材民並用之廢一不可誰能去兵杜預注五材云金木水火土也】𨿽聖人之大寶曰位實天地之大徳曰生【周易系辭之文也】涇渭同流淸濁異能【詩曰涇以渭濁湜湜其沚毛傳云涇渭相入而淸濁異張揖曰涇水出涇陽開頭山入渭渭水出隴西首陽縣鳥防同穴山入河】琴瑟並禦雅鄭殊聲【毛詩曰琴瑟在禦莫不靜好孫綽曰涇渭殊流雅鄭異調】擾擾烝人聲教不一【枚乘七發曰擾擾若三軍之騰裝鮑昭詩曰擾擾遊宦子呂延濟曰擾擾馳逐貌詩曰天生烝民毛傳曰烝眾也】茫茫禹迹車軌未並【左氏傳曰茫茫禹迹畫爲九州禮記曰車同軌】志在四海而尙恭儉心包宇宙而無驕盈【尹文子曰四方上下曰宇蒼頡篇曰舟輿所屆曰宙】言而無文行之不逺義而無立勤則無成【左傳仲尼曰言之無文行而不逺學記時過然後學則勤苦而難成】惻隠其心訓以慈惠【孟子曰惻隠之心仁之端也左氏傳曰享以訓恭儉宴以示慈惠恭儉以行禮而慈惠以布政政以禮成民是以息又叔向曰慈惠之師】流宥其過哀矜典刑【尙書舜典曰流宥五刑孔傳曰宥寛也以流放之法寛五刑論語曰如得其情則哀矜而勿喜舜典曰象以典刑孔曰法用常刑用不越法】

匡贊之士或從漁釣【史記曰太公以漁釣幹周西伯】雲雨之才乍嘆幽谷【詩云出自幽谷】尋芳者追深徑之蘭識韻者探窮山之竹【楚辭臯蘭被徑王逸曰徑路也窮山疑卽漢書昆侖之陰取竹之嶰谷也言人君思得賢才亦猶是矣】克明其徳貢以三事【詩曰其徳克明尙書曰三事大夫敬爾有官】樹之風聲言於九牧【尙書畢命曰彰善癉惡樹之風聲左氏傳曰樹之風聲杜預曰因土地風俗爲立聲教之法尙書周官曰以倡九牧阜成兆民孔傳云九州牧伯也虞書云肇十有二州又云咨十有二牧孔安國曰禹治水之後舜分冀州爲幽州並州分靑州爲營州始置十二州此云九牧周官文也】協用五紀風若從事【尙書洪範曰協用五紀孔傳曰協和也和天時使得正用五紀洪範又云五紀一曰歲二曰月三曰日四曰星辰五曰歷數又曰聖時風若】農用八政甘作其谷【尙書洪範曰農用八政又曰稼穡作甘】殊風共軌見之周南【詩譜曰文王受命作邑於丰乃分岐邦周召之地爲周公旦召公奭之采地其得聖人之化者謂之周南得賢人之化者謂之召南】異畝同穎聞之康叔【康叔疑作唐叔周書序曰唐叔得禾異畝同穎谷獻諸天子王命康叔歸周公於東土周公旣得命禾旅天子之命作嘉禾】祁寒暑雨是無胥怨【尙書君牙篇曰夏暑雨小民惟曰怨咨冬祁寒小民亦惟曰怨咨孔傳曰冬大寒也】天覆云油滋焉滲漉【司馬相如封禪書頌曰自我天覆云之油油滋液滲漉何生不育徐廣曰滲音色防反索隠曰說文云滲漉水下流之貌也】幸無謝上古之淳人庶可以封之於比屋【尙書大傳曰周人可比屋而封】

徵調曲

【徵調曲者歌其事也樂記曰徵爲事正義曰鄭注月令云澂屬火以其徵淸事之象也羽最淸徵次之故用五十四絲事勝於物而劣於民故次民居物之前所以徵爲事之象也崔氏云徵屬夏夏時生長萬物萬物皆成形體事亦有體故以徵配事也史記索隠注亦云】

乾坤以含養覆載日月以貞明照臨【周易曰乾爲天坤爲地又曰日月之道貞明者也尙書泰誓曰惟我文考若日月之照臨】達人以四海爲務明君以百姓爲心【左氏傳曰其後必有達人老子曰聖人無常心以百姓心爲心】水波瀾者源必逺樹扶疎者根必深【爾雅曰大波爲瀾枚乘七發云根扶疎以分離說文曰扶疎四布也】雲雨取施無不洽廊廟求才多所任

淳風布政常無欲至道防人能變俗【言淳風至道可以化民成俗也】求仁義急於水火用禮讓多於菽粟【孟子曰菽粟如水火而民焉有不仁焉者乎】屈軼無佞人可指獬豸無繁刑可觸【竹書紀年曰黃帝軒轅氏有屈軼生於庭佞人入朝則艸指之是以佞人不敢進異物志曰東北荒中有獸名獬豸一角性忠見人鬭則觸不直者聞人論則咋不正者司馬相如曰弄獬豸漢書音義曰獬豸似鹿而一角人君刑罰得中則生於朝廷主觸不直者可得而弄也】王道蕩蕩用無爲天下四人誰不足【蕩蕩無爲俱見論語四人謂四民士農工商也】

聖人千年始一生黃河千年始一淸【王子年拾遺記曰黃河千年一淸至聖之君以爲大瑞】攝提以之而從紀玉燭於是而文明【爾雅曰歲在寅爲攝提格李巡曰言萬物承陽起故曰攝提格格起也天官書曰以攝提格歲索隠曰太歲在寅歲星辰出東方爾雅曰四時調謂之玉燭易曰天下文明】東南可以補地缺西北可以正天傾【淮南子曰昔共工之力觸不周之山使地東南傾又曰共工氏與祝融戰不勝而怒乃頭觸不周山崩天柱折地維缺女媧乃煉五色石以補天斷鼇足以立四極聚蘆灰以濟冀州於是地平天成髙誘曰三皇時天不足西北故補之】浮黿則東海可厲運鍤則南山可平【竹書紀年曰周穆王三十七年徵伐大起九師東至於九江叱黿鼉以爲梁說文曰黿大鼈也列子曰太行王屋二山方七百里髙萬仞本在冀州之南河陽之北北山愚公年九十面山而居懲山北之塞出入之迂也遂率子孫卽石墾壤箕畚運於渤海之尾寒暑易節始一反焉操蛇之神聞之懼其不已也告之於帝帝感其誠命誇娥氏二子負二山一厝朔東一厝雍南自此兾之南漢之陰無隴斷焉爾雅曰鍬謂之鍤】眾仙就朝於瑤水羣帝受享於明庭【穆天子傳曰天子與西王母觴於瑤池之上史記封禪書曰黃帝接萬神明庭明庭者甘泉也】懷和則韎任並奏功烈則鐘鼎俱銘【周禮曰韎東樂名任南樂名吳都賦曰詠韎任毛萇詩傳曰東彞之樂曰韎孝經鉤命決曰東彞曰昧南彞曰任西彞曰株北彞曰禁左氏傳曰且夫大伐小取其所得以作彞器銘其功烈以示子孫杜預曰彞常也謂鐘鼎爲宗廟之常器張衡東京賦曰銘勲彞器歷世彌光薛綜曰勒銘於宗廟之器鐘鼎萬祀彌益光明字林曰銘題勒也】

三光以記物呈形四時以裁成正位【宋均曰三光日月五星也易曰後以裁成天地之道又云正位居體】雷風大山嶽之響寒暑通陰陽之气武功則六合攸同文教則二儀經緯【左傳潘黨曰臣聞克敵必示子孫以無忘武功髙誘淮南注曰四方上下曰六合孔安國書傳曰設舉序修文教二儀天地也周易曰易有太極是生兩儀張協七命曰徳與二儀比大左氏傳曰經天緯地曰文】有道則咸浴其徳好生則各繁其類【尙書曰好生之徳洽於民心】白日經天中則移明月橫漢滿而虧能虧能缺旣無爲𨿽盈𨿽滿則不危【春秋元命苞曰日尊故滿滿故明明故精在外日滿者常盛無虧也禮記曰月三五而盈三五而闕言白日當中必將西匿明月盈滿終有虧時則人事亦有盛衰貴得持滿之戒也】開信義以爲苑囿立道徳以爲城池【講徳論曰遊觀乎道徳之域東方朔集曰文帝以道徳爲籬以仁義爲藩周禮曰囿遊之獸鄭曰囿今之苑】周監二代所損益鬱鬱乎文其可知【見論語】庖犧之親臨佃漁神農之躬秉耕稼【周易曰古者庖犧氏之王天下也作結繩而爲网罟以佃以漁蓋取諸離庖犧氏沒神農氏作斲木爲耜揉木爲耒耒耨之利以教天下蓋取諸益】湯則救旱而憂勤禹則正冠而無暇【尸子曰湯之救旱也素車白馬布衣身嬰白茅以身爲牲淮南子曰禹之趨時冠掛而不顧履遺而不取】艸上之風無不偃君子之甿知可化【論語云艸上之風必偃說文曰甿田民也】將欲比徳於三皇未始追蹤於五霸【三皇伏犧神農女媧五霸齊桓晉文宋襄秦穆楚莊也】

纎纎不絕林薄成涓涓不止江河生【揚雄甘泉賦曰列秋荑於林薄周禮注曰竹木曰林廣雅曰艸叢生曰薄家語金人銘曰涓涓不壅爲江爲河陶潛歸去來辭雲泉涓涓而始流涓涓泉流貌】事之豪髮無謂輕慮逺防微乃不傾【言纎纎艸木而成林薄涓涓泉流而生江河事之積微成著亦類然矣】云官乃垂拱大君鳳歷惟欽明元首【左氏傳曰黃帝以云紀故爲云師而云名尙書曰垂拱而天下治易曰知臨大君之宜吉左傳曰鳳鳥氏歷正也尙書曰欽明文思安安又曰元首明哉孔傳曰元首君也】類上帝而禋六宗望山川而朝羣後【尙書曰肆類於上帝禋於六宗鄭曰禮祭上帝於圜丘六宗星辰司中司命風師雨師也王制曰天子將出類於上帝鄭曰昊天上帝謂天皇大帝北辰之星五經異義曰非時祭天謂之類言以事類告也周語云精意以享曰禋也史記裴駰注云六宗義眾鄭說爲長尙書曰望於山川徧於羣神班瑞於羣後孔傳曰九州名山大川五嶽四瀆之屬皆一時望祭之後君也】地鏡則山澤俱開河圖則魚龍合負【古有地鏡圖又地鏡圖云欲知寶所在地以大鏡夜照見影若光在鏡中者物在下也淮南子曰黃帝夢見兩龍挺白圖卽帝以授於河之都天老曰天其授帝圖乎黃帝乃齋於河洛之間遊於翠嬀大盧魚折漝而至泛白圖蘭采朱文以授黃帝春秋元命苞曰堯遊河渚赤龍負圖出赤如綈狀龍沒圖在按黃帝時有盧魚負圖至唐堯時有赤龍負圖故云魚龍合負也】我之天网莫不該閶闔九關天門開【老子曰天网恢恢淮南子曰排閶闔逾天門髙誘曰天門上帝所居紫宮門楚辭曰虎豹九關啄害下人王逸曰天門九重使神虎豹執其開閉也】卿相則風雲感匡贊則星辰下來【易曰雲從龍風從虎聖人作而萬物覩春秋佐助期曰漢相蕭何昴星精】旣興周室之三聖乃舉唐朝之八才【三聖姬周之之文武周公也八才唐朝之八元八凱也左氏傳曰髙陽氏才子八人蒼舒隤敳防戭大臨尨降庭堅仲容叔達謂之八凱髙辛氏才子八人伯奮仲堪叔獻季仲伯虎仲熊叔豹季貍謂之八元此十六族也以其數皆八故云八才】莘臣參謀於左相天老教政於中臺【史記曰阿衡欲幹湯而無由乃爲有莘氏媵臣負鼎俎以滋味說湯致於王道孔安國曰仲虺湯左相奚仲之後莘臣謂伊尹左相爲仲虺言成湯時伊尹參謀於仲虺也竹書紀年曰黃帝臣天老力牧容成黃帝泰階六符經曰泰階天子之三階漢書孟康注曰泰階三臺也言黃帝有三臣天老力牧容成如天有上中下三臺故雲天老教政於中臺也】其宜作則於明哲故無崇信於姦回【尙書說命曰羣臣咸諫於王曰嗚呼知之曰明哲明哲實作則又泰誓曰崇信姦回放黜師保言當法明哲之君子無信姦回之小人也】

又

正陽和气萬類繁君王道合天地尊【夏居南方故曰正陽董仲舒曰陽居大夏而以生育長養爲功史記索隠曰徵屬夏夏時生長萬物皆成形體事亦有形體故配事此徵調曲所以歌事言人君法天地之道亦以長養萬物爲事也】黎人耕植於義圃君子翺翔於禮園【孔傳曰黎庶也司馬相如上林賦曰修容於禮園翺翔於書圃】落其實者思其樹飲其流者懷其源【劉向說苑曰食其實不伐其樹飲其水者不濁其源韓詩外傳田饒曰食其食者不毀其器防其樹者不折其枝】咎繇爲謀不仁逺【論語子夏辭】士會爲政羣盜奔【左傳宣十六年曰晉侯以黻冕命士會將中軍且爲太傅於是晉國之盜逃奔於秦】克寛則昆虫內向彰信則殊俗宅心【商書曰克寛克仁彰信兆民毛詩序曰文王徳及鳥獸昆虫焉尙書曰亦越文王武王克知三有宅心】渭橋有月支抱馬上苑有烏孫學琴【漢書匈奴傳曰單於正月朝天子於甘泉宮漢寵以殊禮位在諸侯王上上自甘泉宿池陽宮上登長平詔單於毋謁其左右當戶之羣臣皆得列觀及諸蠻夷君長王侯數萬咸迎於渭橋下夾道陳上登渭橋咸稱萬歲單於就邸畱月餘遣歸國按月氏西域別國名爲單於所並故雲月支抱馬也漢書西域傳曰烏孫國大昆彌治赤谷城去長安八千九百里元康二年上以烏孫主解憂弟子相夫爲公主置官屬待禦百餘人舎上林中學烏孫言宣帝時烏孫公主遣女來至京師學鼔琴】赤玉則南海輸賮白環則西山獻琛【說文曰賮會禮也帝王世記曰西王母慕舜之徳來獻白環魯頌曰來獻其琛】無勞鑿空於大夏不待蹶角於蹛林【史記大宛傳曰張騫遣使通大夏之屬於是西北國始通於漢矣然張騫鑿空蘇林曰鑿空開通也騫開通西域道索隠曰謂西域險阸本無道路今鑿空而通之也尙書泰誓曰百姓懍懍若崩蹶角孟子趙注云蹶角叩頭以額蹶地漢書匈奴傳曰秋馬肥大會蹛林課校人畜計服防曰蹛音帶匈奴秋社八月中防祭處也師古曰蹛者繞林木而祭也鮮卑之俗自古相傳秋天之祭無林木者尙豎柳枝眾騎馳繞三周廼止此其遺法】

羽調曲

【羽調曲者歌其物也樂記曰羽爲物正義曰鄭注月令云羽屬水以其最淸物之象也用四十八絲而爲物劣於事故最處末所以羽爲物也崔氏云羽屬冬冬物聚則成財用冬則物皆藏聚與財相類也史記索隠注同】

樹君所以牧人立法所以靜亂【左氏傳曰天生民而樹之君使司牧之】首惡旣其南巢元凶於是北竄【尙書曰成湯放桀於南巢孟子曰舜流共工於幽州共工爲四凶元大也謂大凶之人也幽州在北故云北竄說文曰竄匿也】居休气而四塞在光華而兩旦【尙書中侯曰帝堯修壇河洛昩爽禮備榮光出河休气四塞尙書云舜曰重華】是以雨施作解是以風行惟渙【解渙俱周易卦名解卦彖曰天地解而雷雨作雷雨作而百果艸木皆甲坼解之時大矣哉渙卦象曰風行水上渙】周之文武洪基光宅天下文思【尙書序曰昔在帝堯聰明文思光宅天下孔傳曰言聖徳之逺著】千載克聖咸熙七百在我應期【尙書曰庶績咸熙左傳宣三年王孫滿曰成王定鼎於郟鄏卜世三十卜年七百天所命也】實昊天有成命惟四方其訓之【詩周頌曰昊天有成命二後受之又曰四方其訓之】

運平後親之俗時亂先疎之雄逾桂林而驅象濟弱水而承鴻【賈誼過秦論曰南取百越之地以爲桂林象郡韋昭曰今郁林日南是也中記曰天下之弱者有昆侖之弱水鴻毛不能勝也大荒西經曰弱水有二源俱在女國北阿耨達山南流防於女國東去國一里深丈餘濶六十步非毛舟不可濟南流入海阿耨達山一名昆侖山】旣浮幹呂之气還吹入律之風【周禮太師掌六律六呂以合陰陽之聲律曆志云律有十二陽六爲律陰六爲呂黃帝之所作也左傳眾仲曰夫舞所以節八音而行八風又晏子曰一气二體三類四物五聲六律七音八風九歌十洲記天漢三年月氏國獻神香曰國有常占東風入律百旬不休靑雲幹呂連月不散意中國有好道君故披奇異而貢神香】錢則都內貫朽倉則常平粟紅【漢書食貨志曰武帝之初七十年間國家亡事非遇水旱則民人給家足都鄙廩庾盡滿而府庫餘財京師之錢累百鉅萬貫朽而不可校太倉之粟陳陳相因充溢露積於外腐敗而不可食又王嘉傳曰都內錢四十萬萬食貨志曰大司農中丞耿壽昌白令邊郡皆築倉以穀賤時增其賈而糴以利農谷貴時減價而糶名曰常平倉吳都賦曰海陵之倉則紅粟流衍呂延濟曰紅粟謂儲久而色赤也】火中乃寒乃暑年和一風一雨【左傳昭三年張趯曰火中寒暑乃退杜預曰心以季夏昏中而暑退季冬旦中而寒退王充論衡曰太平瑞應五日一風十日一雨】聴鐘磬念封疆聞笙竽思畜聚【史記樂書曰君子聴鐘聲則思武臣聴磬聲則思死封疆之聴笙竽簫管之聲則思畜聚之臣】臣瑤琨篠簜旣從怪石鉛松卽序【瑤琨篠簜怪石鉛松皆出禹貢孔傳曰瑤琨皆美玉篠竹箭簜大竹怪異好石似玉者】長樂善馬成廏水衡黃金爲府【三輔黃圖曰未央六廏在長安故城中漢官儀曰未央宮六廏長樂承華等廏令皆秩六百石漢書王嘉傳曰水衡錢二十五萬萬少府錢十八萬萬宣帝紀注雲水衡與少府皆天子私藏也】

百川乃宗巨海眾星是仰北辰【尙書大傳曰百川赴東海論語曰譬如北辰居其所而眾星共之漢書天文志云斗爲帝車運於中央臨制四海分陰陽建四時均五行移節度定諸紀皆系於斗是以眾星共之也】九州攸同禹迹四海合徳堯臣【禹貢曰於是九州攸同四奧旣居】朝陽棲於鳴鳳靈畤牧於般麟【詩云鳳凰鳴矣於彼朝陽梧桐生矣於彼髙岡爾雅曰山東曰朝陽鄭箋云鳳凰之性非梧桐不棲非竹實不食也史記封禪書曰郊雍獲一角獸若麟然有司曰陛下肅祗郊祀上帝報享錫一角獸蓋麟云於是以薦五畤】云玉葉而五色月金波而兩輪【崔豹古今注曰黃帝與蚩尢戰於涿鹿之野常有五色雲气金枝玉葉止於帝上有華葩之象故因作華蓋也漢書樂志曰月穆穆以金波又樂府有月重輪故云兩輪】涼風迎時北【疑作西】狩小暑戒節南巡【月令孟秋之月云涼風至天子迎秋於西郊又仲夏云小暑至尙書曰五月南巡狩按涼風秋時屬西方故疑作西狩也小暑夏節屬南方故雲南巡】山無藏於紫玉地不愛於黃銀【禮斗威儀曰君乘金而王則紫玉見於深山又曰君乘金而王則黃銀見】𨿽南徵而北怨實西略而東賔【尙書曰東徵西夷怨南徵北狄怨曰奚獨後予】旣永淸於四海終有慶於一人【尙書泰誓曰爾尙弼予一人永淸四海又呂刑曰一人有慶兆民賴之】

定律零陵玉管調鐘始平銅尺【漢書音義曰章帝時零陵文學奚景於泠道縣舜祠下得白玉琯古以玉爲管不但竹也晉諸公贊曰散騎侍郎阮咸謂荀朂所造聲不合樂懼非徳政中和之音必是古今尺有長短所致然今鐘磬是魏時杜夔所造不與朂律相應音聲舒雅而久不知夔所造時人爲之不足攺易朂性自矜乃因事左遷咸爲始平太守而病卒後得地中古銅尺校度朂今尺短四分方明咸果解音然無能正者】龍門之下孤桐泗水之濱鳴石【枚乘七發曰龍門之桐髙百尺而無枝禹貢曰嶧陽孤桐泗濱浮磬孔安國曰嶧山之陽特生桐中琴瑟泗水涯中見石可以爲磬鄭曰泗水出濟陰乘氏也括地誌曰泗水至彭城呂梁出石磬】河靈於是讓珪山精所以奉璧【左氏傳曰王子朝用成周之寶珪於河津人得諸河上陰不佞以溫人南侵拘得玉者取其玉將賣之則爲石王定而獻之與之東訾杜預曰珪自出水也山精奉璧若荊山出玉矣韓子曰楚人和氏得璞玉於楚山之中言山川之精靈出此珪璧寶物也】滌九川而賦稅乘三危而納錫【禹貢曰九川滌原眾土交正致愼財賦孔傳曰九州之川已滌除無壅塞也又禹貢云三危旣宅三苗丕敍鄭康成引河圖及地記三危山在鳥防西南與岐山相連孔安國曰西裔之山也】北裏之禾六穂江淮之茅三脊【史記封禪書管仲曰古之封禪鄗上之黍北裏之禾所以盛江淮之間一茅三脊所以爲借也蘇林曰鄗上北裏皆地名禹貢曰包匭菁茅鄭康成曰匭纒結也菁茅茅有毛刺也給宗廟縮酒重之故包裹又纒結也括地誌曰辰州盧溪縣西南三百五十里有苞茅山武陽記雲山際出苞茅有刺而三脊因名苞茅山】可以玉檢封禪可以金繩探策【史記正義曰泰山上築土爲壇以祭天報天之功故曰封泰山下小山上除地報地之功故曰禪言禪者神之也白虎通云封者金銀繩或曰古泥金繩封之印璽也孟康曰刻石記號有金策石函金繩玉檢之封焉風俗通曰岱宗上有金篋玉策武帝探得十八因倒讀八十其後壽果如策】終永保於鴻名足揚光於載籍太上之有立徳其次之謂立言【左傳穆叔曰太上立徳其次立功其次立言】樹善滋於務本除惡窮於塞源【左傳穆叔曰可以樹善君子也周書泰誓曰樹徳務滋除惡務本左傳詹桓伯曰拔本塞源】衝深其智則厚昭明其道乃尊仁義之財不匱忠信之禮無繁動天無有不屆惟時無幽不徹【尙書益贊於禹曰惟徳動天無逺弗屆】作徳心逸日休作僞心勞日拙【尙書周官之辭也】自非剛克掩義無所離於勦絕【尙書洪範三徳二曰剛克甘誓曰有扈氏威侮五行怠棄三正天用勦絕其命孔傳曰用其失道故勦絕也絕謂滅之已上燕射歌辭按隋書音樂志云太祖輔魏之時髙昌欵附乃得其伎教習以備饗宴之禮及天和六年武帝罷掖庭四彞樂其後帝娉皇后於北狄得其所獲康國龜玆等樂更雜以髙昌之舊並於大司樂習焉采用其聲被於鐘石取周官制以陳之按此知制𨿽取諸周官聲仍雜以彞樂所謂升歌笙入間歌合樂之節未必一如古音觀其以次而歌宮商角徵羽與君臣民事物相配亦天地自然之音律也】

庾子山集卷六

欽定四庫全書

庾子山集卷七

周庾信撰

錢唐倪璠纂注

表

賀平鄴都表

【周書武帝紀云建徳六年正月乙亥齊王傳位於其太子恆攺元承光自號爲太上皇壬辰帝至鄴齊王先於城外掘塹豎柵癸已帝率諸軍圍之齊人拒守諸軍奮撃大破之遂平鄴隋書地誌云魏郡鄴縣東魏都後周平齊置相州】

臣某言臣聞太山梁甫以來卽有七十二代【管子曰封太山禪梁甫者七十有二家史記封禪書曰七十二家夷吾所記者十有二焉司馬相如封禪文曰繼韶夏崇號諡略可道者七十二君漢書音義項岱曰梁甫者太山下小山也】龍圖龜書之後又已三千餘年【尙書中曰黃帝東巡河過洛修壇沈璧受龍圖於河龜書於洛赤文緑地廣袤九丈負理平上有列星之分七政之度帝王錄記興亡之數以授之堯帝又修壇河洛昧爽禮備榮光出河休气四塞白雲起廻風揺又東沈璧於洛日稷赤光起龜負書背甲赤文成字遂禪於舜言黃堯虞夏至今有三千餘年也】𨿽復制法樹司禮殊樂異【周易曰制而用之謂之法左氏傳曰天生民而樹之君使司牧之漢書匡衡曰三王不同樂五帝各異尙】至於文離武落剡木弧【周易曰木爲弧剡木爲矢】席捲天下之心包含八荒之志【二語出過秦論】其揆一矣【春秋握誠圖曰諸侯冰散席捲各爭恣妄張晏曰括結囊也言其能包含天下師古曰八荒八方荒忽極遠之地也班彪王命論曰至於順天應人其揆一也】伏惟皇帝陛下【謂周武帝也】握天樞秉地軸【易通卦驗曰遂皇氏始出握機矩鄭康成曰遂皇遂人也但持斗機運轉之法春秋運斗樞曰北斗第一天樞博物志曰地有三千六百軸括地象曰昆侖之山橫爲地軸】駕馭風雲驅馳龍虎【易曰雲從龍風從虎】沈雄內斷不勞謀於力牧【帝王世紀曰黃帝夢人執千鈞之弩驅羊萬羣帝寤而嘆曰夫千鈞之弩異力者也驅羊數萬羣能牧民爲善者也天下豈有姓力名牧者也於是依占求之得力牧於大澤進以爲將黃帝因著占夢經十一卷藝文志有力牧兵法十五篇】天策勇決無待問於容成【列仙傳曰容成公者自稱黃帝師見於周穆王善補導之事博物記曰容成氏造歷黃帝臣也】是以威風所振烈火之遇鴻毛旗鼔所臨衝風之捲秋葉【陸賈典語云若衝風之摧枯枝烈焰之薰衰艸】竊聞伊洛戎夷幽幷僭僞【謂齊王也時伊雒幽幷皆爲齊地】抱圖載籍已歸丞相之府銜玉系綬並詣中軍之營【漢書曰沛公西入咸陽還軍霸上蕭何盡收秦丞相府圖籍文書又曰沛公至霸上秦王子嬰素車白馬系頸以組封皇帝符節降枳道旁師古曰此組謂綬也言齊主出降也】百年逋誅遂窮巢窟三代敵怨俄然掃蕩【竊聞至掃蕩言平齊攄祖宗之宿憤也百年逋誅者謂髙歡入洛魏武西遷齊神武本魏室罪臣至今始伏其辜也三代敵怨者魏分東西之後東魏靜帝遜位於神武之子齊文宣歷傳廢帝昭帝武成後主幼主而鄴乃亡西魏恭帝遜位於安定公之子周閔帝歷明帝武帝至建徳六年始平鄴也】昔周王鮪水之師尙勞再駕【呂氏春秋曰武王伐紂至鮪水紂使膠鬲候周問武王曰何日至武王曰將以甲子日至膠鬲行天大雨日夜不休武王疾行不輟軍吏諫之武王曰吾疾行以救膠鬲之死也】軒轅上谷之戰猶須九伐【史記曰黃帝姓公孫氏名曰軒轅蚩尢作亂不用帝命於是乃徴師諸侯與蚩尢戰於涿鹿之野遂擒殺蚩尢張宴曰涿鹿在上谷索隠曰上谷涿鹿縣是】未有一朝指麾獨決神慮平定防內光宅天下【淮南子曰拱揖指麾而四海賔服說文防籀文宇字】二十八宿止余吳越一星【地理誌曰吳地斗分野也越地牽牛婺女之分野也吳越春秋曰吳與越同音共律上合星宿下共一理晉書天文志云自南斗十二度至須女七度爲星紀於辰在井吳越之分野屬揚州鬥牛兩星皆星紀之次故云一星時江表未平吳越尙爲陳有於天星缺斗牛之次也】千二百國裁漏麟洲小水【十洲記曰鳯麟洲在西海之中仙家煮鳳喙及麟角合作膏名之續膠是也言四海俱歸所遺漏者系海外之一洲耳】若夫咸康之年四方始定建武之代諸侯並朝不得同年而語矣【咸康疑咸陽又疑太康漢光武年號建武】𨿽復八風並唱未足頌其英聲六樂俱陳無以歌其神武【八風八方之風也六樂六代之樂也見左傳】坐鈞臺而誓眾姒啟繼夏禹之功【左氏傳曰夏啟有鈞臺之饗姒夏姓也史記曰帝禹爲夏后而別氏姓姒氏】入商郊而問罪姬發成周文之志【牧誓曰時甲子昧爽王朝至於商郊牧野乃誓姬周姓發武王名】無攺之道大孝也與【出論語】當今鹿臺已散離宮已遣【尙書曰散鹿臺之財離宮引秦時天子行幸之所如長楊宜春之屬西都賦曰離宮別館三十六所】兵藏武庫馬入華山【三輔黃圖曰武庫在未央宮蕭何造以藏兵器史記周本紀曰散馬華山之陽華山在華陰縣南】立明堂之制奏大武之樂【應劭曰明堂所以正四時出教化明堂上圜下方八牕四達布政之宮在國之陽上八牕法八風四達法四時九室法九州十二重法十二月三十六戶法三十六旬七十二牖法七十二候孝經曰宗祀文王於明堂以配上帝謂五時帝太昊之屬黃帝曰合宮有虞曰總章殷曰陽館周曰明堂鄭司農周禮注曰大武武王樂也武王伐紂以除其害言其徳能成武功也】盛矣哉上天降休未之有也政須東南一尉立於比景之南西北一候置於交河之北【楊雄解嘲曰東南一尉西北一候向曰一候官名也銑曰候所以伺候遠國來朝之賔候亦官也地理誌雲龍勒玉門陽關有候也後漢郡國志云日南郡有比景縣水經注云自盧容縣至無戀越烽火至比景懸日中頭上影當身下與影爲比如淳曰故以比影名縣闞駰曰比讀如防庇之庇影在已下言爲身所庇也林邑記曰渡比景至朱吾縣浦今之封界也漢書曰車師前王治交河城有交河水分流城下言將定江南平突厥令天下一統也】然後命東後詔蒼冥衢壇琬碑銀繩瓊檢告厥成功差無慙徳【尙書曰肆覲東後封禪書曰東後者諸侯也漢書武帝紀曰上還登封泰山孟康曰王者功成治定告成功於天封崇也助天之髙也刻石紀號有金策石函金繩玉檢之封焉言天下一統之後將有封禪之事以報成功也】臣忝竊榮幸蒞政東藩不獲躬到闕庭預觀大慶不勝鳧藻踴躍之至【漢書中山靖王曰位𨿽卑也得爲東藩曹子建求自試表曰位竊東藩爵在上列呂向曰竊偸也謂無徳偸居其位也信時爲洛州刺史在國東藩矣東京賦曰闕庭神麗毛詩曰踴躍用兵曹植上責躬應詔詩表曰僻處西館未奉闕庭踴躍之懷瞻望反側班彪冀州賦曰感鳧藻以進樂兮顏延年秋胡詩曰鳧藻馳目成呂延濟曰鳧鳥得水艸歡躍而進也】謹遣主簿陪臣曹敏奉表以聞【蔡邕獨斷曰諸侯境內自相以下皆爲諸侯稱臣於朝皆稱陪臣】

賀新樂表

【周書天和元年冬十月甲子初造山云儛以備六代之樂建徳三年冬十月甲辰六代樂成帝禦崇信殿集百官以觀之集中郊祀歌辭所以備六樂也】

臣等言臣聞天地順動則雷出爲豫【易豫卦彖傳曰豫順以動故天地如之象曰雷出地奮豫】聖人成功則風行有節【左氏傳曰夫舞所以節八音而行八風】故六徳在咸池之宮山谷可調【樂動聲儀曰黃帝樂曰咸池淮南子曰有虞氏其樂咸池呂氏春秋曰帝堯立命質爲樂質乃效山林谿谷之音以歌】八風入承云之奏人神不雜【八風八方之風服防曰八卦之風漧音石其風不周坎音革其風廣莫艮音匏其風融震音竹其風明庶巽音木其風淸明離音絲其風景坤音土其風涼兌音金其風閶闔淮南子曰有虞氏承云九韶竹書紀年曰顓頊樂曰承云】我太祖文皇帝【周太祖宇文泰魏之安定公也】體國經野設官分職【二語周禮六官之辭】變魏作周移風正雅【魏姓拓跋氏周姓宇文氏孝經曰移風易俗莫善於樂世說曰荀公曾善解音聲調律呂以正雅樂】衣裳而朝萬國珪璧而會諸侯【周易曰垂衣裳而天下治左氏傳曰禹會諸侯於塗山執玉帛者萬國圭璧周禮典瑞云公執桓圭侯執信圭伯執躬圭子執谷璧男執蒲璧以朝覲宗遇會同於王也】至於經綸圖籍校讐煙燼【圖籍蕭何事注見前篇煙燼秦火也】樂正無缺章秩宗無廢典【尙書曰後夔爲樂正伯夷作秩宗】豈但商頌十篇得諸太師之室【子夏詩序曰那祀成湯也防子至於戴公其間禮樂廢壞有正考甫者得商頌十二篇於周之太師以那爲首】虞書五禮取於恭王之宮【漢書曰魯恭王好治宮室壞孔子舊宅聞鐘磬琴瑟之聲遂不敢壞於其壁中得古文經傳】伏惟皇帝以下武嗣興中陽繼業【皇帝周武帝也詩序曰下武嗣文也漢書髙祖中陽里人】運日月之明動淵泉之慮【禮記中庸篇云如日月之代明又云淵泉如淵】律曆著防無煩於太史【史記有律曆志易幹鑿度曰天气三防而成一著周禮太史屬春官禮記曰太史謁之鄭注云太史禮官之屬掌正嵗年以序事也】陰陽晷度躬定於天官【釋名曰晷規也如規畫也說文曰晷日景也周禮鄭注云至日度景至不夏日至之景尺有五寸冬日至之景丈有三尺土猶度也建邦國以度其地而制其域天官書索隱注曰天文有五官官者星官也星座有尊卑若人之官曹列位故曰天官】故得參考八音硏精六代【漢書律曆志曰八音土曰塤匏曰笙皮曰鼓竹曰管絲曰石曰磬金曰鐘木曰柷周禮以六樂之會正舞位釋曰六樂卽六代之樂雲門大捲大咸大防大夏大濩大武是也】封晉魏爲二王序殷周爲三恪【封晉魏謂司馬拓跋二氏也司馬裔碑云魏明帝時司馬楚之襲封瑯邪郡王命王承制如賔之儀後周之受魏禪如周客二王之後矣左氏傳曰昔虞閼父爲周陶正武王賴其利器用與其神明之後也庸以元女太姬配胡公而封諸陳以備三恪言今封晉魏爲二王猶昔之序殷周爲三恪也】𨿽復朱幹玉戚尙識典刑素韍纁裳猶因雄據【樂記曰比音而樂之及干戚羽毛謂之樂鄭注云幹盾也戚斧也武舞所執禮記曰有虞氏服韍夏后氏山殷火周龍章鄭注云韍冕服之韠也韍或作黻周禮司服鄭注云凡冕服皆衣纁裳正義曰衣纁裳者見系辭黃帝堯舜垂衣裳蓋取諸乾坤乾爲天其色坤爲地其色黃但土無正位托於南方赤色赤與黃卽是纁色故以纁爲名也】未若山云特起八卦成形鳳凰於飛九州觀徳【山云謂山云儛也八卦如服防所說乾音石坎音革艮音匏震音竹巽音木離音絲坤音土兌音金是也周易曰在地成形左氏傳曰鳳凰於飛其鳴鏘鏘爾雅釋九州云兩河間曰冀州河南曰豫州河西曰雝州漢南曰荊州江南曰揚州濟河間曰兗州濟東曰徐州燕曰幽州齊曰營州樂記曰樂行而民鄕方可以觀徳矣】攺金奏於八列合天元於六舞【周禮鐘師掌金奏金奏擊金以爲奏樂之節金謂鐘及鎛又鼓人云以晉鼔鼓金奏鄭注云金奏謂樂作擊編鐘疏云金則鐘也奏則擊也先擊鐘後擊鼓也左氏傳曰公問羽數於眾仲對曰天子用八諸侯用六大夫四士二夫舞所以節八音而行八風故自八以下杜預曰用八八八六十四人惟天子得盡物數故以八爲列周禮大司樂有六舞舞雲門舞咸池舞大防舞大夏舞大濩舞大武也又云凡舞有帗舞有羽舞有皇舞有旄舞有幹舞有人舞也】聲含擊石更入登歌調起初鐘還參玉管【尙書夔曰於予擊石拊石百獸率舞周禮大祭祀帥瞽登歌令奏擊拊鄭注云登歌歌者在堂也樂或當擊或當拊拊者擊石也初鐘黃鐘也禮樂器記管漆竹長一尺六孔尙書大傳曰西王母來獻白玉琯漢書音義曰古以玉作不但此也】足以感天地而通神明康帝徳而光象【漢書樂志曰夫樂者聖人所以感天地通神安萬民象謂天象也易曰天而地黃以天色故云象】昔者齋居扈爲曲在於雲門【山海經曰陽虛之山多金臨於扈之水郭璞注河圖曰蒼頡爲帝南巡狩登陽虛之山臨於扈洛汭靈龜負書丹甲靑文以授之出此水中】師度盟津習舞歸於山立【括地誌曰盟津周武王伐紂與八百諸侯會處盟津亦曰孟津又曰富平津水經云小平津今云河陽津是也史記樂書曰夫樂者象成者也總幹而山立武王之事也王肅曰總持幹楯山立不動正義曰象武王伐紂持楯立以待諸侯至故曰武王之事也】遂乃包括三名克諧一代【太平經典曰形體有三名天地人尙書曰八音克諧】作者之謂聖天之所唘乎豈惟路鼓靈鞀空桑孤竹【周禮靁鼓靁鞀孤竹之管冬日至於地上之圜丘奏之靈鼔靈鞀空桑之琴瑟夏至於澤中之方丘奏之路鼔路鞀於宗廟之中奏之鄭康成注云雷鼔雷鞀八面靈鼔靈鞀六面路鼔路鞀四面孤竹竹特生者空桑山名】廣矣大矣輪焉奐焉【易系辭曰夫易廣矣大矣禮記檀弓曰晉獻文子成室張老曰美哉輪焉美哉奐焉】是知零陵孝廉空傳玉管【漢書音義曰漢章帝時零陵文學奚景於泠道舜祠下得白玉琯】始平太守虛稱銅尺【世說曰荀勗善解音聲時論謂之闇解遂調律呂正雅樂每至正會殿庭作樂自謂宮商無不諧韻阮咸妙賞時謂神解每公會作樂而心謂之不調旣無一言直勗意忌之遂出阮爲始平太守後有一田父耕於野得周時玉尺便是天下正尺荀試以巳所治鐘鼔金石絲竹皆覺短一黍於是伏阮神識】臣等並預鈞天同觀張樂【張衡西京賦曰天帝悅秦繆公而覲之饗以鈞天廣樂莊子曰北門成問於黃帝曰帝張咸池之樂於洞庭之野臣始聞之懼繼聞之怠】軒墀敞欄檻眺聽【說文曰軒曲輈藩車墀塗地也闌門遮也檻櫳也】崇牙業業猛簴趪趪【毛詩曰崇牙樹羽東京賦曰崇牙張鏞鼓設薛綜曰崇牙栒簴上板作劍鎝者良曰崇牙猶簨簴以掛鐘鼓西京賦曰洪鐘萬鈞猛簴趪趪李善曰周禮鳬氏寫獸之形大聲有力者以爲鐘簴薛綜曰趪趪張設貌】翠鳳揚旌靈鼉樹鼓【史記李斯諫逐客曰建翠鳳之旗樹靈鼉之鼓鄭康成曰月令云鼉皮可以冒鼔】杳冥雲霧蕩薄丘陵【東都賦云丘陵爲之震揺】醴泉與甘露同飛赤雁與斑麟俱下【漢書曰甘露降醴泉生甘露元年詔曰乃者鳳凰至甘露降故以名元年武帝紀云上行幸東海獲赤雁作朱雁歌又曰上行幸雍獲白麟作白麟歌】聘魯請觀理當見其盛徳【左傳襄二十九年云吳公子札來聘請觀於周樂見舞韶箾者曰徳至矣哉大矣如天之無不幬也如地之無不載也𨿽甚盛徳其蔑以加於此矣】適齊忘味定是知其盡美【說苑曰孔子至齊郭門之外遇一嬰兒挈一壺相與俱行其視精其心正其行端孔子謂禦曰趣驅之韶樂方作孔子至彼聞韶三月不知肉味故樂非獨以自樂也又以樂人非獨以自正也又以正人大矣於此樂不圖爲樂至於此盡美見論語】昔淵魚聽曲尙得聳鱗櫪馬聞弦猶能仰秣【淮南子曰瓠巴鼓瑟而淫魚出聽伯牙鼓琴駟馬仰秣髙誘注曰瓠巴楚人善鼔瑟淫魚喜音出頭於水而聽之淫魚長頭身相半長丈餘鼻正白身正黒口在頷下似鬲獄魚而身無鱗出江中也江淹別賦云聳淵魚之出鱗仰秣仰馬吹吐謂馬笑也】臣等誠愧知音敢忘悅豫若使詳其音律是所邈然但能記其鏗鏘於斯爲幸不勝慶悅之誠謹詣明堂奉表以聞

爲閻大將軍乞致仕表

【周書曰閻慶字仁慶河南河陰人也孝閔踐祚拜大將軍建徳二年抗表致仕優詔許焉卽此是也蓋子山所作矣】

臣某言【某閻慶也】臣聞禮云大夫七十致仕於朝傳家於子膳則貳珍衣稱時制【曲禮曰大夫七十而致仕若不得謝則必賜之幾杖又云七十曰老而傳鄭注云傳家事在子孫是宗子之父王制曰七十貳膳八十常珍又云七十時制正義曰貳副也膳善食也恆令善食有儲副不使有闕也珍謂珍奇美食時制謂一時可辦是衣物之難得者是年轉老所須辦轉切也】臣自出身奉國四十餘年遭遇風雲從防至著太祖文皇帝扶危濟難奄有闗河臣實無堪中涓從事【漢書顏師古注曰中涓官名居中而涓潔也】自洛食風塵河梁旗鼔華陰有白馬之兵河曲有黃沙之陣臣𨿽用命不能奇策功薄賞厚因人成事恩澤年表常以愧心【周書閻慶傳云齊神武舉兵入洛魏孝武西遷慶謂所親曰髙歡跋扈將有簒弒之謀豈有茍安目前受其控制也遂以大統三年自宜陽歸闕太祖謂慶曰髙歡逆亂宇內分崩羣盜競興人皆徇已卿遂能盡忠貞之節重君臣之義背逆歸順捨危就安𨿽古人所稱何以加也卽拜中堅將軍奉車都尉河橋之役有功及邙山之戰先登陷陣位至驃騎大將軍儀同三司雲中大中正加侍中賜姓大野氏洛食風塵謂髙歡入洛也尙書洛誥曰我乃卜澗水東瀍水西惟洛食河梁旗鼓謂河橋之役也華陰白馬之兵謂解華山圍也河曲黃沙之陣謂平沙苑陣也史記平原君傳毛遂曰公等錄錄所謂因人成事者也漢書有外戚恩澤侯表史記有功臣年表】仰逢周朝以揖讓登庸謳歌受命主貴臣遷頻煩榮寵【周書云孝閔帝踐阼就拜大將軍天和六年進位柱國】三槐以鑄鼎象物知其神姦五等以桓珪飾瑞守其宮室臣以何徳兼而有之【周禮曰三槐三公位焉左氏傳曰昔夏之方有徳也逺方圖物貢金九牧鑄鼎象物而爲之備使民知神姦故民入川澤山林不逢不若魑魅罔兩莫能逢之周禮上公之禮執桓珪諸侯之禮執信珪伯執躬珪子執谷璧男執蒲璧注云雙植謂之桓桓宮室之象所以安其上也圭長九寸故玉人云圭長九寸公守之】況復水土之職王梁以應讖受徴兵戈之王韓信以登壇獨拜語其連類臣又何人【袁後漢紀曰建武元年王梁爲大司空封武彊侯初赤伏符曰王梁主衛作武上以野王衛徙也武水神也大司空水神之官也乃以梁爲大司空梁字君嚴漁陽安陽人也史記曰蕭何聞韓信亡自追之謂漢王曰諸將易得耳至如信者國士無雙王必拜之擇良日齋戒設壇塲具禮乃可耳王許之諸將皆喜人人各自以爲得大將至拜乃韓信也一軍皆驚】方今四海未寜三方鼎峙【三方謂周齊陳也】陛下勞心之日羣公展效之秋而臣甲子旣多耄年又及【左氏傳曰老將至耄又及之禮記曰八十九十曰耄鄭注云耄惽忘也按慶抗表在建徳二年至隋開皇二年薨年七十七計此時巳六十六歳矣】無參賔客之事謬逹諸侯之班屍祿素餐久紊彞典負乘致寇徒煩有司【詩云不素餐兮素空也無徳而食其祿曰素餐韓詩曰何謂素餐素者質也人但有質朴而無治民之材易解卦六三負且乘致寇至貞吝虞翻曰負倍也二變時艮爲背謂三以四艮倍五也五來寇三時坤爲車三在坤上故負且乘小人而乘君子之器故象曰亦可醜也五之二滅坎坎爲冦盜上位慢下位暴於二慢藏誨盜故致冦至貞吝象曰自我致戎又誰咎也】加以寒暑乖違節宣失序風木交侵菁華巳竭【韓詩外傳樹欲靜而風不定廣雅菁華也】𨿽復廉頗彊飯馬援據鞍求欲報恩何能爲役【史記曰廉頗居梁久之魏不能信用趙以數困於秦兵思復得頗頗亦思復用於趙趙王使使者視廉頗尙可用否廉頗之讐郭開多與使者金令毀之趙使者旣見廉頗頗爲之一飯斗米肉十斤被甲上馬以示尙可用趙使還報王曰防將軍𨿽善飯然與臣坐頃之三遺矢矣趙王以爲老遂不召後漢書曰武陵將軍劉尙撃五溪蠻夷深入軍沒援因復請行時年六十二帝湣其老未許之援自請曰臣尙能被甲上馬帝令試之據鞍顧盼以示可用帝笑曰矍鑠哉是翁也】榮唘期之樂適足自貽【說苑曰孔子見榮唘期衣鹿皮裘鼓瑟而歌孔子問曰先生何樂也對曰吾樂甚多天生萬物惟人爲貴而吾得爲人是一樂也男女之別男尊女卑故以男爲貴吾旣得爲男矣是二樂也人生有不見日月不免𦇤褓者吾旣行年九十矣是三樂也貧者士之常也死者人之終也處常得終吾何憂哉孔子曰善乎能自寛者也】燭之武之言無能爲也【左傳僖三十年曰晉侯秦伯圍鄭佚之狐言於鄭伯曰國危矣若使燭之武見秦君師必退公從之辭曰臣之壯也猶不如人今老矣無能爲也巳】特乞解所居官言從初服事符骸骨之請非謀幾杖之賜【說苑曰晏子任東阿乞骸骨以避賢者之路曲禮曰大夫致仕若不得謝則必賜之幾杖】若臣北陵移病東臯歸老【史記曰司馬相如旣病免家居茂陵西都賦曰北眺五陵茂陵在北故云北陵歸去來辭曰登東臯以舒嘯秋興賦云耕東臯之沃壤】山河茅社一反司勲公侯珪璧還封典瑞【張宴曰王者以五色土爲太社封四方諸侯各以其方色土與之苴以白茅歸以立社周禮云司勲屬夏官小司馬之職又云司勲掌六卿賞地之法以等其功公侯珪璧者周禮典瑞云公執桓珪侯執信珪伯執躬珪子執谷璧男執蒲璧是也春官宗伯有典瑞之職鄭云瑞節信也典瑞若今符璽郎釋曰案其職云掌玉瑞玉器之藏】則朝無冒位之人臣免妨賢之責虞氏養老敢希東序之榮周朝如荼豈望西郊之禮【禮記曰有虞氏養國老於上庠養庶老於下庠夏后氏養國老於東序養庶老於西序殷人養國老於右學養庶老於左學周人養國老於東膠養庶老於虞庠虞庠在國之西郊鄭司農注云皆學名四代相變或上西或上東或貴在郊上庠右學大學也在西郊下庠左學小學也在國中王宮之東東序東膠亦大學在國中王宮之東西序虞庠亦小學也西序在西郊周立小學西郊膠之言糾也庠之言養也周之小學爲有虞氏之庠制是以名庠云其立鄕學亦如之周禮曰望而視之欲其荼白也注云韋革逺眡之當如茅莠之色詩云有女如荼吳越春秋云軍皆白裳白髦素甲素羽之矰望之若荼是荼白色也此云周朝如荼者謂養老老人髮白如茅莠之色也】但瞻仰天威方違咫尺徘徊城闕私增淒戀不任知止之情【左氏傳曰天威不違顏咫尺】

代人乞致仕表

臣遡言臣聞一葉將隕寜待於風露百川皆到自竭者潢污【尙書大傳曰百川赴東海左氏傳曰潢污行潦之水服防曰畜小水謂之潢水不流謂之污杜預曰停水也】臣輒感之以悲以咽臣某中謝臣仲春之末舊患漸加雙足頗蹇四支不利扶步有邯鄲之失勉視無離婁之明【莊子曰壽陵餘子學步於邯鄲失其故也直匍匐而歸耳又天地篇云黃帝逰於赤水之北登乎昆侖之山南望而歸遺其珠使知索之不得使離朱索之趙岐孟子注曰離朱卽離婁也】安可率此畱務混玆恆典陛下恩周曲成未忍捐棄防臣困至於亟轉不堪勝臣所以自咎自傷淚繼之血臣某中謝臣特承先緒進不因人陛下憫臣無用舉直而有戅【史記云上曰甚矣汲黯之戅也索隱曰戅愚也音涉降反】自奉圖太極宣綍中書【易系辭曰易有太極是生兩儀禮記曰王言如綸其出如綍鄭注云綍引棺索也綍音弗大索】陛下收臣以一心任臣以獨掌九年冀登宰輔八歳載踐宗伯出擁幹旄入參衡鏡或雲臺之上徴臣預疇咨之防【後漢書曰肅宗詔賈逵入講尙書南宮雲臺】或日觀之下詔臣操刋勒之文【漢官儀曰泰山東南日觀者雞一鳴時見日欲出長三丈所言日觀者望見長安其髙如視浮雲】美而暢之臣實尢忝明憲不敢以纖負造竟防於滴助日月其媮冰炭交集誠懷伏以前陪政事親荷徳音謂臣等經侍軒墀子孫尙延保護臣荷螻蟻歘戴丘山臣宜生亦盡命死且陳力竊不知終而不知止朝列三數與臣同儕臣未六十推臣則幼獨臣彌當頓顇病不俟年盈量窮涯滿而招損逾時每乖於勿藥永日猶系於苞桑【周易曰勿藥有喜又曰其亡其亡系於苞桑】覽分必然貪榮所忌伏乞免臣見職退畢餘生察臣榮不可支矜臣分不能彊乃臣之幸也豈悟仁壽之闥有此一時承明之廬無緣再謁【陸機與弟云書曰仁壽殿前有大方銅鏡仁壽殿名漢書武帝謂嚴助曰君厭承明之廬】心神已晷刻增悲叨睿鑑則多士莫先違聖顏則小臣何逺惟冀三條唘道萬乘巡京【西都賦曰披三條之廣路薛綜西京賦注曰萬乘天子也】悅西怨之羣黎逮東封之從者危防倘駐枯骨如存是臣之愜非臣所望臣又聞驅奔效駕先輟於羸駘翔集賀成近遺於鎩翮【羸駘駑馬也淮南子曰大廈成而燕雀相賀鎩翮殘羽也】彼尙知慕而況臣哉聞未遑請臣之懇戀至於隳官臣合書罪無任戰栗戀結之至

齊王進白兔表【代齊煬王憲作也】

臣聞輿圖欲逺則玉虎晨鳴【河圖括地象曰令訾野中有玉虎晨雷聖人感期而興】轍迹方開則銀麞入貢【銀麞白鹿也史記周本紀曰犬戎以其職貢來王王遂徵之得四白狼四白鹿以歸自是荒服者不至】伏惟陛下明明在上翼翼居尊【毛詩曰明明在下陸士衡四言詩曰明明在上詩曰維此文王小心翼翼】徳動天闗威移地軸【荊州星占曰北辰一名天闗河圖括地象曰昆侖之山橫爲地軸】是以風煙照燭毛羽禎祥史不絕書府無虛日臣受服元戎用綏邊鄙轅門所屆始次熊山前茅慮無乃獲白兔【言齊王時方東討也劉熙釋名曰元戎車在軍前唘突敵陣周所制也左氏傳曰邊鄙不聳熊山熊耳山也漢書地理誌曰農郡盧氏熊耳山在東伊水出東北入洛左傳宣十二年曰蔿敖爲宰擇楚國之令典軍行右轅左追蓐前茅慮無杜云在車之右者挾轅爲戰備慮無如今軍行前有斥蹹伏皆持以絳及白爲幡見騎賊舉絳幡見步賊舉白憣備慮有無也茅明也或曰時楚以茅以旌幟】光鮮越雉色麗秦狐【太公金匱曰武王伐殷四夷聞之各以來貢越裳獻白雉重譯而至史記孟嘗君有狐白裘直千金入秦獻之昭王】月徳符徴金精表瑞【傳擬天問曰月中何有白兔藥以月中有兔故雲月徳西方白帝是爲金徳白主金故云金精又月爲金精獲白兔爲金精之瑞也】呈祥輿頌效異披圖【左傳有輿人之頌圖瑞圖也】尊敬之迹旣明應事之機斯兆臣之龔行實從陜略【尙書武王曰今予惟龔行天之罰陜略謂治陜州也時憲爲雍州牧故云】瑞以素質彌雄西气【西方爲白帝之精在雍州陜路獲此白兔故曰彌雄西气也】庶重承廟算方事申威揜代偃齊分韓裂趙不勝鳧藻踴躍之情

齊王進蒼烏表【周書建徳三年雍州獲靑烏】

臣某言【某謂憲也】臣聞飛南陽之雉尙開霸圖【列異傳曰陳倉人得異物以獻之道遇二童子云此名爲媼在地下食死人腦媼乃言彼二童子名陳寶得雄者王得雌者霸乃逐童子化爲雉秦穆公大獵果獲其雌爲立祠祭有光雷電之聲雄止南陽有赤光長十餘丈來入陳倉祠中所以代俗謂之寶夫人祠抑有由也】下建章之鵠猶調和气【西京雜記曰始元元年黃鵠下太液池上爲歌曰黃鵠飛兮下建章羽肅肅兮行蹌蹌金爲衣兮菊爲裳唼唼荷荇出入蒹葭自顧菲薄愧爾嘉祥】況乃虞廷告瑞姬社呈祥【抱朴子曰昔有虞氏至孝三足烏集其庭呂氏春秋曰文王之時天先見火赤烏銜丹書集於周社文王曰火气勝故其色尙赤其事則火】咸髙識哺之心實貴能知之性【師曠禽經曰慈烏反哺】伏惟皇帝陛下【謂武帝也】徳敎百姓孝刑四海【二語出孝經】攝提從紀天下文明【爾雅曰太歳在寅曰攝提易曰見龍在田天下文明】是以東海輸禽乍攺黔質西山度羽或變蒼精【博物志曰有鳥如烏文首白喙赤足曰精衛常取西山之木石以塡東海史記曰秦更名民曰黔首按黔黑色也若蒼頭矣黔質亦謂蒼色也西山經云三危之山三靑鳥居之郭璞注云三靑鳥主爲西王母取食別自棲息於此山也竹書曰穆王西徵至於靑鳥所解也】臣去月三十日行到陜州獲大都督莫仁回樂列稱於州射堂內見一蒼烏林薄回翔循環不去駐乘木之精轉司風之翼【東方木帝爲蒼精烏蒼色故雲乘木之精也三輔黃圖曰長安宮南靈臺有相風烏遇風乃動】卽召儀同某甲等同時觀見斯實禮敬所覃孝慈之感【張茂先曰慈烏曰孝烏蔡中郎曰至孝之應也】理宜歸瑞祕圖書祥帝冊用光至徳取效升平無令赤鳳畱止偏爲瘞玉之歌【列仙傳曰蕭史者秦穆公時人也善吹簫穆公有女號防玉作鳳鳴居數十年吹似鳳凰鳳凰來止其屋爲作鳳臺夫婦止其上不下數年一旦皆隨鳳凰飛去故秦氏作鳳女祠有簫聲】鶴徘徊獨擅銜珠之舞【玉符瑞圖曰晉平公鼓琴有鶴二八而下銜明珠舞於庭一鶴失珠覓得而去相鶴經曰鶴壽二百六十歳則色純黒】

齊王進赤雀表

臣某言臣聞南陽雉飛尙論秦霸【漢書地理誌曰南陽郡雉縣師古曰太康地誌云卽陳倉人所逐二童子名寶雞者雄止陳倉爲石雌止此縣故名雉縣】建章鵠下猶明漢徳【漢書昭帝紀曰始元元年春二月黃鵠下建章宮太液池中公卿上壽賜諸侯王列侯宗室金錢各有差】當今天不愛寶地必呈祥自應長樂觀符文昌唘瑞【三輔黃圖有長樂宮春秋文曜鉤曰魁戴匡六星曰文昌宮爲六府魏都賦云造文昌之廣殿】伏惟皇帝陛下【周武帝也】欽明文思惟以劬勞成務歷象日月允釐百工【尙書曰欽明文思安安又曰乃命羲和欽若昊天歷象日月星辰敬授人時又曰允釐百工庶績咸熙】海水無波天星不動【海不揚波言四方之底定也天星不動言天無星隕之災也皆祥瑞之徴】去四月十三日獲隴右符府參軍李暉牒稱戶屬秦川淸水郡伯陽縣文谷林在家庭獲一赤雀光同朱鳳色類丹烏降火飛精似入公車之府【史記封禪書曰周得火徳有赤烏之符索隱曰尙書中及呂氏春秋皆云有火自天止於王屋流爲赤烏五至以數俱來魚豢典略云秦伯出獵至咸陽有火烏流下化爲白雀啣綠丹書集於公車】流金成制若上淩雲之臺【王子年拾遺記曰魏明帝卽位二年昆明國貢金鳥人云其地去燃州九千里出此鳥形如雀而色黃羽毛柔宻常翺翔海上羅者得之以爲至祥聞大魏之徳被於遐逺故越山航海來獻大國帝得此鳥畜於靈禽之園飴以眞珠飲以龜腦鳥常吐金屑如粟鑄之可以爲器者漢武帝時有人獻神雀蓋此類也此鳥畏霜雪乃起小屋處之名曰辟寒臺皆用水精爲戶牖使內外通光而常隔於風雨塵霧宮人爭以鳥吐之金用飾釵佩謂之辟寒金故宮人相嘲曰不服辟寒金那得帝王心不服辟寒鈿那得君王憐於是媚惑者亂爭此寶以金爲身飾及行臥皆懷挾以要寵幸也魏氏喪滅池臺鞠爲煨燼嗽金之鳥亦自翺翔矣淩雲臺亦魏明帝所造拾遺記云魏明帝起淩雲臺躬自掘土羣臣負畚】謹按赤雀銜書止於酆戶周之受命興乎此祥【尙書中曰赤雀丹書入於丰止於昌前昌拜稽首受之】卽事所觀同符合契【符如漢銅虎符竹使符之類半畱京師半以與之是也契如左傳所云使王叔氏與伯輿合要王叔氏不能舉其契杜預云合要契之辭也言今獻赤雀與古銜書可合符契也】實可圖形瑞譜書頌儒林事足成臺名堪紀號【成臺如魏之辟寒臺是也注見上文紀漢如漢神爵五鳳吳赤烏之類以爲年紀也】豈直雲中太守見赤心之奉主【水經注曰雲中故趙地虞氏記云趙侯自五原河曲築長城東至陰山一箱崩不就見羣鵠逰於雲中徘徊經日火光在其下卽於其處築城今雲中城是陳畱耆舊傳曰魏尙系獄有萬頭雀集獄樹尙曰夫棘中心赤外有棘蒙雀者爵命之祥也果爲雲中太守】蓬萊童子知白環之報恩【吳均續齊諧志曰農楊寶性慈愛年九歳至華陰山見一黃雀爲防梟所搏逐樹下傷瘢甚多宛轉復爲螻蟻所困寶懷之以歸置諸梁上夜聞啼聲甚切親自照視爲蚊所囓乃移置巾箱中啖以黃花逮十餘日毛羽成飛翔朝去暮來宿巾箱中如此積年忽與羣雀俱來哀鳴繞堂數夕乃去是夕寶三更讀書有黃衣童子曰我王母使者昔使蓬萊爲防梟所搏蒙君之仁愛見救今當受賜南海別以四玉環與之曰令君子孫潔白且從登三公事如此環矣寶之孝大聞於天下名位日隆子震震子秉秉子彪四世名公及震時有大鳥降人謂眞孝招也】臣等預觀休徴情廹恆慶不任鳧藻之至

爲晉陽公進玉律秤尺斗升表

【晉陽公晉國公護也周書武帝保定元年五月晉國公獲玉斗以獻】

臣某言【某護也】臣聞三才旣立君臣之道已陳六位時成禮樂之功斯正【三才天地人也周易曰兼三才而兩之又曰六位時成】故以葉和日月測度陰陽悅豫兆人儀刑萬國者也伏惟皇帝【周髙祖武帝也】應籙馭天披圖受命據太陽而懸象履文昌而建極【東京賦曰髙祖膺籙受圖易系辭曰懸象著明莫大乎日月星經曰文昌七星如半月形在北斗魁前天府主營計天下事其六星各有名文昌與三公攝提軒轅共爲一體魏都賦曰造文昌之廣殿劉逵注云文昌正殿名也】白環表讓徳之符珪告成功之瑞【帝王世紀曰西王母慕舜之徳來獻白環禹貢曰禹錫圭告厥成功】太階旣平升中可習【長楊賦曰玉衡正而太階平禮記曰升中於天鄭注雲中成也燎柴祭天告以諸侯之成功】必當水逮千年山稱萬歳【王嘉拾遺記曰黃河千年一淸漢書曰武帝元封元年登嵩髙吏卒咸聞呼萬歳者三荀悅曰萬嵗山神呼之也應劭曰嵩髙縣有上中下萬歳裏】伏見勅旨刋正音律平章歷象奏黃鐘而歌大呂變孤竹而舞雲門【周禮云太師掌六律六同以合陰陽之聲陽聲黃鐘太蔟姑洗蕤賔夷則無射陰聲大呂應鐘南呂函鐘小呂夾鐘是也孤竹管也雲門古樂名亦見周禮】莫不器取疎通聲從安樂四分旣明三防且定【易幹鑿度曰天气三防而成一著三著而成一體鄭康成注云五日爲一防十五日爲一著故五日爲一十五日成一气也冬至陽始生積十五日至小寒爲一著至大寒爲二著至立春爲三著凡四十五日而成一節故曰三著而成體也】是以聞鐘於洛浦卽變聲乖【國語曰周景王二十三年鑄無射而爲之大林鐘成伶人告和王謂伶州鳩曰鐘果和矣對曰上作器民樂之則爲和今民莫怨恨諺曰眾心成城眾口鑠金不知其和】聽鐸於邯鄲先知響韻【戰國策曰秦攻趙鼔鐸之音聞於北堂希卑曰夫秦之攻趙不必急如此此召兵也必有大臣欲衡者耳王欲知其人旦日贊羣臣而訪之先言橫者則其人也建信君果言橫邯鄲趙地也】二分二至行於司曆之官【左傳僖五年曰凡分至唘閉必書云物杜預曰分春秋分也至冬夏至也正義曰一年分爲四時時皆九十餘日春之半秋之半晝夜長短等晝夜中分一日刻故春秋之半稱春秋分也冬之半夏之半晝夜長短極極訓爲至故冬夏之半稱冬夏至也云司曆之官者謂太史也周禮云太史掌正歳年以序事頒告朔於邦國是也】九變九成被於中和之職【周禮司樂之職云若樂六變則天神皆降可得而禮矣若樂八變則地只皆出可得而禮矣若樂九變則人可得而禮矣釋曰言六變八變九變者謂在天地及廟庭而立四表舞人從南表向第二表爲一成一成則一變從第二至第三爲二成從第三至北頭第四表爲三成舞人右轉身向南於北表之北還從第一至第二爲四成從第二至第三爲五成從第三至南頭第一表爲六成則天神皆降若八變者更從南頭北向第二爲七成又從第二至第三爲八成地只皆出若九變者又從第三至北頭第一爲九成人可得禮焉此約周之大武象武王伐紂禮記曰樂者天地之命中和之紀也】足以動天地感神被風俗平寒暑豈直吟嘯谿谷回翔鸞鳳而巳哉是知零陵廟前徒尋舜管【應劭風俗通曰詩云嘒嘒管聲簫管備舉禮樂記云管漆竹長一尺六孔十二月之音也物貫地而牙故謂之管尙書大傳曰舜之時西王母來獻其白玉琯昔章帝時零陵文學奚景於泠道舜祠下得生白玉琯知古以玉爲琯後乃易之以竹耳夫以玉作音故神人和鳳凰儀也】始平城下空論周尺【晉書樂志曰阮鹹常心譏荀勗新律聲髙以爲髙近哀思不合中和每公會樂作咸謂之不調朂以爲異巳乃出咸爲始平相後有田父耕於野得周時玉尺勗以校巳所治鐘鼓金石絲竹皆短校一米於此伏咸之妙復徴咸歸勗旣以新律造二舞次更修正鐘聲會勗薨未竟其業】臣聞上制其禮下習其儀君定其法臣行其事謹造玉律一具並玉秤尺斗升合等始得成功至於分粟絫黍量絲數龠【漢書律曆志曰度長短者不失毫釐量多少者不夫圭撮權輕重者不失黍絫應劭曰十黍爲絫十絫爲銖孟康曰絫者墨蠡反師古曰絫音來戈反此字讀亦音累紲之累律曆志又云度量出於黃鐘之律度者分寸尺丈引所以度長短也本起於黃鐘之管長以子穀秬黍中者以一黍之廣度之千二百黍爲一分十分爲寸十寸爲尺十尺爲丈十丈爲引而五度審矣量謂龠合升斗斛所以量多少也本起於黃鐘之龠以子穀秬黍中者千有二百實爲一龠十禽爲一合十合爲一升十升爲斗十斗爲斛而五量嘉矣權者銖兩斤鈞石所以稱物知輕重也本起於黃鐘之龠一龠容千二百黍重十二銖兩之爲兩十六兩爲斤三十斤爲鈞四鈞爲石而五權謹矣權衡一物衡平也權重也稱上謂之衡稱錘謂之權所從言之異耳如彼志文是量度權衡本起於律也】實以仰稟聖規詳參神思所冀節移陰管無勞河內之灰【後漢書律曆志曰气之法爲室三重戶閉塗釁必周宻布緹縵室中以木爲案每律各一內庳外髙從其方位加律其上以葭莩灰抑其內端案歷而候之气至者其灰去其爲气所動者其灰散人及風所動者其灰聚章懷太子注葭莩出河內】气動陽鐘不待金門之竹【晉書樂志楊泉記曰取農宜陽縣金門竹爲管河內葭莩爲灰後漢書郡國志農郡宜陽縣金門山出竹爲律管】而琬琰事輕般倕慮淺【尙書曰璧琬琰在西序般魯般倕共工見嵇康琴賦注】不足展采成均增輝度量【漢書律曆志曰鈞者均也陽施其气陰化其物皆得其成就平均也三十斤成鈞虞書曰乃同律度量衡釋云度如字丈尺也量力尙反斗斛也】賫器奉表以聞

進象經賦表

【周書武帝紀雲天和三年帝制象經成集百僚講說隋書經籍志象經一卷周武帝撰有王褒注王裕注何妥注又有象經發題義又據小說周武帝象經有日月星辰之象或云以孤虛衝破寓於局間非俗象棊車馬之類也注詳第一卷

象戲賦子山作賦進之故進表云】

臣某言臣伏讀聖制象經並觀象戲私心踴躍不勝忭舞伏以性與天道本絕尋求直以懸諸日月遂獲瞻仰【論語曰夫子之言性與天道不可得而聞也揚雄答劉歆書曰是懸諸日月不刋之書也】九州旣奠近對河圖【左傳虞人之箴曰芒芒禹迹畫爲九州謂冀兗靑徐揚荊豫梁雍也易曰河出圖】四轍中繩全觀玉策【穆天子傳曰天子至於羣玉之山四轍中繩先王之所謂策府】未飛鶴先聞金石之聲【尙書大傳曰虞舜歌樂曰和伯之樂舞鶴又韓子曰師曠奏淸徴有鶴二八集廊門】不上赤城獨見煙霞之气【孔靈符會稽記曰赤城山名皆赤狀似雲霞懸霤千仞謂之瀑布飛流灑散冬夏不竭支遁天臺山銘曰往天臺當由赤城山爲道徑天臺山圖曰赤城山天臺之南門也】置管而測光景愈髙沈玉而觀淵泉益逺【東方朔客難曰以管窺天管子淵深不涸沈玉極矣】寢不自涯課虛爲賦辭非寥亮學無雕刻【向秀思舊賦曰發聲寥亮雕刻揚子云所謂雕虫篆刻是也】遂敢陳述誠爲厚顏【詩云顏之厚矣】況復日之逺近本非童子所問【列子曰孔子東逰見二小兒辧鬭問其故一小兒曰我以日始出時去人近而日中時逺也一小兒曰以日出時逺而日中時近一小兒曰日初出時大如車蓋及日中時如盤盂此不爲逺者小而近者大乎一小兒曰日初出滄滄涼涼及其中而探湯此不爲近者熱而逺者涼乎孔子不能決兩小兒曰孰謂汝多知乎】天之渾蓋豈是書生所談【後漢書曰張衡研覈陰陽妙盡璇璣之正作渾天儀著靈憲算罔論言甚詳明注云漢名臣奏曰蔡邕曰言天體者有三家一曰周髀一曰宣夜一曰渾天宣夜之學絕無師法周髀術數具存考驗天狀多所違失故史官不用惟渾天者近得其情今史官所用候臺銅儀則其法也晉書天文志曰古言天者有三家一曰蓋天二曰宣夜三曰渾天蔡邕所謂周髀者卽蓋天之說也其本庖犧氏立周天歷度其所傳則周公受於殷商周人志之故曰周髀髀者股也股者表也天圓如蓋地方如棊局天旁轉如推磨而左行日月右行隨天左轉故日月實東行而天牽之以西沒譬之蟻行磨石之上磨左旋而蟻右去磨疾而蟻遲故不得不隨磨以左廻焉天形南髙而北下日出髙故見日入下故不見天之居如倚故極在人北是其證也極在天之中而今在人北所以知天之形如倚蓋日朝出陽中暮入陰中陰气暗防故沒不見也夏時陽气多陰气少陽气充明與日同輝故日出卽見無蔽之者故夏日長也冬天陰气多陽气少陰气暗掩日之光𨿽出猶隱不見故冬曰短也渾天儀注雲天如雞子地如雞子中黃孤居於天內天大而地小天表裏有水天地各乘气而立載水而行周天三百六十五度四分度之一又中分中則半覆地上半繞地下故二十八宿半見半隱天轉如車轂之運也諸論天者𨿽多然精於陰陽者張平子陸公紀之徒咸以爲推步七曜之道度歷象昏明之證候校以四八之气考以漏刻之分占晷影之往來求驗於事情莫宻於渾象者也張平子旣作銅渾天儀於宻室中以漏水轉之令伺之者閉戶而唱之其伺之者以告靈臺之觀天者曰璇璣所加某星始見某星已中某星巳沒皆如合符也雲天之渾蓋者渾天蓋天二家之學也】冒用奏聞伏增流汗之至

賀傳位於皇太子表

【周書宣帝紀云大成元年帝傳位於太子衍大赦天下攺大成元年爲大象元年帝於是自稱天元皇帝所居稱天臺冕有二十四旒車服旗鼓皆以二十四爲節內史禦史內正皆置上大夫皇帝衍稱正陽宮】

臣某言伏見二月十九日詔傳位於皇太子昔者降居弱水登庸有優劣之殊【水經注曰黃帝長子昌意徳劣不足紹承大位降居弱水爲諸侯焉娶蜀山氏女生顓頊於若水之野有聖徳二十登帝位承少昊金官之政以水徳寶歷矣】來朝櫟陽繼體有君臣之異【漢書曰髙帝歸櫟陽五日一朝太公太公家令說太公曰天亡二日土無二王皇帝𨿽子人主也太公𨿽父人臣也柰何令人主拜人臣如此則威重不行後上朝太公擁彗迎門卻行上大驚下扶太公太公曰帝人主柰何以我亂天下法於是上心善家令言賜黃金五百斤上尊太公曰太上皇參同契長子繼父體漢書平當曰今漢繼體承基三百餘年】不得與夫天之兩日日之再中並耀聨輝重明雙照同年而語矣【易離卦彖曰重明以麗乎正】伏惟天元皇帝【周宣帝也周書本紀云帝傳位太子自號天元皇帝又云每對臣下自稱爲天】惟聖作聖惟親尊親降意於與能鳴謙於神器【易系辭曰百姓與能謙卦二爻曰鳴謙貞吉】欲令百二相和先聞揖讓之風天下無爲早識吾君之子是以運獨見之明行非常之事先天不爲後天而奉【易乾卦文言之辭也】皇太子身貞萬國道照四門【周易曰首出庶物萬國咸寜虞書舜典曰賔於四門四門穆穆孔傳曰四門四方之門也】夙膺再命之符實允基天之命非闗復子明辟異於遷虞事夏【尙書曰周公拜手稽首曰朕復子明辟遷虞事夏謂禹受舜禪也言帝與太子乃是父子本當傳位旣非周成之復還亦異虞夏之革命也】旣損旣益尙或二天爲離爲火何妨兩日【論語曰所損益可知也易離卦象曰明兩作離大人以繼明照四方說卦曰離爲火爲日言天元皇帝居天臺皇帝居正陽宮爲二天兩日也】且平陽蒲阪賢臣則二十五人【史記注皇甫謐曰舜所都或言蒲阪或言平陽或言潘潘今上谷也正義曰括地誌云平陽今晉州城是也潘今嬀州城是也蒲阪今蒲州南二里河東縣界蒲阪故城是也舜典帝曰咨汝二十有二人欽哉惟時亮天功孔安國曰禹垂益伯夷防龍六人新命有識四嶽十二牧凡二十二人特勅命之馬融曰稷契臯陶皆居官久有成功但述而美之無所復勅禹及垂已下皆初命凡六人與上十二牧四嶽凡二十二人按書云二十二人此言二十五人其以二十二人之外加稷契臯陶三人爲二十五人耶】顓頊髙辛才子則一十六族【左傳文十八年季文子云昔髙陽氏有才子八人蒼舒隤敳檮戭大臨尨降庭堅仲容叔逹齊聖廣淵明允篤誠天下之民謂之八愷髙辛氏有才子八人伯奮仲堪叔獻季仲伯虎仲熊叔豹季貍忠肅共懿宣慈惠和天下之民謂之八元此十六族也杜預云髙陽顓頊之號髙辛帝嚳之號】與此計事何遽無成鼚乎鼓之軒乎舞之【帝乃載歌鼚乎鼓之軒乎舞之鼚醜良切】自當八風通慶雲聚五老同逰三星連曜【五經通義曰八風者八卦之气八風以時至則陰陽變化之道成萬物得以時育生也史記天官書曰若煙非煙若云非云鬱鬱紛紛是謂慶雲論語考比讖曰仲尼曰帝堯率舜等升首山觀河渚見五老入於河漢書天文志曰天腥而景星見孟康曰有赤方气與靑方气相連赤方中有兩黃星靑方中有一黃星凡三星共爲景星也】豈直雙龍再賜九雉重飛而巳哉【山海經曰大樂之野夏后唘於此舞九代馬乘兩龍琴操曰越裳操周公所作也周公輔成王成文武之王道越裳重九譯而來獻白雉周公援琴而歌受之獻於文王之廟】皇帝邈然姑射正當乘雲馭龍【皇帝周宣帝也莊子曰藐姑射之山有神人居焉肌膚若冰雪綽約若處子不食五穀吸風飲露乘雲气馭飛龍而逰於四海之外堯治天下之民平海內之政往見四子藐姑射之山汾水之陽窅然喪其天下焉】問道崆峒豈復先秋木落【莊子曰黃帝立爲天子十九年令行天下聞廣成子在於崆峒之上故往見之廣成子曰而所欲問者物之質也而所欲官者物之殘也自而治天下雲气不待族而雨艸木不待黃而落日月之光益以荒矣而佞人之心翦翦者又奚足以語至道黃帝退捐天下築特室締白茅閒居三月復往邀之問治身柰何而可以長久廣成子語以至道言宣帝棄其天下傳位有如唐堯之逰姑射黃帝之訪崆峒】臣生預堯年時逢舜日覩維新之慶實倍萬恆情

爲杞公讓宗師驃騎表

【代杞國公亮作也周書列傳云亮字幹徳襲杞烈公爵天和末拜宗師進位大將軍】

臣某言伏見詔書以臣爲使持節驃騎大將軍開府儀同三司宗師中大夫伏奉綸言心防震詟【之涉反失气也】臣聞堯分四嶽是以望秩山川【堯典帝曰咨四嶽孔安國曰四嶽卽上羲和之四子分掌四嶽之諸侯故稱焉舜典曰歳二月東巡至於岱宗柴望秩於山川】舜命九官是以光華日月【漢書劉向上疏曰舜命九官濟濟相讓應劭曰尙書曰禹作司空棄后稷契司徒咎繇作士師垂共工益朕虞伯秩宗防典樂龍納言凡九官】必須儀刑以徳明試以功乃可協和萬邦咸熙庶績【此皆尙書之辭】臣幼無學植長闕裁成【左氏傳曰學猶植也周易曰裁成天地之道】鴻都之門不能定其章句【後漢書曰靈帝光和三年始置鴻都門學生鴻都門名也蔡邕傳曰邕拜郎中校書東觀遷議郎熺平四年乃與堂谿典等奏求正定六經文字靈帝許之邕乃自書策於碑使工鐫刻立於太學門外於是後儒晚學咸取正焉及碑始立其觀視及摹寫者車乘日萬餘兩塡塞街陌又云初帝好學自造皇羲篇五十章因引諸生能爲文賦者本頗以經學相招後諸爲尺牘及工書鳥篆者皆引名遂至數十人並侍制鴻都門下】雞鹿之塞無以名其碑碣【漢書曰甘露二年單於入朝歸國漢遣董忠等將騎將六千又發邊鄙郡士馬以千數送單於出朔方雞鹿塞師古曰在朔方窳渾縣西北】憑天潢之泒水附若水之分枝【言杞公亮姓宇文氏與帝同枝也漢書天文志曰西宮咸池曰天五潢五潢五帝車捨淮南子曰若木在建木西末有十日其華照地】東嶽則朝宿有名南宮則門闌有籍【東嶽泰山也朝宿朝宿之邑也若春秋鄭有泰山之祊衛取有閻之土皆近泰山者也左氏傳說諸侯有大功徳乃有朝宿湯沐之邑矣後漢書曰顯宗圖畫建武中名臣列將於雲臺注云雲臺在南宮也說文曰闌門遮也】在臣庸劣久知滿盈武陽以功臣之重特拜宗師東平以母弟之尊超登上將臣有何徳能兼此榮【漢書曰景帝二年制詔禦史故相國蕭何髙皇帝大功臣所與爲天下也今其祀絕朕甚憐之其以武陽縣戶二千封何孫嘉爲列侯後漢書曰光武皇帝十一子光烈皇后生顯宗及東平憲王蒼故雲母弟蒼本傳云顯宗甚愛之及卽位拜爲驃騎將軍置長史掾史員四十人位在三公上】臣早傾庭防曾未扶墻母氏慈訓哀矜苦勞甫及成人復垂捐棄幾筵如在忍離鞠養之恩終天無報叩地難任欲艸土丘陵終身塋域霜露申履時之感燕雀展廻翔之心不悟天澤沛然謬垂提拔當今玉燭調和旣非金革之世【爾雅曰四時調和謂之玉燭禮記曰衽金革疏云金革謂軍戎器械也】璿璣齊正豈忘松檟之餘【尙書曰璿璣玉衡以齊七政】況復一枝踡曲終危九層之臺一股涔蹄必傷千里之駕【言己不堪用也莊子曰吾有樹人謂之樗其小枝拳曲而不中規矩說苑曰晉靈公造九層之臺費用千金謂左右曰敢有諫者斬荀息聞之上書求見靈公張弩持矢見之曰臣不敢諫也臣能累十二博碁加九雞子其上公曰子爲寡人作之荀息正顏色定志意以碁子置下加九雞子其上左右懼慴息靈公气息不續公曰危哉危哉荀息曰不危也復有危於此者公曰願見之荀息曰九層之臺三年不成男不耕女不織國用空虛鄰國謀議將興社稷亡滅君欲何望靈公曰寡人之過也乃至於此卽壞九層臺也】皇帝欽明文思光宅區宇禮格四方無容奪臣之志孝治天下自當哀臣此情大宗爲師更求同姓之國元戎參乘別選賢能之臣【大宗句辭宗師也元戎句辭驃騎也晉書武帝紀云咸寜三年詔曰宗室戚屬國之枝葉欲令奉率徳義爲天下式然處富貴而能愼行者寡召穆公糾合兄弟而賦棠棣之詩此姬氏本枝百世也今以衛將軍扶風王亮爲宗師當施行皆諮之於宗師也詩云元戎十乘以先唘行】伏願覽靑蒲之奏曲允防誠【漢書曰史丹直入臥內伏靑蒲上應劭曰以靑規地曰靑蒲】詔鳳凰之池特收嚴召【晉書曰以荀朂爲尙書令朂久在中書専管機事及失之甚罔罔悵悵曰奪我鳳凰池諸君賀我耶】則天慈無涯私願獲從臣之容身便當有地不任荒悚戰懼之誠謹詣朝堂奉表以聞

功臣不死王事請門襲封表【一作請功臣襲封表】

臣聞以法施民必傳祀典以勞定國必有承家孫叔敖祭酹無聞有傷良相【史記曰孫叔敖爲楚相且死屬其子曰我死汝貧困往見優孟言孫叔敖子也居數年其子貧負薪逢優孟優孟言之於王封之寢丘四百戶也】女叔齊嗣絕沒實貶賢臣【晉語曰叔向見司馬侯之子撫而泣曰自此其父之死吾蔑與比而事君矣此其父始之我終之我始之夫子終之韋昭曰司馬侯晉大夫女叔齊也】謹案大統十六年格先有封爵死於王事絕嗣者聽以支子繼絕非死王事不許承封前牒五等功臣皆是勤勞王室身當患難扞禦災禍翼贊大猷一日遇疾身捐館捨不幸無享嗣便絕於禮則不足於義則有傷未求上林之獵已削其侯【漢書蕭何爲請曰長安地陿上林多空地棄願令民得入田毋收槁爲獸食上大怒曰相國多受賈人財物爲吾請苑乃下何廷尉械系之數月因王衛言乃赦出何】不服襜褕之衣先除其國【漢書年表曰武安侯田蚡薨子恬嗣五年元朔三年坐衣襜褕入宮不敬免師古曰襜褕直裾裨衣也襜音昌占反褕音逾】伏惟皇帝崇徳旌庸興亡繼絕聞鼔鼙而思將帥畫雲臺而念舊臣【樂記曰鼓鼙之聲讙讙以立動動以進眾君子聽鼓鼙之聲則思將帥之臣後漢書曰永平中顯宗追感前功臣乃圖畫二十八將於南宮雲臺】豈有功存社稷而無後可守事盡忠貞而無祠可祭周於藩屏爲約事在世功【左傳富辰曰封建親戚以藩屏周又眾仲曰官有世功則有官族】漢以山河爲誓義存長久【漢書功臣年表封爵之誓曰使黃河如帶泰山若礪國以永存爰及苗裔於是申以丹書之信重以白馬之盟又作十八侯之位次】臣聞存人之國大於救人之災立人之後重於封人之墓【史記正義曰封謂益其土及畫疆界】竊以殷朝繼及無廢小宗周室興亡貴存身後【春秋正義曰禮有大宗小宗天子諸侯之庶子謂之別子及異姓受族爲後世之始祖者世適承嗣百世不遷謂之大宗爲父後者諸弟宗之五世則遷謂之小宗五世遷者謂髙祖以下喪服未絕其繼髙祖之嫡則緦服之內共宗之繼祖繼禰所宗及亦然故鄭喪服小記注云小宗有四或繼髙祖或繼曾祖或繼祖或繼禰皆至五世則遷以緦服旣窮不相宗敬故疏卽遞遷也繼及謂父死子繼兄終弟及也興亡所謂興滅繼絕是也言殷周以來皆有襲封之事也】紹髙宻者累葉豈専鄧禹之正【後漢書曰鄧禹字仲華南陽新野人也封髙宻侯永平元年年五十七薨諡曰元侯帝分禹封爲三國長子震爲髙宻侯襲爲安昌侯珍爲夷安侯少子鴻爲小侯鄧氏自中興後累葉寵貴凡侯者二十九人】嗣平陽者重世何必曹參之嫡孫【漢書曰曹參沛人也封平陽侯子窋嗣傳國至曾孫襄襄子宗嗣有罪完爲城旦至哀帝時乃封參孫之孫本始爲平陽侯二千石王莽時薨子嗣建武中先降河北封平陽侯至今公侯】愚謂生有其勞死非王事𨿽在支庶並聽承襲幸使伯有之防不能爲厲【左傳昭七年曰鄭人相驚以伯有曰伯有至矣則皆走不知所往鑄刑書之歳二月或夢伯有介而行曰壬子余將殺帶也明年壬寅余又將殺段也及壬子駟帶卒國人益懼齊燕平之月壬寅公孫段卒國人愈懼其明月子產立公孫泄及良止以撫之乃止子太叔問其故子產曰有所歸乃不爲厲吾爲之歸也太叔曰公孫泄何爲子產曰說也爲身無義而圖說從政有所反之以取媚也不媚不信不信民不從也及子產適晉趙景子問焉曰伯有猶能爲乎子產曰能人生始化曰魄旣生魄陽曰防用物精多則防魄彊是以有精爽至於神明匹夫匹婦彊死其魂魄猶能馮依於人以爲淫厲況良霄我先君穆公之冑子良之孫子耳之子敝邑之卿從政三世矣鄭𨿽無腆抑諺曰蕞爾國而三世執其政柄其用物也矣其取精也多矣其族又大所馮厚矣而彊死能爲不亦宜乎】若敖之其無餒而【左傳宣四年曰初楚司馬子良生子越椒子文曰必殺之是子也熊虎之狀而豺狼之聲弗殺必滅若敖氏矣諺曰狼子野心是乃狼也其可畜乎子良不可子文以爲大慼及將死聚其族曰椒也知政乃速行矣無及於難且泣曰猶求食若敖氏之不其餒而及臯滸之戰遂滅若敖氏王思子文之治楚國也曰子文無後何以勸善使復其所攺命曰生】幽顯對揚神人咫尺【尙書曰神人以和左氏傳曰天威不違顏咫尺杜預云八寸曰咫】

庾子山集卷七

欽定四庫全書

庾子山集卷八

周庾信撰

錢唐倪璠纂注

啟

謝滕王集序啟【周書云滕王逌字爾固突文帝子也逌制庾信集序作啟謝之】

信啟伏覽制垂賜集序【始皇本紀皇命爲制此於王稱制矣】紫微懸映如傳闕裏之書【春秋合誠圖曰北極星五在紫防中紫防大帝室太乙之精也括地誌云兗州曲阜縣魯城西南三里有闕裏中有孔子宅宅中有廟孝經援神契曰孔子制作孝經向北辰而拜】靑鳥遙飛似送層城之璧【山海經曰三危之山三靑鳥居之又云蛇巫之山一曰龜山西王母綈幾而戴勝杖其南有三靑鳥爲西王母取食在昆侖虛北淮南子云昆侖山上有層城九重楚辭曰昆侖縣圃其尻安在增城九重其髙幾里王子年拾遺記曰昆侖山上有九層旁有瑤臺十二各廣千步皆五色玉爲臺基】若夫甘泉宮裏玉樹一叢【揚雄甘泉賦曰翠玉樹之靑蔥兮璧馬犀之瞵防李善注云漢武故事曰上起神屋前庭植玉樹珊瑚爲枝碧玉爲葉】武闕前明珠六寸【北方武武闕前謂北闕也列仙傳曰朱仲常於會稽市上販珠髙後時下書募三寸珠仲讀購書笑曰直値汝矣賫三寸珠詣闕卽賜五百金魯元公主復私以七百金從仲求珠仲獻四寸珠於闕卽去】不得譬此光芒方斯燭照【言逌之文章光芒燭照𨿽珠玉不能比也】有節有度卽是能平八風愈唱愈髙殆欲去天三尺【左傳曰夫舞所以節八音而行八風】殿下雄才蓋代逸气橫云濟北顏淵關西孔子【濟北先賢傳曰戴宏字元襄剛縣人爲郡督郵府君欲撻之宏曰今鄙郡推仰公咸以爲仲尼君國以宏爲顏回豈聞仲尼有撻顏回之義後漢書楊震傳曰關西孔子楊伯起】譬其毫翰則風雨爭飛論其文采則魚龍百變蒲桃繞館新開碣石之宮【上林賦曰櫻桃蒲陶郭璞注云蒲陶似燕薁可作酒也史記孟軻傳曰騶衍如燕昭王築碣石宮身親往師之正義曰碣石宮在幽州薊縣西三十里寧臺之東】修竹夾池始作睢陽之苑【史記曰梁孝王築東苑方三百餘里廣睢陽城七十里大治宮室爲復道自宮連屬於平臺三十餘里索隠曰如淳云在梁東北離宮所在也今城東二十里臨新河有故臺址俗云平臺又一名修竹苑】琉璃泛酒鸚鵡承杯【張隠文士傳曰潘尼與同僚飲主人有琉璃椀使客賦之尼於座上立成鮑照淮南王詩云璢璃作盌牙作盤南州異物志曰鸚鵡螺狀如覆杯頭似烏頭向其腹視似鸚鵡故名郭璞江賦云鸚螺蜁蝸又嶺表錄異云鸚鵡螺旋尖處屈而朱如鸚鵡嘴故以名殻裝爲酒杯奇而可玩亦有範金爲形者梁簡文書曰車渠屢酌鸚鵡驟傾】鳳穴歌聲鸞林舞曲【山海經曰爰有歌舞之鳥鸞鳥自歌鳳鳥自舞】況復行雲逐雨廻雪隨風【髙唐賦云旦爲朝雲暮爲行雨洛神賦雲飄颻兮若流風之廻雪】湖陽之尉旣成爲喜之因舂陵之侯便是銷憂之地【言以荊州新野封逌本漢之南陽也周書滕王傳云宣政元年伐陳詔逌爲元帥節度諸軍事大象元年五月詔以荊州新野郡邑萬戶爲勝逌出就國後漢書曰光武殺湖陽尉軍中分財物不均眾恚恨欲反攻諸劉光武斂宗人所得物悉以與之眾乃悅注云湖陽屬南陽郡今唐州縣也袁宏後漢紀曰孝景帝生長沙定王發武帝世諸侯得分封子弟以冷道縣舂陵封發中子買爲舂陵節侯元帝時節侯之孫孝侯以南方卑濕請徙南陽於是以蔡陽白水鄕爲舂陵侯封邑而與昆弟鉅鹿君及宗親俱徙焉按郡國志新野舂陵湖陽俱屬南陽郡言逌伐陳若光武殺湖陽尉分財與人眾皆悅是旣成爲喜之因也及封荊州新野萬戶使出就國又若舂陵孝侯請徙南陽是爲銷憂之地也】某本乏材用無多作述加以建鄴陽九劣免儒硎江陵百六幾從士壠【滕王庾信集序云昔陽都有集十四卷値太淸罹亂百不一存及到江陵又有三卷卽遭軍火一字無遺建鄴陽九謂武帝太淸三年侯景之亂也江陵百六謂元帝承聖三年敗於魏軍也漢書律曆志云易九戹曰初入元百六陽九孟康曰易傳也所謂陽九之戹百六之會者也初入元百六歲有戹者則前元之餘气也若余分爲閏也後漢衛宏古今奇字序曰秦始皇攺古文爲篆國人多謗乃召諸生至者皆拜爲郎凡七百人宻令冬月種瓜於驪山硎谷中溫處瓜實使往視之先爲伏機諸生方相論辧發機塡之以土皆終命戰國防顏觸曰生王之頭曾不若死士之壠也】至如殘編落簡並入塵埃赤軸靑箱多從灰燼【子山自謂太淸江陵之亂已之文集皆一字無遺也】比年屙恙彌畱光陰視息桑楡已廹蒲栁方衰【淮南子曰日垂影在樹端謂之桑楡袁宏後漢紀光武詔曰失之東隅收之桑楡爾雅曰楊蒲栁郭璞注云可以爲箭左傳所謂董澤之蒲疏云楊一名蒲栁生澤中可以爲箭世說云顧悅曰蒲栁之姿望秋先零松柏之質經霜猶茂】不無秋气之悲實有途窮之恨【宋玉曰悲哉秋之爲气也晉書曰阮籍時率意獨駕不由徑路車轍所窮輒慟哭而反】是以精采瞀亂頗同宋玉【瞀莫遘切瞀亂迷惑也宋玉神女賦云目略防眄精采相授楚辭曰中瞀亂兮迷惑】言辭蹇喫更甚揚雄【漢書揚雄爲人簡易蕩佚口喫不能劇談】一吟一詠其可知矣【言已目昏口喫吟詠之不足觀可知】好事者不求知音者不用【漢書揚雄傳贊曰時有好事者載酒肴從遊學韓詩外傳曰夫參天下賢人也其習知音矣】非有班超之志遂已棄筆【後漢書曰班超與母隨至洛陽家貧嘗爲官傭書以供養久勞苦嘗輟業投筆嘆曰大丈夫無他志猶當效傅介子張騫立功異域以取封侯安能久事筆硯間乎左右皆笑之超曰小子安知壯士志哉】未見陸機之文久同燒硯【晉書陸機傳云弟云嘗與書曰君苖見兄文輒欲燒其筆硯】至於凋零之後殘缺所餘又已雜用補袍隨時覆醬【按後漢書羊續舉縕袍以示之疑是用紙作絮補袍漢書曰揚雄作太法言劉歆亦嘗觀之謂雄曰空自苦今學者有祿利然尙不能明易又如何吾恐後人用覆醬瓿也雄笑而不應注曰瓿音蔀小甖也】聖慈憐湣遂垂存錄始知揄揚過差君子失辭比擬縱橫小人迷惑【君子謂滕王小人子山自謂也】荊玉抵鵲正恐輕用重寶【韓子曰卞和抱其璞哭於荊山之下鹽鐵論曰昆山之旁以玉璞抵烏鵲】龍淵削玉豈不徒勞神慮【後漢書曰肅宗嘗賜諸尙書劍惟韓稜郅壽陳忠特以寶劍自手署其名曰韓稜楚龍淵晉太康記曰汝南西平縣有龍淵水可淬刀劍特堅利古龍淵之劍取於此矣孔叢子曰周穆王大徵西戎西戎獻錕鋙之劍用之切玉如泥焉荊玉龍淵皆諭滕王之文也】匠石廻顧朽材變於雕梁【莊子曰匠石之齊至乎曲轅見櫟社樹其大蔽牛絜之百圍其髙臨山十仞而後有枝其可以爲舟者旁十數觀者如市匠石不顧遂行不輟弟子厭觀之走及匠石曰自吾執斧斤以隨夫子未嘗見材如此其美也先生不肯視行不輟何耶曰巳矣勿言之矣散木也以爲舟則沈以爲棺則速朽以爲器則速毀以爲門戶則液樠以爲柱則蠧是不材之木也無所可用故能若是之壽】孫陽一言奔踶成於駿馬【孫陽伯樂秦穆公時善相馬者也桓寛鹽鐵論曰騏驥負鹽車垂頭於太行之阪見伯樂則噴而長鳴漢武帝詔云馬或奔踶而致千里匠石孫陽諭滕王也朽材奔踶子山自諭也】故知假人延譽重於連城借人羽毛榮於尺玉【言已之文集借王作序而重也西京賦曰所好生羽毛】溟池九萬里無逾此澤之深【莊子曰防海者天池有魚焉其名曰鯤有鳥焉其名曰鵬摶扶揺羊角而上者九萬里】華山五千仞終愧斯恩之重【括地誌雲華山在華州華陰縣南八里古文以爲惇物也山海經太華之山削成而四方其髙五千仞其廣十里包咸論語注云七尺曰仞】卽日金門細管未動春灰【後漢書郡國志曰農郡宜陽有金門山出竹爲律管司馬彪續漢書曰候气之法爲室三重戶閉塗釁必周宻布緹縵室中以木爲按毎律各一庳外髙從其方位加律上以葭灰抑其內端按律而候之气至者灰去其气所動者其灰散人及風所動者其灰聚】石壁輕雷尙藏冬蟄【左氏傳曰閉蟄而烝又云火伏而後蟄者畢正義曰十月始蟄至十一月則遂閉之王制云昆虫未蟄不以火田鄭注云昆明也昆虫者得陽而生得陰而藏陰陽卽寒溫也】伏願聖躬與時納豫南陽寶雉幸足觀瞻【史記封禪書曰野雉夜雊以一牢祠命曰陳寶臣瓚曰陳倉縣有寶夫人或一歲二歲與葉君合葉君來時天爲之殷殷雷鳴索隠曰葉縣名在南陽葉君卽雄雉之神故時與寶夫人合也】酈縣菊泉差能延壽【郡國志曰南陽縣有酈侯國注云盛宏之荊州記曰縣北八里有菊水其源悉芳菊水極甘馨又中有三十家不復穿井卽飲此水上壽百二十中壽百餘七十者猶以爲天司空王暢太傅袁隗爲南陽令縣月送三十餘石飲食澡浴悉用之太尉胡廣父患風羸南陽恆汲引此水疾遂瘳此菊莖短葩大食之甘美異於余菊廣又收其實種之京師遂處處傳植之按滕王本傳詔以荊州新野郡邑萬戶爲滕逌出就國荊州新野古南陽地也】伏遲至鄴可期從梁有日【至鄴諭滕王若魏太子陳思王已如吳質等也從梁諭滕王若漢梁孝王已如司馬相如枚乘等也】同杞子之盟會必欲瞻仰風塵【左傳桓十年公防杞侯莒子盟於曲池】共薛侯而來朝謹當逢迎冠蓋【左傳隠十一年云滕侯薛侯來朝爭長薛侯曰我先封滕侯曰我周之卜正也世族譜云薛任姓黃帝之苖裔奚仲封爲薛侯今魯國薛縣是也又按逌以大象元年出就新野二年朝京其冬爲隋文帝所害是序當在新野時所作言來朝之日冀與王相接也滕逌本後周宗室如古滕侯故云並薛侯而來朝也】魚腸尺素鳳足數行書此謝辭終知不盡【古詩云客從遠方來遺我雙鯉魚呼兒烹鯉魚中有尺素書鳳足疑作防足轉寫之誤也漢書常惠勅漢使者謂單於言天子射上林中得防足有系帛書言武等在某澤中言作此謝啟從長安遙寄新野不盡所懷也】謹啟

答趙王啟【答趙王招也】

仰承張幕全韓連營上地【周書趙王招傳云建徳三年除雍州牧大軍東討招爲後三軍總管全韓謂宜陽故韓國城上地謂綏州】澠池置陣解鄧禹之圍【袁宏後漢紀曰建武三年拜馮異徵西大將軍鄧禹旣被徴與車騎將軍鄧還至華陰欲進兵撃赤眉馮異曰赤眉眾多可以恩信傾難以兵力破也上令諸將屯澠池要其東異相連綴撃其西上自待其防可一舉取之萬全之計也禹自以西徵又被徴當還欲一戰決之遂戰移日禹軍大敗馮異將兵救之不勝棄軍走與麾下數人歸營又收散卒堅壁防赤眉饑困乃謀撃之大破之降者八萬餘人十餘萬東走宜陽璽書勞異曰垂翅回谿奮翼澠池失之東隅收之桑楡是也】函谷開關削王元之印【後漢書曰隗囂將王元說囂曰按秦舊迹表裏山河元請以一丸泥東封函谷關此萬世一時之利也】蜂旗朝上刁鬥夜鳴【王子年拾遺記曰周武王東伐紂夜濟河時云明如畫八百之族皆齊而歌有大蜂狀如丹鳥集王舟因以鳥畫其旗翼日而梟紂名其船曰蜂舟魯哀公二年鄭人撃趙簡子得其蜂旗則其類也漢書曰李廣行無部曲不撃刁鬥以自衞孟康曰以銅作燋受一升晝炊飯食夜擊持行】彌雄壯士之心足起橫行之志【言趙王鎭雍伐齊行軍之盛也】況復才人出娉還得賢夫【古詩有邯鄲故才人嫁爲廝養婦趙王武臣事注見哀江南賦言今昔趙王同符合契矣】塞外有夫人之城軍中有女子之气【漢書曰漢軍絕勝追北至範夫人城又曰李陵與單於戰陵曰土地衰而鼓不起者何也軍中豈有女子乎又報趙王詩亦引其事彼云趙王鎭益州與夫人紇豆陵同行及軍中卒婦此云爲雍州牧屬大軍東討鎭兵將卒皆有妻婦也】都尉靑旗卽時春色【都尉官名漢書張宴注曰主諸官故曰都有卒徒武事故曰尉月令於春月云載靑旗是靑爲春色也又按漢書百官公卿表護軍都尉武帝四年屬大司馬此言趙王出師載靑旗與春同色也】將軍大樹已復花開【後漢書曰馮異爲人謙退不伐諸將論功異獨屏樹下軍中號大樹將軍】雲气浮壘流星泛枕細舞長歌橫簫直笛當乎此時靑雲之上【列子曰蒲且子連雙鶬於靑雲之上】信不學無術本分泥沈忽逢天造捜揚仄陋【漢書曰霍光不學無術易曰天造艸昧書曰明揚側陋】今者遂總憲司預聞刋鼎【本傳云信爲司憲中大夫言已爲司憲中大夫聞趙王勒功鐘鼎也】獻歲刑書旣應懸法【周禮司冦之職云正月之吉始和布刑於邦國都鄙乃懸刑象之法於象魏使萬民觀刑象挾日而斂之】上春木鐸方須徇人【論語孔注云木鐸施政教時所振也正義曰禮有金鐸木鐸鐸是鈴也其體以金爲之明舌有金木之異木鐸是木舌也周禮云教鼓人以金鐸通鼓大司馬教振旅兩司馬執鐸明堂位云振木鐸於庭是武事振金鐸文事振木鐸也】但年發已秋性靈久竭嘉石肺石無以測量【周禮曰大司冦以嘉石平罷民肺石達窮民朝士左嘉石右肺石鄭注云嘉石文石也肺石赤石也】舌端筆端惟知繁擁【韓詩傳云辯士舌端文士筆端】乖展一月遂涉兩年傾首東瞻山河千里風塵未盡霜露霑衣仰願珍宜以爲身寶

謝趙王示新詩啟【周書列傳云趙王招學庾信體辭多輕艷】

某啟鄭叡至奉手教累紙幷示新詩八體六文足驚毫翰【衛恆四體書勢曰自秦壊古文有八體一曰大篆二曰小篆三曰刻符四曰虫書五曰摹印六曰署書七曰殳書八曰書王莽使司空甄丰校文字部攺定古文復有六書一曰古文二曰奇字三曰篆書四曰佐書卽書也五曰繆篆六曰鳥書文賦云或含毫而邈然善云毫謂筆毫也王逸楚辭注曰鋭毛爲毫漢書音義韋昭曰翰筆也】四始六義實動性靈【詩序云是謂四始詩之至也箋云始者王道興衰之所由正義曰四始者鄭答張逸云風也小雅也大雅也頌也詩序又云故詩有六義焉一曰風二曰賦三曰比四曰興五曰雅六曰頌】落落詞髙飄飄意遠文異水而湧泉筆非秋而垂露藏之山巖可使雲霧郁起濟之江浦必當蛟龍繞船首夏淸和聖躬怡裕琉璃彤管鵲顧鸞廻【左氏傳曰靜女之三章取彤管焉杜注云彤管赤管筆也庾肩吾書品序曰波回墮鏡之鸞楷顧雕陵之鵲並以篆籀重復見重昔時言趙王善書也】婉轉緑沈猿驚雁落【梁簡文詩云吳戈夏服箭驥馬緑沈舟知緑沈言弓也猿驚楚養由基事雁落魏更嬴事言其善射也又按緑沈是其色也王羲之筆經云有人以緑沈漆管見遺鄴中記曰石虎造像牙桃枝扇或緑沈色或木蘭色或紫柑色梁武帝西園食緑沈瓜皆是緑沈色也杜甫詩云苔臥緑沈鎗楊巨源詩云校獵緑沈鎗亦謂鎗柄漆飾矣云婉轉緑沈猿驚雁落者蓋以色名其弓者也】下風傾首以日爲年【下風子山自謂也左氏僖傳晉大夫曰羣臣敢在下風十七帖云遲此期以日爲歲言已與趙王別有一日三秋之感也】犍爲舎人實有誠願碧雞主簿無由遂心【漢書地理誌曰犍爲郡武帝建元六年開屬益州又云越巂郡靑蛉禺同山有金馬碧雞又王褒傳云方士言益州有金馬碧雞之寶可祭祀致也宣帝使褒往祀焉褒於道病死列仙傳云赤斧者巴戎人也爲碧雞祠主簿按犍爲郡屬益州碧雞出越嶲郡亦益州之寶言趙王出使益州已欲從無由也】寂寞荊扉疎蕪蘭徑驂駕來梁未期卜日遣騎致鄴希垂枉道【柏梁詩梁孝王曰驂駕駟馬從梁來魏文帝與梁朝歌令吳質書曰今遣騎到鄴故使枉道相過】

謝趙王賚絲布等啟

【按趙王所賚許賜疑是蒼頭或是下客啟內楊池掘荷以下明是役奴遣客之詞也】

鄭叡至蒙賜絲布綾等十段王褒至又賜許賜錢等望外之恩實符大賚非常之錫乃溢生涯曳練且觀無勞白馬之望【論衡曰孔子與顏淵俱登魯東山望吳閶門謂顏淵曰爾何見曰一疋練前有生藍子曰白馬廬芻也】流泉欲委佇見靑鳧之飛【周禮有泉府鄭司農云故書泉或作錢洞冥記曰帝升望月臺有三靑鴨化爲三小童皆著綺文襦各握鯨文大錢置帝前又幹寶搜神記曰南方有虫名靑蚨大如蠶子取其子母卽飛來不以遠近𨿽潛取其子母必知處以母血塗錢八十一文以子血塗錢八十一文每市物或先用母錢或先用子錢皆復飛歸輪轉無已故淮南子術以之還錢名曰靑蚨】楊池掘荷李園移樹旣欣谷利彌思靑林【王褒僮約云楊氏池中擔荷往來市聚吳志李衡遣客作宅種樹千株江表傳谷利孫權奴靑林疑亦奴名未詳】陳畱下粟有媿深恩【論衡云建武中陳畱雨谷】櫟陽雨金翻慚曲施【史記曰秦獻公十八年雨金櫟陽】靈臺久客從此數炊【三輔決錄曰第五頡倫之小子洛陽無故人鄕裏無田宅客止靈臺中或十日不炊】黍谷長寒於今更暖【劉向別錄曰鄒衍在燕有谷寒不生五穀鄒衍吹律而溫之至生黍】從云夢之田不逾此樂【漢書相如子虛賦曰僕樂王之欲誇僕以車騎之眾而對以云夢之事也張揖曰楚藪也在南郡華容縣】得丰城之劍未均斯喜【豫章記曰吳未亡時恆有紫气貫於牛斗之間雷孔章曰寶劍之精上徹於天耳爲丰城令至縣移獄掘地得二劍龍淵太阿】謹啟

謝趙王賚絲布啟

某啟奉教垂賚雜色絲布三十段【按趙王賚信下賚荀娘其欵至如此】去冬凝閉今春嚴勁【夏侯孝若寒雪賦曰嚴气枯殺澤閉凝】雪似瓊田淩如鹽浦【瓊田玉田也十洲記曰祖洲有不死之艸生瓊田中淩冰也周禮曰淩人掌冰鄭注淩冰室晉書謝朗詠雪云似撒鹽空中言去冬今春天寒嚴閉視積雪凝冰白如瓊田鹽浦也】張超之壁未足鄣風【未詳後漢書文苑傳曰張超字文並河間鄭人也有文才又善於艸書疑卽是人或其家貧不足鄣風耶】袁安之門無人開雪【汝南先賢傳曰時大雪積地丈餘洛陽令自出按行見人家皆除雪出有乞食者至袁安門無有行路謂安已死令人除雪入戶見安僵臥問何以不出安曰大雪人皆餓不宜幹人令以爲賢舉爲孝防也】覆鳥毛而不暖燃獸炭而逾寒【晉朝雜記洛下少炭羊琇小炭屑以物和之作獸形用以溫酒】遠降聖慈曲垂矜賑【言當此嚴寒之候防趙王賚絲布也】論其蠶月殆罄桑車津實秉杼幾空織室【蠶書曰月當大火則浴其種三輔黃圖曰織室在未央宮又有東西織室言所賚之多也】遂令新市數錢忽疑敗【疑作販】防平陵月夜驚聞衣【郡國志新市屬江夏平陵屬右扶風江夏梁之郢州子山故國也後周都長安京兆馮翊扶風漢之三輔言已本羇旅得此絲布忽疑新市販防而來在此平陵驚聞帛裁衣若將寄遠也】妾遇新縑自然心伏【古詩云新人從門入故人從門去新人工織縑故人工織素織縑旦一匹織素五丈餘將縑來比素新人不如故】妻聞裂帛方當含笑【史記曰周幽王后好聞裂繒聲】莊周車轍實有涸魚【莊子雲莊周謂監河侯曰周顧視車轍中有鮒魚焉曰我東海之波臣也君豈有升斗之水以活我哉】信陵鞭前原非窮鳥【列士傳曰魏公子無忌方入有鳩飛入案下見一鷂在屋令縱鳩鷂逐而殺之公子爲不食曰鳩避患歸無忌竟爲鷂所得吾負之鄰國捕得鷂三百餘頭以奉公子一鷂獨低頭不敢仰視乃取殺之後漢書曰趙臺字元叔漢陽西縣人著窮鳥賦】仰防經濟伏荷深慈謹啟又謝趙王賚息絲布啟【本傳云子立嗣荀娘豈庾立小字耶荀一作茍】

某啟某息荀娘昨防恩引曲賜絲布等五段南冠獲宥旣預禮延【左傳南冠而縶又云羇旅之臣幸若獲宥】稚子勝衣還防拜謁【史記曰楚懷王穉子子蘭】關尹津梁之織鄴地雙絲【陸劌鄴中記曰鄴有大登髙小登髙錦有大光明錦小光明錦】扶風采文之機仙園獨繭【子虛賦云曳獨繭之楡枻】靑衿宜襲書生無廢學之詩【毛萇曰靑衿學子所服也】春服旣成童子得雩沂之舞【出論語】況復棲烏挾子同知桂樹之恩【古樂府云烏生八九子端坐秦氏桂樹間】澤雉將雛共喜行春之令【後漢書曰魯恭爲中牟令螟不入中牟袁安使肥親往防之隨行阡陌俱坐桑下有雉過其傍傍有童兒親曰捕之兒言雉方雛親以豎子有仁心】根株一潤枝葉俱榮謹啟

謝趙王賚白羅袍袴啟【趙王所賚白羅袍袴皆冬時具也覽啟內便知】

某啟垂賚白羅袍袴一具【按下文袍袴似著綿者爾雅袍襺也左傳重襺衣裘】程據上表空論雉頭【晉咸寧起居注曰太醫司馬程據上雉頭裘一領詔於殿前焚之】王恭入雪虛稱鶴氅【晉書曰王恭字孝伯恭美姿儀人多愛悅或目之云濯濯如春月栁被鶴氅裘涉雪而行孟昶窺見之嘆曰此眞神仙中人也】未有懸機巧緤變躡奇文鳯不去而恆飛花𨿽寒而不落【謂羅上織成花鳳文也】披千金之暫暖棄百結之長寒【說苑曰千金之裘非一狐之皮也王隠晉書曰董威於市得碎繒輒以爲衣號曰百結衣】永無黃葛之嗟方見靑綾之重【吳越春秋云越王自吳還國苦身勞心懸膽於戶出入嘗之曰吳王好服之離體使國中男女入山采葛作黃絲之布欲獻之吳王乃增之以封越國大悅采葛之婦傷越王用心之苦乃作何苦之詩漢武帝內傳曰王母二侍女年可十六七服靑綾之袿】對天山之積雪尙得開襟【史記索隠曰祁連山一曰天山亦曰白山在張掖酒泉二郡界西河舊事曰白山冬夏有雪故曰白山匈奴謂之天山過之皆下馬焉去蒲類海百里之內後漢明帝紀注雲天山卽祁連山今名折羅漢山在伊州北】冒廣樂之長風猶當揮汗【列子曰鈞天廣樂此云廣樂疑作廣莫淮南子曰北方廣莫風江賦雲長風颹以增扇廣莫防而气整】白龜報主終自無期【幽明錄曰晉咸康中豫州刺史毛寶戍邾城有一軍人於武昌市得一白龜長四五寸置甕中養之漸大放江中後邾城遭石氏敗赴江者莫不沈溺所養人被甲入水中覺如墮一石上須臾視之乃是先放白龜旣得至岸廻顧而去亦見捜神後記】黃雀謝恩竟知何日【吳均續齊諧記曰農楊寶至華陰山見一黃雀傷瘢甚多寶懷之以歸置巾箱中啖以黃花積年乃去是夕寶三更讀書有黃衣童子曰我王母使者昔使蓬萊爲鴟梟所搏防君之仁愛見救今當受賜南海別以四玉環與之曰令君子孫潔白從登三公事如此環矣寶名位日隆子震震生秉秉生彪四世名公】

謝滕王賚巾啟

奉教垂賜鹿子巾一枚解角新胎戴藤初孕【交州記康頭山鹿額上戴科藤】落星交映連珠疎點盤龍之刀旣剪長命之縷仍縫【盤龍謂剪刀之上刻爲盤龍用以裁剪也長命謂巾縫以長命之縷也三輔黃圖曰戚夫人侍兒賈佩蘭說在宮時八月四日出雕房北戶竹下圍棊勝者終年有福負者疾病取絲縷就北斗星辰求長命乃免】翠羽懸推芙蓉髙讓【廣州誌云交趾蒼梧以翡翠爲幘神仙服食經云漢武帝閒居未央殿有人駕白鹿冠芙蓉冠曰我中山衞叔卿也】遊斯隠士足笑鼓皮【鼓疑谷後漢周黨傳雲谷皮綃頭注谷樹皮也】入彼春林方誇筍籜【漢書曰髙祖爲亭長以竹皮爲冠服防曰籜竹皮也師古曰竹皮筍皮謂筍上所解之籜也今人亦往往爲筍皮巾古之遺制也】某蓬松防衰容耆朽三秋不沐實荷今恩十年一冠彌欣此賚【莊子曰曾子居衞十年不制衣正冠而纓絕】謹啟

謝明皇帝賜絲布等啟

臣某啟奉勅垂賜雜色絲布綿絹等三十段銀錢二百文某比年以來殊有闕乏白社之內拂艸看冰【晉書曰董京常宿白社中時乞於市】靈臺之中吹塵視甑【三輔決錄注曰第五頡字子陵爲郡功曹位至諫議大夫洛陽無主人鄕裏無田宅客止靈臺中或十日不炊後漢書範丹傳歌曰甑中生塵範史云】懟妻狠妾旣嗟且憎瘠子羸孫虛恭實怨王人忽降大賚先臨天帝賜年無逾此樂仙童贈藥未均斯喜張袖而舞鶴欲來【鶴注見齊王進蒼烏表及進象經賦表】撫節而歌行雲幾斷【博物志曰秦靑撫節悲歌聲振林木響遏行雲】所謂舟檝無岸海若爲之反風【漢書師古注曰檝所以刺船也莊子北海若曰天下之水莫大於海博物志云風山之首髙三百里風穴如電突深三十里春風自此而出也何以知還風也假令東風雲反從西來詵詵而疾此不旋踵立西風矣所以然者諸風皆從上而下或薄於云云行疾下𨿽有防風不能上上風來則反矣】薺麥將枯山靈爲之出雨【淮南子曰陰生於午故五月爲小刑薺麥亭歷枯又云薺冬生中夏死麥秋生夏死髙誘曰薺水也水王而生土王而死麥金也金王而生土王而死按薺麥枯於仲夏正梅雨時也】況復全抽素繭雪板疑傾【言其白也】倂落靑鳧銀山或動【啟謝絲防當有錢矣靑鳧注見上篇】是知靑牛道士更延將盡之命【漢武帝內傳曰封君達隴西人初服黃連五十餘年入鳥舉山服水銀百餘年還鄕裏如二十者常乘靑牛故號靑牛道士聞有病死者識與不識便以腰間竹管中藥與服或下鍼應手皆愈不以姓名語人間聞魯女生得五嶽圖連年請求女生未見授幷告節度二百餘歲乃入丘山去】白鹿眞人能生已枯之骨【神仙傳曰中山衞叔卿常乘雲車駕白鹿見漢武帝帝將臣之叔卿不言而去武帝悔求其子度世令追其父度世登華山見父與數人博石上勅度世令還山古樂府云仙人騎白鹿發短耳何長導我上太華攬芝獲赤幡來到主人門奉藥一玉箱主人服此藥身體日康彊發白復更黒延年壽命長】𨿽復拔山超海負徳未勝【言恩徳甚重𨿽巨鼇不能負也漢書項羽曰力拔山兮气蓋世孟子曰挾泰山以超北海】垂露懸鍼書恩不盡【庾肩吾書品序流星疑燭垂露似珠參差倒薤旣思種栁之謡長短懸鍼復想定情之制酉陽雜俎云百體中有垂露體懸鍼體言恩徳不勝書也】蓬萊謝恩之雀白玉四環【幹寶捜神記曰漢時農楊寶年九歲時至華陰山北見一黃雀爲鴟梟所搏墜於樹下爲螻蟻所困寶見湣之取歸置巾箱中食以黃花百餘日毛羽成朝去暮來一夕三更寶讀書未臥有黃衣童子向寶再拜曰我西王母使者使蓬萊不愼爲鴟梟所搏君仁愛見拯實感盛徳乃以白環四枚與寶曰令君子孫潔白位登三事當如此環】漢水報徳之明珠一寸【幹寶捜神記曰昔隨侯因使入齊路行漢水沙邊見一小可長三尺於熱沙中宛轉頭上血出隨侯見而湣之下馬以鞭撥於水中語曰汝若是神龍之子當願擁護於我言訖而去至於齊國經二月還復經此道有小兒手把一明珠當道送與隨侯曰昔日深防救命甚重感恩聊以奉貺侯曰小兒之物詎可受之不顧而去至夜又夢小兒持珠與侯曰兒乃也早蒙救防生全今日答恩不見垂納請受之無復疑侯驚異迨旦見一珠在牀頭乃收之而感曰傷猶解知恩重報在人反不知恩乎侯歸持珠進納見述元由終身食祿耳左傳漢東之國隨爲大故曰漢水】某之觀此寧無愧心直以物受其生於天不謝謹啟

謝趙王賚犀帶等啟

奉教垂賚犀裝帶錢十貫魏君寶帶特賜劉楨【典略曰文帝常賜劉楨廓落帶其後師死欲借取以爲像因書嘲楨曰夫物因人爲貴故在賤者之手不禦至尊之側今𨿽取之勿嫌其不反也楨答曰楨聞荊山之璞曜元後之寶隨侯之珠獨眾士之好南垠之金登窈窕之首鼲貂之尾綴侍臣之幘此四寶者伏朽石之下潛污泥之中而揚光千載之上發采疇昔之外亦皆未能初自接於至尊也夫尊者之服卑者所修也貴者所禦賤者所先也故夏屋初成而大匠先立其下嘉禾始熟而農夫先嘗其粒恨楨所帶無他妙飾若實殊異尙可納也楨辭防妙巧類皆如是】趙王國租偏資裴楷【晉書曰裴楷字叔則梁趙二王國之近屬貴重當時楷歲請二國租錢百萬以散親族人或譏之楷曰損有餘以補不足天之道也】貫藏文馬如燒安息之銀【史記大宛傳曰安息在大月氐西可數千里以銀爲錢錢如其王面王死輒更錢效王面焉漢書西域傳曰其錢獨文爲人面幕爲騎面又云以銀爲錢獨爲王面幕爲夫人面王死輒更鑄錢韋昭曰幕錢背也荀悅曰幕音慢無文面也】帶挿通犀似獵雲南之獸【通犀通天犀也一名駭雞犀抱朴子曰通天犀有白理如綖者以盛米置羣雞中雞欲往啄米至輒驚走故南人名爲駭雞異物志曰角中特有光耀白理如綫自本達末則爲通天犀後漢郡國志云邪龍雲南屬永昌郡】北郭騷之長貧是所甘愜【說苑曰北郭騷踵見晏子曰竊說先生之義願乞所以養母者晏子使人分倉廩府金而遺之辭金而受粟有間晏子見疑於景公出奔北郭子召其友而告之曰養及親者身更其難今晏子見疑吾將以身白之遂造公庭求復者曰晏子天下之賢者也今去齊國齊國必侵方必先國之侵也不若先死請絕頭以白晏子逡巡而退因自殺也公聞之乘馳而自追晏子及之國郊請而反之晏子聞北郭騷之死白已太息而嘆曰嬰不肖罪過固其所也而士以身明之哀哉】南宮敬之載寶殊非念望【檀弓曰南宮敬叔反必載寶而朝夫子曰若是其貨喪不如速貧之爲愈也鄭注云敬叔魯孟僖子之子仲孫閱蓋嘗失位去魯載其寶來朝於君按左傳孟僖子卒南宮敬叔師事仲尼北郭諭有母南宮諭父肩吾巳卒也言己受賜但如北郭之乞養不效南宮之重貨也】花開四照惟見其榮【山海經曰招揺之山有木焉其狀如谷而異理其花四照其名曰迷谷佩之不迷】鼇戴三山深知其重【列子夏革曰渤海之東有歸塘其中有五山焉帝命禺彊使巨鼇十五舉首而戴五山峙而不動中記曰鼇巨龜也】昔沈羲將盡逢司命而還生【神仙傳曰沈羲者吳都人學道於蜀中但能消災治病救濟百姓不知服食藥物功徳感天天神識之羲與妻賈共載詣子婦卓孔寧家還逢白鹿車一乘靑龍車一乘白虎車一乘從者皆數十騎皆朱衣仗矛帶劍輝赫滿道問羲曰君是沈羲否羲愕然不知何等答曰是也騎人曰羲有功於民心不防道自少小以來履行無過壽命不長年壽將盡黃老遣仙官來下迎之須臾有三仙人羽衣持節以白玉簡靑玉介丹玉字授羲遂載羲升天禮記曰王立七祀曰司命鄭注曰司命主督察三命文昌六星有司中司命春秋佐助期曰司命神名爲滅黨長八尺小鼻望羊多髭臒瘦通於命運斯度】士燮行埋值仙人而更活【神仙傳曰士燮嘗病死已三日仙人董奉以一丸藥與服以水含之捧其頭揺之食頃卽開目動手顏色漸復半日能起坐四日復能語遂復常奉字君異侯官人也】今日慈矜斯之謂矣馬前驅而導路或似識恩【晉元帝紀曰蕩陰之敗帝懼禍出奔成都王頴先令諸關無得出貴人帝旣至河陽爲津吏所止從者宋典後來以鞭策帝馬而笑曰舎長官禁貴人汝亦被拘耶吏乃聽過】雞未曉而開關容能報主【史記曰孟嘗君爲秦所囚有能爲狗盜者入宮取所獻狐白裘賂幸姬得出夜半至函谷關秦昭王後悔出孟嘗君卽使人馳傳逐之孟嘗君至關關法雞鳴而出客孟嘗君恐追至客之居下坐者有能爲雞鳴而雞盡鳴遂發傳出食頃秦追果至關已後孟嘗君出乃還】謹啟

謝趙王賚米啟

某啟奉教垂賚米十石丹烏銜穟旣集西周【尙書中候曰有火自天止於王屋流爲赤烏以谷俱來師古漢書注謂武王伐紂師渡孟津之時也】黃雀隨車還飛東市【神仙傳曰成武丁聞羣雀鳴而笑曰市東車翻覆米羣雀相呼往食遣視之信然國策曰黃雀俯啄百粒】漬而爲種不無霜雪之情【汜勝之書云取雪汁漬原蠶屎五六日和谷種之能禦旱故謂雪爲五穀精也】取以論兵卽有山川之勢【後漢書曰馬援於帝前聚米爲山谷指畫形勢開示象軍所從道徑往來分析曲折昭然可曉】某陋巷簞瓢櫛風沐雨【論語云一簞食一瓢飲在陋巷鄭注曲禮云圓曰簞方曰笥淮南子曰禹沐浴霪雨櫛扶風髙誘曰禹勞力天下不避風雨以久雨爲沐浴扶風疾風以疾風爲梳防也】剝楡皮於秋塞掘蟄鷰於寒山【漢書注如淳曰長楡塞名王恢所謂樹楡以爲塞者也師古曰在朔方衞靑所云楡葉舊塞是也晉書曰郤鑑避難於魯國澤中掘野防蟄鷰以食之】仰費國租遂開塵甑【世說曰梁王趙王國之近屬貴重當時裴令公歲請二國租錢數百萬以防中表之貧者或譏之曰何以乞物行惠裴曰損有餘以補不足天之道也後漢書曰範冉結艸室而居所止單陋有時絕粒窮居自若言貌無攺閭裏歌之曰甑中生塵範史云釜中生魚範萊蕪範冉一作範丹】非丹竈而流珠異荊臺而炊玉【江淹別賦云守丹竈而不顧銑曰丹竈鏈丹竈也韓子曰卞和得璞玉於楚山之下按荊臺楚襄王云夢之臺亦楚地也淮南子曰譬若鐘山之玉炊以罏炭三日三夜而色澤不變】東方朔之奉米旣息長饑【漢書曰東方朔待詔公車奉祿薄未得省見久之朔紿朱儒曰上以若曹無益於縣官徒索衣食今欲盡殺若曹朱儒大恐有頃上過朱儒皆號頓上問何爲對曰東方朔言上欲盡誅臣等上知朔多端召問朔何恐朱儒爲對曰臣朔生亦言死亦言朱儒長三尺餘奉一囊粟錢二百四十臣朔長九尺亦奉一囊粟錢二百四十朱儒飽欲死臣朔饑欲死臣言可用幸異其禮不可用罷之無令但索長安米上因使待詔於金馬門】西門豹之墾田方慚此賚【史記西門豹爲鄴令發民鑿十三渠灌田皆漑】

謝趙王賚幹魚啟

某啟蒙賚幹魚十番醴水朝浮光疑朱鼈【山海經曰珠蟞之魚其狀如肺而有目六足有珠郭云蟞音鼈呂氏春秋曰醴水之魚名曰朱鼈六足有珠百碧髙誘曰醴水在蒼梧環九疑之山其魚六足有珠如蛟皮也】文鰩夜觸翼似靑鸞【山海經曰泰器之山觀水出焉西流注於流沙是多文鰩魚狀如鯉魚魚身而鳥翼蒼文而白首赤喙常行西海逰於東海以夜飛其音如鸞雞其味酸甘食之已狂見則天下大穰吳都賦云文鰩夜飛而觸綸】況復洞庭鮮鮒溫湖美鯽【晉太康地記曰武昌南湖通江夏有水冬則涸靡所產植陶太尉立塘以遏水常自不竭因取瑯邪郡隔湖菱魚以著湖菱甚甘美異於他湖所產鮒魚長三尺神異經曰東南海中有烜洲洲有溫湖鮒魚生焉其長八尺食之宜暑而避風寒廣雅曰鮒一名鰿今之鯽也】波瀾成雨鱗甲防寒某本吳人常想江湖之味及其饑也惟資藜藿之餘【左氏傳曰斬之蓬蒿藜藿而食之太史公自序曰藜藿之羮正義曰藜似藋而表赤藿豆葉也】玆賚渥恩膏腴流竈不勞獅子之亭卽勝雷池之長【皆吳地按金陵西獅子山晉元帝渡江易名盧龍山郭璞江賦曰其旁則有云夢雷池李善注云張勃吳錄曰雷池在皖】翻驚河伯獨不愛人【莊子曰於是河伯忻然自喜音義曰河伯姓馮名夷一名冰夷一雲姓呂名公子馮夷是公子之妻抱朴子曰馮夷華陰人以八月上庚日渡河溺死天帝署爲河伯】足笑任公終年垂釣【莊子曰任公子爲大釣巨綸五十犗以爲餌蹲會稽投竿東海旦旦而釣期年不得魚巳而大魚食之憚赫千里】謹啟

謝滕王賚馬啟

某啟奉教垂賚烏驑馬一匹栁谷未開翻逢紫鷰【捜神記曰張掖之栁谷有開石焉其文有五馬象魏晉代之興也西京雜記曰文帝有紫鷰驑】陵源猶遠忽見桃花【陶潛桃花源記曰武陵人捕魚爲業忽逢桃花林林盡水源便得一山山中人云先世避秦來此爾雅曰黃白雜毛駓郭璞注云卽今之桃花馬也言馬名桃花卽類武陵源矣】流電爭光浮雲連影【西京雜記曰文帝自代還有良馬九匹號爲九逸一名浮雲一名赤電】張敞畫眉之暇直走章臺【漢書曰張敞爲婦畫眉長安中傳張京兆眉嫵時罷朝會過走馬章臺街使禦史驅自以便面拊馬】王濟飲酒之歡長驅金埒【世說曰王武子被責移第北邙時人多地貴濟好馬射買地作埒編錢匝地竟埒時號曰金埒】謹啟

謝滕王賚豬啟

某啟奉教垂賚肥豕一腔【朝野僉載云按後一腔東豬肉是豬稱腔】白腹【疑作頭】見珍度遼東之水【後漢書朱浮責彭寵書曰往時遼東有豕生子白頭異而獻之行至河東見羣豕皆白懷慙而還若以子之功論於朝廷則爲遼東豕也】赤欄爲重對襄陽之城【水經注曰沔冰又東逕豬蘭橋橋本名荻蘭橋橋之左右丰蒿荻於橋東劉季和大養豬襄陽太守曰此中豬屎臭可易名豬蘭橋百姓遂以爲名矣】忽降全恩謹充炮烙孫牧於淄水惟以求錢【漢書曰公孫少時家貧牧豕海上年四十餘乃學春秋】卜式養於上林豈知其味【漢書曰卜式以田畜爲事入山牧羊羊致千餘頭買田宅時漢方事匈奴式願輸家財半助邊上不報會渾邪等降縣官費眾倉府空無以盡贍式復持錢二十萬以給召拜爲中郎初式不願爲郎上曰吾有羊在上林欲令子牧之式旣爲郎布衣艸蹻而牧羊歲餘羊肥息上過其羊所善之式曰非獨羊也治民亦猶是矣上奇其言歷位至禦史大夫按卜式乃牧羊非牧豕也疑是梁鴻養於上林誤文也後漢書曰梁鴻受業太學家貧而尙介節學畢乃牧豕於上林苑中曾誤遺火延及他舎鴻乃尋訪燒者問所去失悉以豕償之其主猶以爲少鴻曰無他財願以身居作主人許之因爲執勤不懈朝夕鄰家耆老見鴻非恆人乃共責讓主人而稱鴻長者於是始敬異焉悉還其豕鴻不受而去歸鄕裏矣】謹啟

謝趙王賚馬幷繖啟

奉教垂賚紫驑馬幷銀釘乘具紫防繖一張上天降雨特垂深澤若木流光偏蒙私照廻玆翠蓋事重劉基之恩【吳志曰劉繇長子基字敬輿權大暑時嘗於船中宴飲於船樓上値雷雨權以蓋自覆又命覆基餘人不得也其見待如此】降此靑驪榮深李忠之賜【後漢書曰李忠字仲都東萊黃人也與任光同奉世祖以爲右大將軍封武固侯從攻下屬縣至苦陘世祖會諸將問所得財物惟忠獨無所掠世祖曰我欲特賜李忠諸卿得無望乎卽以所乘大驪馬及繡被衣物賜之】北部丹帷更須髙捲【後漢書賈琮爲冀州刺史車垂赤帷而行及至州自言曰刺史當遠視廣聽何反垂帷於車以自掩蔽乃命禦者蹇去其帷】西河竹馬卽已郊迎【後漢書曰郭伋治幷州童兒皆騎竹馬來迎】在命之輕鴻毛浮於弱水【司馬遷報任安書曰死有重於泰山或輕於鴻毛陽泉養性賦云況性命之幾防如鴻毛之漂輕中記曰天下之弱者有昆侖之弱水鴻毛不能勝也】知恩之重鼇背負於靈山【列仙傳曰巨鼇負蓬萊山而抃滄海之中中記曰鼇巨龜也】況復驚鴻別水但見徘徊黃鶴去關惟知反顧棲戀之心事同於此【洛神賦曰翩若驚鴻李陵贈蘇武詩曰黃鵠一遠別千里顧徘徊】

謝趙王賚雉啟

夏翟秋飛江翚春澗【禹貢曰羽畎夏翟孔傳曰夏翟翟雉名左氏傳曰五雉爲五正杜注曰雉有五種西方曰鷷雉東方曰鶅雉南方曰翟雉北方曰鵗雉伊洛之南曰翚雉釋鳥云鸐山雞樊光曰其羽可持而舞毛詩曰右手秉翟郭璞雲長尾者釋鳥又云伊洛而南素質五采皆備成章曰翚】中牟縣之客遂得坐觀【東觀漢紀曰魯恭爲中牟令螟不入中牟河南尹袁安使仁恕掾肥親往防之恭隨行阡陌俱坐桑下有雉過其旁旁有童兒親曰何不捕之兒言雉方雛親曰所以來者欲察君之化迹耳今虫不犯境一異也化及鳥獸二異也豎子有仁心三異也具以狀白安】賈大夫之妻巳應含笑【左氏傳曰昔賈大夫惡娶妻三年不言不笑禦以如臯射雉獲之其妻始笑而言】仰費中廚來供下客【曹子建詩雲中廚辦丰膳】山川道遠口腹知恩

書

爲梁上黃侯世子與婦書

【北齊書曰蕭慤字仁祖梁上黃侯曄之子天保中入國武平太子洗馬慤工於詩詠曾秋夜賦詩云芙蓉露下落楊栁月中疎爲知音所賞顏氏愛其蕭散宛然在目潁川荀仲舉瑯琊諸葛漠亦以爲爾按此知慤亦善屬文者也昔陸機入洛有代彥先之詞何遜裁書有爲衡山之札才子詞人自能揮翰而夫妻致詞間多代作此亦感其燕婉之情代傳別恨可以葛龔無去者也慤本梁朝宗室疑江陵陷後隨例入關若非隔絕卽是俘虜此書摹暫離之狀寫永訣之情茹恨吞悲無所投訴殆亦江南賦中臨江愁思之類也】

昔仙人導引尙刻三秋【幹寶搜神記曰漢時有杜蘭香者自稱南康人氏以建業四年春數詣張傳傳年十七望見其車在門外婢通言阿母所生遣授配君可不敬從傳先名攺碩碩呼女前視可十六七說事邈然久遠有婢子二人大者萱支小者松支鈿車靑牛上飲食皆備作詩至其年八月旦復來作詩云云出薯子三枚大如雞子云食此令君不畏風波辟寒溫碩食二枚欲畱不肯令碩食盡言本爲君作妻情曠遠以年命未合其小乖大歲東方卯當還求君蘭香降時碩問禱祀何如香曰消魔自可愈疾淫祀無益香以藥爲消魔按上黃侯書是夫妻離別之辭言杜蘭香下嫁張碩以八月旦至是仙人導引尙刻三秋之期也】神女將梳【疑作疏】猶期九日【幹寶捜神記曰魏濟北從事掾超字義起以嘉平中夜獨坐宿夢有神女來從之自稱天上玉女東郡人姓成公字智瓊早失父母天帝哀其孤苦遣令下嫁從夫夢三四夕一旦顯然來遊自言年七十視之如十五六女車上有壺榼靑白璢璃五具飲啗奇異饌具醴酒與超共飲遂爲夫婦經七八年父母與超娶婦之後分日而燕分夕而寢夜去晨來倐忽若飛惟超見之他人不見𨿽居闇室輒聞人聲常見蹤迹然不覩其形後人怪問漏泄其事玉女遂求去云我神人也𨿽與君交不願人知而君性疎漏我今本來已露不復與君通積年交結恩義不輕一旦分別豈不愴恨贈詩一首把臂告辭涕泣流離肅然升車去若飛迅去後五年超奉使至洛到濟北魚山下陌上西行遙望曲道頭有一車馬似智瓊驅馳前至果是也遂披帷相見悲喜交切同乘至洛遂爲室家克復舊好至太康中猶在但不日日往來每於三月三日五月五日七月七日九月九日旦十五日輒下往來經宿而去張茂先爲之作神女賦言智瓊之蹤迹將疏猶期九月九日可會也按智瓊與超刻期有三月三日五月五日七月七日九月九日及旦十五日此云九日特舉其大略也】未有龍飛劍匣鶴別琴臺【豫章記曰雷煥子爽爲建安從事經淺瀨劍忽於腰中躍出入水乃變爲龍見二龍相隨而逝焉按劍𨿽有終合之論然在丰城得劍之後孔章茂先各持其一亦似別離時也蔡邕琴操曰商陵牧子娶妻五年無子父兄欲爲攺娶牧子援琴鼓之歌別鶴以舒其憤懣故曰別鶴操嵇康琴賦云千里別鶴陶潛詩曰上驚別鶴下操孤鸞益州記曰司馬相如宅在州西笮橋北百步許李膺曰市橋西二百里得相如舊宅今梅安寺南有琴臺龍飛鶴別諭夫婦遠離也】莫不銜怨而心悲聞猿而下淚【宜都記曰猿鳴三聲淚沾裳已上言蘭香下嫁之日尙有三秋可期智瓊求去之後猶有九日可會未有分兩龍於劍匣別雙鶴於琴如今之悲淚也】人非新市何處尋家別異邯鄲那應知路【後漢書郡國志曰江夏郡南新市侯國有離鄕聚綠林史記秦本紀曰昭襄王八年使將竿戎攻楚取新市注云晉帝紀曰江夏有新市漢書張釋之傳曰上指視愼夫人新丰道曰此邯鄲道也張宴曰愼夫人邯鄲人也言不能相見也】想鏡中看影當不含啼欄外將花居然俱笑【範泰鸞鳥詩序曰昔賔王得鸞鳥懸鏡以照之鸞覩影而鳴一奮而絕言彷佛相見之時也】分杯帳裏卻扇牀前故是不思何時能憶【儀禮昏禮云四爵合巹鄭注云巹破瓢也四爵兩巹凡六爲夫婦各三酳一升曰爵世說曰溫嶠娶姑女旣婚交禮女以手披紗扇撫掌大笑曰我嫌是老奴果如所疑何遜看新婦詩曰如何花燭夜輕扇掩紅妝後李商隠詩有代董秀才卻扇成婚之夕遂以卻扇爲名有卻扇詩催妝詩言昔成婚之時可足思憶也】當學海神逐潮風而來往【神異經曰西海水上有人乘白馬朱髮白衣冠從十二童子馳馬海上如飛如風名曰河伯使者或時上岸馬迹所及水至其處所之之國雨水滂沱暮則還河】勿如織女待塡河而相見【淮南子曰烏鵲塡河成橋而渡織女按海神織女二語似上黃世子夫婦南北隔絕之辭也】

庾子山集卷八

欽定四庫全書

庾子山集卷九

周庾信撰

錢唐倪璠纂注

連珠

擬連珠

【傅敍連珠曰所謂連珠者興於漢章之世班固賈逵傅毅三子受詔作之其文體辭麗而言約不指說事情必假諭以達其防而覽者防悟合於古詩諷興之義欲使歷歷如貫珠易看而可悅故謂之連珠陸機復引舊義以廣之謂之演連珠信復擬其體以諭梁朝之興廢焉觀其辭防淒切略同於江南之賦矣】

蓋聞經天緯地之才拔山超海之力【左氏傳曰經天緯地曰文史記項羽歌曰力拔山兮气蓋世孟子曰挾泰山以超北海】戰陣勇於風飈謀謨出於胸臆【揚雄曰風發飈拂師古曰飈廻風也】斬長鯨之鱗截飛虎之翼【左氏傳曰古者明王伐不敬取其鯨鯢而封之以爲大戮於是乎冇京觀異物志雄鯨雌鯢長者數千里汲冢周書曰無虎傅翼將飛入宮擇人而食】是以一怒而諸侯懼安居而天下熄【二語出孟子此章諭梁武帝雄才大力異勇神謀行次熨斗坑王肅十萬之軍兵發襄陽授東昏一夫之首使魏敕莫敢爭鋒齊王於焉禪位是梁朝有天下之始也】

蓋聞蕭曹贊務雄略所資【漢書曰蕭何曹參爲相國以諭南康卽位之時武帝進位相國也】魯衛前驅威風所假【左氏傳曰太姒之子周公康叔爲相睦也論語云魯衛之政兄弟也以諭帝與齊俱姓蕭氏同承淮陰令整之後爲兄弟也】是以黃池之防可以爭長諸侯【左傳哀十三年曰夏公防單平公晉定公吳夫差於黃池秋七月辛丑盟吳晉爭先吳人曰於周室我爲長晉人曰於姬姓我爲伯杜元凱云陳畱封丘縣有黃亭及濟水吳與晉於周皆姬姓以諭帝與齊皆蕭姓故得進爵王公爭長於諸侯也】鴻溝之盟可以中分天下【史記髙祖本紀曰項羽與漢王約中分天下割鴻溝而西者爲漢鴻溝而東者爲楚以諭梁武帝成江表王業與魏氏中分南北若鴻溝矣此章諭梁帝匡贊擬於蕭曹宗盟同於魯衛故得王公備九錫之儀南北定中分之業江表之極盛者也】

蓋聞解封豕之結塞長蛇之源必須制裳千里喢血轅門【左傳申包胥曰吳爲封豕長蛇以薦食上國杜云言吳貪害如蛇豕諭侯景也左傳子產曰子有美錦不使人學制焉大官大邑身之所庇也釋名曰上衣下裳史記文帝紀曰啑血京師索隠曰漢書啑作牒音跕丁蹀反漢書陳湯傳曰杜業皆言喋血無盟歃事廣雅曰喋履也謂履涉之周禮曰設車宮轅門鄭注謂王行止宿險之處備非常次車以爲藩則仰車以其轅表門言欲寧亂必千里命將盟喢以備非常也】是以開百里之圍用陳平之一策【史記曰髙帝擊韓王信於代卒至平城爲匈奴所圍七日不得食髙帝川陳平奇計使單於閼氏圍以得開髙帝旣出其計祕世莫得聞桓譚新論曰或云陳平爲髙帝解平城之圍則言其事祕世莫得而聞也以工妙踔善故藏隠不傳焉子能權知斯事否吾應之曰此策乃反薄陋拙惡故隠而不泄髙帝見圍七日而陳平往說閼氏閼氏言於單於而出之以是知其所用說之事矣彼陳平必言漢有好麗美女爲道其容貌天下無有今困急已馳使歸迎取欲進與單於單於見此人必大好愛之愛之則閼氏日以逺疎不如及其未到令漢得脫去去亦不持女來矣閼氏婦女有妬媔之性必增惡而事去之此說簡而要及得其用則欲使神怪故隠匿不泄也劉子駿聞吾言乃立稱善焉】盟千乘之國須季路之一言【左傳哀十四年曰小邾射以句繹來奔曰使季路要我吾無盟矣使子路子路辭季康子使冉有謂之曰千乘之國不信其盟而信子之言子何辱焉對曰魯有事於小邾不敢問故死其城下可也彼不臣而濟其言是義之也由弗能以諭侯景內附當如季路之於邾射辭之爲是不當納也此章諭梁武帝納侯景之非也景屬髙歡潛圖反叛彼旣封豕長蛇包藏毒害之志我須制裳防血得其駕馭之方而乃造次納降漫無區畫旣無陳平之奇策又少季路之一言使平城之圍困卒成句繹之叛徒滋盛醸成國禍是以傷之】

蓋聞得賢斯在不借揮鋒股肱良哉無論應變是以屈倪參乘諸侯解方城之圍【屈倪屈完也左傳僖四年曰齊侯以諸侯之師侵蔡遂伐楚楚子使屈完如師師退次於召陵齊侯陳諸侯之師與屈完乘而觀之齊侯曰以此眾戰誰能禦之以此攻城何城不克對曰君若以徳綏諸侯誰敢不服君若以力楚國方城以爲城漢水以爲池𨿽眾無所用之屈完及諸侯盟杜預注云方城山在南陽葉縣】幹木爲臣天下無西河之戰【史記曰魏文侯客段幹木過其閭未嘗不軾也秦嘗欲伐魏或曰魏君賢人是禮國人稱仁上下和合未可圗也文侯由此得譽於諸侯此章諭梁武帝用朱異等輩委寄失才也引古賢臣而寓意自見所謂使覽者微悟合於古詩諷興之義是也】

蓋聞邯鄲已危徒思馬服【史記曰趙文王賜趙奢爲馬服君與亷頗藺相如同位秦與趙兵相距長平時趙奢已死奢子趙括代亷頗爲將括軍敗數十萬之眾遂降秦秦悉坑之趙前後所亡凡四十五萬明年秦兵遂圍邯鄲嵗余防不得脫】薊城去矣空用荊軻【史記曰秦兵臨易水禍且至燕太子丹陰養壯士二十人使荊軻獻督亢地圗於秦因襲刺秦王秦王覺殺荊軻使將軍王翦擊燕十月而拔薊城燕王亡徙居遼東斬丹以獻秦秦拔遼東虜燕王喜卒滅燕】是以竹杖扶危不能正武擔之石【漢書曰張騫言使大夏時見蜀布卭竹杖蜀本紀曰武都有丈夫化爲女子顏色美好蓋山精也蜀王娶以爲妻不習水土疾病欲歸國蜀王畱之無幾物故故蜀王發卒之成都擔土於成都廓中葬蓋地數畝髙七丈號曰武擔也蜀志曰劉先主卽帝位於成都武擔之南裝松之曰武擔山名在成都西北】蘆灰縮水不能救宣房之河【淮南子曰女媧聚蘆灰以止淫水髙誘曰蘆葦也生於水故積聚其灰以止淫水地平出水爲淫水漢書溝洫志曰上使塞瓠子決河歌曰宣房塞兮萬福求於是卒塞瓠子築宮其上名曰宣房而道河北行二渠復禹舊迹而梁楚之地復寧無水災此章諭臺城陷後𨿽名將烈士無所復用邯鄲薊城皆諭建康之敗也竹杖已下言亂勢已成力不能挽哀江南賦云敝箄不能救鹽池之咸阿膠不能止黃河之濁卽此意也】

蓋聞穴蟻衝泉未知逺慮【易林曰蟻封穴戶大雨將至】禽巢幕何能支久【左傳襄二十九年云吳公子札謂孫文子曰夫子之在此也猶燕之巢於幕上杜預曰言至危也按燕一名鳥詩雲天命鳥故稱禽也】是以大廈旣焚不可灑之以淚長河一決不可障之以手【西京賦曰大廈耽耽薛綜曰屋之四下者爲廈江淹別賦云去復去兮長河湄此章諭臺城陷後侯景入城武帝簡文爲賊臣所制如蟻在泉中悲長河之一決燕巢幕上觀大廈之旣焚豈可手障淚灑言其不能救也】

蓋聞膏唇喋喋市井營營或以如簧自進或以狙詐相傾【史記匈奴傳曰喋喋而占占冠固何當索隠注曰喋音諜利口也服防曰口舌爲喋莊子云仲尼曰商賈旦於市井以求其贏司馬彪曰九夫爲井井有市列子林曰吾又安知營營而求生之非惑乎鮑照行樂至城東橋詩曰擾擾遊宦子營營市井人詩云巧言如簧漢書秦據勢勝之地騁狙詐之兵】是以子貢使乎五都交亂【史記仲尼弟子傳曰子貢一出存魯亂齊破吳彊晉而霸越子貢一使使勢相破十年之中五國各有變】張儀見用六國縱橫【史記索隠注曰張儀說六國使連衡而事秦山東地形從長蘇秦相六國令從親而賔秦闗西地形衡長張儀相六國令破其縱而連秦之衡故蘇爲合從張爲連衡也衡音橫東西爲橫南北爲從也此章諭諸王授兵之日讒潛者多以致兄弟猜嫌骨肉屠害張纘有起兵聚米之說遂爾防墻蕭綸有代景行師之言聞之掩泣哀江南賦云晉鄭靡依魯衛不睦是也】蓋聞謀猷是習權變須長時增齊竈或臥燕墻【史記曰孫臏使齊軍入魏地爲十萬竈明日爲五萬竈明日爲二萬竈後漢書曰虞詡徵朝歌賊令吏士各作兩竈日增倍之或問曰孫臏減竈而君增之何也詡曰孫臏見弱吾今示彊勢有不同故也崔鴻十六國春秋曰建興十年慕容寶軍參合魏縱兵擊之燕軍敗走赴水死傷者四五萬人十一年慕容垂至參合見往年戰處積骸如山設祭弔之禮死者父兄子弟皆號哭六軍哀慟垂慚憤嘔血因而寢疾乘馬輿而進頓平城西北三十里積十日疾篤逾山結營築燕昌城以自固】是以井陘之兵如鴻毛之遇火【漢書曰韓信張耳欲東下井陘擊趙未至井陘口三十里止捨使一大赤幟戒曰趙見我走必空壁逐我若拔趙幟立漢幟趙人還歸壁見漢赤幟大驚以漢爲破趙矣遂亂遁走於是漢軍夾擊破趙斬成安君擒趙王歇】長平之卒若秋艸之中霜【史記曰秦與趙兵相拒長平趙括爲將秦將白起縱奇兵徉敗走而絕其糧道分斷其軍爲二士卒離心四十餘日軍餓趙括出銳卒自搏戰秦軍射殺趙括括軍敗數十萬之眾眾遂降秦秦悉坑之趙前後所亡凡四十五萬此章諭王僧辯等平景之師也】

蓋聞彼黍離離大夫有防亂之感【詩序曰黍離閔宗周也周大夫行役過故宗廟宮室盡爲禾黍故爲黍離之詩】麥秀漸漸君子有去國之悲【史記曰武王封箕子於朝鮮而不臣也其後箕子朝周過故殷墟感宮室毀壊生禾黍箕子傷之欲哭則不可欲泣爲其近婦人乃作麥秀之詩以歌詠之其詩曰麥秀漸漸兮禾黍油油兮彼狡童兮不與我好兮所謂狡童者紂也殷民聞之皆爲流涕】是以建章低昻不得猶瞻灞岸【三輔黃圗曰武帝太初元年作建章宮度爲千門萬戶王粲七哀詩曰南登灞陵岸廻首望長安建章灞岸在西京以諭梁都在建業傷故宮之殘毀也】徳陽淪沒非復能臨偃師【三輔黃圗曰景帝廟號徳陽宮後漢書曰光武出自景帝漢書地理誌云河南郡有偃師縣在洛陽東三十里光武都洛是臨偃師以諭元帝都江陵之後傷中興之道銷也此章諭梁國之亡似感宗周如悲殷室建康一敗旣傷故國之殘江陵三年無補中興之業此子山所以舊國舊都望之悵然者也】

蓋聞市朝遷貿山川悠逺【古出夏北門行曰市朝易人穆王傳道裏悠逺山川間之】是以狐兔所處由來建始之宮【潘嶽西徵賦曰狐兔窟穴於殿傍魏志曰建安二十五年正月曹公在洛陽起建始殿】荊棘參天昔日長洲之苑【雍門周曰墳墓生荊棘狐兔穴其中吳都賦云佩長洲之茂苑此章諭克復之後遷都江陵朝市旣移山川遂隔太淸罹亂之後旣已陷沒臺城裴橫入獵之餘復令揚灰太極羽儀輦路莫有孑遺戶口人民百遺一二而故宮於焉禾黍矣】

蓋聞天方薦瘥防亂多【詩小雅節南山之辭毛傳云薦重瘥病大也】空思說劍徒聞枕戈【樂記曰裨冕搢笏而虎賁之士說劍也晉書劉琨與親故書吾枕戈待旦志梟逆虜常恐祖生先吾著鞭方言曰防吳揚之間謂之戈】是以劉琨之英略莫知自免【晉書曰劉琨字越石中山魏昌人湣帝卽位三年拜爲司空都督幷冀三州諸軍事幽州刺史鮮卑段匹防數遣使要琨欲與同奬王室琨由是率眾赴之從飛狐入薊匹防見之甚相崇重與琨結婚約爲兄弟是時西都不守元帝稱制江左琨乃令溫嶠勸進於是河朔徵鎭夷夏一百八十人連名上表元帝轉琨爲侍中太尉其餘如故並贈名刀琨答曰謹當躬自執佩馘截二匹防奔其兄防琨遣其世子羣送之爲末波所獲因共結盟而襲匹防宻遣使賫羣書請琨爲內應而爲匹防邏騎所得時琨別屯故徵北府小城不之知也因來見匹防匹防以羣書示琨曰意亦不疑公是以白公耳琨曰與公同盟志奬王室仰憑威力庶雪國家之恥若兒書宻達亦終不以一子之故負公防義也匹防雅重琨初無害琨志將聽還屯其中弟叔軍好學有知謀爲匹防所信謂匹防曰吾外夷耳所以能服晉人者畏吾眾也今我骨肉構禍是其良圗之日若能奉琨以起吾族盡矣匹防遂畱琨匹防所署代郡太守辟閭嵩與琨所署雁門太守王據後將軍韓據連謀合作攻具欲以襲匹防而韓據女爲匹防兒妾聞其謀而告之匹防於是執王據等悉誅之會王惇宻使匹防殺琨匹防遂縊之子侄四人俱被害按劉琨諭王僧辯也梁元帝承制江陵僧辯勸進猶晉元帝承制江左劉琨勸進也僧辯爲陳霸先所縊猶劉琨爲段匹防所縊也兩人行迹相似故引用之且陳武無匹防之忠而蹈處仲之迹遂致易梁爲陳王公之不免也惜哉】祖逖之慷慨裁能渡河【晉書曰祖逖字士稚範陽遵人也輕財好俠慷慨有節京師大亂逖以社稷傾覆常懷振復之志元帝以逖爲奮威將軍豫州刺史給千人廩布三千匹不給鎧仗使自招募仍將本流徙部曲百餘家渡江中流擊楫而誓曰祖逖不能淸中原而復濟者有如大江辭色壯烈眾皆慨嘆屯於江陰起鑄冶兵器得二千餘人而後進前後克獲由是黃河以南盡爲晉上詔進逖爲鎭西將軍石勒不敢窺兵河南子山引此恨當時無此人陳霸先不足云也此章諭建業陽九江陵百六王僧辯有討平侯景之功而鮮保身之哲陳霸先懷覬覦梁鼎之意而無渡河之心此南風之所以不競也】

蓋聞谷林長送蒼梧不從【呂氏春秋曰堯葬谷林皇甫謐曰谷林卽陽城堯都平陽於詩爲唐國禮記謂舜葬蒼梧三妃未從以諭元帝之死也】惟桐惟葛無樹無封【左傳哀二年云趙簡子誓曰若其有罪絞縊以戮桐棺三寸不設屬辟注桐棺三寸禮記夫子制於中都四寸之棺五寸之槨以斯知不欲速朽也鄭康成注云此庶人之制也棺用難朽之木桐木易壊不堪爲棺故以爲罰墨子尙儉有桐棺三寸漢書楊王孫曰昔帝堯之葬也窽木爲匱葛藟爲緘服防曰藟葛蔓也一曰藟亦艸名葛之纈也緘束也音工咸反周易曰古之葬者厚衣之以薪葬之中野不封不樹以諭元帝葬用帊席茅裹屍也】是以隋珠日月無益驪山之火【捜神記曰隋國之侯見大蛇傷者療而愈之蛇銜珠以報其徳故稱隋珠西都賦曰隋侯明月漢書劉向上疏曰秦始皇葬於驪山之阿其後牧兒亡羊羊入其鑿牧者持火照求羊失火燒其臧槨】雀臺弦管空望西陵之松【魏志曰建安十五年冬作銅雀臺魏武遺令曰吾伎人皆著銅雀臺於臺上施六尺牀繐帳朝晡上晡糒之屬月朝十五日輒向帳作伎汝等時時登銅雀臺望吾西陵墓田謝朓銅雀臺詩曰鬱鬱西陵樹詎聞歌吹聲李善曰不敢指斥故以樹言之也此章諭梁元被戮不以人君之禮葬也江陵之敗遭嶽陽之詰辱命傅準以行刑一囊之土罰甚桐棺一乘之車殉同鮮葬嗚呼生爲撥亂之君死葬庶人之禮是以對驪山以興思望西陵而泣下津陽門外有故君之感焉】

蓋聞雷驚獸駭電激風驅陵歷闗塞枕跨江湖是以城形月偃陣气云鋪【水經注曰沔左有卻月城亦曰偃月壘戴監軍築故曲陵縣後乃沙羨縣治也昔魏將黃祖所守遣董襲陸統攻而禽之禰衡亦遇害於此湘中記曰遙望衡山如陣云史記天官書曰陣云如立垣言武陵王紀師次西陵軍容甚盛元帝命陸法和拒之立七勝之城鎖江斷峽也】非緑林之散卒卽驪山之叛徒【後漢書劉傳曰諸亡命共攻離鄕聚藏於緑林中注云緑林山在今荊州漢書英布傳布友薛公曰布以驪山之徒自致萬乘此皆爲身不顧後慮諭任約謝答仁等本侯景之黨也哀江南賦云驅緑林之散卒拒驪山之叛徒營軍梁溠搜乘巴渝皆謂防逆黨以攻蜀也與此同元帝紀云承聖元年八月武陵王紀引兵東下二年五月帝拔任約於獄以爲晉安王司馬撤禁兵以配之又於獄拔謝答仁爲步兵校尉配眾一旅上赴以助陸法和是也此章諭元帝攻蜀之師復用侯景之黨也楚蜀𨿽有鬩墻之隙然本兄弟之國輔車相依唇亡齒寒者也蜀亡而楚必隨之防宿憤以結新讐驅叛徒而抗骨月王琳以借盛師徒而遷之嶺外法和方大聚兵艦而復阻襄陽是以魏師卒至俛首系頸𨿽任約在外答仁請從帝豈能推腹心於彼耶宜其有江陵之敗也與】

蓋聞死別長城生離函谷【楊泉物理論曰秦築長城死者相屬民歌云生男愼勿舉生女哺用脯不見長城下尸骸相支拄戰國策曰秦東有崤函之固韋昭曰函谷闗也時西魏都長安本故秦地江陵平男女盡俘入闗故云】遼東寡婦之悲代郡霜妻之哭【遼東寡婦未詳疑謂蔡文姬沒於南匈奴爲遼東也史記趙世家曰襄子姊前爲代王夫人襄子北登夏屋請代王使廚人探銅枓以食代王及從者行斟陰令宰各以枓擊殺代王及從官遂興兵平代地其姊聞之泣而呼天摩笄自殺代人憐之所死地名之爲摩笄之山遂以代封伯魯子周爲代成君】是以流慟所感還崩杞梁之城【列女傳曰齊杞梁殖之妻莊公襲莒殖戰而死杞梁之妻無子內外皆無五屬之親旣無所歸乃枕其夫之屍於城下而哭內諴動人道路過者莫不爲之揮涕十日而城爲之崩旣葬遂赴淄水而死】灑淚所沾終變湘陵之竹【博物志云舜二妃曰湘夫人舜崩二妃啼以涕揮竹竹盡斑此章諭江陵之陷殺傷者眾屠戮之慘繼以別離如杜畿被害王褒獻俘男女盡爲入闗弱小至於加戮所以啼枯湘水哭壊杞城也】

蓋聞三世用兵旣非貽厥【史記曰陳勝之反秦秦使王翦之孫王離擊趙圍趙王及張耳鉅鹿城或曰王離秦之名將也今將彊秦之兵攻新造之趙舉之必矣客曰不然夫爲將三世者必敗必敗者何也以其所殺伐眾矣其後受其不祥今王離已三世將矣居無何項羽救趙擊秦軍果虜王離】陰謀累葉必以凶終【史記陳平曰我多陰謀是道家之所禁吾世卽廢亦已矣終不能復起以吾多陰禍也其後曽孫陳掌以衛氏親貴戚願得續封陳氏然終不得】是以李都尉之風霜上蘭山而箭盡【史記曰李陵拜騎都尉天漢二年使陵將其射士步兵五千人出居延可千餘里單於以兵八萬圍擊陵軍陵軍五千人兵矢旣盡救兵不到遂降匈奴單於以女妻陵而貴之漢聞族陵母妻子自是之後李氏名敗】陸平原之意气登河橋而路窮【晉書曰陸機爲長沙王又敗於河橋孟玖譖於成都王潁潁殺之將刑嘆曰華亭鶴唳豈可復聞乎臧榮緒晉書曰成都王表理機起爲平原內史故稱平原幹寶晉紀曰初陸抗誅步闡百口皆盡有識尢之及機云見害三族無遺此章諭江陵之敗僧祐戰死買臣敗績王褒俘虜似蘭山之箭盡杜畿兄弟若河橋之路窮】

蓋聞營魂不反燐火宵飛【楚辭曰載營魂而升霞陸士衡文賦云覽營魂以探賾頓精爽而自求老子曰載營魄抱一能無離乎鐘會曰載辭也經防爲營形气爲魄謂魂魄經防其形气使之長存也左傳樂祁曰心之精爽是爲魂魄陸士衡贈從兄車騎詩曰營魄懷玆土精爽若飛沈張銑曰營心府間也言心府魂魄懷於吳土而精爽若飛若沈不定也此云營魂卽營魄也言心府間魂魄無所歸也淮南子曰人血爲燐許愼注曰兵死之血爲鬼火崔豹古今注云螢火一名燐亦名霄飛】時遭獵夜之兵或斃空亭之鬼【晏子春秋景公畋於梧丘夜夢有五丈夫稱無罪晏子曰先君靈公畋五丈夫駭獸斷其頭葬之曰五丈夫丘後漢書漦亭有鬼數殺過客王忳除郿令有女子訴曰妾夫爲涪令之官過宿此亭亭長無狀枉殺妾家十餘口埋在樓下悉盜取財貨忳問亭長姓名女子曰卽今門下游徼者也明旦問遊徼詰問具服罪卽收系及同謀十餘人悉伏辜遣吏送其防歸鄕裏於是亭遂淸安】是以射聲營之風雨時有寃魂【射聲校尉漢武帝置光武建安七年省漢書音義曰射聲謂工射者也夜中聞聲則射之因以爲名後漢書曰曹褒遷射聲校尉射聲營捨有停棺不葬百餘所褒親履行問故吏對曰此多是建武以來絕無後者褒爲買空地悉葬其主者設祭以祀之】廣漢【集作莫非】郡之陰寒偏多夜哭【東觀漢記曰陳寵字昭公沛國人轉廣漢太守先是洛陽城南每陰常有哭聲聞於府中寵使案行昔嵗倉卒時骸骨不葬者多寵乃勑縣葬埋由是卽絕謝連祭古冢文云射聲垂仁廣漢流渥是也廣漢俗本作廣莫以漢字轉寫誤漠漠復誤爲莫也王隠晉書劉隗奏曰懷情抱恨𨿽沒不亡故有隕霜之應夜哭之鬼王融策秀才文云棘林多夜哭之鬼也此章諭戰爭之後殺傷者多與哀江南賦鬼火亂於平林傷防遊於新市意同】

蓋聞江黃戎馬之徼鄢郢風飈之格【江黃鄢郢皆楚地也江黃春秋時嬴姓國名左傳江黃道柏皆姻也後爲楚所滅老子曰天下無道戎馬生於郊漢書地理誌曰南郡宜成故鄢又郢楚別邑故郢文選凡猋字五臣本皆作飈疾風也】乍有去而不歸或無期而逺客【言江黃鄢郢之間遭亂離也】是以章華之下必有思子之臺【左氏傳曰楚靈王成章華之臺及幹谿之辱蔡公使殺太子祿及公子罷敵王聞羣公子之死也自投於車下曰人之愛其子也亦如余乎又曰余殺人子多矣能無及此乎】云夢之傍應多望夫之石【列異傳曰武昌新縣北山昔有貞婦其夫從役婦攜幼子餞送此山立望而形化爲石張揖曰云夢在南郡華容縣此章諭江陵闔城長幼被擄入闗哀江南賦所謂石望夫而逾逺山望子而逾多者也】

蓋聞無怨生離恩情中絕空思出水之蓮無復廻風之雪【曹子建洛神賦曰河洛之神名曰宓妃其形也廹而察之灼若芙蕖出淥波又雲飄颻兮若流風之廻雪】是以樓中對酒而緑珠前去【晉書曰孫秀使人求緑珠石崇不許秀怒乃勸趙王倫誅崇矯詔收崇等崇正宴於樓上介士到門崇謂緑珠曰我今爲爾得罪緑珠泣曰當效死於官前因自投於樓下而死】帳裏悲歌而虞姬永別【史記曰項王軍壁垓下聞漢軍四面皆楚歌項王乃大驚曰漢皆已得楚乎是何楚人之多也項王則夜起飲帳中有美人名虞常幸從駿馬名騅常騎之於是項王乃悲歌慷慨自爲詩曰力拔山兮气蓋世時不利兮騅不逝騅不逝兮可柰何虞兮虞兮柰若何注云楚漢春秋曰漢兵已略地四面楚歌聲大王意气盡賤妾何聊生此章諭江陵覆亡貴人妻妾盡被俘擄今時離怨平昔恩情𨿽復色茂開蓮風如廻雪而髙臺巳傾愛妾何在緑珠則巳墮吹樓虞姬則聞歌夜帳矣】蓋聞樹彼司牧旣懸百姓之命及乎厭世復傾天下之心是以一馬之奔無一毛而不動一舟之覆無一物而不沈【左傅邾文公曰天生民而樹之君使司牧之孔叢子子貢曰馬奔車覆此章諭梁之興亡皆由武帝一敗之後不復振也方其誅柬昏而興旣使百姓待命及夫納侯景而亂復令天下傾心所謂自我得之自我失之者也是以武陵僭號蜀國旣亡湘東雪讎江陵復敗蕃屏旣巳無餘枝葉又將盡落嶽陽西附僅逼一州敬帝南還終悲易姓譬如馬奔毛動舟覆物沈天之所壊不可支也】

蓋聞嚴霜之零無所不肅長林之斃無所不摽【左傳哀十二年子木曰長木之斃無不摽也國狗之瘈無不噬也而況大國乎杜預曰摽擊也】是以楚塹旣塡遊魚無托吳宮已火歸燕何巢【楚塹謂江陵也吳宮謂建鄴也遊魚歸燕信自謂也越絕書吳地傳曰東宮秦始皇十二年守宮者照燕失火燒之此章諭大梁之亡如衰秋揺落江陵潰敗嗟楚塹之旣塡建鄴凋殘悲吳宮之已火巳遂無所依歸也】

蓋聞名髙八俊傷於閹防之黨【後漢書黨錮傳曰桓靈之問主荒政謬國命委於閹寺士子羞與爲伍故匹夫抗憤處士橫議遂乃激揚名聲互相題拂天下名士爲之稱號李膺荀昱杜宻王暢劉祐魏朗趙典朱防爲八俊俊者言人之英也靈帝詔捕張儉大長秋曹節因此諷有司奏捕前黨百餘人皆死獄中】智周三傑斃於婦女之計【史記髙祖曰張良蕭何韓信此三者皆人傑也吾能用之此吾所以取天下也又韓信傳曰呂后使武士縛信斬之長樂鐘室信方斬曰吾悔不用蒯通之計乃爲兒女子所詐豈非天哉】是以洪澤之蛟遂挫長饑之虎平臯之蟻能摧失水之龍【楚辭曰神龍失水而陸居兮爲螻蟻之所裁王逸曰螻螻蛄也蟻蚍蜉也莊子庚桑子曰吞舟之魚碭而失水則蟻能苦之嵇康贈秀才入軍詩曰流磻平臯此章諭巳入魏之後束手受困𨿽有八俊之名三傑之智無所用之如猛虎長饑之候神龍失水之時也】

蓋聞吳艘蜀艇不能無水而浮【淮南子曰越舲蜀艇不能無水而浮髙誘注曰舲小船也蜀艇一版之舟若無水不能獨浮也說文曰艘船總名也】以紅間緑不能無而射【淮南子曰烏號之弓谿子之弩不能無而射】是以樊籠之鶴寧有六翮之期骯髒之馬無復千金之價【新序曰郭隗謂燕王曰古之君有以千金市千里馬者三年不得人請求之三月得馬已死矣買其骨以五百金君大怒之人曰死馬骨且市之況生馬乎天下必以王爲好馬矣於是不期年千里馬至者二此章諭巳屈體魏周不能復振𨿽國有讎仇而身無權借有如樊籠之鳥豈望奮飛又若骯髒之馬已曽葬腹】

蓋聞性靈屈折郁抑不揚乍感無情或傷非類【左氏傳曰非我族類】是以嗟怨之水特結憤泉感哀之云偏含愁气【袁宏後漢紀耿恭曰聞貳師將軍拔佩刀以刺山而飛泉湧出乃整衣拜禱飛泉奔出謝連雪賦曰寒風積愁雲繁此章諭己降魏之後窮困愁苦也少卿有云終日無覩但見異類舉目言笑誰與爲歡是以嗟怨成水哀感生云也】

蓋聞遷移白羽流徙房陵【春秋昭十年云冬許遷於白羽左氏傳曰楚子使王子勝遷許於析實白羽淮南子云趙王遷流於房陵思故鄕則爲作山木之謳聞之者莫不隕涕括地誌云趙王遷墓在房州房陵縣西九里也】離家析裏淒恨撫膺【列子曰撫膺而恨膺胸也】是以吳起之去西河澘然出涕【呂氏春秋曰吳起治西河王錯譖之魏武侯武侯使人召吳起至岸門止車而立望西河泣數行下其僕曰竊觀公之志視天下若捨履今去西河而泣何也吳起雪泣應之曰使我畢能秦必亡西河今西河之爲秦不久矣起入荊西河果入秦】荊軻之別燕市悲不自勝【史記曰荊軻嗜酒日與狗屠及髙漸離飲於燕市酒酣以往髙漸離擊築荊軻和而歌於市中相樂也居頃之燕太子丹質秦亡歸厚養荊軻西刺秦王爲秦所殺此章諭已家本江陵播遷秦地如許遷白羽趙虜房陵鄕闗之思彌殷淒恨之情遂切吳起之泣西河荊卿之悲燕市子山之哀江南有防哉有防哉】

蓋聞亷將軍之客館翟廷尉之髙門盈虛倐忽貴賤何論【史記曰亷頗之免長平歸也失勢之時故客盡去及復用爲將客又復至亷頗曰客退矣客曰吁何見之晚也夫天下以市道交君有勢我則從君君無勢則去此固其理也有何怨乎漢書鄭當時傳曰下邽翟公爲廷尉賔客塡門及廢門外可設雀羅後復爲廷尉客欲往翟公大署其門曰一死一生乃見交情一貧一富乃知交態一貴一賤交情乃見】是以平生故人灌夫不去【史記曰灌夫𨿽富然失勢卿相侍中賔客益衰及魏其侯失勢亦欲倚灌夫引繩批根生平慕之後棄之者蘇林曰二人相倚引繩直之意批根賔客也去之者不與交通】門下賔客任安獨存【史記衛靑傳曰驃騎將軍秩祿與大將軍等自是之後大將軍靑日退而驃騎日益貴舉大將軍故人門下多去事驃騎輒得官爵惟任安不肯此章諭己失勢之後賔客淪散也朱雀航中方愧投戈之日靑油幕底遂踞斷袖之賔及夫右衛將軍復辟亷公之館中丞禦史重開翟尉之門至今羇旅他鄕流離暮齒𨿽復羣公欵至才子爭交而平生之灌夫防人門下之任安安在矣】

蓋聞執珪事楚博士畱秦【史記曰莊舄故越之細人也爲楚執珪病而猶尙越聲漢書曹參傳曰虜秦司馬及禦史各一人遷爲執珪如淳曰呂氏春秋得五員者號執珪古爵名也漢書百官公卿表曰博士秦官掌通古今秩比六百石員多至數十人又儒林傳曰秦始皇兼並天下燔詩書殺術士六學從此缺矣陳涉之王也魯諸儒持孔氏禮器往歸之於是孔卑爲涉博士以秦禁其業而發憤於陳王也按博士𨿽爲秦官秦禁其業畱秦非其好也】晉陽思歸之客臨淄羇旅之臣【左傳定十三年曰秋七月範氏中行氏伐趙氏之宮趙鞅奔晉陽二子敗荀寅士吉射奔朝歌趙鞅入於絳又按杜預世族譜晉國本在太原晉陽縣變父攺之曰晉此云晉陽當謂晉也思歸之客疑卽鐘儀事注見哀江南賦序左傳莊二十二年曰陳人殺其大子禦寇陳公子完奔齊齊侯使敬仲爲卿辭曰羇旅之臣敢辱髙位以速官謗杜曰羇寄也旅客也臨淄齊地也漢書地理誌曰齊郡臨淄師尙父所封】是以親友會同不妨懷撫淒愴山河離異不妨風月闗人【此章諭巳鄕闗之思也周陳之兩國通好得與正相親南北之流寓各還獨並王褒不遣此子山所以目極千里傷心悲防兮歸來哀江南也】

蓋聞五十之年壯情久歇憂能傷人故其哀矣是以譬之交讓實半死而言生【述異記曰黃金山有楠樹一年東邊榮西邊枯後年西邊榮東邊枯年年如此張華云交讓樹也】如彼梧桐𨿽殘生而猶死【枚乘七發曰龍門之桐髙百尺而無枝其樹半死而半生此章諭已哀傷易老壯志久衰豈交讓之全生實梧桐之半死遺矢之說是所甘心據鞍之情吾無望矣燭之武之言無能爲也】

蓋聞秋之爲气惆悵自憐【宋玉曰悲哉秋之爲气也】耿恭之悲疎勒【後漢書曰耿恭字伯宗慷慨多大略有將帥才永平十七年以恭爲戊己校尉屯後王部金蒲城恭以疎勒城傍有澗水可固乃引兵據之匈奴攻恭會顯宗崩救兵不至車師復畔與匈奴共攻恭恭厲士眾擊走之數月食盡窮困乃煮鎧弩食其筋革恭與士推誠同死生故皆無二心而稍稍死亡餘數十人建初元年漢遣軍迎校尉城中皆稱萬嵗開門共相持泣遂相隨俱歸虜兵追之且戰且行吏士饑困發疎勒時尙有二十六人隨路死沒三月至玉門惟餘士二人衣履穿決形容枯槁】班超之念酒泉【後漢書曰班超字仲升扶風平陵人封定逺侯超自以久在絕域年老思土上疏曰臣不敢望到酒泉但願生入玉門闗注玉門闗屬惇煌郡今沙州也去長安三千六百里闗在惇煌縣西北酒泉今肅州也去長安二千八百五十里也】是以韓非客秦避讒無路【史記曰秦王見韓非孤憤五蠧之書曰嗟乎寡人得見此人與之遊死不恨矣李斯曰此韓非之所著書也秦因急攻韓韓王始不用非乃遣非使秦秦王恱之未信用李斯姚賈害之毀之曰韓非韓之諸公子也今王欲並諸侯非終爲韓不爲秦此人之情也今王不用久畱而歸之此自遺患也不如以過法誅之秦王以爲然下吏治非李斯使人遺非藥使自殺非欲自陳不得見秦王後悔之使人赦之非巳死矣】信陵在趙思歸有年【史記曰魏公子無忌封信陵君魏王怒公子之盜其兵符矯殺晉鄙公子亦自知也巳卻秦存趙使將將其軍歸魏而公子獨與客畱趙十年不歸此章諭巳思故國有如宋玉悲秋及夫疎勒不還酒泉何望身羇長安韓非將死於秦路心存建葉信陵終念於魏邦】

蓋聞懸鶉百結知命不憂【荀子曰子夏之衣如懸鶉人曰子胡不仕曰諸侯之驕我者吾不爲臣大夫之驕我者吾不復見王隠晉書曰董威於市得碎繒輒以爲衣號曰百結衣毛詩傳曰鶉鳥也釋鳥云鷯鶉其雄鵲牝庳李巡曰別雄雌異方之言鶉一名鷯郭璞曰鶉鷫之屬也周易系辭曰樂天知命故不憂言知命者不憂貧也】十日一炊無時何恥【後漢書注曰第五頡客止靈臺中或十日不炊】是以素王之業乃東門之貧民【賈逵春秋序曰孔子覽史記就是非之說立素王之法鄭康成六藝論云孔子旣西狩獲麟自號素王爲後世受命之君制明王之法史記曰孔子適鄭與弟子相失孔子獨立郭東門或謂子貢曰東門有人其顙似堯其項類臯陶其肩類子產自腰以下不及禹三寸累累若防家之狗】孤竹之君實西山之餓士【史記曰伯夷叔齊孤竹君之二子也武王巳平殷亂天下宗周而伯夷叔齊恥之義不食周粟隠於首陽山采薇而食之遂餓死其辭曰登彼西山兮采其薇矣索隠曰西山卽首陽山此章諭已不當仕也樂天知命則衣獘可以不憂時不我與𨿽無食何足爲恥所以東門貧民亦號素王西山餓士垂名孤竹而子山巳餐周粟矣】

蓋聞胸中無學猶手中無錢今之學也未見能賢【論衡曰胸內無學猶手無錢】是以扶風之髙鳳無故棄麥【後漢書曰髙鳳字文通南陽葉人也少爲書生家以農畝爲葉而專精誦讀晝夜不息妻嘗之田曝麥於庭令鳳防雞時天暴雨而鳳持竿誦經不覺潦水流麥妻還怪問鳳方悟之其後遂爲名儒乃教授於西唐山中】中牟之越徒勞不眠【呂氏春秋曰越者中牟鄙人也苦耕稼之勞謂其友曰何爲可以免此苦也其友曰莫如學也學三十嵗則可以達矣越曰請以十五嵗人將休吾不敢休人將臥吾不敢臥學十五嵗而爲周威王之師也此章諭己文籍滿腹不直一錢故云髙鳳無故棄麥越徒勞不眠傷其大節已虧文章究何補焉】蓋聞十室之邑忠信在焉【見論語】五步之內芬芳可錄【說苑曰十步之內必有芳蘭】是以日南枯蚌猶含明月之珠【漢書地理誌曰日南郡故秦象郡武帝元鼎六年開水經注曰交州合浦郡漢武元鼎六年平越所置孫權黃武七年攺曰珠官郡郡不產谷多采珠寶史記李斯上書曰垂明月之珠顧微廣州記曰海中有火珠明月珠水精珠】龍門死樹尙抱咸池之曲【龍門死樹桐也注見上咸池黃帝樂名此章諭己𨿽身在北朝而心存南國譬之蚌枯而珠在樹死而曲存此心終爲梁也】

蓋聞百尺之髙累於九碁之上【說苑曰晉靈公造九層之臺費用千金荀息聞之上書求諫曰臣能累十二博碁加九雞子其上公曰子爲寡人作之荀息正顏色定志意以碁子置下加雞子其上公曰危哉危哉荀息曰不危也復有危於此者九層之臺三年不成男不耕女不織國用空虛鄰國謀議將興社稷亡滅君欲何望公曰寡人之過也乃至於此卽毀九層臺】千鈞之重懸於一木之枝【呂氏春秋曰薄疑說衛嗣君曰烏獲舉千鈞又況一斤髙誘曰千鈞三萬斤也漢書枚乘上書曰夫以一縷之任系千鈞之重上懸之無極之髙下垂之百尺之淵𨿽甚愚之人猶知其將絕也】是以截虎尾而非險傷龍鱗而未危【尙書君牙曰心之憂危若蹈虎尾涉於春冰韓子曰夫龍之爲物可狎而騎也然喉下有逆鱗徑尺若人有攖之者則必殺人人主亦有逆鱗說者能無攖人主之逆鱗則防矣此章諭已多危慮也百尺加九碁之上千鈞豈一木所支截玆虎尾將必咥人傷彼龍鱗終遭其怒】

蓋聞居蘭處鮑在其所習【大戴禮曰與君子遊宓乎如入蘭芷之室久而不聞則與之化矣與小人遊臭乎如入鮑魚之肆久而不聞則與之化矣是故君子愼其所去就者也論衡曰中人之性在所習習善則善習惡則惡鮑白卯反】白羽素絲隨其所染【墨子曰墨子見染絲嘆曰染於蒼則蒼染於黃則黃五入之則爲五色故染不可不愼非獨絲也國亦有染湯染伊尹紂染惡來也】是以金性𨿽質處劍卽凶水徳𨿽平經風卽險【此章言人逐物遷性有如香臭隨時黃代色巳所習染𨿽則臭若鮑魚色同染惡然而金思處劍之時水望經風之日猶足自奮也】

蓋聞豫章七年斃於丰艸【子虛賦曰楩柟豫章郭璞曰豫章大木也似楸葉冬夏靑生七年乃可知也正義曰按溫舍人云豫今之枕木也章今之樟木也二木生七年枕樟乃可分別】芳蘭九畹淪於幽谷【楚辭曰余旣滋蘭之九畹琴操曰孔子過谷中見蘭獨茂嘆曰蘭當爲玉者香今乃獨茂與艸爲伍乃止車援琴而鼔之自傷不逢時托辭於幽蘭也】是以欲求其眞晉陽有自埋之蒿【春秋後語曰張孟談謂趙襄子曰董安於之在晉陽公宮之垣皆荻蒿】若賞其聲吳亭有已枯之竹【爾雅曰東南之美者有會稽之竹箭焉漢書地理誌曰會稽郡秦置髙帝十二年更名吳按秦法十里一亭以會稽名吳故云吳亭此章諭已初有小善終無成功豫章豈曰凡材芝蘭實爲香艸求其眞實則荻蒿自埋賞彼虛聲則竹箭將盡】

蓋聞明鏡蒸食未爲得所【淮南齊俗訓曰夫明鏡便於照形其以函食不如簞】幹將補履尢可傷嗟【劉向說苑曰幹將鏌鋣拂鐘不錚試物不知揚刃離金斬羽契鐵斧此至利也然以之補履曽不如兩錢之錐楚辭曰秉幹將以切肉王逸曰幹將利劍也利劍宜以爲威誅無狀以徵不服今用割肉非其宜也以言使賢者爲僕之徒非其宜也子山自諭在魏周如明鏡所以照形今乃用以蒸食幹將所以示威今乃用以補履亦失其志也】是以气足淩雲不應止爲武騎【漢書曰司馬相如事孝景帝爲武騎常侍非其好也相如旣奏大人之頌天子大恱飄飄有淩雲之气似遊天地之間意】才堪王佐不宜直放長沙【史記賈誼傳曰天子議以賈生任公卿之位絳灌東陽侯馮敬之屬盡害之乃短賈生曰雒陽之人年少初學專欲擅權紛亂諸事於是天子疏之不用其議乃以賈生爲長沙王太傅賈生旣辭往行聞長沙卑濕自以壽不得長又以適去意不自得乃度湘水爲賦以弔屈原此章諭己在魏周不得其所也位望𨿽髙時有長岑之意恩禮並至猶懷汨羅之心用明鏡以蒸食取幹將而補履相如作賦止爲武騎之官賈誼多才不過長沙之傅而巳】

蓋聞勢之所歸威之所假必能系風捕影【見莊子】暴虎馮河【見論語】是以輕則鴻毛沈水重則磐石淩波【抱朴子曰重類宜沈而南海有浮石之山輕物當浮而防牱有沈羽之流此章諭人隨時重輕惟得勢假威故能乘空禦險或則鴻毛不勝或則負山餘力今已亦失勢之時威所不假者也】

蓋聞意气難幹非資扛鼎【史記曰項羽力能扛鼎才气過人韋昭曰扛舉也索隠曰說文云扛橫闗對舉也音江】風神自勇無待翹闗【列子曰孔子勁能招國門之闗而不肯以力聞淮南子曰孔子之通智過於萇勇過於孟賁足攝郊菟力招城闗能亦多矣吳都賦曰翹闗扛鼎李善注引列子云招與翹同】是以曹劌登壇汶陽之田遽反【左傳作劌史記作沬史記曰曹沬者魯人也以勇力事魯莊公與齊戰三敗北魯莊公懼乃獻遂邑之地以和猶復以爲將齊桓公許與魯防於柯而盟桓公與莊公旣盟於壇上曹沬執首劫齊桓公桓公左右莫敢動而問曰子將何欲曹沬曰齊彊魯弱而大國侵魯亦巳甚矣今魯城壊卽壓齊境君其圗之桓公乃許盡歸魯之侵地旣已言曹沬投其七首下堂北面就羣臣之位顏色不變辭令如故桓公怒欲倍其約管仲曰不可夫貪小利以自快棄信於諸侯失天下之援不如與之於是桓公乃遂割魯侵地曹沬三戰所亡地盡復予魯又按左傳公賜季友汶陽之田夾谷之防孔子曰而不反我汶陽之田杜預曰汶陽田汶水北地汶水出泰山萊蕪縣西入濟】相如睨柱連城之璧更還【史記曰秦王欲以十五城易趙王和氏璧藺相如奉璧見秦王旣奏相如視秦王無意償趙城乃前曰璧有瑕請指示王授璧因卻立倚柱曰臣觀大王無意償趙城故臣復取璧大王必欲急臣頭與璧俱碎於柱矣因持璧睨柱秦王恐破璧乃謝相如璧歸於趙此章諭己使魏之後不能奮積辱之志也梁元帝有返齊侵地之心已觸魏怒庾子山無擎璧睨柱之勇早辱秦庭旣意气之可幹傷風神之遂屈以致一忘楚操漸食周薇曹柯之盟豈可庶防相如奉璧不如復反矣】

蓋聞捲葹不死誰必有心【爾雅曰捲施艸拔其心不死江淮間謂之宿莾】甘蕉自長故知無節【南方艸木狀曰甘蕉望之如樹珠大者一圍葉長一丈或七八尺廣尺餘二尺許花大如酒杯形如芙蓉根如芋魁大者如車轂每華一闔各有六子先後相次子不俱生花不俱落一名芭蕉或曰巴苴有類羊角名羊角蕉有類牛乳名牛乳蕉又有蕉葛可紡績爲絺綌交廣有之三輔黃圗曰武帝元鼎六年破南越建扶荔宮以植所得奇艸異木有甘蕉二本】是以螺蚌得路恐異驪淵【莊子曰河上有家貧恃緯蕭而食者其子沒於淵得千金之珠其父謂其子曰夫千金之珠必在九重之淵而驪龍頷下子能得珠必遭其睡也】雀鼠同歸應非丹穴【禹貢道渭自鳥鼠同穴孔安國曰鳥鼠共爲雌雄同穴處此山遂名曰鳥鼠渭水出焉郭璞山海經注曰今在隴西首陽縣西南山有鳥鼠同穴鳥名防鼠名�如人家鼠而短尾防似�而小黃黑色穴入地三四尺鼠在內鳥在外山海經曰丹穴之山丹水出焉有鳥狀如雞五采而文名曰鳳皇首文曰徳翼文曰義背文曰禮膺文曰仁腹文曰信是鳥也飲食自然自歌自舞見則天下安寧此章諭已在魏周如宿莾之傷心比巴苴之無節珠在蚌中卽異驪龍之頷穴𨿽巢雀終非鳳皇所居也】

蓋聞北邙之髙魏君不能削【郭緣生述徵記曰北邙東則幹晡山山西南晉文帝崇陽陵陵西武帝浚陽陵邙之東北宣帝髙厚陵景帝峻平陵邙之南則帝陵也是北邙爲晉陵言魏衰晉盛魏君不能削北邙之髙猶梁衰陳盛也】谷洛之鬭周王不能攺【周語曰谷洛鬭將毀王宮王欲壅之及景王多寵人亂於是乎始生景王崩王室大亂諭梁朝之衰也】是以愚公何徳遂荷鍤而移山【列子曰太行王屋二山方七百里髙萬仞北山愚公年且九十面山而居懲山北之塞出入之迂也乃率子孫叩石墾壤運於渤海之尾河曲智叟笑而止之】精衛何禽欲銜石而塞海【述異記曰炎帝之女溺死東海化爲精衛其名自呼每銜西山木石塡東海一名鳥市一名寃禽此章諭陳盛梁衰霸先方起似晉帝北邙之髙梁室將亡擬周王谷洛之鬭方之愚叟豈可移山如彼寃禽焉能塞海也】

蓋聞君子無其道則不能有其財忘其貧則不能恥其食是以顏回瓢飲賢慶封之玉杯【論語曰賢哉回也一簞食一瓢飲左傳曰崔氏滅慶封當國慶封好田而嗜酒與慶捨政欒髙陳鮑之徒殺慶捨慶封來奔齊人來讓奔吳予之朱方聚其族焉而居之富於其舊昭四年爲楚靈王所殺玉杯言富而嗜酒也】子思銀佩美虞公之垂棘【桓寛鹽鐵論貧富篇子思之銀佩美於虞公之垂棘左傳僖二年云晉荀息請以屈產之乘與垂棘之璧假道於虞以伐虢虞公許之宮之奇諌不聽遂起師伐虢滅下陽僖五年云晉滅虢師還館於虞遂襲虞滅之此章諭不義而富不如樂道而貧慶封因富嗜酒遂爾亡家虞公以賄先書因之失國今巳自入魏以來祿位𨿽髙恥辱彌甚願爲貧賤而不可得也】

蓋聞水之激也實濁其源木之蠧也將拔其根是以延年之家預論掃墓【漢書曰嚴延年字次卿東海下邳人也爲河南太守母從東海來欲從延年臘到雒陽適見報囚母大驚便止都亭不肯入府延年出至都亭謁母母閉閤不見延年免冠頓首閤下良久母乃見之因數責延年幸得備郡守專治千里不聞仁愛敎化有以全安愚民顧乘刑罰多刑殺人欲以立威豈爲民父母意哉延年服罪重頓首謝因自爲母禦歸府捨母畢正臘謂延年天道神明人不可獨殺我不意當老見壯子被刑戮也行矣去女東歸埽除墓地耳遂去歸郡見昆弟宗人復爲言之後嵗余果敗東海莫不賢知其母延年兄弟五人皆有吏材至大官東海號曰萬石嚴嫗亦見續列女傳】羊舌之族先知滅門【春秋時晉公族有羊舌氏左傳閔二年云晉伐臯落氏羊舌大夫爲尉正義曰羊舌氏也爵爲大夫此人生職職生銅鞮伯華叔向叔魚叔虎爲羊舌四族或曰羊舌氏姓李名果有人盜羊而遺其頭不敢不受受而埋之後盜羊事發辭連李氏李氏掘羊頭而示之以明巳不食惟識其舌舌存得免號曰羊舌氏此羊舌之族所自始也事見春秋正義云先知滅門者按左傳序叔虎之敗云初叔向之母妬叔虎之母美而不使其子皆諫其母母曰深山大澤實生龍蛇彼美余懼其生龍蛇以禍汝汝敝族也國多大寵不仁人間之不亦難乎余何愛焉使往視寢生叔虎美而有勇力欒懷子嬖之故羊舌氏之族及於難及伯石之敗傳又云初叔向欲娶申公巫臣氏其母欲娶其黨叔向曰吾母多而庶鮮吾懲舅氏矣其母曰子靈之妻殺三夫一君一子而忘一國兩卿矣可無懲乎吾聞之甚美必有甚惡是鄭穆少妃姚子之子子貉之妹也子貉早死無後而天鐘美於是將必以是有大敗也昔有仍氏黰黒名曰妻樂正後夔取之生伯封實有豕心貪惏無饜忿纇無期謂之封豕有窮后羿滅之夔是以不祀且三代之亡共子之廢皆是物也女何以爲哉夫有尢物足以移人茍非徳義則必有禍叔向懼不敢取平公彊使取之生伯石伯石始生子容之母走謁諸姑曰長叔姒生男姑視之及堂聞其聲而還曰豺狼之聲也狼子野心非是莫防羊舌氏矣遂弗視又叔魚之敗晉語云叔魚生其母視之曰是虎目而豕啄鳶肩而牛腹谿壑可盈是不可厭也必以賄死遂弗視羊舌之母蓋嘗三言而三當焉列女傳稱羊叔子之妻叔向叔魚之母爲羊叔姬盜羊之事借叔姬之言埋而不食爲防害逺疑矣滕王序云自攜老入闗蒸蒸色養及丁母憂杖而後起是子山有母嚴嫗叔姬自諭其母之賢明也此章諭庾氏世徳及巳而衰如水因流激而源濁木爲枝敗而根傷嚴家五子萬石未取其歡羊舌四宗三言盡識其敗污吾世矣負阿母矣見子山蒸蒸色養之義焉】

蓋聞磨礪唇吻脂膏齒牙【漢書東方朔對曰臣觀其臿齒牙吐唇吻左傳子革曰摩厲以須說文曰戴角者脂無角者膏膏肥也】臨風扇毒【後漢書西域傳曰身熱頭痛風災難之域釋法顯遊天竺記云西度流沙屢有熱風惡過之必死蔥嶺冬夏有雪有毒龍若犯之則風雨晦冥飛砂揚礫遇此難無一全也】向影吹沙【幹寶捜神記曰有物處於江水其名曰蜮一曰短狐能含沙射人所中者頭痛發熱劇者至死今俗謂之溪毒先儒以男女同川而浴淫女爲主亂气所生也洪範五行傳曰蜮射人生於南越謂之短狐抱朴子曰有短狐一名蜮一名射工一名射影其實水虫也狀如鳴蜩狀似三合杯有翼能飛無目而利口中有橫物角弩如聞人聲緣口中角弩以气爲矢因水射人中者卽發瘡中影者亦病不治煞人又沙虱與射工相似皆煞人以火炙燎徧身則此虫墮也毛詩義疏曰短狐一名射影如鼈三足今俗謂之水弩也鮑照苦熱行含沙射流影是也博物志曰江南山谿中水射工虫甲類也長一二寸口中有弩形气射人影隨所著處發瘡不治則殺人今鸚螋虫溺人影亦隨所處生瘡】是以敬而逺之豺有五子【論語子曰敬神而逺之爾雅曰豺狗足郭璞云腳似狗也】吁可畏也有一車【周易曰載一車此章諭入魏之後歷經險阻見宇文楊氏諸君易姓而興晉防滕逌之屬爭權相殺扇風射影如如豺子山𨿽蒙欵至然羇旅之臣皆可不與也】

蓋聞虛舟不忤令徳無虞忠信爲琴瑟仁義爲庖廚是以從莊生則萬物自細【史記曰莊子者蒙人也名周莊子齊物論曰天下莫大於秋毫之末而泰山爲小莫壽於殤子而彭祖爲夭天地與我並生而萬物與我爲一】歸老氏則眾有皆無【史記曰老子者楚苦縣厲鄕曲仁里人也姓李氏名耳字伯陽謚曰周守藏之史也老子修道徳其學以自隠無名爲務太史公曰老子所貴虛無因應變化於無爲老子曰常無欲以觀其妙常有欲以觀其竅之又眾妙之門又曰有之以爲利無心以爲用又曰天下萬物生於有有生於無此章言世事任虛船吾心求令徳思江海之士細萬物而獨往讀道徳之經貴虛無而自得】

蓋聞三闗頓足長城垂翅旣羇旣旅非才非智【言己羇旅長安也後漢書光武贊曰四闗重擾翰曰四闗謂長安也此云三闗亦謂長安按西魏都闗中漢書項籍傳曰三分闗中立章邯爲雍王司馬欣爲塞王董翳爲翟王以闗中之地曽爲三秦故云三闗理物論曰秦築長城楚辭曰羇旅而無友生王逸曰逺客寄旅孤單特也】是以烏江艤檝知無路可歸【史記曰項王欲東渡烏江烏江亭長檥船待謂項王曰江東𨿽小地方千里眾數十萬人亦足王也願大王急渡今獨臣有船漢軍至無以渡項羽笑曰天之亡我我何渡爲徐廣曰檥音儀一音我駰案應劭曰檥正也孟康曰檥附也附船著岸也如淳曰南方人謂整船向岸曰檥索隠曰鄒誕本作樣船】白雁抱書定無家可寄【漢書蘇武傳曰昭帝卽位數年匈奴與漢和親漢求武等匈奴詭言武死後漢使復至匈奴常請其守者與俱得夜見漢使具自陳道敎使者謂單於言天子射上林中得雁足有系帛書言武等在某澤中使者大喜如語以讓單於單於視左右而驚謝漢使曰武等實在武以始元六年春至京師此章諭已思歸𨿽切而故國都非梁元帝楚國已亡江陵絕無歸路陳武帝有嬀旣育建業豈復爲家嶽陽固有深讎空存檥檝石頭無非簒迹安用寄書所以周陳通好流寓各歸庾信王褒𨿽惜而不遣乎然終甘於漢之陵律也】

庾子山集卷九

欽定四庫全書

庾子山集卷十

周庾信撰

錢唐倪璠纂注

贊

黃帝見廣成子贊

【莊子曰黃帝聞廣成子在崆峒之上故往見之廣成子南首而臥黃帝順下風膝行而進再拜稽首而問曰治身柰何而可以長久廣成子語以至道黃帝拜稽首曰廣成子之謂天矣】

治身紫府問政靑丘【抱朴子曰黃帝東到靑丘見紫府先生受三皇內文以劾召萬神又曰項曼都言到天上先過紫府金牀玉几晃冕昱昱東方朔十洲記曰長洲一名靑丘在南海辰已之地一洲之上專是林木故名靑丘司馬相如烏有賦曰秋田乎靑丘服防曰靑丘國在東海東三百里郭璞云靑丘山名有田亦有國出九尾狐在海外】龍湖鼎沒丹竈珠流【史記曰黃帝采首山銅以鑄鼎鼎成有龍下迎地仙去小臣攀龍髯而上者七十二人魏地土記曰農湖縣有軒轅黃帝登仙處郊祀志曰少君言上祀竈皆可致物致物而丹砂可化爲黃金黃金成以爲飲食器則益壽益壽而海中蓬萊仙者廼可見之以封禪則不死者黃帝是也】疏雲卽雨落木先秋【莊子廣成子曰自而治天下雲气不待族而雨艸木不待黃而落】至道須極長生可求【卽莊子云黃帝問治身柰何而可以長久廣成子語以至道是也】

堯登壇受圗贊

【尙書中候曰帝堯卽政七十載修壇河洛仲月辛日禮備至於日稷榮光出河休气四塞龍馬銜甲赤文緑色登壇吐甲圗宋均曰稷側也論語考比讖仲尼曰吾聞帝堯率舜等升首山觀河渚見五老入於河一老曰河圗將來告帝期又一老曰山川魚鼈荷聖恩又一老曰河圗推龍銜玉繩歌訖五老飛於天入於昴】

登壇洛汭沈玉河湄【許愼曰水涯曰汭釋名曰湄眉也臨水如眉臨目也尙書中侯曰堯沈璧於河白雲起廻風揺落言帝堯築壇洛水之涯臨河沈玉也】丹圗馭馬緑甲乘龜【鄭康成以爲河圗洛書龜龍銜負而出如中候所說龍馬銜甲赤文緑色甲似龜背袤廣九尺上有列宿斗正之度帝王錄紀興亡之數是也孔安國以爲河圗卽八卦是也】榮光上幕休气連帷【尙書中候曰帝堯文明榮光出河休气四塞鄭康成曰休美也四塞炫燿四方也】𨿽存克讓於見文思【堯典曰欽明文思安安】

舜舞干戚贊

【尙書禹拜昌言曰兪班師振旅乃誕敷文徳舞干羽於兩階七旬有苗格】

平風變律擊石來儀【杜預曰歌者吹律以詠八風周禮凡樂有一變至九變虞書曰於予擊石搏石百獸率舞又曰簫韶九成鳳凰來儀】先齊七政更服三危【虞書曰璿璣玉衡以齊七政孔安國曰七政日月五星各異政也書又曰竄三苗於三危孔安國曰三危西裔括地誌云三危山有峯故曰三危俗亦名卑羽山在沙州墩煌縣東南三十里】朱幹獨舞玉戚空麾【尙書正義曰釋言云幹扞也孫炎曰幹楯自蔽扞也以楯爲人扞通以幹爲楯名故幹爲楯郭璞曰舞持以自蔽翳故明堂位云朱幹玉戚以舞大武戚斧也是武舞執斧執楯也】南風一曲恭已無爲【禮記曰昔者舜作五弦之琴以歌南風恭已無爲見論語】

禹渡江贊

【呂氏春秋曰禹南省方濟於江黃龍負舟舟中之人五色無主禹仰視天而嘆曰吾受命於天竭力以養人生性也死命也柰何憂於龍焉龍俛首低尾而逝則禹達乎死生之命利害之經也】

三江初鑿九谷新成【禹貢曰三江初入史記索隠注韋昭云謂吳松江錢塘江陽江地理誌有南江中江北江是爲三江其南江從防稽吳縣南東入海中江從丹陽蕪湖東北至防稽陽羨縣東入海北江從防稽毘陵縣北東入海故下文東爲中江又東爲北江孔安國曰有北有東南可知也吳地記雲松江東北行七十里得三江口東北入海爲婁江東南入海爲東江幷松江爲三江史記曰惟禹之功爲大披九山按山之深處爲谷故詩云髙岸爲谷是九山得稱九谷矣】風飛鷁湧水起龍驚【漢書音義曰鷁水鳥也畫其象於船首淮南子曰龍舟鷁首天子之乘也】樂天知命無待憂生【周易系辭曰樂天知命故不憂卽禹所謂受命於天生性死命之說也】危舟遂靜亂檝還平【漢書師古曰檝所以刺船也】

湯解祝网贊

【呂氏春秋曰湯見祝网者置四面其祝曰從天墜者從地出者從四方來者皆離吾网湯曰嘻盡之矣非桀孰爲此者湯收其三面置其一面更教祝者曰昔蛛螯作网罟今之人學紓欲左者左欲右者右欲髙者髙欲下者下吾取其犯命者漢南之國聞之曰湯之徳及禽獸矣四十國歸之人置四面未必得鳥湯去其三面置其一面以网其國四十非徒网鳥也】

連珠兩起合玉雙沈谷爲祥樹桑成樂林【史記殷本紀云太戊立亳有祥桑谷生於朝一暮大拱太戊懼問伊陟伊陟曰帝之政其有闕與帝修其徳太戊從之而祥桑谷枯死殷復興諸侯歸之故稱中宗尙書孔安國傳曰祥妖怪也二木合生不恭之罰左氏傳曰宋公享晉侯於楚丘請以桑林杜預曰桑林天子之樂名皇甫謐云殷樂一名桑林以桑林爲大濩別名也】三方落网一面驅禽徳矣聖政仁乎用心

文王見呂尙贊

【史記曰呂尙以漁釣幹周西伯西伯將出獵卜之曰所獲非龍非彲非虎非羆所獲霸王之輔於是周西伯獵果遇太公於渭之陽與語大恱曰自吾先君太公曰當有聖人適周周以興子眞是耶吾太公望子久矣故號之曰太公望載與俱歸立爲師】

言歸養老【語出孟子】垂釣西川【西川渭濵也】岸止磻石溪惟小船【酈元水經注曰磻溪中有泉謂之玆泉積水爲陣卽太公釣處今謂之凡谷有石壁深髙幽邃人迹罕及東南隅有石室蓋太公所居水次盤石釣處卽太公垂釣之所其投竿跪餌兩膝遺迹猶存是磻溪之稱也其水淸泠神異北流十二里注於渭】風雲未感意气怡然【易曰雲從龍風從虎言未遇文王之時釣此磻溪其意气怡然樂也】有此相望於玆防年【望謂太公望也】

武丁迎傅說贊

【史記曰帝武丁卽位思復殷而未得其佐三年不言政事決定扵冡宰以觀國風武丁夜夢得聖人名曰說以夢所見視羣臣百吏皆非也於是乃使百工營求之野得傅說於傳險中是時說爲胥靡築於傅險見於武丁武丁曰是也得而與之語果聖人舉以爲相殷國大治故遂以傅險姓之號曰傅說】

虞田路斷辭澗泉飛躬勞版築有獘韋衣賢臣入夢天賜無違千巖之下遂得同歸【皇甫謐曰髙宗夢天賜賢人胥靡之衣蒙之而來曰我徒也姓傅名說天下得我者豈徒也哉武丁悟而推之曰傅者相也說者懽恱也天下當有傅我而恱民者哉明以夢視百官百官皆非也乃使百工圗寫其形象求諸天下果見築者胥靡衣褐帶索執役於虞虢之間傅巖之野名說以其得說傅巖謂之傅說尸子云傅巖在北海之洲孔傳言虞虢之界也】

成王刻桐葉封虞贊

【呂氏春秋曰成王與唐叔虞燕居援梧葉以爲珪而授唐叔曰余以此封汝虞喜以告周公周公以請曰天子其封虞耶成王曰餘一人與虞戲也周公對曰臣聞之天子無戲言天子言則史書之工誦之士稱之於是遂封叔虞於晉】

虞叔百里居河之汾帝刻桐葉天書掌文【左傳昭元年子產曰唐叔虞當武王邑姜方震大叔夢帝謂巳余命而子曰虞將與之唐屬諸參而蕃育其子孫及生而有文在其手曰虞遂以命之及成王滅唐而封大叔焉故參爲晉星由是觀之則實沈參神也昔金天氏有裔子曰昧爲冥師生臺駘能業其官宣汾洮障大澤以處太原帝用嘉之封諸汾川沈姒蓐黃實守其祀今晉主汾而滅之矣由是觀之則臺駘汾神也是晉之建國居河之汾也天書掌文謂參爲晉星也】禮以成徳樂以歌薰天子無戲唐其有君

漢髙祖置酒沛宮贊

【漢書曰髙祖姓劉氏諱邦字季沛丰邑中陽里人也項羽封爲漢王后平羽立爲天子髙祖還過沛畱置沛宮召故人父老子弟佐酒發沛中兒得百二十人教之歌酒酣上擊築自歌大風起兮雲飛揚威加海內兮歸故鄕安得猛士兮守四方】

遊子思舊來歸沛宮還迎故老更召歌童𨿽欣入沛方念移丰【漢書地理誌云京兆新丰髙祖七年置應劭曰太上皇思東歸於是髙祖攺築城市街裏以象丰徙丰民以實之故號新丰】酒酣自舞先歌大風

漢武帝聚書贊

【後漢書翟酺上言曰武帝大合天下之書注云武帝詔曰其令禮官勸學舉遺興禮舉遺謂搜求遺逸是合天下之書也此贊聚書當謂是矣】

獻書路廣藏書柱開【劉歆七略曰漢武帝開獻書之路一年之間書積如丘山史記曰老子周守藏室之史也索隠曰藏室史乃周藏書室之史也又曰張蒼爲禦史主柱下方書索隠曰周秦皆有柱下史所掌及侍立恆在殿柱之下故老耼爲柱下史】秦儒出谷漢簡吹灰【衛宏詔定古文官書序曰秦始皇攺古文爲篆國人多謗乃召諸生至者皆拜爲郎凡七百人密令冬月種於驪山硎谷中溫處實使往視之先爲伏機諸生方相論辧發機塡之以土皆終命顏師古漢書注曰今新丰溫湯之處號湣儒鄕溫湯西南三里有馬谷谷之西岸有阬古老相傳以爲秦阬儒處也漢簡吹灰者謂求之於秦人灰燼之餘也】芝泥印上玉匣封來【言漢時得書皆金繩玉檢也】坐觀風俗不出蘭臺【續漢書曰蘭臺令史六人秩六百石掌書劾奏及印主文書】

袁盎諌文帝贊

【史記曰孝文帝出趙同驂乘袁盎伏車前曰臣聞天子所與共六尺輿者皆天下豪英今漢𨿽乏人陛下獨柰何與刀鋸餘人載於是大笑下趙同趙同泣下車文帝從霸陵上欲西馳下峻阪袁盎騎並車擥轡上曰將軍怯耶盎曰臣聞千金之子坐不垂堂百金之子不騎衡聖主不乘危而徼幸今陛下騁六騑馳下峻山如有馬驚車敗陛下縱自輕柰髙廟太后何上乃止袁字或作爰】

千乘峻轍六轡危行【東都賦曰千乘雷起萬騎紛紜濟曰千乘萬騎天子法駕也詩曰六轡在手峻轍危行謂下峻阪也】迹廻松阪山敍【疑作斜】栁城【松阪峻阪也水經注曰霸水西巡峣闗北歷峣栁城】龍淵地狹華蓋風驚【龍淵劍名吳越春秋曰楚王召風胡子而告之曰寡人聞吳有幹將越有歐冶寡人欲因子請此二人作劍可乎曰可乃往見二人作劍一曰龍淵又三輔黃圗有龍淵廟在茂陵東華蓋天子之蓋也崔豹古今注云黃帝所作又西京雜記曰終南山有樹直上百丈無枝上結藂條如車蓋葉一靑一赤望之斑駁如錦繡長安謂之丹靑樹亦雲華蓋樹】賢臣攬轡可謂忠貞【賢臣謂袁盎也】

朱云折檻贊

【漢書曰朱云字遊魯人也成帝時丞相故安昌侯張禹以帝師位特晉甚尊重云上書求見公卿在前云曰今朝廷大臣上不能匡君下亡以益民皆尸位素餐孔子所謂鄙夫不可與事君茍患失之無所不至也臣願賜尙方斬馬劍斬佞臣頭一人以厲其餘上問誰也對曰安昌侯張禹上大怒曰小臣居下訕上廷辱師傅罪死不赦禦史將云下云攀檻檻折云呼曰臣得下從龍逢比干遊於地下足矣未知聖朝何如耳於是左將軍辛慶忌免冠解印綬叩頭殿下曰此臣素著狂直於世使其言是不可誅其言非固當容之臣敢以死爭慶忌叩頭流血上意解然後得巳及後當治檻上曰勿易因而輯之以旌直臣】

上書直諫有忤明君先求斬馬遂請魚文身摧欄檻義烈風雲應從禦史翻賴將軍【應從禦史者謂上怒禦史將云下也翻賴將軍者謂左將軍辛慶忌以死爭乃得免也】

周公戒伯禽贊

【尙書大傳曰伯禽與康叔朝於成王見周公三見而三笞之康叔有駭色乃與伯禽問於商子商子曰南山之陽有木名橋北山之陰有木名梓二子盍往觀焉二子往觀之見橋木髙而仰見梓木實而俯反以告商子商子曰橋者父道也梓者子道也二子明日復見入門而趨登堂而跪周公迎拂其首而勞之曰汝安見君子乎二子以實對公曰君子哉】

伯禽居魯鳴玉來朝周公政治爲國風謡北山有梓南山有橋禮容𨿽備俯仰無驕

五月披裘負薪贊

【皇甫謐髙士傳曰披裘公者吳人也延陵季子出遊見道中有遺金顧披裘公曰取彼金投防公瞠目拂手而言曰何子處之髙而視人之卑五月披裘而負薪豈取金者哉季子大驚旣謝而問姓名公曰吾子皮相之士何足語姓名也】

披裘當夏俗外爲心𨿽逢季子不拾遺金禽巢欲逺魚沈惟深淸聲滅迹何必山林

王祥扣冰魚躍贊

【晉書曰王祥字休徵瑯邪臨沂人性至孝後母朱氏常欲生魚時天寒冰凍祥解衣將剖冰求之冰忽自解雙魚躍出持之而歸】

王祥之母鮮鱗是求冰連釣浦凍塞寒流精誠有感無假沈鉤二老同膳雙魚共浮

孫叔敖逢蛇贊

【賈誼新書曰孫叔敖爲兒時出道上見兩頭蛇殺而埋之歸見其母泣問其故對曰夫見兩頭蛇者必死今出見之故爾母曰蛇今安在對曰恐後人見殺而埋之矣母曰夫有陰徳必有陽報爾無憂也後遂興於楚朝及長爲楚令尹】

叔敖朝出容悴歸家母氏顧訪知埋怪蛇爾有陰徳陽報將加終爲楚相卒享榮華

髙鳳好書不知流麥贊

【後漢書曰髙鳳字文通南陽葉人也少爲書生家以農畝爲業而專精誦讀晝夜不息妻嘗之田曝麥於庭令鳳防雞時天暴雨而鳳持竿誦經不覺潦水流麥妻還怪問鳳方悟之其後遂爲名儒乃教授業於西唐山中】

髙鳳好學專心不廻流連經笥對翫書臺石門云渡銅梁雨來麥流𨿽逺書卷猶開

張良遇黃石公贊

【史記曰畱侯張良者其先韓人也韓破悉以家財求客刺秦王爲韓報讐以大父父五世相韓故秦皇帝東遊良與客䢐擊秦皇於博浪沙中誤中副車秦求賊甚急乃更名姓亡匿下邳嘗間從容步遊下邳圯上有一老父衣褐至良所直墮其履圯下顧謂良曰孺子下取履良愕然欲毆之爲其老彊忍下取履父曰履我良業爲取履因長跪履之父曰孺子可敎矣後五日明與我防此良因怪之跪曰諾五日平明良往父已先在怒曰與老人期後何也去曰後五日早會五日雞鳴良往父又先在怒曰後何也去曰後五日復早來五日良夜半往有頃父亦來喜曰當如是出一編書曰讀此則爲王者師矣後十年興十三年孺子見我濟北谷城山下黃石卽我矣遂去無他言不復見旦日視之書乃太公兵法也】

張良取履跪受無辭兵書一卷長者三期昔稱韓相今爲漢師谷城餘石還歸舊祠【史記曰畱侯欲從赤松子遊乃學辟穀道引輕身始所見下邳圯上老父與太公兵書者後十三年從髙帝過濟北果見谷城下黃石取而葆祠之畱侯死並葬黃石冢每上冢伏臘祠黃石畱侯】

師尙父授丹書贊

【竹書紀年曰紂四十二年周武王元年西伯發受丹書於呂尙又曰季秋之甲子赤爵銜書及丰置於昌戶昌拜稽首受其文要曰姬昌蒼帝子亡殷者紂王將畋史編卜之曰將大獲非熊非羆天遣太師以佐昌臣太祖史疇爲禹卜得臯陶其兆類此至於磻溪之水呂尙釣於涯王下趨拜曰望公七年乃見光景於斯尙立變名答曰望釣得玉璜其文要曰姬受命昌來提撰爾洛鈴報在齊尙出遊見赤人自授尙書命曰召佐昌者子文王夢月著其身又鸑鷟鳴於岐山孟春六旬五緯聚房後鳳凰銜書逰文王之都書又曰殷帝無道虐亂天下星命不移不得復久靈祗逺離百神吹去五星聚房昭理四海文王旣沒太子發立是爲武王】

尙父一遇周王是親赤雀旣下丹書巳陳自論秉鉞長別垂綸獨有磻石畱名渭濵

榮啟期三樂贊

【列子曰孔子遊於泰山見榮啟期行乎郕之野鹿裘帶索鼔琴而歌孔子問曰先生所以樂何也對曰吾樂甚多天生萬物惟人爲貴而吾得爲人是一樂也男女之別男尊女卑故以男爲貴吾得爲男矣是二樂也人生有不見日月不免𦇤褓者吾旣行年九十矣是三樂也貧者士之常也死者人之終也處常得終當何憂哉孔子曰善乎能自寛者也】

榮期三樂惟人與年夫子相遇卽以爲賢性靈造化風雲自然雅琴𨿽古獨有鳴弦

夫子見程生贊

【子華子孔子贈篇曰子華子反自郯遭孔子於途傾蓋而顧相語終日甚相親也孔子命子路曰取束帛以贈先生子路屑然而對曰由閒之士不中間見女嫁無媒君子不以交禮也有間又顧謂子路子路又對如初孔子曰固哉由也詩不云乎有美一人淸揚婉兮邂逅相遇適我願兮今程子天下之賢士也於斯不贈則終身弗能見也小子行之亦見韓詩外傳】

程生夫子一遇相知薄言傾蓋桑陰遂移淸揚共美賢聖同羇陳詩難別贈絹傷離

鉏麑見趙盾贊

【左氏傳曰晉靈公不君宣子驟諫公患之使鉏麑賊之晨往寢門辟矣盛服將朝尙早坐而假寐麑退嘆而言曰不忘恭敬民之主也賊民之主不忠棄君之命不信有一於此不如死也觸槐而死】

趙盾將朝端衣整笏【禮曰笏天子以球玉諸侯以象大夫以魚須文竹士竹又曰將適公所以書思對命】鉏麑受命衝冠怒發惆悵賢臣顧瞻城闕利劍不抽靑槐先絕

蔡澤就唐生相贊

【史記曰蔡澤者燕人也遊學於諸侯小大甚眾不遇而從唐舉相曰吾聞先生相李兌曰百日之內持國秉政有之乎曰有之曰若臣者何如唐舉孰視而笑曰先生曷鼻巨肩魋顏蹙齃膝攣吾聞聖人不相殆先生乎蔡澤知唐舉戲之乃曰富貴吾所自冇吾所不知者壽也願聞之唐舉曰先生之壽從今以往者四十三嵗蔡澤笑謝而去謂其禦者曰吾持梁刺齒肥躍馬疾驅懷黃金之印結紫綬於腰揖讓人主之前食肉富貴足矣後西入秦說應侯秦昭王召見與語大恱拜爲客卿】

蔡澤羇旅唐生決疑無勞神策不問靈龜富貴自取年壽須期𨿽云異相會待逢時

李陵蘇武別贊

【漢書曰李陵字少卿天漢二年陵率步卒五千人出塞與匈奴戰力屈乃降匈奴中蘇武字子卿使匈奴二十年不降昭帝卽位匈奴與漢和親漢求武等於是李陵置酒賀武曰今足下還歸揚名於匈奴功顯於漢室𨿽古竹帛所載丹靑所畫何以過子卿陵𨿽駑怯令漢且貰陵罪全其老母使得奮大辱之積志庶防乎曹柯之盟此陵宿昔不忘之志也收族陵家爲世大戮陵尙復何顧乎已矣令子卿知吾心耳異域之人一別長絕陵起舞歌曰徑萬里兮度沙漠爲君將兮奮匈奴路窮絕兮矢刃摧士眾滅兮名已隤老母巳死𨿽欲報恩將安歸陵泣下數行因與武決】

李陵北去蘇武南旋歸驂欲動別馬將前河橋兩防臨路淒然故人此別知應防年

樊噲見項王贊

【漢書鴻門之會樊噲聞事急乃持楯撞入項羽目之問之爲誰張良曰沛公驂乘樊噲項羽曰壯士賜之巵酒彘肩噲飲酒拔劍切肉食之項羽曰復能飲乎曰臣死且不懼豈特巵酒乎且沛公先入定咸陽暴師霸上以待大王大王今日至聽小人之言與沛公有隙臣恐天下解心疑大王也項羽默然沛公如厠麾噲去旣出沛公畱車騎獨騎馬噲等四人步從從山下走歸霸上軍而使張良謝項羽羽亦因遂巳無誅沛公之心是日微樊噲奔入營譙讓項羽沛公防殆後數日項羽屠咸陽立沛公爲漢王漢王賜樊噲爲臨武侯】

樊噲將軍漢王車右不憚鋒刃何辭巵酒霸上屯軍鴻門固守【應劭曰霸上地名在長安東三十里古曰滋水秦穆公更名霸上師古曰霸水上也卽今所謂霸頭孟康曰鴻門在新丰東十七里舊大道北下阪口名】持謝範增惟畱玉斗【漢書髙帝紀云使張良獻璧項羽受之又獻玉斗範增範增怒撞其斗起曰吾屬今爲沛公虜矣】

秦穆公飲盜駿馬贊

【呂氏春秋曰昔者秦穆公乘馬右服失之野人取之穆公自往求之見野人方將食之於岐山之陽繆公笑曰食駿馬之肉不飲酒餘恐傷汝也徧飲而去韓原之戰晉人已環穆公之車矣晉梁靡已扣公左驂矣野人嘗食馬於岐山之陽者三百冇餘人畢力爲穆公疾鬭於車下遂大克晉乃獲公以歸】

駿馬遇盜秦王不嗔先傾美酒翻畏傷人鄰兵向國窮寇侵秦於時大盜還作功臣

延陵季子遇徐君贊

【新序曰延陵季子將西聘晉帶寶劍以過徐君徐君不言而色欲之季子爲有上國之事未獻也然心許之矣使於晉顧反則徐君死矣於是以劍掛徐君墓樹而去】

徐君有禮季子惟賢經過一遇如舊依然人非別後心許生前長松𨿽合寶劍猶懸

鶴贊【並序】

武成二年春三月雙白鶴飛集上林園大將鄭偉【鄭偉字子直滎陽開封人也周書有傳注見墓志銘】布弋設罝並皆禽獲六翮已摧雙心俱怨相顧哀鳴孤雄先絕孀妻向影天子湣焉信奏事階墀立使爲贊【天子周明帝也時子山爲司憲中大夫】

九臯遙集三山廻歸【毛詩曰鶴鳴於九臯聲聞於天漢書郊祀志曰蓬萊方丈瀛洲此三神山在渤海中】華亭別淚洛浦仙飛【語林曰陸機爲河北都督聞警角之聲謂孫丞曰聞此不如華亭鶴唳故臨刑而有此嘆見世說注列仙傳曰周靈王太子晉好吹笙作鳳鳴遊伊洛間道士浮丘公接上嵩山二十餘年後來山上告桓良曰告我家七月七日待我緱氏山頭果乘白鶴駐山巓望之不得舉手謝時人而去】不妨離繳先遭見羈【離平聲說文曰繳生絲縷也】籠摧月羽弋碎霜衣【月羽霜衣言鶴之白也】塞傳余號闗承舊名【幽明錄曰陶公在防陽西南一塞取魚自謂其池曰鶴門梁元帝表臣自擁旄鶴塞昭明答湘東書掩鶴闗而髙臥】南遊湘水東入遼城【神仙傳曰蘇仙公者桂陽人也乘白鶴飛去自後有白鶴來止郡城東北樓上人或挾彈彈之鶴以爪攫樓板似漆書云城廓是人民非三百甲子一來歸吾是蘇公彈何爲至今修道之人每至甲子日焚香禮於仙公之故第也捜神後記曰丁令威本遼東人學道於靈虛山後化鶴歸遼集城門華表柱歌曰有鳥有鳥丁令威去家千年今始歸城郭如故人民非何不學仙冢累累】雲飛欲舞露落先鳴六翮摧折九門嚴閉【戰國策莊辛曰奮其六翮而淩淸風楚辭曰虎豹九闗言天有九門無可訴寃也】相顧哀鳴肝心斷絕松上長悲琴中永別【王韶之神境記曰滎陽郡有孤松千丈常有雙鶴晨必接翮夕輒偶影蔡邕琴操曰商陵牧子娶妻五年無子父兄欲爲攺娶牧子援琴鼔之歌別鶴以舒其憤懣故曰別鶴操】

庾子山集卷十

欽定四庫全書

庾子山集卷十一

周庾信撰

錢唐倪璠纂注

敎文

序傳

答移市敎

昔張楷碩儒尙移農之市【後漢書曰張楷字公超除長陵令不至官隠居農山中學者隨之所居成市後華陰山南遂有公超市】宜官妙篆猶致酒壚之客【衛恆四體書序曰上谷王次仲善書始爲楷法至靈帝好書世多能者而師宜官爲最甚矜其能每書輒削焚其札梁鵠乃益爲版而飲之酒候其醉而竊其札鵠卒以工書至選部尙書宜官後爲袁術將今鉅鹿宋子有耿球碑是術所立其書甚工云是宜官書也】況復徳總郇周聲髙梁楚【郇故國名左氏傳曰畢原酆郇文之昭也汲郡古文曰晉武公滅郇以賜大夫原點是爲郇叔又云文公城郇臣瓚云在晉之境內河東有郇城卽古郇國班彪北徵賦曰息郇邠之邑鄕邠周地也貨殖傳曰洛陽東賈齊魯南賈梁楚】希風慕義之士舉袂成帷臥轍反車之流摩肩相接【戰國策蘇秦說齊宣王曰臨淄之途車轂擊人肩摩連衽成帷舉袂成幕】遂使王充閱市之處逺出荒郊【後漢書曰王充字仲任防稽上虞人也好博覽而不守章句家貧無書嘗遊洛陽市肆閱所賣書一見輒能誦憶遂博通眾流百家之言】石苞販鐵之所翻臨崖岸【晉書曰石苞字仲容渤海南皮人也被使到鄴事久不決乃販鐵於市市長沛國趙元儒名知人見苞異之因與結交嘆苞逺量當至公輔由是知名】聖徳謙虛未忘諠湫【左氏傳曰湫隘嚻塵杜云湫下也子小反】欲令吹簫舞鶴還反舊【史記稱伍子胥鼔腹吹箭乞食吳市吳越春秋曰吳王闔閭葬女於國西閶門乃舞白鶴於吳市中令萬民隨而觀之還使男女與鶴俱入羨門因發機以掩之殺生以送死】賣卜屠羊請辭新闠【漢書曰蜀有嚴君平卜筮於成都市一日裁數人得百錢足自養則閉肆下簾而授老子又三輔黃圗曰司馬季主卜於東市莊子曰楚昭王失國屠羊說走而從於王昭王反國將賞從亡者及屠羊說屠羊說曰大王失國說失屠羊大王反國說亦反屠羊臣之爵祿已復矣又何賞之有遂不受也崔豹古今注曰闤市垣闠市門也】而交貿之黨好畱豳岐之眾難遣【廣雅曰貿易也史記周本紀曰公劉子慶節立國於豳古公亶父立薰育戎狄攻之古公去豳渡漆沮逾梁山止於岐下豳人舉國扶老攜弱盡復歸古公於岐下索隠曰豳卽邠也徐廣曰岐山在扶風美陽西北其南有周原】

文

移齊河陽執事文

【周書武帝紀曰天和四年夏四月乙已齊遣使來聘以正月辛卯朔推之當是四月二十二日來聘二十七日移文也下篇云大司馬齊國公知是齊王宇文憲所移也髙氏受東魏禪國號曰齊時河陽爲彼所屬故移】

周天和四年四月二十七使持節車騎大將軍儀同三司大都督陜西總管府移齊河陽執事【陜西總管齊王憲也憲本傳及碑文雲天和元年徵還雍州牧雍州陜西也】自疆場臥鼔邊鄙收烽義讓之行未能期月孔城誨盜卽值苞藏【周書雲天和四年齊將獨孤永業來寇盜殺孔城防主能奔達以城應之通典云河南府壽安縣有九曲城所謂九阿也髙齊置孔城防以備周在縣東南左傳鄭行人子羽曰大國無乃苞藏禍心以圗之】是以板載之師須時而動自安封域非求拒防【詩云縮板以載博物志曰齊南有長城巨防陽闗之險】𨿽復風塵蹔接旗鼔無侵五將卽回雙崤已靜【李陵答蘇武書云五將失道陵獨遇戰左氏傳曰秦穆公召孟明西乞白乙使出師襲鄭蹇叔之子與師哭而送之曰晉人禦師必於崤崤有二陵焉其南陵夏后臯之墓也其北陵文王之所避風雨也謝朓和王著作八公山詩曰雙崤望河澳以崤有二陵稱雙崤矣】始奉朝防獲彼移書令受叛城使回軍實【左氏傳曰以數軍實】想彼邊司已奉處分旣有此還輒須領納未知何日可遣戍兵指附行人遲能速報盟且不渝鄰境相善顧瞻原野幸甚實多故移

又移齊河陽執事文

周天和四年十一月十日陜州總管長史梁昕移齊河陽執事【周書云梁昕字元明安定烏氏人也天和初徵拜工部中大夫出爲陜西總管府長史】自拭玉繼書通闗去傳【儀禮曰賔朝立東西面賔人北面坐拭圭鄭注賔使者拭淸之也漢書音義曰舊出入闗皆用傳傳煩因裂襦帛分持後復出合之以爲符信言周齊通好也周書天和四年四月齊遣使來聘是也】實謂上方銷劍山陽息馬【漢書顏師古注云尙方少府之屬官也使供禦器物故有斬馬劍也尙書武成篇曰歸馬華山之陽孔傳曰欲使自生自死示天下不復乘用】過玆禦客或慢重扃【周易曰重門擊柝以禦暴客說文曰扃門之闗也】屬故司疆陰行善盜君一臣二上穆下乖【司疆司疆之官謂齊將獨孤永業也永業來寇盜殺孔城防主言君方修好而臣有貳心上行和順而下獨乖戾蓋責之也】國家以邊鄙心揺須固備守大司馬齊國公天子介弟中軍元帥【謂齊煬王憲也武成二年封齊國公天和三年拜大司馬憲爲太祖宇文泰之第五子武帝之弟也】駕馭孫吳驅馳虎【孫武吳起也述異記曰之爲獸狀如虎豹而小】舉因農隙義異城郎師巡我境曽非反鄆【周書武帝紀雲天和四年八月庚辰盜殺孔城防主以其地入齊九月辛卯遣柱國齊國公憲率眾於宜陽築崇徳等城春秋隠元年夏四月費伯帥師城郎杜注魯邑髙平方與縣東有郁郎亭九年傳曰夏城郎書不時也文十二年季孫行父帥師城鄆杜云城陽姑幕縣南有員亭卽鄆也昭元年傳云季武子伐莒取鄆莒人告於會楚告於晉請戮其使趙孟曰莒魯爭鄆爲日久矣】縮載之畢前旗已回【詩大雅綿雲從繩則直縮板以載毛傳雲乘謂之縮釋器云繩謂之縮孫炎曰繩束築版謂之縮郭璞云防束之也】彼國兵馬不防【彼國謂齊也】殿後余塵遂至相接【左氏傳曰猛也殿又曰孟之側後入以爲殿殿丁練反後軍也】建旌疊【疑作壘】上未及五申安鄴城防先驚七伏【史記曰孫武子三令五申之左傳宣十二年邲之戰云士季使鞏朔韓穿帥七覆於敖前杜云爲伏兵七處也】當時鋒刃或膏原野【漢書師古注曰鋒戈防刃也又蘇武傳衛律曰空以身膏艸野班固東都賦曰原野厭人之肉】所獲彼將夏州刺史梁老首領今以相還屍鄕不逺無令久客【漢書地理誌河南郡偃師縣屍鄕殷湯所都後漢書曰溫序爲隗囂所殺防到洛陽賜城傍地爲塜長子壽夢序曰久客思鄕裏壽卽上書乞骸骨歸葬】馬驢甲兵具條相勒封人宜依領納宿無鬭志不獲交綏致此埃塵誰階其咎故移【周禮封人掌爲畿封而樹之鄭注畿上有封若今時界也左氏傳曰潁考叔爲潁谷封人祭仲足爲祭封人宋髙哀爲蕭封人論語有儀封人皆以地方封人蓋封人職典封疆居在邊邑潁谷儀祭皆是國之邊邑也左傳文十二年曰乃皆出戰交綏杜注云古名退軍爲綏晉志未能堅戰短兵未至爭而兩退故曰交綏正義曰魏武引司馬法云將軍死綏舊說綏卻也詩云誰生厲階】

移虜畱使文

【周書建徳五年二月辛酉遣皇太子斌巡撫西土仍討吐谷渾戎事節度並宜隨機專決按武帝母皇太后叱奴氏以建徳三年三月癸酉崩至建徳五年三月戊申祥文云入境以來國祥甫邇至遣使相隨永惇鄰睦知虜謂吐谷渾也吐谷渾遣使入境在建徳五年二月發遣彼使在次年春初建徳六年正月所移也】

年月朔日某官告配某州郡前本欲發遣彼使但某入境以來國祥甫邇自秋迄冬未申欵接【周書云建徳三年三月癸酉皇太后叱奴氏崩帝居倚廬朝夕共一溢米羣臣表請累旬乃止詔皇太子斌總釐庶政五月庚寅葬文宣皇后於永固陵帝袒跣至陵所辛酉詔曰齊斬之情經籍彞訓近代沿革遂亡斯禮伏奉遺令旣葬便除攀慕幾筵情實未忍三年之喪達乎天子古今無易之道王者之所常行但時有未諧不得全制軍國務重庶自聽朝縗麻之節苫廬之禮率遵前典以申防極百寮以下宜遵遺令公卿上表固請俯就權制過葬卽吉帝不許引古禮答之羣臣乃止於是遂申三年之制五服之內皆令依禮建徳五年二月辛酉皇太子斌巡撫西土討吐谷渾三月壬寅文宣皇后服再期戊申祥知是吐谷渾遣使入境在於建徳五年二月至三月祥是入境以來國祥甫邇也又云自秋迄冬未申欵接知畱彼使至次年方遣也】且狼星表邦嚴霜巳戒【史記天官書曰五宮東有大星曰狼狼角變色多盜賊正義曰狼一星參東南狼爲野將主侵掠占非其處則人相食色黃白而明吉赤角兵起金火守亦如之楚辭曰秋旣戒之白露冬又申之以嚴霜】浮河亂濟長路苦寒【禹貢曰濟河惟兗州又云浮於濟漯達於河又云入於渭亂於河孔安國曰正絕流曰亂史記索隠曰濟水出河東垣縣王屋山東其流至濟陰故應劭雲濟水出平原陰縣東陸機詩云劇哉行役人慢慢恆苦寒言虜使入境以來初爲國祥又以盜賊之警所以自春至冬未申欵接也】時當獻嵗維新三元告慶【楚辭曰獻嵗發春兮泊吾南徵三元元日謂爲嵗日月之元也亦稱三朝班固東都賦曰春王三朝】珪贄盈庭華裔參軫【周禮曰公執桓圭侯執信圭伯執躬圭子執谷璧男執蒲璧以朝覲宗遇會同於王又曰以六禽作六贄鄭云贄之言至也所執以自致也封禪書曰百蠻執贄左氏傳曰庭實旅百左傳杜注云諸華中國又姜戎曰謂我諸戎四嶽之裔冑也杜云裔逺也昭九年傳云先王居檮杌於四裔以禦螭魅說文曰軫車後橫木也參軫言多也】式觀盛禮洽此嘉讙陽和旣動澤漸萬邦便當遣使相隨永惇鄰睦故移序

趙國公集序

【周書列傳云趙王招字豆盧突幼聰穎博涉羣書好屬文學庾信體詞多輕艷武成初進封趙國公建徳二年進爵爲王所著文集十卷行於世】

竊聞平陽擊石山谷爲之調【皇甫謐曰舜都平陽虞典夔曰於於擊石拊石孔安國曰石磬也】大禹吹筠風雲爲之動【說文曰筠竹皮也】與夫含吐性靈抑揚詞气曲變陽春光回白日豈得同年而語哉【宋玉曰陽春白雪】柱國趙國公發言爲論下筆成章逸態橫生新情振起風雨爭飛魚龍各變【樂動聲儀曰風雨動魚龍】方之珪璧塗山之會萬重【左傳哀十年大夫對孟孫曰禹防諸侯於塗山執玉帛者萬國】譬以雲霞赤城之巖千丈【孔靈符防稽記曰赤城山名皆赤狀似雲霞懸霤幹仞謂之瀑布飛流灑散冬夏不竭】文參歷象卽入天官之書【史記冇天官書索隠曰案天文有五官官者星官也星座有尊卑若人之官曹列位故曰天官】韻涉絲桐咸歸總章之觀【三輔皇圗曰明堂之制舜曰總章】論其壯也則鵬起半天【莊子曰鵬之背不知其防千里也怒而飛其翼若垂天之云】語其細也則鷦巢蚉睫【莊子曰鷦鷯巢林不過一枝此云鷦巢鷦疑作焦蓋謂焦螟虫也列子曰江浦之間生麼虫其名曰焦螟羣飛而集於蚊睫弗相觸也棲宿去來蚊弗覺也張湛曰麼亡果反細也字書云麼小也】豈直熊熊旦上增城抱日月之光【熊熊一作熊羆陸璣疏曰熊能攀緣上髙樹見人則顚倒自投地而下冬多入穴而棲始春而出脂謂之熊白史記天官書說嵗星雲熊熊有光按下文焰焰從熊熊爲是楚詞增城九重】焰焰宵飛南斗觸蛟龍之气【洛誥曰無若火始焰焰孔傳云焰焰尙微崔豹古今注曰螢火一名宵飛南斗句卽豫章記所謂丰城劍气光於牛斗者也劍卒化爲龍矣】昔者屈原宋玉始於哀怨之深【史記曰屈原被放至於江濵乃作懷沙之賦懷石自投汨羅以死屈原旣死之後楚有宋玉唐勒景差之徒皆好辭而以賦見稱皆祖屈原之從容詞令終莫敢直諫者】蘇武李陵生於別離之世【漢書曰蘇武字子卿京兆人武帝天漢二年以中郎將使匈奴十九年不屈節歸漢李陵字少卿天漢中將步卒五千擊匈奴轉鬭矢盡遂降單於以女妻之立爲右校王在匈奴二十餘年卒詩品曰李陵詩其源出於楚辭文多淒愴怨者之流陵名家子有殊才生命不諧聲頺身防使陵不遭辛苦其文亦何能至此】自魏建安之末晉太康以來雕虫篆刻其體三變【宋書謝靈運傳論曰自漢至魏四百餘年辭人才子文體三變建安獻帝年號太康晉武帝年號也揚雄法言或問吾子少而好賦曰然童子雕虫篆刻俄而曰壯夫不爲也】人人自謂握靈虵之珠抱荊山之玉矣【二語出曹子建與楊徳祖書說苑曰昔隨侯行遇大蛇中斷疑其靈使人以藥封之蛇乃能去因號其處爲斷蛇丘嵗余虵銜明珠徑寸絕白而有光因號隨珠卞和璧始皇以爲傳國璽也韓子曰卞和抱其璞哭於荊山之下】公斟酌雅頌諧和律呂若使言乖節目則曲臺不顧聲止操縵則成均無取【漢書曰孟卿說禮數萬言號曰後氏曲臺記服防曰在曲臺校書者記因以爲名師古曰曲臺殿在未央宮學記曰不學操縵不能安周禮大司樂掌成均之法以治建國之學政而合國之子弟焉】遂得棟梁文囿冠冕詞林大雅扶輪小山承蓋【詩序曰詩有大雅焉有小雅焉羽獵賦曰齊桓公曽不足使扶輪又曰風詡詡其扶輪楚辭序曰招隠士者淮南小山之所作也】

傳

周使持節大將軍廣化郡開國公丘乃惇崇傳

崇恆州代郡鼔城縣廣義鄕孝讓里人也昔壽丘建國賜姓者十二人【竹書紀年曰黃帝母曰附寶見大電繞北斗樞星光照郊野感而孕二十五月而生帝於壽丘史記正義曰壽丘在魯東門之北今在兗州曲阜縣東北六里皇甫謐云黃帝生於壽丘長於姬水因以爲姓國語胥臣云黃帝之子二十五宗其得姓者十四人爲十二姓姬酉祁已滕箴任荀嬉姞嬛依是也】平陽舉賢登朝者十六族【皇甫謐帝王世紀堯都平陽於詩爲唐國史記曰昔髙陽氏有才子八人世得其利謂之八愷髙辛氏有才子八人世謂之八元此十六族者世濟其美至於堯堯未能舉舜舉八愷使主后土舉八元使舉五敎於四方事出左傳】況復大電繞樞流星入昴【大電繞樞黃帝之祥注見上文流星入昴帝堯之祥論語防曰帝堯率舜遊首山觀河渚視五老飛爲流星上入昴】分源別幹其嗣興者乎魏道武皇帝以命世雄圗飲馬河洛【北史曰魏之先出自黃帝子之少子受封北國其後世爲君長魏平文皇帝生二子長曰沙漠雄次曰什翼犍道武帝祖帝拓中原國號曰魏】兄弟十人分爲十姓【十姓謂後魏爲拓跋氏道武以沙漠雄子嵩宗室之長爲長孫氏至魏文帝以獻帝長兄爲紇骨氏次兄普氏爲周氏次兄爲達奚氏次兄爲伊婁氏攺婁氏次兄惇丘氏攺爲丘氏次兄侯氏攺爲萬侯氏叔父之後乙旃氏爲叔孫氏疏俗車焜氏攺爲車氏是爲十姓見魏書及北史】辧風吹律丘氏卽其一焉【魏十姓惇丘氏爲丘氏是也春秋孔演圗云孔子曰丘援律吹律有姓】五代祖邈驃騎大將軍開府儀同三司營丘郡開國公於時天道西北旣稟謀謨【左傳董叔曰天道多在西北】馬首東南實資匡贊【左傳襄十四年荀偃令曰雞鳴而駕塞井夷竈惟餘馬首是瞻欒黶曰晉國之命未是有也余馬首欲東乃歸此言進退皆從之也】因以封名仍爲賜氏【謂邈封營丘郡賜姓丘氏也】與夫南公伯卽有連類宗則樂正非無準則【以上與夫至凖則似有缺文兼疑訛字未敢以意增攺今照原本錄之】曽祖雙軌使持節驃騎大將軍司徒靑兗二州刺史範陽文昭公洛食之始上馬治國【洛誥曰我乃卜澗水東水西惟洛食孔傳曰今河南城也漢書陸賈曰馬上得之亦將以馬上治之乎】登庸之初升槐論道【尙書曰疇咨若時登庸孔傳曰庸用也誰能咸熙庶績順是者將登用之周禮曰三槐三公位焉尙書曰惟玆三公論道經邦】生則絕席武宮死則配祠淸室【後漢張禹傳詔令禹捨宮中每朝見與三公絕席黃圃曰淸涼殿亦曰延淸室】夫人太原王氏三世爲將四代爲公【太原王氏出自王離次子威漢揚州刺史九世孫霸字仲儒居太原晉陽後漢連徵不至霸生咸咸十九世孫澤字季道雁門太守生昶字文舒魏司空京陵穆侯二子渾濟見晉書此太原氏族之盛也云三世爲將者史記稱王翦子王賁王翦之孫王離又云今王離已三世將矣云四代爲公者晉渾濟等是也】社稷大宗鐘鼎貴族伉儷是歸秦晉匹也【言太原本世冑之家夫人王氏來歸於我也禮有大宗小宗漢書曰擊鐘鼎食左氏傳曰已不能庇其伉儷而亡之杜預曰伉敵也儷偶也正義曰禮謂兩皮謂儷皮儷兩也故爲耦伉者相當之言故爲敵也伉儷者言是相敵之匹偶又左傳懷嬴曰秦晉匹也何以卑我杜注云匹敵也】祖提使持節衛將軍駙馬都督河交二州刺史靈壽縣開國公公子公孫聲名籍甚增輝增耀弱冠升朝夫人淸亷郡長公主孝文帝之第二女也王姬有行車服不系【詩序曰王姬下嫁於諸侯車服不系其夫下王后一等】故得衛靑上將張耳賢夫【漢書曰衛靑尙平陽主天文志云文昌六星一曰上將靑拜大將軍故云上將又漢書曰張耳大梁人也嘗亡命遊外黃外黃富人女甚美庸奴其夫亡邸父客曰必欲求賢夫從張耳】父願使持節大都督徐州諸軍事徐州刺史平陽縣開國公食邑四千戶少年習象多見兵書澆沙聚石之營卻日橫云之陣【曹瞞傳曰公軍渡渭爲馬超所衝突營不可立地又多沙不築時天寒乃多作縑囊以運水起沙爲城以水灌之一夜而成比明城立由是公軍盡得渡渭晉書曰諸葛亮造八陣圗於魚復平沙上累石爲八行相去二丈淮南子曰魯陽公與韓戰戰酣日暮援戈而麾之日爲之反三捨風後握奇經有風陣云陣】彎弧則防破小支抽劍則泉飛枯井【曹植白馬篇曰控破左的右發摧月支漢書曰貳師將軍李廣利防佩刀刺山飛泉湧出】夫人宇文氏周文皇之第三妹也母儀令範女師賢哲徳髙隆慮義重河陽【漢書王太后第三女曰隆慮公主續列女傳曰趙皇后屬河陽主家學歌舞】魏受其終周新其命式墓封墳追旌盛徳【後漢書曰明帝遣使祠蕭何霍光帝謁園陵過式墓史記其命閎夭封比干之墓注云封謂益其土】乃贈使持節大將軍廣化郡開國公食邑一千戶夫人贈安徳郡長公主遊魂寃結非無廣漢之城【後漢書曰陳寵轉廣漢太守先是洛縣城南每陰而常有哭聲聞於府中積數十年寵使吏案行還言世衰亂時此下多死亡者而骸骨不得葬儻在於是寵盡收斂葬之自是哭聲遂絕】久客思歸惟有東平之樹【皇覽曰東平思王冢在無鹽人傳言王在國思歸京師後葬其冢上松柏皆西靡也】自永安以來魏室大壊【北史云魏莊帝諱子攸彭城王勰之第三子也武泰元年明帝崩大都督爾朱榮謀廢立陰與帝通率眾來赴帝與兄弟夜北渡河會榮於河陽卽皇帝位是年攺元永安】海水羣飛天星亂動【揚雄劇秦美新曰海水羣飛漢書劉向封事諫曰夜中星隕如雨】禮樂徵伐不出於人主舉賢誅暴議在於彊臣【謂爾朱榮也北史云榮以兵權在己遂有異志乃害靈太后及幼主次害無上王等後復表請追謚無上王爲皇帝余俱有贈子孫聽立後授封爵舉賢如以前太尉江陽王繼爲太師以下是也誅暴如討葛榮檻送京師斬於都市是也三年帝殺榮於明光殿帝卒爲爾朱氏所弒爾朱世隆立廣陵恵王羽之子恭是爲閔帝】髙丞相驅率風雲奄荒齊晉【北史云髙歡渤海蓚人也普泰元年廢帝卽位於信都西攺元中興以渤海王髙歡爲丞相二年爲大丞相歡旣敗爾朱氏廢帝自以疎逺遜位歡立武帝永興二年髙歡大破爾朱氏山東平】我舅氏文皇帝駕馭龍虎據有周秦南北渝盟東南敵怨【謂周太祖宇文泰也北史魏武帝紀曰永興三年帝內圗髙歡乃以斛斯椿爲領軍使與王思政綂之以爲心膂軍謀朝政咸決於椿分置督將及河南闗西諸刺史帝親總六軍十餘萬次河橋髙歡引軍東渡帝出宇文泰遣李賢和等各領數百騎會帝於崤中髙歡入洛遣婁昭等追帝不及宇文泰遣大都督趙貴等甲騎二千來赴乃奉迎過河泰迎帝於東陽帝勞之將士皆呼萬嵗遂入長安以雍州公爲宮大赦是爲西魏髙歡東還洛陽歡推淸河王亶子善見爲主徙都鄴是爲東魏魏於此始分爲二周本紀云普回子莫那自山陰南徙始居遼西是曰獻侯爲魏舅甥之國故曰舅氏】旣而各受圗書並當珪璧【謂髙氏宇文氏後俱受命爲帝也河圗洛書帝王之符也左氏傳曰當璧而拜者神所立也北史云魏大統十六年東魏靜帝遜位於齊是爲文宣皇帝諱洋神武第二子也魏恭帝三年遜位於周是爲閔帝諱覺太祖第三子也髙氏宇文氏並爲帝矣】百姓則父南子北兄東弟西事主則憂親求生則慮禍大周親戚徧鐘荼炭輸之城旦下之織室闗河嚴隔三十餘年【言周齊兩國爭疆東西否隔親戚流寓或致罪戾不得遣歸也史記秦始皇本紀云黥爲城旦如淳曰律說論決爲髠鍓輸邊築長城晝日伺寇虜夜暮築長城城旦四嵗也漢書刑法志曰諸當完者完爲城旦舂又外戚傳曰漢使曹參等擄魏王豹而薄姬輸織室】天厭防亂人思反徳彼之風塵旣靜函谷此之冠蓋屢涉漳濵【言周齊彼此和親干戈少息也按周本紀天和六年齊遣使來聘建徳元年周遣司宗李祭小賔部賀遂禮於齊是也函谷本防函谷闗周宇文氏所都漳濵鄴地齊髙氏所都周武帝詔曰僞齊叛渙竊有漳濵是也】中山寃枉之餘代郡凋殘之澤並遇革音咸蒙禮送【中山二語言髙氏廢帝自立魏之支屬皆畱齊地防周齊和親乃許還其本國也下云崇等生還是魏周戚屬由是得歸矣漢書曰中山王衎入卽位是爲平帝後王莽卽眞遂廢帝又文帝紀曰周勃等奉天子法駕迎於代邸中山指靜帝爲髙氏所廢若漢平帝代郡指淸河王子善見本髙歡所立若漢代邸此二帝之後向被拘囚今防禮送也】崇賔兄弟二人相看气息親愛凋零方寸久亂恆山殺翮豈望同飛而安國徒中郁爲卿相班超絕域遂得生還【爾雅曰北嶽恆山張宴漢書注云恆山在常山郡西郭璞山海經注云雁門山卽北陵西隃雁之所出因以爲名在髙栁北地理誌有雁門郡淮南子曰飛烏鍛羽許愼注云鍛殘羽也言雁之殘羽不能飛也史記曰韓安國者梁成安人也事梁孝王爲中大夫其後坐法抵罪無何梁內史缺漢使使者拜安國爲梁內史起徒中爲二千石位至禦史大夫行丞相事後漢書班超曰臣不敢望到酒泉但願生入玉門闗】天和四年【武帝之八年也】至於新邑【以上序賔崇兄弟二人自齊來歸也】朝廷以舅甥之國外內之親乃授賔使持節驃騎大將軍開府儀同三司大都督安樂縣開國公食邑一千戶賔得免虎口仍上龍門【莊子孔子曰丘幾不免虎口哉司馬遷書曰垂餌虎口辛氏三秦記曰河津一名龍門水險莫通魚鼈之屬莫能上江海大魚薄集龍門下數千不得上上則爲龍也】聲價已髙風焱卽逺方欲討論國恥申雪家寃橫屍原野是所甘心時不我與先從朝露春秋若干【言賔先崇死也】衛國興文子之慟長安有詔葬之悲【衛國興文子之慟者疑引衛公叔文子公孫發卒也漢書曰霍去病薨上悼之發屬國甲軍陳自長安至茂陵爲冢象祁連山】乃贈本官加少傅蒲虞勲三州諸軍事蒲州刺史以天和六年【平鄴都年】某月日葬於長安之洪瀆原妻靑州石氏長城郡君子孤防生妻嫠室卽能有節還成守義崇蒙授使持節大都督驃騎大將軍開府儀同三司廣化縣開國公食邑一千戶昆季二人同年上將彤廷交映棨防相臨【西都賔曰玉階彤庭崔豹古今注曰棨防殳之遺象也詩所謂伯也執殳爲王前驅前驅之器也以木爲之後世滋僞無復典刑以赤油韜之亦謂之油防亦謂之棨防王公以下通用之】昔二馮同徳繼踵當官【漢書曰成帝時馮野王爲上郡太守後弟立亦自五原太守徙西河上郡居職公亷百姓歌之曰大馮君小馮君兄弟繼踵相因循聰明賢知恵吏民政如魯衛徳化均周公康叔猶二君】兩杜齊名夾河爲郡【漢書杜周傳曰始周爲廷史有一馬及久任事列三公而兩子夾河爲郡守家訾累巨萬矣】比斯榮寵彼將慙色俄然賔疾奄捐館捨崇兄弟勝衣備罹禍酷同气長養得及全人今者來歸更連凶閔每一悲慟行路傷心撫養愛子情深馬援之慈【後漢書馬援傳曰兄況卒援行服期年不離墓所敬事寡嫂不冠不入廬援有誡兄子嚴書】恭事寡嫂義甚顏含之孝【晉書曰顏含字都瑯琊莘人也兄畿咸寜中得疾就醫自療遂死於醫家家人迎防旐毎繞樹而不可解引防者顚僕稱畿言曰我壽命未死但服藥太多傷我五臓今當復活愼無葬也其婦及家人夢之曰吾當復生可急開棺而父不聽含時尙少乃慨然曰非常之事自古有之今靈異至此開棺之痛孰與不開相負父母從之乃共發棺果有生驗以手刮棺指爪盡傷然气息甚防存亡不分飲食所須托之以夢闔家營視頓廢生業𨿽在母妻不能無倦矣含棄絕人事躬親侍養不出戶庭者十有三年畿竟不起含二親旣終兩兄繼沒次嫂樊氏因疾失明含課勵家人盡心撫養每日自嘗省藥饌察問息耗必簪屨束帶醫人疏方應須蚺虵膽而尋求備至無由得之含憂嘆累時嘗晝獨坐忽有一靑衣童子年可十三四持一靑囊授含含開視乃虵膽也童子化靑鳥飛去得膽藥成嫂病卽愈由是著名已上序賔卒崇克盡弟道也】天和六年授大將軍餘如故龍庭賞出塞之功玉門勞旋師之寵異代同和見之今日【後漢書班固燕然山銘曰焚老上之龍庭注云匈奴五月大防龍庭祭其天地鬼神今皆焚蕩之又耿恭傳曰恭引兵據疎勒匈奴攻恭恭厲士眾擊走之數月食盡困窮稍稍死亡餘數十人漢遣兵迎校尉遂相隨俱歸發疎勒時尙有二十六人隨路死沒三月至玉門惟餘士二人】建徳二年授使持節都督宜州諸軍事宜州刺史忽忽橫閣但有誦書曖曖重帷惟聞善政淸不置水明非舉燭【髙士傳曰任棠字季卿隠身不仕龎參爲漢陽太守到先就家俟焉棠不與言但以薤一本水一盂置戶屏前身抱孫兒伏於戶下主簿白以爲倨傲參思其微意良久曰棠置一盂水欲諭太守淸也投一本薤欲諭太守擊彊宗也抱孫兒當戶欲諭太守開門卹孤也韓子曰郢人有遺燕相國書者夜書火不明因謂持燭者舉燭云而過書舉燭舉燭非書意也燕相受書而說之曰舉燭者尙明也尙明也者舉賢而任之燕相白王大恱國以治治則治矣非書意也】乃是入境移風非直停車待雨【後漢書曰賈琮爲冀州刺史升車命禦者褰帷諸臧過者望風解印綬去又曰鄭行春隨車致雨】有勅大將軍宜州刺史廣化郡公崇自夏季無雨以迄於今𨿽靡神不禱仍未降感知彼州內獨蒙滂澤諒由大將軍精誠所致憂念郡人丰稔可希良以爲慰又勅廣化公崇知此存心政術治勤黎人受委稱職嘉尙無已古人有言非行之難念加勉朂以致盡善指令宣納抑操賜齊陳物如別宜諭朕懷昔陽平太守別降紅粟之恩荊州刺史偏蒙衮衣之賜治績尢異此之謂乎【晉書武帝紀曰太康十年夏四月以陽平太守梁栁有政績賜谷千斛吳都賦曰海陵之倉則紅粟流衍益都耆舊傳曰郭賀拜荊州刺史明帝巡狩到南陽特賜以三公之服黼黻旒冕勅去防露冤見此以彰其徳】崇淸淨爲政亷明爲法人不忍背吏不忍欺性不飲酒無所嗜欲深沈墻仞喜慍不形文必正詞弦惟雅曲仁義禮節是所用心緹帙緗素愛翫無巳當今四郊多壘尙有公卿之辱【禮記曰四郊多壘此卿大夫之辱也】鼔鼙不息猶勞將帥之謀【禮記曰君子聞鼔鼙之聲則思將帥之臣】語其讎恥惟願橫行死地思其報國不身膏原野【漢書上將軍樊噲曰臣願得十萬眾橫行匈奴中揚子法言曰秦將白起長平之戰四十萬人死原野厭人之肉川谷流人之血】但令天假之年時綏之福忠貞之事公其取焉略書梗槪陳之直史【後漢書杜篤論都賦序曰故略其梗槪不敢具陳注云梗槪猶麤略也】

庾子山集卷十一

欽定四庫全書

庾子山集卷十二

周庾信撰

錢唐倪璠纂注

銘

秦州天水郡麥積崖佛龕銘【並序】

【天水郡漢武帝元鼎三年置秦州地記云郡前湖水冬夏無增減因以名焉麥積山者北跨淸渭南漸兩當五百里岡巒麥積處其中崛起一石嵬髙萬尋望之團團如民間麥積之狀故有此名其靑雲之半峭壁之間鐫山成佛萬龕千室𨿽自人力疑具功隋帝分葬神泥舍利函於東閣之下伽室之中有庾信銘記刋於巖中見太平廣記袁宏後漢紀曰浮屠者佛也漢言覺將覺悟羣生也龕者塔也方誌云受廣雅云盛也按周武帝建徳三年始除佛道二敎是銘當在建徳三年以前所作也】

麥積崖者乃隴底之名山河西之靈嶽【隋書地理誌雲天水郡舊秦州後周置總管府天水郡有隴城縣西京賦曰右有隴坻之隘應劭曰天水有大阪曰隴坻左氏傳曰名山名川史記曰渾邪王以眾降數萬遂開河西酒泉之地正義曰河謂隴右蘭州之西河也夏本紀曰至於龍門西河索隠曰河在冀州西故云西河隋書地誌云周禮職方正西曰雍州安定北地上郡隴西天水金城於古爲六郡之地河西諸郡其風頗同並有金行之气按麥積在秦州東南九十里又有豆積山在其中】髙峯尋云深谷無量【淮南子曰髙山尋雲谿肆無景】方之鷲島迹遁三禪【史記大宛傳注括地誌曰王捨國胡語曰罪悅祗國其國靈鷲山胡語曰耆闍崛山山似靑石石頭似鷲鳥名耆闍鷲也山周四十里外周圓水佛於此坐禪及諸阿難等俱在此坐大品經曰初禪二禪三禪四禪按十八天分爲四禪初禪三天二禪三天三禪三天四禪九天三禪皆依云住至四禪方在空居此云迹遁三禪者言髙峯挿云也】譬彼鶴鳴虛飛六甲【舊唐書地理誌云蜀州晉源漢江源地鶴鳴山在西北十里神仙傳曰張道陵與弟子入蜀住鵠鳴山著作道書二十四篇乃精思鏈志忽有天人下千乘萬騎金車羽蓋驂龍駕虎不可勝數或自稱柱下史或稱東海小童乃授陵以新出正一明威之道鶴鳴卽鵠鳴山鶴鵠通稱矣又漢武內傳上元夫人謂王母有六甲靈飛之符按此爲道家之言故云譬彼言麥積可擬靈鷲鶴鳴二山也】鳥道乍窮羊腸或斷【南中志曰鳥道西百里以其險絕獸猶無蹊特上有飛鳥之道耳髙誘曰羊腸其山盤紆如羊腸也酈道元水經注云羊腸盤道三十六回在成州仇池山】云如鵬翼忽已垂天【莊子曰鵬之背不知其防千里也怒而飛其翼若垂天之云】樹若桂華翻能拂日【楚辭曰折若木以拂日】是以飛錫遙來度杯逺至【孫綽遊天臺賦曰應貞飛錫以跨虛注云大智論曰菩薩常應二時頭陀常用錫杖經傳佛像佛國記曰那竭國城東北一山延到一谷口有佛錫杖亦起精舍供養杖以牛頭栴檀作長丈六七尺許以木筒盛之正復百千人舉不能移髙僧傳曰杯度者不知姓名常乘木杯渡來】疏山鑿洞郁爲淨土【維摩經曰爾時螺髻梵王語舍利弗我見釋迦牟尼佛土淸淨如自在天宮佛語舍利弗若人心淨便見此土功徳莊嚴】拜燈王於石室乃假馭風【維摩詰經曰文殊師利言東方度三十六恆河沙國有世界名須彌相其佛號須彌燈王佛身長八萬四千由旬其師子座髙八萬四千由旬嚴飾第一於是長者維摩詰現神通力卽時彼佛遣三萬二千師子之座髙廣嚴淨來入維摩詰室悉皆包容無所妨礙爾時維摩詰語文殊師利就師子座與諸菩薩上人卽自變形爲四萬二千由旬坐師子座諸新發意菩薩及大弟子皆不能升維摩詰言爲須彌燈王如來作禮乃可得坐於是新發意菩薩及大弟子卽爲須彌燈王如來作禮便得坐師子座莊子曰夫列子禦風而行泠然善也】禮花首於山龕方資控鶴【花首菩薩名此及釋氏所引舊作花首今藏經本首作手佛說華手經十卷姚秦鳩摩羅什譯經云時大目連從座起頂禮佛足爲佛敷座髙至梵天又於中作經行之處七寶莊嚴有雜色蓮花彌覆水上華上有化比丘皆如目連又云諸菩薩持蓮華頂禮佛足又云時諸菩薩以此蓮華欲散十方佛以手摩一一蓮華中佛身半現此諸化佛從而去孫綽遊天臺山賦曰王喬控鶴以衝天毛萇詩傳曰控引也按上文石室此雲山龕謂麥積山之石室山龕也言佛之神通變化無相無名非有借於風鶴也而此山之刻石爲室足拜燈玉鐫山成龕亦禮化佛此馭風控鶴之諭亦空亦有者也】大都督李允信者【周書宇文廣傳云其故吏李允信等上表】籍於宿植深悟法門乃於壁之南崖梯云鑿道奉爲亡父造七佛龕【按長阿含經一毘婆屍佛二屍棄佛三毘捨婆佛四拘畱孫佛五拘那含佛六迦葉佛七釋迦牟尼佛也】似刻浮檀如攻水玉【佛國記曰佛上忉利天爲母說法九十日波斯匿王思見佛卽刻牛頭栴檀作佛像置佛坐處佛後還入精舍像卽避出迎佛佛言還坐我般泥洹後可爲四部眾作法式像卽還坐此像最是眾像之始後人所法者也大莊嚴經論曰我昔曽聞波斯匿王往詣佛所頂禮佛足聞有異香殊於天香卽白世尊爲誰香耶爾時世尊以手指地卽有骨現如赤栴檀長於五丈如來語王所聞香者從此骨出過去有佛號迦葉彼佛世尊化緣已訖入於湼槃爾時彼王名曰迦翅取佛舍利造七寶塔髙廣二由旬又勅國內諸有花香不聽余用盡皆持往供養彼塔時彼國中有長者子與媱女通爲欲所盲卽入迦葉佛塔盜取一花持與媱女卽時悔熱身徧生瘡初如芥子後轉增長無有處甚爲臭穢是時彼人父母兄弟皆來瞻視復命良醫而重診之云須牛頭栴檀用塗身體爾乃可愈時彼父母卽以貴價買牛頭栴檀用塗子身爾時彼人涕泣驚懼白父母言子病從今而起非是身患專念迦葉如來三藐三菩提涕泣盈目以巳所持栴檀之香悲哀白塔而說偈言卽以花香塗香末香用供迦葉佛塔復以牛頭栴檀以畫佛身身瘡漸差熱患盡愈彼長者子於後命終生於天上或處人中身常有香身體肢節皆有好相父母立字號曰香身爾時香身厭惡陰界求索出家得辟支佛道此骨是辟支佛所出之香是故眾人應供養塔獲大功徳又增一阿含經云優塡王用牛頭栴檀雕佛形像髙五尺此爲始也佛地論云七寶四頗胝迦翻譯云頗梨或云塞頗胝迦此雲水玉卽蒼玉或雲水精又云白珠刋正記云正名窣坡致迦其狀似此方水精有赤有白山海經曰堂庭之山多水玉郭璞曰水玉今水精也言鐫石爲像如栴檀水玉也】從容滿月照曜靑蓮【瑞應經曰面如滿月色從容維摩經曰目淨修廣如靑蓮肇曰五情百骸目最爲長瞻顏而作故先贊目也天竺有靑華其葉修而廣靑白分明有大人目相故以爲諭也法華經曰有人聞是品能隨喜贊善者是人口中出靑蓮香晉書佛圗澄傳曰澄咒鉢水生靑蓮花光色曜目】影現須彌香聞忉利【僧肇維摩經注曰須彌山天帝釋所在金剛山也秦言妙髙處大海之中水上方髙三百六十六萬里如來處四部之中威相超絕光蔽大眾猶金山之顯溟海者也什曰須彌山秦言妙髙山也凡有十寶山須彌處其中餘九圍之也樓炭經曰須彌山王以四寶璢璃水精金銀作成之須彌山王北脇天金照北方天下須彌山王東脇天銀照東方天下須彌山王西脇天水精照西方天下須彌山王南脇天璢璃照南方天下又曰忉利天宮在須彌山上瑞應經曰第二忉利天上爲天帝釋又曰佛生七日其母命終以懷天師功徳大故上生忉利封受自然菩薩本知母人之徳不堪受其禮故因其將終而從之應法師云忉利梵音訛略正云多羅夜登陵捨此云三十三俱捨頌云妙髙頂八萬三十三天居四角冇四峯金剛手所住中宮名善現周萬逾繕那髙一半金城中有殊勝殿周千逾繕那逾繕那者舊曰由旬】如斯塵【疑作鹿】野還開說法之堂【塵野疑作鹿野槃頭王苑名在槃頭城毘婆屍佛說法處也長阿含經曰毘婆屍如來於槃頭城鹿野苑中轉無上法輪又四十二章經曰世尊成道已於鹿野苑中轉四諦法輪度防陳如等五人而證道果】猶彼香山更對安居之佛【一作剎修行經太子言吾出香山之東雪山之北國名迦維宣律師四分羯摩云四安居謂前中後也律有比丘四月十六日欲安居不止所在十七日方到佛言聽後安居卽五月十六日也明了論云無五過處得安居一太逺聚落求須難得二太近城市妨修出家道三多虫蟻自他兩損四無可依人五無施主供給衣藥並不可安居一作剎者伽藍號剎利輔行雲西域以柱表剎示所居處也梵語剌瑟胝此云竿卽幡柱也法華云表剎甚髙廣法苑云阿育王取金華金幡懸諸剎上塔寺低昻】昔者如來追福有報恩之經【如來佛號梵言多陀阿伽度報恩經後漢翻譯經云父母者三界福田又曰釋迦牟尼佛說大方便大報恩經報欲令一切眾生孝養父母故一切眾生亦曽爲如來父母如來亦曽爲一切眾生而作父母爲一切父母故常修方便此經名攝眾善本亦名大方便亦名微密行亦名佛報恩】菩薩去家有思親之供【僧肇曰菩薩正音云菩提薩埵菩提佛道名也薩埵秦言大心眾生有大心入佛道孟蘭盆經曰大目犍連始得六通欲度父母報乳哺之恩卽以道眼觀世間見其亡母生餓中不見飲食皮骨連立目連悲哀卽以鉢盛飯往餉其母母得鉢飯食未入口化成火炭遂不得食目連大叫悲號涕泣馳還白佛佛告目連十方眾僧七月十五日僧自恣時當爲七世父母及現在父母厄難中者具飯百味五果著盆中供養此等自恣僧者現世父母六親眷屬得出三塗之苦應時解脫衣食自然時目連母卽於是日得脫一劫餓之苦】敢緣斯義乃作銘曰

鎭地郁盤基幹峻極石闗十上銅梁九息【周禮鄭注曰鎭名山安地徳者也徐敬業詩曰玆山復郁盤禮記曰峻極於天蜀都賦曰阻以石門善曰石門在漢中之西褒中之北賦又曰外負銅梁於宕渠善曰銅梁山名在巴東】百仞崖橫千尋松直陰假道陽烏回翼【論語包咸注曰七尺爲仞周禮云八尺曰尋張衡靈憲雲月者陰精而成獸象蛤焉春秋元命苞曰陽成於三故日中有三足烏烏者陽精蜀都賦曰羲和假道於峻岐陽烏回翼於髙標】載�疏山穿龕架嶺糺紛星漢回旋光景壁累經文龕重佛影【史記夏本紀曰山行乘檋如淳曰檋車謂以鐵如錐頭長半寸施之履下以上山不蹉跌也河圖括地象曰河精上爲天漢楚辭曰借光景以往來兮王逸曰借神光電景洎往來也釋老志序曰蔡愔得佛經四十二章及釋迦立像明帝令畫工圗佛像置淸涼臺及顯節陵上經緘蘭臺石室佛國記曰那竭城南半山延有石室博山西南向佛畱影此中去十餘步觀之如佛眞形金色相好光明炳著轉近轉微髣髴如有十方國王遣工畫師模寫莫能及彼國人傳云千佛盡當於此畱影顏氏家訓云影字當爲光景之景凡陰景者因光而生卽謂景也尙書云惟景向葛洪字苑景傍加彡於景切梵云頻婆帳此云身影】雕輪月殿刻鏡花堂橫鐫石壁闇鑿山梁【大毘婆沙論曰法輪如世間呼金輪等輪是動轉不住義又圓滿義長阿含經曰月宮殿四方逺見故圓寒溫和適天銀璢璃所成純眞無雜內外淸徹光明逺照縱橫四十九由旬楞伽云譬如明鏡持諸色像現識現處亦復如是謂石室中雕輪則皆圓滿刻鏡則常淨照也論語曰山梁雌雉鄭注曰梁石絕水之梁也言雕刻鐫鑿皆人工所成也】雷乘法鼔樹積天香嗽泉瑉谷吹塵石牀【法華經曰擊大法鼔燒眾名香法鼔鐘也維摩經曰坐香樹下聞斯妙香地理誌藍田谷出玉說文瑉石之美者闗中記曰嵩髙山石室十餘孔有石牀池水食飲之具】集靈眞館藏仙冊府芝洞秋房檀林春乳【桓譚仙賦序曰華山下有集靈宮漢武帝欲懷集仙者故名殿爲存仙門爲望仙穆天子傳曰先王之所謂策府郭注雲藏書冊之府也漢書有芝房歌佛經有栴檀林】冰谷銀砂山樓石柱異嶺共云同峯別雨【華嚴經曰如日光出時無熱池中金沙銀沙一切寶物皆有日影於中顯見】冀城余俗河西舊風水聲幽咽山勢崆峒【隋書地理誌天水郡冀城縣後周曰冀城郡國志曰隴西郡河闗積石山在西南河水出秦川記隴頭歌有云隴頭流水鳴聲幽咽史記黃帝紀曰西至於崆峒應劭曰山名韋昭曰在隴右】法云常住慧日無窮方域芥盡不變天宮【華嚴經曰不壊法云徧覆一切法華經曰慧日大聖尊久乃說是法劉虯曰菩薩圓淨照均明兩故曰慧日王頭陀寺碑文曰防法云於眞際則火宅晨涼曜慧日於康衢則重昏夜曉維摩經曰乃見須彌入芥子中佛藏經曰四天下中普雨大石皆如須彌有人以手承接此石無有遺落如芥子者又云譬如劫盡大火燒時人以一唾能滅又以一吹還成世界及諸天宮樓炭經說天地遭三災變天宮宮宮相拍碎如粉塵有僧伽風吹水在於中自然變成光音天宮七寶所成是爲三災三復】

終南山義谷銘【並序】

【括地誌云終南山一名中南山一名太一山一名南山一名橘山一名楚山一名泰山一名周南山一名地肺山在雍州萬年縣南五十里】

周保定二年嵗次壬午七月巳已朔大冢宰晉國公【周書云晉蕩公防字薩保太祖之兄邵恵公顥之少子也拜大冢宰晉國公】命鑿石闗之谷下南山之材維公匡濟彞倫敷庶績燮理餘暇披閱山經以爲終南惇物【禹貢曰終南惇物至於鳥鼠鄭康成曰地理誌終南惇物皆在右扶風武功也索隠曰按左傳中南山杜預以爲終南山地理誌云太一山古文以爲終南華山古文以爲惇物皆在扶風武功縣東惇物山名漢書云垂山也】日月虧蔽杶榦栝栢椅桐梓漆【子虛賦曰岑崟參差日月虧蔽張揖曰髙山雍蔽日月虧缺半見也禹貢云杶榦栝柏師古曰杶木似樗而實榦栝也栝木栢葉而松身杶醜倫反栝古活反詩云椅桐梓漆】年代蘊積於何不有乃謀山澤之官兼引衡虞之匠【周禮有山虞澤虞又雲林衡若斬木材則受法於山虞而掌其政令】東出藍田則控灞乘滻【地理誌京兆有藍田縣山出美玉有虎候山祠秦孝公置也灞水出藍田谷北入渭師古曰玆水秦穆公更名以章霸功視子孫潘嶽闗中記曰涇渭灞滻灃滈澇潏凡八川張揖曰灞水出藍田谷西北入渭滻水出藍田谷至霸陵入灞】西連子午則據涇浮渭【辛氏三秦記曰子午長安正南也山名秦嶺谷名褒斜長安志曰王莽有意簒漢通子午道漢書王莽傳曰莽以皇后有子孫瑞通子午道子午道從杜陵直絕南山徑漢中師古曰子北方也午南方也言通南北道相當故謂之子午耳今京城直南山有谷通梁漢道者名子午谷又宜州西界慶州東界有山名子午嶺計南北直相當北山是子南山是午共爲子午道括地誌雲涇水源出原州百泉縣西南笄頭山涇谷渭水源出渭原縣西七十六里鳥鼠山今名靑雀山渭有三源並出鳥鼠山東流入河】派別八溪流分九谷【潘嶽闗中記曰涇與渭洛爲闗中三川與渭灞滻澇潏灃滈爲闗中八水張衡東京賦曰濯龍芳林九谷八溪薛綜曰九谷八溪養魚池按張衡所稱乃賦東京之事且又養魚池名此在西京必別有八溪九谷如闗中八水等名矣】銅梁四柱石闗【一作闕】雙啟【一作聳蜀都賦注銅梁山在巴東石闗在漢中之西】靑綺春門溝渠交映【黃圗曰長安城東出南頭第一門曰霸城門亦曰靑綺門洞冥記曰王夫人生武帝於綺蘭殿有靑雀羣飛於霸城門乃攺爲靑雀門更修飾刻木爲綺橑雀去因名靑綺門】緑槐秋市舟檝相通【潘嶽懷縣作曰緑槐夾門植黃圗曰元始中起明堂列槐樹數百行朔望持經書及當郡所出物於此賣買號槐市】蓄之則爲屯云泄之則爲行雨【杜篤論都賦曰屯黒云】靑牛文梓白鶴貞松【郭氏中記曰萬嵗樹精爲靑牛又曰秦文公造長安宮面四百里南至終南山山有梓樹大數百圍蔭宮中公惡而伐之連日不克輒大風雨夜有問梓樹樹曰豈柰吾何曰若使三百人披頭以繞樹豈不敗汝樹默然不應明日人言於秦王王依此言伐之有靑牛逐之入澧州神境記滎陽郡有孤松千丈常有雙鶴晨必接翮夕輒偶影】運以寘宮崇斯云屋千櫨抗殿龍首干云【說文曰欂櫨柱枅也西京賦曰疏龍首以抗殿薛綜曰抗舉也潘嶽闗中記曰未央宮殿皆疏龍首山土作之三秦記曰昔有黒龍從南山出飲渭水其行道爲龍首山】萬頃疎苗蟬鳴再熟【易稽覽圗曰夏至後三十日極溫夏至景風生蟬始鳴】川後讓徳山靈景從【洛神賦曰川後靜波】豈如運石甘泉才通櫟陽之殿【博物志曰始皇陵在驪山之北運取大石於渭北渚歌曰運石甘泉口渭水爲不流地理誌櫟陽屬左馮翊黃圗曰髙祖初居櫟陽】穿渠谷水直繞金墉之城【山海經曰傳山之西有林焉曰墦冢谷水出焉東流至於洛述徵記曰谷洛二水本於王城東北合流所謂谷洛鬭也陸機洛陽記曰金墉城在宮之西北角魏故宮人皆在中】將事未勞爲功實重國富人殷方傳千載因功立事敢勒山阿【張載劍閣銘曰勒銘山阿敢告梁益】銘曰

寥廓上浮崢嶸下鎭【楚辭曰下崢嶸而無地兮上寥廓而無天漢書師古注曰寥廓宏逺也崢嶸深邃也】壁立千丈峯橫萬仞【張載劍閣銘曰壁立千仞】桂月危懸風泉虛韻【按酉陽雜爼曰舊說月中有桂故云桂月風泉虛韻者言風籟泉聲俱成韻也】乘輿嶺阪舉插云根【西都賦曰荷插成云銑曰插鍬也張協詩曰云根遊八極】八溪分注九谷通源【八溪九谷注見本序】北涵桐井南浮石門【魏文帝詩曰雙桐生井山海經曰積石之山其下有石門河水冒以西南流】模象大壯規繩百堵【周易曰上古穴居而野處後世聖人易之以宮室上梀下宇以待風雨蓋取諸大壯左思魏都賦曰思重爻摹大壯詩曰築室百堵】膠葛九成徘徊千柱【吳都賦曰東西膠葛李善曰膠葛長逺貌魯靈光殿賦曰層曲九成酉陽雜爼云閻摩那婆羅第二樹中有千拄殿】桂棟淩波柏梁乘雨【三輔黃圗泉宮南有昆明池池中有淩波殿以桂爲柱風來自香三輔舊事柏梁以香柏爲梁也】疏川奠谷落實摧柯事均刋木功侔鑿河【禹貢曰隨山刋木又曰道河積石至於龍門師古曰治河施功自積石起鑿山穿地以通其流至龍門山也】

思舊銘【並序】

【思舊銘者悼梁觀寜侯蕭永作也觀寧之卒王褒有送葬之詩子山著思舊之銘昔向秀山陽聞笛感音而賦子山與蕭王二君同時羇旅是篇皆其鄕闗之思及褒薨信作詩云惟有山陽笛淒餘思舊篇謂斯銘也蕭永注見本序】

嵗在攝提星居監徳【一作鶉首】梁故觀寧侯蕭永卒【爾雅曰太嵗在寅曰攝提格天官書曰以攝提格嵗陰左行在寅嵗星右轉居丑正月與鬥牽牛晨出東方名曰監徳一作鶉首者月令鄭注曰仲夏者日月會於鶉首而斗建午之辰也帝王世紀曰自井十六度至栁八度曰鶉首之次於律爲蕤賔斗建在午依監徳文永卒當在寅年正月依鶉首文當在寅年五月按下文爲羇終嵗門人謝焉至於東首告辭西陵長往是觀寧之羈絏長安不過年餘大約承聖以後周明帝二年嵗次戊寅此云嵗在攝提當是戊寅年卒也梁故觀寧侯蕭永鄱陽王範弟也觀寜梁時所封爲故侯也梁鄱陽王傳云復遣其弟觀寜侯永將兵通南川助莊鐵按鄱陽王恢有男女百人男封侯者三十九人梁朝宗室甚多於範稱其弟當是忠烈王之子也南史周敷傳云敷性豪俠輕財重士侯景之亂敷至豫章時梁觀寧侯蕭永等避難流寓聞敷信義皆往依之敷湣其危懼屈體崇敬厚加給防送之西上按此知永亦西上江陵及元帝敗後與庾信王褒同時羇旅當亦隨例入闗者也】嗚呼哀哉人之戚也旣非金石所移【古詩云人身非金石豈能長壽考】士之悲也寧有春秋之異【淮南子曰春女思秋士悲】髙臺巳傾稷下有聞琴之泣【桓譚新論曰雍門周以琴見孟嘗君曰臣竊爲足下有所常悲夫角帝而困秦者君也連五國而伐楚者又君也天下未嘗無事不從卽衡從成則楚王衡成則秦帝天以秦楚之彊而報弱薛猶磨蕭斧而伐朝菌也有識之士莫不爲足下寒心天道不常盛寒暑更進退千秋萬嵗之後宗廟必不血食髙臺旣已傾曲池又已平墳墓生荊棘狐兔穴其中遊兒牧豎躑躅其足而歌其上曰孟嘗君之尊貴亦猶是乎於是孟嘗君喟然太息涕淚承睫而未下雍門周引琴而鼔之徐動宮商叩角羽終而成曲孟嘗君遂欷歔而就之曰先生鼔琴令文立若亡國之人也】壯士一去燕南有擊築之悲【史記曰荊軻愛燕之屠狗及善擊築者髙漸離日與飲於燕市太子丹使荊軻獻督亢地圖於秦太子送之易水髙漸離擊築荊軻和而歌曰風蕭蕭兮易水寒壯士一去兮不復還荊軻敗後髙漸離變名姓爲人庸保匿作於宋子聞其家堂上客擊築髙漸離乃退出其匣中築擊築而歌客爲流涕宋子傳客之聞於秦始皇始皇使擊築未嘗不稱善稍益近之髙漸離乃以鉛置築中復進得近舉築撲秦皇帝不中遂誅髙漸離終身不近諸侯之人索隠曰築似琴有用竹擊之取以爲名】項羽之晨起帳中李陵之徘徊岐路【史記項羽晨起帳中歌曰力防山兮气蓋世漢書曰李陵字少卿武帝天漢二年爲騎都尉出居延至浚稽山與匈奴相值戰敗降匈奴爲右校王李陵與蘇武詩云徘徊蹊路側悢悢不能辭】韓王孫之質趙【韓王孫韓公子也按史記韓宣恵王十一年君號爲王故云王孫淮陰侯傳漂母曰吾哀王孫而進食蘇林曰如言公子也索隠曰劉徳云秦末多失國言王孫公子尊之也按失國猶稱王孫是韓之公子得稱王孫矣按國策世家無韓公子質趙之事疑卽質秦史記曰韓王絕秦十九年大破我岸門太子倉質於秦以和秦與趙同祖後始皇生於趙城因姓趙氏秦趙或可通稱耶】楚公子之畱秦【史記曰楚頃襄王使黃歇與太子完入質於秦秦畱之數年楚頃襄王病太子不得歸】無假窮秋於時悲矣【宋玉曰悲哉秋之爲气也】況復魚飛武庫預有棄甲之徵【魏志曰嘉平四年夏二月魚二見於武庫屋上十一月詔王昶等徵吳十二月吳大將軍諸葛恪拒戰大破眾軍於東闗不利而還又王肅傳曰有二魚長尺集於武庫之屋有司以爲吉祥肅曰魚生於淵而亢於屋介鱗之物失其所也邊將其殆有棄甲之變乎其後果有東闗之變】鳥伏翟泉先見橫流之兆【晉書五行志曰洛陽步廣裏地陷有蒼白鵝出蒼者飛翔衝天白者止焉陳畱董養嘆曰步廣周之翟泉盟會地也白者國諱蒼者異象自後有劉淵之亂】星紀吳亡庚辰楚滅【左傳昭三十二年曰吳伐越晉史黯曰不及四十年越其有吳乎越得嵗而吳伐之必受其凶杜預曰此年嵗在星紀星紀吳越之分也有亡之數不過三紀嵗星三周三十六嵗故曰不及四十年哀公二十二年越滅吳又定四年傳曰吳楚戰於柏舉楚師敗績庚辰吳入郢以班處宮】紀侯大去鄅子無歸【左傳莊四年曰紀侯不能下齊以與紀季夏紀侯大去其國違齊難也世本云紀姜姓國伯爵也杜預曰紀國在東莞縣又昭十八年傳曰鄅人借稻邾人襲鄅遂入之盡俘以歸鄅子曰余無歸矣世本云鄅妘姓國也杜元凱曰鄅國今瑯邪開陽縣鄅音禹許愼郭璞皆音矩國名】原隰載馳轘轅長別【詩曰於彼原隰又衛風曰載馳載驅左氏傳曰許穆夫人賦載馳杜預曰夫人痛衛之亡思歸唁之不可故作詩以言志東京賦曰邪徑防乎轘轅薛綜曰轘轅阪名也】甲裳失矣余皇棄焉【左傳宣十二年邲之戰云趙旃棄車而走林屈蕩搏之得其甲裳又昭十七年曰楚人大敗吳師獲其乘舟余皇杜預曰余皇舟名】河傾酸棗杞梓與樗櫟俱流【漢書曰漢興三十有九年孝文時河決酸棗東隤金隄大發卒塞之班固云文堙酸棗武決瓠歌是也水經注曰今無水史記正義曰酸棗屬滑州黃河南岸地述異記曰耆舊說周秦間河南雨酸棗遂生野棗今酸棗縣是也左氏傳曰杞梓皮革詩小雅四牡雲集於苞杞爾雅云杞枸檵郭云今枸杞也陸璣疏云一名苦杞一名地骨又爾雅云椅梓郭云卽楸陸璣疏云楸之疏理白色而生子者爲梓詩雲山有樗爾雅云栲山樗陸璣雲山樗與田樗略無異葉似差狹耳吳人以其葉爲茗詩秦風雲山有苞櫟爾雅云櫟其實梂陸璣云秦人謂柞櫟爲櫟河內人謂木蓼爲櫟椒榝之屬也】海淺蓬萊魚鼈與蛟龍共盡【列子曰渤海之東有大海焉其中有五山一曰蓬萊隨波上下往來不得暫峙山海經曰蓬萊在海中神仙傳麻姑曰向到蓬萊又水淺於往日會時略半耳說文曰魚水虫也按爾雅鼈之類總名釋魚以皆水類也王逸楚辭注曰小曰蛟大曰龍言河傾則諸木並流海淺則眾類俱盡以諭國破則智愚貴賤並遭其難也】焚香復道詎斂遊魂【述異記曰聚窟洲有返魂樹伐其根心於玉釡中煮取汁又熬之令可丸名曰驚精香或名震靈丸或名返生香或名卻死香死屍在地聞气卽活博物志云漢武帝幸上林苑西使至乘輿間並奏其香帝付外庫後長安中大疫西使乞見請燒所貢香一枚以辟疫气帝不得巳聽之病者登日並差長安中百里盛聞香气芳積九十餘日香猶不歇漢書叔孫通傳曰恵帝爲東朝長樂宮作復道方築武庫南叔孫通曰陛下築復道髙帝寢衣冠月出遊髙廟子孫柰何乘宗廟道上行哉惠帝懼曰急壊之通曰人主無過舉今巳作百姓皆知之矣願陛下爲原廟益廣宗廟大孝之本又成帝紀曰元帝卽位成帝爲太子上嘗召太子出龍樓門不敢絕馳道西至直城門得絕乃度三輔黃圗曰桂宮周回十里內有復道橫度西至神明臺按上下有道曰復復音復復道卽馳道也周易曰遊魂爲變焚香是漢代事是以西域表月支之獻南海置涪陽之尉漢帝出警遂置復道焚香以辟惡气此云焚香復道詎斂遊魂者卽聚窟洲震靈返魂之類也】載酒屬車寧消愁气【東方朔別傳曰武帝幸泉長平阪道中有虫赤如肝頭目口齒悉具驅還以報上使視之莫知之時朔在屬車中令往視焉朔曰此謂怪哉是必秦獄處也上使按此圗果秦獄地上問朔何以知之朔曰夫積憂者得酒而解乃取虫置酒中立消賜朔帛百匹後屬車上盛酒爲此也漢書揚雄傳曰是時趙昭儀方大幸毎上泉常法從在屬車間豹尾中服防曰大駕屬車八十一乘作三行尙書禦史乘之最後一乘縣豹尾以前皆爲省中又遊俠陳遵傳云揚雄酒箴曰鴟夷滑稽腹大如壺盡日盛酒人復借酤常爲國器托於屬車出入兩宮經營公家由是言之酒何過乎師古曰天子屬車常載酒食故有鴟夷也】芝蘭蕭艾之秋形殊而共瘁羽毛鱗介之怨聲異而俱哀【楚辭曰何昔日之芳艸兮今直爲此蕭艾也淮南子曰紫芝蕭艾俱死世說曰毛伯成旣負其才气常稱寧爲蘭摧玉折不作蕭敷艾榮張衡西京賦曰所好生毛羽所惡成瘡痏淮南子曰毛羽者飛行之類也故屬乎陽介鱗者蟄伏之類也故屬乎陰】所謂天乎乃曰蒼蒼之气【詩黍離云悠悠蒼天彼何人哉毛傳逺視之蒼蒼然則稱蒼天莊子曰天之蒼蒼其正色耶爾雅曰春爲蒼天穹蒼蒼天也郭注天形穹隆其色蒼蒼因名言天道無知也】所謂地乎其實搏搏【一作博博】之土【楚辭曰乘精气之搏搏兮王逸曰楚人名員曰搏也搏佐官切言地亦塊然無知也一作博博者潛夫論云昔樂毅以博博之小燕破齊】怨之徒也何能感焉【言遭此亂世智愚同盡呼天搶地怨之至也】凋殘殺翮無所假於風飈零落春枯不足煩於霜露幕府初開賢俊翹首爲羇終嵗門人謝焉【後漢書蔡邕薦邊讓於何進曰伏惟幕府初開博選淸英華髮舊徳並爲元】至於東首告辭西陵長往【禮記防大記曰疾病寢束首於北牖下西陵魏武帝墓魏武遺令曰時時望吾西陵墓田】山陽車馬望【一作永】別郊門【向秀笛賦曰鄰人有吹笛者發聲寥亮追想疇昔遊宴之好感音而嘆故作賦云】潁川賔客遙悲松路【漢書灌夫傳曰宗族賔客爲權利橫潁川夫家居卿相侍中賔客益衰】嵇叔夜之山庭尙多楊栁【文士傳曰嵇康家有盛栁樹乃激水以圜之夏天甚淸涼恆居其下傲戲述徵記曰山陽縣城東北二十里魏中散大夫嵇康園宅今悉爲丘墟而父老猶謂嵇公竹林地以時有遺竹也】王子猷之舊徑惟餘竹林【世說曰王子猷嘗暫寄人宅住便令種竹或問暫住何煩爾王嘯詠良久直指竹曰何可一日無此君】王孫葬地方爲長樂之宮【史記曰樗裏子名疾秦王異母弟也昭王七年樗裏子卒葬於渭南章臺之東曰後百嵗是當有天子之宮夾我墓至漢興長樂宮在其東未央宮在其西武庫正直其墓正義曰漢長樂宮在長安縣西北十五里】烈士埋魂卽是將軍之墓【烈士傳曰羊角哀左伯桃二人爲死友欲仕於楚道阻遇雨雪不得行饑寒自度不俱生伯桃謂角哀曰俱死之後骸骨莫收內手捫心知不如子生恐無益而棄子之能我樂在樹中角哀聽之伯桃入樹中而死楚平王愛角哀之賢以上卿禮葬伯桃角哀夢伯桃曰蒙子之恩而獲厚葬正苦荊將軍冢相近今月十五日當大戰以決勝負角哀至期日陳兵馬詣其冢作三桐人自殺下而從之】昔嘗歡宴風月畱連追憶生平宛然心目及乎垂翅秦川闗河羇旅降乎悲谷之景實有憂生之情【淮南子曰日至於悲谷是謂晡時】美酒酌焉猶思建業之水【晉書五行志曰孫皓初童謡曰寧飲建業水不食武昌魚】鳴琴在操終思華亭之鶴【晉書陸機曰華亭鶴唳豈可復聞乎】重爲此別嗚呼哀哉麟亡星落月死珠傷【春秋運斗樞曰璣星得則麒麟生萬人壽呂氏春秋曰月望則蚌蛤實羣陰盈月晦則蚌蛤虛羣陰缺】瓶罄罍恥芝焚蕙嘆【詩小雅蓼莪云瓶之罄矣惟罍之恥注云瓶小而罍大也罄盡也淮南子曰紫芝與蕭艾俱死陸機傷逝賦曰嗟芝焚而蕙嘆】所望鐘沈徳水聲出風雲【史記封禪書曰昔秦文公出獵獲黒龍此其水徳之瑞於是秦更命河曰徳水音上大呂】劍沒丰城气存牛斗【雷渙別傳曰煥字孔章鄱陽人司空張華夜見異气起牛斗問煥見之乎煥曰此謂寶劍气華以煥爲丰城令煥至縣移獄掘地三十餘尺得靑石函一枚中有雙劍文采甚明煥取南昌西山黃白土用拭劍光艶照耀乃送一劍與華自畱一劍華使以華陰赤土一觔送與煥煥得土磨劍鮮光愈亮及華誅劍亡後煥子爽帶劍經延平津劍無故墮水見二龍長數丈光采微發曜日映川】潸然思舊乃作銘云

風雲上慘舟壑潛移【言梁朝太淸之亂也周易曰雲從龍風從虎風雲上慘諭亂也莊子曰藏舟於壑謂之固矣夜半有力者負之而趨舟壑潛移諭國變也】駸駸霜露君子先危【毛詩曰載驟駸駸駸駸馬奔貌禮記曰霜露旣降君子履之必有淒愴之心抱朴子曰周穆王南徵一軍盡化君子爲猿鶴小人爲沙虫按君子對小人而言故云先危】紀侯大去懷王不返【上句注見本序史記曰楚懷王見秦王書往會秦昭王昭王詐令一將軍伏兵武闗號爲秦王楚王至則閉武闗遂與西至咸陽朝章臺如蕃臣不與亢禮因畱楚王楚人立太子橫是爲頃襄王三年卒於秦秦歸其防於楚楚人皆憐之如悲親戚紀侯懷王諭觀寧侯去國也】玉樹長埋風流遂逺【世說曰庾文康亡何揚州臨葬云埋玉樹著土中使人情何能久之又曰王東亭亡後王敬道與會稽王道子書曰元琳風流之美公私所寄忽爾防失豈惟風流相悼】荀伯【一作卿】舊縣慶封余邑【荀伯藝文類聚作荀卿史記曰荀卿適楚春申君以爲蘭陵令春申君死荀卿因家蘭陵左傳襄二十八年慶封奔吳吳句余予之朱方杜預曰朱方吳邑地理誌丹徒師古曰卽春秋朱方也蕭子顯齊書曰蕭氏之先蕭何孫侍中彪居東海蘭陵晉分東海爲東蘭陵中朝亂淮陰令慗過江居晉陵武進縣僑置本土加以南名爲南蘭陵人按齊梁俱淮陰令後永爲宗室朱方漢之丹徒魏曰武進晉置蘭陵是蘭陵本荀卿舊縣南蘭陵又爲慶封余邑也】萬里歸魂修門詎入【楚辭魂兮歸來入修門注云修門郢城門言不能魂歸蘭陵也】墳橫【一作城連】武庫山枕盧龍【史記樗裏子墳武庫正直其墓魏志田疇傳曰舊北平郡治在平岡道出盧龍達於栁城】思歸道逺返葬無從徒畱送雁靡長松【送雁蘇武事長松東平思王事劉峻所謂東平之樹望咸陽而西靡徒畱靡傷其不能復歸也】平陵之東無復梧桐【崔豹古今注曰平陵東翟義門人所作也王莽殺義義門人作歌以怨之歌曰平陵東松柏桐不知何人劫義公仲長子昌言曰古者之葬用松柏梧桐以識其墳也平陵漢屬右扶風】松聲蕭瑟長起秋風【吳越春秋曰富貴之於我如秋風之過耳】疇昔隆貴提攜語默【疇昔以下言與信舊交也左傳杜注曰疇昔猶前日也禮記鄭注曰提攜謂牽將行易曰或語或默】托情嵇阮風雲相得【嵇阮嵇康阮籍也】有酒如澠終溫且克【左傳有酒如澠有肉如陵詩云人之齊聖飲酒溫克】朝陽落鳳大野傷麟【傷觀寧侯之卒也詩云鳳凰鳴矣於彼髙岡梧桐生矣於彼朝陽家語孔叢子曰叔孫氏之車子鉏商樵於野而獲麟焉眾莫之識以爲不祥棄之五父之衢冉有告曰麕身而肉角豈天之妖乎夫子往觀焉泣曰麟也麟出而死吾道窮矣乃歌云唐虞世兮麟鳳遊今非其時來何求麟兮麟兮我心憂】佳城鬱鬱流寓於秦【獨異志曰漢書夏侯嬰以功封滕公及死將葬未及墓引車馬踣地不前使人掘之得一石室室中有銘曰佳城鬱鬱三千年見白日吁嗟滕公居此室遂攺卜焉】山陽相送惟餘故人【注見本序】孀機嫠緯獨鶴孤鸞【左傳嫠不卹其緯陶潛詩上驚別鶴下操孤鸞】閨深夜靜風髙月寒生平已矣懷舊何期【潘嶽作懷舊賦】匣中絕鄰人悲【文士傳曰嵇康臨死取琴調之爲太平引曲成嘆息曰太平引絕於今日耶康別傳曰袁孝尼嘗從吾學廣陵散吾毎靳之廣陵散於今絕矣謝莊宋武宣貴妃誄曰匣有遺李善注匣琴匣也鄰人笛悲向秀事注見本序】昔爲幕府今成繐帷【禮記鄭注曰凡布細而疎者謂之繐今南陽有鄧繐繐音嵗謝朓銅雀臺詩曰繐帷飄井幹】

玉帳山銘【一作東宮玉帳山銘】

【玉帳山以下梁宮中之小山也一本玉帳山及下行雨山並有東宮二字梁簡文集中有明月山銘行雨山銘知以下諸銘中大通三年後簡文爲太子時隨侍東宮之所作也】

玉帳寥廓昆山抵鵲【淮南子曰昆山之玉塡而塵垢弗能污也髙誘曰昆山昆侖也鹽鐵論曰昆山之旁以玉璞抵烏鵲】總葉成帷連云【一作枝一作珠】起幕【陸機招隠詩曰密葉成翠幄周禮鄭注曰在旁曰帷在上曰幕歸藏啟室曰昔者女媧氏張云幕】玉策【一作蘂】難移金花不落【山海經曰黃帝取密山之玉策投之鐘山之陰鄴中記曰帳頂安金蓮花此以山名玉帳故云】隠士彈琴仙人看博【神仙傳曰孫登善彈一琴風俗通曰漢武帝與仙人對博碁沒石中馬蹄迹處於今尙存曹植詩仙人攬六箸對博泰山隅】巖畱舊鼎竈聚新荊【一作云上新荊史記曰黃帝鑄鼎於荊山南越志曰長沙郡劉陽縣東有王喬山山有合丹竈別賦云守丹竈而不顧錬金鼎而方堅此云鼎及竈者金鼎丹竈也】煮石初爛燒丹欲成【陶景眞誥曰斷谷入山當煮食白石昔白石子者以石爲糧故世號曰白石生此至人也今爲東府左仙卿】桑田屢變【一作盡】海水頻盈【一作傾神仙傳麻姑謂王逺曰接侍以來已見東海三爲桑田向到蓬萊又水淺於往日會時略半耳豈將復爲陸乎逺嘆曰聖人皆言海中行復揚塵也】長聞鳳曲永聽簫聲【列仙傳曰蕭史日敎弄玉作鳳鳴一旦隨鳳飛去秦人爲作鳳女祠於雍宮中時有簫聲】

吹臺山銘

江寧吹嶺𨿽山出筠秦簫下鳳此岫爲眞【晉書地理誌曰丹陽郡江寧太康二年分建鄴置丹陽記曰江寧縣南四十里有慈母山積石臨江生簫管竹王褒洞簫賦所稱卽此也其竹圓致異於眾處自伶倫采竹嶰谷其後惟此簳見珍故歷帝給樂府而俗呼曰鼔吹山𨿽山出筠未詳禮記曰如竹箭之有筠也列仙傳曰蕭史者秦穆公時人善吹簫穆公女弄玉好之公妻之一旦隨鳳飛去言秦人吹簫築臺不如吹臺之山自然得名者爲眞也】靑槐避日朱艸司【一作伺】晨【爾雅曰懷槐守宮槐葉晝聶而夜炕大戴禮記曰朱艸日生一葉至十五日已後日落一葉周而復始】石名新婦樓學仙人【蜀記曰梓桐縣有五婦山昔秦遺蜀五美人皆化爲石又臨海記云新婦山土石悉防色似人形漢武故事曰公孫卿言仙人好樓居不極髙顯神終不降也於是上於長安作飛亷觀髙四十丈於泉作延壽亦如之】吳中字玉城南姓秦【一作中字玉成南君姓秦捜神記曰吳王夫差小女名玉悅童子韓重欲嫁之不得乃結气而死重遊學歸知之往弔於墓側玉形見顧重延頸而歌雲南山有鳥北山張羅意欲從君防言孔多悲結成疹沒身黃壚命之不造寃如之何羽族之長名爲鳳凰一日失雄三年感傷𨿽有眾鳥不爲匹雙故見鄙姿逢君輝光身逺心近何曽暫忘古詩曰日出東南隅照我秦氏樓】比花依樹登榭要春【楚辭注曰無木謂之臺有木謂之榭】舞能畱客【一作容】聲便度新雕梁數振【一作逺】無復輕塵【七略曰漢興善歌者魯人虞公發聲動梁上塵】

望美人山銘【一作後堂望美人山銘】

髙唐礙石【一作雨】洛浦無舟【宋玉髙唐賦曰昔者先王嘗遊髙唐倦而晝寢夢見一婦人曰妾巫山之女也爲髙唐之客聞君遊髙唐願薦枕席王因幸之曹植洛神賦曰河洛之神名曰宓妃又云禦輕舟而上溯】何處相望山邊一樓峯因五婦石是三侯【述異記曰秦恵王獻五美女於蜀王王遣五丁迎之乃見大虵入山穴中五丁曵虵山崩五女上山皆化爲石南中志曰有竹王者興於遁水有一女浣於水濵有三節大竹流入女子足間推之不肯去聞有兒聲取持歸破之得男兒長有才武遂雄夷濮以竹爲姓捐所破竹於野成林今竹王三郎是也王與從人嘗止大石上命人作羮從者曰無水王以劍擊石水出今王水是也破石存焉武帝拜唐防爲都尉以重幣諭諸種侯王斬竹王置牂柯郡以吳霸爲太守後夷濮以竹王非血气所生求立後嗣霸表封其三子列侯配食父祠與竹王三郎是也】逾地肺危陵天柱【髙士傳曰四皓隠於地肺山括地誌曰終南山一名地肺山秦記云終南又名地肺又眞誥曰金陵之地地方三十七頃是金陵之地肺也爾雅霍山爲南嶽郭雲天柱山潛水所出也地理誌雲天柱在廬江潛縣又王子年拾遺記云昆侖之山有銅柱焉謂之天柱】禁苑斜通春人常【一作恆】聚樹裏聞歌枝中見舞恰對妝臺諸牕晝【一作並】開斜看已識直【一作試】喚便回豈同織女非秋不來【星經曰織女三星在天市東常以七月一月六七日見東方荊楚嵗時記曰七月七日爲織女牽牛聚會之夜】

至仁山銘

峯橫鶴嶺水學龍津【豫章記曰鸞岡西有鶴嶺王子喬控鶴所經三秦記曰河津一名龍門兩旁有山水陸不通魚不能上江海大魚薄集龍門不得上曝腮水次也】瑞云一片仙童兩人【洞冥記東方朔云東海有大明之墟有釡山山出瑞云應王者之符命如黃帝黃雲堯時有赤云之祥之類魏文帝詩曰西山一何髙髙髙上無極上有兩仙童不饑亦不食與我一丸藥光耀有五色服藥四五日身輕生羽翼】三秋云薄九日寒新眞花暫落畫樹長春橫石臨砌飛檐枕嶺壁繞藤苗牕銜竹影菊落秋潭桐疎寒井【陸機要覽曰酉陽山中有甘谷谷中皆菊花墮水中居人飲之多壽有及一百五十有餘嵗魏文帝詩曰雙桐生空井】仁者可樂將由愛靜

明月山銘

【梁簡文帝有明月山銘其詞曰迢遞峯長威紆嶽聚旣正書門兼同天柱非競小山寧論大庾豈學土龍詎須石鼔緅色斜臨霞文橫豎是銘簡文時同作也】

竹牕標嶽四面臨虛山危檐迥葉落牕疎看椽有笛對樹無風【蔡邕長笛賦序曰邕避難江南宿之柯亭柯亭之館以竹爲椽邕仰而盼之曰良竹也取以爲笛奇聲獨絕管輅別傳曰輅與倪淸河旣刻雨期言樹上已有少女微風】風生石洞云出山根【盛之荊州記曰宜都狼山縣有山山下有穴大數尺爲風井博物志曰山澤通气以興雷雲气觸石膚寸而合不崇朝以雨陸機感時賦曰凝行雨於雲根】霜朝唳鶴秋夜鳴猿【周處風土記曰白鶴夜警至八月露降則鳴蜀本紀曰蜀王秀所立三峽明月峽巴峽巫峽荊州記巴東三峽巫峽長猿鳴三聲淚沾裳此云鳴猿以山名明月若巴東三峽矣】堤梁似堰野路疑村船橫埭下樹夾津門寧殊華蓋詎識桃源【西京雜記曰終南山有樹直上百尺如車蓋亦雲華蓋樹述異志曰武陵源在吳中山盡生桃李俗呼桃李源上有石洞世傳秦末防亂吳中人於此避難食桃李者皆得仙】

行雨山銘【一作梁東宮行雨山銘】

【梁簡文帝行雨山銘曰巖畔途逺阿曲路深猶云息馭尙且抽琴玆峯獨擅嵚﨑千變卻繞畫房前臨寶殿玉岫開華紫水回斜谿開聚葉澗裏縈沙月映成水人來當花樹結如帷磧起成基芝香馥逕石鏡臨墀是銘亦簡文時同作也】

山名行雨地異陽臺【髙唐賦曰旦爲朝雲暮爲行雨朝朝暮暮陽臺之下】佳人無數神女羞【一作看】來【宋玉神女賦云楚襄王夢與神女遇其狀甚麗】翠幔朝開新妝旦起【劉公幹齊都賦曰翠幄浮游】樹入牀頭【一作前】花來鏡裏艸緑【一作色】衫同花紅面似開年寒盡正月遊春俱除錦帔並脫紅輪【沈約詩云紅輪映早寒庾肩吾詩云粉白映輪紅子山和趙王美人春日詩亦云紅輪帔角斜或云婦女所執暖扇之類】天絲劇藕蝶粉生【或作多】塵【天絲卽遊絲道書云蝶交則粉退言行雨山遊絲想折藕飛蝶擬香塵若有人也】橫藤礙路弱【一作垂】栁低人誰言洛浦一个河神【洛神賦曰河洛之神名曰宓妃】

刀銘三首

風伯吹罏雨【一作云】師煉冶【髙誘淮南注曰風伯箕星雨師畢星張協七命曰飛亷扇炭風俗通及王逸楚辭注並雲飛亷風伯也吳越春秋曰薛燭善相劍王取純鉤示之薛燭曰臣聞王之初造此劍赤堇之山破而出錫若耶之溪涸而出銅雨師灑道雷師發鼔蛟龍捧鑪天帝莊炭太一下觀於是歐冶子曰天地之精悉其伎巧矣】鐵焰朝流金精夜下【吳越春秋薛燭曰夫寶劍者金精從理至本不逆】價重十城名髙千馬【吳越春秋越王曰客有買此劍者有市之鄕駿馬千匹千戶之都其可與乎薛燭曰𨿽傾城量金珠玉不可與況駿馬萬戶之都乎】

千金頴合百錬鋒成【呂氏春秋曰伍員逃楚至江見一丈人刺船渡之員解劍與之曰此劍其值千金崔豹古今注吳大帝有寶刀百錬】光連鬥气焰動山精【吳越春秋伍子胥曰此劍有七星北斗文豫章記曰吳未亡時恆有紫气見於牛斗之間雷孔章曰是寶劍之精上徹於天耳吳越春秋曰幹將作劍采五山之鐵精】身文水動刃古珠生【越絕書風胡子曰欲知泰阿觀其鈲巍巍翼翼如流水之波欲知工布鈲從文起至脊而止如珠不可袵文若流水不絕山海經注曰鮫魚皮有珠文而堅可以飾劍口】

斗精遙降山靈下從【斗精疑卽丰城劍气光於牛斗者也又吳越春秋子胥云此吾前君之劍中有七星文按北斗七星此爲斗精矣山靈若管子所謂葛盧山發而出金吳越春秋赤堇山破而出錫是也】水文千曲蛇鱗百重【水文卽風胡子所云文若流水也注見上蛇鱗若傅歌辭所謂鏤象龍螭矣】燕砥斂刃蜀水開鋒【莊子曰天子之劍以燕谿石城爲鋒音義曰燕谿地名在燕國石城在塞外司馬曰劍刃也蒲元傳云君性多奇思得之天然爲諸葛亮鑄刀三千口鎔金造器特異常法刀成言漢水鈍弱不任淬礪蜀江水夾烈是謂夭金之元精天分其野乃命人於成都取之水旣至君以淬刀言雜涪水不可用取水者猶悍言不雜君以刀畫水雲雜八升何故言不雜取水者叩首曰實於涪津渡覆水懼怖以涪水八升益之於是咸共驚服稱爲神妙】气生分景環成屈龍【典論曰魏太子丕造寶劍色似采虹光似流星名曰飛景夏書曰赫連勃勃造百鏈剛刀爲龍雀大環號曰大夏龍雀】

庾子山集卷十二

欽定四庫全書

庾子山集卷十三

周庾信撰

錢塘倪璠纂注

碑文

陜州農郡五張寺經藏碑

【隋書地理誌云河南郡陜縣後魏置陜州農郡周明帝紀云二年春於農置陜州庾信本傳云出爲農守此篇及下溫湯碑皆爲農太守時作也五張者張元髙子兄弟五人捨宅爲寺故以爲名寺者寺本華題釋名曰寺嗣也謂治事者相嗣續於其內也故天子有九寺僧史略云鴻臚寺本禮四夷逺國之邸舎尋令別擇洛陽西雍門外蓋一精舎以白馬防經來故用白馬爲題本是司名西僧乍來權止公司移入別居不忘其本還標寺號經者梵音素怛囕或蘇怛囉者華言綫蓋取貫穿攝持義也又梵云修多羅或修妬路者秦言契謂上契理下契根故言經者具三義謂久通由也肇云經常也謝靈運云經者由也律也通也謂言由理生理由言顯學者神悟從理教而通矣藏者梵云俱舎或云比吒或云摘迦此翻爲藏經律論謂之三藏又辟攴佛藏菩薩藏聲聞藏名三藏又阿含毗尼阿毗曇爲三藏四教義稱阿含卽定藏毗尼卽戒藏阿毗曇卽慧藏藏者攝也謂攝人攝法故包含攝持之義時寺主法映及洛州刺史張隆等於寺中造一切法輪子山出守此邦逢玆佛防遂相請托有此碑文也】

蓋聞如來說法萬萬恆沙【如來佛號佛有十種名稱功徳如來十號之一也梵云多陀阿伽陀亦云怛闥阿竭後秦翻爲如來恆沙諭多也維摩經曰名爲多陀阿伽度肇曰秦言如來亦云如去如法而來如法而去古今不攺千聖同轍故名如來亦名如去什曰多陀阿伽度秦言如來亦言如去如法知如法說故名如也諸佛以安隱道來此佛亦如是來彼佛安隱去此佛亦如此去也竺道生注曰如者謂無復有如之理從此中來故曰如來謝靈運金剛般若經注曰諸法性空理無乖異謂之爲如會如解故名如來維摩經曰佛以一音演說法眾生隨類各得解法華經曰佛以恆河沙等三千大千世界爲一佛土又曰其數如恆沙又曰爾時他方國土諸來菩薩過八恆河沙數於大眾中合掌作禮而白佛言我等於佛滅後在此娑婆世界防持經典當於此土而廣說之佛言不須汝等防持此經我娑婆世界自有六萬恆河沙菩薩一一菩薩多有六萬恆河沙眷屬能於我滅後防持誦讀廣說此經佛說是時娑婆世界三千大千國土地皆振裂而於其中有無量千萬億菩薩同時湧出身皆金色三十二相無量光明先盡在此娑婆世界之下虛空中住聞佛所說音聲從下發來一一菩薩皆大眾唱導之首各將六萬恆河沙眷屬如是等比無量無邊算數譬諭所不能知又曰我說是如來壽命長逺時六百八十萬億那由他恆河沙眾生得無生法忍四四天下微塵數菩薩四生當得阿耨多羅三藐三菩提按恆沙諭如一佛國恆河沙數乃至如四四天下微塵數言如來說法菩薩四眾防持經典如萬萬佛國恆河沙數之多也】菩薩轉輪生生世界【菩薩梵語具足云菩提薩埵此云覺有情從行立稱梵云斫訖羅此土翻輪凡佛有所說皆名轉法輪生生猶言眾生之類楞嚴稱世爲遷流界爲方位過去未來現在名世東西南北四維上下名界僧肇維摩經注曰菩薩正音云菩提薩埵菩提佛道名也薩埵秦言大心眾生有大心入佛道名菩提薩埵無正名譯也大毘婆沙論云何名法輪答是法所成故法爲自性故名法輪如世間呼金輪等輪是動轉不住義捨此離彼義能伏怨敵義又圓滿義爲轂輻輞三事具足故輪體法卽入聖道支也初名小乘法輪者以戒爲先次大乘法輪者以智爲先華手經曰爾許芥子所墮世界合成一器中滿細沙尙可數知而此菩薩所可勸請諸佛轉於法輪脫度眾生是不可數又以珠輪眾寶華輪香輪金銀防畫木輪上佛請轉法輪遊於十萬無量世界勸請諸佛轉於法輪度脫眾生者豈異人乎今此發心卽轉輪菩薩是也維摩經曰三轉法輪於大千其輪本來常淸淨天人得道此爲證三寶於是現世間佛國記曰凡佛有四處一者成道處二者轉法輪處三者說法論議伏外道處四者上忉利天爲母說法處余則隨時可現焉思益經曰當知是人轉法輪如轉輪王按思益經此文及大毘婆沙論言如世間呼金輪等輪者俱捨云轉輪王有四種金銀銅鐵輪領一二三四洲諸佛轉於法輪若此等輪矣魏收釋老志序曰其經防大抵言生生之類皆因行業而起有過去當今未來歷三世識神常不滅凡爲善惡必有報應漸積勝業陶冶粗鄙經無數形藻練神明乃致無生而得佛道文殊問經曰有二世一眾生世卽一切眾生也二行世卽眾生住處大論明三種世間一者五眾二者眾生三者國土間之與界名異義同間是隔別間差界是界畔分齊界有二種一者十界二者三界十界者地獄餓畜生修羅人天此名六凡聲聞緣覺菩薩佛此名四聖二三界者一欲界飲食睡眠淫欲於此三事希須名欲若有情界從他化自在天至無間獄若器世界乃至風輪皆欲界攝二色界者形質淸淨身相殊勝未出色籠故名色界三無色界者於彼界中色非有故此云生生世界者按諸經皆序眾所知識以爲防證一佛土有百億四天下一四天下各有釋梵並諸天龍神夜叉幹闥婆阿修羅迦樓羅那羅摩睺羅伽等在座聽法此於諸經皆然難可徧指言佛轉法輪時世界生生之類皆來聽法也】豈直優波提捨祗夜修多而已哉【優波提捨此云逐分別所說義翻論義祗夜此云重頌亦曰應頌卽伽陀伽陀此云孤起亦曰諷頌舊曰偈從正音言頌修多羅此云契經或云修單蘭或云修妬路或名素怛覧或以經字翻修多羅修多羅卽長文散說也法華經曰或說修多羅伽陀及本事譬諭並祗夜優波提捨經按十二分教亦云十二部經一修多羅契經二祗夜應頌三和伽羅受記四伽陀諷頌五陀羅因緣六優陀耶自說七伊目多本事八闍陀伽本生九毘佛略方廣十阿浮達摩未有十一婆陀譬諭十二優波提捨論義若小乘只有九部無自說授記方廣等言二乘經文非止論義應頌契經三種而巳也】是以熈連禪河質多羅樹【長阿含經曰世尊入拘屍城雙樹間敷置牀座佛取滅度舍利出城北門渡熈連禪河到天冠寺而闍維之釋法顯佛國記曰拘那竭城北雙樹間希連河邊世尊於此北首而般泥洹水經注引此作希連禪河大經云三十三天有波利質多羅樹其根入地深五由旬髙百由旬枝葉四布五十由旬其香開敷香气周徧五十由旬又翻間錯莊嚴眾雜色華周帀莊嚴法華文句指此爲天王樹也】七處八會三淸【疑作請】四說【七處八會見華嚴經按華嚴經有二本初晉譯二唐譯晉義熈十四年北天竺三藏佛度跋陀羅此云覺賢於揚州謝司空寺翻梵本三萬六千頌成晉經六十卷三十四品八會至唐證聖元年於闐三藏實又難陀此云喜學於東都佛授記寺再譯舊文兼補諸闕計益九千頌通舊總四萬五千頌合成唐本八十卷三十九品九防子山後周時人在唐以前所見晉譯故云七處八防若唐譯則有九會矣云七處八防者按經文初防菩提場說經爲一處二會普光明殿爲一處三會忉利天爲一處四防夜摩天爲一處五防兜率天爲一處六防他化天爲一處八會逝多林爲一處凡七處其八防之中第七重會普光明殿與第二會同處是七處八會也三淸疑作三請按法華經舍利弗三請而佛三止之至四乃說故云三請四說法華經曰爾時世尊從三昩安祥而起告舍利弗諸佛智慧甚深無量其智慧門難解難入舍利弗取要言之無量無邊未曾有法佛悉成就止舍利弗不須復說爾時舍利弗白佛言世尊何因何緣慇勤稱嘆諸佛第一方便甚深微妙難解之法我自昔來未曽從佛聞如是說今者四眾咸皆有疑惟願世尊敷演斯事爾時佛告舍利弗止止不須復說若說是事一切世間諸天及人皆當驚疑舍利弗重白佛言世尊惟願說之佛復止舍利弗若說是事一切世間天人阿修羅皆當驚疑增上慢比丘將墜於大坑爾時舍利弗重白佛言世尊惟願說之今此會中如我等比百千萬億世尊已曾從佛變化必能敬信長夜安隱多所饒益爾時世尊告舍利弗汝巳慇懃三請豈得不說汝今諦聽善思念之說此說時防中有比丘比丘尼優婆塞優婆夷五千人等卽從座起禮佛而退所以者何此軰罪根深重及增上慢未得謂得未證謂證有如此失是以不住世尊黙然而不制止佛告舍利弗諸佛如來時乃說之如優曇鉢華時一現耳諸世尊惟以一大事因緣故出現於世惟以佛之見知示悟眾生但以一佛乘故爲眾生說法無有餘乘若二若三一切十方諸佛法亦如是又按法華經如來壽量品彌勒菩薩亦三請不止而告之言】皮紙骨筆木葉山花【楊衒之洛陽伽藍記曰王城東南行八日如來投身餓虎之處山頂有收骨寺三百餘僧王城南一百餘里有如來昔作摩休國剝皮爲紙折骨爲筆處阿育王起墖籠之舉髙十丈折骨之處髓流著石觀其脂色肥膩若新酉陽雜俎曰貝多出摩伽陀國長六七丈經冬不凋此樹有三種一者多羅娑力叉貝多二者多梨婆力叉貝多三者部婆力叉多羅梨並書其葉部闍一色取其皮書之貝多是梵語漢翻爲葉貝多婆力叉者漢言葉樹也西域經書用此三種皮葉若能保護亦得五六百年嵩山記稱嵩髙等中有思惟樹卽貝多也雜俎又曰西域書六十四種有樹葉書西域記曰多羅樹林三十餘里其葉長廣其色光潤諸國書寫莫不采用翻譯云多羅舊云貝多此翻岸刑如此方防櫚直而且髙長八九十尺花如黃米子】象貝之所未勝龍藏之所不盡【言經籍之多也大智度論云那珈或名龍或名象是五千阿羅漢諸羅漢中最大力以是故言如龍如象水行龍力大陸行象力大故負荷大法者比之龍象別行疏雲龍有四種一守天宮殿持令不落二興雲致雨三地龍決江開瀆四伏藏守轉輪王大福人藏也此雲龍藏者是伏藏龍如龍樹菩薩入龍宮看藏見華嚴三本矣】𨿽復銀函東度金防南翻【神仙傳曰陰長生裂黃表冩用經一通黃金之簡刻而書之封以白銀之函此云銀函者亦謂佛經封以白銀之函也長阿含經曰爾時福貴被二黃金防價值百千卽從座起長跪又手而白佛言今如此防奉上世尊願垂受納佛告福貴汝以一防施我一施阿難爾時福貴承佛教防一奉如來一施阿難佛湣彼故卽爲納受爾時世尊爲福貴說法示教利喜巳卽從座起頭面禮足歡喜而去其去未久阿難尋以黃金防奉上如來如來哀湣卽爲受之被於身上云東度者佛居西域謂中國爲東言佛教入中國也樓炭經曰蔥河以東名爲震旦以日初出耀於東隅故得名也翻譯云震旦或云眞丹或云旃丹華嚴音義翻爲漢地琳法師云東方屬震是日出之方也雲南翻者按天下有四樓炭經說須彌山北天下名郁單越東名弗於逮西名俱耶尼南名閻浮利閻浮利樹名西域記云北拘盧洲東毗提訶洲西瞿尼洲南贍部洲瑞應經云迦維羅衛者三千日月萬二千天地之中央也按佛生迦維在南方閻浮利世界地居天中自稱中國此雲南翻蓋翻以彼土之言謂東度則譯以華言南來則翻以梵語也】秦景遙傳竺蘭私記【髙僧傳曰漢明帝夜夢金人飛空而至乃遣博士弟子秦景等往天竺尋訪佛法又曰竺法蘭中天竺人也自言誦經論數萬章爲中天竺學者之師時蔡暗旣至彼國相隨間行而至旣達洛陽便善漢言暗於西域獲經卽爲翻譯所謂十地斷結佛本僧法海藏佛本行四十二章等五部會移都冦亂四部失本不傳江左惟四十二章經今見在可二千餘言漢地見存諸經惟此爲始也按佛說四十二章經後漢迦葉摩騰竺法蘭同譯魏收釋老志序曰孝明帝遣郎中蔡暗博士弟子秦景等使於天竺寫浮屠遺範暗仍與沙門攝摩騰竺法蘭東還洛陽中國有沙門及拜跪之法自此始也】譬猶海水之一珠不下昆山之片玉【言佛法廣大秦景竺蘭諸篇未盡其萬一也曹子建贈丁翼詩曰譬海出明珠潘正叔贈王元貺詩曰昆山積瓊玉呂氏春秋曰人不愛昆山之玉江漢之珠髙誘曰昆山之玉燔以鑪炭三日三夜色澤不變玉之美者也史記龜策傳曰王獨不聞玉犢只雉出於昆山明月之珠出於四海】若夫法云深藏師子雷音【法云彌布徧覆之義深藏所謂法海藏也師子梵云僧伽彼或云多又僧伽梁云小師子卽狻猊也佛稱人中師子雷音者如來具五種聲之一也華嚴經曰不壊法云徧覆一切劉蚪法華經注曰云譬應身菩薩處胎經曰金翅鳥從龍子到海宮殿彼有七寶墖諸佛所說諸法深藏維摩經曰諸佛威神之所建立爲防法城受持正法能師子吼名聞十方又曰演法無畏猶師子吼其所講說乃如雷震肇曰師子吼無畏音也凡所言說不畏羣邪異學諭師子吼眾獸下之師子吼曰美演法也又曰師子吼菩薩雷音菩薩如是等三萬二千人從餘四天下來詣佛所而爲聽法彼時佛師子之座蔽於一切諸來大眾師子智度論云佛爲人中師子凡佛所坐若牀若地皆名師子座夫師子獸中獨步無畏能伏一切佛亦如是於十六種外道一切人天中一切降伏得無所畏故稱人中師子爾雅郭注云師子出西域法華經曰震實法雷音】梵志往生聲聞說戒【梵志者謂淨行志道梵是西音淸淨之謂梵志此云淨裔卽婆羅門聲聞猶言弟子下乘名也普門疏云婆羅門此云淨行初種族山野自閒故人以淨行稱之肇曰秦言外意其種別有經書世世相承以道學爲業或在家或出家多恃巳道術我慢人也應法師云此訛略也具云婆羅賀磨拏義云承習梵天法者其人種類自雲從梵天口中生四姓中勝獨取梵名惟五天竺有餘國卽無諸經中梵志卽同此名正云淨裔稱是梵天苖裔也瑞應經曰迦葉二弟問迦葉曰今乃捨梵志道學沙門法按瑞應稱迦葉初爲事火外道嘗稱佛是大沙門神則神矣然未得道故不如我已得羅漢也佛語迦葉汝非羅漢亦不知眞道胡爲妄自稱貴乎按此知梵志與沙門爲二𨿽有淸淨之名然恃巳道術自我慢人未得謂得猶爲外道未許度脫生死惟阿羅漢於後世更不生不受生死果報此梵志未得羅漢道猶往生也云往生者修行本起經曰精神受形周徧五道一身死壊復受一身是也阿闍世王經曰何謂三藏聲聞藏辟支藏菩薩藏聲聞藏者從他人聞故聞其音故又云有三藏學聲聞學者用有度故但自明故戒因緣經曰目犍連者於聲聞中大神足第一阿難者世尊亦說於聲聞中多聞第一瑜伽論云諸佛聖教聲爲上首從師友所聞此聲教展轉修證永出世間小行小果故名聲聞攝大乘論云如來制戒有二意一爲聲聞自度故二爲菩薩自度度他故僧肇曰下乘道非獨覺要師而後成故名聲聞乘亦名弟子乘也法華論四種聲聞一決定聲聞定入無餘故二增上慢聲聞未證謂證故三退菩提聲聞退大取小故四應化聲聞內袐外現故釋道安戒因緣經序曰世尊制戒必有所因六羣比丘生於貴族攀龍附鳳𨿽出家而豪心不盡鄙悖之行以斯成戒按三藏中菩薩乘爲大乘辟支聲聞爲小乘聲聞最下大乘先智小乘先戒佛爲諸弟子結戒故云聲聞說戒也此梵志聲聞一爲外道一爲小乘未臻至極下文羅漢菩提始稱眞人得道矣】雪山羅漢之論【佛生迦維國在雪山北故云雪山羅漢羅漢者眞人也長阿含經曰昔有輪王姓甘蔗氏聽次妃之譖擯四子至雪山北自立城居以徳歸人不數年間郁爲彊國父王悔憶遣使往召四子辭過不還父王三嘆我子釋迦因此命氏按釋迦此云能仁故瑞應稱佛爲太子自言國名迦維在雪山北矣佛國記曰蔥嶺冬夏有雪彼土人人卽名爲雪山人也度嶺巳到北天竺四十二章經曰佛言辭親出家識心達本解無爲法名曰沙門常行二百五十戒進止淸淨爲四眞道行成阿羅漢阿羅漢者能飛行變化曠劫壽命住動天地修行本起經曰蓋聞沙門之爲道也捨家妻子捐棄愛欲斷絕六情守戒無爲得一心者萬邪滅矣一心之道謂之羅漢羅漢者眞人也聲色不能污榮位不能屈難動如地已免憂苦存亡自在太子曰善哉惟是爲快亦見瑞應經及佛國記大論云阿羅名賊漢名破一切煩惱賊破復次阿羅漢一切漏盡故應得一切世間諸天人供養又阿名不羅漢名生後世中更不生是名阿羅漢法華疏云阿颰經云應眞瑞應云眞人悉是無生釋阿羅漢也或言無翻名含三義無明穅脫後世田中不受生死果報故云不生九十八使煩惱盡故名殺賊具知斷功徳堪爲人天福田故言應供含此三義故存梵名】鷲嶺菩提之法【鷲嶺在王捨城梵云耆闍崛山是也梵云菩提華言道也佛國記曰入谷搏山東南上十五里到耆闍崛山未至頭三里有石窟南向佛本於此坐禪西北三十步復有一石窟阿難於中坐禪天魔波旬化作雕鷲住窟前恐阿難佛以神足力隔石舒手摩阿難肩布卽得止鳥迹手孔今悉存故曰雕鷲窟山其山峯秀端嚴是五山之最髙也大論云耆闍名鷲崛名頭是山頂似鷲增一佛告諸比丘此山久逺同名靈鷲觀經疏云諸聖仙靈依之而住釋氏西域記曰耆闍崛山在阿耨達山王捨城東北望其山有兩峯雙立相去二三里中道鷲鳥常居其嶺土人號曰耆闍崛山山名耆闍鷲也應法師云按梵本無靈義此鳥有靈知人死活故號靈鷲婆沙云其山三峯如仰雞足似狼之迹亦名狼迹又名普賢山白墡山仙人山負重山四十二章經曰觀靈覺卽菩提西域記曰在摩竭國尼連河西南十里有樹名菩提長阿含經曰何等時佛生何等時出家何等時成道又云八日如來生八日佛出家八日成菩提按此知菩提言道也僧肇維摩經注曰佛於樹下成道樹名菩提又曰道之極者稱曰菩提秦無言以譯之菩提者蓋是正覺無相之眞智乎】本無極際何可勝言【言佛乘不可思議非世間語言文字所能窮究也】農五張寺者南陽張元髙寓居此地【漢書地誌雲南陽郡秦置屬荊州】昔者千金之族見徙五陵大姓之民移家六郡蓋其流也【言張元髙本南陽人寓居農如五陵豪族六郡良家也三輔黃圖曰髙祖都長安徙諸齊田楚屈昭景及諸功臣於長陵後世世徙吏二千石髙貲富人及豪傑兼並之家於諸陵彊本弱末以制天下西都賦曰北眺五陵謂長安陽茂平此五陵也漢書曰漢興六郡良家子選給羽林期門師古曰六郡謂隴西天水安定北地上郡西河也】元髙五子負荷遺訓【言張元髙子兄弟五人也左氏傳曰其父析薪其子弗克負荷】離經辧志並是成名入室生光咸能顯徳【禮記曰十年視離經辧志搜神記曰中興初有應樞者生四子而盡見神光照社初探試之乃得黃金自是諸子官學並有芳名至瑒七世顯】加以尊承慧業敬受法門【維摩經曰知一切不取不捨入一相門起於慧業僧肇注云決眾生念定諸法相然後說法故系之以智造心分別法相令入一門故系之以慧也別本云智業慧業又肇云言爲世則謂之法眾聖所由謂之門】兄弟同居共捨爲寺伽藍肇建卽以五張爲名【梵云僧伽藍摩或云僧伽羅摩此云眾園五分律云瓶沙王施伽蘭陀竹園爲始也園者生植之所佛弟子居之取住植道本之義也或云毘阿羅此雲遊止處】知是城居趙信仍名趙信之城殿入蕭何卽號蕭何之殿【漢書匈奴傳曰前將軍翕侯趙信兵不利降匈奴趙信者故胡小王降漢者也衞靑霍去病撃匈奴北至寘顏山趙信城而還孟康曰趙信所作因以名城漢宮閣銘曰蕭何韓信曹參並有殿見藝文類聚】加以象馬無恡衣裘是舍【報恩經曰如來爲一切父母故當修難行苦行難捨能捨頭目髓腦國城妻子象馬七寶輦轝車乘衣服飲食臥具醫藥一切給與】春園栁路變入禪林蠶月桑【一作霜】津廻成定水【言本住宅攺爲佛寺也六度有禪定謂布施持戒忍辱精進禪定智慧也修行經曰王問太子何如對曰在閻浮樹下一心禪定又曰念道淸淨不宜在家當處山林研精行禪毘婆沙論云禪者此云普智謂可得道亦能棄結阿毘曇論云謂以斷結正觀名禪三千威儀經曰坐禪有十事四閒處謂山間林下也詩云蠶月條桑郡國志云平陽有采桑津維摩經曰八解之浴池定水湛然滿什曰水之爲用除垢去熱解脫之性亦除熱去礙旣定意足湛然滿矣】平輿𨿽盛豈可獨擅二龍扶風最良不得專稱五馬【汝南先賢傳曰謝子微見許子將兄弟弱冠時則曰平輿之淵有二龍焉許防字子政平輿人防弟劭字子將襄陽耆舊傳曰蜀馬良字季常宜城人也兄弟五人並有才名鄕裏爲之諺曰馬氏五常白眉最良良眉中有白毛故以稱之以諭五張兄弟矣】寺主三藏大法師法映【寺主者梵云摩摩帝或云毗呵羅莎弭此云寺主僧史略云詳其寺主起於東漢白馬寺也寺旣爰處人必主之於時𨿽無寺主之名而有知事之職東晉以來此職方盛故梁武造光宅寺召法云爲寺主創立僧制三藏經律論又菩薩辟支聲聞爲三藏又阿含毗尼阿毗曇爲三藏注並見前釋道安戒因緣經序曰阿難出經分爲十二部又抄十二部爲四阿含阿毘曇鼻柰耶三藏備也天竺學士罔弗尊焉諷之詠之未墜於地其大髙座沙門則兼該三藏中下髙座則通一通二而已耳雜阿含經云何名法師佛言若於色言猶生厭離欲滅盡寂靜法者名法師若於受想行識說是生厭離欲滅盡寂靜法者名法師三藏大法師者言學通三藏也法映僧名如古法蘭法顯皆取佛法以爲名也】邑主洛州刺史張隆等【隋書地理誌云河南郡舊置洛州又云洛陽漢已來舊都後魏置司州東魏攺曰洛州後周置東京六府洛州總管按刺史治總管府控督諸州郡守所治惟一郡之地時子山爲農守張隆爲洛州刺史陜州農並洛州也】財行法檀【一作財法行檀】身心罄竭【財行謂財施法檀謂法施也法界次第云檀那秦言布施布施有二種一者財施二者法施財施者所謂飲食衣服田宅六畜奴婢珍寶一切已之所有資身之具及妻子乃至身命屬他爲他財物故云捨身猶屬財施有所須者皆能施與皆名財施也法施者若從諸佛及善知識聞說世間出世間善法若從經論中聞若自以觀行故知以淸淨心爲人演說皆名法施一作財法行壇者亦謂財法二施也又維摩經什曰施有三種一財施二心施三法施以財施人名爲財施慈悲等心與人樂名爲心施說法利人名爲法施此云身心罄竭兼心施也】兼化鄕邑道俗數千敬造一切徳輪見成三百餘部瑯笈【一作雷篆】云書金防玉檢削蒸栗之簡裝酸棗之珠【禹貢云球琳瑯玕孔傳云瑯玕石而似玉山海經曰昆侖山有瑯玕樹爾雅云西北之美者有昆侖虛之璆琳瑯玕焉笈書箱也史記云蘇秦負笈從師謝承後漢書曰袁宏負笈尋師髙負笈單步郎余負笈賣卜徐穉負笈赴弔又蘇章李固包咸並有負笈之事此云瑯笈猶玉箱矣晉書衞恆四體書勢曰勢似淩雲法華經曰黃金爲防以界入道白虎通曰封禪金泥銀繩或石泥金繩封以印璽漢書孟康注曰有金防石函金繩玉檢之封焉魏文帝與鐘大理書曰竊見玉書稱美玉白如截肪黑譬純漆赤擬雞冠黃侔蒸栗按此知蒸栗之簡謂黃玉簡也魏志東彞傳曰夫余國出美珠珠大者如酸棗言此經藏皆七寶莊嚴也】並入香城咸封禪閣【維摩經曰上方界分過四十二恆河沙佛有國名眾香佛號香積其國香气比於十方諸佛世界人天之香最爲第一其界一切皆以香作樓閣經行香地苑園皆香其食香气周流十方無量世界禪閣注見下文僧徒雲集不逺燉煌之城句】坐堂伏檻羌非湘水之神緑房紫的足擬恭王之殿【宋玉招防曰坐堂伏檻臨曲池羗非疑作差非又按楚人語辭有稱羗者離騷曰羗內恕已以量人兮王逸注曰羗楚人語詞也猶言鄕何爲也楚詞稱羗者非一王逸魯靈光殿賦曰緑房紫的序云魯靈光殿者景帝程姬之子恭王之所立也初恭王始都下國好治宮室遂因魯僖基兆而營焉】髙掌西望長河北臨【張衡西京賦曰巨靈贔屭髙掌逺蹠以流河曲薛綜曰巨靈河神也古語云此本一山當河水過之而曲行河神以手擘開其上足蹋離其下中分爲二以通河流手足之迹於今尙在】鼎气常浮鑪煙咸起【言河水上蒸如浮鼎气華山出云若起鑪煙也】戶牖寥廓吹萬龍門之風梁棟崢嶸落實【一作客】河源之樹【甘泉賦曰閌閬閬其寥廓兮似紫宮之崢嶸師古曰寥廓宏逺也崢嶸深邃也莊子曰夫吹萬不同而使其自巳也三秦記曰龍門一名河津去長安九百里水懸絕龜魚莫能上上則化爲龍矣世說曰李元禮有升其堂者皆以爲登龍門又按釋氏亦有稱龍門者髙僧慧持逺法師之弟性格淸峻解行並髙領徒千人凡有升堂入室者皆號登龍門漢書西域傳曰河有兩源一出蔥嶺雲河源之樹者卽所謂閻浮提樹也大論云閻浮樹名提名爲洲此洲上有此樹林林中有河底有金沙名閻浮檀金以閻浮樹故名閻浮洲長水雲或云閻浮果汁防物成金因流入河染石爲金左氏傳曰我落其實而取其材】僧徒雲集不逺燉煌之城學侶相奔更合華陰之市【後漢郡國志曰涼州燉煌郡古州也燉煌龍勒有玉門關說文曰僧西域道人也言僧徒之多不異西域也典錄云罽賔禪師法秀初至燉煌立禪閣於閒曠地植柰千株趨者如雲徒眾濟濟按法秀梵云曇摩密多宋文元嘉時人後漢書曰張楷隱於農山中學者隨之所居成市後華陰山南遂有公超市言寺門如市也按此法會合鄕邑道俗故兼稱僧徒學侶也】兩陜昔分實基王化二陵今阻翻馳羽檄【公羊傳曰自陜以東周公主之自陜以西召公主之左氏傳曰崤有二陵焉其南陵夏后臯之墓其北陵文王之所避風雨也漢書髙祖曰吾以羽檄馳天下兵言陜州農郡有陜縣卽周召分陜之地又有二崤卽左傳所謂二陵風雨之處也實基王化者謂後周之澤翻馳羽檄者謂周齊方交兵也按陜州魏置後周又置崤郡置兵於此備齊】虞公屈產交亂風塵召伯甘棠凋零霜露【左氏傳曰晉以屈產之乘與垂棘之璧假道於虞以伐虢詩召南云蔽芾甘棠勿剪勿伐召伯所茇言兵革之後州郡故多荒殘也】𨿽復兼【疑作亷】能共治未遣渡河之獸烽柝是警實擾移關之民【後漢書曰劉昆爲農太守先是崤黽驛道多虎災行旅不通昆爲政三年仁風大行虎皆負子渡河帝聞而異之烽說文作熢燧表也邊有警則舉火易系辭云重門撃柝以禦暴客鄭康成云手持兩木以相敲是爲撃柝守備警戒也漢書武帝紀注應劭曰樓船將軍數有大功恥爲關外民上書乞徙東關以家財給其用度武帝意亦好廣濶於是徙關於新安去農三百里後漢郡國志曰農故秦函谷關新安屬農郡言𨿽亷能之吏不能施恩澤於民也】是以法王禦世天人論道汲引四流周圓五怖故能調伏怨憎消除結縛【維摩經曰法王法力超羣生常以法財施一切巳於諸法得自在是故稽首此法王僧肇曰俗玉以俗力勝民故能澤及一國法王以法力超眾故能道濟無疆又曰世王自在於民法王自在於法修行經曰佛念昔定光佛別我爲佛名釋迦文如來至眞等正覺明行足爲善逝世間解無上士道法禦天人師號佛世尊菩薩地持經曰如來有十種名稱功徳爲一切法道師故名天人師大智度論曰欲流有流無明流有見流王巾頭陀寺碑文云引之於有則髙謝四流是也佛地論云一不活畏二惡名畏三死畏四趣畏五怯畏畏亦怖也四十二章經曰佛言人從愛欲生憂從憂生怖若離於愛何憂何怖注云五種怖畏所謂不活怖惡名怖大眾威徳怖死怖墮惡道怖也維摩經曰隨所調伏眾生而取佛土什曰梵本云毘尼毘尼秦言善治善治眾生令棄惡行善也調伏旨同而語隱故存其本瑜伽論云善知識具十功徳一調伏初調伏者謂與戒相應由根調故律云世尊謂調伏貪嗔癡令盡故制增上戒學維摩經曰稽首能斷諸結縛又云離眾結縛肇曰無漏之體體絕結縛言必借法王乃能治此亂世也】法水津梁得無砥柱之難香山轍迹非復終南之險【維摩經曰當禮法海徳無邊肇曰法輪淵廣難測法海流潤無涯故徳無邊矣世說曰庾公嘗入佛圖見臥佛曰此子疲於津梁於時以爲名言漢書師古注曰底柱在陜縣東北在河中形若柱也修行本起經曰太子報言吾出香山之東雪山之北國名迦維又按維摩經須彌等十寶山香山居其一也郡國志曰右扶風武功有太一山本終南括地誌曰終南山在雍州萬年縣南五十里言州郡得借佛力故無險難也】天子命我試守此邦墨竈未黔孔席無暖【言己除農郡守棲遑不定也天子謂周明帝也閔帝卽位未久信由司水下大夫出爲農守疑在明帝初年是作當在明帝二年春於農置陜州之後故題標陜州農矣班固答賔戱曰聖哲之治棲棲遑遑孔席不暖墨突不黔淮南子曰孔子無黔突墨子無暖席髙誘曰黔言其突竈不至於黒坐席不至於溫歷行諸國汲汲於行道也】才臨都尉之境卽有樓船之役【後漢書靈帝中平元年以何進爲大將軍將兵屯都亭置入關都尉官注云謂函谷廣城伊關大谷轘轅小平津孟津也函谷去農三百里都尉之境謂函谷也樓船之役楊僕事漢書曰楊僕爲樓船將軍以僕本移關之人故引用之言才臨此境卽有兵事也】旣而南風不競北道言旋幕府旣開邦君且止【左氏傳曰南風不競漢書音義曰帝就拜大將軍於幕中因曰幕府晉書何曾上疏曰郡守之權𨿽輕猶專任千里比之於古則列國之君也論語云邦君之妻按邦君古諸侯之稱後世郡守亦似之矣】鄕俗耆老依然此別屬玆法事須余制文【以上言伐齊之師時方振旅故信止宿此寺遇玆法事屬制碑文也云鄕俗耆老依然此別者按信出守農未久入爲司憲疑卽以是時徵明帝武成元年事也故明年有正旦上司憲府之詩至二月雙鶴飛集上林信奏事堦墀立使爲贊鶴贊記其年月可考也】聊以課虛爲銘云爾【陸機文賦曰課虛無以爲有】

捨衞之國只洹之園【浮屠經曰臨兒國王隱屠太子父曰屠頭邪母曰莫邪屠生處名袛洹精舍在捨衞國南四里是長者須達所起又有阿輸伽樹是太子所攀樹也括地誌雲沙袛大國卽捨衞國也在月氐南萬里卽波斯匿王浚處其九十種知身後事城有袛樹給孤園佛國記云到拘薩羅國捨衞城城內人民稀曠都有二百餘家卽波斯匿王所治城也大愛道故精舍處出城南門千二百步道西長者須達起精舍卽所謂袛洹精舍也袛洹精舍本有七層諸國王人民競興供養懸繒幡蓋散花燒香燃燈續明日日不絕】三明極地八會窮源【佛十號有明行足梵云鞞侈遮羅那三般那秦言明行足大論云宿命天眼漏盡名爲三明三乘𨿽得三明明不滿足佛悉滿足是爲異也具足三明生六神通智論云一如意二天眼三天耳四他心五識宿命通六無漏通也維摩經曰佛身卽法身也從六通生從三明生僧肇曰天眼宿命漏盡爲三明也世說曰汰法師云六通三明同歸正異名耳注經云三明者解脫在心朗照三世者也王巾頭陀寺碑文雲气茂三明八會注見本序】連河競說勝辯爭論【連河具足云希連禪河注見本序維摩經曰念定總持辯才不斷肇曰辯才七辯也】波提東度祗夜南翻【波提具足云優波提捨波提祗夜俱注見本序】非空卽色離有無言【維摩經曰喜見菩薩曰色色空爲二色卽是空非色滅空色性自空如是受想行識識空爲二識卽是空識性自空於其中通而達者爲入不二法門支道林集妙觀章云夫色之性也不自有色色不自有𨿽色而空故曰色卽是空色復異空僧肇維摩經注曰不可得而有不可得而無者其惟大乘乎何則欲言其有無相無名欲言其無萬徳斯行萬徳斯行故𨿽無而有無相無名故𨿽有而無然則言有不乖無言無不乖有也】達人止是【疑作足】獨悟重昏【鶡冠子曰達人大觀張協詠史詩曰達人知止足王巾頭陀寺碑文云重昏夜曉李善注雲頭陀經心王菩薩曰我見覆蔽飲雜毒酒重昏長寢云何得悟慈心是語使得開解】身𨿽系馬【一作鳥】心避騰猿【維摩經曰難化之人譬如象馬悷不調加諸楚毒乃可調伏什曰馬有五種第一見鞭影卽調伏第二得鞭乃伏第三以利錐刺皮乃伏第四穿肌乃伏第五徹骨乃伏眾生利鈍亦有五品第一但見他無常其心乃悟第二見知識無常其心乃悟第三見兄弟親戚無常其心乃悟第四見父母無常其心乃悟第五自身無常極受苦惱復加以苦言其心乃悟也又維摩經曰以難化之人心如猿猴故以若干種法制禦其心乃可調伏】禪樓卻月義殿翔鵾【長阿含經曰月宮殿四方逺見故圓禪樓卻月者取其圓也若荊州記云沔口水北卻月城矣張茂先鷦鷯賦云彼鷲鶚鵾鴻孔雀翡翠或陵赤霄之際或托絕垠之外李善曰鵾狀如鶴而大義殿翔鵾言殿之髙也】廻風香蓋反露珠幡【維摩經曰寶積與五百長者子俱持七寶蓋來共供養佛律有二種蓋一竹蓋二葉蓋西域僧有持竹蓋有持傘者此云香蓋如古華蓋芝蓋之類供佛寶蓋也翻譯云梵語剌瑟胝此云竿卽幡柱也長阿含經曰若沙門於此法中勤苦得一法者便當竪幡以告四逺今有少欲知足人居此】西臨砥柱東背轘轅【砥柱注見本序隋志河南陜縣有砥柱左傳襄二十一年云欒盈過周王使出諸轘轅杜注云關在緱氏縣東南後漢書郡國志曰河南緱氏縣有轘轅關臣瓚曰險道名在縣東南】河鳴陽硤山響蘇門【顏延年侍遊蒜山詩曰入河起陽硤李周翰曰秦築長城渡河據陽山峽山側也魏氏春秋曰阮籍少時嘗遊蘇門山蘇門山有隱者莫知姓名有竹實數斛而已籍從之與談太古無爲之道及論五帝三王之義蘇門生蕭然曾不經聽籍乃對之長嘯淸韻響亮蘇門生逌爾而笑籍旣降蘇門生亦嘯若鸞鳯之音焉至是籍乃作蘇門先生之論以寄所懷】翔禽歌囀流澗喧渡河余獸移關舊村【注見本序】昔爲畿服今成塞垣【說文曰畿天子千里地服如禹貢甸服稭服侯服綏服要服荒服是也地理郡國二志稱農郡武帝元鼎四年置故秦函谷關建武十五年屬雒陽西南四百五十里是農東西京皆畿內之地言魏都洛陽農本畿服內地今周齊交兵翻成塞垣也】城疑廣武地似樓煩【郡國志曰河南滎陽有廣武城注云漢祖與項籍語處漢書項籍傳曰羽軍漢軍至廣武相守羽令壯士出挑戰漢有善騎射曰樓煩楚挑戰三合樓煩輒射殺之羽大怒自披甲持防挑戰樓煩欲射羽瞠目叱之樓煩目不能視手不能發走還入壁不敢復出漢王使間問之乃羽也漢王大驚於是羽與漢王相與臨廣武間而語按上句城疑廣武樓煩卽是廣武相守之事云地似樓煩者當謂樓煩縣也史記趙世家曰主父行新地出代西遇樓煩王於西河而致其兵地理誌雲樓煩屬雁門應劭曰故樓煩胡也故城在代州崞縣東北言此農東西周齊相守如楚漢相語之城趙胡致兵之地也】爟烽並照像馬單奔【張宴曰爟火烽火也方言曰烽虞望也郭璞云今烽火是也後漢書光武紀昆陽之戰云又驅諸猛獸虎豹犀象之屬以助威又左傳有象燧又云不介馬而馳又云恃險而多馬按象馬所以驅戰故云象馬單奔】無鐘襲莒有雨圍原【莒已姓國隱二年始見春秋杜云莒國城陽莒縣是文八年穆伯奔莒從已氏是莒國已姓也云無鐘襲莒者按左傳莊二十九年例云有鐘鼔曰伐無曰侵輕曰襲正義曰釋例曰侵伐襲者師旅討罪之名也鳴鐘鼔以聲其過曰伐寢鐘鼓以入其境曰侵掩其不備曰襲此所以別興師用兵之狀也其襲莒之事按春秋昭元年三月取鄆傳曰季武子伐莒取鄆杜預曰兵未加莒而鄆服故書取而不言伐又襄十三年傳例云凡書取言易也按此傳例夫伐則有鐘鼓矣襲旣曰輕取亦言易取襲義同類無鐘鼓其卽武子爭鄆取不書伐之謂矣左傳僖二十五年云晉侯圍原按傳無遇雨之文有雨圍原是所未詳又左傳襄十八年云楚師伐鄭涉於魚齒之下甚雨及之楚師多凍役徒幾盡按左傳髙云鄭國之有原圃杜云在滎陽中牟縣又按魚齒山亦在滎陽疑鄭有原圃之名楚師伐鄭甚雨及之得稱有雨圍原矣注詳賀婁公碑文】不資十方誰釋三【一作二】怨【律有四方僧物鈔言十方常住謂於一寺中供僧成熟飲食等以體通十方惟局本處名十方僧以此物十方有分故裕師寺誥云寺是攝十方一切眾僧修道境界法爲待一切僧經遊來往受供處所無彼無此無主無客僧理平等同防佛法故其中飲食眾具悉是供十方凡聖同有鳴鐘作法普集僧眾同時共受與檀越作生福之田如法及時者皆無遮礙是宜開廓遠意除蕩鄙懷不吝身財防持正法左傳僖二十八年城濮之戰先軫曰楚有三施我有三怨怨讎已多將何以戰已上言周齊數有疆埸之事怨讎眾多不借十方佛力焉能釋其眾怨是此寺可以濟世也】風傾地柱火及天元【樓炭經曰佛語比丘天地有三災變一者火災變二者水災變三者風災變天地共遭大風災變時天下施行積善喜好道徳皆復上十七天上爲天人然後天下人乃盡索後乃久久大風起名曰來柯沙上行至故十六天上下至阿須倫天破壊消滅悉盡天下日月所照中萬物四天下及八萬城諸大山及須彌山盡竟鐵圍大山皆靡消滅亡悉盡索無餘譬如大風吹微麫隨漂消散微盡無餘矣遭火變者天下人民皆行非法奉邪見不見正行行十故天雨不時節天不雨以後是天下所有樹木艸藥萬物皆枯死不復生世間有七日出四天下及八萬城諸大山須彌山王四天王忉利天焰摩天兜術天尼摩羅天波羅尼蜜天梵迦夷天宮皆簸峩動揺也風髙諸天上著阿衛貨羅天彼諸初生天子見火皆恐怖先生諸天子語初生天子汝莫怖恐我昔更見燒時火齊此不過爾時四大天下及八萬城諸大山須彌山皆簸峩動揺須彌山王四千里一崩墮至二萬八千里而崩墮譬如脂膏濕著大火中卽無煙亦無餘矣須彌山王盡破壊無復有焦土山處諸沈犁一切皆破壊滅盡已後畜生禽獸餓阿須倫皆復無盡已後人皆死盡及四天王忉利天焰摩天兜術天無貢髙天他化自轉天梵迦夷天人皆滅盡是謂天地燒之皆會一處天地共遭大風災變時竟一劫後復更始生之法復如遭火災變後復更始生一劫乃成竟第十五天上人其薄祿者來下悉塡滿十一重天人所居及阿須倫天在須彌山四面本故所居處悉皆充滿風傾地柱火及天元者謂風災火災也博物志曰地下有四柱四柱廣十萬里黃帝內經臾區曰臣積考太始天元冊文云云著之玉版藏之金匱署曰天元紀】銀鉤永固金牒長存【索靖艸書狀曰宛若銀鉤衞夫人筆陣圖曰六藝之奧莫匪乎銀鉤劉義恭詩云金牒封梁甫說文曰牒札也】封君馬首方事南蕃【左氏傳荀偃令曰雞鳴而駕塞井夷竈惟餘馬首是瞻欒黶曰余馬首欲東南蕃謂農郡爲國蕃屏在西京之南也】言從楊僕請謝劉昆【楊僕劉昆注見本序】

溫湯碑

【溫湯碑者農溫湯子山除郡守時作也溫湯所在下有流黃或有丹砂白礬此三種在下蒸爲暖气後周王褒溫湯碑云地伏流黃又云白礬上散丹砂下沈知溫湯有此三物也天下所有溫湯之處非一子山羇旅長安足迹所及不越周秦之地按隋志稱京兆郡盩厔後周置周南郡有倉城溫湯新丰有溫湯農有溫湯舊傳京兆驪縣有溫湯農京兆接界自漢以後多有析置開山圖曰麗山西北有溫池王褒溫湯碑云挺此溫谷驪嶽之陰是驪山溫湯也隋書地誌曰河南陜縣後魏置陜州農郡有溫湯有砥柱疑卽驪山西北溫池庾信王褒並有碑文是碑子山除農郡守所立故作此文也】

咸池浴日先應緑甲之圖【淮南子曰日浴於咸池又樂動聲儀曰黃帝樂曰咸池淮南子曰河出丹書洛出緑圖黃帝夢見兩龍挺白圖卽帝以授於河之都天老曰天其授帝圖乎黃帝乃齋於河洛之間遊於翠嬀大盧魚折漝而至泛白圖蘭采朱文以授黃帝帝舒受之故曰緑圖】砥柱浮天始受夷之命【尙書大傳曰河水分流包山而過山見水中如柱然故曰砥柱海賦曰浮天無岸吳越春秋曰禹傷父功不成乃巡衡嶽血馬以祭仰天而嘯因夢赤繡衣男子自稱夷蒼水使者謂禹曰欲得我山神書者齋焉禹乃退齋三日登宛委發金簡之書得通水之理】仁則滌蕩埃氛義則激揚淸濁勇則負山餘力弱則鴻毛不勝【尸子曰水有四徳沐浴羣生流通萬物仁也揚淸激濁蕩出滓穢義也柔而難犯弱而難勝勇也道江疏河惡盈流謙智也抱朴子曰重物宜沈而南海有浮石之山莊子曰藏山於澤謂之固矣然而夜半有力者負之而走列仙傳曰巨鰲負蓬萊山而抃之於滄海之中史記大宛傳曰安息國長老傳聞條枝有弱水西王母而未嘗見索隱曰魏略雲弱水在大秦西中記曰天下之弱者有昆侖之弱水鴻毛不能勝也後漢書曰桓帝時大秦國王安惇遣使自日南徼外來獻或云西有弱水水近西王母處幾於日所入也大荒西經雲弱水有二源俱出女國北阿耨達山南流會於女國東去國一里深丈餘闊六十步非毛舟不可濟南流入海阿耨達山卽昆侖山也】仲春則楡莢同流三月則桃花共下【春秋元命苞云三月楡莢落韓詩傳云三月桃花水漢書溝洫志云來春桃花水盛必羨溢有塡淤反壤之害】其色變者流【一作通】爲五云之漿其味美者結爲三危之露【東方朔別傳朔謂武帝曰臣至東極過吉云之澤其國常以雲气占凶吉若有喜慶之事則滿室雲气五色照人著於艸樹皆成五色露露味皆甘帝曰吉云五露可得否曰臣負吉云艸以備此馬此立可得日可二三往可東走至夕而還得白靑黃露盛以靑琉璃各受五合授帝帝徧賜羣臣其得之者老者皆少疾者皆除也見別國洞冥記又按五云者抱朴子曰雲母有五種向日看其色五色並具而多靑者名雲英宜以春服之五色並具而多赤者名雲珠宜以夏服之五色並具而多白者名雲液宜以秋服之五色並具而多黒者名雲母宜以冬服之但有靑黃二色者名雲沙宜以季夏服之皛晶純白名燐石可以四時長服之也五云之法或以桂蔥水玉化之以爲水或以露於鐵器中以水熬之爲水或以硝石合於筒中埋之以爲水或以蜜搜爲酪或以秋露漬之百日韋囊挺以爲粉或以無巓艸樗血合餌之令人長生也呂氏春秋伊尹說湯曰水之美者有三危之露髙誘曰三危西極山名】煙靑於銅浦色白於鉛溪【任豫益州記葭萌縣十里有刀鐶山赤銅水出焉地鏡圖曰錢銅之气望之如靑雲吳越春秋若耶之溪涸而出銅鉛溪未詳】非神鼎而長沸異龍池而獨湧【王子年拾遺記曰禹鑄九鼎五者以應陽法四者以象陰數使工師以雌金爲陰鼎以雄金爲陽鼎鼎中常滿以占气象之休否當夏桀之時鼎水忽沸又周禮挈壺氏云及冬則以火爨鼎水而沸之左思蜀都賦曰龍池瀑濆其隈劉逵注雲龍池在朱提南十里地周四十七里公羊傳曰濆泉者湧泉也】灑胃湔腸興羸起瘠秦皇餘石仍爲雁齒之階漢武舊陶卽用魚鱗之瓦【博物志曰始皇陵在驪山之北髙數十丈周廻六七里運取大石於渭北渚故歌曰運石甘泉口渭水爲不流千人唱萬人鉤金陵餘石大如甌按雁齒階級也白帖橋有雁齒續漢書董卓曰杜陵南山下有孝武舊陶處作磚瓦一朝可辧後漢書楊彪傳曰杜陵南山下有武帝故瓦陶竈數千所九歌曰魚鱗屋兮龍堂王逸注云河伯以魚鱗蓋屋】山間湧水實表忠誠室內江流彌彰純孝【後漢書耿恭曰貳師將軍李廣利拔佩刀刺山飛泉湧出又曰廣漢姜詩妻同郡龎盛之女也詩事母至孝妻奉順尢篤母好飲江水妻嘗溯流而汲子因逺汲溺死妻恐姑哀傷托以行學不在姑嗜魚鱠夫婦力作供鱠捨側忽有湧泉味如江水毎旦輒出雙鯉魚焉】豈若醴泉消疾聞乎建武之朝神水蠲屙在乎咸康之世【尙書中候曰俊乂在官則醴泉出也後漢書曰光武中元元年夏京師醴泉湧出飲者固疾皆愈惟眇蹇者不瘳三秦記曰驪山湯舊說以牲祭乃得入可以去病俗云秦始皇與神女遊而忤其旨神女唾之則生瘡始皇怖謝神女爲出溫泉而洗除後人以爲驗建武光武卽位年號也咸康疑作咸陽秦都也】嵩嶽【一作山】三仙之館不孤擅於天池華陰百丈之泉豈獨髙於蓮井【爾雅曰嵩髙爲中嶽山海經曰半石山東五十里曰少室山又三十里曰太室山郭注云卽中嶽嵩髙山也今在陽城縣西戴延之西徵記曰其山東謂之太室西謂之少室相去十七里嵩其總名也以其下各有室焉故謂之室是也劉義慶雲嵩髙山北有大穴晉時有人誤墮穴中見二人圍棋下有一杯白飲與墮者飲气力十倍棋者曰汝欲停此否墮者曰不願停棋者曰從此西行有天井其中蛟龍但投身此井自當出若餓井中物食之墮者如其言可半年乃出蜀中因洛下問張華曰此仙館夫所飲者玉漿所食者龍穴石髓嵩髙山記曰山有玉女臺云漢武帝見三仙玉女因以名臺事見藝文類聚楚辭曰沐盥浴兮天池王逸曰天池則滄海也又莊子曰北溟者天池也此雲天池卽嵩髙天井也山海經曰華首之山西六十里曰太華之山又云太華之西少華之山張衡西京賦云綴以二華是也漢書地理誌云京兆華陰縣太華山在南有祠豫州山集靈宮武帝起爾雅曰河南華郭璞注雲華陰山正義曰禹貢導河積石至於龍門南至於華陰東至於底柱然則此山在河之南故曰河南華在華陰縣界故曰華陰山也華山記曰天井才容人上可長六丈餘出井東南二里至峻阪斗上又東上百丈崖皆須攀繩挽葛而後行又曰華山頂生千葉蓮花言此農溫湯足與嵩髙華陰二山之泉並峙也】

周上柱國齊王憲神道碑

昔者軒皇受姓十有四人周室先封十有五國【軒皇黃帝也黃帝姓軒轅氏以繼女媧伏羲神農故云軒皇國語曰黃帝之子二十五宗其得姓者十四人左傳昭二十八年成鱄曰昔武王克商先有天下其兄弟之國者十有五人】自爾承基纂冑保受姓氏【左氏傳曰保姓受氏以守宗祊】𨿽復千年一聖終是百世同宗【王子年拾遺記曰黃河千年一淸至聖之君以爲大瑞詩曰本支百世言宇文氏崛起𨿽非周之子孫而國號曰周亦如承基纂冑同爲姬姓也】故知昔之東京旣稱炎【一作大】漢再受今之周曆卽是酆都中興【言昔光武都洛乃炎漢再受今宇文號周卽酆都中興也漢以火徳王故曰炎漢周都酆鄗故云酆都東觀漢記序曰漢以炎精布曜或幽而光王融曲水詩序曰韜軼炎漢又按炎漢再受非謂光武蓋子山之微詞也光武乃是景帝子孫於漢猶爲近屬與姬周宇文似爲不類當謂劉淵劉聰諸人也前趙錄曰初漢髙祖以宗女爲公主以妻冒頓約爲兄弟故其子孫遂冒姓劉氏淵僭卽漢王位追尊劉禪爲孝懷皇帝立髙祖以下三祖五宗神位而祭之又僭卽帝位晉懷帝永嘉五年劉聰攻陷洛陽遷帝於平陽大赦攺元嘉平洛陽卽漢之東京疑謂此爲再受矣】公諱憲字毗賀突恆州武川人也【周書列傳曰齊煬王憲太祖第五子也】晉太康之世據有黃龍【序宇文氏之先也周書文帝紀曰其先出自炎帝神農氏爲黃帝所滅子孫遁居朔野有葛烏菟者雄武多算略鮮卑慕之奉以爲主遂總十二部落世爲大人其後曰普回因狩得玉璽三紐有文曰皇帝璽普回心異之以爲天授其俗謂天曰宇謂君曰文因號宇文國並以氏焉黃龍卽黃龍鎭也十三州誌曰遼東屬國都尉治昌黎道有黃龍亭魏營州刺史治水經注曰白狼水北逕黃龍城東隋志云後魏置營州於和龍城是也太康晉武帝年號也】魏孝昌之初奄荒莬【周書曰普回子莫自陰山南徙始居遼西是曰獻侯爲魏舅甥之國九世至侯豆歸爲慕容所滅其子陵仕燕拜駙馬都尉封莬公後魏明帝九年攺元孝昌言宇文陵於魏孝昌中仕燕封莬公也漢書地理誌曰莬郡武帝元封四年開髙句驪屬幽州應劭曰故眞番朝鮮國】太祖以百二諸侯三分天下【太祖憲父安定公宇文泰也孝閔踐阼追尊爲文王廟號太祖周書本紀雲南淸江漢西舉巴蜀北控沙漠東據伊瀍漢書曰持防百萬秦得百二焉三分天下比周文王也】函谷先登鴻溝大定【函谷先登謂奉魏武帝都關中也鴻溝大定謂分東西魏也】功業如此人臣以終【周書云億兆之望有歸揖讓之期允集功業若此人臣以終】公含章天挺命世誕生【周易曰含章可貞李陵書曰命世之才李善注引孟子云其中有命世者】降太一之神下文昌之宿【漢書曰武帝定郊祀之事祠太一於甘泉又天文志曰中宮天極其一明者太一之常居也楚辭曰後文昌使掌行兮顧命中宮勑百官王逸曰天有三宮謂紫宮太微文昌也故雲中宮按文昌六星有上將貴相言齊王本天之貴神列宿降生於世也】珠角擅奇山庭表徳【任昉王文憲集序曰況乃淵角殊祥山庭異表李善曰論語撰考讖曰顏淵有角額似月形摘輔像曰子貢山庭斗繞口謂面有山庭言山在中鼻髙有異相也故子貢至孝顏回至仁也】儀範淸泠風神軒舉聳動廊廟光華城闕未逾髫齓已議論天下事【本傳云性通敏有度量𨿽在童齓而神采嶷然少與髙祖俱受詩傅咸綜機要得其指歸太祖嘗賜諸子良馬惟其所擇憲獨取駮馬太祖問之對曰此馬色類旣殊或多駿逸若從軍徵伐牧圉易分太祖喜曰此兒智識不凡當成重器後從獵隴上經官馬牧太祖每見駮馬輒曰此我兒馬也命左右取以賜之埤蒼曰髫髦也大戴禮曰男八嵗而齓女七嵗而齓鄭康成周禮注曰齓毀齒也】人或曰是謂若木【一作弱水】一枝旁防數國長河一直自然千里【楚辭曰折若木以拂日淮南子曰建木在廣都若木在建木西木有十日其華照地爾雅釋水曰河百里一小曲千里一曲一直】風颷欲逺光景將升【爾雅曰扶揺謂之颷郭璞云暴風從下上也楚辭曰借光景以往來兮】後魏二年封涪城縣開國公時年五嵗也【隋書地誌云金山郡涪城縣舊置始平郡西魏攺郡爲涪城】虹蜺滿野是廢當途之髙鸑鷟鳴岐實始維新之命【孟子曰民望之若大旱之望云霓趙注曰霓虹也淮南子曰虹蜺彗星者天之忌也髙誘曰雄曰虹雌曰蜺忌禁也晉書天文志曰妖气一曰虹蜺日旁气也斗之亂精主臣謀君天子詘漢獻帝紀曰太史丞許芝奏故白馬令李云曰許昌气見於當途當道而髙大者魏也當代漢廢當途之髙者謂魏祚衰也國語曰周之興也鸑鷟鳴於岐山師曠禽經曰鳯雄凰雌亦曰鸑鷟詩曰周𨿽舊邦其命維新始維新之命者謂周將興也】國家光宅受圖欽明秉歷大風初捲長沙始封【尙書中曰堯登壇受圖書曰欽明文思安安漢髙祖歌曰大風起兮雲飛颺漢書曰吳汭封長沙王言周受命之始齊王乃得晉封也】周元年【周書作魏恭帝元年】進爵安城郡公食邑二千戶【安城郡卽前涪城縣是隋書地誌曰金山郡涪城縣西魏攺郡爲涪城後周又攺爲安城】仍授使持節驃騎大將軍開府儀同三司【按周書孝閔帝踐阼授此官也】開府同於馬駿秩擬六卿驃騎等於劉蒼位髙三事【晉書曰宣帝九男扶風武王駿字子臧太康初進拜驃騎將軍開府持節都督晉姓司馬氏故稱馬駿後漢書曰東平憲王蒼顯宗甚愛重之及卽位拜爲驃騎將軍置長史掾史員四十三人位在三公上周禮雲天子六卿尙書曰敬爾三事】宗子維城彼多慙色【言憲在宗室𨿽馬駿劉蒼不足比也詩曰宗子維城】武成二年【周明帝卽位之第三年也】授使持節大將軍【周書云世宗卽位授大將軍世宗明帝也】都督益壽寧【周書作益寜巴瀘】等二十四州諸軍事益州刺史攺封齊國公食邑萬戶【周書武成初除授及進封隋書地誌云蜀郡舊置益州後周置總管府周書明帝紀云武成元年以大將軍安城公憲爲益州總管九月安城公憲爲齊國公隋志北地郡西魏爲寜州本傳作巴瀘者隋志淸化郡舊置巴州瀘川梁置瀘州】公時年十有六【周書云初平蜀之後太祖以其形勝之地不欲使宿將居之諸子之中欲有推擇徧問髙祖已下誰能此行並未及對而憲先請太祖曰刺史當撫眾治民非爾所及以年授者當歸爾兄憲曰才用有殊不關大小試而無效甘受面欺太祖大悅以憲年尙幼未之遣也世宗追遵先旨故有此授憲時年十六】王武子以上將開府未滿立年荀中郎爲十州都督才逾弱冠方之於公已爲老矣【晉書曰王濟字武子年二十起家拜中書郎爲驍騎將軍累遷侍中晉陽秋曰荀羨字全則潁川人光祿大夫崧之子也淸和有識鑑少以主壻爲駙馬都尉是時殷浩參謀百揆引羨爲援頻蒞義興吳郡超授北中郎將徐州刺史以蕃屏焉中興書曰羨年二十八出爲徐兗二州中興方伯之少未有若羨者也論語曰三十而立何晏注云有所成也禮記曰人生二十曰弱冠世說曰王惇謂摰瞻曰卿年未三十已爲萬石亦太蚤瞻曰方於將軍少爲太蚤比之甘羅已爲太老言憲年僅十六少於王荀二君矣】加復營丘負海齊桓公受脤之城【謂齊國也漢書地理誌曰臨淄師尙父所封臣瓚曰卽營丘也禮記曰太公封於營丘晁錯新書曰齊地僻逺負海地大人眾禮記鄭注曰負之言背也左傳僖九年曰王使宰孔賜齊侯胙正義曰周禮大宗伯以脤膰之禮親兄弟之國鄭注云脤膰社稷宗廟之肉卽胙肉也異姓不食賜今賜齊侯是尊之如二王后矣憲封齊國公故云】岷山導江漢武帝求仙之地【謂益州也山海經曰岷山江水出焉史記封禪書曰江水祠蜀索隱曰風俗通云江出岷山岷山廟在江都地理誌曰江都有江水祠蓋漢初祠之於源後祠之於委也括地誌曰江瀆祠在益州成都縣八里郡國志曰岷山在西徼外是也謂憲拜益州刺史也】自非名陵孤竹聲振沈黎豈得南至穆陵西登積石【地理誌曰遼西令支有孤竹城應劭曰故伯夷國漢書曰沈黎郡武帝置本笮都也穆陵齊竟左氏傳曰南至於穆陵北至於無棣禹貢曰浮於積石至於龍門孔安國曰積石在金城西南河所經也地理誌曰在金城河關縣西南中言非夙有聲名不能受此疆界也】幸無白虎之患寜待黃龍之盟【後漢書南蠻傳曰秦昭襄王時有一白虎常從羣虎數遊秦蜀巴漢之境傷害千餘人有巴郡閬中人作白竹之弩射殺白虎昭王嘉之而以其彜人不欲加封乃刻石盟要復人盟曰秦犯彞輸黃龍一雙犯秦輸淸酒一鐘彞人安之】卭笮畏威微盧仰徳【漢書地理誌曰越巂郡有卭都定笮笮秦大笮諸縣孟康曰巂音髓本卭都服防曰今蜀郡都尉所治本笮都也臣瓚曰茂陵書沈黎治笮都微盧西南國名尙書泰誓曰髳微盧彭孔安國曰國名蠻屬文王者髳微在巴蜀盧彭在西北疏云髳微在巴蜀者巴在蜀之東偏漢之巴郡所治江州縣也盧彭在西北者在東蜀之西北也言益州諸郡感其威徳也】生爲立廟刻石頌功【周書云憲善於撫綏畱心政術辭訟輻輳聽受不疲蜀人懷之共立碑頌】成都有文翁之祠非謂生前漢陽有諸葛之碑止論身後比之今日豈可同年而語哉【漢書曰文翁終於蜀吏民爲立祠堂嵗時祭祀不絕師古曰文翁學堂於今猶在益州城內蜀志曰諸葛亮卒景曜六年春詔爲亮立廟於沔陽注云襄陽記曰亮初亡所在各求爲立廟朝議以禮秩不聽百姓遂因時節私祭之於道陌上習隆等上表以爲宜因近其墓立之於沔陽使所親屬以時賜祭凡其臣故吏欲奉祠者皆限至廟斷其私祀以崇正禮於是始從之地理誌漢中沔陽縣注如淳曰此方人謂漢水爲沔水是以沔陽稱漢陽矣又梁州記曰武侯壘東南有定軍山入山十餘里有諸葛武侯墓鐘會徵蜀至漢川祭亮之廟令軍士不得於墓蒭牧樵采今松柏碑銘儼然言憲生前得立碑廟功徳及人逾於二公也】保定四年與大司馬蜀國公圍金墉城【周書武帝紀云保定四年十一月柱國蜀國公尉遲迥率師圍洛陽齊國公憲營於邙山陸機洛陽記曰金墉城在宮之西北魏故宮人皆在中】師臨洛浦則廣武營奔兵上邙山則河橋路斷【師臨洛浦謂圍洛陽也兵上邙山謂憲營於邙山也周書武帝紀云保定四年齊國公憲營於邙山史記曰楚與漢臨廣武而軍又曰秦昭襄王五十年初作河橋正義曰此橋在臨晉縣東渡河至蒲州今蒲津橋也按周太祖與齊神武有河橋之戰魏大統四年東魏將侯景等北據河橋南屬邙山爲陣是西京洛陽路所必由者也邙山在洛陽北十里】八川風俗五方名利【潘嶽關中記曰涇渭灞滻酆鄗潦潏凡八川八川謂關中之八川也此謂洛陽如東京賦溯洛背河左伊右瀍之屬貨殖傳曰洛陽東賈齊魯南賈梁楚如淳曰遊子樂其俗不復歸故有五方之民】鐵市銅街風飛塵起【鐵市卽金市銅街銅駝街也俱在洛陽陸機洛陽記曰洛陽凡三市大市曰金市又曰銅駝街在洛陽宮南金馬門外人物繁盛俗語云金馬門外集羣賢銅駝街上集少年又漢書百官公卿表曰幹官鐵市兩長丞風飛塵起言洛陽震動也】天和元年徵還行雍州牧【保定至雍州牧按本傳云保定中徵還京拜雍州牧及晉公防東伐以尉遲回爲先鋒圍洛陽憲與達奚武軍於邙山自余諸軍各分守險要齊兵數萬奄至軍後諸軍惶駭並各退散惟憲與王雄達奚武率眾拒之而雄爲齊人所斃三軍震懼憲親自督勵眾心乃安晉公護執政雅相親委賞罰之際皆得預焉傳稱保定中此作天和元年稍異周書明帝紀云二年攺雍州刺史爲雍州牧】公以日月之明威神其政漆沮旣從荊岐卽乂【禹貢曰漆沮旣從荊岐旣旅漢書師古曰漆沮卽馮翊之洛水也荊岐二山名荊在岐東憲爲雍州牧故云】少陽用事路不喘牛仲秋以殷民無驚水【漢書丙吉傳曰吉嘗出逢淸道羣鬭者死傷橫道吉過之不問吉前行逢人逐牛牛喘吐舌吉止駐使騎吏問逐牛行幾里矣掾吏謂丞相前後失問或譏吉吉曰民鬭相殺傷長安令京兆尹職所當禁備逐捕非所問也方春少陽用事未可大熱恐牛近行用暑故喘此時气失節恐有傷害也三公典調和陰陽職所當憂是以問之尙書曰宵中星虛以殷仲秋孔傳殷正也月令曰仲秋水始涸天根見乃盡絕】二【本傳作三】年拜大司馬仍理小冢宰營室殿軍器太監【本傳雍州牧如故】天官以邦國開基是司六典夏官以兵戈爲主專謀七徳【天官謂冢宰也周禮太宰之職掌建邦之六典以佐王治邦國夏官大司馬也左氏傳曰武有七徳按周書盧辯傳云初太祖欲行周官命蘇綽專掌其事未幾而綽卒乃令辯成之於是依周禮建六官置公卿士天官府管冢宰等眾職地官府領司徒等眾職秋官府領司寇等眾職冬官府領司空等眾職以魏恭帝三年始命行之今憲拜大司馬仍理小冢宰是以夏官兼天官故兩稱也】是以器械塡委旣包吳漢之功宮殿崢嶸彌壯蕭何之法【後漢書吳漢傳曰更始幽州牧苗曾陰勒兵勅諸部不肯應調漢馳至無終防兵收曾斬之而奪其軍南與光武會淸陽士馬甚盛漢至莫府上兵簿漢書曰髙祖七年蕭何造未央宮立東闕北闕前殿武庫太倉上見其壯麗甚怒曰天下匈匈勞苦數嵗成敗未可知是何治宮室過度也何對曰以天下未定故可因治宮室且天子以四海爲家非令壯麗無以重威無令後世有以加也上恱】時以白露涼風務閒農隙【月令曰七月涼風至白露降左氏傳曰春搜夏苗秋狝冬狩皆於農隙以講事者也】督兵三萬出自宜陽拔伏龍之城平姚萇【集誤當作襄】之壘【本傳雲天和四年齊將獨孤永業來寇盜殺孔城防主能奔達以城應之詔憲與柱國李穆將兵出宜陽築崇徳等五城絕其糧道齊將斛律明月率眾四萬築壘洛南五年憲渉洛邀之明月遁走憲追之及於安業屢戰而還六年憲帥眾二萬出自龍門齊將新蔡王康徳以憲兵至潛軍宵遁憲乃西歸仍掘移汾水水南堡壁復入於齊齊人謂略不及逺遂弛邊備憲乃渡河攻其伏龍等四城一日盡拔又進攻張壁克之獲其軍實夷其城壘斛律明月時在華容弗能救也北攻姚防城防之按姚襄城本姚襄所築其城西臨黃河控帶龍門孟門之險周齊交爭之地城髙二丈周廻五里武成二年斛律光破周兵於此城遂立碑表其功又於此城置鎭今憲平之集作姚萇知誤文者按姚萇都咸陽秦地周宇文氏所都不得云憲平之與史傳異蓋轉冩之誤也】馬陵削樹魏將路窮平陰聽烏齊師其遁【史記曰孫臏龎涓戰於馬陵削樹曰龎涓死此下左氏傳曰平陰之役有烏烏之聲齊師其遁】天子冢弟禮絕羣公仁義所往事資道徳建徳元年進爵爲王仍拜大冢宰【本傳云晉公防誅髙祖召憲入憲免冠拜謝帝謂之曰天下者太祖之天下吾嗣守鴻基常恐失墜冢宰無君上將圖不軌吾所以誅之以安社稷女親則同气休戚共之事不相涉何煩致謝乃詔憲往防第收兵符及諸簿等尋以憲爲大冢宰又開府裴文舉憲之侍讀髙祖常禦內殿引見之謂曰昔魏末不綱太祖匡輔元氏有周受命晉公復執威權積習生常便謂法須應爾豈有三十嵗天子而爲人所制乎且近代以來又有一獘暫經屬卽便禮若君臣此乃亂代之權宜非經國之治術詩云夙夜匪懈以事一人一人者止據天子耳𨿽陪侍齊公不得卽同臣主且太祖十兒豈可悉爲天子卿宜規以正道勸以義方輯睦我君臣協和我骨肉無令兄弟自致嫌疑文舉拜謝而出歸以白憲憲指心撫幾曰吾之夙心公寜不悉但當盡忠竭節耳知復何言建徳二年進爵爲王】姬旦封於曲阜不廢居中劉交國於彭陽無妨常從【周公長子伯禽封於曲阜爲魯侯詩魯頌說封魯之事云王曰叔父建爾元子俾侯於魯鄭康成禮記注曰周公次子君陳別封於周世爲卿士周公相王室以尹天下復封魯國身死之後伯禽就魯君陳相周也史記曰楚元王劉交者髙祖之同母弟也髙祖六年以弟交爲楚王都彭城】豈直周召二南並居師傅晉鄭兩國俱爲卿士而已哉【詩譜曰文王受命作邑於丰乃分岐邦周召之地爲周公旦召公奭之采地其得聖人之化者謂之周南得賢人之化者謂之召南成王時周公爲太師召公爲太傅左傳周桓公言於王曰我周之東遷晉鄭焉依杜預曰平王東徙晉文侯鄭武公左右王室故曰晉鄭焉依】匈奴突於武川爟火通於灞上【武川疑作武州漢屬雁門郡武帝誘匈奴入武州塞是也漢書匈奴傳曰置三將軍軍長安西細栁渭北棘門霸上胡騎入代句注邊烽火通於長安甘泉爟火史記作權火索隠曰權如字一音爟周禮有司爟爟火宮張宴曰爟火防火也狀若井契臯矣蓋指稽胡劉沒鐸之亂也】公述職巡禦治兵朔方馬邑星飛龍城月動【地理誌有朔方郡雁門郡有馬邑晉太康地記曰秦時建此城輒崩有馬周旋馳走反覆父老異之因依以築城遂名爲馬邑漢書曰漢兵約單於入馬邑而縱兵單於不至遂絕和親又曰將軍衛靑出上谷至龍城星飛月動謂弓矢之象也】撓畱犂之酒經略不前失燕支之山下馬而去【漢書匈奴傳曰匈奴以徑路刀金畱犂撓酒與張猛韓昌共飲血盟應劭曰畱犂飯匕也撓和也契金著酒中撓攪飲之也又漢書曰漢使驃騎將軍去病將萬騎出隴西過焉支山史記正義曰焉音煙括地誌曰焉支山亦名刪丹山在甘州刪丹縣東南五十里西河舊事曰匈奴失二山歌云失我焉支山令我婦女無顏色失我祁連山使我六畜不蕃息又曰白山冬夏有雪故曰白山匈奴謂之天山過之皆下馬拜焉按匈奴謂天爲祁連祁連山天山也與燕支爲二山矣本傳稽胡劉沒鐸稱皇帝詔憲督趙王招等討平之】東鄰逆命反道敗徳【東鄰謂齊也初爲東西魏其後並膺當璧周在於西齊在於東子山以周比武王以齊比殷紂矣】囚箕子於塞庫羈文王於玉門【殷本紀曰箕子佯狂爲奴紂又囚之竹書紀年沈約注云王嘉季歷之功錫之圭瓚秬鬯九命爲伯旣而執諸塞庫季歷困而死因謂文丁殺歷又曰執王季於塞庫羈文王於玉門郁怩之情辭以作歌按塞庫囚季歷處殷紂或以其地囚箕子所未詳矣呂氏春秋曰王季歷困而死文王苦之有不忘羑里之丑時未可也武王事之夙夜不懈亦不忘玉門之辱立十三年而成甲子之事戰國策希寫曰昔者文王拘於羑里而武王羈於玉門史記項羽紀曰成臯北門注云玉門也】天子將有盟津之師召公獨議公報以誕膺天命克成厥勲【本傳云四年髙祖將欲東討獨與內史王誼謀之餘人莫得知也後以諸弟才略無出憲右遂告之憲卽贊成其事及大軍將出憲表上私財以助軍費曰臣聞撫機適運理借時來兼弱攻昧事資權道伏惟陛下繼明出聖闡業風思順天心用恢武略方使長蛇外翦宇宙大同軍民內向車書混一竊以龍旗雷動天网云布芻粟糧餼或須周給昔邊隅未靖卜式願上家財江海不澄衛玆請獻私粟臣𨿽不敏敢忘景行謹上金寶等十六件少助軍資詔不納而以憲表示公卿曰人臣當如此朕貴其心耳寜須物乎乃詔憲率眾二萬爲前軍趣黎陽髙祖親圍河陰未克憲攻拔武濟進圍洛口收其東西二城以髙祖疾班師盟津周武王與八百諸侯會處亦曰孟津亦曰富平津】昔者秦昭起師於蜀直問張儀晉武用兵於吳惟謀羊祐【戰國策曰秦昭王將伐蜀謀於司馬錯張儀司馬錯不可張儀勸伐之遂西舉巴蜀晉書曰武帝密有滅吳之計而朝議多違惟羊祐杜預張華與帝意合祐病舉預自代】於是中軍無帥僉曰有歸五年拜上柱國【本傳云四年初置上柱國以憲爲之】元戎東討給王鐵騎二萬先襲太原【一作並州按本傳云五年大舉東討憲率精兵二萬復爲前鋒守雀防谷髙祖親圍晉州憲進兵克洪同永安二城斬其驍將賀蘭豹子山褥瓌等百餘人渡汾而及髙祖於玉壁隋書地誌云冀州太原郡後齊並州置省立別宮後周置並州六府後置總管府廢六府】斗建麾兵天離轉戰虎嘯風騰雲飛電掩【天官書曰平旦建者魁魁海岱以東北也孟康曰傳曰鬥第一星法於日主齊也魁斗之首首陽也又其用在明陽與明徳在東方故主東北齊分正義曰隨三時所指有前三建也天離轉戰者按天官書曰離宮閣道又云王良策馬車騎滿野索隠注云閣道王良旗也有六星策一星在王良前主天子僕也占以動揺移易在王良前或居馬后則爲策馬防馬而兵動也謂其時髙祖親徵憲從駕也易曰雲從龍風從虎劉峻絕交論曰雕虎嘯而淸風起】林胡棗栗詎得充饑晉陽荻蒿何能拒防【史記蘇秦說燕文侯曰燕北有林胡樓煩北有棗栗之利民𨿽不佃作而足於棗栗矣此所謂天府也漢書曰趙武靈王北破林胡樓煩而置雲中雁門代郡春秋後語曰張孟談謂趙襄子曰董安於之在晉陽公宮之垣皆荻蒿言齊國糧仗俱竭漸有欲平之勢也】又加王精兵六萬長圍晉州然後六軍星陳萬騎雷動中權始及前茅已戰自爾卽爲前鋒橫行入鄴【本傳云髙祖又令憲率兵六萬還援晉州憲遂進軍營於涑水齊主攻圍晉州晝夜不息旣而諸軍俱進應時大潰齊主走鄴獲其從兄安徳王延宗明年進克鄴城破之俘斬三萬人擒任城王湝及廣寧王孝珩隋書地誌臨汾郡後魏置唐州攺曰晉州後周置總管府左傳杜注曰六軍天子之軍也東都賦曰千乘雷動萬騎紛紜左傳宣十二年曰前茅慮無中權後勁杜預注曰中軍制謀後以精兵爲殿茅明也或曰時楚以茅爲旌幟隋志云魏郡鄴縣東魏都也】觀彼車絓槐本馬驚旋濘【謂齊主髙氏之敗也左氏傳曰範鞅遇欒樂射之不中又注則乘槐本而覆又左傳曰驂絓而止又云驂絓於木而止絓戶卦反顧野王曰絓者所礙又左傳僖十五年云晉恵公乘小駟戰於韓原晉戎馬還濘而止秦獲晉侯以歸杜元凱注云濘泥也小駟不調故墮泥中濘乃定反】積甲髙昆陽之城封屍塞富平之水【後漢書曰赤眉降積兵甲宜陽城西與熊耳山等又昆陽之戰雲光武以三千人破尋邑百萬之眾盡獲其輜重車甲珍寶不可勝算舉之連月不盡或燔燒其餘左傳宣十二年邲之戰云潘黨曰君盍築武軍而収晉屍以爲京觀楚子曰古者明王伐不敬取其鯨鯢而封之以爲大戮於是乎有京觀以懲滛慝杜預注曰積屍封土其上謂之京觀括地誌云周武王伐紂與八百諸侯防孟津亦曰盟津又曰富平津水經注曰小平津今河陽津是也此云封屍塞富平之水者疑引武成師逾孟津之事以孟津有富平之名故云是矣言周師克齊如光武之破尋邑武王之勝商紂也】莫不如彼建瓴同斯破竹【漢書髙帝紀曰田肯賀上曰陛下治秦中秦形勝之國也帶河阻山持防百萬秦得百二焉地勢利便其以兵下諸侯猶居髙屋之上建瓴水也如淳曰瓴盛水瓶也居髙屋之上而幡瓴水言其向下之勢易也建音蹇蘇林曰瓴讀曰鈴師古曰建居偃反晉書杜預傳曰今兵威巳振譬如破竹數節之後迎刃而解】一朝指揮六合大定【阮嗣宗爲鄭衝勸晉王牋曰一朝指麾乃封營丘髙誘淮南注曰四方上下爲六合】是用光昭下武翼亮中都足以攄祖宗之宿憤解生民之怨黷【按北史魏武帝修永熈三年髙歡入洛周太祖宇文泰迎帝入長安以雍州公廨爲宮是爲西魏髙歡推淸河王亶子善見爲主徙都鄴是爲東魏及東魏靜帝遜位於齊文宣歡第二子也西魏恭帝遜位於周孝閔帝泰第三子也歷明帝武帝至宣政元年鄴始平是周齊兩國宿有怨讎自今誅之乃得舒解也詩序曰下武嗣文也雲中都者洛陽天下之中本後魏所都自髙歡入洛孝武西遷至今始定故云翼亮中都又按後齊有地名中都者隋書地誌云冀州太原郡楡次縣後齊曰中都按隋志太原郡後齊並州置省立別宮後周置並州六府後置總管府或此中都亦得稱之燕然山銘曰將上以攄髙文之宿憤廣雅曰攄舒也按攄讀曰舒左氏傳曰君無怨黷】方當待彼石閭部斯玉鼓經緯天地光華日月【史記封禪書曰令公玉帶奉祠候神物還泰山修五年之祀如前而加以禪祠石閭石閭者在泰山下阯南方方士多言此仙人之閭也今云蓋指齊地也玉鼓疑卽石鼔郭璞山海經注曰鄴西北有鼓山下有石鼔蓋指鄴地也左氏傳曰經天緯地曰文呂氏春秋虞舜卿云歌曰日月光華旦復旦兮言平鄴之日深賴於王方當待彼齊國石閭之靈部斯鄴都玉鼓之鄕然後經天緯地其功徳所至當與日月爭華也】旣而赤鳥夾日黃熊入寢實沈無祀桑林不祭【本傳云憲自以威名日重潛思屏退及髙祖徵北蕃乃辭以疾尋而髙祖崩宣帝忌憲威望遂至加戮此言疾薨諱之也左傳哀六年曰有云如眾赤鳥夾日以飛三日楚昭王卒又昭七年傳曰晉侯有疾夢黃熊入於寢門子產曰昔堯殛鯀於羽山其神化爲黃熊以入於羽淵實爲夏郊三代祀之晉爲盟主其或者未之祀也乎韓子祀夏郊晉侯有間又昭元年傳曰晉侯有疾卜人曰實沈臺駘爲史莫之知也子產曰昔髙辛氏有二子伯曰閼伯季曰實沈帝遷實沈於大夏主參參爲晉星由是觀之則實沈參神也又襄十年傳曰宋公享晉侯於楚丘請以桑林舞師題以旌夏晉侯懼而入於房去旌卒享而還及著雍疾卜桑林見茍偃士匄欲奔請禱焉荀防不可曰我辭禮彼則以之猶有神於彼加之】宣政元年六月二十八日薨春秋三十有四【本傳云髙祖崩宣帝嗣位以憲屬尊望重深忌憚之令開府於智察其動靜智就宅候憲因是告憲有謀詔王晚共諸王俱至殿門憲獨被引進帝先伏壯士於別室至卽執之憲辭色不撓固自陳說帝使於智對憲憲目光如炬與智相質或謂憲曰以王今日事勢何用多言憲曰我位重屬尊一旦至此死生有命寜復圖存但以老母在堂恐畱玆恨耳因擲笏於地乃縊之時年三十五】季友之亡魯可知矣齊防子雅姜其危哉【周書史臣曰齊王奇姿傑出獨牢籠於前載以介弟之地居上將之重智勇冠世攻戰若神敵國系以存亡鼎命由其輕重比之異姓則方召韓白何以加玆挾震主之威屬道消之日斯人而嬰斯戮君子是以知周祚之不永也左傳閔二年曰季氏亡則魯不昌又曰成季生而有文在其手曰友遂以命之昭三年傳曰齊公孫竈卒司馬竈見晏子曰又防子雅矣晏子曰惜也子旗不免殆哉姜族弱矣而嬀將始昌二惠競爽猶可又弱一个焉姜其危哉】公器宇淹曠風神透逺璣鏡照林山河容納置樽待酌懸鐘聽扣【說文云璣珠之不圓者淮南子曰聖人之道如中衢而設尊禮記曰善待問者如撞鐘扣之以小者則小鳴扣之以大則大鳴待其從容而後盡其聲不善答問者反此也後漢書丁鴻贊曰五更待問應若鳴鐘】聲動天下光照四鄰武皇帝以介弟懿親特垂愛友而密謀奇策加禮敬焉【武皇帝髙祖也髙祖爲周太祖第四子憲爲第五子故曰介弟左氏傳曰𨿽有小忿不廢懿親】常謂左右曰孔子云自吾有回門人日親其齊王之謂也【史記曰顏回年二十九發白早死孔子哭之慟曰自吾有回門人益親也後漢光武亦以此稱鄧禹矣】用之作宰則萬方協和用之撫軍則四表懾伏【作宰謂拜大冢宰也撫軍謂爲大將軍也尙書曰協和萬邦左傳裏克曰從曰撫軍尙書曰光被四表】豈直臯繇爲士國無不仁【見論語】隨會爲卿民無羣盜【左氏傳曰晉侯以黻冕命士會將中軍且爲太傅於是晉國之盜逃奔於秦】愛翫書籍惇崇禮樂【一作典】管入耳則谿谷俱調文雅沿心則煙霞並韻養由百發落雁吟猿應奉五行綈緗縹帙【呂氏春秋曰荊庭有神白猿荊之善射者莫能中荊王請養由基射由基矯弓操矢而往未之射而括中之矣發之則猿應矢而下則養由基有先中中之矣按落雁乃更嬴事此並歸由基總以形其善射也後漢書曰應奉少聰敏凡所經履莫不暗記讀書五行俱下漢書師古注曰綈厚繒也釋名曰緗桑也如桑葉初生之色也縹猶漂漂淺靑色也說文曰帙書衣也】雍容舉止抑揚談論當世以爲楷模搢紳以爲軌範【後漢書曰天下楷模李元禮漢書司馬相如曰耆老大夫搢紳先生之徒】則少有壯志頗校兵書水降靈谷城授策飛風長栁月角星眉莫不吟誦在心撰成於手【水黒水也山海經西北海有黑水又云大荒之中有人衣靑衣名曰黃帝女魃蚩尢作兵伐黃帝黃帝乃令應龍攻之冀州之野應龍畜水蚩尢請風伯雨師縱大風雨黃帝乃下天女曰魃雨止遂殺蚩尢按北方黒色故雲水疑引此事爲降靈之事矣又穆天子傳雲天子北徵東還乃循水按此知北方有水矣水經注曰谷城有黃石臺黃石公與張子房期處也漢書藝文志有黃帝長栁占夢十一卷甘徳長栁占夢二十卷月角星眉未詳藝文志稱天文者序二十八宿步五星日月以紀吉凶之象然此稱月角星眉疑謂射法也新月有如角弓故雲月角又如眉故云星眉星如弧矢之類疑古有以此名書所未詳矣】所著兵法凡有五卷六韜九法【一作地】不用吳起舊書三令五申無勞孫武先誡【漢書藝文志曰周史六弢六篇師古曰卽言取天下及軍旅之事弢字與韜同也九法當是九宮之術注見是篇銘內漢書藝文志有吳起四十八篇史記曰吳起衞人也好用兵爲衞將撃秦拔五城後事楚南平百越北並陳蔡卻三晉西伐秦又曰孫子武者齊人也以兵法見於吳王闔廬王出宮中美人得百八十人孫子分爲二隊以王之寵姬二人分爲隊長皆持防約束旣布乃設鈇鉞卽三令五申之於是鼔之右婦人大笑孫子曰約束不明申令不熟將之罪也復三令五申而鼓之左婦人復大笑孫子曰旣巳明而不如法者吏士之罪也遂斬隊長二人以徇用其次爲隊長復鼓之婦人左右前後皆中規矩無敢出聲於是闔閭知孫子能用兵卒以爲將顯名諸侯】可謂有忠孝焉有壯武焉不自驕矜謙光下物宋人獻玉不貪爲寶伯成子髙守仁爲富【本傳云於智告憲有謀帝乃遣小冢宰宇文孝伯謂憲曰三公之位宜屬親賢今欲以叔爲太師九叔爲太傅十一叔爲太保叔以爲何如憲曰臣才輕位重滿盈是懼三師之任非所敢當且太祖勲臣宜膺此舉若専用臣兄弟恐乖物議孝伯反命尋而復來曰詔王晚共諸王俱至殿門憲獨被引進執之遂縊死憲懼盈讓爵是其謙讓不貪之處故下云以信致欺也左氏傳曰宋人或得玉獻諸子罕子罕弗受獻玉者曰以示玉人玉人以爲寶也故敢獻之子罕曰我以不貪爲寶爾以玉爲寶若以與我皆喪寶也不若人有其寶莊子曰堯治天下伯成子髙立爲諸侯禹爲天子伯成辭諸侯而耕於野】不謂以信致欺爲善非樂【悼齊王死非其罪以忠信見戮也後漢書東平王言爲善最樂】天年不享嗚呼哀哉以某年月日葬於石安縣洪瀆川之裏原隰淒愴埋於盛徳幾年丘陵揺落蘊於良才永矣【爾雅曰髙平曰原下濕曰隰廣雅曰小陵曰丘說文解字曰土之髙也爾雅釋丘云如陵陵丘郭璞曰陵大阜也】乃爲銘曰

悠哉朔方逖矣窮陰山連鳥道【一作羽】地盡龜林【言其先世居朔野也爾雅曰悠逺也詩曰城彼朔方毛傳曰北方也尙書牧誓曰逖矣西土之人孔傳云逖逺也逖他歷反爾雅作逷音惕古文逖也天官書曰西宮昴畢間爲天街其陰陰國其陽陽國言其居北方陰國路極遙逺也史記曰趙武靈王築長城自代並陰山下至髙闕爲塞正義曰地理誌朔方臨戍縣北有連山險於長城其山中斷兩峯俱峻上俗名爲髙闕也南中志曰鳥道西百里以其地險絕獸猶無蹊特上有飛鳥之道耳龜林未詳按子山賀婁慈碑文云至如禪河淸論秋水髙談故以辧折龜林聲馳鹿野明是佛教之語西域地也本句經云昔佛在時有人河邊樹下道學二十年但念六塵心無寜息佛知可度化作沙門樹下共宿其夜月明龜從河出野幹欲噉龜縮其頭尾及四足於甲中狗不得便須臾逺去龜還入水道人見此語沙門曰龜有防命之鎧野幹不能得便沙門答曰世人不如此龜放恣六情外魔得便又文句云迦葉此翻大龜氏其先代學道靈龜負仙圖而應從徳命族故云龜氏有畢鉢羅父母禱樹神而生故名畢鉢羅云龜林者疑以樹下見龜又以命族故稱龜林說文云叢木爲林此稱林者如檀林禪林之類地盡龜林言地直通西域之逺也】重黎業大伯翳功深冑其積徳必有君臨【言葛烏菟之後普回得璽子孫遂成帝業也國語曰重黎氏世序天地史記曰楚之先祖重黎爲火正又秦本紀曰秦之先大費佐舜調馴鳥獸鳥獸多馴服是爲伯翳賜姓嬴氏索隠曰伯翳尙書謂之伯益是也謂宇文氏世徳類是其後必君臨天下也】太祖撥亂喪君有君功廻地軸策動天文【謂髙歡之亂憲父周太祖奉魏武帝遷都長安也左氏傳曰晉惠公在秦呂甥曰徵繕以輔孺子喪君有君博物志曰地有三千六百軸天官書曰王良策馬車騎滿野注曰防一星在王良前策動天文者言策馬星動天子出行也】猶臨赤水尙復黃雲諸侯八百天下三分【謂魏帝西遷之後宗社以安天命人心將歸於周也莊子曰黃帝遊於赤水之北左氏傳曰黃帝氏以云紀又黃雲虞舜之瑞劇秦美新曰黃瑞湧出周本紀曰武王束伐盟津諸侯叛殷會周者八百】公之挺生實惟天假翠微神降文昌星下【此下序齊王憲也翠微卽紫微春秋合誠圖云紫微大帝室太一之精也本序降太一之神下文昌之宿此稱翠微神降文昌星下其義同也又按爾雅釋山未及上翠微注云近上旁陂疏謂未及頂上在旁陂陀之處名翠微豈以憲爵居王位未及頂上故避紫微之名而稱之耶】照於四國充於兩社舟檝江河棟梁華夏水湧詞鋒風飛文雅【左氏傳曰成季之將生也桓公使卜楚丘之父卜之曰間於兩社爲公室輔杜注曰周社亳社兩社之間朝廷執政所在也漢書賈誼曰是猶渡江河亡維檝師古曰檝所以刺船也班彪王命論曰楶棁之材不荷棟梁之任閔元年左傳曰諸夏親暱襄四年傳魏絳曰諸華必叛注雲華夏皆謂中國論語正義曰夏大也言有禮義之大有文章之華也曹子建王仲宣誄曰文若春華思若湧泉陸士衡文賦曰思風發於胸臆言泉流於唇吻】純深之性義極天經忠貞之道事感百靈君親帷一臣子惟寜忠泉出井孝筍生庭【本傳云憲所生母達步幹氏茹茹人也建徳三年冊爲齊國太妃憲有至性事母以孝聞太妃舊患風熱屢經發動憲衣不解帶扶侍左右憲或東西從役每心驚其母必有疾乃馳使參問果如所慮西徵賦曰秺侯之忠孝淳深孝經曰孝天之經也東都賦曰懷百靈後漢書耿恭傳曰匈奴攻恭於城下擁絕澗水恭於城中穿井十五丈不得水吏士渇乏恭整衣服向井再拜爲吏士禱有頃水泉奔出眾皆稱萬歲楚國先賢傳曰孟宗字恭武至孝母好食筍宗入林中哀號方冬筍爲之出因以供養時人以爲孝感所致】乃宰天官爲國之輔是居上將爲天之柱【謂憲爲冢宰也周禮天官冢宰之職上將文昌六星中名也晉書天文志曰三臺六星兩兩而居起文昌列抵太微一曰天柱三公之位也】乃聖乃神惟文惟武策髙開辟威移雲雨【此下序東討之師也】九宮神略三術謨明天離轉戰月徳廻兵【易幹鑿度曰太一取其數以行九宮鄭康成注曰太一者北斗神名也下行八卦之宮每四乃還於中央中央者北辰之所居故謂之九宮天數大分以陽出以陰入陽起於子陰起於午是以太一下九宮從坎宮始自此而從於坤宮又自此而從於震宮又自此而行於巽宮所以行半矣還息於中央之宮旣又自此而從於乾宮又自此而從於兌宮又自此而從於艮宮又自此而從於離宮行則周矣上游息於太一之星而反紫宮行起從坎宮始終於離宮也班固答賔戱曰商鞅挾三術以鉆孝公服防曰王霸富國彊兵爲三術李周翰曰三術謂帝道王道霸道而商君說秦孝公用此三術孝公用其霸術也書云謨明弼諧天離注見序文漢書曰匈奴舉事常隨月盛滿以攻戰月虧則退兵又陰陽雜書有天徳月徳黃道赤道之說言憲從髙祖東徵大克齊師也】黎陽水駭官渡山驚冀州旣載東原底平【謂平鄴也臣瓚曰黎陽在魏郡劉禎鄴中詩曰北渡黎陽津銑曰謂從太祖徵袁紹也文穎曰滎陽鴻溝卽今官渡水也後漢書曰建安五年曹操與袁紹戰於官渡紹敗走禹貢曰冀州旣載又云東原底平孔傳曰冀州堯所都也正義曰東原卽今之東平郡也按冀州時大半屬於後齊太原爲後齊別都蓋指齊地言大兵至鄴水駭山驚戰勝之後乃底定也】溟波欲運弱木將危中峯嶽斷半海鵬垂【悼憲功業方太而中途摧折也莊子曰是鳥也海運則將徙於南溟南溟者天池也弱木卽若木山海經曰灰野之山有赤樹靑葉赤花名曰若木春秋漢含孳曰三公象五嶽在天法三能臺能同庾翼晉陽秋曰張華將死中臺星遂坼莊子曰鵬之背不知其幾千里也怒而飛其翼若垂天之云】鳯沈丹穴龍亡黑陂臨淄廢市東武山移千秋萬古英靈在斯【謂憲死時人知其寃酷所屬吏民皆傷之也山海經曰丹穴之山有鳥名曰鳯凰史記封禪書曰昔秦文公出獵獲黑龍此其水徳之瑞鳯沈龍亡以諭憲之死也地理誌曰齊郡有臨淄縣吳越春秋曰範蠡作城訖瑯琊東武海中山一夕自來百姓怪之因名怪山後漢書郡國志曰淸河國有東武城濟南王安子康爲東武城侯注云今貝州武成縣是千秋二語言憲𨿽死功業自足不朽也】

周太子太保步陸逞神道碑

公諱逞字季明本姓陸吳郡【一有吳字】人也【周書列傳曰陸通弟逞初名彥字世雄本姓陸後賜姓步陸孤氏魏文帝嘗從容謂之曰爾旣溫裕何因乃字世雄且爲世之雄非所宜也於爾兄弟又復不類遂攺焉】君子至止旣紹虞賔鳯凰於飛實興齊國【序陸氏得姓之始也陸氏本嬀姓齊田氏之後蓋虞舜之苗裔也史記索隠注曰陸氏譜云齊宣公子達食采於陸號曰陸侯達達生發發生臯適楚賈其孫也一云陸渾氏之後此言虞賔齊國蓋宗陳田也詩云君子至止鸞聲鏘鏘尙書曰虞賔在位左氏傳曰陳公子完奔齊初懿氏卜妻敬仲其妻占之曰吉是謂鳯凰於飛其鳴鏘鏘有嬀之後將育於姜五世其昌並於正卿八世之後莫之與京及陳之初亡也陳桓子始大於齊其後亡也成子得政杜注云成子田常也敬仲八世孫史記曰田常曾孫和始爲諸侯遷康公海濵康公卒呂氏遂絕其祀田氏卒有齊國】南越使者解漢帝之衣西陵將軍覆吳王之蓋【漢書陸賈傳曰中國初定尉佗平南越因王之髙祖使賈賜佗印爲南越王賈至令稱臣奉漢約歸報髙帝大悅拜賈爲太中大夫孝文卽位欲使之南越丞相平乃言賈爲太中大夫往使尉佗去黃屋稱制又南越王傳曰文帝召賈爲太中大夫使賜佗書上楮五十衣中楮三十衣下楮二十衣遺王師古曰以綿裝衣曰楮上中下者綿之多少厚薄之差也吳志曰陸遜振旅武昌權令左右以禦蓋覆遜入出殿門凡所賜遜皆禦物上珍於時莫與爲比遣還西陵黃龍元年拜上大將軍右都防】曾祖載爲宋王司馬畱鎭關中赫連之亂仗劍魏室黃河參淩或亡追路烏江艤船更無歸迹今爲河南洛陽人也【逞兄陸通傳曰曾祖載從宋武帝平關中還畱載隨其子義眞鎭長安遂沒赫連氏魏太武平赫連氏載仕魏任中山郡守漢書曰陳平間行仗劍亡降漢史記曰項羽欲東渡烏江烏江亭長檥船待如淳曰南方人謂整船向岸曰檥】髙祖冠軍將軍營州刺史【隋志後魏置營州於和龍城】吳人有降附者悉領爲別軍自是官帥擁鐸更爲吳越之兵君子習流別有樓船之陣【謂吳人降附皆領別軍故魏軍中有吳師也國語曰吳王夫差出軍與晉爭長昬乃戒夜中令服兵擐甲陳士卒官帥擁鐸建祀姑此吳軍容之舊制也吳越春秋曰句踐復問範蠡曰可伐矣乃發習流二千人俊士四萬諸禦千人以與吳戰遂虜殺太子入吳焚姑胥臺】父政驃騎大將軍儀同三司恆州刺史中都獻公【陸通傳云父政性至孝其母吳人好食魚北方魚少政求之常苦難後宅側忽有泉出而有魚遂得以供膳時人以爲孝感所致因謂泉爲孝魚泉初從爾朱天光討罰及天光敗歸文帝文帝爲行臺以政爲行臺左丞原州長史賜爵中都縣伯大統中卒漢書地理誌中都屬太原郡】太祖扶危濟傾經綸夷阻報君之恥逺襲平原【太祖周文帝宇文泰也時髙歡旣破爾朱遂有異志賀拔嶽軍西次平涼爲侯莫陳悅所害悅附髙歡不肯應召太祖馳赴平涼斬侯莫陳悅所謂報君之恥逺襲平原是也原州卽其地矣】以髙平霸業所基委命畱事【謂以政爲原州長史也周書本紀云賀拔嶽旣爲侯莫陳悅所害太祖將赴之夏州吏民咸泣請曰聞悅今在永洛去平涼不逺若已有賀拔公之眾則圖之實難願且停畱以觀其變太祖曰悅旣害元帥自應乘勢直據平涼而反趦趄屯兵永洛吾知其無能爲也遂進軍至原州太祖爲行臺政爲長史知其霸業所基重任也】關中餽食非直滎陽之師河內供軍豈但淇園之竹【史記曰漢與楚相守滎陽數年軍無見糧蕭何轉漕關中給食不乏後漢書曰光武南定河內拜恂河內太守行大將軍事光武於是復北徵燕代恂移書屬縣講兵肄射伐淇園之竹爲矢百餘萬以給軍前書音義曰淇園衛之苑多竹篠也言太祖以政爲長史餽食供軍如蕭何寇恂矣】公秉照晉【疑作普】之靈降明神之徳猛虎振檻七年不驚羝羊觸蕃九齡能對【竹林七賢論曰王戎幼而淸秀魏明帝於宣武場上爲欄苞虎阱使力士袒裼與之搏縱百姓觀之戎年七嵗亦往觀焉虎乘間薄欄而吼其聲震地觀者莫不辟易顚僕戎亭然不動帝於門上見之使問姓名而異之羝羊觸蕃羸其角易大壯九三爻辭荀爽曰三與五同功爲兌故曰羊終始陽位故曰羝蕃謂四也三欲觸四而危之四反羸其角角謂五也揚雄別傳曰揚信字子烏雄第二子幼而聰慧雄疑羝羊觸藩彌日不就子烏曰大人何不云荷防入榛揚子法言曰育而不苗者其吾家之童烏乎九齡而予我以文】諸兄以公先君愛子稱之曰仁推而襲封【本傳云逞少謹宻早有名譽兄通先以軍功別受茅土乃譲父爵中都縣伯令逞襲之起家羽林監左傳公族穆子曰請立起也與田蘇遊而曰好仁】𨿽復季末大成之心守節【疑作季末天成乃心守節當謂去爾朱氏而就周太祖言𨿽遇季世而心能守節也按逞兄陸通傳云通從爾朱榮榮死又從爾朱兆及爾朱氏滅乃入關文帝引爲帳內督疑逞亦與焉且逞父政亦從天光敗後歸文帝而本傳無聞稱其守節當謂未從爾朱也事在襲封前而子山追序之矣】旣遭燻穴翻從壓紐【亦謂爾朱氏滅逞得歸文帝也淮南子曰越王翳逃入山穴越人燻而出之哀江南賦云剖巢燻穴左氏傳曰楚平王再拜皆壓紐蓋謂爾朱之敗爲燻穴得從文帝爲當璧之君矣】太祖初封函谷始合諸侯以公辭令參謀機密故得戎政克宣師言無漏【本傳云文帝內親信時輩皆以驍勇自逹惟逞獨兼文雅帝由此加禮遇焉大統十四年參大丞相府軍事尋兼記室左氏傳曰齊寺人貂始漏師於多魚】賜姓步陸孤氏【事見陸通傳】委鹿輅而論都入鴻門而舞劍方之吹律綽有餘榮【漢書曰婁敬脫挽輅見齊人虞將軍虞將軍入言召見說上曰陛下都洛不便不如入關據秦之便上問張良良因勸上是日車駕西都長安上曰本言都秦地婁敬婁者劉也賜姓劉氏拜爲奉春君蘇林曰一木橫鹿車前一人推之孟康曰輅音胡格反挽音晚索隠曰挽者牽也輅者鹿車前橫木二人前挽一人後推之又曰沛公從百餘騎見羽鴻門羽畱沛公飲範增令項莊入以劍舞因撃沛公莊入爲壽因拔劍舞項伯亦起舞常以身翼蔽沛公得免賜姓劉氏潛夫論曰古人始生吹律定其姓名漢書曰京房本姓季氏吹律定姓爲京氏言步陸孤賜姓若婁敬項伯爲從龍應運之臣榮於吹律定姓也】出身羽林監輕車將軍除尙書右丞官聨會計務應平準水衡貫朽長平粟紅【趙氏孟子注曰孔子主委積倉庾之吏不失會計當直其多少而已史記有平準書漢書注曰水衡與少府皆天子私藏三輔黃圖有長平倉漢書曰太倉之粟紅腐而不可食】授使持節車騎大將軍儀同三司增邑千戶尋遷駕部中大夫領吏部中大夫歷蕃部禦伯東京鼎實先加鄧隲之勲西晉官人多用山濤之啟【後漢書曰鄧隲字昭伯女弟爲貴人立爲和熹皇后延平元年拜隲車騎將軍儀同三司自隲始也殤帝崩太后與隲定策立安帝永初元年封隲上蔡侯食邑萬戶以定策功增三千戶隲辭譲上疏至於五六乃許之晉書曰山濤爲吏部尙書所奏甄拔人物各爲題目時稱山公啟事】豈若五王登朝必司賔主之禮六龍禦轡取定鸞和之節【首語謂領蕃部也次語謂領駕部也按蕃部之職如古典客鴻臚掌四方歸義蠻夷實司賔禮者也云五王登朝者當引漢書匈奴傳五單於事謂呼韓邪單於屠耆單於呼揭單於車犂單於烏借單於凡五王也甘露三年單於朝甘泉宮漢寵以殊禮矣漢書禮樂志曰六龍之調使我心若左傳錫鸞和鈴昭其聲也杜注曰鸞在鑣和在衡按駕部掌車輿牛馬等物故云是矣】禦正以官觸父名不拜【周書明帝紀云武成元年八月增禦正四人爲上大夫按逞父名政故禦正之官爲觸父名矣】會稽有王會之名其子不爲太守博陵有王沈之封其兒不爲刺史【晉書曰王舒字處明丞相導之從弟也父會侍禦史舒代鄧攸爲尙書僕射時將徵蘇峻司徒王導欲出舒爲外援乃授撫軍將軍防稽內史秩中二千石舒上疏辭以父名朝議以字同音異於禮無嫌舒復陳音𨿽異而字同求換他郡於是攺會字爲鄶舒不得巳而行又曰王沈字處道太原晉陽人初封博陵侯及武帝受禪以使命之勲封博陵郡公子浚字彭祖出補河內太守以郡公不得爲二千石轉東中郎】遷驃騎大將軍開府入掌納言治司宗伯【漢官儀曰尙書唐虞官也龍作納言出入帝命周禮云春官宗伯本傳徙授司宗中大夫故云】又爲軍司馬職居常伯勤問於南宮位管王言連官於北斗【漢官儀曰侍中周成王常伯任侍中殿下稱制出卽陪乘後漢書曰肅宗詔賈逵入講尙書南宮雲臺禮記曰王言如絲其出如綸晉書天文志曰紫宮垣在北斗北門內東南維五星曰尙書主納言夙夜諮謀龍作納言此之象也】豈止郊天祀地龍門嶰谷之聲贊鼔頒旗白露涼風之月【上語謂宗伯之職也下語謂軍司馬之職也周禮大宗伯之職云掌建邦天神人鬼地示之禮又云冬日至於地上之圜丘奏樂六變則天神降夏日至於澤中之方丘奏樂八變則地示出又雲龍門之琴瑟鄭注曰龍門山名呂氏春秋曰黃帝使伶倫自大夏之西昆侖之陰取竹之嶰谷生其竅厚薄均者斷兩節間而吹之以爲黃鐘之管制十二筩以聽鳯凰之鳴雄鳴六雌鳴六以爲律呂周禮曰司馬以旗致民平列陳如戰之陳辧鼔鐸鐲鐃之用淮南子曰孟秋之月涼風至白露降】暗夜有人餉羅數十匹公閉門不受行人干觸具以聞奏朝野稱之太尉楊震直推故吏之金涼州張奐髙揖羌人之馬淸畏人知我無慙徳【本傳云逞幹識詳明歷任三府所在著績朝廷嘉之進爵爲公後漢書曰楊震字伯起時號關西孔子遷荊州刺史東萊太守當之郡道經昌邑故所舉荊州茂才王密爲昌邑令謁見至夜半懷金十斤以遺震震曰故人知君君不知故人何也密曰暮夜無知者震曰天知地知我知子知何謂無知密愧而出又曰張奐字然明惇煌酒泉人遷安定屬國都尉使南匈奴不得交通東羌諸豪遂相率與奐和親共撃�鞬等連戰破之郡界以寜羌豪帥感奐恩徳上馬二十疋先零酋長又遺金鐻八枚奐並受之而召主簿於諸羌前以酒酹地曰使馬如羊不以入廐使金如粟不以入懷悉以金馬還之晉陽秋曰胡威字伯虎淮南人父質以忠淸顯威爲徐州世祖賜見與論邊事及平生帝嘆其父淸因謂威曰卿淸孰與父對曰臣淸不如也帝曰何以爲勝汝耶對曰臣父淸畏人知臣淸畏人不知是以不如逺矣】齊國通和封人受使以公有出境之才見命張之禮旣珠盤揷血定楚國之連名首登壇反齊人之侵地是謂使乎固稱光國【本傳雲天和三年齊遣侍中斛斯文略中書侍郎劉逖來聘初修鄰好盛選行人詔逞爲使主尹公正爲副以報之逞美容止善辭令敏而有禮齊人稱焉還屆近畿詔定路車飾服郊迎而入時人榮之儀禮曰使者及境張乃謁關人周禮曰玉府若合諸侯則共珠槃玉惇鄭注曰惇槃類珠玉以爲飾古者以槃盛血以惇盛食合諸侯者必割牛耳取其血防之以盟珠槃以盛牛耳尸盟者執之故書珠爲夷鄭司農云夷槃或爲珠槃玉惇揷血玉器史記曰秦之圍邯鄲趙使平原君求救合從於楚平原君與楚合從言其利害日出而言之日中不決十九人謂毛遂曰先生上毛遂按劍歷階而上謂平原君曰從之利害兩言而決楚王叱遂遂按劍而前曰十步之內王不得恃楚國之眾命懸遂手吾君在前叱者何也以楚之彊天下弗能當白起小豎子耳率數萬之眾以與楚戰一戰而舉鄢郢再戰而燒夷陵三戰而辱王之先人合從者爲楚非爲趙也吾君在前叱者何也楚王曰唯唯誠若先生之言謹奉社稷以從毛遂曰從定乎楚王曰定矣毛遂謂楚王之左右曰取雞狗馬之血來毛遂捧銅盤而跪進之遂定從於殿上楚魏救至秦兵遂罷又刺客傳曰曹沫魯人也齊桓公與莊公旣盟於壇上曹沬執匕首劫齊桓公曰魯弱齊彊而大國侵魯亦以甚矣今魯城壊卽壓齊境君其圖之桓公乃盡許歸魯之侵地曹沫三戰所亡地盡復予魯索隠曰音比劉氏云短劍也鹽鐵論以爲長尺八寸其頭類故云首也】三輔公侯五陵鐘鼎銅街柳市塵起風飛乃授京兆尹增邑通前一千六百戶余官如故【本傳云四年除京兆尹三輔黃圖曰武帝太初元年攺內史爲京兆尹與左馮翊右扶風謂之三輔其理俱在長安古城中西都賦曰北眺五陵西京賦曰撃鐘鼎食沈約麗色賦曰狹邪才女銅街麗人黃圖曰長安有九市郡國志曰長安大俠黃子夏居栁市王仲宣雜詩曰風飄揚塵起白日忽已冥呂向曰風起舉揚塵埃諭兵戈暴起也】上林兵息蘭池盜靜不學王陽平生鑄金之術未同張敞終日章臺之遊【言逞爲京兆尹有美政也本傳云逞爲京兆尹都界有豕生子經旬而死其家有豶遂乳養之諸防賴之以活時論以逞仁政所致漢舊儀曰上林苑方三百里苑中養百獸天子秋冬射獵取之三輔黃圖曰蘭池宮始皇三十一年爲微行咸陽與武士四人俱夜出逢盜蘭池漢書曰王陽𨿽儒生自寒賤然好車馬衣服極爲鮮好而無金銀文繡之物及遷徙去官處所載不過囊衣不蓄餘財去位家居布衣蔬食天下服其亷而怪其奢故俗傳王陽能作黃金又張敞傳曰敞爲京兆朝廷每有大議引古今處便宜公卿皆服天子數從之然敞無威儀時罷朝防過走馬章臺街使禦史驅自以便面拊馬】家僮暮行還得遺錢於道並白絁十匹公訪得其主卽以還之見金於路指以示人得錢於道持畱掛樹方之今日異代同風【皇甫謐髙士傳曰延陵季子出遊見道中有遺金顧披裘公曰取彼金公投防瞠目拂手而言曰何子處之髙而視人之卑五月披裘而負薪豈取金者哉季子驚謝邴原別傳曰原嘗行而得遺錢拾以系樹枝此錢旣不見取而系錢者愈多謂之神樹】俄遷司會治小司馬重總六軍再操八柄考績入於嵗成論功書之年表【本傳云俄遷司防中大夫出爲河州刺史晉公防雅重其才表爲中外府司馬頗委任之尋復爲司防兼納言遷小司馬周禮鄭注雲天子六軍周禮大宰之職以八柄詔王馭羣臣一曰爵二曰祿三曰予四曰置五曰生六曰奪七曰廢八曰誅逞前已爲軍司馬今爲司會中大夫復爲司防遷小司馬故云重總六軍操八柄也尙書曰三載考績黜陟幽明史記有功臣年表及將相名臣年表】尋授都督宜州諸軍事宜州刺史【本傳云防誅免官頃之起爲納言又以疾不堪任乃除宜州刺史周書太祖紀云魏廢帝三年攺北雍州爲宜州隋志云京兆郡華原縣後魏置北雍州西魏攺爲宜州】露冕觀風停車待雨百城解印憚朱穆之威千里相迎愛王基之徳【益都耆舊傳曰郭賀拜荊州刺史明帝巡狩至南陽特見嗟嘆賜以三公之服黼黻旒冕勅去幨露冕使百姓見此衣服以章其徳後漢書曰鄭爲淮陰太守行春大旱隨車致雨又朱穆傳曰順帝末江淮盜賊羣起州郡不能禁梁冀辟之使典兵事永興元年冀州盜賊尢多故擢穆爲冀州刺史州人有宦者三人爲中常侍並以檄謁穆穆辭之疾不相見冀部令長聞穆濟河解印綬去者四十餘人及到奏劾諸部至有自殺者以威略權宜盡誅賊渠帥舉劾權貴或死獄中魏志曰王基字伯輿東萊曲城人也黃初中察孝亷除郎中是時靑土初定刺史王浚特表請基爲別駕後召爲袐書郎浚復請還司徒王朗辟基浚不遣朗書劾之大將軍司馬宣王辟基未至擢爲中書侍郎按逞任宜州未久請停卽被勅追還如公叔之始及濟河伯輿之歷經辟召矣】曾未期月被追還眷眷吏民不無河內之請依依故老實念黎陽之別【本傳除宜州刺史故事刺史奉辭例備鹵簿逞以時屬農要奏請停之武帝深嘉焉詔遂其所請以彰雅操逞在州有惠政吏人稱之後漢書曰寇恂拜河內太守恂至潁川盜賊悉降而竟不拜郡百姓遮道曰願從陛下借寇君一年乃畱恂又鄧訓傳曰訓撫接邊民爲幽部所歸遷防烏桓都尉黎陽故人多攜將老幼樂隨訓徙邊】少陽養徳前星守器尊師讓齒必俟賢能乃授太子太保【本傳云東宮初建授太子太保顏延年曲冰詩序曰正體毓徳於少陽李善注云少陽東宮也周禮鄭注曰東郊少陽諸侯象也星經曰心三星中天王前爲太子後爲庶子故曰前星尊師師如太保太傅太師少保少傅少師也讓齒按禮太子入學以年大小爲次不以天子之子爲上】方之劉寔道髙於大邦譬以山濤榮深於小輦【晉書曰劉寔字子眞平原髙唐人也爲國子祭酒散騎常侍湣懷太子初封廣陵王髙選師友以寔爲師元康中進爵爲侯累遷太子太保太安初寔以老病遜位賜安車駟馬以侯就第又曰山濤字巨源河內懷人也咸寜初轉太子少傅加散騎常侍除尙書僕射加侍中領吏部居選職十有餘年濤以老疾固辭不許帝嘗講武於宣武塲濤時有疾詔乘步輦從因與盧欽論用兵之本於時咸以濤不學孫吳而闇與之合帝稱之曰天下名言也】本有消渴之疾常餌金石自理舊疾微增奄捐館捨茂陵之下不畱封禪之書校尉之營惟餘服食之器【西京雜記曰長卿素有消渴疾及還成都悅文君之色遂以發痼疾漢書司馬相如傳曰相如旣病免家居茂陵天子曰相如病甚可往悉取其書若後失之矣使所忠往而相如巳死家無遺書問其妻曰長卿未死時爲一卷書有使來求書奏之其遺札書言封禪事所忠奏焉天子異之後漢書曰宣秉字巨公溤翊云陽人遷司校尉秉性節約常服布被蔬食瓦器帝嘗幸其府捨見而嘆曰楚國二龔不如雲陽宣巨公卽賜布帛帳什物四年拜大司徒司直六年卒於官帝湣惜之】嗚呼哀哉春秋四十有七建徳二年五月十一日也天子以大臣之喪躬輟聽訟東朝以師傅之尊親臨攢祭【東朝謂太子也震主東方故曰東朝】詔贈大將軍【本傳同】諡某公禮也以今三年正月十日葬於京兆之髙陽原夫人郁久閭【郁久閭蠕蠕國姓也北史曰蠕蠕姓郁久閭氏始神元之末掠騎冇得一奴發始齊眉亡本姓名其主字之曰木骨閭木骨閭者首禿也木骨閭與郁久閭聲相近故後子孫因以爲氏齊神武娶蠕蠕公主郁久閭氏魏景穆皇后亦郁久閭氏蠕蠕彊盛與西魏通和故得婚也逞之夫人當亦蠕蠕公主故下云王姬矣】西遇王姬愛敬肅恭言容令淑有聞箴盥無廢紘綖【禮記曰右佩箴管綫纊管字同盥左氏傳曰奉匜沃盥杜云器也盥古緩反又左傳曰衡紞紘綖杜注曰紘纓從下而上者綖冠上覆列女傳敬姜曰公侯之夫人加之以紘綖】爰在盛年先從大夜今節婦開墳松柏巳拱季孫成寢丘陵始同【史記曰公子重耳謂季隗曰待我二十五年不來而後嫁對曰二十五年不來吾墓上柏大矣禮記曰季武子成寢杜氏之喪在西階之下請合葬焉許之】況復圖畫賢妃方在甘泉之室瘞埋才子卽用髙陽之原【上謂郁久閭下謂逞也漢書曰金日防母教誨兩子甚有法度上聞而嘉之病死詔圖畫於甘泉宮署曰休屠王閼氏日防每見畫常拜向之涕泣然後乃去又曰李夫人少而早卒上憐閔焉圖畫其形於甘泉宮左氏傳曰髙陽氏有才子八人後漢書曰荀氏有子八人號曰髙陽裏今地名髙陽原故云】公儀表外明風神內照器量深沈階基不測事君惟忠事親惟孝言爲世範行爲士則【陳仲弓碑文辭也】畱連墳素怊悵文詞【素卽索左氏傳曰三墳五典八索九丘宋玉髙唐賦云怊悵自失李善注云王逸楚辭注云怊悵恨貌】霜府錄於尙書天官總於司會出入匡贊常帶數職身具六龜腰恆四綬【周禮天官冢宰有司會之職鄭注曰會大計也司會主天下之大計計官之長若今尙書出入匡贊常帶數職者謂遷駕部領兵部歷蕃部及遷驃騎掌納言司宗伯又爲軍司馬也又遷司會任河州表中外府司馬復爲司會兼納言遷小司馬是其常帶數職有六龜四綬之集矣漢舊儀曰銀印背龜紐其文曰章謂刻爲某官之章也董巴輿服志曰古者君臣佩玉尊卑有序及秦以采組連結於襚謂之綬漢承秦制】陳平密謀旣非天子所見荀彧上策又非諸侯所聞【漢書曰髙祖至平城爲匈奴所圍七日用陳平袐計得出應劭曰陳平使畫工圖美人間遣人謂閼氏云漢有美女如此今皇帝困厄欲獻之閼氏畏其奪己寵謂單於曰漢天子亦有神靈得其土地非能有也於是匈奴開其一角得突出鄭氏曰以計鄙陋故不傳師古曰應氏之說出桓譚新論蓋譚以意測之事當然耳非記傳所傳也魏志曰荀彧字文若潁川潁陰人也勸太祖至洛陽奉迎天子進爲漢侍中守尙書令常居中持重太祖𨿽徵伐在外軍國事皆與彧籌焉與紹連戰太祖保官渡紹圍之太祖軍糧方盡書與彧議欲還許以引紹用彧言遂以奇兵襲紹斬淳於瓊等紹退走許攸叛紹顏良文醜臨陣授首田丰以諫見誅皆如彧所策彧別傳曰彧自爲尙書令常以書陳事臨薨皆焚毀之故奇防密謀不得盡聞也】其爲郡也惟取赤土封書其爲州也惟以靑鹽換粟【東觀漢記曰鄧訓好靑泥封書黎陽故吏載靑泥一襆至上谷遺訓又西京雜記曰漢朝中書以武都紫泥爲璽室加綠綈其上魏志曰徐邈爲涼州刺史使持節領防羌校尉至值諸葛亮出祁山隴右三郡反邈輒遣參軍及金城太守等撃南安賊破之河右少雨常苦乏谷邈上修武威酒泉鹽池以收虜谷漢書地理誌云朔方縣有靑鹽澤魏土地記云朔方縣有大鹽池其鹽大而靑白名曰靑鹽又名戎鹽】畱家則千樹無資遺子則一經而已【習鑿齒襄陽耆舊傳曰吳李衡字叔平襄陽人習竺以女英習配之漢末爲丹陽太守衡毎欲治家事習不聽後密遣客十人往武陵龍陽泛洲上作宅種橘千株臨死勅兒曰汝母毎怒吾治家事故窮如是然吾州有千頭木奴不責汝食嵗上匹絹亦當足用耳衡旣亡後二十餘日兒以白英習曰此當是種樹也汝家失十客來七八年必汝父遣爲宅汝父恆稱太史公言江陵千樹橘當封君家吾答云士患無徳義不患不富若貴而能貧方好爾漢書韋賢傳曰自韋孟至賢凡五世賢少子成復以明經歷位至丞相故鄒魯諺曰遺子黃金滿籯不如一經】嫡子操【本傳子操嗣】至性過禮純孝不遺【疑作匱左氏傳曰穎考叔純孝也詩曰孝思不匱】墳前之樹染淚者先枯庭際之禽聞悲者則下【幹寶搜神記曰王裒字偉元元城營陵人父儀爲文帝所殺裒廬於墓側旦夕常至墓所拜跪攀柏悲號涕泣著樹樹爲之枯又曰鄭遷臨淮太守郡民徐憲在喪致哀有白鳩巢戶側舉爲孝亷朝廷稱爲白鳩郎陸機周處碑文云墳前之樹淚染先枯庭際之禽聞悲乃下】銘曰

山連日觀水枕滇機富春沙起開陽柱飛【言陸氏之先系出齊田後適楚國又爲吳人及歸魏居洛陽也應劭漢官儀曰泰山東南山頂名曰日觀雞一鳴時見日始欲出長三丈許故以名焉按泰山日觀在齊地言陸氏之先出自齊國故山連日觀也水枕滇機謂楚地按史記楚威王使莊蹻循江上略至滇池滇楚接界故水枕其流矣言陸氏自齊適楚爲楚人也郡國志富春屬吳郡吳志曰黃初五年秋分三郡惡地十縣置安東郡治富春以全琮爲太守平討山越水經注曰浙江東北逕富春縣江南有山孫武皇之先所葬也浙江又逕越王允常冢北句踐都瑯琊欲移允常冢冢中生風飛沙射人遂止富春沙起是其事也吳時丹陽吳會山民爲寇權分三郡險地爲安東郡富春乃是一郡統率諸縣故得稱富春沙起也應劭漢官儀曰開陽門始成未有名夜有一柱來樓上瑯邪開陽縣上言縣南城門一柱飛去光武使視之因刻記其年月日以名門焉後漢書百官志洛陽城十二門有開陽門二語諭陸氏本吳人富春屬吳今爲河南洛陽人開陽門在洛陽若飛柱矣】大夫屈節將軍振威南越受吏西陵解圍【大夫謂陸賈爲南越使者將軍謂陸遜爲西陵將軍也注見本序】昔我烈祖垂翅秦中白馬無路烏江不通笛吟鄕裏琴哀土風【謂逞祖載畱關中沒赫連氏不得歸吳遂居洛陽也後漢書馮異傳璽書勞異曰始𨿽垂翅回溪終能奮翼澠池史記髙祖本紀云劉賈將騎二萬人騎數百渡白馬津索隠曰卽黎陽津也南界東郡白馬縣史記曰項羽敗至烏江曰天之亡我何渡爲向子期思舊賦序曰鄰人有吹笛者發聲寥亮追思曩昔遊宴之好感音而嘆左氏傳曰晉侯見鐘儀使與之琴操南音範文子曰樂操土風不忘舊也】營州恆州擁旄世載壯節旃衿人雄關塞【營州當謂載仕魏爲中山郡守也恆州謂政爲恆州刺史也史記正義曰旄節者編毛爲之以象竹節】直河穿趙平云臨代生謂立功沒爲畱愛【恆州在趙代之間卽漢之恆山郡依恆山爲名左氏傳曰其次立功又曰子產古之遺愛也言政爲刺史於州郡之內立功遺愛也】降玆嶽瀆誕此貞明祥符雲气慶合星精【謂逞之生爲天地之所鐘靈也尙書孔安國傳曰四嶽視公四瀆視伯史記天官書曰卿云見喜气也列仙傳曰東方朔爲嵗星之精】宮帷定策殿柱書名忠泉暗漏孝筍寒生【宮帷定策卽序中鄧隲事殿柱書名漢田鳯事忠泉耿恭事孝筍孟宗事皆注見前篇】世屬殷周時逢楚漢天下三分鴻溝一半【世屬殷周以魏周比殷周以周太祖比文王也故雲天下三分時逢楚漢以齊周比楚漢本東西魏也魏分東西若割鴻溝矣】以我明略來參匡贊日乃再中天成兩旦【謂逞參謀機密周之帝業以成如殷日中堯華復旦也史記封禪書曰新垣平言日中居頃之日卻復中虞舜卿云歌曰日月光華旦復旦兮見呂氏春秋】逓參三事歷副六卿天師【一作司】光宅地載謨明【詩云三事大夫又左氏傳曰六府三事謂之九功正徳利用厚生謂之三事六卿周禮冢宰司徒宗伯司馬司寇司空是也逞爲吏部中大夫及小司馬未居正卿又歷諸部故云逓參歷副矣尙書曰光宅天下又曰謨明弼諧】春官定禮夏官治兵讖言黙識溫樹無名【春官謂宗伯也夏官謂司馬也後漢書竇融傳云融上疏曰臣融年五十三有子年十五質性頑鈍臣融朝夕教導教以經義不得令觀天文讖記漢書曰孔光沐日歸休與兄弟妻子燕語終不及朝省政事或問光溫室省中樹皆何木也光黙不應更答以他語其不泄如此】謙恭周密言行無乖忠公兕殪陰徳蛇埋【漢書曰張安世以謹愼周密自著晉語叔向曰昔吾先君唐叔射兕於徒林殪以爲太甲以封於晉韋昭曰兕似牛而靑善觸人徒林林名一發而死曰殪甲鎧也列女傳曰孫叔敖爲嬰兒之時出遊見兩頭蛇殺而埋之歸見其母而泣焉母問其故對曰吾聞見兩頭蛇者死今出遊見之其母曰蛇今安在對曰吾恐他人復見之殺而埋之矣其母曰汝不死矣夫有陰徳者陽報之徳勝百祥仁除百禍天之處髙而聽卑書不云乎皇天無親惟徳是輔爾黙矣必興於楚及叔敖長爲令尹】軍國紛總部領塡堦【一作偕】馬不入廐金不入懷【言歷任諸部事繁逞有淸聲也馬不入廐金不入懷後漢張奐事注見本序】具瞻惟徳髙山惟仰甲觀初登龍樓初上東國桓榮西京疎廣【謂逞爲太子太保也詩曰民具爾瞻又曰髙山仰止三輔黃圖曰太子宮有甲觀畫堂又雲龍樓門門上有銅龍漢書成帝紀曰上召太子出龍樓門後漢書明帝紀曰建武十九年立爲皇太子師事博士桓榮學通尙書漢書曰疎廣爲太傅受爲少傅上疏乞骸骨歸公卿大夫爲設祖道供帳東都門外】年齡俄頃風電相摧銘旌兩沒池栁雙廻【禮記曰古者謂年齡齒亦齡也檀弓曰銘明旌也以死者爲不可別已故以其旗識之又曰池視重霤鄭注云如屋之有承霤也栁宮象也以竹爲池衣以靑布懸銅魚焉今宮有承霤云以銅爲之正義曰池者栁車之池也兩沒雙廻言陸逞與郁久閭氏合葬也】防防子在疚啣哀身障野火心懼天雷【言子操居喪以禮也左氏傳曰予防防在疚李陵書曰足下子無恙後漢書曰長沙有孝子古初遭父喪未鄰人失火初匍匐柩上以身扞火火爲之滅幹寶搜神記曰王裒母性畏雷母沒每雷輒到墓曰裒在此】日月其除榮終哀始馬歸司書還太史歷對天星墳連地市【詩曰今我不樂日月其除論語曰其生也榮其死也哀列異傳曰鮑宣三世爲司嘗乘一驄馬史遷自序云談爲太史公如淳注曰漢儀注太史武帝置位在丞相上天下計書先上太史公副上丞相序事如古春秋遷死後宣帝以其官爲令行太史文書而巳歷對天星如莊子云傅說得之以騎箕尾說死爲傅說星矣辛氏三秦記曰驪山始皇陵作地市生死人交易市平不得欺死人云】山勢接飛松形蓋起徳音無絕平原忽矣【抱朴子曰千嵗之松有如偃蓋楚辭曰平原忽兮路超逺】

周大將軍崔說神道碑

公諱說【周書作訦】字士約博陵郡安平縣人也【周書列傳曰崔謙字士遜博陵安平人也弟訦本名士約謙字士遜訦當以士約爲字矣】昔者華陽之野降龍首之神烈山之都啟龜文之繇【序崔氏之先也帝王世紀曰神農氏姜姓也母曰任氏有蟜氏女登爲少典妃遊華陽有神龍首感生炎帝人身牛首長於薑水有聖徳以火徳王故曰炎帝又曰神農本起烈山故曰烈山氏一曰厲山氏黃帝代之於時河出龍圖洛出龜書三皇本紀曰神農本起烈山故左氏稱烈山氏之子曰柱亦曰厲山氏禮曰厲山氏之有天下是也按崔氏系出齊姜姜姓本神農之後故云左傳云且其繇曰杜注云繇卜兆辭繇直救反】匡周則盟津有會佐夏則龍門始鑿【匡周謂齊太公望佐武王防諸侯於盟津也佐夏謂四嶽也尙書舜曰咨四嶽有能奮庸熈帝之載使宅百揆亮采惠疇僉曰伯禹作司空帝曰兪咨禹汝平水土惟時懋哉按禹本四嶽所薦故云佐夏也禹貢曰導河積石至於龍門地理誌雲龍門山在馮翊夏陽縣北此山當河之道禹鑿以通河東郡之西界也按四嶽有伯夷齊爲姜姓伯夷之裔言神農之後在夏則有伯夷在周則有呂尙先周後夏互文也】西遊則起家秦相東入則載世齊卿備乎史籍可得言矣【崔氏出自齊丁公左傳東郭偃曰今君出自丁杜注云齊丁公崔杼之祖也傳又云崔杼生成及彊而寡娶東郭姜生明崔成有疾廢之而及明崔成請老於崔弗許曰崔宗邑也必在宗子杜元凱曰濟陽東朝陽縣北有崔氏城傳又云崔氏滅崔明奔魯世系表云崔明生良十五世孫意如爲秦大夫封東萊侯此雲起家秦相者卽是人也載世齊卿者卽崔武子是齊卿在前秦相在後此亦互文也】祖辯平逺將軍武邑郡守【周書訦兄崔謙傳云祖辯魏平逺將軍武邑郡守魏書北史並作安南將軍隋志冀州信都武彊縣舊置武邑郡】父楷散騎常侍光祿大夫殷州刺史【崔謙傳云父楷散騎常侍光祿大夫殷州刺史贈侍中都督冀定相三州諸軍事驃騎大將軍儀同三司冀州刺史隋志豫州趙郡大陸縣舊曰廣阿置殷州】並厲風霜俱張鋒穎邸史疊迹官曹凜然是謂鮑恢都官百城振懼葛丰握節京師斂手【並厲俱張言祖辯父楷二人也邸史者按郡有邸及從事史漢書朱買臣傳云會稽郡守邸者又云郡邸直上計後漢書百官志從事史十二人都官從事等其餘部郡國從事每郡國各一人主督促文書察舉非法皆州自辟除官曹者如功曹書佐之類後漢百官志云每郡國各有典郡書佐一人各主一部文書以郡吏補以辯楷爲郡守刺史故云後漢書曰鮑永爲司校尉鮑恢爲都官從事光武曰貴戚宜斂手避二鮑漢書曰諸葛丰字少季瑯邪人特立剛直元帝擢爲司校尉刺舉無所避京師爲之語曰間何闊逢諸葛上嘉其節加丰秩光祿大夫時侍中許章以外戚屬貴幸奢淫不法丰按劾章欲奏其事適逢許侍中私出丰駐車舉節詔章曰下欲收之章窘廹馳入宮自歸上丰亦上奏於是收丰節司校去節自丰始】公特稟英靈偏鐘山嶽雄姿俊茂眉目疎朗觀虎於檻齠發不驚稱象於船勝衣能對【世說曰魏明帝於宣武塲上斷虎爪牙縱百姓觀之王戎七嵗亦往看虎乘間攀欄而吼其聲震地觀者無不辟易顚僕戎湛然不動了無恐色魏志曰鄧哀王衝字蒼舒少聰察岐嶷生五六嵗智意所及有若成人之智時孫權曾致巨象太祖欲知其斤重訪之羣下咸莫能出其理衝曰置象大船之上而刻其水痕所至稱物以載之則較可知矣太祖大悅卽施行焉齠卽髫剪髮爲鬌也故云齠發】至於拉虎捭【一作羈】熊摧斑碎掌忘歸繁弱落雁吟猿故得气蓋關中威申河外【本傳云訦少鯁直有節槪膂力過人尢工騎射曹子建七啟曰批熊碎掌拉虎摧斑新序曰楚王載繁弱之弓忘歸之矢以射隨兕於云夢也幹寶搜神記曰楚王遊於苑白猿在焉王令善射者射之矢數發猿搏矢而笑乃命由基由基撫弓猿卽抱木而號及六國時更嬴謂魏王曰臣能虛發而下鳥王曰然則射可至此乎嬴曰可有頃聞雁從東來更嬴虛發而鳥下焉吟猿落雁是其事也關中秦地漢書曰懷王與諸將約先入定關中者王之師古曰自函谷關以西總名關中項羽雞鳴歌云力拔山兮气蓋世潘嶽西徵賦曰出申威於河外李善曰河外謂之澠池史記曰秦王使告趙王爲好會於西河外澠池按河外索隠謂曲沃等處正義謂同華州晉語入河外列城五注云河東也晉以河東爲河外魏以河南爲河外張儀說魏王曰秦下兵攻河外據捲衍酸棗說齊曰梁效河外索隠謂河外河之南邑若曲沃平周等處魏世家秦復予我河外無忌率五國兵攻秦敗之河外蘇秦說趙曰魏弱則割河外張儀說趙曰秦驅韓梁軍於河外正義謂滑州北臨河此河外澠池也】解褐領軍錄事轉諮議參軍【周書同】時當塗失禦政在權門始論函谷之兵卽起韓陵之戰【當塗言魏也權門言爾朱氏及髙歡也後漢書曰代漢當塗髙答賔戲曰王塗蕪穢因失其禦魏本紀云明帝崩爾朱榮謀廢立立莊帝榮以兵權在己遂有異志帝殺榮尋爲爾朱兆所弒立閔帝髙歡復廢帝立孝武閔帝失位賦詩曰朱門久可患紫極非情翫顚覆立可待一年三易換時運正如此惟有修眞觀其失禦如此按魏本紀云武帝永熈三年九月髙歡東還洛陽帝親督眾攻潼關斬其行臺華長瑜又尅華州此云始論函谷之兵是也又魏本紀云閔帝普泰元年六月髙歡起兵信都以誅爾朱氏爲名二年髙歡敗爾朱天光等於韓陵此云韓陵之戰是按韓陵之戰在魏未遷之前當是互文函谷句謂髙歡之亂韓陵句謂爾朱氏之亂此二家皆専權魏室者也】太師賀拔勝作牧西荊【周書列傳曰賀拔勝字破胡神武尖山人也武帝將圖神武以勝弟嶽擁眾關西欲廣其勢援乃拜勝爲都督三荊二郢南襄南雍七州諸軍事荊州刺史魏文帝三年以賀拔勝爲太師】公爲假節冠軍將軍防城都督及南陽失守捲甲奔梁【本傳云賀拔勝出牧荊州以訦爲假節冠軍將軍防城都督又隨勝奔梁南陽失守者按賀拔勝傳武帝西遷勝還軍南陽自率所部將西赴關中進至淅陽詔封勝太保錄尙書事時齊神武已防潼關屯軍華陰勝乃還荊州州民鄧誕執元穎北引侯景勝至景逆擊之勝軍不利率麾下數百騎南奔梁在江表三年梁武帝遇之甚厚勝常乞師北討齊神武旣不果乃求還梁武帝許之親餞於南苑勝自是之後每行執弓矢見鳥獸南向者皆不射之以申懷徳之志也旣至長安詣闕謝罪朝廷嘉其還乃授太師訦旣從勝奔還俱同故備錄於此】樂毅羇旅猶思燕路陳軫淒愴終戀秦聲【謂訦在梁之日思歸長安也戰國防曰樂毅破齊燕惠王得齊反間使騎劫代將而召樂毅毅畏誅遂西降趙趙封望諸君尊寵樂毅以驚動於燕齊齊田單破騎劫燕惠王後悔復以毅子樂間爲昌國君而樂毅往來復通燕燕趙以爲客卿卒於趙史記陳軫適至秦惠王曰子去寡人之楚亦思寡人不陳軫對曰越人莊舄仕楚執珪有頃而病楚王曰舄故越之鄙人也今仕楚執珪富貴矣亦思越不中謝對曰凡人之思故在其病也彼思越則越聲不思越則且楚聲使人往聽之猶尙越聲也今臣𨿽棄逐之楚豈能無秦聲哉惠王曰善】幸值和鄰言歸舊國【本傳復自梁歸國】授衞將軍都督封安昌縣開國子食邑三百戶【本傳同隋志豫州汝南郡朗山縣舊曰安昌】農克復沙苑揮鋒【本傳雲從太祖復農戰沙苑皆有功克農戰沙苑周太祖與齊神武戰也在魏文帝大統三年八月至農十月至沙苑距齊神武軍皆大克獲獻俘長安隋書地誌曰馮翊有沙苑】進爵爲侯增邑並前一千一百戶【本傳同】信圭則更受司勲谷璧則還輸典瑞【周禮宗伯云侯執信圭玉人云命圭七寸謂之信圭侯守之司勲屬夏官鄭司農云勲功也此官主功賞宗伯云子執谷璧鄭注雲谷所以養人以谷爲飾璧徑五寸不執圭者未成國也又宗伯有典瑞之職鄭注云瑞節信也典瑞若今璽節郎訦始封子今進爵爲侯是用受信珪於司勲還谷璧於典瑞也】鐵馬有河橋之戰戈船有汾水之兵【河橋汾水連前農沙苑二戰本傳此獨不載按賀拔勝傳河橋之役勝大破東魏軍及齊神武攻玉壁勝從太祖追之於汾北訦荊州之役農沙苑之戰皆從此河橋汾水當亦在焉子山碑文爲防詳矣陸倕石闕銘曰鐵馬千羣注云鐵馬鐵甲之馬也漢書曰歸義越侯嚴爲戈船將軍張宴曰越人於水中負人船又有蛟龍之害故置戈於船下因以爲名也】除京兆太守【本傳同】移民下邑未學邊韶走馬章臺不同張敞【移民下邑未學邊韶疑引延篤事後漢書曰延篤桓帝以博士徵拜議郎與朱穆邊韶共著作東觀徙京兆尹其政用寛仁憂卹民黎擢用長者與參政事郡中歡愛三輔咨嗟焉郡人語曰前有趙張三王后有邊延二君時皇子有疾下郡縣出珍藥而大將軍梁冀遣客賫書詣京兆並貨牛黃篤發書收客曰大將軍椒房外家而皇子有疾必應陳進醫方豈當使客千里求利乎遂殺之冀慙不得言篤以病免按邊卽邊鳯以邊延二君前後京兆故云韶疑邊鳯字或取尙書簫韶九成鳯凰來儀之義非謂邊孝先也漢書曰張敞爲京兆尹走馬章臺街】遷帥都督持節撫軍通直散騎常侍大都督尋遷使持節車騎大將軍儀同三司都官尙書定州大中正【本傳同隋書地理誌云冀州博陵郡舊置定州後魏置總管府】五曹奏事有朱穆之忠九品論人見楊喬之直【漢書成帝紀曰建始四年春初置尙書員五人師古曰漢舊儀云尙書四人爲四曹成帝置五人有三公曹百官志曰世祖置六人凡六曹云五曹者依成帝也後漢書曰朱穆字公叔南陽宛人徵拜尙書穆旣深疾宦官及在臺閣旦夕共事志欲除之上疏帝不納後穆因進見口復陳曰臣聞漢家舊典置侍中中常侍各一人省尙書事黃門侍郎一人傳發書奏皆用姓族自和熹太后以女主稱制不接公卿乃以閹人爲常侍小黃門通命兩宮自此以來權傾人主窮困天下宜皆罷遣博選耆儒宿徳與參政事帝怒不應自此中官數因事稱詔詆毀之穆素剛不得意憤懣發疽卒又孟嘗傳曰桓帝時尙書同郡楊喬上書薦嘗曰臣前後七表言故合浦太守孟嘗謝承後漢書曰楊喬字聖逹烏傷人也前後數上書陳政事也】攺封安國【傳作安固】縣侯益邑合前一千四百戶【隋志冀州信都郡鹿城縣後齊曰安國傳作安固者隋志淸化郡安固縣梁置後周置蓬州】賜姓宇文攺名爲說【本傳云賜姓宇文氏並賜名訦焉】漢王攺婁敬之族事重論都魏後變程昱之名恩深捧日【漢書曰髙祖西都長安拜婁敬爲奉春君賜姓劉氏論都謂婁敬勸帝都關中也後漢書曰杜篤著論都賦魏書曰程昱少時常夢上泰山兩手捧日昱私異之以語茍彧及兗州反賴昱得完三城於是彧以昱夢白太祖太祖曰卿當爲吾腹心昱本名立太祖乃加其日更名昱也】遷車【周書北史作驃】騎大將軍開府儀同三司加侍中竇憲連官單於之寶鼎可致張寛固位渭橋之流星可識【後漢書曰竇憲字伯度南單於請兵北伐拜憲車騎將軍與北單於戰於稽落山大破之登燕然山刻石勒功紀漢威徳南單於於漢北遺憲古鼎容五斗其傍銘曰仲山甫鼎其萬年子子孫孫永保用憲乃上之拜憲大將軍陳壽益都耆舊傳曰漢武帝蜀張寛爲侍中從侍甘棠至渭橋有女子浴於渭水乳長七尺上怪其異遣問之女曰帝後第七車知我已知張寛在第七車對曰天星主祭祀者齋戒不潔則女人見竇憲句謂爲車騎大將軍也張寛句謂爲侍中也】司木七工旣掌丘陵之賦司會六典乃均邦政之才居官得人於斯爲盛【禮記曰天子六府有司木考工記曰凡攻木之工七周禮天官冢宰之職云司防掌邦之六典八法八則之貳鄭注云司會若今尙書】進爵爲公攺封萬年縣通前二千四百戶【隋志云京兆郡大興縣後周舊郡置縣曰萬年】除隴州刺史都督隴州諸軍事【俱見本傳】隴坻路遙秦川望逺鄧仲華之不去馬文淵之願歸【周書太祖紀云魏廢帝三年攺東秦州爲隴州隋志扶風汧源西魏置隴東郡及汧陰縣有西魏東秦州後攺爲隴州有隴山汧山汧水漢書地理誌隴西郡應劭曰有隴坻在其西也師古曰隴坁謂隴阪卽今之隴山也三秦記隴頭歌有遙望秦川之句後漢書曰鄧禹字仲華南陽新野人也赤眉入長安是時三輔連覆禹乘勝獨尅名震關西延岑寇順陽間禹破之岑奔漢中餘黨悉降天下平定按隴州亦在關西於古爲六郡之地鄧禹西徵數年乃尅此隴州是鄧仲華之所不去也又後漢書曰馬援字文淵扶風茂陵人也璽書拜援隴西太守諸種萬餘人悉降視事六年徵入爲虎賁中郎將】尋除涼州刺史總督河西甘諸軍事【本傳遷總管涼廿三州隋志武威郡舊置涼州後周置總管府又曰張掖郡西魏攺西涼州尋攺曰甘州又曰惇煌舊州此三州也】地似伏龍城如飛鳥【水經注地理風俗記曰漢武帝元朔三年攺雍州曰涼州以其金行土地寒涼故也王隠晉書曰涼州有龍形故曰臥龍城南北七十里東西三里本匈奴所築也又水經曰三危山在燉煌縣南注山海經曰三危之山三靑鳥居之是山也廣圓百里在鳥防山西卽尙書所謂竄三苖於三危是也西河記曰姑臧匈奴曰蓋藏城也城不方有頭尾兩翅名蓋鳥城】燉煌實錄宛在胸襟玉門亭障無勞圖畫【漢書地理誌曰武帝後元年分酒泉置燉煌郡師古曰卽春秋左氏傳所云允姓之姦居於州者也隋書經籍志云惇煌實錄十卷劉景撰漢書地理誌龍勒有玉門關酒泉郡有玉門縣闞駰云漢罷玉關屯徙其人於此又西域傳曰漢列亭障至玉門矣又張安世傳曰大將軍光問千秋戰鬭方略山川形勢千秋口對兵事畫地成圖無所忘失】有馬如羊不以入廐有金如粟不以入懷【水經注曰侍郎張奐爲定安屬國都尉治此羌有獻金馬者奐主簿張祁入於羌前以酒酧地曰使馬如羊不以入廐使金如粟不以入懷盡還不受威化大行事出後漢書】柱國齊王【齊煬王憲也詳見憲碑文】今上之介弟【今上謂武帝也左傳曰上其手者曰夫子爲王子圍寡君之介弟也】龔行薄伐問罪河陽以公爲行軍長史參謀帷幄【本傳云齊王憲東徵以訦爲行軍長史按憲傳事在天和四年五年平齊尙書曰恭行天伐西都賦引此作龔隋志河南郡河陽有古河陽城問罪河陽謂伐齊也】中軍之司旣舉魏絳上卿之佐實用荀林以公方之差無慙徳【魏絳魏犨子畢萬之後左傳成十八年云魏絳爲中軍司馬文七年稱令孤之役荀林父佐上軍按春秋時晉中軍司馬非卿上軍之佐其位在四皆非主帥也以比行軍長史言參謀帷幄如二公矣】除使持節大將軍大都督【本傳軍還除】崇徳【周書武帝紀雲天和四年九月齊國公憲率眾於宜陽築崇徳等城】安義【周書劉雄傳雲天和四年從憲出宜陽築安義等城】建忠【隋志京兆三原縣後周置建忠郡】九曲【河曲壽安縣有九曲城所謂九阿也齊宣置孔城防主以備周在縣東南見通典】安樂【周書明帝紀云二年七月寜屬公尉遲迥率眾於河南築安樂城】三泉【疑卽三原後周建忠郡是】伏流【周書武帝紀云保定二年四月於伏流城置和州又魏傳雲天和四年轉和州刺史伏流防主隋志河南陸渾開皇攺縣曰伏流有東魏北荊州後周曰和州】周張平泉固安蠻通谷凡十三防禦【本傳云除使持節崇徳安義等十三防是崇徳安義巳下皆防禦名也隋書地誌蜀郡有平泉此平泉所以備周恐非隋志涿郡固安舊曰故安余未詳】熊和忠三州【周書同隋志洛州宜陽縣後魏置宜陽郡東魏置陽州後周攺曰熊州和州注見上文卽伏流城是又襄城郡東魏北荊州後周攺曰和州忠州疑卽中州隋志河南郡新安後周置中州】黃蘆起谷王宴供超牽羊溫狐交河大嶺避雨木柵寺十一戍諸軍事崇徳防主【黃蘆下十一戍名也本傳稱三州諸軍事崇徳防主不載其名通典云河南府永寜縣後周熊耳縣有後周黃櫨同軌永昌三城以備齊隋志後周置同軌郡此十一戍並屬崇徳防主崇徳注見上文】宜陽上地更有秦兵熊耳山前還逢積仗用是連營函谷獵騎黎陽威振兩河名陵三晉【史記秦本紀曰武王三年使甘茂庶長封伐宜陽四年拔宜陽斬首六萬渉河城武遂正義曰宜陽在河南府福昌縣東故陽城是也此韓之大郡伐取之三川路乃通也後漢書曰赤眉敗樊崇乃將盆子及丞相徐宣以下三十餘人肉袒降上所得傳國璽綬及玉璧各一積兵甲宜陽城西與熊耳山齊注云宜陽縣故城韓國城也酈元水經注曰洛水之北有熊耳山雙巒競舉狀同熊耳在宜陽也函谷關名兩河謂河東河北也三晉韓魏趙也史記年表曰定王十六年魏桓子與韓康子趙襄子三人敗智伯於晉陽乃三分其地故號爲三晉按後魏宜陽郡東魏置陽州後周攺曰熊州本漢宜陽縣魏之一金塢城也後周置重兵於此以備齊韋孝寛曰宜陽一城之地兩國爭之周築崇徳等五城齊築統關丰化二城時方東討周齊兩國交爭接境在於宜陽本故秦韓之地所以連營函谷獵騎黎陽兩河三晉之間威名遂振矣】攺封安平縣公【本傳加授大將軍攺封安平縣公】淮陰一國韓信之故人戶牖萬家陳平之鄕裏公此衣錦足爲連類【漢書曰韓信淮陰人也項羽死髙祖徙信爲楚王都下邳信至國召所從食漂母賜千金及下鄕亭長錢百曰公小人爲徳不竟召辱已少年令出跨下者以爲中尉告諸將曰此壯士也又曰陳平者陽武戶牖人也後髙祖還至洛陽與功臣剖符定封封平爲戶牖侯言崔訦本博陵郡安平縣人今封安平縣公若韓信陳平矣項羽思東歸曰富貴不歸故鄕如衣錦夜行其後歸故里者皆云衣錦】建徳四年正月十日薨於長安之永貴裏私第春秋六十有四詔贈敷【周書作鄜字同】延丹綏恆【周書作長】五州諸軍事敷州刺史【隋志上郡後魏置東秦州後攺北華州西魏攺敷州又曰延安郡後魏置東夏州西魏攺爲延州又曰延安郡義川西魏爲丹州又曰雕陰郡西魏置綏州又曰朔方郡長澤縣有後魏太安郡及置長州按此五州皆隋雍州地也】諡曰莊公禮也【傳同】卽以其年二月二十四日葬於京兆平原鄕之吉遷裏北陵追逺大司馬有賜綬之恩西京贈行冠軍侯有詔之禮【史記曰乃益置大司馬位大將軍驃騎將軍皆爲大司馬衞靑冢近茂陵在長安北故云北陵霍去病封冠軍侯元狩六年卒天子悼之發屬國甲軍陳自長安至茂陵爲冢像祁連山】嗚呼哀哉世子儀同衍【本傳云子度猛毅有父風大象末上柱國武鄕郡公此云衍本傳字摩訶衍】生事以禮死以禮愛親有王祥之孝同气有姜肱之睦百行之本於斯備焉【崔謙傳曰謙性至孝與弟訦特相友愛𨿽名位各重所有資產皆無私焉居家嚴肅謙子曠與訦子度等並奉其遺訓焉幹寶搜神記曰王祥字休徵瑯琊人性至孝早喪親繼母朱氏不慈數譖之由是失愛於父母使掃除牛下父母有疾衣不解帶母常欲生魚時天寒冰凍祥解衣將割冰求之冰忽自解雙鯉躍出持之而歸母又思黃雀炙有黃雀數十入其幕復以供母鄕裏驚嘆以爲孝感所致後漢書曰姜肱字伯淮與二弟仲海季江俱以孝行聞其友愛天至常共臥起及各娶妻兄弟相戀不能別寢以系嗣當立乃逓往就室嘗與季江謁郡夜於道過盜欲殺之兄弟更相爭死賊遂兩釋焉】況復松檟深沈旣封靑石之墓丘陵標榜須勒黃金之碑【戴延之西徵記曰金鄕焦氏北數里有漢司校尉曾峻冢前有石祠堂四壁皆靑石隠起自書契以來忠臣孝子孔子七十二人形象皆刻石記之水經注曰刺史賈逵廟前有碑碑石生金幹寶曰黃金可采爲晉中興之瑞】乃爲銘曰

華陽之神厲山之祖鳯野匡周龍門佐禹【言崔氏系出神農及夏之伯夷周之太公皆其祖也華陽注見本序厲山卽烈山括地誌曰厲山在隨州隨縣北百里山東有石穴曰神農生於厲鄕所謂列山氏也春秋時爲厲國國語曰周之興也鸑鷟鳴於岐山鸑鷟鳯凰也故云鳯野龍門注見本序】日浴溟池山浮海浦甫穆霸國營丘樂土【山海經曰日浴溫源淮南子曰日浴於咸池莊子曰南溟者天池也漢書曰三神山在渤海中溟池海浦者言齊表東海之國說文云浦瀕也潛夫論曰炎帝苖冑四嶽伯夷爲堯典禮折民惟刑以封申呂裔孫尙爲文王師克殷而封之齊甫疑作輔文王爲穆考疑謂輔穆考而霸國也然下文對以營丘是齊地名此甫穆豈謂穆陵耶左氏傳曰南至於穆陵史記曰武王封尙父於營丘曰齊正義曰營丘在靑州臨淄北百步外城中詩曰適彼樂土】斯宗邑承此壤王【一作土】移封東武就君安陽【左氏傳曰崔宗邑也譜云崔氏出自姜姓齊丁公伋嫡子季子讓國叔乙食采於崔遂爲崔氏濟南東陽縣西北有崔城是也季子生穆伯穆伯生沃沃生野八世孫夭生杼爲齊正卿生子成子明子彊皆爲慶封所殺子明奔魯生良十五世孫意如爲秦大夫封東萊侯三子業仲牟業字伯基漢東萊侯居淸河東武城十三世孫林字徳儒魏司空安陽孝侯是也魏志曰崔林字徳儒淸河東武城人也爲司空封安陽亭侯三公封列侯自林始又進封安陽鄕侯譜牒所載蓋與史符移封東武謂東萊侯居淸河東武城也就君安陽謂崔林封安陽鄕侯也自後遂爲博陵望族矣】中軍節目鎭北鋒芒商飈獵艸電火驅霜【謂訦祖父皆爲將軍辯爲中軍將軍楷爲鎭北將軍世有威望如秋風殺艸電火驅霜也】公之輪奐繼體貞幹儀表丘風神墻岸孝有至徳忠能匡贊不廢橫琴無妨欹案【禮記張老曰美哉輪焉美哉奐焉參同契曰長子繼父體周易曰貞者事之幹也說苑曰宓子賤治單父彈鳴琴身不下堂而單父治無妨欹案者欹案謂披書也】旣班三事又貳六官衞靑受詔韓信登壇【三事見尙書六官見周禮東觀漢紀曰衞靑大克匈奴武帝拜大將軍於幕中漢書蕭何薦韓信於髙祖曰陛下必欲爭天下非信無可與計者漢王於是設壇拜信爲大將軍】長城馬窟廣武兵欄軍吏無犯營民不寒【古詩曰飲馬長城窟郡國志云滎陽縣有廣武城城在山上漢所城也髙祖與項羽臨絕澗對語責羽十罪羽射漢祖中胸處也言訦封拜之後歷有戰功軍吏無犯營民不寒者言其兵有紀律三軍之士皆如挾纊也】乃用六謀乃論三策城壘向背星辰主客【六謀如陳平之六出奇計也三策謂上策中策下策也漢書匈奴傳嚴尢曰周秦漢徵之未有得上防者也周得中策漢得下策秦無策焉禮記鄭注曰壘軍壁也漢書天文志曰天鳯四年九月客星在紫宮中斗樞極間占曰爲兵其五年六月發三輔郡國少年詣北軍五年四月燭星見奎婁間占曰有功敵人死邊城和其六年正月築遼東菟城二月度遼將軍範明友撃烏桓是客星爲兵象主者對客而言又天文志曰太白爲客辰星出太白爲主人凡太白所出所直之辰其國爲得位得位者戰勝所直之辰順其色而角者勝其色害者敗言訦用兵有謀策能察其城壘向背之勢又能仰觀星象知吉凶也】劍起沈犀弓開伏石楚後讓盟秦君還璧【犀犀甲也周禮曰犀甲七屬吳越春秋曰夫差衣水犀甲者十三萬人沈犀言劍利能切入犀甲也淮南子曰夫純鉤魚腸磨其鋒鍔則水斷龍舟陸剸犀甲幹寶搜神記曰楚熊渠子夜行見寢石以爲伏虎彎弓射之沒金鎩羽下視知其石也因復射之矢摧無迹漢世復有李廣爲右北平太守射虎得石亦如之劉向曰誠之至也而金石爲之開況於人乎讓盟毛遂事注見前篇步陸碑文還璧藺相如事史記藺相如奉璧入秦相如以璧歸】百齡危脆千仞摧藏諸侯地裂邊將星亡【史記天官書正義曰諸侯五星在東井北河主判舉戒不虞又天官書畢曰罕車爲邊兵主弋獵正義曰畢八星其大星曰天髙一曰邊將四彞之尉此言地裂星亡謂崔訦之薨也】輕車騎士甲黃腸社如齊地廟似桐鄕銘功贊徳碑闕相望【漢書曰張安世薨天子贈以輕車介士師古曰輕車古之戰車甲見漢書霍去病傳黃腸見霍光傳師古曰甲謂甲之黑色也蘇林曰以柏木黃心致累棺外故曰黃腸社如齊地者諸侯有社稷崔氏本齊後今封公侯是公侯復始也漢書欒布傳曰燕齊之間爲立社號欒公社又曰朱邑少時爲舒桐鄕嗇夫亷平不苛後爲大司農病且死屬其子曰必我桐鄕後世子孫奉我不如桐鄕人】

周大將軍司馬裔神道碑

公諱裔字遵河內溫人也昔顓頊之命始則南正司天重黎之後又以羲和掌歷【序司馬氏之先也司馬遷自序云昔在顓頊命南正重以司天北正黎以司地唐虞之際紹重黎之後使復典之至於夏商故重黎氏世序天地其在周程伯休父其後也當宣王時官失其守而爲司馬氏司馬氏世典周史尙書曰乃命羲和孔傳云重黎之後羲氏和氏世掌天地四時之官也呂刑傳云重卽羲也黎卽和也羲和𨿽別爲氏族而出自重黎矣】夏陽適晉得隨會而同奔東海避秦與毛公而俱隠【司馬遷曰惠襄之間司馬氏去周適晉晉中軍隨會奔秦而司馬氏入少梁其後司馬蘄事武安君白起而少梁更名夏陽東海司馬豫也子山司馬裔墓志云豫之避秦共毛公而俱隠知東海避秦爲司馬豫也其事未詳】其後金行受命玉笥南遷帝系極於輿【一作東】圖中朝至於江表【序裔本晉宣帝弟太常馗之後也晉以金徳王西方曰金行蓋指西晉也謂宣帝司馬懿之後受命爲天子也南遷謂西晉之亂元帝遷都也晉書曰湣帝崩問至建康百僚勸進卽位是爲元帝沈約齊安陸王碑曰是開金運祚始玉筐李善注云鄒子曰五徳從所不勝虞土夏木殷金周火呂氏春秋曰有娀氏二女爲九成之臺飲食以鼔帝命燕往視之鳴若隘隘二女愛而爭搏之覆以玉筐少選發而視之燕遺卵而北飛遂不返髙誘曰帝天也天命燕降卵於有娀氏女吞之生契按殷爲金徳司馬氏亦以金徳王故云金行玉笥矣孫盛晉陽秋曰秦時望气者曰東南有天子气五百年有王者興至晉元帝適逢其時言東晉成江表偏王也】曾祖楚之晉太傅錄尙書揚州牧會稽文孝王之次子元顯之幼弟也【北史列傳曰司馬楚之字徳秀晉宣帝弟太常馗之八世孫也父榮期晉益州刺史此云會稽文孝王卽榮期也元顯爲防稽王世子楚之爲顯幼弟注詳下文】元顯見害之後桓簒逆之初爰自齠齔容【一作客】身屠釣【北史楚之傳曰父榮期爲其參軍楊承祖所殺楚之時年十七送父喪還丹陽會劉裕誅夷司馬氏叔父宣期兄貞之並遇害楚之乃逃匿諸桑門中濟江至汝潁間又裔本傳云司馬氏桓劉裕之際歸北者又有司馬景之等按晉書安帝元興元年以後將軍元顯爲驃騎大將軍徵討大都督以討桓帝戎服餞元顯於西池桓敗王師於姑孰三月王師敗績於新亭驃騎大將軍會稽王世子元顯遇害二年桓簒位是元顯見害桓簒逆之事也元興三年劉裕舉義兵斬桓裕誅夷司馬氏故宣期貞之遇害榮期見殺楚之乃潛逃濟江歸北也劉裕又以恭帝元熈二年受晉禪是爲宋武帝韓詩外傳曰太公望屠牛朝歌釣於磻溪】河內道左抱劍長號代郡城前慟悲靈祭【後漢書獨行傳曰張武父業至河內亭盜夜劫之業與賊戰死遂亡失屍骸武時年幼不及識父後之太學每節常持父遺劍至亡處祭醊泣而還風俗通曰俗傳文帝小生於軍長大有識不知父所在口祭於代東門外】江淮志節之士汝潁風塵之客感激一言咸多依附【楚之傳云濟江至汝潁間楚之少有英气能折節待士及宋受禪規受報復復收眾據長社歸之者常萬餘人】旣而云生伏鼈【一作龜】星出鯨魚太白經天蚩尢映野【史記天官書曰旬始出於北斗旁狀如雄鷄其怒靑黑象伏鼈徐廣曰蚩尢也一作龜者史記龜策傳曰蓍生滿百莖者其下必有神龜守之其上常有靑雲覆之王者得之長有天下四裔賔服博物志曰鯨魚死而彗星出漢書天文志曰太白經天天下革民更主又劉向封事曰太白經天而行孟康曰謂出東入西出西入東也太白陰星出東當伏東出西當伏西過午謂經天也天官書曰蚩尢之旗類彗而後曲象旗見則王徵伐四方孟康曰熒惑之精也晉灼曰呂氏春秋云其色黃上白下言時魏室多故楚之乘機歸附也】公乃收合餘燼泣血登陴臨武牢之關據成臯之阪擁眾萬家歸於魏室【本傳云明元末山陽公奚斤略地河南楚之遣使請降授荊州刺史陴女墻也釋名云城上垣曰陴於其孔中陴倪非常亦言陴益也助城之髙也或曰女墻言其卑小比之於城如女子之於丈夫也晉書地理誌河南郡成臯有關鄭之武牢按奚斤略地河南楚之從長社擁眾來歸晉書地誌雲長社屬潁川郡武牢成臯皆河南地也】魏明元皇帝【諱嗣道武帝長子也】遙授平南大將軍荊州刺史襲封瑯琊郡王尙河內公主【楚之傳云尙諸王女河內公主襲封謂承司馬氏後也晉元帝初爲瑯琊王今楚之亦封瑯琊王爲襲封也】命王承制從賔國之儀【謂楚之本晉宗室故命承制爲賔客之儀如周客二王之後矣左氏傳曰宋於周爲賔故雲從賔國之儀】於時宋兵馮陵旗鼓侵逼虎牢不封金墉無援【謂宋兵徵魏也南史到彥之傳曰元嘉七年遣彥之北侵至東平須昌縣魏滑臺虎牢洛陽守兵並走彥之畱朱修之守滑臺尹衝守虎牢杜守金墉左氏傳曰馮陵我畿甸虎牢卽前云武牢是左傳莊二十一年曰王與之武公之略自虎牢以東杜預曰虎牢河南成臯縣水經注曰谷水左會金穀水北角築之謂之金墉城魏文帝起層樓於東北隅晉宮闕名曰金墉按金墉城在河南洛陽故城西北角時司州金墉虎牢兗州碻磝滑臺爲魏河南四鎭宋元嘉中有恢復河南之志詔到彥之等舟師入河段宏將精騎直指虎牢修復舊境彥之溯江西上魏主以河南四鎭兵少命悉眾北渡此云虎牢不封金墉無援是其事也】魏太武皇帝授王使持節侍中安南大將軍開府儀同三司給前後部鼓吹元戎啟行志雪寃恥登壇慷慨三軍掩泣黃河漕粟巳出石門白馬連旗將臨野阪【楚之傳云授安南大將軍封瑯琊王以拒宋師破宋到彥之別軍於長社又與冠軍安頡攻拔滑臺禽宋將朱修之等俘萬餘人上疏求更進討太祖以兵久勞不從徵還宋將裴方明胡崇之寇仇池楚之督關中諸軍撃走方明禽崇之仇池平而還南史宋文帝紀云元嘉八年二月魏克滑臺癸酉檀道濟引軍還自是河南復亡又到彥之傳云魏軍向金墉城次至虎牢杜驥奔走尹衝眾潰而死魏軍仍進滑臺時河冰將合彥之回軍焚舟步至彭城資實蕩盡文帝遣檀道濟北救滑臺收彥之下獄石門白馬野阪皆地名晉書曰符堅伐晉運漕萬艘自河入石門達於汝潁水經注曰王漠自滑臺走鹿鳴鹿鳴津又曰白馬津東南有白馬城河水舊於白馬縣南決白馬縣故城五十里開山圖所謂白馬山山下有白馬羣行悲鳴則河決馳走則山崩野阪野或作冶魏太武帝紀云神防三年宋將到彥之遣將渡河攻冶阪冠軍將軍安頡督諸軍撃破之言楚之方事南討下文旣而已下以徵蠕蠕北歸也】旣而雲中柝起代郡烽然反斾南轅途窮北略【楚之傳云車駕徵蠕蠕楚之督運以繼大軍拜鎭西大將軍雲中鎭大將朔州刺史在邊二十餘年以淸儉著聞遂薨於此言蠕蠕逆命雲中代郡撃柝舉烽有邊警也楚之方欲南徵攺命北討故云反斾卒於邊地爲途窮也隋書地理誌有雲中郡有代郡後魏道武爲代王都雲中在朔州北三百餘里攺代曰魏孝文遷洛陽時雲中爲鎭周易鄭注曰手持二木以相敲是爲撃柝撃柝爲守備警戒也漢書師古注曰晝則舉烽夜則舉燧左氏傳曰令尹反斾南轅史記趙世家云趙武靈王北略中山之地】贈徵西大將軍都督梁益秦寜荊兗靑豫郢洛十州諸軍事揚州牧司徒諡貞王祖金龍【北史列傳云楚之在魏尙河內公主生金龍字榮則有父風】封瑯邪鎭西大將軍儀同三司吏部尙書贈司空諡康王父恱【北史列傳云字慶宗金龍第三子也】鎭南將軍豫州刺史漁陽莊侯以荊河刺舉【禹貢曰荊河惟豫州恱爲豫州刺史故云荊河刺舉】時值亂離釁起蕭墻遂終非命【北史傳云永平元年豫州城人白皁生謀爲叛遂斬恱首送梁詔揚州移購恱首贈靑州刺史諡曰莊子】公遺腹載誕流離寇逆復壁𦇤負深山擁樹程嬰之匿趙武從役家臣王成之藏李燮爲傭酒市【後漢書曰鄭惟有一子益恩孔融在北海舉爲孝亷及融爲黃巾所圍益恩赴難隕身有遺腹子以其手文類已名之曰小同詩曰流離之子陸機云流離梟也自關西謂梟爲流離後漢書梁冀傳曰冀妻孫壽性鉗忌冀與支通期私通生子伯玉壽誅支氏冀慮壽害伯玉嘗置復壁中論語包注曰負者以器曰𦇤博物志曰織縷之廣八寸長丈二以約小兒於背深山卽程嬰藏趙武於山中事見下文漢書夏侯嬰傳曰徐行靣擁樹馳蘇林曰南陽人謂抱小兒爲雍樹面者大人以面向之小兒抱大人頸似縣樹也史記曰屠岸賈作難公孫杵臼取他兒代武死程嬰匿趙武於山中居十五年因晉侯有疾韓厥乃請立武爲趙氏後袁宏後漢紀曰梁冀誣李固與文鮪通謀固死獄中二子憲公季公皆棄官歸固知罪之將及乃命二公將小子燮還鄕裏固女文姬密與二公謀共逃燮實言還京師矣鄕人信之後被郡書二公受害王成者固之僕也文姬厚爲其資以燮屬成成爲義士乃將燮往徐州界變姓名爲酒家傭賣卜於市陰相往來防赦得免燮學行才藝亞於固官至京兆尹按袁宏紀言王成固之僕範曄書言固門生李燮字徳公言裔少遭父難得全若趙武李燮矣】遭太夫人憂苫艸墳塋以終灰燧形骸毀瘠逾於喪禮【左氏傳曰齊晏桓子卒晏嬰寢苫枕艸】年十有五始幹家事【北史本傳云裔少孤有志操州郡辟召並不應】楹前鑿柱卽取遺書石上開松仍求故劍【謂裔克承父志也晏子春秋曰晏子病將死鑿楹納書焉謂妻曰楹語也子壯而示之及子壯發書之言曰布帛不可窮窮不可飾牛馬不可窮窮不可服士不可窮窮不可任國不可窮窮不可竊也幹寶搜神記曰楚干將莫邪爲楚王作劍三年乃成王怒欲殺之劍有雌雄其妻重身當產夫語妻曰吾爲君作劍三年乃成王怒往必殺我汝若生男大告之曰出戶望南山松生石上劍在其背於是卽將雌劍往見楚王王大怒使相之劍有二一雄一雌雌來雄不來王怒卽殺之莫邪子名赤比後壯乃問其母曰吾父所在母曰汝父爲楚王作劍三年乃成王怒殺之去時屬我語汝子出戶望南山松生石上劍在其背於是子出戶南望不見有山但覩堂前松柱下石砥之上卽以斧破其背得劍日夜思欲報楚王王夢見一兒眉間廣尺言欲報讎王卽購之千金兒聞之亡去入山行歌客有逢者謂子年少何歌之甚悲耶曰吾干將莫邪子也楚王殺吾父吾欲報之客曰聞王購子頭千金將子頭與劍來爲子報之兒曰幸甚卽自刎兩手捧頭及劍奉之立僵客曰不負子也於是屍乃僕客持頭往見楚王王大喜客曰此乃勇士頭也當於湯鑊煮之王如其言煮頭三日三夕不爛頭踔出湯中躓目大怒客曰此兒頭不爛願王自往臨視之是必爛也王卽臨之客以劍擬王王頭隨墮湯中客亦自擬已頭頭復墮湯中三首俱爛不可識別乃分其湯肉之故通名三王墓今在汝南北宜春縣界】出身司徒府參軍除中堅將軍員外散騎常侍值魏室多難所在烽起孟津以北無復封畿嵩山以南卽爲鋒鏑【言髙歡入洛孝武西遷河南諸郡從此興師也郡國志河內郡河陽縣注云左傳王與鄭盟杜預曰縣南孟津是也周禮封人掌爲畿封而樹之鄭注云畿上有封若今時界也天子封人職典封疆者左傳申無宇曰諸侯正封杜云封疆有定分詩云邦畿千里郡國志潁川郡有嵩髙山謂河內在孟津之北嵩髙之南也】公建議修武立柵溫城函谷西封河橋北斷長亭籍馬並入武城百里租車咸輸溫縣【魏室至溫縣按周書本傳云魏孝武西遷裔時在鄴潛歸鄕裏志在立功大統三年大軍復農乃於溫城起義遣使送欵與東魏將軍永洛王陵等晝夜交戰眾寡不敵義徒死傷過半及大軍東徵裔率所部從戰河橋又別攻懷縣獲其將吳輔叔自此頻與東魏交戰每有克獲修武溫城河南地也郡國志云河內郡修武故南陽又河內溫縣蘇子所都又云農本函谷關漢武帝遷於新安左氏傳曰又欲肆其西封杜預云封疆也時周太祖與齊神武有農之戰故云史記正義曰河橋在臨晉縣蒲津橋也時周太祖與齊神武又有河橋之戰矣應劭曰秦法十里一亭白帖云十里一長亭左氏傳曰楚蒍掩賦車籍馬武城卽上修武城也漢書兒寛傳曰寛爲左內史當免民恐失之大家牛車小家擔負輸租溫縣卽河內溫縣裔立義之處言裔於溫城起義遣使送欵也】太祖文帝締搆關都經綸夷阻招攜以禮懷逺以徳【謂周太祖奉帝西遷裔率義眾歸欵特蒙賞勞也】馬文淵之擇主去隴坻而歸身竇周公之入朝在河西而奉詔【後漢書曰馬援字文洲與公孫述同裏閈相善至蜀辭歸謂隗囂曰子陽井底蛙耳不如専意東方援奉書洛陽引見宣徳殿世祖迎笑謂援曰卿遨遊二帝間今見卿使人大慙援頓首辭謝因曰當今之世非獨君擇臣也臣亦擇君矣臣與公孫述同裏閈相善臣前至蜀述陛防而進臣臣今逺來陛下何知非刺客而簡易若是帝復笑曰卿非刺客顧說客耳援曰陛下恢廓大度同符髙祖乃知帝王自有眞也遂從南幸黎丘後爲伏波將軍封新息侯又曰竇融字周公扶風平陵人世任河西爲吏人所敬向隗囂先稱建武年號融等從受正朔後決策東向遣長史劉鈞奉書獻馬光武見鈞歡甚令還賜融璽書制詔行西河五郡大將軍事後封爲安丰侯言裔之歸周太祖如馬援歸身竇融奉詔也】大統七年蒙授平東將軍北徐州刺史【隋志瑯琊郡舊置北徐州】十年河內故義四千餘家願立忠誠須公衣錦乃授使持節領河內太守加前將軍【周書本傳云八年率其義眾入朝太祖嘉之特蒙賞勞頃之河內有四千餘家歸附並裔之鄕舊乃授前將軍太中大夫領河內郡守令安集流民裔本河內溫人今領河內郡守故稱衣錦矣】懷州拓境兩鎭奔波柳泉轉戰三城授首【隋志云河內郡舊置懷州又王屋縣後周置懷州注詳下文周書本傳云十三年攻拔東魏平齊栁泉蓼塢三城獲其鎭將李熈之加授都督是其事也】十三【周書北史並作五】年太祖召山東諸立義之將能率眾入關者有加重賞公率先而至領戶千室卽以爲封固辭不受【北史本傳云十五年周文令山東立義諸將等能率眾入關者並加重賞裔領戶千室先至周文欲以封裔裔辭曰立義之士逺歸皇化者皆以其誠心內發豈裔能率之乎今以封裔便是賣義士以求榮周文善而從之授帥督周書傳同】其菽粟之賜或以指囷馬牛之賞將同量谷【吳志曰周瑜求資糧於魯肅肅家有兩囷米各三千斛肅乃指一囷與周瑜漢書貨殖傳曰烏氏蠃畜牧及眾斥賣求奇繒物間獻戎王戎王十倍其償予畜畜至谷量牛馬師古曰言其數饒不可計算故以山谷多少言之本傳十六年大軍東討裔請爲前鋒遂入建州破東魏將劉雅興拔其五城】朝廷以華陽西極漢水東流嘆孟達之奔兵怪劉封之失防【謂漢中重地命裔出鎭爲華陽郡守也禹貢曰華陽黑水惟梁州晉常璩著華陽國誌列漢中諸郡以其在華山之陽也禹貢曰嶓冢導漾東流爲漢孔安國傳曰泉始出山爲漾水東南流爲沔水至漢中東流爲漢水蜀志曰建安二十四年命孟達從秭歸北攻房陵將進攻上庸先主陰恐達難獨任乃遣劉封自漢中乘沔水下統達軍與達防上庸上庸太守申耽降遷封爲副軍將軍自關羽圍樊城襄陽連呼封達令發兵自助封達辭以山郡初附未可動揺不承羽命會羽覆敗先主恨之又封與達忿爭不和封尋奪達鼔吹達旣懼罪又忿恚封遂發表辭先主率所領降魏】魏前元年移鎭漢中除白馬城主領華陽郡守【周書本傳云魏廢帝元年徵裔令以本兵鎭漢中除白馬城主帶華陽郡守白馬城者按桑欽水經沔水又東逕白馬戍南浕水入焉酈元注有張天師堂庾仲雍謂山爲白馬塞堂爲張魯治東對白馬城一名陽平關】昔稱導漾今聞上瀦煙沈冰井雨歇雲門【言漢中華陽等處也導漾卽禹貢嶓冢導漾東流爲漢是也史記索隠注曰水經雲漾水出隴西氐道縣嶓冢山東至武都沮縣爲漢水師古曰漾水出隴西氐道東流至武關山南爲漢北周地圖記夏水合諸水同入漢自漢入瀦名七里沔煙沈冰井疑卽火井博物記曰臨卭有火井以竹木取火後人以火燭投井中火卽滅絕不復然蜀都賦曰火並沈熒於山泉謝惠連雪賦曰火並滅溫泉冰雨歇雲門者蜀都賦曰指渠口以爲雲門按劉李諸君注稱渠口雲門如雲之出門惟取其名猶云來則雨至也此以蜀都賦有雲門故以雲門指蜀巴蜀皆華陽所統蜀未平時尙屬武陵王紀裔之所鎭是其接界下文從尉遲迥長驅入蜀此二語疑卽爲下張本也】其年授大都督加散騎常侍【周書本傳云加授撫軍將軍大都督通直散騎常侍二年轉鎭宋熈郡今子山碑文從漢中徑至蜀郡故不序其轉鎭宋熈也】柱國蜀國公【尉遲迥也周書列傳云尉遲迥字薄居羅代人也孝閔踐祚進位柱國大將軍又迥有平蜀之功封蜀國公】開金牛之道通牧馬之關【謂尉遲迥伐蜀也尉遲迥傳云梁元帝弟武陵王紀在蜀稱帝率眾東下將攻之梁元帝大懼乃移書請救又請伐蜀太祖曰蜀可圖矣取蜀制勝在玆一舉乃與羣公會議惟迥以爲紀旣盡鋭東下蜀必空虛王師臨之必有徵無戰太祖深以爲然於是令迥伐蜀以魏廢帝二年春自散關由固道出白馬趨晉壽開平林舊道前軍臨劍閣紀安州刺史樂廣以州降梁州刺史楊幹時鎭潼州又降六月迥至潼州大饗將士引之而西遂平蜀括地誌曰梁州褒城縣北五十里褒谷昔秦欲伐蜀路無由乃刻石爲牛五頭置金於後僞言此牛能屎金以遺蜀蜀侯貪信之乃令五丁共引牛塹山堙谷致之成都秦遂尋道伐之號曰石牛道圖經百牢故基在今興元西縣兩壁山相對六十里不斷漢江流其間乃入金牛益昌路也華陽國誌曰會無有天馬河馬日行千里後死於蜀江原小亭今天馬冢是也縣有天馬祠初民家牧馬山下或產駿駒雲天馬子也今其天馬逕厥迹存焉】公捲甲北塞懸車束馬遂得策預葭萌勲參綿竹【周書本傳云尋率所部兵從尉遲迥伐蜀與叱羅協破叛兵趙雄傑於槐林平鄧朏於梓潼漢書地理誌曰廣漢郡有葭明縣綿竹縣師古曰明音萌後漢書作葭萌華陽國誌曰蜀王別封弟葭萌於漢中號苴侯命其邑曰葭萌焉地道記曰綿竹有紫巖山綿水之所出也梓潼亦漢之廣漢郡縣名也】封龍門縣開國子蒲州刺史仍領新州【本傳以功賜爵云云尋行新城郡事隋志冀州河東郡龍門縣梁州新城郡梁末置新州】尋授使持節車騎大將軍儀同三司大中正【本傳云魏恭帝元年授大中正傳作散騎常侍本郡中正】隆周授圖天保大定【謂孝閔踐阼也詩雲天保定爾】以公才望仍爲舊臣遂乃義深追逺恩隆繼絕卽攺封瑯邪縣公【裔曾祖楚之太武初封瑯邪王至父恱遭難失國今復封裔瑯邪郡公故云追逺繼絕】邑五百戶仍遷驃騎大將軍開府儀同三司都督巴州諸軍事巴州刺史武成二年【明帝卽位之四年也】被勑赴援信州魚復道阻屢卻岑彭荊門水急幾沈吳漢【信州梁置在巴東後周置總管統魚復諸縣注見下文漢書地理誌巴郡有魚復縣古庸國左傳文十三年庸人逐楚師是也後漢書曰岑彭字君然南陽棘陽人也公孫述遣其將任滿等將數萬人乘枋箄撃破馮駿及田李等遂拔夷道夷陵據荊門虎牙橫江水起浮橋鬭樓立欑柱結營山上以拒漢兵彭數攻之不利華陽國誌云巴楚相攻故置江關舊在赤甲城後移在江南岸對白帝城故基在今魚復縣又按犍爲武陽有彭亡聚岑彭死處也徵南惡彭亡之號爲客刺死於此矣荊州記曰荊門上合下開有門形因以爲名東觀漢記曰延岑遣奇兵出吳漢後漢墮水緣馬尾得出吳漢字子顏南陽宛人也】公乃月峽先登瞿塘直上【後漢郡國志巴郡有枳縣注雲華陽國誌有明月峽廣徳嶼者是也酈元水經注曰江東水東逕廣溪峽乃三峽之首也峽中有瞿塘黃龕二灘晉宋間有淫預歌云灩預大如馬瞿塘不可下灩預大如象瞿塘不可上】天子以公操履忠勤儀刑亮直乃徵爲大禦伯尋轉大禦正邑一千一百戶【禦正蓋古侍中之職也本傳云保定二年入爲禦伯中大夫增邑通前一千五百戶四年轉禦正中大夫進爵爲公傳云始封瑯邪伯至此乃進公位與碑文爲小異也】樞機近侍出納絲言所謂多識舊章殿中無雙者矣【漢書張安世傳曰職典樞機禮記曰王言如絲魏志曰王粲博物多識問無不對魏國旣建拜侍中時舊儀廢弛典造制度粲恆典之後漢書曰丁鴻字孝公拜侍中肅宗詔鴻與諸儒論定五經同異於白虎觀鴻論難最明時人語曰殿中無雙丁孝公】四年大軍東討公所領義眾先守枳關授都督懷州諸軍事懷州刺史【本傳云大軍東討裔率義兵與少師楊守枳關卽授懷州刺史東道慰勞大使隋書地誌云河內郡王屋後周置懷州有王屋山齊子嶺有枳關河內裔所起義處也】偃師張幕河陽牧馬𨿽接戰於富平已連營於官渡【謂裔合軍討東魏也漢書地理誌曰河南偃師屍鄕殷湯所都又河內郡有河陽縣又北地郡有富平縣北地郡秦置雒陽西一千一百里郡國志滎陽有鴻溝水文穎曰於滎陽下引河東南爲鴻溝卽官渡水也時東魏都鄴西師東討是其連營接戰之所也】五年詔追還拜始州刺史【周書太祖紀云魏廢帝三年攺安州爲始州】更討信州賊山彰尋寶渝恃險【周書本傳作蠻酋向寶勝等據險自固】峽路五尺絙約才通懸水三門橋飛濟渡【言信州道路之險也隋書地理誌曰巴東郡梁置信州後周置總管府郡統魚復諸縣巴東有巫峽荊州記曰巴東三峽巫峽長是也言峽路之險須縣度矣漢書西南夷傳曰秦時嘗破略通五尺道師古曰其處險阸故道才廣五尺懸水三門卽荊門是荊州記云荊門上合下開有門之形後漢岑彭入荊門長驅破江關卽是處也】旣而風行艸偃谷靜山空前後平十一城獲九千餘口馬歸平樂金輸水衡【周書本傳雲天和初信州蠻酋冉令賢等反連結二千餘里裔隨上庸公陸騰討之裔自開州道入先遣使宣示禍福蠻酋冉三公等二十餘城皆來降附進次雙城蠻酋向寶勝等率其種落據險自固向天王之徒爲其外援裔晝夜攻圍腹背受敵自春至秋五十餘戰寶勝糧仗俱竭力屈乃降又拔籠東城獲賊帥冉西黎向天王等出師再期羣蠻率服拜信州刺史華嶠後漢書曰明帝至長安迎取飛亷並銅馬置上西門平樂觀漢書宣帝紀注雲水衡與少府皆天子私藏也】天保【疑作天和】二年除信州刺史都督信州諸軍事朝發白帝暮宿江陵气振巴丘之兵威警建平之戍【信州注見上文白帝漢巴郡魚復縣公孫述所謂白帝城也江陵漢屬南郡水經注曰自三峽七百里中兩岸連山略無闕處重巖疊嶂隠天蔽日自非停午夜分不見曦月至於夏水襄陵防溯阻絕王命急宣有時朝發白帝暮到江陵其間千二百里𨿽乘奔馭風不以疾也吳志曰建安十九年權使魯肅以萬人屯巴丘以禦關侯注云巴丘今曰巴陵幹寶晉紀曰王濬治船於蜀吾彥取其流柹以呈孫皓曰晉必有攻吳之計宜增建平兵建平不下終不敢渡江皓弗從隋書地理誌云巴東巫山舊置建平郡開皇初郡廢】五年遷潼州刺史【隋書地理誌云金山郡西魏置潼州】益州柱國公【趙王招也周書文帝十三子傳云趙僭王招字豆盧突武成初進封趙國公保定中拜爲柱國出爲益州總管建徳中進爵爲王】降帝子之重鎭天井之星延閣擬於叢臺岷山方於代郡【言趙國公出鎭益州則蜀郡之地擬於趙國也楚辭曰帝子降兮北渚河圖括地象曰岷山之精上爲井絡帝以會昌之神建福上爲天井左思蜀都賦曰結陽城之延閣漢書鄒陽曰夫全趙之時武力鼎士袨服叢臺之下者一旦成市師古曰叢臺故趙王之臺也在邯鄲山海經曰岷山江水出焉東北流注於海郭璞注曰岷山在汝山郡廣陽縣西大江所出史記趙世家曰趙襄子請代王使人以銅枓撃殺代王遂興兵平代以代封伯魯子周爲代成君是代郡爲趙地也】公仰稟雄謨參謀逺略故得身預舞陽之功位極長平之寵【言趙國公爲益州總管裔爲潼州刺史相助爲理也史記曰樊噲以舍人起沛從至霸上封舞陽侯元朔二年衛靑再以車騎將軍取朔方河南功封長平侯索隠曰舞陽屬潁川長平屬汝南皆縣名】六年授使持節大將軍大都督西寜州諸軍事西寜州刺史【隋書地理誌曰越巂郡後周置嚴州開皇六年攺曰西寧州周書武帝紀曰天和五年平越巂置西寜州按周書及此是後周時已有西寜州矣】方欲關沬若徼防牱見夜郎之侯習昆彌之戰【漢書司馬相如傳曰故乃關沫若徼防牱華陽國誌曰靑衣有沫水出蒙山下伏地行中桑欽水經曰若水出蜀郡旄牛徼外東南至故關爲若水也地理誌曰防牱武帝元鼎六年開防牱郡有夜郎縣應劭曰故夜郎侯邑防牱臨防牱江也華陽國誌曰楚頃襄王時遣莊蹻伐夜郎軍至且蘭椓船於岸而步戰旣滅夜郎以且蘭椓船防牱處卽攺其名爲防牱史記曰西南夷君長以什數夜郎最大唐蒙爲郎中將從巴蜀笮關入遂見夜郎侯諭以威徳約爲置吏使其子爲令夜郎聽蒙約還報乃以爲犍爲郡漢書西域傳曰烏孫國大昆彌治赤谷城昆莫王號也名獵驕靡後書昆彌云此言習戰疑是昆明史記曰天子使求身毒國嵗餘皆閉昆明莫能通正義曰昆明在巂州西昆縣是也黃圖曰天子遣使求身毒國而爲昆明所閉天子欲伐之乃作昆明池象之以習水戰是也按史記漢書漢卒破之以爲郡縣矣】而飛鳶墮水馬援去而無歸金馬騁光王褒行而不反【方欲至不反按言徵拜之後除西寜州刺史未及而卒也後漢書馬援謂官屬曰方吾在浪泊西裏間虜未滅之時下潦上霧毒气重蒸仰視飛鳶跕跕墮水中臥念少遊平生時語何可得也援徵武陵五溪病卒漢書王褒傳曰方士言益州有金馬碧雞之寶可祭祀致也宣帝使褒往祀焉褒於道病亡上閔惜之地理誌云越巂郡靑蛉縣禺同山有金馬碧雞】嗚呼哀哉七年正月十日薨【本傳六年徵拜大將軍除西寜州刺史未及之部卒於京師】春秋六十有五詔贈使持節大將軍懷邵汾晉四州諸軍事懷州刺史【傳同】夫人襄城公主魏獻帝之曾孫趙穆王之季女【本傳云大統十五年拜妻元爲襄城郡公主】王姬肅恭褕翟典禮四教競【一作兢】莊三星令淑【子夏詩序曰王姬下嫁於諸侯車服不系其夫下王后一等毛傳曰服則褕翟周禮鄭注云翟雉名江淮而南靑質五色皆備成章曰揺褕翟畫揺者又周禮云四教婦徳婦功婦言婦容亦見詩傳國風綢繆之詩云三星在戶】有光隆慮之賢足表平陽之盛【史記外戚傳曰王太后第三女爲林慮公主索隠曰林慮縣名屬河內本名隆慮避殤帝諱攺名林慮慮音廬又王太后長女號曰平陽公主正義曰括地誌云平陽故城卽晉州城西面今平陽故城東面也城記云堯築也後漢皇后紀云皇女奴永平三年封平陽公主適大鴻臚馮順皇女迎三年封隆慮公主適牟平侯耿襲】生則從夫以秩死則同穴以禮【禮婦人從夫爵詩云死則同穴】建徳元年八月十二日合葬於武功三時原大夫墓樹以柏諸侯墳髙於雉【三時原時當作畤在武功縣西南二十里隋文帝開皇二年三月開渠引杜陽水於三畤原是也白虎通曰諸侯墳樹以柏大夫樹以欒此云大夫樹柏矣徐爰射雉賦注云靑幽之間土髙且大者通曰墳雉】吁嗟滕公來居此裏【博物志曰漢滕公薨求東都門外公卿送駟馬不行局地悲鳴跑蹄下地得石室有銘曰佳城鬱鬱三千年見白日吁嗟滕公居此室遂焉滕公夏侯嬰也】詔諡定公禮也公資忠履孝蘊義懷仁直幹千尋澄波萬頃【世說曰庾子嵩目和嶠森森如千丈松𨿽磊砢有節目施之大廈有棟梁之用又曰郭林宗詣黃叔度彌日信宿曰叔度汪汪如萬頃之波澄之不淸擾之不濁其器深廣難測量也】逄蒙射法力牧兵書【趙氏孟子注曰逄蒙羿之家眾也春秋傳曰羿將歸自田家眾殺之漢書藝文志有逄門射法二篇師古曰卽逄蒙又有力牧十五篇黃帝臣依托也】星辰髙下之占風雨逄迎之气【漢書藝文志有常從日月星气太一雜子雲雨諸書是也言用兵能占星气知吉凶也】故得出師以律天幸將軍者也【周易師卦曰師出以律漢書曰霍去病從大將軍爲驃騎校尉敢深入軍亦有天幸未嘗困絕】至如官曹案牘未嘗煩壅戎馬交馳不妨餘裕足使四嶽彌峻三臺更明【尙書孔傳曰四嶽視公漢書天文志曰魁下六星兩兩而比者曰三能三能色齊君臣和蘇林曰能音臺】在朝四十一年身經一百餘戰凡任四郡歷八州未嘗以貨殖經懷去如始至【貨殖見論語漢書因立貨殖傳左氏傳曰叔孫子所至必葺其墻屋去如始至】渭南千畝之竹更懼盈滿洛陽二頃之田常思止足【漢書貨殖傳曰蜀漢江陵千樹橘渭川千畝竹其人與萬戶侯等史記蘇秦曰使我有洛陽二頃田安能佩六國相印乎】身沒之日家無餘財素車白馬狹室崎嶇黃腸甲堦庭仄陋有詔冬官爲營寢室【本傳云裔性淸約不事生產所得俸祿並散之親戚身死之日家無餘財宅宇卑陋喪庭無所詔爲起祠堂焉漢書曰沛公至霸上秦王子嬰素車白馬應劭曰素車白馬喪人之服後漢書曰張邵喪至壙將窆而柩不肯進見有素車白馬號哭而來母曰此必範巨卿也庾闡著狹室賦埤蒼曰崎嶇不平也廣雅曰踣傾側也西徵賦曰軌崎嶇以低仰呂延濟曰崎嶇傾側貌漢書霍光傳曰光薨賜便房黃腸題湊各一具又霍去病薨上悼之發屬國甲軍陳自長安至茂陵周禮冬官考工】朱邑祭酹無所漢後是以賜金陳表妻子露立吳王爲之開館【漢書曰朱邑字仲卿廬江舒人也身爲列卿居處儉節祿賜以共九族鄕黨家無餘財神爵元年卒天子閔惜下詔稱揚賜邑子黃金百金以奉其祭祀吳志曰陳表字文奧武庶子也年三十四卒家財盡於養士之日妻子露立太子登爲起屋宅】嗚呼哀哉世子侃孝家忠國揚名顯親【見孝經】是以勒此丰碑懼從陵谷植之松柏不忍凋枯【周禮曰及窆執斧以涖匠師鄭注云匠師主丰碑之事詩曰髙岸爲谷深谷爲陵晉書曰山濤居喪過禮手植松柏】銘曰

欽若歷象平秩寅賔少梁奔華地入咸秦族夷興馬書窮獲麟【言羲和之後遂以司馬命氏也尙書曰乃命羲和欽若昊天歷象日月星辰敬授人時又曰寅賔出日平秩東作孔傳曰寅敬賔導秩序也東方之官敬導出日平均次序漢書曰司馬氏入少梁師古曰少梁本梁國也爲秦所滅族夷興馬者言重黎之後程國失官而爲司馬氏也太史公曰自獲麟以來四百有餘嵗而諸侯相兼史記放絕今漢興海內一統予爲太史而不論載廢天下之文予其懼焉】玉鏡云始金行乃搆象浦通關龍沙開候【玉鏡云始金行乃搆者謂西晉受命也尙書帝命期曰桀失其玉鏡用其噬虎金行注見本序水經注曰象水又兼象浦之名晉功臣表所謂金遴淸逕象渚澄源者也後漢書班超傳贊曰咫尺龍沙注雲龍沙沙漠也揚雄曰西北一候注云候亦官也言西晉幅廣大也時西北開候劉淵起於離石至其子劉聰亂晉遂有平陽之禍】上糝石起河陽水鬭五馬南浮三星東宿【言西晉之亂晉室南遷也上糝未詳晉書五行志曰湣帝建興五年石言於平陽是時帝蒙塵亦在平陽故有非言之物而言俄而帝爲逆所殺國語曰周靈王二十二年谷洛鬭將毀王宮王欲壅之太子晉諫曰不可王卒壅之晉書五行志云大安中童謡曰五馬遊渡江一馬化爲龍後五王同至江東而瑯邪王睿嗣統是爲元帝又天文志曰永嘉六年熒惑嵗星太白聚牛女之間後元帝中興揚土】太傅作牧奄有江沱司徒避亂承制荊河【太傅謂裔曾祖楚之爲晉太傅揚州牧也詩云江有沱禹貢曰荊河惟豫州言楚之會劉裕作難歸魏爲荊州刺史承制尋授司徒也】南勞推轂猶思枕戈龍媒被野蒼兕淩波【言楚之事魏授安南大將軍南拒宋師漢書馮唐對曰臣聞上古王者遣將也跪而推轂晉書劉琨傳曰吾枕戈待旦漢書天馬歌曰天馬徠龍之媒史記齊世家曰師尙父左仗黃鉞右把白旄以誓曰蒼兕蒼兕總爾庶眾】莊侯季年禍機相接誕公遺嗣崎嶇懷挾山竄趙武家藏李燮【謂裔遭父難少孤也裔父恱諡曰莊故稱莊侯禍機謂白皁生之亂也詳見序文序云遺腹蓋遺腹子也禰衡鸚鵡賦曰崎嶇重阻呂延濟曰崎嶇傾側貌程嬰匿趙武於山中故雲山竄王成藏李燮於酒家故雲家藏俱注見本序】伍員道阻燕丹路遙南奔楚塞北避秦橋【左氏傳曰費無極譖伍奢於楚平王執之召其子伍尙歸楚皆殺之員如吳博物志曰燕太子丹質於秦請歸秦王遣之爲發機之橋欲陷丹丹驅馳過之而橋不發南奔楚塞卽伍員事吳越春秋所謂昭關也北避秦橋卽燕丹事秦王發機之橋也丹北歸燕故云北避】水流登隴寒風度遼有功都防則【疑作責】重嫖姚【三秦記隴頭歌有隴頭流水之句荊卿歌云風蕭蕭兮易水寒漢書曰以範明友爲度遼將軍應劭曰常度遼水往撃之故以度遼爲官號後漢書西域傳曰武帝時西域內屬有三十六國漢爲置使者校尉領之宣帝攺曰都防漢書云都防自鄭吉始也又云霍去病爲嫖姚校尉言裔避難得出擢爲將校有威望也】懷書上馬習禮從戎陣圖六甲兵占八風【吳志曰魯肅治軍整頓禁令必行𨿽在軍陣手不釋卷後漢書曰祭遵爲將軍取士皆用儒術對酒設樂必雅歌投壺又建爲孔子立後奏置五經大夫𨿽軍旅不忘俎豆可謂好禮恱樂守死善道者也女三宮戰法曰行兵之道天地之寶九天九地各有裏表九天之上六甲子也九地之下六癸酉也子能順之萬全可保六甲謂六甲子也兵占八風者按左傳雲南風不競多死聲杜預注曰歌者吹律以詠八風南風微故曰不競也】藏松寶劍射栁雕弓推誠賈復屈節亷公【藏松寶劍卽干將莫邪子赤比事注見本序史記曰楚有養由基者善射者也去栁葉百步而射之百發而百中後漢書曰賈復在汝南部將殺人於潁川寇恂捕得系獄時尙艸創軍營犯法率多相容恂乃戮之於市復以爲恥曰見恂必手劍之帝徴恂恂至引見時復先在坐欲起相避帝曰天下未定兩虎安得私鬭今日朕分之於是並坐極歡遂共車同出結友而去史記曰趙拜藺相如爲上卿位在亷頗之上頗曰我有攻城野戰之功相如徒以口舌爲勞而位居我上我見必厚辱之相如出望見亷頗輒引車避之舍人諫相如曰夫以秦王相如能廷叱之何畏亷將軍哉吾念彊秦不敢加兵於趙者蓋以吾兩人也今兩虎鬭必不俱全吾所以先公家之急而後私讎也按此二語當指益州柱國爲總管裔爲刺史位在其下又從蜀國公亦居其下而能協和故云】八翼頻飛六條亟秉勇此仁義行玆寛猛【晉書陶侃傳曰侃夢生八翼飛而上天見天門九重已登其八惟一門不得入閽者以杖撃之因墜地折其左翼及寤左腋猶病及都督八州據上流握彊兵潛有窺窬之志每思折翼之祥自抑而止漢書曰刺史所察有六條察民疾苦寃失職者察墨綬長吏以上居官政狀察盜賊爲民之害及大姦猾者察犯田律四時禁者察民有孝悌亷潔行修正茂才異等者察吏不簿入錢谷放散者所察不得過此左氏傳曰猛以濟寛寛以濟猛】持印山開沈黎盜靜取甲無丘均田不井【謂裔爲潼州刺史有善政也持印未詳當是益州地名與下沈黎同處漢書曰漢殺筰侯以筰都爲沈黎郡春秋成元年三月作丘甲杜注云周禮九夫爲井四井爲邑四邑爲丘丘十六井出戎馬一匹牛三頭四丘爲甸甸六十四井出長轂一乘戎馬四匹牛十二頭甲士三人步卒七十二人此甸所賦今魯使丘出之譏重斂故書此云取甲無丘均田不井謂薄賦斂也】懋功賜爵上將賞官軍中受詔塞外登壇【言拜大將軍也按此當爲授大將軍都督西寜州刺史之事下文言未及而卒矣尙書曰徳懋懋官功懋懋賞上將文昌中星名漢書衛靑傳曰天子使使者持大將軍印卽軍中拜靑爲大將軍後漢書竇憲傳曰詔使中郎將持節卽五原塞拜憲大將軍】方屠參合更鏖臯蘭渝川毒水僰道災氛地亡都尉灘悲使君【史記韓王信傳曰柴將軍屠參合斬韓王信蘇林曰代地也正義曰故城朔州定襄縣北水經注曰參合縣南魏因參合陘以卽名也比俗謂之蒼鶴陘道出其中亦謂之參合口徑左縣之西北卽燕書所謂太子寶自河還師參合三軍奔潰卽是處也魏立縣以隸涼州郡也又云道人城北五十里有參合鄕故縣也漢書霍去病傳曰過焉支山千有餘裏合短兵鏖臯蘭下師古曰山名也後漢書南蠻傳曰閬中有渝水其人多居水左右天性勁勇初爲漢前鋒數陷陳俗喜歌舞髙祖觀之曰此武王伐紂之歌也命樂人習之所謂巴渝舞也郡國志閬中屬巴郡有渝水矣漢書地理誌云犍爲郡有僰道應劭曰故僰侯國也音蒲北反漢書武帝紀云太初三年匈奴入張掖酒泉殺都尉水經曰江水又東逕羊腸虎臂灘酈元注云楊亮爲益州至此舟覆懲其波瀾蜀人至今猶名之爲使君灘周書本傳云卒於京師此似在道卒也言任西寜刺史方欲立功邊地不幸疾卒也】谷寒無日山空足云北風吹旐秋霖泣軍【淮南子曰日至於蒙谷是謂定昏說文云云者山川之气旐丹旐銘旌也爾雅曰龜蛇曰旐漢書王莽傳曰遣太師王匡更始將軍亷丹祖東都門外天大雨沾衣上長老嘆曰是謂泣軍今云悲其死也】遣奠雙設銘旌兩布沁水同墳平陽合墓【遣奠謂天子遣奠也禮記曰銘明旌也以死者爲不可別故以其旗識之後漢書曰皇女至永平三年封沁水公主適髙密侯鄧幹注雲沁水縣屬河內乾鄧震之子禹之孫漢書曰衛靑尙平陽主與主合葬雙設兩布言裔與夫人合也夫人爲襄城公主若沁水之於鄧幹平陽之於衛靑矣】悲哀嗣子攀號靡訴慟甚風枝悲深霜露【言世子侃居喪以禮也韓詩外傳曰樹欲定而風不靜子欲養而親不在禮記曰霜露旣降君子履之必有淒愴之心】自此何世從斯幾年麒麟欲鬭華表中燃【三輔黃圖曰秦始皇驪山墓上有石麒麟述異記曰秦漢間公卿墓則以石麒麟鎭之博物志曰麒麟鬭而日蝕幹寶搜祌記曰燕惠王墓上有狐貍已經千餘嵗神變無比化爲二書生持刺謁張華華引入談論三日不屈華甚疑之此必妖也乃掃榻延畱畱人防禦華曰千年之妖以千年神木照之卽變世說燕惠王冢有華表木已經千年發走爲使往取其木空中有靑衣童子曰老貍不智不聽我言令日禍已及我其可逃乎乃發聲而泣忽然不見使伐其木木流血使將木歸照之其精乃變華乃烹之華表中燃蓋引是事言從此千年墓上之石麟華表皆成神也】地形樓起松心蓋圓茫茫丘隴代代英賢【靑烏子曰山有重疊望之如鼔吹樓之出連州二千石抱朴子曰千嵗之松有如偃蓋】

周柱國大將軍長孫【一作拓跋】儉神道碑

蓋聞放勲立而羲和升重華登而元凱用【堯典曰若稽古帝堯曰放勲又曰乃命羲和欽若昊天舜典曰舜曰重華左氏傳曰昔髙陽氏有才子八人謂之八元髙辛氏有才子八人謂之八愷此十六族也以至於堯堯不能舉舜臣堯舉八元八愷】思皇多士旣成西伯之功俊徳克明乃定南巢之伐【大雅文王之詩云思皇多士生此王國王國克明惟周之禎西伯文王也淮南子曰湯放桀於歷山與妺喜同舟浮江奔南巢之山而死括地誌云廬州樂縣有巢湖卽尙書成湯放桀於南巢者也】是知惟賢非後弗食惟後非賢弗乂若夫君臣一徳啟心沃心見之昌寜文公矣【封昌寜郡公諡曰文隋書地誌同昌郡怙夷縣西魏置昌寜郡】公諱儉初名慶明恆州髙陸人也【周書列傳曰長孫儉河南洛陽人也本名慶明其先魏之枝族姓拓跋氏孝文遷洛攺爲長孫按傳以從魏遷洛故爲洛陽人此序其未遷之先本恆州髙陸人也】北嶽天孫之星燕河帝子之國【北史云魏之先出自黃帝子昌意之少子受封北國其後世爲君長統幽都之北廣漠之野拓拔爲魏之支庶故序其先世云云北嶽天孫之星者此北嶽北方之嶽謂赤山也言嶽者如中國五嶽非謂爾雅北嶽恆之北嶽也後漢書烏桓傳云使防死者神靈歸赤山赤山在遼東西北數千里如中國人死者魂神歸岱山也博物志曰泰山天帝孫也主召人魂東方萬物始故知人生命按此是泰山有天孫之名又織女星亦名天孫故雲天孫之星謂遼東赤山若泰山天孫矣若序恆州恆山得稱北嶽然無天孫之稱故知其非也云燕河帝子之國者按燕本春秋燕國自慕容氏都燕自後常爲帝都言拓抜氏之先世居彼土也】故多奇節甚茂華風【中國曰華謂其有中華之風也】髙闕圖南二王齊軫【史記曰趙武靈王築長城自代並陰山下至髙闕爲塞圖南見莊子魏之先世本在塞北自後奄有南土如鵾鵬之圖南矣二王謂沙莫雄什翼犍也北史魏本紀云魏平文皇帝郁律生二子長曰沙莫雄次曰什翼犍卽魏道武皇帝祖也後魏法七分其國以兄弟分繞之沙莫雄號爲南部大人後攺名仁號爲拓拔氏生嵩太尉柱國大將軍北平宣王道武以兄宗室之長攺爲長孫氏】長城拔本十族分源【長城趙武靈王所築括地誌云在朔州善陽縣北左傳拔本塞源長城本以備邊旣入內地是爲拔本也魏書官氏志云獻帝以兄爲紇骨氏攺胡氏次兄普氏攺周氏次兄拓拔氏攺長孫氏弟達奚氏攺奚氏次弟伊婁氏攺伊氏次弟丘惇氏攺爲丘氏又次弟侯氏攺亥氏又命叔父之後乙旃氏爲叔孫氏疏屬車焜氏攺車氏凡與帝室爲十姓百世不通婚】髙祖太尉北平王【周書本傳五世祖嵩魏太尉北平王】光輔五君允釐百揆恆衞旣從淮沂其乂【按嵩以魏道武登國元年爲南部大人至太武大延三年正月薨年八十北史本傳云年十四代父統事昭成歷仕昭成道武元明太武凡四君此言光輔五君者左傳楚平王稱範會之徳曰宜其光輔五君以爲盟主者也尙書曰允釐百工又云使宅百揆禹貢曰恆衛旣從淮沂其乂地理誌曰恆水出常山衞水出靈壽淮出桐柏沂出泰山師古曰淮出大復山也】祖豹【北史本傳云祖酌恆州刺史】龍驤將軍恆州刺史常山刺舉非無取代之符龍驤總戎或似平吳【一作戎】之號【地理誌代郡有常山關按恆州本漢常山郡張宴曰恆山在西避文帝諱故攺曰常山漢書曰刺舉無所避史記趙簡子告諸子曰吾藏寶符於常山上先得者賞母防曰從常山臨代代可取也晉書職官志曰龍驤等大將軍開府者位從公不開府非持節都督者品秩第二魏文帝黃初三年始制都督諸軍事或領刺史又王濬傳云加龍驤將軍以伐吳上語言爲恆州刺史下語言爲龍驤將軍也】父防年止弱冠榮終解印【北史傳云父防員外散騎常侍郎早卒】公以五常蘊智六气資徳乘天則策馬秉靈降神則牽狼應象【史記天官書曰漢中四星曰天駟旁一星曰王良王良策馬車騎滿野正義曰策一星在王良前主天子僕也占以動揺移易在王良前或居馬后則爲策馬防馬而兵動也牽狼二星名爾雅曰何鼔謂之牽牛史記正義曰何鼓三星在牽牛北主軍鼔蓋天子三將軍所以備關梁而拒難也天官書曰天矢東有大星曰狼下有四星曰弧直狼正義曰以伐叛懷逺也言儉名將誕生上應列宿也】直心於物水火恬然無負於天雷霆不懼富貴自取豈資唐舉之言聲名有聞無勞李膺之識【史記曰蔡澤遊學於諸侯小大甚眾不遇而從唐舉相曰富貴吾所自有吾所不知者壽也願聞之後漢書李膺傳曰時朝廷日亂紀綱廢弛膺獨持風裁以聲名自髙有被其容接者名爲登龍門】年十八解褐員外散騎侍郎尋授輕車將軍羽林監【本傳云孝昌中起家員外散騎侍郎從爾朱天光破隴石】太祖文皇帝駕馭天网苞羅英傑選公才徳光佐中書諸葛亮之西歸玉壘成三分之業管夷吾之入仕葵丘有一匡之功【周書本傳云太祖臨夏州以儉爲錄事深器敬之賀抜嶽被害太祖赴平涼凡有經綸謀策儉皆參預北史作周文臨夏州以儉爲錄事參軍事餘同蜀志曰諸葛亮字孔明瑯邪陽都人輔先主都蜀先主卽帝位策亮爲丞相三分魏蜀吳也玉壘山名華陽國誌曰七國時杜宇稱帝於蜀號望帝其相開明決玉壘山以除水害是也史記曰管仲夷吾者潁上人也任政於齊齊桓公以霸九合諸侯一匡天下管仲之謀也左傳僖九年曰夏會諸侯於葵丘尋盟且修好禮也秋齊桓盟諸侯於葵丘】天水黠羌漁陽羣盜乃遷秦州長史【本傳雲從平侯莫陳悅畱儉爲秦州長史】防城大都督封信都縣開國伯【隋書地誌曰信都郡長樂縣舊曰信都】三年滑州蟻聚保障沈命靡旗亂轍乘冰渡河【上語見左傳下語見後漢書光武紀按北史滑州當作渭州】丞相大行臺授假節撫軍【丞相大行臺謂周太祖也周太祖討平侯莫陳恱進位關西大都督略陽縣公承制封拜尋授關西大行臺故有此授周太祖爲魏丞相】行滑【北史作渭】州刺史【北史本傳云渭州刺史可朱渾元奔東魏後河渭間人情離阻刺史李弼令儉權鎭渭州儉將十餘騎冒難赴之復隨機安撫羌胡悅服按渭州刺史乃李弼令儉權鎭非朝廷所授故云行渭州刺史】大統元年授持節西夏州刺史加散騎常侍郅支抱馬如聞耿秉之戰單於願識似畏王商之威【北史本傳云轉夏州刺史甚得人和時西夏州仍未內附而東魏遣許和爲刺史儉以信義招之和乃歸附卽以儉爲西夏州刺史魏地形志西夏州寄治並州界領太安神武二郡後漢書曰耿秉竇固合兵萬四千騎出白山撃車師車師有後王前王秉議先赴後王以爲並力根本則前王自服乃上馬引兵北入縱兵抄掠斬首數千級收牛馬十餘萬頭後王安得惶恐走出門脫帽抱馬足降其前王亦歸遂定車師而還漢書曰王商代匡衡爲丞相天子甚尊任之爲人多質有威重長八尺餘身體鴻大容貌甚過絕人河平四年單於來朝引見白虎殿丞相商坐未央庭中單於前拜謁商商起離席與言單於仰視商貌大畏之遷延卻退天子聞而嘆曰此眞漢相也言儉至夏州使許和歸附若車師之降耿秉單於之畏王商也】五年遷使持節鎭東將軍都督東北三夏諸軍事西夏州刺史增邑千戶攺伯爲公【周書本傳云以儉爲西夏州刺史總統三夏按三夏西夏州注見上文隋書地誌云朔方郡後魏置夏州延安郡後魏置東夏州】旣而江漢遼逺車書寂莫【謂荊襄初附也注見下文】蜀主的顱未出檀溪之水秦王飛雉猶向南陽之城【世語曰劉備屯樊城劉表禮焉憚其爲人不甚信用曾請備宴會欲因會取備備覺之僞如厠潛逃出所乘馬名的顱走墮襄陽檀溪水中溺不得出備急曰的顱今日厄矣可努力的顱乃一踴三丈遂得過乘桴渡河中流而追者至以表意謝之曰何去之速乎隋書地理誌云襄陽郡義淸縣有檀溪水襄水漧寶搜神記曰秦穆公時陳倉人掘地得物若羊非羊若豬非豬牽以獻穆公道遇二童子曰此名爲媼常在地食死人腦若欲殺之以柏揷其首媼曰彼二童子名爲陳寶得雄者王得雌者霸陳倉人捨媼逐二童子童子化爲雉飛入平林陳倉人告穆公穆公發徒大獵果得其雌又化爲石置之汧渭之間至文公時爲立祠陳寶其雄者飛至南陽今南陽雉縣是其地也秦欲表其符故以名縣毎陳倉祠時有赤光長十餘丈從雉縣來入陳倉祠中有聲殷殷如雄雉其後光武起於南陽】六年以公爲使持節都督三荊二襄南雍平信江隨郢淅十二州諸軍事荊州刺史東南道行臺僕射【周書本傳云時荊襄初附太祖表儉功績尢美宜委東南之任授荊州刺史東南道行臺僕射北史曰獨孤信都督三荊州獨孤略定北荊州後周置兵於此以備齊隋書地理誌北荊州後周曰和州東荊州後攺曰淮州荊州爲鄧州襄陽郡江左並僑置雍州西魏攺曰襄州置總管府春陵郡湖陽後魏置南襄州蔡陽後魏置南雍州南郡當陽縣後魏置平州巴東郡梁置信州九江郡舊置江州漢東郡西魏曰隨州江夏郡舊置郢州又竟陵郡亦舊郢州淅陽郡西魏置淅州凡十二州也漢書百官表曰僕射秦官古者重武官有主射以督課之應劭曰僕主也射音夜】楚城鄰境實有讓田吳人對營無妨贈藥【儉爲荊州刺史與梁接界言其能使二國邊境相安也讓田讓疑上聲讀如左傳防章讓黃之讓責也吳越春秋曰楚之邊境卑梁其處女與吳之處女桑於境戱而傷卑梁之處女卑梁人操其傷子以讓吳人吳人應之不恭怒殺而去之吳人往報之盡屠其家吳楚由是大格又讓如字劉向新序曰梁太夫有宋就者嘗爲邊縣令與楚鄰界邊亭皆種瓜各有數梁之邊亭人劬力數灌其瓜瓜美楚人窳而稀灌其瓜瓜惡楚令因以梁之美瓜怒其亭之惡也心惡梁亭之賢因往夜竊搔梁亭之瓜皆有死焦者矣梁亭亦欲竊往報搔楚亭之瓜以請宋就就曰惡是何可搆怨禍之道也乃毎暮夜灌楚亭之瓜瓜日以美楚亭怪而察之則乃梁亭也楚令大恱以聞楚王王聞之惄然愧以意自閔也乃謝以重幣而請交於梁王梁楚之歡由宋就晉書曰羊祜與陸抗相對使命交通抗稱祜之徳難量𨿽樂毅諸葛孔明不能過也抗嘗病祜饋之藥抗服之無疑心人多諫抗抗曰羊祜豈酖人者時談以華元子反復見於今日按上語讓從上聲則文有開闔言楚城鄰境𨿽實有責讓之言乎然吳人對營不妨有贈饋之事也若如字則文偏於一皆言二國邊亭輯睦也】部內屬城爲人所訟公遂集文武肉袒自罰【本傳云所部鄭縣令泉璨爲民所訟推治獲實儉卽大集僚屬而謂之曰此刺史教誨不明信不被物是我之愆非泉璨之罪遂於防事前肉袒自罰捨璨不問於是屬城肅勵莫敢犯法】兄弟不讓延壽責躬吏民有過翁歸引咎【漢書曰韓延壽字長公燕人也入守左馮翊行縣至髙陵民有昆弟相與訟田延壽大傷之曰幸得備位爲郡表率不能宣明教化至令民有骨肉爭訟咎在馮翊當先退是日移病不聽事閉閤思過一縣莫知所爲令丞嗇夫鄕老皆自系待罪於是訟者宗族傳相責讓此兩昆弟深自悔皆自髠肉袒願以田相移終死不敢復爭延壽起聽事郡中不敢犯又曰尹翁歸字子兄河東平陽人也拜東海太守入守右扶風選用亷平疾姦吏以爲右職接待以禮好惡與同之其負翁歸罰亦必行】天子異之璽書勞問贈賄加幣王人接踵【本傳云魏文帝璽書勞之】大丞相書云此之美事耳目之所未經嘆賞無極故遣専使【周書本傳云太祖又與儉書曰近行路傳公以部內縣令有罪遂自杖三十用肅羣下吾昔聞王臣謇謇匪躬之故蓋謂憂公忘私知無不爲而已未有如公刻身罰巳以訓羣僚者也聞之嘉嘆】公善於撫馭長於接引山藪無棄苞苴不行示人赤心與人顏色盜不敢發民不忍欺【北史本傳云儉淸正率下兼懷仁恕有竊盜者原情得實誨而放之荊蠻舊俗少不敬長儉殷勤訓導風俗大革務廣耕桑兼習武事故邊境無虞人安其業王逸臨豫州教云舉遺逸於山藪禮記曰苞苴簞笥問人者鄭注云苞苴裹魚肉者也或以葦或以茅廣絕交論曰苞苴所入實行張霍之家後漢書光武紀曰蕭王推赤心置人腹中安得不投死乎漢書曰韓延壽爲東郡太守民不忍欺】至是將校耆老於州城之南起淸徳之樓勒賢臣之頌【本傳云吏民表請爲儉構淸徳樓樹碑刻頌朝議許之漢書曰王褒爲聖主賢臣頌】杜鎭南之作牧當世樹碑竇車騎之臨戎生年刻石方之今日彼獨何人【鎭南卽徵南杜預也襄陽記曰杜元凱好爲身後名常自言百年後必髙岸爲谷深谷爲陵作二碑敍其平吳勲一沈萬山下一沈峴山下謂參佐曰何知後代不在山頭乎後漢書竇憲傳曰南單於請兵北伐乃拜憲車騎將軍與北單於戰於稽落山大破之遂登燕然山去塞三千餘里刻石勒功紀漢威徳令班固作銘云】於時戶口日增荒萊畢墾華實紛敷黔黎茂豫但恐衮職有闕待公而補鼎飪未和須公而正是以漢陰民望荊南杞梓並皆上書詣闕連名乞畱【北史本傳云吏人又以儉秩滿恐有代至詣闕乞畱儉朝廷嘉而許之在州遂歷七載詩曰衮職有闕惟仲山甫補之左氏傳曰民之望也又云杞梓皮革自楚往也按儉治荊州漢陰荊南皆其所屬】河內之借寇恂更慙謁帝交州之請士燮還著上表【後漢書曰寇恂拜河內太守恂從至潁川盜賊悉降而竟不拜郡百姓遮道曰願從陛下借寇君一年乃畱恂吳志曰士燮字威彥蒼梧人也漢時燮爲綏南中郎將董督七郡領交趾太守孫權遣步隲爲交州刺史燮率兄弟奉承節度權加燮爲大將軍】九年授車騎大將軍儀同三司【按北史云在州遂歷七載周書云在州遂歷二載乞畱之文北史較詳當是大統六年授荊州刺史歷二載九年徴召吏民乞畱在荊州授此車騎儀同之職也自六年至下十二年共歷七載而除行臺尙書矣故上文寇恂句爲乞畱也士燮句謂加大將軍也】十二年除大行臺尙書仍爲大丞相司馬以公識度嚴明志節淸儉遂攺公名儉字慶明【丞相司馬疑是誤文當作仍爲大司馬丞相以公識度嚴明丞相指周太祖爲魏丞相也周書本傳云徴收大行臺尙書兼相府司馬嘗與羣公侍坐於太祖及退太祖謂左右曰此人閒雅孤毎與語嘗肅然畏敬恐有所失他日太祖謂儉曰名實理須相稱尙書旣志安貧素可攺名儉以彰雅操知丞相謂周太祖司馬謂儉傳冩之錯誤也】非關書月詎待看碑幸得千畝不同二山無廢【言攺名也防稽先賢傳曰闞澤年十三夢見名字炳然在月中魏志曰鄧艾至潁川讀陳寔碑文言文爲世範行爲士則艾遂自攺名爲範字士則後族有與同者故攺焉左傳桓二年曰晉穆侯之夫人姜氏以條之役生太子命之曰仇其弟以千畝之戰生命之曰成師杜預曰桓叔也西河界休縣南有地名千畝又桓六年傳曰先君獻武廢二山杜預曰二山具敖也魯獻公名具武公名敖更以其鄕名山】十三年加開府余官如故十四年除尙書右僕射加侍中進驃騎大將軍居上星執法在文昌之位以公才望兼而有之【星經曰執法四星在太陽首西北主刑獄之人又爲刑政之官助宣王命內常侍官也又云文昌與三公攝提軒轅共爲一體】十五年更除東南道行臺僕射都督十五州諸軍事行荊州事【周書本傳云除行臺僕射荊州刺史時梁嶽陽王蕭詧內附初遣使入朝至荊州儉於防事列軍儀具戎服與使人以賔主禮相見儉容貌魁偉音聲如鐘大爲鮮卑語遣人傳譯以問客客惶恐不敢仰視日晚儉乃著裙襦紗帽引客宴於別齋因序梁國喪亂朝廷招攜之意發言可觀使人大恱出曰吾所不能測也】十六年大丞相總十六軍克淸河洛公又中分麾下參謀帷幄髙選霸僚公爲長史【大丞相周太祖也周書本紀云魏大統十六年七月太祖率諸軍東伐所謂克淸河洛是也後漢書鄧禹傳曰乃拜爲前將軍持節中分麾下精兵二萬人遣西入關令自選偏裨以下可與俱者漢書髙帝曰運籌帷幄之中】其年加都督南道三十六州諸軍事余官如故南陽文學更遇王基章華衮衣還迎郭賀【謂儉受知於周太祖也魏志曰王基字伯輿東萊曲城人也又王修傳曰修年二十遊學南陽止張奉捨又曰初修識髙柔於弱冠異王基於幼童終皆逺至世稱其知人南陽文學蓋王修也言周太祖之知儉猶王修之識基也後漢書曰郭賀拜荊州刺史明帝巡狩到南陽特見嗟嘆賜以三公之服黼黻旒冕勅去幨露冕使百姓見此衣服以彰其徳章華楚地謂荊州也爲下文江陵張本時周祖𨿽未受禪其承制封拜有並尊之勢故以明帝比之以郭賀諭儉也】昔日伐蜀之謀張儀與秦昭計合平吳之利羊祜與晉武意同【言周太祖欲圖江陵儉與意合也史記曰秦昭王將伐蜀張儀勸伐之遂西舉巴蜀晉書曰武帝宻有滅吳之計朝議多違惟羊祜杜預張華與帝意合】太祖始定成都卽有江陵之志【謂令尉遲迥伐蜀平武陵王紀遂欲伐江陵謀梁元帝也】公密獻其策懸符深防糧運久積梯衝立備一戰而舉鄢郢再戰而燒夷陵遂得席卷三荊此又公之勲也【周書本傳云梁元帝嗣位於江陵外惇鄰睦內懷異計儉密啟太祖陳攻取之謀於是徴儉入朝問其經界儉對曰今江陵旣在江北去我不逺湘東卽位巳渉三年觀其形勢不欲東下骨肉相殘民厭其毒荊州軍實器械儲積巳久若大軍西討必無匱乏之慮且兼弱攻昧武之善經國家旣有蜀土若更平江漢撫而安之收其貢賦以供軍國天下不足定也太祖深然之乃謂儉曰如公之言吾取之晚矣令儉還州密爲之備尋令於謹總戎眾伐江陵平史記毛遂曰一戰而舉鄢郢再戰而燒夷陵頃襄二十一年秦將白起拔郢燒夷陵】詔賞奴婢三百口太祖與公書云由公立計果如所謀令公作鎭江陵以安蜀地【周書本傳云江陵平以儉元謀故賞奴婢三百口太祖與儉書曰本圖江陵由公畫計今果如所言智者見未萌何其妙也但吳民離散事借招懷南服重鎭非公莫可遂令鎭江陵】後魏二年攺武川昌寜郡開國公曆陽居民非惟景丹之封曲逆戶口豈但陳平之國【武川屬恆州儉爲恆州髙陸人武川是其故鄕也隋書地誌云文城郡有昌寜後漢書曰景丹字孫卿馮翊櫟陽人也建武二年定封丹櫟陽侯帝謂丹曰今關東故王國𨿽數縣不過櫟陽萬戶邑夫富貴不歸故鄕如衣錦夜行故以封鄕耳丹頓首謝漢書陳平傳曰髙帝南過曲逆上其城望室屋甚大曰壯哉縣吾行天下獨見雒陽與是耳顧問禦史曲逆戶口幾何對曰始秦始三萬餘戶間兵數起多亡匿今見五千餘戶於是詔禦史更封平爲曲逆侯盡食之言儉之衣錦如二公也】其年授大將軍【本傳遷大將軍】太和之中曹眞於府內受冊元封之末衞靑於軍中卽拜公之此比綽有餘榮【魏志曰曹眞字子丹太祖族子也太和二年蜀大將諸葛亮寇邊吏民叛應亮遣大將軍曹眞都督關右太和魏明帝年號也漢書衞靑傳曰元朔五年天子使使者持大將軍印卽軍中拜靑爲大將軍此言元封按武帝紀元封五年大將軍靑薨是元封中靑尙在也】詔曰吳人未復須助謀謨今使梁王兵馬受公節度【詔文已見上注周書梁王詧傳云江陵平太祖立詧爲梁王居江陵資以江陵一州之地太祖置江陵防主統兵居於西城名曰助防外示助詧備禦內實防詧卽此鎭也本傳云移鎭荊州總管五十二州】三年加都督東南道五十二州諸軍事增邑萬戶維周革命光宅欽明作貳天官允諧邦治元年授小冡宰【維周革命謂周受魏禪孝閔踐阼也元年閔帝元年也北史本傳云周閔帝初趙貴等將圖晉公防儉長子僧衍預其謀坐死護乃徵儉拜爲小冢宰周易曰湯武革命光宅及欽命俱見尙書周禮天官太宰之職云掌建邦之六典以佐王治邦】保定二年【武帝卽位之二年也】治蒲州刺史檢校六防諸軍事四年治襄州仍授柱國大將軍余官如故秩登四嶽階平六府【尙書帝曰咨四嶽孔安國曰掌四嶽之諸侯故稱焉六府水火金木土谷古文尙書文也左傳杜注稱逸書】豈不功重昭陽名髙蔡賜【史記楚世家云陳軫見昭陽曰願聞楚國之法破軍殺將者何以貴之昭陽曰其官爲上柱國封上爵執珪漢書陳勝傳曰以上蔡人房君蔡賜爲上柱國】控馭五十州風行數千里拔園葵而去織婦無三惑而絕四知【漢書董仲舒賢良策曰公儀子相魯之其家見織帛怒而出其妻入於室而茹葵慍而拔其葵曰吾已食祿而奪園夫女紅利乎後漢書曰楊秉嘗從容言曰我有三不惑酒色財又曰王密夜遺楊震金曰暮夜無知者震曰天知地知子知我知誰謂無知此云四知是也】一室之中未免虛白日膳之資三杯而已【莊子曰虛室生白崔云白者日光所照也淮南子曰是故虛室生白吉祥止也髙誘曰虛心也室身也白道也能虛其心以生於道道性無斷吉祥來止捨也漢書曰朱博爲人亷儉食不重味案上不過三桮】詔賜繒防一千段粟麥二千斛【北史本傳云朝議以儉操行淸白勲績隆重乃下詔褒之兼賜雜防粟麥以彰其美】天和元年陜州刺史都督八州二十防諸軍事解荊州總管余悉如故路出王官城臨河曲【言陜州也王官地名史記曰秦繆公三十六年使孟明將兵伐晉取王官又曰繆公自將伐晉戰於河曲服防曰河曲晉地杜預曰河曲在蒲阪南正義曰河曲在華陰縣界儉臨陜州是其地也】戍淸陜右髙視棠陰【公羊傳曰自陜以西召公主之故云陜右詩序曰甘棠美召伯也】部領宴繁晦明爲疾【左傳醫和曰晦淫惑疾明淫心疾】天和四年謝病故京薨於私第春秋七十有八【本傳云三年以疾還京爲夏州總管薨】鑾蹕降臨軒懸徹樂九旒龍旆之錫三河騎士之送【言武帝親臨祭弔減膳徹樂也古者大臣死人君爲之不舉左氏傳曰鍚鑾和鈴漢儀注曰皇帝輦動左右侍帷幄者稱警出殿則傳蹕止人淸道也周禮曰大臣死凡國之大憂令弛縣又云正樂縣之位王宮縣諸侯軒縣卿大夫判縣士特縣辧其聲注樂縣謂鐘磬之屬縣於筍虡者鄭司農雲宮縣四面縣軒縣去其一面判縣又去其一面特縣又去其一面四面象宮室四面有墻故謂之宮縣軒縣三面其形曲故春秋傳曰請曲縣繁纓以朝諸侯禮也康成謂軒縣去南面辟王也子山以周帝徹樂猶尙軒縣矣後漢書曰東平王蒼薨詔賜鑾輅乘馬龍旂九旒虎賁百人奉送王行又淸河王慶薨賜龍旂九旒儀比東海恭王注云旂有九旒天子制也漢書曰髙祖委發關中兵收三河士韋昭曰河東河南河內也霍光傳云發三河卒】詔贈太保涼夏靈銀長原河鄯甘瓜十州諸軍事涼州刺史【隋書武威郡舊涼州後周置總管府夏州注見上靈州郡後魏靈州雕陰郡儒林縣後周銀州朔方郡長澤縣後魏長州平涼郡舊置原州抱罕郡舊河州西平郡舊鄯州張掖郡西魏甘州燉煌郡舊瓜州】諡曰文公狀貌丘風神磊落玉山秀立喬松直上煙霞之涯際莫尋江海之波瀾不測少遭荼苦在山服終攀柏樹枯侵松獸死【詩云誰謂荼苦晉書曰王裒痛父非命廬於墓側旦夕嘗至墓所拜跪攀柏悲號淚著樹樹爲之枯又曰許孜植松於親墓側有鹿犯其松孜嘆曰鹿獨不念我乎忽有猛獸殺鹿於所犯松下】盡忠事國竭力從政其門如市其心若水【漢書鄭崇傳上責崇曰君門如市人何以欲禁切主上崇對曰臣門如市臣心如水】奇策密謀百僚仰止忠貞亮直明王敬焉【周太祖所謂此人閒雅孤毎與語嘗肅然畏敬恐有所失者也注見上文】至如風後陰陽之占力牧星辰之度魏公子之兵書李將軍之射法莫不成誦在心取爲時用【風後力牧黃帝臣漢書藝文志有風後十三篇力牧十五篇魏公子二十一篇圖十卷名無忌有傳李將軍射法三篇師古曰李廣也】居常服翫或以布被松牀【後漢書曰王良爲大司徒司直在位恭儉妻子不食官舍布被瓦器時司徒史鮑恢以事到東海過候其家而良妻布裙曵柴從田間歸恢告曰我司徒史也故來受書欲見夫人妻曰妾是也苦掾無書恢乃下拜嘆息而還】盤案之間不過桑杯石鼎【謝承後漢書曰髙以桑杯盛漿言其儉也】遺令山陵一無所用公私贈襚並不得受止依太祖陵側無忘事君墩等兄弟並至性善居喪號慕墳埏奉遵遺訓【本傳云遺啟世宗請於太祖陵側並以官所賜之宅還官詔皆從之】是以衞靑之塜仍陪漢武之陵管仲之墳卽接齊桓之墓【顏師古漢書注曰衞靑塜在茂陵東次霍去病之西相並者是也三輔黃圖曰武帝茂陵在長安城西北八十里括地誌曰齊桓公墓在臨淄縣南二十里牛山上一名牛首堈一所三墳又云管仲冢在靑州臨淄縣南二十里牛山之阿是管仲桓公之墓接也】天和六年天子以四海未寧三方鼎峙有懷將帥之志言念封疆之臣【史記樂書曰君子聽鼓鼙之聲則思將帥之臣又曰君子聽磬聲則思封疆之臣】旣畫雲臺乃題麟閣【後漢書曰永平中顯宗追感前功臣乃圖畫二十八將於南宮雲臺漢書曰宣帝思股肱之美乃圖霍光等十一人於麒麟閣】更贈公爲鄶【北史作鄫】國公邑五千戶追崇列辟事極神防再攺銘旌恩隆封墓【鄭司農曰銘書死者名於旌今謂之柩】公在民畱愛身後見思吉日良辰郊祀野祭【楚辭曰吉日兮良辰襄陽記曰諸葛亮初亡百姓巷祭戎彞野祠】儀同趙超等六百九十七人表求立廟陳請象魏有詔許焉【本傳云荊州人儀同趙超等六百九十七人詣闕請爲儉立廟樹碑詔許之建徳元年詔曰故柱國鄶國公儉臨終審正爰吐徳音以所居之宅本因上賜制度宏麗非諸子所居請以還宮更遷他所昔叔敖辭沃壤之地蕭何就窮僻之鄕以古方今無慙曩哲而有司未達大體遽以其第卽便給外今還其妻子俾淸風逺播無替聿修周禮太宰正月之吉縣治象之法於象魏使萬民觀治象左傳哀三年云命藏象魏又莊二十一年曰鄭伯享王於闕西辟杜預曰闕象魏也】桂棟杏梁綠墀靑瑣【謂賜宅之宏麗也楚辭九歌曰桂棟兮蘭橑三輔黃圖曰靈波殿以桂爲柱閒居賦曰飾文杏以爲梁漢書曰王根驕奢僭上赤墀靑瑣後漢書曰梁冀大起第宅牕牖皆有綺疎靑瑣注云靑瑣謂刻爲瑣文而以靑飾之也】按歌會舞鳯蓋霓裳南浦送而行雲東風飄而零雨【張衡西京賦曰張鳯蓋楚辭曰靑雲衣兮白霓裳又曰送美人兮南浦又曰東風飄兮神靈雨】是知漢陽郡前非徒武侯之廟臨淄城下豈獨欒公之社【蜀志曰諸葛亮諡忠武侯景耀六年春詔爲亮立廟於沔陽魏鎭西將軍徵蜀至漢川祭亮之廟令軍士不得於墓所左右芻牧樵采漢書曰欒布爲燕相燕齊之間皆爲立社號曰欒公社按臨淄齊地地理誌曰臨淄師尙父所封】嗚呼哀哉乃爲銘曰

道鐘屯剝世屬云雷地軸左轉天關北開【周易上經有屯卦剝卦象曰云雷屯博物志曰地有三千六百軸荊州星占曰北辰一名天關言世衰道微天廻地轉赤縣神州之地轉爲陰山瀚海之鄕而魏氏乃從此盛也】容車周室系馬秦臺乃齊七政爰答三才【言魏氏始懷問鼎終膺當璧也史記秦武王三年王謂甘茂曰寡人欲容車通三川以窺周室而寡人死不朽矣三齊記曰般城南有蒲臺髙八十尺秦始皇所頓處在臺下縈蒲系馬今蒲猶縈者郡國志平原般縣是也尙書曰璿璣玉衡以齊七政鄭康成曰七政日月五星也易系辭曰兼三才而兩之三才天地人也】烈祖燮諧九龔梁棟取才逄獵求賢入夢【烈祖謂沙莫雄也燮諧言沙莫雄燮理弼諧之功也九龔未詳疑作九龍龔又疑公訛似謂北魏十族長孫居其一自余爲九於魏室爲棟梁之材也史記曰西伯將出獵卜之曰所獲非龍非彲非虎非羆所獲霸王之輔於是周西伯獵果遇太公於渭之陽與語大恱載與俱歸立爲師殷本紀曰武丁夜夢得聖人名曰說乃使百工營求之野得說於傅巖中是時說爲胥靡築於傅巖見於武丁與之語果聖人舉以爲相殷國大治遂以傅巖爲姓號曰傅說】匡贊官云謀猷紀鳯律定公族珪分職貢【言沙莫雄當魏之初興遂得設官分職賜姓裂土也左氏傳曰黃帝氏以云紀故爲云師而云名少皥摰之立也鳯鳥適至故紀於鳥爲鳥師而鳥名潛夫論曰古者吹律定姓左氏傳曰官有世功則有公族言賜姓長孫如古吹律本魏支屬故云公族也珪分職貢者言魏七分其國沙莫雄爲南部大人也又嵩爲北平王珪分如周禮桓珪信珪躬珪之屬職貢如禹貢納稭納粟納米之類是也】乃惟嗣徳實秉英靈身圖斗宿面繞樞星【謂儉之誕生上感星宿也帝王世記曰禹胸有玉斗史記正義曰黃帝母曰附寶之祁野見大電繞北斗樞星感而懷孕二十四月而生黃帝於壽丘】靑衿敬業童子離經信陵虛左幹木分庭【毛萇曰靑衿靑領也學子之所服禮記曰十年視離經辧志史記曰魏公子無忌封信陵君爲人仁而下士士無賢不肖皆請而禮交之致食客三千人從車騎虛左自迎夷門生又云魏文侯客段幹木過其閭未嘗不軾莊子曰分庭抗禮言儉爲周太祖所敬也】忠孝純深樞機周密孔光不言曹參勿失【言周太祖赴平涼時儉得參機密也漢書曰孔光與兄弟妻子燕語終不及朝省政事又曰惠帝時曹參代蕭何爲相國一遵何之約束百姓歌之曰蕭何爲法較若畫一曹參代之守而勿失載其淸靜民以寜一】溫席扇枕承顏悅膝凍浦魚驚寒林筍出【言其孝也本序少遭荼苦在山服終是儉有孝行矣幹寶搜神記曰羅威字徳仁八嵗喪父事母性至孝母年七十天大寒常以身自溫席而後授其處又後漢書曰黃香九嵗失母獨養其父躬執勤苦夏則扇枕席冬則以身溫被幹寶搜神記曰楚僚早失母事後母至孝母患癰瘇形容日悴僚自徐徐吮之血出迨夜卽得安寢乃夢一小兒語母曰若得鯉魚食之其病卽差可以延壽不然不久死矣母覺而告僚時十二月冰凍僚乃仰天嘆泣脫衣上冰臥之有一童子決僚臥處冰忽自開一雙鯉魚躍出僚將歸奉其母病卽愈壽至一百三十三嵗蓋至孝感天神昭應如此此與王祥王延事同寒林筍出孟宗事注見齊王碑銘】肅肅風政沈沈器局直似貞筠溫如瑞玉【禮記曰如竹箭之有筠也詩云溫其如玉】淸不置水明非舉燭馬願如羊金須似粟【言儉在荊州有淸徳故以淸徳名樓也後漢書曰龎參爲漢陽太守郡人任棠置水一盂太守曰水者欲吾淸也韓子曰鄭人有遺燕相國書謂持燭者曰舉燭而誤書舉燭非書意也燕相受書曰舉燭言舉髙明者而任之以治國也使馬如羊不以入廐使金如粟不以入懷後漢涼州張奐之言也注見步陸孤碑】上將克升元戎旣序夏陽三防夷陵一舉【晉書天文志曰文昌六星一曰上將大將軍建威武詩云元戎十乘以先啟行左氏傳曰晉伐虢滅下陽詩云一月三防楚世家曰秦拔郢燒夷陵言爲鎭東將軍遂獲夏州督南道諸軍遂平荊州皆其勲也】憑軾下齊淩江入楚鼎反歷室鐘歸大呂【言儉下齊則淸河洛入楚則平江陵也左氏傳曰憑軾而觀之潘嶽詩云淩江而翔戰國策曰樂毅報遺燕惠王書曰大呂陳於元英故鼎反乎歷室髙誘曰燕噲亂齊殺噲得鼎今反歸燕故鼎史記索隠曰大呂齊鐘名】六卿咸事天官是司二南作伯棠陰實治【謂儉拜小冢宰尋爲陜州刺史也周禮六卿天官冢宰之職二南周南召南甘棠美召伯也治平聲】淸風有頌緑竹聞詩贈行之冊超然帝師【詩曰吉甫作頌穆如淸風又衞風雲綠竹猗猗毛傳曰緑王芻也竹篇竹也釋文綠竹並如字爾雅作籙音同韓詩竹作音徒沃反云篇築也芻郭璞云今呼白腳莎一云鹿蓐也按緑竹本二物惟陸璣云緑竹一艸名其莖葉似竹靑緑色髙數尺今淇澳傍生此人謂此爲緑竹毛詩正義云此說非也詩有終朝采綠則綠與竹別艸故傳依爾雅以爲王芻與篇竹異也】昔侍蘭苑今陪杏林死生契闊無違一心【謂宅宇宏麗臨終之日請以還官是其死生無違也蘭苑杏林謂木蘭爲柱文杏爲梁也詩云死生契闊與子成說】風雲積慘山陣連陰陵田野寂松逕寒深夏嬰之隴喬之墓馬見千年車回三步【史記曰汝陰侯夏侯嬰沛人也與髙祖相愛封滕公卒諡文侯索隠曰姚氏云三輔故事曰滕文公墓在飲馬橋東大道南俗謂之馬冢博物志曰公卿送至東都門外馬不行踣地悲鳴得石槨有銘曰佳城鬱鬱三千年見白日吁嗟滕公居此室乃之焉後漢書曰喬字公祖梁國睢陽人也初曹操微時人莫知者嘗往候見而異焉謂曰今天下將亂安生民者其在君乎操常感其知巳及後經過墓輒淒愴致祭奠自爲其文曰故太尉喬公懿徳髙軌泛愛博容國令明訓士思令謨幽靈潛翳懇哉緬矣操以幼年逮升堂室特以頑質見納君子增榮益觀皆由奨朂猶仲尼稱不如顏淵李生厚嘆賈復士死知巳懷此無忘又承從容約誓之言䢐沒之後路有經由不以鬥酒只雞過相沃酹車過三步腹痛勿怨𨿽臨時戱笑之言非至親之篤好何肯爲此辭哉懷舊惟顧念之淒愴奉命東徵屯次鄕裏北望貴土乃心陵墓裁致薄奠公其享之魏志曰建安七年曹公軍譙遂致浚儀遣使以太牢祀喬進軍官渡也言儉與周太祖相善猶夏嬰之於漢髙橋之於魏武也】左無長樂前非武庫直望髙碑增悲行路【史記曰樗裏子卒於渭南章臺之東曰後百嵗是當有天子之宮夾我墓至漢興長樂宮在其東未央宮在其西武庫正直其墓】

庾子山集卷十三

欽定四庫全書

庾子山集卷十四

周庾信撰

錢塘倪璠纂注

碑

周柱國大將軍紇幹神道碑

公諱字廣略原州長城縣人也本姓田氏【周書列傳曰田字廣略髙平人也】虞賔在位基於揖讓之風鳯凰於飛紹於親賢之國【序田氏之先也田氏本虞舜之後出自嬀姓春秋時陳公子完奔齊始食田采以陳氏爲田氏謂之陳田後周宇文起於荒服賜族皆變夏姓田爲紇幹氏其一也尙書曰虞賔在位羣後徳讓揖讓謂舜受禪也左氏傳曰初懿氏卜妻敬仲其妻占之曰吉是謂鳯凰於飛其鳴鏘鏘有嬀之後將育於姜親賢之國謂齊也漢書地理誌曰昔太公始封周公問何以治齊太公曰舉賢而上功周公曰後世必有簒殺之臣其後二年九世爲彊臣田和所滅而和自立爲齊侯初和之先陳公子完有罪來奔齊桓公以爲大夫更稱田氏九世至和而簒齊至孫威王稱王五世爲秦所滅】論其繼世之功則狄城有廟序其移家之始則長陵有碑【漢書曰田儋狄人也故齊王田氏之族儋從弟榮榮弟橫皆豪傑宗彊能得人陳渉使周市略地北至狄狄城守儋撃殺狄令而石豪子弟曰諸侯皆反秦自立齊古之建國儋田氏當王遂自立爲齊王發兵擊周市略定齊地師古曰狄縣名也地理誌屬千乘三輔黃圖曰漢髙祖都長安徙諸齊田於長陵潛夫論曰漢髙祖徙諸齊田而有第一至第八氏後漢第五倫其後也】況復髙廟上書小車而對漢主聊城祭鳥長嶽而驅燕將【疑作長驅而卻燕將漢書曰田千秋年老上優之朝見得乘小車入宮殿中故因號曰車丞相史記曰燕軍攻安平盡降齊城惟獨莒卽墨不下燕惠王使騎劫代樂毅毅歸趙燕人士卒忿而田單乃令城中人食必祭其先祖於庭飛鳥悉翔舞城中下食燕人怪之田單因宣言曰神來敎我卒破燕軍殺其將騎劫而齊七十餘城皆復又魯仲連傳曰田單攻之不下魯仲連乃爲書遺燕將燕將自殺聊城亂田單遂屠聊城】公以胎敎之月歳徳在寅載誕之辰星精出昴【列女傳曰太任文王之母摯任氏中女也王季娶爲妃有娠目不視惡色耳不聽淫聲口不出敖言能以胎敎溲於豕牢而生文王爾雅曰歳在寅曰攝提離騷曰攝提貞於孟陬兮惟庚寅吾以降春秋佐助期曰漢相蕭何昴星精】是以月中生樹童子知言水上浮瓜靑衿不戲【世說曰徐孺子年九歳嘗月下戲人語之曰若令月中無物當極明耶徐曰不然譬如人眼中有瞳子無此必不明浮瓜未詳防稽典錄曹娥投瓜於江存其父屍異苑稱魏武見石旁八字不能了禰衡離合解之疑是事】而受書黃石意在王者之圖【一作師】揮劍白猿心存霸國之用【荀悅漢紀曰張良遊於汜上有父老直墮其履顧謂良曰孺子下取履良取履跪而進之父老曰孺子可敎矣後三期而良先至父老遺書一編曰讀此卽爲王者師後十三年見我於齊北谷城山下黃石卽我已遂去不復見其書乃太公兵法也吳越春秋曰袁公與越女試劍竹枝上袁公卽飛上樹變爲白猿遂別去見越王王卽加女號曰越女乃命五板之隊長髙習之敎軍士當世莫能勝越女之劍本傳云少慷慨志立功名膂力過人敢勇有謀略】魏永安中任子都督翻原州城受隴西王節度於時洛邑亂離當塗危逼禮樂徵伐不出於天子舉賢誅暴實在於彊臣【永安魏莊帝年號也子都督後魏官名隴西王爾朱天光也彊臣謂爾朱氏也魏本紀云明帝崩爾朱榮謀廢立以長樂王子攸爲帝榮以兵權在己遂有異志乃害靈太后及幼主次害無上王邵等尋追諡無上王爲皇帝余死者皆有贈子孫聽立後授封爵爾朱榮率騎七千討葛榮於滏口破禽之以葛榮平大赦攺元爲永安是其事也洛邑魏所都也當塗謂魏也圖讖曰代漢者當塗髙拓拔氏國號後魏故云當塗危逼】太祖文皇帝始創霸功初勤王室秣馬搜乘誓眾太原公仗劍轅門麄謀當世【周書本傳云魏永安中陷於萬俟醜奴爾朱天光入闗自原州歸順授都督及太祖初統眾求謁見乃論世事深被引納卽處以爪牙之任左氏傳曰求諸侯莫如勤王又令狐之役云訓卒利兵秣馬蓐食又苖賁皇曰搜乘補卒杜注云搜閱也周禮曰設宮車轅門前漢紀曰樊噲仗劍楯衝門而入立於帳下】隨何逺至實釋漢帝之憂許攸夜來遂定曹王之業【漢書曰漢王與楚大戰彭城不利出梁地至虞謂謁者隨何曰公能說九江王布使舉兵畔楚項王必畱擊之吾取天下必矣隨何往說布果使叛楚布與隨何間行歸漢魏略曰許攸字子遜少與袁紹及太祖善初平中隨紹在冀州嘗在坐席言議官渡之役諫紹弗與太祖相攻紹自以彊盛必欲極其兵勢攸知不可爲謀遂亡詣太祖言去爾朱而就周文猶隨何之說布畔楚許攸之去袁卽曹也】永熙中初【一作奉】迎魏武帝入闗【魏本紀云武帝永熙三年七月帝親總六軍十餘萬次河橋髙歡引軍東渡宇文泰迎帝於東陽入長安以雍州公廨爲宮是爲西魏】封鶉陰縣開國子邑五百戶【本傳又以迎魏孝武功封鶉陰縣魏屬平涼郡】太祖以自著鐵甲賜公雲天下若定還將此甲示寡人【本傳稱孤餘同】白水良劍罷朝而贈陳寵靑驪善馬廻車而賜李忠並經輿服足爲連類【後漢書曰陳寵字昭公沛國洨人也久畱臺閣賞賜有殊又韓稜傳曰稜爲尙書令與僕射郅壽尙書陳寵同時俱以才能稱肅宗嘗賜都尙書劍惟此三人特以寶劍自署其名曰韓稜楚龍淵郅壽蜀漢文陳寵濟南椎成時論著爲之說以稜淵深有謀故得龍淵壽明逹有文章故得漢文寵端朴善不見外故得椎成椎直追反謝承書漢官儀作鍜成袁宏後漢光武紀曰蔡陽白水鄕爲舂陵侯封邑範蔚宗書亦云貨泉宇文爲白水眞人按白水本光武受命之地故明帝賜劍雲白水良劍矣後漢書曰李忠字仲都東萊黃人也世祖以爲右大將軍封武固侯時世祖自觧所佩綬以帶忠因從攻下屬縣至苦陘世祖防諸將問所得財物惟忠獨無所掠世祖曰我欲特賜李忠諸卿得無望乎卽以所乘大驪馬及繡被衣物賜之之得防賜甲也如古贈劍賜馬矣】大統三年轉帥都督進爵爲公十四年授使持節都督原州諸軍事原州刺史仙人重返更入桂陽之城龍種復歸還尋白沙之路公此衣錦鄕裏榮之【本傳以勲望兼至故以衣錦榮之隋書地理誌曰雍州平淳郡舊置原州後周置總管府按本原州長城縣人今爲原州刺史是其鄕裏也神仙傳曰蘇仙公者桂陽人也鄕中以仁孝聞天西北隅紫气氤氳有十白鶴飛翔其中降於蘇氏之門皆化爲少年怡然輕舉先生斂容逢迎乃跪白母曰某受命當仙被召有期儀衛已至當違色飬卽便拜辭升云漢而去母年百餘歳無疾而終後忽見州東北牛脾山紫雲蓋上有號哭之聲咸知蘇君之神也郡守鄕人苦請相見乃出半而示一手皆有細毛異常人也三年之後無復哭聲自後有白鶴來止郡城東北樓上人或挾彈彈之鶴以爪攫樓板似漆書云城郭似人民非三百甲子一來歸吾是蘇君彈何爲至今修道之人毎至甲子日焚香禮於仙公之故第也襄陽記曰龎徳公子奐字世文晉太康中爲牂牁太守去官歸鄕居白沙裏鄕人宗敬之相語曰吾家池中龍種來水經注曰襄城東有東白沙白沙北有三洲言本原州人還爲原州刺史衣錦之榮如蘇君之復返桂陽龎奐之還歸襄水也】侍從太祖戰河橋復農解華山【本傳作洛陽】圍平沙苑陣【事在魏大統三年隋書地理誌馮翊郡有沙苑按沙苑一名沙阜在同州馮翊縣南十二里東西八十里南北三十里周太祖與髙歡戰於沙苑大破之栽一樹以表其功其樹往往猶存見郡邑志】必有元勲常防別賞太祖在同州【周本紀云魏廢帝三年攺華州爲同州】文武並集號令云人人如紇幹盡心天下豈不早定卽授車騎大將軍儀同三司【本傳巳上俱同】前魏元年【本傳魏廢帝元年】轉驃騎大將軍開府祈連猶逺卽受冠軍之侯沙幕未開元置長平之府【漢書曰霍去病封冠軍侯三歳元狩三年春爲驃騎將軍去病出北地至祁連山捕首虜甚多是去病未至祁連時巳封冠軍侯也師古曰祁連山卽天山也匈奴呼天爲祁連武帝紀曰元朔六年衛靑復將六將軍絕幕大克獲應劭曰幕沙幕匈奴之南界也臣瓚曰沙土曰幕直度曰絕師古曰幕者卽今突厥中磧耳李陵歌曰徑萬里兮度沙幕按年表衛靑以元朔二年擊匈奴取朔方封長平侯是沙幕未開之時也】梁信州刺史蕭韶寜州刺史譙淹等猶處永安稱兵漁陽公受命中軍迅流下瀨遂得朝發白帝暮宿江陵猿嘯不驚雞鳴卽定【本傳云平蜀之後梁信州刺史蕭韶等各據所部未從朝化詔討平之漢書曰下瀨將軍下蒼梧後漢書曰公孫述攺魚復爲白帝城又郡國志曰南郡巫西有白帝城江陵南郡治也時爲梁元帝所都猿嘯卽荊州記所謂巴東三峽巫峽長猿鳴三聲淚沾裳是也注別見左氏傳曰雞鳴而駕塞井夷竈惟餘馬首是瞻】西平反羌本有漁陽之勇鳳州叛氐又習仇池之气【本傳云又討西平叛羌及鳳州叛氐等並破之地理誌曰漁陽郡秦置屬幽州華陽國誌曰阿池一名仇池地方百頃隋書地理誌曰梁州河池郡後魏置南岐州後周攺曰鳳州周書異域傳曰巖昌者其先蓋三苖之其界自仇池以西】公推鋒直上白刃交前萬死一決凶徒多潰身被一百餘箭傷肉破骨者九創【本傳毎臨陣摧鋒直前身被一百餘箭破骨者九】馬被十槊露布申上朝廷壯焉【本傳馬被十矟朝廷壯之信州蠻反又詔與賀若惇等平之】葛屨糾糾魏有去舊之歌零露瀼瀼周受維新之命【謂魏廢帝禪位周閔帝踐阼也詩魏風雲糾糾葛屨可以履霜詩序曰葛屨刺褊也魏地陿隘其俗機巧趨利其君儉嗇褊急而無徳以將之言魏祚旣衰取古魏風以爲比小雅蓼蕭云蓼彼蕭斯零露瀼瀼大雅文王篇曰周𨿽舊邦其命維新言宇文氏受命如古周徳矣】乃進爵封雁門郡公【本傳孝閔踐阼進爵雁門郡公】食邑通前二千七百戶保定元年授使持節都督岷州諸軍事岷州刺史隴頭流水延望秦闗川上峨眉猶通蜀道【隋書地理誌梁州臨洮郡臨洮縣西魏置岷州辛氏三秦記曰隴右西闗欲上者七日乃越上有防水四注流下俗歌曰隴頭流水鳴聲幽咽遙望秦川肝腸斷絕杜預益州記曰平鄕江東逕峨眉山在南安縣界去成都南十里秋日淸澄望見兩山相峙如峨眉焉】公不發私書不然官燭獸則相負渡江虫則相衘出境【本傳保定元年出爲岷州刺史𨿽武將而動遵法式百姓頗安之世說曰王經爲江夏太守不發私書謝承後漢書曰巴祗爲揚州刺史夜與士對坐暝暗之中不然官燭後漢書曰宋均字叔平南陽人遷九江太守郡多虎常設檻穽均到下記屬縣可去一檻穽其後傳言虎東渡江楚沛多蝗其飛至九江東界者輒散去】四年拜大將軍余官如故【本傳云三年從隋公楊忠伐齊拜大將軍明年又從楊忠東伐師還乃旋所鎭】衞靑受詔未入玉門之闗竇憲當官猶在燕山之下公之此受差無慙徳【漢書曰衞靑拜大將軍又西域傳曰阸以玉門陽闗惇煌郡龍勒有玉門闗後漢書曰竇憲與北單於戰於稽落山大破之遂登燕然山刻石紀功】渾王叛換梗我西疆宕羌首竄藩籬擕貳公受脤於社偏師逺襲【本傳云吐谷渾寇西邊宕昌羌潛相應詔討之按渾王吐谷渾也漢書注曰叛換猶跋扈也宕羌宕昌羌也周書異域傳云吐谷渾本遼東鮮卑慕容廆之庶兄也率其部落止於枹罕自爲君長及孫葉延頗視書傳以古有王父字爲氏遂以吐谷渾爲氏焉又宕昌羌傳云保定四年彌定又引吐谷渾寇石門戍髙祖怒詔大將軍田討滅之以其地爲宕州】揚旍龍涸系馬甘松【周書吐谷渾傳雲天和初其龍涸王莫昌率眾降以其地爲扶州隋書地理誌曰同昌郡嘉城縣後周置縣並龍涸郡及扶州總管府又曰宕昌郡懷道縣後周置甘松郡水經注益州記曰自白馬嶺回行二千里至龍涸唐書曰松州交州郡屬劍南道取界內甘松嶺爲名】二十五王靡旗亂轍七十六柵鶉奔雉竄【本傳云獲其二十五王拔其七十六柵遂破平之左傳曹劌曰吾視其轍亂望其旗靡詩云鶉之奔奔言破吐谷渾如逐獵也】旣防用命之賞乃奉旋師之樂天和二年被使南徵【謂與陳人戰也】帶甲百萬軸轤千里江源水起海若乘流【漢書曰武帝自潯陽浮江而下軸轤千里注云軸後施柁處轤前頭刺櫂處也按舳艫本從舟字或從車莊子北海若曰天下之水莫大於海】船官之城登巢懸防吳兵習流長驅戰艦風灰箭火倏忽淩城【船官之城謂湘水也水經注曰湘水又逕船官西湘舟商舟之所次也又曰荊州故楚也子革曰我先君僻處荊山以供王事遂遷紀郢今城楚船官地也春秋之渚宮左氏傳曰晉楚戰於鄢陵楚子登巢車以望晉軍杜預曰防炊也吳越春秋曰乃發習流二千人釋名曰上下重牀曰艦四方施板以禦矢石其內如牢檻楚辭曰往來倏忽】公以白羽麾軍朱絲度水七十餘日始得解衣【天和至解衣本傳雲天和二年陳湘州刺史華皎來附從衞公直赴援與陳人戰不利乃以爲江陵總管及陳將吳明徹來寇與梁主蕭巋退保紀南令副總管髙琳拒守明徹退乃還江陵鬻子曰武王率兵車以伐紂紂虎旅百萬陣於商郊三軍之士莫不失色武王命太公把白旄以麾之紂軍反走呂氏春秋作白羽左氏傳曰晉侯伐齊將濟河獻子以朱絲系玉二防而禱沈玉而濟】朝廷以晉克夏陽先通滅虢之政秦開武遂始問吞韓之謀【左傳僖二年曰晉師防虞師伐虢滅夏陽五年晉滅虢史記曰秦武王四年拔宜陽斬首六萬涉河城武遂徐廣曰韓邑也】是以馳傳追公以爲仁壽城主【本傳云尋以爲仁壽城主以逼宜陽】齊將段孝先斛律明月出軍定隴以爲宜陽之援公背洛水而面熊山陳中軍而疏行首乘機一戰宜陽銜璧【本傳云齊將段孝先斛律明月出軍定隴以爲宜陽援與陳公純破之遂拔宜陽等九城北齊書曰段韶字孝先姑臧武威人斛律光字明月朔州敕勒部人也後漢書曰赤眉敗上所得積兵甲宜陽城西與熊耳山齊水經注曰洛水之北有熊耳山雙峯競舉狀同熊耳在宜陽矣左傳成十六年範匄曰塞井夷竈陳於中軍而疏行首杜注云疏行首者當陳前決開營壘爲戰道】增封五百戶進柱國大將軍司勳之防也建徳元年拜大司空二年遷少保姬朝三列少保爲前炎正五官冬官爲北頻煩寵命是謂賢能【尙書曰少師少傅少保曰三孤韓詩外傳曰三公者何曰司空司徒司馬漢書百官公卿表曰神農火師火名應劭曰火徳也故爲炎帝春官爲大火夏官爲鶉火秋官爲西火冬官爲北火中官爲中火凡五官又百官表云冬官司空】三年授使持節都督襄郢昌丰唐蔡六州諸軍事襄州刺史江漢之間不驚雞犬樊襄之下更多冠蓋【周書武帝紀云保定元年令荊州安州江陵等總管並隸襄州總管府隋志襄陽郡西魏曰襄州置總管府義陽郡後魏曰郢州又江夏梁置郢州時屬陳舂陵郡西魏曰昌州丰疑作澧隋志澧陽郡是時屬陳疑僑置隋志漢東郡唐城縣西魏曰唐州襄陽耆舊傳曰襄陽郡峴山南至宜城百餘里漢宣帝時有卿士刺史二千石數十家冠蓋承映荊州刺史雅嘆其盛號曰冠蓋裏按江漢二水名隋志襄陽郡安春縣後周廢樊城山都二縣入焉知襄陽郡舊有樊城故云樊襄】旣而三湘遼逺時遭鵩入五溪卑濕或見鳶飛【言薨於州也漢書曰賈誼爲長沙傳三年有鵩飛入誼舎止於坐隅鵩似鴞不祥鳥也誼以適居長沙長沙卑濕誼自傷悼以爲壽不得長乃爲賦以自廣南史侯景傳云巴陵有地名三湘寰宇記曰湘潭湘鄕湘源爲三湘也後漢書馬援傳曰武威將軍劉尙擊武陵五溪蠻深入軍沒援因復請行時年六十二防暑盛中病遂卒於彼水經注曰武陵有五溪謂雄溪橫溪酉溪潕溪辰溪悉是蠻所居故謂五溪後漢書馬援曰吾仰視飛鳶跕跕墮水中臥念少遊時語何可得也】舊疾增加薨於州鎭天子畫淩煙之閣言念舊臣出平樂之宮實思賢傅【畫淩煙之閣未詳唐太宗貞觀十七年以功臣圖形淩煙閣事在唐時今按此文知後周以前巳有其事非始於唐也又按王子年拾遺記曰晉文公焚林以求介子推有白鵶繞煙而噪或集介子推之側火不能禁晉人嘉之爲立臺號曰思煙介子推爲晉國功臣淩煙之名起於此矣鮑照有淩煙樓銘西京賦薛綜注曰平樂館大作樂處也按平樂爲作樂之處實思賢傅者卽樂記所謂聽鐘聲則思武臣聽磬聲則思死封疆之臣等語謂樂作而思也】有詔贈某官禮也【本傳云大象末位至柱國小司馬朝廷又追錄勳進防爵觀國公恭世子也】卽以四年四月二十五日歸於原州髙平之鎭山屬國甲輕車介士一依霍驃騎之禮衞將軍之【漢書曰霍去病薨上發屬國甲去病爲驃騎將軍又曰張安世薨天子贈以輕車介士又曰衞靑拜大將軍卒與平陽主合起冢象廬山】嗚呼盛哉公入仕四十五年身經一百六戰通中陷刃疾甚曹參刮骨傅藥事同【一作多】闗某【三輔故事曰楚漢相拒於京索間六年身被大創十二矢石通中過者蜀志曰闗某常爲流矢所中貫其左臂羽便伸臂令醫刮去其毒言笑自若】而風神果勇儀表沈雄事親無隠無犯【禮記曰事親有隠而無犯】學不專經略觀書籍兵無師古自得縱橫【漢書霍去病傳曰上嘗欲敎之孫吳兵法對曰顧方略何如耳不至學古兵法】靑烏甲乙之占白馬星辰之變【後漢書王景傳曰冢宅禁忌注云送造宅之法若黃帝靑鳥之書白馬未詳靑烏爲冢宅之書此亦疑占星者有其書也】九宮推步三門伏起【後漢書張衡曰重之以卜筮雜之以九宮易幹鑿度曰太一取其數以行九宮注詳齊王憲銘後漢書髙彪箴曰天有太一五符三門注云三門者開門休門生門也】天弧射法太乙營圖【天弧弧矢星也天官書曰狼下有四星曰弧直狼漢書藝文志有太一兵法一篇泰壹雜子星泰一雜子雲雨又泰一二十九卷】並皆成誦在心若指諸掌【言靑烏已下諸書皆成熟也】虜靑犢之兵甚有祕計燒烏巢之米本無遺防【後漢書郡國志曰河內野王有射犬聚世祖破靑犢處又光武紀曰別號諸賊靑犢等各領部曲又袁紹傳官渡之役云淳於瓊等時宿在烏巢去紹軍四十里操自將步騎五千人夜往攻破瓊等悉斬之曹瞞傳曰旣至圍屯大放火營中驚亂大破之盡焚其糧谷實貨斬督將睢元等割得將軍淳於仲簡鼻殺士卒千餘人後漢書注云烏巢地名在滑州酸棗城東】西零賊退屈指可知南部兵廻挿標而待【西零謂西羌也南部謂陳也】常願執金鼔而問吳王橫雕戈而返齊地有志不就忠貞死焉【問吳王者謂其欲問罪於陳也返齊地者謂其有平齊之志也陳都江表故曰吳王髙氏國號曰齊故云齊地有此二志不就而死也漢書吳王濞傳曰弓髙侯頽當執金鼔見膠西王卭曰王苦軍事願問王發兵狀晉語曰秦穆公侵晉惠公令韓簡挑戰穆公衡雕戈出見使者】世子恭等孝惟純深居喪過禮對其苫寢則梓樹寒生聞其悲泣則巢禽夜下【喪服傳文及士喪禮記皆云居倚廬寢苫枕凷歠粥朝一溢米夕一溢米鄭康成曰苫編槁也左氏傳曰晏桓子卒晏嬰寢苫枕艸史記伍子胥曰必樹吾墓上梓令可以爲器正義曰器謂棺也此云梓樹棺木也幹寶搜神記曰鄭遷臨淮太守郡民徐憲在喪致哀有白鳩巢戶側舉孝廉朝廷稱爲白鳩郎】嗚呼哀哉乃爲銘曰

天齊水合日觀山連兵彊東楚地逺西燕【史記封禪書曰齊所以爲齊以天齊也天齊淵水居臨菑南郊山下者索隠曰臨葘城南有天齊泉五泉並出有異於常言如天之腹臍也應劭漢官儀曰泰山東南山項名曰日觀者雞一鳴時見日始欲出長三丈許故以名焉言齊國彊大桓公霸時田敬仲來奔也兵彊東楚者史記曰桓公三十年伐楚次召陵桓公矜屈完以其眾屈完曰君以道則可若不則楚方城以爲城江漢以爲溝君安能進乎乃與屈完盟而去地逺西燕者史記曰桓公二十三年山戎伐燕桓公救燕遂伐山戎至於孤竹而還燕莊公送桓公入齊境桓公曰非天子諸侯相送不出境於是分溝割燕君所至與燕命燕君復修召公之政納貢於周是也陳厲公子完號敬仲奔齊國在桓公十四年是其時也】五卿咸正三王並賢靈龍更起燧象還燃【左傳莊二十二年曰初懿氏卜妻敬仲占曰五世其昌並於正卿八世之後莫之與京及陳之初亡也陳桓子始大於齊其後亡也成子得政杜注曰桓子敬仲五世孫陳無宇也世家成子曾孫太公和遷齊康公於海上和立爲齊侯和孫威王稱王四世而秦滅之云三王者除湣王無道爲淖齒所殺王建聽姦臣賔客以亡其國弗稱威王宣王襄王此三王並賢也又按田儋兄弟三人俱爲王並賢史記曰儋弟榮榮弟橫髙帝曰夫起自布衣兄弟三人更王豈不賢乎哉靈龍燧象卽田單鐵籠火牛事史記曰樂毅破齊田單走安平令其宗人盡斷其車軸末而傳鐵籠已而燕人攻安平惟田單宗人以鐵籠故得脫單收卽墨城中得千餘牛爲絳繒衣畫以五彩龍文束兵刃於其角灌脂束葦於尾燒其端鑿城數上穴夜縱牛壯士五千人隨其後牛尾熱怒而奔燕軍燕軍大驚視之皆龍文所觸盡死傷燕軍敗云燧象者按左傳定四年曰王使執燧象以奔吳師杜預曰燒火燧系象尾使赴吳師驚卻之田單之術本於此矣】自天之徳乃祖乃父維嶽降神生申及甫【大雅詩嵩髙云維嶽降神生甫及申鄭箋曰四嶽卿士之官掌四時者也在堯時姜姓爲之申甫齊許皆其苖裔】北門梁棟西州雲雨勇詟燕城名題漢柱【北門謂齊之北門燕在齊北史記齊威王曰吾吏有黔夫者使守徐州則燕人祭北門裴駰曰齊之北門燕人攻齊田單固守聊城卒以敗燕是爲梁棟也西州謂京兆也周禮職方氏正西曰雍州故云西州謂田鳳爲京兆人漢帝題柱之恩是遇雲雨也勇詟燕城接上北門句卽田單事史記曰田單敗燕軍殺其將騎劫追亡逐北所過城邑皆畔燕而歸田單七十餘城皆復爲齊名題殿柱接上西州句卽田鳳事三輔決錄曰漢靈帝殿柱題堂堂乎張京兆田郎言祖父皆有功績如田單之復燕城田鳳之題漢柱稱田氏之盛也】公始靑衿風神世載猛獸不驚家禽能對【靑衿以下言田也鄭風子衿云靑靑子衿毛傳曰靑衿靑領也學子之所服晉書曰王戎年六七歳於宣武觀猛戰檻中虓呼震地眾皆奔走戎獨不動神色自若魏明帝於閣上見而奇之世說曰梁國楊氏子九歳甚聰慧孔君平詣其父父不在乃呼兒出爲設果果有楊梅孔指以示皃曰此是君家果兒應聲答曰未聞孔雀是夫子家禽】劍學千門書觀六代有竭忠貞無違敬愛【許氏說文許衝上書曰古文時有六書一曰古文二曰奇字三曰古篆書四曰佐書五曰繆篆六曰鳥虫書左傳荀息曰臣竭其股肱之力加之以忠貞】乃數軍實乃握兵符【集作謀非】燒沙成壘聚石成圖【左傳臧僖伯曰以數軍實杜預曰以數車徒器械及所獲也後漢書曰舊制發兵皆以虎符其餘徴調竹使符曹瞞傳曰公軍毎渡渭輒爲馬超騎所衝突營不得立地又多沙不可築壘婁子伯說公曰今寒可起沙爲城以水灌之可一夜而成公從之乃多作縑囊以運水夜渡兵作城比明城立由是公軍盡得渡渭晉書曰初諸葛亮造八陣於魚復平沙上累石爲八行相去二丈桓溫見之曰此常山蛇勢也】風雲順逆營陣孤虛靈雨鉦鳴爟火飛狐【風後握奇經有風陳雲陳漢書藝文志有風後孤虛二十卷後漢書方術傳曰須臾孤虛之術章懷太子注云孤虛者孤謂六甲之孤辰若甲子旬中乙亥無干於是爲孤也對孤爲虛詩采芑雲靈雨旣零又云鉦人伐鼓說文曰鉦鐃也似鈴柄中上下通鼔人注云鐲鉦也形如小鐘是鐲亦名鉦也張宴曰爟火熢火也狀若井契臯矣漢書文帝紀曰以中大夫令免爲車騎將軍屯飛狐如淳曰在代郡】淮陰受防車騎登壇公爲上將有此同官【言授車騎大將軍轉驃騎大將軍也淮陰侯韓信也受防謂拜大將軍也後漢書曰竇憲拜車騎將軍上將文昌中星名左氏傳曰同官爲僚今授將軍是爲上將車騎等名爲同官矣】下江燒楚上地吞韓推功玉案定防珠盤【下江燒楚謂爲江陵總管退陳將吳明徹也後漢書郡國志曰南郡編縣有藍口聚下江兵所據注云今當陽城是也上地吞韓謂爲仁壽城主以逼宜陽宜陽韓地也史記韓襄王五年云秦抜我宜陽斬首六萬又曰王翦將上地楚漢春秋韓信曰漢王賜臣玉案之食注詳司馬裔銘周禮曰玉府若合諸侯則供珠盤玉惇注雲珠盤以珠飾盤所以盛牛耳玉惇以玉爲惇所以盛血盟防用之】天有三階公承其命國有六卿公從其政【謂爲少保司徒也藝文志曰泰階六符一卷李奇曰三臺謂之泰階兩兩成體三臺故六三階謂少保六卿謂大司空也】臺曜偕輝槐庭重映匡贊七徳謨猷八柄腹滿精神心開明鏡【臺曜卽三臺也天官書曰魁下六星兩兩相比者名三能三能色齊君臣和不齊爲乖戾蘇林曰能音臺周官曰三槐三公位焉故云槐庭王儉褚淵碑文云贊道槐庭左氏傳曰武有七徳周禮太宰職曰以八柄詔王馭羣臣一曰爵以馭其貴二曰祿以馭其富三曰予以馭其幸四曰置以馭其行五曰生以馭其福六曰奪以馭其貧七曰廢以馭其罪八曰誅以馭其過晉書溫嶠曰錢世儀精神滿腹世說曰何防嘗目陸慧曉心如明鏡遇形觸物無不朗然】伏波受脤樓船推轂東道未從南徵不復【謂督襄郢諸州軍事不復返也伏波樓船將軍名前書武帝元鼎五年遣伏波將軍路博徳出桂陽下湟水後漢書曰馬援爲伏波將軍漢書曰樓船將軍楊僕出豫章下湞水左氏傳曰燭之武見秦伯曰若舎鄭以爲東道主行李之往來共其困乏又僖四年傳曰昭王南徵而不復寡人是問呂氏春秋曰周昭王親將徵荊蠻辛余靡長且多力爲王右還反渉漢梁敗王及祭公隕於漢中辛余靡振王北濟反振祭公髙誘注引左傳云昭王之不復君其問諸水濵依左傳則昭王已沒於漢呂氏復云振王且或稱梁敗或說膠船其防不同一遵左氏之爲正也】飲丹有井澆泉無菊功存柳林身在樠木【幹寶搜神記曰臨汜縣有廖氏世老壽後徙居子孫輒殘折他人居其故宅復累世壽乃知是宅所爲不知何故疑井水赤乃掘井左右得古人埋丹砂數十斛丹汁入水是以飲水而得壽盛之荊州記曰菊水在穰縣菊被涯水極甘香谷中皆飲此水上壽百二十七八十者猶以爲夭太尉胡廣患風疾休沐南歸恆飲此水後疾遂瘳年八十二薨也魏文帝柳賦序曰昔建安五年上與袁紹戰於官渡時余從行始植斯柳按古人戰勝嘗種樹一枝以旌其功官渡之戰曹公破紹天下莫敵功之最大者也此云功存柳林以有宜陽戰功故引是事左傳莊四年曰王遂行卒於樠木之下杜預曰樠木木名樠郎蕩反又莫昆反又武元反言無丹井菊泉可以延壽功成遂薨於行也】移茵返提柩山行芻靈隴水哀挽長城【說文曰茵車褥也禮記曰在牀曰屍在棺曰柩又曰塗車芻靈自古有之鄭注曰芻靈束茅爲人馬也】山如北邙樹似東平松門石起碑字金生【西京雜記曰何武北邙山薄龍阪王嘉冢東北一里皇覧曰東平思王冡在無鹽人傳言王在國思歸京師後其冢上松柏皆西靡也謝靈運入彭蠡湖口詩曰攀崖照石鏡牽葉入松門注引張僧鑑地誌曰石鏡山東有一圓石懸崖明淨照人見形顧野王輿地誌曰自入湖三百三十里窮於松門東西四十里靑松徧於兩岸王隠晉書曰永嘉元年陳國項縣賈逵石碑中生金人盜鑿取賣賣巳復生此江東中興之瑞也】山河煢煢子泣血徒步奔波千里【言薨於州鎭子恭等奔喪千里也世說曰王濬衝爲尙書令經黃公酒壚下過謂後車客曰自稽生天阮公亡以來今日視此𨿽近邈若山河左氏傳曰哀十六年孔子卒公誄之曰煢煢余在疚詩曰哀此煢獨泣血言泣盡而繼之以血也】孝水先枯悲云卽起世數存沒哀榮終始【酈元水經注曰孝水在河南城西十餘里潘嶽西徵賦曰澡孝水而濯纓嘉善名而在玆謝靈運詩曰風悲黃雲起哀榮見論語】

周柱國大將軍大都督同州刺史爾【字或作尒同】綿永神道碑

公諱永字永賔東燕遼東石城縣零泉里人也本姓段【周書列傳云段永字永賔其先遼西石城人】昔者昌意降居初分若水之姓共叔出奔始有京城之族【序段氏之先也帝系黃帝產靑陽昌意山海經曰南海之木若水之間有木名曰若木若水出焉水經注曰黃帝長子昌意徳劣不足紹承大位降居若水爲諸侯焉娶蜀山氏女生顓頊於若水之野有聖徳二十登帝位承少皥金官之政以水徳寶歷矣國語曰黃帝以姬水成段氏之先出自鄭國姬姓左氏傳曰鄭武姜愛共叔段請京始居之謂之京城太叔京叛太叔段太叔出奔共此段氏得姓之始也】西河居士蕃魏而卻秦北嶽將軍威胡而奉晉其後居於北代則先封遼水備乎史籍可略而言【史記魏世家曰文侯客段幹木過其閭未嘗不軾也秦嘗欲伐魏或曰魏君賢人是禮國人稱仁上下和合未可伐也文侯由是得譽於諸侯按史記老子之子宗爲魏將封於段幹是段幹爲復姓未必卽段氏之祖惟風俗通注雲姓段名幹木矣晉書曰段匹防東郡鮮卑人也種類勁防世爲大人父務勿塵懷帝時以爲單於匹防爲左賢王率眾助國徵討假撫軍大將軍後爲石季龍所逼常著朝服持晉節經年國中謀推匹防爲主事露被害永本傳其先遼西石城人晉幽州刺史段匹防之後也北嶽恆山也】祖援鎭西將軍馮翊太守【本傳云曾祖愄仕魏黃龍鎭將因徙髙陸之河陽焉】父儒平東將軍持節恆燕朔三州諸軍事恆州刺史【地名注見是篇銘內】公年裁弱冠卽值亂離驅馳闗塞之間早有縱橫之志【本傳云永幼有志操閭裏稱之魏正光末六鎭擾亂遂擕老幼避地中山後赴洛陽】軍陣方圓無勞聚米山川形勢不待披圖【後漢書曰馬援於帝前聚米爲山谷指畫形勢開示眾軍所從道徑往來分祈曲折昭然可曉帝曰虜在吾目中矣漢書曰張安世長子千秋爲中郎將隨度遼將軍範明友擊烏桓還謁大將軍光問千秋戰鬭方略山川形勢千秋口對兵事畫地成圖無所忘失又後漢書曰鄧禹從至廣阿光武舎城樓上披與圖指示禹曰天下郡國如是今始得其一子前言以吾慮天下不足定何也禹曰方今海內殽亂人思明君猶赤子之慕慈母古之興者在徳厚薄不以大小光武悅】魏正光五年入仕解褐殿中將軍孝昌三年加龍驤將軍永平三年授平東將軍都督中埏建義勳謀是先防賞倉泉縣開國男食邑一百戶【正光五年魏明帝卽位之八年也孝昌三年魏明帝十一年也按魏帝紀宣武之八年攺元永平明帝爲宣武子當作永安疑有誤隋書地理誌曰漢陽郡上祿縣舊置仇池郡後魏置倉泉縣】其年淮淝侵軼南鄙徵公兵受脤偏師一月三防【本傳云靑州人崔社客舉兵反永討平之進爵爲侯左氏傳曰戎有受脤詩云一月三防】昔張遼奄至【原本有闕文魏志曰張遼字文逺雁門馬邑人也】封沃陽縣開國伯食邑五百戶進爵爲侯【漢書地理誌曰雁門郡有沃陽縣】永熙元年【魏孝武卽位之年也】授使持節車騎大將軍左光祿【本傳云除左光祿大夫】魏武帝特召入仕閣內大都督馬武小心侍蕭王於臥內典韋忠壯陪魏後於宮中【後漢書曰更始遣侍禦史持節立光武爲蕭王袁宏後漢紀曰馬武字子張南陽湖陽人少時避怨綠林中起隨擊甄阜二公兵故王常親引之邯鄲旣平王登臺從容謂武曰吾得漁陽上谷突騎欲令將軍主之何如武讓不敢當然歸心於王武旣降置之帳下毎饗諸將武斟酌於前自以新屬也甚卑恭不敢與南陽時等王善之魏志曰典韋陳畱巳吾人也爲校尉性忠至謹重常晝立侍終日夜宿帳左右稀歸私寢好持大雙防與長刀等軍中爲之語曰帳下壯士有典君提一雙防八十斤太祖徵荊州至宛張繡迎降太祖延繡及其將帥置酒髙防太祖行酒韋持大斧立後刃徑尺太祖所至之前韋輒舉斧目之繡及其將帥莫敢仰視】於時賊帥元伯破掠城市西自潼函東綿鞏洛【本傳云時有賊魁元伯生率數百騎西自崤潼東至鞏洛屠陷塢壁所在爲患左傳文十三年晉侯使詹嘉處瑕以守桃林之塞杜預曰桃林在農華陰縣東潼闗髙誘呂氏春秋注桃林縣西長城晉地道記曰潼闗是也郡國志曰農故秦函谷闗又河南谷城有函谷闗河南鞏縣故鞏伯國河南周公時所城洛邑也春秋之王城】京畿大都督請士馬五千公曰此賊無他防尋爲鳥散止請五百騎應手生擒朝廷賞其謀防百姓喜其除害【本傳云魏孝武遣京畿大都督匹婁昭討之昭請以五千人行永進曰此賊旣無城柵惟以寇抄爲資安則蟻聚窮則鳥散取之在速不在眾也若星馳電發出其不虞精騎五百自足平殄若徵兵而後往彼必速竄𨿽有大眾無所用之帝然其計於是命永代昭以五百騎討之永覘知所在倍道兼進遂破平之】旣而喪亂多生民板蕩乘輿西幸宗社北遷【言魏孝武遷都長安也】公妙識象深知歷數乃與昆弟謀爲自全斬西中郎將送首闗內【本傳云帝西遷永時不及從大統初乃結宗人潛謀歸欵密與都督趙業等襲斬西中郎將慕容顯和傳首京師】防賞昌平縣開國子食邑三百戶大統元年授使持節都督北徐州刺史平竇軍復農戰沙苑河橋公並預先登身當鋒首謨猷應變備在司勳【本傳雲從擒竇泰復農破沙苑並有戰功河橋之役永力戰先登周禮司勳屬夏官鄭注曰此官主功賞】增邑八百戶通前合二千戶進爵爲沃陽縣開國公授南汾州諸軍事南汾州刺史【隋志云文城郡東魏置南汾州後周攺爲汾州】十四年增邑三百戶轉大都督其年授車騎大將軍儀同三司加散騎常侍十六年授驃騎大將軍開府加侍中尋授恆州諸軍事恆州刺史又遷云州刺史【隋志云北地郡三水縣西魏置恆州尋廢又北地郡彭原縣有丰城西魏置云州】昔軒丘分族異姓者十四人酆邑建侯宗盟者四十國【史記曰黃帝姓軒轅氏國語曰黃帝之子二十五宗其得姓者十四人左傳昭二十八年成鱄曰昔武王克商光有天下其兄弟之國者十五人姬姓之國者四十人詩云作邑於丰左傳周之宗盟異姓爲後】太祖文帝席捲闗河三分天下【席捲見過秦論】潁川從我並有鄕裏之親新丰故人非無布衣之舊【袁宏後漢紀曰世祖爲大司馬遣平河北於是馮異銚期堅鐔祭遵臧宮王霸皆以爲掾吏從至河北賔多去者世祖謂霸曰潁川從我者皆巳亡矣疾風知勁艸爾其勉之漢書地理誌曰京兆新丰故驪戎國髙祖七年置應劭曰太上皇思東歸於是髙祖攺築城市街裏以象新丰徙丰民以實之故號新丰】更立九十九姓還存三十六國舊冑還姓爾綿【本傳云賜姓爾綿氏周明帝紀二年詔曰三十六國九十九姓自魏氏南遷皆稱河南之民今周室旣都闗中宜稱京兆人】增邑一千戶進爵爲廣【一作州】城郡開國公【地理誌曰廣城縣屬右北平】尋授文州諸軍事文州刺史【隋志云汶山郡後周置文州】國家以玉門西拒久勞亭障陽闗北牧多事風塵【漢書西域傳曰漢列亭障至玉門自玉門陽闗出西域有南道北道地理誌曰惇煌郡有陽闗玉門闗】武成二年有詔進公都督瓜州諸軍事瓜州刺史是以名馳梓嶺聲振楡闗無雷畏威負霜懷徳【漢書地理誌曰惇煌郡古瓜州隋志云惇煌郡舊置瓜州梓嶺卽梓潼也漢書地理誌曰廣漢郡梓潼五婦山馳水所出益州郡有葉楡澤西域傳曰無雷國王治盧城去長安九千九百五十里又曰老上單於殺月氏以其頭爲飲器月氏乃逺過大宛西擊大夏而臣之有五翎侯三曰貴霜翎侯治防澡城去都防五千九百四十里去陽闗七千九百八十二里此云負霜疑貴霜轉寫之誤也】保定三年還朝受工部中大夫遷軍司馬夏官司武待白露而治兵冬官考工記云而授職【周禮夏官司馬之職謂永爲軍司馬也月令曰七月白露降治兵謂秋狝之事也周禮冬官考工記謂永爲工部大夫也服防曰黃帝以云名官春官爲靑雲氏夏官爲縉雲氏秋官爲白雲氏冬官爲黒雲氏中官爲黃雲氏冬官黒云故云云矣】四年增邑三百戶通前合三千九百戶其年授使持節大將軍都督治左八軍總管軍事【一有洛食】朝登上將暮會小卒事渉交接觀釁而返【左傳隨武子曰會聞用師觀釁而動杜注曰釁罪也】天和二【本傳作四】年以本官領小司寇三度有星名天獄八封有坎象刑書【史記天官書注詩紀歷樞曰賤人牢一曰天獄坎上六系於徽纆寘於叢棘三歳不得凶虞翻曰徽索黒索也觀巽爲繩艮爲手上變入坎故系用徽繩坎多心故叢棘獄外種九棘故稱叢棘二變則五體剝剝傷坤殺故寘於叢棘也不得謂不得出獄艮止坎獄乾爲歳五從幹來三非其應故曰三歳不得凶矣九家易曰坎爲叢棘又爲法律】公繁不秋荼嚴無夏日【鹽鐵論曰秦法繁於秋荼左氏傳曰趙盾夏日之日也】民知約法未肯以獄吏爲尊吏識刑名無敢以死灰相懼【漢書髙帝詔曰今民約法三章耳又周勃傳曰人有上書告勃欲反下廷尉吏稍侵辱之旣出曰吾嘗將百萬軍然安知獄吏之貴也又韓安國傳曰安國坐法抵罪防獄吏田甲辱安國安國曰死灰獨不復然乎甲曰然卽溺之】又任左廂第三軍總管【按後周六軍有右一軍右二軍右三軍左一軍左二軍左三軍總管見周武帝紀】仍被勑將兵馬北道敎習韓信入闗卽申軍令陳農受詔仍校兵書【史記曰蕭何薦韓信拜大將遂聽信計部署諸將所擊按漢王入闗中韓信亡楚歸漢故云入闗漢書曰成帝時以書頗散亡使謁者陳農求遺書於天下】豈直六郡良家五營騎士懸知正正之旗遙識堂堂【一作亭亭】之陣【一作气漢書曰漢興六郡良家子選給羽林期門師古曰六郡謂隴西天水安定北地上郡西河也漢官儀曰漢有五營孫子兵法曰無邀正正之旗勿擊堂堂之陣此治變者也注云正正齊也堂堂大也】防犯霜露旗鼔驅馳【左氏傳太叔曰跋渉山川防犯霜露又張侯曰師之耳目在吾旗鼔詩曰載馳載驅】俄而遘疾遂至大漸五年六月十六日薨於賀葛城春秋六十有八【本傳云率兵北道講武卒於賀葛城餘同】將軍死綏三軍行哭都防喪還緣邊追祭【司馬法曰將軍死綏綏卻也漢書曰叚防宗死烏孫中年七十五矣城郭諸國爲發喪立祠焉】九月二十三日靈柩至於京師皇帝臨喪百寮赴弔詔遣使持節車騎大將軍儀同三司賀拔軌監防喪事又遣使持節車騎大將軍儀同三司紇豆陵亮冊贈使持節柱國大將軍同華宜敷丹五州諸軍事同州刺史【隋志云馮翊郡後魏置華州西魏攺曰同州京兆鄭縣西魏曰華州京兆華原縣西魏曰宜州上郡西魏敷州延安郡義川西魏爲丹州後周爲丹陽】諡曰恭公其年十一月五日於京城南髙陽原髙司裏夫人赫連氏【赫赫勃勃之後也崔鴻十六國春秋夏錄曰赫連勃勃朔方人匈奴左賢王去卑之後劉元海之族也並眾數萬自稱天王大單於以匈奴夏后氏之苗裔僣稱大夏令曰古之氏族無常王者系天爲子是爲徽赫實爲天連攺姓曰赫連氏庶恊皇天之意支庶以鐵伐爲氏庶朕宗族子孫剛鋭如鐵皆堪伐人】兗州刺史悅之女年十四適爾綿氏冊拜魯城縣君遷濟陰郡君又遷廣成國夫人肅恭令淑儀範賢才四徳有耀三星增輝三公夫人見於斯矣【四徳謂婦徳婦言婦容婦功也國風綢繆云三星在戶】建徳元年十二月亡春秋五十有八二年正月歸於髙司之塋劉荊州之墓合於襄水之陽【劉荊州劉表也後漢書注引代語曰表死後八十餘年晉太康中冢見發表及妻身形如生芬香聞數里又從徵記曰劉表冢在髙平郡表之子琮搗四方香珍香數千斛著棺中蘇合消疾之香莫不畢備永嘉中郡人發其墓表面如生香聞數十里】衞將軍之陵同穴於廬山之下【漢書曰衞靑拜大將軍靑尙平陽主與主合起冢象廬山】嗚呼哀哉世子岌使持節儀同大將軍領兵部大夫純孝事親忠貞事國禮義自立聲名有焉銘曰

軒臺受氏若水降居西城仲北陸寘余【言叚氏之先本黃帝之子昌意之後姬姓其在鄭國春秋時有共叔叚爲京城大叔叚爲武姜少子莊公之弟故云仲北陸寘余謂叚匹防本鮮卑人父務勿塵爲單於匹防假撫軍大將軍也北陸北方之總名也】山川雄烈風俗扶疎昔我闗塞防襲干戈【言愄仕魏爲黃龍鎭將也本傳言曾祖序云曾祖援疑愄是其髙祖矣】時遭拔本世值橫波北封代郡東據遼河【言比魏盛時儒爲平東將軍持節燕恆朔三州也左氏傳曰拔本塞源漢書地理誌云代郡秦置屬幽州遼西郡遼東郡秦置屬幽州遼陽大梁水西南至遼陽入遼云北封代郡東據遼河者儒爲恆州刺史持節燕恆朔三州按魏地形志及隋書地誌魏太和中分恆州東部置燕州恆山本恆山郡隋志馬邑郡舊置朔州本漢五原郡後魏置懷朔鎭及朔州此三州之地在燕代之間遼陽在東也】地未平一天猶薦瘥我公重光繼文踵武【言魏正光末六鎭擾亂永遂於此時立功也逸書曰地平天成又老子曰地得一以寜詩曰天方薦瘥我公謂叚永也楚辭曰及前王之踵武王逸曰踵繼也武迹也】總牧三蕃兼治六輔雅俗觀風都亭待雨【謂永曆任諸州軍事及諸州刺史也漢書曰兒寛表奏開六輔渠韋昭曰六輔謂京兆馮翊扶風河東河內河南也師古曰溝洫志云兒寛爲左內史奏請穿六渠以益漑鄭國旁髙卬之田於鄭國渠上流南岸更開六道小渠以輔助灌漑耳渠在雍州云陽三原兩縣界鄕人名曰六渠亦號輔渠故河渠書云闗內則輔渠靈軹是也任昉曰六輔殊風文選李善引韋昭注此云六輔亦引韋氏之義也禮記曰太師陳詩以觀民風謝承後漢書曰鄭爲淮陰太守消息繇賦政不煩苛行春大旱隨車致雨】不逢問吏無聞桴鼔【袁宏後漢紀曰劉寵爲防稽太守郡中大治徵入爲將作大匠山陰父老共往送寵曰山谷老生未嘗到郡縣他時吏發不去民間或狗吠竟夕民不得安自明府下車以來吏稀至民間狗不夜吠第五種拜髙密侯相是時徐兗二州盜賊羣輩種皆大儲糧稸勤厲吏士賊聞皆憚之桴鼔不鳴流民歸者歳終不止數千家桴擊鼔杖也音夫】公以載世挺此令聞孝有三徳忠惟一君馬陵釋患聊城解紛【左傳成七年云防武陵杜預曰魏郡元成縣東有地名馬陵史記曰龎涓死處聊城解紛田單事注巳見】兵防滿月戰避迎雲長松都尉細柳將軍【漢書匈奴傳曰匈奴舉事常隨月盛壯以攻戰月虧則退兵續漢志曰云如壊山謂營頭之星也占曰營頭之星所墜其下覆軍殺將血流千里後漢郡國志廣漢屬國都尉水經注云漢永初三年置白馬水出長松縣東北注白水又東逕陰平漢書曰周亞夫爲將軍居細柳】旣牧淮海且蕃恆代髙壁負闗長亭穿塞【謂永任徐州恆州刺史諸州軍事也左傳杜注曰壁壘壁也漢官儀曰秦法十里一長亭】釁鼔司盟【闕

此處脫四字左傳僖三十三年孟明稽首曰君之惠不以累臣釁鼔杜預曰殺人以血塗鼔謂之釁鼓釁計覲反】吏不能欺兵無敢背玉闗遺矩汾海畱愛【說文曰釁血祭也應劭曰殺牲以血塗鼔曰釁玉闗遺矩謂爲瓜州刺史瓜州燉煌玉門闗是也汾海畱愛謂爲南汾州刺史也】大將受公升其壇六卿咸事公貳其官【大將升壇韓信事謂授使持節大將軍也六卿咸事者永爲小司寇故云貳矣】夷陵燒楚上黨分韓營軍參合校戰臯蘭【史記曰秦將白起伐楚拔郢燒夷陵漢書地理誌曰上黨本韓之別郡也逺韓近趙后卒降趙皆趙分也史記韓王信傳曰柴將軍屠參合斬韓王信蘇林曰參合代地也正義曰故城在朔州定襄縣北地理誌曰代郡有參合縣水經注曰道人城北五十里有參合鄕故縣也漢書霍去病傳曰合短兵鏖臯蘭下師古曰山名也】年深厲起福過災生上臺裂嶽次將傾星【傷其卒也庾亮讓中書監表曰小人祿薄福過災生上臺三臺也次將文昌中星名言永死上應列宿也】赤地【疑作虵】悲淚白虎哀鳴懸弓靈幕系馬寒坰【赤虵丹旐也爾雅曰龜虵曰旐陳畱風俗傳曰沛公起兵野戰喪皇妣於黃鄕天下平定乃使使者以梓宮招魂幽野有丹虵在水自灑濯之入於梓宮其浴處有遺髮焉故諡曰昭靈夫人水經注引此作丹旐矣幹寶搜神記曰王業字子香漢和帝時爲荊州刺史毎出行部沐浴齋素以祈於天地當啟佐愚心無使有枉百姓在州七年惠風大行苛慝不作山無豺狼卒於湘江有二白虎低頭曳尾宿衞其側及喪去虎逾州境忽然不見民共爲立碑號曰湘江白虎墓爾雅曰林外謂之坰】煙凝不動泉凍無聲天子愴然追於贈諡禮官賜冊陪陵受地【謂帝臨喪冊贈追諡更受地也】印綬曰策衣衾曰燧窆就列黃腸在位【漢書曰張安世薨天子贈印綬送以輕車介士谷梁傳曰衣衾曰燧何休云燧猶遺也以衣服可以贈人因謂衣服爲燧周禮鄭注曰窆下棺也漢書音義曰以柏木黃心爲槨曰黃腸也】自此何世從玆防春樹爲櫪社陵成谷神詎知云閣名在功臣【櫪社疑卽櫟社莊子曰匠石之齊見櫟社樹觀者如市按莊子以此木得終天年此云墓樹長久也老子曰谷神不死注雲谷養也神謂五臟之神人能養其神炁則長生不死此云陵成谷神者言死而不朽視彼丘陵有如生年也云閣漢書所謂雲臺是也臺閣通稱矣】

周車騎大將軍賀婁公神道碑

昔者軒丘命氏初分兄弟之姓若水降居始建諸侯之國【序張氏之先也按姓譜自軒轅子少昊第五子揮觀弧星始造弓矢爲弓正主祀弧世掌其職爲張氏軒丘命氏若國語所云黃帝之子十四姓也注見齊王憲碑若水降居昌意事注見叚永碑言張氏本黃帝之後姬姓也】自是以官爲族因地爲宗水枝分其可知矣【以官爲族所謂弓正是也因地爲宗按潛夫論河東解邑有張城有西張城是也】公諱慈字元逹本姓張淸河東武城人也仕於周張仲爲孝友謀於晉張彥爲賢臣【小雅六月之詩曰侯誰在矣張仲孝友箋云張仲尹吉甫之友爾雅李巡注曰張姓仲字其人孝故稱孝友矣春秋晉有張氏世爲大夫左傳成十八年曰張老爲侯奄國語云使張老延譽於四方且觀道逆者是也襄三年悼公以張老爲中軍司馬至襄十六年平公卽位以其子張君臣代之其後張氏累見於傳張彥疑卽張老爾雅曰美士爲彥彥士之美稱故曰張彥若漢書魏倩汲直矣】韓有開地則五世稱彊【一作彊國】趙有孟談則三卿不戰【漢書曰張良其先韓人大父開地相韓昭侯宣惠王襄哀王父平相釐王悼惠王秦滅韓良求客刺秦王爲韓報仇以五世相韓故師古曰從昭侯至悼惠王凡五君戰國防曰張孟談陰見韓魏之君殺守隄吏決水灌智伯智伯軍亂擒智伯身死國分爲三三卿韓趙魏也】祖慶少習邊將慿仗智勇𨿽復五車竹簡不取博士之名一卷兵書卽以將軍自許【莊子曰惠施其書五車其道蹐駁漢書藝文志稱兵書有娷一篇又有兒良一篇廣武君一篇丁子一篇項王一篇太壹兵法一篇鵊冶子一篇孟子一篇圖一卷鮑子兵法圖一卷苗子圖一卷】角端在手必無齊魯之侵蓮花挿腰甚得蛟龍之气【司馬相如上林賦曰獸則麒麟角郭璞曰角音端似豬角在鼻上堪作弓李陵嘗以此弓十張遺蘇武也毛詩疏云角端有肉張揖曰角端似牛角可以爲弓齊魯之侵引史記曹沬事注見步陸碑蓮花劍也越絕書曰越王取純鉤薛燭望之其花捽如芙蓉蛟龍之气卽雷煥張華云丰城劍气也後劍化爲龍矣】爲車騎大將軍儀同三司散騎常侍霸城縣開國伯贈河州刺史【隋志京兆太興有後魏杜城縣西霸城縣】父璨公子公孫有鎡基於天下良弓良冶有世業於家風【孟子曰𨿽有鎡基不如待時賈逵曰鎡基耨也列子曰良弓之子必先爲箕良冶之子必先爲裘】書則百家可知劍則千人可敵三槐以鼐鼎象物知其神姦五等以桓珪班瑞守其宮室君以才望兼而有之【周禮曰三槐三公位焉左氏傳曰昔夏之方有徳也逺方圖物貢金九牧鑄鼎象物使人知神姦爾雅曰鼎絕大謂之鼐周禮曰上公之禮執桓珪鄭云雙植謂之桓桓宮室之象所以安其工】終於使持節車騎大將軍儀同三司散騎常侍武定縣開國公贈河州刺史惟公秉山嶽之靈受星辰之气年在髫髮甫就勝衣【後漢光武紀曰今皇子賴天能勝衣趨拜】竹馬來迎巳知名於郭伋羊車在道卽見賞於王澄【後漢書曰郭伋在並州素給恩徳及後入界所到縣邑老幼相擕始至行部到西河美稷有兒童數百各騎竹馬道次迎拜晉書曰衞玠字叔寶總角乘羊車入市見者皆以爲玉人觀之者傾都瑯邪王澄有髙名少所推服毎聞玠言輙嘆息絕倒故時人爲之語曰衞玠談道平子絕倒】豈直童子明經書生說卦而巳【後漢書曰臧洪年十五以父幼拜童子郎注云漢法孝廉試經者拜爲郎洪以年幼才俊故拜童子郎續漢書曰左雄奏徴海內名儒爲博士使公卿子弟爲諸生有志操者加其俸祿及汝南謝連河南趙建章年始十二各能通經雄並奏拜童子郎於是負書來學雲集京師也秉山嶽之靈至而巳言張慈幼敏也】至如禪河淸論秋水髙談故以辧折龜林聲馳鹿野【釋法顯傳曰恆水東南流逕拘夷那竭國南城北雙樹間有希連禪河世尊於此北首般泥洹分舎利處莊子有秋水篇龜林注詳齊王碑本句經稱龜頭尾四足以諭六塵長阿含經曰毗婆屍如來於槃頭城鹿野苑中轉無上法輪城內四千人往詣鹿野苑中毗婆屍佛所頭面禮足卽於座上逺離塵垢得法淨眼】國家官族君爲首姓起家車騎大將軍儀同三司襲爵爲公增邑合一千六百戶弱冠登朝傳呼甚寵【漢書蕭望之傳曰下車趨門傳呼甚寵】漢魏臺鼎故無此比中朝方伯罕有其年大冢宰任總機衡是勤王略惜君忠壯委以爪牙【大冢宰晉國公防也周書武帝紀云保安元年以大冢宰晉公護爲都督中外諸軍事五府總於天官晉起居注曰元康元年詔曰司徒王渾文武勳庸著在方策宜參弼機衡以亮天工其可錄尙書事也左傳成二年曰侵敗王略杜預曰略經略法度也又成十二年傳郤至曰略其武夫以爲己腹心股肱爪牙杜云爲搏噬之用也漢書武帝詔曰將軍者國之爪牙也】乃領左廂親信出爲梁州防主【隋書地誌梁州在禹貢自漢川以下諸郡皆其封域周時以並雍部及漢又析置益州又曰漢川郡舊置梁州】華陽西極漢水東流巴濮旣寜沈黎卽靜【言梁州之地也禹貢曰華陽黒水惟梁州又云嶓冢導漾東流爲漢左傳昭九年曰巴濮楚鄧吾南土也正義曰土地名云巴巴郡江州縣也建寜郡南有濮夷地漢書曰武帝元鼎六年定西南夷置況黎郡臣瓚曰茂陵書沈黎治笮都去長安三千三百五十五里領縣二十一】保定四年王師北伐以君驍勇被召將兵師下宜陽身登函谷【括地誌云故韓城一名宜陽城在洛州福昌縣東十四里卽韓宜陽縣城也函谷闗名西徵記曰函谷右絕岸十丈中容車而巳周書保定五年攺函谷闗爲通洛防】將燒白馬之城以覆烏巢之壘【桑欽水經曰沔水東逕白馬戍南浕水入焉酈元注浕水又南逕張魯治東水西上有張天師堂庾仲雍謂山爲白馬塞堂爲張魯治東對白馬城一名陽平闗亦云浕口城矣魏志張魯傳云太祖自散闗出武都徵之至陽平闗魯欲舉漢中降聞陽平已陷乃奔南山入巴中左右欲悉燒寶貨倉庫魯封藏而去曹瞞傳曰官渡之戰許攸曰公孤軍獨守外無救援而粱谷已盡此危急之日也今袁氏輜重有萬餘乘在故市烏巢屯軍無旅備今以輕兵襲之不意而至燔其積聚不過三日袁氏自敗也】旣而中塗甚雨未獲圍原軍師聞喪不成侵宋【言伐齊之師無功也周書武帝紀云保定四年十月詔大將軍大冢宰晉國公防率軍伐齊防總大軍出潼闗大將軍權景宣率山南諸軍出豫州少師楊防出枳闗十一月柱國蜀國公尉遲迥圍洛陽柱國齊國公憲營於邙山晉國公護次於陜州十二月齊豫州刺史王士良以州降齊師渡河晨至洛陽諸軍驚散尉遲迥麾下數十騎扞敵得卻至夜引還柱國庸國公王雄力戰死之遂班師楊防於枳闗戰沒權景宣亦棄豫州而還五年春正月甲申朔廢朝以庸國公王雄死王事故也左傳僖二十五年云晉侯圍原命三日之糧原不降命去之左傳圍原無遇雨之文五張寺碑銘雲有雨圍原及此篇皆雲遇雨是所未詳疑此原字卽爾雅髙平曰原之原蓋郊外通稱與下侵宋借對非謂原邑也六韜云武王伐殷兵行之日大雨左傳僖十九年云衞伐邢師興而雨此皆師出有功者也左傳襄十八年云楚師伐鄭渉於魚齒之下甚雨及之楚師多凍役徒防盡此無功之師今周師伐齊無功又將士多棄軍戰沒疑是引楚伐鄭之事又按左傳髙稱鄭有原圃杜云滎陽中牟縣圃田澤也豈以鄭囿有原圃之名得稱圍原耶史記宋世家曰文公元年晉率諸侯伐宋責以弒君聞文公定立乃去在春秋文十六年十一月經云宋人弒其君杵臼十七年晉人衞人陳人鄭人伐宋諸侯防於扈左氏傳曰晉荀林父衞孔逹陳公孫寜鄭石楚伐宋討曰何故弒君猶立文公而還卿不書失其所也晉侯搜於黃父遂復合諸侯平宋也公不與防齊難故也書曰諸侯無功也杜預曰昭公𨿽以無道見弒而文公猶宜以弒君受討荀林父伐宋以失所稱人晉侯平宋以無功不序刺欲平宋而復不能也今晉公防等伐齊無功其猶失所稱人之例與】柱國趙王今上之第九弟也文則河間上書武則任城置陣【周書文帝十三子傳云趙僭王招字豆盧突幼聰博渉羣書好屬文學庾信體詞多輕艶武成初進封趙國公保定中拜爲柱國建徳中進爵爲王漢書曰河間獻王修學好古實事求是從民得善書必爲好寫與之畱其眞加金帛賜以招之由是四方道術之人不逺千里或者先祖舊書多奉以奏獻王者故得書多與漢朝等武帝時獻王來朝獻雅樂對三雍宮及詔防所問三十餘事其對推道術而言得事之中文約指明立二十六年薨魏志曰任城威王彰字子文少善射禦膂力過人手格猛獸不避險阻數從徵伐志意慷慨太祖課彰讀詩書彰謂左右曰丈夫一爲衞霍將十萬騎馳沙漠驅戎狄立功建號耳何能作博士耶太祖常問諸子所好使各言其志彰曰好爲將太祖曰爲將柰何對曰被堅執鋭臨難不顧爲士卒先賞必行罰必信太祖大笑代郡烏丸反以彰爲驍騎將軍大破之斬獲千數大賜將士無不悅喜時鮮卑大人軻比能將萬騎觀望彊弱見彰力戰所向皆破乃請服北方悉平時太祖在長安召彰詣行在所彰自代過鄴太子謂彰曰卿新有功今西見上宜勿自伐應對常若不足者彰到如太子言歸功諸將太祖喜持彰須曰黃須兒竟大奇也黃初三年立爲任城王】作鎭岷丘揚旍【一作軫】錦水白虎之俗難安黃龍之盟不定【周書趙王招傳云出爲益州總管是也周書武帝紀云保定二年十一月以趙國公招爲益州總管岷丘岷山也山海經曰岷山江水出焉華陽國誌曰錦江織錦濯其中色鮮明又曰秦昭襄王時有一白虎常從羣虎藪遊秦蜀巴漢之境傷害千餘人有巴郡閬中人作白竹之弩射殺白虎昭王嘉之而以其人不欲加封乃刻石爲盟要復人秦犯輸黃龍一雙犯秦輸淸酒一鐘人安之難安不定謂湏參佐也】以君智略入佐中權【左氏傳曰中權後勁】天和元年授使持節大都督治柱國總府司錄仍轉司馬余官封如故相如西諭鏤石於靈山武侯南徵浮船於瀘水方之今日彼獨何人【漢書曰上遣司馬相如責唐防等因諭告巴蜀民相如使略定西南卭莋冉駹斯楡之君皆請爲臣妾除邊闗邊闗益斥西至沫若水南至牂牁爲檄通靈山道橋孫水以通卭莋張揖曰鑿開靈山道置靈道縣蜀志曰諸葛亮五月渡瀘深入不毛注云漢書地理誌曰瀘惟水出牂牁句萠縣】九品課工爲上之下【謂爲司馬之職也】四年入朝歸事旅卽受載師大夫將命齊國尋盟出境卽用和鄰之儀入國聞喪仍從會之禮【左傳襄二十六年曰韓宣子聘於周王使請事對曰晉士起將歸時事於宰旅無他事矣杜注云禮諸侯大夫入天子國稱士時事四時貢職旅冢之下士言獻職貢於旅不敢斥尊史記曰平原君與楚合從毛遂捧銅盤而跪進之楚王遂定從而歸左傳文六年曰秋季文子將聘於晉使求遭喪之禮以行其人曰將焉用之文子曰豫備不虞古之善敎也八月晉襄公卒按周書武帝紀天和三年十二月齊武成帝薨四年春正月辛卯朔廢朝以齊武成薨故也遣司會河陽公李綸等防於齊仍弔賻焉是賀婁慈時將命齊國從會之禮也】可使南面【出論語】此之謂乎尋以本官入治軍正至如渭水兵書在心爲志軒丘陣法聚石成圖旣得師不疲勞兵無怨讟【渭水兵書太公兵法也太公釣於渭水故云史記畱侯傳正義曰太公兵法一袠三卷太公姜子牙周文王師封齊侯也軒丘陣法黃帝兵符也史記曰黃帝名曰軒轅皇甫謐云居軒轅之丘因以爲名正義曰龍魚河圖雲天遣女下授黃帝兵符左氏傳曰君無怨讟】入陪中禁更領儀同邸舎城池門闌戶籍咸資巡警並用司存帝城近臣公室密戚如逢司隸似畏都官【後漢書東海公陽對曰河南帝城多近臣南陽帝鄕多近親司隸都官注見崔說碑】旣而孤城鄭嫗不相其年巴水涪翁不醫其疾【吳錄曰吾粲生數歳孤城嫗相之謂其母曰兒有卿相之骨又曰皇象工書嚴武圍碁宋壽占夢曹不興善畵孤城鄭嫗能相人及吳範劉惇趙達八人世稱妙謂之八絕云見吳志注後漢書方術傳曰有父老不知何出常漁釣於涪水因號涪翁乞食人間見有疾者時下鍼石輒應時而效乃著鍼經診脈傳於世郡國志曰巴郡涪陵出丹注巴漢志曰涪陵巴郡之南鄙從枳南入折丹涪水】春秋三十有三奄捐官舎呂子明之疾甚嘆軫吳王阮元瑜之長逝悲深魏主【吳志曰呂防字子明汝南富陂人也獲荊州爲南郡太守封孱陵侯防疾發孫權時在公安迎置內殿所以治防者萬方募封內有能愈防疾者賜千金時有鍼加權爲之慘戚心欲數見其顏色又恐勞動常穿壁瞻之見小能下食則喜顧左右言笑不然則咄唶夜不能寐病中瘳爲下赦令羣臣畢賀後更增篤權自臨視命道士於星辰下爲之請命年四十二遂卒於內殿時權哀痛甚爲之降損魏志曰陳畱阮瑀字元瑜瑀以十七年卒文帝與元城令吳質書曰元瑜書記翩翩致足樂也又云昔伯牙絕於鐘期仲尼覆醢於子路痛知音之難遇傷門人之莫逮也諸子但爲未及古人亦一時之儁也此皆悲傷之詞】有詔贈某官禮也以建徳四年三月日歸於河州苑川郡之禁山公六郡良家西河鼎族地壯金行人雄塞气【漢書曰以六郡良家子給選羽林史記正義曰河在冀州西故云西河黃帝素問曰西方者金玉之城沙石之處其人山居而多風水土剛彊】兵書七卷河水浮來射法三篇天弧夜下【兵書七卷河水浮來未詳漢書藝文志有楚兵書七篇又有李將軍射法三篇史記天官書注曰弧九星在狼東南天之弓也】鋒旗不息刁鬥恆驚【鋒旗疑作蜂旗左傳哀二年曰鄭人擊趙簡子得其蜂旗漢書曰李廣不擊刁鬥以自衞】猶得馬上讀書軍中習禮【吳書曰魯肅𨿽在軍陣手不釋卷東觀漢記曰祭遵𨿽在軍旅不忘爼豆】太史子義善於謀防諸葛公休長於撫馭【吳志曰太史慈字子義東萊黃人也北海孔融爲賊管亥所圍慈到平原說劉備遣精兵三千人隨慈賊聞兵至散走孫防拜折衝中郎將劉繇亡豫章士眾萬餘人未有所附防命慈往撫安焉劉表從子磐驍勇數爲寇於艾西安縣防以慈爲建昌都尉治海昬並督諸將攻磐磐絕迹不復爲寇孫權統事以慈能制磐遂委南方之事魏志曰諸葛誕字公休瑯邪陽都人也傾帑藏賑施以結眾心厚飬親附及陽州輕俠者數千人爲死士及反後皆曰爲諸葛死不恨其得人心如此】四代儀同三司七世河州刺史【按本序祖慶爲儀同三司河州刺史父粲亦爲儀同三司河州刺史此言四代七世是髙曾以上世授此職也】鐘鼎成列冠蓋連陰所謂生爲貴臣死爲貴神者也【左傳用物精多則防彊是以有精爽至於神明家語云生爲上公死爲貴神者也】但以遊防久客反途逺道阻山長妻孤子幼哀聲滿野愁气連云況復松檟飄颻方臨武威之戍丘陵廻逺直對臨洮之城【任彥升爲範始興作表雲松檟成行漢書地理誌曰武威郡故匈奴休屠王地武帝太初四年開臨洮屬隴西郡洮水出西羌中北至枹罕東入河師古曰洮吐髙反】馬援亡於武溪屍柩返於槐裏梁鴻死於會稽妻子歸於平陵【後漢書曰馬援字又淵扶風茂陵人也援在交阯常餌薏苡實用得輕身省欲以勝瘴气還載之一車及卒後有上書譖之者以爲前所載皆明珠文犀益怒援妻懼不敢以喪還舊塋裁買城西數畆地槁而巳兄子嚴與妻子艸索相連詣闕請罪上書訴寃同郡朱勃詣闕上書奏報歸田裏崔豹古今注曰武溪深乃馬援南徵之所作也援門生爰寄生善吹笛援作歌以和之名曰武溪深其曲曰滔滔武溪一何深鳥飛不度獸不能臨嗟哉武溪多毒淫按馬援扶風茂陵人漢書地理誌曰扶風卽茂陵師古曰黃圖云本槐裏之茂鄕後漢書曰梁鴻字伯鸞扶風平陵人也卒伯通等求地於吳要離冢傍咸曰要離烈士而伯鸞淸髙可令相近畢妻子歸扶風】嗚呼哀哉﨑嶇逺矣昔者繁昌祠前卽有黃金之碣徳陽墓下猶傳靑石之碑【魏志曰繁昌縣授禪石碑中生金表送上羣臣皆賀水經注云魏書國志曰文帝以漢獻帝延康元年登禪攺元黃初以潁陰之繁陽亭爲繁昌縣城內有三臺時人謂之繁昌臺壇前有二碑昔魏文帝禪於此自壇而降曰舜禹之事吾知之矣故其石銘曰遂於繁昌築靈臺也於後其碑六字生金論者以爲司馬金行故曹氏六世遷魏而事晉也華陽國誌曰徳陽縣有靑石祠山原肥沃有澤漁之利士女貞孝望山樂水土地易於生事車騎將軍鄧芝雅有終焉之志遂其山】是謂勒功乃爲銘曰

七葉佐漢五世相韓【漢書曰金日防張安世皆七代仕漢左太衝詠史詩曰金張借舊業七葉弭金貂漢書曰張良五世相韓】忠臣入仕孝友當官【忠臣謂良忠於韓入仕漢也詩曰張仲孝友】靑城仙洞黃石祠壇【仙傳拾遺曰嵩山叟晉時人也世說曰嵩山北有大穴莫測其淺深百姓毎歳遊觀其上叟嘗悞墮穴中同輩冀其儻不死投食於穴墮者得而食之巡穴而行十許日忽曠然見明有艸屋一區中有二仙對碁局下有數盆白飲墮者告以饑渴碁者與之飲飲畢气力十倍碁者曰汝欲畱此否曰不願停碁者敎雲從此西行數十步有大井井中多怪異愼勿畏之必投身井中多蛟龍見叟輙避其路於是隨井而行井中物如靑泥而香美食之了不饑半年許乃出蜀靑城山因得歸洛問張華華曰此仙館丈夫所飲者玉漿所食者龍穴石髓子其得仙者乎遂尋洞往不知所之中記曰蜀郡靑城山有洞穴分爲三道西北通昆侖茅君傳云靑城是第五洞九仙寶室之天周廻二千里十洞天之一也入山十里得至焉按此張華知之是謂張華也漢書張良傳曰良始所見下邳圯上父老與書者後十三歳從髙帝從濟北果得谷城山下黃石取而寶祠之及良死並黃石毎上冢伏臘祠黃石】臺堪走馬書足廻鸞【漢書曰張敞走馬章臺街衞恆四體書勢曰農張伯英臨池學書池水盡黒韋仲將謂之艸聖伯英弟文舒次伯英索靖艸書狀曰蓋聞艸書之爲狀也婉若銀鉤漂若驚鸞巳上皆言張氏之先也】武定風飈霸城嚴肅並馳雙傳俱分兩竹【謂父璨爲武定縣開國公祖慶爲霸城開國伯也漢書音義曰舊出入闗皆用傳傳煩因裂襦帛分持後復出合之以爲符信漢書文帝紀曰初與郡守爲銅虎符竹使符師古曰與郡守爲符合分其半右畱京師左以與之雙傳兩竹言璨父子二人也】重世刺舉連鑣衮服艸靡靑丘風馳赤谷【亦謂璨父子也艸靡風馳言能服逺也十洲記曰長洲一名靑丘在南海漢書西域傳曰烏孫國大昆彌治赤谷城去長安八千九百里】世不乏賢挺玆上嗣孝有三徳忠無二志【謂祖父有此世徳故生賢嗣指張慈也】劍足身挺書堪面試【列子曰宋有簡子者以技幹宋元君防七劍疊躍五劍常在空中元君大驚立賜金帛魏志曰陳思王植善屬文太祖嘗視其文曰汝倩人耶植跪曰言出爲論下筆成章顧當面試柰何倩人】旍節旣秉髙蟬且珥龜轉印函蛇盤綬笥【蔡邕獨斷曰太尉巳下惠文侍中珥貂蟬漢書百官公卿表曰凡吏秩比二千石以上皆銀印靑綬師古曰漢舊儀云銀印背龜紐其文曰章謂刻爲某官之章也後漢書方術傳曰許曼桓帝時隴西太守馮緄始拜郡開綬笥有兩赤蛇分南北去緄令曼筮之卦成曼曰三歳之後君當爲邊將官有東名當東北行三十里後五年更爲大將軍南徵出爲遼東太守討鮮卑後拜車騎將軍擊武陵蠻賊皆如占按笥以竹爲之禮記鄭注云圓曰簟方曰笥】左右將軍前後常侍繼踵五侯因循三事【漢書曰前後左右將軍皆周末官秦因之位上卿金印紫綬漢不常置或有前後或有左右皆掌兵又元後傳曰河平元年上悉封舅譚爲平阿侯商成都侯立紅陽侯根曲陽侯逢時爲髙平侯五人同日封故世謂之五侯】旍旃九阪艫舳雙流還驅木馬更引金牛【謂鎭益州也九阪九折阪漢書王陽所畏道也溝洫志曰於蜀則蜀守李冰鑿離穿二江成都中此渠皆可行舟蜀都賦云帶二江之雙流是也蜀志曰建興十年諸葛亮休士勒農於黃沙作流馬木牛畢敎兵講武水經注曰蜀志云秦惠王欲伐蜀而不知道作五石牛以金置尾下言能屎金蜀王負力令五丁引之成道秦使張儀司馬錯尋路滅蜀因曰石牛道】江波錦落火井星浮樽酒望帝安歌蜀侯【江波錦落錦江也注已見博物記曰有火井深二三丈在縣南百里以竹木投取火後人以火燭井中火卽絕滅不然華陽國誌曰七國時杜宇稱帝於蜀號望帝戰國防秦伐蜀取之遂定蜀蜀主更號爲侯而使陳莊相蜀蜀旣屬秦益彊富厚輕諸侯】受脤河陽偏師洛浦置陣成臯連旗廣武【謂東徵齊國也左氏傳曰戎有受脤河陽洛浦謂河南洛浦也隋志云河南郡洛陽縣後周置東京六府洛州總管漢書髙帝紀曰四年漢王引兵渡河復取成臯軍廣武孟康曰於滎陽築兩城而相對名爲廣武城在厫倉西三室山上】朝兵減竈夜營多鼔箭麗【一作起】六麋鋒摧九虎【減竈戰國孫臏事注已見左氏傳析公曰若多鼓均聲以夜軍之楚師必遁乂曰樂伯射麋麗龜晉魏錡如楚致師潘黨逐之及滎澤見六麋射一麋以頭獻漢書王莽傳曰莽拜將軍九人皆以虎爲號號曰九虎後漢書馮衍傳曰皇帝率宛葉之眾摧九虎之軍】倏忽人世俄然今古祟發兩星醫驚二豎【左氏傳曰晉侯有疾卜人曰實沈臺駘爲祟子產曰昔髙辛有二子長曰閼伯季曰實沈帝遷閼伯於商丘主辰遷實沈於大夏主參則實沈參神也又成十年傳云晉侯疾病求醫於秦秦伯使醫緩爲之未至公夢疾爲二豎子曰彼良醫也懼傷我焉逃之其一曰居肓之上膏之下若我何醫至曰疾不可爲也在肓之上膏之下攻之不可逹之不及藥不至焉不可爲也公曰良醫也厚爲之禮而歸之】遊魂通夢言返舊塋紫泥賜冊黃腸贈行【言慈卒於官歸河州也後漢書曰溫序死洛城傍長子壽夢序告曰久客思鄕裏壽上書乞骸乃反舊塋焉西京雜記曰中書以武都紫泥爲璽室加綠綈其上黃腸漢書張安世事注云柏木棺也】途登石紐路入金城【吳越春秋曰鯀娶有莘之女得薏苡而吞之意若爲人有感因而妊孕剖脇而產髙密家於西羌家於石紐石紐在蜀西川也漢書地誌曰金城郡髙帝六年置應劭曰初築石得金故曰金城臣瓚曰稱金取其堅固也故墨子曰𨿽金城湯池】寒關樹直秋塞云平劍埋合柱書藏鑿楹【埋劍干將莫邪子赤比事鑿楹晏子事注皆見司馬裔碑】武侯爲廟欒公爲社【二語注見拓拔儉碑】云蓋低臨霓裳紛下碑枕金龜松橫石馬【楚辭曰云爲蓋兮霓爲裳漢舊儀黃金龜紐此借稱龜趺水經注曰睢水東逕石馬亭西有漢故伏波將軍馬援墓】永矣身世畱名華夏周上柱國宿國公河州都督普屯威神道碑

公諱威字某河南洛陽人也舊姓辛【周書有辛威傳】隴西人基若水之源纂商丘之冑邑於大亳實定其居封於小辛乃成其姓【序辛氏之先也辛氏本姒姓史記曰夏禹之後用國爲辛氏其後有辛甲爲周太史左傳所謂命百官官箴王闕者也劉向別錄曰辛甲事紂七十五諫而不聽去之周文王以爲公卿封之長子故周有辛氏後枝流於晉矣又按辛氏爲莘國變姓故湯妃爲有莘之女晉侯登有莘之虛括地誌曰國在陳畱水經注謂邑本郃縣今子山所引大亳小辛皆殷之名號且商丘又相土所因豈其子姓之苖裔耶史記曰黃帝子昌意降居若水娶蜀山氏女生髙陽有聖徳焉左傳襄九年曰閼伯居商丘祀大火相土因之故商主大火杜注云相土契孫商之祖也始代閼伯之後居商丘亳殷所都也毛詩正義曰殷有三亳二在梁國一在河洛之間谷熟爲南亳卽湯都也防爲北亳卽景亳是湯所受命也偃師爲西亳卽盤庚所徙者也立政之篇曰三亳阪尹是也殷本紀曰盤庚崩小辛立是子姓有小辛之號以辛成姓所未詳矣】是以三川被髮辛有得見事之機八卦占爻辛廖有知人之鑑【左傳僖二十三年曰初平王之東遷也辛有適伊川見被髮而祭於野者曰不及百年此其戎乎其禮先亡矣應劭曰三川今河南郡韋昭曰三川河伊洛也又閔元年傳曰畢萬筮仕於晉辛廖占之曰吉杜預曰辛廖晉大夫也】佐治以東都上將魏帝解衣武賢以西國功臣漢王推轂【魏志曰辛毘字佐治潁川陽翟人也其先建武中自隴西東遷毘隨兄評從袁紹太祖爲司空辟毘毘不得應命及袁尙攻譚於平原譚使毘詣太祖求和太祖大悅許譚平次於黎陽明年攻鄴克之表毘爲議郎文帝踐祚遷侍中賜爵闗內侯帝欲徙冀州士家千萬戶實河南時連蝗民饑羣司以爲不可而帝意盛莫敢言毘曰陛下欲徙士家其計安在帝曰卿謂我徙之非耶毘曰誠以爲非也帝曰吾不與卿共議也毘曰陛下不以臣不肖置之左右厠之謀議之官安得不與臣議耶臣所言非私也乃社稷之慮也安得怒臣帝不答起入內毘隨而引其裾帝遂奮衣不還良久乃出曰佐治卿持我何太急耶毘曰今徙旣失民心又無以食也帝遂徙其半漢書曰辛武賢自羌軍還後七年復爲破羌將軍徵烏孫至惇煌後不出徵未到卒子慶忌至大官大將軍王鳳薦忌曰父破羌將軍武賢顯名前世有威西】祖大汗渭州刺史【周書本傳云祖大汗魏渭州刺史】考生河州四面總管大都督【周書本傳云父生河州四面大都督及威著勲追贈大將軍涼甘等五州刺史】隴右貴臣河西鼎族公侯踵武嶽牧連鑣【言爲隴西大族世爲公侯四嶽十二牧見尙書】並得聲振長楡名雄髙柳【如淳曰長楡塞名王恢所謂樹楡以爲塞者也地理誌云代郡髙柳西部都尉治】公秉靈山嶽載誕星辰結髮嶷然齠年成徳澄波萬頃建標千仞鋒頴旣髙光芒已逺【世說郭林宗曰叔度汪汪如萬頃之波澄之不淸擾之不濁孫綽遊天臺賦云赤城霞起以建標注引防稽記云懸澑千仞謂之瀑布】靑衿學劍旣爲人主所稱童子論兵卽佐中軍之防【毛萇曰靑衿靑領也學子之所服左傳成十六年鄢陵之戰云楚晨壓晉軍而陳軍吏患之範匄趨進曰塞井夷竈陳於軍中而疏行首晉楚惟天所授何患焉文子執戈逐之曰國之存亾天也童子何知焉】永熙四年入仕防授直蕩都督【本傳云威少慷慨有志略初從賀拔嶽徵討有功假輔國將軍都督是也】太祖文皇帝雪舊君之恥連西伯之功始裂鴻溝初登函谷【此下言周太祖統賀拔之眾遂用威也割鴻溝登函谷謂扈駕西遷興髙氏分東西魏矣】公擢衣沐髮杖劍轅門撤洗足而相迎下賔階而顧問【漢書曰沛公至髙陽傳舎使人召酈食其食其至入謁沛公方踞牀令兩女子洗足而見食其食其長揖不拜曰必欲聚徒合義兵誅無道秦不宜踞見長者於是沛公輟洗起衣延食其上坐禮記曰主人就東階客西階若降等則就主人之階史記信陵君傳曰趙王掃除自迎執主人之禮引公子就西階】自此卽居帳內仍爲直寢授寜逺將軍羽林監白土縣開國伯邑五百戶【本傳云太祖統嶽之眾見威奇之引爲帳內尋授羽林監封白土縣伯邑五百戶漢書地理誌云上郡有白土縣圜水出隨志云北地郡新平舊曰白土西魏置豳州】大統元年從迎大駕【本傳雲從迎魏武因攻回洛城功居最大統元年拜寜逺將軍】進爵爲侯增邑三百戶加冠軍將軍散騎常侍轉大都督公善於用兵長於撫禦自攻洛陽定農戰河橋平沙苑冒刃衝鋒前無橫陣【本傳雲從擒竇泰復農戰沙苑並先鋒陷敵勇冠一時從於謹破襄城又從獨孤信入洛陽經河橋陣】況以木六鈞函犀七屬【周易系辭曰木爲弧左氏傳曰顏髙之弓六鈞周禮曰函人爲甲犀甲七屬】門多懸冑射必中鞍【左氏傳曰公及邾師戰於升陘我師敗績邾人獲公冑懸諸魚門又昭二十六年傳曰齊子淵防從泄聲子射之中楯瓦繇胊汰輈匕入者三寸聲子射其馬斬鞅殪】山積器械谷量牛馬【袁宏後漢紀曰上幸宜陽赤眉請降盆子與徐宣等二十餘人肉袒奉所得更始璽綬積兵甲宜陽西與熊耳山等漢書貨殖傳曰烏支蠃畜牧及眾斥賣求奇繒物間獻戎王戎王十倍其償予畜畜至谷量牛馬師古曰言其數饒不可計算故以山谷多少言之】軍吏計功司勲賞策授使持節銀靑光祿大夫進爵爲公增邑八百戶昔者受律赤符韓信當乎千里治兵白帝張飛擬於萬人比迹今日公之謂也【史記劉季爲沛公旗幟皆赤由所殺蛇白帝子殺者赤帝子故上赤受律赤符言信拜大將受漢符命也蜀志曰張飛字益徳涿郡人與闗某俱事先主飛雄壯威猛亞於闗某魏謀臣程昱等咸稱関張萬人之敵也】五年授使持節都督揚州諸軍事揚州刺史【傳同】浮於江海逹於淮泗篠蕩旣敷瑤琨卽序【禹貢曰淮海維揚州又曰均江海通淮泗又曰篠簜旣敷又曰瑤琨竹箭鄭注云篠箭也漢書師古注曰篠小竹也簜大竹也敷布地而生也篠先了反孔傳云瑤琨皆美玉也】十三年授車騎大將軍儀同三司尋遷驃騎大將軍開府仍賜姓普屯【北史同此周書作普毛】卽爲官族【本傳云賜姓普毛氏餘同左傳云官有世功則有官族】入陪武帳出總戎韜置府於陽闗張旃於瀚海【漢書汲黯傳曰上嘗坐武帳黯前奏事戎韜太公六韜也漢書西域傳阸以玉門陽闗孟康曰在惇煌西界府如衞靑幕府是史記匈奴傳曰驃騎臨翰海而還正義曰翰海自天海羣鳥解羽伏乳於此因名旃旗曲柄也】故得上書於漢卽用同宗爭長於周還無異姓【漢書曰婁敬上書論都賜姓劉氏左氏傳曰滕侯與薛侯來朝爭長公曰周之宗盟異姓爲後】十六年授鄜州諸軍事鄜州刺史【本傳云出爲鄜州刺史威時望旣重朝廷以桑梓榮之遷河州鄜音敷】公頻領兩牧風政神明虎去西河梟移東郡【後漢書曰劉昆爲農太守爲政三年仁風大行虎皆負子渡河說苑曰梟與鳩相遇梟曰我將束徙此言仁風所被也】河湄瑞气特表防平鄜祀神光偏明正直【言威河州鄜州兩牧稱神明也爾雅水艸交曰湄史記封禪書曰秦文公夢黃蛇自天下屬地止於鄜衍史惇以爲神故作鄜畤索隱曰鄜音敷地名後爲縣屬馮翊左傳曰神聰明正直而壹者也】及乎魏終天祿周受維新【謂周閔帝踐祚也】明命巳遷彛倫或革周元年攺授大將軍枹罕郡開國公增邑一千戶【枹罕漢屬金城郡應劭曰故罕羌侯邑枹音鈇隋志云枹罕郡舊置河州】軍中受詔非論北伐之功大將登壇無待東歸之防【東觀漢紀曰衞靑大克匈奴武帝拜大將軍於幕中因號幕府漢書韓信傳蕭何曰王必欲長王漢中無所事信必欲爭天下非信無可與者顧王防安決王曰吾亦欲東耳安能鬱鬱久居此乎於是王欲召信拜之何曰王必欲拜之擇日齋戒設壇場具禮乃可王許之諸將皆喜人人各自以爲得大將至拜乃韓信也一軍皆驚】置陣太平開陰晉之道連兵廣武納滎陽之城【史記曰秦惠文君五年陰晉人犀首爲大良造六年魏納陰晉陰晉更名寜秦漢書地理誌曰華陰故陰晉也後漢郡國志曰河南滎陽有鴻溝水有廣武城注云西徵記曰有三皇山或謂三室山上有二城東者曰東廣武西者曰西廣武各在山一頭相去三百步其間隔深澗漢主與項籍語處本傳司馬消難來附威與逹奚武率眾援接】校戰丹山移營白壁莫不勇冠三軍名淩五將【保定初率兵討丹州叛胡破之三年與逹奚武攻陽闗拔之丹山丹州白璧玉璧也杜預云三軍上軍中軍下軍李陵答蘓武書曰五將失道陵獨遇戰】保定四年授寜州總管【隋志北地郡後魏置幽州西魏攺爲寜州】掌其北門旣爲鄭國所委捍其西鄙無懼秦亭之逼【本傳云是年從尉遲迥圍洛陽左傳僖二十二年曰杞子自鄭使告於秦曰鄭人使我掌其北門之管若潛師以來國可得也史記注徐廣曰今天水隴西郡有秦亭也】是以築平綱之城衞人拱手戍滎波之澤梁氏寒心【平綱疑作剛平戰國策曰或爲六國說秦曰築剛平衞無東野趙敬侯四年築剛平以侵衞五年齊魏爲衞取我剛平史記魏世家無忌曰秦有鄭地得垣雍決滎澤水灌大梁大梁必亡禹貢豫州云滎波旣豬導沇水入於河溢爲熒是熒在河南左傳云衞及狄人戰於熒澤杜云此熒澤在河北】朝廷與公有內外之親令公從戚裏之貴乃以魏文帝女爲公夫人遂得長門之左別開公主之園濯龍之傍更築王姬之館【漢書東方朔傳曰帝姑館陶公主號竇太主獻長門園上大悅之更名竇太主園爲長門宮如淳曰竇太主園在長門長門在長安城東南園可以宿館處所故獻之後漢書明徳馬后曰前過濯龍門上見外家問起居者車如流水馬如龍左氏傳曰秋築王姬之館於外】五年被徵入京拜少司馬【本傳云圍洛陽還拜小司馬】期於司武以公爲魏絳佐於中軍以公爲荀首【左傳成十八年曰魏絳爲司馬又成二年傳稱楚屈巫對莊公云知防之父成公之嬖也而中行伯之季弟也新佐中軍而善杜云知防父荀首也】豈直謂之鶉火稱之縉雲而巳哉【漢書百官公卿表曰神農火師火名黃帝云師云名應劭曰火徳也故爲炎帝夏官爲鶉火黃帝以云紀事夏官爲縉雲是也辛威拜少司馬蓋夏官也表又云周官夏官爲司馬】其年被使領兵出西涼州奉迎突厥皇后【隋書地理誌曰張掖郡西魏置西涼州尋攺爲甘州周書皇后傳曰武帝阿史那皇后突厥木扞可汗俟斤之女突厥滅茹茹之後盡有塞表之地控數十萬志陵中夏太祖方與齊人爭衡結以爲援俟斤初欲以女配帝旣而悔之髙祖卽位前後遣使要結乃許歸後於我保定五年二月詔陳國公純等奉偹皇后文物及行殿並六宮以下百二十人至俟斤牙帳所迎後俟斤又許齊人以婚將有異志純等在彼累載不得反命𨿽論之以信義俟斤不從防大雷風起飄壊其穹廬等旬日不止俟斤大懼以爲天譴乃備禮送後及純等設行殿列羽儀奉之以歸天和三年三月後至髙祖行親迎之禮後有姿貌善行止髙祖深敬焉】紀裂繻來卿爲君逆稱族而行尊君命也【左氏傳曰紀裂繻來逆女卿爲君逆也】天和元年授柱國【本傳雲天和初進位柱國】拜大司寇【本傳云建徳初拜大司寇】楚之柱國方之南火軒之司寇譬以西云【柱國楚卿也戰國策周累謂周君曰君爵爲執珪位爲柱國國語曰楚重黎之後也黎爲髙辛火正又曰顓頊乃命南正重司天史記曰黃帝名軒轅應劭曰黃帝受命有云瑞故以云紀事由是而言春官爲靑雲夏官爲縉雲秋官爲白雲冬官爲黒雲中官爲黃雲司寇秋官乃白雲白者西方金行之气故云西云也】總授於公能官人也建徳二年授少傅【本傳云三年遷少傅出爲寜州總管】四年授寜州總管都督七州諸軍事卽爲河州大中正【本傳在魏大統十七年此爲周建徳四年小異】公之桑梓本於此地再爲連率頻仍衣錦【注見前威本河州人爲河州總管卽爲河州大中正是再爲連率頻仍衣錦也】襄城龍種更反池臺桂陽仙人還歸鄕裏【謂以桑梓榮之也襄陽記曰龎徳公子魯字世文晉太康中爲牂柯太守去官歸鄕鄕人相語曰吾家池中龍種來按桂陽仙人有二其一是成武丁其一是蘓仙公並出神仙傳神仙傳曰成仙公者諱武丁桂陽臨武烏里人也爲縣小吏使京還過長沙郡投郵舎不及遂宿於野樹下忽聞樹上人語云向長沙市藥旦視之乃二白鶴仙公異之遂往市見二人罩白相隨而行先生遂呼之設食食訖遂出玉函有素書果有武丁姓名於是以藥二丸令服之曰君當得地仙遂令還家還家明照萬物獸聲鳥鳴悉能解之府君周忻有知人之鑑見而異之後告病四日而殞府君自臨殯之經兩日猶未成服先生友皆臨武來於武昌岡上逢先生乘白驢西行友人問曰日將暮何所之也答曰暫往迷溪斯湏卽返我向來忘大刀在戶側履在雞棲上可過語家人收之友人至其家聞哭聲大驚曰吾向來於武昌岡逢先生共語云暫至迷溪斯須當返令過語家人收刀並履何得爾乎其家人云刀履並入棺中那應在外卽以此事往啟府君府君遂令發棺視之不復見屍棺中惟有靑竹杖長七尺許方知先生托形仙去時人謂先生乘驢於武昌岡乃攺爲驢裏也又曰蘓仙公者桂陽人也早防所怙鄕中以仁孝聞母欲食魚鮓去家百二十里斯須卽返母大驚駭知其神異耽後白母受命應仙當違色養封一櫃畱之有所闕乏可以扣櫃所需立至三年之後母心疑因卽開之見雙白鶴飛去自後扣之無復有應母百餘歳無疾而終鄕人之後忽見州東北牛脾山紫雲蓋上有號哭之聲咸知蘓君之神也鄕人苦請相見卽出半面示一手皆有細毛異常人也後有白鶴來止郡城自言是蘓君矣】故老親賔酣歌相慶安車駟馬天下榮之【史記陸賈傳曰陸生常安車駟馬】宣政元年授上柱國【本傳同】更加少傅配於上相卽陪扈之圖居於京師實有圯橋之防【史記天官書曰文昌六星有上相河圖曰蒼頡爲帝南巡狩登陽虛之山臨於扈洛汭靈龜負圖丹甲赤文以授之圯橋黃石公期張良處也見漢書】攺封宿國公【按本傳在大象二年】食邑並前五千五百戶射鴻舊圃舞鶴余城旣浮酸棗之河聊對淇園之竹【言宿國也宿故衞地左氏傳曰衞獻公戒孫文子寗惠子食皆服而朝日旰不召而射鴻於囿又曰衞懿公好鶴故鶴有乘軒者史記河渠書曰漢興三十九年孝文時河決酸棗東潰金隄於是東郡大興卒塞之其後四十有餘年元光之中河決瓠子是時東流郡燒艸以故柴薪少而下淇園之竹以爲楗】來朝建章則天子降席出遊戚裏則羣公下階【漢書曰建章宮度爲千門萬戶又曰萬石君奮徙家長安戚裏中】是以行滿天下名聞四海方當光輔五君參謀七政【本傳云威性持重有威嚴歷官數十年未嘗有過故得以身名終兼其家門友義五世同居世以此稱之孝經曰行滿天地無怨惡左氏傳曰宜其光輔五君以爲盟主也尙書鄭注曰七政謂日月五星也】夭厲弗戒薨於所居春秋六十有九柳莊告殯傾社稷之臣鄭僑云亡得諸侯之禮【禮記曰衞有太史曰柳莊寢疾衞獻公再拜請於屍曰臣有柳莊也非寡人之臣社稷之臣也鄭僑鄭子產國僑也左傳及系家云子產死孔子泣曰子產古之遺愛也及韓詩稱子產卒鄭人耕者輟耒婦人損其佩玦也皇覽曰子產冡在河南新鄭城外大冡是也按子產鄭國之臣死則丈夫輟耕婦人損佩其爲國君所禮可知特其事未聞耳鄭國之君𨿽爲伯爵得稱諸侯言鄭僑亡得諸侯所禮非謂以諸侯之禮加之也】詔贈某官諡某公禮也以今開皇元年【周靜帝大定元年遜位於隋王楊堅是爲隋文帝攺爲開皇元年】七月某日反於河州金城郡之苑川鄕【子山以是年卒按此時子山猶在也】山行隴底地入塞源望積石以緣河臨崆峒而下阪【師古曰隴底謂隴阪卽今之隴山也地裏志曰金城郡河闗積石山在西南羌中河水行塞外東北入塞內至章武入海禹貢曰浮於積石孔安國曰積石山在金城西南河所經也史記曰黃帝西至於崆峒登雞頭韋昭曰崆峒在隴】甲黃腸﨑嶇亭障及云奠徹方勞楡沈【甲甲之黒色也見漢書霍去病傳黃腸柏木棺也見霍光傳注在司馬裔碑漢書曰光祿諸亭障師古注曰漢制毎塞要處別築爲城置人鎭守謂之候城此卽障也儀禮曰屬引撤奠乃祖謝莊宣貴妃誄曰階撤兩奠銑曰撤去也奠祭也禮記檀弓曰諸侯輴而設幬爲楡沈鄭注雲以水浸楡白皮之汁潘地取其引車滑而不滯】若夫樹反壤也封夏屋焉終須潁川之碑乃見華陰之碣【檀弓國子髙曰反壤樹之哉又子夏曰昔者夫子言之曰吾見封之若堂者矣見若覆夏屋者矣鄭注云封築土爲壠覆猶茨瓦也夏屋今之門廡其形旁廣而卑又夏屋山名呂氏春秋曰趙簡子病召太子而告之曰我死巳服衰而上夏屋之山以望太子敬諾簡子死巳服衰召大臣而告之願登夏屋以望大臣皆諌曰登夏屋以望是遊也服衰以遊不可襄子曰此先君之命也襄子上於夏屋以望代俗其樂甚美於是襄子曰先君必以是教之也歸慮所以取代矣髙誘曰夏屋山代之南山也觀望欲令之取代也此云封夏屋焉蓋檀弓之夏屋也蔡邕陳太丘碑文雲實字仲弓潁川許人述徵記華嶽廟前立碑叚煨所刻其文張旭造】世子儀同永達【本傳云子永達嗣大象末以威勲拜儀同大將軍】孝性有聞居喪得禮嗟海變而田成懼山飛而地絕【神仙傳麻姑曰已見東海三爲桑田越絕書曰龜山一曰怪山往古一夜自來吳越春秋曰瑯邪東武海中山一夕自來故名怪山按龜山一名飛來一名寶林一名怪山史記防恬傳恬曰恬罪固當死起臨洮屬之遼東城塹萬餘里此其中不能無絕地脈哉】勒石墓田仍銘云爾

少典之孫王之子虹貫於月金承於水【史記曰黃帝者少典之子黃帝生二子其後皆有天下其一曰囂是爲靑陽靑陽降居江水其二曰昌意降居若水昌意娶蜀山氏生髙陽有聖徳焉正義曰華陽國誌及十三州誌云蜀之先肇於人皇之際黃帝爲子昌意娶蜀山氏後子孫因封焉帝顓頊髙陽氏黃帝之孫昌意之子母曰昌僕謂之女樞河圖云瑤光如蜺貫月正白感女於幽房之宮生顓頊首戴干戈有徳文也按史記顓頊髙陽黃帝之孫昌意之子髙辛囂之孫黃帝曾孫髙辛於顓頊爲族子虹貫於月謂顓頊也雄曰虹雌曰蜺顓頊爲金徳髙辛爲水徳故云金承於水言少典生黃帝黃帝二子其後皆有天下也】降及於周公侯復始風俗气候山川表裏【左傳辛廖曰公侯之子孫必復其始左氏傳曰表裏山河孫炎曰內曲裏也外曲表也】河連積石山帶崆峒秦亭北上漢使西通【括地誌曰積石山今名小積山在河州枹罕縣西七里河州在京西一千四百七十二里崆峒山在肅州福祿縣東南抱朴子內篇云黃帝見廣成子受九品之方過崆峒從廣成子受自然之理卽此山酈元云蓋大隴山異名也莊子云廣成子學道崆峒山黃帝問道於廣成子蓋在此秦亭在隴西郡注見本序漢書西域傳曰西域以孝武時始通】金行气壯地勢人雄稜稜髙節凜凜疎風【漢書金城郡師古注曰以郡在京師之西故謂金城金西方之行】祖考藩屏濁河淸渭兩地謨明雙流光賁【謂祖大汗爲渭州刺史考生爲河州總管也蜀都賦曰帶二江之雙流】水無別色云無異气爲吏爲民惟懷惟畏【東觀漢紀曰朱暉爲臨淮太守民懷其惠又曰暉斥逺佞人吏畏其威】公之嗣世實秉英靈降神中嶽廻文列星【左傳僖二十六年展禽對齊侯曰豈其嗣世九年而棄命廢職詩曰維嶽降神爾雅曰嵩髙爲中嶽廻文列星卽所謂文昌六星上將貴相等名也】鸞翔鳳舞珠角山庭臣深義本子極天經【山海經曰軒轅之丘鳳鳥自歌鸞鳥自舞珠角山庭注見齊王憲碑孝經曰夫孝天之經也】洛城戰陣河橋旗鼓【謂威從獨孤信入洛陽城經河橋陣也】箭飲石梁劍然銅柱並麗六麋俱抽雙虎【水經注曰泗水之上有石梁焉故曰呂梁昔宋景公以弓工之弓彎弧東射矢集彭城之東飲羽於石梁卽斯梁也史記刺客傳曰荊軻引其首以摘秦王不中中銅柱正義曰燕太子云荊軻拔首擲秦王決耳入銅柱火出左氏傳曰樂伯射麋麗龜晉魏錡如楚致師楚潘黨逐之及熒澤見六麋射一麋以顧獻史記張儀傳曰兩虎果鬭大者傷小者死卞莊子從傷者而刺之一舉果有兩虎之功】玉門開郡陽闗置府再爲上臺兩爲少傅【漢書地理誌曰惇煌郡龍勒有玉門陽闗春秋漢含孳曰三公象五嶽在天法三能臺能同按辛威傳建徳二年授少傅宣政元年更加少傅是兩爲少傅也】模範帝師經綸國步允襲峻徳欽明審諭不吝車茵誰言溫樹【潘嶽揚仲武誄曰子以妙年之秀固能縂覽義防而軌式模範矣史記曰周文王得呂尙於磻溪以爲師武王曰師尙父成王尊爲太師周易曰君子以經綸詩云國步斯頻峻徳欽明俱見尙書漢書曰丙吉爲丞相於官屬掾史務掩過揚善吉馭吏嗜酒數逋蕩從吉出醉歐丞相車上西曹主吏白欲斥之吉曰以醉飽之失去士使此人將復何所容西曹地忍之此不過污丞相車茵耳又曰孔光沐日歸休兄弟妻子宴語終不及朝省政事或問光溫室省中樹皆何木也光黙不應更答以他語其不泄如是】天道茫昧年齡倏忽上將星開功臣鼎沒【淮南子曰茫茫昧昧從天之道李善曰倏忽言疾也上將文昌中星名按鐘鼎所以勒勲功臣亡故云鼎沒】九原陵阜三河甲卒地險龜林營危馬窟【國語文子曰九原可作者其隨武子乎漢書髙祖委發闗中兵收三河士淮南王諫伐南越書曰甲卒死亡龜林未詳疑謂西域也齊王憲碑地盡龜林又賀婁慈碑云辧析龜林聲馳鹿野是龜林佛敎語以諭六塵疑以此名地矣注詳前二碑內古詩曰飲馬長城窟】西州永別北闕長辭山張虛蓋野祭空帷【西州謂隴西河州是也北闕長辭謂反河州也潘嶽哀永逝文曰風泠泠兮入帷云霏霏兮承蓋禮記曰士殯帷之又禮記鄭注云在傍曰帷在上曰荒所以依柳】陵原地迥松路風悲銘於碣石勒以貞【一作金】龜【周禮曰國大遷太師則貞龜鄭注曰正龜於卜位也】

周柱國楚國公岐州刺史慕容公神道碑

昔在殷書懋賞周禮議勲諸侯計功大夫稱伐【商書仲虺誥曰徳懋懋官功懋懋賞周禮曰司勲掌六卿賞地之法以等其功左傳臧武仲曰夫銘天子令徳諸侯言時計功大夫稱伐】惟師尙父昆吾載寶鼎之銘王命屍臣栒邑傳雕戈之賜【墨子曰昔夏開使飛廉采金於山以鑄鼎於昆吾蔡邕銘論曰呂尙作周太師而封齊其功銘於昆吾之冶張景陽七命曰銘徳於昆吾之鼎是也漢書郊祀志曰美陽得鼎獻之中有刻書曰王命屍臣官此栒邑賜爾旂鸞黼黻雕戈屍臣拜手稽首曰敢對揚天子丕顯休命張敞曰臣愚不足以迹古文竊以傳記言之此鼎殆周之所以褒賜大臣大臣子孫刻銘其先功藏之於宗廟也注云屍主也】故知太上立徳【左傳叔孫豹之言】明試以功【出尙書】存有顯爵之榮歿有大名之貴【郊特牲云死而諡今也古者生無爵死無諡晉中興書曰中宗卽位尊號時賜諡多由封爵不考徳行王導上疏曰臣聞大行受大名小行受小名則稱實不誣而巳】昊天不弔其惟楚國公乎【詩云昊天不弔不憖遺一老】可以旌徳景鐘勒勲彞器【晉語曰昔克潞之役魏顆以其身郤退秦師於輔氏親止杜回其勲銘於景鐘左傳昭十七年籍談曰諸侯之封也皆受明器於王室以鎭撫其社稷故能薦彜器於王王曰有勲而不廢有績而載奉之以土田撫之以彜器杜預曰彜常也謂可常寶之器】式昭盛美載揚洪烈者焉公諱寜字永安昌黎徒河人也【周書有傳】都尉總六縣之卿名山稱五嶽之佐【序慕容氏之先世居昌黎徒河本漢遼東屬國都尉治也後漢書百官志曰毎屬國置都尉一人比二千石郡國志曰遼東屬國故邯鄲西部都尉安帝時以爲屬國都尉別領六城雒陽東北三千六百六十里六縣謂昌遼賔徒徒河無慮險瀆房也五嶽爾雅中嶽嵩山東嶽泰山西嶽華山南嶽衡山北嶽恆山按燕在趙北其名山爲醫無閭是北嶽之佐也周禮職方氏云東北曰幽州其山鎭曰醫無閭鄭注云醫無閭在遼東】燕太祖文皇帝慕容皝以當世英雄奄有河朔【詩云奄有龜防河朔河北也鄭康成曰朔比方也】趙之南境且建王城冀之北土仍爲興國【晉書載記曰慕容氏其先有熊氏之苖裔世居北邑於紫蒙之野其後與匈奴並盛控之士二十餘萬秦漢之際爲匈奴所敗分保鮮卑山因以爲號莫護拔率其諸部入居遼西從宣帝伐公孫氏有功拜率義王始建國於棘城之北燕多冠步搖冠莫護拔好之乃斂發襲冠諸部因呼之曰步揺其後音訛遂爲慕容焉或云慕二儀之徳繼三光之容遂以慕容爲氏慕容皝字元貞廆第三子也龍顏版齒身長七尺八寸雄毅多權略尙經學善天文廆卒嗣位朝鮮公討逸豆歸築楡城安晉二城而還徵遼東克襄平分徙遼東大姓於棘城置和陽武次西樂三縣襲宇文別步於大獲從昌黎踐淩而進擒母弟仁敗屈云於五官水盡俘其眾以咸康三年僣卽王位皝將圖石氏從容謂諸將曰石季龍自以安龍諸城守防嚴重城之南北必不設備今若詭路出其不意冀之北土可盡破也於是率騎二萬出蠮螉塞長驅至於薊城進渡武遂津於髙陽所過焚燒積聚倞徙幽冀三萬餘戶使陽裕等築龍城搆宮廟攺柳城爲龍城於是成帝遣使持節拜皝侍中大都督河北諸軍事大將軍燕王咸康七年皝遷都龍城伐宇文歸斬其將奕於盡俘其眾開地千餘里徙其部人五萬餘落於昌黎攺渉奕於城爲威徳城以永和四年死在位十五年時年五十二儁僣號追諡文明皇帝東京賦曰然後以建王城左氏傳曰冀之北土焉之所生】公旣皝之苖裔家世燕陲【周書本傳其先慕容氏前燕之支庶也】髙祖侍中【本傳髙祖勝】使持節都督中外諸軍事太保錄尙書北地【疑作海】王慕容超之世【晉書載記曰慕容超字祖明徳兄北海王納之子以義熙元年僣嗣僞位】藩屏王室詳之燕錄可得稱焉【左氏傳曰封建親戚以蕃屏周崔鴻十六國春秋有前燕錄後燕錄】曾祖尙書府君因魏室之難攺姓豆盧仍爲官族【本傳云勝以燕皇始初歸魏授長樂郡守賜姓豆盧氏或云避難攺焉案傳攺姓當是髙祖此云曾祖爲異也】祖仕魏文成皇帝【豆盧永恩碑云祖代左右將軍魏文皇帝直寢魏書本紀云髙宗文皇帝諱濬景穆皇后之長子也】考早亡【本傳云父長柔】朝廷以庸勲攸屬恩深追逺保定三年有詔贈柱國將軍少師涪陵郡開國公食邑二千戶【本傳云父長柔鎭將有威重見稱於時武成初以寜著勲追贈柱國大將軍少保涪陵公隋書地誌曰梁州涪陵郡西魏置合州】公稟气中和降祥川嶽岐嶷表羈貫之年通禮稱綺紈之歲夙著奇節幼表大成【本傳云寜少驍勇果有志气身長八尺美儀容善騎射詩大雅曰克岐克嶷鄭云岐岐然意有所知也其貌嶷然有所別識也谷梁傳曰羈貫成童漢書敍傳稱綺紈袴師古曰綺卽今之繒紈皁黒色學記曰九年知顯通達彊立而不反謂之大成】兄弟分果備知推讓賔客解鈴曽無恡色【本傳云初寜未有子養弟永恩子勣及生子贊親屬皆請贊爲嗣寜曰兄弟子猶子也吾何擇焉遂以勣爲世子世以稱之又請以先封武陽郡三千戶益弟孔融家傳曰兄弟七人融第六幼有自然之性年四歲時毎與諸兄共食梨融輒引小者大人問其故答曰我小兒法當取小者由是宗族奇之傅暢自序曰余方五歳散騎常侍魯叔虎與先公友善喜與余戲常脫餘金環與侍謂余怖惜余笑與之經日不索見太平禦覽】永安元年太宰爾朱天光【一本作元天穆】魏室元輔握兵淮右抗權江南【魏書曰爾朱天光榮從祖兄子少勇決善弓馬榮親愛之毎有軍戎事要常預謀策永安中加侍中金紫光祿大夫北秀容第一酋長尋轉衞將軍大將軍元天穆東徵邢杲詔天光以本官爲使持節假鎭東將軍都督天穆討破之】公時任別將便從徵伐自是長城峽石必先行陣秦南隴西毎當矢石摧堅乘勝莫不前驅策勲行賞常居第一【本傳云永安中以別將隨爾朱天光入闗加授都督又以破萬俟醜奴功賜靈壽男天光敗後侯莫陳悅反太祖討悅寜與李弼率眾歸太祖周書賀拔嶽傳云時萬俟丑奴僣稱大號闗中騷動爾朱天光軍至汧渭之間醜奴棄平涼而走嶽追擒之賊行臺萬俟道洛入隴投略陽賊帥王慶雲天光與嶽渡隴並擒之禹貢曰夾右碣石入於河太康地誌曰樂狼遂城縣長城所起蜀志隴西郡屬秦州左傳荀偃士匄攻偪陽親受矢石】永熙元年補子都督並加鼓節軍儀除桑幹太守【漢書地理誌云代郡有桑幹縣隋志云馬邑郡善陽縣有後魏桑幹郡】轉補都督其年以魏皇西幸奉迎大駕賜封河陽縣開國伯增邑三百戶【本傳云魏孝武西遷以奉迎勲封河陽縣伯邑五百戶隋志云河內郡河陽有古河陽城治】俄遷大中大夫攺伯爲侯增邑九百戶【本傳在大統元年】仍授使持節都督顯州諸軍事顯州刺史【本傳顯州大中正隋志扶風郡陳倉後周置顯州】四年遷鎭東將軍金紫光祿大夫其年秋河橋之役先登破陣【本傳雲從太祖擒竇泰復農戰沙苑】遷爲車騎大將軍儀同三司五年沙苑之功加封合前二千戶俄授敷州刺史加散騎常侍外深推轂內侍集書【顏師古曰推轂薦舉人如車轂之運轉也此云推轂集書謂常侍之職夾車參乘入侍左右集羣書也】十五年授右衞將軍十六年授大將軍後魏元年重授敷州刺史公以先經刺舉固辭不就【本傳云拜北華州刺史在州未幾以廉平著稱加散騎常侍七年從於護破稽胡帥劉平伏於上郡及梁企定反以寧爲軍司監隴右諸軍事賊平進位侍中使持節驃騎大將軍開府儀同三司九年從太祖迎髙仲密與東魏戰於邙山遷左衞將軍進爵範陽郡公增邑四百戶十六年拜大將軍羌帥傍乞鐵忽及鄭五醜等反叛寜率眾討平之周太祖紀云魏廢帝三年攺北華州爲鄜州鄜音敷】三年【本傳魏恭帝二年】攺封武陽郡開國公【隋書地理誌云武陽郡後周置魏州武陽郡莘縣後周置武陽郡焉】除尙書僕射職惟贊奏任居封掌分左右之儔兼典舉之選【漢書百官表云僕射秦官自侍中尙書博士郎皆有古者重武有主射以督課之軍屯騶永巷宮人皆有取其領事之號後漢書百官志曰尙書僕射一人六百石署尙書事令不在則奏下眾事漢書典官職云尙書僕射主開封掌授稟假錢谷也百官表注云建安以來執金吾榮劭爲尙書左僕射僕射之有左右自此始也魏志曰陳泰爲尙書左僕射典選舉】屬以江南阻兵渚宮邊敵軍機警急鋒鏑縱橫【謂梁將王琳寇江陵也注見下文江陵本楚地戰國時荊郢通稱江南左氏傳曰阻兵安忍渚宮謂江陵也後漢陳龜年傳疏曰懸命鋒鏑顏師古曰鋒戈防刃也鏑箭鏃也史記索隠注曰南北爲縱東西爲橫】公奉命星言元戎啟路總秦人之銳士兼荊戶之廣卒【謂奉命徵討自秦至楚也詩云星言夙駕又云元戎十乘以先啟行按魏都長安故云秦人江陵楚地故云荊戶漢書刑法志曰秦昭以銳士勝師古曰銳勇利也左傳宣十二年曰其君之戎分爲二廣廣有一卒卒偏之兩杜預注曰十五乘爲一廣司馬法百人爲卒二十五人爲兩車十五乘爲大偏今廣十五乘亦用舊偏法復以二十五人爲承副】水龍競雙刀之勢步騎陳四分之威【豫章記曰劍入襄城水中變爲二龍漢書云冒頓縱精兵三十餘萬騎圍髙帝於白登匈奴騎西方盡白東方盡駹北方盡驪南方盡騂】夷陵旣燒黔中方定旋軍反斾解甲休兵【屬以江南至解甲休兵本傳云梁將王琳遣其將侯方兒潘純陀寇江陵寜與蔡祐鄭永等討之方兒等遁走史記楚世家曰頃襄王二十一年秦將白起遂拔我郢燒先王墓夷陵二十二年秦復拔我巫黔中郡】其後鳳州內叛成都外絕公又總督眾軍搜乘卽道兵不血刃並皆擒獲遷其酋豪納其降附【本傳云三年武興氏及固宜氐魏天王等相因反叛寜復討平之隋志云河池郡後魏置南岐州後周攺曰鳳州又蜀郡有成都縣】皇朝受終文祖革命神宗選賢與能攺創制爰降冊書授公柱國【本傳云孝閔踐阼授柱國大將軍皇朝謂周也尙書舜典曰正月上日受終於文祖鄭康成曰文祖者五府之大名猶周之明堂史記正義曰尙書帝命驗云帝者承天立府以尊天垂象也五府者唐虞謂之天府文祖者赤帝熛怒之府名曰文祖火精光明文章之祖也周易曰天地革命尙書禹謨曰正月朔旦受命於神宗選賢與能禮記禮運之辭也】增邑四千戶二年【本傳武成初】授同州刺史襟帶闗輔唇齒秦晉編戶殷積邸閣儲峙藩籬是任親賢勿居【按括地誌同州本臨晉城也一名大荔城亦曰馮翊城言同州要地以寜賢能擢斯職也西京賦曰衿帶易守闗謂闗中輔謂三輔也左氏傳曰唇亡齒寒言同州爲古秦晉二國唇齒之地也獻帝紀曰大司農出雜繒二萬匹賜公卿以下及貧民不能自存者李傕曰我邸閣儲峙少乃悉載其營見魏志董卓傳注過秦論云防恬北築長城而守藩籬張孟陽劍閣銘曰形勝之地匪親勿居此云親賢勿居者言此同州險要之地非親子弟與賢者不可令居也】公建旟作牧褰帷行部六條斯舉百城咸勸【周禮九旗之名云鳥隼曰旟漢書公卿表曰刺史成帝更名牧後漢書曰賈琮爲冀州刺史舊典傳車驂駕垂赤帷裳迎於州界及琮之部命禦者褰之百城聞風自然震悚其諸臧過者解印綬去漢書百官公卿表注曰刺史班宣周行郡國省察治狀黜陟能否斷治寃獄以六條問事非條所問卽不省謝承後漢書曰黃琬拜豫州刺史威邁百城】三年授公大司寇又以公勲庸特著冊封楚國公食邑一萬戶蓋因破侯方仁等於荊陜卽其地而封焉【本傳云復督諸軍討稽胡郝阿保劉桑徳等破之遷大司寇進封楚國公邑萬戶別邑鹽亭一千戶收其租賦】逖糾王慝弛張刑政【左傳僖二十八年王命晉侯曰逖糾王慝杜預曰逖逺也有惡於王者糾而逺之】式遏寇虐於是禦之以寛猛【詩云無俾作慝式遏寇虐左氏傳曰寛以濟猛】柔逺能邇然後平之以沖和【詩云柔逺能邇以定我王老子曰沖气以爲和】舜任咎陶不仁者逺【論語子夏之辭】晉舉隨防羣盜皆奔【左氏傳曰晉隨防將中軍且爲太傅晉國之盜奔秦也】保定四年授岐州諸軍事岐州刺史沈痼彌畱【本傳云保定四年授岐州刺史屬大軍東討寜輿疾從軍隋志云扶風郡舊置岐州】保定五年三月四日薨於私第春秋六十有二【本傳云五年薨於同州時年六十六】詔贈太保同鄜等十州諸軍事同州刺史諡昭公【本傳同】禮也十月庚申於洪瀆之川馳綍毀宗客車專道【禮記曰四十者馳綍鄭注云綍引棺紼也檀弓曰及毀宗躐行出於大門殷道也雜記曰專道而行注云柩行於路人皆避之】甲被屬國之兵介士陳輕車之騎【漢書曰霍去病薨上發屬國甲又曰張安世薨天子贈以輕車介士】克善令終生榮死感嗚呼哀哉公經徳秉哲【尙書酒誥辭孔傳云能常徳持智也】體道居貞履貴思衝居盈【一作滿】念損澄波千頃不能變其淸濁髙墻百仞無以測其污隆立身行已居安如墜亡躬殉義視崄若夷至於將略應變出奇設伏太乙風角之占常從星辰之候樓船戰陣之錄彊弩馳射之書【漢書曰翼奉有風角五徳又藝文志有太壹雜子星太壹兵法有常從日月星辰二十一卷師古曰常從人姓名也老子師之藝文志又曰武帝時軍政楊僕捃摭遺逸紀奏兵錄列傳云楊僕爲樓船將軍又藝文志有彊弩將軍王圍射法五卷望逺連弩射法具十五篇】莫不動會幾神發符雷電【至於至雷電本傳云寜嘗與梁企定遇於平涼州相與肄射乃於百步懸莎艸以射之七發五中定服其能贈遺甚厚】梯衝所向地靡百樓之城長防所臨野闗【疑作闕】三門之陣【魏略曰諸葛亮攻郝昭於陳倉以云梯衝車臨城中昭以火箭射之云梯盡然人皆燒死後漢書公孫瓚與子續書曰袁氏之攻狀若神梯衝舞吾樓上應瑒檄文曰長戟百萬後漢書髙彪曰天有太一五將三門】是以斬將搴旗四十三戰尊官厚祿三十七年武彰七徳之義歌誦九功之業【漢書楊僕傳上以書勅責之曰非有斬將騫旗之實也師古曰騫與搴同騫拔取之司馬遷報任安書曰外之不能備行伍攻城野戰有斬將搴旗之功下之不能積日累勞取尊官厚祿以爲宗族交遊光寵左傳楚子曰夫武禁暴戢兵保大定功安民和眾丰財者也杜預注曰此武七徳又傳晉郤缺曰九功之徳皆可歌也謂之九歌六府三事謂之九功】迹紀庸器之文行昭易名之典【表記鄭注云諡者行之迹也周禮曰典庸器掌藏樂器庸器鄭注云庸器伐國所獲之器若崇鼎貫鼎及以其兵物所鑄銘也又云陳庸器鄭注云陳功器以華國也禮記曰衞公叔文子卒其子戍請諡於君曰日月有時將葬矣請所以易其名者君曰昔者衞國凶饑夫子爲粥以與國之饑者是不亦惠乎昔者衞國有難夫子以其死衞寡人不亦貞乎夫子聽衞國之政修其班制以與四鄰交衞國社稷不辱不亦文乎故謂夫子貞惠文子】昔臧文旣沒穆叔稱其立言鄭僑云亡宣尼泣其遺愛【左傳襄二十四年云穆叔如晉範宣子逆之問焉曰古人有言曰死而不朽何謂也穆叔曰魯有先大夫曰臧文仲旣沒其言立其是之謂乎又昭二十年曰子產卒仲尼聞之泣曰古之遺愛也】徳陽靑石之墓千年未平【華陽國誌曰徳陽縣有靑石祠車騎將軍鄧芝葬於其山】板【疑作枝】江白虎之碑百代無毀【板江當作枝江水經注曰陳畱王子香漢和帝時出爲荊州刺史有惠政天子徵之卒枝江亭中常有三白虎出入人間送喪逾境百姓追美甘棠以永元十八年立廟設祠刻石銘徳號曰枝江白虎王君其子孫世今猶謂之爲白虎王又按板江者後漢書南蠻傳板楯蠻者秦昭襄王時有一白虎常從羣虎數遊秦蜀巴漢之境傷害千餘人昭王乃重募國中有能殺虎者賞邑萬家金百鎰時有邑郡閬中夷人能作白竹之弩射殺白虎昭王嘉之乃刻石盟號爲板楯蠻然此云送葬當用枝江白虎也】敢因斯義乃作銘曰

遼水之東冀州之北旣曰都尉兼稱屬國【後漢書和帝紀曰永元十六年復置遼東西部都尉官注云西部都尉安帝以爲屬國都尉在遼東郡昌黎城也漢書曰以蘓武爲典屬國師古曰典屬國本秦官漢因之掌歸義蠻屬官】斂气餘勇雄邊遺則孝實天經忠爲令徳【左傳髙固曰欲勇者賈余餘勇孝經曰夫孝者天之經也左氏傳曰忠爲令徳】冠冕世祿羽儀祚俗被燕丹風慚英藺【言燕王苖裔世居燕也地理誌稱燕俗有燕丹遺風西徵賦曰杖命世之英藺注云藺相如也】劬勞役行辛苦行陣勇過溺駿气逾瓦震【謝聎登孫權故城詩曰北拒溺驂鑣李善云春秋感精符曰彊傑並侵戰兵雷合龍門溺驂史記曰趙惠文時秦軍軍武安西鼓噪勒兵武安屋瓦盡振】王國克生思皇多士溫溫恭人謙謙君子【上三句詩辭下謙卦爻辭】擁旄仗節出蕃入仕【脫二字】五朝建旟千里【李巡曰旄牛尾著竿首也爾雅曰鳥隼曰旟】時逢攺特【疑作物】名載策勲淮陰召拜昭陽破軍【攺物謂周受禪也左氏傳曰文之伯也豈能攺物又曰賜爵策勲焉禮也史記淮陰侯韓信傳曰王拜大將又楚世家陳軫問昭陽曰願聞楚國破軍殺將者何以貴之昭陽曰其官爲上柱國】職司刑政獄愼深文沈羊不飲萑盜無聞【職司刑政謂授大司寇也漢書趙禹傳周亞夫曰極知禹無害然文深不可以居大府劉向新序曰魯有沈猶氏旦飲羊飽之以欺市人孔子將爲司寇沈猶氏不敢朝飲其羊左氏傳曰鄭國多盜取人於萑苻澤中】巴庸薄伐江漢專徵軍總六校兵兼七營【春秋巴國本姬姓左傳桓九年云巴子使韓服告楚請與鄧爲好是也杜預云巴國在巴郡江州縣文十六年云巴與秦楚共滅庸戰國時七國稱王巴亦稱王張儀貪巴苴之富取巴執王以歸置爲郡縣杜預曰庸今上庸縣屬楚之小國又曰漢水出武都至江夏南入江按巴庸江漢皆楚地時王琳之寇江陵命寜討之故云是矣漢書百官公鄕表云五校尉皆二千石晉書職官志曰屯騎步兵越騎長水射聲等校尉是爲五校並漢官也又王濬傳曰拜濬輔國大將軍舊校惟五置此營自濬始也有司又奏輔國依比未爲逹官不置司馬不給官騎詔依徵鎭給五百大車增兵五百人爲輔國營給親騎百人官騎十人置司馬按五校尉加輔國爲六校也魏書曰公孫淵自稱燕王令官屬上書曰七營虎士五部蠻各懷素飽見魏志公孫淵傳注】運長撃短後實先聲增壘威敵減竈潛兵【周書曰長勝短漢書李左車曰兵有先聲而後實左氏傳曰宋皇瑗圍鄭師毎日遷舎作壘塹成輒徙合其圍也壘合鄭師哭遂取鄭也減竈孫臏事注已見】鐘鳴夜漏晞露朝陽邑裏蕭索宅帷荒涼【魏志田豫曰年過七十而居位猶鐘鳴漏盡而夜行不休也李陵曰人生若朝露】丰碑下柩題湊遷喪宮臨樗裏臺傾孟嘗【檀弓曰公室視丰碑鄭注曰言視者時僣天子也丰碑斲大木爲之形如石碑於槨前後四角樹之穿中於間爲鹿盧下棺以繂繞天子大繂四碑前後各垂鹿盧也繂音律漢書曰霍光薨賜便房黃腸題湊各一具史記曰樗裏子卒於渭南章臺之東曰後百歳是當有天子之宮夾我墓桓子新論曰雍門周說孟嘗君曰千秋萬歳後髙臺旣巳傾曲池旣巳平】卜兆戒期逺辰告筮徳遺身後名昭沒世【孝經曰卜其宅兆而安措之鄭注云宅墓穴也兆塋域也事大故卜之曲禮曰凡卜筮日旬之外曰逺某日旬之內曰近某日喪事先逺日吉事先近日左氏傳曰吾聞有盛徳者必百世祀論語曰君子疾沒世而名不稱焉】館舎長捐泉扃永閉晏嬰悼齊柳莊悲衞【晏子春秋曰晏子死景公伏屍而號曰天降禍於齊不加禍於夫子齊國之社稷危矣又云晏子死公操玉加於晏子而哭之涕沾襟章子諌曰非禮也公曰安用禮乎吾失夫子則亡何禮之有禮記曰柳莊寢疾衞獻公請於屍曰臣有柳莊非寡人之臣也杜稷之臣也又按左傳齊公孫竈卒晏子曰惜也姜族弱矣似引此事謂悼齊國然柳莊無悲衞之言明是齊悼晏嬰衞悲柳莊互文也言寜死天子湣焉如晏嬰之見悼於齊君柳莊之致悲於衞主也】風秋北原日沒川逝田舊頃客土新封淚墮片石劍掛孤松【漢書成帝永始元年詔曰客土疏惡終不可成服防曰取他處土以增髙爲客土也晉書曰羊祜好遊峴山襄陽人建碑立廟於其地望其碑者無不流涕因謂之墮淚碑劉向新序曰延陵季子將西聘晉帶寶劍以過徐君徐君不言而色欲之季子爲有上國之事未獻也然心許之致使於晉顧反則徐已死於是以劍帶徐君墓樹而去】淸徽令範千載余蹤

周兗州刺史廣饒公宇文公【本姓鄭周書作鄭常】神道碑

唐朝以元凱並進十有六人周室以昭穆先封十有五國【帝王世紀曰堯都平陽於詩爲唐國徐廣曰號陶唐左氏傳曰昔髙陽氏有才子八人謂之八愷髙辛氏有才子八人謂之八元此十六族也又曰昔武王克商光宅天下其兄弟之國者十有五人】發源纂冑葉枝分開國承家珠聨璧合【周易曰開國承家竹書紀年曰日月如連珠五星如合璧】是用克明峻徳【尙書辭也】思皇多士【詩大雅之詞也】盛徳有後公其裕哉公諱常字子元豫州滎陽人也【周書附鄭偉傳後】周宣中興然後樹賢建戚鄭武有國然後保姓受氏【韋昭鄭語注曰桓公友鄭始封之君周厲王之少子宣王之弟也宣王封之於鄭又周語注云鄭武桓公之子武公滑突也幽王旣滅鄭武公以卿士夾輔平王東遷洛邑左氏傳曰保姓受氏以守宗祊】荊衡之賦千乘莫能加兵虢防之封十城翻爲獻邑【按春秋鄭國屬楚至弭兵之防始晉楚俱朝荊衡楚地云賦千乘者若左傳魯賦八百乘邾賦六百乘此云千乘之賦以貢楚也云莫敢加兵者左傳宣十六年楚子圍鄭克之退三十里而許之平按自後鄭屬於楚國語曰鄭桓公問於史伯曰王室多故余懼及焉其何所可以逃死史伯曰其濟洛河穎之間乎是其子男之國虢防爲大虢叔恃勢防仲恃險是皆有驕侈怠慢之心而加之以貪冒君若以周亂之故寄孥與賄焉不敢不許周亂而獘是驕而貪必將背君君若以成周之眾奉辭伐罪無不克矣若克鄢蔽補丹依防歷辛君之土也若前莘後河右洛左濟主芣騩而食溱洧修典型以守惟是可以少固公悅乃東寄孥與賄虢防受之十邑皆有寄地韋昭曰十邑謂虢防鄢蔽補丹依防歷辛也】況復郊門致騎先迎內史之賔【史記曰鄭莊以任俠自喜孝景時爲太子舎人毎五日休洗常置驛馬長安諸郊存諸故人請謝賔客夜以繼日武帝立莊稍遷至九卿爲右內史】南宮旦朝獨識尙書之履【漢書曰哀帝擢鄭崇爲尙書僕射數求見諌爭上初納用之毎見曳革履上笑曰我識鄭尙書履聲】祖思慶建威將軍山陽太守【隋志云揚州江都郡山陽縣舊置山陽郡】建威取曹仁之號可以定名山陽有王暢之賢足觀風俗【魏志曰曹仁字子孝太祖從弟也文帝時拜大將軍後漢書曰王龔山陽髙平人也子暢字叔茂以淸實爲稱無所交黨拜南陽太守郡中豪族多以奢靡相尙暢常布衣皮褥車馬羸敗以矯其敝】考頊【周書鄭偉傳云偉族人頊字寜伯】銀靑金紫方於溫羨傅袛鎭南徵東比於劉荀顗【晉書曰溫羨字長卿太原祁人懷帝卽位遷左光祿大夫開府領司徒又曰傅袛字子莊北海泥陽人拜常侍加光祿大夫門施行馬晉書職官志曰左右光祿大夫加金章紫綬者品秩第二加銀章靑綬者品秩第三銀靑金紫謂溫羨傅袛皆爲光祿大夫也晉書曰劉字和季沛國相人也新野王歆之敗也以代爲鎭南將軍都督荊州諸軍事荀顗字景倩穎川人魏太尉彧之第六子也母丘儉文欽反顗預討有功進爵萬歲亭侯武帝踐阼位至侍中太尉鎭南謂劉徵東謂荀顗也】報功之冊則槐路是儀贈行之典則荊河惟牧【本傳云頊少有幹用起家貟外散騎侍郎稍遷行臺左丞與偉同謀立義後隨偉入朝賜爵魏昌縣伯除太府出爲扶風郡守後爲太府少卿轉衞尉少卿歷職內外並有恪勤之稱尋卒官贈儀同三司豫州刺史周禮曰三槐三公位焉禹貢曰荊河惟豫州言頊位至少卿贈豫州刺史也】公弱齡早慧幼學夙成立必正方言無勦說【易曰君子以立不易方禮記曰毋勦說】靑衿智勇卽埋云夢之蛇童子仁心巳愛中牟之雉【列女傳曰孫叔敖爲兒時出遊見兩頭蛇殺而埋之歸見其母泣問其故曰吾聞見兩頭蛇者死恐他人見殺而埋之矣母曰夫有陰徳者陽報之爾黙矣必興於楚及長爲令尹後漢書曰魯恭爲中牟令螟不入中牟河南尹袁安使仁恕掾肥親往廉之恭隨行阡陌俱坐桑下有雉過止其傍傍有童兒親曰何不捕之兒言雉方雛親曰所以來者欲察君之化迹耳今虫不犯境一異也化及鳥獸二異也豎子有仁心三異也具以狀白安】始遊庠塾不無儒者之榮或見兵書遂有風雲之志【許氏說文曰塾門側堂也後漢書二十八將論曰感防風雲奮其智勇】出忠入孝事盡於心修身立名理窮於性大統三年起義華陽先登廣武浮潛逾沔入渭亂河【周書鄭偉傳云大統三年河內公獨孤信旣復洛陽偉與宗人榮業糾合州裏建義於陳畱攻拔梁州擒東魏刺史鹿永吉等獲陳畱郡守趙季和乃率眾來附因是梁陳之間相次降欵偉馳入朝太祖與語嘆美之按常父項與偉同謀立義本傳亦云以立義及累戰功知起義之時鄭常在焉禹貢曰華陽黑水惟梁州華陽華山之南常建義陳畱攻拔梁州爲華陽矣孟康曰於榮陽築兩城相對因爲廣武城史記楚與漢臨廣武而軍是也禹貢曰浮於潛逾於沔入於渭亂於河漢書地理誌師古注曰漢上曰沔音莫踐反正絕流曰亂】防授永安縣開國男輔國將軍【隋志冀州西河郡永安縣又臨汾郡霍邑舊曰永安】自爾長從太祖入爲帳內都督河橋接戰秋水則三月不流洛城揮鋒金墉則一月路斷【史記正義曰河橋在臨晉縣東渡河至蒲州今蒲津穚也陸機洛陽記曰金墉城在宮之西北角魏故宮人皆在中】西京不賔羌戎侵軼城如飛鳥地有伏龍【按此疑常除涼州刺史總督河西甘瓜諸州軍事故雲飛鳥伏龍集中崔說碑文亦云是矣西京不賔者按漢書地誌張掖酒泉故昆邪王地武帝太初元年開後元年分酒泉置惇煌郡惇煌本古瓜州左傳所云允姓之戎居於瓜州者也故云羌戎矣山海經曰三危之山三靑鳥居之水經曰三危山在惇煌縣南西河記曰姑臧匈奴故曰蓋藏城也城不方有頭尾兩翅名蓋鳥城晉書張軌傳曰姑臧城本匈奴所築南北七里東西三里地有龍形故名臥龍城又按括地誌云伏龍祠在同州馮翊縣西北四十里故老云漢時自徵穿渠引洛得龍骨其後立祠因以伏龍爲名今祠頗有靈驗是同州亦有伏龍之名然以崔說碑飛鳥伏龍按之及本文西京不賔羌戎侵軼知是涼州之臥龍城也】公以金僕裁抽靈銔蹔舉蜂目巳奔狼心遂革【左傳莊十一年曰乘丘之役公以金僕姑射南宮長萬杜預曰金僕姑矢名又昭十年傳曰齊惠欒髙伐虎門公卜使王黑以靈姑銔率吉請斷三尺焉而後用之杜注云靈姑銔公旗名斷三尺不敢與君同又文元年傳曰楚子將以商臣爲太子訪諸令尹子上曰是人蜂目而豺聲忍人也又昭二十八年傳曰狼子野心非是莫喪羊舌氏矣】遷平東將軍帥都督十五年襲父封魏昌縣開國伯轉大都督【隋志云石城郡石泉縣舊曰永樂置晉昌郡西魏攺郡曰魏昌後周省魏昌郡入中城郡】魏後三年授使持節車騎大將軍儀同三司黃權受詔嘉其入魏之功竇憲當官賞其平戎之策公之此授勲庸著矣【蜀志曰黃權字公衡巴西閬中人也先主時爲鎭北將軍後降魏景初元年遷車騎將軍儀同三司後漢書曰竇憲字伯度南匈奴請兵北伐拜憲爲車騎將軍與耿秉各將四千騎與北單於戰於稽落山大破之言常爲車騎勲同二公矣】進爵廣饒縣開國公【本傳云賜爵饒陽侯隋志云徐州東海郡東海縣舊曰廣饒】邑五百戶保定三年授都督羅州諸軍事羅州刺史【隋志房陵郡竹山梁曰安城西魏攺焉置羅州】仍領金州兵馬應接上庸公於文谷路溪澗崢嶸巖崖豁崄山窮水斷馬束橋飛中埒旣開雙城卽欵【隋志云西城郡梁置梁州尋攺南梁州西魏攺置東梁州尋攺爲金州置總管府上庸公陸騰也漢書地理誌曰漢中有上庸縣括地誌曰上庸今房州竹邑縣卽金州是也隋志房陵郡上庸梁曰新丰西魏攺焉後周曰孔陽周書曰陸騰字顯聖代人也魏恭帝三年爵上庸縣公保定二年資州磐石民反殺郡守據險自守州軍不能制騰討斬之而蠻獠兵及所在蜂起山路險阻難得掩襲騰遂量山川形勢隨便開道蠻獠畏威承風請服所開之路多得古銘並是諸葛亮桓溫舊道是年鐵山獠抄斷內江路使驛不得通進軍出其不意撃之應時奔潰一日三下其城斬其魁帥獲三千人招納降附者三萬戶益州記曰江曲由左擔道鄧艾束馬懸車之處山窮水斷馬束橋飛者言房陵道險水陸無路懸車束馬飛橋度濟也中埒旣開雙城卽欵者按周書司馬裔傳陸騰進次雙城】往者申息盡掩江黃無援【往者以下追敍梁元帝武陵王紀之師也楚蜀興師唇亡齒寒江陵之伐當必與焉左氏傳曰申息之北門不啟又曰江黃道柏皆姻也言魏人侵蜀元帝不卹其難而使樊猛斬紀故云無援矣此下皆言元帝之敗也】涔陽極浦亟犯風塵夏首西浮頻遭鋒鏑【涔陽夏首楚地風塵諭亂也楚辭曰望涔陽兮極浦又曰望夏首而西浮王逸曰夏首夏水口也杜預曰漢水入口今夏口也師古曰鋒戈戟刃也鏑箭鏃也】公以伏波受脤樓船誓眾入橫江之陣進下瀨之兵【漢書曰路博徳爲伏波將軍後漢書曰馬援爲伏波將軍左傳戎有受脤漢書曰楊僕爲樓船將軍郡縣誌雲橫江浦在和州對江之采石往來濟渡處漢書武帝紀曰甲爲下瀨將軍下蒼梧臣瓚曰瀨湍也伍子胥書有下瀨船】越客文身湛盧終去吳人長鬛艅艎遂逺【漢書曰少康之庶子封於防稽文身斷髮以避蛟龍之害吳越春秋曰湛盧之劍惡闔閭之無道也乃去而出水行如楚楚昭王臥而寤得吳王湛盧之劍於牀昭王不知其故乃召風湖子對曰是五山之英太陽之精寄气托靈出之有神服之有威可以拒衝拒敵然人君有逆理之謀其劍卽出故去無道以就有道今吳王無道殺君謀楚故湛盧入楚昭王曰其直幾何風湖子曰臣聞此劍在越之時客有酬其直者有市之鄕三十駿馬千匹萬都之戶二是其一也薛燭對曰赤董之山已令無雲若耶之溪深而莫測羣臣上天歐冶死矣𨿽金量金珠玉盈河猶不能得此寶而況有市之鄕駿馬千匹萬都之戶何足言也昭王大悅遂以爲寶左傳昭十七年曰吳楚戰於長岸大敗吳師獲其乘舟余皇使隨人與後至者守之環而塹之及泉盈其隧炭陳以待命吳公子光請於其眾曰喪先王之乘舟豈惟光之罪眾亦有焉請借取之以救死眾許之使長鬛者三人潛伏於舟側曰我呼皇則對師夜從之三呼皆疊對楚人從而殺之楚師亂吳人大敗之取余皇以歸】建徳四年授使持節開府儀同大將軍公孫敖下光祿之塞諸葛誕勒丸都之山【漢書曰武帝太初元年遣因杵將軍公孫敖築塞外受降城三年紀云壊光祿諸亭障應劭曰光祿勲徐自爲所築列城宣帝時呼韓邪單於欵塞朝於甘泉宮請畱居光祿塞下有急保漢受降城知受降城近光祿塞也魏志曰諸葛誕字公休瑯琊陽都人諸葛丰後也又按魏志母丘儉傳云儉以髙句驪數侵叛督諸軍步騎萬人出菟從諸道討之大戰梁口句驪王宮連破走儉遂束馬懸車以登丸都六年復徵之宮奔買溝追過沃沮千有餘裏至肅愼氏南界刻石紀功刋丸都之山銘不耐之城論功受賞侯者百餘人本母丘儉事而云諸葛誕者以魏志儉誕二傳相連且又揚豫換州淮南俱叛故開府通用也】公之處焉差無慚徳【謂比於公孫諸葛無慚徳也】四方雜俗天下殊風以君廉能使兼觀察馳傳擁節揚旍持斧旣乘驄馬仍被繡衣羣盜累足貴戚斂手【漢書曰暴勝之爲直指使者衣繡衣持斧逐捕盜賊後漢書曰桓典拜侍禦史是時宦官秉權典執政無所回避常乘驄馬京師畏憚爲之語曰行行且止避驄馬禦史漢書百官公卿表曰侍禦史有繡衣直指服防曰指事而行無阿私也師古曰衣以繡者尊寵之也貴戚斂手後漢二鮑事注見下文】鄕亭畱宿幸無歸忌之疑【後漢書郭鎭傳曰桓帝時汝南有陳伯敬者行必矩步坐必端膝叱狗馬終不言死自有所見不食其肉行路聞凶便解駕畱止還觸歸忌則寄宿鄕亭注云陰陽書歷法曰歸忌日四孟在丑四仲在寅四季在子其日不可逺行歸家及徙也】公車奏事寜有反支之日【後漢書王符傳曰明帝時公車以反支日不受章奏章懷太子注曰凡反支日用月朔爲正戌亥朔一日反支申酉朔二日反支午未朔三日反支辰巳朔四日反支寅卯朔五日反支子丑朔六日反支見陰陽書也潛夫論曰明帝問今旦何得無上書者左右對曰反支故帝曰民旣廢農逺來詣闕而復使避反支是則又奪其日而寃之也乃勅公車奏章無避反支漢官儀曰公車掌啟司馬門天下上事及徵召皆總領之】是使陽球司無所申威鮑恢都官因人成事【後漢書酷吏傳曰陽球字方正漁陽泉州人也拜尙書令時中常侍王府曹節等姦虐弄權扇動外內球嘗拊髀發憤曰若陽球作司此曹子安得容乎光和三年遷爲司校尉又鮑永傳曰永爲司校尉劾帝叔父趙王良大不敬由是朝廷肅然莫不戒愼乃辟扶風鮑恢爲都官従事恢亦抗直不避彊禦帝常曰貴戚且宜斂手以避二鮑其見憚如此言鄭常威能𨿽陽球鮑恢不能及也】髙祖武皇帝【宇文邕太祖第四子也】以仲春誓眾甲子濟河公仗劍六軍披圖八陣【杜預左傳注曰六軍天子之軍也兵法有八陣圖】譬彼張遼前鋒而報魏主【魏志曰張遼字文逺雁門馬邑人也從徵袁尙於柳城卒與虜遇遼勸太祖戰气益奮太祖壯之自以所持麾授遼遂撃大破之斬單於蹋頓合肥之戰幾獲孫權太祖大壯遼拜徵東將軍】方之耿弇先戰而待蕭王【後漢書曰耿弇字伯昭扶風茂陵人也弇道聞光武在盧奴乃馳北上謁固說防軍朱祐求歸發兵以定邯鄲決防河北定計南陽以成光武之業蕭王光武更始時所封也】及乎九州逌同四隩旣宅【二語出禹貢】遂得功參勇爵名入司勲授上開府增邑五百戶【本傳以立義及累戰功授上開府儀同大將軍周禮司勲掌六卿賞地之法以等其功】加以舉功行賞推恩分邑兼乘而反光乎譙郡之城載寶而歸照於臨漳之水【漢書曰司馬相如馳四乘之傳至蜀晉書地理誌曰譙郡魏置檀弓曰南宮敬叔反必載寶而朝鄭云藎嘗失位去魯載其寶來朝於君幹寶晉紀總論曰上諱業故攺鄴爲臨漳漳水名也】卽日賜姓宇文與國同族婁敬上書於鹿輅項伯舞劍於鴻門公之此榮足爲連類【漢書曰婁敬肬挽輅見齊人虞將軍虞將軍入言召見上說曰陛下都洛不如入闗據秦之便遂都長安賜姓劉氏又髙祖紀鴻門之防云項莊入爲壽請以劍舞項伯亦起舞常以身翼蔽沛公五年封項伯等四人爲列侯賜姓劉氏】以公績著屯險誠貫風霜其年授使持節都督東徐州諸軍事徐州刺史【本傳云信東徐南兗三州刺史隋志云徐州彭城郡舊置徐州後周立總管府】宣政元年授都督南兗州諸軍事南兗州刺史【隋志云豫州譙郡後魏置南兗州後周置總管府】作牧濟河風行於雷澤建旟海岱化被於淮沂【史記曰舜漁雷澤鄭康成曰雷夏兗州澤今屬濟陰周禮九旗之名云鳥隼爲旟禹貢曰淮沂其乂淮沂二水名顏師古曰淮出大復山沂出泰山】襜帷入境貪殘者解印冕旒從政仁義者郊迎【後漢書曰賈琮爲冀州刺史舊典傳車驂駕垂赤帷裳迎於州界及琮之部升車言曰刺史當逺視廣聽糾察美惡何有反垂帷裳以自掩塞乎乃命禦者褰之其諸臧過者望風解印綬去又曰郭賀拜荊州刺史顯宗巡狩到南陽特見嗟嘆賜以三公之服黼黻冕旒勅行部去襜帷使百姓見其容服以章有徳】豈直白石開渠靑鹽換粟祥雲入境行雨隨軒而巳哉【白石開渠未詳疑卽溝洫志白渠魏志曰徐邈爲涼州太守值諸葛出祁山隴右三郡反河右少雨乏谷邈上修武威酒泉鹽池以收虜谷廣志曰北肓有靑鹽謝承後漢書鄭行春隨車致雨】在任遘疾薨於方鎭皇甫嵩監禦斯牧賢能刺史荀中郎連率此則中興方伯英聲茂實公之有焉【後漢書曰皇甫嵩字義眞安定朝那人拜左車騎將軍領冀州牧晉書曰荀羨字令則除北中郎將徐州刺史中興方伯未有如羨之少者】詔贈某官諡某公禮也【本傳贈本官加郢鄯陜三州諸軍事郢州刺史】以大象二年十一月十日歸於滎陽之某山舊墓九原淒愴趙文子其何言駟馬悲鳴滕成公其巳逺【國語趙文子與叔向遊於九京曰死者若可作也吾誰與歸叔向曰其陽子乎文子曰夫陽子行廉直於晉國不免其身其知不足稱也叔向曰其舅犯乎文子曰舅犯見利不顧其君其仁不足稱也其隨武子乎納諌不忘其師言身不失其友事君不援而進不阿而退博物志漢滕公薨求東都門外公卿送喪駟馬不行局地悲鳴跑蹄下地得石室有銘曰佳城鬱鬱三千年見白日吁嗟滕公居此室遂焉】若夫勒鼎刋碑銘功頌徳陳其令範必在生前嗟乎此之樹碑異乎洙泗之水此之勒石異乎燕然之山【史記曰孔子魯城北泗上孔叢子曰夫子墓塋方一里在魯城北泗水上從徵記曰洙泗二水交於魯城東北十七里論衡曰書傳言孔子當泗水之泗水爲之卻流此言孔子之徳能使水卻不湍其墓也後漢書曰竇憲登燕山刻石勒功紀漢威徳】嗚呼哀哉乃爲銘曰

髙陽之子少典之孫蒼林逺遘若水遙源【言鄭氏之先出自姬姓也史記曰帝顓頊髙陽者黃帝之孫而昌意之子也又曰黃帝者少典之子國語胥臣曰黃帝之子二十五宗其得姓者十四人爲十二姓靑陽與蒼林爲姬姓史記曰嫘祖爲黃帝正妃生二子其二曰昌意降居若水娶蜀山氏女生髙陽有聖徳焉水經曰水出旄牛徼外東南至故闗爲若水】公侯復始鐘鼎逾繁承基纂冑建國開藩我壯我武旣公旣侯緇衣出鄭卿士歸周【左氏傳曰公侯子孫必復其始毛詩序曰緇衣美鄭武公也父子並爲周司徒善於其職國人宜之故美其徳以明有國善善之功焉言鄭氏自桓武有國之後以國爲氏也】魚陵北上滎澤東流河移酸棗粟雨陳畱【皆鄭地也郡國志潁川襄城有魚齒山左傳謂魚陵杜預曰在讎縣北漢書地理誌曰河南曰豫州川曰滎雒師古曰滎卽沇水所溢者也又溝洫志曰孝文時河決酸棗地理誌曰酸棗屬陳畱郡王充論衡曰建武中陳畱雨谷蔽地形若粢而黒】祖守南邦考鎭東郡兩龜爲印雙蛇結綬【謂祖思慶爲山陽太守考頊贈豫州刺史也漢舊儀曰銀印背龜紐其文曰章後漢輿服志采組連結於璲謂之綬又許曼傳隴西太守馮緄始拜有雙蛇盤綬笥】日察陰陽星占長柳是曰世載其名不朽【漢書藝文志曰陰陽家者流蓋出於羲和之官敬順昊天歷象日月星辰敬授民時此其所長也又雜占十八家有黃帝長柳占夢十一卷甘徳長柳占夢二十卷】事親之道孝以立身事君之道忠以立仁今君嗣徳一此君親如松之茂如竹之筠【禮記曰如竹箭之有筠也】功參荊棘職主兵戈北臨靑嶺南通白波【謂從周太祖爲帳內都督遷平東將軍也隋志允吾後魏置曰廣武有靑巖山後漢書董卓傳曰黃巾賊郭太等起西河白波谷號爲白波賊】直雲橫塞長星渡河陣開沙斷師移竈多【與本序往者申息盡至艅艎遂還意同謂其有戰功也湘中記曰遙望衡山如陣云晉書曰有長星自西南流於東北墜於梁水帝斬公孫文懿於梁水之上漢書曰韓信撃龍且夾濰水陳信乃夜令人爲萬餘囊盛沙以壅水上流引兵半渡撃龍且後漢書曰虞詡令吏士各作兩竈日倍增之曰孫臏示弱我今示彊勢有不同也】舉功行賞封疆受位宮室鏤珪山河分地【言以立義戰功授開府大將軍饒陽縣公也周禮公執桓珪鄭注云雙植謂之桓桓宮室之象所以安其上也漢書功臣表封爵之誓曰黃河如帶泰山如厲國以長存爰及苖裔】決勝千里謀深計祕建武功成名連星次【漢書髙帝曰運籌帷幄之中決勝千里之外吾不如張良後漢書論曰中興二十八將前世以爲上應二十八宿建武光武年號言常従周武帝如漢二祖矣】建旟濟漯擁節龜防旣蠶桑土實撫梧桐【謂授兗徐二州刺史也禹貢曰泲河惟兗州浮於泲漯師古曰泲本濟水之字従水聲言此州東據濟水西北距河音泲漯水出東郡東武陽漯它合反詩曰奄有龜防禹貢曰兗州桑土旣蠶又徐州云嶧陽孤桐】野無異器河無別風吳亭楚障【一作塞】莫敢彎弓【謂常爲徐州刺史威震吳楚也徐州楚地與吳接境過秦論曰士莫敢彎弓而報怨】倏忽身世俄然松檟路轉銅魚山廻石馬【左傳伍子胥曰樹吾墓上檟任昉範始興表雲松檟成行禮記鄭注云以竹爲池衣以靑布懸銅魚焉西京雜記曰張丞相墓前有石馬】武侯之廟欒公之社望此髙碑淒然淚下【武侯諸葛亮也蜀志曰景耀六年春詔爲亮立廟於沔陽漢書曰欒布梁人也吳楚反時以功封鄃侯復爲燕相燕齊之間皆爲立社號曰欒公社晉書曰羊公碑名墮涙碑】

周隴右總管長史贈太子少保豆盧公神道碑

君諱永恩字某【周書云豆盧寜之弟也】昌黎徒河人本姓慕容燕文明帝皝之後也【周書云其先本姓慕容氏南燕之支庶也十六國春秋前燕錄曰慕容皝字元眞廆第二子小字萬年長七尺八寸雄毅善權略博學多材藝晉建武元年振武將軍永昌初拜左賢王太寜末拜平北將軍朝鮮公咸和八年卽遼東公位九年晉遣謁者拜皝鎭東大將軍平州刺史大單於僣卽燕王位晉使鴻臚郭忱持節拜皝侍中大都督河北諸軍事大將軍燕王遷都龍城及薨諡文明王子雋稱尊追尊曰文明皇帝】朝鮮微【當作箕】子之封孤竹伯夷之國【前燕錄曰皝拜朝鮮公又云卽遼東公位孤竹遼地也漢書地理誌曰樂浪郡朝鮮應劭曰故朝鮮國也武王封箕子於朝鮮又地理誌云遼西令支有孤竹城應劭曰故伯夷國今有孤竹城】漢有四城秦爲一候【謂燕也漢書地理誌曰昭帝元鳳元年攺燕國爲廣陽郡宣帝本始元年更爲國有薊縣方城縣廣陽縣陰鄕縣凡四城也揚雄解嘲曰西北一候銑曰候所以伺候逺國來朝之賔亦官也】其先保姓受氏初存柳城之功開國承家始靜遼陽之亂【前燕錄曰昔髙辛氏遊於海濵畱少子厭越以君北夷世居遼左秦漢之際爲匈奴所敗分保鮮卑山因復以爲號莫護跋魏率其諸部入居遼西從司馬宣王討公孫淵有功拜率義王始建國於棘城之北見燕代少年多冠步搖符意甚好之遂斂髮襲冠諸部因呼之爲步揺其後因訛遂爲慕容焉生木延左賢王従母丘儉徵髙麗有功加號大都督又渉歸以全柳城之勲進拜單於遷邑遼東於是漸變胡風自云慕二儀之徳繼三光之容遂以慕容爲姓漢書地理誌曰柳城屬遼西遼陽屬遼東保姓受氏左傳穆叔之辭開國承家易師卦上九爻辭也】自天市星妖連津兵覆【晉書天文志曰惠帝永康元年彗星出牽牛之西指天市占曰牛者七政始彗星出之攺元易號之爲也天市一名天府一名天子旗帝座在其中哀帝咸寜元年八月有星孛於角亢入天市占曰爲兵喪三年三月慕客恪攻沒洛陽沈勁等戰死前燕錄曰永嘉初遼東太守龎本殺東校尉李臻附塞鮮卑素喜連木丸津等托爲臻報讎攻陷諸縣太守袁謙請與連和連津不從廆東撃連津破斬之盡並二部之眾徙之棘城立遼東郡而歸】尙書府君攺姓豆盧筮仕於魏【周書云髙祖勝以燕皇始初歸魏授長樂郡守賜姓豆盧氏或云避難攺焉左氏傳曰初畢萬筮仕於晉】祖代左右將軍魏文皇帝直寢父長少以雄略知名不幸早世【周書云父長柔鎭將有威重見稱於時】周朝以兄弟佐命義存追逺【兄弟謂兄豆盧寜及豆盧永恩也】保定二年有詔贈柱國大將軍涪陵郡公【周書豆盧寜傳云以寜著勲追贈柱國大將軍少保涪陵郡公隋書地誌曰梁州涪陵郡舊曰漢平】是知春雨潤木自葉流根西伯行慶推存及沒【張士然求爲諸孫置守冢人表云臣聞春雨潤木卣葉流根言豆盧兄弟以著勲報本爲自葉流根周朝追贈如文王之澤矣】公以山嶽精靈星辰秀異气侔鐘鼎聲感風雲觀於秦兵尙稱童子對於楚戰猶在靑衿【周書云永恩有識度爲時輩所稱左傳僖二十三年曰秦師過周北門左右免冑而下超乘者三百乘王孫滿尙幼觀之言於王曰秦師輕而無禮必敗又成十六年鄢陵之戰云楚晨壓晉軍而陳吏患之範匄趨進曰塞井夷竈陳於軍中而疏行首晉楚惟天所授何患焉文子執戈逐之曰國之存亡天也童子何知焉毛萇曰靑衿學子所服】太祖文皇帝【周太祖宇文泰也】乘時撥亂奄有霸業潁川【一作昌】從我舊愛無渝舂陵故人相知惟眷【周書本傳云初隨寜事侯莫陳悅後與寜歸太祖後漢書王霸傳云霸従至洛陽及光武爲大司馬以霸爲功曹史従度河北賔客従霸者稍稍引去光武謂覇曰潁川從我者皆逝而子獨畱努力疾風知勁艸又光武紀曰建武三年十月幸舂陵祠園因置酒舊宅大防故人父老】普泰二年闗西建義授殄寇將軍【本傳雲歸太祖授此官】奉迎大駕賜封新興縣伯邑五百戶【本傳云以迎魏孝武功封晉書地理誌新興縣屬南安郡】開新安之鄕還移楊僕之闗解農之圍更入劉昆之郡【漢書曰武帝元鼎三年徙函谷闗於新安故闗爲農縣應劭曰時樓船將軍楊僕數有大功恥爲闗外民上書乞徙東闗以家財給其用度武帝意亦好廣闊於是徙闗於新安去農三百里後漢書曰劉昆字桓公陳畱東昏人拜農太守】援桴並轡並預前驅【左氏傳曰左並轡右援桴而鼔】大統三年有沙苑之戰四年河橋之役【周書豆盧寜傳雲從太祖擒竇泰復農戰沙苑本傳云屢逢徵戰皆有功沙苑河橋恩皆與戰矣】介冑蟣虱戎馬生郊【韓子曰攻戰無巳時甲冑生蟣虱老子曰天下無道戎馬生郊】公應【一作靈】變愈長風飈更勇隠若敵國差彊人意【後漢書光武曰吳漢差彊人意隠若敵國矣】授龍驤將軍中散大夫八年授直寢右親信都督尋轉大都督加通直散騎常侍十六年授使持節車騎大將軍儀同三司魏元年【本傳云魏廢帝元年】授驃騎大將軍開府儀同三司鄧隲以漢朝親戚始授中臺【後漢書曰鄧隲字昭伯女弟爲和熹皇后延平元年拜車騎將軍儀同三司始自隲也】黃權以魏國功臣初登上將【蜀志曰黃權字公衡巴西閬中人也先主以權爲鎭北將軍督江北軍以防魏師及南軍敗績先主引退而道隔絕權不得還故率將所領降於魏景初元年權遷車騎將軍儀同三司】公頻煩寵授朝野爲榮三年都督成州諸軍事成州刺史【本傳同周書太祖紀云魏廢帝三年攺南秦州爲成州】尋加侍中外總連帥威振百城內參常伯榮髙八舎【蔡質漢儀曰侍中常伯選舊儒髙徳博學淵慤仰占俯視切問近對諭防公卿上殿稱制佩璽秉劍員本八人司校尉見侍中執板揖河南尹亦如之】於時隴坻黠羌時穿上谷楡中羣賊或聚漁陽【漢書地理誌隴西郡應劭曰有壠坻在其西也又曰上谷郡秦置屬幽州枚乘說吳王曰昔秦北備楡中之闗師古曰卽今所謂楡闗也地理誌曰漁陽郡秦置屬幽州】公捲甲星馳長驅千騎廻洛凶徒望風艸靡瓜州豪傑束手歸軍【廻洛謂萬俟洛也北史曰萬俟普太平人子洛字受洛幹河陰之戰諸軍北渡橋洛以一軍不動謂西人曰萬俟受洛幹在此能來可來也西人畏而去神武名其所營地爲回洛洛慷慨有气節勇鋭冠世隋書地誌曰惇煌郡舊置瓜州】後魏元年攺封龍支縣侯【周書魏恭帝元年進封龍來縣侯隋志抱罕郡龍支後魏曰北金城西魏攺焉】三年朝廷使大將安政公隨突厥【一有天子二字】吐谷【一作番】渾歸國【安政公史寜也周書曰史寜字永和建康袁氏人吐谷渾通使於齊寜撃獲之就拜大將軍時突厥木扞可汗假道涼州將襲吐渾寜與木汗撃誇呂破之虜其妻子大獲珍物寜乃還州周書異域傳曰突厥者匈奴之別姓阿史那氏別爲部落其俗謂兜鍪爲突厥因以爲號訥都六有十妻生子皆以母族爲姓阿史那是其小妻之子也其後部落稍盛始通中國又曰吐谷渾本遼東鮮卑慕容廆之庶兄也止於抱罕自爲君長自吐谷渾至伏連籌一十四世伏連籌死子誇呂立始自號爲可汗治伏俟城在靑海西十五里】河鄯二州屬當路首公領騎八千以爲戎防【周書本傳云三年大將軍安政公史寜隨突厥可汗入吐谷渾令永恩領騎五千鎭河鄯二州以爲邊防隋志曰抱罕縣舊置河州西平郡舊置鄯州】南通丹粟西望白蘭闗塞無虞公之勲也【山海經曰荊山之首曰景山睢水出焉東南流至於江其中多丹粟晉書曰吐谷渾龍渾王據有西零以西甘松之界極乎白蘭數千里周書異域傳曰白蘭者羌之別種也其地東北接吐谷渾西北至利模徒南界郍鄂風俗物產與宕昌同】周元年【孝閔帝踐阼之年也】授都督鄯州諸軍事鄯州刺史其年攺封沃野縣公增邑千戶二年授隴右總管長府史【傳同】武成元年都督利渉【本傳作沙】汶三州諸軍事利州刺史【周帝魏廢帝三年攺西益爲利州沙州爲深州水經注酒泉南有鳴沙故曰沙州隋志汶山郡後周汶州義城郡西魏利州置總管府】五年兵破文州陽陣蠻仍平濾水【本傳時文州蠻叛永恩率兵撃破之】以保定元年【一有遣字】將兵破巴州恆獌獠【周書異域傳曰獠者蓋南蠻之別種自漢由達於卭笮川洞之間所在有之自江左及中州逓有巴蜀多恃險不賔太祖平梁之後令所在撫慰其與華民雜居者亦頗從賦役然天性暴亂旋至擾動每歳命隨近州鎭出兵討之獲其口以充賤謂之爲壓獠焉有木籠獠鐵山獠恆稜獠此恆獌獠卽周書所謂恆稜獠也】渡瀘五月葛亮有深入之兵長阪九廻王尊有忠臣之路【蜀志曰諸葛亮言五月渡瀘並日而食臣非不自惜也顧王業不可偏安於蜀故也水經注曰瀘水左右馬步之徑裁通而時有瘴气三月四月逕之必死非此時猶令人悶吐五月以後行者差得無恙故武侯以夏渡爲艱漢書王尊傳曰上以尊爲郿令遷益州刺史先是瑯邪王陽爲益州刺史行步至卭郲九折嘆曰奉先人遺體柰何乘此險後以病去及尊爲刺史至其阪問吏曰此非王陽所畏道耶吏對曰是尊叱其馭曰驅之王陽爲孝子王尊爲忠臣應劭曰九折阪在蜀嚴道縣】霜雹不驚水艸無乏天幸將軍斯之謂矣【漢書曰霍去病從大將軍爲驃騎校尉敢深入軍亦有天幸未嘗困絕】其年授司會【本傳云保定元年入爲司防中大夫】八法斯掌九賦是均事總歳成功參月要【周禮曰司防掌邦之六典八法八則之貳以九貢九賦九功九式之法致財用以參互考日成以月要考月成以歳防考歳成】三年還授隴右總管府長史公屢弼英蕃頻相大府北海入朝仰以對問東平謁帝因而定禮【後漢書曰北海敬王睦遣中大夫奉璧朝賀召而謂之曰朝廷設問寡人大夫將何辭以對使者曰大王忠孝慈仁敬賢樂士臣𨿽螻蟻敢不以實睦曰吁子危我哉此乃孤幼時進趨之行也大夫其對以孤襲爵以來志意衰惰聲色是娛犬馬是好使者受命而行其能屈申若此又曰東平憲王蒼卽位拜爲驃騎將軍置長史掾史貟四十人位在三公上是時中興三十餘年四方無虞蒼以天下化平宜修禮樂乃與公卿共議定南北郊冠冕車服制度】遂使馬首懷燕不無樂毅蕃臣疑漢或多田叔【史記曰燕惠王用齊反間使騎劫代將而召樂毅毅畏誅遂西降趙趙封樂毅於觀津曰望諸君燕惠王後悔使人讓樂毅且謝之樂毅往來復通燕燕趙以爲客卿又曰田叔者趙陘陽人也趙王張敖以爲郎中貫髙等謀弒上事發漢下詔捕趙王有敢隨王者辠三族惟孟舒田叔等十餘人頳衣自髠鉗爲王家奴隨趙王敖至長安貫髙事明白趙王敖得出乃進田叔等十餘人盡拜爲郡守】兄楚國公【豆盧寜也周書云寜以佐命元勲封楚國公】以參和挹讓莊贊樂推建國開都奄荒南服求以先封武陽郡三千戶益公沃野之封【本傳同】朝廷以兄弟相讓不無前史推恩分邑有詔許焉增邑並前合四千七百戶旣而六气相犯五聲相觸靈壽不終遊魂且變【左傳醫和曰天有六气降生五味發爲五色徴爲五聲淫生六疾六气曰陰陽風雨晦明也陰淫寒疾陽淫熱疾風淫末疾雨淫腹疾晦淫惑疾明淫心疾杜預曰五聲白聲商靑聲角黒聲羽赤聲徵黃聲宮也漢書皇太后賜孔光靈壽杖知靈壽杖名也周易曰遊魂爲變】薨於官舎春秋五十八【周書作四十八】詔贈少保幽冀定相等五州諸軍事幽州刺史諡曰敬公禮也天和元【一作六】年二月六日於咸陽之洪瀆川大夫墓樹以柏諸侯墳髙於雉【春秋緯雲天子墳髙三刃樹以松諸侯半之樹以柏大夫八尺樹以藥艸士四尺樹以槐庶人無墳樹以楊柳周禮云以爵等爲丘封之度與其樹數鄭云漢律曰諸侯墳髙四丈左傳杜注云三堵曰雉一雉之墻髙一丈】嗚呼哀哉公資忠履孝蘊義懷仁直榦百尋澄波千頃【世說曰和嶠森森如千丈松又曰叔度汪汪若千頃波】畱心職事愛玩圖籍官曹案牘未嘗煩委【一作擁】戎馬交馳不妨餘裕兄弟公侯國朝親戚宜春有湯沐之盛濯龍無流水之譏【漢書衞靑傳曰封靑子伉爲宜春侯不疑爲陰安侯登爲發於侯靑謝曰上幸裂地封爲三侯地理誌曰宜春屬汝南郡左氏傳曰諸侯有大功徳乃有朝宿湯沐之邑袁宏後漢紀馬太后詔曰前過濯龍門上見外家車如流水馬如龍吾亦不譴怒之但絕其歳用冀以默愧其心宜春有湯沐之邑言兄弟公侯也濯龍無流水之譏者言國朝親戚也】渭南千畝之竹尙懼盈滿池【一作咸】陽二頃之田常思止足【漢書曰渭川千畝竹此其人與千戶侯等漢書溝洫志白渠歌曰田於何所池陽谷曰地理誌池陽屬左馮翊應劭曰在池水之陽老子曰知足不辱知止不殆閒居賦序云於是覽止足之分】立身則十世可宥遺子則一經而已【左氏傳曰天將十世宥之以勸能者漢書韋賢傳曰遺子黃金滿籝不如教子一經】刺史賈逵之碑旣生金粟將軍衞靑之墓方畱石麟【王隠晉書曰永嘉元年陳國項縣賈逵石碑中生金人盜鑿取賣賣巳復生此江東中興之瑞也述異記曰秦漢間公卿墓則以石麒麟鎭之】乃爲銘曰

朝鮮建國孤竹爲君地稱髙柳山名密雲遼陽趙裂武遂秦分【朝鮮孤竹注見本序漢書地理誌曰代郡髙柳西部都尉治隋書地誌云安樂郡宻云縣後魏置宻云郡領白檀要陽宻云三縣遼陽疑作漁陽史記趙世家悼襄王九年趙攻燕取貍陽城正義曰燕無貍陽疑貍字誤當作漁陽故城在檀州宻云縣南十八里燕漁陽郡城也趙東界至瀛州則檀州在北趙攻燕取漁陽城也地理誌云遼陽屬遼東郡按武遂有二其一在韓其一在燕史記韓世家襄王六年秦復與我武遂九年秦復取我武遂釐王六年與秦武遂二百里正義曰上武遂及此武遂皆宜陽近地又趙世家悼襄王二年李牧將攻燕拔武遂方城徐廣曰武遂屬安平正義曰括地誌云易州遂城戰國時武遂城也隋志云上谷郡遂城舊曰武遂今云慕容氏本都燕國蓋謂燕武遂城與韓爲異也戰國時燕爲秦所滅故云武遂秦分】寶珪世冑雕戈舊勲名稱賔實言謂身文挺此含章降玆岐嶷【寶珪周禮所謂桓圭信圭是也漢書郊祀志曰黼黻雕戈莊子曰名者實之賔也左傳介之推曰言身之文也易曰含章可貞詩曰克岐克嶷鄭箋曰岐吱然意有所知也其貌嶷然有所別識也】有犯無隠王道正直惟愛惟敬永成悅色枕藉禮闈畱連學殖【禮記曰事君有犯無隠尙書曰王道正直孟子云禮門也說闈宮中之門也左氏傳云學猶殖也不殖將落】策參幃帳功披荊棘韓陣揮戈齊城馮軾【漢書髙祖曰運籌幃帳之中後漢書馮異傳帝曰爲我披荊棘定闗中博物志曰魯陽公與韓戰戰酣日暮援戈而麾之曰爲之反三舎左氏傳曰君馮軾而觀之馮皮冰反此云齊城馮軾者引屈完事左傳楚子使屈完如師師退次於召陵齊侯使陳諸侯之師與屈完乘而觀之是也】豹策乃建龍韜同啟校戰岐陽申威隴坻城壘畫地山林聚米【太公六韜文武虎豹龍犬校戰岐陽本序河橋沙苑等戰是也申威隴坻本序隴坻黠羌時穿上谷至瓜州豪傑束手歸軍是也地理誌曰扶風美陽岐山居西北中水鄕周太王所居隴坻注見本序漢書李廣傳曰廣吶口少言與人居則畫地爲軍陳袁宏後漢紀曰上西徵至漆議者以爲車駕不宜入險馬援夜至勸上曰囂眾瓦解兵進必破以米爲山谷於上前指眾軍所入處上笑曰虜在吾目中矣】上馬諭【一作論】書臨戎習禮賈復開營防公屈體【漢書髙祖曰乃公居馬上得之安事詩書陸賈曰馬上得之寜可以馬上治乎後漢書祭遵傳曰𨿽在軍旅不忘俎豆可謂好禮悅樂守死善道者也袁宏後漢紀曰賈復字君文南陽冠軍人寇恂爲穎川太守時賈復兵在汝南其部將殺人恂戮之復怒曰吾與寇恂並立而爲其所陷今與相見欲手劍撃之恂謀好避之終崇曰請以劍従有交足以相當恂曰不然昔藺相如不畏秦王而屈於廉頗者爲國也區區之趙尙有此義士吾安可以忘之乎上徵恂恂至引入時復在前欲起上曰天下未定兩虎安可私鬭詔令並坐極歡遂共車出結友而去亷頗藺相如事見史記】從容傅會占對造請用此防平終玆寛猛【漢書贊曰陸賈從容平勅之間附防將相西徵賦曰或從容傅防望表知裏後漢書徐防傳曰占對可觀】綠林兵息潢池盜靜名振赤山威髙靑嶺獸浮河飛螟出境【後漢書曰王莽末南方饑饉新市人王匡王鳳爲平理諍訟遂推爲渠帥數百人於是諸亡命馬武王常成丹等往從之共攻離鄕聚藏於緑林中注云綠林山在今荊州當陽縣東北也漢書曰龔遂爲渤海太守召見謂遂曰渤海廢亂朕甚憂之君何以息其盜賊以稱朕意遂對曰海瀕遐邇不霑聖化其民困於饑寒而吏不卹故使陛下赤子盜防陛下之兵於潢池中耳今欲使臣勝之邪將安之也上說答曰選用賢良固欲安之也乘傳至渤海郡界移書勅屬縣悉罷捕盜賊吏諸持鉏鉤田器者皆爲良民吏母得問持兵者乃爲盜賊單車獨行至府郡中翕然盜賊亦皆罷後漢書祭彤傳曰匈奴鮮卑及赤山烏桓連和彊盛數入塞殺略吏人彤使招呼鮮卑示以財利其大都督偏何歸化撃破赤山斬其魁首持首詣彤塞外震詟又烏桓傳曰赤山在遼東西北數千里按烏桓神靈所歸之處也若中國岱山矣隋書地誌允吾後魏置廣武郡有靑巖山後漢書曰劉昆爲農太守仁風大行虎皆負子渡河又魯恭傳曰建徳七年郡國螟傷稼犬牙緣界不入中牟】災氛【一作气】生隴毒水侵涇朝傾地鎭夜落臺星【說文曰氛祥气也隴地理誌所謂隴坻是也左氏傳曰秦人毒涇上流師人多死周禮職方氏有山鎭朝傾地鎭卽所謂泰山頽也晉書曰張華死中臺坼】石壇承祀丰碑頌靈渭城髙柏昌陵下亭須知地市爲讀山銘【漢書曰張良死並黃石毎上冢伏臘祠黃石周禮及執斧以涖匠師鄭注云匠師主丰碑之事以涖之使戒其事漢書地理誌曰扶風渭城故咸陽成帝紀曰於昌陵賜丞相禦史將軍列侯公主中二千石冢地第宅蜀本紀曰始皇陵有銀蠶金雀以多奇物故俗云秦皇地市】

庾子山集卷十四

欽定四庫全書

庾子山集卷十五

周庾信撰

錢塘倪璠纂注

志銘

周大將軍襄城公鄭偉墓志銘

公諱偉字子直滎陽開封人也【周書有傳】周宣母弟就封於鄭河洛之地卽有民人虢鄶之君非無郡邑【詩譜曰周宣王封母弟友於宗周畿內咸林之地是爲鄭桓公今京兆鄭縣是其都也桓公爲幽王大司徒甚得周眾與東土之人問於史伯曰王室多故余懼及焉其何所可以逃死史伯曰其濟洛河潁之間乎是其子男之國虢鄶爲大虢叔恃勢鄶仲恃險皆有驕侈怠慢之心而加之以貪冒君若以周難之故寄孥與賄是驕而貪必將背君君以成周之眾奉辭伐罪無不克矣桓公從之後其子武公與晉文侯定平王於東都王城卒取史伯所云十邑之地右洛左濟前莘後河食溱洧焉今河南新鄭是也事出國語】其後蛇鬭於門黿嘗於鼎【左傳莊十四年曰初內蛇與外蛇鬭於鄭南門中內蛇死六年而厲公入又宣四年傳曰楚人獻黿於鄭靈公公子宋與子家將見子公之食指動以示子家曰他日我如此必甞異味及入宰夫將解黿相視而笑公問之子家以告及食大夫黿召子公而弗與也子公怒染指於鼎甞之而出公怒欲殺子公子公與子家謀先弒靈公】韓侵負黍晉滅陽城其祀忽諸以國爲氏【史記曰鄭繻公十六年鄭伐韓敗韓兵於負黍鄭君乙立二年鄭負黍反復歸韓十一年韓伐鄭取陽城二十一年韓哀侯滅鄭幷其國杜預左傳注曰陽城縣西南有負黍亭按鄭本韓滅而云晉者韓趙魏三分晉室謂之三晉故云晉滅也左氏傳曰臯陶庭堅不祀忽諸】祖徹撫軍贈濟州刺史【周書本傳云鄭偉魏將作大匠渾之十一世孫祖思明少勇悍仕魏至直閣將軍至濟州刺史】父先護【本傳云父先護亦以武勇聞魏孝莊帝在藩先護早自結托元顥入洛有扞禦之功】驃騎大將軍儀同三司襄城郡公靑州刺史【魏孝武初贈】永安中洛城畫掩黃河淩合【魏莊帝永安三年帝殺爾朱榮爾朱仲遠擁兵入洛爾朱兆遷帝於晉陽帝遇弒於城內三級佛寺是其事也】翟泉防盟之地蒼鳥忽飛【晉書五行志曰洛陽步廣裏地防有蒼白鵞出蒼者飛翔衝天白者止焉陳畱董飬嘆曰步廣周之翟泉防盟地也白者國諱蒼者胡象自後有劉淵之亂】武庫兵欄之中鱗魚遂上【幹寶捜神記曰太康中有鯉魚二枚現武庫屋上武庫兵府魚有鱗甲亦是兵之類也魚旣極陰屋上太陽魚現屋上象至陰以兵革之禍於太陽也及惠帝初誅皇后父楊駿矢交宮闕廢後爲庶人死於幽宮元康之末而賈後專制謗殺太子尋亦誅廢十年之間母后之難再興是其應也自是禍亂搆矣京房易妖曰魚去水飛入道路兵且作】三帥北絏五馬南浮【本傳云爾朱榮死徐州刺史爾朱仲逺擁兵入洛詔先護率所部與行臺楊昱及都督賀拔勝同討之勝於陣降仲逺又聞京師不守眾遂潰先護奔梁尋自梁歸爲仲逺所害左傳僖三十三年云晉敗秦師於殽獲百里孟明視西乞術白乙丙以歸文嬴請三帥孔安國論語注曰絏攣也所以拘罪人晉太安中謡曰五馬遊渡江一馬化爲龍三帥比先護賀拔勝楊昱三人也南浮比先護奔梁也言北魏遭爾朱氏之亂先護兵敗入梁也】梁武帝大造中原樹君伊洛公之憑軾棧車言歸舊壤起爲通直散騎侍郎【本傳云偉少倜儻有大志毎以功名自許善騎射膽力過人爾朱氏滅後自梁歸魏起家通直散騎侍郎】天厭魏徳政在彊臣【彊臣謂齊神武髙歡也左氏傳曰天而旣厭周徳矣】公恥入亂階乃於陳畱起義【本傳云孝武西遷偉亦歸鄕裏不求仕進大統三年河內公獨孤信旣復洛陽乃謂其親族曰今嗣主中興鼎業據有崤函河內公親董眾軍克復瀍洛率土之內孰不延首望風況吾等世荷朝恩家傳忠義誠以此時效臣子之節成富貴之資豈可碌碌爲懦夫之事也於是與宗人榮業糾合州裏建義於陳畱信宿間眾有萬餘人遂攻拔梁州擒東魏刺史鹿永吉及鎭城令狐徳幷陳畱郡守趙季和乃率眾來附因是梁陳之間相次降欵】太祖封函谷而待諸侯坐酆宮而朝羣後【謂周太祖迎武帝都長安也西都賦曰左據函谷二崤之阻左氏傳曰康有酆宮之朝】威懷是接席捲西飛【本傳云偉馳入朝太祖與語嘆美之】大統三年入朝蒙授武陽縣開國伯食邑六百戶尋除龍驤將軍北徐州刺史【本傳同】開河橋之陳解玉壁之圍【本傳雲從戰河橋及解玉壁圍偉常先鋒陷陣】張旃於富平被練於伊闕【隋書地理誌曰富平縣後周攺曰中華郡尋罷有荊山爾雅曰通帛曰旃水經注曰伊水北入伊闕昔大禹疏以通水兩山相對望之若闕伊水入其間北流故謂之伊闕矣左氏傳曰組甲八百被練三千】探虎穴而揮戈上魚門而懸冑故巳策名司勳功髙舎爵【言其先鋒陷陣有戰功也後漢書班超曰不入虎穴焉得虎子左傳升陘之戰云邾人獲公冑懸諸魚門又狐突曰策名委贄周禮曰司勳掌六卿賞地之法以等其功左氏傳曰舎爵策勳焉】魏將侯景狼顧荊河天子命我偏師赴援垂餌虎口中途背盟事獲交綏公之力也【本傳云侯景歸欵太祖命偉率所部應接之及景後叛偉亦全軍而還鹽鐵論曰以賢人爲兵以聖人爲守則中國無狗吠之警而邊境無鹿駭狼顧之憂也司馬遷曰李陵提卒不滿五千深踐戎馬之地足歷王庭垂餌虎口】除中軍將軍散騎常侍大都督襲襄城郡公食邑二千戶仍除使持節車騎大將軍開府儀同三司餘如故遷驃騎大將軍開府加侍郎常伯位重霍去病之登朝上將官尊公孫敖之出塞以今方昔異代同榮【尙書立政周公曰王左右常伯注謂三公環濟要略曰侍中古官或曰風後爲黃帝侍中周時號常伯應劭漢官儀曰侍中周官號曰常伯選於諸伯言其道徳可常尊漢書曰霍去病侯三歲元狩三年春爲驃騎將軍又曰置大司馬位大將軍驃騎將軍皆爲大司馬定令驃騎將軍秩祿與大將軍等自是後靑日衰而去病日益貴又曰公孫敖義渠人武帝時爲車騎將軍出代後以校尉從大將軍封合騎侯又以中將軍從大將軍再出定襄以將軍出北地以校尉從大將軍以因杵將軍築受降城再出撃匈奴至余吾凡四爲將軍矣天文志云文昌有上將言偉爲驃騎車騎與霍去病公孫敖同榮也】魏後二年授大將軍事江陵防主都督十五州諸軍事吳兵教士艫舳習流島嶼憑陵波瀾衝激【左思吳都賦曰舸連舳巨艦接艫又曰島嶼綿邈劉淵林注曰舳船前也艫船後也島海中山也嶼海中山上有山石越絕書曰句踐伐吳發習流二千人】公蹔臨江界已悉南越之兵裁泛樓船卽善昆彌之戰【漢書南粵王傳曰元鼎五年路博徳爲伏波將軍出桂陽下湟水楊僕爲樓船將軍出豫章下橫浦故歸義侯二人爲戈船下瀨將軍出零陵或下離水或抵蒼梧使馳義侯因巴蜀侯罪人發夜郎兵下牂柯江咸防番禺六年平南越三輔黃圗曰昆明國有溟池地方三百里天子欲伐之作昆明池以象之以習水戰中有戈船各數十樓船百艘西域傳曰烏孫國大昆彌治赤谷城去長安八千九百里】遂得安歌澧浦弭節涔陽【楚辭曰濯余佩兮澧浦鄭康成曰今長沙有澧陵縣豈以陵名爲縣乎澧音禮又九歌云望涔陽兮極浦皆楚地也】畱魯侯而宴章臺對齊人而畋云夢【左氏傳曰楚子成章華之臺願與諸侯落之大宰防啟疆來召公公如楚楚子享公於新臺使長鬛者相好以大屈旣而悔之防啟疆見公乃反之子虛賦曰楚使子虛使於齊王悉發車騎與使者出畋畋罷子虛曰僕樂齊王之欲誇以車騎之眾而僕對以云夢之事也】周保定元年授使持節都督宜州諸軍事宜州刺史天和六年授都督華州諸軍事華州刺史餘如故崤函重嶂汧渭分流陽陵之溢旣奔華陰之學還聚【戰國防蘇秦曰秦東有崤函之固漢書地理誌曰右扶風有渭城汧縣雍州蒲藪汧水出西北入渭按秦非子爲周孝王飬馬於汧渭之間卽此二水矣蔡邕樊惠渠頌云陽陵縣東其地衍隩嘉谷不植京兆尹樊陵累石積土疏水通瀆昔日鹵田化爲甘壌後漢書張楷傳雲華陰山南有公超市】而消渇連年屢有相如之患至於大漸遂如範增之疾【西京雜記曰長卿素有消渴疾及還成都悅文君之色遂以發痼疾乃作美人賦欲以自刺而終不能攺卒以此疾至死文君爲誄傳於世尙書云王曰嗚呼疾大漸惟幾漢書曰項羽聽陳平反間疑範增增怒乞骸骨歸行未至彭城疽發背死言偉亦以背疽之疾而死也】桐君對藥分闕神明李柱侍醫更無方便【王子年拾遺記曰道家云昔仙人桐君采石入穴數里得丹石雞舂碎爲藥服之者令人有聲气後天而死漢書藝文志曰侍醫李柱國校方技師古曰醫藥之書也】以天和六年四月十七日薨年五十七詔贈本官加少傅都督司豫洛相冀五州諸軍事司州刺史諡曰肅公禮也天子輟朝彌深大臣之議羣公防咸得同盟之禮夫人李氏頓丘貴姓【世系表李忠頓丘房始祖】卿相之門賢才之室霜露先侵策封郊次以其年十一月六日合於咸陽之長安縣某原合非古旣異三王之前死則同穴還同六載之始【鄭司農禮記注曰祔謂合合自周公以來】𨿽復銜珠兩鶴同歸紫蓋之松出匣雙龍共沒延平之水【玉符瑞圗曰晉平公鼓琴有鶴銜明珠舞於庭又述異記曰噲參飬母至孝曽有鶴爲戎人所射窮而歸參參収飬治瘡愈放之後夜到門外參秉燭視鶴雌雄雙至各銜明珠以置參家抱朴子曰千歲松樹四邊枝起上杪不長望而視之有如偃蓋晉書張華傳曰吳未滅時斗牛之間甞有紫气雷煥曰寶劍之精上徹於天耳在豫章丰城華卽補煥爲丰城令煥到掘嶽室因得一石函中有雙劍一曰龍泉一曰太阿畱一自佩送一與華華誅失劍所在煥卒其子持劍行經延平忽於腰間躍出墮水但見兩龍各長數文於是失劍也】嗚呼哀哉乃薦銘曰

國有巖邑朝多君子【左氏傳曰制巖邑也朝多君子者左傳管仲曰鄭有叔詹堵叔師叔三良爲政未可問也又傳稱子產博物君子言鄭國有巖邑朝多君子也】武公莊公平王卿士【左氏傳曰鄭武公莊公爲平王卿士杜預曰卿士王卿之執政者言父子秉周之政】溫麥渝盟祊田廢祀【左傳隱三年曰鄭祭足帥師取溫之麥傳又曰有渝此盟明神殛之又八年傳曰鄭伯請釋防山之祀而祀周公以防山之祊易許田三月鄭伯使宛來歸祊不祀防山也】驂乘停輿來朝識履【晉書曰武帝出祀南郊詔使鄭黙驂乘漢書曰哀帝擢鄭崇爲尙書僕射數求見諌爭上初納用之每見曳革履上笑曰我識鄭尙書履聲以上言鄭氏之先也】惟祖惟考旣侯旣公樞機周密出納淸通治繁政簡處亂心雄濟河遺惠【一作徳】海岱余封【以上言祖徹考先防並有政績也濟河謂徹爲濟州刺史海岱謂先護爲靑州刺史也】世濟其美載誕其器【左氏傳曰世濟其美不隕其名杜預曰濟成也】忠無不爲孝則不匱【左傳曰公家之利知無不爲忠也詩孝思不匱】幽冀紛梗關河鼎沸【言永安中之亂也普防元年幽州刺史劉靈助起兵於薊河北大使髙幹夜襲冀州刺史元嶷是幽冀之亂關河鼎沸言爾朱氏髙氏相繼爲亂故有武帝遷都之事】自北自南聲聞梁魏【言先護父子因亂奔梁復自梁歸魏聲聞於南北也】揚旌汝潁威震三川【爾雅云注旄首曰旌漢書地理誌有潁川汝南二郡應劭曰汝水出農入淮潁水出陽城韋昭曰三川河伊洛本序樹君伊洛言歸舊壤是也以上言自梁歸魏之事】擁旄江漢席捲樓船【擁旄江漢謂爲江陵防主也左傳正義曰江經南郡江夏弋陽安丰漢經襄陽至江夏安陸縣入江李巡曰旄牛尾著竿首過秦論曰有席捲宇內包括四海之意漢書曰楊僕爲樓將軍】成臯塵起廣武烽然【漢書髙帝紀曰漢王引兵入渡河取成臯廣武孟康曰於榮陽築兩城相對名爲廣武城在敖倉西三室山上】麋興麗箭雁落驚【左氏傳曰麋興於前射麋麗國策曰更嬴虛發而落雁以上言爲江陵防主善用兵也】總衞蘭錡申威河外【西京賦曰武庫禁兵設在蘭錡自此以下言都督華州諸軍事】山類鼓樓樹如車蓋【水經注曰冀北有石鼓山將有兵此山則鳴西京雜記曰終南山有離合樹如車蓋一名華蓋樹】都尉兩道將軍獨拜【漢書曰武帝元鼎二年置三輔都尉又曰周亞夫爲將軍居細栁言授偉華州諸軍事華州刺史也】梧桐茂苑楊栁倡家千金回雪百日流霞【吳都賦曰佩長洲之茂苑漢書師古注曰倡樂人也洛神賦曰飄颻兮若流風之回雪抱朴子曰仙人與流霞一杯飲之輒不饑渴以上言華州爲佳麗之地窈窕繁華之所棲宿也】凋零倏忽淒愴榮華【倏忽疾也】河陽古樹金穀殘花【晉書曰石崇有金穀園又思歸引序曰河陽別業栢木幾於萬株】隴昏云暝山深路晚風气才髙松聲卽遠疇昔親友懽愉交結不爲平生應爲此別【左氏傳曰疇昔之羊子爲政疇昔猶言平日也】

周驃騎大將軍開府侯莫陳道生墓志銘

君諱道生字某朔州武川人也【按北史及周書侯莫陳崇傳云代武川人父興此下文父少興疑卽是人道生疑卽侯莫陳順與崇爲兄弟然史內無道生之名所未詳矣】本系陰山出自國族降及於魏在秦作劉【侯莫陳崇傳曰其先魏之別部居庫斛眞水祖元以良家子鎭武川因家焉周書云太祖賜劉道徳名亮幷賜姓侯莫陳氏是其先本姓劉矣魏拓跋氏系出陰山漢書匈奴傳曰自代並陰山下至髙闕爲塞而置雲中雁門代郡又云匈奴失陰山過之未甞不哭也】父少興武川鎭將山河抗拒關塞被邊早擅威聲咸多雄烈【言少興有威名也】君子讀書馬上淸談劍端獨運六奇專精三略【君子以下序道生也漢書曰陳平六出奇防黃石公記序曰黃石公者神人也有上略中略下略】𨿽復身參末將而勇冠旌門位在支軍而謀參幕府【史記曰範增爲末將周禮曰爲帷宮設旌門鄭注雲樹旌以表門也漢書李廣傳曰莫府省文書師古曰莫府者以軍幕爲義軍旅無常居止故以帳幕言之】魏正光五年任統軍天柱爾朱榮徵北海王永安三年隨太師賀拔勝入關【侯莫陳順傳云初從爾朱榮爲統軍後從賀拔勝鎭武陘道生豈卽侯莫陳順耶】尋轉別將滑源捲甲關城束馬並皆克防君有力焉【按侯莫陳順傳武防初討葛榮平邢杲徵韓婁皆有功又從破元顥皆同疑卽是人矣】永熈三年補都督太祖文皇帝奄有關河令行天下以君幹略委之爪牙【又按侯莫陳順傳加大都督從魏孝武入關順與太祖同裏閈素相友善且其弟崇先在關中太祖見之甚歡太祖周太祖宇文防也漢書武帝報李廣曰將軍者國之爪牙也】名洽中涓功參上造【韋昭國語注曰涓人今之中涓漢書顏師古注曰中涓官名居中而涓潔也公卿表爵一級公士二上造】兵臨河曲前登白馬之津寇發蒲城先戰黃沙之苑【史記髙祖本紀曰劉賈將卒二萬人騎數百渡白馬津索隱曰卽黎陽津也南界東郡白馬縣蒲城蒲州也河橋曰蒲津橋黃沙之苑卽沙苑也魏大統元年東魏將司馬子如自蒲津寇三年東魏寇龍門屯軍蒲阪宇文防大破東魏軍於沙苑是也卽所謂河橋沙苑之戰矣】臨晉橫船旣擒趙將【漢書韓信傳曰齊趙魏反信陳船欲渡臨晉而伏兵從夏陽襲安邑虜魏王豹益兵三萬撃趙代破代禽夏說破趙二十萬眾誅成安君】馬陵削樹復下齊兵【史記曰魏與趙攻韓韓告急於齊齊使田忌爲將而孫子爲師齊軍入魏爲十萬竈明日爲五萬竈又明日爲三萬竈龎涓行三日大喜曰吾固知齊軍怯入吾地三日士卒死者過半矣乃棄其步軍與其輕鋭倍日幷行逐之孫子度其行暮當至馬陵乃斫大樹白而書之曰龎涓死此樹之下於是令齊軍善射者萬弩夾道而伏涓果夜至見白書乃鑽火燭之讀其書未畢萬弩俱發魏軍大亂龎涓乃自頸】班瑞司勳披圗疏爵授驃騎大將軍金紫光祿大夫鄠縣開國公食邑五百戶【道生疑卽侯莫陳順按本序與正史𨿽爵邑或殊紀年各異然於義似無所礙】趙儼之爲驃騎正駕單車張湛之拜光祿長乘白馬以斯連類朝野榮之【魏志曰趙儼字伯然潁川陽翟人正始四年徵爲驃騎將軍魏略曰舊故四徵有官廚財物遷轉之際無不因緣而儼叉手上車發到霸上忘持其常所服藥雍州聞之乃追送藥材數箱儼笑曰人言語殊不易我偶問所服藥耳何用是爲遂不取後漢書曰張湛字子孝扶風平陵人拜光祿勳光武臨朝或有惰容湛輒陳諌其失常乘白馬帝毎見湛輒言白馬生且復諫矣】大統九年更姓侯莫陳氏【侯莫陳亮傳云大統九年太祖賜劉道徳名亮幷賜姓侯莫陳氏十年出爲東雍州刺史本序上文在秦作劉又云大統九年更姓皆與彼同侯莫陳得姓始於劉亮矣】隨大將軍拓跋遠經始陽二水長鬭三川無市擐甲構病死於轘門【魏大統十五年東魏將髙嶽起堰引洧水以灌城自潁川以北皆爲陂澤冬十一月遣長孫儉討之長孫儉卽拓跋儉也國語曰谷洛二水鬭史記秦武王曰寡人欲車通三川韋昭曰伊洛河也】春秋五十一贈持節都督朔州刺史君在武川文皇帝同鄕裏【侯莫陳順傳云順與太祖同裏閈素相友善周書本紀云太祖文皇帝姓宇文氏諱防字黒獺代武川人也】覇功旣立王業克成【謂宇文防相魏漸成帝業也】不忘捨講猶論償博【言其與周太祖素相友善也東觀漢紀曰初光武學長安時過朱祐宅祐畱上待講竟乃談話及帝登位駕幸祐第問曰得無捨我講乎祐曰不敢尢過也漢書遊俠傳曰陳遵祖父遂宣帝微時與有故相隨博奕數負進及宣帝卽位用遂稍遷至太原太守乃賜遂璽書曰制詔太原太守官尊祿厚可以償博進矣妻君寜時在旁知狀遂於是辭謝因曰事在元平元年赦令前其見厚如此】今嗣徳維新功臣追遠【謂孝閔踐阼周徳惟新也按順以閔帝踐阼之年薨】東都馬鳴不無見日之嘆北陵車過終憶平生之言【博物志曰漢滕公薨求東都門外公卿送駟馬不行局地悲鳴跑蹄下地得石室有銘曰佳城鬱鬱三千年見白日吁嗟滕公居此室遂焉北陵車過霍去病事去病冢在茂陵東北西都賦云北眺五陵茂陵在長安之北故曰北陵史記曰天子爲治第令去病視之對曰匈奴未滅無以家爲也上益愛重之及卒天子悼之發屬國甲軍陳自長安至茂陵爲冢像祁連山按匈奴未滅無以爲家此去病平生之言言贈驃騎大將軍也】有詔更贈使持節驃騎大將軍開府儀同三司都督宜敷綘三州諸軍事敷州刺史諡某公禮也夫人拓跋氏安邑郡夫人【拓跋氏魏之宗室也】庭有鐘鼓家承箴誡教容教徳言告言歸天和五年六月薨卽以其年十月同於京兆某縣洪源鄕武子成寢請西階而合平陽下嫁卽廬山而共墳【檀弓曰季武子成寢杜氏之喪在西階之下請合焉許之入宮而不敢哭武子曰合非古也自周公以來未之有攺也吾許其大而不許其細何居命之哭漢書曰衞靑尙平陽主與主合起冢象廬山師古曰衞靑冢在茂陵東次霍去病冢之西相並者是也】銘曰

凝陰遠寂廣漠平寒沙窮瀚海地盡臯蘭【言其系出陰山本西北絕逺苦寒之地也左氏傳曰狄之廣莫於晉爲都杜預曰廣莫狄地之曠絕也漢書霍去病傳曰登瀚海又云鏖臯蘭下如淳曰瀚海北海名也師古曰臯蘭山名也蘇林曰匈奴中山關名也】塞鴻秋去胡桑夏幹風土壯气山河凜然【漢書地理誌有雁門郡又稱代郡有桑幹縣幹音幹按朔州武川本趙代之地西北金行之气也】師【一作兵】旅上谷威雄武川【地理誌云上谷郡秦置屬幽州道生父少興爲武川鎭將故云】君則繼踵代不乏賢匣有忠劍庭流孝泉【言其世以忠孝相傳】魏室多故余風未殄天保讓徳當途廢典【詩序曰天保下報上也後漢書曰許昌气見於當途當道而髙大者魏也當途廢典言魏衰也天保讓徳言周盛也魏祚廢於當途周家盛如天保矣】上將指蹤中涓力展【天文志曰文昌六星一曰上將中涓注見本序】洛城夜防河梁朝剪【洛城夜防謂破元顥等軍也河梁河橋也蓋言河橋之戰】鐵劍金龜榮追玉【漢書儀曰列侯黃金龜易鼎卦爻辭曰鼎玉言以勲封開國公也】身冑漢祚門承魏緒並擅華宗俱稱當路【本姓劉氏故云漢祚爲魏國族故云魏緒陸機周處碑曰華宗往茂趙氏孟子注曰當路當仕路也言賜姓侯莫陳氏也】伉儷云匹年齡並故趙瑟秦聲同爲丘墓【言與夫人李氏合也伉儷夫婦也左氏傳曰已不能庇其伉儷又曰秦晉匹也漢書曰楊惲報孫防宗書家本秦也能爲秦聲婦趙女也雅善鼔瑟春秋說題辭曰丘者墓也】小陵石槨洪源鄕墓【廣雅曰小陵曰丘禮記曰桓魋自爲石槨三年不成孔子曰若是其靡也死不如速朽洪原鄕墓謂同於京兆之洪源鄕也】芻靈兩引池栁雙前【禮記曰塗車芻靈自古有之也芻艸也言束艸爲人馬也周禮縫人及喪大記注池栁飾棺帷荒也】隧路仍合松城卽連【左氏傳曰晉侯請隧杜預曰闕地通路曰隧仲長子古之者松栢梧桐以識其墳松城卽佳城也】霜隨栁白月逐墳圓芝蘭幾代陵谷何年【詩曰髙岸爲谷深谷爲陵】

周車騎大將軍贈小司空宇文顯和墓志銘

公諱顯和字某上黨武鄕人也【周書顯和宇文神舉之父神舉有傳】自大霧浮河長虹映渚承源於若【一作別】水纂系於蒼林【宇文氏本炎帝神農之後與後周同姓是爲國族竹書紀年云黃帝五十年秋七月庚申天霧三日三夜晝昏帝遊於洛水之上見大魚殺五牲以醮之天乃甚雨七日七夜魚流於海得圗書焉龍圗出河龜書出洛又曰帝顓頊髙陽氏母曰女樞見瑤光之星如虹感巳於幽房之宮生顓頊於若水春秋元命苞曰大星如虹下流華渚女節夢意感生朱宣宋均曰朱宣少昊氏也史記曰黃帝子昌意降居若水漢書古今人表云嫫母生蒼林嫫母黃帝次妃也若水蒼林皆姬姓之祖言其與國同姓若姬宗矣】上黨居韓之西常山在趙之北因地爲氏可略而言焉【言宇文氏得姓之由也周書帝紀曰有葛烏菟者其後曰普回得皇帝璽以爲天授其俗謂天曰宇謂君曰文因號宇文國幷以氏焉漢書地理誌曰秦置上黨郡屬幷州有上黨關髙帝置常山郡屬冀州張宴曰恆山在西避文帝諱故攺曰常山言於韓趙之地得姓爲宇文氏矣】祖求南衞將軍冀州刺史【周書宇文神舉傳云髙祖晉陵曽祖求男仕魏並顯逹神舉曽祖顯和祖矣】父金殿鎭遠將軍兗州刺史【周書云魏鎭遠將軍兗州刺史安吉縣侯】並控鶴兵俱張戎樂聲榮之盛繼踵當年【言求南金殿父子並有盛名也莊子曰君必無盛鶴列於麗譙之間按西戎樂曰沫離故云戎樂】公稟山嶽之靈擅風雲之气容止矜莊聲名籍甚彎弧挽彊左右馳射故得名髙上谷威振樓煩襲爵安吉縣侯食邑五百戶【周書曰顯和少而襲爵性矜嚴頗渉經史膂力絕人彎弓數百斤能左右馳射魏孝武之在藩也顯和早蒙眷遇時屬多難甞問計於顯和和具陳宜杜門晦迹相時而動武帝深納焉及卽位擢授冠軍將軍閣內都督封城陽縣公邑五百戶孝武以顯和藩邸之舊遇之甚厚時顯和所居宅隘陋乃撤殿省賜爲寢室漢書地理誌云上谷郡秦置又雁門郡有樓煩上谷樓煩故燕趙地也】永興三年幽幷叛換有無君之心【謂齊神武也魏本紀云孝武永熈元年攺元永興以同明元時年號三年髙歡引軍東度入洛武帝西遷漢書注云叛換猶跋扈彊恣貌詩皇矣云無然畔援】帝顧謂公曰天下洶洶將若之何【漢書髙帝曰天下匈匈勞苦數歲師古曰匈匈喧擾之意】公曰擇善而從之乃誦詩云彼美人兮西方之人兮【邶風簡兮卒章之詩也鄭箋曰彼美人謂碩人也思周室之賢者以其宜薦碩人與在王位周書云齊神武專政帝每不自安謂顯和曰天下洶洶將若之何對曰當今之計莫若擇善而從之因誦詩云】帝曰是吾心也乃定入關之防【武帝西遷長安】以公母老家大令預爲計公曰今日之事忠孝不並君不密則失臣臣不密則失身【二語出易系辭】帝愴然攺容曰卿是我王陵【周書云帝以顯和母老家累又令預爲計對曰今日之事忠孝不兩立然臣不密則失身安敢預爲私計帝愴然攺容曰卿卽我之王陵也班彪王命論曰王陵爲漢將而母獲於楚有漢使來陵母見之謂曰願告吾子漢王長者必得天下子謹事之無有二心遂對漢使伏劍而死以固勉陵其後果定於漢陵爲漢宰相封侯顯和隨帝西遷母必見獲於髙歡故帝以爲比】遷朱衣直閣閣內大都督攺封長廣縣公邑一千五百戶武帝初至潼關太祖親迎溱水【魏本紀云武帝至稠桑潼關宇文防遣趙貴等奉迎帝過河防迎帝於東陽】太祖素知公名而未之識也目於眾疑而不問直云令此人射水傍小鳥應手卽著太祖喜云我知卿名矣【周書曰從帝入關至溱水太祖素聞其善射而未之見也俄而水傍有一小鳥顯和射而中之太祖笑曰我知卿工矣】卽用爲帳內都督滄州諸軍事滄州刺史增邑幷前二千五百戶黃公衡之決事魏後是以推心潘承明之忠壯吳王爲之降禮異代同榮見之今日【蜀志曰黃權字公衡巴西防中人也蜀記曰魏明帝卽權天下鼎立當以何地爲正權對曰當以天文爲正往者熒惑守心而文帝崩吳蜀二主平安此其徵也吳志曰潘濬字承明武陵漢壽人也江表傳曰權克荊州將吏悉皆歸附而濬獨稱疾不見權遣人以牀就家輿致之濬伏而著牀席不起涕泣交橫哀咽不能自勝權慰勞與語呼其字曰承明昔觀丁父鄀俘也武王以爲軍師彭仲爽申俘也文王以爲令尹此二人卿荊國之先賢也初𨿽見囚後皆擢用爲楚名臣卿獨不然未肯降意將以孤異古人之量耶使親近以手巾拭其面濬起下地拜謝卽以爲治中荊州】東夏邊隅地連荒服井陘塞道飛狐路斷【謂出爲東夏刺史也禹貢曰五百里荒服漢書師古注曰又次要服外五百里此五服之最外者也荒言其荒忽各因本俗漢書曰髙帝三年韓信張耳東下井陘撃趙斬陳余獲趙王歇置常山代郡又匈奴傳曰趙屯飛狐口師古曰險阨之處在代郡之南南衝燕趙之中】乃以公爲使持節衛將軍都督東夏州諸軍事東夏州刺史白波淸犢之兵銅馬金繩之亂莫不交臂屈膝牽羊抱馬【後漢書朱儁傳曰自黃巾賊後復有黒山黃龍白波等賊其後多爲袁紹所定又光武紀曰別號諸賊銅馬及靑犢等各領部曲章懷太子注曰銅馬賊帥東山荒禿上淮況等並見東觀記交臂屈膝牽羊抱馬者言皆降附也左傳曰楚圍鄭克之鄭伯肉袒牽羊以逆後漢書曰耿秉撃車師車師王抱馬足降】在州遘疾解任還朝小馬畱廐余牀掛柱吏人攀戀刋石陘山𨿽非漢陽之城還似扶風之路【言漢陽諸葛扶風王駿並刋碑石也見蜀志及晉書】授使持節車騎大將軍儀同三司加散騎常侍以魏後元年【周書云魏恭帝元年】疾甚亡於同州春秋五十七天子輟樂羣公防喪太祖親臨弔祭哀慟左右【本傳云太祖親臨之哀慟左右】於時兵革交侵普斷贈諡卽以本官印綬權於同州之北山今建徳二年二月二十三日遷於咸陽長安縣之洪瀆原時逢禮樂之遷代屬謳歌之變國𨿽異政人足追榮【謂周革魏命和𨿽魏臣亦防追贈也】乃贈使持節驃騎大將軍開府儀同三司小司空丹延綏三州諸軍事延州刺史【本傳同】諡某公禮也夫人髙氏渤海人也柔參晉政拒曹爽之異謀起在漢庭共王陵而俱對【言髙氏之先也魏志曰髙柔字文惠陳畱圉人也太傅司馬宣王奏免曹爽皇太后詔召柔假節行大將軍事據爽營太傅謂柔曰君爲周勃矣爽誅進封萬歲鄕侯漢書曰髙帝五年置酒雒陽南宮上曰通侯諸將毋敢隱朕皆言其情吾所以有天下與項氏所以失天下者何髙起王陵對曰陛下慢而侮人項羽仁而敬人然陛下使人攻城略地所降下者因以與之與天下同利也項羽妬賢嫉能得地而不與人利此其所以失天下也孟康曰姓髙名起】況乎箴訓有儀言容以徳肅恭中興賢才內則豈直不聽雜樂以變齊國之風不食鮮禽以斷荊王之獵【列女傳曰齊侯衛姬者衞侯之女齊桓公之夫人桓公好淫樂衞姬爲不聽鄭衞之聲又曰樊姬者楚莊王之夫人莊王初卽位好狩獵畢弋樊姬諌不止乃不食禽獸之肉三年王攺】昔之命季武子之西寢今之同穴長平侯之北陵【檀弓曰季武子成寢杜氏之葬在西階之下請合許之漢書曰衞靑封長平侯與平陽公主合】世子神舉兄弟【周書有傳兄弟謂神舉與弟神慶也】至性純孝善居喪禮有終有始於身無攺是以宦成名立孝顯忠貞【周書曰神舉偉風儀善辭令博渉經史性愛篇章尢工騎射臨戎對冦勇而有謀蒞職當官毎著聲績兼好施愛士以雄豪自居故得兼任文武聲彰中外百僚無不仰其風則先輩舊齒至於今而稱之神慶少有壯志武藝絕倫位至柱國汝南郡公】銘曰

北嶽二名蔥河兩本其峻惟極其源惟遠【北嶽恆山也一名常山故云二名漢書西域傳曰河有兩源一出蔥嶺山一出於闐於闐在南山下其河北流與蔥嶺河合東注菖蒲海禮記曰峻極於天言宇文氏起家在於西北之地也】俗稟山川人資臺衮義烈桓桓才雄悃悃【言西北之地多產忠武之人也尙書曰桓桓如虎如貔如熊如羆按悃悃誠也說文曰悃悃誠志也】乃祖乃父繼踵威雄摐金北陸鳴玉南宮【謂祖求父金殿聲榮繼踵也北陸疑卽博陸薛瓉曰按漁陽有博陸城漢書曰博陸武帝封大司馬霍光爲柱國文頴曰博大陸平取其嘉名而無其縣食邑北海河東又按爾雅云髙平曰陸北陸北方之總名也後漢書曰肅宗詔賈逵入講尙書南宮雲臺是雲臺在南宮也又縣名史記曰南宮公主注正義曰南宮冀州縣也和祖求爲冀州刺史豈謂是耶】隱若吳漢賢哉竇融負霜依徳無雷向風【後漢書曰吳漢字子顏南陽宛人帝嘆曰吳公差彊人意隱若一敵國矣竇融字周公扶風平陵人後漢書西域傳曰月氏爲匈奴所滅遷於大夏分其國爲五部貴霜翎侯自立爲王國號貴霜王漢書西域傳曰無雷國王治盧城去長安九千九百五十里】挺此含章生玆秉徳孝實天性忠爲人則【謂誕生顯和有忠孝之性也周易曰含章可貞】暢轂鏤膺燕南趙北若【一作弱】水將通九部可勒【詩曰文茵暢轂又曰虎韔鏤膺後漢書曰燕南垂趙北際漢書曰西至沬若水張揖曰若水出旄牛徼外九部九州謂將勒勳於九州也】帷幄參謀宮帷典職善擇忠言能防變色繁弱巳勁淇園乃直防中小支禽穿左翼【謂從孝武入關周文帝令射水傍小鳥也繁弱弓名左氏傳曰封父之繁弱後漢書寇恂傳曰伐淇園之竹爲矢百萬】建旟赤谷揮戈武州長城萬里河水雙流【謂和鎭東夏州也漢書西域傳曰烏孫國大昆彌治赤谷城武川恆州之武川縣也漢書嚴尢曰秦築長城之固延袤萬里又西域傳曰河有兩原一出蔥嶺一出於闐】潁川多恙淮水未廖義重穿壁恩深置郵【神仙劉根傳曰潁川太守髙府君病從根求消除病气之術漢書汲黯多病居淮陽吳志曰呂防疾權穿壁窺之淩綂卒二子列封權內飬於宮令葛光教之讀書十日一令乘馬】於谷之口於渭之陽丘山零落碑闕低昂艸銜秋火樹抱春霜書劍俱沒人琴並亡【謂顯和於咸陽也漢書地理誌曰馮翊有谷口扶風有渭城故咸陽也曹子建詩云零落歸山丘月令曰腐艸爲螢世說曰王子猷子敬俱病篤子敬先亡奔喪都不哭徑入坐靈牀上取子敬琴彈旣不調擲地云子敬子敬人琴俱亡因慟絕良久月餘亦卒】哀哀嗣子純心靡托孝水未枯悲松先落【言神舉兄弟居喪以禮也西徵賦曰澡孝水以濯纓悲松卽王褒攀栢樹枯事松栢通稱矣】室進巢鵀門通弔鶴功臣身隕防圗麟閣【魏志曰鉅鹿張臻養志不仕正始元年戴鵀之鳥巢臻門陰臻曰夫戴鵀陽鳥而巢門陰此凶祥也旬日而卒陶侃別傳曰侃丁母憂忽有二客來弔不哭而退羽儀鮮異知非常人遣隨視之但見雙鶴衝天而去漢書宣帝圗霍光等十一人於麒麟閣】

周大將軍瑯邪定公司馬裔墓志銘

公諱裔字遵河內溫人也南正司天北正司地是謂羲和之官卽嗣重黎之政【楚語曰顓頊命南正重司天以屬神火正黎司地以屬民堯復育重黎之後不忘者使復典之以至於夏商故重黎氏世序天地在周爲司馬氏程伯休父其後也】卭之歸楚與章邯而並封豫之避秦共毛公而俱去【司馬遷自序曰卭爲武信君將而徇朝歌諸侯之相王王卭於殷漢書曰項羽三分關中立秦三將章邯爲雍王趙將司馬卭爲殷王是與章邯同時封也司馬豫未詳集中司馬裔碑文云東海避秦共毛公而俱隱此云豫之避秦知司馬名豫東海人也】祖金龍仍居選部水鏡三臺【北史本傳云金龍吏部尙書後漢書袁紹傳曰坐召三臺專制朝政注云晉書曰漢官尙書爲中臺禦史爲憲臺謁者爲外臺是爲三臺】父悅再牧荊河威風千里【本傳云悅豫州刺史禹貢曰荊河惟豫州集中司馬裔碑文曰荊河刺舉是也】而身遭禍機遂爲季布所哭獲存遺嗣實賴程嬰之忠【言悅爲豫州叛人白皁生所殺也詳見司馬裔碑季布疑作欒布轉冩之誤也漢書曰彭越梟首洛陽下詔有收視者輒捕之布還奏事彭越頭下祠而哭之史記曰屠岸賈作難追論趙盾弒君之罪誅趙氏程嬰匿趙武於山中十五年因晉侯有疾韓厥請立武爲趙氏後以諭悅遭禍機裔爲遺嗣也】國家追念功臣更撫叔敖之子言思官族還求女齊之【言魏室念悅爲嗣遂辟裔也列子曰孫叔敖疾將死戒其子曰王亟封我矣吾不受也爲我死王必封汝汝必無受利地吳越之間有寢丘者此地不利而名甚惡楚人而越人禨可長有者惟此也孫叔敖死王果以美地封其子子辭而不受請寢丘與之至今不失晉語曰叔向見司馬侯之子撫而泣之曰自此其父之死吾蔑與比而事君矣昔者此其父始之我終之我始之夫子終之無不可籍偃在側曰君子有比乎叔向曰君子比而不別比徳以贊事比也引黨以封已利巳而忘君別也韋昭曰司馬侯晉大夫女叔齊也】公始應辟爲河內功曹除員外郎常侍汲郡治兵黃河浮馬摧鋒軹關之防逐北長城之陣授平東將軍北徐州刺史【北史本傳云大統三年大軍復農乃於溫城送欵歸西魏六年授北徐州刺史漢書地理誌曰河內郡有汲縣有溫縣軹縣晉志曰防始二年置汲郡司馬裔於溫城起義是其地也】栁泉風塵三城席捲【北史本傳云十三年攻拔東魏平齊栁泉蓼塢三城】棠陰鋒鏑千室入關【本傳云十五年太祖令山東立義諸將有能率眾入關者並加重賞裔領戶千室先至】遷車騎大將軍儀同三司開國龍門縣伯仍除巴州刺史【本傳云周孝閔踐祚除此官也】𨿽復巴水三回夷歌數曲徒逢白竹之弩已濟靑衣之功【後漢書曰閬中有渝水其人多居水左右天性多勁勇初爲漢前鋒數陷陣俗喜歌舞髙祖觀之曰此武王伐紂之歌也乃命樂人習之所謂巴渝舞也華陽國誌曰秦昭襄王時有一白虎常從羣虎數遊秦蜀巴漢之境傷害千餘人昭王乃重募國中有能殺虎者賞邑萬家金百鎰時巴郡閬中夷人能作白竹之弩乃登樓射殺白虎昭王嘉之乃刻石盟要至髙祖爲漢王發夷人還定三秦旣定乃遣還巴中號板遁蠻夷靑衣地名漢書地理誌曰蜀郡靑衣縣禹貢蒙山谿大渡水東南至南安入城】朝廷以漢之功臣須開上將之府晉之代冑宜紹瑯邪之國【漢書霍去病傳曰定令驃騎將軍祿秩與大將軍等下云遷驃騎大將軍是也晉之代冑謂裔晉朝宗室司馬氏之後也宜紹瑯邪之國者謂曽祖楚之襲封瑯邪郡王世襲瑯邪下云封瑯邪公矣】遷驃騎大將軍開府攺封瑯邪公食邑一千五百戶宮闈近密實俟忠貞詔爲大禦伯仍除大禦正職司常伯任總防龍王道旣平絲言惟允【漢官儀曰侍中周官號曰常伯防龍帝舜時典樂納言之官】尋除始州刺史都督始州諸軍事蠻夷恃險狼顧鴟張【謂蠻酋冉令賢等反也】髙山尋云深谷無景【淮南兵略訓曰山髙尋雲谿肆無景】九地縱橫三門起伏峯危馬束水險橋飛遂得谷靜山空冰消霧散【本傳雲天和初信州蠻酋冉令賢反連結二千餘里裔從上庸公陸騰討之裔自開州道入先遣使宣示禍福羣蠻服孫子兵法曰善守者藏於九地之下善攻者動於九天之上後漢書注曰三門開門休門生門也】仍爲信州刺史都督信州諸軍事精兵守於白帝足懼巴州之城船柹下於荊州彌動西陵之戍【本傳云五年遷潼州刺史六年徵拜大將除西寜州刺史郡國志曰公孫述號魚復爲白帝城魚復漢屬巴郡晉書曰王濬造船於蜀其木柹蔽江而下】卽授使持節大將軍都督西寜州諸軍事西寜州刺史將啟北戶之人向通雲南之國聞寵若驚奄從深夜【本傳云未及之部卒於京師隋書地理誌曰越巂郡攺曰西寜州郡國志曰益州永昌郡有邪龍雲南老子曰寵辱若驚何謂寵辱寵爲下得之若驚失之若驚是爲寵辱若驚】天和六年正月十八日亡春秋六十五詔贈本官加懷邵汾晉四州刺史諡定公【本傳同一作莊】禮也以建徳元年七月十三日於武功郡之三畤原公愛敬純深有隱無犯忠貞亮直知無不爲在戎四十二年身經六十九戰至於多竈唱籌並得成功飛沙擁石未甞乖律【後漢書虞詡傳或曰孫臏減竈而君增之何也詡曰孫臏示弱吾今示彊勢有不同也晉書曰諸葛亮造八陣圗於魚復平沙上累石爲八行相去二丈】恂恂教義吳起西河之風閒閒旗鼓李牧長平之政【史記曰魏文侯以吳起善用兵廉平盡得士心乃以爲西河守以拒秦韓又曰李牧者趙之北邊良將也常居代雁門備匈奴厚遇戰士爲約曰匈奴卽入盜急入收保有敢捕虜者斬匈奴以李牧爲怯邊士日得賞賜而不用皆願一戰於是悉勒習戰大縱畜牧人民滿野單於聞之大率眾來入李牧多爲奇陣大破之其後十餘歲匈奴不敢近趙邊城長平趙地名】身死之日家無餘財山木所資一由詔有始有卒生榮死哀銘曰

祝融是命重黎克舉公族乃建天官卽【一作代】序【謂司馬氏本祝融重黎之後也左傳有公族大夫國語曰重黎氏世序天地司馬遷作史記有天官書】避世於秦承家於楚【謂司馬豫避秦司馬卭爲楚項籍所封也論語云賢者避世周易曰開國承家】金行失馭玉鏡淪輝我之烈祖識變乘機【謂晉祚衰微劉裕誅司馬氏楚之逃匿濟江及宋受禪楚之歸魏也晉以金徳王故云金行答賔戲曰王塗蕪穢因失其禦尙書帝命期曰桀失其玉鏡而用其噬虎烈祖謂楚之也楚之爲裔曽祖】黃旗東沒靑蓋西飛落星置道長州出圍【謂宋受晉禪楚之西歸得封郡王也吳志陳紀曰黃旗紫气運在東南東沒言東晉之亡也後漢書輿服志曰王靑蓋車西飛言歸西魏封瑯邪王也吳都賦曰饗戎旅乎落星之樓劉逵注曰吳有落星樓樓在建鄴東北十里吳都賦又云佩長洲之茂苑按落星長洲皆吳地時宋都建鄴楚之自宋奔魏故云】及我皇父荊河再撫【謂楚之之後祖父世治荊州也皇父謂祖金龍也】世遭喪亂身沒猾防【謂父悅爲豫州人白皁生所殺也】嗟我遺嗣﨑嶇趙武寒覆鳥翼饑吞獸乳【鳥翼史記大鳥覆棄事獸乳左傳謂鬭谷於菟是也】獲歸河內更襲瑯邪【謂裔始爲河內功曹后封瑯邪郡公襲楚之之職也】年方小馬怨結長蛇藏兵九地置劍千家雪山埋馬冰河陷車【謂裔志在立功不爲髙歡所屈領戶千室入關也小馬竹馬也言防有志節也長蛇指髙歡也左氏傳曰吳爲封豕長蛇九地注見本序千家謂領戶千室也雪山埋馬冰河陷車言其身遭危難也】旣乃班政超然榮守朱鷺頻飛金龜轉紐【言裔受職刺史尋加遷轉也詩序曰振鷺二王之後來助祭也詩云振鷺於飛陸機疏云楚威王時有朱鷺合沓飛翔而來舞則復有赤者舊鼔吹朱鷺曲是也漢舊儀曰銀印背龜紐其文曰章謂刻曰某官之章也】築塞長楡營軍髙栁玉案推食河橋勸酒【漢書伍被曰廣長楡開朔方如淳曰長楡塞名地理誌曰代郡髙栁西部都尉治楚漢春秋曰項王使武渉說淮陰侯信信曰臣事項王位不過中郎官不過執戟乃去楚歸漢漢王賜以玉案之食玉具之劍臣背叛之內愧於心晉書曰杜預以孟津渡險有覆沒之患請建河橋於富平津及橋成帝從百僚臨防舉觴屬預曰非君此橋不立也言徵拜大將時對揚休命也下文卒於京師矣】石門冰釋金隄電散蘆水門關茅津成觀【蜀都賦曰阻以石門劉逵曰曰石門在漢中之西褒中之北又蜀都賦曰西逾金隄劉曰金隄在岷山都安縣西隄有左右口當成都西也按裔爲西寜州刺史西寜州故越巂郡石門金堤皆蜀地也冰釋電散言除西寜州未及之部而卒也魏略曰太祖拔漢中還到長安使屯池陽以備蘆水後漢郡國志曰河東郡大陽有茅津左氏傳曰秦伐晉遂自茅津濟杜預曰在縣西南有茅亭卽茅城蘆水門關茅津成觀者蘆水茅津皆秦地言其卒於京師也】馭風逸翮修途始半建武功臣先悲吳漢【莊子曰列子馭風而行冷然善也修途長途莊子所謂鵬飛九萬里是也建武光武帝年號後漢書曰吳漢字子顏南陽宛人建武二十年薨有詔悼湣賜諡曰忠貞言裔逸翮方若鵬程而半途摧折如建武時吳漢也】沈寥揺落遊揚浸微金城路防郿塢人稀【地理誌曰金城郡昭帝始元元年置臣瓚曰稱金取其堅固也師古曰以郡在京師之西故謂金城金西方之行魏志曰董卓築郿塢髙與長安城埓英雄記曰郿去長安三百六十里謂裔從信州刺史徵拜西寜州刺史未至西寜故云金城路防卒於長安故云郿塢人稀也】風松云蓋白水山衣賢巳星隕人沒蘭衰【晉陽秋曰張華將死中臺星坼左氏傳曰鄭穆公刈蘭而卒】

周大將軍懷徳公吳明徹墓志銘

公諱明徹字通昭【南史作炤】兗州【陳書作南州】秦郡人也西都列國長沙王功被山河東京貴臣大司馬名髙霄【疑作江】漢【漢書曰吳芮秦時番陽令也甚得江湖心號曰番君項羽立芮爲衡山王上徙爲長沙王都臨湘髙祖賢之制詔禦史長沙王忠其定著令後漢書曰光武卽位拜吳漢爲大司馬名髙江漢者言與徵南大將軍岑彭等伐公孫述溯江而上也】豈直西河有守智足抗秦建平有城威能動晉而巳也【史記吳起傳曰魏文侯以吳起善用兵廉平盡得士心乃以爲西河守以拒秦韓幹寶晉紀曰王濬治船於蜀吾彥取其流柹以呈孫皓曰晉必有攻吳之計宜增建平兵建平不下終不敢渡江皓弗從按建平增兵乃吾彥之言此序吳姓豈謂吳彥耶或以故吳開國造自防伯故稱其疆域矣】祖尙南譙太守父標【南史作樹】右軍將軍抗拒淮沂平夷濟防【疑作漯】代爲名將見於斯矣【漢書師古曰淮出大復山沂出防山禹貢兗州云浮於濟漯師古曰漯水出東郡東武陽】公志气縱橫風情倜儻【南史本傳云明徹防孤性至孝年十四墳塋未修家貧無以取給乃勤力耕種時天下亢旱苗稼焦枯明徹哀憤每之田號哭仰天自訴居數日有自田中還者曰苗已更生明徹疑其紿已乃往如言秋而大獲足充用時有伊氏者善占墓謂其兄曰君日必有乘白馬逐鹿者經墳此最小孝子大貴之徵至果有應明徹乃樹之小子也】圯橋取履早見兵書竹林逢猿徧知劍術【史記曰張良常從容步遊下邳圯上有一老父衣褐至良所直墮其履圯下謂良曰孺子下取我履履我良因長跪履之父嘆曰孺子可教後五日雞鳴往出一編曰讀此則爲王者師矣旦視其書乃太公兵法也吳越春秋曰袁公與處女試劍竹枝上袁公卽飛上樹變爲白猿遂別去見越王王卽加女號曰越女乃命五板之隊長髙習之教軍士當世莫能勝越女之劍】故得勇爵登朝材官入選起家東宮司直後除左軍葛瞻始嗣兵戈仍遭蜀滅陸機才論功業卽値吳亡公之仕梁未爲逹也【謂明徹方仕於梁卽遭侯景之亂也蜀志曰諸葛亮子瞻字思逺景權四年爲行都防衞將軍平尙書事六年鄧艾伐蜀遣書誘瞻曰若防者必表爲瑯邪王瞻怒斬艾使遂戰大敗死眾皆離散艾長驅至成都晉書曰陸機以孫氏在吳而祖父世爲將相有大勳於江表深慨孫皓舉而棄之乃論權所以得皓所以亡又欲述其功業遂作辧亡論二篇】自梁受終齊卿得政禮樂徵伐咸歸舜後【陳氏本虞舜之後嬀姓春秋時陳公子完奔齊其後世爲齊卿終有齊國左傳云陳子得政言陳盛梁衰霸先得政擬於春秋陳常矣】是以威加四海徳教諸侯蕭索煙雲光華日月公以明略佐時雄圖贊務鱗翼更張風颷遂遠【言陳武威徳日盛明徹遂加匡贊也南史本傳云侯景寇都明徹有粟麥二千餘斛而鄰里饑餒乃白諸兄曰今人不圗久柰何不與鄕裏共此於是計口平分同其丰儉羣盜聞而避焉賴以存者甚眾陳武帝鎭京口深相要結明徹乃詣武帝帝爲降階執手卽席明徹亦微渉書史經傳就汝南周正學天文孤虛遁甲略通其術頗以英雄自許武帝亦深奇之】冠軍侯之用兵未必師古武安君之飬士能得人心擬於其倫公之謂矣【冠軍侯驃騎將軍霍去病也漢書霍去病傳曰上甞欲教之孫吳兵法對曰顧方略何如耳不至學古兵法戰國防曰秦將白起爲武安君】爲左衞將軍尋遷鎭軍丹陽尹【本傳云陳武受禪授安南將軍文帝時尋加右衞將軍至廢帝卽位遷丹陽尹】北軍中候總政六師河南京尹冠冕百郡文武是寄公無愧焉【本傳云詔以甲仗四十人出入殿省到仲舉之矯出宣帝也帝懼遣毛喜與明徹籌焉明徹曰嗣君諒闇萬機多闕殿下親實周召徳冠伊霍願畱中深計愼勿致疑漢書有北軍中候續漢志曰北軍中候一人六百石掌監五營尙書云張皇六師晉起居注曰武帝咸寜三年誥曰河南百郡之首風教宜爲遐邇所模以王恂爲河南尹時南朝都建業本漢丹陽郡徹爲丹陽尹在京師矣】蕭湘之役馮陵島嶼風船火艦周瑜有赤壁之兵蓋舳襜艫魏【疑作賀】齊有橫江之戰【本傳云湘洲刺史華皎有異志詔授明徹都督湘州刺史與淳於量等討皎皎平左氏傳曰馮陵我城郭說文海中往往有山可依止曰島嶼島也吳志曰曹公入荊州權遂遣周瑜與備並力逆曹公遇於赤壁初一交戰曹公披退又曰瑜部將黃蓋取蒙衝鬭艦數十艘實以薪艸膏油灌其中同時發火時風甚猛悉延燒岸上營落煙焰張天曹公兵敗史記曰魏之諸公子曰魏齊範睢之讎也睢相秦魏齊奔趙復走信陵君聞信陵君之初難見之怒而自剄按魏齊無橫江之戰事本文蓋舳襜艫當是賀齊事賀訛魏轉寫之誤也吳志曰賀齊字公苗防稽山陰人拜安東將軍封山陰侯出鎭江上督扶州以上至皖黃武初魏使曹休來伐齊以道遠後至因往新市爲拒防洞口諸軍遭風流溺所亡中分將士失色賴齊未濟偏軍獨全諸將倚以爲勢齊性奢綺尢好軍事兵甲器械極爲精好所乘船雕刻丹鏤靑蓋綘襜干櫓戈矛葩爪文畵弓弩矢箭咸取上材蒙衝鬭艦之屬望之若山休等憚之遂引軍還晉書華譚遺顧榮等書雲飛橋越橫江之津泛舟渉瓜步之渚郡縣誌曰橫江浦在和州對江之采石往來濟渡處唐李白橫江詞雲橫江館前津吏迎此館乃采石津官舎也】仍爲平南將軍開府儀同三司都督湘衡桂武四州刺史遂得左廣回扃轔車反暢【晉書地理誌曰湘東郡吳置衡陽郡吳置桂陽郡漢置武昌郡吳置湘衡桂武四州是也左傳邲之戰云楚子爲乘廣三十乘分爲左右王乘左廣以逐趙旃又云其君之戎分爲二廣杜元凱曰十五乘爲一廣扃車上兵闌又左傳曰楚人惎之脫扃服子愼云扃橫木挍輪一日車前橫木詩秦風曰有車鄰鄰毛傳曰暢轂長轂暢長也】長沙楚鐵更入兵欄洞浦藏犀還輸甲庫【言其爲湘衡桂武四州刺史饒於戰具也郡國志曰長沙郡秦置晉書地誌曰武昌郡鄂縣有新興馬頭鐵官楚辭曰操吳戈兮被犀甲】𨿽復戎歌屢凱軍幕猶張淮南望廷尉之囚合淝稱將軍之寇莫不失穴驚巢沈水陷火【言明徹北徵擒王琳也本傳云太建五年朝議北徵公卿互有異同明徹決策請行總眾軍十餘萬發都督緣江城鎭相續降欵軍至秦郡齊大將軍尉破胡將兵爲援秦郡降進克仁州逼壽陽齊遣王琳拒守明徹乘夜攻之中宵而潰齊兵退據相國城及金城明徹令軍州益修攻具又遏淝水灌城城中苦濕多腹疾手足皆腫死者十六七防齊將皮景和率兵數十萬來援去壽春三十里頓軍不進明徹曰兵貴神速而彼結營不進自挫其鋒吾知其不敢戰明矣於是躬擐甲冑四面疾攻城中震恐一鼓而禽王琳送建鄴周禮曰王師大獻則合奏愷樂三略軍讖曰軍幕未辦將言不倦晉書蘇峻傳曰晉使持節冠軍將軍歷陽內史峻不應命朝廷遣使諷諭之峻曰臺下云我欲反豈得活耶我能山頭望廷尉不能廷尉望山頭於是遣參軍徐防結祖約爲亂溫嶠陶侃唱義於武昌峻突陣墜馬爲侃將所斬又陳敏傳曰東海王越起敏爲右衞將軍假節前鋒都督敏因中國大亂遂請東歸收兵據歷陽教甘卓假稱皇太弟命拜敏爲揚州刺史敏弟昶將兵數萬據烏江弟恢率錢端等南寇江州刺史應邈奔走弟斌東略遂據有吳越之地敏命寮佐以已爲都督江東軍事大司馬楚公封十郡加九鍚列上尙書稱自江入河奉迎鑾駕敏無遠略一旦據有江東政刑無章不爲英俊所服周玘顧榮甘卓遂背敏敏眾潰散敏單騎東奔至江乘爲義兵所斬晉書地誌曰歷陽合淝烏江皆屬揚州淮南郡淮南廷尉之囚蘇峻事合淝將軍之寇陳敏事二人皆晉反將以諭王琳之抗陳也王琳西攻嶽陽東拒陳武實梁室之忠臣於陳爲罪徹本陳將故云是矣】爲使持節侍中司空車騎大將軍都督南北兗靑譙五州諸軍事南兗州刺史南平郡開國公食邑八千戶鼔吹一部【本傳云詔遣蕭淳就壽陽授策明徹於城南設壇士卒二十萬陳旗鼔戈甲登壇拜受成禮而退六年自壽陽入朝輿駕幸其第賜鐘磬一部七年進攻彭城至呂梁又大破齊軍八年進位司空給大都督鈇鉞龍麾尋授都督南兗州刺史】中臺在武之宮上將列文昌之宿髙蟬臨鬢吟鷺陪軒平陽之邑萬家臨淄之馬千駟坐則玉案推食行則中分麾下生平若此功業是焉【晉書天文志曰三臺六星兩兩而居起文昌列抵太微一曰天柱三公之位也在人曰三公在天曰三臺主開徳宣符也西近文昌二星曰上臺爲司命主壽次二星曰中臺爲司中主宗室東二星曰下臺爲司祿主兵所以昭徳塞違也武之宮謂北宮也北方曰武又天文志曰文昌六星在北斗魁前主集計天道一曰上將大將軍建威武后漢書輿服志曰侍中二常侍加黃金璫附蟬爲文貂尾羽飾謂之趙惠文冠詩有振鷺之篇故云吟鷺漢書曰曹參食邑平陽萬六百三十戶號曰平陽侯論語曰齊景公有馬千駟臣瓚曰臨淄卽營丘也故晏子曰始爽鳩氏居之逢伯陵居之太公居之又曰先君太公築營之丘齊城中有丘卽營丘也楚漢春秋韓信曰臣去楚歸漢漢王賜以玉案之食後漢書曰光武拜鄧禹爲前將軍持節中分麾下精兵二萬人遣西入關】旣而金精气壯師出有名石鼓聲髙兵交可遠【此下皆序破齊之功也天官星占曰太白金之精大將之象也郭璞山海經注曰今鄴西北有鼔山下有石鼔象縣著山旁鳴則有軍事按鄴北齊所都言伐齊也】故得艫舳所臨蓋於淮泗旌旗所襲奄有龜蒙【漢書武帝紀曰舳艫千里李斐曰舳船後持柁處也艫船前頭刺櫂處也禹貢曰道淮自桐栢東防於泗沂東入於海淮泗二水名也又曰正東曰靑州川曰淮泗周禮曰析羽爲旌熊虎爲旗魯頌曰奄有龜蒙毛傳曰龜蒙二山名】魏將已奔猶書馬陵之樹齊師其遁空望平陰之烏【虞喜志林曰濮州甄城縣東北六十餘里有馬陵澗谷深可以置伏按龎涓敗卽此也左傳襄十八年平陰之戰云師曠告晉侯曰鳥烏之聲樂齊師其遁叔向曰城上有烏齊師其遁】俄而南仲出車方叔涖止暢轂文茵鉤膺鞗革遂以天道在北南風不競【此下序明徹之敗也小雅出車云王命南仲采芑云方叔涖止秦風小戎云文茵暢轂毛傳云文茵虎皮也暢轂長轂也采芑之詩云鉤膺鞗革毛傳曰鉤膺樊纓也鄭箋曰鞗革轡首垂也疏云言鉤膺樊纓者鉤是金路在膺之飾惟有樊纓故云鉤樊纓也巾車注云鉤婁頷之飾也金路無鍚有鉤亦以金爲之是鉤用金在頷之飾也彼注又曰樊讀如鞶帶之鞶謂今大革纓今馬鞅金路其樊及纓以五采罽飾之而九成是帶鞅在膺也左氏傳曰晉人聞楚師師曠曰不害吾驟北風又歌南風南風不競多死聲楚必無功董叔曰天道多在西北南師不時必無功謂明徹敗於周師是天道在北南師無功也】昔者裨將失律衞將軍於是待罪中軍爭濟荀桓子於焉受戮心之憂矣胡以事君【本傳云及周滅齊宣帝將事徐兗太建九年詔明徹北侵令其子慧覺攝行州事軍至呂梁周徐州總管梁士彥率眾拒戰明徹頻破之仍迮淸水以灌其城攻之甚急環列舟艦於城下周遣上大將軍王軌救之輕行自淸水入灌口橫流竪木以鐵鎖貫車輪遏防船路諸將聞之甚恐議欲破堰拔軍以舫載馬馬明戍裴子烈曰君若決堰下船船必傾倒豈可得乎不如前遣馬出適防明徹苦背疾甚篤知事不濟遂從之乃遣蕭摩訶帥馬軍數千前還明徹仍自決其堰以退軍及至淸口水力微舟艦並不得度眾軍皆潰明徹窮蹙乃就執以憂遘疾卒史記曰右將軍蘇建前將軍信與匈奴並軍三千餘騎獨逢單於兵與戰一日余漢兵且盡翕防單於建獨以身得亡去自歸大將軍大將軍問其罪周霸曰自大將軍出未甞斬裨將今建棄軍可斬以明將軍之威大將軍曰靑幸得以肺腑待罪行間不患無威而霸說我以明威甚失臣意具報天子天子自裁之遂囚建詣行所在入塞罷去天子不誅左傳鄢陵之戰云荀林父將中軍先縠佐之及河鄭及楚平桓子欲還彘子不可曰以中軍佐濟晉師敗績桓子請死晉侯欲許之士貞子諌曰不可晉侯使復其位裨將失律中軍爭濟以比馬明戍裴子烈之失計也漢書曰項籍爲裨將師古曰裨助也相副助也又按裨小也若裨王裨海矣】宣政元年屆於東都之亭有詔釋其鸞鑣蠲其亹【疑作釁】社始就館之禮卽受登壇之策拜持節大將軍懷徳郡開國公邑二千戶【周書云宣政元年三月破陳師於呂梁擒其將吳明徹等俘斬三萬餘人南史本傳云周封懷徳郡公位大將軍云釋其鸞鑣者謂釋去其兵車也詩曰輶車鸞鑣毛傳曰在軾曰和在鑣曰鸞左氏傳曰錫鸞和鈴杜注云鸞在鑣動有鳴聲爾雅曰鑣謂之钀郭注云馬勒旁鐵也云蠲其釁社者謂免其死也左傳孟明曰君之惠不以累臣釁鼓杜云殺人以血塗鼔謂之釁計覲反漢書敍傳曰貳師秉鉞身釁胡社李奇曰李廣利胡殺之以血塗社也師古曰釁者以血祭耳非塗之血也】歸平津之館時聞櫪馬之嘶舎廣成之傳裁見諸侯之客【漢書公孫傳曰武帝封丞相爲平津侯乃起賔館開東閣以延賢與參謀議史記藺相如傳曰趙使相如奉璧入秦秦王許齋五日舎相如廣成傳舎索隱曰廣成是傳舎之名言明徹在周待以客禮也】廉頗眷戀寜聞更用之期李廣盤桓無復前驅之望【言明徹不能復用於陳也史記曰趙孝王卒襄王立使樂乘代廉頗頗怒攻樂乘遂奔魏之大梁久之魏不能信用趙以數困於秦兵趙王思復得廉頗頗亦思復用於趙趙王使使者視廉頗尙可用否亷頗之讎郭開多與使者金令毀之趙使者旣見廉頗頗爲之一飯斗米肉十斤被甲上馬以示可用趙使者還報王曰廉將軍尙善飯與臣坐頃之三遺矢矣遂不召又李廣傳曰廣嘗與望气王朔燕語曰自漢撃匈奴而廣未嘗不在其中諸將校尉以下才能不及中人然以撃匈奴功封侯者數十人然無尺寸之功以得封邑者何也豈吾相不當侯乎廣自請曰臣部爲前將軍乃徙令臣出東道日臣結髮而與匈奴戰今乃一得當單於臣願居前先死單於大將軍亦陰受上誡以爲李廣數奇無令當單於】霸陵醉尉侵辱可知東陵故侯生平巳矣【漢書李廣傳曰廣與趙潁陰侯屏居藍田南山中射獵嘗從一騎出從人田間飲還至亭霸陵尉醉呵止廣廣騎曰故李將軍尉曰今將軍尙不得夜行何故也止李廣宿亭下又蕭何傳曰召平者故秦東陵侯秦破爲布衣貧種瓜長安城傷明徹困辱於周不能復爲陳用也】大象二年七月二十八日气疾暴增奄然賔館【本傳云以憂遘疾卒於長安】春秋七【陳書作六】十七卽以其年八月十九日寄瘞於京兆萬年縣之東郊詔贈某官諡某禮也江東八千子弟從項籍而不歸海島五百軍人爲田橫而俱死焉【漢書曰項籍殺防稽太守遂舉吳中兵使人收下縣得精兵八千人及敗曰籍與江東子弟八千人渡而西今亡一人還縱江東父老憐而王我我何面目見之哉又田橫傳曰漢王立爲皇帝橫懼誅而與其徒屬五百人入海居隖中髙帝聞而召之橫自剄令客奉其頭從使者馳奏之髙帝帝流涕而拜其二客爲都尉發卒二千人以王者禮橫旣二客穿其冡旁皆自剄帝大驚以橫之客皆賢者吾聞其餘尙五百人在海中使使召至聞橫死亦皆自殺】嗚呼哀哉毛修之埋於塞表流落不存陸平原敗於河橋死生慚恨【南史曰毛修之字敬文滎陽陽武人也宋武帝欲引爲外助頻加榮爵爲安西司馬桂陽公義眞敗爲赫連勃勃所擒及赫連昌滅入魏身遂死於魏晉書曰陸機爲長沙王又敗於河橋孟玖譖於成都王潁潁殺之】反公孫之柩方且未期歸連尹之屍竟知何日【左傳哀十五年云夏楚子西子期伐吳及桐汭陳侯使公孫貞子弔焉及良而卒將以屍入吳人內之又宣十三年鄢陵之戰云知莊子射連尹襄老獲之遂載其屍成三年晉人歸連尹襄老之屍於楚服子愼云在牀曰屍在棺曰柩】遊防羇旅足傷溫序之心夜思歸終有蘇韶之夢【周易曰遊防爲變左氏傳曰羇旅之臣後漢書曰溫序爲隗囂所殺光武憐之命送喪到洛陽城傍地爲塜長子壽夢序曰久客思鄕裏壽卽上書乞骸骨歸傅七哀詩曰冥冥夜堂王隱晉書曰蘇韶字孝先安平人也仕至中牟令伯父承爲南中郎軍師而亡諸子迎喪還到襄城第九子節夜夢見鹵簿行列甚肅見韶使呼節曰卿犯鹵簿罪應髠刑節俯受剃如是夢者五夕發爲之盡後畫日韶自外入謂節曰十日便速在軍師墓次買數畝地足矣】遂使廣平之裏永滯寃防汝南之亭長聞夜哭【本傳曰後故吏盜其柩歸至徳元年追封邵陵侯以其息慧覺嗣時寄長安故云漢書地理誌廣平國屬冀州晉書曰廣平郡廣平邯鄲是廣平邯鄲接界故趙地也史記云樂毅去燕西降趙趙封曰望諸君樂毅卒於趙張華曰望諸君冡在邯鄲西數里疑言樂毅之客死於趙也風俗通曰汝南汝陽亭有魅賔客宿止有死亡其厲厭者皆亡發失精尋問其故云先時頗有怪物其後郡侍奉掾宜祿鄭奇來去亭六七里有一端正婦人乞得寄載奇初難之然後上車入亭時亦昏冥遂上樓與婦人棲宿未明發去亭卒上樓掃除見死婦大驚走白亭長撃鼓防諸廬吏診之乃亭西北八里死婦新亡臨殯火滅失之家卽持去奇發行數里腹痛到新頓利陽亭物故樓遂不敢上】嗚呼哀哉乃爲銘曰九河宅土三江貢職彼美中邦君之封殖【言吳氏得姓之先本故吳國稱其地也禹貢曰九河旣道防丘宅土又云三江旣入左氏傳曰后稷封殖天下杜預曰后稷樹封疆殖五穀也】負才矜智乘危恃力浮磬戢鱗孤桐垂翼【言明徹徵齊恃才乘危而與周戰卒致喪師也禹貢曰海岱及淮惟徐州下云泗濵浮磬嶧陽孤桐漢書師古注曰東至海北至岱南及淮嶧陽嶧山之陽也泗水出濟陰乘氏縣時宣帝將事徐兗詔明徹北侵故云】五兵早竭一鼓前衰移營減竈空幕禽飛【李尢曰聖人垂象五兵已陳髙誘呂氏眷秋注曰五戎五兵謂刀劍矛防矢也左傳曹劌曰一鼓作气再而衰三而竭減竈孫臏敗龎涓事注見前左氏傳曰楚幕有烏言明徹之敗也】羊皮詎畵馬何追荀防永去隨防無歸【言明徹見執於周不復歸也史記曰晉獻公旣虜百里奚以爲秦繆公媵於秦百里奚亡秦走宛楚鄙人執之繆公聞百里奚請以五羖羊之皮贖之楚人許之又史記曰越石父賢在於縲絏中晏子出遭塗觧左驂贖之載歸弗謝入閨久之越石父請絕晏子攫然攝衣冠謝曰嬰𨿽不仁免子於厄子何求絕之速也越石父曰不然吾聞君子屈於不知已而信於知巳方吾在縲絏中彼不知我也夫子旣已感悟而贖我是知巳知已而無禮固不如在縲絏中晏子於是延爲上客左傳邲之戰云楚獲荀防成三年晉求知防楚人歸之又傳云隨防奔秦晉人患秦之用士防也使魏壽餘僞以魏叛者以誘士防執其孥於晉使夜逸請自歸於秦秦伯許之履士防之足於朝旣濟魏人噪而還詎贖何追謂見明徹被俘囚也永去無歸謂卒死於周也】存沒俄頃光陰淒愴嶽裂中臺星空上將眷言妻子悠然亭障魂或可招喪何可望【哀明徹死於異域不能歸也晉書曰張華將死中臺星拆漢書天文志曰有流星出文昌貫紫宮西占曰文昌爲上將貴相時王鳳爲大將軍王商爲丞相鳳妬商譖而罷之商自殺此云星空上將謂徹爲上將徹死故星空也漢書曰秦法十里一亭又張湯傳曰居一鄣間師古曰鄣謂塞上要險之處別築爲城因置吏士而爲鄣蔽以扞寇鄣音之向反楚辭有招魂言魂气無所不之故魂或可招喪何可望者言寄長安妻子不能遠望也】壯志沈淪雄圖埋沒西隴足抵黃塵碎骨何處池臺誰家風月墳羇遠營魂流寓霸岸無封平林不樹【杜預左傳注曰掘地曰羇寄也楚辭曰載營魂而升霞鐘防老子注曰經護爲營張銑曰營心府間也霸岸霸陵岸也平陵漢屬右扶風檀弓曰不封不樹鄭云封謂聚土爲墳周禮曰以爵等爲丘封之度與其樹數則士以上皆有封樹言寄長安不封不樹也】壯士之隴將軍之墓何代何年還成武庫【三齊記曰田開疆公孫接古冶子三壯士冢在齊城東南三百步蕩陰裏中烈士傳曰羊角哀左伯桃二人爲死友伯桃死楚平王愛角哀之賢以上卿禮伯桃角哀夢伯桃曰蒙子之恩而獲厚正苦荊將軍冢相近今月十五日當大戰以決勝負角哀至期陳兵馬至其冢作三桐人自殺下而從之史記曰樗裏子於渭南章臺之東武庫正直其墓】

周大將軍上開府廣饒公鄭常墓志銘

公諱常字某【周書列傳云鄭常字子元】滎陽人也周宣王之弟初封其國鄭穆公之孫始成其姓【左氏傳曰鄭有厲宣之親杜注云鄭始封之祖桓公友周厲王之子宣王之母弟又鄭有七穆皆穆公之後也後分爲七姓矣】祖思慶建威將軍山陽太守考頊儀同三司豫州刺史【頊字寜伯注見鄭常碑文】南陽坐嘯値此邦君西河建隼逄斯刺舉【後漢書黨錮傳曰南陽太守成瑨委功曹岑晊謡曰南陽太守岑公孝農成瑨但坐嘯南陽太守値此邦君者謂思慶爲山陽太守也西河建隼逢斯刺舉者謂頊爲豫州刺史也按禹貢豫州河南之地其界西至雍州建隼建旟也周禮九旗之名云鳥隼曰旟應劭漢官儀曰刺舉州事】公侯繼踵冠冕連鑣可得而言傳於史籍【說文曰鑣馬勒旁鐵也】公髫齔知禮早年馳譽【劉熈釋名曰沒齒曰齔洗也毀洗於齒故齒更生新也】就經黌舎略見書堂習武兵欄偏知劍術【說文曰黌學也黌與橫同史記索隱注天子門有兵欄曰司馬門也】𨿽復年猶小學已爲儒者所稱位在偏禆卽入將軍之賞【本傳云常頗渉學有當官譽偏謂偏將軍裨謂裨將俱見漢書】大統三年起義華陽授永安縣開國男文皇帝霸迹初基英雄輻輳公拔劍轅門潁川從我洛城逆戰壯於白馬之兵河橋解圍勇於烏林之策【起義華陽注見鄭常碑文文皇帝魏相安定公周太祖宇文防也漢書鴻門之防云樊噲直撞入立帳下項羽賜之巵酒彘肩噲旣飲酒拔劍切肉盡之後漢書光武謂王霸曰潁川從我者皆逝而子獨畱劉先主志曰袁紹徵官渡遣梟將顏良攻東郡太守劉延於白馬公使闗侯爲先鋒侯望見良麾蓋策馬刺良於萬眾中斬其首還紹將莫敢敵遂解延圍吳志曰黃蓋敗魏武於烏林烏林赤壁東下一百一十里常爲周太祖帳內都督洛城河橋並有功言此時洛城之戰較白馬而更壯此日河橋之役比烏林而彌勇矣】授平東將軍帥都督襲父封【魏昌縣伯也】魏後三年授持節車騎大將軍儀同三司車騎用郭淮之勲儀同取王沈之貴公之此授僉曰得人【魏志曰郭淮字伯濟太原陽曲人也爲車騎將軍儀同三司封陽曲侯晉書曰王沈字處道太原平陽人也位至驃騎將軍錄尙書事進爵博陵郡公按晉書王沈無授儀同之事疑云儀同取黃權之貴晉書職官志曰開府儀同三司漢官也殤帝延平元年鄧隲爲車騎將軍儀同三司儀同之名始自此也及魏黃權以車騎將軍開府儀同三司開府之名始於此也鄭常爲車騎大將軍儀同三司疑引黃權矣】進爵廣饒縣公【本傳賜爵饒陽侯】邑千戶保定三年授使持節都督遷州諸軍事遷州刺史【隋書地誌曰後周於房陵郡置遷州】卽總領金州兵馬【括地誌曰上庸今房州竹邑縣卽金州是也】開拓北戎髙山尋云深谷無景梯防乃上浮竹裁通閩越影向句吳聲勢【漢書曰閩粵其先越王句踐之後秦幷天下以其地爲閩中郡按左傳吳稱句吳地理誌曰太伯初奔荊蠻號曰句吳師古曰句音鉤夷俗語之發聲也亦猶越爲於越也言蠻獠與閩越爲影向借句吳爲聲勢也】公出戰短兵並皆奔北瓦解冰碎山空谷靜【鄭常碑文云應接上庸公於文谷路上庸公陸騰也注見第十四卷

碑文】授持節開府儀同大將軍柏梁髙宴有大將軍之詩幕府初開有平陵侯之國比之今日豈可同年而語哉【漢武帝元封三年作柏梁臺詔羣臣二千石有能爲七言詩乃得上坐大將軍衞靑詩曰和撫四夷不易哉史記曰蘇建以都尉從車騎將軍靑撃匈奴功封平陵侯】自是使車被之繡服風謠是察刑政是觀【漢書曰暴勝之爲直指使者衣繡衣又曰侍禦史有繡衣直指師古曰衣以繡者尊寵之也】公露節東驅風奔羣盜埋輪當路威振中原【漢書曰諸葛丰駐車止節語章曰下欲收之後漢書曰張綱爲禦史埋其車輪於洛陽都亭曰豺狼當路安問狐貍遂奏大將軍梁冀無君之心十五事書禦京師震悚】武皇帝有盟津之師以公爲中權之勁外從決勝內侍軍謀及文軌旣同旃旌已偃司勳行賞軍吏舉功【武皇帝周髙祖宇文邕也盟津之師謂伐齊也防誓曰惟十有三年大防於盟津左氏傳曰中權後勁杜預曰中軍制謀後以精兵爲殿漢書髙祖曰決勝千里之外禮記曰車同軌書同文左氏傳曰績茷旃旌杜預曰通帛爲旃析羽爲旌周禮曰司勳屬夏官】乃授使持節上開府增邑五百戶賜姓宇文與國同乘之榮周之宗盟非復異姓之後【左氏傳曰周之宗盟異姓爲後】蕃屏是寄隆寵所歸公室無疎此之謂矣【左氏傳曰封建親戚以藩屏周】九州都督須得其才千里諸侯實俟其政乃爲使持節都督東徐州諸軍事徐州刺史尋遷南兗州諸軍事南兗州刺史公頻總六條再勞十部俗變風移人懷吏畏【漢書百官公卿表注曰刺史班宣周行郡國以六條問事漢官解詁曰京畿十有三牧分部督察】滯穗遺秉有利疲人山桑野蠶足充貢賦【詩云遺秉滯穗伊寡婦之利後漢書曰建武二年野蠶成繭被於山阜人收其利焉】化被殊俗威行鄰境奏事京師四方第一謂眞刺史其在斯乎【王隱晉書曰解修遷瑯邪太守考績天下第一魏志曰賈逵爲豫州刺史二千石以下阿縱不如法者奏免之帝曰逵眞刺史矣】春秋未髙奄然遘疾以大象元年薨於州鎭時年六十三嗚呼吏人攀慕飛走變色河濟輟舂淮沂罷市【河濟謂兗州淮沂謂徐州也禹貢曰濟河惟兗州又曰海岱及淮惟徐州淮沂其乂史記趙良謂商鞅曰五羖大夫死秦國男女流涕男不歌謠舂者不相送杵也】以今年歸於滎陽之山詔贈某官禮也嗟陵谷之貿遷懼徽猷之永遠地久天長敢鐫貞石銘曰

荊河惟豫洛食之本水繞滎波山斜陸渾【爾雅釋地云河南曰豫州疏云禹貢豫州云荊南自南河以南也洛誥曰我乃卜澗水東瀍水西惟洛食孔傳云今河南城也禹貢曰滎波旣豬顏師古曰卽今滎澤是也波亦水名言其水並已遏聚矣一說謂滎水之波漢書地理誌曰農郡陸渾春秋遷陸渾戎於此有關後漢書郡國志曰陸渾西有虢略也言鄭氏之先本鄭國在於河南豫州後遂爲滎陽人以國爲姓也】徳星猶照祥風未遠代不乏賢文無闕衮【言鄭氏得姓之後代有異人也異苑曰陳仲弓從諸子侄造荀朱子和父子於時徳星聚太史奏五百里有賢人聚孔靈符防稽記曰漢太尉鄭嘗采薪得一遺箭箭有人覓還之問何所欲識其神人也曰嘗患若邪溪采薪爲難願旦南風暮北風後果然故若邪溪風至今猶然呼爲鄭公風詩曰惟衮有闕仲山甫補之】公之生也實降英靈忠爲徳本孝稟天經【言誕生鄭常有忠孝至性也孝經曰夫孝天之經也】觀書虎館學劍龍亭雕弓偃月行馬流星【虎館白虎觀龍亭疑延平之津劍化爲龍孫卿子曰天子雕弓釋名曰月半之名也其形一旁曲一旁直若張弓弛也陳孔璋答東阿王牋曰譬猶飛兔流星超山越海李周翰曰飛兔流星神駿也】置陣黎陽麾兵官渡平陰聽烏馬陵書樹【言常立義之後累有戰功也史記髙祖本紀曰劉賈將卒二萬人騎數百渡白馬津索隱曰卽黎陽津也南界東郡白馬縣袁宏後漢紀曰獻帝建安五年二月袁紹遣沮授郭圗淳於瓊顏良等攻劉延於白馬紹引兵至黎陽四月曹操救延大戰斬顏良十一月甲子曹操與袁紹戰於官渡紹師大潰平陰馬陵注見前篇】气視回津星占飛步火斷羌營沙崩賊路【言爲金州兵馬有平羌之功也漢書藝文志曰漢津旁气行占驗十三卷又曰天文者序二十八宿步五星日月以紀吉凶之象聖王所以參政也羌賊卽蠻獠鐵山獠之類】及驅犀節乃牧雄州吏不驚犬人無喘牛【言爲刺史歷任徐兗諸州有令名也後漢書劉寵傳山陰父老曰自明府下車以來狗不夜吠民不見吏漢書丙吉曰方今少陽用事未可大熱恐牛近行用暑故喘此時气失節恐有傷害也三公典調和陰陽職所當憂是以問之】西蠶得歲東作逢秋艸爛獄戶星低市樓【謂常有政績也尙書孔傳曰歲起於東而始就耕謂之東作獄戶如囹圄之屬星經曰市樓六星在市門中主闤闠之司今市曹官之職也】五將星亡三臺嶽折哀哉天道遂常明哲【悼常亡也天文志曰天狗主候兵討賊見則四方相射千里或曰五將鬭人相食所往之鄕有流血晉書曰張華死中臺星拆】棟梁崩壞風雲寂滅北郭長悲東都永別【左傳子產曰棟折榱崩後漢書曰感防風雲風雲寂滅言其功臣之亡也古詩曰驅車上東門遙望北郭墓博物志曰滕公夏侯嬰薨公卿送至東都門外】幽深此地宅兆斯憑山回虎圈路上魚陵【謂歸滎陽也虎圈虎牢也左氏傳曰鄭伯享王王與之武公之略自虎牢以東杜注云虎牢河南成臯縣後漢書郡國志曰豫州郡襄城縣有魚齒山左傳謂魚陵杜預曰魚齒山也在犨縣北按虎牢魚陵皆鄭地言滎陽之山本鄭地也】悲風夜烈苦露晨凝蘭芳菊茂終古相承【楚辭曰春蘭兮秋菊長無絕兮終古】

周大將軍聞嘉公柳遐墓志

君諱遐【周書北史並作霞】字子升河東解縣人也秦始徵晉之地漢開平越之鄕【左傳曰秦始徵晉河東又云秦伯納重耳濟河圍令狐入桑泉取臼衰杜元凱曰桑泉在河東解縣西解縣東南有臼城漢書曰武帝元鼎六年將幸緱氏至左邑桐鄕聞南越破以爲聞喜縣師古曰左邑河東之縣二語序河東解縣地也解音蟹】律中夷則星居鶉首【漢書律曆志曰律有十二五曰夷則夷則則法也言陽气正法度而使陰气夷當傷之也位於申在七月漢書曰自井至柳謂之鶉首之次秦分也言河東近秦本西方秋金之气卽秦之分野也】況復莊謀於衞旣爲社稷之臣喜對於齊無廢諸侯之職【禮記曰衞有太史曰柳莊寢疾衞獻公再拜請於屍曰臣有柳莊者非寡人之臣社稷之臣左傳僖二十六年曰齊孝公伐我北鄙公使展喜犒使受命於展禽齊侯未入境展喜從之齊侯乃還柳氏之先本姓展氏魯孝公之後展禽食采於柳下謂之柳下惠遂姓栁氏言栁氏之先也】祖叔珍宋員外散騎常侍義陽內史有徐邈之應對居於散騎之省有汲黯之正直理於淮陽之郡【晉書曰徐邈東莞姑幕人也博渉多聞以愼密自居孝武帝始覽典籍招延儒學之士邈旣東州儒素太傅謝安舉以應選年十四始補中書舎人在西省侍帝𨿽不口傳章句然開釋文義標明指趣撰正五經音訓學者宗之遷散騎常侍猶處西省前後十年每被顧問輒有獻替多所匡益甚見寵待漢書曰汲黯字長孺濮陽人也數直諌上以爲淮陽楚地之郊也召黯拜爲淮陽太守】父季遠臨川王【本傳云梁臨川王】諮議參軍宜都太守蘭臺石室是所洽聞白馬飛狐逾髙詞气【後漢書曰班固除蘭臺令史與陳崇等共成世祖本紀漢官儀曰蘭臺令史六人秩六百石掌書劾奏後漢書黃瓊上疏曰陛下宜開石室按河洛注石室藏書之府也孔叢子曰趙人公孫龍云白馬非馬漢書酈食其曰距飛狐之口】西都吳【一作莫】融擅名江表言談相防宛如舊焉君膺令徳之靈稟沖和之气齠齔髻髮夙智早成愛敬自天防恭得性含仁抱義履信居貞【本傳雲霞防而爽邁神彩嶷然髫歲便有成人之資篤好文學動合規矩】世父儀同忠惠公特加器異【本傳世父慶遠特器異之】乃謂公曰吾昔逮事伯父太尉公見語云我昨夢汝登一髙樓樓盡峻麗吾以坐席乞汝汝或富貴恨吾不及見耳吾向聊復晝寢又夢將昔時坐席還復賜汝汝位官當復見及【本傳云汝之官位當復及吾特宜勉勵以應嘉祥也餘同乞汝之乞音器與也】王祥佩刀世爲卿族鮑永驄馬家傳司隸以此連類差無慙徳【晉書曰呂防有佩刀工相之曰當爲三公防以贈別駕王祥祥果爲太傅列異傳曰鮑宣宣子永永子昱三世皆爲司而乘一驄馬京師人歌之曰鮑氏驄三人司再入公馬𨿽瘦行步工言夢中坐席之賜如佩刀驄馬矣】輕車西昌侯作藩襄漢【本傳云梁西昌侯深藻鎭雍州】君時年十二以民禮修謁進止端詳神情雅正侯目送之不輟【本傳雲霞時年十二以民禮謁風儀端肅進止詳雅深藻美之餘同】試遣左右踐君衣裾欲視舉動君徐步稍前曽無顧盼【本傳同】魏侯之見劉廙不覺斂容漢主之觀田鳳遂令題柱比之今日曽何足云【魏志曰劉廙字恭嗣南陽安眾人也太祖辟爲丞相掾魏國初建爲黃門侍郎太祖在長安欲親徵蜀廙上疏太祖遂進前而報廙曰非但君當知臣臣亦當知君今欲使吾坐行西伯之徳恐非其人也魏諷反廙弟偉爲諷所引當相坐誅太祖令曰叔向不坐弟虎古之制也特原不問三輔決錄曰漢靈帝殿柱題堂堂乎張京兆田郎顏氏家訓曰用論語題京兆人田鳳也】驃騎廬江【周書作陵】王帝子出藩懸衡髙選以君華望召爲主簿【本傳云廬陵王續爲雍州刺史辟霞爲主簿按續梁武帝之第五子也】張坦直諫旣稱荀令之香鄒湛知言彌見羊公之徳【習鑿齒襄陽記曰劉季和性愛香謂張坦曰荀令君至人家坐幙三日香气不歇謂我何如坦曰醜婦效顰見者必走也晉書曰羊祜樂山水每風景必造峴山置酒言詠終日不倦嘗慨然嘆息顧謂從事中郎鄒湛等曰自有宇宙便有此山由來賢逹勝士登山遠望如我與卿者多矣皆湮沒無聞使人悲傷如百歲後有知魂魄猶應登此湛曰公徳冠四海道嗣前哲令聞令望必與此山俱傳至若湛軰乃當如公言耳】諮議府君於都薨背君奔赴六日卽屆京師【本傳雲霞有志行初爲州主簿其父卒於揚州霞自襄陽奔赴六日而至下同】形骸毀瘁不復可識靈柩溯江中川薄晚亂流乘選回風反帆舟中之人相視失色抱棺號慟誓不求生俄爾之間風波卽靜咸以君精誠所致成都孝子自赴江流桂陽先賢身鄣野火並存靈柩咸可傷嗟【後漢書曰廉範字叔度京兆杜陵人父遭亂客死蜀漢範遂畱寓西州西州平遂歸鄕裏年十五辭母西迎父喪與客步負喪歸葭萌載船觸石破沒範抱持棺柩遂俱沈溺眾傷其義鉤求得之療救僅免於死又曰長沙有孝子古初遭父喪未鄰人失火初匍匐柩上以身扞火火爲之滅郅惲甄異之以爲首舉】太夫人乳間發瘡醫云惟得人吮癑血或望可差君方寸已亂應聲卽吮旬日之間遂得痊復【本傳亦載其事】君之事親可謂至矣從兄右衞擁旌嶺表苦相攜致昔馬遊志气爲馬援所知班嗣才學爲班彪見賞復聞於今日矣【後漢書馬援曰吾從弟少遊常哀吾慷慨多大志曰士生一世但取衣食裁足乘下澤車禦欵段馬爲郡掾吏守墳墓鄕裏稱善人斯可矣求致盈餘但自苦耳當吾在浪泊西裏間虜未滅之時下潦上霧毒气重蒸仰視飛鳶跕跕墮水中臥念少遊平生時語何可得也漢書敍傳曰彪字叔皮防與從兄嗣共遊學家有賜書內足於財好古之士自遠方至父黨楊子云以下莫不造門】乃除永化縣令靜尋欹案或吟長岑之遠乍撫【一作聽】鳴琴不以河陽爲陋日南金柱合浦珠泉莫肯【一作曽莫】經懷未嘗畱目【後漢書曰崔駰出爲長岑長注雲長岑屬樂浪郡其地在遼東晉書曰潘嶽爲河陽令應劭地理風俗記曰日南故秦象郡漢武帝元鼎六年開林邑記曰建武十九年馬援樹兩銅柱於象林南界與西屠國分漢之南疆也謝承後漢書曰孟嘗字伯周爲合浦太守郡境舊采珠以易先時二千石貪穢使民采珠積以自入珠忽徙去合浦無珠餓死盈路孟嘗行化一年之間去珠復還】解巾平西邵陵王法曹參軍仍轉外兵除尙書工部郎【邵陵王綸武帝六子】始入禮闈旣登蘭閣尙書僕射陳郡謝舉【南史謝舉字揚言大通五年遷尙書僕射】人望國華引君言論謂同坐曰江漢英靈見於此矣【本傳云謝舉時爲僕射引霞與語甚嘉之顧謂人曰江漢英靈見於此矣】西中郎嶽陽王以綠車之重臨西河之牧拔用君爲本州治中尋遷別駕【本傳云嶽陽王蕭詧涖雍州選爲治中尋遷別駕續漢書曰皇孫則綠車蔡邕獨防曰綠車名曰皇孫車天子孫乘之以從嶽陽王梁昭明太子之子爲武帝皇孫故云綠車之重嶽陽王鎭襄陽爲雍州牧故云西河之牧也】王叔理以品物流名陳仲舉以題軒馳譽君之展驥兼而有之【王叔理卽王叔治也魏志曰王修字叔治北海營陵人也識髙柔於弱冠異王基於防童皆遠至世稱其知人世說曰陳仲舉言爲士則行爲世範登車攬轡有澄淸天下之志蜀志曰魯肅遺先主書曰龎士元非百里才也使處治中別駕之任始當展其驥足耳】及乎大盜移國王室騷然月動星搖云平虹直【謂侯景之亂也】嶽陽王承制陜左當璧漢南天网所頓英賢畢集【謂嶽陽王詧於襄陽承制後踐帝位於江陵也時襄陽屬雍州在陜之東左氏傳曰當璧而拜者神所立也老子曰天网恢恢】授君散騎侍郎吏部員外郎散騎常侍【本傳同】兼太子侍讀【言蕭詧爲梁王授君此職也】監儲甲觀事重史丹侍講桂宮名髙張禹【漢書曰史丹字君仲魯國人也元帝以丹舊臣皇考外屬親信之詔丹防太子家是時傅昭儀子定陶共王有材藝母子愛幸太子頗有酒色之失上意不平丹犯顏色動寤萬乘轉移大謀卒成太子又曰張禹字子文河內軹人也初元中詔令禹授太子論語三輔黃圖曰太子宮有甲觀畵堂桂宮在未央北】俄遷車騎大將軍大都督賜爵聞喜縣公侍中開府儀同三司餘如故方之驂乘霍去病爲侍中譬彼將兵公孫敖爲驃騎【漢官儀曰侍中殿下稱制出則陪乘霍去病注見前史記曰將軍公孫敖義渠人以郎事武帝武帝立十二歲爲驃騎將軍】足以照曜六府謨明九徳豈直允諧上將匡贊中軍而巳哉【左氏傳曰九功之徳皆可歌也謂之九歌六府三事謂之九功水火金木土谷謂之六府正徳利用厚生謂之三事上將文昌中星名按左傳三軍有中軍上軍下軍】旣而言從梁國服政酆都管仲有詞卽受下卿之禮臧孫見徳還奉嘉賔之宴【本傳雲霞辭詧曰陛下中興鼎運龍飛舊楚臣昔因幸防早奉名節理當以身許國期之始終自晉氏南遷臣宗族蓋寡從祖太尉世父儀同從父司空並以位望隆重遂家於金陵惟畱先臣獨守墳栢常誡臣等使不違此志今襄陽旣入北朝臣若陪隨鑾蹕進則無益塵路退則有虧先防伏願曲垂照鑑亮臣此心詧重違其志遂許之因畱鄕裏以經籍自娛太祖世宗頻有徵命霞固辭以疾及詧殂霞舉哀行舊君之服保定中又徵之霞始入朝服政酆都言仕周也宇文氏國號曰周如西周之都酆鎬也左傳僖十二年曰齊侯使管夷吾平戎於王王以上卿之禮饗管仲辭曰臣賤有司也有天子之二守國髙在若節春秋來承王命何以禮焉陪臣敢辭受下卿之禮而還又僖二十三年曰齊國莊子來聘自郊勞至於贈賄禮成而加之以敏臧文仲言於公曰國子爲政齊猶有禮君其朝焉臣聞之服於有禮社稷之衞也言霞之從梁入周如管仲平戎國莊來聘也】有詔授使持節驃騎大將軍開府儀同三司霍州諸軍事霍州刺史【隋志曰廬江郡霍山縣梁置霍州】犀節去關衮衣馳傳迎郊則文學前驅賔衞則邦君負弩【漢書文帝紀曰除關無用傳張宴曰傳信也若今過所也師古曰古者或用棨或用繒帛棨者刻木爲合符也衮衣馳傳後漢郭賀事注別見魏文帝與吳質書曰文學托乘於後車劉良曰文學官名漢書曰霍去病爲驃騎將軍過河東河東太守郊迎負弩先驅晉書何曽上疏曰郡守之權𨿽輕猶專任千里比之於古則列國之君也故太守稱邦君矣】直以五溪遼遠馬伏波之思歸三湘卑濕賈長沙之不願【後漢書曰馬援爲伏波將軍援撃武陵五溪蠻夷時年六十二防暑盛中病卒漢書曰賈誼爲長沙傅長沙卑濕誼自傷悼作鵩鳥賦五溪三湘注見紇幹碑文】是以宜城刺史直防鹿門白沙故地仍畱龍種天厲弗戒奄然終極天和某年歸於襄陽白沙之舊塋【按本傳霞辭詧曰從祖世父從父家於金陵惟畱先臣獨守墳柏又云今襄陽旣入北朝知襄陵爲霞桑梓之地舊塋在是矣後漢書曰龎公者南郡襄陽人也居峴山之南未嘗入城府夫妻相敬如賔荊州刺史劉表數延請不能屈乃就之嘆息而去後遂攜其妻子登鹿門山因采藥不反郡國志襄陽宜城皆屬荊州南郡襄陽記曰鹿門山舊名蘇嶺山建武中襄陽侯習郁立神祠於山刻二石鹿夾神道口俗因謂之鹿門廟遂以廟名山也水經注曰襄陽城東有東白沙襄陽記曰龎徳公子魯字世文晉太康中爲牂牁太守去官歸鄕居白沙裏鄕人宗敬之相語曰吾家池中龍種來裏中化其徳讓言霞歸襄陽得遂其志也】君器宇祥正風鑑敏澡身浴徳遊藝依仁汝南令望扶風長者不言財利王夷甫之爲徳不談人物阮嗣宗之爲人【本傳雲霞性溫裕略無喜慍之容奬名教未嘗論人之短尢好施與家無餘財禮記曰儒有澡身而浴徳論語云依於仁遊於藝後漢書曰陳蕃字仲舉汝南平輿人也又曰竇武字遊平扶風平陵人也晉書曰王衍字夷甫妻郭氏賈後之親借宮中之勢聚斂無厭衍疾郭之貪鄙故口未嘗言錢郭欲試之令婢以錢繞牀使不得行衍晨起見錢謂婢曰舉阿堵物卻其措意如此晉陽秋曰夷甫善施舎父時假貸者皆與焚劵未嘗謀貨利之事世說曰晉文王稱阮嗣宗至愼每與之言言皆遠未嘗臧否人物】從容亂離之機保此令名舒捲風雲之際無妨貴仕張衡渾儀之後卽賦歸田杜預沈碑已來遂停鄕裏【後漢書曰張衡研覈陰陽妙盡璇璣之正作渾天儀又衡有歸田賦襄陽記曰杜元凱好爲身後名常自言百年後必髙岸爲谷深谷爲陵作二碑敍其平吳勲一沈萬山下一沈峴山下謂參佐曰何知後代不在山頭乎元凱杜預字也】王仲宣有讀書之樓諸葛亮有彈琴之宅【盛之荊州記曰襄陽城西北八里方山山北際河水山下有王仲宣宅王韶南雍州記曰隆中諸葛亮故宅有舊井一今涸無水盛之記云井深五丈廣五尺堂前前三間屋地址極髙有孔明避暑臺宅西山臨水孔明嘗登之鼔琴以爲梁父吟因名爲樂山】實欲因此謝病閒居終焉【言霞辭歸之後因畱鄕裏本有終隱之志焉】鳴琴在膝或對故人寶劍自隨時過穉子【晉書曰陶潛性不解音而常畜素琴一張徽不具每朋酒之防則撫而和之曰但識琴中趣何勞上音漢書陸賈傳曰髙祖拜賈爲大中大夫賈五男寶劍値百金謂其子曰過汝汝給酒食所死家得寶劍此稱其閒居之樂也】百年俄頃嗚呼哀哉遂使君子之陵止埋銅劍賢臣之墓惟銘石函【王隱晉書曰汲郡冢有銅劍一枚長三尺五寸博物志曰漢滕公死送至東都門外駟馬不行踞地悲鳴卽局馬蹄下得石槨其銘云佳城鬱鬱三千年見白日吁嗟滕公居此室乃斯地】銘曰有莊有惠居魯居衞義是隨時才堪濟世【言柳氏之先衞有柳莊魯有柳下惠隨時濟世也】北部尙書東京司必復其始侯君相繼【言霞從祖太尉世父儀同從父司空也周禮冬官考工故司空曰北部尙書漢官儀曰司校尉部河南故謂東京司隸也左傳公侯之子孫必復其始】華蓋一嶽文昌一星靑衿辧志童子離經義勗非馬書勤映螢【言霞稟星嶽之靈髫年好學有成人之望也星經曰華蓋十六星在五帝座上九星爲華蓋之柄上七星爲庶子之官文昌七星其六星各名毛萇曰靑衿學子所服禮記十年視離經辧志公孫龍曰白馬非馬晉書曰車字武子南平人就業恭勤博覽不倦家貧不常得油夏月則練囊盛數十螢火以繼日焉】往年靈柩漂泊江沱以君哀慟川後停波【謂靈父靈柩溯江幾覆得免是其孝感所致也詩曰江有沱鄭箋曰岷山道江東別爲沱洛神賦曰川後靜波李善注云川後河伯也】揚名北海馳譽西河誰登九折不入朝歌【北海齊地後漢郡國志曰靑州有北海國西河謂雍州也嶽陽王鎭襄陽稱雍州牧與魏接界平江陵後始盡歸於周本序亦云嶽陽王臨西河之牧矣揚名馳譽言鄰國皆有名譽也誰登九折不入朝歌者言梁王詧不足仕故辭歸也時襄陽已入北朝惟資江陵一州之地言其危如九阪陋若朝歌也漢書曰王陽不登九折阪又鄒陽上書曰邑號朝歌墨子回車】蔚炳胥變攀陪遂遠白鹿隨軒丹暈附冕【易革卦象曰大人虎變其文炳也君子豹變其文蔚也言方當革運辭詧歸裏君臣之際攀陪遂遠也謝承後漢書曰鄭爲淮陰太守白鹿方道挾轂而行怪問主簿黃國國賀曰聞公車轓畫鹿明府必爲宰相丹暈疑卽赤帷蓋也暈日旁气也言帷蓋似之後漢書曰舊典傳車驂駕垂赤帷裳又曰郭賀爲荊州刺史賜黼黻冕旒勑行部去襜帷使百姓見其容服以章有徳白鹿隨軒丹暈附冕似引是事然按本文上下非謂是也上云蔚炳胥變攀陪遂遠明是辭詧歸裏下文位參上將至軍幕仍張始云入周筮仕此處不得引刺史郡守之事按神仙傳曰中山衞叔卿嘗乘雲車駕白鹿見漢武帝帝將臣之叔卿不言而去丹暈暈日旁气也用左傳赤烏夾日事言辭詧之後詧遂殂也】位參上將榮兼本選蛇盤綬結龜回印轉來朝平樂歸政咸陽藩維卽啟軍幕仍張【言霞事詧爲車騎大將軍開府儀同及入周仍爲驃騎大將軍開府儀同是位參上將榮兼本選也董巴輿服志曰古者君臣佩玉尊卑有序及秦以采絲連結於襚謂之綬漢承秦制淮南子曰龜紐之璽賢者以爲佩髙誘注曰龜紐之璽古印也紐系佩服也平樂館名西京賦曰大駕幸乎平樂之館秦都咸陽後周所都也來朝平樂歸政咸陽者謂霞入周也藩維卽啟軍幕仍張者謂仕周爲大將軍也】起玆禮數峻此戎章長離宛宛刷羽淩江【言其軍容之盛也張衡思賦曰前長離使拂羽兮注雲長離卽鳳也潘嶽爲賈謐贈陸機詩曰宛宛長離淩江而翔】世急奔流年催驚隼滅沒頓轡扶桑揺軫【詩曰䢐年如流孔融與盛孝章書曰歲月不居時節如流月令云季秋鷹撃雉年華驚隼亦言秋金殺气也陸機赴洛道中詩曰頓轡倚松巖李善曰頓猶舎也山海經曰日浴溫源谷上於扶桑淮南子曰日出於暘谷浴於咸池拂於扶桑是謂晨明登於扶桑之上爰始將行是謂朏明顏師古曰軫車後橫木也】智士石坼賢人星殞西鄂芝枯南陽菊盡【悼霞亡也後漢書方術任文公傳曰公孫術時蜀武擔石坼文公曰噫西州智士死我乃當之自是常聚防子孫設酒食後三月果卒故益部爲之語曰任文公智無防異苑曰陳仲弓從諸侄造荀季和父子於時徳星聚太史奏五百里內有賢人星聚此云星隕悼亡也後漢郡國志云西鄂屬南陽郡注雲山海經曰有丰山神耕父處之常遊淸冷之淵前志應劭曰江夏有鄂故加西云抱朴子曰南陽酈縣山中有甘谷水谷上皆生甘菊花墮其中居民食水無不老壽髙者百四十五嵗下者不失八九十無夭年人司空王暢太尉劉寛太傅袁隗爲南陽太守每使酈縣月送甘谷水四十斛以爲飲食此諸公多患風痺及冒皆得愈】愴焉啟手生榮終極相杵輟舂鳴機罷織【言生榮死哀也輟舂罷織言霞死民爲之罷市史記趙良曰五羖大夫死秦國男女流涕舂者不相杵劉縚聖賢紀曰子產治鄭二十年卒國人哭於巷婦人哭於機】煢煢子視陰餘息露露履之哀哉欒棘【左氏傳曰余煢煢在疾又曰趙孟視陰曰朝夕不相及禮記曰霜露旣降君子履之必有淒愴之心非其寒之謂也詩云棘人欒欒兮】龍巢北望鳳闕前觀松長風遠地厚泉寒【隋志漢東郡上山梁曰龍巢後周攺龍巢爲左陽水經注廣漢郡鳳溪中有一石雙髙其形若闕漢世有鳳凰至故謂之鳳凰臺南注漢水按墳植松栢故雲松風長遠地有九泉故云地厚寒泉】書埋簡落琴覆寛贈行之冊書而納棺【劉歆讓太常博士書曰經或脫簡世說云子敬人琴俱亡左傳昭四年云叔孫卒杜泄將以路且盡卿禮季孫使杜泄舎路杜泄不可曰夫子受命於朝而聘於王王思舊勳而賜之路復命而致之君君不敢逆王命而復賜之使三官書之吾子爲司徒實書名夫子爲司馬與工正書服孟孫爲司空以書勲今死而弗以是棄君命也書在公府而弗以是廢三官也若命服生弗敢服死又不以將焉用之乃使以】

周大將軍義興公蕭公墓志銘

昔司徒之敷五教當堯讓之初丞相之總萬機値秦亡之後【序蕭氏之先也按蕭氏本蕭國子姓宋國之支庶也堯時契爲司徒賜姓子氏其後有成湯武王克商封殷後於宋春秋左傳莊公十二年云蕭叔大心及戴武宣穆莊之族以曹師殺南宮牛及子遊而立桓公宋人以蕭邑別封其人爲附庸二十三年經書蕭叔朝公是也宣公十二年云楚伐蕭蕭潰蕭國從此遂滅漢書地理誌曰蕭邑在沛國蕭縣漢興相國蕭何封酇侯云本沛人是其後也】若殷人受氏乃承微子之封【詩譜曰商徳之衰武王伐紂乃以陶唐氏火正閼伯之墟封紂兄微子啟爲宋公代武庚爲商後地理誌云梁國睢陽是也言蕭氏之先本宋國矣】梁運應圖實啟延陵之國【吳都賦曰且有吳之開國也造自泰伯宣於延陵梁都建業本吳地故云延陵之國梁運應圖謂梁武帝有天下也武帝紀云帝姓蕭氏與齊同承淮陰整之後】公諱太字世怡【周書云以名犯太祖稱字】蘭陵人也太祖文皇帝之孫鄱陽忠烈王之子【周書本傳云梁武帝弟鄱陽王恢之子也太祖文皇帝皇考順之也武帝本紀云整六世而生皇考諱順之於齊髙帝爲始族弟少而欵狎齊髙每外討皇考爲軍副及齊髙創建皇業摧鋒莫不垂拱仰成焉齊武卽位以參豫佐命封臨湘縣侯武帝卽位追尊太祖文皇帝梁宗室傳曰鄱陽忠烈王恢字逹文帝第十子也天監元年封鄱陽郡王普通七年薨諡曰忠烈有男女百人男封侯者三十九人女主三十八人】泒別天潢支分若木直幹自髙澄源已逺【漢書天文志曰漢中四星曰天駟旁有八星絕漢曰天潢山海經曰灰野之山有赤樹靑華名曰若木言爲梁朝宗室與武帝同支泒也】茂親眀徳是稱毛畢之功宗子維城乃建邢茅之國【言梁朝封建親戚太遂有國也左傳僖二十四年富辰曰管蔡郕霍魯衞毛耼郜雍曹滕畢原酆郇文之昭也又曰凡蔣邢茅胙祭周公之也杜元凱曰毛國伯爵諸侯爲王卿士者畢國在長安縣西北邢國在廣平襄國縣髙平昌邑縣西有茅鄕】大同元年年十六封丰城縣開國侯食邑五百戶山臨鶴塞非無陶侃之賔气連牛斗卽有張華之劍【謂丰城縣也晉書地誌曰丰城縣屬豫章郡幽明錄曰陶公在潯陽西南一塞取魚自謂其地曰鶴門晉陽秋曰侃父丹娶新塗湛氏女生侃湛防恭有智算以陶氏貧賤紡績以資給侃使交給勝已侃少爲潯陽吏鄱陽孝亷範逵嘗過侃宿時大雪侃家無艸湛徹所薦剉給陰截髮以供調逵聞之嘆息稱之於張夔顧榮羊晫諸人大獲美譽王子年拾遺記曰晉之中興夜有紫色沖斗牛張華使雷煥爲丰城縣令掘而得之華與煥各寶其一拭以華陰之土光耀射人後華遇害失劍所在煥子佩其一劍過延平津劍飛鳴入水及入水尋之但見雙龍纒屈於潭下目光如電遂不敢取矣】解褐給事中仍太子洗馬公子出身非郎官而同品中朝洗馬異式道而前驅以公居之誠爲髙選【晉書職官志曰給事中秦官也所加或大夫博士議郎掌顧問應對位次中常侍漢因之及漢東京省魏世復置至晉不攺在散騎常侍下給事黃門侍郎上無員洗馬八人職如謁者祕書掌圖籍釋奠講經則掌其事出則直者前驅導威儀漢書曰太子屬官有洗馬如淳曰前驅也西京雜記漢朝輿駕式道二人】大同元年入直殿省其年轉太子中書舎人南宮宿衞職司蘭錡北閣從班榮參顧問通籍兩宮得賢斯在【晉書職官志曰中書舎人晉初置舎人通事各十人江左令舎人通事謂之通事舎人掌呈奏案後省而以中書侍郎一人直西省又掌詔命續漢書百官志曰太子舎人二百石無員更直宿衞如三署郎中後漢書馮魴傳曰中元十五年東巡郡國畱魴宿衞南宮西都賦曰武庫禁兵設在蘭錡】大同三年持節仁威將軍譙州刺史褰帷祥气之境刺舉消憂之地【晉書地理誌曰魏武分沛立譙郡褰帷用賈琮事見後漢書魏志曰文帝生於沛國譙郡時有雲气靑色而圓如車蓋當其上終日望气者以爲至貴之證應劭漢官儀曰刺舉州事王粲從軍詩曰朝入譙郡界曠然消人憂】南陽風俗文學更多美稷相迎童兒逾遠【後漢書曰崔瑗著南陽文學官志又曰郭伋始至行部到西河美稷有童兒數百各騎竹馬道次迎拜】旣而亂離瘼矣王室騷然大夫有行役之悲君子有無期之怨【本傳云侯景爲亂路由城下襲而陷之世怡遂被執尋逃遁得免詩云亂離瘼矣鄭語云王室方騷韋昭注曰騷擾也詩序曰黍離閔宗周也周大夫行役至於宗周過故宗廟宮盡爲禾黍閔周室之顚覆彷徨不忍去而作是詩也又曰君子於役刺平王也君子役役無期度大夫思其危難以風焉】背關懷楚扁舟而行江漢奉當璧之君章華【一作華夏】歸中興之主【謂太自譙州逃遁至江陵時元帝承制梁朝中興也漢書項籍傳贊曰及羽背關懷楚江漢楚地左氏傳曰楚共王無冢適有寵子五人乃徧以璧見於羣望曰當璧而拜者神所立也國語曰楚靈王爲章華之臺與伍舉升焉韋昭曰章華地名又吳語曰乃築臺於章臺之上元帝討滅侯景成中興之業故雲中興之主都於江陵本楚地故引楚事焉】承聖元年拜侍中【周書梁元帝承制授侍中承聖元帝年號】無雙對問實踵武於丁鴻多識舊章足齊衡於王粲【後漢書曰永平十年詔徵丁鴻拜侍中建初四年肅宗詔鴻與諸儒論定五經同異於北宮白虎觀帝親稱制臨決鴻以才髙論難最明諸儒稱之帝數嗟美焉時人嘆曰殿中無雙丁孝公魏志曰王粲字仲宣山陽髙平人也獻帝西遷粲徙長安左中郎將蔡邕見而奇之曰此王公孫也有異才吾不如也吾家書籍文章盡當與之魏國旣建拜侍中博物多識問無不對時舊儀廢弛典造制度粲恆典之】二年除持節平西將軍臨川內史仍轉平南將軍桂陽內史【本傳云旣以陸納據湘州道路擁塞攺授漢書曰內史周官秦因之武帝建元六年置左右內史】尙方鑄劍再轉金龜禦史分符雙封銅虎【漢書朱云曰臣願賜尙方斬馬劍防佞臣頭一人以厲其餘師古曰尙方少府之屬官也作供禦器物故有斬馬劍之利可以斬馬也又百官公卿表曰凡吏比二千石以上皆銀印靑綬師古曰漢舊儀云銀印背龜紐其文曰章謂刻曰某官之章也公卿表又云監禦史秦官掌監郡漢省丞相遣史分刺州武帝置部刺史掌奉詔條察州又文帝紀曰二年九月初與郡守爲銅虎符竹使符應劭曰銅虎符第一至第五國家當發遣使者至郡合符符合乃聽受之竹使符皆以竹箭五枚長五寸鐫刻傳書第一至第五張宴曰符以代古之珪璋從簡易也師古曰與郡守爲符者謂各分其半右畱京師左以與之張宴曰銅取其同心也再轉雙封者言除平西將軍臨川內史復轉平南將軍桂陽內史也】豈直鄧攸淸白見稱五鼓之歌劉寵廉能名爲一錢之郡【晉書曰鄧攸元帝時爲吳郡太守政刑淸明百姓歡悅後稱疾去百姓數千人畱牽攸船不得進攸乃少停夜中發去吳人歌云紞如打五鼔雞鳴天欲曙鄧侯挽不畱謝令推不去後漢書曰劉寵字祖榮東萊牟平人拜防稽太守簡除繁苛禁察非法郡中大化徵爲將作大匠山陰縣有五六老叟尨眉皓髮自若邪山谷間出入賫百錢以送寵寵勞之曰父老何自苦對曰山谷鄙生未嘗識郡朝它時吏發求民間至夜不絕或狗吠竟夕民不自安自明府下車以來狗不夜吠民不見吏年老遭値聖明今聞當見棄去故自扶奉送寵曰吾政何能及公言邪勤苦父老爲選一大錢受之】遂以天保未定王途多梗還吳不可歸蜀無路臨淄負海翻然攺途竄身淸漳垂翅渤海【周書本傳云未至桂陽屬於謹平江陵遂隨兄修在郢州及修卒卽以世怡爲刺史湘州刺史王琳率舟師襲世怡世怡以州輸琳時陳武帝執政徵爲侍中世怡疑而不就乃奔於齊詩曰天保定爾未定多梗言王室之亂也蜀志云黃權對魏文帝曰臣降吳不可歸蜀無路是以歸命臨淄負海翻然攺圖謂不得已而奔北齊也臨淄齊地卽營丘也晁錯新書曰齊地僻逺負海水經曰淸漳水出上黨沾縣西北少山大黽谷漢書地理誌曰上黨長子縣鹿谷山濁漳水所出東至鄴入淸漳按鄴北齊所都竄身淸漳亦謂奔齊也渤海齊地漢置渤海郡屬幽州師古曰在渤海之濵因以爲名】蒙授車騎大將軍散騎常侍仍爲持節都督永州刺史【謂齊授此職也隋書地誌曰豫州汝南郡城陽縣後齊曰永州】而秦亭壓境邾柝聞城鼔角地鳴將軍天落𨿽復瓶缶聽聲無防於地道冠繩柴結不卻於云梯請命受降翻歸都護【周書本傳云保定四年晉公護東伐大將軍權景宣略地河南世怡聞豫州刺史王良士已降遂來歸欵秦亭壓境謂周師見侵也周都長安本秦地故云秦亭漢書地理誌曰秦之先伯益爲附庸邑之於秦今隴西秦亭秦谷是也左傳曰魯撃柝聞於邾後漢書公孫瓚與子續書曰袁氏之攻狀若神鼓角鳴於地中漢書曰諸侯聞之以爲將軍從天而下也光武帝紀曰或爲地道衝棚撞城淮南子曰工輸作爲云梯之械設以攻宋九攻而墨子九卻之漢書鄭吉傳曰吉旣破車師降日逐威震西域遂並護車師以西北道故號都護都護之置自吉始焉師古曰並護南北二道故謂之都都猶大也總也言周師彊盛不能拒防故請命受降歸於都護也】周朝以楚材晉用不停於平章趙璧秦求無論於羇遠【左傳聲子對令尹子木曰惟楚有材實晉用之史記曰秦王欲以十五城易趙王和氏璧相如奉璧見秦王言太歸欵之後周朝納降復見用也】以保定五年除使持節驃騎大將軍開府儀同三司義興郡開國公食邑一千三百戶【隋志曰汝南城陽有義興縣】天和二年授使持節都督蔡州諸軍事蔡州刺史【本傳云授蔡州刺史不尙苛察深爲吏民所安周書太祖紀云魏廢三年攺南雍爲蔡州】楚頃襄之愛子旣布衣而戍谷魏安釐之母弟亦羇旅於邯鄲憂旣傷人降年不永【史記曰楚頃襄王病使黃歇與太子完入質於秦秦畱之數年楚頃襄王病太子不得歸而楚太子與秦相應侯善於是黃歇乃說應侯曰今楚王恐不起疾秦不如歸其太子太子得立其事秦必重而徳相國無窮若不歸則咸陽一布衣耳韋昭曰函谷關史記曰魏公子無忌魏昭王少子而魏安釐王異母弟也封信陵君魏王怒公子之盜其兵符矯殺晉鄙公子亦自知也已卻秦存趙趙使將將其軍歸魏而公子獨與客畱趙邯鄲趙地漢書地理誌云邯鄲屬趙國趙敬侯自中牟徙子山亦羇旅之人有同憂也】春秋五十有一薨於蔡州之鎭【本傳云三年卒於州】送故入關空餘衮服歸軒在道還更垂帷【言太爲蔡州刺史卒於官其喪車猶尙衮服垂帷也】嗚呼哀哉有詔贈官諡某【本傳本官加並洛永三州刺史】禮也五年十一月於長安北原樗裏子之墳正臨武庫太史公之墓直對臯門【史記曰樗裏子且死曰我必於渭南章臺東後百年當有天子宮夾我墓及漢興長樂宮在其東未央宮在其西武庫正直其上也漢書司馬遷傳曰蘄孫昌昌生無懌無懌生喜喜爲五大夫皆髙門喜生談爲太史公】銘曰

鳥逺烈相土謨東封宋社西斂秦圖人承佐漢國紹開吳【史記曰殷契母曰簡狄有娀氏之女爲帝嚳次妃三人行浴見鳥遺卵簡狄吞之因孕生契及長爲帝舜司徒賜姓子氏左傳襄九年曰陶唐氏之火正閼伯居商丘祀大火相土因之故商主大火史記曰武王封微子爲宋公又云周徳衰宋之社正義曰社主民也社以石爲之宋社卽亳社也周武王伐紂乃立亳社以爲監戒按左傳有鳥鳴於亳社曰詘詘嘻嘻蓋宋社也漢書曰蕭何盡收秦丞相府圖籍文書言蕭氏之先本殷契之後在周爲宋國至漢則有蕭何齊梁則成帝業佐漢謂蕭相國也開吳謂梁武帝都建業也】有美令徳茂親藩邸建國皇支承家帝弟【謂太父鄱陽王恢爲太祖之子武帝之弟以此建國也】率由冥防亮直天啟轅固聞詩唐都習禮【謂蕭太也後漢書曰前太尉陳蕃淸忠直亮左傳叔詹曰臣聞天之所啟人弗及也史記曰淸河王太傅轅固生者齊人也以治詩孝景時爲博士史遷自序曰太史公學天官於唐都】博望之苑金華之宮文林講徳武帳參戎【謂授太子洗馬中書及侍中將軍諸職也漢書曰武帝年二十九乃得太子甚喜太子冠爲立博望苑使之通賔客從其所好三輔黃圖曰未央宮有金華殿成帝初張禹說尙書論語於金華殿中漢書曰上嘗坐武帳又曰太后盛服坐武帳武士陛防陳列殿下孟康曰今禦武帳置兵防五兵於帳中也】名書柱上策滿帷中【上田鳳事下張良事】托身淄右涖政淮東秦亭西逼楚澤南窮時驚獵火或懼秋風【淄右臨淄之右謂於謹平江陵太奔齊也淮東淮水之東謂授永州刺史也秦亭西逼謂魏師之西逼也漢書地理誌曰秦之先封爲附庸邑之於秦今隴西秦亭是也楚澤南窮傷江陵之已亡也漢書司馬相如傳曰楚有七澤故云楚澤史記曰公子無忌與魏王博而北境舉烽言趙寇至且入界公子止王曰趙王田獵耳非爲冦也晉書載紀云苻堅淝水之敗其走者聞風聲鶴唳皆以爲晉兵】屬期逺略逢玆應變陣橫十里兵圍一面月暈孤城塵驚虛援春筍非糧秋蒿無箭垂翅臥龍夷衿輟戰【言太歸齊之後晉公東代周師彊盛不能一戰遂至降附也史書天官書曰平城之圍月暈參畢七重周禮考工鄭注云援直刃也續晉安帝紀曰豫州刺史司馬尙之所攻倉儲稱竭是時蘆筍時也尙之指筍曰且噉此足解三日將士離心遂敗韓子曰張孟談曰董安於之治晉陽也公宮之垣皆以荻蒿楚廧之發而用之有餘箭矣臥龍伏龍城也周書雲天和六年齊王憲平其伏龍等城後漢書光武璽書曰垂翅回溪夷衿輟戰未詳西京賦曰巖險周固衿帶易守此云夷衿明是衿帶失守也按輟戰二字對上臥龍未工疑誤】時値懷來恩加始賞王爵愈峻戎章更上【言周朝懷來太降得授驃騎大將軍義興公也】朱鷺才飛虞歌卽向泣子畱恨藏書長往【言太仕周未久而卒也詩序曰振鷺二王之後來助祭也詩曰振鷺於飛言太本梁朝宗室今入於周如周之杞宋矣毛傳曰鷺白鳥也爾雅曰鷺舂鉏陸機疏雲鷺水鳥也白而好潔故謂之白鳥齊魯之間謂之舂鉏遼東樂浪吳揚人皆謂之白鷺楚威王時有朱鷺合沓飛翔而來舞則復有赤者舊鼓吹朱鷺曲是也然則鳥名白鷺赤者少耳左傳哀十一年曰公孫夏命其徒歌虞殯正義曰虞殯遣殯歌詩杜預云送歌曲並不解虞殯之名禮啟殯而卽下棺反日中而虞蓋以啟殯日將虞之歌謂之虞歌歌者助也喪者哀也送得有歌者蓋挽引之人爲歌聲以助哀今之挽歌是也舊說挽歌漢初田橫之臣爲之按此挽歌之有久矣晉初荀愷制禮以吉凶不雜送不宜有歌去之摯虞駁之曰君子作歌惟以告哀之有歌不爲害也復存之泣子畱恨謂太之子寶也藏書卽晏子鑿楹納書事注見司馬裔碑】炎涼疊運【一作送】零落山丘霜芬幕月松气陵秋嗟南國之王子成東陵之故侯【楚辭曰惟艸木之零落王逸注云零落皆墮也艸曰零木曰落曹植詩曰零落歸山丘怨錄曰楚王之子質於秦不得歸作思歸歌三輔黃圖曰長安靑門外舊出佳瓜廣陵人邵平爲秦東陵侯秦破爲布衣種瓜靑門外瓜美故時人謂之東陵瓜】

周大將軍趙公墓志銘

公諱廣字幹歸【周書有傳】邵惠公之元孫豳孝公之長子【周書本傳云邵惠公顥太祖之長兄也顥次子導諡曰孝追封豳國公導生五子長曰廣是廣爲邵惠公長孫元孫長孫也】若木拂日長虵委天龍圖幕河之光神鼎連云之气六辯搆字五運徵祥【言宇文氏有天下廣爲周朝宗室也楚辭曰折若木以拂日左氏傳曰吳爲封豖長虵尙書中候曰黃帝東巡河過洛修壇沈璧受龍圖於河龜書於洛帝堯又修壇河洛昧爽禮備榮光出河休气四塞左氏傳曰昔夏之方有徳也逺方圖物貢金九牧鑄鼎象物又曰武王克商遷九鼎於雒邑又曰成王定鼎於郟鄏杜預曰九鼎殷所受夏九鼎也鼎者帝王所重相傳以爲寶器言宇文氏折若木之一枝爲長虵於上國而其後遂膺圖定鼎也說文許衝上書曰古文時有六書鄒子曰五徳從所不勝虞土夏木殷金周火秦水】是以維嶽防神自天生徳凝脂防漆日角珠庭【言廣生而靈異也詩維嶽防神生甫及申論語曰天生徳於予世說曰王右軍見杜治嘆曰面如凝脂眼如點漆此神仙中人後漢書曰光武隆凖日角注云鄭康成尙書中候注曰日角謂庭中骨起狀如日洛書曰黑帝子長八尺一寸珠庭】爲子則名髙五都爲臣則光照千里【魏志注云文帝黃初二年正月攺長安譙許昌鄴洛陽爲五都淮南子曰宵明燭光在河州所照方千里】華蓋中天之峯未階其峻虞淵浴日之水不盡其源【西京雜記曰終南山有樹直上百文無枝上結業條如車蓋葉一靑一赤望之斑駁如錦繡長安謂之丹靑樹亦雲華蓋樹潘嶽關中記曰終南山一名中南言在天中居都之南也淮南子曰日入虞淵之汜曙於防谷之浦行九州七舎有五億萬七千三百九里髙誘注曰自暘谷至虞淵凡十六所爲九州七舎也】歲在雕車年方竹馬月中桂樹切問能訓石上木生懸思卽悟【杜氏幽求子謂皃年五歲有鳩車之樂七嵗有竹馬之歡世說曰徐孺子年九歲嘗月下戱人語之曰若令月中無物當極明耶徐曰不然譬如人眼中有瞳子無此必不明酉陽雜爼曰舊言月中有桂有蟾蜍石上木生卽所謂石上開松莫邪子赤比事也注見司馬裔碑文】年十一孝公薨防防在疚孺慕過禮泉驚孝水竹動寒林三行克宣八翼斯舉【左氏傳曰孔子卒公誄曰防防余在疚水經注雲山海經曰平蓬山西十里廆山其陽多防琈之玉兪隨之水出於其陰北流注於谷世謂之孝水也潘嶽西徵賦澡孝水以濯纓是也楚國先賢傳曰孟宗至孝母好筍宗入林哀號方冬爲之出因以供飬時人以爲孝感所致三行疑卽周禮所謂三物司徒以鄕三物教萬民而賔興之晉書曰陶侃夢生八翼飛而登天見天門登其八惟一門不得入閽者撃之墜地折其左翼後都督八州】大周建國宗子維城設壝封人分司典命開國天水郡公食邑二千戶【本傳云少方嚴好文學封永昌郡公孝閔帝踐祚封天水郡公漢書地裏志曰天水郡武帝元鼎三年置明帝攺曰漢陽師古曰秦州地記云郡前湖水冬夏無增減因以名焉隋志天水郡舊秦州後周置總管府宗子維城詩詞也周禮鄭注云壝謂委土爲墠壇所以祭也設壝封人謂主社稷也分司典命謂典瑞之司】元年授使持節驃騎大將軍開府儀同三司其年四月授都督秦州刺史【本傳同】孝公久牧汧隴遺愛在人今玆見撫我君之子【孝公導也本傳云導爲隴右大都督秦南等十五州諸軍事秦州刺史性寛明善於撫禦凡所引接人皆盡誠臨事敬愼常若弗及深爲吏民所附朝廷以此重之魏恭帝元年薨朝議以導撫和西戎恩威顯著欲令世鎭隴右以彰厥徳於上邽城華戎防萬餘人奠祭於路悲號滿野皆曰我君捨我乎大小相率負土成墳辭泣而去其遺愛如此漢書曰秦非子爲周孝王養馬汧渭之間封爲附庸邑之於秦今隴西秦亭秦谷是也史記正義曰汧音牽在隴州以東按秦州卽漢之隴西郡也】豈獨司之臺鮑宣累葉丞相之府韋賢重代【列異傳曰鮑宣宣子永永子昱三世皆爲司而乘一驄馬京師人歌之曰鮑氏驄三人司再入公馬𨿽瘦行步工漢書曰韋賢字長魯國鄒人也自孟至賢五世本始三年代蔡義爲丞相封扶陽侯少子成復以明經歷位至丞相故鄒魯諺曰遺子黃金滿籯不如一經今孝公父子世鎭隴右若司丞相矣】二年【本傳武成初】拜大將軍方衞靑之張幕冊重元勳譬韓信之登壇榮髙獨拜【東觀漢紀曰衞靑大克匈奴武帝拜大將軍於幕中因號幕府漢書蕭何聞韓信亡自追之謂漢王曰諸將易得耳至如信者國士無雙王必欲拜之擇良日齋戒設壇塲具禮乃可耳王許之諸將皆喜人人各自以爲得大將至拜大將乃信也一軍皆驚】武成元年遷都督興梁等十九州諸軍事梁州刺史【隋志云梁州順政郡西魏爲興州】嶓冡導漾乃濟漢之東流蔡蒙旅平實華陽之西極【禹貢曰華陽黒水惟梁州岷嶓旣藝沱潛旣道蔡蒙旅平和夷底績又云嶓冢導漾東流爲漢顏師古漢書注曰梁州東據華山之南西距黑水嶓嶓冢山也蔡蒙二山名旅陳也旅平言已平治而陳祭也漾水出隴西氏道東流過武闗山南爲漢禹治漾水自嶓冢始也】其年九月攺封蔡國公食邑萬戶地接韓城關鄰楚鄣【漢書地理誌曰韓地東汝南汝南郡上蔡故蔡國周武王弟叔度所封度放成王封其子胡十八世蔡平侯徙新蔡皆在汝南是蔡國與韓接竟也春秋時蔡國屬楚後卒爲楚所滅是楚國與蔡爲鄰者也】戶封八縣恩深寇恂之功邑啟萬家事極曹參之賞【後漢書曰寇恂字子翼上谷昌平人也恂同產弟及兄子姊子以軍功封侯者凡八人史記曰曹參沛人也以髙祖六年封爵列侯與諸侯割符世世勿絕食邑平陽萬六百三十戶號曰平陽侯】保定元年授少司寇犴戶苔生囹關籥動載酒屬車幸無寃气觀囚軍府或聼鳴琴【廣雅曰獄犴也夏曰夏臺殷曰羌裏周曰囹圄說文曰囹獄也聲郎丁切圄守之也聲魚舉切述異記曰漢武帝幸甘泉長阪道中有虫赤如肝頭目口齒悉具俱莫知也時東方朔曰此古獄地也積憂者得酒而解乃以虫置酒中立消顏師古漢書注曰天子屬車常載酒食左氏傳曰晉侯觀於軍府見鐘儀問曰南冠而縶者誰也有司對曰鄭人所獻楚囚也問其旅曰伶人也與之琴操南音】二年勑【一作轉】守蒲城都督潼關等六防諸軍事【隋志云馮翊郡蒲城是本南北泉西魏所攺也】其年閏月遷都督秦渭等十二州諸軍事秦州刺史【秦州卽天水郡注見上文隋志云隴西郡舊渭州】公亟牧冀城頻藩隴坻豪傑斂手貪殘解印加以上谷精兵漁陽噪鼓北臨髙栁南望長楡【隋志雲天水郡冀城後周冀城縣漢書地理誌應劭注曰隴西郡隴坻在其西又地理誌曰上谷郡漁陽郡秦置代郡髙栁西部都尉治師古曰長楡在朔方卽衞靑所云楡谿舊塞是也】匈奴下馬之山貴相藏酒之谷莫不逺慕威聲遙承風化【西河舊事曰白山冬夏有雪匈奴謂之天山過之皆下馬焉漢書西域傳曰大宛左右以蒲萄爲酒富人藏酒至萬餘石久者至數十歲不敗俗耆酒】二年奉詔向甘州迎皇后有文在手仲子之歸紀裂繻來卿爲君逆自非名髙絕國威被和鄰豈得稱族而行尊君之命【隋志云張掖郡西魏置西涼州尋攺爲甘州皇后阿史那氏突厥木扞可汗俟斤之女也注詳辛威碑事在保定五年此云三年誤周書武帝紀云保定五年二月詔陳國公純等如突厥逆女天和三年三月皇后阿史那氏至自突厥左氏傳曰宋武公生仲子仲子生而有文在其手曰爲魯夫人故仲子歸於我又隱二年傳曰九月紀裂繻來逆女卿爲君逆也】四年授柱國大將軍昭陽以功髙見用項梁以名將當官以今方之彼有慙徳【史記陳軫見昭陽曰願聞楚國之法破軍殺將者何以貴之昭陽曰其官爲上柱國封上爵執圭項羽本紀曰季父項梁爲防稽守斬禆將徇下縣廣陵人召平於是爲陳王徇廣陵未能下乃渡江矯陳王命拜梁爲楚王上柱國又陳嬰曰項氏世世將家有名於楚應劭曰上柱國上卿官若今相國也二語謂授柱國也】天和三年授都督陜虞等八州甘防諸軍事陜州刺史屈產垂棘旣有滅虢之兵王官羇馬非無絕秦之路【周書明帝二年云河北置虞州農置陜州左氏傳曰晉侯以垂棘之璧與屈產之乘假道於虞以伐虢遂滅虢地理誌曰農郡陜縣故虢國北虢在太陽東虢在滎陽西虢在雍州郡國志云河東郡北屈左傳曰二屈杜預曰二當爲北傳曰屈產之乘有駿馬王官羇馬皆地名左傳成十一年晉侯使呂相絕秦曰康猶不悛入我河曲伐我洓水俘我王官翦我羇馬我是以有河曲之戰杜注云在文十二年秦本紀曰繆公二十六年將兵伐晉大敗晉人取王官及鎬康公六年秦伐晉取羇馬服防曰晉邑也】公以正正鼓旗閒閒車軌服叛威邊算無遺策但以中外久勞積斯災疾山川則並走羣望賔客則諸侯在門【左傳昭七年曰鄭子產聘於晉晉侯有疾韓宣子逆客私焉曰寡君寢疾於今三月矣並走羣望有加而無瘳杜注曰晉所望祀山川皆走往祈禱又二十年傳曰齊侯疥遂痁諸侯之賔問疾者多在】是以請謁承明言歸湯沐方詢夏郊之祀或辧桑林之祟【漢書武帝謂嚴助曰君厭承明之廬三輔黃圖曰未央宮有承明殿著述之所也史記曰齊王獻城陽郡以爲魯元公主湯沐邑言因疾請謁辭歸已邑也晉語曰平公有疾韓宣子贊授客館客問君疾對曰寡君之疾久矣上下神祗無不徧諭也而無除今夢黃能入於寢門不知人殺乎抑厲邪子產曰昔者鯀違帝命殛之於羽山化爲黃能以入於羽淵實爲夏郊三代舉之晉實繼之其或者未舉夏郊邪宣子以告祀夏郊董伯爲屍五月公見子產賜之莒鼎左傳襄十年曰宋公享晉侯於楚丘請以桑林舞師題以旌夏晉侯懼而退入於房去旌卒享而還及著雍疾卜桑林見杜注曰祟見於卜兆祟息遂反】更除秦州刺史仍襲父爵豳國公【本傳云及孝公追封豳國公詔廣襲爵】分流之嶺未登晚塞之城空望【言廣疾未瘳授秦州刺史未至其地而母死矣分流之嶺卽所謂隴頭流水分離四下也】太夫人以公羸瘠悲泣相守胸气交衝奄捐館舎公頓伏苫寢水漿不入𨿽王人勸奪創鉅愈增母死於子子死於母慈孝之道一朝總集【本傳云廣母李氏以廣患彌年憂而成疾因此致沒廣旣居喪更加綿篤乃以毀薨世稱母爲廣病廣爲母亡慈孝之道極於一門】大漸之辰春秋二十有九四關罷市三軍行哭言尋聽訟猶見寒棠還顧空營惟餘衰栁【本傳廣薨髙祖素服親臨百僚畢集其故吏儀同李信允等上表伸其宿志庶存儉約後漢書光武贊曰四關重擾注云四關謂長安四塞之國也檀弓曰文伯之喪內人皆行哭失聲棠卽召伯甘棠也柳卽周亞夫細柳營也】諡贈某官【贈太保】禮也六年六月歸於秦州之某原甲啟路追旌驃騎之功龍旂贈行深悼東平之遠【漢書曰驃騎將軍霍去病卒天子悼之發屬國甲軍陳自長安至茂陵爲冢像祁連山後漢書曰東平王蒼薨詔有司加賜鸞輅龍旂九旒虎賁百人奉送王行】公亮直惟忠溫恭惟孝居之仁義飾以禮樂風神機警聰睿精明有仞於宮墻無形於喜慍【郭有道碑曰宮墻重仞王戒云嵇康未嘗見其喜慍之色】金版玉策之記枕藉忘疲蘭葉芝花之圖膏映必舉【莊子曰從說之則以金版六弢司馬崔云金版六弢周書或曰祕籖也抱朴子有玉策記淮南子曰黃帝逰於翠嬀見大盧魚折漝而至泛白圖蘭采朱文以授黃帝帝舒受之故曰綠圖河圖曰舜與三公臨河觀黃龍五采負圖以紫芝爲渥章曰天黃符璽】碣石秋云昭陽落月思風含臆言泉流吻【碣石宮名史記曰騶衍如燕昭王築碣石宮身親往師之昭陽殿名漢書曰趙皇后弟絕幸居昭陽舎揚雄傳曰趙昭儀方大幸每上甘泉常法從在屬車間豹尾中雄言屏玉女郤防妃以微戒齊肅之事賦成奏之天子異焉陸機文賦曰思風發於胸臆言泉流於唇吻】翩翩書記則阮瑀陳琳荏荏風流則王蒙謝朓【一作尙魏志曰陳畱阮瑀字元瑜廣陵陳琳字孔璋太祖並以琳瑀爲司空軍謀祭酒管記室軍國書檄多琳瑀所作也文帝書與元城令吳質曰孔璋表章殊健微爲繁富元瑜書記翩翩致足樂也晉書曰王蒙字仲祖哀靖皇后父也美姿容嘗覧鏡自照稱其父字曰王文開生如此兒耶居貧防敗自入市買之嫗悅其貌遺以新防時人以爲逹與沛國劉惔齊名友善時人以惔方荀奉倩蒙比袁曜卿凡稱風流者舉蒙惔爲宗簡文帝之爲防稽王也甞與孫綽商略諸風流人綽曰王蒙溫潤恬和謝尙淸易令達而蒙性和暢能言理詞簡而有防及帝輔政益貴幸之號爲入室之賔齊書曰謝朓字暉陳郡陽夏人也少好學有才名文章淸麗善艸長五言詩沈約常云二百年來無此詩也】語其百發弓絕於猿吟論其百中劍【當作箭】深於雁陣【上飬由基事下更嬴事注見前】枚乘之望梁苑不憚棄官樂毅之求燕路無辭千里【漢書曰枚乘字叔淮陰人也爲吳王濞郎中吳王之初怨望能爲逆也乘奏書諌吳王不用乘策卒見禽滅漢旣平七國乘由是知名景帝召拜乘爲農都尉乘久爲大國上賔與英俊並遊得其所好不樂郡吏以病去官復遊梁梁客皆善屬詞賦乘尢髙史記曰樂毅賢好兵趙人舉之及武靈王有沙丘之亂乃去趙適魏燕昭王屈身下士先禮郭隗以招賢者樂毅於是爲魏昭王使於燕燕王以爲亞卿】至如應變將略雷電立成帷帳謀猷孫吳闇合【漢書曰電撃雷震晉書曰山濤不學孫吳而闇與之合孫吳孫武子吳起也】有品藻人倫之志有淸平天下之心【漢書揚雄傳曰尊卑之條稱述品藻師古曰品藻者定其差品及文質後漢書曰範滂攬轡登車有澄淸天下之志】鵬路忽催龍津遂壅【鵬路卽莊子云鵬飛九萬里也龍津遂壅者三秦記曰龍門一名河津魚不得上則暴腮而返】嗚呼哀哉大宰早茂三荊長辭萬始撫飬遺孤枝連同气【周景式孝子傳曰古有兄弟欲分異出門見三荊同株接葉連陰嘆曰木猶欣聚況我而殊哉】馬援之誡兄子義存謹飭王沈【集作況非】之事世叔情深愛敬同徳比義此之謂乎【後漢書曰馬援兄子嚴惇並喜譏議而通輕俠客援在交趾還書誡之曰吾欲汝曹聞人過失如聞父母之名耳可得聞口不可得言也好議論人長短妄是非正法此吾所大惡也寜死不願子孫有此行也汝曹知吾惡之甚矣晉書曰王沈字處道太原晉陽人也父機魏東郡太守沈少孤養於從叔司徒昶事昶如父奉繼母寡嫂以孝義稱】乃爲銘曰

禦幹從紀乘離作聖白環讓徳圭受命【言宇文氏受命爲帝也禦幹乘幹也周易乾卦云時乘六龍以禦天從紀如龍紀鳥紀之屬易卦傳曰離也者明也萬物皆相見南方之卦也聖人南面而聼天下向明而治蓋取諸此也帝王世紀曰西王母慕舜之徳來獻白環禹貢曰禹鍚圭告厥成功】平一地紐增輝天鏡傍防數國前臨七政【謝莊明堂歌云地紐謐隋書經籍志有天鏡乾坤鏡各一卷又有梁天鏡一卷傍防數國若木也言與帝同枝泒也鄭曰七政日月五星】地屬先登【一作平陰】時逢下武玊璜撥亂金縢光輔【地謂隴西也孝公爲秦州刺史登隴頭矣釋名曰軍行在前曰先登登之向敵陣也後漢書祭遵傳範升上疏追稱遵曰西拒隴蜀先登坻上一作平陰者左傳有平陰之役詩序曰下武嗣文也竹書紀年曰呂尙釣得玉璜其文要曰姬受命昌來提撰爾洛鈴報在齊周書曰武王有疾周公作金縢孔傳曰爲請命之書藏之於匱緘之金不欲人開之遂以所藏爲篇名宇文國號曰周言當下武之時佐周如周太公姬公也】衞晉承家邢茅胙土波分建木流扈【言周朝封建親戚廣乃受封是同枝也衞康叔之後晉唐叔虞之後邢茅周公之後左傳所云凡蔣邢茅胙祭是也山海經曰建木在窫窳西弱水上郭璞曰建木靑葉紫莖黑花黃實其下聲無響立無影也山海經又云讙舉之山雒水出焉而東北流注於扈之水竹書紀年曰黃帝齋於中坐於扈洛水之上】景命寅序徽猷淵塞忠有令圖孝爲全徳【詩云景命有亳又曰其心塞淵】山節涖政桓珪守國瀚海將臨燕山行勒【論語包咸注曰節栭也刻鏤爲山周禮曰上公之禮執桓圭史記曰驃騎將軍封於狼居胥禪姑衍臨瀚海而還如淳曰瀚海北海名正義曰按瀚海自天海名羣鳥解羽伏乳於此因名後漢書曰竇憲與北單於戰於稽落山破之刻石燕然山】平樂髙宴金華說經論儒璧水親禮明庭【西京賦曰大駕幸於平樂之館漢書曰成帝初方向學召鄭寛中張禹說尙書論語於金華殿中三輔黃圖曰璧廱如璧之圓雍之以水象教化流行也詩云於論鼔鐘於樂璧廱毛萇曰論思也水旋丘如璧廱以旋觀者史記封禪書曰黃帝接萬神明廷明廷者甘泉也】相風待賦承露須銘乘舟相日策馬隨星【三輔黃圖曰長安宮南靈臺上有相風銅烏遇風乃動一曰長安靈臺上有相風銅烏千里風至此烏乃動又曰建章宮神明臺武帝造祭仙人處上有承露盤竹書紀年曰伊挈將應湯命夢乘船過日月之傍天文志曰王良策馬車騎滿野】徳舉克明賢能允淑上將受脤元戎推轂【左氏傳曰受脤歸脤杜注云受脤謂君祭以肉賜大夫詩曰元戎十乘以先啟行】趙失東漁胡亡南牧箭下遼城泥封函谷【言廣督諸州軍事威振殊俗也史記齊威王曰吾臣有肸子守髙唐趙人不敢東漁於河過秦論曰胡人不敢南下而牧馬遼城疑作聊城史記曰燕將攻聊城魯連子乃爲書約之矢以射城中遺燕將燕將乃自殺後漢書曰隗囂將王元請以一丸泥封函谷關】衮衣頻露丹襜亟捲約法情推繁辭理遣【後漢書曰郭賀字喬卿拜荊州刺史顯宗巡狩至南陽特見嗟嘆賜以三公之服黼黻冕旒勅行部去襜帷使百姓見其容服以章有徳又曰賈琮爲冀州刺史舊典傳車驂駕垂赤帷裳迎於州界及琮之部升車言曰刺史當逺視廣聽糾察美惡何有反垂帷裳以自掩塞乎乃命禦者褰之百城聞風自然竦震其諸臧過者望風解印綬去漢書髙帝詔曰吾當與汝約法三章耳晉書衞玠曰人有不及可以情恕非義相干可以理遣】盜烏懸察疑蛇立辧人共官園家同野繭【後漢書曰王霸爲頴川大守吏不敢舎郵亭食於道旁烏攫其肉霸迎勞曰甚苦食於道烏盜其肉吏大驚不敢有所隱風俗通曰汲令應彬請主簿杜宣飲酒時其上懸赤弩照杯中如蛇宣惡之因得疾彬延宣於舊處置酒指曰此弩影似耳疾遂瘳晉書樂廣事同注詩四卷臥疾東觀漢紀曰詔有司京師果園悉以假貧人崔豹古今注曰元帝永元四年東萊郡東平山有野蠶爲繭繭生蛾蛾生卵卵著不收得萬餘石民以爲蠶絮】籋云推景轉風落仞星裂中臺山傾左鎭【漢書樂志曰籋浮雲蘇材曰籋音躡言天馬上躡浮雲也晉書曰張華死中臺星坼山傾左鎭謂防山頽也周禮曰鎭兗州其鎭曰岱山卽防岱四】夏楹舎爵殷階奠殯縿幕躐行明旍【當作旌】庭引【檀弓曰夏后氏殯於東階之則猶在胙也殷人殯於両楹之間則以賔主夾之也檀弓曰穆公之母卒曾申曰布幕衞也縿幕魯也鄭注云幕所以覆棺上縿縑也縿讀如綃衞諸侯禮魯天子禮兩言之者言僭巳久矣幕或爲幦又檀弓曰銘明旌也以死者爲不可別故以其旌識之】秦川直望隴水分飛山河滿目容衞靈歸【三秦記隴頭歌曰隴頭流水鳥聲幽咽遙望秦川肝腸防絕又曰隴頭流水分離四下念我行役飄然曠野世說曰過江諸人每至暮輒相邀新亭借卉飲宴周侯中坐而嘆曰風景不殊舉目有山河之異皆相見流淚容衞疑若營魂入重陽閣詩雲南宮容衞疎】陵圖石馬車畵衮衣【西京雜記曰張丞相墓前有石馬儀禮旣夕云道車載朝服鄭注云道車朝夕及燕出入之車朝服日視朝之服也衣素裳】小山揺落長林變衰【淮南王安招隱士序曰招隱士者淮南小山之所作也淮南子曰桑葉落而長年悲也楚辭曰艸木揺落而變衰】淒愴原隰荒涼宅兆【爾雅曰髙平曰原下濕曰隰孝經曰卜其宅兆而安措之鄭注曰宅墓穴也兆塋域也事大故卜之】樹密人稀山多路小十里松城千年華表夜臺尢寂窮泉無曉【續捜神記曰遼東城門華表柱忽有白鶴來集空中空曰有鳥有鳥丁令威去家千年今來歸城郭如故人民非何不學仙冢累累又齊諧記曰燕昭王墓前華表已當千年阮瑀七哀詩曰冥冥九泉室漫漫長夜臺潘嶽哀子逝文曰襲窮泉兮朽壌呂延濟曰窮泉墓中也】

庾子山集卷十五

欽定四庫全書

庾子山集卷十六

周庾信撰

錢塘倪璠纂注

志銘

周譙國公夫人步陸孤氏墓志銘

【按步陸孤氏乃譙國公宇文儉之妻也建徳三年儉進爵爲王夫人以建徳元】

【年塟時儉方爲公】

夫人諱某字某本姓陸吳郡人也【周書云本姓陸賜姓步陸孤氏】大夫拓境百越來庭丞相勒兵三江席捲【序陸氏之先也史記曰髙祖時中國初定尉佗平南越因王之髙祖使陸賈賜尉佗印爲南越王令稱臣奉漢約歸報髙祖大恱拜賈爲大中大夫過秦論曰南取百越之地韋昭曰越有百邑吳志曰赤烏七年以上大將軍陸遜爲丞相遜尅闗公敗曹休歷著功績三江席捲謂相吳成江表王業也過秦論曰有席捲天下之意史記索隠注韋昭曰三江謂松江錢塘江陽江地理誌曰有南江北江中江是謂三江】髙祖載爲劉義眞長史畱鎭闗中旣沒赫連因卽仕魏【周書陸通傳云曾祖載從宋武帝平闗中還畱載其子義眞至長安遂沒赫連氏魏大武平赫連載仕魏爲中山郡守】臨終誡其子孫曰樂操土風不忘本也【左傳苑文子言鐘儀之辭】言念爾祖無違此心【詩云無念爾祖言此心思歸吳也】祖政驃騎大將軍儀同三司恆州刺史父通柱國大將軍大司馬文安公匡贊經綸防謀揖讓名髙廣武功重長平【祖政父通事注見陸逞碑文匡贊經綸防謀揖讓者言天光敗後政歸周文帝爲行臺左丞爾朱氏滅通入關文帝引爲帳內督是也郡國志滎陽有廣武城注云漢祖與項籍語處也漢書曰衞靑封長平侯言拜大將軍大司馬也】夫人七徳含章四星連曜敬愛天情言容禮典【左傳武有七徳易曰含章可貞謂坤貞佐其武徳也】九日登髙作銘秋菊三元告始或頌春椒【傅充妻辛氏作秋菊頌曰英英麗艸稟气靈和春茂翠葉秋矅金華布防髙原蔓衍靈阿揚芳吐馥載芬載葩爰采爰拾投之醇酒禦於王公以介眉壽服之延年佩之黃耉文園賔客乃用不朽晉書曰劉臻妻陳氏聰辧能屬文嘗正旦獻椒花頌其詞曰旋穹周回三朝肇建靑陽散輝澄景載煥標美靈葩爰采爰獻聖容映之永壽於萬】年十有四娉於譙國【周明帝武成元年封皇弟儉爲譙國公】友其琴瑟愈恭節儉之心伐其條枚實秉憂勤之徳【關雎之詩云琴瑟友之葛覃詩序曰躬儉節用服澣濯之衣汝墳之詩云伐其條枚毛傳云枝曰條榦曰枚鄭箋曰伐薪於汝水之側非婦人之事以言君子賢者而處勤勞之職亦非其事也】鄴地登髙之錦自濯江波平陽采桑之津躬勞蠶月【陸劌鄴中記曰錦有大登髙小登髙九域志曰笮橋江水亦名濯錦江俗云以此水濯錦則鮮明後漢郡國志曰河東郡平陽侯國有采桑津左傳僖八年晉侯敗狄於采桑是也】天和元年冊拜譙國夫人東武亭之妻旣稱有秩南城侯之婦還聞受封【魏志曰鐘繇封東武亭侯小子鐘防傳注云防爲其母傳曰夫人張氏字昌蒲太原玆氏人太傅定陵侯之命婦也王隠晉書羊祜傳曰武帝封祜妻夏侯氏爲萬歳鄕君羊祜泰山南城人也】柱國殿下【周武帝天和二年以大將軍譙國公儉爲柱國】以名華分照增城峻土揚旌僰道問政邛都白狼之溪途艱黃牛之阪茘枝之山地險葡萄之國【言譙國公使蜀道路之險也周書云儉以天和中出爲益州刺史名華若木也山海經曰灰野之山上有赤樹靑葉赤華名曰若木郭璞云生昆侖西附西極其華光赤下照地楚辭曰增城九重漢書地理誌犍爲郡僰道應劭曰故僰侯國也音蒲北反又地誌越嶲郡有邛都縣南山出銅有邛池澤右北平郡有白狼縣師古曰有白狼山故以名縣後漢書西南夷傳曰自汶山以西白狼槃木唐菆等百餘國又云和帝永元十三年旄牛徼外白狼等率種人歸義內屬水經注曰黃牛山下有黃牛灘行者謳曰朝發黃牛暮發黃牛三朝三暮黃牛如故華陽國誌曰僰道縣有茘枝史記大宛傳曰大宛國有蒲萄酒】夫人別離親戚關河重阻夷歌一曲未足消憂猿鳴三聲沾衣無巳【言夫人與譙國公至蜀鄕關之思遂爾成疾也後漢南蠻傳曰閬中有渝水其人多居水左右天性勁勇初爲漢前鋒數陷陳俗喜歌舞髙祖觀之曰此武王伐紂之歌也乃命樂人習之所謂巴渝舞也夷歌卽巴楯蠻夷歌也夫人在巴蜀聞此歌不足消憂矣袁崧宜都記歌曰巴東三峽猿鳴悲猿鳴三聲淚沾衣】是以夭厲之疾遂成沈痼玉瀝難開金膏實逺【山海經曰少室之山其上多玉郭注此山巓亦有白玉膏服之卽得仙道世人不能上也詩含神霧云又峚山有玉膏其源沸沸湯湯黃帝是饗是食玉瀝玉膏也穆天子傳曰河伯曰示汝黃金之膏】建徳元年七月九日薨於成都私第春秋二十有一卽以其年十一月二十二日歸長安之北原詔贈譙國夫人禮也殿下神傷秋月掩淚長松周季直之畱書更深防漠潘安仁之詞藻徒增哀怨【荀粲別傳曰粲婦病亡粲不明而神傷寡婦賦曰長松萋萋兮振柯周季直書未詳當亦傷妻之所作也潘嶽悼亡賦及哀永逝文皆傷妻之作嶽字安仁榮陽中牟人也】豈直西河女子獨見銀臺東海婦人先逢金闕【張衡思賦曰聘王母於銀臺注云王母西王母也銀臺仙人所居也按西王母居昆侖昆侖爲河水之源在西其西河女子邪神仙傳麻姑謂王方平曰接待以來巳見東海三爲桑田向到蓬萊水淺淺於往日防時略半也豈將復爲陵陸乎方平笑曰聖人皆言海中復揚塵也按十洲記蓬萊與方丈瀛洲爲三神山漢書郊祀志此三神山在渤海中黃金白銀爲宮闕故蓬萊得稱金闕矣】銘曰

芟陵反斾椒山止戈金精據嶺昌閣淩波西遊卿相東裂山河華亭冠冕谷水歌【言陸氏之先漢有陸賈吳有陸遜也芟陵反斾椒山止戈者言漢髙弗伐南越魏帝不攻東吳也芟陵椒山未詳左氏傳曰止戈爲武金精據嶺者言趙佗自立爲南越武王也天官星占太白金之精又月賦曰月以降靈亦曰金精金精月也按左傳鄢陵之戰呂錡夢射月中之退入於泥占之曰姬姓日也異姓月也時漢帝爲尊日也南越爲卑月也趙佗王越爲金精據嶺矣云據嶺者按史記索隠曰陽山嶺也又雲南野大庾嶺三十里至橫浦有秦時關桂陽有陽山縣今此縣上流百餘里有騎田嶺當是陽山關昌閣疑閶闔謂吳也吳爲水國故云淩波謂淩江建國也東裂山河華亭冠冕謂陸遜也時天下三分而吳都江東是爲東裂八王故事曰華亭吳由拳縣郊外墅也西遊卿相谷水歌謂陸賈歸漢也漢都關中故云西遊史記曰陸賈楚人以客従髙祖定天下使南越歸拜大中大夫以好畤田善可以家焉常安車駟馬從歌舞鼓琴瑟侍者十人寶劍直百金漢書地理誌曰谷水出谷陽谷東北至谷城入洛】震維徙族燕垂從宦塞入飛狐關連鳴雁策預登阜功參臨澗寶鼎畱銘雕戈余贊【震維徙族燕垂從宦者謂載從宋武帝子義眞至長安遂沒赫連也塞入飛狐至雕戈余贊謂魏太武平赫連載仕魏政爲驃騎將軍恆州刺史父通參謀機密有匡贊之功也如淳曰飛狐在代郡山海經曰雁門之山無艸木郭注曰雁門山卽北陵西隃雁之所出因以名云在髙柳北皆恆州地也登阜臨澗謂周太祖與齊神武戰爭之日若廣武鴻溝也寶鼎畱銘雕戈余贊者漢書郊祀志曰美陽出鼎獻之中有刻書曰王命屍臣官此栒邑賜爾旂鸞黼黻雕戈屍臣再拜稽首曰敢對揚天子丕顯休命】應圖淑令秉禮言歸魚軒馮軾澤雉文衣【言夫人生而有令徳也漢書藝文志有劉向列女傳頌圖詩曰言告言歸左氏傳曰歸夫人魚軒又子玉曰請君馮軾而觀之澤雉文衣謂翟服也周禮內司服云褘衣揄狄闕狄是也翟雉也】明月照鏡仙石支機行雲細起廻雪輕飛【蜀王本紀曰武帝丈夫化爲女子蜀王納以爲妃無防物故於成都郭中以石鏡一枚以表其墓荊楚歳時記曰張騫使大夏尋河源乘槎經月而至一處見織女取支機石與騫而還髙唐賦曰旦爲朝雲暮爲行雨洛神賦曰飄飄兮若流風之廻雪】北降帝子南麾蜀守若水旣開靈山巳鏤月峽猿啼江神牛鬭【帝子謂儉也蜀守謂儉爲益州刺史也華陽國誌曰旄牛在邛崍山表邛人自蜀入度此山甚險難南人毒之故名邛崍有鮮水若水一名州江劉淵林蜀都賦注曰靈關山名在成都西南漢壽界華陽國誌有明月峽郡國志巴郡枳縣是杜預益州記曰二江者郫江流江也風俗通曰秦昭王使李冰爲蜀守開成都縣兩江漑田萬頃神須取女二人以爲婦冰自以爲女與神婚徑至祠勸神酒酒杯澹澹因厲聲責之因忽不見良久有兩蒼牛鬭於江峯有間輙還流江謂官屬曰吾闘疲極不當相助耶南向腰中正白者我綬也主簿刺殺北面者江神遂死】星機北轉日轡西廻陽泉伏气陰律沈灰【星機織女星也日轡日禦也楚辭曰吾令羲和弭節兮注云羲和日禦也史記律書曰十一月律中黃鐘陽气踵黃泉而出也後漢書律曆志曰候气之法爲室三重加律其上以葭莩灰抑其內端案歷而候之气至者灰去言時十一月也】鶴辭吳市鳯去秦臺神光離合燈影徘徊【吳越春秋曰吳王闔閭女於閶闔門外乃舞白鶴於吳市中令萬民隨而觀之還使男女與鶴俱入延門因機發以掩之殺生以送死列仙傳曰蕭史秦穆公時人善吹簫穆公有女號弄玉好之公遂以妻焉遂敎弄玉作鳯鳴爲作鳯凰臺夫婦止其上一旦隨鳯凰去洛神賦曰神光離合乍陰乍陽漢書曰李夫人卒上思念不已方士齊人少翁言能致其神廼夜張燈燭設帷帳陳酒肉而令上居他帳遙望好女如李夫人之貌還幄坐而步又不得就視上愈益相思悲感賦云何靈魂之紛紛兮哀徘徊以躊躇】雙流反葬百兩廻旌少女離位夫人去城【蜀都賦曰帶二江之雙流雙流二江也言從雙流反葬也百兩車也詩曰百兩將之旌明旌也周易系辭曰兌爲少女漢書曰漢軍乘勝追北至範夫人城張宴曰範氏能詛胡者】帷堂野設帳殿郊營山川奇事風月無情【左氏傳曰聲巳不視帷堂而哭檀弓曰屍未毀飾故帷堂小斂而徹至大斂之節又帷堂以至於殯恆帷堂又云帷殯非古自敬姜之哭穆伯始也】揺落丘隴荒涼封域樹樹秋聲山山寒色艸短逾【一作愈】平松長轉直節墳方固園陵永植

周趙國夫人紇豆陵氏墓志銘

【按紇豆陵氏趙國公宇文招之妻也武成元年正平公招爲趙國公建徳三年招封趙王建徳元年天和之七年也夫人在七年時招方爲公矣】

夫人諱含生本姓竇扶風平陵人【周書竇熾傳云漢大鴻臚章十一世孫章子統靈帝時爲雁門太守避竇武之難亡奔匈奴遂爲部大人後魏南徙子孫因家於代賜姓紇豆陵氏累世仕魏皆至大官】魏其朝議列侯則莫敢抗禮【漢書曰七國破封竇嬰爲魏其侯遊士賔客爭歸之毎朝議大事條侯魏其列侯莫敢與抗禮】安丰奉圖功臣則咸推上席【後漢書曰光武賜竇融以外戚屬圖及太史公五宗外戚世家魏其侯列傳後以功封安丰侯就諸侯位賞賜恩寵傾動師在功臣之右】外戚列傳旣聞建武之書【光武卽位建元爲建武又竇融封建武男後漢書曰融爲建武男融小心精詳每決策東向光武帝欲招之以逼囂述亦發使遺融書所以慰藉之甚備融旣深知帝意乃與隗囂書責讓之與五郡太守共砥礪兵馬上書請師期帝深嘉美之乃賜融以外戚屬圖】仲山古鼎或表單於之獻【後漢書竇憲傳曰單於遺憲古鼎容五斗其傍銘曰仲山甫鼎其萬年子子孫孫永保用憲乃上之拜憲大將軍封武陽侯紇豆陵氏本出竇姓若仲山古鼎矣】祖略少保建昌郡公【周書云平逺將軍以熾勲贈少保柱國大將軍建昌公】父織【周書作熾】柱國大將軍大宗伯鄧國公孟津大誓常預同徳之臣咸陽違約克贊先登之主【言北魏西遷熾有従駕之功也周書竇熾傳云帝與齊神武有隙以熾有威重堪處爪牙之任從帝西遷與髙金龍戰於千秋門敗之因入宮城又大統元年復擒竇泰復農戰沙苑皆有功尙書武王伐殷師渡孟津作泰誓漢書髙帝紀元年西入咸陽項羽引兵西屠咸陽使入還報懷王懷王曰如約羽曰懷王者吾家所立耳非有功伐何以得專主約是違約也】並得位入六府功參八柄【尙書曰六府金木水火土谷也周禮曰太宰以八柄詔王馭羣臣爵祿予置生奪廢誅也】夫人有文在手有象應圖【左氏傳曰宋仲子生而有文在其手曰爲魯夫人正義曰隸書起於秦末手文必非隸書石經古文魯作手文容或似之其文及夫人固當有似之者也劉向著列女傳頌圖】榮曜夙彰徽華早茂肅恭以禮受教於公宮言容以徳有聞於師氏【詩曰言告師氏毛傳曰師女也古者女師敎以婦徳婦言婦容婦功】及乎進賢君子內主邯鄲琴瑟在堂輜軿是服【詩序曰捲耳后妃之志也又當輔佐君子求賢審官知臣下之勤勞內有進賢之志而無險詖私謁之心朝夕思念至於憂勤也邯鄲趙地言歸於趙國公也輜軿有擁蔽之車也列女傳曰齊孝公華孟姬謂公曰妾聞后妃逾國必乘安車輜軿】長久於節不無秋菊之銘履端於始或有椒花之頌【注見步陸孤氏志銘】豈止莊姬掩口【一作笑一作淚】楚相知慙定姜問兆齊兵不入【劉向列女傳曰楚姬者楚莊王之夫人也莊王卽位好田獵樊姬諫不止乃不食禽獸之肉王攺過勤於政事王嘗聽朝罷宴姬下殿迎曰何罷宴也得無饑倦乎王曰與賢者俱不知饑倦也姬曰王之所謂賢者何也曰虞丘子也姬掩口而笑王曰姬之所笑何也曰虞丘子賢則賢矣未忠也王曰何謂也對曰妾執巾櫛十一年遣人之鄭衛求美人進於王今賢於妾者二人同列者七人妾豈不欲擅王之寵愛乎妾聞堂上兼女所以觀人能也妾不能以私蔽公欲王多見知人能也妾聞虞丘子相楚十餘年所薦非子弟則族昆弟未聞進賢退不肖是蔽君而塞賢路知賢不進是不忠不知其賢是不知也妾之所笑不亦可乎王悅明日王以姬言告虞丘子丘子避席不知所對於是避舎使人迎孫叔敖而進之王以爲令尹治楚三年而莊王以霸楚史書曰莊王之霸樊姬之力也左傳襄十年曰衛侯救宋師於襄牛鄭皇耳帥師侵衛孫文子追之獻兆於定姜姜氏問繇曰兆如山陵有夫出徵而防其雄姜氏曰徵者防雄禦寇之利也大夫圖之衛人追之孫蒯獲鄭皇耳於大丘】武成二年冊拜趙國公夫人漢王聞立義之婦邑以延鄕齊侯見有禮之妻封之石窌異代同榮差無慙徳【陳畱風俗傳曰延丘者衛地也故燕之延鄕髙祖與項氏戰敗有翟母者免其難故以延鄕封焉左傳成三年鞌之戰齊侯見保者曰勉之齊師敗矣辟女子女子曰君免乎曰免矣曰鋭司徒免乎曰免矣曰茍君與吾父免矣可若何乃奔齊侯以爲有禮旣而問之辟司徒之妻也予之石窌杜注石窌邑名濟北盧縣東有地名石窌】柱國殿下居若木之一枝在天潢之別派【言趙國公姓宇文出自國族也楚辭曰折若木以拂日史記天官書曰王良旁有八星絕漢曰天潢】揚旌玉壘驅傳銅陵南通向日之民東被無龍之國【周書趙王招傳云保定中拜爲柱國出爲益州總管華陽國誌曰杜宇相開明決玉壘山以除水害揚雄蜀都賦曰西有鹽泉鐵冶橘林銅陵漢書地理誌曰日南郡故秦象郡屬交州師古曰言其在日之南所謂開比戶以向日者又比景縣如淳曰日中於頭上景在已下故名無龍疑無雷西域傳無雷國王治盧城東北至都防治所】夫人從政月峽贊徳雲門錦濯江波還臨織室出明石鏡卽對妝樓【華陽國誌曰枳縣有明月峽蜀都賦曰決渠石以爲雲門又華陽國誌曰蜀郡西城故錦官也錦江織錦濯其中則鮮明濯他江則不好故命曰錦裏也又曰武都有一丈夫化爲女子美而艷蓋山精也蜀王納爲妃不習水土欲去必欲畱之乃爲東平之歌以樂之無防物故蜀王哀之乃遣五丁之武都擔土爲妃作冢蓋地數畆髙七丈上有石鏡今成都比角武擔是也】旣而玉律頻移金鑪不變【續漢書曰候气之法殿中候用玉律十二惟二至乃候靈臺用竹律六十】胡香四兩嗟西域之使稀靈艸一株【一作枝】恨瓊田之路絕【東方朔十洲記曰聚窟洲人烏山多大樹與楓木相類而花葉香聞數百里名爲反魂樹扣其樹亦能自作聲聲如羣牛吼聞之者皆心驚神駭伐其木根心於玉釡中煮取汁更微火煎如黑餳狀令可丸之名曰驚精香或名震靈丸或名反生香或名震檀丸或名人鳥精或名卻死香一種六名斯靈物也香气聞數百里死者在地聞香气乃卻活不復亡也以香薰死人更加神驗徵和三年武帝安定西胡月支國王遣使獻香四兩大如雀卵黑如桑椹帝以香非中國所有以付外庫後元元年長安城內病者數百亡者大半帝取月支神香燒之於城內其死未三日者皆活芳气經三月不歇於是信知其神物也乃更祕錄餘香後一旦又失之檢函封印如故無復香也帝愈懊恨恨不禮待於使者益貴方朔之遺語自愧求李君之不勤慙衞卿於階庭矣明年帝崩於五祚宮已亡月支國人烏山震檀卻死香也向使厚待使者帝崩之時何緣不得靈香之用耶自合隕命矣又曰祖洲近在東海之中地方五百里去西岸七萬里上有不死之艸艸形如菇苖長三四尺人巳死三日者以艸覆之皆當時活也服之令人長生昔秦始皇大宛中多枉死者橫道有鳥如烏狀銜此艸覆死人面當時起坐而自活也有司聞奏秦始皇遣使者賫艸以問北郭谷先生先生云此艸是東海祖洲上有不死之艸生瓊田中或名爲飬神芝其葉似菇苖不叢生一株可活一人始皇於是慨然言曰可采得否乃使使者徐福發童男童女五百人率攝樓船等入海尋祖洲遂不返福道大也字君房後亦得道也】天和五年四月二十二日薨於成都之錦城春秋二十孫子荊之傷逝怨起秋風潘安仁之悼亡悲深長簟【晉書曰孫楚字子荊太原中都人也楚除婦服作詩以示王濟濟曰未知文生於情情生於文覧之淒然增伉儷之重又曰潘嶽字安仁哀永逝文悼亡賦皆傷妻之詞也】況復仙臺永別無復簫聲傅母長歸惟畱琴曲【仙臺卽蕭史弄玉吹簫鳯臺事注見前篇列女傳曰傅母者齊女之傅母也女爲衞莊公夫人號曰莊姜母諭之作詩曰碩人其頎衣錦防衣齊侯之子衞侯之妻東宮之妹邢侯之姨譚公維私厲女之心以髙節女遂感而自修君子善傅母之防未然也按國風爲聲碩人之詩爲琴曲也】七年二月日歸於長安之洪瀆原詔贈趙國夫人禮也雲雨去來旣畱連於楚後光陰離合實惆悵於陳王【宋玉髙唐賦曰楚襄王與宋玉遊於云夢之臺望髙堂之觀其上獨有雲气所謂朝云也陳王曹植也洛神賦曰神光離合乍陰乍陽】銘曰

河西斗絕觀津孤起章武賢臣安丰賢【疑作貴】仕【後漢書曰竇融世任河西爲吏又曰河西斗絕在羌胡中注斗峻絕也前書成山斗入海漢書外戚傳曰竇少君聞皇后新立家在觀津姓竇氏廣國去時𨿽少識其縣名及姓又嘗與姊采桑墮用爲符信上書自陳皇后持之而泣乃厚賜之後封章武侯是孤起也廣國封章武侯融封安丰侯】木樓千仞金山萬里紹慶邢姨基昌宋子【後漢書竇固傳固與耿秉秦彭等絕漠六百餘里至三木樓山金山疑卽金微山也後漢和帝紀曰耿夔圍北單於於金微山言竇氏亡奔匈奴也詩碩人云邢侯之姨毛傳曰妻之姊妹曰姨又衡門云豈其娶妻必宋之子箋云宋子姓】施衿趙北侍母秦南紘綖禮數厭狄騑驂【說文曰衿交衽也毛萇曰女施衿結帨施衿趙北謂聘於趙國也侍母秦南謂招爲蜀州總管也魯語曰王后親織紞公侯之夫人加之以紘綖韋昭曰冕曰紘紘纓之無緌者也從下而上不結綖冕上之覆也鄭康成曰狄當爲翟翟雉也毛詩傳曰車乘厭翟正義曰王后五路重翟爲上厭翟次之】義超江汜仁流葛覃玉筐迎鷰金籠助蠶【詩序曰江有汜美媵也鄭箋曰諭江水大汜水小然得並流似嫡媵宜俱行詩序曰葛覃后妃之本化天下以婦道也呂氏春秋曰有娀氏二女爲九成之臺飲食以鼔帝命鷰往視之鳴若隘隘二女愛而爭搏之覆以玉筐少選發而視之燕遺卵而北飛遂不返髙誘曰帝天也天命燕降卵於有娀氏女吞之生契也毛詩傳曰方曰筐圓曰筥釋烏雲嶲周燕燕郭璞曰一名烏齊人呼鳦孫炎曰別三名舎人曰巂周名燕燕又名鳦孟子云禮曰夫人蠶繅以爲衣服續漢書曰貴人蠶瑇瑁釵加簪珥此言采桑躬織也】敬愛純深端莊淑問有光國史無形喜慍舉案外恭停機下訓馨馥於蘭年華於蕣【續列女傳曰梁鴻妻每進食舉案齊眉不敢正視列女傳曰孟子之少也旣學而歸孟母以刀斷其織曰子之廢學若吾斷斯織也孟子懼旦夕勤學不息師事子思遂成天下之名儒蘭香艸也詩云有女同車顏如蕣華毛傳蕣木槿也釋艸云椵木槿櫬木槿樊光曰別二名也其樹如李其華早生暮落與艸同气故在艸中】風雨消散神靈離絕女還星姮娥歸月【漢書曰北宮有婺女星占曰婺女爲旣嫁之女也易歸藏曰昔姮娥以不死之藥奔月】左楹夕奠髙堂朝發空揚淩波更無廻雪【史記孔子曰夏人殯於東階周人於西階殷人於兩柱間昨暮予夢坐奠兩柱之間繆熙伯挽歌朝發髙堂上暮宿黃泉下洛神賦曰淩波微步羅襪生塵又雲飄颻兮若流風之廻雪】下濕曰隰髙平曰原【爾雅文也】西臨火井北望寒門猶垂雉服尙駕魚軒【相如大人賦軼先驅於寒門應劭曰寒門北極之門也鄭康成周禮內司服褘衣褕狄闕狄注云狄當爲翟雉名伊洛而南素質五色皆備文章曰翚江淮而南靑質五色皆備成章曰揺王后之服刻繒爲之形而采畫之綴於衣以爲文章褘衣畫翚者褕翟畫揺者闕翟刻而不畫此三者皆祭服從王祭先王則服褘衣祭先公則服揄翟祭羣小則服闕翟今世有圭衣者蓋三翟之遺俗又外內命婦之服注云三夫人及公之妻其闕狄以下乎侯伯之夫人揄狄子男之夫人亦闕狄惟二王后褘衣紇豆陵爲國公之妻按古制當服闕翟矣杜預左傳注云魚軒夫人車以魚皮爲飾】平原怱矣天道何言山廻地市路沒滕城【辛氏三秦記曰驪山始皇陵作地市生死人交易市平不得欺死人獨異志曰漢夏侯嬰以功封滕公及死將未及墓引車馬踣地不前使人掘之得一石室室中有銘曰佳城鬱鬱三千年見白日吁嗟滕公居此室遂攺卜焉】松悲鶴去艸亂螢生新云別起舊月孤明賢墳永式節隴常貞

周安昌公夫人鄭氏墓志銘

【周書元偉傳大將軍納言小司空荊州總管安昌郡公元則隋志永安黃陂縣周安昌郡】

夫人諱某滎陽陽武人也周宣王之母弟俾侯於鄭鄭莊公之重世卿士於周以國爲族自玆而始【左傳僖二十四年曰鄭有平惠之勲又有厲宣之親杜注曰鄭始封之族桓公友周厲王之子宣王之母弟又隠三年曰鄭武公莊公爲平王卿士杜注曰卿士王卿之執政者言父子秉周之政】祖瓊太常恭侯【周書云範陽郡守贈安東將軍靑州刺史】父穆司空貞公【周書列傳云鄭孝穆字道和滎陽開封人爲少司空謚曰貞】西京賦詩奉常參栢梁之宴東都言防司空爲武衞【一作武】之官【漢書曰奉常秦官掌宗廟禮儀有丞景帝六年更名太常師古曰太常王者旌旗也畫日月焉王有大事則建以行禮官主奉持之故曰奉常也後攺曰太常尊大之義也武帝元封三年作栢梁臺詔羣臣二千石有能爲七言詩乃得上坐太常周建徳云撞鐘伐鼔聲中詩袁宏後漢紀曰建武元年野王令王梁爲大司空封武彊侯初赤伏符曰王梁主衛作武上以野王衞徙也武水神也司空水土之官也乃以梁爲大司空上云奉常謂祖瓊爲太常也下云司空謂父穆爲司空也】籍連帝譜旣同盤石門稱通徳無廢儒林【鄭孝穆傳云賜姓宇文氏是與周同譜也後漢書鄭傳曰髙宻縣爲特立一鄕曰鄭公鄕題其門號爲通徳門】夫人禮義閨門端莊令淑采采芣苢萋萋葛覃【毛詩傳曰芣苢馬舄馬舄車前宜懷妊焉郭璞曰今車前艸大葉長穗好生道邊江東呼爲蝦蟆衣陸璣防云馬舄名車前一名當道喜在牛迹中生故曰車前當道也幽州人謂之牛舌艸可鬻作茹大滑其子治婦人難產鄭箋曰葛延蔓於谷中諭女作父母之家形體浸浸日長大也葉萋萋然諭其容色美盛也】及乎作配君子言事舅姑下气怡聲承巾奉箒親戚惟禮閨闈以睦【禮記內則曰以適父母舅姑之所及所下气怡聲又曰進盥少者奉槃長者奉水請沃盥卒授巾鄭注云槃承盥水者中以帨手】保定二年冊拜滎陽郡君序戚升榮從夫有秩豈惟立義【一作徳】之婦邑以延鄕有禮之妻封之石窌【注見前篇紇豆陵氏志銘】大將軍沈犀二江夫人聞猿三峽明月靈關之阻秋風蜀道之難【言安昌公出鎭益州夫人偕行道路之難遂以疾卒也益州記曰伏犀灘東南二十里有黃魚道岸今在僰道縣界括地誌曰二江並在益州成都縣界杜預益州記曰二江郫江流江袁崧宜部記曰峽中猿鳴至淸山谷傳其響泠泠不絕行者歌曰巴東三峽猿鳴悲猿鳴三聲淚沾衣華陽國誌曰枳縣有明月峽蜀都賦曰廓靈關而爲門劉逵注曰靈關山名在成都西南漢壽縣界水經注曰自蜀西至卭苲其至險有弄棟八渡之難楊母閣路之阻】掩以瑤華先從春露【楚辭曰折疎麻兮瑤華將以遺兮離居王逸注曰瑤華謂麻之白華也漢書李陵曰人生如朝露】天和十八年五月二十日薨於成都春秋三十有六詔贈安昌國夫人禮也卽以其年十一月十六日歸於咸陽之白起原遂使山廻反壤先封節婦之陵日入虞淵實掩賢姬之墓【檀弓國子髙曰也者藏也藏也者欲人之弗得見也是故衣足以飾身棺周於衣槨周於棺土周於槨反壤樹之哉淮南子曰日至於虞淵是謂髙舂】嗚呼哀哉乃爲銘曰

天河開國分畿置政地有十城人居九命【言鄭氏有國之始也史記鄭世家桓公問太史伯曰王室多故予安逃死乎史伯曰獨洛之東土河濟之南可居地近虢鄶虢鄶之君貪而好利百姓不附今公爲司徒皆愛公公誠居之虢鄶之君見公方用事輕分公地公誠居之虢鄶之民皆公之民也及王東徙其民洛東而虢鄶果獻十邑竟國之虞翻曰十邑謂虢鄶鄢蔽蒲丹依防歷華也博物志曰舊說雲天河與海通天河開國謂鄭國都於河南豫州之地也周宣王母弟友封於畿內地理誌京兆鄭縣是桓公之子武公與平王東遷洛邑遂伐虢鄶而並其地是爲新鄭地理誌河南新鄭是是分畿置政也其國在河洛之間故雲天河言黃河之水與天通也十城謂十邑也人居九命者鄭國伯爵周禮曰九命作伯又按左傳防命晉侯爲侯伯此九命作伯之伯特尊於侯異於五等之爵鄭伯未居九命在侯之下故魯以周班後鄭蓋借稱矣】疇昔之邑今玆成性識履傳風參輿畱慶【史記韓哀侯滅鄭並其國鄭之子孫以國爲氏漢書曰哀帝擢鄭崇爲尙書僕射數求諫爭上毎見曵革履笑曰我識鄭尙書履聲晉書曰武帝出祀南郊詔使鄭默驂乘】三星在戶百兩言歸【三星在戶國風綢繆之詩毛傳曰參星正月中直戶也鄭箋曰心星在戶謂之五月之末六月之中毛傳曰百兩百乘也諸侯之子嫁於諸侯送禦皆百乘又詩曰言告言歸傳云言我也】防恭內政榮曜中闈承姑奉盥訓子停機【內則曰進盥少者奉槃左氏傳曰懷嬴奉匜沃盥說文曰盥澡手也從臼水臨皿盥古緩反列女傳曰文伯退朝朝敬姜敬姜方績又孟子旣學而歸孟母方績問曰學所至矣孟子曰自若也孟母以刀斷其織曰子之廢學若吾斷斯織也】桑園蠶織錦室鸞飛珩璜節步藻火文衣【詩云雜佩以贈之毛萇曰珩璜琚瑀衝牙之類釋文珩音衡佩上玉也半璧曰璜孔安國曰藻水艸有文者火爲火字杜預曰火畫火也】巴女幽咽猿鳴斷絕月落珠傷春枯桂折【巴水猿鳴注見本序呂氏春秋曰月望則蚌蛤實羣陰盈月晦則蚌蛤虛羣陰缺漢武帝悼李夫人賦曰桂枝落而銷亡】趙琴長辭秦簫永別貞姬掩隧節女封墳【趙琴疑卽趙瑟楊惲報孫防宗書婦趙女也雅善鼔瑟琴瑟通稱矣左氏傳曰晉侯請隧杜注云闕地通路曰隧王之葬禮也正義曰隠元年傳闕地及泉隧而相見是闕地通路曰隧也禮記鄭注曰封謂聚土爲墳】洛濵無月荊臺失云鳥悲傷聽松聲愴聞千年遂古百代餘芬【洛濵無月者曹植洛神賦曰流盻乎洛川又云髣髴兮若輕雲之蔽月荊臺失云者宋玉髙唐賦曰楚襄王遊雲夢之臺玉對曰所謂朝云者也】

周大將軍隴東郡公侯莫陳君夫人竇氏墓志銘

夫人諱某扶風平陵人也章武開國名髙外戚之右安丰入朝位在功臣之上【漢書曰竇后弟廣國字少君爲退讓君子不以富貴驕人文帝崩景帝立皇后爲皇太后乃封廣國爲章武侯後漢書曰寶融封安丰侯賞賜恩寵傾動京師在功臣之右】祖以孝昌之始主諾淮陽父以正光之初褰帷海岱【孝昌正光魏明帝年號魏孝昌元年梁之普通六年也魏正光元年梁之普通元年也後漢書曰汝南太守範孟博南陽宗資惟畫諾又褰帷賈琮事禹貢海岱惟靑州】夫人生於禮義之門宗於箴誡之徳【張華作女史箴曹大家作女誡】防恭惟禮令淑惟儀及乎百兩言歸三星在戶箴盥始事條枚是則有子從政猶無逸豫之心有夫出徵自識山陵之兆【國語曰公父丈伯退朝朝其母其母方績文伯曰以歜之家而主猶績懼幹季孫之怒也其以歜爲不能事主乎其母嘆曰魯其亡乎使童子備官而未之聞耶昔聖王之處民也擇瘠土而處之勞其民而用之故長王天下夫民勞則思思則善心生逸則淫淫則惡心生沃土之民不材淫也瘠土之民莫不向義勞也列女傳曰鄭皇耳帥師侵衞孫文子卜追之獻兆於定姜曰兆如山林有夫出徵而防其雄定姜曰徵者防雄禦寇之利也大夫圖之衛人追之獲鄭皇耳於大丘君子謂定姜逹於事情事出左傳】大統十六年冊授永安郡君婦以夫尊親由子貴朝章家慶【一作成家之慶】兼而有之保定二年攺授隴國夫人車服禮數袿褵典則有美河魴足光彤史【車服所謂五路六服也方言曰袿謂之裾釋名曰婦人上服謂之袿詩云親結其褵爾雅婦人之褘謂之褵褵緌也郭注曰卽今之香纓也褘邪交落帶系於體因名爲褘緌系也詩衡門云豈其食魚必河之魴豈其娶妻必齊之姜靜女之詩云貽我彤管毛傳曰古者後夫人必有女史彤管之法】旣而風霜所及【一作厲】灰琯遂侵與善何言至於大漸天和六年四月七日薨春秋六十有六卽以其年十月十日遷於咸陽萬年縣之杜原【一作咸陽若安原】山形起伏旣符白鶴之祥地勢風煙乃合靑烏之气【陶侃別傳曰侃丁母憂在墓下忽有二客來弔不哭退羽儀鮮異知非常人遣隨視之但見防鶴衝天而去按相冡書有靑烏子後漢書王景傳曰冡宅禁忌注云送造宅之法若黃帝靑烏之書也】銘曰

觀津世族平陵豪姓四侯登仕三君從政【漢書外戚傳曰竇皇后親蚤卒觀津又竇嬰傳曰父世觀津人也地理誌觀津屬信都國師古曰觀音工喚及後漢書曰竇融扶風平陵人也四侯謂竇氏之先竇嬰爲魏其侯長君子南皮侯少君爲章武侯竇融爲安丰侯也三君按竇融傳曰竇氏一公兩侯注云一公大司馬也兩侯安丰顯親也疑此三君矣依本序文當稱竇融又按竇氏亦有稱三君者後漢書黨錮傳曰指天下名士爲之稱號上曰三君竇武劉淑陳蕃爲三君君者一世之所宗也竇武字遊平扶風平陵人安丰戴侯融之孫也又疑作二君漢書曰竇后兄長君弟廣國字少君崔駰曰竇氏二君以淳淑守道成名】白狼建功丹蛇襲慶漢之廣矣先聞淑令【言祖父有功魏室復生此令淑之女也漢書地理誌古北平郡有白狼縣師古曰有白狼山故以名縣陳畱風俗傳曰沛公起兵野丘野野戰防皇妣於黃鄕天下平乃使使者梓宮招魂幽野有丹蛇在水自洗濯入於梓宮其浴處仍有遺發故謚曰昭靈夫人或竇氏亦神元皇后之族耶詩序曰漢廣徳廣所及無思犯禮求而不可得也詩云漢之廣矣不可泳思】君子朝端賢才家政簪珥以禮軒車以命【君子謂侯莫陳君也賢才謂夫人也列女傳曰周宣姜後賢而有徳事非禮不言行非禮不動宣王常早臥宴起姜後脫簪珥待罪於永巷王勤於政事早朝宴退服防曰車有藩曰軒按以命言有命數】讓果成廉推珠止競【孔融家傳曰兄弟七人融第六幼有自然之性年四歳時與諸兄共食梨融輙引小者大人問其故答曰我小兒法當取小者由是宗族奇之列女傳曰珠崖令卒於官妻送防漢法內珠入闗者死妻棄其系臂珠前妻子初九歳好而取之置其母鏡奩中母不知也至關吏搜索得珠劾問誰當坐者初曰我當坐繼母請曰幸無劾兒誠不知也妾當坐初又曰夫人哀初之孤欲以活初耳因號泣傍人莫不酸鼻隕涕闗吏執筆不能就一字乃棄珠遣之二語謂夫人訓子女成禮也】百年超忽千金莫恃室謝賢夫庭辭貴子歸鞍輟露采蘩廢祀室委眠蠶衣畱畫雉【畫雉謂翟服也翟雉也又疑爲車衣防大記所謂振容是也釋云謂於竹池之內畫揺雉於絞繒之上垂之於下車行振動以爲容儀也】云垂下澤日掩髙舂空帷舊館虛幕新封【淮南子曰八澤之雲是雨九州淮南子曰日至虞淵是謂髙舂至於連日是謂下舂檀弓曰孔子之衞遇舊館人之防入而哭之哀使子貢說驂而賻之】山廻廣柳路沒深松遊魂防變大人何從【周易曰遊魂爲變漢書張博曰王遇大人益解注謂母也】

周冠軍公夫人烏石蘭氏墓志銘

【漢書冠軍屬南陽郡魏書官氏志云嗢石蘭氏後攺爲石氏】

夫人諱某樂陵人也晉司徒樂陵公苞後子孫就封因卽家焉【烏石蘭氏其先本姓石氏晉石仲容之後也晉書曰石苞字仲容渤海南皮人也武帝踐阼拜大司馬進封樂陵郡公】扶風舊城猶存鐵市河陽故墅尙餘金穀【世語曰初靑龍中石苞鬻鐵於長安得見司馬宣王宣王知焉後擢爲尙書郎歷靑州刺史鎭東將軍晉書曰苞有六子少子崇崇有別館在河陽之金穀一名梓澤送者傾都帳飲於此焉】或寓燕郵仍仕代郡祖行代郡尹父魏司空蘭陵郡公司空佐命魏朝少傅丞凝周室並爲大族俱防賜姓秦晉匹也是曰通家【司空謂穆亮太傅謂於謹魏官氏志太和十九年詔令司空穆亮等詳定北人姓於是升降區別矣周書孝閔踐阼於謹遷太傅魏恭帝元年謹平江陵以諸將功髙者爲三十六國後次功爲九十九姓後言烏石蘭兩定大姓歸宇文連婚帝族也】夫人年十七歸於宇文氏淑令端莊含章貞吉【坤卦爻辭】箴盥惟儀閨闈已正某年除金鄕郡君某年攺授冠軍夫人四徳小君宜其家室三事內主翻辭贊務【毛詩傳曰四徳婦徳婦言婦容婦功也論語曰夫人自稱曰寡小君尙書曰三事大夫敬爾有官按左傳大夫稱主如範宣子撫荀偃曰事吳敢不如事主醫和謂趙文子曰主是謂矣如此之類其文多矣列女傳曰敬姜力績文伯曰以歜之家而主猶績懼幹季孫之怒其以歜爲不能事主乎是婦人亦稱主大夫之妻爲內主矣】以保定五年四月遘疾薨時四十有四卽以其年某月日歸於京兆之某原人世風煙山川超忽淩波【疑作陵陂】靑麥儻逢貞女之墳隴首白楊或表賢姬之墓【莊子曰靑靑之麥生陵之陂生不布施死何含珠古詩曰驅車上東門遙望北郭墓白楊何蕭蕭松栢夾廣路下有陳死人杳杳卽長暮潛寐黃泉下千載永不寤本艸曰白楊北土極多人種虛墓間樹大皮白】乃爲銘曰

三星麗天五嶽鎭地禮有其秩人居其位燕趙多奇山川雄气【詩曰三星在戶爾雅曰河南華河西嶽河東岱河北恆江南衡是也周禮鄭注曰鎭名山安地徳者也又爲五嶽言天有三星地有五嶽公侯夫人居其秩位也燕趙言其世寓燕郵或仕代郡得山川之雄也代趙地也】挺玆令淑惟此含章玉生庭照蘭開室香邢姨褧服宋子河魴【言夫人生而令徳也周易曰含章可貞晉書曰謝安嘗戒約子侄曰子侄亦何豫人事而正欲使其佳答曰譬如芝蘭玉樹欲其生於庭堦耳詩碩人云碩人其頎衣錦褧衣又云邢侯之姨毛傳曰夫人徳盛而尊嫁則錦衣加褧襜鄭箋曰褧襌也國君夫人翟衣而嫁今衣錦者在塗之所服也尙之以禪衣爲其文之太著玉藻云襌爲防釋文褧說文作褮枲屬也詩衡門云豈其娶妻必宋之子又云豈其食魚必河之魴鄭箋云宋子姓爾雅曰魴魾郭璞注云江東呼魴魚爲鯿一名魾陸璣云魴今伊洛濟潁魴魚也廣而薄肥恬而少肉細鱗魚之美者遼東梁水魴特肥而厚尢美於中國魴故其鄕語曰居就糧梁水魴是也魴音房魾音毗】百兩言歸九儀從聘褕狄七采軒車六命鼎室辭親槐庭贊政【言夫人嫁於宇文爲命婦也毛傳曰諸侯之女嫁於諸侯送禦皆百乘百兩百乘也周禮王后六服有褘衣揄狄闕狄鄭注曰狄當爲翟翟雉名又外內命婦之服注云侯伯之夫人揄翟服防曰車有藩曰軒左氏傳曰晉將嫁女於吳齊侯使析歸父媵之以藩載欒盈及其士杜預云藩車之有障蔽者衞風碩人云翟茀以朝毛傳曰夫人以翟羽飾車茀蔽也疏云婦人乘車不露見車之前後設障以自隠蔽謂之茀因以翟羽爲之飾此云軒車六命蓋重翟厭翟之類有命數也鼎室辭親謂辭烏石蘭氏槐庭贊政謂贊宇文氏也夫人爲蘭陵公女復爲冠軍公妻三公調和鼎鼐故云鼎室三槐三公位馬故云槐庭】世爲閱水人成大夢廻帳山門移燈泉洞金棗長含銀蠶永送【陸機嘆逝賦曰川閱水以成川莊子曰大覺而後知其大夢也按山門墓門黃圖曰陵冢爲山謝莊武宣貴妃誄曰重扄閟兮燈已黯中泉寂兮此夜深抱朴子曰吳景帝時戍將於廣陵掘諸冢取版以治城發一大冢從死人懷中透出墮地兩耳及鼻孔中皆有黃金如棗許大此則骸骨有假物而不朽之效也蜀本紀曰始皇陵有銀蠶金雀】香塡栢槨路閉松城悲鸞獨景雄劍孤鳴畱連趙琴【疑作瑟】淒愴秦笙【左氏傳曰範獻子去魏獻子栢槨松城卽夏侯嬰墓銘所謂佳城鬱鬱是也見西京雜記範防鸞鳥詩序曰昔罽賔國結罝峻卯之山獲一鸞鳥王甚愛之三年不鳴其夫人曰嘗聞鳥見其類而後鳴何不縣鏡以映之王從其言鸞睹影悲鳴衝霄一奮而絕吳越春秋名劍二枚一曰幹將二曰莫邪莫邪干將之妻也趙琴疑作趙瑟漢書楊惲報孫防宗書曰婦趙女也雅善鼓瑟秦笙卽蕭史吹簫事笙簫通稱矣】

周太傅鄭國公夫人鄭氏墓志銘

【太傅鄭國公夫人達奚武之妻也周明帝武成元年以髙陽公達奚武爲鄭國公武帝天和三年以太保鄭國公達奚武爲太傅】

夫人諱某滎陽開封縣逺里人也七子賦詩足光賔客三卿從政實靜諸侯【序鄭氏之先本鄭國也左傳襄二十七年曰鄭伯享趙孟於垂隴子展伯有子西子產子太叔二子石從趙孟曰七子從君以寵武也請皆賦以卒君貺武亦以觀七子之志子展賦艸虫伯有賦鶉之賁賁子西賦黍苖之四章子產賦隰桑子太叔賦野有蔓艸印段賦蟋蟀公孫段賦桑扈卒享文子告叔向曰伯有將爲戮矣其餘皆數世之主也子展其後亡者也在上不忘降印氏其次也樂而不荒樂以安民不淫以使之後亡不亦可乎又僖七年管仲曰鄭有叔詹堵叔師叔三良爲政未可間也】驂乘則晉後停輿來朝則漢君識履華冑蟬聨無虛史籍【晉書曰武帝出祀南郊詔使鄭默驂乘漢書曰鄭崇爲尙書僕射毎見曳軰履上笑曰我識鄭尙書履聲】祖那秦州別駕父茂伯撫軍將軍涼州刺史伯陽縣侯夫人令淑早聞芝蘭獨茂旣容旣徳言告言歸【毛詩曰言告師氏言告言歸傳曰古者女師敎以婦徳婦言婦容婦功】悌實溫凊恭惟箴盥【禮記曰冬溫而夏凊內則曰右佩箴管綫纊管字或作盥】太傅弼諧周室股肱攸寄【太傅逹奚武也周書列傳云逹奚武字成興代人也少倜儻好馳馬爲賀拔嶽所知及嶽爲侯莫陳悅所害武收嶽屍歸平涼同翊戴太祖從平悅齊神武與竇泰髙敖曹三道來侵從太祖擒竇泰斬髙敖曹進位大將軍平劍比振旅還京師齊將髙茍子攻新城武邀擊之悉虜其眾孝閔踐阼拜柱國大司冦武成初進封鄭國公天和三年轉太傅】夫人輔佐君子勤勞是司琴瑟旣友條枚無伐故得用之邦國成之孝敬【捲耳詩序云又當輔佐君子求賢審官知臣下之勤勞關雎詩云琴瑟友之汝墳詩云伐其條枚關雎詩序曰關睢后妃之徳也風之始也所以風天下而正夫婦也故用之鄕人焉用之邦國焉又云先王以是經夫婦成孝敬】某年月日封鄭國夫人【當是武成元年】褕翟旣加紘綖是務【周禮鄭注曰翟雉名侯伯之夫人褕翟左氏傳曰衡紞紘綖杜預注曰紘纓從下而上者綖冠上覆疏云魯語稱公侯夫人織紘綖知紘亦織而爲之綖冠上覆者冕以木爲幹以元布衣其上謂之綖論語尙書皆云麻冕知其當用布也孔安國論語注曰言績麻三十升以爲冕卽是綖也】夫【集有人字今衍】有安世之貴躬服浣濯子有文伯之尊無忘機杼【漢書曰張安世尊爲公侯食邑萬戶然身衣弋綈夫人自紡績家僮七百人皆有手技作事內治產業累積纎微是以能殖其貨富於大將軍光詩序云服浣濯之衣列女傳曰魯季敬姜者莒女也號戴已魯大夫公父穆伯之妻文伯之母博逹知禮文伯退朝朝敬姜敬姜方績文伯曰以歜之家而主猶績懼幹季孫之怒其以歜爲不能事主乎敬姜嘆曰魯其亡乎使童子備官而未之聞也男女效績否有辟古之制也仲尼曰季氏之婦不淫矣婦人以織紝爲事休之非禮也】表裏惟安閨闈且正醫門有疾對藥無徵天和三年三月二十日薨葬於長安之石安原世子某兄弟並朂慈訓咸遵母儀霜露深悲寒泉增慟銘曰

居徳圃田當官敎府置騎賔來開黌學聚【左傳定四年祝鮀曰封畛土略自武父以南及圃田之北竟杜預曰圃田鄭藪名爾雅釋地十藪鄭有圃田郭璞曰今滎陽中牟縣西圃田澤是也衞之南竟至此澤畔漢書曰鄭當時爲太子舎人毎五日洗沐常置驛馬長安諸郊請謝賔客夜以繼日至明旦常恐不徧開黌學聚謂鄭康成通徳門也黌學舎也】福履家室賢才踵武棠棣之華螽斯之羽【此棠棣之華蓋引召南與小雅常棣異鄭箋曰諭王姬顏色之美盛爾雅釋文舎人曰唐棣一名栘郭璞曰今白栘也似白楊江東呼夫栘詩序曰螽斯后妃子孫眾多也言若螽斯不妒忌則子孫眾多也毛傳曰螽斯蚣蝑也爾雅曰螽螽蚣蝑郭注云蚣防也俗呼爲蝽】人倫七徳風化二南采采芣苢萋萋葛覃【七徳注已見然此七徳謂婦徳有七也二南謂周南召南也又劉向列女賢明傳曰周南大夫之妻能匡夫貞順傳召南中人之女得婦道之儀以絕無禮之求防淫欲之行焉毛詩傳曰采采非一辭也芣苢馬舄車前也宜懷妊焉采取也覃延也葛所以爲絺綌女功之事繁縟者萋萋茂盛貌】節行聲玉副加【一作笄】珈篸柳園秉杼桑津浴蠶【詩衞風雲佩玉之儺毛傳儺行有節度也鄭風雲佩玉瓊琚疏云言其玉聲和諧行步中節也鄘風雲副笄六珈毛傳副者後夫人之首飾編髮爲之笄衡笄也珈笄飾之最盛者所以別尊鄭箋珈之言加也副旣笄而加飾如今步揺上飾古之制所未聞郡國志河東平陽北屈有采桑津蠶書曰月當大火則浴其蠶】春秋超忽零落無【一作非】時家亾淑女國防賢姬香墳永送舞鶴長辭【列仙傳曰鉤弋夫人殯屍不冷而香一月間後昭帝卽位更之越絕書曰闔廬子女在閶門外道北下方池廣四十八步水深二丈五尺池廣六十步水深丈五寸出廟路以南通姑胥門並周六里舞鶴吳市殺生以送死】山深月闇風急松悲千年開閉將驗靈龜【周禮龜人雲天龜曰靈屬又云若有祭事則奉龜以往旅亦如之防亦如之】

後魏驃騎將軍荊州刺史賀拔夫人元氏墓志銘【賀拔夫人疑卽賀拔勝之妻也周書傳曰賀拔勝神武尖山人孝武帝時進位驃騎大將軍開府儀同三司荊州刺史按勝以魏大統十年薨猶魏時人故稱後魏】

在河之洲聞君子之配徳言采其蕨【一作薄言采蕨】見夫人之有禮用之風化人倫厚焉【在河之洲君子好逑皆關雎首章之辭艸虫之詩云陟彼南山言采其蕨傳云蕨鼈也箋云言我也我采者在塗而見采鼈菜者得其所欲得猶已今之行者欲得禮以自諭也詩序大夫妻能以禮自防也艸木疏云周秦曰蕨齊魯曰鼈本又作鱉俗云其初生似鼈腳故名焉關雎詩序云上以風化下又云厚人倫美敎化移風俗】夫人諱安字大羅河南洛陽人也祖某京兆康王【元氏後魏宗室本姓拓跋氏居代孝文太和十九年遷洛陽二十年攺爲元氏故夫人姓元氏爲河南洛陽人也按魏書元昭之祖素謚曰康素子陪斤康王當是夫人曾祖】父昭驃騎大將軍開府儀同三司錄尙書司州牧汝陽郡王【魏書云陪斤子昭入爲尙書號徵西將軍卒贈尙書左僕射隋志河南郡汝陽後魏置司州】跗蕚雄圖階基霸迹【詩小雅棠棣之華卾不韡韡鄭箋承華者卾不當作拊拊鄂足也卾足得華之光明則韡韡然盛拊亦作跗按詩序棠棣燕兄弟今元氏本魏宗室故云】公卿之室將相維家【一作維國】夫人能修法度無思犯禮恭儉節用憂在進賢【采蘋詩序云采蘋大夫妻能循法度也漢廣詩序云無思犯禮求而不可得也葛覃詩序云恭儉節用服澣濯之衣關雎詩序云關雎樂得淑女以配君子憂進賢不淫其色哀窈窕而無傷善之心焉】大統五年封安樂公主【隋志北海郡博昌縣舊曰樂安】歸於賀拔氏時年十三思事憂勤化成婦徳彤管載暉棠棣早茂【靜女詩箋云彤管赤筆管也棠棣注見前篇】及乎謳歌有歸褕翟降等輔佐君子猶安其室【謂周受魏禪時也按周禮王后六服褘衣爲上褕翟次之言夫人本故魏公主受禪之後爲降等也孝閔踐阼子仲華襲爵瑯邪公是猶安其室也】周天和元年乃封章武郡君【章武本漢竇廣國所封郡國志屬渤海郡章懷太子注云在滄州魯縣】霜露不居風煙飄忽遘疾累旬奄捐館舎以周天和四年二月二十六日薨於長安萬年裏春秋五十有二詔贈頓正【疑作丘】國夫人禮也【地理誌頓丘屬東郡】卽以其年三月二十日歸於咸陽之石安原旣異乘鸞翻然永去𨿽非舞鶴卽掩泉門【列女傳曰蕭史防玉一旦乘鳯凰飛去鸞鳯通稱故雲乘鸞吳越春秋曰吳王有女滕玉因謀伐楚與夫人及女防蒸魚王前嘗半而與女女怒曰王食魚辱我不忘久生乃自殺闔閭痛之於國西閶門外鑿池積土文石爲槨題湊爲中金鼎玉杯銀罇珠襦之寶皆以送女乃舞白鶴於吳市中令萬民隨而觀之還使男女與鶴俱入羨門因發機以掩之殺生以送死國人非之湛盧之劍惡其無道而如楚矣泉門墓門卽所謂羨門也】欲志佳城【佳城鬱鬱滕成公墓石函之詞也注見前篇】乃爲銘曰

逖矣雄謀悠哉霸轍九服潛運三川中竭卿相連鑣賢才舞【疑作無】絕【言元氏起家荒服後魏之興世爲卿相也逖矣悠哉言其逺也周禮九服一侯服二甸服三男服四采服五衞服六蠻服七夷服八鎭服九藩服國語曰幽王三年西周三川皆震伯陽父曰夫國必依山川山崩川竭亡之徵也】琬琰令淑施袊結褵方之棠棣譬以螽斯旣全婦徳還稱母儀【楚辭曰懷琬琰以爲心說文曰衿交衽也詩云親結其褵毛萇曰防婦人之褘也女施衿結縭爾雅曰褵緌也郭璞曰卽今之香纓也召南云唐棣之華陸璣曰粵李也一名雀梅一名車下李所在山皆有其華或白或赤六月中熟大如李子可食爾雅疏曰蜇螽周南作螽斯七月作斯螽一名蚣蝑一名蝽陸璣云幽州人謂之蝽箕蝗類也長而靑長角長股股鳴者也或謂似蝗而小斑黑其股似瑇瑁又五月中以兩股相切作聲聞數十步者是也婦徳四徳之首也劉向列女傳首篇有母儀傳】逝【一作遊】水滔滔危途冉冉問藥無對蒸丹不驗狄服空陳弦機虛掩【言夫人以疾卒也楚辭曰波滔滔兮來迎又曰老冉冉兮旣極狄服周禮褕狄闕狄之類鄭注作翟雉名】郭門路轉哀挽途窮隴深結霧松髙聚風春蘭秋菊惟始惟終

周大都督陽林伯長孫瑕夫人羅氏墓志銘【按夫人本姓叱羅氏叱羅協之女也周書魏恭帝三年太祖徵協入朝論蜀中事乃賜姓宇文氏協旣受晉公防冀得婚連帝室乃求復舊姓叱羅氏髙祖許之此云羅氏省文也】

夫人諱某恆州代郡太平縣人祖某父協周大將軍南陽郡公【周書叱羅協傳云建徳三年髙祖以協宿齒授儀同三司賜爵南陽郡公】夫人資於事親躬奉訓誡敎於宗室足聞詩禮及乎言歸肅恭如事蘋藻維敬紘綖是勤內位克諧中閨以睦年齡不競霜露先侵更無延壽之杯遂闕長主之枕【漢書曰新垣平使人獻玉杯刻曰主人延壽神仙傳曰漢光武東巡見太山老父鋤於道頭上白光髙數尺呼問之對曰昨有一道士敎臣作神枕枕有三十二竅二十四以應二十四气八竅應八風臣用之轉少齒生】以周天和四年二月八日薨於長安之洪固鄕時年二十有三某年某月日於萬年縣之壽裏山非宋國翻爲節女之陵地異荊臺遂有賢妃之墓【劉向列女傳曰伯姬者魯宣公之女成公之妹也伯姬嫁於宋恭公十年恭公卒伯姬寡至景公時伯姬常遇夜失火左右曰夫人少避火伯姬曰婦人之義保傅不俱夜不下堂待保傅來也越義而生不如守義而死遂逮於火而死春秋詳錄其事爲賢伯姬諸侯聞之莫不悼痛以爲死者不可復生財物猶可復故相與防於澶淵償宋之所防春秋善之又曰楚昭越姬者越王句踐之女楚昭王之姬也昭王燕遊蔡姬在左越姬在右王親乘駟以逐遂登附社之臺以望云夢之囿顧謂二姬曰吾願與子生若此死薨若此蔡姬曰願生俱樂死同時王顧謂史書之復謂越姬越姬對曰昔者吾先君莊王淫樂三年不聼政事終而能攺卒霸天下妾以君王爲能法吾先君將攺斯樂而勤於政也今則不然而要婢子以死其可得乎妾聞之諸姑婦人以死彰君之義益君之寵不聞其茍以闇死爲榮妾不敢聞命於是王寤敬越姬之言而猶親嬖蔡姬也居二十五年王救陳越姬從王病在軍中有赤云夾日如飛鳥王問周史史曰是害王身然可移於將相將相聞之將請以身禱於神王曰將相之於孤猶股肱也今移禍焉庸爲去是身乎越姬曰大哉君王之徳以是妾願從王矣昔日之遊燕樂也是以不敢許及君王復於禮國人皆將爲君王死而況於妾乎請願先驅狐貍於地下王曰昔之遊樂吾戲耳若將必死是彰孤之不徳也越姬曰昔者妾𨿽口不言心旣許之矣妾死王之義不死王之好也遂自殺王薨於車中蔡姬竟不能死惠王立然後罷兵歸昭王君子謂越姬信能死義】銘曰

畢狼建國靈武開都地接天柱山臨寶符人資義烈世襲雄圖【史記天官書曰畢昴間爲天街其陰陰國其東有大星曰狼漢書地理誌曰趙地昴畢之分野北地郡有靈武縣言北魏之先開基於此也云地接天柱者按天柱有二其一是昆侖山名神異經曰昆侖之山有銅柱焉其髙入天所謂天柱也圍三千里周圓如削其一是漢武帝以後南嶽霍山之名爾雅曰霍山爲南嶽郭注云卽天柱山潛水所出也疏云上云江南衡地理誌云衡山在長沙湘南縣南張楫廣雅雲天柱謂之霍山地理誌雲天柱在廬江潛縣則在江北矣本衡山一名霍山漢武帝以衡山遼曠移嶽神於天柱又名天柱亦爲霍故漢以來衡霍別矣按此趙地亦有霍山無天柱之名與彼爲異周禮冀州其山鎭曰霍山史記曰霍太山陽侯天吏地理誌云河東郡彘縣霍太山在東不得以趙地之霍山引廬江之天柱疑云西接昆侖爲昆侖之天柱矣山臨寶符者謂恆山也史記趙簡子謂諸子曰吾藏寶符於恆山中往得者立爲後諸子皆競往無所得無卹曰恆山臨代代可取也簡子曰是知符矣遂立之言恆山代郡之地世有雄才也】葛覃維萋棠棣早盛【巳見】旣安淑徳爰從配命四敎宣三星克正【注巳見】霜凋桂苑風落芝田三從闕性五福傷年【謝莊月賦曰淸蘭路肅桂苑王子年拾遺記曰昆侖第九層山形漸小狹下有芝田蕙圃皆數百頃羣仙種耨焉列女傳母師曰婦人有三從之義而無專制之行少系父母長系於夫老系於子】歸安永絕言告長捐淒切郊野紆廻隰原【歸安歸寧也詩歸寜父母又曰言告言歸爾雅曰邑外謂之郊郊外謂之牧牧外謂之野下濕曰隰廣平曰原公羊傳云下平曰隰】風慘云愁松悲露泣朗月空嗟傷神何及【世說曰荀奉倩與婦至篤婦亡奉倩後少時亦卒劉孝標注云粲別傳曰粲常以婦人才智不足論自宜以色爲主驃騎將軍曹洪女有色粲於是聘焉容服帷帳甚麗專房燕婉後婦病亡未殯傅嘏往唁粲粲不言而神傷嘏問曰婦人才色並茂爲難子遺才存色非難遇也何哀之甚粲曰佳人難再得顧逝者不能有傾城之異然未可易遇也悲悼不能巳己歳余亦亡亡年二十九】周儀同松滋公拓跋競夫人尉遲氏墓志銘【魏書宗室傳曰髙涼王孤平文皇帝之第四子也孤孫度道武初賜爵松滋侯仍得世襲競或其後也隋書地理誌雲南郡松滋縣江左舊置河東郡】

夫人諱某河南洛陽人也【本代人其先魏之別種號尉遲部因而姓焉從魏入洛爲洛陽人】祖某父大師柱國公【夫人疑卽尉遲迥女也祖俟夔父迥周本紀云武帝建徳元年以太傅蜀國公尉遲迥爲太師】魏室喪亂經綸夷阻周朝建國匡翊揖讓【按周書迥従太祖復農戰沙苑皆有功孝閔踐阼進位柱國大將軍封寧蜀公魏室防亂謂髙歡入洛孝武西遷也周祖周太祖也揖讓周受魏禪也】圖牒帝系卽有內外之親分裂山河仍爲舅甥之國【迥傳云父俟夔尙太祖姊昌樂大公主生迥迥尙魏文帝女金明公主拜駙馬都尉以平蜀功封一子爲公自劍閣以南得承制封拜及黜陟又迥曰吾居將相與國舅甥】夫人容範端莊儀型淑令六義觀徳南風有夫人之詩八卦成形東方有少女之位【詩序曰詩有六義一曰風二曰賦三曰比四曰興五曰雅六曰頌國風召南鵲巢以下皆言夫人是南風夫人之詩也易卦傳曰兌三索而得女故謂少女巽爲長女居東南兌爲少女居正秋在西方矣】姆母習言公宮敎業箴盥綫纊佩帨茝蘭【內則曰婦事舅姑左佩紛帨刀礪小觿金燧右佩箴管綫纊施縏大觿木燧鄭注云縏小囊也言施明爲箴管綫纊有之按管與盥同】年十有二適儀同拓跋競衣其翟服旣得宗婦之儀乘其魚軒還從列國之禮【拓跋氏鮮卑索頭部稱代攺爲魏至孝文攺元氏拓跋競魏之支屬也毛詩傳曰車乘厭翟服則褕翟翟雉也宗婦同宗之婦也拓跋競爲魏宗室故夫人爲宗婦矣左傳閔二年曰歸夫人魚軒正義曰陸璣義疏曰魚獸似豬東海有之其皮背上有斑文腹下有純靑今人以爲弓鞬步矢者也其夫𨿽漧燥爲弓鞬矢服經年海水將潮及天陰毛皆起水潮還及晴則毛復如故𨿽在數千里外可以知海水之潮自相感也】摽梅三實無闕其時夭桃九華能修其政【詩序曰摽有梅男女及時也詩云摽有梅其實三兮求我庶士迨其今兮箋云此夏鄕晚梅之墮落差多在者餘三耳詩序桃夭后妃之所致也不妒忌則男女以正婚姻以時國無鰥民也詩云桃之夭夭毛傳曰夭夭其少壯也】某年某月冊拜廻洛縣君【廻落疑卽萬俟洛營齊神武以其地名回洛城矣】母金明公主魏文帝長女春則帝女采桑秋則王姬築館【山海經曰宣水淪水出焉其上有桑大五十尺其枝四衢其葉大尺餘赤理黃華靑樹名曰帝女之桑郭璞注曰婦以主蠶故以名桑左傳莊元年曰秋築王姬之館於外爲外禮也】夫人出入主家遨遊戚裏濯龍園苑長門宮殿【主家公主家也漢書東方朔傳曰董偃隨母出入主家詩曰以遨以遊漢書石奮傳顏師古注曰於上有姻戚者則皆名之故名其裏爲戚裏後漢書明徳馬后曰前過濯龍上見外家問起居者車如流水馬如龍史記封禪書長安門注稱括地誌雲長安門故亭在雍州萬年縣東北苑中後館陶公主長門國武帝以爲長門宮卽此】旣而膏腴美疢【一作疾】華茂傷年沈痼牀帳蒸離寒暑【左傳臧孫曰美疢不如惡石劉公幹贈五官中郎將詩曰余癭沈痼疾李善注云禮記曰身有痼疾說文曰痼久也詩云載離寒暑】三世之術無迨【一作乏】於醫門百艸之本途【疑作徒】窮於藥性【禮記曰醫不三世不服其藥正義曰擇其父子相承至三世也又說云三世者一曰黃帝鍼灸二曰神農本艸三曰素女脈訣又云夫子脈訣若不習此三世之書不得服食其藥三皇本紀神農氏作蠟祭以赭鞭鞭艸木始嘗百艸始有醫藥途窮疑作徒窮】建徳三年五月七日亡春秋三十昔西河女子值九節之菖蒲東海婦人得三山之芝艸【西河女子西王母也抱朴子曰菖蒲須石上一寸九節紫花者尢善神仙傳曰漢武帝登嵩山登大愚室石起道宮使董仲舒東方朔等齋潔思神至夜忽有仙人曰吾九疑之神也聞中嶽石上菖蒲一寸九節可以服之長生故來采耳王興聞之乃采服之不息遂得長生又神仙傳麻姑謂王方平曰接待以來巳見東海三爲桑田向到蓬萊水淺淺於往日防時略半也史記封禪書曰海中三神山曰蓬萊方丈瀛洲東海婦人謂麻姑也】無由再遇悲矣如何卽以其年十一月十五日於京兆之北陵原龜筮告辰丘陵啟奠【禮記曰龜爲卜防爲筮廣雅云小陵曰丘爾雅曰大阜曰陵】西臨織【疑作玉】女之廟南望湘妃之墳【星經曰織女三星史記天官書云是天帝外孫戴徳夏小正云七月織女西臨織女之廟未詳墳在京兆近華山疑作玉女詩含神霧雲華山有明星玉女持玉漿得上服之卽成仙道險僻不通郭璞贊曰華嶽靈峻削成四方爰有神女玉漿是挹山海經曰洞庭之山帝之二女居之是常遊於江淵澧沅之風交瀟湘之淵郭注天帝之二女而處江爲神卽列仙傳江妃二女離騷九歌所謂湘夫人稱帝子者是也河圖玉版曰湘夫人帝堯女也秦始皇浮江至湘山逢大風而問博士湘君何神博士曰聞之堯二女舜妃也死而此列女傳曰二女死於江湘之間俗謂爲湘君鄭司農亦以舜妃爲湘君說者皆以舜陟方而死二妃從之俱溺死於湘江遂號爲湘夫人】嗚呼哀哉乃爲銘曰

父曰帝師母曰王姬車服不系江漢無思【言父迥爲太師母爲魏金明公主也詩序曰王姬下嫁於諸侯車服不系其夫又曰漢廣徳徳廣所及也文王之道被於南國美化行於江漢之域無思犯禮求而不可得也】是生令淑觀禮惇詩聲超宋子徳茂邢姨【謂夫人之賢徳也左氏傳曰說禮樂而惇詩書詩曰豈其娶妻必宋之子又曰邢侯之姨】繼世盛徳思賢克舉奠雁迎門濡【一作穤見文苑英華】蘋實爼【詩云雝雝鳴雁旭日始旦鄭箋云雁者隨陽而處似婦人從夫故昏禮用焉自納采至請期用昕親迎用昏毛萇采蘋傳蘋大蘋也鄭箋曰蘋之言賔也釋艸云蘋萍其大者蘋舎人曰萍一名蓱今水上浮蓱也江東謂之漂音瓢左傳蘋蘩薀藻之萊】奉盥如事移茵卽序春冰浴蠶秋機秉杼【王子年拾遺記曰東海員嶠山有冰蠶長七寸有鱗角以霜雪覆之始爲繭其色五防織爲文錦入冰不濡投火不燎浴蠶注見前篇月令曰促織鳴嬾婦驚故曰秋機】帝鄕近親帝城近臣濯龍親戚平陽主人【後漢書東海公陽對曰河南帝城多近臣南陽帝鄕多近親濯龍注見本序漢書曰王太后長女號曰平陽公主後漢書曰明帝女迎封平陽公主適大鴻臚馮順注平陽縣屬河東】金波廻月玉樹臨春【漢書曰月穆穆以金波揚雄甘泉賦曰翠玉樹之靑蔥】弄玉鳳凰昌容紫艸自此千年無人得道舜華榮曜飄零何早【列仙傳曰秦穆公有女字防玉與蕭史皆隨鳳凰飛去又曰昌容常山道人也自稱殷王子能致紫艸女仙傳曰昌容者商王女也修道於常山食蓬虆根二百餘年顏如二十許能致紫艸鬻與染工得錢以爲貧病者住來城市世世見之嘗行日中不見其形或云昌容能練形者也忽衝天而去神仙傳彭祖曰得道者耳非仙人也詩顏如舜華毛萇曰舜木槿也】渭水北原平陵故園才通谷口卽望寒門【謂於京兆之北陵原也漢書地理誌曰扶風渭城故咸陽又平陵縣昭帝置三輔黃圖曰秦始皇都咸陽渭水貫都以象天漢地理誌曰谷口屬左馮翊史記漢武紀曰所謂寒門者谷口也索隠曰服防云寒門黃帝所仙之處小顏曰谷口山之谷口漢時爲縣今呼爲冶谷去甘泉八十里盛夏凜然故曰寒門】吁嗟此地去矣歸魂孟冬十月長松九年親賔掩淚淒愴何言【江淹別賦曰親賔兮淚滋】

周驃騎大將軍開府儀同三司冠軍伯柴烈李夫人墓志銘

夫人諱某隴西狄道人也周有柱史夫子以之猶【一作見】龍【史記曰老子者楚苦縣厲鄕曲仁里人也姓李氏名耳字伯陽謚曰聃周守藏室之史也孔子適周問禮於老子去謂弟子曰老子其猶龍邪又張湯傳曰老子爲柱下史卽藏史之柱下因以爲官名】漢有將軍宛城以之輸馬【漢書曰太初元年以李廣利爲貳師將軍至貳師取善馬又大宛傳張騫曰大宛在匈奴西南漢正西去漢可萬里其俗多善馬馬汗血其先天馬子也】復有西入上書仍爲秦王之相【史記曰李斯者楚上蔡人也西說秦王秦王拜斯爲客卿防議逐客斯亦在逐中乃上書秦王除逐客之令復李斯官卒用其計謀官至廷尉二十餘年竟並天下尊主爲皇帝以斯爲丞相】東向問計卽是韓王之師【史記韓信傳曰信與張耳以兵數萬欲東下井陘擊趙趙王成安君陳余聚井陘口號稱二十萬廣武君李左車說成安君曰聞漢將韓信渉西河虜魏王禽夏說新喋血閼與今乃輔張耳議欲下趙此乘勝而去國逺闘其鋒不可當願足下假臣奇兵三萬人從間路絕其輜重足下深溝髙壘堅營勿與戰彼前不得鬭退不得還吾奇兵絕其後使野無所掠不至十日而兩將之頭可致於戲下否必爲二子所禽矣成安君不聽韓信使人間視知不用還報則大喜及破趙軍斬成安君禽趙王歇乃令軍中毋殺廣武君有能生得者購千金於是有防廣武君而致戲下者信乃解其縛東向坐西向對師事之復從其防】父宜使持節大將軍南北二華州刺史順陽郡公魏武皇帝之長舅也【隋書地誌曰馮翊郡後魏置華州上郡後魏置東秦州後攺爲北華州荊州舂陵郡湖陽縣後魏置順陽郡北史魏孝武帝紀曰帝諱修字孝則廣平文穆王懷之第三子也母曰李氏】穰侯魏冉居咸陽之宮曲陽王根借明光之殿語其貴戚差足擬倫論其揖讓彼多慚徳【史記曰穰侯魏冉者秦昭王母宣太后弟也宣太后二弟其異父長弟曰穰侯姓魏氏名冉自惠王武王時任職用事武王卒諸弟爭立惟魏冉能立昭王昭王卽位以冉爲將軍衞咸陽誅季君之亂封於穰號曰穰侯漢書曰成都侯王商嘗病欲避暑從上借明光宮後又穿長安城引內澧水注第中大陂以行船立羽蓋張周帷楫濯歌上幸商第見穿城引水意恨內銜之未言後微行出過曲陽侯第又見園中土山漸臺似類白虎殿於是上怒以讓車騎將軍音商根兄弟欲自黥劓謝太后上聞之大怒音籍槁請罪商等皆負斧質謝罪上不忍誅然後得巳久之平借明光宮本王商事此云王根按本文論外戚之奢漢書根商連文故通用之言比之古人魏冉王根俱爲貴戚而李宜有揖讓之徳也】夫人幼而聰敏早聞令淑彤【一作箴】管有美賢才見稱【左氏傳曰靜女之三章取彤管焉杜預曰彤管赤筆管也】弄其紙筆懼失諸兄之意翦其齠齡畏傷王母之心【魏志曰甄后少喜書常用諸兄筆硯袁宏後漢紀曰和熹皇后鄧訓女也後年五嵗祖母爲翦髮老人目瞑並中後額忍痛不言一額盡傷左右怪而問之後曰太夫人慈恩爲斷髮難傷老人意故忍之耳】年十有一出適驃騎大將軍開府儀同柴烈烈以上將頒朔【一作領胡】中臺受任軍國忠勤規模繁總【漢書天文志曰鬥魁戴筐六星曰文昌宮一曰上將魁下六星兩兩而比名曰三臺】夫人輔佐君子言容匡贊增耀三星欽明四徳授巾沃盥有謹於事姑斷織停機無忘於訓子保定二年冊授大夏縣君旣以夫尊又云子貴乃遷順陽攺郡君夫人之邑或用鄕名小君之號多從夫秩典冊光臨足稱榮寵【漢書外戚傳曰武帝卽位封皇太后母臧兒爲平原君武帝封王太后在民間時所生女金氏爲修成君宣帝制詔禦史賜外祖母號爲博平君東觀漢記曰鄧皇后太夫人爲新野君王隠晉書曰武帝封羊祜妻夏侯氏爲萬歳鄕君按柴烈李夫人封大夏縣君鄕名如此類也禮記曰婦人無爵從夫之爵】本有風气之疾頻年增動略多枕臥飛龜之散遣疾無徵畫龍之符流年不驗【抱朴子曰靈寶經有正機平衡飛龜授袟凡三篇皆仙術也又曰或丙午日日中時作燕君龍虎符歳符歳易之是也】以今建徳四年三月日薨於館舎春秋四十九卽以其年八月日於長安之洪瀆原神光離合尙在河湄雲气徘徊猶歸樓下【洛神賦曰神光離合乍陰乍陽小雅巧言云居河之湄爾雅雲水艸交曰湄髙唐賦王問王曰此何气也玉對曰所謂朝云者也】嗚呼哀哉乃爲銘曰

上書秦相立功漢將隴水分流秦川遙望【秦相李斯漢將李廣利也隴水秦川言夫人爲隴西人也漢書地理誌曰隴西郡秦置應劭曰有隴坻在其西也三秦記隴水歌有遙望秦川之句】秋陸俗勇金行地壯廣武軍中安平河上【言李氏世居隴西西方金行之气代有名將也續漢書曰日行西陸謂之秋後漢書西羌論序曰性堅剛勇猛得西方金行之气焉西徵記曰三皇山或謂三室山山上有二城東者曰東廣武西者曰西廣武各在山一頭相去二百餘步其間隔深澗漢祖與項籍語處後漢郡國志曰安平國故信都信都有絳水滹沱河又王霸傳曰光武至下曲陽聞王郎兵在後從者皆恐及至滹沱河光武令霸往視之詭曰冰堅可渡官屬皆喜遂前比至河河冰亦合乃令霸防度未畢數騎而冰解光武謂霸安吾眾得濟免者卿之力也】妻者齊也謂嫁曰歸三星夜照百兩朝飛【白虎通曰妻者齊也與夫齊體自天子下至庻人其義一也毛詩傳曰婦人謂嫁曰歸三星百兩注巳見】褕翟有典容禮無違臺庭等秩【一作列畫】侯【一作秩】服同衣【周禮內司服有褕狄鄭注云狄當爲翟翟雉名褕翟畫揺者昏禮注云婦容婉娩臺庭等秩侯服同衣者謂從夫秩也天官書曰魁下六星名三臺周禮九服一侯服柴烈爲開府儀同冠軍伯是上應臺階職居侯服矣】子奉母儀夫聞家政七族承和九閨連慶【漢書鄒陽曰荊軻湛七族張晏曰七族上至曾祖下至曾孫】紛帨恭肅溫凊孝敬杼秉秋成蠶隨春令【內則曰婦事舅姑左佩紛帨曲禮曰凡爲人子之禮冬溫而夏凊宋均曰促織立秋女功急故趣之周禮鄭注曰蠶爲龍精月值大火則浴其種月令曰季春之月蠶事旣登】年華未落電影先過徒餐日气空飲天河【楚辭曰餐六气而飲沆瀣兮漱正陽而含朝霞保神明之淸澄兮精气入而麤穢除王逸曰餐吞日精食元符也陵陽子明經曰春食朝霞者日始出赤气也秋食淪漢者日沒後赤黃气也冬食沆瀣者北方夜半气也夏食三陽者南方日中气也荊楚歳時記曰漢武帝令張騫使大夏尋河源乘槎經月而至一處見一女子織一丈夫牽牛飲河渚織女取支機石與騫而還後爲東方朔所識】星凋玉井月捐金波虞淵浴日薤露哀歌【後漢書郎顗傳曰夜有白气從西方天苑趨左足入玉井注雲天官書參星下四小星爲玉井漢書曰月穆穆以金波淮南子曰日出暘谷入於虞淵崔豹古今注曰薤露蒿裏送哀歌也出自田橫門人橫自殺門人傷之而作悲歌言人命如薤上露易晞滅至李延年乃分爲二曲薤露送王公貴人蒿裏送士大夫庶人使挽逝者歌之俗呼爲挽歌】寂寞虛奠荒涼象設幽隴龜封重泉蟻結【酉陽雜爼曰臨邑縣北有華公墓碑龜尋失惟趺龜存焉石趙世此龜常負碑入水有伺之者因叫呼龜走墜折碑焉檀弓曰蟻結於四隅殷士也鄭注曰畫褚於四角其文如蟻之行往來相交錯蟻蚍蜉也殷之蟻結如畫文蛇】秋色淒愴松聲斷絕百年何防歸於此別

彭城公夫人爾朱氏墓志銘

【後漢郡國志徐州彭城國髙祖置古大彭邑也彭城公姓氏未詳此篇及下東平李夫人志皆非子山之作按王序開府文集二十卷及隋經籍志稱二十一卷今並不傳近本皆出文苑英華英華列此二篇於子山諸志之後此篇失名次篇稱前人後人采英華成集誤爲庾作又篇內上元元年及下篇永淳二年皆唐髙宗年號下篇烱沗爲詹事司直明是楊烱之作也初唐四傑去庾最近余喜其文似開府遂不忍去因附注釋且證其集非周隋舊本昔中郎虎賁貌似者猶或愛之矧盈川之文江河萬古在所不廢者也】

夫人爾朱氏河南洛陽人也【北史爾朱榮傳曰世爲部落酋帥其先居爾朱川因爲氏焉爾字或作】若夫陰山表裏衝北斗之璣衡瀚海彌綸直西街之畢昴【史記曰趙武靈王北破林胡築長城自代並陰山索隠曰徐廣云西安縣縣北有陰山在河南陽山北也正義曰括地誌云陰山在朔州北塞外突厥界左氏傳曰表裏山河天官書曰北斗七星所謂璇璣玉衡以齊七政索隠曰春秋運斗極云斗第一天樞第二璇第三璣第四權第五衡第六開陽第七揺光第一至第四爲魁第五至第七爲杓合而爲斗馬融云璣渾天儀可轉旋故曰璣衡其中橫防以璇爲璣以玉爲衡蓋貴天象也鄭注大傳言渾儀其中防爲璇璣外爲玉衡者是也漢書霍去病傳曰登臨瀚海如淳曰瀚海北海名也周易曰故能彌綸天地之道史記天官書曰西宮也畢間爲天街其陰陰國其陽陽國正義曰天街三星在昴畢間主國界街南謂華夏之國街北爲翟之國土金守胡兵入也按漢國界在趙代之間陰山瀚海皆匈奴地也北魏是其子孫後建都洛陽撫有中夏是西街畢昴衝於北斗璣衡矣爾朱氏世爲部落酋帥故稱之也】四時銜火燭龍開照地之光六月搏風大鵬運垂天之翼【山海經曰西北海之外有神人而蛇身而赤其眼及晦視乃明不食不寢是燭九陰是謂燭龍炬可以照明莊子曰鵬之背不知其防千里也怒而飛其翼若垂天之云又云鵬之徙於南防也水擊三千里摶扶揺而上者九萬里以六月息者也】由是奄有京縣遂荒中土車書禮樂三王之損益可知將相公侯百代之山河不殞【言爾朱氏從魏入洛帝業旣成遂世爲卿相也北史云爾朱羽健魏登國初爲領人酋長率契胡武士從平晉陽定中山拜散騎常侍以居秀容川割方三百里封之長爲世業健羽子郁徳郁徳子代勤繼爲酋長代勤太初敬哀皇后舅也以外親兼徵伐有功歷肆州刺史封梁郡公】祖敞【隋書列傳曰爾朱敞字幹羅秀容契胡人爾朱榮之族子也父彥伯官至司徒博陵王】隋儀同三司金紫光祿大夫岐同金申信臨徐七州總管兵【一作藩】部尙書金【一作邊】城郡開國公天列尙書之星地標光祿之塞【隋書本傳髙祖受禪攺封邊城郡公黔安蠻叛命敵討平之師旋拜金州總管政號明肅吏民懼之後以年老乞骸骨賜二馬軺車歸河內卒於家時年七十二天文志曰門內東南維五星曰尙書主納言夙夜咨謀龍作納言此之象也漢書曰單於自請願畱居光祿塞下應劭曰光祿勲徐自爲所築也敞爲金城郡公故云】出身萬里知呂岱之元勲專命一方識劉之重寄【吳志曰呂岱字定公廣陵海陵人也淸身奉公所在可述初在交州歷年不餉妻子饑乏權聞之嘆息以讓羣臣曰呂岱出身萬里爲國勤事家門爲困而不早知股肱耳目其責安在於是賜錢米布絹歳有常限晉書曰劉字和季沛國相人也爲鎭南將軍都督荊州諸軍事張昌作亂遣軍討斬之悉防其眾時荊州守宰多闕請補選帝從之乃敍功銓徳隨才補授甚爲論者所稱毎有興廢手書守相丁寧欵密所以人皆感悅爭赴之咸曰得劉公一紙書賢於十部從事】父休最【北史隋書作朂】隋左千牛備身朝散大夫齊王府司馬襲封爵金【一作邊】城公大夫稱伐諸侯胙土【左傳臧武仲曰大夫稱伐又眾仲曰胙之土而命之氏】淮仙致雨仍攀桂樹之山楚客臨風更入芙蓉之水【淮仙淮南王劉安也安封於淮南學神仙之術故稱淮仙楚客屈原宋玉也屈宋楚人故云楚客淮南王安招隠士曰桂樹叢生兮山之幽又云攀援桂樹兮聊淹畱離騷曰集芙蓉以爲衣又云采薜茘兮水中搴芙蓉兮木末又云因芙蓉而爲煤兮憚褰裳而濡足王逸曰芙蓉蓮華也言最爲齊王府司馬猶八公之在淮南屈宋之事楚王也】夫人玉臺貞气金河仙【一作靈】液【漢書天馬歌曰遊閶闔觀玉臺應劭曰玉臺上帝之所居金河仙液比西王母也西王母亦稱金母居昆侖山昆侖爲河水之源故云金河矣】蔡中郎之女子早聽色絲謝太傅之閨門先揚麗則【世說曰魏武嘗過曹娥碑下楊修從碑背上見題作黃絹幼婦外孫虀臼八字魏武謂修曰解不答曰解魏武曰卿未可言待我思之行三十里魏武乃曰吾已得令修別記所知修曰黃絹色絲也於字爲絕幼婦少女也於字爲妙外孫女子也於字爲好虀臼受辛也於字爲辭所謂絕妙好辭也魏武記之與修同乃嘆曰我才不及卿乃覺三十里異苑曰陳畱蔡邕避難過吳讀曹娥碑文因刻石旁作八字曰黃絹幼婦外孫虀臼後漢書陳畱董祀妻者同郡蔡邕之女也名琰字文姬博學有才辯又妙於音律晉書曰謝安幼有公輔之望處家常以儀範訓子弟及薨贈太傅】彭城公發源殷伯承家漢相【言彭城公先世在殷爲侯伯在漢爲丞相也】山川气候彰白武於臯繇象緯休徵下蒼龍於曼倩【白武白虎也史記曰西方七星白虎宿也淮南子曰西方金也其神爲太白其獸白虎尙書臯陶作士按此知彭城公爲刑官也淮南子曰東方木也其神爲歳星其獸蒼龍髙誘曰木色蒼蒼龍順其色也東方朔別傳曰東方朔小名曼倩未死時謂同舎郎曰天下人無能知朔知朔者惟太王公耳朔卒後武帝得此語卽召太王公問之曰爾知東方朔乎公對曰不知公何所能曰頗善星歷帝問諸星皆具在否曰諸星具獨不見歳星十八年今復見耳帝仰天嘆曰東方朔生在朕傍十八年而不知是歳星哉按象緯休徵下蒼龍於曼倩者蒼龍歳星曼倩方朔小字明是東方朔爲歳星事漢書云東方朔字曼倩平原厭次人自公孫以下或至公卿朔常爲朗與枚臯郭舎人俱在左右詼啁而已終不見用上云白武臯陶是彭城公已爲刑官此引曼倩非謂職官明矣疑謂方朔有割肉細君之事爲下文鳴雁飛皇夫婦張本矣】三星照夜佇稽鳴雁之期七日秉秋坐廌飛皇之兆【詩曰綢繆束薪三星在天毛傳三星參也鄭箋曰三星心星也心有尊卑夫婦父子之象又爲二月之合宿故嫁娶者以爲候焉按昏姻六禮皆用雁故曰鳴雁之期左傳懿氏卜妻敬仲詩云鳳凰於飛故曰飛皇之兆】夫人年甫十八遂歸於我巫山南眺逢暮雨於瑤姬華嶽西臨降明星於玉女【水經注曰郭景純云丹山西卽巫山帝女居焉宋玉所謂天帝之季女名曰瑤姬未行而亡封於巫山之臺精魂爲艸實爲靈芝所謂巫山之女髙唐之姬旦爲行雲暮爲行雨朝朝暮暮陽臺之下旦早視之果如其言故爲立廟號朝云焉詩含神霧曰華陰山上有明星玉女持玉漿得上服之卽成仙道險僻不通郭璞贊曰華嶽靈峻削成四方爰有神女玉漿是浥又按集仙錄明星玉女者居華山服玉漿白日升天玉女祠前有五石臼號曰玉女洗頭盆】動合詩禮言成軌則晨昏展敬事極於移天蘋藻潔誠義申於中饋【儀禮曰夫者天也杜預曰婦人在室則天父出則天夫詩曰於以采蘋於以采藻毛傳曰蘋大蓱也藻聚藻也鄭箋曰蘋之言賔也藻之言澡也婦人之行在柔順自潔淸故取名以爲戒周易曰無憂累在中饋】女郎砧石響明月而思秋風織婦【一作女】機牀聽寒蛩而催絡緯【水經注曰漢水南有女郎山山上有女郎冢逺望山墳嵬嵬狀髙及卽其所裁有墳形山上直路下出不生艸木世人謂之女郎遒下有女郎廟及搗衣石言張魯女也有小水北流入漢謂之女郎水又述異記曰搗衣山一名靈山在瑯邪郡山南絕險巖有方石昔有神女於此搗衣其石明瑩謂之玉女搗練砧崔豹古今注曰蟋蟀一名吟蛩一名蛩秋初生得寒則鳴濟南呼爲嬾婦又云莎雞一名促織一名絡緯一名悉蚿一名促織一名紡績促織謂鳴聲如急織絡緯謂其鳴聲如紡績也】用曹大家之明訓守宋伯姬之貞節【後漢書曰扶風曹世叔妻者同郡班彪之女也名昭字惠班一名姬博學髙才世叔早卒有節行法度兄固著漢書其八表及天文志未及竟而卒和帝詔昭就東觀藏書閣踵而成之帝數召入宮令皇后諸貴人師事焉號曰大家作女誡七篇有助內訓劉向列女傳曰伯姬者魯宣公女成公之妹也其母曰繆姜嫁伯姬於宋恭公十年恭公卒伯姬寡至景公時伯姬嘗遇夜火左右曰夫人少避火伯姬曰婦人之義保傅不俱夜不下堂待保傅來也越義而生不如守義而死遂逮於火而死春秋詳錄其事爲賢伯姬以爲婦人以貞爲行者也伯姬之婦道盡矣按此二語是彭城公已卒夫人其婦也】加以心依八覺理防三空【加以以下言夫人奉佛教也八覺言佛八種覺悟也有八大人覺經經云八大人覺亦名八生法一道當少欲多欲非道二道當知足無厭非道三道當閒靜樂眾非道四道當自守戲笑非道五道當精進懈怠非道六道當專念多忘非道七道當定意亂意非道八道當智慧愚癡非道也般若經云三空一人空二法空三俱空僧肇維摩經注序曰道越三空非二乘所議】遊智刃於檀林泛仙舟於法海【王巾頭陀寺碑文曰智刃所遊日新月故觀佛三昧經曰伊蘭與栴檀生末利山中伊蘭臭牛頭旃檀上妙之香說文云叢木曰林功徳施論云如欲濟川先應取筏至彼岸巳捨之而去此云仙舟卽郭璞雲水中筏也乂大論云波羅伽秦言度彼岸華嚴云以波羅密船於生死流中不依此岸不著彼岸不住中流而度眾生無有休息維摩經曰當禮法海徳無邊】防神獨照默言象而無施空有兼忘束荃蹄而不用【周易曰知防其神乎後漢書西域傳論曰詳其淸心釋累之訓空有兼遣之宗道書之流也注云不執著爲空執著爲有兼遣謂不空不有虛實兩忘也維摩詰曰我及湼槃此二皆空老子云常無欲以觀其妙常有欲以觀其徼故曰道書之流也莊子曰筌者所以得魚也得魚而忘筌蹄者所以得兔也得兔而忘蹄言者所以得意也得意而忘言吾焉得夫忘言之人而與之言哉】人生天地壽非金石銀臺竊藥想奔月而何年金殿【一作玉釡一作金釡】煎香思反魂而無日【淮南子曰姮娥羿妻羿請不死之藥於西王母姮娥竊藥以奔月中張衡思賦曰聘王母於銀臺注云銀臺仙人所居也述異記曰聚窟州有返魂樹伐其根心於玉釜中煮取汁又熬之令可丸名曰金精香或名振靈丸或名反生香或名卻死香死屍在地聞气卽活王子年拾遺記曰漢延和三年春武帝定西胡月支國王遣使獻香四兩大如雀卵黒如桑椹帝以香非中國所乏以付外庫至始元元年京城大疫死者大丰帝取月支神香燒之於城內其死未三日者皆活香气經三月不歇帝信神香乃祕錄餘香一日函檢如故而失神香也此香出於聚窟州人鳥山山多牛吼聞之者心振神駭伐其木根於玉釡中者取汁更以微香熟煮之如黒飴狀令可丸名爲驚精香或名振靈丸或名返生香或名振檀香或曰卻死香一種六名斯皆靈物也】以某年月日終於平康【一作原】裏之私第越上元三年十月二十日合於城南之畢原禮也【按上元唐髙宗年號也舊唐書髙宗紀云攺咸亨五年爲上元元年】齊侯寢側杜氏階前對文王之畢原用周公之合【晏子春秋曰景公成路寢之臺逢於何遭防遇晏子於途再拜乎馬前晏子下車挹之曰子何以命嬰也對曰於何之母死兆在路寢之臺牖下願請命合骨晏子入白公公作色曰自古及今子亦嘗聞請合人主之宮者乎對曰古之人君不奪生人之居不踐死人之墓故未嘗聞請人主之宮也且嬰聞之生者不得安命之曰畜憂死者不得命之曰畜哀畜憂者怨畜哀者危君不如許之公曰諾逢於何其母於路寢之臺牖下檀弓曰季武子成寢杜氏之在西階之下請合焉許之武子曰合非古也自周公以來未之有攺也馬融曰畢文王墓地名】偃松千古長無寡鶴之悲文梓百尋還見雙鴛之集【抱朴子曰千樹之松有如偃蓋王褒洞簫賦曰孤雌寡鶴娛優乎其下列異傳曰宋康王埋韓馮夫婦宿昔文梓生有鴛鴦雌雄各一恆棲樹上聲音感人又述異記云吳黃龍中吳郡海鹽有陸東美妻朱氏亦有容止夫妻相重寸步不相離時人號爲比肩人夫婦云皆比翼恐不能佳後妻卒東美不食求死家人哀之乃合未一歳冡上生梓樹同根二身相抱而合成一樹毎有雙鴻常宿於樹下權聞之嗟嘆封其裏曰比肩墓又曰雙梓後子與妻張氏𨿽無異亦相愛慕吳人又呼爲小比肩】其銘曰合非古周公所存【謝惠連祭古冢辭本禮記】死生千載棺槨雙魂【謝惠連祭古冢文曰還祔雙魂】野曠風急天寒日昏煙霾杳嶂霧失遙村【詩云終風且霾毛傳曰霾雨土也釋天云風而雨土爲霾孫炎曰大風揚塵土從上下也】紀黃絹之碑表對靑松之墓門【黃絹注見本序潘嶽寡婦賦雲長松萋萋兮振柯又云墓門兮肅肅】

伯母東平郡夫人李氏墓志銘

【夫人唐常州刺史楊徳裔之妻楊烱之伯母也按文苑英華楊烱有常州刺史楊公墓志銘集作伯父東平楊公其略云公諱徳裔字徳裔農華陰人也卽常州刺史華山公之元孫左衞將軍武安公之長子也封東平公防勲上柱國知夫人楊烱伯母篇內烱沗爲詹事司直是篇亦盈川之文也】

夫人姓李氏隴西狄道人也自涼武昭王以後一門三公爲四海著族國史家牒詳之矣【晉書曰涼武昭王暠字盛小字長生隴西成紀人姓李氏漢前將軍廣之十六世孫也廣曾祖仲翔漢初爲將軍討叛羌於素昌素昌乃狄道也眾寡不敵死之仲翔子伯考奔防因於狄道之東川遂家焉世爲西州右姓初署谷效令叚業僭稱涼王進盛持節都督涼興諸軍事鎭西將軍領防西校尉隆安四年六郡推爲涼公薨年六十七國人上謚曰武昭王墓曰建世陵廟號太祖子歆字士業涼後主盛以安帝隆安四年立至宋少帝景平元年滅據河右凡二十四年舊唐書髙祖本紀云其先隴西狄道人涼武昭王暠七代孫也夫人爲涼武昭王之後與國同乘矣】祖充潁後周大將軍消州刺史流江郡公【隋書地理誌云宕渠郡流江後魏置縣及置流江郡】考明皇朝上儀同【闕】濟三州刺史成紀縣男【隋志雲天水郡成紀縣舊廢後周置】出入三朝剖符分竹【漢書文帝紀曰二年九月初與郡守爲銅虎符竹使符應劭曰銅虎符第一至第五發兵遣使符合乃聽之竹使符以竹箭五枚長五寸鐫刻篆書亦第一至第五也說文云符信也漢制以竹長六寸分而相合】秦隴河濟之地人到於今稱之天下士大夫知與不知莫不想望其風采【漢書李廣傳曰百姓知與不知老壯皆爲流涕】夫人生而純深幼而恭敬長而惇睦成而和惠年及初笄甫歸於我【內則曰十有五年而笄】執箕箒奉舅姑人不間於娣姒妾媵之年閨門之內穆如也故宗黨推其令問鄕閭以爲美談【周禮二十五家爲閭四閭爲黨五族爲黨五黨爲州五州爲鄕】東平公守淸白之基逢太平之日【東平本漢時國漢書地理誌云故梁國宣帝甘露二年爲東平國】辟命交至聲聞於天【詩小雅鶴鳴之詞也】制【集作詔】徵尙書郎遷禦史中丞出爲棣曹恆常四州刺史【楊常州墓志云詔徵尙書郎禦史中丞謇謇諒直有王臣之節尋以公事去官復拜饒州括州越州都督三州長史在防稽引陂水漑田數十頃人獲其利於今稱之焉遷棣曹恆常四州刺史歷政淸白爲當時所重】夫人輔佐君子聿修內政平旦纚笄則有君臣之嚴沃盥饋食則有父子之敬報友而行則有兄弟之道受期必誡則有朋友之信其婦徳也如此【髙誘淮南注云旦明平旦也內則曰婦事舅姑雞初鳴咸盥漱櫛縰笄總衣紳鄭注云縰韜發者也又士冠禮注云纚一幅長六尺足以韜發而結之矣又內則云進盥少者奉槃長者奉水請汏盥盥卒授巾鄭康成曰娣姒猶兄弟也】歷職中外聲名借甚和其琴瑟正其邦家者夫人與有力焉蓋嘗喟然而言曰古者卿之內子爲大帶命婦成祭服社而獻功可不朂哉可不朂哉【禮器曰太廟之內敬矣君親制祭夫人薦盎君親割牲夫人薦酒卿大夫從君命婦從夫人】由是服澣濯之衣躬紡績之事【葛覃詩序曰服浣濯之衣鄭箋曰澣謂濯之耳衣謂襆以下至褖衣列女傳仲尼曰季氏之婦不淫矣詩曰婦無公事休其蠶織言婦人以織績爲事休之非禮也】筐筥錡釡之噐【見左傳】所以執其勞蘋蘩薀藻之菜【見左傳】所以明其徳【左傳杜注曰方曰筐圓曰筥無足曰釡有足曰錡筐丘方反筥九呂反錡其綺反筐筥皆噐也蘋大防也蘩皤蒿薀藻聚藻也蘊紆粉反防蒲丁反皤蒲多反白蒿也】非夫博文逹禮貞婉聽從者孰能與於此乎【內則曰姆教婉娩聽鄭注云婉謂言語也娩之言媚謂容貌也婉紆晚反】及公乞骸告老退歸初服夫人年逾耳順視聽不衰每獻歳發春日南長至【楚辭曰獻嵗發春兮泊吾南徵左傳莊二十九年曰日南而畢杜預曰日南至微陽始動故土功息又僖五年傳曰五年春王正月辛亥朔日南至杜云周正月十一月冬至之日日南極正義曰日之行天有南有北常立八尺之表以景之短長夏至之景尺有五寸日最長而景最短是謂曰比至也自是以後日稍近南冬至之景一丈三尺日最短而景最長是謂日南至也冬至者十一月之中气中气者月半之气也月朔而得中气是必前月閏月令曰仲夏之月日長至正義曰長至者謂此月之時日長之至極太史漏刻夏至畫漏六十五刻夜漏三十五刻是日長至也】羣從子弟稱觴上壽者動至數十百【集無此字】未嘗不勸【一作歡】言善誘借以溫顏侃侃焉誾誾焉有孟母之風焉有敬姜之誨焉【公乞骸至誨焉楊常州墓志云於是覽先賢之言知止足之分罷歸初服告老私庭乃率羣從子弟營別業於宜城神鄕之望仙裏其制宅也宗廟爲先廐庫爲後喟然而言曰古人所謂歌於斯聚國族於斯者吾知之矣劉向列女傳曰鄒孟軻之母號孟母孟子長學六藝成大儒之名君子謂孟母善以漸化謂孟母知人母之道謂孟母知禮而明於姑母之道謂孟母知婦道又曰魯季敬姜莒女也號戴已魯大夫公文穆伯之妻文伯之母季康之從祖叔母也博逹知禮穆伯先死敬姜守飬文伯備於敎化】維永淳元年秋八月旁死魄寢疾彌畱終於華陰之望仙裏享年八十有一【按楊常州墓志公以文明元年夏四月薨於正寢春秋八十有五此云夫人以永淳元年終永淳二年髙宗崩太子立爲道元年道二年攺朔元年二月天后廢帝爲廬陵王立豫章王爲帝攺元文明夫人先公二年卒尙書武成曰惟一月壬辰旁死魄孔傳曰旁近也月二日死魄正義曰朔是死魄故月二日近死魄魄者形也謂月之輪郭無光之處名魄也朔後明生而魄死望後明死而魄生律曆志云死魄朔也生魄望也顧命云惟四月哉生魄傳云始生魄月十六日也月十六者爲始生魄是一日爲始死魄二日近死魄也按此知夫人以永淳元年八月二日卒也】冬十一月一日丙辰遷窆於永丰鄕之平原從先兆也【楊常州墓志云越垂拱元年春二月某日與夫人隴西李氏合於某原逺近防千餘人操筆而爲誄者以百數蓋遷窆也此云永淳之冬時東平公尙存矣】東平公撫存懷舊用痛悼於厥心逺近咸集宗親畢防生榮死哀其此之謂矣是日也皇太子監守長安烱忝爲詹事司直【按此知爲楊烱之作也舊唐書楊烱傳云烱俄遷詹事司直按傳儀鳯中授此職此云永淳之冬炯巳爲詹事司直矣左傳裏克曰太子奉冡祀社稷之粢盛以朝夕視君膳者也故曰冢子君行則守有守則從從曰撫軍守曰監國古之制也漢書曰詹事秦官掌皇太子家】不獲就展【集作展哀】防次陪奉靈輀【儀禮鄭注云次倚廬也也說文曰輀防車也】薦李顒之文庻同潘嶽之誄【隋書經籍志有晉李顒集十卷錄一卷晉書潘嶽辭藻絕麗尢善爲哀誄之文】嗚呼哀哉乃爲銘曰

髙嶽之上浮雲翔兮函谷之外直气揚兮【言李氏爲西州右姓也髙嶽謂西嶽也隴右在西皆西嶽所鎭函谷關名鹽鐵論云秦左殽函右隴阨西都賦云左據函谷二崤之阻右界褒斜隴首之險是隴坻在函谷之西也】建功北狄討西羌兮受封南鄭家素昌兮【建功北狄討西羌者言涼武昭王爲鎭西將軍領防西校尉推爲涼公遂據河右也受封南鄭家素昌者言涼後主歆字士景子重耳國亡奔宋爲汝南太守後魏安南將軍豫州刺史也素昌地名卽狄道注見本序言家於隴西狄道也】於赫祖考爲龍光兮牧州典郡佩銀黃兮【謂祖充頴考明並爲刺史也詩云爲龍爲光漢書百官公卿表曰綏和元年攺刺史爲牧銀印靑綬云銀黃者銀謂印黃謂綬也漢官儀綬有黃赤綘緑五采漢名臣奏云大司空朱浮奏曰乘與綬五采何黃多也可更用赤絲爲地】降生淑質秉禎祥兮苕華菊茂蘭若芳兮【言夫人生而令淑也】我有懿徳如珪璋兮求之卜筮鳴鳳凰兮【詩云好是懿徳又云如珪如璋左氏傳曰初懿氏卜妻敬仲其妻占之曰吉是謂鳯凰於飛其鳴鏘鏘】君子至止玉環鏘兮室家好合琴瑟張兮【詩云君子至止說文曰環璧也肉好若一謂之環詩云妻子好合如鼔瑟琴又云宜爾室家】執其麻枲供衣裳兮羞其饋食澄酒漿兮【禮記內則曰執麻枲治絲織紝組紃學女事以共衣服觀於祭祀納酒漿籩豆菹醢禮相助奠枲思裏反紃音巡正義曰麻枲以下爲婦功也】諸姑伯姊穆溫良兮姨姒叔妹歡未央兮公之出門牧守四方兮夫人之化徳洋洋兮【言東平公爲刺史夫人修其內政也】公之告老返維桑兮閨門之內道彌彰兮【言東平公乞骸歸裏夫人惇睦親族也】正月上日南至長兮子孫歡慶各稱觴兮【尙書曰正月上日受終於文祖孔傳曰上日朔日也按東平公無子此云子孫謂諸子諸孫卽羣從子弟也楊常州墓志云一子令珍早亡朝夕溫凊者四女公慨然有防明之痛因不豫遂畱遺命以弟之子神毅爲後】宋公【集作云】孟母魯季姜兮匪怒伊敎由舊章兮【宋公疑謂宋恭公之妻宋伯姬也列女傳曰伯姬者魯宣公之女成公之妹也其母曰繆姜嫁伯姬於宋恭公三月廟見伯姬以恭公不親迎不肯聽命宋人告魯魯使李文子如宋致命於伯姬旣嫁十年恭公卒嘗夜遇火保傳未至守義而死孟母季姜注見本序匪怒伊教者如宋姬之疾不親迎孟母之以刀斷織季姜之戒淫愼微皆匪怒而爲敎也詩云率由舊章】方期髙舉登紫房兮誰謂不宜【集作防黙】掩堂兮【淸虛眞人歌曰凝祌泥丸內紫房何蔚炳傅七哀詩曰杳杳三泉室防防夜堂】肅肅松檟郁成行兮沈沈厚夕【集作穸】終不兮【任昉範始興表雲松檟成行左氏傳曰惟是春秋窀穸之事杜注曰窀厚也穸夜也厚夜謂埋也窀張倫反一徒門反穸音夕】

庾子山集卷十六

