

欽定四庫全書

集部五

句曲外史集

別集類四

元

提要

﹝臣﹞等謹案句曲外史集三卷補遺三卷集外詩一卷元張雨撰雨字伯雨一名天雨別號貞居子錢塘人年二十棄家爲道士居黃篾樓一時名公卿爭與之友雨手錄平生詩文甚富明成化間姚綬購求得之嘉靖甲午陳應符讎校付刋凡三卷而以劉基所作墓志姚綬所作小傳附之崇禎間常熟毛晉復取烏程閔亢衢所錄遺佚若干首爲補遺三卷附以明初諸人酬贈之作晉又與甥馮武搜得雨集外詩若干首合刻之仍以徐世逹原序冠於卷首雨詩文豪邁灑落體格遒上早年及識趙孟俯晚年猶及見倪瓉顧瑛楊維楨中間如虞集範梈袁桷黃溍諸人皆深相投契耳濡目染淵源有自固非方外枯槁者流气含蔬筍者比矣

乾隆四十二年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●句曲外史集原序

陶弘景在齊梁時掛冠居句曲山自號華陽隠居性雅淡愛山水每經澗谷必吟詠盤桓尢喜著書賦詩旁通陰陽醫藥之術朝廷屢徵不起世以髙尙稱之後七百餘年當元盛時貞居以儒者抽簮入道自錢塘來句曲負逸才英气以詩著名格調淸麗句語新奇可謂詩家之傑出者當是時以詩文鳴世者若趙松雪虞道園範徳機楊仲弘諸君子以英偉之才淩跨一代諧鳴於館閣之上而流風餘韻播諸邱壑之間貞居以豪邁之气超然自得獨鳴於邱壑之間而淸聲雅調聞諸館閣之上諸君子亦嘗與其唱酬往還𨿽出處不同而同爲詞章之宗匠辟如軒輊詎知其孰先而孰後耶矧貞居博學多聞襟懷灑落故大夫士多景慕而樂道之也夫隠居負時世先後好尙問學似未可以同日語然隠居之淸風髙節貞居之雅度逸才亦可謂前舂而後應豈非句曲山淸爽之气鍾秀於二子歟以吾夫子中庸之道修已治人金聲玉振之文昭著於天地間使於學道而望洙泗之科猶未易量也至若奔競功名蹀踥聲利醉生夢死不自覺者則二子之罪人也抑其風度其將追嚴子陵陸修靜之武歟易曰不事王侯髙尙其事二子其庶幾乎貞居張姓雨名伯雨字貞居其自號句曲外史世人稱之吳郡徐達良夫序

●欽定四庫全書

句曲外史集卷上

﹝元﹞張雨撰

○五言絕句

東漢髙士詠十四首

八月十三夜風雨淒其慨念東漢諸逸民取大蘇公中秋冷坐無因醉半月長齋未肻辭爲韻

子相足周旋【一作也】破此家產丰陰功誰爲書得來華陽中

右鐂翊【子相眞誥作子翔得道任華陽右理中監】

入山服黃連還鄕騎靑牛借得【一作問】五嶽圖�去三千秋

右封君達

矦光與徳耀布衣心耿耿長夜五噫歌誰念空山冷

右梁鴻

難與助爲理聊復共偃臥文叔迫我甚客星【一作誰云】犯帝座

右嚴光

老瞞實雄猜乃忌仙者徒鱸魚旣可鱠蜀姜不可無

右左慈

貴誠不如賤富誠不如貧自無子平易孰悟損益因

右向長

贈行靑竹杖壺中有餘地如何一升酒盡日登樓醉

右費長房

破甑久生塵短衣不掩骭還渠一斛麥所拾已雜半【一斛一作六斛】

右範丹

臥龍拜牀下劉表安能屈照見采藥蹤猶遺鹿門月

右龎徳公

欲追薊先生白雲迷其方驢鞭不可執【一作振】壽與銅狄長

右薊子訓

吹笙古仙人政要玉棺埋借問雙飛鳬何時離縣齋

右王喬

公是伯休那賣藥價不二卻問奪牛翁徵君當過未

右韓康

養壽慕松喬潔已配箕潁穴居七十年【一作七十事兔罝】娶妻終不肻

右矯愼

逃名名我隨避名名我追去去南北山與世從此辭

右法眞

奚官洗馬圖

曾侍赤墀東天池看浴龍晚涼湖上夢猶立栁陰中

明皇按樂圖

髯伶識樂句我信曲有誤月白商聲多塵起漁陽戍

古意

吳綾光纚纚織成鯨掉尾美人不敢裁恐觸波浪起

夜思

空山嘈夜雨幽人坐惆悵今夕楚磵泉明日秦淮浪

玄洲倡和

茅山玄洲精舍左右眞仙古迹曰菌山羅姑洞霞架海鶴臺相華源玄洲精舍紫軒火浣壇隠居松玉像龕至治二年壬戌歲道吳興溪上與松雪學士倡和十絕以記其處仍書刻石山中

靈邱狀三秀紫雲覆其顚易我朝生質閱彼大椿年

右菌山

九疑得道女受事易遷家詩贈金條脫人逢蕚綠華

右羅姑洞

日芒界金色虹梁飲鳳阿直把天孫袂烏鵲詎塡河

右霞架海

靜夜颯靈風神君語帳中至今雙白鵠時下五雲峯

右鶴臺

華林淸散景丹水碧凝脂落葉秋無數玄都懶寄詩

右桐華源

李基遺故鼎趙嘯絕風雲悠悠千載下更復屬夫君

右玄洲精舍

玄窗太霞气赤書洞古文借問軒中主莫是紫陽君

右紫軒

眞火本無候眞人自出現問埽刼灰餘幾見紅蓮變

右火浣壇

露壇棲妙蔭仙籟降靈芬何時三易帔重拂兩梢云

右隠居松

瑞儀溫比玉【一作徳】寶帔曲流光稽首大司命料理住金鄕

右玉像龕

六言絕句

○煙梅睡雀墨戲

珍偶偏憐瓊樹寒香漢漠紛紛誰見羅浮月黑一枝同夢梨云

妝鏡

璧月朝朝瓊樹明星處處阿房不似千秋鏡裏與人能鑑興亡

子昂風篁圖爲葉景修作

不同主人看竹稍似隠居聽松一代親承墨妙葉公信有眞龍

○七言絕句

元統元年冬十一月句曲外史菌山巢居成制十小詩以自見錄呈華陽隠居資一捧腹

崇元館主在齊梁乃有元之吳郡張相望八百四十載我居【一作皈】鶴臺如故鄕【事見九錫碑】

望見飛檐松杪花下盤陰洞石聱牙老樵迷路疑【一作驚】相問若个江東道士家

風水所言惟理气眼明此術未全疎景純解道遊仙句信是靑囊有異書

縹緲洞庭連白雲綠橘黃柑能見分昨日扁舟尋好事明年處士比封君

谷中僅僅【一作僅有】一庵住壇上累累白【一作惟餘數】石陳杖隨流水過鄰捨席與長松分主賓

但倚茅君爲座主從稱外史作官衘道家六經發願寫深向石頭藏一函屋壁【一作頭】置書碑版多雄【一作白】虹光怪鳳凰阿【玄洲地名】看到空山【一作深山】十日雪竈突無煙柰爾何

肻借山中步障錦與作天下庇寒裘三尺窗欞萬株木不怕霜寒到上頭

只有天公終可倚我作巢居名倚天未必髙虛無事業負日讀書兼打眠

龍虎山中薛玄子璚林築臺詩亦工應接菌山聊爾耳非闗千里事同風

龍虎山鄭良楚來從宗師入京

目送三峯鸞鵠羣更憑谷口喚夫君莫嫌病臥墻東叟畱得長鑱管白雲

松下淵明爲鄭明徳作

歸來不爲督郵輕自爲松根長茯苓博浪金椎拈不起倚鉏卻讀相牛經

次韻答薩天錫見寄

推敲指點據吟鞍苦爲搜詩夢不閒誰會鳳凰臺上意手挼黃菊看鐘山

寄題陳生華山圖二首

西祀曾尋箭筈天雲臺石室故依然雪驢嗅地鞭不起一笑太平三百年

華嶽秋髙不受寒虎頭粉墨意蕭閒赤城別有思仙夢長在明星玉女間

海粟松雪酸齋雜書一卷戲題於左

長沙老筆混狂瀾【一作戲波瀾】刮耳鷗波點素紈【一作松雪憑誰染素紈】翰墨風流作三笑最憐白紵一生酸【一作寒】

湖上莫歸答吳養浩修撰【吳時止酒】

樓外鴉啼莫雨微歸鞭忙趂落花飛若教禿鬂翁能飲肻羨山人倒載歸

淩波仙

春雲如水碧粼粼誰見淩波襪上塵洛浦湘臯都是夢手中花是卷中人

吳興墨蘭

墨君石友是同參幾葉光風染碧嵐悵望王孫杳何許年年芳艸滿江南

曩讀葉靜齋艸木子中一條云趙仲穆者子昂學士之子宋秀王之後也能作蘭木竹石有道士張伯雨題其墨蘭詩曰滋蘭九畹空多種何似墨池三兩花近日國香零落盡王孫芳艸徧天涯仲穆見而媿之遂不復作所記與此詩意正合而集中無之因附見於此噫鐵崖之悲不其然哉石樓野生漫識

李遵道溪山春曉圖

誰寫江南雨後岑淸寒空闊撲雲林何當載我圖書去共試野航春水深

爛柯圖

一局棋殘爛斧柯山中日月竟如何歸來記得神仙著不比人間局面多

詠梨花

折得瑤花第一枝淸明時節寄他誰絕憐天上無眞色虢國夫人淡埽眉

偶成

黃篾樓中枕書臥雙鶴交鳴驚夢破靑天墮下白雲來捲簾一陣楊花過

禦史入山

喜聞宰相入山來急喚山童埽碧苔云鎖洞天三十六樓臺一一爲君開

讀臨川集

班馬文章老琢磨咎夔心迹半雕訛執鞭願作鐘山吏一袱字書隨白騾

春水

雪消巖澑注灣陂便有微瀾作渺彌時見幽人來照影蕭梁臺畔立多時

春酒

雪度靑天落酒杯花枝半拂角巾摧陶公醉石蒼苔滿不見猖狂李白來

春燒

日落山前野燒生白茅黃葦地初晴明朝卻賦雉帶箭呼酒岡頭看火城

寄馮海粟待制附天目僧過廣陵

天目峯頭一鶴回白雲持贈當寒梅瓊花觀裏開包處寄得玄砂白紙來

三都一序爭傳賦借重西州皇士安慚愧山圖經品藻苦心畱得後人看

昨日淮南召八公揚州擬看醉圍紅賺人雞犬雲中去策轉江頭控鶴童

玄洲獨坐偶成

檐外菁蔥玉樹排小山叢桂近當階出云好看飆輪頂云出飆輪忽被埋

墨海棠

漢宮愁絕冷■﹝赤垔﹞■﹝赤支﹞【一作煙枝】一蘸鐂郎兩鬂絲甲帳夜寒銀燭冷六銖云帔獨來時

東坡書蔡君謨夢中絕句二放營妓絕句三虞伯生題四絕於後眞迹藏義興王子明家要予次韻凡九首

日將公事湖中了醉入重城列炬明自古大藩財賦地古人偏得賦閒情

謝女嬌吟雪比鹽北臺馬耳見雙尖衲衣政索歌姬笑不道春寒繡被添

寫韻軒中塵不驚與誰同躡鳳凰翎彩鸞可惜情緣重只合淸齋寫道經

釵頭新綠荔枝紅那與江桃色味同聞道端明新進譜一時殿閣起燻風

香辟春寒玉辟塵流蘇斗帳醉和春一雙明月都無價寂寞人間第二人

江南在處煙波好浪迹先生不上船近就闔閭城下宿可憐霜月夜娟娟

靑城樵者一衰翁寫罷烏絲滿袖風消得玉堂金研匣至今傳入畫圖中

聽碾龍團怯醉魂分茶故事與誰論纎纎玉腕親曽見秪有春衫舊酒痕

白公種竹蘇公栁談笑功名後世誇依舊葑云三萬丈斷橋誰與築堤沙

山中

一枝石瘦如麐角六出花開似麝臍隨意莓苔一杯酒也勝騎馬聽朝雞

顧定之竹石

龍孫乍脫■﹝衤朋﹞兒錦石面都皴彈子窩畫妙通神欲飛去虎頭癡絕柰渠何

李仲賓雪竹

斷縑黯淡何人墨四十年前老薊邱向使戴家多種竹雪中那肻便回舟

吳興道中

書淫畫聖王孫老雪靘沙明湖水淸黃庭不用鵝羣換也許山陰道士迎

李煉師雲閒捲

朝隨飛鶴出檐端倦鳥紛紛莫與還若似山居無用者此身政不羨雲閒

溫日觀蒲萄

日觀一飲西涼酒解寫蒲萄絕代無請師截斷葛藤路還我黑月摩尼珠

桂枝詞

桂樹叢生枝婀娜糝粟黃雲欲成朶燻醒秋衣懶下牀金蟾嚙斷燒香鎖

書道童總管贈蔡霞外詩後

多病潛夫懶入城旋營艸閣看陰晴竹宮桂館花繁處乞與霞僊爛熳行

新居快雨戲筆

旋埽林扉一榻橫綠陰幽底水紋平閒眠愛殺荷溝雨玉磬池邊無此聲【玄洲精舍玉磬池皆石骨也】

子昂墨寫萱艸

碧浪湖頭翰墨香山蜂遊趂午陰涼戲拈小筆塗幽艸正自無憂得可忘

林泉髙士圖

我本玄眞老孫子意托綸釣相娛嬉浮玉山前一瓢酒頗恨時無顏太師

潯陽琵琶圖

一幅面屏秋月圓荻花楓葉染江天江州自是無司馬多少琵琶上別船

馬逺小景二首

栁未藏鴉雪未消春衫遊子馬蹄驕去年沽酒樓前路錯認桃花第一橋

玉砂捲海白模糊千樹梅花埽地無彷佛水仙祠下路金枝翠帶不勝扶

葛嶺新居

葛洪川上有餘地善和裏中無故書爲惜人間秋水觀雞鳴犬吠又移居

臺掾薩天錫求識予面而之燕南八月十四夜風雨宿菌閣絕句七首明日追寄之

李公求識少陵面未聞艸堂三日畱看君用意古人上卻愧無言與獻酬

鶴臺道民掩柴扃鴈門才子宿寒廳恰有金華一樽酒且置茅家雙玉瓶

巡官畏虎盛前呵驚動燕山薩照磨剪燭對牀詩未穏從渠醉尉問誰何

物華年鬂兩駸駸憶別何堪動此心喬木萬株天一握菌巢獨自看秋陰

髙情常愛白雲多雲爲漫山雨注河野人寧知禦史雨秪見石田蘇晚禾

走送蒲衣庵外路歸時望見赤山湖林子求看換鵝帖胡郎傳送捕魚圖

內臺最近燕南幕博士臺郎有此除山澤何當大人賦寄聲多謝馬相如

緝熙殿禦制墨梅詩帖

宣和妙賞緇衣句傳在夷門作勝談行殿春風四十載玉妃終老向江南

王子明求題髙侍郎雨竹

雨立修篁似戟枝墨君畱影故僛僛房山秪憶巴山夜及見官奴把燭時

樓居春曉望玄圃【時寓杭州開元宮】

子晉新宮倚太霞繞湖煙火萬人家觀臺一面無人處日出煙消都是花

四賢帖

四賢者伯長袁侍講伯庸馬中丞伯生虞侍書時中劉待制玄卿裝潢手書成軸命予題識遂卽虞公絕句韻書於後

四明狂客已乘雲海內文章有二君可惜戴華劉伯壽只今零落鳳凰羣

月夕愛南窗竹影

兩叢小竹南窗下露葉風枝共秋夕月明見影忽自笑移得王淮鳳翔壁

李士行枯木

兩株蒼柏如蓬首皮毛剝落心不朽曾見春風春雨來相看喚作忘年友

仙山樓觀圖爲馬仲禮作

憶共能書蔡少霞良常洞口看桃花人間詩酒耽迷了三百年來不到家

張公甫鐵山隠居圖

鐵山曾照鐵衣寒南渡功名有足觀不見元丰全盛日錢鏐孫子已黃冠

隠居圖

壺漿相餉過溪東縞袂靑裙笑語中何必桃源尋舊路太平閒作祝雞翁

趙魏公寫生梨花折枝

玉面渾無獺髓痕春風洗綠上飛裙遙知姑射山頭雪化作楊君夢裏云

張仲敏鉤勒風林

墨君神駿出洋州形似無如老薊邱可惜風林半窗月試憑老眼爲雙鉤

鶴山書院

寂寂茅堂掩晝門藤陰花气小池渾也知建鄴靑精飯不到臨邛白髮孫

覺林院

石湖園中數株石堆向覺林僧子家眼前醒醉若無語領客繞庭惟看花

歸自雨中寫況寄景修博士

蛙處水連圍屋艸鳩時雨爛覆檐花移過書窗金鵲尾秪言渾似野人家

葛嶺柬樂閒髙士並寄公文道弟

葛洪井上訪貞居一飲甘泉足自如拂袖莫嫌狂散甚子非知我我知魚

次韻實喇卜郎中題襄陽官舍

峴山日落春風起竹塢湘桃零亂開倒著接■﹝罒離﹞駄瘦馬無人知道使君來

葛嶺雜書

小娃小艇無蹤迹只有荷花雨濺裙淨洗一方天水碧不教歌板污遊雲

仲敬畫華陽艸堂圖

珠樹風來學鳳鳴玉泉雨過作琴聲識得良常洞中路前生我本山玄卿

遵道竹枝

篔簹谷口白雲生雲裏瑯玕萬玉聲驚破幽人春枕夢一窗斜月半梢橫

避暑圖

雪藕冰盤斫鱠廚波光簾影帶風蒲蒼生病渴無人問赤日黃埃盡畏途

徑山寺僧山水

澄心蠒紙墨花香上有元暉古印章怪底徑山山寺裏老僧衣袖著瀟湘

白無咎黃蜀葵

金銅仙人雨中立鉛淚恰如辭漢時傾心脈脈何所待願見白日光陸離

修竹士女圖

空谷佳人玉佩璫瑯玕斜搭領襟長杜陵野老多才思解道風吹細細香

墨杏花折枝

折得鄰墻紅杏枝春風偸染墨臙脂恰如誤入仙山路虎嘯林深月暗時

○五言律詩

晉彥博士以詩索和甚媿率然觀者勿笑其窘步

鑿磵盛春雨新流遶捨前何當畱太白相與學思玄碧洞無人掃丹梯有路緣催詩苦云迫莫笑竦鳶肩

輔成觀張上卿墓廬

靑牛謝車禦白鶴嘆人民閣有淩煙像橋無進履身平生玉櫑具此地石麒麟蕩蕩傳宗業中朝倚外臣

風雪中得金陵諸公書二首

雪作眾禽驚窗幽亂霰鳴愕然身濩落莫矣歲崢嶸松竹聊娛拙乾坤苦忌名故人不相貸書札到柴荊

落木從風靡支流趂谷斜山空不須說歲去若爲遮饑鶴撏窗紙寒魚嚼雪花推書更【一作秪】淸坐席暖到昏鴉

天谷庵【宣和金壇郎郭髙士之居也】

十三科取士救世豈無方儵送孤鴻舉難追八駿驤金壇猶著號碧落舊爲郎劍化丹壚在山寒井水香

碧玉庵【四明袁氏】

廿四巖前客能忘賀監居乖龍嗔艸檄古象泣遺書把袂風塵表近公冰雪如時來靑瑣闥晚節要蘧廬

湖寺擁碧軒

喧寂一塵隔湖濵出寶坊荷陰分補衲水气雜燒香書勘烏皮幾茵敷白■﹝毛疊﹞牀從來已公屋詩客許徜徉

萬致柔還省親捨僕聞而往候道中得此

數里平岡路仙山迹漸分柴荊來鵲語村落去人羣粉陣松崩雪濤頭日濯云不緣停僕禦直以候夫君

寄洞庭王子正【一本題云聞洞庭之勝】

洞庭山似簇銀闕翠芙蓉安得滄浪子同尋縹緲峯魚龍隨水落橘柚待霜濃未必桃源似雲帆躡去蹤

奉和揭學士聽松軒

何年種松子此地聽松聲濤響風還作山空夜自明一瓢嫌物累九奏感時淸得似蒼髯叟長依白玉生

孤山晚步寄和靖掌祠懷中庸子

瑪瑙坡前立荒陂接葑田試從樵子徑往覓僕夫泉眾艸寒猶短羣峯晚更妍誰歟結眞隠共老太平年

十二月三日雪

快雪眞無價丰年定有期臘前才一白至後已多時玉展琳瑯步花團蛺蝶枝春風在天上飄入萬年池

煮石窩

仙人白石子服食受奇方王烈猶飡髓初平枉叱羊砂牀收箭鏃玉屑備餱糧借爾彌明鼎行窩到處將

良常艸堂圖

鄰近方隅洞良常別有天艸堂朝看雨藥圃夜舂泉邈矣盧鴻乙奇哉魯仲連君看遺世者若个是神仙

齋居偶興

絕澗多靈石中開小洞房醉醒依竹素晴雨看梅黃樹暗鶯聲澀巖虛水韻長未能超賈馬自足上羲皇

午日柬楊廉夫

客有擁琴至吾寧折簡招足音垂谷口雨气截山腰酒倩紅泉瀉花爲絳節朝不嫌泥濘極一舸段家橋

雨中

推枕蘧然覺髙齋人迹稀捲簾芳艸短看雨杏花肥薄莫寒仍在中林願稍違一遷隨谷鳥喬木是耶非

除夜

忽忽歲雲暮徒興白首嗟山畱待伴雪春禁來年花把卷因遮眼分餳且膠牙自緣身懶惰莫遣送窮車

磵北梅�三月始華

陰磵殘梅枿臨流一向欹但存孤注在敢恨一生遲凍雨如相喣春寒不受吹後時翻見獨宰物遂成私

蕚綠梅

山中古仙子無言春寂寥玉容澹朝雨翠气濕微霄臨風怯玩影弄雪妬攀條擬覓何郎句還憑翠袖招

山水便面爲栁道傳作

篋笥秋非逺塵埃暑實煩遂遊千里目稍待一涼恩僧閣依旁嶺漁梁跨別村誰能從象外試覓武陵源

馬伯庸禦史石田山房

監州遺愛地禦史讀書堂弦誦猶懷魯田園獨在光白茅編野屋翠竹被溪梁欲賦淮南隠知君意不忘

寄樊子中打碑者

樊遲詎學圃可論金石交常賦舊文字如見古陶匏漢篆龍回壁梁書室臥蛟墨卿吾與爾聊復隠三茅

呈揭曼碩學士

柴荊馬糞間蛛网動相闗閣老因移疾鯫生賴訂頑雨涼新竹健沙僻睡鳬閒如許淸秋意扁舟猶忍還

曲宻亭

水盩山復屋亭此可婆娑蝸角地𨿽少蜂房春自多橘藏商皓樂鳳憶楚狂歌何必天津上逺尋安樂窩【屋當作厔】

流杯磵

古木蟠幽磵層巒疊翠臺水歸蒼玉峽風引綠荷杯我自知魚樂人誰祓禊來惜無鼠須筆寫記刻巖隈

菌閣

巖架菌芝出榜題松雪扉云來畫檐宿龍向墨池歸對幾琴三疊倚闌山四圍仙靈能夜降應得■﹝口受﹞玄機

積雨

飽聽三峯雨閒題七月詩水深荷意怯田冷稻心遲鼃黽陰爭盛蛟龍勢亦隨蒼茫不可問身外付云移

早秋

每嫌新酒少尙喜故交稠籬落三家墅梧桐十日秋月生微顧兔星淡沒牽牛亦欲觀多稼江湖雨未周

次韻元鎭玄文館有懷

林气早知雨黤淡研苔滋素飆驚閒幔朱實委淸池將整還山斾復亂故園思拏舟倘未逺弭棹一來玆

開元貞人見遺劉商觀奕圖石刻毫髮布縷皆盡精妙蓋李龍眠臨唐畫本茅君彥模勒爲玉局仙翁所藏雲

薪桂蘇蘭者能來立坐隅徒聞玉楮刻遂信石枰圖妙迹傳仙李髙名重大蘇向來林下意不敢易樵夫

乙亥元日試筆【四日得春】

自古三朝節於今一笑看問年書亥字獻歲出辛盤黔突多蒸術紅冰剩浴丹行行追勝事步步埽春寒

無錫華子英溪山勝槪亭

共愛溪山住輸君勝槪多疑將艸堂畫展向鏡湖波鸛雀深松栢鳬鷖足芰荷更修仁知術鄕社樂婆娑

○五言古風

蛛网落花

飛花墮錦茵蛛网解畱春露垂沾更重風破舞還頻不逐燕嘴泥寜隨馬足塵遊絲復染惹流浪何足嗔

題墨蘭贈別於一山之京師

三月愁送客春寒雨如霰冥冥返塞鴻悄悄棲梁燕揚帆五十日蓬萊望中見欲持猗蘭操一奏南燻殿

雪齋

騎驢吟雪詩煮茶煎雪水何如埽一室置身虛白裏君家有故事髙臥殊未已

龍洞

山中春水泛蛻骨長於樹拏舟探穴口甚深不敢渡窮冬桃始華爛然珠光處

張師夔畫謝家池塘

春風颯然至幽人午夢醒遙見池塘綠不知春艸生如何騎馬客亦向夢中行

春山晴靄圖

危亭面懸瀑深塢著茅堂羣木相掩薄風披如有香避世眞樂土欲往川無梁隠淪倘見招歲莫從徜徉

蘭雪齋爲金壇王敬賦

謫仙有妙語淸風灑蘭雪髙懷千載下子獨慕芳潔春冰斷瑞花晨露滋奕葉端居味道腴光景庶不滅

再賦天池

巃嵸古墩邱泓潭浸其股金碧爭蕩磨穿穴稍旁午斬松羅石榻玄芝錯神滸遙應玉女盆潤及黃精圃

濵洲雲巢圖【張彥輔畫】

蒼山不受寒裹以白兜羅借云以爲暖我意不在多小營丹鶴巢髙棲翠云柯飛仙度鸞笙老人臥雞窠誰能江海去風雨一漁蓑

寄題劉彥基丹室

昔聞沖虛宮逺在錦江頭往來多異人東望不可求借問鴻寶書枕中今在不尙餘一丸藥光景夜不收食之生羽翼飛去十二樓下視何蒼蒼至情難久畱我將拾瑤艸遲子於玄洲

十月十八夜震澤風大作明日大雪異常又明日甲子日出大寒

弱齡逃世网一勇以求志折旋四十載竟日坐有累大拙使爲巧小朴使爲器用是役於人夫豈足言智飄風皷具區如我長噫气追惟年運往通夕遂忘寐聖人罕言命天道殊難致委順待未來餘日敢終棄

次韻晉卿翰林贈陳秉彜

金華黃太史出爲儒臺冠詩文齊六經奇古誰敢傳如掇明月珠妙在九曲穿而子工筆札狗監非所薦挈之登龍門果獲尾時彥孜孜勤執經矻矻勞染翰敏手不暇給精華且屢換憐才吾輩事子乃羞自獻由玆數來往無事輒相見湖嶺錯縈紆煙霞爭變幻一夕快雨餘春物已消半言歸天臺奧俄頃語離散此手不易執明日柁樓飯迢迢望白雲瀑布聲許悍赤城跨滄海朝霞以爲岸倘遇仙者徒勿易樵牧賤予衰志求道千載猶莫旦老經三百家一一理殘捲霜毫犯冠籜墨汁滓衣汗何功使願果盡力輸老腕子書能瘦硬淚眼秋隼健惟餘篋中字照我日光爛送子望崖返回目窮海甸春夕豈不短反側移漏箭才夢金庭遊還逐濤江亂洊知家庭樂旭日陰始泮身扶老人杖衣憶慈母綫還期當及時遲子秋水觀棲棲寡儔侶孤坐至日晏追步太史作用以申繾綣

○五言長律

書懷二十韻奉呈虞集賢

昭代千齡運斯文一柱功初當延佑日晚識廣陵公朝士因推轂先生猥擊蒙暌乖遺廿載寤寐接孤風太史山川彥仙儒館閣崇置身淸切上用志杳冥中句法黃初過才名冀北空朔南馳使節江漢借歸篷酒問余杭姥泉尋六一翁境非秋水觀寺卽紫微宮侍坐要王逺移家近葛洪於焉承咳唾足以振罷癃卓爾身爲貴胡然老見攻戰肥終道勝徳重豈途窮玉趾閒迂步麻衣病鞠躬茶煙窗冉惹墨沼樹玲瓏饑甚無瑤艸招來有桂叢輸心何落落把袂輒匆匆易進乘軒鶴難追戲海鴻明朝去吳會長笑爲誰雄

元日雪霽早朝大明宮和辛良史省郎廿二韻【並序】

延佑攺元三月民瞻石宰相遇京師承需鄙作且辱先施之惠林下朽生不能造館閣綺語幸於言句外求之愧悚而已

才設中庭燎俄看宻霰飄歲開環甲紀星動指寅杓鳳集天門榜珂鳴月殿橋卿云同四表和气集三朝陛級肪初截雲層玉旋雕句陳分彩隊步輦簇靑腰積屑承盤重吹花到笏消逶迆光斧座淩亂綴珠翹樂共壚煙合班隨翠袖招閬風遊廣漢玉局道逍遙北戲魚龍舞中巖虎豹調旌旗攢贔屓冠劍掠招搖穆酒曽觴母洪崖及見堯萬年臨紫極一白慶璇霄朝會儀如此騫騰意頗饒身惟參寂寞世豈絀紛囂姑射消疵癘蓬萊倚泬寥瑤華攙戴勝珠樹引回鑣有術探鴻寶何人識爨焦竟須窮海岱直擬並松喬書就神牀寫香從別室燒憐君守華省琢句廢春宵

茅山四十四代宗師牧齋眞人升仙謠

昔愛西城記華易許徧窺醉持龍節舞寒借鹿裘披秪憶山中樂寧期世外悲及傳南嶽劍難駐赤城師畢道能無待玄科本有期紫宮新坐席金籙古威儀菌石哀泉咽松花泣露垂他年歸白鵠尙慰裏民思

○古詩長短句

姑惡

村南村北麥花老姑惡聲聲啼不了有姑不養反怨姑至今爲汝傷風教噫君𨿽不仁臣當忠父𨿽不慈子當孝

墨龍

髙昌世子寫墨龍此龍乃出開元東井中東井水與天河通龍下取水遺其蹤道人識墨帝子逃入世子之筆鋒井頭夜半飛霹靂元气淋漓雪色碧一鎖銀牀五百年才點目睛生羽翼

句曲外史集卷上

●欽定四庫全書

句曲外史集卷中

﹝元﹞張雨撰

○七言律詩

範以善雲林淸逺館

華陽【一作雲林】範監居幽眇不到玄窗未易逢山气半爲湖外雨松聲遙畣嶺頭鐘嘗聞神女騎龍過亦有仙人控鶴從安用乘流三萬里小天元在積金峯

盧疎齋集

盧疎齋集宣城挍官本讀之一過生气凜然有懷哲人援筆而賦

人物西淸第一流曾看繡斧下瀛洲難求冀北千金骨空載江南數斛愁小謝夢無靑艸句大蘇詩有景疎樓敬亭依舊峨嵋月付與騎鯨【一作盧遨】汗漫遊

書東坡先生畫像

峨嵋秀色杳難攀玉局仙人不受閒南斗日躔【一作辰】韓吏部西湖風气白香山寧【一作從】教刺舌姦邪黨可惜低頭侍從班試【一作更】問東坡鐵拄杖於今海上未曾還

寄謝張子壽禦史京口畱飲【時將赴湖南憲僉席間楊以吾鼓琴瞽叟吹笛】

賣藥南徐兩日畱繡衣相對似淸秋借抄衡嶽元君傳挽住湘潭使者舟安道推琴元有在【一作一琴何待破】桓伊弄笛【一作三弄】若爲酬歸來獨醉投山閣【一作獨臥林間醉】夢寄新詩與率牛

宗師云江還山虞侍講惠詩有詞請大洞籙

丹鳳樓前返羽車淸詩滿袖出京華雕虫徒刻三年楮補衮應飡五色霞太白晚傳靑綺帔元種早授玉門砂要知不隔金閨步常是相從太極家

次韻柯敬仲學士見寄【柯時悼亡】

故人往往天祿閣我嘗夢見燃靑藜重簾月落秋燕往九衢塵動朝雞啼能傳米芾書畫學稍憶盧鴻林鶴棲繇來避世向金馬諷諫得君寧滑稽

經碧浪湖奉懷吳興公

湖水秋空玉色勻蒹葭纎雨上綸巾重來羊峴誰沾淚卻顧龍門不見人獨放酒船尋鱠具誰容狂客吐車茵西風白羽元非用只爲人間苦障塵【纎一作殘上一作灑苦一作善】

贈商學士徳符

鞭鳳笞鸞【一作笞鳳鞭鸞】下紫煙筆牀塵尾意翛然一貧自信如陶侃三絕誰能似鄭虔金碧瀛洲扶禦扆玉華仙露灑經筵壽巖獨立風塵表卻笑靈椿是小年

泰定丁卯沙溪元日按志【是年外史蓋五十一矣】

山世行藏本不羈江東節序片帆隨三朝猶是嘉平臘一集【一作七字】又題丁卯詩赤石靑林含古色白沙翠竹照【一作弄】淸漪春風浩蕩鷗波興終要南山霧豹姿

寄李季和

孰與言詩李髯叟一日不見已爲疎因觀故京來白下載聞新作過黃初小峯待月許攜被中林放鶴要回車杜陵醉歌不易得豈惜華陽眞逸書【顧況號華陽眞逸】

舟次滆湖用栁博士夢薛玄卿詩韻寄倪元鎭兼懷道傳明徳

思逺重逢茅小君香消酒盡路三分五湖歸思浮天水一霎秋陰過雨雲栁子篇章渾可法花奴弦索共誰聞惟應自洗唐溪石塡得金泥小篆文

曲林眞人遺以乳石杯盤賦詩以謝

上黨攙天入醉魂元功有意琢云根小於藥玉荷心琖大稱霜皮木癭樽藉艸飲時畱洞吏隔花捧處倩山猿殷勤更借彌明鼎寒夜聮詩酒屢溫

讀元次山集感而有作

漫叟古之賢達歟憤世直言七不如著書首補雲門樂取醉政賴石湖魚湘中韶濩遺欵乃天下漫浪知猗吁餓死杜陵拾遺老惟有舂陵能起予

次韻劉伯溫禦史春遊

艸木幽馨磵道微白雲拄杖去如飛獨尋玉女洗頭處相伴仙人采藥歸幾疊翠微深杳杳一簾紅素亂霏霏可堪酒債兼詩債老卻江南白薴衣

寄吳興趙承旨

亭下【一作門外】鷗波好放船蒼蒼葭菼水如天投綸漁父小垂手化蝶秋虫大學仙麻紙丹書應滿笈鯿魚紫蟹不論錢淸眞逸少誰同傳獨許華陽許叔玄

方廣寺石

橋綠玉飛梁碧蘚封羽人來倚瀑簾風偶翻貝葉經臺上與散曇華茗椀中有象到頭終幻滅無生彈指卽虛空【一作解說是虛空】春寒大展三衣坐百衲雲山一綫通

魏國趙夫人管君挽詩【子雍書壙志】

曾謁西池閟殿春賜加【一作封】大國寵疏頻擇壻當年郗太傅能書今日衛夫人玉鏡離臺空掩月寶衣堆桁暗凝塵千秋鄕中名不沒墓有通兒書老銀【歐陽率更子通書母夫人墓銘夫人諱老銀】

寄京師吳養浩修撰薛玄卿法師兼懷張仲舉右謁因寄

百壺美酒那消憂數卷道書天與遊旣雨秋城苦泥淖未寒病骨思衣裘看我目光牛背上憶君佩聲鳳池頭情知契闊寧復語白鵠斯舉不可畱

風起春城散客憂玉京臺殿憶同遊雲開萬象森丹闕金織雙龍盤翠裘此日聽雞趨禁籞何年騎鶴過山頭從君試覓王喬術學化仙鳬任去畱

十年京國總忘憂詩酒風流共貴遊溪月夜遊鳷鵲觀灤云曉濕鷫鸘裘書來慰我臨池上秋去思君到水頭更憶何【何當作可】人張仲舉於今江海爲誰畱

題範徳機編修東坊槁後

一編上有東坊字慚愧詩中見大巫直想瘦生如飯顆竟從癢處得麻姑咸池水淺孤黃鵠空谷天寒病白駒擬共風流【一作西風】接尊酒秪愁塵土沒雙鳬

禦史中丞馬公伯庸有贈薩天錫還金陵長句因次韻寄上

射策甲科今廿載尺書難信石城潮徑登烏府持天憲猶倚靑溪望使軺四月鶯啼夾城仗千官花擁大明朝會因桂樹思眞隠獨【一作曾】是淮南作賦招

次韻楊廉夫送僧仲猷歸澄江禮敬寺

千歲巖頭坐兩夏秋來忽夢刀頭環笑別白■﹝犭員﹞辭鷲嶺飛乘赤鯉下仙山桂子紛紛向人落楊栁依依遲子還子云奇字不易得只許澄江窺一斑

危太朴入都爲題雲林畫幅

故人渺在雲林端手種梓漆陰團團不憤讀書從鬼谷何嫌賣藥近長安白日定趨天祿閣靑春宜著鵕■﹝義鳥﹞冠相思灑盡金壺墨三十六峯生莫寒

懷薛玄卿

丹樓百尺倚雲霄有客懷仙興獨髙腰下蒼精纒寶气眉間脈理捲金毛擬招薛子靑田鶴與釣任公碧海鰲幸自蒼頑同木石思君一夕夢勞勞

二月病懷

煮藥香中聽雨眠都緣未熟養生篇雪消春水深三尺日上花陰過幾磚世事悠悠髙枕外衡門寂寂莫霞邊自慚病鶴摧頹甚卻顧雲霄意悄然

上淸外史薛玄卿寄題菌閣且約以遊武夷次韻以答

余杭山水著飛樓樓外長林地轉幽十畆樹陰閒濯足一簾荷气曉梳頭山濤舉代嵇康懶張說論文薛稷憂蕭散人間兩外史平生猶【一作俱】欠幔亭遊

玄覽眞人示以李遵道舊詩一章俾次韻悼之將寄其子克孝

仙李如何竟小年滿堂圖障慘風煙靑山捫虱誰同話赤腳騎■﹝馬京﹞自上天名世豈惟書畫學起家猶望孝廉船無因得寄松花酒一灑淸明筆塜前

贈漁樵侶

郁木坑前負薪者道士磯頭垂釣翁我輩與結平生友夫君還有古人風水羞涼味蒲芽白野飯晝香松菌紅見說行藏多歲月不離三泖九山中

次韻楊廉夫見投

白髮黃冠歸故里某邱某水昔曾經石泉新處鑽槐火山雨多時拾菌釘溪叟扶犁天際去鄰娃吹笛夜深聽杜陵醉眼元空闊解道乾坤水上萍

吾愛吾廬

吾愛吾廬聊復爾眼前白石與蒼苔水從林木陰中過風自房【一作簾】櫳曲處來薄有餘情歸竹素竟【一作都】無長物受塵埃先生閉戶成眞【一作眞成】懶詩債敲門不厭催

江山勝槪樓爲龍虎黃希石作

仙人元自好樓居快展江山極目初天上孫登一弦曲雲中梁鵠八分書金明海岫晨暾發玉奏風濤夜籟虛跪席焚香疑有待麻姑行按小方諸

乙亥二月還錢塘書懷寄鐂師魯

黑頭時與王孫別春艸又靑天一涯貧甚馮驩猶有鋏歸來丁令已無家葑田湖窄殘舟【一作游船】少墓道山荒剩【一作故】屋斜還憶菌巢書數卷雪麋應護手栽花【雪麋玄洲白犬名也】

答楊廉夫二首

弄水摘花春可憐風雨倦尋茅步船我家南塢有靈石龍井西頭無杜鵑野雀亂雛畏人過弱栁委地趂蠶眼子云胡爲甘寂寞後世何人知太玄

黃篾樓中惟飲酒樓下長溝鳬鴈多灣頭橋斷浮靑艸湖面風來生白波饞奴竟煮【一作取】脫■﹝衤朋﹞筍老魚戲唼如錢荷詔書寛大到海角河北饑氓【一作民】爭倒戈

李寧之煮茶亭

桐君山下一區宅木茂土肥泉水香槎頭釣魚秋雨足亭子煮茶春日長兩山徒爲盤谷隠一水尙系平泉莊莫厭身名俱隠約會見輶軒來晦岡

磵阿坐雨寄以敬

載雨過湖山雨重放水出山湖水渾窓風亂解叢篁籜渠澑直穿雙樹根白須道士煙霞癖錦裏先生芋栗園想見南鄰邱架閣也嫌泥濘不過門

十二月五日雪晴【丁亥】

日光玉潔千峯立快雪晴時一气凝當晝壚亭摧掃巷犯寒漁榜借收冰松皮石裂號饑鼠窓隙塵消觸凍蠅靑茁菜芽渾可愛倩誰春餤捲紅綾

張參謀席上奉餞髙昌別駕朝宗通守如京師並簡兼善尙書

梁溪宅裏閟煙霞使者淹畱日未斜天上夔龍圖治道舟中李郭望京華十三弦送黃柑酒第二泉煎紫筍茶寄謝南宮達夫子會同雞犬憶仙家

讀戴帥初集

剡源詩卷落吾手便似移家太白峯學道昔慚山世逺知人今媿郭林宗空山樂書有遺譜白日天馬無畱蹤太息斯人不可見厭將兩耳聞寒蛩

贈鐂伯溫大監

臺閣如公最有稱軺車驄馬數能乘校書在昔專劉向祕監於今復魏徵汗簡削成金作匱泰階平處玉爲繩信有仙人惟寂寞側身長倚白雲層

送鄭明徳適越

四十日春廿日雨問花尋栁意茫然竹根臥瓶髙筆冢竈下生薪連術煙茅家名余鐵壚步龍井气脇金沙泉稽山酒船速回棹遲子歸來烹蕨拳

虞先生送張元朴回龍虎有云麈尾每懷張外史鵝羣今屬薛玄卿元朴索次韻

想見先生戴笠行黃茅岡上看陰晴承聞祖道同疏傅鄙說還鄕似長卿海內好詩元自少江西行李不嫌輕謫仙愛與元丹語煙子而今亦有名

秋日晚興

暝色入林煙火微莫雨欲來如有期野雀喧爭楝樹子幽人行把菊花枝山空始見水泉涸寒至乃索衣裘遲莫惜題詩將寄逺不多故舊在京師

道館雅集聽琴次楊彥常韻

幽蒿細竹滿墻間雨後危墻似斷山一室了忘塵世隘諸君能賞病夫閒池巡野鶴魚苗緣土蝕秋虫菜甲斑我不鼓琴偏識趣絕憐失勢重躋攀

贈危太朴

莫怪道人居處僻柴門今始爲君開曾從小有探華蓋不向昆明數刼灰秋水渚涯浮地肺茅君局任守天臺倦遊早欲依香火付與盧敖戲九垓

南洞居三首

絕磵垂蘿一徑分碧巖不與眾峯羣秪疑洞口谽谺石渾是山頭片段云病試術方疎藥撿書移冰研近鑪燻幽人許掾相問訊轉憶山陰王右軍

山中棟宇自齊梁惟數南巖古道場虎洞窺來光剡剡鵝池臨罷綠泱泱天寒最覺松神王丹化懸知鶴壽長珍重平生金鵲尾大茅峯下獨焚香

華陽南洞幽人居幽人本是山澤臒玉門砂無勾漏令太平酒勝步兵廚洞穴嵚巖肺腑隔菖蒲根節龍蛇枯願從歲晚飽肥遁不待著論稱潛夫【歲晚一作歲寒】

送日本僧

上人住處扶桑國我家亦在蓬萊邱洪濤拍屋作山立白雲繞牀如水流住世不知誰是客多時忘卻故園秋明朝相別思無盡萬里海天飛白鷗

錢塘西卽事

苔竹溝深迷逺近置我洞庭靑艸湖飄風驟雨且髙臥來牛去馬非良圖中散幾時應罷鍛舍人何日共投壺爲畱兵廚醽醁酒待看池蓮冰雪膚

鰲峯宜晚亭

鰲峯亭子偏宜晚約下煙光與細看獨鶴歸來頻寄語夕陽舂外一憑欄昔遊謝眺空陳迹回首敬亭生莫寒萬一桑楡容倦翮西飛會訪毛公壇

鐵笛道人新居曰書畫船亭作詩以寄

蘇州去訪揚雄宅近水樓居似月波東府官曹知者少西山爽气望中多臺招天上仙人鳳池養山陰道士鵝誰和淳風吹鐵笛莫愁艇子栁枝歌

寄楊廉夫鄭明徳

快雪時晴春意動歸舟移纜向方塘走尋飲伴雞豚社誤落詩名錦繡場子云奇字誰能問鄭老襟期獨不忘闔閭城中可終老安得四萬買滄浪

馬伯庸中丞桐鄕阡遷祔有旨賜碑名肇文開善有詩次韻

公家阡表似瀧岡總爲能文補舜裳龍耳當承天子問龜趺重表鄭公鄕異時將相寧無種此舉邦家亦有光想見丹書映叢桂淮南無地著秋香

寄題陳渭叟紫雲編用張仲舉韻

葛溪觀主陳渭叟髙行絕人詩益工明月雙珠好奇服閒居七言成變風大茅獨立云在下小史久住江之東吳筠寥寥五百載惟我與君相長雄

新栗寄雲林

朅來常熟嘗新栗黃玉穰分紫殻開果園坊中無買處頂山寺裏爲求來囊盛稍共來禽帖酒薦深宜蘸甲杯首奉雲林三百顆也勝酸橘寄書回

西爽軒次韻韓致用

大名誰及河東老爲愛幽軒肯賦詩沆瀣一杯淩倒景闌干幾曲帶淸漪徒聞東海投竿去不似西山拄笏宜兩岸菇蒲魚鳥樂系船猶帶綠楊絲

答董子羽見寄

淸都聞已住多年鶴駕鸞驂與後先閶闔五雲宮樹暖蓬萊初日羽衣鮮神仙翰墨惟皇象史館人材總孟堅天上春風如舊識殷勤吹送寄來篇

秋詞

香散天階靜玉珂水臺風殿夜如何星從河漢淡中落秋在梧桐疎處多鸞影不曽離寶鑑蛛絲先已墜金梭君王蠒館詢遺事卻擬鑾車共載過【落一作沒】

寄渭淸逺記室

大石墜腰勤苦行此生深愧老盧能雨畱澗下三板水苔臥窓間七尺藤淸壑鐘傳晨放梵雲門詩到夜挑燈憑君試問龍河隠政在鐘山第幾層

吳興舟中

苕溪斫鱛腹偏腴取酒烏程淸若無最憐楊栁破二月絕勝蛾眉遊五湖船頭濯足畏魚淰港口卸帆驚鳥呼林巒在處著舟檝倘有剩田吾欲租

次韻倪元鎭贈小山張掾史還寄元鎭

爲愛髯張亦癡絕簿領塵埃多彊顏何如膝上王文度轉憶江南庾子山綠樹四鄰懸榻在靑溪千仞荷鋤還風流耆舊凋零盡莫怪參軍語帶蠻

元統甲戌夏五月旣望余客義興王氏懷慶堂十又八日偕士友張徳常謁張公洞得七言詩一首寄住山陳長卿周仁仲

路入秋陰罨畫間弭節洞靈俱啟闗東皇衣覆雲霧海玉女盆盛人鳥山牽騾步步迹石髓投龍往往祝金環茅家小史豈塵土此地一遊聊解顏

吳石居使君壽八十【大宗師兄養浩父也】

若翁腰帶玉圍虹剩喜今年八十同食邑嘗爲驍騎尉入城爭識鹿門公交車回晚望蓬萊日帽卸涼梳菡萏風兒子去爲眞學士未應園綺住山中

吳養浩江浙提學任滿侍親歸番陽

穏送歸帆向錦江西湖能負白鷗雙書中久已知梁鵠牀下時曾拜老龎封還畫省文章印盛取玉堂雲霧窓榮祿鄕中會耆舊開筵應釀酒盈缸

題彭大年禱雨詩卷和仲舉韻延佑已未開玄道院作

羽衣秋薄剪湘荷茅屋山宮補綠蘿白石資方靑■﹝飠卂﹞飯洪厓借乘雪精騾松云暖憶春遊嶽冰艸寒憐曉度河使節南歸如見念峯頭笙鶴好相過

悼鶴

羽毛凍損雪襕斑碧落遊魂杳不還和靖船歸籠尙閉浮邱經在壽能慳長身被裹玄黃內舊迹苔封紫翠間欲撰瘞銘修故事寄書先報九華山

和實喇卜郎中上巳湖上道宮韻

望湖樓觀似山陰水邊麗人同賞心槐火新泉還有夢玉魚葬地已無金三潭雨壓蛟龍睡半嶺風傳鸞鳳音擬續臨河修禊事塵埃蠒紙不堪臨

代溪月翁和吳宗師所寄賜酒感興詩韻

年年恩霈出皇家此度仍回八月槎望闕蒼龍分瑞靄開樽白獸瀉流霞箋天久已知心事鑑水惟應換鬂華遙想新春供大禮班頭對禦祝椒花

栁道傳送別還茅山次韻復謝

烏蜀先生相見稀鍾陵初載橐書歸江南蕭艾作人立捲裏盧龍看雪飛最憐玉斧有道气重惜子眞猶布衣去去空山相憶夜朱弦三嘆爲君揮

次韻題呂氏園館

因向雲間求二陸西施浦口弄雲沙東風勒住螭頭舫微雨催開蠒粟花到處華房通曲宻舊時醉墨誤欹斜一聲歌板銀瓶側亦見玉童雙髻鴉

和坡仙寒食詩【並序】

先生在鳳翔和子由此詩嘉佑八年也書此詩則元佑二年在翰林時也啼鴂世本作啼鵙當以其迹爲正周顏■﹝氵志﹞先生論書有云端莊雜流麗剛健含裊娜觀此帖益信今年寒食適二月將晦輒次韻一律仍用首句云帖得之於僧笑隠笑隠平生習書所寶者此爾

寒食今年二月晦又分新火到廚煙碧桃花落閒誰埽白薴衣輕老更便發篋但餘金薤墨考年正在玉堂編大書絕類顏光祿小字駸駸逼墓田

再次韻實喇卜郎中春遊二首

楊栁三眠午未醒楊花飛雪散星星海中蜃气春浮島月下胎仙夜降庭尺素書來云錦織紫鱗躍處浪紋腥樓前政有三株樹剪斷西山一半靑

鄰近桃源雞犬家不緣迷路得看花衣裳總濕三危露服食惟消五色霞鶴塜浪磨崖上字漁舟潮閣渡頭沙石盤棊子都狼藉莫向人間問歲華

歐陽巡尉遇仙捲

寶圭風洞鼓鉦鳴獨挈仙壺一世驚勾漏丹砂還道術瀧岡阡表足家聲芙蓉城小花周匝枸杞叢深犬吠迎不上飆梯十二級白頭空愧學長生

伏蛟臺胡道玄請題伯生有記

豫章自昔旌陽宅借問仙都已刼灰西山應無剪柏處東湖遂有伏蛟臺千年鐵札化爲石十日陰風怒若雷妖孽不生寰海靜五陵佳气待君來

浴鵠灣題壁

洑流亂石幽棲地子美詩中蕭史家白髮羽衣元自稱風流異代不須嗟竹緣迮徑籬編筍叢礙低垣雨臥花豈少煙霞閒艇子一枝聊贈老生涯

送姚煥章還京口兼簡張率性

江鄕人事凋訛盡人日題詩復送行十載歸來訪鄰里他年科第屬門生春泉暗動金沙井晴雪微椷鐵甕城推官廳有詩人住閒暇相求一寄聲

和丹邱生悼吾子行書遺墨後

故人亦復葬江魚空向人間憶子虛月下簫閒畱譜在竹邊房冷倩誰居蓬萊都水題金簡汲冢先秦見漆書惟有研山磨不朽時時淚滴玉蟾蜍

八月十五夜待月

移牀露坐閒臨水浴鵠灣頭足芰荷秋已平分催節序月還端正照山河老憐宋玉生悲思狂憶桓伊作浩歌云漢茫茫一巵酒白頭慚愧古人多

次韻韓伯淸見寄

塵海幽居似地仙滿牀堆笏是家傳座中桃李春風酒郭外桑麻杜曲田倚蓋一松扶偃蹇影娥片月弄嬋娟池邊艸色撩詩思未覺才情讓惠連

月山石詩

拾得金錢溪上石小峯如弁立云根他山鳥道隔千里新月蛾眉見一痕入林誤踏金蟇背激水猶思雪浪盆擬就漫郎呼酒舫石魚湖上共窪尊

春將過半病懷索莫惜無可與言詩者得句自遣山澤臒者云

一一花栽繞屋廬半春多病意何如緣詩太瘦終無補與酒全交漸要疎研席畱香非長物齋庖得筍是佳蔬鶴羣呼喚來同飲新綠濺濺已滿渠

士弘賢良猥贈佳什空山眞有似人之喜卽與奉和所望爲晚菊一來山也丙戌夏作

南州髙士秪徐君野鶴昂然自不羣心似寒潭冰下水身如秋嶺雨餘雲藝蘭何待樵靑斧釃酒難尋李白墳爲問別來能幾日城中消息了無聞

方泳道令尹水竹亭

水竹亭子在花山輸與幽人日倚欄蒼雪四檐迷■﹝穴上叫下﹞窱綠波三面浸瑯玕扶行綠竹鳩形杖濯足金沙鴨嘴灘幾樹甘棠同召伯更畱淸節比方幹

善權山洞

善權離墨爭盤紆浩刼磥砢仙人廬莘莘石林壓水府往往閣道通樓居壁藏已出黃素捲穴處尢多靑綠魚愛此長連煮藥竈待我盥漱沾遺余

次松瀑黃尊師寓籌峯韻

保大誰傳墨半規筆蹤驚見十年遲風流邱壑眞吾事名教衣冠異昔時書別左公尋解劍酒深東老獨畱詩谷山長在通玄頂笙鶴相過自有期

快雨喜晴而開陽室適成賦詩自慰

春來耽酒仍耽困一枕雨聲如蜜甜老鍤栽松寧有待饑腸食筍獨無饜峯連筆格安空翠泉入茶壚鬭谷簾吾愛吾廬聊復爾少畱佳日在茅檐

女仙江靜眞碧遊仙詞

衣劍符圖有子傳生如孤鳳蛻如蟬方畱橘葉聊供母誰信桃枝已得仙【甲寅春張桃枝漢司隸校尉朱寓季陵母也行陰徳久聞在易遷得爲侍郎事見眞誥】蕭索簾幃通素月玲瓏環佩曳空煙麻姑壇上花姑老想共乘鸞欲著鞭

越靈峯寺之松風閣

溪谷風聲何瑟瑟嘯歌長在兩長松金雞翔舞不多見靑壁夤緣知幾重花時掃閣黃塵滿泉處鑿厓甘露濃待我與攜笙鶴去香鑪對面禮陶峯

筆冢

退筆如陵那忍棄斂藏數籠瘞巖阿管裁犀象寧同殉研歷冰霜尙可磨兔窟早空金椀地鵝峯深潤墨池波毛穎有靈應感遇秦恩自少主恩多

次桑善止韻是日廉夫楊尹見訪

髮脫冠欹衰態多日長猶賴飲無何阿對泉頭布衣老謝公墩上美人過靑松豈代麈尾柄如意莫擊珊瑚柯挍書天祿餘事耳遲子考盤同磵阿

次韻王文友送遊張公洞

庚桑成道來孟峯再拜攝衣升故宮馨香果核猶可拾顚倒雲气長相蒙有時月明鐘磬發絕頂濤聲舟檝通看從便道之五嶽腰揷騾鞭追老翁

再次倪元鎭韻

嗜石未數奇章公太湖洞庭無此峯便擬翻身入靑壁誰見抱膝哦長松乳香從令飛鼠飲絕路或與樵人逢玉女下房不可到只許雲气隨飛龍

黃一峯畫貞居圖

北苑南宮凝絕筆蟠胸磊磈若爲裁按圖寧在多多許落墨眞成滚滚來百折丹梯淩磵道一川焰水動灣洄時淸誰問商於路乞我西山錦繡堆

代玄覽眞人次虞伯生見寄韻

屋倚松杉路擁莎金鰲小隠且婆娑幾秊有約遙相望一棹何時肻見過老去山中空歲月秋來江上政風波黃花滿眼香醪熟對此其如逸興何

又次韻

別後驚心歲已馳幾回艸夢遶春池新詩逺寄迢遙驛舊約重看絕妙碑鰲禁風淸班綴玉龜溪雪冷鬂垂絲何時共執論文酒坐對西窓待月遲

贈姜彥翁秀才【並序】

會稽姜彥翁傳家子早遊杭學執事俎豆間垂廿載季試輒居前列遂被省檄充郡吏且待補之日長與樵牧僮豎爲師友其居適臨山館求予言辭旣不獲敢以忠告之比凡故事彥翁之所習聞請論以近若晉寧張仲舉氏與予同師仇仁近先生爲童子師至金陵京師遷揚州終始授徒爲業四十載不繇科第不涉貢吏一日姓名上聞置之玉堂之署編修應奉如取券納物其進未可量日來置史局爲吏服者方俛首虞箠笞之不暇稽古之力儒者小試之效已如此古今曷有異途在所存何如耳予持此以發彥翁趨向之端復爲詩以堅其雅志云

科舉恩沾鄕貢榜學校例貢諸生員多岐取士從潤色百骸受螙爭夤緣窮巷授徒缺養母普天爲吏橫索錢妙年立身在擇術老生常談無棄捐

和黃晉卿提舉憶舊詩

支許何能接王謝山陰圖畫略相同能畱繭紙眞奇事愛養鵝羣少道風苔樹斵冰春未破花甆削雪酒如空深慚故舊相料理肻使牢愁坐五窮

天師素華閣

仙家樓閣風塵表更築淩空月榭髙虛白豈知存夜气太淸還許隔秋毫溪光澹澹冰塡壑松響離離雪舞濤此去銀橋通咫尺神仙直下有靈鰲

碧筒飲

采綠誰時作羽觴使君亭上晚尊涼玉莖沁露心微苦翠蓋擎云手亦香飲水龜藏蓮葉小吸川鯨恨藕絲長傾壺悞展琳瑯袖笑絕耶溪窈窕娘

上京賜宴王眉叟有詩次韻

從事何緣過艸堂行都遣賜玉壺方逺勞使者紅塵騎爛煮仙家白石羊中聖敢辭千日醉承恩獨許四明狂金莖剩有三淸露潤及葵心向太陽

句曲外史集卷中

●欽定四庫全書

句曲外史集卷下

﹝元﹞張雨撰

○詞

東風第一枝

淸淚如鉛綠房迎曉寶階低擁云葉蜻蜓飛上搔頭依前艷香未歇西窓暗雨怪簾低參差涼月正一叢深倚瑯玕石上只愁磨折問瑤艸應憐短髮曾醉墮無聲膩滑羞他金雀鈿蟬髙似水仙羅襪芳心斷絕誰與贈湘臯瓊玦試折花擲作銀橋看舞素鸞回雪

蝶戀花【次疎翁冬至韻】

空谷天寒殊慰藉半幅瑤華喚得春回也金馬玉堂猶傳捨嵩雲潁水風流夜馳騁莊騷淩鮑謝昔日忘年解後鴻蒙野愁絕朱弦誰爲寫髙情那復如疎者

○銘

方隅洞銘

洞玄洞虛方山之隅開廓非有杳冥非無玄窓仰窺玉几俯捫願降霞人接我髙奔

玉磬池銘【並序】

外史菌巢東南之偏鑿池瀦泉與崖室相周旋象形以磬名焉因勒銘於其垠

玉斯潔磬斯折徳象著地寶泄珌琫十六銘池淺玉或有力者終負去未若藏斯磬於空谷吾見其不捨晝夜而奏雲門大韶之曲也

石室銘【並序】

外史承畱侯之裔修隠居之業年六十遷南峯靈石磵所著老氏經集傳茅山誌幽文玄史與其詩若干捲藏龍井之石室解所服劍代其形合藏焉以示道之不可傳者旣闔戶勒銘其上曰

藏書何爲道無累猗瘞劍何爲神無體猗玄室之閟閱千歲而未始猗大元癸未歲吳郡張雨造

○記

眞樂軒

記茅山建炎之洞云庵至元間被璽書是爲紫陽觀殿廬之陰壁斗澗淙景气幽欻嗣主是者湯君玄窓比歲壬申益方丈東偏尋丈之室而舟其制榜曰眞樂蓋取畫舫齋語云夫六一公退思險歷江漢豈眞樂於舟居及羨夫江湖散傲若有所未暇則又曰舟行豈不樂哉玄窓徒慕公之語簞邱瓢壑固無波濤蛟鼉之危而亦未嘗識延緣叢葦間拍浮酒船之爲逍遙之遊也擬舫齋而曰眞樂是徒慕其語非耶𨿽然被褐巖棲之士顧未能濯足扶桑東觀蓬萊又豈公卿大臣涉世風波之迹所比倫哉居是軒也半席焚香燕坐移頃元气爲舟微風爲柂其翺翔容冶之樂仲長統尙能言之玄窓知之則眞樂在此而不在彼矣吾所以知眞樂之然者以此至順四年癸酉三月十八日句曲外史吳郡張天雨書

○贊

外史自贊畫像

志逸心疲身淸命濁逃同類而親猿狙毒厚味而羮藜藿學取益而不勝其損事知危而姑與之安一龍一蛇不厭已之深渺惡衣惡食先憂人之饑寒忽然爲人而反常若此何以祛有身之患

○傳

中嶽外史傳

米芾字符章襄陽人博洽記聞於羣經務通大旨論議斷以己意其辭發揚蹈厲世儒所不能屈爲文務崖絕魁壘要必已出爲工悟竹簡以竹聿行漆故篆籀法先秦正書魏晉而下無取愛潤州江山因定居北固作寶晉齋前有碧梧廿本甘露降其上蓄王謝眞迹右軍紫金石硯善畫古聖賢像及寫山水幅長不過三尺制白玉圖書印六文曰辛卯米芾米芾之印米芾氏米芾印米芾氏印米芾元章印性至潔置水其傍數盥而不帨未嘗與人同服器客請閱法書對設兩案手爲舒捲懼客手袖觸之則一裝洗之也嘗願死作蠧書魚遊於金題玉躞間而無害妙解音律作五音正韻用以制律本五聲之音出於五行自然之理管仲深明其要著其形以爲太平作樂之具沈隠侯得四聲而不得宮聲乃分平聲爲二以欺學者陸徳明遂以吳音傅會至是始自五方立五行求五音乃得一聲於孟仲季位因金寄土五音皆具有聲無形互相假借千載之下神姦鬼祕無所逃形云又著天說備究天地日月旁側盈虛之形撰晝夜六十圖與潮汐大小準援據六經盡黜古今百家之妄其書藏之名山平生與遊率天下士蜀郡劉涇長安薛紹彭好奇尙古是其一流人也風神散朗服唐人冠衣眉宇軒然進趨襜如音吐鴻暢𨿽不識者皆知爲元章也晚爲臨川王公眉山蘇公所深知臨川絕愛其詩摘句書於便面蘇公有云元章奔逸絕塵之气超妙入神之字淸新絕俗之文相知二十年恨知公不盡答曰更有知不盡處修楊許之業爲帝宸碧落之遊異時相見乃知也初宣仁髙後在藩與其母丹陽君有舊元章長於邸中以恩補挍書郎授含光尉尉遷入淮南幕攺宣徳郎知雍邱縣乞監中嶽廟因號中嶽外史崇寧間置書畫學公時在太常爲博士因進上所藏書若畫皆不下一品優禮答之詔用黃庭小楷書千文出知常州不赴攺管勾洞霄宮就除知無爲軍元章性好石無爲公廨有奇石元章驚喜曰吾當兄事之遂具袍笏再拜未幾召爲書畫學博士尋擢禮部員外郎以言者罷知淮陽軍彌年瘍生於首卽上書謝事不允卒於郡齋年五十有七大觀三年葬於丹陽長山下有自寫海嶽庵淨名齋圖著山林集十卷並傳於代丹陽蔡肇嘗銘其墓予怪其敍事多脫落故爲搜剔舊聞補葺爲中嶽外史傳昔賀知章號祕書外監而元章號中嶽外史張長史旭稱賀八淸鑑風流千載一人也予用爲米元章傳贊當世不能損益云

句曲外史集卷下

●欽定四庫全書

句曲外史集附錄

句曲外史張伯雨墓志銘

劉基伯溫撰

外史錢塘人姓張氏字伯雨六世祖九成以狀元擢第於宋傳四世至逢源仕宋爲奉議郎通判漳州逢源生有孫有孫生雨雨性狷介常眇視流俗悒悒思古道知弗能與人俯仰遂挺身戴黃冠爲道士登茅山受大洞經籙豁有所悟遂夐出羣道士表道士見雨神益完貌益固𨿽其師亦莫能測也雨獨與學士吳興趙文敏公善毎以陶弘景期之雨自號句曲外史明年開元宮王眞人入覲京師外史自副時範徳機以能詩名外史造範範適出有詩集在幾上外史取筆書其後爲詩四韻守者見則大怒趨白範而範驚曰吾聞若人不得見今來天畀我友也卽自詣外史結交而去繇是外史名震京中一時賢士大夫若浦城楊仲弘四明袁伯長蜀郡虞伯生爭與爲友願畱之京師外史𨿽爲道士恆以親老爲憂延佑初謝觀居開元宮明年杭災宮毀外史適華陽至元丙子以上冢告歸遂不復去年已六十矣先葬冠劍於南山而辭宮事但飲酒賦詩或焚香終日坐宻室不以世事接耳目後卒於宮之齋居篋無遺物也外史素不與俗人交人有不善輒面折而有善亦未嘗不力揚之故逺近之有學者無不願踵其門𨿽不見許可退亦不敢憾非其識見精敏操履端正何能使人畏服若是哉至正乙酉基以提舉儒學備員江浙始獲與外史一見卽如平生歡明年七月而外史卒嗚呼世之拔流俗而行者鮮矣得斯人焉而弗獲久與遊寧不深可惜哉外史旣卒於是宮之掌事及其弟奉其棺葬於冠劍之所而基適迫棘闈事弗能預執紼及出爲訪外史遺躅而爲之銘而外史之徒若子弟無能承外史之志者外史已矣有友而弗銘咎將誰歸於是乎銘銘曰

孰與之軀以爲吾拘式還其虛杳兮冥兮吁嗟乎幽墟

嘗考外史之交盡當時海內名士而爲之銘者則晚交之誠意公也蓋公之才器非外史莫能識而外史之玄徳懿行非公亦莫之能銘是不可以或然論也觀公之志恆以不獲久交外史爲惜以愚臆之在外史之靈亦不能不以得公之銘爲慰也第其生卒年月志不顯具於後此姚氏之傳抵牾特甚似不可以無辧按志稱外史以延佑初居開元明年適華陽至元丙子以上冢東歸遂不復去年已六十矣逮至正乙酉公始以提學友外史明年七月而外史卒據此則外史之生當在宋端宗景炎丁丑其卒之歲則至正之丙戌也姚謂以丁丑歲出茅嶺庚辰歸陽徳館丁卯造水軒於浴鵠灣明年刻詩於藥井上時年七十有六亦不錄其生卒此皆可疑者也夫以劉公親交外史而姚則得之傳聞宜若捨傳而信志然集中有丁亥十二月五日雪晴及六日喜晉卿至二詩皆用綾字韻末復有再用丁亥歲雪韻懷中舉一首而後此別無戊子己丑之編則知此數詩去絕筆蓋無幾矣苟謂此爲前至元之丁亥則尢不可信也況送錢思復之永嘉詩題下注八年九日四字而元之編年自元貞以來無所謂八年者獨庚申帝有之實至正戊子也其諸外史以是年刻詩藥井不久而黃篾告終歟若然則作軒之年當爲丁亥而七十有六之六則二字之誤也志所謂明年七月又當爲八年某月無疑矣蓋明又捌之似也校閱之餘漫爲拈出以俟博雅君子之補正若夫傳世之大者固知不在此也嘉靖癸巳淸和月吉石樓野生謹識

句曲外史小傳

外史杭之錢塘人姓張名雨又名天雨字伯雨號貞居子宋崇國文忠公九成之裔年二十棄家徧遊天臺括蒼諸名山吳人周大靜爲許宗師弟子得楊許遺書外史師事之悉受其說入開元宮從眞人王壽衍爲道士名嗣眞風裁凝峻見者異之見趙松雪承旨趙見其作字勁健贈以云麾將軍碑墨令師法之書果超越儒學提舉楊廉夫許在陶貞白上飲酣伸紙作大艸尢妙小楷變率更家數世稱二絕詩宗杜惟肖古選類大歷間諸子文學韓而冷語類漢獨於畫未工或引敗筆點綴木石人物亦自賞適蓋論意不論象也壽衍嘗偕入京時燕地未有梅惟吳閒閒宗師自江南移植護以穹廬扁潄芳亭外史造其所恍與西湖故人遇徘徊旣久不覺熟寢其中壽衍竟日不見憂其迷路外史覺而已晡閒閒笑曰伯雨素有詩名宜有作遂賦長詩有風沙不憚五千里翻身跳入仙人壺之句閒閒大喜送之翰林集賢袁伯長虞伯生揭曼碩諸公和之繇是名大起一時浦城楊仲弘淸江範徳機金華黃晉卿吳興趙仲穆交甚善它日謁虞虞問能作符篆否答曰未能虞連書七十二家示之卽下拜曰眞吾師也自後凡與虞手札必執弟子禮其服善類此壽衍復偕入朝被璽書賜驛傳欲官之非其志也卽自誓不更出因三茅有招赴之奉任君而下五君爲文告之願畢力玆宇所著山世集三卷碧巖玄會錄二卷尋山誌十五卷考索精博又著玄史自序曰老子玄足者也是集獨不與者尊之至也嘗悅劉大彬所修茅山誌因號句曲外史丁丑歲出茅嶺庚辰歸陽徳館作黃篾樓儲古圖史甚富往來靈石山之精舍丁卯【按丁卯當作丁亥】造水軒於浴鵠灣明年刻詩藥井上時年七十有六【按七十有六當作七十有二】其所居又有開元靜捨南眞館老學齋與會稽王山農上淸薛玄卿章心逺龍翔毛伯圭輩相友善多文字酬酢廉夫避地於蘇之錦繡坊外史以其知已數造焉廉夫推爲前輩每題其制作曰貞居先生其有手鈔一帙遺胡季城題云紅巾寇杭先生墨迹在黃篾樓者不與焦炬同化則與稇載同逝矣此鈔豈非晉武庫之遺劍也耶有弔其亡曰黃篾樓頭仙一去明年黃篾歸狼烽不知天上修玄史只訝山中伴赤松石室祕書愁攝電星池遺劍已成龍思君不見夜開戶月在金鐘玉几峯又爲安陽韓致用題其手削捲尾曰𨿽疏俗出語亦別殆欲過晉人筆舌矧其辯論道徳文章事乎廉夫一代人望獨於外史重其不輕許可較然矣手營墓子靈石西湖之陰南屏之右前阻澗瀍系腰作梁名玉鉤橋南數十武作藏書石室自勒銘而吳睿隸古綬五七年前從甘泉劉邦彥得八帖往往言造酒必善飲又見其手錄詩文各一冊予以古書畫一卷易得詩冊計二十六紙五七言詩八十一首中有附錄遂昌鄭明徳東海倪元鎭龍河僧大欣詩十餘首其不遺故人之善如此又於邦彥得二紙其紙標丁亥二字其詩文必多故編年書之旁二行雲繆作積歲月成帙初不事深僻覽者或昧其所從來易玄久許一箋請如古法簡要疏於語下尙藉是以傳焉予不考易玄何人成化丁酉杭有攜其像入金陵者人得卽攜涉楊子亟遣人物色之以歸爲文酬之是冬又得其臺仙閣記一軸詞翰益蒼古戊戌予偕羽士史玄隠拜其墓爲詩弔之桐村牧周伯器亦有詩在別楮意其或埃壒之表爽爽不昧尙化鶴來予丹邱曠世而神交否乎著小傳爲書其遺墨後仍勒之石庶觀者有足以論其世也論曰

嗚呼兩間所靳者名道徳之外有事功有文墨皆分定不可兼得一之已足尙矣有其二而道或污焉亦奚尙乎外史所有種種超越名孰與靳故曰諒無金石固榮名以爲寶山澤之臞列仙之儒其斯人歟成化十五年九月朔日嘉禾姚綬書

外史先生蘊句吳淸淑之气飫天臺括蒼吐納之腴稅駕玆山充養益粹故其詩辭自得情逸調諧揮灑所至神閒勢應一時名家宗匠談笑而頡頑之固其所也今觀其適意之作則猶太虛沖融風日流麗幽蘭在谷一笑自媚及其感時慨事撫懷亢論則𨿽秋月髙寒白露慘下深林如晝孤鶴長唳未能盡諭也黃篾手鈔編年列類所積富矣惜乎兵火薦罹歲螙月蝕逸而存者無幾其間得之者或寶有而靳於傳或欲傳而沮於力斯文之晦識者興嗟應符藉父師之仁覆襲靈眞之勝壤塊食無禆良用耿耿私淑之餘於凡先生舊所經歷之地靡不窮搜博購積累旣久什或得其二三亦欲俟其全而後壽諸梓與貞白山世諸編並傳顧惟歲月遄邁人事靡常故以讎挍類次之任付之名者僣題曰遺集而鋟焉𨿽於眞風玄訓莫能蕆紹其萬一然假是錙銖之勩以爲素飱之贖固惓惓自負之誠也旣訖工因題數語於卷末以識歲月云嘉靖十有三年歲在甲午春正月哉生魄節齋陳應符敬書

句曲外史集附錄

●欽定四庫全書

句曲外史集補遺卷上

﹝元﹞張雨撰

古詩十首

不愛昆岡玉不愛江漢珠愛己有蒼璧有之利有餘吾生爲我有其利當何如論爵不足貴論富不能踰達生命之情順生以自娛

又

荊人有遺弓索之將奚爲且荊人遺之乃荊人得之孔子聞之曰去其荊可耳老耼聞則曰去其人可矣天下有至公孔耼得其理天地且弗有莫知其所始

又

墨子嘆染絲所嘆一何長染於蒼則蒼染於黃則黃奚獨染絲然染國在所當有染如伊臯禹湯稱聖王殷紂染惡來旣染國亦亡染士如孔耼死久道彌光

又

魯君聘顏闔踰垣避使者我非惡富貴君胡獨不捨全生以爲上迫生以爲下當知得道人治國其土苴

又

虞人百里奚所鬻五羊皮有得其說者乃是公孫枝獻諸秦穆公四境不足治賢者倘不遇後世誰當知

又

昔者齊桓公往見小臣稷一日凡三至欲見且弗得驁爵固輕主驁霸亦輕士大夫縱驁爵驁霸吾敢爾所以終見之不爲從者止誰云內行缺論霸亦可矣

又

桓公遇寗戚飯牛中夜起賜之以衣冠一說境內理再說爲天下桓公以師事衛與齊不逺安用疑客子不患有小惡所患亡大美且人固難全用長當若此

又

業煩則無功禮煩則不莊令苛則不聽禁多則不行國人逐狡兔因之殺子陽嚴刑無所赦適見召亂亡

又

齊有善相狗假買取鼠者數年不取鼠畜之不如捨相曰實良狗志在麞麈鹿欲觀取鼠能請桎其後足桎足乃取鼠淹爾驥獒气安得忘言徒諭此鴻鵠志

又

燕雀爭善處處在大屋下姁姁甚相樂子母得相哺一朝竈突決火炎屋棟毀燕雀色不變不知禍及己人臣私聚斂迷國壞綱紀孰謂斯人智不如燕雀耳

獨酌

靜極忽不愜掩書曝前軒榮木樊四維時禽托孤園羣物方趨功吾衷恆晏然本乏超世才偶脫區中緣妙理寄濁醪嘉名愛靈仙從吾所好耳富貴須何年

天池石壁爲鐵雅賦

嘗讀枕中記華山閟中吳神泉發其顚靑壁繚其隅春風四山來羣綠互紛扶羽觴曲折行浮花與之俱采珠搴薜荔洗玉弄芙蕖聱叟頗好名石窪作魚湖鴻乙志艸堂挑煙遂成圖而此滌煩磯閱世如摴蒲發興雲林子盥手與我摹居然縮地法挈入壺公壺

遊虎邱次東坡先生韻

日出東海頭虎气踞玆嶺渴心望气往解後轆轤井寧若軍中拜奔泉酬老耿莽邱專鬼物陰壑雜蛇黽魚腸臥池底百煉豈重礦以問神物化後日屬吳猛怪蟒旣血刃大道孰爭騁我行須人扶鳩杖慚祝哽小吳不滿眼坐納三萬頃化國方日長霸業久灰冷淞水翰歸吳過溪柳遷永吾非斯人儔短句惜流景茶煙寄禪榻弄我鬢絲影散人初無號奚必煩上請

次倪元鎭遊虎邱

振屐稍踐危援藤遂支滑尙餘金玉气山川相應發沼吳不滿眼軒中樹如髮花覆闔閭城石繞生公榻適與幽人攜及玆暮春月坐久得忘言移■﹝革叜﹞蔭淸樾

答寄筍蔬逺

寄玉山篇來自故人廬竹萌且柔弱荻筍亦丰膄姜酰助芳辛濁醪爲前驅豬肝恐累人我亦仲叔徒念此風雨中江外致嘉蔬柬詩答幽意老饕良可吁

冬夜震澤風雪異常

晴燠不可恃一夕冬令變屢忘和煦恩惟曰祈寒怨老屋雪沒隙廣澤風肆便反復鼓洪濤揚簸塞荒塹隠然洞庭樂勇盛闔閭戰萬物芻狗如埋沒加蹂踐淩晨枉嚴沍野日復蔥蒨仁哉天地心觀復斯可見

上方教寺

橘林千黃金林靜路逾僻忽臨消夏灣雲海浩如積綺季不可追空餘騏驥迹

贈倪元鎭

龎公有名言魚鳥托棲止而其遺子孫亦在安而己子有邱壑趣文弱與時背彊梁方蛇吞貪黷亦虎噬何以犯多難適爲田業累深泥沒老象自拔須勇志連環將誰解旦暮疊興廢所以明哲徒置身興廢外賢者蘧伯玉知非復何悔

夕佳樓

西山朝气爽南山夕气佳朝爽人共忻夕佳吾所懷山僧閱世久結廬深避乖蕙樓將對峙菌閣亦雙排維南列崇阜不受煙嵐霾我亦遲莫人心迹倦鳥偕玆焉記髙躅庶與靜者諧

過太湖

溔■﹝氵皛﹞魚龍戲僻側鳬鴈宿並吞三萬頃寧不爲小曲惟應鴟夷子曾泊西山麓

毛公壇

方壇蔭奇竹儼彼毛骨秀想見黃眉公時來濯冰澑一往不可得尙問何日又

黃公泉

黃公煉藥處遺井玆邱上何年一泓碧褒博照容狀不意樵者歌猶聞紫芝唱

華山寺三泉

寺以華山名一一靈泉瀉會昌舊文字毀壁存牖下往劫蓮花開曷以信來者

奔月巵歌答鐵雅所作

甓社明珠奔入月脫殻政似風蟬潔漁网出之不敢視滌盡含沙光不滅文昌四星吞在腹一一金晶大如菽蜃物還來作飲器日夜雄雌繞林屋一扇桃核寛有餘半葉焦心捲未舒飲非其人躍如水怪雨盲風生坐隅置之天上白玉盤斗柄挹酒長闌漧李白跳下鯨魚背持勸我飲相交歡幽宮馮夷爲予泣酌盡海水百怪出還我平生老蚌胎許君醉臥鮫人室

悼薛玄卿

玄卿難再得本是飡霞人髙懷獨超物洞鑑亦絕倫君自江東我吳下早歳聨翩侍金馬禦榻賜書凡一束仙苑偸桃動盈把紫虛元君之玉訣靑城先生教我者感君多道气探懷爲君寫學士承旨平原公許我與君揚�同一時標名兩外史羽衣白茅立下風我還句曲廿余載君乘輶軒歷煙海歸錦橋西結艸樓樓中袱被長相待風煙山水共追尋福臨洞口話離心年深書字化爲碧白首蒼茫成古今聖井山崩數千尺君從羣龍去無迹困頓鹽車筱嶺頭此日思君復何益

玉笙謡爲鐵門笙伶周奇賦

我有紫霞想愛聞白玉笙縣匏比竹無靈气昆邱采此十二莖鳳咮銜明珠鳳翼排素翎金華周郎妙宮徵子晉僊人初教成月下吹參差羣雛亦和鳴緱氏山頭白雲起七月七日來相迎長謝時人一揮手飄下滿空鸞鶴聲

奉贈魯學士

閣道如珠環太極天風浩蕩曳天裾云行龍尾隨金仗日照螭頭侍玉除四海聲華周典禮一時人物魯璠玙願臻咸際無爲化寧讀人間非聖書

鳳皇山懷古

江右夷吾浪得名豫州英槪亦沈冥夕陽枯木山如赭秋雨荒臺艸自靑漢苑玉魚誰復葬昭陵石馬亦無靈可憐白髮商人婦猶向燈前話後庭

題西湖何氏隠眞館

雞犬雲中豹一斑路鄰仙冡昔躋攀說經僧去黃龍臥負藥童歸白鶴閒酒仰秫田陶令宅井分丹水葛洪山不因艸結昭臺約此地從知幾往還

次孫大方仙興詩韻

仙仗來時瑞霧屯眞人玉女侍靈軒亭亭珠穗香煙直爛爛槫桑玉色溫華雨掃塵鸞帚濕島云承襪蜃樓昏至今星斗天壇夜望拜靑都虎豹門

送人之茅山

桃竹齊眉艸屨柔江云濕重木綿裘茅山一去五百里楚月相望十二樓林下甑香黃獨月松根鉏冷茯苓秋藥瓢料得歸來滿多病微軀我亦求

題桐栢觀

百折丹梯杪萬松鳳笙臺殿赤城鍾親從海上求司馬寧復山中起臥龍瓊闕排云窺坐席銀橋乘月認仙蹤眞人及此東行日笑說盧敖向九峯

鶴冡

鶴壽幹年定有無羽衣蟬蛻雪模糊樵人與褁玄黃帔少保親傳粉墨圖坯土未幹靑艸短三山何在白雲孤夜寒蕙帳應岑寂初向華嵩覓鳳雛

雨懷郭子昭禦史

洞天霾云晝不開大茅南面水縈回深山此日蛟龍喜舊雨故人驄馬來磵道浮槎髙寄樹石幢陰篆濕生苔銷愁底用金陵酒剩引窪尊枕瀑雷

寄倪元鎭

雨天初寒雪復作春風相欺何太顚誰依井竈皆獸迹獨擁書冊猶鳶肩枸杞埋根乍難斸櫻桃放花殊可憐賀監宅前舊遊處快放柳條維酒船

次韻元鎭

衣桁常容蛛网懸石牀渾讓女蘿牽道術何煩孔郎祀屋廬政用郤超錢泉崩澗底歸樵路雨壓廚頭蒸術煙誰見西鄰折書後一枝風竹鵓鳩眠

懷茅山

我有艸堂南洞門常時行坐虎同羣丹光出林掩明月玉气上天爲白雲遙憶田泉洗蒼術更思陶澗采香芹歸來閉戶償髙臥莫遣人書白練裙

題元章研山圖

南宮米老書無敵同盟亦有薛河東研山自昔懷淸賞石友令人拜下風華蓋天壇承露潔月巖空洞與天通絕憐古學龜城叟一一題詩取次工

梅雪齋雅集分題得酒香

醲郁芬香味更嚴甕間飄滿讀書簾絕勝金鴨燻花气錯認山蜂釀蜜甜三嗅初令消渴止一中定掃宿酲淹醉翁鼻觀還親切不待狂僧寫布簾

折蓮花寄韓伯淸

丈八河溝錦作堆一花初照夜明苔濯纓歌向滄浪去執蓋郎從碧落來天水染云如淨練露盤飡玉似空杯韓家公子多才思乞與香奩相對開

水竹居爲湖州沈自誠賦

我愛苕溪溪上居瑯玕千个繞吾廬早知竹葉仙舟夢合誤橊皮醉墨書屋底暖云蒸汗簡月中淸露滴方諸鄰家已訂浮家約乞我長竿學釣魚

次韻答吳興黃伯成

行盡松陰黃葉株三義路口問茅廬靑山對語惟捫虱落日催歸獨跨驢土木形骸嵇叔夜波瀾文字木玄虛殘年記得相存問莫道天寒無鯉魚

過吳興謁趙承旨

兩岸人家洲渚生滿城山色與溪聲船過鷗邊掠浮玉云移木末見飛英書淫畫聖王孫老雪霽沙晴湖水淸洞經不用鵝羣換也許山陰道士迎

松花餅

怪來粔籹作鵝黃渾是蒼髯九粒香甜味中邊惟食蜜苦心早晚待休糧仙人騏驥畱看取道士嵩陽逺寄將笑比紅綾春餤巧齒牙根底嚼糖霜

贈別休休庵了堂上人

老僧十年不出戶袈裟搭架風披披祖衣畱在阿蘭若佛法傳過髙白麗客牀雪練一甌茗經藏苔昏三尺碑不向舊房看偃蓋卷中原有古松枝

宿瑪瑙寺

一宿葛洪丹井上化爲蝴蝶夢魂淸湖田涼蛤四骰吠煙寺曉鐘相遞鳴孤嶼橫陳爲玉几初陽煥爛似霞城拏舟又入水雲去還我風篁雪竇聲

寄欣笑隠

翻經臺畔惜分攜華蓋峯前幾夢思一席地分眠鹿艸三更月在掛猿枝我書安能半袁豹君才端倍十曹丕上番畫逢虞祕監不嫌頻竄仰山碑

大滌山

此峯屹立浩無前信是人間別有天銅柱何煩天北際蓬山寧在海東邊采樵巨篛多無骨搗藥靈禽或是僊老我不能爲狡獪峯頭看月幾回圓

丹泉

涵渟萬象一泓中欲探靈源未易窮丹窖久埋泉眼赤珊瑚長浸石頭紅評來水味羞揚子收取沙牀贈葛洪一醉流霞三萬日年年分給羽人宮

天池樓

天池一樓小如架檠出半天天雨華山圍丈石獅子座寺屬三朝母后家時呼白猿聽奇句亦許飛仙飡紫霞我來把斷朗風口只畱牀角置袈裟

牧之水榭【有序】

杜樊川水榭在義興東郭宋紹興間卽其地創招提今廣福精舍是矣僧古田築屋三間仍以水榭名牧之寄許侍禦詩有云塵意迷今古云情識捲舒他年雪中棹陽羨訪吾廬刻石爲山中故事古田諸孫易道上人從予遊求爲賦詩往題其處好事來續未艾也

愛此招提絕世氛何因水榭得名聞幽篁嘉木知誰共塵意云情若个分陽羨溪頭黃葉路晚晴賦裏白鷗羣詩僧文采居然別解道曾畱杜使君

同張徳常遊張公洞

騎入秋云罨畫間日出洞靈猶啟關東皇衣覆雲霧海玉女盆盛人鳥山牽騾步步踏石髓投龍往往祝金環茅家小吏向塵土弭節相遲明當還

題趙松雪怡樂堂圖

幽人結屋傍江幹怡樂名堂只數間黃鳥隔簾詩夢醒紫鱗供饌釣舟還檐前景色春常在柳外柴門晝不關誰識个中眞樂處陶然天地一身閒

馬塍新居

浮家泛宅意何如玉室金堂計未疎歸錦橋邊停舫子散花灘上作樓居澹然到處自鑿井玄晏閉闗方著書但得艸堂貲便足人間何地不樵漁

西湖放燈

共泛蘭舟燈火鬧不知風露濕靑冥如今池底休鋪錦此夕槎頭直掛星爛若金蓮分夜炬空於雲母隔秋屏卻憐牛渚淸狂甚苦欲燃犀走百靈

雲巢樓

初陽臺上白雲多雲裏層層玉樹歌棲息一枝緣未穏飛翻幹仞柰危何雨中幕燕雷驚起峯頂笙鸞目送過好在丹梯無百尺屋頭看盡白鷗波

菌山

結茅依菌山焚香好芝蓋眞靈幸憫我冠佩時來會

羅姑洞【事見眞誥】

蒼梧眇天末聞有綠毛仙卻過華陽路人間九百年

霞架海

眾水會一壑天近發霞光晨興新沐竟晞髮向朝陽

鶴臺

上有白鶴翔下有幽人居幽人道當成白鶴來不虛

桐華源

伊誰植斯桐萋萋滿幽谷鳴鳯久不聞何當一來宿

玄洲精舍【梁周處士弘讓題桓眞人壁不別撰】

子有鸞鶴想甘同麋鹿遊懸榻應待我分我半玄洲

紫軒

林君已仙去紫軒名尙存丹光時或現鼎藥夜常溫

火浣壇【林眞人火解事見采眞遊篇】

眞陽以解形四大何足靳指窮以爲薪火傳不知盡

隠居松

眞人在山日所至樹以松當知千載下遺子以淸風

玉像龕

我有紫虛像白玉雕琢成貢之華陽天萬年蘄降靈

題拜石圖

一代淸狂海嶽老世間簪紱更湏論卻憐種放樵夫拜不到奇章宰相門

來鶴亭

華表歸來舊令威曉風將夢上天飛緱山借與浮邱伯一曲瑤笙月下歸

來鶴亭卽席賦

艸堂孤鶴駐樊籠忽有鸞笙下碧空待喚羽衣相向舞呂家園裏看春風

題鶴亭所藏馬圖

九霄天馬俱龍種四十萬蹄云錦斑一自漁陽鼙鼓後不知幾个到驪山

苕溪艸堂

傳語幽人範叔豹霧隠何時窺一斑天下艸堂隨處取無此玉湖浮玉山

吳興道中四首

晴港陰塍乳犢眠涼風綠鬢揚繰煙埋名慚愧蘆中老坐閱江湖逆順船

又

風捲灣碕半折蒲意行弄水不嫌迂筆牀正掠鵝羣過疑殺山陰染翰圖

又

眠溪大樹不見日牧鵝小兒兼釣魚南風相送玉湖口舟子飯時吾讀書

又

扁舟偶趂采樵風題扇書裙莫惱公何處人間無六月碧瀾堂上雨聲中

湖州竹枝詞

臨湖門外是儂家郎若閒時來喫茶黃土築墻茅蓋屋門前一樹紫荊花

鯉魚

桃花鱖魚世常有蒓菜鱸魚浪得名試喫江南鯉魚尾侯家無此一杯羮

題授經郎獻書圖

侍書愛題博士畫日日退朝書滿牀奎章閣上觀政要無人知有授經郎

次韻劉師魯吳山淸暉亭三首

鳳去簫韶空隠隠鶴棲臺殿舊層層浮屠立盡千秋雪誰倩風鈴說廢興

又

萬瓦連云人世空一雞啼日海波紅欲窺倒影淸溟外故著危亭紫翠中

又

故山茅屋破仍欹惆悵西風日夜吹今日偶來髙處望嚴家亭上立多時

初陽臺

初陽臺上新亭好一曲笙簧石壁開驚起玄眞狂道士步虛飛下玉淸臺

西湖竹枝詞

光堯內禪罷言兵幾番禦舟湖上行東京鄰捨宋大嫂就船猶得進魚羮

贈筆生沈君實

玉堂弄翰靑錢選聞道吳興屢出奇何事君家苔蘚壁醉仙畱句只橊皮

揭學士過武康山中十日薛外史江東未至二首

南鎭行香揭夫子歇馬走入計籌山杜尊師去白石在翻動琳瑯翰墨間

又

一杯愛渠蒸蕨香一盤勸我苦筍涼飽食翻疑得詩瘦不如頓頓地椒羊

宿天申宮二首

借渠靈壇一枝竹穿雲度險不須扶爲尋石榻蘿衣字執火照徧靑珊瑚

又

藥苗松菌紅斑斑點綴風煙俎豆間籃輿三日半醒醉春云只戀銅官山

句曲外史集補遺卷上

●欽定四庫全書句

曲外史集補遺卷中

﹝元﹞張雨撰

【上卷諸詩吳興閔康侯辛巳秋寄余續刻者偶讀架上元人集又得聨句一篇】

學詩齋聨句

至正甲申蠟月望前二日句曲張外史天雨自義吳還錢塘其老友某僑居因宿外史於客棲時吳興郯韶九成亦在焉予舊嘗喜與外史聨句是夜將爲之而未得韶作而言曰生以學詩名齋亦有志於溫柔惇厚之教也儻二先生卽是爲題生幸多矣用一笑從其言詩將終而予怯寒先就寢明旦外史亟歸且屬以足成之爲之補就吳人陸友善隸韶乞寫二紙一張於齋一寄外史云鄭元佑識

明良賡歌基猗那奏鼓始淸廟殊雝雝【佑】赤舄固幾幾豈惟緇衣賢【雨】政以朱襮美原鴒兄弟急【佑】河魴父母邇便施谷中葛【韶】亦采體下菲詠桑表沃若【雨】歌萊賦樂只【韶】鮑譖蘇公絕【佑】厲懷凡伯恥思鳴捲阿鳳【雨】願繪衮衣蜼【韶】蔽以思無邪毋曰鼠有體【雨】言超授簡貢【佑】道在過庭鯉【雨】遂去文辭害亦屏訓詁瞇譎諫主風刺【佑】昌言發興比雅亡繼麟筆【韶】和寡續巴裏鎬罷魚在藻屈倡鳬泛水【雨】縆弦誰與奏補苴自難擬哀哀河梁別【佑】堂堂沛風起【雨】祠雒悔心萌【佑】決虞壯圖已塞瓠恨茀欝【佑】援桂栗藿蘼便啼城上烏【雨】猶恨水中沚【佑】隆中抱膝想許下橫槊偉體要必中度【佑】葩正悉循理【雨】響當貫珠串【佑】輟始輳車軌【韶】淸圓斵冰苦【雨】穎脫扣鐘喜【韶】無題白乃聖有作甫良史【雨】險如橫空盤突若破陣褫【佑】雕鎪百神困策役萬象靡【雨】爨桐聲玉明廟樂厭石齒揮毫旣淩厲賦物斯須委【佑】郯公學方篤吳歈好誠鄙【雨】蕭齋扁佳名華構落新址詩律妙獨造吏塵淨一洗瑰辭出語穽遺經貯腹笥【佑】道在用服形神悟爲洗髓【雨】不虧素王造信全幽人履腎胃苦搯擢物累困成毀直登陶韋奧旁摩鮑謝壘焰淩天策燉古偕靈光巋請驗百世傳致愼一匱圯兩老皆苦心六義始盈耳掛一眞萬漏【佑】聊以示吾子【雨】

【華亭康與可從長安邸捨見蕉池積雪詩卷錄以寄余余藏笥中十年矣偶從敝笥中見故人遺迹因錄之】

舊有漢銅洗一作碧玉色受水一斗後有贈白石上樹小芭蕉吾因置洗中名曰蕉池積雪彷佛王摩詰畫意賦詩一首羣公時多次韻僅存師魯二篇

洗玉之池割圓嶠上有玉苗甘露零雪山凝寒壓太白海气正綠灑帝靑是身非堅須長物絕境無夢遺眞形寧令嚴霜凋翠艸詎勝失水哀銅瓶

劉汶次韻

銅駝陌上得銅洗曾見漢朝風露零寒光未變劫灰黑古色猶帯宮苔靑金人墮淚漫懷古玉女洗頭眞寓形與君作池媚蕉雪何以報之雙玉瓶

又

仙掌金盤別風露人間琛寶多飄零忽有銅洗土花碧側想玉女雲鬟靑幹年偶在聊寄意萬物終毀無逃形吾徒汲古寧玩物願予及泉資綆瓶

倪瓚

昔張外史有古銅洗種小蕉白石上置洗中名之曰蕉池積雪軒西園老人追和張劉二君詩書掛軒中予亦爲之次韻

雪中芭蕉見圖畫蕉池積雪終凋零風翻窗裏浪花白雨壓牀頭云葉靑詩人超軼有逺思造物變幻難逃形爾亦林居喜幽事曉浥石澑攜銅瓶

書張伯雨蕉池詩後

右海昌張伯雨蕉池積雪詩一篇其稱羣公次韻僅存者劉師魯二篇伯雨之爲蕉池積雪去今十餘年吳江村叟周君爲蕉池積雪視伯雨所爲無少異周君喜其暗合也求書其實並詩以表之始周君丰於貲財好蓄古玩器無何兵起其貲與故物一昔蕩然俱盡惟守小屋數椽日以此爲娛悅人以是多之伯雨已矣在承平時稍爲淸峭殊特者而周君當事變之際不隨眾境而逝而乃創意於此又其奇也𨿽然气化盛衰之數恆相疊而無窮也以金石之堅者不能外此而待人獨於一艸之微而致意焉者其亦有所寓矣夫何寓哉妍媸巨細不可得而擇也消息盈虛不可得而加也彭殤生死不可得而齊一也自達生而言之無不曰我於物無滯也而又何校乎然則蕉池積雪之趣固不可以形器求之也求其趣者捨詩無以也余旣書伯雨之詩而又書其始末如此至正庚子七月十日華蓋洞著書者饒介識

【余從泖上購元人耕漁軒捲前有楊孟載說後有姚少師跋其間題贈詩篇倪元鎭而下皆一時如雷如霆之偉人蓋爲太湖大隠徐良輔而作者張伯雨其一也】

畊漁軒

幽人薄世榮畊漁夙所喜朝耘西華田莫釣洞庭水浮湛干戈際無譽亦無毀釀秫云翻甕鱠魚雪飛幾客來具杯酌客去味經史緬懷淸渭濱何如鹿門裏往者不復見斯人亦云已努力勤所業庶免素餐恥

【陳眉公嘗謂余曰余山中藏伯雨楷書詩七首後云上雲林淸閟閣下希是正之益句曲張天雨起首惜未曾見又云趙魏公宋秀王之後其子仲穆喜畫墨蘭張伯雨戲題一絕於上仲穆見而愧之蘭遂絕筆】

題墨蘭

滋蘭九畹空多種何似墨池三兩花近日國香零落盡王孫芳艸徧天涯

【壬午孟夏山中采茶僧至康侯復寄逸詩若千首余去其重者而補焉】

題趙仲穆竹西圖爲楊元誠

問訊揚雄宅深居在竹西風林宜月影春日聽鶯啼東老應同樂南鄰憶舊題東風又花艸相與友幽棲

酬虞道園

一函眞籙是遺書想爲焚香謝紫虛海上安期分食棗人間長史合縣車泥丸日月存思否華蓋煙嵐筆札余絕嘆淸詩不埋沒解隨霜葉墮山居

中庭古栢

庭中異栢前朝物銅柯石幹兀靑蒼云壑終憶老蛟臥珠樹獨畱威鳳翔月上團陰移覆砌雨餘古香飄近牀支離疏者深根在閱盡世人還久長

馴鷺

孑然馴鷺雪霜明下瀨求魚自在行碧玉燈檠雙足瘦白麻衣袂一身輕海鷗見事應何晚凡鳥題門也不情輸我鴛行舊儔侶舉頭寥廓總雲程

題雪景三香圖二首

春雪無聲入畫堂東風渾似北風涼祗緣何遜題詩少信是徐熙落墨彊靑鳥下迎羅襪步蒼髯來近玉臺裝匡廬也入幽閨夢睡裏山花各自香

又

雪羽飛來雪意濃國香狼藉暝煙叢倩誰與剪吳淞水愛爾能吟柳絮風翠袖佳人玉跳脫平頭奴子錦燻籠劍南畫手看前軰著粉施朱或未工

挽貢正甫經歷

親闈晚歳斑衣樂蓮幙秋風綠水香範氏淸名滿吳會朱公遺愛在桐鄕淮山招隠推奇逸彭澤疏封盡顯揚卻憶去年稱壽日劉梅盛事播詩章

【湖州閔康侯寄外史逸詩多篇復動余索隠之興每展一元人集必有所附入同社馬退山手鈔祕本甚多因乞篋中所藏又得外史寄無言禪師詩五首但奉畱揭學士曼碩一篇余向年已刻入上卷小有不同仍存之】

奉畱揭學士

柴荊馬糞間蛛网動相關閣老因移疾鯫生賴訂頑雨涼修竹健沙僻睡鳧閒如許秋來意溪航忍獨還

龍翔大師秋後惠蘄簟

遮眼羣峯雨驚秋一葉風僧歸建鄴寺詩到豫章公鮭菜眞堪戀桃笙不待攻澡身方得計瓶外有餘空

次韻寄答雲門斷江禪師

長眉如雪眼渾遮施食巖前坐暝鴉壞衲半堆黃木葉好峯千朶碧蓮花湖山近日重來鶴池館於今足吠蛙早晚越中尋賀老千秋觀在爾東家

送太祝陳柏�還京師

公子翩翩出太常南來使節擁輝光制器上供淸廟薦聚書內還東壁藏天祿子云終識字歳星方朔暫爲郎海漚零落洞庭野回首簫韶引鳳凰

龍虎山張一元一宿而去

神翁觀主來相訪旣去猶如夢見之閉戶著書吾黨事對牀聽雨昔人詩萬羊何與分憂責一物終能系盛衰回首孤云自天末竹陰涼坐看蛛絲

無言禪師出紙俾書繆作錄近詩凡五首求方外正之葛塢張天雨皇恐頓首時至元五年秋七月廿又一日也

【予自蚤歳好鈔先賢祕本戊寅夏借荻溪王凱度所藏朱性甫先生手鈔珊瑚木難第三帙閱畢摘錄元時諸名家詩內有張伯雨五首附錄寧極齋詩後適汲古閣主人毛子九氏廣搜伯雨遺詩補刻因出舊本同閱命錄出此則退山馬宏道識】

【長至前五日康侯又寄貞居二詩憶昔黃州洪半石先生守毘陵時欲攺惠泉爲第一泉首唱近體詩六首索余次韻讀貞居遊惠山寺一篇喜三百年前早有同心】

遊惠山寺

水品古來差第一天下不易第二泉石池漫流語最勝江流湍急非自然定知有錫藏山腹泉重而甘滑如玉調符千里辧淄澠罷貢百年離寵辱虛名累物果可逃我來爲泉作解嘲速喚點茶三昧手酬我松風吹兔豪

贈龍門恩公

恩公昔住天平日林下相迎壞色袍行到龍門無腳力右肩偏袒喫櫻桃

句曲外史集補遺卷中

●欽定四庫全書

句曲外史集補遺卷下

﹝元﹞張雨撰

後僕夫泉記

有宋髙僧中庸子居孤山碼碯坡之院僕夫藝竹得泉因以名之且復爲之記循本而言信無棄人矣紹興初勅遷院於寶雲山中庸眞身之塔隨遷所不遷者泉耳院去葛洪丹井數十舉武而近日惟井泉是汲甔挈云勞匪一朝夕乃至正癸未之春塗塈殿廬墾土階下舉鍤而靈脈潤導竅而淸泉湧旣浚旣滌寒冽不渝於是檻以宻石覆之以亭重以僕夫標之示不忘其初嘻亦異哉主僧芳洲潔雅之士行道修辭至於食飲種植之微動循孤山法則猶以散泉不食爲未足今獲一勺之多不啻充滿其願來者相與嘆曰距祥符之世踰三百載道源有續口澤如新芳洲其今之中庸子乎予謂是泉之發初不擇地而宻依猊座交蔭桂枝上人不易名僕夫不與知其功利與玆山毋竭書以爲後僕夫泉記是歳夏四月

春日遊南山約

看長安花已是丈人之行問鐵壚步聊從太史之觀甫及春晴可無宿諾且鷲峯暖洞眾人何莫由斯顧靈石龍泓賢者而後樂此緇塵拂汗碧嶺長幽仰探玄豹之深下笑飛蚊之聚風篁蕭爽憩徳威二老之亭蟬冕輝煌拜元佑諸賢之像徐行後長逸興邁倫撫中嶽外史之書碑長虹貫日覓房山侍郎之題壁白雲啟扉放浪形骸攄寫懷抱豈沙門不得稱髙士而濁醪亦足名賢人追觴詠之風流成談笑之故事盤飡爲具酌必眞率會中車騎後時罰依金穀斗數儻居髙逺徒費招邀至正二年四月廿二日書

戲題黃大癡小像

全眞家數禪和尙鼓貧子骨頭吏員臟腑

題顧善夫集十大家畫

玉峯顧善夫所藏名人書畫余得見者亦屢矣不若此冊尢佳如名園中春花盛開𨿽紅紫黃白不一而各具一種天然生意鬭麗爭妍善夫日夕危坐於怡樂堂中焚香展對其領受當爲不淺矣是日同觀者閒閒道人吳全節至正丁未秋社日句曲外史張雨書

句曲外史集補遺卷下

●欽定四庫全書

句曲外史集附

七月六日承貞居先生逺寄周鐘銑間有文象鳬之形則考工記所謂鳬氏爲鐘者也擊之與夷則合而是日又適立秋古物之來豈偶然哉輙成小詩拜貺之辱

趙孟俯

故人賞我趣遺我鳬氏鐘制與周禮合試扣聲舂容是日新秋節夷則還爲宮懸之西楣下浮磬儼在東金石互相應間以絲與桐八音𨿽未備古樂將無同鼎尊鐸觶卣羅列見古風揖讓於其間令我懷周公作詩報佳貺庶以開羣聾

題張外史馬塍新居

張翥

窈窕丹房古澗阿長松修竹繞層坡桃園隠者時相遇茆洞仙人夜或過沆■﹝氵韲﹞杯寒供曉食靑冥笙響答空歌白雲浮出地痕滿知是龍泓宿雨多

中秋對月時張外史有約以醉不赴

張翥

明月中天煙霧消酒醒涼思正飄颻星河不動秋空闊鐘鼓無聲夜寂寥露下逺山皆落木風來滄海欲生潮僊家玩事無緣到虛負瓊樓聽玉簫

和張外史山居雪霽

張翥

窈窕磵阿人迹斷隠居學道自神凝巖頭鶴下松無雪石底龍蟠水不冰釀酒春瓶濃勝乳抄書雲笈細如蠅多君肯念還京客爲織春袍柿蔕綾

宿張外史馬塍新居

薩都刺

竹樹忽聞幹鵲噪明朝歸去候新晴小樓無處著秋意暗雨空山如海聲葉落窗虛聞鶴步峯回路轉斷人行誰知昨夜玄洲客剪燭談詩到二更

夢張天雨

薩都剌

政恐梅花卽是君一牀蝴蝶兩牀分邀予悟讀玄眞子羨爾偕升太素雲開篋取書銀字滅捲簾呼酒玉笙聞覺來不省誰同夢雪影翻窗似水紋

寄句曲外史張伯雨

虞集

獨抱長鑱管白雲琴心誰錄內篇文淸齋三日秋仍瘦徧禮羣眞夜每分石記恐妨塵外事山經聊許世人聞己從司馬求眞籙更爲通章九老君

寄貞居張先生

虞集

司馬先生苦著書久飡金液日淸虛星辰欲動含精劍雲霧長隨畢道車重憶仙翁千仞表爲修眞籙百篇餘白頭供奉黃金盡靈笈伺因到隠居

送錢塘張天雨入茅山二首

虞集

獨棹扁舟入白蘋隠居舊宅去棲眞囊懸肘後惟丹訣書到人間稱逸民未覺白雲畱住晚也應蒼術寄來頻手栽松上騎飛鶴知是華陽第幾人

又

隠居聞道無人迹麋鹿來依積雪深每占雲气得芝術莫怪月光穿樹林茅君自騎一虎下木客或與羣猿吟知爾此時最相憶遲予飛屩度千岑

和答張伯雨

範梈

靈均逝矣不堪呼幾欲南遊訊楚巫城郭煙濤垂白帝星河風露浥黃姑幽人昔恨九關豹佳士今猶千里駒久客資君相慰藉可能無意謝飛鳬

過伯雨會無外式公劉君衍卿

黃溍

廬山舊事誰能繼三十年前此會同偶爾共來今日雨蕭然猶有古人風坐深遙對花如霧興盡徐歸月在空仰止前修那可作聊追餘響托無窮

次韻伯雨臘月八日雪中同登來鶴亭

黃溍

興來欲泛山陰雪不柰舟膠野水凝朝士白頭愁獨步仙人赤腳傲層冰招來盡是雞羣鶴趨附空慚驥尾蠅夜久松龕同擁毳絕勝儤值有靑綾

送張外史歸華陽

楊載

送君髙舉入華陽古洞深蟠石徑荒蔽日旌幢朝■﹝艸泥﹞■﹝艸泥﹞飛空環佩夜瑯瑯飡霞已試登仙訣祀竈還修卻老方見說陶公𨿽隠遁猶將道徳佐齊梁

追和張外史山居雪霽

兪友仁

湖上千峯盡失靑湖光十里未消凝吟詩細嚼梅花蘂煮茗潛敲澗壑冰東郭忍寒行似鶴南屏癡醉坐如蠅相過內相知乘興盛服猶披舊賜綾

伯雨書老杜花徑不曾緣客掃之句使童子持以示略不運思足成詩

野僧

久聞方外有神仙只住華陽古洞天花徑不曾緣客掃石牀今許借僧眠穿雲去汲澆丹井帶雨來耕種玉田一自茅君成道後幾人騎鶴下蒼煙

寄贈華陽洞隠者

袁桷

屍坐朝日雙臉醺寢扉曉入香鑪云苔石縱橫紫絲障蓀花淸淺靑霓羣北山猿鶴似有約南崖鐘磬宜相聞更欲深居入絕壑築壇夜禮三茅君

莫春計籌山寄句曲山人

黃石翁

松花落粉啼子規山人燕坐春晝遲石泉豈非大韶樂日色猶是鴻荒時筠籃竹杖煙中語靑紙丹書林下詩應謝錢塘舊知識白雲獨往無還期

悼句曲外史

楊維禎

黃篾樓頭僊一去明年黃篾掃狼峯不知天上修玄史只訝山中伴赤松石室祕書愁攝電星池遺劍已成龍思君不見夜開戶月在金鐘玉几峯

玄文館送張伯雨煉師歸三茅

柳道傳

華林菌閣艸菲菲千樹啼鵑喚客歸石上踞龜談未了山中騎虎去如飛白雲冉冉浮芝蓋靑雨疎疎灑葛衣世外故多人物論一枝丹筆待君揮

用韻重送

柳道傳

海上盧敖汗漫期雨靑雲白送將歸步隨玉女明星出夢載神山左股飛迮徑常時多著屐深林五月未更衣冷颷忽動三君下七尺冰弦信手揮

題張光弼選伯雨詩

髙徳暘

外史詩爲人膾炙玄珠光照浙西東振衣玉宇瓊樓上滌筆冰甌雪碗中龍去葛陂乘莫雨鶴歸華表語秋風一瓢喜落廬陵手个个靑錢鑄作工

題張伯雨初陽臺唱和捲

釋守仁

笙管聲沈彩鳳飛朝陽出海散晴暉一時文物推延佑五夜丹光起太微歳月無情詩卷在江山如故昔人非秪應湖上梅花月照見荒臺獨鶴歸

拜句曲外史墓二首

姚綬

百年尙友重文章登拜孤墳一瓣香赤壁舟中驚鶴夢玉鉤橋下奠椒漿匣藏神劍猶生气云閟秋山自老蒼雙眼摩挲舊碑刻還疑淸夜吐虹光

又

僊去端依絳節朝僊壇環佩竟寥寥字収渤海千軍陣詩逼成都萬里橋黃篾樓空焦炬入淸風堂廢白雲銷惟餘靈石山頭月千古風華不待招

與張伯雨湖堤莫歸

吳養浩

柳絲澹蕩雨霏微隔水遙看羽蓋飛馬上僊人彊支酒踏花何處晚來歸

題張伯雨來鶴亭

虞集

羣眞終夜降華陽曾聽仙音近玉牀語罷是誰畱別鶴待君寥廓共馳翔

又

亭前春雨長蒼苔海鶴長鳴一日來從此琴心三疊裏月明時見影徘徊

與張天雨楊亷夫陳子平諸公遊虎邱

鄭元佑

昔吳有縣精玆邱據其領前瞻理金竁尙餘淬劍井簡書畏懷異星日發光耿幹將不剸兕牡鞠豈禁黽至今點頭石斷非躍冶礦上機不由智大將寧論猛公剖儒釋緒便從康莊騁詞鐫琬琰嚴聲抽轆轤哽掉鞅淸淨海不墮生死頃憶昔此來遊六月佩旌冷山靈寶其躅歳月塵劫永我生若後時惜此媚風景坐嘯嗟所見起舞顧其影箕尾橫靑天有懷無從請

鶴巢次張貞居韻

胎禽巢居迥每在林表松棟梁架靑冥戶牖瞰碧峯欲睹仙者馭每懷塵外蹤玉童坐吹笙娟娟好顏容時歸理其室護以虎與龍茅檐瑤艸香欲往路莫從星宮集羣眞霞光覆千重解後十洲上仙聖應相逢

題張伯雨畱別捲

句曲外史儒仙師開口論事劍差差詩律精嚴奪天巧字畫峭重含春姿一朝飄然上京邑赤墀不拜惟長揖名稱藉藉諸公間落紙雲煙粲星日璽書令任西湖濱忽思騎虎朝玉宸大茅峯頭■﹝奭斗﹞北鬥劍佩色映江南春山經幽文與道帙歸藏靈澗之石室小劫猶割紫琳腴大書應按皇人筆鬼物守護今幾年闔戶勒銘師亦仙酒星在天照酒泉

福鄕者因昭明道館名也出諸榛莽著文刻石覆之以亭而巖洞泉石之脈近在百步內者皆按圖表之可以觀覽泰定元年上淸四十五代宗師劉君大彬朝京師授予始末俾爲之次第焉張君吳郡人名天雨內名嗣眞字伯雨別號貞居年二十棄家入道徧逰天臺栝蒼諸名山吳人周大靜先爲許宗師弟子得楊許遺書張君從而以爲師悉受其說嘗從開元王君壽衍入朝被璽書賜驛傳顯受教門擢任非其志也卽自誓不希榮進因從三茅之招追奉任君而下五君爲文而告之願畢力玆宇所著外史世集三卷碧巖玄會錄三卷又尋山誌十五卷考索極精博云嗚呼自任君始居此餘數百年才五人傳焉其自致於久逺者果何托也豈若後世各誘門人系以私屬如家人父子者哉故寧希闊而有待今張君無前代賜予之助徒艸衣木食以營此而曠然思與四方之士共爲千載之期豈非豁落丈夫也哉予故與君爲方外友奇其能先予逺舉也故系之以詩曰

大茅南垂元气積陰關闔扉陽洞辟曲穴流泉保靈宅任君來餌黃赤石天一召錫太元冊曲阿受養良有擇構宮方嚴自王伯淸蹕臨止靈響格虛林森爽化赫奕福卿帝子發甘液不食何年喪遺甓白雲映空玉淸客開元全盛煩有役持節旁午致纁璧爾來蕭條世代隔石磴刻文土漫畫誰其啟之規古昔句曲外史美冠舄研書千卷視貞白天眞景隨玄系繹玉室金堂萬無斁

師友集序

黃溍

師友集者張君伯雨所得名公贈言及倡酬之作也伯雨之生去宋季未久其大父漳州通守公雅不欲諸孫豢於貴驕而縱爲異時華靡遨放事延儒先以爲師教之甚篤而伯雨特聰寤爽朗穎出不羣丱歳卽務記覽弄翰爲辭章方是時前朝遺老宿儒魁士猶有存者數百年之文獻賴以不墜然皆尊其所聞人自爲學未嘗淩髙厲空並爲一談以事苟同伯雨覿其光儀而聆其緒論如企嵩岱而得其髙臨河海而得其大且深佩服之素固非一日年運而往諸老相繼淪謝伯雨乃以壯盛時去爲黃冠師間出而觀國之光屬當文明之代一時鴻生碩望文學侍從之臣方相與鎔金鑄辭著爲訓典播爲頌歌以鋪張太平雍熙之盛伯雨周旋其間又皆與之相接以粲然之文如塤鳴而篪應也逮伯雨勌遊而歸入山益深入林益宻並逰之英俊多已零落而伯雨亦老矣後生晚出如春華夕秀奇采遞發欲一經伯雨之品題者無不挾所長以爲贄而伯雨皆莫之拒𨿽細弗遺宜其所積之富如此嗟夫伯雨負其超邁卓絕之材不徒有聞於家庭而脫落綺紈之習遂能遺世獨立周覽六合必欲盡大觀而無憾其髙風雅志固可槪見也𨿽然四十年間气運有升降人物有盛衰而文章之變化與之相爲無窮述作之家尙有考焉詩文總若干篇其次第不系乎齒爵位望而一以歳月爲後先方外一二士旣編輯而校讎之復俾溍爲之序而刻寘伯雨所居靈石山之登善庵溍之鄙陋言不足以盡意序續集者寧不爲之畢其說乎

張外史馬塍菌閣記

陳旅

錢唐邑屋叢輳數十里至爲重樓以居委巷若閧市人气滃郁爲溽霧城西山水淸曠而笙歌粉黛上下無空日夫杭東南奧區芬華之所族而幽靜者之所處也城北有村曰馬塍居民多業藝花土沃俗質聚近而壒逺至元間句曲外史來棲焉爲閣四楹桂卉叢植旁有長松數十章落落如髙人湖山之上騰伏閣外蓋得衝覽之會者外史舊有菌閣在金菌山吳興趙文敏公篆牓極古玆復以眞迹署新閣意扁舟往來所志在菌山也

句曲外史集錄序

姚綬

錢唐張伯雨先生元季碩儒逃名於方外其制作與古人相伯仲予嘗私淑其眞行書購求眞迹或捲或軸長篇短章又有其手書詩文稿各一帙總若干篇保若拱璧藏之云東仙人館成化丁未六月火盡焚其所積圖史而先生之迹俱逝者十之八九先生平生詩文甚多梓行者尠余所得一編僅百餘首乃徐良夫作序者又余幼時先君子命抄錄五七言八十餘首今皆不存余玆暇日爰就相知士大夫家搜訪其所作若詩若文雜著並余家煨燼之餘所僅存者番書於冊名曰句曲外史集錄俟旣富而類析之壽梓以行嗟夫人之生世古今未有超然獨存者所賴壽之於不死其文章乎故凡文章根柢於道自信可以傳後𨿽流散海內後必有人收錄必不使之敗壞澌盡若韓昌黎之文歐陽子永叔得之於散漫之餘行於校讎之後遂爲四大家之冠輝煌轇轕垂之無窮人第患不能爲可傳者無患乎千載之下不得流播也吾道在天地間不絕如綫世豈無其人哉斯可驗諸

外史張公墓碑銘

姚綬

嗚呼此句曲外史貞居先生張公墓也南屏之右西湖之陽梁題五鉤澗度靈石路披筱樹塢帶煙霞石室藏書碑文紀事其形𨿽逝其神則存翰墨在人文章垂世儼然生气之張皇謦欬無聲周旋滅影穆若太虛而示寂開元精舍久無繼續之賢句曲貞居全乏訪求之彥遂使墓門荒翳兆趾崩奔松栢摧爲薪莫設時樵之禁身世是何物曾罹夜客之侵痛玆劍躍雷津嘅爾研離玉匣旣往何咎將來可圖曠世而黙契余心尙友而景行前哲爰合佳士聿來嗣人卽冡土以增崇求體魄之綏靜其灌其栵於以植夫美材有紀有堂於以開夫幽隧不有伐石將安載詳是欲喚起令威再返遼東之白鶴招還曼倩同瞻云外之靑鸞第恐紫極髙棲罔由下邁自謂黃中宻邇端冀旁臨先作傳以述夫始終翠瑉是托復贅銘以紀夫歳月彤管庸書銘曰

於厥張公天雨伯雨是名是字早曰貞居晚曰外史厥號不一幻僊亦爾文章闖古鑿鑿齒齒書法俊逸不邕以止樂道忘我人莫之訾相靈石澗爰墓於玆有峯而岌有水而駛喬喬者林盈盈者芷迥絕風塵攸驅虎兕以巖爲扃以云爲峙朝煙夕霏紆靑委紫時逺世異毋怪頹圮聿修增之屬後來士於厥張公克具眾美周耼之學洞究玄旨獨立羽化匪忽焉死光華曷居天漢之涘譎予銘者式味妙理矧嗣教人其不興起薦溪之毛挹齊之醴公恆賁斯以陟降只

句曲外史集附

