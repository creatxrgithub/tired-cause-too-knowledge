《宣宗皇帝禦制詩》﹝明﹞朱瞻基撰

宣徳二宣徳天佑皇明啟治平年年南極耿元精篤生申甫扶鴻運定看昌齡過廣成右賜少保兼太子少傅戶部尙書夏元吉宣徳二年四月過史館花朝詩重陽歌招隱歌有序城樓春望上林春色喜雪歌有序恭述祖徳詩有序賞菊詩除夕玉樓春猗蘭操山水圖歌有序玉簪花賦有序西山晴雪詩有序萬歲山丹桂秋芳歌梧桐秋雨吟苑中早春詩喜雪歌有序重陽詩有序幸史館早朝上林冬暖四景賜太醫院使徐升拱贈太醫院使徐升拱還鄕詩賜少傅工部尙書兼謹身殿大學士楊榮綠竹引賜會昌伯孫忠還鄕詩有序○過史館蕩蕩堯光四表巍巍舜徳重華祖考萬年垂紀乾坤六合爲家宣徳四年十月十五日○花朝詩五云精護蓬萊島瑞气紛紛動瑤艸憑髙一攬六合間萬象澄明春意好蔥蔥佳气藹山河大地無塵海不波松篁檜柏翠浩蕩紫杏丹桃繁綺羅燕語鶯啼浦新聽魚躍鳶飛總天性輕車駿馬穪年芳處處壺漿樂遊詠斯時三農皆舉趾東阡南陌雞鳴起丁男把耒婦女饁齊力欲教田畯喜況值新年風雨時百榖丰穰眞可期邊陲民謐物生遂嘉與臣庶同歡嬉翠殿彤臺白晝長花繞龍池春水香瑤箏齊唱錦瑟和郁金酒泛紅玉觴花辰廣延深似海君臣遭遇實千載豈但遺情共令臣一致華勛待元凱聖王制禮崇時令自昔明良恊恭敬陽春徳澤生光輝延佇嘉猷輔仁政右賜行在兵部尙書張本宣徳二年二月十五日○重陽歌初霜授衣鴻鴈南飛長河水淸直見底云淨四山開翠微轉盻韶華屬重九風落梧桐到楊柳家家歡聚賞佳辰彈箏擊鼓傳芳酒時菊紛開五色奇紫蔓香壓珊瑚枝摘萸把菊各相況長共今年今日期深居九重重民事樂民之樂同民意卻憶去年此日秋正髙左仗黃鉞右白旄東巡邊陲斬逆虜束縛醜■﹝婁頁﹞如猿猱搜剔巢穴無遁逃倒攙銀河洗腥臊成武功班師旅六軍意气凱歌盈路只今戢戈橐矢天下寧纖塵不驚八極淸況值年丰百榖成西登瓊島一長睡胸襟宇宙同髙明世傳觴菊令人壽太液應當釀爲酒滿泛黃花作酎上奉聖母齊天萬萬年下飲臣民共攸久右賜禮部尙書胡濙宣徳四年九月初九日○招隱歌有序朕惟賢者制治之具肆卽位以來屢詔有司舉徳行才智之士將與共圖治道然林泉巗谷必有遠引而不輕出者朕夙夜念之不能已已夫枉已求售非志士之本心而潔身獨善豈聖賢之中道故嘗作招隱之歌欲使幽遠之賢皆明朕志庶幾憣然有奮起者蓋昔人嘗賦招隱矣彼其所激欲與俱去遁世遺人一巳之私朕之所懷天下之公題𨿽同而志則異觀者亦亮於志焉耳卿等爲國臣人之忠其必有以勉副斯意勿徒視爲空言可也吾觀天地化育功四序五行分任之軒轅堯舜致熙皞亦有六相兼臯夔君臣師濟自往古大廈豈是一木爲況予涼薄資九五丞大寶四海之廣兆姓繁側席仁賢翼王道長林大澤髙丘巨壑豈無懷抱才徳者蕭散幽間樂其樂叩舷淸溪弄綠水結巢雲松招白鶴雲松蒼蒼白鶴飛翠羅搖曳春風時朝鑱黃獨夕茹紫芝放歌考盤什吟詠梁甫詞如玉在璞韜其輝天之生才將有爲豈使獨善而無施彼不輕施吾當致之屢下求賢詔明珠寧無遺中夜有懷起待旦勞心咨求忘日宴嗟爾賢人何樂空谷有莘憣然起畎畝傅巗何嘗終版築磻溪白首還鷹揚臥龍亦復興南陽旱歲人間望霖雨大川利涉需舟航嗟爾賢人無徘徊石泉麋鹿非爾伍風雲天路爲爾開脫卻芙荷衣掛在靑崖隈翻翻並駕蒲輪來黃金如山築髙臺待爾爲詠薹與萊毋爲令我悵望思難裁宣徳六年二月十五日○城樓春望風和雲淡春三月樓頭參差雨作晴隔水飛花隨舞蝶夾堤楊柳帶流鶯偶因閒暇怡天趣總爲融和暢物情宇宙無窮生意在山川滿目照人淸○上林春色山際雲開曉色林間鳥弄春音物意皆含春意天心允合吾心宣徳六年二月初二日○喜雪歌有序臘後五日之夜大雪待旦而霽蓋丰年之祥也因作喜雪之歌與羣臣同樂之已命光祿賜晏其悉醉而歸歌曰一冬晴明人不厭臘月雪飛尢所喜從古農�重三曰來年有秋預可擬今年春初始雪雨已見農穰連遐邇況當嘉平越五日遇雪相歡詎能已昨夜風從廣莫來號空捲地初停雷斯須慢慢糤玉屑千樹萬樹梅花開大地平鋪皆一色光輝未數璚瑤白西山蒼翠不可尋但見淩虛聳銀壁馮髙四顧眞奇觀日上扶桑朝不寒乾坤萃和作祥瑞滿目忻愉增意气昔人勞農享臘維此時更說來年丰有期村村腰鼓聚晏飲庶幾時平今見之嗟予菲徳居九五爕理功能寄承輔舉觴樂相拜天庥永念皇天與皇祖○恭述祖徳詩有序昔者胡元之季上天厭之眷求聖徳俾作民主我仁祖皇帝有純粹之性誠一之徳蘊至仁而弗矜篤大義而不衒體正而養和履醇而抱潔循乎自然安乎大順蓋動與天遊靜與道俱易所謂大人魯論所謂至徳者也用集天命大開厥祥篤生我太祖皇帝其仁如天其智如神道冠百王徳侔五帝迅掃六合綏寧萬邦正天紀立人極詩書禮樂之華典章法度之盛超越隆古矣皇祖太宗皇帝以大徳承大統神武赫著聖仁弘施近悅遠來內安外服茂勛鴻烈允光於前皇考仁宗皇帝丕宣大猶恢彰美化仁恩惠澤益廣益深是以普天之下莫不尊親同心愛戴至於今日顧予菲薄克遂丞繼揆度所自厥有民微實由仁祖皇帝原本之隆肆太祖皇帝開創之大而我皇祖皇考徳以恢廓而維持之萬世之業所由定也列聖之徳與天維一謹序述爲詩九章以詔後世詩曰上天信崇髙臨下明以赫元季政昏亂帝用厭夷狄眷求令徳宗親乃善慶積巍然啟其祥疆宇俾開辟【一章】恭惟我仁祖躬備大聖徳天性稟純粹溫恭而允塞篤志在仁義兼亦貴稼穡寶玉之所藏山川被光澤【二章】維時屬遘屯畎畝足自適進退與道俱玉徳懷貞白皇天鑑昭晣寶命所由錫篤生太祖聖配天立人極【三章】海內如鼎沸土壤分割柝蒼生靡怙恃俛伏斃毒螫仗劍起濠梁奉天拯焚溺再駕定東南一舉下西北【四章】曠哉六合內腥穢悉蕩滌三光復宣朗五典重修飭遠齊堯舜功近過湯武績遂令普天下休養樂生息【五章】太宗削姦回維繞奠宗祏聖文旣炳煥神武尢赫奕賢才進登用乘徳各修職庶邦承覆載貢獻來九譯【六章】昭考撫盈成至仁弘隱惻民安視如傷恭已臨萬國繼志與述事夙夜懷兢惕皇風益淸穆王道彌正直【七章】正本所自隆仁宗實啟廸祥源深且廣天派四洋溢聖神詔傳序茂衍萬世歷造商本玄王興周美后稷【八章】玆予嗣鴻業時幾謹申敕四聖赫在天攸久貽法式保佑賴深眷負荷愧綿力稽首臣詠歌庶民示無斁【九章】宣徳六年十一月初一日大淸朝紫微腰間勝龍雙寶劍秋水光晶寒舍瀲灩嘯風呼霆作霖雨屢注仙瓢蘇下土功成劍用歸希夷玄天至道本無爲眼前民患忍坐視卹人一體天之玆旦來謝別何匆匆騎鶴徑度江東之江東之江東龍盤虎踞五云表鐘翠接三茅峯茅家兄弟靑冥上白日驂鸞定相訪還來赤松子亦有安期生上朝南極受昌星好山好水淸且明西方出金桃南斗斟雲液長生有曲舞且歌年過廣成千二百宣徳七年二月二十六日○賞菊詩座上滿斟綠酒鬢邊斜插黃花可咲龍山勝會何如閬苑僊家右賜都指揮馬麟宣徳八年九月初日○除夕玉樓春迎新送舊今宵好爆竹聲中春意到彤樓紫殿瑞煙髙禦柳官桃方信早屠蘇酒畔誰年少守歲笙歌歡徹曉明朝明旦慶三元坐待玉壺更漏報宣徳年

○猗蘭操昔孔子自衛反魯隱居谷中見蘭之茂與眾艸爲伍自傷不逢而托爲此操予慮在野之賢有未出者故擬作焉蘭生幽谷兮曄曄其芳賢人在野兮其道光光嗟蘭茂兮眾艸爲伍於乎賢兮汝其予輔宣徳七年正月二十日○山水圖歌有序長春眞人劉淵然事太祖皇帝太宗皇帝仁宗皇帝以至於朕凡歷四朝闡玄元之妙著感通之功攄恭秉誠老而逾篤今已耄年忠存閒佚辭歸南京朕重其去也因取孔子仁智壽樂之旨援筆作山水圖賜之而題詩其端以寓所以睠厚於老成意云東華之東湛明景彩霞環繞蓬萊境瓊芝瑤艸春不窮丹光夜動黃金鼎淵然老僊崆峒客萬里回來此棲息手持如意靑芙蓉兩臉潮紅頭白雪頭上琢玉冠身中雪繡衣朝朝飛神馭炁起汗漫直上天香早折僊桂枝筆花五彩開鳳池蓬萊之上直奎壁近侍九重天咫尺永樂聖人臨禦初鞠躬稽首陳嘉謨仁宗監國文華殿左右謀猷共羣彥朕承大寶君萬方相與共理資賢良傾心寫成任舊老而卿引疾先還卿五歷星霜復相見霜鬢蕭蕭秋滿面是時朝旭光升紫殿明相對淸言良慰情畱之累月未盡意歸心又欲東南徵太液淸泠涵碧藻楊柳芙容相映好鳬鷖鸂■﹝涑鳥﹞弄澄波紫霧紅雲拂璚島芳肴在俎酒在壺公歌鹿鳴續白駒君臣大義是所重心須廷闕身江湖鴈蕩峯髙淸不極中有謝公舊遊迹采芝斲苓苓可長年應在天南憶天北宣徳八年六月十一日○玉簪花賦有序庭階多玉簪暑雨作霽金飆生涼其花盛開不兢於春陽之時而秀拔於早秋之候潔白妍麗異於羣卉翫而嘉之乃爲之賦春陽萃和萬類萌蘗眾卉爭妍千葩兢發豈若玉簪之翹翹獨後羣芳而秀拔於時少皥司令金气應節翠葉紛敷素蕋未折忽微雨之沾灑滌初秋之餘熱乃粲然而盛開偉光營之紛揭方其海旭乍升暘光昭晣湛若鉛華明如佩玦冰姿素淡霜容皎潔翩粉蝶兮欲迷何緇塵兮可涅及夫羲和停輪皓月行空繁影在地旖旎玲瓏如霓旌兮下降類雲彩兮疊重承夜光兮色猶晦涵湛露兮香逾濃違頳紫兮紛華抱奇尙兮貞白謝東風兮不兢懷秋素兮自得嗚呼尙髙之士恬退之節林逋西湖之濱元亮東籬之側蓋以聯芳而並潔也宣徳八年七月十五日○西山晴雪詩有序宣徳壬子冬十一月癸未夜天气微和瑞雪再降不亟不徐達旦而霽人咸以爲丰年之兆予情忻悅登鳳閣望西山但見羣玉千里一色因制詞以識喜云脫布衫帶小梁州喜看這山與云齊喜看這雪正晴時喜看這天花絢彩喜看這玉龍獻瑞喜雪後微云四散飛鳳城外總是玉屏圍遙接太行西明晃晃無邊際但見那松郁聳瓊枝與蓬萊閬苑同光霽與龍樓鳳閣聯輝湛西湖寶鑑中浸太液冰壺裏滿望似瑤臺玉壘境界冠華夷○萬歲山丹桂秋芳歌秋涵太液玻瓈碧倒影空明秋一色梧桐楊柳欲迎霜紅斂芙容澹不芳萬歲山前萬桂樹聳特淩虛出煙霧連蜷夭嬌勝虯龍翠蓋蒼帷藹紛布開花又如黃金綴栗攢珠泛晨露云消六合澄無際但覺天風滿天地夜中晏坐廣寒宮俯視河山邈人世舉酒酹姮娥今宵玉鑑何嵯峨白兔搗靈樂何爲長倚桂樹柯酒虛可望不可詰惟是鼻端不斷芬芳多蕙蘭瑣瑣焉足道艾納蕓暉亦非寶總不如僊種月中來玉露金風共淸好北辰近饒蓬萊島銀河光气通瓊沼應是飆車羽輪降天地眞香信先傳下云表宣徳九年初一日○梧桐秋雨吟秋風如梧桐復聽蕭雨滴歷銀牀夜向東闌璚簟涼生巳無暑雨聲不續當前墀涓涓洗淨珊瑚枝琤然一夜暗瓢墜陰虫步砌鳴聲悲流光如水赴東海春去秋來疊相代艸木榮枯各有時誰謂穠華可長在春天百物應始妍秋气凝肅材乃堅只今此木巳堪用廟制樂焉能宣徳五年八月初一日○苑中早春詩淡沲東風微雨來苑中亭館淨塵埃不教柳下將黃傘自愛階前步紫苔雙燕近簾嬌共語百花臨水兢先開也知天意回春早卻笑當年羯鼓催宣徳八年六月十一日○喜雪歌有序朕承天序位羣臣萬姓之上夙夜勞心以生命爲慮仰荷天地祖宗之佑下資文武之臣恊贊燮理之助及玆一陽將復六出呈祥蓋來歲丰稔之兆遂作喜雪之歌與羣臣共樂之巳敕光祿寺酒饌對此瑞景文宣宜各盡觴歌曰天气肅肅當巖冬大地凜冽號朔風扶桑曜雪韜瞳矓屏翳一色浮鴻蒙斯須素景搖大空霏花摻葉何丰茸六出巧自造化工覆纊敷縞遠邇同綴璚貼璐緣墻墉輕盈宛轉穿簾櫳千門萬戶先玲瓏積平坎窞增二封凍合溝瀆流靡通林沼幻出銀芙容遂令松篁失靑蔥翰飛蠕動寂斂蹤萬幾之暇坐九重豈不自足鮮與醲一念所重存瘝恫荷戈披甲防虜戎況復懷此爲忡衝維時預兆年歲丰滋潤牟麥消螟螽騰歡溢喜畎畝農皇皇寶命承昊穹明明大統紹祖宗顧慚菲薄怛省躬夙夜兢業持寅恭仰荷郊廟靈貺隆在庭文武卿與公恊勤匡翼燮理功曁百執事咸奮庸卽此寧不均歡悰玉華皎皎心境融光祿眷丰琥珀濃賞瑞滿引黃金鍾相與共醉樂時雍宣徳四年十一月十五日○重陽詩有序重陽節屇霽景澄明正樂太平時也朕念爾羣臣輔翼之功理應同之特賜花糕菊酒復制詩一章以寓期勉之意雲海宇淸寧百谷丰重陽佳節萬方同摘萸把菊開芳晏尙啟羣臣弼亮公○幸史館天命余躬撫萬方丹心切切慕虞唐退朝史館咨詢處回視文星爛有光○早朝曉月流輝照衮衣九重曙色尙熹微禁鐘才起羣僊集韶樂初鳴彩鳳儀柳外祥飆隨雨蓋花稍香霧護龍旗雞鳴美詠傳千古誰羨陽春和者稀○上林冬暖蓬島雪融璚液瑤池水泛冰澌曉日初臨東閣梅花開徧南枝○四景水影虛涵一鏡中晴光搖蕩暖云紅小桃花重初輕雨弱柳絲柔屢舞風暑雨初過爽气淸玉波蕩漾畫橋平穿簾小燕雙雙好泛水閒鷗个个輕新秋涼露濕荷叢不斷淸香逐曉風滿目檂華春意在晚霞澄錦照芙容池頭六出花飛偏池水無波凍欲平一望玻瓈三百頃好山西北玉爲屏○賜太醫院使徐升拱雲間秀敏人中英襟懷磊落冰壺淸羣書博覽析理明靑囊金匱尢妍精濟人利物心秉誠江南江北驅芳聲峩冠博帶屬老成軺車應召來我京醫人醫國咸見穪回生起死如通靈掄材特受官品榮蒼顏皓首享遐齡錫爾鳳誥彰爾能追封云仍爾所生朅來思孝攄衷情懇告祭奠歸先塋朔風獵獵徵帆輕長江萬里煙波平故鄕晝錦光熒熒壺觴親舊歡相迎私恩公義當並行北轅宜早登回程兩全忠孝惟在卿竹簡千載畱淸名宣徳二年九月二十八日○贈太醫院使徐升拱還鄕詩太醫老卿八十餘胸蟠千古岐黃書鬢含白雪面紅玉長紆錦綬鳴璚琚光華近侍今二朝政恭和寶功業髙五花鸞誥寵先世南望飛雲心孔勞歸榮遂爾追達情吳郡松江水淸冷春風花開景明麗待爾重來朝闕庭宣徳二年二月十一日○賜少傅工部尙書兼謹身殿大學士楊榮武夷巍峩靑插天丹山碧水相連延扶輿旁礡之所產往昔奮起多名賢只今維續楊花分漢淸白吏有遠孫明經榮登苐詞垣皇祖承天禦天下竭職論思靡餘暇懷忠秉誠履堅貞臨事果達智識明禁中頗牧才卓煢風雲驥足千里輕顧余菲徳嗣天位旴食宵衣急圖治普天之下率土濱安危休戚系一人大廈之興藉梁柱爲邦之資輔弼臣卿事太祖兼仁考歷年固多身未老方玆倚重傳與保士有大抱負堯舜其君民勗哉弼違補闕輔吾人齊昔芳賢輝千春宣徳九年十一月初一日○綠竹引薊門八月雪花濃何事種竹能成叢鳳城之陽禁苑東瑯玕萬樹淩靑空光搖太液波心月髙出三山頂上松祥飆拂拂來天上鳴金戞玉聲玲瓏蓬萊宮中日如年髙柯密葉霏雲煙春陽挺秀百花表秋月增輝僊桂邊九夏繁陰覆靈囿祥麟瑞鶴相周旋六花淩寒羣卉老淸標轉覺先光妍軒皇昔時初制律截筒來自昆侖谷江心磻石桃竹杖斬根削皮誇紫玉如何蓬萊宮中竹雨露偏多生意足盤根固節千萬年遠勝猗猗淇水澳上林花木熙靑春靈芝瑞艸爭芳芬愛此蒼蒼太古色竹邊幾度停遊輪世云鳳凰食竹實又云鳳凰棲竹枝鳳笙九奏太平曲鳳兮鳳兮今來儀予將拭目而視之右賜都督孫忠宣徳四年二月十二日○賜會昌伯孫忠還鄕詩有序會昌伯孫忠中宮之父也中宮有賢徳佐朕之治內及母之教朕旣崇忠節秩又推恩其三世中節告歸省內展焚之禮於祖考孝之道特賜詩以光其行雲秋露如玉金气涼丹桂飄拂天香揚雕鞍繡勒五花馬東望山東歸故鄕純誠粹美無斁度被服芙容佩寶璐碧桐翠竹映瀟灑白石靑金愜貞素上承百世之石宗好仁施徳善慶崇妥生賢淑位中壺輔我內治光軒龍推原所自錫嘉命五等之爵隆褒封貂玉榮次侯與公其光三業顯秩同織金鸞誥五花文親捧升堂歸拜親手謄黃紙薦丘壠冠衣簠簋紛前陳髫童白叟滿道路聚望嘆羨咸欣榮光華佳气溢鄕裏山川艸木皆回春人生富貴還家好況是丰年秋獲早廣延芳酒會親知敬展寒暄慰耆老不伐不矜行且惇旣貴守約貴永存及時勤徳在勉勵無忝濟南玆善門門前北望歸來道冰未合須回擢愛親奉國兩不忘令譽兼全忠與孝宣徳四年九月初三日

