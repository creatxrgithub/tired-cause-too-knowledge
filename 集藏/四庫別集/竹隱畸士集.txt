

欽定四庫全書

集部三

提要

竹隱畸士集二十卷

別集類二【宋】

【臣】等謹案竹隱畸士集二十卷宋趙鼎臣撰鼎臣字承之衛城人自號葦溪翁元祐間進士紹聖中登宏詞科宣和中以右文殿修撰知鄧州召爲太府卿其集見於宋史藝文志者四十卷陳振孫書錄解題云其孫綱立刋於復州本百二十卷刋至四十卷而代去遂止是在當時板行者已非完本劉克莊後村詩話又云竹隱集十一卷多其舊作暮年詩無棗本所紀捲目多寡頗不合疑克莊所稱十一卷者乃専指其詩而言也鼎臣宋史無傳其家世無可考獨集中有繳進其父元祐末所上河議奏狀一首今考宋史河渠志元祐紹聖間水官建議回河獨轉運使趙偁不以爲然力主北流之議疏凡數上言皆切直與鼎臣奏狀相合是鼎臣卽偁之子淵源有自其後嘗往來大名眞定間與蘇軾王安石諸人交好相與酬和故所作具有門逕能力追古人劉克莊稱其詩謂材气飄逸記問精博警句巧對殆天造地設略不防人喉舌費人心目其推挹甚至今克莊所摘諸句已多佚其全篇而卽所存諸詩觀之工巧流麗其才實未易及克莊之言故非溢美至其雜文刻意研練古雅可觀亦非儉陋者所能望其項背惜原集久經失傳謹就永康大典各韻中搜采彚輯勒成二十卷諸體具備蔚然可觀𨿽未能齊軌蘇黃然比於唐庚晁補之諸人則不啻驂之有靳矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

竹隱畸士集卷一

宋趙鼎【臣】撰賦

鄴都賦【並序】

仲尼有言質勝文則野文勝質則史揚子云亦曰事勝辭則伉辭勝事則賦蓋賦者古詩之流也其感物造端主文而辧事因事以陳辭則近於史故子夏敍詩而系以國史不其然乎𨿽然文不害辭則辭不害志以意逆志其要歸止於禮義者詩人之賦也兩漢而下詞人之賦始爲麗淫競相祖述至左太衝則譏之以謂盧橘非上林所植海若非西京所出辭不稱事指爲詬病然觀其論魏也舉禪代則以謂虞舜比蹤述風化則以謂羲熊踵武非堯譽桀誕謾滋甚夫辧物或失其方記事之小疵擬人不以其倫立言之大蔽昔有獨夫旣殄天下同歸於周明王不作海內莫彊於秦然猶伯夷抗登山之志仲連懷蹈海之義相與恥而非之況乎助衛君之姦國褒吳楚之僣號以古揆今壹何相去之邈也方且笑昔人之未工忘已事之已拙欲使覽者信之過矣嘗因暇日讀相臺志盛言山川之美宮室之富愛其博而譏其雜於是感三都因相臺志又頗裁其僞體削其醲詞略前載之已詳補後來之未備總折衷以有宋之制命曰鄴都賦云爾

趙子與客遊於三臺之上以望鄴都之城客曰烏虖壯哉豪雋所宅市朝之區三啟覇邑四成帝都子亦嘗聞舊史之傳觀相臺之志乎趙子曰未也相臺志何言哉客曰魏之初基厥惟冀野中奠鄴而居相始冠冕於諸夏世虎踞以龍蟠亙千齡而髙跨其左則浩浩洪河犇濤湧波匯以淸淵之聚爲黃澤之渦東崓嵚岑而突兀西陵屹嶫而陂陀其右則太行隆慮玉泉天平擎據穹壌蔽虧日星隱若疊障巍如置屏斬晉脊以中斷連代襟而外縈其陽則宜師之溝司馬之泊交蕩羑之浸潤互淇泉之脈絡矗大岯以中峙障驚瀾而猶卻猗緑竹以彌望丰邦儲而利博其陰則近控漳滏逺連常碣水東逝以委帶山西傾而墜玦廣逕方軌平原四逹豳扼吭以形茹趙咋喉而气奪若乃厥賦上上土厚水深穜稑蔽野桑麻耀林頃必萬秉畆皆百金錯輪轂於塗中資菽粟與縑紝有葛屨之遺化故𨿽富而不淫爾其雅俗推重尙气矜節三晉之豪四君之俠顧眄刄挺喑嗚眥裂驅市人而一戰可撻秦而系越故其物夥財阜兵雄勢張擇要塞以胥宇據膏腴而造邦思重閉以固國務崇宮而濬隍笑前帝之阨廹圖後王之煒煌慳瑤臺而吝瓊室詎數阿房與未央蓋其號也前則銅爵金虎顯揚太武后則涼風淸都鴛鴦鸚鵡鬭雞戲馬之榭赤橋紫陌之籞聳飛閣之千雉聯危譙於百步玉壁珠簾銀楹金柱不可億記而指數豈直千門與萬戶偉鳯陽之特建飾翔離之雙鳥何帝子之懷彼亦矜能而護巧物太盛以弗禁假飛柯而匠夭悵靈質之難駐忽遡波而孤矯伊仙都之肈造恢華林之舊規傾地產於土木殫心計於般倕嗟燕翼之敗度反歆羨於窮黎諒習侈以玩富豈艱難之與知故其制創之廣博締構之穹隆藻飾之瓌麗觀眺之防通升而瞰之則翼翼眈眈雲儲霧涵泰華僅形於培塿辰極才映於楹櫩類竦身於天表迷不悟於北南仰而瞻之則炳炳欝欝煙霏日出但聞絲竹之音環佩之聲似蓬宮之仿佛於是孟徳季龍之際慕容渤海之儔鹿旣獲於嬴氏羊方縶於宗周則燕則譽以遨以遊莫不宰割區宇分裂華夏邀乙發以計功揖髙光而第課正南面以居尊襲冕旒而朝羣下於時鞮女畏力旄倪戴仁來享來貢或臣或賓彼孫馬之旅拒潛竄迹於江濵如黒子之廑著亦何與於藩鄰若乃泛覽九原周流四坰求故老之謡詠訪先民之典型過羑里而太息悲伯昌之縶囹聖人發憤以儲思演防言而作經則天人之學所由興也邦有滛祀西門發之野有巨浸史公決之或蠡或賊岑君遏之生歌死哭齊民悅之則守令之賢有善稱也周鼎旣震尉遲抗鉞隋歷方季堯生挺節墓藏太尉之骨衣濺侍中之血力殉廟社气淩冰雪凜芒采以映世𨿽身摧而志潔則忠誼之士藹令名也吐實爲秋掞華爲春雕刻造化鑪錘鬼神唱則應劉徐陳和則邢魏子升儼思王以獨步若眾星之拱北辰則文章之美擅英聲也爾其洞宂漫汗仙靈屈奇絕伎之所興起肥遁之所幽棲酒千里以噀火丹一丸而療饑孫登放浪於譎詭佛圖巧幻而瑰琦森逸駕與雋軌差難得而備知若僕者徒捃摭於舊志譬猶萬鈞之一釐故言其地則四境莫及論其人則一邦有餘古在前以不足今居後而豈如首相亶甲起躓奮跲當塗繼興遂城遂堞三髙厲吻以旁噬二石磨牙而外獵率皆禆壊補敝披圖案牒據之則防去之則怯得之則爲婦失之則爲妾緜奕姓以傳祚常鋭鋒而不慴夫豈代無僻主哉亦云形勢之所挾也是以文命敷土厥載惟冀美哉山河武侯所偉逺兆朕於聽音邇萌芽於望气故張賓慷慨以揆防崔光懇激而納說元氏弗康卜雒之陽曽二帝而乃蹶信人謀之不臧逮夫李唐中葉有震且業彼慶緒之孤童奮螗肱而拒轍由借險以凴固故王師之不渉以是觀之人無賢愚而地有厚薄兵無利鈍而勢有彊弱諸葛家蜀而破宣尼用魯而削故僕以爲冀不常重於天下而鉅鄴獨雄於河朔也豈不謂然哉於是趙子慨然而嘆有間而答曰異乎吾子者之撰夫登髙能賦者非以耀文所以辧義也陳詩觀風者非以娛目所以驗俗也故陟景山者見中興之美館雒汭者思平成之功未聞商頌有固圉之談夏諺啟崇墉之論也今客誦糟粕拾腐余掉三寸之舌美六尺之軀指金湯爲仁壽之域謂干戈爲禮義之塗長王追貊主盟裔俘遂欲覇燕趙而帝齊魏兄二京而父三都是猶防鳩豕虱擇蹄而系葦自以謂有王侯之樂安土之娛曾不知風摧火燎率虀粉而遽焦枯也褊居晉鄙狹隘沮洳子遷姬系滅迹失據𨿽無忌之傑黠亦何延於天祚炎風不競典午委馭故使阿瞞與賀六得防張而防扈況值羯胡與鮮卑豈正余分而閏序當建安之考室兾日月以齊光奚三馬之不戒俾一槽之遽亡彼季龍之侈忲摐地防以天崩曾僵胔之未腐遂流水以飄零凡此皆莫紹其終無傳於始三光之所不緯五行之所不紀危朝菌之待暮徒倐生而忽死而吾子則美之豈其惑於舊貫歟胡取捨之不韙也自昔屬辭之士綴翰之徒不務明五典之常道九疇之盛符乃惟誇國炫域度城計郛較廣狹以誹訾無異商防與賈區蓋尙東都者以伊洛爲帝王之裏主西京者謂崤函爲天子之居甘泉逺防於西海上林左引於蒼梧將譽美而章惡信欲近而返疏左生﨑嶇遵迷遂誣拏三國以等競角蝸牛之所廬不獨陵轢岷蜀詆諆句吳而已又將超秦越漢污唐漬虞尊盜臣以擬聖謂羲熊之可逾客又實之豈不過歟僕病木訥而倦於談𨿽然請爲客粗陳其靡者子獨不聞皇宋之光宅淸汳之規摹乎背澶面譙挈鄭提曹非宛非鄴不瀍不崤邦畿千里坦然四郊環萬國以面內類百川之海朝厥初生民纉唐之緒紛綸後辟昜代以五咸罔堪於顧天乃眷命於藝祖當此之時陵谷昜處天地否閉野有輿屍室無噍類國靡一定之民朝乏委質之士冀媮食以終夕敢燕居而卒歲帝用不蠲旣薙旣薅掃欃槍於一皷蕩澆豷於崇朝援赤子而出塗炭謁大命於旻霄蚩蚩遺黎不徒去亂卽治誅蓬刈蒿乃復慈母遊樂郊安太平之後笑悔旣往之先咷旣而人獲更生時有逺慮成周飾闕以望幸西鎬淸宮而請禦臣懷良敬之防士獻班張之賦咸榮古以陋今脗雷同而景附天子穆然載思而未兪也乃規乾矩坤與神合契靈謀睿謨盡屈羣議卽故國以營基懋皇圖於億祀蓋謂洞庭夢藪曷若以四夷爲守未央章華孰若以六合爲家方且陟岱勒華裒神翕河建道徳以爲營衛詎論丘垤與污沱至於體國經野之法宮室苑囿之制寢不逾廟菲不廢禮姑以備一王之軌儀同百姓之欲利固無僞采與滛泰疇克誇詡而奢麗若乃風俗之純懿政教之緝熈人物之磊砢貨殖之陸離旣立談而未判且非創業之樞機徒尙口以嘩眾亦鄙人之不爲也皇皇百年顯顯七世堯父舜子神傳聖繼無增尺帛之奉不益十家之費晏然磐石而覆盂若天維而地置遂使豫裏輟險雍郊弛防江靖建業气淸南陽洞外闔以不閉咸變雍而樂康於維此邦陶醇化醲川潤嶽峻旁薄虛空蒸粹炳靈降爲英雄作我國棟時惟魏公勲在社稷行銘鼎鐘非後牧與伊稷疇並芳而比崇玆乃相之所以隆也客遂略之鯨鯢陸梁峻宇雕墻葅醢庻類黥灼一方斯乃鄴之所以亡也客顧樂之意者非相人之志盛徳之事縉紳之所宜談國史之所可記也客又不聞嬀氏陶漁三年成都商盤五遷邑無奠居安有擇地而化被簡民而信孚者哉將吾子未之思乎於是客乃詞殫辯屈不悸自栗泚顙卻避懵然若失

堯山賦【並序】

堯山在縣北十里不甚髙大四望皆平川而居中巋然特起按圖經堯嘗登此以望洪水後人思之立廟其上故以名山因以山名縣元祐已已冬餘以童子侍親過之追感遺迹爲賦以敍之

當季冬之嚴凝兮馳燕路之駸駸攬徵轡而躊躇兮過堯山之嵚岑按圖牒之所傳兮得遺迹而追尋曰堯嘗登於玆山兮望洪水之湍滛嗟皇天於艱難兮在聖人而憂患物何生而不樂兮獨水行之漫漫曽九載之莫息兮舞魚龍於波瀾惟聖心之焦勞兮念元元之不食舉鰥民於側陋兮登咎防與禹益𨿽羣後之奏功兮匪自安而用逸登玆山而四顧兮憂蓋深於已溺余誠無心於黃屋兮哀赤子之將魚茍一身之可濟國兮固何有於捐軀賴文命之底績兮卒大安而晏如嗟殷季之怠荒兮侈天位而自康峻瑤臺於深宮兮民或亡於蓋藏犬馬飫夫梁肉兮士或未充於糟糠惟口腹以縱汰兮孰防民之否臧旣上下之覆隔兮終淪胥於防亡仰堯帝之孔仁兮軫父母之至慈流惠澤而到今兮民愈久而慕之卽山巓之崔嵬兮尙經營其神祠儼衣冠與環佩兮猶髣髴乎天日之姿瞻遺像以興嘆兮故老對余而嗟咨悵徘徊而不忍去兮夫孰知余之所思

學古堂賦【並序】

秉之主寶應簿書之明年新作燕堂而大夫石侯名曰學古爲記以掲之於是鼎臣方侍親於京師聞而慕焉思欲從下客之後塵追二公之英遊自以謂不可得也乃爲賦曰

秉之將慶學古之成乃諏吉防剛陳壺潔觴肅厥僚友燕於新堂酒中樂酣客有言者曰猗歟美矣經始偉矣卓哉顯矣寓意逺矣孰登斯堂而昧其誼我卽於名爰得其志今也方策古之聖賢蹔俯仰以萬世忽顧瞻而億年炳往行以不沒粲流風而具傳宜乎髙居以拱揖燕坐而周旋有以師典常而取訓不徒侈遊憇以相先也椎輪於室不量轍而自通察影於鑑不度形而自同𨿽世忽晦顯道常汗隆有禮樂以治性有仁義以飭躬行旣往以無敝播方來而靡窮固可騖精思於物表挹芳馨於彀中矣在官彬彬拊循吏民退休愉愉討論詩書朝而出以古爲律夕而居與古爲徒得於內者充我之不足發於外者推吾之有餘吾聞古人學無終始旦安窮閻暮都顯仕居廊廟以儀眾斡魁樞而自已詎不慮而遽能哉良素修之有以也今使來者歷階得從政之方舉隅佩入官之誼仁見之而隆仁智見之而睎智蚤夜黽勉起居顧眎由此而爲公爲卿有爵有位資古道以長民懋儒風而廸世亦不出於函丈之席而數楹之地也然則後之君子能無樂於是歟乃系之曰於樂有堂匪奐且輪兮若古是訓如見其人兮旣種乃徳將惠我民兮來者勿怠益紹以新兮

寄傲齋賦

趙子新作寄傲之齋旣成客有見而笑者曰噫嘻嗟夫環堵之墟瓦礫所儲髙裁隱頂廣劣容軀白日穿漏寒風嘯虛褊淺廹仄悶若囚拘先生學不足以稽唐憲虞行不足以左規右模勢不足以濡幹潤枯談不足以出有入無動廓落以無偶居寂寞以無徒風吟雨呻饑膓叫呼飯不滿腹見嘲妻孥眾將傲子以弗忍顧子反寄傲於誰歟趙子曰吁是則然矣而客責之不已甚乎吾儕小人志不願余在山而樵在澤而漁或跣而步或乘而驅隨所寓以皆適吾又安知夫窮逹之所殊貧與賤吾不侮富且貴吾不諛將修敬以不給顧何傲之敢圖在陰則慘在陽則舒凜霜雪之戒候追葵藿而起余遡愛日以擇地得幽人之所廬匪斵匪雕旣治旣除信容膝以有裕廼左詩而右書時縱目以流視追茫於古初友聖賢乎千載同古今於一區有治有亂有賢有愚有得有防有隆有污有去取以爲之寵辱有褒貶以爲之賞誅或云而龍或泥而豬或憔悴於邱壑或榮華於國都前哲紛紛以旣往後生皇皇而益趨森萬物之情僞了坐判於錙銖無異登藍田而采玉據合浦以求珠凡世之所謂壯觀巨麗者固已盡載於吾居矣吾俯而入若滄海之浩浩黙而坐如夏屋之渠渠不知天地之廣大日月之疾徐軒裳之照曜爼豆之蕭疏將以是而寄傲也何如客曰唯唯於是乃頓足而歌曰吾不如騶侏儒錢多粟飽兮偸以腯其膚吾又不如防之夫附炎炎兮貌愉愉獨衣被於簡防兮咀前載之膏腴嗟來此寄傲之室兮此中聊可以與娛

欽定四庫全書

竹隱畸士集卷二

宋趙鼎臣撰四言詩【案四言詩共二首俱集詩句】

喜晴【並序】

吏滋不徳以爲神憂閔旱而獲雨愁霖而得晴其求紛然而神終不之責暴之秋陽訖我穡事豈惟吏之幸將民與國家實欣賴之謹再拜受賜

我田旣臧零雨其蒙嗟我農夫憂心衝衝谷旦於差薄言往愬謂天蓋髙上帝臨汝杲杲出日有嘒其星獲之挃挃我倉旣盈薄采其芹於彼行潦神之聽之無徳不報

昔我往矣思君子也髙陽之從事過瀛之野作河廣詩而匿其名使者唐侯獨見而知之故賦是詩

昔我往矣作爲此詩凡百君子諒不我知惟彼碩人眷眷懷顧彼何人斯可與晤語召彼故老周爰咨詢予忖度之所謂伊人實獲我心將恐將懼顏如渥丹畏此譴怒維彼碩人顧我則笑如切如磋匪怒伊教自古在昔哀鳴嗸嗸襃如充耳莫我肯勞嗟我農夫出自幽谷如蜩如螗其何能淑維彼碩人追琢其章欲報之徳不可弭忘

五言古詩

宣和四年五月辛亥詔以神宗皇帝所書鼎說十二字藏於延英閣臣鼎臣賦詩以紀其事

孤臣生苦晚僅及熙寜初𨿽霑化育恩不覩衣冠余嗚呼丕顯哉謨訓存諸書議論略秦漢制作追唐虞每聞父老言太息涕淚濡不意垂老年觀此河出圖禹鼎淪泗水異說紛相誣蔽之十二言一洗諸儒迂天意蓋若曰世定後聖無要當纉禹功千載與之俱各力所未遑翼子其付諸崇寜果圖功繼志若合符屹然奠九鼎四海安覆盂此書天所錫制噐實權輿巖巖寶閣尊萬靈所依於嗟爾九州民跂行與蹶趨瞻之必稽首過者當下車

余少時嘗種竹於所居之南號竹隱今二十年矣而隱之志蓋未遂也孫志康善篆嘗欲得竹隱二字題其上因敍所以爲詩以乞之且呈好事諸君子各乞一詩以爲舊隱光華

先君昔謝事勇退不待年區中五畝宅郭外二頃田歸裝無一金買書費萬錢余時老萊衣方冠絕可憐賜第殿東廂棄官天北邊【余元祐六年賜進士第調眞定府戶曹參軍以親老不赴】耕耘具甘防采掇求蘭荃積竹南墻下淸陰頗蕭然謂此可隱矣曰余其老焉人事喜齟齬壯志誠遷延身遭患難余仕爲饑凍牽浮舟客江湖仗劍臨幽燕兒女道路長歲月鞍馬捐一與故隱別逮此成華顚傳聞籜龍兒一一長刺天出處令人悲太息夜不眠同捨有孫楚筆勢何翩翩未甘丞相後不許中郎前何以慰此君匄子翰墨妍持歸榜吾隱不翅靑玊鐫異時儻過我物色揚雄防貧家何所有滿林玉碧鮮渭川已太廣淇澳空自賢君看靑瑯玕知我非臞仙

次韻滕子濟禮部考古圖

蒼史失古法赤刀有遺書經毀秦漢後噐追禹夏初古人不吾接有感誰與祛尙憐盲左生文字記魯壺哀哉泗水沒不復知鬼魖英英華省郎攟摭收遺余異書人不識善本手自摸壁中發科斗海底出瑚篆籀旣識職鐘鼎各應圗要當知百世何止舉一隅似逄東裏生張華與之俱談傾河海江下卷鄭白渠我老塵埃中牒訴慘不舒思陪種栁潛願逐耦耕沮錦囊不應開欲和聊復徐頗憐平生心用意眞僻儒識字恨不博塊焉無與虞圖書許借否髯滕意何如莫作驪龍仙靳吝五色珠防夷或未辦當奉酒一盂【詩序虞與娛同古語云借書是一防防夷酒器古人𨿽假借必有禮以將之今流俗誤以防爲癡非是】

讀史戱作

相如故倦遊偃蹇臨卬市主人敬嘉賔供具邀車騎酒酣樂未防跪進絲桐戲勉鼓一再行四坐皆心醉潛有知音人獨會求凰意傾城不待媒半夜行雲至忽駕軟輪車遂拋沽酒肆建節還故鄕拜爵文園吏衛霍老疆場嚴朱死謀議揺頭喚不前日髙花裏睡

卽事

昔日同門生頍弁彯華纓當年總角彥束帶揚王庭故人憐我頑千里特寄聲開緘亦何言終篇歌鹿鳴舉手謝友人愧君鄭重情鵬鷃各有適枉尋余所輕

楊時可作十詩以寄河間詩之所及非吾僚則吾友也因悉次其韻以和之又以其所以贈我者復贈時可作還字韻

久伏東海濵竊慕暴公子一朝乃吾僚幸防有如此白髮裹靑衫誰要相料理吾猶及老成餘音聞正始【右孫志康】仕宦百僚底文章兩漢間著書𨿽寂寞此生那可攀結交論意气恨別阻河山屢過揚雄宅令人載酒還【右楊時可】霍侯塵土中衣破露兩肘一錐聊自置四壁初何有長安可得官髙門日奔走問君求之歟顧我揺其首【右霍子磐】翰林門戶壯九子賢至今楩楠及豫章磊落皆成林恨不徧識之此郎傾蓋深儻封降胡檄冀子披其襟【右錢遜叔伯言】

形骸本蘧廬況乃妻子累朝市無恬波山林有深意可憐箕山孫骨體眞不媚歸歟定何時寄我招隱字【右許少伊】髯也伏鹽車乃實千里足其學本孔孟亂以佛所錄捕景而系風𨿽辯吾不欲如髯眞絕倫恨此持論曲【右劉仲忱劉嘗與餘論世一二士大夫頗不相契故以此爲戱異日可拊掌也】

詞源傾江河坐覺畎澮褊王郎淸如冰腹有談天辯閉置邱壑中名譽當自顯而況金其聲行矣侍從選【右王履道】俗儒守一編賤目則貴耳不識古人書豈識天下士君防李長吉可但州縣已異時鳯來儀故自阿閣起【右趙伯山】濟濟八才子醒借有此郎交情苦疎豁子職甚溫良一爲江南行書疏頗相忘媚婦乃如許盈盈不下堂【右張伯元伯元娶婦未歸】

參軍喜吏事咄嗟能輊軒短小精悍姿使人醒睡魂他年解千牛妙絕難寄言堂堂聖獻肅吾猶識諸孫【右向仲告】

次韻志康病起

八十用鷹揚萬里封燕頷一擲遂成盧再索僅得坎命也天所司欲言吾不敢不見孫先生有羮長不糝何曽少卑之坐是得坎窞平生讀書苦求味在橄欖凜然剛毅姿身大不及膽滿堂進羶葷長跪出昌歜嗜好苦乖殊持此欲誰覽貽我病起詩慨嘆發悲感君看彼棼絲見用卽衡紞得失付天公吾屬可無憾

病目無聊因遊慈云寺作詩呈諸友

造物本兒嬉萬彚同一甑陰陽燒煮之有此生老病我今知命年過二不爲盛【孔文舉云公爲始滿融又過二】此身付天公窮逹聽其令胡爲生纎云翳此秋月淨坐令盲老翁悲歗雜歌詠醫云肝乘母交惡若周鄭欲知罍不恥要在瓶毋罄至言若金箆刮膜除蔽映咄哉耕田夫所得已負乘當求揚一防遂卜蔣三徑閉目存黃庭燕坐收雙脛回首謝蓬萊問路安敢更

次韻杜公美【充】贈張永錫

平生喜交遊臭味在筆墨身居大梁下家寄黃河北異哉長安市一日見雙璧相逄塵埃中過眼我獨識從今裋褐姿不復憔悴色更復許言詩賜也當避席

李漢老【邴】見過不及見以詩謝之

埋沒簿領中气結不得吐官栁欲飛花春事遽如許騎馬出東城意若鴻鵠舉獨行𨿽少味自足寛靡盬歸來兒女曹怪事說覼有客適過翁身騎五色羽自非翺瀛洲恐是翔紫府云來久躊躇鶴去迷處所我老俗吏中人物誰比數賴獨有故人慰藉能傴俯一臂乃失之遇事眞齟齬朝來益癡絕物色徧庭宇尙尋履迹余用意毋乃魯

郡僚出塘濼唱和詩次其韻

水窮瘴海南陸盡狼胥北祖宗受之天以爲冠帯國維時耶律氏好亂樂禍賊夜動鼠穴中陰計屢以黙廷臣請加兵薄伐陳往則堯舜仁如天一言羣議塞幽燕亦吾民此意多不識至信及豚魚深恩被動植古來戰塲地父老今力穡耘夏水泱泱獲秋禾翼翼當年守邊將至今猶血食烏虖戰危事勝敗有失得祖宗諱言兵陰功千萬億不見陂塘上溝塍如組織傳聞天驕兒頗亦知帝力祖孫相付授日夜自約勒愼勿負中原天地父母徳

秉之兄受代還京師余送行次甘陵雨三晝夜不止十二日乃雪平地幾尺木壓而折者十三四十五日旣別秉之於南郭賦其事以寄王履道王時在大名

季秋霜未降艸木尙華滋蕭索重陽雨黃菊共淒其謂此膚寸澤杲杲行復晞那知三日霖滛潦方在玆我行旣齟齬我車遂逶遲僧房耿不眠半夜寒侵扉開門怪事發積雪滿前墀雨師技止此更復出新奇兒童叫踴躍僮僕驚嗟咨云此太早計有眼省見稀天公豈怪我不樂愁何爲幻此千頃玉伸我一寸眉呼兒覓酒家典衣具醇醨醉中見鄕社命駕將言歸忽憶剡溪友徑吟招隱詩嗟餘興豈盡無因謁戴逵

送李侗誘中將漕江東

顏駟老爲郎三世終不遇奉春脫挽輅暫見若平素功名豈不佳用捨眞有數況逄堯舜朝士多無著處赫赫金門開燕子皆鵷鷺天顏若春溫戰栗心恐怖奏事幸無他求福安敢預李侯衡湘來朝謁苦未屢入對明光宮爽气回天顧立持使者節褒語宣朝路自結明主知千載實旦暮富貴在子耳江南那久住努力加飯餐穏上靑雲去

送唐通叟東南鑄錢通叟嘗攝度支員外郎職事與之同捨累月

簿領丘山堆胥吏鳬鶩進不湏持酒巵正自得醉困賴逄同捨郎照眼珠璧潤堂堂質肅公勁節森萬仞吾猶識諸孫王謝有孤韻時時議論余尙作前軰峻我老無町畦出口見方寸端湏防疵瑕未可失瑜瑾柰何不少畱舟楫犯蛟蜃山澤寶欲興虞衡職方振想常開鴻鑪不復費遊刄明年水衡錢地應無可防防勲便封侯朱紫安足論來趨未央朝故人應許認疾走當避公銅臭不可近

次韻李蕭逺送葉少協赴官陳州【葉夢齡】

簿領動移日塵埃紛滿城空令牛馬走坐見鄙吝生文章𨿽小技不激安能鳴邂逅得之子接語意已驚談鋒苦豪放心地實坦平凜如君北斗嘒然吾小星忽聞補吏去曽不與我評長嘯登扁舟心逺气甚英先師仲尼父昔嘗泥此行寄聲陳父老君蓋何當傾湏知此客佳館谷幸少宏富貴亦土苴名聲忌崢嶸請謝郭子橫去矣勿觥觥

猶子奕赴官中山奇作詩送之因次其韻

人生貴天眞圭角何必露骯髒世𨿽憎豈弟神所許嗟爾守一官十年不攺故兒寒屢號朝妻饑數啼暮又隨五斗米逺向千里去中山貔虎屯北鄙咽喉據我昔少年遊夢景墮飛霧猶思鴈塔涼尙愛石文主迨汝閒暇時尋我經行處聊因起遐想會自有佳趣此外姑置之勿攺平生度功名無巧手富貴有夷路往復版築中時來猶舉傅

猶子奇從江淅經置陳伯亨之辟八月十日登舟餞之於郊外作是詩以送之

於越本夷蠻弄兵篁竹中吏士懦不武未嘗更戰攻私憂顧妻子聞賊內已訌咄哉林武將一旦先望風遂令六州民老稚遭閔凶天子怒赫然王師出羆熊聊彈一指端電滅紛已空瘡痍今尙新噍食若未充如更大病餘防視湏良工平生陳太邱經濟蟠心胸久持四方節未食千戶封功名眞有時倉卒果奮庸嗷嗷百萬家賴此白頭翁汝今從其招緑水依芙蓉勿以賤自嫌王事當匪躬江湖日已淸公歸列防龍行持酒一篘迎汝國門東

送林徳祖致政歸吳中

士論常苦髙出語譏古人至其取與間未足了一身官爵細事爾臭腐實與鄰柰何誇者徒薄暮猶逡巡平日相語此反覆甚諄諄頓輸一著先夫子固絕倫乞身夜上書妻子不暇詢翩然東南去笑別平生親江山已在眼邱壑俄生春聊湏震澤水洗此京洛塵蕭條西湖上處士迹已陳夫子今繼之凜然兩逸民疏公不足髙賀老不足珍他年仙骨換坐嘆傾蓋新期我吳市門復見梅子眞【林逋處士舊隱西湖】

崔徳符作湖園詩以寄邢子彊次韻

吏道如棼絲坐覺意味少我豈無一簞當食自不飽邂逅崔子眞霜林挺孤篠十日九閉門想見獨傾倒悠悠四十年識君恨不早晤言曽幾何告別驚艸艸昨枉湖上作盛贊池亭好平生邢子才投分紵與縞政當樂濠魚定不驚鷗鳥解榻念君來此意不待曉似聞百花洲一雨淨如掃【邢乃湖園主人園中有百花洲】

次韻陳修仲題會稽宋尉澄暉亭

鑑湖繞君家近在門前路置亭昔未善對面無覓處勝地天所儲造物費陶鑄惟昔居者誰熟視不知措會逄賞心人卓犖見深度疏朗引湖山豁逹去屏戶開軒明月來解榻淸風駐初無結駟勞怪此咄嗟具更得黃絹詞當煩神物防

乙未寒食前一日陪姚季一吳和甫登崇徳寺閣賦詩以駕言出遊以寫我憂爲韻分得我出二字

東風日夜狂艸木困掀簸墻角數枝紅春事亦到我平生喜追遊𨿽老意尙頗況逄兩飛黃共欲參蹇跛喟余麋鹿姿章服彊包裹出門天宇寛自視覺磊砢士峻則少通務逹乃多可悠悠何必然所得蓋麼麼不如全其天曠蕩出韁鎖東臯幸可耕太息願未果

髙閣切浮雲仰觀勢嵂崒興來偶攀躋意若淩超忽壯哉洛陽都宮殿聳突兀城中十萬家古來豪俠窟樓觀何軒昻花竹爭炳蔚澹澹煙靄間俯見孤鳥沒緬懷中令君節鉞耀衮韍鎭守極膏腴割剝到肌骨黃金不卻老晚節顧佞佛陂陀何爲者嵗久尙奇崛空令吾黨士登踐許倉卒躊躇不忍歸待得星斗出【崇徳寺石守信所建】

五月十八日陪同捨諸友遊慈云寺

室如蝸牛廬气若炊飯甑身無六尺長當午意已病今朝忽破顏夥此佛宇盛長廊引雄風爽气回秋令老僧喜客來簟竹鋪緑淨書生苦昜足妙興發觴詠枯棋響雷雹新唱雜雅鄭放懷百念空縱飲雙瓶罄我衰本蕪葭玉樹紛照映忽驚渉瀛洲驟喜陪鶴乘日昳尙躊躇欲去不忍徑歸來掩關臥汗雨復流脛賜沐幸許休命駕何妨更

八月二十日晚涼可喜秋思浩然乘興獨遊至崇寜寺謁湏上人表以【按表以二字疑有誤】次元聞而造焉旣歸而作是詩

秋風日已佳今我何不樂出門念所之興至不待約言乘獨往願偶信登山腳道人心似灰白首無住著經旬不下堂爲我躡芒屩茶瓶旣徐進澗水亦屢酌談從靑山逺思與孤云薄俯觀市上人擾擾何紛泊向來簿領中豈復知寥廓兩侯天下士皎若雲間鶴肯作噲等伍此意眞不惡少年悅紛華寒士守寂寞譬如冰與炭志亦言其各請爲東土遊一繼支許作

二十日發都門二十三日次潁昌過故府張幾仲舊居

入門見華屋愴然傷我神堂堂想平生英气猶逼人園花與檻竹種植手自親愛之不忍觸欲去輙逡巡緬懷大觀初幕府參下賔前驅列貔虎後乘邀徐陳縱獵轅門曉賦詩瀛防春何曽有天驕安若兒女馴至今帳下吏往往驅朱輪淒涼十年內梓樹忽輪囷惟餘一書記白首走埃塵猥忝刺史符愧彼吏與民公門那敢辱往戒猶書紳

發潁昌畱別韓次律蘇叔黨

行邁日久逺親舊日已疏眼中惟牙官從我走道途俗狀誰使汝漸赤由近朱潁川多名士古來豪俠區歷代愧不能叩門韓與蘇酌我甕頭春舞我閨中姝淸言發談笑嘲戱頗不無使我面輙闊自忘官職麄斐然欲從之文字相與娛我行未渠央欲駕復躊躇人生如寄耳聚散安可圖區區惜別離此志乃非夫臨風但相思有使卽寄書

九月八日曉起絕糧舟中讀書

饑腸徹夜鳴夢亂不能好口腹故累余勉起不待曉貧家無宿糧庖廚淨如掃力耕可得食此計眞不早居然懷抱惡坐使百憂繞聊復讀我書百家觀浩古人骨已朽熳爛列華藻其言忽起予一覽意自了颯然驚短鬢怒立何艸艸壯心激衰懦豪气變枯槁捧腹故便便不食今自飽方知道義力非但文章巧吾命豈眞窮吾書可長保從今復何事讀誦以終老不須哀王孫爲謝淮陰嫗

夜行見懷

家無儋石儲日費千鐘飲避謗醉爲鄕嗜眠書作枕忘機鳥已馴有道魚不淰棲遲天一涯浪漫歲三稔日月漸悠悠肺腸空凜凜平生師孔孟夙昔陋顏沈膺門感恩義噲等荷題品【仲修先生大夫之門人也】報徳力未能量已事已審新詩辱雕鐫浩嘆忘食寢但願酒不空何事文如錦

贈翟二淳老

去鄕今幾時未易詰晦朔但聞葦溪頭稚栁皆把握老豈私我哉浸潤不頓覺攬鏡忽悟渠鬢雪頗斑駮喜聞貴人來文字得商搉故人五十滿髮黒面丹渥乃知出處間相去如許邈新詩愈豪放談笑出飛雹畱之不肯住告別意苦確嗟我獨何愚斗米尙俛啄詩書久遺忘志气日齷齪詎堪剸劇繁所願斸墝埆歸田不湏謀老圃安用學東臯防相從共醉村酒濁

次韻李祖武道中見寄

江南緑水幕塞北黃金臺方當漢道隆威靈暢九垓從軍豈不樂顧我非其才十年塵土中滿胸貯黃埃主人恩義重彈劍思一來居官自忝冒揣分豈邅徊免識翰林孫一見靑眼開不許執手版便容持酒杯題詩逺寄我欲及未開梅北枝寒已甚正待使君回

方時敏以茶餉李蕭逺因作詩止茶其弟元若允廸聞之謂茶不可止和其詩復以茶二餅寄其兄三子皆余所善也時敏旣止茶不當復受允廸之餉而蕭逺巍然亦不得以獨饗也故次其韻以請二子

得士一防足我獨交兩方腹有書五車家無錢一囊人皆不堪憂慍色渠未嘗大馮河梁上正作頭藏西山挹爽气北窗傲羲皇對茗不肯飲醉倒溫柔鄕泮宮有臞仙野鶴姿昻昻少年苦書滛壯歲惟詩昌平生重取與一介分毫芒受況獨不辭大啜意甚長我本田間人𨿽老尙木彊邊韶請割席陸羽願升堂破鐺雜姜鹽煎煮我所當匄子龍鳯骨澆我藜藿腸

旣和時敏止茶詩矣而允廸所餉猶未及請再次韻求之

鉤繩異曲直鑿枘殊圓方蛤死不脫殻錐穎要出囊風蛇互矜憐蚌鷸相探嘗紛然天壌間巨細靡不藏孰能使之齊賢哉我未皇付之將毋同蠻貊猶故鄕方生天馬駒頭作千里昻平生剛褊心立朝慕周昌置之岯山下所用乃鍼芒苦憎茶擾人能妨春夢長季也謂不然辧理殊堅彊我欲兩可之笙磬同一堂楚人固失矣齊論亦豈當請歸亡是翁文字搜枯腸

允廸和詩吝茶弗出而約以棋取之再次韻

仙人爛柯山坐隱多奇方我昔夢見之正爭紫羅囊豈獨寸筦窺固已一臠嘗至今不語妙了了皆中藏陋哉王積薪亦復幹帝皇逺矣羊保恨不同閭鄕誰與子方子忽作鬭雞昻居然鏜其鼔甚矣子之昌吾師乃庖丁未嘗嬰刄芒遙知吾髮短不必終纓長明朝受敵降築壇千步彊沙溪委道周北苑陳中堂想復聞我言怒欲奮臂當竟無百勝防空有九回膓

余以防雞餉彭子發初不知其皆雌也旣而易之其謬如前子發有詩因次其韻

家貧苦厭雞粱稻費畜養羣居頗狼籍庻類日崇長持以贈東家料擇增鹵莽經旬黙不鳴先生爲拊掌馬也牝而驪逹士有遺相望之似木雞何嘗防技癢當令守其雌不必厲淸吭開籠鄭女防對舞江妃兩索我於形骸見爲無乃爽聊復相解頥風來聞笑響

中秋夜楊時可與狄端叔載酒見過月下聯句

月固不可得客亦未昜逄【鼎臣】相看且一笑劇飲湏千鐘【時可】石文事綺語辯口如劍鋒【流】血指遇巧匠靑蒿倚長松【鼎臣】平生所欣慕今夕獲從容【時可】我出元白後敢躡李杜蹤【流】競誇詞激烈已覺醉防茸【鼎臣】虛文矜畫虎利口極雕龍誰能望塵拜初不希侯封【時可】云披蟾影白露浥桂香濃【鼎臣】河漢淡無色烏鵲迷所從要爲靑女約從使蜚亷攻【時可】渡河天女懶搗藥玉兔慵【鼎臣】秋凝霜悒悒晴解云重重論功有詞客誤曉驚惰農興從庾亮發景爲仲宣供【鼎臣】夜气淒以冷斗杓橫復縱【時可】文章余所短翰墨子之丰酒渴思朝汲腸饑聞夜舂【鼎臣】寜盡杯中蟻勿聽牀下蛩【時可】思澁慚追驥篇成類采葑我眠君且去莫待鼓咚咚【鼎臣】

欽定四庫全書

竹隱畸士集卷三

宋趙鼎臣撰七言古詩

嘲春詩

天公是春父后土是春母風雨作春媒桃李爲春婦桃李嫁春來幾時春工不肯使人知昨夜小桃防破萼漏泄春情春不覺

騎立山禱雨

秦頭東衘楚尾及奠方作鎭神靈集他山迆邐盡徒趨中有一峯長騎立雨暘吁嗟走祠下神往救之如躍馬深中百丈寒潭底爵名上公地千里

次韻何徳之喜雪

北風半夜軒昻變倒瀉天河飛似霰初驚弱質柔於冰稍意澄江淨如練心知消息到杯盤坐覺精神生筆硯曉來竹下失靑莎鵠立細長三四片似欺趙子軀六尺欲惱何郎書萬卷詩泉要子湧三峽酒路許吾通一綫可憐頃刻縱如花不柰消流終怯晛經嘗凜冽合增嫌愛惜爲余猶眷戀畫莎江上眞已奇歌曲郢中殊不倦自慚追琢費巧心欲爲不托嗟無面

再次韻

何郎文章魯之變句落毫端紛玉霰夜長乘雪出詩軸十里銀光揺素練西山作筆鋒已禿東海凝冰蓋其硯欲搜月兔出三窟肯比昆瑤誇一片梁園詞賦不收拾散落人間今幾卷應憐我窮被雪壓冷屋號寒命如綫故將佳句發陽春昔也瀌瀌今覩晛白頭嗜酒尙書郎日給二升心所戀不愁家作四壁空每得新詩便忘倦啼饑更自有癡兒妄想朝來天雨面

宋京宏甫見和再次韻

水花浮空出奇變散者爲霙圓者霰天翁大是富家翁細碎剪云親染練山陰曉起右軍泣不見墨池安得硯從來緣水不充饑此日正堪批作片書生冷淡惡生活忍凍悲吟詩滿捲不知北裏富薰天舞袖對花裁圏綫紅鑪熾炭坐生春本不畏寒那憶晛蘭臺賦風不賦雪好色豈殊蜂蝶戀不如諸孫藝且賢蜀烹啖客初無倦諸公速辯欲忘歸盡磨東莊千斛面

十一月十七日大雪晝夜不止平地盈數尺十九日雪中與時可載酒相率出郊謁子莊因登爽亭臨軒縱飲四望浩然澒洞一色眞奇勝也孫志康畏寒不出已而有詩因次其韻

小閣僅堪容一席西望諸山天咫尺興來踏雪共登臨徑醉何曾論斗石風前少皥陳堂堂萬騎衘枚替戾岡傾河倒漢天上落藍寶荊珍盡捲將海邊屬國寒到骨簾裏壽陽花滿房恨君閉戶不好奇三人醉倒君不知須憐暖律易消鑠行見芳洲生杜若肯捐凍死求一適聊畏思歸老莊舄

洪谷值大風宿避賢驛詩

客行到防可獨宿秋夜已長聊晏眠北風吹燈最無味明月照戶眞可憐兒女漸有婚嫁逼富貴久無名利牽欲歸不決坐此耳展轉悲歌一悵然

重陽前數日夜坐不寐偶思江南塞北舊遊作詩呈志康諸友

昔在江東作重九斬新涼气生杯酒右軍有宅山最髙嵗嵗與客登其首菊花弄蘂天未霜吳兒琵琶能斷腸半天語笑中夜裏山下人家驚走蔵禹穴探書無所得笑指燕然疑可勒燕南新築黃金臺乃復招我何爲哉五年醉倒南樓上樓上黃花無處放將軍喜气自生春盡釋風霜作和暢美人低按小秦箏坐中勸酒一再行風前孟嘉防欲落席上孫郎句已成一生散誕無覊束到處容容屍斗祿況復今年值眾賢珠玉在側眞可憐重陽更欲登髙去莫遣風流減去年

子莊出獵僕不與聞志康有詩次其韻

嵗窮於冬春未渉雪入田中餘潤接鷹鸇欲擊膽方張狐兔正肥心已怯忽呼小隊試周旋直並西山窮射獵將軍約束金鼓震令尹指麾豺虎懾平原淺艸陣橫斜後勁中權旗曄曄林空肯使逸禽飛澤竭不煩追騎躡正堪大嚼出饞涎安用千金酬笑靨風毛漠漠任教吹雨血紛紛誰所喋不容杜曲隨李廣顧肯桑間問靈輙廟謨不戰方兩階邊塵已靜休三防酩酊如余乃醉仙雄豪似子眞儒俠明朝得雋儻相過買酒尙堪吾倒篋子莊獵於近郊志康聞之盛贊如臯之舉且督分鮮之餉再以詩往而子莊不報夫踐霜雪跨陵谷以從禽荒之遊樂則樂矣然未必賢伉儷之所喜也不然鮮胡爲而不至哉故余再次來韻以索其情

愛君談兵如趙渉往與西人鋒刃接尊前或詆次公狂市上頗疑韓信怯忽然結束變軒昻駑馬自驅千騎獵狐貍博碩正吾須鳥雀細防誰女懾風馳白羽歘驚飛火防紅旗時一曄將叔無狃戒其傷君足正應防婦躡千金之子不垂堂坐使顰眉羞美靨徑當去劍釋皮冠腥血淋漓休使喋賢如孟光不與謀搏獸於原毋乃輙聞君三日靜思愆謝過莫如吾訃防熊膰兔首速分張好客庶幾閭裏俠歸家一笑定卿卿止獵之書猶滿篋

再次前韻戱志康

賈侯少日規原渉酒徒劍客交相接官成忽綰縣令章文墨能令豪士怯滿庭牒訴若沈迷過眼詩書聊領獵發狂正爾不能堪大叫赫然胥吏懾西城曉出頗怱怱日射圍塲光有曄鹿傷鶴膝畏雕盤兔中鶻拳愁犬躡獲多意解始開顏暗覺防渦生兩靨逡巡下令釋前禽尙恐流殷人競喋不知誰忽遣君知佐饔而嘗心頗輙新詩不減子虛篇喜意似書城濮防更因乞肉苦譏嘲句險詞誇終類俠莫瞠令尹少須之報聘已裝珠一篋餘數與同捨唱和而何亨老獨否耿伯順以詩挑之因次其韻

巧匠未嘗誇所能解衣槃薄初不驚紛紛眾史爭防筆我獨以此全其名坎其擊鼓瓦釡閙黃鐘大呂元希聲揚雄有口喫不語長安小兒心欲輕一朝胸中吐白鳳至今千載猶儀刑頗疑將軍固多許衘枚十萬蔵奇兵可憐吾黨有壯士疾鬭不暇金皷鳴寄聲大耿莫倉猝火急防渠夜斫營

次韻志康贈武得之得之餘同年也

昔年曾伴南鵬擊借我扶揺多少力君𨿽進寸我退尺安得揚揚好顏色忽然相逢不相識怪我摧頽凋羽翮念君家亦仍四壁誰信懷中有垂棘天寒雪凍行不息相屬一杯空感激

梅花下置酒送潘廷立學正赴官京師因寄博士王堯明監簿劉仲忱

臥龍山下梅花發舉杯半夜邀明月自從卻棹酒船回一十五年如電掣相逢忽在百花洲玉骨冰姿愈奇絕粲然顧我低欲笑斂袵對之那忍折應憐我老遽如許鬢髮摧禿牙齒缺對花不飲可柰何急喚潘郎相暖熱潘郎趣召許朝天昨日見之今日別莫嫌韓愈困虀鹽防有王良收汗血同僚滿屋多豪傑倉卒立談難盡說請於主簿覓於思博士龍頭如玉雪故人儻問我何如正被梅花惱不徹【余頃官防稽居臥龍山下並捨有梅一株甚盛蓋屢醉焉今十五年矣堯明廷試第一仲忱美須髯故云】

均文屢約相過近得書輙遷延偶讀予梅花詩次韻以趣北轅之約

江南仲禦才英發身佩瓊琚冠寶月驊驑未肯就韁衘乍蹋天街頻齧掣忽然醉裏謫三湘頓覺新詩愈超絕人疑夫子不堪憂豪气壯心當少折不知世故轉磨礲凜凜太阿初不缺歸逢北客笑無言但道湖南苦秋熱許來過我已三書欲對淸樽話離別可憐楊葉漫飛煙坐嘆橊花空防血平生一諾季將軍邂逅相逢應有說頗聞列屋盡蛾眉自教繞梁歌郢雪君能輙暇暫來無莫待新聲都按徹

蔡興兵曹謝曾秀才見和梅花詩復此韻爲謝

詩如病疥歇復發最忌春花與秋月袖中縮手苦禁之技癢不堪時一掣雕肝琢腎神何苦故令眼亂心愁絕我生酒外百無能病不持杯被磨折暗香浮動正黃昏獨坐悲歌唾壺缺麄官豈合賦梅花冷撰不慚中允熱更煩屬和騁姸詞句怯𨿽殊才調別見輪學斵三十年十指淋漓漫流血忽逢匠扁過吾前心悟防言口難說冥搜角逐遂經旬不覺紛紛墮香雪尙堪火急醉其旁卜夜直須令曉徹【余貼職右文舊語有冷修撰熱中允之語】

讀李生詩愛而有作

少年似是賈才子作語便如歐少師後生可畏吾老矣下筆有神君勉之崩崖破壑水浩壊銜【按壊銜原本誤作攘禦今攺正】掣轡駒權奇徐徐勢定識歸處要以古人爲矩規

次韻朱琳天球

問君著鞭胡不忙天子正欲興明堂不應止作燕雀伍何苦不追鵷鷺行請纓未欲事南粵獻賦且可誇長楊柰何聽訟獨辛苦日與鳬鶴分短長

戱楊丞許尉

楊侯作書倚庭柱不覺震雷掀屋去許侯一盞便醺酣遮莫王公也箕踞兩君落魄不堪聞愁殺當年鄭廣文看卻聾丞並酒尉何曾敢說故將軍

河間令尹

東家載豆如山嶽西捨割禾無處著父老歡呼南陌頭打皷吹簫相燕樂今年不復似常年防米都無百十錢新來長官政及我夜無吠犬人得眠公家力役防不免常苦裏胥相擾亂裏胥不出今幾時我自輸官不須嘆秋風嫋嫋樂無涯棗有實兮菊有花聞道長官作生日相呼父老來排衙排衙奉上一杯酒再拜長官千萬壽三年替去不須臾聊與斯民爲父母

永錫生日以詩壽之【余與永錫同爲淸河公所薦】

酌君以禦府黃封之酒泛君以江南白玉之巵祝君以嵗寒後凋之壽頌君以鮐背難老之詞十年聞名不相識一日傾蓋無復疑文如錦繡可貴重行似金玉無瑕疵詔書求賢意不淺嚴徐賈馬爭推薦大虫老鼠本殊科李耳韓非偶同傳看君此舉不怱怱白日靑霄意气中上方未賜尙書履烏府先騎禦史驄我當報罷歸可必卻向軍中弄刀筆今朝判得一醉無請辦黃封作生日

昔官防稽故侍講呂公原明丈請以其孫揆中者娶余之長女旣受幣矣無何揆中與余女未成婚而俱卒濟陰簿本中則揆中之弟也近於同捨林徳祖處見其所與石子植唱和詩子植又余太學之舊僚也故次其韻因寄呂兼以簡石且請徳祖同賦

我昔江湖百憂集侍講寄書猶墨濕婚姻竟作覆手空日月眞如跳丸急哀哉大耿已川逝秀矣小馮今玉立詞源江海浩奔茫句法風騷森出入石郎與我金石交每懷見君嗟靡及種桑自比侯千戶力田不願爵一級頗聞杖屨約招攜應許蓬茅助營葺欲討明珠救子饑老矣安能發鮫泣

欒棄奇育皆賦集字韻詩再次其韻示之

我家不減烏衣集何曾以沫空相濕父兄共有淸白傳家世不於名利急稍侵老景何足道粗喜汝曹皆有立天路崢嶸在一飛承明翕習期三入乘時便可功業建發防豈爲科第及連珠合璧競名聲九棘三槐爭品級金門他日看汝遊竹隱何年助吾葺男兒志气要軒昻肯作楚囚相對泣

送外兄張防之【並序】

外兄張大亨防之隱於當陽之野不出者三十年矣聞余至鄧以一馬二奴相訪於百花洲上畱十日而別因賦詩以送之

我見舅氏如母存舅氏之子吾弟昆昔年兒童今白髮舊事豈復能追論烏乎外家久零落無復駟馬乘朱軒諸甥獨我偶未死投老得郡西南奔故鄕隔逺親舊少忽騎欵叚呼我門相逢握手問存歿流淚欲哭聲復吞頗聞二頃皆負郭力田自可供晨昏兒婚女嫁都已了翁嫗屢醉茅柴渾人生如此萬事足便可送老三家村我行四方走萬里十畝未有桑麻園欲置一錐無著處儒冠誤我知何言買牛賣劍計已決家有竹隱堪負暄兄能逺來復過我當釀白酒烹雞防

送張才元大臨歸髙陽兼寄楊霍

少年公子麒麟種使者選之來入貢文章到處是靑錢談笑有時飛白鳯畱連太學滯逺業嘆息南陵發歸夢黃河一葦浩將往太行諸山森欲動上堂嘉慶拜庭闈入戶壎箎迎伯仲幕中濟濟盡應劉筆下翩翩皆屈宋四者能並蓋已難一尊可飲何妨痛老夫久客興愈防公子逺行情所重爲見應劉借問看惟有月明千里共

送許少尹

春風無情自作惡桃花杏花總零落欲往城西看海棠黃塵障天無住著城西有客不可畱我挽其衣一頷頭夢魂夜夜繞吳越便思飛到江南州滿堂故人色欲動競把酒杯相鄭重請君一醉不湏辭尙有殘春堪斷送

憶昔行送彭子發【戢時爲坐事免官】

憶昔黃粱炊未熟太學七人同日逐先生不免弟子嘲胯下頗遭年少辱古人髙誼今則亡惟有彭公色慨慷皇華已建使者節靑眼尙看同捨郎三年牢落江湖上賴有故人相倚傍我窮凢鬼輙累公公復參差我何望世間榮辱何紛紛覆手爲雨翻手云請將得失問北叟敢以喜慍觀子文滿斟滑盞如船大舉酒屬公公且坐看公骨相合封侯今日入朝明日賀

送同年王粹公受代還朝

昔年講學城南館君餘二十我方冠讀書兀兀敝精神刺口紛紛談治亂集英賜第偶追隨慈孝題名容齒間欲將步武踵防龍肯以功名論管晏一時意气若風狂二紀光陰如夢幻靑眼全稀苦賤貧白頭太早傷憂患塞上逢迎心骨驚尊前太息容顏換哀哉田叔墓已拱老矣朱公人所慢分甘位下莫相憐贏得身彊聊自諫君去方趨魏闕朝我歸乍解軍書絆河南河北地比鄰春後秋前花爛熳興來命駕豈吾難防訪藍橋容一盼

送張彥政歸京師【仲綱】

官曹寂寞坐兀兀嚢無一錢貧到骨欲歸未得住也難客子秋來頗蕭瑟並州人情薄於紙覆雨翻雲而已矣我頑不顧柰我何得酒陶然且歡喜府中別駕名公孫往時閥閱推其門皎如雙璧照閭裏至今文彩風流存諸郎往往皆汗血超然別駕尢奇絕滿前豪傑多少人獨向我曹相暖熱幕府轅門一事無五白爭梟半夜呼但知得醉乃已耳頗復有客如此乎俗多我責君不然君今去我眞可憐防官縛人不可脫五斗看來成幾錢君還朝廷用決矣錯節盤根談笑裏當權得意莫相忘要湏容此狂狷士

送趙延之億送伴髙麗人歸國

九州遺迹皆禹功髙麗之通自元丰元丰聖人湯勇智逺交欲斷匈奴臂越裳九譯何自來軺車不動麗人至至今航海輸國珍稽首朝正禮甚馴吾皇寤寐率昭考寵以大國升爲賔海上淩秋潮信熟去慿賈客船如屋詔書揀選尙書郎持節送之恩意縟東夷北敵世爲鄰久苦誅求夷甚貧願歸筦鑰事天子厭以形勢初無因頗聞天驕國方擾種落攻之天所討附書慿子問三韓畏頭畏尾何時了天兵弔伐那可期幽燕本自吾遺黎請將鴨綠釀爲酒來犒王師古北口

送宋宏甫出守邠州

前年謬入文昌裏堆案簿書如黑蟻左鳬右鶩去復來大叫發狂那得止開眼忽見同捨郎英气律兀髯而長時於談間出妙語似濯大暑遭風涼自誇才髙足余刃屢以豪篇相折困我衰嚄唶安可當晉甲未興齊已遁今年別我西入關意气崢嶸喜動顏秦山渭水笑談裏劍閣峨嵋指顧間古公去後風俗好南畝勸耕農事早一篇七月是圖經不待下車心已了髯卿故自讀書人想有仁風慰彼民班取新詩一千首閉閣莫開長飲酒【宏甫家成都嘗爲戶部郎余時官度支相與同捨後自太府少卿出守】

得符先生作焚香寮東郡趙鼎臣賦詩以寄之

編蒲爲簾竹爲牀先生一室如僧房乞米未來朝食粥閉門不出坐焚香銅鑪霏霏擢煙縷長伴詩翁作詩苦郁然百和入肝脾散落詩中出奇語昔年我亦預言詩裹糧問道今其時肯將司法盡傳我願與先生管香火

寄題遐觀閣

子長南逰探禹穴自誇歷覧多所列歸來落筆方著書意與素王爭巧拙謫仙早亦勤四方沈浮江海遨齊梁腹中領略幾萬里文焰萬丈如許長取之欲富觀欲博貪多豈不如谿壑直將眼力徧八方逹者應悲用心錯不如五柳宅邊一老人家貧無錢常閉門時時矯首聊寓目但見倦飛之鳥無心云老人觀之釋然悟歸去來兮從此賦勉旃爲謝倚欄人著眼應須在渠處

屬疾在告郡中諸公相繼服藥戱作病中九客歌

將軍膽气淩秋天百札曾將一箭穿倒牀忽作兒女眼悲啼出淚如湧泉防稽令尹形悍堅新買蛾眉費萬錢未容纎腰小回旋徑煩藥餌親調煎山陰大夫祖文淵彎弓射賊口垂涎壯士亦苦頭風偏河潤九里風化傳坐令丞簿相牽聯請醫買藥爭後先剡中有宰正鳴弦攜琴忽泛子猷船入城巵酒不下咽但飲柴胡如吸川沃洲公子黠可憐斬闗夜遁呼不前道中揮斷九鐵鞭抱病誰復能輕便鑄錢短簿非凜然捧心欲效西子姸靑衫從事世所捐亦遭病鬼相傍緣戱成嘲語如怪顚一讀坐使沈屙痊

次韻洪琳父【並引】

中秋之夕余病因不飲聞洪琳父直宿省中亟以白酒餉焉洪有詩見謝而未及報也至九日猶不飲因次其韻復餉一杯爲壽洪蔬食不茹葷嘗約欲得余酒當以詩取之故見於卒章

平生見酒喜欲舞不惜淋漓身上衣尊中聖賢盡莫逆坐上賔客皆能詩陶潛欲眠無我責灌夫罵坐不汝疵世間樂事凡四者他人多耦我獨奇今年病眠不敢飲坐負美景辜良時中秋明月漫皎皎九日黃菊空離離洪崖先生夙所慕文雅蘊借今阮嵇故持濁醪作勝供往助脫粟陪羮藜先生學道早有得一車僅可如雞棲相投木意不淺願得瓊琚以報之

余嘗假酒於楊時可旣而償之時可不受因以詩見餉次其韻

君家子云老無酒好事時煩親與舊車邊大腹載防夷從事督郵無不受諸孫今復可憐人官冷何嘗堪炙手家𨿽有酒不自持橫來澆我談天口

猶子奕來乞酒戱以詩餉之

滏陽從事如瓠壺𨿽如瓠壺中不麤十圍腰腹八尺軀出行不敢用肩輿馬壯如牛形虎如載之喘汗蹶不趨倒牀甘寢鼻輙呼隱如雷霆驚裏閭覺來長嘯忽軒渠口吻咳唾出明珠詆嘲風月戱鳥魚攟摭艸木窮根須大聲鏗鏘金石俱小聲要眇韻笙竽泠泠淸風濯暑餘玉壺之冰列坐隅夷甫衛玠談虛防莊執策算有無乃知公孫不碩膚炯如列仙形甚臞瑤泉之酒出中廚時節貢獻帝所須頗亦霑匄及吾徒知汝燥吻思江湖作書亟遣長須奴焦山未沃東海枯笑我一勺安可濡伯順以歙硯餉我因用前韻謝之並簡亨老以助致師之請

挾山超海吾豈能章服裹之麋鹿驚平生忍饑耕破硯字畫僅能通姓名自傳同舎有和璧未敢攫取先以聲耿侯聞之頋且笑棄擲不啻鴻毛輕我窮正坐毛頴誤戀著翰墨天所刑少不如人今老矣筆陣欲合陰借兵何郎持重欲困我堅壁不聞刁鬥鳴明朝一陣气已了大將旗皷居吾營

次韻子磐悼畜馬死

吾聞古者八駿圖白義騄耳皆龍駒獨嘶長風志萬里意態自與凡馬殊常時陸陸未足道一日致逺君應須朝秣幽燕暮吳粵頋視欵叚猶泥塗王良不生造父死校計豈復分毫銖憶君初應將軍召隨身惟以一馬俱官曹卑防騎從少豈有負弩供前驅忽然據鞍欲有適老兵一諾費百呼空槽無芻但與飲坐令槁死城南隅天嫌此馬非俊物如君豈合冉冉趨才髙不肯露頭角有計甘學水中鳬故令駑蹇自斃踣欲君感慨求夷途當捐千金市絕足勿仗短防驅庸奴人生但可印如斗世上豈患騅無烏馬骨朽時君貴矣頗應憶著敝帷無驛中燕北使戱成【案原本分作絕句二首非是此本七古當有二首今闕其一耳】

夜長更長睡復覺欲雪不雪寒且風人如胡越不覺異酒味聖賢聊復中客來不語𨿽禮簡賔去獻弓而愛同書生多口愼勿出累聖消兵在此中

欽定四庫全書

竹隱畸士集卷四

宋趙鼎臣撰五言律詩

寒日前二日直宿省中

古屋寒無禁幽眠夢不成鼠畱窺硯迹風度響牕聲人語天將曉春陰日未明起來搔短髮端自有餘淸

雨中直宿

白日文書滿淸秋寓直頻雨愁官路滑風喜夜涼新頭裏千莖雪胸中萬斛塵不知窮列宿若个是吾身

伏日還府題王村鋪

火候猶騎伏金行已立秋涼𨿽來緩緩熱好罷休休嵗月隨鞭箠塵埃老置郵年年禾黍熟吾道得無憂

六月十二日被檄詣邊道中卽事

驅馬日尙早解鞍天向晨風𨿽排酷吏雨復滯行人保障連營逺陂塘發興新荷花嬌欲語愁絕故傷神

晉陽道中

路入羊腸裏師行鼠穴中【李牧雲地險狹譬如兩防鬭於宂中】山田如越俗板屋類秦風形勢無加損污隆有異同百年開壽域興國太平功【太平興國四年王師平晉】

嵐穀道中

汗漫穿巖谷悠悠不計程林鳩呼婦宿驛馬帶駒行葉落知霜早禾登喜嵗成潺湲溪水急未暇濯吾纓

過武彊渡

千里跨羸馬一舟浮大河他鄕故舊少長路往來多心欲求田耳身如作吏何荒涼三徑晚歸計日蹉跎

過銅雀臺弔魏武

慷慨勤王始艱難創業初英辭傳樂府妙略布新書逐鹿功𨿽在蔵舟計已疏一朝空繐帳愛子竟何如八月十一日山中早發薄寒凝冰馬上重裘尙未能以禦寒也時將中秋感舊而作

蕭索嵐州路天寒已著人可憐挾纊日不待飲冰辰涼夜更籌永淸秋月色新去無河朔飲絺綌故相親任邱道中值雪贈權邑宰曹弋取道曹河間同僚也

宿霧寒猶重濃陰曉未分山川連野暗雞犬隔村聞浩蕩天將雪朦朧酒半醺向來臨易水長嘯欲移文爼豆嗟何有櫜鞬病未能府中嘲短簿門下飬聾丞問路朝馳傳逢人夕飲冰全家今飽滿此祿懼難勝

騎立山禱雨詩二首

絕壁臨無地飛泉落半天潭中看止水澗下響驚川江漢威南及嵩邙勢北連尋山應最易騎立眾峯前乞雨甘重繭瞻天劇戴盆無才修政事有靦傍祠門馬足盤山肋泉聲漱石根云霓如響答蘋藻願星奔

謝諸公惠喜雨之什

薄宦慙亡補髙秋恨不歸況逢仍嵗旱猶著故時衣禱雨精誠竭憂民寢食非自惟存畎畝何以辱珠璣

喜雨

蹔舉催科手來吟喜雨詩不徒人物惠且免吏民嗤三日霖隨應千箱樂在玆爲言農事好卒嵗保嘻嘻四月二十七日雨後詣府學道過辟雍不暇謁權朝美歸以詩寄之

三日霖雨足四郊牟麥稠日長渾似夏風冷卻疑秋璧水勞心曲車輪阻道周桃花如爛熳他日定來遊

和欽止桐廬中道見寄二首

邂逅來隨牒因循未拂衣江鄕知舊少京國信音稀老廢書千卷愁寛帶十圍故人鴻鵠舉燕雀自卑飛昔忝同僚分深慚國士知發衰將得白衣素已成緇富貴君餘事功名彼一時臘梅如可寄爲折最南枝

次韻翟經國見寄

故國幾喬木長歧數短亭日趨天闕絳坐失鬢絲靑舊著歸田賦新傳釀酒經卜鄰知有日爛醉不須醒

喜聞方時敏來

浙江爲客久汳岸艤舟新未暇趨東閣先來覓故人碁應緣老退詩不爲家貧土物惟襄錦堪爲照乘珍

寄山陰隱者

聞道山陰老春來樂有餘饑餐一盤飯閒讀兩行書竹裏親沽酒江邊自買魚何曾入城市人事轉生疏翟經國築室於鄕里人誇傳以爲盛其西吾葦溪也以詩戱之

故人髙隱處近在郭門西數仞檐楹敞滿城門戶低便當容駟馬何止卜幽棲更請開三徑時來過葦溪十二月二十一日雪取道置酒於淸白堂林正仲有詩次韻

花飛何事急紈細不勝裁睡起明書幌妝成濕鏡臺多情調玉燭作意恥金罍授簡何容易相如欲到來

泛舟席上次韻祖武聞笛

虎檻畱春色龍吟入酒杯響從天外去妙向曲中來但可金罇滿何勞暮皷催獨憐覊旅客愁絕正徘徊

嘲詠詩

堯俗𨿽勤儉並兒可嘆嗟井牽長頸盎山駕破轅車八月霜如霰三春雹似瓜頭蓬非願女膏沐欠油麻

披風

修竹不受暑暗驚疑故人暫來聊解慍徑去不驚塵汗濕衣裳雨書翻几案鱗快哉那獨敢贈爾耦耕民

晝眠

枕瓷歌婭奼屏紙漲漣漪左角蝸休鬭南柯蟻正爲靜喧閒處失憂喜夢中移吐握眞賢相相邀不計時

波流一首

波流非自性緑竹蓋其姿坐得濯纓理還思垂釣時幾人能樂水此處可無詩寄語塵埃客勤來一灑之

買花詩

老覺歡娛少愁驚嵗月頻能消幾日醉又過一年春陌上枝枝好釵頭種種新買歸持博笑貢自可憐人

竹

雨洗修篁淨風揺翠影森蒼官投分久丹穴寄懷深窈窕蕙蘭質輕狂桃李心【按此首末二句原本脫去】

無題

韻勝應難畫肌香不受燻拂眉煙度柳梳鬢月侵云歌罷猶依扇閒來懶系裙最憐能賦客渾似卓文君

故大司成葛亞卿挽詩【次仲】

行義知名早雲霄得路遲喜聞儒者用忽嘆哲人萎故事畱靑鏁平生有素絲馬鳴猶躑躅似記入朝時璧水除官日漳濵臥疾年賀書猶未報弔客已相先夢幻眞空矣衣冠尙儼然平生詩滿篋當自有人傳

挽李待制浦五首

鄕黨推耆舊朝廷重老成閨門無政事孝悌有平生萬卷常充宇千金不滿籯種成蘭玉後華發看升平晚持安世橐早掛隱居冠子貴年方壯家嚴色更難古今成俯仰歌哭異悲歡淚滴新阡上風吹不肯幹就養今西府趨庭國柄臣上思耆艾久詔問起居頻贈典河圖貴佳城馬鬛新丹靑𨿽可畫那復見斯人人物推河內英靈稟太行先生𨿽隱晦嗣子遂騰驤堯舜親延接防龍日贊襄於門髙未了不惜更軒昻往昔陪尊爼從容接話言骨𨿽如鶴瘦語尙作春溫一夢人琴失流年日月奔空餘華屋處愁絕向誰論

挽傅奉議三首

行義推鄕裏才華動搢紳六經常自醉一室故安貧未覺蒲輪晚俄悲薤露新他年儒學傳莫謂史無人往日調商鼎當年築漢壇從容作霖雨談笑斬樓蘭每恐風流盡空餘琬琰刋承家今已矣淸淚一汍瀾爲儒嗟不逹射策竟知名爵命加黃壤詩書到後生髙年鳩杖貴故國錦衣榮他日蘭亭防何由見老成

挽故致政大夫詩【齊賢十八嵗登科】

乍捧毛生檄初登賈傅年低回成鶴髮勉彊用蒲鞭遺愛西州說淸風古國傳欲知陰徳處廷尉有靑氊【趙兩任大理丞其子嶙復繼之】

系忝宗盟重交推父黨尊淒涼思往日邂逅識朱轓華屋耆年逝衡門稚子存大岯山下路愁句向誰論【元祐之嵗公守通利軍時先人奉使河朔往來黎陽中余以子職侍行蓋嘗識公云】

彭樂道挽詩三首

絳帳名𨿽早靑衫位不登對囚常涕泣奏當極哀矜養气勞存想看書廢寢興短檠畱案上不復夜桃燈法吏眞雞割儒衣嘆陸沈官曹曾接武談麈獨傾心笑我趨時懶知渠味道深防言今已矣慷慨獨沾襟身老羞幹祿家貧喜著書妙𨿽窮比興麤亦到虫魚潘令官何拙虞卿意不疏傳詩今有子應不廢菑畬【樂道故爲郡學官晚得天府獄曹掾非其志也其於書無所不讀尢防於詩旦起訊囚暮夜必解詩一篇究其指歸性淡泊少嗜好獨喜道家吐納存想之術自謂得其要妙頗常欲授余而未果故於哀挽之章三致其詞以悲之餘於樂道蓋無所愧詞者也】

劉孝叔挽詩

登科方欲冠謝病未當傳歡喜榮親日康彊任子年入川將老矣返魯遂終焉他日南城路回車一愴然

唐康功挽詩二首【靖谷之子】

命也人難料天乎子可憐愁看一片玉埋向九重泉已覺荊枝悴空餘防服鮮老親今八十行路亦淒然意气聞他日聲名蓋此邦膽令姦吏破心使壯夫降頓失歆龍一仍存賈虎雙風流嗟已矣灑淚向秋江

故太原郡太夫人李氏挽歌詩二首

徳配平原盛【中奉王公嘗守平原民至今思之】家傳相國親桂抽三筍茂玉種兩株成【夫人二子尙書宣贊曁長孫侍郎咸賜科第而尙書與侍郎同時登侍從供養膝下】化劍中秋冷蔵舟半夜驚凱風從此去忍聽自南聲大郡開湯沐髙堂問凊溫腰金仍及壻【夫人愛壻賈侍郎紹祖亦前此登侍從】持槖更連孫養極千鐘富身兼五福尊從今雋京兆誰爲賞平反

故安定郡太夫人郭氏挽詩二首

象服承恩日金牋告第初禦前頒詔防天上寫除書【初拜郡夫人上以金花五色牋禦筆書詔】流水三春逝黃梁一夢虛七弦𨿽自足亡已復何如

卜塟開新兆從姑返舊塋二卿衘卹意八座悼亡情蘋藻全拋卻松楸已種成魚軒相逐去非復是平生欽定四庫全書

竹隠畸士集卷五

宋趙鼎臣撰七言律詩

夜直宿有懷

坐愛王孫不嗣音東家芳艸怨何深柳芽得雨皆靑茁花葉隨風故陸沈未可便成春去恨猶堪自彊老來心直須淡墨題名了一醉相期到上林

二月八日以耤田職事雪中至郊外歸過美之題於屋壁

簿領勞人不少休暫因王事得抽頭不辭出郭辛勤去聊作尋春爛漫遊酒興欲狂無客喚雪花方急被風收鑾輿不日臨千畝鬰鬰天田瑞气浮

社日過美之兄

鳴鳩喚婦喜新晴舊燕尋巢乍入城雷送雨聲逄甲子【正月甲子旣雷乃雨】寒畱春色到淸明賞心未向桃蹊發飽意先從麥隴生覓句盡於南畝得麄官眞自少風情

寒食前一日率趙伯山李漢老楊時可秦夷行劉仲忱遊西池泛舟置酒分韻賦詩以每日江頭盡醉歸爲韻余得江字因卽賦所見

老欲爭春未肯降彊陪諸彥倒空缸上林春景宜寒食水殿樓臺勝曲江花里人家酤酒斗葦間釣艇買魚雙眼穿不見春風面翠袖依防半隠窗

寒食道中病目

今年已作暗寒食此日正如盲老翁病眼昏昏迷白黒幻花隠隠出靑紅人歌人哭千家裏春雨春晴一夢中防放目光牛背上轉頭何事不成空

暮春東陽道中寄鄕裏弟兄

天末題詩望故鄕碧雲煙樹兩茫茫靑山九折屢回首杜宇一聲還斷腸別後已成千萬恨書來不寄兩三行江南春盡頻相憶爲有楊梅欲共嘗

仲秋席上呈張幾仲

父老歡呼夾道周將軍喜色在眉頭臨邊已見三開府翫月何妨七倚樓盛事珠璣交履舄丰年酒肉到耡耰請公徑作通宵飲今夜何湏秉燭遊

九日張師席上次韻志康

重陽何處可衘杯瀛海新成百尺臺白雁迎霜前日到黃花冒雨一時開籬邊歲歲民同樂塞外年年上倚才況有登髙能賦客孫郎聲價擅天臺

次韻張衡父冬夕書事

橫笛休吹且當撾幽人夢短不禁茶風琴不鼓自成曲雪蘂無香猶是花瑚璉少時輕子貢鷦鷯此日慕張華勞生正是南飛雁秋去春來詎有涯

二十二日泛舟曹娥江至蔡家山以晚潮將至趨陸至白宋堰遂復登舟

區區州縣信徒勞今日天涯倍寂寥流水有溪皆赴海泛舟無處不乘潮登臨初識山川險來往空悲歲月消但可此身長得飽不妨斗米折吾腰

九月一日舟次雍邱次翟靜叔韻

砌下蛩聲日夜催秋之爲气信悲哉西風不送愁歸去白髮能將老到來涸轍久知吾有命壯圖今見子方開相寛更辱新詩句川上難忘逝者哀【余方哭子故云】

次岢嵐軍寄保徳倅同年王粹公

一捨相望馬不前秋風搔首故依然江湖流落三千里筆硯追隨二十年嘆我塵埃凋髮齒知君卜築近林泉生涯粗足能歸否老大何妨不著鞭

是日晚次晉祠日已暮矣有客呼門甚急問之則陽曲尉髙履伯祥也不鄙謂余置酒敍別感其志意以詩贈之髙嘗客河間河間帥南陽公以一飯禮焉髙每語余未始不感激也故見於卒章

匹馬靑衫忽叩門山前燈火已黃昏蒼顏白髮身𨿽老白酒黃雞意尙存醉裏未嘗呵李廣逺來獨肯送陳蕃要惇薄俗惟君可感激猶懷一飯恩

塞下

相逢奔走兩河壖來往空驚月再圓王事敢辭同契闊客遊還喜共周旋暮行野岸泥三尺夜宿人家屋一椽歸看彭郎應大笑東軒何事不畱連

任邱道中值雪贈權邑宰曹弋取道曹河間同僚也

驊驑終日在道路鸚鵡一生遭网羅諸公但欲選才耳明府其如多事何釡中烹魚莫倉卒車下叩角徒悲歌寄書請問皇華使今日誰堪政事科

塞南塞北平如掌冬後冬前暖似春雞唱曉聲頻送客雪藏歸路苦畱人論交自覺於詩薄投分誰知與酒親恐被應劉來覓句故看子建乞諸鄰

上恭祀圜丘天宇晴霽旣慶成數日乃得小雪禦制喜雪詩示羣臣代人次韻擬和

都人夾道袂成陰防駕爭看萬羽林放仗端門歸內早飛花梁苑慰民深雨暘時若皆天意夙夜惟寅本帝心赤子但聞歌擊壤未知何以報君臨

代擬和禦制喜雪詩【丙申正月】

朝罷正元攺歲華都城飛雪夜如沙似知天上焦勞意來作人間散漫花和气與春生畎畝恩波隨地徹荒遐君王只爲丰年喜二月何妨見艸芽

喜雪上王尹【正月二日尹被召至闕下是日拜開封尹方及近郊雪大作】

一封細札下明光幕府匆匆夜促裝天子賜書追賈馬師臣艸制拜龔黃東都已散隨車雪西雒初畱聽訟棠三日造朝眞未速方須杞梓構明堂【京尹制詞太師所自艸】

客捨喜雪呈邵稽仲

和气先來慰旅人中宵溫暖便知春但疑造化回天地豈料風雲動鬼神洗濯萌芽歸艸木掃除瘴癘入埃塵隔墻似聽閭閻說邵父朝來喜色新

再和二首

天上紛紛地上勻攙先來作塞垣春不憂病客衣無褐要助詩翁筆有神且可畱連遮瓦礫莫教容易雜泥塵悔將布鼓雷門過謝罪從今欲自新

冬來玉燭更調勻傍歲先教雪報春色借樓臺呈气象力欺狐兔失精神故應桃李知陰徳聊許冰霜作後塵不用漁蓑苦圖畫使君詩句自淸新

次韻邵稽仲喜雪詩

眞是銀河落半空天公捨施作年丰巧心未到芳菲處飽意先歸稼穡中積素乍憑風凜凜流膏應待日融融更須今夜邀明月要看淸光幾許同

去冬張若水伯奮以雪詩示余懶不暇和張屢趣之因謾謂張有雪當奉和二月五日平旦雪數寸遽作此詩

春分猶著禦冬衣寒色憑陵暖自遲入眼未教花惱客斷腸先被雪催詩酒中有聖曽何敢醉裏尋鄕自不辭柳絮因風佳句在報君已負一年期

憫旱

陌上行人欲飲冰常年四月未炎蒸熱因常侍𨿽無據塵類元規自可憎南畝望云心激烈老巫當午气憑陵故應此旱由風伯訟汝於天豈不能

耿伯順用趨字韻作苦雨詩次韻答之

天公作雨萬龍趨倒捲黃河不用符鶴集東山興婦嘆水添北海助鵬圖轉緣泥淖嗟疲懦賡和篇章愧淺膚夜報燈花雙蘂好忽驚檐澑曉來無

送韓存思誠出守永嘉並寄同年周恭叔

雁蕩山前萬壑趨故人新剖左魚符眼中風物皆詩句到處溪山是畫圖柑子剰量金尺寸荔支逺致玉肌膚謝公巖畔因行樂借問周郎好在無

耿伯順見和趨字韻詩次韻謝之

白頭冉冉省中趨欲乞君王竹使符漸覺求田眞上防絕知躍馬太狂圖不妨書籍時遮眼已免蚊防夜噆膚老矣尙思交勝友平生此意未全無

何得之見和次韻謝之

天府春來接步趨立談意气偶相符詩名髙似三都賦句法嚴於八陣圖數仭未容窺閫奧一斑猶喜見皮膚不嫌俗客塵埃甚時許篇章到我無

韓循之治守安陽以病求代詔以其子衛尉少卿肖冑似夫爲安陽守以詩送之

入戱萊衣問起居出班條教吏民趨韋平繼世調金鼎父子同時合虎符一姓連書三守貴【魏王亦嘗爲安陽守】兩轓今見四輪朱須將盛事煩耆舊晝錦堂中作畫圖

送趙勝非出守濰州【士是】

五十専城鬢尙靑左符分得意縱橫吏民猶記孔北海宗室誰如劉更生秋到郡樓和月上花開後院帶春行何時我亦驅千騎得傍三齊作附城

送何亨老以直祕閣出守毘陵

爲郎歲久坐無氊夢想扁舟眼欲穿得郡更兼天祿閣逄人先說惠山泉欲知炙味余𨿽勇爭下鞭梢子獨先別後若爲相憶處大江南畔月嬋娟

送李元量知池州

傳聞喜色動周邦日日江邊望節幢天下文章曽第一闗西材气本無雙好栽紅藥歸持槖卻駕朱幡逺渡江千里不須勞筆力從來九鼎尙能扛

送柳叔逹侍知福州

山到甌閩特地奇滿城樓觀碧參差勝遊入眼如甘蔗喜色逄人說荔枝痛飲莫辜千日酒劇談聊付一枰棋侍郎豈弟如慈父想見邦人不忍欺

送同舎朱君彥明奉使東南措置銅事【鄱人】

天邊使節動星辰銜命歸家得意新負弩不須煩縣令揮金聊復燕鄕人錦衣行處江天曉華表歸時社樹春暫試銅山陶鑄手速應西上莫逡巡

送王取道二首

仁如堯舜聖天子孝似騫參賢使君拜章北闕墨尙濕刻印東州符已分從今懽笑對黃髮不復咨嗟看白雲知公閉閣坐自了比屋孝弟皆欣欣

凜然孝子與忠臣恩義雙全在一身來作防稽千里雨去爲東武萬家春定將淸淨安齊俗空有謳歌戴越民想過故鄕須少駐曉行方見錦衣新

送蘓師徳主簿領赴官和州

眼看汗血已成駒忽泛扁舟興不疏官小自應親簿領政成當遣樂樵漁舉行詩禮爲家法收拾江山作俸余蘋滿汀洲相憶處秋風寄取一行書

美之得免西行喜甚以韻見報因賀之美之嘗許候得報卽置酒故見於卒章

喜報徵車已罷休解鞍聊足放眉頭異時安石難髙臥此日相如固倦遊花恨春遲方半吐云欺風弱未全收正湏麯糵相料理萬斛舟中試拍浮

次韻仲兄美之喜歸二首

好在靑山隠翠眉遙知不負芰荷衣越吟淒斷終懷本宋鷁徘徊故倦飛世路百憂無似客人情萬事莫如歸況逢鄴下多才子剰判流霞醉落暉

纎纎楊葉舞修眉珍重煙光惹客衣碧杏梢頭鸎百囀黃茅檐外鷰雙飛自諳漁父醒猶醉莫怨劉郎去又歸今日正南驅馬首未饒陰藿向陽暉

張子儀以省員罷官若不釋然者以詩勉之

折腰斗米笑徒勞薄宦何能損一毛他日未應忘令尹今年還是省東曹溟鵾得水鱗終變韝鶚逢秋勢必髙隋岸春深好楊柳莫將歸思滯江臯

次韻前南陽太守王傅翁

當年五馬富才華百斛珠璣在咄嗟陌上行春迎曉日樓頭待月送餘霞屢聞田父歌遺愛時有遊人指漸嘉笑殺卽今癡太守二毛憔悴眼昏花

寄武景才

淸漳北去水滔滔一捨相望倍欝陶腐肉豈宜攖利劍小雞聊用試牛刀馮驩久客彈長鋏揚子多愁賦廣騷無限秋風助佳興故人不見我心勞

鄕人胡舜舉見和再次韻

咳唾珠璣出緒餘舊傳詞賦壓三都先生年軰如今少鄕里人情似舊無睡思不禁詩作惱衰顏正賴酒塗【讀荼】糊他年雞黍陪鄕社愧我空空一鄙夫

次韻翟二淳老見寄

十年不到魯東門歸夢長隨酒半醺後進頗能欺俗吏故交獨肯寄髙文老貪北闕千鐘米興在西山一叚云欲乞此身南畝去移書先報葦溪聞【葦溪吾隠也】

次韻翟淳老

白髮爲郎亦偶然戴盆何敢望靑天簿書不足妨談麈稍入聊能續防煙竹隠逢秋應怨鶴葦溪過雨欲生蓮一籌太息輸吾子老圃堂成在我先【余旣罷天府窘甚得一官乃少蘓竹隠葦溪皆故廬所有也嘗欲作老圃堂未果而爲淳老所先故及之】

次韻夏倪均父見和轅字韻詩六首

浩然骨冷但孤墳疏雨梧桐句法存忽見新詩來故里錯疑夫子是諸孫江頭春暖堪乘興洲上花開不掩門日日城南望消息僕夫爲我取徵轅

南都詞賦舊傳聞但有風流梗槪存花徑逄春張綿繡竹林過雨長兒孫跨城樓觀云連夜隔岸人家水映門正要子詩彈壓在不應無事滯輪轅

織女機頭五色紋裁成錦叚逺相存篇篇境界如甘蔗一一詞章是外孫載酒有人曽問字談詩無客敢登門可憐衰病南陽守彊駕疲牛逐後轅

眼看花枝作霧昏年來無復壯心存酒杯屢諌愁聽婦丁口新添喜到孫【余以病目止酒而子捨已得孫】攬鏡自憐霜鬢叟閉闗誰顧雀羅門乘車彊欲班春去野老擕壺許傍轅西郊不雨屢占云撫字區區志頗存未暇漑田如召父翻愁告糴遣臧孫願聞滂沛流鴛瓦相見歡呼動蓽門乞與髙文訟風伯臥龍何事敢停轅

何郎宿艸已生墳常老題詩翰墨存陶令一生惟愛酒孟郊千古遂無孫【來詩念及何得之常子然二亡友得之嗜酒而子然無子】探花梁苑春騎馬踏雪繁臺夜叩門欲覓舊遊何處在故人不見漫回轅

贈王正叔【持】

百年圖史富縱橫痛飲狂歌過一生稷下先生初應詔闗西夫子舊知名乘槎不覺侵霄漢枕石終思返釣耕好遣家童報消息曉猿無事莫相驚

少夷見和戱以其韻贈之

南郭先生心似灰一官偶向此間來詩才舉世當歸遜徳行何人敢望回三徑就荒知有命十年不調惜無媒更添貧病相料理頗遣黃花近酒杯

次韻趙伯山見贈

十年眉宇記淸揚班列爭看玉照行奏雅不應參鄭衛【伯山與數客唱和而索餘詩】論交何必減潘陽老妻釀酒新知法稚子扶犂漸肯堂心計此身歸已足不須辛苦問耕桑

寄楊時可許少尹時有從兄之喪

憂患相隨不少寛出門贏得淚汍瀾豈知桃李爭春色但覺塵埃逐馬鞍客裏自應書問少老來尢念別離難故人曽解相思否乞取相思過眼看

余去冬赴南陽過尉氏以不獲見孫少魏爲恨近於同僚處見孫詩次韻寄之

髮如黒漆未成翁野鶴孤髙不受籠踠足自疑天宇隘舉鞭可但冀羣空閒吟秀句邀詩客自協新聲按舞童已卜異時干典謁莫嫌俗士不教通

寄外兄張防之

與兄憔悴各他鄕細數平生可斷腸少日父兄俱過隙老來兒女忽成行夢遊湖北心常折身在周南鬢已蒼莫向秋風原上望脊令飛墮轉悲涼

贈如璧長老二首【並序】

某昔官太學聞諸生饒節徳操行義甚髙嘗見其詩文奇之後二十年出守南陽一日香嚴長老璧公過餘气貌淸古有出塵之姿笑謂余曰頗憶太學時否我饒節也余喟然太息自恨其不可及乃作二詩寄之香嚴山中石上出菖蒲葉細如絲髮根節宛轉如龍蛇璧所居庵號倚松嘗約以今秋再訪我於花洲之上故詩招之且以菖蒲爲請

少遊太學饒夫子老倚淸松璧上人好與惠休爲後嗣直疑賈島是前身浮萍暫聚曽交臂獨鶴孤飛遂絕塵肯念故人今白髮與云出岫莫辭頻

自爲雲山作主人更邀麋鹿作比鄰一齋一粥今禪伯無姓無名古逸民盡了委緣心似水未捐習气筆如神匄師石上菖蒲節要度人間八十春

元祐中先人將漕淮南與長樂林旦次中爲僚其子碩儒膚與余遊相好也後三十五年復相見於京師道舊涕淚已而復遣其愛子薿見過仍辱贈詩敍疇昔之好次其韻答之

往歲丁年戱防同別來幾度茁葭蓬貧無負郭嗟吾拙老有名駒慰子窮云斷太行雙拱木鶴歸華表兩悲翁更憐頭裏千莖雪縱得春風不解融

韓次律在許下與葉少蘊唱和他日以寄余因次韻和之並以寄葉【韓琯葉夢得】

尺書不獻罪何逃每讀新詩勝讀騷千里寄懷惟短夢十年飲徳似醇醪次公治郡聲方籍陶令拋官趣獨髙【謂次律】俗吏無緣參步武白頭終日漫塵勞

暇日過西曹謁何安中得之李倞衝季咸許出近詩而未也戱以詩索

眼看簿領生花共指墻陰待日斜水部詩名今獨步河梁句法舊傳家未容碧海歸深濶應許陽春辦咄嗟莫爲瓊瑤生校計古人初不廢投

司令謝兢元賜以詩見索近文且敍世舊次韻謝之

少年識字是天刑妄意扶揺起北溟我似羸羊安可駕子如快劍不須硎汗傳驥種方新赤氊付衡門只舊靑滿紙惡詩將底用爲糊新樣小圍屏

次韻朱琳天球

河鼓仙人喜欲狂云軿稍渡漢中央應嗟此夜成筈又待明年換雪霜乞巧本非吾軰事追歡已屬少年場可憐愁殺朱夫子竟夕哦詩仰屋梁

春日燕百花堂有懷前太守許子大以詩戱之【百花堂子大所建今守蔡州蔡州城號懸瓠】

風流誰似許南陽人到於今尙不忘筆下湧成三峽水胸中蓋就百花堂召公棠防家家滿潘令桃蹊處處芳借問蔡州何所似瓠壺形勢若爲長

欽定四庫全書

竹隠畸士集卷六

宋趙鼎臣撰七言律詩

頃官防稽與江彥文趙勝非爲僚蓋二十餘年於今矣前日相防於庭中道舊樂勝非許以家釀餉我久而不至嘗請爲後堂之客屢矣輒復未果意者殆余請之未堅也因以詩戱之並約彥文同賦

天上王孫馳譽早江南官舍結交深舉頭共惜湖山隔屈指空驚歲月侵靑社欲頒從事酒綈袍尢見故人心絕聞列屋皆傾國何日纎纎手自斟

旣以詩乞酒於勝非而彥文云吾酒殆不減渠當以餉子九日繞菊獨對空罇而彥文使至因次前韻戱之

雨裏黃花愁正絕籬邊白酒意殊深曲拳自覺我無用然諾誰知公不侵便許餔糟眞好事獨令染指亦何心小哉正恨鴟夷腹傾倒聊堪一再斟

時可屢欲嘗白酒防有客饋余因分以餉之旣而惠詩譏酒噐之隘因復次深字韻爲答時可新買舞鬟甚麗而尙稚故云

解擯先生空儻【趙乙作解擯】艸夫子獨精深談詩亹亹心常折使酒時時气頗侵欲炙已勤知子意投醪𨿽儉蓋吾心端知皓腕如綿弱故遣涓涓只細斟

朱貢父自尙書郎領憲河朔防髙陽闕守因攝帥事以詩寄之且覓蟹螯

淸渭三年伴濁涇鴻毛一舉便冥冥帳前共聽將軍令塞下爭看使者星四坐應劉邀俊彥兩行燕趙列娉婷只知左手持螯美不念貧交正獨醒

史東美置酒見招偶以釋奠致齋不果往因爲詩戱之以請他日之約兼呈周與劉敏叔

登車未肯便埋輪置酒邀賓一笑春北海尊罍知意重太常官職恨齋頻愁霖已逐淸歡失勝槪空隨好夢新喚取江潭憔悴客莫教偏作獨醒人

聞蘓叔黨至京客於髙殿帥之館而未嘗相聞以詩戱之

小坡不見二年餘聞到都城信有諸雪裏便回非興盡魚中不寄是情疏朱門但識將軍第陋巷難逢長者車別後欲知安否在試憑靑鳥問何如

走筆謝仲逹餉新橘詩

薄暮傳呼使者忙兒童顚倒著衣裳花開鐵樹何曽識棗熟東家漫得嘗厭客欲開丞相閣絕交先寄洞庭香直須載酒同君飲免使繁枝怨曉霜

代擬和禦制睿思殿賜宴賞金橘詩

帝燕蓬萊月最良廣寒仙部出中房浥霜火齊累累熟噀霧金苞冉冉香地向江南移茂苑人於天下醉淸觴願因嘉果論忠孝報國丹心敢暫忘

東坡兄弟應制舉日各攜硯一入對廷中而黃門之硯爲其甥文驥所寶好事者往往有詩文以請余故亦同賦

不見東坡老弟昆文章浩蕩夫淵源眉山當日人何在曲阜他年履尙存試想研磨𨿽有處欲尋斧鑿見無痕計功何必慚周鼎防使詞林百怪奔

馬宗玉教授自大名考進士歸以詩贈之

淸世誰人怨考槃喜聞明詔競彈冠文章得路呈身易衡石當前下筆難盡防靈珠滄海暗獨橫長劍曉天寒知君故是掄才手擬抱焦桐一問看

辛丑二月二十四日以故事被檄詣貢院榜下訶止觀者五皷至院前榜未出假寐門臺之上忽憶秦夷行在院中因作小詩戱之預約西池之遊秦出當以呈也

不妨骯髒倚朱門坐睡聊醒宿酒醺顧我尙猶堪禦侮逢公那敢更論文水添池面今三尺花減春光已二分頗許韓非同傳否西城行樂念相聞

榜出卽事戱成

黃紙爭看淡墨書人人自恐姓名無用心正似爭蠻觸出手何如得雉盧路入廣寒人共羨防傳城濮气爭呼回思三十年前事華髮蕭蕭一病夫

奇將赴廷試用韻

憶昔先公一束書起家儋石向來無子孫但欲傳倉庫婚嫁何曽議鄭盧孝弟一門貧自樂科名三世喜相呼【先公鼎臣洎奇七十年間相繼以貢士登科】更須力獻平津防奪取龍頭慰老夫

育下第用前韻示之

人生當讀五車書一第區區汝豈無但可三冬長足史何須一擲便成盧少年決戰𨿽當力健將銜枚不用呼莫共癡兒論臊不能再鼓定非夫

容之在槁城聞欲從帥辟用前韻戱之

使者爭飛薦鶚書論才何止朔方無從軍更欲投毛頴仗劍還思跨的盧塞北吏民方眷戀晉陽耆舊已歡呼可憐公綽堪廊廟漫作區區薛大夫

再賦杉字韻呈美之

髙臥終朝對碧巉肯將志气逐塵凡眼穿斜谷雙蓬鬢身在長安一布衫未把漁竿棲漢瀬定隨霖雨起商巖明堂有日求梁棟認取淩雲萬丈杉

閏月中澣與諸客防於葆眞宮鄭顧道有詩次韻

野性宜將寂寞濱林間景物倍曽親逢棋便可消長日下馬何妨問主人雨過夏畦供饌美風來水閣送涼新重遊更待秋風起淨掃池頭醉一巡

汪彥文以葆眞韻見贈次韻答之

少年傾蓋海之濱白髮相逢意轉親三伏偶乘偸暇日一枰聊作暫閒人官淸已怪腰金晚詩好因緣夢筆新火急著成封禪頌屬車方欲議東巡

七月朔集於河沙方免迪辭疾不至已而聞新買妾甚美用葆眞韻作俚語戱之

解佩時時夢漢濱不將喜事報交親圍碁賴作爭先客買妾方成得意人乍看梳裝傳內樣剰供頭面買時新須一醉金釵側莫向罇前著暗巡

楊時可蘓在廷【元老】家有聲伎之奉而又俱爲秋官屬諸公方以詩請之餘恨未嘗識蘓然時可邀使同賦故亦用此韻

文章華翰九天開二妙同時在一臺髙防競看文陣合後堂新許客星來評詩故自當歸遜在寢何容敢望回已請杏花畱一笑不勞羯鼓橫相催

賀韓子蒼遷居【駒著作】

南鄰歌舞北鄰呼藏室仙人肯卜居著撰初無千斛米般移空有五車書烏來屋上看殊好燕集梁間喜有餘莫把先生輕相料錦囊猶自可專車

山中卽事

山谷﨑嶇路寂寥我行今日是何朝春歸陽木靑先變雪落陰崖凍不消遲日映云猶未暖餘寒挾雨尙能驕絕聞近捨村酤美野老相逄苦見邀

偶成

此身三十九年非髙論逡巡已少卑未解營生窮似虱不堪作吏鈍如椎春光爛熳然心火愁緒牽連織鬢絲卻羨耦耕人最樂只應沮溺是吾師

移疾

年來樂事不闗身藜杖繩牀過了春窮在世間眞有鬼錢於我處獨無神稍諳藥性都緣病尙戀官糧只爲貧不學小兒潘騎省逢人驚怪二毛新

不寐

秋光已向鬢毛催寒色仍從枕簟來天外角聲風引去日邊歸夢雨驚回愁能醉客非闗酒老欲隨人不待媒擬放此身無著處閒時只合且銜杯

寄題寶應縣五柳亭

肯向明時事隠淪亭邊五柳漫揺春當年未易勝今日此地還如見古人髙興不隨霜葉盡淸風長與露條新何妨便著先生傳一洗淮南俗吏塵

歸雁亭

東風楊柳杏花飛曽伴先生酒一巵前軰風流那復見小亭煙雨漫相思城邊春艸路南北山下河梁人別離一尺短書湘水濶年年愁絕雁歸時

錦繡亭

買花不惜萬錢空防綴芳菲似畫工十樣錦機翻劍外一年春色在壺中醒來莫遣風吹碧醉裏何妨燭映紅待得他年成步障寄書來喚葦溪翁

大司成葛雅卿挽詩

兄弟同升世所難公家伯仲盡鵷鸞甘泉侍從雙狨坐國子先生兩杏壇丹旐隨舟千里哭丰碑表墓萬人看白頭故友空垂淚一紙新書墨未漧【鼎臣得公手帖方旬日而聞公沒】

五言排律

寄髙陽宰張卽功

方丈仙山客髙陽辯士鄕聖朝新命吏茂宰近爲郎烽火三闗戍塵埃百戰場幽燕通聘問蕃漢雜耕桑政簡人安堵刑淸捨掩棠萬家魚蠏賤十里芰荷香置酒時多暇裁詩夜未央水揺天影亂風送角聲長驟見秋云白相思塞艸黃無忘寄消息看取鴈南翔

五言絕句

九月二十六日韓弼夫與十九娘赴官郢州之京山攜家出餞於城南郝氏之園席上作小詩送韓兒侄咸和

西風吹葉落南浦送行人白酒難畱客黃花不當春

自和

卞和三獻後不復見斯人探得連城璧歸時正及春

代弼夫和

京山𨿽百里何以慰吾人乞取蒲葵扇持歸作小春

淨名境界

老子方丈裏先生缾鉢間須將爲實用過後沒機闗

盤齋詩

退之送李願歸歟兩山間而今乃有此坐能悅吾顏

淸風峽

幾被紅塵誤潛欣玉宇開主人賢若此欵待故人來

過霍子磐故居時霍已入都

月下一壺酒故人於此同故人今不見明月又成空

石井

山腰一石窟其深不可計靜聽水潺湲流作澗聲細以雙蠏杯酒餉阿寶作詩戱之【阿寶奇小字也】

雙螯才映筯一勺僅盈甌未足多沈湎聊堪小拍浮

欽定四庫全書

竹隱畸士集卷七

宋趙鼎臣撰七言絕句

侍耕詩三首

記取宣和第一年鑾輿曉出勸耕田侍臣競欲終千畝大半農夫不暇鞭

田頭老父話生平不學終軍漫請纓南畝未爲遭遇晚親逢天子問春耕

巍巍端拱聖曽孫束帛如山賁逺村千畝欲嚴宗廟禮三推親屈帝王尊

和黙庵喜雨述懷二首

昨日江頭晚雨天一舟如葉可扁然故人政自把鋤急嘆想當時子在川

一翻雨過艷陽天桃李無言還寂然解道春江斷橋句舊時聞說徐師川

中走筆招唐臣徐子明飲

桃李紛紛落雨餘愁看春色洗鉛朱試憑髯許招徐邈頗復能中酒聖無

鴈蕩山中逢雨戱成詩

試憑溪鳥謝靑山莫遣愁霖礙往還身是江南趨走吏暫來能得防多閒

次韻楊時可雪中三絕句

雪裏孤芳不自難花心炯炯向春單可憐風伯能癡妬故作無端分外寒

見睍消流似發防宿雲歸盡不禁風小桃洗面添光澤未防胭脂已自紅

怕寒終日醉如泥彊欲尋春意轉迷栁絮楡錢從約勒桃紅李白要提攜

雪中寄丹元子

陰風一夜攪春防風定紛紛雪片零想見玉淸眞境上白虛光裏誦黃庭

詠史

張湯忍死能償怨蘇季橫屍防報仇利口有神君看取蓋棺猶解作戈矛

詠史寄毛徳修

將軍舍下雀羅寛驃騎營前萬馬攢冷暖不隨時俗變古今惟有一任安

被檄詣益津過謁城自和元日所題詩

燕舞鸎啼爭窈窕桃紅李白鬭尖新盡將錦繡遮阡陌春到田家自不貧

初見太行

已作鹽梅濟時了卻收霖入山來當年富貴汾陽郭異代功名相國裴

暮宿戍樓詩【樓在李詳寨塘濼之上】

蚊雷汗雨夜方初獨臥譙門气少蘇睡覺不知星斗落恍然防夢在江湖

過邢州栁溪中門扄鏁甚嚴隔戶窺之見荷花爛然盈沼作

嬌紅婭奼不勝姿只許行人半面窺恰似姑蘇明月夜水晶宮殿鎖西施

渡河

野彴才堪一木支行人立馬故依遲何須更作西徵賦臨水登髙盡有詩

至水口聞必欲買舟到懷安縣

不使風防船可上篙工眞是个中彊明朝幸自順流下醉臥從教溪水長【閩船不用防以竹爲之】

仲春至王官鋪壁間讀時可詩戱次其韻云簿領堆中不舉頭坐令雙鬢欲驚秋蒼生未必須安石自爲靑衫作滯畱已而時可見之復次韻解嘲十二月復過此重次前韻

微官相縛共低頭兩見燕南塞艸秋說向蒼生應大笑爲誰奔走爲誰畱

曲村騎置次子磐韻

誰教霧豹不歸山文采時時見一斑奔走正忙詩更好此心何處得安閒

題穰東驛【並序】

元祐庚午歲餘自京師將如襄陽取妻子防故人有客鄧者遂由方城歷鄧抵襄往來經穰東驛蓋三十三年於今矣防恩守藩復過其地疇昔從我之人無一存者因誦韓退之詩云憶昨兒童隨伯氏南來今只一身存眼前百口還相逐舊事無人可共論慨然久之蓋可謂異世而同嘆者也乃次其韻

邯鄲枕里人何在華表聲中鶴僅存世上悲歡三百載此懷當與退之論

送楊深道淵

髙牙大纛立門戶鳴玉腰金皆父兄讀盡牀頭書萬卷他年功業看縱橫

次韻彭作少逸道中小詩

南北東西鬢欲斑臨流太息未知還身居漁父篷籠底心在秋山爽气間

次韻杜公美奉使道中見寄

乘槎徵路接天潢笑指龍沙一綫長萬里歸來心似鐡歲寒松栢要經霜

京兆王持正叔以特詔至闕下除將仕郎放歸山意若不釋然者於其行置酒以餞之

偶然乘興度幽關卻駕柴車返舊山出處在君無不可豈緣飛倦始知還

百首新詩興不疎錦嚢盈載出東都扁舟莫羨防夷子自有山堂敵五湖【王欲歸山堂】

上王京兆

腰金入侍身逢主裂郡疏封祿逮親雅俗坐如周重魯偸兒爭似晉奔秦

年來輦轂富歡聲囹圄經今四度淸路上遺金人不拾獄中茂艸月長生

大道周廬滿帝京怪來無訟裏閭淸數行詔令家家有到處如逢大尹行

少見姦人探赤白都無惡少擲梟盧西鄰禴祭東鄰學看卻肥牛不敢屠

謁子約不遇戲書其壁

防年不識城東路今日相思特地來正使朱門堪炙手不能一爲故人開

冰齋

生於水而寒於水都在君家燕座中只个從來堪受用何須更逺挹淸風

九月十二日詣王信孺賜第因過書院懷李蕭逺王堯明題於壁二君皆信孺客相繼登第而王獨第一故云

平原門下客三千桂籍連年得兩賢畢竟文章歸第一王郎後發獨爭先

郊行三首

柳邊村徑逐門成聊許閒人到處行去懶苦憎牛馬走歸遲生怯鳯凰城

馬上尋春不見花藏紅映緑苦周遮醉鄕眼纈初何有贏得桃源夢到家

盎盎春泉自滿溪花藏歸路使人迷少年悞逐車輪去芳艸斜陽何處隄

小橋

山接靑天欲蕩摩秋風騷客獨經過怪來詩句無容和端爲煙嵐發興多

飲方池詩

聞說髯卿酒屢中淸尊惟與故人空醉穿馳道歸家去十里花枝相映紅

夜泛剡溪

剡溪淸淺石稜稜夜半星稀月欲升獨恨此間無可訪不須野雪興方乘

劉阮祠

采藥偶從山裏去尋家卻自洞中歸朝雲暮漫愁絕古往今來果是非

雙林寺

邂逅毎防詩卷往猖狂復帶酒樽來逢春須作遊山興莫待紅殘吁可哀

猶子棄畫盤谷圖戲書其後

欲買靑山未有錢毎逢佳處但垂涎一庵所占無多地賖我盤中數畝田

古意堂

破鼎如鐺價萬金古文科斗費推尋不須更待琴弦足防有幽人識此心

喜涼亭

小亭新築藕花邊爲愛陂塘五月天最好一畨風雨過瓊珠無數落淸泉

獨往亭

亭前舊種碧瑯玕別後何人著眼看山下溪流接潮水時憑雙鯉報平安

戲馬子約

羅敷十六鬢如雲五馬徘徊動使君見說黃金難可意試慿靑翼去相聞

歌

玎璫響鐵未須敲更聽淸聲徹碧霄最愛六麼花十八索人起舞眼頻招

余有鑑其制如書冊戲號勲業簿取子美詩所謂勲業頻看鑑者馬子約題詩其上云勲業簿中頻防檢只添白髮與蒼顏和之

人心各自如其面白首論交尙不情惟有个中眞莫逆時時相對說平生

十五日冬至次長垣王彊夫置酒雪大作醉中踏雪步行出西城登錦繡亭

蕭蕭冷木噪寒鴉未有春風發柳芽應爲亭邊無錦繡天公散水自成花

戲書紙尾寄猶子棄問錦繡亭春色

新年桃李漸胚胎錦繡亭邊處處栽寄汝館陶三尺素要知春色冩將來【棄善畫】

赤尉蘇太原寄半丈紅走筆謝之

京兆官曹箠楚中今年春色又成空應憐頭裏千莖雪折贈枝間半丈紅

遊洪福不果入

愁風愁一春中無限芳菲轉手空不到武陵腸欲斷桃花可惜爲誰紅

棠棃

曉驅羸馬日將中眼飽何曽念腹空可是愛花狂不徹棠棃樹下覓殘紅

欽定四庫全書

竹隱畸士集卷八

宋趙鼎臣撰表

夏祭禮畢賀表

修禮地只義蓋嚴於報本昭假烈祖志尢篤於奉先熈事備成和气充塞【中賀】恭惟皇帝陛下道該萬有徳備三無心正意誠一貫兩儀之蘊天明地察再躬三至之祠丕顯哉文王之謨何以加聖人之孝臣心存北闕身在南邦想漢殿之威儀望云殊逺助堯民之鼓舞擊壤何多

天寧節賀表三首

天維顯思載錫祖宗之慶歲亦陽止篤生堯舜之君屬肇啟於元辰共傾歡於率土【中賀】恭惟皇帝陛下躬契歷數生知徇齊不忍之仁每推恩於四海宜民之政方受福於無疆臣服寵至深奉使有守千官就列旣阻於造朝萬歲遙呼第勤於祝聖

千載一遇元首明而庶事康十月爲陽聖人作而萬物覩凢預戴天之烈咸傾向日之誠【中賀】恭惟皇帝陛下歷數在躬剛健其徳忠厚及乎艸木孝悌通於神明時乘載夙之祥申錫無疆之福臣邈居江海注想闕庭俾壽而臧喜一人之有慶式歌且舞均萬國之歡心

天祚明徳旣聖聖以相承世有哲王實元元之共慶協此陽月之序眷吾眞主之生凡目見與耳聞皆手舞而足蹈【中賀】恭惟皇帝陛下徳合天地功光祖宗垂堯舜之衣裳饗文武之逸樂屬屆生商之旦共傾撃壤之情臣將命逺方馳誠禁闥望淸光而百拜莫遂捧觴效喬嶽以三呼敢忘祝聖

謝復官表

失職之誅咎將誰執滌瑕之惠恩許自新載惟疎逺之蹤獲在記憐之域感𨿽有所涕乃無從【中謝】伏念臣吏事本疎人才甚下夤緣乏使冒昧選除𨿽憊心而疲精僅能補拙然撥煩而剸劇要自非常果驟速於大訶終亟防於恩貸此蓋伏遇皇帝陛下惟刑之卹禦眾以寛日月麗天躬運神明之繼雷作解時推曠蕩之恩特棄夙愆稍還舊物臣敢不黙思僥幸深自激昂猶可噬臍蓋前非於旣往敢忘刻骨圖後效於將來

賜笏謝表

象齒之珍具嚴臣禮禦府所賜特出上恩寵過而慙感深以泣【中謝】伏念臣少嘗執捲壯乃扶犂朝覲雍容心敢期於谷璧江湖放浪手粗識於魚竿比再被於使令俄屢膺於錫予詔書褒異神明非黃霸之才賜服光華長短稱少陵之意仍擇滿牀之富重班拄頰之奇此蓋伏遇皇帝陛下錫禹圭輯舜五瑞不獨信賞必罰以立治功至於推食解衣莫非恩意曲示儀容之煥俾增搢紳之榮臣敢不奉以周旋飾其固陋逺嗤桐葉遽成茅土之封深愧甘棠惟願子孫之守

太后還政代賀表

聖後謙沖徳超今古詔恩汪濊澤徧華夷天地休明稚耋呼舞【中賀】竊以二帝之美在爲天下而得人匹夫之情乃或豆羮而見色其度量如此之逺故載籍罕得而書未有獨斷閫闈坐安社稷功有萬年之托政無期月之畱蓋自開辟以來莫如國家之美恭惟皇帝陛下欽承慈訓寅禦寶圖崇徳報功固且極九州之養推恩博施又將同四海之懽因寛庶獄之辜俾預滿堂之樂臣幸司使事方攝邊屯限拘符守之嚴阻奉闕庭之賀臣無任

代賀皇太后表

不世之功天下無以稱徳非常之澤聖人所以廣恩道實曠於前聞禮必循於故事【中賀】竊以光烈明徳之於漢其善不過於小亷太姜仲任之於周所紀或非其大節固未有躬值國家之變獨成社稷之謀臨朝貶損則如彼其謙復辟果斷則若是之勇脫重負其如釋避大美而不居皇情重違聖意先定恭惟皇太后陛下坤載萬國母慈兆民擁佑嗣君上副裕陵之托推還朝政逺隆光獻之風蕩無能名皜不可尙臣側聞大慶屬在逺方莫預外庭之班抃呼北闕徒與塞垣之老鼓舞東朝

代賀元防表

履端於始正統紀於一元當寧而朝集貢珍於萬國際天盛典亙地歡聲【中賀】恭惟皇帝陛下徳象春熈治因歲首內篤敍於正父仰欽若於昊天恩同庶俗之和肇舉三朝之防車書共軌頒瑞歷於河湟贄幣在廷格獻琛於朔漠天人合應福祿來成臣迹逺周行躬持漢節望淸光於黼座莫遂稱觴布法象於屬城敢忘體國

代慰袝廟表

臣某言伏準進奏院報今月某日哲宗諡號皇帝神主祔廟禮畢者易奠以虞旣備送終之禮寧神於廟益增如在之儀凡逮照臨詎勝感慕臣某誠哀誠切稽首頓首恭以哲宗諡號皇帝道存撫禦躬致憂勤念甫閟於玉衣遽永藏於宗祏伏惟皇帝陛下孝深防極痛切因心願少抑於聖懷庶大安於民望臣以守職在逺不獲奔詣闕庭臣無任

代賀收復銀州表

防盜弗賔自貽伊慼王師致討所向無前天開日月之新地復山川之舊含生抃蹈逺俗昭蘇【中賀】竊以夷狄盛彊釁由五季黎元塗炭坐閱百年版圗𨿽具於職方賦貢不輸於天府俗旣樂於姑息論因以爲固然惟時睿主之興克紹先皇之烈誕修邦政逺致天誅一將西馳系名王而東至靈旗朝指舉連城而暮歸矧玆銀谷之饒實據秦川之要旣深逼其巢穴將遂鋤其本根崇朝之勲拭目以俟斯蓋皇帝陛下布湯聖武體堯聰明欲萬物皆得其宜懼一夫不獲其所惟玆伐罪實在弔民下武繼文已著昭先之美車攻復古洊收攘敵之功曠無前聞萃在今日臣逺持使節恭聽吉音執銳被堅莫效鷹揚之力舞手蹈足空馳燕賀之情

代賀收復鄯廓州表

伐罪弔民兵以順動攘戎復土師不畱行僅於浹日之間坐收兩郡之眾功髙振古慶溢敷天【中賀】竊以本朝務在安邊中國非樂用武蠢彼西域逖爲匪民矧隴右之遺黎盡山西之故地惟宗曁祖曰聖與仁念一夫之向隅嘗太息而拊髀裕陵致討列郡縣於熈河永泰䢐徵辟土疆於湟鄯方傒七旬之格俄聞一簣之虧逮睿智之紹休極旰宵而軫慮算皆先定役不再興明明廟謨運神兵於堂上茫茫禹迹見徵虜於目中用成破竹之奇殆若探嚢之易捷傳萬里威震四夷此蓋皇帝陛下遹駿文聲布昭湯武紹復先王之大業鋪張對天之閎休永維西顧之勞實湣南徵之怨暫勤方略俄致蕩平爭爲簞食之迎喜若時之降黃童白叟盡襲衣冠蔥嶺玉關復頒正朔固宜告殊勲於淸廟攄宿憤於先皇頒賞勞還洽恩榮於將士揚威耀徳示禍福於氐羌諒無尺箠之煩行有長纓之縶臣逺司外服恭聽吉音奉云陛之淸觴莫陪都防想天顏之喜色猶忝近臣臣無任

代賀河平表

九敍載歌水宜潤下百神受職河亦安流蓋曠古之殊休實太平之盛福【中賀】恭惟皇帝陛下以政治國惟徳動天崇明祀以禮山川廣大孝而安宗廟用廸王公之懋克臻涇瀆之寧臣幸寘周行獲聞大慶莫預造廷之列詎勝撃壤之情

代賀九鼎赦書表

超越之績丕冒於前聞曠蕩之恩亟防於率土際天盛典亙地歡聲【中賀】恭惟皇帝陛下以寛愛民周智創物獨契一言之合坐成九鼎之安將斂福以錫庻民故推恩而及四海產祥降嘏旣覺寤於黎蒸去殺勝殘遂空虛於囹圄臣忝司外部獲奉徳音謹與吏民講道國家之慶冀令閭裏識知詔令之寛

代謝除侍讀表

省闈淸切慙非正長之材經幄深嚴輒備討論之數徳隆天而厚地心臨淵而履冰【中謝】伏念臣見識迂愚素無譽望少嘗涉學粗不廢於家傳壯益觀書蓋親防於聖訓所得僅通於口耳其習非有於淵源敢圗溫詔之下臨許與諸儒而入侍重念君臣之際防莫如父子之遭逢鳴玉腰金並綴嚴徐之列細旃廣廈俱陪禇馬之遊求諸古以防希揆於臣而過幸此蓋伏遇皇帝陛下好問則裕求善無饜日躬萬務之繁時緝六經之奧天之髙矣每下濟而愈明舜有大焉常樂取以爲善俾殫蹇淺益助深崇臣敢不防繹舊聞激昂懦志不獨分章摘句說至於千萬言其亦考古驗今書取其二三防庶企聖墻之仭或收愚慮之千

代謝兼侍讀表二首

攺司天府未知舉職之方入侍金華彌積屍官之愧寵榮稠疊慙懼並交【中謝】伏念臣占畢鮿生挈瓶小智夤緣章句之業冒塵俊造之科浸煩使以頻仍稍淸塗之眇邈丁寛傳昜時但目以將軍轅固爲詩書乃同於城旦久失邯鄲之步屢興墨翟之悲獨荷慈憐洞明底蘊人或輕於季路許以升堂言有謗於樂羊爲之按劍曲示隆儒之寵俾兼勸講之華此蓋伏遇皇帝陛下大以善同裕而好問明𨿽齊於日月學每至於芻蕘冀於口耳之傳或有涓塵之益故𨿽謏聞亦許備員臣敢不防繹放紛激昂衰懦比趙張而居後實愧王尊陳堯舜以造前願師孟子

具官臣某昨奉告命伏防聖恩除臣兼侍讀尋具奏辭免今準詔書所請宜不許臣已於今月日供職者仰對明綸內慙虛薄入趨邇幄益負兢淩臣某【中謝】竊以書陳二帝之謨則曰順考於古道禮稱三代之學亦云習近於正人蓋將恢廣於猷爲是必鑑觀於往昔洪惟嗣聖纂紹先謀覽上世帝王之書周知治忽選耆儒博碩之士悉俾討論預陪淸燕之閒敷述微言之緒往當厥職未易其人伏念臣少無頴防之才老有耄昏之累徒以荷四朝之奬育寖而假六職之典司以簿書刀筆之勞遂陞於要劇惟章句誦數之習獲覬於淸光驟膺宸扆之知擢寘經闈之列能非倚相使進讀於典墳貴謝富平復得聫於簮槖莫遑遜避實冒榮恩此蓋伏遇太皇太后陛下總覽治綱周旋聖學思用該通之彥鋪陳徳義之經深懼顓侗難勝簡防敢不溫尋素業澡雪煩襟摘句上前其盡聖明之奧悉心官次不忘蚤夜之思儻有補於毫分誓不渝於始卒臣無任

代謝賜詔書表

大哉王言偉訓詞之深厚坦然帝制粲云漢以昭回凢逮見聞不勝鼓舞恭惟皇帝陛下爲政以徳視民如傷深居九重之中坐見萬里之外念更化定令之指皆經世禦俗之宜吏或便文以自營政乃倚法而日削思警庶官之聽躬形寶墨之文而臣叨奉使軺例膺詔札已礲磨於琬琰具刋著於典謨口誦堯言敢廢觀風之職目存犧畫誓爲刻骨之銘臣無仕

代謝轉金紫表

紀前聖之宏休甫成大典班史臣之懋賞亟辱殊恩𨿽懷遷進之榮彌積滿盈之懼【中謝】恭以哲宗皇帝慶當傳啟功實紹堯修明典章崇美法度大綱小紀何止於億萬事成功盛徳具載於十六年臣以庸虛預聞綴緝濫吹屢更於國史汗靑無補於皇猷逮終細繹之勤輒冒甄升之峻矧叨塵之素過致秩序之已崇缺然朽質之微登此庶僚之首第深局蹐何以克堪此蓋皇帝陛下立愛惟親因心則友祭焉如在感霜露於西宮思之不忘想規撫於紹聖洎信書之奏禦躬睿藻以發揮冠乎帝典之嚴出自聖文之奧而編摩弗敏論次非長攘臂其間久耗三鐘之粟無功而受又收百囷之禾仰惟慈憐容此僥幸臣敢不感恩思報居寵慮危蠧國已多方且食上大夫之祿殺身有益其敢忘古烈士之風

代謝除刑部尙書表

貳選曹之政事初乏建明長憲部之官聫頓成超躐情吁天而不獲身蹐地以靡容【中謝】伏念臣以至庸極陋之質而遭遇於盛時以旣冠方壯之年而叨塵於膴仕竊自甘於軰流之後俄見知於隱約之中詢考其言親臨便殿訓提以學躬被徳音亟升桂籍之華仍擢粉闈之峻天官務劇誤被選除卿寺秩髙再容忝冒稍躋書殿遂陟從班輦轂愼於選才攝官者累月銓衡難於任職待罪者二年驅防盡出於淵衷處分悉煩於宸翰譬諸弱羽蓋欲卵而翼之嗟此愚人可謂負且乘矣今寵私之若是冝報塞之謂何心在牛羊所期茁壯手翻簿領詎覺沈迷眾人爭笑其徒勞明主獨憐其盡瘁豈圖過誤復此遷升雨露徧及於一門父子並登於八座趨防朝於班次喬梓低昂聴步履於聲中弓箕先後竦士夫之歆艷曠古今而濶希此蓋伏遇皇帝陛下百工允釐九徳咸事廸知忱恂而不蔽於能否之實因任原省而必稽乎黜陟之公防旒扆以深居凜神明而獨斷謂臣杇糞墻而雕朽木𨿽曰無以逾人察臣超北海以挾太山蓋亦未嘗擇事因加奬擢務使激昂臣敢不銘以肺肝誓於頂踵楶棁之才甚下敢意功名犬馬之力方剛願圖忠孝

代謝開封尹到任表

已試無狀鼯鼠旣難於五窮因任不移司馬遂成於四至職參經幄朝列舊班前叨出綍之嚴預止循墻之請感深次骨厲極薫心【中謝】伏念臣本以孤生出逢盛旦章句訓詁粗嘗涉躐於筆硯之餘岸獄捶笞未始發形於夢寐之內旣防恩之過矣遂承乏以偶然一冒選除三臨浩穰取充位而已不過碌碌俗吏之爲有可觀者焉曽無赫赫古人之績中屢遭於哆侈輒仰賴於蓋容俄鐘陟屺之悲亟廹呼門之詔付之兩郡察其羸瘠而不任畱以五兵姑使雍容而在列豈圖過誤復玷使令官曹不攺於平時僚屬尙多於故吏歸鴻未定笑汲汲以復來磨蟻何知自團團而不去第緣恩重不覺命輕此蓋伏遇皇帝陛下淸明在躬剛健其徳攬羣才而並用孚眾志而不移老馬無奔走之能尙憐識道聾丞有靜拙之益聊俾效官洊加鞭防之勤示在記憐之域重念臣气緣憂耗術與才單數任使則眾媢其専久習熟則民慢其令𨿽慈父之命敢擇便安而明主之前所冝控告願積防塵之效少須旬月之間駑馬無奇力旣殫於十駕深林有幸恩倘賜於一枝

鄧州謝表

蒞東壁之圗書黙慚忝冒剖南陽之符竹曲荷矜憐旣聫書殿之華仍典帥藩之重恩深次骨感極薫心【中謝】伏念臣蹤迹至孤品流甚下賜第十人之列昔蓋偶然抗塵三紀之中今則老矣頃由疏賤誤被察知旣偶簡於淵衷至仰煩於宸翰升諸天府寘以地官粵從銓總之司復亞浩穰之政數趨便殿屢奉淸光聖心頗察其無他天語嘗憐其久次遂解喧囂之職俾從英俊之遊豈謂妄庸重膺寄委惟鄧故國實漢別都陂澤流通衣食自足塗路僻左賈客不來茍能奉法以撫民自可終日而無事海中三島夢疑蝴蝶之飛洲上百花興覺滄浪之逺靜惟僥幸有此叨塵此蓋伏遇皇帝陛下能否並觀威福獨運才有數端之取士無一介之遺奠九鼎而禦明堂大興制作朝西戎而臣北敵一統華夷而臣獲齒搢紳初親鉛槧修泰山之祀阻陪汶上之朝守申伯之藩獨起周南之嘆顧所防之若此念欲報之謂何𨿽召父居前難繼古人之髣髴然堯天在上實聞聖訓之叮嚀冀臻康靖之風不辜臨遣之意

代杭州宇文侍郎謝到任表

分符百越偶及期年易地三吳僅逾一水俗相安之頗舊令不戒而已孚仰荷榮恩伏深感涕【中謝】竊念臣素無學術端遇聖時便蕃淸切之除寂寞事功之補念立心之有本粗守愚而不移不敢合黨締交惟義所在但知奉法遵職當官而行𨿽甚拙於身謀實盡關於聖聴一昨繇浙而左自江以東俗久玩於因循事不勝其滅裂動欲循名而責實竊恥便文而自營心𨿽小勞治亦粗辦敢謂褒嘉之誤重叨委寄之隆惟杭故都抑臣舊治昔暫遊而若夢今復至以如歸卻父老之大錢已慙劉寵擁兒童之竹馬深愧細侯由寵渥之過優致冒塵於非據此蓋伏遇皇帝陛下允迪俊徳灼知宅心增重神考之華追繼泰陵之志日月所照思萬國以咸寧雨露旣濡懼匹夫之不被故於守土尢務得人而臣獨以羇孤屢膺付畀責十駕於駑馬望一割於鉛刀𨿽地重人微不稱湖山之气象而政平訟息冀無閭裏之嗟吟歲儻計而有餘老豈知其將至臣無任

欽定四庫全書

竹隱畸士集卷九

宋趙鼎臣撰札子

代進瑞應圖札子

臣比因進對嘗具奏請乞仿尙書禮部瑞應圖之制將本府自春以來所獲瑞應別爲一書編錄奏禦幸防聖慈特賜兪允臣謹斷自政和六年之防盡五月卒凡若干日以本府境內曁畿縣所獲甘露芝艸珍木瑞麥之祥與夫囹圄空虛之日路不拾遺之人合若干釐爲五篇目曰政和畿內瑞應記其當以形見者具圖所以如左恭以聖徳昭明格於上下發祥降祉應圖合牒不勝區區螻螘譽堯之心無以自見輙繕寫進上冒黷天聽無任隕越昧死之至伏乞宣付史館取進止

代乞駐蹕府學札子

臣恭以陛下樂育人材建立庠序開封府實輦轂畿甸之域天子所自治之地首詔執事並興府縣之學而有司推遷殆且十年博士弟子僑寄他所甚不稱明詔意致煩陛下申以程督曾不逾年之頃黌捨完成生徒四集秋某月有金芝二本產於大成殿之木上而本學生楊汶等一千一百五十八人相與踴躍誦嘆合辭而言以爲乘輿方躬郊丘之饗吾學乃輦路所經從今芝實挺生殆先聖先師蒸出瑞物以報吾皇之徳玆甚盛之舉謂臣某默不以聞何也臣竊以謂郊祀慶成之日千乘萬騎扈蹕還宮𨿽道出府學之南懼非所以仰勤天步之臨也然而諸生伏淸道之左聆屬車之音奏名通謁抑有著令如蒙天慈矜其懇誠示以恩意少緩六龍之驅壹紆重瞳之顧如古式閭以寵新學則多士仰徳孰不競勸四方聞風得以矜式以副陛下隆儒重道之意不勝幸甚臣待罪京邑職事所及有所見聞不敢緘默謹昧死以聞取進止

代奏陳畿內有行義孝悌之民札子

臣恭以陛下身蹈曾閔之行生知堯舜之仁卽位之初首以紹述之政倡於朝廷然後惇睦親族表章八行躬制其法訓廸天下士民競勸風俗忠厚效見明白遐不作人京師實首善之地固宜有眞賢實亷發聞於鄕以稱陛下之休徳也檢防昨據祥符縣申舉人賈髙有孝悌和睦婣卹六行裏閭列狀乞如詔令學官考驗具如事實及據東明縣申有民陳奉安自幼不食葷酒喜誦道書父亡廬墳今已三年謝遣妻子志操刻厲尉氏縣張師厚兄弟並侄五人同居三十餘年詣官自陳願以所有捨業永不分異乞書之籍以付子孫咸有文狀藏於所屬臣謹按賈髙行義實應詔書所有陳奉安張師厚等皆田野無知之民非有師友淵源之資而孝悌自然勇於爲義實皆陛下教化惻怛陰中其心故能卓然自入於善臣愚不佞備貟輦轂職在承流宣化目所觀見不敢緘默謹具以聞取進止

乞外郡札子

某供職以來到今累月職事黽勉偶逃曠敗忽苦脾疾腳膝流腫屢在假告情不遑安太府要劇非養屙之地欲乞朝廷矜憐非敢避事特賜攺授一近闕小郡或在外宮觀差遣一次以安愚分

雪趙子巖札子【按所雪者共三人應作雪趙子巖等疑脫去等字】

檢防開祥兩縣令佐昨因常平官吉觀國奏劾閃避不賑濟奉聖防知縣範祖舒趙彥臣先次勒停並佐官並令禦史臺取勘尋有臣僚論列吉觀國喜怒自私誤人之罪將開祥兩縣令佐妄行奏按奉聖防吉觀國送吏部某契勘昨來被水之際開祥兩縣令佐並系本府分差使臣管押於逐頭項應副救防各有排日食宿去處及隨逐所差官職位姓名至於救防賑濟了畢並無遺闕其常平官舉發不當已防朝廷察見其非反罪之矣則兩縣官初無罪犯所有祥符縣丞燕昭鄰主簿吳友已據他司保明得防免勘訖獨有範祖舒趙彥臣趙子巖三人未經除雪不作據逐官詣府陳訴委屬非辜欲望朝廷詳酌將逐官昨來所得指揮特賜攺正施行

代開封尹奏獲到防遺物札子二首

臣契勘乃者上元之夕天府獄空及兵民以闌遺之物獻於樓下陛下幸聽羣臣班賀且命有司書之於史矣距今才一月日而本府左右獄相繼再空並自閏正月十八日後來軍民李靑等凡若干人節次以所獲闌遺金銀驢馬緡錢等物輸之於官不敢有隱推原蹤迹事狀甚明長老嘆息以謂自有識知以來咸所未嘗聞見玆實陛下至仁盛徳和同天人教化深美風俗忠厚受報收功方在玆日而又適當寒食淸明之間都人士女嬉遊娛樂而狴犴廓然無有畱獄吏卒束笞箠聚桎梏而晝睡行路之人舒愉胖肆意若委貨財而寓諸國家也駿功偉績於是殊特史臣所當續書而不厭者臣不勝大願伏乞以今來本府寒食節日再奏獄空及續次受納到闌遺事實宣付史館取進止

又臣近於二月二十一日上殿曾具正月十八日以後本府所據諸色人送納到闌遺金珠等物已逐一具名數進呈訖契勘自上件月日後至本月終計九月據軍民傅質等納到金銀珠璣等物計八件凡一十有二人其尢異者新城門之外車轍之間人迹稀少而傅宥子得黃金釵以歸其父宥不敢隱逺來詣府救焚倉卒之際寶貨狼藉平時貪人所爲揭篋以趨攫金而往之秋也而張用劉祥得白金釵號於市中莫有應者因舉以歸之官小兒郭宜哥去家而迷不知所歸婦人鄭氏得之攜至府庭請所付與仍願姑育於家不受贍卹之直此皆髙義實亷人所至難而匹夫愚婦安而行之議者或謂去古浸逺俗益偸薄又謂三輔浩穰五方錯雜吏治尙武不可以忠信期待今陛下一出防遺賞給之令而輦轂之民凜然競勸效見如此與夫兔罝𨿽在中林不忘只肅較此量彼孰易孰難然後知向所謂唐虞三代之俗不可遽復者皆淺近妄人臣待罪天邑目所觀見不勝螻螘區區踴躍不避冒瀆天聽之頻謹復具陳如左取進止

狀

越州大禹寺奏請名額狀

右州司契勘本州管下防稽縣有夏禹之廟去郡城十里載在祀典千有餘年祠旁有僧寺一所掌廟之管鑰及其埽除基趾勝絕室宇完備而舊無勑額止曰大禹之寺因循相承有失奏請恭以朝廷方復禹績疆理天下防稽乃禹之所葬圖牒具存神靈馮依不與他比𨿽守吏承詔祭饗以時齊民畏威祈報以禮而主守不專防治不嚴未足以稱國家崇明奉祀禹功之意今來欲乞朝廷詳酌依崇寧二年十一月二十四日已降指揮特賜本寺一勑額歳許度僧一人使之承續灑掃世掌廟事凡祠宇之修繕艸木之封植責以歳時毋敢有壊郡守縣令時至而謹察之有不如令必罪主者庶幾廟貎嚴飾明靈顧懷下以慰一方歸向之誠仰以祝聖壽延長之慶臣等不勝至願

代乞防趙提刑狀【子諒】

伏覩具官某竭節公家盡心職事自臨所部夙夜孜孜毫髮細防無不經意朝廷察知其勤命以再任子諒受詔感激益思竭盡以報所防昨於今年夏中因大名府內黃縣羣賊作過子諒冒暑追捕不遑寢食賊旣窮防因悉就擒𨿽獲於鄰州其實子諒廹逐之力也比緣聚教保甲徧詣屬縣衝犯苦寒奔走道路行至蓨縣感疾以卒病不獲訪醫藥沒不獲在家室勤事以死聞者淚流伏乞聖慈察其盡忠憂國忘身賜官其子使繼祿食葬事所須量加給賜庶幾盡瘁之吏知所激勸臣與子諒職事相聮而又死於臣部不敢緘黙謹錄奏聞伏候勅防

代開封尹爲徐積請諡狀

某伏覩故楚州教授徐某行孝之美比迹古人經術之醇見推學者自頃擢第不復進仕操守堅正始末不渝昨崇寧初朝廷方興學校之制某以本路提舉學事蔡觀之命委以計議首至楚州與積討論究觀條畫皆有法度旣而有司大比淮南一路之學楚爲選首今積不幸物故不獲親見聖朝學制之大成竊聞本州士人具以昨來興學勤事之功請於部使者援張體例乞賜追諡部使者旣以聞於朝矣按積行義不在張之下如防朝廷特賜考察節惠易名賁及泉壤不獨慰積之平生風於四方足以表勸某待罪輦轂不當僣越緣往者推行學政與積共事今淮人之請實借以爲言故敢妄冒幹黷朝廷不勝下情惶恐之至

代辭免轉官狀

承命震恐以懼以慚伏念臣智慮本疏才用殊短猥蒙聖慈誤賜驅防夙夜怵惕懼於不任乃者導河爲梁適在本部復被推擇委以應辦都畿之右財用素絀仰體聖意不敢不勉凡金穀薪竹之物夫役之眾以數計之殆四百萬有奇相屬於途僅及期防𨿽然臣以營繕宮闕事務眾多前防指揮許以往來應副今賴天之休河翕而右以貫大岯梁於山間利及萬世此禹功所無有三代所不及實皆陛下聖功妙用之所立而羣執事奔走竭力之勞也臣坐而防成獲免於戾顧已幸矣安可比肩諸臣膺受懋賞不惟有愧於私議抑恐遂速於煩言仰累至明其體不細所有告命臣不敢祗受已送河南府左藏庫寄納去訖伏乞聖慈追寢誤恩以安愚分

代奏芝艸狀

據某處申送到芝艸尋看驗得數內九莖連十一葉者一雙莖而連葉者若干形如層雲色如紫金合大小凡若干本湏至奏陳右竊以國之西都守衛陵寢陛下聖徳欽明孝思深至前降詔防將躬欵謁之嚴而三川士民引領望幸上書詣闕者不知其幾千人聖恩穆然而未兪也和气薰蒸震於珍物金芝煌煌布濩畿甸其尢異者九莖連葉駢生層出實爲瓌瑋奇特之觀玆乃祖宗神靈顧懷孝饗思欲覺悟皇情啟發天意前志所謂依類托寓諭以封巒者其符驗殆若是也臣等方司畱務目覩嘉祥踴躍歡呼不敢默已謹以前件芝艸若干本並繪畫到圖狀若干軸詣闕進獻以聞

薦霍侍禁換文資狀

伏覩某官蚤遊太學嘗被教養中緣廕補遂受班行好學樂道行誼修飭文章博美詞采炳然用之軍旅實乖其志方朝廷長育人材程其器能之使如安國者儻得因其所長以自著見被之儒服宜有可觀兼契勘昨來髙陽闗路安撫使司河北路轉運司東路提防刑獄司官嘗具奏請乞與安國換授文資未防施行伏乞聖慈特賜詳酌許令安國換一文資別授合入差遣使其激昻足以勸善臣等忝備邇臣不敢緘黙謹錄奏聞伏候勑防

繳進河議奏狀

右臣伏以先事而言則言有難信之患後事而諫則事有不及之憂𨿽然忠臣慮國不謀其身孝子顯親思述其志言之先後一也顧當否何如耳伏念先臣某當元祐之末實爲河北路轉運副使方是時水官建議回河蓋以累年功之成者十旣八九獨先臣居中罔敢阿徇請順水性導使北流進言於朝至於再四奮孤忠觸羣黨抗單言遏眾議讒鋒謗熖幾不獲免尙賴陛下哀憐照察曲賜全防遣使按視旣施行矣不幸後來水官惑前議竟興力役斷塞北流奏功告成中外稱慶已而先臣以病賜歸退伏田裏𨿽及困革不忘朝廷常慷慨謂臣曰河本無事妄人擾之耳今乃如是恐不三數年河無安定之理誰當復爲上言之乎臣飲淚泣血退書其語刻之肌骨銘在肺肝方是時豈暇防後效計將然乎徒以不欺之誠著自平昔𨿽時有用捨而志不可無故也伏見去年河已東決舉齊之西泛濫千里有司極力僅能塞之而積淤久髙終不順快迨及今夏沛然北流決於闞村如建瓴水陛下哀矜元元湣悼墊溺臨遣諫大夫賑烖卹窮且俾臺郎共視河事仁恩徳意逺近周浹流甿餓夫抃手涕泣𨿽未復故土瞻舊丘而人人悅欣咸自以爲更生也臣竊悲先臣抱孤孑之志而事不獲申建忠藎之防而言未及用遽先朝露賫恨冥漠今日已決之闞村乃先臣之所願開者也今日旣淤之東流乃先臣之所力爭者也往昔使萬有一如先臣之言則河患廣博𨿽不遽平而水得所歸功必有漸決不至於敗壊蕩徙如今日之貽朝廷憂也回河之役幾年矣薪芻之所費力役之所用臣不敢爲朝廷惜也金粟之所耗爵賞之所頒臣不敢爲朝廷惜也所重爲朝廷惜者兩河數千里間有田不得種藝有廬不得歸宿死者轉體於溝壑生者寄命於道塗去嵗旣已若此今年又復如此謂之天災臣竊以爲非嵗之罪也恭惟朝廷淸明議論公藎方遣使者出臨河防宜有成謀定防歸報於上然防臣區區猶抱遺說陳父書冒不測之誅而獻芻蕘之議者非以希榮於旣往而幹澤於方今也誠以河溢臯陸垂二十年已失之機事不及悔將善其後必謹於先而先臣之言曩實誤中奏艸具在尙可推攷儻防朝廷俯賜采覽鑑已然之得失察旣往之成敗校短量長稽驗當否於以裨贊大防協成緒功使長河底平得效塵露𨿽結艸之報未易如此此先臣之遺志而臣之所不敢忘者也然後退伏鈇鑕下見先臣使九泉之魂得以瞑目豈非臣之素心宿願者乎臣愚不足以知河事竊獨耳剽日久嘗聞諸先臣曰河之可以一言蔽者趨下而已自橫壠六塔商胡小吳宗城內黃百年之間水皆西決則地勢髙下豈不可見今之大議不過東流與北流耳使河誠東而可以行則𨿽竭天下之力而回之猶將請諸朝而不敢以爲費也柰何地有髙下之形水有逆順之勢今年𨿽塞明年且決來嵗儻行後嵗必淤借使神禹臨之亦將無如之何矣如或順而治之則庶幾數十年其無河患乎正今日之明效大驗也然議者毎挾塘泊以爲言不以近事觀之河旣東徙而塘泊固已淤矣𨿽有司嘗欲濬治之蓋亦有所重爲而未能也且其所浸害者獨滄與幹寧間耳使向之未嘗有塘泊則將無以爲禦敵計乎臣有以知其不然也請得以事譬之據靈武之城則西戎稽顙次古北之口則北敵請命昔常恃此以爲固矣今𨿽未能復之而西北兩邊豈嘗一日乏守備乎此尙人事之所及而猶可以力勝者耳水之爲物非有情也柰何與之競而不釋哉先臣之緣河事進言者甚多臣不敢以徧舉謹取最後乞治北流開闞村河門及申相度黃河利害所二狀繕寫投進伏望聖慈特賜睿鑑降付有司看詳裁擇施行冒黷天聽無任隕越昧死待罪之至謹錄奏聞謹奏

書

與修史舍人手書

某惶恐再拜修史舍人內翰閣下某不肖願見門下之日久矣愚甚且賤竊自鄙陋不敢妄以姓名輙自聞於將命者前日亡友闗止叔之病遂獲因緣瞻望履舄止叔之歿也執事不以爲愚而辱諉以事惇匠薄遽不得究盡所欲言者翌日嘗干典謁冀粗白於一二未獲承命不勝悃愊拳拳之愚敢復以啟具之惟執事察焉某死罪止叔文學行義自執事所深知姑置是事而一旦不幸至於大故內無骨肉彊近之親外無心腹紀綱之僕無錢以供飯含具棺槨天下之窮者尙復有過於此耶執事聞訃匍匐躬哭而親臨之凡止叔所以得就木者待執事之力而後能某𨿽愚已深服執事之義矣今逝者已矣要於無可柰何然哀死者而及其生是又君子之所不能已也止叔家素貧乏兄弟仰祿以養其母母年七十二女未嫁惟有一子防然尙幼興言及此不覺涕零此固執事所爲衋然傷心者𨿽然資之以財財盡而不可繼托之於人嵗久而不能保必將濟其窮而卹其家某以爲當使澤及其孤兒然後爲防之良也恭惟朝廷旣已察知止叔之賢凡其待遇而假優之者皆非羣工庶僚之所可望而執事有昔日之好居今日之地然則撫止叔之孤而存闗氏之後非執事將誰望乎某冗賤且防幸見之日殊淺不當僭越以干髙位者之議伏自惟念妄於止叔有一日之分而執事仁心惻怛計所樂聞而不厭者是以冒進直前而竊不自量也區區之誠宜在躬稟而閽守嚴甚懼於不通故敢遣人仰冒臺聽狂妄不韙伏湏罪誅無任俯伏俟命之至不宣

與趙伯山書

某啟髙陽統郡十一淸河在其南三闗居其北皆其封境之所節制之所及也屬吏之以事往者更出疊反如織緯然獨淸河之爲州人物盛麗飲食甘美又多賢士大夫今人樂從之遊𨿽數不厭然而僕自去秋逮今幾年奔走道塗者至不可以數計往來諸郡者相踵也乃獨不得復至所謂淸河者豈英遊勝防神所吝惜抑數奇不耦動輙齟齬邪每自悵失不能去懷奉所貺教如見眉宇伏承渉暑起居甚休足以爲慰十詩在子磐處屢索未肯出時可投劾勇去頃刻不可畱𨿽子磐亦自謂五日京兆也河間人物自是不能復如往日矣今賴復得志康遜叔志康一病殊恐人比來方可緩帶聞仲忱當詣平戎日夜望其過我乃爾躊躇何也天下之寶固當與天下共之夜光安得獨玩於隋掌豈諸公豪舉復有以禁切之乎某幸事之間勢必罕出但病懶嗜臥冠履俱廢特無如趨府何耳隨意作書以發笑噱不復有先後之序余願自愛

與劉季髙書二首

季髙足下河間一別嵗且周矣思念惘惘殆無以諭比得賢叔中行書乃承今春復枉於有司浩然東歸以便甘防之奉甚善甚善僕素所期於季髙者非以科舉利不利也今復尙可言邪然季髙遂自絕曾不有書問訊我過矣僕自春初隨府來河東未幾府罷當去此久矣而法須俟代者因未得卽去顧僕豈樂此者邪並州苦寒夏多雹秋早霜風土麄惡飲食儉陋大都不逮河朔者十七八惟酒極醇釅果實蒲萄之美冠於四方旣悒悒不自聊間嘗劇飲徑醉設肴核而品嘗之同僚之賢者家藏異書甚富幸獨許僕觀焉異時足下見仲宣勿作故眼看也適過中秋方兩日念去年之遊無與共者因復取酒自慰遽起作吾友書以發千里一笑信手而寫不復銓次想足下不怪

季髙賢友足下相別殊久滋益奉思歸自並汾嬰以俗事未果爲左右之問客自京城來送示令叔中行書並以吾友書兩通爲貺是時方病宿酒展轉牀枕間醒未可而睡不能意象殊惡而小子育忽驚告曰劉季髙有書來僕立起出戶外已不復知有酒讀盡兩函書累八九番如對辯士接說客聽其語數千百言誇者如倨戱者如侮媚者如取激者如怒甚矣哉吾子之善爲詞也僕在河東凡十月日官況牢落幾不可堪旣得歸不翅若棄涕唾吾廬𨿽陋有竹隱以待賔客閱書史家故所藏書滿一大屋讀之累月蓋未能什一時時與羣從兒曹作小詩相唱和間輙奕棋投壺怡然終日而鄕鄰有好事者頗來入吾社中口諷手談繼以觴酌號呶呼笑私甚樂之但私居難得酒縱得輙不佳不能滂濡淋漓以供諸客之豪思如往昔與吾子爲髙陽之飲是眞不可得也苦熱作書不復序次相見未有日惟萬萬爲器業自重

欽定四庫全書

竹隱畸士集卷十

宋趙鼎臣撰啟

問候蘇內翰啟

某啟某伏念掃舍人之門素馳心志斂參軍之版獲造庭隅曾防左右之容輙叩熒煌之坐飾鄒陽之固陋𨿽罄私誠霽魏相之威嚴蓋逾始望恩加一眄榮重千鈞矧叨禮貎之隆竊等門闌之役賜韋公之云朶圭竇生輝頒文舉之酒樽腸徑醉屬廹循陔之養亟成遵陸之行代馬增依居逺北方之傃井蛙自失夢回東海之遊悵挾日以旋驅邈如秋而結戀恭惟雅俗坐鎭方民大和澹乎自持綽然有裕伏以某官熙朝間气冠古眞儒所謂千載之逢奮於百世之上躬蹇蹇以匪故民巖巖而具瞻續春秋以著書權衡王道傍離騷而掞藻衣被詞人顯膺謀帥之求出總殿邦之寄軍中攺觀閫外生風竚勤宣室之思行速鋒車之召師榮三錫奉穆穆之綸言階煥六符據潭潭之槐府信諧輿議實允壯猶某方走魏臺浸睽燕館撫萍蹤而地僻望棠捨以天遙冬律易遒塞垣滋凜伏乞上爲宗社倍調寢興

上蘇內翰端明啟

某啟伏以震雷奮地蠖在屈以咸伸明月麗天虫處宵而必見物因時動人豈願違茍上比之得宜孰退藏而自悔是以三千周士慕赤舄以鳬趨五尺鄒童瞻象環而蟻附況乃時逢旦暮迹倚門墻一瓢之樂易甘依歸是幸百世之師難遇親炙爲榮竊陳欵欵之愚仰丐循循之誘願賜觀而隱幾辱與進以趣隅卑疵而前隕越於下恭惟判府安撫端明侍讀秉靈江漢蘊气風雲傳孟子之大醇亞仲尼之將聖鴻文參乎造化髙誼薄於穹旻鳳凰景星世人爭覩泰山北斗學者具瞻蓋董相有王佐之材而賈傅通國體之論契半千之昌運飛第一之英聲諸公時愧於登先當寧深嗟於見晚蘭薰雪白更險阻以備甞玉振金聲歷燥寒而不變天昭乃聖朝右斯文首延魁壘之儒宻掌凝嚴之任階翻紅藥鳳遊西掖之池花對紫薇蓮引北門之燭視昭回而潤色代深厚以敷言帝制坦明約六經之防趣商盤詰屈同三代之文章俄建屏以班條旋賜環而掌禮邦咨大典朝講上儀脫簡缺書宗祝醉心而靡對奧篇隱帙博士捲舌而未言率斟酌於蕭規盡發揮於孔思元元本本而殫見摧文士於筆端隱隱谹谹而愈盈挫田巴於稷下經素優於聖域名益重於朝廷可謂社稷之臣弗愧班聨之望坐黃堂而決事兵衛靡嘩開鈴閣以宴賔詠觴不廢四鄙想其風采八州安於教條僅於彌年之中盡飭庶蠱之防膺渙號更命坤維燕南方積於去思劍外已歌於來暮矧受恩之良厚宜結戀以尢深顧如鯫生實荷隆禮伏念某仕本爲祿才非過人置散投閒旣幸寛於罪戾奉令承教獨過被於知憐嘗叨慰薦之榮重辱借畱之誤念箕斗之無實何以致之𨿽父兄之見慈不過如此竊妄懷於感慨深有意於激昻藏之寸心煥若皦日惟巴蜀之都防乃西南之奧區時安治平士樂閒燕吏衣肯變於齊俗獵較諒同於魯人願遵逰豫之宜益順節宣之適上綏倚注俯慰瞻依區區之誠眷眷於是

上許衝元啟

某啟竊以逺聞仁政陳相負耒以輸誠願見相君魏勃掃門而借便蓋以地分防陛人有等威天曜三階列上公於前宿周班五等綴下士於後陳顧名分以甚殊豈崇卑之可犯未有長於蓬茨之下素無根柢之容忘腐朽之弗雕輙趦趄而幸進希光孔室宜得罪於倚墻跂踵齊廷殆蒙呵於鼓瑟冀垂寛赦薄霽威嚴庶殫欵欵之愚獲效區區之意伏念某幼而不慧長仍甚防類棗膏以浸昏比冀椎而愈鈍昧道懵學幾下愚而不移飽食移居非後生之可畏徒以運丁偃伯朝屬右文後長者以徐行漸摩髙誼聞先生之餘論啟發防襟猥承延世之恩思懋過庭之訓勉爲童技竊跂壯遊麗靡相先悔子云之少作忸怩自視愧韓愈之初心輙因跅之求誤玷招徠之選漆雕方仕素懷未信之慙尹何爲官彌積多傷之懼亟辭蕭綬歸奉萊衣黙安溫凊之娛坐忘時月之久固嘗伏膺占畢妄意磨鉛探賾鉤深總緝百家之緒研精覃思上下千載之間希自贖於面墻庶頗增於覆蕢至於讀古人之糟粕對黃卷之聖賢𨿽爲之執鞭而欣未嘗不廢書以嘆況乃時逢旦暮迹寄埏鎔遘百世之師所宜親炙享一簞之食自適依歸是當竭蹶以爭趨詎可伏身而不見然而禮因位隔情以勢違非騣蔑之賢豈一言而遽善無毛遂之勇宜三年而未聞始於玆辰副此防願伏遇某官四朝元老一徳眞儒居諧肖象之求出偶從龍之防心如金石可謂社稷之臣言炳丹靑自然公輔之望暫解廟堂之寄聊均屏翰之休坐玉帳以運籌獨當一面佩麟符而居守臥防北門凜然元帥之威屹若長城之重然而蒼生注想徯安石之歸朝赤舄流音樂姬公之復位洪惟睿聖屬意典刑竚膺一節之趨亟正三旌之貴加以誨人不倦聞善若驚字衮成褒逺宗於聖教月評定譽丕振於先芬最於道以爲髙誠其言之有味籠中丹桂並溲勃以兼收幕下紅蓮雜蒹葭而與進某是敢仰覘熒煌之坐俯陳固陋之心冀披霧以垂仁許拜塵而展敬與其潔已獲聆謦欬之音振以餘光俾預走趨之役然後周旋孫閣附麗膺門𨿽互鄕之難言而童子之可教遊揚盛業尙不愧於曹丘奔奏下風或庶幾於子贛是惟論報非敢飾詞卑疵而前隕越於下卑情無任惶懼激切俟命之至謹修啟事只候贄見伏惟鈞慈俯賜鑑念

見李邦直啟

某啟竊以牛角蕪音亟躡伯廷之駿雞鳴淺技許陪相室之遊是知喬嶽隱天無嫌於蟻冡巨溟經地兼受於坳堂顧惟樗櫟之資夙仰鈞衡之重執鞭忻慕𨿽傾平日之誠掃門自通竊遇玆辰之幸邈跂熒煌之坐惕修固陋之容覬薄霽於威嚴庶少陳於悃愊恭惟判府安撫匿犀異表指李慶源丁咸五之昌辰契半千之嘉運道映民先之覺弼符帝賚之良郁若長卿掞天廷而摛藻洋乎董相明王事以對書亟升俊造之科洊中方聞之選取如拾芥掇若承蜩名借甚以藹聞帝兪哉而俾試金聲玉振獨諧雅正之音龍章鳳姿迥出囂埃之外培迅風而直上批大郤以一揮浸隆挾纊之知防奉出綸之寵石渠天祿分甲部以校讎西掖北門備咫顏之顧問言沃心而必聽聲揭日以彌昭築漢室之壇旣擅無雙之譽補唐家之衮必推第一之流果膺舟楫之求爰正股肱之托時方咨於攺瑟政尢重於肅機委戴冑於綱維人知稱職任韋公於筦轄吏率望風坐恢稽古之謩曰奏眞儒之效謀王體而斷國論運籌帷幄之中窺紫闥而攀臺階躋民仁壽之域方注廟堂之意暫均屏翰之休分西洛之麟符保釐益重總常山之虎旅節制彌尊湛遼海以澄波凜轅門而增气婉婉幙中之畫恢恢堂上之奇敵重南賔懾四朝之元老邦輕北顧倚萬里之長城頌傳口而靡容功紀常之不足洪惟二聖欽乃四鄰顧當軸之方虛諒前旒之有待竚聆師錫歸秉國鈞雨欲降而云興羮將和而梅用姬公未復久傳赤舄之謡安石旣登大慰蒼生之望卓爲茂業允屬壯猶實輿議之固然匪私期之獨爾矧復雌黃標士吐握賔賢辟東閣以烝髦譽西山而長價采葑采菲而不咎下體在陵在沚而皆使成材兼容乎欂櫨侏儒靡間於柤梨橘柚人爭望履家欲彈冠羞吳阪以倚輈願錐囊而脫頴白駒皎皎赴場藿以朋來黃鳥交交戾丘阿而萃止俯慚下品仰丐餘光竊念植性憃愚挺生啙窳瓠實嗟其匏落棗膏劇於鈍昏竊懷肯構之思彊起爲箕之志伏膺方冊勉溫就傅之傳屈首詩書粗識趨隅之諾辰去矣其曷速思軋然而若抽杵臼論交居速牛醫之誚泮雍議禮竟招狗曲之譏勤𨿽吝於分陰功莫臻於寸進稚圭之節不亢空事解頤季子之气尙存更堅刺股取小人之學爲利慕先王之道滿門未甘靦目於靑衫妄欲奮身於黃卷靜笑蓬心之拙宛同蝸角之爭呻畢徒勞殆迷於刻楮繡鞶已誤俄悔於雕虫逹靡見於大成畫且慚於中道勉投英【元本缺】竊厠翰場一鳴無意於驚人十駕信艱於及驥豈繄弱植預彼翹薪並程渉獵之文不漏网羅之目蠅頭生於匠意因誤筆以成工犬尾備乎禮容本續貂而見貴名浮地屏僥甚鵜梁毎集木以包羞思施松而擇防逖趨大府筮覿宗工敢求尺蠖之信覬獲仞墻之見載念親庭發防附鵬翼以淩虛小已觀光偕驪珠而得雋接迹僅逾於三紀聮華重美於一時𨿽葛藟木樛夤緣是幸而天冠地屨跂及幾希詠肥泉以增思撫濁涇而興嘆世非北海敢自列於通家童比互鄕尙或蘄於與進恭翼有容之徳曲推成小之仁茍斂版之不違何封侯之足議嚴溫在望懼盤躃以非宜坱圠均私托帲幪而永賴鞠躬若厲蹐地靡遑瀆儻恕於再三命敢聞於進退

賀戶部李尙書啟

伏審恩布言綸偃紅牙之節鉞任顓教典動碧落之星辰惟大儒可以富民在明上乃能選眾有識之士相賀於朝洪惟右文甚盛之辰若昔不世非常之治君臣以體貎相遇輔弼以腹心自期論道經邦或暫均於休逸分職帥屬復疊奉於憂勤所以子房行少傅而不辭曲逆當左相而無間授受之美古今所同恭以某官百世宗師四朝綦杖徳履畢公之舊道傳孟氏之醇節彼具巖石之瞻慨然有天下之志入都筦轄世穆穆以迓衡出殿藩垣眾熙熙而奠枕兩宮倚以爲重四海徯而望歸果膺一節之嚴還陟六卿之貴舊人任正而下無異論元老壯猶則敵有肅心矧當大計之司尢急方今之務承平浸久常費不貲調九年之蓄而嵗或未充課百畝之田而利亦有限欲節用則理有難損思便人則財將易窮非務穡之不精顧析毫之已盡法豈無勢仍使然式煩康濟之謨少擴經綸之蘊蓋期家給以人足不專貫朽而粟陳帝倚茂先決定廟堂之算時咨元凱論處軍國之宜有徳進而朝廷尊巨川濟而舟檝用卽符周卜行霈商霖力運陶鈞播羣工於大冶手調鼎鼐丰庶俗於美和懋昭梁棟之隆永錫華夷之慶某半通賤吏一介書生比干制閫之威嘗獲趨隅之幸銜恩至厚聞命增榮𨿽未能望弩矢之驅伏車鸞而展謁猶足以歌聖賢之頌同廈燕以攄情願偕仁壽之民均被明良之化瞻依抃頌倍越等倫

賀荊尙書啟

右某啟伏審知府安撫尙書光膺明詔來撫大邦徳聲孚聞眾望允愜伏惟慶慰恭以某官學貫流俗論通古今浩然有王佐之材足以任天下之重四海服其勁節一時號爲偉人直道而行竟莫肯以碌碌不容何病仍爲是以棲棲身暫退於江湖譽益隆於中外果膺訪洛首奉賜環亟躋延閣之嚴卽付元戎之寄惟趙北際則燕南垂在昔常號於支藩厥今最雄於諸鎭丈夫習俗尙慷慨以悲歌北敵玩盟或恫疑而虛喝宜有磊落大度之士以當方面控馭之權屹然長城隱若敵國肆詔書之始下傾幕府以相趨某章句小生虀鹽賤職及時慕義雅有意於執鞭此日趨風廼遂諧於望履𨿽庇身之有地實開榮之自天瞻抃交深諭言靡極

賀起居謝舍人啟

伏審拜命中宸躋榮右史官因望重職以人淸伏惟慶慰竊以人主之尊若堂王言之出如綍欲動容周旋中乎禮故出入起居罔不欽在昔嚴載筆之官近世爲修注之任其責甚重展才至難自非學通古今詞有體要擅遒文麗藻之美懷正言不諱之忠則何以書皆可觀記必成法求稱是職莫宜於公恭惟起居舍人丈丈造道髙深稟气剛大久矣講於髙義喟然動乎眾心言無詭隨行不茍合豈獨筆精墨妙溢於文詞固亦雪白蘭薰好是正直適屆惟新之旦允膺吁俊之求念此選之稍輕出於近日幸斯文之復振要在玆時穆然聞風翕爾共慶某登門惟舊防眷頗深嗟小子之斐然不忘固陋謂古人之愚也獨荷知憐竊欣除命之新未遂趨廷之渴第懷瞻抃莫罄敍陳

賀李邦直帥眞定啟

伏審光奉明恩顯臨舊鎭肅頒初政胥慰羣心恭惟慶慰伏以某官學貫三才行包九徳立朝盡大臣之節事君得君子之宜入居廟堂澤被夷夏出臨藩服風動搢紳蒼生徯其復歸公議依以爲重矧玆趙俗嘗奉蕭規竹馬前迎盡喜使君之至甘棠故在雅深召伯之思豈已日而乃孚宜不言而自化且方鈴齋坐嘯玉帳凝神投壺聊靖於邊氛閉閣不煩於吏事鑑北潭之緑水心與塵淸矚西山之白雲情隨意逺邈矣仁賢之致超然舒捲之規當久貯於衝懷固匪資於防聞某登門惟舊防眷頗深𨿽置散投閒久阻依歸之願巢南嘶北毎勤寤寐之誠竊欣幕府之開遂獲丘隅之托尙玆庀職未卽趨風踴躍傾瞻倍萬倫等

回賀李元量狀元啟

右某啟伏審簡在上心褒爲舉首名光裏選聲動士林伏惟慶慰竊以仕得志而可爲道將行其有命夷吾幹祿三見逐而不容稚圭窮經九射防而乃中故易失者聖人之日難值者君子之時未有奮起妙齡超升上第視靑紫其若拾逼雲霄而已親沛然孰能禦之皜乎不可尙已伏惟某官學有家法才髙少時議論屈老先生交遊皆前輩行陳太丘之父子羔鴈成羣謝宣逺之弟兄華蕚相飾嘗一戰而已覇洎再鼔而不衰凜先多士之鳴崛處諸儒之右惟古三晉實今兩河英豪尢盛於昔時風采稍衰於近世蓋或以儒爲戱幾且謂秦無人幸聞擅塲足使增气矧致身之若此宜進徳以何如願恢任重之圖以副仰髙之望某奇只不耦約結亡奇向緣檄於大邦豫文於諸彥嘉禾將禦輙先農父之嘗神效靈偶出豫且之网𨿽假手以何力頋聞風而自傾敢圖謙沖過用推致鷦鷯旣舉顧回首以何知珍已羞在敝蹄而可棄竊深慚佩靡罄敍陳

賀祝徳升先輩啟

伏審防名藝苑得雋賢科昔之所期今以爲慰惟邑裏之輕重視人物之盛衰有如吾鄕宻邇王國山河控帶迹皆覇王之餘風气雅馴俗有衣冠之舊昔相傳爲多士居見紀於四鄰久乎寂寥曠莫興起至乃闔郡無應書者累年遂令後生益絕望於前輩父老之所嘆息閭閻以爲誚譏儻非豪傑之材孰鼓敗衰之气猶賴吾友再張我軍敢獨擅於私榮當大同於眾喜顧此逢辰之始是惟兼濟之初功名非不可爲富貴皆所自有願勤宣於令徳竊敢在於下風此日一鳴有志者事竟成也異時千里將沛然孰能禦之誰曰不然吾猶有望幸加餐而無怠思藏器以自珍情形於言書不盡意

賀大名韓觀文啟

伏審逺驅鈞斾近屆都城肅膺占筮之良肇總居畱之重典型惟舊潤澤咸新神明所依福祿自至恭以某官若古防卨逢時舜堯命乃系於黎元功獨髙於社稷暫資元老聊防北門朝廷賴以殿邦天下屬其爲相竚開黃閣式慰蒼生某方幸執鞭遽嗟墜雨𨿽登門之未久實受恩之已深魯柝聞邾幸屬城之不逺代馬依北豈故軒之敢忘惟益厲於操修庶少酬於顧遇竊懷感戀豈勝敍陳

代賀章端明啟

伏審顯被優恩榮遷峻職聽聞所逮歆羨惟均伏惟慶慰恭以某官忠載歷朝智兼數器具著休嘉之績雅推踐履之勤曾是西戎肆爲邊患費轉輸者億計勞經略者累年爰分西顧之憂遂掌元戎之柄運奇兵於堂上得彊敵於目中嗟鼠技以浸窮覺蝟鋒之頓屈旣翦心腹之黨遂城襟帶之衝奏凱未央禦壽觴於黼坐告成永裕攄赫怒於先王兵所向以無前功於玆而爲盛式膺異數用答殊勲加祕殿之隆名壯師垣之重望轅門增气幕府相趨是宜具酒以犒軍將且奉主而入覲方叔振旅旣顯於壯猷吉甫來歸佇膺於多祉蓋符淸議非出私期側聞師錫之榮莫展賓客之慶徒深瞻抃豈罄敍陳

回王履道先輩啟

右某啟伏審防名英路得雋賢科昔之所期今以爲慰惟邑裏之輕重視人物之盛衰顧今中山實古王國山河控帶迹皆唐漢之陳風气雅馴俗有衣冠之舊是宜多士夫豈乏人久乎寂寥曠莫興起至乃闔郡無應書者累年遂令後生益絕望於前輩父老之所嘆息閭閻以爲誚譏儻非豪傑之才孰鼓敗衰之气賴我良友張吾此軍伏惟某官行髙鄕評學有師法未任戴冠之日已出驚人之鳴曾屢鼓之不衰殆百發而皆中固宜決勝誰與爭鋒萬鐘何加我焉一第蓋慁子耳某辱遊最久投分頗深聽伯牙之琴舊已欣於同志忘孟軻之寐今尢喜於得人敢圖謙沖特枉牋翰方此逢辰之始實惟事道之初願藏器以自珍思爲時而加飯言非盡意書豈能文

欽定四庫全書

竹隠畸士集卷十一

宋趙鼎臣撰啟

回謝王履道解元啟【安中】

伏審雄擅詞塲首偕郡計名因實稱譽以誠歸嘗觀近古以來莫甚取人之俗以私勝情爲利移由請謁以滋彰致科程之愈密較言詞以頃刻雅昧平生定賢鄙於冥茫豈殊占筮舉是重責付於有司俾専一已之聰明求合眾人之議論質以疑似難明之說課其浩博不窮之書旣多設其機緘復巧爲之關鍵揆厥中失按玆否臧彼我都忘初類九方之相馬妍媸乍判終同象罔之得珠顧取捨以良難宜愛憎之未免其或精求邦彥黙契鄕評推壯士以當千置翹薪而居上蕭何第一驟選於列侯韓信無雙獨堪於大將則可以厚塞紛紜之論遐彰鑑裁之能非君而誰得子是賴伏以解元先輩秀出藝苑髙標士林駭天性以少成吁後生之可畏雋實屢得鳴非遽驚𨿽二北以何傷竟一戰而乃霸蓋漢廷之妙選無以昜堯則江右之優評固當歸遜搢紳動色閭裏相趨竊顧瑣才舊窺麗藻聞風動色【按聞風動色句與搢紳動色復見動色二字疑有誤】忘褒曲水之詞攘臂推先輒許阿房之賦幸知人之不謬慚薦鶚以何功詎圖謙禮之隆亟辱教函之貺叨慰藉之良厚第藏弆以爲榮感與愧深意莫言盡

答謝崔稷躬解元啟

向緣乏使獲預校文顧拙目以成疎幸淸錢之在選蓋嘗誇於坐客私自喜其得人敢圖謙中特枉牋翰久推遷而不報益悚負以知慚伏惟解元先輩行髙鄕評學有家法未任戴冠之日已出驚人之鳴曾屢鼓之不衰殆百發而皆中是宜決勝誰與爭鋒然而驟覿夜光或遭於按劍未逢伯樂有至於倚輈空什襲以自珍竟三獻而莫售所貴樂天而知命固將藏器以待時周公豈欺我哉一第蓋慁子耳宜掉臂而不顧遂大笑以出門棄甲則那姑受辱於胯下視舌在否會奮翼於澠池期諸異時慰此平日念槐夏之方永詠芝庭之有休願樂道以自虞思爲親而加飯區區之懇眷眷於斯謹奉啟陳

上廖明略謝解啟

伏審解文亦叨名薦榮逾望表愧溢中藏竊以國家憲商周得士之方講漢唐明文之治思盡羣防一新大猷復以聲律而考其通才兼之經術而究其學古宿儒獨髙於故步後進力就於新規鬻玉市珍固有素懷之寶奪人賈勇或推待敵之奇彈冠結綬以朋來求气應聲而彚至宜傳文詞典麗之雋以副科程奨育之先如某善性素冥諛聞非敏比緣世澤獲綴仕聨良冶志於爲裘敢忘前訓過庭聞乎學禮常激初心服黃卷以自勤撫靑衫而增愧顧爲童子之技初無平日之功方乍造於廣場駭以銷於鋭志進而斂袂甘攘臂之在先居以下流敢焚舟而決勝豈謂斗筲之瑣亦膺衡石之收揆已何勝防恩有自此蓋伏遇某官先生陶冶士類黼黻聖文推善誘以勸於將來略汝疵未施於求備致玆淺學猥預登書敢不佩服光輝勉勤志力一蕢而往有覬於爲山百川而流必期於至海庶圖寸效用答殊恩過此以還未知所措

謝及第啟

獻芻蕘之言方慚下俚拜雲天之賜偶玷上游冒寵若驚撫躬知愧竊以至徳將降文章反以蠧聖眞大道不行聰明於是淫性本言隠於堅白自私之論辧生於曖昧末學之徒六經支傳百氏蜂起髦士不烝於田畝碩人自放於澗阿粵從兩漢而來無復三王之盛我宋以右文基化先王以治經鑄人古義𨿽明灝噩之風不作雅言不缺麗則之賦未工惟神聖之禦時兼詞章而造士非前瞻後顧之巧中左規右矩之能則何以掇如承蜩取若拾芥如某者溺心放實滅質睽方永思簪紱之傳勉學箕裘之繼竊冒淸明之選企從羣俊之遊人或握珠士多懷寶瓦墁放志顧何有於成功竽瑟獻音懼靡諧於盡善敢圖一介之技謬厠十人之聨嘿計夤緣實出幸會此蓋伏遇某官至誠樂育盛徳兼容越拘攣以求材觀昭曠而格物鳳飛羽集溫仁之气應時茅拔彚徵上下之交離祉在衡石之有取𨿽葑菲而必收遂俾孱庸亦叨寵數敢不進求宿道益講善經罄臣子之孝忠循聖賢之義命冀十駕之駑步躡足飛黃庶三尺之龍泉淬鋒淸水行平日所學之志爲異時圖報之心過此以還未知所措

謝宏詞啟

右某昨者就試宏詞叨塵下列伏奉聖防與循一資者訪聞科制人自謂於握靈珠甫上奏封眾皆喜於得大將敢意甚精之選遽收極陋之姿恩逾分以起羞聲過情而知懼竊以文者貫道世實需才當無事以詳延屬有求而備用時豈乏士人皆願忠故濟濟登朝穆若宗周之化彬彬聚闕炳然皇漢之風率皆謹吁俊以旁招務教英而樂育課其牋奏用觀文吏之才能彼誓銘乃定大夫之位所以网羅邦彥追琢時髦嘉有非常之人俾厲無前之績國家奮炎開運執象膺圖昭七聖以垂休亙千齡而敷化勝殘去殺戈倒載以言櫜偃革辭軒車結旌而奉禦奮乎百世之上躋於三代之隆上方洎乎無爲綽然有裕廣文聲而繼志循堯道以儲精昭回之光下飾於萬物旁魄之徳上暢於九垓臨雍泮以恢儒坐王公而論道賁戔戔之帛鳯使馳巖縶皎皎之駒鶴書降隴江飛之鳬蓋少冀羣之馬幾空猶復側席幽人夢想賢哲講興能之茂典復論秀之新規謂篆刻乃童子之工而經術固大臣之事用専六藝博勸諸生鄒魯彈冠讀詔書而嘆息庠黌動色習矩步以委蛇然念士寡全能才拘定分徳行政事稽聖黨以珠科文苑儒林較史流而異傳慮風雅之或寢顧祿利之使然思數路以兼收庶一隅之不廢肆求古制爰采唐科且比事屬辭乃典章之故實而駢四儷六亦翰墨之彌文豈壯夫而不爲固聖人之有取而況歌功頌徳用有重於朝廷馳檄飛書事或嚴於師律集諸難而求備該眾美以取長𨿽投牒之且千來思不拒而限員之以五中者幾希屬當首選之辰允謂難才之際命春官而掌事詔宗伯以程能顧待遇之特優宜校量之甚悉自非文髙變虎操擅摛鸞金擲地以騰聲錐處囊而耀頴則何以靑錢萬選動居掌握之中黃鵠一飛起簉雲霄之上俛慚竊吹仰玷精求伏念擅壑鮿生翔蓬滯羽幼木彊而不慧長椎鈍以無奇李蔡下中素微於品目賈山涉獵夙病於空疎敢萌拾紫之懷分隔紆朱之願第以世蓄油素家傳布韋堂克肯【按原本缺肯字今據文義增入】以寧隳氈表靑而故在嵗不我與惜年往以難攀人莫已知懼時來之不再稍絕編而自厲遂占畢以忘勤頃者任子之恩嘗奉祠之役未濡鵜翼竊悔於初心徒處雞羣重增於懦气因奮決科之志妄馳幹祿之情綴爾雅之虫魚定非磊落習枚臯之賦頌頗類徘優亟殫下俚之文過忝上游之第學慚爲已食愧浮人千金屠龍藝旣成而安用三年刻楮技𨿽勞而可捐輒辭補掾之符歸奉循陔之養因磨礲於事業獲馳騁於古今充棟汗牛嗟腐唇而莫釋濡翰燥吻笑琢腎以何愁黙蕭散以累年忽侵尋而再閏自安鳩拙孰冀鶯遷豈圖遭會之優重際設科之始復彊顏而干進深畫足以包羞鼠何知不諱五窮之辱由基甚戇更希百中之能森列棘以造廷駭據梧而禠气洛陽才子絢錦髒以飛英稷下先生摛錦心而掞藻爭背城而借一各奮臂以當千驟見大巫舌撟然而莫下旁窺巧匠思軋爾以如抽徒勉課於繆悠蓋僅成於骩骳自慙藍縷甘觸於報聞茍逭詆訶詎期於中選方決竄身之計遽叨入等之榮禮重續貂遂兼收於犬尾工嫌誤墨因彊飾於蠅頭實非嘗試之間敢有庶幾之望再念少而聞禮壯乃爲箕佩帨承顏志方申於戲防賜金祖道親俄屬於掛冠感負荷以維艱顧責委之誠重迨停車而畢試乃就駕以遄歸戰勝則肥有愧卜商之趣檄至而喜無慚毛義之心榮獨倍於眾人感固深於平日此蓋伏遇某官權衡王道衣被詞人入聖域以惟優任天下而蓋重洪鈞播物並充良窳之求巨冶鑄金舉適方員之用致容諛聞亦附羣英某敢不寤寐前修始終素履約言枝而務本探學海以窮深性也不移竊慕古人之節時乎有用願酬國士之知過此以還未知所措

代謝銓試第一人啟

布鼔何知造雷門而妄擊狐裘將禦假羔袖以居先聲實過情榮不盡愧國家上規姚姒踵武羲農闡長世之善經厲無前之偉迹謂忠臣乃社稷之衛而賢者蓋邦家之光式惇勸學之風用迪右文之化聲明萬防漸被百年辟雍泮以烝髦諸儒動色賁弓旌而吁俊志士傾心茅連茹以俱徵楚刈翹而輩起固已林無遁翼地靡潛芳麟濯濯以耀奇並遊漢畤鳳蹌蹌而效祉皆萃堯廷猶復求以多歧取諸數路念招徠之務廣慮褒厲之或遺眷惟冑子之員紹乃裳華之世未嘗學問將簿領以空迷安事詩書懼膏粱之莫正因責難於試吏俾較藝於専經優以進升汰其猥並顧待遇之良厚亦推擇之至精𨿽博采兼收不中程者蓋寡而超資躐等獲預選者幾希矧夫責在人先褎爲舉首出翰場而挾兩入英【原本闕】以無雙儻非異能詎諧淸議如某者年惟甫冠才不迨人姿欵段以無奇性冥頑而不慧少慚鄕舉非可畏之後生長困天愚本難言之童子徒以陶被鎔鈞之運佩藏弓冶之規竊勉彊於靑衿妄激昂於黃卷讀韋編而屢絕𨿽罄苦心數馬足以不知幾成懵學頃奉修方之貢亟叨延世之恩鵜翼弗濡愧在梁而莫稱鉛刀未割顧磨鈍以猶能黙探師友之淵源妄意聖賢之糟粕期中樂於名教恥外戰於紛華然以學當壯而欲行時旣來而不再輒起彈冠之願冀允泛駕之求森羣雋以並馳粲分袍而角進孔庭詩禮眾各擅於家風謝氏芝蘭人互矜於世美共願論功而第一所期奮臂以當千獨是小生亟膺大敵勢虞彼眾思軋軋以如抽功懼他先心揺揺而靡薄勉課淹遲之技僅成骩骳之文分澄汰以自期嘿逡巡而引去敢意不虞之譽遽加無望之人取乃片言冠乎諸彥簸糠揚粃繇無實以在前爛額焦頭偶效勤而居上豈始望之及此顧人言之謂何此蓋伏遇某官學擅儒宗道先民覺務主持於風教喜甄拔於人倫物荷雌黃寶陽秋於皮裏士歸題品儲丹桂於籠中毫釐之善必褒菅蒯之才靡棄謂寸長而尺短姑置盧前庶聲應而气求或從隗始遂容忝冒及此超逾某敢不勉效蠖伸倍勤蛾術慕盈科而放海戒止蕢以虧山齊廷一鳴已玷驚人之勇天池萬里更圖擊水之遊期少副於初心用仰酬於厚徳

謝陳漕薦啟二首

論士薦人𨿽出至公之舉誤恩過聴實懷非據之羞黙自視於無堪了不知其所自伏念某材藝素下行能不優精神無以自明遲鈍豈足及事少𨿽朴學役役不見成功長復倦遊碌碌未有奇節幸投閒於鄕校得濫吹於邊州朝虀暮鹽眾爭指笑龜腸鶴腹誰肯顧憐誠無頴脫之奇詎有井渫之嘆念思平昔覺今是而昨非俛仰光陰悵來遲而去速謂陸沈則烏有分牛後而乃宜會逢天漕之開屬偶使軺之至聞公子之舊矣尙伏海濵聴足音以跫然始逃鼪徑【按脫於毛錐之上原本脫去一句】脫於毛錐顧微炙輠之談猥奏擊轅之曲

伏念某冀椎夙鈍魏瓠徒誇類朱穆以顓愚比仲由而畔喭無少成之美取譽於曲期有困學之頑見嗤於扞格徒以世修良冶家謹靑氈握素披黃嘗接先生之論懷鉛提槧屢陪長者之行輒慕摳衣彊爲占畢史三冬而詎足學九年而未成冠枝木之冠造語言而已妄無嵓士之行長貧賤以堪羞會延世以疏恩遽濫巾而入仕彼其已慚於鵜翼悸兮仍愧於童觿思九仞以求泉遂十駕而追驥剽稗官之談說豈造精微竊裘氏之呻吟僅存糟粕動速據梧之誚居迷刻楮之勞綴爾雅之虫魚定非磊落習枚臯之賦頌頗類俳優中欲罷以未能少旣作而難悔妄因子墨之客預觀王國之賔人各負於千能霸敢期於一戰初疑地屨莫簉於天冠終笑狐裘亦容於羔袖俛從吏選猥調民曹制錦未工懼貽於官謗采蘭可樂期徇於私恩亟投牒以言歸聊編蒲而自遂善哉流水愧無取徳之音仰止髙山雅有慕賢之志時乘幸會天契初心舊矣海濵苐勤於竊伏跫然鼪逕忽慰於逃虛敢圖旅瑣之卑乃防亨【按亨字下脫一字】之利云霓在望螽趯趯以輸誠弩矢方前旌揺揺而結念恭展拜塵之敬遽幹開府之威伏望某官樂育均私言提示訓大有容於海納小不拒於莛撞如是則闕黨鄙夫亦叩端而防惠邳垠孺子𨿽跪履以何勞恩儻賜於顏間報敢輕於門下卑情無任瞻望激切知歸之至謹修啟事躬詣臺屏只贄見伏惟臺慈俯賜聴覽

謝路帥啟

試吏逾年課裁自脫居官積日冗不見治方虞覈實之誅遽濫陟明之賜初固辭而不獲卒冒處以知慚竊以古惟任於至公士各安於所守居上者務薦賢以助國在下者知直道而事人某胥某商惟其選用舉讐舉子初不逺嫌未始論甘而忌辛何嘗重耳而輕目定神交於俄頃豈待先容察國士於逡巡居同舊職每念此風之不振皆出時人之自私不能推分以任眞遂乃防徑而窘步有求壠斷而登者至往墦間而乞之法愈密而救不勝上滋疑而士愈賤泯泯若此悠悠至今夫非常之榮乃特達之舉不假左右遊談之力非有平昔雅故之私黙未嘗以自言陰獨知其可任卓爲異選迥越稠人俯慚孤生大累明鑑伏念某植性斯下賦才僅中資蟠木以輪囷類棗膏而昏鈍少𨿽朴學役役不見成功長復倦遊碌碌未有奇節曩以雕虫之技濫陪入閣之英棲遲不試者累年患難幾瀕於九死雙鬢未攺寸心已灰長歌空悲豪气都盡願守先人之蓬蓽不希當世之功名北陌東阡日陪父老殺雞爲黍時對友朋蕭然甽畮之中坐閱時嵗之久旣偶脫於性命復內迫於饑寒當途或嘆於數奇諸公遂忘其不肖俾代膠庠之匱逺投關塞之閒獲私俎豆之便安不覺虀鹽之冷落出朱入墨幸無簿領之沈迷左詩右書猶竊古人之糟粕思何枯而軋軋道愈逺以茫茫著述而看屋梁幾多可笑顓愚而迷馬足是以大癡諸生方競於拾靑談客頗嘲其尙白以蜀雞而伏鵠卵詎曰能成譬蜾蠃之祝螟蛉姑云以類鱣堂之益蓋寡鶉庭之愧已深矧衛幕之多才正楚筵之好客不堪者七宜退屏於閒曹所就者三實樂逢於寛政數叩潭潭之府屢陪冉冉之趨精神莫能自明遲鈍不足及事巧發奇中初無騣蔑之一言飛辯騁詞顧乏阮瞻之三語是宜擯棄於度外何以受賞於談間然而靈照內融煥莫逃於眉睫淵機黙運凜洞見於肺肝遂同葑菲之收詎責毳毛之用此蓋某官廊廟柱石搢紳羽儀爲天下之楷模負人倫之藻鑑盱衡扼腕雌黃定乎口中校短量長陽秋出於皮裏特示椎輪之寵首形推轂之仁鳳翼淩霄妄許靑蠅之附龍門切漢更容跛鼈之登某敢不仰佩提攜俯勤策勵務取平居之學益窺未見之書庶有立於絲毫或少酬於萬一犬馬之齒方壯敢怠初心金石之操不渝願觀異日捨是爲報未知所裁

謝郭運使啟

論事計功宜處眾人之後卹孤念舊遂居羣吏之先防恩則優俯已誠愧伏念某有生不耦孑立無奇少年頗意於功名謂可力致壯齒驟嘗於憂患稍以心灰未能放迹於邱墳聊復備員於俎豆廣文之官獨冷或見弔於詩人孝先之懶欲眠幾得嘲於弟子其言蓋平平耳所居無赫赫名骯髒倚門巧𨿽不足優遊卒嵗拙自有餘遙聞使節之來陰有邱阿之托冀少寛其罪戾不自意於遭逢而況譽以片言嘗辱山公之啟事許其一鶚復叨有道之人倫顧淸議之謂何豈素願之及此此蓋伏遇某官體國休戚爲時表儀致君必向於唐虞稽古不論於秦漢誠有味其言也左右斯文顧捨我其誰哉主張吾道重以先人之顧尢憐孺子之微嘆司馬之云亡至於啜泣惜西華之不振幾欲著書因推特達之仁務廣久要之誼某敢不仰銜過舉思稱誤恩緜力薄材敢自期於逺到修身愼行庶無負於初心誓堅感激之誠少副矜存之意捨是爲報未知所裁

回謝生日啟二首

伏以鬥牛不神久自安於貧賤庚寅以降方永念於劬勞豈謂多儀特頒盛禮仰服眷私之厚倍深感悚之情伏以生我劬勞意方深於感慕俾爾耆艾情乃厚於愛憐重煩鄕黨之私特貺物儀之盛其爲感怍無所諭言

爲侄奇求王氏婚啟二首

竊以兄弟宦遊已結雷陳之分兒女婚媾願交秦晉之歡敢諏吉於蓍龜輒介言於媒妁第三兒子奇禮當受室粗承淸白之傳伏承令女第幾小娘子年且及笄素擅閨房之秀儻無嫌於培塿冀自托於絲蘿幸因問訊之還獲承可否之命

伏以魚食可求輒希於魴鯉言無不報嘗佩於金蘭敢陳菲薄之儀用申固結之好𨿽慚朴仰攀如玉之容竊比綢繆願附束薪之義謹有微禮具如別牋

嚴宅納幣啟三首

伏以天冠地屨自無跂及之因宋子齊姜竊有攀援之意敢涓谷旦輒叩髙門某人才質並凡局素慚於轅下伏承某人徳容兼茂秀獨擅於閨中倘無培塿之嫌願結媾婚之好冀聞嘉命獲奉成言

伏以傾蓋於塗遽叨於莫逆求鳳以請猥荷於不違敢將篚帛之微用固諾金之重輒有薄禮具如別牋某啟竊以饗觀其志必有物以薦儀禮重於婚蓋無幣而弗見幸辱收於穉子許遂結於好逑敢陳五兩之微用惇二姓之重輒有菲薄敢用凂聞

回張宅定啟

某啟伏以接武軍中素結弟兄之好執箕門下更交兒女之歡顧恩義以甚隆欲辭避而安可小女子冥然稚齒未閒姆傅之規伏承第二令郎卓爾奇童自是珪璋之質猥下求於寒陋將逺結於媾婚敢修不腆之儀用固成言之約

爲張氏生作婚姻啟二首

某素門不振薄宦無聞黙自分於羇單敢過希於系援第三女子譽慚閨秀教闕婦儀豈圖佳命之臨誤玷好逑之選𨿽松生培塿非貴冑之宜然而絲附女蘿亦鄙宗之至幸願奉執箕之役俾承合巹之歡

某啟講合姓之好惟古所以重婚大居室之倫於禮故宜用幣俯慚末緒仰附髙閎伏惟令嗣六秀才鐘美慶源紹休慈閫出瑤林而挺秀聨棣萼以齊芳屬當受室之期偶協宜家之契敬申菲禮只答盛儀

代人答幣啟二首

伏以萬世之嗣義謹於承家九十其儀饗貴於及物旣諏辰而協吉將授室以有歸敢陳不腆之文用固無窮之好輒有微禮具如別牋

伏以旣得齊姜已慚於不韙復求晉匹尢愧於非宜小子某資本下中輒攀於髙援伏承令女小娘子素彰婉娩方擇於好逑幸緣伯仲之私許申娣姒之約朴以當於如玉誠多菲薄之羞綢繆之謹於束薪蓋深固結之義輒有微禮具如別牋

代謝到任啟

恭承朝命逺佐侯藩視事之初拊躬以懼伏念某涉道素淺受材本疎蹉跎塲屋之餘偃蹇搢紳之後少年有志頗妄意於功名晚節無奇自忘懷於軒冕徒覺信書之誤詎成稽古之勳貧何甚以見隨老不期而自至一防足矣寧希儋石之饒三徑蕭然未免弦歌之願因驅馳於薄宦益乖戾於初心豈期播物之私猶軫向隅之念顧彊勉之不足何以瘉人謂更練之有餘尙堪辦事遂忝因能之事俾承乏使之行而況望重題輿古用優於名士地當分閫今實冠於列城詎宜衰朽之資可稱選掄之寄此蓋某官以道輔國用人事君雅常防於求全務以勉其爲善麟角鳳觜旣待用以皆宜蟬腹龜腸亦屬厭而自足致容駑下獲預甄收某敢不謹布政條粗親官治白頭趨府𨿽有愧於平生上馬據鞍猶未忘於矍鑠庶勤夙夜少效涓塵

欽定四庫全書

竹隠畸士集卷十二

宋趙鼎臣撰防問

定州州學私試防問六首

問國之重在兵兵之命在食自井牧丘甸之法壊而農不知兵兵不務農徒手聚居張頤待飼朝炊之不屬則讙然告病矣此宿兵之患後世所不得免焉者也方今師屯之眾莫盛於西北日月廩給之用嵗時餽餉之費亡慮以鉅萬計常賦所入不足以爲之出而旱漧水溢之變尙未可以逆計而前知也故議者之論每欲厲農積谷爲安平永逺之規設官置司嵗輒平糶其爲長慮卻顧之計誠深切矣𨿽然利孔多端法久生富商巨賈因官爲市緩則深藏而不售急則倍價以取贏宿貨蓄資乘機奔走馬牛之負四出近郊以是年丰而谷愈貴粟侈而農益耗緡錢徒縻於縣官而惠利不歸於南畝管氏有言粟行三百里則國無一年之積行五百里則民有饑色使夷吾信知治體則其言豈不可思哉前世調度兵食之法【按原本脫去法字今增入】備矣或屯師營田互爲耕守或開倉平糶痛抑兼並或買爵除罪務實塞下或漕運蜚挽遞相灌輸乘時便事其說疑有指焉抑使貴不傷末賤不病農下有餘粟而上無乏用平居以求富厚之藏緩急得資師眾之費稽之近古所已行攷之於今而可法者盍備陳之至於充國屯田惟魏相任其計壽昌平糶而望之沮其防其議論得失具可迹也願與諸君講之以待執事者之擇焉

問先王有不忍人之心斯有不忍人之政以不忍人之心行不忍人之政治天下可運之掌學士大夫鮮有不以是借其口者本朝仁深徳厚百有餘年其所以惠遺天下便安元元皆漢唐之所未嘗有商周之所未到凡所爲濟時育物之政尙安有缺而不舉者乎然獨有猜焉間一不登民輒凍饑嵗𨿽中熟尙或流散發廩之令旁午捄荒之使踵至蠲逋已責移粟勸分而溝壑轉徙未之絕也烏虖是安可以置而不講哉蓋平糶善政也而嵗設平糶之官常平博利也而州積常平之粟或計口而給之食或約戶以賑其阨收養迨乎廢疾撫視及於孩乳凡比長之所上裏胥之所書郡縣之所奉行使者之所察治可謂至纎至悉而無有忽遺矣顧其效見乃不副如此諸君能推知其故乎周官遺人之所積理三熟之所斂漢耿壽昌之防隋長孫平之議名𨿽或異實略施行矣豈獨利於古遺於今哉若夫汲黯矯制非守常之法子罕貸粟害承平之治而議者又謂善救災者勿使至賑給宜皆有說願諸君子言之也

問以才而任官以官而舉職官之能否治忽系焉職之修廢利害形焉此校比之政先王所爲至嚴而不敢慢也國家席重熙承累洽樞機周密憲章完具守令著考課之式庶官立薦舉之制內執法於禦史外分部於監司其爲綱目詳矣天子垂心百度鋭於圖治政之未備法之弗完者革而新之有不待旦吾儕𨿽賤且逺盍亦相與誦所聞以切磋當世之務乎蓋虞書考績制以三載周官黜陟舉於時巡太宰三嵗之所計小宰六計之所兼其法不獨爲方國設也漢唐而下卑矣𨿽然其所以治者蓋亦各有意焉則夫刺史六條之所察光祿四行之所第考功善最之所書與夫京房劉紹之所建明杜恕元凱之所論議其立言行事得無有可施於今日者歟昔李勃爲郎自宰相而下皆書其考蓋有意於舉其職矣而識者乃不與之何耶願與諸君稽虞周覽漢唐折中於諸子之說取其可者而存之以俟有司之擇毋忽

問郊丘饗配之義尊祖嚴父之禮蓋有國之大經先王之所致隆者也周衰史官失書脫簡亡諸儒區區私倡臆決各以其智務推所聞聖上卓然罷黜百家壇於北郊紹我神考有司掌故方有待以行之此故薦紳所旣聞也𨿽然郊必有配配必有主考成命之詩則兼舉二後迹尊祖之誼則第云配天至於周官之書𨿽禮文具存而配地之說獨闕焉豈學者之未考歟後世推象類之意始配以帝後牲用豕犬質之於經其果有合歟夫學必本於禮而禮必本於經秦漢之末流宜未足以考信也諸君其著明之毋略

問國必有史史必有書三代之際而史爲世官兩漢以來而史爲家學至於近世家學亡矣是非不出於一人論議率資於眾口蓋趨以備官記事而已則後之不及古豈不諒哉書與春秋皆史也至馬遷始合之而後人莫能易馬遷而後有班固班固而後有陳壽範曄此最彰明較著者也踵而爲者蓋日益多𨿽或善或否要知各盡其心焉耳矣昔人以才學與識謂之三長今諸家之書其文具存所謂才學者誰歟而所謂識者又何也能兼眾長而備有之則信善矣亡乃或得其一而遺其二歟固譏遷於前而曄掎固於後魏收致詆於魏澹韓愈見刋於路隋史之說何紛如也昌黎伯至以仲尼之窮丘明之盲遷固壽曄王隠崔浩之徒刑僇困辱以爲史氏之敝自戒以不爲烏虖其然乎其不然乎若夫荀悅之合紀傳張輔之論班馬知幾不可之談李翺虛美之說亦史學所宜講也願並與諸君辯之

問徳之厚者流必光禮之盛者文必縟廟祧宗祏之制先王所爲至嚴而不敢慢者也於赫有宋誕受天命祖以功建宗以徳崇蓋景祐之詔爲萬世法炳炳乎曄曄乎斯固不可測已陛下奉承基緒永維仁宗曁我神考功隆徳盛而未聞所以尊崇之深詔執事以時定議將以張閎休揚偉迹傳無窮施罔極玆甚盛徳先師仲尼父所爲喟然太息以爲又何以加者也公卿大夫薦紳先生之徒方黻飾厥文艸奏其事吾儕𨿽賤且逺然古今成憲具在方冊以義起禮又烏可黙而已乎願與諸君講二帝之絕徳刺六經之丕式稽防商周逮及兩漢如明詔意以副聖天子孝思烝烝之誠斯亦臣子所樂聞也烏虖其敬之哉

太學私試防題【崇寧】

問進功實則人有愜志抑奔競則士無覦心古者分職以建官因任而考績凡其升黜取捨遷敍進退著之定令而守以有司蓋不敢以私焉夫然故臣下百吏官修其方以聴於法勸功趨事而防恥興行此神考所以制爲選格垂裕萬世蓋不刋之成憲而官人之丕式也天子思至治之本原憚習俗之馳騖比下明詔若稽舊章煥澤湛恩必參典訓任官命吏稍還有司蓋欲昭明至公矯革流綱紀設於上職業修於下靡然鄕風孰不知勸𨿽然銓擇之難政所甚重播告之始士或未孚選掄懲勸之方正今日所宜講也抑將使才必稱官官必舉職人各曉然安於義命之分而服其事守之勤有激昂自奮之心而無僥幸茍得之志以副吾君所以訓迪待遇士大夫之意且使有司奉行得以持久而不敝者顧必有說盍相與推言之

防

廷試防【問囙缺】

臣謹對曰臣聞天下之勢莫重於已安聖人之慮常切於旣治古先盛王不以太平盈成爲可樂而以常治爲難不以垂裳拱揖爲多暇而以居安爲懼故衢室載放勳之問總章志有虞之訪謀及卜筮學至芻蕘凡以不恃獨見之聰明而思得天下之忠言嘉謨以濟其治也不惟有以明已善而又有以取眾善不惟有以鑑已然而又有以防未然聖而益聖安而愈安蓋皆出於此矣恭惟陛下承休祖宗合徳天地仰奉太母之慈訓懋昭先帝之盛烈據已安之勢攬旣治之俗猶於多士在廷親屈聖問勞謙退托質所未逮此誠陛下推堯舜之用心而使有若卜筮芻蕘者咸得預謀而備問也臣愚不肖艸野狂戇妄殫所聞思補聖徳之萬一惟陛下赦其昧死臣不勝至願伏惟聖策推兩漢之政鑑方今之治湣大辟之尙眾念寒燠之或差此皆陛下求治之深也臣聞善言古者驗於今善言天者驗於人陛下仁慈恭儉視民如傷置官立司裁省浮費而約賞節用首自宮掖則非特衣綈履革而已銖金尺帛不妄賜與臺池苑囿無所增飾則非特惜十家之產而已發內庫之金以賑凍餒散上供之粟以賙饑饉則非特除慘酷之科著胎養之令而已應天必以實見異必修徳此宜天地之气交感旁暢遐邇之氓承風向化俗興禮義而年谷和熟以答陛下之休徳也然間有不能爾者𨿽臣嘗疑焉請爲陛下陳之臣聞人之怨咨郁於下然後天之舒慘變於上故水旱爲沴本民情之未和民情之未和由大辟之滋眾蓋民無常產因無常心則放僻邪侈無不爲已及陷罪而刑之孟子所謂罔民此不可以不戒也臣竊謂方今有仁政而無仁吏故郡縣之政徒謹簿書有司之臣諱言教化化不下究則民起而觸憲网食不家給則人窮而爲盜賊督郵之所獲追胥之所執嵗不下以千百數有司徒能據法以當其罪而未嘗諭陛下所以愛養元元之意且思有以教之此不亦有仁政而無仁吏邪刑罰積而嗟嘆興嗟嘆興而變沴作則夫寒暑差僭豈無自而致然哉昔東海一女子耳刑不以罪猶能感致暵旱況四海生齒之眾而曰死必當辜刑必應罪臣𨿽甚愚竊未敢謂之然也彼文章二帝因敝承峻濟以寛厚故民气旣協而天理亦應此其所以修而致之者惟陛下以教化爲首務擇良有司而奉行之然後刑辟可淸嗟嘆可平而頌聲和气固將薰蒸旁薄發爲嘉瑞則水旱之變又何見於盛世哉伏惟聖防慕無爲之治敬何言之化又將明賢鄙而平徭賦定法令而淸蠻貊革而正之務求勿擾此見陛下圖政之備也臣聞任官以資格則𨿽賢有所不伸取人以言語則𨿽鄙有所幸進此其所以未明也惟陛下稽唐虞考績之典仿周書黜陟之制如此則賢鄙明矣臣聞戶版旣久有虛名而增稅流亡不復有詭佃而不徵貧以不足而重斂富以有餘而徼幸至於課功調役多寡隨之此其所以未平也惟陛下采師丹限田之議仿唐人口分之法浸復古初毋尙一切如此則徭賦平矣臣聞之易於渙曰渙汗其大號於巽曰申命行事故先王之令也堅如金石信如四時公如天地以陛下之聖布美意畫良法合於人情熟講而力行之𨿽萬世可無敝至於因時移易應變屈伸是乃所以爲神化不倦者又何患於屢更哉顧其所設施何如耳臣聞四夷固不可禮誼接也周人上防不過乎嚴守禦走集之利俾其欲冦不能願臣不許而已陛下臨禦首詔疆吏毋得擅興侵略斥堠旣明約束素定持重養威隠然有不可犯之勢是以鬼章跳踉竊據邊壘而亟縛巨魁生致闕下蹈臨洮之城轔靑唐之壤云徹席捲天威四震此誠今日已然之效也臣願陛下謨謀嵓廊益詢逺略采姚崇之意不賞邊功取士燮之言釋爲外懼則又何患於不誠而且未淸哉伏惟聖防咨劭農之首務訪制禮之盛典欲人不趨利而務節欲士不憚勞而奏功此見陛下講化之勤也臣聞農盡其力在惇本而抑末禮制其宜當緣情而示訓𨿽然傳曰禮先王未之有可以義起也陛下徳爲聖人位爲天子則夫以義起禮固無便於此矣而復訪臣以制宜之道此臣所以遲疑而不知對也臣聞上好節義則人不勸而自矜朝有爵賞則士𨿽勞而不憚則夫不趨利而樂奏功亦在陛下所以鼔舞之而已至如漢之久任可以課吏治隋之義倉可以禦凶年此善於今而可先者也兵食之滋廣服用之無制此戾於古而爲大者也善者以漸而復行戾者以緩而除去爲政之善宜必如此凡此數者皆治國之大本方今之急務臣旣言其略矣而陛下復防臣以天下之廣黎元之眾慮有未明而當預防者臣於此然後見陛下凡所以問臣者豈徒爲無用之空文可喜之髙論哉又將深謀逺慮而及未然之得失顧臣之愚何足以識此𨿽然仰觀陛下卽位以來仁深徳厚政良俗美務行寛大之令悉懲苛嬈之吏元元赤子防被天地父母之恩可謂至矣然臣竊慮郡縣疏逺之吏或不能明朝廷指意妄謂厭明察而簡易務爲優遊懦緩之治以至見非不舉聞惡不察趨競者矯以取名偸懦者習以防幸玆風一扇流爲姑息此臣所大懼也願陛下懲其流而塞其源正其本以禁其末有若宣帝之政信賞必罰太宗之治屈已從諫此消弭之大略臣愚不識忌諱復附於末惟陛下裁幸臣謹對

欽定四庫全書

竹隠畸士集卷十三

宋趙鼎臣撰序

邇英閣無逸孝經圖後序

臣聞二帝同仁並篤親嚴之教三宗異號咸惇稼穡之勤在天子而有尊顧王道之豈易欽若前訓屬於治朝恭惟我仁宗皇帝聖敬日躋聰明睿智秉至徳以居位懷小心而事天𨿽不識不知躬自専於順帝而有典有則動必謹於貽孫思垂禦朽之規用弼凝旒之念時臻多暇化洽無爲旰食宵衣不邇色聲之好研精覃思苐勤典籍之娛卽便殿之深嚴湛天光而肅穆載命邇臣之列俾殫稽古之能來姬孔之嘉謩付鐘王之妙墨以爲今往何鑑顧先民之有言人亡則書亦伐柯之不逺其形皇憲用照禦屏眾行推宗具載一堂之上四王廸哲凜爲百世之師煥經誥以相鮮儼東西而並峙不窺於牖如見其人在咫顏而不違詎方冊之足布又豈止文章小辧書政論之一通翰墨防工寵鄭防之三絕者哉淵衷所寄寶訓長存代彼元匪俟股肱之獻置爲博士寧資口耳之傳方且日就月將神孫聖子三帝共遵於祖武萬年常奉於皇猷新而又新旦以復旦著簡篇而不朽配宗稷以長存宜咨承學之臣用紀無前之迹聖謩方永諛聞何知賡日月之末光詎施螢耀裕天地之大徳姑效蓬心謹序

政和冬祀防檢供張錄序

政和丙午冬十一月乘輿將躬圜壇之祀前敕有司各揚其職而某被命防檢百官供張之具與夫饍飲之事聖上欽崇元祀事務極重百執事之外特置是職逮於命某實始三人官非常員吏不素具幸無乏供以慶成則去而之他無復典領故舊章弗存案牘無有取具臨時趨於一切某以不敏備員代匱因人之力粗克塞責念其創造之艱而鳩集之勤也因悉裒取其文自初訖終凡職事所當奉行者科別其書爲上中下三篇目曰政和冬祀防檢供張錄玆事𨿽細然有司之故實太平之丕式守其官者不可以不知也而況國家盛徳成功參天並地三嵗郊見永永萬年某之區區𨿽爝火焉方將貽厥有司以爲無窮之傳比之儲虞初以待畋獵不猶愈乎於是日南至具官某序

政和重建軍鋪錄序

政和六年春某月甲子開封尹臣革奏事殿中建言臣所部都城四廂無慮若干坊坊有徼巡卒合若干人故嘗築廬以居嵗久廬壊或廢徙亡失無以庇風雨禁寒暑率皆客寄僑處往往托民籬下私買販以自營訟者莫知所赴愬盜賊益玩肆無忌憚甚不稱詔令願下將作以時繕臣昧死以聞皇帝曰嘻有甚於此者耶顧將作役多力弗能専汝言可績其爲朕典司之因出禦府錢二萬緡下開封府如章臣旣承詔鳩工揆材相方視此物逺邇規要害有遷有仍或因或革作以某月之甲子凡若干區棊布星列縱見橫出股引鉤聨聲通气接都人聚觀愕眙踴躍舊捨甲乙之次雜取旁近官寺若佛老之居以爲題號久或遷易浸失本眞因一切削去訛舛冠以坊名具綆勺儲水器暑以療渴火以濡焚書之於籍轉相付授用校季考稽比以時有可以資備豫者無弗飭也先時無賴之民喜以嚚訟自賢小睚眥卽坐廬下並願良而就拘閭裏重愧謝或賄守者乃得釋習以爲常長老苦之上謂臣革訟之所聴吏也今公系而私釋之其如政何命增其禁臣因以詔防揭諸廬上他日爭者知系之不可以茍釋也𨿽盛气虛喝終相視而莫敢先訟愈益衰蓋京師者天子之所居四方之所會百官有司之所治也自唐虞三代以來所以【原本缺】而尊崇之咸所致嚴漢家衛士於周垣之下爲區廬說者謂區廬猶今之仗宿屋班固因誇言之曰周廬千列徼道綺錯此𨿽其宮中之制然以內外推之宜略相凖矧吾太平極盛之世可使輦轂制度有所缺而弗講歟昔者周人考牧𨿽薪蒸蓑笠微末細碎咸所紀錄罔或遺漏君子之於政事凡可以爲法者不厭其謹且詳也今幸賴陛下至仁加惠誰何之卒使得聚廬而托處臣謹緣聖恩裒次前後所被詔令與夫費之要凡器之品目廬之號名地之阡陌輯而成書目曰政和重建軍鋪錄繕冩奏禦以待詔防頒焉庶來者知聖訓之所自時葺嵗修毋敢不共他日吏欲因緣爲姦有所詆欺而按籍求之可輒得𨿽至於千萬年可也年月日具位臣某序

石惇仁字序

睢陽石惇仁謂東郡趙鼎臣曰曩吾先人名我曰天倪而友人字之曰聖和今天子立極正名以謂天之尊聖之重皆非臣下所宜號曩者申命有司具爲禁令旣易吾名曰惇仁矣其所以字者惟夫子實圖之趙子曰子所以名毋乃出於易所謂安土惇乎仁故能愛者邪曰然趙子曰仁者無不愛也而愛莫大於濟今夫見溺者而哭之不若援手而出之哀餓者而悲之不若輟餐以食之吾子年甚少而才甚髙行且用於時矣盍亦思所以爲濟者乎石子瞿然曰車軨之糒脯足以活翳桑郡吏之決曹足以髙門閭顧臨事何如耳濟豈有多寡小大耶吾子其思之請字之曰思濟

送張氏二甥赴舉序

宋承五季之亂人厭兵革旣脫去卽飽食而嬉自慶茍免因不向於學祖宗閔之始以記誦誘進田野朴茂之士循習旣久益猥且眾頃遂增以新科明法令者顓析律而不談經學者病焉今天子卽位乃詔有司設爲經律之目兼記誦之業而識其義通法律之文而去其蔽學不拘賢愚人爭趨之然世之防前而競進者猶以其與進士者異習共譏焉率常以爲可罷余謂請問今之貢士猶古之貢士歟今士之所以自養者猶古所以自養者歟不若是則固未可以妄議而輕誚也且士之公患果安在哉腐儒鄙滯而不通俗吏淺雜而無術今使人有明一經如卜子夏通一法如蕭相國兼二人之長而用之當世可不可耶法立矣未有其人則是士之罪也非法之過也蓬萊張時中晜仲旣習是科終以議者之不與也每竊自愧故余因其將應選於鄕老也爲說以廣之子去矣有問子者以余前所言語天子之意以後所言明自守之學則是行也固將有榮耀焉非特蔑愧而已元祐癸酉季春十有一日前進士東郡趙承之序

送林徳祖序

政和八年春二月開封府左司錄事長樂林徳祖上書告老詔以其官致仕於是徳祖甲子方一周矣一夕屏左右作奏奏成而上妻子不及知也人以其退之勇相與喟然太息下至走卒庸人莫不竊相語曰是翁無所苦何倉卒如是士大夫有不知徳祖者則或怪且疑之客以問其僚趙鼎臣鼎臣應曰子何怪於徳祖古之於仕也行其義焉爾矣幼而學彊而仕老而傳禮也然髙尙獨往之士至以名聲爲桎梏軒冕爲縲紲其逃而去之不啻若遁刑戮決网羅豈必其年之待哉嗟夫士不能輕去就也久矣囿於妻妾之奉餌於斗升之入扶病匿衰白首而不能休此徳祖之所以見疑於流俗也𨿽然不彼之責而此之怪亦何其好善不篤也邪客謝其言之過夏四月丙辰徳祖具舟且東府之舊僚相與載酒肴陳車馬餞別於通津門外賦詩樂飲成禮而後去因道其所以應客者載之於篇之首

路寶文送行詩序

元符元年秋八月詔以寶文閣待制知開封府平陽路公遷本閣學士充定州路安撫出鎭定州公旣拜命乃賦詩一章具道所以只奉眷遇對寵休之意已而中朝公卿相率爲詩餞公之行首自翰林承防蔡公合八十六篇咸韶之音發自禁幄而諷誦賡歌徧滿都下公旣至鎭因以暇日出示僚屬而有請於公者曰中山實古建國朝廷分命四鎭爲一都會平日擇帥不輕畀人觀天子所以命公而公之所以受命者可謂名且重矣而公卿大夫又相與作爲歌詩諭上之志而榮公之事以彰明著見之豈不壯觀巨麗矣哉昔者申伯之式南國山甫之城東方咸以顯徳賦政於外而是時有尹吉甫者爲之作誦以歌美之其詩肆好至於淸風千百嵗而下嘉周宣任賢之功而譽申伯樊侯之名不衰者繇崧髙烝民之詩載在竹帛故也然則送行之作不獨爲公榮抑所以推廣上徳布宣皇靈將使後之人恭天子之命而教承之其風示逺矣盍亦刻之金石以耀諸無窮乎公曰諾乃命下吏具其事而書之首二年三月八日具位某序

送胡子偕赴官浦城序

羈旅而去親友貧賤而爲小官天下之士以爲塵埃汩沒羞恚抑鬱所嘗亡聊而不平之者也吾友胡子偕少以孤童徒步來遊京師凡再補吏得主建州之浦城簿夫建州逺地也主簿卑官也霜秋九月隋堤艸黃方且下長淮之驚波絕浙江之怒濤涉吳度粵始至其城扁舟一葉泊於天涯於是而怨且不懌豈不宜然吾陰察子偕其行甚暇而不遽其志甚安而不煩視之而貌不戚叩之而言不慍非夫守道循理知命之君子素嘗蓄積於胸中者亦安能臨事歷落不惑至如此哉由是觀之則鄕所謂無聊不平者聞子偕之風亦可少愧矣子偕長不滿七尺退然如不勝衣遇人茍相知則心歡喜傾倒惟恐懷抱有所不盡乘興酌酒外忘形骸亦能包容於尋常人言語抵觸順受不校凡一見者識其爲長者爾不知其人內行尢至初罷東陽掾囊亡餘金走數千里挈幼妹而歸擇良族而謹授之勇於赴諾不擇劇昜在朋友間顧財利如糞土是決有以自處者吾聞東南多賢士大夫蓋將有見子偕者必曰承之之言猶信紹聖元年七月二十七日東郡趙某序

記

榮事堂記

宣和元年秋七月相州守臣韓治以疾求去詔以其子衛尉少卿肖冑爲直閣往代其任入辭上曰韓氏世官於相先帝詔也若父子今繼爲守信榮事矣肖冑頓首謝旣至郡作堂於後圃榜曰榮事以志聖訓之寵又屬某使記其所以然惟忠獻魏王相三朝安社稷功成身退再爲相守熙寧八年薨於郡神宗皇帝命其猶子正彥繼之詔有司聴其家子若孫一人世世爲相吏以防丘墓著爲令今皇帝尊祖嚴父繼志念功所以褒表忠獻之勳而寵光其子孫者滋厚益隆始自國公追進王爵復以王之子純彥守相純彥去郡命王之長孫治繼之今肖冑實長曾孫韓氏守相蓋四世矣烏虖榮哉古未嘗有也三代分土建侯以世而不以賢故論者譏焉漢唐以來賢宰相以功名始終者多矣然蕭曹傳國不絕如綫房杜姚宋及身而止區區王謝轉側一隅僅有遺後之澤皆不足與韓氏比惟周公旦受封於魯傳世三十四享國七百年國家於韓氏不封建而貴無國土而富進不失象賢之美退不失擇才之誼使其子孫念祖不怠人人自進於勳業之餘前者濟其美後者襲其榮則仍世剖符守此相邦𨿽億載萬年與宋無極可也防奄有殆不足道而緇衣攺作庸有旣乎若夫魏王之功徳事業刻於金石播於天下者前有晝錦之記後有醉白之文非某所敢議也姑志其所以榮者如此三年十一月朔記

三徑堂記

昔之隠君子常開三徑以與其友人往來於阡陌之間初不以是求名也五栁先生聞而慕之作歸去來以自見其詞曰三徑就荒松菊猶存先生之言蓋自悲也夫三徑細事耳而先生慨然有就荒之嘆以此知士大夫非獨處富貴爲可願也其居鄕裏安室廬適其志而不違亦必有所遇合而後獲饗焉如余從軍河東與葛侯相遇於並州方是時侯總麟府軍馬之政以職事至府從帳下數百人建旌旗屬弓刀馬上橫槊論西北二敵事顧視燕云猶囊中物而興靈巢穴可引手而探也余固竦然異之後十年餘爲鄧州守道出南陽聞侯之居是邑也亟往謁之侯方還使者節傳奉祀事於家傾其槖金以作新第開一堂號三徑環麗奧深涼暄具宜顧謂余曰僕少有四方之志遭時承平防國厚恩剖符守邊揭節奉使今憊矣太夫人在堂晨昏甘毳之奉不可去旁近將退而息焉以老於斯堂之上願得夫子之文以考其嵗月之所始余嘉葛侯砥節奮庸有此武功逮年之彊知佚其躬又凡所爲輪奐之美好棟宇之深崇者思有以娛樂其親匪燕遊是供也志同乎古人而樂則過之其可使之無傳也乃爲之記某年某月某日東郡趙某記

尉遲氏園亭記

中世士大夫去鄕裏辭丘墓防其孥累以從仕於四方相與目之曰遊宦遊宦之士逮少而已出投老而未歸顧視其家反若傳捨然至於憊不任事思有所休息其躬然無室廬以庇風雨無田園以給饘粥蓋多有也名之曰士而身之所饗其微如此此誠何理邪余家本衛東有負郭之薄田有先人之敝廬計其嵗時所入衣食之奉𨿽未充足姑亦可以紓凍餒矣然棄之而從軍不能自休故每每念其說而病焉河間府之東郭尉遲君居之尉遲君者餘同縣且姻家也其上世有於瀛者君樂其風土遂去衛而歸瀛隠於市防取什一之羨以給朝夕資用稍饒則又罄其贏餘買閒田於東郭之外披榛莽出瓦礫求佳花美木雜植於其中日課僮奴具綆缶治灌漑初若兒戲然已而萌者發生者遂朱白靑緑爭妍而競秀君欣然樂之稍飾垣墉端徑路築亭於中央以爲燕遊嬉憩之所餘聞而往觀焉尉遲君曰是園也誠褊小𨿽然力亦勤矣願得紀其嵗月可乎余謝曰地之勝方經始而主人之志未艾也待君之木成陰余當有以紀之尉遲君曰陋吾園邪夫物之樂無窮而人之力有限也以有限之力逐無窮之樂將終身戚戚樂未得而憂先之矣嘗試樂其所樂則亦安往而不滿其意哉故山不必泰華衡霍水不必洞庭瀟湘竹不必渭川淇澳趣於容膝則淵明之南優於廣廈遺乎貧富則夫子之曲肱可以夢見周公而不知老之將至矣今僕燕趙一布衣無官守之拘無言責之累方將盡力乎此而不捨也異時花日益好木日益茂亭榭日益修遊者日益眾僕且逍遙杖屨俯仰於其下息美防而玩流芳蓋將有過者焉車折轂馬流汗叩門而乞漿者非羈旅之客則遊宦之士也僕將執其袪而唁之何暇乎吾園之陋余愧其言卒愕不能答尉遲君笑曰曩將以有激也其彊爲我書諸石尉遲君有子詢仁好學而文爲邦人所推嘗以選首貢於辟廱是且大其門者也故余旣敍其園之所以始而又名其亭曰擢秀者蓋將有所待云政和三年春正月朔東郡趙某記

欽定四庫全書

竹隠畸士集卷十四

宋趙鼎臣撰傳

武氏姊傳

武氏姊者余之從父女也嫁於武氏有賢行故志之始余季父處士君資任俠嗜酒能劇飲與閭裏相浮沈尢骯髒負气不肯阿意茍合少折節於人故退居於鄕以財自娛生五男一女愛女甚於男間嘗吒曰吾偃蹇於時足未嘗越鄕女吾所愛也其可使之逐雞狗走四方耶凡髙官厚貲與世之所謂才士少年舉不足以動吾意能與吾老於此則吾婿也媒嫗諭其指一日敬問請曰有某氏子少失父母無兄弟之依願而柔仁幾不足以有立常願灑掃丈人之門而自托焉家貧無錢財以自通故不敢也敢敬以聞老人惇直不疑事喜曰是安在子亟以來於是受幣歸武氏旣進見則醜丈夫也左目病不能良視言吐鄙野出口輒笑人處士大恚怒爲之累日不食母夫人懼其戚也漫爲好語以勸勉之陰教戒武以拜起節度使襲衣冠從士大夫遊處士顧亦無可柰何矣怒亦益解然吾姊怡然修婦道接夫屬甚敬未嘗有纎芥見顏間也父母亦察憐之粗用滿意處士君旣卒武益放弛無忌憚盡壊其家之產日日飲博叫呼市井中縣令捕而系笞之母夫人大以爲愧奪姊置之家痛絕武不復通會余從兄調陜縣尉將奉太夫人以行聚族謀曰武不肖其材不足托也且刑余之人不可以久辱吾女必逐之於是置酒悉召會羣兄弟酒半太夫人好謂姊曰武郎何其甚者身祼袒受辱恥及吾門今觀其意不少衰吾老矣將欲暫別誠不忍見若之凍饑流離貽先人羞柰何因淒然泣下姊收淚答曰某無狀爲大人憂武誠庸下然夫婦之好無苦也且大人旣以女與之矣獨柰何中道棄之乎彼縦不足惜嬰兒何罪語已復泣余時在坐越次起曰姊幸聴弟言夫婦本以義合非若父母兄弟不可割絕也且絕有三昔賤而今貴不可也曩貧而適富不可也彼則無罪我乃棄之不可也夫垢莫大於遭刑辱莫甚於毀身彼形質已虧缺矣何論夫婦且恥父母羞鄕閭終身困窮不知誰托此姊之所大苦也眷戀遲回懦不卽決持小不忍以逆太夫人之義命此姊之細行末節也詩云我躬不閱遑卹我後今日之事嬰兒何有哉姊正色曰若呫呫何爲者我不讀書不解若所言第知先人以我歸武氏矣尙何道因歸閉戶泣不復語太夫人黙然不樂遂罷會旣而察其不可奪也乃復召武厚給之財而以姊歸焉太夫人旣行姊與武僦屋一楹而居之用其畱金不半嵗輒盡則至操井臼執滌濯躬臧獲之役不憚也而武之儻宕亦自若焉裏閭見者莫不太息或聞而非之以謂拒母之命不可以爲孝私夫之愛不可以爲義甘身困辱則非智屈意於茍賤則無勇古所謂婦人之仁者蓋近是邪余應之曰吾姊賢婦人也節過共姜伯姬矣如息夫人孟光之徒蓋不足道也或笑其言之過余曰共姜伯姬夫死而守義甚者至於殺身是所謂計畫無俚者耳如吾姊之義夫有可絕之罪親有可從之命而不絕不從卓然能守其志所以趨舎輕重皆中義理其處之不旣難哉且婦人以順正爲行果不在於殺身彼或至於殺身云者皆遭其變而不幸者也而世之言烈女者必殺身焉取之是使顏淵原憲不得與龍逢比干並見述於後世也豈不悲歟息夫人之行吾旣醜之若孟光云者徳適足以配其夫耳豈與吾姊之失身於庸人者比哉世之學士大夫服儒衣冠誦先王語其講聞義理之論熟矣一旦臨小利害僅如爪甲彼不狼顧猶豫倉皇而失守者幾希矣況下於此者乎吾姊之事未昜爲俗人言也故余竊志之以自警焉

頌

勅賜瑞應堂頌

皇帝旣成明堂之嵗夏六月內史臣革建言陛下徳鉅功崇天報地答珍符祉物瑰瑋穊穰臣待罪輦轂嵗贏二時自天府達於甸邑獄以空告者總若干日金珠貝寶幣帛器用之遺馬牛豕羊之逸遇諸塗弗敢有而以聞於有司者合若干人禾同穎麥兩歧木連理並蔕果駢實蓮合跗黃紫之芝飴蜜之露合於圖書者凡若干種玆實陛下至治馨香黙所召格聲和气和諸福並應而王畿所臻獨多如此神明來諗以示徳意嗚虖休哉所未嘗有也謹按前代故事歸禾嘉禾周以名篇黃龍神爵漢以紀年臣不勝大願卽府之巽隅作爲新堂榜以瑞應則聖天子閎烈休美不待誦說而自著見於以風示四方震動耳目貽萬億年實甚盛徳事敢昧死以聞制曰可臣某拜手稽首而獻頌曰在天地間元气空防運轉寒暑作興雨風其協而和降祥惟休厥沴以乖其證曰咎蓋天不言而示以物寓其幾微以諗治忽在帝勛華鳳凰來儀嘉禾來牟有周是貽河弗出圖孔用嘆息明王不興麟以狩獲於赫我宋受命於天八聖一心以徳勝殘曁於政和仁及艸木集於大成以有百福百福祁祁如泉之滋𨿽薄四海實始京師惟此京師暘雨時敍俾爾幹溢澤爲甘露惟此京師黍稷如茨俾爾枯槁茁爲靈芝惟此京師孝弟忠和俾爾庶鬩合爲嘉禾惟此京師刑措不試俾爾呻吟散爲和气和气隠矣孰克知之視此瑞物孰爲爲之臣某稽首惟皇之功天之協應罔有弗從臣某稽首天子聖明小大之獄靡不以情輦轂蚩蚩皇自訓迪克臻於和孰識帝力民則陋矣天固識之降福穰穰帝用錫之有斐新堂以覺瑞應於萬斯年天子之慶

銘

硯池銘【並序】

余昔在防稽歙人兪辧之應中贈龍尾硯池一坦然而平無有隆窪酌水注之適可而止余寶而銘之曰

不橢以爲圜不倚以爲傾不坳以爲虛不垤以爲盈如矩之方如砥之平蓋介然質而已爾匪畸士其孰明乎

新鏡銘

目寓於面面爲目宅相依以存而莫自覿物必智創金繇匠革湛然圓明始見顏色向也忘我玆焉目擊貴賤何預妍媸自得澹乎忘言相對以黙

贊

擬作諸臣傳贊

獻肅俁俁以節自許任責於言不畏彊禦羌跳於邊再拜請行勇於誅徵弗潰厥成功名之難古則尙矣克榮其歸是謂受祉【韓絳】

括之逢辰自被疎逺有猷有爲甚博且辧専對不辱防邊實勤彼儇弗圖亟覆其軍責師之嚴帝以行法僨不復興維命之跲【沈括】

王於西徵誕震厥武維時慶人罙入其阻媢弗克協稽以敗謀幾克而失遂緩天誅五方分次裕獨徑進故𨿽亡功終屈邦憲【髙遵裕】

鬼章睢盱闖我藩籬帝命捕之如挈嬰兒維時謀臣雄也畫策宣力四方至皆有績賞不酬功天子所嗟旣晚而逢寵祿是荷【遊師雄】

子韶彬彬刻意於文好古求是老而益勤長於道山嵗暮晼晚沒有遺榮於仕爲顯【王子韶】

世承於平地入嵗辟維唐守臣實懋厥績民賴其利帝喜其功畇畇新田嗣有顯庸【髙賦】

孝寛循循濟其世美勤於四方使轍有指遂躋宥密逮養其親維恩之隆以篤舊臣【曽孝寛】

獠夷逋誅再將輒逸時微時中幾失師律遂殿南服治仍有聲死無贏財可爲世程【苗時中】

自下劘上諫臣所忌帝之於繪蓋猶父子𨿽脫而謫其言實行烏虖君乎堯舜之明【楊繪】

儒者之疵文勝其質侃侃喬生甚介且直布衣蔬食操不攺貧其於爲政則甚愛人投之汶荒卒以勤死養民也惠可謂君子【喬執中】

畫虎贊

有眈其威弗噬以搏顧而呼風聲振林壑陋哉丹靑旣朽而剝狐貍過之其尙膽落

西南夷贊

蠻之怠荒鳥棲獸羣種別類殊用多弗賔熙丰懷柔日辟百里納土獻琛內向請吏乞第之逸師不慮全帝有密書凱呼而旋聖燭幾先屈信如神輯其本末以詔後人

七

七進篇【並序】

奕方作眞遊子賦相酬答意若慕古作者念其無所依仿戲爲七進以示之

嵗在荒落月紀中呂竹隠老人晝臥於家愴悢郁悒眊懵寂黙沈吟增欷寤寐太息兒曹憂之聚而謀曰翁之戚甚矣盍相與寛之於是雅次序列承意屬詞長跪稽首造於燕私奕奉觴進曰竊聞夫子若不釋然今視玉體無恙也而戚見顏間矣憂能傷人耗气損膚悒然不樂無以爲娛孺子不敏薦壽可乎老人曰汝將何以語我哉奕對曰食味所禦必以其鄕宜城之酎美聞四方色若沆瀣味若瓊漿盛以黃金之注酌以白玉之觴濡唇歷齒酷烈芬芳𨿽夏禹惡防酒姬公誥妹邦咸歆馨而吻燥悔初論之不詳愚聞惟酒可以忘憂請得與翁嘗之老人曰酒之爲禍大矣吾不願也瑉以槃進曰玩好所薦當以其家有美芍藥自洛之涯方春閟艷旣夏敷葩朱朱白白掩日韜霞於是東方作矣朝露未幹摘以纎手貯以金盤璀璨瓊爛淸芬若蘭桃李不敢矜其艷色芙蓉失志而摧殘此亦天下之麗觀也可爲翁發一笑之歡乎翁曰物之爲累深矣吾不願也京操匕進曰有客西來自彼河湄遺我雙鯉纎鱗素肌揮刀紛紜膾如縷絲芼以秋橙漬以醇醯吉甫嘗其防否張翰視其調胹不必三牲六禽五鼎八珍舉箸大嚼雲飛雪落可以頤神養精蠲屙去瘼爲翁計之莫如此樂老人曰味之爲毒厚矣吾不願也方捧甌進曰世有靈荈產夫甌閩厥包只貢貴於上春其始至也天子先嘗之而後頒於六宮旁及四鄰遺緘余篚曁玆庶臣則有翔龍之品密雲之珍圍不方寸價兼百金隠以金椎碾如玉塵薦以建安之醆烹以惠山之泉蟹眼初泛浪花已翻可以析酲可以除煩可以輕身可以延年劉伶嘗之而削酒徳之頌武皇啜之而棄承露之盤此固髙士之所宜耽也老人曰茶之爲功薄矣吾不願也奇舉奕局以進曰方事之間憂來無端敬效薄技請爲翁歡夫分疆畫界先王所以正封域也設白置黑君子所以辧賢愚也合伍相耦有成周藏兵之制焉克敵禁暴得三代用師之法焉深謀逺慮批隙虛伊呂之智不能逾也解鬭潰圍應變出奇賁育之勇無所施也方其踵進爭先推鋒直前勝負未決怒膺拂然𨿽疾雷破山而恬若無響飄風振海而晏如不聞樵夫於是爛其斧柯牧奴於是喪其羊羣況直纎芥眇小惻愴酸心者哉翁又樂此其何憚云老人曰圍碁擊劍反自形少或有之壯夫不爲也亢以博具進曰日雲暮矣孺子須矣今我不樂只自臒矣博𨿽小道亦可娛矣夫喑嗚叱吒則怯者靡也左挐右攫則慳者忌也成梟呼盧吁可喜也一擲百萬了不計也俄無而有倐富而貧振臂一呼則劇孟失色憑陵大叫則劉毅喪精夷甫不得輕其阿堵首陽於是喪其淸名固可以破難舒之慘開易結之顰矣請翁彊起而臨之老人曰不有博奕者乎爲之賢於已爾吾又憊甚所不願也於是幼子育進曰羣兒之言皆非也夫厭湫隘之室者必喜髙明之宇苦煩暑之酷者必喜淸泠之風夫子無事終日不怡是殆有隠憂者耶而兒曹乃邀之以酒漿玩之以戲劇是由汩泥而濯土也只以增其汗漫耳盍亦以雅言靜樂娛夫子乎請薦其鉅麗也維南有竹焉夫子之所種也其下有屋焉夫子之所隠且廬也聚書其中夫子之所儲也明靜幾夫子之所朝夕宴坐而起居也六經愔愔足以醉夫子之心不必麯蘗之昏惑也諸子百家摛英掞華足以恱夫子之目不必艸木之妖艷也飽其徳足實夫子之腹豈若鱗介之膻腥哉味其詞足以滌夫子之慮豈若牙蘗之漓苦哉采春秋覽戰國考論秦漢逮及隋唐有安有危有敗有成其於奕孰多積萬卷於胸中聚千古於目下王侯將相由此出也其於博孰富諸子曾不是察宜夫子之厭聞而倦聴之者也盍亦彊往遊乎於是老人釋然笑曰有是哉吾與育也俄而起旣起而病良已

欽定四庫全書

竹隠畸士集卷十五

宋趙鼎臣撰樂章

正旦大朝羣臣第一盞正安之曲

開嵗發春錫玆純嘏皇膺受之惠及臣下有俶玆觴咸拜稽首燻兮樂胥如此春酒

冬至大朝防公卿入門正安之曲

帝乘新陽受福無疆有壬有林執贄捧觴造廷無嘩同寅有莊紛如葵傾列此雁行

景靈宮奉香幣靈安之曲【大呂宮】

我躬我饗以我齊明肅乎儼然如聞其聲有度斯篚明徳惟馨猗歟格思綏我思成

太廟酌獻僖祖室基命之曲【無射宮】

宋之初基受命於天皇矣我祖有開必先奕奕淸廟是饗是宜顧予蒸嘗曾孫思之

亞終獻正安之曲【無射宮】

維皇蒸蒸先祖是承有防辟公來相來登聲以五均獻以三成如式如幾戩谷是膺

冬祀圓壇出入大小次幹安之曲【黃鐘宮】

穆穆皇皇天子之光肅肅雝雝毖祀之容有夙其興匪居則寧彼鏘斯何玉佩之鳴

秋饗明堂降神誠安之曲【夾鐘宮】

於昭明堂惟聖時制我卜元辰以祀上帝曰我昭考旣侑饗之云車在天跂予望之

撤豆肅雝顯相之曲【大呂宮】

嘉薦饗矣不愆於儀撤玆豆籩我不敢遲帝之居歆豈以其物於單厥心肆用有格

夏祭方澤太祖位奠幣恭安之曲【應鐘宮】

於赫烈祖受命作宋俾我文孫萬年承統陟配於郊惟帝時克吉蠲爲饎薦是篚實

飲福禧安之曲【應鐘宮】

惟聖能饗式禮莫愆受貺之釐神不以言隆福無疆實在玆酒酌言舉之天子萬壽

祭神州地祗迎神寧安之曲【林鐘宮】

於鑠神州以乂萬國厥壤五千惟只是職時和年丰匪神孰依我烹羊牛神母我違

曲同前【太簇角】

至哉坤元福此神州博厚其徳以爲民休維月之陽只薦芬芳神其吐諸有苾其香

曲同前【姑洗徵】

有充斯牲有丰斯盛穆將愉之其純其精載坤惟輿行地斯馬有風肅然神兮來舍

曲同前【南呂羽】

昆侖之南幅員旣長神持載之俾民用康於豆於豋亦有牲爼饗以禦神欣其來許

盥洗正安之曲【太蔟宮輿歸版位望瘞通用】

載謀載惟谷旦於差自豆䢐籩靡不靜嘉酌言饗之敢不潔淸克咸厥恭熙事備成

捧爼丰安之曲【太蔟宮】

牲也碩之鼎也滌之於爼斯登神也食之我蘄神饗亶惟齋明神允予衷豈伊割烹

神州地只位酌獻嘉安之曲【應鐘宮】

厥民食土之毛爰報其徳其敢弗昭酌我淸酤薦我嘉玉我祖侑之綏予祉福

退文迎武威安之曲【太蔟宮】

有奕其舞文徳旣崇幹威系興昭此武功至陰肅肅不怒而威我儀厥成神其宴娭

撤豆和安之曲【應鐘宮】

羞之芬芬酌之燻燻舞之蹲蹲饗之欣欣神莫予違維志用竭旣顧而歆其敢弗撤

送神寧安之曲【林鐘宮】

霓旌舒舒式旋其驅百神駿奔萬靈翼趨我寧神歸神介予祉原隰畇畇黍稷薿薿

祀黒帝降神髙安之曲【夾鐘宮】

帝釐天工宅坎之維陰翕而藏實顓其機迄成嵗功用薦明祀我維忱斯神其饗止

曲同前【黃鐘角】

皇天平分以運四時盛徳在水神則司之黍稷惟馨籩豆有踐維天蓋髙神降無逺

曲同前【太蔟徵】

斾兮繽紛黮兮如雲有北之神孰不駿奔從帝之車來卽於壇噬其肯畱式燕以安

曲同前【姑洗羽】

旣博我牲又丰我盛我酌惟醹我肴旣馨周旋執事靡不欽承神其來歆以孚我誠

酌獻祐安之曲【南呂羽】

物成於冬惟帝之庸寒之時若厥庸允博以我精純薦是苾芳其庥我民裕此蓄藏

送神理安之曲【夾鐘宮】

神之徠止肅然余喜神旋言歸邑余之思沛乎天遊我不敢畱時節來臨以爲民休

中望迎神凝安之曲【姑洗宮】

節彼崇山宅田之中儲祉炳靈爲皇屛墉協徳之符用望以秩鴹其來思維時之吉

酌獻成安之曲【南呂宮】

彼髙維嵩有峻其霍奠於並汾宅是河洛跂於望之於薦有格匪祝之私暘雨時若

送神凝安之曲【姑洗宮】

假之愉愉去之徐徐川只前馬谷靈後車言還言歸眷我無射福此京師及彼邦國

祭皛鼎迎神凝安之曲【南呂宮】

帝纘禹功以作寶鎭屹然皇威萬國時訓曰兌之方神司其職旣分而中維薦用格

升降殿同安之曲【南呂宮】

有將維馨有假維誠蹜蹜其降栗栗其升神錫余休惠然肯畱敢不肅只薦此庶羞

奠幣明安之曲【南呂宮】

嘉薦惟時精意式孚沼沚之毛其可虛拘明禋而求又實以篚𨿽儀之多物不敢廢

酌獻成安之曲【南呂宮】

秋旣分矣物落其華剝棗登禾穰穰滿家神奠其方谷我士女敢不吉蠲以薦稷黍

亞終獻成安之曲【南呂宮】

旣薦淸酤神樂且湛尙其饗之於再而三我之媚神夫豈其已皷瑟龡笙神具醉止

送神凝安之曲【南呂宮】

神旣饗矣浩其莫畱乘彼閶闔燕於蓐收姦妖播奔魑魅執囚維皇之將百祿是遒

祠司中司命司民司祿迎神興安之曲【姑洗宮】

文昌煌煌不顯其光惟神彪列以介福祥物成於冬禮報其本我殽旣將神降其敏

升降壇欽安之曲【南呂宮】

甫盥而升其志兢兢厥降以趨其色愉愉一降一登豈曰瘽止欽以事神庶幾燕喜

奠幣容安之曲【南呂宮】

戒期惟先諏日旣良神徠況予肅如有光儀以物將物以誠顯我交匪紓肆用有薦

酌獻雍安之曲【南呂宮】

於昭於天有粲其職厥臨孔威於鑑靡忒坎其擊皷酌此嘉觴神毋我違降以福祥

送神欣安之曲【姑洗宮】

車隠雷兮閶闔開兮升泰階兮神歸徠兮神歸康只弭節遑只降福穰只祐我皇只

祭先農迎神凝安之曲【姑洗宮】

厥初生民茹毛飲血神實惎之俾康稼穡維孟之春土膏脈起祗以薦神神其顧止

升降壇同安之曲【太蔟宮】

陟彼壇矣如或臨之神斯假斯載降不遲有齋其容有棣其儀匪躬之瘽神實在玆

奠幣明安之曲【太蔟宮】

噫嘻田祖粒我烝民匪今斯今利澤則均何以事神惟牲用幣余忱是將而寓諸篚

酌獻成安之曲【太蔟宮】

我稷我黍自彼中田爲耒爲耨神則使然錫我士民福旣多有何以娛之跪薦玆酒

送神凝安之曲【姑洗宮】

惟風其馬翩然來下惟云其車怱兮去余其來不勤其去欣欣畀我丰年其穡如雲

祭會應廟迎神禧安之曲【姑洗宮】

惟皇建國宅是浚都百神受職靡功弗圖嘯雨呼雲偉此神物賁然來思饗我嘉栗

升降堂雅安之曲【南呂宮】

我酒惟防我樂惟諧旣升於堂復降於階匪伊勤斯維神之假其安其徐嗜此飲食

奠幣文安之曲【南呂宮】

神之至矣會言嘉矣幣惟禮矣實此篚矣窅兮幽幽誰則測之皇祀之卹其必格之

酌獻愷安之曲【南呂宮】

日吉時良神兮滿堂薦我桂酒酌我椒漿喑嗚爲云咄嗟爲雨天子是承介予稷黍

送神登安之曲【姑洗宮】

靈兮連蜷怱兮蛇蜒或升於霄或降於淵食於帝都錫號有崇其欽其承咸只厥功

欽定四庫全書

竹隠畸士集卷十六

宋趙鼎臣撰祝文

定州迎神祝文

維仲之春旣播厥谷𨿽具宣於民力實仰系於天時茍風雨之甚調庶茨京之可待神將有報吏不敢忘尙饗

洛陽橋成導水祭洛神祝文

昔者禹得九疇肇自書周人定鼎卜惟洛食天下名山大川之神助國者蓋亦多矣然帝王之興洛輙預有符焉神實司之可謂盛矣今宮闕居其陽馳道出其上某奉詔防爲梁以濟賴神之休旣克有成方且導川而東之謹涓吉辰先事以告伏願弭節安行波恬不興毋作怒流以順帝命則神亦有無窮之聞顧不韙歟親詣騎立山崇應公祠禱雨請水祝文

嵗之旱甚矣民之命棘矣今儲蓄旣殫而禾麥皆病數月不雨將無死所禱於羣神未云獲也吾州之民所仰望而歸者莫如神能出雲雨以赴民之急者亦莫如神是用不逺百里蔬食膝行躬請命於祠下惟神之福斯民食斯土蓋已久矣願神霈然錫以甘雨使宛穰之南江漢之北歡呼竭蹷以歌頌神之功則神之威靈不亦偉歟尙饗

祈雨祭靈星祝文

自春不雨以達於夏麥且盡死民將無所得食吏愚不敏以不獲媚於上下夙夜惶懼靡神不宗吁嗟而求曾莫我聽夫人凜凜憂在溝壑咸以神之威靈諗於守吏曰疇昔閔雨無請不獲今玆之旱匪神孰依謹涓吉辰謁欵祠下伏願急民之病湣吏之愚霈爲膏澤潤此枯槁庶幾神不愧於民民有托於神吏於其間預受其祉則凡犧牲幣帛所以奉祀神者其敢有愛尙饗

請大湖山聖幡祈雨祝文

伏以善救之恩初無逺邇由衷之懇豈隔賤微焦然枯槁之民仰止慈悲之宇投誠而請跂立以須伏願至感旁通深仁黙應龍神受命隨斾影以俱來雲雨奏功滿農心而各足

祈雨禱后土祝文

土爰稼穡神之功也今苗皆在田而旱魃爲虐苟置不問則土失其職於神之功無乃替乎惟厚徳載物山峙川流使云蒸於山龍躍於川曾不崇朝澤被南畝神之辦此昜若反掌庸忍坐視而自棄其功於垂成之際哉幸神鑑玆亟揚乃職無俾槁枯爲神之羞若令與民其敢忘報尙饗

諸廟祈雨祝文

吏無善政以裕於民幸嵗之丰可以一飽今冬雪旣幹而春澤未降苗不出壠農以大恐吏則有罪民實何辜是用潔齋禱於祠下神之愛民甚矣豈不惻然而念之乎

請僧希肇詣襄陽府大悲燒香祈雨祝文

伏以報施等差有鄰富家貧之異慈悲傳徧無此疆爾界之殊南得雨以旣周北望云而尢切冀軫納隍之慮敢辭越境之求湣眾黎元出大威力崇朝赴感風行漢水之陽作解流恩惠滿穰城之下

定州請聖水祝文

民以谷爲天谷以雨爲命自春涉夏旣暵以干禱於羣神靡愛牲幣𨿽云則屢宻而雨仍未濡周咨庶民歷訪嘉應乃得【黃山利民侯大茂山利澤侯之】祠曰靈湫所鐘靡請不獲敬遣官僚躬造廟下請借一勺之水以濟蒸民之生神其鑑衷毋我有吝尙饗

請內鄕縣聖水祝文

嵗旣洊饑春仍不雨禱於羣神靡愛牲幣休應𨿽格膏澤未周欽聞名山大庇玆土有答如響無感弗通用涓谷辰逺致誠請願爲七日之期以丐盈尺之潤當具顯烈請命於朝不惟吏民膺受多福而神之潛徳因是而彰聞顧不韙歟尙饗

祈雨請聖水祝文

乃者旱漧之憂乞靈於神使者出郭雨乃驟至是神之有大惠於斯人也今稻不入土螟螣將興民待一雨以蘇溝壑之命謹遣官屬赴愬祠下願爲七日之期以申前約休應昭格其敢食言當聞於朝以請爵命之榮惟神其幸聽之

祈雨請水祝文

郡依山而耕民待麥以食𨿽雨雪之屢滋尙云霓之有望吏愚無狀不知所爲欽神之靈延頸稽首謹遣官屬謁欵祠下願借一勺之水以活萬民之命我亦惟是酒醴牲牢其敢有愛尙饗

祈雨請水祝文

天地好生豈欲致水旱之沴郡縣失職不能感陰陽之和嗟歷嵗以洊饑又中春而不雨麥且盡槁民實何辜伏願黙鑑誠忱大興惻怛假玆一勺之水賜以霶俾我千里之民脫於餓殍

祈雨祝文

神之食於玆土久矣閭裏細民欽神之威時節奉祀惟恐不及非神之靈響有以陰中其心則何以得此聲於河間之壤哉然而守土之吏未獲展犧牲司勳之府未獲議封爵意者神之功徳將有待而顯歟今河間之境逾時不雨農夫閔閔莫保其命山川百神之祀無不謁也而未獲膏潤之答神不於此日發其威靈以取寵於朝廷則後而失其時矣謹謁祠下恭爲三日之約誠能霈然作爲雨澤滌去旱漧則吏𨿽疎賤敢不條具功狀以聞於朝當求爵命以彰神功此神一舉手須臾之勞而千萬年血食不朽之烈也神亦有意於吏之言乎再拜俯伏以俟威命

祈雨祝文

火耕水耨竭人力以無遺爍石流金當驕陽之可畏於玆不雨大懼無年靡所瞻依莫知控告是用恭欵琳宮之閟肅陳仙衞之嚴仰叩紫庭跪敷丹懇伏惟至神無間宻化難名翕辟兩儀斡旋四气雷驚電擊驅八部之天龍霧集雲飛會五方之嶽帝霈然一雨徧灑八紘

祈雨祝文

自夏䢐秋亢陽可畏維民與吏粒食是憂仰惟諸神陰相下土盡起乖龍之蟄大誅旱魃之妖雨以潤之旣答三農之望物其有矣將觀百室之盈

祈雨祝文

江湖之左皆灌漑之田黟歙之間多仰髙之地山林水淺土瘠民勞雨才曠於浹旬食頗憂於終嵗丐求餘潤謁欵諸祠惟神宅據幽遐職司變化飛天潛地固恍惚以難名噀雨吹風宜須臾而可致冀防霈渥以解怨咨

諸宮寺謝雨祝文

伏以吏無善政之聞莫招和气佛有仁心之感深閔下民望旣協於云霓報莫加於螻螘伏願皇恩普博甘澤汪洋念原隰之久幹潤漿有繼俾麥禾之咸賴福力無垠

謝雨送水祝文

乃者吏以不勝任之故不逺百里躬請命於祠下薦獻之際震於神物登水於堂雨乃驟至然未及渥也曾不旬日繼以霈然吏民歡呼歌頌聖徳謹擇元日納水潭中甘澤之零尙願有嗣則民獲再生之福而神亦有無窮之聞

謝雨祝文

二十四風已窮春序三十六雨不應丰年乃訪山椒爰瞻梵宇窅然嵓竇中有龍湫俯挹淸泠才乞一杯之水遂防霶潤普霑萬室之田顧玆黎庶之生咸出威神之賜

謝雨祝文

火化獨行閔早苗之就槁熱淫所勝及晚秀以將枯日聞雷響之車僅引蛇行之水其如大地安得普霑是用訪境內之山川得雲間之洞壑深窮窅窕一挹淸泠幢蓋初來擁寶瓶於中道風雲隨至灑靈雨於四方曽靡崇朝遂逾信宿澤及千里歡動羣情故遣某官逺奉聖泉復還龍室肅陳牢醴少答神威

謝雨祝文

麥槁於野而神澤之民閔於嵗而神惻之吏屍厥官神則釋之黍稷非馨神其格之

謝雨祝文

嗟惟此邦歷時不雨禾且盡槁民將疇依神實憂之賜以膏潤是赦吏之罪而大庇於斯民也不腆牢羞肆用昭報

謝雨祝文

吏失其職以爲神憂不誅其凟終賜之雨今槁者旣蘇幹者以濡是神之有大惠於斯人也儻五六日至於旬時繼之以霶益之以霢霂則千里之民眞再生矣旣拜神貺敢私布之

定州謝雨祝文

雨不久作旣風且霾迫於季春民且狼顧吏職其憂恭具欵謁維神鑑衷應之若響麾電應雷澤以霶霈殃厲防息穉田勃興欽神之休靡或遑處肆用昭報無敢有祈尙饗

定州謝雪祝文

比以嵗旣單矣冬澤稍愆靡遑寜居並走羣望孚聞於神若響若答陰雲浮興雪乃驟至旣優旣渥以舞以歌吏釋其憂敢不拜賜尙願終恵以爲神休尙饗

諸廟謝雪祝文

某至郡未及暖席政之無良遽以旱告欵未及謁雪乃驟至是神之深閔於民而曲赦吏之罪也敢不吉蠲以拜靈貺

祈晴報謝祝文二首

昔何雨之淫也民何懼之深也今何晴之遽也神何恵之普也何谷之穣且多也何農之喜且歌也何祀之芬且苾也何吏之齋且栗也神之恵我速矣報不敢以不疾也

在谷滿谷地方慶於秋成曰暘而暘天不違於人欲禱益勤而喜倍恩旣厚則感深伏願洪造無私至仁不倦時若陰陽之運曲成覆載之功

欽定四庫全書

竹隱畸士集卷十七

宋趙鼎臣撰行狀

故龍圖閣學士宣奉大夫中山府路安撫使兼馬步軍都總管兼知定州軍府事提舉本府學事兼管內勸農使開封縣開國子食邑六百戶贈特進資政殿學士韓公行狀

公諱粹彥字師美姓韓氏故丞相魏忠獻王之第五子魏王輔相三朝功在社稷書勲太常配食淸廟其世系爵裏具於國史家牒與王壙中之銘公以治平二年生於京師興道坊之賜第崇國夫人方娠夕得異夢寤以諗王王曰爾當有子而貴旣誕王視其眉宇曰夢有符矣四年王上遷丞相印紱優詔加恩以爲大理評事王薨神宗皇帝顧其家異甚著令子若孫常推擇一人官於相以防丘墓元丰六年公以選監相州酒稅哲宗皇帝嗣位賜五品服就監相州倉艸場於是公方任戴冠家世勲勞人不責望以吏事而公居官敏給不懈以勤防酒醪槪防庾檢柅姦欺若老於州縣者眾始翕然譽嘆而識者知其必逺到矣元祐五年除國子監主簿上言太學賢士之闗今教養之法𨿽存而奬勸之恩太薄願復熈丰三年法又嵗補學生冝設次於他所糊名謄錄以示至公其後卒施行紹聖元年攺光祿寺主簿公案官判格目簿掌鉤考而已今輙預寺事非先帝意也請如元丰詔書從之遷衛尉寺丞中都嵗出甲以給戍兵匠仍舊制爲廣修循緣積久率體重不便公請攺爲以適時用奏可哲宗旣親政事延見羣臣雅聞公名召對便殿公儀觀秀偉音吐華暢帝不覺攺容禮之擢提舉京東路常平等事入辭勞問彌渥翼日語執政曰朕嘗見韓琦畫像粹彥甚似其父可以郎官畱之遂除尙書司勲員外郎防擇廷臣迎勞北使帝滋欲試公視事未逾月卽以爲正旦接送倅使建言聘使所過州守將或缺則鄰郡官攝行其禮而不預郡政吏人易之或因以闕供請凡攝者皆領郡如眞悉著爲令充北朝正旦使入辭帝諭曰此行朕所選俟還當以右史處卿於是王師方西徵北人不自安巧爲詞端以鉤索我情或設張苛禮疑誤使人前奉使者數不稱防至抵罪帝所以戒勅公者甚備旣出境交口問公以西事公徐應曰小國有罪中國致討無預兩朝歡好事也且僕以嵗事來吾子幸見館無乃惟是相與飲食宴樂而已遑及其他北朝以情得絕口不復問逮赴曲燕其館伴耶律祐告曰生辰使者吾君以病不置酒今以公名家且使有禮故自力疾射於館中其酋老矣自載以車與其孫來觀因輟所乘馬二以侑射禮且俾畫者竊圖公貌以歸初聘使入賀至客省帷北人必持香藥酒來飲客故事跪而飲飲而不拜中間蓋有誤爲之屈者矣至是因借其口欲彊公以必拜公持故事不可俄有以北主之命迫公者公毅然曰使人所守惟義與理而已隳舊典以凟歡盟𨿽帳前之命所不敢從也爭旣久無如之何因趣班入以末殺其禮已而其臣李儼者來就館燕公且問故公以誠諭儼因告之曰帳中之飲舊矣而近者則廢之一杯何足爲輕重所惜兩朝大體也儼蹴然慚且曰歸當以曲折白吾君明日復遣耶律祐來餉酒卒跪飲如故事祐私公曰吾君欲廢此禮念若不足於公所者故復致之他日恐不可得也前後使者數輩爭香藥酒皆不能得至是始正其禮而還今上皇帝卽位伯兄儀公相以嫌攺少府少監崇寜元年遷吏部員外郎升郎中二年以久次乞補外得知陳州至則欵庠序禮諸生奏乞國子監完書以頒學者築堤於郛民不病水其惠利皆至今儀公遷公亦罷州事管勾西京崇福宮五年有防許自便得管勾西京畱司禦史防大觀元年春車駕幸興徳禪院上念治平興王之迹追懷元勲制詔有司韓琦子若孫嘗以累在吏議者其除之因復以公爲陳州守有司居養鰥寡孤獨之民不幸而病法當徙安濟坊而坊所廩給視居養爲削愚民有病輙自匿不肯言矣故藥石多弗逮公請均所廩遂革其再管勾南京鴻慶宮賜三品服丁崇國憂政和元年旣除防拜光祿少卿上享原廟公攝太常卿贊相祀事禮成上語執政曰粹彥容止殊可觀俄命接伴天寧北使入對上曰卿久外盍自陳公對曰先臣有訓子弟無尺寸勞咸已衣食縣官異時𨿽毫髮毋得幹朝廷臣奉以周旋弗敢失墜上喜曰光祿朕所除然職事簡少俟歸當有以處卿使還復對面命公爲祕書監公惶恐奏言防府世髙選臣昧死不敢當翌日賜進士出身遂拜祕書監閱月除尙書工部侍郎兼詳定一司勅令二年拜徽猷閣待制知興仁府防中山謀帥上雅倚重公且累試不疑遽擢公定州路安撫使爲步軍都總管兼知定武軍府事魏王儀公父子曽帥定皆有功徳在民洎聞公往兵相賀於屯農相慶於田黃童白叟呼舞踴躍以須公來公亦凜然感世家之績痛自力以答民望並邊弓箭社敵素憚之定武號尢盛控贏三萬公旣以恩信拊循其人請介農隙稍部分以軍法遂爲精兵庫甲自熈寧間薛向嘗比次之浸繁不復理公命將士枚數其物完壞補缺無慮四十萬又請修倉羨錢繕治庫庾而戎器櫓具之儲靡不鼎新嘗有防訪備邊防公條上數千言大略以廣儲畜利器械寛民力作士气先爲不可勝以待敵識者韙其說三年復拜工部侍郎兼詳定一司勑令及九域圖志五年攺吏部管勾右選天官掌銓敍百官之資品分曹以四而侍郎右選爲最劇異時三班院也以武仕者類不通文法甘心胥吏又多窶子寒人吏得以詆欺文籍放分比例駁殊重輕低昂一出其手甚則刋滅舊制宛轉遷就待次久者至累世不得出他日居是任者頗欲有所攺張顧根株連牽簿最缺穿內沮黙不敢發上夙知其命公革之公以爲吏所本在法法所恃在籍不澄其原法不可用也因請凢在選者毋限內外人書閥閱一通有司覈而上之天官天官受而書焉以作新籍前資故秩罪廢逸亡殿最毫釐炳然在目總爲員以萬計而吏之贏縮始得以稽比矣繙庋閣掊坌塵墻隅壁角之隱獲故牘三萬二千六百中得前後制書二千七百七十六緝聯蠧毀定去復重編爲甲令者別七千五百二十六罷令之不當者四百五十決其眊滯不理者九百有六吏以符檄私自匿來自覺舉者二百九十八他小簿最尙不在是凢損益廢置合五萬四千一百有奇奏請增置郎一員以折其務因取當注之闕附以格令大書而揭之門吏讙語曰吾所當得盡在此昔不我告何也上嘉其勞進公秩一等官吏班賞有差七年春淑人陳氏亡乞補外上弗許曰卿方宣力安可去朝廷公請不已上躬禦翰墨批卻之命通侍大夫保康軍節度觀察畱後直睿思殿童師敏還以章付公防中山偏裨有所擅興上以將不任職黜其人拜公龍圖閣學士復帥定武入謝上曰卿父子世捍邊得逺人心顧疆吏無狀不能體朕意姑爲朕往行召卿矣因輙就道所請幕府吏戒以亟行毋畱旣次都門外命協忠大夫保平軍承宣使直睿思殿鄧忠仁持賜金魚佩蓋特恩非故事也至軍中檄諸將曰冦來則禦去勿追他吾自任之敢違約束者斬令下肅然遂無事可爲敵亦服其威信不敢有桀魏大水饑民流入公界被防賑濟公擇謹厚吏分部廩食勅取荒政所當施行者科別爲籍按以從事而命僚屬鉤考其中失綱維周宻纎悉備具所全活甚眾一日祁州民數千人相率詣公請就食公厚慰撫陰召所屬吏徐徐諭遣皆感泣辭去因上言所部當均糴今嵗方厄願普蠲以輸民奏未報有司以詔防趣州縣甚急人爲公懼公太息曰上仁如天吾不敢愛死卽復條具以聞俄果報可民以手加額感天子厚恩且徳公請之力也詔以軍中機事多漏禁諜告毋得泄有司奉行過當斥堠不相通公言北人動息疆吏所宜參知請除不當漏者他許闗逮如故事從之議者欲引滹沱水注塘濼中且規保塞博野二境間築長堤以限水公按圖經水所占田當八十三村計戶二萬一千而河所灌輸博野直其中央堤不可立移檄鄰帥列其事偕上議卒中格公初受命屬疾方稍閒防被防趣行觸熱疾馳不少休家人固請徐之不可至開封未防復病尙自力決事一日子亟趨過庭公獨閒語有寄門戶意人怪其語不倫俄浸棘上書請奉祠事上以公再將有安靖勞書其章尾卻之詔甫下而有司以公不起聞矣命以批詔付其家時八年正月二十九日也年五十有四積官至宣奉大夫龍圖閣學士爵開封縣開國子食邑六百戶詔贈特進資政殿學士官其子若孫五人命轉運使沈積中助其襄事之須隱終之典於數爲縟自始病將士日相與禱於神其薨也吏民奠於堂下日數百哭皆失聲而去娶陳氏資政殿學士薦之女先二年卒追封淑人子男十四人哲將仕郎覇州司理參軍栝將仕郎恩州武城縣主簿柘從事郎監中嶽廟極朝奉郎大晟府樂令格將仕郎監北嶽廟檢承務郎管勾延祥觀楫承務郎中山府路安撫都總管司管勾書寫機宜文字次程和穰祐他未名女七人伯嫁承議郎徽猷閣待制提舉醴泉觀蔡莊仲嫁朝奉郎軍器監丞蔡堅次繼莊之室季嫁通直郎充徽猷閣待制提舉萬壽觀兼修史參詳官蔡條防未嫁哲栝格程與未名之子及伯仲二女皆前卒孫男女十人公莊重肅恭弱不好弄性純孝未冠遭王之喪哀若成人事崇國夫人致其色養夫人病晝夜供藥飲不去旁近逮其歿防至於毀先是公以列大夫秩當任子上書願昜其恩以封母詔拜崔氏普安郡太君後遷淑人公晚自念當以年勞得光祿大夫旣緣著令獲以郡夫人號𨿽死且不恨不幸未及降制書而公薨已而語浸聞天子憐之特詔贈崇國夫人過其初志嘗因進對上以嘉祐定防事訪公公對曰先臣琦奉詔本末神宗皇帝銘而刻之石矣上曰顧豈無家傳邪朕欲究其詳公對曰先臣平日戒子孫無貪天之功以市恩言未去耳臣不敢上曰朕自欲之卿勿辭他日命興徳軍節度觀察畱後直睿思殿梁師成取以入上旣益得其所以然恩進丞相爵爲王且諭公曰本朝異姓大臣無封王者獨韓王普與卿父二人得之家傳所載撤禦殿之簾此尢大臣所難者而國史乃弗論著朕已詔史官續書於防矣是日公與工部尙書馬防同以職事對上顧謂防曰眞所謂定防元勲也公頓首謝魏公兩帥定訖五年凡所施設後莫能昜公與儀公皆再剖符遵王之爲民甚宜之王旣廟食於府公與儀公咸侑饗其旁遂爲世祀北敵嘗小入甌脫爲邊患防聞公至相語曰小魏公來吾安敢犯之卽去治邊久益習知軍中利病馭將士有體小大惕息不嚴而威平居接士大夫恂恂盡禮惟恐少失其意好賔客喜推轂士有王遺風士逰其門者周旋慰藉之趣於有成不必已出性寛厚不苛察部吏不自好者以聲色訓切之甚則約束以法期於勿犯而已終不傅致以罪族屬無疏暱待遇委曲咸有恩意可紀猶子容與其婦趙病踵死已而其孤復將歿以後事托公公取猶子向之子曼冑爲容後而閡於法因請諸朝繇沒曁存咸霑公恩平居無他嗜好獨好書喜文章自爲小官卽慨然論事至白首不少倦所論奏率施行人蒙其利有文集三十卷奏議四十卷藏於家公席王慶之餘故家遺法目濡耳染才優器良適相直遇故頴脫傑出絕人逺甚哲宗皇帝一見待以國士而未及甚用至今上皇帝察其忠謹醖借遂擢行間列侍從入備論思出將方面毎除一官率常先被防而後受命公益感激自誓思有以報萬一者嘗從容謂子弟曰先王平日𨿽一告匄之字未嘗以畀人吾遭明主受教父兄不負斯言足矣汝曹識之其立意蓋如此將以某年某月某日塟公於某所謹條次公之治行勞烈著於見聞者具如左方政和八年十月初一日朝請大夫行尙書度支員外郎趙某狀

墓志銘

翟靜叔墓志銘

余少居鄕裏與靜叔爲鄰靜叔家道南余家道北兩家兄弟無日不往來年盛气鋭議論頡頏不肯相屈下時飲酒賦詩雜以蒱博狂叫怒罵至於忿色厲詞他日相見輙歡然如故蓋率以是爲常已而各從事於四方有合有離不數載一相見最後余自河東軍中歸見靜叔於京師追數疇昔故人已喪失其十二三餘固多病早衰者而靜叔爲尢甚無皮膚轉側呻吟手不持酒杯而獨勸余以飲余踧踖欲去輙弗許曰吾屬相見難子賔賔何爲者余退而告人曰靜叔衰矣語不類少時後數年果以疾謝事而歸公卿貴人以靜叔年尙壯惜其材可用幸不甚病則欲請於朝起之而靜叔病終不損竟以政和八年三月壬寅卒年五十某年某月日塟之於滑州韋城縣某村先大夫之原靜叔姓翟氏諱惇仁字靜叔世家韋城曽大父諱某贈兵部侍郎大父諱某尙書駕部郎中父諱某宣徳郎贈朝散大夫母太宜人傅氏靜叔以大父廕爲郊社齋郎歷眞定府司理濮州司法參軍邢州鉅鹿尉洺州軍事判官邢州節度推官相州觀察判官知開徳府之衛南開封府之雍丘縣南京防亭鎭搜檢私錢知河南永寧縣監在京粳米中第七界泗州糧料院辟中山府司錄未行遂致其事積官至朝散郎賜五品服娶王氏先某年卒追封安人男女十人輔將仕郎轄與季女皆幼他皆早卒靜叔雋悍亷直好讀書喜更事鉅鹿瀕河冦攘所走集靜叔部吏誅獲劇盜甚眾方建澶淵爲北輔增築其城靜叔董役夫數千以軍法號令先眾十日畢部使者奇之因請於朝以令雍丘已而他使者來與前使者雅不喜凢所汲引一切以法逐去摭拾靜叔百方無所得猶坐奪邑朝廷不以爲直防更泉法禁大錢毋得至畿甸而冒法不已議者以爲東南之錢舟銜尾而上防亭楚宋之津也儻得健吏司察之宜立止因以命靜叔於是舟之浮汴而下者嚢篋纎微毋得隱欺𨿽達官要人气赫然一切以詔令從事眾頗怏怏不悅而法以大行靜叔自少喜爲詩思致捷敏取成於心隨手應筆律切典贍【按原本訛作畜膽今攺正】尢好古博物道逢寶鼎奇器不計家有無倒槖易衣志於必得自淮南歸舟重不能自運人宻覘其所載則皆泗濵所得浮磬怪石也平居治一室痛灑掃案不畱塵列所蓄藏尊閣而嚴奉之自夏商周秦漢魏以來鐘鼎卣彛罍爵盤洗琫珌鉤璏仲丁之壺甲父之鼎虫篆鳥書隱文逸字粲然畢具太湖洞庭林慮靈壁之石重峯疉巘殊姿異狀雜錯其間皆躬自防持旦暮拭拂戒守舎兒手觸吾器必痛杖汝客至則導之使觀裴回周覽躬指而告之曰此某時之物距今若干年此得於某所家中此吾脫盛寒之裘而獲者也因道古今制度沿革欵識眞僞皆歷有次第旣病不能興猶取置臥內寤寐對之嗟夫靜叔若未能忘物者𨿽然其賢於世之人囿聲色梏財利生以身障簏死以妾狥葬者蓋亦逺矣靜叔平生負恃其能思欲以材自奮爲人刻意彊力鋭於趨事故當官矻矻求爲可知而終無所遇合使其稍假之年而不嬰以病將必有所建立無疑也嗚呼天之能勝人久矣靜叔何尢焉將塟其弟純老謂予銘吾兄莫宜於子余曰諾遂銘之曰不矯矯以爲髙不孑孑以爲殊不深閉以爲隱不背馳以爲迂玉出而沽金躍於鑪曽弗售余而稅於中途哀哉若人其命已夫

欽定四庫全書

竹隱畸士集卷十八

宋趙鼎臣撰

墓志銘

韓至之墓志銘

漢袁安楊震以淸徳直道致位宰相傳祚儲祉燕其後昆晉王導謝安身任社稷之責而世濟其美咸數百年不絕烏虖盛矣宋有天下故大丞相忠獻魏王再受遺詔安國家其子儀公繼踵居相位鐘慶孕良枝葉蕃昌凡韓氏子弟器宇輙能逆識之有韓字至之者魏王之諸孫儀公之從子余少從其遊知其爲賢者也初以王廕爲試祕書郎嘉興主簿更湯陰鉅鹿尉知鼓城槁城襄邑縣通判魏定鎭三府除軍器監丞擢提舉成都府路常平入尙書爲工部員外郎攺軍器少監管勾嵩山崇福宮知淄州通利軍鎭江府以病卒於官年六十四官至朝請大夫服視三品至之聰明疏通長於政事方少爲吏已籍籍有能名嘉興富家兒冒儒衣冠郡邑間施施無忌憚他日邂逅遇至之欲以賔客見至之曰若吾甿也不可揖使去一坐皆竦湯陰田舎翁亡其耕牛之舌來訴至之至之謝曰牛不可活矣恣烹之俄有告翁屠牛者亟執之曰若盜牛舌柰何又以是誣翁盜立服鉅鹿素多盜至之嚴保伍謹追胥常以薄暮疾驅至四鄙稽比其人人人虞尉來至立以須盜不敢發鼔槁號劇縣人喜訟而囂爲令者率多以罪去至之連宰二邑治皆有迹鼓城並滹沱河嵗溢壊田至之築堤禦其衝訖三年民無水憂遼人入貢往來官軍以車防致輜重皆亡命不進伺夜攘貨財掠子女內之車中吏不敢詰至之偵測姦狀一日坐驛門躬索之得男女十數人縱還其家而寘卒於法洎受代民相與遮道畱之累日後十二年以尙書郎持節庭勞北使過其境兩縣之人爭迎拜於馬首去思之意未始衰也魏爲別都守筦鑰者皆舊弼耆臣尊貴不事事事決倅貳至之居其官號尢稱職調娯猛寛防矯中失剗夷痕瘢納以中道府政以理人或不知其自至之出也旣丞軍器卽建言武庫所儲嵗繕完無已時承平積久率朽鈍不便利願俾有司擇可施用者命工修補他悉以熙丰新法從事輔臣以聞哲宗皇帝中說顧曰是議孰爲之昔居其任者漫不以請何也於是帝方勑大臣薦進人才至之在選中召對稱防因擢常平入辭帝不遣遂以爲東宮屬今上卽位儀公入相以嫌徙少監始魏王畱守北都春秋髙矣至之以愛孫侍旁典記室贊內事王甚才之至儀公於羣從中尢賢重至之至之所以事公亦最謹晨昏去來不自嫌猜公罷相論者指其暱坐奪少監書其官氏於籍以詔有司是時今太師蔡公方在翰林聞之笑曰兄弟之子猶子也世安有父子而弗許往來者乎旣秉政立白上刋其籍稍剖符竹典大郡治聲駸駸流聞且復用於時矣無防何而病遂不起悲夫至之天性純孝內行修飭居親之喪哭防至於毀同僚練定得疾僵路側至之馳往躬防至還舎又與造請諸公間以祿其子如此類甚眾居官亷平喜以惠利及物所至州郡輙簡廚傳節燕防當官者有市於民命籍書諸旬一閱之僚屬頗怏怏不快而吏民咸徳其不擾也至之父諱直彥贈金紫光祿大夫大父諱琚贈開府儀同三司於王爲親昆弟母崔氏魏郡太夫人娶晁氏太中大夫仲徽之女繼室範氏尙書右丞純禮之女封某號皆前至之卒長子慶冑防有令聞未冠而夭晚得二子曰堯輔舜弼堯輔今爲將仕郎女嫁朝奉大夫通判解州晁明之朝奉大夫管勾北京畱司禦史防李祠一未嫁他男女皆不育韓氏世家安陽沒皆塟水治至之同產三昆弟相友愛甚伯兄蚤卒至之拊其孤如已子至之之亡也兩子弱未克喪事季弟詔方以朝請大夫拜冀州守經營其塟無細大不躬他日泣謂余曰余賴先兄之訓以及此今將舉其喪以從先大夫於九原子實知吾兄敢請以銘至之卒於政和五年七月之戊寅而塟以宣和元年某月之某甲子銘曰古求忠臣必於孝子於厚者薄則安可恃嗟嗟至之篤於吾親吏議其過可以知仁帝庸起之俾牧於州謂將有爲而逝莫畱王孫如林不顯亦世我銘至之則獨以此

故朝奉郎太常丞劉中行墓志銘

重和元年秋九月某甲子有宋朝奉郎太常丞劉中行卒其猶子岑以書來訃且曰叔父不幸窮一生以至於死今其孤弱未足以有托是死而又窮也將以宣和元年某月某甲子塟於某所願夫子哀而銘之叔父死且不朽又曰岑少失先人之怙叔父自吳興舟載岑與俱至嘉禾而入諸學其意殆忘其身之窮而必欲見岑之有成也岑非銘不足報萬一敢固以請鼎臣昔舉進士與中行同賜第於廷中始相識其後皆娶王氏中行之妻則吾姨也故相知爲最深讀岑書而泣曰烏虖中行一至於此銘非余其誰宜爲中行諱安正字中行曽大父昈贈尙書刑部侍郎大父述當熈寧間任禦史贈金紫光祿大夫父握故爲朝請大夫贈通議大夫母曰安人傅氏中行初補州郡吏三遷而爲開封府參軍出爲定州路安撫司勾當公事擢大宗正丞坐開封時鞫獄有所不盡貶秩三等免所居官更赦以爲潤州丹陽監稅管勾陜州太初觀於是朝廷稍憐之以爲中行故儒者曩諉以獄非其任致抵罪太常禮樂之司儒者所有事也復召爲丞秩滿遭母憂防喪東歸哭泣飲食不越於禮至山陽得病遂不起年五十中行純厚樂昜貌如其心事親孝與人交久益篤官𨿽卑其臨事未嘗苟遇有所不合不肯面折彊爭徐以語剖其端從而調解之事輙冰釋官長咸親厚而聽信之爲眞長者平居賦詩屬文手自讎書無虛日求古人用意處殆忘寢食至進取則昧然不知其方以爲士當守其職而已非復可以他求也顧當路有力者旣嘗知我則亦俟之云爾終不肯出口有所乞憐卒以此不遷其罷宗正時他人視中行有不堪其憂者陰察其起居則晏然如平日旣得丹陽客賀之曰子罪釋矣筦庫非所處也盍圖之中行謝曰吾謫不久已得祿厚甚矣尙何圖立治任將行有防許奉祠事乃已其於榮辱至如是家素貧無以爲資母病於京師倒其槖以爲醫藥費其沒已殆不能斂而中行又亡也一室之內母柩在前子棺在後祭無壯子室無嫡婦防孤累累無所托依儒者之論以爲仁者壽而生也直至回牛之死有所不合則舉而歸之曰天也嗟夫若中行者非天吾誰尢哉中行初娶吳氏再娶王氏尙書左丞安禮之女皆前卒追封安人三子嶧嶸岐與二女子皆尙防而嶸九嵗入太學已能徧誦九經及他詞章詔賜童子出身嶸𨿽童子其容止見解已若老成人劉氐之慶蓋未艾也岑字季髙博學有逸才中行所素奇愛者銘曰嗚虖中行眾方軌以中驅子左而趨人角逐以競及子拱而立有蘊不出有賫不沒吾見其穉角而騂然者則英物也天其以是慰子於他日乎嗚虖中行

範彥武墓志銘

紹聖初彥武始官韋城防余以喪居於鄕彥武與余防相好也三年冬彥武遭汝州憂余往弔之明年春而所生郭夫人繼卒哭泣過哀貌毀甚气息僅屬余退而告人曰彥武殆可憂又明年春而彥武以不起聞嗚呼彥武諱世徳姓範氏彥武其字也世爲魏人後家於靑皇祐正言諱令孫之曽孫贈監門衛大將軍諱禧之孫故汝州太守朝請郎諱綬之次子母曰仙原縣君錢氏彥武少謹厚在家無子弟之過長尢修飭以讀書自喜其出而仕也非其志故益自力學於平居淡泊左右圖史室宇蕭然被服若儒者與人交恭敬欵宻和昜不流爲自負所蘊思有以自見嘗以其業幹有司輙不售故每每爲詩喜道其志識者憐焉其爲吏能不以筦庫卑污爲可薄當官事事不肯茍且凡所設施多有法度居二年嵗課大增以是得聲譽見爲稱職素羸多疾晚復病肺毎發輙致殆余之初見彥武蓋已臒然矣汝州之防不數月而郭夫人亡彥武重自悲傷𨿽寢食從禮而疾益痼旣防其親柩歸裏舎矣竟以故疾卒年三十有二時五年正月二十一日也聖人於毀戒在滅性以是卒者春秋譏之以爲孝子不以死傷生示爲人後之誼也若彥武始而病旣病而離憂方其去家而爲吏也亦將自效其材力以姑慰其父母之心今二親之旤至不旋踵回顧其家窮無所歸抱久病之支離當洊仍之鉅痛其勢必不能以長生久視於斯世矣則𨿽在喪而沒後之君子推本其性而恕之可也故余於彥武之銘尢爲之深悲焉彥武之配曰建陽縣君趙氏今大宗正某公宗粹之女𨿽貴而有賢能行執婦道以承其夫天子推恩澤之令故以彥武補右班殿直再遷左班殿直而監滑州之韋城酒焉彥武有一男子尙防於是彥武某兄將以某年某月日舉彥武之喪從其先君塟之於靑州益都縣將相鄕之原前期以書屬余曰子與吾弟逰久今塟有日不可以無銘廼爲之銘曰學欲有立而命不逢仕欲有養而親則終歸依其先維志之從烏虖彥武尙固玆宮

彭子發墓志銘

重和元年冬十二月丙戌夜鼓三下外聞叩門聲甚急亟遣人應之則故人彭戢子發手所貽書也余獨念此何時而倉卒若是發燭讀之曰戢不幸卒以謫死以後事累故人詰朝走往謁之則妻環屍而泣矣余入哭且弔問何以斂曰無有也問何以歸曰無有也於是西蜀之士大夫防於京師者相與出貨財具棺槨乃克斂且歸余獨貧不能賻其妻安氏泣曰子發與夫子防最久儻得銘以志其藏則贈死之禮何厚如之餘曰諾旣而命其子儼以書來告曰將以某年某月日塟於某所願以銘爲請子發姓彭氏其先京兆長安人後徙蜀之渠州髙祖爲鄰水令樂其風土因又爲鄰水人其後三世皆隱不仕考諱燾娶王氏生子發旣登朝以著令追贈其父爲奉議郎王氏爲太安人子發登進士第調涪州司戶參軍召試學官充成都府州學教授知眉州靑神縣擢太學錄遷太常博士提舉淮南西路學事攺兩浙防罷學事使者得通判棣州未行學事置使如故復得兩浙坐法免未幾管勾亳州明道宮退居其裏防郡將恣暴墨多所侵牟子發素剛不能堪公以語斥其姦訟詞交興將坐抵罪而有司用法過當亦免子發所居官稍更赦令遷奉議郎復提舉嵩山崇福宮抱其具獄入訴諸朝事下有司有司含糊不卽決於是今大丞相丰國余公故嘗與子發爲僚於學者哀子發之窮困於法吏不能自解免方以其章下大司防雜廷尉議所當坐將有以湔洗之而子發得病死矣春秋方六十烏虖子發於經書爲博通多藝能善琴家蓄古琴一張悲歡寒暑不以去身與交防毅然諾重意气性忼直不能容忍於尋常人故與世多齟齬數起輙僨至阨窮不自聊則取琴而鼓之方其操歸風雜履霜聲出金石气象犁然或奮袖起舞慷慨抑揚初不自知其有十年之謫也尢好誼喜賙人之急爲舉子時將防學京師持縑三十端爲道路費防鄕人有窶者困不能與計偕因歸以縑而自輟其行其行已類如此顧妻子不能語其詳也旣官太學僦屋於學垣之西其隘容膝家蜀人也善蜀烹余爲博士每下直輙從子發圍棋飲酒醉飽而後去殆無缺日已而余被汰爲山陰從事去京師三千里濤江之東防稽山之上交友故人稍稍謝去絕不相聞無何子發持使者節至越余迎謁道左謹甚子發曰若非吾故人邪胡爲而若此復相與圍棋飲酒如平生歡餘以是愧其人子發初娶吳氏前卒繼室安氏封孺人生二男子曰儼曰佺一女子曰防子發之沒也儼佺皆尙防夫人攜持諸孤防其喪南出宛葉絕漢水溯峽江水陸數千里以達於蜀其爲人賢智有節操佐子發助力爲多古髙行婦人也子發旣善琴以其法傳之妻女防尢得其妙每鼔一曲子發輙太息自以爲弗及銘曰六籍之蕓蕓兮余旦昏而藝之忠信之彬彬兮余童艾而履之日皦然而正中兮千載之慶也浩蜀江之茫茫兮其弗濟則命也噫

欽定四庫全書

竹隠畸士集卷十九

宋趙鼎臣撰墓志銘

趙八行墓志銘

趙仲祥居衛之南貧者依之病者歸之四方之好事者往必造其廬下至閭巷小人無不譽嘆其所爲如是者六十年今天子以忠和孝友睦婣任卹八行論選天下惇厚逸遺之士衛南之人雜然言曰此非爲吾仲祥設也耶相與狀其事請於有司有司以聞天子爲虛太學館之不使與羣貢士雜試於廷旣賜第擢其姓名居甲科拜從事郎兗州節度推官居二年守臣馮大中奏言九齡治有績臣不敢嘿天子又爲之召至政事堂俾輔臣詢考其行能遂以爲太醫學正秩滿攺宣教郎畱不遣俄上書請老人或止之仲祥嘆曰吾景山一布衣願不及此行年七十矣不去何待有詔進官一等且聽以其職致事北歸故鄕鄕人出郭數十里迎勞奉羊酒具音聲壽樂飲成禮然後歸父老以爲榮宣和二年六月十一日卒年七十七是嵗某月某日於縣之景山仲祥諱九齡姓趙氏世家開徳府之衛南曽大父聞大父詡父定三世皆不仕仲祥旣登朝始贈其父朝奉郎仲祥爲人重厚彊力事親孝母亡旣廬其旁三年不忍去家素饒財至仲祥貲益丰自奉至約然樂施賙人之急倉卒叩其門𨿽未相識請輒諾求必獲無不滿意熙寧初縣官塞曹村決河役徒數萬一日餽用輒不屬有司大懼仲祥載粟千斛薪百萬以獻眾大喜功賴以濟元祐大雪之嵗流殍徧路仲祥爲粥以食餓者所活至不貲旁近親之喪不能舉爲之襄其事者以數十家其卓然可紀者蓋如此少無仕進意自念世未嘗以儒顯始課子弟讀書戒不得預家事痛折節延士大夫食客滿門以切磋漸摩之已而一門預薦書者至同時四人其後猶子宗說直方繼踵登進士第實仲祥發之晚而喜醫以爲醫可以衛身可以活人是亦爲政也遂精思以求之平居尢善養生呼吸吐納自謂臻其妙素魁梧腰帶十圍𨿽老矣肌體丰碩膚理腴潤步趨食飲若四五十許人人莫不異之初娶蔣氏繼室王氏男信臣迪功郎京畿轉運司催裝石叚一女歸馮氏孫男女十人始鼎臣髙祖塟衛南而居韋城韋距衛南猶東西家也故兩趙世相往來先公吏部視仲祥若昆弟然鼎臣與宗說直方及第時又爲同年生故仲祥且沒命其子曰我死必求銘於趙承之信臣以告乃泣而銘之曰我以其富亦以吾仁傾廩倒囊澤及四鄰逝將終焉景山之下行或使之卒莫余捨其仕晚矣而壽則多我作銘詩千古不磨

伯姊墓志銘

元丰中先君爲文登守歳秋當舉士間嘗語僚屬曰吾州𨿽小而學者眾亦有異才宿望可當爲舉首者耶丞掾以張卽功對方是時萊陽之人適以獄逮卽功明日期當入訊而吏持之急不聴自便先君曰嘻吾不可以徇獄吏而失賢請爲子執其咎立呵吏出府門而縦卽功使就試榜出果爲第一明年防進士髙等卽功徳先君厚甚防其配隨夫人卒而余之伯姊方擇對未嫁也先君曰求壻之賢誰如張卽功者卽功聞之遂請婚於是卽功起布衣家四壁立伯姊旣嫁屏華腴服縑縠若素處約者撫前夫人之孤慈仁惻怛意愛天至𨿽甚宻者不知其異也平居恂恂上承下撫惟以有所弗逮爲憂調娛防防杜柅纎芥蓋人有所甚難者性寛不妬忌他人視妾禦或迫於不得已至吾姊則坦然與夷出於至誠人人懷歸莫不順愛初佐卽功更州縣閱筦庫節衣約食未嘗使以家爲憂米鹽出納一毫縷以上必手自親之內外斬斬一切以法令從事故卽功爲吏以防聞卽功嘗曰吾困厄久矣晚不自意得吾妻之賢如此家其少振矣乎已而男有室女有歸甥孫盈前無不滿意元符二年封太和縣君崇寧二年六月七日以疾卒年五十後十年追贈宜人趙氏世家滑州之韋城皇曽祖諱祕皇祖諱永寧贈金紫光祿大夫皇考諱某仕至尙書司勲郎中贈中大夫母曰宜人周氏伯姊天性婉娩資以明智尢重厚寡語言先君之喪殆不勝其哀時節薦祀舅姑禮畢必攺設位以饗前夫人躬率子女諸婦再拜奠獻至老不少倦也其後卽功仕浸顯嘗持使者節以二千石祿致其事兩子世官食有田居有廬間輒歔欷謂其子曰此爾母之力柰何耕之而弗獲耶卽功旣卒其孤康民裕民乂民奉伯姊之喪自登至於沂以政和七年秋七月二十三日合於臨沂縣艾山鄕諸陳村王家岡之原謂吾舅也銘吾母莫如舅之宜使以爲請始餘生數嵗而失先夫人伯姊躬防以至於長其親則吾姊其恩實吾母也於是涕泣而爲之銘卽功諱田官朝散大夫云銘曰人之愛子必已出我撫諸孤眾如一燠寒飫饑體痛疾自孩而童至冠立甥來挽衣孫戱膝昔穮蓘之今秀實沂山之原考此室嗟汝後人勉自律

季妹十六安人墓志銘

鼎臣生六嵗而失先夫人同產伯姊仲兄季妺與余凡四孤兒伯姊後先吏部一年卒存者三而已季妺齒最防先吏部尢愛憐之旣笄爲擇其配得故丞相康節公諱升之孫陽翟張裁子義遂以歸之方是時子義嫡母崔夫人在堂而所生黃夫人共養左右崔夫人性嚴毅諸婦造次不敢輒進季妺蚤暮承顏惟謹退從黃夫人伸其私恩恭愛後先曲折不違兩夫人皆喜曰婦得禮甚已而從其夫官州縣職內事子義歷官以防聞季妺能安於貧所以佐成其志甚備子義旣宰貴溪季妹暴得疾余時官防稽聞之悲曰吾以逺故不得視其疾𨿽然何以少慰吾妹之意先是季妺生數男女皆不育晚得一子曰導愛之甚陰欲求婦於外家而未敢發也於是余立遣使奉許以防女璿爲導婦妺得報果大喜彊力紉縫爲新婦裳衣然病終不損以某年某月某日卒於縣捨始子義信陰陽泥卜筮余雅所不喜毎毎相折難而不可奪季妺旣化其夫爲所漸染故亦惑於禨祥方無恙時嘗從容語余曰昔在漣水夢有何人告我曰若壽不過三十三其人與語皆了然蓋非夢也何吾生之短耶余深禁其語以爲不然自是季妺撫防穉加篤待妾媵愈慈其於家事姑息而已恬不爲老壽計婢妾有求去者輒好謂曰少須之俟我過三十三恣汝所爲旣而果然烏虖子義旣登朝追封安人以某年某月日從於先姑之兆子義嘗求余文以志其墓余不忍也後十三年子義以朝請郎拜嘉州守病卒於京師將合導以先人之治命爲請乃泣而銘之銘曰曩汝眞夢乎則死也何自而知之曩汝非夢乎則生也孰從而告之以爲妄歟則旣不能逃其期矣以爲信歟則何造物者之規規也姑亦鑱諸石以志餘悲而已爾噫

吳夫人墓志銘

夫人吳氏世家京師髙祖廷祚事太上皇爲樞密帝毎徵伐四方輒以謹信守筦鑰見謂勞臣父守一左千牛衛上將軍母曰華原郡主趙氏夫人旣笄而嫁爲侍中某公孫正奉大夫南陽張公諱宗望之妻華原燕王元儼之女夫人蓋太宗皇帝所自出也而又家故樞臣夫族皆貴公子門地寵甚夫人旣歸修婦道佐子職恭儉謹肅身不自知其貴事姑舅垂四十年竭誠盡孝左右奉侍如一日心不自知其勞睦宗族收婣戚疏密有恩人不自知其異正奉公薨撫諸子慈而莊愛而一已而諸子踵以材徳進顯於時夫人之教爲多於是伯以顯謨閣直學士歷帥瀛並二府叔以右司員外郎典皇長子記室仲季咸以推擇爲朝廷所官使夫人老矣气體康彊聰明不少衰上嘗命右司公使北庭道當出髙陽入辭上問夫人起居狀嘉嘆久之因敕過瀛傳詔以勞其兄所以寵光夫人而慰懌之者甚渥髙陽之人皆以爲夫人榮防朝廷更定封爵拜太碩人夫人春秋益髙諸子皆華髮顯謨公以方伯祿致養嵗時嘉慶將吏僚屬詣門下謁衣冠滿堂上愛孫諸倩奉觴薦壽搢笏跪起者相摩於旁夫人欿然無侈防色已而顯謨公罷河東兵與右司公相繼以事左遷視人情溫涼缺有間矣而夫人怡然無慍戚容性寛仁樂施與所以賙戚屬者甚備下至臧獲母不愛也逮亡恙時卽自制送終服且以幣諉金山浮屠營所謂佛事者其扵死生蓋若無所甚愛云夫人生四男一女長曰近奉直大夫提舉西京嵩山崇福宮所謂顯謨公者次述修武郎磁州兵馬都監次叔夜朝散郎提防亳州明道宮右司記室公也次適宣徳郎管宣州寧國觀餘皆前卒孫男十八人蒼舒宣義郎大名府司錄事大臨承事郎管勾彭州衝眞觀庭承務郎管勾南雄州防僊觀容承奉郎磁州武安縣丞叔達承務郎伯奮叔獻季仲伯虎仲熊伯達叔豹伯適仲忽大鴻伯益伯防未仕孫女五人忠翊郎監滑州天臺埽物料塲宋徴通眞郎潁昌府司錄事楊爽登仕郎監北嶽廟楊淵假將仕郎趙伯牛將仕郎京西南路提舉學事司管勾文字錢堪其壻也曽孫男女十七人政和四年夏六月癸丑夫人以疾薨於磁州之官舍年七十有九秋某月某甲子諸孤之於潁昌府陽翟縣大隗鄕髙村正奉公之兆某顯謨公客也夫人待之若子姓然客有問夫人之徳者某應曰閨門之行隠矣𨿽然觀其子足以知其母今顯謨公以忠孝勤勞連將西北折衝禦侮聲績偉然兄弟接武更職華要夫人之慶厚矣寵祿之報抑未艾也客以爲知言將諸孤謂某非吾子不足銘吾母亟辭不獲命乃泣而銘之曰抑抑泰伯棄豳弗居自西䢐荊爰始氏吳逮於孫曽度祉而興克踵其武懿厥延陵芮居長沙漢大司馬不隕其承世有聞者宋受天命四徵弗賔帝有筦鑰屬我信臣信臣勞止乃燕厥後是鐘夫人惟徳之茂本支詵詵實自其出嫓於公孫不顯其匹爲婦而順不愆於正爲母而慈卒厚厥慶其慶維何晜弟翼翼朱紫成帷來時飲食春秋時節大纛髙旌元戎先路版輿是迎旣貴且壽甚康而適凡人所願母弗我獲更八十祀以沒其身誰呱其泣白髮老人惟杞及梓我則種之帝掄其材旣克用之孰施云丰而報不鉅納銘於藏以詔終古

束邦憲母李氏墓志銘

魯人束斌卿將其母告於其友衛人趙鼎臣曰斌卿母李氏世家隴西之城紀父來有奇行隠身弗出以其女歸吾父吾父家貧而喜客來無時至必相與飲食醉飽不問家有無吾母欣然擊鮮釀醇以饗之未嘗以闕告斌卿旣孤衣食益不足吾母訓之學而勸以仕數舉進士不利怠而欲止吾母曰汝學未也勉之已而起家登進士第得官東歸入謝於庭閭裏聚觀迎賀洶洶吾母不色喜徐曰固先人之慶也汝何自得之他日吏於寃朐以公事免宗族唁焉吾母謝曰兒不職而黜宜也第使無愧心其亦足矣俄以赦令復斌卿喜入告吾母吾母曰國恩寛汝汝何以報之蓋其平生隠約困窮數矣終未嘗有戚容旣而稍丰意象防防亦不見其有所變也晚節喜浮屠氏燕坐焚香讀誦其書淡然若與世絕者年八十以某年某月某日卒以某年某月某日於某所生二男長冠卿早卒次斌卿也宣教郎沂州沂水縣丞孫二人曽孫八人其槪若是願吾子銘之斌卿字邦憲父諱某某官家於鄆斌卿質朴有行義不樂文飾常獘衣冠徒步塵埃中卒然遇之往往不知爲官人見其貎古服怪則又疑其爲劍客奇士也與餘同年登科余獨厚善之銘曰生之所願得者壽也死之所欲傳者後也夫人旣兼而有之矣余又從而銘之蓋庶防其不朽也

孫令人墓志銘

故魯國溫靖孫公以道徳學問事神宗皇帝於東宮晚節致位樞府爲時耆臣有季女愛之甚與其妻魯國王夫人髙擇其配貴族家以少年公子自贊來請婚者相比肩立莫能當公意最後以歸故大丞相忠獻魏國韓王之第三子諱純彥字師質今爲徽猷閣待制知開徳府溫靖賢其人以爲足以當吾女者也魏王身相三帝仍父子再秉鈞防子嘉彥尙賢穆帝姬拜駙馬都尉貴震天下令人以樞臣子望匹勢敵年十八適韓氏入門執婦禮卑甚事其姑賈碩人屏气鞠躬求其意之所欲而迎承之碩人老病凡膳羞寒溫藥餌增損非其躬所調嘗弗進也待制公自其少時喜從布衣諸生治章句校藝文閉門讀書一室蕭然令人能將順其意躬治家事細鉅有無一不闗逮故得專精問學卒成其志旣防進士第數剖符竹爲大藩守臣令人佐之飲食所當市之物裁當而已他不以煩人故所至吏民服其淸天子察九卿中治行潔修無如韓某者遂擢常僚列侍從宗族鄕裏持羊酒詣門下奉謁賀者在堂而令人病不能興矣年五十七以政和八年四月十七日卒於興道坊之賜第待制公拊棺而哭曰子昔與我同處其約今不共享其泰豈不酷哉聞者悲之令人柔順悟敏工組紃善筆札居親與其姑之喪率防於毀友睦娣姒惇厚宗族曲折有恩意親妾媵若子姓然無毫髮妬忌心都尉待制公同產弟也旣受室而病賜告家居賈碩人憂之令人調防之甚力逮瘉還第時從其姑過焉賢穆以家人禮待令人修前後之好相得歡甚然未嘗有一言幹以私人兩賢之女兄嫁馬氏旣各生子因相約爲婚他日大長帝姬爲子求之賢穆助爲請終謝不許曰伯氏有曩言矣吾不忍食也後馬氏甥夭始醮別族令人初封同安縣君後以夫貴拜令人一男曰裕文林郎女嫁左司郎中姚宗彥早卒孫男女八人以宣和元年九月十七日於相州安陽縣丰安村魏王之墓次孫公諱固鄭州管城人魏王諱琦其世系勲烈咸載國史趙鼎臣曰婦人無外事閨門之善史莫得以傳載𨿽然視其表可以察其裏余觀韓公立朝恂恂士大夫無識與不識皆推其眞長者則其化之行於家可知矣余固宜爲銘銘曰令人之慶席於溫凊擇偶之難來匹於韓丕顯韓公相國之子耕於筆端蓻此書史我預燥濕卒潰於成侍帝左右儒者之榮【原本闕】而不餔啜涕滂良人慟此臨穴其逝已矣而徳音存我作銘詩慰其後昆欽定四庫全書

竹隠畸士集卷二十

宋趙鼎臣撰跋

書楊子耕所藏李端叔帖

東坡先生旣謫儋耳平日門下客皆諱而自匿惟恐人知之如端叔之徒終始不負公者蓋不過三數人端叔旣窮故人無與相聞者今觀其書詞猶能使之眷眷如此今固有以得其人不待相識也宣和辛丑孟冬集英燕日東郡趙鼎臣書

書陸靈傳後

徐君作陸靈傳而自隠其名夫靈之功徳大矣詠於詩載於書紀於春秋旁出於周官漢禮傳記之言諸子百家以文詞義說道靈之名迹者不可勝舉蓋自揚雄孔融徐邈劉伶之徒爭以其智各推所長賢之則以爲聖人褒之則以爲從事然大抵往往得靈之一端而莫窮其趣獨吾徐君起而收其後取眾人之所未嘗言極自昔之所難爲容者搜索放象列而陳之折聖心於旣往發潛徳之幽光使千百嵗以來沈酣枕藉日用所不知者恍然大明而陸生之美由此益章嗚呼可謂勤矣君子樂道人之善凡靈之功徳施於吾輩尢多且久正當並智出力盛談極譽𨿽報萬一且若不暇尙何隠之有哉世傳靈之先蓋星精也其後有家於秦西之福祿城儀狄異焉薦之於禹是時禹方決九川愁水禍胼胝黧黒務求枯槁憔悴之士以共其功顧所薦乃獨溫醇軟美爲容恱者惡之不甚善也商之末世陸氏用事周公誅之且懲其族而申誥焉故不得志於三代之際秦漢而後其業浸廣武帝窮奢極侈以奉其欲旣而耗匱無所取資乃尊貴靈族以誘致天下末年民不加賦而上用足於是後世遂寶用其術而靈之宗戚子弟布滿郡邑歷至於今不廢也唐初五斗先生嘗爲陸氏作譜其說尢詳今亡矣不可復得然求之逸書大略如此余旣以不親見譜爲恨幸嘗竊味靈之餘波遺澤慨然歆慕𨿽未足以徑造其源然不可謂不傾其液者也遽喜徐君之能傳其事故爲之書凡靈之言行功迹徐君之所旣詳者皆不復綴惟著靈之世家焉

跋錢服道畫

錢服道顧盼精悍談辧縱橫雜以滑稽坐客絕倒已而徐考其言未始不有味也今觀其畫乃知此卽佳處故自不凡

王子猷在山陰月夜忽憶戴逵逵時在剡便乘舟詣之經宿方至造門不前曰乘興而來興盡而返何必見戴說者謂山陰去剡蓋百餘里遡流而上極爲﨑嶇經宿之興安得不盡以爲書事者之過今觀此畫溪山淸絕爽气逼人顧𨿽千里將必命駕而況一朝夕之頃哉細人喜以俗情度量君子類皆如此𨿽然防服道昔賢賞防將見詆於俗子矣【畫有雪滿剡溪】

退之詩曰猶嫌山在眼不得著腳歷往語山中人與我澗側石好事者之愛山動如此始余來洛便有意於嵩少官有吏責欲往不能所謂澗側之石顧又豈力之所能致哉幸服道與吾鄰而不吾鄙也姑將時閱此畫以自償其不得往之心庶猶愈乎【盡有云連嵩嶺】

自伯時父沒士大夫之畫未有超逸絕塵能繼其後者吾於服道蓋未見其止也

跋猶子棄畫

猶子棄少孤且貧自學書卽喜畫初無有教告之者所居環堵蕭然然圩墁之飾惟謹墻隅屋角無非畫也年益長家益貧其喜畫益甚昔之工一藝者往往多窮羿以射窮韓非以說窮孟郊賈島至各以詩窮終其身棄乎棄乎汝姑母工餘懼汝之窮也余昔從軍並州冬大雪凡五晝夜不止屋瓦之厚三尺一日從二三酒徒挾重裘馳駿馬相與登爽亭以望西山縱酒劇飲夜三鼓乃歸自以爲一時之豪也今觀墨隠所畫老子於此興亦不淺【棄自號墨隠居士】

雜文

讀酷吏傳

張湯杜周俱爲漢酷吏其所誅殺夷滅及因事而死者各不下數千百人然皆及身爲三公傳子付孫封侯出牧爲世家顯人較漢公卿自蕭曹而下累葉顯貴有如二人者乎世之說者曰湯𨿽酷然能薦士不揜人之美以爲陰徳之報余謂殺人與薦士其功過固有輕重就令薦千百賢才猶未足以贖數十人無辜之命況湯所薦其顯者莫若兒寛夫寛亦何足數哉然此尙爲有說至若周繼湯死之後詔獄益多廷尉及中都官逮至十餘萬人兩子夾河爲守皆酷暴甚於王溫舒而又史未嘗言其薦一賢揚一善者其不及湯逺矣然爲禦史大夫家貲巨萬死於牖下宗族子弟奕奕華盛延年欽業皆爲名臣校其所享於湯爲優此又果何徳以致然哉說者於此亦能自持其辯乎古今言禍福報應者多矣韓退之曰君子得福爲常得禍其不幸也小人得禍爲常得福其非常也但不可謂善而不福惡而必禍余謂此說最爲得之若湯周者是亦小人之幸者耳不可以一時茍免而遂廢萬世之公論也兄弟操兵各殺一人兄執以死弟逃而生因以起家遂爲巨室此亦時之適然夫安知其所由來乃私欲必有其說故詰之而不得不窮也詩曰靖共爾位好是正直神之聴之介爾景福易曰積善必有餘慶積不善必有餘殃書曰福善禍滛嗚呼斯殆聖人所以教天下後世者固必當以是爲說乎然其大理固亦不能逃於此也

戒殺辯

釋之說以人與物爲一槪曰人各有性物各有生殺是生者必有獲是報譬如雨澤起自污池斯須離天復爲池水以至於爲犬豕爲牛馬隨所緣而甘心其言循環復熟若執左契操質劑對手責償豪釐不漏世之儒冠而禪誦者莫不借其口矣余素非學釋者而亦嘗以殺爲戒或曰儒何戒余曰物亦生也人亦生也物之愛生猶人之惡死儒安可以不戒或曰儒固不殺生歟余曰子謂圓丘之祀若老婦之祭竈淸廟之歌猶田鼓之樂神邪說蓋有所取爾也郊而享帝牲用繭栗君牽臣從執刀啟毛神以降格物不疵癘吾之殺也以奉天尙何跂喙之足云哉王師凱旋六服防覲饔餼有秩殺體必備禮交意接下睦上安吾之殺也以治人尙何騂犂之足辧哉若夫方丈之席數寸之七食可享賓味足薦酒而復鐫琢鱗羽刳剔卵殻左炰右烹掉舌待餉是謂殘百生而快一心儒又烏可以不戒乎孟子有言見其生不忍見其死聞其聲不忍食其肉此吾儒者之說也或曰夫鼓刀而屠者日以殺爲事矣儒則食其肉柰何余曰是又不可以已也人以谷爲主肉爲輔七十而不肉將有餒而死者且彼旣殺之矣儒食之其何尢或曰儒者之道以兼濟博愛爲聖其教將使人人有士君子之行者也今吾子曰彼旣殺之矣食之無尢則夫鼓刀者信有罪焉儒知之而不能化則何如余曰烏謂是耶孟子矢人不如函人謂其惟恐不傷人也夫矢人又豈可以遂廢而不用哉特閔其擇術之不至爾然則鼓刀之不可使爲儒儒之不可以化鼓刀非道不足也勢不可也儒之論特辧夫義之當否而已彼一屠酤者又奚足以廢吾之說哉

蠍辧

童子遊於庭或遇蠍焉其父曰必殺之是夫懷毒以待人者也乘人之不意而病之者也九州茫茫人物昌昌而蕞爾之生爲之害玆不可赦其母曰不然物各有生生各有性懷毒者非蠍辜也天實使之然彼未毒我而我殺之不仁知天爲之而已讐之不智且蠍非乘人之不意也我不虞焉而犯之彼懼其傷己也斯毒我矣見一蠍而殺之天下之蠍可勝旣乎不足殺避之而後可爭未竟長子趨而進曰吾父母之論不太甚矣乎或者殺或者不殺均於情之蔽也父曰必殺之是病惡也而不知彼性之不可移殺𨿽多何益母曰勿殺之是原情也而不知彼辜之有不可赦者拱手而故肆其毒亦不可謂仁也天下之蠍無窮而毒人者不可赦天下之有毒者亦無窮而未毒人者不足殺屏之而勿親棄之而勿卹常置乎無事之地使無所恣其毒而可保其生焉吾二親之辧庶其通乎於是父母釋然而解怡然而笑顧童子而赦蠍罪

遊山錄

政和甲午夏四月餘與猶子奕祖徳將詣奉髙辛亥發韋城仲兄美之曁裏中親友餞別於羅固村之酒家飲至日昳乃就道夕次衛南縣壬子次開徳府癸丑次永平鎭甲寅次濮州祖徳馬忽驚逸數百步得行人執之乃免晚宿範縣乙夘次麟臺鋪謁宣聖祠讀李文叔所譔碑因憩僧捨酤酒於市頗美晚宿壽張縣囊輒告匱以金繒鬻於市皆不售丙辰窘甚僕馬皆告病次鄆州乃僕馬遂飽而前丁巳發鄆州夕宿新鎭戊午次翔鸞鎭去奉符二十里許大風且雷俄雨不沾衣止夕至奉符縣館於西寺己未復謁嶽帝祠下周覽廟貎久之至炳靈公祠因遊玉女池池水盡竭出敗楮錢如山邂逅縣尉曹餘慶者語余曰嵗至四月八日則四方之來者益希因決水取池中所投物籍而歸之觀中縣吏察焉僕爲是來也余問以今嵗所得曰凡得黃金二百銖有奇白金數倍其重縑繒衣服下至襪履亦數百計云晚與祖徳遊防眞館登瑞云亭且觀章聖皇帝金字所刻碑而羽衣之徒無可與語者遂歸於是余將登山假輿徒於邑中輒不具怠而欲止防奉符有姜子華居實者余故人子方之子也聞之造門曰子欲登山耶胡不告我輿徒細事耳卽徑出俄頃復至曰輿徒謹具請從子遊遲速惟命遂與居實祖徳三人者步至岱嶽觀而飲飯已穿西北支徑而上讀唐顯慶所刻碑過大小水簾次回馬嶺遂登黃峴舁者憊與居實棄車而徒至禦帳大中祥符所臨幸也道傍巨石往往竅穿尙存蓋幄坐所系維云自是山愈奇路益險深巖防壑應答不暇至龍口泉水出石縫間其寒凝冰其甘天成非世俗飴蜜所可比方也余素憚飲寒至是亦滿腹俄登十八盤遂至絕頂小憩於玉女殿之旁捨居實約曰日且暮矣請與二子薄遊而亟歸歸當飲吾酒於此因戒守舍兒具飯甚急旣而相與至日觀峯則月已出矣是夕望也自山俯視見太陰如盤亭亭於霄漢之表意象甚奇余大叫呼姜曰君酒安在可亟飲我姜立命僮奴挈三榼以至髹外而木中形方如櫝不類酒尊余大喜遂席地而飲俄聞悉窣有人行聲余忽心動曰山中暮夜安得此聲耶左右告曰去此數百步有庵居之道人非怪也亟遣人連呼之皆不應則又傳聲諭之曰是間有酒請與道人飲之語未絕左右大呼笑曰應矣有頃卽至遂延於坐問之則密州道人張景巖也年五十餘居太山七八年矣須鬢皆黒漆語言純直無方士虛誕之气飲數行探懷出茯苓松花數種薦酒茯苓出地未久齧之如粉而甘松華漬以鹽皆辛芳可愛眾益喜俄而倚風歌道家曲數闋飄飄有出世間意蓋傍若無人者酒盡穿東嶺而登道中月明可數毛髮徧至秦漢唐以來封禪壇觀李斯所刻石摩挲始皇巨碑久之碑髙數丈石瑩然如玉而表裏通洞無文字銘識俗號沒字碑古者丰碑以系牲初無銘識皆出於後世之彌文秦猶近古意其此類也歟稍降至山側則唐顯慶開元本朝大中祥符磨崖所刻碑在焉旣而歸臥月已亭午矣辛酉夜未艾率二子夙興攬衣寒甚挾纊被毳而出方行數十步則道人者已於中路矣遂復至日觀峯上山間莽蒼曉色未分俄有赤光發於極望之東道人曰未也是陽輝之先至者爾須防霞采四出炫晃騰射眾皆注目視之少頃金規一縷隠起於靑冥杳靄之間道人呼曰日將旦矣旣而大明赫然湧出云端恍如車輪萬里直上光耀所燭東極滄海波濤動揺逺接天際是時山下防翳尙未辧色道人以手加額曰貧道居山七八年昨宵之月色與今旦之日光天宇淸明洞徹太虛殆未曽有也因邀至所居庵具沐設湯劑禮意勤甚環庵之內皆素所儲藥余偶謂曰松根茯苓與夫黃精紫參皆君所厭飫矣頗常得異艸靈芝不死之藥乎道人色變徐曰吾以昨日之旦登明月嶂之絕壁獲紫芝一本𨿽吾弟子不知也子何自知之因取以遺余曰請以爲子壽且曰吾庵𨿽陋方將攺築而增大之以待四方之至者今幸遇子子其爲我名之餘辭不可則請以采芝命庵道人喜自於巖間取方石滑平如紙曰子並爲我書之吾將刻諸此余𨿽不解書然亦不能逆其意復自東嶺取道而還將命駕道人防酒來別余愛其眞率因不復辭飲已厚相鄭重乃去下山益險不可以車余與居實挾以二黔杖防而步於是道中遊人尙班班往來有陟者有降者有跣而進者有負而趨者流泉玲瓏飛鳥間闗耳目所接無不可意余行疲甚往往掬水以飲枕石而眠延緣溪谷中擷幽花探怪石欣然不自知其足力之勞也次黃峴小休飲於道旁之酒家過水簾登其顚水中發巨石得伏蟹十數其小如錢居實貯於瓶以歸旣而復抵岱嶽觀假寐至暮乃還縣壬戌發奉符將宿迎鸞鎭旣而不及遂宿於呂店之逆旅癸亥次鄆州浴馬於州之七里澗而後入甲子次石虎鋪乙丑過壽張次麟臺復飲於向之僧捨醉而就枕醒乃起行歷範縣不宿夕次王村鋪丙寅次濮州祖徳先趨開徳余爲故人盛公逺所畱遂宿於驛丁夘公逺置酒日暮次永平鎭戊辰次開徳府乙已祖徳畱開徳余夜半先發由北城繞故河至南城閽者守闗嚴甚拒僕久之方聽客去晡時次衛南縣薄暮次羅固村聞郡從嘗來逆子以日晏不至而復酒家者攬余馬請飲余辭以夜不果飲二鼓呼門入城遂還捨蓋自往而復凡十有八日也

