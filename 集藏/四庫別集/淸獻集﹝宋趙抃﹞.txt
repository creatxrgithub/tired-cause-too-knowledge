

欽定四庫全書

集部三

淸獻集

別集類二【宋】

提要

【臣】等謹案淸獻集十卷宋趙抃撰抃字閱道衢州西安人進士及第歷官龍圖閣直學士知成都神宗時防知政事爭新法不合以資政殿大學士出鎭越中再移蜀郡加太子少保致仕卒諡淸獻事迹具宋史本傳是集詩文各五卷所載多有闗時事其劾陳執中王拱辰疏皆七八上可以知其抗直而宋庠範鎭亦皆見之彈章古所稱羣而不黨抃庶幾焉其詩諧婉多姿乃不類其爲人王士禎居易錄稱其五言律中暖風一首芳艸一首杜鵑一首寒食一首觀水一首謂數詩掩卷讀之豈復知鐵面者所爲案皮日休桃花賦序稱宋廣平鐵心石腸而所作梅花賦輕便富艶得南朝徐庾體抃之詩情殆亦是類矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

淸獻集卷一

宋趙抃撰

五言古詩十五首

題邛州文同判官五箴堂

李唐韓吏部矯矯文宗師立言作諸箴勵世亦自防遊箴警惰廢事業終光輝言箴愼囁囁張口觸禍機行箴死所守於義無乖違好惡不悖理戒或私是非知名懼浮實動主嫌怨隨五者日踐履要以君子歸與可知道粹期至嚴奧窺誦已記所志礲石鐫其辭俾之揭堂上使後亦勿隳夫人貴且富非得彊自爲入賢去不肖在已不在時希韓亦韓徒中道無已而

次韻樊祖安秀才連理木

吾觀樊生者气焰淩雲霄逢人肆議論芬馥蘭與椒去年應秋詔入貢天子朝南宮擯不収歸迹如蓬飄長途病憔悴舊裏門蕭條今時賤未用無計逃誚嘲昨日升吾堂出詩振瓊瑤自云世儒學其冑來遙遙異哉先冢上有木名百僚一根初兩幹幹木仍駢交茂育三十稔曷爲風霜凋材奇固得地抱合勢已喬連理古所瑞於義尢昭昭奚哉私門中福壽不可邀善祥旣失效嘆惋成長謠吾言異於是矧世逢虞堯力爲君子儒進道勿使消積徳慶厥後斯木誠非妖

張景通先生書堂

志士博古今名賢口誦聖通則施所有致君翼時政窮斯處巖穴信道宗天命富貴貧賤耶烏與一息競先生抱蜀奇不爲席珍聘學易到深處研幾劇精靜書屋數百椽寒松夾幽徑竹森瀟灑觀泉逗潺湲聴小人多謗訾先生自吟詠其徒識所歸歸雅不歸鄭今時自薄惡先生自醇正其徒知所入入賢不入佞憂以文捄敵邪以道勝先生終其爲彼俗徒詬病

過胡元賓林亭

我嘗輕歸轅一息快心目亭橋跨幽澗廡砌森怪竹榜句多老詞襟風不韻俗開卷味加永照泉淸可掬先秋固爽塏大夏失煩燠樂哉於道外視此樂豈足

和範禦史十一月三日見月

有客冬還吳孤舟暮停潁山収亂雲彩天放新蟾影呼童掛簾起對此淸夜景橫琴弄流水醉耳誰其醒

過濠州呈前人

朝離石澗寺暮泊香山夾揚帆復順流快若兩翼揷濠州舊風物愚昔此承乏重上莊生臺如夢覺一霎

郁孤臺

羣峯郁然起惟此山獨孤築臺山之巓郁孤名以呼窮江足樓閣危壓鬥牛墟直登四臨瞰眾勢不可逾贑川繚左右庾嶺前﨑嶇望闕峙其後北向日月都人家雜煙水原野周城郛烜潤或晴雨明晦或曉晡春榮夏物茂秋肅冬林枯气象日千變一一如畫圖比予去諫捨乞此養慵愚事訛得以正俗瘵得以蘇嵗丰盜息獄命寃系無熈然與民共所喜朋僚俱中淡有琴詠外喧有歌歈樽罍有美酒盤飡有嘉魚優遊一臺上四序不暫辜乃知爲郡樂況復今唐虞

題周惇頤濂溪書堂

吾聞上下泉終與江海防髙哉廬阜間出處濂溪淸深遠城市潔淨去塵壒毫髮難遁形鬼神縮妖怪對臨開軒窓勝絕甚圖繪固無風波虞但覺耳目快琴樽日左右一堂不爲泰經史日枕藉一室不爲隘有蒓足以羮有魚足以鱠飲啜其樂眞靜正於俗邁主人心淵然澄徹一內外本源孕淸徳遊詠吐嘉話何當結良朋講習取諸兌

寄酧蔡州王陶正言

自顧愚無堪老大何所用得郡江湖來一意雲泉縱驚此西南身連夕東北夢乃知故人念許與明月共荊書一紙賢季諾千金重寄我瓊瑤篇使得長諷誦寒松有唳鶴髙梧有鳴鳯何日謝知音爲鼓商弄

次韻江鉞都官涼軒

執已剛玉性誰得同趣向涕唾無所借歸居宅深曠左右山林間防岏立屏障坐期淸風來未許酷日晃髙棚立西軒宻葉覆其上益爲晚宇廕詎隔霞空望聖書樂名教俗事絕塵鞅恬然寵辱驚足矣庭闈養下榻遲佳朋盈樽倒新釀藥劑矜有靈神明助無恙賢豪重出處詞句大奔放謂愚可與道緘遺俾酬倡忽如窮窘人獲發金玉藏収儲篋笥光孰顧貪惏謗

題三輔院

武陽夏侯氏參立鼎峙足秉鈞相三朝仗鉞帥全蜀茅土當時榮照煥人耳目事業申意气遺像儼壁屋

遊南山宿盤龍寺

盤龍得山名寺占山之下老師艸庵居後嗣廣精舍禪流日益盛寂照騰詩價我來誨其徒競以相誇詫少林的的意一語獨無暇黙然坐明窓孤蟾徹淸夜遲曉登終南行行與誰話

畱題劍門東園

劍州古要害重門搤開闔隄防兩川地喉吭此呀呷在昔禦狂寇如朽施巨拉時平付良守一與公論合政成治東圃於焉解賓榻予方錦官去邀我置壺榼縱步車馬休舉目蒼翠匝攄懷談笑喧傾車潺湲雜不春亦芳菲匪風自蕭颯主賓飲興豪量海川酒納貳車臺中舊題詩謂予盍黙黙極佳處玆俗何以答

贈陽安徐邁表兄屯田

少時所學苦食蘗日自彊壯嵗從宦淸飲冰中剛腸陽安百里地邈在天一方惠政不鞭朴斯民樂耕桑念予昨守贑與兄防家鄕兄今嵗已滿余遽提蜀疆一朝此邂逅五載忘參商且勿語離索易老驚鬢霜且勿較通塞放懷把酒觴上方聖政新求賢坐明堂兄道足施設兄志彌頡頏喜子外祖門從此生輝光

雙竹

余家有故園園中可圖錄天然一派根一根生兩竹一長復一短比之如手足長者似乃兄短者弟相逐我見人弟兄少有相和睦竹分長幼情人豈無尊宿將竹比人心人殆類禽畜常記五六嵗不見還嘑哭及至長大時妻孥相親族咫尺不相見相疏何太速不顧父母生同胞又同腹旦夕慕歌歡幾能思骨肉枉具人須睂而食天五穀靜思若斯人爭及園中竹

七言古詩十五首

次韻孫直言九日登龍門山

皇祐二年秋九月九日龍門遇佳節新都大夫孫隠之報政優遊共民悅升山髙防賓主俱滿頭黃菊泛茱萸遙開醉眼極千里身髙气爽胸懷舒逢時感物以次發詩成落落傾璣珠初言府政好太守化行嵗稔民力蘇喜聲協气遨以狂稚子負老老者扶又言登臨風景異澄川秀野如披圖殊方眞賞到奇處未來空只誇江湖得之獨善不在已逺遣遺我開煩紆嗟我江原亦民長周遭百里平如掌簿書役役甚囚拘聞有岷峨無計上及聞治邑玆山奇腳力不到神魄馳誰知我亦好山者篋中時復觀君詩

送周頴之京師

吾鄕伯堅眞丈夫气剛色彊言詞疎胸中一物不使有日儲月斂惟詩書布裘落魄韋帶緩權門不肯低睂趨朋遊累百誰爾汝人皆不與爭揶揄掩闗啜菽苦意气糞壤玉璧泥沙珠宣慈中山我孤處昨日走介貽我書書云詔下吁俊乂父兄命頴之京都古人求養志擇祿今而豈得逃馳驅肩書手劍出門去嚌咨肯復兒女如我聞此語涕交下人皆欲養繄我無羨子之爲與道合勸子亟往無踟躕明年得志拜堂上豈非人子榮親歟

贈沖妙李先生

老君作經五千言勤行大笑亡與存先生有詩七百首詔書三度來天門年登八十齒髮壯骨輕步武如雲奔一琴一樽一鑪藥人間日月從朝昏

酧張唐英

方予讞獄唐安歸火雲熾日交炎威鑪烘炭赫幾千里百烏不能淩空飛塵埃簿牒幾前滿膚汗如雨淋漓揮俗官冗狀紛未省胸腹堙鬱气力防蟾宮有客桂新折忽遣詩筒慵拙詞佳句好吟未窮一坐涼飈奪炎熱

和範禦史見贈

我趨仕途三十春矹矹求友難其人相逢探取百一二庶幾不泯磨功名或言同途行異徑或始卓犖終因循或臨利害失趨向或走勢利遺賤貧或面盱睢背忌刻或口仁義心頑嚚或名公卿節屠或實盜跖文孟荀澄川倐忽起波浪平地咫尺生嶙峋薰蕕蘭芷逐蕭艾玷纇瓊玖俄砆防玆事自古愼所與傾蓋如舊白頭新仲尼評友戒損益故嘗佩服書諸紳履中蹈道敢不勉至愚所恃生逢辰朝廷基扃要扶助天子堯舜聖且仁焦勞汲汲納讜議風憲思得禦史眞翰林鉅公不識面誤以愚者名上陳至和攺元秋九月詔書曉落長淮濱孤貧自省預臺選無意顧借家與身直期賢用不肖斥忠邪路判如越秦頻章累疏辧得失上前往往嬰龍鱗時吾貫之日聯句玉樹欲使蒹葭親爲憐出處共本末未始气味殊甘辛忠言鯁議不我間開誠待我逾天倫螭頭連登拜白簡豸角對拱朝紫宸雕盤隼擊雪霜凜豺狼奔北窮狐防九重上報不惜死豈復讒口防狺狺避嫌嵗滿體當去東南亟請辭天闉兪音分得郡印綬毗陵地與桐廬鄰潁淸淮淥榜舟過橘黃酒白鱸魚珍兒童共遊競嗟賞閭裏故老相歡欣皇恩過家許上我輩榮華事欲均得公長篇三四讀正似觀海無涯津測量不可何以報贈公嵗久如松筠

順風呈前人

濠州抵泗里數百長淮波平曉如席鳴鼙解纜楊栁堤畫船中有東吳客君恩得請許歸去聊治裏閭去咫尺嵗窮天逺心欲飛念之汲汲事行役豁如天意適我願號令西北起風伯初時淅淅以皷動布帆尙畱十幅窄孤檣得勢安以平中流激箭巨浪劈篙橫櫓閣力不用疾若摯隼增羽翮瞥然兩岸瞬霎過木葉馳黃山走碧拏舟月餘今日快一樽自歌兩手拍樽中酒空不自歌順風好景如之何毗陵太守同此樂爲言無惜新詩多

入贑聞曉角有作

江南歷盡佳山水獨贑潺潺三百里移舟夜泊惶恐灘畫角烏烏曉風起棲鷗宿鷺四散飛夢魂驚入漁樵耳三通迆邐東方明又是篙工造行矣橫波利石千萬層板繩縛累如山登夷途終致險且升自顧忠信平生慿

將至太和寄蔡仲偃太博

我憶去年仲冬月夜醉離尊曉船發畫皷上窮江章貢川源接南粵防州之民十萬家下車公議亂如麻去除煩苛養疲瘵令嚴訟簡俗亦嘉農事屢登稻粱積獄犴空虛冦衰息逺安堵幸實天闕然自愧予何力邇來被防還神京乘秋擊棹煙波行夷猶入境奚所喜故人樂土歌聲

答閬州通判吳師孟職方

閬州之景天下奇嘗見老杜城南詩嘉陵江湍淸且潔錦屏山疊雄復巇醉翁生鐘大峩秀収拾气象爲文詞自從屏星副郡治訟平事簡奚設施幽潛穹大極所有搜羅詠賦一不遺州僚俊集嘉酬和海濤洶湧洪波隨顧余不鄙可語者聯編累軸緘以貽寸珠盈掬破防晦尺璧入手無瑕疵窮搜囊篋暴侈富開窺祕嗇心驚嬉竟防一毫報佳況臨紙復輟慚久之

訪何若谷

君愛仙源壓塵俗髙樓對起欄幹曲朝霞灼灼浮晴暉二十四峯照羣玉樓下長江煙水緑樓前有瀨歸艎促主人借問何時還回首崢嶸看不足

次韻僧重喜聞琴歌

我昔所寶眞雷琴絲軫玉徽黃金晝橫膝上夕抱寢平生與我爲知音一朝如扇逢秋捨而今只有無者無情曲調無情聞浩浩之中都奏雅我黙彈兮師寂聴淸風之前明月下子期有耳何處聴自笑家風太瀟灑

遊金華洞

子房身乞辭大用赤松伴遊世所重髙逺誰親弋外鴻尊榮肯羨池中鳯至今仙迹存金華我來一日登三洞回顧卻笑長安人辛苦登天慿鶴控

題衢州唐臺山

唐臺壓郡東北陲勢旋力轉奔而馳偉哉造物誰其屍一山中起髙峩巍羣峯環輔拱以立背面肘腋相倚毗怪石差差少色長松落落無邪姿巖隈有路數百仞直登不悔形神疲中間軒豁浮圖捨棟宇防錯金璧輝寒泉一畆淸可鑑優遊鱣鮪揚鱗鬐猿閒鳥暇兩呼笑老僧矍鑠趨且嬉天風烈烈骨毛竦更云六月無炎曦攀緣絕頂下四顧溪山百里如掌窺我思宜有隠君子放心不與時安危巢由之行已髙世白雲臥此逃堯嬀

寄酬梓路運使趙諴度支

喜君出使東川行臘寒擁雪辭神京平生忠力晚愈固萬山叱馭險亦平靑泥嶺惡白晝上更逢落雪百尺盈盤髙折下寸寸進馬蹄硉矹人膽驚君懷初不阻艱險卻念疆土連錦城謂予嘗有一日雅豪吟縱筆髙泉傾三章落落字字好開緘與雪爭瑤瓊置郵亟來發以誦齒牙冷切胸懷淸豈徒感服爲文字所得風義推誠明今君東轅我西守去此止有數日程兩川春物正爛漫何時文酒親講評

謝曽魯公惠維摩居士眞

問答眾口徒紛紛爭入菩薩不二門金毛獅子不敢吼不嘿不見維摩尊維摩之尊無異相潞州傳出毗耶像相公付與知非子掛向壁間看榜樣

淸獻集卷一

欽定四庫全書

淸獻集卷二

宋趙抃撰

五言律詩一百四首

暖風

薄袂欹雲散輕盤舞袖低簾疎蕩樓閣塵暗逐輪蹄絮亂垂楊道香流種藥畦春窓惱春思一枕杜防啼

芳艸

翠密馴文雉叢深隠畫輪離披金穀曉寂寞茂陵春古渡班荊客長堤走馬人芊芊似袍緑一雨一畨新

寒食郊園卽事

城郭靑煙散郊園彩日長鬭雞紅錦翅遊騎紫絲韁有蝶俱含粉無人不惜芳盡拚花下飲歸去醉成鄕

杜鵑

響亂書窓外人驚夢枕中江城啼曉月澤國愬春風栁道盤飱緑桃園躞蹀紅年年來此地畱恨任西東

溪山晚目

幽花連徑發驚鳥避人啼雨過晴虹上風淸走馬嘶灘平魚艇穏村小酒旗低誰及山翁樂號呶醉似泥

村居

午寢忘譏刺閒居杜送迎雨泥雙燕下煙壠一犁耕座入山光迥門連野色平吟余仍兀坐誰與戰楸枰

曲館

日華烘玉甃煙縷亙雕甍棗熟房櫳暝花妍院落明醉輕春有味夢短晝無情欲識愔愔意回文織已成

題九仙寺

墜果春三徑蒸云晚一軒廊腰回戰蟻山腹合啼猿泉淡禽窺影苔深屐印痕自慚名利者聊免世紛喧

贈吉安院主

學佛之徒眾難能是向文惟師獨奇尙於我故慇懃詩遇知音誦琴防俗子聞虛亭對明月長許到宵分先與祠嶽續以權市徵弗克往呈通判沈侯

裝懷成倥傯從事愧風流且徵門利甘同倚市羞搖心隨使斾極目望仙舟靑玉靈壇逺終朝接上游

沈侯見和再次前韻

舉目皆仙迹齋心遠俗流江山入詩助蘋藻爲神羞去矣登危嶠歸仍泛穏舟何勞嘆蕭索無惜話眞遊

和沈侯敍別往祠嶽

席上歌驪闋風前嘶馬驕怱怱傾桂醑一一上蘭橈破浪欣無恙依蓮愧不憀踟躕重回首云翼自扶搖

言懷寄三兄

沿牒非吾土逢春憶故園於今佐犀帳經嵗別鴒原訟簡仍開卷時平且屬鞬江鄕去千里凝睇一銷魂

送石祕校

擊汰泛輕艎離懷莫共傷去投方朔牘歸曳老萊裳在昔名尢重於今道已光此行有新集一一錦裁囊

和何節判觀水

澄江扺練長極目路蒼茫煙芷差差緑風荷柄柄香西流終古恨南浦鎭時忙擬待傳辭意離人在楚鄕

和蔡黃裳節推外邑見貽二首

只應登雪嶠疑是有丹梯雨後千山秀風前一笛嘶平時空執弭樂土不鳴鼙目斷依蓮客君東我自西冉冉成輕別遲遲想倦遊去應寛蕙帶行亦佩吳鉤訪隠逢三徑尋眞認十洲有人頻倚望何日大刀頭

和三兄見寄

棣萼遙南國蘇萱種北堂雪音何處斷風翼自回翔送目吳天濶傳辭楚水長通宵識歸路惟夢到吾鄕

江上白樂天祠

我愛白司馬有言來謁祠才名千古照忠義一生奇諫切寧思祿讒行卻罪詩如何江上客惟道琵琶詞

有虎

有虎競磨牙逢人事攫拏夜聲聞別塢曉迹印平沙迫路奔驚大藏林噪亂鴉過舟無可柰極目是蒹葭

罾魚

生涯罾一架深浦勢並兼張目因知密遊鱗不漏纖急収防力跳輕語怕驚潛持去全家樂盈盤鱠縷甜

嵗暮感懷

早是窮冬逼那堪客思兼事嗟流水遠年愧入春添與雪幸同操驚霜忽到髯晚舟前浦泊何處有靑簾

寄任大中秀才

今我嵗將暮過橈鸚鵡洲憶君人少與買捨瀫江頭客路書多絕吾鄕夢半遊明年誰到蜀能寄好書不

向晚

向晚立汀沙人閒目更賖林疏僧屋露風轉客帆斜幽白孤飛鳥橫紅數抹霞漁翁偶相問憐我宦天涯

又和三兄見寄

鄭重流芳信慇懃逺官已欣懷袖滿仍覺齒牙寒置速傳辭易人遐結防難側身東望久離緒轉盤桓

送鄒舜咨回鄕

經嵗別親闈於今詠式防捐繻成後約拭袂重言歸脫葉迷官道酸風中客衣新文滿珍笥去去有餘輝

送余林二生赴舉

並遊攀逸軌兩喜擅佳聲鵠志一千里鵬圖九萬程靑雲今共上白水舊齊盟聖主君堪羨連鑣去策名

送李運使學士赴闕十詠

懿識本天資長才繼者誰漕舟逾萬計實廩近千斯入境喧輿頌還鄕結主知上方思柄用何惜告謀惟下士無虛坐摛文有話言鎭浮賢者業襲慶相君門在郡行車樂瞻天被詔溫只應朝請日三接渙宸恩睿簡從朝議僉兪協帝疇受釐延賈傅給饋美鄼侯防府居功最朝廷錫命優思皇今在旦歸去贊宸猷壓境號民蘇連甍競樂輸萬桑丰嵗計一節赴朝趨安穏舟無恙雍容騎甚都贈言聊紀盛爲頌愧非夫傳姻聯世美振玉擅家聲南楚聊均逸東臯亦勸耕察廉無遁物刺舉有能名宣室今前席寧庸羨賈生早擅雲間譽嘗登月裏名十輪門襲慶萬石世傳榮待繼開賓閤聊爲擁使旌績成今第一歸作漢公卿荊衡此駕軺封郡去相遼國廩矜流衍農疇喜富饒幾時無協气何處不讙謠漢室通糧道論功最後蕭南榮來漢詔北闕近堯天懿績隆三嵗丰儲備九年威嚴多摘伏薦籍幾登賢去去民思甚銷魂盡黯然歌闋散雕筵膺舟是謫仙秦亭臨斷岸楚水浸遙天魏闕瞻湖上長安指日邊防旍隨目逺一向立風前供帳楚江濱瞻言淚滿巾如何從事客曽作受恩人再顧溝中物尢慚席上珍異時調鼎鼐應許與陶鈞和戴天使重陽前一夕宿長沙驛二首

詰旦逢佳節今宵寓逺鄕且欣賓榻解休嘆客亭長黃葉臨風亂紅萸浥露香酒徒何處所空自憶髙陽楚館夜衾涼離人念故鄕逺吟只覺苦歸夢不成長壁有寒蛩怨鄰聞緑蟻香登髙在何處明日宴山陽

聞楊畋病愈

湖南楊叔武消息有人傳連嵗徵蠻徼經秋臥瘴煙爲時天未喪勿藥病還痊雲水溶溶去慿詩寄此篇

入蜀舟中逢春

春到依羇旅懷開似發緘野禽鳴勝管春艸緑於衫水暖風防碎山明日半銜巴西寒極地冰雪尙千巖

入蜀江上對月

照不私毫髮波光上下浮明余到琴淡淸極入詩幽忽認江湖晝渾疑天地秋閒雲勿輕蔽有客坐孤舟

春日陪宴防春園亭

爲怕三春過因謀數刻狂醉輕欣射中歡甚惜歌長蹻馬花間系啼鶯栁下藏前旌歸去晚十里淡風光

月夜聴僧化宜彈琴

蜀國有良工孫枝斵古桐逢師冩流水爲我益淸風淡恐時心厭幽蘄世耳聰坐來明月滿無語訟庭空

送蜀守賈昌朝水部赴闕

召節下英藩歸轅望帝閽中和刺史政孝友相君門去聴塗歌美畱瞻壁像尊欲知春色好元是百城恩

送曽交屯田赴闕

治多祥气感【公爲三江邑有甘露靈芝瑞艸之異】名可信書褒詩有千篇富才爲兩蜀豪任誠時少與惇義世推髙劍棧芳菲地公行我亦勞

和範禦史初出都門

牘奏辭三院鄕榮領百城帝恩山嶽重臣命羽毛輕風月隨人好江湖照膽淸須公贈金玉光照重行行

和韻前人初出鏁頭

奏懇初無飾天恩亦重違一麾新命下兩槳故闗歸淮木林林脫霜鴻陣陣飛賢朋詩酒樂行矣自相依

和石澗寺龍潭

一遇湯王旱須爲傅說霖只應蟠澗底濟物是初心昔嵗苗將槁陽驕不和陰農夫望膏澤徒蟄爾何深

和通判範都官不赴賞春

幽郡少叢事名園邀上賓逢花有深意醉欲酬春僚友同年舊郎官拜命新不來無此樂還似姓車人

續夢中作

邊寄今儒弁帷籌得將才甘辛均士卒號令走風雷驚曉城急吹秋隴笛哀先聲羌膽碎聞道漢兵來

次韻吳充學士齋居冬夜書事

輪奐相輝映嚴扉聳畫楹霜空夜月午齋冷湛冰淸縟禮行神廟星華下禁城瀛洲有才士佳句見交情

和六弟抗江上書懷

一失已戚戚誠哉勿爾爲因知賢者事不與眾人期別浦客帆卸隔江漁笛吹同行兄弟樂還免動鄕思

驚濤

路半狂飇起江心巨浪橫蒼茫舟子叫匍匐稚兒驚古岸移時入新醪薄暮傾此宜無足道大抵似人生

別後寄表弟李定

之官𨿽異數行棹欲同仙忽覺淸風逺因驚俗累牽子畱書得後我愧約乖前境上依依過江南水拍天

彭澤狄梁公祠

賢正屯防日陰邪防用時人從萬死過誰肯一言危毒意回天后忠誠薦柬之復唐三百載畱得枕江祠

經鄱陽湖

捨陸事川程霜天曉色明長波萬頃濶大舸一帆輕靜唱村漁樂斜飛渚鴈驚云披見樓閣隠隠豫章城

次韻何若谷賞花卽席

朋心照舊明寧比蓋初傾共惜花兼酒誰論利復名與君如有約不醉似無情更遇詩勍敵周旋未易輕

紀

嵗始三日恩隨萬井春如何至和气先被遠方人洗濯山川秀霑濡艸木新堯仁際天地調燮有臣鄰

次韻提刑蔡挺度支見贈

歷章初請外亡狀愧官爲郡恩尢重斯民治素難訟稀逢薄稔詩倡得淸歡況復仁封接焉依簟與菅

次韻何若谷中隠堂觀棊

春晝僧房靜楸枰戰气豪斜飛沙塞鴈奔怒海門濤決勝周旋久陰謀計較勞豈知中隠士心不掛纖毫

送興國令徐師回殿丞

報政方山下分攜贑水濱人防百里惠花見四年春親志樂防家聲髙縉紳還期逢慶節慈宴拱嚴宸

登章貢臺

章貢東西並流作贑川奔湍出城曲離合向臺前把酒來慿檻鳴鼙見放船滔滔歸底處滄海路三千

次韻周惇頤國博重陽節近見菊

爲僚初自喜邀客亦逄嘉把酒須同樂分襟莫預嗟未成登畫舸好共賞黃花試向東籬防秋叢映晚霞

題張果老洞

洞老壽松椿髙名古絕羣亂山泉防防舉世事紛紛使者持丹詔先生臥白雲方今莫招隱君徳正華勛

贈琴臺僧正

寺古傍郊坰門無車馬聲我來聞眾妙人少到師淸錦水金波靜銀蟾一指明幽琴徐發響眞不負臺名

畱題修覺山

按行車暫尼身得止崢嶸江喜淙淙聴云疑步步生春鄰花縣好晴逺劍闗明買石鐫豪句髙哉老杜名【老杜有數章因令刻其上】

次韻孔憲山齋

訟簡嵗丰盈鈴齋竟日淸窓排羣石怪檐擁逺山明古木風千葉新髭雪數莖開樽向幽處餘論見髙情

送前人赴闕

正性歸忠誼名談見本原中丞有賢子宣聖得眞孫解職畱民惠還朝拜主恩東方要安堵一爲上前論

次韻吳中復龍圖題長橋鋪

山東去蜀右不憚客程遙酒酌杯中醁琴攜爨下焦故人題大筆佳句刻長橋快讀離懷解如冰暖日消

寄衢僧惟簡

南禪眾所稱簡老是眞僧法器聞𨿽古淸風見未曾洪鑪中防雪大海裏孤燈七十休官近歸歟我得朋

寄謝毛憲

去贑八千里於今十二年【予嘉祐末破詔還臺】無緣久東浙【自政府得請錢塘半稔徙蜀】有命再西川【今再任成都府】吏散庭空訟【謂守防日】僧髙寺欲禪【防之東禪長老深悟理性】老來思舊治尢喜獲佳篇

送範憲百祿赴闗

泥書下紫宸公議協朝紳眞主正圖治諫官今得人從容陪國論憔悴卹天民大對如晁董公嘗素所陳

和榮諲學士按部過長濆闗所寄詩

叱馭窮邊壘還轅賞驛梅防香心旋吐淸詠意尢瓌誨墨防兼貺郵筒喜屢開錦官花更好翹望臈前回

閔

閔雨詔復下傷農今四春潭龍從號懶廟鬼詎能神苗槁塵生久云空電轉頻天公誠可問誰與主陶鈞

次韻李元方秀才秋日旅懷

節物奚爲感秋懷不自任曉寒侵逺夢秋力助髙吟薄脫驚風葉疎舂隔水砧商調一曲惟子定知音

題靈山寺

我爲靈山好登畱到日曛巖幽余暑雪鐘冷入秋云篇詠惟僧助塵煩與俗分明朝入東棹因得識吾文

寄題致政周洙屯田如詔亭

誥出義方語亭更如詔名爲郎拜天寵有子擅家聲健羨鄕評美光輝野史榮防衣官亦重門外擁雙旌

致政都官宋兄言歸舊隠贈行

休官鎭浮俗眉壽冠同年恬養八十嵗苦吟三百篇乘秋迓杖屨終日隠林泉我羨歸歟樂髙蹤不可肩

遊海雲山

縹緲齊云閣遙聞摸石池物華春已盛人意樂無涯羅綺一山徧旌旗十里隨花棚夾歸道驍騎看星馳

次韻程給事赴越任過杭相防

已久論交契何妨醉別筵君宜歸大用我獨倦髙年郡印今分治科名昔共鐫離懷𨿽一水言逺似三川

題杭州雙竹寺

粉籜雙雙脫修篁兩兩髙同心齊管鮑並節漢蕭曹寒嵗霜威禦炎天暑气逃此君眞可異吟繞不知勞

送章岵少卿提舉洞霄宮二首

祕館紅塵外瑤京白日邊樽中不空酒琴面已無曉上朝眞閣春耕負郭田優遊大自在何處更神仙使節罄忠勤東南兩見春淸宵多假寐白髮半憂民金闕遙辭寵琳宮去謁眞羨公誰最甚我是欲歸人

次韻趙少師寄別程給事

人生難防合天與此階緣逸駕來艱逺孤颿映後前吳江阻潮汐越嶠望雲煙敍別情何厚新詩兩燦然

送六弟隨子之官毗陵

鴈序暫分飛毘陵動所思亷能眞有子淸白素聞詩船泛西州逺【皆謂弟】山尋北蕩奇【自云】明春復歸防還是隔年期

覽先祖太傅畱題國淸寺繼和

得謝殊狂客無言愧淨名心觀潭月白梵聴海潮聲曉色開華頂秋暉照赤城公詩播人口冰玉未爲淸

抵永嘉題謝公巖

嶺路與巖坰池樓古郡城千年溫俗意四榜謝公名【嶺巖池閣皆榜謝公】寄傲畱佳句遺思出至誠滔滔愼江水東注等休聲

贈鄭髙士

易有幽人像天垂處士星知音辭相府【杜祁公範文正公昔畱門下予以思親因辭而歸】歸養爲親庭閒和碧雲句深窮白首經惟賢二千石優顧眼尢靑

早離溫江夜泊白沙步

曉與諸孫別依然頗動懷去乘蘭棹穏行得防衣偕漁父遙連市村扉半掩柴夜來溪上宿夢已在髙齋

次韻寄致政石牧之大夫

予退喜同休翻思愼水遊閒雲披逺岫明月在髙樓送目千餘里離懷三度秋爭如禪客子截斷眾江流

寄酬吳天常中散

仕契最惇厚夤緣絕儗倫同登甲戍第俱是戊申人把酒曽四老分攜又五春新詩光篋笥珠寶未爲珍

送毛寛任淸流主簿

輕舟離曉岸涼气滿秋空鸞枳從官況蟾宮繼父風榮塗終頡頏淸節愈磨礲今我所期子名當徹舜聰

西湖吳中允墳生芝艸

中允壽齡尊人亡徳尙存無根彼芝艸爲瑞此松墳往行稱鄕井遺榮付子孫靈苗豈虛設所應在髙門

送吳栢節推赴闕

簡刑憂俗困一境被恩私淸極人知勸誠先吏不欺席觴徒眷戀岸菊漸離披薦鶚有餘表橫飛去指期宿故梁子正得意堂有感示諸梁英少

遺訓素諄諄先生冢尙新門風競蘭玉鄕譽動簪紳戶牖宵排燭琴書晝拂塵子孫爲學盛宜有起家人

外弟李定少卿挽詩三首

子捨競詵詵號天日月昏有綃傳秀像無藥反英魂右棘官虛位西山墓閉門遣余衣上涙時復有啼痕少列吾姑子懷能負俊良歌詩追李杜筆札出鐘王道指三千逺【予時還朝道至南康軍奄忽】年逾六十亡嗟哉長已矣冠劍失威光

福地生奚似喪人送幾何環環山水秀蟄蟄子孫多情悼魂兮些辭慿挽者歌嗟余身在越西首涙滂沱

故吳丞相充挽詩三首

富貴三朝老公忠百辟師躋民復仁壽與國系安危聖意加優注榮途亦屢辭人嗟五福內獨不享期頤論道尊三事登庸歷十年舜嘗咨爾嶽說已濟斯川太史書淸徳髙門繼象賢都人瞻繪像衮服冠貂蟬純誠先徳行餘事著文章所予維中壽難謀彼上蒼旌銘籠曉月挽鐸訴秋霜自愧居田裏無緣奠柩觴

寄開化余遵道

野老余遵道人防徳義尊家居靑嶂底身在白雲根盛事傳閭裏昌期付子孫不煩迂步逺此去自髙門

淸獻集卷二

欽定四庫全書

淸獻集卷三

宋趙抃撰

五言排律十九首

謝賜飛白禦書宴羣玉殿

朝野歡和際君臣愷樂時聖謨天地久睿藻日星垂內閤羣編啟靈函眾寶披光華頒帝翰宻勿寵官師雨露神毫灑風雲上意綏翺翔轉鸞鳯夭矯奮龍螭侍宴聆淸問銜杯拱睟儀禦香防領袖和气入肝脾言念宸恩重曾非賤士遺天顏瞻咫尺臣職愧箴規補闕難言衮傾心竊比葵養賢兼養正所願易求頤

同天節

土防歡呼日天家慶誕辰虹光流渚異電彩繞樞頻物與薰風浹祥並協气臻庭除交玉帛宴衎列簪紳丹穴來儀鳯華封祝聖人小臣叨下列鼔舞頌堯仁

送韓丞相琦出鎭陜右

羌狄方懷徳朝家正右文邊城輕舉動天子爲憂勤公位三朝重威名萬里聞聊煩鎭西夏盡得護諸軍賜第仍開燕傳觴命極醺陜民如望旱一壓塵氛

急帆

江濶北風長髙帆盡幅揚勢能分巨浪力恐抜危鷗鷺頻驚迫魚龍相助忙峯巒旋岸碧木葉走汀黃快似登仙去輕於傅羽翔一程三百里晚泊未斜陽

初入荊江

迢逓辭宸闕遷延換嵗華舟才入荊渚人覺在天涯浪激多推岸流濡足沸沙勢盤帆小便漲淺路頻差橫艇義魚浦搖旗賣酒家山防思念越江窄止通巴煙色汀蕪淡風光野燒斜蠻歌朝競唱祠鼔暮連撾渡口初逢栁林邊未見花前程春始盛一一待詩誇

送昭文劉少卿移知南海

世緒傳英徳時才播令名錦裀終襲慶桂籍舊升榮仕路登優績朝閨服俊聲風猷著臺閣操尙冠簮纓墳衍方謀學冰霜未底淸分憂膺閫寄頒教洽輿情防府資謀計中闈念篤誠漢庭當繼好戎帳去修盟通幣旋君節飛芻擁使旌舟車勤轉漕倉廩慶丰盈廉士祈甄用貪官愧竄驚鳯書來輦轂熊軾鎭荊衡壓境無喧訟連疇近力耕騰謠聞五袴行樂防千兵道路纎塵絕人家協气生渙思飛睿詔華序拜名卿更直羣書府於宣百粵城祖筵徒戀戀仙舸重行行預想歌來暮前期報政成上心方簡注元鼎佇和羮

送同年何推官

浹恩頒漢檢沿牒別熊川免作徒勞嘆聊爲從事賢貯文囊制錦贊畫幙依蓮志尙心非石標儀骨是僊贈言驚去矣攜手覺淒然遠目渾疑斷離腸已似煎馬嘶楓葉道人醉菊花天到日成優績宸綸佇九遷

庭楠

彼美庭楠植基培幾十年夜來全庇月曉去薄生煙萬葉光齊動雙株影共圓幽棲疑有鶴淸響爲畱蟬飲對傳三雅琴依按七河陽花自媚彭澤栁空眠勢翳門闌靜陰淸几案鮮不才逢訟簡吟繞彊成篇

蜀倅楊瑜邀遊罨畫池

占勝芳菲地標名罨畫池水光菱在鑑岸色錦舒帷風碎花千動煙團栁四垂巧才吟不盡精筆寫徒爲照影搖歌榭分香上酒巵主人邀客賞和气與春期

寄謝云安知軍王端屯田

舊邦逢朐防靈地接岷峨住嶺排煙火懸巖引薜蘿花疑錦濯晴水甚藍挼逺地之官去孤舟走崄拕出麾無一事傾蓋首相過幸不愚煩外欣承議論多春光千騎駿天色百城和賞物樓新構鐫文石旋磨爲時卽慷慨得友盛吟哦世重黃金諾人傳白雪歌投壺傾立馬飛鏑屢鳴鼉局戰遲敲玉杯歡亂酌螺坐來風入袂歸去月流波我愧才疎拙生防術揣摩主容勤勞徠行色覺蹉跎匪用詩爲好離懷可柰何

江上遇雪

凍雲交四隅飛雪滿江湖急勢團風轉閒容到水無並遊漁喜唱失侶雁驚呼客棹沿灣泊村醪覓徑酤去程方數蜀歸思正遙吳得句同諸弟餘懷幸不孤

登望闕臺

江外三千里城頭百尺臺神都瞻寶闕星斗切瑤魁風濶春襟快云披曉月開山川增气象欄檻出塵埃天際橫歸鴈林梢露出槐喜逢冠蓋客半是日邊來

次韻何若谷別後見寄

言念分符日來逢別乘賢瘡痍求俗去風教爲民宣吏獄都無擾農疇屬有年歡嘗陪射的淸不廢鳴避俗尋蕭寺遊春醉畫船文楸坐帷幄詩敵肆戈鋋邂逅窮江地淒涼落葉天代還公去矣佇立我依然久契誠彌固離憂不暫蠲髙臺倚章貢時一誦佳篇

成大卿宅矮槐

手植逾三紀年隨矮勢增枝盤多蠖屈根轉欲虯騰宻覆周遭地孤撐最上層風條低偃蹇煙葉碎鬅鬙顧我來𨿽羨如公退未能溪園饒樂事時此防佳朋

遊靑城山

三十六峯峻維岷在蜀奇方行刺史部重款丈人祠凍雪諸蕃隔晴雲六面披訪山窮寶洞【山有寶仙第五祠昔投龍之所】勅鬼覘丰碑泉落寒崖響蘿依古木垂良工存舊筆【靑城觀壁悉孫知微名畫】老叟琢新詩【句符臺示岷山集】陟險齊雙屐逢幽鼔七絲盤桓不忍去還作更來期

喜雨

火官施酷令曦馭肆炎威魃虐詩嘗刺巫焚禮舊譏神將明徳應人用至誠祈有幸眞天與先期不汝違四郊云靉靉三日雨霏霏色動田園喜聲無里巷欷終圖實倉廩已足賤珠璣報彼民咨者恩斯帝力歸

引年自喜

乾坤報不得犬馬戀無緣請有再三瀆生逾七十年雲山充素志霜雪滿華巓逺矣日邊地歸歟春暮天灘長釣臺客棋久爛柯仙去樂林泉下何勞一指禪

次韻程給事防稽懷古卽事

東南杭與越形勢夾長川地占一方秀天生萬象全兩城俱卓爾列郡豈加焉異世稱無間同時較有偏厥民如貴簡彼國實居先大海収淮瀆羣山冠幅員古人蹤欲見遊客目先穿況自醇風俗從來省朴鞭有年人旣庶樂教志彌堅毎得前朝事嘗由眾口傳土疆歸闕下州宇辟湖邊未苦秦來幸先經霸擅權有賢思避世擇地效髙眠盤屈稽山勢嵯峨玉笥巓茂林侵碧漢修竹掛靑煙東浙潮聲近西陵艸色鮮四明登陸顯五泄夾溪沿漁浦從舟楫仙居遠市防山靑難入畫花灼正如燃石傘陰遮徑松潭韻冩千峯云靉叇雙澗水潺湲靈迹曽遊處淸風可坐延龜浮山出浪龍去井迷年泉湧尋源出蘿防附木纒屏危開石上星摘射巖前仙髻傳今古峯形露醜妍法華初賜號釋子已超禪一感因人異羣言可理詮徧隨髙下賞潛解利名牽民室常盈目城闉異及肩通幽云底路朝接洞中天必有千年隠都忘萬事煎嚴園煙水亂樊榭栁花顚聖閣迎仙母湖樓望防船越臺淩縹緲溪女鬭嬋娟野景誠無限遊人豈獨専淸虛宮剎古恍惚嵗時遷寶相靈猶驗雲門瑞復還塵埃籠古壁章句列前賢醮禮因勤甚龍宮尙儼然魚池乖本意僧罟觸輕漣鑿石成金像營庵對玉蓮瑰奇天桂室瀟灑寶林篇歷歷森豪俊昭昭著簡編蘭亭眞翰筆桃谷舊神仙想象人堪慕淒涼物足憐公卿誇道路父子遁林泉廢宅仙宮立還鄕世事捐嗟時徒役役味道益幹幹種墓藏山穴叢祠闞水壖方幹棲逸地祖貫起英躔相隠今遺迹侯封昔見錦衣慚我得車帳爲民褰臣力難堪矣君仁未捨旃挺身徒盡瘁報徳乏防涓所向知師古幹時愧學圓璣衡中切冒條教外頒宣毎慕黃居潁曽卑隗相燕有爲懷黽勉無術可収甄得請鄕邦便躬祠祖壠防耕桑初勸諭饑疫偶成連賑發無深惠疲勞獲少痊闔封方富稔載路息迍邅近幸同年代前符昔日緣一麾來鎭撫千騎爲盤旋政因民革煩文到日蠲恩隨和气浹令比置郵遄美譽皆騰實淸香已勝羶善良陶靜化姦猾洗前愆吏畏輸心鑑民深入善淵課書人第一軺召裏逾千身起侯藩政班趨祕殿聯謀猷光帝座議論溢經筵道合風雲防功髙玉石鐫正宜禆日月未可問園田士論逾時望人心曷月湔聲名加顯顯歌頌轉翾翾預喜明賢遇須知直道便中宸深有眷外補實難銓行爲山陰老聊収一大錢

次韻程給事同孫覺學士楊憲景略天衣謁禹廟夜歸

梵宇近靈祠偕遊薄晚歸云疎通日影風景作霜威博約詩情健盤桓酒力防旌麾分頡頏戈防聳光輝左右車帷徹周連燭炬圍湖流平杳杳泉濺霏霏卻念觀珪劍【禹廟】仍欣賞鉢衣【天衣】廟樓臨浩渺寺閣倚峩巍燈火還城市煙波遠石磯鼓鐘初警動騶馭始分飛勝槪同時遇賢朋共樂稀佳章蒙寄貺鄰愧得仁依

次韻林希喜趙少師槪遊杭

維嶽生臺輔於時正典刑我嘗同政府公早謝明廷官貴躋三少身閒越八齡所難惟壽算豈易是康寧求舊心猶壯尋幽足未停宋都俄暫別吳語喜重聴宗契今逾厚交情久可銘摛辭工詠物吐屑妙談經嵐色迎紅斾湖光動防舲遊名多寫壁燕席旋張屏忽遇瀛洲客新辭使者星承恩來玉陛涖事傍沙汀厭賞塵中景思登野外亭愛忘嘉意重溢美雅章形敍遠才超絕搜奇思杳防道山寧久去歸路入云靑

五言絕句十九首

麓山十詠

眞身湖【湖上有眞身寺因以名】

曉光澄水月秋影顫風幡宛是眞如地荷花護翠軒

升中古栢

雪挫更霜摧寒心未易回庭前皆古意何必問西來

書院

雨久藏書蠧風髙老屋斜鄰居盡金碧一一梵王家

四絕堂

千燈傳靜剎四絕號虛堂已是金銀界仍爲翰墨場

洞眞觀

木老巖坰冷泉飛月殿寒棲眞無一事淸嘯倚欄幹

抱黃洞

靈洞古壇基煙蘿接翠防日西春又晚不見羽人歸

嶽麓寺

古木與云齊門前百丈梯我來煩想滌疑是過靈溪

白鶴泉

靈本無源因禽潄玉泉自非流異稟誰識洞中僊

法華堂

峯頂已崔嵬因髙更築臺夜分僧定起咫尺見云雷

拜嶽石

片石倚中天云深鳥道間人多祝堯壽登此拜南山

過云安軍下巖僧捨

幽寺倚巖阿云扉掩薜蘿老僧中燕息誰問世風波

橫溪洞飛泉

寒瀑落春巖天垂百丈縑更疑仙客宴不捲水晶簾

和範禦史過陳州

灣盡疑無路堤回忽見橋冬空仍水後物物稱蕭條

題魚闗

奔流出萬山亂石鎖孱顏彼躍龍門者何嘗懼此闗

男防生日

重九登髙節陽秋稟气和家家懽防日祺壽所宜多

次韻吳天常

塵事不畱毫誰云夢寐勞因思四老防今復數年髙【戊午嵗余邀叔平少卿同行湖上時君與吳著作皆和詩號四老云】

書琴壇

制動必原靜治人先正心風乎晝壇上退食鳴瑤琴

和範禦史石倉晚泊

天迥旅懷濶風長野叫來【日暮江上有數十人連續長歌人謂之野叫】滄波淸可愛先爲濯京埃

覺林寺

古寺無碑刻僧云不記年自余安所問惟是愛林泉七言律詩一百首

禁籞見牡丹仍防恩賜

校文春殿籥天闗內籞千葩放牡丹風捲異香來幙帟日披濃艶出欄幹芳菲喜向禁中見憔悴憶曽江外防剪賜從臣君意重數枝和露入金盤

次韻三司蔡襄蘆鴈獐猿二首

省宇屏圖哲匠成冩傳蘆鴈筆尢精斜依風葦叢叢裊逺颺煙波渺平弋者定嗟何所慕鵬摶莫怪不能鳴公防羽翼飛騰處有意靑雲萬里程

獐狎猿馴遂性情恍然疑不是丹靑豈憂夜獵林中去只欠秋吟月下聴舉目便同臨澗谷此身全恐寄郊坰山容野態窮防妙造化爭功六幅屏

憶信安五弟拊

臈殘鸚鵡洲邊過憶汝東吳住舊廬誦聖窮愁千卷外覓官畱滯十年餘也知失意能平气底事多時不寄書兄在松溪我荊楚別懷三處一欷歔

飲酒

江頭落寞窮冬日天末﨑嶇薄宦身休問世途千態巧且貪杯酒十分醇顏間戚戚成何事醉裏熈熈卽是眞梅雪半殘煙栁吐一畨消息又靑春

和十二弟揚臈月立春

二十四日立春節六七千里孤舟行呼兒倒酒迎春醉忽爾持詩屬我海上去年賓燕樂江頭今嵗客心情興來極目尋春色岸栁汀蕪緑未成

除夜泊臨江縣言懷

縣封蕭索楚江澄旅沈吟懷冷似冰漏促已交新嵗皷酒闌猶剪隔宵燈立身從道思無愧得路由機患不能未報君恩逾四十靑春還是一畨增

泊巴陵聞曉角

五更鐘後斗沈杓畫角三畨塞角調靑艸湖平無俗籟嶽陽樓迥有寒飇酒腸喚醒維舟靜夢眼驚回去國遙我愛淸余起傾耳欲吟情思已飄飄

憶輦下寄同年楊子卿

一思平日禁城春直上靑霄步步云在月香名欣共得掞天防藻愧相聞滿頭競揷花千柄沒案誰辭酒十分蓮水今爲從事樂伊予無復嘆離羣

送交代楊推官

三載從軍績用成代還京闕黯離情亭長且作班荊飲江迥愁聞唱棹聲前席去當回帝問初筵今已號賓榮交承防袂宜惇好莫惜殷勤重報瓊

早霧

山光全暝水光浮數里霏霏曉未収露彩乍凝迷漢殿日華不透掩秦樓豈饒文豹遲畱隠應有靈蛇取次遊聖世妖氛已銷盡結成佳气滿南州

寄裏中親友

記得城南數刻懽破歡爲別涙闌干間闗逺道初隨牒寂寞長亭一據鞍郊外此時涼葉亂嶺頭平日臘梅殘不辭頻寄南州信艸檄無功楯墨漧

席上感別送桂倅

照人冰骨是眞仙失臂江西僅十年子擁倅車袍著茜我趨賓席幕依蓮今宵把酒方歡甚明日班荊又黯然八桂到須多假日府中佳醑主公賢

和人淸明有感

湖外淸明物態防曉林鶯舌鬭闗闗枉緣春意無時盡自是人心不暫閒舊隠東君曽借艸新官南郡亦登山滿頭花卉盈樽酒且向東風一破顏

和三兄得書喜授掌庾

區區宦況逺南州長得歸鴻與寄愁已勝折腰嗟五斗豈辭銜尾運千舟冰含白玉期無累路迫靑雲愧可求家有舊塤流韻逺勉將文藻贊宸猷

贈狄節推

唐嗣防危國步艱梁公忠力世難攀不辭鼎鑊君臣際爲正朝廷子母間今見裔孫仍白首去從幕府綰靑綸旌賢有後十二代轉覺勲名重泰山

勸學示江原諸生

古人名教自詩書淺俗頺風好力扶口誦聖賢皆進士身爲仁義始眞儒任從客笑原思病莫管時譏孟子迂通要設施窮要樂不須隨世問榮枯

送何孟侯先生之平原

束書攜劍出西州恩舊相歡事逺遊架上昔曽窮聖捲幄中今好贊賔籌也知賢帥須靑眼應念慈闈已白頭到日欲慿歸信杳塞鴻成陣叫淸秋

題杜子美書室

直將騷雅鎭澆淫瓊貝千章照古今天地不能籠大句鬼神無處避幽吟幾逃兵火羈危極欲厚民生意思深茅屋一間遺像在有誰於世是知音

春日雪雷並作

東君新用少陽時正月羣陰老未歸千里雪花鋪夜景數聲雷皷作春威欲開桃李嗟寒勒尙蟄龍蛇恨力防一挫芳菲一驚物惘然無處問天機

初入峽

峽江初過三遊洞天气新調二月風樵戶人家隨處見仙源雲路有時通峯巒壓岸東西碧桃李臨波上下紅險磧惡灘知幾許晚停徵棹問漁翁

過嶺回寄張景通先生示邑下同人

二年官役愧能名賢得斯人幸合並幾度孝廉交郡辟一生文行出鄕評君廬皂水江頭逺我馬靑泥嶺頂行西首胡爲書以贈欲持同邑寄諸生

下牢津

拖舟百丈苦攀躋一過牢津恍似迷花放亂紅迎彩斾谷傳深響答嗚鼙避人幽鳥淩雲噪抱子驚猿走險啼春岫重重春水緑卻疑身在武陵溪

同萬州相裏殿丞遊溪西山寺

使君呼客入山行曉徑前驅照彩旌蠻女背樵巖側避野僧攜刺馬頭迎千層雲水迷三峽一閧人煙認百城樓閣慿餘淸我聴竹風蕭瑟澗泉鳴

送黃賁赴渭州機宜

我愧非才敢贈言告新今幸接英躔炎威滿路千山去和气流民百口傳就捧絲綸天子命到參帷幄主人賢前籌要使邊陲靜報徳銘功願兩全

次韻張著作贈講禮孫秀才

丈席橫經事講評暫開雄辯五河傾十年素蘊胸中吐一日淸風坐上生諸子授來疑頓釋先儒宗後業偏精塵編古有多門學今喜公能爲發明

酬楊鴻漸察判見寄

進不驚人退不藏朅來士術惠殊鄕疏余益信琴多樂拙甚方虞錦重傷顧我未能精俗事感公偏遺好詩章懷間得勝千金直莫謂無人識夜光

送崔度推官任滿還長安

三嵗西州此效官幙中無事有賓歡瞻云預喜長安近歸騎還驚蜀道難分袂天涯逢臘盡入闗時正春寒前途應念朋從意回首秦亭一據鞍

謁靑城山

背琴肩酒上靑城云爲開収月爲明觀宿有詩招主簿【劉絳詩約同遊】廬空無分遇先生【張兪出山】畱古畫仙姿活石載奇文俗眼驚卻念吾鄕山亦好十年孤負爛柯行

次韻孫直言正旦馬上有感

蜀國從官又見春物華人事兩俱新已推才力多餘地更賦詞章妙入神要路我甘無俗迹夷途公自有通津逢時得用看施設未止區區庇逺民

次韻僉判兪尙都官寄兄君然中允致政

勇退如公世少儔樂天知命富春秋峩峩去得寒宮桂泛泛歸乘雪水舟舉目煙霞中有趣無心軒冕外何求引髙應笑朝閨客白首龍鐘未肯休

和淮上喜雪呈貫之

落雪紛紛甚羽毛相逢淮上系輕舠壓低酒力威稜健助豁詩懷气象豪兩岸逺山供玉障一天長水盡雲濤歸歟喜見丰年瑞南顧無煩帝力勞

和潁川見徐學士

臺閣官資屬二賢嵗寒相見潁流邊新醪喜泛千鐘蟻永漏驚移數葉蓮致主聖神躋舜禹濟時功業企閎顚故人淸防俱髙論肯事狂歌學少年

次韻範師道禦史

昔如李郭去登仙今復東行並客船夾岸雲山千里路滿襟風月九秋天持杯旋斫桐江鱠覓句頻賡蜀國箋君到七閩佳麗地荔枝紅髮欲殷然

和見雪

驚怪窮冬百物繁落梅狂絮逐風翻酒無戈甲爭酣戰詩似波瀾競討源且缷防檣隈斷岸好開屏嶂畫孤村知音若問陽春曲待把琴調細細論

新定卽事

泉髙終日聴潺湲花艸才佳爛漫看言念君恩得私請敢於身計學偸安開元刺史名千古東漢先生釣一竿賢迹勉尋余自愧牧民猶帶觸邪冠

初到睦州寄毘陵範禦史

前日鵷鴻接羽儀平生風誼見施爲蘇臺薄暮分襟後嚴瀨逢佳佇立時歸棹豈能忘舊裏去筒猶未寄新詩寒泉繞石山環坐一防南風所思

和範都官述懷

人爲閒郡我爲榮僚友多歡事少生詩裏江山今共樂籍中龍虎舊傳名逢時自可靑雲致喜老休將白髮輕垂世功名期力到上方求治急材英

勉郡學諸生

桐江爲守愧顓防來喜衣冠好士風勸學重思唐吏部教人多謝漢文翁濟時事業期深得落筆詞章貴不空道有未充須自立莫將榮悴汩於中

和彥塗田曹見寄

自喜還家入郡閎久無書簡到京城棊觀毎笑機心巧琴斷還憂曲意生厚祿萬鐘身外薄冷泉千尺耳邊淸來詩詠嘆陶然樂疑夢鈞天奏九成

送範都官

莫惜芳樽細細斟還臺詩句滿離襟海潮風駕漫幽渚鄕岫雲開認故林八月气涼歸棹快三年恩厚在人深紫宸曉拜天光近宜有封囊悟主心

和前人重九日寄

丁字溪流甚箭奔忍防行色夕陽村三吳望逺迷煙棹九日登髙泥酒樽詩得瓊瑤今有意感充懷抱更無言歸歟一曲桐江好西北通宵欲夢魂

新定獲龜繼得梓漕攜之赴官

買自桐江數嵗前潔中輕外欲巢蓮同麟薦世宜爲瑞邀鶴尋眞定得仙肯示吉凶貽後悔祗隨呼吸到長年主人幸不煩供養俾托軺車防兩川

過子陵故祠

帝念先生素所親殊恩終不顧絲綸圖勲恥預淩煙像辭貴甘爲擲釣人雲水孤髙教適意俗風奔競使還淳如今丘壑無遺士天子思賢號聖神

次韻石溫之都官見贈

桐江得請上恩榮孤士慚無善可旌望闕天光驚已逺到家春色喜先迎云邊舊念靑山隠鑑裏新逢白髮生多謝賢朋遺佳句重於珍璧價連城

憶松溪三兄縣尉

憶別揚州六月中倐今三已換春冬煙帆去蜀七千里云嶺瞻閩幾萬重莫爲沈迷嗟下邑要將淸白廣吾宗天遙最是書難得早倩來鴻寄一封

次韻鄭琰登睦州髙峯塔

舊迹防君麗句誇昔同峯頂躡雲霞逢秋謁寺畱詩筆薄暮歸鞍照月華旋酌香醪浮甕蟻鬭烹新茗滿甌花心余更作儒官防帳內諸生擁絳紗

得守防州過鄕邦贈別衢州太守髙賦同年

兪請分符入贑川過家爲幸獲於天桂宮舊有同年契梓裏今逢太守賢釃酒殷勤供去帳解囊分耀貯離篇曉來頗覺思君夢煙水蒼茫隔畫船

守防過家登髙齋卽事

舊裏徘徊忽四旬髙齋髙勝足懽忻當軒曉看山橫黛負郭秋成稼覆云酌酒屢邀朋契樂弄琴眞與俗喧分防州莫訝遲遲去鄕便恩榮荷聖君

寄永倅周惇頤虞部

君去濂溪湖外行倅藩仍喜便鄕程九疑南向參空碧二水秋臨徹底淸詩筆不閒眞吏隠訟庭無事洽民情霜鴻已到衡陽轉逺緒慿誰數寄聲

防州卽事

君恩山重若爲酬補郡都忘樂與憂惶恐灘長從險絕郁孤臺迥足觀遊贑川在昔名難治鈴閤於今幸少休人謂濶疎予自喜逺民安堵更何求

次韻何若谷都官燈夕

千門燈燭事遨遊車馬通宵不暫休幸免煙氛遮皓月任隨笳皷雜鳴騶金壺漏下丁丁永玉斚霞生灩灩流帝澤遠臨人鼔腹贑川宜有太平謳

次韻徐師回殿丞捧詔亭聴琴

訟銗無嘩去訪眞並遊僚友若天倫庭存列宿仙壇古堂啟先生詔墨新膝上揮弦淸度曲席間傾耳靜畱神泠泠不斷綿綿意追想南風解慍人

寄知福州範師道龍圖

十年遊霧入蘭薰本末聊同出處均五嶺昔將巴蜀逺【君漕南粵日予漕梓益路】七閩今與贑川鄰【防福接畛】雪中始見松難攺火後須知玉是眞事業他時公自任致君堯舜澤吾民

次韻何若谷寒食燕集

雨過江城絕防塵淸明佳節正千門舞香撲坐花新戴歌響盤云曲旋翻幾欲爲春畱日馭直須同俗醉衢樽因思老氏登臺樂若此斯民未足論

次韻錢顗喜雨

山川靈秀降丰穰十里油云澤我疆爲叩明神虞嵗旱故飄甘澤助春陽徵人共解江頭防遊女爭誇陌上桑令尹愛民形喜色作詩先已報丰祥

次何若谷上已遊江

祓禊追修宴集開山川聊爲霽風雷衣冠愷樂觴傳羽旗皷號呶笛弄梅畫鷁穏移隨岸曲珍禽驚避逐波頽百城錦繡人如織笑防使君乘興來

次韻錢顗見贈入學聴講

文翁治蜀澤民深贑守無堪愧士林長育務先庠序教講磨思見聖賢心今玆未肯孤毫善學者尢宜念寸陰三百餘篇金石奏席間願聴得遺音

次韻何若谷寄提刑蔡挺

逺俗期年荷徳丰一麾烏足滯才雄朝簽寄任非輕外聖詔丁寜果發中卻念松楸還裏閈再馳牛犢懇天聰只應未遂歸歟興江右澄淸已望風

次韻楚守孫直言職方見寄

間闗來贑會年丰十里農桑畫障中雨足山川多秀气暑消臺閣有淸風人驚地遠還同近誰道江西不似東琴酒從容隨分樂敢將身計事怱怱

次韻廣東轉運董儀職方同年見寄

贑守無堪出榜中日聞將漕稱才雄感公迢逓詩筒至謂我優遊訟銗空髙防正遙千障月羇懷聊寄七風何時把酒朋從樂也待醒狂學次公

次韻黃伯度虞部見贈

念昔相逢向上方別來驚已換星霜夢回半是煙波阻詩寄全篇篋笥光近喜嵗丰無劇訟更多雨足壓驕陽施爲自頋如何爾鳬鶴奚煩問短長

聞杜植移使湖南

去嵗南來幸守麾故人江上喜新睂十分勸我流霞酒一曲聴公白雪詞此後拙疏眞有賴而今談笑杳無涯驚聞擁節重湖去慿仗西風寄所思

畱題悅亭因簡何若谷都官

翠栢環庭數畝間蕭疎仍是枕江幹都如君子憐松茂半爲主人諳嵗寒素壁畱詩多健羨畫船過裏暫盤桓【公倅防代還】因公此景予心喜亦有髙齋待掛冠【公嘗題髙齋詩】

送前人過鄕還朝

景祐賢科昔共登長沙賓佐復交承三千里外今同郡二十年前舊得朋贑水帆檣驚逺別玉峯欄檻到先慿朝廷正是求材日欲戀仙鄕算未能【公家玉筍山下有玉峯亭】次韻董儀都官見贈【予嘗宰海陵踵公肅美政之後故云嗣英】

海陵余昔嗣英僚舊尹咨新治有條此別風波嗟各路但聞名譽籍當朝美夫郡接瀕江地幸矣民多樂嵗謠南國故人千里隔舉頭云嶺郁岧嶤

同周惇頤國博遊馬祖山

曉出東江向近郊捨車乘棹復登髙虎頭城里人煙濶馬祖巖前气象豪下指正聲調玉軫放懷雄辯起雲濤聮鑣歸去尢淸樂數里松風聳骨毛

南康公餘有作

道未中充气未閎聖神遭遇本寒生廷中入愧言無補嶺下來欣治有名世路計身焉用巧古人逢物要推誠從容章貢臺前望贑水秋天一樣淸

次韻周惇頤國博見贈

蜀川一見無多日潮水重來復後時古栢根深容不變老桐音淡世難知觀遊邂逅須同樂離合參差益再思籬有黃花樽有酒大家尋賞莫遲疑

和防守任滿前人香林寺餞別

顧我入趨堯闕去煩公出餞贑江頭爲逢蕭寺千山好不惜蘭船一日畱淸極往來無俗論道通何處有離憂分攜豈用驚南北水濶風髙萬里秋

次韻衢守陳守言職方招遊爛柯山

賢侯九日去尋山牽俗無由得附攀【守嘗見約是日以事弗克同往】換世昔傳仙局久登髙今喜使車還平原丰稔農歡勸犴獄空虛吏放閒從此爛柯光價起爲畱佳句落人寰

按獄睂山舟行

攜琴曉出錦官城千里秋原一望平放舸急流身覺快披云孤嶼眼增明農田雨後畦畦緑漁笛風前曲曲淸訊獄逺邦先滌慮防哉休戚在民情

次韻蔡挺提刑出巡將還

牓契推誠積有年天淵衝躍見魚鳶方欣友防爲愚幸又辱詩情著意緣庾嶺棠陰畱逺俗贑川舟禦若飛仙明朝預想陪髙誼滿座淸風盛暑天

防新都孫直言於成都

同志同年分若親幸從天與豈闗人交情舊別江鄕晚客宦今逢蜀國春酌酒彊論賢否事畏塗休說利名身鄰封卻喜無多逺來往詩筒莫厭頻

題三泉縣龍洞

蜀道羣山盡可名更逢佳處愈神淸初疑谷口連云掩入見天心滿洞明怪石燐燐蹲虎豹飛泉落落碎瑤瓊嵬巓別有神仙路又得攀躋向上行

成都西樓

多暇朱欄倚望頻逺雲開卽見峨岷昔賢初盡經營力今我獨爲優幸人勝閣簾髙惟掩雨老臺民樂只登春爭如蜀國西樓好四序風光日日新

張公二月二日始遊江以集觀者韓公絳因創樂俗亭爲駐車登舟之所

長橋東畔尼朱輪畫棟雕欄錦水濱子美浮槎傳大句乖崖遊棹看芳春樽罍泛泛畱佳客皷吹喧喧樂逺人夾岸香風十餘里晚隨和气入城闉【韓公絳嘗遊故云】

和交代韓公絳端明別後見寄

闗山晴曉過綿州兩蜀人思恵愛稠去路旌麾朝日下駕空橋棧接雲頭初觀妙句離懷釋似酌淸泉渴恙瘳孤緒搖搖更東望西樓千尺止三休

寄謝防州守周源屯田

念公別後固依然蜀距炎方里數千劍棧過來才一月詩筒傳得已三篇胸藏忠誼堅於石口吐文章湧似泉何日解符還闕去如今朝野不遺賢

運使王舉元兵部因談道惠詩次韻

初窮文字作階緣若得嘉魚卽棄筌堪笑蚊蠅驚八月豈知龜鶴壽千年無心是處非闗境有命由來不在天自古君臣悉功行不然終未到神仙

送前人還都

蜀道將輸茂績成逺人安靖嵗丰盈發施號令岷山峻除去貪惏錦水淸一旦賜環來日下九秋乘驛度雲程朝廷禮盛榮歸好親見吾皇講太平

榮諲學士按部未還因寄

欲見遐陬盡樂康沈黎回卽按嘉陽尋山舉屐三峨峻度嶺驅車九折長塢栢正宜寒後悅驛梅多向臈前芳錦川遨樂春期近早著鞭來入醉鄕

題天彭鮑郎中南樓

彭門於蜀最無雙人悅南樓重嘆降防防鳴泉潄金玉森森佳木擁旌幢仙飈出洞淸來坐【彭門多仙山】巒雪排巖冷透窓太守瞻云日登向巴江迢逓隔吳江【公以親老數奏乞便鄕官】

贈玉局李垂應太師

坐觀山水地幽淸恬淡沖虛樂性情迹混光塵宗老氏術通仙俗似君平欣逢眞侶論根本恥向權門叩利名濟世金丹得傳授先生髙隠在靑城【張先生遨乃其師也】

成都轉運翠錦亭

羣木依亭翠錦開主人吟燕日徘徊靑幃照坐初疑染紺障鋪檐不是裁蟻酌對傾金斚滿鴨頭前引五溪來勸公勿用遲畱賞早暮須賢卽召回

提刑邢夢臣度支連理荔枝

嘉陽天逺被薰風荔子呈祥郡館中庇本莫將慈竹較時寧與瑞蓮同並柯晝聳煙光動異幹霄空月影通奇木幸逢眞賞筆誰誇丹實一庭紅

送蘇寀刑部赴召

有詔西來亟治裝古今威望重癡牀不煩右蜀専飛挽直爲南臺正紀綱豸角風霜秋肅肅鶴形環佩曉鏘鏘忠賢得用朝廷美禮法匡時事業光

次韻張唐民都官道中有懷

言念離情積有年朋心金石孰爲堅殿廬未入承明直郡閣先傳太守賢且向天涯行五馬不妨神液漑三田聞公比悟莊生指於此紛華已泊然

再經江原縣有作

徙命乘軺入錦川岷沱寒霽好人煙彈琴舊治俄三政持斧重來未十年欲去民憂同樂只敢孤朝寄獨恬然邑城東望踟躕久魏闕天遙里數千

招運判霍交回轅

自邛之雅漸髙丘所過從容盡勝遊白鶴山頭雲裏寺金雞闗外中州公今南按蠲民瘼嵗已西成輟上憂江瀆荷花開似錦且同歸去采蓮舟

遊靑城山

山到靑城險復奇地平孤起壓坤維直通一徑岧嶤上俯覺千山迆邐卑爲訪隠賢題古壁因觀幽境過荒祠白雲深處逢巖老醉酌松醪滿鬢絲

題張唐英祕校桂香亭

月中新得桂香淸歸向斯亭立美名作賦仗前登第好拜恩堂下到家榮曉羞蘭饍親心樂春照藍袍俗眼驚跬步不宜輕自待靑雲岐路坦然平

送蜀倅楊瑜東歸

倅郡優遊得治聲代還東出錦官城一州和气三年迹萬里寒威十月行江外預通鄕信喜仗前歸拜帝恩榮逢今僉用良材日好使明堂大廈成

送張唐英司理赴渝州

不用咨嗟愴別離聴吾持酒祝公詞少年得第人誰似純孝於親裏共推姓字已通丞相夢【今丞相文公因夢嘗以詩遺君】才名須結聖君知獄情要在平生允容駟髙門自有期

題運判霍交瞻岷閣

閣外風光滿意新諸公同上看梁岷蜀天六月云如火夷界千峯雪似銀巖叟近傳多得壽羽人曽此數登眞夫君不爲神仙事早暮孜孜澤逺民

送張唐英太博

蜀卿榮耀跂光塵忠孝兼全到古人萬乘累年聞奏牘雙親同日拜恩綸志侔鸞鵠風儀逺文得岷峨气象新聖政於今急賢者肯教畱滯蜀江濱

寄酬梓路運使趙諴度支

東川使者駐前旌西念鄰邦眷舊情屐齒峻登云頂寺詩筒遙寄錦官城民間樂矣原田稔境上熈然獄犴平聞說提封足和气我心懽快爲宗盟

次韻蔡仲偃都官南歸畱別

畱詩爲別重依依春浪桃花曉弄暉柯嶺崢嶸何處所蘭橈安穏送將歸與君志有雲泉約顧我身無羽翼飛浮石仙今遺迹在吾廬江畔憶漁磯

次韻孫直言書懷

四十驚霜入鬢新道光休嘆守官貧榮塗漸快靑雲步寵祿方酬白首親此日文詞誇世俗異時才術濟吾民功名立去何憂晚要得相期到古人

靑州勸學

學欲精勤志欲専魯門髙第美淵騫文章行業初由已富貴榮華只自天一簣爲山先聖戒寸陰輕璧古人賢沂公庠序親模範今日諸生爲勉旃【學之始自王丞相興】

淸獻集卷三

欽定四庫全書

淸獻集卷四

宋趙抃撰

七言律詩一百五十九首

述懷

三十年前一布衣爛柯山下驟鳴飛夢刀蜀國靑天上衣錦杭州白晝歸曽預機衡防帝眷自同葵藿向晨暉東齋事少愚知幸終日平嵐面翠微【平嵐亭名】

夏末喜雨

靈湫祈禱酌樽罍稽首精神敢惰哉民意欲從千里雨天威爲動一聲雷預期多稼如雲去且免飛蝗入境來酷暑驟祛還自喜淸風朝夕上樓臺

次韻孔宗翰水磨園亭

南洋一派通機磨更引餘波繞曲池髙栁碧陰無酷暑小蓮紅老惜芳時臨流共賞休辭醉按轡重來未可期從此邦人爲勝事範公亭榭孔君詩

次韻王居卿提刑遊雲門山

千里崢嶸到忽平兀然如覺夢魂醒石通幽室心生白逕擁寒云步入靑一水下窺疑絕綫兩山前列似開屏重城歸去仍堪喜嵗稔人家戶不扃

次韻王憲中秋不見月

一城歌管中秋樂薄暮樓臺六幕垂明月幸無虧損處浮雲應有斂収時聊因表海今宵醉卻起錢塘去嵗思有美堂前如白晝練鋪江面鏡須眉

寄餘慶講僧思辯

年光已占六十四七十歸來尙六年顧我久慚迷利祿與師同約老林泉政爲豈弟聊康俗心放逍遙自到仙身寄東州夢南去山堂依約艮庵前

次韻孔憲重九出巡未回

東望迢迢百尺臺淸風徒念故人來幸空訟銗澄心坐喜得詩筒盥手開不覺登髙佳節到未期行斾幾時回堯山𨿽與民同樂阻共車公把酒杯

酬孔憲將還

待月登髙悉後時還轅今喜近郊岐再圓光彩蟾升漢未謝馨香菊滿籬乘暇尋山應有得【聞欲謁九仙山】許陪觀海不知誰【所處登萊州皆枕海上】感君按轡澄淸外遺我瓊瑤兩首詩

送十二弟太博揚倅潭州

我憶初筵湖外日於今三十八年間無緣再得遊潭府有夢還應到嶽山屈指春秋驚老大滿頭霜雪欲歸閒之官莫憚長沙遠行業於人不愧顏

次韻孔憲蓬萊閣

山巓危構傍蓬萊水閣風長此快哉天地涵容百川入晨昏浮動兩潮來遙思坐上游觀遠愈覺胸中度量開憶我去年曽望海杭州東向亦樓臺【杭有望海樓】

次韻王憲表海亭賞雪

開樽表海最髙亭正是紛紛雪態輕比屋萬層瓊室徧夷塗千里玉沙平因風起絮先春意與月交光後夜淸共喜丰登有佳兆結成和气在民情

再登亭偶作

气象三齊古得名時登表海最髙亭河源一水下靑嶂人物兩城如畫屏邑報有秋期俗阜守慚無術濟民靈從來獄市並容地且向樽前任醉醒

寄酬舊交吳中復龍圖

我昔夢刀慙樂土君今叱馭信賢哉芝蘭舊友三年別金玉新詩萬里來石室淸風期俗變錦城珍宴爲民開中和有頌朝廷喜行看春光擁詔回

酬越守孔延之度支

君詩感別我依依言念朋懷與願違京口落帆初醉後江心登寺復分飛【去年春三月公之防稽予自杭徙靑餞別於潤州之金山】回思二浙風煙好來喜三齊獄訟稀舊裏未歸徒仰羨小蓬萊上占春輝

靑社有懷杭州

早暮濤聲繞郡衙湖山樓閣襯煙霞渾疑出處神仙地不似尋常刺史家假守半年無惠愛退公連日不諠嘩東州久發南歸夢卻念重來未有涯

再有蜀命別王居卿

穆陵闗望劍門闗岱嶽山連蜀道山自顧松筠根節老誰憐霜雪鬢毛斑離家詎謂虞私計過闕尢欣覲帝顏叱馭重行君莫訝古人辭易不辭難

入蜀先寄靑城張遨先生

逾年靑社得徘徊一日皇華下詔催蜀道五千馳驛去秦闗百二拂雲開不同參政初時入【呂公餘慶】也似尙書兩度來【張公�崖】到日先生應笑我白頭猶自走塵埃

寄題劉詔寺丞檻泉亭

泉名從古冠齊丘獨占溪心湧不休深似蜀都分海眼勢如吳分起潮頭連宵鼓浪揺明月當暑迎風作素秋亭上主人畱我語只將塵事指浮漚

過鐵山鋪寄交代吳龍圖

暫畱山驛又晨興西望旌麾想舊朋三院華簪曽對直兩川兵印復交承年光頭鬢華如雪世態心情冷似冰境上慿詩馳逺意靑泥寒曉入云登

過左緜偶成

東南再守二年間【自杭徙靑】徙蜀何須問險艱入覲已違龍尾道出麾還過鹿頭闗與民共約三春樂顧我都忘兩鬢斑嵗滿乞骸何處好仙棊一局爛柯山

次韻吳龍圖別後言懷

言念朋遊二紀間離樽前對鬢絲斑告新劍外皆遺愛道舊臺中共解顏我固無辭來蜀國公聞有命鎭秦闗西東接畛三千里莫厭詩筒數往還

至成都有作二首

四十年間利祿身平生疏拙任天眞慙無治迹畱靑社喜奉恩華覲紫宸去國早逢闗右雪下車還入劍南春爲憐錦裏風光好不倦從來作主人

西指梁岷路屈盤猶能矍鑠防徵鞍大庭臨遣皇恩重逺俗傳聞睿詔寛峯聳云妝銀世界江深春動錦波瀾遨頭老矣民知否莫作風流太守看

次韻提刑張廣民度支射中金錢

百發秋毫不少偏宜應佳兆中靑錢鳴迅發心先正破的勞觀眼欲穿賞勸坐添杯上桂詠歌賓許幙中蓮古人一箭功名立豈止文章獨炳然

題江原張著作善頌堂

構堂賓族聚於斯屈指髙風劍外稀七十年尊君樂隠二千石重子榮歸溪流石上來淸響巖洞檐前聳翠微舊令尹今西處望【予嘗宰其邑】江原閭巷正光輝

送運判韓宗道赴闕

去嵗間闗到蜀時聞君早作促裝期初疑傾蓋無多日今幸分攜已及期曉棧直登雲裏路臈梅還見雪中枝紫宸入覲從容對劍外民靈荷帝慈

送別張憲唐民

三年持節按刑章豈弟其誰不嘆降才者設施功第一使乎光彩竟無雙宣風蜀右成新法易拜秦東得舊邦欲識逺人畱戀意隴泉幽咽下巴江

次韻運使榮諲學士逰淨眾尋梅

飛蓋城西探早梅僧園欄榭燕遊陪防寒始報冬初信淸艶應畱臈後開子美英詞誇雪色趙昌精筆寫香腮此花自有天容意迎得春陽次第來

送茂守吳彥先郎中赴闕

汶山爲郡數逢春被詔還都嵗又新惠政久通蠻檄外愴懷初去蜀江濱邛崍古未兼忠孝宣室今非訪鬼神制禦羌夷知有術上前章牘爲開陳

次韻黎守毛抗屯田見寄

岷峨還是一川雄我愧行春與俗同樂國此年丰衍後嘉朋終日笑談中沈黎太守初成政蕃詔諸蠻悉向風聖世唐虞流澤逺啟行無復用元戎

送左緜孫珪職方赴闕

三年遺愛被西州供帳民情豈易畱險道若天春气近雄闗如劍曉光浮禁中曽上臺僚薦【近臣嘗奏君才堪禦史】使者仍書郡課優【成都漕司以君政課第一】去矣靑雲岐路穏不須回首越王樓

鈐兵李左藏防賞梅

嵗晏珍林發素葩樽前奇賞著詩誇驚逢臈去已三日喜見春初第一花照水冷容酥防綴搖風香片雪紛拏主賓莫作尋常看錦裏名園只兩家【成都此花惟鈐兵東西二園最盛】

次韻榮學士按簡州見寄

我昔坤維濫使權簡池行部屬丰年盤桓郡驛畱單騎徙倚江亭按七弦今愧髙賢傳麗藻逺聞淸思湧寒泉置藏巾衍光華甚不使珠璣只媚川

鈐兵王閣使素芳亭賞梅花

素萼淸香並酒巵主人勤意囑畱詩爲逢蜀國新開日卻憶江南舊賞時春宻未通桃李信臈殘都放雪霜姿先公舊植亭欄外肯構重來見本枝【先司空鈐兵日始創是亭閣使復繼其職是謂冇子矣】

答彭守鮑叔軻郎中

白雲東向日瞻凝連掞封章寫至誠八十親髙思就養二千石貴懇辭榮蘭陔得志趨吳分棠芾畱陰在蜀城腰印還鄕人子樂錦衣光動防衣明

酬劍守王嘉錫郎中

登科三十四年春五百人中有幾人顧我虛名慚過分得公佳句讀驚神初疑暗裏雙珠擲自喜懷間萬玉陳預卜鈴齋論仕契入闗聊爲駐車輪【予代還宻邇過劍期一見】

次韻周源屯田禱雨二首

城東野老告予知四載凶荒語益悲逺水又成千里涸濶天無復寸云垂倉箱勢絕丰登望道路人爲殍死期刺史至誠天若應願畱遺愛入生祠

炎曦禾稼猛於燒試問靈龜兆已焦意幾時隨气協雷威何日勝氛妖漢朝八使煩惇遣周室三公重燮調有禱願將明徳薦芳馨何必在蘭椒

答江都官見招

風波岐路益馳奔疏靜嗟誰得似君樂矣夜觴西嶺月傲然秋釣北谿云詩章有趣爲千首利祿無心顧一分雞黍辱招來慰意俗拘何計入蘭薰

次韻江原方任太博見寄

錦城之別重吁嗟人事繽紛走嵗華遺我詩篇來有意憶君魂夢去無涯秋驚蜀嶺更書近云掩閩山故國賖聞說政成風俗好又添和气樂人家

次韻李元方卽事

壯嵗胸懷獨感時肯隨寒暑似民咨能思損益長開卷任有閒忙不負詩趣向已爲污俗笑聲名須共古人期茅齋寂坐生秋思無語西風夜月知

聞嶺外寇梗

驚說炎飈煙瘴時洞蠻蠭起寇南陲家書萬倍金難得逺夢千回路不知刺史沒身専捍禦【康州趙潛叔死敵】諌官銜命救瘡痍【起居趙叔武出使】伏波死去今誰繼大筆銘勲壓海涯

贈東川曹道人

養生非謂獨存神功行須令日日新髙睨鵬摶風萬里靜憐龜息壽千春物無凝滯心無積名已逍遙道已醇命不在天須力信世間多少未知人

勸成都府學諸生

學初心勿動華紛須念文翁昔日勤事業直教名不朽聲猷堪畏世無聞平居鄕黨終傳道得位朝廷必致君爲語諸生期逺到天衢亨處有靑雲

題府庭海防

海椶根幹出栟櫚雙勢淩空劍外無長鎖荊榛嗟廟栢不禁風笑庭梧胡僧過識已千嵗蜀守來觀只兩株離立峩峩同壯士側身東望拱皇都

次韻文同學士春雪

東皇欲報丰年信千里同云六幕陰遇景大吟詩將手與民偕樂使君心錦城濶暖無多積岷嶺髙寒旋覺深最是西園花木好曉來妝防作瑤林

次韻髙陽吳中復待制見寄

守蜀無堪詎足論捫參天邈紫防垣嵗時丰衍眞爲幸犴獄空虛冀不寃素志未容龜曵尾誤恩深愧鶴乘軒嘉章益見公髙誼所得長逢左右原

次韻霍交中春遊樂俗亭

自憐拙政無他狀彊繼前賢樂逺民軒豁四檐芳艸岸夷猶千櫂緑波春岷山霽色塵氛斂錦裏風光气新暮角未吹人未散醉歌歡舞共紛綸

次韻蘇寀遊學射山

錦川風俗喜時平上已家家出郡城射圃人稠諠畫皷龍湫波淨照紅旌迎眞昔詫登天虎【世傳張伯子其日於此乘龍上升遺像存焉】命侶今聞出谷鶯勉爲逺民同樂事使臺仍是得賢明

送程給事守越州

千騎從君臨照水雙旌復我守錢塘當年已共攀蟾桂今日休辭醉羽觴行聴龔黃歌治譽好追元白遞詩章分符況與尋常異彼此東西是故鄕【公塋於杭而於於越皆有祖塋存焉】

次韻前人寓越廨宇有懷

越郡江南盡不如樂天流語信非疏人從鎖闥中間出宅在蓬萊向上居言念玉符分鎭日卻思瓊苑拜恩初臨風又辱詩筒寄足見優遊刃有餘

再用韻

一別三秋一日如望中紅葉已蕭疏曽聞眷注行優召自頋衰遲未退居在昔遊從今道舊平生事契敢忘初古人最重交情久堪笑當年漢耳余

和前人有懷二首

一日褰幃令必從自慚前粃屬衰翁聲回地底淸霜角訟息庭中冷銗筒舊契世同知管鮑新文人服似軻雄公閒數有瓊瑤贈又使鄕閭篤士風

逺如千里志還同目斷雲天未易窮勉彊一麾吳國分雍容五馬浙江東泉源自古流丹井【越】桂子還逢下月宮【杭】盡占神仙眞樂地軒裳何敢羨三公

次韻郡齋卽事二首

鳯沼寵榮辭禁闥龍山安穏駐車輪東方漸喜威嚴霽屬郡爭傳號令新試數嵗華如過隙宜將世事拂前塵因思四十年同榜吳越如今只兩人

田原多稼才丰日橘柚逢霜正熟初鑑水煙波乘興逺蘭舟風月助吟余安知賀老惟修道未必羲之祗嗜書誰道蓬萊宮尙小玉皇香案吏來居

次韻見寄

勇退猶慚大丈夫兩州四任若符未容上冢重官越不謂班條再守吳云屋萬家誠樂地濤江一水隔名都同年後日同歸去畫作東西二老圖

次韻郡齋偶成

兩火一刀名素勝十分雙澗地長靈賞心曽爲乘華舫好手應難作畫屏北海樓前千里靜南山天末四時靑蓬萊自是仙家景解使詩翁醉眼醒

武林卽事寄前人二首

乞得錢塘下九天徙從靑社復三川坤維十往萬餘里吳分重來七八年鑑水坐遙懷舊治柯峯歸晚愧前賢東州賴有防之約曽寄詩筒逓百篇

七十隨緣豈有由樂天曽不厭杭州靑山未隠如千里白首重來又九秋月窟仙人遺桂子海門神物助潮頭自慚老守無心力坐鎭吾民靜卽休

題杭州普應院偃松

老松低偃四時榮太守重來眼爲靑密葉動搖翔鳯勢深根盤屈臥龍形毎容狂客春攜酒長庇閒僧晝防經一百年來霜雪操肯隨羣木漫雕零

次韻程給事見懷

煙水平湖千頃碧樓臺佳木四時靑人瞻杳杳升天宅客意峩峩望海亭已是威懷寛帝念更加丰稔慰民靈退公莫厭音題密去鯉來鴻不暫停

有懷前人

湖平去棹復鳴一別何時手重攜龍榜昔同科甲乙虎符今得郡東西尋眞曽憶觀丹井乘興徒思泛剡溪聞說公堂多暇豫湖山無處不畱題

登望越亭寄程給事

望越亭無一防塵迢迢東首座凝神余岫色濃如黛日出波光爛若銀我類武陵歸去客君爲蓬島上頭人誰知老守吾鄕便得與詩翁作善鄰

有懷前人

稽嶺樓臺眞曠絕武林風物競豪華兩川對望音題數一水中分防晤差【言到越遲】東海茫排島嶼西陵依約露人家元和唱今猶古此樂情懷豈有涯

次韻臈月不見梅花

隔江气不齊時梅向杭開越上遲春逺未通蓬島信臈深先放武林枝嶺頭素艶從爭發笛裏孤音卻後期虛白堂前攀折看詠公詩句醉金巵

次韻樓頭聞角

龍蟄窮冬萬否開蛩吟淸曉在蓬萊五更枕上驚殘夢一曲樓頭動小梅入牖涼颸聲咽絕滿庭斜日思徘徊新年合我七十一柯嶺不如歸去來

次韻嵗暮有感

嵗月如流不用嗟盛衰前定豈曽差自憐覽照頭渾雪猶喜觀書目未花竺嶺兩曽逢落桂龍山三見擷新茶春元便欲休官去誰顧杭州十萬家

次韻卽事見懷

鑑水寛閒稱越國河塘防劇是杭州蓬山君繼元丞相竹馬予慚郭細侯郡邑丰穰眞可喜人家飽暖更何憂西陵隔岸無多逺數上臨江百尺樓

嵗暮偶成寄前人

宦途衰老敢辭勤只計斯民不計身眷戀靑山乖素約遲畱白首未歸人舉頭舊治無三捨屈指明朝又一春珍重東州年契厚趂潮雙鯉得書頻

戊午元日偶成

驅馳光景急如輪復見元丰嵗始春七十一年欣入手三千奏牘欲歸身江濤有信人隨老煙艸無涯色又新自是乞骸時節好不應推托爲思蒓

淸風閣卽事

庭有松蘿砌有苔退公聊此逺塵埃潮音隠隠海門至泉勢潺潺石縫來夜榻衾裯仙夢覺曉窓燈火佛書開休官不久輕舟去喜過嚴陵舊釣臺

杭州上元觀燈二首

元夕觀燈把酒杯賓朋不倦醉中陪一輪丹桂當天滿千頃紅蓮匝地開煙火樓臺髙復下笙歌巷陌去還來因民共作連宵樂直待東方明始回

初逢稔嵗攺初元元夜從遊駕兩轓寺曲水燈多巧怪河塘歌吹競喧防安排百戱無虛巷開辟重闗不鎖門願以民心祝堯壽眾星髙拱北辰尊

次韻程給事越州元夕觀燈

隔江燈火越王城別有新春喜復驚累夕思鄕還有感三年懷旅豈忘情歌鐘浩浩臨香陌羅綺盈盈簇彩棚秉燭夜遊公不倦也知斯樂爲民行

次韻前人治西園池館因懷昔日太守蔣堂侍郎二首

越有西園作者誰公今懷感詠歌之千餘騎擁頻來賞四十年間尙去思稚耋行謡方載路主賔髙防正乘時也知此樂同民樂況有前賢臺沼詩

去年春色染波瀾畫舸朝遊暮可還今嵗屢聞臨曲水隔江惟是仰髙山翻思賢守經營處盡屬詩翁笑語間公勿畱連當亟召徳音行被對天顏

有懷前人

卻憶東舟去若仙江亭分袂忽經年春風境上無多地夜月湖中共一天海閣坐觀濤擁鷺山堂吟聴漏移蓮新詩往復交情見巨集成來已百篇

次韻前人見寄

阻奉交朋宴賞歡杏林春發聖師壇詩筒把玩初藏袖鈴閣吟哦爲整冠不啻夢昏驚玉磬正如沈痼得金丹夜來月下聞韶濩並奏淸音徹廣寒

寄酬前人

落筆詞華矜白雪棹尋花卉認紅雲湖山對酌春將盡風月髙吟夜欲分思入神酬靑玉案夢遊仙擁羽衣裙近來章句聲名逺僻似雞林也得聞

寄酬前人上已日鑑湖卽事三首

禊飲已經佳節後畫船猶泛若耶濱未還魏闕陪仙使且向稽山作主人賡唱我知長引玉懇歸誰道苦思親【古詩】鑑湖也似西湖好兩處風光一樣春

湖上初經上已春水邊遙見碧蕪新輕舟競泛無涯樂夾岸希逢不醉人廚醖旋斟浮蟻釅府茶深防臥龍珍詩筒往復余知幸垂老親仁得善鄰

蓬萊髙與臥龍俱位望兼隆似合符管夜聲傳井邑樓臺春影蘸江湖休功卽報期年政直節曽行萬里胡眞是玉皇香案吏坐看歸去贊蘿圖

次韻前人蓬萊閣卽事

蓬萊窓外曉光分夢覺初驚杜宇魂但有吏供衙府喏斷無人到訟庭喧蒙蒙宿靄開湖面隠隠更潮過海門一水兩州皆重鎭越淸杭劇不同論

聞致政趙少師槪入境寄獻

我公優暇若神仙八十髙齡眾所賢政府昔同俄一紀畱封今別又三年及時和气來吳國度曲薰風入舜昨日淸臺應宻奏老人星照浙西天

上天竺寺石巖花

對植齊開古梵宮欲求精筆畫難工直將春占三旬盛誰謂花無十日紅未羨山桃資客笑且陪庭栢作家風徧尋他處都無此寶殿前頭只兩叢

次韻程給事寄獻趙少師

暮春船艤浙西州且喜樽前兩白頭蓬閣屢傳賔榻解濤江深阻故人遊凝眸防集逾天逺屈指光陰若箭流賴有詩筒並驛使往還金玉共酬

次韻趙少師寄程給事二首

輕舟來蜀暮春時便向錢塘詠式防臨海阻陪三島防隔江遙認五雲飛殺雞炊黍初乘興怨鶴驚猿卻念歸一水盈盈天一色夜來千里共蟾輝

襟懷衝曠憶江湖老我全吳契不疏北闕乍違堯日逺南風新入舜弦初紵溪鑑水吟無厭箭筍鎗茶味有餘越絕主人招意重臥龍山好駕安車

少師自南都見訪爲詩以謝

中懷和气祗如春對酒歌莫厭頻半載昔同參國論十年今長類天倫不辭命駕逾千里應念同心有二人珍重宗盟恩意厚嵗寒終始見松筠

畱前人度夏方回南都

宮師彌壽降尊時頓覺光華滿郡扉況屬炎暉初可畏未逢秋爽莫言歸山堂酒嫩浮紅蟻石縫茶新碾翠旂有美望湖風四面尙畱揮汗霑衣【時公在舟中】

次韻前人題六和寺壁

上方樓殿已幽深更向諸峯勝處尋金擺池魚驚俗眼琴調山澑寫淸音紅芝九本初無種翠栢千株自有心眾羨宮師康且壽始知功徳積來陰

陪前人遊西湖兼簡坐客

絲管喧喧擁畫船澄瀾上下照紅蓮一樽各盡十分酒四老共成三百年北闕音書休憶念西湖風物且畱連杭民夾道焚香看白髮朱顏長壽仙

再用前韻

共泛湖光範蠡船持杯歡客倒金蓮此時朋契偕行樂何日君恩許引年照水暗知華髮攺倚樓髙與紫雲連安車盛暑盤桓好況是人間一散仙

武林言懷寄程給事

嵗丰公暇兩安舒吳越詩筒不使疏世契瓊瑤風誼厚秋光懷袖气涼初二千石重閒無計七十年過退有餘得旨便歸田隴去鄕人從笑老農如

次韻前人懷西湖之遊

昔時唐殿預英雄今獨湖山幸防逢謫宦靑錢曽萬選【謂林希】承恩白首是三公【謂趙防】龍山我念經年別虎榜君曽昔日同老守七章還印綬兪音朝暮出宸衷

次韻前人見寄二首

羨公鈴閣絕纖塵顧我何嘗徳被人訟牘自憐無日暇詩筒翻喜入秋新白頭未許還官政紫詔頻煩慰老臣一去蓬萊已逾嵗夢魂長到十洲春

立賢中外聖情均靑鎖闈中輟邇臣越水澄淸無俗慮秋風蕭瑟助吟神分符共治俄經嵗屈指同年尙幾人退鼓近來衰气覺敢將詩酒敵東鄰

寄新筠守毛維瞻大夫

倚廬聊見復睽乖憶遺詩筒字字佳爲乏瓊瑤酬雅意故慿筆牘寫離懷程賖越北層雲斷路入江南疊巘排我望貽書何以報要將風誼屬吾儕

次韻許遵少卿見寄

頭上有霜添白髮囊中無藥駐朱顏堪驚積嵗加衰老未省何時得退閒淵淨思臨浮石渚喧嘩羞對武林山君恩早賜兪音下卽擁莵裘故里還

答前人喜杭越二守賡唱

吳越江分兩郡齋濤音朝夕聴風雷且陪故友閒賡唱未遂先廬歸去來時節丰登饒皷吹湖山淸曠見樓臺中秋明月期公共萬里煙氛徹曉開

喜吳評少卿致政

春秋七十更逾期同甲同年世所稀未遂乞骸嗟我老已輸先手羨公歸良朋集有湖山樂故里思無羽翼飛預想兪音還印日鷺濤秋色上行衣

次謝許少卿寄臥龍山茶

越芽逺寄入都時酬倡珍誇互見詩紫玉叢中觀腳翠峯頂上摘云旗啜多思爽都忘寐吟苦更長了不知想到明年公進用臥龍春色自遲遲

次韻程給事郡齋卽事

望中吳越不爲賖止隔濤江便一涯臺沼賜湖非俗地蓬瀛標閣屬仙家僧居壁古多畱句吏事庭虛只放衙勝絕東方無復道當年元相有詩誇

次韻前人郡齋秋暑

老爲鄕郡止偸安自愧仙蹤未易攀八面松陰籠古寺三秋桂子下靈山良朋寄意詩篇裏髙防追陪夢寐間卻憶防稽淸曠處樵風朝暮若邪灣

觀寶林院塔偶成

寶山新塔冠山形心匠經營不日成突兀揷天三百尺莊嚴容佛一千名下臨泉竇靈鰻蟄上拂云端過鴈驚入境行人十餘里指浮圖認越王城

次韻毛維瞻度支過杭見贈

吳民疲病漸攻治尋勝西湖不放稀秋後濤江增气勢夜深燈市鬭光輝望云翻憶靑山舊上印須添白髮歸孝弟裏閭松竹茂柴扉誰復羨朱扉

送姚源道郎中赴闕

我念同僚遽解攜贈言如古漫成詩二年別乘臨岐日八月登槎上漢時莫阻十分斟釀蟻不須三嘆聽歌驪還朝寵數應非次神聖方今大有爲

寄致政範鎭郎中

分攜常憶禁門東四見光陰換嵗筩白玉堂中辭舊相靑城山裏訪僊翁當時大本從忠諫此日長年益道風應惜西湖猶未到近來同賞有三公【謂趙少師】

杭州鹿鳴宴示諸秀才

秋闈賢詔出嚴宸郡國詳延在得人豹變文章重君子鹿鳴歌詠集佳賓初聞素履稱鄕閈終起英名動縉紳預想帝庭俱唱第寵光榮宴杏園春

遊元積之龍圖江湖堂

髙堂遊賞興無厭況是江湖兩得兼白傅閣危猶下視子胥濤逺更前瞻盤桓皷吹風光盛掩映煙波气象添太守老來難久戀柯山朝暮欲歸潛

次韻程給事登蓬萊閣偶成

蓬閣下臨千嶂起防扉前對五雲開誇詩舊屬元之宅葉气今同老氏臺月滿夜疑僊子降風恬春喜故人來近緣冗劇懷淸曠夢裏東遊到幾回

次前人遊鑑湖

湖治誰能繼後塵馬侯祠閤至今存【昔太守馬臻開鑑湖】窮源上達僊翁井引旁通吏部園紅斾徧遊償素志畫橈歸去近黃昏別懷屈指期將半況屬鄕州役夢魂

次前人越州鹿鳴宴

郡國秋闈吁俊辰行修經治以名聞芳筵縹緲開三島大樂諠嘩徹五云髙桂折香期月窟祥星垂彩應天文集英唱第麻衣脫得志無忘賢使君

次前人贈奉使髙麗安燾宻學

爲嘉航海北䢐南雙節勤勞帝命銜日下亟馳傳詔使江邊遙訝過洋帆才謀鋭若金曽礪徳操剛同玉更鑱機務須賢應並用詩人莫惜詠巗巗

次前人遊梅山寺

上方金碧冠諸峯知是蓬萊第幾宮畫舫去尋湖面濶危亭登望海門通梅仙舊說爲眞隠佛子新傳倡祖風我憶前春曽徧覽至今來往夢魂中

郡齋成寄前人

退公眞靜獨披襟尙愧前賢探道深零落交遊難屈指崇髙軒冕不闗心未還印綬饒鄕夢猶倚湖山助老吟訟銗虛空人事簡錢塘安得似山陰

屢乞致政詔答未允述懷

自愧孤忠荷聖慈恩榮懇向九天辭於今蒲栁衰殘日好是雲煙放曠時玉闕累章煩賜詔瀫江兩槳蹉歸期宵徵自有髙人笑漏盡鐘鳴曉未知

同毛維瞻度支遊煙霞洞

洞有煙霞寺掛牌武林奇處稱吟懷出城旌騎非虛往同裏交朋喜得偕鷁首西徵隨浪逺鴈行南過入云排恩隆魏闕朝天日寒晚鳴珂上禁街

武林閱兵

吳天霜曉弄寒暉金皷喧闐大閱時帳下萬兵聴號令軍中諸將肅威儀采侯命中連三箭花陣分排卓五旗愧乏韜鈐當重寄儒生初是學書詩

次韻程給事同孫覺學士楊憲景略遊天衣寺

元是玉皇香案吏等閒吟笑卽成文松廊駐節排千騎山逕尋眞步五云諫院髙風矜共賞憲防淸論喜同聞三賢一防誠難有歸暮休辭酒十分

遊戒珠寺悼右軍故宅

因山盛啟浮屠捨遺像仍畱內史祠筆冢近應爲塔冢墨池今已作蓮池書樓觀在人隨逺蘭渚亭存世幾移數紙黃庭誰不重退之猶笑博鵞詩

次趙少師敍感嘆老

稟靈南極老人星貴得三公論道名被旨入陪郊祀禮放懷來聴海潮聲朋從自古悠長少勢利令人鄙吝生公獨久要中外伏直將金玉比純誠

題孤山寺湖上閣

孤峯諸寺聳雲樓寺腳周環枕碧流和靖久居勤賦詠樂天臨別嘆勾畱拏舟直度閒千騎佩印重來僅十秋預約前春掛冠去湖山閣好換休休【司空圖作休休亭云】

次程給事題法云寺方丈

府公淸眼照孤心結構仍誇壼奧深師悟趙州庭栢境我知靑嶺震雷音粟粘便是三千界艸用曽爲文六金一滴曹源誰可測海門騰起浪千尋

寄酬蔡仲偃都官

守蜀思無羽翼飛所思東向瀫江山林適意君先手軒冕辭榮我後時道阻八千通逺信年迎七十是歸期故人恩意如金玉新得郵中數首詩

贈別周元忠秀才

吾裏推髙節行孤諸生師帳是防模窮經不治五畝宅教子已爲千里駒暫出林泉飛兩槳且陪風月賞西湖了知富貴儻來物誰向浮雲問有無

次韻張僑慶毛維瞻得謝

里人迎巷居稀未老先休世所奇兩頰朱顏公退速【公年方六十八】滿頭霜鬢我歸遲【餘年已七十一】優遊豈顧千鐘祿収拾如終一局棋飲食節調資壽祉願同山下有雷頤

武林冬至日卽事

況是東吳大有年晨興佳气滿平川魯臺紀瑞光諸史漢殿稱觴慶九天鑾輅肅還禋禮畢雞竿髙掲赦書傳勾萌競達人知否占得羣陽一日先

次韻張著作過李虞部舊居

美璞藏山寶在沙急賢飛詔落幽遐直廬去講先儒業斸逕空存舊隠家魏闕當時防雨露衡門今日鎖雲霞鳴珂一顧踟躕過山揜寒林夕照斜

贈講僧遇淸

松檜成陰夾徑寒喧卑無路得相闗因嗟勢利方爲市故掩庵扉獨占山薄俗性隨紅葉變上人心與白雲閒慇懃約我休官後深築鄰齋數往還

次韻毛維瞻白雲莊三詠

掬泉軒

好山深處靜開軒目送孤云手弄泉枕石堂無金玉富濯纓家有子孫賢初尋舊隠逢三伏已發新吟僅百篇聞說夜分煩暑散涼飈渾似素秋天

平溪堂

亭號休休古退藏豈如溪上構虛堂坐邀城市眞瀟灑卻謂江湖太茫下筆新題無俗事搘笻野服是家常臨流最有淸風快未見故人心已涼

眺望臺

治圃我依浮石灘築臺君占白雲山三秋一日登臨外千里同風咫尺間峯黛陰晴長黯黯澑琴朝夕自潺潺休官誰道何曽見林下如今兩處閒

信筆示諸弟侄子孫

進欲安舒退欲恬要將髙行與文兼吾門自昔傳淸白聖世於今重孝亷孔氏性情歸利正仲舒仁義事摩漸人生試看無聞者徒爾區區嵗月添

寄程汝玉秀才

鄕閭推服孝亷名謝絕辭闈樂太平黃卷不忘窮古聖白頭無倦誨諸生安車未召人爲晚束帛重來世所榮況有知音賢太守懇章三度薦遺英

次韻梁浹瑞芝

聖旦求賢野不遺如公諸子定逢時黙期苑裏畱丹桂喜向門前獲紫芝香巳與蘭盈一室餌當同術有三枝昔年書牖曽呈瑞報爲登科眾所知【予明道中寓餘慶院結課芝艸生書牖上因題有靈芝如可采仙桂不難攀之句明年春果叨科第故云】

十八男防自溫倅迎於鴈蕩溫守石牧之以詩見寄次韻

自諳趨拜力惟艱柯嶺歸休逺帝寰抱甕不能師老圃驅車猶足訪名山魚書入手慇懃後鴈字排空杳靄間多荷主人期我意謝公遺迹願躋攀

次韻臺州姚舜諧見贈二首

解印全吳二載余近來人楷事何如尋眞徧賞臺山後假道行觀鴈嶺初把酒幸陪登帢幘【中子山別名】泛舟忻得緩徒車別來早獲魚中素兩首新詩一紙書

過婺遊臺又倦勤路旁馳看兩州民也知勝處靑山舊自恨來遲白髮新暫憩瀛宮求道侶載瞻方廣想仁鄰貳車章句猶憐我爲是雲泉無事人

遊鴈蕩將抵溫州寄太守石牧之

霜風雙鬢雪鬖鬖物外尋眞頓離凡子捨若非叨別乘我車安得到靈巖碧窺秋瀑心同洗紅嚼山杷口似饞多謝賢侯見招意數貽嘉詠與珍函

自溫將還衢郡題謝公樓

鴈蕩周遊遂此過永嘉人物竟如何三賢籍籍風流守【孫興公謝康樂顏延之皆古之賢守也】一宿怱怱證道謌【予登無相禪師閣亦嘗撰贊畱於塔下】城腳千家具舟楫【郡裏外通江海民間悉置船舫尢便出入】江心雙塔壓濤波因畱子捨欣逾月歸去吾知所得多

將還三衢呈溫守石郎中

尋山初爲子來迎乘興隨潮入郡城心賞皆如逸老願禮隆仍盡主翁情防舟笳皷雙雙閙金地樓臺處處明風物𨿽嘉難久戀安車朝夕且西行

送鄭琰大夫赴建昌軍

三擁朱輪志少酬忠懷曽不爲身謀桐江郡政居優課柯嶺鄕評占上游裏彥昔陪公共薦帝兪今幸我先休分攜莫憚炎威盛到日淸風一變秋

次毛維瞻溪庵

退訪雲山逺世塵結庵臺上古溪濱圍棊毎放爭先手隠幾能安自在身鷗鷺後前如舊物龜魚游泳不疑人曲肱飲水眞賢樂何用淵明漉酒巾

又白雲庵偶題

紅塵無迹到山家畱待詩人大筆誇坐石與僧談翠竹開樽邀客醉橊花鷗隨釣叟孤舟逺牛載村童一笠斜占盡神仙瀟灑地淸風明月有誰遮

湖北運使學士十二弟揚生日

原上分飛羨鶺鴒今遙荊渚昔離靑誕辰一紀阻良防慶席百杯新永齡對局毎思樵客斧爇香長奉老人星辛勤五福康寧術見說時看內景經

送穆舜賓承議致政還鄕

淸修平日得無慚學道勤行肯妄談軒冕諠嘩公始悟林泉瀟灑我先諳曽憐避弋雲中鴈每念纒絲繭裏蠶畫舫西歸時節好春山如黛水如藍

送十七侄嶙承事赴任貴溪

百里囂防不易爲乘時今去是鎡基直令爾邑成良俗況自吾家有吏師卻扇涼飈驚熱奪下車和气覺春熈防衣迎養雙親志此樂人間更有誰

送任浩朝散赴鄱陽景徳鎭

十年畱滯尙爲郎樂道無愁解到腸去路溪山排古嶂滿囊金玉貯新章休論富貴可求事況得神仙不死方官罷錢塘好歸矣濯纓淸自有滄浪

送範伯玉奉議赴闕

富貴於身有重輕平生忠鯁世知名不須勇事歸田計況有常推報國誠通籍官聮分帝念慶門恩賞作親榮一帆西上瞻天去九月霜風壯客程

題毛維瞻懶歸閣

溪流回合引方池軒防前臨面翠防紫陌紅塵行不顧白雲靑嶂坐忘歸方榮卽隠誰能繼未老先休世所稀我昔淩晨登閣防主翁畱散見蟾輝

生日髙齋曉起示諸弟妹子孫

榮途四紀歷艱難宦政天恩許賜還曉起焚香淸一室夜來飛雪滿羣山詩筒逺到披郵置壽斚交行醉席間弟妹五人三百嵗喜吾霜鬢尙朱顏

題濯纓亭

靜處髙齋晝杜門溪亭來往問開樽釣臺逸老心非傲浮石仙人迹尙存對岸煙林雙佛寺隔灘風笛一漁村濯纓豈獨酬吾志淸有滄浪示子孫

題葉阪梁氏南齋

我愛黌堂用意精義方垂訓爲趨庭學攻白玉須成器教積黃金不似經滿架簡編終嵗樂擁門松竹四時靑諸生有遂登榮者一月光能掩眾星

防燕溪亭示同席

新構園亭好客過塵緣都不問如何愛吟瀟灑封侯句恥詠滄浪濯足歌莫笑杯盤常借艸且觀舟楫半隨波子知此樂無涯否盡是天恩與幸多

哭康守趙師旦

五月炎方祲气浮賊鋒殘忍入康州肯拋孤壘偸生去誓禦羣蠻竟死休沒世不名賢者恥長年爲辱古人羞嗟嗟潛叔今何恨憤血忠魂勁艸秋

寄處州太守徐大夫

潛山西畔紫溪邊林下相逢豈偶然撫掌急於雲裏電回頭還似火中蓮黃花翠竹年年色明月淸風夜夜天誰謂故人相去遠好溪長與愼江連

題眞巖寺

一炷淸香一解顏幾生修得到林間朝無事也夕無事坐看山兮行防山梅玉破香供宴坐松風奏曲度禪關靜思四海五湖客𨿽有黃金無此閒

淸獻集卷四

欽定四庫全書

淸獻集卷五

宋趙抃撰

七言排律二首

次韻楊鴻漸察判見贈

縣令於時襲漢唐震雷爲治制封疆得人固可恩千室無狀須憂病一方愚品昔防登仕籍薄材今幸預朝綱但欣孤迹辭丘壑豈有深謀贊廟堂萬里山川來隴蜀十分風物類江鄕存心撫俗圖歸正顧巳臨民敢不莊蓮幙似君誠慷慨蘭言遺我極芬芳自嗟寸善無禆補更辱長篇盛播揚投李莫嫌遲報贈解琴終擬效更張若孤朋照宜身愧冠弁峩峩佩玉蒼

次韻前人見贈

惟公治迹嶠之南增秩頒金出帝僉蠻獠望風安畛域城闉興築賴韜鈐恩行稚耋增和樂令下姦豪盡伏潛撫俗上寛當寧念揚風深副逺民瞻潮陽鱷去因誠禱合浦珠還表性防五嶺盛傳威徳著九天俄下詔書嚴紫宸入覲輸忠讜靑瑣歸來發滯淹謇謇去爲中國使皇皇寜許外夷覘河冰日度疑鋪玉朔雪時逢類撒鹽持節塞垣先正席過塗溪館盡窮閻光華不辱熙朝命誹訕因知黠虜憸去路冬迎風若箭還朝春早月如鐮論勲已出庭臣右得禮應須史筆添賜對預陳官政致稱褒親被徳音恬天人宻語依旒冕風日微和滿扇簾得請鄕州心且適暫違黼座義無嫌都門客競千鐘餞禁掖詩仍二府兼巨艦解維桃浪緊髙樓夾岸栁絲纖經途駐節頻開斾密宴噴香似展匳防友樽罍醅潑蟻渡淮詩什硯磨蟾居常志气惟中立𨿽久淹徊肯附炎夜泊每窺漁父火曉行遙認酒家簾吳江橘柚津偏美茂苑鱸蒓味正甜上冢朋從空里巷過家車馬擁門檐鄰邦餉勞迎旌棨樂榭歌歡散防縑渡越一潮催疊皷去杭千騎擁行襜抑彊撫弱恩先被宣化承流澤下霑鑑水漁樵隨業樂秦山艸木盡仁漸想經歲月須膺召縱有蓍不在占屢寄詩筒追故事親揮墨寶見勞謙冰淸气誼同初淡膠固情懷未比粘何日西歸容迓禮莫辭吟醉夜厭厭

七言絕句二百八十四首

題馬伏波廟二首

壯敵無前老未休賞功銷得到封矦印歸新息不還葬似與諸蠻一報仇

平生忠勇建殊勲薏苡疑珠竟不分光武明如辯讒者肯教千古負將軍

和沈太博見貽

待得淸明已半春幙中何許可娯賓堵觀不是穿楊手珍重賢侯誨爾頻【習射得詩】

和沈太博防春晚歸

未醉樽前未可歸靑春九十日芳菲名園一夜狂風苔上殘花防綠衣

何推官見招遊嶽麓以郡中事冗弗克偕行口占二絕以謝

送客江亭一望間隔江奇勝有千山江頭未必無舟子自是名韁不暫閒

麓苑崟岑對橘洲山如屏嶂水淸流誰能向此孤尋勝案牒裝懷不自由

和沈太博小圃偶作二首

名園後百花繁人倚危樓十二闌園裏芳菲樓上客一般情緒怕春寒

日烘薄霧開柔陌風遊絲著柳條語燕啼鶯自撩亂驚人殘夢是春朝

不與祠嶽再呈通判沈侯

蔡侯不是不尋仙俗骨由來欠玉鞭待得麻姑重前約只應瀛海巳桑田

次韻見和

古祠靈鎭防眞僊一夕春霖激電鞭待得歸航巳新暑小荷江上綠田田

代寄劉信臣

無憀情緒滿眉頭去後方知有別愁翠幰雕鞍杳何所相望重上夕陽樓

和前人見寄

此去山重水復重登臨無復嘆途窮應將往事閒追憶疑是邯鄲夢枕中

下馬郵亭夕照天獨憑離緒問蓍圓故人此去無多地何事銷魂重黯然

和何節推重九

喜陪佳客上髙臺醉防驊驑薄暮回黃菊滿頭堪自咲朱顏何必爲人開

寄裏中親友

上盡危梯望社楡亂山千疊隔吾廬四方盡是男兒志敢嘆離羣與索居

雨中見花戲呈伯庸秋曹

臉紅消盡淚闌干似向人前欲訴難若是東君與爲主肯敎風雨盡摧殘

和勉三兄

求賢在昔常推轂訪道當年亦顧廬聖旦光華今吁俊長卿無苦嘆貧居

題隱者邵醇郊居

驅車乘興謁先生十里秋光照眼明淨室寒窓無長物道書狼籍古琴橫

贈濮陽髙防處士

事了還家不記年三茅儔侶盡眞仙恰如少華希夷子十度花殘一覺眠【先祖太傅贈陳摶之句】

再得成都過華陰

孤臣何以報君恩願澤坤維軫慮分卻笑乖崖懶重去有詩羞見華山云【乖崖云回頭羞見華山云】

熙寜壬子至節夕宿兩當驛

里數二千七百餘兩當冬夜宿中途舉朝五往東西蜀還有區區似我無

過靑泥嶺

老杜休誇蜀道難我聞天險不同山靑泥嶺上靑雲路二十年來七往還

謝天彭淨慧大師見訪

庵巖歸隠絕纖埃內外中間安在哉正似無心云一片等閒隨出山來

禪僧重元自靑過齊因寄

教被山東十稔餘人人師爲指迷途仰天峭絕靈巖峻萬里閒雲一防無

次韻陳經侍禦史禁中牡丹

靈根得地占雕欄禁苑春深柰曉寒煙葉綠舒成翠幄露葩紅聳似朱冠

過公安【子美嘗有發劉郎浦離公安渡詩】

劉郎浦上公安渡我過髙吟老杜詩煙浪幾重江幾曲算應風物似當時

將到荊南先寄胡判官

出京曾說防江陵期在初春恐未能君騎駸駸我帆便果來同防上元燈

酬寺僧文昶【曽進詩賜紫衣】

師昔將名動冕旒恩光歸去照西州如今白首詩隨老字字淸風敵素秋

和曾交見報代者

慣見河陽縣裏花何時歸種召平瓜江東正是鱸魚美昨夜西風夢到家

招劉絳主簿遊山

靑城峯頂更樓臺世界隨髙俗意開今夜雲歸有明月按琴傾酒待公來

題張兪壁

詔書三度落坤維爲白雲溪獨掩扉我愧俗疎來訪道不逢斜日又空歸

自殿院得請知睦州同範禦史挽舟過潁寓言

潁波淸闊接淮沂人似遊山棹似飛酒熟鱸肥何以樂與公同是故鄕歸

得請天閽出擁麾舊山東望巳心飛君恩欲使鄕人寵猶許峩冠獬豸歸

初見遙山橫水湄舊鄕依約白雲飛還同戶部詩中道終日思歸此日歸

題範禦史舟中偶書

遭時致主期堯舜力道終身致孔顏出處兩途公試防幾時能放此心閒

和美毘陵鰣鮆之美

江南鰣鮆客誇肥公到常州鱠熟時見說桐江魚亦好昔賢多作釣臺詩

和偶書

古人胸臆賤才多醒自捜醉自哦今日淮山且詩酒不勞賢否問誰何

和宿峽石寺下

淮岸浮圖半倚天山僧應已離塵緣松闗暮鎖無人迹惟放鐘聲入畫船

次韻防山

到爛柯山卽武夷並舟於此袂將離公來一意蘇疲俗借問閩州知不知

和範禦史見鸕鷀與鷺鷥爲羣因感黒得魚多

二鳥一生汀渚上已堪圖畫復賡歌莫將黒白欺人眼所得旁觀不較多

新到睦州五首

觀風閣

一憑欄望意無窮民屋連云疊嶂中微術可令民不疚有慚玆閣號觀風

賞春亭

滂葩浩艷滿亭隈當席芳樽醉防來始信春恩不私物亂山窮處亦花開

髙峯塔

上石披松十步勞下窺人物見秋毫嗟誰更向孤峯頂樹塔孤撐碧落髙

玉泉亭

潺潺朝暮入神淸落澗通池繞郡防亂石長松山十里討源須上玉泉亭

烏龍山

泉石淙淙瀉百尋羣峯環翠起春林危巓召云先作不失蒼生望歲心

新定言懷

吾家於衢守於睦治余何以樂且閒仙棊一局釣一壑爛柯山下嚴陵灘

和範都官行後九日奉寄

湖平風穏送歸航望隔嚴灘七里長更上髙峯盡髙處黃花新酒醉重陽

喜十二弟登第

景祐初餘唱第歸入門逢爾正兒嬉如何二十二年後繼得蟾宮桂一枝

新定筵上

衣紫金魚耀服章桐廬太守捧壺觴邦人聞道南來貴觀者潭如入射場

次韻葉紓太博恵硯二首

遺我佳篇字字珍更兼山骨琢磨新古賢最重瓊瑤意持報曾同硯席人

多謝君詩重見珍硯從黟水濯來新持當夏晝南窓看玉發光輝冷照人

次韻範師道龍圖三首

捨車弭蓋爭尋勝坐石攜泉旋煮茶可惜湖山天下好十分風景屬僧家

八月湖平絕越通桐江煙水亂山中客舟安穩尢爲幸百尺蒲防一信風

釣叟髙風冠古來思賢令我意徘徊當年髙隠恬無事應似春登老氏臺

次韻得便風

福守之官大道通乘舟朝發怒濤中髙防得勢雕開翼飛起滄溟萬里風

過嚴陵呈前人

使棹穿溪彌屈曲溪鷗隨棹更徘徊地經嚴隠翻髙尙應轉心輕在栢臺

謝梁準處士恵琴

髙懷宜與正聲通妙絕孫枝三尺桐開匣爲公鳴一弄薰風中有故人風

送講僧懷儼徙居天柱

卓錫江頭十載余師心純靜到眞如更嫌城郭人來近移入白雲深處居

同信守趙誠司封防靈山亭

寺亭髙絕面靈山迆邐羣峯不可攀登賞誰知賢者樂獄扉空冷訟筩閒

登峯羣峯亭

桃花臺下系輕舠直上崢嶸不憚勞歷示羣峯三十二一峯還壓一峯髙

過鄱陽湖先寄洪守唐介待制

上冢家畱榮且哀贑民應怪苦徘徊鄱陽湖共天同闊不惜乘風破浪來

內閣朝廷號正臣朅來江外擁朱輪危檣西喜洪都近諫省當時舊主人

謝周源職方恵詩

嶺上寒梅冒臘開故人千里意徘徊佳篇贈我慚無報明月珠投暗裏來

言懷

前日桐江今贑川諫官得郡愧非賢東吳鄕便君恩厚理棹重來始四年

答贑縣錢顗著作移花

令尹憐花意思勤海棠多種郡園新自從兩蜀年年見今日欄邊似故人

次韻郁李花

花縣逢春對曉暉朱朱白白綴繁枝梅先菊後何須較好似人生各有時

題中隠堂二首

動迹無凝靜性通小松疏竹一堂風憑山倚市何須問不隠形骸只隠中

植杖焚香貝葉經主人無事掩松扃兀然隠幾秋宵靜云在諸峯月在庭

防泉二首

歲旱江潢萬井污此泉深淨肯淸渝伯夷死後泉流在能使貪人一飲無

庾嶺中分泉兩派美名人愛惡聲嫌誰云酌後能移性南有貪兮北有防

次韻周國博不赴重九飲防見寄二首

嫩菊浮香酒潑醅命儔歡飲郁孤臺如何興防翻爲恨爲欠車公一到來

九日年丰獄訟稀望君同醉樂無涯樽前慰我區區意只得登髙一首詩

舟過何若谷郊居

峽口寒流如箭急灘頭輕棹若云奔玉峯樓鎖人歸去回首斜陽一黯魂

送張聞職方歸江原

未登七十早還鄕終日髙吟酒滿觴訪我飄然又歸去萬松莊裏引年堂

乙已歲渡闗

誰云蜀道上天難險棧排云徹萬山我愧於時無所補十年三出劍門闗

次韻六弟抗黃花驛樓作

稅鞅憑欄眼更醒須求國手上丹靑樓前雲水無窮好樓下塵喧不復聽

和六弟飛石

燐燐崖石有時飛吉士何嘗中禍機刺史擊彊宜黙助害盈誰謂鬼神非

和六弟過飛僊嶺

云嶺觀遊詎肯勞飛僊嶺過穏翔翺道風仙骨朝眞去未必不緣功行髙

題淸風閣

錦川城裏玉溪橫溪上浮圖畫閣明我念官拘登未暇有風終日爲誰淸

謝蜀倅盧夏郎中恵詩

三十三年同榜中始來全蜀見詩翁文髙格老人知否爲見元和逺祖風

送劉昭寺丞遊河南

雲水無心是處同洛陽花發正春風路逢達道人休問熊耳山開少室空

寄成都甘露舒大師

惟人固有東西迹於道豈分南北途來往從師多飲徳只應甘露是醍醐

聞雷可喜

雷奔電激夜溟溟虎嘯龍吟魄鬼驚用卽不勤功卽進聖胎涵養道芽生

辛已靑州翫月有懷

中秋去歲中和宴【中和杭州堂名】表海今宵北海罍【表海靑州亭名】天上無私是明月隔淮千里照人來

初赴杭州遊風水洞

風月有聲連水洞聽風觀水暫閒身杭州未入從容甚且與南山作主人

登開化寺白賁亭

秋霽濤江气象寛龍山亭聳憑云端老僧欲快吾心目旋剪當軒竹數竿

別杭州

政成五月愧前賢又向東風解畫船卻羨樂天詩裏道皇恩曾許住三年

次韻孔宗翰提刑範公泉

陸羽因循不此尋從知泉品未爲深甘淸汲取無窮巳好似希文昔日心

龍昌寺西軒

樽酒西軒共倚欄更無塵事見顏間畱詩都士知公否仁者從來不厭山

題郡園亭館

爲愛東園四照亭剪開繁木快人情新秋過閒雲卷十里南山兩眼明

寄酬齊州曽鞏學士二首

太守文章聳縉紳兩湖風月助吟神訟庭無事鈴齋樂聊屈承明侍從人

樂天當日詠東吳一半勾畱是此湖歷下莫將泉石戀而今天子用眞儒

贈蔡山王處士

蔡山深處隠林泉逺離塵紛僅十年已得琴中平淡意有終日似無

贈詩僧

戀勝窮幽彼上人平生瀟灑樂天眞松間竹下成何事坐諷行吟老更新

送張處士

下峽孤舟快似飛西江歸去一天涯鄕人故眼知君否功行如今無不爲

送雍子方學士

召節君趨禁掖中請藩愚向浙江東淸時內外俱爲樂鶴有喬松鳳有桐

寄題導江勾處士湖石軒

水精宮裏石奇哉萬里從容入蜀來都與先生助吟賞惹煙籠月一窓開

張憲重陽中得大黃上芝艸一本作金以負之爲賦

錦文瑞正孕靈芝藥市中惟此物奇入手卻容凡眼看寶囊開處坐金

和詩僧棲詰求詩

澄觀未逢韓退之當時佳句有誰知蟠龍僧膽大如斗直以許求蜀守詩

和榮學士長濆闗所寄

朅來忠力豈憂危人似登仙馬似飛卻是玉溪梅正發未曾攀折公歸

謝張遨先生恵詩

懷想風甚渇饑岷山潛徳世誰知愚今幸有眞消息先得曹溪五首詩

贈前人酒

器潔泉香忻得醉慇懃分與洞中人知君一飲無窮樂和气三田長似春

題禦愛山

岷峨西列華排東余縱崢嶸敢競雄不是當時經禦愛此山還與眾山同

次韻文學士寄仲南長老四句

休官休問幾人曾歸約林泉有衲僧況是本來安樂地曹溪何用見南能

寄梓州守元舍人

錦城匝地淸風起爲得梓州書一紙莫問分符隔兩川水月東西共千里

題五丈原二寄木

古庭薜荔附長松歲寒共有淩霜操諸峯凍合萬木雕看取門外長安道

和記長老道頌

道妙無爲無不爲從他是是與非非更須進步如平地百尺竿頭向上機

漁父五首

一帶寒波雪浪流謝郎終日在孤舟沙鷗數隻和煙落笑倚蘭橈獨防頭

月印蒼波入夜寒寂寥燈火水天寛兒孫未解諳風色幾度船頭失釣竿

莫笑生涯一葉舟江湖來往自悠悠絲頭漫有潭中意逐浪魚兒不上鉤

臥看鰕魚日幾遭蒹葭風起片防髙任公信是宜漁者只垂鉤釣巨鼇

輕波拍岸琉璃碧落日銜山玳瑁紅一曲漁歌人不防蘆花飛起渡頭空

行甫索頌捲

空生老病已忘言何處如今有偈篇要防從來無一字溪邊楊柳密籠煙

贈五嶽觀王道士二首

解蜀歸吳十月行出門無計別靑城憑師爲上希夷殿稽首燒香道姓名

道士修眞心地樂域自逍遙鄕寂寞世間名利任紛紛一弄淸琴一鑪藥

宿房公湖偶成

廣漢園池蜀自無卻思房相未如吾浙東歸去君恩重乞得蓬萊與鑑湖

眉山麻衣至徳觀眞亭

我愧無能使兩川琴爲伴僅三年淸朝自是朝眞客何必登山更望仙

正信表詢長老

欲導羣迷建法門千言百句與誰論入泥入水勞心力不負黃龍五代孫

送程給事過越不及口占以寄

立馬江頭一黯銷曉光浮動十分潮西陵送目仙舟去鐃皷旌麾迆邐遙

杭州八詠

有美堂

城在東南誠第一江湖只向坐中窺斯堂占勝名天下況有仁皇禦制詩

中和堂

老來重守鳳凰城千里人心豈易平樂職古賢形頌嘆中和詩不爲虛名

淸暑堂

江上潮音曉暮聞天饒風月地無塵自憐淸暑堂中景容得衰翁未退身

虛白堂

松蘿瀟灑似居山賓退公餘半是閒誰謂樂天虛白意只傳詩句落人間

巽亭

越山吳水似圖屏妙筆無緣畫得成閒上東南亭上望直疑身世似蓬瀛

望海樓

潮神千里若云雷日月如期早暮來景覓東樓天下少簾帷長對海門開

望湖樓

倚棹漁舠恣往還澄波如鑑照羣山繞湖三百浮圖寺秪是憑樓一瞬間

介亭

介亭羣石似飛來深揷雲林兩兩排占得羣峯最髙地翠姿何處有塵霾

次韻程給事會稽八詠

鑑湖

閣下平湖湖外山陰晴气象日千般主人便是神仙侶莫作尋常太守防

望海亭

倚欄曾此望滄溟延頸移時類鶴形別後幾回闗夢寐終求精筆寫丹靑

望秦樓

縱觀滄海陟髙峯巡幸無名是祖龍畱作後來眞賞地望秦樓閣一重重

拂云亭

靑雲隨步覺身髙燕雀卑飛不敢巢民屋萬家都下瞰欄幹迢遞出林梢

邃亭

小松幽石曲池淸欲退山翁構此亭補外想公非久次坐防嚴詔下明庭

妙樂庵

三年時得憩圓庵有客禪機不在談妙樂佳名人不防府中無事晝潭潭

禹穴

洞天三十六非虛今古稱奇事可書深坎閉藏惟巨石只應方士識龍居

戒珠寺

乘暇登髙百丈巍羲之遺迹見丰碑蕺山下視無窮景況壓山巓是佛祠

次韻前人長至有懷二首

詩美皇皇使者風禮修戎館致雍容去年佳節遼東防此日新陽湖上逢

我昔間闗出使胡新春沙漠未昭蘇海東靑擊天鵞落鴨綠江邊曽見無

元日偶成

人生七十古云稀加我新年復過期住在三衢山好處望中還賦式微詩

次韻程給事自述

稽山報政爲和气並入元丰第一春況有徳音曾面被定歸霖雨澤斯民

次韻前人懷闕下偶成三首

祕殿稱觴上壽時禦香气馥曉風微天顏密邇孤臣幸四十年前一布衣

陟降三公捧壽觴羣臣蕃漢下成行天庭禮樂交修盛委佩拖紳極巽牀

鵷鸞班列內璫催曉色鳴梢天上來賜宴羣臣醉歸去滿身猶帶禦香回

次韻前人謁禹廟三首

治水開陳遂刻碑鉅賢畱意向當時主翁不作知音賀妙絕如何見好辭

鑑水爲功利一州至今稱頌古諸侯漁樵早暮餘波及耋老思賢尙涕流

春色湖光照錦衣岸花汀艸共芬菲若耶溪上遊人樂舉棹狂歌半醉歸

寄酬張致政

安車髙蹈十年餘顧我臨川獨羨魚珍重藍田良玉性火中三日只如初

次韻程給事寄趙少師三首

去日蓮花紅朶朶來時荷葉綠田田臨期更作西湖防兩兩舟同李郭仙

來屬元丰第一年農歌鑿井自耕田惟公好事康寜福更許杭民識壽仙

安車論別十餘年睢水歸思負郭田浩浩胸襟涵渤澥飄飄風骨是神仙

次韻前人和許少卿見懷三首

望秦雙聳郡樓前佳气蔥蔥雜翠煙太守風流詩力健湖山無處不成篇

故交徳重鎭輕浮恨不來乘剡水舟逺寄蓬萊主人句字褒華衮若春秋

我守全吳公越東憲臺千里寄淸風何時共作同年防爛飲狂歌三醉翁

寄前人二首

小蓬萊對望秦山有防無邊不解顏太守新詩逾百首邇來傳誦滿人間

古祠曾記禱靈神旱滂沱救越人大禹恩深無以報我惟朝夕退藏身

次韻前人題曹娥廟二首

天資孝友本生知不愧周人七子詩絕妙好辭旌至性丰碑千古奉墳祠

哀哀江上救沈屍墓木畱形世所悲得防春秋參祀典孝誠今日再逢時

題陶朱公廟二首

爲國謀深身自謀飄然歸泛五湖舟𨿽云文種知幾晚未必忠魂爲蠡羞

不道夫差勢獨夫因持越計敗全吳陶朱智則誠爲智欲把忠臣比得無

次韻程給事寄法云禪師重喜

法云嘗負沒弦琴有曲古名淸夜吟心指寂寥誰肯顧遇公傾耳作知音

書圓通院水閣

風送荷花香滿欄上人宴坐水雲間時中靜極光通達豈特浮生半日閒

次韻程給事書院浣紗石二首

傾國鉛黃不假施吳兵勍敵頓淩夷薴羅石在千餘載好事公今尙作詩

吳宮金玉似泥沙西子東來舉國誇一日越兵聲震地夫差猶惑眼中花

九日湖上登髙寄前人二首

九日湖樓把酒巵拒霜黃菊鬭芳菲五逢吳越重陽節白首柯山未許歸

艤棹湖亭又訪山寺樓登賞十三間更尋半隠先生迹一擁朱輪未得還【葉職方號半隠先生今守廣徳宅在湖上】

和前人書僧正院壁

爲憂圓敎祖風摧墜天花夜講開防得王公題壁意入塵摩詰是如來

寶林塔再成示諸僧

禪家自利利他人寶塔焚如復鼎新掃地便髙三百尺只應澄觀是前身

書道士虞安仁房壁

日月精華有術飡不煩辛苦禮星壇葛仙公井甘泉近應煉長生九轉丹

書道士張昌應庵壁

絕離聲塵二十春飄然風骨鶴兼云庵中澹泊無餘物一顆仙丹酒百分

禪僧重喜堅辭紫衣勉令承命

道場淸淨絕纖埃雲水中間丈室開莫把賜袍容易防帝恩新自日邊來

六弟司戶生日

祖敎雙修日用間芳醪不飲自朱顏欲知難老眞消息曾餌融峯九轉丹

從楊監簿南歸

數隨鄕薦始登科淸白門中所得多伯氏文章天下望家風元是老維摩

登安樂山塔

池有靈泉泉有龍髙僧深隱梵王宮雲林百里如屏障安樂山西一望中

瑞蓮花示禪僧

紅蓮攜贈碧蓮堂一本雙葩頗異常珍重承天脇尊者聞風晨夕是淸香

送僧得賜經還永嘉

志願未如終未回十年京洛走風埃珍函寶藏五千軸一日降從天上來

送杭州道士錢自然

師王歸覲息兵鋋吳越防恩過百年世賞至今軒冕盛眞孫宜作地行仙

觀潮因寄五弟拊生日

祝弟生辰不憚遙元丰六稔慶三朝源源祺壽來無盡一似錢江兩信潮

送張彭赴防稽丞

扁舟行渡浙江濱湖上風光已漏春爲報稽山民吏道邑丞今是悟空人

用蓬萊法釀酒成以四壺寄越州程給事三首

功臣堂號與山堂巳鬭醇醨又鬭香今釀蓬萊法差勝乘壺攜寄願公嘗

武林新醖效蓬萊莫把梨花較綠醅安得逢春命髙防大家同入醉鄕來

一日湖頭兩信通往來惟只遞詩筒何時得把金罍倒觀取詩翁作醉翁

淸思堂偶成

垂老將休俗累輕舊鄕來守越王城吾懷自信無污染何必升堂思始淸

送二十三侄岯還衢赴舉

行美文精卽擅場不論京國與江鄕鄕人若問吾歸計已叩天閽第九章

送禪師廣敎赴衢南禪

到日參徒耳目新桃花一笑已中春吾今告老還家近亦作柯峯自在人

致仕後立春偶成

四紀榮塗愧濫巾聖恩從請幸全身髙齋靜有無窮樂又報元丰第四春

監神泉監五弟拊生日寄法醖爲壽

歲首月三逢誕日壽樽遙寄助童顏黃庭內景非虛語百二十年猶可還

送五弟得替赴闕

三載神泉績大成交章使者薦能名朝廷方且求人切未可圖閒學老兄

辛酉歲旦偶成

一夕寅隅斗轉魁三陽和气入春臺鑑中華發渾霜雪七十四從頭上來

送講師惟爽歸杭州

舊隠重尋逺世機呼童把箒掃禪扉疎簾捲盡南軒閣引得湖光一片歸

詠竹爲六弟抗司戶生日

萬竿終日弄淸風溽暑消除爾有功老去年時轉瀟灑此君眞是竹林翁【竹林翁乃六弟道號】

寄題袁敎授思軒

補過盡忠隨進退潛心髙與古賢期吾儒造次必於是何用憑軒始再思

寄酬致政趙少師五首

夙荷公知獨久要政堂平日幸爲僚新篇屢拜金瓊賜千里同風不爲遙

明月驚人爲暗投珍函開發曉光浮五章麗句眞髙唱所得過於萬戶侯

雲濤朝暮湖山勝曾伴仙翁爛漫遊別後瞻思閒屈指歲華如箭已三秋

短書臨發意徘徊寒夜霜晴上月臺濉水瀫江天共逺舉頭惟見鴈南來

天臺鴈蕩去尋眞往復秋冬過七旬不是君恩山嶽重肯敎歸作自由身

送周古尉武康

少時來訪武夷峯【予時宰崇安邑】學業優殊志气雄今我老歸公始仕神仙宮在水晶宮

送王九臯道人遊杭州

暫分仙袂下羅浮【羅浮與公元是共師】又作錢塘佛國遊欲識先生蹤迹否江湖無礙一扁舟

巳未歲除言懷示諸弟侄子孫二首

得請歸田弛負儋滿頭霜雪鬢防鬖髙齋屈指呵呵笑明日新春七十三

三歲嘗叨貳國鈞兩經吳蜀擁車輪【成都吳越俱忝兩任】尋思政府歸休日八百科中止一人【景祐初榜制云今歲殿廷登科者逾八百人】

六弟司戶生日

我竹林翁所得奇心傳佛要面仙姿年年六月十二日觀取髙齋祝壽詩

已未歲十月七日登唐臺山偶成

直到巢峯最上頭旋磨崖石看詩畱重來轉覺寒松老三十六年前舊遊

贈禪僧二首

云意乘秋任往還泉音終日自潺潺師心正與雲泉契不稱城居祗稱山

瀫水曹溪一滴通爛柯元是妙髙峯子湖有犬無人防我欲憑詩寄老蹤【利蹤卽子湖襌師也】

題婺州郡圃雙溪亭

去年春晚宴亭臯今日重登不憚勞欄外當時雙派水巳應歸海作波濤

題八詠樓

隱侯詩價滿東吳八詠詩章意思殊世說當年淸瘦甚不知全爲苦吟臞

過婺示施耕縣丞

子詩贈我離杭日勸使東來作主人再得湖山老休去而今始是自由身

登云黃山

云黃絕頂冠峯巒七佛當時行道壇天斂積陰千里霽故令登賞得盤桓

題婺州永康縣延眞觀松石

歲寒姿性稟於天一變人疑換骨仙操是寒松心是石始終全類古眞賢

登越州新昌石佛閣

南明石像世稱奇人說嘉州具體微大小何煩較吳蜀法身無處不同歸

過天姥嶺示男防

吾子沿江千里來我車不憚陟崔嵬永嘉貳政年方壯未用斑衣學老萊

初入天臺示男防

景入天臺日日新安車千里去尋眞路逢白髮老翁問父子同遊有幾人

題三井瀑布

三井餘波勢靡停平鋪千丈落崢嶸秋陽五彩隨流照【上有日光五色淩亂】縱有良工晝不成

雙闕山

峯巒如蜀劍闗分萬仭千門不可親惟有諸仙功行滿云屏從此去朝眞

瓊臺

臺嶺周回八百里瓊臺中立許誰登宵分疑有羣仙集月白風淸最上層

龍潭

黯黯龍潭不測深臨觀崖下巳千尋若逢歲旱休閒臥好與斯民去作霖

放螺溪

子輿輟肉爲聞聲徳洽民心苦好生智者敎行尢可尙放螺從此得溪名

與男防遊天臺石橋覽先祖詩因成

石橋吾祖昔畱詩句有天寒樹著衣山下老僧能嘆詠諸孫三歲與光輝【先祖詩雲水靜苔生髮天寒樹著衣】

錫杖泉

叢林枯槁井難穿珍重禪師道力堅一旦出庵攜一錫卓山隨手湧甘泉

過臺州登巾子晚遊東湖

巾頂廣軒逢杪秋萬家云屋接丹丘主人欲盡行人樂更向東吳共泛舟

泛舟離臺港

賞徧丹丘上畫船旌旗金皷滿晴川潮平難繂舟人望一似離杭過越年【予去春休官由浙江過越彷佛類此】

觀音巖

石龍一滴水涓涓大士巖溪峭壁間我道音聞無不是何須曾入寶陀山

題靈峯寺

鴈蕩林泉天下奇謝公不到未逢時碧霄萬壑千巖好今日來逰盡得之

登飛泉寺防峯亭

防峯亭對大屏風萬秀千奇聳若空不識誰能奪造化眞世界一壺中

出鴈蕩回望常雲峯

遊徧名山未肯休徵車已發尙回眸髙峯亦似多情思百里依然一探頭

觀海

巨海澄瀾波自平停車冉冉防潮生豈同八月吳江防共駭潮頭萬皷鳴

觀老僧防才畫像

白鶴叢林古梵宮壁間畱像見眞風憶師去歲雷峯別只似南柯一夢中

經樂淸寄前縣令周邠

舊治熙熙樂似春退公章句更淸新官居佛捨畱題徧可惜詩人隻字民

宿象浦驛記夢

曩嵗阻風京口日今離象浦復徘徊姓江名靜人何許昨日依然入夢來

答毛章秀才

兩闋新詩出愼江親攜迎我重嗟降深藏篋笥生光彩價抵千金璧一雙

題僧正仲灝定閣

曉窓幽磬暮疎鐘曉暮淸音消息通閣以定名成底事醒醒須防主人翁

侄壻鄭庭晦與子同遊鴈蕩今欲先歸贈別

君念親闈肯暫畱吾居子捨尙優遊逢人爲道歸遲意正似江湖不繋舟

畱題戲防堂示男防

我憩堂中樂可知優遊逾月意忘歸老來不及吾兒少且著朱衣勝防衣

謁水心院講僧繼忠

煙波周匝望中賖乘興驅車一逕斜誰識上人修證地水晶宮裏法王家

客舟夜

朝發溫江上處溪小舟無寐枕頻欹夜來作籧篨響恰似當年赴舉時

括蒼照水閣飲散聞角

主禮慇懃醉玉杯暮雲山頂壓樓臺渾如元相誇州宅皷角聲從地底回

縉雲玉虛宮

宮前車轍狀分明世說軒轅上玉淸仰慕勞心是秦漢不修功行只虛名

步虛宮

妙峯髙處卽仙居多爲朝眞作步虛卻是淸風明月夜一聲傾聽屬樵漁

鼎湖峯

不見靑蓮花落時鼎湖惟有白雲歸一峯孤立如天柱若較靈巖具體微

仙水洞

路入云端步步輕洞中滑澑一淸不逢眞侶仙蹤在猶喜磨崖紀姓名

隠眞洞

仙洞長年臥白雲靈丹成就養天眞漢庭輕爲東宮出應笑商山四老人

忘歸洞

洞天日月最遲遲來見仙眞卽忘歸防取桃源劉阮去舊鄕𨿽是故人非

自溫江宿僧淨偲秀野軒

千里尋山憶爛柯七旬歸去此重過因觀秀野軒前景與我髙齋不較多

男防隨侍還鄕欲回溫贈行

七旬尋勝逺塵紛身計優遊荷國恩往復汝勤人盡說從來忠孝出吾門

越州講僧智月見訪

不憚風霜道阻修一瓶一鉢少遲畱稽山未可輕歸去浮石精藍況舊遊

次程師孟正議題神照大師養志堂

報恩堂廡繕完新養志熙熙鎭似春佛子事余爲孝子黃金園有白頭親

送衢守王照大夫

車騎衢民不可攀機山雲約首春還防衣堂上成童戲八十慈親爲解顏

酬前人見別

退休林下屈朱輪逸老亭邊袂欲分一誦髙齋回首句感公於我獨慇懃【公詩有回首髙齋拭淚痕之句】

送余宗道主簿赴官

枳鸞新命去逢春士論許爲忠孝人白首慈親七十八安居榮侍入西秦

次韻吳天常中散

敎言今覺昔諸塵不了心源未是眞卻念樵夫無所得當年虛作爛柯人

送蔡門長官赴任丹徒

栁深鶯老暮春天恭侍慈親解畫船舉首丹徒民萬戶共迎和气作丰年

十八男防太僕寺丞生日

寵數親承咫尺顏淸修防命似居山欲知不老个中事應向如今悟八還

送海印長老赴峨眉都僧正二首

歸根落葉舞秋風入蜀分攜瀫水東欲別何煩示圓相普賢今作主人翁

片雲無著又西還過盡秦山上蜀山我獨爲師懽喜處一程程入舊鄕闗

防稽智印大師可升復爲僧正因寄

突兀浮圖烈焰焚入云千尺一朝新【越塔遭火今巳復舊】聞師領眾非辜罷今復如初慰越人

梁子正哀詞二首

一節循循見始終平常心有古人風臨行卻笑龎居士何用當庭探日中

函中赤軸誰能捲壁上孤琴已絕付與兒孫有淸徳臨風何必更潸然

天臺蛇洞

道猷宴坐卓一錫蕭然屏去羣魔迹大蛇開口合不得始知三昧通神力

內照庵

山老榜庵名內照掩扉黙坐徒觀妙欲知畢竟事何如無量壽光懸兩曜

宿溫嶺

昨朝初泛臨海舟今暮已登溫嶺驛秋風閣波不揚風伯江神俱有力

因海印行感舊寄蜀中故人

我車出蜀十年彊感舊情懷未盡忘有問老衰師爲道心如冰雪鬢如霜

和二蘇題白鶴觀二首

黃衣道士骨朽矣白鶴仙翁詩宛然君儻不能來一顧壁間磨滅有誰傳

不逢碁酒與鶯花古觀髙吟字字嘉好事獨來終日賞諸翁爭去著詩誇

退居十詠

髙齋

軒外長溪溪外山捲簾空曠水雲間髙齋有問如何樂淸夜安眠白晝閒

水月閣

池閣孤淸瞰碧流太虛懷抱物華秋圓蟾黙有中宵約幾防閒雲爲我收

放魚

魚不能言似可哀竭池千數競徘徊瀫江深處呼僮放羨爾優遊得所哉

雙松

少時親手植雙松晝愛層陰夜聽風今日歲寒逾五紀也應心似主人翁

竹軒

暑威何處稱疎慵百本修篁小檻東時遣淸風送消息此君都在不言中

栁軒

動入和風靜惹煙翠條疏處露池蓮林中盡是能吟物春有黃鸝夏有蟬

歸歟亭

密徑修筠郊外居小亭隨意榜歸歟等閒早暮攜笻到池沼東頭是舊廬

濯纓亭

亭上秋登逺目明濯纓誠不是虛名晴波一片如鋪練浮石江心徹底淸

負郭田

累歲辭榮得帝兪老來天幸更誰如腰間已解黃金印歸有田耕二頃余

望南山

烏巨東西气秋子湖岡隴暮云浮欲觀古佛叢林地只用憑欄一舉頭

常山縣令姚存哀詞二首

瓜期終代促裝前常遺吾書索贈言今日卻成哀挽句霜風江上送靈幡

威恵三年邑政優平生志業未經酬嗟嗟故里松楸老先隴歸陪地下游

寄靈隱圓明禪師

故人相別歲時多日欲爲書柰懶何猶喜个中無間斷西軒云岫碧嵯峩

桐木爲魚寄名山主

森森喬木得諸鄰霧鎖云埋不記春報得看看鱗角就爲君驚起夢中人

景仁寄超化長老

千里無書信卻通瀫江南畔石橋東春來消息誰傳去落盡林花一夜風

歲日示眾

今年年是去年年此處何曾有變遷穿耳胡僧曽說破梅花落盡栁生煙

南明示眾

寂寂松門竟日閒更無金鎖與闗時人欲識南明路過得溪來便上山

恵逺上人壁

燒香運水及煎茶誰識廬山恵逺家社客若來髙著眼不須平地覓蓮花

登眞巖

殿閣淩空鎖翠嵐雪晴春色在松杉芝駢羽駕歸何處畱得雙烏宿舊巖

九峯巖

龍丘石室人難繼安正書堂世莫登但見煙蘿最髙處九峯排列一層層

聨句

引流聨句【並序】

江原縣江繚治廨沁而東距三百步瀧湍馳激朝暮鳴在耳使人聽愛弗欲倦遂臿渠通民田來囿亭堦廡間回環繞旋溝行洛渟起居觀遊淸快心目公事暇休與弟抗揚坐東軒欣然攄詞爲詩章成書之石曰引流聨句皇祐二年冬十一月巳酉越人趙抃閱道云

別派從江垠邀流入農畎【抃】淙淙來源深防防度溝淺【抗】園穿蕭艾芟塹斷荊蓁剪【揚】疏功浹辰長漑利千步逺【抃】田觀疑澤瀦坎聽類瓴建【抗】北溟歸鑿池幽嶽漾裝巘【揚】防�紋湍駛回灣波細轉【抃】過竇石眼窺經虛土口吮【抗】浮行值落葉浸長逢生蘚【揚】孤鶴眼怪覘纖魚鬛跳展【抃】中沈無穢淤底淨有紋礝【抗】映葦色莫分喧琴韻難辧【揚】增霖人閙蛙涵月夜驚犬【抃】侵篁鞭起萌逼水低垂菌【抗】憐黃澆菊籬惜紫沃蘭畹【揚】吏咨窰甓甃童戲芒車捲【抃】灌攜令手勞漱掬致腰俛【抗】庭秋臨加涼軒夏尙消烜【揚】我矜近濟能僮賀遙汲免【抃】貯戺埋巨甔歸防架修筧【抗】供陶飯盎糧給澳羮鼎臠【揚】調藥修臼餌煎茶試羅荈【抃】坐客頻泛觴蹲兒屢洗硯【抗】聆寒心脫煩挹冷酒除湎【揚】壅挑笻步隨靜防髭吟撚【抃】髙懷造文攄淸興團詩遣【抗】瑰章非俗成怪句自幽選【揚】湧詞波翻瀛綿意緒抽蠒【抃】書丹字隸行款碣石磨琬【抗】題爲引流篇記耳非自衒【揚】

淸獻集卷五

欽定四庫全書

淸獻集卷六

宋趙抃撰

奏議

奏疏論邪正君子小人【至和元年九月二日】

臣聞欲治之主得人其昌左右前後皆盡賢正也謀謨讜言皆盡延納也忠厚鯁亮之士日益招來便佞詭姦之徒日益摧縮號令風化日益流布朝廷中外日益尊安若然富壽之域坐躋太平之象立見噫左右前後者不得賢正之人而爲之輔翼𨿽堯之臒瘠舜之孜孜夏禹之克勤文王之不暇食末如之何也已漢劉向謂正臣進者治之表正臣間者亂之基誠哉是言也在易君子道長小人道消於卦爲泰其繇云上下交而其志通也正臣非君子歟反是則於卦爲否矣否之繇則曰上下不交而其志不通內小人而外君子邪臣非小人歟此言爲天下者宜進君子而退小人也明矣谷永所謂帝王之徳莫大於知人者其有防哉夫南面而聽天下也公卿百執事雜然滿前孰爲正孰爲邪孰爲君子孰爲小人在聖人明視而聰聽之精擇而愼揀之眞僞明白人焉廋哉大抵輔相樞機之任得正人也得君子也然後同徳而同心也則其下所謂邪者小人者靡然相與俛首帖耳以去而徘徊所畱亡幾矣鑑觀古昔信史備存有虞大聖人也任十六相世濟徳美檮杌饕餮流四裔民至於今稱之無窮周成哲王也善有旦奭則信之不貳惡有管蔡則誅之勿疑故年七百而世三十也始皇惑髙斯之佞不能奪忽叔孫之才不能與秦嬴之敗曾不旋踵元帝知恭顯之姦不能擯愛蕭望之之賢不能用炎漢之運從而衰下唐太宗納房杜王魏之切議誅侯君集張亮之凶僻遂成貞觀之治天皇聽敬宗之附防戮無忌之忠良終有易姓之禍其後元振朝恩之擅權元載盧杞之竊位代徳之世其危殆相繼不絕如綫玆誠用人之得失莫不系國之安危間分兩塗不可不辧恭惟陛下以上聖之資禦神器之重開納忠讜繼承祖宗數路以取人一徳以求治然而邇來日星謫見聖衷焦勞蝗潦爲災民力雕帑庾空窘戎狄窺覦官冗兵驕風俗奔競今將治其安其危豈一人獨運於巖廊之上而能致之哉當此時也謂宜博選忠直方正能當大任世所謂賢人端士者速得而亟用之位於丞疑輔弼之列朝夕獻替得嘉謀嘉猷發爲號令使天下耳目聞見太平之政在今日爾臣不勝大願願陛下宸斷不疑舉正以卻邪陟君子而黜小人有爲於可爲之時無因循後時之悔則天下幸甚宗廟之靈社稷之福此其時也臣遠賤之迹愚無所能惟思死節一誠上報陛下采擢覆幬之徳萬分一二臣無任許國竭忠激切待罪之至

奏狀辧楊察罷三司使【九月】

臣竊見近日除楊察罷權三司使轉戶部侍郎提舉集禧觀公事臣風聞因百姓張壽於三司指論皇城司親事官取受內香藥庫公人錢物公事三司勾追被論人不得緣此事由遂罷察三司使中外傳聞無不喧駭伏緣三司領天下大計實朝廷委任重臣之地豈宜輕議去就以爲察若有罪被黜不當更轉官資察若本無罪犯不當忽卽罷去置之散地洶洶人情不能無惑今若止以皇城司爭論公事遂爾黜廢恐非朝廷進退近臣之體伏望陛下特賜宸斷辧察有無罪犯明示中外若果無罪卽乞追還新命且令仍舊職局如此則上全國體下息人言臣備位憲司不敢緘黙

奏狀論置水逓鋪不便

臣竊聞近差馬仲甫計防淮南發運使相度創置沿河水逓鋪兵士牽傳綱運舟船等事臣昨通判泗州備諳沿汴至京轉輸軍糧斛防體例久來頗甚允當國朝仰給東南六路歳計發運司每年管定上供糧米六百五十萬碩未嘗闕絕蓋能謹守祖宗條貫法度只委本司差撥兵稍支破水腳工錢口食不至失所今若輕議創新攺法沿汴起蓋營房招集兵士數萬泗宿亳宋間累年災傷大成騷動一則尙恐招集兵級猝難滿數二則慮兵役朝夕往返牽挽舟船旣無休息疲苦勞頓之後不惟多致逃亡生事亦便壅遏住滯綱運自春夏水通未敷本司元額斛防間卽已霜降水落又須隔歳不前萬一遂使軍儲乏絕臨時噬臍如何更作處置壊大計者無甚此舉欲乞朝廷速降指揮下淮南發運司且依舊例施行免向去敗事【下發運司】

奏札乞放泗州酒坊錢【九月】

臣昨通判泗州日伏見本州臨淮招信旴眙三縣有百姓衙前元系慶曆二年敕根究到買撲村酒坊埸淨利錢共二萬四千餘貫續準慶曆五年十一月敇節文今日以前先降指揮令百姓及衙前人送納交賣酒坊錢條貫更不施行其所根究到酒埸淨利錢數更不催納至皇祐四年內知州陳式不曉敇意卻行防撿勘決干系人仍下三縣督責監催元欠人送納交坊錢數入官前後催理錢五千餘貫外尙有一萬九千餘貫無可送納臣爲見已該慶曆五年十一月條貫更不施行灼然明白不當更須追催本州未敢一面除放又牒鄰近滁濠宿等州勘防得似此人戶所欠淨利酒錢例各依敕除放去訖獨有泗州只因陳式不顧條貫惟務聚斂刻削細民反行監催爲已勞績本州曾於去年六月內具此因依申奏防送三司有司之吝未卽放免至今本州卻且追勾理納竊緣淮南比年災傷不易百姓等爲此無名欠負破蕩財產塡納不足至有死亡逃竄者州縣枷錮欠人骨肉追及親鄰窘貧無聊嗟怨滋甚臣謂朝廷渙汗之號已行欲乞特降指揮下泗州所有人戶見欠上項酒坊錢一依慶曆五年內敇條並與放免所貴疲民漸蘇感召和气【下三司】

奏狀論北使到闕

臣竊聞宻院札子下張掞須管契丹人使今月二十五日禁樂前到以臣所見溫成皇后葬事如典禮制度該得禁樂𨿽人使來固無所避如未得合宜亦當速務更張若北使塗中因故遷延須令張掞催督尅期到闕或萬一不卽依稟別形語言於國大體虧損不細欲乞速降指揮再付張掞從容接伴一如常儀亦朝廷所以示閒暇持重難測之一端也

奏狀乞緝提匿名文字人【九月十日】

臣竊聞近日有以匿名文字印百餘本在京諸處潛然張貼謗讟大臣聞達聖聽此當有姦邪險陂忌刻無賴之輩惑亂用間搖動朝廷亟欲中傷陛下近輔者之爲也脫使憸狡之計萬一得行則臣恐陛下當所信用宰執公卿而今而後人人徇黙憂畏不測無所措手足矣以臣料其傳寫雕印謗書百餘本徧布輦下似非一二人能獨爲之𨿽已下開封府出榜厚賞緝捉至今已是多日未獲臣欲乞更賜指揮於南河北市要閙處樁垜一色見錢並預出空頭宣勅示人果決必信所貴速得敗露才候有人告首得實便仰卽時給付充賞仍令有司子細鞠訊根窮惡黨臨時取防法外重行處斷如此施行則足以安輔臣惶惑之心沮小人陰賊之計中外幸甚

奏狀乞攺差以次臣僚監防溫成皇后葬事

臣伏以國家禮制隆殺從宜本緣人情匪自天降規模法式中外觀瞻得之則取重朝廷失之則貽誚天下臣伏覩溫成皇后禮葬初命參知政事劉沆爲監防之職當時物論或未爲非今沆爰立作相謂宜立須攺差柰何重惜更張膠固不變風憲論列陛下所宜畱神相臣懇辭陛下所宜開可上守祖宗之軌範下從臣子之讜言念公相燮理之非輕俾后妃終始之如禮伏況自啟祭窆制度繩墨一切辦集定無闕事其監防職除宰相外欲乞速賜攺差以次臣僚免使虧本朝之典禮取後代之譏議臣寫誠瀝血所難盡言伏惟陛下思之愼之特賜采納則天下幸甚

奏狀乞不許虜使傳今上聖容

臣風聞契丹泛使堅求傳寫聖容歸示本國又云候同去正旦使來亦賫彼主所傳神進獻朝廷𨿽未兪允臣下豈能遑寧晝省夕思大爲不可伏自南北和好僅五十年然賜與萬數固多而華夏禮法猶在豈容渝動信誓妄行干求深惟廟堂自有謀算如向時嘗借樂譜前日將進壽觴陛下皆能照其譎詐沮彼狂率今之所請益又可駭況非彼書語及只是黠使口陳伏望陛下宻令館伴楊察以直詞拒之命中書宻院以常禮遣去庶幾戎人之議無輕中國之心則聖神何憂臣子不辱中外幸甚

奏疏論契丹遣使無名【十月一日】

臣伏見河北通和歳歷寖久使人往復禮有常數近者彼庭遣蕭徳輩不時而來奏記旅實外又卽別無事端𨿽中外人心稍安然戎狄情僞難測或觀望釁隙或窺覘盛衰桀黠貪惏自古無信昔漢文帝與匈奴和親厥後繼入邊境故賈誼有太息慟哭之說唐徳宗許吐蕃盟防至時竊發平涼故渾瑊有狼狽奔遁之事初皆甘言厚意終乃背約渝盟今契丹使來無名其勢未已僥求不一詭詐百端稱息兵以怠我師幸重賂以困邦賦其意不淺其可忽諸傳曰居安慮危又云有備無患不可謂邊隅未擾卽示晏安之懷不可恃風塵未驚遂爲苟且之計伏望陛下畱神鑑古宻諭輔弼近臣講求捍禦之策今沿邊急務者莫先乎擇將帥練士卒備軍實擇將帥則才能者畱疲懦者去練士卒則精勇者進驕惰者退備軍實則邊气壯人心安三者有禦萬一猝然冦警我何懼哉頃歳西師未興之日士大夫有橫議及此者人皆竊笑鄙易之指爲狂狷不祥之言烏肯動心預爲之防一旦延安驚擾臨時措置失次中外不勝其獘臣今之言未必非當時狂狷不祥之言也至愚憂國無所諱避伏惟陛下如天聽卑取千慮一得之說奮乾剛之徳發先見之明審思而力行之則宗廟社稷之福也

奏狀乞勘斷道士王守和授籙惑眾【十月四日】

臣竊聞有信州龍虎山道士王守和見在壽星觀內寄居昨秋中曾糺集京師官員百姓婦女等一二百人以授符籙神兵爲名夜聚曉散兼近日此法寖盛傳布中外沸騰街坊又欲取今月十五日夜於本觀登壇聚眾作法希求金帛惑亂風俗豈宜輦轂之下容庇妖妄之人深屬不便臣欲乞特降指揮下開封府捉搦勘斷押回本鄕免致勤民生事【下開封府押歸本州】

奏狀論禮院定奪申明用空頭印紙

臣竊見自來朝廷凡所干涉禮典事並送太常禮院定奪申明務令得體適中示不欲專也其本院知判官不下八九員近日有司承授行遣多隻用空頭印紙寫成文字本院官或有議論未同或則未徧呈覆卽不更候簽圓只胥吏輩回書塡名銜申發旣虧國體豈卹人言今來有禮生元介等見爲代署事發逃避系開封府根究施行次臣欲望聖防特賜指揮禮院今後但承準朝廷定奪禮法等事不得更用空頭印紙並須知判官員公共商確親署議定文書臨時用印申發免紊彜章所是見今元介等公事亦乞嚴賜催促開封府早令勾追勘斷結絕【下中書斷禮生等各贖銅放】

奏狀乞差馬遵充發運使

臣伏聞許元奏請乞罷免江淮等路發運事緣元自授本司判官至副使已及二年東南大計毎歳六百餘萬上供未嘗有一闕誤今朝廷如以元久次多病允其所請卽須又得有才幹直如元者俾代其任以臣愚見能繼元職任者莫如再用馬遵也遵亦自本司判官至副使歷三四年無不通曉六路漕挽利害事事辦集其心計才力不在元下今若使遵與王鼎協力並濟則制置幹運號爲得人況京畿輔近兵屯甚眾厫庾仰給率資東南萬一朝廷失於擇人則發運司紀綱一隳軍儲誤事至時𨿽復更張亦須更三二年整頓方得及舊伏望聖防指揮如令許元罷免卽就差馬遵充置發運使免貽後悔

奏狀乞減省益州路民間科買【十月】

臣竊聞益州路奏報恐爲蠻寇侵軼𨿽已有禦備然臣以愚見謂宜先寛民力使人心安和卽無他虞也今具本路有科配民間不便等事畫一如後

一毎年轉運司下益蜀等州科買官布毎一匹只支與大錢三百至四百文其布實直毎一匹計大錢八百至一貫文多是貼錢買納自慶曆以來毎歳又更增添買納萬數民間困乏不易

一毎年轉運司準朝省指揮下邛蜀等州織買九璧大綾毎匹支與絲並手工只共算計大錢二貫文上下彼人戶每匹卻用大錢六七貫文轉買納官累年亦是增添匹數科織民間大爲騷擾

一毎年轉運司於轄下州軍用人戶合納苗米毎七八防折納官絹一匹毎歳米賤毎一防只直大錢二百至一百三四十文以下官絹每匹直大錢三貫以上州縣促限督責人戶賤糶米貴買絹輸納艱阻獘苦百端折納萬數益多民間轉見貧窘

右謹具如前臣昨知蜀州江原縣日備見民間科納之際憂愁亡聊兼體問得寶元以前本無如此浩大數目伏望陛下仁聖特賜矜卹下本路鈐轄轉運司共同體量於折變科配買織疋帛萬數內減放一半以上庻幾寛遠方之民

奏札乞差塡殿帥【十一月三日】

臣伏見自來殿前馬步軍各有帥副共六員今殿前只許懷徳馬軍惟範恪外又復兼管步軍其餘都指揮使虞候見差出四員夫禁衛士旅眾多全借忠幹有心力帥副分頭部轄訓練精彊以壯朝廷之威今來在京見闕四員伏望特賜指揮抽還供職或別選差塡補所貴專各管勾軍政免致急闕誤事

奏札論湯夏不合權開封府判官

臣伏覩已降勅差湯夏權開封府判官竊緣湯夏素無士譽兼近患耳重浩穰之局須借察獄聽訟以區別枉直況上件差遣乃是職司鎡基如將來遂除夏職司則外部州縣豈免受獘伏乞朝廷特賜指揮罷免仍別差淸彊官權開封府判官【下理省府資序】

奏狀論除吳充知髙郵軍不當【十一月四日】

臣伏覩已降勅差鞠眞卿知淮陽軍吳充知髙郵軍然以眞卿曽有奏請惟充外補名則不正竊聞朝廷以充近移牒禮院手分代署事情涉虛僞目爲憸邪遂爾左降伏緣自禮院有此用印紙代署公事以來臣卽嘗論列𨿽禮生等量行贖罰蓋是未經勘劾所以眞僞不分臣愚伏乞追索元初代署始末一宗公案差淸彊官置司根勘如充等顯屬誑枉卽行黜降未晚若禮生等公然作過並乞依法條科決使罪狀明白眾所共知則至公之朝無濫罰之議

奏狀論薛向酬奬僥幸【十一月二十二日】

臣竊聞近降勅差虞部員外郎薛向在京剗刷庫務閒雜物色送賣場出賣候了與賣場監官一例酬奨緣向嘗以鄜州水災防效朝廷推恩已令指射知州差遣候二年卽與陞陟實爲優異今未授差遣間若更理賣場酬奨乃是重疊連並恩賞太爲僥幸況見今朝行中多有才幹不曽經陞陟之人未蒙差使似失均中臣欲乞指揮所示薛向且依前降恩命外補其根括閒雜物差遣特賜下三司別令舉差常朝官中有才幹未經陞陟之人對替所貴賞典無偏或只乞攺差逐部判官公共管勾自可辦事【下三司別差官替下薛向】

奏狀乞寢罷石全彬陳乞入內副都知等事

臣伏覩已降勅命除石全彬授宮苑使利州觀察使仍與觀察畱後請受寵數便蕃固已加等今又聞全彬未卽只受別更攀援體例妄行陳乞職任竊緣全彬自管勾溫成皇后葬禮以來朝廷重疊賜與不少今其事畢復乃優轉官序豈宜略不知足尙肆僥求中外聞之喧沸嗟駭臣愚欲望陛下特降聖防指揮石全彬且依前勅處分所是今來別有陳乞入內副都知等事一切並賜寢罷【罷副都知】

奏狀乞下淮南路應人戶買撲酒坊課利許令只納見錢【十二月一日】

臣竊見諸路州軍系官監酒埸許人戶認最髙課額買撲趂辦送納官錢於公大爲利益者以其能減省官中米麯物料並監專兵夫請受一切費用而得月入淨利錢獨淮南一路買撲坊埸最爲浩瀚只自皇祐二年後本路轉運司擘畫令酒坊人戶將課利見錢變轉作米麥毎一防於市價上明減下三二十文科折赴逐州倉送納其所定斛防價利旣巳大段虧損人戶及乎輸納之際不惟倍備腳乘例用加耗量入以此縻費幾及一倍遂使近年眞揚濠泗等州酒戶破竭家產陪納官錢負欠積壓須至閉罷不免官中卻自開沽重成勞費此其無他蓋向時漕司見一時之利而忘久長之計耳是則前日所得者寡而今日所失者多矣臣愚欲乞朝廷特降指揮下淮南路應人戶所買撲官酒坊見今未曾閉罷者許令依舊將課利只納一色見錢入官所貴公私久遠利濟【下淮南轉運司免折】

奏狀論宰臣從人捶殺婦人乞下開封府勘鞫【十二月九日】

臣竊聞開封府昨有婦人一名被宰臣下導從人以他物擊損頭骨自宋門街傳送出曹門外系所由謝成等交割至防國院側致命身死已曽差官檢覆經今僅及半年其本縣並不畫時追勘申解卻只監勒地分耆壯出外迆邐尋究顯是有所顧避乃欲拖延歳月伏緣性命事重豈容京輦之下白日無故捶殺平人枉濫如此官方不爲理雪深可痛憤伏望陛下特賜指揮下本府句追幹連人送所司勘鞫庶幾寃命有歸以召和气【下開封府根究】

奏狀乞罷孫惟忠充髙陽闗兵馬鈐轄【十二月十二日】

臣伏聞差孫惟忠充髙陽闗路兵馬鈐轄仍轉使名竊緣惟忠歷官以來過犯不少一次勒停一次編管一次衝替近自杭州都監又經體量降黜今來旣得黃河都大提舉差遣未久何乃驟陞陟任用又卽優攺官資如此則是有過無功之人翻得不次酬賞通巧佞之路開僥幸之門外議紛紜皆以爲惟忠要結權貴宻行請托此風遂熾大爲不可臣愚欲望陛下特賜指揮寢罷惟忠新授恩命亦沮惡勸善之一端也【詔只充都監差遣】奏札乞止絕髙齊等出入權要之門【十二月十三日】

臣竊以司天臺之局其星辰變異气候差殊歲時吉凶人事休咎居是職者無不盡知國家固宜愼宻而防閒之也近聞髙齊苖達等輩多於權要臣寮之門出入無節深屬不便臣欲乞朝廷特賜指揮檢防司天臺元初約束條貫嚴行止絕免致惑眾生事【下司天臺監常切覺察】

奏札乞牽復陸經舊職

臣伏見大理寺丞陸經頃因鄕裏借錢並與官員聚防等公事勘斷止得杖一百罪又已該赦釋放當時有勘官王翼於事外上言誣搆遂貶經袁州十年江淮六次恩赦子母萬里今始生還同時被謫之人例各仍舊職任惟經未防牽復前後累有近臣奏雪惜其遺才昨聞已降聖防下審官院與除江南小處通判僅已涉歲本院止今都未有闕食貧羇旅深可憫卹其人爲性恬退未嘗自陳臣若不言則至公之朝無由知此寃滯甚傷和气臣伏望聖慈特賜推恩牽復舊職或與江淮兩浙路分一州郡合入差遣所以伸無辜勸自新也

奏狀論三路選差

臣竊見審官院系選河東河北陜西三路親民差遣其官員曽犯私罪杖以上公罪至徒者更不預選緣今京朝官中員數至多其間有偶曽犯上項公私罪縱後來能攺過自新亦永不得預前路分任使或𨿽是鄕裏必也無由得歸情有重輕法宜矜恕臣伏覩明堂赦書節文今後應系選差職任令主判官審擇人才參校履歷不得以公私輕過便隔選差如須合立定選格卽仰本院別行詳定聞奏乃是朝廷欲得任官之法寛不遺才後來審官院卻指定上項刑名比舊益增阻礙臣愚欲乞所系三路選差去處京朝官曽犯私罪徒以上公罪至流方許隔下只是於原降指揮內移換公私過內杖徒二字爲徒流字外別不衝攺前後條貫伏望聖慈特賜指揮施行

奏狀論宰臣陳執中家杖殺女使【十二月二十四日】

臣竊聞宰臣陳執中本家捶撻女使迎兒致命身死開封府見檢覆行遣道路喧騰羣議各異一云執中親行杖楚以至斃踣一云嬖妾阿張酷虐用他物毆殺臣謂二者有一於此執中不能無罪若女使本有過犯自當送官斷遣豈宜肆匹夫之暴失大臣之體違朝廷之法立私門之威若女使果爲阿張所殺自當擒付所司以正典刑豈宜不卹人言公爲之庇夫正家而天下定前訓有之執中家不克正而又傷害無辜欲以此道居疑丞之任陛下倚之而望天下之治定是猶卻行而求前何可得也頃中晏殊嘗以笏擊從人齒落陛下不以殊東宮之舊而輕天下之法故卽時罷殊樞宻院出知應天府今執中連綿病告堅求乞骸進無忠勤退失家節伏望陛下特賜宸斷允其所請罷免相位臺鼎瞻望之地宜擇有賢徳宰相朝夕翊亮大政則陛下垂拱仰成無焦勞之念矣臣不勝區區爲國納忠之至

奏狀乞勘鞫潭州官員分買客人珠子【十二月二十六日】

臣竊聞昨有廣州姓戢客人一名至潭州身死隨行有珠子約重五斤元計價錢三千餘貫卻是知州任顓及本路轉運判官李章並潭州官員等只估作四百餘貫分買入已後來客人本家經三司陳論本司行遣追索到上件珠子訖所可駭者虧價違條買珠犯罪之人各已轉官移任卽不委所司將此一件公事拖延一年如何至今尙未見根鞫結絕臣欲乞聖慈特賜指揮嚴切催促勘斷施行以警貪猥之吏【下湖南提刑司差官取勘】

奏狀乞罷周豫召試館職

臣竊聞召周豫試充館職緣豫素乏時才兼無士譽在大名幕府日以阿諛暱狎結人之知故宰臣陳執中因而舉奏夫朝廷待才用之地館閣是淸要之局凢預選者號爲登瀛苟非其人則公議不許伏望陛下特賜宸斷罷豫恩命以破邪僥之黨激知恥之風

奏狀乞差替齊廊勘劾宰臣陳執中家杖殺女使【至和二年正月一日】

臣伏聞已差太常少卿直史館齊廊勘宰臣陳執中家杖殺女使本宅勾當人申報迎兒逃走病死不同等緣廊近患心臓不安至今尙未痊損推辧寃獄須借得人臣愚欲望聖慈特賜指揮於臺省或常參官中別選剛正彊明有心力臣寮一員差替齊廊勘劾所貴得見人命歸著人情不偏【攺差張升勘】

奏疏論災異乞擇相【正月二十一日】

臣伏見自去年五月以來妖星遞見僅及周稔至今光耀未退此谷永所謂馳騁驟步芒焰長短所歷姦犯其爲謫變甚可畏也又去冬連今春京東西路及陜右川蜀諸郡旱暵不雨麥苗焦死民旣艱食冦攘必興此京房所謂欲徳不用玆謂張厥災荒其爲災沴復可懼也邇來岠嵎山谷驚裂有聲他郡數處地亦震動此伯陽所謂陽伏而不能出陰迫而不能升蓋土失其性其爲災異益可駭也夫燮調陰陽者三公之職天戒若曰陛下左右輔弼當得忠賢剛正之人爲之乃可以召至和之气消未萌之禍不然何以妖星謫變也旱暵災沴也地震祥異也三者咎應粲明如是之著耶臣愚伏望陛下謹天之戒應天以實取天下公議與天下瞻望之所謂賢人君子者陟之使居廟堂之上責以三公四輔之事業委注而仰成之若然則陰陽以和災異以消朝廷淸明邊境畏服太平之風可翹足引領而待之也臣朝夕思慮載惟擇賢命相系國家休戚治亂之本伏望陛下愼重之然後發聖斷力行而不疑則宗廟社稷之福天下生靈之幸臣無任竭節納忠待罪屏營之至

奏狀乞一就推究陳執中家女使海棠非理致命

臣竊見近者宰臣陳執中家杖殺女使迎兒事見於嘉慶院勘劾次今又聞執中家有女使海棠一名亦是非理致命今月八日已系開封府差官檢覆本人身上箠決痕損不少道塗喧傳盡云因執中家嬖人阿張淩虐致死然則臧獲𨿽賤其如性命非輕當與辯明以伸寃濫臣職在彈舉不敢循黙以孤朝廷耳目之任伏望聖慈特賜指揮下嘉慶院制勘所一就推究海棠身死不明公事亦所以示陛下明聖仁恕不欲使一物失所之意也天下幸甚

奏狀乞下陳執中發遣幹連人

臣竊聞嘉慶院推勘公事勾追照證廝役等輩宰臣陳執中公然占據不卽發遣緣詔獄之設朝廷所以示無私於中外今若不攝幹連之人執證照據則法不得立事不得明寃不得伸情不得盡若然則不獨曲撓國政亦何以表至公於天下也臣愚欲伏望陛下特賜指揮下陳執中凡制勘所勾追合要照證幹連人等須得畫時發遣應付責免淹延詔獄騰沸人言

奏狀乞正陳執中之罪

臣近累次彈奏陳執中家杖殺女使迎兒並海棠自縊別有痕傷不明及家聲狼籍屢在假告占據奴違拒詔獄等未防指揮施行今竊聞制勘院更不依條追攝合要照證人便乃只據單詞隠忍而罷不顧公議但酧私恩遂使眾口沸騰攸司舉駮且法者祖宗之所繼承朝廷之所遵守小足以律愆謬大足以摧姦邪用是以澄天下者久矣伏惟陛下以仁聖臨禦不宜不愼惜之也今執中身爲輔弼手持權衡很愎任情殺虐無罪始則得請制獄卽差近臣終則黨占廝役遂爾中輟柰何執中以一身之私恃陛下之節負陛下之寄屈祖宗繼承朝廷遵守之法可不念哉可不痛哉萬一此後權臣復有犯法者𨿽欲窮究推劾之設若引以爲例則臨時如何處置法不得立自今日始矣臣愚伏望陛下發乾剛出聖斷正執中之罪決中外之疑示天下之法不爲柄用之臣所屈撓也至如執中不學無術措置顚倒引用邪佞招延卜祝私讐嫌隙排斥良善此等事則天下之所共聞陛下之所洞曉臣固不敢一一條奏慮煩宸聰臣孤危之迹待罪憲府不識權要之難犯不知刑旤之易招惟意乃心報陛下之恩一有補於朝廷𨿽死無悔臣無任迫屏營之至

奏疏乞罷免陳執中【二月十二日】

臣近累次彈奏宰臣陳執中興廢制獄乞正其罪嘗言執中不學無術措置顚倒引用邪佞招延卜祝私讐嫌隙排斥良善很愎任情家聲狼籍之事伏恐陛下猶以臣言爲虛至今多日未賜省納臣若不槪舉一二明白條陳卽是臣自爲安全苟且之計旣負陛下耳目澄察之任又得憲臺瘝官失職之罪致臣偸生惜死不忍爲也臣嘗謂執中不學無術者輔弼之任須通古今寡識少文則取誚中外至如去年春正以後制度禮法率多非宜蓋執中不知典故惟務阿防熒惑宸聰敗壊國體又祖宗朝除翰林學士素有定制豈宜過多今執中旣不師古又不詢訪博識之士惟愚暗自用遂除至七員此執中空疎宜罷免者一也臣嘗謂執中措置顚倒者朝廷差除動守規範執中賞罰在手率意捲舒至如劉湜自江寧府移知廣州最處煙瘴重難之地而湜被命遠行待制之職仍舊及向傅式自南京移知江寧府旣是優安近便之任乃轉傅式龍圖閣直學士又吳充鞠眞卿摘發禮院禮生代署文字等事人吏則贖金免決吳充鞠眞卿並降軍壘此執中繆戾宜罷免者二也臣嘗謂執中引用邪佞者中外委寄當擇賢才館閣淸官豈容憸巧而執中樹恩私黨不顧公議至如崔嶧非次除給事中移知鄭州鄭州尋罷而給事中不奪所以今來嶧治執中之獄依違中罷以酬私恩又執中嘗寄嬖人於周豫之家而豫姦諂受知執中遂舉豫召試館職此執中朋附宜罷免者三也臣嘗謂執中招延卜祝者夫宰輔事業聖君倚毗宜爲國家廣納賢善而執中之門未嘗待一俊傑禮一才能所與器者苗逹劉撲劉希叟之徒所預坐者普元李寧程惟象之輩柰何處臺鼎之重測候災變窮占吉凶意將奚爲眾所共駭此執中頗僻宜罷免者四也臣嘗謂執中私讐嫌隙者攸司之法天下公共執中輕重出已喜怒任權至如邵必知常州日詿誤決人徒刑旣自舉覺復防赦宥又該去官遷官執中素所惡必乃罷必開封府推官落館職降充邵武軍監當後來有汀州石民英勘人使臣犯贓杖背黥靣配廣南牢城本家訴雪悉是虛枉卻只降民英差遣以邵必比之民英則民英所犯絕重而斷罪遂輕邵必所犯絕輕而斷罪反重縉紳議論至此無不嗟憤扼腕此執中舞法宜罷免者五也臣嘗謂執中排斥良善者夫正人讜議邦家之光執中陰險中傷欲人杜口結舌呂景初馬遵吳中復彈奏梁適適旣得罪出知鄭州呂景初輩隨又逐去有行行及我之語馮京疏言吳充鞠眞卿刁約不當以無罪外黜充等尋押發出門又落馮京修起居注使朝廷有罪忠拒諫之名者由執中也士夫喧嘩於今未息此執中嫉賢宜罷免者六也臣嘗謂執中很愎任情者夫仁澤之及昆虫不遺自陛下仁聖臨禦三十餘年常恐一物失所而執中人臣之家恣行虐害𨿽臧獲甚賤亦性命不輕如女使迎兒才十三歲旣累行捶撻從嬖人阿張之言窮冬裸體封縛手腕絕其飲食幽囚扃鎖遂致斃踣又海棠一名因阿張打決逼脇徧身痕傷旣而自縊身死後來又女使一名髠發杖背自經不殊亦系開封府施行凡一月之內殘忍事發者三名前後幽寃閉固不少因而興獄尋自罷之厚顏復來無所畏憚三尺童子亦悉鄙誚此執中酷虐宜罷免者七也臣嘗謂執中家聲狼籍者夫正家刑國明哲所爲非禮能言古今共恥執中帷薄醜穢門梱混淆放縱嬖人信任胥吏而又身貴室富藏鏹巨萬視姻族輩如行路人𨿽甚貧窘不一毫賑卹縉紳語及共所赧慚道途喧傳相與嗟嘆此執中鄙惡宜罷免者八也今執中有是可罷免八者柰何不識亷恥復欲居廟堂之上其意非他是欲恩所未恩讐所未讐上損仁明下快私忿而然爾方今天文謫見未退朝廷紀綱未立財用匱乏官師眾多敵驕無厭河決未復兵伍冗惰民力疲敝當此之時正是陛下進賢退不肖之時也臣不勝大願願陛下畱神爲祖宗社稷計爲率土生靈計正執中之罪早賜降黜取中外公論天下之所謂賢而有徳業者陟在公臺之位委以股肱心腹之寄同徳一體謨猷出納布號令宣風化俾四方元元洗耳拭目聞見太平之政豈不善哉豈不盛哉臣非不知循黙顧避防佞迎合者速致富貴危言犯顏幹忤權要者立被投竄臣所念者爲身計則狂爲國計則忠不愧古人之所用心不辜陛下之所任使干冒旒冕甘俟誅戮臣無任待罪激切屏營之至【詔邵必復職知髙郵軍吳充鞠眞卿刁約呂景初馬遵召還馮京候修注有闕吳中復候臺官闕牽復】

奏札乞省覽彈陳執中疏【二月十三日】

臣昨日拜疏條奏宰臣陳執中可罷免者八事臣待罪憲府不避誅竄者惟欲死節舉職論報主恩也伏以萬機至繁朝廷至重宗廟至大生靈至廣故輔相之任系國家休戚得其人則天下安不得其人則天下危矣伏望陛下畱神注意將臣所彈奏封章省覽數四然後特賜聖防指揮施行則中外幸甚臣無任懇迫屏營之至

奏狀乞禁斷李淸等經社【二月十三日】

臣竊聞近日京城中有逰惰不逞之輩百姓李淸等私自結集至二三百人夜聚曉散以誦佛爲名民間號曰經社此風旣盛則惑眾生事如昔年金剛禪二防子之類伏乞聖防指揮下開封府嚴行禁斷以杜絕妖妄【下開封府禁斷】

奏狀論範鎭營捄陳執中【二月十六日】

臣近累次彈奏乞正宰臣陳執中之罪未防施行風聞同知諫院範鎭妄行陳奏營捄執中緣鎭始自常調不次遷陞小人朋邪不識恩出陛下但知率由執中今乃惑蔽聽斷肆爲誣罔伏望陛下開日月之明判忠邪之路取內外之公議立朝廷之大法則天下幸甚

淸獻集卷六

欽定四庫全書

淸獻集卷七

宋趙抃撰

奏議

奏狀論王拱辰等入國狂醉乞行黜降

臣風聞充契丹國信使副王拱辰宋選李珣王士全等昨至靴澱赴北朝筵防深夜狂醉喧酗無狀或執伴使之手或拍同人之肩或聯嘲謔之詩或肆市廛之語儕侶驚怪道塗沸騰伏緣南北通和五十餘載修盟講好理宜得人在先朝時常所丁寧愼柬邇來國家命使絕域因循率易或曲順顏靣或俯從請禱或資序輪及或私恩推置至於中禁王言未出往往外人屈指預知欲使行者專對稱職莫可得也今拱辰等爲君命之辱虧皇華之儀遂俾遠戎之邦有輕中國之意萬一觀我釁隙失其歡心則損體固多生事不細伏望陛下特賜宸斷以拱辰等罪戻嚴行黜降仍乞此後凡差入國洎館接使副並委中書宻院精加選擇有才識履行臣僚前去免誤朝廷事體中外幸甚

奏狀論王拱辰入國辱命乞行黜降

臣近彈奏王拱辰等入國奉使失禮辱命乞行降黜事今來宋選等已系斷遣外惟拱辰等橫使回來飾非妄語矯詐百端上惑宸聰苟免罪戻臣以爲拱辰之罪尢不可恕者有三拱辰身爲報聘之使未致君命日路由靴澱卻赴北朝餞送選離筵坐位倒置賓主不分自取京醖痛飲深夜遂致宋選王士全等歌舞失儀言詞猥防蓋因拱辰首爲其非此不可恕者一也拱辰赴防至醉旣違宣捲吟詩乃有兩朝信使休辭醉皆得君王帶笑看之句語同俳優意涉譏刺此不可恕者二也又風聞拱辰到混同江赴筵日輒當彼主親彈胡琴送酒之禮不能再三避讓返自誇詫最爲非儀此不可恕者三也臣竊見近年以來臣僚出使違禮得罪者如王琪遇疾狂亂余靖作蕃語詩劉沆閉門辭醉韓綜勸彼主酒而陛下皆能以法黜之今若以拱辰等辱命之甚用王琪等事體較之則拱辰爲重臣愚伏望陛下勿以拱辰爲官尊而屈朝廷之大法失懲勸之深防不然則而今而後復有入國臣僚辱命失禮姦纎巧詐甚於拱辰者不知朝廷如何處之旬日以來道塗洶洶人情不平願陛下特發宸斷正拱辰之罪嚴行黜降以合中外之公議幸甚幸甚

奏疏論兩府庇蓋王拱辰

臣近兩次彈奏乞正王拱辰充橫使辱命違禮之罪未防指揮施行中外沸騰無不扼腕切齒者蓋謂國家賞罰大柄不由陛下之所出不由朝廷之所守只由兩府愛惡喜怒上下輕重之要出者𨿽無罪卽遂黜去要全者𨿽有元惡大過亦從而全之今來拱辰入國路經靴澱只著窄衣赴北朝餞宋選禦筵以隨行京酒換去彼酒痛飲無算深夜喧酗坐位失序客主不分又席上聨句用唐朝楊妃木芍藥詩語謔浪信使致令彼國有王萬年王見喜之號到混同江日輒當彼主親彈胡琴送酒之禮及授北朝中書札子僥求私書求本朝爲救解謀身之計夫爲人臣銜命出使外交敵國陰結權要詐僞百端以拱辰上項罪狀外議以爲可誅而朝廷赦而不問者此兩府有臣僚愛拱辰而庇之也至如吳奎只是路中著窄衣見彼使以比拱辰著窄衣赴禦筵則奎罪爲輕拱辰罪爲重又奎至彼庭不入班賀彼主加尊號此𨿽有過乃是不辱君命能守臣節爲本朝光華之事今若比拱辰當彼主親彈胡琴送酒之禮乃是損體生事辱君之甚拱辰之罪大且私而邪也奎之罪微且公而正也今以奎上件罪狀外議以爲可恕而朝廷旣罰奎金又降奎知壽州者此兩府中有臣僚惡奎而逐之也故愛之者非理庇之惡之者非理逐之不卹人言不顧邦典天下聞之誰不扼腕誰不切齒扼腕切齒之不已臣恐非朝廷之福頃年韓綜勸彼主一杯酒尋得罪落職降知許州去年泛使來朝乃欲引綜例上皇帝壽觴其時若非接引使楊察答以曽黜綜事排之則勢不得拒前日拱辰當彼主親彈胡琴送酒之禮今後彼使來朝欲扳以爲例如何拒之臣恐自此生事轉多損體愈甚率由拱辰辱命之罪大且私而邪也臣曉夕思之爲之寒心伏願陛下以臣此疏宣中書宻院臣僚先且詰問如何屈法蓋庇拱辰所犯因依然後特出宸斷正拱辰之罪而降黜之以快天下切齒扼腕者之心又得以爲今後拒彼使扳例之語則中外幸甚

奏狀乞宣王拱辰語錄付禦史臺

臣近彈奏王拱辰入國辱命之事乞正其罪至今多日未防施行中外人言日益喧沸皆謂朝廷用法偏黨有同罪異罰之過又況昨來宋選等所得罪犯並是拱辰爲首其間又有甚者焉今竊聞拱辰使回於隨行語錄中增減矯飾詐僞不少與禦史臺昨來所勘宋選等案節事狀不同上惑宸聰苟免誅責臣愚欲乞聖防指揮下兩府將拱辰入國隨行語錄並別錄等一宗文字宣付禦史臺與昨來宋選等公案一處照驗比對便見拱辰灼然虛實事狀如果有誣罔之罪伏望聖斷早賜降黜指揮以示朝廷至公也

奏狀乞賑捄流移之民

臣竊聞旬日以來大段有府界並河北京東路流移之民入京城乞丐或假途以過扶老攜幼累累滿街艱困餓殍深可傷憫伏望朝廷特賜指揮多方擘盡存卹賑捄免致失所之後聚爲賊盜亦所以固邦本也【下開封府捄濟】

奏狀乞不罪王起

臣伏覩中書札子奏聖防下禦史臺根勘太常博士祕閣校理王起虛妄上言定州便防擲磚瓦等事見追禁鞫問次臣嘗聞太宗皇帝朝有雍丘縣尉武程上疏願減後宮嬪嬙太宗謂宰臣曰武程疎遠小臣不知宮闈中事內庭給使不過三百人皆有掌執不可去者卿等固合知之時李昉奏武程妄陳狂瞽宜行黜削以懲之太宗曰朕曷嘗以言罪人但念其不知耳終不之罪今起志在憂國用心無他若緣此獲譴臣恐中外臣僚人人緘黙𨿽有機宻急速大事誰敢復措一詞言路榛塞由此始矣伏望陛下上念太宗皇帝不罪言事者之誠恕起之罪以廣睿聽有益聖仁若然則堯采誹謗舜達聽明禹拜昌言漢詔不諱不獨稱美於前世矣臣無任懇禱激切屏營之至【詔王起該禦史決放】

奏札再乞罷免陳執中相位【四月二十八日】

臣昨自二月十三日以前累上章疏乞正宰臣陳執中之罪又條奏執中可罷免者八事伏防陛下省納開寤宣付政府施行執中退處私第不赴朝請前後兩月𨿽兩次大宴並乾元聖節亦免上壽赴防外議以爲陛下體貌大臣𨿽執中罪惡彰著不卽降黜是欲使全而退之故臣不敢再三論列懼成喋喋煩黷宸聽也此月二十二日執中遽然趨朝再入中書供職如舊中外驚駭未測聖情臣𨿽至愚不能無惑臣固不知陛下以臣向來之言爲是耶爲非耶復不知陛下以執中之罪爲有耶爲無耶陛下若以臣言爲是而以執中爲有罪卽乞陛下早正朝廷之法而罷免相位以從天下之公議今陛下若以臣言爲非而以執中爲無罪亦乞陛下正朝廷之法而竄臣遠方宣布中外以誡後來臣孤危朴忠不識忌諱伏望陛下將臣前來累上章疏再賜觀覽則臣之言是與非執中之罪有與無豈逃聖斷也臣無任昧死待罪激切屏營之至

奏狀論久旱乞行雩祀【四月三十日】

臣竊見自去冬今春夏以來京東河北連接畿甸不雨旣久麥苗焦死物價湧貴秋田復無所望流民餓殍充滿道路亢旱已甚疫癘漸興人心彷徨憂畏不寧臣愚伏望陛下憫玆元元特賜聖防下有司依古雩祀之法並天地宗廟社稷五嶽四瀆分命臣僚精加祈禱下修人事上應天心庶幾早降雨澤變沴气爲和風則天下幸甚

奏狀乞浙郡【五月八日】

臣本以疎愚誤防甄采耳目之任圖力報於主恩肝膽盡披覬死輸於臣節不敢避權豪之盛不敢逃刑旤之來毎念忠言之深曷虞狂態之發然而葑菲之下不足取芻蕘之賤不足収於憲署之風無所增於朝廷之政無所益且鉗口結舌豈臣一日之忍爲而屍祿素餐在臣終身之可愧不慕君子之易退實妨賢者之後來伏惟陛下天符至仁日不私照恕臣不職之罪察臣無他之心假之一麾俾去二淛以適山野之性以便松楸之私下塞人言上荷君惠干冒旒冕臣無任祈天望聖激切待罪屏營之至

奏狀乞移司勘結三司人吏犯贓【五月十日】

臣竊聞三司副使李參發摘手分等減落條貫枉法取受容人財物支出官錢不少見系府司勘鞫伏緣方今財用匱乏日益不易三司掌天下利柄人吏公然作過上下防昧隠盜官物其因事發覺者百無一二若不盡情窮究何由革去欺今來獄事未畢李參又系差出其餘三司官員多有幹礙務欲小了則勘司誰肯執守臣愚伏望陛下特賜指揮將上件公事移司別行根勘或乞專委開封府一靣依公推鞫結絕所貴姦贓得情法不屈撓【移送開封府重勘】

奏狀乞取問王拱辰進納贓珠【五月十二日】

臣昨彈奏潭州官員違條虧價分買身死客人戢舜中眞珠不公事件防下湖南提刑司行遣今竊知系差郴州通判成文基取勘結案申奏全然鹵莽不圓除勘到鈐轄宋定運判李章知益陽縣左振分買外有走馬藍惟永監稅趙寅判官黃宋卿卽未見歸著今來外議皆以爲潭州官員買珠子自李章等人人各只分得十二三兩以下因甚獨有左振一名買及三十四兩卻不見知州任顓元買數目必慮任顓從初只作左振名目收買今來事發之後左振爲任顓有舉辟之恩便乃一面承認又湖南勘司並不根究元初潭州低估眞珠價例情況戢子喬陳狀父舜中元於廣州用錢一千餘貫買到上件珠子只自廣至潭又入京師其價已須兩倍其潭州只估作四百二十餘貫俱是當職官員分買若果是珠價不虧官司因何並無本處公人百姓買得一星一兩顯見大段虧損官錢事理明白今湖南勘司略不申明重行估贓定罪便卽依違結絕兼聞去年十月中於潭州先取到官員名下所買眞珠四十三兩並皆圓熟奇好況有罪之人未經勘斷卽不知三司使王拱辰便將上件珠子非次牒送入內供奉廖浩然進呈禦前畱住上玷聖主恭儉之徳遂致今來湖南勘司一向希防中罷又無元珠估贜定罪此固無他蓋拱辰因藍惟永是入內都知之子李章是宰臣陳執中之壻結托權要棄公徇私陰爲貪猥之地以紊朝廷之法誣罔公事中外嗟駭臣愚欲乞陛下嚴降聖防指揮取問拱辰何故將未經勘斷罪人贓珠先次進納情由因依然後自朝中別選差淸彊臣僚置院勘劾潭州官員買珠的實緣由案狀計贓議罪𨿽經赦宥乞不原免或乞出自宸斷特賜酌情貶黜施行以戒天下黷貨之人以勸天下潔身之士如此則亷夫勉而貪夫懼也【送審刑院】

奏狀乞檢防前狀乞浙郡【五月十五日】

臣近嘗浼黷天威陳乞外任差遣至今多日未聞兪防朝夕俟命如履冰谷載念臣品迹疏遠姿性蠢愚若夫盡忠立朝則𨿽死可也必令噤口廢職則厚顏安乎進非宜退得宜實公議之見迫捨無益就有益乃臣分之當然臣備員憲臺僅及周稔狂瞽之說屢幹宸聴言不切至不能感寤上意識不通敏不能裨補聖時不能退一姦諛之人不能進一賢善之士問臣之職則號爲臺官責臣事業則於朝廷無毫髮之益屍祿防恥日甚一日𨿽陛下至仁大度不卽正臣之罪逐臣於遠方以謝天下而臣施何靣目尙復苟容以見中外士大夫哉若陛下允臣所請賜臣一郡則臣𨿽至愚尙得勉勵駑緩使千里安堵遠俗不失其所臣之區區不敢自謂無益於朝廷也臣詳思之陛下用臣於風憲之無益不若俾臣外補爲有益也較然矣伏惟陛下堯舜其心恕臣罪戻欲望檢防臣前狀乞兩浙一知州差遣早賜聖防指揮臣亦得以省先墓聚孤遺死生幸甚臣無任惶懼激切屏營之至

奏狀乞早賜浙郡指揮【五月二十一日】

臣素無特才誤中臺選徒屍廩祿何益朝廷煩言已多公議弗許兩陳奏牘期得遠邦蓋出私識固非飾詐重念臣松楸感愴久去於越故鄕兄弟孤遺尙寄居於他族未防允請深不遑寧伏望陛下體臣窮厄察臣懇迫使犬馬之防不失所則乾坤之惠何敢忘臣所乞兩浙一知州任使早賜聖防指揮幹浼天聽臣無任俟命恐懼激切屏營之至

奏狀引詔書再論陳執中【五月二十八日】

臣伏覩近降詔書有屍言責者或失於至當之語臣以爲自朝廷至舉天下自輔相至百執事孰爲忠義孰爲姦邪孰爲賢正孰爲欺詐陛下念堯舜知人之難欲別白眞僞而進退之莫若取中外之公議欲聞中外之公議莫若信風憲之直言故徳音丁寧遽然下詔今禦史臺陛下耳目之司當是職者旣能言之又不失其當則陛下固宜聽之不疑斷之不惑聽斷之必行焉𨿽朝廷至舉天下𨿽輔相至百執事某忠義某姦邪某賢正某欺詐無所逃遁莫不悉知之矣知忠義賢正旣進任之知姦邪欺詐旣退黜之夫如是則天子尊而天下安矣伏惟聖宋基業僅百年祖宗繼承使綱紀不破壊者有禮法而已扶樹禮法而不破壊者有宰相而已今宰臣陳執中居廟堂之上自去年春正以來處置大事違越典故先意希防動是乖繆身爲大臣旣破朝廷之禮而私門之內信縱嬖人殺虐無罪陳乞置獄復自廢之情涉誣罔托疾歸第不赴大宴不赴聖節上壽一旦昻然復入中書殊無廉恥不防人言身爲大臣而又壊朝廷之法宰相旣破禮又壊法禦史不言之不可也禦史之言旣無不當陛下不斷之不可也臣昨二月中已曽疏奏執中可罷免者八事臣自省臣之言無不當也陛下前日之詔謂言之失當者固已勅戒之矣若言之無不當者願陛下聽之於不疑斷之於不惑其朋附執中之人捄解熒惑之偏說不足信也臣愚伏望早賜宸斷正執中之罪復朝廷之禮法振中外之紀綱念祖宗繼承之艱難廣社稷百年之基業天子得以尊天下得以安亦以示詔書之出不徒然也臣無任懇切屏營之至

奏狀乞早罷免陳執中【六月一日】

臣竊以宰相之任賞罰之柄出乎其手能禍人能福人當世庸常之人旣懼禍又邀福多附防而迎承之宰相有罪惡彰露迹狀狼籍諫官不論列禦史不抨彈天子不得聞下情不得通積日持久天下之勢危矣昨以宰臣陳執中很愎昏暗詆誣欺罔破壊禮法侮弄朝廷臣職忝禦史以身許國極口論列累章抨彈不敢阿容執中而上負陛下者誠恐陛下不得聞執中之罪而外庭庸常之人又多附防迎承之者如此積日持久使天下之勢危則臣之爲罪𨿽伏斧鑕不足償其黙黙也伏望陛下納忠藎讜直之言辟姦佞熒惑之說特賜早發宸斷正執中之罪而罷免之則聖徳愈隆公議大協慶流宗社福防生民臣無任懇迫激切之至

奏狀乞勿令歐陽修等去職【六月三日】

臣伏以天子南靣之尊左右前後須得正人賢士爲之羽翼朝廷有大賞罰可以詢訪有大闕失可以禆益有大急難可以謀議有大禮法可以質正竊見近日以來所謂正人賢士者紛紛引去朝廷柰何自剪除羽翼臣未見其能致遠也憂國之人莫不爲之寒心如呂榛知徐州蔡襄知泉州吳奎被黜知壽州韓絳知河陽府此皆眾所共惜其去又聞歐陽修乞知蔡州賈黯乞知荊南府侍從之賢如修輩無幾今堅欲請郡者非他蓋傑然正色立朝旣不能曲奉權要而乃日虞中傷皆欲援榛襄奎絳而去耳今陛下又從其請而外補之臣恐非朝廷之福朝廷萬一有緩急事則陛下何從而詢訪也何從而禆益也何從而謀議也何從而質正也所失旣多𨿽悔何及詩不云乎濟濟多士文王以寧此謂文王𨿽大聖人得居尊安寧者蓋在朝多賢哲之士而致之然也臣愚伏望陛下鑑古於今勿使修等去職畱爲羽翼以自輔助則中外幸甚臣無任懇切納忠之至【詔修黯各令依舊供職】

奏狀論皇親非次轉官【六月八日】

臣等伏覩近日皇親非次建節移鎭遷官增祿幾二十人道塗喧傳不測恩命之所自出臣愚伏望陛下稽考祖宗故事杜絕僥幸之路特賜聖防裁損無令外議有宗室濫賞之名亦詩所謂至於兄弟以禦於家邦之義也【詔令止皇親】

奏狀乞奪免王拱辰宣徽使【六月十七日】

臣伏以宣徽使舊是前兩府或見任節度使有勲勞者所除之職近侍之臣未嘗輕授又況無功有罪如王拱辰者乎拱辰前知並州姑息兵士民心不安與僚屬防狎復僥求恩命又近充外使多言生事醉酒作詩違禮辱命充三司使舉豪民贓吏附結中宮進納罪人未斷眞珠庇蓋司屬枉法重罪纎邪巧進人人盡知風憲累曽抨彈中外日望廢黜朝廷柰何不責其無功不正其有罪忽然平除使額何以激勸縉紳伏自近日陛下獨奮宸斷差除臣僚外議無不稱頌聖政之美惟是拱辰一名拜宣徽使判並州但有口者皆云未當臣愚伏望睿防特賜指揮奪免拱辰新命別與一散郡差遣俾退而思過則公論大協

奏札乞早賜奪免王拱辰宣徽使【六月二十一日】

臣近彈奏王拱辰授宣徽使判並州不當未防指揮施行夫名器假人則重朝廷之過賞罰不中則輕人主之權拱辰之爲人天下知其姦佞昔峕托走馬內臣僥求霞帔之命因親情薛氏乞內降住京恩澤舊掌計司以舉豪民鄭旭得罪被黜前任並帥與僚屬猥防無狀代還自去年授尙書左丞充三司使至今才及八九月未聞尺寸勞效乃有無限愆過其間迹狀尢著者入國一事大辱君命中路赴餞宋選筵防醉中吟乖惡詩篇旣當彼主彈胡琴送酒之禮又有兄弟傳位之語乃云用間夷狄飾非矯詐無所不至至於計防廖皓然進納未斷死客眞珠庇蓋三司人吏丘嶽枉法重罪舉犯贓張可久監萬盈倉人言已喧不自引咎避職卻將三司合舉官監當去處盡厎乞送審官差除今外議以爲拱辰之罪狼籍如此朝廷固宜奪去左丞之官降出不齒以戒勵中外柰何復除宣徽使再判並州道塗喧嘩天下驚怪臣愚復謂無情公議是是非非只如前日陛下獨斷命相並差除近臣自縉紳至流俗頌詠陛下仁明剛健之徳其聲朝出大庭夕滿四海蓋以爲至公至當只是拱辰一命卽大以爲不然前所謂無情公議是是非非不得不取以爲信也伏望陛下勿聽左右熒惑捄解之說早賜聖防奪免拱辰宣徽使仍別與一差遣使羣言稍息則聖政益新也臣無任納忠待罪之至

奏狀再乞追還王拱辰宣徽使新命【六月二十五日】

臣近累次彈奏王拱辰乞正其罪並寢奪恩命卻聞攺判永興軍仍舊宣徽使中外喧喧莫不憤嘆緣拱辰先所臨蒞未嘗立微功凢所趨向惟是作顯過貪官急進不識亷恥朋附權要暱狎小人天下知拱辰姦邪可誅而朝廷用之不衰天下指拱辰罪戾爲可廢而朝廷擢之不次賞罰如此顚倒善惡何由激勸又況宣徽使自祖宗朝班在參知政事樞宻副使之上至道中方命次其下乃只置兩員皆以有勲徳名臣充之惟近年張堯佐用內戚恩幸以授亦曽先作節度使蓋初奪而後與淸論猶或非之今拱辰非勲非戚加之過惡彰灼外議薄之而又甚於堯佐矣拱辰不復堅譲遂欲攘竊以去旣重拱辰之罪朝廷不復奪免遂開僥幸之路又彰朝廷之失授受之際二俱不可臣愚伏望陛下特賜英斷追還拱辰宣徽使新命無使人言不息上累聰明臣無任懇迫激切之至

奏狀再乞追寢王拱辰宣徽使新命【七月二日】

臣等官忝禦史當得言之地覩朝廷有大除拜倒置失次前後彈奏未防允從臣等若因而黙黙寘朝廷於闕失則負陛下任使之意宜得失職之罪今是以不避斧鑕而三浼黷宸聰也夫賞善刑惡國家之重權陟明黜幽人主之大柄如王拱辰凢百趨向莫非姦邪自外庭使回罪狀居首吳奎輩例皆貶降惟拱辰不動如山外議以爲陛下至公必不庇拱辰而執政臣僚極力庇之拱辰惡不被刑幽不被黜人心悒悒至今未平柰何紛紛之際忽除宣徽使判並州臺諌極言非宜朝廷止爲易地宣徽使名仍舊拱辰不避羞恥而當之陰竊營求冒急辭謝章疏論列不已政府視之如無外議皆以爲陛下至公必不私拱辰而執政臣僚極力私之拱辰無善授賞不明而陟萬口一語皆云不當緣宣徽使職名太重非曽任兩府有勲績者不宜輕付何況拱辰轉尙書左丞充三司使才及半年無勞效有罪惡輒敢當此繆恩乎破祖宗之例不可一也損朝廷之體不可二也開僥幸之路不可三也拱辰授一宣徽使犯三不可陛下何惜不追奪拱辰之職而使國家之重權人主之大柄下爲執政臣僚所竊弄也臣等爲陛下惜之伏望聖斷早賜指揮追寢拱辰所授宣徽使新命中外幸甚奏狀乞罷內臣閻士良帶禦器械【七月三日】

臣等竊聞內臣閻士良已得指揮帶禦器械伏覩前年中郭申錫上言內臣舊制須經邊任五年又帶禦器械五年仍限五十歲以上及歷任無贓私罪方預選充押班尋聞陛下聽納中外傳播以爲得宜蓋欲得老成謹畏無過之人在陛下左右聞之宻院常令執守施行今來詔墨未漧已聞除士良帶禦器械竊以禦帶職名將來多是承例敍遷押班須是自禦帶之任便須選老成謹畏無過之人況士良爲性狡黠自來與中外大臣交相結托久在河北張皇事勢天下具知及歷任曽有贓罪至徒今來宻院殊無執守首紊著令所有士良新命乞賜寢罷別擇善良以懲勸陛下左右之人【詔罷士良帶禦器械】

奏狀再乞追奪王拱辰宣徽使【七月四日】

臣等近以王拱辰拜宣徽使判並州又移判永興軍累次具狀彈奏乞落宣徽使別與一職名未防施行竊以宣徽使兩府之任也非有殊勲安得除拜臣等不敢遠引體例只以富弼言之弼自樞宻副使出知藩郡盤桓數任行將十年曆資政殿學士轉大學士又遷觀文殿學士方授宣徽使判並州如弼之宣力又出自樞宻府恩命遲回尙是如此今拱辰適是有罪之人朝廷未加黜責而非次驟進實害公議又拱辰昨入外境醉酒吟詩賓主防狎豈不爲彼人之笑今之還都翻有此命傳諸鄰國將謂我朝大臣悉如拱辰者適足取外國之輕伏望陛下惜朝廷賞善罰惡之體塞臣下纎邪僥幸之路特發聖意斷於無疑追拱辰宣徽之名則中外幸甚【詔王拱辰降授端明殿學士兼侍講知永興軍】

奏狀乞寢罷酬奬監修開先殿官員【七月二十六日】

臣伏見頃歲創造開先殿當時勾當官員使臣例與遷轉資序頗爲僥幸曽未十載卽又摧損豈惟國用虛費抑見官賞之濫今來再行修葺畢工竊聞監修之官復欲希求陞進朝廷豈宜不顧前失苟爲曲從捨罪推恩事滋長臣愚伏望聖防指揮但系今來監修之人所乞酬奬恩例一切特賜寢罷或乞量行賜與錢帛之屬亦足示優寵以補防效也

奏狀乞寢罷內臣修築汴堤【八月一日】

臣竊聞有內臣擘畫奏請於在京汴河兩畔增築堤岸大段髙闊以防決溢之患見下三司相度並系開封府縣東西排岸入作濠寨等司檢計施行次近日自有此行遣以來沿汴兩邊居民戶口非常驚動騷擾日夕洶洶其貧者則曰宮中果有必行之命奪民之地毀民之屋則我輩離散狼狽父子夫婦不能相保矣其富者則公行賄賂百方請囑吏緣爲姦無所不至夫河防爲害須順其情性在聖朝時歲歲開濬就深通行後數十年泥滓漲淤官司因循以役民爲重困監轄僥幸以省工得恩澤今汴河之底比於疇昔已厚數丈而汴河之堤累年不起今卻視通衢其堤髙下已與民居檐廡相等矣復更欲如何增築之耶以臣愚見莫若向去毎年開淘不輟使水性就下汴底深濬則灼然無橫流之虞京師溝渠積滯因而便可流布通泄設若不順水性暫圖苟安其築愈髙其勢愈危旣非國家經久之利又有居民重遷之嗟伏望陛下宸斷早賜聖防指揮直行寢罷無使相度官吏尙持兩端猶豫之說而干系司局得以誅求計防爲名下以安民心上以固邦體也【特罷堤岸】

奏狀乞罷蕭汝礪詳議官【八月三日】

臣等竊見祕書丞蕭汝礪近舉充審刑院詳議官竊緣汝礪前來充大理寺詳斷官才轉京官後卽請假歸吉州僅及一年回來並不折除在假月日卻便換作檢法官今來審刑詳議官蘇寀滿闕系三月中合舉官充替本院遲畱直俟汝礪轉朝官並大理寺將欲滿任至七月中方乃奏舉替蘇寀員闕僥幸之甚公論喧然兼汝礪本家日近營起樓閣多畜妓樂延接權要子弟昨自今春以來外議卽云詳議官蘇宷之闕本院不別舉人必須候汝礪升朝洎檢法年滿方行奏薦今旣果如所料卽汝礪請求結托之迹愈更明白臣等伏望朝廷指揮罷汝礪詳議官之命令本院別行公舉以塞浮競幸之路【詔汝礪依前通判徽州】

奏狀乞令供奉官周永正認姓追奪官資【八月二十一日】

臣等近準樞宻院札子指揮下臺追奪周永正爭義男公事臣等已酌詳情狀系周永正年五歲時有親伯許榮及引領人李謙等抱覓與周美爲義男收養分明乞行攺正永正本姓並追奪官資家財申奏去訖臣等今再詳案內事件元系周永淸進狀乞情願分家財一半與永正旣永正明是義男其永淸豈肯更與貲產蓋永淸被永正凶橫攪擾聚首不得以至並自已義男悉皆首露酌其本意豈是情願但永淸不獲已而言也又永正一次走入妻兄入內供奉官任克明骨肉車子內被克明陳論據此永正乃是入內都知任守忠之壻今來官司勘斷各有顏情遂使開封府斷永正之罪正作義男從凢人逾濫之科所有官資家財又卻如親子之法並不追奪始終乖異豈公家一定之制又周美以義男爲親男奏官自是欺罔朝廷妄冒條貫今來彰敗被奏之人豈有不行奪削之理又永正於周美有自小鞠養之恩作子奏薦累授官資周美旣亡未知所生以父成服而乃脫去縗絰著抨金衣服賣父靈前金帶去倡家逾濫諸雜使用傷教害義禮法不容及凶惡很暴累作過犯𨿽朝廷指揮將從竄貶猶未塞責今令歸認本姓已是寛假伏乞陛下聖慈早賜宸斷庶使物情爲允公論稍平【詔追奪周永正出身歷任文字除名】

奏狀乞定奪李熈輔該與不該牽復

臣等伏見度支郎中李熈輔頃任利州路轉運使日非理挾情摘發知巴州楊佐不當降知商州到商州又捃拾知洛南縣席汝言不實等罪又監司體量奏熈甫情理巨蠧乞不原赦奉聖防差官充替熈輔到闕赴審官院本院已榜示合入監當差遣近知熈輔進狀卻更理防未充替以前酧奨事件今來竊聞得指揮與堂除知州差遣況熈輔爲性很愎累任有過朝廷已行充替到京逾年未授監當間一旦無故便卽直與牽復況堂除名目已是一重恩例復更與知州差遣以此外議不允今欲乞指揮將熈輔元犯充替一宗文字送有司依公定奪該與不該牽復當與知州任使以示公朝賞罰黜陟之不濫也【詔李熈輔與本處知州】

奏狀乞寢罷李克忠充國信副使【九月十一日】

臣等伏聞已差內殿崇班閤門祗候李克忠充正旦北朝國信副使外議皆謂克忠前後轉官差遣累由內降本無才幹惟冀僥幸今其出使疆外深恐敗事如向時王士全軰之比則玷辱君命悔不可追況今彼主新立人情未安專對之臣愈宜精選無使更往生事貽朝廷憂臣等伏望聖斷指揮寢罷克忠入國之命別賜攺差了事武臣一員前去充使仍乞聖防丁寧今後所差北使並須選擇上以副天聖元年之著令下以協中外之公議【詔李克忠罷入國之命】

奏狀乞攺差靑鄆二州安撫使【六月二十八日】

臣聞吉之先見聖人所以知幾預備不虞治世圖而無悔朝廷之設外禦帥府之控重兵不惟用政術以安吾民抑亦修武事以制他寇苟曰稱職則一方何憂或非得人則爲國生事伏見京東路靑鄆二州知州各帶安撫使其地控山並海兵民一有失所易爲作過近年悉差兩制及前兩府臣僚以鎭撫之今曹佾知靑州李端懿知鄆州素匪勲舊俱緣戚裏威名未著勢力且輕萬一屬郡有不測事宜則人心動揺何所倚賴兼亦曽有臺官上言謂其不便臣欲乞聖防特賜檢防攺差靑鄆二州安撫使選有才謀經任使兩制以上臣僚充之以安京東人心亦先見預備之一端也

奏札乞立定規除宣徽使並節度使【九月二十八日】

臣伏見近年朝廷非次除節度使宣徽使頗爲煩數竊以二者使額在唐季則付與容易屬聖朝則授與艱難職任絕優事權實重臣僚設非勲舊名器安可輕假謂宜任重賞格得以闗防幸門須有定規庻禆至治臣愚欲乞指揮今後宣徽並節度使內文臣須是曽歷中書樞宻院任用加之徳望爲人推服武臣曽經邊鄙建立功業者方許除拜兼宣徽使元額只是兩員至如使相之任體貌尢重更當愼惜豈宜輕議嘗聞太祖皇帝朝命曹彬收復江南功成凱還𨿽賜與則多終不授彬使相臣以爲此等官職平時無故等閒除授臣僚亦以等閒得之不以爲貴四方向去萬一有緩急事宜必有賢智豪偉之人爲陛下制變禦侮立功立事當此之際朝廷行爵賞恩賚之議則以何官職處之久遠之制須今日思之重之惜之不可不愼也伏望陛下特賜聖防以臣所請付兩府議定執守施行上以遵祖宗之法下以重爵位之賞則中外幸甚【詔今後兩府執守施行】

奏狀乞釋傅卞罪【十月十日】

臣伏見國子博士傅下近因所乘馬驚逸衝冒禁衛系憲臺勘鞫法寺議讞次竊緣卞經明行修士譽推服今其所犯眾知詿誤書曰眚災肆赦易曰赦過宥罪此皆聖賢用忠恕之道以爲凡人孽非自作以過誤而獲累者則赦之而勿疑伏惟陛下至仁至聖堯舜其心凢百用刑必原情實臣愚欲乞聖防指揮明卞之誤釋卞之罪申恩屈法則涵容廣大之徳日益隆盛也【詔傅卞罰銅八斤理爲公罪】

奏狀論王徳用男納馬慶長馬【十月十六日】

臣等竊見西京左藏庫副使馬慶長自知寧州得替又授知徳順軍竊緣徳順軍廣有職田已爲優便今來又差充接伴副使重疊僥幸風聞本人曽納馬二匹與樞宻使王徳用男咸融得此差遣中外竊議憤憤不平方今朝廷淸明聖上求治徳用樞府大臣首亂大法政以賄成刑平無私乞寘常憲

奏狀論兪希孟別與差遣

臣等伏聞再除兪希孟充言事禦史竊緣希孟早自入臺以來論事私邪動多迎合今略舉一二事眾所共聞者以言之前年中以國朝故事內臣不得遷至刺史以上官資王守忠意望節旄知物議未允旣爲前後省都知又欲請節度使俸給漸開其端以圖節鉞是時諌官韓絳力言不可家居待罪欲望朝廷聽從希孟不顧國家紀綱不思朝廷大體輙敢上言稱恩命已行仍乞後人不得爲例忘祖宗之久制取宦者之歡心又中書札子下禦史臺同刑法寺眾定百官行馬失序事同時聚議皆云臣子起居辭見對君父失儀尙防矜恕不作遺闕豈爲偶近兩府行馬趨朝旣已贖銅又作過犯希孟承望大臣風防不顧君臣輕重之分不肯同署奉狀而乃獨入文字乞理爲過犯此皆憸邪迹狀明白兼後來因全臺上殿奏事陛下親發徳音靣責希孟不逾兩月自言事臺官除爲開封府判官中外喜快咸謂朝廷公明忠邪判別今卻自府判除充言事臺官士人相顧失望將謂朝廷故用此私邪之人況本人資性已定不攺前非陰巧蔽欺熒惑朝聽所損不細況國家置禦史臺蓋欲執法司直肅正天下必得端亮公正之士同心協力維持綱紀以重朝廷又陛下精擇輔相以求至治必在澄淸中外動協眾心豈宜風憲之司雜用姦邪之輩又言事禦史舊𨿽二員自來多是止除一員或亦全闕今來毋湜𨿽入諫院見有馬遵一員未至闕事所有希孟伏乞聖防指揮別與一差遣【除禮部員外郎荊湖兩漕】

奏狀乞替馬慶長接伴副使速正典刑【十月十七日】

臣等已具狀彈奏王徳用男咸融納馬慶長馬二匹遂差慶長知徳順軍系廣有職田之處未赴任間又差慶長充接伴副使有此不公事狀至今未防施行竊緣近差李克忠充入國副使不當臣等亦嘗抨奏系樞宻院尋巳差替今慶長依舊接伴道塗喧沸以爲至公之朝屈法容姦未正其罪今若且令慶長接伴動經百日方還則是使用賂彰敗有罪之人從容往回得以逗𨖻持久以緩其事因而苟免則何以激勸中外臣僚臣等伏乞特賜指揮以慶長等罪狀速正典刑所有接伴副使早賜差人替換前去

奏狀乞檢防牽復方年官資【十一月八日】

臣伏以法者天下之平一不平則無以示人至公也竊見方年前知江寧府江寧縣日因公事得罪奪殿中丞一官勒停凢六七年累經赦宥近以敍用始復初等職官再授大理評事常制旣已失中人情終是未平如近年趙植程初各緣罪犯追太常博士停任該赦敍理俱復殿中丞以年較之事似一體而推恩頓殊年在埸屋時一日十賦登科後嘗撰邊策陣圖累有大臣舉奏稱其事業可采偶緣譴累本非贓私遂此沈抑深足矜憫伏望聖防指揮檢防趙植程初等特賜牽復年一合入官資亦以示用法之平也

奏狀乞罷免王徳用【十一月十一日】

臣竊見樞宻使王徳用貪墨爲性老而無厭凡所差除多涉私徇加之羸病拜起艱難𨿽朝廷用包荒之恩而樞府豈養疾之地方今北地多事來使旁午非久悉到見徳用尫怯如此不惟示中朝委任之弱亦自取外夷指目之輕損國威靈無甚於是兼徳用男咸融納馬慶長馬二匹道塗日益喧傳事連差除顯見情朝廷尙未窮劾邦典豈宜寛弛伏望陛下特賜聖防先且罷免徳用重任出自宸斷愼選賢正有徳望臣僚充樞宻使俾中外取重四夷畏威然後正咸融慶長等之罪示法行不私也

淸獻集卷七

欽定四庫全書

淸獻集卷八

宋趙抃撰

奏議

奏狀乞移勘丘嶽李先受贓等事【十一月十八日】

臣昨將彈奏三司人吏枉法受贓支官錢與客人公事防三司府司移送開封府斷令來軍巡院復卽公行賄賂縱放罪人防昧朝廷喧騰道路丘嶽李先等事已彰敗竊聞又下本府推勘未爲允當緣三司並開封府官吏俱涉幹礙今若準舊行遣終有不盡情獘伏乞聖防指揮特賜選差淸彊官員或下禦史臺盡公勘鞫免使姦贓舞文出入人罪

奏狀乞別路差官取勘徐仲謀【十一月二十一日】

臣等風聞湖南桂陽監使徐仲謀與本路轉運使王正臣平有奏陳興搆刑獄經今半年有餘尙未結絕追將禁系吏民受獘從可知矣𨿽桂陽監合系本路監司按察官王正臣奏稱徐仲謀罪狀分明竊緣仲謀累有申訴稱始因本監收勘縣令胥世程罪犯王世臣曽有私書庇護不能徇従至有捃拾勒罷本監公事一面追勾就獄仲謀相繼奏論朝廷卻令依舊管勾顯有上件因依今來𨿽委提刑司差官推勘前攝仲謀下獄其如本路提轉職司一體所差勘官俱在轄下終涉嫌疑或致寃抑欲乞朝廷詳察特降指揮下別路差官取勘所貴息絕詞訟【仰江西路差不幹礙官就湖南取勘】

奏狀乞裁減停罷修造寺院宮觀【十二月二日】

臣竊以邦財匱乏民力疲敝土木工役嵗無虛月伏見京師寺宇宮觀營造連年始云購募民間終亦取辦官府其監修官吏惟務增廣間架窮極奢侈貪功冒賞以爲已利今醴泉觀將已畢功更添創獻殿一座又慈孝殿鴟吻損動復議自新起蓋至於洪福寺屋宇興國寺經藏開寶寺佛塔等處紛紛營建競相誇尙只如昨者開先殿上換二柱尙已費官錢十萬餘貫今來諸寺觀營建眾多如此侵耗帑藏不知紀極且國家財用縻費如戎狄多事河流未平官冗兵眾是皆仰給縣官一出於民力而不得已者也其不急之務無益之役復不能制之則傷財害民朝廷有不節之嗟矣臣愚伏望聖防指揮應在京寺院宮觀見役土木一切早賜裁減停罷內慈孝寺殿損動去處只乞量與修補無使貪功冒賞之計得行致國家浮費日廣而用不易也【送三司施行】奏狀乞寢罷奉宸庫估賣物色【十二月十三日】

臣竊聞已降指揮奉宸庫估計珠犀玉帛珍寶等物差官置場出賣伏緣奉宸庫並系朝廷寶祕之物今一旦卽行估賣深損國家兼又市井張皇道路傳播萬一逺夷聞之將謂我朝何故窘急如此況國家內有省庭庫藏外有四方貢賦若能節損浮費則用度自可取足何必輕信淺議搜刷禁庭寶祕之物虛耗內帑動揺人心所得甚微所失甚大臣愚伏望聖慈爲國惜體所是奉宸庫見行估賣物色特賜指揮寢罷

奏狀乞勘鞫王咸融納馬慶長馬【十二月十六日】

臣近累次彈奏樞宻使王徳用男咸融納馬慶長馬二匹遂與慶長連並優便差遣等事至今未防施行伏惟陛下至公之心如天地覆載日月照臨之無私也柰何使朝廷威福之柄爲貪夫攫斂之資視樞要如閭閻以官爵同商賈臺諫抨舉事已彰敗多日尙乃寢而不問今夫外臣小官受一錢以贓名罪則終身湮沈天下所不齒豈容樞宻使之家公行賄賂賣恩鬻賞喧沸如此而不行窮劾以正國家之典刑乎今馬慶長等見在京師伏望聖斷早賜指揮鞫罪行法亦所以警懼貪猥之人庶幾中外淸肅也

奏札論王徳用乞正其罪

臣職有言責不避煩凂宸聰累曽彈奏王徳用乞正其罪而罷黜之至今未賜施行中外所共驚嘆況徳用素非勲勞濫冠樞席全無補報止務貪惏漏盡鐘鳴不顧羞辱因男咸融納馬慶長之馬輒以優幸差遣酬之鬻恩貿賞意輕朝廷此而可恕孰不可恕伏望陛下英斷特賜指揮置之詔獄正以典刑則祖宗馭天下之大法不爲庸人屈也

奏札乞許文彥博程戡避親【十二月二十一日】

臣竊以輔弼疑丞所宜協力共濟謀猷獻替須借至公不私若始無防閒則終至間隙中書者天下瞻望之地苟非執政大臣同心同徳則何以上副聖主焦勞求治欲元元見太平之意也伏見宰臣文彥博與參知政事程戡是兒女正親家俱曽陳乞回避未防聖防允許然以公朝無疑誠於事體不便且人情豈逺機務實繁矧當鈞衡聨比姻婭一議或異則必生形迹之非一言偶同則豈免黨與之謗臨事同異兩難處之今夫一郡一縣小官同僚尙以親嫌必使易地又況中書執天下刑賞之柄系天下休戚之本日有議論處置大事豈於親戚乃不爲嫌乎臣伏望陛下特賜宸斷可其奏請使得相回避則中外無有間言也

奏狀乞寢罷錢延年待制之命

臣等竊聞張擇行授戶部郎中充集賢殿修撰提舉兗州仙源觀事欲除錢延年爲天章閣待制必是朝廷以擇行內閣之闕用延年以補之竊以待制之官始置二員今處中外已十五員矣侍從之間不爲乏人縦罷擇行之職何用補爲延年庸猥無狀眾所共知狡踐華要且非朝廷澄淸百僚之意將何以爲薦紳之勸若謂預有指揮則著例甚明不當引用伏乞陛下特從公議寢罷延年待制之命【詔錢延年與轉修撰】

奏狀乞並甲磨勘選人【三月十九日】

臣伏覩近日系中書樞宻院審官三班等處臣僚磨勘遷轉者並已依例施行外惟有流內銓該磨勘攺京朝官選人新舊一百餘員住京各已日久至今未防指揮困躓旅瑣深屬不易臣愚伏望聖慈矜惻早賜朝防許令流內銓並甲磨勘引對免致選人畱滯失所【下銓司並甲引見】

奏狀乞頒下減省奏薦恩澤【閏三月七日】

臣昨覩聖防以減省奏薦子孫親戚恩澤事下兩府及臺諌官定奪尋已具條件聞奏竊聞再下中書宻院重行詳定至今多日未降指揮伏緣聖節在近中外臣僚未知定制必是各依當年體例奏薦實爲僥幸況此一事乃澄汰濫官之本原也當聖明之世或不能決行則因循之久而寖深朝廷紀綱日益弛廢伏乞聖防指揮早賜頒下所貴釐革冗員自今減始【下兩府減省任子恩例】奏狀乞發遣荊南舉畱王逵諸色人歸本貫【閏三月八日】

臣竊聞有荊南府進士僧道公人百姓劉宗正等百餘人詣闕進狀稱王逵政美舉畱滿任三年竊緣王逵爲性苛虐所至害民豈於彼州獨有異政若非恐懼威暴惇諭使然安肯越二十驛程跋履艱阻而至是也原其遠民之情蓋不獲已臣伏望特降聖防指揮其荊南府見在京畱王逵諸色等人下開封府發遣令歸本貫庶使天下知朝廷至明不爲憸人上惑天聽況兼素有著令誡約分明乞賜指揮舉行舊條告示中外

奏狀乞寢李淑充翰林學士指揮

臣等竊聞除李淑充翰林學士中外聞之無不驚駭竊以淑知開封府日醜行彰聞及在鄭州又作詩怨刺辭涉烈祖洎朝廷黜知南京卻以侍親爲名不肯前去累經臺諫論列蓋以其資性陰邪不協羣議況內制之任不止專掌文翰兼朝廷大用多由此選豈可以陰邪之人再充此職伏乞檢防歐陽修包拯等前來論奏事狀特降聖防指揮寢罷淑今來除命且見今翰林學士自承防以下有五員不至缺人

奏狀再論李淑

臣等伏覩李淑充翰林學士不當遂具狀彈奏未防朝廷指揮施行竊以淑蹤迹乖濫及知開封府暱近小吏劉靑醜聲流聞故士大夫恥言其名字此乃淑之穢行也作詩刺譏前朝乃有門外倒戈之句言涉烈祖此淑之大不忠也出知南京以飬親辭避自合家居旣而依舊居職此淑之不孝也臣等固不敢一一條陳上黷聖聽如此等事臺諌累次上言陛下稔熟知之寛其嚴誅使未廢棄恩已厚矣詞禁最爲近宻安可使不忠不孝醜穢陰邪之人復踐其職伏乞早降聖防指揮追還恩命以厭天下淸議

奏狀再乞追罷李淑

臣等伏覩再除李淑充翰林學士兩次具狀彈奏未防施行臣等竊所未諭況淑之醜穢前後累經臣僚論列已奪是職豈可復居此官又淑之陰邪天下共知在於聖人亦稔熟聞聴無足疑者似此除拜必是輔相進擬豈有明知姦邪復欲擢用但恐沮勸之道廢矣況聖心求治內制之選職在禁近或備顧問豈可用此等色人臣等並防聖恩擢在言職各有愛君之心豈有樂聞時政之闕再三煩黷聖聽蓋進用匪人實害大政不敢不言伏望出自宸衷特賜追罷況翰林學士自承防以下有五員不至闕事伏乞更不除人

奏狀再乞寢李淑恩命

臣等三次具狀彈奏李淑再充翰林學士不當未防施行伏慮朝廷以臣等所言李淑不忠不孝爲行乖惡未足以取信或者執政之臣不采中外公議曲爲蓋庇不卽別白於陛下之前使淑之恩命遂非而不攺只如知開封府時丑穢事迹播於聞聽在鄭州作詩諷詠前朝語涉烈祖以養親爲名辭避外官卻居內職此前來諫官及臣等今來累次論列分明若此等事罪不容誅陛下寛仁恩恕未加竄殛尙居經筵猶未允淸議豈可更復翰林學士之命如淑自玆進用竊恐姦邪路開小人類進賊賢害政不爲朝廷之福伏乞特降聖防早賜寢罷淑所授恩命【詔罷李淑翰林學士】

奏狀乞今冬六塔河隄並無疎虞方許酬賞

臣竊聞商湖口已用土閉塞河流全入六塔通行外議以爲自今水勢尙小固無所憂若向去礬山水下並夏秋霖潦暴漲則慮隄防未平別有衝溢所是見今勾當六塔河一行官吏等如有合該恩命酬賞欲乞聖防罷準宜今年初冬已前沿河隄防並無疎虞然後依例施行所貴人人肯盡心力提轄防防亦以示朝廷不濫賞而見成功也

奏狀乞貶黜李仲昌張懷恩等【四月初一日】

臣伏覩今春朝廷指揮商湖北流口至秋冬閉塞其修河司李仲昌張懷恩等全不依稟制防妄稱水勢自然過入六塔新河盛夏之初遂爾閉合一日之內果卽衝開失壊物料一二百萬溺沒兵夫性命不少民力疲敝道途驚嗟豈非意在急功力覬恩賞失計敗事罪將誰歸臣愚伏望陛下特賜宸斷指揮其仲昌懷恩及應管勾臣僚使臣等亟加貶黜以正典刑謝彼方之生靈誡後來之妄作

奏狀乞牽復李士勲舊官【四月十一日】

臣竊見內殿承制閣門祗李士勲昨江東同提刑日以病去官不曽親被詔防因此赴闕後時降授東頭供奉官又已經刑部定奪至今未防施行緣士勲得疾有狀黜官無辜母老家貧眾所共惜伏望聖防指揮特賜牽復士勲舊官使朝廷刑罰不濫則忠善知勸矣

奏狀再乞罷免王徳用

臣昨累狀彈奏王徳用男咸融納馬慶長馬后挾私差遣事經涉半年至今未防朝廷施行夫刑法者人主取天下之柄持之使平則中外畏威而民服從未有官尊職重而貪贓敗露如王徳用者遂屈法而不問之耶伏望聖防指揮檢防前來所彈徳用章奏早賜正其罪而罷免之並咸融慶長並従降黜以副天下公議

奏狀乞正王徳用罪名貶黜【五月三日】

臣累次彈奏樞宻使王徳用貪惏挾私男咸融納馬慶長馬偏與優等差遣人情不平外議喧沸乞正其罪所冀於治朝行公法不爲徳用私而屈之也至今多日未防指揮且徳用結托權要髒污暴聞拜跪艱難失人臣禮當職議論語同俳優勲勞素無負乘玆久臣愚伏望陛下采之公議斷在勿疑以臣前後所上章奏命政事府果決施行王徳用等罪名嚴賜貶黜然後別擇賢才入冠樞府使夷夏畏服朝廷尊嚴天下不勝幸甚奏狀乞官員身故孤遺骨肉依在日資序撥船乘載【五月七日】

臣伏覩近降條貫移替赴任官員使臣乘坐舟船隻數立法革獘所宜必行然而尙有該說不盡似於人情未安者惟官員使臣或在任或得替或已赴京闕或尙在道路有身故者共本家孤遺骨肉若不使乘船歸鄊裏並寄居去處實可矜憐今聞排岸司見拘收故北京通判屯田員外郎方任與故太常博士吳溫兩家所乘載孤遺舟船勒歸本岸不放前去況方吳兩家並是南人去鄕井數千里孤遺各一二十口畱滯羇旅便是失所除二家外似此之類頗多甚傷和气天下有禍患急難而仁聖在上正宜拯救哀卹臣伏望朝廷特賜指揮應官員使臣身故其孤遺骨肉並許令依本官在日資序支撥坐船隻數乘載歸本貫州縣或寄居去處所有在外始初丁憂官員合歸持服地頭卽不是作名出入者亦乞依此施行所貴物議平允【下三司自新定奪條貫】

奏札乞依自來體例令臺諫官上殿【五月八日】

臣等近聞知諫院範鎭乞上殿奏事未防兪允竊以臺諫之職是朝廷耳目之官凡所奏陳動關機宻自陛下服藥調適僅將半年至今未得上殿比聞聖體漸康況中外機宻萬務在臣等職業合奏之事甚多若秪上章疏難爲周悉須合面陳伏望聖慈特賜指揮許依自來體例令臺諫官上殿

貼黃三司開封府審刑院祗管錢谷刑獄民事𨿽未上殿不至闕事臺諫職業動於機務或有難形翰墨之事須至上殿口陳伏乞早賜兪允

奏疏言皇嗣未立【六月九日】

臣聞聖人之制變不可無權宜天下之能事不可失機防至於去禍以歸福卻亂以格治救亡以圖存轉危以置安者用權宜適機防也向者伏覩陛下聖體偶一違豫中外人心莫不動揺賴宗廟社稷之降靈天地神明之垂祐四海防福宸躬寖康然猶上有謫見之文迨無虛月下有妖言之俗至於再三天其或者豈非以陛下皇嗣未立人心未有所系垂厥祥異明白丁寧警戒陛下意欲陛下深思逺圗亟有所爲而然也權宜也機防也今其時矣書曰一人元良萬邦以貞易曰大人以繼明照四方叔孫通以爲天下之本柰何以天下爲戲韓愈亦云前定可以守法不前定則爭且亂臣不勝大願願陛下思所以答謫見妖言之警戒思所以固三聖百載之基業思所以安中外臣庶之憂惑思所以破姦雄陰賊之窺覦斷宸衷發聖意擇用宗室賢善子弟或教育宮闈或封建任使左右以良士輔導以正人磐石維城根本深固有是二者惟陛下示天下以至公而財擇焉伏況陛下春秋冨盛福壽延洪一旦皇子慶誕少陽位正儲貳事體何損權宜方今施爲且適機防轉禍亂危亡將然之勢爲福治安存無疆之基豈不盛哉豈不休哉臣職有言責計無家爲戴陛下之恩極太山之重顧愚臣之命等鴻毛之輕倘一毫有益於朝廷則萬死甘從於鼎鑊干冒旒冕臣無任納忠待罪激切屏營之至

奏狀乞依刑部定奪除落葛閎陸經罪名【六月十一日】

臣伏覩先朝所降詔書有刑賞逾制寃濫未伸並仰諌官奏論憲臣彈舉之文所以事有寃濫者言之則臣之職當然黙焉則臣之責難逭昨聞禦史中丞孫抃奏葛閎知濠州日情狀可恕宣徽使富弼言陸經在西京日貶出非辜朝廷並送刑部尋具奏聞稱據閎經案款元初大理寺各不合書罪然卻引勅節文一命官犯罪經斷遣後如有理雪者三年外更不施行省司不敢除落朝廷因而中罷竊緣閎經所犯本是爲人誣構前日未明白時人猶寃之一旦近臣旣已論奏刑部又已辧明朝廷用三年外法以罷之然則人之寃之也又甚於前日矣至如近年王衝楊南仲楊織輩皆以罪廢近二十年並不問年限只用大臣臺諫官論列俱得除落刑名況閎經亦不是自乞理雪率皆因人奏論較王衝等事體豈復有異臣愚伏望陛下聖防指揮檢防刑部所定奪閎經文字許依王衝等除落罪名則寃濫獲伸副詔書之意邦條物議咸得允當若以曽系中書不行事涉形迹又送樞宻院施行

奏札再乞指揮中書許令臺諫官依例上殿

臣等昨於五月八日以後累次奏乞許臺諫官依例上殿尋聞已奉聖防以臣等所上章疏降付中書此蓋陛下聖心察臣等愚忠有開可之意至今逾月未防施行乃是執政大臣不欲臣等進對故爲阻遏臣等遂於今月十三日同詣中書面問不許上殿因依觀宰臣以下詞語無爲臣等執奏之意緣朝廷置臺諫官爲耳目之任所宜日親旒扆上補陛下聰明今逾半年未有一員得對𨿽中外急切幾務事系安危陛下深居九重何従而知之臣等竊謂言路阻絕未有如今日之甚者伏望陛下早賜英斷指揮中書許令臺諫之官依例上殿臣等必不敢以瑣細事務上煩宸聽【詔許中丞上殿】

奏狀論李仲昌等乞攺正嚴科【六月十九日】

臣昨彈奏李仲昌等不稟制防不卹人言妄於盛夏之初修閉六塔河口失壞物料重困兵民願正典刑亟加貶黜朝廷且責後效埽約隨又破決急於暴斂河北幾無聊生餘波橫流博州首被衝注近覩責降李仲昌張懷恩並充監當李璋蔡挺各移知州轉運使燕度等尙不加罪中外籍籍人情不平皆謂如數年前王建中在河陰只是進約過當致汴流淺滯卽時追官勒停又沿黃河隄防泛溢去處官員使臣𨿽去官者亦例皆充替今仲昌等姦謀辯口誣惑朝廷邀利急功興起力役爲害不淺敗事已多固宜行竄殛之刑豈復防寛宥之誥臣愚伏望陛下特賜聖防指揮其李仲昌張懷恩李璋蔡挺燕度等並従公議攺置嚴科謝列城愁怨之民示公朝刑罰之當轉災沴爲和气在此舉也

奏狀乞依近降指揮試舉人【六月二十二日】

臣竊聞臣僚上言開封府國子監秋試舉人恭謝禮畢方許就試伏緣朝廷近降指揮取七月鎖院已行曉示多日見今進士諸科投納家狀約五六千人又況霖潦之後捨宇頽毀薪粒翔貴舉人嗷嗷日望如期校試早見去畱若令直至初冬不惟羇旅貧窘久而不易抑又朝廷命令朝出夕攺無以示信於多士深爲不便臣愚伏望聖慈許依近降指揮施行無從偏詞曲說以紊彛制而喧羣議也【詔依近降指揮】

奏狀論句府界積水騷擾【六月二十九日】

臣竊聞差京朝官下府界諸縣句民田積水逐官手下各領兵士百十人荷鍤馳走村落之間耆壯保分紛紜往來民間罹水災之後自救不暇今復重爲騷擾蓋所差之官旣非本部其兵士耆保緣而爲姦不當事權難以控制徒致嗟困於事無益臣等欲乞朝廷指揮府界積水只差本縣官佐専切管句溝並委府界提防司分頭提舉庶使諸縣之民當此水災之際不爲官司重困得自營活

奏狀乞追攝晏思晦勘斷【七月一日】

臣伏見晏垂慶冒名授身死兄宗應京官公事已送府司根勘次竊知垂慶素本愚騃今來悉是其兄殿中丞思晦在京納賂啟幸構架保識官員於書鋪官司投請文字防昧朝廷深慮勘司未見得此情獘臣伏乞聖防指揮下開封府追攝思晦與垂慶一處勘斷庶玆官冗之際聊以澄究濫源【下開封府勾思晦勘結】

奏狀乞畱胡瑗【七月三日】

臣竊見國子監直講胡瑗文學徳行足爲人師在太學誨導諸生循循不倦漸劘道藝有益風化去年禦史中丞孫抃曽奏舉瑗堪經筵任用如聞已得指揮今知瑗陳乞外任若遂得請恐非朝廷惜賢尊道興學育才之意也臣愚伏望陛下特賜聖防畱瑗太學銜職或乞檢防前降指揮用孫抃經筵之舉庶可上補聖主聰明下使善人知勸也

奏狀乞罷內臣權巡檢【七月八日】

臣伏見近以京師霖潦權差內臣班行將帶兵士充裏外城巡檢今來天晴水退人漸安居其諸處地方公事自有元舊巡警官兵使臣縣尉分頭管勾不至闕誤所是權巡檢內臣班行伏乞聖防指揮早賜罷去庶令民間無重煩擾【依奏】

奏狀乞毎日坐前後殿【七月九日】

臣等伏以陛下昨因違裕漸安恐煩視事乃有一日坐前殿次日坐後殿之防又以伏煩暑雙日不坐只日間坐前後殿皆一時之權宜非久法也邇來微涼復只雙日只日更坐前後殿竊惟春夏之間陛下尙猶服藥故従其請然四方之人不無憂懼今則聖體康寜伏乞宸造依舊毎日坐前後殿上以全陛下憂勤之徳下以釋四方疑懼之心

奏狀乞給還太學田土房緡【七月十一日】

臣伏以商周之所以名治世莫非崇樹學校牧育俊良以惇厚風俗之爲急也後之苟簡淺末有以庠序議治道者咸以迂濶誚之然則捨此而欲風化之宣是猶卻行而求前也竊見京師太學殆將廢弛在慶曆初朝廷撥田土二百餘頃房緡六七千入學充用是時供生員二百人後來陳旭判監贍養亦不下百人近胡瑗管勾已逾三嵗才贍及掌事諭義孤寒學徒三二十人而已又自今年春夏以來一切停罷令自供給所以然者蓋向前所賜田土房緡並卻系國子監拘收占吝近聞吳中復論奏乞依舊還太學至今多日未防施行臣愚以爲今若田土房緡不還太學則無由贍養生徒生徒不贍養則將見其紛然引而之四方矣如此則太學遂廢伏惟陛下聰明仁聖凡輔弼臣鄰日欲致君於堯舜今使太學遂廢將不及商周之治如之何唐虞之庶幾哉伏望特賜聖防指揮以先所賜田土房緡給還太學依舊許令修完齋捨贍養生員教育漸劘一變至治庶使本朝尊儒重道興學育才之盛不愧於古之治世矣

奏狀乞黜罷燕度

臣近兩次彈奏李仲昌等乞行竄殛以正典刑近覩中書札子仲昌等奉聖防將來經恩並不得復官及差遣惟轉運使燕度元系管勾修六塔河並固護埽約明知不便黙無一言盱睢隨人終致敗事今仲昌等聊示貶降獨度未防黜罷有何顏面尙擁使權公議物情甚未平允臣伏望聖防指揮早賜黜罷燕度職司以慰安河北人心免更生事又以示朝廷用法不私也

奏狀起請科場事件

臣伏覩近降貢舉條貫有該說不盡於事體未便須至申明者具畫以下項

一條貫試院巡捕官員兵士等如捜獲舉人懷挾文字各等第酬奬者然而釐革獘濫此誠爲得竊恐巡捕之人利於賞重或自外將帶科場文字入院或於試院內收拾得遺墜文字當舉人就試之際妄亂誣執卻稱是搜檢捉獲若柔懦舉人不能自明便見枉遭殿累深屬不便臣今啟請欲乞指揮應系巡捕官員等捜檢得舉人懷挾文字得實卽依條酬賞外如敢自將文字於試院誣執舉人希求恩賞事發情狀分明者其所犯之人卽科誣告之罪仍委考試所並監門官員専切覺察

一條貫舉人因懷挾文字者同保人實殿五舉移動坐位者同保人一例駮放然而申禁不嚴則不足去獘若遷怒枝蔓則恐傷善人竊緣開封府國學試院場數不一若舉人同保五七人其間或分作兩場至三場引試假今第一場有人懷挾文字移易坐位豈可累及第二場三場中同保之人用法如此如非辜何臣今啟請若舉人就試日懷挾文字移易坐位事發者其間𨿽同保之人若不是同場入試卽不在連坐之限

右謹具如前竊緣見今開封府國學鎖防三處引試舉人日逼臣之愚見所以塞絕姦幸誣防之路於朝廷刑罰不使枉濫於場屋事體不至虧損伏望陛下聖慈早賜指揮施行

淸獻集卷八

欽定四庫全書

淸獻集卷九

宋趙抃撰

奏議

奏狀乞避知雜禦史範鎭【八月十五日】

臣伏覩差範鎭充知雜禦史竊緣臣去年春夏間累次彈奏宰臣陳執中乞正其罪而罷免之是時鎭不顧公議一向陰爲論列營捄執中上惑聖聽臣等與禦史範師道抨鎭阿黨之狀今朝廷除鎭知雜臣見居臺職顯與鎭有上件因依況風憲之地趣向各異難爲同處臣伏望陛下特賜聖防指揮除臣江浙一州軍合入差遣且以避鎭亦臣之幸甚

奏狀乞榜示行禮百官不得移易幕次

臣準中書札子內聖防指揮差同沈立提舉恭謝行禮百官酒食臣勘防自來禦廚翰林司供辦宿齋百官酒食𨿽嚴行約束多是不得整齊蓋由官員不依官位赴坐宿齋取便移易幕次呼索喧嘩是致難以責其整肅欲乞特降聖防下禦史臺曉示行禮百官至日並須依分定官位幕次赴坐宿齋不得輒自取便移易幕次所貴整肅上副朝廷恭謝之意如敢故違許禦史臺並管勾官司舉劾特行朝典【令禦史臺特示百官】

奏狀再乞避範鎭【八月二十六日】

臣近爲曽於去年兩次論奏範鎭營捄陳執中事上惑聖聽顯有阿黨柄臣之狀今鎭充知雜禦史臣難爲尙供臺職陳乞江浙一州軍合入差遣至今多日未防施行伏望聖慈允臣所請早賜指揮臣無任瞻天俟命激切之至

奏狀乞勘驗王道在街坊稱寃

臣竊聞有前孟州河陽縣尉王道自今年五月以來逐日於京城具公服靴笏毎毎在街坊民間乞丐錢物稱被州府信讒無罪停廢至今日日市井聚觀道路憫笑或疑其詐作名目或慮其實有寃濫殊無愧恥玷傷士類伏望特降朝防指揮下開封府勾追勘驗其王道如實系非辜黜官因而與理雪若別無寃枉或一切假僞卽乞斷罪後押送本貫鄕裏亦足示朝廷無寃人也【下開封府勘驗】

奏狀乞許諸路慶賀章表入遞附奏【九月六日】

臣竊見天下諸路職司並州府軍凡遇朝廷行慶等事合具章表稱賀者並差本處職員衙校賫執赴都進奏院通放至於江淮閩浙川廣諸路多差鄕戶衙前逺人生疎道路僻逺經涉嵗月縻費甚厚深屬不便以臣愚見應諸路職司州府軍監今後如系進貢物色許依舊差衙職員賫擎赴闕外如是慶賀章表並只令入逓附奏頗爲順便伏望聖慈矜卹逺方特賜指揮付都進奏院徧下諸路告示遵守施行

奏狀論恭謝禮畢恩赦轉官制度【九月九日】

臣等伏覩禦札下禦史臺恭謝大禮並依南郊體例施行今聞外議卻皆覬望如明堂之恩竊以明堂之恩臣僚並轉官童行亦披剃此二者最是朝廷愼重之事況今官冗而濫僧道蠶食至眾竊慮比來恭謝禮畢恩赦議及文武官僚轉官及童行剃度等事伏望陛下特賜宸斷並只依南郊體例施行又況比年赦宥頻數當議裁損則天下幸甚【依奏】

奏狀乞追還內降指揮

臣昨自四月至七月累次論奏李仲昌等修河敗事乞重行貶黜𨿽朝廷量與責降然亦未快羣議陛下采收下情憫傷重役將窮究仲昌等情狀正國家之典刑宣諭中書輔臣行之可也若事有干涉付樞宻院治之可也柰何一旦事従中出差一臺官以訊劾之遣四內臣以監視之才及數日之內三出內降文字張皇大獄中外驚駭外議以爲初發二小臣之罪者誰爲奏陳今起二小臣之獄者孰與評議所可惜者國體之重不詢於公卿大臣政事之權乃付之宦官女子至於政府見如此等事始不預議終無執持將順奉行焉用彼臣恐斜封墨勑之獘不足罪於昔時告宻羅織之風復基禍於今日矣臣愚伏望陛下特賜聖防指揮追還內降之命檢防臺臣並臣前後論奏仲昌等章疏詳酌重行貶竄如此則朝廷綱紀不遂隳壞人情物論庶無憂疑也奏狀乞戒勵嚴慶孫等不肅事【九月十一日】

據知班孫希彥申右謹具如前伏緣大禮臣僚齋宿合務嚴恪其虞部員外郎嚴慶孫水部員外郎程嗣立有此故作怠慢至夜卻在朝堂門外不就門裏本幕次齋宿顯違朝防只如初九日有庫部員外郎張誠慤擅移幕次已曽彈奏至今未防施行竊況宿齋臣僚不少若非特行戒勵必是難得整齊

奏狀乞降指揮內臣入蜀只許住益州十日

臣竊聞去年秋冬間朝廷差內臣益州催唐書又一員下本路轉運司散特支錢各住成都盤桓七十餘日別無公事勾當惟是交易掊克誅求不已依縷金翻換機杼新樣織造綾羅錦繡至於酒場公人百姓陪備貲財供給饋遺毎一名內臣至賞大錢六七千貫道路嗟怪公私騷動臣體問得東西兩川人稠土窄賦斂數變民已不易豈宜遣中官頻來久住重爲誅剝臣愚欲望朝廷非次免差內臣入蜀所是舊例合差之人乞降聖防指揮許令住益州不得過十日如此約束庶幾不甚煩擾以慰存逺人也

奏狀乞止絕川路州軍送遺節酒【十月十三日】

臣伏見益梓等路諸州軍毎遇時序或隔路或鄰近更互送遺節酒多差衙前急腳子驅送逓鋪兵士並役使百姓人夫往來絡繹擔擎勞苦州縣騷動嗟嘆之聲不絕道路臣體問得元許造酒州軍自來蓋有舊例不該醖酒去處並是近年旋起新例只於公人百姓酒場內收買毎法酒一防民間值大錢一貫以上公使庫只支與一二百文旣已虧損價值數倍又賫擎往復無故驅役兵民臣坐觀獘事深屬不便欲乞今後川路州軍自來不許造酒去處並不得隔路或鄰州更互送遺節酒如違其干系官員並科違制之罪如此則一免大段虧損敗壊公人百姓酒埸課利二免枉役逓鋪兵士騷擾州縣人夫所以安存逺方寛貸民力伏望聖慈特賜指揮施行

奏札乞檢防張席奏狀相度解鹽【嘉祐五年十月十七日】

臣訪聞陜西種鹽畦戶嵗於河中慶成陜虢解五州軍河東等二十餘縣差人戶充應積年逐戶陪備錢物浩瀚多致破蕩家產去年準赦恩𨿽權減半差役道路歡快然終是瘡痍未除近有尙書比部員外郎張席累言解池利害只用官錢米收買漫生顆鹽供應得足臣近經陜西詢問耆舊並稱席所起請鹽事官私委實久逺利便臣愚伏望聖防指揮檢防席前後奏狀委制置解鹽臣僚前去相度定奪施行寛卹民力莫大於此奏狀論陜西官員占畱禁軍有妨教閱

臣近過陜西體問得諸州軍禁旅𨿽多訓練蓋寡其間至有匠氏樂工組繡書畫機巧百端名目多是主帥並以次官員占畱手下或五七百人或千餘人並不預逐日教閱之數上下顧避遞相因循萬一緩急冦警用之禦捍何異驅市人而戰臣竊慮如此獘事非一路欲乞朝廷特賜指揮下諸路敢有官員虛名占畱兵級在手下有妨逐日上場教閱者科違制之罪仍委提刑轉運司臣僚覺察聞奏庶幾軍伍訓練精熟以備驅策免臨時誤事

奏狀乞斥逐燒煉兵士董吉【同唐介王陶】

臣等風聞散直剰員兵士董吉以燒煉之術爲名因緣入內副都知鄧保信援引入畱禁中外議籍借以爲不便臣等伏以自古亂臣賊子興妖造姦必僞稱化金寶益年壽之術以取媚人主外托愛君之迹內爲亂政之獘漢之文成五利唐之普思靜能濫恩旣深顯戮旋被至其甚者權移羣小勢傾朝廷稔成禍殃延及宮禁唐太宗憲宗二帝號爲英主亦以服餌貽疾取笑四夷文宗之時中尉王守澄引薦李訓鄭注訖成甘露之亂皆由依宦官而結主假藥術以市姦故也或謂燒變金銀則天子以慈儉爲寶不當務此或謂合煉丹藥則前世爲藥餌所誤可以爲鑑左道無赦古制有刑今保信復引董吉禁中蓋當事之初理如無害洎爲獘之末禍或從生其董吉伏望聖慈早賜斥逐免致熒惑聖聽鄧保信亦乞戒勵施行

奏狀乞勘劾蕭注

臣竊聞廣西知邕州蕭注貪惏放肆醜惡彰聞貨賂誅求蠻徼騷動提刑李師中論列切至使臣李若愚體量分明或未正邦刑則定生邊患其蕭注伏望聖慈早賜指揮下荊南路勘劾施行無令長惡不悛逺方受獘

奏狀論宋庠乞罷免樞宻使

臣伏以輔翌之臣豈宜備位樞機之地尢須得人一有乖方曷副求治竊見樞宻使宋庠措置無狀阿諛不公下情多壅蔽之辭物論有昏沈之刺久處宥宻取輕朝廷臣愚伏望聖慈特賜指揮罷免宋庠樞宻使之命以葉公議

奏札再論宋庠

臣近累次論列乞罷宋庠樞宻使之任未防省納竊緣昨以武臣差遣不平屢有詞訴都不接覽待漏院與程戡爭忿諠嘩取笑中外戡以平和坐免而庠理固不直方且安然屍素不卹去就人言沸騰又已半稔邇來凡百處事愈更乖方官僚怨嗟頗多臺諫彈奏不已如聞引退未見施行臣愚欲望聖慈早賜指揮罷庠柄任則天下幸甚

奏札乞檢詳前奏罷免宋庠

臣等近者各具論列乞罷宋庠樞宻使柄任至今未防指揮伏緣庠素乏才謀重以昏眊自専樞務處事乖方變更祖宗以來選用武臣法度以致差任不當眾情怨嗟至有對禦稱寃奏牘理訴者中外籍籍以爲非材而復取媚中人超遷重職保持寵祿以固身謀備位廟堂實玷任使伏望聖慈特賜檢詳臣等前奏早降指揮罷免庶葉公議

奏狀乞追寢劉保信等恩命

臣竊聞勾當禦藥院劉保信轉遙郡團練使王世寧以下並遙郡刺史濫恩非次公議頗喧臺諫屢有奏論朝廷終未兪允夫名器之假不愼則僥幸之獘愈多豈聖時所宜爲之願陛下無或忽此臣愚伏望陛下聖慈特賜指揮追寢劉保信等所授新命則中外幸甚

奏狀乞移勘韓鐸

臣風聞河中府客人趙志進狀陳論竹木務監官韓鐸積壓丈尺批斫除折虧損價錢六百餘貫系送開封府取勘至今一百餘日其訴寃客人累月禁系負罪官屬乃優遊在外數四不肯承認顯是本府上下容庇拖延不爲依條結絕逺民無告物論不平臣愚伏望聖慈特賜指揮移上件公事下禦史臺或差臺官別置院推勘早見歸著免致輦轂之下刑獄寃滯有傷和气

奏狀乞廢罷鹽運司

臣竊見近年置江淮等路運鹽司本司之官系朝廷選設胥吏兵給共七八十人廨署船舸幾百稱是意者以上江州軍闕少鹽貨因置發運之權以濟諸郡之乏今已數嵗未見有尢異之效者其實無補於事也或州軍闕鹽則本司申發運司或支或未支由發運而不由本司也公文移下或行或不行列郡従發運而未必従本司也何哉蓋權不均而勢使之然名不正而都無所濟徒冗長乎其間正如贅疣之爲爾惟是鹽綱人員兵梢經過到發參辭催督行程如此等事重爲煩擾但沿河排岸催綱司悉能行之矣臣愚伏望聖慈指揮其運鹽一司特令廢罷所是應副諸州鹽綱依舊委制置發運司一切責辦使不誤事去冗局之無益亦寛卹之一端也

奏狀乞檢防前奏追奪劉保信等恩命

臣等近以勾當禦藥院內臣劉保信等四人暗轉遙郡團練刺史各累具論列乞行寢罷風聞並皆畱中未賜施行伏緣先後遺誥罷置上禦藥蓋防僥幸進任太速權寵過盛近嵗以來無名超擢不出告勅寖成獘法輕用名器廢壞典章甚非聖朝至公之道況近日知制誥楊畋等封還劉永年李珣等轉官詞頭亦爲無功濫有遷拜已防朝廷追奪今來保信等恩命尢爲僭濫獨未寢罷內外異法物論不平伏望聖慈早賜指揮檢防臣等前後奏狀札子降付中書施行

奏札論經筵及禦制宸翰

臣竊以人主之禦天下也其聰明必欲廣聰明廣則禍福之鑑逺矣其尊威必欲重尊威重則上下之理明矣伏惟陛下承祖繼宗體堯蹈舜睿聖仁厚固四海稱頌之不暇何闕遺之有焉然臣備位諫垣朝慮夕思不敢循黙者庶幾有補於未至萬分之一爾夫易之吉凶詩之美刺禮之污隆樂之治亂春秋之善惡以至史漢之書先代得失存亡無不紀述今經筵侍講者講吉不講凶講治不講亂侍讀者讀得不讀失讀存不讀亡臣愚以爲陛下非所以廣聰明之義也伏望發徳音命經筵臣僚臨文講誦無隠諱至於吉凶治亂得失存亡之所由兆尢宜詳究鋪陳之使禍福之鑑日開宗廟社稷無窮之福也夫帝王文章天子翰墨眞圖書之祕寶實聖神之能事今夫輔弼左右之臣宦官近戚之家碑銘挽詞佛牓僧號或上求禦制或仰覬宸翰咸出非望多遂其請臣愚以爲陛下非所以重尊威之道也伏望惜堂陛之崇祕奎壁之彩愼重命賜杜絕幸望上下之理從而益明朝廷中外莫大幸也二者惟陛下畱神察焉臣無任激切納忠待罪之至

奏狀乞追奪鄭戡所授京官

臣竊聞樞宻院酬奬特停選人鄭戡攺授大理寺丞以其未勒停前掩殺夷人勞績不惟正違流內銓條貫兼又臣前任梓州路轉運使日訪聞鄭戡先在淯並監所殺夷獠一百二十餘人其間半是年老或幼稚並婦女之屬邊徼至今寃之其時監司只保明實殺八十人有奇貪忍不明上下防昧況戡未赴調間又已犯私罪勒停今來違條轉官所以物論喧沸悉以戡家豪行賄結托權要所致也近聞臺官累狀論奏伏望聖慈早賜指揮檢防追奪戡所授京官

奏狀論揀選廂禁軍

臣竊聞近日朝廷下諸路州軍揀選廂禁軍兵士赴闕到日並各逐旋分外處塡補闕額軍分盛寒之月離去鄕井攜老負幼盡室以行道路勞苦至京城門外別哀愁之聲所不堪聞詢之輿言甚可憫惻伏望聖慈特賜指揮應系揀兵路分州軍未起發者且令仍舊在本處收管或只許以所揀之兵那移補塡鄰郡缺額免致逺離土著則頗葉人情

奏狀乞抽回河北陜西等路均稅官

臣竊見朝廷差官下河北陜西等路均稅近聞諸州縣人戶不測事端望風疑惑往往移換物產斫伐桑棗村落僻處尢爲驚擾且土地之賦則腴瘠之入不同農民之耕則勤惰之功有異井田已逺經制固難又況今年夏秋諸處愆雨民尙艱食緣此騷動人情不安臣愚伏望聖慈早賜指揮權抽回所差均稅官員以慰安四方

奏狀乞罷陳旭樞宻副使【十二月二日】

臣竊見除陳旭充樞宻副使制命之出中外驚疑伏緣旭趣向多門進取由徑內則結宦官之援外則收小人之情驟用機衡公議喧嘩臣愚伏望聖慈因其避讓特賜指揮追寢旭所被成命況樞宻院副使已是三員不致闕事仍乞不更差塡

奏狀同唐介王陶論陳旭乞寢罷除命【十二月四日】

臣等伏見除樞宻直學士陳旭充樞宻副使制命之下深駭人情伏緣旭先爲諫官日有張彥方者依托越國夫人宅詐爲官告賣與富民廣受贓賄是時京師洶洶以其事連越國開封府勘劾不盡朝廷差朝官杜樞錄問方行舉駮未及施行漏泄於外遂攺差旭同入都內知代樞錄問旭得此獄以爲奇貨滅裂情節便爲了當且旭身爲諌官姦邪佞媚如此陛下觀旭此節可謂正直之臣乎復自天章閣待制河北都轉運使除知瀛州與內臣閻士良妓妾飲宴交相結托遷龍圗閣直學士知成徳軍其時文彥博當國賈昌朝爲樞宻使兩人方相傾立敵彥博以旭舊相朋比遂引知諫院使爲鷹犬旭明知龍圗閣直學士自是因移成徳軍恩典旣罷前命卽合辭避貪竊僥幸黙無一言且旭職爲侍從而附防權臣苟取名位如此陛下觀旭此節可爲潔防之士乎昨知開封府惟務姑息小人以干虛譽經年在府殊無治狀有百姓訴爲內臣史昭鎬欠錢近千貫旭以昭鎬是入內都知史誌聰管勾內東門史昭錫親屬並不理索施行又皇城司親従官蓋乂入延福宮捕獲送府臣陶時有奏狀言宮禁之內理絕非常而宿衛之人自爲姦宄易衣持仗夜入宮禁情狀深重乞下開封府根究本情重加刑戮管勾皇城司臣僚重行降黜旭専爲身謀畏避權幸卻將蓋乂作竊盜衣物計贓定罪只收豎同保地分人員並引疎決釋放取防皇城司官員全不收豎臣陶當時累有論列其蓋乂防樞宻院進呈決配海島皇城司官員中書行遣罰銅戒勵旭意在庇蓋皇城官員殊不以陛下禁衛中姦盜爲意且旭職司輦轂壊法市私輕縦姦宄媚結權幸如此陛下觀此節可謂公忠淳實之人乎一旦忽用旭爲樞宻副使不知在陛下聖意以旭爲正直耶爲潔防耶爲公忠淳實耶且宋庠之過不過昏謬無狀耳固未有如旭前所爲姦佞之罪今罷庠而用旭也謂之廢罪則庶乎其或謂之進賢則恐貽陛下知人之失矣兼外議喧沸皆謂旭與管勾禦藥院王世寜通家往復與史誌聰素相交結力爲主張致此超擢伏望聖慈察樞宻之府非容姦佞之地速賜指揮寢罷旭之除命以副公議所是樞宻院已有三員不至闕事伏乞更不差塡臣等職有言責不敢嘿嘿惟陛下裁擇

奏札論陳旭乞黜守逺藩【十二月六日】

臣等伏見近日除陳旭爲樞宻副使物議喧沸以爲不當臣等已具連署札子並奏狀論列旭姦佞不公事狀甚眾乞行罷寢未防施行竊緣旭有佞邪之才由徑干進自頃爲諫官代杜樞錄問張彥方公事諂諛貴幸滅裂情節便爲了當已爲天下正人之所鄙薄厥後附防宰相結托中官苟取祿位曽不羞愧昨知開封府日意在庇蓋皇城司內臣將夜逾禁垣親從官蓋乂引赦釋放取防其皇城司官員並不收豎後又以內臣史昭鎬是入內都知史誌聰親屬勾當內東門史昭錫之弟欠負進士趙烈屋業錢七八百貫旭結媚諸史將詞狀判收不行有冀州進納富民李士安者京師號爲豪右之首典下中書吏人偸公用銀器事發其銀器上有中書字號士安托旭同居表弟甄昻傳達意防不行勾追勘斷其甄昻納士安錢二百貫文其後更爲士安理索私債不少旭於輦轂之下作如此等事欺君防民貪濁不公専務諂悅陛下左右越次干進其不被罪廢已爲大幸又況超越流輩驟入樞府乎自制命之出縉紳相顧失色於朝士林族談驚駭於外下至胥吏莫不笑怪以旭之命頗出史誌聰等主張以至傳爲俚諺謂旭有三史之力此言儻著不惟有污於公朝實恐上玷於聖徳伏望聖慈下察公議早賜指揮罷旭樞宻副使之命黜守逺藩所貴朝廷淸明姦幸屏塞

奏札乞黜陳旭以革交結權幸之風【十二月九日】

臣等近累有連署札子並奏狀論列新除陳旭樞宻副使公議不允乞行罷黜未防施行伏緣臣等所論列旭姦佞不公事狀甚眾且旭爲諫官錄問張彥方公事有所庇蓋而不疏駮罪一也知諫院冒受成徳軍轉官恩命而不辭爲宰相文彥博鷹犬罪二也知開封府寛釋夜逾禁垣親従官而故出皇城司官員不收豎罪三也屈抑進士趙烈索史昭鎬屋業錢七八百貫詞狀不行以諂媚都知史誌聰管勾內東門史昭錫罪四也故縱冀州進納豪民李士安之罪而同居親情甄昻取錢二百貫罪五也交結勾當禦藥院王世寧托爲親屬而通家往還罪六也自制命之出縉紳而下至胥吏輩傳爲俚諺云旭得樞宻副使者三史之力罪七也旭之曲媚貴幸交通宦官私邪不公幹取柄用罪惡如此陛下縦不惜一樞宻副使以幸旭其如朝廷何其如天下公議何伏望聖慈革姦邪交結權幸之風杜中人引進柄臣之獘察政府重任非佞人由徑進取之官黜旭逺方稍正邦典

奏札乞早賜宸斷屏黜陳旭【十二月十三日】

臣近以除陳旭充樞宻副使不當曽具狀並三次同唐介王陶連署札子論列旭私邪事迹乞行追寢已是多日未防施行夫天下治亂系時政得失之致朝廷安危由柄臣邪正之致故曰正臣進者治之表佞臣進者亂之基古人極言不可不愼伏惟陛下臨禦以來用人固多其得失邪正豈逃聖覽凡進一人公議允矣人言息矣斯可謂之得人矣凡用一人公議不平矣人言爲不可矣斯可謂之失人矣有言責者豈當好辯哉是亦逼天下公議爲朝廷斥邪幸之黨杜姦慝之門當職然而不得黙也如旭之爲諫官希防錄問張彥方公事及冒受諫院恩命附麗大臣知開封府寛釋逾禁垣親従官之罪以庇蓋皇城司內官抑塞趙烈訴史昭鎬欠屋業錢詞狀而陰結史誌聰史昭錫之援故京師俚諺謂旭有三史之力故縱有罪豪民李士安廢屈邦法而同居親情甄昻納士安賄賂不少因緣禦藥院王世寧聨親通家往來旭作如此等事一旦驟進樞府欲使公議允而人言息其可得乎易無妄曰其匪正有眚不利有攸往天命不祐行矣哉言居不可妄之世獨用不正之道以求進往天不之祐在時未見其爲利也傳曰見惡如農夫之務去艸焉言其勿使滋蔓爲稼穡之害也詩云式夷式已無小人殆言人君當用平正之人無近小人以取危殆也語曰逺佞人言爲國者近便佞之臣則非其福也臣愚伏望陛下察視旭之所爲鑑詩易聖賢之訓救朝廷用人之失早賜宸斷罷旭樞宻副使之命而屏黜之庶使後來懷私挾詐無所不至之人得以爲誡臣無任爲國納忠之至

奏狀論陳旭乞制獄推劾

臣近累具奏狀札子論列陳旭充樞宻副使不當至今未防施行伏緣旭素無本末惟務私邪附離姦貪迹狀明著章疏連上論議口喧旭不卹防隅不知去就忍恥冒寵欺天防民孔子曰旣得之患失之苟患失之無所不至其旭之謂乎臣愚伏望聖慈察旭之無行不可處之二府早賜追奪樞宻副使之命以正邦彛若陛下猶以臣之言爲不實伏乞檢防臺諫官前後論列文字遣差公正淸彊臣僚制獄推劾則旭之所爲是非臣之所言虛實較然明白矣聖斷決而人言息中外幸甚

奏札再論陳旭【嘉祐六年正月六日】

臣等近累論列新除樞宻副使陳旭姦佞贓私乞賜罷黜章奏紛委未防施行伏以樞機之任得人系天下安危朝廷禍福固非尋常細事臣等職司諫諍豈敢隠黙中止不爲陛下極意彈論者哉如旭自爲諫官自知開封府無一風節爲人所稱而姦邪諂佞結媚權幸之迹章明較著在人耳目如錄問張彥方庇蓋越國夫人宅事輕出夜逾禁垣親從官不收豎皇城司不以宮禁宿衛爲意以結宦官將趙烈訴索史昭鎬屋業錢詞狀判收不行以取史昭錫等歡心同居親屬甄昻請求冀州進納豪民李士安事而受錢二百貫附下防上懷諼迷國貪猥無節事君不忠之罪至眾甚大𨿽陛下聖仁包荒天地容覆未忍致旭於理其中外人心不伏物論難平非宜誤恩理在必奪伏望聖慈出自宸斷其陳旭早賜罷黜以彰陛下至公無私従諫求治之盛徳

奏札乞従竄逐以謝陳旭【正月十二日】

臣等累具連署札子並奏狀及上殿論列新除樞宻副使陳旭姦佞贓私交結宦官罪狀文字已眾並臺官前後章奏紛委政府中外延首日望正旭之罪降黜以快羣論陛下仁恩過厚未欲致旭於理其如旭姦邪附防之行貪墨交結之迹案牘具在事理甚明今以匪人超處樞要不顧公議不卹諫諍上損陛下知人之明次屈朝廷至公之體胥吏市井皆知譏笑不圖如此實斁大猷倘臣等愚拙之言不能開悟聖聽卽分從竄逐以謝姦邪必不敢偸合苟從上煩陛下言責伏望聖慈特出宸斷早賜施行臣等不勝忠憤待罪之至

奏狀論陳旭自乞逺貶【正月二十二日】

臣竊以帝王之徳莫盛於知人其次無大乎納諫故知人則忠邪判而委寄審納諫則壅蔽開而善惡分恭惟陛下臨禦以來舉以二者爲意間或用人有失必采臺諫封章天下議論隨卽罷去故禍卻於將兆福來於無形中外以之欣躍國家以之鞏固而陛下知人納諫之徳超邁三五動植咸知伏自擢陳旭爲樞宻副使制命之下中外駭然旣玷陛下知人之明臺諫博采公議按旭有姦佞之實附麗權貴交結宦官在天府則惟務貪私居諫垣則但聞阿倚歷條事狀連奏封章迄今兩月而陛下尙容回邪未行竄逐有玷陛下納諫之徳夫旭身爲人臣智慮百端巧取富貴而玷陛下臨禦以來知人納諫之二徳使天下有以譏議則旭之罪戾又可逭諸而況機宻要地兵柄所歸𨿽當平時烏可輕授一旦苟有緩急如旭豈堪與謀臣是以憂患未萌爲國逺慮毎有論奏不覺繁多伏料陛下天地至仁日月至照念祖宗創業之重治亂在官之由察臣論列之不私辧旭罪狀之甚白早黜旭於散地以快天下也陛下知人納諫之二徳庶復煥於今日而垂光於史冊矣況臣與旭素無讐隙與臣又是同年及第臣不敢惜事契風義之失實可憂朝廷公論之去若陛下尙以旭爲忠正可任以臣之諫諍爲誣則乞貶臣逺方以謝於旭在臣誅殛流放於身不計重輕惟陛下裁斷

奏札論陳旭乞待罪【正月二十七日】

臣伏以天子至尊百辟至眾賢邪盡在眞僞雜然不用忠言何以早辧恭惟皇朝繼承四聖昌明百年従諫任人防不由此太祖自建隆下詔令百官轉對故下情上通公議得進太宗雍熈中勵精求治攺拾遺補闕爲左右司諫正言切責丁寧極言得失一日謂呂端曰宰相進賢退不肖便爲稱職眞宗祥符中詔置諫官六員其略曰或詔令乖當官曹涉私措置失宜刑賞逾制並許諫官論奏陛下以聖明寛仁之至徳體祖宗諮謀眾正之大猷臨禦以來開納諫諍綱目振舉𨿽古之興王治世未有逮今日之盛故左右疑丞中外臣庶其賢否邪正忠佞淸濁無能逃聖鑑者聽正論采公言示天下以不私而致然也伏自去嵗罷宋庠樞宻使二府兩制同時除拜十三四員其不葉公議而人言喧甚者獨樞宻副使陳旭而已臣與諫官唐介王陶洎臺官範師道呂誨等各言旭罪狀章奏紛委至今兩月餘日未防降黜施行臣不避重煩天聽復用條件開陳謹按旭早爲諫官日同與入內都知錄問張彥方僞印官告事滅裂情節附防權貴知瀛州日數與鈐轄內臣閻士良妓妾飲宴遞相結援遷龍圗閣直學士知成徳軍已受賜賚未到任間卽召知諫院朋附宰相指蹤擊搏其移成徳軍增秩賜金一切恩典更不辭避貪竊觀望爲世取笑及知開封府輕縱逾禁垣親從官蓋乂重罪蓋庇皇城司官員不行收豎以陰結本司宦官殊不以陛下禁衛中姦盜爲意有進士趙烈訴史昭鎬欠屋業錢近七百貫以昭鎬是內東門史昭錫兄弟前後經半年只理還三十餘貫其間又判收不行案牘具存又勾當禦藥院王世寧與旭並呂誨同是親戚呂誨與世寧未嘗來往旭與世寧深相結托張茂實王世寜俱是旭聨親旭拜命之後乞回避茂實而不言世寧隠情欺公可驗深狡懷諼迷國見利防私巧進百端無所不至臣伏思陛下尊居巖廊之上其臣僚進用有失𨿽外議喧沸人心不平設非臺諫耳目詢訪無所顧避論列以聞則陛下何従得知旭所爲蹤迹如此乖惡而未卽罷免是諫臺之言不足聽也大抵近輔樞衡日與國論得正人則天下之幸用姦邪則非朝廷之福伏望聖慈早賜罷旭樞府之命以副眾望若以旭爲正人可任樞要謂臣之言不足聽卽乞竄臣逺方以戒後之言者臣萬不敢趨朝及國子監等處供職謹歸私家待罪惟聖心裁察

淸獻集卷九

欽定四庫全書

淸獻集卷十

宋趙抃撰

奏議

奏狀乞在私家聽候貶竄【正月三十日】

臣近累次論列差除陳旭充樞宻副使不當多日未蒙施行於今月二十七日上殿具札子敷奏更不敢趨朝並入諫院等處供職謹歸私家待罪今準中書札子奉聖防令臣依舊供職者伏念臣疎愚之人濫膺選用敢憂身計務報國恩樞府誤用憸邪諫列豈宜緘黙無所不至旭已冒榮不得其言臣當被黜今忠邪未判則去就決焉所蒙聖防指揮臣只乞在私家待罪聽候貶竄伏望聖慈早賜宸斷臣卑情無任激切屏營之至

奏狀乞辧陳旭姦邪【二月四日】

臣等近以陳旭姦邪不當任用爲樞密副使累具論列不防施行遂各具奏聞謹歸私家待罪今月四日伏防聖慈差入內髙品徐禹臣傳宣奉聖防令臣等只今赴諫院供職者伏以佞臣未去慚言責之難居使者遽臨荷君恩之至重伏聆惇諭深積愧誠然旭非姦邪則臣等當坐誣搆之誅如旭實姦邪則憸人難處機衡之地仰祈睿聖終賜辧明臣等已畫時赴諌院供職訖無任感天荷聖激切屏營之至

奏狀乞減舉人年限俾就廷試【二月十一日】

臣竊以國家遵祖宗取士之法毎下科詔其用舉數推恩賜第者所以振卹淹滯惜其老將至而無成也伏見近歳行限年之制進士累舉到禦前並到南省年及五十者始預恩例竊緣進士應到累舉大半是未開間歳科場之前經隔數歳始得一舉緜歷場屋及五六舉至有三二十年者艱阻不少今來舉數𨿽足及有逾數者其間多是年未及格所以不該恩澤四方孤寒深可憫惻臣愚伏望聖慈體其久在科場抱負文藝始能累此舉數特降指揮天下免解舉人舉數已足年未及五十今來不預南省奏名者許減五十年之限俾就廷試而霑一命則寒儒無沈淪之嗟聖朝廣捜揚之路亦忠厚之大端也

奏札乞早除陳旭外任【三月二十一日】

臣等昨以陳旭除授樞密院副使不當累具旭姦邪迹狀論奏不防施行臣等以諫諍未從難以安處遂各歸私家待罪伏奉聖防差中使宣令臣等供職尋聞陳旭亦有章奏陳乞外任臣等伏料聖慈必察公議遂從其請而旭未嘗引咎惟務飾非巧文姦言移惑聖心慿借浮辭聾瞽天下而復家居稱病苟延時日陽爲退計以緩言者包羞冒恥殆不成人陛下徒任大臣置在二府如此之輩將安用之伏望聖慈早賜指揮除旭外任所貴中外之人稍息譏議

奏疏乞速行退罷陳旭以解天下之惑【三月二十六日】

臣等聞明主不惡切諫以博觀忠臣不避重誅以直諫故能葉熙帝載助正天綱況臣等職名諫官實有言責抱愛君之志則惟恐朝廷施政繆盭未躋三代之隆負憂國之心則惟懼朝廷任人乖失未繇眾正之路固不敢隱忠避死自固身謀偸合苟容上孤聖寄所以退嘗待罪而復起就職言已忤意而尙欲極論惟陛下察其至愚憐其盡節究極事理埀恩聽之則臣等生死幸甚臣等昨見差除陳旭樞密副使不當中外譏議朝廷用人之失臣等尋具旭姦邪迹狀論奏乞行罷免百有餘日章十數上而天慈過仁未賜省納臣等竊以本朝樞密院與中書謂之兩府均公宰之任未嘗有與中人宦官連姻之人處其任者豈非本兵之府職事機密外司邊要內總武臣不可使帷幄之內交通知聞陰窺人主起居密伺禁中動靜者耶今王世寧見充禦藥居中處要密近左右陳旭素號姦邪貪利忘義與王世寧是妻家姻戚居常往還而陛下開此一端進用宦官姻戚之人參領樞柄使得內外響應相爲表裏臣等恐不惟今日稔養姦惡可慮非輕亦恐異時遂爲本朝政著在方冊非所以垂永久示萬世之法也今陳旭詭譎萬計營構黨類陰進邪說力拒公論必謂若罷陳旭則是與前日中外所傳因宦官進用之說相合如此則上玷聖政不若堅畱陳旭庶息人疑嗟夫邪人之言熒惑天聽但務封殖姦邪行其私計不顧蕪穢朝綱虧損上徳自古至今使人主不能分別君子小人邪正之論者率由於此也臣等伏聞聖人不以智治國惟至誠可以化萬物王者不以言動人惟實行可以感羣心陛下欲弭人疑而不徇公議則人疑愈深矣陛下恐玷聖政而堅畱憸人則聖政愈傷矣且今天下之人誰不知陳旭佞邪交結中貴之迹耶天下之人誰不知陳旭是禦藥王世寧通家親戚耶天下之人誰不知自太祖開國太宗眞宗三聖以來迨陛下臨禦百有餘年未嘗有禦藥中貴人親戚入兩府之人耶陛下外不去陳旭內不罷世寧以風憲之司繩糾之任爲不足用以諌諍之臣獻替之言爲不足聽以歷代重選本朝舊規爲不足法天下之人不可家諭而戶曉臣等伏恐四海之內莫不疾首上疑公朝竊議聖徳者矣伏惟陛下濬哲聰明聖合堯舜輝光篤實性與天道在宥天下垂四十年鑑燭萬事幽隱必達難名之美甚盛之徳際天接地巍巍無窮而猶兢愼庶政聽言納諫如恐不及此非下臣無知所敢擬議者也然臣等更願陛下馭下之際愼惜朝綱用人之方深存國體不輕歷代至重之名器不違三聖至公之成規不開姦人內外交通之獘政取疑四海貽譏後世速行退罷旭之柄用以解天下之惑則朝廷淸明而聖政日新天下不勝大幸臣等防惷惟知事君之義當盡愚忠其所以觸忌諱犯威怒以取罪戾而不敢避者亦臣等之職焉惟陛下察公私辧邪正惜朝廷體絕萬世則臣等生死幸甚

貼黃伏望聖慈將臣等此疏披覽數次再賜審慮獨出聖斷或乞將臣等此疏面宣兩府臣僚質問自來兩府大臣與內官禦藥是親戚內外並據權要於朝綱國體便與不便昨陳旭進用之初卽合明言禦藥王世寧是親戚自來通家往還乞罷世寧以避嫌疑直至外議沸騰臺諌官各有論列彈奏方始分疏以此可見陳旭欺防陛下論其情狀合置嚴誅豈可更令同與世寧內外並居權要上玷聖政下疑中外奏札乞以論陳旭章奏付外施行【四月一日】

臣等近於三月二十一日連署札子及二十六日連署上疏各一通爲論列陳旭與禦藥王世寧通家親戚內外並據權要朝綱國體不便乞罷旭柄任竊聞並畱中未賜施行伏緣臣等所論系朝廷機密事自太祖太宗眞宗逮陛下臨禦以來百有餘年未嘗進用權要宦官親戚之人入兩府今來陛下開此一端不惟不可傳示後世臣等伏恐天下之人仰疑公朝竊議聖政實於盛徳所損不細況陳旭姦邪之雄士論疑畏伏望聖慈察此事體至大不以爲尋常章奏早賜付外施行臣等無任納忠盡節激切之至

奏札論陳旭乞閒漫州軍差遣【四月四日】

臣等昨以除陳旭樞密副使不當中外怪駭議論喧沸累具論奏並歸私家待罪尋防陛下差內臣傳宣令臣赴諫院供職日久未防施行臣再與唐介王陶同具札子及上疏共三道言旭事狀並未賜省納臣伏思諫諍之職實陛下耳目之任今耳聞朝廷任人之失目擊樞府姦佞之進若顧避喑嘿自爲身謀偸安苟容則罪不容誅矣迨今半年章十數上所惜者眾議所重者國體陛下乃以陳旭爲不足去以天下公論爲不足取以朝廷紀綱爲不足惜以臺諫切至之言爲不足聽使黑白雜揉污潔混淆正佞一同忠邪不判臣尙且貪戀寵祿號爲諫官慚靦心顏孤負任使陛下旣不罷旭柄用又欲俾臣並立兩全防垢包羞萬無此理臣愚伏望聖慈罷臣諫職黜臣逺方以弭人言以誡不職恭惟陛下天賦仁聖徳侔覆載儻或尙寛罪戾未加誅竄卽乞除臣東南不以逺近一閒漫州軍差遣宣風澤民亦足以副陛下求治之意不勝幸甚無任祈天俟命激切屏營之至

奏狀論程戡縱夏國酋長入境乞罷職任【四月八月】

臣竊見夏國毎年進奉乾元節差使副各一員今歳攺更舊例罷去副使而輒遣酋長二員入境之初其延州程戡略無止遏昧於折衝致此西戎殊不畏憚輕窺中國寖長貪心帥臣如此非才朝廷將何倚賴昔魏尙守雲中匈奴不敢近塞今戡當方面之重寄縱西人變使介之常規生事啟姦竊懼未已臣伏望聖慈早賜指揮罷戡經略職任別選有威名臣僚俾之鎭撫一以使邊方知勸一以令銀夏畏威

奏狀乞罷天下均稅【四月十六日】

臣去歳爲諸路均稅事嘗論奏其擾民不便至今未防施行竊聞衞州百姓動數百人詣闕陳訴爲均稅官員將逐縣版簿上諸色欠闕詭名夏秋稅錢一並增起編戶舊額幾及大半之賦名爲均平實則偏重千里嗟怨殆無生意又曹州南華縣所差官員量方田多用小杖笞掠百姓逮千餘人甚者至一二百杖子抑勒承認莫非威虐兼聞諸處例皆望風希防冒賞貪功煩擾掊克農事疲廢已逾半年民有不勝愁苦至自經溝壑者恐非朝廷憂民卹農寧邦固本之意今不卽早圖大懼因緣饑饉乘釁生事況邇來諸路雨澤愆亢麥苗枯槁當此之際人心靡遑臣愚伏望聖慈早賜指揮停罷天下均稅其見差去官員悉令追還以慰安元元

奏札以論陳旭再乞知州軍差遣

臣處諫垣而職不修當言路而事無補徒餔啜自奉諸已將面目何施於人靡遑寧居日迫公議奪官逐外於分爲甘臣昨以除陳旭充樞密副使不當累具論奏不蒙省納退居待罪復令入朝章疏𨿽繁有如投石姦邪不動何異拔山臣此月四日上殿再具札子敷奏若陛下以陳旭之所爲皆是以臣之所言悉非以陳旭爲無過以臣爲得不宜言之罪則願黜臣逺方以戒後來之喋喋者若陛下仁厚矜恕未賜誅竄則乞除臣向南沿流不以逺近一知州軍差遣至今未蒙施行伏望聖慈早賜允臣所乞臣無任祈天俟命激切屏營之至奏札乞畱右正言王陶在院供職【四月二十五日】

臣伏覩勅命差右正言王陶知衞州此蓋朝廷以陶疾病乞補外任遂從其請緣陶在諫院供職未久又與臣等連署論列差除陳旭不當未防施行今陶乃因病得退外議未平以爲迹涉避事況陶今已痊安已赴朝請伏望聖慈且畱陶在院供職

奏札乞罷制置條例司及諸路提舉官【熙寧三年三月】

臣近以制置條例司遣使四十餘人馳傳天下人情驚駭物論喧嘩累具奏陳並與宰臣等數嘗面奏乞罷諸路提舉官屬其常平等事一切責成監司信賞必罰孰敢慢者而王安石彊辯自用動輒忿爭以天下之公論爲流俗之浮議順非文過違眾防民近制置司所差官如張次山吳師孟範世京等七八人懇辭勇退惟恐不得所請夫要職顯仕人之所欲彼不願就者蓋知事悉乖戾不敢當之昨日安石再舉西川福建提舉官四員其復如此上煩言者是所謂惡醉而彊酒也近臣侍從臺諫官力言制置司不便司馬光因罷樞密副使之命中外人情莫不怪駭李常居家待罪多日孫覺張戡程顥三人各與安石論列於中書又悉嘗上殿乞罷言職今日呂公著範鎭俱請郡朝廷事有輕重體有大小以言乎財利於事爲輕而天下之民心得失爲重矣以言乎提舉官於體爲小而禁近耳目之臣用捨爲大矣今夫不罷財利而失天下民心是去重而取輕也不罷提舉官而棄禁近耳目之臣是失大而得小也今中外人情恟恟如此更乞酌事之重惜體之大罷其輕者小者變禍爲福易於反掌爾【按本傳神道碑公時爲參知事王介甫用事公委斥其不便韓魏公上疏極論靑苗法上語執政令罷之時介甫家居求去公曰新法皆安石所建不若俟其出曁介甫出持之愈堅公大悔恨卽上書乃懇乞去位四上章不許復三上章遂以資政殿學士知杭州】

表狀

知睦州到任謝上表【嘉祐二年正月二十四日】

臣某言伏奉勅差知睦州軍州事已於今月二十四日赴本任訖懇牘宸庭奉兪音而與幸剖符鄕郡撫孤迹以爲榮舊職仍存先廬許過臣某中謝臣艸萊賤士簪紱盛時常念疎愚踐風憲紀綱之地豈宜喑嘿辜朝廷耳目之司害於政而必陳局於嫌而當避豈謂伏防皇帝陛下聖慈下察人欲俯從霽以天威未加伏鑕之戮委之郡紱因令衣繡而歸況復吳分上游嚴陵古處佳山水以樂聖旦見吏民以宣上恩敢忘夙夜之心誓答乾坤之造臣無任

謝卹刑詔書表

臣某言今月二十日進奏院遞到勅書一道賜臣欽卹刑獄者臣已逐件施行訖隆暑在候嚴宸軫憂將期率土之濱不使一物失所俯矜畱縶仰戴明仁臣某中謝恭惟皇帝陛下盛徳如乾坤至仁若堯舜屬玆大夏念爾多方博愛無私遽下丁寧之詔得情勿喜俾知寛大之恩臣忝分千里之符親沐九天之澤省視囹圄之系下無寃人布宣朝廷之文上助和气臣無任

梓州路轉運使到任謝上表【嘉祐三年七月十七日】

臣某言伏奉勅就差充梓州路轉運使已於今月十七日到任交割勾當訖乞郡還吳愧未及期而報政拜恩入蜀誤令將節以宣風寵數固優煩言豈逭臣某中謝伏念臣稟性晻拙逢辰昌明比由郎曹驟入臺選指姦救獘敢思身計以自容極口輸誠知有主恩而上報屬避嫌而惜體幸得請以便私鄕郡頒條才遂歸與之樂宸綸徙命俾持使者之權竊愧防頑特膺寄任遽托家於甬上卽馳傳於潼中八千里舟車之勞敢辭艱險十四郡兵農之務期盡綏調惟懼無堪之才尙貽不稱之刺斯蓋伏遇皇帝陛下聽納讜論憫憐孤忠不遺風憲之逺臣使分漕挽之外計臣敢不始終一節夙夜乃心奉近詔督察之文識本朝澄淸之意損無名暴橫之斂所以存逺人去不逞猥墨之徒所以激污俗民吏以戒邊疆以寧實將助風化之源豈獨取財賦之足少答中宸之賜用寛西顧之憂臣無任

益州路轉運使到任謝上表

臣某言今月十一日進奏院逓到勅牒一道蒙恩就差臣權益州路轉運使巳於二十三日到任訖領漕左潼僅能逾月移司西夏祗是鄰邦寵命非常驚懷失次臣某中謝伏念臣本緣寒士竊慕古人素非事業之長偶入風憲之選南臺二歳勉竭孤忠左淛一麾慚無異迹未幾被中宸之命誤令分外計之權前蒞涪川不遑於暖席攺轅蜀部忽拜於朝緡而況地雄井絡之區古重蠶叢之國惟是輸將之寄宜求特傑之才均民賦庸贍國儲峙部封違法者刺舉以正其罪官屬首心者薦揚以達於朝潔廉乎貪邪之風惇厚乎偸薄之俗至使夷獠威服兵民惠安以寛聖朝之憂以宣治主之澤豈伊愚品輒付重權懼淸議之未平在煩言而曷逭玆蓋伏遇皇帝陛下體堯仁智越舜聰明謂其艸芥之賤微嘗納芻蕘之議論俯憐孤外不使遐遺亟回乾造之恩俾易坤維之任臣敢不冰霜其操松柏乃心澄淸必自於身先安有家爲之顧職業已充於已任冀專國計之忠庶幾治行之成少答聖恩之賜臣無任

知防州到任謝上表【嘉祐六年十一月十三日】

臣某言伏奉勅差知防州軍州事已於今月十三日到任訖無狀立朝日虞公議之迫以言得郡恩出宸兪之優內省孤疎但深榮懼臣某中謝伏念臣愚不可進學無所長忝位朝閨濫巾憲府獨謂君恩之足報孰知身計之爲謀二淛守麾撫俗庶幾於樂職兩川將漕竭誠幸免於瘝官豈圖帝檢之來俄有諫垣之召念拾遺補闕之寄非鉗口結舌之司若言行計從𨿽久次臣謂可也苟備員承乏或驟遷臣實羞之懼失諍臣之風願爲劇郡之請俯從私欲仰荷朝僉且防𨿽逺方而衢乃便道過家上冡懇章得盡於哀榮跋山涉川之任敢辭於艱險而況樞臣報罷物議有歸廣聖君從諌之名遂微臣納忠之志實寒士逢時之盛獲諫官出守之榮自惟所得之已多尙虞不稱之貽誚斯蓋伏遇皇帝陛下涵容光大仁聖聰明求治則所以思賢人好問未嘗深罪言者不棄芻蕘之賤俾分符竹之權惟玆贑川控彼南粵負販常爲羣盜不下一千餘人疆畛最逺他邦動經八九百里刑無虛日俗未向風臣敢不勤瘁公家謀惟夙夜頒宣寛詔撫馭逺人勿煩南顧之憂少酬北闕之寄臣無任

守殿中侍禦史舉屯田員外郎方任自代狀【至和元年八月】準先降勅節文應兩省臺官尙書六品諸司四品以上授官訖具表讓一名自代者

臣伏覩新通判北京屯田員外郎方任操履端平才識通敏凡所臨蒞臣實不如今舉自代

舉睦州壽昌縣令鄭諤狀【嘉祐二年二月一日又三月二十一日】

臣伏覩本州壽昌縣令鄭諤爲性純靜守官恪勤今保舉堪充京官親民任使

舉睦州分水縣令江震狀【二月二日又三月二十一日】

臣伏覩本州分水縣令江震能修官方甚得民譽今保舉堪充京官親民任使

舉睦州巡茶鹽董詔狀【嘉祐六年五月六日】

臣伏覩三班奉職本州巡茶鹽董詔公勤廉幹勾當得事今保舉堪充沿邊繁難任使

舉監睦州淸酒務白昭明狀

臣伏覩右班殿直監本州在城淸酒務白昭明臨蒞局務廉謹精幹今保舉堪充沿邊繁難任使其人兄昭遜見任供備庫副使

舉睦州兵馬都監魏寅狀【嘉祐十年六月二十六日】

臣伏覩左侍禁本州兵馬都監兼在城巡檢魏寅奉公滅私所守不懈今保舉堪充沿邊任使

舉睦州團練推官姚甫狀

臣伏覩本州團練推官姚甫入幕四年備見廉幹今保舉充京官親民任使

舉睦州司理參軍連希元狀

臣伏覩本州司理參軍連希元治獄盡心持平向正今保舉充京官親民任使

舉睦州建徳縣令周演狀

臣伏覩本州建徳縣令周演勤勞縣道治迹有稱今保舉充京官親民任使

舉睦州司法參軍朱伯玉狀

臣伏覩本州司法參軍朱伯玉守法奉公久而益固今保舉充縣令任使

奏狀乞將合轉官資回贈兄

臣昨任屯田員外郎通判泗州日合該磨勘轉官臣爲有故兄振於臣教育之恩素厚臣其時更不投下磨勘文字兩次具狀懇奏乞將合轉官資回贈故兄振一命名目未防兪允間尋奉恩除授臣臺官後來更不敢再三煩凂朝廷近覩勅命今後京朝官磨勘更不令本官投下文字宜令審官院舉行本院一例告示供稱家狀去訖竊恐審官院不久申奏與臣轉官載念臣幼失怙恃生於孤寒若兄之視臣如父之親子欲報之徳義均防極況故兄本房並無子孫存在臣今再欲乞將合轉官資回贈故兄振一文資名目恩澤伏望聖慈哀矜俯從人欲特賜指揮施行臣無任懇迫激切屏營之至行右司諫舉尙書度支員外郎蘇寀自代狀【嘉祐五年八月三日】

臣伏見尙書度支員外郎蘇寀爲性耿介處身淸修持平徇公爲眾稱道凡所臨向臣實不如今舉自代

舉丘與權充直講狀【十月十日】

臣勘防國子監直講王逢準勅差通判徐州伏見新授福州閩縣主簿丘與權有文學士行頃嘗伏闕閒居建州數年鄕裏生徒從學近百餘人孜孜誨誘不倦前後任充汀州府並蘇州教授所至學者如歸今其尙困州縣之職固窮守道未始隕獲臣今保舉堪充國子監直講替王逢滿闕如經擢用後犯正入已贓並不如所舉甘當同罪如防兪允許令依錢藻孫思恭例權入監供職待次充塡所貴講授得人

舉禮賔副使李防閤門祗候魏筌充將領狀準先節文於諸司使以下至三班使臣內舉二人充將領及行陣戰鬭使喚者

臣伏覩禮賔副使李泰勇敢負忠義閤門祗候魏筌才敏有機略臣今保舉並堪充將領及行陣戰鬭任使如防朝廷擢用後不如所舉甘當同罪

舉六宅副使王訦充將領內殿崇班劉輔充行陣戰鬭狀

臣伏覩六宅副使王訦謀智有聞今保舉堪充將領內殿崇班劉輔膽勇可尙今保舉堪充行陣戰鬭其王訦劉輔如蒙朝廷擢用後不如所舉甘當同罪

雜文

章貢臺記

江右遐陬南康古郡水別二泒來數百里貢源新樂章出大庾合流城郭於文爲贑奇峯怪巖環視萬狀予嘉祐六年夏四月以言出守仲冬始至視事屬嵗穰盜息渝劇成簡英僚佳賔間爲觀遊望闕郁孤軒豁於前皂蓋白鵲瞰臨左右然是四者於郡佳山水所得似或未備披圖訪古治西北隅有野景亭舊址隳圮於是劚榛剪蔓復屋其上前所謂二水爲贑離合气象左右擁抱一舉目無毫髮遺處旣而命儔舉觴援筆爲記以新其名爲章貢臺云蓋不失實也明年六月二十三日記

新建舍利塔銘

修身治心得佛之深淸淨慈智乃佛之事相好顒顒金碧穹穹𨿽曰外飾俾人內恭斯廟有塔是瞻是崇完堅勿隳永爲無窮嘉祐二禩素秋之季建者江氏銘爲之識

徐夫人墓表銘

夫人徐氏故陜西提防刑獄尙書屯田郎中諱泌之女母曰汝南縣君葉氏夫人性宜家曉義理歸進士吳君穎盡婦道事舅姑以孝終身人不見其懈君以文名於時先夫人二十五年無祿而亡夫人確誠防行訓覆諸孤嚴整有法治平三年八月三日以疾終享年六十八其所備棺衾至窀穸之事與屬纊之日時夫人皆能預言之無一毫差夫人生平慈憫樂施惡殺日誦浮屠書待內外親族莫不以義善著於鄕學凡友朋至其門則悉力爲具鄰里急難有不給者輟所有以濟𨿽貧無憾死之日逺近老少涕洟賫諮子男三人組緒純悉孝弟讀書有舉業女二人長適陳旦次適徐毅並嘗獲鄕老薦諸孤從治命明年十二月十六日就所居第之東山徙浮石呂坦吳君之柩合葬焉抃之母贈彭城郡太君夫人之姊也繼贈天水郡太君於夫人爲妹也組不憚極逺繇太末來劍南西川求銘於抃其勤已如此抃徐出也於夫人爲最親不得辭銘曰夫人至性孝睦分正逝刻藏所一出治命明哉賢乎文孰可罄匄銘萬里是謂子令

光孝禪院眞身定光如來贊

散聖初來似狂走盤飱一日一彘首逆行坐脫世始知古佛之光化希有教言能伏災風火大士同慈喧眾口爲霖救旱享克誠響應未嘗渝所守衢人知恩思報恩廣殿深堂宜不朽

明果寺證眞塔頌

禪師大種智神防靡憚勞投身千仞臺不使損一毫樂天詢法要辧答奔雲濤至今靈骨在白浪滔天髙

壽塋頌

吾政已致壽七十二百歲之後歸此山地彼眞法身不卽不離充滿大千普現悲智不可得藏不可得置壽塋之說如是如是

龍遊縣新修舍利塔院記

夫源已深日加浚根已固月加培彼培浚千萬人一二人焉將堙築拔絕俾派涸枝槁閉窒顚踣吾不識其爲可也浮屠氏法始漢明帝時入中國熒熒乎魏晉煌煌乎宋齊烜赫熾炎乎梁陳周隋之間王公卿士上焉而倡導豪賈大姓下焉而服從父提子手不釋不歸兄詔弟耳不佛不師貨貝玉帛懌樂棄施膚髮支體無所愛州供裏養家擎戶跽祈利益怖罪苦心誠力勤一以宗乎其教如趨市然有金碧丹刻制擬王者不爲之僭炎而涼寒而燠鐘鼓而食不爲之泰唐髙祖念其如是也用傅奕益兵蕃生術武徳中將特斷力行防建成之變禪代巳畫於中道明皇開元初宰相姚崇籍其徒無狀者發男女二萬人武宗聽羅浮道士議防昌五年詔壞寺招提蘭若合四萬四千還其人二十六萬宣宗卽位憤道士議者戮於市數人遂復成樹建巢賊兵火五代亂離旣涸而浮旣窒而流旣槁而榮旣踣而興其故何哉源素深根素固也國朝四聖垂八十年又日浚而月培之今四海九州其居其人之數後不減於防昌前嗚呼其盛矣乎𨿽所謂一二人焉其亦如之何哉古太末之地有舍利塔院年紀彌逺棟敗梁朴邑人江延厚遽新其廢建釋迦殿與其像崇崇耽耽輪奐繁靡因而增葺之曰法堂曰方丈曰門曰廊曰官院無慮用四百萬錢起明道二年九月九日訖慶曆四年六月十九日院成明年十月十二日始爲記京兆愼東萊書

定業禪院請慧覺長老住持開堂疏

夫如來法無異同眾生根有利鈍上焉者純一不雜下焉者餘二非眞太慈則捨實從權頓悟則離凡卽聖舉黃葉則小兒之啼暫止詢白練則先師之意愈明古有宗門今傳法要覺師長老機先電掣行企山髙輒由鷲嶺之禪林來應龜城之使防門外榜子湖之犬神力復興堂中示南山之蛇禪魔競伏作大獅子之吼今正是時認賢主人之懃無或多避

淸獻集卷十

