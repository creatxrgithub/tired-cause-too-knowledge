

欽定四庫全書

集部五

靜春堂集

別集類四【元】

提要

【臣】等謹案靜春堂集四卷元袁易撰易字通甫長洲人不求仕進部使者擬薦於朝謝不應行中書省署徽州府石洞書院山長旋亦罷歸居吳淞具區之間築堂曰靜春聚書萬卷手自校定或掉舟載筆牀茶竈古器防於江湖趙孟頫嘗爲畫臥雪圖稱易與龔璛郭麟孫爲吳中三君子是集乃易歿之後其子泰所編延祐四年龔璛爲之序推之甚至然以王安石擬之殊不相類卷末有厲鶚防擬以黃陳亦未盡然易詩吐言天防於陳與義爲近與黃庭堅之鎔鑄劖削陳思道之深刻瘦硬其門徑實各別也有元作者綺縟居多易詩𨿽所傳無防而風骨遒上固足以髙步一時龔璛等所作集序墨迹至明正統中尙存吳訥題其卷末深致向往蓋其人品詩品均有動人遐想者矣乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

集部五

靜春堂詩集目錄

別集類四【元】

卷一

過泰伯廟

遊靈巖

酬湯師言昆山冬夜見寄

寄承天寺書記

水仙花

過定慧院尋陳舜咨不見

諸友約遊虎丘不及往

遊蘇子美滄浪故園

登開元寺閣觀浮海石佛

金鳯花

寄錢徳鈞徳鈞時在錢塘

贈竹徑

梅隠院觀魚

寄湯師言倩徳鈞書數詩故章末及之

寓西隠庵師賢與唐月心相過分韻得然字贈日者余竹深

胡西軒道院竹石

題陸義齋香逺亭

送湯師言赴杭

送潘鶴臞歸侍母

題束季博適安齋

送王沂父常州學正

贈昆山儒醫張生

贈禽衍陸生

過長安堰

杭州客樓開鑪日作

送湯師言番江書院山長

久出還家梅花已謝

和師言見寄

卷二

杭州道中言懷

重午客中

寄吳中諸友

錢徳鈞

蕭子中

湯師言

唐希賢月心

趙明仲

馮景說

和送春韻

和月心韻

送趙明仲番江書院長僕時自石洞書院歸首夏村居雜興七絕

八月一日雨後賦兼寄城中諸友

呈信州孟能靜摠管

題錢徳鈞水村圖子昂仲賔二公作竹石於後題渡海羅漢像

冬日感興並懷徳鈞師言月心

杭州長至日防戴師奭張仲賔

次日雪中再用前韻

正月十六日與徳鈞子敬翼之洎兒子震遊束季博山園賦詩五首

病目廢書雨中獨臥偶賦

湖上卽事多懷月心之辭

題扇

唾壺

燈檠

麈尾

鐵如意

白海靑

寄孔退之

卷三

上張大學士

春日雪中

春日自城南歸防二友觀書人散後作

春日遊廢園

和師言遊南園韻

送孔退之

送蔡松江之饒州石洞書院

送樓山長之石洞交代

與師言客錢塘凡三月餘師言歸後作詩奉寄寒食日南山招飲馬塍醉爲馬墜

與南山伯祥防飲湖中暮歸書所見

自錢塘歸寄諸友

自杭還吳訪徳鈞因畱論文過午歸途過竹間道院

送屠存博去嵗客杭一年多與存博遊故詩意及之

邀師言過城南隠居不肯來已而雪作並寄姚子敬

題錢翼之所藏華嶽山水圖

次師言月夜見寄韻

春雨漫興

和師言首夏雜興並用書懷

雨後寄陸小山

和小山雨中見寄

和師言窮居卽事韻

再次前韻

題畫

來禽



黃葵

杏花

題錢仲昭家菊坡圖

卷四

新嵗郊居卽事

村居卽事

寄陸冶僊

和小山夏夜獨坐

因公事畱驛中遂登姑蘇臺晚望

秋夜懷友

和翼之秋懷

再和

贈周生

戱調月心

送府判常仲寛

送趙顯之檢校

挽陳徹堂

陳仲淵別室

別南山上人

獨坐懷黃子久

郊居寓目隨事輒題得詩九首

和師言病中止酒見寄韻

題趙明仲鄱陽行槁後

春日對雪卽事寄師言

次月心見寄書懷

三月一日過南園報師言諸友

再用韻

和師言殘春漫興韻

靜春堂詩集原序

予讀今文詩不知其爲今人者惟於吾通甫爲然通甫沒十餘年矣意者亦古矣而猶今也今斯人豈易得哉世之爲詩者學古人欲其似出已意欲其新兩端而已然似者多蹈襲新者常崖異惟其似而非似也新而非新也得之渾然又未知古人已意孰先孰後也始可言詩耳一自士去科舉之業例無不爲詩北音傷於壯南音失之浮詩文不同宜極於古故今人於宋詩少所許可僅取王半山以其逼唐也然半山豈肯及唐而止三司與宋次道選詩盡在目中矣至於中夜禪悟集句趁胡笳拍則不啻自其口出一大家數造詣迥別殆未可以淺窺若唐人近接六朝淩鮑謝何必多逺挹西漢師蘇李更不疑實致如此使如今人懸擬風雅不過局蹐四言如韋孟自陳束晳補亡曽何系於刪後重輕哉聲聞以時寖異感發在人則同每況愈下固不可心逺而力不逮亦不可予於通甫旣曰古之人豈必以半山枉通甫譬諸登峯造極循循來徑尙於此乎見之也古人所甞有者皆有今人所當無者必無靈傑百出淸婉明麗抑古謂酷令人愛者非耶憶通甫與予交上下古今一返諸性情之正予固望其鳴國家之盛橫經石洞歸而不復出靜春堂手挍萬卷築修亭遂志焉屬其仲子泰輯遺編托予序死者如可作也顧焉得如通甫者與之評通甫名易姓袁氏吳郡人延祐庚申日南至髙郵龔璛序

欽定四庫全書

靜春堂詩集卷一

元袁易撰過泰伯廟

孤城下白日昃景射枌楡與客上河梁河水寒彌彌巋然吳泰伯靈瑣瞰其址升堂閴無人白雲在亷陛淳風曁南服妾婦知敬止禋祀何寂寥廟食不饛簋至徳貴辭讓千乘猶敝屣豈伊常人情簞食形慍喜吾甞憫僚光同室操劍匕神孫且淪薄流俗重已矣伯也諒有靈願言振頽靡蹤企龍徳懿化慕麟趾

遊靈巖

緒風散林薄泄露開巖扄玆晨愜淸穆曠懷延杳冥九折度峻壁微行窮絕陘夫差昔戾止鏘鏘駐和鈴華旗一以建繽紛朝百靈花飄磴道白樹入端闈靑吳娃煽方處越甲蔽長坰千秋魂魄歸過沛涕亦零嗚呼重華後格鬭何由寧秦宮委蔓艸漢闕流寒螢惟應金仙姿空山屹亭亭摩足耀八極象教垂千齡

酬湯師言昆山冬夜見寄

淸昊懸白日靈景煥八荒維時星昴中賔餞由朔方夕曛落艸頭寒谷晦蒼蒼之子在天末江湖阻且長濟盈恐濡軌欲往悲無梁風吹昆岡裂念子單衣裳短札俄枉辱髙情何慨慷一辭三致意再歌婉成章要我數日期我懷增惋傷數日詎可玩百年亦易量焉能【缺】耿耿契濶如參商

寄承天寺書記【號此山】

赤城亙蒼穹實維仙聖宅上人釋門秀靈气載營魄浮杯渡三吳爰止雙峨石白雲亦何心皓鶴時斂翮禪扄淸唄余宴坐羣動寂斷除前後際洞徹天人賾我生遊彀中憂勤【缺】怵惕北風過環堵落葉平地尺中宵念室家嵗晚凍餒廹鬢髮能幾何顧爲兒女白明當絕塵機從師振金防

水仙花

疾風吹長林急雪集叢竹飛仙從何來翩然賁空谷初逢恍若驚莊視矧敢黷黃裳韞華藻素服立幽獨昔聞賢達流滄波振遐躅太白禦鯨背靈均葬魚腹永傷骨爲土緬想人如玉貞魂千秋後流落依艸木吾將佩幽芳采采不盈掬

過定慧院尋陳舜咨不見

城東古招提遺構何代作薜蘿施欄楯流塵翳丹雘岌岌垝垣僕裊裊危柱弱舉頭瞻金像古屋蒼防落恭聞西方教冥念貴恬漠班荊防雙樹蔽芾亦可托邇來列萬剎中天峙飛閣隆防競宏麗至道愈衰薄愛玆遺古意每過必枉防故人志云臥斯焉甘旅泊儒墨豈燐緇寄食共藜藿踟躕不及見心期悵何邈白雲東北飛縹緲帶皓鶴緬懷肥遁姿淸風在寥廓

諸友約遊虎丘不及往

原疇擁危阜岡巒帶重闉捫蘿稍曲折身已躋嶙峋徑蟠太古石嵓棲百代云昔王侈厚葬宏模難具陳玉匣閉鳬脛珠襦被龍文重險疲卒伍三泉愁鬼神雄圖乍不滅伯心寜肯冺遺基委勁越餘孽開嬴秦金精旣蕩潏劍气亦沈湮薄遊羨良友覽物酬芳春龍收靈雨旦虎嘯淸風晨升髙望八極酒酣气亦振俯仰視遺迹飄忽如埃塵登臨勿重嘆玆歡信可珍

遊蘇子美滄浪故園

昊穹積長陰寒日光炯碎虛步少城隅物色入遐睇蘇侯故臺沼蕪沒今誰記依依故址存慘慘回飈厲谷傳魑魅嘯地失神靈衛伊人百夫特文采傾當世立朝罹网羅抱影投荒裔皁淹天馬逸韝困秋鷹鷙空餘意气雄摩蕩山嶽銳生存且飄泊身後何嗟異下泉𨿽冥冥精爽不可閟孤城千載歸秋風九臯唳

登開元寺閣觀浮海石佛

招提控城闉飛閣峙千尺白日轉棼輴朱霞覆檐隙升髙覽萬象目潛動魄天驚泱漭懸地覺虛無辟閣中兩金像奇姿斵山石當年浮巨海泛泛來中國未聞積水厚能負萬鈞力瞽俗昧津至人示靈迹區區拯世心於道詎無益危坐睨隋唐浩刼一朝夕檻前飛鳥逝戶外流水疾九衢冠蓋埸浮埃浩如積車馬何時閒丹梯展良覿

金鳯花

灌木振淒風庶艸浥零露懍秋兆搖落孤花表貞素蘿生古徑陰回立虛垣暮芳蕤五色明幽叢九苞聚弱質抱殊姿髙標秉修譽阿閣誰爲容軒除自成趣鳯徳諒未衰春榮亦何慕

寄錢徳鈞徳鈞時在錢塘

驥騄動長嘶髙鴻托孤影丈夫四方誌焉能戀鄕井憶昨行邁初嚴裝在俄頃決眥雪壑明矯睇雲路永子行不我過數日懷耿耿曩與子成言竊比韓與邴淸風塞寥廓髙誼破溟涬明知忽遐遺蒙谷誰予儆嗣宗詩酒放叔夜交遊屏衝襟憶晤言夙暮發深省載瞻吳洲月遙矚孤山嶺平生故舊心丹霄共光景

贈竹徑

靑士抱奇節名與髙人齊髙人愛入谷對之忘朝饑千載嵇阮林往者六逸谿俗人欲徑造白日蒼云迷今君在城郭種竹下成蹊比鄰任來往不遣捶藩籬我自用家法此意人得知

梅隠院觀魚

窈窕轉微徑蕭森見只園宻林已亭午宿霧始髙騫地迥煩想滅景虛遐眺延陞階啟朱牖頫檻視淸泉素鱮散蘋藻文魴媚漪漣水光忽破碎繽紛鬐鬛翻無機蘊至樂物微詎可捐伊余值良友追逐相聮翩觀化聊假日達生終忘年匪慕惠施辧願承莊叟言

寄湯師言倩徳鈞書數詩故章末及之

逺報平安如見君艸生官舍不嫌貧山寒猨狖時相命江濶蛟螭夜有神詩句只添風土異酒杯莫放鬢毛新欲知別後嵇康嬾一紙書題亦倩人

寓西隠庵師賢與唐月心相過分韻得然字

浪走黃塵只自憐惠詢前約竟茫然偶棲蘭若耽幽趣轉欲滄洲寄暮年艸艸詩篇書柿葉蕭蕭鬢髮亂茶煙他時我醉君休去淨掃禪齋共榻眠

贈日者余竹深

吾宗昔日丹陽尹不問主人過竹所奮然長嘯振林樾滿谷笙簧翠蛟舞我生嗜好頗相似千古淸風慙鼻祖余君談天气吐虹白眼看人坐箕倨吾甞匹馬造堂階隔墻過酒延我語知君旁捨竹如雲借問林園得窺否君言我居安得此但有蓬萊繞環堵竹林嵇阮太廹窄避世𨿽深觸憎怒要當胸中有千畮世人那得知其處猗猗叢菉比君子維其似之美無度再歌淇澳爲君飲醉倒猶能騎馬去

胡西軒道院竹石

靈石越微云髙篁嘯飛雨解襟散幽寂淸心見琳宇道人方燕坐碧鮮照巾屨客來但對面莊視不得語如觀溫伯雪目擊破千慮淸風何方來泠然入窓戶羣籟起虛谷眾妙防靈府飄颻紫鳯鳴蕭瑟驪虯舞伊余墮塵网憧憧困馳騖神棲方外久夢繞云臥屢永願繼壺公終當效巢父

題陸義齋香逺亭

漢廣不可泳江永不可方遐觀貞女遊矯若驚鴻翔玆花亦如之曲池抱明妝絳袖冰雪質翠衣云錦章褰裳欲往從宛在水中央修姱冶容滅閒都纎態昌倚檻回眺久頫軒流涕長徘徊初月升厭浥零露瀼漠漠遞幽馥悠悠播微芳相彼亦何心因風爲飄揚

送湯師言赴杭

烜赫忠臣裔飛騰秀士英孝亷惇素履經術繼家聲邑校爲官小儒風借爾行禮還周六典人見魯諸生省署交章上天衢濶步亨溟池鯤速化丹穴鳯長鳴夙昔論襟誼殷勤結弟兄云泥慚異趣膠漆動深情敢望追王吉寧希薦禰衡湖山有奇句儻許寄柴荊

送潘鶴臞歸侍母

冉冉虞淵月回光照我衣蕭蕭大堤馬送客長鳴嘶窮冬霜雪繁陟岡行旅稀子何意浩蕩歸心如奮飛王粲故鄕志江淹南浦悲丈夫各有適聚散焉可期子有白頭親天寒守重闈蠨蛸懸戶牖知子行當歸舉觴慈顏和升軒福履綏士生食萬鐘髙堂色養違何如衡門下菽水歡逶迆羨子惇懿義家聲良不虧閒居富詞藻札翰時相貽

題束季博適安齋

蕭蕭虛楹暮冉冉飛雲入紛紛車馬塵悠悠詎能及憑軒亦何有竹樹相蒙翳雞鳴境逾廓鶴唳林更寂人生貴是身夫豈不願適胡爲悔吝端往往在祍席莊生嘆坐忘陶令嗟形役玆理信無暌非君諒誰識

送王沂父常州學正

丰艸被長堤春波轉微綠江淹南浦情悠然在吾目吾鄕二三友交誼天倫篤爾來數暌阻旦旦歌伐木陸生旣髙騫子亦展遐躅連遊陽羨區並泛荊溪曲是邦號多士文風素云淑矧玆二賢教時雨新沾沐恭聞淑化原其機系庠塾嗚呼季子風千祀今可復若予遲暮姿冥棲滯窮谷經素昧義漫費百回讀寜希兼善才實愧聞見獨載瞻雙鳯翔髙天引遐矚

贈昆山儒醫張生生攜洛陽耆英圖云圖中名燾者某之始祖也

園公深谷隠巢父中林居生逢嘉運啟尙拘曲士模豈若洛中叟抱材自捲舒誠著金鉉職忠禆繡衮謨功成遂投紱身退斯懸車逍遙天地中優防日月徐相顧發皓白胥防情怡愉旣應徳星聚亦彰南極符一時聚冠蓋千祀存畫圖老成則已矣典型猶宛如張子有仍孫韜名倉扁徒種杏白雲表蒔藥靑山隅利物貴兼濟秉心良不渝咸俾迨爾祖永膺眉壽俱

贈禽衍陸生

徴士士龍之子孫天馬爲駒气深厚逸才致逺誰能羈少年气已幹牛斗爾來狼狽一緼袍豪蕩肯居狐貉後文豹深藏霧雨蒙潛蛟終作風雷吼相徉防市昔傾蓋執雉定交歡握手燕坐談天試相詰系蛇掉尾還應首眾人乃欲攘其羭無異醯雞喧甕缶獬冠蟬弁戱推許鼠目麞頭慚老醜嗟予退處操如蚓分與窮猿擅林藪虫飛蝠伏各有時萬物行藏信非偶文章藻繪亦安用畫虎不成徒類狗寧爲牧豬隠蒱博𨿽非待兔聊株守豻袖無堪厠朝列鹿門政可安農畆君不見千秋麟閣笑獼猴烏用丹靑傳不朽

過長安堰

霜落天淸木葉零我勞王事賦宵徵三更燈火魚龍動千里星河雁鶩鳴大舶低昂銜尾進扁舟來往一身輕抱闗恐有髙人隠野客低頭愧送迎

杭州客樓開鑪日作

袖長起舞朱樓窄壺缺聴歌綠酒寒故國蒓應歸日老小春花在客中看江山信美終心折風月橫陳惜鬢殘千古流傳王粲賦令人登覽動愁端

送湯師言番江書院山長

風土迢迢吳苪邑送君還憶舊羈棲芝山擁郭蒼龍臥番水粘云白雁低逺道故因勞夢想一官那得限東西野花芳艸江南路千里秋風入馬蹄

久出還家梅花已謝

手攜長鑱斵蒼苔雜樹無多取次栽斟酌何郎才思減梅花謝了卻歸來

梅花謝了卻歸來不見繁枝雪作堆桃李向來羞欲死而今紅白滿園開

梅花謝了卻歸來風裏殘英旋面回我似穰侯遲見事當時合築避風臺

和師言見寄【僕時喪制中】

千仞崗頭亦振衣塵中只伴白駒馳功名到手終安用憂患淩人竟大奇陶令田園松菊廢王裒冡墓栢楊悲新詩縱寫髙情極得似相看減夢思

靜春堂詩集卷一

欽定四庫全書

靜春堂詩集卷二

元袁易撰杭州道中言懷

涉世恆多故謀身轉益迂馬周聊逆旅阮借豈窮途鷺宿依船尾楓凋落酒壺逺行憀栗意對此不能無白霧籠舟楫靑山失畫圖往來迷咫尺收斂忽斯須野曠連飛鶻江淸映浴鳬還將明媚色且復慰徵途堤栁欹招纜汀花笑入舟髙歌鳬鵠起濶視水雲流牢落江淹恨飄零庾信愁都將付尊酒短髮得禁秋憂患看飄瓦浮沈任轉蓬題詩霜葉赤對酒燭花紅嵇阮情何曠陶韋意未窮前賢負髙興不必萬人同

重午客中

往恨湘累逺他鄕楚俗同流傳存弔祭汨沒見英雄竹葉於人綠橊花此日紅未須嗟旅泊吾道豈終窮湖上冥冥雨和愁細似塵翠嵐沾玉麈淸潤逼綸巾他日看濃抹玆晨效淺顰遂諳山水意有爲若畱人令節殊方客虛樓暮雨時何心吟鑄鏡餘發欲成絲昌歜誰浮玉芳醪且滿巵今朝羈旅思更用獨醒爲

寄吳中諸友

錢徳鈞

風雨蕭齋裏雞鳴夜向晨簡編心力盡燈火鬢毛新餘地知遊刃何人解斵輪煩君毋割席轉漂暫埃塵

蕭子中

並馬春風陌髙歌夜雨牀追遊前夢失漂泊此身忙綠酒西湖色冰肌六月涼難招髯似防來對玉成行

湯師言

卓行拘常調微官更數移君懷同棄屣吾道嘆如絲濩落材髙世飛騰命與時晚成梁棟器剰破十年遲

唐希賢月心

枉防招尋宻髙談謔浪俱他鄕懷楚奏何日攬桓須白月垂文練靑天落酒壺看君話心事餘子盡﨑嶇

趙明仲

共話巴山雨曽題華嶽秋儒官𨿽寂寞公子足風流卽擬同吳詠焉知效楚囚江南新作賦寄爾恐添愁

馮景說

之子華簪裔簞瓢只晏如爲郎應駐輦延客愧無車早托襟期合能容禮法疎一燈何日共料理讀殘書

和送春韻

浩歌擊折玉妃簪獨立東風思一襟桃蕚帶雲歸洞口栁花因雨老墻陰睡鄕化蝶三春夢客路聞鷗萬里心猶有茂林觴詠處激湍不攺晉時音

和月心韻

陋室僅容書滿榻髙車遂訝席爲門溪山卜地闗心近風雨翻江入夢繁烏雀浪傳佳客喜龍蛇新見醉啼痕何時重對蕭蕭竹細影參差過酒樽

送趙明仲番江書院長僕時自石洞書院歸

詩酒欣欣同里社宦遊那復共山川一朝奉檄𨿽云喜千里擔簦只自憐羨子飛騰端在此顧余來往獨翛然番江官暇無餘事還許重來弄釣舡

首夏村居雜興七絕

江花畱我澹相娯沙鳥侵人狎易呼乘興觥船時獨往置身塵网欲何須

穿逕幽篁破嫩苔繞池漲綠潑新醅黧黃梢蝶驚還起翠碧窺魚去復來

問捨求田計已遲江鄕別業漫委蛇舂鉏屬玉明人眼只比輞川無好詩

遲暮耽書愧斵輪拋書聊憇夢中身翛然一榻誰相過只有淸風似故人

灣碕流水轉微瀾隠見遊鯈荇藻間濠上難窮千古意栁陰聊得片時閒

泛泛防防渺渺波煙消日出聴漁歌江天物色無人共城郭風塵柰我何

綠樹荊扉晚更幽鱸魚菇菜近堪求故人有興能尋我但覓吳淞欲盡頭

八月一日雨後賦兼寄城中諸友

今我不樂思出遊宿酒昏昏仍嬾惰安得涼飈破煩郁竹頭搶地桐陰妥紈扇那能脫腕揮紗巾不覺酣眠墮誰喚飛雲起天末政用此時持贈我渴龍掉尾下飲江列缺爲右丰隆左蜿蜒初若彌六合變滅忽復成麼麼長江收曀淨千頃落日著山縣半笴白衣蒼狗覺虛無孤鶩斷霞明細瑣人生萬事風雨散苦欲控摶無一可嗟予學道良已晚閱世忘憂今亦頗西疇防防碧參差南埭芙蓉紅婀娜聊尋淸景日追逐別復川原秋澹沱故人城郭尙畱連何時共鼓吳淞柁

呈信州孟能靜總管

設官重邦牧宣化馳皇風師師漢百僚獨推黃與龔金章映紫綬非材焉所蒙君侯上宰裔樹立何穹崇神駒籋雲霧威鳯下椅桐昔在英妙日已謁明光宮髧髦拜玉陛秀骨回重瞳帝並持一麾往哉懋汝功屢考上治最野辟蕃春農及玆三錫命厚恩零露濃上饒古名郡穰穰庶物丰誅求入豪吏稅斂或缺供朱旛一戾止起如轉蓬坐聞襦袴歌喧呼走兒童侯甞過吳下五馬聲龎龎吾友具朗鑑揖侯廣坐中褚裒得孟嘉千載事略同伊予慕淸裁欲見嗟何從自憐七尺軀仰愧髙飛鴻

題錢徳鈞水邨圖子昂仲賔二公作竹石於後

無多茅屋滄波繞一半靑山竹樹遮宛似吾鄕荒寂地直疑割我白鷗沙

枝葉翛然長帶雨坡陀幽處欲飄雲故將竹石期貞士二子風流最絕羣

題渡海羅漢像

錫飛自有天龍防杯渡能令海若趨屑屑往來應自笑區區變幻欲何須

冬日感興並懷徳鈞師言月心

日帶寒陰暝云含雪意稠饑烏啼欲下鳴雁去安投物態闗身近年光入鬢流低頭頻覽鏡勛業付悠悠散帙蟫魚走挑燈黠鼠窺溫尋經嵗讀感激長年悲糟粕求理芝蘭借故知三冬開萬卷須訪董生帷短褐黃埃積髙堂絳帳開東西成契濶嵗月轉低徊靑稍還衰栁紅初注小梅城南有幽事興發可能來之子數相顧談諧寫我憂每憐髙誼激端向古人求玉斚流泉酒靑旗瞰水樓邀君興飛動己解鷫鸘裘

杭州長至日防戴師奭張仲賔

貞元朝士今遺老南渡王孫不乏賢二妙聮翩今拱璧一官畱落尙無氊笑談政用迎陽復汲引懸知到日邊揮翰玉堂如問我短蓑黃犢亂春煙

長歌彈鋏日爲年晝晷何堪一綫添歸艇有時終入手淸尊對客漫掀髯云陰欲落平垂地山色相新稍近檐人散憑髙聊發興半空樓閣雨纎纎

次日雪中再用前韻

嵗晚敝裘慚久客雪中僵臥愧髙賢彊呼竹葉開金琖細看楊花糝白氊列壑含春人未覺一江趨海勢無邊若爲乘興尋安道十幅蒲帆破暮煙

故人要我久忘年我亦相逢意气添欲喚娉婷歌白雪恰驚防綴入蒼髯畱連冰柱煩詩筆零亂天花入帽檐待取明朝殘酒醒越山重看翠眉纎

正月十六日與徳鈞子敬翼之洎兒子震遊束季博山園賦詩五首

我愛山園好芳堂隠薜蘿野雲棲不去風葉掃還多暫憇忘城郭長謡詠澗阿不嫌頻啟鑰重過意如何我愛山園好幽篁積翠重防令棲彩鳯勿遣化蒼龍淸影參差久髙標邂逅逢未須猜逕造聊復效吾宗我愛山園好峯嵐絕垢氛石痕常積雨洞穴細飄雲醉臥移時醒晨遊送夕曛數椽吾擬卜半席可能分我愛山園好淸池漾細漣幽花欹半笑野鶩睡相聮每醉容山簡因詩憶惠連更期春雨歇來對碧濺濺我愛山園好兼懷地主賢興同招隠賦文繼補亡篇坐納千峯秀無如一壑專斯遊偶不見欲去意悠然

病目廢書雨中獨臥偶賦

澹墨秋陰暗滿川髙山叢竹亂風煙淋浪稍覺天瓢瀉飛灑還驚瀑布懸病睫朦朧妨逺眺閒身衰謝竟誰憐只應造物諳疎懶乞與蕭齋聴雨眠

遲暮耽書只嘆嗟更憐阿堵著昏花形容未怕參軍笑方術徒煩坐客誇緗帙暫拋塵爛熳靑燈故照發蒼華衰慵目斷今如此知復何年究五車

村徑無人喧鳥雀衡門積雨散逢蒿頻拈藥褁封題懶獨處藜牀偃臥髙幻翳本空終掃滅秋容新沐試遊遨爲憑湯慰相料理欲數靑冥玉兔毫

湖上卽事多懷月心之辭

月轉山橫湖水明星河倒影玉壺冰故人天末難持寄來倚髙樓第四層

浙東山色渡江靑眼底新詩向此成天盡云低看鶻落日斜風細待潮生

顧盼江湖左右分吳山飛雨越山云玆遊覽結風煙秀獨自題詩轉憶君

捲地楊花作雪飛來時弄色尙依依不知華發添靑鏡漫道緇塵染素衣

送罷東風身是客午窓半對紫玫瑰家山枕上分明見何處濃香喚夢回

拄腹芬芳萬卷余劇談痛飲亦時須憐君獨抱詩箋注頗憶城南舊酒徒

題扇

千古錢塘佳麗地名花一朶滿城春樊川已老何堪賦蘇小𨿽亡更有人

飛燕驚鴻擬未眞飄飄眞欲似行雲入舟山色羞眉黛隔岸橊花避舞裙

倚扇風流已絕羣西湖小卻欲飛雲不知身是杭州客一曲淸歌帶酒聞

唾壺

同抱尊罍質蒙將沃盥俱敢論才不器得近唾成珠棄置枵然大提攜醉後須長歌空擊缺牢落壯心孤

燈檠

雁足形模小猶存漢制微低懸花燼宻故照鬢毛稀豈忍捐墻角何須對燭圍露螢幹死後嵗晚澹相依

麈尾

王謝風流物翩然落手中談方亹亹舊擲莫怱怱拂席靑蠅避障塵白羽同空言移晉鼎千載累淸風

鐵如意

犀玉誇纎巧那堪緩急須晶熒同劍鍔玩弄避瑚誰解麾戎壘徒能擊唾壺持將擬諸葛碌碌笑狂夫

白海靑

尙方有賜江浙省臣白海靑者杭州人士美以歌詩徴餘同賦

渺渺東溟刷羽翰乍隨天馬萬人觀孤飛雪防靑雲破一擊秋生玉宇寛賜予豈將追雁鶩馳驅直欲辧梟鸞江南明月𨿽同色夢想瑤階白露漙

寄孔退之

昔從茂苑觀爲政江動雲飛五月秋已識威名彌屬望相看談笑更風流才華只解逢人說薄劣眞慚與子遊遙對靑山憶丰度幾回獨倚仲宣樓

靜春堂詩集卷二

欽定四庫全書

靜春堂詩集卷三

元袁易撰上張大學士

玉節飄飄拂錦韀宮袍猶帶禦鑪煙承恩始覺詞臣貴問俗爭迎使者先近侍鳴珂依日月南遊染翰動山川更須一試調元手爛熳爲霖下九天

春日雪中

蕭齋聴寒雨出戶霰已集飛英防砌銷綠苔稍沾濕紛紛漸塡委勢若包原隰冥觀陰陽妙欲張故先歙定知陳荄下已有春風入

危坐愁苦思急雪鳴窓櫺碧筠助蕭瑟音響有餘淸啾啾寒雀聚肅肅髙鴻驚撫物易感興濁醪時一傾獨酌誰寤歌閒襟徒自盈

窮居散書帙閉門風雪中聖賢有遺意眇邈殆難通千秋紙上塵欲論誰與同掩卷且須臥時聆響幽叢孤懷偶便靜敢慕髙人蹤

春日自城南歸防二友觀書人散後作

花栁垂垂放風煙澹澹晴路長閒信馬春淺未聞鶯心與遊絲逺興隨吹笛生欲攜尊酒去對取亂山傾二仲能相過慚非蔣詡居麈毛頻落飯螙葉亂翻書膠合精神際珠生咳唾餘驪駒惜輕賦幽興晚蕭疎

春日遊廢園

種花移竹爲誰營過眼風煙只暗驚試數舊題奇石少尙論他日曲池平垂楊臥水僛僛舞細艸侵堦故故生偶與春光共流轉綠尊對此竟須傾

和師言遊南園韻

竹裏亭臺納翠光席邊泉石坐仙鄕驚飛水鳥爭魚出吹盡林花艸自香誰把洞簫吟嶰谷似聴鄰笛在山陽諷君詩句雲煙動轉覺蒼崖晚更蒼【是日坐上有吹洞簫者】

送孔退之

笑談玉麈淸風起手滑冰壺雪片虛信宿暫疎情已惡數州相望意何如江淹別恨蒼茫外阮籍窮途潦倒余目送故人猶作客明朝懷抱向誰舒

送蔡松江之饒州石洞書院

寂歷雙峯弦誦室遺書長共白雲扄絕憐皓首窺章句不似靑山見典型隨牒非才心自愧同僚得子眼還醒鱣堂防有千人聴細聴傳家舊石經

送樓山長之石洞交代

昔賢遺緒何寥濶欲振髙風愧不能深喜君才逾十倍豈徒吾事得交承錢塘傾蓋江湖動南浦揚帆曙色凝行矣莫辭千里逺百年禮樂待君興

與師言客錢塘凡三月餘師言歸後作詩奉寄

燈花猶記別時紅爲報君歸我亦東豈意黃塵迷瘦馬尙淹靑眼送飛鴻羣山積雪淸相射千樹寒梅望欲空何遜揚州才思減試煩妙語喚春風

寒食日南山招飲馬塍醉爲馬墜

錢塘西湖天下奇寒日淸明風日美山開錦繡身入畫舟近絲簧春入耳上人發興流俗表攜客看花古塍裏委蛇微徑出荒蕪繚繞重巒當燕幾逺尋桃萼失紅霞稍覺風光在流水賞心尙及答芳晨傾蓋何期遇知己晉人禊事得同然介子髙風嗟已矣山懸落日爲人歡酒盡靑尊遮客起墜馬常吟杜甫詞墜車今悟莊周防養生被戮幾自解以酒得全探妙理今我不樂復何爲人生如斯良有幾鷲峯蒼翠尙招邀已分靑鞋從此始

與南山伯祥防飲湖中暮歸書所見

絳袖維舟並淸湖滿鏡愁目成千里近曲罷數峯畱寄語憑靑鳥知機避白鷗東鄰窺宋久邂逅亦風流風塵天際客管道邊樓良夜苦無月殊鄕應更愁精深鐘子聴瀟灑逺公遊頗念羈棲否飛花防敝裘

自錢塘歸寄諸友

蒼崖環抱汀洲口臯亭蜿蜒繞其後勢如奔馬赴平川轡銜約住驚回首折旋起復固多態跋涉往來看亦久不煩山色笑相迎今日扁舟落吾手曠野蕭蕭殘雪淨長堤活活春流走鳴櫓寧嫌亂鵞鶩掛帆似欲窮牛斗飈風忽怒當夜分天畢定知爲月守縱橫雨腳散書卷澎湃波聲撼窓牖未須戱侮出惡劇已厭奔馳謝衰朽錢塘畱住春復秋千首髙吟負花栁雕鐫擬效西子顰刻劃肯墮無鹽醜角端羞與蠻觸伍胸次不妨云夢九秋毫得喪良可笑百嵗風燈定何有已矣歸乘下澤車悠然更瀉新丰酒數尺白魚鬐欲奮三寸黃柑香半剖邇來夢境過眼空愈識天公於我厚垂虹在望渺煙水倦翼知還認林藪湯君文妙不加防唐子酒酣初撫缶亦知晤語漸有涯逺來相就還能否若人折簡不可招寄與篇詩換瓊玖

自杭還吳訪徳鈞因畱論文過午歸途過竹間道院

城郭塵埃傍馬飛此中何地頓能奇蕭蕭殘雪鴉翻急漠漠平田鷺下遲水帶冰凘流窸窣路隨籬落轉逶迆直疑身在宜城畔野店山橋映酒旗

曉蹋雪泥寒未解暮歸沮洳稍沾裳己驚康樂春生筆更伴彌明睡倚墻共話只添眉睫喜相看莫問鬢毛蒼從今來往城南道藜杖東風百艸香

送屠存博去嵗客杭一年多與存博遊故詩意及之

百尺朱樓花照天十分金盞酒如泉共聴風雪當今夕卻話湖山記往年身世薄遊那可料鬢毛相顧各堪憐慙無賀老風流趣苦欲淹畱更系船

邀師言過城南隠居不肯來已而雪作並寄姚子敬

嵗雲暮矣凍雨零南山宻云如環城閉門讀書華發生坐與嵗月俱崢嶸哀鴻晝啼各相命吾亦求友紓吾情街衢揚塵紛莫掃一笑相逢幾絕倒丈夫意气膠在漆白璧明珠豈爲寶城南濁醪賤如土地僻叢梅似繁縞割鮮那得效膏粱接防聊將慰枯槁具區美菜葅半綠大谷雪梨寒更好苦邀鞭轡不可回念子取別何艸艸歸來懷抱爲誰開奇事咄咄令人猜初驚竹樹聲槭槭旋覺庭戶光皚皚飛絮散鹽兒女語雪車冰柱猶堪咍惠連賦筆亦何事徒借司馬煩鄒枚法當對此但飲酒愼勿刻劃瓊與瑰明朝東風土膏釋百鳥喧啾破幽寂杖藜禪榻煙繞鬢問栁灣碕春動色東郭履穿君莫嘆北海尊深我安惜一時防合猶少靳百年膠轕終何益思君定卜晏子鄰書聲燈光夜穿壁焉能終日心拳拳長倚城南望城北

題錢翼之所藏華嶽山水圖

窓含逺嶺綿綿樹門對淸江个个船此景吾廬朝暮有畫中忽見絕堪憐

次師言月夜見寄韻

暮煙銷盡月東出明鏡團團飛上天欲向靑冥窮逺目不堪光彩照華顚金尊翠勺期何夕紫綺烏紗憶少年詩句喚醒千古夢南樓風物故依然

春雨漫興

日日春陰只欲眠彊尋南陌復東阡猶殘碧樹花多少莫惜金尊酒十千象管烏絲題往事玉簫錦瑟負華年愁來只對西山坐捲起疎簾翠接天

江上平蕪望欲迷江邊宻雨細如絲冥冥白晝飛花急漠漠靑林度鳥遲春事又當三月暮人生那得百年期誰能苦惜纒頭錦喚起嬌嬈舞柘枝

積雨厭厭愁斷腸暫晴猶得見春陽頻來幽鳥當窓語半落閒花度水香彩筆雕零詩漫興金杯搖蕩酒生光悠悠心緒渾拋卻付與遊絲共短長

和師言首夏雜興並用書懷

四月家家摶黍鳴東岡南埭半陰晴春兼落絮隨流水風引遊絲入太淸浮世時時塵事接荒郊日日暮山橫能來相就同雞黍壠上何辭暫輟耕

栁花如雪塡門巷不到先生絳帳深伏櫪暫淹千里足耽書閒寄百年心乍拋酒盞愁侵鬢忽枉詩篇興滿襟只欲籠將鵝自去看君醉墨寫來禽

百年未放鬢毛斑更復求誰似我頑山鬼吹燈風雨裏漁人爭席水雲間采蘋聊出經南澗攀桂因畱賦小山薄劣敢同髙士趣身如飛鳥倦知還

雨後寄陸小山

飛雨鳴檐似決渠髙歌終日意何如但知書盡五車讀那問家無儋石儲尙憶堂階曽系馬近傳釡竈欲生魚解頥只擬尋匡鼎滿腹窮愁得破除

閉門十日蕭蕭雨裹飯何人問子桑孤坐性便松桂冷髙歌聲出薜蘿長忽貽短札愁仍破更讀新書喜欲狂安得從君共淸嘯只應容我據胡牀

和小山雨中見寄

滑滑泥中啼野禽東阡南陌復霖霪入空漠漠連平楚竟夕冥冥失故岑仲蔚門前荒艸合子眞谷口亂雲深棲遲不作幹時計空蘊經綸一寸心

江永浮天接混茫無船可買系籬傍欲窺七澤窮三楚但見一云連八荒絳帳髙堂深莫到蒼崖逺樹郁相望訪君不待帆檣具河廣猶傳葦可杭

和師言窮居卽事韻

城郭煙花裹屋廬蕭然誰識範萊蕪借居種竹憐君達築室移山笑我愚坐久眼看烏幾綻醉來頭向墨池濡壯心縱復都銷盡末害狂歌擊唾壺【來詩有壯心觸事漸消磨之句】雨聲連夕亂鳴檐野色今朝稍入簾綠樹成圍黃鳥度靑天欲盡白波粘熊經嬾戱愁危坐鵲語無憑喜謾占若話浮名身外事畫蛇無足不須添

野水侵扉水滿坡蕭蕭鐵硯久慵磨忽傳翡翠鯨魚句驚見瑚碧樹柯深喜交情期管鮑敢將詩律鬭陰何倩誰寫向髙堂壁醉後長歌復短歌

再次前韻

浮生處處可爲廬勝境非人地亦蕪笠澤昔因髙士重冉溪曽爲放臣愚憐君噪吻哦詩苦笑我枯腸借酒濡若問神仙醉鄕近枉尋圓嶠與方壺

醉裏花枝拂帽檐醒來花落鳥窺簾林園秉燭須行樂日月煎膠可解粘夢鹿生涯身轉誤維魚嵗事兆難占長江安得成春酒痛飲杯幹自可添

北窓無夢到鑾坡寸墨寜堪盾鼻磨任性只應同社櫟怡顏聊復眄庭柯琴從得趣無久酒可忘憂如醉何詩句粗疎君莫笑江湖付與竹枝歌

題畫

來禽

離離玉井露光漙移得精神畫裏看更待秋風紅顆爛墻陰狼藉鳥銜殘



故侯一日聲名隠翠蔓千年采摘頻爲問金盤供錯落何如秋圃臥輪困

黃葵

憶昔茙葵花下飲金杯春艶綠鬟欹只今花似金杯側獨對西風詠折枝

杏花

擬賦春風碎錦枝含毫無句入支頥趙村當日花千樹白傅風流大好詩

題錢仲昭家菊坡圖

紅紫紛紛總後塵十年陶令可相親不知坡上秋多少展捲霜風欲拂人【仲昭居風憲故云】

靜春堂詩集卷三

欽定四庫全書

靜春堂詩集卷四

元袁易撰新嵗郊居卽事

白日無遺照靑春入敝廬屠蘇慚後飲桃梗伴閒居荒僻逢迎少衰慵拜起徐占年聴雞卜吾得把犁鉏云葉開淸旭霜花散積陰稍欣回凍澤已覺變鳴禽物化爭流疾天機靜玩深東風漸相顧來往補疎林岸幘江臯久移笻野望新艸傾將落日樹裏欲回春暖曬隨陽羽晴翻在藻鱗自今還往數魚鳥亦相親

村居卽事

亭臯獨立看云移並覺靑山入杖藜汀艸路窮爭地出水禽日落向人啼百年小飲身如寄萬象橫陳句嬾題驅使風光詩爛熳令人苦憶浣花溪

村北村南鳴水車直疑樹杪著浮槎因居澤國憂農事彊起江天管物華當戶漫栽彭澤栁何田宜種邵平悠悠作計全疎懶倒罷淸尊又日斜

睡起西山翠作堆蜿蜒渾欲傍人來政愁塵土無詩句已覺風煙撲酒杯淸景彌年供嘯傲浮生何事苦低徊誰能共此悠然意冉冉斜陽白鳥回

寄陸冶僊

寄語雲間陸士龍近來談笑與誰同圓機往往論千古濁酒時時判一鐘聞道新居營水竹頗勝窮巷散蒿蓬驅馳城郭還知否江水桃花昨夜風

和小山夏夜獨坐

宻竹通風細新荷貼水圓林塘涵倒景河漢轉髙天有興棲霞外無愁到酒邊何煩百錢卜已悟小行年屋角天河白尋源去匪遙只應廣寒闕共此可憐宵北斗回空濶淸風起泬寥騫槎何處覓吾欲泛輕舠膠漆存吾道髙情宿昔同神交懷阮借夜飲憶元忠兩地牛鳴近何時馬首東酒酣君勿去待我浩歌終臥石云粘袖乘舟月入蓬物華歸目睫詩句愈頭風有喜成三益毋勞嘆五窮昔賢傾意气安用萬人同漫浪鷗爲侶行藏鷁退飛秋侵蒲栁質月滿薜蘿衣零露濃如瀉閒雲薄未歸思君共揮麈相對澹忘機漏水催傳箭繁星拱建杓菇蒲終夜響魴鱮傍人跳篇什何多興風光頗困嘲胡牀談詠處著我醉喧囂夜久琴書冷樓髙枕簟淸微風過梧葉故作雨來聲濁酒悠然酌新詩向此成殘杯猶在手鼻息已雷鳴髙臥北窓裏無因夢益州行吟風滿袖醉舞月窺樓倒載慚山簡淸歌無杜秋逺遊須借問何地可埋憂浪迹供多病牢愁伴獨醒歌長聊自舞詩好欲誰聴老馬元西極遊鵾且北溟賴君時慰我喜變發星星

因公事畱驛中遂登姑蘇臺晚望

古驛西風起中含水國秋官閒公館靜鳥下吏人休移簟微涼入登臺晚興畱亂蟬當檻急眾木抱城稠天迥摶蒼鶻山橫走翠虯虛無疑地盡突兀並云浮絕景嗟才窘微吟怯語遒煙霏生變態鷗鷺傲冥搜初月淸如濕殘霞散不收似乘牛渚舫若在武昌樓娃館今荒艸吳宮只廢丘按圖非舊迹訪古莫深愁蘋浦漁歌斷楓根鬼唱幽掠檐聞鶴警照席數螢流止捨慚昭子投亭愧褚裒疎頑能稍稍漂轉付悠悠玆宇閱人久伊誰似我儔途窮翻一笑鬢短耐千憂世故從飄瓦浮生等置郵三更星斗落萬事入搔頭

秋夜懷友

平生故舊誰知我潦倒襟期子略同縱酒只拚千日醉讀書少忍十年窮嵗華晼晚欺霜髩物色淒涼入井桐未用相看嘆搖落古來江漢有秋風

屋角闌干北斗垂誰家長笛夜深吹月流河漢天機急秋到山川木葉知老去潘生聊漫賦向來宋玉不勝悲四時代謝渾閒事有底窮愁入兩眉

和翼之秋懷

衡門無馬迹露艸有虫鳴樓上誰家女穿鍼聞笑聲胡牀歌處穏長笛醉來橫此際得吾子掀髯紗帽傾

再和

千林羣鳥靜兩地一牛鳴月裏山河影風前鼓角聲川原秋浩蕩云物暮縱橫此夕【原缺五字】且細傾

贈周生

人生身幸一丘足豫卜佳城也是賢甚欲與君論此事只今未辦買山錢

戱調月心

藥囊近說蛛絲繞酒戒兼聞翠袖開絳帳生徒何日了秋花池閣喚人來

澹月微云相與淸思君詩句臥中庭誰謂西風不解意墻根吹散讀書螢

南園花竹淸如洗每到徘徊不擬還辦取拍浮三百斛醉鄕堂上破除閒

南蕩東陂爛熳秋問君底事不來遊身如槁木書堆案相伴螙魚何日休

扣門載酒可容來懷抱相看得好開只恐彭宣驚女樂後堂絲竹一時回

送府判常仲寛

魚鱗邑井古勾吳地控東南擁具區別乘向來猶半刺連銜況復共分符雄藩專轄勞參佐屬邑安居罷叫呼去日翛然舊行旅但添霜雪上髭須

凝神萬事優遊裏文翰如山不憚煩久淹朱紱從千騎垂上靑雲更二藩祖道攀船歌宛轉秋風捲斾看飛翻胸中歷歷知民瘼臺閣從容好細論

送趙顯之檢校

憲府昔淹從事衫攜書又問淛河帆湖山樓閣秋千仞省闥文符日幾函稍糾掾曹疏冗劇時要賔客上嶃巖蘭臺只恐催軺轉崖石今題是舊銜

挽陳徹堂

累世仍簪紱髙名被搢紳貳車回步勇眞館宿心親凋落嗟前哲參陪阻後塵襄陽耆舊傳紀述付何人髙賢遂如此忽忽死生分竟失昆岡玉只殘太華云人間空作誄地下定修文不謂貞元老今爲馬鬛墳黃壤千年墓瑤芝一夜霜病初傳稍稍身已去堂堂有子翁堪瞑知生我亦傷白頭流輩盡誰表鄭公鄕

陳仲淵別室

一桁朱簾護綺疏數拳蒼石蔓寒蒲汝南市上塵如霧誰見仙人隠玉壺

粉垣宻掩竹修修時見淸風舞翠虯若訝此君嫌俗客只開三徑納羊裘

冰壺玉盤粲烱烱淸泉墮石寒泠泠羞將白髮三千丈來對靈苖一寸靑

方瞳綠發照寒碧冉冉雲气生裳衣不辭乞汝服食法但恐石上龍蛇飛

琴中流水瀾翻落畫裏秋山雜防來【原缺四字】傍修竹臥看饑鶴啄莓苔

別南山上人

擾擾人間萬事非相從時得扣機林堂酒半月到席竹院棊殘云滿衣浮世情緣𨿽已觧丈夫意气忍輕違費家池上沾巾處此道今無古亦稀

折松爲麈論如流落盡松花語未休豈但近公如白雪便應著我寄滄洲粗疎頗慕嵇康懶薄劣難追惠逺遊他日重尋黃葉寺碧雲吟罷不勝愁

獨坐懷黃子久

衡門處窮巷蓬蒿散空垣臥起但書帙往來寡車轅獨謡誰與和風葉一騷怨茅櫩日可愛南窓明更喧蒼筠送修影忽作蛇龍翻人生耳目娯豈在聲色間欣然防心處欲寫竟忘言

良友多隔濶邈若參與商眾中見快士蔚然江夏黃詞章發華藻眉目婉淸揚如瞻晨星輝吐寒芒相逢車馬邊俗塵不可障欲申慷慨懷告別復怱忙具區藪澤深髙天云露長願爲雙鴻鵠與子俱飛翔

郊居寓目隨事輒題得詩九首

雨洗萬象出暄和風日新鷗聲新命侶山色暮迎人絕江捕寒魚赤鯶巨莫逃鰷鱨翻有神騰出如銀刀雜英渾末吐弱栁不勝垂獨得春風意黃金撚作絲罷釣坐盤石水淸石粼粼鑑影見毛髮吾今非昔人春風號樹穴達曙簫笳聲殘梅幾防雪猶復照人明把酒淸江上扁舟送夕暉行雲杯裏度白鳥鏡中飛決決堰根水跳珠終日鳴班荊坐忘返中有激湍聲幹鵲構危巢拾薪來往飛拮據有餘閒猶報行人歸人生百憂集心役鬢毛斑煙雨江南岸舂鉏爾許間

和師言病中止酒見寄韻

憐君止酒嬰何疾猶復題詩枉故交三月靑春看又破數莖白髮若爲拋已鉏宿艸畱微徑肯踏泥途過逺郊喚取載眉開一醉鼓簧調暖玉笙匏

題趙明仲鄱陽行槁後

新詩別後頓能奇筆勢翩翩直欲飛但怪衣巾淸气襲盡持山郭白雲歸應劉淪落詞人少徐庾雕鐫雅道微拂拭朱弦誰共聴似君髙趣眼中稀

春日對雪卽事寄師言

落梅和雪作團飛鬭舞回風不自持豈但燕鸎寒斂翼頓令桃李澹無姿梁園賞罷須重賦水部題殘更有詩料理物華煩妙筆喚回春色乞花枝

次月心見寄書懷

世故嬰我懷俗念令人老解憂聊用酒人譏有何好君詩出奇瑰瑚間瑤艸宛如對長髯淸談吾絕倒藜牀膝穿穴臥起繙故書僵立困僮僕傳抄愁小胥兀兀竟何事新婦閉一車敢慕陳元龍豪气猶未除今日風日好嘉辰嗟離羣小桃繁似火江水碧於云我獨掩闗臥無客爲書裙但聞松風號蕭爽如秋旻【小齋有松數株】

三月一日過南園報師言諸友

素李花繁不見天綠楊气暖欲生煙飛泉潄口淸如玉細艸畱人輭勝綿

數日春陰一日風海棠只擬向來紅南園昨暮渾成雪猶賴相看是醉中

栁花吹破百花休及此吾當秉燭遊辛苦虞卿緣底事滿窓白日照窮愁

再用韻

崇桃積李照靑天乳燕鳴鳩隔暖煙漫道遊絲髙百尺只應春思更綿綿

落花池館鳥呼風狼籍薔薇半丈紅何處飛來雙燕子與人相對寂寥中

淸談難覓許文休欵段聊追馬少遊辦取拍浮三萬斛莫令酒盡作春愁

和師言殘春漫興韻

登臨特地起長嗟煙樹依依減物華嵗去只添新白髮春歸猶問續開花嬾爲二頃求田計悉送千錢畱酒家端肯忘機同釣席亂鷗如雪滿平沙

城東云木翠相望城裏飛塵自在忙萬頃江波搖鴨綠百壺春酒瀉鵝黃野禽忽送尊前曲水荇時飄鏡裏香只少紅妝同防舫淸溪白石聴鳴榔

靜春堂詩集卷四

靜春堂詩集原防

靜春詩似黃陳學杜往往以蒼硬盤郁出之當是去宋未遙不染元人纎靡之習耳八月一日雨後七古一篇意气擺脫才情奔放具體大蘇矣鈔本多訛字攺定覺眼界爽朗誰云誤書思之更是一適邪丁未七月二十七日半村學人厲鶚記

