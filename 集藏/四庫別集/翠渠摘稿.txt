《四庫全書﹟翠渠摘稿》

﹝明﹞周瑛

翠渠摘稿七卷﹑補遺一卷﹝福建巡撫采進本﹞

欽定四庫全書

集部六

翠渠摘稿

別集類五

明

提要

臣等謹案翠渠摘稿七卷補遺一卷明周瑛撰瑛字梁石自號蒙中子又號翠渠莆田人成化己丑進士官至四川右布政使事迹具明史儒林傳所著詩文集曰翠渠類稿此本乃其門人林近龍選錄付梓故曰摘稿鄭嶽撰瑛傳稱其文章渾厚雅健詩格調髙古瑛亦嘗作絕句云老去歸平澹時人或未知則其自命固不在以繁音縟節務諧俗耳矣朱彜尊明詩綜沈徳潛明詩別裁集鄭王臣莆風淸籟集並載瑛履霜操樂府稱其言怨而不怒足正昌黎之失此集中乃未收之或近龍選錄之時去取失當誤佚之歟末附說三篇序一篇詩十八首共爲一卷乃康熙戊子其七世孫維鑣於家乘中鈔出以補摘稿所遺者其八世孫成又於雍正壬子求得瑛自撰志銘補錄於後張詡陳獻章行狀稱瑛爲陳獻章門人而成力辧其非是以二人之集考之蓋始合而終暌者詡與成之說皆各執其一偏云

乾隆四十四年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

翠渠摘稿卷一

﹝明﹞周瑛撰

○序

文訣類編序

予少習文藝苦不得其門路嘗博采諸家論說而類編之以自軌範客有見之者曰文猶兵也吾試與子言之左右定位奇正異用法也或左左或右右或正正或奇奇幾也幾出無窮勢無定在若不乘其機而惟法是拘吾將見子爲人所擒矣予曰乘其機而不拘於法上也守其法而求合於幾次也上焉者兵之神次焉者兵之精神兵無敵於天下精兵天下未易與爲敵予素怯安敢廢法以論兵客笑而去書此冠於篇首

金蘭眞意序

五倫均出於天賦而友居其一友視夫四倫者若甚輕然四倫非友則無以盡其道是友於人甚重也自伐木之歌廢而友道幾絕慨古君子竊嘗悲焉瑛東南鄙人也愧無以友天下士自景泰癸酉挾鄕書入試京師得隨諸公後塵比庚辰再入京師故人吳君繹思常道賤姓名於其所來往他日丘君時雍自遼左來會梁君廷美自山西來會而胡君以道賀君克恭則因丘君日得相親當時五人者號爲知已自庚辰至今垂十載君舉進士最先梁與胡繼之賀又繼之獨餘落莫不偶君𨿽貴顯而視余益親方其擢進士第時捧詔東歸余有事禮部君入稠人中勉余諄諄若兄弟語余意其始也繼而君歸自東拜官西臺持邦憲以肅百僚而位望尊矣猶視余若是焉余意其愛未博而情或專也繼而文譽日起交遊日眾相與談古今而論道徳者環左右而至猶視余若是焉余始知君之友予乃以道義相親不以勢位相視其意之眞可以貫金石而不渝矣君今自西臺出守黃州余因述其平日相與之槪題曰金蘭眞意持以贈君所以信友道也𨿽然余之材智無以益君余聞黃爲東南大郡古稱多賢其在於今有可父事者有可兄事者有可友事者君能移友余之眞以友黃之人他日尙友之歌當有以繼伐木而起者矣

贈林孟和主事赴南京祠部序

昔孔子西入周問禮柱下史耼將別去耼贈之言深欲其貶損晦匿以逺於禍孔子賢智𨿽未必如耼所言要之耼亦可謂有愛人之心哉吾鄕林孟和少奉其父弋陽先生之命而學於余始終相周旋不怠今登進士第拜南京祠部主事戒行有日眾謂余宜贈之言於戱惟有得乃匡其失曰有失曷救其得孟和性聰警而予鄙拙予不及孟和也孟和每遇事慷慨任之不疑予𨿽熟計尙未敢動余不及孟和也孟和與人議論愽辧閎肆予每退避不敢盡言予不及孟和也舉孟和之所能者餘皆不之及而子之所有又皆孟和所不屑言者焉予將何以爲孟和贈哉𨿽然予尙有以告孟和蓋過於聰警則察察徼怨過於慷慨則怏怏任意過於閎博則自賢近名徼怨則多敵而危於我者至矣任意則害理而罪於我者至矣近名則多爭而忌於我者至矣用是以守身不可也用是以居官不可也用是以處世不可也蓋持此三美則藏此三慝美以藏慝慝以媒禍有道君子所深戒焉然則予之失其可以救孟和之得乎孟和禮官也宜秉禮是務昔孔子之學於耼也蓋亦勞其所用心矣歷郊社之所考明堂之制察廟朝之度於是喟然曰吾乃今知周公之聖與周之所以王也今南京舊都也寧無老成人知禮如耼者乎孟和宜往訪之求以盡其學毋徼怨毋害理毋近名則於守身居官處世之道兼得之矣眾曰子之言其有耼愛人之心哉予曰久交則意眞多愛則辭切予故習爲耼也翼日予輯其語而敍之諸君乃相與歌詠之鄕人許本髙又從而圖繪之予因合詩文畫爲一卷持以贈孟和

瓊林春意圖序

進士張君朝振領部牒南走京畿諸郡縣以督財賦夏四月至太平平郡邑諸大夫相與召畫史冩君狀貌爲瓊林春意圖以贈之君至廣徳出以示瑛樹色蘢蔥宮殿掩映中一人酒微酡騎出於林袍笏襜如前一童挾策而驅後數人肩盤榼以從諦而觀之春意盎如也蓋騎而微酡者張君也所挾冊者恩榮錄也肩盤榼以從者大官之餘也夫士舉進士入宴瓊林𨿽華弗加何至圖之曰世有身居臺閣手調鼎鼐自以平生不舉瓊林一匕筯爲恨者則瓊林有圖亦宜也𨿽然君之狀貌不圖則已旣入於圖則人皆熟其爲人矣今夫內外百執事以及臺閣廟堂之輔皆進士爲之也他日君爲內外百執事以及臺閣廟堂之輔若有所樹立以驚動天下則人皆曰吾嘗觀其狀貌而知其能此也或爲內外百執事以及臺閣之輔不能有所樹立以驚動天下則人又曰吾嘗觀其狀貌而知其不能此也然則圖不可謂無所系也張君勉乎哉君故上元人祖父戍灤君灤產也灤有甲第蓋自君始云

好生錄序

成化八年夏五月皇帝若曰惟天地大徳曰生惟予體天地之徳子於兆民惟姦宄慝惡允戮無赦惟可矜疑蔑有證左宜從寛宥乃勑中外大臣讞兩京獄又勑廷臣讞四方獄於是刑部郎中金公尙徳讞於南京公旣受命拜手稽首揚言於眾曰惟帝以天地之心爲心惟臣以帝之心爲心帝徳罔下敷臣之責惟臣有攸爲乃帝之徳於是走古徐轉下邳進退於淮東西乃濟於江歷於鎭於常於蘇於松又沿江而西扺於太平乃下廣徳入宣州以達於徽於池蓋至是爲歲期矣公所錄囚亡慮數千而皆死獄也死獄未明故特論其可矜疑狀以請於上公語人曰吾視獄每於死者欲求其生未嘗於生者欲求其死及是錄成乃以好生名吁觀是錄則知公活人宏矣公括蒼人姓金氏名文字尙徳由進士爲今官弟名忠字尙義由進士爲監察禦史皆以文章气節重於時嘗聞其父爲法官有聲於宣徳正統間實生公兄弟世傳虞廷諸臣惟臯陶爲無後豈其然哉豈其然哉

徐氏貞節挽詩序

成化癸已秋予自廣徳有事南都一日謁吏部主事劉君文綱文綱出見客巍然麤布冠修然衰服在躬累累然腰以下而帶不盈握若有期之喪者焉予問之文綱曰家門不幸禍鍾吾祖母予問狀文綱曰請更僕爲客言之祖母故同邑徐氏女也年十八歸吾祖十九而祖沒遺腹生吾父外氏日遣人附耳語以動揺祖母心當是時吾父方在𦇤使祖母一舉足則無吾劉氏矣尙賴祖母守初志育吾父至於有成以及於吾而有今日其所以守身保孤盡心於祖父者可以指天日而無愧也今祖母死矣吾不得去官瞻拜幾筵而退食則將盡愛於所私也予聞之惻然文綱又曰里人髙祖母之行嘗具狀於縣聞之天子天子下禮部議禮部核實未上而祖母死矣近者工部郎中同邑葉公狀其事題曰貞節吏部尙書崔公銘其墓亦題曰貞節諸交遊以貞節詠歌者且盈捲矣因次第出以視予予讀之旣且感文綱言而信之夫正而固之謂貞限而有止之謂節聖人於易每言利貞而節則有甘節苦節之異是貞節者人道之大閒也自聖學不明而綱常之道壊世有豪男子謀人家國一旦不利往往失身於所事而深閨弱質反克踐於聖人之言然則若徐氏者可謂無負於人道者歟於戱人道一失則禽獸矣反禽獸以歸於人道者吾於徐氏見之矣

贈袁學正序

國朝稽古爲治凡天下府州縣皆建學學必置官官有長有屬是故府爲學其長教授其屬訓導四人焉四人者考其成績各一其長教授則兼之矣州爲學其長學正其屬訓導三人焉三人者考其成績各一其長學正則兼之矣縣爲學其長教諭其屬訓導二人焉二人者考其成績各一其長教諭則兼之矣是則學愈大則官愈備愈備則責愈重然才之多者羣十數人而取之亦不爲過少者取其一猶難況必取盈乎廣徳爲東南大州四面阻山其間沃壤數百里民皆樂畎畝不事詩書每選弟子員皆閉門卻走不願就見及以刑威刼之而始用命比至學又多方以求去故凡教於是者考其成績爲難成化丙戌桐廬袁君克和來爲學正又六年餘來爲州長吏克和告予曰俗偸學獘文教不興執事何以惠予予曰君苐教之天下事固有樹之風聲而人自勸者矣刼以刑威而人怨望者矣君苐教之克和退而告諸同官曰朝廷責我以千里人材而分教於諸君君能及是勉修職業尙有成績不然咎將誰歸同官皆曰敢不勤蚤暮以從袁君克和又爲善惡簿分置左右立諸生於堂下而告之曰汝諸生有能居家孝悌入庠序禮讓講學修業兢惕不已則書簿善其有不率教笑傲以嬉則書簿惡諸生皆曰謹受教予則以州長吏日加督勸每公暇輙比其文行而考較之得優等輙騎從鼓吹送諸學又勸民相度地勢大作學宮及以餘力而爲山池亭館以趨走州之人士於是在學諸生始稍自激昂而民間豪右始延師訓子弟而子弟秀穎者來遊學宮顧瞻以爲盛美始願爲弟子員歲甲午諸生陳亮以書經舉丁酉姜溥以禮經舉且奪魁余方欲與袁君登萬桂山以觀欝蔥佳气而聽弦誦之聲以収爲學正者兼訓導三人之效而袁君以秩滿去矣將行諸生請贈言余乃歷敍是學廢興並先生知所以自勉而収其成功者以爲贈

送林蒙庵序

始瑛舉進士禮部嘗友天下士相與爲學以趨於善於吾閩中得蒙庵林先生焉先生學平實不矯飾以爲僞處事多委曲詳愼無直遂每公退坐一室左圖右書檢點其身心自慮念之微以達於事爲之著務合於道義間有不合如被穢在躬力褫去之乃止嘗語瑛曰凡學不過欲得此心而已心不可外天理人事以求之也處人事以合天理則此心得矣若厭人事而慕髙虛惡積累而求超脫皆非學也未幾瑛領符南牧而先生亦欝欝有歸志間嘗與瑛書曰龍門浩渺武夷崒嵂吾人事業何在而乃甘心依違組紱間耶乃謝病乞骸骨歸時先生自行人司正擢駕部郎中未久堅不爲畱歲戊戌先生道出於莆莆人士爭攀迓先生爲畱者數日或告予曰出處君子之大節也古之人有以一言不合而去者如衛靈公問陳而孔子行有以一事不合而去者如魯不膰而孔子行方今聖明在上錄用賢良先生方向用加以齒髮未衰是宜早夜孜孜以圖報稱柰何亟求去耶瑛曰子有疑於先生請從先生遊先生是歸將構屋龍山之阿聚古人書而誦讀之考其迹以求其心渉於萬以會於一以此而畢聖賢體用之學子從之遊而有得焉則先生出處之義當自諭焉先生將行眾咸爲賦別退瑛爲之序

贈周僉事入閩提學序

成化戊戌歲朝命以南京吏部主事周君時可爲福建按察使僉事降璽書開諭君俾督諸郡縣學其同年周瑛閩產也道閩之故實以贈之閩之山發於天目折而南趨其勢北髙而南俯矗矗如蟻鬭如蜂屯如龍驤馬馳自天而下閩之水隨山而出與山相糾纏山益峻水益駛每舉舟順流而下也如雷奔電掣旁觀左右不可以瞬然而漁者終日而不投一竿焉是何也水勢暴悍鱗介之屬徙而去之矣及乎山勢漸夷兩崖相去數十里水匯爲巨浸東合滄溟舟不得風或日行半程或一程然而黿鼉蛟龍魚鱉生焉貨財殖焉沿河而收其利者蓋幾千百家矣又何也水勢深廣不振撼撞激而鱗介集之矣君子觀夫水而知爲政之道乎閩爲東南大州自唐常衮爲觀察時教民間子弟以文學而科目相傳至今益盛然而耰鋤徳色箕箒誶語使賈生生於今日又不但爲漢廷慟哭而已也君可不察之乎瑛聞學校者鄕邦之式也身家者學校之本也君宜修諸身以教諸家修諸家以教郡縣諸學由郡縣諸學以風動吾鄕邦之人則人皆相觀而爲善矣此其效不可朝夕致然所獲者大譬如水勢深廣鱗介畢集収其利者不啻千百家而已也茍或立已於峻持威以乘其下今日考其文字明日考其字畫茍不如意則禽狝而艸薙之此其效可以立辦然不足爲國得人是猶水勢暴悍鱗介不遊吾見漁者終不爲下竿也君起謝曰吾入閩觀夫山水而思子教言三年之後當有以復諸子

賀包封君以六十受恩命序

始予舉進士京師時識嘉興包君汝調及爲南京禮部郎中而君亦來爲主事旣同官而情益親成化甲辰君將報政於朝予有撫州新命諸同官咸告予曰國朝京南北官滿三載臺省考核稱卽得推封其父母妻室汝調報政有日矣其父可松先生年方六十蚤晚璽書南下錦衣烏帽輝映林麓固世之所甚華焉者敢預請一言以賀予旣納交於汝調諸同官所爲賀猶予賀也惡得已於辭予少讀書見史傳論福慶於人必歸於有徳始嘗疑之晚潛心世故玩志天人始知感應之理甚微也蓋天人相去𨿽逺而其理未嘗不一其理一而其气未嘗不相通其理一而其气相通則感應之機在我矣漢公孫弘謂心和則气和和則天地之和應者其可謂知感通之道乎包氏世居雙溪之上自其先世以來皆積徳行善重於鄕邦其祖樂園翁尢慷慨行義濟人利物若出天性而可松繼之加之孝友寛和與物無競其積可謂厚矣夫人生固有不離於𦇤褓者而可松年至六十髮尙黟精神無恙壽其有涯耶世有讀書抱藝卒老林泉而不沾一命者可松產三子伯仲皆舉甲科其伯貴受封仲出爲縣循例補風憲官季𨿽在學科第可卜其家世榮盛可易及乎故予觀包氏福慶之隆而知天人感應之機不爽也世有不知務者往往恃其富貴以憑淩其鄕裏一朝權觧勢去而傾覆隨之且謂天道漫沒不足信亦惑之甚矣諸君曰請以子言爲包氏賀而各退省於其私以爲修徳保家之懲勸

赤城論諫錄序

臺爲州萬山中羣賢繼出多能立光明俊偉事業以驚動人世而其論諫亦往往達治體明事幾忠愛誠懇足爲後世諫官法程甚矣臺之多賢也他州未之或先也成化十五年冬瑛以州政入考京師臺有仕於朝若吏部黃先生孔昭翰林謝先生鳴治相與來視瑛因出其所編赤城論諫錄者屬瑛序之瑛奉而卒業焉蓋皆二先生編輯其鄕先正左司諫陳公輔以下數人奏疏而爲一編者其意將以告天下後世而與謀人家國者共之不但成其鄕多賢之譽而已也顧瑛謭薄何足以序論羣賢之詞𨿽然瑛嘗聞之天下之事有幾有勢有形幾善惡也勢輕重也形治亂也幾動則勢趨勢趨則形就是故幾動於善則其勢趨於善矣幾動於惡則其勢趨於惡矣勢趨於善善重而惡輕及其至也而治成焉勢趨於惡惡重而善輕及其至也而亂成焉夫治亂形也然不生於形而生於勢輕重勢也然不生於勢而生於幾有善惡是爲形勢之先治亂之本也當時羣賢論事或在治平之後或在艸昧之初或在存亡危急之秋其所言事𨿽有大小要皆有以審夫幾也夫幾動於心間不容髮非天下之大知不足以知此非天下之大勇不足以用此故气運不我與明良不相值坐失此幾者亦多矣此君子於豪傑之士又不能不嘆其建功立業之爲難也二先生裒輯是篇用心良苦矣瑛復以形勢幾爲言而終之以智勇以告讀是編而興起焉者當有以審夫次第而爲之也

怡壽堂序

吳下曹君元潔旣喪母奉其尊甫先生以居成化甲辰登李旻榜進士乙已授撫州府推官明年春奉其尊甫先生以來又明年春先生壽七十曹君乃署其堂曰怡壽張宴設樂爲先生歡瑛與同官皆賀縣大夫又賀小民不敢至堂下至是亦皆舉手加額以賀蓋曹君爲親歡故人交歡之也交歡之者爲孝之心出於同然也賀之朝積雨初霽春日載陽和風恊气吹拂堂宇先生出饗客衣冠俊偉容止閒都籩豆成列獻酬有序其樂充如也日暮酒酣眾且退矣先生降席曰僕齒日長辱諸大夫不以爲鄙猥而觴於僕今日之歡諸大夫之惠也敢申以爲謝又曰玆大郡小兒爲理惟諸大夫相與協恭故小兒得免官謗今日之休又諸大夫之惠也敢申以爲謝又曰僕從小兒西誠無所幹撫之人撫之人亦未嘗有幹於僕今則有請誠願太守有以序述吾事幸毋以予爲多求也瑛謂先生長者凡所言皆有理道瑛復何言然嘗思之天以福授人恆嗇而不能咸子以孝事親多違而不能合多違而不能合所遇殊也恆嗇而不能咸所賦拘也拘於所賦殊於所遇則於父子之間而能盡得其所欲者蓋鮮也韓詩外傳載臯魚自敶三失而繼以槁死𨿽制行非孔氏其情亦悲矣家語載子路南逰於楚思欲以貴顯易貧賤求養其親而不可得其所感深矣今曹君登第先生及見之居官食祿先生及享之先生壽七十禮所謂杖於國之年也曹君又能以官爲養而得眾人之歡心以承事之則先生得福其盛矣乎曹君爲孝其多合矣乎曹君告予謂先生事先教諭府君小心恭愼先府君病先生臂香吁帝請以身代果然則先生食孝之報如持左劵合矣不然則先生得於天者爲加厚而享於子者爲獨至予又嘆世有修身愼行不能食報於其子如先生者不但臯魚子路二人而已也嗚呼先生之慶深矣予忝爲師帥職司風紀曹君又持刑以弼予違請以是教於家使家之人皆有以怡於其親又請以是教於邑使邑之人皆有怡於其親又請以是教於郡使郡之人皆有以怡於其親則先生欲予言又不但爲一身之謀而已也諸同賀者皆曰曹君之堂風教之紀也太守之言風教之朂也及退皆相與歌詠之予因次第其語而序之

一室雙貞詩序

節義者人道之大閒也節義立人道定矣昔者孔子刪詩於衛風而存栢舟之誓修春秋於夫人而重如齊之戒至於正禮凡男女之際節義之防尢拳拳焉皆所以定人道也書林林氏系出唐孝子攢之後世以詩禮傳家無乏徳林君廷諫受室於衝溪王氏其婦翁士俊先生登李騏榜進士歷大理評事雲南知府以老王翁博學能文諸子女往往得其緒論王氏旣嫁無子告其夫廷諫曰婦人奚必自有子顧鞠養之恩何如耳漢馬后鞠肅宗肅宗愛之過於所生吾𨿽不學然聞諸家庭遺訓舊矣請以此爲法廷諫曰子方盛年何遽爲此言王氏曰君宜熟思吾旣無以嗣君室又不別爲室以謀君嗣儻期過事違悔將何及時有張氏女質美性淳私爲廷諫納之旣而果生子大順生未晬而廷諫死於戱王氏可謂有定見耶其於林氏之世可謂有再造之功耶初王氏之嫁也資賄頗盛旣入門乃辭去紈綺盛飾身著布素與妯娌相周旋至是乃出其餘以偹喪具及買地書林嶺上以爲葬謀且信浮屠氏建水陸會以資冥福而又泛濫及於舅姑伯母郎叔其力貧爲此𨿽於禮未有稽爲其志可哀也自廷諫沒而撼之者日繼至王氏毅然獨立以卹孤保家爲事而侍妾張氏亦同守初心不移王氏愛大順不啻若已出稍長遣從裏中師旦必送之門夕歸候亦如之常曰是气體綿薄吾不敢厚有覬望他日得承胙於禰廟足矣其或出外經宿不返必焚香扣神以卜安否旣長極力爲婚娶復悉出所有增田辟屋以爲居養蓋至是釵釧服飾無遺矣嗟夫婦人之道在於恭順其職在於中饋茍能是可謂賢矣至於先事爲理以續夫世保幼孤至於有成及拊循妾媵與之同守貞操始終無瑕此豈世之所易得哉郡守王公存敬以綱常爲治特扁其門曰一室雙貞而時縉紳大夫皆從而歌頌之其節義所由著乎人道所由立乎此予撫摩是捲爲之三嘆不能以自己也

修鎭逺府誌序

瑛待罪有司恆以不達於政爲病成化丁未自撫州攺守鎭逺旣扺任索郡乘於掌故氏曰亡之竊以爲是郡東起沅州西接播州南臨諸苗是爲雲貴門戶韓子所謂治法徵謀宜有所出者旣亡郡乘何以稽故實以達諸政於是考地理以求險易詢敵情以求緩急訪民隠以求休戚至於學校農桑戶口田賦課程徭役民物榖畜法度典章凡政事所闗者皆博求之閱明年頗得要領擬卽所見而次第行之顧事與志違而目光烱烱在牛背上矣夫人一心包藏天地酬酢庶類居一官而不知此官之政是於此心爲未盡知而不能自致於物是爲不能舉其職不能舉其職而不奉身以求退則是愛官重於愛道皆非也瑛於是知所擇矣𨿽然道者萬世之公也政者一時之宜也茍有益於民後世必有能舉而行之者矣乃據所聞見特加考證以補郡乘之闕以俟後來君子若夫一時遊賞題詠皆登載無遺者是謂一張一弛文武之道治禮君子所不廢也故並敍之

贈郡守王公書滿序

嘗聞天下士恆相與言曰守令不可以不爲又曰守令未易爲又曰難幹久爲其意以爲守令有民社之寄欲推行善政善教如古人所爲者非守令不可故曰不可以不爲也然任大而責重政繁而務劇棘則棼猛則躓卻立而坐視之則政務塡委不可爬搔故曰未易爲也夫守令者威福之寄怨憎之歸也歷歲久則有媒蘗其間以襲吾短者故曰難於久爲也黃巖王公存敬少讀書尙義修行有古人風及登進士第出知溧陽縣其聲大著擢刑部主事遷貟外郎其聲又大著未數載擢知興化府公日坐堂上政務滿前不以棘而棼不以猛而躓不卻立坐視而日與爬梳於是學校農桑戶口財賦獄訟盜賊徭役卹典諸政無不修舉所立八條約曰勸善戒惡崇禮卹患禁奢警惰察姦釋忿皆就民心上相與擴充又非常政可例數者公初政尙威民頗疑畏又轉諸寛博民大恱方今四境之內彊者不得肆弱者得自安吏守案牘不得爲姦輿隸不得叫號裏閭每折簡下鄕民帖帖至堂下以聽約束公政至是民信之矣公自弘治庚戌到郡歷今丁已凡八載矣莆人私語曰公一日在莆民受一日之賜一歲在莆民受一歲之賜使公不願他官而終守莆吾將以公爲歸矣夫守令不可以不爲公爲之矣守令未易爲公爲之則甚易矣守令難於久爲而公曆政八年以上民懷之倍於初何哉蓋公存明白正大之心稟剛果弘毅之性而充之以該博之學故其政有成也如此今以六載報政於朝六事八約可錯舉而陳天子必有以處公矣然莆人念公深公其尙懷莆人哉麾使丁侯掌衛政日與公相周旋以公行有不忍別者乃與諸僚友輯彩爲障乞言贈公予故次第言之或曰子托交於公最深何贈言以頌不以規予曰頌者所以道其實也規者所以防其過也公宻於自省有過未嘗不知奚待予規

壽山福海圖序

去莆城東南一捨許有柯山焉柯山與壺山相俯卬勢逶迆盤礡得水而止有榕樹數百章望之若連云然柯氏聚族於斯累世矣景泰初柯先生孟時以狀元及第拜翰林學士先生淸聲碩望人謂旦暮且入閣以佐理天下不幸捐館捨輿論惜之先生之配兪宜人兵部侍郎諱綱之女也有士行能保族宜家以不墜先生之舊先生沒時宜人年方四十五至是六十矣是歲正月二十五日實維初度其子宗文作壽山福海圖爲宜人壽其同堂兄宗璧以爲非文不足以序家慶非文不足以昭貺我族人乃以僉憲在亨君所書事並以其所爲圖來請文夫祝壽與山齊其壽髙矣祝福與海齊其福深矣然福以壽爲本壽以徳爲本非徳不足以致壽非壽不足以享福昔人於易書詩禮蓋交言之矣瑛請得以稽其故實方先生沒時其子宗文始六歲其妾王氏曹氏方盛年宜人以侍郎之女爲學士之配能爲綱常作家計宜矣王氏抱弱子日夜呱呱以泣不知他日成立如何乃能守死不去此果易得耶王氏以有子不去似矣曹氏無所出乃願事主母以終其身𨿽先生有治命亦不肯從此又易得耶蓋先生以詩禮陶於家而宜人化之宜人以恩愛結於下而諸妾從之故先生𨿽沒而綱常不墜如此夫綱常者天道也福與壽天所與也人能培植綱常以順乎天則天畀以福壽固不待稱祝願望而後至也然則宗文爲是圖是固稽諸天道而有徵也瑛又聞之凡善類宜有錫於後福澤必延於其家柯山之椒和气欝蒸他日必有忠臣孝子出於其間而綱常之慶益隆邦家之光未艾也請書是以待之

皇華使節詩序

古者行人使於列國列國之君饗之則相與賦詩以見意大而解紛息爭輯戎紓禍小而通情結好承教拜嘉其所賦詩皆取諸三百篇以其宜於事者爲賦故當時遣使必擇其習古能文者爲之不文不遣也後世此禮不講凡有燕饗優談伶語妄相詆譏如孔道輔使遼遼以宣聖爲戱此其失在主也陶榖使江南南人遣驛妓歌榖所賦詞此其失在客也凡此旣不足以息爭紓禍又不足以結好致嘉稽諸古禮是爲使事之累君子蓋羞道之皇明禦世天下一統以詩書禮義陶化人心士生其間多習古能文而勵亷恥之節弘治六年秋蜀惠王薨天子有事於其國命保定侯梁公往諭祭又擇通曉典故者相之時廬陵王君壽以進士拜行人司副天子若曰喪禮之相壽也可於是君副梁公以行其冬扺蜀自始諭祭以至卒祭無違禮國中每祭必有宴宴必侑以幣君皆辭之明年春禮成藩臬諸大夫饗之及旅君起求誨言諸大夫皆賦唐人雜體諸詩爲贈瑛曰非古也於是左方伯韓公爲賦四牡君曰豈不懷歸王事靡盬公所以悉鄙懷也敢以爲謝右方伯鄭公爲賦皇華君曰載馳載驅周爰咨諏公所以教使臣也敢申以爲謝憲使洪公又賦枤杜之首章及大東之卒章君曰兵疲於戍守民困於徭役大夫之憂也使臣歸當以上告天子然則論使事於三代之後若王君者可謂習古能文者乎可謂行已有恥者乎而吾藩諸大夫所以處君者可謂愼於禮而不瀆乎眾謂君行宜有贈瑛因譔次其事以爲君贈

韞玉山房詩序

詩三百篇至矣漢魏以後諸作非古也然太師失職雅頌不傳後世有作君子亦所不廢洪武初休寧吳蘊中氏以詩鳴邑人程若虛嘗爲論次其集謂其詩爲體屢變有平易簡淡者有精確嚴重者有奮迅馳驟及風流蘊藉者今考先生詩舊學於里人餘子韶嘗自評子韶詩壯麗頓挫以予觀之先生詩大槪如評子韶語先生官終平陽簿而詩不甚顯於世嘗名其所居曰韞玉山房夫榖璧琮璜珪璋琬琰可以薦天神享人鬼修國好勒世勲皆玉之盛也乃不用而蘊之則其孚尹旁達固有吐气若虹者矣然則先生所謂蘊玉者殆傷其不遇耶抑所謂待價而沽之者耶先生旣沒其五世孫世現等相與謀曰父祖有善而子孫不知不智也知而不傳不仁也吾祖寶玉今尙無恙可使終韞山房不發泄於世乎乃謀鍥諸梓而徵序於予予曰先生有後矣因序以歸之

遙祝長春圖詩序

萊陽宋公景章由禦史出副浙臺旣受命日走旁近郡縣繩姦宄治慝惡以振揚風紀以佐助聖天子治理旣而曰忠於事君者不及孝於事親吾今不能入故鄕持杯酒以爲親壽獨不能卽官所而伸祝頌之私乎乃自制詞而歌曰朝祝兮長春暮祝兮長春願吾親髮白復黃兮背有鮐文又賡載歌曰朝祝兮長春暮祝兮長春願吾親谷神不死兮後天地存臺司諸公聞之相與倚歌而和之公喜曰是可以發吾志矣遂以繪事加於其首題曰遙祝長春圖以書來廣徳屬瑛序之瑛記公在禦史臺時嘗爲尊翁壽八十矣蓋惟有壽而後可以享諸福翁嘗拮據以有其家深藏而厚積其富有如此者晚受封號烏紗白髮輝映林壑其貴有如此者有子六人皆克成立足以光前而振後其多男子有如此者翁諸福備矣誠得永年以享之其福寧有旣耶瑛孝弗公類先考見背十四載矣近得州大如鬥間闗千里迎母就養思先考不及見而情益悲欲以公之祝其父者祝吾父何可得哉因書是以歸於公凡同是懷者必有感於斯焉

贈王司訓書滿序

王君廷偉同予莆田人同讀書以爲業其仕宦也同予江東相去不百里而近以故最相親成化丁酉君分教安吉縣將秩滿戒行有日予臥病不及走送病愈且入覲因使人告君曰聞吾子行有日矣某不能持杯酒以犒從者竊效周柱下史耼贈夫子以言可乎君報使曰得徼舊好辱臨敝邑固爲多幸如其不然而辱教言吾子之賜也予惟聖人爲善始終一貫其餘美惡不能咸君少豪爲弟子員時其家以稅糧長諸裏君捨筆硯日騎馬走諸鄕親會計籌算以足糧事及遇快意處一揮數百金不爲靳惜人以此譏君比見予廣徳乃能深自貶損以咎前失每與予言侃侃仗義不阿見人善輙稱道不置見人不善直欲艸薙而木柞之務絕去根株乃已余痛先君不及養獨迎母以就養歲時必藉祿入以爲母歡君語人曰周君欲爲孝吾請助其爲孝歲逢母初度𨿽暴風雨必至至則拜堂下甚恭予屢謝止之君曰吾方教人以孝孝君之母猶孝吾母也君何吾辭安吉細民有暴死者其妻行諸途裏中豪遇之曰美而艷其夕彊委禽焉婦涕泣不從豪使人護其宅婦閉戶自經死君將疏其本末以告藩憲二司使治豪之惡而表婦之烈人曰此縣大夫之職也君曰學校以風化爲首風化以節義爲先吾教玆土不能使人重節義尙可置而不問乎嗟乎世之爲學校官者不過集諸生於堂序訂其疑義校其文字使取科第以爲成績至於人爲善與爲不善孰問焉君往矣異日有懷念君者必曰是能助人爲學者也是能侃侃仗義而不屑於細事者也

贈徽守周君秩滿序

徽爲郡萬山中少夷壤民多賈作走四方習知官府事故其俗善訟每訟輙持法律語以牽制上下務搤其吭拊其背以制其命乃已故徽於畿內諸郡號難治文江周君子建由工部主事來守徽歷九載而政成焉人謂君有宏度凡善惡皆川藏而藪納之故人不怨或謂君有通敏才故事無塡委而上不譴予曰固然然予嘗聞文中子曰僮僕稱其恩則可以從政矣交遊稱其信則可以建功矣君之輿人來廣徳嘗告予曰吾編民也府倅嘗括民財納府庫以備歲凶公曰財藏諸民與藏諸官一也奪諸民而歸之官以官之意而散之民人其謂何必不得已宜別爲計毋損民可也倅不恱公竟罷之又有士大夫遊於君者來告予曰徽民有傭主家者私其妻焉他日主出傭入室有兒在𦇤誤扼死妻懼執傭傭殺妻他兒女皆穉弱環屍而哭或起而牽掣傭傭並殺之同日而死者五人焉主歸言狀同官皆曰此無證佐公曰當以至誠求之乃下吏按狀先是傭已遁去吏不得要領忽有羣烏噪而前吏隨烏往果得傭而死狀以白夫廣徳去徽逺不能詳得他政而聞諸輿隸及交遊者如此況君加之以宏度濟之以通敏政其有不成哉君秩滿去節推楊君朂念君以入覲未歸而不得飲餞爲恨必欲得子言持往贈君子遊於君二十載矣因或人言而參以疇昔所聞益信君政之有成也

送常熟知縣鄧君考績序

蘇爲縣七常熟最大常熟爲裏若干爲戶若干爲財賦若干民多習筐篋學用以牽制上下一不得所欲則拊鍵扺巇以集故姑蘓諸縣常熟爲重吾閩鄧君洪中以丙戌進士而出知是縣命下人難之君慨然就道旣入縣乃考圖籍計戶口定賦稅均徭役行之數月民大恱繼而修學校治官府造橋梁築圩岸行之數月民大恱繼而扶寡弱鋤姦宄親良善行之數月民大恱他日邑大旱民相與言曰惟尹可以得雨君爲走赤日中望山川以拜汗披面如雨雨大至未幾太湖水溢壊民捨漂流牲畜田卒污萊民又相與言曰惟尹可以奠吾居君爲延圍葦荻間問民疾苦皆家慰而戶給之民賴以活太守嘗責君逋慢君曰治民如治絲棘則棼邑民以秀麥來獻君曰造化偶爾吾何功焉余嘗笑經生爲政每以詩書故迹而加之時孰能審其本末察其緩急如君者哉又孰能以誠格天以勤愛民如君者哉又孰能責之不怒謟之不恱如君者哉初君爲政滿三載當考績去常熟民皆走禦史臺借畱之至是始行縣教諭黃君體勤乃疏君政以來且告子曰尹爲政多類此願與之言余乃比類書之使人知常熟𨿽難治而不難於鄧君科目稱得人而得鄧君爲尢信也

省耕圖序

近山東郡饑公私蓄積無備民用大殍天子念國本遣大臣巡視幸而上下獻謀公私恊力而民有濟繼而議者以爲天下郡縣宜增置治農官以會政致事制曰可於是郡增置判縣增置丞藩憲二司增置參議僉事各一員專司稼政予友朱有嚴爲歸安丞有嚴故儒家子嘗讀書知古今政治得失及從事督府掌行簿書精吏事旣扺歸安乃擇其有闗於農政之大者皆爲提綱挈領分條布目頒諸其鄕而與民共守之每春三四月時雨初霽布榖載鳴輙單舸走湖上或肩輿軋軋行阡陌間與小民遇不爲上下禮惟其情是達見夫勤者曰汝惟勤明昭上帝迄用康年見夫惰者曰汝無惰弗菑弗畬弗耕弗獲王賦不供有常戮見夫饑寒者曰汝饑且寒切吾膚吾壺飱之餘可飲食汝篋笥之藏可衣被汝如不得已吾爲上其事於司於府以賑貸汝歸安附郭縣民習知官府事初聞增置官以臨已甚戚及見君善拊循之復大恱於是四境之內怠者勤勤者勸貧而饑寒者感君言如飲醇醪如挾纊於是一時田野大辟公私蓄積隨處而備而君之聲譽亦殷殷上下間嗟夫農之政大矣昔者成周之世建官三百六十而於鄕遂皆有官用以周知其民與其所宜地以爲法而縣於邑閭察年上下而出斂之以均民食而賙其急以故民不告饑卒告饑亦有備後世建官於守令之外詳於他職而農不置官間守令賢者用心農事其否漫不加意一旦有急民相枕籍以待盡如山東之殍是已然則農官之置其可少哉朱君丞歸安嘗作省耕圖以視予予以其重政本也故不辭而爲之言若夫課農之暇而得湖山之趣花木魚鳥之情則有詩人諷詠在

江上唱和詩序

成化丁酉天子將開明堂以朝諸侯瑛自廣徳州奉戶口財賦職業入聽黜陟其秋九月舟次江上而湖廣參政楊公瓉僉事李公冕亦以奉萬壽表自湖南二司至楊公與瑛同裏閈相見大歡李公蜀人不以勢位殊異相拒絕日吐肝膽相親與如前相識然於是連艘北行日得酒必相與飲凡去國懷鄕之思愛君憂民之意遇事感物之情往往於杯酒間發之瑛嘗賦詩呈楊公以道鄕況楊公和之李公亦和之二公者各得詩十首瑛才不能追公固趣和之一時共得詩三十首俱用瑛初韻而敍事感懷則各隨夫人焉暇日瑛合而觀之蓋楊公詩淸而不削婉而有味李公詩豪而不怒壯而能詘皆可誦讀者也以瑛所作廁於其間如槁木依於桃李瓦缶附於金石不自知其貌凡而韻短也𨿽然亦各道其情耳昔者周天子有心於化理故巡狩采列國詩以觀其美惡𨿽里巷諸女婦言有所不遺脫使是詩流落江漢間見取於太師氏以達於上則其無心之感亦足以爲有心之勸云

五馬入閩序

成化辛丑冬詔以南京戶部郎中張君中立知建寧府建人徐君大用同予官禮部謀予作五馬入閩圖以贈蓋上爲聖天子得良有司賀下爲建人得賢父母賀次爲張君得行其所學賀君故海塩人以戍役家大理其先戶部府君諱僖號儒者惡經生拘而不通博考易詩書春秋傳義旁及釋氏孫吳醫卜諸家書滇南人服其該博故兵部尙書侯公某視師滇南命教大理諸武臣子弟故君受家庭之教聞博洽之論在庠序間亦往往有聲府君旣沒君果以書經發解雲南第一繼登羅倫榜進士拜南京戶部主事累遷員外郎郎中贈府君以初官至是有專城之命亦可謂積之久而發之宏矣古大夫以上皆乘車駕車皆四馬漢特命郡守加一馬所以寵榮之也蓋郡守爲國家興學校理財賦治獄訟平盜賊卹孤寡保良善寵榮之者責望之重也今制不乘車而郡守皆以五馬稱重漢制也君往矣吾尙有告焉愛勝則民玩威勝則民殘宅心以公則惠博持法以信則令行凡此數者瑛爲州日嘗奉以周旋矣敢以告君君不以瑛言爲迂而用之參以博洽之見濟以通敏之才則建寧𨿽大府不足爲矣他日天子閱職方必以君爲良有司也民無嘆息之聲必以君爲賢父母也退而修諸家出而無所沮於國人必以君爲得行志也圖之作有光哉

湖東春意詩序

環番陽湖以東有郡三曰撫州曰廣信曰建昌是三郡者皆處羣山中溪水走駛如建瓴然居民皆隨地髙下鑿池瀦水以備旱漧然水無源委易涸絕故三郡雨暘時則民告足一不時則民多殍成化甲辰夏湖西北諸郡縣皆疾風迅雷大雨雹往往發屋拔木殺人獸是三郡者風不鳴條雨不破塊溪不泛騰山無騫崩黍稷被於野者皆芃芃然時姑孰李公徳馨以江西布政司右參議分守玆土貴溪五宜翁乃采民謡爲詩以贈公公曰翁臺憲重臣退處林下平日於人愼許可今以是歸我其將以懋勉我乎他日公行郡至臨汝出以示瑛瑛謂漢董仲舒言正朝廷以正百官正百官以正萬民然後陰陽調風雨時諸福之物可以畢致公孫弘言人主和徳於上百姓和合於下則心气形聲皆和而天地之和以應二子學𨿽有純駁然後世談天人者未嘗敢非之自公之分守玆土也凡有大徭役大徵科皆把握扶植豫爲之所或潛銷暗沮而移之他及民有鬭爭僅如毫髮公皆羣按之以別臧否而究其情之歸夫民所愛者力也所惜者財也所難平者气也公皆有以處之此其陰陽所以和乎風雨所以時乎五榖所以順登而年不告凶乎不然則湖西北同此郡縣也同此山川也而一歲之間災祥頓異吾於是有不得其說者矣或曰事固有所感而得所應者有所感而非所應者湖東君子盡心民事風雨以時此爲得所應也湖西北諸君子盡心民事而雨雹爲災此爲非所應也故湖東春意公固不得而辭湖西北災異諸公乂奚庸辭若然則或者之談又爲達夫事理之變而董仲舒公孫弘特論其理之常者耳予學昧天人而於是惑焉請以是質諸五宜翁翁必有說

夢艸集序

夢艸集者小溪主人之所作也凡爲詩三百二十五首主人旣沒其族弟瑛乃從而序集之於戱詩未易論也蓋詩所以歌詠乎性情者也性情理則詩無不理矣昔成周盛時上而公卿大夫下而士庶女婦皆沐浴文武淸化而一時肺腑洗滌殆淨故其見於詩者或溫厚和平或端莊嚴肅藹乎治世之音也三代以還不足以語此矣景泰中瑛領鄕薦入試春官館於冰崖翁先生所適主人爲吳橋主簿以馬政入閱於太僕氏相與夜坐論及於詩時殘雪初消明月在地主人朗誦其作十數章皆飄然如孤鶴橫空不可捫摸瑛嘆曰兄詩之豪一至此耶主人曰詩不患其不能豪患其不能馴耳蓋髙抗矯激之音不若夷平和厚之爲得也問其所自入曰自理性情始要使胸中如碧潭浸秋月無一毫煙火气而後詩可言也於戱主人其得學詩之要乎予嘗持此論扣諸人人鮮有合焉安得雪消月明之夜起主人於九原之下相與論詩乎主人諱璋字文達性孝友官終吳橋主簿其祖與吾祖爲緦麻兄弟云

贈陳同知考績序

成化辛夘夏予知廣徳州其冬十月浙西陳君一之來副予陳君言曰天下郡縣長佐吏賢不肖混淆公私異趨喜怒相銜不足以集事今某來佐君譬如駕舟君其司舵予左撥右刺而期於必濟譬如驅車君其禦予左推右挽毋庸臭厥載譬如調羮如和藥君其爲庖人爲醫師予爲鹽梅又爲君臣佐使願君不鄙外予予爲君效力予曰善於是稽政要捜民隱訪民姦別公私之務定賞罰之科度淺深之序究緩急之宜參於人情揆於物理務銷宿獘而布其新圖予恆中處君佐予於外凡予謀有益於民者君宣布之有裨於國計者輙爲贊助惟恐後先是時民以公私債負竄他方君佐予招徠之者二百有餘家先是民生女不舉君佐予嚴條約重賞罰共活民間女六千八百有餘口先是倉廩乏君佐予積糧七萬有餘石先是軍需歲積不敷君佐予賦民畆完部牒百數十事先是各衛逋逃卒及府內外工作人部委長吏磨勘送就役君視予寡於食勞於庶務而佐予勘解者數百人故予舟得免風濤之患車得免泥淖之憂鼎不覆餗藥能濟人而不知其撥剌推挽品劑佐使皆君之力也今君以滿三載書績去予不爲君言將誰言嘗記君初拜官時翰林商君良臣謂是州大不臨於司府且某爲長吏而得君佐之宜相與以有爲瑛不敏不足以辱知已若君善佐予信乎其爲知人之明也君到都下見商君幸爲我謝焉

送州庠石司訓考績序

始予蒞州輙詣學宮課諸生以惇教事退而觀夫所謂題名碑者歷數上下三十科而登第者僅十有三人因謂環千里之地而爲之州聚千里之材而育之庠宜其賢者能者相繼而起矣何遼邈闊疏一至於此因嘆息久之他日有告予者曰州庠分三齋齋分二十生石君所治齋由科目而出者一人由考貢而出者三人石君可謂無忝教事矣予問業何經曰業禮貢士﹝闕﹞洪君教之也予旣嘆科目遼闊而幸石君教道有成方欲聚三齋生於堂上相與教導之而觀其成功石君遽捨我而去矣夫六翮之鳥髙飛百足之虫善走以輔之者眾也使鳥不六翮虫不百足其所運轉不過尋常咫尺之間而止耳然則石君之去固予之所憂乎石君行矣予聞訓導滿九載以科目得一人爲有成績齋中舊氈非先生所處矣

翠渠摘稿卷一

●欽定四庫全書

翠渠摘稿卷二

﹝明﹞周瑛撰

○序

都門送別詩序

士不親師友不足以成其學夫學之於人大賢以下所不廢也然不親師友則聞見不博聞見不博則是非靡定是非靡定則無以求至當之歸而爲應用之地𨿽曰從事於學亦憒憒而已何成功焉萊陽宋生孟淸今浙臺憲副景章公之長子也憲副公爲侍禦時呼孟淸入委以干蠱孟淸奉其父命周旋旣而自奮曰玉不琢不成器人不學不知道吾可以不學乎乃斷於心定謀於所知請於其父詣吾廬而委禽焉時予舉進士禮部未就從予治舉子業者頗眾孟淸日與同輩偕作止晝講吾前夜誦之齋中積習旣久而漸有得其始也如泉在山其出蒙蒙焉旣而委積洄洑其止溶溶焉今則決決而流汨汨而逝汰沙澄泥將爲波瀾有可觀焉循是而往疏導益深流行不息安知其不爲長川爲巨河爲滄溟浩渺而不可測者乎第恐其閼絕淤塞而止耳惟歲初暮白露在郊孟淸去京師遊於其鄕將以應有司之選矣夫朝廷取人惟其材有司論材惟其良不修乎已而應乎有司謂之不知務應乎有司而自以爲必得謂之不知命應乎有司而或得之不以爲開導輔益而謂已之能謂之不知有師友三者皆非也孟淸毋擇一於是哉戒行之朝二三子賦詩爲別予爲之序

贈倪廷瞻知懷慶府序

成化庚寅冬海鹽倪君廷瞻以庫部主事出知懷慶府旣受命乃治車馬戒僕夫問道而南將赴所治以奉揚天子威命於是庫部郎中王君尙忠合諸同官張宴於公署以飲餞之俎豆旣列主客就位笙歌間作獻酬有序及旅王君言於廷瞻曰文夫官至太守亦榮哉環千里之地而君長之出則武夫前呵騶從塞途入則垂縉紳綰印綬坐於公堂以號召境內蓋古諸侯比也敢以是爲廷瞻賀然而懷慶大府也太守長吏也部使者行郡凡諸政事惟長吏是問而下邑諸大夫凡政有未平事有未決者惟大府長吏是咨故一舉措失宜則上懟而下侮又不能不以是爲廷瞻慮進士周瑛曰天下事常以賢者理以不賢者敗九折阪稱破車而使王良禦之則無虞三峽水善覆舟而使三老渡之則必濟懷慶難爲未聞如破車之阪覆舟之峽也以倪君往果足慮乎子請言倪君之爲人也其外徐徐其中於於不偃蹇以傲世不閹媚以狐趨是所謂循良直易君子也以君之所藏而發泄乎大郡出其謙恭以事上而上恱其禮出其仁恕以臨下而下安其政若夫簿書期會之煩不過一翻覆手而治耳君知大府是方可賀又何慮焉於是凡在宴者皆謂予知廷瞻旣徹遂書以爲贈

送黃郎中還南都序

予讀西漢書見班固敍司馬遷爲郎中奉使西徵巴蜀南略卭筰昆明還報命天子乃又述其少時遊觀之壯累百千言不止予竊疑之夫天下事見於載籍而其理具於心求諸心考諸載籍則體用備矣何有於遊觀乃得焉及見經生閉戶探討出而與事接往往抵牾間有走四方習知天下事者引而置諸煩劇皆有獲予始知人材𨿽俊美而學𨿽工不歷試諸難終不足與理天下事也臨川王君吉紹朴茂君子也少讀書擬峴臺下蓋嘗考諸載籍而求諸心矣旣而領鄕書入試春官取甲科拜行人司左司副間嘗持節走四方渉汶泗下江淮浮沅湘西入闗中登華嶽東望中州諸形勝如漢司馬遷少時之爲者用是歷觀天下事凡風俗政治民艱吏隠與夫疏外細微諸阨塞狀靡不通究及爲屯部郎中於南京或以繁劇難之君到官出其同異而參互之事皆以次就緒工作不虧器用備具上下相安人心胥恱滿三載竟以能吏稱信乎旁渉世故而有益於天下事也今君報命天子將領牒去舊時諸僚友皆相與飲餞之吾不知酒半亦有輟酌而問爲官之道者乎凡舉甲科者注行人皆不恱殊不知吏以能稱自此始也試問之黃君必有說焉

贈馬君知姚安府序

成化十七年春正月天子開明堂以朝諸侯大行黜陟之典以勵庶位用利益於生民於是以南京戶部郎中馬君自然知姚安軍民府考輿地誌姚安南去京師萬里在唐宋間爲蒙氏叚氏所據職貢不入天子委之我國家受天明命薄海內外罔不臣妾而姚安入職方列聖相承務懷逺人長吏皆廷命而其佐則以其土之渠爲之命下之日都邑人士嘗遊於馬君者皆謂馬君賢馬君有詩書文章宜處內地與文人秀士相周旋以陶成雅俗今奪此與彼非計也馬君聞之曰諸君夷姚安乎夫華而夷習華固夷也夷而華習夷其不爲華乎姚安有官府以明政刑有學校以修教化民知貢賦徭役以服事其上加以聖天子在上仁風義聲披拂寰宇凡有血气莫不尊親則姚安𨿽逺固內甸比也於是日講求所以爲治與教者大小節目罔不備具其意不以姚安視姚安而以中國視姚安也或聞馬君言而疑之予曰子不見夫爲豸戱者乎養羣蟻竹筒中鼓而出之令左右陣蟻繩繩乎各就部署若孫武子之行三軍也夫蟻非可以言語教道也不過因其欲而道之耳姚安𨿽逺皆吾人也馬君又知所以道之政其有不成乎他日馬君同官王徳孚輩請贈言因述是以歸之且贊其往馬君內江人其諸父兄弟同時登進士第者五人馬君在戶部三遷至郎中皆有能聲爲人外溫內通蓋達於政云

鳯臺餞別詩序

士有生同時不相見曠百世而相感者有居同裏閈不相顏面越數千里而相從者是何近者疏逺者親今之不從而古之是與耶蓋情親於其心之所同迹乖於其行之所異方其同也千載一時四海一人及其異也𨿽肝膽口鼻猶不能以相命況其它乎予爲州日多接士士凡讀書好古爲孔氏業者吾未嘗不延接之凡延接之未嘗不盡恭故吾門未嘗一日無士而士亦樂於見吾也成化丙申州文學掾賈君汝陽佩部符以來或賀汝陽曰汝其得賢主人乎謂予能禮士也或又賀予曰子其得賢掾屬乎謂汝陽賢士也汝陽越產少侍父宦遊國學國學多聚古今天下書而六館諸生亦多一時賢俊汝陽出與諸賢俊遊退取國學所有書而讀誦之故汝陽學最博而識見亦往往疏通不迂腐與予論秦漢以來事皆能舉治亂成敗之迹而究其所自與論六經奧義皆能發其疑而掲其要與論魏晉齊梁以下諸家詩皆能辧其體裁之異其平居亦往往觀吾學而稽其所至窺吾心而究其所歸凡吾所爲政民但由之而不知之汝陽則能察吾本末先後知吾用意之所存若汝陽者誠賢士哉故吾在州未嘗一日忘汝陽汝陽亦未嘗一日忘予竊計吾二人者𨿽相去數百年之逺猶能以相感況同時乎𨿽相去數千里之外猶能以相從況宻邇乎予旣入禮部汝陽思予不置近自廣徳來視予相與處者浹月及去南京大夫士知汝陽者皆攜酒殽來飲餞之因取漢詩今日良宴會歡樂難具陳相與分韻賦詩爲贈予將述汝陽所以來故輟爲詩而爲序

送魏時敏赴無錫縣丞序

韓退之記藍田縣丞廰壁謂丞位髙而偪例以嫌不可否事間有材者亦噤不得施予竊惑之豈古之君子欲以渾黙自居不與人抵牾抑其積習委靡而無以自振或退之別有所激而云未必盡如記中語皆未可知也我朝建官設屬大槪視前代而損益之故郡有縣縣亦置丞丞位出簿史上而處令下𨿽髙且偪未聞不可爲如退之所云也予鄕魏時敏初筮得無錫縣丞將領部符去而過予曰有如韓公言丞固難爲哉予曰丞不難爲第不善爲耳夫縣之政若賦稅徭役教化獄訟盜賊無巨細皆制於令丞但佐令以行其事耳丞佐令以行其事而不得其權令得其權而所行或悖揚子云論爲陶剛則甈柔則壞不甈不壞而在於和使爲丞如爲陶則令不以丞爲侵已令不以丞爲侵已有所可則曰丞將以成吾美也有所不可則曰丞將以匡吾過也由是心不相疑而相信事不相反而相濟凡賦稅徭役教化獄訟盜賊皆可漸而理矣又何髙與偪嫌而漫不可否事也哉魏君學詩其達於政也必矣到縣請視事見有問者毋對松以哦曰予方有公事子姑去

贈張廷厚分教濟寧序

三代之學皆所以明人倫也而辭章無與焉自聖王不作而天下好華於是進末學而黜行檢尙浮說而輕本實𨿽稱代不乏人一旦遇有變故往往臣棄其君子棄其父綱常不立人道大壊使夫英雄豪傑之出𨿽極力營救而不可収拾以歸於盡然後已此豈人之不如古哉教化之不明也昔我髙皇帝受天明命肇有區夏思得眞才實徳與共守之故於學校罷詞賦之習重經義之典且降詔旨務使學者以禮義廉恥爲心孝弟忠信爲行其爲世道慮至矣歷世旣逺不知聖意所在故師儒之所訓誨者文藝也有司之所督責者文藝也科目之所奬錄者文藝也於是末學勝而行檢虧浮說興而本實廢人材疏放風俗壊爛而不足以副聖意所求者蓋有繇也山東大州曰濟寧古稱其人務耕桑而俗朴野今亦浮靡剽悍不可以訓吾閩張廷厚分教於是焉廷厚亦審髙皇帝所以建學教士之意乎而其大者在於父子有親君臣有義夫婦有別長幼有序朋友有信而詞章特發其緒餘也廷厚遊學校多年玆往爲人師必知所以教矣廷厚知所以教則他日山以東有能建大功立大節以成天下事者吾其有觀於濟寧乎廷厚其勉之廷厚閩連江人也嘗以易經五試於有司不第其惇本之學出其從祖山西參議繼元公云

都下蔡氏上壽序

天之與人也恆嗇而不咸其不嗇而咸者天厚之也天固未易厚於人也其必積於我者厚則天厚之矣都下蔡處士仲斌其先合肥人隸赤籍入都下以居處士通物理識時變明白圭取予之術而家以富生三子又操其奇贏而勾股之而富爲加其孫五多讀書彈琴與賢士大夫遊成化丁酉處士偕其配沈氏年俱耄諸子思所以歡之乃張宴堂上而一時大夫士若侍禦徐君用美章君士昻與凡素所往返者皆持觴以來酒初行諸君賀曰凡人不可以必富富不可以必壽壽不可以必多子孫今老人兼之矣敢以爲賀處士謝曰天不棄仲斌使僭有多福辱諸君惠以嘉言敢不拜嘉飲盡觴止諸子又稱觴而進曰天之福大人者厚矣願大人推有餘補不足以濟貧乏而答天之富問疾病給醫藥以濟夭札而答天之壽矜老人卹幼穉以撫孤獨而答天之多子孫凡我若子若孫又當思所以嗣守庭訓迓續天休以期於不墜處士囅然笑曰汝曹之言是也吾𨿽耄願與汝曹共勉之又飲盡觴止是日也主敬而賓歡親安而子順休休乎其爲福之成也他日其孫京遊廣徳鼔琴予所屬予爲上壽序予以座中語爲是也述以歸之

思親堂後序

上虞陳君文靖西逰臨汝視其從父弟同知君文耀會予五峯堂蓋君少治春秋與文耀同筆研歷屈於有司不舉今老矣故其來也予親焉他日君出其先處士府君所爲思親堂捲示予蓋序其事者自李文忠公時勉以下若而人歌詠其事者自曹殿元鼐以下又若而人君猶以爲未也復求益於予予其能爲君辭哉夫盈天壤間而爲有生蕃矣有生而忘所自生亦蕃矣艸木生於土而忘於土魚鱉生於水而忘於水禽獸生於雌雄牝牡而忘其雌雄牝牡蓋其心弗靈也其心弗靈而忘其所自生宜也若夫人則非其心之弗靈也非其心之弗靈而亦忘其所自生者何哉弗思耳惟其弗思則𨿽其心之靈亦與弗靈者類矣嗚呼人𨿽至愚孰肯自同其身於艸木禽獸者乎處士去予逺然仰推其意豈不曰親生我也養我也教我也生我固生也養我教我生之族也故凡一身膚髮爪甲親之餘也絲縷菽粟親之營也智慮才能親之訓迪也親爲恩於我宏矣吾其敢忘乎昔者吾親在時吾堂以居之日率妻子左右爲歡今親往矣而堂猶存也登吾堂不見吾親則凡所以系吾思者其能以自己乎禮所謂思其居處思其笑語思其所樂思其所嗜固可謂善思而吾之所思又不但如記禮者之談而已也嗚呼處士惡人心之弗靈而不肯自同於冥頑之非類有所生而不忘所自生不幾自盡於人道者乎處士親旣沒而堂之詩文爛如也陳君歸而讀之可不以處士思其親者思其親乎昔穎考叔食羮君所能以微言動莊公而復全恩於母子君子曰孝子不匱永錫爾類君治春秋知考叔事他日孝子錫類吾於陳氏觀焉

和陶詩序

昔東坡居士自謂於他人詩無所好獨好淵明詩晚年謪居海上乃盡和淵明所作淵明詩自居士後未聞有好之者好之者旣鮮矧有和之者旣好之又從而和之吾於吳君景輝見之矣景輝上虞人嘗舉進士禮部得乙科授太和縣儒學訓導有學績擢徳安縣知縣徳安故柴桑裏爲淵明故鄕君到輒作慕陶軒以居因號慕陶子且和陶詩以爲樂比解官東歸而詩已盈帙矣予嘗評其所和詩如處士入城市博衣緩帶闊步徐行不與輕獧子爭便捷態又如野人食糲飯艸蔬淸香迸牙頰而無腥羴气又如抱古琴彈於通衢趣逺聲希人無聽者昔東坡自謂和淵明詩間得意處無愧淵明吾不知景輝自視亦有愧淵明否乎𨿽然詩類與不類未暇深論也昔淵明自謂性剛才拙與物多忤自量爲已必貽俗患故爲縣令八十日輒引去卒有以保其身全其名其達於世故審於自處晉世一人而已東坡蚤以才名動天下中罹橫禍晚斥逐海上幾不可生其精見獨識果淵明類耶景輝學陶者也已能奉身以求退矣予才視淵明尢拙而剛或過之安得如景輝於淸泉白石之間和其所謂采菊東籬下悠然見南山之句而不蹈東坡之故轍乎

棣蕚懷春序

予讀古人書思見古人茍有其人則愛慕歆艷之若將與之同歸或其人名號不能登於史籍則私不自揆奮欲爲之論述以信諸後此予讀書好善之本心也涵江林和恆肅一日詣予曰吾父旣逝吾母亦老而吾與季弟義皆少賴吾伯兄恆信仲兄恆遜相與左右厥家以煦育我二人凡衣服飲食爲悉力營辦稍有知遣從裏中師學及長爲冠與婚不後時繼又遣和爲邑庠生及資義入帥垣從事以圖所以樹立義嘗告和曰吾二人者不有二兄胥爲地下土矣是父母生我一天也諸兄鞠我又一天也天之徳不可名狀而爲羽毛鱗介者可不知所自乎嘗制圖取周詩棠棣之旨名曰棣蕚懷春又曰淸江周君必能序述吾事宜往徵辭今不幸吾弟死矣而圖猶存也和懷吾兄之恩念弟之志不可以冺敢終以爲請予曰人性之中萬善俱足其近者曰孝曰友曰悌此三善者皆自人性中來而所以推行之者則孝又友與弟之本也予嘗觀夫世之人矣凡愛父母深者於兄弟之情恆篤愛父母淺者於兄弟之情恆薄其有不知愛父母者則於兄弟漠如也子二兄其知所以愛父母乎子兄弟懷之其知所以愛兄乎吾聞天道好善而惡惡喜順而惡逆子勉之吾他日過涵江有觀於林氏而知其族必大也

超然宴處詩序

龍可豢麟可縶鳯凰可以网羅取予嘗求其故矣蓋麟鳯與龍皆靈物也然有形焉有形則有欲有欲則人得而制之矣若夫有形而無欲惡得而制之哉昔者孔子厄於陳蔡也七日不食諸弟子面黧黒憊而後興孔子弦歌自若孔子何以異於人哉有形無欲也孔子有形無欲則於富貴貧賤死生壽夭皆夷視之矣陳蔡大夫惡得而加諸非惟孔子凡知爲學而能自絕於欲者莫不皆然臺有士曰張煜字崇茂少讀孔氏書考其學所至實能制物而不制於物初崇茂逰邑庠旣而與時不偶退伏田野乃能超然宴處而視世間事無一可動其中者崇茂嘗語人曰髙牙大纛坐立廟堂吾非薄此不爲也是有命焉吾惡得而幹之簞瓢陋巷裘褐不完吾非愛此樂爲也是有命焉吾惡得而去之當是時崇茂同時友若先刑部林公一鶚與今制誥黃公世顯翰林謝公鳴治及吾閩僉憲林公一中皆接翅雲路聲華廣敷而崇茂方披簔執耒與樵童牧豎相周旋坦坦施施不自知其身世賤且貧也嗚呼若崇茂者不幾能自絕於欲求乎其學孔氏不幾爲有得者乎使崇茂以外物動心則龍而豢之麟而縶之鳯凰而网羅取之亦無不可矣惡乎其爲超然也哉予未識崇茂曩在禮部時僉憲林公亟談君爲人於予且謂君恱予文必欲得予序其所類宴處詩文云者予事𨿽棘紛重違君知因考其迹探其心而稽其學之所至以爲之序

敖使君和梅花百詠序

梅爲詩一賦百絕自馮海粟始一賦百律自僧中峯始近學詩君子皆追和之其思健矣新諭敖君气完登成化甲辰進士尋以星變言事觸怒權貴貶竄臨西縣丞臨西沒於吐畨久矣君獨挈其妻孥以往日與大府帥講明周公孔子之道大府帥信之遂相與入吐畨正疆界責其供賦乃止又暇日從容文字間與處中州無異者弘治攺元今上念君直臣乃徵爲桂陽州知州明年己酉君過鎭逺出其所和梅花百詠詩示予予謂梅有標格有風韻而香影乃其餘也何謂標格風霜面目鐡石柯枝偃蹇錯樛古雅怪奇此其標格也何謂風韻竹籬茆捨寒塘古渡瀟灑幽獨娟潔修姱此其風韻也若夫水中橫斜之影月中浮動之香𨿽梅本事要之摹寫其形似而已予謂君大廷折辯之時力排權貴而不少屈此其標格可想也及夫放斥之餘乃甘寂寞以自修潔此其風韻可想也又不以長刀大斧而廢筆硯文字之雅日潄芳潤對景咿咿則並其所謂香影而得之矣夫馮海粟諸人是以己之辭模寫梅之態度君特借梅之梗槪發泄已之情懷所指異矣𨿽然孤根不動暖气先回嘉實旣成鼎鼐斯具吾之所以望乎君者又不在乎枝柯花葉之間而已也君勉乎哉

羅氏渥恩堂族譜序

修譜而別其所自出蓋愼之也古者同姓而異系多矣如齊姜姓而有髙國氏魯姬姓而有孟仲季氏楚芊姓而有屈景昭氏故周禮擊邦國以九兩五曰宗謂以族得民蓋別其所自出也貴陽羅氏初爲四川銅梁人後徙播州元末明玉珍據蜀羅氏祖曰漢傑荷戈從明氏我太祖髙皇帝取蜀以明氏軍分隸成都漢傑屬成都右衛洪武末以播州地立黃平千戶所攺屬黃平永樂十一年以貴州地立都指揮使司攺屬貴州前衛今爲貴州前衛人漢傑少經行陣有勇略由步卒升隊長漢傑卒子剛繼以從徵麓川功升百戶剛卒子綬繼以從徵西堡功升千戶綬旣進官千戶乃請誥於朝追贈其父剛如其官進階武略將軍母汪氏妻張氏劉氏俱封安人命下太常卿任道浚爲題所居曰渥恩堂侈上賜也故綬修譜因以渥恩堂爲號所以別貴陽諸羅而使後世知其所自出其用意逺矣渥恩堂譜自漢傑始漢傑一世剛二世綬三世矣引而伸之其嫡世官其支庶同出於渥恩堂者未可勝紀也夫水異派也而同源木異柯也而同本自後世視之固有親疏自渥恩堂之祖視之則皆其子孫也知其爲渥恩堂之子孫則其所以相親愛之心惡能以自己哉嗚呼綬修譜其用意逺矣或曰羅出祝融之後本■﹝云阝﹞姓國其先屢有顯者譜略而不書何哉曰愼之也譜愼則族屬明族屬明則親愛篤矣

賀林素庵處士應詔冠帶序

今天子嗣大歷服攺元弘治大賚於四海凡民年及耋皆得如漢制賜爵一級詔下裏中人相與言曰鄭莊林氏故大族林氏諸長老若素庵先生其可於是裏聞諸縣縣聞諸府府按實曰請如制先生乃卽其家設几案北面稽首以受是歲十月九日先生初度其子連州守講乃張筵私第合內外親黨爲先生壽先生烏紗白髮輝暎堂序而且舉止健康猶少壯時裏鄰環而觀之曰大哉聖天子優老之詔乎美哉先生承天之休乎吾儕宵人不可以跂矣予聞之水行地中惟發源深則流派逺木生地上惟植本固則枝葉繁況夫疏導之勤培養之力其有不浩浩湯湯入於溟渤欝欝蒼蒼摩於霄漢者乎林氏之先有諱國鈞者行義宋熈丰間朝廷嘉之賜緋魚袋今閭巷小民猶能道其故實而殘功斷緒雜出於碑碣之餘者猶可隠約而考是其開於前者深且固矣先生爲人不傲以肆不憸以刻不饞噬以賊虐寛和慈惠博大坦夷凡與先生處者如坐春風和气中而有幹於先生者亦不與校以去則其所以疏導而培養之者亦旣勤且力矣夫天不可以彊合而福不可以幸致也先生以若所積與若所爲則其離屯蹇出厄塞而躋耋耄之壽也蓋宜去幽晦際亨嘉而受光榮之詔也益宜先生受詔凡諸親黨以爲宜有所紀述以傳諸後乃相與徵言於予予同先生受室於侯山吳氏先生於予爲尊行睦婣之道固所宜言乃言

重修石阡府誌序

石阡故夷壤也文人墨客鮮至焉成化壬寅江西左參政祁公攺知是府公仕江西有重望部使者按事牽聮公故有是命公來輯和夷夏宣布徳澤修舉廢墜不一二年政通民懷乃以餘力周旋文事以爲郡之有志系一郡之體統郡誌不修何以示天下傳後世矧舊有所序述龎雜不類吾不爲理誰爲理因別爲義例重加采輯繁亂以刪訛謬以正脫略以補間有後人所當紹述者則引其端以待諸後通爲郡誌十卷司志隸焉旣成瑛自撫州攺知鎭逺屬瑛序之瑛閱周禮職方氏見周分天下爲九州島皆志其鎭曰某山其川曰某江其浸曰某湖其民其畜其利其俗各以其州而別蓋當是時因土以制職因職以制貢職貢不修天子討之此職方所以志也我皇明統馭天下無逺弗屆而石阡邈在古荒服之外其山川土田人物貨產皆周職方所不載者公能佐天子以宣徳化且爲之志使有考焉其有補於治道不小矣公東筦人姓祁氏名順字致和王一夔榜第二甲進士初爲戶部郎中時天子重公學行遺使朝鮮朝鮮人扣公以文字公如響斯答至於卻金卻妓尢足以厭服人心比歸朝鮮人上公使事天子且賦詩贈公比公中州孤鳯凰云

錦江贈別詩序

出成都東郭門有水曰錦江江之水東走巫峽入漢川以通於海首尾萬餘里故有中州之行者往往自此浮舟而下昔人嘗作亭其上名曰折栁凡送別者皆集焉弘治癸丑春上以四川左布政使何公世光爲都察院右副都禦史授以璽書俾撫南郊將行羣公出祖於錦江之上時岷峨雪消錦江新漲天光水色浮蕩上下公臨流而嘆曰大哉水乎大丈夫濟時利物徳澤汪濊亦猶此乎蓋公越人也少讀書裏中卽慨然有撫安天下之志比登進士第補宜興知縣民方苦官府徵白糧與茶債負急公求獘端授以方法歲省民重徵銀數萬兩及官府有事勾攝皆責成里甲不遣輿隸下鄕民安之一日有白衣數人自山中拏舟至捧山薯五脡茶一撮舉首加額曰我等不識城市自明府下車以來民不晝驚犬不夜吠故特來見耳言畢旅拜於庭而去適有府倅至呼白衣使前問故眾曰我等爲何尹來他不願見也及擢爲禦史出按口北宣府大同諸處上方禁妖言有參將與中貴人守邊者希上旨謂妖人趙大署僞官凡八十人皆有位號公曰若等欲富貴而以非理殺人可乎公辯其誣止論死三人徒四人餘皆得免有大將表裏相蟠據縱子弟射利倉場吏噤不敢動公曰糧耗則三軍病矣此不可釋皆捕而畀之法並論其黨四十人隸戍籍又劾其姻婭偏禆以下十數人使不得環列於位尋出爲河南知府連歲大饑人相食公先請在庫銀糴米六千石賑濟次條陳二十餘事備言救饑方略請先後次第行之一時賴公全活者數十萬人死而藏者數萬軀遺棄黃口收入養濟院得不死者又若而人嗟夫公心惻怛慈愛而量淵宏加以識見通敏事無不濟故隨所至輙有成效如此今佩璽書以往不知南郊之內亦有逋負未酬如宜興者乎有濫寃殺人及表裏蟠據盜倉庫所藏如大同宣府者乎其水旱不時饑饉薦臻亦有餓莩流亡如河南不可收拾者乎夫天下事卽其小可以占其大據其始可以見其終觀公曆試諸軄則南郊巡撫之績吾知其有成也酒酣爲擊節而歌曰浩浩兮長江﹝葉汝紅切﹞混滄溟兮際於大東願手■﹝奭斗﹞兮柸勺作霖雨兮以濟八荒﹝葉廣容切﹞公倚歌而和之曰浩浩兮長江順予舟兮以東懷故人兮知已渺雲天兮一方於是羣公相繼有作予因次第而序之持以贈公

錦官賦別序

禦史大夫梁公撫蜀之三年天子下詔拜公南京吏部侍郎將行眾謂瑛宜贈言瑛聞天下人皆謂蜀樂土其人讀書知禮義易於爲治今觀不然蓋蜀地廣民繁爲俗厖雜與中州弗類其地踰雪山以西與吐畨相距山壁立如削驚湍怒濤走其下間爲棧道緣山腹行僅一綫若統禦者無以制吐畨死命則往往據髙扼險挺木擂石閼絕我糧運或呼羣挈黨環甲彎弓來攻我城堡我謀大舉則進退■﹝扌戹﹞塞不可以逞數年來軍勞於戍守民疲於供餉賦稅殫竭人力重困可憂也公來未嘗一日安枕而臥公以爲守邊莫先於養軍卹民譬如東垣論治病反復以養胃爲言蓋胃理則五臟皆理五臟理則百病不治而愈矣公嘗發數萬銀分布郡縣令積榖以備荒儉又發數萬銀東路積榖於江油於安縣南路積榖於灌口將募羗民轉輸以實於邊又議掣余塩以歲可得數千凡沿邊城堡倉庾及棧道斷續皆欲以漸修理無非爲軍民計也其意以爲軍安民裕則虜在吾目中矣此卽東垣治病而先養胃之法也近有狂生憤吐畨侵暴乃上書請天子發兵致討廷臣移公議公曰已之不治而謀以伐人非計之得也蓋公非不爲也不遽爲也不遽爲而爲乃可以有爲也吁公意逺矣公嘗愛瑛書見所謂海闊從魚躍天空任鳥飛詩句公爲說曰海闊矣從魚之躍然魚亦不能出於海之外也天空矣任鳥之飛然鳥亦不能出於天之外也據此而言則公襟懷衝曠無不包覆而中間消息盈虛之理操縱予奪之機又豈人所能盡識哉今公應詔而往矣規畫深而業未究恐喜事者不知東垣養胃之可據而下峻劑以爲醫又非地方之福也故因公行述公所以治蜀之意以爲公贈冀以告謀國君子與吾人之籌邊者若公自西䢐東凡道路所經心目所感中間可驚可愕可喜可念則有諸公分題賦詩在

贈提學韋先生歸隠序

提學韋先生上疏乞骸骨詔未下而儋倚於墻矣八郡師生方安先生之教聞將行皆相顧而駭若有所失乃相與持牒走禦史行臺爲畱行計又相與持疏走京師上扣天子乞徇下情爲畱行計先生聞之曰異哉眾之愛我也夫握槧懷鉛日對羣彥此非我所欲乎然淮水之上月蓬煙簔不可久負眾𨿽愛我切其如我志不可回何嗚呼先生其果於行矣先生淮人也﹝名斌字彥質﹞少讀書泮上咀嚼英華鞭撻諸子思欲立光明俊偉事業以驚動人世旣而由應天發解登曾彥榜進士拜給事中凡有所論列皆持大體不瑣細摭拾以沮士气未幾出爲廣東按察司僉事轉福建按察司副使皆以提學爲職夫環千里之地而制之郡郡有學則千里之內羣才聚矣環百里之地而制之縣縣有學則百里之內羣才聚矣夫得天下英才而教育之此君子之所樂也先生何急於求去乎或曰蕭艾不鋤芝蘭不長駑駘不叱騏驥不騰此恩怨所自分也先生不欲以恩怨叢於已故求去以避之此先生之志也予曰天之道公而已人之道曰公之而已不任怨不攖禍不足以立光明俊偉事業吾聞先生之爲學政也持其至公之心濟之以剛大之气往往考課之下未嘗有所顧忌而遷就亦未嘗有所喜怒而枉抑文上矣𨿽孤寒之士在所必錄文下矣𨿽縉紳之子在所必黜學者初若甚病今則安之矣凡貴介公子惟知爲學不以有所恃而安艸茅寒士惟知爲學不以無所恃而恐蓋其志定矣志定則其教行矣教行則先生之化不幾於成乎況先生將行而交章以畱先生者如此其至於此可以觀人心矣而先生速於求去者此予所未解也或曰先生負剛气欲以其道行於時一有所沮則奉身以求退此古不茍祿人也或又曰先生有逺識不願仇肝膽與外物鬭將欲擺脫諸紛紛者以歸於大和此古學閉闗人也予方憾先生不願教閩中及聞或者之言又知先生不教之教而爲教益逺矣先生行莆中諸縉紳皆相與賦詩爲贈瑛僭爲之序

贈明府吳侯書滿序

弘治壬戌歲吳侯惟明尹莆三載矣將以是歲之冬報政於天子縣耆老羣然來徵瑛言爲贈瑛曰眾徳尹何深也曰無苛政問狀一人曰莆蕞爾地供億百出丁已歲大風戊午歲大雨已未歲大旱方雨旱甚時而尹適至寔能佐郡相與周旋以故天子念民疾苦已未歲糧全免此所謂無苛政也一人曰尹以興衰起替爲務建龍津橋創漁滄渡造莆田縣學增立饑民倉攺作廨捨其間相時度力捨彼取此不橫斂以困於民利益多矣此所謂無苛政也一人曰凡郡縣於民有城府之隔堂陛之嚴民望縣門咫尺萬里今尹破落厓岸與民爲同小民持牒直扺堂下自累政以來未有臨民簡易如此者此所謂無苛政也嗚呼苛政孔子所謂猛於虎者也三人者言尹無之此太山之婦所以三世死於虎而不願他徙也瑛聞之瑚璉之器必琢磨而始就幹將之劍必鍛錬而始成尹歙人也少遊泮庠嘗以禮經魁應天多士及入試春官不偶乃入國學卒業於大司成氏繼又入部曹歷事於大司空氏如是者踰十年始登朱希周榜進士中間嚌嘈世故備嘗囏苦其所以矯而揉之完而好之非一日之積矣然則尹無苛政有自哉夫天地寓大巧於造化以造萬物而萬物不知君子寓大巧於治化以造萬民而萬民不知尹之居官也人但見其退焉若愚坎焉若虛而不知拓於其中者恢恢乎其地之有餘此三人者或有未諭而予得於觀感之際深致嘆羨也歟尹未入考時部使者已上姓名而行旌勞之典矣玆其入也又奚待磨勘核實而後知爲良吏哉吾恐徵書南下莆人𨿽不願去尹而尹不能爲莆人畱矣

贈知事劉侯提督水利序

莆人堰海以居宋李長者宏作木蘭陂以蓄諸山澗水自西南來注之其縱橫曲直各視地勢所宜昔人用心於此亦云勞矣往者胡公里白埕港決百姓以告嶽守教人於其裏重溪之東鑿新渠直趨涵口於是水北注如瀉東行之勢漸衰天稍不雨則塘東諸處告旱矣又不雨則洋城淸浦及黃石諸處皆告旱矣其禍至今未息也近者重溪西海堤又決百姓申以告太守陳公閱府誌以爲莆中水利綱紀有四溝渠其一也一日躬下鄕呼裏中父老廣集謀議始知莆洋地南昂而北俯自道南視道北已髙數尺又自道南視章魚港田將髙及丈矣此嶽渠北注勢不可回而塘東諸處稍遇旱輙告病也乃令仰給此水如陳使埭者履畆出銀買地鑿渠自嶽公橋而西又折而北又轉而西通乎重溪舊渠以灌陳使埭田畆處分旣定乃檄本府知事劉侯聲振往監護之又擇儔人中得林洪五吳子懷陳汝眞三人分理其事劉侯江西吉水人也蚤歲遊泮庠與里巷諸人相延接熟知民間事及卒業成均又與四方諸賢俊相刮劘熟知天下事及受檄以來乃能視民所好惡而從違之不猛以驟不寛以弛分地而授之渠驗渠而授之直人得直而功勸功勸而渠成矣太守所擇三人者各桑麻於其土地而效智力勤勞靡不至焉渠成作橋跨道題曰陳公橋本所自也旣卒功林洪五諸人懇懇因予婿王珊來乞言予謂功無大小而能順人所欲爲上禍無大小而能去人所畏爲上莆水利爲禍二海嚙堤壊而水溢此海禍也人行水失宜使水利走泄此人禍也然則劉侯用太守意以治水其能順人所欲去人所畏避海禍而不遺人禍者乎是宜書乃書

壺山贈言序

始羅侯爲推官吾郡滿三載矣不幸遭母夫人喪不暇他爲計倉皇北輿櫬歸故鄕以葬比終喪乃詣吏部以書滿爲言部嘉侯守典故乃授之牒俾捧以來此例蓋自侯始也侯在莆時辱與瑛以文字相知愛及再相見歡甚侯從容告瑛曰某來莆無他喜喜得公言公幸母子靳瑛謂侯多讀書識達古今明義理於人間所有文字皆能嚌其胾鍼砭其膏肓至自爲詩往往徘徊雅澹不與世俗爭豪雋是侯爲學瑛無以爲贈也侯律已嚴禦人剛以方至於用刑旣明且愼圜土之內無號寃者禦史廉得公狀已奬勵之再矣是侯居官瑛無以爲贈也然侯進士也近例進士補郡縣官茍善於其職皆徵爲禦史禦史得言天下事矣瑛試舉天下事爲侯言可乎竊觀天下之獘深矣考其故蓋非一朝一夕之積也爲天下謀者當思所以致獘之源而擬所以救獘之道然後可漸而理也致獘之源曰失紀綱是也救獘之道曰復紀綱是也所謂紀綱者乃聖祖髙皇帝覃思精心稽古酌今自宮監以至諸司百執事自衣服飲食以至甲兵錢榖自祭祀宴享以及賞賚賜予皆有典則以貽子孫使萬世守之而不失者也故紀綱立則獘消天下治安紀綱失則獘滋天下病矣蓋紀綱之於國家猶脈之於人也人病而脈不病可不藥而愈人不病而脈病此華扁所以卻望而走焉者今日紀綱何如哉蓋其失也非一朝一夕之故而所以復之者亦豈一朝一夕之所能哉蠱之彖曰元亨利渉大川又曰先甲三日後甲三日蓋蠱爲卦巽下艮上其體上剛下柔而不相入其獘深矣而以爲元亨者蓋蠱極當治有亨道焉然所以治之又必熟思審處因往推來乃有濟故以甲三日先後爲言聖人之訓明矣此則治蠱之道也侯名鳯字汝文金陵人少爲諸生時以聰明特達稱入仕以來益熟於世故間接言論見其於事多有所決擇於人多有所去取𨿽未卽爲禦史蓋有以正其志矣士正其志此事功所以集也故舉是爲侯言

保民遺愛序

築城爲保民計也築城以保民其爲惠愛固無窮哉仙遊爲縣萬山中考建置自唐始唐慶曆間分莆田西南地爲淸源縣攺仙逰縣迄今八百有餘歲矣歷宋而元歷元而我明官府及民皆野處寇至輙驚竄無所於守正徳初元漳寇起廣寇乘之閩以南大哄冦分支北掠入我仙逰西界縣諸大姓多受害故司徒鄭公廷綱適家居首倡於眾曰此惟築城乃可以自保眾曰如縣小民貧何司徒曰蝮蛇螫手壯士解腕惡可以貧辭頃而禦史韓公南巡民交扣馬首言不可狀韓公曰司徒之議是也惟得人以司之則事濟矣眾疑未解仍持牒訌府中攝守曹侯良金復諭之曰司徒之議是也惟得人以司之則事濟矣時吾郡通守汪侯文祥方提兵分守要害禦史識之曰此可以輯事矣乃檄侯攝縣主築城事且勒限而責以成功侯下縣與眾集議或謂宜出官帑以築侯曰官帑有限而功無窮帑費多而功不就誰任其責或謂宜賦民財以築侯曰財聚於上與吏胥爲窟穴財聚於下與豪要爲窟穴況雇役法王安石行之而敗矣吾可蹈其敗哉以吾言之城爲民設也有縣斯有民有民斯有力吾以縣之力築縣之城茍調度有方吾事其濟哉乃度爲城計若干丈而以一縣十四里之民共築之凡計裏以授地計日以驗功侯時輕車緩帶往來巡視約數日椎牛釃酒以奬勞之有不用命者稍加鞭朴未幾而城成焉未幾而四門成焉未幾而樓櫓成焉始事於正徳三年某月訖工於其年某月功驟而財不匱事成而力不乏昔之憂疑未解者至是皆釋然以解矣於是縣之士大夫咸服侯有逺識又喜侯眞能爲民立不朽之功也乃相與繪圖徵予文以爲贈始予與莆中六七公者往觀城退作築城謡攝守曹侯嘗錄以呈諸禦史矣今予復何言乃詳序本末而以所作謡系於下方以見禦史定其計而侯成其功皆可歌也歌曰築城處有嘆聲千杵萬杵不得停築城處有歡聲千家萬家不受兵憶昔仙遊寇初起鄭老首倡築城議上揺下撼何紛紛定計賴有韓禦史禦史定此萬年基汪侯時受禦史知更有曹侯通世務左呼右喝相撐持汪侯攝縣有卓識不需民財需民力冰壺影裏讒不生鼛鼔聲中功轉亟念我黃耉爲公行俯仰顧盻心神驚此溪此山並此縣八百年來見此城歡聲騰嘆聲止出戰入守曰有備掲竿斬木彼何人愼莫長驅過吾裏

萱葵圖序

萱葵圖者龍門林氏諸子爲養母作也圖有萱有葵蓋諸子爲養母而並懷於君也養母孝也懷君忠也忠者孝之推也此作圖之大旨也莆之林多宗唐九牧而居龍門者則邵州刺史蘊後也入國朝來科第簮組相輝映成化初井庵以甲申進士拜監察禦史宗事失相擇婉嫕於京師可者而得母焉母兪氏世爲上元人伯祖綱官至兵部侍郎年十八歸於禦史君封孺人性淵懿慧敏有士行佐君理家政每事相度皆中幾會事姑太孺人吳氏往往得其歡心君有三子長近龍次近麟次近廌各自爲母母皆母之撫養教誨母無擇焉君嘗擇予女爲近龍婦又擇憲副吳君女爲近麟婦又擇教授方君女爲近廌婦諸婦皆君定然皆不及一北面贄其聘而納之者皆母也近吳氏婦卒謀嗣室於兪氏其聘而納之者亦母也君捐館捨諸子尙幼母爲調度於內乃建室堂乃籍田畆乃稽山林所入凡有闗家計者皆處分有序繼而諸子長成得以承其基緒使門戶赫赫如昨日者母之力也諸子皆甚愛母近龍母張氏而致敬愛於母者與己母同近龍旣領鄕薦以愛母故不卽會京試近舉進士未就讀書成均每一念母輙殞去同舎生憐之初禦史君沒母年方四十張未四十相與嚼冰咀蘗以度歲月今年母六十矣四月十八日其初度也近龍得假歸自京與諸弟謀以其日爲壽且娛二親乃作此圖徵言於予予與禦史君同領鄕薦荷相知愛爲深今又爲婣家周官睦婣禮所重也乃摘肝鬲之語而爲之言予謂人創家難保家尢難保家惟在諸子婦此心一從違之間而已其相與規誘去違而從恆在長者耳予婿近龍林氏長子也予女林氏長婦也願予婿率諸晜季勉同一心日承順母於其外又願予女率諸娣姒勉同一心日承順母於其內如是則家大和矣家大和致祥之道也母日遊大和之中將見由耆艾而耋耄由耋耄而期頥壽其有涯哉凡此皆所謂孝也孝道立則忠可得而推矣予聞林氏先世蘊公稱忠臣攢公稱孝子逮至井庵嘗憤鼎臣不扶國本直諫被撻力救時獘數十事移疾飬母家居逾十年躬侍湯藥衣不解帶時昏僕不自知刲股吁天以輸危急則夫忠孝者林氏故物也諸子勉承舊緒逺稽近述而益張焉他日必有稱龍門林氏爲忠孝世家者矣請書此以爲左劵

壽萱圖序

予婿林雲從思父不及養而勤於養母初爲舉子時母兪孺人年六十嘗作萱葵圖請予爲之序矣今爲禦史南都其所自生母張孺人年六十又作壽萱圖請予爲之序夫養母主於義也養其所自生母主於恩也懷恩與義皆自愛父推之也雲從爲孝有本末哉林氏世家莆城龍門下系出唐邵州刺史蘊蘊後多顯者龍門則聮六世綰簮組矣三世登進士第不輟科矣然自井庵而上皆單系井庵而下爲生始蕃焉予嘗考其故矣初井庵爲禦史京師時屢喪偶不得子及取兵部侍郎兪公侄女封孺人又不得子時太孺人吳氏就養官所告其子曰汝先世皆單系今婦又無子不可不蚤爲計吾聞海岱門張氏吾莆舊族也其先以戎籍畱此張氏懷明君與莆京宦相往返爲人守信義重然諾有莆人風韻人謂其季女溫厚和惠寡言笑及善織紝烹調盍往求之初令人往不可繼令人往又不可終令人往懇告以情乃可及歸與兪孺人以伯仲相稱謂家庭惟諾無間言太孺人安之後數歲始生雲從焉雲從已屬於龍爲近故名曰近龍雲從其字也越五年又生近鳯六歲而殤張言於井庵曰嗣子寡弱還宜別爲計伯姊不專房吾亦不敢專房也井庵乃別置妾以廣嗣續又生子曰近麟近廌於是井庵有子三人焉近復有孫四人焉其來未可涯涘也始予與井庵同領鄕薦井庵先登進士第予後五年始登第繼而井庵得告自京歸予書滿自廣徳歸井庵願得予第三女爲子婦予亦願得近龍爲壻方謀議間適福建提學僉憲周公時可過訪聞之喜曰媒自我作命從人取廩米買酒菓來賀其親遂定井庵沒近龍始十五歲能守父遺矩佩服母教言懇懇讀書修行務厎成立今果登進士第復繼井庵爲禦史聲聞烈烈如昨日是井庵可謂有子而予亦喜於得壻矣予聞之家運有盛衰人謀有臧否運盛而謀否則盛可衰運衰而謀臧則衰可盛若林氏者其家運之盛歟人謀之臧歟抑謀臧運盛其兩符歟然則壽萱圖之作不但持杯酒相慶賀而已不但舞斑斕相喜樂而已蓋將於是乎而稽家運之昌也於是乎而驗人謀之臧也於是乎而知福祉之方來而未艾也雲從以予言爲何如

翠渠摘稿卷二

●欽定四庫全書

翠渠摘稿卷三

﹝明﹞周瑛撰

○記

溫明堂記

予知廣徳州旣三月婦吳氏夜夢過於祠堂之下見先祖困翁在座婦瞻拜成禮翁問曰瑛何在曰在堂翁曰此二大字可付瑛此甚善婦展視之乃玉鏡字也夙興婦述以告予予曰此宗廟神靈有以告我矣夫玉欲吾溫也鏡欲吾明也使吾溫以接人明以處事玆固所謂甚善者乎婦曰子於溫明何如曰吾接人未嘗爲悻悻容然嫉惡太甚見不善則怒怒則疾言遽色而不自知此有害於溫處事未嘗挾私心然毎別白是非或參以已見時於民情物理容有未合此有害於明婦曰溫不足而人惡之明不足而人怨之惡且怨禍所集也子其愼之予曰气平則貎溫心虛則理明自今以往吾當養吾气而使之平庶不害於溫廓吾心而使之虛庶不害於明不然是予勇於悖祖訓而貪禍於州之人也因以溫明扁吾堂且記其事以自警

考功司題署記

成化甲午冬瑛奉州政入吏部以聽黜陟時考功長佐吏若楊君宗器陳君朝用閻君光甫邵君日昭皆舊識也初相見言不及私及考課畢乃進予言曰眾於考功署共扁曰居敬窮理予爲向裏之學幸有以告我予謝以不敏諸君固請予曰吏部爲六曹之統而考功乃吏部之要司也易稱否泰由於君子小人之進退蓋內君子外小人爲泰外君子內小人爲否考功定黜陟乃君子小人進退之門也惟居敬則心常惺惺始可以窮理惟窮理則君子小人決擇精審而不至於混淆昔有宋諸君不足以成三代之治而追議之者皆致憾於秉軸諸君子也然則考功署扁曰居敬窮理知所本哉諸君皆曰周君言是也請書於是以聴羣吏以禆庶政以佐於邦治而觀厥成功扁作於諸君入署之始記作於擬獻績入部之始

王修撰墓記

去廣徳城西五里許王修撰墓在焉修撰故臺州人姓王氏名叔英字原采仕建文朝爲文字官素有气節未幾文皇帝南巡原采募丁壯廣徳後自經死死時嘗自爲贊曰生旣已矣未有補於當時死固徒然庻無慚於來世又賦詩曰人生穹壤間忠孝貴克全嗟予事君父自省多過愆有志未及竟奇疾忽見纒肥甘空在案對之不能咽意者造化神有命歸九泉嘗念夷與齊餓死首陽巓周粟豈不佳所見良獨偏髙蹤邈難繼偶爾無足傳千秋史臣筆愼勿稱希賢尋有詔治姦黨其二女赴井死其妻系獄死人爲上其所賦詩上曰彼食其祿自盡其心耳乃置不問初原采將死以書抵祠山道士盛希年曰可葬我祠山之麓希年卒收葬之蓋原采同希年臺州人故托以後事正統中少師楊公士奇始題其墓曰嗚呼故翰林修撰王公原采之墓又爲文以祭之曰嗚呼先生之學聖賢是師先生之行綱常是持先生之心金石其貞先生之志霜雪其明浩浩歸全乘雲翩翩我懷先生崇山長川桐川之藏旣固且深遙致觴奠神其來歆蓋原采嘗薦士奇建文朝事定故及此原采死無後墳墓鞠爲丘莽所可識別者僅有楊公之碑而已瑛爲進士時嘗聞其事於其鄕縉紳及官玆土乃以特羊祭於墓訪諸故老得其遺事爲詳云原采入廣徳未久車駕渡江羣臣出走原采募丁壯畨上遇兵部尙書齊泰來奔遂潰歸原采死時年未四十蓋其見義之明殺身之勇處事之不亂殆由素養非若一時忙廹失據計出無聊自經於溝瀆者之比也困念其行義之篤固有聖朝所不諱者乃爲修治其墓並述其事以告後之人或議曰天命已定人心已歸子表章先朝舊臣非罪耶瑛曰凡忠臣義士皆各爲其主耳原采仕建文朝故忠於建文若仕太宗朝則忠於太宗也必矣況兩朝天下皆太祖髙皇帝所經營之天下兩朝臣子皆髙皇帝所培養之人物也辟如天地分爲四時凡禽鳥應候而鳴者𨿽有春秋之異要皆造化中物未可捨此而取彼也議者謝曰子言是也麗牲有石其鑱諸

醫隠記

凡仕與隠要皆有所挾無所挾則易動易動均之爲喪己矣成化辛卯予知廣徳州念醫學無傳乃開藥局以延醫師以訓子弟將以濟夫州之夭札者余姚呂克正挾其所有以來予問之克正曰醫之道大矣難以口舌爭請以州諭夫子之爲州也創制立法以明治體所以正綱紀也選材任能分理庻務所以備佐使也以醫言之脈譬則紀綱也藥譬則用人也故吾爲醫不先視病而先視脈蓋脈有陰陽其行有紀度手三陰自髒走之手手三陽自手走之顚足三陰自顚走之足足三陽自足走之腹陽脈有六而其綱曰督督起於下極之兪循脊裏上至風府入屬於腦會於顚終於額中陰脈有六而其綱曰壬壬起於中極之下循腹裏上至關元衝於咽喉是八脈者醫經有成說矣吾晝焉而考之夜焉而思之或按其井而知其所出或指其榮而知其所流或審其兪而知其所注或察其經而知其所行或究其合而知其所入故五臟病吾審諸陽脈五腑病吾審諸陰脈臟腑皆病吾於陰陽脈交審焉或攻其表或攻其裏或治其上或治其下抗者抑之沈者舉之數者緩之遲者疾之不實實不虛虛不損不足不補有餘故吾之視病也固非泛然無所指也其治病也亦非妄投以劑而姑以試人也竊怪世之爲醫者往往不先視脈而先視病脈病矣而身無恙彼詫於眾曰是可以無醫一朝病作而身斃悲夫予曰子之說其醫國之道乎夫治國者必先正紀綱以立基本然後擇賢材以備佐使故社稷奠安天下無事所謂脈病而身無恙者其宋元之季世乎所謂一朝病作而身斃其航海而南委城而北者乎甚矣子之說醫國之道也子盍不仕吾且薦子矣克正曰楩楠欝森斧斤聚矣犧牲文繡湯鑊具矣吾利吾鄕吾何有於仕乎乃東棹帆以去予曰是隠者也彼蓋有所挾矣

雪樓記

錫山陳君朝用家毀於火乃起瓦礫而棟宇之復閣於重檐臨於闤閈旣成天大雪中外晃白君隠幾啞然曰是所謂雪樓者耶遂以雪樓名其堂且以自號他日君官吏部予有廣徳之命旣領符南君諉予記之予曰是樓非一木所就也蓋大者爲棟小者爲桷修者爲梁短者爲欂正枅斜栱橫楣直楔眾羙咸具而樓成焉若夫雪者則斯樓一時之奇觀耳方其雪時天地無聲禽鳥絕迹拂幌沾帷灑垣侵璧窪者以平緇者以白縱目而觀萬里一色然則樓得雪而益奇哉夫樓髙也雪白也髙則易撓白則易湼髙而不撓其眾美具乎白而不湼其剛气足乎君所以名樓及所以自號而人所以望君者其不以是耶或曰元程巨夫嘗以雪樓自號君蓋有慕於巨夫而云也予曰巨夫受知世祖嘗以文學名世矣然而淸髙潔白之操予未之許也方元兵南下巨夫投建昌其季父飛卿者攝建昌守謀舉城以降巨夫不能出一言以救正之方且爲質於元取羙官焉是可謂髙而不撓白而不湼者乎君號雪樓未必有企於巨夫而云也𨿽然予將諗之他日泛吳江抵錫山登於雪樓之上君必有以告我當相與陳君臣之道而極論之

放鹿記

成化甲午夏予臨州堂以聽政暑甚舎堂而門門聽察近有噪於野者問之曰逐鹿耳頃而州人執鹿母來獻繼又執鹿子來獻蓋野人逐鹿鹿窮奔入城州人因並執之也鹿被縶在地倔起復僕跌蹼不止州人曰是可飲之酒乃取酒飲之鹿得酒醉皆伏不動有讀本艸者曰是可以補羸益弱於兩角間取血飲之尢效因勸予殺鹿予曰若誠愛我矣然予有所不忍也此鹿所謂窮獸也獸窮投人將以逃生也知其逃生而又殺之仁者不爲也州治後有廣園命畜之園鹿母子得以遨嬉它日其母爲犬所斃其子日嘠嘠而鳴若有思焉者予悲之秋七月予有事建平縣道過白茅山見是山南入於廣野北枕於洄溪泉甘而艸肥形髙而勢阻以爲鹿處是山得其所哉乃系鹿頸以鐵牌刻其上曰捕者有罰告者有賞引於白茅山而放之嗟夫予放是鹿哀其窮也且憫其母思有以活其子不知夫操弓挾矢者亦同予心乎否也然惻隠之心人皆有之又安知夫人之不同予心也使人皆同予心鹿其免哉因爲之記

知恩堂記

邵君日昭領鄕書入試春官擢進士第又以才羙聞於天官卿氏拜吏部考功司主事考功吏部要司也凡官於是者實操黜陟幽明之典以臨百僚日昭乃曰是父鞠我師教我君擢用我此恩不可忘也因以知恩名其堂而諉予記之於戲君父師之恩大矣是固不可以不知也知之又不可不思所以爲報也吾嘗稽諸古矣昔晉武公伐翼殺哀侯止其大夫欒成以無死成謝曰民生於三事之如一惟其所在則致死焉是致死者其報君父師之道乎日昭讀古書思服古人之道且以知恩名其堂則於事君事父事師固有不愛其死者矣若夫敬恭職業愛奉顏色周旋函丈三擲杯而無慍者皆未足爲日昭言也日昭宜興人世居雙塘裏堂作於某年月日成於某年月日而知恩次第則日昭有別錄云

怪石記

予嘗得石髙尺許怪奇特甚旣閱歲墮地以毀予惜之因記其狀石出寜國府山洞中水土滴積而成其崔嵬而下覆者爲巖巖下窈深而不可測者爲洞洞前有穹而入者爲門其後蔽虧以通乎明者爲竇其上聳者爲峯下夷者爲阪中闕者爲厓兩厓之間虛而有容者爲谷其尢怪者有巾服須眉全具如老人者有昂首岐角如臥鹿者有隤背如龜而穴處者有引首如蛇而欲出者有警而革如鳥欲下者一屬目之頃百怪咸集因爲盆池以處之石燥外虛中得水滲濕而上如吸引然乃植花卉竹木不數日生意蔚然如栽培經歲月云者吁石怪奇至此可謂極矣而卒毀者豈天惡之耶天誠惡夫怪奇則持正守常者可無事矣因爲之記

抄衍極記

衍極五篇元延佑中莆鄭子經氏所著至治中同邑劉能靜氏所注釋其書雜考古今書法而求其所謂中者泰定初龍溪知縣趙敬叔嘗梓行於其邑中矣今刻本已不可見江西吳聘君與弼得抄本令門生饒燁軰錄之訛謬頗多上饒婁克貞學於聘君之門初請弗與固請乃得之成化辛卯婁君遊南京與予論古人問學不輕授受談及張長史授顏魯公鍾書十二法因出以示予予觀未終版輙收去時行人司副周近仁方購異書予以告近仁近仁固請以歸期以達旦奉復周君因觧釋原帙羣手抄錄中間轉益訛謬此本就周君得之其卷帙仍舊但後序並附錄移置卷末此其少異耳始予年四十乃學書苦無師承所及見者姜氏﹝夔﹞書譜李氏﹝溥光﹞書法趙氏﹝撝謙﹞學範陶氏﹝九成﹞書史會要及翰苑菁華諸書然反復推尋未得要領意者羲獻微論或藏山陰會稽諸故家而愽學舊識或有能誦其法於千載之下者往往訪而未得詎意正言奇論出自故鄕而他郡愽識顧先得之此予微不足於克貞之獨善而有感於近仁之多能使予得以出於徑途之迷也

蓮溪書屋記

蔡君仲韶讀書蓮溪之上因名其屋曰蓮溪書屋蓋思所以世其業也蔡氏爲豫章巨族世居丰城丰城諸蔡數百家門閭相向成市號南街仲韶祖以宋嘉佑二年徙蓮溪蓮溪四分南街族之一然而詩禮之澤至今未衰也仲韶蚤喪父能刻苦爲學自立於其鄕以亢於其宗予知廣徳時仲韶自豫章來州大姓王氏胡氏交致之以訓其家子弟仲韶撰長書來謁予方念是州學校廢弛人材放落文事不興凡能助予化理者皆禮遇之以故仲韶嘗往返予門間嘗問經義予亦不之辭焉歲癸卯仲韶謁予南都予方與繕部吳君守愚謀欲得師以教諸子因館榖仲韶吳君所他日民部郎中韓君文亮王君信之吳君文瓉員外郎達君仕弘主事王君徳安車君明理皆相繼遣子以來諸子有畱者有去者仲韶於來者不之拒去者不之追茍畱在門者其業皆可觀也今者歲雲暮矣仲韶其將尋舊業乎予聞讀書將以窮理也將以修行也將以濟時也讀書而不窮理自愚也窮理而不修行自誣也可以仕而不仕絕物也不可以仕而仕狥物也自愚非智也自誣非實也絕物非仁也狥物非義也凡此皆非所以讀書也仲韶往矣溪山如昨書屋無恙吾他日於豫章見有智而通行而立審時而爲進止者其仲韶乎姑記其屋以俟之

西園記

成化庚子冬予以廣徳知州遷南京禮部郎中明年春抵官買屋獅子橋西屋去官路逺而左右人家皆部處如展兩翼然禦溝水自前來注之繞吾屋轉而北去予以其地邃深因治堂以靜虛名旣數月予步自靜虛堂入廢園以觀禦溝之流語從者曰此可以爲吾西園矣乃具畚鍤鋤荒穢出瓦礫實坎窞因窪爲池臨流爲磯經其地以爲畦雜植菘韮蔥芥諸蔬其不可畦者則植竹木沿堤植栁栁下植槿植葵以及諸刺木宜爲籬者水首尾爲柵柵下爲小門以時啟閉已乃開徑入竹間結茅爲亭以臨夫池池中植蓮上爲土臺以植花因命其園曰西園亭曰此君亭臺曰畱春臺磯曰滄浪磯灣曰淸泠灣毎春夏水長江潮且入上下相灌注成巨浸加以樹木扶疏蔭覆前後而春纎秋芳濯濯可掬白日坐其中如入深山巨林而不知身在闤闠中予旣得園之勝因記用功次第與夫命名所以異者

小山記

予旣治西園而刑部談君綱工部吳君昭錦衣衛鎭撫尹君臯及隆平侯張公佑皆遺予以怪石予嘗讀晦翁集見翁汲淸泉漬奇石置壚燻其後以成江山云物之趣竊謂翁於山水之癖最深也因除地此君亭北取所得石而跂累之虛其中以受水穴其下以通煙注水焚香則瀑飛煙布𨿽平居不出戶庭而林巒景物之勝皆映帶幾席上矣因擇其有名者各賦小詩以攄幽思客有同予癖者皆從而和之予無事時取所得詩置諸左右瓦盆濁酒按節而歌之𨿽秦人擊築趙人起舞亦自以爲不以彼易此也季弟敬叔曰此無定主兄何樂之深也予曰天壤間凡可樂者何限而亦何有定主吾於介然之頃而有得焉則其中之甚適有非言語所可諭者方其樂時吾將合四海以同歸又何私焉

重修儀眞磚廠記

儀眞有磚廠南京工部主之廠有治事堂歷歲旣久旁穿上漏其餘子捨亦漸就傾圯加以獻議者謂江南諸窯冶並作可大得磚於是舊廠隘不能容磚磚漫積民間榖菽地民納賦如故不得食成化壬寅開化施君勉仁以南京工部主事來始視事見是堂風雨不支嘆曰是不可不爲也及廉得磚所置地皆民產又曰是不忍爲也時孝感張公以都禦史巡撫淮揚得專制境內君言狀公報曰聽廠自爲計君念民有訟於官罪得贖乃以贖法處分是事於是民雜出竹木磚瓦灰石麻鐡粟米夫役以聽乃建正堂一儀門一書房一因其舊而新之則左右廂各一寢室一外門一又視民間有旁隙地其在廠之東者二可置磚三百萬在廠之西者一可置磚二百萬皆以贖法購得之於是治事有堂燕處有室磚入於廠者不漫積民間地凡此皆關於廠政之大者君又以其餘力去廠門北三百步建亭於河之漘以迎使客以聮艫舳效陶公領荊州事扁曰運甓又東去治事堂三十步結茅爲亭下臨深池上臨廣園而大江諸形勝可盡覧而得扁曰望亭此𨿽在所後然記謂張而不弛文武不能此又君所以弛也予聞器大者有深容力大者有重荷君以進士起家於筮仕之初卽知重政卹民如此使他日當大任臨大事其所施爲又何如耶予又聞君於財計所入收掌有人給領有籍日但稽其入出盈縮以督其成功而已此尢見君慮事之審操已之愼而凡建功立業者所當取法云始事以某年月日告成以某月日其所購地及所置什物則皆備勒諸碑陰雲

續騷亭記

騷何爲而作也古者詩言志歌永言而騷詩之變也其趣逺其聲希徘徊曲折而求以達其志焉者也屈宋至矣西漢而下其侈辭乎先族兄諱瑩字次玉號鶴洲主人少有文名天順成化間握符臨汝以寛得民而章甫逢掖士多從之遊平生著述頗冨而臨汝人所刻郡齋新稿特其見於作郡者耳初爲南京工部主事時與蘇人劉君昌同官昌字欽謨號椶園先生愽學髙才與鶴洲兄相友善每公暇輙相與冩騷爲樂劉君曰朝冩騷兮亭中暮冩騷兮亭中騷兮冩兮古人與同以日以月兮以泄予衷兄和之曰朝寫騷兮亭中暮寫騷兮亭中騷兮寫兮伊誰與同攄賈之思兮揆原之衷兄少愛瑛嘗屬瑛修文以紹述家學瑛謝以不敏成化甲辰予重握符臨汝因讀騷辭而續和之曰朝寫騷兮亭中暮寫騷兮亭中騷兮冩兮兄弟與同釀太和以爲府兮抱眀月以爲衷士人陳嘉謀見而謂曰騷久絕響今倡而和和而續其爲楚辭添後語乎予曰不敢也椶園鶴洲皆作者而予識趣凢近聲韻俚俗安敢自附於爲騷蓋亦言其志焉而已予聞太和養萬物而物無不養明月照萬物而物無不照枯根之腐萌蘗弗生焉覆缶之下月光不照焉蓋太和能爲養而不能養於所不養明月能爲照而不能照於所不照能爲養者公於爲和也其有不養者物取之也太和無容心焉能爲照者公於爲明也其有不照者物取之也月無容心焉無容心卽所謂虛也虛者天之道也予少爲學見人急恩讎快私念心竊薄之及爲郡以虛視之而已以虛爲郡宜乎物我合一恩怨兩忘其有不然者習爲虛而未盡所以虛也敢不自省乎嘉謀作而曰騷云乎哉吾乃今而知夫子之志也請備書之予初到官嘗節縮稍入爲讀書屋於私第西南偏旣又爲小屋以庋書及因地之窪而池之以滌筆硯創畫多時名號未備至是題書屋爲臨汝書院池曰浴云池攺小屋爲續騷亭而備書倡和之語於亭之南楣以待夫同志者昔子夏曰百工居肆以成其事君子學以致其道又曰仕而優則學學而優則仕後之君子必不以予爲無事而勤民云

洗心亭記

姚江之上有華氏世以讀書聞華氏佳子弟曰福福字廷禧少讀易乃取易大傳語名其亭曰洗心成化甲辰舉進士丙午出知臨川縣臨川撫屬邑也予時爲撫長吏廷禧每以政事相咨稟道術相訪問有相成之義焉明年丁未予攺郡鎭逺因請記其所謂洗心亭者嗟夫自九師說興而易道以晦學者遂不識心亦孰知所以洗夫心哉夫易天道也其有迹可見者曰蓍曰卦曰爻蓋圓而神者蓍之徳也方以知者卦之徳也易以貞者六爻之義也此三者潔淨精微之至也聖人以此洗心退藏於宻蓋寂焉而莫窺其有感焉而莫測其用隠之至也學者要必先有以探陰陽之蘊通神明之徳窺見天下之至隠以其潔淨精微之教洗吾穢濁雜亂之私然後用神以合蓍用知以合卦用易以貞以合六爻之變而於天道無不合矣是知聖人所謂洗心者不待洗而洗也學者洗心要必有以洗之而天道乃得也華君勉乎哉三古四聖之心其緒微矣王輔嗣韓康伯軰岐天人而兩之而以茫昧荒忽談易遂使經生學子無所依據以爲所自入之地識者恨之程子曰體用一源顯微無間朱子曰用應始有體該本無吁至矣微程朱氏吾誰與歸亭在華氏居第之左偏髙若干廣若干無雕刻藻繪之餙作於某年月日成於某年月日記作於予攺郡之明年三月二十有八日

石崖書室記

成化甲辰予自南京禮部郎中出守撫州丁未攺鎭逺鎭逺在古荒服之外是爲蠻獠出沒之衝蓋夷郡也予來旣治邸捨以居乃別作室於石崖之上以爲讀書所讀書而別作室以圖靜也作室而依石厓據形勝也室前跂石而臺之題曰讀騷臺懷古也臺左鑿厓石以登曰云根嶺書僻也石厓書室總據形勝而臺與嶺皆書室所有也居夷作事囏故規制皆就簡室爲崇僅盈丈修視崇尺有二廣倍於崇加尺有三臺之崇之修皆與室同廣不及室七尺嶺自平地至臺凡五折其崇與臺等其修視崇倍之夷民寡詞訟平居夷獠受約束木契箭刻不馳皆暇日暇則坐室中讀吾行廚所有書或挾楚騷讀臺上時上下往來於嶺甚適也客問曰子年邁矣尙占畢未己乎予曰天道備於聖人聖人心術寓於書而易詩書禮樂春秋皆書之大者讀書則有以探聖人心術精微之蘊而天道可得以是而立三綱以是而秩五常以是而酬庻務天地所以位萬物所以育皆是物也惡可不讀書客曰騷之爲辭風雅之變也昔人嘗謂醇儒莊士或羞稱之子何以爲騷爲哉予曰騷之辭怨懟激發可議騷之心可與日月爭光也當時懷王不知原矣襄王又不知原矣後世因讀其辭而得其心固有爲原流涕者此予所以深悲之也客曰先生之言有以破予荒哉吾乃今始知室與臺不虛作也客退因取所以立名以鐫於石以樹於臺於嶺復備述其事以記於室

壺中丘壑記

鎭陽有怪石禹貢所不載者弘治庚戌夏季弟敬叔來視予一日入後圃循讀騷臺而東見有礌砢伏莽中者發之皆怪石也告予曰兄癖類桞州性好山水藉此爲山凡諸形勝可不騖逺陵危而得之矣予曰善乃稍稍爲正中峯分左右麓伏者起之滿者虛之對峙者差互之直往者迂廽之於是立者爲峯側者爲厓深者爲洞空者爲谷復取蘭菊竹木分植上下然後歐陽子所謂欝然而深秀者次第而成山成復杵地而窪之覆水其中命曰勺湖予曰此非誣耶季弟曰世固有以小爲大者越人賈汝昜嘗言其郡有祕圖湖僅大如椀此之爲湖孰曰不然復命家僮縳茅爲亭取蔽風雨告予曰昔王龜齡嘗記其第所謂笠亭者此得無近耶他日予登焉見夫所謂山者微尖寸碧掩映林麓宛然如對泰山華嶽又見夫所謂湖者輕瀾淺波拍滿涯岸恍然如臨震澤洞庭因題曰壺中丘壑進季弟而告之曰夫天下事有實體可據者是謂之眞無實體可據者是謂之幻世有以幻爲眞者亦有以眞爲幻者以眞爲幻此妙識也妙識入於無故不有其有以幻爲眞此俗識也俗識膠於有故不知夫所謂無者然此二者爲說皆非也是蓋有所纒繞彊自排遣耳君子則不然君子之於天下也不離物以自髙不嬰物以自病以天下之理應天下之事其中廓如也季弟作曰因丘壑之談而得處世之說請書以爲記

貴藩重修後堂記

古者國君居室之制其前曰路寢其後曰燕寢路寢公也治事之所也燕寢私也退休之所也今制官府有前堂其古之路寢耶有後堂其古之燕寢耶作前堂以治事所以致勞也作後堂以退休所以就逸也一勞一逸古之制也我太祖髙皇帝統一寰宇建十三布政司分理天下事其軍馬其財賦其刑辟各置大僚以掌之勢相頡頏而不相下所以矯前代方鎭尾大不掉之獘而躋天下於乂寕之域也貴州本夷部髙皇帝時以宣慰使田氏分領其地永樂十一年田氏違命治兵相攻無臣子禮文皇帝惡之削其官乃籍其家建布政司以僃一藩之制初諸宣慰頗暴慢無禮至是皆俯首帖服惴惴不敢動百年來諸賢良相繼爲治其政漸敷其俗漸移官府次捨以漸修理弘治六年吳興張公廉由貴州按察使擢本司左布政使一日徘徊廊署顧參政劉君肅參議韓君鏞陳君奐謂曰吾藩財賦人民視中州諸藩不及三之一然而掎角形勢控制苗獠以通西南朝貢道路其地至要也今前堂如制而後堂隘獘殊甚其何以集謀議廣忠益而合籌策之公又何以布筵席舉觴酌而伸燕好之私某不敏願相與圗之諸君皆曰魯叔孫婼訟於晉所館𨿽一日猶修葺其墻屋及去如始至焉今吾人實官於此而衙宇不治宜如公所言者時方聚兵境內以討都勻諸夷公念使司財賦所出朝檄暮輸不暇以爲旣而羣凶授首境土廓淸公喜曰乃今可以有爲矣因以其事告於撫按諸公皆曰宜如制公乃約稍入而節縮之取彼與此計工授程陶土爲瓦煆石爲灰取棟梁榱桷於羣木所宜建後堂若干楹東西廂若干當庭之中而屋之以通前後往來又若干楹後堂之廣與前堂稱髙視前堂爲不及而修過之其制雅雅言言坐以談公列以序私無不可者初居民十數家漫入省垣與羣吏雜處公曰民與吏淆姦慝曷去乃授之直俾擇便地以居卽其處爲左右二參政廨舎又分其餘以爲吏舎至是以堂言之則前後之制備以居處言之則內外之分嚴公又命築長垣環繞於司如古所謂牙城爲者其垣下甃石上覆以瓦髙厚長大牢不可拔經始於弘治七年夏五月告成於是歲秋八月凡縻白金若干兩粟若干石邦人皆若不知公有所爲焉者旣落成眾謂古人興作皆有所表志況此工最巨惡可以無述乃走使蜀藩屬瑛紀其事始瑛待罪鎭逺府於公爲屬眞各有過吾郡者談方今人物謂公威而不暴明而不察簡而不煩有古人風度則其所抱負深矣抱負深者則發泄大然則今之事業其昔日之素蘊耶探公所有而推之厥施未艾也豈但制一藩而已哉請以是刻諸石用以紀前緒且以卜後勲

教諭黃先生祠堂記

君子居官而人愛之旣去而人思之思之不置又從而屍祝之吁此可以觀徳矣予參知蜀藩政事因巡歷下邑見廣元縣有教諭黃先生祠竊欣慕焉先生姓黃氏名韺字聲叔同予興化府莆田縣人先生兄龍官戶部主事兄子綸官順徳府教授今孫顒登進士第爲戶部主事先生講學家庭兄弟叔侄自相師友宣徳中以明經薦授本府仙遊縣學訓導丁內外囏更無錫麗水靑田三縣學訓導天順中以教有成績升廣元縣儒學教諭廣元爲蜀北鄙軍士荷戈而立編民鮮少學久廢師生倚席不講先生來以義倡率廣元人士廣元人士翕然趍之乃相與修學舎建文廟塑聖賢像每日衣冠坐堂上呼諸生使前授以經書背誦覆講如法其教舉子業務識體裁不剽竊陳腐如所謂活套爲者諸生苦貧無資以爲學先生曰汝第爲學吾當思以給汝乃察其貧甚者解衣推食以授之諸生至爲泣下其或恃財怙勢不循軌度則嚴呵之呵之不從施以朴教務從善乃止故廣元人樂從先生之教而畏先生之嚴明及其久也而心安之皆曰先生眞愛我者矣先生旣歸諸生指其所修廟學曰此先生之遺緒也其可忘乎見所攺課程曰此先生之遺澤也又可忘乎乃卽學宮之旁立祠肖像以祀先生焉吁此豈可以力致哉蓋先生學問淵懿勇於爲義而加以至誠故能感人若是其深且久也予所謂君子居官而人愛之思之屍祝之而可以觀徳者先生眞是矣然先生行義不但施於廣元而已嘗聞在仙遊時知縣王彛以白金二百兩寄先生所𨿽愛妾莫之知也彛病死先生呼其子來授之人服先生之義在麗水時浙冦張甚眾以先生有材略推以捍賊先生部署旣定乃諭以忠義眾感激效死皷之而進賊奔北境土以平人服先生之勇其入蜀時與僉事董公應軫同時濟江公船覆呼近岸諸小舟莫肯前先生曰是欲得財耳乃自取囊中金分授之眾乃亂流而渡董公獲免人服先生之仁且知處事之變凡此予聞諸先生之孫顒而熟焉者先生之祠在故學宮之內近學遷而祠毀參議喬公廷儀分守川北道命重立之此見喬公秉彛好徳之心亦廣元人愛先生之未己也瑛旣備書先生教廣元事復以其平生行義而類書之使廣元人並刻於室中他日讀者必有感慕興起願爲先生之所爲者矣是爲記

揚子云書院記

蜀讀書稱揚子雲氏子云鄭夾漈通誌謂蜀成都人班固漢書謂郫人按子云自序謂其先出周伯僑氏食菜於晉河汾號楊侯晉六卿爭權逼之乃去晉逃楚家於巫山旣而遡江處巴繼又遡江處岷山之陽曰郫則子云固郫人而成都縣中有洗墨池意其讀書僑寓之所也子云仕漢當成哀平間官不過爲郎其學師承未有所考或謂參摹四方渾天之事得諸嚴君平未知是否其所著書有太玄法言訓纂州箴解嘲及有反騷廣騷畔牢愁甘泉河東較獵長楊等賦子云沒後法言盛行於漢其太玄至宋司馬公始爲之注外此未有好之者皇明繼宋而興以儒術治天下其教學者以易書詩春秋禮樂爲宗以語孟庸學爲要以濓洛闗閩諸論說爲羽翼若太玄經等皆不列於學官故揚氏之學益微子云於西土豪傑之士也漢武帝好辭賦司馬相如軰挾其所業以進大見寵幸子云初𨿽有所慕羨終覺其非是乃退而自守寂寞淸靜畱心太玄以成一家學可謂髙出等夷矣惜其擇義不精失身所事綱目以爲貶君子𨿽重加愛護而終不能掩其失也予每見韓昌黎氏以孟軻楊雄荀卿並稱間又曰孟氏醇乎醇荀與楊大醇而小疵則楊氏之學當在孟氏下與荀氏並駕至於司馬相如軰則非所論也子云沒千餘載郫人張伯明氏爲作書院於郫書院前爲堂堂左右爲夾室夾室之南爲廡廡南爲門堂之北爲樓樓制髙亢弘敞每開軒四望則岷嶓諸山左右環繞而汶江前水交流其中而子云所著益州箴歷歷可考旣又多購書庋置樓上將使其族與其鄕子弟講習讀誦遡子云舊緒仄諸醇而益大之其用心良厚矣張氏在郫爲族最蕃先白河南徙郫至伯明委身蜀王府爲承奉正王以其忠誠呼曰宋景故又別稱宋景平日樂爲義事𨿽費巨萬無靳惜意如宋潛溪謫死於蜀乃以其所營壽藏處潛溪秦李冰鑿離■﹝崔上十下﹞引江水內注其經於郫𨿽資灌漑未免病涉乃伐石爲梁極其壯麗行者稱便至是復作子云書院其表章先賢之心勸率後學之意至矣予在蜀時嘗識伯明及奔母喪東歸伯明遣人來索記因述予所見幷爲之書

莆城辟郡學記

莆城中有梅峯焉梅峯東翥如鳯凰展翼形郡學在其下考前志宋咸平二年始建郡學其地天子所予而學則邑人方儀陳詡相與出私錢爲之爲之不足乃請官錢以益之也自宋歷元以及我明累政君子屢加修治間亦嘗攺作矣然而去宮墻不尋咫居民累數百家聫薨接棟不見首尾君子恆病其阻閡阨塞欲撤去而不可得者弘治乙丑進賢饒公榶爲禦史來按閩前是宜興杭公濟爲按察副使來提學又前是南陵陳公效來爲莆郡守禦史主治提學主教郡守兼承治教而致之民是數公者陽噓陰吸化軸轉移人曰宋咸平已亥建學至是五百有餘歲矣學運其當興乎我明正統乙丑修學至是六十甲子數周矣學事其伊始乎乃者丙寅歲是爲正徳初元禦史按莆旣謁文廟退升明倫堂聽講已乃徘徊顧瞻若欲有所修治焉者及出門顧謂太守曰莆以科甲文章名天下而學宮前僅容旋馬此非所當治耶幸爲我圖之太守退與通守汪侯鳯朝節推沈侯欽謀盡買學前地二侯曰此善政也宜決成之又曰是地軍民雜處屋在民者府平其直屋在軍者衛平其直太守曰善乃謀衛帥丁侯賢丁侯忻然以從相與處分定乃圖上方略於禦史於提學禦史提學交報曰可命下軍民以得價平爭拆屋他徙以其地歸之學舊時訓導衙舎與民居錯至是並撤之共得地六畝一分七釐其縱也東爲修二十丈有六尺西爲修一十四丈有七尺其衡也南爲廣三十丈北爲廣二十七丈有九尺乃繚以周垣中爲垣而亙之以分南北北爲明堂如其衡之廣縱六廣之一兩端爲綽楔以通往來用宋舊扁東曰達材西曰成徳南爲齋房二十有六間爲廳十有二爲穿堂四前有院落後有蔬圃以處諸生之治行業者卻立而望之壺山前峙天馬西列榖城五侯諸山自東暗拱之形勝之佳前此未有也始事於正徳丙寅八月乙已終事於其年十一月癸酉僅三閱月而功告成焉是役也財不取於官帑力不起於丁夫地價木價工價太守皆取裁於禦史區畫用之可謂善於建功立業者矣其它若汪侯之提督沈侯之贊襄知縣周侯廣之維持文學椽夏君鐖趙君階戴君檟相與周旋不怠至於府檄義官曽崇賢監護屬功曲盡其道衛檄知事楊文千戶叚志賢平定屋價予奪得中皆可書也夫以數百年之事功而成於一旦十數人之集事同出於一心誰之力也禦史之力也人謂事闗於气運果然哉太守將紀功所自而徵記於瑛瑛旣直書之矣竊謂學校由气運而興則人材當應气運而出願我人士學宗孔孟業式伊周以此酬禦史作興我學校之意以此副提學教養我人士之意幸甚是爲記

重修蔡忠惠祠記

出莆城南三里許爲蔡宅有忠惠祠焉忠惠名襄字君謨宋端明殿學士考宋史及郡縣誌皆謂公仙遊人豈後徙居莆田故此有公宅歟歲久宅廢弛漸入人家而祠亦傾倚不立明成化初都禦史滕公昭行部過城南見路左廢祠有蔡忠惠字問曰豈作四賢一不肖詩者耶從者曰然公下車瞻拜吁嘻命郡守潘侯本愚重作祠屋三間奉祀惟謹弘治七年今郡守王侯弼以爲祠隘不足以稱神棲乃拓而大之作正堂三間髙若干廣若干修若干復作寢堂三間髙廣修殺之旁翼以兩房又殺之近祠有茘枝龍眼園王守曰此故蔡宅地宜贖之以益歲供於是郡人禦史林君誠之子近龍通判陳君瓉之子鉞各持劵以來曰蔡忠惠後學典型也公崇祠以祀之近龍請割地六分鉞請割地三分並所有樹木入於祠堂庶仰承公敬事先賢之意與直皆辭焉王守曰賢哉二生也可與共爲義矣祠成王守率僚屬饗諸其室牲丰酒馨禮儀明備鄕人來觀皆相與嘆曰忠惠沒數百年今廟貎如是人固不可不知所以樹立也考公傳公舉進士調西京畱守推官時範仲淹權知開封府以言事侵宰相去國余靖論救之尹洙請與同貶司諌髙若訥獨以仲淹爲當黜歐陽修以其不知恥移書責之由是三人者皆坐譴公作四賢一不肖詩都人爭相傳冩契丹使市歸張諸幽州別館慶曆中知諌院直气凜凜凡所言皆切中時獘匡益甚多以母老求知福州開古塘漑民田奏減五代丁口稅之半入修起居注救唐介得貶近地進知制誥三禦史論梁適觧軄公不艸制遷龍圖閣學士知開封府開封京郡吏緣爲姦公摘伏如神吏不能欺以樞密直學士再知福州禮聘郡士周希孟陳烈陳襄鄭穆等以經學誨諸生禁郡人不得破產飯僧以供喪繼知泉州架海爲梁長三百六十丈又植松七百里以蔭行道之人召爲翰林學士權三司使較天下盈虛出入以制國用其姦獘剗剔殆盡綱紀纎悉可法英宗不豫皇太子立人謂公有間言公不安求外拜端明殿學士出知杭州丁毋憂去尋卒贈吏部侍郎淳熈中賜謚忠惠其爲文章也詩辭淸粹淵永制誥醇正典重至於序記諸作往往雅馴多變化不襲舊作讀之有意味蓋公在當時以善書名天下故文有所掩也於戱士生於世气節足以動縉紳勲業足以被黎庶文章足以軌範後人則屍祝於其鄕也冝矣丙辰歲予抱憂家居公十四世孫宗計曰郡守加惠我先人至矣而二公子髙義亦不可忘也若不有所紀識恐後世湮沒無稽乃具其事本末以來且錄公文爲贄予曰是固所當記矣因諦書之且書公事使郡人有所考覧以爲勸云

翠渠摘稿卷三

●欽定四庫全書

翠渠摘稿卷四

﹝明﹞周瑛撰

○銘

楷木笏銘

予爲進士時人遺予以楷木笏且告曰此孔林遺植也其理赤其節宻可以直拄不可以橫擊也及爲知州官五品笏用牙予以楷木之訓不可違也乃函以入州制之銘曰

孔林遺植千八百歲直擊則堅橫擊則碎凡我君子靖共爾位視斯式斯庶幾無愧

屏風銘

廣徳州公署後有屏風焉黝外素中予題其前曰視民如傷復制之銘以自警銘曰

損上益下是謂之益損下益上是謂之賊彼損下者見利而甘搗骨椎脂一何其饞惟彼損上貞固自守謂他人肉敢入予口損下旣多人莫予何神明惡之時或見呵君子損上固無所爲心公理得庶幾無愧二者之間其幾至微取舎向背天不可欺巽言於前法言於後汝茍違之又將誰咎

撫州府正義堂銘

太守私第在羊角山下此爲前門歲久將壓予來易爲廳事扁曰正義堂而制之銘曰

以理處物是謂之義以心徇物是謂之利卓哉董相爲漢儒宗發正義言以破昏蒙我聞求仁惟公爲近惟公之至斯理之盡顧予不敏叨守大邦力綿負重如鼎斯扛事有萬殊精粗巨細載謀載度從心之制獄有五訊絞斬杖笞維明維愼惟罪之宜義所當爲予何敢止禍耶福耶誰其卹彼義所當止予何敢爲愛耶憎耶予其誰知孟言熊掌視魚爲羙我當舎魚熊掌是以又言盜跖與舜異趨我不爲跖而舜與居是非殊途生死異路毋或徘徊竟爾迷誤明有禮樂幽有鬼神出入視玆求仁得仁

洮硯銘

王節判贈予以洮石予謂硯譜洮石色緑此色黃如何王曰固洮石也因治爲硯而制之銘曰

維洮含英維奎降精色幻黃緑五行攸屬不駁而淳不燥而溫惇之琢之久相斯文

瓦瓶銘

予陶瓦爲瓶其制朴雅制之曰

匪銅匪錫孰爲斯器不雕不鏤孰爲斯制枯枝素葩淡藏春意置我茆茨與我心契

木瓜杖銘

園有木瓜樞侄取以制杖按本艸云木瓜爲杖利筋脛銘曰

偏而予正曲而予直子受予鞭策危而爾持顚而爾扶予賴子枝梧

○贊

宋戶部侍郎李公紳遺像贊

宋溧陽李公紳仕髙宗朝爲戶部侍郎遺像至今猶存其裔孫某持入南京禮部謁侍郎李公本公命瑛爲之贊曰

肌膚玉琢色何溫也眉宇春盎气何醇也廟廊佐政官亦尊也云雷構難時方屯也損上益下偉事業之經綸也於戲世代逺矣人物更矣載瞻遺像耿聲光之猶存也

鈍齋先生遺像贊

瑛少受學於鈍齋朱先生深荷教愛先生旣捐館舎其子南京戶部主事愷屬瑛爲眞像贊俯仰疇昔泣下沾襟贊曰

金玉其相惇琢其章業專學精言直行方太山嶷嶷北斗有翼入此裏閭孰敢不式

井庵先生遺像贊

井庵監察禦史林君誠號也君爲禦史時予嘗爲君以數起卦遇井其用爻九三予曰井以利濟爲功九三未及爲用而體已具遇王明而汲則施者受者並受其福也君曰吾諭之矣乃以井庵自號今君已卽世而像存焉謹爲之贊曰

維材爾礱維璞爾斲扼而後騫伏而乃作其登進士也克紹父烈其爲禦史也不負君侂激雷霆之怒不震不懾遭市朝之撻何愧何怍學政修明鹽筴簡約章疏稠疊言論謇諤若夫繳還勅書歸臥林壑白壁無瑕淸風如昨此則公剛斷自許非若常情旅進而旅郤也

韋提學先生畫像贊

先生名斌字尙質淮人也將致事去以畫像屬予爲贊予謹稽輿論而贊之曰

吾持吾剛孰得而摧吾行吾公孰得而回參苓溲勃旣勞於収拾松栢桃李亦愼於栽培蓋所恃者天知所不避者人猜此公行已之大槪也若夫相貎尊嚴衣冠岌嵬𨿽丹靑能肖像其侊佛亦何足以盡其中之所存也哉

畫像自贊

予守廣徳日嘗以事詣姑孰姑孰有繪予像者面部不甚類但衣冠朴野風神拓落全類予醉中因自爲贊曰

勢不可摧利不可媒一見是處如山斯頺知我者謂我自信不知我者謂我執迷不回

○傳

瞿穀子傳

正統末車駕北巡皇太后命太子攝國郕王爲輔而郕王信佞者言遂卽眞繼又信佞者言廢太子而立已子吏科都給事中林聰監察禦史鍾同禮部郎中章綸南京大理寺少卿廖莊皆冒死以諫天下韙之予亦竊加嘆賞然頗惜其後時焉蓋羣公之諫宜在郕王謀卽眞之時卽眞事寢則易儲之事自寢矣時家有鸜鵒圖因隠約其事爲瞿穀子傳以告後之爲諫者貴知幾也傳曰

瞿穀子不知何許人或曰其先嘗仕於少昊氏之世﹝左傳﹞凡爲旋三百六十九苞氏其長也﹝格物論﹞世居濟以北﹝考功記﹞黒衣髙幘性慧而善語所居之室不過峭壁層厓頺然一穴而已魯昭公三年嘗踰濟水公不能用﹝春秋傳及五行志﹞晉桓豁領荊州有參軍愛其辯羅而致之幕下終亦無所委聽﹝幽冥錄﹞唐貞元初四方厭亂與靑烏先生變而服縞或見而異之以爲吉祥彊邀之以獻於天子入關東西行者避路﹝昌黎集﹞自計曰吾其遇乎比至京師天子不尙口辧爲同類者譏侮乃曰吾其行矣吾不行人將臘吾庖人之肆矣遂逸去而以告於九苞氏九苞氏曰子來矣吾得以語子蓋智者能用世不智者爲世用能用世者而世制於我不能用世者而我制於世世制於我者得其幾之謂也我制於世者失其幾之謂也我用世而得其幾則世之從我也如轉丸然故世爲我用我失其幾而彊與世合譬如謀以方軌而走坦塗一起而一僕矣何謂幾蓋善惡已形而未著焉者非至明不足以知此幾非至勇不足以用此幾自古謀人家國未有不知幾而有濟焉者子必勉之瞿穀子起謝曰丈人有以教我矣丈人有以教我矣

○辯

柳子宥蝮蛇辯

柳子家僮得蝮蛇將殺之柳子宥其死而遣之其說以爲蝮蛇爲毒甚非得已緣形役性不可自止且未卽人而人卽彼執而殺之則益暴矣蒙中子曰柳子之見其駁哉夫以蝮蛇爲毒非得已則天地生蝮蛇豈得已乎天地生蝮蛇非得已則人所以治蝮蛇者惡可已乎蓋天地生物气化不齊伸縮盈虛錯綜雜揉故其偏駁乖戾之甚必生而爲毒螫饞噬之物蓋非天地欲生此物也气之所至不得不生之也有聖人者出明大中至正之道凢非天地之得已者皆從而治之若禹鑄鼎而治神姦益烈山澤而治禽獸周公相武王誅紂伐奄而治虎豹犀象之屬是數聖人者豈過用其心哉誠以物害不去民生不安也今夫蝮蛇爲毒嚙艸則艸枯嚙木則木瘁嚙人不死則亦肢體拘攣而不能伸縮其毒甚矣乃歸於气化之偏而可以無殺推是心也設有人焉如古越椒氏生而豺狼之聲長而傷人害物乃委曰气化之偏使然而可以無殺刑政不亦頗乎且天地生萬物人爲貴故王者養萬民亦以人爲主若夫水土之產昆虫艸木鱗介之屬皆惟人之用不可與人論輕重也故先王制刑凡人殺人者其罪死若折一木戮一獸踐踏一螻蟻先王豈罪之乎今以蝮蛇爲未傷人而罪不至死則將俟殺一人而後戮一蝮蛇是視人之命與蝮蛇等也輕重失倫甚矣鳴呼栁子之說行則民姦物怪之害興生人族類之滅久矣予偶讀其文病其見之駁且懼其禍也故不辭夫僣而爲之辯

○題跋

題姜氏雙槐堂

王氏植槐以卜公輔而公輔應姜氏植槐以卜科第而科第應何天人相去之逺而可以責報如是之速耶蓋天人爲理一而已矣人能順理則合乎天矣人能順天則天與之矣故以人責天而天無不應者其幾在此也王氏事載宋史後世能道之矣姜氏今爲廣徳州人其先曰克銘者自四明來分教廣徳州庠遂占藉於州至是四世矣克銘之孫有諱韶者嘗植雙槐於庭祝曰子孫有以科第顯槐其盛乎旣而東一株盛其從子洪果登進士第拜監察禦史未幾西一株復盛其子溥亦登進士第今爲嘉魚縣知縣蓋姜氏在廣徳治產修業後於鄕之人而讀書修行恆先於鄕之人天不言而善應其於姜氏則旣與之矣子孫之興不亦宜乎嗟夫天未嘗有心於爲人也積善降福是福以善取也積惡降禍是禍以惡取也世人不爲善而爲惡及至顚踣而反以怨天可謂不知務矣

題王皆山白雲樵唱後

國初閩中有十才子皆以詩鳴或云皆山卽其派也十才子詩去今未百年皆散落無存而皆山有鳯臺淸嘯艸澤狂歌白雲樵唱凡數種樵唱近存吏部郎中黃君汝明所問多訛舛大司徒黃公見而嘆曰賢哲凋謝聲光猶存吾生長裏中不爲表章何以酬故老因以元稿托汝明編次成集付戶部郎中陳君孟明校正之公將梓行以吾莆林殿元長樂東選部嘗序先生全集矣乃自爲序而命瑛題其後瑛謂閩中舊爲道學淵藪詩辭其緒餘也然詩辭亦道學旁出其抽思造意探玄索微出入造化聮絡萬彚其髙妙處與性命相流通詩所寄非淺淺也聞十才子詩皆祖林膳部子羽而王皆山髙漫士其最髙者夫寶玉在山艸木生輝珠琲在海波光橫發先正詞章流落鄕邦則殘膏剩馥沾漑後人公學愽而才贍官髙而力巨他日愽訪諸作而類集之芟繁摘要取純去駁俾成一家書以訓吾黨小子則閩中詩學又不可謂無師承也

秉耒居士題引

周家開國自耒耜中來考其所以爲教曰勤曰儉曰孝敬而已故豳詩有曰二之日於耜三之日舉趾言其勤也雅曰攘其左右嘗其旨否昭其儉也頌曰烝畀祖妣以洽百禮彰其孝與敬也居士秉耒其有得於此乎有得於此則業廣而用足人和而神孚家道成矣他日形於述作播於詩章後世讀之必以居士爲楷範不但風雅頌有所稱說而已也或曰居士隠者蓋有國者秉鈞居士秉耒將以其所業而忘夫富貴者也果然則予之言又居士立號之補遺也

題長江萬里圖

長江西起巴蜀東盡吳會首尾萬里昔吳晉據此以抗曹操走符堅當時江上戰舸相望也此圖爲錢塘汪孟文所作爲殷氏景禧所藏江水粼粼柯石無恙卽兩厓而觀之見夫騎者步者坐者立者歌者飲者與夫持网罟者操舟楫者及渡水而負薪者樓居而穴處者皆熈熈然無驚虞竄伏態其爲南北混一之時乎其爲海晏河淸萬物各得其所之時乎予少壯時過江上嘗欲溯舟而西登岷山絕頂飲江水之源而吞吐之以觀夫滔滔而逝者之所終始恨未能也殷君生逢太平之世往來江上亦多年矣不知有此意否

題都隠十詠捲後

包君汝調作都隠十詠其時已爲南都主客部主事矣然而以隠名者其志可知也蓋綰簮組而有山林之趣享膏粱而有虀塩之味此爲不攺其素者也不攺其素學之至者也君子蓋深許之焉若謂汝調不事事而以竹木水石自娛則非矣

跋余氏家譜

余氏爲浙東儒家宋末有諱吳者爲江浙儒學提舉宋革命■﹝門外卞內﹞門不食而死聞疊山謝氏嘗稱其爲一代名流提舉九世孫中之修譜守其祖思庵遺囑斷自提舉爲始提舉以下始致詳焉蓋愼之也余氏自提舉以節義名家而子孫若思椿息齊求仁竹泉梅槎諸老皆以儒術繼之故其世益綿而气節詩書之談至今不衰蓋其所以道之者深矣譜以漢表爲式而義例則余君所自立時有取思椿一二則云

跋杏莊私稿

詩未易作亦未易評也世之評詩者如雲裏看月霧中觀花𨿽皆談其淺深終不得其形似廣徳爲東南大州人才放落文事不興近時有馬叔山者吾嘗得其殘篇斷簡於捲牘中喜其淸婉可讀誦醫學典科王文粹嘗遊於其門故其所作詩多祖馬氏近以其杏荘私稿請予評予披閱之花香月影騰於紙札𨿽然詩之道未止於此也勉而深之其至矣乎

跋陳可軒詩集

古者之詩大要以養性情爲本自後世觀之唐詩尙聲律宋詩尙理趣元詩則務爲綺麗以恱人然而今之學詩者喜自元入手豈綺麗之語易於移人而澹白之辭難以造意耶予爲兒時聞吾鄕陳可軒先生能詩今其子會稽教諭華玉刻之學宮𨿽未辧其聲律理趣出入於唐宋間何如要之去元聲逺矣欲養性情者宜於此求之

跋林氏風木圖

韓詩外傳載臯魚子感風木思養其親不可得而繼以槁死於戲悲哉臯魚子之爲心也世人固有享萬鍾九鼎之養而不知思其親者矣若臯魚子之思親則又思之過也林氏之爲此圖其愼知所擇哉

跋陳登千文帖

字心畫也放意則荒取妍則惑故古人作字甚敬永樂間吾閩陳公登工八分小篆用知者薦入爲中書舎人今觀其書不縱奇以入怪不詘意以諧俗遒羙圜勁古意渾然此其用筆本於敬者歟淮北王敬之得此而出示於予予聞王君居官本於敬宜其好有及於此

跋趙子昻墨迹

右書爲遼西賀克恭所藏觀者以爲元集賢學士趙子昻所書予不習趙書未有以辧其果然與否然聞子昻宋秦王徳芳之後世祖初召入或以宋後忌之世祖見其姿色媚麗婉婉如羙婦人遂用之不疑今觀其書政類其爲人烏虖是爲子昻也耶

跋左氏節孝傳予讀後漢書甞手錄列女傳以教諸女中間稱孝行至曹娥而止稱禮節至皇甫規妻而止蓋漢自中興以後僅見此數人今讀涇縣左氏傳累數百言稱其節孝事豈古之所難而今之所易哉𨿽然傳作於陳獻章其所稱述必有稽也果然則古今人心不大相逺而治化淺深可槪見矣

跋宋禦書赤壁賦

右泥金赤壁賦一道有宋禦書圖識或以爲佑陵或以爲思陵或以爲阜陵書皆未可知然而骨肉丰潤神气凝逺譬如幽花修竹生長臺榭中自有一種天然風韻可愛要之爲宮閫書也夫宋自裕陵後國家不可謂無事矣爲帝王者當日讀大學尙書以圖治本顧乃不此之務搗金爲泥書淸奇怪偉之文以爲珍玩此宋之所以不競也

書謝氏惇彛十二會後

黃巖謝氏歲合其族之良爲十二會會以惇彛爲名戒飭存焉君子曰禮興家之本也今觀禮於謝氏而知謝氏所以興也夫人情猶水也非防則泛謝氏能以禮約情防斯固矣況其族多賢凡與會者皆能用命於其長禮其成乎君子觀禮於謝氏而知謝氏所以興也

書晦翁法帖後

晦翁書表裏洞達觀其書令人穢濁消盡翁自言學曹操操曖昧人書法當不至此豈翁學其點畫而自舒其胸中之祕耶玉溪帖瑛過建寜翁九世孫愽士君燉出以示瑛乃摹歸刻諸廣徳學宮此翁眞迹也

跋重刻荔枝譜後

書法自晉至於宋凡二變矣晉尙風韻唐稍收斂而就規矩宋則破格書之而豪縱不拘焉蓋其乘除之勢然也甞觀鄕先正蔡忠惠公書獨與宋人不類結媾精宻神思凝重有石經之遺意豈其心法獨得不爲世俗所推移者乎予愛公書而不得善本此譜其再傳者初公有眞刻爲富家子所得將礱爲墓志鄕人鄭立久見之亟搨以歸而鋟諸梓莆中所傳僅有此耳予知廣徳州友人黃仲昭以畀予予就蘇守丘時雍求良工羙石刻之以教州人云

跋汪教諭家藏先世手卷

醫之爲術自岐黃至於華扁而止文之爲術自韓栁至於歐蘇而止外此而有稱者皆希世之見也洪武中黃巖汪先生信中以醫鳴同邑潘先生貞以文鳴汪之醫能不拘於方而會於意意之所投效輙隨之潘之文其體紆迂曲折其辭渾造澹白初不爲聱牙鉤棘以齟齬人口而極力於爲古者反不之及後八十年爲天順甲申汪曽孫秉淵由淛省發觧來主漳浦縣教事出潘先生貞贈其祖信中文一通先正寥闊之餘兩覩希世之見可謂奇遇矣因書其後以歸之

題梅荘捲後

宣文獻家稱南湖貢氏貢氏封監察禦史伯潤公自號曰梅荘甞賫捲入廣徳索予題予三年未有以復之也歲暮天寒假寐東園書室夢艤舟南湖之上見梅花蔽野中有竹籬茆捨一老人揖予曰江山搖落歲華暮矣吾子何爲乎至此予曰人世無著身處所以欵於長者之居老人指梅花曰子知此乎予曰是爲白而不緇者乎瘠而不腴者乎燁然孤芳灝然古意而不與艸木俱者乎老人曰子盍爲我賦之予曰歲晏溪山蹤迹孤一生心事在西湖髙風古調無人識贏得丹靑作畫圖又曰茆屋短檐白日斜小橋流水見疏花乾坤淸气無人管盡付西湖處士家老人囅然曰子知我矣取酒酌予謀相與共賦之忽雀噪庭樹而夢覺矣予顧從者曰南湖之上有梅野乎曰無之然則適者之夢殆侍禦公所謂梅荘者耶因稍次苐夢中語以復之公報曰梅莊之樂子分我矣

題陳節婦傳後

邵子曰死天下之事易成天下之事難予識古列女傳見諸貞節婦死於其夫者往往有之至於相其夫以保其家而使其後益振則不多見焉今觀泉州陳節婦當盛年時夫旣沒舅姑繼逝夫二弟未髫齓而其孤在𦇤褓方是時節婦一轉足則無李氏矣顧能以貞節自勵塟其夫與舅姑撫夫之二弟至於有成鞠其孤傳於其孫汝嘉竟以科第顯是可謂能成天下之事者矣於虖是豈特婦人女子所當法哉

題張大參廬墓八詠冊

居喪廬墓其禮之過乎廬墓有所歌詠其哀之過乎昔人云喪與其易也寜戚是廬墓亦戚之至也又雲長歌痛於慟哭是歌詠亦痛之至也世之論禮於人往往不求其情而觀其迹不知瞻奉幾筵者或有忘親之心戀慕山林者或有懷親之意嗚呼此瑛觀大參張公廬墓八詠不敢輕致議於其間也

題如此軒

予治廣徳之明年作東園書室旁辟一軒爲棲息之所客有坐軒中者曰居官持已固宜直方然亦宜稍迂廽以順適於上乃有容予曰世固有直道事人而爲人所棄者有枉道事人而爲人所取者然爲人所棄者而天喜之爲人所取者而天厭之一得天一得人輕重何如耶客曰子自信如此其能起乎予曰不能也因題其軒曰如彼則起如此則止寕可如此不可如彼

題徳威堂

予書滿北上節判王君大書徳威字扁於州署予歸而善之且爲之說曰君子爲政有徳則民愛之有威則民畏之然所謂徳非小惠而所謂威非滛刑也亦曰正體統立紀綱徳敷於下而不爲偏頗則民愛之矣定功過明賞罰威行於下而無所茍免則民畏之矣夫徳者公也威者信也公則恩溥信則令行此君子爲政之道也舎此不務則非吾所謂徳威矣

題資善堂屏門

漢董子言觀天人相與之際可畏於虖是誠可畏也蓋其爲報毫髮不爽因推其說勒於屏門曰天心好善而惡惡人立心造行務須湊合天心今日爲善明日爲善始終爲善與天周旋則天與之矣今日爲惡明日爲惡始終爲惡與天背馳則天棄之矣天之所與其興也勃然天之所棄其敗也歘然吾閱世多矣凡忠君孝親濟人利物日爲善如不足者其後多昌凡欺君悖親傷人害物日爲惡如不足者其後多敗是不亦爲可畏乎知其可畏則不待驅廹而趣於善矣凡我子孫宜用刻骨

題嘉魚李氏義學

嘉魚有士族曰李氏李氏先世曰宗儒宗儀宋慶曆間相與建義學於其所居西保湖西以待四方學者建炎亂學廢慶元間其孫貢元名桂者復之縣判云鄕校不存家塾獨著此難事也今新修縣誌載其事特詳弘治辛亥瑛以鎭逺知府書滿歸宗儒某世孫承箕來謁爲說甚異最後請曰先世義學願有言承箕字世卿嘗取鄕第矣近遊南海從陳白沙歸遂欲居大崖山以老其說以爲靜極則心虛心虛則理見故視六經若土苴視形骸若仇敵視聖人所立禮義之防若纒束捆縳欲徹去之白沙予友也二十年前同在都下瑛見其神淸气完心地定疊往往以其靜觀天下之動竊以爲古閉闗人也今世卿從白沙不知此意果出白沙否果出白沙則吾盡已之說矣聽世卿擇焉瑛聞人心無外聖人靜有以立天下之大本動有以行天下之達道由體及用一以貫之自余爲學皆由愽以及約愽者萬殊也約者一本也求諸萬殊而後一本可得旣得一本則所謂萬殊者亦可推此以貫之矣瑛請得以言其功程次第蓋始學之要以収放心爲先務収放心居敬是已蓋居敬則心存聰明睿知由此日生然後可以窮理窮理者非靜守此心而理自見也蓋亦推之以極其至焉耳孟子曰萬物皆備於我矣此言人心無外也不卽物以窮理其能靜此心之體乎故自性情之微以及形骸之粗自食息之末以及綱常之大自六經之奧以及天地萬物之廣皆不可不求其理求其理謂求其自然與其當然又於自然當然求其所以然積累旣多自然融會通貫而於所謂一本者或自得之矣一本固非學者所敢言然聞之中庸有曰喜怒哀樂之未發謂之中又曰上天之載無聲無臭至矣此譬如榖種𨿽曰塊然而根苗花實皆聚於此又如雞卵𨿽曰渾然而羽毛嘴爪皆具於此及其發見於行事在聖人則體用一貫在學者未免差悞蓋在已者有所拘蔽故所發不無偏重之殊在外者有揺奪故所施不無遷就之異然而旣見本源則於處善亦安循理亦樂至於患難事變𨿽以死易生亦甘心爲之矣此聖學之大略也今夫靜坐不相與講學窮理果足以立天下之大本乎果足以行天下之達道乎因記官禮部時嘗夢入僧寺見木案閣古書數帙取視之皆言動靜有無予曰子靜云何僧曰吾所謂靜與儒同靜無而動有也予曰是惡得同儒於靜言無𨿽無而實有也惟其實有是以見諸用也天髙地下萬物散殊不可攺易子謂無則直無耳吾知其見於用也天可以爲地地可以爲天𨿽欲不倒置不可得也時白沙在側白須而朱頰予質以僧言笑而不答此事嘗書以寄白沙矣今世卿論學與瑛異復欲得瑛言故備書之以附義學諸題跋之後世卿謂何白沙謂何

觀冒有恆太守所藏黃石公像

黃石翁識得一幾字子房用之以佐漢祖卒定天下蓋幾發乎此應乎彼者吉凶存亡系之矣此畫武昌大守冒君所藏相傳趙孟俯作按良本傳曰圯上見翁後遂不復見後過榖城得黃石以歸而廟祀之及卒與俱塟未嘗言其狀貎何如此畫貎深而思逺冠服翛然非塵埃中人也亦可謂得其狀矣冒君宜珍此冒君宜珍此弘治辛亥莆田周瑛觀於武昌舟中

題花蕋夫人宮詞後

右宮詞花蘂夫人作按灌志夫人灌縣人姓費氏陶九成又云蜀靑城山人姓徐氏以才色入蜀主孟昶宮中所作宮詞凡百首國破流落無存此二十八首宋王平甫錄入三館者今見灌縣誌中皆述當時宮中事觀其所述極言龍池鳯苑之盛離宮別院之多中間燕賞遊幸之頻數張設供具之侈靡打球走馬之戲樂采蓮鬭船之諧謔題詩冩字之誇詡其相與周旋者皆宮娥也每月給買花錢宮娥近數千焉吁奢滛至此可謂極矣吾於是知蜀之所以亡也費氏讀書能詞章其材可謂髙矣一旦國亡身虜不能以禮自裁委身他姓誦詩後庭亦可醜也宋太祖近代賢主削平僣僞而乃奪人妻妾以爲已有此盛徳之累也故吾讀是詩而竊嘆夫三失徳焉吁可以觀矣可以戒矣

讀楊鐡崖古樂府

樂府始於漢惟二侯章其詞壯浪餘皆意气和平淵永想當時被之管弦必雍容和美令人心醉鐡崖生當叔世才俊气逸外感內憤漸入於戾此詞可謂工矣然施之樂府不幾於北鄙之聲乎鐡崖囿气化中不自知也當時顧亮張憲李費軰皆在門下使稍知風雅餘韻必不更求崛奇以勝之矣

讀釣臺集

漢嚴子陵事史家闊略故人皆識不破近讀嚴州府所刻釣臺集凡爲論說累數十家皆各自爲說終莫能得其心也予竊思之子陵蓋世之豪也其志有所主矣當西漢末士大夫習讇成風無復禮義廉恥及王氏簒國有如歆如雄者皆附之子陵恨不得上方斬馬劍斬諸邪佞而以其髙潔之心孤特之操剛大不拔之气橫當其衝欲以銷其變使天下後世復知有人道之大閒此子陵之志也世祖少與同學及卽位思其賢物色以求之旣得之澤中使者凡三往而後至其至也帝館之北軍給之牀褥大官朝夕進膳陵視之若不知焉侯覇何人乃遣使奉書欲屈致與語予謂此帝使之也帝欲觀陵去就姑以是試之意謂子陵來則漢廷卿佐也不來其霄漢冥鴻乎子陵得書不報但口授使者曰懷仁輔義天下說阿諛順旨要領絕蓋上句欲覇弼東漢之新治下句欲覇絕西漢之故習其辭可謂直其禮可謂倨矣帝聞之卽日車駕幸其館蓋知子陵不可屈故就見之帝入館子陵臥不爲起帝曰子陵獨不爲故人屈耶陵曰士各有志何故相廹夫帝萬乘之主也子陵視之卽前日舂陵之文叔耳此其精神气魄上摩霄漢不待舉足加帝腹而後來太史星象之占也帝知子陵不可屈獨念夫諌議官者天子所與計天下國家安危者也陵有志天下事其或以是畱哉殊不知子陵之志何在其所以干旋世道者何在顧肯猥就臣僕隨事論事補塞罅漏而已耶此子陵所以終於去也當時侯覇不知子陵固也世祖故人亦何不知耶世祖不知子陵固也後世賢人君子凡天下事皆推見至隠又何不知耶予見子陵自言曰士各有志因推其志以著其說

讀劉靜修渡江賦

渡江賦者元處士劉駰作也元將伐宋駰作此以朂之中間設爲淮南劍客相與論難其所以審地勢計攻守度彼我之情狀無不曲盡可謂長於料事矣然求其所以問罪不過曰郝翰林奉使南朝九年不還而已考其論列用師不過以元之彊足以制宋之弱而已愚讀其賦竊有疑焉昔湯與葛伯爲鄰葛伯稱無犧牲不祀湯遺之以牛羊葛伯食之又稱無粢盛湯使人往爲之耕葛伯殺童子而奪其餉湯於是乎有葛之徵南朝拘畱北使固有罪矣然考其事乃謀國不臧者構成之也吾聞世祖初立也遣江湖荊淮宣撫使郝經充翰林學士使宋告卽位且尋鄂盟以講好息兵爲事時有王文統者忌經乃遣季壇侵宋以撓之其侵宋者王文統也世祖不知也先是世祖爲皇弟攻宋鄂州宋遣賈似道援鄂會元帝文宗崩世祖入正大統因與講和以去似道攘爲戰功盛稱於朝及經來似道恐敗露乃幽之眞州不使入見時宋理宗年髙亦不知也然而元有敗盟之舉宋有啟釁之端皆羣臣構成之兩帝皆不知也駰儒者也何不卽湯與葛之事勸其君乎何不暴白彼我情罪使有歸乎夫滅人之國大故也主張用師儒者大作用也予讀湯誓有曰夏王卒遏眾力率割夏邑其民皆曰時日曷喪予及汝偕亡此湯所以伐桀也又讀太誓牧誓有曰商王受力行無度播棄黎老暱比罪人又曰商王受弗敬上天降災下民焚炙忠良刳剔孕婦又曰商王受自絕於天結怨於民斮朝渉之脛剖賢人之心此武王所以伐紂也駰請詢之南人宋君有一於此乎又詢之北人宋君有一於此乎無一於此而伐之不過利其土地人民而已非商周弔民伐罪意也又何必昌言之哉愚竊以爲是時宋有天下半西自川陜南至交廣東至江淮閩越皆尙宋有使得人以主軍國重事用文天祥計分天下爲四大鎭號召豪傑相與掎角我勢大而難摧彼力分而易制元𨿽深入未必盡得意如駰所料也駰學孔孟者也性地髙潔識見疏朗凡所議論皆髙廣深迥𨿽雜詩亦然予欣慕之獨於此賦竊有疑焉豈其居夷旣久𨿽有春秋之義而不知耶或不欲以酸腐自居而假此以彰其迹耶抑駰所見所言皆是而予所致疑者非耶此窮理一事姑著其說以俟知者

讀吳艸廬年譜

按年譜艸廬爲宋舉子而仕於元評事黃仲昭曰此譬如人家處女𨿽已受聘而未成昏攺嫁可也予曰此君以艸廬爲有道之士彊爲分疏耳夫人進學有先後聞道有蚤暮而前後是非不可以相掩也艸廬晚年進學未易窺測若舉平生言之豈能每事盡善哉宋非桀紂之暴元非湯武之仁一旦奪其有而據之𨿽異世聞者猶有所不忍況在當時沐其淸化者乎況嘗受其禮聘將與謀天下事者乎同年周時可曰吳文正以艸廬自號且仕元之日淺有以哉

讀陳節判纓詩集

予嘗謂詩有景有情有事景眞情眞事眞便爲佳作如集中送鍾太守東行詩云洞庭秋色晴看鴈揚子江聲夜聽潮此景眞也中秋與徐判簿酌別詩雲月色無如今夜好人情誰似故鄕親此情眞也中秋後一夕彭郎載酒來訪詩云昨夜中秋翫月時此心暗與故人期故人今夜能相訪月色還來照酒巵此事眞也如此之類皆是佳作唐音和平佳作大略似之唐音所以和平非徒作多蓋由學愽材巨拈得來便應手耳和平未易學才學和平便易低弱稍加振迅又覺突兀其要在積學養气及善用字以調和之耳此據予所見而言髙明以爲何如

觀石林書院題署

宋葉公少蘊知撫州日建石林書院講明正學今廢久矣其裔孫菶等相與重建之嘗請予作題署予倥傯中爲此不自知其工拙何如也今予攺郡鎭逺道出石林因登書院拜少蘊公新主見題署楣宇間不覺爲徘徊瞻眺者久之夫神雋出奇予不多讓古人然勢過險廹少雍容和緩態則又其病也昔人謂字爲心畫觀此則予攺郡以去夫豈自外至哉

觀南康太守郭公瑨受誥勑圖

受誥勑而備錄其詞昭君貺也得君貺而昭宣之示不忘也古者臣子受君策命皆勒諸器以藏諸廟如詩所謂作召公考天子萬壽古器物銘所謂用作朕皇考龔伯尊惇用蘄眉壽萬年無彊是已今南康守臣瑨初爲同知靑州府事善於其職至是天子授以誥勑瑨旣拜手稽首以受之矣又備錄其詞作爲巨冊如古勒器物云者蓋將使其子孫覧是冊而知乃祖乃父居官謹修職業不敢廢墜如是又知國家所以寵賚臣庶不茍如是則夫思所以紹述之者其容以自已乎其所托逺矣

題族子叔髙勿齋冊

族子叔髙旣領鄕第謁予臨汝歸請予題其所謂勿齋者予曰子知勿之爲義乎說文謂勿州裏所建旗也一柄三斿所以趣民者也子之爲學亦愼其所趣哉蓋趣吾心於道義則於道義歸焉趣吾心於功利則於功利歸焉此二者王覇所自分也而所以趣之者以志爲主然學之弗慱擇之弗精守之弗固則此志不知所主固有捨夫道義之正而趣夫功利之私者矣子其愼之乎吾祖宗積徳多年子孫宜有興者子爲學誠能正其志以愼其所趣則他日論人物於吾周氏孰不曰吾子賢

畫評

浙人王宗輔以畫求評予曰畫種類多予未能徧識但以予學書法觀之粗得其槪凡書先觀其點畫次觀其結構次觀其變化有點畫而無結構不取也有結構而無點畫不取也有結構有點畫而無變化不取也上焉者神與天遊不假模仿自有眞趣次焉者點點畫畫模放他人神气不足下焉者不知而作自謂得之去書逺矣畫家法爲說頗多以此求之其庶矣乎宗輔未達予曰皴皵塗抹字點畫也安排布置字結構也將濃而淡將顯而隠字變化也知此思過半矣

饞戒

吾官鎭逺嘗睹於物得三戒焉虎性饞不擇肉而食有羊牧崖上虎攫之羊負痛墮地死虎隨之虎墮地不死而重傷焉竟爲鄕人所斃蠍虎亦性饞蠍虎緣壁行入燕巢以食其雛雛負痛墮地蠍虎隨之雛在地飛躍家人爲送入巢蠍虎不能動雞食之蟻亦性饞凡物有大於已者皆負致以行務入其穴乃止有蚓出穴蟻羣嘬之蚓負痛宛轉泥沙中卒莫能制蚓鴨出欄並食之夫虎貪食羊不知羊死而身斃蠍虎貪食燕雛不知燕雛得全而已不免蟻貪食蚓不知與蚓並爲鴨所食嗟夫利者害之所伏也得者喪之所倚也爲饞不已者可以戒矣

翠渠摘稿卷四

●欽定四庫全書

翠渠摘稿卷五

﹝明﹞周瑛撰

○說

子大朴名說

成化乙酉冬予長子生明年夏予京邸得家報乃制名以歸考記曰名子者不以國不以日月不以隱疾不以山川然則吾名子何以乎夫天地生育之徳始於春春生木爲盛予家子姓此其始也故制名從木凡木皆可名而朴天地之淳也蓋天地朴則气化淳萬物朴則生意全君子朴則實學充朴之時義大矣哉人其炎炎而我涼涼人其役役而我逸逸人其訐訐而我黙黙抱虛守素學道之衝反本還原復性之根葆光晦章守吾之眞如是則善於爲朴矣人而能朴則懿美中積神明內腴而道徳光矣予悲世之人去朴而漓也是以學愈工而道不如古大朴其務反之哉毋徇於俗毋逐於人毋自喪其淳以傷而眞子

大櫟名說

予長子大朴死人曰朴材故夭因名次子曰大櫟櫟莊生所謂散木也匠石氏所不顧者也其爲木也圜不中規方不中矩以爲舟則沈以爲棺與槨則速腐以爲器物與門戶則速毀且液■﹝鏋﹐扌代釒﹞焉舉櫟所有皆無所用之然櫟𨿽無所用而眾木欲與絜長短較大小則去櫟逺矣蓋櫟根盤踞於地數十步其枝柯出山十仭始有枝其葉蔽翳蘩敷廣數畆遇風雨處其下如重屋然是櫟不亦大乎此無他眾木材斧斤集之矣櫟不材是以得免於侵伐其大如此也夫材而不壽與不材而壽吾固有以擇夫壽不壽之間矣櫟乎櫟乎聳壑昻霄風雨不揺吾將於是乎逍遙

五行類徵說

天順庚辰正月一日天薄霧日色微黃有霰霏霏而下堂塗檐瓦不受而苑內諸樹皆白未幾人告忠國公石亨反狀上收其從子定逺侯彪斬之繼而亨亦下錦衣衛獄死

其說曰此木眚也木屬少陽貴臣之象三陽之月萬物皆暖矣木性反寒而陰脇之故霰下堂塗檐瓦不受而苑樹白此貴臣蒙顯戮之象也當時貴顯莫如亨與彪而取禍之道亦莫甚於亨與彪是以當之

天順巳卯徵天下白牛畜之內苑牛壯甚庚辰令牛與虎鬭牛不能勝虎又擇健馬與鬭馬爲虎所斃時太監曹吉祥用事其從子欽典兵橫甚明年辛巳秋七月欽反夜三皷舉兵犯闕賴先覺內外官軍效順曹氏父子皆戮死

其說曰易坤爲牛震爲馬坤老陰宦者之象也震少陽貴臣之象也虎山君也百獸望之而震駭焉者今敢與虎鬭我使之也牛不能勝虎馬爲虎所斃此君能制臣曹氏父子敗戮之象也牛色白白屬金此兵戈之象也凡五行動皆逢其生旺金生在巳旺在秋故已年七月而反狀舉

天地說

天地何始曰自太極生陰陽始陽動而陰靜陽淸而陰濁其動而淸者日旋於外積一萬八百年而天成焉天成日月星辰備矣其靜而濁者日聚於內積一萬八百年而地成焉地成山嶽河海備矣以地言之地形中窿而四窪中窿爲山四窪爲海山與海皆地上物也中庸曰今夫地載華嶽而不重振河海而不泄此孔氏之說爲可據或謂天包水水承地其說非也其不墜者莊子謂大气舉之也時有震者漢志謂陰有餘也眾水赴海而海不溢者朱子謂水流東極气盡而散也以天言之天體至大籠罩無外地處其中不過一塊土耳要之上下四旁當有空處談天者謂樹八尺之臬以勾股法求之上下相去各八萬里計天體圜東西相去亦當如是據此則日月升降各行其空處非轉激於水而出之也其盈虛薄蝕亦當於其空處相迎合衝射非隔地與水而爲是也今夫人在地上仰視不過五百里平視不過千里故見日月如在水中出耳夫天象大者爲日月其次爲星辰日爲太陽其明無不照月爲太陰不能自明借日而明月明有上下弦以去日逺近而分之也十五夜謂之望者日西月東兩相對望耳月中有黑影此其本質也蓋月本黑質其明者日鑠之也日鑠不透故其中黑影猶存古今人以爲蟾精兔魄桂樹山河影及稱嫦娥竊藥奔月者皆妄也星爲少陽辰爲少陰﹝天無星處爲辰﹞凡三垣二十八宿皆附著天體日月五星謂之七政則浮天而行張子謂天左旋處其中者順之故日月五星亦隨天左旋以爲右旋歷家爲省算法故卽退數言之也天河此水精也非水也唐史謂河漢海精五月一陰生而漸見十一月一陽生而遂收此說可據列子謂天漢之流注於歸墟以入地底妄也人見天門開此天裂也漢志謂天裂者陽不足也昔人以數求天地毫髮不爽至於論天地形象多出臆度故予特據理而推其說是非必有能辧之者

玄牝說

丹家屢說玄牝張隨作圖謂左玄右牝是指兩腎而言兪琰作賦謂上玄下牝是指心腎而言張平叔著金丹四百字又謂身中一竅名曰玄牝此竅非心非腎非口鼻非脾胃非榖道非膀胱非丹田非泥丸乃神炁之根虛無之谷在身而求不可求於他是又不肯明白說破令人猜度不得按老子曰谷神不死是謂玄牝是玄牝指谷神而言谷神何物乃臍腎之間呼吸之气也蓋山四圍而中虛曰谷人身四圍而中虛亦若谷然前𨿽對臍而不著於臍後𨿽對腎而不著於腎其中虛處一炁存焉其呼而上也自此而起其吸而下也至此而止持其呼吸而煉之則丹由此而造此所以謂之玄牝也玄以丹言牝以母言言此乃丹之母也張隨兪琰不知谷神爲玄牝乃妄以左右腎及以心與腎當之又以玄牝二字分爲兩物誤矣老子又曰玄牝之門乃天地根門者言玄牝一闔一辟之謂也天地根者言天地由此而生也綿綿若存言不死也用之不勤乃其所以不死也

自警說

行猶形也名猶影也影以形成名以行立污其行欲潔其名猶徊其躬欲直其影是惑也

情猶水也義猶防也水非防則泛情非義則溢以義約情猶以防止水固斯可矣

出言重則人重視之矣重吾言是重吾也出言易則人易視之矣易吾言是易吾也吾輕重系乎言可不愼乎

血气猶火也不戢有自焚之禍言語猶兵也不愼有自戮之禍於血气而戢於言語而愼禍其免矣

欲生於心遂於气忿生於心遂於气方其生也其機甚微及其遂也其勢甚猛故禁止於方生之初易救制於旣遂之後難

久於貧賤者則澹於嗜欲久於憂患者則熟於事機嗜欲澹可以養徳事幾熟可以處世然則貧賤不爲害於人憂患爲有益於智乎

毀我我之仇然有益之道焉譽我我之儔然有損之道焉蓋常情見譽則喜喜則自足自足則止損孰甚焉常情見毀則戚戚則自勉自勉則進益孰甚焉

水不靜則不能鑑物心不靜則不能燭理蓋靜則虛虛則明動則撓撓則暗是靜虛其義理之窟乎動撓其義理之障乎

養心當以寛急則病立志當以猛弱則隳故漬物於水久而浹洽此養心之諭也渡河焚舟有死無二此立志之諭也

以心治身猶以身治人也心與身一體也一不知檢則目或妄視耳或妄聽手足而或妄動人與已彼此也告之而未盡其誠使之而不由其道則怒且詬是惑也

命有窮通故事有逆順或得人之薦我非人薦我也吾命之通假人以薦我耳或遇人之擠我非人擠我也吾命之窮假人以擠我耳故恩無不報而怨有不仇此有徳者之事也

處人之道不過於處已見之處國之道不過於處家見之故推諸身而人道得推諸家而治道成

得失在我是非在彼我得矣而彼以爲非於我何損我失矣而彼以爲是於我何益得失求諸我是非置諸彼此爲已之學也

雜說

張子謂達天徳便可以語王道其要只在謹獨所謂天徳者是理得於心純粹至善無一毫人欲之私也獨知之地不能致謹則人欲間之矣何可以語王道王道是治道之至純者也由天徳而出者也

程子謂玩物喪志蓋玩有耽之之意耽而忘反則志爲物所奪矣書史翰墨皆然

周家治天下其本專在二南周官則其紀綱法度之施蓋二南之化以閨門爲本文王意誠心正而身修故后妃化后妃意誠心正而身修故媵妾化媵妾旣化公子公孫公族皆化桃夭以下國人化之矣漢廣以下則天下化之矣周南亦然二詩皆詳於婦人者以化行必自婦人始自古天下國家喪亂皆由婦人故周公采詩詳於此者所以致戒也由是觀之程子謂有關雎麟趾之意然後可以行周官之法度信然不然則王莽簒漢宇文造周亦皆行周官法度矣何補治道哉

凡治道以閨門爲本閨門之行以勤儉不妬忌爲本觀諸二南可見矣文王爲西伯太姒爲夫人亦何求不得何欲不遂太姒方且爲絺爲綌害澣害否勤儉何如之夫人勤儉如此則媵妾而下孰有不從化者乎媵妾旣化於勤儉則君王豈有橫取於民以充後宮之費者乎不橫取於民則生民何自而窮乎盜賊何自而發乎社稷何自而危乎若夫不妬忌則又女徳之盛者也後夫人不妬忌則眾妾皆得以進禦於君子矣眾妾進禦於君子則閨門之中讒隙不生讒隙不生則嗣續繁昌嗣續繁昌則國本堅固故周家八百年天下而諸姬相爲藩屏不易摧折者實自后妃不妬忌中來也

作字說

凡書以意爲主而气輔之神化之筆磨墨黙凡種種諸俗態皆不入於思惟此命於風雨若行兵上不見天下不見地旁不見人沛若有所歸此挾於气者也出乎人機入乎天機半由及得意處聖智不能自知此會於神者也命於則精挾於气則壯會於神則妙意也者由學而得之也气也者由養而得之也神也者由習忘而得之也弗學弗精弗養弗壯弗習忘弗能以爲妙故書之至者意也气也神也皆合而爲一者也

潮汐說

潮汐何自曰气主之也气主云何曰天包地外地處天中一元之气升降不息方其气之伸也萬竅皆盈而潮以長及其气之縮也萬竅皆虛而潮以消是故晝夜之間潮凡兩至气一伸而一縮也朔望之後潮凡兩大气一盈而一虛也伸縮盈虛气有定數消息大小潮有定期潮應夫气者也今夫人一呼一吸而腹厭隨之蓋有數焉不可妄有所增損也有所增損則災疢作矣潮汐之說何以異此或讓予曰如子所言則所謂歸墟以受水沃焦以涸水尾閭以泄水神鰍出入穴以進退夫水其說皆非與曰非也吾所說者主夫气也他爲說非吾所知也

賽蘭說

嶺南有艸曰賽蘭其狀不蘭類而香過之近有移入閩中者予客臨漳館於陳以舟氏一日與以舟銜杯有香入牕戶撲簾幌徘徊几案間如沈檀火爇而風揚之也予訝之以舟曰此所謂賽蘭也予起視賽蘭而不得以舟指以示蓋其樹如梔子其枝有節如牛膝其花附枝如聚粟予以其貌之凡而怪其香之異退而嘆曰夫蘭稱於易著於禮載於左氏盛言於楚騷古今論艸木之香者必歸於蘭而天下之人莫不知有蘭也今此艸稱賽蘭曾不得一登名於譜牒托根於臺榭而使騷人墨客得以發揚其光采予傷之方擬作孤芳操以弔賽蘭或解之曰賽蘭人知之其香自若也人不知其香亦自若也庸何傷或又解之賽蘭善於爲香而不善於爲人之知此所以爲賽蘭也予以客言大發予衷作賽蘭說

內象說

人喉中有食气二顙气顙在前食顙在後气顙剛乃气所出入食顙柔乃食所自入气顙下屬肺肺下屬心與肝心在肺下肝上居中肝在心下偏左膽附於肝肺心肝皆懸掛於胸中食顙下屬胃胃在膈下脾橫絡於胃胃下屬小腸小腸屬大腸大腸盡處爲糓口大腸小腸皆盤曲左旋腰兩旁爲腎腎貼脊骨而生皆有膻肉包裹左爲腎堂主气右爲命門主精及相火對脊爲臍臍爲命蔕小腹爲膀胱膀胱只有一系下屬陽管後自脊膂而下前自臍腹而下筋脈聨絡至陰骨盡處實生陽物其中有竅一屬膀胱以泄小水一屬脊骨下尖名尾閭泄精又有气管數條似筋非筋似肉非肉其色黃其中虛有一大者貼脊骨如弦下屬尾閭上屬於腦疑督脈路也又有數小管通肺通肝通心以及腰股腰臍諸處疑任脈路也人飲食由食顙入胃脾摩化之其淸气上騰苦走心酸走肝辛走肺甘走脾鹹走腎以滋養五臓其濁者入小腸化爲穢下至闌門分爲二路糞由大腸正中而下由糓口而出小水循大腸膀膜旁出澹滲入膀胱由陽管而出气生於左腎循气管上下通貫百脈以會於臍注於气海精生於右腎隨气而行流布於四體以會歸於肝注於腦海又兩足心爲湧泉穴發水火二气上通於腎此其大凡也

內外像通說

昔人謂身是兩片合成此分陰陽言之也蓋後一片自足腿而上由背及腦至於上唇屬陽前一片自小腹而上至於下唇屬陰其中包藏五臓六腑曰肺曰心曰肝曰脾曰腎是爲五臓曰大腸曰小腸曰膽曰胃曰膀胱曰三焦是爲六腑肺臓以大腸爲腑心臓以小腸爲腑肝臓以膽爲腑脾臓以胃爲腑腎臓以膀胱爲腑三焦無正臓屬腎原气之別爲外腑或曰人有六臓六腑蓋腎有一臓三焦其腑也經謂臓地气所生故藏而不瀉腑天气所生故瀉而不藏又謂二者或同位而相輔或異位而相感其次第皆自上而下人咽喉有二管在前而剛者爲气管在後而柔者爲食管气管爲肺系肺臓屬金其色白其府大腸與肺異位亦稟金气而色白肺凡六葉中有窽竅主藏魂與行气心與肝爲系皆屬於肺心居上中肝居下左心臓屬火其色赤其府小腸與心異位亦稟火气而色赤心圜外竅中主藏神心外有包主相火血經於心而化故色赤人聰明由心竅故上智有七竅三毛中智五竅二毛下智三竅一毛常人二竅無毛愚者竅小其甚者無竅肝臓屬木其色靑其府膽與肝同位亦稟才气而色靑肝凡七葉是爲血海主藏魂經謂膽爲淸淨府內無所受只盛精汁三合而已人身中有鬲以分上下肺心肝膽皆在鬲上其狀累累如懸鍾然食管爲胃系其系長通於鬲下胃爲脾府脾與胃同位脾土色黃胃稟土气其色亦黃胃盤曲鬲下脾如蓋橫絡於胃主藏意與智及主裹血以溫五臓助胃化水榖气以爲榮衛胃下有小腸小腸下有大腸皆左廽疊積凡九曲經謂小腸爲盛受府其上口與胃相接號幽門受胃糟粕受已復化傳入大腸經謂大腸爲傳送府其上口與小腸相接號闌門主分水榖大腸下屬廣腸號魄門蓋肺气所出也又號肛門又號榖口乃不潔所出也腎臓屬水其色黒其府膀胱與腎異位亦稟水气而色黒腎有二在左右脇下貼脊骨兩旁左爲腎堂主气屬水右爲命門主藏精與志助心以行相火命門之精與腎堂之气兩相槖鑰乃人生身所自丹家指爲玄牝乃結丹所自經謂膀胱爲津液府有脂膜一路循大腸而上接於闌門糓化爲糞由大腸正中而下水化爲溲循脂膜旁出滲入膀胱蓋膀胱有出口無入口水澹滲而入其出口屬陰器中由此順泄而去三焦爲腎外府主持諸气當於水糓往來之路上焦當胃上管主內而不出中焦當位中管主腐熟水糓下焦當膀胱上口﹝按膀胱無上口此云爾者卽闌門是也﹞主分別淸濁人腎气通耳肝气通目肺气通鼻脾气通口心气通舌故腎气和則耳聰肝气和則目明肺气和則鼻聞臭脾與心气和則口舌知味人有九竅耳竅二目竅二鼻竅二口竅一此七陽竅也陽竅者所以通陰气而上之也陰器竅一肛門竅一此二陰竅也陰竅者所以通陽气而下之也復有尾閭一竅不在九竅之列其竅與陰器同出所以泄精人身中有气管似肉非肉似筋非筋色黃內虛是爲气路其總管貼脊如弦下自尾閭上入於腦又分爲小管入於耳於目於鼻於口中內通於肺於心於肝外通於手於足人血周流於一身而藏於肝其行也心主之人气充布於四體而聚於气海其生也腎主之人髄在骨中其盈虛也系夫气與血气血盛滿則髓盈气血衰耗則髓竭人筋聚夫陰器其伸縮也肝與腎主之肝血來腎气至則伸而出血去气收則縮而入人齒牙亦腎所主人少時腎气初足則齒生老時腎气敗則毀人頭中腦修養家以爲泥丸蓋五行結秀腦厚則壽長腦薄則壽短其爲厚薄系積精與气何如人臍爲呼吸二气所會人在母胞胎中由此呼吸旣生而結斷之則由口鼻呼吸呼之根自此而起吸之根自此而止故修養家以爲臍輪言眾气輻輳於此也又以爲命蔕言生身系於此也凡此一身造化非惟學醫與攝生者所當知而君子格物窮理亦不可以不觧也

育蠶說

有豸能絲曰蠶蠶待人而育也近川而室樹棘而墻其器曲植籧筐以下而備及夫蠶之也未齊而蘩旣齊而桑夜或明炬以臨晝則容觀功使之不遑焉然則蠶之育厥惟艱哉夫蠶始生如芒其次如錐其次如筋其次如指至於如指而蠶成矣蠶以主人育之之勤也於是盡其技以報主人其口始吐忽忽焉絲絲焉宛轉不已而繭成焉繭成蠶不可得而出矣主人聚繭爚諸湯而絡之而蠶死夫蠶食主人之力而報以絲以絲之故而竟殺其身蠶固無負於主人哉國家育賢猶育蠶也爲之學校以教養之爲之科目以登用之爲之爵賞名位以褒榮之國家養賢可謂至矣爲之賢者由其養而不率其教蒙其恩而不知其所以爲報平居無事未嘗思所以樹立以禆益國家一旦有急相顧而駭卒無一人抗節仗義以死其事者焉烏虖蠶報主人以死臣子報國家未必皆以死可以死而不死尙以蠶勸其心哉予因說蠶以自警

跛民說

予知廣徳州日當有事於民捨民有跛者盤綽而前予曰子何足之跛也跛者曰吾嘗馬出馬駭不可制是以傷足予曰馬所以逸我者而有危道焉何不捨馬而步足固無恙也跛者曰今之馬出者亦多矣皆未嘗跛而吾獨跛非馬能跛人人自以致跛耳使吾如夫人者謹其銜勒約其步驟朝蹀■﹝爕﹞而出暮欵段而歸何逸如之惟吾好逞窮馬力以盡吾豪是以及焉豈惟是哉君宰制一州猶禦夫馬也禦得其道則州人無貴賤大小皆惟命是聽茍失其道則民駭不可制又不但如吾足之跛也予曰善此麥丘邑人之意因出壺觴以飲食之且記其說以自警

螭杯說

維歲辛卯瑛奉天子命爲州長吏以恊庶僚以貞百度維歲時有宴用作螭杯以饗客其說曰螭杯之作其酒戒乎其制上丰而下儉外抱而中虛上丰下儉易覆也外抱中虛不溢也螭之爲物少仁而多威者也凡主與賓交愛勝則流威勝則節故飾杯以螭欲有節也昔者先王制爲燕饗之禮賓主百拜此以敬勝也敬勝與威勝其義一也然則飲是杯而思其義酒禍其免矣乎

收古琴說

凡古琴宜入囊納諸櫝中取出鼓之旋復收拾不可臥地上地有濕气不可庋壁上壁有冷气夜皷不可置露月中避濕冷二气予初得金石交患其久冷依古法以熱沙蕩之沙過熱被弦如皷次日以湯蒸之微使汗澑其音始淸和又一夕置露月中失收旦音不發復以熱沙微蕩之其音始復初蓋古琴與老人相類老人气虛外邪易感不可不愼

○文

廣徳考滿回任闌門祭神文

維年月日具官某敢昭告於各廟之神維瑛不敏承乏是州得免官謗維神之休考績來歸蒞事伊始謁見於神神其鑑只語曰無倦易曰有恆勉玆終始以保名稱

朝覲回任祭神文

維年月日具官某敢昭告於各廟之神瑛以去秋告神入覲荷蒙國恩得免罪釁顧以涼薄叨任大州事有克濟實賴神休玆當蒞任敢與神誓凡厥攸爲曰惟仁義不欺僚友不負吏民有食斯言神殄厥身

辭祠山文

神道孔幽可揆以理維山維嶽維神之體民罔有知誣神實多踵僞襲訛神莫之何小子不敏起爲神辯神不我怒禎祥屢見維神正直玆焉可知民膠舊習未釋厥疑今辭於神尙有後祝毋享非祀毋降滛福

諭豪彊文

撫爲縣五豪右多賊虐同類予到郡爲文以曉之

咨爾豪彊胡爲不臧父子桀驁兄弟陸梁其狂如猘其狠如羊其毒螫如蛇虺其饞噬如虎狼其視刑憲也甘如飲食其處囹圄也安如堂房並寡弱吞善良侮詩書蔑冠裳雄視四境之內謂人莫敢予當殊不知好善惡惡天之道也賞善罰惡人之道也汝不見夫虺蛇乎虺蛇嘗螫人矣一旦失其巢穴則人皆碎其首斷其脊扶其膏筋以惡之者眾也又不見夫虎狼乎虎狼嘗食人矣一旦覆諸陷阱則人皆剝其皮臠其肉刳其胃腸亦以惡之者眾也蓋刀剛則缺木剛則折人剛則滅古之道也請稽諸載籍以告汝楚有越椒氏初甚凶悖繼而覆滅虞有檮杌氏初甚傲狠繼而放逐漢有梁冀氏初甚跋扈繼而誅戮此其爲可考者也蓋其勢得時則指顧風雲叱吒雷霆人皆畏之及其勢去時則身死財散而家亡又何其慘也咨爾豪彊胡不攺張保爾室家守爾農桑小忿毋競小利毋攘鄰里相安宗■﹝尙阝﹞相將以謙抑爲幹盾以慈順爲提防則汝有事至於官府也吾當愛汝敬汝與汝家人父子之相忘顧不美與豪彊豪彊亟圖攺張聽我訓言其福無疆

祭範文正公文

維成化七年歳次辛卯八月辛丑朔越二日壬寅直隸廣徳州知州周瑛敢昭告於有宋範文正公之神惟公稟气剛醇宅心正大學貫古今才通經濟宋祥符初辱爲是軍司理案無獘牘獄無寃民得代而去賣馬以歸其亷介淸勁之節至今桐人猶能道之𨿽然此其一事也若公先天下之憂而憂後天下之樂而樂功在社稷澤在生民割地以建郡學置田以養族人𨿽位極將相而貧終其身若公者眞可謂大丈夫者與瑛承乏是州景仰風槪謹依故事以八月二日爲公初度用羊一豕一獻於祠下惟公有神睠然其顧之尙享

祭王修撰文

維成化十一年歲次乙未三月淸明日直隸廣徳州知州周瑛謹以牲醴致祭於故翰林修撰王公原采之墓曰凡气節不足而事業可觀君子弗取也行檢靡修而文章可傳君子弗與也先生事業未著而气節可書文章旣就而踐履確如是可謂孔門之志士今世之偉夫者與祠山蒼蒼赤城茫茫形葬異土神返故鄕拜以招之其來洋洋

又

維年月日具官敢昭告於故翰林修撰王公之墓曰雨露旣濡艸木蕃只魂魄無家泊林巒只我念忠義摧心肝只泛掃荒蕪奠椒蘭只聲气相通庶盤桓只尙享

祭廣徳州鄕賢文

維成化十三年歲次丁酉八月乙未朔越十有五日己酉直隸廣徳州知州周瑛謹率僚屬曁儒學諸生致祭於廣徳司戶參軍趙公之神廣徳知縣王公之神翰林修撰王公之神誓節張君之神太學講武吳君之神太學生倪君之神孝子李君之神姚君之神處士張君之神查君之神竊惟天下郡縣皆建鄕賢祠以祀先哲蓋所以樹之風聲教之徳義使後學小子有所感慕興起其助化理也大矣顧玆廣徳爲學獨無所謂鄕賢祠者非闕典歟瑛承乏是州旣新學宮復作祠室於萬桂山下慱考郡誌得鄕賢李公彭年以下八人又得死事是邦之賢趙公時踐以下三人或孝於親或忠於君或勉於爲學或甘於退處蓋孔子之道廣大悉備而諸公皆得其一節者惟是一節亦自全體而分要之能造其極皆足以軌世範俗也今者祠室告成敬用遷主謹以一羊一豕獻於祠下惟羣公有神來顧來依尙享告

故郡倅張君文

君名睿山東濟寧州人通判撫州府居官亷愼九載如一日旣沒撫人懷之

於戲張君其死耶豈所謂其數然耶君爲官所司者財賦也所與理者催科也他人處此鮮有湼而不緇者君未嘗暴物以取悅於上亦未嘗廢職以取尢於上旣亷且愼始終如一今其止於此非數耶予病在牀褥聞君死蹶然而起忽君家遣人告予曰周身無以爲殮返葬無以爲資於戲此非我之責耶君死無有知耶固不知所以爲悲若有知耶則殮君者在我葬君者在我歸君之孥者亦在我君當瞑目毋虞身後或至於流離惟君其亮之

又

居官之道君不負我處友之道我不負君靑天白日予知君心暗室屋漏君知予心

祭都憲髙公﹝明﹞文

出處士之大節也觀先生終養錄則知致力於出處者至矣死生人之大事也觀先生安宅錄則知致力於死生者至矣蓋先生識趣髙逺徳性堅定其爲學也知所以自立矣故擇義以爲進退不以髙官大爵靡其心乘气以爲往來不以死生壽夭亂其志至於其它有樹立亦多光明俊偉可與古之英人偉士相激摩於戲若先生者可謂今日海內豪傑之士矣瑛蹇劣無似誤蒙聖恩授以大郡凡所設施眾皆卻望而走焉獨先生重加奬諭以爲合於古人之道易簀前一日猶楷字端書告別於瑛且進勸勉規戒之言於戲瑛未嘗識先生而先生屬意於瑛如此可謂以道義交矣今先生往矣瑛倀倀然天地間挈此將奚之𨿽然士亦貴於自信而已位去道存身朽名在敢不自勉以負先生之誨言乎先生體魄入地精神在天其或鑑於相與周旋

○書

復林孟和進士書

承諭求聞過此盛徳事也夫人不能無過但不幸不聞過過而得聞聞而能攺則復於無過矣然過與惡相似而實不同先儒嘗言無心失理爲過有心悖理爲惡之二者一可告一不可告蓋無心之失彼所未知也人告之則悔悔則攺有心之失彼固欲如是也人告之則辯辯之不得則怒人孰敢以告乎𨿽然孟和旣有求於予予惡得不盡言於孟和哉蓋凡處人之道不過於處已見之已欲如是人亦欲如是已有所未安人亦有所未安故嘗謂處已之外無復處人之道也孟和居鄕其亦嘗以處已之心處人否乎茍以處已之心處人而人復吾詆焉則孟子所謂妄人也孟和何較焉孟和求聞過而予推言其心正其本也不正其本而惟過是攻吾恐往復辯論大費詞說無益也孟和以爲何如

寄太守鶴洲兄書

兄自朝覲歸政聲日起瑛與平日相往來者皆甚喜近人自撫州來者或告瑛曰明府諸政善矣然舊設馬夫及快手仍用之未善夫政無善惡安民者爲善政法無當否便民者爲良法今聞馬腳夫初爲答應上司而設然久甚專利或者不如里甲輪流之爲便快手舊爲勾提犯人而設然久甚生害或者不如手帖能致人之爲善大抵上受一便者民受一害也吾心之愜者民心之妬也瑛前有書附本府知事來亦道此意倘察其未善而去之則及民之惠日益廣也禁絕小人一節甚善榜招人首告誆賺亦甚善自此左右可以無蔽矣兄固盡人言者茍有所聞能無從乎人回因復附此

讀朱給事諫章走簡慰其父叔

人傳令子與諸同志奏疏一通披讀之餘拱手起敬夫官以諫爲名遇事卽諫義也至於事之成敗官之得喪有命存焉君子不計也今令子爲諫官其所論列盡合於義𨿽曰去官心何恧哉昔東都黨錮興善良竄伏範滂母獨能勉滂就獄母婦人也猶愛子以義況稱丈夫其可無母之心哉爲父兄者宜釋懷以就逺大

與陳漢崇員外

承手帖每告以貧與忙瑛謂處貧當以儉處忙當以勤以儉處貧以勤處忙𨿽窮迫匆遽未嘗不暇裕也近者進階大夫此蓋耐貧與忙所致向貪墨以嬉則敗矣何能此相見何時臨紙惆悵

與鄭檢討

瑛頓首再拜言乙酉之夏而有蜚山之別歷今四寒暑矣暮春人到聞先府君奄棄榮養不勝驚怛恭惟孝心純篤其於居喪節次無不如禮甚可敬仰大抵居喪敬爲上哀次之瘠爲下蓋能敬則哀瘠在其中矣曩先君見背瑛匍匐南歸敬衰瘠皆有可觀及夫爲日旣久敬心少衰遂駸駸至於廢禮比思之甚懼始知先儒教人爲學必先於敬眞千古傳心之要道也向在京所論廬墓乃中人以下事此說似有理蓋能敬則廬墓不必爲況廬墓卽廢許多禮節似又不可爲也願閣下持敬以貫喪之終始無使他日有悔焉者吾道之幸也弔慰未由不勝哀感謹奉狀不宣

奉王司馬書

奉別以來戀慕殊切恭惟起居萬福爲喜爲慰向爲林員外後所上封事瑛最後始得見之林員外同瑛莆田人其言忠憤闓切所論惜財最今日要務先生獨能推其心原其意請釋其罪蓋先生非爲林計也爲國家計也其誠意懇切天實臨之聞疏入天卽爲變豈適然耶抑誠有所感而然耶傳載周公反風止雨事未必皆適然也其理微矣瑛赴臨汝時辱先生酌之酒且贈之言蓋愛而教之也瑛到官奉教言以周旋不敢怠惰但六事所謂詞訟簡盜賊息他日當以殿書也蓋臨汝近時詞訟蝟興盜賊蜂起詞訟日理而日有盜賊日撲而日生瑛嘗反求其本矣蓋能使民無爭心則詞訟自簡矣能使民懷恥心則盜賊自息矣故於聽政之初嘗令各縣自城市以至鄕都皆以十家爲保大鄕十數保小鄕一二保族大煙多則釐之族小煙稀則合之責令鱗次挨排不許遺漏每保立一保正使主十家善惡有善互相勸勉有惡互相勸戒重同保之義嚴連坐之法其要在於使民割小利懲小忿毋蓄爭心保故居修故業常懷恥心則詞訟可簡盜賊可息也然上之人皆以此爲迂今日督理詞訟明日督捕盜賊夫事有已然者有未然者遇詞訟告訐而用心以推理之遇盜賊生發而設法以撲滅之此皆治之於已然者也若夫把握扶植濳消暗沮而使爭心不作非心不萌則皆制之於未然者也今皆不思所以制之於未然而徒治之於已然故曰詞訟簡盜賊息他日瑛宜以殿書也先生論治最重儒術不知此亦可以推行於時否乎若曰談河不可以止渴畫餅不可以充饑則瑛當以此論束之髙閣未免隨時爲之以紓目前之急而已參侍末由不勝瞻仰伏冀爲國爲民以道自重使天下人士有所依歸至願也不宣

復髙都憲五宜翁

參侍末由深切瞻仰信來承諭寛猛相濟之道是教瑛揆道之中反政之偏求合於古人而已所謂寛以濟猛猛以濟寛其說出於左氏晦翁嘗謂左氏此說未盡道理因自謂欲以寛待君子以猛待小人瑛得其說而推行之自入仕以來奉以周旋今撫爲郡千里全謂君子不可也全謂小人不可也故瑛於撫之人士寛猛蓋異施也不知先生以爲此說如何奉以求正幸卒教之不備

寄彭從吾書

近得徐縣慱書知以是歲九月初六日視事矣方朝命下南都人士皆相慶彼蓋有所考而然也節鉞所至其大有以慰滿人望者乎瑛嘗謂今日居官宜認題目所謂巡撫者蓋巡而撫之也其意在於使官得以安其位民得以安其業相與以成治功故官非甚貪暴民非甚凶悖可無動也近日巡撫置理刑官瑛竊謂此計未得也蓋巡撫宜提大綱凡政事有關於大計宜爲處分使民去危就安若一應詞訟宜付有司使自爲之有司不能聽而責讓加焉彼固有不得而辭焉者今以詞訟操之於已又置理刑官以専理之民好爭好勝孰肯自有司而止也𨿽以理訟適以啟訟其爲計未得也不知尊兄何以去取此瑛病新起敬奉起居不覺踰僣伏冀裁察

上王冢宰書

昔先生西歸瑛聞命震悚道逺人迂不及修問及先生起林下位冢宰進退百官瑛方待罪夷壤又不敢奉問然竊以爲修問以通私情因修問以通公義亦未爲不可昔劉元城從溫公遊及公居政府遂不通問嫌私情也瑛學行𨿽不及古人安敢以私要結於先生仰惟先生入朝二載矣聞引歸之疏凡六上矣豈倦於勤耶亦豈事與時違而不得以得其志耶瑛聞之舉网者必提其綱振衣者必挈其領政事綱領君心是也昔孟子三見齊王而不言事曰我先攻其邪心此治其綱領也大學論治國平天下之道本於正心誠意而又本於格物致知此所以明爲綱領之道也方今主上質睿而年富行篤而志専其於綱領實易振舉伏願先生與一二元老表裏恊和専以涵養君心爲務曰如是而安如是而危如是而治如是而亂如是而得如是而失如是而正如是而邪使君心於治體洞有所見則邪人自不敢近獘政自不復作天下之事皆可以漸而理矣若不先於此而只就事論事是爲臺諫之職非大臣之體也先生以爲何如瑛有八十歳老母在堂思歸之心如水東注春初親見巡撫巡按陳情未蒙兪允然旣食君之祿而又不敢偸安謹有封事數條上塵睿覽大槪爲北方畫計非出位妄語廷議之日倘蒙主張一二則瑛之策之行卽先生之道之行也爲此不避嫌疑謹修尺楮托本府舉人歐升賫入京師俟朝覲考察後投上伏乞諒察

復廣徳劉太守﹝介夫﹞

瑛久處林下忽來使到門承手札開諭云云並州縣諸人所上詞狀外加禮幣殷勤瑛拜領之且感且愧始瑛作州無他伎倆但求免得罪於百姓而已今迹已陳矣不意州縣人尙記憶之如是又不意閣下稅駕是州又俯信之如是生祠之建心甚不安像塑之設心亦不安想閣下意不過假瑛一人以爲後人勸而已然此不待求之他也閣下與瑛同此學此理又與瑛同此心志勉之而有大焉者瑛當處下座而處公上座矣願勉之試問州之人必以瑛言爲然不一

復鄒監司﹝賢﹞書

蒙専使入莆屬瑛作題署瑛不敢以耄荒辭謹依命作去模寫全要入木用模本乞檢閱收入聞大帽山賊勢甚熾早晚將進兵矣羣公熟議自有成算野人過慮敢用瀆告竊謂今議三面進兵閩兵脆弱不足以當一面儻有敗衂賊必東趨賊東趍閩中城守單弱倉庫空虛加以一二惡少而與之合則閩殘矣安得合三省兵而混揀之以勁兵摧鋒壓陣以弱兵爲之聲援然後可以無虞又宜檄府州縣各相團結以爲捍禦之計每戶各查照丁口給與由帖庶官兵所加得以自別不至玉石俱焚也凡此所言非但爲瑛身家計也爲鄕裏計也非但爲鄕裏計也爲國家計也交淺言深浚恆凶瑛是矣乞埀察

與賀繡衣書泰

奉上參同契管見蒙奬諭太過所喜者得入覽中間得失必有見教處此事頗有關系乞終畱意承諭地方事未審該部作何指揮瑛謂賊固可慮而民從賊尢可慮蓋賊有數而民從賊則無數也方今民窮財盡風俗薄惡加以天時亢旱人皆思亂願先生熟思審處先有以固結人心則於賊從事宜無難處者此意惟可與先生言他人未免以爲迂也不備

上當道平賊狀

玆廣昌弗靖重煩旌節逺臨騎步南下人心皆如挾纊昨進拜軍門命條陳事宜以獻顧惟廟堂之上自有成算而書生素不知兵何敢妄言然竊思之聚眾十人必有智士行刼百里實皆死夫今廣昌賊聚眾五百人矣誠不可不愼重以處之也謹以事理所當先者備陳於後伏乞采擇

一募戰士

嘗聞兵貴精不貴多今官府收調皆脆兵不可以戰宜急令衛所就行伍中選戰士又令府縣就都裏中選戰士凡平日驍勇習武藝者皆招募以來或鞭爬或刀劍或牌鎗或弓弩或炮銃各隨其技之所長而使之軍法曰兵無摧鋒壓陣者敗蓋一夫賈勇萬夫作勢此諸軍之率也此等人士宜厚加廩餼重加賞勞使居前鋒然後可以會戰

一選戰將

嘗聞有彊將無彊兵蓋將彊則兵自彊是將尢不可以不擇也但今衛所官俱未經行陣宜擇其有威望眾所畏服者使部領人馬或爲前驅或爲後援或爲巡邏遊擊皆諭以忠義結以恩愛許賊平之日論功定賞

一固營壘

凡出戰不可以全軍委敵儻一不利則掃地無餘矣故聚兵萬人以上須立總營環牌以爲城列戟以爲門弓弩炮銃鎗刀鞭爬種種備具每與敵戰出其精銳或一千或二千更畨疊上遇我軍來奔則開門以受之敵人來衝則閉門以拒之故出戰者進有所恃以爲援退有所據以爲安此軍法之善者也

一分奇正

軍法曰兵以正合以奇勝鳴金鼓張旗號彼以陣來我以陣往此正合者也而奇則正之變而用計以取勝者也如兩軍交戰勝負未決而主將別出精鋭或衝其左或擊其右或突其前或躡其後或佯爲敗走誘置死地或設爲埋伏邀擊其歸路此皆所謂奇也蓋自古行兵未有不以正合以奇勝者近時兵皆混而爲一旅進旅退幸其得勝者由敵脆也

一愼交合

兵之勝敗在初交合一交合勝則士卒生气旗幟精彩一交合不勝則軍衂矣是故開彊弓發勁弩打飛鎗架火銃此殺人於百步之外者也不能殺人於百步之外則不可以妄交舞刀牌擊鞭爬戳長鎗劈大斧此殺人於數步之內者也不能殺人於數步之內則不可以妄出故交合之初務在必勝大要在於集吾勇敢選吾鋒銳以我之長擊彼之短以我之堅攻彼之脆則可以交合矣不然是自棄其兵也

一重賞罰

兵法重賞罰所以齊人心而決勝負也蓋人孰不貪生惡死以貪生惡死之心而驅以就敵幾何不敗乃公事故軍法進則生退則死合千萬人之眾使皆有進而無退非重賞罰何以致之

一謹鄕導

軍法必先鄕導然鄕導又不可以不審也嘗見彊賊詐爲地方裏老或火甲報說賊情主者不察卽隨以往多陷其計中矣故凡來爲鄕導者察其言語少異卽拘畱之別遣人以探虛實然後應副庶不誤事

一多間諜

古以賊捕賊而得賊之力多矣今賊至數百人必有頭腦必亦有徒屬其勢必相役使中間必有桀驁不肯爲人下者必有得財不均而相忌者亦必有始𨿽從逆中卻自悔而願歸順者誠能多爲間諜以離之或用計以誘降之使以賊捕賊亦策之善也又聞近寨大戶亦有一二主賊此可以計用之

一覆巢穴

聞賊以某寨爲巢穴四方無藉屯聚於彼今其彊壯𨿽出掠而妻孥輜重在焉爲今之計宜選乖覺人役潛抵彼寨探其虛實果如所聞且緩我軍莫與交戰呼某處某處軍徑攻某寨賊聞巢穴受攻必退自保然後以我軍躡之彼攻其南我攻其北而賊殱矣此兵法所謂奇也能用此計則江省南陲可數年無事矣

一團保伍

竊謂賊勢孤則易滅合則爲憂未歇也爲今之計宜督郡縣各固守地方每鄕皆以十家爲保每十數保團成一大保皆以原僉巡捕大戶領之或別擇有丁糧眾所信服者領之每保聽設鑼鼓器械晝夜相與防守一保有警眾保皆出儻遇姦細入保卽便擒捕或保內惡少謀要從逆亦卽擒捕如此則家自爲守人自爲戰而賊勢孤矣

翠渠摘稿卷五

●欽定四庫全書

翠渠摘稿卷六

﹝明﹞周瑛撰

○樂府﹝樂府自漢始詩詞之變此其最古者﹞

有所思

鄭夾漈以爲食舉之樂今擬之寓懷君之意

有美人兮天之北願一見兮不可得霜露結新寒美人衣裳單持此錦襜褕北望空盤桓望美人兮愁轉深思之苦兮涕沾襟慿誰奏鍾律轉成韶濩音天地回陽和慰我相思心

上之回

題義謂漢武元封初至雍遂通回中後數遊幸此其遊石關望諸國而作蓋誇時事今擬之勸以徳爲主

上之回樂何極回中道路無梗塞北望單於庭西瞻月支國信使往來干戈屏息上還宮益修徳

艾如張

釋題艾刈艸也如讀作而張謂張网也此指狩獵而言蓋諭世网宻張狡計得脫良善受禍可傷憫也

有機网張林麓犬嘷機發獸窮蹙雉粥粥兔逐逐雉騰折翼兔濳伏我傷夫雉不善逃生兔狡得脫雉馴受烹艾如張吾爾傷

○琴操﹝亦樂府之屬﹞

猗蘭操

題義謂孔子傷不逢時而作今重擬之

維山有谷露瀼瀼兮維谷有蘭揚孤芳兮我行四方荊棘蔽野采芳而佩知蘭實寡我思文武於鎬於丰欲往從之路阻不通路阻不通吾道非矣掩袂漣洏與世違矣

龜山操

題義謂季桓子受女樂孔子諫不聽而作今重擬之

維龜之大奄於東魯不雲不雨不能藝稷黍神懠不食民攜不附我出東門悵其望汝

越裳操

題義謂周公因越裳來朝而作今重擬之

海不揚波越裳來格匪輔導之力惟我祖文武之徳月盈則虧日中則昃朂哉孺子朝夕兢惕

○詞調﹝此樂府之變﹞

寓南都題西園池亭用宋僧晦庵警世韻

宇內寓形何須問足與不足天生物五行均賦有嬴有縮譬如車輪三十輻疊爲上下交翻覆履前途孰謂皆夷平無礫碌荒山下一間屋敗壁底一瓶粟少有人於此肯著雙目器小不能勝大受命窮豈足膺多福請從今消釋此生心休多欲

右滿江紅

林見素赴雲南憲副過鎭逺贈予臨江仙浪淘沙二詞依韻答之

記得髙齋相對坐孤燈疎雨寒宵玉驄一去杳難招天涯芳艸路轉入望中遙百歳光陰秋夢短鹿埋何處芭蕉舊情偏傍故園饒酒杯江上飲吟鐙月中敲

滇海云深逢老象時於沙底埋牙知君歸興入春賖鳳山煙雨里數盡舊時花聞道天家收放逐玉堂新艸黃麻仙源好去問靈槎未應同老我風雨漫思家

右二闋次臨江仙韻

樽爼識英雄玉立山嵸孤懷不與俗人同一疏汪洋憂國淚非少非翁楚水掛煙蓬路入黔中靑天似念逺人窮有腳陽春行處好暫爾勞公

夜雨幾畨情短夢長更一壺春酒待君傾白馬不來花落盡對景心驚記得舊時盟鱸膾蒓羮欲揺晚轡聽春鶯只恐東山歸計早有負蒼生

右二闋次浪淘沙韻

再用前調書懷二闋

髙閣日長人語靜風鈴時動檐牙故鄕道路望中賖只慿寒夜夢和月到梅花春事闌珊雙鬢短襟懷半在桑麻落英無意戀枯槎東君猶自錯畱我美人家

右次臨江仙韻

宦思與覊情慣見頻更丈夫淚不等閒傾得喪路頭勘破久寵辱誰驚詩社訂新盟玄酒大羮鹿聲鳥語共呦嚶只因昨夜思親苦白髮齊生

右次浪淘沙韻

郡守張白齋入覲僚屬乞詞爲贈

馬首紅塵暗道路苦多岥逺追鸞鳳儔侶結駟入京圻袖有萬言長疏朝修夕攺墨汁尙淋漓仰面靑天近欲進翻自疑披雲霧覩日月伏軒墀皇情悅豫賜問及鰥婺四海臥同一榻萬物視同一體堯舜此襟期花外春衫薄歸騎莫遲遲

右水調歌頭

漳守陳公洪謨有捕冦功膺奬勞之典僚屬乞詞以賀

太守胸藏孫武子十萬甲兵盤肺腑汀州鼙皷正縱橫用權制變談笑取汀紛方如許漳南隨處種禾黍這太平左撐右柱太守用心苦喳喳喜鵲鳴前署報道褒書來憲府蛟龍不作泥塗蟠鳳凰終展雲霄羽化工善陶鑄誰云翻覆無慿據吹寒鑪石烹五色看補靑天去

右歸朝歡

○騷辭

弔趙參軍辭

宋廣徳參軍趙時踐攝建平縣事元兵入縣時踐率其家屬凡九人死之予旣爲立廟復制詞以弔之

皇王訖錄兮炎祚微攙搶熻歘兮旄頭南飛風塵蔽野兮孤城危大事已去兮臣將安歸淪淵澄澈兮照臣之心舉家徇義兮無愧古今宋社旣屋兮孰爲討尋令人慨念兮涕下沾襟學宮之旁兮有祠桂樹松陰兮參差靑衿濟濟兮瞻拜以時神其有知兮歸來無遲

弔陸祠部辭

祠部諱奎蘇人與予同登進士先爲南京祠部主事及予自廣徳入爲儀部郎中相與甚歡屢以詩倡予不幸而卒予與諸同官具祭爲辭以弔之

朝發軔兮蒼梧夕稅駕兮玄圃逢仙人兮與嬉偶忘歸兮舊路溘春光兮已謝花亂落兮如雨思倡和兮不得月華生兮洲渚

弔陳方伯辭

方伯名煒閩義江人由進士爲提學禦史轉至方伯將卒告諸孤必欲得予言以敍述其行諸孤乃以哀辭請予謂君非不遇者宜無哀焉因別制辭以弔之

悵獨立兮思君渺予懷兮繽紛儼音容兮如昨思之苦兮言不成文天地遼邈兮公今何之徧歷寰宇兮公歸無時東掛弓兮扶桑淩萬頃兮茫茫爲觀日兮忘歸豈滄海兮無梁北飲馬兮渤海涉幽都兮屢驚以駭疑道路兮孔囏忽回轅兮中攺西攬轡兮流沙問借宿兮誰家尋靑牛兮舊路爲耼老兮停車南弭節兮百粵探蛟龍兮窟穴時海上兮遨遊弄明珠兮夜月公挾元气兮與居出有入無兮歸於大初梧桐影薄兮鳳凰饑叢薄不深兮麒麟馽覊安得歸公兮相與遨嬉重曰驥馬千里兮扼於中道塞艸秋黃兮商飆浩浩長劍倚天兮殞於中宵河漢淒涼兮鬥牛寂寥我調丹靑兮繪公肺腑意長筆短兮頗覺心苦閩海之涯兮閩山之阿招公不來兮涕泗滂沱

弔胡叔心辭

胡君名居仁安仁人嘗遊吳聘君之門篤志力行不求仕進及卒祭以此辭

繄聖道之髙妙兮一貫萬以無遺自參賜之旣逺兮何惟諾之聲希紛世儒之左見兮猶夜行之未曙偉程朱之正學兮揭太陽於寰宇聞夫君之蚤歲兮嘗執經於康齋溯遺緒之渺渺兮日窺伺乎聖涯謂力行之有功兮惡虛談之無益飭內外以交修兮庶守尺而得尺肆辯愽以誇誕兮匪予拙之不能無實地以爲據兮竟何恃而有成顧天理之粹精兮寓人事之粗淺惟粗淺之旣得兮乃粹精之可見究君學之所至兮𨿽淺深予有未知考君學之所向兮得正路亦又何疑計積累之不已兮當日躋乎逺大恨歲月之不延兮欲深造而未艾緑樹兮沈沈寒江兮水深美人兮不來泣下兮沾襟逺賻兮君屋生芻兮一束漠兮有知鑑我兮衷曲

弔聶先生辭

先生諱大年臨川人景泰癸酉以錢塘教諭典福建文衡瑛誤蒙鑑賞及官臨汝因祭其墓告以此辭

公文章兮錦繡段落人間兮光千丈東應聘兮入閩藩披蕭艾兮搴芳蘭顧下澤兮有荼堇公神異兮眾嘲辴感知遇兮三十年藏予心兮未敢言紛皷旗分溯臨汝上髙隴兮悵延竚气觧散兮成春云亂紛披兮傷予魂

弔伍憲副辭

君諱福字天錫號南山臨川人由濟南府學教授超升陜西提學僉事轉副使致仕以卒

健鶻兮盤空俯視兮寰中招之兮不下萬里兮剛風彩綫兮金鍼刺繡兮華衾結識兮夫君歳晚兮同心忽辭分靑氈駐節兮秦川佩服兮璽書陶鑄兮才賢南山兮气髙九卿兮一毛拂衣兮長嘯林木兮蕭騷七十兮春秋學賦兮逺遊虹蜺兮夜吐經旬兮不收受知於太宰尹公旻

弔朱封君辭

封君處州人撫倅彪之父予知撫因爲辭以祭之

公昔騎兮白馬時往來兮山下呼田父兮以往醉扶歸兮春社公今騎兮白鶴渺盤旋兮冥漠攬王子兮與遊坐吹簫兮碧落潔予薦兮犠牲雜黍稷兮芳馨羅拜獻兮簫皷鳴公不來兮傷予情

○五言古詩

前感興六首

斵桐以爲琴十年置茅屋錦囊細韜籠龍蛇紋滿腹城市多新聲齊竽復秦築古調無人彈零落委艸木

有客學舞劍自謂術通神雷霆薄宇宙雙龍飛繞身我亦有劍術未敢輕告人詘信隨陰陽指顧天地春

美人顏如玉自許連城價曉織雙鴛鴦戲水香蒲下夫婿遊京洛報結新姻婭中饋但有人賤妾不復嫁

提瓶去汲井爲君觧宿酲不意綆中斷瓶墜不能升君恩手中綆妾身井底瓶相望不相卽此心誰能明

長風吹白日年華去如駛美人翠袖薄髙閣閉秋雨開園種芳樹歳晏自萋楚相隔一帯水終日不得語

秋風撼庭樹落葉亂故枝葉本樹所生葉落樹不知君莫棄黃葉爲君糞樹根樹根得所生歲歲緑陰繁

後感興六首

種蓮大華顚種禾玉山趾不爲煙火食咀嚼天地髓天風起寥邈吹我雲中履我履雲中行去世千萬里

靑天尙有涯滄海尙有底云胡人心微倐忽渺千里人心不在逺秪在腔子裏夜半靈臺虛黙黙看元始

持刀斫月明月明何曾斷縛帚掃樹影樹影依前滿人皆惡樹影礙此月明多樹根茍不拔其如月明何

惡聲莫呼谷呼谷聲轉亟惡影莫就日就日影未息弓矢暗中來往往射其的吾身不爲的弓矢當自釋

戰國荀卿子原自不識性爲國張四維其言較純正四維性中物世人或未知反躬自點檢不覺生忸怩

眼底不可意躑躅問玄蒼何時再混沌爲我重主張委順生麒麟委和生鳳凰白日行九州島不逢豺與狼

讀昌黎集

文章百世師每說韓昌黎盥手讀遺編開闔無端倪乍觀覺雄偉春市鬭晴雞細觀轉淸麗靑霄吐虹霓嗟予蹇劣資文思苦荒迷樊怪匪正途栁奇入旁蹊崇臺百尺髙借韓以爲梯

分韻送蕭進士璇赴廣東纂修實錄

南山有丹鳳文彩何翩翩萬里風雲會龍馬相周旋先帝棄萬方泣涕窮遐堧神化豈不顯所貴在摩編閩山接嶺海桑梓遙相聨驅車迅行邁不辭路險囏丹靑繪日月意象在筆先春秋有微義仰看續前篇

送陳白沙歸南海

騎馬出都城送君登逺道我有一壺酒爲君再傾倒海內重結交卑卑學脂韋心術不相語羙譽交相推我知君最深君知我亦至臨別爲贈言願君莫予棄

鬱鬱山下松四時不攺色盈盈道旁花朝夕供采摘花好聚人看春風亦易寒松髙倚霄漢勁節不可扳願學山下松用以養貞徳毋學路旁花一采不復得

翽翽天邊鳳翺翔周八極紛紛甕底雞旋飛僅盈尺我欲爲鳳凰毛羽苦未齊我欲爲酰雞甕底不可棲人生各有志豈宜自束縛願言從鳳凰萬里翔寥廓

芝蘭有幽性托居在空谷滿天風露寒隔林香撲撲我因愛芝蘭朝夕相往還采采欲盈把薫我衣與冠衣冠在敝篋芝蘭隔林樾但恐歳月賖餘香易消歇

東都事矯激西晉尙淸虛一時自云適社稷隨丘墟辟彼門戶開轉運由其樞大勢皆傾倒力救將何如君子閱世多立說愼其初擇中而守固孔氏有遺書

人言羲皇初其道本簡易卦爻二三畫天地露精祕達摩自西來亦頗領此意面壁坐九載未嘗立文字辭繁道理晦辭毀道何寄天地有日月六經未可棄

釋子稱入定如蠶自吐縛置心於昭曠用以求眞樂孔氏有明訓敬義須夾持動靜兩無礙此心自愉怡入定旣云久此心亦能守但恐體用乖眞樂竟何有

禪學論有無似頗欠箋注有自無中生無非有孰據盆水盛月華有無相撐拄盆傾水墮地月華歸何處論無入空虛論有滯形器有無岐而二斯乃學之蠧

聖學論一貫斯最爲要義自從參賜逺誰領言下意聖以一貫萬體用無二致學者求之萬其一乃可至執著固云非超悟亦未是功深與力到庶幾有眞契

與君逺相逢三載共城闕至寶偶不售還山采薇蕨本爲同枝鳥乃爾成胡越一夜起相思白盡巾中發君爲萬里人我爲萬里月夜夜流淸輝爲君照巾韈

經徐州戲馬臺

落日彭城西過此戲馬臺荒垣與敗塹歷歷皆蒿萊憶昔楚王籍仗劍江東來百戰爭中原叱吒聲若雷漢王攬羣策楚王輕羣材淮陰旣先亡亞父亦見猜譬如鷹隼飛羽翼先剪裁區區習馬足何以定九垓莫雲气蓋世此气亦易衰莫云力拔山此力亦易摧漢營星月髙四面楚聲哀起飲泣帳下毋乃徒爲哉

題學圃古意亭

學圃最深處小結茅亭子簿書有餘暇駕言來遊此剪茅望崔嵬約萍看淸泚萬象俱在目一塵不到耳舞雩息迂響龍門得新址寤寐懷古人黙黙會至理

月夜遊古意亭

幽興不可過命駕成獨往檐月流素輝山泉滴淸響幽蘭蔽蕭艾叢桂在艸莾采芳思寄逺路阻情悵惘緩步歸東園坐對明星上

成化庚子冬有南京禮部之命回視綰州符十載矣政教無成重自感愧賦此以別州之人士

一應近十載獨向山中居橫琴彈古調曲短意有餘徵聲淸以厲宮聲寛以紆紛紛漁與樵雜聽滿庭除相視而錯愕識者爲躊躇歲晏江天寒霜落林葉墟下堂拜明詔佩此南宮書南宮路不逺此別意何如所恨琴聲希不能感樵漁

疊前韻別諸同官

千里各有適一官偶同居登舟思共濟幸脫風波余南宮在何處山川邈以紆戒行在今朝酌酒向前除欲發寧無言爲君轉躊躇教化尙蹇澀囹圄未空虛所憂逺且大不但及簿書趙國重九鼎賴有藺相如毋爲蚌鷸持以利歸若漁

疊前韻別諸文學

羣賢依薄宦共向山中居禮義作模範文章特緒餘見我每直遂勸我稍迂紆忠言猶在耳病根未全除春風動行旌相視各躊躇行逺當自邇處實其若虛先師有明訓安敢昧前書君看孔鑄顏顏學亦孔如莊生何荒唐杏壇譏葦漁

疊前韻別諸生

人間有尊爵天下有廣居斂之在一心此外更無餘紛紛名利徒曲徑自縈紆荊棘日蔽塞嘉糓爲剪除坐令失道途白首空躊躇君看鄒孟氏七篇爲詳書體驗而擴充天理自燦如毋徒持网罟宦海吾其漁

疊前韻自嘲

無礙以爲性隨緣以爲居日食僅數合何必求羨余郡紱苦不長十年甘自紆戴星履堂署見月下庭除部使每行郡欲見還躊躇感此衷腸熱往往思逃虛幸而免詬辱兩考以最書君看古賢哲進退竟何如今朝過長江羞見滄洲漁

殷氏寸艸心堂

春暉陶宇內萬物皆化生顧玆寸艸微感時亦敷榮春暉母恩深寸艸兒心短母恩苦未報歲月忽成晚朝焉采其榮暮焉掇其芳百拜謝春暉天地恩難忘

遊牛首山三十韻

出郭天日晦到山雲霧斂行行過叢薄上上歷重隒牛頭路轉多馬足力已減鍾磬半空聞樓閣經月掩洞古鬼斧鑿嵐濕神汁染松檜交撐拄梅竹相摩颭斷壑接飛棧髙棲傍虛廠陛層戶阸塞臺抗山卑貶俯視卻以畏仰登進以漸入室灑掃燦登堂像設儼臂壚行淸氛心燈烱寒焰破席坐蒲團獘案拂藤簟山蔬薦薇蕨水果摘菱芡襌談轉虛曠詩話渉幽險天機驚斡旋俗病謝鍼砭酒酣興益發樂極心尙歉深入兜率巖危倚浮屠檻長江怒龍奔亂岡渴虎舚卓錫崖泉迸飲馬池波瀲唐經翻貝葉漢封遺玉檢履迹傍石尋鼎識索圖辧珍怪森前列造化寧予儉嘉願久未酬玆遊良不忝狂呼擬登華淸賞訝入剡逺遊神汗漫微誦口喁噞鬭奇誰及韓得趣吾與點涼飆撼東閣夕暉落西崦樹杪殘聲嘒塔角歸翼閃理鞍問前路穿林越荒塹回憶山中人幽夣生夜魘

題孫生哭母捲

孫生攜尺牘踵門求予詩衷腸未及訴涕泣先交頥世人皆有母繄我獨無之母年四十九棄我竟如遺西風吹北堂摵摵動簾帷顏容不復覩抱此終天悲我聞孫君言撫捲神若癡情長辭苦短墨汁空淋漓願告世之人養母宜及時毋令生怨悔痛苦將告誰

題吳下趙氏望雲樓

家住砂山南親葬砂山北砂山多白雲侊佛見顏色云去有時歸親去不復得落日倚南樓血淚滿胸臆

畱別吳左府宣

憶昔坐肺石有書千象魏豈爲戀此官欲以明厥志交珠旣已辧趙壁不復碎驅車還故里心迹兩無愧論交三十年偶此復相會登堂把酒巵未飲心先醉黎明當逺別與君坐不寐張燈冩餘瀝一一見肝肺韋布未爲賤軒冕未爲貴相期學古人道徳養精粹

視茭陂

撫南有茭陂唐刺史周法猛所建歲久傾廢崇仁縣耆老孫孟獻言狀予爲興復

周官敍溝洫漢史誌河渠民命茍所闗故典曽備書鬱鬱巴洛山匯流向東趨揵木閼回瀾灌此桑麻區開建歲已久版鍤日以疎坐令千金資白日棄道隅嗟予理敝郡萬事費爬梳𨿽云簿書繁安敢輕犂鋤父老孫孟獻切切以告予有志事興復爲力苦不紓春初農務興薄言駕吾車風雨入前村道路何崎嶇上山履巉巗下水渉沮洳夤緣尋故址飄動無嬴余逸道以使民諒民無怨吁萬鍤當雲集黍稷歌與與

赴鎭逺郡守丁鳳儀以詩見贈次韻奉酬

岐路眩南北素絲變黃緑本爲櫟杜朽誤佩漢庭竹白日漏層雲餘輝散林麓黽勉懷知遇駕言騁行目貴陽在何處山髙路綿矗風俗雜夷夏蠻獠混生熟公家有程約往往視刻木君子行道心不是爲竊祿世路有險夷君子何惡欲莊生齊物篇每以物觀物泰山非有餘芒芥非不足所恨材智淺無以供臣僕周車畏輸載羲鼎戒覆餗賴有同心人教我閩海曲

夜讀聞母車聲﹝時母在官年七十二﹞

西齋讀初罷北堂車猶鳴𨿽憐母力健翻使兒心驚天髙風露寒廣庭寂無聲長跪告北斗願母長康寧

暮春與諸文學掾觴於萬桂山陰

萬桂山之陰小渠兩三曲雨餘渠上行彌彌春水緑邂逅同心人散坐傍修竹殽核肆羅列羽觴相馳逐人生無百年胡爲長局促放浪出形骸泰然常自足停杯問古人誰榮與誰辱永言謝世情曠焉抱幽獨

城南別墅

幽人有逺韻卜築城南村靑山羅庭除疏柳蔭柴門虛堂寂無人但聞鳥雀喧秋晴獲禾黍日夕收雞豚農家無外縈歲事在壺飱感此生理蕃其樂難具言我方走塵土未能問田園誰知隔城闉咫尺有桃源

送太守黃君之汀州珵

騎馬出都門望望長江曲江水淸以駛江艸萋以緑黃君有逺行離色宛可掬路入秦時郡符剖漢廷竹我起酌君酒薦以古規祝築室首基址爲政首風俗風俗茍不佳政美何足錄君登江上舟我騁江上目江空不見人只見云相逐

題四皓圖

秦氛暗六合脫屣入商顏山中無招呼斜日照棋盤昨夜望前星疏雨襲輕寒畱侯有心計戚姬涕汍瀾事定計當返名爵豈能攀史家多闊略公迹是非間遂令詩家子過廟譏潺湲

館人作淸湖景以招客予反其意而爲之題

湖水深不測下有蛟龍遊行客不知險千里問行舟北望名利場天際雲霧浮朱門曳方履紫陌馳華輈名利豈不嘉直道難與謀願言謝行役濯足湖上頭讀書看靑山允矣追前修

題羅內翰家世旌孝坊

茌平有賢簿讀書不下堂母病在牀褥爲計正蒼皇參苓無近效堂局少奇方百拜謝天地請以身自當股肉落金刀七筯生殊香百靈感孝誠母病轉平康想彼刲股時豈不戒毀傷但得母病愈兒身甘自戕至今旌孝坊赫赫官道旁日夕往來人一見一彷徨

鏡潭詞

云影落空潭燈光入虛鏡鏡潭本虛淨云燈生幻證燈滅鏡還虛雲散潭復淨外感𨿽頻仍不以汨貞性

方貢士﹝璐﹞挽詩

城東桃李花見者皆停鞍誰念東風惡吹折靑瑯玕瑯玕豈不佳不能成好顏寫哀寄絲桐付與雍門彈

觀化詞﹝時予在鎭逺偶得病因賦此以自驅遣﹞

前此固無我後此亦無我泡影六十年亦頗牢籠我我魄歸諸地我魂歸諸天泡影從此滅無後亦無前

祁石阡嘲予著敝裘依韻觧嘲

新裘到篋稀敝裘藏篋久視舊如視新心自忘可否讀書慕前哲晏生是吾友一裘三十年見重魯東叟

○七言古詩

竹雪齋爲戴提學賦

小齋種竹只十个雪壓竹梢寒欲墮蒲簾髙捲層雲破一鉤新月入當座老夫肝膓鐵石做一生甘作衡門臥東鄰獻捷西鄰挫滿城簫皷紛來賀老夫騎驢雪中過

鸕鶿灘失纜﹝灘在桐廬縣予赴撫州經此﹞

鸕鶿灘頭浪花白百丈拏舟上不得中流一斷去如飛骨肉相看俱失色舟師借問是何人開頭轉舵如有神大呼一聲上灘去煙樹微茫收近津昨日舟中讀羣史宋元末路正如此得人失人勢轉殊天北天南恨未已我今全家出顚危痛定思痛翻成悲便欲作書獻天子云深山髙白日遲

臨汝書院成潘水部贈獨腳歌次韻奉答

大冶鑠物摶陰陽靑春去我何堂堂西偏小構亦頗良不施黝堊橫白杗捲簾正對五羊岡樹木拂檐交靑蒼祥煙紫气相廽翔坐令白日迷晶光文采弸彪來省郎爲我藝苑芟穢荒鏗然制作稱大方利觜長距獨擅場嗟予苦學未成章點綴犧樽靑與黃六經窟穴潄餘香拍拍春意覺滿腔與君對織云錦裳著向風前聊徜徉欲驂麟鳳遊帝鄕又笑目眩心未忘小吏抱牘來倉皇謂耽文字頗有妨廣陸無車川無梁出門萬里道路長使君局面宜更張

送友人朱弘裕歸潼川

君入諫垣初諫垣井初甃自烹五色石細補靑天漏天門北望何渺茫有獸毛色金絲黃雙目夾鏡齒如鋸嚙人顱骨食人腸小臣愛國不愛死飛章直入天門裏蠅頭細字三千餘重爲邦家說倫紀扶桑日出天雞鳴玉皇穩臥猶未醒左右傳言卿大戅幹母之蠱不可貞西南有州大如斗煩卿暫去作慈母腹中春意萬斛深徧歷郊坰活枯朽謫居下土今六年西風翩爾來朝天天門深迥如昨日扁舟依舊歸西川丈夫懷抱無好惡但得志行心自樂此身亦是水上漚祿食何須計厚薄君不見黃仲昭翰林詩思翻天瓢秪爲身居宻勿地不爲天子賦元宵又不見林貴實橫班獨立稱直筆披肝苦爲綱常謀神鬼聞之皆欲泣吾邦文物古來多淸風勁節今相摩我因送君發豪气銅壺擊破爲我歌

僕夫謡

邵武僕夫性質野短衫禿袖身半赭丈二長輿在肩膊山路長驅疾如馬每遇髙坡卽大呼一呼一上誰復顧眼中惟見是夷行腳底何曾有險步光澤西去八十里淸溪亂嚙故山趾平明受直往西行薄暮懷直見妻子每日只受四十錢受直不多心歡然更有髙堂受直者錦衣緩帯白日眠

辰州坡嘆

馬郎坡牛郎坡山髙路險將如何前山望云云片闊後山聽雨雨聲發僕夫盡日赤雙腳盡力踏泥泥轉滑君不見蜀道難千山萬水髙巑岏我今入蜀向西去此是東頭第一關

憫蠻方鋪司

蠻方鋪司老無齒接官手持一傘子上衣短小才至脛頭巾破裂直掩耳不辭官府遞文書只怕姦豪索錢米我時驅車過南鄙鋪司長跪呼不起忽聞班軍在後來倉皇走入叢篁裏

入播州作

播州舊說非人居而今南北成通衢一鄕一聚置官長半丘半隴皆犂鋤播州官司萬山裏疊翠浮靑蹴天起煙雨晦冥猿鳥呼厓壑窈深花木美昔日何人披艸萊爾文爾價皆豪才南據烏江扼喉領北營白錦屯風雷自歸聖朝不用武比屋弦歌學鄒魯千里不聞鼙皷聲民物熈熈皆按堵我時逺佩藩侯書乘髙渉險登畏途山川形勝皆在目不勞重寫王會圖

題何氏雙挽詩

君家先世多潛徳白髮重重照秋色荀翁曾坐膝上孫陶母每飯堂前客驅車昨過通徳門朔風吹雨白日昏屈宋九原不可作慿誰書些招雙魂

題毛水部﹝科﹞所藏萬竿煙雨圖

城南城北皆塵壤馬蹄何處踏蒼莾歸來獨坐艸堂深詩思飛落湘江上湘江春水緑沈沈蘆洲荻渚鳴春禽上有平坡亙千里何人種竹皆成林白日倐忽起雷電咫尺江山看不見一時蘆葦盡銷沈老竹獨與風雷戰風雷震蕩云冥冥化作蛟龍天外行人間無處尋蹤迹勁風凜凜長江橫東風日出曉來霽上下分明見天地長身玉立好兒孫滿眼蒼云浩無際聖朝天子開明堂大化四浹和風翔奇才一入伶倫手坐見制作追咸章而今海宇干戈息佳種煩君更培植萬丈淸風掃俗塵紛紛桃李無顏色

題陸都閫平瀘冦詩

西來偶識陸將軍屹如鐵柱排塵紛弧矢隨身射牛鬥鳥蛇結陣聨風雲瀘川小冦紛如蟻竊弄主兵潢池裏商賈廢市農廢耕逺近皇皇驚未巳廟堂旦夕勞經營欲以不戰屈人兵一時頗牧黙不語將軍歷階言姓名鳥飛有翮蛇有尾瀘川小冦易與爾我有尺組茹蘆紅請縛渠魁獻階戺瀘川十月飛秋霜旌旗掩映生寒光多方設疑不速取一鼓成擒功自張我聞用兵先用計奇正疊出無常勢魁渠旣縛羣雄觧危陂坐使成平地平明獻丑入學宮春風滿面聞鼓鍾飲至禮成客盡醉次第賦詩談奇功蜀民易動今猶昔鼠軰跳梁無虛日將軍袖手亦﹝闕﹞年請賈餘勇續前績

懷母歌送祁使君憂制東還

君母去年七十六齒牙未動鬢猶緑我母今年七十九齒牙已落面浮垢昨傳嶺表饒風霜北堂萱艸先萎黃君得家書哭欲死天地遼邈魂飛揚我昨有書來故里書中親致慈母語謂我年來稍健康棄官就養兒姑止聞君往日曾求歸當道滿眼知心稀病書累上格不舉六年啼徧斑斕衣我今爲母堅陳請疏入臺司瓶墜井此生心事何由伸中夜嗚咽如吞鯁君今爲母東還鄕素冠素鞸復素裳慈元音容不復見徒勞百拜啼空堂我因送君轉悲切愁腸百解還百結母心不識兒心悲猶把甘言相觧說孝心自古無貧難茅檐菽水皆成歡行當閉門臥不起毋令後悔生愁嘆

讀陳忠肅公傳次柯竹巖韻

行都開閫頭尙黒壯懷直欲吞迆北厲兵秣馬不成寐夜夜起待東天白九廟英靈凜如生忍使宗社一齊傾滄海可塡山可徙誰謂志專功無成昨日閭閻謾驚擾勁气不逐腥風倒白日隱隱東方升夕暉看作晨暉皦雞盤歃血盟未寒賣降之子舌先彈母系尼庵兒械道盤中有飯吾誰餐救焚不管頭額爛叔氏起兵謀復漢叛賊已誅敵未殱視死如歸心不亂

陳忠肅公殉宋而死元世祖義之命葬於西湖智果寺北滿山皆生刺竹多有詠其事者予亦賦之

智果寺旁忠肅墓滿山刺竹生無數磨風礪雨堅相持猶帯戰酣舊時怒嶽墳見說遙相依墳上有樹皆南枝感應隨人如影響誰謂艸木俱無知宋憤未消元運攺大明奉天君四海此竹開花復結實勾引鳳凰棲五彩

題陳憲副﹝祥﹞湖山一覽詩後

陳君讀書號愽識鞭笞諸子嚼羣籍殘銅敗鐵投洪壚瞬息化作黃金汁番陽春深湖水渾憶昔聖祖西來巡龍爭虎鬭白日瞑我師一鼓彼師奔四郊陰翳轉開霽上淸下曠見天地日月雙輝開大明赫赫皇圖傳萬世陳君曾上廬山巓俯視湖水懷當年聖祖神遊去已逺攀龍爲賦烏號篇平生崛奇降不下山名水字費模寫鋪張聖徳與神功欲繼商書與周雅詞壇自古多旁蹊毛頴有傳聞昌黎此詩請刻廬山石聖祖勲業天地齊

題竹鶴山人畫

竹鶴山人有奇癖詩家聲趣畫家迹神營意造入微茫妙處想人應未識此圖是寫玄冬圖溪山寂莫云模糊玉皇宴罷羣仙舞腳底踏翻白玉壺壺中瓊漿化爲水柳絮梨花黏不起地面平鋪三尺深何處去尋東郭履林臯髙士布衣單十日不出柴門關蒙頭髙臥僵欲死不肯投刺向人間炰鮮飲醇世情鄙一談淸操輒不喜竹鶴山人非畫師獨於象外得其理

赤龍歌

赤龍攪海海水渾巨鱗細鱗亂紛紛大風播蕩幾寒暑餘腥猶自滿江濆上帝聞之發震怒不使滛威徧下土飛符直取赤龍歸投彼遐荒畀豺虎春云布滿東南隅疎疎宻宻雨聲徐桑麻蔽野雞犬靜遙聞擊壤歌唐虞

萬竿煙雨圖爲廣徳葛淸修賦

葛生家世居桐川開園種竹臨平田時時酒後發豪興涼風疎月落詩篇今年見我容臺署手執紈素三尺許上有瀟湘竹萬竿一半模糊帯煙雨初疑南國荊山寒卞和入楚猶未還至寶一時收不盡遺此滿地靑瑯玕又疑西土瑤臺夕秦女吹簫還似昔鳳凰不肯傍人飛參差亂展雲間翼畫竹何如種竹眞與可去後誰傳神偶披圖畫識髙賞颯颯寒气生衣巾皇都六月日如灼金鐵欲流石欲鑠願言與子歸桐川同向竹林置雙腳

畫鯉歌爲吳都事賦

冰觧水柔三月節萬頃桃花泛紅雪東風不動晝冥冥雷雨交飛電蛇掣中有文鯉作龍姿金鱗六六含光輝十載沙泥困頭角此時直向龍門飛龍門西望如削壁浪珠濺沫苔花濕天池更在龍門顚萬仞一躍才咫尺昔年湖海匹凡鱗而今化作眞龍身上天下地倒洪澍萬物枯槁皆回春吳君此畫千金價畫筆𨿽眞亦是假君家雙璧照淸波乃是天池化龍者

桃源篇

桃源在今桃源縣西南陬其山周遭四圍中有平原廣土可居山之麓有水繞之疑卽漁郎泊舟處也想當時林木深阻𨿽土人鮮有至者故避秦君子相與拔邑居之自後生齒漸繁土地漸辟遂與外境合而爲一今傍山有桃源宮道流數軰棲息其中嘗告予山後有爛柯洲山前有秦人洞今洞閉不開皆非事實因賦此以告好事諸君子

秦人法网宻如織楚人逃生苦未得一朝拔邑入南山咫尺就與塵寰隔山中風俗何恬然竹籬茆舎臨平田男婚女嫁相代謝歲月無紀誰知年昨日漁郎忽到此杯酒殷懃問鄕裏漢龍晉馬相繼興始知世代非秦紀由來靜躁迹不同山人怕與俗人通送得漁郎出山口歸來相與滅其蹤武陵太守好事者謂人可仙官可捨分付漁郎重問津溪山宛在眉睫下初來夾岸皆桃花再來赤壁橫蒼霞千峯萬壑不可辧欲從何處尋人家我聞海鷗識人意機心一動鷗不至山人心事閒於鷗孰謂髙風可彊致使君莫厭城市喧澆醨朴醇各有根機心不動爭心息武陵處處皆桃源

題黃九霄雜色畫菊

陶翁昔年懷隱徳手種黃花只一色南山杯酒義熈年北牕枕簟羲皇宅九霄原是儒家子作畫多年胡昩此丹靑入手勞心思不極妖艷心不止我聞菊品三十六此畫模寫猶未足世情每自逐時好隱徳誰能識幽獨願君筆端攺常度剝落繁華反貞素萬里風霜揺落餘一枝秋色長如故

題徽州殷氏所藏息齋畫竹

平生無計醫凡俗每思開軒學種竹息齋此畫自何來坐覺寒陰滿書屋斷根入地吳蠶僵宻葉排云威鳳翔灑灑淸風照長渭蒙蒙翠霧浮淸湘人世韶音久不作有材如此轉零落龍笙鳳管歸何處變作秋聲撼厓壑紫陽山髙白日寒幽人自倚疏簾看秪恐六丁下收拾夜半失卻靑瑯玕

髙克明左遷鎭逺府判自號鐵溪主人及內移爲賦此

鐵溪山水淸如許借問何人爲作主信陽逐客何處來一棹徘徊秋色裏枕流欲以洗吾耳潄石欲以礪吾齒山深路逺人迹稀此副肝膓向誰理昨夜巖頭西風起疋馬送君乂千里他時何處問浮蹤短句長篇鐵山底

予歸自貴藩與何貳守祁使君同遊鐵溪入溪旣深見路左三山鼎立如畫祁君有作予和韻健之致和

同騎瘦馬渉淸流濃光潑緑驚詩眸一山卻立如寡侔二山前出成朋儔東溟紫雲籠蓬丘南海白日迷羅浮天造地設知幾秋奇勝似爲吾人畱詩逢勍敵勞冥搜居然智伯忘仇猶

飲何貳守宅有走索者祁使君作舞絙行依韻奉答

長絙橫空誰敢向瞥然見爾騰身上風霜不動鴻鴈飛樹木無聲■﹝犭員﹞猱往笑隨簫皷行來前且前且卻坐復眠脫胎未換人間骨獻技自比雲中仙東筦先生最能賦前褒後戒多警語世情習巧方成癖鍼石砭人良可取我因停杯呼羣兒人生須悟生殺機萬事只宜平實做平實應無顚撲時

予往平冒相度郡基祁君用前韻簡予予仍依韻奉答

西漢讀書稱劉向南海讀書君爲上楚聲吳語日咿嚶水色山光常獨往東風吹過小樓前楊栁低低起復眠烏帽籠頭看春去瀛洲彷佛疑登仙馬上長歌與短賦篇篇不肯蹈陳語誰言孔聖刪後詩漢唐而下無足取造化小兒眞小兒翻來覆去無停機鸞鳳在棘龍在野古來賢哲誰逢時

羊腸河弔古

羊腸河去淸平一捨許正統末西南夷爲亂詔徵南將軍張軏自南詔移兵討之夷設伏官軍大敗士馬兵仗塡委於河至今每陰雨作過者猶隱隱聞礟聲

停車走上羊腸坡千山萬山髙峩峩下有長江深不測江水彌彌生寒波憶昔王師靖南鄙眼底牛羊欲平噬誰知蜋蟻亦善鬭龍象有力翻爲躓至今風雨江上來礟聲隱隱猶鳴雷三軍精魄想未散欲爲厲鬼擒其魁古人行師有紀律千里赴敵無敗沒未聞出城一捨許坐使全軍暴骸骨我來感此淚橫流長歌激烈歌不休頗恨當年謀國者不知常武修王猶

香鑪山懷古和祁使君韻

山在淸平興隆二衛界中景泰初諸夷爲亂據此以拒王師時監軍都禦史王來用羣議作襄陽礟以攻遂破之

曉出淸平門悵望西南天一日二日行不盡千山萬山遙相連香鑪一山在云表巍然獨立無與先上有萬人可居之平地及有四時可飲不竭之淸泉欲進須魚貫欲上宜猱緣憶昔蠢苗拒王命白日山壑藏刀鋋嬉戲殺人欲盈野倐忽流血皆成川一朝勢敗不敢出呼羣挈黨據其巓王師攻之久不下居民廢業農廢田有美監軍儒中彥謂此丑虜惡未悛軍門智勇紛如林豈無奇計摧其堅有士設機木如持衡與權扄鐍一以發气力萬鈞全半空雲霧掣雷電巨石細石聲紛塡樹木髙低成虀粉房屋逺近皆傾偏羣苗首鼠走不暇乞哀緩攻施矜憐先縳首惡詣帳下次驅脇從投軍前萬口歡聲百里震四山恊气一時旋古人有茂伐往往勞題鐫馬援標銅柱竇憲勒燕然歲月無情似流水勲業失記如飄煙東筦先生偶有賦我因步韻次其篇非爲誇多與鬭靡欲記天子平蠻年

題孫氏畫梅

孫姬可是梅花精梅花寫出渾天成香魂不逐水雲起老幹絕似冰霜淸艸堂夜深淨如洗月色朦朧照淒楚嚌嘈鳥語酒初醒嗚咽角聲天未曙閨門作畫世應稀何不攺學周南詩關雎麟趾亦圖畫畫出周家王化基

李長者入祀典歌

仙溪詰曲如回腸東流赴海何茫茫慿誰截斷天地紀灌我萬頃桑麻場錢氏四娘長樂女黃金如斗提不起將軍巖下自經營陂潰直隨此陂死偉哉同縣林制科緡錢十萬腰下駄溫泉隘口重累趾倐忽顧盼成滄波熈寧天子重農事下詔募人急營治當時闔郡多富家坐視詔書無一至候官長者眞仁賢輕財好施閩人傳有僧蹤迹頗詭祕日日貰酒不還錢木蘭山前溪面闊僧爲挿竹記顚末溪流緩處可立基緩處立基基不拔入海伐石海爲空上山伐石山爲童三十二門細分布無雲無雨臥長虹昔日溪流皆赴海今日溪流得灌漑雞鳴犬吠萬家村隱隱桑麻相映帯我謂有莆須有陂有莆無陂莆亦隳惟莆與陂相終始莆人思公何盡期昨日恩詔下閭裏春秋二祭入新議借問建言者伊誰太平郡守周氏子

翠渠摘稿卷六

●欽定四庫全書

翠渠摘稿卷七

﹝明﹞周瑛撰

○五言律詩

題湛庵爲戴陳州作

此庵有佳士物我兩相忘人世紅鑪熱渠心秋水涼綺羅無弄著藜藿有餘香晚路行猶逺煩君更自防

訪仙遊鄭東園和翰林諸公畱別韻

賜告下蓬萊山居亦樂哉開窓邀翠巘掃石護蒼苔冗泛謝塵事淸夷飬道胎學充還出去鸞閣正需才

邵武道中夜宿半山鋪

邵武城頭路行行重苦辛髙山雙倦足空館一愁人涼月照華發西風吹敝巾長安一萬里何處問通津

淸明節寄諸弟

疎雨淸明節客中思不禁荒山一抔土孝子百年心竟歲身南北終天悲古今薦蘩托諸弟揮涕滿衣襟

題慈節捲爲蕭給事﹝璇﹞賦

內則讀遺篇持循自昔年從夫念一醮教子學三遷絡緯秋燈館釵鈿曉爨煙平生慈與節太史費摩編

送友人丘安重知瑞安縣

論交三十載此日嘆分離海闊飛鳬迥云深過鴈遲近民宜直易作事貴操持莫以纎毫累翻爲負所知

和陳公甫神樂觀夜坐韻

虫聲秋院靜木榻自來憑細數千年事閒挑五夜燈子房眞學道王旦謾爲僧湖水渺無際寒魚不受罾

題謝侍禦乃兄石澑鳴琴圖

幽人結屋處石澑響潺潺桐木不須削梅花能自彈鶴鳴山月小魚躍水天寒安得脫塵屣從君坐夜闌

到廣徳作東園書室

東園有餘地可以作書齋千古聖賢學百年經濟懷庭松云外鶴池艸雨中蛙五色石堪煉吾將師女媧

西壇卽事

夜半壇頭路露華寒襲衣樹深燈影亂野曠佩聲稀精意無人會丰年祗自祈周家聲教逺幽雅更重吹

白雲寺午炊

樓閣四檐合松蘿一徑分微風傳夕磬疎雨引朝薫人世幾滄海靑山自白雲午炊猶未熟騶從復紛紛

南湖夜發﹝時往見巡按禦史白疑獄﹞

扁舟發初夜渺渺入平湖水滿天上下云深山有無琴聲人共逺燈影客同孤借問柏臺樹春鳴何處烏

世美堂爲戴提學侍禦作

世美堂前事人間能幾何一門三執法二世十登科袍笏牀頭滿勲名宇內多曉來看山色佳气正峩峩

自題畫像

對此丹靑筆今吾始識吾秋江片石瘦冬嶺一松孤不是廟堂器眞成艸澤臒行當返初服歸以讀吾書

山亭晚坐

獨坐山亭晚蕭然一徑開雨聲驚醉夢山色護詩胎愛靜應逃俗養髙成廢材城闉才咫尺未許世人來

自警告諸僚友

腳下程途逺鏡中毛髮絲治狂須止酒醫瘦莫吟詩勿謂性多僻須知聖可師忍將錦繡段白日棄泥淄

書滿南歸同年屠元勲邀李西涯諸公十有二人餞別分韻賦詩予得魚字

湖海多年別衣冠此夜俱可因同緑醑更復唱驪駒去路靑山外層城白雪初他時相慰問萬里只雙魚

夜渡淮河望西湖嘴作

孤舟發深夜歸路屬殘秋野曠星辰近江空霜月浮得風帆力勁順水櫓聲柔遙望西湖嘴靑燈映小樓

夢中賦登金山寺

髙閣逼霄漢客邊望眼開鴈將秋色去潮帶夕陽回天地雙蓬鬢興亡一酒杯此懷不可極倚檻獨徘徊

過蘇州與丘時雍李應禎夜話

今夕是何夕長歌朋盍簪參商照天角風雪滿山陰衣袂秋陰薄簾櫳燭影深情長嫌夜短一刻比千金

姑孰道中

采石孤帆落靑山一騎歸朔風吹短鬢疎雨濕徵衣野火漁歸市林鐘僧掩扉可憐江上鴈入夜更南飛

夏日建平道中

天時早晚異地气夏秋同雨腳靑山外雷聲白日中馬饑頻嚙勒人乏半扶笻薄暮到城郭月華生樹東

冬夜和賈汝陽韻

獨坐不成寐夜深天欲霜鑪薫生細縷燈暈結寒光世事鬢毛短客懷更漏長引杯聊自酌非是爲詩狂

橫山與吳水部﹝珵﹞晚酌

公餘幽興發並轡入林巒云暝鳥將盡雨深僧未還檐花落鄭館野韭薦蘇盤水部原能賦令人屢解顏

次韻酬蔣宗誼節推見寄二首

蔣君年最少眞是謫仙人才美應無敵詩成若有神玉堂曽借稿紫府剩畱春虞网何時下東山有鳳麟

別君未數載倐忽將衰人學未究天地行多慚鬼神徘徊海上夢寂寞江南春況聞左車子西狩踣祥麟

橫山燕集二首

小甕藏天地大杯揮古今宦情秋夢短世事海波深北枕淵明臥南耕梁父吟官卑多抑畏慚愧昔賢心

一鞭寒日裏弔古復傷今鳥背秋陰薄馬頭山色深朱弦方斷絕白屋正呻吟安得範司理同攄經濟心

與陳貳守酌別

下馬何村廟霜淸木落時行人千里去故國一年期水色照衣袖山光落酒巵離懷難盡遣惆悵爲題詩

新歲枕上作

讀書三十載此日得爲州世路行來險官居輕若浮名髙思自抑福淺戒深求天道有盈歇吾心當熟謀

暮春山中風雪如臘

春光憐欲盡气候未全平屋霰激寒響檐風吹朔聲蠶登何處箔牛廢此時耕歲計知無賴憑誰達聖明

遊石溪寺二首

細數頭陀路縈紆十八盤外疑無處入中覺有餘寛猛水擘山出奔云拏石還誰能謝塵鞅來此共盤桓

四面峯巒合有僧深處居舊廬甲乙在廢殿丙丁餘水色侵衣桁山光入缽盂小詩吟未就斜日滿軒車

入宣州

落日滿宣州馬頭春事幽山佳多入郭潮漲欲平疇戛竹農驚鹿吹蘆僮牧牛澄江與疊嶂掩映謝公樓

出郭

騎馬出東郭茅檐徧拊循吏需寧復急民俗可曾淳簫鼔雲中社桑麻雨後村漢家循吏傳原不錄劉昆

歸舟至毗陵阻凍懷老母在官所作

一上歸舟日便爲見母期誰知咫尺地翻作逗𨖻悲冰合河流斷雪深山路危髙堂念遊子正是倚門時

宣州夜坐閱公案有作二首

少學屠龍技晚收劾鼠名深情數日辧獘牘幾番更自古雀無角方今蠅善鳴就中生死路不敢負神明

鄒公述仁義申子說刑名俯仰人千古徘徊夜二更燈寒花不結牕破紙常鳴聽盡階前雨東方未肯明

成化辛卯聞長樂縣平地湧成山阜

天地人身體如何生贅肬昔年傳息壤今日見浮丘陰下何居上陽剛不制柔五行精義隠孰爲獻宸旒

過田家午炊

午炊猶未熟坐向野人家爲愛靑山好都忘白日斜山糧收橡子野菜拾株花偶聽老農語因知桑與麻

有所思

目斷天涯路春深有所思亭臺花落後簾幙燕歸時洛浦煙初瞑巫山云正癡夫君縱忘妾妾意比芳絲

曝背和賈汝陽韻

四海誰同曝半檐吾自分背溫如挾纊气暖欲蒸云瘦影傍梅見鼾聲隔竹聞愛君思有獻點竄列生文

壬辰重見彗星

有彗起東北光芒天際浮三年忽兩見十日未全收自是人心玩誰言天道幽魯婺不卹緯涕泗欲橫流

懷季弟敬叔

三歲不見汝悲歡各一方書成仍契闊夢覺每淋浪舐犢懷偏惡鼔盆悲正長郊原風日滿怕上脊令岡

過薌溪懷五宜翁

就徵一應詔擇退五稱宜古道甘藏拙長謀曽出奇閩中新郡縣江上舊旌旗落日薌溪路令人有所思

弔吳聘君

富貴路方熾山林迹漸稀誰能甘白屋君獨謝黃扉學古難爲用名髙易嫁非百年泉壤下全璞有光輝

理陸象山祠堂

祠堂無多地令人起嘆吁鄭田侵蝕後祊邑質交餘白髮啼孫子靑山式裏閭公庭今得理契券有明書

重到府第有感

初鶴洲族兄握符臨汝予嘗遊焉今予復來而兄已下世矣俯仰疇昔重爲淒然

府第最深處重來感嘆並臨川雙郡守閩海兩書生風雨情何限池塘夢不成坐觀循吏傳收拾此家聲

過吳艸廬墳

停車官路左遙認艸廬墳古木無繁蔭殘碑有斷紋大道近來隠微言今益紛九原不可作誰爲啟昌聞

雙流遺愛祠爲孔都憲乃翁題

郎官皆百里遺愛獨雙流畫壁丹靑古芳祠花木稠田疇僑與殖禮樂偃曽修血灑麗牲石民心春復秋

予攺郡聶云章許時髦送至江滸夜宿予舟賦此爲別

二君憐逺別爲我此宵畱風雨城南路波濤江上舟奇材慚賈馬絕技笑屠牛功業吾何有輕雲天際浮

玉臺除夜

閩路此時驛越王前日臺歲從今夜盡人自故鄕來萬里程初試百年節自催東皇漏消息春意到庭梅

次曹時中曉發雞闗韻

路同函谷險江比渭川雄月白雞聲早天寒木葉空客途方浩渺夷落少光融獨有朝宗念隨流日夜東

往平冒觀府基呈祁石阡

衛府夾江立分明是壯謀出奇相掎角據險扼襟喉官有藩籬固民無兵革憂國家修逺略敢爲借前籌

老姊自鎭海至

小兜千里至相見喜還悲燈火憐今夕儀容異昔時家貧供億薄行苦鬼神知煮粥吾應會焚須不敢辭

簡陳太守以代面語

林下知心少使車歸頗遲未分半席語已是一年期臂痛難成拜頭風久廢詩回看府門路依舊隔天涯

巡按賀禦史言事待罪次韻四首

■﹝羽戔﹞■﹝羽戔﹞鷹隼操藹藹鳳鸞儀去國八千里懷君十二時孤忠原自信直論不能移史傳多英傑應知有宿期

柏府瞻風裁天家惜羽儀六經非駕說三代是今時闕失應思補災祥或可移夜來有封事黙與鬼神期

聖祖功勲大多方奠兩儀誰云全盛世乃是諱言時筆短謀猷逺坐孤更漏移臣非愛多事法祖以爲期

不學古賢哲謾修封禪儀但於匡主處便是致身時媧聖天曽補公愚山可移宸聰蒙省覽會見太平期

竹澗書舎爲林壻雲從侍禦題

愛子讀書處澗邊竹萬竿森森蒼玉立滴滴翠云寒節苦風霜勁心虛宇宙寛靜中思往事今喜得平安

○七言律詩

送何郎中﹝宜﹞赴浙江督糧參政﹝福淸縣人﹞

聖主龍飛重養民催科特遣老儒紳汲將兩浙通潮水散作全吳潤物春劉晏材髙勞用智陽城政拙可書仁吾閩文物舊來好重看聲光接古人

送陳方伯﹝亹﹞致政歸漳浦﹝字尙勉奧學古行﹞

角巾斜折舊烏紗南望鄕園趣轉賒白髮無人堪結社靑山有地可爲家石湖晚釣收殘雨野徑春行礙落花不識廟堂諸故老幾人淸夢到煙霞

送宋經歸蔚州﹝經領鄕薦復從予治經後同登進士﹞

手折蟾宮丹桂枝那曽滿假更從師靑由藍造藍應讓冰自水生水不知去路西風飛葉早故山疎雨出闗遲上林春到花如錦正是都門待子時

送項主事﹝澄﹞還南京

杯酒都門送獨歸不堪臨別思依依一霜薊北衣全薄八月淮南鴈正飛官列部曹無抑畏班聨鵷鷺有光輝丈夫樹立應須早毛髮鏡中容易稀

喜翁冰厓擢方伯﹝冰厓初以工侍左遷衡州府守轉官﹞

白璧含輝不染泥除書忽下大江西衡州事業南山近工部聲名北斗齊霄漢丹心回日月郊原赤子望云霓懸知早晚推賢相又築長沙十里堤

謁文丞相廟

海上干戈百戰中孤舟夜夜泣英雄八千里外邊塵合三百年來宋歷終厓嶺被俘眞倉卒燕山就義太從容西風吹雨過柴市獨向祠前撫翠松

挽劉主事母太安人

一片貞心鐵石堅淚痕揮盡縞衣穿傳觀列女幾千字身事良人三十年慈竹蕭疎南畝雨諼花零落北堂煙母看季世豪男子誰似深閨劉母賢

送黃君﹝仲昭﹞左遷湘潭

朝把封章叩帝家夕驅羸馬赴長沙江湖萬里孤臣逺燈火九重春意賒湘水無情休作賦賈生有廟可停車也知昭代多恩典試聽庭前半夜鴉

送濮守乃侄歸省二首

千里移舟下濮陽黃堂有叔鬢將霜竹林風月畱人易椿府旨甘入夢長亭上鳥聲喧客席馬頭山色映詩囊料知宦邸無餘物帶得淸風歸故鄕

曽聞大阮久專城小阮讀書亦有聲作客三年依濮上還家幾日到昌平樓頭疎雨此時夢馬首靑山到處情莫戀故鄕風景好雲霄萬里看飛鳴

初到廣徳州

馬蹄六月到山州獨上桐川第一樓城外有山皆北向郡中無水不西流士風質朴猶存古民舎蕭條欲近秋多少濟時心上事夜來黙與鬼神謀

立春觀擡杠有作

羣擡長杠逐春來紅緑參差照艸萊巖岫上頭走車馬樹林深處見樓臺百家技巧重重作諸史幽奇色色裁莫道東風快人意東風容易耗民財

久雨作﹝成化乙未秋﹞

三月全無一日晴宻雲疎雨滿山城公家正放輸糧榜民舎不聞打稻聲艸色欲將官廨沒溪流直與野橋平壇祈廟禱渾閒事卹政多端先薄徵

學書

四十年來始學書墨華長自滿衫裾枯藤礌砢火焚後繡鐵稜層土蝕余豪气稍充成老健中心才放轉粗疎曹公去後朱公死千載何人尋後車

廣徳書滿畱別僚友

獨隨琴鶴下江東歲月催人似轉蓬路出南陽慚說召馬辭渤海愧談龔數莖白髮宦情薄滿目靑山歸興濃相別不堪重相語茆檐殘日有疲癃

弔葉文莊先生﹝名盛昆山人官終吏部左侍郎﹞

憶昔分符出牧時先生欲我置曹司本爲枯朽溝中斷看作珊瑚海底枝半世行藏原自信百年心事荷相知生前門巷嗟無迹死對荒墳酬酒卮

挽鄕先輩林學士先生﹝名文進士及第﹞

吾鄕山水气眞淳百十年來孕此身翠竹蒼梧人物表玉堂金馬禁城春龍頭往往推先輩麟趾振振見後人十尺穹碑照山色夕陽回首爲沾巾

挽方柳東先生﹝名澥進士拜行人致仕﹞

柳東深巷艸堂扃一旦鄕邦失典刑鐵硯磨云秋注禮牙籖翻雨夜傳經鼎龍化去湖空白岐鳳不來山獨靑鄕社年年薦蘋藻可令淸渭雜長涇

哭友人楊朝重僉憲﹝名瑯提學山東卒於官﹞

燈火同牕記昔時可堪回首重沾衣云連海岱音書絕月照屋梁顏色非孝友傳揚通里巷諫章流落滿京畿夕陽目斷濟川路驄馬繡衣應不歸

挽姻友林貴實侍禦﹝名誠以禦史乞致仕卒於家﹞

馬鬛封髙宿艸生思君不見重傷情使車處處風霜勁諫疏篇篇日月明薊北教波回薄俗江東鹽筴罷深徵誰言天道無憑據蘭玉滿庭春雨晴

挽陳會元先生﹝名中﹞

投刺曽修展拜儀蒼容古貌記初時雲霄獨步人皆仰山斗齊名世所師葩學盛傳無孔疏唐音髙和失盧詩承家有子原同气不比伏生空女兒

送鄧郎中成都歸省

萬里橋頭道路賒宦遊十載始還家春風門巷依前好細雨桑麻近晚佳廚下旨甘修玉髓堂前杯斚泛晴霞君恩浩蕩須回首云漢秋深望使槎

送同年梅文淵分憲西蜀

與君江上酌春卮此後相逢未有期萬里雲山分袂處半天風雨倚樓時縣官無用前驅弩洞獠看收內附旗科目自來稱得士勲名要使逺人知

送黃郎中﹝熈﹞得告歸長樂

昔年同聽鹿鳴歌此別令人恨轉多白髮無情催歲月靑山有夢入煙蘿養生術祕求玄牝種樹功深問槖駝他日訪君何處所海門孤嶼認靑螺

送方大參﹝逵﹞還家

翠微深處舊時家乞得身來鬢未華洛社日長人似玉相城春暖錦如霞壺觴對客菊初蕋杖屨尋詩梅欲花料得機心都散盡行行鷗鷺下平沙

送方大衡還莆

烏石山前舊艸堂秋來鄕思迥茫茫瀼西杜甫長爲客戟下馮唐猶是郎驛路連云行獨騎海門和月倚危檣請君莫聽南樓笛一曲梅花一斷腸

送季弟敬叔還家

身在江東家在閩三年爲客得相親侍萱同愛堂前日戲彩平分膝下春書劍不嫌歸計薄溪山長傍夢魂新平安消息應須寄海上春深過鴈頻

題陳永崇城市山林

幾千城市此山林構得行窩趣轉深紫陌斜連靑嶂路紅塵獨結白雲心洛春每向環中探顏樂時於瓢外尋老我自憐多野興何時石上聽鳴琴

成化癸卯夏提學侍禦婁君﹝謙﹞洎部曹諸君六七人咸集於西園月出酒酣各有倡和予次韻二首

三載儀曹畱宦轍半園風月屬閒身眼前富貴都成幻夢裏溪山疑是眞樹宻不知時已夏花香暗記歲爲春十年簿領埋頭久此樂今宵難語人

歷歷疎楡轉漢津泠泠風露濕衣巾壺觴豈解延嘉客泉石偏能畱去人樓皷聲中頻問夜珠璣唾處盡成春請看走馬長安道何處風吹不是塵

遊西塔

投閒未制薜蘿衣暫撥簿書遊翠微古寺樹深人獨往平湖艸滿鷺雙飛墅棋成敗猶勞著塞馬存亡未息機日落煙深山色紫馬蹄還踏舊途歸

遊西塔次潘水部及伍憲副二公韻

出城何處問西巖天際雲開山露尖說偈也應畱玉帶賦詩無用襲香奩蒼藤古木庭臺靜野餉淸齋筍蕨甜今日不輸宣守樂尋溪紆組兩能兼

淸樽白髮幾人同頓覺翛然有古風瀼水卻能畱杜甫滁山差可著修翁無邊淸思塵埃外幾許浮名醉夢中畫史未知忘色相欲將聲迹繪元丰

登擬峴臺讀曽南丰碑次潘水部韻

摩挲苔刻讀殘文往事悠悠付夕曛野蝀未收前澗雨山風遙送隔溪云霸圖馭世應多術王道驅民不掩羣臨汝依稀同漢沔曽無垂涕到裴君

次韻送潘水部歸金陵

腹藏珠玉不爲貧神武掛冠今六旬廊廟於人原有分溪山何處不容身釣魚每傍秦淮月走馬常尋鍾阜春料得他時相憶處夢魂半在汝川濱

郡齋酌別送鄭禦史還貴溪用聨句韻

短箔疎簾風雨深一壺濁酒夜談心靑山何處尋同調白髮此時逢賞音徐穉到門應下榻管寧鋤地獨揮金懸知別後相思憶兩地停雲向夕陰

過許金聲瓢所

緑樹深中白日遲小瓢收得許多詩百年天地藏形器萬狀風雲入笑嗤沈宋每思傳正印許姚會見樹降旗雙旌偶上臨川道重倚闌干有所思

賞桃和西席陳嘉謀韻﹝有序﹞

郡圃西有桃橫過書院丙午春盛開友人鄭禦史從儉伍憲副天錫與西席陳嘉謀皆有詩嘉謀有煙景明年重召客知誰重爲使君來之句今春復盛開伍憲副卽世鄭禦史北上獨嘉謀與予在焉薄暮公退復命酒以尋前約嘉謀重賦詩曰去年今夕此亭臺舊宴諸君約未回人事忽驚今夕異桃花還似去年開雨分紅藥參差長香傍芝蘭次第栽邀得浴云池上月共陪五馬不勝杯予用其韻賦此

五峯堂北百花臺座上劉郎驚不回疎雨情懷空自愛春風面目爲誰開久懷漁釣溪頭路不借陽和天上栽今日繁華明日攺黃昏相對且銜杯

送包好問節推應召之京

千里東風吹緑波馬周此日遇常何燈前死獄求來苦屏角疑辭錄轉多柏樹含霜秋入院棠陰過雨晚成歌相酬不盡平生意三尺龍泉解太阿

送呂貳教﹝澄﹞還莆﹝澄鄕榜同年﹞

少年接翅上靑雲海闊天長路轉分白首握符初見我靑山結屋又逢君開園種藥憐多病掃石彈琴念失羣擬峴臺前春水闊爲君徙倚幾斜曛

觀漲次潘水部韻

南北依稀路轉迷大江倒注入回溪千金不見王家堰萬柳難尋蘇子堤白屋此時成澗壑蒼生何日出塗泥憂心百轉勞經濟擬峴臺髙雲霧齊

寄贈鄭從儉侍禦赴京

出處由來多路岐對人未敢說玄微錦衣烏帽此時去緑水靑山何日歸管晏成名非正遇濓閩行義有眞機相期不盡平生意目送飛鴻到落暉

臨汝上老母壽

東風吹入北堂深鶴髮盈盈照玉簮一百年中今日壽三千里外此時心白華詩闕從頭補彩服歡多次第尋誰信吾家雙老母酒杯都向汝川斟﹝鶴洲族兄先亦養母林太安人於此﹞

爲宋少參題畫

緑樹深中結艸堂五湖三泖是滄浪云連北渚通詩社日落前村歸釣航門外別開花竹塢沙頭時見鷺鷗行君恩未報愁方劇莫向畫圖思故鄕

泉州朱都憲挽詩﹝名鑑學職起家﹞

曽聞譜牒出莆田徙去泉南世益綿鴞食上林分教日烏啼柏樹立朝年溫公姓字人皆識道輔勲階世共傳千里平蕪寒日暮依依馬首認髙阡

入九仙觀訪黃未軒讀丁郡守所寄詩次韻二首

捲阿遙想鳳凰聲漢室何人識賈生四海治安心獨計百年得喪發同輕滄波白鳥甘遺世緑樹黃鸝正滿城天子履元消息好知君未得謝浮名

十年不聽禁鐘聲坐對南山野趣生有道也知當世重無官應覺此身輕石臺晚嘯雲歸樹仙觀夜吟月過城文物傳中勞去取幾人筆下可全名

過洞庭湖得風寄李使君

洞庭午前湖水平洞庭午後風浪生片帆出沒樹葉小一身恍惚鴻毛輕浮雲黯黯結新暝白日杲杲籠微晴故人飲我酒未醒回頭不見巴陵城

過桃源有懷避秦諸君子

知君原不是神仙避地偶尋山水偏世去只聞秦用法客來方識晉編年桑麻翳翳連平野村落依依帶暮煙種得桃花翻自悔春風勾引釣魚船

辰州道中用提學沈仲律韻

辰州道路比褒斜遊子行行無怨嗟山鳥盡情啼別樹野棠隨分吐幽花時平猶結防苗寨歲晚誰收逃稅家聖主憂民方側席寛書早晚到桑麻

賀守備夏都閫府第成

新開帥府浪城東此日登臨賀客同六月涼颸來細細四牕香霧濕蒙蒙旌旗影裏貔貅靜金鼔聲中豺虎空欲爲江陵成短賦疎材深愧少陵翁

予有事平冒通判髙君﹝鑑﹞推官楊君﹝欽﹞繼至因相與泛舟爲樂

百尺巖下停詩船溪聲帶雨寒濺濺攜壺過江覓村酤掃葉傍石烹溪鮮水雲浩蕩不成醉天地寥闊欲登仙毋怪當時柳州柳鈷潭袁碣畱殘篇

早春出郭呈祁石阡

侵晨出郭喜聨鑣馬首人家入望遙云暝孤城微見堞雪消春水欲平橋山田鳴雉麥猶短野箔初蠶桑未條經國有謀勞相度議將封事上淸朝

演武亭小酌和石阡韻二首

百年懷抱此時開野酌山歌傍將臺村落無期畱客醉管弦有意送春來雪消波影侵詩筆云破山光落酒杯最喜四郊無戰壘共追周雅賦■﹝髙上土下﹞萊

簫鼔聲中又此年客邊情況只依前梅臒竹瘦何曽俗水膩山柔還自妍一覺未成猶是夢萬緣若了亦成禪琵琶不識此何淚我欲停杯問樂天

貴藩聘修實錄府衛諸公皆出祖石阡有作次韻

紛紛簮組滿江湄裊裊東風吹鬢絲春艸緑波南浦路輕塵細雨渭城詩投荒萬里愁無伴傾蓋片時逢故知麗澤此行知有益子云識字喜多奇

晚宿淸平衛和石阡午發重安寺韻

十里長亭五里橋太平道路不知遙人家處處皆桑樹山隴重重盡麥苗巖雪逢春猶自結林霏過午未全消平生慣作江湖夢紙帳梅花又此宵

次石阡韻寄興隆周方伯

場屋疑名記昔年白頭相見兩茫然權知避處應爲福官到休時卻是仙林下看雲閒倚杖樓頭過雪每開筵別來何處相思憶月在梅梢滿意縣

平越曉發麾使林錦與祁石阡同鄕忽以酒殽至因相與盡歡石阡有作和韻﹝時寓按察分司﹞

滿道風霜照此堂夜來偶爾寄行裝還家有夢應嫌短聽漏無眠卻恨長人爲故鄕情轉劇酒因好況手頻將風萍聚散原無據回首雲山又夕陽

平越道上喜晴次韻

天開羣物露洪纎春事應知日日添梅蕚柳梢爭著眼艸芽菜甲盡抽尖酒中愁陣猶迎敵雪後寒圍未解嚴帝錄鋪陳憐我拙三長何幸得君兼

倒用前韻二首

自從騎馬出莆陽倒指流光二載將華發每驚人世短黃塵無柰客途長酒沽竹葉排新悶詩賦梅花添舊裝回首故鄕轉迢逓何時戲彩向髙堂

客中幽興二人兼和盡新詩韻轉嚴山雪撲衣春後薄溪風吹面晚來尖帶圍舊眼頻頻換鬢腳新霜故故添何處人家堪買醉近橋楊柳緑纎纎

貴州卽事

好山明媚映晴川貴省誰言聲教偏路逺輪蹄皆入貢時平民物不知邊華夷普照無雙日雨露覃敷共一天最喜南來諸逐客寒鑪次第死灰然

纂修姜進士﹝麟﹞以詩相慰問次韻奉答

手和丹靑愧未勻繆於淸廟繪犧樽虞廷事業鳳來舞周室太平鷖在亹謨典篇章勞點竄春秋義例熟評論君材自極中朝選燈火相依幾夜分

纂修竣事自貴藩東歸路逢京使次石阡韻

問君何日出京畿馬上相逢話轉遲朝野喜聞多善政廟堂誤說有相知病軀只合淮陽臥散木何煩匠石推四海和平宗社固鹽梅不必問伊誰

次石阡曉發新添韻

山脊如鋩半挿空西南道路此時通汲書王會今初見周禮職方舊不同目送孤雲天際白手遮初日馬頭紅宦情羈思相催促因笑浮生太遽匆

東歸至淸平陳憲副王都閫相與遣使迎勞用祁石阡韻奉謝

堂陛多年形勢分臺臣閫帥兩殷勤舊時宰相不輕士今日將軍能好文馬首靑山情戀戀路旁艸木意欣欣來宵有夢落何處月照梅花疑見君

歸至鎭逺次祁石阡答家人相慰藉韻

一官飄泊共遐荒文事驅人偏自忙藜杖逺分天祿火梅詩旋入鎭陽裝形骸莫逆憐同道萍水相逢忘異鄕爲語家人莫驚訝鬢毛原帶去時霜

和祁石阡雪後感懷

宦業何須更乞靈半齋燈火自熒熒浮蹤聚散鴻畱爪瘦骨稜嶒鶴化形月下梅花輸爾白雨中山色爲誰靑幽懷萬斛難輸寫莫惜行囊買酒金

荀麾使座上得報原謫鎭逺府通判髙君﹝鑑﹞量移靑州府賦此爲別

玉樹丰姿初識韓別離頗覺此情難煙含山色孤城晚雨挾溪聲兩鬢寒黔郡詩篇收舊稿靑州邸報有新歡臨行贈處無他說忠孝相期此肺肝

除夕聞雷﹝時在鎭逺﹞

歲事闌珊气候分雷聲忽向枕邊聞隔墻疑是鄰燒竹入耳驚爲野聚蚊啟蟄不應先夏令警聾似欲破酋氛劉家父子多同異傳志災祥說正紛

題臥羲軒

郡中無事自開荒小作軒居接北廊天地淸風來枕簟湖山白日臥羲皇意當適處功名薄心到虛時道義光彭澤有魂招不起憑誰接膝與商量

諱日夢見先考音容如昨旣覺不勝悲感而作

湖海奔波三十春歲逢諱日倍思親雲霄事業憐沈晦風雨詩書記苦辛膓斷獨揮千里淚恩深難報百年身半牕燈火齋房靜謦欬分明入夢新

謁諸葛武侯廟

萬樹鴉聲送夕曛孤祠寂寂倚江濆霸途獨識炎綱正國埶終成鼎足分伊傅襟懷明日月軒黃行陣結風雲相材將略寡儔侶一瓣心香特地焚

偏橋分司與王少參讀陳簡齋詩感而有作

簡齋居士詩中仙胸懷不著火與煙京洛數椽家已破湖湘萬里春無邊天髙地迥見孤鶴風淸露冷開芳蓮前途泥淖不可往與子相逐蓬壺顚

覺衰

形神日日覺支離此事到頭吾自知鵩賦不須傷賈誼鈴歌試自學桓伊卦分離坎勞收拾藥煮參苓空護持渴飲饑餐惟待盡古云知命有何疑

哭祁致和方伯

乘雲何處去登仙老淚雙揮袖欲穿執紼謾懷千里外修書猶記十年前﹝弘治己酉在貴藩會修憲宗實錄﹞中州孤鳳東夷識﹝公奉使朝鮮朝鮮人敬慕之﹞郢下陽春海內傳多少情懷談不盡憑誰傳報到黃泉

天人感應吟

人心才動老天知誰道天髙人可欺暗漏屋中神亦格髙明家裏鬼常窺是非有路終須審禍福無門只自祈點檢人間興廢事毫釐應付不差移

○五言絕句

書東園屋壁志感

太山拔不動流水激不回萬古靑天在此心安可摧

題畫龍虎

蹤迹謝塵泥精神動寰宇我爲蒼生憂呼爾作霖雨

文采蔚斑斑爪牙利如琢白晝舞狐貍待爾出林壑

簡齋

太羮有餘味大樂無繁音茅齋坐白日冥契千古心

成化丁未聞解郡作

解郡復解郡解郡乃吾志談笑離別間行我心上事

馭世旣闊疎賦性復麄梗聖恩天地寛使我全首領

母老兒亦老何幸得生全故鄕有敝廬菽水盡餘歡

拂袖歸田園閉門謝卿相白雲有去來靑山本無恙

繼聞攺郡重作

靑山城郭靜白日文書稀百拜謝君恩臣職此其宜

廣成住崆峒庚桑居畏壘一鞭山色中吾道無成毀

母恩不可割君命不敢辭舎母以就君白首成歔欷

人生天地間俯仰無百年天風吹遊絲隨處成罣牽

過嘉魚縣贈姜希廣大尹二首

作縣憐今日讀書記昔年相逢江上雨十日爲停船

去矜師上蔡做信學乖厓徳進業同進民心誰不懷

讀惻隠書寄廣徳過俊翔

予知廣徳日嘗著戒殺女歌及定諸條約教讀過俊翔乃和此歌及添注腳名惻隠書姜尹爲之梓行

偶過嘉魚縣因觀惻隠書雲山千里外爲此一停車

題林仰止齋居

靑山原有約黃屋本無期獨坐云生榻閒吟月到池

答魏竹溪

多病廚中藥消閒枕上書靑山當老屋此興近何如

入納溪二首

兩岸靑山合一溪春水深蘭橈須慢撥處處可娛心

六堡風塵息千山艸木深賈船隨處宿日夜不驚心

好奇

平生性好奇作字亦如之老去歸平澹時人應未知

幽懷

健犢常僨駕驚魚不上鉤幽懷落何處煙月滿滄洲

俟軒二首爲陳玉光賦

萬數皆無著一心長自虛涼風吹短鬢看到有生初

塞馬風塵暗海鷗煙浪深虛舟泛天地無用更勞心

題石泉淸隠

六合紅塵滿幽人何處居飛泉迸石面淸韻落郊墟

題有竹軒

半畆翠云濕一簾蒼雨涼分明闤闠裏舉目見瀟湘

題鎭逺何貳守東巖四詠用林見素韻

雞鳴桑樹深犬臥苔花濕何處課春耕獨倚斜陽立

右南畆春耕

長江春水滿彌彌緑如苔行人過江急江闊船不來

右藍江晚渡

石濕云不起石晴雲亦逗對石閒觀云蒼翠落衫袖

右古石堆云

江暖雪初作江寒雪漸飛一竿潭水上雪深猶未歸

右寒江釣雪

雜詠四首

珠藏澤自媚玉蘊山含輝憑君細調護至寶人間希

抑奢以從儉去僞以返淳咀嚼六經髓呵爲天下春

海晏河淸日風調雨順時大家惜元气保此萬年基

帝徳乾坤大親恩江海深勉修忠與孝莫負此生心

哭樞侄喪婦

予攜樞侄入蜀爲娶婦不幸乳死夫弱子幼賦此以泄予哀

妻沒夫誰助母亡兒失依兩行生死淚都上老人衣

桐川儒學雜詠﹝有引﹞

成化辛卯予承乏廣徳州又明年癸巳乃遷學宮旣爲山亭池館以護形勝以補學制之所未及因擇其有闗於化理者以定名稱而使來遊諸君子得以維持心身於不放之地文學椽賈君汝易乃取而歌詠之一時過從諸君子又從而和之裒輯成捲持以語予曰學制新備此可以存故實矣執事宜有言予思在昔諸公補郡縣日於政事之暇多有文章流落山水間心竊慕之因和汝易所歌詠者而並識其略他日由是學而出者必有識予懷云

覆土爲此山欲以種芳樹山成樹轉多相呼掇芳去

右萬桂山﹝山在學宮正北髙四丈長一十三丈皆築土爲之﹞

有峯如玉筍其勢髙揷云我欲招諸生引手排天閽

右淩雲峯﹝在萬桂山正中﹞

山頭日漸上山下日漸明遲爾五色鳥來爲吾道鳴

右朝陽嶺﹝在萬桂山左臂﹞

揭衣登西嶺風葉寒颼颼極目望天際有鶚橫淸秋

右橫秋嶺﹝在萬桂山右臂﹞

心淸見肝膽水淸見毛髮一私無所容聖功由是作

右澄心池﹝在山下退省軒前偏左﹞

形直影亦直形曲影亦曲曲直各有自吾當愼吾獨

右顧影池﹝在山下退省軒前偏右﹞

人世少知遇百年懷抱孤山亭坐虛敞邈與天爲徒

右天遊亭﹝在淩雲峯下﹞

周禮久不作澤宮變荒圃開亭集賓佐觀者日盈堵

右觀徳亭﹝在龍首峯下﹞

髙堂弦誦息呼童撤臯比開軒望北山靜以省吾私

右退省軒﹝在學宮後﹞

山房白日靜左右列圖書哲人久不作掩卷空欷歔

右萬桂山房﹝在橫秋嶺下﹞

有池大如斗彌彌北山下朝拾五色羽鳳凰浴初罷

右浴鳳池﹝在朝陽嶺下﹞

山■﹝土幻﹞最深處遊人愼莫入曉來雲气腥中有神龍蟄

右蟠龍窟﹝在橫秋嶺下﹞

北山有危坡都植蘭與蕙平生性好修掇拾以爲佩

右蘭坡﹝在山前少東﹞

開徑入松林松香滿冠屨行行細護持茯苓在深處

右松徑﹝在山前少西﹞

開園種修竹竹實生何遲玄云閉白日鳳凰正苦饑

右竹圃﹝在萬桂山後﹞

山勢何糾紛龍頭突然起蛇虫走其足竄伏莫敢視

右龍首峯﹝在萬桂山正東﹞

憶昔侍金鑾顧瞻龍尾道今日登髙岡彷佛夢中到

右龍尾岡﹝在萬桂山正西﹞

寧國道中書所見七首

疋馬赴寧川靡靡行不止水色與山光一百二十里

聽泉如聽琴看山如看畫佳趣滿眉睫應接都不暇

樹罅天光漏山■﹝土幻﹞雲气深遙遙聞犬吠人家無處尋

野曠路縈紆山轉林斷續長歌者誰子隔溪聞伐木

懸厓危欲墮急湍嚙其趾世路多險巇君子愼所履

小民飾虛詐水燥而火濕呵之不肯起猶向馬前泣

山人生計拙種桐滿山樾春來風雲多桐花開不結

醉中題畫扇四首

輕飆拂涼樹明月浸淸波酒醉呼不醒萬物將吾何

靑山云去後古樹鶴來初安得結茆屋閉門觀古書

靑山日未上緑樹云猶濕溪逥路轉深扁舟何處入

山前去路賒江上片帆逺家鄕在何處一日膓九轉

題松鶴軒

階下蒼松立階前白鶴行軒中何所有終日此雙淸

松外見白鶴鶴外見靑松小軒終日坐淸气落重重

題畫山水四首

開軒望長野迢迢芳艸緑持竿彼何人冒雨驅黃犢

云影蒼樹涼雨候黃梅過明月入西軒照見幽人臥

秋水池塘深落葉亭臺晚柴門閉西日山人猶未返

風髙海水立雪厚山岡折小院無人來梅花自娟潔

又四首

萬里長江水春深可染衣天涯何處客遙逐北鴻歸

靑山夜對坐黙黙無一語天風動林薄明月生洲渚

山髙白日下野闊孤帆遲故鄕在何處欲歸未有期

天機常自契妙趣向誰說歲晚無人來獨釣寒江月

又四首

靑山見孤塔緑樹空茆亭畫師不解意欠我六尺藤

山到江邊盡洲當水面橫鳴榔歸浦慢回首夕陽明

天地鬢毛短鳬鷗心事閒五湖風月好都上釣魚竿

山雨洗蒼樹江風吹緑波小亭人不到詩思晚來多

遊廣徳東山寺三首

地窄剛容寺山深不見人回頭望城郭無處不紅塵

屋外山云濕門前溪水寒禪心安未穏明月上蒲團

山髙日易下地滑雪初消共說前途險溪深獨木橋

題畫鶴

夜露滴松梢秋聲退殘暑不知九霄夢淩風髙幾許

海上風露寒羽毛半零落短日修疎翎去去翔寥廓

黃巖謝孝子遺事七首

奉母避亂爲軍士所執以死衛母

母死兒亦死母生兒亦生兵刀是何物門外自縱橫

避亂母病無醫藥刲股以愈母疾

持刀刲股肉股痛兒不知豈不戒毀傷母病兒若癡

亂定奉母歸自昌國自制小竹兜舁母取母便適日行數里輒止

翳翳白日靜遲遲靑山行心兜試寛窄恐母坐不寧

春日負母出嬉

茆檐春日溫兒背穏如幾問母欲何之行行過東裏

種蔬養母每本各置篐以防不潔

種蔬屋東頭供母朝夕需母性最好潔兒蔬敢自污

往昌國取貲夜夢母盛妝以爲不祥遂棄歸

取貲東海上夢母爲盛妝今日在路上明日在母旁

葬母廬墓十年始歸

親魂歸室廬親體托林巒如何謝孝子守墓久不還

哭羅一峯五首

天地不爲小一身無所容荊榛是何物往返迷行蹤

漆室發長嘯杞國懷深憂淚灑綱常疏十年未全收

人心皆孔孟世道皆商周此意無人會西風吹古丘

白日金牛洞靑雲丹鳳樓思君不可見新月上簾鉤

百年夢不起千古懷獨醒西湖煙雨外零落一峯靑

送孫常州入覲

宦情長淡泊行槖轉蕭條獨有秋山色相隨逺入朝

贈徐生二首

開田種嘉禾禾根須著土君看丹靑家爛漫竟何補

得喪非無自操縱原有由明珠在方寸象罔難與求

次丁鳳儀見懷六首

坐君白石厓仁﹝君號﹞彈我秋云根﹝琴名﹞幽興不可極欲說難爲言

靈芝固無種仙藥寧有根至寶在人心六經不盡言

陰生爲月窟陽生乃天根陰陽互相長天地寂無言

艸堂近翠微霧靄撲人衣乘興欲相見到門翻有違

浮雲掩少微蒼狗變白衣世態正如此孰從將孰違

寒林煙火微掩脛無全衣世非不我用我道與世違

董子仁少參出中流砥柱圖求題

狂瀾撼風雷砥柱屹不動根腳茍未固豈能排澒洞

題海云捲

朝看海云出暮看海雲歸而我亦海云出入澹忘機

題吳冬官淮南別意捲

江館三年夢雲山萬里秋欲知相別意淮水向東流

逸老堂爲謝太守題﹝鳴治先生之叔﹞

萬里江天迥冥鴻獨向東艸堂寛幾許可以著淸風

題日出扶桑圖

虞淵路最逺憑誰取紅日引手抉層雲淸輝流八極

題月沈西海圖

碧海最西處懸知物象幽魚龍見明月應作白日遊

題伊秋官三秋岐路話別捲

世路苦多岐問君欲何往吳鉤三尺長光射鬥牛上

題孫氏映雪軒

銀燈照華屋寶鼎燻金埒念此苦心人獨映寒窻雪

題孫孟獻弘毅齋

萬里程途逺一肩負荷難藕溪溪上路風雪見蒼顏

金溪車節推挽詩

气結芝蘭馥胸蟠錦繡紋大廷吐不盡散作冶溪云

挽吳下王處士二首

車馬閶門路生前多故知靑山映疎雨有客爲書碑

里巷誦遺徳縉紳思舊遊太湖春水闊不復見歸舟

○七言絕句

題歸隠圖

靑山緑樹舊時家宦況何如隠趣賒料想西湖明月下夢魂先已到梅花

紙帳

紗廚罩暑籠香霧錦幔圍寒擁彩霞曾似道人養淸素白雲洞裏夢梅花

與同年熊騰霄分舟之任臨別賦此

賦分不嫌虫臂小居官曽笑繭絲非六經自有安民術莫向勞門苦著機

喜姻友林貴實侍禦得告

霄漢冥冥見羽毛秋飆涼月送詩豪長安回首渺何許一任雲臺萬丈髙

夜宿東坡寺與李天瑞論學

興國寺中談道日鵝湖山下論心時百年公案今宵合接得乾坤眞化機

爲葉左參題寫騷亭

藝苑開荒歲月勞幽蘭香芷雜江臯白頭心事無人識風雨滿庭自冩騷

酬同年談君﹝憲章﹞惠筆

吳筒細剪南山竹韓頴精收東郭■﹝鵕﹐兔代鳥﹞多謝故人有佳貺興來揮斷楚江云

送羅應魁內弟歸永丰

客館西風布被單百年心事惠夷間也知內弟能相信萬里輕舟自去還

送謝元吉禦史赴南陵丞二首

風雪飄揺滿帝城老鴉臺上噤無聲南陵艸色春長滿疋馬徐行好問耕

楊子江中白鷺洲淡煙疎雨布帆秋到時爲問賦詩者南逐年來共幾舟

送賀克恭黃門得告歸遼左二首

故國溪山病裏還半生心事語人難牀頭舊有匡時疏不許旁人來借看

牢作根基築室廬此中眞樂世應無閒來舉目平鋪看云滿靑山水滿湖

贈羅明仲內翰二首

流水奔馳出亂山千條萬派落人間个中些子纎洄處我欲煩君盡日看

湖海茫茫一葉舟四時風浪拍天浮煩君牢守梢頭舵滿載行人入坦流

送丁克明歸常州省親

萬里雲山秋獨歸爲憐堂上旨甘違天涯亦有思親者相送不堪淚滿衣

題劉先主三顧艸廬圖

吳魏有兵窺社稷荊襄無地著英雄將軍識得人中傑自把旌旄起臥龍

題山水圖

茆廬三五野人家路入靑松更轉斜城市收書歸去晚山風吹落一庭花

挽陳菊庵

生平原不愛繁華滿院西風種菊花今日江州想遺徳白衣送酒入誰家

哭陳生﹝煌﹞

絳帳曽施種徳門兩階玉樹吐淸芬重來不見淩霄幹淚濕靑山幾片雲

題梅月圖

孤山處士舊時家門巷深深一徑斜惆悵詩魂呼不醒只畱明月照梅花

客中逢燕

江上曽逢燕子飛淚痕三濕逺遊衣小樓此日重看燕人在客中猶未歸

題友人張汝弼天趣軒

石鼎初分陽羨茶翠盤又試邵平瓜當時頗笑淵明俗都把俸錢付酒家

神樂觀張道士號體圓軒乞詩

金鑪火暖養丹砂滿院靈光含紫霞野鶴不鳴春晝永玉笙吹落碧桃花

送丘大尹知黟縣二首

疋馬南行去路賒靑山迆邐到官家地圖試問寛多少剰種桑麻莫種茶

黟中風俗近如何雀角鼠牙知不多君到山城無別事棠陰滿地聽弦歌

寄東陽二教黃亨仲二首

燈火窮經二十年一官嬴得守靑氈近聞浙水推師席盡道東陽有鄭虔

客窗風雨夜蕭蕭曽剔銀缸共寂寥別後逢君何處所夢魂時落淛江潮

送友人丘時雍遼東省親

緑酒紅亭正夕暉問君東去幾時歸路過山海秋風早莫待馬頭黃葉飛

題亡弟敬叔畫菊

一花一葉盡天機趣到無言識漸稀遼鶴不歸霄漢逺只畱秋色照巖扉

威州分司夢還家覺而賦此﹝時弘治甲寅歲二月初五夜﹞

亭上靑燈照雨寒亭中孤客鬢毛斑髙堂歲晚無消息萬里闗山一夜還

題陳摶大睡圖

蟻鬭狼爭滿世間傳聞牛耳屬齊桓洞門深鎖華山月黃屋不如茆屋安

題圯上授書圖

天地機藏一束書幾回欲授又躊躇漢家四百年天下都在雞聲未唱初

山齋爲鄭民部﹝嶽﹞賦

樓閣空中避打乖文辭場裏恥爲俳山人自有山人學翠竹蒼梧深著齋

贈方松崖擢湖南憲副

正气驅人呼不回兩年看徧故山梅洞庭春水連天碧又見危檣破浪來

送黃伯望知肇慶府

幾度傷心憶嶺南民刳兵燹喪田蠶黃堂此去看經濟千里春回雨露酣

贈陳石峯入京謁選﹝名琳先以提學禦史言事左遷﹞

雪霰初消道路平馬頭紅日照行旌丹山毛羽非凡鳥擬作朝陽第一鳴

贈陳惇賢黃門應詔北上

煙霞自分臥方壺詔使忽從門外呼五色石花烹煉慣補天應不費枝梧

贈郡推鄭﹝公宣﹞攺亷州經歷

自將綱鐵鑄吳鉤一道風霜凍不流日暮滿天風雨惡不知何處是亷州

挽程孝亷二首

洪武初樂平程閱以孝亷舉爲絳州儒學訓導其父爲平陽府學教授以撰表得罪當死閱棄官求代詔並戮之旋奉旨釋縛則已殊矣其孫會元楷乞詩爲賦此

戴此頭顱贖父刑誰知不得比緹縈斷魂化作雙飛鳥飛薄靑霄日月明

霄漢雲深雨腳纎難將只手引龍髯西風吹斷萊衣夢空使人間哭孝亷

翠渠摘稿卷七

●欽定四庫全書

翠渠摘稿卷八﹝續編﹞

﹝明﹞周瑛撰

文昌祠說

今天下郡縣學多建文昌祠祀所謂梓潼帝君者守正之士嘗撤其祠矣然未有明白著說以辧之者考天文志斗戴筐六星曰文昌宮一曰上將二曰次將三曰貴相四曰司命五曰司祿六曰司災占天者謂文昌六星乃天六府主集計天下事又司祿主賞功進士考周禮大宗伯掌天神以槱燎祀司中司命說者謂卽文昌宮第五星四星也由是觀之則所謂文昌宮者指天星而言所以祭者則隸於大宗伯也今夫文昌宮正中而坐者爲梓潼帝君帝君左右二童子曰天聾曰地啞相傳帝君判天祿二籍職貢舉天聾口得言而耳不得聞地啞耳得聞而口不得言故其事宻祕又有九十七化書謂帝君所作大都竊吾儒之緒論飾異端之邪說詞人學士不知其妄爭祀之吁亦惑之甚矣夫道莫正於孔子而人之爲學莫先於孔子孔子曰死生有命富貴在天所以教人定心志也又曰言寡尢行寡悔祿在其中矣所以教人修人事以聽天命也漢董仲舒對江都王曰正其義不謀其利明其道不計其功論者以舒爲學得孔門正路以其知聖賢所用心也今方建學校以講明孔子將欲使學者翕然趨之顧乃祀怪誕無稽之神而導以奔走利祿之路其可乎愚謂得全璞當毀碔砆種芝蘭當鋤荊棘孰謂孔氏門墻而此淫祠可無撤也

鬼說

有鬼乎曰無鬼也色如削瓜﹝臯陶﹞膚如植鰭﹝傅說﹞身如斷菑﹝周公﹞首如蒙倛﹝孔子﹞﹝以上俱見荀子﹞此其人死且數十年鬼貌怪形人無見者無鬼乎曰有鬼也介而行披髮而踴豕立而人啼向王以射王伏弢死其事甚怪也然則鬼有無何居曰人之生也泊乎其气耳气聚而生气散而死散而未盡而祟興焉蓋气盡而死者魂歸於天矣魄歸於地矣祟何從興故臯陶傅說周公孔子死不爲怪者气盡也气未盡而死者魂升而沈魄降而滯故鄭伯有趙同公子彭生周大夫杜伯死而爲怪气未盡也然則無鬼者其常也有鬼者其暫也𨿽曰暫有終化而無君子謂之無鬼可也

震雷說

成化癸巳春州民有震死者或問曰雷有形乎曰無形也無形而震者何也曰陽決也陽動而陰靜陽辟而陰翕二者其性相反也惟其相反而不相得故其勢相持如仇然於是動者欲出而爲靜所制辟者欲散而爲翕所拘故陽挾陰以行飛走振迅動蕩盤薄或左或右勢無定在久而陰負則陽決矣陽決剛之至也遇木則木折遇石則石裂遇人與獸虀粉矣雷何擇於木石人獸也哉遇其決耳曰雷無形而人拾得雷斧者又何歟邵氏謂星與雷皆石气也星殞於天而化爲石雷震於地而化爲斧皆石气也雷何形哉

續修族譜序

弘治丙辰歲瑛奔太宜人喪至自蜀越明年丁巳吾族遁庵兄偕諸弟侄奉牒以來曰譜所以紀世也吾家世綿而譜逸周之故無考焉此譜正統丁巳歲錦衣府君在官所修者舊而未續韓子言十日十二子相配數窮六十自前丁巳迄今丁巳六十數窮矣易謂窮則變變則通敢以此譜累子謝曰瑛不孝禍延先妣方以不自死滅爲恨安忍他圖眾則曰譜上系祖宗下系孫子子必勉之瑛淒然以思已而俛焉以聽因記童兆時嘗錄譜牒以奉先緒苦不得其要領比長讀從祖守約齋遺書得壺山翁先世紀事始知舊譜而逸者尙多也按紀事周氏唐固始人系出周平王別子唐末盜起周氏有從雅翁者與王潮兄弟同裏閈厚相結納保障鄕裏嘗柵默林以扼盜衝翁料事多中潮因呼爲默林獨識及潮得閩泉州刺史翁謀依潮筮之吉乃以光啟三年入閩潮見翁喜授宅裏於泉州仙遊縣之東鄕翁治居第有堂有廊鄕人將上堂必先上廊因呼上廊周氏自默林以下尙數世有紀凡此皆舊譜所遺者乃合而修之其目三一曰譜系譜系分上下上書入閩以來諸祖下書遷淸浦以下諸祖其二曰譜識譜識摘書列祖之梗槪以存故實其三曰譜翼譜翼以義起蓋以譜識簡略不足以盡事故別爲譜翼以足之也譜翼分內外集視事輕重各以類從旣成思與諸賢哲更相確正不幸而太守鶴州兄先逝而不及見憲使侄歸共校而未終踰十餘年曽侄孫侍禦君以母喪起復乃考校前譜系所未系譜識所未識其譜翼分爲前後者各以類修補之又考宦譜紀事與譜翼並藏於是周氏譜稱大成焉嗟夫修譜以紀事爲先而譜識譜翼所以錄其事也思其人而願見其事則於遺事致詳亦宜也記謂父祖有善子孫不知是不智也知之不傳是謂不仁然則吾譜之修其仁智之道哉嗣世君子宜領此意

自撰蒙中子壙志

蒙中子興化府莆田縣人姓周氏名瑛字梁石自謂學無所就其中蒙故號蒙中子又喜賁上九惇尙質素不爲華僞學而未能號曰賁道人又與族人鑿渠種蓮以居號翠渠翠渠之號頗行於時曽大父諱驕字正甫大父諱世字顯庸父諱舉字尙哲贈知州母潘氏太宜人家故民籍洪武初以備倭攺戎籍知州公執戎鎭海生予與二弟曰環曰頊予年十四挈歸莆依叔父諱從以居從贈刑部主事朱公昱禦史葉公巒繼從儒士吳公時耕繼而往反莆漳間與溫陵陳剰夫相過從談程朱之學嘗以書抵剰夫云人有古今心無古今三皇五帝之道期以海澨見也景泰癸酉以衛學生薦於有司與族子轍同時取鄕第成化己丑登張升榜第二甲進士又明年辛卯出知廣徳州三年今都禦史侶公鍾時爲禦史按部南圻上予治狀詔核實父母妻室俱受封庚子冬遷南京禮部儀制司郎中三年赴吏部考核未到遷撫州知府先是族兄瑩亦知撫州人因呼爲大小撫州云予初有大志敬盡讀天下書以觀斯道大全而求夫子素所謂一者期以年過四十始仕旣而都指揮桂同知鎭海事督戰莆田識予諸生中呼知州公前曰有子在家何不蚤圖爲門戶計知州公以書趣予於是始泊沒塵途而初志爲始奪所著有經世管鑰字學纂要祠山雜錄周氏家語閩川稿桐川稿臨川稿金陵稿金臺稿若干種藏於家凡平日居官行已俱無足述但頗知畏天命凡事每自檢於心以求合於天則恆自喜曰此吾學之得也初娶鎭海衛陳氏繼娶同縣吳氏皆封宜人子二長大櫟娶同縣按察使林公坦孫女次大謨聘南京吏部尙書陳公俊女女七象峯邱謙沖溪王珊其壻也龍門林近龍龜塘廖奇逢後吳吳世楨吳天光乃其所許未婚末女尙幼成化丙子年五十七故莆倅張公哲過臨汝謂在莆田嘗禱雨壺山絕頂見有地可卜藏予疇昔愛山每躡屐登髙往往有翅視八荒蟬蛻下土之意聞倅言喜曰是可以授我矣因遣人經營其地且先自敍邑裏世系履歷以授諸子曰我他日棄諸子諸子無妄費金帛粉飾吾事以誣天下後世但納此諸幽使他日與吾戚者有以掩吾之遺可也且勒石之銘曰气聚吾生兮气散吾死聚散常事兮吾何悲喜人授吾地兮壺山之巓屹立萬仭兮摩於靑天中有靈湫兮我其司汝鞭笞靈物兮爲雲爲雨愧無利澤兮徧於八荒願藉杯勺兮以澤我故鄕

翠湖雜詠

翠湖吾周氏聚族之所暇日擇其入題目者十有四事各賦詩以紀之所以存吾家之文獻也

我愛主人家溪流帶屋斜得詩曽夢艸對譜旋栽花養鶴汀洲近﹝家與鶴洲鄰﹞棲鸞枳棘賒有孫能作賦躍馬入京華

右小溪

玉帶人間少吾家有此溝天門從亥入地戶向坤收夜雨書燈亂春云墨汁浮行看好孫子應讖步瀛洲

右玉帶溝

宿墨洗初罷春云驚滿池暝分天色澹寒逗日光遲鷺下應先覺魚遊渾不知學書憐未就深愧漢張芝

右浴云池

有露濃如酒瀼瀼降此洲八年曽兩結十日未全收月映祥光淡煙籠瑞气浮平生看墨本此處識天休

右甘露洲

佳樹列門前栽培自昔年舊根龍偃仰老幹鶴蹁躚影礙半天日翠分十畆煙季孫宮裏賦應可續韓宣

右水棉樹

湖上無多地分明見秀峯晚煙含紫翠春雨長蒙茸九華應爭秀五侯欲並雄他年問何有百尺看髙松

右芙蓉峯

獨向髙堂坐淸風問伯夷不知孤竹國何似首陽芝布被暖如纊藜羮甘若飴人生各有志吾自得吾師

右淸風亭

養鶴向江洲每憐江事幽沙鷗同入社野鶩避回舟夢落松巢冷路分鵬背秋好詩滿人世燈火爲重篝

右鶴洲

渠水映柴扉春深可染衣天光帶云影魚躍間鳶飛世路塵埃逺道懷聲利希蒼苔滿白石獨坐對斜暉

右翠渠

攺屋以爲亭昔人疑亦曽筍芽穿壁入菌茸傍欄蒸晝臥云爲幕夜吟月作燈許多幽勝事欲賦愧未能

右昔曽亭

川中何所有楡樹正扶疎日色晚來好秋陰濃似初官閒分子祿身健課孫書更擬門前地容停駟馬車

右楡川

養鶴人何在北園空此亭樹當原座緑艸傍故階靑近水長橋臥小山怪石層好詩吟未就落日滿疎欞

右水雲亭

花艸交前院亭居背夕陽晚來宜杖屨老去可壺觴煙合山光紫霜寒月色黃久飛吾亦倦思與共徜徉

右宜晚亭

蚤依翠湖住晚傍翠湖歸天地一亭小功名兩鬢稀春云鳴社鼔秋雨暗魚磯俯仰全無事吾心已息機

右歸來亭

和兄鶴洲延緑堂諸公作

亭內幽芳手可拈亭外緑陰分四檐主人出去云在榻獨客行來月滿簾佳禽四五似相語小竹二三初放尖自古天公惜淸況賞心樂事誰能兼

和水雲亭諸公作

此心何處洗塵埃家有小亭渠上開山雨未收云尙濕江楓欲落鴈初來食蒓偶並季鷹駕對菊思銜陶令杯最喜賞音人不逺小航頻到鶴洲回

題歸來亭

天地孤亭小江湖倦客歸不圖鐘鼎食來試薜蘿衣鷗鷺波濤闊風雲聲迹希世情方起滅吾自息吾機

題環璧亭

亭外水如璧僅容一杓通蘋風秋瑣細蒲月夜玲瓏坐臥皆天上往來疑鏡中主人原會賦收拾若爲工

本傳﹝附錄﹞

鄭嶽

周瑛字梁石號翠渠以鎭海衛學生應景泰癸酉鄕薦主司聶大年得其文大奇之置詩經第二屢上春官不第乃益泛濫羣籍務鉤深探賾與南海陳公甫遼左羅克恭上下其議論且相期以退隠爲髙第成化己丑進士知廣徳州仿古爲治興文教絕淫祠表死事之忠而嚴不舉女之禁教民有錄祠山有辧廣徳人爲立生祠事之滿九載升南京禮部儀制司郎中又三載升撫州知府興水利著政本第輸納著政均力行保伍之法豪右以爲不便調知鎭逺因俗爲政不鄙其民以書滿歸省母孝廟初三原王端毅公爲吏部卽家起爲四川參政尋轉右布政使丁母憂服闋乞致仕給事楊亷吳世忠交章以學行薦吏部覆奏起用堅以引年請乃晉階榮祿大夫致仕瑛丰神■﹝月翟﹞古其學不專於該博而於天文地誌造化物理皆嘗究心體索爲文章渾深雅健有根柢詩格調髙古字畫初學晦翁變爲奇勁應酬至老無倦意所著有經世管鑰律呂管鑰字學纂要詞學筌蹄地理蓍龜晚年尢注意周易參同契作本義屢加刪定詩文有翠渠類稿若干捲所修有廣徳志鎭逺府誌蜀志漳州府誌又與黃未軒同修興化府誌議論間有不合自謂莆陽拗史云卒年八十九先是壺山石墜意必有名士當之旣而瑛卒平生急義祿入以給內外期功之孤貧葬其不能葬者十餘喪不計其家有無沒未幾家益落子大謨博學能文以詩經魁禮闈告歸終養亦繼卒

翠渠摘稿卷八

