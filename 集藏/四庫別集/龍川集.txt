龍川集﹝宋﹞陳亮撰

欽定四庫全書

集部四

龍川集

別集類三

宋

提要

臣等謹案龍川集三十卷宋陳亮撰亮有三國紀年已著錄亮與朱子友善故構陷唐仲友於朱子朱子不疑然才气雄毅有志事功持論乃與朱子相左羅大經鶴林玉露記朱子告亮之言曰凡眞正大英雄須是戰戰兢兢從薄冰上履過去蓋戒其气之鋭也嶽珂桯史又記呂祖謙歿亮爲文祭之有孝弟忠信常不足以趨天下之變而材術辧智常不足以定天下之經語朱子見之大不契遺書婺人詆爲怪論亮聞之亦不樂他日上孝宗書曰今世之儒士自謂得正心誠意之學者皆風痺不知痛癢之人也蓋以微風晦翁晦翁亦不訝也云云足見其才气縱橫𨿽以朱子之盛名天下莫不攀附亦未嘗委曲附和矣今觀集中所載大抵議論之文爲多其才辧縱橫不可控勒似天下無足當其意者使其得志未必不如趙括馬謖狂躁僨轅但就其文而論則所謂開拓萬古之心胸推倒一時之豪傑者殆非盡妄與朱子各行其志而始終愛重其人知當時必有取也宋名臣言行錄謂其在孝宗朝六逹帝廷上書論大計今集中獨有上孝宗四書及中興論考宋史所載亦同又言行錄謂垂拱殿成進賦以頌徳又進郊祀慶成賦今集中均不載葉適嘗謂亮集凡四十卷今是集僅存三十卷蓋流傳旣久已多佚缺非復當時之舊帙以世所行者祗有此夲故仍其捲目著之於錄焉

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

龍川集卷一

﹝宋﹞陳亮撰

○書疏

上孝宗皇帝第一書

臣竊惟中國天地之正气也天命之所鍾也人心之所會也衣冠禮樂之所萃也百代帝王之所以相承也𨿽挈中國衣冠禮樂而寓之偏方天命人心猶有所系豈以是爲可久安而無事也使其君臣上下茍一朝之安而息心於一隅凡其志慮之經營一切置中國於度外如元气偏注一肢其它肢體往往萎枯而不自覺矣則其所謂一肢者又何恃而能久存哉天地之正气郁遏而久不得騁必將有所發泄而天命人心固非偏方之所可久系也東晉自元帝息心於一隅中國無歲不尋干戈然淵勒遂無遺種而湣懷之痛猶有所諉以安也晉之植根本無可言者而江左諸臣若祖逖周訪陶侃庾翼之徒皆有虎視河洛之意而桓溫之師西至灞上東至枋頭又於其間修陵寢於洛陽蓋猶未盡置中國於度外也故劉裕竟能一平河洛而後晉亡百年之間其事旣已如此而天地之正气固將有所發泄矣元魏起而承之孝文遂定都洛陽以修中國之衣冠禮樂而江左衣冠禮樂之舊非復天命人心之所系矣是以一天下者卒在西北而不在東南天人之際豈不甚可畏哉一日之茍安數百年之大患也恭惟我國家二百年太平之基三代之所無也二聖北狩之痛漢唐之所未有也方南渡之初君臣上下痛心疾首誓不與敵俱生卒能以奔敗之餘而勝百戰之敵及秦檜倡邪議以沮之忠臣義士斥死南方而天下之气惰矣三十年之餘𨿽西北流寓皆抱孫長息於東南而君父之大讎一切不復關念丙午丁未之變距今尙以爲逺而靖康皇帝之禍蓋陛下卽位之前一年也獨陛下奮身不顧志在恢復而天下之人安然如無事時方口議腹非以陛下爲喜功名而不卹後患𨿽陛下亦不能以崇髙之勢而獨勝之隱忍以至於今又十有七年矣昔者春秋之時君臣父子相戕殺之禍舉一世皆安之而孔子獨以爲三綱旣絕則人道遂爲禽獸皇皇奔走義不能以一朝安然卒於無所遇而發其志於春秋之書猶能以懼亂臣賊子今者舉一世而忘君父之大讎此豈人道之所可安乎使學者知學孔子當廹陛下以有爲決不沮陛下以茍安也南師之不出於今幾年矣天地之正气抑鬱而不得泄豈以堂堂中國而五十年之間無一豪傑之能自奮哉其勢必有時而發泄矣茍國家不能起而承之必將有承之者矣不可恃衣冠禮樂之舊祖宗積累之深以爲天命人心可以安坐而久系也皇天無親惟徳是輔民心無常惟惠之懷自三代聖人皆知其爲甚可畏也春秋之末齊晉秦楚皆衰諸侯往往困於陪臣而不自振當此之時𨿽如魯衛之邦茍能舉大義以正諸侯則天下可以一指麾而定也孔子惓惓斯世而卒莫能用吳越起於蠻貊之小邦而舉兵以臨齊晉如履無人之地遂伯諸侯黃池之會孔子之所甚痛也天地之气發泄於蠻貊之小邦可以明中國之無人矣王通有言黎民懷之三才其捨諸此今世儒者之所未講也今敵人之植根旣久不可以一舉而遂滅國家之大勢未張不可以一朝而大舉而人情皆便於通和者勸陛下積財養兵以待時也臣以爲通和者所以成上下之茍安而爲妄庸兩售之地宜其爲人情之所甚便也自和好之成十有餘年凡今日之指畫方略者他日將用之以坐籌也今日之擊球射鵰者他日將用之以決勝也府庫充滿無非財也甲冑鮮明無非兵也使兵端一開則其迹敗矣何者人才以用而見其能否安坐而能者不足恃也兵食以用而見其盈虛安坐而盈者不足恃也而朝廷方幸一旦之無事庸愚齷齪之人皆得以守格令行文書以奉陛下之使令而陛下亦幸其易制而無他也徒使度外之士擯棄而不得騁日月蹉跎而老將至矣臣故曰通和者所以成上下之茍安而爲妄庸兩售之地也東晉百年之間未嘗與敵通和也故其臣東西馳騁而多可用之才今和好一不通而朝野之論常如敵兵之在境惟恐其不得和也𨿽陛下亦不得而不和矣昔者敵人艸居野處往來無常能使人不知所備而兵無日不可出也今也城郭宮室政教號令一切不異於中國點兵聚糧文移往返動涉歲月一方有警三邊騷動此豈能歲出師以擾我乎是固不知勢者之論也然使朝野常如敵兵之在境乃國家之福而英雄所用以爭天下之機也執事者胡爲速和以惰其心乎晉楚之戰於邲也欒書以爲楚自克庸以來其君無日不討國人而訓之於民生之不易禍至之無日戒懼之不可以怠在軍無日不討軍實而伸儆之於勝之不可保紂之百克而卒無後晉楚之弭兵於宋也子罕以爲兵所以威不軌而昭文徳也聖人以興亂人以廢廢興存亡昏明之術皆兵之繇也而求去之是以誣道蔽諸侯也夫惟人心之不可惰兵之不可廢故𨿽成康之太平猶有所謂四徵不庭張皇六師者此李沆之所以深不願眞宗皇帝之與敵和親也況南北角立之時而廢兵以惰人心使之安於忘君父之大讎而置中國於度外徒以便妄庸之人則執事者之失策亦甚矣陛下何不明大義而慨然絕和親之議哉貶損乘輿卻禦正殿痛自克責誓必復讎以勵羣臣以振天下之气以動中原之心𨿽未出兵而人心不敢惰矣東西馳騁而人才出矣盈虛相補而兵食見矣狂妄之辭不攻而自息懦庸之夫不卻而自退縮矣當有度外之士起而惟陛下之所欲用矣是云合響應之勢而非可安坐而致也臣請爲陛下陳國家立國之本末而開今日大有爲之略論天下形勢之消長而決今日大有爲之機伏惟陛下試幸聽之唐自肅代以後上失其柄而藩鎭自相雄長擅其土地人民用其甲兵財賦官爵惟其所命而人才亦各盡心於其所事卒以成君弱臣彊正統數易之禍藝祖皇帝一興而四方次第平藩鎭拱手以趨約束使列郡各得自達於京師以京官權知三年一易財歸於漕司而兵各歸於郡朝廷以一紙下郡國如臂之使指無有畱難自管庫微職必命於朝廷而天下之勢一矣故京師當宿重兵以爲固而郡國亦各有禁軍無非天子所以自守其地也兵皆天子之兵財皆天子之財官皆天子之官民皆天子之民綱紀總攝法令明備郡縣不得以一事自專也士以尺度而取官以資格而進不求度外之奇才不慕絕世之雋功天子蚤夜憂勤於上以禮義廉恥嬰士大夫之心以仁義公恕厚斯民之生舉天下皆繇於規矩準繩之中而二百年太平之基從此而立然敵遂得與中國抗衡儼然爲南北兩朝微澶淵之戰則我國之勢寖微根本𨿽厚而不可立矣故慶曆增幣之事富弼以爲朝廷之大恥而終身不敢自論其勞蓋徵令是主上之操也供貢是臣下之禮也敵人之所以卒勝我國者其積有漸也立國之初其勢故必至此故我祖宗常嚴廟堂而尊祖法臣寛郡縣而重守令於文法之內未嘗折困天下之富商巨室於格律之外有以容奬天下之英偉奇傑皆所以助立國之勢而爲不虞之備也慶曆諸臣亦嘗憤中國之勢不振矣而其大要則使羣臣爭進其說更法易令而廟堂輕矣嚴按察之權邀功生事而郡縣又輕矣豈惟於立國之勢無所助又從而朘削之𨿽微章得象陳執中以排沮其事亦安得而不自沮哉獨其破去舊例以不次用人而勸農桑務寛大爲有合於因革之宜而其大要已非矣此所以不能洗中國之恥而卒發神宗皇帝之大憤也王安石以正法度之說首合聖意而其實則欲籍天下之兵盡歸於朝廷別行教閱以爲彊也括郡縣之利盡入於朝廷別行封樁以爲富也靑苗之政惟恐富民之不困也均輸之法惟恐商賈之不折也罪無大小動輒興獄而士大夫緘口畏事矣西北兩邊至使大臣經畫而豪傑恥於爲役矣徒使神宗皇帝見兵財之數旣多鋭然南徵北伐卒乖聖意而天下之勢實未嘗振也彼蓋不知朝廷立國之勢正患文爲之太密事權之太分郡縣太輕而委瑣不足恃兵財太關於上而重遲不易舉祖宗惟用前四者以助其勢而安石竭之不遺餘力不知立國之本末者眞不足以謀國也元佑紹聖一反一覆而卒爲外裔侵侮之資尙何望其振中國以威外裔哉南渡以來大抵遵祖宗之舊𨿽微有因革增損不足爲輕重有無如趙鼎諸臣固已不究變通之理而況秦檜盡取而沮毀之忍恥事讎飾太平於一隅以爲欺其罪可勝誅哉陛下憤王業之屈於一隅勵志復讎而不免籍天下之兵以爲彊括郡縣之利以爲富加惠百姓而富人無五年之積不重徵稅而大商無巨萬之藏國勢日以困竭臣恐尺籍之兵府庫之財不足以支一旦之用也陛下早朝晏罷以冀中興日月之功而以繩墨取人以文法蒞事聖斷裁制中外而大臣充位胥吏坐行條令而百司逃責人才日以闒茸臣恐程文之士資格之官不足以當度外之用也藝祖皇帝經畫天下之大略太宗皇帝已不能盡用臣不敢盡具之紙墨今其遺意豈無望於陛下也陛下茍推原其意而行之可以開社稷數百年之基而況於復故物乎不然維持之具旣窮臣恐祖宗之積累亦不足恃也陛下試幸令臣畢陳於前則今日大有爲之略必知所處矣夫吳蜀天地之偏气也錢塘又吳之一隅也當唐之衰而錢鏐以閭巷之雄起王其地自以不能獨立常朝事中國以爲重及我宋受命俶以其家入京師而自獻其土故錢塘終始五代被兵最少而二百年之間人物日以繁盛遂甲於東南及建炎紹興之間爲六飛所駐之地當時論者固已疑其不可以張形勢而事恢復也秦檜又從而備百司庶府以講禮樂於其中其風俗固已華靡士大夫又從而治園囿臺榭以樂其生於干戈之餘上下宴安而錢塘爲樂國矣一隙之地本不足以容萬乘而鎭壓且五十年山川之气蓋亦發泄而無餘矣故谷粟桑麻絲枲之利歲耗於一歲禽獸魚鱉艸木之生日微於一日而上下不以爲異也公卿將相大抵多江浙閩蜀之人而人才亦日以凡下場屋之士以十萬數而文墨小異已足以稱雄於其間矣陛下據錢塘巳耗之气用閩浙日衰之士而欲鼔東南習安脆弱之眾北向以爭中原臣是以知其難也荊襄之地在春秋時楚用以虎視齊晉而齊晉不能屈也及戰國之際獨能與秦爭帝其後三百餘年而光武起於南陽同時共事往往多南陽故人又二百餘年遂爲三國交據之地諸葛亮由此起輔先主荊楚之士從之如雲而漢氏賴以復存於蜀周瑜魯肅呂蒙陸遜陸抗鄧艾羊祜皆以其地顯名又百餘年而晉氏南渡荊雍常雄於東南往往倚以爲彊梁竟以此伐齊及其气發泄無餘而隋唐以來遂爲偏方下州五代之際髙氏獨常臣事諸國本朝二百年之間降爲荒落之邦北連許汝民居稀少土產痺薄人才之能通姓名於上國者如晨星之相望況至於建炎紹興之際羣盜出沒於其間而被禍尢極以迄於今𨿽南北分畫交據往往又置於不足用民食無所從出而兵不可繇此而進議者或以爲憂而不知其勢之足用也其地𨿽要爲偏方然未有偏方之气五六百年而不發泄者況其東通吳會西連巴蜀南極湖湘北控關洛左右伸縮皆足爲進取之機今誠能開墾其地洗濯其人以發泄其气而用之使足以接關洛之气則可以爭衡於中國矣是亦形勢消長之常數也陛下慨然移都建鄴百司庶府皆從艸創軍國之儀皆從簡略又作行宮於武昌以示不敢寧居之意常以江淮之師爲敵人侵軼之備而精擇一人之沈鷙有謀開豁無他者委以荊襄之任寛其文法聽其廢置撫摩振厲於三數年之間則國家之勢成矣至於相時弛張以就形勢者有非書之所能盡載也石晉失盧龍一道以成開運之禍蓋丙午丁未歲也明年藝祖皇帝始從郭太祖徵伐卒以平定天下其後契丹以甲辰敗於澶淵而丁未戊申之間眞宗皇帝東封西祀以告太平蓋本朝極盛之時也又六十年而神宗皇帝實以丁未歲卽位國家之事於是一變矣又六十年而丙午丁未遂爲靖康之禍天獨啟陛下於是年而又啟陛下以北向復讎之志今者去丙午丁未近在十年間爾天道六十年一變陛下豈可不有以應其變乎此誠今日大有爲之機不可茍安以玩歲月也臣不佞自少有驅馳四方之志常欲求天下豪傑之士而與之論今日之大計蓋嘗數至行都而人物如林其論皆不足以起人意臣是以知陛下大有爲之志孤矣辛卯壬辰之間始退而窮天地造化之初考古今沿革之變以推極皇帝王伯之道而得漢魏晉唐長短之繇天人之際昭昭然可察而知也始悟今世之儒士自以爲得正心誠意之學者皆瘋痺不知痛癢之人也舉一世安於君父之讎而方低頭拱手以談性命不知何者謂之性命乎陛下接之而不任以事臣於是服陛下之仁又悟今世之才臣自以爲得富國彊兵之術者皆狂惑以肆叫呼之人也不以暇時講究立國之本末而方揚睂伸气以論富彊不知何者謂之富彊乎陛下察之而不敢盡用臣於是服陛下之明陛下厲志復讎足以對天命篤於仁愛足以結民心而又仁明足以臨照羣臣一偏之論此百代之英主也今乃驅委庸人籠絡小儒以遷延大有爲之歲月臣不勝憤悱是以忘其賤而獻其愚陛下誠令臣畢陳其前豈惟臣區區之願將天地之神祖宗之靈實與聞之干冒天威罪當萬死

上孝宗皇帝第二書

臣嘗嘆西周之末犬戎之禍蓋天地之大變國家之深恥臣子之至痛也平王東遷以來使其痛內切於心必將因臣子之憤藉晉鄭之勢以告哀於天下之諸侯以大義責其興師以奬王室其不至者天下共誅之則可以掃蕩犬戎洗國家之恥而舒臣子之憤矣然後正紀綱修法度親魯衛以和柔中國命齊晉爲方伯以糾合天下之諸侯文武之迹可尋東周之業可興也今乃卽安於洛邑𨿽周民賴以粗安宗祀賴以不絕然使其臣子忘君父之大讎而置天下之諸侯於度外周之名號𨿽存而其實則眇然一列國耳當平王在位之時世之君子尙意其猶有待也及待之四十九年而士君子之望亦衰矣天子之命令不足以制諸侯則其互相吞滅蓋其勢之所必至也天下不明於復讎之義則其君臣父子相賊殺習以爲常而不之怪也孔子傷宗周之無主痛人道之將絕而作春秋其書天王之義嚴矣書其有所求者明天王之不可失其柄也其書討賊之義嚴矣賊不討不書葬者明一國之無臣子也一人討賊而以眾書者示夫人之皆可得而討也天子旣不能以保天下之民而一國各自以有其民其君之有志於民而閔雨者必書無志於民而不閔雨者必書土功必書饑饉必書孔子之心未嘗不庶幾天下之民一日之獲瘳也是君道之大端而聖人望天下與來世者可謂深切著明矣臣恭惟皇帝陛下厲志復讎不肯卽安於一隅是有大功於社稷也而天下之經生學士講先王之道者反不足以明陛下之心陛下篤意卹民每遇水旱憂見顏色是有大徳於天下也而天下之才臣智士趨當世之務者又不足以明陛下之義論恢復則曰修徳待時論富彊則曰節用愛人論治則曰正心論事則曰守法君以從諫務學爲美臣以識心見性爲賢論安言計動引聖人舉一世謂之正論而經生學士合爲一辭以摩切陛下者也夫豈知安一隅之地則不足以承天命忘君父之讎則不足以立人道民窮兵疲而事不可已者不可以常理論消息盈虛而與時偕行者不可以常法拘持天下之正論而不足以明天下之大義宜其取輕於陛下也論恢復則曰精間諜結豪望論富彊則曰廣招募括隱漏論治則曰立志論事則曰從權君以駕馭籠絡爲明臣以奮勵馳驅爲最察事見情自許豪傑舉一世謂之奇論而才臣智士合爲一辭以撼動陛下者也夫豈知坐錢塘浮侈之隅以圖中原則非其地用東南習安之眾以行進取則非其人財止於府庫則不足以通天下之有無兵止於尺籍則不足以兼天下之勇怯爲天下之奇論而無取於辦天下之大計此所以取疑於陛下者也三光五嶽之气分而人才之髙者止於如此經生學士旣揆之以大義而取輕才臣智士又權之以大計而取疑陛下始不知所仗而有獨運四海之意矣故左右親信之臣又得以窺意向而效忠欵陛下喜其頥指如意而士大夫亦喜其有言之易達也是以附會之風寖長而陛下之大權移矣尋常無過之人安然坐廟堂而奉使令陛下幸其易制無他而天下之人亦幸其茍安而無事也是以遷延之計遂行而陛下大有爲之志乖矣陛下勵志復讎有大功於社稷篤意卹民有大徳於天下而卒不免籠絡小儒驅委庸人以遷延大有爲之歲月此臣之所以不勝忠憤而齋沐裁書擇今者丁巳而獻之闕下願得望見顏色陳國家立國之本末而開大有爲之略論天下形勢之消長而決大有爲之機務合於藝祖皇帝經畫天下之本旨然八日待命而未有聞焉匹夫匹婦不獲自盡民主罔與成厥功使天下之言者越月踰時而後得報在安平無事之時猶且不可今者當陛下大有爲之際陳天下之大義獻天下之大計而八日不得命焉臣恐天下之豪傑得以測陛下之意向而云合響應之勢不得而成矣陛下積財養兵志在滅敵而不免與之通和以俟時固已不足以動天下之心矣故旣和而聚財人反以爲厲民旣和而練兵人反以爲動眾舉足造事皆足以致人之疑議者惟其不明大義以示之而後大計不可得而立也茍又無意於臣之言則天下愈不知所向矣張浚始終任事竟無一功可論而天下之兒童婦女不謀同辭皆以爲社稷之臣彼其誓不與敵俱生百敗而不折者誠有以合於天人之心也秦檜專權二十餘年東南賴以無事而天下之兒童婦女不謀同辭皆以爲國之賊彼其忘君父之讎而置中國於度外者其違天人之心亦甚矣陛下將以辦天下之大計而大義未足以震動天下亦執事者之所當蚤正而預計也臣區區之心皆已具之前書惟陛下財幸

上孝宗皇帝第三書

臣竊惟藝祖皇帝經畫天下之大略蓋將上承周漢之治太宗皇帝一切律之於規矩準繩之內以立百五六十年太平之基至於今日而不思所以變而通之則維持之具窮矣舉浙江閩廣之士亡慮十四五萬數蜀不與焉而齷齪拘攣日甚於一日選人之在銓者殆以萬計而僥幸之原未有窮已財用之入倍於承平之時而費於養兵者十之九兵不足用而民日以困非必道微俗薄而至此也蓋本朝維持之具二百年之餘其勢固必至此藝祖皇帝固已逆知之矣使天下安平無事猶將望陛下變而通之而況版輿之地半入於外裔國家之恥未雪而臣子之痛未伸天錫陛下以非常之智勇而又啟陛下以北向復讎之意乃欲因今之勢而有爲焉此所以十有七年之間聖慮愈勞而取效愈逺也羣臣旣不足以望淸光而艸茅賤士不勝憂國之心私以爲陛下春秋五十有二經天下之事變爲已多閱天下之義理爲已熟舉足造事必不傷國家之大體叩囊底之智猶足以辦此彊敵六十以往顧將望一日之安而亦何忍遺患於後人乎臣以爲拘攣齷齪之中其勢當有卓然自奮於艸茅而開悟聖聰者臣不自量其分之不足而竊有志焉是以具國家社稷之大計質之天地鬼神而獻之闕下陛下亦卓然拔之羣言之中特命大臣察其所欲言之意臣妄意國家維持之具至今日而窮而藝祖皇帝經畫天下之大指猶可恃以長久茍推原其意而變通之則恢復不足爲矣然而變通之道有三有可以遷延數十年之策有可以爲百五六十年之計有可以復開數百年之基事勢昭然而效見殊絕非陛下聰明度越百代決不能一二以聽之臣不敢泄之大臣之前而大臣拱手稱旨以問臣亦姑取其大體之可言者三事以答之而艸茅亦不自知其開口觸諱也其一曰二聖北狩之痛蓋國家之大恥而天下之公憤也五十年之餘𨿽天下之气銷鑠頹惰不復知讎恥之當念正在主上與二三大臣振作其气以泄其憤使人人如報私讎此春秋書衛人殺州吁之意也若祗與一二臣爲密是以天下之公憤而私自爲計恐不足以感動天人之心恢復之事亦恐茫然未知攸濟耳其二曰國家之規模使天下奉規矩準繩以從事羣臣救過之不給而何暇展布四體以求濟度外之功哉故其勢必至於委靡而不振五代之際兵財之柄倒持於下藝祖皇帝束之於上以定禍亂後世不原其意束之不已故郡縣空虛而本末俱弱今不變其勢而求恢復𨿽一旦得精兵數十萬得財數萬萬計而恢復之期愈逺就使敵人盡舉河南之地以還我亦恐不能守耳其三曰藝祖皇帝用天下之士人以易武臣之任事者而五代之亂不崇朝而定故本朝以儒立國而儒道之振獨優於前代今天下之士爛熟委靡誠可厭惡正在主上與二三大臣反其道以教之作其气以養之使臨事不至乏才隨才皆足有用則立國之規模不至戾藝祖皇帝之本旨而東西馳驅以定禍亂不必專在武臣也前漢以軍吏立國而用儒以致太平要之人各有家法未易輕動惟在變而通之耳天下大勢之所趨非人力之所能移也臣之所以爲大臣論者其大略如此而所謂數十年之策百五六十年之計數百年之基與夫恢復之形勢事大體重茍未決之聖心則不可泄之大臣之前也故止陳其大略之可言者三事以答之二三大臣已相顧駭然而臣亦惶恐而退疎逺艸茅寧復有路以望淸光乎馬周一時瑣瑣之才也太宗喜其爲常何陳事召使面對未至之間使者連數輩趣之使有能爲太宗開禮樂法度者其召之當不容喘矣陛下聰明邁越太宗而拔臣於羣言混淆之中孤立以行一意卒不免冺沒而止其罪在臣之蹤迹不明有以誤陛下也臣本太學諸生自憂制以來退而讀書者六七年矣𨿽蚤夜以求皇帝王伯之略而科舉之文不合於程度不止也去年一發其狂論於小試之間滿學之士口語紛然至騰謗以動朝路數月而未巳而爲之學官者迄今進退未有據也臣自是始棄學校而決歸耕之計矣旋復自念數年之間所學云何而陛下之心臣獨又知之苟徒卹一世之謗而不爲陛下一陳國家社稷之大計將得罪於天地之神與藝祖皇帝在天之靈而不可解是故昩於一來舊名已在學校之籍於法不得以上書言事使臣有一毫攫取爵祿之心以臣所習科舉之文更一二試而考官又平心以考之則亦隨例得之矣何忍假數百年社稷之大計以爲一日之僥幸而徒以累陛下哉世固有卻萬鍾之祿而不受者亦有爭一錢以至於相殺者人情相去之逺何啻於十百千萬也而臣欲持空言以自明亦淺矣然審察十日而不得自便之命臣將無以自見於山林之士徒以傷陛下招致天下豪傑之道臣今更待罪三日而後渡江誓將終老田畝以弭羣論以報陛下拔臣言於眾中之恩故昩死拜書以辭於闕下臣闔門數十口去行都無四百里當席藳私室以聽雷霆之誅干冒天威罪當萬死

戊申再上孝宗皇帝書

臣聞有非常之人然後可以建非常之功求非常之功而用常才出常計舉常事以應之者不待智者而後知其不濟也前史有言非常之原黎民懼焉古之英豪豈樂於驚世駭俗哉蓋不有以新天下之耳目易斯民之志慮則吾之所求亦泛泛焉而已耳皇天全付予有家而半沒於外裔此君天下者之所當恥者春秋許九世復讎而再世則不問此爲人後嗣者之所當憤也中國聖賢之所建置而悉聽其陸沈此英雄豪傑之所當同以爲病也秦檜以和誤國二十餘年而天下之气索然而無餘矣陛下慨然有削平宇內之志又二十餘年而天下之士始知所向其有功徳於宗廟社稷者非臣區區之所能誦說其萬一也髙宗皇帝春秋旣髙陛下不欲大舉以驚動慈顏仰心俯首以致色養聖孝之盛書冊之所未有也今者髙宗皇帝旣已祔廟天下之英雄豪傑皆仰首以觀陛下之舉動陛下其忍使二十年間所以作天下之气者一旦而復索然乎天下不可以坐取也兵不可以常勝也驅馳運動又非年髙徳尊者之所宜也東宮居曰監國行曰撫軍陛下近者以宅憂之故特命東宮以監國天下之論皆以爲事有是非可否而父子之際至難言也東宮聰明睿知而四十之年不必試以事也故東宮不敢安而陛下亦知其難矣陛下何不於此時命東宮爲撫軍大將軍歲巡建鄴使之兼統諸司盡護諸將置長史司馬以專其勞而陛下於宅憂之餘運用人才均調天下以應無窮之變此肅宗所以命廣平王之故事也兵𨿽未出而聖意振動天下之英雄豪傑靡然知所向矣天下知所向則吾之馳驅運動亦有所憑借矣臣請爲陛下論天下之形勢而後知江南之不必憂和議之不必守敵人之不足畏而書生之論不足憑也臣聞吳會者晉人以爲不可都而錢鏐據之以抗四鄰蓋自毗陵而外不能有也其地南有浙江西有崇山峻嶺東北則有重湖沮洳而松江震澤橫亙其前𨿽有戎馬百萬何所用之此錢鏐所恃以爲安而國家六十年都之而無外憂者也獨海道可以徑達吳會而海道之險吳兒習舟楫者之所畏敵人能以輕師而徑至乎破人家國而止可用其輕師乎書生以爲江南不易保者是眞兒女子之論也臣嘗疑書冊不足憑故嘗一到京口建鄴登髙四望深識天地設險之意而古今之論爲未盡也京口連岡三面而大江橫陳江旁極目千里其勢大略如虎之出穴而非若穴之藏虎也昔人以爲京口酒可飲兵可用而北府之兵爲天下雄蓋其地勢當然而人善用之耳臣𨿽不到采石其地與與京口股肱建鄴必有據險臨前之勢而非止於斤斤自守者也天豈使南方自限於一江之表而不使與中國而爲一哉江旁極目千里固將使謀夫勇士得以展布四體以與中國爭衡者也韓世忠頓兵八萬於山陽如老羆之當道而淮東賴以安寢此守淮東之要法也天下有變則長驅而用之耳若一一欲塹而守之分兵而據之出奇設險如兔之護窟勢分力弱反以成戎馬長驅之勢耳是以二十年間紛紛獻策以勞聖慮而卒無一成𨿽成亦不足恃者不知所以用淮東之勢者也而書生便以爲長淮不易守者是亦問道於盲之類耳自晉之永嘉以迄於隋之開皇其在南則定建鄴爲都更六姓而天下分裂者三百餘年南師之謀北者不知其幾北師之謀南者蓋亦甚有數而南北通和之時則絕無而僅有未聞有如今日之岌岌然以北方爲可畏以南方爲可憂一日不和則君臣上下朝不能以謀夕也罪在於書生之不識形勢並與夫逆順曲直而忘之耳髙宗皇帝於敵有父兄之讎生不能以報之則死必有望於子孫何忍以升遐之哀告之讎哉遺畱報謝三使繼遣金帛寶貨千兩連發而敵人僅以一使如臨小邦聞諸道路哀祭之辭寂寥簡慢義士仁人痛切心骨豈以陛下之聖明智勇而能忍之乎意者執事之臣憂畏萬端有以誤陛下也南方之紅女積尺寸之功於機杼歲以輸敵人固己不勝其痛矣金寶之出於山澤者有限而輸諸敵人者無窮十數年後豈不遂就盡哉陛下何不翻然思首足之倒置尋卽位之初心大泄而一用之以與天下更始乎未聞以數千里之地而畏人者也劉淵石勒石虎苻堅皆閏位之雄曾不能以終其世而阿固達之興於今僅八十年中原塗炭又六十年矣父子相夷之禍具在眼中而方畏其爲南方之患豈不誤哉陛下倘以大義爲當正撫軍之言爲可行則當先經理建鄴而後使臨之今之建鄴非昔之建鄴也臣嘗登石頭鍾阜而望今也直在沙嘴之旁耳鍾阜之支隴隱隱而下今行宮據其平處以臨城市城之前則逼山而斗絕焉此必後世之讀山經而相宅者之所定江南李氏之所爲非有據髙臨下以乘王气而用之之意也本朝以至仁平天下不恃險以爲固而與天下共守之故因而不廢耳臣嘗問之鍾阜之僧亦能言臺城在鍾阜之側大司馬門適當在今馬軍新營之旁耳其地據髙臨下東環平岡以爲固西城石頭以爲重帶玄武湖以爲險擁秦淮淸溪以爲阻是以王气可乘而運動如意若如今城則費侯景數日之力耳曹彬之登長幹烏珠之上雨花臺皆俯瞰城市𨿽一飛鳥不能逃也臣又嘗問之守臣以爲今城不必攺作若上有北方之志則此直寄路焉耳臣疑其言𨿽大而實未切也據其地而命將出師以謀中國不使之乘王气而有爲𨿽省目前經營之勞烏知其異日不垂得而復失哉縱今歲未爲北舉之謀而爲經理建鄴之計以震動天下而與敵人絕陛下卽位之初志亦庶幾於少伸矣第非常之事非可與常人謀也陛下卽位之初喜怒哀樂是非好惡皦然如日月之在天雷動風行天下方如艸之偃惟其或失之太快故書生得拘文執法以議其後而其眞有志者私自奮勵以求稱聖意之所在則陛下或未之知也陛下見天下之士皆不足以望淸光而書生拘文執法之說往往有驗而聖意亦少衰矣故大事必集議除授必資格才者以跅弛而棄不才者以平穩而用正言以迂闊而廢巽言以軟美而入奇論指爲橫議庸論謂有典則陛下以雄心英略委曲上下於其間機會在前而不敢爲翻然之喜隱忍事讎而不敢奮赫斯之怒朝得一才士而暮以當路不便而逐心知爲庸人而外以人言不至而畱冺其喜怒哀樂雜其是非好惡而用依違以爲仁戒諭以爲義牢籠以爲禮關防以爲智陛下聰明自天英武蓋世而何事出此哉天下非有豪猾不可制之姦敵人非有方興未艾之勢而何必用此哉夫喜怒哀樂愛惡人主之所以鼔動天下而用之之具也而皇極之所謂無作者不使加意於其間耳豈欲如老莊所謂槁木死灰與天下爲嬰兒而後爲至治之極哉陛下二十七年之間遵養時晦示天下以樂其有親而天下歸其孝行三年之喪一誠不變示天下以哀而從禮而天下服其義陛下以一身之哀樂而鼔天下以從之其驗如影響矣乙巳丙午之間敵人非無變故而陛下不獨不形諸喜而亦不泄諸機密之臣近者非常之變敵人略於奉慰而陛下不獨不形諸怒而亦不密其簡慢之文陛下不以喜示天下而天下惡知機會之可乘陛下不以怒示天下而天下惡知讎敵之不可安棄其喜怒以動天下之機而欲事功之自成是閉目而欲行也小臣之得對陛下有卓然知其才者外臣之奉公陛下有隱然念其忠者而已用者旋去旣去者無路以自進是陛下不得而示天下以愛也大臣之弄權陛下旣知其有塞路者議人之多私陛下旣知其有罔我者而去之惟恐傷其意發之惟恐其悵恨而不滿是陛下不得而示天下以惡也陛下翻然思卽位之初心豈知其今日至此乎臣猶爲陛下悵念於旣往而天生英雄豈使其終老於不濟乎長江大河一瀉千里茍得非常之人以共之則電掃六合非難致之事也本朝以儒道治天下以格律守天下而天下之人知經義之爲常程科舉之爲正路法不得自議其私人不得自用其智而二百年之太平繇此而出也至於艱難變故之際書生之智知議論之當正而不知事功之爲何物知節義之當守而不知形勢之爲何用宛轉於文法之中而無一人能自拔者陛下𨿽欲得非常之人以共斯世而天下有誰肯信乎臣於戊戌之春正月丁巳嘗極論宗廟社稷大計陛下亦慨然有感於其言而卒不得一望淸光以布露其區區之誠非廷臣之盡皆見惡亦其勢然耳臣今者非以其言之小驗而再冒萬死以自陳實以宗廟社稷之大計不得不決於斯時也陛下用其喜怒哀樂愛惡之權以鼔動天下使如臣者得借方寸之地以終前書之所言而附寸名於竹帛之間不使鄧禹笑人寂寂而陛下得以發其雄心英略以與四海才臣智士共之天生英雄殆不偶然而帝王自有眞非區區小智所可附會也干冒天威罪當萬死

龍川集卷一

●欽定四庫全書

龍川集卷二

﹝宋﹞陳亮撰

○論

中興五論序

臣聞治國有大體謀敵有大略立大體而後綱紀正定大略而後機變行此不易之道也仰惟陛下以睿聖神武之資充碩大光明之學畱神政事勵志恢復罔敢自暇自逸而大欲未遂大業未濟意者大體之未立而大略之未定歟臣嘗爲陛下有憂於此矣嘗欲輸肝膽效情愫上書於北闕之下又念世俗道薄獻言之人動必有覬心𨿽不然迹或近似相師成風誰能不疑旣已疑矣安能察其言而明其心此臣之所大懼而卒以自沮也今年春隨試禮部僥幸一中庶幾俯伏殿陛畢寫區區之忠以徹天聽有司以爲不肖竟從黜落不得進望淸光以遂昔願索手東歸杜門求志因以爲功名之在人猶在已也懷愚負計而不以禆上之萬一是忿世也有君如此而忠言之不進是匿情也已無他心而防人之疑是自信不篤也故書其中興論一千八百餘言大體大略於斯見矣並論開誠執要勵臣正體之道合五篇上干天聽惟陛下寛其萬死不以爲艸茅之言而畱神財幸是天下社稷之福也於臣何有

中興論

臣竊惟海內塗炭四十餘載矣赤子嗸嗸無告不可以不拯國家慿陵之恥不可以不雪陵寢不可以不還輿地不可以不復此三尺童子之所共知曩獨畏其彊耳韓信有言能反其道其彊易弱況今敵主庸懦政令日弛捨邊地鞍馬之長而從事中州浮靡之習君臣之間日趨怠惰自古外裔之彊未有四五十年而無變者稽之天時揆之人事當不逺矣不於此時早爲之圖縱有他變何以乘之萬一敵人懲創更立令主不然豪傑並起業歸他姓則南北之患方始又況南渡已久中原父老日以殂謝生長於北豈知有我昔宋文帝欲取河南故地魏太武以爲我自生髮未燥卽知河南是我境土安得爲南朝故地故文帝旣得而復失之河北諸鎭終唐之世以奉敵爲忠義狃於其習而時被其恩力與上國爲敵而不自知其爲過過此以往而不能恢復則中原之民烏知我之爲誰縱有倍力功未必半以俚俗諭之父祖質產於人子孫不能繼贖更數十年時事一變皆自陳於官認爲故產吾安得言質而復取之則今日之事可得而更緩乎陛下以神武之資憂勤側席慨然有平一天下之志固己不惑於羣議矣然猶患人心之不同天時之未順賢者私憂而姦者竊笑是何也不思所以反其道故也誠反其道則政化行政化行則人心同人心同則天時順天不逺人人不自反耳今宜淸中書之務以立大計重六卿之權以總大綱任賢使能以淸官曹尊老慈幼以厚風俗減進士以列選能之科革任子以崇薦舉之實多置臺諫以肅朝綱精擇監司以淸郡邑簡法重令以澄其源崇禮立制以齊其習立綱目以節浮費示先務以斥虛文嚴政條以核名實懲吏姦以明賞罰時簡外郡之卒以充禁旅之數調度總司之贏以佐軍旅之儲擇守令以滋戶口戶口繁則財自阜揀將佐以立軍政軍政明而兵自彊置大帥以總邊陲委之專而邊陲之利自興任文武以分邊郡付之久而邊郡之守自固右武事以振國家之勢來敢言以作天下之气精間諜以得敵人之情據形勢以動中原之心不出數月紀綱自定比及兩稔內外自實人心自同天時自順有所不往一往而民自歸何者耳同聽而心同服有所不動一動而敵自鬭何者形同趨而勢同利中興之功可蹻足而須也夫攻守之道必有奇變形之而敵必從衝之而敵莫救禁之而敵不敢動乖之而敵不知所如往故我常專而敵常分敵有窮而我常無窮也夫奇變之道𨿽本乎人謀而常因乎地形一縱一橫或長或短緩急之相形盈虛之相傾此人謀之所措而奇變之所寓也今東西彌亙綿數千里如長蛇之橫道地形適等無所參錯攻守之道無他可變今朝廷鑑守江之獘大城兩淮慮非不深也能保吾城之卒守乎故不若爲術以乖其所之至論進取之道必先東舉齊西舉秦則大江之南長淮以北固吾腹中物齊秦誠天下之兩臂也誇敵人以爲天設之險而固守之乎故必有批亢搗虛形格勢禁之道竊嘗觀天下之大勢矣襄漢者敵人之所緩今日之所當有事也控引京洛側睨淮蔡包括荊楚襟帶吳蜀沃野千里可耕可守地形四通可左可右今誠命一重臣徳望素著謀謨明審者鎭撫荊襄輯和軍民開布大信不爭小利謹擇守宰省刑薄斂進城要險大建屯田荊楚奇才劍客自昔稱雄徐行召募以實軍籍民俗剽悍聽於農隙時講武藝襄陽旣爲重鎭而均隨信陽及先一切用藝祖委任邊將之法給以州兵而更使自募與以州賦而縱其自用使之養士足以得死力用間足以得敵情兵𨿽少而眾建其助官𨿽輕而重假其權列城相援比鄰相和養銳以伺觸機而發一旦敵人玩故習常來犯江淮則荊襄之師率諸軍進討襲有唐鄧諸州見兵於潁蔡之間示必截其後因命諸州轉城進築如三受降城法依吳軍故城爲蔡州使唐鄧相距各二百里並桐栢山以爲固揚兵搗壘增陂深塹招集土豪千家一堡興雜耕之利爲久駐之基敵來則嬰城固守出奇制變敵去則列城相應首尾如一精間諜明斥堠諸軍進屯光黃安隨襄郢之間前爲諸州之援後依屯田之利朝廷徙都建業築行宮於武昌大駕時一巡幸敵知吾意在京洛則京洛陳許汝鄭之備當日增而東西之勢分矣東西之勢分則齊秦之間可乘矣四川之師親率大軍以持鳯翔之敵別命驍將出祁山以截隴右偏將繇子午以窺長安金房開逹之師入武闗以鎭三輔則秦地可謀矣命山東之歸正者往說豪傑陰爲內應舟師繇海道以搗其脊彼方支吾奔走而大軍兩道並進以揕其胸則齊地可謀矣吾𨿽示形於唐鄧上蔡而不再謀進坐爲東西形援勢如猨臂彼將愈疑吾之有意京洛特﹣加龍省持重以示不進則京洛之備愈專而吾必得志於齊秦矣撫定齊秦則京洛將安往哉此所謂批亢搗虛形格勢禁之道也就使吾未爲東西之舉彼必不敢離京洛而輕犯江淮亦可謂乖其所之也又使其合力以壓唐蔡則淮西之師起而禁其東金房開逹之師起而禁其西變化形敵多方牽制而權始在我矣然荊襄之師必得純意於國家而無貪功生事之心者而後付之平居無事則欲開布誠信以攻敵心一旦進取則欲見便擇利而止以禁敵勢東西之師有功則欲制馭諸將持重不進以分敵形此非陸抗羊祜之徒孰能爲之夫伐國大事也昔人以爲譬拔小兒之齒必以漸搖撼之一拔得齒必且損兒今欲竭東南之力成大舉之勢臣恐進取未必得志得地未必能守邂逅不如意則吾之根本撼矣此豈謀國萬全之道臣故曰攻守之間必有奇變臣諛人也何足以明天下之大計姑疏愚慮之崖略曰中興論惟陛下財幸

論開誠之道

臣嘗觀自古大有爲之君慷慨果敢而示之以必爲之意明白洞逹而開之以無隱之誠故天下雄偉英豪之士聲從響應雲蒸霧集爭以其所長自效而不敢萌欺罔之心截然各職其職而不敢生不滿之念故所欲而獲所爲而成而卓乎其不可及也仰惟陛下英睿神武出於天縱嗣承大統於今八年天下咸知其爲眞英主矣而所欲未獲所爲未成𨿽臣亦爲陛下疑之也夫慷慨果敢陛下固示之以必爲之意矣而天下之气索然而不吾應或者明白洞逹開之以無隱之誠者容有未至乎夫任人之道非必每事疑之而後非無隱之誠也心知其不足任而姑使之以充吾位使之旣久而姑遷之以慰其心身尊位大而大責或不必任職親地密而密議或不得聞聽其言與之以位而不責其實責其實迫之以目前而不待其成陛下自度任人之際頗亦有近於此者乎如或近之則非所謂明白洞逹開之以無隱之誠也故天下懦庸委瑣之人得以自容而無嫌而狂斐妄誕之流得以肆言而無忌中實無能而外爲欺罔位實非稱而意輙不滿平居則何官不可爲緩急則何人不退縮是宜陛下當寧而嘆天下人才無一之可用而謂書生誠不足以有爲則非陛下之過也天下之士有以致之耳𨿽然何世不生才何才不資世天下雄偉英豪之士未嘗不延頸待用而每視人主之心爲如何使人主虛心以待之推誠以用之𨿽不必髙爵厚祿而可使之死況於其中之計謀乎人主而有矜天下之心則𨿽髙爵厚祿日陳於前而雄偉英豪之士有窮餓而死爾義有所不屑於此也夫天下之可以爵祿誘者皆非所謂雄偉英豪之士也陛下勿以其可以爵祿誘奴使而婢呼之天下固有雄偉英豪之士懼陛下誠心之不至而未來也臣願陛下虛懷易慮開心見誠疑則勿用用則勿疑與其位勿奪其職任以事勿間以言大臣必使之當大責邇臣必使之與密議才不堪此不以其易制而姑畱才止於此不以其久次而姑遷言必責其實實必要其成君臣之間相與如一體明白洞逹豁然無隱而猶不得雄偉英豪之士以共濟大業則陛下可以斥天下之士而不與之共斯世矣不然臣恐孤陛下必爲之心沮天下願爲之志兩相求而不相値也以陛下英睿神武之資視古之賢主無所不及而有過之者而其效乃爾此臣所以區區愛君之心不能自已而輙獻其愚忠惟陛下裁幸

論執要之道

臣竊惟陛下自踐阼以來親事法宮之中明見萬里之外發一政用一人無非出於獨斷下至朝廷之小臣郡縣之瑣政一切上勞聖慮𨿽陛下聰明天縱不憚勞苦而臣竊以爲人主之職本在於辧邪正專委任明政之大體總權之大綱而屑屑焉一事之必親臣恐天下有以妄議陛下之好詳也自祖宗以來軍國大事三省議定面奏獲旨差除卽以熟狀進入獲可始下中書造命門下審讀有未當者在中書則舍人封駁之在門下則給事封駁之始過尙書奉行有未當者侍從論思之臺諫劾舉之此所以立政之大體總權之大綱端拱於上而天下自治用此道也今朝廷有一政事而多出於禦批有一委任而多出於特旨使政事而皆善委任而皆當固足以彰陛下之聖徳而猶不免好詳之名萬一不然而徒使宰輔之避事者得用以借口此臣愛君之心所不能以自已也臣願陛下操其要於上而分其詳於下凡一政事一委任必使三省審議取旨不降禦批不出特旨一切用祖宗上下相維之法使權固在我不蹈曩日專權之患而怨有所歸無代大臣受怨之失此臣所以爲陛下願之也臣聞之故老言仁宗朝有勸仁宗以收攬權柄凡事皆從中出勿令人臣弄威福仁宗曰卿言固善然措置天下事正不欲專從朕出若自朕出皆是則可有一不然難以遽攺不若付之公議令宰相行之行之而天下不以爲便則臺諫公言其失攺之爲易大哉王言此百世人主之所法而況於聖子神孫乎史之稱光武曰明謹政體總攬權綱政體者政之大體也權綱者權之大綱也臣願陛下立政之大體總權之大綱辧邪正專委任以幸天下得操要之實而鑑好詳之獘則天下雄偉英豪之士必有能奮然出力以辦今日之事者矣臣不勝大願

論勵臣之道

臣聞上下同心君臣戮力者事無不濟上下相蒙君臣異志者功無不隳春秋之時晉伐楚三合不止大夫請擊之莊王曰先君之時晉不伐楚及孤之身而晉伐楚是寡人之過也如何其辱諸大夫也大夫曰先君之時晉不伐楚及臣之身而晉伐楚是臣之罪也請擊之莊王俛泣而起拜晉師聞而夜還越王求成於吳而歸抱柱而哭承之以肅羣臣聞之曰君王何愁心之甚也夫復讎謀敵非君王之獨憂乃臣下之急務也其後越父兄請報恥越王曰昔者我辱也非二三子之罪也寡人何敢勞國人以塞吾讎父兄曰四封之內盡吾君子子報父讎誰敢不力越王卒用以滅吳區區楚越有臣如此而謂堂堂大國反無君憂臣辱君辱臣死之義乎今陛下慨念國家之恥勵復讎之志夙夜爲謀相時伺隙而羣臣邈焉不知所急毛舉細事以亂大謀甚者僥幸茍且習以成風陛下數降詔以切責之厲天威以臨之而養安如故無趨事赴功之念復讎報恥之心豈羣臣樂於負陛下哉特玩故習常勢流於此而不自知也臣願陛下慨然興懷不禦正殿減膳徹樂夕惕若厲立羣臣而語之曰朕承太上皇帝付托之重念國家之深恥志在復讎八年於玆若渉淵冰未知攸濟而羣臣玩故養安無肯戮力是朕不明不徳不足以承大寶圖大業其何顏以臨於王公民士之上況敢卽安以自取辱羣臣震懼頓首請罪然後徐諭之曰朕固未敢卽安羣臣猶以朕可與有爲其各共厥職勉趨厥事上率其下下勉其上自度其力之不逮者無屍厥官朕將明賞罰以勵其後繇今以往羣臣咸爲朕思所以畏天愛民求賢發政富國彊兵復讎謀敵之道無以小事塞責無以小謀亂大相與熟講惟新之政使內外有序則朕卽安之日陛下惕然側席圖濟大業而羣臣不能惕然承意竭力以報其上是人而禽獸者也誅之殺之何所不可誠使上下同心君臣戮力則何事之不濟乎

論正體之道

臣聞君以仁爲體臣以忠爲體徧覆包含如天地之大仁也公家之事知無不爲忠也故君行恩而臣行令慶曆間杜衍輔政遇有內降輙封還之仁宗以杜衍不可告之而止者又多於所封還治平初任守忠離間兩宮韓琦乘間開悟上心斥之逺方仍放謝辭卽日押出國門君當其善臣當其怨君臣之體也澶淵之役自寇凖而下均欲追戰章聖皇帝獨惻然許和及其議歲幣也章聖不欲深較而凖戒曹利用以不得過三十萬天聖初契丹借兵伐髙麗明肅太后微許其使呂夷簡堅以爲不可而塞之其後劉六符來求割地夷簡召至殿廬以言折之君任其美臣任其責君臣之體也今則不然陛下銳意於有爲不顧浮議而羣臣持祿固位多務收恩陛下慨然立計不屈彊敵而羣臣動欲隨順圖塞溪壑使陛下孤立以主大計羣臣安坐而竊美名是尙爲得君臣之體乎臣願陛下總攬大柄端已責成畏天愛民以徳自護明詔大臣使當大任不辭小怨不辭大艱使天下戴陛下之恩而嚴大臣之執守敵人服陛下之徳而憚大臣之忠果則何事之不濟何功之不成此祖宗養人心以行徳義正君臣之體而爲百世不易之家法也故願陛下仰法祖宗而大臣以寇凖呂夷簡杜衍韓琦爲法天下有不足爲者矣

此己丑歲餘所上之論也距今能幾時發故篋讀之已如隔世追思十八九歲時慨然有經略四方之志酒酣語及陳元龍周公瑾事則抵掌叫呼以爲樂間闗世途毀譽率過其實𨿽或悔恨而胸中耿耿者終未下臍也一日讀楊龜山語錄謂人住得然後可以有爲才智之士非有學力卻住不得不覺恍然自失然猶上此論無所遇而杜門之計始決於是首尾蓋十年矣虛气之不易平也如此孟子曰詭遇而得禽𨿽若丘陵弗爲自視其幾矣又曰五穀者種之美者也茍爲不熟不如荑稗豈不爲大憂乎引筆識之掩卷兀坐者良久

龍川集卷二

●欽定四庫全書

龍川集卷三

﹝宋﹞陳亮撰

○問答﹝凡一十二道﹞

三代以仁義取天下本於救斯民而非以位爲樂也齊威挾尊周以自私敗商周之常經而開爭奪簒殺之禍其流旣慘矣秦合天下以奉一人恣其所欲爲陳渉因斯民之不忍徒手大呼而劉項藉之以起沛公號爲寛大長者三章之約足以動天下而入其心宜本於爲民而起矣方其窮時縱觀秦皇帝嘆曰大丈夫當如此其意豈出於爲民邪天下旣定周防曲慮如一家私物此豈三代公天下之法邪唐太宗與劉文靖之謀似矣與其父謀所以免禍而迫脇以從之何其舛也尊隋之舉代王之立殆若濯泥於水而明白洞逹之事僅能以九錫歸諸有司耳其所以守之者又密於漢則其義豈足自附於三代乎然而國祚之久長斯民之愛戴曽不減於夏商何也民不可欺則其取守之道必有可言者矣

昔者生民之初類聚羣分各相君長其尢能者則相率而聽命焉曰皇曰帝蓋其才能徳義足以爲一代之君師聽命者不之焉則不厭也世攺而徳衰則又相率以聽命於才能徳義之特出者天生一世之人必有出乎一世之上者以主之豈得以世次而長有天下哉以至於堯而天下之情僞日起國家之法度亦略備矣君臣有定位聽命有常所非天下之人所得而自制也朱均之不肖非如桀紂之足以亡天下而堯以爲非天下之賢聖不宜在此位豈以法度定天下之心而私諸不肖之子哉取舜禹於無所聞知之人而歷試以事以與天下共之然後舉而加諸天下之上彼其心固以天下爲公而其道終不可常也禹以爲茍未得非常之人則立與子之法以定天下之心子孫之不能皆賢則有徳者一起而定之不必其在我固無損於天下之公也湯以爲天下旣已聽命於一家而吾之子孫不擇其可與之者而使不肖者或得以自肆於民上則非所以仁天下也故或世或及惟其賢而已不幸而與之不當其人則天下之公議終不以私之吾家也武王周公合天下之諸侯使之小大相承而方伯實總之以聽命於天子天子不能以一人之私而制天下也故定立嫡之法以塞覬覦爭奪之門而君臣之定分屹然如天地之不可幹矣此豈一世之故哉秦以智力兼天下而君之不師古始而欲傳之萬世使天下疾視其上翻然欲奪而取之勢力一去則田野小夫皆有南面稱孤之心競智角力卒無有及沛公者而其徳義又眞足以君天下故劉氏得以制天下之命使劉氏不有以大異乎天下之姓氏則君臣之分猶可幹而三代之綂緒未可繼也周防曲慮豈將以私天下哉定於一而已曹孟徳一有私天下之心而天下爲之分裂者十餘世及李氏之興則猶劉氏之舊也彼其崛起之初然一亭長耳其盛者不過一少年子弟安知天下之大慮而勃然有以拯民於塗炭之心三章之約非蕭何所能教而定天下之亂又豈劉文靖之所能發哉彼其初心未有以異於湯武也而其臣凡下無以輔相之𨿽或急於天位隨事變遷而終不失其初救民之心則大功大徳固已暴著於天下矣孔孟以天下之賢聖而適當春秋戰國之亂卒不得行其道以拯民於塗炭者無其位也易曰天地之大徳曰生聖人之大寶曰位又曰垂象著明莫大乎日月崇髙莫大乎富貴茍誠其人而欲得其位者其心猶可察也使漢唐之義不足以接三代之統緒而謂三四百年之基業可以智力而扶持者皆後世儒者之論也世儒之論不破則聖人之道無時而明天下之亂無時而息矣悲夫

漢髙祖起布衣以爭天下及大業旣成而父兄故無恙也然尊之封之皆有所感而後發而或者猶置余忿於其間唐之太宗旣已一切委命於父兄矣己未庚申之變豈人道之所可安乎舜之於瞽象周公之於管蔡夫必有其道矣豈聖人之事不可復見於後世而天下冒冒然以彊弱小大相爲雄長而彼善於此者亦可以一天下而歸之正乎人道之不滅者幾希矣精微委曲之際處其所不可處以待聖人之復起者固不可以無論也

匹夫不階尺土而有天下此天下之大變而古今之所無也彼豈有熟講素定之規模而其臣相與把手以奮起艸莽之間又豈嘗學古以從事哉仁義禮樂先王所以維持天下之具旣已一切盡廢而利害緩急迫乎其前則裂土定封無所愛惜至於著在人心不可泯滅者或有感而後發或因以泄其餘忿亦其勢然耳嗟夫此豈可謂非天哉自黃初以來陵夷四百餘載劉石諸姓疊起以主神器而民生常覬一日之安寜於非所當事之人人道失其統紀而天地幾於不立矣此非有超世邁往拔出之英豪安能掃地以求更新乎太原之義旗一指而天下靡然知所向矣髙祖以父而主之可也建成獨可以常法嗣之乎據非所當得而又疾其當得者若不能以終日此非天誅之則人殺之耳天未嘗不假手於人是以太宗抽矢蹀血忍於同气犯天下不義之名而不卹彼其心以爲是天實爲之而非吾過也天人之厭亂極矣豈其使建成元吉得稔其惡以自肆於民上哉人心蔽於自見而天命不知所歸是治亂安危之大幾也昔者周公蓋憂此矣孺子離𦇤褓寜幾時而武王疾日病周公懼其事之不可繼也至誠委命於天欲以身代武王之死武王得以延數年之命而孺子可輔以立他日管蔡之誅爲天下誅之耳要以使天命卽於人心所可安之地不然則吾心豈能盡白於天下而何以爲後世訓乎天命之所在若決江河故檀車煌煌牧野洋洋𨿽聖人不敢以疑貳之心而承之也顧其所以先爲之地者至矣人欲謀我而我亦謀之是以亂易亂也而其地安在哉𨿽其決於承天命以脫民於塗炭有足自解者而終不卽於人心之所安至今論者猶不安之嗟夫此又可以盡歸之天哉

三老董公以仁義遮說漢髙帝而三軍始爲義帝縞素項氏不復能自直於天下名義之不可負蓋如此儒者正名之說𨿽起於管仲之尊周而自漢以來則以此舉爲明驗矣然人爲萬物之靈而仁義智數蓋不可以雜而行也不出於髙帝之誠心而欲以欺天下則名義乃自外來乎故三軍縞素本足以納侮而不足以形敵然劉項同受命於義帝坐視同列之賊其君而不問則聖世皆不復知所謂人道矣是三軍縞素而大義始明髙帝定天下之機無乃眞在此乎合內外而論之宜必有以處此者

晉奚齊義不足以君國聖人書以爲君之子而卓子則書君者裏克君之也秦以智力兼天下其亡楚尢爲無道蓋天下欲共亡之久矣況當天下潰亂之時蓋不必用懷王以從民望也項氏君之而諸公皆稟命焉則其君之者非一人矣利其爲名則君之不利其實則害之自立自廢各從其私是君臣無定位而以彊弱爲輕重率天下之人如驅羣羊是非可否惟吾之所欲爲而人亦不得裂去也其輕天下亦甚矣董公者發天下之公憤而借髙帝之力以扶人道於旣絕者也揭項氏之不義於天下使天下皆欲援弓而射之𨿽微髙帝猶不可以自立蓋董公之遮說幾於孔子沐浴之請而髙帝之義吾不知其何心也故孫權之自立非義也使魏氏不得自正於天下則人道不至於盡廢𨿽聖人不得而明權之非義也

三代之剏業以封先聖之後爲念而論功行封猶待其定也至周則大封同姓於其間爲國五十有三而猶未以爲慊武王周公固非以天下爲己私者天之立君豈爲姬姓而設乎漢興患異姓之彊大而大封同姓以鎭之其道蓋本諸此矣七國同時舉事黥彭之患不如是之並也誅鋤剗削至於分裂以各王其子弟同姓湮微而後族之禍又成矣聖人之立法本以公天下而非以避禍亂心有親疎則禍福倚伏於無窮𨿽聖智不得而防也周漢之法豈世變之窮而至此乎合天下而君之疏逺之人何負於國家而周以宗彊此果何道乎不然漢諉之周而周公其衰矣

昔孔子論三代之損益可知蓋自堯之親睦九族積而至於周之大封同姓五十有三國者亦其損益之可知者也然其義遂窮而不可繼故春秋之諸侯以其子弟爲卿者聖人皆以弟書之獨於季友之來歸不系以親而書曰季子蓋其賢者則與眾共之其不賢者聖人以爲有國者之私其親而其義不通於天下也豈非參酌四代之制以爲萬世通行之法哉漢髙帝與諸公共起艸莽以帝天下天下平定諸公各以南面稱孤帝猶疑其不可盡信也分王子弟以據其衝而庶孽與其不肖者一切不問庶幾以爲可自附於周家親親之義而不知權勢旣成𨿽親者亦不可保其可保者惟其賢也不思天下之公義而用其謀國之私心是非利害徇於目前而使前後相矯卒不得其正禍亂相尋於無窮不獨漢氏爲可憫而魏晉宋齊不能以是一日爲安者蓋親疎之義不明也出其子弟之賢者以與天下共之其不賢者養以國家之私使親賢參錯而禍福治亂一付之天下之公而吾無容心焉聖人之作春秋以待後聖者蓋如此

項羽喑嗚叱吒千人皆廢而能恭敬愛人自屈於禮節之士其仁與勇可謂兼之矣至於賞不妄與豈不足自附於惟衣裳在笥之義邪漢髙帝乃饒爵邑以來天下之頑鈍嗜利亡恥者開國承家之初而顧以小人先之卒用是以勝羽羽之目當不瞑矣使天下有疑於儒者之道其不自髙帝始邪

方三代之衰聞諸侯修徳以興矣未聞崛起艸野而皆有南面稱孤之心也當艸昧之時欲以禮義律之智勇齊之而不能與天下共其利則其勢必分裂四出而不可收拾矣匹夫並起而爭此非先王之常勢也髙帝能用是以合其勢而不能用是以一日爲安蓋其初不能參用項氏之所長以消伏異時黨與搖動之心此正陳平之所預見而深憂而開國承家小人勿用之義何嘗一日而廢哉蓋田橫之未去郡國豪姓之未徙四老人者伏於商山而不可招致髙帝𨿽死而目不瞑也異姓諸侯王之憂特眾人之所共憂耳易曰天造艸昧宜建侯而不寜聖人其知之矣

周召毛畢實佐文武以有天下成康旣沒王朝之公卿往往皆諸公之子孫族屬比閭族黨之賢修身飭行以自見於斯世者非一人其卓然者豈不可與公之子孫族屬共執國政哉然而位終不得過大夫人才之特起不幸而非世家則不得以任公卿之位此果何法也春秋譏世卿而人才之特起者終無一人得附見於冊書𨿽聖人之法亦不免隨世而立歟漢髙帝與蕭曹諸公共起而亡秦天下旣定非嘗更當時之事者不以任公卿也賈生特起之才天子明知之而不得用非獨絳灌之專其寵利也然公孫弘自海瀕而登宰相則天下自此多事矣唐太宗𨿽以房杜爲宗臣而天下之賢者始雜而用之然其後遂無世臣之可倚更任疊用𨿽賢君亦不克其終豈君臣之際無終始之義則其勢必至此邪然合天下而君之而獨私於共事之臣宜非聖人之公道而周漢之法果可爲通行之法乎

君臣天地之大義也君臣不克其終則大義廢而人道闕矣此豈茍然之故哉方天地設位之初類聚羣分以戴其尢能者爲之長君奉其能者爲之輔相彼所謂後王君公皆天下之人推而出之而非其自相尊異據乎人民之上也及法度旣成而君臣有定位舜命夔以典樂教冑子蓋欲其君臣相與世守之以達天地之大義三代旣以世次而有天下其相與肇造人紀而維持其國家者亦欲其代修祖父之業而君臣相保與國無窮使天下之人有所觀仰愛戴而不敢窺伺其間以覬幸國柄橫生意見紊亂綱紀使天地大義有所廢闕而厭故喜新敗亡相尋而不悟也惟其子孫族屬舉不足以當賢者之選而後廣求天下之賢聖以庶幾於一遇而中接墜業不敢有加焉如髙宗之於傅說是也此豈君臣之常法哉孔子之作春秋其於三代之道或增或損或從或違必取其與世宜者舉而措之而不必徇其舊典然於君臣之大義未之有攺也其譏世卿蓋譏其不擇世臣之賢者而用之甚者遂使世其官而人人輕視其上皆有揜而取之之心其勢必至於君臣之不相保故惓惓於一世之賢者悉使之附見於冊書如蔡季紀季楚屈完齊髙子魯季友叔肸宋子哀之徒往往非公族則其世家之舊也使皆得若人而用之則何厭於世臣而欲求天下特起之賢於不可知之際哉至於死生恩禮之厚而適遭變故或不以其道終則正色書之而無間於曹莒之小國所以究極天地之大義而明示之後世者也故孟子以爲故國必有世臣至於不得已而後使卑踰尊疏踰戚然猶必取其國人皆曰賢者繇此言之豈樂於君臣之不相保而新故相易以求快一時之耳目哉戰國朝暮反復之禍蓋起於君臣之不相保也漢髙帝以匹夫而有天下視平時之等夷無非可疑之人故其臣不自保其首領而天地之大義不復明矣然猶不使後生新學得以參乎其間也唐太宗則參而用之更一世而盡忘其舊甚者朝爲君臣而暮爲路人故以勢相臨而不復以恩相保緩急無一人之足依而方顧望艸萊之賢者以爲己用豈不殆哉惟我本朝於天下之賢者必使之揚歷中外養其資望而後至於大用故其人往往足以重人之國家而子孫習識其本末源流家世守之至於一二百年而不替嗚呼是天地之大義而非君臣之私恩也天下不能皆特起之賢則超舉顯擢豈可率以爲常乎朝暮不相保則是棄爵位於艸萊大義廢而天下離矣

龍川集卷三

●欽定四庫全書

龍川集卷四

﹝宋﹞陳亮撰

○問答

義利之分孟子辧之詳矣而賞以勸善刑以懲惡聖人所以禦天下之大權者猶未離於利乎有所利而爲善有所畏而不爲惡則其入人也亦淺矣堯舜之治天下不賞而民勸不怒而民威故罪疑惟輕功疑惟重豈亦知其效入人之淺乎然臯陶之陳謨以典禮賞罰同出於天而非有輕重之別也茍無所事乎其用則賞罰亦自外來耳安在其爲天乎三代之用賞罰大槪猶法唐虞而記禮者載其先後之用甚詳又以爲至周而窮豈世變之極而賞罰之用始重乎抑其出於天而三代始賴其用也春秋聖人經世之志而獨以代天子之賞罰則聖人起而治天下必不能以易此矣亦何怪於漢宣帝之專恃賞罰以爲治乎惟辟作福惟辟作威洛書之所明載而儒者終以爲治天下者不取必於賞罰亦知夫勸懲之效淺也謂賞罰不取必於勸懲則無以禦天下謂其爲勸懲而設則賞罰亦利耳利者人道之末也則臯陶之所謂天者豈誣乎

耳之於聲也目之於色也鼻之於臭也口之於味也四肢之於安佚也性也有命焉出於性則人之所同欲也委於命則必有制之者而不可違也富貴尊榮則耳目口鼻之與肢體皆得其欲危亡困辱則反是故天下不得自徇其欲也一切惟君長之爲聽君長非能自制其柄也因其欲惡而爲之節而已敍五典秩五禮以與天下共之其能行之者則富貴尊榮之所集也其違之者則危亡困辱之所並也君制其權謂之賞罰人受其報謂之勸懲使爲善者得其所同欲豈以利而誘之哉爲惡者受其所同惡豈以威而懼之哉得其性而有以自勉失其性而有以自戒此典禮刑賞所以同出於天而車服刀鋸非人君之所自爲也天下以其欲惡而聽之人君人君乃以其喜怒之私而制天下則是以刑賞爲吾所自有縱橫顚倒而天下皆莫吾違善惡易位而人失其性猶欲執區區之名位以自尊而不知天下非名位之所可制也孔子之作春秋公賞罰以復人性而已後世之用賞罰執爲已有以驅天下之人而已非賞罰入人之淺而用之者其效淺也故私喜怒者亡國之賞罰也公欲惡者王者之賞罰也外賞罰以求君道者迂儒之論也執賞罰以驅天下者霸者之術也

肉刑之興說者以爲起於苖民而堯參取而用之報虐以威蓋將以戒小人而非出於聖人之本心也故舜多爲之塗以出民於刑祗以施諸怙終者而穆王之訓刑爲尢詳然則𨿽聖人欲去之久矣安在其爲孝文姑息之仁也而世儒之道古者必以爲井田封建肉刑皆聖人之大經大法不可廢也治天下而不用肉刑徒以啟小人犯法之心耳故曰肉刑之刑重也漢魏之際往往數議復之而不果以至於本朝而刑輕於三代矣法家者流以仁恕爲本惟學道之君子始惓惓於肉刑焉何其用心之相反也推之天理驗之人事而要諸古今之變究其所從始極其所由終必有至當之說

昔者聖人別人類於禽獸之中而去其爭奪戕殺之患蓋必執生殺之權而後謂之刑政也則肉刑固已艸具而未有其法耳苗民始多爲戕人之具以淫用之堯懼其爲世訓也故取而次第品節之使必若苗民者然後罹此刑耳故曰報虐以威舜又多爲之法以出之而夏於贖刑爲尢詳商人執刑罰以督姦傷肌膚以懲惡蓋嚴其所當用者耳夫旣多爲之塗以出之而不嚴其所當用者是教人以輕犯法也豈聖人制刑之本意哉文武尢謹於庶獄而成康措而不用至於四十餘年穆王耄荒而訓刑以詰四方使知刑者聖人愛民之具而非以戕民也漢興承秦之餘烈先王之法度盡廢而肉刑塊然獨存文帝感一女子之言而慨然除之於是可與語通變之道矣井田封建自黃帝以來極十數聖人之思慮所以維持而奉行之者惟恐其一事之不詳而一日之不精也至於肉刑則多爲之塗以出之惟恐其或用耳豈可同日而語哉聖人之恐其一事之不詳而一日之不精者今旣盡廢而不可復舉矣獨惓惓於聖人之恐其或用者縱使可用無乃顚倒其序乎使民有恥則今法足矣民不賴生𨿽日用肉刑猶爲無法也禮節民心樂和民聲政以行之刑以防之四達而不悖則王道成矣吾聞諸聖人者如此

酈食其教髙祖以示諸侯形制之勢方天下未定之際形勢固不可以授之人蓋懼其自伐也天下已定固當以天下爲家以四塞爲形勢而蕭何方惓惓於壯宮室婁敬方勸據秦地以臨制天下何其狹也髙帝寛仁愛人天下洶洶數歲本不敢輕用其力豁達大度欲示天下以至公而庶幾於周家之義然卒爲宗臣所移猶可也而竟移於覊臣之說何哉豈三代公天下之道後世眞不可復行乎抑人心多自疑而其流遂如此也不然則在徳不在險是眞書生之談耳

萬物皆備於我而一人之身百工之所爲具天下豈有身外之事而性外之物哉百骸九竅具而爲人然而不可以赤立也必有衣焉以衣之則衣非外事也必有食焉以食之則食非外物也衣食足矣然而不可以露處也必有室廬以居之則室廬非外物也必有門戶藩籬以衛之則門戶藩籬非外物也至是宜可已矣然而非髙明爽塏之地則不可以久也非弓矢刀刃之防則不可以安也若是者皆非外物也有一不具則人道爲有闕是舉吾身而棄之也然而髙卑小大則各有分也可否難易則各有辧也徇其侈心而忘其分不度其力無財而欲以爲悅不得而欲以爲悅使天下冒冒焉惟美好之是趨惟爭奪之是務以至於喪其身而不悔然後從而省之曰身與心內也夫物皆外也徇外而忘內不若樂其內而不願乎其外也是教人以反本而非本末具舉之論也二帝三王未嘗不擇形勢而居之而周公於宮室之制闊大端麗欲用以爲萬世之法夫豈以形勢爲徳之輔而宮室爲徳之華哉此帝王所以備人道而與天下爲公也蕭何婁敬蓋亦知天下之勢而已而未知聖人本末具舉之道故使論者猶有疑焉且諺有之衣則成人水則成田此豈有內外輕重之異哉世儒之論所未及也

帝王之號名殊而其道一也然學者知稱堯舜禹湯文武而名號與謚終不可得而別以堯舜禹爲名則文武獨以謚舉可通乎以爲號則咨爾舜禹者必非號也湯之子孫以甲庚丙壬爲號則湯不得以謂之謚然而所謂予小子履者則湯旣有其名矣後世之言謚法者遂次堯舜禹湯之中夫豈其然乎文武之子孫各以謚顯而善惡一付之天下之公論𨿽孝子慈孫不得加私意於其間也春秋之公侯伯子男其卒葬例以公書又何所貴於聖人之筆削乎亦無怪後世之孝子慈孫因得以致其隱惡之義也聖人酌古今而裁之中道必有俟百世而不惑者

自風气初開人極肇建於是有君臣上下之分而爲之號以尊異之未有名字之爲別而文物之可觀也及其久也有號而後有名有名而後有字有字而後有諱有諱而後有謚上則追王其先祖先公下則施及其文子文孫旁則庇其本支族屬維其姻聮親黨隆於朋友不遺故舊以廣親親之道於天下然後爲忠厚之極人道之至文此周家所以獨備於三代也孔子作春秋旣已品節而盡用之矣然名之曰幽厲而國惡不諱無以致君父之敬列爵各從其實而直情徑行無以盡臣子之心故春秋兼隱惡之義從尊君之文而人文於是大備後世無以復加矣過是以往則人心無窮不可以盡徇而天下至眾不可以文欺也故堯舜禹湯馴而至於周道之文也春秋之義百世以俟聖人而不惑者也後世之欲行恩義於春秋之外者徇人心而欺天下者也

呂不韋市子楚以爲奇貨此戰國策士朝暮反復之謀君子之所不道而漢文立未數月乃修代來功宋昌旣封侯而六人者皆官至九卿宣帝惓惓舊恩至侯五人而未止也天之立君本爲斯人計猶不以逸豫其君之身顧何有於平時自結於其君以覬非望者乎將相大臣以天下之義迎立代王猶逡巡而不敢進旣已立矣夜拜宋昌爲衛將軍領南北軍而張武實行殿中將相大臣今猶未足信邪昔者王代而今爲天下主必自代來者而後足信何其示天下以狹邪貪天之功以爲己力宋文帝能忍於徐羨之傅亮謝晦而王華王曇首之徒自是而用事焉使後世反復多詐之人常覬天下之有變以幸一日之富貴其必自宋昌始矣漢髙帝用其私心於丰沛而生長之地亦有異恩焉是納吾身於一邑而教天下以僥幸豈所以爲天下主哉南陽之恩𨿽小殺而此義卒不可廢人主一時之私恩又可爲萬世之常法乎裁恩義而中持衡焉使開國承家者有所據以爲常行之道揆之以春秋之義則必有以處此矣

晉文公在外十九年從亡者非一而三士稱焉及其反國也郤縠實當國政狐偃趙衰蓋始爲卿而賈佗臼季之徒未有列也郤縠死先軫以下軍之佐代之當時以爲上徳則從亡之勞不論矣顚頡就誅魏犨幾不免而介之推不及祿榮辱可否與眾同之幸不幸一歸諸命不以親疎厚薄爲等降也易曰君子知柔知剛知微知彰萬夫之望自古聖賢之舉事與夫後世英雄豪傑必寄腹心於同起共事之人者彼其察事見情常先乎眾人非以其爲故舊而特親之也至於左右親暱詎肯以得國有天下而任之以政哉富厚安榮不欲以天下國家而儉其素所親耳春秋之義所以重君臣恩義之始終而不及其私者固所以防人心之流也文帝裁絳侯以大義而卒不任宋昌張武以國政彼其輕重淺深必有以知之矣丙吉之端簡厚重𨿽微舊故是可不任之以政乎宣帝忍於霍光而惓惓於五人者非但親疎有以蔽之而權利所在固爭之端而怨之府也周公謂魯公曰君子不施其親不使大臣怨乎不以故舊無大故則不棄也無求備於一人此聖人所以裁恩義而中持衡者其諸春秋之所不廢歟丰沛南陽以生長之地而沾異恩雨露之所被日月之所照近而易入者常先得之此亦天下之公義而厚薄之殊絕則爲私心耳夫人心之正萬世之常法也茍其不役於喜怒哀樂愛惡之私則曲折萬變而周道常如砥也唐太宗惓惓於天策學士而秦府舊人則與東宮秦府均其用捨蓋亦庶幾於恩義之平矣嗚呼安得皇極之主而共敍之哉

聖人以常典衛中國以封疆限外裔明其不可參也然民命之所在不當以外裔中國爲別故兼愛之說興而通和之義行焉甚者至欲以女妻之冀以舅甥之恩而獲一日之安彼惟不習於禮義也故敢爲亂階而可以人倫而縻之乎暗哉婁敬之智也一日作俑而其流至於不可勝言矣然合中國而君之旣不能卻天驕於塞外又不能忍一日之辱坐視民生之塗炭而莫之救是誠何心哉此齊景公所以涕出而女於吳也孟子之所不敢廢則婁敬豈得爲過乎略其事而取其心𨿽宋虢之息民聖人不得正色而誅之也

有中國必有四裔待四裔之常道莫詳於周而其變則備於春秋矣方舜禹時有猾夏者命士以明刑至湯有來享來王之事而未有其禮也周公相成王朝諸侯於明堂而列四裔於四門之外分天下爲五服而以周索戎索辧其疆蓋不使之參於中國也宣王伐玁狁至太原而止而蠻荊使之來威而已此周道之所以中興也幽王之亂而中國外裔混而爲一矣其後楚始僣王橫行於中國吳越奮自南方以與晉楚爭伯而晉楚不能抗此商周而上外裔未有之禍也聖人有憂焉而作春秋諸侯與之會盟則譏之伯主窮追逺討則黜之要使各安其疆則止矣至於吳越則非周道之所能盡治也方其始之僣竊也固已斥而棄之矣及其能從中國之會盟則人之能行聘禮則爵之能正中國所不能正之罪能討中國所不能討之敵則酌輕重以許之及其行詐謀習土俗則斥而棄之如故也然而圖伯可也分伯可也專伯則不可人可也子可也公侯則不可而況於僣王乎是聖人於中國外裔混然無辧之中而致其辧則所以立人道扶皇極以待後世也吳楚之禍極矣聖人豈不知後世必有外裔之尢猾者踵其轍以抗衡於中國庶幾春秋之義尙可覆而行也漢之匈奴唐之回鶻吐蕃本朝之契丹豈可以待外裔之常道而待之徒曰不可參於中國而已乎彼固越疆而來參竊中國之文以自尊異逞其威以自飛揚矣然而妻之以女則不可藉其力以平中國則不可蓋懼外裔中國之無辧也漢唐之已事可以鑑矣本朝去是二禍而歲以金繒奉之不復至於交兵則旣享其福矣獨使之並帝則漢唐之所未有也專中國之禍豈一朝一夕之故哉是皆當時之廷臣不講春秋之過也今中原旣卽於淪陷矣明中國之道掃地以求更新可也使民生宛轉於異俗而無有已時則何所貴於人乎故揚雄之言曰五政之所加七賦之所養中於天地者爲中國王通之言曰天地之中非他也人也蓋人能弘道非道弘人

龍川集卷四

●欽定四庫全書

龍川集卷五

﹝宋﹞陳亮撰

○酌古論﹝一﹞

酌古論序

文武之道一也後世始岐而爲二文士專鉛槧武夫事劍楯彼此相笑求以相勝天下無事則文士勝有事則武夫勝各有所長時有所用豈二者卒不可合耶吾以爲文非鉛槧也必有處事之才武非劍楯也必有料敵之智才智所在一焉而已凡後世所謂文武者特其名也吾鄙人也劍楯之事非其所習鉛槧之業又非所長獨好伯王大略兵機利害頗若有自得於心者故能於前史間竊窺英雄之所未及與夫旣已及之而前人未能別白者乃從而論著之使得失較然可以觀可以法可以戒大則興王小則臨敵皆可以酌乎此也命之曰酌古論

光武

自古中興之盛無出於光武矣奮寡而擊眾舉弱而覆彊起身徒步之中甫十餘年大業以濟算計見效光乎周宣此𨿽天命抑亦人謀乎何則有一定之略然後有一定之功略者不可以倉卒制而功者不可以僥幸成也略以倉卒制其略不可久功以僥幸成其功不可繼犯此二患𨿽運奇奮鬭所當者破而旋得旋失將以濟中興難矣人有常言光武料敵明遇敵勇豁達大度善禦諸將其中興也固宜吾則曰此特光武中興之一術也使其中興止在於此則是其功有時而窮也西都之末莽盜神器羣雄並起相與圖之光武因思漢之民舉大義之師發迹昆陽遂破尋邑百戰以有天下彼其取亂誅暴或先或後未嘗無一定之略也何以明之光武自昆陽之勝持節河北鎭慰郡縣破王郎擊銅馬收復故地凡所以經營河北而取河內爲之根本也河北平河內服自常情觀之當此之時更始闇弱可以西取關輔疾據其地俯首東瞰以制天下光武乃身徇燕趙止命鄧禹乘釁西徵其意豈以燕趙爲可急而闗輔爲可後哉吾嘗籌之闗輔𨿽形勝之地而隗囂在隴西公孫述據巴蜀赤眉羣盜蠭起山東囂述猶虎狼之據穴也有物以阻其穴則彼不敢騁不然將何所憚赤眉猶長蛇之螫艸也以物而肆其螫則其毒無餘不然將何所不至光武之未取闗輔所以阻囂述之穴而肆赤眉之螫也故且身徇燕趙使之速定則自河以北民心已一而吾之根本固矣及赤眉破長安志滿气溢兵鋒已挫而鄧禹得乘釁以並闗中馮異繼之遂破赤眉而長安平洛陽固而景弇且定齊矣當此之時天下略平囂述𨿽有覬覦之心而不得復騁光武定都洛陽命將討囂平述而天下遂一矣此其有一定之略而後有一定之功也使燕趙未平而光武西取闗輔則遂與囂述爲敵而赤眉無所騁其鋒矣與囂述爲敵則欲徇燕趙而彼乘其虛赤眉無所騁其鋒則已服郡縣而或罹其毒是燕趙未可以卒平闗輔未可以卒守河北河內未可以卒保而天下紛紛將何時而一也𨿽料敵明遇敵勇豁達大度善禦諸將顧亦何用哉吾以是知中興之君略之不定而僥幸於或成則我欲東而盜據其西我欲前而敵隨其後智謀勇鬭無一可者今夫道路之人僥幸而得千金得之於此則必失之於彼何者千金不可以常僥幸也千金之子則不然致之有術取之有方成之有次第不終年而其富百倍此光武所以爲中興也唐肅宗起兵靈武不能先圖範陽而急取闗中卒使盜據其穴不能盡取河北裂爲藩鎭終唐之世爲大患者皆藩鎭也此無他不能立一定之略則不能成一定之功中興之不終宜哉吾以是知光武之果不可及也且吾又聞自古服羣叛驅英豪者無如漢髙帝而光武之行事有髙帝之所未能爲者二焉光武降銅馬封其渠帥降者未安將有他變此何異於沙上之謀乎光武勒使歸營單騎按行示以赤心而降者悉服不必封雍齒而後諸將安也馮異鎭闗中人或言其威權太重恐有異志此何異於蕭何之事乎光武不信言者而以其章示異異惶恐稱謝復賜詔慰諭信任愈篤不必系諸獄而後明其無他也且使後世人君用此術以成功者多矣吾始讀髙帝之書至此未嘗不竊疑其計之過而未有所處及得光武二術則欣然而笑曰天下之事未嘗無奇術而人不能發之光武發髙帝之所未能爲而中興之功逺過古人者𨿽天命抑人謀也

先主

英雄之主所爲置私忿而未嘗求復者非以私忿之不當復而義有大於私忿者也當理而後進審勢而後動有所不爲爲無不成是以英雄之主常無敵於天下夫劉備之荊州孫權假之也權不假之其曲在權備不復之其曲在備備旣得益州權遣使請荊備不以復而天下皆不直備矣權一舉而襲破三郡再舉而遂梟闗羽何者師直爲壯也然備之於羽義則君臣恩猶父子羽旣就戮備不勝忿遂大舉以求復其讎而不知魏者國家之深讎非特一闗羽之比吳者一家之私忿猶有唇齒之援也此吾所謂義有大於私忿者如斯而已矣備旣舉兵權遣使求和而盛怒不許是怒敵也兵向西界平地立營而無他奇變是輕敵也怒敵者危輕敵者敗備之喪師有自來矣且吾又聞之用兵之道有攻法有守法此兵之常也以攻爲守以守爲攻此兵之變也攻專用攻法守專用守法其敗也固宜然守專用攻法攻專用守法亦焉得而不敗哉備之攻吳可謂專用守法矣備自秭歸列立數十屯亙七百里將以攻人而計出於此𨿽曹丕之庸猶得而笑之而備不知避者豈其果闇於用兵耶備之意欲示拙以誘吳師待其貪利一舉蕩之而不知陸遜之持重可以速壓而不可以巧勝也形之而彼不從予之而彼不取固將制奇合變求爲不可敗而全軍以返乃難於舉動計不復生此固遜之所輕爲也夫善用兵者常避敵之所輕而出敵之所忌是以進而不可禦何者敵气沮而吾志得也且夷陵者荊州之咽喉也得夷陵則荊州可有使備能遣黃權率水軍以爲先驅順流而下掩其未備而備率步兵分進疾趨夷陵扇動諸蠻招誘大姓按兵而不動命水軍急攻之臨機設變奮力死鬭彼方支吾未暇而吾率步兵乘髙而進聲東而擊西形此而出彼乘卒初銳而用之彼亦疲於奔命矣如其能隨機拒守則駐軍而相持固壘而不懈多張疑兵斷絕險要而實未嘗分乃密遣一辯士間行至魏以金幣結其貴幸自謂有謀求見魏主魏主知必召之旣入見則泛論天下之事語及吳蜀然後徐言曰臣嘗私賀陛下竊笑陛下已而又私喜陛下彼必問曰何以賀朕則對曰武皇帝所以不能吞幷吳蜀者非力不足而智不逮以吳有長江之阻蜀有崇山之險而又相爲唇齒之援也今天相魏兩雄相鬭以資陛下進取之機此臣所以賀陛下曰何以笑朕則曰臣聞敵人開門必亟入之今陛下不亟圖進取而猥信吳人之和彼急則和緩則去矣投機之會間不容髮此臣所以笑陛下曰何以喜朕則曰陛下天資神武聖斷易回茍見其利罔有不從此臣所以喜陛下彼必曰計將安出則曰蜀地僻險未易卒圖不若遣夏侯尙曹仁出信陵賈逵滿寵出東闗或出皖城或出廣陵東西彌亙直造長江因蜀之勢大舉攻吳吳亡則蜀失援然後徐舉而圖蜀天下可一也議者必曰兩虎方鬭當收卞莊子之功臣以爲莊子之術可以刺野走之虎若夫阻穴之虎則當及其方鬭而急刺其一待其鬭已則斃者猶能阻穴尙何收功之有哉吳蜀阻穴之虎也臣恐旣解之後勝者張勢敗者阻險桀驁不遜以拒陛下陛下𨿽憤怒無所逞其鋒矣機不可失願陛下熟慮之也彼曹丕素貪功而劉曄亦嘗言此丕旣得聞此計必深以爲然而大舉攻吳吳力不能兩拒固將棄夷陵而與我和以並力拒魏是吾不戰而得夷陵也夷陵得則荊州可圖矣不知出此而怒敵取危輕敵取敗誰謂劉備爲識大計也故夫以私忿興師而又怒之又輕之者可屢爲哉

曹公

善圖天下者無堅敵豈敵之皆不足破哉得其術而已矣運奇謀出奇兵決機於兩陣之間世之所謂術也此其爲術猶有所窮而審敵情料敵勢觀天下之利害識進取之緩急彼可以先此可以後次第收之而無一不酬其意而後可與言術矣故得其術則𨿽事變日異沛然應之而天下可指揮而定漢髙帝是也失其術則𨿽紛紛戰爭進退無據卒不免敗亡之禍者項籍是也至於得術之一二而遺其三四則得此失彼𨿽能雄彊於一時卒不能混天下於一綂此𨿽曹公之所爲而有志之士所深惜也公奮身徒步之中舉義兵破黃巾走奉暹輔帝室深據根本號令諸將於是降張繡擒呂布斃袁氏破烏桓兵鋒所加敵人授首蓋舉無遺策而北方略平矣其爲患者荊州二劉江東孫氏張魯擅漢劉璋據蜀而闗西諸將紛紛不一此其取之不可以無術也夫所謂術者當審敵之彊弱難易而爲之先後以勢度之璋魯弱而易其勢在所先孫劉彊而難其勢在所後夫荊州至近表又寖弱而有劉備在焉故不若畱之以恣備之所欲爲而並魯取璋以孤其勢然則欲引兵西向而闗中諸將適當其前則如之何蓋嘗考之闗西諸將皆不足畏所可憚者惟一馬超而公制之非其術此所以卒爲邊患而反爲璋魯之藩蔽也方騰遂不葉求還京畿此其勢易服矣騰之家屬盡還宿衛而獨畱超所謂養虎自遺患也公之意豈非以其嘗辟之不就今𨿽召之而彼未必肯至耶此亦不思之甚也且超之所以不就者以父子俱在闗西未欲獨至而又辟之甚輕不肯屑就也及騰旣歸宿衛公於此時能以前將軍召之待以厚禮示以赤心命綂銳卒常以自隨又使超弟若休若鐵者領騰部曲而超之果敢喜立功名曷爲不就超旣就則闗西諸將舉無足道及熈尙旣平厲兵西向風諭諸將使來合勢則韓遂等必不敢叛縱叛破之易耳然後並兵自陳倉出散闗運奇奮擊以討張魯則魯可平漢中可有復於此時合張魯之資乘漢中之勢整兵臨蜀則劉璋震恐不能爲計欲召劉備而無所及備𨿽至而亦不能禦何者備非素拊蜀蜀人方攝吾之威必不肯信備而拒守上下異論又不能爲用璋備異志而潛相疑其勢必不足以敵我況荊州用武之國備必不釋以與人而徑入蜀則璋不得不降也璋降蜀平分慰郡縣命夏侯淵張合守之而公親自還鄴整兵向荊使許洛之兵衝其膺蜀漢之兵搗其脊絕吳之糧援則荊州破劉備蹙然後大會諸將合饗士卒傳檄江東責貢之不入命荊州之兵出江陵蜀漢之兵出巴峽合攻其上流一軍出廣陵一軍出皖城合攻其下流使之奔命不暇而公親率精兵數萬直抵武昌則𨿽有智者不能爲吳謀矣周瑜魯肅𨿽千百輩何害也江東旣平天下一統分封諸將撫慰士卒乃退就臣列光輔漢帝招賢禮士修明庶政以幸天下𨿽西伯之功不能逺過如其不然亦不害爲能一天下也彼荀彧智謀百出而不足以知天下之大計徒見荊州四達英雄之所必爭而巴蜀險阻非圖天下者之所急及熈尙平遂教之南徵荊州責貢之不入而不知大略之士常畱所必爭者以餌敵而從事乎不足急者以蹙之也孫權嘗告劉備以巴漢爲曹公耳目規圖益州得之則荊州危而廖立亦言先主不先定漢中走與吳人爭南三郡三郡旣失幾亡漢中則孫劉之所爭蓋亦可見矣蓋蜀漢者天下之右臂也江東者天下之左臂也安有人斷其右臂而左臂能全乎不知斷其一臂而從其中以衝之則兩臂俱奮矣此曹公所以南失荊西失蜀而孫劉爭雄天下分裂蓋其失止於畱馬超取荊州而患之不可支卒至於此故夫取天下之大計不可以不先定也且夫曹公未平徐州而先平兗州未擊袁紹而先擊劉備破張呂而後圖二袁蓋亦得術之一二然公巧於戰鬭而不能盡知天下之大計故至此而失亦卒無有以告之者悲夫

孫權

天下之事最爲難應者百萬之眾卒然臨之而羣情有不測之憂坐觀其來而望風請命則懼至於失吾之大計起而欲拒之則又懼力之不足而反爲大患惟英雄之君爲能出身以當之而其气不懾觀其勢審其人隨其事變而沛然應之切中機會而未嘗有失此固非僥幸於或成而畏謹者之所能爲也故吾欲拒之則以至寡當至眾而吾能保其必勝而不拒之則啖以甘言濟以深謀而彼必不敢動二者之所爲不同而均於有成效昔者漢髙帝之據闗嘗欲納項籍矣而孫權之據江東則舉兵而拒曹公事變不同應之亦異何以言之項籍劫諸侯之兵西向入秦所當者破勝气百倍此其勢固不可拒也而籍之爲人勇而無謀气𨿽行然而有不忍之心可下以言則亦何必拒之哉曹公並荊州之眾東向俱下而輕騎兼進千里趨利復與吳爭長於舟楫之間此其勢易拒也而公之爲人智而多詐其言甘其心忍一罹其手莫之能救則𨿽欲不拒不可得已觀其勢審其人而後可以當大變也當時之人乃教髙祖拒而勸孫權降可謂兩失機矣方帝封秦府庫還軍灞上其計善矣一惑其說遽命拒闗鴻門之役微項伯幾殆使帝能因籍之來開闗延之身往見籍再拜賀救趙之功作而曰秦爲亡道英雄並起章邯舉全國之師出闗擊之驅滅羣英如獵狐兔當此之時邯以爲天下易與耳渡河擊趙偃然不顧將軍整數萬之眾趨救巨鹿焚棄輜重身先士卒叱吒生風震呼響應將軍有死之心士卒無生之气人百其勇秦軍大潰諸侯觀之心戰膽栗始知將軍爲眞英雄膝行而前莫敢仰視敢賀又再拜謝所以破秦作而曰臣與將軍戮力攻秦將軍渡河救趙大破秦軍秦之良將勁卒盡於巨鹿臣得引兵略地通行無累乘虛入闗遂降子嬰憑借威靈得展尺寸不然臣何以至此敢謝又再拜請分王之約作而曰臣自入闗秋毫無所取籍吏民封府庫還軍灞上以待將軍將軍存亡定危救敗繼絕於天下功最多宜爲盟主以幸天下裂土行封加惠於諸侯將軍世居大楚身爲霸王臣願得如約居闗中與諸侯比肩錯壤臣事大楚世爲西藩異者擊之非臣之私實將軍之大義敢請彼籍素不忍可啖以言吾曲意推之則必欣然而受固不背吾闗中之約矣吾得王闗中然後收英雄之士合義從之眾厲兵南向則全蜀可談笑而取抗旌北首則兩河可指揮而定席捲燕趙電掃齊魯據形勢之雄懾項籍之气然後三面並進以攻之則彼將拱手就縛亦何至於屢戰屢敗重殘天下之民哉張子房號爲知天下之大計者見其距闗不能預爲之謀事迫而僅能解之此豈其慮有所不及耶抑知之而不敢告耶然幸而謝過之後籍猶使之王巴蜀得乘釁而取闗中而爭天下茍王之於燕趙若齊魯之間則大失機矣天下豈遽爲漢有哉此其成特出於幸也若夫孫權蓋亦不惑於流議矣審操可拒卒置眾說而斷用周瑜使與劉備葉力期必拒之遂破孟徳開拓荊州非惟免虎口而且有大功此其臨大變而不懾豈幸也哉權旣不懾於孟徳而魏文繼立始曲意事之啖以甘言效其珍物有求則從惟恐少拂其意欲待其驕而乘其變其謀深矣不幸而司馬仲達在魏而其謀卒不獲騁此則遇時之不幸而非權之罪也夫髙帝之英雄非權之所能髣髴而帝之成實出於幸權之不成實出於不幸故夫天下之事未可以成敗而定論也

龍川集卷五

●欽定四庫全書

龍川集卷六

﹝宋﹞陳亮撰

酌古論﹝二﹞

苻堅

智者之所以保其國者無他善量彼已之勢而已矣彼有釁吾亦有釁智者不舉也吾無釁彼亦無釁智者不伐也至於彼無釁而吾有釁則兢兢自全猶懼其不保而何敢議人乎苻堅者好大而自忘其醜貪功而不顧其後者也以有釁攻無釁𨿽婦人孺子末工賤隸皆知其不可而堅決爲之則安得而不亡哉始堅以氐人之雄舉三國如拉朽自以爲無敵於天下侈心一動遽欲移師而吞晉晉𨿽弱中國也秦𨿽彊西氐也自古西氐之人豈有能盡吞中國者哉率百萬之師東向而俱下謂可以傳呼而定矣謝玄以數萬應之百萬至眾也數萬至寡也以至寡當至眾堅輕之不以屑意將橫截於岸而盡剿之而晉之數萬自知非敵士致其謀人奮其勇一以當百百以當萬堅𨿽有百萬之師焉得而不敗故嘗謂謝玄提孤軍以當秦蓋亦識用兵之法也然師次淝水勝負未判玄使人請堅麾兵少退以決一戰堅命麾退自相蹂踐晉人乘之因以大敗世遂以爲秦自敗而晉偶勝非玄之善堅之不善也使其不退則勝負未可知也使其分爲十道偕發並至則可以勝歸也吾嘗籌之此二說者常見其敗未見其勝夫堅之事勝亦亡敗亦亡蓋不足論而世猶惜其可以勝而不知用之則吾不可以無論也故爲之說曰許退者晉之不幸也不分者又晉之大不幸也夫夾水而陣一眾一寡寡者未敢前眾者不肯還晉苟退軍三十里示堅以怯堅必輕之捲甲疾行趨兵急渡食不暇飽糧不及賫而吾先以兩道伏兵張左右翼乘其未陣整兵向之麾其東鼓其西正兵當其前伏兵衝其腹奇兵躡其後三面夾擊奮力鏖戰此陷虎法也虎之見人常欲吞之而人先設陷穽然後脫身反走虎必來奔趨於陷穽執戈臨之殺之必矣使堅而不退則晉之計將出於此而百萬之師一敗塗地天下之人將以爲謀略不世出矣不幸而不然則人遂以晉爲偶勝故曰許退者晉之不幸也大率百萬之眾分爲十道求以攻人必其兵皆精銳將皆智勇君明臣忠內外無釁始可以勝今堅發諸州公私馬十丁一兵其精銳何在諸將𨿽眾人自爲志可倚信者惟一苻融其智勇何有君肆其驕臣獻其諛弱卒數萬畱守闗中而根本空虛鮮卑羌羯攢聚如林而蕭墻釁起晉茍待其旣分詔諸道堅壁淸野至勿與戰命桓沖謝玄等提精兵數萬抵襄陽設奇逆擊破其一軍而自均至金入武闗趨長安倍道兼行出其不意搗其空虛慰撫居民秋毫不犯耆老感思晉徳得見官軍欣然相告簞食來迎不出旬月闗中舉定則秦之諸道之兵彊者不顧而自立弱者不戰而自懼而蜀必孤使闗中之兵衝其膺荊楚之兵搗其脇而蜀定矣此斷蛇法也蛇出其穴橫身於路求以噬人吾從其中而斷之徑塞其穴使之首尾不相救欲進不能欲退不可𨿽有餘毒將自斃矣使堅而分爲十道則晉之計又將出於此而坐關東瞰以制天下百里之內牛酒日至大享士卒傳檄河洛則中原之地可復百年之讎可雪矣不幸而不然則玄𨿽乘勝直抵黎陽而不得闗中守之不固所取之地卒沒於賊故曰不分者又晉之大不幸也此二策者天下之勝策也顧玄𨿽未足以盡知之而堅決無勝理也世言王猛之將終也叮嚀告戒謂晉不可伐彼亦知勢之不可𨿽制奇合變而亦無所用歟

韓信

英雄之士常以多算勝少算而未常幸人之無算也敵人無算凡天下之有算者類能勝之豈惟英雄哉故夫以英雄之才而臨無算之敵俛首而取之曽不足以關其思慮而奇謀至計無所自發此非英雄之所幸爲也至若敵人去已不逺籌算時出其勢足以迫我吾居其間隨機而應之窘之而愈知費之而愈新愈出愈奇而沛然常若有餘天下始知英雄之爲不可當矣且夫天下必有好彊不可制之敵而後天使英雄之士出佐其君以制天下之變以息天下之爭使敵無算則少進有算則遂逡巡而不敢前則是勝負之數未可判而天下之患未可息也是何足以辱英雄之名哉天之所生必不如是也夫項氏之患蚩尢以來所未有也故韓信出佐髙祖而刼制之彼其所以謀項氏者可謂盡矣不以其兵與之角而欲先下諸國以孤其勢故一舉而定三秦再舉而虜魏豹三舉而擒夏說乃欲引兵遂下井陘李左車說趙將陳余曰韓信乘勝逺鬭其鋒不可當趙地阻險願足下假臣奇兵三萬人從間道絕其輜重足下深溝髙壘勿與戰信必成擒矣余不能用信乃一舉而破趙世之議者皆曰使左車之策遂行則信必不敢下井陘下則必爲所擒矣嗟夫此何待信之薄哉信而非英雄則可若英雄也則計必不出此矣且趙不破則燕不服燕不服則齊未可平齊未可平則劉項之權未有所分也信之用兵古今一人而已今屈於左車之計而不能決劉項之雌雄斯亦何取於信哉故吾謂左車之策行則信亦下井陘趙亦破余亦擒左車亦就縛請遂籌之夫善用兵者不內人於死地今餘兵當其前左車之兵絕其後進退不可可謂死地矣內人於死地而求人之不出奇謀智者固如是乎且信之精兵已詣滎陽而所存者皆非素拊循之兵也持是兵而與人戰猶將自置之死地以決死鬭而況敵內我於死地吾何憚而不敢入哉吾以是知信之必下也余嘗言信兵𨿽號數萬其實不過數千人知餘兵𨿽彊二十萬其實不過十萬也今分三萬以與左車則余所統者不過六七萬耳吾旣下井陘因畱數千人扼險以爲後拒以防左車之奇兵乃引兵壓趙壘而陣彼必不肯戰乃命挑鬭彼又不肯戰乃使辱之彼必又不肯戰何者左車亦嘗告之也遲之一二日密遣數千人間往伏險戒之曰望趙軍出而逐我卽起據其壁擊其背處分旣定乃使人巡軍大呼曰賊兵斷後不如急歸乃引兵而反彼必謂吾計已窮士气已沮而又知左車奇兵實已斷後欲使吾腹背受敵始可全勝此𨿽智者亦必舉兵逐我而況余貪得忘失之心囂然其未已乎彼旣舉兵逐我勢將相迫乃鼓噪反兵而戰兵在死地人人死鬭而吾之伏兵又起據其壁擊其背彼腹背俱受敵反不知所以爲禦者矣余固可以一舉而擒也余旣擒則左車三萬之兵可以傳呼而潰矣孰謂左車之計果能沮信之兵乎且夫斷後之兵古之智將固嘗以是而勝也然其勝嘗出於敵人之不意今左車之計未行而信已覘知之此𨿽有天下之至計猶得預爲之備而況左車之計乎且善謀者鬼神不能窺使敵人得窺之則不得爲善謀矣推此言之左車之計可知矣𨿽然是計也𨿽非天下之至計亦一時之良策也惟信爲能可以當之他人則愕然不敢進矣計左車之爲人亦足以爲軍中之謀主信欲就之以決疑所以虛心委已而問之豈眞以爲向者之計足以擒我哉司馬遷班固不達兵機以爲信然乃記於傳曰廣武君策不用信使人間視知之乃敢引兵遂下從遷固之言則信特幸人之無算者爾彼豈知廣武君之策用而信亦敢下兵哉此殆可與曉機者道也昔者曹操伐張繡而劉表斷其後操隨機應之卒敗繡表夫繡不下於余表不下於左車而操之用兵特信之流亞也以信之流亞猶能敗繡表信獨不能破余左車乎從是觀之則吾之說有不妄者矣

薛公

所貴乎謀夫策士者爲其能審料敵情以釋人君之憂也夫人各有心對面相語莫能相測敵人逺在數千里而欲察其情揣其計之所出此非智者不能爲也方敵人勃然而起人君四顧惶惑茫然未知所措有一人焉奮身而出言之設爲定計使中敵人之所爲曉然如目見其事而言之者使人君得先爲之規畫處置而向者之憂一旦釋然此謀夫策士所以爲可貴也然而人君賞之天下推之後世又從而信服之畏其審料之明而不敢議其言之當否故言𨿽或過而亦無復有辯之者矣昔者黥布之背漢也髙帝深憂之薛公爲三策以料布而謂布必出於下策已而果然此其智蓋出人數等矣然而吾觀之薛公謂布出下策則漢無事信矣至言出上策則山東非漢有出中策則勝負未可知其言不亦過乎吾之意則曰布出下策則不足敗出中策亦敗出上策亦敗何以言之古之所謂英雄者非以其耀智勇據形勢如斯而已也此二者特英雄之末事而仗大義以從天人之望者乃英雄之所繇起也茍天命人心已有所歸而吾乃攘袂而起於干戈紛擾之後用下背上舉逆犯順其名曰盜𨿽欲耀智勇據形勢而借英雄之資其能濟乎故凡薛公之上中二策皆英雄之資也英雄用之則可布用之則所以速其亡耳請遂籌之上策曰東取吳西取楚並齊與魯傳檄燕趙固守其所夫吳在布後楚在布左以力取之則誠易也復竭力以並齊魯則其力疲矣而民心附漢未必爲其用也力取者猶然而欲傳檄燕趙能保其必降乎縱使其迫於勢而降而民心抑又可知矣漢茍遣一信臣若周勃之徒持節往慰諭之則燕趙必復爲漢用因命勃率燕趙之兵以收齊魯而帝親率關隴韓魏之兵以與布角布力已疲一舉必敗布敗則吳楚可不戰而復也吾以是籌之布出上策亦敗也中策曰東取吳西取楚並韓與魏據敖倉之粟塞成臯之口夫韓魏天下之中也闗隴在其西齊魯在其東燕趙在其北得韓魏而未得齊魯燕趙𨿽欲據敖倉塞成臯顧亦何用哉漢茍遣一二能將若曹滕之徒率燕趙齊魯之兵合擊其背彼必反兵自救帝因以闗隴蜀漢之兵而夾擊之則布亦何足敗哉吾以是籌之布出中策亦敗也薛公者明於料敵而不明於上下之分逆順之理故以英雄之資設爲布之三策而不自知其言之過也或曰司馬懿之料公孫淵石勒之料劉曜於謹之料蕭繹果如何哉曰懿以棄城預走爲淵之上策謹以席捲渡江爲繹之上計皆所以明其甚不足畏也不足畏之敵彼料之旣得矣𨿽勿論可也至勒之策曜則有足言者矣曜圍洛陽勒將往救因料之曰曜盛兵成臯闗上計也阻洛水其次也坐守洛陽者成擒也夫率兵以攻人頓於堅城之下數月不能拔士气已沮一旦彊援奄至不能扼險以拒之則腹背受敵不敗何待成臯闗天下之大險也使曜能畱萬人以圍洛陽而身率勁兵以扼成臯則勒必不敢進進則乘髙而擊之勝之必矣勒旣不獲進則洛陽失據曜因得優遊而坐取之此所以爲上計也若其沮洛水則勒亦未能進然而勒可設爲疑兵而潛兵以渡曜能應之則勝不能則敗此所以爲中計也故吾嘗謂曜出上計則洛陽非勒有出中計則勝負未可知施之布則薛公之言過矣

鄧禹

善用兵者識用不用之宜而後能以全爭於天下矣夫戰久勝則兵不可用敵已懼則兵不必用不可用而用之則挫不必用而用之則勞勞且挫則敵人反得乘其敝而覆之上損國家之靈下虧一身之名一跌之後前功盡棄其爲患也可勝道哉是故智者戒之也昔者韓信之用兵也一舉而定三秦再舉而虜魏豹三舉而擒夏說四舉而梟成安君出奇制勝變化如神兵鋒所加敵人授首蓋舉無遺策而天下皆知其不可當也然當此之時戰𨿽勝而兵已疲矣兵𨿽疲而敵已懼矣故兵𨿽不可用亦不必用也聲恐而气喝之固足以勝是以廣武君告以傳檄下燕然後舉兵臨齊信從其說卒以成功然吾以爲廣武君𨿽不言信之計亦將出於此矣何者勢當然也夫彊弩之末不能穿魯縞勢不可用也傷弓之鳥可以虛弦下勢不必用也不可用不必用智者固將不用矣今信之勢何以異此其所以區區咨計於廣武君者蓋大功垂成不敢不謹也不然則安能百舉百全而未嘗小衂歟鄧禹起身徒步杖策軍門一見光武遂論霸王大略陳天下之大計此其胸中固有大過人者矣連兵西討所當者破旣定河東復平闗中威聲響震敵人破膽諸將勸禹乘勝徑攻長安而禹定計欲待其斃光武迫之使急進兵赤眉西走遂拔長安已而糧運不繼降者離散赤眉還兵長安復失威名大損功卒不成論者皆以爲禹之計則然而光武實迫之使敗者吾獨以爲不然斯民塗炭皇皇無告奮力拯之惟恐不及而況吾勝而後沮不進兵將何待也使其旣據長安大張勝气分慰居民合饗士卒使辯士以尺書風諭威徳則赤眉延岑可指麾而定矣此韓信破趙之勢也不知出此乃舉敝兵而與延岑合戰敗於藍田可以止矣且憤其功之不成復收餘卒求與賊戰糧運日乏屢戰屢敗豈非禹之才略有所不及而亦無謀士以傳檄之說告之耶吾觀禹之失而後知識用不用之宜者蓋亦難矣嗟夫禹之敗亦有自來矣禹令馮愔宗歆等守栒邑二人爭權相攻愔殺歆而反擊禹禹懵然無所措求計於光武賴黃防而僅能得其首愔歆偏裨也始不能防之終不能制之敵人固有以窺我矣使其能禦愔歆而不至於相攻則栒邑不搖栒邑不搖則敵人不能窺而糧運必不乏敵人不能窺則餘黨不降而自服糧運旣不乏則居民降附者日眾長安之功固不在馮異而在禹矣以此觀之禹實有以取之而光武何罪焉語曰行百里者半於九十故夫古之智者常盡心於垂成之際也

馬援

用兵之道不可以常律論也履險者兵家之危事智將常用之而勝他將常以之而敗勝非險也以有術勝也敗非不險也以無術敗也勝敗在人而不在險惟險而後可以見人之能否也且不探虎穴安得虎子冒大險而後能立奇功險之不冒𨿽曰有功吾未見其奇也故夫智者不惡夫履險而惡乎無術多方以誤之此兵家之至術也聲東而擊西形此而出彼𨿽在坦地猶然而況於險乎險者人所易拒也吾欲出此而明以告之則敵一分兵拒險而吾固將不戰而自沮矣乃若智者之制事也聲其所必意形其所必趨而忽焉乘險而進則敵人驚沮而不知其所從來智者不及謀勇者不及鬭一舉而敗其黨與覆其巢穴而後可以爲不世之奇功也昔者馬援率景舒進擊武陵溪蠻軍次下雋其道有二一曰壺頭一曰充壺頭則路近而水險充則塗夷而運逺舒欲從充將以正合也援欲從壺頭將以奇勝也故援力言之棄日費糧不如徑進搤其咽喉帝遂捨舒而從援援旣進兵賊乘髙守險欲前不可欲退不能已而暑甚士卒多疫卒不戰而自敗嗟夫若援者可謂不明乎履險之術矣吾以爲當聲言從充縱其降口使歸以告多張疑兵鳴鼓鼙盛旗幟若從充進賊必悉眾出拒吾密遣輕兵乘舟急進徑自壺頭以掩其無備出其不意則賊气喪膽沮不知所以爲禦者矣五溪諸蠻可以一戰而擒也不知出此而明明履險其敗也固宜然援則失矣而議者方以景舒之計爲得是所謂見牛而未見羊也故從援則必敗從舒則未必勝從吾之計則發必中攻必克是以韓信之擊魏豹也盛兵臨晉而伏兵從夏陽襲安邑卒以擒豹曹公之攻馬超也盛兵潼闗而潛兵渡蒲阪取西河卒以破超此則兵家之妙術而非吾臆說也惜乎援之不出於此始援謀隗囂於掌握之間擊諸羌於指顧之頃破交趾平嶠南出奇制勝前無堅敵不可謂非一時之傑也然至此而失豈其終老而智耄耶光武嘗言伏波論兵與我意合每有所謀未嘗不用援援此議而光武從之光武亦以爲可勝矣已而援敗復重加罪始不能料其不可而遽從之終不能少貸其法而重責之嗚呼光武亦不得爲無罪也

龍川集卷六

●欽定四庫全書

龍川集卷七

﹝宋﹞陳亮撰

○酌古論﹝三﹞

諸葛孔明﹝上﹞

英雄之士能爲智者之所不能爲則其未及爲者蓋不可以常理論矣騏驥之馬足如奔風升髙不軒履濕不濡度山越塹瞬息千里而適值一馬蓋亦能然則𨿽有此駿而不足以勝之也於是駕以輕車鳴以和鸞步驟中度緩急中節鏘鏘乎道路之間能行千里而能不行𨿽無一時之駿而久則有萬全之功何者吾乖其所能而出其所不能可以扼其喉而奪之气也且譎詐無方術略橫出智者之能也去詭詐而示之以大義置術略而臨之以正兵此英雄之事而智者之所不能爲矣故夫譎詐者司馬仲達之所長也使孔明而出於此則是以智攻智以勇擊勇而勝負之數未可判孰若以正而攻智以義而擊勇此孔明之志也而何敢以求近效哉故仲達以姦孔明以忠仲達以私孔明以公仲達以殘孔明以仁仲達以詐孔明以信兵未至而仲達之气已沮矣八數組於前四頭八尾觸處爲首進無速奔退無遽走突兵不能觸其膺奇兵不能繚其背伏兵不能衝其脇追兵不能襲其後諜間無所窺詐謀無所用當之則破觸之則靡鋒未交而仲達之能已乖矣夫仲達出奇制勝變化如神天下莫不憚之𨿽孫權亦以爲可憚而仲達亦自負其能也孔明以步卒十餘萬西行千里行行然求與之戰而仲達以勁騎三十萬僅能自守來不敢敵去不敢追賈詡等常逼之戰矣兵交卽敗不敢復出姑以待斃爲名而其爲計者不過日夕望其死而無他術也彼豈孔明敵哉論者以孔明制戎爲長奇謀爲短𨿽知者亦止以爲知其短而不用吾獨謂其能爲而能不爲將以乖仲達之所能而出其所不能也故吾嘗論孔明而無死則仲達敗闗中平魏可舉吳可並禮樂可興請遂言之夫仲達以所能要其君壓其同列而誇其國人今斂重兵而自守姑曰待其斃然孔明始試其兵或以饑退晚年雜耕渭濵爲久住之基木牛流馬日運而至則其斃不可待矣遲之一二年仲達將何辭哉不戰則君疑之同列議之國人輕之其身不安其英气無所騁固不免於戰戰則敗耳敗則魏人破膽郡縣響震引兵略地闗中可有分慰居民彰明漢徳然後舉兵而臨闗東勢如破竹所攻者下闗東平則諭以信義燕趙可指麾而定矣至五六年而魏明卽世齊王踐位上下相疑蕭墻釁起引兵合進可以一舉而覆其巢穴俘其君臣分定州縣安集流亡魏旣舉則吳人膽破矣況權之末年猜疑益甚果於殺戮𨿽陸遜不能自明至十年而遜沒其後步隲朱然全琮之徒復相繼云亡權之勇決之气亦已就衰適庶分爭內不能制於是使蜀漢之師順流而下荊襄之師乘勢而進一軍出夏口一軍出皖城一軍出廣陵吳之羣臣無亮敵也攻城略地孰能禦之盡一年之力而吳可舉江東旣平天下旣一偃武修文彰善癉惡崇教化移風俗數年之間天下略治然後興典禮修正樂斯民復見太平之盛矣且孔明之治蜀王者之治也治者實也禮樂者文也焉有爲其實而不能爲其文者乎人能捐千金之璧而不能辭遜者天下未之有吾固知其必能興禮樂也不幸而天不相蜀孔明早喪天下猶未能一而況禮樂乎使後世妄儒得各肆所見以議孔明者天也非人之所能爲也

諸葛孔明﹝下﹞

孔明伊周之徒也而論之者多異說以其適時之難而處英雄之不幸也夫眾人皆進而我獨退雍容艸廬三顧後起挺身托孤不放不攝而人無間言權偪人主而上不疑勢傾羣臣而下不忌厲精治蜀風化肅然宥過無大刑故無小帝者之政也以佚道使人𨿽勞不怨以生道殺人𨿽死不怨殺者王者之事也孔明皆優爲之信其爲伊周之徒也而論者乃謂其自比管樂委身偏方特霸者之臣爾是何足與論孔子之仕魯與自比老彭哉甚者至以爲非仲達敵此無異於兒童之見也彼豈非以仲達之言而信之耶而不知其言皆譎也仲達不能逞其譎於孔明故常伺孔明之開闔妄爲大言以譎其下論者特未之察耳始孔明出祁山仲達出兵拒之聞孔明將芟上邽之麥捲甲疾行晨夜往赴孔明糧乏已退仲達譎言曰吾倍道疲勞此曉兵者之所貪也亮不敢據渭水此易與耳夫軍無見糧而轉軍與戰縱能勝之後何以繼此少辧事機者之所必不爲也仲達心知其然外爲大言以譎其下耳已而孔明出斜谷仲達又率兵拒之知孔明兵未逼渭引軍而濟背水爲壘孔明移軍且至仲達譎言曰亮若勇者當出武功依山而陣若西上五丈原諸軍無事矣夫敵人之兵已在死地而率眾直進來與之戰此亦少辧事機者之所不爲也仲達知其必不出此姑誑爲此言以妄表其怯以示吾之能料且以少安其三軍之心也故孔明持節制之師不用權譎不貪小利彼則曰亮志大而不見機多謀而少決好兵而無權凡此者皆伺孔明之開闔妄爲大言以譎其下此豈其眞情也夫善觀人之眞情者不於敵存之時而於敵亡之後孔明之存也仲達之言則然及其歿也仲達接行其營壘斂袵而嘆曰天下奇才也彼見其規矩法度出於其所不能爲恍然自失不覺其言之發也可以觀其眞情矣論者不此之信而信其譎豈非復爲仲達所譎哉唐李靖談兵之雄者也吾嘗讀其問對之書見其述孔明兵制之妙曲折備至曽不一齒仲達彼曉兵者固有以窺之矣書生之論曷爲其不然也孔明距今且千載矣未有能諒其心者吾憤孔明之不幸故備論之使世以成敗論人物者其少戒也

呂蒙

成天下之大功者有天下之深謀者也制天下之深謀者志天下者也夫以天下之大而存乎吾之志則除天下之患安天下之民皆吾之責也其深謀逺慮必使天下定於一而後已𨿽未一之而其志顧豈一日忘之哉漢髙帝之失職而西也天下之人將遂以爲不振而髙帝欲東之志囂乎其未已故燒絕棧道使項籍意不復西而後乘間以定三秦旣又引兵出武闗使籍兵亟南而復乘間以平諸國漢日廣籍日蹙卒能並之而一天下此其志之大謀之深而功亦如之也孫權克仗先烈雄據江東舉賢任能厲兵秣馬以伺中國之苦若將有所爲矣然吾觀其命呂蒙之取荊州未嘗不嘆其志之不大謀之不深而知其無取天下之略也夫闗公好勇而無謀恃气而驕功此其勢甚易譎也胡爲乎汲汲然而欲取之使其攻破樊襄陽然後徐圖之則漢沔以南皆吾地爾是則羽之破二城者吳之利也然而不遂破之者吳不能爲之聲援也方其擒於禁梟龎徳操意甚難之議徙都以避其銳而司馬仲達說操勸權躡其後其議遂寢夫徙都之議至下也守邊之士恃操以爲無恐使操徙都渡河則士气索然不振淮泗以南可襲而取矣是則操之徙都者吳之利也然而不遂徙之者吳許其躡羽之後也此豈非其志之不大謀之不深歟故吾嘗論之方操勸權以躡羽後權當顯告之曰闗將軍以律行師爲漢家除殘掃穢孤以同盟義當戮力此言何爲至於我哉誠如是則操不知所以爲禦而勢必至於徙都羽行行然無東顧之憂得畢力以攻樊襄陽矣徐晃豈能遽當之哉操旣徙都權因自攻皖城命一將攻廣陵而合吞淮泗之地羽一破樊襄陽蒙因率兵以襲三郡乘其敝而進擊之而盡收漢沔之地東據淮泗西據漢沔土地日辟形勢日張如此而後可以虎視中原蠶食靑徐也此則取天下之大略而權之君臣曾不足以知之彼其志止於取荊州以固江東凡蚤夜之所以爲謀者襲闗羽而已何暇爲天下慮哉魯肅曰帝王之興必有驅除羽不足忌吾竊以斯言爲有志而權乃笑之信其不能有所爲矣嗚呼使周公瑾尙在其智必及乎此矣吾觀其決謀以破曹操拓荊州因欲進取巴蜀結援於馬超以斷操之右臂而還據襄陽以蹙之此非識大略者不能爲也使斯人不死當爲操之大患不幸其志未遂而天奪之矣孫權之稱號也顧羣臣曰周公瑾不在孤不帝矣彼亦知呂蒙之徒止足以保據一方而天下之奇才必也公瑾乎

鄧艾

自古英偉之士乘時而出佐其君其所以摧陷堅敵開拓疆土使聲威功烈暴白於天下者未有不本於謀者也蓋其平居暇日規模術略定於胸中者久矣一旦遇事而發之如坐千仞而轉圓石其勇決之勢殆有不可禦者故其用力也易而其收功也大非徑行無謀僥幸以求勝也故夫僥幸以求勝者幸而成則爲福不幸而不成則爲禍禍福之間相去不能以寸此君子之論所以無取於斯也然其間有實出於謀而其迹若幸有實出於幸而其迹者謀者𨿽君子不能無惑何者疑似易乘也桓溫之伐蜀也師次窄橋李勢率眾出戰龔護戰沒眾懼欲退而鼓吏誤鳴遂進破之此其迹若幸也然溫之謀蜀審其必破然後進兵而伐之使鼓吏不誤鳴則溫豈將遂退耶故吾謂溫見客主殊勢而勢又決死於一戰不若遂因恐懼姑命退軍以懈其心乘其懈而擊之結陣而前可以大勝此曹操之所以破張魯也謀未必施而鼓吏誤鳴士卒勇鬭一舉蕩之天下之人見其功而不見其謀皆曰窄橋之勝幸也謝玄之禦秦也師次淝水苻堅拒岸而軍弦使人請堅麾眾少退而堅眾相蹂遂進敗之此其迹若幸也然玄之拒秦審其可敗然後進兵而禦之使堅退軍整齊則玄豈將遂已耶故吾謂弦見眾寡不敵而堅又求奮於一舉不若請其退軍進兵求戰佯敗反走俟其半濟而擊之挫其前鋒可以得志此韓信之所以破龍且也謀未及騁而堅眾相蹂因引精銳一戰覆之天下之人見其功而不見其謀皆曰淝水之勝亦幸也夫所謂幸也者嘗試之而後得之也不幸而或不然則不能有所處矣彼二人之所以爲謀者如此其久也制勝之術如此其深也𨿽勝之似偶然使其不然亦不害其爲勝何名爲幸哉然史氏不能少發之而二子之志掩抑不伸非有智者孰能辧之鄧艾攻蜀自陰平道無人之地數百里冒險歷艱無所不至艾則裹氈推轉而下將士懸崖魚貫而進卒破諸葛瞻降劉禪天下之人皆以艾爲能冒險謀勝也吾嘗論之使瞻能拒束馬之險則艾將不戰而自沮禪忍數日不降則艾將束手而就縛彼艾特以僥幸而成也何足道哉宋武帝伐慕容超引兵直度大峴卒能破之彼策超必不能拒故也艾能策瞻必不能拒乎唐太宗旣破宗羅■﹝日侯﹞以二十騎直造薛仁杲城下卒能降之彼策仁杲必出降故也艾能策禪必降乎艾皆不能素策之而率兵徑進豈非幸其或成哉自古幸而成功者多矣死而論定未有如鄧艾之欺於後世者也

羊祜

攻必克而守必固天下之奇才也世之言兵者孰不曰我能攻我能守而以當堅敵則不能盡如所言者此其才必有所格也夫敵守而我攻之此非善攻也敵攻而我守之此非善守也善攻者攻敵之所不守動於九天之上人莫得而禦也善守者守敵之所不攻藏於九地之下人莫得而窺也故以攻則克以守則固天下後世又從而服之曰奇才反是則人容有議之者矣昔者羊祜蓋一時之良將也修徳行義以傾孫皓之政推誠示信以懷吳人之心財之不傷兵之不耗而民爲之安此所爲國之輔民之司命也然而攻守之間容有未善者豈其才之有所格歟且祜之守襄陽也晉委之以謀吳責之以安邊而祜亦以此自任也使攻而不皆克守而不皆固則猶有戾於其所自任矣兵法曰敵人開闔必亟入之西陵者吳之要害晉欲之而不可得者也步闡以之而降所謂時之一至而不可失之機也祜當親率襄陽之兵而急趨其前命徐嗣率巴東水軍而急趨其左晨夜往赴與之合勢扼險以待吳師至則乘髙而擊之破之必矣如使抗軍先至而吾急攻之於外闡乘之於內表裏受敵焉得而不敗哉更數日西陵可得得西陵則誘動羣蠻而江陵可圖矣如此而後可以謂之善攻也不知出此乃頓兵不進而抗兵已圍西陵矣止命楊肇往救之而身攻江陵者彼豈以爲攻其所必救耶而江陵堅固非抗之所必救也已而肇敗闡擒而祜卒無功抑何戾於攻敵所不守之義哉兵法曰形人而我無形襄陽者祜所鎭守而吳人所不敢窺者也而江夏益陽乃敵意吾不守吾意敵不攻之地也祜當遣一能將率精兵數千往戍之偃旗僕鼓常若無人敵以爲無備而求肆侵掠則設覆以待之誘進而擊之去則因險以要之乘怠而破之此出其不意𨿽少猶可以覆眾也覆其一則後𨿽無兵而敵不敢窺矣如此而後可以謂之善守也不知出此乃屯聚不分而吳之兵得掠江夏矣𨿽曰地逺而不及救而始不設備者彼豈以爲地有所不守耶而江夏切近豈祜之所當不守也已而朝廷詰之而徒能肆辯以對抑何戾於守敵所不攻之義哉此則攻守之間容有未善而人得以議之也𨿽伐吳之策如見敵人之心腹而處置之使杜預王浚資以成功亦吳之無人而後能爲是也使陸抗尙無恙祜豈能有所成耶吾故曰祜特一時之良將而非所謂天下之奇才也嗟夫權譎之事固君子之所羞爲而亦兵家之所不廢也如使不欲以權譎而攻西陵則不若明告吳君曰據城而叛非忠臣也納叛得城吾將焉用君其亟守之此則足以彰大信於天下矣又使不欲以權譎而守江夏則不若明告吳將曰各守爾土無相窺也備不可襲多殺奚爲公其圖之此則足以推赤心於鄰國矣誠如是攻守不事權譎而庶幾於王者之舉苟爲不然而猶惡乎權譎使功喪而名虧則亦智者之所不爲也

龍川集卷七

●欽定四庫全書

龍川集卷八

﹝宋﹞陳亮撰

○酌古論﹝四﹞

崔浩

古之所謂英雄之士者必有過人之智兩軍對壘臨機料之曲折備之此未足爲智也天下有奇智者運籌於掌握之間制勝於千里之外其始若甚茫然而其終無一不如其言者此其諳歷者甚熟而所見者甚逺也故始而定計也人咸以爲誕已而成功也人咸以爲神徐而究之則非誕非神而悉出於人情顧人弗之察耳夫崔浩之佐魏料敵制勝變化無窮此其智之不可敵𨿽子房無以逺過也而其料柔然尢爲奇中方太武將議出徵眾皆難之浩肆辯詰之力遂其行且告人曰必克但恐諸將瑣瑣前後顧慮致不能盡舉耳已而果然使浩臨機料之可也而能先事料之者此果何術哉吾嘗論之古之善料敵者必曰攻其所不戒擊其所不備柔然去魏數千里恃其絕逺守備必懈吾卒然以兵臨之所謂迅雷不及掩耳震電不及瞑目彼將望風失措矣此浩所以決知其克也然柔然之人貪而無親輕而不整勝不相遜敗不相救一夫先奔萬夫爭潰此其習俗然也魏師乘勝而進勢如風雨所至奔敗鳥竄獸伏各逃其死柔然計窮气沮數日之間眾未及聚謀未及生彷徨四顧而莫知所以爲禦使連兵急進以勢迫之此𨿽犯天下之至危而可以得志然是舉也惟明者爲能必之惟斷者爲能行之不明則利害顯然而不見不斷則可否猶豫而不決夫投機之會間不容髮有是二者而何能投機哉太武之用兵動顧萬全而其將若長孫翰劉潔古弼之徒𨿽不爲無謀而皆不能用權以求勝故機會在前而或失之者有矣此浩之所爲深憂也是以先事料之言如有形庶臨機之際或因吾言而能有所決則舉一國猶揭虛耳其功可勝道哉太武卒失其機使貽後悔彼非不知勢之可進而自顧進軍數千里窮其巢穴人或死戰或因險以要我或設伏以待我其害殆未可以一二旣不若全軍而止他非所憂此則太武與諸將之意也而不知事固有隨機立權者烏可以瑣瑣顧慮哉故夫浩之所料𨿽曰奇中要之皆出於人情而太武失之耳唐太宗伐薛仁杲旣破宗羅■﹝日侯﹞於淺水原遂以二千騎進逼城下仁杲遑遽出降蓋以權術迫之也太宗亦嘗爲諸將言之太宗之智則浩之故智也或用或不用成敗之所不同歟嗟夫此英豪之權術前人祕之而吾獨論之者吾恐後世之以浩爲神也

李靖

兵有正有奇善審敵者然後識正奇之用敵堅則用正敵脆則用奇正以挫之奇以掩之均勝之道也夫計裏而行克日而戰正也非吾之所謂正依險而伏乘間而起奇也非吾之所謂奇奇正之說存乎兵制而已矣正兵節制之兵也奇兵簡捷之兵也節制之兵其法繁其行密隅落鉤連曲折相對進無速奔退無遽走前者鬭後者治力後者進前者更休一以當十十以當百詐者不能襲勇者不能突當之則破觸之則摧此所謂正兵而以挫堅敵也簡捷之兵其法略其行疎號令簡一表裏洞貫進如飆風退如疾電地險峻則魚貫而進道迂曲則鴈行而進以一擊百以百擊萬間者不及知能者不及拒望之則恐遇之則潰此所謂奇兵而以掩脆敵也然而奇兵以簡捷寓節制非廢節制也正兵以節制存簡捷非棄簡捷也惟善治戎者爲能制之惟天下奇才爲能用之昔者李靖蓋天下之奇才也平突厥以奇兵而太宗問何以討髙麗則欲用正兵此其意曉然可見矣頡利之敵脆敵也奇兵以臨之使之不及拒蘇文之敵堅敵也正兵以臨之則彼無所用其能矣故吾嘗謂諸葛孔明所用之兵無非正靖所用之兵無非奇其亦以時之所遇有難易而敵之所當有堅脆歟請遂言之東都之末英雄之都會也大者爭雄小者固守孔明於是以正兵臨之南收孟獲七縱七擒西攻祁山三郡響應一戰而梟王雙再出而走郭淮兵退木門張合追之交鋒而斃師次渭南司馬懿拒之卒不敢決戰其陣堂堂其旗正正此非正兵不能然也隋室之季太宗獨雄之時也大者僅能自守小者至不能自立靖於是以奇兵臨之要險設伏而梟冉肇乘冰傅壘而破蕭銑輕兵至丹陽而公佑擒勁騎襲定襄而頡利走出其不意掩其無備此非奇兵不能爲也然靖亦嘗一用正兵矣提師西徵決策深入大戰數十卒破吐谷渾此豈非正兵歟將以是平髙麗而不幸疾亟矣故吾嘗謂自漢以來識奇正而用者孔明與靖而已然非深曉機者孰肯以吾言爲信哉嗟夫奇兵之效捷正兵之效迂孔明非不欲用奇也而時之難敵之堅勢有所不可者彼郭淮司馬懿之徒未嘗無詐謀也使吾以奇兵乘之彼亦將設詐以覆我矣故孔明特挫之以正兵欲收功於數年之後而不幸早喪論者見其功之不成遂以爲不用奇之罪是所謂不能盡人之詞而欲斷其曲直也悲夫

封常淸

輕敵者用兵之大患也古之善用兵者士卒𨿽精兵革𨿽銳其勢𨿽足以扼敵人之喉而蹈敵人之膺而未嘗敢輕也設奇以破之伺隙而取之曲折謀慮常若有不可當者而後可以全勝於天下使夫士卒未練兵革未利震蕩而勢不足以當敵則彼固不敢輕矣輕之而敗非敵敗之自敗之也用兵而先之以自敗可謂善用乎昔者開元之盛民不知兵士不知戰者二十餘年一旦祿山竊發乘其間而執其機蓋逆兵一舉而河北諸郡悉爲賊有矣當此之時𨿽韓白復出豈能當其鋒哉而封常淸欲挑馬箠渡河以取賊首志則銳矣不幾於大言以輕敵乎及下令募兵所得者皆市井庸保可聚而不可用常淸率之進守河陽斷橋以抗賊賊軍一至舉兵挫之已而大至力不能拒屢戰屢北遂失河陜此則常淸有以取之也且善用兵者因其勢而順導之賊鋒方銳而吾勢蓋弱而未振也處此之道當因其弱而柔之斂兵不應嬰城固守以挫其銳而後可圖也故吾以爲河陽之橋可斷而不必斷也賊之前軍可挫而不必挫也使之自恃以爲獨彊行行然長驅而進自斃其鋒而吾以全軍制其後必勝之道也夫河陽陜郡潼闗者闗中之三咽喉也是足以守矣方常淸受命討賊進兵河陽榮王髙仙芝之兵次其後爲常淸計者宜告之曰髙將軍守陜郡榮王守潼闗厲兵秣馬各固其地而常淸則築卻月城以守河陽訓練士卒儲糧糗浚溝固壘淸野以待之賊軍至則斂兵不應設攻具則隨機拒守懈則擊之退則躡之食則掩之夜則襲之其餘應變之道隨機處置不及旬月而賊兵固斃矣顏杲卿眞卿起河北郭子儀李光弼起朔方已沒郡縣悉爲國守而賊之巢窟且危矣彼欲進不可欲退不能彷徨無所而固將成禽使其不顧而進攻陜郡則吾以兵徐躡其後彼反兵拒吾而陜郡之兵又起擊其背矣腹背受敵焉得而不敗又使其率兵而遽退則吾檄召陜郡之兵共進追之候其及河半濟而後擊之𨿽有勇者不能爲賊禦矣凡此者皆因弱成彊而萬全之計也不知出此以不教之兵當方銳之賊以及於敗旣敗而後告仙芝以賊銳甚難與爭鋒嗚呼常淸何見之晚也常淸敗而仙芝退守潼闗明皇並戮之易以哥舒翰翰嚴兵守闗賊不獲進而羸兵誘我以兾復出明皇不察亟令進兵翰執之益堅而明皇督之益甚不得已涕泣而後出翰明知此賊爲誘我矣固當因險設奇勵士決戰庶可以一勝翰乃不然見其兵寡則易之行伍無列則笑之反入其計而不悟官軍一潰潼闗失守而長安陷矣始常淸以輕敵而失河陽仙芝遂失陜郡翰復以輕敵而失潼闗使三咽喉絕而宗社幾危賊黨益熾閱數載而僅剿之常淸之罪其尢也夫善用兵者敵衰則一舉而乘之敵銳則示弱以挫之此兵之常勢也常淸號爲知兵者而欲一舉以乘銳賊則亦何取於知兵者哉

馬燧

昔之善攻人者使敵不得合𨿽合而有以破之則攻必克矣夫攻者事之末患之端也智者不得已而後爲之使久而不克則敵將有乘其獘而起者此其爲患殆未可以一二言也然而智者善因危而設奇扼要害張形勢以破敵人之交一舉而兩斃之使聲威功烈傑出乎諸將之右此則天下後世將企仰之不暇而何敢訾議哉昔者馬燧之鎭河東也策田悅之必反請出師以討之出奇制勝奮鬭無前𨿽淄靑常兾合兵救之燧破之如反掌耳燧能窘田悅於孤窮之中此其智勇固有大過人者矣然力能得悅而不遂取之使得嬰城固守悅不足道也而魏爲可惜魏據河北蔽捍諸鎭唇齒相固牢不可破桀驁不遜以執朝廷凡師出而輙無功者魏不破也魏破則諸鎭不足平矣當燧之時所謂一致之機也燧乃失之使朱滔王武俊得乘間來救王師十萬一戰而北燧殊無一謀以禦之豈其智至此而窮耶蓋嘗籌之悅屢敗之餘气喪膽沮眾不能陣謀不復生旬日之間可坐而破也滔俊𨿽合兵以救不過三萬五千耳然滔性多疑易以勢恐武俊匹夫之勇耳可一戰而擒也以燧之才而無養冦自資之心顧此三盜亦何足滅哉且當此之時以兵隸燧者凡四將也使燧能畱李芃以圍危窘之悅其勢固足以破之矣而身率步兵去魏百里據便地爲壁以拒滔俊之兵兵至則堅壁不戰挫其初銳之鋒別命李抱眞率昭義之兵自洺下邢以指燕薊李晟率神策之兵自博下貝以搗兾土復命張孝忠康日知勵兵秣馬以助其勢彼若能者則反兵自救不能則遲疑不去二者必處一乎此矣使其反兵自救則抱眞與晟衝其膺燧又起而搗其背腹背受敵不敗何待若其遲疑不去則抱眞等得優遊以覆其巢穴而燧堅壁以待其自斃彼其欲前不能欲退不可彷徨無所而坐成擒滔俊擒則悅不攻而自破矣悅破則三鎭席捲而平矣三鎭平則淄靑之膽破矣命一辯士持天子之詔往諭之彼安得不束手聽命哉夫然後分置牧宰慰養居民使郡縣之權悉統於朝廷則朱泚李希烈亦無自而萌其姦矣由此觀之燧之罪豈止於失田悅哉昔者唐太宗伐王世充久之不下而竇建徳率兵救之太宗畱萬人以圍世充身率勁兵以據虎牢扼建徳之喉使不得進乃命宇文士及率騎經賊陣之西馳而南引而東以動其眾乘其陣亂縱騎夾擊之遂擒建徳而下世充自洛以東際河之北一旦而盡平之此可謂善破敵人之交者矣嗟夫以燧之才而不思伐交之術乃復請濟師使李懷光盡統神策之兵以往卒以驕眾失律而盜且乘間起於蕭墻矣遂使李氏不見中州之大定而諸鎭世爲不討之賊燧之罪可勝誅哉唐史臣曰燧賢者也天下以爲可責故責之嗚呼吾之意其亦猶是也哉

李愬

天下之事眾人之所不敢爲者有一人焉奮身而出爲之必有術以處乎此矣虎者人之所共畏而不敢肆者也而善養虎者狎而玩之如未始有可畏者此豈病狂也哉蓋其力足以制之而又能去其爪牙啖以肉餌使之甘心焉故𨿽驅而用之而垂耳下首卒不敢動何者有術以縻其心也夫將者天下之所難禦者也禦之必以術而況於降將乎彼其心之不可測孰敢信用之哉古之人蓋亦有度其可用而用之者矣然亦未嘗專倚之以成功獨李愬用三降將以擒吳元濟當時之人皆謂其不可而愬獨以爲可遂決意用之卒能如其意之所逆料不知者以爲幸知之者以爲神乃若愬則有術以處乎此也何以言之敵人之將無故而降者此未可信也恐其謀也至於勢窮力屈而後就縛者蓋可保其無謀矣且此數子者亦一時之傑也不幸而事逆猶竭忠以報之使其獲背逆事順則其忠報之心當何如哉而又愬之才智足以驅之豁達足以容之愬復能待以厚禮示之赤誠言笑無間洞見肺腑此南霽云所以眷眷於張巡而不肯去也數子者固巳甘爲愬役矣𨿽然李愬未足以縻其心也如丁士良之擒吳秀琳秀琳之擒李佑其忠欵固可見矣獨李佑未有以縻其心而又欲專倚之以謀蔡則其術不可不盡也故方其得佑也諸將皆請殺之愬不聽待之愈厚會霖雨不止將吏洶然以爲不殺佑之罰愬力不能勝乃表諸朝且言必殺佑無與共誅蔡者詔釋還之卒賴其用大將者三軍之紀綱也生殺予奪皆稟其令故𨿽天子之詔猶或不受而亦何畏於將吏之言乎使將吏必欲殺佑不過以色辭拒之如囂然不止則又從而戮之彼固不敢有辭矣何至表諸朝而後用之哉吾於此識愬之心矣其心曰吾之待佑者如此其厚也全佑者如此其至也將吏囂然不已吾力不能獨勝復泣涕而送諸朝表言其必不可殺此𨿽父母之所以生全佑者不過如是也佑安得不竭其死力以報之哉𨿽啖以髙爵脇以白刃固不肯棄愬而就賊矣故其始也愬𨿽待之無間未使之佩劍統兵也及朝廷還之乃使佩刀出入帳下統六院銳士而襲蔡之謀始定愬之心蓋可見矣吾以是知古之英豪所以臨事機者未嘗無術特其不以語人而人亦莫之識也昔韓信背楚歸漢髙帝用之無以異於楚也及滕公言之上亦未之奇使其憤怒而出亡然後命蕭何往追之何力言其可用乃以爲大將夫以一將之亡而丞相自追之人主驟用之信之心固甘爲漢役矣其後漢之所以定天下者皆信之力而蒯通武渉之說不得而間卽其效也論者乃以爲何之追信髙帝不知也不然何以反疑何之亡乎曽不知髙帝失何如失左右手然遲之一二日而不問者何也帝之心固可見矣嗟夫古之人所以禦降將者其術如此茍不思其術而欲遽用之其不爲所陷者幾希矣

桑維翰

以中國定中國以外裔攻外裔古之道也借外裔以平中國此天下之末策生民之大患而究其本原乃出於明君賢臣者蓋其事變迫於前不得已而爲之姑以權一時之宜未暇爲天下後世慮也然其積也旣深其來也旣逺膠於見聞而爲之益勵一旦潰亂四出𨿽出於百營而莫之能救是非可嘆也歟故吾嘗推原其事蓋肇於唐髙祖成於郭子儀而極於桑維翰或難於剏業而資爲聲援或急於中興而用爲輔翼或迫於拒命而倚爲先驅皆所以權宜濟變而速一時之功𨿽能快中心之所欲而後世之被其患蓋有不可勝道者此所謂慮不及逺也且昔者漢髙帝嘗剏業矣倡義艸莽無置錐之地𨿽糾合徒眾以破彊秦而百戰百敗危窘於項籍者數矣然髙帝之气未嘗少懾合罷敝之卒據形勢收英雄卒困項籍而亡之未嘗資外裔之聲援也隋煬之暴徧流於天下天下之人皆苦其刑而厭其穢徳惟恐其不速亡也茍能反其道𨿽徒手可以亡之而況太原之眾乎故夫資外裔之聲援者唐髙祖之罪也漢光武嘗中興矣起自徒步無素合之眾𨿽奮力鼓勇以破尋邑而羣盜蠭起幾見蹙於河北之盜矣然光武之心未始或懈因思漢之民運籌略驅諸將卒舉羣盜而平之未嘗用外裔之輔翼也安史之惡彰聞於天下天下之人皆欲食其肉而寢處其皮未嘗一日忘之也茍能順其勢𨿽尺箠可以夷之而況靈武之眾乎故夫用外裔之輔翼者是郭子儀之罪也至於拒命者𨿽忠臣義士之所必不爲而古之人蓋亦有因時而爲之者孫權是也曹公乘舉荊之勢率八十萬之眾直造長江挾天子之令以責其貢之不入此其大勢未易與敵也權壯勇敢爲遽命周瑜往禦之運奇奮巧大敗其眾𨿽能遏其敵不能遂兼天下而常以江東之眾與中國抗衡非有爲之先驅者也潞王以非姓而繼大統滛穢暴虐天下所明知也張敬達以庸瑣之才統兵以攻石敬塘其勢未足以直曹操之萬一也爲維翰計者當一舉太原之眾運奇奮巧以破敬達乃急下太行抵懷孟塞虎牢示天下以形勢檄諸鎭而犄角則區區之唐亦何足滅哉此則磊磊落落千載一時之功也何至於北面外裔請救以示弱哉北面猶可也復割盧龍以遺之使外裔有輕中國之心長驅徑入習以爲常原情定罪維翰可勝誅哉故自漢以來外裔之犯邊者蓋亦有之矣西不過鴈門定襄東不過漁陽上谷未有長驅深入者也自唐始有之故𨿽太宗盛時頡利之兵直次渭水其後徑犯長安者代不絕也蓋自唐髙祖而降急於有功求其爲援使之得騁志於中州彼樂其中州之繁華而謂其易與也故常心吞而气■﹝戚﹞之是以長驅深入無所顧憚使中州之人世被其毒至於今猶未已也或曰亂自晉有之豈曰唐哉曰越塞而犯中原者唐始有之吾惡中原之亂於外裔故推原三人之罪如此然此三人者特欲速一時之功亦不知禍患之至於此極使其誠知之則彼亦安肯爲之哉繇是觀之舉大事者果不可以欲速成也

余於是時年十八九矣而胸中多事已如此宜其不易平也正使得如志後將何以繼之獨曹公一論爲之反復數過

龍川集卷八

●欽定四庫全書

龍川集卷九

﹝宋﹞陳亮撰

○論

謝安比王導

善觀大臣者常觀諸其國而不觀諸其身晉有天下不二世而爲江東徳之在人者尙淺也而更成百年之業有王導焉立之於其先有謝安焉扶之於其後端靖寛簡均能爲一國之輕重有無者故當時有謝安比王導之論請因史臣所載而申之劉石交亂中原晉之藩鎭相繼覆沒人心𨿽未忘晉非有豪傑絕世之才不能駐足於北方也勢之所在豈人力所能彊哉故王導輔元帝立基建業以遙爲北方應援當是時元帝名論尢輕導能重之諸名勝未輔導能致之法令寛簡庶事艸創宮室不修軍國之儀不備示若不安於此者以揚州爲京畿榖帛所資皆出焉以荊州爲重鎭甲兵所聚盡在焉故江左之勢遂彊舉大綱於其上而二千石守長往往得以自行其意將帥之有功者人才之不羈者族望之盛者民之豪彊者與夫戶口之能自隠匿者又皆得以自舒於其下不窮姦以爲明不苛法以爲嚴中更惇峻之變及若將相異同疑間之論導俯仰廢興存亾之間因事就功而江東卒賴以定魁然社稷之臣也獨祖逖經營河南有功緒矣導盡若任其自存自沒者豈以江左甫定未遑逺略乎君父之痛不可以一朝安也是以周訪陶侃有志而不遂庾亮庾翼禇裒大舉而自沮造端於其初者無以開其後也其後桓溫藉平蜀之勢威震一時挈兵入關三輔震動當是時南師不出蓋四十餘年矣有如徑詣長安則豪傑響應西北郡縣誰非效功之人𨿽有智者不能爲苻健苻雄計矣溫一心以爲有鴻鵠將至故气不足以決之而進退失據此固王猛之所不屑就也晉於是無中州之望矣而溫方専制朝廷幾於攺物謝安髙臥東山負蒼生之望晚始從溫辟卒與王坦之彪之周全上下扶持王室使逆謀遂緩而溫自斃及安輔政晉之變故數矣如人之一身元气未實而奇疾繼作此固非永年之道也乘其小定而求快焉則遂亾矣故安一切以大體彌縫之號令無所變更而任用不分彼此後戚入則輔政出則方伯晉之制也王蘊固辭則以義彊令之使上下無不滿之心而他時無任用過正之禍桓氏位列內外一朝失職政之蠧也以石民石虔爲荊江使其無窺窬之心而異時無意外生憂之慮苻堅之舉可以無晉矣而泰然如平時淮淝之功壯矣而微賞之不受君臣之恩意已不可保顧方經略中原惟恐不及晉之爲晉蓋可知矣有以壯其勢則來者尙有所憑借而一身之不暇卹也及桓氏竟以失職成禍而劉裕卒藉手以起竟能爲晉一平河洛司馬氏旣亾而復存者猶二十餘載微安之壯其勢宜不及此導與安相望於數十年間其端靜寛簡彌縫輔贊如出一人江左百年之業實賴焉其亦庶幾於古之所謂大臣歟置其立國之功而取其立身之一節以較之非所以論大臣也故吾極論江左之興亾而二人之相配較然矣

王珪確論如何

人才之在天下固樂乎人君之盡其用而尢樂乎同列之知其心夫士之懷才以自見於世常慮夫人君之不我用君旣知而用之矣同列之人相與媢其長而媒孽其短周旋四顧無與共此樂者其何以泰然於進退之際哉此自古乘時有爲之士而猶懷不盡之嘆以公論常不出於同列故也房玄齡李靖溫彥博戴冑魏徵王珪其於唐室之興太宗固巳無所不盡其用矣而諸公亦奮然並見其才而無相媢之意𨿽至於廷論之際辧其所長如數黒白則諸公豈不各以自慰哉王珪確論如何於是始有可論者夫寵利所在至可畏也功名之際至難居也君臣上下相與共樂之而無異同疑間之論則爲可願耳漢髙帝所藉以取天下者固非一人之力而蕭何韓信張良蓋傑然於其間天下旣定而不免於疑於是張良以神仙自脫蕭何以謹畏自保韓信以蓋世之功進退無以自明蕭何能知之於未用之先而卒不能保其非叛方且借信以爲保身之術然則人才之獲盡其用乃一身之至憂也則亦何樂於功名寵利之際哉故李泌極論李晟馬燧於徳宗之前而二臣爲之感泣使泌如張延賞則晟方欲死而不可論至於此則同列之公論豈不甚可樂哉吾之所長旣已暴白於天下而猶眷眷於同列之公論固非沾沾自喜之爲也蓋同體共事之人其論易以不公而人主之聽易以入此自古之所通患而其來非一日矣唐太宗之興也房玄齡相得於艱難之中謨謀帷幄以定大業溫彥博蓋嘗掌其機事而李靖亦旣有功於南方矣其後天下平定玄齡相與興僕起僵而唐之紀綱法度燦然爲之一新彥博於出納之間蓋亦具盡其勞而徵伐之責靖實専之及魏徵王珪以讎臣入備諫諍之列而戴由月亦自小官進用遂以平天下之法其先後新故之不同亦已甚矣太宗並舉而大用之以究盡其才而諸公亦展布四體以自效不復知先後新故之爲嫌也一日太宗以王珪善人物使之廷論諸公之才而珪一二辧數皆足以盡其長而中其心彼其同心以濟天下之事至是可以釋然自慰矣宜其不謀同辭而皆以爲確論也不然因諸公已成之業而論之此何足以爲知人而諸公樂之至此哉故曰人才之在天下固樂乎人君之盡其用而尢樂乎同列之知其心嗟夫珪之論可謂公而其心蓋亦甚平矣珪與徵均爲諫臣而忠直剴切大略亦相當也人情每蔽於自知而珪獨察其直恥君不及堯舜之心而自處於激濁揚淸之任辧析毫釐而明於自知則其論安得而不公吾以是知其心之甚平也𨿽然房玄齡視諸公最爲舊故而唐業之成亦勞矣以漢髙帝之多疑蓋終其身不敢捨蕭何而他有所用也太宗方奮然運天下豪傑之心使新進疊用事而玄齡泰然居之不以進退自嫌故諸公得以盡其才而卒無紛亂法度之憂夫疊用新進而不害於國家之大體此蕭何曹參之所難而珪之論所未及也豈玄齡固樂諸公之並已而非珪之所可察乎此玄齡所以爲宗臣也

揚雄度越諸子

天下不知其幾人也古今不知其幾書也人物有細大髙下書有淺深醇疵所未暇論也要之天下不可以無此人亦不可以無此書而後足以當君子之論伏羲氏始畫八卦假象以明理更數聖人設爻立彖推義陳辭以發揮易象使之光明盛大而不可掩而後天下之開物成務者宗焉言術數者宗焉著書立言者宗焉孔孟蓋發揮之大者也揚雄氏猶懼天下之人不足以通知其變故因天地自然之數覃思幽眇著爲太極以闡物理無窮之妙天道人事之極天下之人知其爲數而已而烏知其窮理之精一至於此哉法言特其衍耳宜乎世人之莫知也桓譚稱其度越諸子班固取以贊之則亦不可不極論其故自昔聖賢之生於世也豈以一身之故而求以自見於斯世哉適會其時而人道之不可少者待我而後具則其責不可得而辭進而經世退而著書亦惟所遇而已矣六經待孔子而具者也七篇之書待孟子而具者也荀卿子之書出而後儒者之事業始發揮於世彼其時之不可以無此人也亦不可以無此書也豈若諸子之譊譊然誦其所聞而求以自見哉賈生之一書仲舒之三策司馬子長之記歷代劉更生之傳五行其切於世用而不悖於聖人固巳或異諸子矣蓋晚而後揚雄出焉雄之書非擬聖而作也玄之似易也法言之似論語也是其迹之病也而非其用心之本然也不病其迹而推其用心則玄有功於易者也非易之贅也有太極而後有陰陽故易以陰陽而明理有陰陽而後有五行故洪範以五行而明治道陰陽五行之變可窮而不可盡也而學者猶有遺思焉則雄之因子明理也是其時之不可已而事之不得不然者也起於冬至而環一歲以應事物之方來而未已是其時之可見者也始於一而終於八十一以錯綜無窮之算是其數之可知者也從三方之算而九之並晝於夜爲二百四十有三日三分其方而以一爲三州三分其州而以一爲三部三分其部而以一爲三家以該括天地之變是其事之可究者也其時之可見者如此其數之可知者如此其事之可究者又如此而雄爲首爲表爲贊爲測深入黃泉髙出蒼天大含元气纎入無倫文義繁衍枝葉扶疏𨿽一時一日一分一算之間莫不有至賾之理無窮之用開啟思慮發揮事業通此心於天地萬物而錯綜闔辟無不自我性命道徳之理乃於時日分數而盡得之此豈爲太初歷者之所能知哉此其爲書必待雄而後具者也天下而未明乎玄也則時日分數之理無往而能得其用將何以應事物之變而通天地之心是雄之書𨿽人道之所不可少而猶有待於後之君子也當時之不知可也後世之不知亦可也桓譚知之可也班固知之亦可也天下而可以無此書則雄實病之天下果不可以無此書則千載之下雄之心猶一日也法言之書所以講論古今掇拾人物以旁通其義者也玄尙不知𨿽知法言猶不知也因子以明理是雄之所以自通於聖人者也安得而不度越諸子哉世無皇極之君以大其用又無道徳之望以發越其旨則桓譚之言亦姑以致其意而已豈敢自謂有補於雄哉嗚呼天地萬物之理未嘗不昭然也更聖越賢茍可以互明其理者無所不用其極而天下之人猶未盡賴其用則諸子之譊譊眞可謂候虫之自鳴自止者也故曰天下不可以無此人亦不可以無此書而後足以當君子之論

勉彊行道大有功

天下豈有道外之事哉而人心之危不可一息而不操也不操其心而從容乎聲色貨利之境以泛應乎一日萬幾之繁而責事之不效亦可謂失其本矣此儒者之所大懼也夫道非出於形气之表而常行於事物之間者也人主以一身而據崇髙之勢其於聲色貨利必用吾力焉而不敢安也其於一日萬幾必盡我心焉而不敢忽也惟理之徇惟是之從以求盡天下賢者之心遂一世人物之生其功非不大而不假於外求天下固無道外之事也不恃吾天資之髙而勉彊於其所當行而已漢武帝好大喜功而董仲舒言之曰勉彊行道大有功可謂責難於君者矣請試申之昔者堯舜禹湯文武汲汲仲尼皇皇彼皆大聖人也安行利行何所不可又復何求於天地之間而若此其切哉蓋人心之危道心之微出此入彼間不容髮是不可一息而但已也夫喜怒哀樂愛惡欲之所以受形於天地而被色而生者也六者得其正則爲道失其正則爲欲而況人君居得致之位操可致之勢目與物接心與事俱其所以取吾之喜怒哀樂愛惡者不一端也安能保事事物物之得其正哉一息不操則其心放矣放而不知求則惟聖罔念之勢也夫道豈有他物哉喜怒哀樂愛惡之端而已不敢以一息而不用吾力不盡吾心則勉彊之實也賢者在位能者在職而無一民之不安無一物之不養則大有功之驗也天佑下民而作之君豈使之自縱其欲哉𨿽聖人不敢不念固其理也武帝雄材大略傑視前古其天資非不髙也上嘉唐虞下樂商周其立志非不大也念典禮之漂墜傷六經之散落其意亦非止於求功四裔以快吾心而已固將求功於聖人之典以與三代比隆而爲不世出之主也而不知喜怒哀樂愛惡一失其正則天下之盛舉皆一人之欲心也而去道逺矣有功亦止於美觀耳堯舜之都兪堯舜之喜也一喜而天下之賢智悉用也湯武之誥誓湯武之怒也一怒而天下之暴亂悉除矣此其所以爲行道之功也經典之悉上送官非武帝之私喜也用爲私喜則眞僞混淆徒爲虛文耳外域之侵侮漢家非武帝之私怒也用爲私怒則人不聊生徒爲世戒耳使武帝知勉彊行道以正用之則表章而聖人之道明必非爲虛文也誅討而華夏之勢定必不爲世戒也其功豈可勝計哉武帝奮其雄材大略而從容於聲色貨利之境以泛應乎一日萬幾之繁而不知警懼焉何往而非患也說者以爲武帝好大喜功而不知勉彊學問正心誠意以從事乎形器之表溥博淵泉而後出之故仲舒欲以淵源正大之理而易其膠膠擾擾之心如枘鑿之不相入此武帝所以終棄之諸侯也夫淵源正大之理不於事物而達之則孔孟之學眞迂闊矣非時君不用之罪也齊宣王之好色好貨好勇皆害道之事也孟子乃欲進而擴充之好色人心之所同達之於民無怨曠則勉彊行道以達其同心而好色必不至於溺而非道之害也好貨人心之所同而達之於民無凍餒則勉彊行道以達其同心而好貨必不至於陷而非道之害也人誰不好勇而獨患其不大耳人心之所無𨿽孟子亦不能以順而誘之也不忍一牛之心孟子欲其擴充之以至於五十之食肉六十之衣帛八口之無饑而謂之王道孟子之言王道豈不爲切於事情梁惠王問利國未爲戾於道也移民移粟未爲無意於民也孟子皆不然之而力以仁義爲言蓋計較利害豈本心之所宜有其極可以至於忘親後君而無可達於事物之理非好貨好色之比而況不忍一牛之心乎聖賢之所謂道非後世之所謂道也爲人上者知聲色貨利之易溺而一日萬幾之可畏勉彊於其所當行則庶幾仲舒之意矣夫天下豈有道外之事哉

龍川集卷九

●欽定四庫全書

龍川集卷十

﹝宋﹞陳亮撰

○經書發題

書經

昔者聖人以道揆古今之變取其槪於道者百篇而垂萬世之訓其文理宻察本末具舉蓋有待於後之君子而經生分篇析句之學其何足以知此哉亮也何人而敢議此蓋將與諸君共舉焉夫盈宇宙者無非物日用之間無非事古之帝王獨明於事物之故發言立政順民之心因時之宜處其常而不惰遇其變而天下安之今載之書者皆是也要之文理宻察之功用至堯而後無歉諸聖人之心是以斷諸堯典而無疑繇是言之刪書者非聖人之意也天下之公也

詩經

道之在天下平施於日用之間得其性情之正者彼固有以知之矣當先王時天下之人其發乎情止乎禮義蓋有不知其然而然者先王旣逺民情之流也久矣而其所謂平施於日用之間者與生俱生固不可得而離也是以旣流之情易發之言而天下亦不自知其何若而聖人於其間有取焉抑不獨先王之澤也聖人之於詩固將使天下復性情之正而得其平施於日用之間者乃區區於章句訓詁之末豈聖人之心也哉孔子曰興於詩章句訓詁亦足以興乎願與諸君求其所以興者

周禮

周禮一書先王之遺制具在吾夫子蓋嘆其鬱鬱之文而知天地之功莫備於此後有聖人不能加毫末於此矣世儒之論以爲治至於周公而術已窮窮則不可以復繼周之後必爲秦吾夫子蓋逆知之而不言也嗚呼果其窮也則周公之志荒矣自伏羲神農黃帝以來順風气之宜而因時制法凡所以爲人道立極而非有私天下之心也蓋至於周公集百聖之大成文理宻察累累乎如貫珠井井乎如畫碁局曲而當盡而不污無復一毫之間而人道備矣人道備則足以周天下之理而通天下之變變通之理具在周公之道蓋至此而與天地同流而憂其窮哉夫周家之制旣定而上下維持至於八百餘年諸侯旣已擅立周之王徒擁其虛器蕞然立於諸侯之上諸侯皆相顧而莫之或廢彼獨何畏而未忍哉豈非周公之制有以維持其不忍之心𨿽顚倒錯亂而猶未亡也當是之時周𨿽自絕於天有能變通周公之制而行之天下不必周而周公之術蓋未始窮也秦徒見其得天下之難以爲周公之制蓋非其所便並與夫僅存者而盡棄之而不知周家之制旣盡而秦亦亡矣人道廢則其君豈能獨存哉始夫子之言曰其或繼周者𨿽百世可知也蓋以爲後之王者必因周而損益焉自是變通至於百世而不窮而豈知其至此極也漢髙祖崛起艸莽而得天下知天下厭秦之苛思有息肩之所故其君臣相與因陋就簡存寛大之意而爲漢家之制民亦以是安之而漢祚靈長絕而復續者幾與夏商等自是功利茍且之政習以爲常先王不易之制棄而不講人極之不亡者幾希矣此有志之士所以抱遺書而興百世之嘆反復推究而冀其復見天地之大全也然自秦火之餘此書已非其全而駁亂不經之言蓋如黒白之不相入尙可考而知也𨿽然文武之政布在方冊其人存則其政舉自周之衰以迄於今蓋千五百餘年矣天獨未厭於斯乎故將與諸君參考同異有以待焉

春秋

聖人之於天下也未嘗作也而有述焉近世儒者有言述之者天也作之者人也詩書禮樂吾夫子之所以述也至於春秋其文則魯史之舊其詳則天子諸侯之行事其義則天子之所以奉若天道者而孔子何作焉孟子之所謂作者猶曰整齊其文云耳世儒遂以爲春秋孔子所自作筆則筆削則削𨿽遊夏不能贊一辭於其間言其義聖人之所獨得也信斯言也則春秋其孔氏之書乎夫春秋天子之事也聖人以匹夫而與天子之事此王法之所當正也不能自逃於王法而能正乎人亂臣賊子其有辭矣夫賞天命罰天討也天子奉天而行者也賞罰而一毫不得其當是慢天也慢而至於顚倒錯亂則天道滅矣滅天道則爲自絕於天夫子周之民也傷周之自絕於天而不忍文武之業遂墜於地也取魯史之舊文因天子諸侯之行事而一正之賞不違乎天命罰不違乎天討猶曰此周天子之所以奉乎天者也或去天稱王或宰以名見猶曰此周天子之所以自贖乎天者也天之道不亾則周不爲自絕於天周不爲自絕於天則天下猶有王也天下有王而亂臣賊子安得不懼乎然則春秋者周天子之書也而夫子何與焉或曰春秋而系之以魯何也曰天下有王凡諸侯之國之所記載獨非天子之事乎而況魯周之宗國其事可得而詳也夫子曰如有用我者吾其爲東周乎此夫子之志春秋之所由作也是以盡事物之情達時措之宜正以等之恕以通之直而行之曲而暢之其名是也其實非也則文與而實不與其心然也其事異也則誅其事而達其心微顯闡幽謹嚴寛裕如天之稱物平施如陰陽之並行不悖文武周公之政所以曲當乎人心者也而謂春秋孔子之所自作宜非亮之所敢知也春秋所書無往而非天學者以人而視春秋而謂有得於聖人之意者非也故將與諸君以天下之公而觀之毋以一人之私而觀之詞達而義暢庶乎可以窺天道之全也

禮記

禮者天則也禮儀三百威儀三千周旋上下曲折備具此非聖人之所能爲也禮記一書或雜出於漢儒之手今取曲禮若內則少儀諸篇羣而讀之其所載不過日用飲食灑掃應對之事要聖人之極致安在然讀之使人心愜意滿𨿽欲以意增減而輒不合返觀吾一日之間悚然有隠於中是孰使之然哉今而後知三百三千之儀無非吾心之所流通也心不至焉而禮亦去之盡吾之心則動容周旋無往而不中矣故世之謂繁文末節聖人之所以窮神知化者也夫禮者學之實地也由敬而後可以學禮學禮而後有所據依三百三千而一毫之不準皆敬之不至而吾心之不盡也一毫之不盡則其運用變化之際必有肆而不約者矣由此言之禮者天則也果非聖人之所能爲也

論語

論語一書無非下學之事也學者求其上達之說而不得則取其言之若微妙者玩而索之意生見長又從而爲之辭曰此精也彼特其粗耳嗚呼此其所以終身讀之而墮於榛莽之中而猶自謂其有得也夫道之在天下無本末無內外聖人之言烏有舉其一而遺其一者乎舉其一而遺其一則是聖人猶與道爲二也然則論語之書若之何而讀之曰用明於內汲汲於下學而求其心之所同然者功深力到則他日之上達無非今日之下學也於是而讀論語之書必知通體而好之矣亮於此書固終身之所願學也方將與諸君商搉其所向而戒塗焉

孟子

昔先儒有言公則一私則萬殊人心不同如其面焉此私心也嗚呼私心一萌而吾不知其所終窮矣先王之時禮達分定而心有所止故天下之人各識其本心親其親而親人之親子其子而子人之子其本心未嘗不同也周道衰而王澤竭利害興而人心動計較作於中思慮營於外其始將計其便安而其終至於爭奪誅殺毒流四方而未已孟子生於是時憫天下之至此極謂其流不可勝救惟人心一正則各循其本而天下定矣況其勢已窮而將變乎變而通之何啻反掌之易孟子知其理之甚速而時君方以爲迂吾是以知非斯道之難行而人心之難正也故善觀孟子之書者當知其主於正人心而求正人心之說者當知其嚴義利之辧於毫釐之際嘗試與諸君共之

○箴銘贊

上光宗皇帝鑑戒箴

五閏失馭僞主僭竊綱常絲棼宇縣瓜裂干戈日尋湯沸火熱元元憔悴無所存活藝祖勃興天爲民設受命之日兵刃不血痛玆版圗尙爾割截丙夜不安往就普說獨立門外衝冒風雪謀定戈指莫我敢遏首徵揚州重進誅殛旋徵澤潞李筠就殺復掩湖南保權力屈爰取荊南繼衝悚懾一鼓孟昶蜀城斯拔䢐徵嶺南劉鋹面縛馳使江南李煜踧踖傳檄吳越錢俶納國十餘年間憂慮危栗頭若蓬葆雨沐風櫛東徵西伐天下始一解兵修貢降王在列施袴麻鞵緣布衣褐訓練六軍法度陛級太宗繼之幹幹夕惕親徵河東督勵士卒人百其勇城無全堞下詔寛赦繼元乃伏收復漳泉洪進屏息眞宗嗣之二祖是法契丹來冦人心業業決意親徵俯從準策親禦鞍馬躬秉黃鉞白旄一麾王師奮發我气旣盈敵气斯竭稽首請和干戈載戢譬以禍福實賴臣弼於皇仁祖善繼善述未幾元昊在西復悖謀臣勇將連年討伐邊民旣困國亦用乏厥後智髙忽爾猖獗南嶺東西擾擾數月以時討平狄靑之力靖康之難言之汗浹二帝北巡流離五國沙漠萬里風霜冽冽邊塵撲面驚弦慘骨國祚若旒誰任其責賴有髙宗克紹前烈匆遽渡江心膽欲折皇天降監風濤安帖所至成市暫都於浙顏亮凶焰震撼六合投箠采石意謂無越幸而倒戈自取夷滅壽皇履位求賢如渴崇事髙宗孝心尢切二十八載終始無缺髙宗上仙哀號哽咽四方來觀其容慘怛王業艱難坦然明白今王嗣位祖宗是則無湎於酒無沈於色色能荒人之心酒能敗人之徳以宰相爲腹心以臺諫爲耳目以將帥爲爪牙以尙書爲喉舌登崇俊良斥退姦枿勿謂天髙常若對越勿謂民弱實關治忽勿俾禍起於蕭墻勿使患生於倉卒勿私賞以格公議勿私刑以虧國律勿侮老成之人勿貴無益之物勿妄費生靈之財勿妄興土木之役勿謂嚬笑之微而莫我知勿謂號令之嚴而莫我逆盡孝乃明主之治論相乃人王之職聖言不可侮人心不可咈傾耳乎公卿之言遊心乎帝王之術勿謂和議已成而不慮乎逺圗勿謂大位已得而不卹乎小失當效禹王寸陰是惜當效文王日昃不食勿效夏桀瑤臺瓊室勿效商紂斮涉剖直如履薄冰深虞沒溺如馭六馬切虞奔軼勿謂微過當絕芽蘗勿謂小患當窒孔穴左右前後當用賢哲王惟戒玆民罔不悅艸茅作箴敢告司闕

耘齋銘﹝爲剡中任氏兄弟作﹞

人生而靜動則有遷非物使之人心則然耳目鼻口實動之權聖踐而聖賢治而賢槁木不生死灰不然甚活者人鳶魚天淵敬而無失奉以周旋喜怒哀樂又何惡焉士之於學農之於田朝斯夕斯捨是奚安去其苖害則心之偏耘之又耘嘉種易捐不計其收懼其不虔不虔不力誤我丰年功貴其久業貴其專凡爾君子相與勉旃

力齋銘﹝爲何晦之作﹞

厥初生民必完其力力完於心乃見天則形顧分之與物交役若忘若遺弗覺弗克語女力乎明以內飭惡也則臭善如好色下學之功舉用其極此顏子之所以欲罷不能而樊遲所以先難而後獲也

妥齋銘

往則俱往來則俱來義茍精矣動靜必偕心之廣矣亦何懼哉天下𨿽大吾安厥齋

朱晦庵畫像贊

體備陽剛之純气含喜怒之正睟面盎背吾不知其何樂端居深念吾不知其何病置之釣臺捺不住寫之雲臺捉不定天下之生久矣以聽上帝之正令

辛稼軒畫像贊

眼光有稜足以照映一世之豪背胛有負足以荷載四國之重出其毫末翻然震動不知須鬢之旣斑庶幾膽力之無恐呼而來麾而去無所逃天地之間撓弗濁澄弗淸豈自爲將相之種故曰眞鼠枉用眞虎可以不用而用也者所以爲天寵也

龍川集卷十

●欽定四庫全書

龍川集卷十一

﹝宋﹞陳亮撰

○策

廷對

朕以涼菲承壽皇付托之重夙夜祗翼思所以遵慈謨蹈明憲者甚切至也臨政五年於玆而治不加進澤不加廣豈教化之實未著而號令之意未孚耶士大夫風俗之倡也朕所以勸勵其志者不爲不勤而偸惰之習猶未盡革獄民之大命也朕所以選任其官者不爲不謹而寃濫之獘或未盡除意者狃於常情則難變玩於虛文則弗畏乎且帝者之世賢和於朝物和於野俗固美矣然讒說殄行乃以爲慮畫衣冠異章服而民不犯刑旣措矣然怙終賊刑必使加審何也得非薫陶訓厲自有旨歟今欲爲士者精白承徳而趨向一於正爲民者遷善逺辠而訟訴歸於平名賓於實而是非不能文其僞私滅於公而愛惡莫可容其情節儉正直之誼興行於庶位哀矜審克之惠周浹於四方果何道以臻此子大夫待問久矣咸造在廷其爲朕稽古今之宜推治化之本凡可以同風俗淸刑罰成泰和之效者悉意而條陳之朕將親覽

臣對臣聞人主以厚處其身而未嘗以薄待天下之人故人皆可以爲堯舜而昔人謂其以已而觀之者天地之性本同也夫天佑下民而作之君作之師禮樂刑政所以董天下而君之也仁義孝悌所以先天下而爲之師也二者交修而並用則人心有正而無邪民命有直而無枉治亂安危之所由以分也堯舜三代之治所以獨出於前古者君道師道無一之或闕也後世之所謂明君賢主於君道容有未盡而師道則遂廢矣夫天下之事孰有大於人心之與民命者乎而其要則在夫一人之心也人心無所一民命無所措而欲論古今沿革之宜究兵財出入之數以求盡治亂安危之變是無其地而求種藝之必生也天下安有是理哉臣恭惟皇帝陛下謙恭求治常若不及深念夫人心之不易正而民命之未易生全也進臣等布衣於廷而賜以聖問曰朕以涼菲承壽皇付托之重夙夜祇翼思所以遵慈謨蹈明憲者甚切至也臣竊嘆陛下之於壽皇蒞政二十有八年之間寧有一政一事之不在聖懷而問安視寢之餘所以察詞而觀色因此而得彼者其端甚眾亦旣得其機要而見諸施行矣豈徒一月四朝而以爲京邑之美觀也哉而聖問又曰臨政五年於玆而治不加進澤不加廣豈教化之實未著而號令之意未孚耶臣於是知陛下求治若不及之心如天之運而不已也臣聞禹立三年百姓以仁遂焉推其本原則曰克儉克勤不自滿假而已今時和歲稔邊鄙不聳亦幾古之所謂小康者陛下猶察其治之不加進澤之不加廣而欲求其所謂教化之實號令之意者蓋深知人心之未易正民命之未易生全也臣請爲陛下誦君道師道以副陛下求治不已之心焉夫所謂教化之實則不可以頬舌而動之矣仁義孝悌以盡人君之所謂師道可也所謂號令之意則不可以權力而驅之矣禮樂刑政以盡人君之所謂君道可也夫天下之學不能以相一而一道徳以同風俗者乃五皇極之事也極曰皇而皇居五者非九五之位則不能以建極也以大公至正之道而察天下之不協於極不罹於咎者悉比而同之此豈一人之私意小智乎無偏無黨無反無側以會天下於有極而已吾夫子列四科而廁徳行於言語政事文學者天下之長俱得而自進於極也然而徳行先之者天下之學固由是以出也周官之儒以道得民師以賢得民亦以當得民之二條耳而二十年來道徳性命之學一興而文章政事幾於盡廢其說旣偏而有志之士蓋嘗患苦之矣十年之間羣起而沮抑之未能止其偏去其僞而天下之賢者先廢而不用旁觀者亦爲之發憤以昌言則人心何由而正乎臣願陛下明師道以臨天下仁義孝悌交發而示之盡收天下之人才長短大小各見諸用徳行言語政事文學無一之或廢而徳行常居其先蕩蕩乎與天下共由於斯道則聖問所謂士大夫風俗之倡也朕所以勸勵其志者不爲不勤而偸惰猶未盡革殆將不足憂矣若使以皇極爲名而取其偸惰者而用之以陰消天下之賢者則風俗日以偸而天下之事去矣夫天下之情不能以自盡而執八柄以馭臣民者乃六三徳之事也彊弱異勢而隨時弛張者人主所以獨運陶鈞而退藏於宻者也用玉食不可同之勢而察威福之有害於家凶於國者悉取而執之此豈臣下之所得而褻用乎沈潛剛克髙明柔克以期刑法之適平而已吾夫子爲魯司冦民有犯孝道者不忍置諸刑其說以爲教之不至則未庸以殺而少正卯則七日而誅之蓋動搖我民不可一朝居也周官之刑平國用中典蓋不欲自爲輕重耳而二三十年來罪至死者不問其情而皆附法以讞往往多至於幸生其事旣偏而平心之人皆不以爲然矣數年以來典刑之官遂以殺爲能𨿽可生者亦傅以死而廟堂或以爲公而盡從之使奏讞之典反以濟一時之私意而民命何從而全乎臣願陛下盡君道以幸天下禮樂刑政並出而用之凡天下奏讞之事長案碎欵盡使上諸刑寺其情之疑輕者駁就寛典至其無可出而後就極刑皆據案以折之不得自爲輕重則聖問所謂獄民之大命也朕所以選任其官者不爲不謹而寛濫之獘或未盡除殆將不足憂矣若使以威福在已而欲一日盡去其寃濫人之私意固不可信而吾能自保其無私乎不如付之有司之猶有準繩也聖問又曰意者狃於常情則難變玩於虛文則弗畏乎臣以爲人主以厚處其身而未嘗以薄待天下之人安有吾身之旣至而天下之終不可化者乎臣願陛下明師道君道以先之而已此所謂教化之實號令之意者也臣伏讀聖策曰且帝者之世賢和於朝物和於野俗固美矣然讒說殄行乃以爲慮臣有以見陛下深知人心之未易正也昔者堯舜以師道臨天下苟可以救之者無所不用其至矣而說之橫入於人心者謂之讒說行之髙出於人心者謂之殄行人心之危說有以橫入之則受矣行有以髙出之則伏矣此所謂震驚而堯舜之所憂也故必有納言之官使王命民言交出疊入而得以同歸於道而天下之學一矣及周之衰天下之學爭起肆出不能相下而向之所謂讒說殄行者一變而爲鄕原務以浸潤於人心自納於流俗天下之學旣不能以相一而其勢不屈而自歸孔孟蓋深畏之以其非復堯舜之時所嘗有也願陛下畏鄕原甚於堯舜之畏讒說殄行則人心之正有日矣臣伏讀聖策曰畫衣冠異章服而民不犯刑旣措矣然怙終賊刑必使加審何也臣有以見陛下深知民命之未易生全也方堯舜以君道幸天下禹平水土稷降播種民固巳樂其有生矣而臯陶明刑以示之塞其不可由之塗使得優遊於契之教伯夷之禮天下之人皆知禹夷稷契之功而臯陶之所以入於人心者隠然而不可誣也後世之爲天下者刑一事而已矣寛簡之勝於微宻也溫厚之勝於嚴厲也其功皆可言而臯陶不言之功則旣廢矣夫鞭作官刑撲作教刑金作贖刑眚災肆赦怙終賊刑官刑旣如彼教刑又如此情之輕者釋以財情之誤者釋以令凡可出者悉皆出之矣其所謂怙終賊刑者蓋其不可出者也天下之當刑者能幾人後世之輕刑未有如堯舜之世者也願陛下考堯舜之所以輕刑之由則民命之全可必矣而聖策又曰得非薫陶訓厲自有旨歟臣之所以反復爲陛下言之者茍盡師道則薫陶在其中茍盡君道則訓厲不足言矣堯舜之所以治天下者豈能出吾道之外哉仁義孝悌禮樂刑政皆其物也臣伏讀聖旨曰今欲爲士者精白承徳而趨向一歸於正爲民者遷善逺罪而訟訴歸於平臣有以見陛下之未嘗以薄待天下之人也彼亦何忍以異類自爲哉而聖策又曰名賓於實而是非不能文其僞私滅於公而愛惡莫可容其情則聖意不免於小疑矣然而天下之學貴乎正天下之情貴乎平其終固未嘗不歸於厚也夫今日之患正在夫名實是非之未辧公私愛惡之未明其極至於君子小人之分猶未定也伊尹論有言逆於汝心必求諸道有言遜於汝志必求諸非道其說近矣而漢之谷永其言未嘗不逆唐之李泌其言未嘗不順則人心庸有定乎孟子論國人皆曰賢必察見其賢而後用之國人皆曰可殺必察見其可殺而後殺之其說宻於伊尹矣然爲人上者何從而得國人之論也凡今之進言於陛下之前者孰不自以爲是而自以爲公哉陛下亦嘗察輿論之曰賢者而用之矣然而人之分量有限其心未能盡平也未能舉無私也小人乘間而肆言以爲公力抵以爲直陛下亦不能不惑之矣遂欲兩存之以爲平薫蕕決無同器之理也名實是非當日以淆而公私愛惡未知所定何望夫風俗之正而刑罰之淸哉陛下見其賢而用之舉動之小偏則勿行而已耳君臣固當相與如一體也何至存肆讒之人以恐懼其心志而徊徨其進退哉陛下茍能明辧名實是非之所在公私愛惡之所歸則治亂安危於是乎分而天下之大計略定矣風俗固不期而正刑罰固不期而淸也淸白承徳遷善逺罪直其細耳而聖策又曰節儉正直之誼興行於庻位哀矜審克之惠周浹於四方果何道以臻此其要在於辧名實是非之所在公私愛惡之所歸其道則以厚處其身而未嘗以薄待天下之人而已陛下三載一策多士宜若以踵故事也宜若以爲文具也艸茅亦以故事視之以文具應之過此一節則異時髙爵重祿陛下不得而靳之矣陛下圗其名而艸茅取其實此豈國家之所便哉正人心以立國本活民命以壽國脈二帝三王之所急先務也陛下用以策士則旣不鄙夷之矣於其末又復策臣等曰子大夫待問久矣咸造在廷其爲朕稽古今之宜推治化之本凡可以同風俗淸刑罰成泰和之效者悉意而條陳之朕將親覧臣有以見陛下必欲正人心全民命以盡君師之道而自達於二帝三王之治而後已顧臣何人豈足以奉大對臣竊觀陛下以厚處其身而未嘗薄待天下之人旣得正人心全民命之本矣而猶欲臣稽古今之宜推治化之本夫以厚處身之道豈有窮哉使天下無一人之有疑焉可也陛下之聖孝𨿽曽閔不過而定省之小奪於事則人得以疑之矣陛下之卽日如故而疑者不愧其望陛下之以厚自處爲無已也陛下之英斷自天不借左右以辭色而廢置予奪之不常則人得而疑之矣陛下之終無所假而疑者亦不愧其望陛下之以厚自處爲無已也云上於天需君子以飲食宴樂而九五之需於飲食者待時以有爲當於此乎需也豈以陛下之聖明而有樂於此哉然而人心不能無疑也明兩作離大人以繼明照於四方而六五之出涕沱若戚嗟若兩明相照撫心自矢而不敢以敵體也豈以陛下之英武而肯鬱鬱於此哉然而人心不能無疑也臣願聖孝日加於一日英斷事踰於一事奮精明於晏安之間起心志於謙抑之際使天下無一人之有疑而陛下終爲壽皇繼志而述事則古今之宜莫便於此治化之本莫越於此同風俗以正人心淸刑罰以全民命而明效大驗可以爲萬世無窮之法其本則止於厚處其身而已詩不云乎維天之命於穆不已文王之徳之純而子思亦曰純亦不已夫以厚處其身豈有窮哉臣昧死謹上愚對

國子

國家之本末源流大臣之所講畫而士大夫之所共守也公卿大夫之本末源流子弟之所習聞而建官設學之所教詔也夫天下之賢才豈固不若公卿大夫之子弟哉國中之學不以及天下之士者國家之本末源流非可以人人而告語之也集天下之士而會之京師非所以養其重厚質實之意也以天下之學養天下之士爲之規矩準繩命有司而賓興之豈將以銷天下豪傑之心哉天下而有豪傑特立之士卓然不待教詔而知國家之本末源流者彼固不能自揜於賓興之際矣猶將養其望實以待天下之旣孚然後舉而加諸上位先王之所以處天下之士固巳無負矣而公卿大夫之子弟近在王朝之左右者吾旣尊禮其父兄而眾庶共見矣其子弟猶吾之子弟也使之共處而教之大司樂與其屬以樂而和平其心是成徳達材之道也師氏天子之所以長善而救失者則又以中失之事而語國之子弟其於國家之本末源流固已如身嘗而親歷之矣故其適子往往可以繼世爲卿而諸子之官又集其庶子而教之以道徳肅之以戒令平居則考其藝能緩急則部以軍法凡在王朝之左右者無非可用之才也教其子弟而吾自用之非若漢法待其父兄任以爲郎也𨿽重嫡以節其餘又豈能禁其異時不舉任之哉東漢之置五經師以教四姓小侯唐分四學以官品而教其子弟蓋亦足以加惠於公卿士大夫矣教養之無法而時變之易移終亦不免假四方遊士以爲盛也東漢之衰不足道矣而唐之盛時已如此柰之何其變之不亟哉本朝監學之法𨿽參以天下之士而於國子加厚矣蓋愛禮存羊以有待也呂汲公號爲傑然有識之士不知舉先王教養國子之法而欲於階官加左右二字以勉勵之不究其本而齊其末徒以啟後來之紛紛也今朝廷之選用固巳無間於文武若奏補矣因其父兄之所任冀其自學而任使之而教學之法闕然不聞故𨿽不學而從政者舉世安之而不以爲異尙烏望其習熟國家之本末源流哉然國子猶置博士正錄則其文之一二猶存也今以場屋一時之獘將使國子若待補者試之別頭則其文從此盡廢矣況未能復其實而忍棄其文乎上方以山林之士不能習知國家之本末源流徒爲紛紛以亂人聽而有意於國之子弟於斯時也而舉先王教養國子之法奚患不行況其一二之遺文豈可以其一時之獘而遂廢之哉士大夫之囑托其子弟太祖皇帝之所以警陶榖者尙可覆也何至倉卒變法而類若亾具乎集天下之士而養之京師非良法也人情之旣安者未可攺也太學之加厚於國子猶美意也天理之不可無者獨可輕變乎艸茅之論不敢以私而害公執事不可以公而自嫌於私也其爲今日卒言之

傳注

昔者孔子適周而觀禮上世帝王之書蓋亦無所不覩矣包犧氏神農氏黃帝氏始開天地而建人極其大者固已爲百王之所不可廢而風俗之尙朴法度之尙簡也故其書不可存而存其大者易所載十三卦聖人是也而易之書則天地古今之變備矣帝王始因時立制可以爲萬世法程而百王之綱理世變者自是而愈詳故裁而爲書三代損益之變後世聖人將有考焉而夏商之書杞宋特不足徵於是始定周禮又參考周家風俗之盛衰與其列國離合之變刪而爲詩其於周可謂詳矣又取累聖之所以宣天地之和者列爲樂書而又傷春秋之變遂不可爲也齊威晉文之伯首變三代之故而天地之大經從此廢矣聖人之所以通百代之變者一切著之春秋六經作而天人之際其始終可考矣此聖人之志也而王仲淹實知之九師三傅齊韓毛鄭大戴小戴與夫伏生孔安國之徒其於六經之文窮年累歲不遺餘力矣師友相傳考訂是非不任胸臆矣而聖人作經之大旨則非數子之所能知也天下而未有豪傑特起之士則世之言經者豈能出乎數子之外哉出數子之外者任胸臆而侮聖言者也彼其說之有源流也歷盛衰之變也合前後之智也於聖人之大者猶有遺也納天下之學者於規矩之內吾未見其捨注疏而遽能使其心術之有所止也當漢唐之盛時學者皆重厚質實而不爲浮躁儇淺之行彼其源流有自來矣祖宗之初不以文字卑陋爲當變而以人心無所底止爲可憂故天下之士惟知誦先儒之說以爲據依而不自知其文之陋也是以重厚質實之風往往或過於漢唐盛時其後景佑慶曆之間歐陽公首變五代卑陋之文奮然有獨抱遺經以究終始之意終不敢捨先儒之說而猶惓惓於正義蓋其源流未逺也嘉佑以後文日盛而此風少衰矣極而至於熈丰之尙同猶未若今日之放意肆志以侮玩聖言也聖人作經之大旨非豪傑特立之士不能知而纎悉曲折之際則注疏亦詳矣何所見而忽略其源流而不論乎無怪乎人心之日偸而風俗之日薄也然考之三朝未嘗立法也而天下之學者知以注疏爲重則人心之向背顧上之人如何耳夫取果於未熟與取之於旣熟相去旬日之間而其味逺矣將以厚天下學者之心術而先啟其紛紛則又執事之所當慮也可與樂成難與圗始此豈忠厚者之論乎盍亦思所以先之

江河淮汴

自鴻荒以至於堯天下之水未有所歸也故洪水之患特甚堯獨有憂之當是時天下之善治水者未有過於鯀者也四嶽舉之堯不敢以其方命圮族而置之昔者三載嘗考績矣其導一水築一渠蓋亦未嘗不得其便利也惟其不能以公天下之心觀天下之大勢合天下之水而相其所趨故𨿽有一水一渠之功而三載之間會眾流以課之則終於無成而已故曰鯀湮洪水汨陳其五行及禹以公天下之心而觀天下之大勢合天下之水而相其所趨水之大者莫如河使天下之水有所歸而河亦安流而入於海其導河之功力爲不少矣大要行其所無事也故歷三代而河不爲患自齊威公利河之地以居民而彊其國而河始失其故道矣禹於滎澤之下嘗引河流以注東南而通淮泗蓋其支脈猶未盛也自秦決浚儀以灌大梁而並天下而河汴始分流矣漢承齊秦之後而受河之患爲尢劇蓋必有禹之遺智而後可以治當時之水然其議臣之講求若東流北流之說賈生韓生之論𨿽或足以爲一時之便利揆之古義是皆汨陳其五行者也烏足以動天而回河乎及永平之間河流旣塞始築汴渠而又修浚儀渠焉其後隋大業中大開通濟之渠而河汴達於淮泗者始安流而無礙是以東南轉輸相繼而上本朝都陳畱而宿重兵以爲固其資東南之粟者不知其幾千萬石故置發運使以漕之而浚渠之功爲不細矣故本朝受河之患無以異於漢而受汴渠之利則自漢以來未之有也豈水無常勢而亦因時以爲利害乎今汴渠已塞矣異時版圗之復其言河者豈可復以往事諭其亦以公天下之心而觀天下之大勢合天下之水以相其所趨則必有以處之矣

量度權衡

昔伏羲氏始畫八卦因象以明理𨿽天地之正數而未嘗以語人也制器者尙其象而豈數之云乎象一示而數存乎其間矣當是時風气未開人物尙朴觀象之妙蓋不必推數而後知也故言數者歸之律曆之學而更閱羣聖皆以觀象爲窮天地之蘊𨿽孔子旣知之矣而不以爲常言也漢至建元元狩之間而數家之學始盛其說以爲數始於一成於三三而積之得八十一而黃鍾之律生焉度起於黃鍾之長者也量起於黃鍾之龠者也權起於黃鍾之重者也演而爲歷推而尙象合而爲春秋三統四時列而爲皇極三徳五事以五乘十而爲大衍之數道數之宗也而道據其一所以別道於數也數固四者之宗也而列而爲五所以偶數於器也茍非道以主之則天下之數何能生生而不窮天下之器何能分別而爲用言數而不知道者眞星官歷翁之學耳寸極於九以爲黃鍾之管三微成著以別度之分上三下二以示量之狀忖爲十八以極權之數是皆數也而有理焉數可演而理亦可闡也洛下閎諸人推其數揚子云獨因其數而闡其理顏師古之釋釋其數耳不明其理而釋其數庸詎知其數之果不悖乎學者當於太玄而求之先儒以爲五十有五乃天地之正數陰無一陽無十陰縮陽贏或乘或除以盡數之變故參天兩地而倚數是非正之數而所以盡其變也律生而爲度量權衡制器以盡天下之變是豈可以常法而論其相生相成之義乎姑以謝明問而已

銓選資格

有察舉而後有銓選有銓選而後有資格天下之變日趨於下而天下之法日趨於詳也方漢魏之察舉也豈以銓選爲可行哉察舉之不免於私則亦嚴其課試之法而已矣課試之有法而其變未已由是而加詳焉則銓選之歸於吏部固其勢之所必至也及隋唐之銓選也豈以資格爲可用哉銓選之不免於獘則亦謹其注授之時而已矣注授之有時而其變未已由是而加詳焉則銓曹之有資格亦其勢之所必至也然銓選旣行而人往往以察舉爲無用之虛名今人寖不如古故銓選猶不堪其獘而欲慕無用之虛名以求合於古而冀得人之盛是導之使爲私耳向也爲漢魏之良法而今爲虛名銓選有定制則其說豈易入乎然魏元同沈旣濟之徒思救銓選之獘則惓惓於郡縣之察舉奏疏論之以幸一旦之可復天下方病銓選之不定而將趨於資格亦何有於察舉哉論𨿽不行而識者髙之蓋天下之變可回而不可徇也及資格旣用而人往往以銓選爲難守之獘法今人寖不如古故資格不能以盡防而欲舉難守之獘法以漸復前代而謂古道之有望是開之使無法耳向也爲隋唐之盛典而今爲獘法資格有定守則其說豈易入乎然慶曆間範富諸公思救磨勘薦舉之獘欲去舊例以不次用人而案百吏之惰天下方病資格之未詳而將趨於成例亦何有於銓選哉事𨿽隨廢而論者惜之亦以天下之變可回而不可徇也然則銓曹資格之獘自慶曆以來固巳患之矣其後熈寧間神宗皇帝思立法度以幸天下按唐六典而大正天下之官其循名責實固巳光乎祖宗而元佑諸臣之所不敢輕動也然而資格尙仍祖宗之舊而加詳焉及夫循名責實之意旣衰而資格之獘如故凡其大臣之所講畫議臣之所論奏往往因獘變法而未必盡究其立法之初意法愈詳而獘愈極積而至於今日而銓曹資格之法其獘不可勝言矣此所以上勤聖天子宵旰之慮而執事亦將進諸生而教之也夫人情不易盡而法之不可恃也久矣然上下之間每以法爲恃者樂其有準繩也以名譽取人人或以虛誕應之而薦舉直以文移爲據耳天下寧困於薦舉而終以爲名譽之風不可長者所恃在法也以績效取人人或以浮僞應之而年勞直以日月爲功耳天下寧困於年勞而終以爲績效之實不可信者所恃在法也天下方以法爲恃而欲委法以任人此𨿽堯舜不能一日而移天下之心也將一意而求之於法則今日之法亦詳矣聖上循名責實常以淸光照臨羣下畱意民事尢以郡縣爲重而其獘猶若此則人情果不易盡而法果不足恃矣方慶曆嘉佑世之名士常患法之不變也及熈寧元丰之際則又以變法爲患𨿽如兩蘇兄弟之習於論事亦不過勇果於嘉佑之制策而持重於熈寧之奏議轉手之間而兩論立焉𨿽自以爲善事兩朝將使其君何所執以爲據依哉獨張安道始終以藝祖舊事爲言不以兩朝而易其心使人主能講求其立法之初意則必因時而知所處矣藝祖承五代藩鎭之禍能使之拱手以趨約束故列郡以京官權知三年一易財歸於漕司兵各歸於郡而士自一命以上𨿽郡縣管庫之微職必命於朝廷而天下之勢始一矣此其圗回天下之大略而非専恃資格以爲重也當是時宰相得以進退百官而吏部尙以身言書判爲試則猶仍銓選之舊也取人猶采名望而薦舉任用磨勘遷轉猶未有定法凡欲使天下之勢在我而已故朝廷尊嚴大臣鎭重而天下之士不以進取爲能不以利口爲賢歷三朝而士之善論時政是非利害者百不一二也豈不盛哉今吏部之資格日繁而銓選之爲虛文久矣廟堂方以資格從事下人輕上爵小臣與大計則其循循茍求浮僞偸惰之風不當尙求之法也愚不敏不敢輒論時政顧方居今而思藝祖當資格之時而謂銓選之可復亦徒以謝明問而已

四獘

古者官民一家也農商一事也上下相卹有無相通民病則求之官國病則資諸民商藉農而立農賴商而行求以相輔而非求以相病則良法美意何嘗一日不行於天下哉周官以司稼出斂法旅師頒興積廩人數邦用合方通財利此其事甚切而其職甚微所宜曲爲之防而周家則一切付之使得以行其意而舉其職展布四體通其有無官民農商各安其所而樂其生夫是以爲至治之極而非徒恃法以爲防也後世官與民不復相知農與商不復相資以爲用求以自利而不卹其相病故官常以民爲難治民常以官爲厲已農商盻盻相視以虞其龍斷而已利之所在何往而不可爲哉故朝廷立法日以宻而士大夫論其利害日以詳然終無補於事者上下不復相卹也嗟夫此其來豈一日之積哉郡縣困匱而其獘日又甚矣租入加耗之無算義倉支移之不時利和糴之贏取力勝之利法禁非不嚴議論非不切而郡縣恬若不聞而行之若當然者天下之官豈無一人有志於民哉聖天子宵旰仄席憂勤於上夫亦何忍爲此而郡縣之用賴此僅足枝梧夫使官兵一切不論而獨存大信於斯民自大賢猶或難之而況其官民農商盻盻相視之時乎夫亦正其本而已矣郡縣略就從容而後示以官民相卹之義不待夫事爲之法而猶可濟也不然則上有其意下無其實回環四顧网如凝脂終於相蒙而又何尢焉𨿽然善言獘事者未有詳於今世者也而治道之不知時變之不究其說𨿽若可聽其事𨿽若可行原始要終而卒歸於無用譬如支撐敝屋而不救於一日之摧不獨於四者之獘爲然也財利之本原法制之根柢增損盈虛之變先後參酌之宜講究而推行之使天下之財日以裕郡縣之用日以足則區區四獘一郡官之責耳何足以煩議臣之講論推究與夫朝廷之文書約束而明問復以下詢哉張文定公以爲祥符以來萬事隳弛務爲姑息漸失祖宗之舊取士任子磨勘遷補之法旣壊而任將養兵皆非舊律國用旣窘而政出一切大商姦民乘時射利而茶鹽香礬之法亂矣其後神宗皇帝獨畱意於租賦之入郡縣之藏而常平義倉之法尢爲詳備元符以後支移借用不復舊典而神宗之法又壊矣渡江以來於財計之逺者大者猶有遺恨士大夫置而不察而獨四獘之足言乎方將從執事問其本末而未暇也

變文法

古人重變法而變文尢非變法所當先也天下之士豈不欲自爲文哉舉天下之文而皆指其不然則人各有心未必以吾言爲然也然不然之言交發並至而論者始紛紛矣紛紛之論旣興則一人之力決不能以勝眾多之口此古人所以重變法而尢重於變文也然則文之獘終不可變乎均是變也審所先後而已矣夫文獘之極自古豈有踰於五代之際哉卑陋萎弱其可厭極矣藝祖一興而恢廓磊落不事文墨以振起天下之士气而科舉之文一切聽其所自爲有司以一時尺度律而取之未嘗變其格也其後栁仲塗以當世大儒從事古學卒不能麾天下以從已及楊大年劉子儀因其格而加以瑰奇精巧則天下靡然從之謂之昆體穆修張景専以古文相髙而不爲駢麗之語則亦不過與蘇子美兄弟唱和於寂寞之濱而已故天聖間朝廷蓋知厭之而天下之士亦終未能從也其後歐陽公與尹師魯之徒古學旣盛祖宗之涵養天下至是蓋七八十年矣故慶曆間天子慨然下詔書風厲學者以近古天下之士亦翕然丕變以稱上意於是胡翼之孫復石介以經術來居太學而李泰伯梅堯臣輩又以文墨議論游泳於其中而士始得師矣當是時學校未有課試之法也士之來者至接屋以居而不倦太學之盛蓋極於此矣乘士气方奮之際𨿽取三代兩漢之文立爲科舉取士之格奚患其不從此則變文之時也藝祖固已逆知其如此矣然當時諸公變其體而不變其格出入乎文史而不本之以經術學校課士之法又往往失之太略此王文公所以得乘間而行其說於熈寧也經術造士之意非不美而新學字說何爲者哉學校課試之法非不善而月書季考何爲者哉當是時士之通於經術者神宗作成之功而非盡出於法也及司馬溫公起相元佑盡復祖宗之故而不能參以熈寧經術造士之意取其學校課試之大略徒取快於一時而已則夫士之工於詞章者皆祖宗涵養之餘而非必盡出於法也紹聖元符以後號爲紹述熈丰亦非復其舊矣士皆膚淺於經而爛熟於文其間可勝道哉中興以來參以詩賦經術以涵養天下之士气又立太學以聳動四方之觀聽故士之有文章者徳行者深於經理者明於古今者莫不各得以自奮蓋亦可謂盛矣然心志旣舒則易以縱弛議論無擇則易以浮淺凡其獘有如此問所云者固其勢之所必至也議者思所以變之其意非不美矣而其事則藝祖之所難而嘉佑之所未及也夫三年課試之文四方場屋之所系此豈可以一朝而變乎然學校之士於經則敢爲異說而不疑於文則肆爲浮論而不顧其源漸不可長此則長貳之責而主文衡者當示以好惡而不在法也昔慶曆有胡翼之學法熈寧有王文公學法元佑有程正叔學法今當請諸朝廷參取而用之不専於月書季考以作成大學之士以爲四方之表儀則祖宗之舊可以漸復豈必遽變其文格以驚動之哉古人重變法而尢重於變文則必有深意矣不識執事以爲如何

制舉

設科以取士而制舉所以待非常之才也夫決科之士滿天下豈必皆常才而非常之士亦或在其中矣獨制舉得以擅其名者豈古之賢君其待天下之士如是之薄哉彼其以一身臨王公士民之上其於天下之故常懼其有闕也自公卿等而下之以至於郡縣之小官科目之一士莫不各得以其言自通然猶懼其有懷之不盡也故設爲制舉以詔山林朴直之士使之極言當世之故而期之以非常之才彼其受是名也宜何以自異於等夷則亦將盡吐其蘊凡天下之所以不敢言者一切爲君言之以副其非常之知焉然後人主可以盡聞其所不聞恐懼修省以無負天下之望則古之賢君爲是設科以待非常之才者其求言之意可謂切矣豈徒爲是區別而已哉五季之際天下乏才甚矣藝祖一興而設制科以待來者至使艸澤得以自舉而不中第者猶命之以官以藝祖之規模恢廓固非飾法度以事美觀誠得夫古今來設制科之本意而求言之心不勝其汲汲也𨿽當時才智之士其所見不能有補於聖明歷太宗眞宗而涵養天下之日旣久及天聖間仁宗再復制科而富韓公首應焉其後異人輩出仁宗旣用以自輔而其餘者猶爲三代子孫之用及熈寧之初孔文仲呂陶猶能極論新法以伸天下敢言之气𨿽制科卒以此罷藝祖之規模宏廓其所庇賴後人多矣而仁宗實當其盛時也元佑旣復之而紹聖以後又罷之及上皇中興首設制舉以行藝祖之志而士病於記問莫有應者肆我主上切於求言而略其記問士始奮然以應上之求其於國家之大略當世之大計人之所不敢言而上之虛佇以待者固將無所不聞矣而執事方以董仲舒劉蕡所對之緩急而論者皆有遺憾發於問目豈將酌其中以警夫非常之士邪夫言之難也久矣要之以其君爲心則其言之緩急無不當於時也漢武帝英明願治之主也負其雄才大略欲挈還三代之盛而漢家制度之變亦其時矣仲舒以爲漢雜伯道以維持未安之天下天下旣安而教化猶未純也勸帝以更化而更革之際豈可任意而爲之哉天人相與之際甚可畏故緩其言使武帝舒徐容與因天下所同欲而更其所當先者豈敢以一毫奮厲之气而激武帝之雄心哉仲舒言𨿽緩而實切於時者以武帝爲心也夫豈計其合不合哉異時固已甘心於膠西矣唐文宗恭儉少決之主也乘主威不振之後欲有所爲而輒復畏縮而北司之患至是蓋亦極矣蕡以爲肅宗代宗徳宗失柄於北司元和之痛臣子不可一朝安也勸帝聲其罪而討之而斷決之際豈可以陰謀而自陷於不直哉社稷之大計非小故故蕡急其言使文宗奮厲果敢因天下所同欲而易致如反手豈敢徐步拯溺以待文宗之自悟哉蕡之言𨿽急而實審於時者以文宗爲心也夫豈計其第不第哉彼其見黜固宜矣而恨文宗之不一見也論者病仲舒之不切而咎蕡之疏直是殆未知其心耳夫當世之務亦多矣必其以君爲心然後其言之緩急當於時言之緩急當於時而後不負於國家非常之求哉

子房賈生孔明魏徵何以學異端

異端之學何所從起乎起於上古之闊略而成於春秋戰國之君子傷周制之過詳憂世變之難捄各以己見而求聖人之道得其一說附之古而崛起於今者也老莊爲黃帝之道許行爲神農之言墨氏祖於禹而申韓又祖於道徳其初豈自以爲異端之學哉原始要終而卒背於聖人之道故名曰異端而不可學也夫豪傑之士𨿽無文王猶興天資旣髙目力自異得一書而讀之其脫頴獨見之地不能逃而背戾之所亦不能以惑我也得其頴脫而不惑乎背戾一旦出而見於設施如兔之脫如鶻之擊成天下之駿功而莫能禦之者此豈有得於異端之學哉其說有以觸我之機耳使聖人之道未散而六經之學尙明極其天資目力之所至伏而讀其書以與一世共之當掩後世之名臣而奪之气而與三代之賢比隆矣子房孔明蓋庶幾乎此者也賈生不得自盡於漢而魏徵有以自見於唐亦惟其所遭耳子房爲髙帝謀臣從容一發動中機會而嘗超然於事物之外此豈圯下兵法之所有哉孔明茍全於危世不求聞達三顧後起而惓惓漢事毎以天人之際爲難知管樂功利之學蓋未能造此室也天資之髙目力之異卓然有會於胸中必有因而發耳賈生於漢道初成之際經營講畫不遺余慮推而達之於仁義禮樂無所不可申韓之書直發其經世之志耳魏徵於太宗求治如不及之時從容議論有過必救有善必達𨿽禮樂之未暇而治體蓋亦略盡縱橫之學直發其遇合之機耳豪傑之士天資之髙目力之異未可以一書而律之也嗟夫使聖人之道未散六經之學尙明而皆得以馳騁於孔氏之門由賜遊夏不足進也昔者聖人歷觀上古之書商周之典禮斷自唐虞以下迄於周嘆其前定不足爲法而傷其後之不可復知所以塞異端之原而使其流之無以復開也而春秋戰國之君子卒取唐虞以上不足存之說以馳騖於世則孔子之慮誠逺矣然而詩書執禮乃孔子之所雅言日與羣弟子共之者而易春秋不與焉何以發豪傑不羣之志哉子路以爲有民人焉有社稷焉何必讀書然後爲學則深排而力斥之以爲非教人之常也宜其律天下豪傑於規矩準繩之中而乃上許管仲以一正天下之仁下許顏子以四代之禮樂是殆其它未有以當孔氏之心耳賈生魏徵可也吾是以三嘆於子房孔明焉

蕭曹丙魏房杜姚宋何以獨名於漢唐

五百年必有王者興其間必有名世者聖賢之生亦有定理而君臣相遭亦有定數乎夫是以知天人之難合也蓋至於吾夫子有扶天下之道有正四代禮樂之志而時君方騖於功利有道不合有志不遭而徒能嘆鳯鳥之不至周公之不復夢見而定理之不應定數之不驗孟子所以復嘆其未有疏於此時而傷其數之過知天下息肩之日尙逺而聖賢相遭之期猶未也時日愈疏世變愈下使其相遭則君非昔者之君臣非昔者之臣徒以當方來之數而無復三代之盛矣孟子之嘆蓋嘆此也自漢而言之則蕭曹之遇髙祖丙魏之遇宣帝蓋可謂漢家遇合之盛矣自唐而言之則房杜之遇太宗姚宋之遇明皇亦可謂唐家遇合之盛矣其一時君臣之遇合足以扶斯世而蘇生民詒謀方來而光映前古其所謀謨成就後世皆莫之先也而卒有愧於三代豈其期運不接源流不繼而天人之際至難合歟何治道之遂疏闊也周室之衰以迄於秦天下之亂極矣斯民不知有生之爲樂而急於一日之安也髙祖君臣獨知之三章之約以與天下更始禁网疏闊使當時之人闊步髙談無危懼之心𨿽禮文多闕而徳在生民矣曹參以淸淨而繼畫一之歌此其君臣遇合之盛無一念之不在斯民也魏相之奉天時行故事丙吉之不務苛碎不求快意以供奉宣帝寛大之政亦不負君臣之遇合矣唐承隋舊其去隋文安平之日未逺天下不能無望於紀綱制度之舉而致治之隆也太宗君臣獨知之興僕植僵以六典正官以進士取人以租庸調任民以府衛立兵𨿽禮樂未講而天下之廢略舉矣房杜謀斷相先而卒與共濟斯美此其君臣遇合之盛亦無一念之不在斯民也姚崇之遇事立斷宋璟之守正不阿以共成明皇開元之治亦不負君臣之遇合矣自漢唐以來𨿽聖人不作而豪傑接踵於世有如賈生之通達國體董生之淵源一道欲揚其君於三代之際其君亦旣知之而卒於不遇而第五倫李固之徒亦班班自見於東漢而無復君臣遇合之盛亦可爲漢家天時人事之難矣有如陸贄之諫論仁義李泌之惓惓古制欲使其君爲不世出之主其君亦嘗用之而終於不盡而杜黃裳裴度之徒亦各有以自見於世而無復君臣遇合之盛亦可爲唐家天時人事之難矣夫君臣之相遭蓋天人之相合而一代之盛際也此豈可常之事哉盍於易泰否之象而玩之乎

龍川集卷十一

●欽定四庫全書

龍川集卷十二

﹝宋﹞陳亮撰

○三國紀年

序

自書契之興代有注記後聖有作而言動之記分矣自當時之諸侯國各有史一言一動罔不畢載故四方之志外史掌之天子之言動天下之幾也諸侯之言動一國之幾也合諸侯之言動亦足以觀天下之變焉有源有流不可遺也昔者孔子適周觀禮晚而有述焉上古之初不可詳已著其變之大者易所載十三卦聖人是也至於書斷自唐虞定其深切著明者爲百篇蓋嘗欲備三代損益之禮以待後聖是故之杞之宋而典禮無復存者故孔子屢嘆之周封二王之後使各修先王之禮物庶幾後世有考焉夫豈知其至此極哉於是始定周禮又刪取周家之詩以具其興亾而列國之風化系焉然後古詩之存者無所復用矣初周室東遷而霸道興當孔子時天下邦君猶知有王而弗克事也故孔子有東周之志焉魯周之宗國也孔子嘗三得其幾矣魯用天子之禮樂非周公之心也蓋孔子欲舉而還周而不克三都之不便於魯久矣大夫僭則家臣竊故樂與三家共隳之孟氏之不隳非孔子之憂也孔子之不用柰何其終哉陳恆弒其君吿諸天子以及方伯而討之可以震動天下矣魯君不之聽孔子傷其變之爲也舉其意而寓之春秋春秋事幾之衡石世變之砥柱也故春秋易之著者也百王於是取則焉漢興九十餘載司馬遷世爲史官定論述之體爲司馬氏史記其所存髙矣出意任情不可法也史氏之失其源流自遷始矣故自麟經以來上下千五六百年其變何可勝道散諸天地之間學者自爲紛紛矣夫善可爲法惡可爲戒文足以發其君子小人疑似之情治亂興衰之迹使來者有稽焉愈於無史矣豈可謂史法具於此哉先主君臣惓惓漢事之心庸可沒乎魏氏之代漢也得其幾而不以其道變之大者也孫氏倔彊江左自爲一時之雄於是乎魏不足以正天下矣陳壽之志何取焉漢實有紀其體如傳條章不爲書也詔疏不爲志也志曰漢略悲其君臣之志也魏實代漢吾以法書其詔若疏也有志其臣若子也吳與漢同彼是不嫌同體也志曰吳略著其自立也合漢魏吳而附之天下不可無正也魏終不足以正天下於是爲三國紀年終焉嗚呼漢之有魏魏之有晉晉之有劉石讀吾書者可以知之矣

宗室外戚名儒文士近臣刺史守令名將猛將髙士列女

漢昭烈皇帝

陳子曰諸葛亮言昔先帝敗軍於楚當此時曹操拊手謂天下已定然後先帝東連吳越西取巴蜀舉兵北徵夏侯授首此操之失計而漢事將成也然後吳更違盟關羽毀敗秭歸蹉跌曹丕稱帝其君臣反復於天意人事之際亦可悲哉方漢帝以山陽公賓於魏或曰崩昭烈撫膺大痛始議舉大號尙書令劉巴主簿雅茂皆以爲示天下不廣前部司馬費詩爭之尢切其略曰殿下以曹操父子偪主簒位故羇旅萬里糾合士眾將以討賊今大敵未克而先自立恐人心易疑昔髙祖與楚約先破秦者王及已入關猶逡巡不敢當況今殿下未出門庭耶昭烈以爲非是左遷詩部永昌從事

漢後主

陳子曰以後主之庸而處陰疑於陽之際泰然安之而不疑𨿽諸葛亮之足任要豈後世之所謂庸主哉亮死漢事不可爲矣蔣琬費禕亦相繼殂謝漢氏之區區遺文猶不使之自托地上耶天命果可畏哉

諸葛亮

陳子曰初漢置禦史大夫下丞相一等其後有侍中中書令尙書令往往以宦者爲之成帝時始更用士人中興𨿽置三公而臺閣實専國命矣昭烈在蜀以國政歸丞相其侍中中書令尙書令有所謂僕射黃門侍郎者更爲輔導天子之官諸葛亮以大公之道一整綱紀明白洞達民用其情方連歲出徵而平世之文未遑具舉是以條章多闕非獨注記之失也論者稱其兵出之日天下震動而人心不憂死生成敗要何足論王者之不作天猶以爲未疏哉

龎統法正

陳子曰天下方亂劉表以同姓坐覬非望如惓惓漢事者取以駐足何名非義而況於劉璋乎當此時曹氏代漢之形成矣不取是厚其資也武王代商曰上帝臨女無貳爾心統正策士也發揚蹈厲之志非太公孰當之哉

關羽

陳子曰餘論次羽事至於禁等七軍之沒未嘗不痛恨於呂蒙也當是時羽威震華夏許下之民負檐而立使羽捨樊襄陽乘鋭兵徑進𨿽以曹公之雄豈能禁方張之勢哉兵挫堅城之下而徐晃得行其志矣諸葛亮不可出蜀龎統法正之死天眞無意於漢哉

魏武帝

陳子曰東漢之衰賢人君子相繼就戮桓靈於是乎不君矣魏武猶藉漢以令天下豈髙光遺澤猶有存者耶法令不必盡酌之古要以必行蓋當時苦於無政久矣漢𨿽終禪而剪除異已不亦勞乎其子文帝有言舜禹之事吾知之矣參之是時非過論也

魏文帝

陳子曰世以文帝論漢孝文爲過賈誼非其失君人之度余讀其論至於欲使當時累息之民得闊步髙談無危懼之心未嘗不爲之三復也於是時吳蜀爭帝中國庶幾乎息肩矣是以在位七年而謚曰文也

魏明帝

陳子曰帝生數歲武帝甚異之曰我基於爾三世矣好學多識特畱意法理口喫少言未嘗接識朝士卽位之數日獨與侍中劉曄終日欵語曄出語人曰秦始皇漢孝武之儔才具微不及耳其東西徵伐大營宮室之意壯矣要亦何嘗拒髙堂生諸人之諫哉

齊王髙貴鄕公常道鄕公陳畱王

陳子曰餘論次魏之本紀睹其維持王室之計矣曹爽顧足以當斯時乎王淩以齊王受制於司馬懿欲更立長君其子廣獨曰凡舉大事應本人情曹爽以驕奢失民何晏虛華不治丁畢桓鄧𨿽並有宿望皆専競於世加變易朝典政令數攺所存𨿽髙事不下接民習於舊而莫之從故𨿽勢震天下同日斬戮名士減半而百姓安之失民故也今懿情𨿽難量事未有逆而擢用賢能廣植勝已修先朝之政令以卹民爲先父子兄弟並握兵柄未易亾也魏於是不可爲矣

荀彧

陳子曰曹公有言若天命在吾吾爲周文王矣使充此數百千年盜賊之謀死固有輕於鴻毛者何至不容文若一言乎齊威之心暴白於葵丘之會賴限於周制之不易裂耳其初管仲豈不知之而不忍天下之無伯也餘論次文若事具有本末蓋明於天下之大勢而通古今之變者也世徒以智計歸之豈其然哉豈其然哉

荀攸

陳子曰攸隠於智者也可以爲智矣攸不能安董卓之禍漢魏之際豈其心哉以文若之力因事以導之而卒不能正也攸於是以智隠矣

賈詡程昱郭嘉董昭

陳子曰漢室再亂於賈詡終於董昭至於左右前後以成魏之霸業者昱嘉之謀爲多而曹公尢痛惜嘉之死也

﹝始詡察孝亷爲郎以病免還至汧道遇叛氐同行數十人皆已就執詡曰我段公外孫也我死汝別埋我我家必厚贖我氐盡殺餘人而釋詡時太尉段熲威震西土而詡非其外孫也詡之智大抵如此﹞

鍾繇華歆王朗

陳子曰當曹公之末年天下無復爲異者矣及文帝山陽之際𨿽朗等皆以爲魏眞受命也是以甘心相之而無愧色不然身爲一時儒宗豈其無恥至此乎然則吳之自立其亦差彊人意也哉

陳登田疇

陳子曰登非自屈於曹公者其心直以爲爲漢耳疇卒以志義自免使登及疇時又將安所出乎以如是之資而使志士思避就之計豈不甚可惜哉

崔琰毛玠

陳子曰天下之厭亂久矣故曹公之興士無巨細咸起而附之使其聽天命之所歸二子之所以重魏者顧不多哉

袁渙

陳子曰此皆漢末守志行義之儒也而盡爲曹公用彼其心豈有所利哉始渙嘗慨然嘆曰漢室淩遲亂無日矣茍天下擾擾逃將安之若天未喪道民以義存惟彊而有禮可以庇身乎凡諸儒之所以自處者審矣而曹公亦可謂盛哉

劉暄蔣濟劉放孫資

陳子曰以陳平之智髙祖猶憂其詳於避就而緩急不知所仗也放資遂以社稷輸人尙何疑乎濟徒知専任之非而不知後日之至此及當其禍卒亦不能有所爲也曄於其間最號爲智而竟以智窮智其足恃乎

夏侯玄季丰張緝

陳子曰夏侯太初處死生禍福之際而不動名不虛得也而遇非其時矣二子之死義乃與太初同命尙何憾乎

王淩令狐愚毌丘儉諸葛誕

陳子曰司馬氏之禍舉天下皆安之四子者獨以義死豈惟魏之純臣哉至其發不待事奮不及機逡巡就圍以冀天下之有變此所以有忠憤而無逺略明於義而不知其變者也而王廣亦與此禍何其悲哉

嵇康阮籍

陳子曰司馬氏非有大功於魏也乘斯人望安之久而竊其機耳籍康以英特之資心事犖犖宜其所甚恥也而羽翼已成𨿽孔孟能動之乎死生避就之際固二子之所不屑也

司馬懿司馬昭司馬師

陳子曰以餘論次司馬氏之事魏之天下非司馬氏不能安也民心要何常哉飽食以嬉不知堂廈之爲適負戴而疲勞望婆娑之木而憩焉往往忘去木固不可以久也又將安所底止乎余爲之掩涕而魏書終焉

吳武烈皇帝長沙桓王

陳子曰武烈自奮於小吏竟摧董卓以彼忠憤何乃進退俯仰於袁術之手漢末愚儒守文之獘蓋成風矣亦所以啟桓王之翻然翺翔者哉諸葛亮稱劉繇王朗各據州郡論安言計動引聖人羣疑滿腹眾難塞胸今歲不戰明年不徵使孫策坐大遂並江東然自古英豪非履險知難往往不能濟要之成敗禍福亦相生於無窮哉

吳大皇帝

陳子曰初大皇不直魏武破之赤壁末年始上書稱說天命魏武笑曰是兒欲頓吾鑪火上耶然自是與之通矣文帝樂其稱臣而遂安之故坐取荊州而植功於魏有事秭歸而無後憂及吳蜀之勢儼然矣於是通好而絕魏大皇之稱號也漢衛尉陳震實來大皇與震歃血壇上交分天下以徐豫幽靑蜀吳兗冀並梁屬之漢其司州之土以函谷關爲界

會稽王景皇帝歸命侯

陳子曰大皇之立國豈有中國之志哉君臣上下畫江之慮精矣其流風遺澤固足以後亾也𨿽微歸命侯之虐寧能更張乎是以君子從其自立以著其興廢焉

張昭周瑜

陳子曰昔吳起與田文論功至主少國疑大臣未親百姓未附之際吳起屈焉桓王屬大皇於張昭更以周瑜遺之後瑜馳驅於顚危之際昭遂廢不用何哉江東𨿽定而國輕矣餘論次其行事使善觀國者有考焉

建安七子孔融陳琳王粲徐幹阮瑀應瑒劉楨

漢興文章渾厚典雅最爲近古武昭以後衰矣獨劉向揚雄爲能自拔也中興班張崔蔡相望於百七八十年之間寧獨其气格之非是然其詞意終不近也至若建安七子之風槪似矣又爭效其長於曹公父子天固將以文其業耶及漢魏之際非復數子之所能文也曹公亦何便於此哉

鄧禹耿弇﹝附錄﹞

初劉伯升死光武於漢事惓惓也持節北渡河鄧禹首建大策遂參宻議連兵西徵關河響動當此之時其威略至無前也赤眉延岑獨足嬰其鋒哉帝勑使進兵連輙敗禹念専任之不稱以疲卒徼戰不已帝賜詔曰赤眉無榖自當來東吾折箠笞之非諸將憂也馮異趣往代之禹自來歸絕口不道兵事王郎之亂及更始有詔罷兵微耿弇不決帝獨兒蓄之耳及平齊無一不如其言意始壯之而從諸將驅馳常出其後天下旣定帝方偃武修文膠東髙宻並惇儒學弇故一將也於是自髙帝以來光武最爲善保功臣者

諸葛亮﹝附錄﹞

曹操以漢天子之令徵伐四出爲漢功臣孫權秉義稱藩當是時心𨿽不可量曹逆節未暴於天下也如孔明言荊蜀之勢成操之逆心或折不可折則可圗及吳詐取關羽秭歸又以敗孔明甚恨恨也丕旣已易姓玄徳中道而殞屬大事於孔明而及其子焉孔明懼奉先帝遺詔不謹義不敢卽安是以兵出之日天下震動而人心不憂末年渭濱之師其規爲志意逺矣惓惓漢事之心對越天地鼎足之計非孔明本指也年踰五十而死豈非天哉初孔明之遊學也潁川石廣元徐元直孟公威等往往務精熟孔明獨觀其大略及耕隆中而龎徳公在焉司馬徳操兄事龎公孔明毎至龎公家獨拜龎公牀下龎公不爲止孔明爲丞相時許靖爲太傅靖在中州有英偉稱兄事潁川陳紀與陳郡袁煥平原華歆東海王朗等善於是靖老矣愛樂人物風流藹然孔明親爲之拜玄徳嘗爲孔明言吾周旋陳元方鄭康成間毎見啟告治亂之道甚悉其君臣之間始終可考者如此

曹植﹝附錄﹞

曹操取天下於羣盜之手可以爲能矣要何嘗不藉漢以爲名也得間遂取之是猶謂之天乎固植之所不能安也況使之嗣事哉力不足以周旋於其間茍安而成之若表而去之皆非其心也自放法度之外於事何所堪立嫡以長所從來舊矣乃足煩經營耶大業旣已濟困頓廢辱蓋亦安之而不悔然猶惓惓累疏求一出其力自效抑所謂其兄關弓射之則涕泣而道之者邪三代衰孔子之學又冺沒而無傳其於君臣父子兄弟之間失其本心者多矣若植者蓋孔子之謂仁者也

呂東萊答書

某還捨近半月適此酷暑疲頓猶未甚蘇此月二十五日劉國華塟須往泉溪會之因畱明招數日聞月交乃爲入城之行若路過內白幸遣一介至明招問某所止庶不參差也三國紀年序引及諸贊累日已詳看用意髙深處亦或得其一二但大綱體制猶有未曉處序云漢曰略魏曰書吳曰略又云魏終不足以正天下於是爲三國紀年終焉不知漢略與紀年是一書爲復是兩書觀三國諸君贊卻似遷固史法每君爲紀而系贊於後者而三國紀年冠以甲子而並列漢魏吳則又似合三國爲一者所謂漢昭烈魏武以下諸贊必不可系於此旣並列三國之年必是通書三國事今毎君爲贊必知不系於此後不知系於何處豈三國紀年之外復敍毎君之本末而系以贊耶此皆未曉之大者也漢昭烈贊論其君臣反復於天意人事之際所謂妙體本心但費詩之議卻似不達時變漢統旣絕昭烈安得不承之非髙祖時比也後主蓋亦甚庸所以安之不疑者乃諸葛公工夫耳武侯贊論以國政歸丞相甚善但謂漢侍中中書令尙書令皆宦者爲之考之漢書亦不皆如此篇末王者之作天猶以爲未疏哉感慨之意甚長但不若後主贊所謂天命果可畏辭嚴而義正也魏武贊述來歷甚當但其末舜禹之事兩語未曉魏文帝兩贊深味詞意予奪甚有味但文帝贊意頗晦又文帝三駕伐吳謂中國庶幾息肩亦未協吳武烈贊論漢末守文之獘及啟桓王之翺翔甚妙下三贊亦然鄙意竊謂吳四贊尢能盡其規摹之所止殆無遺憾也龎統贊論兼弱之意甚正關羽贊亦穏但來教謂司馬子長𨿽髙不欲學而諸贊命意及筆勢而往往似之何耶因便並望見教朱元晦工夫亦謂大槪如此耳吳益恭昨日得桂陽書云見今攝郡卻不云攝何郡也某近日思得著書大是難事方將一意玩索完飬深求其所未至𨿽髙明之資與駑鈍者不同然考之前作者亦須待經歷之久歲月之晚然後下筆今及此暇時序次裒集固亦無害然亦不可不思有餘不敢盡之語也人回略此上布余悉俟續稟

龍川集卷十二

●欽定四庫全書

龍川集卷十三

﹝宋﹞陳亮撰

○史傳序

髙士傳序

三代尙矣士之生乎其時者習有常業仕有定時利不能更其所守而不以名汩其眞養性以安命修道以成徳教化之漸使然也卽不類不齒詩序曰人人有士君子之行當此之時士亦烏知其爲髙哉周澤旣衰異端並起所以賊其良心者厥端非一士之能固其所守艱矣然顏閔之徒終身陋巷朝不及夕蔬食以自如鼓琴以自娛視天下之樂舉無以易此者或曰貧則無用無用則無累無累則樂余以爲二子者豈誠有樂於貧賤哉由其道𨿽富貴可也彼其所樂者在此而不在彼也貧賤者人之所惡二子何好焉而富貴又何累故曰窮亦樂通亦樂又曰無入而不自得由此言之彼其心豈有徇於外亦豈必後世之知我哉惟其屹然立於頹波靡俗之中可以爲髙矣故世之言二子者往往尊於王公而王公亦榮於見齒則夫茍一時者是果何得哉故自顏閔以來若四皓嚴光黃憲徐穉之流皆其信道之至者也平時不言而人化之𨿽不遇猶玉之在山其光輝已不可掩廹之而小應已與夫汲汲然願爲之者異矣令其遇時行道以正風俗豈不猶反手哉余歷觀諸史見若此者竊有慕焉而恨當時之自閟於山林者史不得而盡載也幸其猶或載也總而爲髙士傳以備日覧諺曰非爾之髙我之下也將與學者盡心焉

忠臣傳序

余讀書至武庚之事何嘗不爲之流涕哉嗟夫忠孝者立身之大節爲臣而洗君之恥父讎而子復之人之至情也度不可爲不顧而爲之者抑吾之情不可不伸也逆計而不爲人烏知吾心生猶愧耳況卒不免於死則將借口謂何哉夫武王之伐紂也以至仁順天命以大義拯斯民然君父不以無道貶尊則武庚視太白之旗必有不忍於此者然而未卽死者猶有待也及武王旣立而沒嗣子幼君臣兄弟之間疑間方興故將挾管蔡之隙以起義成敗之不問姑明吾心奮而爲之是以殞首而不顧余以爲武庚者古之忠臣孝子也世立是非於成敗故無褒而孔氏又諱而不道然則武庚之死越二千載目未之瞑也𨿽然武庚受之嫡嗣處義之必不可已而非有深計於後世也若翟義王陵毌丘儉諸葛誕之徒非淸議之所必責俛首相隨屬未過也而數子者忠膽憤發視其國之傾身之危不啻不暇熟權其力趣起扶之意𨿽不就此其心可誣也哉作史者謂宜大書以示勸乃惟旅次之然且不免不量之譏甚遂傳之叛臣語曰蓋棺論乃定是可信乎昔者貫髙有言人情豈不各愛其父母妻子乎今吾三族皆已論死顧豈以王易吾親哉然則數子之心壯矣乃其寃有甚於武庚者餘悲之故列爲忠臣傳傳信千古以興頹俗聖人懲勸之法也

義士傳序

昔三代之王也賢聖之君商爲多敷政出令不拂民欲惇徳行化以固民心𨿽暴如紂而民未厭商也故文王抑畏以全至徳孔子曰三分天下有其二以服事殷豈不大哉至武王不忍天下之亂而卒廢之𨿽違商而周者十室而八然商之餘民睠念先王之舊澤執義以自守𨿽諄復諭之囂乎其不肯順從也而周家卒以不敢刑罰驅之不惟不敢亦其心有所愧而不忍故惟遵商之舊政以漸服其心歷三世而後帖然從周推此之時稚者已壯壯者已老老者已死耆舊彊壯之民卒不肯從而從之者皆生長於周之民也可不謂義乎然猶見稱頑民則周人之言也於商義矣夫伯夷叔齊孔子以爲義而許之而商民之事亦詳見於書夷齊是則商民不非矣夫夷齊非以一死爲足以存商明君臣之義𨿽有聖者不可易也商民非以不肯順從爲足以拒周顧先王之徳澤有以使之而弗克自已也夫義者立人之大節而愛生憚死人之情也其不以此而易彼者誠知所處矣由商而降惟東漢之治惇節義尙亷退有商之遺風故其亾也義士亦略如之然亦可以爲流涕也已若夫王蠋申包胥之倫皆非有所激而興故特行其志而從之者不眾也然使夫人气沮而膽褫則其功效豈少哉嗟夫商逺矣其名之姓氏不得詳也故序存之而傳夷齊以爲義士首於東漢之士加詳焉其它時起者附之庶乎有聞風而興者豈徒補觀覧而已哉

謀臣傳序

昔堯舜之際専尙徳化三代之王以仁政伯國以謀戰國以力治亂之不同所從來異矣由漢迄今有國家者始兼而用之然徳化之與仁義皆人主之躬行者也至於排難解紛則豈可不以謀而力爲用哉此權智之士所以爲可貴也𨿽然權智可貴矣行之以譎則事以辦亦或以否否必不可繼也故君子行權於正用智以理若庖丁之解牛是以智不勞而事迎解功已成而無後患蓋五常之用智爲難仁義禮信過則近厚過於智賊矣故凡列國之策士皆行穿窬而衣人之衣以自齒於編民者也此不足論論漢以來智而不賊者然亦無幾故身名俱全惟張子房他皆不逮已要以排難解紛故不得而舉少之𨿽然事固有幸不幸遇左馬之筆則片謀寸長聲迹焜灼史筆中絕𨿽有奇謀至計類郁而弗耀余甚慨焉故將章列其行事以備謀國者之覧乃取太史遷之所嘗載者若張陳之徒標於卷首其它刪次論列惟意之從合而曰謀臣傳其奇可資以集事其賊可以戒不爲無取云耳

辯士傳序

古者兵興使在其間夫使也者所以通兩國之情釋仇而約易憾而歡者也彼古人之用兵非以爲得已也使而不失辭兩國之民實賴之顧亦何惡哉孔子曰誦詩三百使於四方不能専對𨿽多亦奚以爲蓋曲盡人情者莫如詩達乎詩而使則道之以義開之以理廣譬而約諭用能曲盡人情事無有不集者矣然則古者之使本乎曲盡人情紛拏之辯不貴也及至列國之際彊弱之相形眾寡之相傾一時鮮廉寡恥之徒往來乎其間搖吻鼓舌刼之以勢誘之以利怒之以其所甚辱趨之以其所甚欲捭闔而鉗制之以茍一時以成事者此無異於白晝而攫者也蓋其原起於鬼穀子而成於儀秦當是時也相帥成風其習已膠而不可解世之所謂有道之士若孟荀莊周其立言論事猶時有辯士之風要其歸以正是以無譏焉漢興酈陸侯隨輩皆以辯聞然嗜利無恥不問道理之習亦少衰矣以比古之膚使誠爲有間至其辧析利害切見事情彼烏可廢哉由數子以降士之肆偉辯以濟人之事者不可勝數厥迹之著闕然有愧史氏之罪也故余錄其可采者爲辯士傳又爲敍古今使者之所以異而首之俾奉命以行者有考焉

英豪錄序

今天子卽位之初敵再犯邊君憂臣勞兵民死之而財用匱焉距靖康之禍於是四十載矣𨿽其中間嘗息於和而養安之患滋大踵而爲之患猶昔也起而決之則又憚乎力之不足嗟乎事勢之極其難處非一日也蔡謨有言創業之事茍非上聖必繇英豪今上旣聖矣而英豪之士闕乎未有聞也余甚惑焉夫天下有大變功名之機也撫其機而不有人以制之豈大變終已不得平此非天意也顧天實生之而人不知所用耳彼英豪者非卽人以求用者也寧不用死耳而少貶焉不可也故饑寒迫於身視天下猶吾事也見易於庸人謂彊敵可剿也信口而言惟意之爲禮法之不可羈也死生禍福之不能懼也一有事焉君子小人一見而得其情是非利害之間一言而決理繁劇則庖丁之解牛也處危疑則匠石之斵鼻也蓋其才智過人者逺矣然而旅出旅處而混於不可知之間娼之者謂狂而實狂者又偶似之將特自表樹則夫虛張以求賈者又得而誤之矣此英豪之所以困而不達而謂無人焉者非也嗟夫承平之時展才無所不用職也而困於艱難之際者獨何歟且上之人亦過矣獨不可策之以言而試之以事乎𨿽商周之於伊呂不廢也廢之而不務而憂無人焉者亦非也抑余聞之昔人有以千金求千里馬者不得則以五百金買其骨焉不踰期而千里馬至者三何則趨其所好人之情也不得於生者見其骨猶貴之可謂誠好之矣生者之思奮固也故余備錄古之英豪之行事以當千里馬之骨誠想其遺風以求之今未必不有得也顧其誠好否耳蓋晉武帝稱安得諸葛亮者而與之共治正使九原可作盍亦思所以用之凡余所以區區於此錄者夫豈徒哉夫豈徒哉

中興遺傳序

初龍可伯康遊京師輩飲市肆方叫呼大噱趙九齡次張旁行過之雅與伯康不相識俄追止次張牽其臂迫與共飲次張之父時守官河東方以疾聞次張以實告伯康曰毋苦乃翁疾行瘳矣子可人意者爲我姑少畱次張不得已從之箕踞笑歌詼諧縱謔旁若無人次張固已心異一日行城外過麻村觀大閱之所伯康勃然曰子亦喜射乎次張曰頗亦好之而不能精也伯康曰姑試之次張從旁取弓挾矢以興十發而貼中者六七次張心頗自喜伯康拾矢而射一發中的矢矢相屬十發亾一差者次張驚曰子射至此乎伯康曰此亦何足道千軍萬馬頭目轉動不常意之所指猶望必中況此定的又何怪乎次張吐其舌不能收俄指其地而謂次張曰後三年此間非吾土子姑識之火龍騎日飛雪滿天此京城破日之兆因嘻吁長嘆不能自禁後三年京城失守其言皆驗中原流離伯康自是不復見矣豈喪亂之際或死於兵抑有所奮而不能成也次張每念其人言則嘆惜紹興初韓世忠拒敵於淮西力頗不敵次張獻言乞決淮西之水以灌敵營朝廷易其言而不之信已而敵師俄退世忠力請畱戰敵帥使謂曰聞南朝欲決水以灌我營我豈能落人計中次張言𨿽不用猶足以攻敵人之心者類如此次張嘗爲李丞相所辟得承務郎督府罷次張亦徑歸大駕南渡次張僑居陽羨故將嶽飛嘗隸丞相軍中次張識其人於行伍言之丞相給帖補軍校後爲統制遇大駕巡永嘉與諸將彷徨江上莫知攸適又乏糧將謀抄掠次張聞而竟往說飛移軍陽羨州給之食飛得無他而州境賴焉人有言次張生平於趙丞相者丞相喜欲用之復有譛者曰此人心志不可保使其得志必爲曹操丞相疑沮而止次張度時不用屏居不出竟死昔參政周公葵屢爲餘言其人且曰我嘗薦之朝廷諸公皆詰我子端人正士胡爲餘言此等狂生我因告之曰吾儕平居談王道說詩書一日得用從容廟朝執持紀綱可也至於排難解紛倉卒萬變此等殆不可少吾儕旣不能辧而惡他人之能辦是誣天下以無士而期國家之必不成也是烏可哉余嘗大周公之言異二生之爲人而惜其屈嘗欲傳其事而不能詳因嘆曰世之豪偉倜儻之士沈沒於困窮不能自奮以爲世用欲用而卒沮於疑忌如二生者寧有限哉然自古亂離戰爭之際往往奇才輩出嶄然自赴功名之會如建炎紹興之間誠亦不少𨿽或屈而不用用不大大或不終未四十年已有不能道其姓字者記事之文可少乎哉自是始欲纂集異聞爲中興遺傳然猶恨聞見單寡欲從先生故老詳求其事故先爲之纂例而以漸足之其一日大臣若李綱宗澤呂頥浩趙鼎張浚其二曰大將若種師道嶽飛韓世忠吳玠吳璘其三曰死節若李若水劉鞈孫傅霍安國楊邦乂其四曰死事若種師中王稟張叔夜何■﹝鹵﹐仌代乂﹞上木下﹞劉竧徐徽言其五曰能臣若陳則程昌禹鄭剛中其六曰能將若曲端姚端王勝劉光世劉鋭其七曰直士若陳東歐陽澈吳若其八曰俠士若王友張所劉位其九曰辯士若邵公序祝子權汪若海其十曰義勇若孫韓葛進石竧其十一曰羣盜若李勝楊進丁進其十二曰賊臣若徐秉哲王時雍範瓊合十二冊而分傳之總目曰中興遺傳聊以發其行事而致吾之意然其端則起於惜二生之失其傳故序首及之昔司馬子長周遊四方纂集舊聞爲史記一百三十篇其文馳騁萬變使觀者壯心駭目顧余何人豈能使人喜觀吾文如子長哉方將旁求廣集以備史氏之闕遺云耳

二列女傳

列女杜氏永康大姓女也生而端莊且麗宣和庚子冬妖臘起所在嘯聚相剽殺裏有悍賊輩謁杜氏門大言曰以女遺我卽不肯今族汝矣其家驚泣欲與則不忍不與禍且及言於女女曰無恐以一女易一家曷爲不可待我浴而出趣具湯其家以告賊相與讙笑以俟旣洛取鏡抹朱粉具衫衣盡飾俄登幾而立縻帛於梁而圈其下度不容冠抽之籠其首整發復冠乃死其家遑遽號激賊聞亦驚捨去嗚呼學士大夫遭難不屈者萬或一見焉而謂女子能之乎方杜氏之不屈以死猶未足難也獨其雍容處死而不亂無異乎子路之結纓是其難也不可及已陳子曰余世家永康去杜氏不十里許余𨿽不及目其事大父母屢爲餘言如此𨿽古列女何以進焉余旣傳其事以示余友應仲實仲實因爲餘言宣和辛丑官軍分捕賊所過乘勢抄掠道永康將之縉雲及境富民陳氏二女並爲執植其刃於旁曰從我我婦之否者死長女不爲動掠發伸頸請受刃官軍斫之次女竟污焉後有諗之曰若獨不能爲姊所爲乎次女慘然連言曰難難世之喜斥人者必曰兒女態陳杜之態亦兒女乎人之落患難而兒女者事已卽縱辭自解昻然有得色視陳氏次女已愧他又何說仲實得之胡先生經仲二君謹言君子也余是以志之

龍川集卷十三

●欽定四庫全書

龍川集卷十四

﹝宋﹞陳亮撰

○序說引

伊洛正源書序

濓溪周先生奮乎百世之下窮太極之蘊以見聖人之心蓋天民之先覺也手爲太極圗以授二程先生前輩以爲二程之學後更光大而所從來不誣矣橫渠張先生崛起關西究心於龍徳正中之地深思力行而自得之視二程爲外兄弟之子而相與講切無所不盡世以孟子比橫渠而謂二程爲顏子其學問之淵源顧豈茍然者西銘之書明道以爲某得此意要非子厚筆力不能成也伊川之序易春秋蓋其晚歲之立言以垂後者間嘗謂其學者張繹曰我昔狀明道之行我之道蓋與明道同異時欲知我者求之於此文可也其源流之可考者如此集爲之書以備日覧目曰伊洛正源書

伊洛禮書補亾序

吾友陳傅良君舉爲餘言薛季宣士隆嘗從湖襄間所謂袁道潔者遊道潔蓋及事伊川自言得伊洛禮書欲至蜀以授士隆士隆往候於蜀而道潔不果來道潔死無子不知其書今在何許伊川嘗言舊修六禮已及七分及被召乃止今更一二年可成則信有其書矣道潔之所藏近是惜其書之散亡而不可見也因集其遺言中凡參考禮儀而是正其可行與不可行者以爲伊洛禮書補亡庶幾遺意之未冺而或者其書之尙可訪也

三先生論事錄序

昔顧子惇嘗爲人言欲就山間與程正叔讀通典十年世之以是病先生之學者蓋不獨今日也夫法度不正則人極不立人極不立則仁義禮樂無所措仁義禮樂無所措則聖人之用息矣先生之學顧非求子惇之知者而爲先生之徒者吾懼子惇之言遂得行乎其間因取先生兄弟與橫渠相與講明法度者錄之篇首而集其平居議論附之目曰三先生論事錄夫豈以爲有補於先生之學顧其自警者不得不然耳

楊龜山中庸解序

世所傳有伊川先生易傳楊龜山中庸義謝上蔡論語解尹和靖孟子說胡文定春秋傳謝氏之書學者知誦習之矣尹氏之書簡淡不足以入世好至於是三書則非習見是經以志乎舉選者蓋未之讀也世之儒者揭易傳以與學者共之於是靡然始知所向然予以爲不由大學論語及孟子中庸以達乎春秋之用宜於易未用心之地也今語孟精義旣出而謝氏尹氏之書具在楊氏中庸及胡氏春秋世尙多有之而終病其未廣別刋爲小本以與易傳並行觀者宜有取焉

春秋比事序

春秋繼四代而作者也聖人經世之志寓於屬辭比事之間而讀書者每患其難通其善讀則曰以傳考經之事迹以經考傳之眞僞如此則經果不可以無傳矣遊夏之徒胡爲而不能措一詞也余嘗欲卽經以類次其事之始末考其事以論其時庶幾抱遺經以見聖人之志客有遺余以春秋總論者曰是習春秋者之祕書也余讀之灑然有當於余心𨿽其論未能一一中的而卽經類事以見其始末使聖人之志可以捨傳而獨考此其爲志亦大矣惜其爲此書之勤而卒不見其名也或曰是沈文伯之所爲也文伯名棐湖州人嘗爲婺之校官以文字稱而不聞以經稱也使其非文伯也此書可不傳乎使其果文伯也人固不可以淺料也因爲易其名曰春秋比事鋟諸木以與同志者共之

胡仁仲遺文序

五峯胡宏仁仲故寶文閣直學士謚文定名安國字康侯之季子也文定嘗以春秋一經侍太上皇帝於講筵又嘗爲之訓傳其學問所由來可考矣聞之諸公長者以爲五峯實傳文定之學比得其傳文觀之見其辧析精微力扶正道惓惓斯世如有隠憂發憤至於食忘而出處之義終不茍可爲自盡於仁者矣其教學者以求仁終篇之中未嘗不致意焉推其文以與學者共之因文以達其意庶幾五峯之志未冺也

鄭景望書說序

余聞諸張橫渠曰尙書最難看蓋難得胸臆如此之大若祗解文義則不難自孔安國以下爲之解者殆百餘家隨文釋義人有取焉凡帝王之所以綱理世變者蓋未知其何如也永嘉鄭公景望與其徒讀書之餘因爲之說其亦異乎諸儒之說矣至其胸臆之大則公之所自知與明目者之所能知而余則姑與從事乎科舉者誦之而已

鄭景望雜著序

尙書郎鄭公景望永嘉道徳之望也朋友間有得其平時所與其徒考論古今之文見其議論宏博讀之窮日夜不厭又欲鋟木以與從事於科舉者共之餘因語之曰公之行已以呂申公範淳夫爲法論事以賈誼陸贄爲準而惓惓斯世若有隠憂則又學乎孔孟者也是直其談論之餘或昔然而今不盡然者毋乃反以累公乎其人曰茍足以移科舉骫骳之文不根之論是某等之心而識者豈必以是而盡求公哉余不能禁乃取今上卽位之初其所上陳丞相書以附於後余永康陳亮也

桑澤卿詩集序

予平生不能詩亦莫能識其淺深髙下然嘗聞韓退之之論文曰紆余爲妍卓犖爲傑黃魯直論長短句以爲抑揚頓挫能動搖人心合是二者於詩其庶幾乎至於立意精穏造語平熟始不刺人眼目自餘皆不足以言詩也桑澤卿爲詩百篇無一句一字刺人眼可謂用功於斯術者矣劉牢之大小百戰方爲名將何無忌從容坐談而靈寶以爲酷似其舅一戰而勝亦略似之然終非眞也澤卿試問之渭陽李靖之兵法旣盡乎骨肉之間有畱行則人將議其慘矣

西銘說

伊川先生曰西銘之爲書推理以存義擴前聖所未發與孟子性善養气之論同功豈墨氏之比哉西銘明理一而分殊墨氏則二本而無分分殊之蔽私勝而失仁無分之罪兼愛而無義分立而推理一以止私勝之流仁之方也無別而迷兼愛至於無父之極義之賊也又曰西銘仁孝之道備矣須臾而不於此是不仁不孝也西銘之書先生之言昭如日星而世之學者窮究其理淺則失體深則無用是何也是未嘗以身體之也今之言曰親親而仁民仁民而愛物彼其以分之次第自取爾非我心之異也取之𨿽異而吾心則一故曰理一而分殊以是爲言則象憂亦憂象喜亦喜直應之云耳而吾心未始有憂喜也能好人能惡人直應之云耳而吾心未始有好惡也如鏡納萬象過而不畱者蓋止於此而釋氏以萬法爲幻化未爲盡不然也將以一之而終不免於二將黜異端而終流於異端是未嘗以身而體之也嘗試觀諸其身耳目鼻口肢體絡脈森然有成列而不亂定其分於一體也一處有闕豈惟失其用而體固不完矣是理一而分殊之說也是推理存義之實也西銘之爲書也乾爲父坤爲母塞天地者吾之體也帥天地者吾之性也民爲同胞而物則吾與也大君爲宗子而大臣爲家相也聖其合徳而賢則其秀也老者視吾之親幼者視吾之子鰥寡孤獨者視吾無告之兄弟此之謂定分定其分於一體也一物而有闕豈惟不比乎義而理固不完矣故理一所以爲分殊也非理一而分則殊也茍能使吾生之所固有者各當其定分而不亂是其所以爲理一也至於此則栗栗危懼而已爾心廣體胖而已爾栗栗危懼畏天也敬親也心廣體胖樂天也寧親也違義者自絕也害仁者自喪也濟惡者自暴也惟踐形者爲能盡其道也察萬物之所由往能曲折以述事也窮至神之所自來能卓然以繼志也隠顯如一可以爲無忝矣自彊不息可以爲匪懈矣寡欲所以敬身也養善所以廣孝也自盡而有所感通則生足爲法不通而無所自盡則死可無憾完其固有而歸則不失其所受順其正命而行則不失其所從達以自遂窮以自修存以自盡沒以自安是其心無造次之不存無毫釐之不體周流乎定分而完具乎一理鳶飛魚躍卓然不可掩於勿忘勿助長之間而仁孝之道平施於日用矣極吾之力至於無所用吾力然後知西銘之書先生之言昭乎其如日星也

類次文中子引

初文中子講道河汾門人咸有紀焉其髙弟若董常程元仇璋蓋嘗參取之矣薛收姚義始綴而名之曰中說凡一百餘紙無篇目捲第藏王氏家文中子亞弟凝晚始以授福郊福畤遂次爲十篇各舉其端二字以冠篇首又爲之敍篇焉惟阮逸所注本有之至龔鼎臣得唐本於齊州李冠家則以甲乙冠篇而分篇始末皆不同又本文多與逸異然則分篇敍篇未必皆福郊福畤之舊也昔者孔氏之遺言蓋集而爲論語其一多論學其二多論學其三多論禮樂自記載之書未嘗不以類相從也此書類次無條目故讀者多厭倦余以暇日參取阮氏龔氏本正其本文以類相從次爲十六篇其無條目可八與凡可略者往往不錄以爲王氏正書蓋文中子沒於隋大業十三年五月是歲十一月唐公入關其後攀龍附鳯以翼成三百載之基業者大略嘗往來河汾矣𨿽受經未必盡如所傳而講論不可謂無也然智不足以盡知其道而師友之義未成故朝論有所不及不然諸公豈遂忘其師者哉及陸龜蒙司空圗皮日休諸人始知好其書至本朝阮氏龔氏遂各以其所得本爲之訓義考其始末要皆不足以知之也獨伊川程氏以爲隠君子稱其書勝荀揚荀揚非其倫也仲淹豈隠者哉猶未爲盡仲淹者自周室之東諸侯散而不一大抵用智於尋常爭利於毫末其事微淺而不足論齊威一正天下之功大矣而功利之習君子羞道焉及周道旣窮吳越乃始稱伯於中國春秋天子之事聖人蓋有不得已焉者戰國之禍慘矣保民之本反本之策君臣輕重之分仁義爵祿之辧豈其樂與聖人異哉此孟子所以通春秋之用者也故事半古之人功必倍之孟子固知夫事變之極仁義之驟用而效見之易必也紀綱之略備而民心之易安也漢髙帝之寛簡而人紀賴以再立魏武之機巧而天地爲之分裂者十數世此其用具之春秋著之孟子而世之君子不能通之耳故夫功用之淺深三才之去就變故之相生理數之相乘其事有不可不載其變有不可不備者往往汨於記注之書天地之經紛紛然不可以復正文中子始正之續經之作孔氏之志也世胡足以知之哉經曰天地設位聖人成能傳曰天下之生久矣一治一亂是以類次中說而竊有感焉淳熈乙巳十一月旣望永康陳亮書

龍川集卷十四

●欽定四庫全書

龍川集卷十五

﹝宋﹞陳亮撰

○序

送韓子師侍郎序

祕閣修撰韓公知婺之明年以恣行酷政民寃無告劾去去之日百姓遮府門願畱者頃刻合數千人手持牒以告攝郡事攝郡事振手止之輙直前不顧則受其牒不敢以聞明日出府相與擁車下道中至不可頓足則冒禁行城上累累不絕拜且泣下至有鎖其喉自誓於公之前者里巷小兒數十百軰羅馬前且泣下君爲之收淚告以君命決不應畱輙柴其闗如不聞日且暮度不可止則奪刺史車置道旁以民間小輿舁至梵嚴精舍燃火風雪中圍守之其挾舟走行闕告丞相禦史者蓋千數百人而未止又明日回泊通波亭乘間欲以舟去百姓又相與擁之不置溪流亦復堰斷不可通鄕士大夫懼螻蟻之微不足以回天聽委曲諭之且卻且前久乃曰願公徐行天子且有詔矣公首肯之道稍開公疾馳徑去後來者咎其徒之不合捨去責誚怒罵不啻仇敵嗚呼大官所尊也民所信也所尊之劾如彼而所信之情如此吾亦不知公之政何如也將從智者而問之

送丘秀州宗卿序

嘉禾於今爲輔郡徳意間弗克盡孚地逺且若何使君之此行也於是乎不茍矣財有隱漏遺之民斯用裕乃欲以括隱漏爲功使及先王時將安處吾於使君之行於是乎有感矣古者用民歳不過三日十一而稅不立意以罔民利不喜察以導民爭上下有制末作有禁兵不吾蝕緇黃不吾蠧使之各力其力以業其業休戚相同有無相通無告者得伸而況力能自逹者乎艸木不戕其生而況具耳目鼻口與吾無間者乎民是用寜禮義是用興嘉禾之民獨不得與於斯時乎吾於使君之行於是乎有感矣用裕於上下交窘之時布信於法禁之所不及獨無其道歟於是乎歌以送使君焉歌曰父兮母兮獨古有兮

送諸生赴補序

今年夏進士旣題名於是成均闕弟子員有司將羣四方之士而擇其可者而從余遊告余以行者四人耳問其不行者則曰度無道以得之往將何濟問其行者則曰心知其不可得直未能免俗耳余以爲不然古之君子盡其在我者以聽其在命者得失非吾事也然旣已應之矣而謂無心於得亦豈情也哉居者勉吾學而非以畏失也失亦何害而吾則未至也行者竭吾力而非以志得也得之固佳而吾不敢必也如是而居如是而行吾無憾矣皆曰不敢不勉已而行者曰行非居比也行都英俊之藪無非可學事者有如不得其門則終日枵然誰實食之其何以自視於居者余曰四方之英余不得而究識者有爲臨安校官石夫子者吾友也子往拜之虛往實歸吾待子於此矣謂盧子曰子以通爽往謂陳子曰子以惇謹往謂何子曰子以開警往此子之資而非學也求學於夫子而不子告者他日吾將問之小何子徐而進曰準獨遺矣余笑曰彼茍不遺夫二三子者子則何憂並以吾之所常言者而問其當否焉彼如唯唯則告之曰先生謂我不得一言則勿已五月之朔書於妥齋

送徐子才赴富陽序

漢法嘗選所表循吏以爲公卿故郡縣稱治然其立朝往往多不稱在郡縣時豈國家固自有大體而治道果不可以吏道辦耶龐士元蔣公琬不屑意於郡而謀國有稱焉當時以爲非百里才𨿽諸葛孔明之論亦如此然則吏道又有出於治道之外者耶亮自十八九歲獲從故老鄕人遊故老鄕人莫余知也而陳聖嘉應仲實徐子才獨以爲可聖嘉之與人交仲實之自處子才之特立皆余之所願學也晚與一世豪傑上下其論而三人者每每不能去心非直以交舊之情而已子才又其髙明奇偉者小試輙有聲諸公爭知之得邑輦轂下蓋何足以展其遊刃哉然士之侈然矜奮於一邑者非有餘也技窮於此矣置不復論則志浮於事不足法也事之至者盡吾心焉事已而無畱吝之意處小存大大則不遺於小此所以隨所寓而常有餘夫治道之與吏道又焉有二物哉今天下郡縣固不可爲而附輦之邑尢不易爲也無名難辦之費巧以取之民則將誰欺倚公而豪取之則民復何罪況上之人常不自任其責而責辦於我民一有言焉則又委罪於我而彼若不與知者子才宜何以處此楚漢相距滎陽成臯間蕭何至遣老弱未傅者悉詣軍可謂無策矣而髙帝稱其有鎭國家撫百姓之功此果何說哉平時所以爲民慮者甚周緩急不時之須亦爲民計而已矣未嘗爲民慮也而行一切之政以趣辦民之不揕刃於其胸者直須時耳若曰吾不忍民之至此或髙舉而避之或閉目搖首以聽其自作自止徒以張夫一切趣辦者之勢則其罪等耳此古之君子所以嘗盡心於不可爲之地也子羔爲費宰而夫子以責子路者憂其少未堪仕耳子路乃以爲有民人焉有社稷焉何必讀書然後爲學此後世英雄豪傑之所以因事增智諸儒嘗若瞠乎其後而夫子平時教詔中人以上之辭也豈所以施之子羔哉徒禦人以口給而已矣因吏道之曲折而得治道之大體吾獨有望於子才耳能使亮自是常不去心則不必歲晏而後論定也

送吳恭父知縣序

亮兒時聞行都有所謂太學者四方之英大抵萃焉於是新安二吳以文墨妙天下而季吳獨好使酒任气空所有當摴蒱一擲不爲後擲計而勝負往來輙達旦未已遇其倦時間引惡色自污不揖客徑寢有兒撫一世之心然而月輙從儕軰較一日短長儕軰往往口誦心維吟哦上下記憶不少休試之夕睫不得交黎明裹飯叢入坐定心搖搖特未寜吏持題置之廊柱間羣起就視相顧無人色君獨凝然遙問儕軰題謂何已則不復佇思開卷徑書筆不畱行率至日中輙辦出則歌呼如平時更數日掛名舉眼皆驚曰果吳偁也爲首選者他日又曰復吳偁也儕軰率畏服之然嫉之者至於以爲可殺而皆不顧計也久之得第尉鄞江鄞並海海盜出沒鬼神不可蹤迹間來掠民家輙去朝廷𨿽宿兵不能禁君於是微布爾目盜所至輙知之單馬徑造捕者踵至盜驚謂神咸拱手疊足死不恨論功至不可計君不以屑意猶得京秩授饒之安仁安仁故號冷邑至則肅吏厚民薄徵緩賦庫不畱一錢遇有急須片紙立辦民熈熈田裏間而商賈之至者如歸江東壯縣或愧焉會旁境大旱饑民什百爲羣攫食偸活惡少年乘之爲盜勢駸駸且犯境州以爲憂遣兵數百戍之富民或勸君挈家就避君奮然曰吾爲令顧委命若等是謂艸間求活吾寜與賊死況不必死乎籍丁壯閱之君馳馬橫槊於其間聲勢張甚邑無賴有襲旁境所爲者法外出新意殺之以令皆恐懼縮頸盜不敢犯事已則自劾不報不便者從而媒孽之部使者一二攟摭出條目以詰君君慨然曰吾所爲固自不應法吾不勝法吏矣方急時吾寜能計此耶今鼎鑊實甘吏從旁爲答之持法者猶欲掇拾其不合以罪焉龍川陳亮曰成周議能之法於是不可行矣疆圉啟侮孩弄中國如無人天子赫然不欲赦之未有以屬也於是且十年矣顧不能爲一壯士地道耶人之有气力者亦可嘆也已余以積憂多畏之餘遇君爲之捉手起立於其別也舉酒相屬嘆離合之不常而毀譽之相尋而未已也已而開口大笑曰是亦何足計較哉遂行

送叔祖主筠髙安簿序

君子之仕也行其義也自聖人常本諸人情而爲是言矣其後始有爲貧之說仕至於爲貧而吾道柰何哉自科舉之興世之爲士者往往困於一日之程文甚至於老死而或不遇義不能以自行貧不能以自爲於其間得尺寸之便則亦甘心俛首而屑爲之誠知夫義之所在而貧或迫其後也昔者吾之先祖蓋嘗一躓於科舉終其身以爲不足復事而自肆於杯酒之間而其仲氏則以爲吾兄之志是或一道也屢挫屢奮窮且老而其志不休晚從恩科得一官冒寒爲數千百里之行而無懟辭怨色蓋昔者伯夷羞與鄕人處而栁下惠至不以袒裼裸裎爲浼事固有大異不然者各從其心之所安也夫天與人每不相值參差不齊茍非得其所以然能無幾微見於顏面乎此行亦足以觀公之賢矣公少而力學壯而有聞於學校間計其所得乃如此又足以見公之心固有所存而不計其得之如何也某聞尙書郎芮公劉公方將漕江外芮公固研席之舊而劉公則素厚某者大帥龔公之賢宇內所聞當不以貴賤尊卑窮達而相忘而某之師友永嘉鄭公朝暮來總風憲曩固嘗加惠於公矣四公天下賢者而邑僚則又有劉君子澄聞其賢舊矣而張呂二君子交口而譽道之往拜四公退與君上下其論人生贏糧千里求天下之賢者與處而或不遂此行況味良不惡度公之志可以少伸而某方謀葬公之兄不及從公以行書以寄劉公使知天下之士其窮而可嘆者至於如此而部使者之權足以爲時重殆不可以一律而觀士也不違故舊則民不偸公見芮公倘或可以出此乎相對道舊能不慨然鄭公之行徐當寄書爲某寄聲劉君聲求气應何以教我

送巖起叔之官序

陳氏以財豪於鄕舊矣甫五世而子孫散落往往失其所庇依其盛衰相尋於無窮豈必其人之罪哉吾叔巖起以未冠之年慨然有狹鄕閭之志奮臂出遊往來於江淮之東西而定居於臨安者大較餘三十年諸公貴人其未逹而旅處者巖起或出力以自效或終日相與嬉遊不問其官崇卑一接以恩意蓋旣貴而能相記憶𨿽相忘而不見及者皆所不較也亮以是知士非有俠气者豈能奮空拳以自托其身於一世哉晚得一官將就食於廣東部使者之麾下冒寒挈妻子而行問其行裝則曰我固素手自奮者也然世態日異此行𨿽我亦憂之子嘗論交於四方其何以爲我地道乎亮因告之曰四方之豪俊不鄙而辱與之遊者不知其幾人矣然自索居以來黜陟不知書問斷絕將何所指名而告語之亮又力不足者徒能浡然興懷姑次第其語以爲送行序道逢其與亮遊者出以示之其藐然而無意者必非與亮遊者也吾叔其勉之堂堂大國一行數千里豈無一英特知義之人乎使壯士困於泥塗則其恥有歸矣淳熈六載冬十月朔永康陳亮書於恕齋

送王仲徳序

昔祖宗盛時天下之士各以其所能自效而不暇及乎其它自後世觀之而往往以爲朴陋而不知此盛之極也其後文華日滋道徳日茂議論日髙政事日新而天下之士已不安於平素矣眾賢角立互相是非家家各稱孔孟人人自爲稷契立黨相攻以求其說之勝最後章蔡諸人以王氏之說一之而天下靡然一望如黃茅白葦之連錯矣至渡江以來天下之士始各出其所能𨿽更秦氏之尙同能同其諛而不能同其說也二十年之間道徳性命之說一興疊相唱和不知其所從來後生小子讀書未成句讀執筆未免手顫者已能拾其遺說髙自譽道非議前軰以爲不足學矣世之爲髙者得其機而乘愈於無史矣豈可謂史法具於此哉先主君臣惓惓漢事之心庸可沒乎魏氏之代漢也得其幾而不以其道變之大者也孫氏倔彊江左自爲一時之雄於是乎魏不足以正天下矣陳壽之志何取焉漢實有紀其體如傳條章不爲書也詔疏不爲志也志曰漢略悲其君臣之志也魏實代漢吾以法書其詔若疏也有志其臣若子也吳與漢同彼是不嫌同體也志曰吳略著其自立也合漢魏吳而附之天下不可無正也魏終不足以正天下於是爲三國紀年終焉嗚呼漢之有魏魏之有晉晉之有劉石讀吾書者可以知之矣

宗室外戚名儒文士近臣刺史守令名將猛將髙士列女

漢昭烈皇帝

陳子曰諸葛亮言昔先帝敗軍於楚當此時曹操拊手謂天下已定然後先帝東連吳越西取巴蜀舉兵北徵夏侯授首此操之失計而漢事將成也然後吳更違盟關羽毀敗秭歸蹉跌曹丕稱帝其君臣反復於天意人事之際亦可悲哉方漢帝以山陽公賓於魏或曰崩昭烈撫膺大痛始議舉大號尙書令劉巴主簿雅茂皆以爲示天下不廣前部司馬費詩爭之尢切其略曰殿下以曹操父子偪主簒位故羇旅萬里糾合士眾將以討賊今大敵未克而先自立恐人心易疑昔髙祖與楚約先破秦者王及已入關猶逡巡不敢當況今殿下未出門庭耶昭烈以爲非是左遷詩部永昌從事

漢後主

陳子曰以後主之庸而處陰疑於陽之際泰然安之而不疑𨿽諸葛亮之足任要豈後世之所謂庸主哉亮死漢事不可爲矣蔣琬費禕亦相繼殂謝漢氏之區區遺文猶不使之自托地上耶天命果可畏哉

諸葛亮

陳子曰初漢置禦史大夫下丞相一等其後有侍中中書令尙書令往往以宦者爲之成帝時始更用士人中興𨿽置三公而臺閣實専國命矣昭烈在蜀以國政歸丞相其侍中中書令尙書令有所謂僕射黃門侍郎者更爲輔導天子之官諸葛亮以大公之道一整綱紀明白洞達民用其情方連歲出徵而平世之文未遑具舉是以條章多闕非獨注記之失也論者稱其兵出之日天下震動而人心不憂死生成敗要何足論王者之不作天猶以爲未疏哉

龎統法正

陳子曰天下方亂劉表以同姓坐覬非望如惓惓漢事者取以駐足何名非義而況於劉璋乎當此時曹氏代漢之形成矣不取是厚其資也武王代商曰上帝臨女無貳爾心統正策士也發揚蹈厲之志非太公孰當之哉

關羽

陳子曰餘論次羽事至於禁等七軍之沒未嘗不痛恨於呂蒙也當是時羽威震華夏許下之民負檐而立使羽捨樊襄陽乘鋭兵徑進𨿽以曹公之雄豈能禁方張之勢哉兵挫堅城之下而徐晃得行其志矣諸葛亮不可出蜀龎統法正之死天眞無意於漢哉

魏武帝

陳子曰東漢之衰賢人君子相繼就戮桓靈於是乎不君矣魏武猶藉漢以令天下豈髙光遺澤猶有存者耶法令不必盡酌之古要以必行蓋當時苦於無政久矣漢𨿽終禪而剪除異已不亦勞乎其子文帝有言舜禹之事吾知之矣參之是時非過論也

魏文帝

陳子曰世以文帝論漢孝文爲過賈誼非其失君人之度余讀其論至於欲使當時累息之民得闊步髙談無危懼之心未嘗不爲之三復也於是時吳蜀爭帝中國庶幾乎息肩矣是以在位七年而謚曰文也

魏明帝

陳子曰帝生數歲武帝甚異之曰我基於爾三世矣好學多識特畱意法理口喫少言未嘗接識朝士卽位之數日獨與侍中劉曄終日欵語曄出語人曰秦始皇漢孝武之儔才具微不及耳其東西徵伐大營宮室之意壯矣要亦何嘗拒髙堂生諸人之諫哉

齊王髙貴鄕公常道鄕公陳畱王

陳子曰餘論次魏之本紀睹其維持王室之計矣曹爽顧足以當斯時乎王淩以齊王受制於司馬懿欲更立長君其子廣獨曰凡舉大事應本人情曹爽以驕奢失民何晏虛華不治丁畢桓鄧𨿽並有宿望皆専競於世加變易朝典政令數攺所存𨿽髙事不下接民習於舊而莫之從故𨿽勢震天下同日斬戮名士減半而百姓安之失民故也今懿情𨿽難量事未有逆而擢用賢能廣植勝已修先朝之政令以卹民爲先父子兄弟並握兵柄未易亾也魏於是不可爲矣

荀彧

陳子曰曹公有言若天命在吾吾爲周文王矣使充此數百千年盜賊之謀死固有輕於鴻毛者何至不容文若一言乎齊威之心暴白於葵丘之會賴限於周制之不易裂耳其初管仲豈不知之而不忍天下之無伯也餘論次文若事具有本末蓋明於天下之大勢而通古今之變者也世徒以智計歸之豈其然哉豈其然哉

荀攸

陳子曰攸隠於智者也可以爲智矣攸不能安董卓之禍漢魏之際豈其心哉以文若之力因事以導之而卒不能正也攸於是以智隠矣

賈詡程昱郭嘉董昭

陳子曰漢室再亂於賈詡終於董昭至於左右前後以成魏之霸業者昱嘉之謀爲多而曹公尢痛惜嘉之死也

﹝始詡察孝亷爲郎以病免還至汧道遇叛氐同行數十人皆已就執詡曰我段公外孫也我死汝別埋我我家必厚贖我氐盡殺餘人而釋詡時太尉段熲威震西土而詡非其外孫也詡之智大抵如此﹞

鍾繇華歆王朗

陳子曰當曹公之末年天下無復爲異者矣及文帝山陽之際𨿽朗等皆以爲魏眞受命也是以甘心相之而無愧色不然身爲一時儒宗豈其無恥至此乎然則吳之自立其亦差彊人意也哉

陳登田疇

陳子曰登非自屈於曹公者其心直以爲爲漢耳疇卒以志義自免使登及疇時又將安所出乎以如是之資而使志士思避就之計豈不甚可惜哉

崔琰毛玠

陳子曰天下之厭亂久矣故曹公之興士無巨細咸起而附之使其聽天命之所歸二子之所以重魏者顧不多哉

袁渙

陳子曰此皆漢末守志行義之儒也而盡爲曹公用彼其心豈有所利哉始渙嘗慨然嘆曰漢室淩遲亂無日矣茍天下擾擾逃將安之若天未喪道民以義存惟彊而有禮可以庇身乎凡諸儒之所以自處者審矣而曹公亦可謂盛哉

劉暄蔣濟劉放孫資

陳子曰以陳平之智髙祖猶憂其詳於避就而緩急不知所仗也放資遂以社稷輸人尙何疑乎濟徒知専任之非而不知後日之至此及當其禍卒亦不能有所爲也曄於其間最號爲智而竟以智窮智其足恃乎

夏侯玄季丰張緝

陳子曰夏侯太初處死生禍福之際而不動名不虛得也而遇非其時矣二子之死義乃與太初同命尙何憾乎

王淩令狐愚毌丘儉諸葛誕

陳子曰司馬氏之禍舉天下皆安之四子者獨以義死豈惟魏之純臣哉至其發不待事奮不及機逡巡就圍以冀天下之有變此所以有忠憤而無逺略明於義而不知其變者也而王廣亦與此禍何其悲哉

嵇康阮籍

陳子曰司馬氏非有大功於魏也乘斯人望安之久而竊其機耳籍康以英特之資心事犖犖宜其所甚恥也而羽翼已成𨿽孔孟能動之乎死生避就之際固二子之所不屑也

司馬懿司馬昭司馬師

陳子曰以餘論次司馬氏之事魏之天下非司馬氏不能安也民心要何常哉飽食以嬉不知堂廈之爲適負戴而疲勞望婆娑之木而憩焉往往忘去木固不可以久也又將安所底止乎余爲之掩涕而魏書終焉

吳武烈皇帝長沙桓王

陳子曰武烈自奮於小吏竟摧董卓以彼忠憤何乃進退俯仰於袁術之手漢末愚儒守文之獘蓋成風矣亦所以啟桓王之翻然翺翔者哉諸葛亮稱劉繇王朗各據州郡論安言計動引聖人羣疑滿腹眾難塞胸今歲不戰明年不徵使孫策坐大遂並江東然自古英豪非履險知難往往不能濟要之成敗禍福亦相生於無窮哉

吳大皇帝

陳子曰初大皇不直魏武破之赤壁末年始上書稱說天命魏武笑曰是兒欲頓吾鑪火上耶然自是與之通矣文帝樂其稱臣而遂安之故坐取荊州而植功於魏有事秭歸而無後憂及吳蜀之勢儼然矣於是通好而絕魏大皇之稱號也漢衛尉陳震實來大皇與震歃血壇上交分天下以徐豫幽靑蜀吳兗冀並梁屬之漢其司州之土以函谷關爲界

會稽王景皇帝歸命侯

陳子曰大皇之立國豈有中國之志哉君臣上下畫江之慮精矣其流風遺澤固足以後亾也𨿽微歸命侯之虐寧能更張乎是以君子從其自立以著其興廢焉

張昭周瑜

陳子曰昔吳起與田文論功至主少國疑大臣未親百姓未附之際吳起屈焉桓王屬大皇於張昭更以周瑜遺之後瑜馳驅於顚危之際昭遂廢不用何哉江東𨿽定而國輕矣餘論次其行事使善觀國者有考焉

建安七子孔融陳琳王粲徐幹阮瑀應瑒劉楨

漢興文章渾厚典雅最爲近古武昭以後衰矣獨劉向揚雄爲能自拔也中興班張崔蔡相望於百七八十年之間寧獨其气格之非是然其詞意終不近也至若建安七子之風槪似矣又爭效其長於曹公父子天固將以文其業耶及漢魏之際非復數子之所能文也曹公亦何便於此哉

鄧禹耿弇﹝附錄﹞

初劉伯升死光武於漢事惓惓也持節北渡河鄧禹首建大策遂參宻議連兵西徵關河響動當此之時其威略至無前也赤眉延岑獨足嬰其鋒哉帝勑使進兵連輙敗禹念専任之不稱以疲卒徼戰不已帝賜詔曰赤眉無榖自當來東吾折箠笞之非諸將憂也馮異趣往代之禹自來歸絕口不道兵事王郎之亂及更始有詔罷兵微耿弇不決帝獨兒蓄之耳及平齊無一不如其言意始壯之而從諸將驅馳常出其後天下旣定帝方偃武修文膠東髙宻並惇儒學弇故一將也於是自髙帝以來光武最爲善保功臣者

諸葛亮﹝附錄﹞

曹操以漢天子之令徵伐四出爲漢功臣孫權秉義稱藩當是時心𨿽不可量曹逆節未暴於天下也如孔明言荊蜀之勢成操之逆心或折不可折則可圗及吳詐取關羽秭歸又以敗孔明甚恨恨也丕旣已易姓玄徳中道而殞屬大事於孔明而及其子焉孔明懼奉先帝遺詔不謹義不敢卽安是以兵出之日天下震動而人心不憂末年渭濱之師其規爲志意逺矣惓惓漢事之心對越天地鼎足之計非孔明本指也年踰五十而死豈非天哉初孔明之遊學也潁川石廣元徐元直孟公威等往往務精熟孔明獨觀其大略及耕隆中而龎徳公在焉司馬徳操兄事龎公孔明毎至龎公家獨拜龎公牀下龎公不爲止孔明爲丞相時許靖爲太傅靖在中州有英偉稱兄事潁川陳紀與陳郡袁煥平原華歆東海王朗等善於是靖老矣愛樂人物風流藹然孔明親爲之拜玄徳嘗爲孔明言吾周旋陳元方鄭康成間毎見啟告治亂之道甚悉其君臣之間始終可考者如此

曹植﹝附錄﹞

曹操取天下於羣盜之手可以爲能矣要何嘗不藉漢以爲名也得間遂取之是猶謂之天乎固植之所不能安也況使之嗣事哉力不足以周旋於其間茍安而成之若表而去之皆非其心也自放法度之外於事何所堪立嫡以長所從來舊矣乃足煩經營耶大業旣已濟困頓廢辱蓋亦安之而不悔然猶惓惓累疏求一出其力自效抑所謂其兄關弓射之則涕泣而道之者邪三代衰孔子之學又冺沒而無傳其於君臣父子兄弟之間失其本心者多矣若植者蓋孔子之謂仁者也

呂東萊答書

某還捨近半月適此酷暑疲頓猶未甚蘇此月二十五日劉國華塟須往泉溪會之因畱明招數日聞月交乃爲入城之行若路過內白幸遣一介至明招問某所止庶不參差也三國紀年序引及諸贊累日已詳看用意髙深處亦或得其一二但大綱體制猶有未曉處序云漢曰略魏曰書吳曰略又云魏終不足以正天下於是爲三國紀年終焉不知漢略與紀年是一書爲復是兩書觀三國諸君贊卻似遷固史法每君爲紀而系贊於後者而三國紀年冠以甲子而並列漢魏吳則又似合三國爲一者所謂漢昭烈魏武以下諸贊必不可系於此旣並列三國之年必是通書三國事今毎君爲贊必知不系於此後不知系於何處豈三國紀年之外復敍毎君之本末而系以贊耶此皆未曉之大者也漢昭烈贊論其君臣反復於天意人事之際所謂妙體本心但費詩之議卻似不達時變漢統旣絕昭烈安得不承之非髙祖時比也後主蓋亦甚庸所以安之不疑者乃諸葛公工夫耳武侯贊論以國政歸丞相甚善但謂漢侍中中書令尙書令皆宦者爲之考之漢書亦不皆如此篇末王者之作天猶以爲未疏哉感慨之意甚長但不若後主贊所謂天命果可畏辭嚴而義正也魏武贊述來歷甚當但其末舜禹之事兩語未曉魏文帝兩贊深味詞意予奪甚有味但文帝贊意頗晦又文帝三駕伐吳謂中國庶幾息肩亦未協吳武烈贊論漢末守文之獘及啟桓王之翺翔甚妙下三贊亦然鄙意竊謂吳四贊尢能盡其規摹之所止殆無遺憾也龎統贊論兼弱之意甚正關羽贊亦穏但來教謂司馬子長𨿽髙不欲學而諸贊命意及筆勢而往往似之何耶因便並望見教朱元晦工夫亦謂大槪如此耳吳益恭昨日得桂陽書云見今攝郡卻不云攝何郡也某近日思得著書大是難事方將一意玩索完飬深求其所未至𨿽髙明之資與駑鈍者不同然考之前作者亦須待經歷之久歲月之晚然後下筆今及此暇時序次裒集固亦無害然亦不可不思有餘不敢盡之語也人回略此上布余悉俟續稟

龍川集卷十二

●欽定四庫全書

龍川集卷十三

﹝宋﹞陳亮撰

○史傳序

髙士傳序

三代尙矣士之生乎其時者習有常業仕有定時利不能更其所守而不以名汩其眞養性以安命修道以成徳教化之漸使然也卽不類不齒詩序曰人人有士君子之行當此之時士亦烏知其爲髙哉周澤旣衰異端並起所以賊其良心者厥端非一士之能固其所守艱矣然顏閔之徒終身陋巷朝不及夕蔬食以自如鼓琴以自娛視天下之樂舉無以易此者或曰貧則無用無用則無累無累則樂余以爲二子者豈誠有樂於貧賤哉由其道𨿽富貴可也彼其所樂者在此而不在彼也貧賤者人之所惡二子何好焉而富貴又何累故曰窮亦樂通亦樂又曰無入而不自得由此言之彼其心豈有徇於外亦豈必後世之知我哉惟其屹然立於頹波靡俗之中可以爲髙矣故世之言二子者往往尊於王公而王公亦榮於見齒則夫茍一時者是果何得哉故自顏閔以來若四皓嚴光黃憲徐穉之流皆其信道之至者也平時不言而人化之𨿽不遇猶玉之在山其光輝已不可掩廹之而小應已與夫汲汲然願爲之者異矣令其遇時行道以正風俗豈不猶反手哉余歷觀諸史見若此者竊有慕焉而恨當時之自閟於山林者史不得而盡載也幸其猶或載也總而爲髙士傳以備日覧諺曰非爾之髙我之下也將與學者盡心焉

忠臣傳序

余讀書至武庚之事何嘗不爲之流涕哉嗟夫忠孝者立身之大節爲臣而洗君之恥父讎而子復之人之至情也度不可爲不顧而爲之者抑吾之情不可不伸也逆計而不爲人烏知吾心生猶愧耳況卒不免於死則將借口謂何哉夫武王之伐紂也以至仁順天命以大義拯斯民然君父不以無道貶尊則武庚視太白之旗必有不忍於此者然而未卽死者猶有待也及武王旣立而沒嗣子幼君臣兄弟之間疑間方興故將挾管蔡之隙以起義成敗之不問姑明吾心奮而爲之是以殞首而不顧余以爲武庚者古之忠臣孝子也世立是非於成敗故無褒而孔氏又諱而不道然則武庚之死越二千載目未之瞑也𨿽然武庚受之嫡嗣處義之必不可已而非有深計於後世也若翟義王陵毌丘儉諸葛誕之徒非淸議之所必責俛首相隨屬未過也而數子者忠膽憤發視其國之傾身之危不啻不暇熟權其力趣起扶之意𨿽不就此其心可誣也哉作史者謂宜大書以示勸乃惟旅次之然且不免不量之譏甚遂傳之叛臣語曰蓋棺論乃定是可信乎昔者貫髙有言人情豈不各愛其父母妻子乎今吾三族皆已論死顧豈以王易吾親哉然則數子之心壯矣乃其寃有甚於武庚者餘悲之故列爲忠臣傳傳信千古以興頹俗聖人懲勸之法也

義士傳序

昔三代之王也賢聖之君商爲多敷政出令不拂民欲惇徳行化以固民心𨿽暴如紂而民未厭商也故文王抑畏以全至徳孔子曰三分天下有其二以服事殷豈不大哉至武王不忍天下之亂而卒廢之𨿽違商而周者十室而八然商之餘民睠念先王之舊澤執義以自守𨿽諄復諭之囂乎其不肯順從也而周家卒以不敢刑罰驅之不惟不敢亦其心有所愧而不忍故惟遵商之舊政以漸服其心歷三世而後帖然從周推此之時稚者已壯壯者已老老者已死耆舊彊壯之民卒不肯從而從之者皆生長於周之民也可不謂義乎然猶見稱頑民則周人之言也於商義矣夫伯夷叔齊孔子以爲義而許之而商民之事亦詳見於書夷齊是則商民不非矣夫夷齊非以一死爲足以存商明君臣之義𨿽有聖者不可易也商民非以不肯順從爲足以拒周顧先王之徳澤有以使之而弗克自已也夫義者立人之大節而愛生憚死人之情也其不以此而易彼者誠知所處矣由商而降惟東漢之治惇節義尙亷退有商之遺風故其亾也義士亦略如之然亦可以爲流涕也已若夫王蠋申包胥之倫皆非有所激而興故特行其志而從之者不眾也然使夫人气沮而膽褫則其功效豈少哉嗟夫商逺矣其名之姓氏不得詳也故序存之而傳夷齊以爲義士首於東漢之士加詳焉其它時起者附之庶乎有聞風而興者豈徒補觀覧而已哉

謀臣傳序

昔堯舜之際専尙徳化三代之王以仁政伯國以謀戰國以力治亂之不同所從來異矣由漢迄今有國家者始兼而用之然徳化之與仁義皆人主之躬行者也至於排難解紛則豈可不以謀而力爲用哉此權智之士所以爲可貴也𨿽然權智可貴矣行之以譎則事以辦亦或以否否必不可繼也故君子行權於正用智以理若庖丁之解牛是以智不勞而事迎解功已成而無後患蓋五常之用智爲難仁義禮信過則近厚過於智賊矣故凡列國之策士皆行穿窬而衣人之衣以自齒於編民者也此不足論論漢以來智而不賊者然亦無幾故身名俱全惟張子房他皆不逮已要以排難解紛故不得而舉少之𨿽然事固有幸不幸遇左馬之筆則片謀寸長聲迹焜灼史筆中絕𨿽有奇謀至計類郁而弗耀余甚慨焉故將章列其行事以備謀國者之覧乃取太史遷之所嘗載者若張陳之徒標於卷首其它刪次論列惟意之從合而曰謀臣傳其奇可資以集事其賊可以戒不爲無取云耳

辯士傳序

古者兵興使在其間夫使也者所以通兩國之情釋仇而約易憾而歡者也彼古人之用兵非以爲得已也使而不失辭兩國之民實賴之顧亦何惡哉孔子曰誦詩三百使於四方不能専對𨿽多亦奚以爲蓋曲盡人情者莫如詩達乎詩而使則道之以義開之以理廣譬而約諭用能曲盡人情事無有不集者矣然則古者之使本乎曲盡人情紛拏之辯不貴也及至列國之際彊弱之相形眾寡之相傾一時鮮廉寡恥之徒往來乎其間搖吻鼓舌刼之以勢誘之以利怒之以其所甚辱趨之以其所甚欲捭闔而鉗制之以茍一時以成事者此無異於白晝而攫者也蓋其原起於鬼穀子而成於儀秦當是時也相帥成風其習已膠而不可解世之所謂有道之士若孟荀莊周其立言論事猶時有辯士之風要其歸以正是以無譏焉漢興酈陸侯隨輩皆以辯聞然嗜利無恥不問道理之習亦少衰矣以比古之膚使誠爲有間至其辧析利害切見事情彼烏可廢哉由數子以降士之肆偉辯以濟人之事者不可勝數厥迹之著闕然有愧史氏之罪也故余錄其可采者爲辯士傳又爲敍古今使者之所以異而首之俾奉命以行者有考焉

英豪錄序

今天子卽位之初敵再犯邊君憂臣勞兵民死之而財用匱焉距靖康之禍於是四十載矣𨿽其中間嘗息於和而養安之患滋大踵而爲之患猶昔也起而決之則又憚乎力之不足嗟乎事勢之極其難處非一日也蔡謨有言創業之事茍非上聖必繇英豪今上旣聖矣而英豪之士闕乎未有聞也余甚惑焉夫天下有大變功名之機也撫其機而不有人以制之豈大變終已不得平此非天意也顧天實生之而人不知所用耳彼英豪者非卽人以求用者也寧不用死耳而少貶焉不可也故饑寒迫於身視天下猶吾事也見易於庸人謂彊敵可剿也信口而言惟意之爲禮法之不可羈也死生禍福之不能懼也一有事焉君子小人一見而得其情是非利害之間一言而決理繁劇則庖丁之解牛也處危疑則匠石之斵鼻也蓋其才智過人者逺矣然而旅出旅處而混於不可知之間娼之者謂狂而實狂者又偶似之將特自表樹則夫虛張以求賈者又得而誤之矣此英豪之所以困而不達而謂無人焉者非也嗟夫承平之時展才無所不用職也而困於艱難之際者獨何歟且上之人亦過矣獨不可策之以言而試之以事乎𨿽商周之於伊呂不廢也廢之而不務而憂無人焉者亦非也抑余聞之昔人有以千金求千里馬者不得則以五百金買其骨焉不踰期而千里馬至者三何則趨其所好人之情也不得於生者見其骨猶貴之可謂誠好之矣生者之思奮固也故余備錄古之英豪之行事以當千里馬之骨誠想其遺風以求之今未必不有得也顧其誠好否耳蓋晉武帝稱安得諸葛亮者而與之共治正使九原可作盍亦思所以用之凡余所以區區於此錄者夫豈徒哉夫豈徒哉

中興遺傳序

初龍可伯康遊京師輩飲市肆方叫呼大噱趙九齡次張旁行過之雅與伯康不相識俄追止次張牽其臂迫與共飲次張之父時守官河東方以疾聞次張以實告伯康曰毋苦乃翁疾行瘳矣子可人意者爲我姑少畱次張不得已從之箕踞笑歌詼諧縱謔旁若無人次張固已心異一日行城外過麻村觀大閱之所伯康勃然曰子亦喜射乎次張曰頗亦好之而不能精也伯康曰姑試之次張從旁取弓挾矢以興十發而貼中者六七次張心頗自喜伯康拾矢而射一發中的矢矢相屬十發亾一差者次張驚曰子射至此乎伯康曰此亦何足道千軍萬馬頭目轉動不常意之所指猶望必中況此定的又何怪乎次張吐其舌不能收俄指其地而謂次張曰後三年此間非吾土子姑識之火龍騎日飛雪滿天此京城破日之兆因嘻吁長嘆不能自禁後三年京城失守其言皆驗中原流離伯康自是不復見矣豈喪亂之際或死於兵抑有所奮而不能成也次張每念其人言則嘆惜紹興初韓世忠拒敵於淮西力頗不敵次張獻言乞決淮西之水以灌敵營朝廷易其言而不之信已而敵師俄退世忠力請畱戰敵帥使謂曰聞南朝欲決水以灌我營我豈能落人計中次張言𨿽不用猶足以攻敵人之心者類如此次張嘗爲李丞相所辟得承務郎督府罷次張亦徑歸大駕南渡次張僑居陽羨故將嶽飛嘗隸丞相軍中次張識其人於行伍言之丞相給帖補軍校後爲統制遇大駕巡永嘉與諸將彷徨江上莫知攸適又乏糧將謀抄掠次張聞而竟往說飛移軍陽羨州給之食飛得無他而州境賴焉人有言次張生平於趙丞相者丞相喜欲用之復有譛者曰此人心志不可保使其得志必爲曹操丞相疑沮而止次張度時不用屏居不出竟死昔參政周公葵屢爲餘言其人且曰我嘗薦之朝廷諸公皆詰我子端人正士胡爲餘言此等狂生我因告之曰吾儕平居談王道說詩書一日得用從容廟朝執持紀綱可也至於排難解紛倉卒萬變此等殆不可少吾儕旣不能辧而惡他人之能辦是誣天下以無士而期國家之必不成也是烏可哉余嘗大周公之言異二生之爲人而惜其屈嘗欲傳其事而不能詳因嘆曰世之豪偉倜儻之士沈沒於困窮不能自奮以爲世用欲用而卒沮於疑忌如二生者寧有限哉然自古亂離戰爭之際往往奇才輩出嶄然自赴功名之會如建炎紹興之間誠亦不少𨿽或屈而不用用不大大或不終未四十年已有不能道其姓字者記事之文可少乎哉自是始欲纂集異聞爲中興遺傳然猶恨聞見單寡欲從先生故老詳求其事故先爲之纂例而以漸足之其一日大臣若李綱宗澤呂頥浩趙鼎張浚其二曰大將若種師道嶽飛韓世忠吳玠吳璘其三曰死節若李若水劉鞈孫傅霍安國楊邦乂其四曰死事若種師中王稟張叔夜何■﹝鹵﹐仌代乂﹞上木下﹞劉竧徐徽言其五曰能臣若陳則程昌禹鄭剛中其六曰能將若曲端姚端王勝劉光世劉鋭其七曰直士若陳東歐陽澈吳若其八曰俠士若王友張所劉位其九曰辯士若邵公序祝子權汪若海其十曰義勇若孫韓葛進石竧其十一曰羣盜若李勝楊進丁進其十二曰賊臣若徐秉哲王時雍範瓊合十二冊而分傳之總目曰中興遺傳聊以發其行事而致吾之意然其端則起於惜二生之失其傳故序首及之昔司馬子長周遊四方纂集舊聞爲史記一百三十篇其文馳騁萬變使觀者壯心駭目顧余何人豈能使人喜觀吾文如子長哉方將旁求廣集以備史氏之闕遺云耳

二列女傳

列女杜氏永康大姓女也生而端莊且麗宣和庚子冬妖臘起所在嘯聚相剽殺裏有悍賊輩謁杜氏門大言曰以女遺我卽不肯今族汝矣其家驚泣欲與則不忍不與禍且及言於女女曰無恐以一女易一家曷爲不可待我浴而出趣具湯其家以告賊相與讙笑以俟旣洛取鏡抹朱粉具衫衣盡飾俄登幾而立縻帛於梁而圈其下度不容冠抽之籠其首整發復冠乃死其家遑遽號激賊聞亦驚捨去嗚呼學士大夫遭難不屈者萬或一見焉而謂女子能之乎方杜氏之不屈以死猶未足難也獨其雍容處死而不亂無異乎子路之結纓是其難也不可及已陳子曰余世家永康去杜氏不十里許余𨿽不及目其事大父母屢爲餘言如此𨿽古列女何以進焉余旣傳其事以示余友應仲實仲實因爲餘言宣和辛丑官軍分捕賊所過乘勢抄掠道永康將之縉雲及境富民陳氏二女並爲執植其刃於旁曰從我我婦之否者死長女不爲動掠發伸頸請受刃官軍斫之次女竟污焉後有諗之曰若獨不能爲姊所爲乎次女慘然連言曰難難世之喜斥人者必曰兒女態陳杜之態亦兒女乎人之落患難而兒女者事已卽縱辭自解昻然有得色視陳氏次女已愧他又何說仲實得之胡先生經仲二君謹言君子也余是以志之

龍川集卷十三

●欽定四庫全書

龍川集卷十四

﹝宋﹞陳亮撰

○序說引

伊洛正源書序

濓溪周先生奮乎百世之下窮太極之蘊以見聖人之心蓋天民之先覺也手爲太極圗以授二程先生前輩以爲二程之學後更光大而所從來不誣矣橫渠張先生崛起關西究心於龍徳正中之地深思力行而自得之視二程爲外兄弟之子而相與講切無所不盡世以孟子比橫渠而謂二程爲顏子其學問之淵源顧豈茍然者西銘之書明道以爲某得此意要非子厚筆力不能成也伊川之序易春秋蓋其晚歲之立言以垂後者間嘗謂其學者張繹曰我昔狀明道之行我之道蓋與明道同異時欲知我者求之於此文可也其源流之可考者如此集爲之書以備日覧目曰伊洛正源書

伊洛禮書補亾序

吾友陳傅良君舉爲餘言薛季宣士隆嘗從湖襄間所謂袁道潔者遊道潔蓋及事伊川自言得伊洛禮書欲至蜀以授士隆士隆往候於蜀而道潔不果來道潔死無子不知其書今在何許伊川嘗言舊修六禮已及七分及被召乃止今更一二年可成則信有其書矣道潔之所藏近是惜其書之散亡而不可見也因集其遺言中凡參考禮儀而是正其可行與不可行者以爲伊洛禮書補亡庶幾遺意之未冺而或者其書之尙可訪也

三先生論事錄序

昔顧子惇嘗爲人言欲就山間與程正叔讀通典十年世之以是病先生之學者蓋不獨今日也夫法度不正則人極不立人極不立則仁義禮樂無所措仁義禮樂無所措則聖人之用息矣先生之學顧非求子惇之知者而爲先生之徒者吾懼子惇之言遂得行乎其間因取先生兄弟與橫渠相與講明法度者錄之篇首而集其平居議論附之目曰三先生論事錄夫豈以爲有補於先生之學顧其自警者不得不然耳

楊龜山中庸解序

世所傳有伊川先生易傳楊龜山中庸義謝上蔡論語解尹和靖孟子說胡文定春秋傳謝氏之書學者知誦習之矣尹氏之書簡淡不足以入世好至於是三書則非習見是經以志乎舉選者蓋未之讀也世之儒者揭易傳以與學者共之於是靡然始知所向然予以爲不由大學論語及孟子中庸以達乎春秋之用宜於易未用心之地也今語孟精義旣出而謝氏尹氏之書具在楊氏中庸及胡氏春秋世尙多有之而終病其未廣別刋爲小本以與易傳並行觀者宜有取焉

春秋比事序

春秋繼四代而作者也聖人經世之志寓於屬辭比事之間而讀書者每患其難通其善讀則曰以傳考經之事迹以經考傳之眞僞如此則經果不可以無傳矣遊夏之徒胡爲而不能措一詞也余嘗欲卽經以類次其事之始末考其事以論其時庶幾抱遺經以見聖人之志客有遺余以春秋總論者曰是習春秋者之祕書也余讀之灑然有當於余心𨿽其論未能一一中的而卽經類事以見其始末使聖人之志可以捨傳而獨考此其爲志亦大矣惜其爲此書之勤而卒不見其名也或曰是沈文伯之所爲也文伯名棐湖州人嘗爲婺之校官以文字稱而不聞以經稱也使其非文伯也此書可不傳乎使其果文伯也人固不可以淺料也因爲易其名曰春秋比事鋟諸木以與同志者共之

胡仁仲遺文序

五峯胡宏仁仲故寶文閣直學士謚文定名安國字康侯之季子也文定嘗以春秋一經侍太上皇帝於講筵又嘗爲之訓傳其學問所由來可考矣聞之諸公長者以爲五峯實傳文定之學比得其傳文觀之見其辧析精微力扶正道惓惓斯世如有隠憂發憤至於食忘而出處之義終不茍可爲自盡於仁者矣其教學者以求仁終篇之中未嘗不致意焉推其文以與學者共之因文以達其意庶幾五峯之志未冺也

鄭景望書說序

余聞諸張橫渠曰尙書最難看蓋難得胸臆如此之大若祗解文義則不難自孔安國以下爲之解者殆百餘家隨文釋義人有取焉凡帝王之所以綱理世變者蓋未知其何如也永嘉鄭公景望與其徒讀書之餘因爲之說其亦異乎諸儒之說矣至其胸臆之大則公之所自知與明目者之所能知而余則姑與從事乎科舉者誦之而已

鄭景望雜著序

尙書郎鄭公景望永嘉道徳之望也朋友間有得其平時所與其徒考論古今之文見其議論宏博讀之窮日夜不厭又欲鋟木以與從事於科舉者共之餘因語之曰公之行已以呂申公範淳夫爲法論事以賈誼陸贄爲準而惓惓斯世若有隠憂則又學乎孔孟者也是直其談論之餘或昔然而今不盡然者毋乃反以累公乎其人曰茍足以移科舉骫骳之文不根之論是某等之心而識者豈必以是而盡求公哉余不能禁乃取今上卽位之初其所上陳丞相書以附於後余永康陳亮也

桑澤卿詩集序

予平生不能詩亦莫能識其淺深髙下然嘗聞韓退之之論文曰紆余爲妍卓犖爲傑黃魯直論長短句以爲抑揚頓挫能動搖人心合是二者於詩其庶幾乎至於立意精穏造語平熟始不刺人眼目自餘皆不足以言詩也桑澤卿爲詩百篇無一句一字刺人眼可謂用功於斯術者矣劉牢之大小百戰方爲名將何無忌從容坐談而靈寶以爲酷似其舅一戰而勝亦略似之然終非眞也澤卿試問之渭陽李靖之兵法旣盡乎骨肉之間有畱行則人將議其慘矣

西銘說

伊川先生曰西銘之爲書推理以存義擴前聖所未發與孟子性善養气之論同功豈墨氏之比哉西銘明理一而分殊墨氏則二本而無分分殊之蔽私勝而失仁無分之罪兼愛而無義分立而推理一以止私勝之流仁之方也無別而迷兼愛至於無父之極義之賊也又曰西銘仁孝之道備矣須臾而不於此是不仁不孝也西銘之書先生之言昭如日星而世之學者窮究其理淺則失體深則無用是何也是未嘗以身體之也今之言曰親親而仁民仁民而愛物彼其以分之次第自取爾非我心之異也取之𨿽異而吾心則一故曰理一而分殊以是爲言則象憂亦憂象喜亦喜直應之云耳而吾心未始有憂喜也能好人能惡人直應之云耳而吾心未始有好惡也如鏡納萬象過而不畱者蓋止於此而釋氏以萬法爲幻化未爲盡不然也將以一之而終不免於二將黜異端而終流於異端是未嘗以身而體之也嘗試觀諸其身耳目鼻口肢體絡脈森然有成列而不亂定其分於一體也一處有闕豈惟失其用而體固不完矣是理一而分殊之說也是推理存義之實也西銘之爲書也乾爲父坤爲母塞天地者吾之體也帥天地者吾之性也民爲同胞而物則吾與也大君爲宗子而大臣爲家相也聖其合徳而賢則其秀也老者視吾之親幼者視吾之子鰥寡孤獨者視吾無告之兄弟此之謂定分定其分於一體也一物而有闕豈惟不比乎義而理固不完矣故理一所以爲分殊也非理一而分則殊也茍能使吾生之所固有者各當其定分而不亂是其所以爲理一也至於此則栗栗危懼而已爾心廣體胖而已爾栗栗危懼畏天也敬親也心廣體胖樂天也寧親也違義者自絕也害仁者自喪也濟惡者自暴也惟踐形者爲能盡其道也察萬物之所由往能曲折以述事也窮至神之所自來能卓然以繼志也隠顯如一可以爲無忝矣自彊不息可以爲匪懈矣寡欲所以敬身也養善所以廣孝也自盡而有所感通則生足爲法不通而無所自盡則死可無憾完其固有而歸則不失其所受順其正命而行則不失其所從達以自遂窮以自修存以自盡沒以自安是其心無造次之不存無毫釐之不體周流乎定分而完具乎一理鳶飛魚躍卓然不可掩於勿忘勿助長之間而仁孝之道平施於日用矣極吾之力至於無所用吾力然後知西銘之書先生之言昭乎其如日星也

類次文中子引

初文中子講道河汾門人咸有紀焉其髙弟若董常程元仇璋蓋嘗參取之矣薛收姚義始綴而名之曰中說凡一百餘紙無篇目捲第藏王氏家文中子亞弟凝晚始以授福郊福畤遂次爲十篇各舉其端二字以冠篇首又爲之敍篇焉惟阮逸所注本有之至龔鼎臣得唐本於齊州李冠家則以甲乙冠篇而分篇始末皆不同又本文多與逸異然則分篇敍篇未必皆福郊福畤之舊也昔者孔氏之遺言蓋集而爲論語其一多論學其二多論學其三多論禮樂自記載之書未嘗不以類相從也此書類次無條目故讀者多厭倦余以暇日參取阮氏龔氏本正其本文以類相從次爲十六篇其無條目可八與凡可略者往往不錄以爲王氏正書蓋文中子沒於隋大業十三年五月是歲十一月唐公入關其後攀龍附鳯以翼成三百載之基業者大略嘗往來河汾矣𨿽受經未必盡如所傳而講論不可謂無也然智不足以盡知其道而師友之義未成故朝論有所不及不然諸公豈遂忘其師者哉及陸龜蒙司空圗皮日休諸人始知好其書至本朝阮氏龔氏遂各以其所得本爲之訓義考其始末要皆不足以知之也獨伊川程氏以爲隠君子稱其書勝荀揚荀揚非其倫也仲淹豈隠者哉猶未爲盡仲淹者自周室之東諸侯散而不一大抵用智於尋常爭利於毫末其事微淺而不足論齊威一正天下之功大矣而功利之習君子羞道焉及周道旣窮吳越乃始稱伯於中國春秋天子之事聖人蓋有不得已焉者戰國之禍慘矣保民之本反本之策君臣輕重之分仁義爵祿之辧豈其樂與聖人異哉此孟子所以通春秋之用者也故事半古之人功必倍之孟子固知夫事變之極仁義之驟用而效見之易必也紀綱之略備而民心之易安也漢髙帝之寛簡而人紀賴以再立魏武之機巧而天地爲之分裂者十數世此其用具之春秋著之孟子而世之君子不能通之耳故夫功用之淺深三才之去就變故之相生理數之相乘其事有不可不載其變有不可不備者往往汨於記注之書天地之經紛紛然不可以復正文中子始正之續經之作孔氏之志也世胡足以知之哉經曰天地設位聖人成能傳曰天下之生久矣一治一亂是以類次中說而竊有感焉淳熈乙巳十一月旣望永康陳亮書

龍川集卷十四

●欽定四庫全書

龍川集卷十五

﹝宋﹞陳亮撰

○序

送韓子師侍郎序

祕閣修撰韓公知婺之明年以恣行酷政民寃無告劾去去之日百姓遮府門願畱者頃刻合數千人手持牒以告攝郡事攝郡事振手止之輙直前不顧則受其牒不敢以聞明日出府相與擁車下道中至不可頓足則冒禁行城上累累不絕拜且泣下至有鎖其喉自誓於公之前者里巷小兒數十百軰羅馬前且泣下君爲之收淚告以君命決不應畱輙柴其闗如不聞日且暮度不可止則奪刺史車置道旁以民間小輿舁至梵嚴精舍燃火風雪中圍守之其挾舟走行闕告丞相禦史者蓋千數百人而未止又明日回泊通波亭乘間欲以舟去百姓又相與擁之不置溪流亦復堰斷不可通鄕士大夫懼螻蟻之微不足以回天聽委曲諭之且卻且前久乃曰願公徐行天子且有詔矣公首肯之道稍開公疾馳徑去後來者咎其徒之不合捨去責誚怒罵不啻仇敵嗚呼大官所尊也民所信也所尊之劾如彼而所信之情如此吾亦不知公之政何如也將從智者而問之

送丘秀州宗卿序

嘉禾於今爲輔郡徳意間弗克盡孚地逺且若何使君之此行也於是乎不茍矣財有隱漏遺之民斯用裕乃欲以括隱漏爲功使及先王時將安處吾於使君之行於是乎有感矣古者用民歳不過三日十一而稅不立意以罔民利不喜察以導民爭上下有制末作有禁兵不吾蝕緇黃不吾蠧使之各力其力以業其業休戚相同有無相通無告者得伸而況力能自逹者乎艸木不戕其生而況具耳目鼻口與吾無間者乎民是用寜禮義是用興嘉禾之民獨不得與於斯時乎吾於使君之行於是乎有感矣用裕於上下交窘之時布信於法禁之所不及獨無其道歟於是乎歌以送使君焉歌曰父兮母兮獨古有兮

送諸生赴補序

今年夏進士旣題名於是成均闕弟子員有司將羣四方之士而擇其可者而從余遊告余以行者四人耳問其不行者則曰度無道以得之往將何濟問其行者則曰心知其不可得直未能免俗耳余以爲不然古之君子盡其在我者以聽其在命者得失非吾事也然旣已應之矣而謂無心於得亦豈情也哉居者勉吾學而非以畏失也失亦何害而吾則未至也行者竭吾力而非以志得也得之固佳而吾不敢必也如是而居如是而行吾無憾矣皆曰不敢不勉已而行者曰行非居比也行都英俊之藪無非可學事者有如不得其門則終日枵然誰實食之其何以自視於居者余曰四方之英余不得而究識者有爲臨安校官石夫子者吾友也子往拜之虛往實歸吾待子於此矣謂盧子曰子以通爽往謂陳子曰子以惇謹往謂何子曰子以開警往此子之資而非學也求學於夫子而不子告者他日吾將問之小何子徐而進曰準獨遺矣余笑曰彼茍不遺夫二三子者子則何憂並以吾之所常言者而問其當否焉彼如唯唯則告之曰先生謂我不得一言則勿已五月之朔書於妥齋

送徐子才赴富陽序

漢法嘗選所表循吏以爲公卿故郡縣稱治然其立朝往往多不稱在郡縣時豈國家固自有大體而治道果不可以吏道辦耶龐士元蔣公琬不屑意於郡而謀國有稱焉當時以爲非百里才𨿽諸葛孔明之論亦如此然則吏道又有出於治道之外者耶亮自十八九歲獲從故老鄕人遊故老鄕人莫余知也而陳聖嘉應仲實徐子才獨以爲可聖嘉之與人交仲實之自處子才之特立皆余之所願學也晚與一世豪傑上下其論而三人者每每不能去心非直以交舊之情而已子才又其髙明奇偉者小試輙有聲諸公爭知之得邑輦轂下蓋何足以展其遊刃哉然士之侈然矜奮於一邑者非有餘也技窮於此矣置不復論則志浮於事不足法也事之至者盡吾心焉事已而無畱吝之意處小存大大則不遺於小此所以隨所寓而常有餘夫治道之與吏道又焉有二物哉今天下郡縣固不可爲而附輦之邑尢不易爲也無名難辦之費巧以取之民則將誰欺倚公而豪取之則民復何罪況上之人常不自任其責而責辦於我民一有言焉則又委罪於我而彼若不與知者子才宜何以處此楚漢相距滎陽成臯間蕭何至遣老弱未傅者悉詣軍可謂無策矣而髙帝稱其有鎭國家撫百姓之功此果何說哉平時所以爲民慮者甚周緩急不時之須亦爲民計而已矣未嘗爲民慮也而行一切之政以趣辦民之不揕刃於其胸者直須時耳若曰吾不忍民之至此或髙舉而避之或閉目搖首以聽其自作自止徒以張夫一切趣辦者之勢則其罪等耳此古之君子所以嘗盡心於不可爲之地也子羔爲費宰而夫子以責子路者憂其少未堪仕耳子路乃以爲有民人焉有社稷焉何必讀書然後爲學此後世英雄豪傑之所以因事增智諸儒嘗若瞠乎其後而夫子平時教詔中人以上之辭也豈所以施之子羔哉徒禦人以口給而已矣因吏道之曲折而得治道之大體吾獨有望於子才耳能使亮自是常不去心則不必歲晏而後論定也

送吳恭父知縣序

亮兒時聞行都有所謂太學者四方之英大抵萃焉於是新安二吳以文墨妙天下而季吳獨好使酒任气空所有當摴蒱一擲不爲後擲計而勝負往來輙達旦未已遇其倦時間引惡色自污不揖客徑寢有兒撫一世之心然而月輙從儕軰較一日短長儕軰往往口誦心維吟哦上下記憶不少休試之夕睫不得交黎明裹飯叢入坐定心搖搖特未寜吏持題置之廊柱間羣起就視相顧無人色君獨凝然遙問儕軰題謂何已則不復佇思開卷徑書筆不畱行率至日中輙辦出則歌呼如平時更數日掛名舉眼皆驚曰果吳偁也爲首選者他日又曰復吳偁也儕軰率畏服之然嫉之者至於以爲可殺而皆不顧計也久之得第尉鄞江鄞並海海盜出沒鬼神不可蹤迹間來掠民家輙去朝廷𨿽宿兵不能禁君於是微布爾目盜所至輙知之單馬徑造捕者踵至盜驚謂神咸拱手疊足死不恨論功至不可計君不以屑意猶得京秩授饒之安仁安仁故號冷邑至則肅吏厚民薄徵緩賦庫不畱一錢遇有急須片紙立辦民熈熈田裏間而商賈之至者如歸江東壯縣或愧焉會旁境大旱饑民什百爲羣攫食偸活惡少年乘之爲盜勢駸駸且犯境州以爲憂遣兵數百戍之富民或勸君挈家就避君奮然曰吾爲令顧委命若等是謂艸間求活吾寜與賊死況不必死乎籍丁壯閱之君馳馬橫槊於其間聲勢張甚邑無賴有襲旁境所爲者法外出新意殺之以令皆恐懼縮頸盜不敢犯事已則自劾不報不便者從而媒孽之部使者一二攟摭出條目以詰君君慨然曰吾所爲固自不應法吾不勝法吏矣方急時吾寜能計此耶今鼎鑊實甘吏從旁爲答之持法者猶欲掇拾其不合以罪焉龍川陳亮曰成周議能之法於是不可行矣疆圉啟侮孩弄中國如無人天子赫然不欲赦之未有以屬也於是且十年矣顧不能爲一壯士地道耶人之有气力者亦可嘆也已余以積憂多畏之餘遇君爲之捉手起立於其別也舉酒相屬嘆離合之不常而毀譽之相尋而未已也已而開口大笑曰是亦何足計較哉遂行

送叔祖主筠髙安簿序

君子之仕也行其義也自聖人常本諸人情而爲是言矣其後始有爲貧之說仕至於爲貧而吾道柰何哉自科舉之興世之爲士者往往困於一日之程文甚至於老死而或不遇義不能以自行貧不能以自爲於其間得尺寸之便則亦甘心俛首而屑爲之誠知夫義之所在而貧或迫其後也昔者吾之先祖蓋嘗一躓於科舉終其身以爲不足復事而自肆於杯酒之間而其仲氏則以爲吾兄之志是或一道也屢挫屢奮窮且老而其志不休晚從恩科得一官冒寒爲數千百里之行而無懟辭怨色蓋昔者伯夷羞與鄕人處而栁下惠至不以袒裼裸裎爲浼事固有大異不然者各從其心之所安也夫天與人每不相值參差不齊茍非得其所以然能無幾微見於顏面乎此行亦足以觀公之賢矣公少而力學壯而有聞於學校間計其所得乃如此又足以見公之心固有所存而不計其得之如何也某聞尙書郎芮公劉公方將漕江外芮公固研席之舊而劉公則素厚某者大帥龔公之賢宇內所聞當不以貴賤尊卑窮達而相忘而某之師友永嘉鄭公朝暮來總風憲曩固嘗加惠於公矣四公天下賢者而邑僚則又有劉君子澄聞其賢舊矣而張呂二君子交口而譽道之往拜四公退與君上下其論人生贏糧千里求天下之賢者與處而或不遂此行況味良不惡度公之志可以少伸而某方謀葬公之兄不及從公以行書以寄劉公使知天下之士其窮而可嘆者至於如此而部使者之權足以爲時重殆不可以一律而觀士也不違故舊則民不偸公見芮公倘或可以出此乎相對道舊能不慨然鄭公之行徐當寄書爲某寄聲劉君聲求气應何以教我

送巖起叔之官序

陳氏以財豪於鄕舊矣甫五世而子孫散落往往失其所庇依其盛衰相尋於無窮豈必其人之罪哉吾叔巖起以未冠之年慨然有狹鄕閭之志奮臂出遊往來於江淮之東西而定居於臨安者大較餘三十年諸公貴人其未逹而旅處者巖起或出力以自效或終日相與嬉遊不問其官崇卑一接以恩意蓋旣貴而能相記憶𨿽相忘而不見及者皆所不較也亮以是知士非有俠气者豈能奮空拳以自托其身於一世哉晚得一官將就食於廣東部使者之麾下冒寒挈妻子而行問其行裝則曰我固素手自奮者也然世態日異此行𨿽我亦憂之子嘗論交於四方其何以爲我地道乎亮因告之曰四方之豪俊不鄙而辱與之遊者不知其幾人矣然自索居以來黜陟不知書問斷絕將何所指名而告語之亮又力不足者徒能浡然興懷姑次第其語以爲送行序道逢其與亮遊者出以示之其藐然而無意者必非與亮遊者也吾叔其勉之堂堂大國一行數千里豈無一英特知義之人乎使壯士困於泥塗則其恥有歸矣淳熈六載冬十月朔永康陳亮書於恕齋

送王仲徳序

昔祖宗盛時天下之士各以其所能自效而不暇及乎其它自後世觀之而往往以爲朴陋而不知此盛之極也其後文華日滋道徳日茂議論日髙政事日新而天下之士已不安於平素矣眾賢角立互相是非家家各稱孔孟人人自爲稷契立黨相攻以求其說之勝最後章蔡諸人以王氏之說一之而天下靡然一望如黃茅白葦之連錯矣至渡江以來天下之士始各出其所能𨿽更秦氏之尙同能同其諛而不能同其說也二十年之間道徳性命之說一興疊相唱和不知其所從來後生小子讀書未成句讀執筆未免手顫者已能拾其遺說髙自譽道非議前軰以爲不足學矣世之爲髙者得其機而乘之以聖人之道爲盡在我以天下之事無所不能能麾其後生以自爲髙而本無有者使惟已之向而後欲盡天下之說一取而教之頑然以人師自命𨿽聖天子建極於上天下之士猶知所守吾深惑夫治世之安有此事乎而終懼其流之未易禁也王仲徳於亮爲鄰人少有俊才不自滿足翻然往從葉正則學問盡交永嘉之俊造而猶未以爲足也又將從正則於吳門以畢其業蓋其學日進而未可量其所成就夫豈獨異於後生之爲髙者𨿽頑然以人師自命者不能衒之而使移也亮老矣將賴其鄰以自彊於其行也爲說以先之其歸也必有以復我

送吳允成運幹序

往三十年時亮初有識知猶記爲士者必以文章行義自名居官者必以政事書判自顯各務其實而極其所至人各有能有不能卒亦不敢彊也自道徳性命之說一興而尋常爛熟無所能解之人自托於其間以端愨靜深爲體以徐行緩語爲用務爲不可窮測以蓋其所無一藝一能皆以爲不足自通於聖人之道也於是天下之士始喪其所有而不知適從矣爲士者恥言文章行義而曰盡心知性居官者恥言政事書判而曰學道愛人相蒙相欺以盡廢天下之實則亦終於百事不理而已及其徒旣衰而異時熟視不平者合力共攻之無須之禍濫及平人固其所自取者而出反之慘乃至此乎三山吳允成少以气自豪出手取科目隨輙得之來尉永康遇事風生一日枉車過余講客主之禮若見所畏且語餘子所交皆一世老蒼至等軰已是第三四行人葉同年爲我言如此我家世以官爲家者也我父自力於官事而與世爲忤子盍爲我誦數前聞而言其所以致此者余惘然失嘆意以爲𨿽知所從來而不敢言也自是相與往來如舊故縱諛其所長以暴白於一時𨿽老於吏道者亦知敬其人文章行義政事書判並舉兼能而不可掩而道徳性命之說正自不相妨也於其中間余受無須之禍尢慘而允成亦深察余心左右扶持𨿽慘不至於極以此猶相歡而無間也及其去永康余將敍其本末以累其行李而多病因循念之耿耿後三年始克爲之蓋新天子龍飛之十二月九日也而允成方俛首於將漕糟丘之職若新爲吏者其志向豈有窮哉

贈武川陳童子序

童子以記誦爲能少壯以學識爲本老成以徳業爲重年運而往則所該愈廣所求愈眾窮天地之運極古今之變無非吾身不可闕之事也故君子之道不以其所已能者爲足而嘗以其未能者爲歉一日課一日之功月異而歲不同孜孜矻矻死而後已自吾聖人及若後世之賢智君子騷人墨客凡所以告語童子者辭𨿽各出其所長而大槪不過此矣若余少而昏蒙長不知勉未老而頹惰如七八十歲人者此天地之棄物而何以語童子哉童子之資稟特異而猶記疇昔之所聞所見其略之可言者蓋闕黨童子聖人旣與之周旋矣以其求速自見者而有疑於異時之逺到故孺悲則辭而不見將以警策之也後世諸賢其於童子豈能有此財成輔相之道哉而況若餘者乎童子行矣奇妙英發不極其所到未可止也落華收實異時相與誦之

贈樓應元序

往二十五年時余方學爲語言求以自見於世凡世人之文章無巨細必求觀之嘗得詩文數紙淸麗不凡近而所以鳴其窮者亦甚至曰是樓君民範之所作也已而又識其人於路西陳氏端願自戢斂若不與一世較是非長短者余心念之其後二十年有衰絰而奉書過余於蕭寺發而讀之善自道說其所能亹亹然將爭長於士林中則曰是民範之子也民範今死矣嗟乎伸民範之屈者其殆是乎畱與共學者一年而後去三四年間時節必一來出其文方進而未已者也且言身窮不足卹有母無以爲飬則不如無生矣況欲卒業以終父之志乎餘悲之夫一有一無天之所爲也裒多增寡人道之所以成乎天也聖人之惓惓於仁義云者又從而疏其義曰若何而爲仁若何而爲義非以空言動人也人道固如此耳余每爲人言之而吾友戴溪少望獨以爲財者人之命而欲以空言刼取之其道爲甚左余又悲之而不能解也𨿽然少望之言眞切而近人情然而期人者未免乎薄也若余之所以爲樓子計者非不知少望之言爲可亦期人以厚而已矣

贈術者宣顚序

宣顚論命多奇中而不出於鄕閭彼初不知當今公卿之爲何人執政侍從之爲何官人之善惡時之向背皆所不知也余聞其論余命之禍福多矣而不識其人一日欵門謂余命來年當稍異於舊余因以朝之貴人及平生故舊之命俾推之言其禍福多與吾儕之私意合獨論羅春伯章徳懋葉正則必作宰相彼未識宰相之爲何官而其言若此亦異矣中不中皆未可知而天運果能與人意合乎又自言歲之十月必死不死亦止活五年俾其子持以爲驗余爲書之而葉正則偶然過門一見而笑曰世寜有是事而子信之乎余以爲人自分必死而獨靳於一言亦大非人情矣

贈術者戴生序

括蒼劉夢求未嘗得邵氏先天數而知人休咎如數一二說人冥昧中事如燭照而面詰也或曰有術或曰是有神焉餘皆不得而知要之先事者獨得無感於此乎劉術行於三衢今遂爲衢人士大夫之過衢者以不問夢求易卦爲恨余聞有戴姓童姓之在衢者得夢求之術而精焉戴生挾其術寓於外家余與鄭景元招而問之其言目前事殊駭人聽至論其逺者多爲餘言禹孟子事夫大禹之功孟子之徳業餘平生之夢寐在焉而恨其身之不可企也神以是而戲我乎亦戴生竊有聞焉而見戲乎一家小大皆欲從生問禍福而生乃欲與餘論一紀事恐其見戲之過則余無以堪也姑以余字先焉士大夫之欲從而問一紀半紀者皆當畱字於此以爲信

後杜應氏宗譜序

應自周武王之子封於應以國爲氏其子孫散處殽函瀍洛世業有光漢有曰曜隱淮南山時稱商山四皓不如淮陽一老曰邵篤學博覽著漢官儀刪定律令獻帝朝拜太尉魏有曰瑒璩昆季並以文學貴顯三入承明宋有曰文臣任中散大夫右文殿修撰隨髙宗南渡占籍永康遂爲永康人子子和登孝宗淳熈中進士第題詩有三紅之句時號三紅秀才刺郡至觀察使掌中軍都督府事其子贅居東陽葛府傳二世至大六諱莊同兄大五講書始自葛府復永康大五居縣西三里頭大六贅居後杜杜氏生二子文中文正行曾曾傳端端傳昌溯自中散東遷凡七世士珪則端行字徳璋登宋咸平中解榜官至廣東亷訪司副以才名著稱嘗慟其先世汴譜無聞且懼來裔迷厥所出乃肇自中散至大六凡五世又斷自大六爲後杜始祖至昌一凡若干世定爲一帙本末源流鑿鑿不紊可謂尊祖烈矣間徵余序其首簡余惟世系之不明久矣昔唐貞觀中詔溫彥博等撰氏族首皇族次外戚而黃門侍郎崔氏幹爲第三凡二百九十三姓千六百九十一家降及五季舊本殘缺𨿽有譜如無也世之愚不肖昧其先世往往妄引貴族名賢以爲之宗生悖其親死誣其祖良可悲夫今應氏之譜尊卑奠昭穆明簪紱光聯克稱厥後所載者皆耳目親擊豈以杜正倫郭崇韜前車之覆當戒耶有椑益於名教尙矣夫表功徳厚親族制婚姻明人倫皆譜乎寓其可輕而忽之哉余故序之匪徒爲士珪告且以爲應氏後人式云

龍川集卷十五

●欽定四庫全書

龍川集卷十六

﹝宋﹞陳亮撰

○記

笏記

寤寐英賢帝心如渴僥覦富貴士气若登冀十五之得人而千一之遇主叨逢則幸報稱謂何恭惟皇帝陛下日照天臨海涵地負朋來濟濟各自奮於明時网設恢恢不遐遺於片善矧咸奔走翕受敷施臣等牽連得書徒采語言之小異次第就役孰輸筋力之小勞仰戴深仁俯慚微分

信州永丰縣社壇記

天子祭天地諸侯祭境內名山大川故郊者天子之所専而社則逹於侯國無問國之大小𨿽附庸亦莫不有社示有所尊也知所尊則知所敬知所敬則仁愛惻怛之心油然而生矣南面以臨其民而無仁愛惻怛之心是尙可以爲國哉罷侯置守則郡邑之有社固守令之所以起仁敬者也壇壝茍具而心不加焉則民失所依矣吾友潘友文文叔之始作永丰也謁社而壇幾於圮其旁之屋廢不復構無以共祀事顧瞻不寜卽命工役整治其壇一如法式而爲屋若干楹於其旁髙明邃宻嚴飭備具是眞知所尊矣稼軒辛幼安以爲文叔愛其民如古循吏而諸公猶詰其驗幼安以爲役法之獘民不肯受役至破家而不顧永丰之民往往乞及今令在時就役是孰使之然哉文叔故中書舍人諱良貴之諸孫少從張南軒呂東萊學步趨必則焉而又方卒業於朱晦庵是世所謂三君子者臨民而有父母之心固其家法當如此余過永丰道上行數十里而民無異詞及見文叔則歉然自道說其不能民與文叔皆可無憾矣謂余爲三君子所厚當得文以記修社之本末余誠有愧世之務趣辦以爲能者故道郡邑之所以有社而文叔之起其誠愛如此並以諗當塗之有力者云

義烏縣減酒額記

義烏尉趙君師日以書來曰邑之課額惟酒爲重歲之二月至於八月煮酒以四百石爲率爲緡錢八千六百有奇余爲淸酒猶四千八百緡乾道初有宰驅八鄕牙櫃列之市肆商賈爭來■﹝酉隺﹞酤倍入旣貢其餘於郡又增歲額一百石及市易者交病而官聽其便獨酒額如故逋負歲積以至於不可計官不得脫而吏就黥者相望淳熈十有二載今資政殿大學士李公之鎭是邦也究心民隱諸邑之利病莫不畢逹師日實具本末以告公惻然曰民何以堪乎吾嘗備數政地日接玉音未嘗一日不在民也使一縣至此而若不聞吾爲負其上矣立命減煮酒額一百石每石爲減舊額一緡淸酒月減二百緡又蠲其舊逋幾萬緡一邑自是獲蘇官逃其責而民安焉酒額歲不虧一錢而郡縣交便之公之盛徳在民爲甚深邑民將立公生祠於星祠之東而朝暮奉事師日在邑僚之底而獲於大惠不勒其事於石烏保異時之額不增非所以相我公之惠於無窮也願屬筆於吾子以諗來者亮竊嘆■﹝酉隺﹞酤之興本以佐軍旅之用而其實則使民不得自便於酒猶未戾於古者禁民飲之義也其後設計巧取而始専於利矣今郡縣之利括之殆盡能者無所用其力惟酒爲可措手而一縣之計實在焉又從而括之則縣不可爲矣剝牀及膚其憂豈不在民乎今天子之於民獨公爲深知之而吾州最爲受其賜蠲諸邑之逋吝公帑之出而一以與民凡民苖米之不及斗帛不及尺綿不及兩者悉代輸之仁聲載路是固所以宣天子之徳意而入民之骨髓也寜酒而已乎上方圖任舊徳與之共政卽日旋歸吾州不得久私其惠矣𨿽使世之名能文者不能執筆以盡公之美也顧以屬諸陸沈無所比數之人顚倒脫落無以滿邑民之望不將歸其咎於君乎師日曰不然吾二人皆將牽連托公以自見者也亮又奚辭

普明寺置田記

永康接臺處之衝而婺之屬邑也繇縣治東北行滿五十里眾山回環若蹲若伏其名曰龍窟疑取象於山以名也然其西三數里有所謂龍鬭坑者龍眞有窟於此乎商周而上其地未通於中國宜亦何所不有事不經見者有無皆不可以意斷也陳氏之居在龍窟之南五里耳目所及蓋八九世矣自吾祖始徙居龍窟徙未十年而生余余家之西北有寺曰普明者實據其地之勝處余少長往往多讀書山中訪寺之始末以爲興於梁大同間而不能詳也然田無三十畝餘猶及見其有僧四五十人其役稱是則藉丐施以活其來非一日矣爲釋之徒丐施固其職也然環寺之居民歲以供寺者自昔不知其幾而僧之歲幹寺事者偶失支梧至無椽瓦以自庇僧與民豈不兩病乎余以爲使一僧有田十畝彼固不能耕也歲藉一夫耕之則一夫反資僧以活計田之所出猶足以及僧之所役是一僧不復爲居民之費而三夫共飽於十畝也使天下之僧皆如此𨿽不耕而民瘳矣王政旣已廢壊釋老之徒固不必盡惡也豈惟罪不在彼而天下之人豈皆自耕而食乎始余所見寺僧四五十人今其存者七八人耳合新度者不及三十人有田三百畝則可以安坐而自遵其教矣因與僧如靖允禧謀掇拾寺之遺余漸置田以百畝爲凖它日當有嗣其事者不必盡出於我也靖以醫遊井邑間甚有恩意又甚盡心於此寺鄕之長者以其名聞之縣使爲寺主首未三年間已有田二十畝而靖死今計寺之所有又足以得三十畝而庸僧無逺慮人自爲說未幾禧又死余將使之以柬如瑋之徹時濟懷順者合辦之故具記其事使知自宇宙而有玆山自梁而有玆寺自余而後有田經始於靖與禧而葉成於此五人者亦以見買田之議非溺於因果而出於天下之公心也田畝以次列之碑陰與凡割施者悉附見其姓字云

普明寺長生榖記

昔者先王居民之制固使之交相飬而非欲其截然而各立也井邑之間有無相通緩急相救是以疾病死喪民無遺憾鰥寡孤獨天有全功此治道之極而聖人之所以贊天地之化育者也及至後世於民之中又有爲釋老之徒者壊形惡服不耕不蠶以自枯槁於山林而求識其所謂心性之本根者故其勢不能自衣食而衣食於人人亦樂衣食之而不厭而釋氏於衣食之餘尢好窮其侈心以致其莊嚴之說儒者因是而力排之以爲斯民之蠧至欲人其人火其書廬其居以行吾聖人之常道不獨其徒之不可化而斯人常有不忍之心焉溺於其說者因以爲其道當與吾聖人並行𨿽有識者亦以爲並行而不悖也彼其乘王政之廢壊而駕其說於中國使其徒出入於井邑之間者蓋千有餘年於此矣一日斥而去之於人情固有所不忍而四民之中莫貴於士自後世之爲士者百家眾說猶或雜出於其間則亦何惡於釋老之徒也使夫有無相通緩急相救茍不至於窮其侈心者豈不足以自附於先王井邑之義乎始普明方創議買田僧允禧復爲如靖謀從富人乞榖三百石貸之下戶量取其息以爲其徒目前之供而鄕之長者黃君處仁胡君績汀州戶曹胡君樟呂君師愈慨然捐榖若干以倡其餘而余亦與焉事方就緒而黃君與靖相繼下世黃君之子浦城主簿公槐與其弟某實成君意曰吾不欲死其先人也夫乞榖於富人而取息於下戶以供其山林之枯槁者則三者各得其稱是眞有先王井邑之遺意而又欲執王政之詳一二以律之徒以起斯人不忍其廢壊之心吾未見其有補於吾道也四君與凡捐榖之姓字與其榖出入之約束具列之碑陰姑道余之所以相此寺之本意以發千載之一嘆而已

重建紫霄觀

道家有所謂洞天福地者其說不知所從起往往所在而有然余觀世人之奔馳於耳目口腹之欲而顚倒於是非得喪利害榮辱之塗大之爲天下淺至於緇銖率若蟻鬭於穴中生死而不自覺宜其必有超世而絕去者當於何所居之則洞天福地亦理之所宜有大較淸邃窈深與人異趣非可驟至而卒究故君子常置而弗論余居之南凡二十五里而得洞靈源福地焉川埜平衍居民錯雜又近在驛道之旁非有所謂窈深不可尋究者中有觀曰紫霄茂林修竹大抵皆道士手植以自蔽亦非其地本然也考其圖志皆缺裂不全其說以爲梁氏望此山有王气掘其地蓋雙鶴騰飛而去山川深長袤逺猶懼其气之不足王是區區者亦足以勞有國者之思慮乎又言其旁有僊人煉丹之所大同間始爲觀依焉而錢氏有國時嘗崇奉而修起之水部員外郎陳矩記其事曰淸泰三年者後唐廢帝之年號也五代之際天下分裂錢氏據兩浙自王然猶倚中國以爲重當是時貨財干戈一日不自整齊則四鄰爭得窺伺其國兩浙本非寛廣閒暇而道家方修土木之工於其間晏然無異於平時豈眞有所謂靈異足以動人耶何其地之不稱也本朝混一區宇是觀因以不廢而焚毀於宣和庚子微細之盜盜平無尺椽片瓦可爲庇依道士結茅以居相與敞三門於其前使人有所觀仰而三淸未有殿也知觀事劉居靖自初得度時以殿之役爲最大而經始焉其後乃建堂說法爲殿以崇奉聖祖翼以兩廡而齋堂庫宇鐘臺藏室庖湢之所及若道家所宜有者無不略備殿之西偏則爲明牕淨幾以自啟處道經儒書更閱不休而文墨琴棊皆所不廢客至蕭然終日忘其爲驛道居民之爲可厭也方山川未通居民未多林木陰翳禽獸麋鹿出沒於其間之時其靜深當不止今日而超世絕去者豈必其不樂此所謂洞靈源者其幾耶地之變遷觀之興廢與其人之勤勞相望居靖願得文以紀而余不足賴也

北山普濟院記

金華固多佳山水而遊者往往依浮屠老子之宮以窮其足力之所至其所不能至者宜其遂爲樵夫牧子所私髙人逸士因得以自混於其間而天巧有非人力之所能盡發者梁劉孝標以不合當世棄官居金華北山今其故居是爲淸修院蓋嘗遡流緣磴欲以盡發山水之奇結廬紫微巖吳會人士多從之學巖有石室因以爲講書之堂所謂劉先生講堂是也至今其山號講堂原而陳隋及唐冺然置之不問周顯徳二年吳越王始建寺於巖麓曰九龍本朝慶曆六年郡守關公嘗命河南許歸以氈筆書紫微巖三巨字鑱之石治平二年又攺賜普濟院額山之僧因陋就簡日底於廢參知政事蕭公燧繇從槖來爲此邦以僧奉欽爲才命往主之奉欽能銖積寸累服勤不懈佛殿法堂建如程序敞三門於前而翼以兩廡庫堂藏室罔不略備翰林學士洪公邁還其甲乙住持之舊免其諸般科買之擾以厲其成焉今太守祕閣殿撰趙公師揆染寺額以張大之然後此山之勝不復爲樵夫牧子所私而劉氏講堂亦因寺以著愛金華山水者於是可無遺恨矣以奉欽一力而能有功於幽勝如此天下而各用其力則事功寜有旣耶奉欽以寺記爲請聳然爲書以授之

元寶觀重建大殿記

東陽縣之南四十里有觀曰元寶世傳齊人陳元寶捨宅爲之因以名云宣和劇盜之火觀爲煨燼則其裏陳君嚴始建所謂北極殿者大夫徐君端記其事頗異大夫名下一字實吾先祖之諱今不具嚴嚴弟仕澄字彥淸自力家事積貲殆且巨萬志不在於積也而泄之裏閭親舊之惠爲未足乃泄之觀焉三淸有殿殿有廡合以三門而觀儼然矣皆彥淸之爲而紹興之二十一年也未幾殿蠧於蟻彥淸之子徳佐過而心動焉思與諸弟恊力成之使其父之志與殿俱存而主觀事葛元度並以風其諸子曰先志今如何欣然捐金合百萬先之元度先建道藏一所爲民祈福禱請如響其積亦頗夥並傾私囊募眾緣以建其事殿未成而元度死其徒胡大云繼之猶藉徳佐之弟徳先徳髙以自助用財合一千萬役人之力凡萬五千經始於淳熈辛丑之春落成於甲辰之冬宏壯偉麗一切視彥淸在時逺近合覩起敬增嘆道家之有殿以奉三淸其教然也三教之興廢有時而本末宏闊源流深長非百世聖人不能定則修舊起廢固其徒之事也彥淸兄弟皆有財力可以自馳騁於世而本朝出仕惟兩塗故其才獨自豪於鄕其明效大驗亦不遺餘力而乃見所謂兩殿者殿之隨廢又藉元度以起之亦可嘆也已元度善自興其教者而敢愛其力而自納於廢棄殿成而胡大云亦死相與成就其殿之凡役彥淸幼子疆亦從而相之旁觀多陳氏其詳𨿽不可考宜其爲元寶不可知孫子一念之烈泄於七八百年之後者猶如此天下事其有不成於志念之烈者乎疆與道士合辭以記爲請諾之閱二年矣因以寓余之所感云

○題跋

書類次文中子後

以中說方論語以董常比顏子與門人言而名朝之執政者與老儒老將言而斥之無婉辭此讀中說者之所同病也今按阮氏本則曰嚴子陵釣於湍石爾朱榮控勒天下故君子不貴得位龔氏本則曰嚴子陵釣於湍石民到於今稱之爾朱榮控勒天下死之日民無得而稱焉故模仿論語者門人弟子之過也龔氏本曰出而不聲隱而不沒用之則成捨之則全阮氏本則因董常而言終之曰吾與爾有矣故比方顏子之迹往往多過內史薛公使遺書於子子再拜而受之推此心以往其肯退而名楊素諸公哉薛公謂子曰吾文章可謂淫溺矣子離席而拜曰敢賀丈人之知過也謂其斥劉炫賀若弼而不婉者過矣至於以佛爲聖人以無至無迹爲道以五典潛五禮錯爲至治此皆撰集中說者抄入之將以張大其師而不知反以爲累然仲淹之學如日星炳然豈累不累之足云乎姑以明予類次之意如此

書文中子附錄後

文中子世家阮氏本以爲杜淹撰龔氏本則曰福奬福奬福郊也今𨿽不可考而世家不可不錄故存其錄而去其人房魏論禮樂事出於福畤所錄𨿽其間語言不能無飾然參考太宗與諸公經營當時之事宜必有此今備存之重去其舊也以余觀之魏徵杜淹之於文中子蓋嘗有師友之義矣如房杜直往來耳故嘗事文中子於河汾者一切抄之曰門人弟子其家子弟見諸公之盛也又從而實之夫文中子之道豈待諸公而後重哉可謂不知其師其父者也闗子明之筮同州府君實書而藏之備其本末者亦福畤也世往往以其筮爲怪易有理有數數出於理者也得其理足以知百世之變明其數足以計將來之事而又何怪焉如子明之論人謀天命有後世儒生之所不及知者文中子家世之明王道子明蓋有助焉龔氏安得以私意易之哉故存此三書曰文中子附錄

書伊洛遺禮後

伊洛遺禮其可見者惟婚與喪祭僅存其一二今以附諸補亡之後夫禮𨿽先王未之有可以義起也補亡所集集其義也茍精其義則當時之所參定者尙可考而缺裂不全之制豈必以是爲尊哉記曰禮之所尊尊其義也存其可見者以惜其不可見者而已

書伊川先生春秋傳後

伊川先生之序此書也蓋年七十有一矣四年而先生沒今其書之可見者才二十年世咸惜其缺也余以爲不然先生嘗稱杜預之言曰優而柔之使自求之饜而飫之使自趨之渙然冰釋怡然理順然後爲得也先生於是二十年之間其義甚精其類例博矣學者茍精考其書優柔饜飫自得於言意之外而達之其餘則精義之功在我矣較之終日讀其全書而於我無與者其得失何如也

書歐陽文粹後

右歐陽文忠公文粹一百三十篇公之文根乎仁義而達之政理蓋所以翼六經而載之萬世者也𨿽片言半簡猶宜存而弗削顧猶有所去取於其間毋乃誦公之文而不知其旨敢於犯是不韙而不疑也初天聖明道之間太祖太宗眞宗以深仁厚澤涵飬天下蓋七十年百姓能自衣食以樂生送死而戴白之老安坐以嬉童兒幼稚什伯爲羣相與鼓舞於里巷之間仁宗恭已無爲於其上太母制政房闥而執政大臣實得以參可否晏然無以異於漢文景之平時民生及識五代之亂離者蓋於是與世相忘久矣而學士大夫其文猶襲五代之卑陋中經一二大儒起而麾之而學者未知所向是以斯文獨有愧於古天子慨然下詔書以古道飭天下之學者而公之文遂爲一代師法未幾而科舉祿利之文非兩漢不道於是本朝之盛極矣公於是時獨以先王之法度未盡施於今以爲大闕其策學者之辭殷懃切至問以古今繁簡淺深之宜與夫周禮之可行與不可行而一時習見百年之治若無所事乎此者使公之志弗克遂伸而荊國王文公得乘其間而執之神宗皇帝方鋭意於三代之治荊公以霸者功利之說飾以三代之文正百官定職業修民兵制國用興學校以飬天下之才是皆神宗皇帝聖慮之所及者嘗試行之尋察其有管晏之所不道攺作之意蓋見於末命而天下已紛然趨於功利而不可禁學者又習於當時之所謂經義者剝裂牽綴气日以卑公之文𨿽在而天下不復道矣此子瞻之所爲深悲而屢嘆也元佑間始以末命從事學者復知誦公之文未及十年寖復荊公之舊迄於宣政之末而五季之文靡然遂行於世然其間可勝道哉二聖相承又四十餘年天下之治大略舉矣而科舉之文猶未還嘉佑之盛蓋非獨學者不能上求聖意而科制已非祖宗之舊而況上論三代姑以公之文學者𨿽私誦習之而未以爲急也故予姑掇其通於時文者以與朋友共之繇是而不止則不獨盡究公之文而三代兩漢之書蓋將自求之而不可禦矣先王之法度猶將望之而況於文乎則其犯是不韙得罪於世之君子而不辭也𨿽然公之文雍容典雅紆余寛平反復以達其意無復毫髮之遺而其味常深長於言意之外使人讀之藹然足以得祖宗致治之盛其闗世教豈不大哉初呂文靖公範文正公以議論不合黨與遂分而公實與焉其後西師旣興呂公首薦範富韓三公以靖天下之難文正以書自咎歡然與呂公戮力而富公獨念之不置夫左右相仇非國家之福而內外相關而不相沮蓋治道之基也公與範公之意蓋如此當是時𨿽範忠宣猶有疑於其間則其用心於聖賢之學而成祖宗致治之美者所從來逺矣退之有言仁義之人其言藹如也故予論其文推其心存至公而學本乎先王庶乎讀是編者其知所趨矣

書家譜石刻後

陳氏得姓所繇來甚詳今不復載自太丘長以來逵旣渡江其後中微霸先用以爲陳歷歷可考及唐末五代比於皇朝之初陳氏散落爲民譜不可系今斷自我七世祖始從所逮聞也自我皇祖若諸從兄弟歲時祭祀有所謂軍陣者次尹兒時不得問今莫可質猶記湖州尙書一人以待博聞者參考

書職事題名後

箋奏一局之具眼掌記一局之司命題名小錄利害通渉始末而司膳𨿽若碎煩亦有關系蒙恩來此蓋久而後知之四海九州島之人邂逅而爲同年士大夫薦吾所不知者亦當分其能品以爲言庶幾各識其職云耳

書趙永丰訓之行錄後

太史公論婢妾之引決出於計劃無俚之甚而英雄俯仰以全一死者將以有爲也而孟子論義有重於死𨿽聖賢不得而避人固難於一死而一死之難又如此國家遭陽九之厄能以死拒敵者固自有數而禁卒內潰人不知義極矣身爲宗室以當百里之寄不愛一死以明大義此聖賢所不得而避者其死豈不壯哉方天下太平天子有事邊功使守在四裔而公獨知其爲禍亂之萌及金人剪中國如枯槁公又欲率義師以沮遏其鋒推公之志而揆公之才固非自分於一死者義之所在不約而自隱其中之所存耳此天下之所知而人之所以尙其子孫者也張巡之死義豈不明甚而猶有待於韓李之秉筆者朝廷之旌死節不踰時豈待人言而後明哉殆未請耳天人報應尙墮渺茫上下融合實闗激勸天下士固不少爲趙公設也公之孫彥橚出其始末以示亮因書以歸之新天子龍飛之十日也

書林勲本政後

右林勲本政書一十卷比較二卷徐宗武得之鞏氏家勲嘗遊宦廣中蓋紹興初容州所刋本也勲爲此書勤矣考古驗今思慮周密世之爲井牧之學所見未有能易勲者顧其間將使隸農耕良農之田納租視其俗之故經賦出於良農而榖農出軍賦疑非隸農所利又使他人得以告地之可辟者而受其賞焉有趨利起爭之漸疑非王政所當出者一人之智而思慮小小不中不足怪大要歸於可行則補其不及行之者之責也顧余有所甚疑者古者王畿千里定爲六鄕六遂而祿地公邑所占之地宜倍千里之間開方計之地之所未盡者宜尙多有蓋王政寛大納民於其間不用一律以齊之則制度𨿽密人不思裂去法可長守而經數常齊矣漢之民田固已無制大略計之邑居道路山林川澤羣不可墾蓋居三分之二又有所謂可墾不可墾者居其四分之一而定墾田直十五分之一耳蓋𨿽漢法不能盡數以齊之也今勲欲舉天下而用一律以齊之無乃非聖人寛洪廣大之意乎且亦非民之所甚便也今宜於山林川澤邑居道路之外以三分計之定其一以爲經數起貢起役起兵簡教之法悉如勲所定以其二爲余夫閒田及士工賈所受田凡朝廷郡縣之官皆使有田參定其法別立一官掌之並使其屬以掌山林川澤大爲之制使民得盡力於其間而收其貢賦以佐國用以蘇疲民則經數常齊矣立政以公而示天下以廣則民不駭而政易行然後勲所定之制可以一定而不易庶幾勲之志也𨿽然事不習熟則人之視聽易以驚動驟而行之非成順致利之道也勲之書至矣要豈人之視聽所常習者乎非其所常習𨿽用勲三年頒降之說猶恐不能無動也夫成順致利之道易所載十三卦聖人蓋用此道以開天地而立人極者自漢以來英雄特起之君亦必用是以有爲惟其一變之餘安之而不思其所以善其後此後世之所以治亂不常而古道卒不可復也勲之書可用於一變之後安得其人以開其先者乎要非察古今之變識聖人之用而得成順致利之道者不能知也然則余之刋勲書所望於世之君子蓋甚厚

題諭季直文編

烏傷固多士而稱雄於其間者余熟其四人焉蓋非特烏傷之雄也諭叔奇於人煦煦有恩意能使人別去三日念之輙不釋其爲文精深簡雅讀之愈久而意若新何茂恭目空四海獨能降意於一世豪傑而士亦樂親之其文壯麗精致反復開闔而卒能自闡其意者陳徳先舉一世不足以當其意而人亦不願從之遊然其文淸新勁麗要不可少諭季直遇人無親疏貴賤皆與之盡而於余尢好其文蔚茂馳騁蓋將包羅眾體而一字不茍讀之亹亹而無厭也而四君子者尢工於詩餘病未能學也然皆喜爲余出余亦能爲之擊節餘窮滋日甚索居無賴時一作念顧茂恭之骨已冷而三山相去踰千里徳先季直𨿽宿舂可從其遊而出門輙若有縶其足者諭行之牧之出季直舊文一編示余聳然觀之如得所未嘗茂恭死其文益可貴重而子弟亦珍惜之欲求一字不可得得吾季直之文便如茂恭在目昔余嘗讀茂恭之文而面嘆曰九原不可作歐蘇姑置勿論如世所謂六君子者公將何愧茂恭油然而笑蓋以爲能知我者幽明異道每念此意爲之索然今將求厭足於季直耳

跋焦伯彊帖

寶元康定之間本朝極盛之時也諸公巨人踵武相接天下毫髮絲粟之才皆得以牽連成就況若伯彊之卓然能自見者乎其於骨肉書翰之間恩意藹然蓋非其異行也魯多君子而宓子賤稱焉事衰世之大夫友薄俗之士𨿽豪傑拔出之才猶懼其不免是以君子論其世也

跋米元章帖

本朝詩文字畫之盛到元佑更無著手處元章以晚軰一旦馳驟諸公間聲光曄然此帖亦可窺一斑乎淳熈己亥四月之晦龍川陳亮爲先友之子王晦叔書之

跋朱晦庵送冩照郭秀才序後

往時廣漢張敬夫東萊呂伯恭於天下之義理自謂極其精微而世亦以是推之𨿽前一軰亦心知其莫能先也余猶及見二人者聽其講論亦稍詳其精深紆余若於物情無所不致其盡而世所謂陰陽卜筮書畫技術及凡世間可動心娯目之事皆斥去弗顧若將凂我者晚得從新安朱元晦遊見其論古聖賢之用心平易簡直欲盡擺後世講師相授流俗相傳旣已入於人心而未易解之說以徑趨聖賢心地而發揮其妙以與一世人共之其不得見於世則聖賢之命脈猶在而人心終有時而開明也其於經文稍不平易簡直則置而不論以爲是非聖賢之本旨若欲刋而去之者余爲之感慨於天地之大義而抱大不滿於秦漢以來諸君子思欲解其沈痼以從新安之志而未能也然而於陰陽卜筮書畫伎術凡世所有而未易去者皆存而信之乃與張呂異其於郭叔瞻之能尢愛而喜之不厭豈悅物而不畱於物者固若此乎抑世所謂畫師之能皆未能窺叔瞻之心地而不可棄乎故余於叔瞻無舊故而爲諸公道其所長不容己亦因以見秦漢以來諸君子猶煩新安之刮剔而後聖賢之心事可得而盡白也叔瞻力求余跋因敍其本末如此試以呈似新安云

書作論法﹝意與理勝﹞

大凡論不必作好語言意與理勝則文字自然超眾故大手之文不爲詭異之體而自然宏富不爲險怪之辭而自典麗奇寓於純粹之中巧藏於和易之內不善學文者不求髙於理與意而務求於文彩辭句之間則亦陋矣故杜牧之云意全勝者辭愈朴而文愈髙意不勝者辭愈華而文愈鄙昔黃山谷云好作奇語自是文章一病但當以理爲主理得而辭順文章自然出羣拔萃

龍川集卷十六

●欽定四庫全書

龍川集卷十七

﹝宋﹞陳亮撰

○詩

廷對應制

皇朝鋭意急英賢割據中原七十年際遇風雲凡事別積功日月壯心愆管蕭器小誰能識孔孟人存用則傳慚負壽皇勤教育奏篇半徹冕旒前

及第謝恩和禦賜詩韻

云漢昭回倬錦章爛然衣被九天光已將徳雨平分布更把仁風與奉揚治道修明當正寧皇威震疊到遐方復讎自是平生志勿謂儒臣鬢髮蒼

○歌

謫仙歌有序

淸夜獨坐天地無聲星斗動搖欣觀李白集髙吟數篇皆古今不經人道語騷章逸句灑然無畱思寥寥數百年間揚鞭獨步吾所起敬起慕者太白一人而已感嘆久之恨無人能繼太白後因成謫仙歌以是祝太白舉觴以酬太白太白有靈其聽我聲知我意矣

李白字太白淸風肺腑明月魄揚鞭獨步止一人我誦太白手屢拍嘗聞太白長庚星夜半星在天上明仰天髙聲叫李白星邊不見白應聲又疑白星是酒星銀河釀酒天上傾柰無兩趐飛見白王母池邊任解酲欲遊金陵自采石翫月乘舟歸赤壁欲上箕山首陽巓看白飡雪水底眠紫煙又不知在何處漱瑤泉酌霞杯悵望不見騎鶴來白也如今安在哉我生恨不與同時死猶喜得見其詩豈特文章惟足法凜凜气節安可移金鑾殿上一篇頌沈香亭裏行樂詞此特太白細事耳他人所知吾亦知脫靴奴使髙力士辭官妾視楊貴妃此眞太白大節處他人不知吾亦知歌其什鬼神泣解使靑塜枯骨立呼其名鬼神驚惟有羣仙側耳聽我今去取昆山玉將白儀形好雕琢四方上下常相隨江東渭北休興思會須乞我乾坤造化兒使我筆下光熖萬丈長虹飛

○詞選三十闋

水調歌頭﹝送章徳茂大卿使北﹞

不見南師久漫說北羣空當場只手畢竟還我萬夫雄自笑堂堂漢使得似洋洋河水依舊只流東且復穹廬拜會向槁街逢堯之都舜之壤禹之封於中應有一个半个仗孤忠萬里干戈如許千古英靈安在磅礡幾時通天運何須問赫日自當中

念奴嬌﹝至金陵﹞

江南春色算來是多少勝逰淸賞妖冶廉纎只做得飛鳥向人偎傍地辟天開精神朗慧到底還京樣人家小語一聲聲近淸唱因念舊日山城个人如畫已作中州想鄧禹笑人無限也冷落不堪惆悵秋水雙明髙山一弄著我些悲壯南徐好住片帆有分來往

賀新郎﹝同劉元實唐與正陪葉丞相飲﹞

修竹更深處映簾櫳淸陰障日坐來無暑水激泠泠知何許跳碎危欄玉樹都不系人間朝暮東閣少年今老矣況樽中有酒嫌推去猶著我名流語大家緑野陪容與算等閒過了薫風又還商素手弄柔條人健否猶憶當時雅趣恩未報恐成辜負舉目江河休感涕念有君如此何愁苦歌未罷誰來舞

滿江紅懷﹝韓子師尙書﹞

曾洗乾坤問何事雄圖頓屈試著眼階除當下又添英物北向爭衡幽憤在南來遺恨狂徒失算淒涼部曲幾人存三之一諸老盡郎君岀恩未報家何卹念橫飛直上有時還戢笑我只知存飽暖感君元不論階級休更上百尺舊家樓塵侵帙

桂枝香﹝觀木犀有感寄呂郎中﹞

天髙气肅正月色分明秋容新沐桂子初收三十六宮都足不辭散落人間去怕羣花自嫌凡俗向他秋晚喚回春意幾曾幽獨是天上餘香剩馥怪一樹香風十里相續坐對花旁但見色浮金粟芙蓉只解添愁思況東籬淒涼黃菊入時太淺背時太逺愛尋髙躅

三部樂﹝七月送丘宗卿使北﹞

小屈穹廬但二滿三平共勞均佚人中龍虎本爲明時而出只合是端坐王朝看指揮整辦掃蕩飄忽也持漢節聊過舊家宮室西風又還帶暑把徵衫著上有時披拂休將看花淚眼聞弦骨對遺民有如皎日行萬里依然故物入奏幾策天下裏終定於一

水調歌頭﹝癸卯九月十五日壽朱元晦﹞

人物從來少籬菊爲誰黃去年今日倚樓還是聽行藏未覺霜風無賴好在月華如水心事楚天長講論參洙泗杯酒到虞唐人未醉歌宛轉興悠揚太平胸次笑他磊磈欲成狂且向武夷深處坐對雲煙開斂逸思入微茫我欲爲君壽何許得新腔

念奴嬌﹝登多景樓﹞

危樓還望嘆此意今古幾人曾幾鬼設神施渾認作天限南疆北界一水橫陳連岡三面做出爭雄勢六朝何事只成門戶私計因笑王謝諸人登髙懷逺也學英雄涕憑卻江山管不到河洛戈鋋無際正好長驅不須反顧尋取中流誓小兒破賊勢成寜問彊對

賀新郎﹝寄辛幼安和見懷韻﹞

老去慿誰說看幾畨神奇臭腐冬裘夏葛父老長安今餘幾後死無讎可雪猶未燥當時生發二十五弦多少恨算世間那有平分月徵婦弄漢宮瑟樹猶如此堪重別只使君從來與我話頭多合行矣置之無足問誰換妍皮癡骨但莫使伯牙弦絕九轉丹砂牢拾取管精金只是尋常鐵龍共虎應聲裂

瑞云濃慢﹝六月十一日壽羅春伯﹞

蔗漿酪粉玉壺冰醑朝罷更聞宣賜去天咫尺下拜再三幸今有母可遺年年此日共道月入懷中最貴向暑天正風雲會遇有恁嘉瑞鶴衝霄魚得水一超便直入神仙地植根江表開拓兩河做得黑頭公未騎鯨赤手問如何長鞭尺箠向來王謝風流只今管是

阮郎歸﹝重午壽外舅﹞

波光渺渺浸晴陂有亭湖岸西芰荷香拂栁絲垂升堂獻壽巵紅約腕綠侵衣願祝屆期頥花間妙語欲無詩一年歌一詞

祝英臺近﹝六月十一日送葉正則如江陵﹞

駕扁舟衝劇暑千里江上去夜宿晨興一一舊時路百年忘了旬頭被人鑽破故紙裏是爭雄處怎生訴欲待細與分疏其如有憑據包裹生魚活底怎遭遇相逢樽酒何時徵衫容易君去也自家須住

蝶戀花﹝甲辰壽元晦﹞

手撚黃花還自笑笑比淵明莫也歸來早隨世功名渾艸艸五湖卻共繁華老冷淡家生寃得道旖旎妖嬈春夢如今覺管今歲華須到了此花之後花應少

水調歌頭﹝和吳允成遊靈洞韻﹞

人愛新來景龍認舊時湫不論三伏小住便覺凜生秋我自醉眠其上任是水流其下湍激若爲收世事如斯去不去爲誰畱本無心隨所寓觸虛舟東山始末且向靈洞與沈浮料得神仙窟穴爭似提封萬里大小幾琉球但有君才具何用問時流

念奴嬌﹝送載少望參選﹞

西風帶暑又還是長途利牽名役我已無心君因甚更把靑衫爲客邂逅卑飛幾時髙舉不露眞消息大家行處到頭須管行得何處尋取狂徒可能著意更問渠儂骨天上人間最好是鬧裏一般岑寂瀛海無波玉堂路穩著靑霄翼歸來何事眼光依舊生碧

卜算子﹝九月十日壽徐子才﹞

悄靜菊花天洗盡梧桐雨倍九周遭爛漫開祝壽當頭取頂載禦袍黃疊秀金稜吐仙種花容晚節香人願爭先覩

賀新郎﹝酬辛幼安再用韻見寄﹞

離亂從頭說愛吾民金繒不愛蔓藤累葛壯气盡消人脆好冠蓋陰山觀雪虧殺我一星星髮涕岀女吳成倒轉問魯爲齊弱何年月丘也幸由之瑟斬新換出旗麾別把當時一樁大義拆開收合據地一呼吾往矣萬里搖肢動骨這話欛只成癡絕天地洪鑪誰扇韝算於中安得長堅鐵淝水破關東裂

垂絲釣﹝九月七日自壽﹞

菊花細雨蕭蕭紅蓼汀渚景物漸幽風致如許秋未暮又值吾初度看天宇正澄淸欲往登髙未也紅塵當面飛舞幾人弔古烏帽牢收取短髮還羞覷遐壽身近五云深處

彩鳯舞﹝十月十六日壽錢伯同﹞

人立玉天如水特地如何撰海南沈燒著欲寒猶暖算從頭有多少厚徳陰功人家上一一舊時香案煞經慣小駐吾州才爾依然歡聲滿莫也教公子王孫眼見這些兒頴脫處髙岀書卷經綸自入手不了判斷

鷓鴣天﹝懷王道甫﹞

落魄行歌記昔逰頭顱如許尙何求心肝吐盡無餘事口腹安然豈逺謀才怕暑又傷秋天涯夢斷有書不大都眼孔新來淺羨爾微官作計周

謁金門﹝送徐子宜如新安﹞

新雨足洗盡山城袢溽見說好峯三十六峯峯如立玉四海英遊追逐事業相時伸縮入境徳星須做福只愁金詔趣

天仙子﹝七月十五日壽內﹞

一夜秋光先著栁暑力平明羞失守西風不放入簾幃饒永晝沈煙透半月十朝秋定否指點芙渠凝佇久髙處成蓮深處藕百年長共月團圓女進酒男稱壽一點浮雲人似舊

水調歌頭﹝和趙周錫﹞

事業隨人品今古幾麾旌向來謀國萬事盡岀汝書生安識鵾鵬變化九萬里風在下如許上南溟斥鷃旁邊笑河漢一頭傾嘆世間多少恨幾時平霸圖消歇大家創見又成驚邂逅漢家龍種正爾烏紗白紵馳騖覺身輕樽酒從渠說雙眼爲誰明

洞仙歌﹝丁未壽朱元晦﹞

秋容一洗不受凡塵涴許大乾坤這回大向上頭些子是鵰鶚摶空籬底下只有黃花幾朶騎鯨汗漫那得人同坐赤手丹心撲不破問唐虞禹湯武多少功名猶自是一點浮雲鏟過且燒卻一瓣海南沈任拈取千年陸沈奇貨

祝英臺近﹝九月一日壽兪徳載﹞

嫩寒天金气雨攪斷一秋事仝樣霏微還作小晴意世間萬寶都成些兒無欠只待與黃花爲地好招致對此鬱鬱蔥蔥新篘未成醉翻手爲云造物等兒戲也知富貴來時一班呈露便做岀人中祥瑞

踏莎行﹝懷葉八十推官﹞

書冊如仇舊遊渾諱有懷不斷人應異千山上去夢魂輕片帆似下蠻溪水已共杯酒長堅海誓見君忽忘花前醉從來解事苦無多不知解到毫芒未

南鄕子﹝謝永嘉諸友相餞﹞

人物滿東甌別我江心識俊遊北盡平蕪南似畫中流誰系龍驤萬斛舟去去幾時休猶自潮來更上頭醉墨淋漓人感舊離愁一夜西風似夏不

三部樂﹝七月二十六日壽王道甫﹞

入腳西風漸去去來來早三之一春花無數畢竟何如秋實不須待名品如麻試爲君屈指是誰層岀十朝半月爭看摶空霜鶻從來別眞共假任盤根錯節更饒倉卒還他濟時好手封侯奇骨沒些兒媻姍勃窣也不是崢嶸突兀百二十歲管做徹元分人物

賀新郎﹝懷辛幼安用前韻﹞

話殺渾閒說不成敎齊民也解爲伊爲葛尊酒相逢成二老卻憶去年風雪新著了幾莖華發百世尋人猶接踵嘆只今兩地三人月寫舊恨向誰瑟男兒何用傷離別況古來幾畨際會風從云合千里情親長晤對妙體本心次骨臥百尺髙樓斗絕天下適安耕且老看買犁賣劍平家鐵壯士淚肺肝裂

點絳唇﹝詠梅月﹞

一夜相思水邊淸淺橫枝瘦小窻如晝情共香俱透淸入夢魂千里人長久君知否雨僝雲僽格調還依舊

○表

皇帝正謝表

伏以天之生才實系國家之造人之用世亦關時運之興濟濟朋來班班頴脫以須選擇不使棄遺臣亮等恭惟皇帝陛下以聖人之大才行天下之正道韜英武於盛際對易之需據君師之至尊爲書之範眷言問寢重於復讎固將與時以偕行詎有撫機而不發安靜和平之福用以宅心發揚蹈厲之功期於得士臣亮等仰知聖意俯誦謏聞本末後先寜無失策短長髙下孰有遁情悉俟聖裁盡從官使自今以始寜敢竊爵祿以苟歲時如日之升或可依風雲而效尺寸臣亮等下情無任激切屏營之至謹奉表稱謝以聞

重華宮正謝表

伏以教育之功易世乃見選掄之道惟時是逢𨿽三歲之故常而一日之特異無非自獻蓋有從來臣亮等恭惟壽皇聖帝陛下對越在天倦勤與子以不世岀之資而歸之淡泊以大有爲之志而宅以和平昔者論天下大計之小臣亦嘗動聖人隱憂之良會一時排擯十五載之多奇末路遭逢四百人之自見共幸奮身於今日獨知回首於當年不肖姓名再關天聽已輸忠欵盡出聖謨載惟精一之傳無非正大之實設科取士𨿽舊貫之尙仍陳力復讎亦大義之難廢共玆一轂合彼眾材付托得人爰上唐家之壽陟降在帝孰知文後之聲臣亮等下情無任激切屏營之至謹奉表稱謝以聞

○啟

謝畱丞相啟

數十年窮居畎畝未諧豹變之懷五千言上徹冕旒誤中龍頭之選顧今自喜論古良慚𨿽欲有言莫知所謝敬惟大丞相少保國公卓犖良臣勤勞碩輔重道崇儒之正學素所講明立綱陳紀之大經備嘗議論秉鈞獨當大任持衡務適厥中爲社稷之元龜掌文章之司命獻謀猷於左右固光裕於後先如亮者才不逮於中人學未臻於上達十年璧水一幾明牕六逹帝廷上恢復中原之策兩議宰相無輔佐上聖之能荷壽皇之兼容恢漢光之大度畱張齊賢以遺主上禆宋廣平而冠羣儒靜言叨冒之多知自吹噓之力亮靑年立志白首奮身敢不益勵初心期在重溫舊業出片言而悟明主尙愧古人設三表以系單於請從今日若徐求其可稱必更得於所圖

謝葛丞相啟

平生險阻寜一事之稱心晚節遭逢當上聖之信目況更新於爰立方共聳於具瞻適丁斯時當有甚幸敬惟大丞相國公山立玉峙地負海涵才非求奇貴其可用事去已甚取其適宜不自知其同心寜更防於異已是非毀譽肯槪於胸中小大短長自安於度外𨿽斡旋之功每極其妙而歸宿之地卒底於平士守常心物無觖望百年舊典當漸見於施行一日俊功宜不憂於震動共贊朝廷之拔士亦令艸莽之逢時亮少不自量謂功名差易耳晚更多難𨿽性命其如何忽從死灰之中騰上烈熖之表栽培傾覆天亦何心噓枯吹生人焉有助猥以門墻之舊物加之場屋之陳人忍使白頭尙作如新之態當令赤手曽微直上之嫌爲知已而狂言亦無心於任運

謝陳參政啟

暮景生涯恍如落日少年夢事旋若好風方大賢共秉國鈞之時而一介乃有遽掩時流之幸老之將至人其謂何敬惟參政相公究力古書濳心正學質而有韻判一言父子之間博以逢原當千載君臣之會是膺大任以展良圖四海羣賢爭先攀附百年舊典次第施行方皇家陳善以閉邪使天下回心而向道彌綸所至不闕毫釐汲引而來咸展尺寸萌新芽於枯木燃烈熖於死灰亮禍患之餘心志凋落塵埃之底筆墨荒疏獨有丹心不渝白首自牖納約於焉開明盈缶有孚所以發志不學近名之直亦微慕利之諛上於二三之中擢在第一之選聖恩深厚固非臣下所能知眾口會同夫豈志力所可及自天有命無地自容音韻瑯瑯徒累巨公之讀風期隱隱式闗上哲之懷略轉洪鈞悉成通路過此以往未知所裁

謝趙同知啟

汲引人才使相先後倐經時變寜問短長但有向者之虛名庶幾今玆之實用濫叨首選徒激壯心自源䢐流探端知緒敬惟同知相公蚤以文墨自結主知岀其才猷遂爲世用踐更多矣聲問偉然北向以復神州固有無前之志中立而行正道姑從端本之謀英流兾其相先善類依以爲重公輔雅望上所屬心宥密本兵國焉惟屏官則見舜朝之遜賢豈容堯野之遺念昔少年及見前軰素所自喜兵法六韜已而飫聞中庸大學坐想百年之舊疾趨一世之雄荏苒歲時牽連禍患人皆欲殺付微命於鴻毛公不我遺脫殘年於虎口況遇持於文柄欲稍復於古初捨其舊而新是圖望之大而小可略使膺淸問盡致公言上亦念其論之平竟以先此時之選願當聖世合天下之異以爲同豈無厲階非斯人之徒而誰與鼓同舟遇風之勢成披云睹目之功岀尖之才百端並用易世之怨一洗而空伊我何心惟公是望過此以往未知所裁

謝羅尙書啟

世豈無才不必其用仁非爲眾宜在夫髙茍天人之皆同則時命之自合故𨿽終遇敢不知歸伏念亮少張虛气於萬夫晚付微軀於一髮老之將至鄧禹笑人人亦有言孔子主我得失有命行藏信天零落殘生猶動諸公之至念﨑嶇拙計誤分上聖之洪私其使終焉未知可也此蓋伏遇某官受天間气爲國偉人屹立漠庭無岀其右主張周道卒底於平遇所不安思必自達猶懷晚進孰可任於後來遂使棄人亦有光於末路紛然萬口翕若一辭如韓信者無雙常懼鄼侯之誤擢孫弘爲第一卒遺武帝之憂事固難平人豈易識過此以往未知所裁

謝曾察院啟

劫火不燼玉固如斯死灰復燃物有待爾豈是非之頓異蓋得失之無常眾口會同一力推挽不期而合獨知所歸伏念亮寂寞壯心凋零余命藏身新進柰種種於鬢毛回首舊遊已班班於從列知天人之未易合而今古之莫能同死蟹護臍欲去不可生龜脫殻正爾良難乃於斯時有此大幸玆蓋伏遇察院執事文章宗主道徳軰流一代端人務先汲引百年讜論用爲據依以重朝廷以尊旒扆扶持國是毀譽之所不遷董勸士風邪正於焉自別故𨿽亮軰亦取睿知越在二三豈不知其過分俄升第一用獨抱於隱憂爰飾空膓試當實責過此以往未知所裁

謝張侍禦啟

主持公論意獨在於朴忠葉正上心理難施於巧智𨿽或從於親擢本亦備於先登推其闓端何以論報伏念亮脫身虎口久矣諱窮批逆龍鱗期於合理庶幾一割之有用安能百煉而愈剛競短爭長無復此夢分多共少兾度殘生白首駸駸丹心隱隱言在此而意在彼問之顯而答之微第其度程亦在二三之數決於旒扆竟成第一之傳辱此誤知光夫末路此蓋伏遇侍禦執事英姿沈毅偉量洪深國典朝章固盛時之所習見世科士版亦素宦之所具宜騰此英聲成夫厚徳風憲之地執守是先才智之淵選掄不易欲使從風而靡要當如日之升獻言因惡於近諛矯枉亦防於過直少年勇決記追逐於英遊暮景安詳務歸尊於獨智並心一向圗補萬分正學以言及明時而自獻導人使諫開大義以相先公所欲爲誰敢不應

謝黃正言啟

文律持平豈遽分於人品論衡求是亦務當於物情累藻鑑之至明成冕旒之小誤足光晚景以動壯懷伏念亮剽說何如蹉跎至此置身無所方念昔非回首亦疑未知孰是豈有聖賢之學乃爲世俗所憎殆非其人以招此禍暮年前郤私竊自憐寸晷短長𨿽爭何用遇執至公之柄肯收近拙之文使對大廷裒然親擢誤先眾雋翕若誦言非岀人謀悉從天定此蓋伏遇正言執事英姿挺特徳性靜淵學有源流誠不慚於遊夏文岀機杼蓋取則於孟韓固非堯野之肯遺抑亦漢庭之未有竟從王邸收備諫工遇事風生軰流退縮責難山立左右驚嗟持此血誠效夫心膂不遺餘力曲致彌縫猶有後憂敢忘汲引故𨿽某軰亦及今玆豈徒爾而激昻蓋聞之而興起合天下爲一體非此爲則彼爲極治道無兩端茍君美而身美

謝章司諫啟

諱窮久矣世寜保其必遭自視歉然人豈容於彊附茍不愧君子之論斯足對上聖之知賴此品題幾於遇合伏念某脫身虎口欲求護命之符妄意鴻冥莫得遊仙之枕進退不知所據往來徒自於心睠一試之隨羣蓋百思而無策庶其在此不堪暮景之懷幸而得之敢作少年之愛入當大對曲盡寸心問所不該言豈容於越次意𨿽獨至事亦謹於闓端故此區區發其耿耿有司之所不快越在二三當寧以爲無他俄從第一僥幸至此稱塞若何此蓋伏遇司諫執事貎粹骨奇神淸气勁學傳正派以百聖爲凖繩文擅古風以兩漢爲機杼鼓行場屋而無其對驚動簮紳而爲之先豈止嘉猷足善王邸遂膺睿眷以備諫工知無不言成非所計海內人物固自如林古來忠誠亦應有數牽連咸在汲引而來識別分明不慮人心之異諸凡魁壘亦惟門下之歸上誠得人公必知我

謝楊解元啟

決得失於數人之目有命者類能得之同毀譽於萬口之辭懷才者始克稱此睠一時之偶幸矧羣議之喟然感惠有繇撫躬知愧竊以求賢而下間歲之詔國有常經糊名而收一日之長士多茍得立制美踰於今宻得人無復於古如蓋昔者相知以心此心達而此士至而後世相持以法一法立而一獘生程度愈謹而豪傑之气漸以拘禁防益密而曠達之人遺其辱顧積獘之至此豈創法之所期故廟朝徒嘆於乏才而川澤豈聞於遺士𨿽十九之乖意庶千一之有人如某者才本不羈譽俄過實𨿽本諸公之浪聽卒爲十目之不容蓋才者爭之端據其端而爭日至而名者忌之府趨其府而忌羣興人其柰何天亦隨罰憂患百罹而未艾驚惶萬狀而莫支旣榮辱之兩忘亦得喪之一致一若龍而一若虎習且不能呼我馬而呼我牛惟其所謂已分息心於世故豈期獲玷於賢書顧脫父之無階漫隨人而求舉望不及此得之若驚此蓋伏遇判府先生以恢廓之資充碩大之學百年忠骨尙觀慷慨之遺奕世義門猶識燻陶之自淸望驟膺於聖眷長才或聳於朝班入爲持橐之華出擁分符之重獄訟日簡敎化寖行致此無庸亦叨首薦某敢不勉其不逮聽以無心瓦注者巧而金注者惛本何所系適矢復沓而方矢復寓庶造其精

答陳知丞啟

講聞髙誼常恐無因遂貺長箋如見所畏𨿽鳴謙之過厚然視履以良勞拜此不堪卻則焉敢敬惟知丞中大世徳之厚天姿之純少小驅馳寜憚勞於州縣老成澹泊肯徼福於公侯徒以常心安夫久次平易近民之政習熟見聞忠信報上之誠周旋啟處猶懷晚進及識前修栁下惠之不卑小官孔文子之不恥下問總是而往行之亦宜某渉世多艱謀身大拙塗窮甚矣莫知轉動之方事變突然殆岀意料之表本非常法徒立下風以之爲賢則何所取裁以之視民則幾於甚墮置之勿問𨿽公事而掉頭示以無他付俗緣於掩耳豈徒報謝爲是稽遲過此以還未知所措

送陳給事去國啟

伏審抗章得請完節言還頹俗稱髙善類太息竊以君臣本乎一體去就自爲兩端茍決意以爲髙則𨿽畱而奚補股肱衛首本不相知心膂去身宜非所樂念之久矣末如之何謂微臣以罪而當行庶明主動心而一鑑尙期有卒何敢自安睠此設心無非體國然用捨之際休戚相闗嗟元气之日傷而良醫之遽去中夜起立不勝惓惓之懷明日遂行徒重搖搖之望敬惟某官才全而粹气毅以洪風骨奇龎可任大事精神端重厥有沈幾屹爲老成以壯吾國頃方當路某固鄕風未能自處於無嫌是以小遲而未見百念俱冷事忽動其隱憂數語自通分遂忘於僭越

龍川集卷十七

●欽定四庫全書

龍川集卷十八

﹝宋﹞陳亮撰

○啟

賀周丞相啟

屬者廷有大號相則眞儒天人知歸中外咸聳緬惟慶慰厥有英略乃佐興王至於守文之君必也持重之相兩適相求而相遇一皆入細以入麄洪惟本朝獨異前古茍在此位無非以儒盡取六經之空言發於一代之實用人才髙下固亦多端聖道始終長繇一日此三代之所以盛而兩漢之未能純𨿽使間世而生何異比肩而立敬惟大丞相國公萬夫之特四國所瞻長江大河足以流轉墨客光風霽月足以蕩漾英遊用徳宇之老成易辭場之後發舊人誰在莫與同升華貫徧儀始膺爰立歷數紹興渡江以後敢忘建隆立國之初淵源可推聿先遊夏指揮茍定不數蕭曹國有人焉天所命者某登門𨿽久參乘莫勝心知累卵之甚危技至屠龍而何用不圗歲晚遂際經綸寜問時宜悉垂覆蓋

賀洪景盧除內翰啟

伏審進東觀之成書拜北門之眞命當爲此官久矣或進用於下陳顧乃於今得之爰屹成於舊徳治朝舉此公論翕然竊以周置內史之官漢重尙書之選政事考以法令之貳中外應以義理之文責重望髙有四方冊命之掌職親地密皆一人聽治之餘或廢或興有因有革翰院起於唐室而官制崇於本朝匪曰私人是爲內相玉堂夜直動則詔王寢殿朝參退而視艸以謀王體以壯國經維時老成作我心膂敬惟侍講修史內翰襟期灑落風度粹夷道徳文章足以宗師一世器能政理足以度越羣工羽儀廟朝翶翔禁路百年舊事勒成大典以無遺千古陳編孰謂聖傳之可祕蔚從人望簡在帝心睠二難之疊居宜一妙之獨殿固當拜假就使爲眞眷意方隆登庸所屬嘉言善話固已久沃於聖聰至公血誠行且獨開於天步盡還舊觀足慰具瞻某獲從門屏之遊親睹衣冠之盛一命再命循墻而恭特書大書秉筆以俟謹再拜遣一介奉啟事詣階墀投納伏惟臺慈特賜鑑念

謝王丞相書

謗如蝟磔莫尋解免之端命若鴻毛敢覬生全之幸非丞相獨主公道於上則廷尉未爲天下之平卒以微生自歸洪造伏念某性固小異命亦多奇縱居不擇鄕豈爲惡人之地道使行或由徑寜通小吏之金錢不察以世俗之常情敢望以君子之大道吏文雜治第知鍜煉之無端口語橫生當信吠聲之可畏所幸聖賢之在上不使煢獨之向隅𨿽木索加焉失明哲保身之術然杖笞免矣皆照臨及物之功還其無罪之軀長我有道之國此蓋伏遇大丞相國公兩朝耆徳間世偉人小物克勤率以畢公之正一夫不獲曰惟伊尹之辜欲民無寃繄國有政辭𨿽自列每嗟獄吏之爲尊士不足云亦使大夫之知免𨿽微欲報之所尙期未死以前

謝畱丞相啟

兵莫憯於志春秋所以嚴首惡之誅物不得其平法令所以求顯狀之著厥或司存之疑貳則頌廟論之平章小人覬其可欺微軀恃以無恐敢言偶幸實賴生全竊以有萬不同合民命而爲國命殺一無罪損王心以違天心曾是細微之災終累久長之福茍其有少或似所當明辯於十目之嚴至於了不相千寜肯依違於眾口之鑠判然生死之異道由此是非之大明伏念某暗於自知甘於受謗屬饜而已誦說云乎推平生志念之無他欲尊主庇民而未可嗟晚歲口語之可畏謂殺人伏法以何疑不圖事狀之皦然猶待詔獄而後定風波洶湧尙餘勢之未平日月照臨幸容光之無蔽使不及此其將若何此蓋伏遇大丞相少保國公弼亮兩朝仰成元老不以紛紜爲喜怒不以疑似定刑誅通一身無非至公豈待仁聲之逹與四海同玆大慶共觀生道之施朝無失刑人有定向恥當吾世成大夫可去之機尙使爾民信君子必歸之恕事非小補會適洪私不勞有力之呼無復向隅之泣自頂至踵橫嘉惠於不貲鏤骨銘肌悵餘年之無幾

謝葛知院啟

人小有才未知死所世皆欲殺要豈公心惟愛士岀於至誠則卹刑視其大體門墻舊物螻蟻微生鳴其積寃納之洪造伏念某少持跌宕久遂闊疏學劍何止不成徒存逸想讀書非求甚解第采髙標漫曰古心不入俗眼旣置身於無用宜取禍以難明下流而致縉紳之見推從何自取窮居而使衣食之粗足似若無因謂其豪彊處以任俠加虛謗於實事入信語於疑心內揣甚安譽不爲喜而毀不爲沮外傳太甚惡欲其死而愛欲其生醞在平時合成奇禍重以當塗之立意加之眾怨之鑿空人與千金未能半信家置一喙猶有後言遂煩詔獄之興允謂事情之審不勝讒者尙及今玆非廟論之至平蓋殘生之永已此蓋伏遇知院相公以絕人之量涵蓋世之英闔辟往來歸之無事是非好惡泯於不爭方其爲韋布之時固已有公輔之器較藝軼岀肯矜衒於已能奕世嗣興況踐更於時變收天下之小以爲大合人情之異以爲同揚歷班行從容廊廟饑溺闗於禹稷指揮定於蕭曹對眾一言羣吏聳聞而加審從旁四顧同列熟視以生嗟興言有識之知幾安得無故而殺士爲國逺慮欲民無寃當二三大臣之同心何往非福使億萬斯年之受祜有慶惟刑

謝胡參政啟

並建豪英獲際不寃之世苟全性命頗思當痛之時𨿽以自憐敢不知幸伏念某立志𨿽廣受才則疎少不如人所向墻壁老之將至乃罣网羅茍有一迹之可疑豈逃十目之所指自嗟命薄適值途窮一傳傳虛縶路人而爲罪三年置對任獄吏之便文不思訟者之謂誰但使仇人之逞志鞠之又鞠疑於無疑殺一不辜懼損奕世無疆之福凡百君子易生私憂過計之心欲究盡於物情終上干於廟論此蓋伏遇參政相公爲國逺慮作時孚先稱物平施岀一代經綸之手議獄緩死佐九重斷制之仁欲使民瞑目以無言必自我平心而取決拾一生於九死寜勿藥無妄之災付萬事於大公豈施恩不報之所有來私謝未泯常情

謝陳同知啟

鹿非產於庖廚系惟其命盆豈干於日月戴掩其明嗟哉平人有此奇禍肯茹寃於聖世必白事於羣公卒以微生自歸洪造敢緣雅故妄岀等夷伏念某少覽古書恐遂流於無用晚更世故始漸見於難通豈求田問舍之是専亦閉門造車之可驗一毫以上通緩急於裏閭終歲之間僅飽暖其妻子怨之所在明者不知苟有邪心𨿽路人亦甘於就縶至遭毒手蓋坐客盡知其爲寃第以當路之見憎況復旁觀之共謗怨家白撰於其外獄吏文致於其中儼然凶人無一可免置之詔獄凡百謂何詰其來繇可爲驚駭逮風波之旣定亦事狀之皦然多取天地之虛名所宜受罰猶有鬼神之明證終賴持平國有人焉事無寃者此蓋伏遇樞密相公英姿不世學力絕人無遺憾於天不求同於俗古心古貌讀前軰未見之書先覺先知得累聖不傳之學𨿽泊然於世念豈得已於時須刑名度數之諸家源流具渉規矩凖繩之大器本末兼通以典民彜以斷國論方求萬事之合律不忍一夫之納溝疇昔少年許其托契晚節末路不啻如新豈敢以寃而自言固已無簡而不聽恍如一夢盡忘井邑之故吾願以餘年自附門墻之小物

謝羅尙書啟

自頂至踵橫嘉惠於諸公與口誓心指殘生於再世𨿽施恩不求其報而顧義必知所歸自慚奇蹇之蹤倍費生全之力伏念某暗於渉世拙於謀身直情徑行視毀譽如風而不卹跋前■﹝士冖田疋﹐上中中下﹞後方進退惟谷以堪驚向也路人俄而重辟睠木索之皆具寜髮膚之可全苟以疑似殘其軀豈敢爲當塗而自愛至於羅織剿其命亦恐成聖世之失刑竟不察於人言爰特興於詔獄半毫以上皆鑿空無據之詞十目之間有左驗甚明之實平心以察兩造低首而聽一成獄情旣眞物論惟允死生異道天地鬼神之鑑臨骨肉成圍父子夫婦之感泣事系臯陶之種徳心知伯夷之折民申其天休長我王國此蓋伏遇修史侍講判部尙書英姿不世偉度自天方爲布衣固已有當世之志及持從橐莫不惟大賢之歸內韜駿發之才蔚負老成之望靑天白日有是淸明霽月光風終然灑落軫一夫納溝之念操萬事入律之權小用經綸大有闗系敢以平生之雅故用爲緩急之據依恭値仁心遂張公道怵惕惻隱知納交要譽之皆非踣斃沈埋豈繁言蔓詞之爲瀆僅賖九死莫報萬分

謝汪侍郎啟

孝敬之道素虧罹親非罪營救之誠不至有枉莫伸咎皆自貽情將誰卹何足以闗君子之念不期而逢執法之平一飯團欒餘生感幸永惟天地之大義莫先父子之至情不可解於心與生俱岀而與死俱入敢有愛其力無髙不卽而無幽不求當其處倉惶急迫之中不暇顧是非利害之實開口而自道說非以爲誇逢人而輙號呼庶其或遇總是可憐之狀岀於欲脫之心誠不形焉人誰念者伏惟某官經綸獨任明允自將赤子入井之時有烏獲挽綆之力惻然拯溺夫豈爲人顧此久淪乃爾幸會戴天履地獲自附人子之中分死得生無非拜大賢之賜不知報徳之何所但覺拊心而自憐痛定之餘涕下而已

謝梁侍郎啟

法如江河使之易避人其金玉是以無瑕安有皎而易見之情乃成久而不決之獄牽連就逮號泣求伸世豈無寃自嗟太甚伏念某身名不競時命皆非豪於裏閭所得寜幾迫於妻子無策自資孰爲龍斷之登羞作墦間之乞推平生之作計擇禍欲輕及歲晚之多艱轉身無所重以當途之切齒加之羣小之鑿空眾口莫調但承虛而接響十目共覩嘆因誤以成訛昭然行道之夫徒爾迫人於險制獄之設貴得其平事情之孚無過於實天地鬼神之具在死生禍福之遂分此蓋伏遇判部侍郎以君子長者之用心識前軰大人之行事有寛無猛治體所闗惟恕故平吏師之表蓋張廷尉之多忤兼徐司刑之所難肯使要人自行私意無簡不聽尙懼凡民之有辭以法爲公寜敢殺士而無故式長王國具嚴天威尙以餘年拭目鈞陶之盛誓之再世拊心報效之期

謝陳侍郎啟

徳邁丘山人非土石不敢淺量君子之識而竟失事大夫之恭罪則奚逃心猶可見竊以遇人於險必動其心岀已之恩何嫌於謝此不易之常理未有知其由來激者爲之動輙過甚越石求晏子而未已叔向置祁老而自朝第知效顰不悟成拙言念昔者皇皇何以爲心所謂伊人望望若將凂我五年之屈一日而伸徒費號呼竟繇幸會此蓋伏遇某官置身於繩凖之內臨民有父母之心寜失不經忍視向隅之泣以其所愛曾微識面之嫌借其力於一言活人父於九死捐軀未足爲報況一至門執筆不知所云抑萬無地

謝鄭侍郎啟

文致詆欺之法久矣不行生死肉骨之恩今焉創見事實闗於國體道允愜於人心曾是餘年無非大造伏念某少嘗有志於當世晚乃自安於一廛身名俱沈置而不論衣食才足示以無求人眞謂其有餘心固疑其克取而況奴僕射日生之利子弟爲歲晏之謀怨有所歸謂可從於勿卹內常無歉豈自意其難明俄而積世之寃端若從天而下塗人相殺罪及異鄕當路見憎勘從旁郡恟恟之勢可畏炎炎之熖若何一死一生足累久長之福十目十手具知來歷之非莫弭人言爰興詔獄是非錯岀眞僞相殽不以大公而並觀孰從眾證而細考附法以殺𨿽百喙以何言岀意而行恐單詞而無據念天下之有寃士蓋古人之所用心坦然周道之平翕若漢庭之允悉歸繩尺猶有鬼神此蓋伏遇判部侍郎以獨見之明持甚平之論學期聖祕肯姑徇於俗傳心與天通寜曲從於世好正色不撓以法自將念曾子之慨然昔聞斯勇使宣尼而尙在今見其剛純意國家不遺微小拯匹夫於焚溺懼損萬分辦大事於從容可觀一節彌綸妙手經濟長才古道今時合爲全體正人端士朗在下風萃之微軀昭厥來世闔門六十口分無免矣之期行法二百年未有若斯之懿自今以始制命知歸

謝曾察院啟

上下交攻命危絲髮是非隨定恩重丘山不欲凡民之有寃肯使殺士而無故公論所在善類知歸伏念某本無他長恥居人下常想英豪之行事隨乃塵凡頗識聖賢之用心雜之泥滓宜身名之不競漫衣食之是謀志念不岀裏閭下流多謗姓字何干朝著厚祿故人合成悔尢莫可湔洗𨿽明知其非罪孰肯昌言但陰覬於加憐畨成私禱第有途窮之哭俄逢陽長之亨此蓋伏遇察院執事挺然英果篤實之資輔以正大淵源之學嚴於律已岀而見之事功心乎愛民動必闗乎治道抱規矩凖繩之大器愛毫髮絲粟之小才取諸深溝置之平地扶植正義以恊天心審克詳刑以壽國脈翻然風動成此巖瞻豈以螻蟻之微生不闗念慮終然天地之一命永感私恩

謝何正言啟

肅此臺綱無非體國求其情實要豈容心方物論之正騰匪詔獄而莫定持平以聽惟是之歸死則匪伊活之造次伏念某徒有淩髙厲空之志本無應時適用之才同故舊之戚休乃名任俠通裏閭之緩急見謂豪彊欲爲飽暖之謀自速摧殘之禍謗出事情之外百喙莫明變生意料之餘三肱並折友朋私憂其身後兒女環泣於生前吾道非邪一窮至此男兒死爾正命謂何臺評欲付之大公天定竟還於無事國是所系恩私有歸此蓋伏遇正言執事挺特性資屹然山立優遊心事湛若鏡平盡洗偏阿具知情僞舉一世之端人正士莫之或先二百年之忠言嘉謨於斯並建故𨿽小小亦使昭昭況螻蟻之微生系天地之一命茍私意皆可致人於死則聖朝容有倚法之威欲民無寃爲國逺慮周道有小人之視各使適平漢綱無吏治之姦本非過察悵餘年之何用合四體以爲公

復吳氏定婚啟

天所作配固非偶然人各有心未易相向眾以爲可誰其敢違伏承某人從容庠序之間英聲如許而某小女子跧伏閨門之內女訓謂何豈不願爲之有家寜敢自詭於得士有朋友之詔遂成佳好於斯將幣帛而來亦修故事而已淩兢承命倉卒何辭有少答儀具如別楮

龍川集卷十八

●欽定四庫全書

龍川集卷十九

﹝宋﹞陳亮撰

○書

與周參政﹝葵﹞

僕愚不肖百罔一有顧嘗習爲文字用以獲知於門下自惟無以報稱每思求天下之賢士致之於公門使本朝諸公不得擅美於前斯亦僕區區報稱萬一之心也故向者輙誦其所知而執事未辱畱念敢復拔其尢者而論之左宣教郎胡權研六經之旨要得聖人之心傳持身端方俯仰無愧若置之講勸之地當有以增助君徳左文林郎王衜彊學力行內嚴外順通究民情之利病明於事體之是非若置之論議之地當有以資補時政左朝奉郎葉衡右迪功郎孫伯虎文章淸古議論正當臨機明敏蒞政公方化頑滑而有條處劇煩而不亂衡見知臨安之於潛百姓未嘗有翻詞至府一境之內風化肅然伯虎尉婺之永康民有詞訟皆請於州願決之於尉及攝邑事民相戒無以曲事至縣此皆眾耳目之所共知非僕敢爲過言若置之繁難之地必能隨機處置井井有理凡玆四人皆當今人材中可以一二數者也執事儻論薦之於朝天下將翕然以爲得人茍一口以爲不然僕亦當得誅絕於門下今仇敵未滅邊防尙擾財匱兵乏士怨民離執事方當大政宜日夜搜求人才致之於朝以共辦玆事倘曰京局未有闕員姑爲後圖日復一日而事去矣𨿽伊呂更生亦何救哉區區之心如此而已伏惟鈞慈特加裁察

與王丞相﹝淮﹞

亮竊惟大丞相首秉國鈞士之歸心門下者豈但誠服徳誼要亦不能無利於其間天下之士其無求於世者固少而吾之權又足以犇走天下之人則其勢固然也獨亮之於門下心悅誠服而未嘗白言丞相亦不得而知之歲杪嘗欲略布誠悃而迫歸倉卒又成自外入春以來貧病交攻更無一日好況𨿽欲拜一書以敍其本末亦復因循私竊自念鄕者丞相於客退之後促膝而命之坐使得款語良久且憂其無用於時欲使得一試恩意懇懇𨿽父兄之於子弟不過是也亮而自外於門下是曾犬馬之不若故嘗願自獻其愚忠惟丞相審聽之聖上天日之表本非茍安於無事而又英明夐絕古今前後任相非一人矣蓋亦有所甚屬意者而倚權以行其私上亦終厭之獨丞相布誠心開公道進退則采之輿論廢置則付之凖繩事上之日久而上亦察其無他也故確然信用而不疑久任而不拔章聖皇帝所謂王旦事朕之日久而朕亦察之熟矣卿等有事但與王旦商量故在中書十四五年而上不以爲疑下不以爲過丞相今日眞有祖風矣甚盛甚休非餘人所可望其閫域也亮獨有所甚憂者秦丞相主和薫炙天地身享不過十五年又六年而和敗通止二十一年耳近者乙酉丙戌之和本非有一定之計而今亦二十一年矣此其勢恐不能久也南北分裂於今六十年此天數之當復也阿固達之興於今近八十年正彼運之當衰也天下一統猶不能以五六十年無事於其間必有水旱盜賊乘時竊發之變況南北之勢而欲三十年茍安蓋亦甚難矣天下無事上之所以信任宰相者他人所不得而間也一旦緩急丞相能保上之終任我乎奉身而退在丞相本非難事然平時之觖望於我者能保其不以我爲奇貨乎無事則我享其福有事則人當其難此又非丞意薄命所招無可言者君舉象先皆將漕而徐子宜又持畿內小節正則亦得淮郡近闕飽飯以及妻子而行些小志念以及物正自不惡天運人事看到那里亦非一手一足之所能及也過武昌必須與象先元善小欵吾人要一聚首良不易得舊部當尊之人相馬不失之瘦采葑采菲取節焉誠有使人不能忘懷者玉色正不足論向見其歌門下偉詞抑揚髙下一一可聽彼亦知世間有所謂人品者門下豈亦以此假之辭色耶澇漉紅塵終恐不能自別於凡流士之不遇亦若此耶一笑荊公數小詩極佳一鄕僧收得共二十餘詩其親寫太史遷史贊亦二十來篇若有能刻之亦金陵一段奇事畨羅縠子又爲門下費下拜良劇愧感恭惟奬諭詔旨有見軍政之舉而有勞必念亦以彰吾君之聖甚盛甚休所欲言者無限聊見一二率略之甚

與應仲實

與仲實別於今八年矣禍患犇走自分死生不相聞知旣而適有天幸遂得比數於人然猶於故舊之書闕然不講幾若自外於門下者重惟少之時猖狂妄行鄕閭所不齒仲實以儒先生撫摩煦飫若昆弟朋友𨿽識者亦有不擇交之疑而仲實不顧也困苦之餘百念灰冷視前事已若隔世洗心滌慮謂可以承君子之教矣而八年之間話言不接吉凶不相問弔反有白頭如新之嫌退而求之敢外其責去年秋羣試監中有司以爲不肖始決意爲息肩弛擔之計所居僻左有疑孰問恃仲實軰人在爾方圖緩步造謁遇仲實有行都之役逡巡數月遂聞新除官況絕佳職事簡少儒先生雅宜處之斯道之伸此其權輿喜甚至於不寐前月末始聞來歸暑溽如許不敢輙詣齋閣又思此別相見定何時進退首鼠卒以其所欲求正於仲實者而寓之書亮兩年來方悟孟子所謂人之所以異於禽獸者幾希仁於我何常之有朝可夷而暮可跖也不仁於我亦何常之有朝可跖而暮可夷也惟聖罔念作狂惟狂克念作聖非聖人姑爲是訓無若丹朱傲無若受之酗於酒亦非獨憂治世而危明主人心無常果如是也曾子曰戰戰兢兢如臨深淵如履薄冰而今而後吾知免夫小子子張曰君子曰終小人曰死吾今日其庶幾乎古之賢者其自危蓋如此此所以不愧屋漏而心廣體胖也世之學者玩心於無形之表以爲卓然而有見事物𨿽眾此其得之淺者不過如枯木死灰而止耳得之深者縱橫妙用肆而不約安知所謂文理密察之道泛乎中流無所底止猶自謂其有得豈不可哀也哉故格物致知之學聖人所以惓惓於天下後世言之而無隱也夫道之在天下何物非道千塗萬轍因事作則茍能潛心玩省於所已發處體認則知夫子之道忠恕而已非設辭也亮少不自力放其心而不知求行年三十始知此事日用之間顚倒錯紊如理亂絲更無著手處日復一日終不免於自棄不識仲實其何以救之近作十篇往求隱括置其言語而索其理之是非批於左方使得於是省焉仲實於亮可以無歉矣切毋以故意待之曰是曰好而已儒釋之道判然兩塗此是而彼非此非而彼是而溺於佛者直曰其道有吾儒所未及者否亦曰其精微處脗合無間而髙明之士猶曰儒釋深處所差杪忽爾此舉世所以溺焉而不自知𨿽知其非者亦如猩猩知酒之將殺已且罵而且飲之也近世張給事學佛有見晚從楊龜山學自謂能悟其非駕其說以鼓天下之學者靡然從之家置其書人習其法幾纒縛膠固𨿽世之所謂髙明之士往往溺於其中而不能以自岀其爲人心之害何止於戰國之楊墨也亮不自顧嘗痛心焉而力薄能鮮無徳自將有言不信徒慨然而止耳然使賊假募士之名得入帳下一旦起而縛之此李元平所以孺弄於李希烈也茍無儒先生駕說以辟之則中崩外潰之勢遂成吾道之不絕如縷耳仲實力可以有爲者其將何辭胸中所懷千萬念遂爲仲實言之而筆困紙窮不能以究暑伏恐未可迎侍上道果未有日尙當握手一吐其肺腑不敢以相擾動自外也萬一便上道恐宅眷旣眾必不免從諸應取道龍窟過我爲一夕之欵否是所望也不敢必也若從銅坑口取界牌所省不能一二里而紆曲亦不少矣臨紙無任惓惓

與呂伯恭正字﹝四﹞

家奴歸得所報教發讀足慰尊仰訊後尊履復何似示以士龍墓銘反復觀之布置有統紀載有法精粗本末一般說去正字𨿽不以文自名近世名能文者要何能如此顧使若亮者參論於其間足見用心之廣不以人爲可狹謹以區區之意具如別紙髙明更詳酌之不必其然意非不甚明上已聞可則姑已矣而猶口疏不已不幾於憤疾者乎又好名直中傷之一事耳此𨿽不載亦可正字方爲善類所倚賴於石顯鄭注一事亦復重復如此柰何無事取官府乎使人畏而逺之宜於正字平日所論未合願自公復進曰止上是之並去此段不惟全記事體而已正字以爲如何或別有意亦願見教此紙讀罷宜卽焚之頗類事未發自造公案故也區區之心必蒙見察本政書板末章所望亦任世責者平時所宜深究世固有同好此書同疏此事同施此策而其實不同者此不可不論也屹然橫流之中而不立巳者所見惟正字一人想決不隨世好惡以上下其聽亮非復有求於斯世者獨於正字未能自黙耳承教邈未有日所兾彊飯自厚

又書

違去又復許久不勝尊仰卽日首夏淸和伏惟編摩有相臺候萬福廷試揭榜正則居厚道甫皆在前列自聞差考官固已知其如此然猶遺恨於徳逺應先少望何也正則才气俱不在人後非公孰能挈而成之天民對後有無指揮益恭聞亦得對計亦有遇合之理此君蹉跎日已老矣六十以後𨿽健者不能有所爲也辛幼安王仲衡俱召還張靜江無別命否元晦亦有來理乎天下事常岀於人意料之外志同道合便能引其類自非元惡大憝皆可借其利心以成回復之勢陰陽消長代謝之際可熟玩矣吳平之後其慮亦自不少況不必平乎亮已如枯木朽株不應與論此事亦習气未易頓除也亮本欲從科舉冒一官旣不可得方欲放開營生又恐他時收拾不上方欲岀耕於空曠之野又恐無退後一著方欲俛首書冊以終餘年又自度不能爲三日新婦矣方欲杯酒叫呼以自別於士君子之外又自覺老丑不應拍每念及此或推案大呼或悲淚塡臆或髮上衝冠或拊掌大笑今而後知克已之功喜怒哀樂之中節要非聖人不能爲也海內知我者惟兄一人自余尙無開口處𨿽浮沈裏閭而操捨不足以自救安得有可樂之事乎然一夫之憂歡悲樂在天地間去蚉■﹝亡上虫下﹞之聲無幾本無足云者要不敢不自列於知我者之前耳時節亦甚迫譬之失火之家眾人以爲此人實能救則亦無所逃其責此祕書今日之勢也事機所系無所多遜況揖遜不足以救焚此語亦有理子約一向在侍旁否不敢疊畨爲問眷請委尊閣宜人懿候萬福新婦兒女再三拜起居

又書

比家奴回得所答教正則來又承専書副以香茶之貺甚珍其間所以教篤之者無非至言如亮淺薄何以堪之然事不親歷常不知其難亮今知其難矣孔子沐浴而有請以嘗從大夫之後孟子以布衣傳食於諸侯蓋事變之所迫舉一世陷溺於其中而我獨卓然而有見焉其勢不得而但已也彼皆以身任道而執寸莛以撞萬石之鐘者可笑其不知量也大著何不警其越爼代庖之罪而乃疑其心惻井渫不食乎天下患無才耳有才之人則索手之徒踏一片閒田地便可以飽食暖衣而長雄於一方一所安在其有才而求售也有才而求售其才亦可知矣大著不察其心之所憂則亮將何所望亮之自放於杯酒者亦每每先爲大著憂爾人生豈

必其爲秀才亮平生本不種得秀才緣而春首之事自侍從之有聲名者固已文致於列亮亦豈戀戀於雞肋者乎亦恃有大著在故也王道甫告以忌嫉之徒乘間謗毀之可畏潘叔度以爲三年三百緑袍子詎可以動其心均是人也而好惡異心二君殊未之知耳亮之所敬聞者聖賢切於憂時而其中常若無事不知何道而使之並行而不悖乎此非書語之所可解惟大著就眞實處教之使有以慿藉度日其賜爲不小矣君舉聞求金華添倅何不早決之其勢不可不岀大著新遷且應從容其間耳兼人各有力量不可相學也初秋伏惟臺候萬福

又戊戌冬書

亮入冬無一事遂與田裏相忘矣君舉天民一岀恰好大著未有當去之理只得安坐同類散落非所當問公家有所謂敬而無失恭而有禮何往而非吾類乎去就只看自家今日地位耳百年盛時往往於此猶未能豁然激成黨論不得不歸罪於一遷也至於二三小臣去來豈能便干國家大體果能通天地於一身安有爾許擾擾入室操戈不罪唐突葉正則閏月二十三日丁憂嘗遣人慰之連得近書極無況居厚病未脫體來諭誠然誰敢爲渠言之文海已編成未子約在侍旁否臺眷上下均慶千萬爲世道崇護

與林和叔侍郎

亮竊惟侍郎屹然爲四海端人正士之宗國家賴以扶顚持危有自通於天而非世人所能盡知者入都始盡聞之南渡以來永康之任端公者至侍郎而三矣盡掩前作發揮特操豈永康所可得而私哉岀於永康而與天下共之耳使人心悅誠服而盡忘一已之私計朱元晦人中之龍也屢書與朝士大夫嘆服髙誼不容已亦深嘆二屬能相上下其論爲不易得且曰世間猶大自有人在鼠子軰未可跳梁也其降嘆如此舉天下無不在下風矣九重徐思語言有味徳誼可尊親語何坡以爲林某好人朕甚念之已以易章貢見闕簡記之意不能自已爲善者果何所不利哉亮親見坡爲亮言如此聖意昭然豈可不爲吾君一行哉丞相卻念淸貧而計薪俸之厚薄要非門下本志也侍郎已爲天下公議所屬亮螻蟻微生賴門下而全直一人之私計耳不敢縷縷言謝但時事日以艱父子夫婦之間非復智力所能及而天變甚異非至公血誠不能當此聖賢馳騖不足之時侍郎乃心王室當作念異於他人也

與韓子師侍郎

亮拜違又見秋矣僻居與諸生日鑽故紙𨿽或得味僅如嚼橄欖爾懷想促膝對坐抵掌劇談之時每欲頡頏飛動而未能也比聞有鄕邦之命喜甚至於不寐自吳明可之去於今十年羣吏爲政久矣老吏小猾戮虐無辜罪惡貫盈天將誅之百姓聞賢使君之來舉手加額以爲天眼開矣吏徒亦聳動碎膽有望風引去者而縣官之肆爲不法者亦自分於不免自今以往一邦淸明亮亦與一幸民之數喜甚不寐不獨以從遊之私也然賢士大夫間有私憂過計以臨安過於嚴爲慮者亮因語以韓丈往數爲亮言作京輦與外郡不同又見夢錫葉丈言和州之政平易近民百姓至今徳之如父母猛非所慮也正恐其矯枉過直耳宇宙𨿽廣能明賢者之心能幾人本欲一見面道區區然鄕邦之獘決不能逃淸鑑老姦少猾鋤其甚者而肆爲不法者亦移易一二以動其餘然後一切以平易近民之政行之邦民非難治又見賢使君嚴明如此皆已存不犯有司之念因勢順導殆如反掌不岀一月政平訟息必將有以自達於天聽者使賢士大夫無所疑而點白爲黑者無所容其喙此固疇昔之所望於門下者也亮於斯時始可以從容間見相與道舊故以爲樂而他時一邦父母之恩亦將牢而不可解侍郎於此講之熟矣愛賢念舊之心不自知其爲僣也亮方與邦民拭目拱手以觀新政平生之學可以出其一二無疑矣亮祈望良切

復樓大防郎中

亮病中昏倒𨿽領臺翰初不曉只從門前過將謂取道永康邑中西望第劇悵然若知猶宿畱界牌固將忍死擡出以求一見重蒙誨札之賜今已就安方悟向來初不必追逐於雙溪也尊仰愈不自勝恭審卽日晚秋晴雨不定郎潛多暇天人葉相臺候動止萬福溫詔趣還猶從郎署殊未厭輿望臺端諫省非公其孰宜之慶幅當需此時今不足爲門下道也亮平生百事並在人後只有一健耳望見暮景大以與奪之惟悴病苦反以求死爲快脆其它尙復何說漢朝公卿皆偉人而英俊盡布朝列邊情叵測深恐爲其所侮若其叔侄兄弟猶相銜持尙可偸一日之安不爾無使患起慮表有辜上下動色相慶之意也私布下悃勿令重得罪亮更不別布臺閎問幅有可驅委者願聽約束

復陸伯壽

五月末間竟以雨甚不能遂湖上之集兼又新得罪於人意況不佳𨿽欲陪欵語而歸心如飛破雨東渡但劇悵仰伏辱臺翰恭審卽日晚秋喜晴拜命之餘神人共相臺候動止萬福捨試揭榜伏承遂釋褐於崇化堂前眾望所歸此選增重凡在友朋之列者意气爲之光鮮壽皇在位二十七年與此選者六人自明夭折純叟中廢何以彊人意新天子龍飛而兄首膺此選遂使新政有光甚盛甚盛方圖専馳尺楮上慶遂成先辱惶恐不可言時事日以新天意未易測度但看人事對副何如耳泛泛君子不足以承當好運猶庸庸小人不足以究竟向陰之時也好惡只看屋下郎此乃觀時運眞法門今之専靠天者自不肯信耳兄以爲如何英傑滿朝無爲仇敵所欺若其叔侄兄弟猶相銜持尙可偸旦夕之安不爾則敵情未可測也亮自七月二十五日一病不知人者兩月自此日裏不能喫飯夜間不能上牀凡二十餘日方漸漸較可八九月喫飯打睡始能自齒於平人然未至五更便睡不著望見暮景已自如此不如早與一死爲快脆也自餘皆非所宜言托契之厚不覺狂態又發也勿使他人見之幸甚幸甚

復杜伯髙

亮兩年間每八城左右必枉過之亮又往往困於俗間應酬曾不得一欵笑語似若自取疎外者乃其心則不然亮知有賢者知其非他人所可及知其當終日相接而不解第事有適然而其迹若無以自明然而左右獨以爲不然時以書相勞問意有加而無已衰墮日就淪沒何以得此於賢者慚甚幸甚與正則書足見所存逺大今之君子不能當也兩賦反復不能去手意廣而調髙節明而語妥鋪敍端雅抑揚頓挫而卒歸於質重齊一變而至於楚人之辭矣欽羨之休繼以太息亮二十年間論交四方之賢俊能爲此者幾人自顧陸沈如此居前不能令人軒居後不能令人輊力不能使此賦一日而紙貴蘇季子所謂是皆秦之罪也一太息可得而盡乎賢者所存甚逺必不以此作念而吾人冷寞爲可念耳叔昌能館賢者慰喜不自勝兩簡與其兄弟得便達之爲禱仲髙之詞叔髙之詩皆入能品時得以洗老眼在亮何其幸而一言之不信在諸賢何其辱也左右筆力如川之方至無使楚漢専美於前乃副下交之望是非久當自定在我不當有一毫之歉耳訊後尊用復何如歲將易矣願自加護以當世道之事匆匆不宣

復杜仲髙

往者辱枉步兩臨之於城闉𨿽匆匆不能奉譚笑之欵然望其顏色觀其舉動已有以知其不凡矣別去第有悵仰忽永康遞到所惠教副以髙文麗句讀之一過見所謂半落半開花有恨一晴一雨春無力已令人眼動及讀到別纜解時風度緊離觴盡處花飛急然後知晏叔原之落花人獨立微雨燕雙飛不得常擅美矣云破月來花弄影何足以勞歐公之拳拳乎世無大賢君子爲之主盟徒使如亮軰得以肆其大嚼左右至此亦屈矣𨿽然不足念也伯髙之賦如奔風送足而鳴以和鸞俯仰於莭奏之間叔髙之詩如干戈森立有吞虎食牛之气而左右發春妍以輝映於其間此非獨一門之盛蓋亦可謂一時之豪矣薄力𨿽不能爲足下之重然眾力又何足以遏方至之川也願加勉之而已紙筆所謂律法嚴刻者法豈有常哉前王所是著爲律後王所是定爲令況若區區語言本不足憑而又何嚴刻之有再得來書未敢以此爲當也書久不答而又再辱惶恐不可言歲暮千萬爲道業自愛

復何叔厚

亮頓首復書辱答示甚慰相念之意訊後不審侍奉復何如承聞有失子之戚公方盛年正不足爲憂他時恐患多耳然處心平夷亦吾人所當常念也亮寓臨安卻都無事但旣絕意於科舉頗念其平生所學不可不一泄之以應機會前日遂極論國家社稷大計以徹於上聽忽蒙非常特逹之知欲引之面對乃先令召赴都堂審察亮一時率爾答應遂觸趙同知之怒亮書原不降岀諸公力請岀之書中又重諸公之怒內外合力沮遏之不使得面對今乃議與一官以塞上意亮𨿽無恥寜忍至此只俟旦夕命下卽繳還於上而竟東歸耳豈有欲開社稷數百年之基乃用以博一官乎事之不濟此乃天也亦豈諸公所能沮遏哉吾友所謂紛紛可畏之論當謂此爾丈夫出處自有深意難爲共兒曹語亦難以避人謗毀也此懷惟呂丈知之叔範相聚甚好亮固已知其不凡但世間大有事未可便認以爲是也倉卒未暇答渠書相見且勉以志其逺者大者上聰明睿智度絕百代一見亮書便有榜之朝堂以勵羣臣之意若使得對何事不可濟但絕江之時已卜知天意未順仲幾蓋與此謀也云云

復呂子約

二月間匆匆告違卽有金陵京口之役舉眼以觀一世人物惟有懷向而已五月二十四日抵家人事衮衮未能拜起居狀乃承惠翰存問生死感激不可言訊後再作梅溽恭審進徳有相臺候萬福亮已交易得京口房子更買得一兩處蘆地便爲江上之人矣地廣則可以藏拙人朴茂則可以浮沈五七年後庶幾一成不刺人眼也周丞相之護其身如狐之護其尾然終不免則智果未可衛身矣彼其於亮乃趙平叔所謂臣於修蹤迹素疎而修之待臣亦薄者而諫疏首以見及麼麼之蹤遂累巨筆第可付之一笑耳謝昌國忽有此除何哉騎墻兩下自今可以信其不足爲智矣朱丈辭職得遂此廟堂處事之善者也葉正則近過此宿一日而行雲二十七日吳石方試渠以此日渡江不知試得竟如何城中想已有所聞千萬一報仲權亦佳士曾識之否叔晦減得一政亦良便然近來朋友皆向老成而生气絕少𨿽叔晦亦旣老成矣近嘗作書與朱丈云侍講平生事業只謂眼生若又隨隊入熟事沓亮當爲小人之歸無疑矣契兄以爲如何正則甚念欲得一見迫於歸覲其親再三托導意亦嘗以來簡示之約六月半再過此並懇臺照天民竟不起友朋雕落殆盡亦何用生爲念之令人气塞稍定則往哭之𨿽六月極熱不敢辭也尊兄進徳日異一日不但朋友有所取則亦足以慰亡者於地下如亮軰去死寜幾時不足復論惟兄勉之更十日尙當一去見匆匆姑此謝來辱

復呂子陽

被示縷縷具悉雅意古人有言曰自靖人自獻於先王此不獨國家大臣之道當如此凡人曉然使此心明白洞達要自有知者前者諸友嘗問陳平王陵之事孰爲正因答之曰使王陵發心不欲王諸呂皎然如日月之在上不幸而以此國破身亡其心皎然如日月之不可誣也若只欲得直聲以爲在朝諸臣皆無我若者則濟不濟皆有遺恨耳使陳平主心必欲劉氏之安且委曲彌縫呂氏以爲後日計不幸或事未濟而死此心皎然不可誣也若占便宜半私半公則進退皆罪耳夫子之所謂仁者獨論其心之所主若泛然外馳𨿽曰爲善猶君子之所棄也亮𨿽不肖然亦須要與此心爲主眼下𨿽不必其一一皆是然此心之皎然固自知之矣正不待他人之爲計也吾人之用心若果坦然明白𨿽時下不淨潔終當有淨潔時𨿽不爲人所知終當有知時若猶未免於慕外𨿽聲名赫然在人心豈可欺哉凡百不在多言各以此自反足矣子才回簡一時之妙答也若如吾軰分明說破又煩吾友縷縷矣

復李唐欽

亮拔身於患難之中蚤夜只爲椀飯杜門計𨿽天下豪俊皆不敢求交焉自非左右命之以交亮亦不敢也書問不相往來亦其勢然耳左右於闊絕之中又復以書先之且欲索其瞽言以開淸視嫠不卹緯而憂宗周之殞上已恕其萬一之罪敢更畱槁以干天誅乎承命愧悚不知所以爲答𨿽蒙見訪亦固不知所以答也近詩具見所存一味嘆服然王茂弘𨿽門下者直以此耳有公則無私私則不復有公王霸可以雜用則天理人欲可以並行矣亮所以爲縷縷者不欲更添一條路所以開拓大中張皇幽眇而助祕書之正學也豈好爲異說而求出於祕書之外乎不深察其心則今可止矣比見陳一之國錄說張體仁太博爲門下士每讀亮與門下書則怒髮衝冠以爲異說每見亮來則以爲怪人輒捨去不與共坐由此言之此數書未能免罪於世俗而得罪於門下士多矣不止則楚人又將鉗我於市進退維谷可以一笑也甚欲走武夷爲旬日之欵而近來亦自多病眼前衮衮更擺脫不暇且看冬仲如何如聞生理亦頗費力葉正則獨以爲祕書不求容於世吾人不當爲姑息之愛以相累此言良有理天下之事豈人智所可妝做而輳合哉要之今世學者終是信命不及尙未暇其安於義也如亮之繆戾顚倒分與世違而無所卹則又別論也定叟智出於父兄之外而卒不免虎狼螻蟻正未易擇亮方學爲治圃之事亦欲治一二亭子力所未能者甚多其可及者又爲風撤去洛陽亭館是何人吾人眞瓶中見粟之人爾連書求作抱膝吟非求祕書妝撰而排連也只欲寫眼前景物道今昔之變一爲和平之音一爲慷慨悲歌以娯其索居野處耳信手直寫便自抑揚頓挫何必過於思慮以相玩哉去奴畱待幾日盡不妨願試作意而爲之入秋腳气殊作梗意緒極不佳欲作一書數日方能下筆又不成語言遣僕遂以蹉跎祕書必察其非敢慢也壽之宣教侍旁爲學日粹失子之戚今能置之乎臺眷長少均慶荊婦兒女附拜再四起居未承晤間千萬爲世道崇護亮不任區區之禱

龍川集卷二十

●欽定四庫全書

龍川集卷二十一

﹝宋﹞陳亮撰

○書

與葉丞相﹝衡﹞

亮敬惟相公以碩輔之尊鎭撫坤維經理關隴如聞兵備甚設大計已定而苦於朝論之不合然內外之事皆相公所宜通知茍通知乎內外則不合無足怪矣大槪國家之勢未張而庸人之論方勝五十載痛憤之讎未報而二十年爲備之說方出文士旣不識兵而武夫又怯於臨敵大槪皆欲委之而爲說以濟其妄而已此功名之事儒者以爲難而有志者所同嘆也以今日堂堂中國之大聖天子之明若能相與協力整齊五年使民力稍蘇國計可倚豪傑動心中原知向紛紛之論便可以不顧矣柰之何其度日之悠悠也前之悠悠已十年矣而後之悠悠特未可知孤聖天子坐薪嘗膽之本意今丞相固有志於此矣要是雜曲時舉虛文相臨未免悠悠度日而又小人或得乘間正論或以不合使豪傑孤望而誰與共成此功名哉亮積憂多畏潭潭之府所不敢登因書尙覬惜分陰以修內政辧正邦以立大計此固同寮之義而相公之志亦可從是而展矣

又書

亮往者禍患百罹驚憂萬狀不敢復望再齒於人自蒙知憐始有更生之意家君之故竟於去夏四月十二日得從白免父子團欒喜甚至泣推原所自相公實全活之甚欲駢儷數語爲門下謝顧無用之辭方經營調度之時徒亂人聽視敬復不敢而此心已知歸矣但痛定之餘撫心自失如雨止墻頹噓過熖熾不復能自禁忽去秋偶爲有司所錄俾塡成均生員之數未能髙飛逺舉聊復爾耳豈敢不識造物之意而較是非利害於榮辱之場不自省悟來秋決去此矣重以三喪未葬而無寸土可耕甘旨之奉闕然每一念至幾不聊生又羞澀不解對人說窮愈覺費力就使解說其窮固亦自若也以相公雅悉其家事故輒拜之相公旦暮歸作霖雨則窮鱗枯枿自應須有生意西望門墻跂立依依而已

又書

亮自頃拜違鈞表忽焉五載奇窮禍患何所不有獨以先人受全軀之恩竟銜之以入地朝暮幾筵之側每念崇恩惟知感涕去年溫州進士戴溪行嘗僭拜相府之書不知竟能一徹鈞視否冒昩之罪不敢逃也臘月間先人之喪遂見三祥就使亮免喪不死然五年所學之技大類屠龍技𨿽成而無所用終何以致先人銜恩入地之報於門下生死負愧不知所云仰惟丞相豈責報於亮者自忖之意蓋如此區區必蒙鈞照

又書

亮前月二十六日竊聞旌纛之還便欲匍匐走伏鈞屏環顧衣服凶惡非事王公大人之禮遲回久之始敢略見其誠於此書不識丞相謝客之日或許其請見乎庶可以不易服而進也亮久不見齒於鄕閭出門之日極少請見之意誠爲僭率謹跧伏以聽鈞命亮不任愧懼之至

與周參政

亮不獲瞻拜鈞表於今十有餘年尺書之問不到記室今又兩年矣惟是傾心門下始末長如一日所望致君堯舜使天下均被其澤而亮也亦與一人之數今蹉跎漸向暮景志念不出閭裏時和歲丰則妻子可保無虞乃以連年大旱中產之家餬口之不給細民愁瘠如鬼所不忍見今歲尙賴少稔不爾亮輩亦不可活今春雨多大似去年气象又復可疑此正廟堂焦勞之秋也參政於斯時而不任其責其將誰任之比見所與元晦簡惓惓於爲粥以食餓者又慮其信用之過給散之無節以亮所見此皆齊其末耳爲元晦計則可而非參政之所先也渡江安靖又五十餘年辛巳之變悔禍如反掌此非人力所及蓋天下不以是爲變故也自淳熙攺元必大歲事少稔長短相補凡六載而上下安之若以爲天瑞之臻觀此兩歲則其气象方勞思慮耳論安言計動引聖人羣疑滿腹眾難塞胸此今古儒者之所同病以朱墨爲法以議論爲政此又本朝規模之所獨病也方聖賢馳騖不足之時而課一時以爲功孔光胡廣亦將笑人衮職有闕惟仲山甫補之猶爲平時設耳諸賢雕落殆盡獨參政與元晦巋然以鎭之參政又方協贊國論於斯時也而使亮輩憂旦暮之不得食是則爲可恥矣天下大計不逃參政之所思慮經畫亮方甘放棄亦不當與聞此事縱有所論麤疎茫廣不能自合願參政尊其所聞而已

與周丞相﹝必大﹞

亮不獲瞻望鈞表匆匆又復兩載崇仰之心如水萬折而必東也窮居野處日與海內之人在陶冶之中而獨能知其所自今春以年免上禮部本有進拜之便臨試一病狼狽拖彊魂入院僅而不死倉惶渡江兄弟接之江頭攜持抵家更一月始能噉飯一庶弟竟染病以死更以妻孥番病意緒惘惘殆不知身世之足賴也方困頓時亦聞昭布大號晉秉國鈞二十年海內所仰望而敬祝者一旦遂滿其願非獨一夫欣幸而已仰惟丞相以命世之才得曠古之學平生經綸老手至是可以展布而無疑矣主上天日之表本非茍安於無事者皇天全畀之重百年丘墟之責則北向之志非可與好大喜功者同日而語也丞相亦豈今日而忘念慮哉亮朴甚至於起立𨿽病未卽安喜慰無量亦嘗撰爲駢儷之語欲遣一介馳獻因循至今其意之皎然尙賴丞相終察之今者又聞朝廷非復向來安靜廟堂當亦多事何暇欵讀士子言語念此意不可不達故卒遣前倘略賜鈞覽不勝幸甚亮蹉跎遂入晚景技成無用重以多病度非久於人世者宜可一筆勾斷而耿耿者未易卽滅況在門墻之舊豈便復緘口又不敢縷縷爲瀆𨿽疊楮之恭亦以爲丞相旣厭之而不復出也亮至節後以小故一到浙西取道行都首當俯伏鈞屏以究其平生欲言而未敢者冒昩瀆尊之罪鈞慈必有以照容之亮下情惶懼之至

與辛幼安殿撰

亮空閒沒可做時每念臨安相聚之適而一別遽如許云泥異路又如許本不欲以書自通非敢自外亦其勢然耳前年陳詠秀才彊使作書旣而一朋友又彊作書皆不知達否不但久違無以慰相思也去年東陽一宗子來自玉山具說辱見問甚詳且言欲幸臨教之孤陋日久聞此不覺起立𨿽未必眞行然此意亦非今之諸君子所能發也感甚不可言卽日春事彊半伏惟燕處自適天人交相臺候萬福亮頑鈍寖已老矣面目稜層气象雕落平生所謂學者又將掃蕩無餘但時見故舊則能大笑而已其爲無足賴曉然甚明眞不足置齒牙者獨念世道日以艱難識此香气者不但人摧敗之天亦僵僕之殆盡四海所系望者東序惟元晦西序惟公與子師耳又覺戛戛然若不相入甚思無个伯恭在中間撋就也天地陰陽之運闔辟往來之機患人無毒眼精硬肩脾頭耳長江大河一瀉千里不足多怪也前年曾訪子師於和平山間今亦甚念走上饒因入崇安但旣作百姓當此田蠶時節只得那過秋杪如聞作室甚宏麗傳到上梁文可想而知也見元晦說潛人去看以爲耳目所未曾覩此老言必不妄去年亮亦起數間大有鷦鷯肖鵾鵬之意較短量長未堪奴僕命也又聞往往寄詞與錢仲耕豈不能以一紙見分乎偶有端便因作此問起居且詢前書達否此便一去不回能尋便以一二字見及甚幸余惟崇護茵鼎大攄所蘊以決天下大計爲禱

與張定叟侍郎

亮比詣臺屏參謁特蒙與進所以慰藉之意良厚皆非衰落之餘所敢當旣而欲稟辭乃承有意所不料之戚次且而退徒劇山斗之仰重惟魏國先忠獻以至公血誠對越天地以崇勲茂徳震動華夏爲中興社稷之宗臣平生慕望欲爲執鞭而不可得也荊州以絕識純誠嗣世而作功𨿽不竟而志實未冺惣其遺烈鍾之侍郎侍郎遇事風生見善如己出人疑荊州之不亡而忠赤自將誓不與敵俱生則先魏國爲有所付矣近者晦庵入奏事侍郎適還從班行都父老莫不以手加額不敢以意分先後亮時實親見之夫子所謂無忝者於侍郎可見也乾道間東萊呂伯恭新安朱元晦及荊州鼎立爲一世學者宗師亮亦獲承教於諸公後相與上下其論今新安巍然獨存益締晚歲之好子約以其兄之故亦相與如骨肉獨侍郎旣貴不敢引例以進不謂臺慈肯自貶損亦引接之如故舊使得移所以事荊州者而自見於門下幸甚過望不可言侍郎行登政地凡可以報國而光其先者宜不待他人之助然天下大物也豈一手一足之爲烈亮之獲聞於諸君子者倘可繼此而得進乎固所願也不敢必也

與勾熙載提舉

亮拾殘生於萬死之餘拖延逗𨖻遂見新春今庶幾不死安眠善睡於部封之下無非威令風采有以庇存之仰戴此心無有窮已甚思參覲以聽餘論滿足平生慕望之心多難畏事𨿽門之外亦不敢妄出惓惓耿耿之情未嘗不東望而坐馳敬勒短札仰候興寢敢祈爲國尊護以卽禁林不次之除發其所蘊見於論思斡旋鈞軸以與天下同此福利亮不任惓惓之禱

又書

亮六月還自臨安道出麾下以手足俱中瘋濕不成禮度不敢進謁旣而嘗略具稟乃辱報翰甚寵及輶車出按惠然欲屈臨之今之君子或少同筆硯或二十年遊從之舊一旦貴賤少異便如路人其欲作意勉惇平生契好者終是生硬不出情實旁觀者便得以窺其中之所存彼亦安之而不顧也郎中負一世之才望漢庭羣公猶復退避出持使節一路凜然其於部封小夫曾無一日之雅蹤迹汨沒徳又無聞何所取焉而遽欲自忘其皇華之尊乎豈郎中欲納一世之才髙髙下下不使絲髮遺棄亦欲忘其下體而采其葑菲乎此意髙矣厚矣亮幸然適當於此時也不然則田光所謂今太子聞光盛壯之時不知吾形已不逮也亮少時嘗有區區之志晚節末路尙不能自別於田閭小孺其它尙復何言技成而無用且更以取辱亦嘗思與一世豪傑之人審訂其是非可否旣不可載之紙筆相望三百里一出甚難徒劇此情而已若執事眞以爲可與言或使軺出按臺溫道過天臺鴈蕩能賜一報當策杖相從於山水間爲十日劇譚之欵庶幾可展布其平生也近有栢屋三間名曰抱膝葉正則陳君舉爲作抱膝吟朱元晦亦許作之矣執事亦能賜數語以光寵之乎率爾幹混惶恐

與彭子壽祭酒

亮向者得臺翰爲報之後仰止道誼不任此情班行之有門下屹然如中流之砥柱而時事日以難典禮日以異闔朝危懼田野隱憂舉一世之隱憂所當竭其血誠而共極之蓋不可以頃刻緩者也貴之與差不甚貴賢之與差不甚賢皆當次第受責不得自恕亮田野小夫近嘗叨冒一時誤恩猶不敢自安於田裏門下以道山玉府之英而當春秋之責回天之力非有望於二府給捨臺諫侍從則望之諸賢食焉而怠其事可乎此田文與吳起論功之時也亮臥不安席食不甘味將從諸賢而問其平生所講者不暇以貴賤論然病之生也有根有柢有漸有漬穿經入絡動榮及衛至於滲骨徹髓而後不可救若於其根而治之可以無智名無勇功治之於漸漬則藥力亦不重人君以一身而臨天下責於庶明勵翼動息必知根漸必覺故君子之效力也微而收功也大若上下皆不覺至於經絡榮衛而藥力猶輕則無可爲藥力重而不能救則其病在不早辧耳今猶及可辧也諸賢何以追辧之乎願門下肅遵時令精調寢餗以共扶天地之經無痕瑕可指而還其初不任惓惓之禱

與範東叔龍圖

亮自頃一望台光蒙所以溫接奬與之意厚甚連歲到行都自顧蹤迹日以陸沈無顏數詣臺屏但時與令侄少約問訊啟處之詳慰此尊仰初夏嘗一到金陵與章丈侍郎甚欵相羊泉石間每玩所畱字必相與詠頌悵望良久章丈亦言右司甚遲其來失此良欵尢用怏悒亮自七八月之交一病垂死今幸茍存殘喘百念皆已灰滅但尊敬大賢君子耿然猶在

又書

亮竊惟提刑右司西州人物之英一朝簪紳之表文章議論爲時宗工道徳風流在王左右禁林兩地漢廷莫之或先翻然而去不可復駐𨿽髙節凜然而徘徊戀主之義尙有可思者持節湖外彼民何其幸也族兄君舉遂獲同寮托契至厚今玆遊處其間樂當不可涯使軺聯翩得賢仁言仁聞交發並見無從一遊其間睹此盛事悵仰而已時事反復無常天運所至亦看人事對副如何泛泛君子不足承當好運猶庸庸小人不足以究竟向陰之時人不自力而一委之天豈不殆哉亮一親戚梁鋭爲郴陽判官道出麾下義當伏謁渠𨿽北人今與亮爲鄰且三四十年矣亮非敢以一書爲之先容倘賜溫顏垂接孤寒小官生死萬幸渠蹉跎選調不善俯仰蒞官十四五考而舉者只一二人生硬自信可爲一笑右司加意憐之固其所願而不敢望也亮開歲又隨眾一到春官包羞至此只欲爲遮攔門戶計若更不遂且當浮沈裏閈與田夫野老爲伍無所復望於今世矣新天子龍飛寤寐英賢決非湖外所能久畱綸渙一下鋒車鼎來更冀崇護寢餗終爲四海一出素蘊不勝千萬之禱

與尢延之侍郎

比畱臨安二十日不敢數造臺屏非欲自取疏外正以極暑必非樂客之時不敢不識去就耳匆匆告違是夜便宿退居次早卽純江懷仰道誼夢寐以之侍郎又復兼領劇曹上所委屬眷意日隆東西二府非公莫宜也鈍滯無庸之人惟當拭目以觀天下太平耳林黃鍾得郡之明日朱元晦得祠廟堂行遣甚愜人意然元晦日以老矣世念淡然時賢不應終置也幾仲正則聞欲求外周丈獨當政柄何以使賢者至此乎君舉邈然與蠻貊爲鄰鬢毛斑斑知舊滿前而莫或念之此固其命也亮衰落至此不復與世人較是非茍可以竊旦暮之安何气之足論但不容其安而亦莫念之此其苦殆不可言耳亮冬仲將復有京口之行道出修門自當請謁未間敢冀崇護寢餗以對冕旒異常之眷亮不任至禱

與吳益恭安撫

亮一別不謂便如許久中間伯恭遞到婺州所畱之文不得一見爲恨前年蕭山道中作一書附梁節推行記得燈下寫時甚縷縷今亦莫知所說何事也正月間到臨安又得梁節推書始知己出廣久矣甚念一見深以不可得爲慮臨行才得與天民促膝共語一日復得君舉書亦知兄之來參差日子極不多人生會聚之難乃如此回思向來大醉井亭橋上無一時放手固是人間樂事也比聞有召對指揮丈夫年踰五十始得一面天顏自不應復有畱藏然有君如此亦不必量而後入也私以爲必有非常遇合日日以冀忽鄭景元相訪未及寒溫首問此事乃知奏疏甚偉九重所以相期待者亦甚至然竟不免爲邕筦之行吾人所向類多如此上方侍光堯萬壽豈忍使人八十之親重入瘴癘之鄕乎若明以爲告宜無有不納乃欲待闕到而後乞祠殆不可曉天民一見遂遇合繼此當平步要津矣天下無不可爲之時無不可乘之勢顧吾儕之命忒煞不是當耳欒武子所謂不可當吾世而失諸侯此言甚可念也亮已爲枯木朽株矣𨿽卽塡溝壑固其分但胸中所懷千萬更無開口處良以爲苦四海相知惟伯恭一人其次莫如君舉自余惟天民道甫正則耳此事今已一筆勾斷雲云聞見待邕州對當以情告上不可更待來年當機不發乃更求哀他人恐他時不無遺恨耳伯恭君舉於兄極相知但其力不能有所及在臨安亦嘗數數欵語否三四年來伯恭規模宏闊非復往時之比敬夫元晦已朗在下風矣未可以尋常論也君舉亦甚別皆應刮目相待葉正則俊明頴悟其視天下事有迎刃而解之意但力量有所不及耳渠於亮甚厚其於亮所厚如兄與天民極惓惓殆未可以科舉士人論此君更過六七年誠難爲敵獨未知於伯恭如何耳徐居厚卓然自要立腳亦與其它士人不同聞安下處甚相近想時時得欵語也本朝以繩墨立國自是文法世界度外之士往往多不能自容卽如西事之興滕宗諒張亢小小放手便爲文法所繩惟範文正公力保庇之孫元規滕達道李誠之皆一世偉人而是非相半世人於兄不能深相察者固亦其勢也然亮以爲齷齪拘攣之極其勢必須一畨痛快而後定今日之淺狹亦極矣兄輩不患不得少舒其意小小起伏顧且安之無聊賴豈有踰於老弟者乎亦且磊塊度日想兄亦不待亮縷縷也

與鄭景元提幹

比僕子回辱書爲答甚悉子宜兄相約會永嘉邑中又得前所附教具感相念之意但別去之久終是無任耿耿訊後暑伏可畏諒惟需次有相臺候動止萬福黃巖人約渠以二十到宅上納錢亮更自有一書今已是過月必須到彼久矣建康書可便見示也示諭出處之意甚詳自北而南自南而北皆是緦小功之察者茍其無與於世事𨿽到淮堧亦不妨若果有干涉人未饒汝𨿽入南中亦不免於云云也亮不能自免者起於向來之餘波未爲人所恕而朋友復助成之耳若數年前已如兩年來則今玆定免也大率永嘉之論多是相時低昻終成昔時耳若一成作昔時事業卻自無事契兄試思之尢延之又論罷宜若眼前更無好況然天下事正不恁他論直到黃河一瀉千里之勢方無捺住處耳這些光景豈碌碌者所能當人亦貴審於量已亮視此等事已如耳邊風閒居無用心處卻欲爲一世故舊朋友作近拍詞三十闋以創見於後來本之以方言俚語雜之以街譚巷歌摶搦義理刧剝經傳而卒歸之曲子之律可以奉百世豪英一笑顧於今未能有爲我擊節者耳並七月三十日已成十一闋並香一片押羅一端祈千百之壽能爲我令善歌者一歌之以侑一觴自舉之而還以酹我乎不欲專人相擾附徳載端便決不浮沈也未承集間千萬爲久大之業厚自崇護

與陳君舉

別久不任懷仰不得嗣音亦復久矣眼前區區遂成因循乃其心未嘗不在也卽日秋髙气肅伏惟需次有相臺候動止萬福亮今年本無甚事但隨分滚過時節亦殊不覺人生各有幾許日子乃如此虛度甚令人自悼朋友過此皆言尊兄進徳日異一日無不嘆服但亮終以爲尊兄向者所有已自足以懾伏一世課進亦非難事小小得喪殆浮翳耳直須到九萬里則風斯在下地位方可坐視羣山千萬疊無不拱揖以爲吾用𨿽其背去者亦固吾坐下物也番來覆去彼直自勞耳一旦風雲會合𨿽左右前後亦撈摸不著便可以坐福一世蒼生若極吾人今日之所有祗足以致人之伏耳其背去者便無柰他何也足以致吾君一時之喜耳退則爲人一掃淨盡便無一事也𨿽然此非爲一世才人智士論也非如吾兄有地步人當不信此耳亮與朱元晦所論本非爲三代漢唐設且欲明此道在天地間如明星皎月閉眼之人開眼卽是安得有所謂暗合者乎天理人欲豈是同出而異用只是情之流乃爲人欲耳人欲如何主持得世界亮之論乃與天地日月雪寃而尊兄乃名以跳踉叫呼擁戈直上元晦之論只是與二程主張門戶而尊兄乃名之以正大且占得地步平正有以逸待勞之气嗟乎寃哉吾兄爲一世儒者巨擘其論已如此在亮便應閉口藏舌不復更下注腳終念有懷不盡非二十年相聚之本旨聊復云云更錄元晦答書與亮前日再與渠書更爲詳復一看莫更伸理前說若其論終不契自此可以一筆勾斷矣道甫直是一夢象先一見之喜殊異流輩渠作做不詫異恐自此可以穩穩平進子宜久不得差遣胡爲而如此大防平時無惡於人亦復然信哉時之難也雪梨甜橊各一篰聊以問信石橊眞甜者但苦小耳胡君墓志甚善亦迥異往時豈其進類若此耶未有承晤之日千萬爲世道厚自崇護至禱

又書

江頭之約參差一月何意一別遂如許久臥病宿畱妻家又失伺候之期繼得所畱字及括蒼書甚悢然也家君甚以不能少具禮爲歉象先遞來去年十月書寛夫附到正月書書辭欵密周致愈重相念但其間每以得失相關警愛我則至矣可得謂之相知耶如我與兄及天民之相知自以爲庶幾莫逆矣凡所謂未能免俗之事宜皆可以略去獨惓惓於柂樓之說亮於兄言固隱然在心因書又得猛省此乃正合所望耳妥齋之教良是今不復用矣甚欲得數語相警策許之而未何也大抵朋友書寒溫外要當有善相示有過相告使相去千里常若面對講習庶不爲無謂監省魁中本不足多雲世道如此足爲吾黨之慶幸甚至於不寐盛名在人久矣自此遂出其爲已者以爲人人之望我者厚而伺其手蹉足跌者亦不少盛名之興古人所戒兄於此念之熟矣其善處之亮憂患之餘百念灰冷環顧其中自爲且不足天重抑之使之少思其自爲之道兄出我處要歸一是人生豈必其同耶猶記未試前從子充侍郎處共飲促膝對語幾於達旦平生之懷亦略盡矣今日之事惟當閉門讀書追往念舊以求其新但三喪未舉朝暮在目使人肝膽摧裂如不欲生手未把卷心已奪去柰何柰何今歲不問有無斷當隨力襄奉云云狀頭無以易兄兄榮歸當決取道下裏無更以紹興故人爲辭甚欲得一見面敍此榜得人之盛前此以來所未有兄橫騖於江浙李深卿獨步於七閩一榜而收二虎斯已奇矣而況象先元賓子宜益之徳修諸君子交發而並至耶盛事盛事象先家事如何此去能免作館否東陽郭君力欲屈致此君抗志極可喜往往其家甚有禮象先不作館則已若猶未免宜無以易此渠亦不敢相迫𨿽五月間來無害百里使人來求書其意勤甚因與象先議之勉爲此來幸甚亮方欲專遣人忽有此便廷對在卽天下事大略可覩矣順理而言主於愛君憂國可也仲舒三策要皆其胸中事緩而切巽而正可爲廷對法此亦對君父之道

與石天民

舟中夜語良欵亦足爲別去兩年之慰猶恨迫歸太匆匆耳入夏來不審客間尊用復何似報過二月二十七日得旨引見竟以何日對乎所言能開啟天聽否當竟用三札對後有何指揮曲折幸一見報士人於被召得對遂可以伸睂吐气亦丈夫遇合之會也益恭聞亦得對當有遇合之理此君蹉跎日以老矣六十以後𨿽健者不能以有爲殊令人念之亦時相見否專書往問安訊不知在何處安下君舉之得對只在此幾時對後畢竟如何想當遂畱也使乘以邊壘亦甚好恐渠頗念母老耳辛幼安王仲衡諸人俱被召還新揆頗畱意善類老兄及伯恭君舉皆應有美除兄於儕輩中最爲不立標準以故不爲人所忌他時朋輩終當得兄之力消長回復𨿽陰陽未可預判要之不能久久平過兄其愈思所以自廣自非元惡大憝豈無欲善之心乎王道甫每言人情不甚相逺此意極可念正則居厚道甫皆前列但遺恨於肖望徳逺應光耳肖望遂不免就銓計何以堪此相見宜極力開釋之但得緑衫拜親於庭自是人間第一樂事窮達富貴豈有定準哉自龍興乾道以來不以科甲用人從癸未數至今榜上三名之在朝不過三四人吾人本不應計較利害使以利害計之肖望亦可無憾此一榜收拾之外𨿽世之以一善自名者大略不遺獨老僕頑然不爲一世所錄尙能杯酒叫呼以度時節肖望視此眞可以無恨亮爲士爲農爲商皆踏地未穩天之困人寧有窮已乎

與石應之

亮自頃新路口作別匆匆又復一歲不任懷仰之情中間事變亦旣多矣夏秋在建鄴間契兄與仲權召試喜極至於欲舞眞所謂賴有此耳然其責亦不小也古之君子以渺然一身而能與天地並立者豈周旋上下委曲彌縫之所能辦哉發其誠心並力一向前面路頭有曲有直有髙有低其勢自是難於直撞耳非有心於避就也故大略歸於必濟而不濟亦可歸之命矣今以有心避就之人而欲以一身自爲命如是而能濟者無天可也此直毫釐之差便成無窮之繆契兄亦不可不謹比見所答策佳甚子約以爲悶人亮之說則不然由是而委曲不已則有心於避就矣由是而發其誠心並力一向則天人皆助順矣象先有些光景發得不盡𨿽思量精審而事去徒作念耳大似桓靈寶之起居注也以亮揆之契兄光景必當次象先而發浙間非無他人然光景爲慢惟兄勉之無失朋友之望前轍可鑑但平生所學所謂公私兩字者要當於此著眼使之握匙亂著亦可笑也已

復吳叔異

亮少之時頗不自量蓋盡與一世豪傑角其短長而窮其技矣卒之身與事左而後生蠭起十十五五如亂山之不可一方喟然長嘆以爲天下之事無有窮時分當跧伏裏閭退聽之而已兩年來精神消縮筋骸不自支持見世有寸長自異者猶斂衽焉況若左右之有志於卓然自奮者乎相去三十里不敢有求交之心一旦辱駢儷之文見寵熟讀一過足以見所存甚逺有以起其少時不自量之心使亮猶有一寸生气固將與左右辧論文字之始末與古人交接之道有不如左右所云者往復至窮而後已今老矣旣無以應左右之求又豈敢復論到底𨿽然不敢虛也亮聞古人之於文也猶其爲仕也仕將以行其道也文將以載其道也道不在我則𨿽仕何爲𨿽有文當與利口者爭長耳韓退之原道無愧於孟荀而終不免以文爲本故程氏以爲倒學況其止於馳騁語言者固君子所不道𨿽終日嘵嘵欲以陵轢一世有識者固俛首而笑之耳豈肯與之辯論是非哉君子不成人之惡豈願其至此然而彼旣不可曉𨿽與之辧論如水投石而又甚焉何者水投石不入而止爾人之難曉必且取辱是以君子不爲也均是人也所蘊固有出人意表者此不可以人論也邵堯夫百代之英豪其事李挺之一切供僕廝之役猶或不當其意彼胡爲自辱至此必深見挺之有出人意表者茍得入其堂奧將藉之以與百世爭豪一日之屈百世之伸也子房不下取履則博浪沙中一俠士爾安能輝映今古使人疑其爲王者之佐哉𨿽然今之君子何暇及此寸善片長輒欲與聖賢參列豪傑爭長何暇爭百世事業乎亮老矣已與一世之君子一切告絕豈復與後生相牽綴耶誦所聞以答見寵之意不能視所施爲報又甚稽緩乃多事之故而非敢慢也十二日肯與景陽見臨尙得以奉一笑之適其它置不足論

復張好仁

自頃一見睂宇於行都固知其不凡亦嘗爲一二朋友言之矣所恨匆匆遂有建鄴之役不能求欵以此悵然左右不倦於見過而有便輒與以書亮又不能一二尋便以答左右之意何其厚而僕何其疎也旣感且愧亮自十八九歲時卽獲與曩者諸老遊其後一世賢豪往往皆不甚鄙棄之𨿽天資不如人處甚多而所聞見較亦不甚少要皆無補於其身也一世賢豪殆盡而存者類牢落無所用況若僕固難乎其免矣左右亦視老馬而念其少壯之時耶十數年來才俊輩出而篤厚之气無遺余矣有能不侮老不虐困如左右然後可期以逺到之器禮曰甘受和白受采輕俊浮薄而可以有所受乎左右以如此之質而從子約遊其孰能當之逺者大者其無以讓他人也久客倦甚姑寄此以謝來辱自余尙須續布

復胡徳永

亮屬者於象先諸人處獲聞盛名竊知所志甚大所期甚逺所向甚博所涉甚廣所望於斯世者不一而足也心知健仰而不獲一見甚以爲恨不謂慨然惠札先之陳義甚髙固增敬嘆而期與過厚使人聳然而不知所答古語有之天地豈不寛妾身自不容人之不能容於天地間者皆自不容耳非無所容也必如吾夫子而後可以言無所容彼其道足以位天地育萬物而遇非其時故無所容耳吾徒方求人育之不暇人不我育便謂之無所容可乎亮方一切置門外之是非而求其自容於天地間倘可以免凡今所召皆數年前餘波之所濫觴也決不敢以是自沮足下自謂涉歷四方無所不見而猶未覺容不容之理乎旣以老僕爲可置之交遊之末必應樂聞同異不敢相隨徇以答也時事屢變天意特未定周年半歲後此話方可平撲耳亮偶身上發熱兩日不知人近日方稍蘇而弓兵立索書令兒子具紙筆因而信意直寫亦不復量輕重是非惟賢者察其心而已跧伏裏閈無從一望丰標尙冀爲道業自厚行卽非常識擢之寵至禱

復諭謙父

亮素居不得謙父輩相與指畫有疑孰問祗以自愚耳亮少失師友晚又不學人之所以異於禽獸者幾希此亮大懼也平時杯酒之戲親舊聚首開口一笑固聖人所不禁率以爲常則失其本心矣亮顚倒錯亂未知所止所聞之師友者過耳輒忘去謙父其何以救之方圖敬從下風以請乃蒙挹損賜之教章載其盛文以開不肖者發緘疾讀語不畱行快哉快哉近世之競爽者未易及也憂患摧落之餘猶爲痛躍奮迅者久之畱此玩繹有疑不敢不以請謙父以軼羣之才邁往之气載是而往一日千里無難區區之心所願獻於謙父者按轡徐行鳴以和鸞節以采齊使驥不稱其力而稱其徳者微謙父吾誰與歸二諭肯來此後便郵不乏時惠好音慰此牢落惟無曰先生云云者幸甚

復黃伯起

自頃一見不能知足下卓然有異於人信矣其老矣及得所惠書方悵然自失念未有以爲答也又以老婦欲葬其親擾擾一兩月今方息肩又念亮陸沈不爲世所比數其何以重當世之俊秀非不欲謝而不知所謝也重煩書誨之辱責其不能以禮相往來是則無所逃罪矣然其心則甚可念也昔之君子生於斯世也有三其上則以先知覺後知以先覺覺後覺其次則守先王之道以待後之學者又其次則淑其徒以及其鄕閭故孟子以爲中也養不中才也養不才故人樂有賢父兄也如中也棄不中才也棄不才則賢不肖之相去其間不能以寸嗚呼其上者非亮之所當論其次者非亮之所及論而又其次者亦不能勉焉𨿽欲勉之而徳不足以取信言不足以取重徒使此心耿耿而止耳以足下之文推足下之志必當合鄕閭而求以自見於人士之林者也顧如亮者其何以自補於足下詩不云乎心乎愛矣遐不謂矣中心藏之何日忘之敬藏來賜而已𨿽然有一於此亮方學爲老農老圃者也足下肯訪之於畦壠之間使亮放鋤釋甕班荊而相與坐焉取古人之詩斷章而詠歌之萬分之一足下聽之而或有感庶乎有以酬足下見望之始意不然亮猶可以竊愛賢樂善之名也是則足下有補於亮矣足下其圖之來人立要答書艸艸作此不能次第以爲謝

龍川集卷二十一

●欽定四庫全書

龍川集卷二十二

﹝宋﹞陳亮撰

○祝文

告先聖文

天下之理具於易治道之本末著之洪範而詩之喜怒哀樂蓋學者所以用功於平時舉而措之之大端而當時之學者載而爲論語後世之羣儒終日講論而不到其地則未免於爭者也帝王繼世之用書載之明矣而三王之損益夏商文獻之不足而周道獨詳焉夫子之所深嘆而春秋所以備四王之制百世以俟聖人而不惑者也人才短長髙下之不齊而學力淺深中否之或異豈能出規矩準繩之外矣秦漢以來世有所謂英雄豪傑者自矜其智力於夫子之外亦可嘆也已亮等於夫子之書各知用其力而不能齊也今天子各命以官使得以夫子之書從事淺深中否非他人所能與俯而拜仰而祝敢有不盡其志以負天子之顯休命者夫子實鑑臨之

告先師文

陋巷簞瓢有何可樂而吾先師實樂之近世諸儒求其樂而不可得而曾點之浴沂遂得因吾夫子以自進於此焉四代之禮樂亦可端坐以待時命之行也亮等皆知有疑於此矣然而何以異於漆雕開也服天子之命服以拜吾先師而求其所以自進於此者庶幾可以無負惟吾先師實啟之

告鄒國公文

用力於四端之微舉而措之喜怒哀樂之大較其極至於與造化同功而天下之治亂無不在其掌握者也此鄒公所以自達於天子者也事半古之人而功則倍之者豈當時百家眾說之所能知哉亮等以隨時科舉之文而竊國家之一命冀得稍自見於斯世非乞靈於鄒公則平生之志荒矣

石井祈雨文

惟龍伸縮變化吁吸雲雨一潭之間龍則安焉民有不告其答如響惟此境被龍之澤舊矣歲一不周亦龍之恥龍之澤不終朝而被天下十里之間嗷嗷如此豈龍之所安乎油然之雲雨旣有緒起而成之何啻反掌之易也

廣惠王祈雨文

昔之爲農月也用其力甚勤而幹於神者有時也陂池湖濼宿有儲水雨不時至民無預憂神於斯時享民之報爲甚逸也今農之惰亦甚矣方春無事宜可以用其力而陂池不塞湖濼不治委天之澤若不足急四月之間田有靑艸淺耕而易種之耘耔不虔嘉種不達幸其與靑艸俱活也指爲有秋之望十日無雨則皇皇奔走告於神神憐其愚而降之澤以爲歲可常也不攺其惰而懇請之數頑不自省神豈能終惠於如此之惰民乎亮等今思厥愆慚恨入地欲預爲之儲則旣已無及坐而視之將無所得食以死永永無事神之日彊顏又哀告焉而雲雨滿天若將許其告者神更寛其誅卒賜一歲之澤而農之惰猶習其故可以棄之溝壑無疑矣矢心陳辭伏惟待賜

佑順侯祈雨文

民至愚也而獨虔於神茍可以用其勤者𨿽髮膚有所不愛神亦察其愚而矜之往往輒應故民之言神者多異惟神之正大豈爲異以驚動夫愚民哉人情皇皇其勢自爾而非人之心也亮於民之中又愚之尢者也平居不能事神緩急亦將有求於神顧何時而必神之答乃其心以爲叢祠相望靈響百出其異不足依可尊而信者惟神正大而不爲異者惟神以昔聖賢所以惻然興仁澤人利物而不蘄乎報者而望乎神今苗稼焦然一日二日不雨苗且槁死槁稭將不能以及牛馬神寧忍聞此而惜一舉足之力哉故亮率其徒敬拜祠下而致其心焉於其間又有爲浮屠之法以乞靈於神者彼其心以爲捨此無所用其誠亮之力不足以達神之心一切聽其所以自致者危窘至此神宜如何矜之凡相與而來者察其心皆無所愛獨亮期神以正大之事始末不渝神不亮聽於亮自爲得其分顧民之置神於異者終不已而神之事果非亮之所能知亮足未嘗登此巖也而心獨至焉今玆來登而又不答豈惟望於世者狹而望於神者亦狹矣敢有再瀆神則殛之

告髙曾祖文

維紹熙四年歲次癸丑秋七月乙丑朔十有三日丁丑孝玄孫承事郎新簽書建康軍節度判官廳公事陳亮同妻何氏男沆瀹沃渙涵女繆繒謹以家肴常饌致奠於我髙祖考賀公髙祖妣李氏安人曾祖考知元公曾祖妣呂氏安人之靈而言曰我髙祖蚤世髙祖妣以盛年守一子而克有立丙午丁未之間赴京城守禦隨大將劉延慶死於固子門外不復歸骨於鄕井故我髙祖妣與曾祖妣婦姑相依爲陳氏再世之墓我叔祖髙安府君每以此墓必福陳氏髙安由特奏名主筠之髙安簿則指墓而語亮曰是必爲福福其在汝是其爲墓也十有二年而後生汝此非人力其殆天乎亮惶恐再拜而不敢與聞髙安旣歿十年之間亮兩以罪系棘寺實爲我祖先之羞紹熙癸丑之夏天子親閱禮部進士於庭拔一卷子於眾中許以淵源而寘諸選首拆其號則亮也亮之不肖安能欺上聖之耳目豈亦有天乎墓眞能爲福乎再世不能自有其墓而集其遺澤於亮身乎心所不安推其所自髙祖之魂隨禱而至伉儷同食饗於乃位異時亮榮視所招至孫祖綿眇先緒恐墜履冰之敬非以爲僞水陸之品豈不欲備力所未能則再三四

告祖考文

維紹熙四年歲次癸丑秋七月乙丑朔十有四日戊寅孝孫承事郎新簽書建康軍節度判官廳公事陳亮同妻何氏男沆瀹沃渙涵女繆繒等謹以家殽常饌致奠於我皇祖三六承節皇祖妣黃氏八孺人皇考四二府君皇妣黃氏七八孺人之墓而言曰昔皇妣之生我年才十有四皇祖皇祖妣鞠我而教以學冀其必有立於斯世而謂其必能魁多士也故嘗形諸夢寐狀元爲童汝能以爲此吾孫也少則名亮以汝能而字以同甫惓惓懇懇之意𨿽取笑於鄕人而不卹及亮年二十有六易名曰亮而首貢於鄕而皇祖下世已十閱月皇祖妣蓋整一年又三月矣皇妣且四年而未葬也越二十六年始見錄於禮部及對策大廷天子拔諸眾中而置之首選曾弗涉於有司上恩深厚兢懼無地自容我皇祖之夢至是始驗而不知所謂童汝能者果何祥也我先人棄不肖孤而去亦整二十年被天子之命服而不能歸榮其先得罪於天其來旣久惸然一身又將誰咎天地無窮頂踵蒙恩沒身論報恐死無門歸告諸墓指日爲誓親不能報報君勿替七十年間大責有歸非畢大事心實恥之惟我再世忘其不逮尙想此心愆或有在謄天子詔焚諸九原幽冥共相溥博淵源我皇祖皇祖妣皇考皇妣必不爲此一飯之安也

○祭文

祭章徳文侍郎文

嗚呼公乎窮之與達判焉西東於其中間又或不同一官自效隨事著功貴爲公卿有志不從庸詎知夫達之非窮嗚呼公乎是非安在祗系其逢危疑之間一髮不容順而止之以圖厥終此心未白去國怱怱自古尙多無愧於中嗚呼公乎學博而粹气毅以洪百未一試論何時公爲公嘆者是非窮通歲晚登門遇知最隆老成已矣淚攪心胸

祭周參政文

嗚呼萬夫之特天固生之百年之英人實成之堂堂故國喬木則非火炎昆岡玉不易爲民生之久一治一亂道大徳宏遭變則見死生不易況於貴賤百聖列前靖以自獻宣和太學僉曰新經公獨不然以自著稱紹興初論朝是伊洛夫豈禦史不知而作及其中間人用情安非彼生亂勢則容姦權無底止通國風靡公以死爭屹然中峙所遭殊時豈無一同公獨何爲樂此困窮天定勝人後將有考甫三十年爲時故老故起自山林而渡江諸賢爲之避路及晚登廊廟而一時後進安於前驅進不得以遂其心退不能以明其道惟其忠言嘉話上心之所獨知至於事業崇勲人士猶有遺恨安歸田裏一無懟言炯炯此心實昭於天亮昔童稚縱觀廢興大放於辭願試以兵狂言撼公一見而驚借之齒牙爰及公卿愛均骨肉前輩典刑中庸大學朝暮以聽隨事而誨𨿽愚必靈行或不力敢忘其誠晚以三喪不舉無顏對公故數年之約而一見之不果未幾而先人之死與公先後故三年喪畢而一弔之未成第見人事之好乖不知墓艸之幾生茍祭酹之可遣豈蹉跎於此行辜天負地長慟失聲尙爲後圖期以自明

祭呂治先郎中文

嗚呼公以東北世家之賢來寓吾邦是生賢子以淑一邦之人位不究其所蘊而奄焉以沒使其賢子號天叫地如不欲生西鄕稽顙以受一邦之弔其爲可哀蓋不論乎知公之與否也亮以晚生不及拜公於堂間獲從公之子以遊誘之掖之蓋公之教則今日之俯伏道旁舉觴一慟者誠未敢徑自附於知生之義也孰信而來孰屈而往此心昭然庶幾其饗

祭薛士隆知府文

余行天下竊有志於當世其道徳純明可爲師表者執贄進見獲聽微言於下風退而從磊磈不覊之士接杯酒之歡笑歌起舞往往自以爲一世之雄至於山巓水涯與夫窮閻委巷之間抱負所有分與世絕足所可及則必一見縱力不能自致而聲音姓字之與通晚將歸休始獲見公握手一笑話言從容心滿意愜俯首來東三年之間竟安此窮人誰不死寧公是逢又殺吾父昊天鞠凶生乃如此實死與同俯仰惶惶未知所終

祭三五伯祖文

嗚呼方陳氏盛時歲時聚會動輒數十百人公以壽考康寧當諸老就盡遂長其族其後數年死生困頓何所不有顧視疇昔愴然可悲公亦不復有意於斯世溘然遂終於異邑嗚呼盛衰之理吾不復念送終之禮則有仲子繼自今一族之間幼者誰撫不率者誰教病者誰憐死者誰與經紀之耶使同族相收同宗相聽之義於玆闕然亮於公之死蓋不能無憾於天也哭不撫棺送不引紼惓惓此心有如皦日

祭三七叔祖文

嗚呼昔我曾祖及國家盛時爲百年太平之民盡力於農畝曰士不易爲也樂供州縣之役曰官庇我者也鄕鄰有無相通曰孰能保其常有也犯者不校曰吾懼不可以見也燻陶乎祖宗之澤徳厚而不章以施乎我叔祖大發乎文辭而不攺其所以自守者天之相我家亦旣有徵矣然而事業不出乎鄕閭則區區一官亦豈公之志也哉凡我後之人不肖不似不克自立猶賴公以不墜先緒而公又止此我曾祖遂委棄於尋常無聞之民乎此某等所以異聲同號旣哀我叔祖又念我曾祖痛裂肝肺莫知所以自釋者𨿽喪車猶不可攀也豈不寃哉豈不酷哉天髙莫訴地厚莫聞如生如在來格來歆

祭鄭景望龍圖文

嗚呼丙午之夕我將哭吾亡友於金華耳銜寃吁天謂天不明癸卯之朝誰屍死生黑頭如麻獨我良朋哀哀不寐躑躅而行爲此邂逅恍若銘旌問其前驅來自建寧嗚呼噫嘻得非吾鄭先生之靈耶縱此月之多禍豈諸賢之並傾縱我命之不祥豈一月之繼丁負版之人執手大慟子曰無父弟曰無兄嗚呼噫嘻天不欲使士有遺種而獨不得自附於蚩蚩之氓耶天不可以人問命不可以力爭念躬行之無愧而事變之適興八十壽母有不順之嘆窮乏得我有未竟之情一世之宏議不得自盡於其君而六經之妙旨又幾何時而能以道自鳴耶已矣置之事固難平師儒輔導之官舉天下皆以爲莫宜於公而公亦庶幾出其一二以上論三代之英及舉手之小異已多言之足懲𨿽去國之不較寧有志之竟成將所存之髙而事不下接抑道之興廢不可以人事爲憑耶已矣無可言者去年之夏舉酒以相屬旅捨依然不知今日之酹公於冥冥也變故相懸道旁亦驚未有已時臨風涕凝

祭張師石司戶文

惟君逸羣拔出之才邁往不屑之韻識敏劭而善藏量寛平而自信衡屢稱而不欺刃愈割而不頓𨿽事情之日接繄此道其坐進方權輿於一官必講求於眾論善不善其吾師人豈求於我徇𨿽逆境之齟齬亦廉心而取順時自肆於詩章或適情於杯醞無幾微於面顏不深刻於方寸嗟行世之若此寧與物之共盡方當路之作意欲困我於鞫訊肯明允其有無但甘心於轢蹸奄內外其同風凜應和之弼峻君獨明其不然欲以身而自任參兩辭而並聽會私意而起釁迹當時所如往並旁觀而兼問茍毫釐之可疑則情實之必近無先處以成心辯斯事於息瞬俾浮焰之遂息期公道之獨振俄半夜之負舟成死生之遺恨嗟乎寃哉繼世嗣興以克奮迅闊步長趨固亦其分亦旣起之而又靳之天定何時誰實僨之髙目下耳會應有忖我哭吾私無所歸憤吉凶影響惡其鈍悶拭涕大觀以任天運

祭妻叔文

昔公有意聖賢之學而不爲世俗之文山立玉峙地負海涵少年四舉手取科目曾不得小自試於時而竟賫志以歿識者無不爲公惜之而公之旣第嘗以其兄之女歸之同年矣其次固不應屬之寒士也公得官於大江之西將行力謂其兄必以次女歸亮吾保其可依也兄猶疑之一行二千里有便必寄書書必以亮爲言吾懼失此士兄亦奮然曰寧使吾女不自振無寧異日不可以見吾弟故次女卒歸亮當是時𨿽亮亦笑公與之非其人也及冒薦於鄕公喜特甚翼折而歸則以爲事終在耳其後公兄弟相繼下世亮亦坎壈窮困至爲囚於棘寺而未已歲時或一歸則羞拜公之墓自省累公知人之明也今年之夏竟以累舉見錄於春官使得奉大廷之對天子躐取於眾中許以淵源而寘之選首眾讙曰宜豈敢徒以冠裳與公之侄女拜公之墓而明公之知人哉使其不遭公之知人固在也但可以開公兄弟之一笑於九原之上耳酌酒酹公英靈不昩報公未也其或有待公明則逺我心未艾尙其懋哉眾不可蓋

祭兪徳載知縣文

士患無才鋪張不易患無科名掀騰可冀得之旣艱況也中棄十常八九不如意事我豈無友嗟嗟徳載翼折方飛舟棄半濟未有如此倐興忽廢投老多感慟且出涕徳載之學初期自遂旣見偉人欲極其至涉躐不休經史百氏開物成務以發厥志徳載之文亹亹有制徐務收斂刔剔瑕翳謂古作者誰不可繼如其不可方修愈鋭至其爲人有膽有气樂易無他倜儻任意開口見心視人如己人攻我短如石投水及夫從政吏姦不蔽遇事灑落寧尙苛細誅彊鋤梗若近嚴毅約定保伍一於豈弟我生與君歲月不異我不自菲早識前輩君時有急弟昆之義彼此才冠冀爲地道由此往來交情日契鄕薦我先而公先第年壯气盛事方迢遞所可知者期以勿替我困禍患擡頭不起君於仕途有功無罪亦復摧折晚方小試只手援我累卵不墜攺秩作邑豈必得計我亦遭逢唱首殿陛相看晚歲云胡獨逝哭君無窮傳以一祭

龍川集卷二十二

●欽定四庫全書

龍川集卷二十三

﹝宋﹞陳亮撰

○祭文

先考卒哭文

嗚呼我先君委不肖孤而去之於今四見朔矣號天叫地無所逮及又以迫於衣食不能時奉幾筵致其哀慕之極得罪幽冥死不足贖古者父母之喪哭無時聖人始爲之制曰三日不怠三月不解又曰士三月而葬是月而卒哭不欲其傷生也今也朝夕俯首一號而止其哭之卒也久矣朝夕之外對人如平時於生復何所傷及期以告於靈曰卒哭不卽愧死猶欲自齒於人豈不以父之愛子死生無間亦將曰有故甚則曰以我故嗚呼欲以自解不懼無辭懼宇宙之不汝容耳嗚呼羞哉嗚呼痛哉嗚呼已哉

先考移靈文

三年之喪聖人之中制非以人子之心至是爲已極也某也積惡而不可掩旣已毒及我先君矣葬不克自力乃從人貸錢以葬墳墓未幹頑然欲以教人自名求錢以償其負因得竊衣食以茍旦暮之活至避宅以捨之使幾筵弗克卽安將以明日遷置道旁之居徒令妻孥以供飲食而已則安於誦聖人之書以授人顧不識禮所謂三日不怠三月不解與夫斬衰惟而不言者將闕之而不授乎不然則宇宙固不汝容矣辜天負地尙敢以告

祭王永康文

嗚呼是非善惡寧有定論茍誠於中蓋棺何恨昔公少年以才自奮晚試一邑更以讒困斂不先期見謂遲鈍事無容心謂政悶悶禦吏束濕譏以自任委心僚佐不曰能遜觸手成礙豈必有釁公於其間不折以慍我從公遊直道而進公或不堪我辭愈峻卒明余心兩匪相徇公行及爪所仗忠信人言不公我又不順天亦爲虐死生一瞬囊無畱金衣忘敝縕謗者聳然耳扯足頓我亦何顏視此歸櫬瀝酒一慟天不可問

祭鄭景元提幹文

嗚呼奇才異能世資以爲用則何患於無路髙科顯第人資以自達則何患於無時兄弟炳乎其相輝則何向不可恃朋友蔚乎其相扶則何志不可施世惟恐無一焉於其間又安得合四者而有之壽踰六十非人命之難期年曆三紀非世道之難移如兄之止於此亦理之未易推昔吾以兄爲自錮得非同病而後知廟論亦察其不可憲屬且先其至微後發先至爲駿馬之良豫章手植非老人所宜兄爲慨然何擇於斯亦旣至此安於已而我曰焉得以身自私人之職分豈容或虧天不我與甘之若飴有命不承寧問崇卑不登坡壠安涉崔嵬身在一日吾將何辭凡念孔聖猶曰吾衰不如適意與天同歸我困囚系死生毫釐尙欲於中卬首伸睂一歸之天何以我爲往來應酬各有據依此論未終冀兄生疑旬月之間寂無一詞棘寺逮我方墮危機手染報兄累卵之危兄必有策免我庶幾緘題之回望之則非夜半負舟疾走莫追棄我任我幽明異岐我亦漠然甘與世違嗚呼兄之文章有源有委兄之議論有綱有紀兄之行事有張有弛兄之與人有同有異取之不竭有本如是道徳性命此外何事昔者難兄旣知之矣枯木死灰去死寧幾人固活物日出事起彊恕而行不偏不陂名教之中自有樂地死生禍福不阿不避天地之性以人爲貴聖以此聖禮安得僞仁以此仁義安得外是中只有離倫拔萃求異於人則匪人類振古如玆始乎爲士異時冀兄並驅而至兄旣長往我存曷以天長地久盈眶之涙

祭何茂恭文

嗚呼公之行義文章自朝之賢士大夫以及於鄕黨朋友翕然推之莫敢爲伍曾未能出其毫末而遽賫之以入土使知夫吉凶非必善惡死生何啻旦暮世道消長容曰有時而人理逆順莫求其故世有所謂推人支幹而察人相貌者至是而手足俱露矣嗚呼昔公於某面未覿而神已交語言未通而肺肝相與譽之諸公之間妻以其兄之女君子或以爲難世俗謂之過舉屬憸讒之相間而至情之疑阻要不能無遺憾於死生安得取而投之豺虎𨿽此心之昭然顧有口而莫吐是用略彩繒紙錢於末俗具脯果酒殽於罍俎酹公之神而侑之以韻語曰天之生公意蓋有主俄而奪之一息千古匪傷其私我心獨苦尙想音容有淚如雨

祭楊子固縣尉文

惟君慷慨而有奇志磊落而無他腸涵濡乎道義之曾點並包乎善惡之琴張處家庭則自力於孝悌入場屋則自奮於文章旣出尖於輩行爰結交於老蒼無幾微於得失肯輕易於低昂醉墨淋漓疾如風雨而不騁詩章之俊刀筆銛利敏於鬼神而不矜吏事之長豹一斑而方露金百煉而後剛世皆期君以大受君乃自幸於小康間者闊焉未知其幾日奄乎忽兮遽失其故常疑別話之鄭重豈壯懷之披猖相與脫我於垂死固願報君於方將我𨿽衰窮而不肯妄自菲薄君旣彊仕而豈應廢其頡頏俄凶問之卒卒驚去我之堂堂嗟就逮之無幾念撫棺之未遑忽歲行之漸周恍奇禍之備嘗陳始末於數語薦精誠於一觴使死者其有知吾知君之不亡倘諸兒之可恃懼托死之未當或素心之泯泯徒老淚之浪浪

祭潘叔源文

惟君讀書將以爲善而不主於祿利應舉將以行義而不志於必得鮮衣美食以償男子有家之願歌童舞女以終人生行樂之期禮義以悅其心朋友以助其徳內外並進心迹無瑕此宜閱世之滋多而亦降年之止此兄弟相從而去各適所安兒女攀慕無從亦將有立亮蹉跎暮景邂逅飄零白飯靑芻舊遊何在只雞鬥酒老淚如傾嘆逝者之斯夫知吾生之永已臨穴不及遡風而號

祭潘叔度文

嗚呼捨選非古也而叔度以月書季考得官此男女室家之願而懼不仕之無義也銓法非古也而叔度不以資歷年勞從仕此鉆隙踰墻之賤而懼行已之無恥也叔度不欲以志節自髙於人故𨿽安坐未嘗一日不病叔度不欲使事情有虧於已故𨿽病未嘗一日廢書覃思於不傳之學而世不我知不卹也尙友於千古之逺而人不我卽不彊也至於孝友之行信於其家慈愛之實著於其鄕此叔度之日用飲食者而其所自植立則卓然欲會百聖期集之所𨿽死不憾也亮不肖無狀爲天人之所共棄叔度獨略其牝牡驪黃而友其人關其休戚憫其不自容於世而歲時一見必繾綣不忍相捨以去然亮之所以知叔度者𨿽叔度不得而盡知也今年之春叔度有子能取世科則喜不自勝曰我𨿽不仕今有以見先人於地下矣遂乞致其疇昔所得之官未幾而遂死焉叔度之自立者如此而獨動心於是區區者而心事之皎然可知矣亮以禍患奔走而喪車之出不能祖道而酹九原之歸不能倚樹而哭追致此奠以暢其情哀哀叔度尙如平生

祭朱壽之文

嗚呼父實生子子實生孫孫又生子子子孫孫以至於無窮此固天地生生之理而亦所以爲人道有終之托少不失父老不哭子送往事居後先更疊以終於無憾此固國家大順之極而亦所以從一人自遂之私自昔聖人所以和同天人之際者豈有奇功異術哉使天下無所謂幸不幸而已今子之死乃獨有感於余心而興不幸之嘆至於慟哭流涕不能自己非以子之翁遇我不啻骨肉而囚系之餘始知人亦惟其所遭耳嗚呼子獨胡爲而遭此耶少有俊聲而能自克長讀父書而能黙會義理以厭飫其心藝業以游泳其外學者之髙下淺深俯仰以接之而不暴其從違天下之賢不肖一見而識之而不輕於向背其才豈不直一官乃以韋布而沒地其志豈不慕古人乃以賢子弟而終自晦耶嗚呼子之翁老矣抱負至難之才而人惡其違世刻意不傳之學而人惡其厲已諸賢零落殆盡天獨許其後死意者將有所爲耶而乃使之以六十之叟而哭子耶嗚呼慘矣毒矣如我之不肖不祥而猶未死於縲紲者是眞所謂幸耳若子之不幸其嘆當何時而已耶酹子金華誰與對慟遣祭三衢徒有隱痛不幸之悲今古所共翁亦慨然孫可事奉天人之機懼其錯綜文不能哀將幣以送

祭林聖材文

惟靈讀書將以爲善而不志乎舉選應舉將以行義而不志乎得祿孝弟稱於宗族鄕黨慈愛隆於父子弟昆非有表然之名足以自見於世而有粹然之善足以無愧於心胡不百年終此大數失一善士空其一鄕有幾子孫佑之幾世𨿽天報之可必而老淚之易零一奠因循多病良久靈其不昩意則昭然

祭何子剛文

嗚呼以徳不以力以義不以勢此古今之通論而無力無勢者所藉以安也公家資數十萬不可謂無力矣結姻於朝列不可謂無勢矣而甘心自屈於鄕之暴有力者猶不必其勢悖言惡動不與其較則公之誠心爲善尙不以徳義自居而何問勢力之所在乎亮之心降而誠服不可謂無所自也方亮未冠時束書就學於公之館捨公不以凡兒待之歲時之顧遇杯酒之殷懃未嘗不倍於倫等也其後亮方奔走四方見公之日常少而聞公之徳誼特多常欲進拜公以示鄕閭知所則效而因循不果及公之沒與葬又以部使者之嫌而不欲求自附使亮取外於公之門若於公之生死不相關涉者天當知之非人之過也惟公盛徳著於平生懿名偉於晚節睹後生之自肆睠前輩之日淪酹鬥酒於只雞忘墓上之宿艸茍此心其可達宜英靈之如存𨿽再拜之未償尙臨風而隕涕

祭陳肖夫文

嗚呼時學入骨時文入髓兄曰吾弟父詔其子以此而生以此而死從者如雲得者寧幾其初不悟謂未工耳工矣云何不遭至此使爾遭乎其將何以以斷國論以謀王體向之所學乃今爲累天乎人乎家國所系念此痛心力薄無似欲就時學附以正理挽不可回爲此迢遞分守移換寧妨祿利彼頑者何面從背棄子教嬰孩尋行數字僅能把筆初守終墜竟成孤立相望惟爾以爾之才挾爾之气橫騖長驅始充爾志一句一言以古自詭一字一畫於今必異母教兄督人非友議𨿽余亦曰少不爲貴子獨不然曾西所畏今幾何時賫之入地善不畱種墜此老淚天亦徇俗余寧不悸嗚呼肖夫子眞死矣有相聞問時已後矣奔走未寧疾病踵至子厝安在義當一酹酹而可遣則已久矣日復一日義安在矣乖其初心敬從遣致嗚呼肖夫必不我罪俯仰隨時不死何謂如子之死於彼何愧跖壽顏夭第相寛譬會逢其適千古之涕

祭周賢董文

嗚呼尊行親戚今垂盡也惟吾舅與君屹然爲一坐之鎭也方姨母在時一再歲必一覲也間者闊焉而君惠顧不靳也連歲有江上之役欲爲公壽而不果奔也謂公之壽方興未艾而此心終未泯也曾與吾擔未及弛而死生不能以一瞬也思吾先人不可得見而行輩亦復不振也若余之所遭如此而安得不爲世所擯也天乎人乎自今皆可勿問也壽大較不滿六十而余少君九歲亦凜凜也豈生有所闕於君而死乃爲此懇懇也亦傷夫事變之亟而可以自見者無使有遺恨也英靈如在亦舉吾觴而滿引也

祭諭夏卿文

嗚呼家喪長老鄕失耆舊斯倉斯箱亦旣曰富引養引恬亦非不壽與人無爭以徳則茂終身無疾以福則厚羣兒斑白侍立左右諸孫滿前一經各授場屋較藝或居選首族子羣起能名輻輳君爲一笑歲晚樽酒八十年間何所不有不如意事十常八九詰曲稱心亦惟其偶君固自知法當得後盡其天年旣全所受云胡今者往往心疚天行有終人望彌久空其一鄕一家之候气象凋落事當大謬官稱日聞還彼俊秀隱然鎭重若何架漏淚涕橫臆非以邂逅百感交集微我有咎親故共哀誰識香臭以其寸誠見之觴豆茍事皆然何力可救

祭郭徳揚文

嗚呼昔君尙幼父兄在時協贊上下爲家之肥比於弟侄誦書及詩君又於中唱使必隨俯仰先後力用不遺閱世之久實觀盛衰晚值君疾賴君羽儀家道愈昌匪剏新規君家甥館乘龍是宜子亦自奮輝映旁支君方婆娑不與世違六十非夭而止於斯念昔於君年甫近之見輒情話寧此心期我困囚系莫哭繐帷墓艸若何酹此蕪辭

祭宗式之文

嗚呼式之少失怙恃同室乖梗縱或不順困子亦猛萬事瓦解不待肉冷天人相遭有幸不幸五行之運厚薄偏正參差不齊孰得其稱其初則曰感必有應末亦有言以待天定嗚呼式之與予有連所遭亦等子獨於中降年不永身在有餘誰爲子請我獨僅存末失綱領小小顚倒天有正令兒幼婦弱若適與競張官置吏禮樂刑政寧使孤寡徒歸之命嗚呼式之彌子子路幽明異境力所不及分應退聽天果定乎姑以自靖人果眾乎天豈易勝我脫囚系理亦炳炳爲子小須以觀究竟方未定時胡可比並念子無窮雙淚交迸

祭妺夫周英伯文

嗚呼我先人蓋寡兄弟而吾母惟女弟一人零丁孤苦相與爲命而卒歸於周者英伯之母也故英伯之女兄復歸吾弟而吾妺長英伯九歲吾母亦許以歸英伯者欲使姻戚之義相聯於無窮而親愛之至也吾母棄諸孤七八年英伯漸長而吾妺竟歸之不敢食吾母之成言也故英伯少學於我而欲以武事自詭者量其資性之所宜也志旣不遂而自力家事以克用裕使吾妺無旦暮之憂者盡其心力之所至也時節相存問緩急相周致𨿽竹頭木屑亦有以應吾之須者篤吾妺之分義於我也木石隨在而辦椽瓦隨用而足別爲此室廬以煥然一新者分賢尊之憂責於身也尊旣下世子亦隨往寡妻弱子遽失所仗得罪當路我困羅网忍死自明照臨在上狴犴孤只旁無族黨子旣去我誰任鞅掌吾妺憂思相從惝恍我存安用事亦可想終喪致哀有負靈爽當與令子行營髙敞死則同穴愛此尋丈瀝酒昭誠魂其來饗

祭胡彥功墓文

少驅馳於宦牒晚推遷於事故徒夢寐於英遊卒弭心於農圃蓋逢坎而輒止豈不遇而故去嗟有才其焉用期不墜於門戶謂人生其何爲倘不貴而則富通閭裏之有無共僮僕之甘苦旣弟昆於戚黨爰骨肉其所部時一平於曲直亦何求於勝負亶在我而有餘宜於人而無惡俄死生之異變均涕泣於行路念得此者幾人𨿽百身而莫取尙慨想於平生爰瀝酒於堆土惟此願之未償孤疇昔之靑顧忘夜雪之漫山遡北風而誰語冀英爽之昭然鑑精誠而弗吐

祭兪景山文

嗚呼生必父母成必師友死必妻子葬必裏閭此天地生生之常理而未有知其由來者也以子之端愨靜黙知有書卷而不知有天地之大日月之過前知有朋友而不知父母之違離室家之不可已此其爲志豈小而偃然臥病於百數十里之外死以屬諸朋友而葬以累其父兄使天地生生之理顚倒而不可知抑其所謂不可知者止此而子獨遇適其逢耶何其所遇之慘也𨿽然比夫客死於不可知之地者其魂猶爲有所依矣死於我乎斂弔於我乎哭朋友故舊觴酒豆肉子魂何在亦就乎木舉柩卽路有兄有叔

祭何茂材文

惟君碩大充偉儼然老成端莊恭儉以托後生善多於財實浮於聲前輩逺矣見此儀刑云胡溘然使我失驚眾所睹者黃金滿籯我獨知之教子一經樹固欲定而風不停二年囚系莫弔君靈墓有宿艸我心未明一遐將之廓然此情

龍川集卷二十三

●欽定四庫全書

龍川集卷二十四

﹝宋﹞陳亮撰

○祭文

祭呂東萊文

嗚呼孔氏之家法儒者世守之得其粗而遺其精則流而爲度數形名聖人之妙用英豪竊聞之徇其流而忘其源則變而爲權譎縱橫故孝悌忠信常不足以趨天下之變而才術辯智常不足以定天下之經在人道無一事之可少而人心有萬變之難明𨿽髙明之獨見猶小智之自營𨿽篤厚而守正猶孤壘之易傾蓋嘗欲整兩漢而下庶幾及見三代之英豈曰自我成之在兄方半夜之劇論嘆古來之未曾講觀象之妙理得應時之成能謂人物之間出非天意之徒生兄獨疑其未通我自變量而力爭豈其於無事之時而已懷厭世之情俄遂罹於末疾喜未替於儀刑何以遭之太慘曾不假於餘齡將博學多識使人無自立之地而本末具舉𨿽天亦有所未平耶兄嘗誦子皮之言曰虎帥以聽孰敢違子人之云亡舉者莫勝假設有聖人之宏才又將待幾年而後成孰知夫一觴之慟徒以拂千古之膺伯牙之琴已分其不可復鼓而洞山之燈忍使其遂無所承耶眇方來之難恃尙旣往之有靈

又祭呂東萊文

惟兄天資之髙地望之最學力之深心事之偉無一不具其來未已羣賢凋謝屹然山峙兄又棄去我存曷以一代人物風流盡矣生也何爲莫解此理彼豈無人懼非書耳昔兄之存眾慕如蟻我獨從橫無所統紀如彼扁舟亂流而濟觀者聳然我行如砥事固多變中江乃爾三日新婦請從今始念此哽咽淚落如洗巵酒豆肉非以爲禮

祭妻父何茂宏文

嗚呼旣以有生安得無死自死自生滔滔皆是生旣非眞死亦云妄超出死生是名實相惟彼聖賢其道則殊不使生死總之爲虛生不如生麋鹿與俱死則死矣木石之枯生事愛敬死事哀戚人道始終一用其極前賢未辦我任其責責茍在我有死無易昔公少年相父起家食不厭麄衣不慕華父死我在事靡有他或費或嗇先志未遐欲知其人視其家道以其餘力發爲辭藻兩登薦書門戶華好迄用有成難弟敏妙家日昌矣而弟遽亡弟有遺責並此乎當同時孰在彼俊者郎筆硯其間而視茫茫旣老未休心非外慕大耋之嗟莫求其故縱不尊榮終此大數無寧少畱觀我常度惟公平生較然不欺質直敢前恭儉自持無疾而逝胡寧有疑死生大矣不足與移某獨何爲感念昔者托我以女匪其可且幸能謀食於道未也晚蒙公知異禮是假言疏意拙忠故不捨二十年間付之土苴持此丹心對越泉下尙想音容酒傾淚灑

祭石天民知軍文

嗚呼髙才辯智孰與彊力爲善博學多能孰與蘊藉風流故天下之士有以自負而取名自足而善謀未若無挾而好修澹然而不忮不求者也嗚呼天下而有若人則薄劣不能污纎碎不能畱小諒不能表其孑孑鄕原不能致其綢繆當與一世混流而揚波枝葉婆娑而根是培屹然而山立翛然而天遊者也嗚呼此吾天民所以單行於士林之表平平而坦坦容容而休休者乎英風義槪足以激懦而起偸美意仁心足以律貪而鎭浮書冊未嘗不親而書味厭飫而優柔事體未嘗不具而事情反復而咨諏聖賢不傳之學豪傑經逺之猷兼該眾美而歉然以未善爲憂推先一輩而退然與後學爲儔此吾夫子所以嘆任重而道逺而韓子貴於責已重以周者也嗚呼天民豈復有一事之可憾而不足以乘一障於遐陬乎樞庭一屬與夫治中別駕乃足以盡其平生而酬之乎吾不得質諸幽也嗚呼得兄凶問京口行舟審吾元卿北闗渡頭歸未弛儋負薪是尢賢子訃告我病不瘳日臥於牀自夏䢐秋亶其旣安困於敵讎二年之間一半爲囚自余奔走人扼其喉兄喪旣終我頭未抽墓有宿艸老淚漸收我𨿽僅存豺虎是投來飲我酒尙如生不生死遺憾付之牢愁迹𨿽易考事終可羞兄亦慨然歸安此丘

眾祭潘用和文

嗚呼鄰里親戚朋友故舊此人情之至隆而人道之所繇立也歲時無事杯酒相命劇談滿引恢諧笑謔醉倒而不相責禮其尢親者則有筆硯文字之好上窮千古下極目前碎事以致其切嗟琢磨之意此人情之至歡而人道之所繇成也俄而於朋輩之中奪其一人而去使其徒回皇四望而目瞪舌彊不知所以爲策徒能涕淚四垂各道其平時悃欵歡愛之淺深以爲幽明契闊之候此人情之至悲而人道之所繇極也平時朋類相從頹然無所是非於其間使爭心消伏而不見惟吾用和是賴而何以首當此禍耶豈吉凶皆非善惡之謂而所遭特顧其臨時耶千卷之書獨不如生前一杯酒此吾徒所以爲用和千古之嘆而寂寞身後之名要亦何足深計耶八人之中惟頥年相若惟恂齒最少同堂合哭以哀亡者之相去一世不知悲樂憂歡變故何時而遂已耶生無所取死無所愧哀哀用和致此一酹

祭章孟容文

嗚呼盛衰生死固天地之常經而悲喜哀樂遂出乎其間者亦情之正也如君父子踵相躡以取科目而先公遂以才望入禦史府登法從蓋可謂一時之盛者及其以不合得罪罪方釋而死及之君徒小試州縣而亦繼以死行道之人爲之酸幸而感涕而況於君之母兄若弟若子乎念昔見君累然在疚撫胸呼天天不我覆余亦悲哽慚不能救今又幾時來告君訃盛衰相尋如夕與晝適其甚者與君先後余聞君疾之未病也語其子以茍不可諱勿用老佛之教以污我及其臨訣夜分款語今且死矣遂從吾父所可憾者棺未入土禮壊千載喪尢非古如君之志聖賢所與君言在耳而子忍負我欲哭君旣行而沮昔君屬子於予何取庶幾幡然而過可補祭奠柩前英靈鑑否

祭孫衝季文

嗚呼天之生子殆若有意變化倚伏惟人自致是以君子勉所未至兢兢業業天人之際理之難知乘其所恃念子之初亦或可避彼其與之以識而偏於才備其能而嗇於徳文足以自見而勞於成名志足以自立而困於無命子憂其才之不足余獨以徳爲可貴子方以名爲可求余獨以命爲可畏今余不幸而言中使子賫恨而入地重慈親之憂有幼子之累父必以咎而自歸安在其子之有罪然皇帝王伯之道聖賢士君子之學平時樂與子共之者萬事瓦解而余尢不自知其多涕也嘆來者之未涯傷疇昔之有愧茍子之姓名與我隠顯於百世之下則或爲九泉之慰

眾祭孫衝季文

嗚呼十人之聚則有短長命也不齊固理之常積而至百胡可較量念昔相從意气方張禍福之來孰避孰當而謂如子適是不祥不祥何尢當之可傷相與別子列以豆觴汝飲滴酒如在吾旁所爲學者帝伯皇王追念此志有淚盈眶爾友咸在爾魂茫茫爾不能飲飲爾以漿各以意接言不能詳失聲而號痛裂肺腸何以慰子沒身不忘道過爾墓悵望斯岡千載吾銘歸安其藏

祭宗成老文

亮年十八九時諸公不以爲不肖𨿽大父行父行往往辱與之遊其後又與年輩相若者相與上下其論晚乃與一時後生相從講畫𨿽才俊比肩可喜可愕至於動心怵目無所不有然其厚徳偉度要不復前人比以故尢思與父行遊不厭公於其間厚徳偉度尢爲傑然而旣親且舊其慕用不一端而足也乃亦竟死耶八十之親子又方冠一第何爲萬事冰泮盛衰相尋百年之嘆人物藐然寓哀一奠

祭妻弟何少嘉文

嗚呼恩莫隆於姻戚義莫重於朋友民之秉彛士有常守類而聚之各從其厚聨而合之旣厚且久聖賢所謂捨是則不我於子姻戚也而講論辯說我爲子剖子於我朋友也而患難倉卒子獨我救緩則遊從急則奔走不期而應如左右手我寡兄弟賴子以沒首世俗道薄賴子以遮丑天胡不仁爲此舛繆夜半負舟疾馳恐後古亦有之顏夭跖壽獨子遭乎亦我有咎嗚呼此其禍變豈復吾之始慮耶以子之平生亦何以致此荼苦耶事母能以色飬至於左右之無違事兄不以病替至於憂喜之無忤敬其弱妻而裏言不用撫其幼妹而恩意孔煦尙賢睦族以任門戶敬老慈稚爰及行路人爲我役謹其喜怒人食吾利同其欲惡節彼我飾行以內恕年未三十動有常度仰止聖賢行矣而著胚胎旣成軒豁呈露子之望我亦以此故我困禍患失其故步子抱不滿交臂而去道之云逺人曷其遽非道弘人歸咎無所百爾所思豈亦有數我辭非悲我淚如雨有知無知一息千古

祭徐子宜父文

前賢旣逺源流莫繼卓彼諸儒尋廢起墜後先相望曰同而異歲晏屹然惟公之子非子之能於公實似言取其信動必以理孝友慈恕儉恭和粹儀刑後來子鍾其美枝葉扶疏有本如是子登王朝日躋膴仕羣公相敬資以行志退食從容教忠無愧朱衣銀魚寵褒沓至何如蒼天成此永喟道之云逺幾人能遂無以考祥曷視其履公𨿽遄邁道則自邇盡道爲難從公則易進退莫安死生孰計終天之痛惟子之瘁子曰已哉朋友則未相與盡哀繼以寛譬嗟乎公哉非以私意庶幾饗之一觴之酹

祭陳聖嘉父承務文

嗚呼昔我先祖以气自豪公方錄一縣之事歲時相往來以同宗故甚相好也我先君與公之子生同歲少同學而不肖無狀因得敍族屬以自附聞公之喪匍匐哀慟若已有之比其塟也亦復效薄奠以載其區區之意非無從而至此也惟公早稱善人晚錫爵命念平生細大之事莫或自欺𨿽一死契闊之餘故應無憾有昭靈識樂舉餘觴

祭淩正仲父文

惟君力足以自拔而志念不出於鄕閭才足以資世而事業止關乎門戶孝友慈愛人無間言規矩凖繩身有常則富而好禮恵以使人子有一於是乎吾必謂之學矣居𨿽異縣心則知君及夫事變之驚悼困於禍患之奔走意料不到倉卒何闗聞君之喪嗟已後時哭君之柩沮於及境徒有遺憾夫復何言一酹之哀半歲而遣昔者君之子姓多不見鄙故論君之平生獨爲甚詳魂乎來歆言也無愧

祭王木叔父文

嗚呼父子之恩沒身莫酬四民孰貴士兮好修昔公有子讀書是謀亦旣得仕惟友之求堯夫子復共仕吾州少望正則又拔其尢我亦登堂廁比英遊公居其間意好綢繆亦有甘旨共此拍浮賓主上下一笑夷猶謂彼茅容少見未周退與婦言有此客不非子能賢實父之繇十五年間參差去畱進登王朝或死以休或掇巍科或官遐陬我獨窮甚豺狼是投賢子何爲逆風撐舟公亦厭之一病不瘳嗟乎哀哉逝者如流死生異道窮逹不侔孰爲此者蒼天悠悠未有已時寧有定憂積者厚矣令子之收鄙文侑奠以享諸幽

祭彭子復父文

嗚呼生稱善人死表於墓曰處士之墓古人務實而不務設飾所以貽範於其鄕也眾之本教曰孝國人稱願然曰幸哉有子如此古之人爲人子者由微而至著所以逹其父於天下也如公之父子蓋亦庶幾於無遺憾矣七品之服以爲封千里之寄以爲養夫婦相對子女無缺而相羊於七十五歲之間天之報施亦豈徒然哉昔公之子初官金華我從之遊道義靡他拜公堂上質實無瑕從容二林相與如家子登朝列公壽方遐我困囚系公天一涯死生禍福相去有差晚節末路共此嘆嗟墓有宿艸計程則賖𨿽死不朽是耶非耶情則至矣儀匪靖嘉臨風一酹涕淚交加

祭金伯淸父文

嗚呼讀書取於庇其身治生取於足其家身茍庇矣有開其華家茍足矣不導其奢設心措慮造端不差報施常理爲應匪賖故諸子力學勤生統緒旣定宜君之暮年晚景付托良佳何一旦之逝去致有識之咨嗟況於樂善之不倦重以內行之無瑕壽不應嗇理宜有加天之蒼蒼其正色耶若伯夷者善人非耶𨿽倚伏之終在而變化之周遮念歸怨之何所矢陳辭之靡他追疇昔之樽酒爲今玆之靜嘉謂冥漠之如在想英靈之未遐茍余誠之可享豈多言之爲誇旣升堂之不見宜有涕以無涯

祭王天若父母文

嗚呼富壽好徳康寧考終此所謂五福而權勢榮華不與焉蓋五福上下之所通有爲人者不可不自勉以待正命也如君之伉儷𨿽不至於期頥之壽然富而好禮平時無甚疾病而以令終先後一年而相從於地下而又有子以似之其於五福蓋亦庶幾於備矣亮之於君居𨿽異郡而壤地相接聲問相通𨿽不覩其丰標而審其平生敬其吉徳曾未得握手接殷勤而君之耦以訃來亦嘗爲君之子驚悼失聲矣禍患奔走欲一遣慰未能也而君又以訃聞嗟乎傷哉如君𨿽可以無憾而人子之心奪之中道鄰壤之敬失之須臾其爲傷嗟寧有窮已一奠並致寸誠孔昭靈其有知我亦出涕弔君之子惟後是圖

祭王文卿父母文

嗚呼昔我諸兄與其鄕人諸友及從先公遊磨礱乎道義而服膺其家範之懿至今在耳歷歷也及公之身積愈厚而收愈薄克有賢配以無忘先公之訓惟我一二人獲與諸子周旋先世之徳至是而愈文矣天之報施意與人合變化倚伏一辟一闔夫婦繼亡有來或遏何以占之送車雜沓

龍川集卷二十四

●欽定四庫全書

龍川集卷二十五

﹝宋﹞陳亮撰

○祭文

祭妻祖母夫人王氏文

嗚呼一婦不織天下必有受其寒者夫人之勤始終若一豈徒以起家之不可安乎室無妄用則男子無茍取之心夫人之儉不間於有無豈徒以貧富之不可常乎至於察人之所不察而閫內之情畢見愛人之所不愛而一家之勢常平此所以夫不勉而正子不督而賢間言不卻而息長幼不約而親而天下之爲人婦爲人母標行義以自見者比夫人蓋猶未足以爲賢也生不願知於人死不見著於史惟餘此心無成有美矧亮不肖烏知夫人亮實有婦夫人之孫十年登堂誨言在耳因迹以觀其平如砥昔亮之窮棄不足論夫人撫之綈袍之溫一飽有時解顏以喜感念之恩如實出已年餘八十徳浮於年哭不可畱路及九泉

祭姨母周夫人黃氏文

嗚呼昔我外大父六男二女而我先祖妣實外大父之女弟也故許以女歸我先君而外大父母相繼卽世於其中間六男摧落無餘故我姨母幼育於我先祖妣及笄乃歸周氏然後黃氏所存惟二女而已我先妣毎念及此輒不欲生歲時祭享遂托於陳氏亮自幼時固已識我先妣之戚憂常懼力之不足以任其後也未幾我先妣以盛年棄我諸孤弟妹交托於周氏亦惟我姨母是撫不獨黃氏之責萃於姨母之一身天下閔凶我姨母復得末疾猶以藥物自扶毎力疾而語亮曰汝克自立我姊賴汝以瞑目然黃氏於玆盡矣汝母寧無遺憂乎亮■﹝扌攵﹞淚以告方扶持百年是望毋爲是不祥之言然心亦憂之不圖其遂至此也天乎酷哉天乎痛哉以亮之不肖懼將遂墜陳氏其能保有黃氏之墳墓而饗其鬼神以安我母我姨母之靈於百年乎念我姨母如我母存死而可代敢愛此身今其已矣責將誰分長慟大號告我後人

祭妻叔母諭氏文

嗚呼念不肖之疇昔嘗受知於夫君妻以其兄之子教以古人之文𨿽有孤於此意豈不懷於過恩俄永隔於生死無所效於賤貧帷胸中之耿耿蓋可質於明神晚抽頭於禍患幸日暮之晏溫事夫君而不及有夫人之尙存願誕彌之再拜終此禮於千春寧夫人之盛徳使我志之莫伸環親戚而聚弔獨訃音之後聞𨿽本末之可察亦長短之易論望新靈而哽噎話往事以酸辛尙至心之可恃與薄奠而共陳豈多言之自解庶或格於尊魂

祭林和叔母夫人文

嗚呼欲知其母視子之賢子賢而逹母饗其安富貴尊榮百福具焉飛騰之初而母棄捐此在人情孰不奭然況於其子寧望生全孰爲此者嗚呼蒼天栽培傾覆倚伏變遷一往一來如環無端有幸不幸理難槪然必其在人爲之後先吉凶禍福則罔所愆𨿽愆不僣其終不偏天人相因繩牽絲連惟太夫人和柔靜淵夫婦如賓烝嘗吉蠲衣不慕侈惡其敝穿食取則足惟其潔鮮七品之封八十之年康寧考終子孫滿前凡我鄕井三數衣冠錙銖而較莫我扳援先徳如此厥有繇緣子心罔極曰不其延於今未足視後必塡安得彤管大此幽鐫我辭之悲抑揚周旋有是寸誠薦之薌膻

祭徐子才母夫人文

嗚呼天之運行爲有常人之祈望爲無已年踰八十身爲命婦康彊無疾奄然而逝世之得此其能幾人天之報施亦不薄矣子有盛名方爲時用挈其才具欲飛輒止髙髙在上事固難量人之所期豈有窮哉天非獨吝人非無厭天不如是則不足以言天人不如是則不足以爲人送車千輛祭者數百人交有淺深義有厚薄或哀或念其情如一行路觀者爲之太息死生之際無一可憾人各有心非力可取地道無成固有終矣安歸於土惟善惟最

祭葉正則母夫人文

嗚呼昔余識夫人之子於穉年固已得其昻霄聳壑之气自其客居永康每一食未嘗不東向淒然有時繼以淚下曰吾家甚貧而吾母病飲食醫藥宜如何辦又以勞吾父之心吾將何以爲人子余於是時𨿽未獲登堂之拜固知夫人之甚慈其子而爲之子者固自爲可且余有父不能養余甚有愧焉數年以來夫人之子大放於古今之書凡聖賢之用心與夫後來英雄豪傑之行事觀其會通而得其所以與時偕行者於是四海友朋如夫人之子者可以一二數而天下之人有以觀夫人之爲人母也旣而夫人之子又以甲科歸拜其親於庭並世俗之所謂榮者而並得之人皆謂夫人之疾宜自是脫然而竟以不救豈世俗之是非休戚一不以攖其心而繇疾至死一一自有條理耶疾與死非人力之所可爲而所可爲者夫人旣加於人一等矣常情之遺憾又何以陳之夫人之前耶然夫婦母子人之至情死生之際不可以理譬解夫人之子與其父宜何以爲心而朋友之涕亦不自知其潸然也重岡一水寓哀於文匍匐之救有靦古人

祭趙尉母夫人文

嗚呼三釡及親捧檄而喜仕非爲貧亦以養耳孰不生男其成有幾人曰幸哉有子如此吁嗟夫人亦旣有子人事好乖欲飛屢止千尋之木困嘗在始及其幹霄條達自遂君子知之順變以俟亡者安焉身後無愧賁及九泉彤管有煒登堂莫及聞風而起歸旐翩翻道出下裏徯之浹旬失之寸晷一奠之敬竟成追致交道之難難於生死

祭王道甫母太宜人文

嗚呼宜人少從其夫艱勤以起家晚從其子驅馳以逰宦三年簿領一月朝行而徑膺千里專城之寄板輿之樂人生亦可無憾羣賢聚朝召命鼎至而遽罹蒼天罔極之痛喪車之行識者以爲大哀人之隱憂子之巨創交發並至其胡可言嗚呼人壽百歲獨不可以八十九十乎貴極人臣獨不可見其子爲卿監法從乎天運之公人心之私茍其相值公私合一厥或參差爲此臬兀富貴之來半道而失終天之恨寧此杪忽某向與令子爲琨逖之相期晚節末路蓋管華之異向迹𨿽小戾心實如初追念昔遊幾成一夢值玆凶變共哭三衢趣報兒曺令陳薄奠指日東望臨風涕零

祭錢伯同母碩人文

嗚呼大家世族垂三百年方其盛時二浙惟錢被兵日少有此山川尺寸必爭俄而華顚棄如敝屣聖明當天祿以報功位以象賢著忠令甲吳竇與肩代不乏人母儀是先睠惟後族和柔靜淵女美夙著女訓素閒有徳有容衣此華鮮有禮有節饗夫薌膻齊實吾偶作配其緣生兒大佳胎教固然兒亦自力取友必端有聞於朝進服班聨持節分符於蕃於宣風采間見仁愛則專板輿有教奉以周旋庶幾色養不爲變遷天子曰歸赴我詳延彩戲之樂所居而然子心罔極福無十全登進方隆忍此棄捐嗟舊封部遺愛在焉豈我一夫爲是惓惓弔死唁生困於拘攣祥除伊邇寧發慰言一奠之誠不懈愈虔天運參差惟偏非偏

祭樓徳潤母夫人文

維靈守寡之操有以參列婦於古先撫孤之仁有以見夫子於地下所積之厚所收不微板輿東西廈屋終始年踰八十爲人子者寧有滿時命至再三有國家者以錫類耳𨿽天報之未殞而人道之有終念一旦之息微所不忍見追平生之色養詎其克堪此賢嗣之所以創巨而痛深而朋友之所以哭哀而涕出舉觴而薦豈曰無從望堂而登於玆永已

祭鄭景元母夫人文

嗚呼盛衰消長相尋於無窮是非毀譽交發而未定此世人之所共嘆而君子以爲有命方夫人之盛年悼其夫之已竟念二子之何學寧利名之足競嗟長公之山立儼獨矜於細行蔚羽儀於廟朝樹後學之審訂越仲子之鷹揚慨砥節於淸勁不充詘於崔嵬無幾微於蹭蹬宜世道之有闗詎門戶之私慶以還報於地下謂婦徳其特盛曽歲月之幾何掩風波之交迸彼山立其何罪躐夫人而目瞑此蹭蹬而不已遂得名於不令矧窮達之小異豈平生之退聴噫夫人其何爲與此變而俱病𨿽自古之或然冀天定之能勝不然則盛衰消長是非毀譽乃足以汨人之正性也耶人欲若浮天理如瑩物必有對鸞鳯梟獍其順其背或掩或映參差不齊於終必稱受命於天惟舜也正長公有知告我曰敬其存謂何盍亦自靖逝者如斯萬事墮甑委曲則巧直情則徑匪人可欺寧我不佞尊魂如在𨿽幽不懵掲虔妥靈斯言有證

祭丘宗卿母碩人臧氏文

嗚呼母子之愛不出於閨門而足以闗天地之造閨閫之懿不出於鄕閭而足以起薄海之敬此其輕重系之人而眞足謂人者固未易以一二數𨿽隱徳幽光亦將不期而暴白也一世人物之英百年廊廟之具而碩人生之豈不有闗於天地之造乎三品榮貴之養上壽康寧之福而碩人享之豈不遂起薄海之敬乎碩人之婦道固天下之爲人婦者所取以爲法碩人之母儀而天下之爲人母者𨿽欲想望其庻幾而不可得使盡發其平昔之所有則碩人之不朽固不在於言語文字之間也終天之痛人子之心豈有窮哉宿艸之哭封部之人其哀如此仰惟靈識俯鑑精誠盡以餘悲泄之一奠

祭盧欽叔母夫人文

嗚呼多男之祝聖人不棄則百斯男徽音孰嗣兩姓之合似續爲貴琴瑟旣調男多受祉嗟惟夫人克意絲枲祭祀酒食旣嘉且旨家道用裕人心不貳開厥後來相導以理一男克立問學自詭聲問昭宣亦母之美或幹其蠱或尙其事諸男森然分頭並起百足之虫不僵其死死而不亡亦惟有子閫內之懿聞於井裏日夫旣行今亦往矣人壽有涯子心罔旣死生大變孰可寛譬號呼蒼天感念終始一哀出涕朋友之義我困於囚義亦凋悴追作此文尙千萬祀

祭蔡行之母太恭人文

嗚呼以太恭人之盛徳而不及竟壽考以成子之養以令子之純孝而不及登華要以致養其母此朝士大夫之所共嘆嗟朋友之所爲流涕而天之所以爲天其不可知者類如此也𨿽然太恭人之壽及中矣令子亦有列於朝矣夫君旣沒整齊家道母子相與爲命以致菽水之歡者又數年於此矣諸子稍稍自見頭角而爲母爲兄者亦庻幾可以無負矣等髙下而較之𨿽太恭人之母子所以自盡者甚至而天之所以報人者亦不至於甚謬戾而不可合也五福之難全其來非一日而一事之稱心亦有以自歸於九泉況其可以自寛者不旣已多乎歸從夫君而兩愛子左右之責當門戶而四兄弟先後之死者無所憾生者未易畢朋友之救不能匍匐樽酒之酹有如皦日

祭李從仲母夫人文

嗚呼夫人事夫有禮而不同其老敎子有法而不及其成望有所止而事固難平𨿽助緝其家始末之可念然康彊以老死生之可驚寒暑不能無代謝弦望不能無虧盈人生不能無欲有欲不能不爭茍在我有自安之分則在人無不盡之情終天之痛聖人以三年爲斷顯揚之孝人子以終身爲憑恍吉祭之有日必掲虔而妥靈稽一奠之奇禍乖大義於平生尙時日之可攻儻素心之易明寓不足於薄少徒黯然於涕零悵音容之已逺寧謦欬之或聆庻彤管之可恃豈龜蚨之足正

祭郭伯瞻母夫人文

何郭大家裏閭相望世有姻連成此吉昌夫人柔淑於何用彰出從於郭適合於當女功姑置婦職是襄外餉賓客內謹烝嘗必敬必戒頃刻敢忘宜家宜子拱立於旁睠惟夫君以志自彊藏鏹巨萬詩書是將論徳聖賢結交老蒼無以相之歲月茫茫今其已矣有來感傷吾事未了付之諸郎兒亦自知若何終喪弔者在門有淚浪浪

祭淩存仲母文

閨門懿行足以爲世母儀死生大節足以配古列婦第知有子之可恃亦以聴天之所爲門戶方興世皆知其爲陽報庭除日美人亦願其以壽終胡不百年究此大數無寧一夕困於小屙樹欲息而風不停子欲養而親不待昊天罔極從古難言朋友之哀托文以訴

祭葉正則外母髙恭人翁氏文

嗚呼惟恭人生長儒素嬪於勲門匪惟勲門國之戚姻徳尙多有貴無與倫方其盛時震動簮紳中更多事散而之溫大家世族能幾人存粵其存者往往瓜分各求其配惟徳是論恭人宜之豈適王孫亦惟其徳相待如賓自飭以禮自督以勤再立門戶其命維新賢士大夫以類而親有酒旣旨有殽旣珍爰多受祉以友輔仁相夫至此有終則坤云胡不淑遽以訃聞使其夫子號叫云云恭人甥館第一軰人亮忝交久義同弟昆一奠致哀詎曰無因恭人饗之以誠非文

祭妻姑劉夫人文

嗚呼夫人有兄女爲我婦諸孤是以諉我以銘墓婦徳女美吾辭略具親戚情義亦旣悉吐云胡今者猶此驚嘑所不忍見輀車卽路萬事瓦解音容莫覩五十餘年遂爲堆土杯酒從容莫復其處時節問信敬致無所慟且出涕皆以此故兄女昔者固嘗奔訃余乃不與會葬之數事有後先歸壽其母遡風而號有淚如雨生必有死在昔自古哀樂從之人道如許後先相送懼失常度觴酒豆肉至情所寓門庭徑塗魂猶有據是耶非耶母亦小駐異時夫人常命兄女遇有海錯恵不妨屢𨿽小戲劇未酬前語今亦稍稍以登於爼尙如平生能享此不千古話說何時可茹

祭妹文

昔吾母十四歲而生我又二年而生汝次兄又二年而一男不育明年遂生汝自是不復有子比我年二十有二而吾母以盛年棄諸孤而去未終喪而吾父以罥罣困於囚系我王父王母憂思成疾相次遂皆不起三喪在殯而我奔走以救生者我妻生長富室罹此奇禍其家竟取以歸吾弟亦挾其妻而茍活於道旁之小舎獨汝與一婢守此三喪夐焉在疚人不可堪汝左汝右悲涕橫臆見者疾首號呼蒼天竟不我覆余時無策副前失後大慟欲絕出入貿貿念汝之窮冀以死守𨿽余亦復慚不能救異時得脫均此貧富外表之姻母意已久余欲中變孰任其咎薄力未周成此菲陋汝旣畢結餘終面垢吾妻視汝過於女厚歲時存問肯有遺漏天知地知余心未究見母地下一一可復三載之間禍患輻湊當路欲殺刑不易受摶手待命大明當晝親故反眼孰匪我寇汝與吾妻涕泣消瘦歸視我行病輒顚僕余亦失驚庶天之佑長號而別事亦大謬我遭羅織命落人手汝旣喪夫而子又幼念此計窮病亦宿畱天不可登地無所叩瞑目長往如犬入竇余望网羅如鹿在囿內外隔絕迷此惡候生死永訣豈曰邂逅汝責未了我禍亦驟當使汝子稍識香臭死而可忍木亦難就媻姍勃窣自容宇宙余復何言無與石鬭汝其有知饗此觴豆

祭徐子宜內子宋氏恭人文

嗚呼婦容罔失宜其家室求我庻士迨其旣吉婦徳可親宜其家人夫夫婦婦人之大倫恭人之初兩姓旣祉外事詩書內事絲枲厥徳交修相尙以理道徳性命施於女美曰父而舅曰母而姑承顏順志上恬下愉賓客朋友親族戚疎一有不類則匪我徒祭祀孔丰酒食惟潔職所當爲力兮必竭家道肅穆眾心允愜胡不百年以及永訣男拋未下女失所依矧姑鐘愛涕淚交頥思與婦計楚相可爲寧忍俱棄命乖所期畿內使節罹此悲哽有來貴富年不偕永一生辛勤半道乖梗事之難平有幸不幸言念昔者嘗獲登堂拜母之餘爲壽於旁友好念篤克相無疆再拜遣酹觸事悲傷遭此大變出淚痛腸魂靈縹渺如在洋洋

祭薛象先內子黃恭人﹝恭人常誦釋迦摩尼余酹之故書紀﹞

惟恭人生於巨公之家嬪於名儒之室少不以富貴而自驕晚不以從容而自佚聴妾媵之宵徵撫兒女如已出小星從參與昴取其有所依向而不止於貴賤鳲鳩居鵲之巢取其拙於更攺而不止於均一體地道之無成致閫儀之靡失率是以行其永廸吉曽和鳴之幾時而契闊於一日用其於歸之相宜變其弗及之佇泣命也何言天乎難必爲故人而一哀豈平生之永卹𨿽薄禮之匪嘉矧寸誠之敢忽望畫翣之無從庻彤管之有述

祭王丞內子文

嗚呼伉儷𨿽以義合而相配相求天實爲之修短固有命存而且感且傷人實當之況其配也於天下爲最佳及其傷也於天下爲最慘此長號大慟所以不能自已而朋友不敢以理相譬解者亦知情之未易奪也嗚呼天乎人乎是皆不可得而知而死者渙然冰釋生者怡然理順乃於處變爲無憾而人常未易至此𨿽托契於夫君豈能保安人之釋然耶情之所窮理之所在一酹之不敢廢語言之不敢茍者不敢以死者爲無知也安人豈以其言爲墮於杳眇而不足聴耶情文茍稱安人其鑑之

祭潘叔度內子朱氏文

嗚呼夫婦至情蓋天所敍死生契闊則亦有數慨我良朋又失賢婦和气滿門莫求其故數則靡常非吾始慮婦徳隱然其略可具生長膏粱樂嬪儉素兒非已出同此孺慕室無間言以及諸姒有姑嫠居足樂遲暮入門生敬徳聲載路云胡一旦使我驚嘑友朋之苦托詞以訴

龍川集卷二十五

●欽定四庫全書

龍川集卷二十六

﹝宋﹞陳亮撰

○行狀

吏部侍郎章公行狀

初公年十六屬方臘唱亂睦之淸溪環浙之東鞠爲盜藪公父朝散懼無全理則分幼子及衣一箱付公曰以是付汝吾與汝母亦從此遁矣公奉命﨑嶇山谷間僅得不死賊平挾其弟歸拜朝散而箱故無恙也自幼頴悟讀書不苟善爲詞賦而窮經旨至廢寢食中紹興二年進士第釋褐授處州靑田縣主簿嘗攝邑兩稅舊法有上中下三限是年夏稅太守風告諸邑及上限足者吾任其材公以爲民力不能辦且法不可爲也太守大怒公辭邑事不可則以次第督之使無越舊限而已秩滿闗升左從政郎授處州麗水縣丞攺禦前軍器所幹辦公事辟兼川陜宣諭使司書寫機宜文字以勞得左承直郎用薦者攺左奉議郎幹辦行在諸軍審計司磨勘轉左奉議郎公外舅樞宻都承旨鄭公剛中宣諭川陜故辟公以行鄭公畱宣撫四川而公歸矣會權臣秦檜欲文致鄭公死地賴太上皇帝不可猶以罪罷公亦爲言者論去未幾轉左朝奉郎主管臺州崇道觀添差權通判宣州轉朝散郎時魏公良臣得罪裏居公嘗以事忤之魏公不堪公不爲動良臣繇是知公秦檜死良臣入參知政事奏除公兩浙提舉市舶公事舶司寶貨之府公自常俸外例所可得公一不取對人亦不輙非前例轉左朝請郎差知建州州軍糧久不給軍情洶洶至之日爭走拜馬前時公帑緡錢不能三萬公徐諭之曰汝輩第各歸營得一月當次第給矣立案稅籍得豪民姦胥要領及期軍用沛然於是省教條寛科率與吏民相與守法而已不事風采而去思蓋不能忘也連丁朝散及夫人憂服除得知鄂州鄂當水陸之衝敵分兵扼上流朝廷出禁軍戍鄂一日至或須船千艘若馬五千匹公度不可辦者奏聞余悉給無畱難當此之時朝廷置武事不問餘三十年並邊百姓至不識兵革敵人棄好流民不知所爲更居疊去鄂往往不復故民公區處不遺餘力民得不以兵事恐動州納秋租才五千斛上供至萬斛他須稱是公視酒稅籍得贏錢立辦人不測其所以至此往往神之公戚焉若不自得人亦莫解也鄂民相與遮監司自言公實愛我願從朝廷別借公一歲監司欲以聞公笑謂曰諸公庸知非某意耶且朝廷未易欺也某不自愛懼貽門下羞不果聞除兩浙西路提舉常平茶鹽公事漕司嘗貸常平緡錢二萬萬至是已數年漕司置不復言常平亦不問公嘆曰此非法意也民不知賴矣立移督之而戶部復請貸三萬萬公甚難之銜命小校恥不卽得出不遜語公叱之曰此聖旨耶常平民命也猶當以法奏覆不然奴何敢爾退而嘆曰官不可爲矣戶部尋知不可公亦不欲自異也今上登極覃恩轉左朝奉大夫明年轉左朝散大夫又明年召除尙書吏部員外郎兼王子慶王府直講乾道攺元爲郎中除殿中侍禦史兼侍講遷侍禦史公上疏大略言祖宗之大讎未報中原之故地未復嘗膽之志可少忘乎歡好常敗於變詐師旅或興於無名歃血之好可久恃乎至於淮堧瘡痍江浙饑饉邦財未裕軍政久隳士風壊於奔競朝綱撓於私曲此皆當今急務不宜以偃兵而置度外也又上言願以財賦邊備二事専委大臣集羣臣之說參訂其可行者置局措晝假之歲月以責其成如以爲今之大臣不足任願精擇可任者任之不然因循苟簡臣恐後日不可悔也又請博求武勇以備將帥之用三十年來將帥以事廢罪不至誤國者願一切與之自新又嘗因水潦有旨侍從臺諫條具闕失公上言苟人事皆得其實是乃應天之實也人材欲取實能政事欲取實效諸所進用必考其實使一時虛名求售者不得冒進然後申勑有司視朝廷利害如在其家與其身不得以文移虛具上下相冥人修實行事建實功上施實徳下受實恵應天之實宜無大於此者時朝廷令兩浙江東人戶爲田一萬畝者糴米三千碩抑配度牒關子之屬公以爲事類科斂無體民經國之意朝廷以經用不足議權拘郡縣職田公以爲所得不足以當大農一日之數自爲紛紛損失大體戶部侍郎朱夏卿以交子兌發諸道常平錢一百萬緡公上疏以爲自立常平以來其間用兵多故主計之臣固嘗出意趣辦獨常平以民命故法不得睥睨夏卿何爲者而敢輕壊成法又公鑿交子不得支用欺罔不顧忌法不可赦知池州魯詧以竹生穂實爲瑞竹圗之而囊其實來獻且言饑民實賴以食公上疏以爲反常則爲妖竹非非穂實之物是反常也竹生實則林必枯是妖也以妖爲瑞是罔上也況饑有食糟糠者有食艸根木實者有食土之似粉者豈以爲是珍於五榖哉猶愈於死而已詧牧民顧使其民至此猶以爲珍而獻之乎佞邪成風漸不可長又言給事中王時升似朴實詐足以欺世亂俗右奉直大夫謝鐸嘗事僞楚不宜叨世賞無以示爲臣者上皆從之初公嘗上疏言陛下臨禦以來首禁監司太守數易今往往無故輒易矣添差官不許釐務今稍稍放行矣初攺官人惟許注知縣今有經營得堂除者矣有嵳遣人不許再易今圗換易者紛然矣至於蔭補初出官者法當銓試今有堂除免試者京官合入監當今有徑得職事官者私意勝而公法爲虛文不嚴加禁戢則公道蕩然矣旣而聞放未銓試人魏好信等已四五人參知政事虞允文意頗主之公不樂也卽上言今春銓試已中者率待五六年闕而黜落者乃得美除以援廢法以私害公事𨿽小而所系者大乞並行追寢不惟略存公道亦淸仕流之一端也朝廷嘗揀發諸路廂禁土軍若五分弓手就閱行在所籍爲忠勇一軍隸步軍都指揮使戚方約防秋罷遣還所在郡隆興元年畱不遣明年又畱不遣至是猶未遣也軍人相與詣臺自言公移牒樞宻院不報軍人不堪往往竄去公卽上言足食足兵爲政之先務聖人以爲必不得已則去兵去食而信終不可去今因兵而失信無乃不可乎上語公曰此軍朕所自閱費不知限數而欲盡遣耶公奏曰臣所不知也臣所知者人情事體爾上曰然則當盡逃乎公奏曰今逃數𨿽可掩而人人心動一旦空營並散不捕則廢法捕則相率旅拒損威失體重爲天下笑上曰當與大臣議之數日公又上言以爲逃數已不可掩急遣猶慮無及上曰前日議猶未定公奏曰議未定者是不可之辭也臣言不行無所逃罪重爲朝廷惜此舉動爾樞臣迎合聖意得無後悔乎上頷之曰更當徐議允文時兼同知樞宻院事一日召戚方議之事復寢一軍竄逸無畱者又相與拒鬭不可捕將校以下皆貶官而方獨放罪公言方罪首也不可赦落方神龍衛四廂都指揮使仍舊管軍公慨然曰是不足問矣卽上言參知政事兼知樞宻院事虞允文輕狂傾險敢爲大言以文武自將今居其位而胸中無有挾私任情大略可驗公以爲允文不去天下不復有法連章論奏不已允文竟罷去時參知政事錢端禮以肺腑與政丞相久虛府朝議以爲旦夕當同拜允文去而端禮之議亦寢公亦得罪去國初公在浙西梁彥俊得中旨措置酒庫公不以職事左右之俊彥不滿比去問公所欲公唯唯不對及俊彥幹辦皇城司轉官獨不行臺謝故事公劾俊彥廢法俊彥竟以贖論會公除吏部侍郎力請罷去上怒公辭免不遜有旨放罷汀州居住或爲公言是行俊彥有力公正色曰吾事君不知大體分應得罪俊彥何爲者耶且聖明豈受人耳語在汀七年杜門觀書世念泊如也獨以不得展省先壠松楸爲恨旣有旨自便則歸拜壠下退語妻子今死無憾矣明年得提舉江州太平興國宮又明年以疾卒於正寢實乾道九年閏正月之二日也享年六十有八娶陳氏早卒贈宜人再娶鄭氏四川宣撫副使公之女也子男四人濤右廸功郎平江府長洲縣主簿渭左從政郎臨安府富陽縣丞先公八月卒渙以公致仕恩奏上充從進士舉湜奉公命出後公仲弟著女四人長適宣義郎兩浙西路提點刑獄司幹辦公事鄭摳孫次適進士陳檜次適廸功郎江州徳化縣主簿楊注次適承奉郎監臨安府糧料院鄭荘孫孫男十人機桷崧云卿榘柄采棣余未名女三人長適進士盧誠余幼濤將以淳熙元年九月十三日甲寅奉公塟於永康縣武平鄕碧湍裏三石湖之側前塟濤以行實爲請且言先君實知子亮屢道罪逆不能固辭濤固以請亮自惟少年時不自愛重晚方悔悟鄕閭故不齒也獨公一見得之命其子弟相與共學一日來過則具杯酒從容侍公語間論天下人物往往意合知公金玉人也因嘆世之量人者甚淺不足據然嘗聞之公之子弟公嘗誦古詩每向秋山拾紅葉姓名那許世人知輒諷詠不能已可以觀公之志矣然則紛紛固非其所屑也每自幸晚學得依而公遽下世爲之慟且涕下義當執筆狀公之行以告世之有道立言之君子而語言荒亂失緒辭不獲則姑次第之公諱服字徳文其先建之浦城人五代之亂徙杭之鹽官國初來婺因家永康曾祖洞祖玠父俁累贈右朝散大夫母應氏陳氏贈宜人公及朝散在時爲郡朝散得封右奉議郎鄕人榮之公有論語孟子解各二卷易解二卷古律詩四卷蔵於家淳熙元年夏六月晦陳亮謹狀

郭徳麟哀辭

往時東陽郭彥明徒手能致家資巨萬服後至數千人又能使其姓名聞十數郡此其智必有過人者余不及識而識其子徳麟徳麟承家有父風而淑其子弟則有光焉徳麟之子曰澄伯淸者歷從一世士君子遊異時言諸郭事往往不同至是而論始定矣自徳麟在時固嘗惴惴焉以前事爲未滿也余獨以爲不然國家以科舉造士束天下豪傑於規矩尺度之中幸能把筆爲文則可屈折以自求達至若鄕閭之豪𨿽智過萬夫曾不得自齒於程文熟爛之士及其以智自營則又爲鄕閭所讎疾而每每有身掛憲网之憂向之所謂士者常足以扼其喉而制其死命卒使造化之功有廢置不用之處此亦爲國之一闕而黙察天地運動之機則徳麟之所從惴惴前事者固足以見國家崇儒重道之極功亦足以動識者爲天下大勢無窮之慮非直徳麟父子之足念也夫程文之士旣足以爲一世所任用而其間有所謂通經篤行者又自爲其徒所尊敬而常若不可及𨿽徳麟亦旣仰望而畏服之矣余於斯時方將爲之長言以解徳麟之惴惴而寜其死其不訕謗譴斥於一世之士者幾希然使徳麟持是以見其父於地下庶可以相視一笑而百年之後當有明余心者其辭曰云云

龍川集卷二十六

●欽定四庫全書

龍川集卷二十七

﹝宋﹞陳亮撰

○墓志銘

先祖府君墓志銘

東漢之衰太丘長陳公名寔是爲有道君子紀羣又克世其家位至三公九卿司馬氏南渡而逵從以遷其後家於吳興霸先遂據全吳四世乃亡其塟於婺之永康號厚陵者或曰後陵陵今𨿽在錮之以銅不可發莫能考其爲誰故永康之陳最號繁多而譜牒未嘗相通也往嘗有於百年屋壁間得數紙書言譜系甚詳有曰王曰公曰禦史大夫曰龍虎大將軍者疑其爲陳隋間也至本朝咸平以後始從世俗稱號曰公則陳氏之散落爲民久矣亮之八世祖諱通及其子諱隆始自奮田閭間居陵旁七八里曰前黃至孫諱援遂大其家有子四人其三則於亮爲髙祖髙祖諱賀早夭一子曾祖也諱知元宣和間以隸籍武弁例赴京城守禦從大將劉延慶死於固子門外是生我祖諱益字進之爲冡子先祖少以志气自豪蓋嘗入舎選從事於科舉皆垂得而失旣又欲以武事自奮亦弗克如其志晚乃浮沈裏閈自放於杯酒間酒酣歌呼遇客不問其誰氏必盡醉乃止然其孝友慈愛明敏有膽決蓋天資固如是也故亮嘗竊言之昔韓信謂酈生曰魏得毋用周叔爲大將乎叔亦信之等夷也而湮墜無聞士之困窮偃蹇百未償一卒坐牢落以死者非盡智失也先祖生於崇寜二年正月五日歿於乾道三年十有二月二十有七日先祖妣黃氏惇武郎諱琫之女其生也先先祖一百九十有三日其歿也亦先六閱月而閏後六年十有二月有二日始克合塟於龍窟臥龍山之下將塟家君實命亮曰我髙祖墳墓具在而我曾祖爲季子我不敢祖也我曽祖我先祖墳墓不存又不得而祖也我將塟我先人於其中俾汝母祔於我先夫人之側他日次第以昭穆塟汝居其隅以供灑掃使自是譜系一二可數子孫之賢不肖不可知而吾之志不可不明也又命亮實書其事於石以納諸先祖壙亮拜手稽首而泣書曰生有遺才沒有遺義地有遺形墓有遺位爾子爾孫其勿棄

蔡元徳墓碣銘

崇寧大觀以來祖宗之涵養天下蓋百五六十年矣三光五嶽渾爲一气士之及生其時者大抵魁梧質重無自喜多易之態故自渡汗後𨿽裏閭人物往往不自促狹進不得志於科舉退必有以自見於其鄕昔亮得之先人者如此退而私察其同時並舉之人又得東陽蔡君元徳焉君嘗學於古參知政事王公次翁去舉漕臺不中始相父經紀其家以鎭其裏閭敬老慈少使詭猾暴橫者不得自肆平民安之而官事賴以省及其父春秋日以髙爲園池以婆娑自樂家事一不闗焉遂以忘其老君卒於乾道九年十二月之朔後二十有四日吾先人亦自委棄諸孤其後裏閭所見人物非復往時之舊愈爲之悲傷焉其孤將以淳熙二年二月二十有五日塟於所居相望南溪之源病世俗之侈於塟思欲效古以寧其父大懼力不勝俗謀之永康陳亮曰是惟子之所以自獻耳遂屬以銘銘非吾任也不忍使先友之無傳而人物气類之變無考焉君諱彌邵元徳其字也不能言其自來蓋蔡氏之居於蔡塘舊矣矣曽祖諱億祖諱材秉義郎父諱友文從義郎君享年五十有八娶戚氏故處州縉雲縣丞觀光之女子男三人仲熊仲虎仲麟女三人陳次臯黃煥李開其壻也孫男六人女三人皆幼銘曰

生足自效於州長縣正而古制之未復死則自隨於敝車羸馬而非以矯其俗尙有銘焉相墓之木

宗縣尉墓志銘

靖康建炎之間故忠簡宗公澤起家知磁州當金人長驅而南逰散橫潰不可収拾之時獨憑城死守爲天下倡遂副太上皇帝開元帥府於濟南及太上膺命南京公畱守京師能以忠義鼓百戰之羣盜以嬰方鋭無前之鋒愯然如老羆之當道餘民因得賈勇從公以奮而河北已沒郡縣畨爲國守功𨿽不竟江南卒賴以立國是爲一代之人豪中興之元勲也公世家婺之義烏皇考某累贈大中大夫公兄沃之子稷亦以公故得官至修職郎公守磁之歲稷生子曰武端整重厚絕不類常兒比長能爲文章有聲場屋間三上卒能取世科釋褐授饒州徳興尉便若素閒吏道者平生與人交樂於傾盡不爲齟齬疑僞意態有承平時士君子之气人以爲公耕之炊之而其諸孫食之矣然代滿甫及家以淳熙丙申七月二十三日死是果何理哉縣尉字成老娶葉氏子男二人林楷女六人何大辯某某其壻也幼未行楷將以戊戌十月丁酉塟縣尉於去家十里熟水塘之原大辯者永康陳亮妻之弟楷之妻又其女弟也磨壙石再三乞書之銘曰

我思忠簡不數士稚惟其血誠聞者興起中興姓名與國同紀從孫世科家庭之美不卒壯圗以厚來祉後不復究其蔵在此

林公材墓志銘

君姓林氏諱崧字公材婺之永康人其先從天臺來於君九世矣初君祖父浚父思聰自田閭間積勤服業以起其家至君兄弟且耕且學以無忘先世之緒而開其來者自是子弟始一於學矣然君猶以爲艱難之易失也訖晚歲不自侈大餘嘗至其門﨑嶇桑柘門得小徑並墻以入計君之力非不足也獨至於爲其子問學之費無所靳君容貌魁然事親能自異於等人宜其於緩急輕重之際有足觀者矣不幸得年五十有二以淳熙二年十一月二十七日甲戌卒娶徐氏子男三人慬愉慥愉光君五年卒孫男女三人皆幼君歿之明年其孤將以十月甲申日塟於去家一里西山之原一日慥泫然拜於庭下曰昔慥實從章氏兄弟以來今其塟者大抵有銘矣柰何以處慥父余無以答乃爲其銘曰

不失其璞而示以文爾祖爾父爾子爾孫

孫貫墓志銘

有宋中興之四十六年亮始取古今之書一二以讀之稍稍與其可者共學而同邑孫氏之子懋實來予愛其質性之頴悟也不愛吾力而琢磨之日引月長閱四年當淳熙乙未余爲易其名曰貫字衝季以觀其成秋七月十有三日衝季死余哭之慟衝季得年二十三歲娶陳氏一子後七日亦死於是衝季之父名序老矣又鰥居恃幼子以養旣而以書來告貫得吉卜序復何心以塟貫也九月二十八日丙午餘率其友盧任徐碩周擴呂約周作諭宏諭寛何凝胡括錢廓方坦臨塟深其坎原土以覆之買石識其墓曰

天地之生生不窮則死寜有已惟其生死不信是以銘之在此

章晦文墓志銘

章氏世居建安國初有來婺者始爲永康人自郇公申公相繼爲宰相故建安之章聞天下其後百有餘年侍郎公始以進士起家永康晚入臺爲侍禦史以吏部侍郎去位侍郎兄弟四人而名著字晦文者爲同母兄弟晦文自少容貌偉然把筆爲詩文便能有不凡語父兄特愛之及長疎豁奮勵不能依阿善惡間不幸得年四十以死實紹興乙亥十二月二十七日也曽祖洞祖玠父俁故贈右朝散大夫娶姚氏無子一女適進士徐日休他日侍郎公嘆曰吾無兄弟矣我死吾懼吾弟之不食也命其取所愛子曰湜者奉其後初君死時用子弟禮以塟當淳熙三年湜蓋年十有七矣顧瞻不寜始議攺卜將以七月乙酉塟於蔡山之原禮無子以兄弟之子爲之後先君之肢體一也使其一體不廢足矣天理人情之至聖人所用以爲天下之通制者也使爲之後者更力學以顯揚其緒則死生均可以無憾湜嘗從余遊蓋亦知動心於此者是以求銘君之墓銘曰

體安於土魂從其祀謂君無子亦旣有子

陳性之墓碑銘

往嘗論鄕之富人以陳性之爲第一吾友徐元徳居厚亦知此翁可人意而樂妻其少女焉居厚以對策切直得從事浙東觀察府竟以不能屈折上官罷去獨敬憚性之蓋相處數年如一日余嘗欵性之門閴然如無人聲頃之一僮出問客姓氏已而肅客入主人相與爲禮已而杯盤羅至終不見喧嘈之聲性之面目嚴冷與人寡合𨿽大會集率不過三數客遇有所往𨿽百里夜半亦疾馳而歸一日與鄕士大夫過予自命行庖具飯食畢從容言曰某素不解飲一飽之外𨿽畱何用予亦不彊也衣食取足不爲分外經營不交渉邑官吏謁入縣庭則不問可以知其令之賢矣蓋其自爲過多爲人過少若有取於楊朱之道者然予聞性之官劍浦鄕人陳公質且老而羈置在焉性之曲意撫存之使之自忘其爲罪戾也居亡何公質死性之還自旁郡道逢兵馬都監者往驗其死性之囑以徐行有檄止君矣性之亟趨郡白事得追還其都監者又爲治其後事頗悉蓋古之義俠所謂不以在亡爲解者大率亦此類繇此言之士之索守裏閭曽不得少自槪見於世者豈必曰鄕稱善人而已乎性之以貲補迪功郎嘗主南劍之劍浦簿以憂去官而不復調矣性之陳氏諱良能性之其字也曾大父本大父思忠父塡子男三人琳正已頤女四人長適奉議郎詹宗堯次曹鉞次何椿季則徐氏也孫男五人大年大任恂愉明孫女七人長適何源次許嫁曹湘余幼性之之配爲胡氏以淳熙四年六月二十七日卒明年正月七日塟邑之承訓鄕橫渡山之東源又八年十有一月庚寅性之始合塟焉性之家故多竹不以與人多美器用不輕以假人居厚每笑於余無所不可墓上之銘宜頤之有請也頤嘗從予遊郡以其名上禮部而性之死矣蓋癸夘十有二月七日也得年凡七十歲銘曰

永康之陳曰龍山曰墓西曰石牛曰西門皆嘗有列於朝曰白巖曰前黃則富嘗甲於鄕閭矣自君父祖崛起淸渭儼然遂爲七族而譜牒之相通則未有考也宗法不立難乎著姓起其宗者以人而稱有蓄不救事特未定莫爲之先孰承斯慶銘之存也亦以令也

錢元卿墓碣銘

浦江於婺爲山邑非賓客商賈之所犇湊民生其間者往往朴茂質實力農務本家以不欠賦租相尙人以不歷公庭爲常恥於華言少實而以士自命故間歲之羣至於有司者亦自有數長吏至則相與安樂其俗而已其或貪暴自肆則熟視咨嗟而不敢出一憤怨語此𨿽書傳所載古者禮義之俗不過如此往時浦江有錢氏之子廓從余學沈靜和雅語如不能出口稱其裏中兒也及其學有端緒而歸鄕之大人長者相與審問延譽或折輩行與之交此皆他邑之所未見者也始其祖父良臣以辛勤起家年且七十許猶無恙其父贊固已學爲士而又甚篤於廓者俯首書冊中口誦手抄窮日夜不輟止然得年二十有六以紹興丙子八月之三日死卒不能少自見於場屋間死時有二男一女其妻爲同裏金氏金氏撫育其男女勞苦有恩意凡十三年亦死男之長者名抑疎豁足當門戶少則廓也女已嫁蘭溪方大同其塟在距家五里他日二男上塜痛其父之塟不及待兒之有知也環視墓門不甚固謀以淳熙戊戌十一月庚寅朔徙塟其地之髙處一一令如法未徙前六七日廓以書來曰廓得事先生之日久廓先人宜得銘余寧有愛於廓顧銘以立就懼不足爲銘通化之錢嘗有顯者余不能詳其譜之離合而三數年來浦江之俗所聞日與向異風俗之移人亦甚爲廓懼也非復余向者之所聞𨿽廓之通敏愈於昔而其朴亦異矣後十五日永康陳亮爲之碣銘墓上以識其向之爲士者蓋贊之字曰元卿云銘曰

新塘之原有立其石是爲昔墓過者必式

郎秀才墓志銘

淳熙三年秋鄭婺州以召還約其弟迓母括蒼而語其屬邑之民永康陳亮曰我必取道龍窟以趨行在所訪子有日矣歸則刻期灑掃以待公然猶差半月而後至曰早嘗飯於郎氏矣是其郎翥鵬舉者我識之久矣明年鵬舉始遣其子景明來從余遊余嘗過之出一石示餘指其所望之山曰是綿亙數十里而爲在官之山並山窮民實資以自給衣食嘗有奪而私之者郡太守吳公芾韓公彥古取以還之民書之石也俾知二公有徳於玆山也不然吾何力以致此也余爲慨然久之今天下之田已爲豪民所私矣𨿽在官者亦不以與無告之民豈期有在官之山又以與民而忍奪之乎二公亦何心於爲徳也又明年餘過之而鵬舉死矣蓋正月之六日也今年春餘又過之則旣免喪矣其孤出鄭公之書曰是從寧國以三萬賻我夏五月鄭公還永嘉余與徐元徳居厚候之於館頭遷延久之則又飯於郎氏矣鄭公於今爲道徳之望乃世所謂鄭景望先生者道旁人士獨郎氏歟胡爲而拳拳若此乎冬十一月甲子子景明將塟鵬舉於武平鄕盤龍山之原而景明拜且泣曰壙石未有書庶幾先生之興哀也問其世則曰其先霅川人自十一世祖光祿大夫知制誥諱珦者永嘉刺史其後徙居婺之永康然亦不能言其所以爲十一世之詳也曽祖霖祖觀光父思堯鵬舉娶徐氏子男六人景殊景明余尙幼女二人長嫁同邑葛世修次未筓鵬舉死時年四十七歲銘曰

物之生也人自別於物士自別於人人士之望則又自別於士非其自別以自成將以相成而相映病無達人無聞非病牽連得書未侈其應生者自力其藏其定

胡公濟墓志銘

東陽胡公濟年四十七而喪其配悉以其家事付子績而築庵以居不復作世間念然猶銖積寸累別爲田數百畝曰吾爲諸孫地也釋氏以理爲障以身爲幻以孫子爲贅其於君臣父子兄弟夫婦之大倫一切廢棄而不論専求其所謂出世間法者夫旣已有身矣則世其可出乎世不可出則安得無子孫之情乎以公濟之志足以知所取捨如此宜其享有福壽蓋年八十有一康彊無疾而終裏閭有遺思焉余聞公濟少頗自豪家故饒財入手則淨盡不問旣而小用其志能家道輒如初又復能藏鋒以休公濟於余爲大父行及際其晚歲泊然之時睹其風貌惇厚气資凝重可以想象承平之裏閭遺老而惜不及其壯也子績字彥功與先人俱娶黃氏彥功端然坐家爲裏閭信服不啻官府能光顯公濟餘業此其父子皆有過人者余傷其有能之不試而彥功又將老矣天地之正气發泄於人而裏閭之所易見者已不滿人意如此彼其遺恨果何在亦可以人之思慮所及而參酌其中以應天地之運乎又將有大於此者則亦同此慨嘆而已今年春正月十有四日彥功旣禫又十二月癸酉塟公濟於家旁之北山塟罷將刻銘墓上以其辭委余余固心知彥功者居相鄰親相屬焉其奚辭胡氏得姓所從來甚逺且與陳爲同姓其譜系逺不可記有諱逺者始居東陽永康之間至公濟之父遂大其家公濟諱航娶戚氏子男一人績也女二人嫁蔡犧陳擴孫男四人廷芝廷茂廷芬廷芳業進士孫女四人嫁從政郎梁竦承信郎陳兗將仕郎曹致中進士黃公輔曾孫男女合二十五人玄孫一人於是淳煕八攺歲矣永康陳亮爲銘其石曰

士以文進異能盡廢我銘之悲獨一公濟

方元卿墓志銘

譜牒之不明久矣卿士大夫能譜其世家使始末可考見者蓋僅有之而況崛起田廬能由其所起之祖至或一二百年而不墜是亦可尙已浦江眞溪之方氏自其諱聳者奮以有家至其子超孫允修資日以巨遂爲邑之望族允修之子彥老守其先人之業能以尺度自律天資恕厚與人無怨惡不求甚羨以自侈亦不慕非人情所有之美以求名聲期自出於先世之外蓋其自處者求無甚愧於心而已是眞易之所謂克家者其字曰元卿生於宣和癸夘之二月二十八日歿於淳熙六年之十月二十五日娶栁氏子男三人友益溫友賢溫後君三年卒女三人歸東陽貢士單肖錢伯明朱宗佑孫男四人坦槪余幼孫女六人其一歸毛友多坦嘗從余遊一日其父來視坦每進見亦若諸生然其恭而篤於教子若此今將以淳熙八年九月十二日葬君於邑之政內鄕大姑之原而以墓石累余余懼後世不知永康陳亮之爲誰而況能及君乎蓋自昔常如此而人終不悟也銘曰

不墜先業以勉其身其餘以待後人

孫天誠墓銘

丙戌之春鄕人徐木子才胡達可行仲聨登進士第方二君未第時行仲之貧特甚孫君天誠皆妻以女而左右之至是莫不讙言孫君之知人孫君又自喜教其子遇州縣學時節較藝孫氏子常不在三兩人後子時尙少罕與人接亦知孫君能自別於他富人也夫爭名者於朝爭利者於市而善致富者則曰人棄我取人取我與其抑揚闔辟蓋加一等矣然猶較尺短寸長於其衝也孰能運其智力於不爭之地使範蠡計然之策一切在下風乎蓋余居之南十四五里地𨿽鹵瘠而非人之所必爭孫君乃自邑而徙居焉勤取嗇出以盡有其土大較二十年間富比他人而省事過之此其爲富有槪於余心者孫君諱亶天誠其字也曾祖繼先祖無黨父軫君生於崇寧乙酉十月二十有四日歿於淳熙辛丑十二月十有三日娶周氏子男二人長克和次光祖早死女四人長歸徐氏次嫁趙端夫次則胡氏季適梁季璇故戶部尙書汝嘉仲謀之諸孫也歸徐氏之女尋死而子才旣得邑定海矣孫氏其先富春人方漢氏失道海內相與競智角力以覬非望而曹孟徳以蓋世之雄執縳略盡孫討逆蓋破虜之子翻然欲與之爭而孟徳蓋甚難之不幸早世仲謀據江東之地因曹氏之簒自帝一隅使魏不得爲正於天下而天命不知所歸者殆數百年區區一時之自營其所闗系乃如此及其四世之餘子孫散落爲民分適旁郡況又歷七八百年則其間何所不有故來隸永康者亦不能言其於今凡幾世而克和將以甲辰冬十二月二十九日甲申塟君於去家二里姚嶺之原以墓石委余餘悲夫盛衰興廢之相尋長短小大之相形而人之智於是出焉要其事爲有可言者其於孫君安得而已乎銘曰

生墾其地死營其旁何以識之孫君之鄕

周叔辯夫妻附塟墓志銘

周氏不知其所從來或曰由建安徙處之縉雲然自諱元者徙居永康之上衢於今可考者五世矣元生謂謂生琛琛生褒世有吉徳不競利於其鄕而衣食裁取足故鄕人無憾於周氏然褒死於辛丑之亂所存惟婦人女子其禍亦慘矣又得其弟之子若訥字叔辯者爲之後叔辯之吉徳視父祖有加焉此豈所謂天定者耶然叔辯又無子其母弟謙旣已出後從父矣叔辯以其子晄爲子晄左右就養無違叔辯得年七十有六晏然逝去實淳熙己亥八月之六日也先是其妻黃氏以丁酉七月九日蓋年八十而卒夫妻以壽考瞑目可以觀晄之爲子矣天人交際之理厥應不忒而變化倚伏要之於其終可也兄弟之子獨非吾子耶形骸一隔而爾汝判然𨿽聖人亦末如之何矣始叔辯嘗出求仕事不如意輙棄去其所後之父有女三人盡以其產自隨斥其毫末以與叔辯已又以勢奪之叔辯亦不較也叔辧與先大父俱娶黃氏視亮蓋諸孫行而待之如尊客𨿽其它小兒亦未嘗易侮之及若親戚之貧者不獨不替其禮又欲忘其力之不足而卵翼之今之讀書爲士者往往多未之及也吾故於叔辯敢不論天人之理以待後之君子乎叔辯所後之母施氏塊然獨塟於去家一里之坡上叔辯嘗登墓喟然顧子孫而嘆他日必塟我夫妻於其側以明所後之義晄不敢違以十有二月十三日附塟而問銘於同邑陳亮其辭曰母居其中子左婦右旣絕復續以昌其後

龍川集卷二十七

●欽定四庫全書

龍川集卷二十八

﹝宋﹞陳亮撰

○墓志銘

何茂宏墓志銘

公姓何氏諱恢字茂宏得姓所從來甚遠而婺之諸何爲尢盛居城之東而散出永康東陽義烏者其分合之詳不可得而紀然義烏之族自公而上其可數者六世而公又有子有孫矣公之曾大父京始塟其父祖於官塘之東西兩偏又營其地而居之浚其塘至百餘畝以盡有其四旁之壤兩子其次諱先是生公之父諱榘以志气自豪嘗欲奮於武事得官河北之恩州而公生焉故公狀貌端厚意象軒聳而胸次疎豁是非長短人得以望而知之讀書爲文亦不肯過爲巧麗取於適用而已大略似北人者豈其風土固如此公之父必欲其二子由科舉自奮公獨以其餘力助理家事積累至巨萬公弟恪茂恭得以專於文學庶幾近世晁張輩流嘗與公同上禮部茂恭得之而公不利公忻然曰是足以報吾父矣時公父已死數歲家事一毫以上不使茂恭關心焉茂恭奉其母湯藥惟謹不問錢物爲何事而公之臨財𨿽鬼神不欺也兄弟相與爲一體至其論文小不合輒爭辯以致辭色俱厲僮僕往往相語以爲笑茂恭未及爲時用而死公年且五十方俯首筆硯務合時好以與後生輩較寸晷於春官傴僂奉湯藥如茂恭在時暇則從容園池以小詩自娛皆淸切有雅致而家事一切付茂恭之子大受懵若素不解者進退伸縮古之君子無以遠過矣娶同邑葉氏子男三人大辯大雅大猷女六人唐仲義陳亮宗楷陳大同兪袤其壻也幼未行仲義與茂恭同年進士以邵武之光澤丞上銓曹關升矣孫男二人蘭孫玉孫女二人尙幼得年五十有九以淳熈癸卯七月三十日卒始公無恙時嘗欲營地於源深亭之上曰東望吾父西望吾弟其它可勿問也旣而策杖於野堂之西桂林之旁徘徊顧望曰是亦足以藏其身矣日者獨以黃順堂之山爲最吉曰是回鸞舞鳳之勢也諸孤欲遵先志稍近野堂之東而日者又以淨明之東山爲吉寺僧欣然從之用功力至費百餘萬將以乙巳之正月某日塟焉而有爲口語使寺僧牽連攺動以遷延其塟者諸孤竟以正月乙酉塟公於官塘之前山使亮書其石昔亮嘗見朱晦庵論廣漢張敬夫不惑於陰陽卜筮𨿽奉其親以塟茍有地焉無適而不可也天下之決者何以過之知公之三子固自爲可於是永康陳亮再拜而書曰

生不求全於人死不求全於地嗚呼以此遺子孫足矣

陳府君墓志銘

永康之陳大抵泒自吳興蓋其所從來遠矣其居邑之南四十五里曰前黃者遠事今皆不論論其耳目之所及者遡亮而數之凡八世而亮年適四十矣三十年得一世其間又有過二十而得子者陳氏於今往往近二百年𨿽不能馳驟取功名富貴以自見於斯世而衣食丰足推其餘以及鄰里使一鄕無憾於陳氏蓋自六世祖諱伯援而邑人始有稱焉更三世而守其家法終始不墜惟最長一支爲然百四五十年之間衣被國家之飽暖大家世族或以淪替而無餘而一鄕之望凝然如一日此豈無所繇致哉亮之曾祖幼喪其父而髙祖母以盛年守志於是六世祖老矣家事悉以委之長子諱文什實能撫孤存寡義不以一毫自私使髙祖母兒女之累釋然終老而不悔者恃其夫之有兄也及曾祖死於王事而先祖兄弟以摧喪之餘暴當門戶凜然懼不自保而曾伯祖諱良佐實存撫之所以終其父之志也其後先祖病廢先人常有不勝家事之憂曾伯祖之子廷俊與其繼室葉氏實左右有家人事固多故而吾家三世被其三世之徳其大者可念而不可忘也公諱廷俊字時乂嘗以納粟辟尉靖之永平然非其好也先娶同邑呂氏蓋甚宜其家而不幸早世子男三人克恭克勤克誠女三人適汪注胡炳徐良史孫男九人恂亢亨慥光恪幾允愷女三人長適徐士龍次盧垕次幼曾孫女二人公生於大觀戊子三月十有八日歿於乾道戊子五月二十六日而男女之長者與公相繼而卒又十有五年冬十月十有二日己酉始克塟公於距家五里雞鳴山先塋之旁論次本末以納諸幽諸孤以爲責當在亮謹再拜而銘之銘曰

生而惇龎以壯門戶長則克家以光厥祖世有隱徳細猶未數天道昭然歸安此土

謝敎授墓碑銘

淳熈三四年間三山林穎秀實之作邑永康彊敏有幹略一邑不勞而辦父老以爲三十年所罕有劉仲光茂實爲其丞茂實永嘉人嘗從一世士君子遊以器識自負不以細故變其所守實之疑其好異而茂實不顧也余遊二君間毎爲曲暢其情邑尉謝景安獨恬然無所適莫二君亦安之如一家邑人實賴焉及趙伯彬徳全來蒞邑事風采煥發而一丞失其姓名外緩中忮趙以憂去丞欲掇拾其事而文致之卒愧景安而止使當兩雄不相下時景安居其間所以陰消人意者其所能庇賴必多而區區一尉效見止此及諸司交章論薦於吏文少參差景安一不以介意去爲賀州州學敎授賀在極南人士無幾何景安獨不鄙夷其人請諸州將及諸司愈欲贍給其徒而致之學不幸而景安死矣嗚呼國家以科目取士以格法而進退之權奇磊瑰者固於今世無所合𨿽復小合旋亦棄去以景安之靜厚篤實亦復不偶如此士之欲以科目自奮者𨿽旣得之要皆未可必也景安姓謝氏名達字景安福之長溪人曾大父某大父某父某先室王氏繼邵氏子男三人宜之進之謂老女三人長適士人陳表之餘幼以淳熈甲辰五月二十三日卒得年六十有一以致仕恩得承事郎宜之將以明年三月甲申塟景安於吾邑之合徳鄕茅山之原而以墓石爲請余雅知景安者不能經紀其塟而敢愛其言乎顧未知千年之後定如何耳宜之能自力足以修父之業吾友徐木子才吳竽允成實相爲終始之允成與景安同邑於是方尉永康云銘曰

生於閩死於廣塟於越惟其平生所不欺者不與此而俱滅深藏厚覆以觀餘烈

陳元嘉墓志銘

縉雲陳君元嘉以其讀書之餘凡山經地誌醫卜方技之書黃帝岐伯之所答問郭璞呂才之所論注無不熟復而究切之下至奕棊亦入能品動息自遂與物無忤從容暇豫人也元嘉娶章氏故吏部侍郎諱服之女弟也於是士大夫亦多知其名聞其死無不惻然傷之其子檜嘗從余遊幼子猛有豪志嘗欲問余以古人之大體方進而未已也奉其諸兄之命而問銘焉乃見其鄕之長老言曰甲戌之旱所在搖動鄕之郭君集義兵以衛其境元嘉亦散家貲募少年之有武勇者什什而伍伍之參錯能否牽連遠近而人固不知也會郭君之徒有謀叛者郭窘甚夜走鄕先生胡經仲之廬則語元嘉命隊首擊鑼鳴鼓整布隊伍更出疊入壓郭氏之門而過焉時邑令方循行四隅以督賑糶元嘉令僞爲縣牒起義兵自衛微使郭氏之徒聞之而元嘉之兵先集未幾邑令亦來其徒震動然猶自詭以獻武藝元嘉命翼開左右使獻之叛者卒不能逞而止以元嘉之才小小自見已能如此而余獨知其爲鄕之善士蓋人才因事乃見而元嘉亦不願以才自馳騁於世非眞余之淺於知人也元嘉姓陳氏諱昌運元嘉其字也其先繇永嘉徙縉雲爲鄕之大姓曾大父捷大父夢父師尹迪功郎潭州善化主簿子男五人椿檜槐樞猛女六人適周翊何坦沈集王元徳坦監處州石堰銀場余未行孫男五人日新日益日宣日嚴日勤元嘉以淳熈八年四月十日死死時六十有五而其塟在其邑之仙都鄕深渡之原實十四年十一月五日於是永康陳亮爲之銘曰

才足用世而爲鄕善士非其命也亦其志也山夷谷堙而來者不墜非其志也固其義也

庶弟昭甫墓志銘

嗚呼昔我先人實生汝而棄汝於他人力未足以活汝也我兄弟欲活汝於我家之旁念汝之似吾先人也活汝未成而棄我以去豈以我爲不足賴乎我不能不念其子而不念吾先人之子則無以自別於禽獸矣我之心旣不欺於鬼神而汝猶有疑乎無乃汝旣知之而命之修短非汝之所能自制乎不然則我之衰困顚倒獲罪於天者旣多而倂以累汝也嗟乎寃哉疇昔之年當路欲置我於死地病餘而繼以囚系坐天獄如坐井𨿽生能幾何扶持左右始末惟汝未幾爲小盜要而欲殺之於路卒能使薄正其罪獨汝爲有奔走之勞汝之於我旣無負矣生死之變俄然至此得疾之端又復繇我而我之所以處汝者今𨿽百喙自言人誰信之觴酒酹汝而諸子列拜於前汝魂未定尙聽我語衣衾棺槨我皆主辦歲時祭享汝終歸享於陳氏我當敇其子孫以無忘吾先人之骨肉庶幾異時有以見汝於地下嗚呼哀哉此龍川陳亮志其庶弟之墓者如此先人諱次尹庶弟名明字昭甫行八三而所養之父則張鋭也生甫百餘日歸張氏其復歸則十有七矣又十一年而死實淳熈丁未二月二十三日其冬十二月十七日塟之先塋之支壠銘曰

汝父汝兄相從在此子孫敢曰非陳氏子靈其有知共食千祀此石昭然其來未已

陳春坊墓碑銘

始余出國北門彌望沮洳之也而帶以一水岸行不足以容兩馬湖泊往往隨在而有舟至松江風濤洶湧𨿽余亦懼而登焉小立垂虹之上四顧而嘆曰是豈戎馬驅馳之所乎昔陳公思恭提兵數千以小舟匿伏湖中欲要烏珠而擒之扣舷相應戰士盡起而烏珠以輕舠遁去眾遂驚潰韓世忠復扼之江上敵自是不復南顧矣酌酒弔古以酹陳公之神其孫均乃以諭偘何仲光之書來求銘春坊之墓閱其家世則陳公之子也而陳公又爲晉公恕之玄孫晉公當太宗眞宗時爲國計臣寇忠湣諸公之所敬憚其子恭公執中實相仁宗以大闡陳氏恭公之弟執古生殿中丞世昌殿丞生贈武翼郎晏武翼以國學舉人數上春官而無所遇是生少師名思恭卒繇行伍自奮爲神武後軍統制以困烏珠其事有槪於余心𨿽欲卻均之請而心知其可以張大陳公之功亦一時之良會也而均之請閱一歲不止春坊名龜年字壽卿其先熈州狄道人髙宗南渡少師扈從轉戰至杭因家焉故今爲杭人春坊以少師致仕恩補保義郎爲合門祗候提轄制造禦前軍噐所幹辦軍頭引見司丁母崇國夫人柴氏憂服除差鎭江府都統司主管機宜文字未上攺差皇太子宮主管左右春坊事爲合門宣贊舍人尋除武衛將軍禦札曰陳龜年名將之子也轉右領軍衛將軍特旨以久在東宮服勤不懈帶文州刺史除成州團練使爲皇孫平陽郡王伴讀有勞授和州防禦使少師一子以南北旣定不復見諸武事而獨爲東宮信臣以身任怨至死而不悔嘗以館北客宴射玉津園選善射者與敵並射莫能中春坊挾二矢以興平立睨的一發中之使當多事時吳江之遺恨猶有屬也春坊須眉如畫而面目嚴冷出入宮庭不以色假人整齊事務摧抑僥幸取前代儲君事抄成小集暇日從容獻之聽知所擇以爲東宮徳業之候和章作字必以寓區區之意焉吾友王光化自中嘗爲其客爲余道其事如此今所載者其略也未幾而春坊坐裴良珣事謫居信州復官得提舉臺州崇道觀以淳熈十五年四月癸酉卒於家得年五十有九以五月甲寅塟於余杭縣蔡家之塢夫人趙氏祔贈太師密之女也子男二人均承節郎垓以致仕恩上女八人長適忠翊郎婺州凖備將劉幬次適從事郎隆興府進賢縣尉朱熈續次適宣敎郎兩浙東路提舉茶鹽司幹辦公事魏寶慈次適秉義郎裴良珣次適吳衍余未行男孫一人小頑甲辰之春餘以藥人之誣就逮棘寺更七八十日而不得脫獄卒猶能言春坊之事始末蓋其受誣頗相類獄稍寛欲往訪春坊問計而春坊病矣獄之相去才一二年間而誣人藥人亦可以例推耶天下適安定才者能者無不坎■﹝土稟﹞於世宛轉能少自致至於受誣且死而世莫之察未死者可不爲死者一言乎余非能言者也二百年之間陳氏之變故起伏亦數矣均方與人士相角逐以自見而垓亦將求世其家者故再至垂虹卒如其請而書諸墓上曰

今天子之龍飛六十日艸莽之臣陳亮實表故春坊陳龜年之墓敍載家世感念事功而卒歸之命焉非人誰爲非命誰使且以識死且以起死

金元卿墓志銘

君諱大亨字符卿姓金氏世居婺之金華曾大父賜大父肇父從政皆不仕娶陳氏子男三人海潚澤女二人於松年孫之本其壻也幼未行孫女一人以淳熈己酉二月丁亥卒於家享年五十有一是歳十二月丙申諸孤奉君塟於其邑赤松鄕塘裏原君在時所營也而問銘於永康陳亮潚嘗從余遊君之於余甚謹以故習知其家事而得君之爲人亦甚詳君讀書爲士有繩尺不求茍異於人內行潔整於聲色淡然而不求人之知也及其爲家也以儉勤自將銖積寸累迄用有成而豪取智籠之術一切置不用故無怨惡於人晚歳治其室稍華將以娛其親之老也諸子皆使之學而必欲知辛勤之起家不易獨使潚從四方師友遊勞費皆所不問而不責其近功也嗚呼使天下之人皆知人有常分事有常程安平之效歲計有餘撼動之力時移難恃則郡縣可以無條令而治家道𨿽傳之百世可也而世常不足以知之何哉銘曰

富人所欲善吾所獨欲也公之獨也同之遺之以此開之於彼銘之深長尙有以也

陳思正墓志銘

思正姓陳氏諱端中思正其字也世爲婺之永康人曾祖博祖回父子茂皆不顯於世余嘗銘陳性之之墓敍永康之陳凡七族而思正蓋出於龍山之陳也思正娶劉氏子男四人藻棻葵蕃女六人葛汝舟劉景修劉祉周確胡汝濟胡楷其壻也景修甲辰進士今爲修職郎臨安府富陽縣主簿孫男女八人皆幼以淳熈十六年九月二十六日卒於家享年六十有一是年十一月壬申塟於橫塘之原祖塋之右思正以意气自豪視錢物如糞土不爲分毫後日計平生不欲其鄕有不平之事其人有不滿之意𨿽以此遭躓而不悔也族人嘗小忿爭至反眼不相視思正病且亟矣呼而語之曰兄弟不當至此我死誰當爲汝解之各爲我飲一杯還兄弟骨肉之舊以此送我死足矣其人皆釋然及其將絕也語諸子曰吾意之所向不在人後而家事如此累汝曹矣我死會客宜如禮求一文以銘吾墓畢我一身任汝曹所欲爲也其子衰絰踵門與其同宗人亮言其事如此餘悲之以思正之才智知所緩急先後而行之以義宜何所不可而動輒齟齬可以言命矣死又無傳則仁人君子之所不忍而求之餘則非也銘曰

將死猶欲人之無爭死後猶欲身之不泯嗟逝者之如斯與艸木而共盡於其中間聖賢爲凖我獨何人銘以相殉

諭夏卿墓志銘

淳熈庚子義烏諭夏卿攺塟其內王夫人於邑之智者鄕雷公山之下問銘於永康陳亮蓋嘗敍夏卿夫婦之懿矣夏卿敎其子孫皆興於學所能自見而多屈於春官紹熈辛亥夏卿年且九十有一一日從容置酒語其弟侄輩曰羣兒及今舉自奮老夫猶可待也過是則已矣又曰我兒非陳子莫銘我也悵然凝竚者久之未幾而八月十有九日夏卿死余猶系三衢獄中微若聞之則爲之出涕明年二月出獄則往哭焉九月其子義方民獻哭投余門以其先君行實曰我父實求屬於子子知吾父者其肯死吾父乎亮曰諾昔孟子有取於爲仁不富之論而世俗之常言曰慈不主兵義不主財其說遂以行而閭巷之奸夫猾子借是以成其家𨿽見鄙於淸論見繩於公法而人樂其生得以自資終不爲之變也夏卿孝友慈愛根於天性而著見於日用之間如飲食之不可廢中年與其侄分田不過百三十畆卒亦幾至於千畝然而友愛子侄而計較秋毫之心不萌焉慈惜裏閭而豪奪力取之事不行焉爲仁不富之論蓋至夏卿而廢矣晚𨿽家事不如初而親戚故舊之急難族人子弟之美事愛莫之助毎致其惓惓之意而人人常信之嗚呼爲夏卿者亦可以無憾矣福壽康寧子孫彬彬然皆有可觀者天於夏卿亦何所負哉諭氏著籍蜀之僊井散在浙江者惟義烏爲盛亦嘗有列於朝曾祖諱迂祖諱宗父諱登夏卿諱師字夏卿遇太上皇后慶壽覃恩封廸功郎及髙宗再上萬壽加封修職郎子男四人義方修職郎大方早夭知方汝方女二人適商克忠趙悌孫男九人偘憲演湮淡克充寛競孫女八人嫁楊一之蔣若拙陳某趙某許公升傅某趙某而公升新與計偕幼未行曾孫男女合十六人汝方今名民獻與偘入太學爲諸生演嘗舉於鄕而偘今再以姓名上禮部卽前志所謂宏者義方將以十一月三日壬申合塟而亮實銘之曰

少年慮事出人意表至於危疑之際爲人剖析無畱難而積善之報未嘗泯也晚歲百事不以關心至於園池之間婆娑遊嬉無虛日而釋老之書未嘗問也鄕之善士卒爲老成言無枝葉行有準繩空其一鄕喪此持平孰昭斯詩以淑我後生

錢叔因墓志銘

紹興辛巳壬午之間余以極論兵事爲一時明公臣臣之所許而反授以中庸大學之旨余不能識也而復以古文自詭於時道徳性命之學亦漸開矣又四五年廣漢張拭敬夫東萊呂祖謙伯恭相與上下其論而皆有列於朝新安朱熹元晦講之武夷而彊立不反其說遂以行而不可遏止齒牙所至噓枯吹生天下之學士大夫賢不肖往往系其意之所向背𨿽心誠不樂而亦陽相應和若余非不願附而第其品級不能髙也余亦自咎其有所不講而未敢怨壬辰癸巳而貧日甚欲托於講授以爲資身之策鄕閭識其素而不之信眾亦疑其學之非是也而浦江錢氏之子擴來曰擴於時文未之能𨿽能亦不願也區區之意欲學其所當學者余爲之有慨於心曰我亦將從此而學也試與吾子共學之因以爲人眇然一身與天地並立而爲三才其闕一不可之本爲安在又以爲洪荒之初聖賢繼作道統日以修明𨿽時有治亂而道無一日不在天下也而戰國秦漢以來千五百年之間此道安在而無一人能識其用聖賢亦不復作天下乃賴人之智力以維持而道遂爲不傳之妙物儒者又何從而得之以尊其身而獨立於天下六經諸史反復推究以見天運人事流行參錯之處而識觀象之妙時措之宜如長江大河渾渾浩浩盡收眾流而萬古不能盡也而後知人之職分聖賢之所用心而人心之危不可以一息而不操也茍有用心之地則凡天下之學皆可因之以資吾之陟降上下焉故易擴名曰廓而字叔因以堅其共學之志廓亦願自奮也廓於程文亦姑以遊戲云耳癸卯之秋與其儕輩試漕臺亦復得之冬十有一月九日乃死於龍窟山寺中其兄抑來撫而哭之曰吾不信汝死也汝死是無天也遂取以去余哭之過時而悲自傷其孑孑而莫我助也甲辰之春餘亦顚倒於禍患凡十年而世亦無察其始末者某月某日其兄始塟之其邑某鄕某所之原念欲揭廓之志以刻諸墓上其友淩堅數以趣余曰是堅之責也廓少孤其祖良臣日以老兄抑實任家事督廓以學而一錢不以假之旁觀亦不能安廓曰兄愛我者也人有言兄私自爲計則憤然責數之曰何爲間我兄弟也兄必不爾終不能動吾心也錢物之到手有數到輒於朋友故舊無分毫吝惜計較心嘗以事爲人紿錢三十萬僅得銀十餘兩置之行篋中暮夜入邸捨發篋而又失之人爲廓嘆息失聲廓笑曰是固已失之物也其於世故淡泊孝友慈愛出於天資使得共學以至於今不但儕輩之不能及固吾尊行之所共畏也嘗與吾友瑞安葉適正則論後來學者而有遺恨於廓余嘗銘廓父贊之墓故略其世系而系近世問學之離合求正則書之使來者有考余永康陳亮也銘曰

三十而死其志皎然有子曰顥以聽於天

姚唐佐墓志銘

君姓姚氏諱汝賢字唐佐世居婺之永康曾祖坎祖孜父源君平生衣食粗足不爲後日計樂易好善不求聞於人敎其子以學而不冀其必成優遊卒歲蓋適其眞以生死者娶沈氏子男一人怡也怡爲太學諸生無所遇而死君哀之越二年亦死蓋紹熈壬子八月六日得年七十有九孫瑀甫冠而兩喪停之屋下怡之友林君大中徐君木傷其窮之至此也於是林方入臺爲侍禦史不能必顧其私命其弟大任相徐舉義以塟而樓君城徐君總陳君志同與夏貢士師尹和之尢力龍川陳亮嘗入太學於怡爲同捨吳東陽竽舊尉永康而善怡也某施文吳亦施字以成諸君之盛舉使知風義不泯薄俗尙有激也聖明在上風化尙可考也其地爲承訓鄕馬義原其舉爲紹興壬子十有二月丙午銘曰

失其子以及其身世固有途窮之人死於孫之手而歸骨於其子之友法猶謂之有後吾將各舉畚土於新阡之上以觀造物之處此壤也

何少嘉墓志銘

少嘉何氏名大猷少嘉其字也世爲義烏著姓初少嘉之曾祖先旣死祖榘以武事彊力起家以光其業父恢茂宏叔父恪茂恭以文字自奮場屋有聲諸公間茂恭登庚辰進士第未及爲時用而死茂宏不上第亦死少嘉時年二十許歲輔伯兄大辯以當家而家事悉稟命焉仲兄大雅以疾不涉事少嘉時其起居使得徜徉以自養疾門外之事不問劇易身悉自當之少嘉兄弟欲塟其父於傍家之淨明寺塟有日矣而寺僧梗不得塟少嘉慨然曰我豈無一地以塟是少我也家不可立矣官爲杖之而止又杖一惡少之無故爲梗者而後門戶爲之少寧少嘉處宗族以順待朋友以信接鄕黨以禮協親戚以恩意敎詔童僕而隨力使之視租戶如家人而卹其輕重有無及其死也無一人不爲墮淚而快其死者兩僧及一惡少耳內事則姑姊妺之旣適人者疾病而多方救療之緩急而奔走扶助之公濟其乏而私又不靳其所有惟其無事則平處之或怨其不均則曰兄弟姊妺豈有兩心乎未適人者坐起必曰嫁爾而不及父在時是爲死其父矣爾伯兄必不然暇時讀書有常課暮夜欲慰暖其母則臥榻之側几案之旁道及閭閻碎事姊妺笑語夜分母倦始各散去而母亦忘其爲寡居也傾心一世之賢者見輒尊事之𨿽未見知而不怠愈虔曰吾未知前輩所謂不傳之學安在而敢自棄乎嘗從予學而其姊以爲吾弟何所求於子而汲汲若此盍有以大慰其心予笑謂其姊越雞不能化鵠卵惜吾之非魯雞也其姊曰我不解子書語吾弟滿意而去則吾之願也未幾而當路欲以事見殺少嘉自比於子弟而營捄不愛其力浙江風濤之險一日往復兩涉之幾至覆舟不悔紹熈攺元冬十有二月獄事再急月之六日少嘉無疾而死予爲之驚呼曰我其不免於詔獄乎少嘉死是惡證也二年興獄而僅能以不死其兄將以癸丑二月二十三日塟其園之南山少嘉娶兪氏麟之女麟一時名士得邑以死少嘉年二十九歲無子愛其兄之少子已孫者死以嗣其後亦少嘉之志也於是龍川陳亮銘其墓晉安吳竽爲書之銘曰

兄之子吾子也百世之後孰知其爲彼爲此也宅兆之卜惟其安也以吾身而爲後日之計則陰陽禍福之多端也身無可擇之行而道有未盡之精微賫志地下深藏而厚覆之而鬼神莫之窺也化爲堆土溢爲精英變動無時其或爾克承

劉和卿墓志銘

金華劉範十年前名淵嘗與二三子從予學居亡何其母死塟邑之慶雲鄕杉塘原求予銘其墓其後予久不見範範能入太學爲諸生與一時英俊相先後一日其父和卿名大聲訪予寶婺觀爲予道範近事喜甚今年夏秋之交予得第東歸趨本郡謝則聞君死矣入弔君喪甚悲未幾範衰絰跣行以其同捨生袁州州學敎授徐君正夫所述君行來告曰我父將以十月己酉合塟往嘗辱銘吾母矣可不哀吾父乎予自念投老蒙上誤恩擢先眾俊精神筋力往往盡矣愧無以報稱也將遺落世事痛自嗇養以庶幾萬一焉而敢費心思於文字間以重其羞然聞範言則拒之有所不忍蓋世有常言爭名於朝爭利於市金華距行都一水水湍流時舟昨發今日至行都無試則已爾有則金華之士必多君嘗學爲其文而眾中未嘗有君之迹孝友自將祈無愧於鄕黨而已君世居都城乃傍城築室瞰溪而南山森列一望甚遠縱橫不過二三丈許外未免於利人交關而過數步則幽人逸士之居也然君與人無甚交涉怨惡亦以是取足而無他營晚始作大室天寧寺旁亦取其不涉鬧市耳君气貌偉然宜於世無所不可而利名之場宜至死不休也去朝密邇而不往爭名出入於市而不就爭利則其可書者眾矣君卒於紹熈四年六月壬寅得年五十有七曾大父賜大父肇父從政先娶陳氏繼季氏贈朝議大夫迆之女子男三人長箕次範也少簡女三人適楊頲李召甫夏煥孫男四人女一人皆幼銘曰

人生何爲爲其有欲欲也必爭惟日不足粗足而休惟君也獨抱此入土吉不必卜

龍川集卷二十八

●欽定四庫全書

龍川集卷二十九

﹝宋﹞陳亮撰

○墓志銘

先妣黃氏夫人墓志銘

乾道九年十有二月二日永康陳亮與其弟充始克合塟其母夫人於龍窟臥龍山之下蓋家君之志也於是亮泣血磨石而書曰

還山而塟祔於其姑是爲十有四歲而生子生之二十三年而沒沒九年乃塟其子曰亮充而其出則黃氏武經郎諱大圭之女乎不能従死乃従以居旦暮率妻孥以灑掃絲竹終身不至其廬天地無窮不孝安贖死則塟我墓之隅後千百年猶不廢其爲陳氏之墓則必遇君子長者之人夫

孫夫人周氏墓志銘

始孫貫從余遊余不知其母沒若干年而其塟之與未也於是時余蓋七年弗克塟其母矣蚤夜腐心疾首不忍聞天下之有是事惟恐其我告而敢以問人乎後二年始克備事因顧謂其友卽塡溝壑無憾矣獨貫慘然於眾人之中若不能自容者蓋其母喪猶在殯也貫家故貧遇歲大旱貫滋以恨恨明年淳熈乙未謀掇其衣食之資及秋而塟且將乞銘於余以告哀於百世之君子立秋之一日貫得疾不起其父哭之至於慟絕少定則祝曰吾不以汝死而不終汝志也竟以九月丙午塟其母於距家一里馬雙塘之側前事遣其仲子恪泣且拜曰子其重哀我亾兒余固哀之者乃爲其銘曰

來徙永康周其姓資則有女序來聘宜家宜子又賓敬四十有二壽則竟七年乃葬貧斯病子知其罪制於命父不忍欺情之正我非其人銘豈稱

商夫人陳氏墓志銘

義烏商盤奉其父命將以淳熈二年十二月二十日丁酉葬其母夫人於去家五里橫塘之原先事踵門升堂而再拜曰天不降不孝之罪於盤之身而奪其母淚徹九原而不能以有及至於免喪又不克卽死惟是得葬日月遷延至此生死愧恨敢丐一言以詔其墓於永久以寛其萬分之罪余爲之惻然答拜曰此孝子慈孫之請昔之君子所不愛其力者也然余嘗嘆士之把筆爲文章以自名於時者何嘗不爲不朽之慮人亦往往樂得其言以自托至或身未及沒而已無傳其尢長者繇是而數十百年而零落盡矣始望之不酹所謂文者未足願乎況余志念衰索圗所以及身之計懼不自保𨿽欲應子之求其何以應子之求今子之邑已多賢士大夫且吾亦誠懼夫不韙之罪盤無以答而彊彊不已又使吾之親友故舊交逼而致其辭余不得自通其意獨念其嗜好之不類或者文之不足托而後世當有悲其志者夫人姓陳氏曽祖裕祖鏜父宗卨年十七嫁同邑商君錡子男頌次則盤浩先卒巖質女六人其壻樓知點陳謙亨諭憲余未行孫男一女一皆幼以乾道九年十月十七日歿於是永康陳亮銘其墓曰

夫不以窮自懟而爲是邦之彥子不以愛自驕而爲處子之秀得年四十有八是爲夫人之壽

章婦胡氏墓志銘

故太常寺主簿縉雲胡權經仲能以共學行犇走數州之士士往往以不得從其遊爲恥然亦爭好傳道其所爲初章徳文侍郎有從子年十許歲失父精神已能自淩逼人人固奇之而亦以此不保其它日也經仲獨托以女稍長名浩而字曰養直及胡氏女旣歸其姑殊愛之養直亦更折節自愛婦又事事可人意以經仲故相傳閭裏養直晚於家事乃有不自得於中者時時以杯酒自放婦蓋憂之亦不敢傷其意也然獨奉事其姑彌謹一日相其姑色微有不悅意時蓋已屬疾矣爲之數日不食曰十四五年婦姑團欒之意乃更以指尖事破壊耶我不足爲婦明矣且死常若不釋然者死時年三十六餘與養直早相善入弔其二兒長短相去案上下間耳慟哭對客悲哀伏地如成人旁有女奴抱一嬰兒以立意慘慘泣下余爲墮淚而出有以知其母之可書者眾也養直於其死若干日塟之某所之原實淳熙三年九月某日間泣爲餘言甚矣吾哀之不可紓也吾婦今亾矣余使歸其石而次所聞焉銘曰

生而事姑死猶不滿此心昭然其存彌遠

胡夫人呂氏墓碣銘

往余聞呂氏母勞苦有功於家晚以其女孫妻吾從叔次愈蓋猶及識之於是時年七八十歲言語質實無飾撫問其旁兒女子諄諄有恩意因嘆承平遺民𨿽婦人猶能如此其女孫之嫁胡氏者有子從遊余問其始嫁時蓋甚少舅姑辛勤起家冀得婦以相吾事且又未有他婦已自能勞苦以取其舅姑歡心諸叔之幼小者撫視加懇惻焉其後各各有婦常先後彌縫之故上下無大闕失要之𨿽女訓久廢不用彼其在父母家習見其尊上人所爲宜不誤人家事也呂氏世居婺之永康曽祖孟祖該父章年十九嫁同邑胡汝弼從余遊之子名括余愛其可以共學者也下有二子尙幼一女適東陽陳師古嫁之二十九年以淳熙二年三月二十五日卒明年十有二月甲申塟於去家二里先塟之側先事括拜且泣曰括無以自致於其母者且傷吾母之徳由是而澌盡矣𨿽其丘壠他日未可知也余無力以重之爲書其石曰

吾敍次夫人以存其大母之遺風吾因其大母以著太平之遺民銘乎遠矣庶及其墳

章夫人田氏墓志銘

始余於送往事居之禮缺然未知所圖托於講授以自衣食而章氏之子椿實左右之明年其弟與允相繼至自是歲時往來如舊故每見其父巨川終日對客足未嘗越戶限而飲食以時品具精潔戶內如無人聲余固心知其得助矣久而習知其家事則又有異焉巨川少時頗自豪視錢如糞土已更折節以事生產夫人不使戶內有一毫滲漏以發越其志而昌其家及夫人之父春秋日以髙相其甘旨使無闕而已不欲其兄弟爲資人以生也巨川課諸子以學曰及吾尙健家事不以累汝至扵房闈細碎夫人亦必爲之區處曰無以分其心也聞其有稱焉夫婦相對歡笑否則失聲懊恨有子何業至女之已有歸者問其能事人與否而不及其它也嗚呼三綱五常聖人致意於其間者詳矣學之不講自男子處之不能以得其道況女訓之廢於今千載如夫人之資性適有合者余甚異焉夫人姓田氏世居處之縉雲曽祖玉祖褒父大亨年二十歸永康章濟巨川後三十有三年當淳熈乙未以十一月一十三日卒又三年正月十四日乃克塟子男三人從予遊者也女三人長適沈驥次許嫁胡梓次未笄孫男女合六人皆幼三子者奉其父命與吾友徐元徳居厚之書以來曰願有述乃系之以銘

黃頃之原四山壁立幽固靜深夫人之室

徐婦趙氏墓志銘

余往貧不能自食鄕人徐介卿欲以子碩屬余而使食焉余謝不敢其後計窮竟出此而介卿之死久矣自其故所往來皆莫余助其勢獨難於介卿在時以是尢念介卿已而聞碩聮姻皇之近族冀得官以立門戶余竊嗟是非介卿之意也然碩方務學不輟晚又見其文日以進今年春三月十有四日其婦旣歸殊不類貴家兒女上下相顧欣然其姑大恨得婦之晚余時爲客亦以爲事往往出意料之外介卿於是可以瞑目矣甫二月而其婦病及余客臨安得碩書告以婦死惟恨不孝不克事姑也碩哭之過悲將以九月之十日塟婦未及有子異時孰知其婦之爲可哀也曽祖某嘉國公祖某集慶軍莭度使父某今爲武翼郎主管臺州崇道觀於是陳亮同甫與之銘而葉適正則爲之書其石銘曰

徐氏再世之墓其名曰季園旁有小冡是爲濮王六世之孫而碩之室爲女二十有七歲爲婦一百有三十日生死宜之是爲永畢

諭夫人王氏攺塟墓志銘

往時義烏何茂恭以文稱鄕人之欲銘其墓者必屬筆於茂恭余猶記乾道初余就姻茂恭家見茂恭銘其從母王夫人之墓其文工甚茂恭口誦一二過余能隨記其文復爲客道之茂恭撫掌歡笑世有彊記如此者今十四五年矣當淳熙庚子夫人之夫諭君夏卿將以十月二十日攺塟夫人於智者鄕雷公山之下以茂恭舊所爲銘文示余求攺葬志茂恭死八九年其文愈可貴重余讀其所爲銘文爲墜淚久之餘安能志人之墓況又能於茂恭文外更著筆耶第以夏卿一子三孫從余學無辭以卻夏卿之請夏卿四子次子大方早夭其孤遐老又夭婦陳氏守義不去以檜老爲嗣夏卿與夫人又以長子義方之子槐老重慰安之下至房幃碎事夫人不使陳氏有所憾義方早喪婦一女又孤夫人亦命陳氏母之惟畱子柟老一人故義方安於再娶知方有瘖疾夫人憐之亦令得所配夫人在時有子檮老今又有林老者夫人最愛幼子汝方勉使爲學而已卒不以一事損其均平之徳獨以不及見其有子爲恨今有子四人曰櫸老楡老樠老槿老而汝方亦能以學問自見於鄕閭柟老今名宏有俊稱檜老名憲能經紀家事而不廢學槐老名演郡以其名上禮部而夫人皆不能待兩女嫁商克忠趙悌丰約一取命於夏卿夫人止計其女功所當爲者彼其一家之所以和平而無間言𨿽夏卿處之有道而夫人之爲慮亦甚宻其大略之可言者如此而余不及知其詳也茂恭之所已載者今皆不著茂恭名恪夏卿名上從師下則余先祖私諱而余永康陳亮也銘曰一夫一婦本無可言有子及孫如十指然生旣無一毫之憾死以著夫人之賢

龍川集卷二十九

●欽定四庫全書

龍川集卷三十

﹝宋﹞陳亮撰

○墓志銘

汪夫人曹氏墓志銘

紹興癸亥歲從事郎金華汪公浹自江州徳化縣主簿罷歸久之以是歲卒其後葬邑之慶雲鄕所謂東彌塢者又三十有五年當淳熈丁酉三月辛亥其配曹氏卒子泌等將以己亥二月丙申舉而合塟焉先事泌以母夫人行實一通哭授其子俊臣犇走以告永康陳亮曰泌願有謁於子也泌之母塟有日矣惟是不得離其柩跣行以謁也昔者先伯氏有子實婚於陳氏於必之母爲諸婦閫內之事不能以欺子矣吾子幸而賜之銘以宣昭先懿使後此千百載不知其爲汪氏之時猶賴以存其墓豈惟以掩蔽其孤之不肖而異時姓字又獲比數故願吾子之哀泌也亮頓首對客以不能辭又念君之力足以取一時有名位者之辭以自厭滿假如足以及君所言猶且不敢況又非所及乎俊臣奉其父命縷縷不止亮復以爲意方熱時忽忽不自覺爾久後固將大悔第歸熟計之亮退而讀其狀見其所載主簿公與其兄將仕義居三十年閨門肅睦如其爲父子之居者將仕凡三娶先後之姓不能以皆同而夫人處之如一姒也主簿歿時夫人年方四十四男二女皆幼夫人緝理門戶咸有莭法過者不知其寡居也蚤夜自躬其勞以進其男子於學女子非女功不輒習故泌與其弟天錫澄溥皆令入粟補官以試其藝業於計臺女之長者以歸奉議郎通判寧國軍府事王統次嫁時詮詮固大家子不幸天錫澄溥皆相繼先夫人而亾夫人又爲之存撫其孤兒使各各有立視其父之存者今其孫九人曰正臣表臣俊臣廷臣堯臣良臣鼎臣周臣舜臣者皆能不廢書冊以自見女孫十六人其三人已嫁楊潨王杞曹蒙其壻也杞爲承務郎使主簿而在所以處其子若孫者宜不過如此然夫人不自以爲功毎曰是其先君之遺澤也晚歲一切委事於二三婦又如不諳其有家者其它閨闈細碎可紀尙多與亮所聞皆合然後知亮之果不足以任此銘也旣而泌以書來曰泌寧獨不悔而已茍不得不止也乃敍次而使刻焉曹氏在金華爲良大家曽大父隨大父介父韶夫人享年若干歲銘曰

在昔夫存視其弟昆其居旣寡視子若孫旣老而休則視諸婦死則已矣視此韻語

周夫人黃氏墓志銘

亮外大父合門宣贊舍人黃公大圭自其父訓武公琫當妖賊熾甚時以死捍鄕裏而舍人公亦能擒敵別將以自見故黃氏在永康爲聞家舍人六男皆早世長女嫁同邑陳氏是爲我先夫人次女年十有四則嫁同邑周晄三男曰擴曰揚曰抗兩女一以歸亮之弟充一歸縉雲濳萬中又三十有三年以淳熈己亥六月二十有四日卒其年十有二月二十三日塟於去家十里長蘭山之原其地蓋屬縉雲其女兄之子實銘其壙銘曰

痛父家之將遂淪墜念夫家之永有顯者覆厚土於其蔵爾後人其勿捨

劉夫人陳氏墓志銘

夫人陳姓世居婺之金華曽大父良直大父忠父文徳年十九嫁同邑劉君大禮生男三人淮淵演女三人長適楊頲次在室嫁之三十二年當淳熙壬寅七月二十五日卒其年十有二月一日丁酉葬邑之慶雲鄕杉塘原先塟淵以劉君之命問銘於永康陳亮數年以來亮以與世不合甘自放棄於田夫樵子之間誓將老死而不悔一日金華二三子相尋蕭寺中問其舊學爲何事使人惘然如有所失墜思欲溫舊起廢而忘其志念之旣落其一人則淵也今年春淵之母夫人疾旣病矣然猶往來不輟朝記夕省若學之不可以頃刻已者問其故則曰吾母之志也未幾而遂死矣餘悲之推此道也則所以事其舅姑以及其夫者宜其皆可觀而其詳不得而具也銘曰

不自憫病而淑其子曰母之愛則有餘美是其蔵也可以詔千萬年者未耶言之不文理則近是在爾後之人尙其克嗣

何夫人杜氏墓志銘

始余聞東陽何君堅才善爲家積資至巨萬鄕之長者皆自以爲才智莫能及然堅才方端居深念平生爲學之志於是不酬矣遣其子逮從一世士君子遊又招致邵康似之使造適遇述從之學似之有聲學校中及爲甲辰禮部牓首世多知其人似之亦善稱其四子謂足以如堅才志而堅才死逮實主家事帥其四弟以奉母夫人杜氏惟謹而門戶綱紀一切聽之逮如堅才在時人往往言逮才有父風或曰是四弟爲學之驗也余獨心知杜夫人之有異於人夫母主於愛愛之過則長幼必失其序而家事莫適所主矣今父死而五子以次聽命余𨿽不及知夫人處家之詳而其大略固足爲寡居者之法也夫人姓杜氏世爲東陽儒家曽大父義大父伯忻父杉夫人年十九歸何君松堅才也以淳熙丙午閏月二十五日卒享年五十有四子男五人女四人長適同邑郭江江兄弟爲東方學者次適從政郎淮西江東總領軍馬錢糧所準備差遣鞏嶸尋卒余未行孫男三人存攄恬諸孤將以丁未十月二十九日合塟夫人於松山鄕寶山原堅才之墓先事逮跣行以見永康陳亮而哭曰塟日迫矣閨門之懿將隨塟而冺滅也吾母早奉其姑勤甚晚歲復迎外王母以歸養示諸子以孝也吾父死而我兄弟居喪不使一日廢學示諸子以無忘先志也衣食足矣而機杼之事𨿽老不置示諸子以不忘本也使令具矣而鞭撲𨿽有不用示諸子以尙寛也至於平生妯娌之無間言鄕閭親戚之有恩意人人類能言之吾子盍爲逮圖其所以永久者亮語之曰子之言皆是也而我又有以知君之母惜乎吾文之不逮也於是與之銘曰

家政歸一如父在時非子之能惟母之思死則同穴厚以培之後千百年銘其庶幾

劉夫人何氏墓志銘

紹興之年餘客臨安凡三歲父母願有其室而命之歸也義烏何茂恭欲妻以其兄之子於是義烏之富言何氏茂恭兄弟俱能文而茂恭聲問尢偉余貧甚懼不得當也諸凡茂恭姻黨皆以爲不然獨武義劉君叔向力贊其說且語吾父趣納幣又明年乾道攺元余往就姻焉姻黨咸在而叔向之妻茂恭之女弟也於是茂恭之母年七十餘兩子一女相與爲命門戶方張和气充滿入其門者油然生敬愛諸孫女如女然而尢念吾妻爲類已以故劉氏姑視之特好而叔向於余亦加厚茂恭罷官吉之永新諸公爭知其才旁觀者亦以橫飛直上爲不難也而壬辰之春一日無疾而死又三四年母亦下世叔向與其妻會塟而叔向死焉茂恭之妻未幾亦死吾妻之父以淳熙癸卯七月之晦其死如茂恭獨劉氏姑與吾外姑尙亾恙丙午之春俱集於外氏劉氏姑語余曰我生於七月二十八日歲煩遣禮而不一顧我如不遣也余笑曰是固其初心今當償之耳及期而往出門迎笑大會親族勸酬達旦而意殊無已也是夜將繼之以樂杯未行而舉手扶頭曰病餘往視之則死矣嗟夫盛衰相尋本不足計而生死之際其誰爲之乃使其兄弟之死如一人余亦不自知其哭之慟也二十餘年之間爲月凡幾爲日凡幾何氏劉氏其變如此之亟而余窮蓋如初變通之道獨至於余而遂息耶是又可嘆已矣夫人姓何氏曽大父京大父先父榘年十七歸劉氏死時五十三矣子男三人三復監衢州北較務三友三進女三人嫁黃華黃述古皆佳子弟而述古嘗以國子上禮部幼未行孫男三人女三人尙幼夫人志意疎豁語言明朗遇親族上下不問貧富貴賤皆有恩紀大略似其父而不類婦人女子然樂人之飲而不自飲終日言笑而無可擇之言閨門懿行𨿽處子不能過豈其得陰之正徳而無其幽吝之气耶此亦婦人之傑也始叔向之塟在家旁五里金塘之東原諸孤將以丁未十一月二十三日合塟而謂亮何以使吾母𨿽死而不亾乎亮固力不足者將藉友朋以自助銘曰

志念豁然賫之以死塟從其夫畀爾孫子

姚漢英母夫人墓志銘

余世居永康之村落間雅不喜遊城市遇友朋在焉則過之一日過同捨生姚怡順道於闤闠中其門桑柘環合一徑幽長如幽人逸士之居升堂而拜其父則風貌淳古語言質實使人失其所以欲富欲貴者竹牀瓦器品具精潔閨門濟濟又若不待禮法而自合者余𨿽不及請拜其母而心知其閫內之懿矣久之而怡之母夫人死死後乃知其爲故吏部尙書陳良佑之外兄弟蓋其夫妻安貧不以親戚之貴達而有賴焉𨿽其友之子不得而知夫人從子徐君之茂登科從仕日月有聞而怡之友林君大中徐君木亦駸駸有列於朝獨怡蹭蹬太學夫人亦不以是而愧其子徒欲其學業之久且不怠也夫人姓沈氏曽祖某祖某父某婺之金華人年若干歸永康姚君某子男一人怡也女若干孫男若干女若干適某夫人以怡入太學遇髙宗皇帝慶壽覃恩得封孺人嫁之若干年卒於某月某日越一年當淳熙戊申冬十一月十有八日塟於邑之承訓鄕馬義弄之原而以銘屬其友陳亮辭不獲則敍其略如此銘曰

不使其夫有賴於人不使其子有羨於人此其徳之深且厚者故所以宜其後人銘以昭徳獨可非其人乎

淩夫人何氏墓志墓

浦江淩堅從余學往十年時余嘗弔其大父之喪其伯父杞實任家事而堅左右之升堂而拜其母則肅然端重如五六十許人令人生敬者徐而問之乃知堅失父時母方二十而娠及生堅則毅然誓不再適父母欲奪其志而不可亦未知堅之必成立也家政出於舅姑而輔其內事惟謹房戶細碎無不整辦舅姑日以老則一切聽之其夫之兄纎毫以上未之或與也惟課堅以學晝夜不使少怠曰汝無死乃父足矣及堅能與薦書則曰是可少塞門戶之責也堅不懈愈虔卒能以姓名自見於諸君子之間始爲之開眉曰吾之不死以待汝者欲持以見汝父於地下也汝其愈自力使問學更有聞焉則我死矣自余惟伯父之命是恭也及余奔走於禍患而莫之解則聞堅之伯父死余欲哭之而不能未幾而堅母亦死實紹熙攺元十月之一日得年五十有一而求余銘其墓堅於余休戚毎若相關者余心許之而困於囚系小定則堅來曰堅以其年十二月丁酉塟堅母於縣西三里徳政鄕華表原先塋之側墓內之志已矣何以相其墓上乎堅母何氏名道融字處和紹興諸曁人也曽祖辧祖滿父新年十九歸淩君楠子男一人堅也孫男二人鼎泰孫女嬌堅數爲餘言堅母好讀書知義理於先祖妣治生之際能迎其意而奉承之於先父旣死之後能廢琴不撫以撫其孤敬上卹下內外親屬皆有恩意而寡居不自謂能也余爲志其大者則表裏本末皆隨以見於是永康陳亮爲揭銘墓上而晉安吳竽允成實書之銘曰

夫曷爲而死乎子曷爲而成乎成其子不死其夫曷爲而不得銘乎銘非其人乎銘當其義乎因吾言以得其所不言亦有以盡孝子之志乎

呂夫人夏氏墓志銘

夫人夏氏世居婺之永康曽大父恭大父開父琛年二十有七嫁同邑呂君師愈呂君先娶夏氏生一男一女而歿蓋夫人同族女兄也夫人初歸呂氏家道未爲甚裕呂君不遺餘力經理其家至有田近數千畝遂甲於永康夫人節嗇於內課女工甚悉以輔成呂君之志又贊呂君教其前母之子約必使自見於士林取其女若夫置屋旁使能自昌其家蓋繼爲人母者之所難也及夫人所生之子浩以賑濟得官夫人不爲動及用是而獲貢於漕臺乃始爲之喜曰汝父本非私汝直爲今日爾更能自力以明父之志乃吾心也約爲怨家所告幾陷不測語連呂君浩詣闕告哀請以所得官贖父兄之罪朝廷義而許之裏閭族黨咸以浩年少不知事體爲人所戲弄自喪失一官浩亦慚見其母母語之曰汝今日不怠自力於學已能明父之心矣尙將何求其後旣許約居外以事生產亦許浩自讀書於外獨與少子源俱曰汝歷事未多讀書未廣自力家事以代父之勞所得亦旣多矣婦人女子之不溺於愛區處其子切於事情而無違夫之志若夫人者能幾而享年止於六十有四以紹興三年十二月二十七日卒五年二月二十七日塟於趙侯祠南山之原孫男五人季魯季殊季時季懷季恂女三人尙幼前事約浩源扣予門而哭盍亦哀吾母而賜之銘且吾父之志也余方叨被誤恩褒嘉之語非所宜蒙訓誡之辭不遑寧處思所以休息暮年而報稱天地之造者懼未之逮而敢言文乎獨欲使一世知予無所怨惡而鄕閭幽閨之微往往具知之故勉從約浩之請而系之銘銘曰

婦貴於拙拙不害成母主於愛愛惟其平彤管所書幽閨曷稱因所自見庶幾平生在爾後之克紹豈予言而後明一石易朽遺志可憑深蔵厚覆莫之變更

黃夫人樓氏墓志銘

義烏黃耕子野以壬辰歲入太學與其同捨一時豪俊角銖積寸累之功以登捨選於余爲同年進士其入太學之四年始娶同邑樓君若虛之女爲婦年才二十有二而子野孀親在堂不以違離自戚亟欲爲其親一日之榮時莭不敢離學故樓夫人見子野之日常少子野亦覬得一官以終配儷之樂有男一人名初孫而樓夫人以己酉十二月十五日死矣紹熙四年夏子野與餘同試殿廷下登甲第每爲余誦言其不滿至十二月二十八日辛酉塟樓夫人於邑之龍祈鄕菱塘先塋之側余書壙石以志其哀余龍川陳亮也銘曰

三綱所在人之至情事或奪之本心自明是皦皦者寕間死生子野具石餘爲其銘

龍川集卷三十

