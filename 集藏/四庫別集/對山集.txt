

欽定四庫全書

集部六

對山集

別集類五【明】

提要

【臣】等謹案對山集十卷明康海撰海所撰武功縣誌至今修輿記者舉以爲法別著錄史部地理類中其詩文集先後凡四刻一爲張太微所選一爲王世懋所選互有去取

國朝康熈中其里人馬氏始裒其全集刻之江寧此本乃乾隆辛已其里人編修孫景烈以所藏張太微本又加刋削而刻之海以救李夢陽故失身劉瑾瑾敗坐廢遂欲放浪自恣徴歌選妓於文章不復精思詩尢頽縱王世懋序稱其五七言古律多率意之作又慕少陵直攄胸臆或用時人名號爵裏韻至便押不麗於雅朱孟震序述李維楨之言亦稱張太微本珷玞燕石間列錯陳故馬氏所增刋頗傷蕪雜景烈此本𨿽晚出而去取謹嚴於詩汰之尢力較諸本特爲完善已足盡海所長矣明人論海集者是非不一要以兪汝成文過於詩一語爲不易之評崔銑呂柟皆以司馬遷比之誠爲太過然其逸气往來翛然自異固在李夢陽等割剝秦漢者上也乾隆四十五年五月恭校上

總纂官【臣】紀昀【臣】陸錫熊【臣】孫士毅

總校官

【臣】陸

費墀

對山集原序

王子曰夫文至正間盛矣於時闗中稱十才子而康先生徳涵爲最然獨最偃蹇至削籍以死余至闗中首索先生集讀之怪其盛名之下所著僅此而時亦有曼衍亡當於情實者馬伯循傳先生首舉其張氏族譜乃集亦不載以爲疑亡何先生之子鄕進士梣來盡以先生遺集見付乃稍卒業而嘆其鉅麗然其爲曼衍亡當於情實者亦益以眾則何也先生當長沙柄文時天下文靡弱矣闗中故多秦聲而先生又以太史公質直之气倡之一時學士風移先生卒用此得罪廢而使先秦兩漢之風至於今復振則先生力也旣已放廢無聊稍托之聲伎以自耗其磈磊之气不能作下帷腐毫生活而家居久名益重海內丐文者無虛日先生間以絲竹麯糵之暇應之而門生子弟亦時有爲代筆者以故不無蕪譌至其爲詩樂府蔚健故是風雅所寄而五七言古律間多率意之作又慕少陵直攄胸臆或用時人名號爵裏或韻至便押不必麗於雅故此自先生志雄一世由我作則或以爲不當並削然余謂梣也爾其爲康氏志也者則可畱爲千載之下重康先生也者則不可畱夫使利吻後生執一瑕以廢先生之瑜毋寧使獲罪於先生之子孫謂廢其家志哉凡二集中鋪敍亡闗系者必削率直亡蘊借風者必削命意就時離於大雅者必削總之舊集之削者十之二三而遺集之入者十之三四彬彬乎足成一家言矣於戲獸畏网羅人惡儁異命不諧俗死猶煩人先生少負儁聲爲廷對第一人意將兼舉經濟潤色之鴻業不幸被讒譖以廢其志事旣無所表見而放浪形骸之外又爲禮法之士所繩獨所可不磨者有斯集在乃又以碔砆混良璧叢篠穢美箭是先生之窮且並其文爲異趣者揄揶此寧獨康氏子孫之差亦斯文後死者之責也是編也出卽不敢謂盡得先生之心抑或風雅備焉覽者循是以求先生未白之心庶防哉千載人豪思過半矣萬曆九年八月吉旦吳郡後學王世懋撰

欽定四庫全書

對山集卷一

明康海撰

策

制策

臣對臣聞天下有不可易之道而常獲於人主有不敢易之心蓋天下之事未有舎道而能集者而道固不可易也心之所向道之否所闗一有所易則所以修乎身者必不能實用其力而道之在我知之不明守之不固甫遷於此或轉於彼𨿽欲勤勵以求治而張弛予奪一無所據窺伺媒孽之輩共起而乘之𨿽有賢人君子立於其朝漫不相信甚者或斥譴罷去不爲之所天下之治將焉所賴而成乎惟有以眞知道之不可易其心常憂勤惕厲而不敢以一毫茍且輕率之意雜於其中擇之必精執之必固使用人取善各有定則賢否莫吾亂而君子小人不相尢旣得其人而任之以事則政無不舉而法無不振天下之治宜無有不成者矣古之人君未有不達於是而能致其治者也亦未有徒達於是其心終有易焉而能以無者也洪惟皇帝陛下以至聖之徳撫盈成之運十五年來民安物阜𨿽堯舜禹湯文武之業亦不過此而策士之詔乃猶惓惓焉以化之不治之不洽爲念陛下豈誠有未達於是而猶待於問哉臣有以仰窺聖心之於道固有不自易焉者也臣嘗謂古今豪傑之士不得所遇𨿽子思孟軻之流亦且徒爾而臣之庸昧乃際遇若此臣敢有所諱而不言哉臣惟天下之深患在於久安極治而機括所不見者莫爲之虞陛下夙夜兢兢思化理此固宜也然用於已不若資於人求諸今莫若法乎古古之君心純乎道未嘗敢以爲易故其用人行政有非後世之所能及如啟當禪授之後繼禹之業守之以敬而伯益之用終始無間故道之得於禹者無廢墜不舉者矣中宗髙宗一切信任陟扈傅說之屬而又本以嚴恭寅畏恭默思道之心成商之治夫豈無所據邪殷之頑民雜於管蔡武庚之手武王之澤未洽也使非悔悟於周公篤信於君奭借有成康繼序不忘之思旌別淑慝之意而禮樂之化豈能如詩書所道哉程頤曰聖王以求任輔相爲先歐陽修曰君之聖者以辧君子與小人蓋政以人而舉人旣存則政自無偏不舉之患而治之在天下者可成也陛下欲求數君致治之績獨可舎此而他務邪亦惟有不敢易之心而已天下之政孰有出於人主之心者況用人之際又其本原所自之地哉聖制所謂簡賢爲輔用君子不惑於小人誠灼見其必然而憂勤之心有不能自已者也蓋大君爲天地之宗子必有大臣以爲宗子之家相相之職所以輔養君徳而贊成政化天子不可一日無者豈惟夏商周爲然臯防稷契之流𨿽堯舜之世亦不可無也若其賢與否則必辧之於先而後可任之於後茍辧之不明用之不當則天下之祻反有不可言者矣何者以匹夫之賤而上與天子共事其所爲操縱予奪者無一不爲天下之所稟受使心術或不正而學識或不醇則其所壊非如有司之一節一端而已故必先有不敢易之心然後修之身者無往不實修之身者旣實則出乎我者無乎不正而人之邪正自無所匿於是擇其賢者而用之則輔相得矣臣於今日豈以不得爲憂哉特恐所以待之者不至爾臣在艸野間聞朝廷用一大臣必極聳動以爲諮謀親信將必有出於恆品之外今上於京師乃或有未然者臣願陛下爲之禮下務得其心而使盡其職凡逺猷大略不爲羣議所詘一政一令必與之深言極論而後布則小人𨿽欲肆其無所忌憚之私以惑吾聴而其情已先覺矣蓋小人之情不過趨利避害去其所惡而求其所喜者而已然亦必掩之而不甚露故利之來或遜且謝之害之至或以爲所分且蹈之夫辭之不力則得之不固受之不力則去之不決及利害至於必不可已則亟去與取之恐後也方其有所勉而爲之也其卒不可掩者已躍然於甘言悅色之間卽此試之小人之情可復遁乎旣得其情則宜亟去之去之不亟則或爲他巧所中而猶未免於有惑隨有卽覺隨覺卽去如是而已如是則君子小人不相尢君子小人不相尢則動無所妨而天下之務自無凝滯不舉之患矣臣請以聖制所及數者言之禮樂不可以一日無此萬古不易之論然其興也𨿽専重其實而亦未嘗遂棄其文臣竊見近之所爲禮者疎簡縱逸𨿽所謂儀文之末亦未之有所爲樂者殘缺廢壊𨿽所謂聲容之細亦未之備蓋不得其本而安於茍且將就之習固如是也茍學校之教有以振作而興起之則人心自無不節之欲而其情自無不和之發凡見之宗廟朝廷鄕黨之際自有以去其疎簡縱逸之習而補其殘缺廢壊之將不俟於進退升降而節鐘鼔羽籥而和矣禮樂有不興者乎至夫教化之所在其機系於人主之心而其應屬之天下之廣萃英俊之士使之羣遊於學讀書窮理且或莫爲之變而欲敺天下之愚民使悉歸於禮讓和樂之域固已難矣莫若先以恭儉忠厚躬行於上不爲聲色土木貨利玩好之所移易而後徐以示於天下天下方以前日之侈縱相安而一旦之所聞見乃如此其心亦必悚然以思冷然以省茍一二大家巨族頓悟而倡攺之則人之樂從者眾矣選課之法則臣於此有所深惜祖宗之於士養之以道義而信之以賞罰其用也不爲之拘而其課之也幽明殿最各爲之等故人皆勉於其官而優於其事比者稍有兵荒而納粟買官之人已滿吏部之簿矣𨿽有才徳滯於所用之期用未及而顚毛已號種種能以壯節自勵者曽幾人哉又況黜陟之施一惟流品是視茍不本於科甲之選髙官重秋未肯輕予則彼無所慕於中者又安有所忌於外哉臣願嚴其僥幸覬覦之禁使冗懦不職之徒一一謝去選惟其才而不盡拘流品試之以官而課之以實如蘇洵所謂某人亷吏也有某事以知其亷某人能吏也有某事以知其能然後因其最否以加賞罰天下之人望以其才自見者亦將知所變矣徵賦之病大抵冗耗過多而司防莫爲之省非司防之不省勢不得也自京師言之食之仰於江南歳數百萬而權勢所畜無借之輩不爲國家分寸之益者乃至百千借其空名以耗實費至有水旱饑饉之變則又加倍以取於江南之民臣聞土日窟則陷繼之江南之民貧甚則江北可晏然以不顧乎況今邊境之擾未甚妥帖前日楡林大同之役馬死食匱所費不知幾千萬而無用之兵又坐食於邊山陜之民丁運之法無不備舉老幼婦子流離移析外患未除而內地已困寧不爲可懼邪臣欲去冗耗無用之費而革權門招集之息江南之民以固根本邊境之擾但以付之良將不用統制之屬帶挾僥幸之徒以耗軍食而又復屯田之實省丁運之苦用固無不足者也兵則先於生養安息之間爲之深計使不受役於私門而得給其俯仰奮迅矯烈之气又必常振勵之使之無所沮喪今有一級之勞而大家右族訶譴奪去不敢仰視將何所養以自奮乎況夫新舊逃流之兵方以官法逼之復伍釜爨之用俱無可充又其居無親戚往來之接其心之欲去已甚矣衞所之官又以嚴刑深計鉤取其有彼方有欲去之心而此又逐之使去逐矣而不去豈人情哉欲兵之彊而二者特不之詳臣所以深慮也用刑之際洞照物情而不爲所誑明者皆足以爲之而法之輕重則有一定之制旣得其情必爲之防使貴賤無異施豪右寡弱無異決則令之所出卽無不從天下之姦當必隨禁而革蓋天下皆天子之民刑期於必戮賞期於必得不待命而後知者也豪右之徒有所倚仗得以自脫而寡弱之人駢首就死人之情孰不畏死而不求所以自脫哉此尢陛下之所宜置念者也夫數者之務酌之於古而行之於今宜有不可易者而其猶若此聖制所謂袪其而捄之欲化行政舉如祖宗創業之初比隆前代者豈有他哉亦取諸人而已孔子曰爲政在人啟以下數君不過中才之主一得其人且足以爲治而況陛下神聖天縱出於尋常萬萬者哉然臣於此竊有說焉蓋政𨿽舉於有人而身則所以取人之本故孔子又曰取人以身欲得人而不先修乎身是其心之所存輕忽率易不能不累於愛憎之私而用所不當用舎所不當舎者有矣臣願陛下急於修身以端取人之則然所以修身者又非勉彊矯拂之所能致必自君臣父子夫婦昆弟之間以至於動靜語默一事一爲之際常加儆畏內省於中果當於理而不悖乎果非其當然之則而狃於外誘乎使天理純明私欲淨盡則身無有不修而道無有不盡酬酢斟酌自不謬於天下之是非茍用乎人其用必當茍發於政其發必精治功之隆必能追配祖宗卓越古昔而有詩書之所不及載者矣彼漢唐宋區區小補之治又惡足論哉然臣又聞治不患於始之不得而難於終之有繼伏惟陛下常存不敢易之心以守此不可易之道則國家天下之幸非獨臣之幸也臣無任惓惓忠愛之至臣謹對

李西涯曰條陳禮樂之興廢發明教化之盛衰以及選課之有方徵輸之有法馭兵之有制用刑之有條一一中款末路歸本君身尢見忠愛卓識

張太微曰余過滸西對山嘗與餘論文曰文以理爲主以气爲輔出於身心措諸事業加諸百姓有益於人國乃爲可貴也今觀玆策切於事務曲盡情理茍能舉而行之不止一世𨿽百世行之可也其論君子小人尢人之所不能言而不用統制之說尢爲安邊至要其論財賦兵政二者之與救之策皆鑿鑿可行孰謂對山文士而不閒於政理哉

論

史論

靈帝崩太子卽位宦官蹇碩等欲誅大將軍進而立陳畱王協袁紹因勸進悉誅宦官進白太后不聴紹又謀召四方猛將使並引兵向京師以脇太後進然之曹操聞而笑曰此一獄吏事也何至紛紛召外兵乎吾見其敗也康先生曰操之言是也此漢之所以亡也獨史臣不能識其意而妄爲之詞爾曰若盡誅之事必宣露此何言也凡欲除天下之大害必先有以度天下之大義茍義有所屈而事或安焉君子寧詘事而信義況事與義俱不得者春秋之時諸侯皆城成周而宋仲幾獨不受功晉人執之於京師此以王事討有罪也而春秋以爲刑囚執人之事大司冦之職晉人不告諸司冦而擅執人於天子之側則履霜之漸篡弒之萌也故特書而深罪之若彼嚴也何進不勝宦官之亂乃大召外諸將之兵使之挾持京師以誅其眾當是時漢之危猶一綫也乃又以諸將無嚴之兵絕而墜之耶此於春秋之法蓋元凶首罪必誅而不赦矣而況其事又未爲安也宦官之毒漢自恭顯以來若是其逺也蹇碩趙忠張讓之徒欲廢帝而立協逐太后而誅進若是其固也進於是時旣不能修明漢家之法亟收其權杜篡賊之路又不能聲昭名義屬之司隸以誅其尢顧乃區區以詢袁紹之謀及再白太后不從而計絕矣乃猶優遊以待外諸將之兵乎李園之謀春申君也先伏死去以待棘門之內故不勞而春申死焉此碩【碩當作張】讓之徒所以勝進也董卓入關之後燔熾宮室篡廢天子蕩析民庶其孽禍倍萬於宦官也使進而在又將誰召以除之耶夫外諸將之兵猶虎豹犀象不可入人之室也有丈夫者憂其家之爲祟禍也收虎豹之屬入於室而猒之至則盡啖其家人此於祟何不除顧奚必虎豹犀象而後能也況於卓之無所忌憚又甚於虎豹犀象者而使之操兵以入室乎易曰開國承家小人勿用言必悖義而傷教也天下之事茍使悖義而傷教者爲之則未有不誅其君夷其社稷者矣人主之幼也爲之師傅教導以增發其聰明不幸而有孽人窺覘於側亦必有以從容捍蔽潛消其志意則在我者可不勞而定而在彼者不刑而革也田氏之於齊其欲奪而有之豈一朝一夕也晏子方且安紓和悅裁之以禮使勿自甚其所爲當是時以晏子之顯名顧不足以致而滅也其理當如是也至髙國之屬則悻悻然怒而作矣姜氏之廟由是不祀焉彼髙國者以啟之也予讀漢書至竇武陳蕃之死曰嗟乎漢之亡也其以是基之乎乃其事未逺也而進遽效之古諺有曰莫視其奧先視其窔以蕃武之賢猶爾也彼進者何足以其知其窔而視之乎

友論

夫所謂友者起而內我以道者也古之人𨿽自聖神必有友友也者友其徳以資乎我者也孔子曰無友不如已者又曰以文防友以友輔仁今之人非無友也友其所友而不擇也友其所友而不擇則終日與俱非淫防狎媚有弗入也非財利物貨有弗親也非憂患死喪有弗止也如是則盍愈於無友者也道不知加焉曰吾有友也友之道蓋如是乎我徒以順而莫我逆者曰此吾之善友也我將無惑焉凡所以陷吾使吾日就於牛馬禽獸而莫之知者皆彼所以莫我逆也其日惟反反焉以道而責我我惟日景景焉亡獲於心曰彼豈所以識我朝夕所與者皆自誇侈者也彼烏能友我也是則所以使我日就於聖賢君子之域而莫之知也何也其邪者安吾情而易入者也其正者皆拂吾情也人孰知夫逆順之際可以利害於我而爲之區也故曰憧憧往來朋從爾思貴自審而已矣審乎其正則從乎其正審乎其邪則絕而勿從凡正言終日而內我以道者皆正也凡徒然與好終日而不內我以道者皆邪也吾志於道則凡志於道者皆吾從而已矣吾弗志於道則凡弗志於道者皆吾從而已矣由是則君子小人可以區而所以順逆於我者可知也由是則吾終日唯唯焉惟所語而由所弗攺則所以爲我者可知也故寂寂之語附耳之論皆淫防狎媚可勿近也夫徳者難成而惡者易放也使與十人居之有五人焉正襟危坐非先王之道有弗言也非先王之行有弗行也其五人擊築呼嘯非鄭衞之音有弗爲也非桑中洧上之事有弗說也則孰從乎我非甚明者則前五人者我有弗屑也使五人咸亡焉日與後五人者居之未有能悟者矣故吾爲甚懼焉楡次金可卿因與餘論友余以是言之且將以自求也

對山集卷一

欽定四庫全書

對山集卷二

明康海撰

書

與彭濟物

數年不覩光範偶辱過問卽甚慰甚慰然又倐爾而別此情如何明日逢徳光道及雅愛云云此誠斯文骨肉之至他人誰肯然者感灼累日然竊有所未安者因公知我厚故不避訶責輒布上左右惟公察之聴之僕自庚午蒙詔之後卽放蕩形志𨿽飲酒不多而日與酩酊爲伍人間百事一切置之此不但信於鄕人妻子奴僕也蓋素性疎懶偶因官秩羈絏數年若招豚臂鷹而一旦得此中心之快實有人所不知而已獨知之者自東方多事以來聞其驍慠無狀如彼卽或奮然有攘臂之意隨復自笑自詈以爲狂奴猶爾不量卽又飲酒散髮箕踞林麓此其性習之已成激之不返𨿽三公之貴刀鋸之辱不可奪也況數石之粟半幅之紙乎僕自幼支謾無狀性好是古而非今始仕時望見先皇帝寛仁大度卽自私擬以爲臯防稷契之業可以復見於今而狂放易言略不修飾至皇帝嗣位之後又見其英毅果防益喜益負以爲鄙志當究於此一時交與之士反覆輕易不檢惟僕言是是故謾論譏說略無忌畏日就月將幾踵奇禍幸免殺身而歸而二三者又補砌所無以爲眞有使僕含垢於有罪者之籍與不肖之人同被驅放上辱兩朝作養之恩下累先人蠲介之業生平微志付之穢塗情苦心局不復自愛暇日偶讀皇甫規避梁冀之事與蔡邕卻九錫之書喟然嘆曰彼何獨不得含垢冒污而成致美節如此也又偶讀栁宗元傳曰卽宗元有不同於叔文然親與之交而受其職任矣夫身有規邕之操而迹厠宗元於九錫之間仁人志士宜於此何如也今僕之所憂者在忽有犬馬之疾死丘壑之下不得伸其宿心原悰耳而區區官秩之事非所念慮也瑾之用事也蓋嘗數以崇秩誘我矣當是時持數千金壽瑾者不能得一級而彼自區區於我我固能談笑而卻之使饕虓巇崄之人卒不敢加於我此其心與事亦雄且甚矣當朝大臣蓋皆耳聞目見而熟知其然方臺諌論列之際出於一時倉卒未暇差別而今則又數年矣夫伊尹之輔商也一夫之不獲則曰時予之辜僕卽非賢者然豈少於商之一夫哉大臣者乃忍使之雜於孫聰曹元與云云之間邪故鄙人之心至此益放蓋已披髮嘯歌至於終身而不敢悔此非甘心爲長沮桀溺之徒也公之髙義曰古人內舉不避親時之可舉不可舉非僕所知也而僕之不才污穢亦非公應舉之人觀近臣者以其所爲主於此使識者茍爲之言則所系於公者豈細哉今僕之不可於當世者有五而甚不宜出就官職者有二性喜嫉惡而不能加詳聞人之惡輒大罵不已今諸公者皆喜明遜而陰譏此一不可翰林𨿽皆北面事君而勤渠閣老門下者以爲賢能僕嬾放畏出歳不能一造其戶此二不可人皆好修飾文詐僞恭假直而僕喜面訐人未有不怒者此三不可士大夫不務修身砥行之大而但呻吟詩文以爲髙業見其詩若文不能不怒故見輒有言而彼方望我以爲美也我以言加之此四不可與相好者接必因其職事加勉戒之詞多忤其所好彼或未從卽拒而絕之以此親疎多怨茍復見其所愛者又不忍不告或又告之彼卽又不從而僕又絕之此五不可執徳不宏不能信之於人𨿽頗自好而當世談論之士多加詆謗自入有罪者之籍污穢終身莫能自潔使平日所立之志扃閉淪落智髙萬物之上而名陷九淵之下於中夜竊自嘆悔不當輕易效慕世俗科舉狥外搆此凶慝今又不儆而欲仕乎此甚不宜出者一一時同黜之人固有不幸而被污者然罪大惡極羞談於婦人女子之口尙十之九彼莫不覬幸僕出以爲先容之地而當時宰執又率崇私愛而乏分別茍欲引其私人必援僕爲諭是所以用僕者非必實知其爲人而眞明其有誣也如此則是以賢者之身而爲不肖者之資矣語有曰君子非其招不往以不賢人之招招賢人如之何其可往哉今眾人𨿽以不肖謂僕而僕未嘗一日不以賢君子自謂已如此自謂而人以彼謂已蓋所謂嘑爾而與乞人不屑者也此甚不宜出者二明公之意特出於一時愛念之篤偶未詳究及此然言出乎口通乎心明有日月幽有鬼神此區區平素之悃可一鑑而盡者公如覺之必信其爲肝膈之實慨然憐我體我矣防公甚難旣防又復匆匆不得請益而又不能迎候敝邑此甚負公也諒公有以恕之乎臨紙惘然春和伏惟保順幸甚

與王子衡

數日之別已勝數年矣諒公同此情也華山之遊此平生至願況又與吾兄同之抵家後百事狼狽荊妻痰气發作幾於不起小女出嫁伊邇未免匍匐耳富有富者之事貧有貧者之禮父息之情誰能不爾坐此二者使不肖倉卒言兄長之前顧不得羽翼而東耳柰何柰何在省時防近山尙書濟物總制俱道雅意隆篤細得近山言深服公所以處我者有禮也近濟物以他人之謀將致我幕下昨已爲數言絕之頗涉峻厲於乎彼殆以我爲何人耶大丈夫出處自有禮義豈私好私與者尋隙投釁附防可致耶兄與我有骨肉之分當憫惜至此丘壑之下凡有志天下國家者豈所忍居茍有所不可則亦寧死守而不易耳平生碌碌別無他事維此防檢最熟而又失之死無面目見先人於地下也蓋此又是一番波浪比之往日應舉不同如之何可以輕且易而言也厚齋之意𨿽善然非實知我者固已惑之矣然棄之則不可也去秋有一客相過極言彼所以拳拳於僕之意方在杯酒間僕變色大罵聲徹四鄰僕豈彼之所宜論耶昨見自彼來者云彼已深含於我此不知僕正欲其含也卽此可以再見不肖之心矣張吏來甚急因先附此意不恭之罪吾兄想深有以亮之稿序數日後當托人附上不敢負吾兄也臨紙耿耿無已

與朱升之

天下之事能以徳美傳不朽者今不過數人耳然皆爲言者所遏此固世道使然然皆以黯昧難曉者或偶爾有之而超然在人耳目者亦不能免此可長太息而繼之以痛哭也公淸聲大才雅量恢節孰與古人多讓彼以私怒左道之言卽又如此賢哲之黨盡矣公固不肯緣此輕重言者國是所闗治亂所系小人坐享淸譽而君子蒙被污辱欲天下亡事安可得哉李獻吉被論尢廣至有以敗壊風俗言者於乎獻吉豈斯人哉此可以占公矣僕𨿽宿寡行檢然視鄕黨自好者亦少有優劣乃前此命爲劉瑾黨士修學之志𨿽古人所至尙安有推擇何至黨瑾者茍可以甘心快意固不暇計此也公不知尙移何處卽或以別事在闗中亦好當請公西來與坐論數夜使細小輩見吾儕胸次忠君孝親立身行已死不以易如此兩卷俱封上媿不足稱副委命書籍托劉令尹數日後卽可馳上公卽有外移其行當在何日然須待命至乃始動否倘行急可示知之僕卽星夜來求靜處與公別也使來數日爲賓客所冗不得具裁甚惱臨紙又復匆匆不盡其欲言伏惟亮察幸甚

上邃庵先生

執事此行宗社之慶生民之福也不肖萬萬死罪無面躬詣拜賀今兵事日繁賦餉日急各處經畫糧儲之人率不堪職動爲迂濶難集之計百姓百倍陪費不支一行之需倘兵勢更盛又當何以山南湖廣之盜不可視爲尋常今之求治者率弟子行當亟須丈人也詳此盜能老我師者中固有人耳往時四川湖廣陜西所上首級盡山居平民非眞賊也凡執事所以報孝宗皇帝者惟此二事耳不肖𨿽在罷廢然世受國恩不敢忘此憂也初冬微寒伏惟保艾以慰天下之望不宣

與張用昭

辱教知近事如此數日身心不能自寧況有官者與受方國之重者哉然以執事之才當此劇難狼狽之際要夥有餘力顧委任何若耳廣郡數蒙其至無他郡芟夷絕滅之慘者不可謂無所系也近聞丘將軍與戰南陽獲俘甚多若爾亦新來一快事但其啟行時言語甚易無懼事愼敵之心恐非名將家法也賢郎文雅勤事此最學者艱節其聞抄寫文字似於下學上達之旨稍相違背盍若令之潛沈諷詠自求於經訓之間旣通貫融液然後操紙命辭自必有過人者而奚俟此敗故駁雜之語哉公家世有大方諒不須吾言吾自不能不爲之言耳春和惟萬萬保重

與張邯鄲書

於公𨿽尠素交然公爲鄕裏豪傑之士居官之聲動燭逺邇此吾所甚慕也頃聞盜賊薄公城邑凡幾矣公能悍然無懼以作其民邯鄲藪得無恙其系豈細小哉願公益加嚴愼肅練士民倡率豪傑攻城約以死守城危誓以死戰彼𨿽號有數萬然中多婦人瘠氓精兵要千人耳旣擁眾抗軍不能畱蓄寄民而所過殘滅井臼釜甑罔有孑遺必無恆飽之理此應敗之道也昔吾罹警邢郡返過邯鄲見其人率勇敢有气吾恨不能丞尉以作其武幸聞公大抵甚慰矣況又有近功邪鄙諺曰莫眂其步當眂其趾夫民旣以覘彼之所爲矣今戰亦死不戰亦死甚曉然也然不戰固死使力戰安知其不生邪此可以語邯鄲之民使之自固其志矣愛公甚深見公邑人來不辭惘然敢告以此今之名將未有類公者也春和惟爲民自重萬萬

與王敬夫

亡兒志文至亟與登石間兒婦楊氏食砒霜不逾時遂死此十一月七日已亥事也痛徹心骨殆何忍言念惟此婦自五月念二栗死卽堅志死節荊妻及諸女輩日夜防衞已極縝密乃於其月念九潛服毒防藥數匕幾不可生賴覺之頗早得以投救至於今日毎聞妻女所傳婦言其志必不肯回因諷之省厥父母冀至膝下或以愛奪乃悔恨彌切日夜號泣欲西南麓公與許夫人不得已令其兄宋與其嫂舎侄女送之來仍以有心婦女一人常用伴侍婦至栗柩哭畢入內見荊妻殊有喜色曰吾謂夫已葬不知猶未也荊妻私意其語謂予曰新婦志大不易行必有變柰何予曰汝但多方防衞可也翌日與諸防衞者相處極歡有一出者必止之曰汝出吾怕也略不一言往志眾以爲旣見父母果懷眷戀後將無事荊妻者獨不以爲然令嚴爲環守是旦妝洗畢假言宿飯作渴索醋湯臥內飲不知潛帶碎砒二三兩隨飲吞盡少間砒毒內作與侍兒登厠歸漸不能支乃誑小女及妾楊氏曰吾適登厠見祟身頗不佳幸與紼箸禳之又索醋湯令極暖來連飲三椀許曰稍可矣荊妻入見其色驚扣所以因切疑之搜其袖有遺砒始知中毒亟呼家眾尋醫治之婦徐曰妾此來欲以死從夫遊地下前所囊物實砒霜數兩假言爲金珠使姑不疑我今已盡服人言砒霜用醋下者百藥不能解恐舅姑及吾兄以藥解吾毒則大壊吾志是以連飲醋湯數椀可喚吾嫂來治吾後事滿門驚痛呼其兄嫂至因以解藥予之閉口不納逼之太急則咬椀立破每藥來則輒揮去堅閉其口楔以鐵箸且曲矣齒堅合不啟也曰吾與飲此吾不食砒霜矣今吾以死爲樂以生爲苦也柰何以苦事逼我其嫂啟篋出衣皆婦近日所制以爲臨死之用者無有不備與不精也著畢气絕予痛哭幾死以爲曩者栗初死時情激心裂痛莫可制其死或易至於歸謝其父母又三月餘矣父母劬勞之恩眷屬繾綣之意顧不能一移其初志而不迫不怒從容就死如此古之達人志士不足與之先也顏子爲孔門髙弟夫子特稱其三月不違仁而新婦少年女子耳乃其志久而愈恆彼豈嘗從事於學問若士大夫孳孳亹亹者也其天資之髙父母之教要有不可誣者矣荊妻言新婦數向予言古今賢女故事云得之其父兄講說今日之死豈非聞之於耳卽感之於心而不忘耶夫人食利藥少許必疾痛萬狀新婦服砒甚多比死顏貌安舒略無倉卒豈鬼神陰以相之使其毒不內撓正色以斃也栗爲人頗靳匪僻不正之行嘗曰奸污殘賊天道未有弗與還者故行年二十有二曽無一毫非禮之動乃天畀以良妻若是天信有徵也哉此婦與令愛徳性甚相若適亡兒各兩年𨿽媼嫗不熟其面也記曰內言不出外言不入栗之兩婦其庶幾乎昨新婦自靈寶至出鞋二雙壽予與荊妻孰知其與舅姑爲永訣也因語楊生楊生云妹來時以二物曽壽家君與家母殊不知厥意所在今若此誠所謂與之永訣耳於乎痛哉玆乞執事與新婦別撰一志備其美徳俾將大石通刻三志納之於壙以示不朽昔栗欲以一槨通葬三柩則栗之志亦可以無憾於九泉之下矣兒女之事累兄甚多敢以楊生狀隨書附上惟執事念之憫之臨楮然情不盡布而惟尊照萬萬十一月九日海再拜

與唐漁石

久違光範不勝懷仰之私春中以探親之行赴省城畱滯月餘某事所司明知寃苦皆引嫌弗究君相極力明刑於上而天下依違之習自若含垢冒污僕分所宜耳尙何忍言伏惟執事推賢愛才之心休休無已方內英俊莫不鼔掌相慶以爲將有拔茅連茹之漸而太平之幾誠在是矣其逺且疎者或無以表見於衡鑑之下使太璞不登私竊忿焉毎有所見擬議欲問輒復中止思惟執事之愛卽何可嫌昨在省見山東進士李開先者資性英發識見超逺文藝精典哲匠所難治體通達後輩希覩心殊重之瀕行因與太微蒙溪洎韓馬河濱諸公送之東郭之外至今不下鄙懷者凡三月餘矣值便艸艸用貢臺聞天下之善士如開先者又不知有幾人惟執事備訪力求使勿淪於常流則今日得人之盛蓋有淩跨古昔炳耀簡防者矣孰謂非執事之功也後生末學如開先茍得大人君子作興砥礪於上將來所就自僕觀之可謂國士之無雙也惟執事默求其爲人之實而加之意實斯文至幸聞彼欲求國子學職是又以中書付仲默博士付昌谷殊可惜也早夏苦熱伏惟保愛以慰斯世之望不宣

答王汝言書

曩者仕宦時竊見世事搶攘以爲非甚難辦也特執事者未嘗少加之意故云云耳毎遇士大夫率肆言毋諱不知觸人遘怒已厚乃竟以罷官至罔爲姦人之黨交遊諸公或以書責我宜攺易往轍得書後大笑索酒曰我罪蓋如是然我何能攺也夫予不能行事於世以誅其姦乃並不得肆論其短長哉夫善與惡是與非其數較然明也執事者不以爲意而槪與之則反手倒持惡民興善理盭風俗衰詐僞起子弒父臣弒君毋不亟爲是猶可委而弗究邪天下之事𨿽貴埶者所共壊然豈盡持執事者之手令事之不較哉四海之逺兆民之眾事爲貴埶所制者要不可以十一辟之惡風疾雷𨿽至盛必無終日委而不爲而謂非我所得専謬矣請以廖鏜諭之曩在河南日嘗屢遣人誅求郡邑矣其重求不過千金郡邑科斂千金只一項耳其錢谷轉移詞訟難易約束流滯彼豈曰治此則妨吾索可置勿理也不才之吏各欲自肥私享則是數者鉤致無不至使反此心以正理易治卽是數者悉可以裕窮民稱良治矣士大夫平居動以古人自期謂事直未當手若云云我當如何如何旣當手矣而又委以埶力此非眞有爲民之念者也劉養和以犯廖去矣燕憲淸帖耳奉廖何乃亦去矣二君同以廖去其髙與下美與惡奚啻天淵冰炭不相侔也而士大夫乃猶舎正路而弗由豈不大可哀耶昨常守徳來繼燕又視養和爲烈矣彼廖氏者受侮半年何不更用前計以酧守徳而甘心若是其道固有所難也今上無貴勢之撓下無執友之托臨事涖民心知其惡逆而隠忍含糊善不加卹惡不加警使無狀之民如羣虎負嵎而良善者卻足自廢有天日之明官長之設刑法之禁而身制於齊民不可左右朝廷所以建官分職之意安在平日鄕黨爲善者率云某爲某事嘗言其不利今已然至此乃猶不見其賢者固以爲時有所未至而不賢者將又因以轉而不善矣此予所以瞠目於執事之臣也大姦巨惡犯禁蠧理恬不爲怪小民罣誤冒法則錙計毫數洗垢索瘢持此而欲天下治平胡可得也吏長姦民侮法二者國之大也今長姦之吏盈滿仕局而莫知所懲侮法之民桀踞鄕裏而莫知所畏此當塗君子之深憂也昨過貴邑見事埶百爾狼狽以深恐懼乃續聞公言云云及叩之在塗又有過者乃嘆守令所系之重如此使郡吏一切如貴府縣吏一切如貴縣長此安極今日偶見敝縣一事爲上吏發至劉令以病不得理其丞但惴惴奉承惟渠凶所恣意耳然僕向爲當道言之不知卒聴否也安得公在蜀時風致爲一洗耶昨僕謂弟侄輩曰汝言言有內艱報尙能戮凶省察使之在官數年不知又當何以而此時列郡太守皆碌碌不足爲汝承𨿽美才盛年又姑息寡力大抵時運使然非人力所能也

答蔡承之石岡書

一別便如數十年人生如此何以堪也海內故人屈指無幾忽得手教如飛墜自天欣慰萬萬殆何以言小兒栗所娶渼陂之女丙戌秋生一子矣乃子母並死今春爲繼娶楊叔安之季女此後兒女事俱了更無掛心者去歳自今夏南海霍渭先旣以賤名厠諸章疏春首又以一書見諭鄙人心事搜括略盡其相知之眞𨿽齠齔之交亦不過此顧仕宦之志自庚午秋根株悉拔他人不知石岡則知也幸九重聖明灼知不肖未便施行卽若渭先之志又有何面顏見廟堂諸君子耶隨亦具一書答之矣並其稿以上丈夫生世固當以拯溺救焚爲心而僕則切恨世之士大夫賤恬退尊勢利往往反爲小人所薄鄙志如此正欲銷忘宿志以明士大夫之節耳前歳邃庵翁亦以此爲言僕力拒之今殊成怨也然亦何卹焉新刋四種碧山乃渼陂之作其三皆出鄙手荒忘如此可似雲霄中人耶心事萬千不得一一展布伏惟保愛以慰知交之望幸甚

與鎭西將軍曹公書

海白總戎曹公足下昨聞寧夏之變甚悲鎭巡諸公何以不幸如此及見行到文移乃知足下盡心曲處如此此宗社之福也又聞躬至各部慰勞三軍此尢至計他人未易及也昻錦諸賊本無知小人不勝一旦之忿搆變造逆事出偶爾其脇從之人初不過三五十輩爾逆事旣成聲勢遂重諸餘將吏皆亦執系父母妻子刼迫而然近聞傳令造舟以待北伐此固憂國至意夫兵事尙神而謀道宜隠也造舟之所去寧夏近而易見先無所處使昻錦以此扇惑其眾謂朝廷必用誅殄爲心彼將士豈皆明理識事之人萬一信其必然則外增必死之懼內乖效順之心所謂爲賊堅眾非計之得者也今莫若遣人詣仇鉞謀內應仇鉞者鉅官大將非甘心昻錦者也其標系母妻之恨卽未能啖肉嚙髓盡臠諸賊以償耳今誠以語鉞鉞必有所計度於彼彼少信鉞計數賊之首可指日得矣況鉞又翹首望通也故莫若先通鉞鉞通然後張兵揚威遏其驍銳則鉞得有所資耳緣以諭眾諭眾則士卒之心無有不齊士卒之心齊則昻錦者幾上肉耳鄙諺曰以米煮粥以水植稻蓋此之諭也夫昻錦以一日殺五大官甚能也而不能以旬日南下此非積算竢數者固畏公威徳也昨公至各部勞軍其股肱已悉剪矣夫旣剪股肱矣猶可爲全乎𨿽五尺之童亦知其無以爲也此大事至計不可不念者惟公察之圖之

與馬伯循書

別伯循甚久不能得問伯循也頃因客欲過三原托謝墓志之寄當時匆匆不盡所言故如不問也老伯母之逝凡爲人子者皆可以哀痛摧裂況伯循履道純孝者然有老伯父及母君在也伯循一有過哀傷性老伯父若何母君若何宜思其大者可也天生伯循欲以繼明二帝三王周公孔子之道凡海內學者莫不以是望伯循不但僕與伯循私厚也近聞某氏六郎與令兄弟作孽伯循深被其侮夫無故之侮孟子所謂妄人者也僕意伯循必不與之較耳然兄弟骨肉至親誰能嘿然宜別有以圖之也六郎行暴貴邑若虓虎亡攖也卽不姑以忍之彼或至於犯其更尊者之衣履伯循又將何以處之勝負之際市井之所向也烏有士大夫而俛與市井相較者況伯循之力萬萬不能勝耶彼所養而借者盡市井無賴也彼賞以錙銖之利皆可興難於我彼又挾有貴父之勢如之何以制之今莫若善誨令弟使毋適中其欲闖之意而已鄙諺有曰樹大有風人賢有謗安知貴邑所謂士大夫者無有啟彼興難以危伯循也夫與伯循骨肉生死者仲木及僕二人耳僕不知仲木何爲知伯循之事而不以告也千里之言不知果然否惟萬萬以理自遣爲是小書二冊附上啟覽乞恕所不悉也

與何粹夫書

久違懷仰何已不才宜受重辜乃冒輕典直先生陰庇天子仁聖耳去歳得手教感慰千萬非吾兄他人誰肯然也近又得孝思所寄書益感念顧隆篤僕烏足以承借山田數畝破屋數椽差可度日幸狗馬之疾盡無又多暇日可以采薪蒔藥此其叨冒豈細哉冬初見遞報知有起復之命私心甚慰蓋時事若此安可無賢人以立於朝備倉卒之用今漢中蜀楚之盜方熾未艾而來治者率乏統禦張弛之道輕防國威厚助賊气其經畫糧餉之人又務爲茍且迂濶之計百姓百倍陪費不支一行之需賊勢更盛當復云何爲吾兄者固不可堅臥東山也友人楊吳二君來值有手足之瘍不能盡所欲言惟保重保重

答沈崇實

僕來持奉教札兼及碑帖之富感激至意何限斯文骨肉乃𨿽古人未之前有也不肖固執愚行𨿽萬萬死生不可揺動所以不能無憾於中者誠以斯名之難居也修之於平昔而礪之於今日得志焉將以加諸天下否修先王之道以終乎身而顧冒被污穢如此何以爲人也士之所哀莫甚於名喪節靡而身死不與也今不肖已喪名靡節矣卽使長生百年有顏回曾子之行程伯朱季之作亦不可自明於千世之下此固志士之深悲也人常言志士不忘在溝壑勇士不忘喪其元然固不敢不勉耳又安肯稍自貶釋以從時人之情爲進取之計邪有一於此死無面目以見先人也城南之事乃自斯人得志之後與敬夫同感孝廟恩徳而然非僕一人也至於晝夜千萬謀畫欲以毆敵此實有之𨿽今日亦不敢忘也況當時邪然惟天地祖宗及我孝皇聖靈默鑑而已辱念隆篤有國士之與故敢率爾答謝若他人則閉口矣不能瞻送旌節徒切倚望伏惟爲國自重萬萬

答柏齋先生書

僕生平服義重徳直行亮迹而已其他虛恢盜名隠忍委曲以要時好死不願也承教云得報以來且痛且恨所痛者執事平生之心可以對天日有伊周之才之志不得少行於時所恨者凡事輕忽簡略不存形迹卒罹大謗蓋公愛惜不肖之深不覺言至於此感服髙義比之父母更復何言伊周之才之志僕之污穢所不敢當不存形迹卒罹大謗此政僕之所以爲僕者終身不敢易也僕犬馬之齒才三十有六𨿽更事未熟早作夜思從事於斯要亦久矣語曰君子素其位而行不願乎其外又曰智者行其所無事而已於義有夫當理有未諭𨿽聖賢令之行僕不敢也茍理諭義當矣𨿽人人掩口笑道僕行之也曾參之自信自信不殺人耳母之投杼逾垣參不得而知也僕向罹二三子之謗能勿殺身無幾也蓋是時瑾方以君子之言禁士類二三子者不謂僕爲小人也今又罹諸君之謗能勿殺身亦無幾也蓋是時大臣方以小人之惡飭士類諸君者不謂僕爲君子也由二者言之僕一身何兼被俱有如此蓋茍可以去官殺身於我則君子小人者非彼所擇也其至於此𨿽存有形之迹何捄哉老兄斯文綱領當世指爲山斗之士覽見余書當欣然大笑曰此誠柏齋賢弟良友不以險夷易操者也然後終身佩而頌之永爲老兄所不棄矣兒子昭允歳首已出痘子無恙今能言且行承問具告冬寒伏惟保愛幸甚

與賈鳴和書

相別久矣忽辱手教感荷無已自被罪以來數不能通問士大夫之間者蓋捫已自照不可輒以荒穢之資謬自比附耳教中意念隆篤顧僕安足以當含灼而已細思往昔憂惶恐懼之日今得脫然不復拘禁此其心蓋有不知所以然而然者而好事者又謬爲異論如彼𨿽有非而辯之之人又挈小遺大引粗失精亦豈足以識豪傑哉此可爲南塢子言發一笑耳家口𨿽眾田作足以供之無歉故毎得從容南山渭水之間又得爲野圃野醫種蔬蒔藥暇則茹蒜酌酒負小坐小軒拊弦倚唱欣然終日人莫得而奪也至於開筵列饌品竹彈絲貧約之士力尠才匱固無得而辦也然君子之樂亦莫須此此皆日用之實敢以聞老兄老兄知之想當欣然一大笑也邪小書二本附上備種數猶爾不悉爲之柰何千萬保練不宣

答楊宗文書

範生來承手翰具知李生事情然事已如此闗內鄕大夫豈能人人白哉執事惟善處耳良度負公固厚然已死矣則平生私憤可以悉爲掃滌至其諸孤則猶士大夫子也今不知置念已乎他日鄕人一相視效豈不可寒心哉王學諭資質誠美然行不知禮少不更事亦所不免旣惜其才當教之以平易易親豈可深礉慘刻如此不日王令來歸印於縣可能更若是邪李氏諸郎愚昧謬妄豈但今日教中後將噬臍之語其迹頗涉忌諱宜更思之李氏於我有何厚而僕言如此凡以爲執事也芻蕘之語始𨿽不堪聴徐而思之或有可采者不得面陳切仰珍重

對山集卷二

欽定四庫全書

對山集卷三

明康海撰

序

雍錄序

雍錄十卷宋龍圖學士程文簡公大昌之所著也謂漢隋唐皆都渭南𨿽稍遷攺而相距不逺尙爲易考若夫周秦兩世自初興以至遷滅屢東屢西不常厥邑固不可循世次地望泛而言之於是以渭爲經而五代都地隨列渭旁能沿渭以推其方而雍闗地望如指諸掌矣此其書之大槪而其雜相考防則悉本之潘嶽闗中記與三輔黃圖六典長安志及邑圖閣圖所以述雍之故迹小大靡遺矣然所圖或有差誤皆按冊擬議而與圖閣產其地而親見之者不同予是以傷載記者之難言也往歳予友大復何子仲黙嘗爲雍大記顧其書垂成而卒悲夫昔仲黙蓋嘗親以序列屬予矣顧今猶未逮固深念其用心之勤期有暇日當卒成其書以副厥所托不知能否也知西安府南埠李侯文極政通民和之餘盡取闗中故志刻之以傳秋七月省災過邰因以雍錄屬予爲序於是著所私見於首以貽考古之士然闗中之迹大抵諸書幸存得有所考讀其書者又當有以識侯之用心焉可也嘉靖辛夘秋八月丁亥序

長安志序

闗中故有長安志刻之省署歳久亡矣予家有舊藏本嘗因其引類得其緒理喜闗秦之迹頗爲明悉易見間有蹖駁則據冊而擬欲盡固難也其書爲宋龍圖學士宋敏求氏所著程文簡謂宋氏家多古書如宮闕記宮闕疏闗中記廟記三輔黃圖三輔舊事皆所采據信哉夫自成周以來闗中爲歷代名都其人文之盛固不待別錄而後知者若其遺迹故趾所在田父野老之妄旣荒唐難信而學士大夫又不能闕疑存訛徒欲以逺而莫考之事畢議一旦若山海經之誕水經之誇括地輿地之志靡曼皆是也孟子曰盡信書不如無書予於武成取二三策而已矣孔子曰吾猶及史之闕文也後之君子得是書而讀之防其領略可也而欲遽以言語文字之間定數千百年之疑誣矣知西安府南埠李侯刻是書成以予爲序故復之如此蓋其所刻皆闗中盛事云爾嘉靖辛夘十月庚寅序

渼陂先生集序

渼陂先生者鄠杜王子敬夫也我明文章之盛莫極於治時所以反古昔而變流靡者惟時有六人焉北郡李獻吉信陽何仲默鄠杜王敬夫儀封王子衡吳興徐昌谷濟南邊廷實金輝玉映光照宇內而予亦幸竊附於諸公之間乃於所謂孰是孰非者不溺於剖劘不怵於異同有灼見焉於是後之君子言文與詩者先秦兩漢魏晉盛唐彬彬然盈乎域中矣獻吉仲默子衡昌谷之集皆已刻行而敬夫獨未也去年秋敬夫器順天通判瀛內艱讀禮之餘彚次其集凡若干捲詣予請序將藏之家塾今年春二月予東遊華山防監察禦史咸陽王君惟臣於臨潼曰渼陂先生之集獻遊門墻之日久矣願有志於傳而未能今承乏山西嘗得其定本於瀛將以示乎三晉與天下之士執事幸有以教我也予觀渼陂先生之集其敍事似司馬子長而不屑屑於言語之末其議論似孟子輿而能從容於抑揚之際至其因懷陳致寫景道情則出入乎風雅騷選之間而振迅於天寶開元之右可謂當世之大雅斯文之巨擘矣夫徳不孤必有鄰藝文之士抑儕以自髙妬羣而取亢皆是也予觀孟堅之於子長竊隘心焉故歷述明興之文由於諸公者如此於乎後之君子其將有感於吾言也夫罪於予言也夫嘉靖十一年壬辰三月丁亥序

漁石類稿序

漁石類稿者總制軍務兵部尙書漁石唐子虞佐之所撰也唐子巡按雲南江西提學陜西掌憲山西督漕淮上及今凡若干年其所爲詩若文以及奏議文移之大者皆於是乎類載之間出以示陜西提學僉事鳯泉王子惟賢因刻之以傳謂予知唐子者宜序諸其首予讀是篇所載爾雅正大舂容涵渾可與今昔名家頡頏上下世儒摹仿剽敓偶中臆得於萬一者自難擬倫也唐子嘗言文不如先秦不可以云古非誠哉知言者乎人謂唐子機軸本於左氏而無隠僻艱深之習議論肩於董賈而有溫柔簡重之致然其歌吟篇什又言不下帶道罔不存固不待上法漢魏中契盛唐而後善也唐子方將以功業左右昌時上修方叔召虎韓範富歐之迹其文章緒餘又復若是豈詩所謂文武吉甫萬邦爲憲者邪緝文之士當自有以識之士有體有用若唐子者可也嘉靖十一年壬辰秋七月旣望序

鄠縣誌序

渼陂先生旣爲鄠縣誌時南公在陜西撫堂聞之取其稿付知西安南埠李侯刻之以傳謂志者記也記其地之沿革風俗異宜與政教文獻之大略爾顧世多昧焉弗知猥繁冗雜漫不足視刋是志所以啟後之作者使知方也而民之疾苦役之繁簡政之得失官師之淑慝咸於是乎具之又所以昭鑑戒愼從違其訓逺矣李侯承命惟謹遂付之梓人刻將成渼陂公以書抵予謂予當序諸首予惟鄠古丰鎬之地周之王京其故迹遺墟𨿽父老無知也況其文獻乎予毎以語渼陂公冀亟爲之乃南公有此佳舉豈非是地之一幸乎遂序其歳月於首以示鄠之後賢君子知所自云嘉靖癸已正月念又一日甲子序

登峨山詩序

陜西左方伯安厓黃公以在蜀時所詠登峨眉山詩一帙寄予曰是編所載頗具峨眉之勝子其序之於首將藏諸家笥以識平生遊眺之槪俾後人視焉予取而讀之其條理燦然卽不至峨眉已若坐詠累日者矣公昔以名進士攺庶吉士讀書中祕詩名滿翰苑予嘗得觀所作於同年南裏憲副宅辭翰兼美玉映金輝固方今之雋筆也乃復見是編又重之以安厓之請是安可辭爰記歳月於簡以示讀公詩者考焉夫精而典者文之致也詳而諷者賦之方也公詩咸有焉豈但示諸後人𨿽傳之於世可也公以爲何如哉嘉靖癸巳春二月己丑序

炯然亭序

監察禦史兩厓朱君子禮表其師陽明山人伯安政學篇炯然之語爲炯然亭縉紳大夫或爲記爲文爲詩爲歌以識其事旣成巨帙諸君子以予序其篇首予有以嘆朱君之好學也夫旣舉進士服官政矣乃孳孳於學如是宜其行義文采卓然於時學之有益於人如是哉黝襟之子蓋莫不知學然售一試得一譽卽睨視萬物先生長者立於前漠然若無曰此何艸艸章句者陋哉非吾侶也情蕩而志驕中溢而性枯曽不知身何以自立而曰吾將以彌綸天地之化也行何以自善而曰吾將以裁成萬物之道也於乎予自弱冠以及今所見皆若人也寧非朱君之罪人哉信乎陽明之教非朱君不能炯然於心學而至於炯然於心則推此心庶其可以彌綸裁成矣夫敢以是爲諸君子復因並以爲學者告嘉靖癸巳秋八月甲戌序

送趙世忠序

天子卽位之二年兗州闕守吏部請推擇長者有徳教能化民者詔以監察禦史馮翊趙君知兗州府趙君同爲禦史者咸以予爲鄕人當以贈趙君也爲說之曰夫趙君馮翊之美材也馮翊之士能以節義治行顯名於天下後世者至多也其浩然之气蓄之於貧賤之素而加之於百姓之上者趙君豈異也余何以能益趙君者夫諸君之意豈不以禦史所守者約而所及者廣太守則繁劇駁雜欲事事皆親與切歷礱劘然後濟也吾昔在鄕縣以試事歷太守之府望見其事紛然亡有端則必以爲甚難莫如太守矣蓋禦史之令皆裁自我者太守之令其監司省部者能奪也夫奪則志不可以貞而廢時矣理不可以致而更慮矣廢時者莫能以自宜更慮者莫能以自固由是君子之致莫能聞於天下也故吏部獨以君守兗州焉曰長者之意當以格其上吏使勿以奪志也徳教則親民可不畔也𨿽以天下亡難焉而況乎兗也由是則君之爲兗州可知已矣今兗州之民濱之於海困之於饑饉疲之於科役若亡有能蘇也以君能二者之美焉則由是使兗州之民有禮讓足食勿匍匐勉彊者孰謂非君也又況鄒魯之地夫子之裏邪君吾知勉已矣

送東原先生序

昔先人在時以海方總角當教以正歷求師之賢者得吾東原先生曰他日使吾子爲禮人不聞過於鄕黨父兄者必牛君也是可以教吾子也翌日通於使者以幣從於先生之門先生言動視聴皆有典則海時且幼且劣望之屏然不敢出息居數日心苦不自伸數月彌苦曾曰此生不能聊也先生所論皆道徳性命之微浩然而出靡有窮也故今所以不至大惡狼狽以辱先人實先生使然焉壬戌三月海舉進士先生適以歷事在京師其所教猶靡有間也明年十一月二十一日完事將歸凡交於海者相爲五七言詩贈先生先生旣而命海敍也故遂以所受之先生者道之且以餞先生之道而欲有以勉焉者也

送虞坡楊子行邊北還序

今年春二月天子方南狩觀卜顯陵起相國石門公往視九邊布政令敷恩澤石門公以贊貳上請命司馬大夫虞坡子往焉由宣大而西至甘肅冒暑隆歷嵚防凡七閱月而九邊視畢節麾所至邊人無小大咸感激思奮慮無以稱答休命石門公自以得虞坡子爲慶而藩參南溪張子乃以裴晉公比石門公昌黎公比虞坡子予以爲知豪傑之旨也虞坡子昔仕闗內數以予遊歷盩厔長安二大縣豈弟之政貞固之操民至今誦之其休休之量明哲之資超邁之見殆若天授及轉官司馬部予竊以爲邦之逺器當在若人因與諸士大夫言之而石門公果今獨知其賢引之以偕玆使英雄豪傑之在人代𨿽顯微異地天下後世未有閟之而弗知也況同時同事於石門公哉擬人必於其倫予於南溪子韙焉虞坡子大人舜原侍禦昔嘗令扶風惠政在民虞坡子將過扶風扶風士大夫感舜原侍禦之愛以予言贈虞坡子予方幸虞坡子能再予見也其所欲言於虞坡子者𨿽備歷晨夕未盡也況酬應數言哉今邊計方壊而將領威薄加以兵微食匱正君相所當拯捄劑量之際也歸奏之後凡所望於石門公與虞坡子者奚但予與闗內士大夫而已也夫耳之所聞目之所見將孰爲親九邊之事予烏得而不望石門公與虞坡子也

送白貞夫序

予居滸西山房二十有七年矣客過訪予者率以載之賓遊識久要焉然非卓然道義弗予也今年夏予與涇野呂仲木氏南裏楊用之氏同過彭麓山房眺南山遊普緣普緣爲故仙遊宮山回合而水圍繞气磅礡而景蔥蒨宋東坡蘇子瞻氏蓋奇其勝數往遊焉曩予與仲木屢訂玆約正徳壬申至而阻雨粵今十有三年始協玆遊北至彭麓攜榼命輿矣而洛原白貞夫氏自晉陽來闗中望華瞷河覩周秦漢唐之墟挹丰鎬岐雍之盛方自鄠杜訪渼陂王敬夫氏而西也聞予與二子在彭麓卽躍馬過彭麓同二子循黑谷抵普緣周覽遐眺懽悰畢陳降觀子瞻塔陰記及遊景叔題名已而嘆曰玆無負於普緣矣事不前約而一旦卒同非數也耶明日旣晡仲木東邁用之有事渭川精舎貞夫同予北行過訪滸西已而出平湖屠氏所贈文則貞夫此行蓋不予棄也然予逃形物外二十年禮法之士未有弗疾者貞夫則何取於予哉居數日貞夫北行畢使後二月復過訪予明日值予病與予弟徳充眺黃山覽武川訪邰墟涉澗【一作建】子窮慶善之繇歌生民之雅其興翩翩然矣翊日予病小瘳方能以醴酒酌貞夫則南充任少海氏適至遂同坐夜分而去約以明日同過滸西值雨大作弗果夜仍同宴世爵堂焉貞夫少海世之二雋適爾相值誠亦奇矣明日貞夫辭予行予觀貞夫悠悠然有逸思焉於是握手語貞夫曰今士大夫尙浮名而趨末務偶善一詩成一文則矜炫馳肆目無全物卽上追屈宋中驂班馬藝而已矣況摹仿剽敓文實俱鮮此文士之鄙習非國士之鴻操也國家以崇官好爵養天下之士者恐百姓之未安萬化之未洽也若此何耶貞夫論事滔滔萬言條理罔謬厥存逖矣夫揚休烈道情性古之人莫不用之而予意則茍求其志而已詩曰言志今之爲詩者果言志否耶夷觀而試省之則思過半矣貞夫往哉野人之言欲無負吾貞夫爾非方居而忽逃也貞夫曰此予志也遂書以贈之甲午八月戊戌序

姜武功使臺旌勸冊序

武功者西安最下邑邑小而道衝民窮而用繁爲是邑者者誠亦難矣廣安姜侯以進士來知武功訪民疾苦而加之治於是民熙然應之故不逾年而武功治行屹爲闗中第一自撫按而下臺省諸公皆交章旌舉其禮幣優勸殆無虛日侯爲是邑又何其易也武功諸生私自相謂曰夫民視令長爲憂樂者也今百姓力不愆庸財不湣賦是令長之徳厚故治明政通吏不渝度民不易軌也吾與諸君親沐其教益而覩識其成緒不有紀述傳之方來是昧長者之誼杜方來之效非所以稽誦古昔也於是取撫按而下洎臺省諸公所薦論勸勵於侯者書之於冊而實之以行事頌之以歌詩旣成帙矣乃詣予請序諸其首予旣三復其書乃嘅然增懷焉名實之相倚其應捷而效長與桴鼔者奚異哉夫子曰君子之徳風小人之徳艸艸上之風未有不偃者也予自戊辰以先太安人之憂歸今家居力田二十年矣民苦於租庸歳相比也當塗君子皆知憂民之疾苦而所以處其疾苦者顧寥寥無聞何耶予聞其論議未嘗不重自太息以爲斯民之不幸遽至此極及侯之治武功量田之肥磽以定租較丁之彊弱以署庸行不逾年百姓安堵室家相樂修禮義厚風俗期無貽怒於我侯𨿽三代之民亦若此而已其應不已捷而效不已長耶夫租庸者國家之重賴而民命之攸系也當塗君子不能探求其本徒以獲一事見一謂吾志已盡吾令已通此不思之過也今百姓之憂樂豈直一事一哉獲其事而因之見其而更之尙慮其有他也況無所與因無所與更哉故𨿽日夜奔走徒以重勞輿皂民無益也夫民情土俗天下之廣吾弗能知由吾闗中之事觀其大略亦可言也桀民恃蓄而撓法姦胥甘賄而易令故富者益安而貧者益困其所由來非一朝一夕也侯至定以約束示以明義準丁力之歉丰罷門分之抑勒不刑一人民志允愜予嘗趣侯書所計度刻之堅石以貽來哲俾民永終嘉惠侯則謙讓而未遑也乃諸生能樂道其休美而形容詠嘆如此彼謂見善如不及者非耶因遂以所先乎民者書以歸之若夫決訟若流摘伏若照則侯之餘事固不能以徧載備陳焉今之爲令長者亦安能人人若侯使民自愜其志如吾武功也排年之人聞侯將擢官去已咸有憂色以爲及已應排不得與被其政侯尙可謙讓其計度哉嘉靖六年歳在丁亥夏四月十又二日戊午序

送東穀子序

西安太守廣川趙侯以書抵予曰東谷內遷戶部員外郎久淹之餘知己如吾子良足嘉悅玆有餞贈之文以勞於執事是惟吾子之不讓也夫東穀子自入闗予卽與交今凡十年矣所以劘切於予而益其所不能者方之古人蓋有回路之義焉然東穀子操嚴而中坦志逺而外直賢者慕其義不肖者忌其才故入官十五年僅有是焉此非其慮之弗長而際之不融也其忌者害之也東穀子檢身治民裁費節用尙本崇實盩厔與涇州之民莫不懷也篤履愼官鶉衣蔬食先人之所遺平生之所志何不臧也今天子以仁孝治天下安知東穀子不由是以大行其志於時邪夫士固有詘於始而申於終者矣東穀子之名義士大夫庶民小子人人能言之𨿽有惡已者不能加也據是以往凡所以報稱於時流惠於民者可以沛然無盭矣東穀子往哉君子之志以自彊不息有息則餒非君子之所貴也昔者與東谷語毎夜分莫能去者固非如世俗彈棊博塞流連尊俎也凡以探天地之化昭豪俊之業焉耳天下之事未有中無所主而能至者況以或存或亡之心參之故治日常少亂日常多者士大夫之過也廣川以英偉卓犖之器當紛糾劇冗之地其所以應之而有餘處之而皆當者固其中之有主如是也孔子曰三人行必有我師焉彼猶待於其所已行而損益其過與不及借以自勵𨿽之天下可也東穀子其往哉尙默繹於予言而終廣川之誼是則廣川與諸公所以贈於東谷者咸有光矣東谷往哉

姜武功平賊序

昔予以正徳戊辰歸見三數處風俗則嘅嘆興懷焉曰嗟乎何至是者是必將有厚憂隠禍迆邐未艾也否則何至是者居數年乃日日異不同也曰嗟乎其厚憂隠禍且成弗逺也安得賢且才者與告語之特一輿皁之力可攘也乃得巡撫都禦史藍公文秀巡按禦史王公子衡二子先後至焉曰是則吾所謂賢且才者也失玆不言福將焉致於是以書予二公曰某地事十年後必有大憂事闗生靈僕不敢默惟公求倡始者數人薄治之其羣從渙然散也二公曰唯唯乃下其事於其長其長不知旨意喧喧混混乃借是將要以爲功也其眾紛然因賂以訴於他司他司喜其重賂二公之志亦寢後八年幹州有狂人樊伸者多貲而樂誕方士誕者皆集於其門附防伸意行諛於伸云伸當大貴於是傳播逺近所謂三數處者舉熙然從伸而伸遂自居不疑日召無賴男子習戰修武來者雲集又令妖人以照水法惑之俾無畔志洎三年陰相結聚者十數萬人乃於嘉靖乙酉秋集黨冦幹州賴州之士大夫曁守力禦之日晡逃去走南山結銀兵復謀北冦郡縣震動若不克生獨武功姜侯練兵有素人得無恐報至侯下令曰伸輩皆膏粱子徒以妖師扇惑至是其羣黨固烏合也卽果南奔礦塲必假道立節橋頭凡濱水諸村落宜據舟密候其至共力與擊賊可悉擒明日昧爽賊果至諸村落人執梃拒賊賊悉從涉渡逃去獲馬及器物村落以馬來侯卽以馬賞獲者曰能得賊賞更不直此於是人人奮志思獲賊矣日中果有執賊至者得伸所給號帖已署有僞官乃立磔於市而厚賞獲者凡涇咸興醴愚民爲賊惑者舉不敢南邁應賊賊居鐵鑪庵五六日候應不至始決意趨礦塲又二日賊首悉爲於敖輩所擒無一遁者故賊黨悉平焉比賊東獻馘醜猶曰非武功所阨不及是也於是守巡撫按諸君子咸推功自侯上功於朝而侯之規畫誠已奇矣武功諸耆老相率曰幹州破吾縣有禍猶緩幹州不破賊合眾南下必先甘心於吾縣吾縣非侯勢必大壊又安有今日者於是繪圖請序述其事於首以報侯保全之功滸西子曰伸之敗人知爲敖輩設巧善獲然發軔卽衂獨不以姜武功先事治兵哉及匍匐涉渭志灰然盡矣耆老之請殆亦有所見乎故予重之以此令示諸當事者

贈巡撫陜西右副都禦史藍公序

夫志大者器宏才厚者徳溥此古今之通道也惟宏且大也故聴參而用博小利近勩勿撓焉惟溥且厚也故持重而不誇盛位恢勣毋動焉二者事異而理同道分而究一皆俗儒所難諭也故天下無事則可以徽猷而嘉治有事則可以戡定爲安輯所謂天下不可一日無者明興百五十年學士大夫口不輟詩書之誦心不廢經綸之想志非不皆有才非不皆長也然以之治事而事或乖修業而業或廢者器有所弗宏而徳之備諸身者少也歳自乙巳以來蜀兵初變眾才不過數百至易擒也當時用事者一失其防遂至不可以爲浸淫五六載冦益盛攻益難合三省全力不得半勩此其故非兵痿將蹷也繼而劉齊諸盜起中山山東山西與河南徐淮諸地所過殘滅無釜甑之遺男女幼壯者被掠老弱者蒙死江西諸賊乘其餘習益又驕悍難制當是時上蓋數以勘定之勲責功伐名譽之臣矣銳者或闕於持固鈍者或廢其幾宜明者或過於輕忽暗者或昩於策理四者非所以用武博勩也然是時亦能殱賊而安壌者固有所謂志大而器宏才厚而徳溥者陰以維持於其間銷其變而已其患也夫承制備蜀三省之兵闗中爲最盛也自彭公之西也其奮擊之士才數千耳數年滋蔓難制之冦不待彭公來所以不敢再窺漢沔以掠闗南之民此其道非騰遊說懾靡冦志也禦之有繇而持之有數得長者至誠惻怛之守綏懷其民心堅厚鞏固冦自不能窺也故予嘗私論之曰蜀漢之盜非藍公無以成彭公之擒非彭公無以見藍公之慮此可爲百世不刋者也玆聞上以藍公爲南京刑部侍郎公行在旦夕然平蜀之勲終始由公甚多吾闗中之民所以能保其屋廬田畛者秋毫皆公賜也因著其所誦說者於篇以贈公使夫功伐名譽之臣凡有當上之責者皆知其自進而不內民於溝壑而莫之知也

送朱升之序

夫折堅防勁剸犀劘玉無向而弗利者良劍之用也沙汰湔濯鎔鑄煆鏈精光愈新者兼金之質也故士無炫譽當事乃奇驥無異足登塗則妙君子之節豈可約以細人之屑見齊以鄕黨之鄙情哉故葛藟生於髙山之上非其才有淩於楩柟松柏也犀象伏於澶洄之淵非其體固亞於猿猱麋鹿也髙下之分定而倚托之勢殊也故觀士者不於其細而於其大亮才者不於其明而於其隠二者所以斟酌豪俊窺識英妙之方也然五羖顯名於秦穆子臧彊迹於威宣【於臧越人】二君者窺識明而斟酌當巨細靡遺隠顯不謬故俗議不能系浮辭不能間也至若其思戮身於鄭武伍員盛屍於鴟革豈其誠未達於上而議不竭其智哉主疑而讒入故志阨行塞身死用弛也曩淩谿子提學闗內勤勤懇懇若將一變而至於道矣加之以年則學者誦習之力豈或少讓於浮梁君哉細人倡之眾人和之故皜者見污純者見疵使聖天子公卿之明少虧於秦穆威宣則淩谿子安脫於羣口也今倚泥成俗茍且持論非一日之積也故私者蒙譽而愛者見拔咈者被詘而異者遭遣彼徒以太阿假之曹侯宏樞委之碩讓皆非其事實也士大夫者公論之所系也今異說悉出於縉紳而公論不稽於古訓是仲尼邪僞於衞而夷齊瞽昧於周之日也卽有才美上安所聞卽有邪罔上安所察故志士甘心而就辱豪傑長嘆以逺世者非有以馳想於卞許致薄於伊周也勢旣無所容而數固不可易也夫亷淸修潔行能純備者孟堅所以誦李育也茍以熟觀於淩谿子則育豈復敢結駟於齊轂抗肩於周行耶然淩谿子則反之矣聞淩谿子攺治滇南故予得私敍而贈之焉此學者所共覩而當塗者所能愼哉甲戌夏五月序

送大復先生還信陽序

大復先生居闗中四年矣今年夏六月以疾求去上下固畱不可其官屬及諸生之在正學書院者不欲遽別於先生知予之與先生友也於是以予爲言贈先生焉夫師生之際教化之首其居至不易也近名者先要結而後軌則昩理者崇虛飾而乏精典玆二者其始也覩焉若親感焉若躍戀焉若不可一日去而其究也沨沨焉興怨焉鶴鳴於九聲聞於天物誠而形本實而茂自然之應不可彊也上以僞刼其下則下以詐姦其上教化興行之地持此以往將安極哉大復先生之來吾闗中也曰教化廢壊者上下安於所習而不變也夫安於所習而不變則宜其廢壊亡捄也可不作而新之振而起之乎於是具以科約示以程式先之以身而董之以實行之以嚴而推之以恕其初也疑而弗信畏而弗親而其中也幡然而悟沛然而從曰學者之事本如是乃何者恇恇惕惕若前日耶故泛者畢定傲者畢諧崇其實而脫其僞先其事而後其功有若董生之論焉夫諸生欲贈大復先生歸而予泛及其事如此略情而弗言者蓋先生之於諸生以道而合而秉執教化之責者其理當若是也或曰賤功名而黜聲華固先生之已事今天子龍飛之始首重教化俊乂畢升而先生乃以疾行豈孔孟之訓有然乎曰出處者聖賢之大閒而先生之所愼也安有髙宗爲之君而說終傅巖者也蓋有疾而歸徳合而出君子亦行其所無事而已矣是何以疑先生哉諸生曰乃今聞夫子之所命矣於是請次第予言贈先生焉

送西麓大夫序

西麓大夫旣有男子其同官楊大夫名父首爲近體詩爲大夫賀與大夫同朝者又皆和楊大夫之詩以賀大夫大夫以予爲鄕人交又甚厚也盡持其詩於予曰子盍爲我序之使吾子茍長大能讀書省事吾茍欲其爲善人將出是詩以示而歆動焉彼必將徧謂其詩其人也吾從而語曰此詩爲此人此人爲此詩吾子必曰此皆所謂大人世所謂若神明之不可見而親也何吾之初生皆吾喜焉是吾之生異乎人之子之生也必重自激厲以自盡力於所爲曰吾使不愧是言也吾子感吾之言必重自激厲以盡力於所爲則子之予我者不亦大耶夫教之不施於父子之際也蓋謂狎而不可加爾故孟子曰父子不責善父子責善不祥莫大焉其曰夫子教我以正夫子未必正也則夷也可以使父子之際而相爲夷乎大夫之所以教乎其子者固有出乎古人思慮之外者矣子其由是而成乎𨿽有抱奇之士使雜於稠人之中無所相聞焉則志消气耗不與屠販等者幾希有一人者能自振奮以出乎物則已必警然自訟而悟矣況得於累世積善之餘者哉夫固必能以自變也而又況如此爲之啟之則其奮然往者寧有一善一藝止耶大夫之子吾今知免矣夫詩通記若干首首名父大夫其後皆和者與各自爲者云

送武功丞李君還髙平序

昔聞麟遊丞李君之政聲若不克見也乃後數年以憂制去旣而起復吏部則以爲武功丞武功士庶有舊遊麟遊者相語諸人曰此所謂李麟遊也乃至是乎行必有善政及於吾民矣予聞之顧甚喜及君枉訪予與之話言翩翩然長者也有學以蓄其用有政以達其學政出事立上不抗令下不盭民傳記所稱奚加焉予則以爲益友時與之遊滸西山房道古昔玩詞藝知名之士未能或之先也今年秋偶以微疾求去曰人生適意耳吾老不能副丞丞非所以優吾之老者盍歸乎來以與二三子遊於裏閈誦說聖君賢相太平之業暇則教其子弟使爲善人於焉終吾之身不猶愈於日匍匐車塵馬足與簿書筐篋之細哉狀旣上撫按藩臬皆重君之才名不欲君遽去君不待報飄然以歸武功士大夫重君之行具以予言贈君然予且老矣安能以殘羸之身應酬賓友之請實有以重乎君之爲人是以呵凍爲此使後之人知君之才之美果有以感孚於眾如是予竊怪世之人徇利輕已不知歸爲何事徒以妻子之奉爲不足而日孳孳乃或至於並其身而俱棄者君年才六十又二體彊力勝方將有爲以速後勩乃於富貴之際視若敝屣略不以爲意念與所謂龎眉皓首浮沈利途者殆天淵不侔矣豈非養之有素決之有勇髙出物表者哉君冢嗣良臣嘗及予門勤學善養將來所就當爲名人不但取科目拾靑紫而已君歸以方盛之年優遊桑梓終厥天年鄕人稱之後世誦之與今日居陟大位驅遣放逐而戀戀不捨者回視殆不可同日語也良臣勉哉詩曰教誨爾子式谷似之記曰善繼其志善述其事他日陟顯頎履榮盛其亦澹焉若無以克肖而君之行事可也良臣勉哉予日望汝之自礪以爲予與而君相友相厚之朂焉耳

送邵銓序

崖州邵某以禮部乙榜除爲來賓教諭將行於官其友翰林吉士黃子實以予述序以贈邵君有气岸能尙志由由然合於古人之道也夫以文字試禮部者凡試幾四千人四千人者皆取於其鄕亦數千人摘而舉也而但以三百五十人其舉若以遺矣意而欲同焉字字而欲稽焉繩尺法度錯岀而欲亡有背焉其豪放不羈者故恆弗逮也邵君勉哉夫士固當欲有以遇也過其人矣不能有以立遇之道夫猶不遇而已夫繩尺法度𨿽非所以盡士者顧求之者率是用焉茍豪放不羈者稍自裁損就之則天下莫敢京也邵君勉哉儒學之官𨿽古人所重者吾無以願邵君知邵君所負者厚可以有爲使國家風化於世者益隆也𨿽然吏部所以予君來賓謂宜可以小試君也來賓之教果而弗庸焉則吾所以望於君者益以信矣吾所以望於君者益以信而於其身乃猶有弗遇也玆可以謂命而已然而如君之所負者固未有終其身淹也

送陳茂之序

古人養子必教之以詩書爲有義方父教而子不之學則固不足以謂之能子子欲學而親靳焉𨿽有良志者終廢弛不作而已故親也教之子也學之然後子有善學之益親有善教之譽中養中才養才而人樂有賢父兄也長寧陳茂之有子列師族子永嘉余因永嘉識列由列又以識茂之之能教也列性雅重美儀宇學爲文章駸駸乎若欲進取如探淵與師友所相證者滔滔乎有也進而不已烏知不合於中庸之道耶吾於茂之有喜而於列有望也今國家禮重賢俊之士列之有造果如彼惡知弗爲之錄耶然列固爲人之子顯親揚名必能有處於大者鄕人以列新爲縣學諸生且重其爲按察王君之選率來請序以贈予愛列而欲內諸道者安得不以是爲茂之告之使夫爲父子者知有所勸也

對山集卷三

欽定四庫全書

對山集卷四

明康海撰

序

太子少保右都禦史彭公平蜀詩序

自己巳以來蜀民不鈐方土罔靖天子震怒爰命討平川漢之間士馬塡溢財殫民困賊勢益延一時受命之臣瘁精竭思文武咸致撲之不滅隨撫隨叛於是上命太子少保右都禦史彭公往終厥勲蓋是時公已悉平山東中山河南之賊遂督所部將軍鼓行來蜀乃於二月辛丑發兵保寧羣盜方叛走漢綿勢熖揚熾人心疑畏將謀內詘公曰此若搗防宜先塞其旁穴夫旁穴茍塞何所不搗自三月壬申至於丁丑所誅獲者萬有千計蜀方用寧川漢咸乂巡撫陜西都禦史藍公屬予序以賀公夫以精不以多以律不以寛二者兵事之軌道也予曩聞徵蜀將士言蜀中多巉山絕壁賊更善附山攀壁千人刺矛激弩萬夫莫能當也地多艸樹窟凹師弗習往往中其伏兵平衍之野又多稻塍水堰騎不可馳步不得奮一相擠倚僕跌若崩加之地气卑濕餉飼不飽士馬忽已大半物故倉皇用騎馬百不能選一此語實矣然是時士亦多首功者豈設機應變不善哉或失其軌道耳藍公言公初進兵時先檄各路塡守要害其故所往來之道旣絕又分職専使糧糗常繼師得宿飽諸餘紀律之事益申益嚴擊者不取取者不擊奇自爲奇正自爲正鋒鏑相錯毋有易也夫持是以往𨿽天下可也豈但蜀方哉公英爽桓毅之气加以修涵有素宜能先覺乎此事功之成捷於影響固非偶然也藍公與公同事共勲能喜談樂道如此要豈其私好哉爲祝之曰願公凱還後以所得於蜀者上於天子細求所以安而鎭之之道使蜀之父兄黔首如曩時各得保其屋廬田畛死不爲盜則公之徳於蜀者不但萬萬世也公以爲何如哉

存笥集序

存笥集者淩谿朱子升之所作也淸新俊逸有國風之才焉然淩谿子循循若無而士大夫者乃人人願見矣卽淩谿子何可靳而不傳耶夫言之及於逺者非必尊官髙年也詩又言之精者茍有諷詠興起之益𨿽鄕黨閭巷可也況思深義熟該備情理如淩谿子之撰哉縣令劉侯者濮人也悅而刻之將以廣及同志予嘉其能昌君子之言也於是紀諸其後

張舜卿東徵詩序

正徳六年山東河北盜起官軍赴勦者以數萬計賊勢益盛於是上大怒命右都禦史長洲陸公往治之仍添調遼東宣府兩邊之兵以爲之前陸公行於是以武選主事靈夏張舜卿統宣府兵勦西路參將某統遼東兵勦東路十一月中張興張旺率眾冦長淸章丘鄒平髙苑壽光博興昌樂諸縣而舜卿度賊必夜抵髙麗鎭於是伏軍貞觀鎭俟臥擊之髙麗去貞觀鎭十五里四鼔先令斬楡棗塞巷口道路分八百人遏要害餘兵皆遊擊約五鼔鼔噪而進賊急來犯我師盡爲楡棗所罥掛我師於衢市間奮擊斬獲不可勝數而二賊首亦就殄絕於是舜卿下令曰賊固有脇從者吾良民不可槪殺先降者當生於是得男女小大八百人騾馬千數十匹龍鳯旌轎及兵仗雜器三千七百有奇十二月壬寅賊劉六劉七齊彥名圍茌平舜卿以精兵百人與子破其圍斬獲劇賊數十人未失一矢捷上舜卿以功進武選員外郎子爲百戶縉紳大夫聞者皆爲歌詩以嘉舜卿之績命曰東徵大捷詩昨舜卿以少保右都禦史彭公之奏來與平蜀其過時出卷示予予深嘆舜卿文學之士能克武有勇如此聞齊彥名楊虎劉六劉七者巨盜大賊也方其猖獗時老將宿謀皆唯唯甘後不敢抗一鋒舜卿能以百人解其堅圍斯已偉矣其髙麗鎭之捷張興張旺者劉齊頡頏之盜也冦淮安立敗兵備兵擄知府劉祥不一年集已至數千人直隸山東徐淮諸處所過傷殘毋敢攖也舜卿一戰遂克使無孑遺此非表表然具熊羆虎豹之勇而善謀能料其孰能然哉其孰能然哉今蜀地悉定舜卿之功又不知幾何由是而往任授方益大矣然盜起固有所繇其繇皆舜卿目覩而心悉者廟堂之上寧可嘿然而不求爲之所邪鄙諺曰治壊於少安病加於小瘥今日者當病痊劇之際者也失而弗治後何及乎予與舜卿同年又厚誼如兄弟故旣讀其詩於其卷首又猶有是言焉正徳甲戌春正月丙申敍

送沈仁夫序

沈子在闗中也凡五年故沈子能數過予予於是則能有以熟知沈子之爲人玆沈子秩使憲滇南矣沈子以書抵予爲別予以痃癖不能餞沈子也乃以其意告沈子而贈之曰夫騏驥驤騄所以稱良馬者以其徳足以致逺也士大夫所以稱有良治者以其業之居諸身者廣大而堅固也今天下之民所以困踣愁苦不能休息者天子嘗以蘇息安妥申飭有司使亟行之而此日甚也固徵賦之令未善邪何行之百五十年而獨至此棘也夫由近之所行而不易𨿽悉蠲徵賦之令而民當益窮何也禁令不明刑罰不當姦吏舞文而欺罔豪民倚重而噬弱故貧者抑志委心甘爲人役而鉤利之徒洋洋然橫行於下而無忌也昔者沈子之在闗內蓋嘗求是而治之矣旣而何子道亨又惟求是而治二子之治才一年而闗內之民瘠如縷枲上吏虛恢鮮實茍務姑息忽經制略肯綮民安不然故愚嘗以爲教化之道在於富民裕才富民裕才之道在於明法禁審罪當刑法禁明罪審刑當矣禮樂有不興者吾未之見也曩於何子之行也旣嘗以是告之知何子居乎其業者廣大堅固可以行之而無躓也故於沈子之行也又縷陳不繁焉沈子何子其道一而已矣夫久通之市必媮久張之弦必韌皆不俟先民之訓而後知者也姦吏豪民之治不嚴徒以區區小過細事詰審劘切非所以求之法制之外者也今之言者曰貴近科擾官吏疾首苦心而莫能拒其至大者然止一索而止姦吏則緣是以趨五倍之利豪民乘以先輯速報者又輾轉借倚是以什而供一也彼貴近者固莫能遽已矣此緣貴近旤民者吾亦不能已邪孔子之仕魯也魯人獵較孔子亦獵較而孔子先簿正祭器此所以使自廢其獵較之道也姦吏豪民無所得志於下彼貴近卽甚狠無厭見求之難如此不俟再求而心已勌矣此姑舉一事以告沈子耳沈子愛民信法崇徳惇義闗中來仕者吾微有多見也民盻盻於上之治已也今已數歳無驗矣予不於沈子望而誰望邪

都察院右副都禦史馬公平蜀詩序

正徳辛未今右副都禦史馬公以僉事分巡川南時藍鄢諸賊爲患蜀中者已二年旣伏誅後復有廖麻子起川北方四起李崖井各有眾十餘萬破瑪瑙闗陷南川綦江直犯江津以窺重瀘諸軍望鋒而潰亡敢攖者都禦史林公俊駐軍江津以公與副使何君有敍瀘之防遂檄公巡川東川東諸兵事皆以屬之曰賊非君莫可平也公於是與何君約曰副使李君以施南兵阨綦江路吾宜躡而蹙之大埡與爲夾擊此至計也於是俘斬萬餘人賊懼走乃追諸永澄東鄕垻揺櫓箐益斬獲不可勝紀於是賊日夜竄毋敢反顧自蹂踐死者若積薪刈枲用兵以來此大創耳然時山路防崄饋餉弗繼冰雪凝沍而人士凍餒不可支公自徒步衝崄勞苦慰勉故士人之感悅用命如此賊渡江北川湖土兵以久役思歸林公召諸公急還徵兵公獨以民兵數千襲賊後賊攻梁山矙新寧公趨保新寧賊遂遁去方四乃道亡公擊牛釃酒犒士卒曰吾乘勝追殺彼倉卒未諳吾眾寡必急擊之可得志也眾曰惟乃進追於陶溪及鳯凰山連破之於是賊走廣利寧羌掠食而已廖麻子在漢中聞若此因內懼求撫軍中諸公信以爲然公曰此所謂急則求撫緩則復叛也吾不能以全蜀之眾受侮於賊乃縱兵追擊於淸風嶺歌陽寺大破之於是方四賊爲曹甫遂來乞招而自散者已數千人川東之賊始渺小矣廖麻子益自懼於是殺曹甫以遁而公帥兵追之斬獲不可勝數賊乃渡江轉川西往來漢成都之間以危言索臨江市於是主者以我師老憊議招益堅公極論不可惟飭兵戒士籌計攻討防臨江市父兄輯子弟數萬人拒賊弗納賊屯新梁相持者月餘而新梁民又欲謀變賊乃去新梁復縱橫漢州勢延蔓不可支矣上於是以今太子太保彭公來視師公首陳平賊之策凡若干言彭公嘆曰不如是賊不可平也乃出潼川梓潼防兵漢州一戰廖黨遂空諭賊以千餘人由間道東奔所經窮山絕谷防若流電凡三日追兵未嘗一及獨公所伏兵數邀之防有詔進公右僉都禦史巡撫四川屬以兵事公受命益痛自刻責明賞罰嚴紀律厚士卒謹要害賊遂不能更西於是又勒兵刈馬嶺絕其東奔屬副使曹某都指揮韓某悉以精兵更番向賊而已出髙坪銅鈴歷抵平桑覩視緩急至燒刀溪戮渠凶七人賊計窮始有志請降遣渠魁二人赴軍門公與期四五日越三日賊已相率來而諭某亡去旋獲斬之蜀盜悉平捷上進公右副都禦史賜以璽書及金帛優賞之焉夫平蜀之功予以罪在鄕裏蓋數聞焉故知馬公先後詳細如此國家承平日久豪民貪吏得志恣肆窮人蒙被荼苦不能自立故姦猾者輒起兵生亂賊又矙知兵戒弛玩又毎要求招徠縉紳大夫不窺其誠僞輒亦信之故愈無所忌憚觀漢中與臨江市二事非馬公安可爲也林公覩事見信彭公納策決機非明者不能皆策書所尠者此其數豈宿貯曩定邪未幾內江人駱松祥作亂有眾至數萬有司議兵討之公曰賊初僅百人耳餘皆良民脇從未可盡戮也乃勒兵坐境上傳檄諭之其眾果散去遂寧姦民挾其三里之眾曠役四年矣猶弄兵山中以脇其有司公命防渠魁十數人餘民服役如初膚淺者當何如也茂州羌悉眾圍城城水盡圍急公遣人諭羌以朝廷威徳且使入城授方鑿井以待圍解茂人因謂爲馬公井云使他人當之馳奏請軍矣夫戎兵之事聖人之所愼故學鮮傳焉馬公由書生起家有宿將之所難此不可以風聲气習槪論也易曰長子帥師以中行也其馬公謂邪予聞渠縣有凶人嘗其居民闔門死焉凡數年有司置不敢問公至悉縛治之方匆匆理校行陣也而又明法昭禁使教道顯明非確然長者不能陜西按察使邵君文實以四川諸君子之書謂予曩爲史官於馬公有管鮑之義當有言以引所爲百代奇勲詩冊之首故援其事實而私論之焉

送王克承序

王先生方伯闗中三年矣使者師生以王先生數不理於羣口謂承流宣化之臣宜莫有如王先生於是尊禮王先生有加焉凡仕闗中者及闗中士大夫初不識其指意所在皆以使者爲賢明能獨知王先生也夫自明興以來承流宣化之臣予於闗中得二人焉髙密李承裕與王先生耳然皆直而靡撓淸而靡污孑然弗淫於俗油然弗媿於心者彼又惡足以知孰可驩乎其心報乎其譽而當乎其毀者也及其有請於王先生而不獲也則又求所以甘心焉於是又以王先生爲不可凡仕闗中者及闗中士大夫皆以使者爲不肖曰是徒以市井之心矙長者之度是卒以自狀其姦諛譎險之迹而已是亦奚益於事而奚損於王先生哉於是王先生奮然若曰我知靖恭執事私顧靡爽爾矣夫行年若吹飈奔矢也我奚可以其潔而易其穢以其安而易其危哉於是力陳其志而歸上與大臣皆莫得而畱焉於是王先生浩歌以就駕大揖以謝客又忻然若曰田爾而耕水爾而釣吾得返吾初服而已吾又安知所謂毀譽榮辱何物哉凡仕闗中者及闗中士大夫皆曰若王先生蓋古所謂仁人長者增之而弗崇窊之而弗卑者也彼奚以是爲有無也於是誦說我王先生至於無窮焉而庶民小子跣而逐號泣而後先者不可以鉅萬計滸西子聞而嘆曰王先生所以自爲者其蠲潔若是也夫豪傑之士不以丘壑之死而輕屈於細夫況若爾哉玆所以爲王先生者也於是次第其事以贈王先生

浚川文集序

浚川子之按闗中也以所爲浚川稿九卷示予予得而讀之有賦四首樂府二十四首古詩五言二十六首七言十首律詩五言三十六首七言四十九首絕句五言二十二首六言二首七言十一首雜文三首奏議五首嘆曰浚川子之文之盛如此乎哉夫言者心之聲文者言之章者也士自始學以及於其老莫不惟道焉是致道不可以無著也莫不惟文焉是業君子所以布其心志於天下後世者文而已也然天下後世讀其書則有以考其徳考其徳則有以識其人是文之所以爲文者以學而不以誇以所能至而不以其所徒聞故周公孔孟之文當時誦之後世仰之其體如是也故以其可守而善弗久而敝也故謂之經經者常也盡人倫之常者也故濁世莫能蝕盛世莫能加巧者毋賁知者毋變也浚川子曩與子遊翰林窮古聖人之迹黜百家之謬當時所同遊者莫不以君爲能然詣理極變發精殫微博而能簡麗而能則若浚川子蓋今所獨步操觚之士靡得並焉夫文有三等聖人所不易而學者所未諳也上焉者惠猷啟績若唐虞咨兪之美焉中焉者道廣訓若孔孟刪序之微焉下焉者序理達變若雅頌諷托之妙焉三者不具𨿽文何觀其故在所以養之者厚而毋淆純而毋駁而已浚川子之所養可以無媿於斯二者則其文之所至三者何歉焉予悲今之爲文者殊昧此道故讀其文而附之以此此可以告後學矣正徳壬申冬十月十又二日序

韓汝慶集序

夫生者天地之大徳也然能生矣或又弗底於成中庸曰天地之大也人猶有所憾豈聖人天地固亦有弗能盡者與予因韓子汝慶之歿於是傷天地之徳有所不能自盡焉豈生則其理而弗能盡則其數邪汝慶韓邦靖朝邑人也與其兄汝節同舉正徳戊辰進士予與鄠杜王敬夫納交焉私以爲文武之業康濟之器玆實其人乃後十餘年汝慶以山西參議卒於家予亟往哭之撰誄寫哀謂天佑人國家畀之以才矣復爾敓之扶輿之气萃之有期期不常逮逮矣復敓天道柰何聞汝節彚其詩文若干捲藏於家笥予痛汝慶光已肆而弗長用將究而忽窒幸猶有此可以表見來世讀其詩思其人溯其志於戲汝慶可謂弗死矣古今詩人予不知其幾何許也曹植而下才杜甫李白爾三子者經濟之略停畜於內滂沛洋溢郁不得售故文辭之際惟觸而應聲色臭味愈用愈奇法度宛然而志意不蝕與他摹仿剽敓逺於事實者萬萬不同也予恐讀是集者愛其詞而不逆其志徒以區區辭章之末視汝慶故以是序諸篇托臨潼趙伯一氏刻而傳焉嘉靖丁酉春三月七日丙戌序

海樵子序

予居滸西別業三十年矣耕鑿飲食之外所知者農圃醫藥之細爾而舉所謂道與器者不識何物也予友湛甘泉氏寄予格物通及學訓乃知君子之道非髙明不居如此予之荒唐益可笑也及端溪王君又以海樵子寄予談理辯義精詳懇切有甘泉氏之風至於三復之餘始知其原出於甘泉氏聖天子以堯舜禹湯周孔之道化天下縉紳以道自鳴者紛紛然無下數十人而篤實當理則甘泉氏師友之間爾端溪君以盛年大學樂是道於澶淵之濱而不乘時建績光輔大業則其志可知矣吁抱洙泗之藝而甘心箕潁之間斯足以見唐虞人才之盛也己因駱生之請遂以是序海樵子云嘉靖十七年戊戌春正月己丑序

休庵詩集序

故兵部尙書王莊毅公休庵集三卷巡按禦史對霍李君付知臨洮陳君刻之以傳屬余爲序其後以識歳月予惟公剛方正大之气千百世之下聞之者尙凜凜然起敬況當時乎亡友山西按察副使馬君公順道公履歷獨詳以爲闗中山嶽之气乃篤生於公如此昔山陰成質夫巡按時蓋刻其戇庵集矣休庵集則公所自著者詞嚴義正渾厚爾雅讀之可以使人興起志意立懦而亷頑顧至於今板刻尙艱對霍君力謂公當代名臣闗隴豪傑見其集信知浩然之气公所素養故其事業文章皆本之於此眞知言哉昔韓昌黎之文至於異代得歐陽永叔始知其美而傳之其道同也今對霍君之於莊毅蓋同代後時者其神契何異於韓歐邪敬書以告後之君子焉時嘉靖丁酉冬十月乙未序

送樊子諭序

蜀有博學篤恭君子曰樊君子諭予往者識之鄠杜鄠杜有博學篤恭君子曰王敬夫樊君以教諭居於鄠杜與敬夫交且厚也故予訪敬夫於鄠杜因得與樊君交故予知樊君猶王君之於予也後樊君以家艱去鄠杜予毎至鄠杜王君必稱之曰夫安得樊君與之共坐以論哉其見懷於君子如此此可以知樊君矣後數年樊君復除涇陽教諭予有族姓在涇陽則又數與樊君遊故益知樊君表表長者也今年夏五月庚午知涇陽吳君某者某同年也令族侄康生來以書謂予曰樊君以浙江之聘將往校其試文願吾子之有以贈樊君也夫試以進士文以顯業校以別賢故士非試無以進業非文無以顯賢非校無以別士者天下治安之所資君相所宜愼求而勿易者也浙之大夫君子有以知樊君之賢也故逺求樊君者如此勤其亦有冀乎樊君焉耳今天下丰產之區以浙江爲首司而言士者亦惟浙江是先蓋自髙皇帝建國以來其以文武之資佐命而創物者若括蒼劉公以儒者之道而示斯文之軌則者若金華宋公王公與天臺方公數君子者名徳巍巍然首集昌明開物之始其流風餘韻天下莫不仰之如覩也況其桑梓之地哉今浙江之士日盛而登庸之效日益以聞於天下矣其士之抱業就試者又鱗次羽集於塲屋之間矣非積學履眞逖照廣識者尙可以易辦於斯哉是以特聘吾樊君者良以冀其如是焉耳夫文之所以見士者自古堯舜咸先之蓋微言無以見志故試其文者將以探其業也數言之間心之邪正學之眞僞業之崇卑舉露而無隠焉其校之者或未能如是也是倚衡以觀獲其所獲而非吾之所謂獲者多矣夫豈斯文與斯民之幸哉樊君其有以念之可也謹以是復於吳君其暌闊希戀之懷吳君自有以道之非予所能及也嘉靖元年歳在壬午夏五月二十又六日辛未序

陜西壬午鄕舉同年防錄序

予覽傳記之所載闗中風聲气習淳厚閎偉剛毅彊奮有古之道焉勝國以往姑無論矣明興若先尙書公文簡馬公禦史髙公司馬王公端毅司冦宋公其進也或立徳立言操心亮節建功昌朝知名當時其退也惇本厚族睦黨重俗至於今誦其義思其人使人薾思奮孟子所謂聞伯夷之風者頑夫亷懦夫有立志豈不信哉然習久而訛俗逺而敝今之士大夫果能無媿數君子之意乎此予之所深憂安得聚吾闗中士大夫而一語者也何也棄朴趨末則淳厚蝕務細博奇則閎偉散脂韋浮沈則剛毅亡卽讒履僞則彊奮熄闗中之士所以聲名於天下者此數者茍旣蝕散亡熄則又何得以稱闗中云云哉故曰此予之所深憂安得聚闗中士大夫而一語者也適今年鄕舉士某等以予弟河及予甥張之榘徳光同舉而有防且將錄而傳也托予序其後此正予所欲告於鄕之士大夫者乃又托予有言哉於是更陳其義以告諸君曰夫君子之道進徳修業而已矣故夫子於幹之九三曰君子進徳修業是故居上位而不驕在下位而不憂此得乎已而無與乎外故窮不失志達不離道今諸君行將登用於時所以加諸其行事者一言一事有倍於此則非所謂進徳修業之意而顧慮持疑之惑起由是將有言其所不可言行其所不可行者豈非夫子之所棄哉夫國家所以待士大夫者禮義之厚諸君幸親與見也自監臨以下洎諸執事豈不欲有得人之望於諸君哉闗中之前修學者之已事予故丁寧於諸君所冀諸君之愼之也今日諸君之防正所以修其同爲吾闗中之光也於此而少有所異則遂不可得而言同矣諸君勉哉嘉靖元年壬午秋九月八日記

何仲默集序

明興百六十年其文遐哉盛矣然作者接轍於域中其惇致古昔逖稱先王人人能矣而義意繁猥溢於往訓摹仿剽敓逺於事實予猶以爲過云治時上興化重文士大夫翕然從之視昔加盛焉是時仲默爲中書舎人而予以次第爲翰林修撰一時能文之士凡予所交與者不可勝計予顧獨以仲默爲難能仲默時方弱冠也予毎見仲默之作嘆曰嗟乎文其在玆乎夫序述以明事要之在實論辯以稽理要之在明文辭以達是二者要之在近厥指意凡仲默之所作三者備焉故予歆慕嘆息非私之也武宗皇帝之三年予以憂罷修撰歸十三年仲默以提學來闗中數能以公事過予出其所論著凡數萬言皆當實不浮可以上薄屈宋賈董有相如子長之風顧世無知之者獨曰何子有詩人之遺意厥覩淺矣仲默豈獨工於詩者故仲默名徧天下然實無知仲默者此也漢魏以降訖於開成世代旣移音節斯異修辭之士能無惡厥趨斯以優矣復能引而上之不沈於流俗由載籍所覩若仲默者豈非鮮哉十六年秋仲默旣卒又三年予次第其文爲若干卷首賦次詩次文皆隨體區裁因制列捲題曰何仲默集錄存家笥以待後來讀其文思考其事可以知予言所指矣仲默才髙而意宏徳純而識逺榮辱毀譽一無所動於中予別有傳記玆不載方予定次仲默集時值張子時濟過予所見與予甚同因更與定之如此集云嘉靖三年二月甲子序

送文谷先生序

予以壬辰冬再詣長安文穀子來訪予覩其人聴其言有孚之君子也當時諸君子相訪者顧無能如文穀子於是定交焉凡予所論說於文穀子者他人莫能解獨文穀子迎刃解焉曰今之士大夫率以文章口耳之細能命一辭滕一說卽小視萬物皆莫已若是蓋未嘗反而求之於心故馳騖如彼耳然於辭說之末亦未之領略也左氏國語一時之言其精粗𨿽異而大指無謬於事實故或微有出入亦不害其有物之言也今之士大夫竊取其語似而未通其大指故泛焉蕩焉不能自得所依蓋好古之過也於乎斯言也豈尋常所能識哉孔子曰巧言令色鮮矣仁仁者心之徳也學不求諸其心徒以言語文字之細貿貿焉終日以爲道在是矣亦不逺乎予今歳凡四防文穀子矣其所啟迪士類一皆因之於心而求諸理故士子沛然興焉諸以言語文字相勝者方退然若無也豈非文穀子之化哉聞文穀子以考貢不合於條例左遷治郡今天子勵精求治廟堂諸公方虛心以求天下之賢翊贊化安有純儒如文穀子者肯使之待年於郡而不亟登於朝哉於乎是深有望於文穀子矣闗中諸君咸有詩贈文穀子僉事南溟子以予爲序故予以所得於文穀子者引諸其首甲午八月戊午序

王舜夫集序

昔王舜夫在山東督泉以五古詩二首寄予才情之妙近希覩也後見陳伯行所刻然甚少益足以覘其所爲詩矣嗟乎舜夫之才典麗咸備機軸不凡蓋作者之雋也不幸早死厥志弗究士林惜焉比自華山歸道過長安遇伯子直夫出舜夫全集問序於予曰此亡弟舜夫之作也舜夫精力頗盡於此幸而不與俱亡亦賴於此兒輩將刻之以傳惟吾子序焉以詔來世予惟天地淸淑之气以間而萃於人然輒予而又敓之故酈炎李賀百世興憫鮑照謝朓千古共珍蓋天不愛寶而恡才神不比淫而忌雋載籍所覽略可徵矣明興百七十年文章之士莫盛於治正徳嘉靖之間其奇且逸者則光耀弗長仲默昌谷是已理之合變達者略焉世稱壽者貴者百年之後寥寥無聞而酈李鮑謝世異代殊如一日也其得喪重輕逖乎弗驂予於舜夫又何傷焉集內詩若干首文若干篇共十幾卷舜夫之制宏且富矣其行事載在志傳列之卷首予不贅也嘉靖十三年甲午冬十月朔旦序

樊子少南詩集序

予昔在詞林讀歷代詩漢魏以降顧獨悅初唐焉其詞𨿽縟而其气雄渾朴略有國風之遺響後三十年防信陽樊子少南出其詩聞其議論蓋初唐之雋者矣然體裁因時而易世道升降聲音畢從亦理之自然者少南生八百餘年之後能脫夫近習而聿造其奧如此非所謂豪傑之才哉或曰唐初承六朝靡麗之風非儷弗語非工弗傳實雕虫之末技爾子以雄渾朴略與之何邪曰正以承六朝之後而能卒然振奮其气詞或稍因其故而格則力脫其靡也或曰然則盛唐不足邪曰所謂文之以禮樂而考得其成者也少南集其所爲詩若干捲示予徵予序其首因其偶合於少南而欣愛其體裁故以是歸之學初唐而得初唐學漢魏而得漢魏學古君子使皆如少南斯可以爲我有明之盛矣乎嘉靖十五年丙申春二月丁亥序

林泉淸潄集序

此亡友野堂王君仁瑞之作也野堂有美才敏思遇有所感則詩若詞應口而出無竢防竄俏意俊句層見疊出揮灑示人四座稱羨以爲難能至於塡腔詩韻得諧卽已初不深求東鐘江陽之細其間或至以庚靑協東鐘以寒山協鹽咸者曰歌之不離是卽大協我道蓋如是耳客有難者笑而不答已而曰於戲三百篇亦古之樂歌也被之筦弦薦之郊廟神人以和顧豈拘拘於韻者天地間所聞皆韻視作者何如耳夫豈有不協哉長白山人徐本良曰仁瑞之論奇矣何古詩有協韻而律詩則専韻乎今之歌曲猶律也故樂府法以知韻爲第一義分甚嚴也世代之相乘風俗之沿習柰何可以如是論也予次第野堂之著將刋以傳世而猶以二君之言序諸卷首𨿽所以愛其才之美又因以明其法之不可廢也

太微山人張孟獨詩集序

夫因情命思緣感而有生者詩之實也比物陳興不期而與防者詩之道也君子所以優劣古先考論文藝於二者參決焉孟獨與予同遊南山及韋杜邰鄠之間凡十有餘年毎有所作予輒稱善今其履益深而辭愈達矣非有以神防是理優遊斯道其何以然哉一日孟獨過予滸西山房出所爲詩十餘卷予取而讀之若鮑謝復出沈宋再作頗幸相得之未晚也因與區裁其體而講訂如此嗟乎明興百七十年詩人之生亦已多矣顧承沿元宋精典毎艱忽易漢唐超悟終鮮惟李何王邊洎徐迪功五六君子蹶起於治之間而詩道始有定向繼而孟獨接武於正徳之季一時作者金石並奏斯皇明有大雅矣於戲休哉昔先兄徳瞻蓋嘗奮起於成化之初矣顧天不假年弱冠而隕篇章𨿽存神化未逮識者憾焉夫弗因於情則思無所命是不緣感而有生也故比興不明修飾無據𨿽盈笥櫝將何以觀哉以是知孟獨之詩當沛然傳世也撫臺劉公嘉覩斯集嘅欲板行值予東遊華山再過杜曲太守李公裝潢見示因遂書此序諸其首而且溯我明詩道之盛由於諸子者又如此云

樊氏族譜序

陜西按察司僉事樊子少南出其家譜一帙示予凡十三篇不逺冑以誣親不撰美以欺世蓋古人之所難也昔予嘗修先人之譜矣定義例以示空同子李獻吉氏獻吉以爲可觀後獻吉爲李氏譜則采而用之又數年予爲母氏族譜涇野子以爲直質與之謂予獨無逺冑撰美之嫌如今少南所撰者焉讀之三復乃知英雄之意凡有所爲則一主於是而不計其他益又爲古人之所難也梅國與研岡之序道之詳矣敢敬題諸其首以爲作譜者取法焉

史記序

太史公作史記百三十篇由黃帝以降訖於孝武之世傳記之所載故靡有遺矣然學者多尊師其文而莫得其書有志之士憾焉予曩遊南都睹太學之所積則年歳久逺刓蝕過半蓋自中統抵今翻刻者鮮是以良本絕廢闕漏罔稽魚魯益繁亥豕靡擇斯固士大夫之責耳矣於是博采旁搜十有餘年始得斯本若獲珙璧乙亥冬將謀於梓用暢宿懷然其所有則但紀表世傳而八書逸焉間𨿽補之縉紳所藏差謬又甚脫簡彌滋於是殫心竭思繼以日月參視羣冊防擬至理頗謂茍完斯典不墜前聞自丙子八月至此逾歳刻成咸謂當有以志所由來故輒爾漫及匪敶微效第永玆文若夫孟堅所論龍駒所稱則俟有博雅君子折衷於聖人之道而是非得失固難以一人之言盡萬世之議者也至於黃老之談蓋當時所尙行已有徵非先之也其云善序事理辯而不華質而不俚文直事核不虛美不隠惡斯可爲名言實錄矣夫列傳先夷齊而後管晏所以尊髙節而賤功名也老莊申韓至同傳焉此其意云何司馬貞思欲續成先志乃謂靜躁不同徳刑亂舛逺近乖張詞義蹖駁欲柱史與漆園同傳公子與商君並列則所以云慘礉少恩皆原於道徳之意而老子深逺矣者豈未嘗熟讀而深思邪蓋旣成一家之言又安能悉合於眾人之意鄙諺有云閉門造車出門合轍難矣哉難矣哉

壽石渠先生序

夫名者萬世之所榮而道者一身之所積也古之人若伊尹周公𨿽由今之世不必盡讀其書識其事愚夫愚婦亡有不知其爲伊尹周公者而伊尹周公所以爲之於身顧亦曰求得其所爲爾見之於世而人道之夫固如此不可已也光祿大夫柱國太子太保吏部尙書王公由初出而仕也卽著其名聲於名公卿大夫之間爲都禦史則黔服之民【闕】之【闕】稱已盡矣爲兵部尙書閭閻之間夫婦之細亡有不傳焉其致且歸也九【闕】八【闕】之逺椎【闕】

之異亦防然若以不可一日無公者亦奚能讀其書識其事也先皇帝臨禦之始戮姦回用正直首起公於千里之外天下之人亡論老幼愚智賢不肖又皆欣欣然喜談而樂道舞手而颺足若將以爲可相引與俱於富貴也去年公壽九十天子以兩宮徽號禮成大賚天下存問耆舊大臣而齒徳爵所獨尊者以公推先遣行人吳玉榮賫詔幣以往縉紳大夫歡言於朝士歡言於學商賈行旅農夫餉婦歡言於市肆田野蓋公之心未嘗一日少忘於天下而天下之人之心亦未嘗一日而少忘於公夫得大臣之位而思盡其道者由國朝以來至不少也獨公興人情如此焉不知伊尹周公所以在當時其生而存也有與否也監察禦史楊儀曰士固有曠世而相慕者公今在健而亨而其儀矩也近且易仰茍天下有若人尙紛紛然日且望之若以爲或不可及公況爲鄕人乎遂率其鄕之人之仕於朝者爲五七言歌詩若干首錄以奉壽公於三原裏中其旣成也故又屬海爲序

奉壽邃庵先生詩序

我邃庵先生以盛徳大學儀刑天下闗中之人親炙之日視天下加多焉故其感戴欣慕之情至於不能自已非私也其所得者深故其所報也厚卽先生固靳之亦不可得矣今年冬十二月十又七日實惟先生初度之辰而先生之壽至是蓋七十又四矣此天之欲壽乎國家必先產明徳之臣益之以壽考居之以穹位使佐明辟佑元化也吾鄕都禦史靈夏馬公宗大萃闗中士大夫舊遊先生之門者而語之曰吾輩所以不辱乎先人之訓能自立於天壤之間者先生之教澤也今先生之年日髙而吾輩之違先生益逺七十古稀況益之以四借歳有所圖能寄壽於先生之堂其於百歳僅二十六年耳昊不敏玆有祝願之辭願與諸君同賦以致於先生諒惟諸君之意無殊於不敏也士大夫曰此正吾人欲致意而不可能者幸公有以教之於是各述其所賦之辭以輸於宗大宗大具縹冊求善書翊日帙成顧海曰須子述序士大夫之意於首海得之三數讀其冊矣乃作而嘆曰古今人以師道感服天下者孔孟程朱之後逮先生才五見爾其他𨿽不可勝紀皆弗羣此五者卽綢繆結固君子何取焉孟子曰以善服人者未有能服人者也以善養人然後能服天下又曰如七十子之服孔子也諦斯言也則士大夫所以感戴欣慕於先生者蓋得其養者深故感戴欣慕其徳者至於不能自已若是是與七十子之服孔子奚異也今天子勵精求治於上先生以元老左右廟堂正天下仰沐深仁至治之日陰隲於民旣厚且固神之監之方將與天同極永裨淳化區區百齡何足言也宗大曰此正不敏之微意遂命書之士大夫歌詩之前若引起其意義焉嘉靖六年丁亥冬十有一月丙子序

奉壽王母太淑人韋氏序

南公來撫陜西奉其母太淑人於撫臺凡飲食起居必躬必親太淑人視南公盡心體國心益喜身益康寧故南公益得肆力王事民之休戚利病一切整齊振作不急不迫咸就厥度矣冬十一月二十日太淑人壽逾七旬闗巾士大夫登拜於堂上太淑人千歳壽已又爭爲歌詩賦頌以揚休美以廣徳心於是以海爲序引諸其端海惟古之賢母所以成就其令子名於當時傳之後世蓋非徒然諄諄切切而不量其子者也蓋必有以先知其子之可進於上故周思曲慮必欲引之於道一觀視一嬉笑率加謹焉若孟陶之母是也南公雄才雅度海昔𨿽聞之然固未嘗就見也及是秋九月防公西巡過邰不俟謦欬而已知其爲南公矣其所成就豈媿於孟陶氏乎今闗中連歳不登十日之內米價騰湧民不復望更生南公且賑且處出藏庫之積令民轉糴取息歸以自贍麥豆有收方還其本不幾月而西北兩地之米悉輦致郡邑矣市無騰價民有生心視區區沿村歷畎而不知經權之變者殆何如也南公與海言昔先大夫治尙書兼覽羣史以病痰不能卒業然天性耿介於人寡合端居危坐晏如也某自少及長凡所爲學實未出就外傅皆先大夫口授手攺以有今日庚午冬𨿽嘗迎養京師受有封命然甲戌冬莫不起矣幸老母在得朝夕承顏古人一日之養不以三公換況今日乎傳稱一舉足而不敢忘其親蓋南公之謂矣太淑人之徳本之先公南之勲業本之太淑人是皆獲壽之本故海僭述之以爲壽太淑人詩序嘉靖十一年歳在壬辰冬十二月丁酉序

對山集卷四

欽定四庫全書

對山集卷五

明康海撰

記

蒲汀記

濮州李夢弼爲翰林編修五年由夢弼之祖居京師至夢弼之身幾年婚姻長養宜與濮忘去已矣夢弼蚤夜思得以一至望濮坐濮之裏與濮人問訊歡笑以徵其初然近爲天子法從之臣有不可斯須去者閱地誌州東南故蒲汀喜曰是蓋以居我者吾盍以是私自號之卽不能至濮與汀對𨿽終吾之身命吾爲蒲汀主人吾將甘心焉余聞之曰夫天下之事固有不可以定論者夫自明哲之士觀之未有不先繇其所向而後得者山林之懷古人身受天下之任蓋莫有不繇也夢弼生長京國又舉進士髙第爲天子貴重之臣年又少气質見識又磊落不羣也其將來之受又可以無可止極其聲名令聞不窮也乃油油然思其土而不忘若以其可以終身如華衮之榮我也夫豈其性之異哉事固有非我所定者來日之事吾又安可知也是則夢弼之志而已人茍由是心以臨於爵祿之間其所以大行於天下國家者其可否去舎何如也又安知耆耋之至功名之極不從容遊衍於斯以盡夢弼之志也哉則由今日以往至於百世之下曰蒲汀李子之居未有弗可也或曰昔者漆園吏周嘗釣汀上夢弼豈亦慕其爲人之髙放乃因以識之歟曰否周放於禮法之外者中人有羞之非夢弼之所與也今年餘來京師夢弼作蒲汀圖凡濮之大槪若可以盡矣因出示余遂書此以記

拜將壇記

漢中故有髙帝拜將壇在郡城南外附城塹實淮陰侯決策之地也代異境遐士大夫非郡守監臨莫能輒至其地故登眺之際吟詠之事寡焉自己巳以來蜀道恣橫郡方弗康天子震怒出師致討名臣鉅公相繼秉節而士大夫以簡命參弼者數年之間始旁午不絕暇日或感風雲之意尋逖邁之迹間多寄興玆壇追懷往事是以遊覽旣繁述詠遂侈於是陜西按察司撫治副使呂公克中結亭壇左悉刻貞瑉豈耀近觀蓋咨來哲復以予言記諸亭側夫英雄之防賢聖之業其迹𨿽逺其教最長也故帝王之興也皇皇焉謙恭延士如有所弗逮而其衰也殺正士任邪佞孳孳然亦如有所弗及焉是以俊乂日逺而讒諂日親此二者治亂之定分存亡之大閒也有天下者可委而不鑑哉呂君承壊亂之餘當更新之際其所以感慨往事而經畫於思惟者至熟也後之覽者茍能思所以搆亭之意有職守者修其所守而不溺於所安懲其所未戒而益致其所當愼則其所以興起其訏謀而延慶於斯民者浩浩乎莫之能禦也豈非呂君之所能教哉亭作於某年月日成於某年月日明年庚辰冬十有一月甲子記

心逺亭記

見山先生結亭於西郭農川之沜命之曰心逺亭亭下則川之東陬土沃而易左右皆善圃而先生之圃居其中翠巖榮木掩映環列大河又自秦晉之間衝而東下橫射玆川川自秦山朱陽川來至虢略北與永寧澗口川合逶迆至數十里經亭北里許始與河遇灝蕩之气晨夕交騖卓爲闗東奇觀微雨新霽則大華三峯舉在目前而此亭特據其防予再來靈寶先生攜酒飲予於亭乃以記屬予初予坐亭上已甚愛山川之美憾不能卜居其鄰日覯其美且幸邸舎接垣於亭得時時觀玩偶一臨坐悠然之興沨然以生殆不知身世之安在也先生以心逺名亭蓋求諸靖節心逺地偏之意予觀先生之心澹然無欲𨿽當顯頎之位而從容謙遜若無所與焉者卽日坐車馬之防此心之逺無以易也今天子勵精求治天下名徳之士搜訪幾盡廟堂之任將不久委諸先生推是心以加之天下則天下之民又將溥被安靜康和之逺福矣但【一作殆】此亭之作先生之逺致也亭作於嘉靖五年秋八月十八日明年三月記

春雨亭記

渼陂子宅後有園幾十餘畝近宅百步爲塲以納禾稼場以後皆園也列植花木蓊蘙蓬勃琦瑰逶迆其後又有修竹萬竿及場西望邃若丰林城市之中能若此者其亦鮮矣亭趾𨿽築楹棟未樹予每至則坐此而忘歸焉嘉靖癸未夏四月灤江公巡撫過鄠訪渼陂於衍慶之堂民事旣詢倡酬斯作於是攜榼至園卉木榮新好鳥羣至公忻然自適不知逸興之所自也輒已詩成數首擊缶微歌若將神遊八極之表地𨿽有然而公之胸次亦可知矣於是以廩余畀知縣黃生曰爲我作亭於園永爲渼陂夫子之所憇遊渼陂子乃以書謂予曰子宜記予惟渼陂子欲搆斯亭也由甲子及今二十有一載矣柰何至公而始成蓋於是而有異數焉造物者若有陰竢於公使兩君子之休聲髙誼因是亭以永傳也安知百世之下不以右丞之輞川別業晉公之綠野堂視此亭乎昔者渼陂子謂予曰他日亭成予當以春雨名之方予經始是園適有春雨而予今返耕於鄠其所以致力於稼穡之間者惟是賴耳斯亦因予日用之常以加之云爾於乎以夫子之徳之學乃俾至於此無他想焉其可以爲千萬世之所憾矣灤江名珝字汝溫永平人渼陂名九思字敬夫鄠人皆姓王氏明年甲申秋九月癸未記

五幸亭記

五幸亭者北山夫子所居之亭也何以五幸名幸者人所難遽遇難遇而遇之所以幸也皆識其所樂逢五者何治亂安危世之恆事生丁福世蚤冒休徳不知兵戈之事𨿽嘗孽人侮順而耆舊登庸政理未盭羣盜奄平海宇澄乂使得逍遙遊偃於太平之世以爲之氓此一仕者棄親戚去墳墓𨿽以淺薄致閒然能常守先人之墳墓使享不後時間又與鄕黨故舊論心話宿傾倒往來則志願恆畢百想咸謝此二居官服政非雄才敏識則不能致名實博徽美心魯意狂𨿽事之所至不敢不勉然稽之古人仍多抵牾乃以有罪去役不妨賢路此三古之賢人君子不在朝則在野在朝服政在野服耕耕作之事非力勝年富則不能親而以未老之年優遊畝克終初服此四載籍者禮義之府士之源也非閒靜安遂則不能探而致深非气盛志彊則不能防精而契雋耕作之餘身有餘力心有餘趣隨所披閱悉可無倦此五於是北山子之友武功康子聞之曰此五者古人之重也北山子有是哉是可以觀北山子矣遂大書於亭以爲之記

光訓堂記

夫父祖以產業付子孫其弗守者多也況乎以道以徳而訓其子孫其子孫茍毋失其遺書亦已鮮矣況能身體而力行之又進而上達於古昔聖賢之所訓使其身爲聖賢之徒而若父若祖之道無怨無恫當世之人覩之而興起後世之人仰之而不忘非豪傑之才明哲之操其孰得而幾也吾友谿田馬先生伯循以光祿卿得告於家繕其先人之墓爲堂以修祀事今年正月廿又六日值先生初度之辰予往壽焉因便謁墓飯於東序堂尙未名先生請予擬之予曰堂當名以光訓先人之道先生若之先人之訓先生遵之幽宅之祀此堂麗焉名非光訓殆於不可於是涇陽諸生遂請予爲記刻之堂下予惟馬氏自靖川先生躬耕說道尙志愼修不求聞達罔就辟舉其髙風逖徳視區區利祿之徒奔走役役卒無分毫之益加於上下者詎止天淵也雲巖先生又克承先業出厥緒餘式諸多士美大已集匿光閟發使其道至谿田先生益暢益肆景慕滿於士林名實昭於宇內明興百七十二年其以道鳴天下蓋惟三四人而已河東薛先生徳溫涇野呂先生仲木與先生之外醫閭賀先生克恭蓋亦其人過此非予之所能知也夫學士大夫日誦說周公孔子之道將以成已成物尊上而裕下也乃騰布口說挾道飾姦其人𨿽三尺之童唾口羞道乃又著爲邪說指斥前進東橋顧先生華玉送涇野先生序文其萬年公案也若谿田先生非所謂克光先訓者邪焄蒿淒愴之餘俯仰無愧君子之於道若是焉可也後之觀者其有感於予言也夫其有罪於予言也夫時嘉靖己亥夏四月甲辰記

劍州再建重陽亭記

予聞劍州山水舊矣後見李義山重陽亭銘言刺史蔣侑治郡理得人從乃大鏟險道混石見土平可容考工車四軌建爲南北亭以便勞餞又亭東山號曰重陽以辟風日則劍州山水奕然矣而蔣君在郡能有暇日以山水自娛又得名士大夫詠述其事播美於當時遺馨於後世其胸襟意度固亦非凡者矣正徳乙亥武緣李君來知劍州逾年政成百姓咸若於是廣教化之道表廢墜之迹髙城濬池練兵飭備陳禮義示軌則吏就典列俗無曲議乃歷覽奧曲窮索靈祕得玆亭之址焉乃於二三士大夫謀曰夫禮義者世之大閒而佳勝者地之雋腴二者不可毋耀弗示也予旣建兼山書院以示學者而又表武侯之廟旌死節之人使庶位有警後賢克循然於禮義之事則庶幾矣佳勝如亭湮而罔知者將數十百年今幸得之得而弗治非所以闡靈祕發坤珍也於是滌穢芟艸復斯亭焉畚鍤始興卽得義山碑於宿莽之下吳職方記言自古至唐自唐至今僅兩賞耳詎知亭之興廢更幾許年而復值其人歟然職方又詎知今日之有李君也李君言亭近枕聞溪逺挹五華前對漢陽左秀巖右臥龍城郭樓臺俯在懷抱與職方之記略同至於長溪淸潯流影不去則吾亦神坐亭上久矣劍士姜文粹玉潔者予舊友也能道李君之事因以書托予記亭云亭崖畔有石刻古重陽亭四字隸大書之爲宋張珖筆予益躍然懊不能從諸君子遊也自予記已不知諸君子遊而樂樂而詠者將若干畨【一作篇】尙欲文粹爲吾錄寄之以觀李君之暇日比蔣君何如當亦更爲李君賦之矣闗中名區勝壤不可以數計安得有賢如李君者少爲表章之以快吾意此不知予能待而見之否也李君名璧字白夫治乙夘廣西舉人詣深履厚故篤意古道如此亭成戊寅之夏明年正徳十四年己夘夏六月十又八日庚辰記

東崗記

東崗者髙密縣東之崗有李子先公之墓故李子結廬處焉因自號東崗子與淩谿子一日過予滸西別業嘆之曰美哉子之居滸西也洋洋乎不可得而系休休焉其有餘閒也眂予日走且馳以嘵嘵於功名之間不得恆守其廬豈不大戾哉夫逝景者易汩而盛年者難再也志曠者寡酬而气昌者多沮也我盍返焉以修吾廬乎余謂東崗子曰夫子之羨予居也似矣然未眂夫子之道而詎以予之茍安不已自昧乎夫志气者君子居身之所珍而窮達者士之遇也士抱誠明惇正之學孰肯忘世自掩與木石麋鹿爲友儕哉顧惟其所遇而已矣今東崗子以直道鳴於天下天下之人莫不引頸以望得東崗子左右昌朝使匹夫匹婦無不各得其所此則東崗子之故志也今明主在上微賢弗尊微能弗使一切猖狂謬悖邪僻之人誅戮竄放不使一日雜乎淳人正士之間以傷和厚惇朴之化東崗子顯其身名於方憲樞轄之位握髦俊之教統戎兵之數方將向用不已而東崗子之志可謂行矣學士大夫修之於家者多壊之天子之庭東崗子貴不易其賤泰不失其窮守其官服權貴以生死榮辱不能奪至於黜放擯棄毋以回也艱難狼狽毋以怨也而東崗子之气可謂浩然不撓矣夫气者養之所昌而志者事之所本也古之君子功澤加於當時休美傳於來世凡此勿失耳東崗子有是二者凡所以養之東崗之廬而行之東崗之身者毋有不得亦奚必居東崗之廬然後爲東崗子也傅說不以商弼而害其築尙父不以周師而害其釣大行不加焉窮居不損焉君子之道如是而已矣淩谿子曰旨哉之言是深得東崗子之心卽與東崗子日坐其廬以求其道何異是是可以記諸東崗子之廬是可以使子孫後世皆知東崗子之心不負其窮居之守如此也嘉靖八年癸酉春三月甲子記

邢臺儒學記

臨海郭侯絍知順徳之明年庶政修舉民事熙睦乃謀文化式崇禮事命知邢臺縣康君恕修葺廟學俾偉俾廣以勸以翼明年三月績用告成邢臺縣學官諸生偕走幣來京師請予以記用廣侯與康君之徳予以去春過邢凡侯之徳聲政績知甚茂也乃書之曰夫邢臺之學自予癸亥之暮過而觀焉曰何蕪穢不治也去年又觀焉曰何靡靡如前日也然見郭侯焉曰是非靡靡如前日者而已也是將以擴而宏焉偉壯而嚴焉也有來自邢臺者吾如問斯學焉必曰侯且匍匍然靡爾寧也順徳之化其將有大興乎然而諸生請以成矣噫嘻盛哉政與教之不可並也久矣豪智之士多疎略禮義以先禁刑故見有亡犯者遂安以肆焉見諸生執禮弗隸弗下則惓惓怒欲治焉曰吾何得區區以教爲也夫如是故民日不親而風俗衰焉民日不親而風俗衰故上無以畏下無以恃貿貿焉率而僞焉貿貿焉率而僞故放放焉若禽獸而弗能誨焉民皆放放焉若禽獸而弗能誨是惡貴乎爲人上也侯之徳宜邢臺之人有勿忘焉凡郡縣之役制之於上吏益之以疲敝則未有勿廢也康君𨿽力能從事使微侯在上焉亦己巳矣廟之制正殿五楹東西廡幾楹大成門幾楹防門幾楹學之堂齋號舎各幾楹而榱桷修飾皆百倍舊也諸生云舊廟稍與學舎徧匝今稍東遷之故能廣且宏焉外又作兩坊皆壯麗可輔可謂偉矣康君齊之陵人能篤信守也故能爲侯與與康君謀者訓導黃錦嚴桂謀之而盡度營作終郭侯康君之委者生員柴瑁戴惠也其縣丞李釗與義官二三人又掌役者云

閿鄕儒學記

朔州孟周令閿之七年爲治辛酉人民旣和庶政咸舉方有事於學宮葺其敝壊廣其狹隘三年癸亥績用告成將圖所記余適以恩命奉母歸裏學官及諸生走來以請極言周所以恢拓興作之事未嘗勞力費財又未嘗假色上吏以便宜其力分巡王按察欽以周之力於是也立處百金與之周又懼後者之不壯與所鄰又浮屠之或以移易士習也又遷而取其地以益之予聞之甚喜明日與諸生往觀不及奢靡而嚴正已極乃嘆曰若非今之所謂令乎何獨若乃爾也假上吏之色營繕無益緣飾多利彼豈以是爲不善也而亦乃無一人之肯爲是如周所用心者吾柰何可辭也來當爲若爲之夫有司之職其所宜最先者莫如人民而自安養休息之餘所以振作教化使不失其道則莫先於學校之政國家深仁涵漸百十年來申重懇切已謂至矣而天下之吏漠不加意如秦越之視其要名侈炫之徒或又舉而不終隨人移易由周之迹觀之使令皆如周焉民夫何有不教也廟與學並廟左屋以間記門堂十有一廡二十有一廚六皆廟門堂七齋舎六號舎二十廨舎三饌廚九皆學其廟東西又牌坊二蓋自洪武時縣令金元亮創爲至今已百有四十歳歳逺人亡可知其陋否也吾聞君子之心惟所加者能自淵實則功效自大閿鄕之士將由是以往必繼有錚然以出爲世鳴者予將以日望之相是役者縣丞黃主簿周冕後二年乙丑季冬十二月教諭程實訓導王達葛騰與諸生張徽等復請是夜移宿靈寶行署遂記

主一齋記

夫主一功之専而不雜者也存乎吾心而不與乎外也而何以名齋志心也天下之理皆具於心凡吾所以求得於此皆心也心有所雜則他適而不能一而所謂理者去也不可不志也惡知其一而可以主從乎知也天下萬事孰有不先知其所在而可以有爲者而況於道可以貿貿無定者求邪是惡可不知也志之者何求省於此使所以知而以一之者不忘也人有偶同於聖賢之所爲者𨿽惡人然也卒不與於聖賢者弗自其偶同者極之也而吾又惡知其果於是一而不忘也故曰不可不志也

河東運城惇行鄕約記

昔者予友涇野先生呂仲木氏謫判解州置解梁書院以教學者悅其民風純儉有先王之遺意又命諸髙年善人惇行鄕約俗則彬彬然化矣嘉靖甲午監察禦史江東古峯余君晦之巡按河東懲姦滌之餘覩運城市肆連絡民棄本逐末興行之志寖微於是懼焉集其城之士大夫耆舊謀曰昔聞涇野先生居解教民訓俗惇行鄕約天下望而效之蓋有恨其不身逮者解梁事豈非諸君親覩見也哉盍亦得其髙年善人惇行其約使後生小子得於觀感篤義賤貨迪爲善俗以復先王之舊此非士大夫耆舊之首事乎於是士大夫耆舊矢心惇約肄於君新建書院中從者如雲莫不以爲快覩則其心之傾向愛慕略可徵矣君於書院養蒙館中又立鄕約亭暇則親考厥成而小學之童又日日望其行事則所以淑其人善其俗者融暢浹洽直與涇野在解相埒師友之間操履如一天下後世蓋將欣慕興行惟恐有弗逮爾其於聖天子化民成俗之意敬承何如哉士大夫耆舊恐其後人莫知所以惇行之自訪於余君價其太學生王季鄰氏以予爲記因以此歸之

雜著

題唐漁石雲南兩疏後

此唐子以監察禦史巡按雲南時作也讀此二疏而又逆觀當時之行事非守死善道執徳不回之君子不可幾也毅皇帝聰明寛裕有君人之大度顧崇遊略細間爲姦邪所乘防弄威福流毒士類而士類又不自砥礪修飭惟是弭畏憤職故上虧國經下失道守而紀綱法度因以不若祖宗之舊者不獨姦邪然也曩者客自雲南來云唐子巡按雲南綽有風度至要其事實則正此二疏所指顧予不得覩其文辭以快心焉及唐子以提學來闗中於是請而觀之三復興感焉曰嗟乎天下固有經𨿽大姦羣肆莫能變也至其緯則隨觸而紊非可憂者也故君子之責獨先守經經正則天下無不一於正今之君子卹其緯而不求於經故往而踣動而棼非時之難所以處乎其時之難也錢寧事毅皇帝寵璫避席卿相俛首聲勢所加不拉而靡賣官鬻獄厥門若市當是時茍有所授莫敢弗應也況蔑和爲其義父敢當堂裂其書而力制其案此非守經不惑明義理之分察執守之節必不能也鳯朝鳴父子稔惡神人共怒積賂交權若援手足公卿覆論尙多曲辭唐子以孤孑之軀遐當萬里乃抗奏數四卒允常刑孰不以爲至愚然終寧之身無敢以禍加之者彼固知此之爲經也君子之於事也守其經行其義而已矣吾義旣正則小人𨿽欲肆其志意亦必以經爲思以義爲畏而不敢矣魏操以三分有二之勢而猶下意於僝存之獻畏其經也操之大無忌憚者是尙思畏之則寧之竊弄威徳顧敢遽溢於操而弗畏耶予於此旣以服唐子之气足以有執於是而又有以服唐子之識足以不惑於是因私識諸兩疏之後茍有觀唐子之風者將必興感於斯文焉

書朱子捲後

此諸公所以贈淩谿子守延平者也淩谿子在延平能率循其行事使民淳俗美此於諸公之贈何少愧予得而覽之知諸公於淩谿子倚望甚厚夫士之有志於天下國家者自其始學知道蓋莫不蚤作而夜思然能實加於躬行千萬不可一二夫君子之論不白於天下學士大夫之行多凂於小人由是二者居之不變𨿽堯舜不能治天下此淩谿子將來之責倘亦如諸公之望於延平否乎正徳八年九月二十一日誌

南嶠子陰徳傳系贊

予往過鄠防渼陂先生言及南嶠子之賢如此其陰徳表表然非人所能及也南嶠子儒職也俸薄地寒王邦相鄠之編民與南嶠子風馬牛不相及也攜幼子客寓潛江潛江之人何無一人憫惜之者顧六歳兒匐匍見南嶠子南嶠子不忍之心則勃然而不可遏求醫藥致館谷不幸而死旣爲之棺斂又擇地寄表之以石收養其子教之讀書於戲仁哉載籍所見若南嶠子實未多有比得南溟子樊少南所撰南嶠子陰徳傳心實慕焉爲之贊曰

繄惟天地大徳曰生仁爲人心心孰不靈厥養旣薄忿欲斯乘旣窒且梏至徳以傾達不舉職殘物釀名窮罔思義違天取盈比之南嶠殆且蛆蠅聖人致曲曲能有誠從約致博奚性弗充牧此大邦下民是承顚連困郁遐邇同情心誠求之物用乃亨惟君不貳惟行斯眞君相桓桓推賢任能夾敷洪化易如建瓴勝殘拯溺世萬其稱嘉子之仁因心匪迎言不盡意但發厥聲

王汝鄰字說

河東王君世相舊有字矣或以爲不切於義予客函谷君從河東來訪予因易之曰汝鄰書曰臣哉鄰哉凡人臣皆以輔翼厥辟爲職有鄰之義焉生固學以待用者安知他日用之於官者不有取於鄰之義乎吾聞君昔遊京師嘗友乎天下之士於凡所以輔翼匡直之道講之熟而勵之志者較乎精矣又安知他日不爲輔翼匡弼之臣而已邪大學之教自天子以至於庶人均與有天下之責焉故字君曰汝鄰欲顧名思義若大學之教必以鄰爲職分所當爲也君勉之哉玆吾先已望子之自鄰其身者何如耳天下之事蓋未有已不能鄰而能鄰乎人者也君勉之哉

與姜武功計處樊伸等賊攻犯事宜

承諭曲盡計度滿城及郊外生靈荷徳寢愛比之更生然有數事輒令錄上煩亟爲斟酌施行則所益不細曩時蜀漢徵橫及無辜正坐執事者不能先物審處以致倉卒失措𨿽悔何逮昨日得賊馬者卽以馬賞民人人思奮恨賊不卽至境賞罰之際果能倡勇鼔气如此有不戰戰必勝也惟公亟求入操之人下塲操演昔種武功懸金錢誘人習射已有益於宋矣何今異昔耶一擇精力之人守把城門盤詰姦細及昏封閉日出方開若有面生可疑之人卽送官查究遇夜有公差人至亦必逺了同行之人多寡然後索其所執闗文牌票果是眞實方令守門官布列執兵之人開門照數放入蓋恐賊輩乘機夥入不得不謹也一上城急令上城之人逐名搬置石子在上每人以三五斗爲率以備緩急仍令每五人具手銃一把火藥銃楔俱要完備精好萬一賊來攻犯城池倘石所不能及者則濟之以銃賊不敢遽近矣一再擇各處鄕村丁壯者令編爲羣伍除大密村鎭自爲防守外其眇小村坊宜三五處相結俱要器械精好垣堡堅完不惟遇賊可以勍拒無畏而官軍喜功妄殺者亦不敢肆其志矣又於境內軍屯寨聚摘取精力驍勇之人令自備什物編爲行伍與城中良家子弟及機兵民壯立番演習銃射居前兵刃居後務令純熟齊一然後用之出奇賊則所向不怯全功可致也一各色入操人數旣令衣著整齊器械精好矣仍須編置行伍或十人或二十人俱要先立隊長建設旗幟必其人人相認隊隊不錯然後令之審金鼓之音識進退之節遇有緩急號頭一舉各相檢察毋使姦細乘機竄入以生他變又與嚴立約束功者必賞罪者必罰則水火可蹈生死無避矣更選前鋒之人八九十數給以楯甲令之衝鋒直前則後軍望之自無不奮力爭先矣久之則人人敢勇遇敵則摧一可當十十可當百有此千人𨿽橫行匈奴可也況無習艸竊哉一各處鄕夫除修壘城垜者待其功完放回外其餘應防壯丁欲審視有無器械宜令該裏裏老先逐名防閘明白的無面生可疑之人參錯頂數方許上堂稟過令村長以次領進防視若裏老胡突搪塞不行用心致有疎虞先反覆申諭以軍法從事令下法行姦細聞之自不敢舎命夥入而逺近皆齊矣防視已畢領打闗防就令出門各回村鎭了視緩急收拾禾稼協心防守則農事不失武功丕振壯丁旣不至忨愒歳月村坊又得以互相保助矣其出門之後仍要把門者赴堂稟報某里壯丁若干人某時出門則凡在城內者皆系的有來歷之人而一切訪覘姦細無復容身之地矣

對山集卷五

欽定四庫全書

對山集卷六

明康海撰

碑

野田先生碑

先生姓韓氏諱福字徳夫其先天長人也始祖宗哲有才略元末嘗爲長興侯賓客覘見太祖知天命有所歸旣而去之曽祖從戎關中世籍西安前衛祖瑛生父鐸鄕試舉人累官茂州知州茂州娶趙氏生先生後以先生貴贈茂州爲知府趙爲恭人先生幼而穎慧長而超防以成化辛丑進士除知滑縣嚴已正法滑用大治旋以憂去百姓戀戀若失慈母后除知章丘治悉如滑三年徵爲四川道監察禦史巡按宣大舉劾明允時望是歸陞大名知府知府八年再入覲朝廷以其治平爲天下第一錫宴吏部觀者盈道皆爭覩韓大名曰重生包老云陞淛江布政司參政方去則轉大理寺右少卿奉敕總理直軍務馬政後陞都察院右僉都禦史巡撫保定等處地方弭盜安民今尠其比復命總督蘇松糧儲未幾又命回院管事時劉瑾方軌事忤瑾下錦衣詔獄三月始釋後陞戶部左侍郎凡有防議先生惟以是非所在持論天下陰受其福者多矣俄命兼左副都禦史整理湖廣糧儲方綜理間值廟堂以遼東屯田淸查失實於是又攺命先生往遼東時瑾率以指授先生惟不如指故瑾益怒先生遂免官歸此正徳四年七月事也先是先生在湖廣夤緣者賂瑾則以先生封皮北行後一年瑾伏誅竟以湖廣封皮坐累謫戍固原至今上卽位始赦還西安前衛在田二十四年康彊無恙自檢益嚴士大夫庶民小子親就先生如有弗逮春秋八十有一躍馬省耕捷於少年語稱仁者壽先生非邪治乙丑冬予北上防先生於邢臺其議論皆極當世之務綜理曲折無往不獲予始物色先生治大名事其先有司嚴保甲教樹藝諸事則政得樞要故每行必凖璽書所謂政平訟理吏畏民懷古之循良莫能及也斯實錄矣張孟獨撰先生行狀言大名事甚詳蓋有見之言非徒設也壬辰八月丁丑先生卒十一月己未合葬於吳恭人之禮也先生之孫生員詢長安佳士也予宿重之光宗嗣美當在若人因詢請爲先生之碑故略載行事系之以辭庶考徳者不厭其繁而步武者能思其要辭曰維先生世之偉人厥藏允厚行方物憚位大弗究豈時命之使然抑在我之何咎木塔新阡兆同元媾履不愧心宜爾遐壽子孫振振具美且秀慶佑自天益遠益考徳采休視在華冑

明封承徳郎吏部文選淸吏司主事馬公墓碑

治時海事敬皇帝欹湖馬子應祥以進士歷知河內歙而聲聞達於京師洎徵入爲稽勲主事則與鄠人王九思及海爲友道誦古昔則法先王一時名大夫莫之能先焉毅皇帝初應祥迎其大人封主事公於官邸九思與海日趨事焉聞其論覩其容質而有文簡而適理淵乎若深矢乎若直浩乎若不可量蓋古之遺徳也正徳庚午予罷翰林嘗遨遊三輔之間考往迹眺名里數獲拜公於堂乙亥之冬公乃以疾捐賓客矣嗚呼痛哉世有哲人爲民軌則乃不能俾之永享遐算使賢者承其式不肖者易其故豈非風俗之不幸哉往者應祥以海爲公墓碑海不敏嘗得君子之教於心久矣玆安可辭於是述公之行事於碑曰公姓馬氏諱倫字宗彛先世蓋髙苑人祖道原孔武有力洪武時從秦王就國後調西安左衛故子孫世爲西安人而居菜市裏中道原生六子其第四子升配戴氏生公少而孤以卓犖自負馬氏故多俠西安人或多畏之公獨恥之曰丈夫當以信義則於鄕人何區區若是者故西安人咸曰宗彛長者不可不修問也公素愛畜產而家或弗丰於是以所有易馬貨之卽能裕用不乏已而復自笑曰財取足用而已役役於此不亦苦乎後亦棄絕不爲公天性慷慨好義急人之難無避水火實非利一錢者河州衛指揮金冕有急使人挾二百金將有所遺而使館公家金未及遺而使者畱金於公以去死於塗三年公自賫予之封識如故又一千戶某亦河州人自京師來至西安有罪亡去以一囊盛百金畱公所亦久弗取公又自賫予之其封題猶金氏云故兵部尙書河州王公居家不妄通賓客顧獨喜與公接又遣與其諸子遊公舊字修道王公以爲不協於義以宗彛更之自爲說以贈公王公嘗謂公曰反金事不難俾數年出金以息所得蓋不細矣而封識不移此正其所難耳王九思曰王公振古之英社稷之臣也重公如此君子於是因有以覘知公矣故西安諸學士大夫鉅人長者無不愛慕公願與公遊非茍然同俗也公事母戴夫人誠孝曲至夫人以貞節自誓而公能承顏奉歡老壽被旌顯於井疆有榮耀焉西安人嘗論述公之行事謂公性快直無論尊貴人洎能受與不能受輙面道其是非人猶有怒也公隨已忘之又輙與好處之不紀其過以此人愈益敬公故私相勉勵惟恐有聞如此也公生景泰戊午十二月二十四日壽蓋七十有八先配安人王氏其先灤州人陽和衛百戶林之孫伯父榮以才略攺西安左衛署鎭撫父貴偕其兄來關中因以安人有女徳歸公云善事戴夫人得其歡心而公之嚴毅能無逆志則其貞順之性蓋有人人之所難矣壽六十有一卒生男子二人長卽應祥累官山西按察司副使次應昌嗣於公徳女子三人殷富張暠李蕃者壻也而暠爲河南府同知云孫男子五人平咸寧縣學生中千辛午孫女子三人長嫁指揮襲子周邦圻死攺適千戶夏浹次適長安學生楊宗輝季未嫁死曽孫子二人女子一人苖裔盛矣繼娶王氏亦先卒又繼杜氏公卒之二年丁丑三月七日與王安人合葬樂遊原新塋又七年海始撰碑刻諸墓左嗚呼公之遺徳顧此何能詳者然有求知公徳於千百世之下者其或可考於玆云爾辭曰惟馬孟父世篤其慶爰值其祥乃克有生是惟封公惟馬之光桓桓髙苑建此有宅克綏闗輔俾壽而昌孫子以彊姓右宗亢服此令名故墓累而崇根培而茂徳之不爽音之不毋謂奚當嗣於按察其光益長萬夫之望樂遊之阡永惟公嘉元堂閟閟神道克廣南山是瞻從以孫子胡不萬年

封儒林郎翰林修撰呂公墓碑

公諱溥字某家世髙陵人也其始祖曰世昌又幾世至彬卿生八八生興興生貴貴生鑑鑑娶魏氏生公及其弟博公長子柟者海友也海以柟友則數之髙陵因得數拜公親見其容貌聞其言論覩其行事知公之宜有柟也公以正徳丙子五月十六日卒於家七月九日葬於縣北祖塋當時柟以海爲公墓碑海懼匪徳不能昭述盛徳揚著幽光故至於今始勉復於柟焉夫人予於所生者生也莫不欲其榮歿也莫不欲其哀言語行誼莫不欲其傳然虛誇鮮實人指議至矣尙奚言傳哉故海之自矢也不憂天下之不信吾言而憂吾言之不足以自信夫公鄕裏恆人無麗辭輝藻以要譽文學無丰財崇職以驚炫流俗無奇節詭行以聳世習然海數言不置非所以私其所好也示天下以長者之道所以廣教布徳懲勸浮靡也海惟公朴實不華耕鑿飲食之外一無所爲海不敢輕誣之曰遁世不仕也孝親友弟守身畏法處親戚鄰里無所欺負治生期於僅足責人不爲已甚𨿽傳記所載典冊所訓何弗啻哉此公之大略人人易言之人人不能爲者故君子素其位而行不願乎其外君子無入而不自得焉若公者於此道庶幾否耶公美髯鶴幹望之如神仙達識事體深計者莫能防其意其指擇是非談述理義學者或鮮焉志稱其決魏某詐嚇李縣判之事豈非其事實哉墨劉之鬭墨嘗謀酖其老病以償劉矣片言之間郤酖已鬭生墨氏長少蓋幾人也其後又解姙婦之死平劉李之怨訟買田逋稅者官不能稽取板冊以公一言而決縣官定徭役辟於裏書方伯至亦信以去公言諸富平道中方伯卽歸以正之其已壯哉公居常惡衣糲食休休自娯旣受封貴顯猶著補綴履純布終其身無怨恫於人少日以大戶輸餉楡林同輸者爲掩昧得貲皆笑公歸無完履及同輸者發覺易子破產公獨安居闤闠至今應輸者必自戒飭曰愼不可亡若呂公閒居嘗謂柟曰汝知仕之大本矣乎無他愼取與爾有餽者無故而餽豈無所爲也輒令反之寢疾經兩嵗柟晝夜侍不敢少怠或履聲稍震猶厲色以責曰汝侍天子側亦當爾邪病且革呼柟語曰汝受朝廷榮寵他日當竭力報國無得自便宜咨稟汝叔而行公所以愛其弟者死猶未巳也曩聞髙陵人言公壯時父命爲居室將於弟異公乃擇大木爲弟室弟讓公公曰安知爲爾室也室成乃率以與弟配宋氏潘府教授宋公之孫女也宋公愛其孫不欲與凡子李州判者宋公之友也公十五卽爲李所器曰此大美弗興若身當興若子孫故宋公因以孫妻公當其時諸宋薄公貧也李君曰渠稍長豈止如爾家後其言卒驗云宋安人旣配公奉其家範事舅姑處妯娌各得其道諸呂內外無弗悅者柟之少也安人壹是以身教之凡枕鞶刺繡故事必曰此賢此孝講說大義亹亹不倦又恆誦其祖教授公之遺行以詔柟故柟之所以爲天下之士者其父母之教有然也公生正統戊辰五月十四日春秋六十又九安人與公同生生七月二十一卒治乙卯五月八日壽止四十有八正徳癸酉三月一日以柟封公爲儒林郎翰林院修撰贈宋氏爲安人繼室侯氏亦封如安人焉子三人柟舉正徳戊辰進士第一官翰林修撰爲上經筵講官仲曰梓公葬後五年歿季曰棲縣學生志弗忝兄二十一嵗死女一人嫁劉孟陽孫子三人田縣學生甸柟子畱梓子孫女三人嗚呼其傳盛矣銘曰維呂氏世懋徳蘊靈尙父啟齊爰有髙陵世昌孔武孫子是刑及彬卿父髙陵以興至於六葉封君乃生纘此懿徳厥宗用成篤生我友維邦之楨直義廣孝公志斯承昔在壬申拜公於庭望之則嚴卽之則平溫恭易簡若蘭之馨匪徳曷永匪言孰明享不盡孝徳不媿齡遠近悲悼況云我情髙陵之北實惟廣坰建爾元宅萬世之寧考光摛耀因勒斯銘

明奉直大夫南京吏部淸吏司署郎中雙流縣學教諭胡公墓碑

公諱士濟字澤民秦安人也曽大父鈞自某州徙居秦安丰財厚徳人咸讓之生子海幼有大志未售乃躬耕於南坷之野休休然若將終身蓋古沮溺者流云子璉善文辭累舉不第仕爲南陂知縣平以近民嚴以懲傲盜不涉境蝗不害稼民用乂安九載吏部方以爲良欲登用之顧懇疏乞歸有詔嘉其去就特許之道過南陂士民攀送者相望於道若失慈母𨿽傳記所稱且何以加焉生男子七人長士源次士淸次士溫次士潔次公次士洪什邡縣知縣次縣學生士淳公生而穎異幼有大志獨爲南陂公所鐘愛及遊縣學與其弟俱以朱氏詩稱名關隴聞岐山張君精朱氏詩偕往學焉得其傳以歸大爲提學副使浮梁戴公所稱然累舉不利遂貢於太學方將友天下之士以卒其業值其配李宜人以病卒京師不得已仕成都縣學訓導至成都教其諸生立方起惰士用丕興貧者捐廩防之賴以成立者甚多有髙文質者蜀邸人與藩臣某交後某得罪蜀王逮及文質公詣王言文質無罪王卽釋文質一時撫按藩臬皆禮重之乃又令署資陽縣教一如成都職滿成都人士攀送者諸縉紳於元都諸官寮於雲臺諸士人於昭覺諸弟子於新都觀者羣相嘆息謂所稀覩至今猶美談焉陞鹽亭縣教諭尋以內艱復除雙流仍以教成都者教其諸生彬彬乎與他縣異兩受臺檄攝其縣事民殊以爲便已且人人自勵惟恐弗馴無面見公所謂有恥且格非與正徳戊辰子纘宗以進士髙等詔刻其防命爲翰林院檢討明年己巳公惟雙流職滿致仕歸秦安戊寅以纘宗封公爲奉直大夫南京驗封淸吏司郎中先配李繼趙皆宜人今上卽位詔百官父母旣受封贈者其服色同子時纘宗知安慶府故又加公以四品服焉其生可謂榮矣嘉靖壬辰四月壽八十又四卒於家纘宗以山西布政使奔喪歸已而徒跣來武功請爲公碑以樹之墓道海嘗於姻友張用昭氏得聞公之懿徳若歸蒲銘之金於子與憫盜騾者之欲悔其過而未逮數事宜其子孫振振翼翼亢宗逖徳有如吾纘宗君往嵗海嘗獲侍公之杖履望其容接其論逾於所聞多矣備極榮養安享髙年謂樂只君子福履綏之正公之謂乎李宜人國子監生玘之女有淑徳宜於公卒時年三十又二蓋成化丁未也公生男子四人長卽纘宗次正宗次可宗次在宗纘宗初以檢討謫嘉定判官陞潼川州知州乃有南京吏部之命尋知蘇州歷淛江山西山東布政司參政乃陞今職文章政事蔚然名世正宗以下皆學待舉思齊厥兄女子三人長歸通判孫述先次歸義官董瑩季歸髙第孫男子七人初防被袐袟礿袒皆讀書力學孫女子一人尙幼未聘其允昌矣海與纘宗友善義不可辭銘曰惟胡仲父其徳克崇食不似徳其後乃丰粵惟伯子靡受弗庸鬱鬱翼翼爲時文宗光承帝賚尙弼丕功南坰之兆厥墳窿窿配以伉儷終古是同刻銘表墓用逖休風

先公墓碑

先公諱健字自彊上世河南固始人始祖諱政始徙來居武功長寧生子諱廷瑞爲元興化學官關中學士大夫尊之爲西原先生西原先生生子六諱世睦者生子二諱珙者生子諱汝楫初爲縣學訓導辟爲燕府官後出爲安嶽令太宗皇帝旣靖難召爲北京行部左侍郎賜璽書畱北京輔皇太子凡北京事從所自行後上累以論功當侯則固辭不受卒六年上乃召其子諱爵與禋至曰昔侍郎有三子今何二子來諱爵對曰先臣中子年以賈出外不得奉詔上乃以諱爵爲上林監正禋副而賜年千金鏹數十千貫敕所在毋稅關津吏毋得詰察至仁宗皇帝時侍郎始贈爲資善大夫工部尙書而後諱爵累官至中議大夫贊治尹南京太常寺少卿少卿取夫人李氏生先公始先公生時先尙書方在行部一日太宗皇帝召先尙書諭曰聞先生生有孫此可慰老景矣已命左右記待長時錄用報先生今宜與先生賀乃賜宴及馬匹鈔幣若干又賜國師輪子曰善保防善保防先公生五年而先尙書卒及壯也又隨先太常居南京先太常卒也英宗皇帝復大寶召錄先尙書子孫而先公以詔至送吏部見部尙書則由部甬道入又長揖部尙書不拜也尙書大夫怒欲竟不與官職部尙書不肻曰此太宗皇帝所故命而上以報尙書者乃請與通政司知事俾以祿奉祠尙書焉先公爲知事歸也又二十年病痿不履痿三年也乃不起夫人袁氏浙江按察司僉事溥女柔順有則宜於先公生子五人長曰予先君鏞次曰銓又次曰錫曰鑾曰錦先公以己抱負濶大不得施設自見而家世膺受國祉又厚也於是日日躬自督課使五子各自治經舉進士故予先君卒時懇懇言先公謂予小子海及諸昆弟之小子當廣志意成聞人以報先公卽否亦當必舉進士夫先公形貌修偉隆凖而背聳言言沈厚有則宜大貴於世施設其抱乃淹晦以終其身至於予先君昆弟猶扃閉不發此其蓄何不厚也而乃如此曷也人嘗言先公通達世務𨿽古之名實者何不方也其孝弟忠信質直亮毅者何弗訓也文章稽古之事辭賦曲藝之細曷非可傳也然而終其身淹也斯惟予小子海日夜痛心亦終其身而不能忘也今小子海方圖永久於先君然宜先先公之事故摭述舊聞鑱諸堅石辭曰粵惟康氏世沐休祥裔本西周衛叔建邦纘戎承允遹有烈光惟多令徳固始是張洎宋中葉遷此長寧鼻祖丕奮奕葉斯昌五世慶積東裏乃生輔弼文宗宇內用襄功大不有五十而亡辭彼茅土世遠逾芳太常是嗣其聲煌煌兄弟並躍大啟厥康迆及我祖昭徳彌長事業天嗇孫子惟良似續無忝配於周京履義秉節克光有明若珠在澤若熹在堂有目咸睹奚動不臧永惟祖徳思念曷忘唐山之阡左右若防元寢宥密可奉幽藏刻碑述徳世萬其承

康氏第一子徳瞻墓碑

第一諱阜字徳瞻先君平陽府君冢子也幼善穎悟彊記能於詞賦詩人之事年十有九嵗暴病卒先葬近郊西原以多雜葬者乃今攺縣北鳳岡之麓銘曰瘞矣而遷維以子安胡不萬年

墓表

明進階光祿大夫南京工部尙書李公墓表

公諱善字宗元家世隴州人也髙祖公賜髙郵縣知縣配範氏生惟中以子升貴贈浙江道監察禦史而封其配某氏爲太孺人升累官至浙江按察司副使配茍氏傅氏俱封孺人生子溥卽公父也以太學生爲某倉大使以公貴封廣西道監察禦史配馮氏封孺人公少磊落負气及長就學已浸浸有時名中成化丁酉鄕試明年戊戌第進士拜行人司行人能不辱使命擢南京廣西道監察禦史淸理廬鳯淮陽軍伍滌省誣人於今誦之治戊申有外艱辛亥攺浙江道監察禦史巡按遼東多所舉劾將吏不法者悉奏黜之遼東還陞河南按察使僉事值張秋河決上遣內外重臣提督塞河知非公不可於是悉以委公卒至底績上甚嘉之因陞俸一級以內艱攺湖廣僉事值荊襄賊何淮等作亂淮自爲鏟平王而其徒至數百人子女財帛所過一空道路阻絕公召指揮呂髙等諭議建防賊眾悉擒事聞上命陞俸一級已而妖人熊彥和等作亂僞號已定陰相應附者數萬人公命呂髙等亟捕彥和等數人坐法而焚其應附人名籍人心用安與侈功幸償者異矣於乎仁哉己未陞山東按察司副使兵備臨淸邏姦按僞時以爲難甲子陞山西按察使持平愼法吏民畏之正徳丙寅陞四川右布政使尋轉左袪政節公財察軌運衡重輕悉稱蜀民賴焉蜀故爲番戎所冦而某番尢盛鎭巡請命將徵勦而太監羅籥與公計事謂非兵十萬不可公曰師出十萬日費千金民困嵗歉公私俱竭恐邊事未平而內變復起柰何且番酋已知朝廷用兵勦罪恐懼無以自計若遣人宣布徳意宜必從之果不從然後舉兵未晚也於是遣王玉等入番宣諭諸酋欵服其長悉從玉來獻甲以降誓永爲良民捷奏上大喜賜大紅織金衣一襲白金十兩尋陞南京都察院右副都禦史防考察京官公揚淸激濁輿論允協俄陞南京刑部右侍郎而用法平愼凡事多稽援故事洎事定眾方服公長者有見云若盜冊人王眞是其一也其事載公家集玆不載庚午陞南京工部尙書正規省費先後所無有勅命公提督修理孝陵並懿文殿宇公量工聚材深有計度厥功垂成防有疾懇乞歸致上竟允之歸十有三年爲嘉靖元年奉恩詔進階光祿大夫有司備防羊酒問勞於家人咸榮之又三年乙酉秋八月癸丑卒於正寢距其生正統甲子四月乙酉春秋八十有二夫人周氏華亭教諭遷安周公之女先公卒其懿行自有志傳側室鮑氏劉氏皆貞淑類周云公有男子四人守經周夫人出錦衣冠帶總旗七品散官娶唐氏亦先公卒守純州學生聘閻氏娶劉氏守紱娶梁氏守維聘馬氏娶韓氏俱國子生三人者皆劉出女子四人長適典科閻效周出次適鳳翔張珂又次適舉人閻佳皆鮑出季適千戶白豸劉出孫男子五人瑭州學生娶閻氏珙聘閻氏瑢珝瑄俱幼孫女子二人長聘閻次聘王化民守純卜以是嵗閏十二月辛巳葬公北原合周夫人之兆持參議閻子明狀乞海有以表公之墓嗚呼公之名徳嵬然在人居官居鄕無非可師乃奄忽傾逝前輩典刑後將焉賴然玆但以稍述公之行事世次使後之觀者知爲公墓而已顧一笏之石豈足以盡載懿徳哉海以鄕裏晚生辱教有年今公已矣回視世稱達尊長者諄諄懇懇汲引後進復有幾人如公也於乎傷哉公子守經𨿽不幸早死而嗣徳履孝公卿之子亦鮮儷矣守純勤學廣志克綏先猷其進靡度而守紱守維皆爾雅自好裕然俱良公之心復奚恫哉今孫子彬彬繁衍昌大揆之古昔蓋龔疏所無也不亦盛乎不亦盛乎

明故文林郎大寧縣知縣許君墓表

君諱諫字廷言家世陜州靈寶人也髙祖仕信曽祖實皆世抱潛徳祖聚爲安定教諭有厚徳大學教人不倦安定人至今感慕立祠祀焉生三男子以季子襄毅公之貴贈戶部侍郎其長曰通卽君父也配何氏生君與其兄誼君天資剛毅幼從季父襄毅公學領朱氏詩遊縣學卓有時名九試不第治庚戌應貢入太學其志愈力然竟不合於有司也於是以國學監規不均及鄕學稅價太重上言於朝或以爲將獲罪於人君不卹也甲子拜淸河縣知縣克新其政諸廢具舉當道者殊以爲能後以戚裏莊田坐系詔獄攺知臨晉君曰爲民獲罪𨿽死不恨況攺近地乎君至臨晉則愼法禁嚴偸薄民大悅服未幾以外艱歸服除攺知大寧大寧俗尙朴略少文君又以文雅飭其政治更稱善偶病淋乃棄官歸徜徉梓裏者十餘年惇族厚倫人無間言嘉靖乙酉三月二十一日卒君生正統己巳十二月十四日春秋凡七十有七云初娶李氏生女一適國子生鄭鐘繼娶王氏生女二長適李扆次適主簿張珍三娶王氏無出四娶呂氏生子三人僑修備側室楊氏生子四人佶佇儼作女二人長適散官張天祿次適李繼恩而僑修佶佇儼皆縣學生可以嗣君休徳矣孫子三人福安薛安某安孫女七人尙幼未聘於乎予昔與君弟今學士廷綸侍郎廷美同遊翰林每及其家世則恆述君修徳砥行之事謂君因心孝友然試𨿽不獲第於科目而三令大邑俱有良名亦可以少畢其志矣予子栗娶君妹婿布政使楊君叔安之子則君從甥壻也比來靈寶君弟茂才廷陳率君諸子以狀洎志銘授予請予表君之墓道志言君撫故兄子價偉僎倬如已出𨿽老年寢疾言及二親與季父襄毅未嘗不流涕於枕其居常又以立身處家之道告戒諸子諸子若僑佶等又皆學文修行將俱大售於時爲世令人君之所以教於家者視所以施之官秩曽少異哉予南至虢略訪函谷故迹過梁村望及君墳突然與君先公之墳相翼蓋百世之安也其子孫興盛繁衍孰謂無所自乎夫前人以徳昌庇其後後人益求其徳衍其昌庇之福引而益長緝而益光則許氏之世𨿽百世可也於乎僑與諸弟尙其朂之哉

對山集卷六

欽定四庫全書

對山集卷七

明康海撰

墓志

明故承徳郎戶部貴州司主事閻君墓志銘

君諱倬字允章號山泉子太子太傅兵部尙書恆齋公之季子也世爲隴州人曽祖秀未仕祖璿宣徳乙卯舉人歷仕南充嶽陽昌邑廣昌濟源教諭俱以太傅貴贈通議大夫都察院右副都禦史配王氏贈淑人生二子長仲實以進士起家累官吏部考功員外有盛徳鉅名所爲詩成化治間海內爭誦之予爲諸生時嘗辱其與進蓋歐陽文忠之流焉次仲宇卽太傅公雅量宏度𨿽在顯頎而厥施罔究武廟臨禦之初固已兆有所尼之漸矣先配夫人仲氏生三子儒佑傳繼配夫人袁氏生二子俸及君君幼穎異不凡袁夫人夢鳳鳴樓屋上覺而生君曁就外傳日記千言不忘年十三卽能詩與文伯兄知州君侃於寺中見其詩謂太傅公曰吾家能詩者此人也太傅公喜乃遣從谿田馬先生受胡氏春秋提學秦君文深器許之令補州學生己卯鄕試提學大復何子景明試竣西歸語予曰關中士吾得二人隴州閻倬延安董子幸識之後關中稱名士者必二子也是科二子果中髙等予由是切慕二君之才君第後則不棄予過則必訪繾綣數日始歸予以其文采肖考功溫雅肖太傅士大夫或以予爲知人後君登嘉靖己丑進士除知聞喜縣豈弟之政冰糵之操吏民感畏至不忍欺暇則課士勸學科貢不匱君之教也一時撫按旌賢舉最不可勝數乙未轉戶部主事民扳轅不忍去乃立碑頌徳以東漢陳太丘內黃張問行武功李朝綱與君題爲四君子可以知其政矣在戶部分理通州倉出納詳愼丙申總理三河大壩艸塲摧督伸縮悉有條理嵗余所起至十餘萬卻廩餼愼獄訟三河人愛戴歌誦至不容口閒則日課一詩皆淸新爾雅得詩人之意大復之許詎弗信哉值上郊社禮成推恩臣下贈太傅公光祿大夫柱國太子太傅兵部尙書袁夫人一品太夫人丁酉督餉固原事竣歸省太夫人遘疾具疏養病允之明年己亥三月辛未竟不起矣於戲痛哉君世之懿寶也闗中文獻予方望君將實懸表以振厥衰乃若此天且胡以生君又且胡以弗壽於君豈天亦無柰於數而鬼神妬而奪之邪抑如李賀冀修文於天天受而閟之邪於戱痛哉君生治甲寅五月五日壬寅享年才四十有六爾配劉氏布政使顯之女也封安人生男子二人錧州學生娶予弟貢士淳女次錞未聘女子四人長嫁雲南參議郭田子生員中玉次嫁戶部郎中邵伯宗子舉人防次聘引禮舍人張子某次出育於房氏妹孫男女各一人俱幼君有遺詩二卷予將序而刻之君可以不死矣是年冬十一月九日壬寅錧等將葬君於太傅公墓側界其女弟天防出君侄銂所具狀請予銘其墓石予知君者且又重以姻契義不可辭銘曰窿窿惟閻關隴所瞻鳳起子紹何用弗忺睨彼科甲其易若探王謝是並韋杜豈參繄君之才中壽而鈐大用弗究視後則兼袝葬考側永葉我占遺徳不泯遺詩可耽徵懿考實世萬斯凾

明封承徳郎刑部主事張公墓志銘

公諱通字大亨家世長安杜陵人也上世譜失無徵祖張大公生張二公張二公生公兄弟四人而公長焉公生而秉徳寡言笑不逐羣戱十五能通大學大義張二公蓋異之令就學洎家道少衰乃令就賈二公曰有子如此弗能令振且達豈非命邪豈非命邪賈不數年其足迹已徧天下而諸關中言賈者皆出公下矣然公性憚厚利而僅取足曰茍可以給日用則生道所關如是而已夫何以厚爲哉此其意慮豈庸人所能識哉成化乙巳關中大饑人相食也公諸弟方在𦇤褓而二公又不解作業公曰家無餘積而丁此大難親且老矣吾何以坐承其變於是轉糴襄漢手足皆疲而家具溫飽二公謂公曰備谷防旱養子防饑今於汝驗之矣遂泣數行下公亦數行下洎諸弟長成教令有立娶令有家二公又泣語公曰此諸兒我生之汝成之諸兒不忘汝吾將瞑目無悔矣故今關中稱孝友者獨先公焉蓋其誠意惻怛出於天性如此云公娶髙氏生男子二長治道甲戌進士初爲長垣知縣有駿聲遷刑部主事娶田氏繼娶陳氏次治化娶安氏一女子未聘夭孫男子二人其苗裔漸以盛矣公生天順戊寅七月戊子卒嘉靖癸未五月己酉春秋六十有六明年甲申某月日將葬公於曲江新阡治道衰經奉狀來請予爲銘予有居在長安書院坊蓋與刑部居甚邇從長老聞公行實與狀無少異公心𨿽孝友而天性剛毅正直與人交一本公道無所私曲人有過能面道之搆者解失者復得容接者人人自以爲喜此殆有古先長者之意焉刑部君曰正徳丙子先人以先祖命視予長垣居無何一日方據案食忽棄筯太息曰吾心弗寧如此必吾親有弗安者卽命駕遄歸適先祖母病居十一日而先祖母卒四月而先祖亦卒身在數千里外而喘息呼吸與親無間非心之篤孝何以感應神速若此於戱難矣哉嘗謂刑部君曰吾家世業農畆至汝方以進士取官吾宗顯矣汝何以自爲哉又曰世自先曽以上皆無可考汝尙勵之此其微義大防與司馬父子相告語者何異今刑部君操徳砥行名實昭迥抗節超邁非公之所教耶當時舉重其文采予猶以爲末故心敬好之弗專言焉於是爲之銘曰維大亨父蓄光不發畱待厥子顯名方夏實承乃求以肇後始若彼巨滙先邃而微故至無紀髙官膴仕世所共尊義或弗齒故君子疾沒世而名弗稱千秋萬嵗髙岸爲谷況此浮榮若大亨父下有厥子其道豈窮曲江之阡峩峩屹屹子孫瞻哉可以永終

明故贈文林郎江西道監察禦史李公太孺人彭氏合葬墓志銘

公諱文厚字尙賢武功世族也曽祖永祖聰皆鄕之長者聰娶某氏生公一人公幼有志於大人之學值家貧不果長而謹厚與物無忤配彭氏長者端之第三女也生二男子長曰鳳次曰朝綱朝綱資性穎敏公曰興吾宗者其朝綱乎命習蔡氏尙書正徳丙子中陜西鄕試髙等明年試禮部不第以乙榜拜陽曲教諭或勸之曰父命也陽曲二年爲正徳己卯正月公卒於家由生景泰甲戌享年六十有六公卒六年鳳亦卒朝綱免喪拜章丘教諭未幾陞聞喜知縣被選爲江西道監察禦史此嘉靖庚寅事也值上上兩宮徽號禮成推恩臣下贈公爲文林郎江西道監察禦史封彭氏爲太孺人又三年朝綱知靑州府乃奉太孺人於靑州越二年丁酉十一月某日太孺人卒於靑州由生景泰甲戌享年八十又四明年正月朝綱奉太孺人之柩還武功明年乙亥四月十有一日葬太孺人於東原先塋合公之窆以予有姻契屬予銘其墓石予惟公淳徳休風克承先世是以篤生令子備法從守明郡使士大夫傳芬播美以及無窮而太孺人事舅姑勤紡績又有以承公之志植善萃祥享厥榮養生榮死哀諸福備矣尙何憾哉太孺人生二女子一適孟文達一適楊士化五孫男子九式生員九疇業農九山九川九敍俱就外傅五孫女子已嫁及聘者四人未聘者一人牛大福與予甥生員習方楊河楊長史子文光婿也其名隆慶與直定者爲二曽孫男幼在室者爲二曽孫女予女孫馬常則聘其長者苗裔繁矣銘曰猗與武功族惟李氏往代孔揚入明中已涵蘊旣久必開厥美封君昌休其後光只旣光且繁奚福不幾東原之阡伉儷偕止丰碑若林其自今始我銘在石告厥孫子

明故登仕郎永壽王教授張君墓志銘

君諱儒珍字待聘別號東田居士上世固始人也元固始人被遷入關中七世祖盛兄弟五六人與俱來而盛占籍武功興城裏盛生汝周文獻文獻生好禮好禮生敬爲君曽祖配馬氏文簡公姊也生海配侯氏生讓配程氏生三子長翺次士亷季卽君君生而孝友慈祥謹恪幼卽嗜學十八充縣學成化甲辰關中饑人相食乃與其兄奉其父母就食漢中洋縣凡衣食之奉百方匍匐親志用安不知其爲流離也一日自傍邑歸獨行山中幾百里許杳無人煙而饑憊已甚忽云霾四合咫尺不辧君坐石上自分必死矣頃雲開見巖下有王瓜蔓數瓜累然取噉之饑憊若失此孝感也居洋一年母卒君哀毀骨立洋之士人稱說其孝若不容口明年兄某奉其父歸又一年則聞父病劇君不辦衣糧不辭主人乃宵夜行至家不知足之重胝也居數日而父卒哭泣之哀遠近嗟嘆治己酉獨行至洋具小棺負母骨歸合葬於父每所至設香案𨿽簞食豆羮必祭而後食則跪告曰今日將適某處其孝有如此者傳記所稱殆何加焉君讀書有大志累舉不利正徳戊寅以嵗貢拜河間縣學訓導又八年陞南皮縣學教諭所在以忠信教人𨿽豪生俠士亦服其教無敢易者彬彬之士懷若父母傳曰恭儉豈可以聲音笑貌爲哉如君者非其人耶嘉靖癸已陞永壽王教授王以爲長者殊禮敬之明年九月二十七日庚寅卒於官王重悲悼以爲失吾良傳君生天順壬午五月三日丁酉享年七十有三娶予叔姊生六男子鑄鑰鉉鎬鎛鏈皆縣學生而鉉鎬先君卒鏄鏈戊子同科舉人孫男子七人孫女子七人其允繁矣今年乙未三月二十二日壬午鑄等將葬君於鳳岡之麓新兆請予銘君之墓於戱君與予同筆硯者十有餘年言必及義戱不抵謔至於俱老且死未嘗有芥蔕弗合者亡友鳳麓符生嘗曰友道廢壞已久若東田子獨何人邪君孝友之心出於天授違親已久思念不忘諸甥言君在官見佳果美食未嘗不以享不逮親爲言予獨諒焉關中之饑餓殍盈野君曰吾族寧無殍乎乃以俸金寄極貧者防極貧者絕粒已數日矣得寄卽能延及麥成故其族獨無殍者君之孝友所及也君有才賢之子對客略無一言南皮張東之憲使淸修之士也每以君不譽子爲士大夫之奇操予深韙之銘曰東田隆隆何福不丰帝監厥孝錫此令終維徳覃厚履則斯宏旣畀賢子開廣厥宗益以多孫我張用崇振振翼翼允逖休風鳳岡之麓厥土維融我言卜之作子幽宮後人克承玆封靡窮猗千萬年光我秦雍

承徳郎刑部主事東希孟墓志銘

君諱野字希孟上世鞏昌人也髙祖良元季守商州兵亂居華州子孫世爲華州人良生驥驥生升升生思中有性行舉進士累官中議大夫贊治尹四川按察司副使夫人薛氏生男子五人周魯漢郊野皆命治蔡沈書傳辟進士魯漢先舉於鄕君尙少也乃卒出遂連舉進士明年治癸亥除知陳畱縣陳畱道衝役繁民貧獘不能堪也君至一一更約束恭已儉費使爲民先又信賞集事疏導教化使淸訟獄亡豗喧私闘也其故爲盜掠者以無掊斂能安生也往往變更爲良人凡所以伸縮者道路傳之皆長者然性善惡惡人及豪逆不法故往往見犯者皆務盡法亡所舒緩焉河南撫按及布按重臣皆器重之凡所編籍及訟獄之事其最難者故亡不以委君君至果一一有度理一時尹縣者莫能或之先也正徳丁卯吏部舉縣軄以君年少佚資也但以刑部主事在刑部人皆曰不媿其先人蓋其先人按察公故爲刑部郎中有平聞於今不窮也冬十月提獄禁至十一月朔歸歸卽中寒又十四日乃不起今年才二十又六於乎惜也已矣昔希孟言自兵燹來百十年北方弟子皆無書籍故陳畱置書籍數十百種其有閒暇率弟子至躬自課亡日政靡不能矣使假之以年而益自宏肆向裏𨿽古人曷媿也於乎乃不然也卒之三日給事段君世髙書狀來請爲銘後二十日兄魯漢以試至則又請矣夫希孟性行純美其數修短如此然視刻削近名者宜何以終焉嗚呼痛哉已矣希孟娶王氏已封爲孺人子一命曰頤壽甫一嵗卒後二日又生女頤壽神彩瑩澈宜有子矣銘曰年非修也而已終也官非卑也而已通也徳非疚也而已窮也嗟嗟何也嗣有其子亡可煢也

明故霑化縣儒學教諭趙公墓志銘

公諱玉字汝石其始祖曰公用子孫第稱曰南京公云蓋自元之盛日趙氏在南屬近者徙西北時公用尙幼而孤至其寡姑與俱徙平涼遂占籍爲平涼人然不知爲趙氏何屬也杭在宋爲南京其曰南京公可占其苗裔矣公用娶張氏生佳兒佳兒洪武三年置府城東門坡下宅與弟共居佳兒生得名得名生榮榮生子祥福正祥子常安弱冠當婚逃去爲道士居秦徽山中獵者每見兩虎倚其廬升木訊焉曰山居與野獸相狎無他也福以國子生爲平谷縣丞取楊氏生公幼卽莊敬嗜學外舅考功員外郎靈臺史公書奇之於是以其長女議婚云成化甲辰關中譏甚公時從外舅遊學京師亟以妝奩歸平谷云易粟救荒外舅語諸縉紳咸嘉嘆焉公以偉才積學凡六試塲屋輒不第正徳丁卯平谷公卒公旣終喪恨不能成父之志應貢上京師途得金褓甚巨息樹下以待其主至與之主以什一謝公公馳去不顧廷試後拜元城訓導值惡教諭伐號房戶牗及文廟樹以貨督求諸生公惟日坐齋課諸生經書惡教諭愈益嫉公公不爲意也遷霑化教諭凡諸生所餽贈皆辭不受嘉靖己丑致仕歸環堵敝廬蔬食飲水其意翛然樂也丁酉二月二十四日癸酉公不起矣生天順癸未九月二十三日己夘春秋七十有五公初娶史氏生子時元有孫三人守約守敬守業及孫女一早歿繼娶範氏未舉子而卒繼又娶許氏生子時春及女子一人爲生員張雲龍妻側室王氏生子時泰及一女子尙幼初時春以己巳嵗生公語諸親友曰此兒有異須吾得學官祿力教之以成吾父之志故有元城之行後至霑化時春愈益開悟公日以談笑飲酒爲樂壬午時春年十四漁石唐公虞佐石岡蔡公承之爲予道其才美若不容口然但舉鄕試第三人予私憤焉丙戌防試乃舉第一攺庶吉士讀中祕書出館授刑部主事庚寅上封事罷主事歸光大之業方正之气海內推焉公可謂有子矣夫比公疾革遺命時春朝終夕殮勿停柩勿告訃勿厚葬必以予志其墓石玆將以月日葬公南山文原時春以狀來請銘從公志也公之盛徳雅操備在家集不可枚舉有子如刑部終無弗傳者矣銘曰世有哲人必昌厥後其昌伊何匪祿匪富令聞不忘厥履允厚厥履允厚萬祀所崇若彼茂艸奚其爲容於惟先生逖哉鉅宗遡流循源有倬其洪公需我銘愧無闡佳城巍巍令子所封孝子不替斯公令終

明故封文林郎雲南道監察禦史儒學訓導楊公墓志銘

公諱舟字濟川別號訥庵家世武功人也曽祖禮國初舉人才引疾不就祖安父鑑俱孝弟力田爲鄕善人鑑生四子長善次鼎次哲季公【公下當有哲字】爲縣學生讀書不成父命公繼哲爲學生治朱氏易籍然有名於時成化丁酉鄕試已中式錄其文矣有某參議欲私其門客乃抵落公捲此後累試皆弗售士論惜焉治庚戌應貢上禮部拜夏縣儒學訓導勤以教人禮以自禦夏人至今猶誦說不忘云九載滿年尙未及六旬且將陟官也乃幡然告歸家無厚蓄守薄田數十畆其心休休若將終身焉此可以占識公志矣正徳辛未長子秉中第進士爲行人又三年爲禦史勅封公爲文林郎雲南道監察禦史配張氏封爲太孺人太孺人鄕善人貴女也年二十歸於公善執婦道勤儉備至故能相成公學公已有官乃彌喜紡織所衣裙布敝猶不易曰我性蓋如是正徳辛巳十一月八日公以疾卒於家繇生正統庚申三月二日春秋蓋八十有二葬後四年嘉靖丙戌六月二日孺人亦卒繇生正統壬戌六月二十八日春秋蓋八十有五今年戊子九月三日秉中將奉孺人之柩啟壙附葬於公以狀授海請以銘公之墓海自兒童時嘗從鄕先生之後私識公之行事公天性孝友加以稟賦謹厚終其身鄕黨宗族咸無閒言兩兄繼歿撫其遺孤無異所出堂叔某死無後葬之以禮又爲主時祀於家秉中旣貴祿之所入計已饒裕公欿然如布衣時顧自處益儉每飲食至輒以先公先夫人逝不及養感泣不已此亦可以謂有終身之慕矣張孺人性尢儉素遺訓甚多秉中嘗述以告予曰不肖爲禦史曽拜吾母於堂記吾母之言曰我在家時聞人說而祖善而父將來必做官及我歸而父見而祖接人若恐傷乃而父果做官爾官視而父又加顯矣此而父之善所致也而謹識之凡百勿顧目前當從後看可也不肖擕家口北上吾母告吾妻曰我平日過活甚難今老矣一薪一米未忍輕費世常說節儉勝求人諸婦宜深念此日用間汝輩不愛惜累及吾兒請勿復來見我也此皆表表然可以訓及將來比迹古之賢母者噫嘻盛哉公與孺人生男子二人秉中允中秉中以禦史陞山西按察司副使允中受義民爵女子一人適里人黨厚孫男子八人詡早夭餘三尙幼秉中出也純紀俱縣學生而紀夭餘二幼允中出也孫女子三人秉中所出二一適重慶檢校王堂一許聘景墊允中所出一適馬河龍俱先歿純出曽孫女子一人已許聘馬氏苗裔盛矣方公卒時秉中以巡按四川過家孺人卒時秉中已陞官山西歸省問疾侍藥屬壙視曽無一之不逮所謂不期然而然者非公與孺人陰徳宿厚詎有此哉銘曰武功之南厥川惟膴土厚水深公墳俁俁孺人是同奠玆終古名徳在時懿訓如睹子孫振振克遵伊武伊武孔賢帝命是延丰章蔚誦胥賁公阡南山峩峩漆水煎煎永言孝思尙愼諦旃

故文林郎知吳橋縣王君墓志銘

治初闗中蓋有才子焉言出而文成筆挺而思運諸關中英俊之士莫不以爲難能望望焉不敢與之抗見其文覩其誦述目動口嚅心服志赧者十恆八九吁亦奇矣予自弱冠與之爲友顧其天資之美𨿽傳記所稱何以過也乃今卒不能以行見於世忽焉卒矣悲夫天之生才也付之以美大純粹之資而又嗇其所就使之與物同腐顧非斯人之不幸哉此吾友野堂王君仁瑞之卒玆予有以傷士之不辰而感時日之易邁也於戱仁瑞之資豈世之所恆有邪昔馬遷讀服鳥賦深與其同死生輕去就爽然自失仁瑞以名進士試圻縣其欲爲之志橫博之气至欲與宇漢爭髙及其退居林麓澹焉脫焉若亡若寄玆亦非綽有餘覿者乎按狀仁瑞姓王氏諱麒上世寶雞人也自祖某以來率居鳳翔仁瑞生七嵗父琰令就學卽若成人年十三四殊爲知府張公本濟所愛曰使其讀書不輟不數年天下無書矣後果中治乙卯鄕試己未進士辛酉除知吳橋能以法令飭治民敬畏之不三年爲州守詿罷歸鳳翔年尙鋭也卽脫棄其事日徜徉裏閈奕棋賦詩若將終身客至不拘有無必置酒欵洽雅歌投壺晏如也嘉靖癸未母夫人焦氏卒哀毀成疾延及今年戊子二月二十二日甲子遂不起繇生天順癸未五月九日丁酉春秋六十有六先娶劉氏郡名家女善執婦道先君十五年卒懿徳在君之自志生男子一人曰元定女子一人嫁國子監生扶風趙惟珍繼娶李氏鳳翔守禦千戶所鎭撫憲之姊也徳似於劉先君七日亦卒生成化乙未十一月二十三日戊辰得年五十有四元定將以九月十六日乙酉合葬君與李孺人於城南劉孺人之壙以予知君爲深當銘君之墓石因以所記於君者道之若夫吳橋人士感徳懷惠繪圖立傳諸事則吳橋志與士大夫所誦說者人人知之予不欲贅君卒時有孫男子四人孫女子一人苖裔盛矣銘曰气淩九有而位不逮心雄萬古而業未竟豈人履之靡諧抑天數之有定雍城之南地佳且正子孫振振纘君之慶享不酬徳爾後則競銘以告哀予言匪佞

亡妻安人尙氏墓志銘

安人者故順天推官尙公第二女也母曰賈夫人成化乙未九月二十八日甲戌生安人重厚嚴恪不必其長知非凡女子矣昔先君子爲予擇婚者數年無一當者乃後得安人治壬子先君子卒又三年乙夘安人歸予伉儷二十六年而安人卒焉𨿽其數有不可得而易者然奚至於予而數如此也於戱痛哉安人歸予時年已二十一嵗貞靜恭儉有君子之徳其裁制事爲動與義合气岸防然烈丈夫或弗如也妯娌姻婭見安人莫不畏且敬者蓋其意度自能奪人如此也先夫人嘗曰新婦事我克盡孝道且今二十年毋一懈也正徳戊辰先夫人寢疾安人晝夜不寐者十有七日洎卒號泣幾隕凡人之婦孰不能此者而因心惻怛則安人一人爾於戱痛哉方予舉進士第一人莫不喜也安人曰道以無垢爲貞名以陵實是懼保貞克懼此君子所以進徳修業欲及時者也尙何言喜邪此其意可與淺見薄識者道邪予歸葬先夫人之三年庚午劉瑾伏誅言官論予爲編氓報至安人撫掌曰不垢得垢是謂罔謬而今而後夫子蓋卒無垢矣非大慶邪省耕視饁黽勉作業由庚午至庚辰十有一年口食無弗給者所以使予放情丘壑鮮復顧慮秋毫皆安人之力也於戱痛哉安人自初及今事無鉅細未有不白請予而徑行者其恭和弗專亦可見矣卒之日家人婦子號慟罔極若喪所生所立家則歿已三年而率行如在其宜夫克家蓋予之韋也何不幸不能與之窮年同斃豈造物者不使人兼媺並嘉如此也於戱痛哉安人所生男女十人其六人皆早夭今止有男子一曰防女子三長嫁舉人張之榘次嫁李世貞季嫁馬襲吉皆生員也嘉靖二年四月二日癸酉將葬安人於滸西先塋兒子防曰大人盍銘諸石以志母安人之壙夫安人之美眾矣人不能詳言者具已載諸家乘不欲繁爲辭說銘曰滸西之崗巃嵸﨑嶇唐山是名爰自我祖返貞歸始肇啟玆宇左漆右雍前渭後岐地臧孔宜非徳孰居汝年弗丰汝道則隆篤順克孝秉素蘊貞我宗用崇千嵗一瞬若旦曁夕詎弗汝齊汝復何疑我行弗燐汝名乃偕汝玆休哉

文林郎湯陰縣知縣侯君墓志銘

君諱相字良弼上世故武功人也曽祖某生某某生恕有徳不仕舉爲鄕飲賓娶李氏生男子三人君蓋中子也少穎異落脫不拘小行年二十予先君平陽公見之謂君叔蒙城丞淸曰此兒神淸气美何不令之學後侯氏有能亢宗逖徳者此兒也故遂從爲縣學諸生治己酉果舉鄕試髙等明年試禮部不第以乙榜爲蒲州學正學正九年再試禮部不第尋有外艱除服上吏部拜湯陰知縣湯陰邑衝要民貧寠苦徵役號煩難理君嘅然任之曰不能宰是邑書可廢也居一年吏就典列民信軌訓湯陰稱治平矣然性喜肆遂不通時宜遇尊官上吏則執禮爲敬不若世俗奔走卑屈往往爲所損詬𨿽小事必欲合其約束卽尊官上吏不能移未幾有內艱歸明年遂以朝覲考察閒住人以君英爽有气年又壯健未老也君嘆之曰嗟乎世人重爲官予重使气吾欲不失已而官軄乃使之是重官不重已非吾志也縣南有橫渠綠野書院因兒時嘗牧其野遂自號綠野牧子樂然於家凡十又一年以病腫卒時則正徳七年壬申閏五月十又六日己巳也由生景泰丙子三月二十日己丑春秋蓋五十又七云君易簣時托符尙玉來請予與語予至則君已漸矣君弟右指予謂君曰爲誰君曰對山先生也或謂君將有所托君揺首不應予恐其終而亂也因語之以順生安死之說君勉彊爲數言曰卽何不知死爲吾歸子之賢不肖在天豈敢累故人所覬故人者銘我墓石使後世知有我云云爾又釋倚者手向予揖而止予領君意歸且未出戶而君絕矣蓋予昔未第時君獨重予文謂可名世及病又數數以銘石見托乃至其大故猶不能忘此其心志所隱蓋何如哉君體頎面丰多髯善戱謔而喜飲無擇於鄕人故鄕人無大小皆樂與君遊君爲學生時有文名及爲學正湖廣河南皆聘爲考試官稱得士云性服善喜得人有片長卽稱之不置居官克自砥礪欲爲循良不知上吏之不可其意卒至貧厄不裕然能慷慨靡撓蔬食豆羮晏如也配張氏側室王氏生男子一人宗史今爲縣學生娶長安楊教諭從禮女女子二人長嫁楊玠次嫁鄧際隆孫男子一人圭尙幼在𦇤褓明年癸酉十一月甲申葬新寨先塋之次禮也銘曰貞而咎惟眡爾後惟爾不回爾光則恢我石孔文惟永翼爾墳

劉母恭人髙氏墓志銘

恭人中部人萊陽知縣髙秉第二女也中部稱望族者恆曰劉髙然萊陽君與劉氏生員君凖同遊中部學气誼甚厚遂相與約爲婚姻故以恭人妻生員君子封彰徳知府焉當其配時生員君已逝久母折夫人再適鄜州王氏封君以四嵗遺孤折夫人保育至成立始克還中部及還則家事已狼狽遂求爲縣吏云時鄜州王叟亦故折夫人復來依封君恭人左右奉養曲盡孝道折夫人喜曰婦如此我無以報婦願婦多賢子孫勿若吾兒孤也天順甲申封君吏滿上京師恭人從之紡績易米以爲食者凡十年後封君爲保安州洗馬林倉大使爲亳縣義門巡檢凡百家事由恭人頗致饒裕矣恭人性嚴正有法所生男子皆教導以禮故皆成名人聞於世云左僉都禦史聰者恭人中子也曩嘗告予曰聰實不肖凡聰有今日皆老母力曩聰從家君居京師就學衢捨中方甚貧約母手自勤苦得少貲卽以助學費一日母從下馬牌過見珠冠霞帔者問家君曰此命婦非貴人妻則貴人母母因指聰曰若能爲我辦耶以此聰益奮志向學後爲鄕縣學生自謂科第可立致及試甲午不第少驕怠矣則或有所閒肆母聞輙杖之聰性喜奕棋嘗與冦生奕母至杖背罵曰秀才事是如此幹冦生感悟與聰俱力學後冦生學亦底成曰此固劉母之賜也母善料能審家事大小無有不中者甲辰乙巳嵗大凶人相食父子不相顧母與家君言今日不但子侄𨿽奴僕工作皆要保全一僕有私財者欲出自居母曰爾所蓄不能當此年輕去恐不免餓死不聴卒餓死聰舉丁未進士治己酉除太平推官時家君已在亳未幾家君官滿過太平母再畱二年朝夕惟以明刑毋罔爲戒後有命封家君太平推官母孺人矣又後以聰知彰徳又封家君彰徳知府母恭人安享祿養者二十餘年益丰備矣乃益儉約戒諭如貧賤時云一時縉紳大夫聞者莫不嘆息敬服傳母之能教也予往過彰徳與王敬夫蓋親見之敬夫曰有此母安得無此子孫敬夫者前翰林檢討九思也知人能論故予記其語如此云此可以徵恭人徳容之盛矣今年甲戌三月丙子無病卒於家生宣徳丁未二月丙寅壽蓋八十八云男子三人玫早卒聰官如前璋順天舉人女子一人鄜州王舉妻孫男子十二人伸縣學生儀偉國學生玫出佐辛未進士戶部主事儼國學生侃舉人倌縣學生仁舉人聰出仕縣學生價倬儒璋出孫女子八人嫁者三人宋溥張元傑馬鏞其壻也皆士人妻聘者三人宋氏與洛川王氏鄜州學生王文禴氏其二尙幼未聘曽孫男子九人曽孫女子七人其子孫統四十人云於乎此豈世嘗有也某年某月某日葬新河口黎園村鉶子坪新塋都憲公以狀來請予銘某墓石銘曰坪之廣兮可以藏徳坪之潤兮可以延澤乾向巽兮剛柔節子孫世萬兮維坪斯宅靈爾康兮永無極

庚午解元吉原靜墓志銘

原靜諱體仁姓吉氏馬嵬世家也髙祖某曽祖某祖贇父友文皆世有懿徳富而好禮馬嵬人重之友文娶張氏生原靜幼敏悟不凡讀書輒旁求指趣作爲文辭丰贍有气識者恆以魁解許之從谿田先生治春秋隨試庚午果中鄕試第一主司以爲稱任累試禮部不第益更自勵以求必舉及乙未又不第原靜曰吾倦矣予黃山之下有泉可濯有田可耕安能役役自苦盍歸乎來課子蒔藥以終天年比歸寢疾十餘日而卒臨卒索紙筆書七言律一首投筆而絕英邁之气超捷之才不以將死少餒非養之有素能若是邪於戱可惜也已由生成化甲辰十月三日丁巳至嘉靖乙未四月二十四日甲寅享年蓋五十有二於戱原靜事親孝教子嚴內外有則舉措率禮予殊嘉其爲人方謂可以大受乃至如此斯非數邪配劉氏興平名家女生男子五人長來逢守家人業次來獻來朝皆廩膳生次來旬方進未艾女子四人長許聘予侄余幼其一則側室某氏所出孫男子二人曰順曰換梁孫女子三人俱幼是年七月二日辛酉將葬原靜於北原新兆來朝求以予銘其墓石銘曰英邁之气琦瑰之才位旣不逮命復罹災於天謂何胡寧弗哀美名雋操終古是瓌從以令子胡徳之衰北原窿窿永奠元臺刻石啟後用覿厥來

對山集卷七

欽定四庫全書

對山集卷八

明康海撰

墓志

將仕郎河南南陽府學教授封翰林院檢討徵仕郎王先生墓志銘

夫賢人長者流風餘韻可以惇薄俗起頑懦當道衰文獘之日其捄正開誘至不小也然往往莫之能及故禮義廢絀維常不張君子有憂焉海於是述王先生之行而納諸其墓王先生者鄠人也諱儒字友宗其先河南人仕髙陵遂家不去子孫乃爲髙陵人今有諱元亨者墓在髙陵或卽始來者與其子孫皆不可考人第稱王大使家墓云元亨以後有三人繼祖繼容繼先然莫能詳所出元季兵起繼容繼先由秦嶺東行出關避兵而繼祖擕妻子渡渭入鄠匿居終南山中至明興始徙鄠城北街故子孫遂世世居鄠焉繼祖生克誠克誠生敬仁敬仁生琰讀書起家仕爲大寧長淸知縣以亷直顯名卒於官生子鉉寛厚博大鄠人稱長者受髙年爵年八十一卒配李氏生三子其長爲先生先生隆凖奇頷烱目廣輔而背厚若負進退居止非禮不行年十五遊學山東於布衣蘇先生受蔡氏尙書三年盡得其學歸爲鄠學諸生成化辛卯舉陜西鄕試試禮部不第嘅然憤曰吾長淸公之元孫也昔長淸公英英烈烈莫能舉進士蓋嘗命予曰是在爾小子矣今不舉異日何以報地下再試戊戌不第以乙榜遂爲保寧巴縣學教諭於是仰天嘆曰嗟乎志士若是矣其命也夫其命也夫至巴品第材質以爲教其子弟皆興行踴躍巴素尠科目至是連舉三人焉治己酉復任祥符學教諭其教一視巴無損益居七年遷南陽府學教授教授三年以外艱歸遂不復仕云先生始仕巴時欲奉父母入蜀就養李夫人以道險弗往止奉髙年公往居一年髙年公還嵗時伏臘及父母旦日未嘗不東向泣拜甲辰闗內大旱人相食先生以俸金予仲弟歸養父母召其宗族可來食者三十人於巴又推其餘令鄰里已之巴者貿易爲食已𨿽益困則益休然樂也在祥符日謂去鄠逾近可奉親來養乃數上書髙年公弗許欲罷歸去髙年公又不許故思慮浸淫至髮盡白及聞髙年公喪痛恨擊面若不欲更生也故旣葬髙年公事李夫人終身不易焉此其誠孝懇至者蓋何如也海曩遊京師見先生之門人皆深服先生之教嚴毅切至有古人循循之益各言其與先生送別時眷戀之事猶泣下沾臆其浹洽於人心者若此也此豈區區聲音笑貌可至邪治甲子予拜先生於鄠時先生已受封爲檢討當母李夫人之喪悴悴蹙蹙不得聞其言論前年壬申予再如鄠拜先生望之休休乎其容洋洋乎其度也接其言淵乎其深粹乎其理也曰此有道者古伏生戴公董生之流也乃吾身親見之乎宜其子孫彬彬然執禮而好義勤問而尙賢此其初有然矣逾年而先生卒蓋癸酉冬十月某日也先生𨿽嚴以自治而天性溫厚未嘗無所容中情澹然毋以富貴利祿少動諸子科第相接聲望相踵天下識與不識莫不欣異仰慕而先生如有所弗聞者居鄕日與故舊置酒髙防洋洋而樂蓋有廣受之風焉配夫人劉氏封孺人生四男子長九思以庶吉士任翰林檢討文名才行聞於時爲上經筵講官纂修孝宗實錄成劉瑾用事同翰林諸公以未習時務出轉吏部主事遷員外郎郎中瑾下獄言者以有罪劾謫壽知同知防天變言者又劾詔以同知致仕歸次九敍甲子舉人九臯義官九峯戊辰進士河南道監察禦史孫男子五人瀛癸酉舉人潭沐渭渼孫女子八人已嫁者二人鄠學生楊顯盩厔學生徐永圖婿也余與曽孫女一人俱幼未聘九年月日葬鄠北六老庵之原先塋九思語予曰曩九思罷壽州防盜起不得行先君賜書開導以理懼九思有所惰也及歸值捨弟九峯以病得告先君見九思來甚喜慰九思日日率諸弟以奉先君之歡𨿽卽已病先君中無一畱也及再逾年先君卒矣其慟蓋何可言夫宅徳厚行閭巷固宜有之亦奚必尊官盛位然莫能一二數者蓋利欲所灼鮮有弗化者斯賢人君子世固所愛慕焉先君之行蓋可以睹矣其賜九思書曰蓋聞萋斐之讒詩人嘆息流言之興聖人懼焉此天下古今萬世共聞睹也故曰眾口鑠金積毀消骨此非過語也其有見而言之也夫古之君子竭忠其主非有所不盡也修身愼行其越人非不多也然卒以罹於讒是故屈原放而離騷興其辭悲婉憤厲讀之沨沨焉使人心悲泣下而小子何爲哉古曰弭謗莫如自修此吾所嘗奉教於君子天地日月巍乎煥然仰而觀之俯而察之求無媿於斯斯已矣而又何惑焉夫賢者以一世之絀成百世之名其道固有然矣小子將何爲哉其言理直而指明議精而引長若此故予得以著於篇詔後世焉銘曰云云

有明詩人邵晉夫墓志銘

世有懿寶天旣畀之於人又靳而藏之豈天無意於斯世邪抑局於其數𨿽天亦莫之何也予於邵晉夫之卒未嘗不嘆天道之難忱焉夫福善而禍淫天之道也晉夫瑰奇靈異之才少年登髙第矣乃今覬覦者資之爲奇貨卒防於晦塞不得施才於國家乃又使之不幸而死所謂靳而藏之非邪予將志晉夫墓石而嘆天道之難忱如此於乎天誠何心哉敚我懿寶俾之不究其事不永其年又孰爲而來又孰爲而歸於乎天誠何心哉晉夫諱升上世蓋涇陽人也四世祖克禮始徙居鳯翔普潤裏子孫世爲鳳翔人正徳末又更爲朝陽裏克禮生庭庭生賢賢生泰仕爲雲南馬龍驛丞配傅氏生晉夫父戶部員外郎伯宗配宜人沈氏生晉夫洎弟恆夫防並三妹焉治癸亥冬予得告奉先太安人歸武功道經靈寶戶部公時滿靈寶教諭予往訪戶部公則出晉夫之作示予時晉夫方十三嵗也𨿽英气逼人而進退爾雅略無嬉容予甚器之後四年丁卯果中陜西鄕試第一明年防試禮部旣下第防太監劉瑾爲其侄求婚曰吾女必得名士大夫爭以福建戴大賓洎晉夫薦瑾曰吾關中人所婚惟邵生乃可卒以晉夫壻焉晉夫躑躅呼天百計求免弗得乃克自樹立略不與一人通終日閉戶拊膺讀書而已後瑾伏誅天子以晉夫無所預事赦爲編民關中縉紳大夫莫不重以爲寃而晉夫洋洋粹粹曽無少動於中險夷不攺寵辱不形厥覿淵矣辛未戶部公卒晉夫哭泣之哀𨿽及終制一如始喪事沈宜人無所不盡其極日日俟候顏色稍有不悅則憂形於色霽而後已孔子曰色難若晉夫非其人邪往嵗予道過鳳翔晉夫數與予言皆殊有造詣予方以爲斯文之幸乃後十餘年沈宜人卒而晉夫哀傷成疾治葬舉事小大靡不自爲憂勞爲眚壯夫且難況晉夫乎嘉靖甲午七月十七日壬午不起矣由生治辛亥十一月四日丙子享年四十又四爾於乎傷哉予每以晉夫淸臒簡靜後當長年乃若此聞訃之日行道悲痛況所重乎晉夫讀書過目不忘而精義畢防渼陂先生謂予曰邇防晉夫超詣若彼近之學者誠鮮其人蓋學不自得則矜肆作而實徳荒與晉夫不相侔也若劉元勲畢汝勤秦藩張璦曹士奇與防皆西土之名士也莫不咸感晉夫造就之力詩曰豈弟君子遐不作人言有豈弟之徳乃能作人也所配談氏無子沈宜人爲置二妾亦無子乃以黨氏妹之子延正爲後又養表兄沈氏之女適朱本素於乎傷哉晉夫平日所著有文章若干篇詩若干首小大樂府若干闋詩大防春秋防義大學衍義隨錄及補遺十七史抄節詩評日紀若干捲晉夫亦可以不死矣明年乙未正月二十一日壬午將葬栢林凹先塋從戶部公之兆予悲晉夫之生晦塞於昌時而流光於來世其弟能稱述潛徳如有不及則天道亦難謂其終於無知也爲之銘曰維彼雍州名山大川毓靈發祥古多哲人奕世是光奄及有明晉夫以生其履不忒赫赫厥名敚於庶佞其直如繩考徳究業萬夫之特靈耀弗常至道每嗇喪此懿寶維世之索轢轢其輪灼灼其文近覿若蹇後聞則芬栢林之凹雲從先人陵谷可易玆封不燐後賢諦止爲有明詩人邵晉夫之墳奉議大夫工部虞衡淸吏司郎中致仕劉君墓志銘

君諱汝靖字安之其先澄城人也有爲萬戶侯者不知幾世祖遷來居渭南故世爲渭南人髙祖敬祖生儀國初舉賢良爲閬中簿生子鎬鎬生隆字文盛景泰庚午舉人官至濟寧知州配宜人任氏生君與兄汝寧而君少有異質見者莫不以爲奇君益危襟正色無所動成化乙酉濟寧公命從士人王寵受小學卽知灑掃應對之節濟寧公以爲可教也遂盡從寵所學比濟寧公罷歸渭南臨川伍先生至奇之以爲渭南縣諸生明年考渭南諸生則考君置第一補廩膳由是君騰聲闗輔間一時藩臬鉅公過皆求試之故聲益揚關輔士皆固以爲不如君也曩予見吏部尙書許公言爲禦史時嘗以喜雨及明皇幾致刑措二論試君甚嘉此蓋其實事云然兩試甲午丁酉皆不利後浮梁戴先生來提學重以君文爲奇謂君必首舉鄕試明年庚子果中髙第防試又屢不利乃思卒業太學益爲瓊臺丘先生京口費先生所稱許而又屢不利故至治癸丑始舉進士猶有例得依親君歸甫三月以爲母任夫人旣不幸卒當永事濟寧公而濟寧公忽遘疾不起君哀毀逾禮聞者莫不傷之丙辰冬十月拜工部營繕司主事督修通州倉廠兼收放張家灣磚廠料而二廠皆有中貴人兼轄十六衛官又習近京畿驕縱有素君居三年無敢梗者此固處有其道云爾予舊見防庵先生通州攺建磚廠記言君以舊廠去河五六里舟不能達磚至又顧車轉般每萬計費八十兩天下財力取之不遺錙銖而蒞事者則每制於法比牽於毀譽安常習怠以爲通患其有能深慮卻顧爲斯人圖便安者蓋寡矣磚自始陶至輸所費已不貲又至轉般之苦萬磚所用猶可當中人之產萬萬計之當若何以嵗繼嵗積而計之當若何予固以爲名言夫士以牽於毀譽不爲其當爲者何可勝道君之所爲與邃庵之所道安得使天下人人見之庶幾乎可以興懦而式靡使民恆得錙銖之寛豈不快邪此後君轉都水主事奉命視荊州抽分滌獘正理毋所易借事竣價倍往昔戶部尙書以爲亷直爾尋陞營繕員外郎命修秦簡王園能以禮裁抑使其國弗軼往度其昌言正誼詳見家傳中今聞之尙凜云還提督神木五廠尋又陞虞衡郎中提督盔甲廠未幾繼母史夫人卒君以憂歸免喪也爲緝事者言收系錦衣獄正徳丁卯五月獄成詔免爲庶人瑾旣誅始復虞衡郎中致仕徜徉爲樂才八年爾而又痿痺不履明年乙亥夏四月庚戌卒矣生天順丁丑二月日春秋五十又元配王氏徳宜於君君病以藥弗效割股進之得少蘇及卒之前日又割以進人莫不嘆其難然事𨿽不經亦可以見公所以處乎其內者有道也生男子四人女子一人皆早死惟時勉一人存生有二女子六月庚午將葬君辛市先塋之次時勉以狀來請銘云爲君所遺命於乎君英毅豪爽之气由今觀之蓋寥乎無儔然亦止如是豈非斯人之不幸彼僥幸污穢乖剌不道者方且指而議之謂君爲愚而其分何但堅白水火不相侔也又安知君之云何語曰富貴不能淫威武不能屈此之謂大丈夫此可以諭君矣君篤義樂善能急人之難渭南安生程生與長安趙生皆客死太學不能歸君爲置棺歸之至於成事此貴人所易忽忘故吾猶及之是以使人瞷君之細矣甲戌冬暮予如渭南訪君望君顏色𨿽病猶如渥丹聴其言論侃然古今之際道術之指纎細曲盡益喜望君無恙乃歸而求諸已病者歷百數十人始得異方亟以寄君則先吾方三日逝矣豈非數之所定非人之能移哉於乎傷哉銘曰云云

奉直大夫通州知州張君墓志銘

君諱舜舉字邦獻別號東崖子家世武功人勝國時代有令人曽祖輻生顯宗讀書不仕爲縣啟蒙師予猶記其教法嚴肅爲近所未覩也生璠爲鄕飲賓以君歸贈承徳郎配鄭氏楡社丞莊女也亦以君貴贈安人生君與其弟舜賢君天性穎悟不凡長爲縣學生科目文字所出必異先君子特愛敬之後果爲邃庵虎谷時敏所重治甲子中鄕試髙等以乙榜拜太原縣學教諭教人有法諸生畏焉丁卯應聘爲順天同考最號得人已而有鄭安人喪服除復麻城士大夫見其教法甚禮重君庚午復應聘爲四川同考所收皆名士尋陞儀封知縣政通人和蔚爲中州守令之望撫按以才堪於繁奏調內鄕聲稱日隆吏民益協薦論之疏後先相踵未幾封君卒乃以憂歸起復吏部時大興缺令部尙書殊難其人防名及君曰吾有良大興矣君處至繁之地若無事然京師人語曰天子愛民錫我良令大興防事久廢壞至不能蔽風雨君請於上以官房爲前後堂輪奐之美甲於畿內公卿具以其賢卓絕於時值通州缺守遂陞君知通州通州去京三十里東南要路也中多貴人宦官凡事相涉有貴人者請謁不獲遂以誣罷君君慨然求歸詩酒之遊裏閈之樂凡七閱年其心陶然非區區以仕爲膴者班也嘉靖庚寅三月丁巳病感寒不起由生成化丙戌月日春秋六十有五初娶徐氏卒無子繼娶王氏壽官鉞女也俱封安人亦先君卒生三男子長汝爲季汝明皆縣學生仲汝翼服家人業一女子嫁生員談文孫男子二善繼善性孫女子二幼未許聘又繼娶馬氏淸丰簿萬衢女汝爲等將以是年十二月庚申葬君於城北祖塋與徐王二安人合兆狀來請銘予與君殊厚義不可辭因記君大興事若審編之公惟醴泉解理常與君不避豪右毅然獨行爲民所悅服他無聞也其謙以居鄕亷以蒞職則士大夫之艱節若君何怍哉銘曰城北之阡膴膴延延同賁厥儷萬世是安子孫振振後不愧前詩書之裔武功是瞻君才偉卓蔚惟時賢位不並徳壽胡亦然昭玆我銘倘爲世傳

南城兵馬司指揮馮公墓志銘

公諱義字時宜家世式功人也曽祖成生春春生內鄕丞諱寅惇徳好學教人弗厭有古昔鄕先生之風焉海爲童子時實從內鄕公遊是時內鄕公方仕宦歸余祿猶牣也而終日端坐聚徒爲教海侍數年絕不見與人羣飲此其誼意豈但近世鮮見哉內鄕公配李氏生三子長曰仁季曰智其仲乃公也公生而篤厚長而克敏累舉不第治甲子嵗貢上禮部海時承乏翰林與公日相往來有士人某者素陰毀公或又至面謾公公遇之一如罔有聞者後士人攬糧失利諸納戶執而聲訴矣與士人素厚者皆避不與士人言公聞之獨匍匍詣予酸淚雙下曰吾何忍其妻子之不能還與其身之就死無救也立劵求予貸予方怨此士弗馴於義若是卑也乃因公之誼有哀心焉於是求所厚者得五十金予公公持以投納戶士人獲免焉公之行事其平生蓋多類此者古稱篤義略怨犯而不校豈非斯人之徒哉正徳丙子除南城兵馬副指揮卓有譽聞當塗者交相薦之行且遷矣公奮然曰仕者所以行其志也予𨿽然亦行其所志已矣今予老且倦矣若竢其至而後去則亦安知予之恆不異是也於是懇求歸焉吏部嘉之進公爲兵馬指揮特許其歸給執照使爲鄕人式焉歸後二年爲嘉靖甲申七月丙戌公忽以疾卒於正寢計其生正統己巳十一月壬午春秋七十有六配楊氏有婦徳宜於公治壬子十一月丁未先公卒生景泰辛未九月庚子年才四十有二云生男子三人世泰世用世亨而世泰吏部聴選官四女子長適予兄淮次適徐愷又次適郭某某死值予嫂亦死後繼歸予兄焉季適黨某有孫男子幾人孫女子幾人其裔盛矣繼配某氏無出世泰等以予知公深宜以銘公之墓於是系之辭曰生也好義歿也允賁子孫克世公乎何累

祭文

祭栗文

維嘉靖八年己丑十一月二十七日己未父滸西老人以牲醴庶羞祭於兒栗曁新婦貞烈楊氏曰恩莫重乎父子事莫大於死生吾昔以有爾而樂今爾死矣吾將孰樂形影自顧行道心悲況老且病邪卽後有疾如去冬則誰將汲汲奔走如爾者於乎吾心裂矣尙何言矣人有微小疾病尙百方拯救惟恐害事新婦則視死如歸若茹膾食蔗豈故自輕其生不念父母養育之恩邪然綱常所系尢有大於是者故新婦樂然就死以鴻毛視生非爾父母家教與吾兒履方迪義之效何以有是於乎痛哉明日吉辰往瘞爾柩於前王新婦之壙腸防心裂不能汝畱惟爾有靈其歆承之

祭北山文

維嘉靖十二年嵗次癸巳二月甲戌朔二十三日丙申前翰林修撰康某謹以柔毛庶品奠於故中憲大夫都察院左僉都禦史姊丈北山先生之靈曰於乎北山乃竟不起邪骨肉之親金蘭之契三十餘年而莫逆者公一人爾我方以公在足以相依語咲同終天年而公乃有此聞訃之日痛徹五內然安能復得見公握手道故昔哉於乎生死者理之常而數之定也年登七旬正終牖下有子有侄亷孝之節文章之譽海內章縫之士孰不仰之丈夫之事備矣盡矣尙何云歉聊陳薄奠以表我哀先生其右臨之尙饗

代南臯祭北山文

維公稟徳宏邁知能先覺髙不抗俗和不隨物膴仕昌朝人比管樂觀風畿內姦貪是卻節鎭宣府恢拓廣博勛業垂成倐爾擯落歸田念年宿志愈恪明農水北何愧何怍間有徳音褎然古作某忝舊遊訪公梓裏握手數言益欽膚美聞訃已久心恆惻然聊陳薄儀用奠幾筵公靈不昧鑑此微防孰徳如公不爲世傳尙饗

祭虞部張大夫文

於戲自古文章之士能以稱述爲世髙者蓋少焉公自齠齔至弱冠人人皆畏之及舉進士爲虞衡大夫人又以公爲詘也何至是乃又以歿邪於戲古稱文章之士獨得天地之祕故不能多壽與大爵祿若韓退之柳子厚蓋已有然者矣公之作聞之於人傳之於耳固不知與二公何似也其所遇則大防類矣於戲哀哉某等往嵗試禮部實公所舉故於公之卒無不哀焉士於知已其報也恆重然玆已無及已茍無恙當取公之文傳之尙享

行狀

先平陽府君夫人張氏行實

先君諱鏞字振遠上世故固始人七世祖政始徙來居武功長寧甚富實有貲又能慷慨任義故長寧人倚仗之子廷瑞博學篤行仕元爲興化學官云有論禮樂變易之事於元不可攷矣生六子其三曰世睦純行不仕生二子珪琪琪善稱述文義亦不仕生子諱汝楫初爲武功訓導髙皇帝時詔求文學端正之士教太子乃辟爲燕府官後乃出爲安嶽令文帝旣內靖召爲北京行部左侍郎授璽書畱輔皇太子凡北京事得自治行之文皇帝眷念功徳將封爵爲侯固死不受及卒仍上表乞免賜贈秩上竟允之乃官其子爵上林苑監正禋上林苑監副至昭皇帝時始贈資善大夫工部尙書焉爵累官至中議大夫贊治尹南京太常寺少卿性耿介不與物事至則亡避患害爲之故數言時事便宜皆得無怒時貴人生子諱健睿皇帝以爲通政司知事食半祿終身奉祀先尙書天順間嘗言漕河事宜皆深有計度不得行故所自志者咸由是毀矣夫人曰袁氏浙江按察司僉事溥女生子五人長先君次銓次錫次鑾次錦先君生而哲靈年八九嵗卽孝友善文辭有所著者長老爭紀頌之弱冠益深詣事理曰述序不若馬遷理辯不若孟軻功澤不若伊傅是未可已矣故其意雅與數代爭雄焉初以先太常居南京故就辟試南京南京士來試者皆尊禮眡之然數不第乃後歸試關中關中來試者又皆尊禮眡之然乃又數不第及後嵗貢來太學來太學乃又就試太學來試者乃又皆尊禮眡之然乃又數不第乃請攺南雍以就先曽太常之域居祠焉曰凡吾所爲試求以見志於世今若此非吾不解時文是命獨弗可耳與我匍匍然求合於時孰與我修先王之法終身也故一切削去倥傯不欲聞及後又覽莊老及浮圖書嘆曰人以形骸處天壤其速絕若飄風也予行年五十又四矣吾弗以忘功名之防是取速絕而已夫孩提於班白期甚遠今忽忽若瞬息卽能至百嵗政少半耳京生有言孰易如葦孰化如燬言生死易至也夫喜生者欲心恆安佚也君子疾沒世而名弗稱傷功名之不立也夫功名於身至疏也古之人以死效此者謂可萬世不與物朽至厚身也今不得之功名又因以勞廢心體是非善生之道耳語曰百人射招亡弗中矣百物誘生亡弗傷矣夫乃今於吾可以已矣乃遂自謂爲已庵君後五年因出爲平陽府知事知事甫一年歸歸一年病癱痿不履又二年治壬子正月癸巳乃不起生宣徳庚戌四月辛未春秋才六十三矣夫人曰張氏邢郡名家女父曰賢仕爲南京鴻臚序班忼爽有執故嘗與先公通政交甚厚也配陳氏生夫人陳氏卒鴻臚公亦卒夫人乃依母氏母舅陳君者南京親軍指揮僉事也亦嘗交先公以先公與鴻臚交也乃歸夫人於先君柔惠善事事先曽太常李夫人李夫人甚篤愛以爲有嗣婦矣事祖妣袁夫人袁夫人又甚篤愛以爲可以事太君夫人矣太君夫人者袁夫人以謂曽太常李夫人者也李夫人性善嚴肅先公年過五十猶不敢侍坐侍媵至白首不能審識意向惟夫人獨能懽心奚不可謂善事已矣性又遜惠亡所私方來歸先君四叔皆少也衣被一切與爲補紉及叔皆壯有子又視其子懇懇劇劇亡以異不肖故四叔與羣侄子女皆終身善感夫人若母者矣夫先君取夫人才再嵗也卽歸試闗中十餘年十餘年乃更見之未嘗有怨恫固曰毋以妾累君子之志毋以妾累君子之志生男子二人長阜穎敏有神年七嵗善詩又善爲楚騷十八嵗死季海支謾儻蕩亦頗修其先人之業然莫能閎也以時文謬舉壬戌進士第一爲翰林修撰取尙氏女子一人嫁爲幹州士人習五車妻故有孫男子二人俱殤矣今所存者有孫女子三人與新生孫昭允也嗚呼先君碩美有容膚體若凝玉人望之如神仙有接其論者充充然如有重獲也屬文賦詩皆簡古爾雅漢魏以降殆莫有尙也與靈臺人楊重長安人李錦同稱爲闗內三才然其明當今之務察識事實可以名實潤澤亡虛恢者若先君蓋數代鮮矣方歸試時考官列置第一及拆捲參政張用翰亟謂禦史曰此三秦豪傑可以佐伯王者吾故聞閻文振言今乃幸自見也願遂予之文振者故順天尹馬嵬閻公鐸也取於先太常之子於先君爲姑禦史以故與閻氏隟也乃遂置先君不予第後參政語先君曰是我以誤先生也先君曰僕自丱試於今皆可取上第然皆不能取固非皆禦史也乃是吾命耳然於吾何疑焉卒不怨禦史也成化甲辰闗中大饑人相食先君方南遊甌越遽召所故厚者集數百金具載糴西來至汴糴盡爲盜掠乘舟又數被風顚沛幾沒中心怦怦營營鄕裏事勢益窮峻亡訊乃冒恐疾馳至家見先太夫人跪膝下殞越欲絕然由是遂成病心及其卒時心病未間也少壯時所交盡名公長者餽遺常積至千金隨以奉獻先公先太夫人後乃盡授諸弟諸弟皆怡怡偲偲惟恐勿有歡心不稱至於今諸弟茍有言之皆咽嗚泣下固非以其能散已也昔先公教五子各一經舉進士皆先君躬自講授蚤夜孳孳然惟恐弗能寧先公也後子阜長益欲教育爲聞人阜死不肖才一嵗其生稟未覘也乃嘆曰天乎我固以窮乎乃果弗庸顯吾宗乎不肖旣六嵗能誦口授始稍稍不煩憒十二教以古今賢聖之迹及指要同異曰今固未必知茍一一記吾言當後有思可以成名人不肖𨿽私能識之然好逐趂童子羣戲凡戲又多支謾亡狀先君益重自怒絕乃長棄不復教至於其大病始思繹所故嘗指者則先君已弗省解矣今𨿽能致錫命於先君然先君又安可知也幸猶及先夫人先夫人乃又已矣嗚呼其已已矣先夫人言當先曽太常公及先曽夫人喪時先公哀毀至骨立凡事治皆先君行焉先公先太夫人有疾晝夜不解衣宵旦百拜吁天必及可乃已後至先公先太夫人之喪適家事中替先君極力勉成大事哀隕號極幾不能生也是非其至孝哉然先夫人實能宛轉相先君凡先君所欲與不肯畱也所欲向不肯後也始不肖以官祿事先夫人先夫人每食輙泣下曰昔太夫人謂爾父及諸叔有養如此乃不能俟見之爾父亦謂必以養太夫人及能視爾榮顯然又悉不逮顧我身自享之又眡所抱孫謂茍百嵗以報爾太夫人及爾先君可含笑下裏矣先夫人卒時二孫已殤折今幸有昭允然安可知也嗚呼其慟也已矣先君故有文字數萬言皆散在知已間所存者僅三四十防耳命曰已庵集先夫人生宣徳甲寅三月乙酉至卒日正徳戊辰八月戊寅春秋實七十有五嗚呼先君隱行甚眾其詳細多在長老口今不能一一載載其大且槪者其先君之風因明著矣不肖常竊怪世俗好誣謾其先人益重爲人指議心甚傷之故述事多不盡先生文思深厚凡評論皆當實不修也惟采擇以加堅石斯康氏事行久遠矣此恩徳至厚永世者幸惟先生圖焉

對山集卷八

欽定四庫全書

對山集卷九

明康海撰

賦

夢遊太白山賦

余歷覽載籍所志古人之辭由屈原宋玉以來不可勝計而浮靡侈放之辭蓋托諷寓興者之所共趨上林之後益蕪益漫亡能爾雅志士之所賤也余感風人之義因夢遊太白山歷見奇瑰駭異之狀孚於人言退而作賦凡若干言𨿽極假借要皆自諭其迹少有虛謬諛駕淩絕之病示諸同志皆曰可錄

治閼逢攝提格終相之月康子夢遊太白與金子可卿乘馬領僕各執糧糗飫飼之物浮漆渭跨郿塢環惇物逾武功去約萬里四望塞蔽恐怖獰突惶惑震厲若將遂爲虎豹之嚙有老人者雪髭鶴髮電目龍頭自西而來若愛若識請以前路則笑而不言少頃復去金子曰若非山川之精邪豈將疑我以迷晦顧我以虛詼也乃躡於其後則豁然四開巒回徑折泉下雲散予曰是未可止也夫八紘之廣獨有太白盤礡峵瑰崎崛神靈秀明嵭嶪嶭夫是但謂末麓近壑然未邃也乃與蜒仄石轉附垂藤升瞷巉壁靜嘯絕坪忽萬里之瞬側何溟渤之未窮雜卉蒨蔥石泉沸騰嘉樹驂乎九禦神風颯乎太綋騄駬散乎防粒蛟螭視乎細繩電光恍乎山足雷聲浩乎廣聴零露凝其在衣松濤悠乎啟聲金子曰快哉遊乎夫造物者假我以聖智崇我以令徳我弗用觀柰此膚景遂直詣而不回何茫迷之勿騁乃爾若神物之可憑歷千巖之邃嶺山石儼乎華嵩細流浩乎滄溟蓬蒿翳乎峯壑墜葉震乎雷霆老人跨鶴從云前下笑曰異乎子之善勇也夫太白始峯炎暑冰沍萬夫之勇亡有敢及況迨於是夫是泉脈應乎坤軸遮飾極乎越區天扄邇乎可聲神祗恍乎可呼至循崖之前重谷之裏百鳥不宿神獸亦避𨿽至人亦蔑有入也越此百里西下陰壑復關峻嶽則金屋龍棟控亢聳搏異花雜乎瓊瑤僊風泠乎淸綽靈芝馥乎滿郊麒麟馴乎盈郭龍蹇屈於平池鳳翩聯於長漠此則上帝之祕區而太白之關鑰也其東百里瑤宮蕋殿萬戶齊啟蒼光靑氛四回周起函丹書於億笈紛朱弦於兆徵散靈繭之如斗曆綺轂之奇靡總百防而具存奚瓊桃之如累此又太乙之宅合陽之宮至其南也朱云陸離丹閣神桂宿日南極奉麈羽翰極乎麗暉珠貝極乎雕飾鵬鶚駕而鳳軒鯨鯢禦而兕履是謂朱明之宮天帝之闕北則至幽號曰元府紫微之所宿萬象之所聚玉臺瑩光冰柱炫色瑚如林水晶四徹云沆防而守黙气郁森而馳起靈元龍參錯其下松檜接乎帝閽金碧曳乎泉石翼八獸以守衢役百神而司臬夫皆五天之至精萬化之樞紐能有至者皆必具靈負祕與抱圖膺籙之士有天人之徳者也已而風柔香墜路豁視空若雙龍之負引倐靈宇之就中僊姝麗乎兩間洞簫錯乎萬笙皓歌凝乎飛泉朱弦颯乎翠空座列煥乎云端境象委乎穹窿環佩鏘乎旖旎禮數儀乎動容予乃攝衣升堂長揖就位悟人世之囂紛嘆靈扄之皇閟乃與金子終身同丈人居之不去

憫志賦

嗟嗟余窮兮孰余之厄余行欲修兮予處之索一裘弗完兮糠粃曷擇冬長寒洌兮暑亦奚綌上帝孔惠兮旣昭予宅曠而弗居兮實予之責嗟彼髙人兮胡有不獲予曷獨難兮有行必畫嵗月不畱兮憂心如劃嗟彼朋友兮各謀爾懌吁嗟柰何兮孰予之格達人不逢兮自彼古昔匪予一人兮烏敢不踖

琴曲

太白操

太白兮何爲日中兮揚輝昊天兮孔明我陳兮誰聴徘徊兮路窮自顧兮傷衷

握手歌

春日遲兮景芳鳥鳴喈喈兮孔陽與君握手兮相將前度飛阪兮後岡同心之音兮自長矢中夜兮未央四言詩

悔過詩

䢐齡不來謝景詎待覆杯莫收燼灰罔再靑春窿窿白日杲杲自飭弗勤如彼蔓艸或潤而達或槁而衰緝而熙之非予則誰予自謝黜益驕以倨心騫志翔曠視萬世哲人則惇愚人則疚匪予之疚予惟斯謬脊令知風鴻鴈知洌賢則恚昏旤安有竭往或弗知今已甚明逝玆靡創將大且橫武公戒抑夏祖畏口繄彼喆人胡寧不守斑斑虎皮言設之幾交交繁言道則何理尼父惡卯誅以司冦舜憎四凶位在元後孰云齊民乃怨乃慝若彼水木旤發必克皇運廣大布徳商周閔予置予祖考之休日月方長徳輒云坦伐柯視柯其則豈遠季春壬申日在辛酉式歌不支可以永久吾言罔反爾行孔棘君子攸崇是戒是力

五言古詩

於滸西別業同承裕升之作

還耕愜初願揖世返空林𨿽非志士理已獲靜者心嘉賓淸云客枉駕忽相臨擕酒共斟酌張弦揚妙音義厚情自葉道合契滋深漪漪湋川水幽幽南山岑相值不相樂柰此逝者侵

四月七日雨中同文浮山坐作

初夏艸木長鳴雨更相逼來牟生意佳枝旟望如織陽日不下臨此物終且蝕往者己巳夏頗爲旱漧棘䢐春苦無雨兩麥俱丰息因懷老農語往往未差忒窮居繁口食所恃耕耨力明日更如此與君甚胸臆

行至曲裏見杏花

春中渡河陽倐忽到曲裏滿村開杏花參差亦堪喜闗吏自北來云承呂夫子遣之迎野翁謹願頗謙禮述答俱有章稽援或通理感嘆君子居端能化凡鄙隔嵗慕良覿不謂邇若此芳春解人意夾路疊紅紫宿酲方苦人畢覽興彌起

子卿泣別圖

積怨世豈惻感別防仍艱置酒話夙昔詎終千萬端嘆息淚沾臆徒令摧肺肝昔爲雙飛龍今爲孤翼鸞丈夫恥微諒況爾烈士顏躍馬窖上別欲歸中自難徒切報主恨安悔軍吏言勝負有微數奮勵心所安所以君子人不處嫌疑間

於近山尙書莊上作

春風纈芳林虛堂翳修竹茍愜靜者心寧慙世人目昔予懷此遊悠悠幾更宿豈期聯輿來沈醉臥玆曲髙歌嘆往蹤遐眺覽前躅主人古司徒雅興薄裴陸但能永今夕何憂乏醁

寄伯循

秋風西北來偃蹇坐茅屋四壁無纎塵當牎有書牘不問作者誰啟牎再三讀一讀意已駭三讀見衷曲憶昔年少時心志各有蓄不意謬通籍先君被薄祿朝夕望君起如彼饑者谷我已罷館職君方屧官祿味苦不可人旋車亦何促主上堯舜姿舊章理當復平生稷契心豈爲世情覆尙期謹藥石慰此百姓蹙予也素蹇劣玆志每中熟屢犯涵遜懷幾搆邪罔獄顧影茍不虧於道果奚辱山水性所嗜喧恢豈吾欲屈指君歸來三年但忽倐人生不滿百激勵在初服可似山中人忘機泛醁

讀史

鴻雁不老越蛟龍不潛岡平生志嘉遁佐儲抑何狂因嘆務光輩惻惻令心傷傳記尙溢美其言或荒唐嗟彼髙帝業赫赫繼三王孺子安所見胡爲遽辭商契防視豪傑出處聖所詳感嘆擲其策願爲史臣倀

其二

天邊有黃鵠髙飛一千里烈士恥庸節世事特敝屣朝辭上東門暮從赤松子感嘅風雲期超悟往還理進旣有所因退亦何所倚獵犬貪兔狐不免竈傍死富貴多崄巇英雄如螻蟻所以明哲人窮達重狥已

至終南

泥濘抵終南迷蒙失山色指防太平宮崔嵬白雲極不暇自抖擻冒雨且綜核憑髙瞷村落嘉樹萬重黒此地索靈異气候故不測旦日雲气消嫩碧競寰域綠艸彌望浮波光與山逼迆邐白鳥來滌蕩千慮息宿性喜丘壑躋攀易筋力深秋事佳遊長歌厭輕黙早晚幽卜築終以臥斯側

閒居詠懷

窮居無別悰掃徑揖淸靄濁醪自斟酌幽花復芬馤𨿽微恣性歡亦鮮迷津嘅寒虫相續鳴潦水參互沛節物漸以更人事紛相代猗彼巢由徒曠音昭物外

厔喜太微至作

此日復何日眷言防君子方擬躍馬尋忽焉具來止來止將何爲握手論文史春城沽酒佳斟酌一何喜普緣古仙遊山水嘉無比若賦南山篇請君自玆始

滸西喜明叔孟獨二君子至作

我本支謾人嘯歌滸西曲心喜談道術性憎傍塵俗二君英俊才世事豈拘束同遊終南山文采奪人目數日返墟裏此意常在腹因念蘇與黃聲臭一何屬我有輞川吟鄙近不可讀請君勉和之永爲此行馥

示習方

汝母我之姊同胞無別親不幸去年死防防惟汝身汝父旣早沒汝依當何人數數與汝語令我淚沾襟汝性頗靈慧力作何不勤靑春易凋喪嵗月良可珍汝能事卓立非止裕汝屯指名爲令士汝親當見伸何苦逐遊冶弗肯志討論撻之尙不易況乃頰舌云汝祖好男子豪爽多譽聞辛苦教汝父冀登要路津汝父乃不谷漂蕩成苦貧幸以汝母故托居我南鄰黽勉相勸諷麤能禦寒溫謂將致興發豈意掩泉墳遺汝無寸土汝母復長淪近日乏良吏役賦甚紛紜富者尙難理貧者安可狥不見擡輿者四體如火薫不見負輸者鎖桎令肉皴我年已五十豈得常逡巡作詩以告汝請汝書諸紳

於髙陵壽明叔初度

爲薦呂夫子因之涇渭川中道遇來使慇懃出素編久知滯王役不謂防此防晴春懸明月惠風乘遠天木末雙輿至迎我城西阡握手但相笑恐是夢寐然宴我旅人捨坐我紫毺氊童子出名酒飲如鯨吸川呂君賦葛藟予具南山篇

過張子西谿作

自予抱幽戚三載鮮遊眺春日忽言徵聿底滄洲妙栁色參差生芳意遠近耀張宴臨谿波彈琴遞淸調惠風當襟懷遊賞恣舒嘯匪效蘇門狂將追虎溪笑少日牽王役結綬事廊廟麤直𨿽見稱齷齪果成誚饁稼滸西曲探奇歷幽徼嘆君本素心晤言希久要

答仲木

適性卽爲樂處安寧怨貧客來遺我書乃在涇水濱再拜讀此書道意何慇懃昔爲鸞與鳯今爲參與辰相思千萬端縷縷難具陳浮雲蔽白日遊子殊苦辛道遠行不易戚惻傷我心

答桑華州

桑君英妙人恨與識不早脫穎豈性成豪爽蓋天造再防益琤琤故言皆了了眼底似君稀勉旃爲世珤半年下山寺乃趍坊裏道所過六七村村村勝城堡柝聲遠近連人家气色好共言今兩年懷抱絕不惱

仲木至夜坐作二首【錄一首】

我前抵華原訪子云槐捨偶值何仲黙淸談忘晨夜衝懷世寡知繁文俗方化芳臭不同科辯別每未暇羣口𨿽見珍私心竊常訝莊生吾馬云其見豈欺詐後防王敬夫飄然契玆話乃欽吾儕眞益陋杞妻下滸西春酒熟南山翠如射明日防同君細看盤谷畫

園林瞻眺同仲木作二首

古意世方疾太音人和稀豈不逐羣好恐與賢達違朝遊三畤原暮宿唐山磯感此榮悴異已悲馳騖非所以素心者見之心每希灼灼園中花膴膴南山薇及玆不努力老大將焉歸

膏雨旣周徹田工麤可期黽勉命童僕籃輿詣東菑欣此麰麥遂坐令芳意彌業嵗望丰衍行樂值晴熙況與良士同更愜山水思擊築發古調彈箏奮新詞夜以繼白日瀟灑孰可追

聴雨

達旦不成寐臥聴秋雨聲雨亦竟不歇吾意何時平前年秋八月淫雨百谷盈禾稼盡腐黒況云屋圮傾此雨復彌月巖崖千里崩不知上帝意豈欲移蒼溟吾生殊坎軻一紀事農耕兩田俱不稔百口常見嬰柰何越庸調已欲樵棟楹老妻向我道但坐且勿驚人事尙莫定天道寧易明修短有恆數丰歉惟所丁牀頭有美酒馨香盈玉瓶君姑自斟酌可以助頽齡醉臥忽將午此物方雷鳴

張甥之榘自華西來省予與之開尊夜坐辭以辟酒數月之榘少年英妙勵志若此誠已罕矣因賦詩贈焉

勵志古猶鮮嗟爾英妙人超然契神理謝此麯米春盛時富遊燕昌齡當令辰但恐樂不滿安知中足嗔所以賢達士寸陰日以珍張甥出名裔磊落吾所親奮迅冀往哲慷慨懷先民述此止酒事言辭皆絕倫彭澤𨿽有作徒以慍同塵豈若慕宏達精詣吾道津事以久乃定節懼中路屯願言永初服白首以爲眞

答都人

還車滸西曲半山含暝色朔風刺我衣欲止不可得入城逢都人白馬啣金勒下馬揖車前被服甚奇特授我一緘書題識頗修敕展書讀其辭耿耿亂胸臆一別十三年安知如頃刻勞君遠問訊況此常相憶習靜厭世喧冠冕志頗息秦馬不嘶越南鳥豈棲北野人各有懷所務在稼穡慇懃謝都人去去愼登陟

詠懷二首【錄一首】

悠悠不能寐惻惻與心違百嵗若一瞬怨言長分飛結髮遡伊始搴帷念餘輝紉蘭坐崇阿調弦拂金徽志願各相許窀穸幸同歸豈期中道別空餘衾與衣臨風想徳音當牕拭殘機往者旣莫諒嗣者安可希

從象峯北崦下望普緣

陟山披叢薄覽景愜幽素降觀萬壑奔平臨千嶂赴宿愛彌見欣新賞豁相聚未覩赤城遊彷佛興宗賦

送灤江中丞西勘

秋雨復如注旌旗仍赴西僕馬不能立杯酒那可擕公歸定十月山莊事麤沒新釀旣已成嘉殽有薇蕨卽今搆小亭亭成竚公坐𨿽無絲竹陳可試風雅課南山秋暮佳气色淸且翠眺覽旣中愜嘯歌或幽邃此役千國經天下由重輕古哲務成事今人惟釀名往往十年邇邊陬太乏理輿皂皆所親毀譽出憎喜𨿽悉延訪心紛亂若絲枲積今日益滋君子復輕信自謂根蒂獲豈有纎細近治邊如治鮮要在審其勢剖防貴神速宰制厭牽系近聞甘泉城皇皇盡危懼主者諭不開倉卒何以計遠人遵訛言其情易揺曳片言昆侖摧轉擬萬夫斃公固豈弟人弛張有程具向旣失緩急今且須砥礪同事六七公休休皆偉器當事必安舒臨機戒輕驀嗟嗟千里心顧此豈能白亦知芻蕘微贈公兾公擇

姜君錫過予作

君家篆江側秀屏當戶開知是神仙人胡爲塵世來黃氛緇素車皂蓋冒朱埃以玆謝民役返耕白雲隈少小稽古昔中式得此階亦知愼官服柰與寸心違欲往昧前算欲止遞成哀繄予丘壑士諦此良用駭因陳接淅義頗究蓬矢懷我固互相發君固耿難回丈夫志四海好念濟川才嗟彼長沮徒泛泛豈根荄

送大理西勘

返耕厠幽壑服義屈髙軒握手立斯須傾倒見雄論昔宦志孤陋中路忽履屯負罪茍不死玆已含溢恩疎懶循故性竟志紉山蓀感君繾綣意幡然謝前聞殺雞饌雕胡列坐開蓽門鬥酒醉方已徘徊惜日曛今夕別君去孟冬定回轅尙期撰杖屨共眺南山云

寶穡堂作

明農謝昌宦良覿羨予徵惇義昔所重況此骨肉情嗣嵗節物攺朱陽喜開晴感今嘆伊昔發車臨廣庭所期徳音邁永修三徑盟

平生尙超曠結廬武亭川本非靑雲姿竟作金閨愆托交三十載孤抱亦何淵邈觀古昔事彌想梁甫篇感此發深省誓以俟餘年

彭麓夜酌

露坐架棚箔鄰翁髙興多轉觴話農事絕勝陳綺羅西村二三子擕酒復相過忽忽至更盡悠悠柰樂何

觀禾

我來彭麓下坐愛靑山色雨過忽新涼蒼煙望無極秋禾行欲成豈畏驕陽逼壠畆綠如屯原隰少螟螣同欣有年樂詎知天子力

解梁書院四首

層峯拱堂宇蒼翠何嵲盈盈靑衿子弦誦夜不輟斯文今在玆感嘆懷往哲繄予值乖蹇望道日遼絕衣冠羞壯遊疎懶愧先烈結交君子徒努力崇明徳變故身屢輕涵養意恆切嵗序不待人君子愼其節

其二

諸君靑雲姿宿志各髙尙奮迅良有期優遊每中諒修禮愼逸居稽古卻支宕得師忻折遵道決趨向我來坐玆堂誦習惟覩創始信豪傑人履歷不虛妄科條從昔云謙恭見今讓文采𨿽所珍躬行以爲上

其三

近世尙誇毗造詣實終鮮徒以言語微遂謂道昏顯推行跬步艱況此繼墳典狂瀾及明興愈覺支麤淺徒有析理名竟爲粉飾免天錫涇野君特被人文選篤行遵誠明因時表舒捲吾道果不絕覿此脈如綫

其四

猗猗靑衿子勵志各有圖逸志淩天云麗作驚九區或爲廟廊器或爲章句徒華丰實乃嗇枝榮幹還枯豈若鏟雕琢逖爲君子儒所需出所養與世作匡扶蓺谷諦嘉種種木審良株我詩揭堂左百爾愼所趨

贈寒泉中蔚

澄瑩絕纎翳一瀉千里寒月揺輕波山光徹波底魚鰅不敢遊虯龍得猗狔轉盻淸素心挹飲滌凡鄙平生畏炎蒸見之輒中喜願言保眞寂勿以塵氛凂

贈灤江公十首

灤江公巡撫闗陜三年矣政通而人和道眞而履固不隠謗不易行有仲尼在魯子產相鄭之風焉予自壬午春遇公於長安時予臥疾敝廬公特往臨握手論心亹亹不倦𨿽丁陶孟韓何以過也後公訪予於滸西山房適北山楊宗文渼陂王敬夫東谷張用昭有唁於予於是數人者同防公於武功行臺公咨詢之餘則賡倡連宵琦瑰之气爾雅之作揆之近覩或已鮮矣今年秋公擢南京卿戒行有日公以書別余昔予與公約公東歸當餞公華山之陰聞公行止信宿而予有子防婚娶之事因成小詩十首先以寄公十三日防事當畢卽擬來日躍馬循驪山而東然後坐希夷之洞瞷河華之雄酌桑落之酒歌白雲之章與公傾倒數日則亦人生之至願也夷嘗讀公之文與詩有風雅之遺思而驂車復在於冬中於是取少陵北風隨爽气南斗避文星爲韻茍傳之將來斯亦當時之實錄爾

輶車戒晨發循此東南域握手立斯須徘徊意安極念子有幽思別言心如織昔爲同生蘭今爲特飛翼人生易悲樂良晤昔所卹黃塵暗淸渭對飱安可食嗟嗟君子心遐眺在燕北

昔並少陵騎長眺望夷宮故都多景象近迹迷往雄感嘅發孤詠宛若思悲翁粵惟霸上玦已昧天所窮自非大雅操詎識卑與崇挹泉潄寒碧酌醴揖羣公志直意不忝巍然君子風

關輔比多事欽公能自綏養冦蓋往昔弭亂豈今防崇貨狎卑吏飾貌忘遠規公來屏笑色事至任安危素物莫凂逸駕古所窺𨿽有麛裘謗倐動赤舄悲所以丈夫行不與流俗隨

逍遙奮孤邁葳防愜淵想北眺崆峒津南瞷孟諸坱麾麈靖疆塲撫劍淸罔象黔庶丁溢恩牧宰獲嘉賞中原久瘡痍西州獨丰穰感嘆乖崖心詎俟益州榜夷誦南山章令人發森爽

道以無垢尊迹超誠所貴皇皇廊廟姿世運實經緯翩翩翊鴻業皎皎分萬彚嗟自丁卯來海宇日騰沸羣公徒憫艱虛恢果奚謂薄俗慕驩虞君子念聾聵巍巍城邊略足回萬夫气

披叢憩軒下撫捲輒中慚笑我伎微薄無能續髙驂緬思雄詠侈一發連數函咀嚼味逾雋詠嘆誠所耽贈瑤似劉傅酬徳悵廬參淸風溘將遠鄙志揆豈堪那知邂逅際復送旌斾南

公歸止信宿予餞苦淹後耿耿徒憂傷役役定誰咎憶昔承明直相企亦已厚公念薄綺紈予質等蒲栁𨿽能愼初服終恐易衰朽樂遊觀五陵气候稍非舊嘆息君子陳宵興望南斗

䢐嵗始炎郁巖洞共公萃趣若陶公琴興越滁守醉旁眺牛頭原橫坐竹林邃微風滌煩襟衝抱浥靈祕偶聞林鳥鳴遽動舞雩喟公度比莘父予志豈荷蕢喜貺彌笥來欲和復中避【曽同渼陂飲太微洞中】

悠悠長安道車騎紛如雲父老泣相謂童穉聲欲吞借問道傍士述答甚慇懃三秦失慈母黔首懷使君餞送順心意昊天安肯聞徘徊玩此語感嘅異前云不覩澤門誦焉契章甫文

予懷縶莫卽公訓安可聆矢詩𨿽不多聊以宣徳馨髙駕旣難挽孤忠益屏營北風嗣元序節物攺仙蓂追送理應及郁陶浩豈平華山有﨑崛髣髴出靑防煩公待予至同訪少微星

飲酒二首【錄一首】

獨居意靡暢行吟心更傷晨發望原際佳气郁相望恨無同懷人躍馬陟暾岡徘徊日忽暮感嘆琴屢張山妻出美酒斟酌爲君嘗三觴起孤抱百憂忽若忘丈夫生世間磊落斯所臧何須久鬱鬱自如陌上桑

白石樓

我聞白石樓乃在太行下丹梯淩紫霄朱甍接巖罅盤郁橫汾曲崔巍紫金義斜煙蕩洄潏朝暉耀檐庌兩溪互縈帶千峯隨晦防嶂屏萬翠列花栁四時明平生喜遊眺詎可如孫登春中過函谷遂有渤澥行徒懷南莊老安能愜初盟人事苦促迫三日滯虞鄕𨿽有泛舟趣卻無曽防狂回想王官谷新詩滿素墻不識仲南姓徒懷詩思長便思與握手於時共徜徉同遊誦其名知是南莊子故家有若人私爲李公喜翺翔翰墨塲倐忽逾四紀不謂英俊姿尙在秦晉裏何當登此樓醉汝賢喬梓三嘆發朝邑彌月興猶起感君寄書至展轉愛君才欲見不可得空望白雲隈吾有雙黃鶴飛飛自天來因逢王子晉借之遊蓬萊一去竟千載寥寥猶未回回時坐鶴背挈子臨髙臺先過昆侖頂後瞷弱水涯徐訪紫華君持其雙玉芝吾意竟不歇君心幸勿攺寄君白石吟惟君爲予待

整籍

三年困人事何曽理書帙鳥防白晝遊入門忽首疾架閣具傾覆防檢切中怵淩晨趣灑掃整頓倐終日種類旣品題編簡復齊一不但几案淸幸靡萬一失焚香坐望余儼然成靜室平生風雅情殊以乖蹇窒追惟感嘆生端坐還羞防何如谿上翁翩翩獨閒逸

植樹

此日春气和萬木具含秀況我山林居園列頗成就客自盩厔來驅車扣圭竇白楊二百株紼纚載其後根繁生意多幹潤理宜茂倩人速植之行列未差謬𨿽愜靜者心尙祈后土祐澆灌分所勤盤踞晚應覯結廬謝王役懷愚負時謬糊口聊秉耕舒形得佳岫卽非松菊場已還楡栁舊但資歌嘯心絕勝笙竽奏

於滸西贈別明叔三首

三月詣玆曲八月今始復結轡送君歸投壺泛醁風淸懷抱優暑退涼气淑我歌苦不長聊以詠幽獨荒徑殘艸多空堂蛛网覆豈無灑掃資紛糾在塵俗

其二

時日得君來開豁極心目夜坐對明月淸談倒筐腹方儗千日歡詎忍後期促餞子卓午天徘徊日西沒眷戀勿復言去去保餘馥

其三

詩人古不易流靡及玆俗片言務剽竊侃侃遂驕足還耕十三載安能愜吾欲覽子中秋篇翩然接華轂大雅當在玆斯文有歸宿麗藻𨿽可珍雄渾久未復願言溯其源開彼漢魏毒

登罨翠樓眺望川原

我登罨翠樓川原郁回合方喜風霧開倐見煙雲匝直東看黃山三秦如堵圜興亡理堪惜念之凋朱顏同把一尊酒勸君爲君壽莫負當春遊人生若芻狗

經漆村覽有邰古迹

我聞昔人言此卽漢漆縣其東故有邰艸木殊蔥蒨終南當面朝淸渭過如練直北倚黃山逶迆控周甸前望松檜塲知是何王殿王迹日以微气色或隱見西南慶善宮郁當漆村面勝地遷變多往躅審彌繄自虞夏來百祥具玆奠地靈昔所庇諦此竊中羨

過慶善宮

長川直南瀉淸渭橫其衝灝光觸云漢此下潛眞龍欽想還譙賦緬懷天日容地祕非天發安能爲人鐘攺寺報慈徳謹防列崇墉淪沒幾百載所遺惟巨鐘後當景泰末移置薦福東千牛不可載百室或啟凶嗟此亦神物似與守靈蹤迹滅不能見大約聞老農但與看气色巍巍冠秦雍

彭麓山房宴作

南原雙白楊直上數千尺彷佛齊彭山不爲後上搤山房當其陰瀟灑殊曩昔置酒勸君飲慷慨盡三石嵗月不肯畱人生豈常適試問華岡子誰見王維宅

觀刈麥

我從華山歸刈麥已大半自長安迆東實美如火炭繄我返耕來此麥才再見接嵗禾不登寶玉咸所賤周人重農食特分田畯職公私積蓄繁詎有旱漧棘春首餓莩多朝廷甚憂卹今日得佳物守防須謹飭黃金殪米下其語殊讜直作詩告有位國寶在稼穡

五月二十二日防死逾旬僮子以其所爲詩三卷及雜集回文稿呈覽悲悼之餘令之繕寫成帙用寄渼陂先生爲防較定將圖入梓漫成二詩以寫予懷

生兒望長成兒長吾已老自謂百事足詎知夭橫早兒童搜故書頗獲見遺稿文思顧葳曲折未探討豈羨長吉名仍並酈炎好造物忌瓌奇成性返靈灝一讀旣一悲千讀則千懊倘假十年齡尙齊聖哲造元理杳莫測吾欲問穹昊

兒气甚宏達少有丈夫容博識物豈逸思若風從俯仰鮮中詘奮迅有孤蹤茍能假天命郁爲今詞宗顧我忝明徳神理奪所鐘英物且凋喪況云癡與庸豈無子夏戚尙虞用昭凶緒餘今似君煩將附秦雍

寄太微

太微神仙人佳思逐云上揮灑乾坤珍飄颻出塵鞅遊宦建章宮才名借方仰萋斐反南山閉門卻交往我東遊華峯每過時臨訪麾麈話羲皇拂劍悲魍魎或詣少微原歌嘯歷蒼莽倚坐看云生防杖聴泉響遐曯遠不隔幽抱近彌想以玆酬宿心晨夕共歡賞別來忽五月予衰殊非曩百憂結我腸許過約恆爽夢寐時見之太息誚欺罔新霽起微涼何不謝紛攘

示孫逸人

昔遇王子喬謂君有仙骨遨遊三島中萬里一超忽朝餐石門霞莫吸海陵月朱顏浥瑤輝長樂安可歇天上降元鶴白日升玉闕懶答麻姑書況肯事干謁我𨿽不適意逢君欲飛越

郿塘初浴

憶昔己夘春曽與涇野約因訪岐東君於玆共行樂登山瞷岐雍臨池事澡瀹子時多雜人穢气遠相搏微憩古祠下魂魄苦銷鑠斜陽且銜山亟去步未卻黽勉宿橫渠是意竟荒落棄置至壬午來自郿東郭賴有王李曹先驅爲充拓泉水暖且瑩一湯百屙掠始信靈物佳翻嫌表章略今此復臨池神思益恢擴瑩徹一如昔淸淨宛非昨形暢意轉新神適喜如躍嗟哉華淸宮安能與之若作詩告後來此地不可薄

和六甥石室納涼二首【錄一首】

老境百慮息所好在山林況此洞室閟塵氛安可侵開簾見芳碧迆聞鳥禽因之感宿好笑歌梁甫吟丈夫志四海何人識此心所以夷與惠曠世懷髙襟日夕涼風發逸興拂西岑沽酒共斟酌慚無絲竹音掃石臥煙霧聴子廣陵琴

贈任主事少海

山居二十年未見蓬萊客秋暮邂逅君文彩甚彪赫因讀治安防所擬脗不隔西遊遇中道探囊出素冊瓊瑰射人目殊防杳今昔再拜覩宸章炳爍照光宅嘆君英妙時丁此滂沛澤宛如聞都兪依稀見傅說握手私謂君丈夫志已獲尙冝踐所陳與世爲表格

尹之先畫竹

虛堂掛翠筠玉濤滿壁起知君徹骨淸志意特欣此興劇須我題予好亦若爾回視桃李姿穠芳胡足齒

送尹員外之先

昔逢華陽君云爲五帝使檢籙下九州爲予泄元祕指防峨嵋傍謂有仙人气仙人尹之先卓犖萬夫賢吐气成五色爲世鼔朱弦絕調人莫知徒見春江篇予亦遁世者聞之心灑然恨不遂一見相與定艸元天風自楚下吹落岐周前相見卽相信今嵗成罕焉欵洽苦不久俄赴天子宣餞酒蓽門下逸興浩難傳

夢中麓子

積雨晦臯陸我車不可前徘徊望北墅迆橫雲煙退坐艸堂下籬菊燦且妍節物忽將攺引杯吟太元微醉體亦倦夢謁九華天仙人中麓子揖予出素編云是廣成撰孰能叩其筌憶昔魏伯陽謂我骨當仙苦逐世人好落魄武亭川緣業殆將滿數命或有然始思飲刀圭卻老覓長年語旣執我手歡笑極周旋振袖出兩藥光如朝日鮮挹彼松露下同吞各一圓五內倐淸爽神采非昔焉我居太白下君廬太山顚采芝拾瑤艸飡玉茹井蓮欲防但瞬息跨鶴何翩翩赤松作參伍玉女侍幾筵翛然萬物表世网安可牽

雜興

滸西亦佳勝日日有襟期田園俯川陸葵藿滿堦墀野叟遺濁醪嘉樹過涼颸微曛上崇巘遐眺引東菑牧笛風外來園禽鳴別枝睡足發新懷此心誰得知

觀魚梁

直西湋川水水暖有魚遊僮僕值農隙揭梁湋川頭壓石作深澑刺目避湔流欲辭餌鉤急反爲曲薄畱願爲梁上死不作餌中收梁上死何惜所畏餌中羞

潼關早發

早發潼關道微風動林木長峽百里去我行正僕僕大風變頃刻萬里慘以逐樹杪聞過沙何須問平陸我口不可開我身只匍匐挽車兩少年行行亦長哭云是閿鄕人先世有官祿縣官急邊糧十戶九逃伏里長利賂錢我故苦獨速太平作男兒庸調天亦福所恨身不長筋力易羸蹙母寡已十年蕭條但空櫝有田不得畊有事在忽倐近嵗嚴轉輸使者日三復迢迢百里途如歷經緯軸我喉亢如火我行迅如防吏來督我行躍馬恨不騖使者討押錢鞭撻裭我服我寃向孰陳我淚向天瀑語終心益傷聲吞色猶恧我感少年語涕淚如漉皇明百年來萬姓各安育艸木亦有滋少年爾曷顣匈奴二三載驕气如鸇鷫主將小兒行焉能辦鍭鏃爾居見爾難不見九邊族一夫八人管剝削盡膏肉往者禁軍出人家無完畜膂力代出役瘁敝內供谷土炕亦見奪何況妻與僕此本亡賴子亡命入軍牘三帥皆詭隨安知有鈐束少年爾莫苦主上正恭穆行當致雍熙邊庭永安肅爾身當不勞爾家亦永復少年感我言再拜向天祀願主萬年壽保我有饘粥願民如春艸長養無踐防挽車向西去气色猶睦睦

同段徳光夜酌

白日西南馳人生直如寄芳林春風發百物暢以萃君心諧金石良晤成斯醉於焉彌歡洽倐忽老將至孔跖今安存何須辧眞僞

對山集卷九

欽定四庫全書

對山集卷十

明康海撰

七言古詩

懷金可卿

憶昔與君別悠忽今十年不能見顏色徒存秋夕篇展玩淚沾臆相思隔萬川男兒奮迅𨿽有時嘆息君才誠絕弦防儒僅能誦章句騰踏靑雲淩鉅賢珍味安能通俗口廣陵之散誰可傳罕山金可卿三原馬谿田徒使髙名貫星斗科場不售惟我憐昔也令人羨三鳯今我孤騫情惘然相如旣有淩雲賦詎待吹噓方上天

送馬天瑞還京

庚申長安一見君知君气蓋千人軍正徳八年定蜀賊延綏健兒如虎奔此時天子方西顧名公才將如雲屯君從制帥適經過老眼拂拭知有人果然三月破綿漢遂令巴蜀無風塵向也王師亦嘗奮山東河北根株盡豈系將軍紀律疎由來戰士驍騰靳掃蕩寧誇廖賊收笑談直羨終郎俊渭水秦山壯气回金臺恆嶽益崔嵬相逢意气還如昔愧爾經邦濟世才

秋風詞

長安道上秋風起吹入靑門艸靡靡客子擕琴燕趙來一感秋風心欲死鳴鞭躍馬過我前那堪杯酒重畱連酒酣气發百志奮談笑須臾空百年坐中嘆爾壯士心人事何勞問古今張倉亦能論刑法君平徒然卜六壬仲尼治國苦不稱曽參事母猶難信時勢摧人著處生英雄遇抑常遲鈍南山磊磊雲气橫寒泉湔湔終日鳴請君拂袖謝人世與爾常爲谷口耕

秋雨吟

十日一晴晴復陰斜風細雨何浸淫山根泥滑寸薪苦水面苔生平地深神怒天摧或如此已看百谷半將死饑寒盜賊著處生誅斬翻憂亂兵起徵求無度民自難諸公徒爾嘆微官豺狼當道捕不得三公列卿何足觀忽憶成化甲辰嵗公私充國綱維系皇帝臨軒發禁錢細民尙作溝壑斃況復艱難至此時九重深嚴那得知臺諫徒陳利害策閭閻不見寧息期斗粟尺布命所直吏促官輸轉相逼甘肅縱橫土魯番商洛紛紜織染給中丞受詔不敢來此地生靈一何極嗚呼斯民天所生州縣相看何太輕祖宗宏業振千古陛下神武復英明一朝收取壞事者防見爾曹雙眼淸

送吳愼之令銅梁

憶昔與子遊鄕學短褐彯彯俱緫角千人過眼無一堪私擬君才當穎脫以玆常聴萬里鳴豈意蕭條飯場藿我昔應時官翰林世間名士空相博轉覺君才近所無垂老科場意羞縮奮迅因求勾漏閒聲華曄曄今非昨茍能行事何足猜丈夫要見靑天濶國家名公不可數俱向專城事民瘼君不見漢庭黃覇與魯恭至今名譽振天地何況當時爲列公

寄張士元

黃金臺上云依依黃金臺下水濔濔臣今萬里去辛苦安可辭但願陛下壽萬嵗使臣萬里無遺思祖宗洪業際天地尺地皆土人咸臣之斬刈流徙惟上所爲遐方炎炎有肉不可食有酒不可巵況臣侍從邇文墀心之彷徨豈在此惟願陛下有長期陛下神聖古帝少臣心不爲遐方老

瑞州太守行

瑞州太守鄺廷瑞瑞至之日賊乃鷙手無寸鐵兵衛空健兒聞驚皆逃避郡吏不敢更趨承苦諫當虞身後事四境安危系此身太守一逃何以徇當衙一呼士爭奮始信英雄气有神賊兵星散城已保轉顧因知冦所巧樊破毀柵斂近民賊失所資如逝鳥至今瑞郡立生祠君與劉周如在玆丈夫尋常薄鐘鼎毀譽升沈何足疑嗟嗟貝錦者誰子謗君翻使君名起蓋棺事定古所傳才去幾時民若此天道恢恢監獨明區區庶子胡爲爾

夜宴孝夫宅

憶昔正統天順間渭南薛丈同先子關內通稱夫子名二老實爲天下士以此通家數十年善行嘉言時在耳後嗣全如兄弟親前修自篤謙恭禮往嵗逢君巴蜀歸厚意遙遙還若此愧我疎慵未敢當聞君談論心私喜盛世自宜英邁人迂儒豈識經綸理蕭望難居侍從官賈生肯與綘灌比司馬逍遙忽見疑誰知中道生萋斐治郡無能返異才看花尙切羣公齒丘壑徒深社稷憂廟堂獨忍乾坤否春暮閒遊少華峯逢迎幸辱賢喬梓握手那知感慨生酣歌不覺希聲起君臣之義君莫忘還期三月下和陽用捨自爲大臣事顯晦豈爲吾道妨君不見昆侖黃河天上來銀濤雪浪如山摧不遺涓滴盡入海誰謂海門開不開

與呂子發滸西

蒼云爛白日長並轡遊辭曲房君去不來我心傷山寂寂閴無侶愁檢故詩歷孤嶼孤嶼亭亭當大河下有萬尺之洪波洪波萬尺有時盡此意悠悠君若何

夾河戰

故崇安侯譚淵隨文廟內靖至夾河禦幄有虎來犯淵引弓射虎死明日大戰淵死疑虎爲淵元身謂不可射歸諸理作夾河戰

夾河戰事已亟張禦幄虎來逼將軍怒目射虎死來日沙場身且殪元身之說古亦有將軍之射乃其守可使身後殪毋使虎前走君不見軍中壯士空千萬倉卒虎至無人見眼底不知報主恩何況明朝夾河戰

傷軹

軹可久之子族之子姓莫彊焉讀書習禮駸爲成人倐爾告亡涕泗交頤哭之以詩志予傷也

吾宗有孫子玉質光嶙峋緫好紙墨事敏防如有神溫克過諸父私爲予所珍緝學緑野忘寒暑奮志直欲追先民大美不竟乃夭折使我痛哭聞者辛汝死不復作我哀誰可陳少年弱冠隨鬼錄爺娘兄弟哭聲直上干淸旻埋玉於土幾時出荒郊日落惟孤墳孤墳三尺生秋艸愁殺東西南北人

秋雨嘆

去年秋雨苦淋瀝今年淋瀝更無敵自從初一漲潦河至於初七聲逾激浸淫若遣太華崩轟豗豈但平川汩百谷腐爛莎艸長惟有芙蓉水中直

崩墻壞壁人夜號比鄰處處通波濤明燈執待天曙片雲浮來聲益號富家或能飽雞黍嗟嗟柰此貧兒曹拽椽爲薪麯爲粥斗粟千錢肯相鬻

原上官道泥已深原下卑濕人怎禁四方極目盡明水野菜可飡何處尋綯塗匍匐寡筋力賓客逢迎甚胸臆安得大禹鑿九州更使蒼生免昏匿

此雨初晴人亦狂爲能洗卻煩蒸涼那知狼藉遂如此積陰鬱鬱行坐妨兒童階下戲舟楫風動檣防行獵獵不知何日墜蓮房亂向波心逐蓮葉

寄滕子衝

戊辰與子別京國一別十年如頃刻野人心性百事慵尺書未入揚雄宅丈夫豪气九鼎輕六品微官有何得吾子風流近代稀新詩首首追曹植鵬飛鳯翥變化殊龍舞蛟騰果安極有懷欲語誰可知尋常思汝心如塞山東李夢弼河間李宗易人來往往寄我書兼有篇詩如絡繹民懷昨日信亦至獨怪爾錫非曩昔直卿山西消息無粹夫河內聲尢赫數君才名先後無義气上與雲霄浮愧我齷齪只飲酒未能彷佛身後圖前日客從滸西過歷誦諸君有程課此意蕭條久不聞私心豈但同年賀廊廟山林各有懷好景不常時易蹉願君努力思古人人生當作萬年身有才上可報明主坐令四海承經綸滸西山水亦非惡防壁懸崖何磊落終南太白走其下淸渭汧湋面相錯秋來朝夕雲气橫喬木森森鳴鳥雀中情泮奐何所攖舊日麤豪心漸薄或向西河學釣魚或向東原訪隱居割雞飲如壑跣足蓬頭奚愧怍譬如野鶩山雞被樊縶一朝脫翅向空山玉柱金甍肯輕集達亦無所歡窮亦無所苦我曹心事久不白禿穎安能爲君數去年二月經紫閣怪石驚湍陋天姥其下一里秦艸堂古人題詠橫如堵此時思欲與君遊擊築徜徉歌石鼓或時策杖瀑布間或時坐遠臨髙岵此意寥寥不復同因君嘆息淚如雨

李節婦歌

鄕縣士大夫欲旌李鋭妻之節南裏子用之引紀叔姬卒酅之事謂不在厥居因賦小詩辯焉齊之圖紀也紀侯命弟紀季以酅入齊求後於五廟由紀侯去國之後又八年而紀侯死叔姬以紀宗廟由酅始返而居酅以奉紀祠蓋有酅則姬得以死國與鋭妻欲死家而不可得者其事萬不同也而以此例之哉鋭死父文圓挈家就選遂盡賣其田宅當是時鋭妻𨿽欲如叔姬之居酅得乎成化甲辰之厄闗中老弱相食父子兄弟散於四方𨿽婦人無歸義當歸之宗國父母旣死兄弟蕩然無存幸伯兄喬祿在故鋭妻往祿𨿽借賃而居亦異諸他人之室也今以叔姬之事例之不知節婦之事於叔姬何不同也叔姬邦君之夫人有與君同死社稷之義節婦庶民之妻居無定業朝賃夕攺又上制於舅姑迹𨿽不同而心事一也夫道以無垢是尊婦以潔身爲操聖人之立教求其如是而已人豈不欲盡年夫室以明婦人之義哉然翁姑怒而去矣田宅盡矣欲死則弱息在抱圖存則兄弟具遠加以年嵗饑饉死者相借使叔姬於此亦將若之何哉婦人不出閨門竇氏二女死於巖下彼巖下豈其家也茍無污其身而已矣此庶人之妻安可與邦君夫人比也匡章之不孝非孟子之辯後世何明大抵予之所著憂君子之論不明於時而已

武功節婦李鋭妻節操直與靑天齊夫子舅姑苦欲嫁不從見逐何所棲阿舅宦去賣田畆妻孥俱作燕臺走悲號隕絕夫冢邊血淚如波心欲剖遺息在抱求死難欲守夫家豈能守吞聲自賃宗人居夜紡績織茍糊口辛勤匍匐二十載息兒成長爲人婦三十年餘舅死官姑來置屋比舊寛小叔家口自逼仄豈容老嫗供姑飡紀侯去國紀季在叔姬故與酅宗對先後不免舅姑嗔立錐無地腸空碎小叔近又賣新屋西入汧陽不東復身計蕭條兄弟疎安得不就寡女宿庶民自與邦君殊貧人賃僦何弗居南裏豸史苦執禮豈未盡諳胡氏書莊公元年紀已防宗廟所系情難恝三年遣季存余酅吾君旣死身安極所以歸酅死宗廟謂酅如紀心所悼秦人鮮義自古然父子尙有耰鋤較尋常豈異不顧親區區嫠婦爾何人

聶孝婦歌

姑未老夫已亡事姑惟恐姑心傷妾幸不死得事姑姑病經年惟妾扶但得姑好妾常侍那惜此身成骨枯可憐阿母死時語願汝有婦還似汝不見賢郎喪汝時三載居廬不出戶

十九日卽事

養雛自恨羽翼短翼長飛去豈思返老烏目防東南枝白日靑天一何遠尾禿唇焦徒自啼啼殺老烏雛詎知願雛養雛還勝雛愼勿齷齪如老烏

四月三日雨示徳充

昨日有雨塵不灑今日雨多雲更長遙天四望無寸碧野人稼穡何所妨頃聞江淮人相食父子不保況路傍關中𨿽無橫盜苦邊餉轉輸日相望麥豆半爲風雨蝕我秋未布人皇皇晨興東出望雲气晴天赤日心自傷千嘆萬息日將昃天風不動簾影黒須防雨腳下平地豗喧何啻萬馬力向夕𨿽看懸澑微達旦霏霏雨如織喜聞優渥徧九土倐忽之間信難測天地之徳本好生大塊豈厭物生成人身痞逆百體滯气運所生誰可明丰年弗儉歉時極卻與造化生攙槍安得官長息雜役令此黔首俱深耕禁侈薄斂久自足何必義倉與長平

西谿醉歌

西谿艸堂春水深西谿主人谿上吟割雞把酒勸客醉少小幾時衰老侵朱顏白日休自負請君試看芳春林我聞此語倍感激世上幾人如此心明朝何不出美酒更與東眺華山岑

示昭允及桐方等

爲學不努力瞬息棄前功老夫衰境倦筋骨安能久坐空庭中徘徊不見朗誦人迆邐豈羞長跪同昨日街頭黃髮兒今已倐忽成老翁諄諄念汝理不達切切寧爲虞困窮此心逐物返自易勉哉莫作長匆匆

題王秀才牡丹圖

何日到吾家牡丹應著花開圖一見興已發遙似當年宴紫霞雕欄不受春風抑綠葉紅舞風力終日回旋不肯休根株苦被丹靑匿遠路邅洄銷客心夢魂惟在艸堂陰牡丹牡丹吾語汝三月八日始谷雨

長安壽趙封君歌

客向華山去過宿長安坊明日復延佇大醉使君堂使君之父松鶴翁銀髯雪鬂來從容見我更取大斗出一飲已傾三百鐘匆匆數語見胸次四座通看獨神異此翁本是天上人世間圖畫空相似䢐徠之松千尺長終日紛紛雲气翔南極老人跨鶴至其下可許尋常當翁言明日是初度滿庭賓客如煙霧使君自喜春日長天際誰知有仙婺靈藥閃爍堆玉盤持以贈翁翁自看一粒便可八千嵗幾度咲觀滄海漧我執翁手爲翁語世上如翁幾人許生兒不忝杜與房舉手爭看喬共梓羣仙今日上翁堂何以贈之云錦章防衣先見二千石使翁姓字千載香

醉別王侍郎歌

侍郎王公藎以都禦史撫闗中上疏乞休因援筆賦此以送

春陽遲遲倉庚鳴我公東歸旌斾揚蒸黎連絡啼路傍慈母欲去安所望搴帷扳駕心皇皇行道之人咸感傷繄自我公來撫堂吏就典列民用襄劑量紳縮心百方拯捄提挈如被戧使者冠蓋徒相仍固閉不得爲民殃文移反覆千萬箱借措卻惱司空郎公身𨿽去徳在民公徳在民民忍忘掇拾民意述此章惟公保愛履嘉祥華山髙髙摩穹蒼大河逶迆接扶桑西土令聞同穹長秦民世世賴休光天子仁聖思股肱公當不久還巖廊公徳旁布四海康千秋萬嵗永壽昌

沜東蓺圃作

我非漢陰叟灌園湋水東處世本無機巧心胡爲桔橰懸此中園丁再拜向我語此意千古誰可通舟車亦是古帝作胡不辭去存古風言者自有托讀者自無窮阪泉之戰至今誦安用區區矢與弓

簡華巖

常作華山遊遂爲華山客愛君小樓當華山日日開簾玩山色偶逢方平跨鶴來握手而語若有得便欲同君錬九霞勿使紅顏坐銷歇

五言律詩

同年劉丹稜見過道及己未下第防孟津塗中事感而賦此

自別河陽驛於今二十年轟豗憂正急傾覆意常懸共濟歡無極同歸事可憐此時俱尙老語及欲澘然

八月初十日仲修見過

長安相餞後倐忽又秋風伏枕渾三月徵醫賴兩公世人憎賈傅予意得王充努力吾道乾坤若轉蓬

釀酒

吾道仍須酒秋分釀更宜便當炊百石猶未足千巵行樂年空暮聞歌日尙遲風流杜陵老傾倒是吾師

懷太微

太微淸苦士弱冠卽知名英气千人廢新詩四座驚愛身辭一芥當士陋諸生可惜龍光劍悠悠閉斗城

答伯循

抱病臥林壑思君安可親忽蒙枉書札便已愜心神曲藝竟何益虛名常愧人沜東有垂栁堪送百年身

喜仲黙至

二月髙陵縣逢君發慶陽十年方邂逅百嵗幾徜徉詞賦名須久安危望已長靑尊今夜月好醉滸西堂彭麓詩和白坡提學與諸公見過之作

返耕得玆麓習靜欲長年山水向春碧煙霞當暮妍結廬垂四壁枉駕辱諸賢遣興沽村酒呼童鳴緑弦

八月十五日喜明叔見過

長空雲气靜今夜月偏明且喜髙人至猶憐湛露生金波揺桂影彩鳯落瑤笙瀟灑王夫子飄飄共此情

課子

爾愛文章事應知著力難涵容須有日操縱亦多端大義如分燭圓機自躍丸果能追古作先向老夫看

有所思

繄自辭京邑遙遙十六年婚姻謝兒女遊眺歷山川總謂終聊爾誰知事偶然憂來惟灑淚魂逐夜臺邊

覽鏡

愁裏窺明鏡驚看白髮多行年自驅迫服食謾如何有相終巖穴無機任薜蘿平生憂國志何惜酒中過

綠野書院作

不到幽棲處悠悠將十春古堂懸見日靜地寂無塵俎豆思周禮威儀憶魯蘋愧非程伯子何以坐松筠

次張闇夫見過之作

獨好中林隱因家淸渭川園開溪盡處山合水西邊曲藝明時棄長歌稚子傳已深疎曠志不是欲遊仙二月十一日同徳充弟憇滸西觀杏花因共小酌

出郭望精舍滿墻皆杏花香風當戶合艷影入林斜日暖煙生玉春晴錦映霞興來呼酒坐不必問年華

髙陵道中懷呂仲木

寂寞髙陵縣慇懃懷大防義於昆弟切情視範張長累辱馳音問聊能達報章緫令瞻第宅那復共徜徉

渡渭

吾亦愛滄洲春風信所遊不須歌桂棹渾勝坐蘭舟濁浪排風起輕防及岸收稍東瞻太華遙在碧雲頭

過劉水部故宅

水部風流古云亡亦有年重來因問訊孤坐思淒然孫子猶儒服門墻托市防向時豪爽論誰爲世人傳

涇陽道中懷君

官舍艸初靑君應坐小亭謾吟誰共續髙論我常聴莫嘆馮唐老終期阮籍醒由來丈夫志唾手出靑防

望欹湖城東別業

自出華山道時時懷此翁名園春定好佳節遠誰同社稷思君實文章略季通望中歡喜極若坐小樓東

鹿苑懷太微

鹿苑何王殿明時尙賜秦芳林春礙日幽艸晝眠麏畎畆餘生計乾坤信此身西京誰欲賦韋曲有詞人

望龍池懷汝濟吏部

小殿俯芳林丹臺挹翠岑重來多好興孤眺愜春心時序闗華髮丘園受短吟如何韓吏部已放二毛侵

望鄠

客謝酆橋道逶迆紫閣陰雲霞余夕照花栁暗春林燈火城中出星河望裏沈不知王逸少何處賞偏深

渼陂宅逢欹湖

方作城南別重爲鄠杜逢豈期塵霧裏今日見人龍邂逅非無意酕醄諒可從明朝予北去何處望仙蹤

水北山房作二首【錄一首】

水北君歸隱匆匆十五年我來重極目疑似嶽陽川樓閣參差裏亭臺杳靄邊鳥聲聴不盡花底有鳴弦

經暖泉宅

二曲交遊客如君信不多幾時違咲語荒冢已煙蘿卻望題詩處其如灑淚何謾看憂樂事千古一南柯

午霽發彭麓

復從車馬去何以遂襟期始信山林全歸燕暇時霽云隨望薄流曜落秋遲不及東巖子常啣濁酒巵

過春雨亭作

再過此亭下森疎眞可人樊墻俱勝昔花栁忽如春緫得林間偏宜物外身修篁軒後出何啻萬竿新

陂頭

回首雙流細森疎萬木長繞溪蒲粉落夾路稻花香所向皆殊絕平看卻渺茫幾時同鄠叟伐竹構茆堂

華州逢楊重夫

一自京華別悠悠十七年形容常入夢笑語竟無緣豈憶窮冬日相逢華嶽前無能共杯酒相對益淒然渭南逢楊靜修韓秀夫孟望之三君子

詣華情空切相過意已深那知百年裏又此一沾襟兒女方麤了存亡忽見尋吾生何日定對酒若爲心

贈平田

不見平田子匆匆已二年再聆絕交論應笑養生篇晴日園花細春風榭柳懸不知遊樂處誰是竹林賢

臨川寺與鄠令王念覺夜坐

多君省春野逢我遇仙宮共宿臨川寺徘徊及夜中弦歌興漢邑恭儉卽邠風更聴憂時論何慙底柱功

終南路氏少憇

不到幽人捨匆匆又五年檻花交砌密園果出墻懸夾路皆淸防當階過碧泉微風沾客坐吟望興翛然

再用渼陂韻答希大

羨君天下士猶戀碧山遊盛世須英物明珠肯暗投秋風桑柘裏晴日鳯凰樓語及箕裘事生兒已食牛

栗爲許邀萬栁莊集夜坐率爾有懷

汝向名園去佳遊興若何柳溪須對月花塢且停歌不寐杯空瀉微吟思轉多老來心數仄徙倚立庭柯

靈寶客邸逢愼之

客滯燕臺久春深始到家異鄕驚見汝歸思渺無涯但酌農酒休言杜曲花我來應首夏知剩幾枝斜

沜東亭子閒坐二首【錄一首】

掃地坐芳艸闌斑如錦茵況有靑蓮幕偏宜烏角巾經綸辭壯志萋斐得間身不作酕醄飲桃花亦笑人

湯泉亭子小坐

山雨幸初霽微風猶峭寒峯髙常帶雪湍殺不成瀾野鹿含芝過山雞隔竹看碧桃多半落若可柰春殘

眞空寺

拂霧尋山寺籃輿上轉輕曉云生石細旭日映巖明梵磬遙空出天花夾路迎何須似摩詰方是學無生

寄翟石門

今日汧陽發知當宿鳯翔中秋亦何幸同子浥淸光巘外來旌節雲間下鳳凰白頭疎曠久徙倚望原岡

奉天別漁石司冦

臘日暖如春君歸謁紫宸一尊奉天酒千古五陵人劍佩勤邊遠風雲入夢新明時逢聖主令世浥淸塵

寄壽邢母

近日觀風使賢郎獨擅名熊丸勤昔教鳳誥逖金聲八袠慈闈福三時令子情瑤池靈藥下可上百年榮五言排律

奉壽東原先生

間气扶鴻化昌時得鉅儒我師闗輔彥髙義古今逾執禮欽程伯言文陋董狐數奇塲屋蹇道在性情俱未薄常州幕何慚楚澤虞居貧余豈弟望重極摳趨桃李乘春徧芝蘭接嵗殊素心原不染櫝玉詎求沽遲日明仙館靈光拂壽圖願飡千載藥與世作規模

七言律詩

得粹夫書

十七年來閒濶情三千里外惜羣鳴開緘不覺懸雙淚欲見還知隔一生王屋空聞小有宅終南今作渼陂行舊時多少雲霄客屈指何人記昔盟

寄李承裕二首【錄一首】

三春數枉故人書去使虛無報徳疎幸有輶車堪問訊誰能感事不躊躕西亭素壁愁經眼此日安危切跂予待得升平十年後東岡休負艸堂居

獨坐

梓裏逍遙又一年風光何處不堪憐鳴禽應谷聲逾碎露菊侵堦影自圓無病有時看碧水多情終日臥蒼煙斜陽牧笛從吾意漉酒呼鄰興渺然

秋意

此日秋風絕可人年時炎溽尙傷神且看曉色淸如洗轉覺寒光翠欲嚬松下有時雙鶴舞溪邊無數白鷗馴便須酌酒酬心事莫謾支吾愧此辰

答蔡承之見贈之作

故人淸晨來叩廬野人尙作深巖居握手掃地坐相語憶昔交遊俱不如情眞喚婦饌雞黍道厚撫躬慚緒餘多病尋常少筋力感慨直欲淩空虛

十六夜有云翳薄月尋復開霽

昨日見月賞不及今夜月來云亦開已促新詞翻楚調卻疑淸影落陽臺冰輪果愜詩人意玉椀當酬白雪才新病欲瘳仍諱飲不勝髙興謾含杯

從仙遊行入黒水谷五里艸房凹作

谷口尋源入漸深回巒相接晝陰陰嶼禽掠水應愁下野鶴穿雲太不禁暝接艸房煙漠漠樹當若岫綠森森重遊始得名山趣老去翻慚少日心

畱別太微

養生無狀病經旬藥裹緣君更有身明日西歸休恨別他時相見卻驚人稽康徒作形神論魏野終非翰墨臣早晚南山雲气發請君天際望綸巾

送張汝賢

山居久謝風雲使今日西堂爲子開三百同年誰更好八千滇水幾時來循良作郡紓民力落魄逢人愛酒杯靑鏡霜髭吾亦老驪歌汀栁不勝哀

江頭

江頭橫槊任羣凶過臘經春未息蹤秪以官輸相逼迫豈能比屋自從容尙憂巴蜀仍多事莫倚秦雍足利鋒聞道軍衙更節鎭東方黎庶益洶洶

答用昭徳光

年來惟與白鷗羣春暮誰知兩見君幸有靑尊須縱飲況當明月更論文山房迆濃花發艸閣迂回野徑分長句短吟俱大雅朱輪華轂正浮雲

十六夜次韻

不見淸輝又隔年人生能得幾回圓登樓漫落千山雨憶第空瞻萬里天欲遣倦懷須貰酒爲酬佳節彊登筵亦知潦倒爲吾事燭影歌聲入夜偏

憶昔

憶昔承明侍從朝先皇端拱似神堯萬家簫皷傳雙闕三殿風雲防九韶劍佩緩歸靑夕蠻夷通欵越裳遙可憐湖上龍飛後人事官曹漸寂寥

過渭川艸堂

渭川艸堂淸渭濱無數好花開暮春小牕不受風雨逼爛醉豈憂兒女嗔數椽自可借疎豁百畆誰曽辭賤貧憑君分我萬竿竹令我因以東卜鄰

薦福寺將發值欹湖太微二子來餞

禪堂晨起惜淸幽野客西歸興不休兩妙過予應恨別隔年同此足消憂林花掩映香臺落旭景霏微寶殿浮自古城南名勝地何時極意徧追遊

駝峯絕頂眺望【在岐山】

駝峯孤眺郁嵳峩自覺西來樂事多千折笑看洪水細雙巖不見白雲過周公禮樂空遺廟謝傅風流有浩歌太白南瞻眞咫尺闗中佳气近如何

第一闗次聯句韻上防庵先生

拂曙披云到此闗喜隨綦履望名山芙蓉半出靑天外沆瀣中分白石間定有神功扶帝力豈須靈藥駐衰顏攀虆未覺尋行倦細和新詩及暮還

趙使君後堂同東谷太微太華諸君子集

使君愛客宴閒堂客醉歌狂殊未央自以笑言偕四俊虛疑時序到重陽炎天過雨先銷暑美酒當筵豈論觴旦日東徵更疎濶贈予何惜遠遊章

羣公相見亦憂時事勢推移卻未知豈有明王崇侈好總緣中使辱恩私典刑具在公平法臺諫何勞激烈辭掎麈漫思忠獻議英雄當事蓋如斯

答希宋侍禦雨中見懷

空堂雷雨送微寒愛汝蕭蕭竹萬竿安得雲霄乘羽翼一過臺榭重遊觀園英帶濕皆凝碧墻杮須秋始放丹我已炎蒸愁作客君應迆邐卜新歡

樓觀【二首】

仙家樓觀俯層岑春色逶迆萬木陰檻外歌聲初迆邐寰中人事幾銷沈誰將玉醴傳金椀自欲浮生憩此林本是無心名利客悔教華髮到如今

危樓迥對一峯孤哀壑平連萬頃蕪摩詰畫圖空掩映伯陽道徳豈虛無方西澗谷漢馳道直北河山周故都風土不殊人事異誰將緜瓞問司徒

三月初九日過滸西看牡丹

今日滸西開牡丹擕兒漉酒坐相看穠花自識春風好接葉休爲夜雨殘深院紫泥巢翡翠層樓朱檻宿鵷鸞衰容任遣韶華逼幽抱常教酩酊寛

年年髙宴賞花天明日花開賞更偏昆弟總能吟五字兒童不必報三鱣承顏幸有步兵菽行樂何須盧女弦已促行廚烹玉鯉好隨佳節醉瓊筵

初八日候諸公不至同岐東南川於滸西賞花各賦七言律【二首】

佳辰每作看花燕老去風流亦可憐艸閣於吾非漫興花谿同汝試鳴弦紅英且莫交春暮綠醑還期醉月邊千古豪華誰更在請將靑鏡問流年

卜築於玆三十春年來忙似宦遊人羞將白髮隨兒戲且向靑山著此身海內賓朋消息防林間風月酒杯新長岒何必如張翰短酌從他笑李紳

彭麓山房答太微見候

君從二曲城西去我向雙厓月下歸夕日煙雲迷逺寺晴天花栁暗春扉嬌鶯過巘娟娟語乳燕衝波故故飛對景相思期痛飲憑君莫自惜羅衣

奉天逢錦夫望之汝公三君子

諸君並是風流客殢酒微歌我不如十載飄零渾一夢百年問訊祗雙魚詩篇尙憶同趨省組綬空憐共直廬白髮靑袍吾獨老媿從揚子問潛虛

贈行邊使

列鎭迎恩介冑雄赭袍遙映塞云紅武臣敵愾余虓虎聖主憂時起臥龍天上使星臨閫外鬥間紫气照關中長城萬里今增重不數平淮一綫功

五言絕句

渡渭南望二首【錄一首】

水際孤云合船頭細浪生靑山飛白鷺綠竹囀黃鶯十月奉迎長洲叔洎諸昆賞花值雨不果【二首錄一首】

已辦花前飲花神豈避人欲將花盡發故著雨畱人七言絕句

扶風道中十四首【錄四首】

郵亭新柳厭春陰驛路黃塵銷客心碧水蒼山予未晚衰容短鬢爾何侵

鳯泉東是美陽城秦後離宮迹已平細艸不知龍輦去城邊日日喚愁生

許公碑石尙參天科斗消磨不記年公子經綸唐第一鄕邦述作近誰先

夕陽隱隱抱孤村知是何王晾馬原龍種自隨彤蓋去人煙常傍廐門繁

去年二月九日與徳充徳一二弟洎子栗過此各賦小詩十餘首今日杏花開二弟復至悟省舊作有待得函闗公事了年年沈醉杏花天及年年花發年年醉更乞天公六萬塲之句因次原韻再賦十首

嵗嵗看花花已飛花神若恨賞來遲今年坐賞花才發卻到春風第幾枝

新來無事已堪憐春服初成二月天同醉花前不同賦轉看金穀意蕭然

此日庭柯盡著花老夫逸興正無涯崦西莫羨千株栁水際先看一帶霞

五十五年才不忙淸尊同汝有誰妨行歌正恐花陰短大椀那論飲興長

謾省年時醉裏詩便須極意飲金巵幸無辛苦輸公事卻看風流在水涯

西堂新釀酒如泉還我南牎酒聖編有景便看看便醉古今人裏讓誰先

繁弦劇管坐花前轉覺春園花可憐若把花枝對明月紅英笑殺鏡中天

我醉君歌興灑然不知花影坐中遷須教酩酊同今日那許蕭條似去年

繄自還京願不違栁邊花底坐忘歸新詩美酒朝朝樂莫管春歸花亂飛

好句吟成便寫墻老來日日爲春狂天公有意隨吾好別借春遊十萬塲

呂子北泉精舍宴集

北泉精舍菊花開節過重陽我始來坐對菊花酬節物危樓南眺望登臺

自擬重陽醉此樓不堪詩酒作淹畱狂夫老去情逾放笑折黃花揷滿頭

去年與客賞重陽痛飲溪亭遲日光今日月明情興爽何辭三萬六千觴

月白花黃酒又淸長河恨不入杯傾人間富貴同飄瓦何物空教誤此生

此生疎曠絕堪嗔遇酒逢花便不馴身外悠悠無染著胸中的的有陽春

對山集卷十

對山集後序

蓋對山太史崛起前明中葉之際與李何王邊倡爲古文漢魏詩歌一時宗尙所傳有對山集若千卷校訂於渼陂彚輯於太微品隲於太倉王麟洲搜羅互異棄取不同而爲一再刻以行者翁撫軍潘提學也顧書𨿽經傳播海內然而板俱散佚無存是以購求維囏學士家藏者絕尠至我

朝康熙某年同邑馬方伯重刻之金陵省署卷帙視他刻爲獨繁而對山之詩若文斯備載無遺矣乃先後數刻頗皆有魯魚豕亥訛謬殊眾且或雜碔砆燕石以混並其中甄別匪易讀者茫然酉峯先生於是就故所藏太微元刻選定甲乙存之篋笥然未嘗遽出示人顧或舉以訓【洲】也今年夏四月邑侯敬齋馮公聞之謀付剞劂乃覆取而詳擇焉更防之別本共得文若干首詩若干首僅計數萬言分爲十卷於虖精已夫對山以質直之筆抒冩胸臆其所論述率取意達以止儁爽髙邁爲能絕去雕繪之習而言簡情該古气流溢味之靡窮蓋得子長氏遺韻者而五七字古歌行亦有鮑謝風固宜酉峯先生篤好而深取詮次考訂若紫陽之於昌黎也刻旣成用敢紀諸其後俾讀是集者知所由用心焉峕乾隆二十六年嵗在辛已秋七月戊午邑後學張洲萊峯書

