四庫全書忠靖集明夏原吉

欽定四庫全書

集部六

忠靖集

別集類五

明

提要

臣等謹案忠靖集六卷明夏原吉撰原吉字維喆湘陰人以鄕薦遊太學選授戶部主事官至戶部尙書謚忠靖事迹具明史本傳原吉詩文集六卷載於明史藝文志與此集卷數相合蓋卽舊本後附遺事一卷爲其孫廷章所輯刋板久佚此本乃國朝康熙乙酉潘宗洛提督湖廣學政時得其裔孫所藏重爲校刋前有楊溥序稱其詩文平實雅淡不事華靡𨿽原吉以政事著不以文章著洪永之際作者如林固不能與宋濂王褘諸人齊驅方駕然致用之言疏通暢達以肩隨楊士奇黃淮等殆可無愧色矣

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●忠靖集原序

少保兼太子太師戶部尙書長沙夏公詩文遺稿常州太守桂林莫君子朴以其俸余鋟梓公之子尙寶司丞瑄請予序公之徳存乎人望隆一時有以服人之心感人之情況所寓諸詩文皆本學問亦不可泯也公儒家子天性眀敏而溫厚加以詩書涵濡之以成其器在邑裏時卽有善譽洪武中由鄕薦入太學試地官屬各司疑難往質問之而悉以理折衷不以利害爲心遂有聲於朝未幾自部僚超拜亞卿尋升大司徒經賦之政寛而有制國用以充民不告乏遂馳聲於天下立朝四十年餘每議大政務從寛厚處同官未嘗失色待僚屬取其所長略其所短以是人多徳之宣宗皇帝爲皇太孫時公受命輔導三朝實錄皆預監修公於理有定見故其所行夷險無間人以爲難列秩六卿位次三公人不以爲過時論朝之大臣有徳量者以公爲冠卒之日朝野惜之追贈太師謚忠靖錄用其子此其始終大槪也詩文平實雅淡不事華靡觀者亦可想見其爲人也公在永樂中攝冬官政子朴嘗爲冬官郎中相知爲深在常爼豆之事則有司存子朴歷官已四考政和民浹用心於此良厚矣又能使公詩文得傳聞於人殆知言者哉予亦湖湘人嘗得與公同事用是書之簡首云正統八年歲次癸亥春二月榖旦光祿大夫柱國少保禮部尙書兼武英殿大學士國史總裁同知經筵事南郡楊溥序

●欽定四庫全書

忠靖集卷一

﹝明﹞夏原吉撰

○表

進太祖髙皇帝實錄表

監修官戶部尙書臣夏原吉總裁官翰林院學士兼右春坊右庶子臣楊榮國子監祭酒兼翰林院侍講臣胡儼纂修官翰林院學士兼右春坊右諭徳臣金幼孜翰林院學士兼左春坊左諭徳臣楊士奇翰林院侍講學士臣曾棨翰林院侍讀兼右春坊右贊善臣梁潛翰林院侍講兼左春坊左中允臣鄒緝翰林院侍講臣王英修撰臣余鼎臣羅汝敬刑部主事臣李時勉臣陳敬宗等欽奉聖旨修纂大明太祖聖神文武欽明啟運俊徳成功統天大孝髙皇帝實錄欽依修完謹奉表上進者臣夏原吉等誠惶誠恐稽首頓首上言伏以聖人啟運肇萬世之鴻基國史纂書示百王之大法必憑紀錄垂法後來故典謨載堯舜之言方冊布文武之政古今通義昭晰如斯矧創業垂統而茂建於丰功又繼天立極以聿隆乎至治欲揚休美謹在編修欽惟太祖聖神文武欽明啟運俊徳成功統天大孝髙皇帝天地合徳日月同明膺景命而隆興握貞符而禦歷義旗一舉豪傑景從仁聞四張州郡響應遂渡江而下姑孰乃定鼎而都金陵除舊布新安民靖亂風霆肅乎號令日星煥乎紀綱威武奮揚東面徵而西面怨至仁不殺近者悅而逺者來掃羣雄於呼吸之間拓四方於指顧之頃連城納欵挈壺漿以迎師列土歸降崩厥角以稽首舉中原如拾芥蕩外冦若振枯拯烝庶於塗炭之中驅羣雄於沙漠之外不十年而成帝業混一統而主天民人紀肇修敍彜倫於旣斁華風復正舉禮樂於重興山川鬼神莫不攸寧華夏蠻貊罔不率俾有過化存神之妙盡彌綸參贊之功身致太平卓冠百王之盛徳兼文武超越六籍之聞況儉勤戒乎始終而謙敬純乎表裏宵衣旰食日總覽於萬幾秋肅春溫時順體於四序是致雨暘時若歲谷屢登諸福畢臻天休滋至在位歷三十餘年之久升遐動萬方哀悼之心自古以來未有如斯之盛者也恭惟孝慈昭憲至仁文徳承天順聖髙皇後天生聖善克相肇基誕開文定之祥永協坤元之吉同符景運遂位中宮徳邁嬪虞功超胥宇性情適闗雎之正子孫應麟趾之仁簡能造化之宜保合承天之慶政修宮閫化行家邦誕育聖躬茂承天眷自古后妃之隆莫盛於斯者也欽惟皇帝陛下聖仁天賦睿徳日新念達孝以尊親在繼志而述事聿頒修史之詔適當嗣位之初發蘭臺記注之文而徵以藩邸之副抽金匱石室之祕而考乎世家之藏爰纂錄以成書實仰賴於聖斷謂事貴直而文貴簡理必明而義必彰乃勅命乎儒臣重編劘於歲月臣等才非良史媿乏三長法遵舊章敢妄一筆惟洪鈞何能於繪畫而至徳莫罄於名言煥乎文章表經世之大訓寫之琬琰作貽謀之永圖謹撰述太祖聖神文武欽明啟運俊徳成功統天大孝髙皇帝實錄二百五十七卷計二百五十冊寶訓十五卷計十五冊謹伏闕上進臣等無任瞻天仰聖激切屏營之至謹奉表隨進以聞永樂十六年五月初一日監修官戶部尙書臣夏原吉等謹上表

○頌

河淸﹝並序﹞

永樂二年冬十二月十七日至永樂三年春正月十八日黃河水淸凡數百里於是秦王及髙平王相繼奉表稱賀上謙讓弗居羣臣固請咸謂不可不承天心以虛靈貺遂俯徇輿情受賀於奉天殿慶協神人歡騰朝野猗歟盛哉誠亙古以來非常之奇遇也臣伏念自古王者政平地出醴泉聖人在位海不揚波禎祥所見必有非偶然者矧今皇上以天縱聖神削平內難簡賢命良省刑薄賦恩覃乎逺邇徳被乎虫魚至和氤氳充滿無間由是嘉禾生仁獸至野蠒成神龜出然猶未足以擅厥美乃至黃河水淸綿亙數百里豈非天意欲以彰皇上之潔白一心澄淸九有內體幹徳外著陽剛故特以此而爲休徵之應哉是蓋不獨爲皇上一身之慶而且爲華夏億兆民之慶不獨爲朝廷今日之祥而且爲宗社千萬世之祥矣臣原吉忝綴六卿獲瞻盛事𨿽匪才淺學莫克稱揚然忻忭之餘不容自黙謹拜手稽首而獻頌曰

於皇太祖孔神孔武受命自天奄有下土綱陳紀立禮備樂明熙熙皥皥民樂太平龍馭上徵作賓於帝羣姦肆欺構難生厲穆穆我皇應天順人嗣承寶歷大命維新乃揚聖謨乃闡舊制億兆歸心蠻夷奉贄余祲屏息至和誕敷天錫靈貺用作眞符旣有嘉禾復有仁獸野蠒神龜疊見先後所發未艾黃河載淸亙數百里湛徹虛明華彩畢呈光輝交煥澡浴日星涵濡云漢無污不滌無垢不消無微不鑑無蘊不昭造化周旋孰爲臻此垂象從類以彰厥美繄皇秉心淵淨潔澄日新又新聖徳孔宏爰熙庶務昭融洞徹光臨下土如彼日月體信達順上格於天天道不違因河以宣彼河斯淸匪水所發維皇治功維皇心法治功心法曷徵於河源深流長遺祉之多聖子神孫繩繩繼繼於萬斯年永配天地

平安南﹝並序﹞

聖天子以皇天眷顧之隆太祖髙皇帝付托之重華夷臣民系屬之深不容釋乃禦大歷服典司神人綱舉目張禮明樂備品物咸遂福祥並臻五年於玆矣而安南賊臣黎季犛戕暴其君魚肉其民侵逼鄰邦侮辱朝使皇上以海島蠻荒不可律以中國憲度逭誅曠罰久矣季犛不知悔禍益肆姦狂於是內而百官外而占城﹝國名﹞合辭請討皇上乃徇輿情命大將帥師徵之中軍搗其中左軍折其翼右軍掎其角而占城舟師復扼其奔逸之路季犛自知罪在不赦冒死力抗然而上下解體兵敗身縳其脇從將領邊逺部落悉皆蒲伏乞哀受命於吏請比內郡乃立都指揮布政按察諸司選用守令以撫安其眾累世逋冦一朝剪除報至闕庭內外稱慶臣按周宣王平淮夷唐太宗擒頡利當時文人咸形諸賦詠以紀宏休臣職備民曹敢不采摭事實揄揚帝載發爲歌頌以顯示無極頌曰

於昭上帝眷命我皇上承大統下撫萬方孰危未寧孰昧未明敷我彜典俾各遂成旰食宵衣不自滿假方趾圓髗咸藉陶冶萬山宗泰眾星拱北駢首弭志無思不服相彼安南稊米黒子敢爾跳梁幹我天紀命將往問出車彭彭彼頑率醜奮臂以亢乃褎其徒雞翎是扼金鼓一鳴倒戈以北湯湯富良彼恃天塹我師飛越膽寒心顫土崩瓦解逃生無門艸薙禽狝噍類罔存爰立司牧樹守設宰弔問無辜卹其饑餒乃旬乃宣於仁於禮簞食壺漿我皇久徯稽顙致詞始迷不知詎意今朝重覩漢儀歸語耄倪服我疆畎我怙我恃父母不逺仰祝聖主億載萬年聖子神孫寶祚綿綿周伐淮夷江漢歌雅宋擒劉鋹凱歌獻社斯皆內地奚足揄揚矧玆駿功可無頌章爰摭事實載陳盛美勸忠堲頑垂示無已

瑞應騶虞﹝並序﹞

恭惟皇帝陛下纘承大統克勤庶政聲教誕敷仁恩旁洽天地旣位萬物自育而瑞應駢臻不可殫記乃宣徳四年春滁之來安有騶虞二見於石固山南京守臣襄城伯臣李隆以之獻於闕下詔賜羣臣觀之蓋猊首虎軀白質黒章修尾隅目而其性甚馴眞盛世之瑞物也臣原吉退而稽諸載籍曰騶虞仁獸也天下太平人君有至信之徳則應竊嘗考之往古惟見詠於周之詩人自時厥後千數百年之間曠焉莫之覩我朝自太祖髙皇帝肇興鴻業至於太宗文皇帝紹承厥緒積徳累仁至深至厚海內康寧四方無警然後騶虞疊出臣獲見焉及我皇上踐祚以來禮樂刑政號令法度之施一遵祖宗之舊與民爲信無所更革故和气充周而玆仁獸復見於滁滁固畿內之地且又兩瑞並出匹休儷美何其盛哉聖徳之所感孚皇天之所眷佑於此端可見矣昔者白雉獻於越裳天馬來自西域猶且紀諸策書見於歌詠傳誦至今矧玆嘉瑞出於中國畿內之近者乎是宜被之聲詩以昭聖徳垂示無窮臣𨿽拙於文詞然躬覩盛美不敢以黙謹拜手稽首而獻頌曰

惟我聖皇總統萬方禮樂明備治具畢張民安其所物無疪癘和气氤氳鍾爲嘉瑞惟玆嘉瑞匪熊匪貔匪角匪鬛曰惟騶虞玄靈之文玉雪之質修尾回風雙瞳炯日饑不暴物行避生芻由心之仁匪人之驅神行電邁千里一息其性則然不以其力侶遊儷美同出一時不產他邦乃在郊畿守臣致之獻於丹闕自然馴伏聖情欣悅百辟環覩歡動明廷曰惟慈獸瑞世之徵惟瑞之徵惟天子聖聖徳格天受天之慶惟慶之錫惟天子明聖壽齊天億千萬齡

瑞應白烏﹝並序﹞

皇帝臨禦之五年實爲宣徳之四年廣東海陽民以二白烏來獻進覽之次賜羣臣觀於廷雪質瓊姿玄眸玉喙怡然馴淑之態充然慈孝之心誠盛代之嘉禎太平之上瑞其出也豈偶然哉謹按瑞應圖曰帝王禮敬宗廟備於孝慈則白烏見又曰帝王肅敬宗廟仁孝篤至則白烏見欽惟我皇上稟聰明睿智之資備文武聖神之徳自纂承丕緒以來夙夜孜孜勵精圖治簡任賢俊而興修禮樂旌別淑慝以振立紀綱明罰愼刑期民無愁嘆之聲薄賦輕徭冀野有謳歌之樂至於承事宗廟則尢嚴禮敬奉養聖母則篤盡孝誠無一事而不適中無一物而不得所是以穹祗昭格海宇淸寧和气充溢乎兩間皇風彌布乎六合凡諸福之祥諸物之瑞莫不駢臻疊至以應昌期然不能一二足也故此白烏雙見於海陬而其民之愛戴乎上者不逺萬里貢於闕廷以兆我國家萬萬年太平悠久之徵以昭我皇上萬萬年仁孝廣大之徳猗歟盛哉臣叨列淸班獲瞻奇瑞𨿽才識疎陋不足以稱揚盛美然欣忭之餘不能自黙謹拜手稽首而獻頌曰

於昭我皇聖神文武纂承丕圖撫有九土九土奕奕兆姓蚩蚩匪弘治化曷臻雍熙乃殫聖衷乃勤聖質宵分而衣日昃而食旌別淑慝登崇俊良制禮作樂振紀立綱禮樂昭宣紀綱明肅惟賦惟刑是輕是卹百度旣飭庶績咸熙仰惟宗廟敢忘孝思孝思維何奉先追逺禴祠烝嘗一嚴禮典載惟聖母壽慶天齊致孝致養前聖曷希於周有昌於虞有舜皇心同之篤盡敬順敬順旣篤聖徳益隆穹祇昭格神明感通充充兩間和气勃郁靈貺薦臻嘉祥疊出乃歲己酉七月仲秋爰有雙烏見於海陬雪質鮮明霜姿瑩潔修喙啄瓊玄眸點墨不驚而擾不暴而侵馴淑之態孝慈之心貯以雕籠羃以文帛逺駕星軺入貢天闕龍顏悅視臣鄰聚觀歡騰丹陛喜溢金鑾惟此雙烏實國之瑞聖壽以彰聖心以慰嗟嗟小兆叨際淸時覩此嘉瑞贊詠敢稽惟皇聖明道超三五安輯羣黎繩其祖武惟皇聖明壽齊天地萬億子孫傳承無替

○賦

麒麟﹝並序﹞

永樂十二年秋榜葛刺國來朝獻麒麟今年秋麻林國復以麒麟來獻其形色與古之傳記所載及前所獻者無異臣聞麒麟瑞物也中國有聖人則至昔軒轅時來遊於囿成康之世見於郊藪是後未之聞也今兩歲之間而玆瑞載至則聖徳之隆天眷之至實前古所未有也宜播之聲詩以傳示無極臣忝職地官屢覩盛美不揆蕪陋謹拜手稽首而獻賦曰

惟我皇之明聖兮膺天命而禦極環六合以爲家統四裔而混一化洽殊方仁覆萬物和气所鍾禎祥疊出而仁瑞之獸所以復獻於今日也爾其滄海之濱瑞气勃郁玄枵降精二儀合徳熒光燭天輝耀赫奕山嶽爲之炫映江海爲之滋液百獸爲之奔衛萬靈爲之拱翼而麒麟於是生焉丰骨神異靈毳瑩潔霞明龍首云擁鳳臆星眸眩兮焜耀龜文燦兮煜曄牛尾拂兮生風麕身動兮散雪蹴馬蹄兮香塵接腕聳肉角兮玉山貫額步無躑躅必中規而蹈矩聲無哮闞自協商而應律固不犯乎陷阱亦豈傷乎生物是以不奮而威不猛而烈虎豹見之遁藏犀兕遇之辟易封狶巨■﹝犭廷﹞𨿽悍戾而誰羨麏麚豺貉顧旁午其何益彼漢廷之甪端徒自誇其美而渥窪之神駿焉能與之匹玆實聖世之奇瑞匪有資於人力此所以海隅島夷不敢自逸乃梯山而航海於以獻於中國於是離遐陬道滄溟越重譯望帝京侑之以方物達之以至誠匪惟效職於王會蓋將昭徳於聖明於是時也天門洞開衮龍在禦瑞物旣呈祥煙斯布散精彩於彤墀濯儀文於甘露或昻首而欲鳴或跪起而欲舞重瞳載顧百辟歡欣曰惟此獸希有之珍昔在軒轅曾一來馴曁周成康郊藪是臻歷千載而及玆乃有感於皇仁越期歲而再至實前古所未聞是宜播之聲詩勒之金石著盛治之無窮延休徵於莫極顧微臣之謭謭覩盛美而愉懌爰稽首而獻賦頌聖徳於萬一

○贊

瑞象﹝並序﹞

臣原吉稽首頓首言伏惟皇上以神聖大徳受天明命統馭萬方海宇淸寧福瑞咸集玆者占城國來貢瑞象玉質鮮明雪花奇麗粲然星斗之文炳然雲霞之彩蠻夷酋長拜獻於金闕之前玉陛之下鬱鬱彬彬光彩照耀聖情怡悅臣民歡慶正當皇上建玉京成寶殿之日庶民子來謳歌鼓舞趨事效力不督而成嘉祥奇瑞紛紜而至況玆瑞象出於海外遐荒之地重譯而來曠古未有自今而見則所以昭皇上功業之廣大徳化之逺孚以固萬萬年永久之鴻業以隆萬萬年一統之太平夫豈偶然之故哉昔者文王作靈臺詩人詠歌不過遊魚白鳥而漢世芝房赤雁亦見於樂歌宋太祖幹徳中有馴象玉兔之瑞有司請制旗以郊太宗太平興國中宰臣請圖諸瑞物以昭盛治以我皇明觀之太平福瑞之盛豈不過於古昔萬萬也哉誠宜宣付史官命諸文學之臣參議典禮歌於樂章著於鑾旗圖於瑞牒郊祀宗廟以享神靈揚芳宣烈以昭萬世天下幸甚而臣愚昧幸蒙聖恩備位地官無以補報恭覩嘉瑞不勝歡忻謹拜手稽首而獻贊曰

三階平萬國寧瑤光明瑞象呈霞文布體白凝玉雪花萬點圓妝瓊想當生時最奇異百神呵護宣光靈靑天雲開月揚彩碧海鏡淨波流淸應我聖皇徳萬里來占城黃金爲絡珠爲瓔玉階獻之怡皇情瓊林遙映玉華麗瑞日下照祥光明皇徳弘聖治成制禮作樂昭升平麒麟生鸞鳳鳴牟麥徧野嘉禾登從玆萬萬年垂衣坐天廷小臣願效華封祝地久天長播頌聲

忠靖集卷一

●欽定四庫全書

忠靖集卷二

﹝明﹞夏原吉撰

○五言古詩

題梅石處士詩卷後

晉宋有明哲陶林相後先陶以菊自逸林以梅稱仙芳譽藹當代髙名照遺編今我趙處士抱道希昔賢孑孑謝世故悠悠樂林泉買梅更買石栽布軒窓前梅兮肖淸白石兮表貞堅淸白期不穢貞堅冀無諼歲晏萬物瘁梅芳石初鮮拉彼林下叟觴詠梅石邊詩成倚梅歌酒醉拂石眠歌聲落寒玉眠席分晴煙俯仰睂睫外細大徒諠諠詎如梅與石及我同一天所以永結托要躐陶林肩集賢諸大老交素知其然爰贈梅石號重賦梅石篇鏗鏘振金玉至今子孫傳恨予生太晚不能拜當年翹翹仰梅石作詩寫余箋寫罷復展誦淸風竦毛顚

題常執中無息齋

天道何剛健運行若機旋晝夜弗暫息今古或無愆四時以代謝萬物資陶甄嗟哉果何如惟其一誠焉不見古君子體道心拳拳賢兮則希聖聖兮則希天兢兢著謨典亹亹垂詩篇宣尼嘆逝水孟氏稱源泉禹陰分寸惜陶甓朝昏遷銛錐季子讀圓枕溫公眠所進𨿽各異所志同一堅睠彼蚩蚩氓相去霄壤懸靈臺旣茫昧徳基任摧顚髙明邈難入污下甘伏跧晚途或有悔疇能返流年吾湘常氏子學古知其然髙齋扁無息翼翼臨江邊不華亦不隘非郭亦非廛軒窻貯經史幾席羅毫箋端居究玄賾終日惟幹幹徳業遂精進聲華益昭宣徵書忽相迫試藝臨文淵琳瑯有餘響隙吹胡能聮英英冠多士籍籍膺髙銓暫別京國友逺泛端溪船民事固雜沓夙心敢云諼朝焉戴星出夕焉戴星還吏案無畱牘琴堂弗聞鞭一篝照淸夜典籍還窮研匪曰釣時譽所希在聖賢顧我何放曠百行無一全庸庸竊君祿華發將垂肩感子名齋義自愧還自憐壯心日以鈍安能重磨鐫願子愼終始勿謂百里牽鵬摶必九萬驥騁須三千矧今聖明世簡拔無私偏坦蕩靑雲路會當恣髙騫周覽上林春滿挹龍樓煙對揚吐奇蘊獻納攄忠虔躋民太和域致君唐虞前功名著靑史耿耿千秋傳

題彭希益惜陰堂

星沙控荊湖屬邑十有二羅湘甲西北山水獨佳麗彭君生其間鍾此山水異襟宇旣軒豁丰儀更淸粹垂髫被庭訓詩禮日講肄諄諄期有成勉勉冀無墜豈謂霜露嚴毒被椿木瘁彷徨痛遺業感慨念先志幹幹仰居諸耿耿忘食寐構堂名惜陰於以自箴勵朝斯萬卷開夕爾一篝繼探搜聖賢心玩索古今事毫芒靡或遺纎悉必精至時當大比秋蹋槐赴鄕試聲華動場屋文藻賁同類惟君自持謙不欲早乾位春闈暫垂翮卒業辟雍地淸修日益勤閫奧愈深詣嗟予素薄劣忝有鄕曲誼每瞻惜陰堂中心竊懷愧願言愼終始毋使虧一簣行當馭長風扶搖九天際宮花醉蒲萄黃金耀名字逺追伊召心光輔堯舜治功成銘鼎彜芳譽永無替回視惜陰堂煌煌孰能企

諭饑烏

饑烏來屋頭軒然振雙翼啞啞向我啼其意欲得食我行顧我廚余糗頗云積粲粲白如銀瑩瑩燥如炙足可療烏饑盡與非所惜緣以目前人困乏動千億賑卹未有方夙夜慨中赤況此所餘糗粒粒出民力我食尙懷愧飼烏寧不惕饑烏勿此啼山林有榛栗

冬日聞蛙

蓐收已回轅玄冥正司令艸木盡黃落蟄虫俯而靜爾蛙何從來怳焉失初性淩寒發狂聲聒聒莫知竟捕之良可矜聆之顧非正願爾深自黙毋爲駭時聽

題扇面莊子觀泉

銀潢半天來窈窕幾千尺空林送淸聲遙壁蕩晴色炎晨坐披襟涼气拍胸臆吁嗟南華翁髙懷有誰識

泉州次吳中書韻

區區南閩來蓂莢屢更易鞍馬厭道途風霜攺絺綌豈無林淵思民痍未痊革引睇桐城樓寒云萬山白

宿檇李天寧寺

息軺古招提時維孟冬莫天气熙如春宵蛩起幽訴獨聆不能眠披衣坐風露緬懷踏歌人翹翹亦何故

武康縣

湖州武康縣僻在羣山中人稀官事少土沃禾稼丰蠶時戶戶箔雞曉家家舂鮮菱采秋夏嫩筍庖春冬廛幽商寡集溪曲舟難通兒童拙市語父老髙村容淳淳良可尙擾擾希能同媿無召杜吏重造朱陳風作詩慰我民政俗宜自隆

贈琴士李忠禮

偉哉太白孫英英越中士來作湘江遊光風曄蘭芷抱琴爲予彈淸音驚俗耳雝雝鳳鸞聲悠悠聖賢理他日遇鍾期毋慚奏流水

○五言律詩

錢塘江

浩渺惟天闊茫洋與海通赭龕﹝二山名﹞分左右吳越界西東鷗弄潮頭雪龍吟水面風鴟夷在何處試問打魚翁

經姑蘇

客路尙悠悠蘇臺蹔系舟酒旗迷栁岸商舶隘江流三讓祠何古千人石更幽可憐城下水莫洗館娃愁

寄友

憶昔會皇州壺觴日勸酬一時同作客萬里各經秋湘浦西風棹燕山夜月樓無窮蕭索意兩地一般愁

憶別四首

憶別金陵日髙堂曉拜辭諄諄垂訓語切切問歸期縮地嗟無術看云謾賦詩聊憑問安字逺慰倚閭思

二

憶別金陵日那勝手足情淚縣棠棣雨腸斷鶺鴒聲姜被淸宵冷璠玙何日迎願言知此意蚤促北來程

三

憶別金陵日吾兒歲始三見人容嶷嶷學語舌喃喃𨿽乏麒麟譽應無豚犬慚行當還帝裏爲汝說周南

四

憶別金陵日春風二月時求朋鶯語急送客燕飛遲北邸俄淹歲南歸未卜期遙遙天上友莫動暮云思

東吳述懷三首

爲客東吳郡秋過冬復深梅妝昆阜玉橘剪洞庭金顚倒還家夢彷徨戀闕心何時了王事蘭棹起歸音

二

爲客東吳郡民艱日轉深撫躬慚食祿汗顙媿腰金願廣乾坤澤均濡艸木心萬方歌至治永葉太平音

三

爲客東吳郡年深情亦深毎慚三省語常畏四知金落落誰靑眼寥寥自赤心寄言天上友雁到好傳音

題醫者蔣彥升鳳山書屋

幽居對鳳臺鳳去幾時來濟世書千卷怡神酒一杯秋風橘顆熟春雨杏花開自是縣壺侶都人莫浪猜

寓云居庵次韻答聮上人

誰辟云居境依稀古化城獅柑霜過熟鳳竹雨來靑石悟禪中語鐘收飯後聲我來臨絕頂一覽小蓬瀛

泊金沙洲

晚泊金沙洲曉登洲上樓雲峯隨處好煙浪拍天浮掃壁看遺墨憑欄數過舟家山應不逺此地且優遊

客興

去住何無定朝西莫復東姓名輕艸木客貌熟兒童安得尋陶令相攜訪逺公秫香新藕白笑詠虎溪風

到家後書懷

六載宦神州今歸覲祖丘眼看前輩少指點後生稠松菊從荒穢壺觴且勸酬鶯花明上苑又駕建康舟

登範公亭

偶上範公亭亭幽感慨生竹添今歲筍塵掩昔年檠老蠧隨人化孤禽向客鳴欄傾不堪倚惆悵下階行

自嘆

少小頗聰明年來頓不成目嫌書字細耳恨語聲輕對酒渾無趣逢人屢忘名何如漢疏傅林下樂餘生

挽髙主事母原氏

板輿迎養日彩服奉觴時春色凝萱樹秋香滿桂枝昊天何不弔玄壤遽長辭杳杳靈輀去三山艸木悲

挽兵部侍郎盧公

偉矣盧司馬南州第一流龍庭深眷顧雲路久遨遊忽感槐南夢眞成水上漚孤兒何所恃永抱蓼莪愁

○五言排律

聖徳瑞應詩

永樂己亥秋海外忽魯謨斯等國遣使來進麒麟獅子天馬文豹紫象駝雞﹝昂首髙七尺﹞福祿﹝似駝而花文可愛﹞靈羊﹝尾大者重二十餘斤行則以車載其尾﹞長角馬哈獸﹝角長過身﹞五色鸚鵡等鳥又交趾進白烏山鳳三尾龜等物賜觀於庭承制賦此

聖主膺幹運垂衣馭八區道隆堯舜比功茂禹湯俱蕩蕩三邊肅熙熙兆姓娛普天歌至治率土發靈儲爰有諸蕃國能忘萬里途隨槎超瀚漫獻瑞效勤渠渺渺來中夏惓惓覲帝居麒麟呈玉陛獅子貢金鋪紫象靈山種驊驑渥水駒駝雞同鸑鷟文豹擬騶虞福祿身紆錦靈羊尾載車霜姿狷更異長角獸尢殊彩檻奇音鳥雕籠雪色烏玄龜三尾曵山鳳五花敷日上龍墀麗風回鳳閣迂禮官躬典設蕃使肅奔趨仙掌開丹扆祥煙散紫衢重瞳欣一顧百辟震三呼玆豈尋常致端由治化孚旣將昭帝徳尢足壯神都炎漢何能擬姬周莫並驅拜瞻嗟慶幸稱贊媿荒疎惟願皇風洽仍祈化日舒鴻圖千載固聖壽萬年餘

送李郎中新歸南陽省墓

南陽有佳士年富才華充壁水暫遊憩天曹遽登庸試事建寧幕頤情武夷峯能聲沸眾口芳譽聞宸聰徵還鳳墀下超任烏臺中峩峩冠金豸表表乘玉驄豺羣頓掃迹鼠穴無畱蹤漢桓讓先轡唐溫仰髙風俄轉虞衡郎力贊冬官工政績日益著秩祿時尢隆緬懷三釡榮弗逮雙親躬遑遑風木悲耿耿羮墻容九京渺何處萬感徒塡胸濡毫寫中素叫閽謁重瞳松楸許歸省椿萱更褒崇鸞誥絢五色天章炳雙龍存歿總光被古今實希逢百拜謝丹闕三祝效華封驅車向晨出祖帳如雲叢浩飲倒鸚鵡髙歌遏冥鴻都忘去路遙共喜歸興濃到家擬何時屈指應初冬錦衣照丘壠竹馬喧兒童故舊逺問遺親姻競過從雞肥酒正熟樂極情曷窮第念丈夫志不與流輩同淩摩必霄漢棲息羞蒿蓬聖朝況當寧小大咸獻功展墓茍云畢趨朝敢辭匆亟駕靑雲翼來覲黃金宮及時樹勲業努力全孝忠嗟哉晝錦堂豈獨韓魏公

題魯林懷思圖

宋徳中衰日君家南渡時岱宗云鬱鬱浙水路遲遲豈意僑居地眞成永世基祖林千里隔族派一支離喜有賢孫子能承宣父規家聲衢再振宦業魯無差準也尢人傑榮哉遇主知容臺司禮樂朝列仰風儀爰感詩書澤深懷水木悲迢迢盻洙泗耿耿夢防尼圖冩眞人筆文摛學士辭旣將舒繾綣還足警澆漓顧我何爲者勞君索賦詩竊惟先聖裔敢以眾人期願謹過庭訓毋忘報國思光前仍裕後千載令名垂

詠慈烏

我愛慈烏好慈烏孝且靈親恩思返哺人事爲先鳴沐雨緇衣潔騫風墨翅輕白鷗非所侶玄鳥頗堪朋萃立虞庭異羣飛栁第榮吻傷新邑號栢集著臺名世罕雌雄辧人惟孝義稱嗟哉梟與獍視爾媿何勝

忠靖集卷二

●欽定四庫全書

忠靖集卷三

﹝明﹞夏原吉撰

○七言古詩

欽和禦制元夕觀燈詩

皇明受命基圖隆挺生太祖眞豪雄手提一旅淮甸起指顧六合妖氛空三綱再張九鼎奠萬姓子附諸侯崇天威逺振沙漠外陽光直麗扶桑東神功聖徳邁五帝文謨武烈超三宗九重弼亮盡賢俊庶職甄別無凡庸時淸化洽頌聲作弗問逺邇同沨沨握符禦歷餘四紀創業垂統無終窮我皇繼體主神器勵精圖治心忡忡齊莊中正奉天道寛仁恭儉勤民功九區平寧遂生息萬方熙皥無憂恫玆惟歲首值佳節天淸气朗春融融鰲峯倐忽聳丹陛云嶂突兀撐髙穹浮屠寶殿更奇絕遙瞻彷佛靈山同金蓮萬朶吐淸夜森森景象生光中教坊讙嘩奏百戲舞衫歌袖飄靑紅六街禁弛九闗辟衣冠雲集笙簫叢皇恩如天更開宴霞漿香送龍樓風羣僚百辟何慶幸明時盛事年年逢況臣居位食厚祿庸庸罔有涓埃忠虞廷賡歌今喜見願備九奏諧歌工鞠躬百拜向金闕上祈聖壽髙羲農巍巍宗社盤石固穰穰年谷田疇丰奇祥嘉瑞日軿集惟民惟物成雍雍

洪熙乙巳秋仲賜觀內苑珍禽奇獸應制賦

六龍初禦乾坤肅玉燭和調民物育爰開禁籞集廷臣少肆餘閒閱奇畜時維秋仲天气淸纎塵不起香風輕虞官圉宰雜沓進珍禽瑞獸紛紜呈狻猊側踞眞雄猛鉤爪金毛睛炯炯彩球戲罷拂霜髯百獸潛窺敢馳騁須臾玄鹿來軒墀丰肌黭黮猶烏犀若非食野沾煤雨應是尋泉墮墨池雙羊繼出仍珍美腹若垂囊背如砥煌煌寶轡輕籠頭軋軋朱輪低載尾花陰小大霜姿■﹝犭員﹞金環約項聲隆然盤旋倐忽作人立何殊雪洞飛來仙又看福祿並神鹿毛質鮮龎實靈物羚羊緩步蒼苔邊修角撐空亦奇獨柙中玉鼠潔且馴朱櫻貫目脂塗唇想應竊餌瓊芝足故看銀袍覲紫宸駝雞聳立誰其侶駢趾靑瞳髙尺許或時振翼將何如志在衝霄學鵬舉雕籠鸚鵡色更奇細觀熟玩心忘疲呈祥𨿽未銜圖瑞調舌應能唱壽詞三三兩兩賓郎雀短喙珊瑚新琢削飛翔寶檻恣喧呼似欲臨風脫金鑰徘徊重覩花斑雞冠丹頰翠衣裳緇是誰巧把晴空雪散作身章若綴■﹝王綦﹞載欣載羨雙鳩鳥質傅鉛花光皎皎雄雌並立淸飆前貞靜幽閒一何好多情尢有白畫睂雙睂畫得天然殊從今京兆多才思對此應慚畫不如盆池一物龜相類出沒淸波名玳瑁錦鱗日映光陸離誰數南溟紫文貝吁嗟致此誠非常皆由聖徳通遐方遐方感慕貢珍異故玆苑囿多輝光我皇繼體朝羣辟螻蟻微臣幸供職如斯一一承恩觀拜舞金門喜何極願言聖徳超虞唐普天率土咸來王諸祥畢集四靈至千秋萬歲皇圖昌

題黃主事璇感螺詩卷

璇四川人性孝謹年十二時祖母患煩渴思螺湯時嚴冬家人徧覓無所得璇乃戚然攜篚走南衝塘破冰探索得數十枚歸作湯奉祖母病遂愈人以爲孝感所致爲作感螺詩卷美之洪熙秋璇爲戶部主事持以求詩爲賦此

蜀山突兀髙嵩衡蜀江浩渺連巴荊儲精毓秀產多士中有孝子璇其名方當齠齡家居日祖母遘疾乖天和參苓屢進莫一瘥薦加煩渴思田螺田螺自是泥中物僻沼荒池深汨沒矧維冬冷盡蟄藏挾貝囊金何處鬻慈嚴戚戚璇心傷攜筐獨走南衝塘塘深水闊凍已合玻璃萬頃生寒光璇兮遽擲風前履踏碎水花蹴泥滓迥旋探索窮塘■﹝土幻﹞忽有羣螺來觸趾且欣且拾登筠筐恍如坐獲千明璫持歸便促家人饌苾芬香味聞髙堂髙堂老母思正切一歠煩扄若開鐍百骸九竅生淸涼二豎三虫走顚蹷吁嗟如此豈偶然實由誠孝通於天天通故俾螺冬出螺出須令母疾痊孟宗乞筍號霜竹王祥求魚臥冰瀆二賢孝行誰與倫千載惟璇繼芳躅況璇蚤已窮經史射策金門拜天子只今列職民曹郎卓卓能聲在人耳願言自此加勉旃惟忠惟孝期兩全我𨿽老鈍不能爲爾制佳什尙當拭目看爾雲路髙飛騫

題頤庵胡祭酒先生玉笥白雲圖捲

頤庵先生古君子徳行文章當世美晨攜玉笥白雲圖訪我金臺官署裏自言先世多遺徳卜居逺在金川側金川何處最淸奇玉笥岧嶤插天極云收萬朶芙蓉靑雨餘百道銀潢傾陰巖月冷玉龍蟄陽坡春暖金牛耕蕭家峽口尢奇麗快若飛鵝舞空際泥江更抱伏虎形瓦橋重展遊虵勢祖宗體魄此地藏松楸桑梓森相望子孫奕奕藉餘蔭讀書食祿門庭光偶因海宇風塵迫遂向洪都問田宅緬懷玉笥不可親但見遙空云白白雲飛白白其柰何先塋正在山之阿林烏泣雨下喬木野猿叫月懸春蘿矧惟宦轍方驅涉未暇棲棲理家牒聊憑縑素寄遐思用詔兒孫知祖業君其爲我爲歌詩大書圖尾君母辭他年倘遂懸車樂展圖一玩紓心思我聞此言聲欲咽復觀此圖腸欲熱水木本源人共知誰似先生孝心切願言移孝忠吾皇致時熙皥超虞唐白頭稽首謝丹闕淸風一棹歸故鄕金川玉笥重登眺西山南浦閒耕釣此時此樂誰能如丘壠州閭總榮耀顧予薄劣無長才鄙詩不足開幽懷還君畫圖三嘆息好風颯颯從天來

題傅澤民分桂軒﹝並序﹞

余曩與澤民同業於四明丹崖史先生之門先生嘗云昔唐太史奏月中桂子落天臺後三百年當應至宋六飛南渡吾祖衍本初得紅木犀於山阿獻之髙宗植復古殿前仍制詩稱賞於是史氏以丹桂別他族今典教來湘泮池上復有桂一株是天副吾願望澤民得其意乃於此分一稚桂植書室前且曰先生之桂來自月中予之桂來自先生有所本矣因扁其書室曰分桂軒示不忘所傳也永樂癸未夏澤民由水衡官擢監察禦史暇日攜分桂軒詩卷索題予旣知其由不敢以拙鈍拒遂摭其槪以塞責

粵昔丹桂生蟾宮天香散漫飄穹窿世人仰望莫能折舉頭毎欲排天風後來仙子不自惜呵吒銀蟾鼓云翼銜將桂子落天臺要使人間共培植天臺一種三百年鬼神隱護人莫傳史家先世積徳厚得從此地更移遷當時不敢自娛賞持向金門獻君長龍顏一笑栽殿前更灑宸章爲優奬宸章煥赫事實殊史家桂澤當何如敷榮發秀異他族流芳奕葉生名儒林林接踵爲時起事業功名咸足美邇來復有紫崖翁碩徳宏才古君子承恩典教來羅湘霏霏化雨菁莪芳祇緣遼渺丹崖逺心縣丹桂常彷徨彷徨未易乘風去日夕行吟泮池處彼蒼又若陰相之池上還存古桂樹色香𨿽匪丹崖濃根株卻似丹崖丰丹崖桂澤裕厥後泮池桂澤將誰同芹邊弟子商崖裔重義崇仁心靡替稔知師意感師恩爰辟書軒分此桂吁嗟史翁何賢哉吁嗟傅君眞奇才史翁之桂由祖植傅君之桂從師來書軒況爾數椽小桂樹分來相映好秋風吹破丹砂堆萬斛淸芬散龍腦傅君傅君日對玆豈惟玩彼香色奇是宜篤志勵所業光前振後期如師淸狂蹋雪尋梅叟辛苦移家看竹友縱情矯物徒自疲師友傳承事何有傅君傅君重勉旃如今正是秋淸天及時吐華著芳譽相期史氏同綿綿

桂林讀書處爲賈郎中閔賦

湘江山水何淸淑孕毓斯人美如玉幽居瀟灑一物無環堵陰森盡嘉木旣非陶門栁又非王家槐靈根產自廣寒窟老蟾銜出靑雲來賈君先世好奇古掇芳栽向西風浦培壅灌漑期生成畱作兒孫讀書所邇來樹老霜稜層枝頭開徧黃金英賈君觸物念遺澤寸心惓惓那能勝攜書遂入林間屋插架堆牀千萬軸朝朝暮暮棲其中剔蠧翻蕓苦心讀不圖珠玉富不羨鐘鼎榮但願瀾翻五車熟濟時載振箕裘名鶴書爭柰飛來早驚起鸞凰九天表南陽臥榻閒秋霄莘野耕犂罷春曉趨蹡碧玉殿出入黃金門回觀往日讀書處紅塵漠漠徧蹄輪吁嗟丈夫在斯世出處行藏了難計況今正際淸明時苜野安能老騏驥願言穩步靑雲梯致君堯舜安黔黎功成解卻朝天衣考盤再誦夫何遲

題祝少卿西山暮景圖

少卿卓犖人中英襟懷萬頃涵秋淸夙承鶚薦典郡牧十年坐鎭滁陽城滁陽四面山如玉矗矗西山更奇獨根盤九地駭潛龍勢入層霄遏飛鶩少卿閱罷天閒駒簿書不撓公堂虛捲簾靜對西山坐夕陽正在山之隅紅光闇淡照巖谷翠色冥蒙覆林麓林邊散亂樵負薪巖畔縱橫牧騎犢須臾牧去樵歌杳翠斂紅銷山靜悄鳥旋松頂待歸云云護松窩邀宿鳥吁嗟此景世豈多匡廬泰華徒嵳峩少卿遊宦此瞻眺桑楡觸目情如何我知少卿有髙致不學區區流俗計西山暮景𨿽時看報國丹心逾自勵況今正際雍熙日碩徳耆英搜用急少卿素行簡宸衷肯放長歌考盤什願言晚節多康寧致君堯舜安斯氓千年汗簡畱芳名西山亦爾增光榮

送首徳仁起復赴京

首君自是人中傑襟宇澄淸湛秋月妙齡肄業湘黌中入室升堂邁同列後來識我羅江邊論交耿耿金石堅一篝照雨夜連榻百壺載酒朝同船鶚書忽向雲間落鵬運三千莫能遏扶搖直上九重天受職姑蘇問民瘼下車才擬施砭劑椿萱萬里哀音至滿城桃李無心栽衰絰歸來守親制寢苫枕塊甘毀瘠要竭衷情酬罔極流光苦恨不少遲倐爾星霜又三易淒淒忍把祥琴調起治行李趨天朝西風江栁正蕭索逺來別我恩波橋吁嗟此別休灑淚忠孝由來無二致誠能移孝忠於君若是尢爲孝之備況今正際淸明日四海車書混同一鸞鳳不出銜瑞圖翠竹猗猗爲誰實酌君桑落贈君詩送君髙步黃金墀明年二月春風時我亦飛棹來京師與君重約鳳凰池靑雲浩蕩長相期

乙酉八月二日吳江館遇京友惠鬥酒﹝爲小童所覆﹞

故人逺自天上來惠我一斗葡萄醅愛之不敢容易開呼童捧之當庭階珊瑚擊碎紅泥堆珍珠迸入黃金杯一行轉我腸中雷再行掃我睂間埃三行四行愁壘摧五行六行春風回桃花朶朶紅生腮臙脂點點香凝頦平原督郵走欲頹靑州從事驚相倩客中有此眞慰懷更無夢到糟丘臺柰何童子劣且騃推壺僕地如翻淮淸光濕透鑪邊灰餘香散入階前苔爲之恥兮徒有罍醉無成兮誰其陪是知飲啄皆天裁毫分有數非人媒毫分有數非人媒彼童子兮何尢哉

觀打魚

楚天空闊重云幕孤館風寒倍蕭索著鞭江上觀打魚消遣愁懷樂其樂吁嗟打魚果何似彷佛昆明池上事漁官獨坐萬斛舟船尾載皷旗船頭揚旗擊皷一何勇漁子舟人皆聳動皷聲初發眾舟集皷聲再發提网急皷聲三發爭進取萬幅飛綸向空舉奔騰澎湃聲震驚浪花激作秋霜凝蛟龍避勢走欲僕河伯逃形懷戰懼千鱗萬尾無所之一网牢籠莫知數縱橫巨細相倚疊山積沙頭如雪白漁人抖擻气頗舒屈指團欒計千百均分各收受蕩舟便回首■﹝目良﹞网荻蘆邊鱠魚薦新酒酒酣更唱瀟湘歌兒童蟻聚聲相和且言今歲盡餘裕輸官給役從如何我來對此情莫極更向漁人剖胸臆汝今得魚誠解憂割鬐臠肉還生不成湯旣祝网魯叟亦不綱所以杜陵翁作歌爲哀傷從今打魚休著眼莊惠濠梁樂無限

送李主事暹奉使西域

聖皇禦極治化明海波不動邊塵淸雕題椎髻盡入覲卉裳毳服咸來庭迢迢西域尢誠至職貢依時無或替聖心眷彼勤渠情特選才賢充報使地官主事闗中英年靑貌偉襟懷宏往時兩度使絕域能聲妙譽人咸稱今來再乘皇華節曉駕輶軒行紫陌繡衣鬱鬱飄天香四牡騑騑拖錦紲暮春三月楊飛花此時準擬過流沙宣威不掛義陽劍通道寧藉張騫槎髙昌康居聊爾適鄯善月支蹔焉息星軺直駐於闐城天詔須頒大宛國大宛有馬皆龍駒於闐有玉皆璠玙皇恩徧布戎夷悅合辭入貢當何如黃琮蒼璧千金直騄駬驊驑五花飾想當旌斾言還時蕃使紛紛隨轍迹戎王祖道穹廬髙蠻兒旋舞翻葡萄笳聲吹落闗山月節旄振耀蟠花袍花袍不染流沙土文采曾沾天上雨歸來拂拭當彤墀百拜歡呼謁明主主心悅懌嘉忠勤隆隆恩寵應無倫願言努力重努力漢廷不負班將軍

瑞雪詩﹝並序﹞

欽惟皇帝禦宇以來天地淸寧雨暘時若民康物阜政肅化行誠雍熙太平之盛世也乃宣徳己酉冬仲十一月正一陽之將復日丁乙卯上天同云瑞雪隨降蓋以彰來歲丰稔之兆天道孚應聖心悅怡遂制歌詩昭示臣下仍錫以酒饌共樂淸時臣等叨列班行躬覩盛事𨿽薄徳謭才不足以贊揚休美然欣忭之餘不容自黙謹拜手稽首而獻詩曰

仲冬十一月將半天气沍結泉流斷六丁赫怒風姨顚驅叱黎雲集霄漢須臾萬里色一同冥蒙勃郁仍丰葺天工乘此騁奇巧雕瓊削玉當長空長空迢迢四無接六出縱橫舞睂睫乍看勢若蝶穿花靜聽聲猶蠶食葉郊原窈窕銀爲橋江湖爛熳鉛塗艘陰崖皎皎失苔蘚古樹茁茁生芒硝又疑何人燖鵠鷺氄毳飛來莫知數亦疑仙子開瓊樓淨掃瑤塵灑雲路況當午夜淸明時影揺六合光離離梅邊老鶴驚且唳桂根玉兔窺還疑是知此景非徒致實本吾皇隆聖治吾皇聖治符天心故感如斯丰稔瑞年丰歲稔邦家寧吾皇端拱唐虞廷覃恩布澤及遐邇制禮作樂昭升平小臣何幸生斯世端笏垂紳列丹陛𨿽無往哲賡歌才敢忘封人三祝意封人三祝何爲言願君壽福咸齊天輿圖廣大盤石固神孫聖子傳綿綿

題攸縣曾榮宗夢云圖

麟峯峭拔撐靑旻峯頭縹緲多白雲有人結屋在其下讀書樂道期娛親一朝薦達登膴仕逺別慈闈千萬里朝朝暮暮不能忘企仰雲峯痛心髓痛心遂爾勞夢魂飛揚忽與云相親飄飄逺至慈闈下歡欣拜舞娛親身吁嗟云兮本虛物磅礡輪囷多變復思親孝子今夢之無乃人心與云觸云無心有舒捲人有心無近逺無心有心一夢中孝感誰云不昭顯君不見狄梁公太行當日情何濃彼云在望子在夢寥寥千載還同風顧予薄劣亦人子堂上萱親發銀似如今逺作宦遊人感此中情寧有已惟慮忠孝難兩全養親弗若榮親賢願君步武靑雲上白雲𨿽逺終得與子相周旋

題蕭司務鼎和八葉流芳圖

廬陵蕭氏何其昌派從江左分來長繩繩繼繼引勿替貴聮八葉興於唐唐廷峩峩天宇靜八貴相承秉鈞柄簮纓赫奕充門閭聲譽芬芳藹觀聽祇慚我輩生太遲不見渠家全盛時寥寥仰止千載下據圖拭目看孫枝孫枝挺特眞英器此日牛刀姑小試會當步武廊廟中煜煜金章耀環佩耀環佩伊誰侔立功樹業光前修更須種徳如山丘綿綿萬葉傳無休

戲贈淨慈寺僧恬靜捲

我從前日辭蓬萊飄飄飛上姑蘇臺臺前桂魄照秋水一碧萬頃無纎埃喜來遂發看山興擬度錢塘覽奇勝片帆若爲天風畱一上云居聽鐘磬云居瀟灑雲飛飛中峯去後渺莫追就中忽遇老禪客自云近日來淨慈睂峯修修散晴雪性海澄澄湛秋月煮茶揮麈共我談四座霏霏飛玉屑我觀此僧不是尋常僧叢林當代應馳名何當攜取廬嶽去相尋修靜重締盟坐看五老香鑪靑

題吳敬安竹軒

湘江之曲湘山隩地曰東橋甚多竹低昂修短各有倫鬱鬱猗猗勝淇澳葉交加兮鸞鳳搏根鉤曲兮龍蛇蟠淸聲振兮寒玉碎綠陰藹兮晴雲團吳公藉藉延陵族雅量雄襟邁流俗對玆戀戀不能違遂向林間結茅屋數椽不隘亦不華竹軒扁額尢爲嘉雨餘空翠入簾濕月明虛白穿窻斜有時弦琴竹下鼓琴聲竹韻同淸古有時攜茶竹下烹茶煙竹霧相吞吐東籬徒訝黃花瘦孤山浪說寒梅臒河陽滿縣盡花樹成都連畝惟桑株何如吳公對此竹抱直含貞絕塵欲七賢凜凜同髙風六逸寥寥繼芳躅彼蒼獨恨難夤緣平安初報人已仙空階寂寞下寒露幽篁蕭瑟揺蒼煙賢郎感慕心如毀九原深邈人難起臨軒躑躅聽竹聲謦欬分明猶在耳願言篤志窮遺經惟忠惟孝毋偏輕他年雲路髙飛騰竹軒亦爾增光榮

題慈雲海上人泉石軒

我嘗駕鶴遊蓬山顚崖絕璧窮躋攀濯纓靈泉啖玉髓振褐瑤石收金丹別來倐忽歷年歲泉石膏肓無妙劑又從淮海逾錢塘要看溪山豁胸次越中忽遇慈上人號稱雲海超常倫構軒數楹傍巖谷淸泉奇石皆天眞有時挹泉洗禪足活活泉聲潄涼玉有時掃石移禪牀綫綫苔痕皺晴綠銀蟾夜浴淸輝生上人皎皎禪心凝碧雲曉出白衣澹上人冉冉禪身輕此泉豈與貪泉比此石尢非釣石儗泠泠不入許由瓢鑿鑿難爲孫楚齒汲來竹底烹龍團白花浮光六月寒琢之松窻陪兔穎玄圭弄影三峯攢廬山一派飛千丈窅渺誰能日相向虎丘一片容千人蕭索何由坐其上是知上人居此軒淸泉奇石常在前石能云兮泉能雨上人淸號寧虛傳我將乘風周八極未許長年坐此看泉石願言沛爾雲海之慈波潤及天下均饒益

題湘山樵寓

湘人蕭規少遊吳中值亂不能歸遂家於彼今年踰八十有懷故鄕扁所居曰湘山樵寓聞予爲鄕人扶杖來謁因求詩遂爲賦此

扁舟當夏來姑蘇寥寥萍水交遊疎有翁老大相過訪桃花染顏霜染須謂是非熊叟不釣磻溪魚謂是空桑子不把莘野鋤煮茶延坐問所以乃云我是幽潛徒本來生長湘江側詩禮傳家有遺則早年酷厭流俗羣遂入湘山作樵客淸泉白石學礪斤殘樗朽櫟聊充薪風時一笛弄寒月日暮片席眠晴雲會稽太守了弗羨少室山人尢所賤此身只與溪山親養素含貞畢初願柰何陵谷忽變遷弱蓬不爲狂飆憐東飄西泊失故所棲棲畱滯吳城邊吳城嵯峨煙霧塞一住多年歸未得回觀往日樵遊林桑梓迢迢天宇隔天宇隔情瞿瞿海籌滿屋頭毛枯望雲長羨飛鳥逝臨流深念遊魚䢐聞君亦是湘中士故爾相從話行止君能爲我冩幽情庶免他年愧鄕裏吁嗟翁兮胡爾言人生出處非偶然吳湘萬里𨿽異地吳湘一日還同天翁不見古豪傑掉臂常嫌穹壤窄倦來到處卽爲家那問靑齊與吳越況翁舊作湘山樵心閒志逸身逍遙如今終老東吳地淸風亹亹誰能髙願翁永誦考盤什飛鳥遊魚毋念及唐虞在上時雍熙會見褒書下州邑

題練溪艸堂

練溪之地何髙明練溪之水何淸澄幽人架屋臨溪塍甕爲牖兮樗爲楹片簾髙捲香風輕山禽水鳥從飛鳴有時客至忻然迎呼童便覓牀頭瓶瓶中有酒甘如餳溪中有魚肥可烹取魚酌酒舒幽情醉來那顧身欹傾日西客散柴扉扄竹牀移近梅花屏恬然一夢無人驚梁園金穀何足稱祗緣聖主思治平禮羅四設搜賢英如君倜儻年尢靑艸堂豈得淹平生願言控翮髙飛騰嘉謨嘉議爲時呈致君端拱唐虞廷歸來再與溪山盟歸來再與溪山盟庶幾出處全令名

題南溟息上人聽松軒

大雅久不作鈞天寂無音繁聲急響徒亂耳涼風古意誰存心南溟道人獨爾得眞趣掃卻哇滛拂塵慮縳茅直向吳山巓繞屋森森種松樹天風時自天際來松聲畢發眞奇哉淸如寥寥老鶴唳碧落驚如怱怱萬馬奔黃埃又如瑤臺三千仙子朝帝闕環佩珊珊步明月瓊林十八學士登瀛洲軒蓋翩翩振金節南溟此際誰與俱鉤簾宴坐心於於聲來在松聽在我我心還似松聲虛不抱焦尾琴不弄柯亭竹惟聽髯龍吟歲寒更奇獨愧予走俗走未休耳邊安得辭諠啾南溟南溟爲我畱半榻尙期後日重來遊

烏夜啼

慈烏啞啞淸夜啼飛來飛去無枝棲天空月冷聲慘切更深夜永情悲淒東家織婦年三五良人萬里操幹櫓冬衣未寄春復臨機杼勞勞不勝苦耳邊忽聽慈烏聲炎炎萬感焚中扄掀襟抆淚罷機杼披簾促步趨前庭悲悲咽咽對烏說莫向淸宵學啼血妾夫別去三踰年魚鴈迢迢至今絕願烏將妾相思情西飛啼向夫郎聽夫能聽兮妾情達妾情達兮夫心寧夫寧豈欲終忘返恩義須期兩無赧夫能努力樹功名白髮歸來未爲晚

題云居先生遺像

神仙中人云居翁秀气原自仙華鍾蚤年卽逺簪纓叢僑居靜挹林泉風羣書諸子旣折衷內經脈訣尢研窮活人要濟岐黃功不容二豎欺疲癃柰何晚厭人間蹤乘風頓返蓬萊宮寄玆淸影尺素中睂疎目朗雙頰紅飄飄獨步誰能同商山舊有東園公我來相對語莫通舉頭悵望仙華峯舉頭悵望仙華峯云深不見靑芙蓉

題所翁龍

所翁所翁何多能毫端幻出眞龍形杈枒雙角斵玄玉爛熳兩目揺金星我初見此昂藏勢未識騰衝霄漢意摩挲老眼再四觀漸覺蜿蜒有生气緬想揮毫欲畫時所翁應與龍相隨不然何以極此妙令人不敢臨淵窺願言珍黙全神化莫學金陵空叱吒吾農歲計在夏秋此時望爾爲霖澤天下

和胡祭酒雨中獨坐詩韻

連朝風雨泥濘深幽人不見心沈沈想應齋居有餘暇坐披捲籍窮古今過眼瀾翻五車熟卻喜牀頭新酒綠開樽勸飲是何人好似顏家小銀鹿﹝顏魯公家童名銀鹿﹞載歌載酌三杯余新詩百首皆親書封題寄我意何厚恍如十二珊瑚株欣然便欲馳車馬走送詩壇共誇詫出門未定復入門無柰長空雨飛灑

舟行值雨

江風浩浩吹江栁碧流如瀉翻瓊玖扁舟一葉勢欲飛兩岸靑山入雲走雨聲滴滴敲篷鳴我居篷底誰爲情呼童洗盞酌新酒自歌自酌攻愁城愁城旣破我亦醉謾擁輕衾欹枕睡夢回拭目推篷看煙水茫茫不知處

小江漁釣

小江江水綠如酒兩岸春風舞垂栁老漁落魄一事無三尺綸竿長在手有時釣得縮項鯿隨緣沽酒供餘年不圖星辰動天闕醉來卽藉羊裘眠

汨羅懷古

五月五日天气晴古羅士庶思屈平聲金伐鼓集畫艦浩歌競渡招沈靈沈靈不返知何往楚國蕭蕭空艸莽聊將一滴菖蒲漿灑向淸波寄遐想

桃花灘

桃花灘上桃花開桃花灘水鳴春雷扁舟欲上不能上牽繵百丈何艱哉烝徒努力重努力不比尋常浪花激老夫設險有如斯過此揺揺隨所適

福祿曉鐘

四鄰膠膠雞亂鳴叢林衲子聲寒鯨載遲載促一百八松云墮碧星河傾吁嗟人生能幾永在世無殊幻泡影悵然聽此不能眠起坐幽窻發深省

忠靖集卷三

●欽定四庫全書

忠靖集卷四

﹝明﹞夏原吉撰

○七言律詩

永樂庚寅春扈從之北京臨淮道中口占

邊塵不起海波澄萬乘時巡出帝京燕子風淸仙仗肅杏花日暖繡旗明髙年首謁均頒帛良吏郊迎屢問名鑾馭行將駐何處黃金臺畔舊王城

和胡學士冬至後六日扈從獵龍山同蹇尙書諸公遊牛首山佛窟寺詩韻三首

山寺迢迢一徑微山中景趣世應稀花飛澗水驚魚躍風引松云伴鶴歸朝士來遊無俗駕老僧畱語總禪機回鞭還從鑾輿後滿路天香暗襲衣

二

獵罷龍山日未斜更從佛窟訪煙霞半崖寒瀑如飛雪幾樹霜楓似著花茶熟地鑪煨榾柮云畱禪榻護袈裟盤桓不盡登臨興並轡歸來浥露華

三

曉從獵騎過禪闗蘿磴縈紆取次攀兜率巖深千古在辟支佛去幾時還﹝山中有兜率巖乃辟支佛修道之處﹞風幡影動空蒙外云磬聲聞紫翠間借問淸修林下士六時禮罷有餘閒

題孔明像

當年髙遁艸廬中誰識先生是臥龍昭烈特勤三顧禮南夷頓服七擒功祇緣佐漢心逾切竟使吞吳恨莫窮今拜遺容千載下不堪吟望永安宮

題赤壁圖二

客相從赤壁遊當時風景何悠悠山髙月小岸影斷水落石出江聲流化鶴道士夢半夜聽簫嫠婦愁孤舟吁嗟此樂不可復覽圖重爲曹■﹝瞞﹐月代目﹞羞

謁三閭祠

先生見放事何如薪視椅桐梁棟樗忍使淸心蒙濁垢寧將忠骨葬江魚西風楚國情無限落日滄浪恨有餘我拜遺祠千古下摩挲石刻倍欷歔

詠獸吻

非熊非虎亦非羆頭角生成藉坎離不向艸茅誇气象直須廊廟著威儀昂昂飽歷風霜苦黙黙多承雨露滋寄語飛飛諸燕雀好來相伴莫相疑

問嫦娥

試將杯酒問嫦娥月殿迢迢路幾何玉斧修時誰斡運金蟇食後孰揩磨明皇秋夜遊來否太白當年捉得麼我欲乘風攀桂子霓裳肯爲舞婆娑

嫦娥答

獨宿蟾宮春復秋云泥相隔路悠悠晦明有數非蟇食圓缺惟時豈斧修影捉水中人自醉象懸天上孰能遊欲攀桂子觀仙舞須覓靈槎犯斗牛

送禮部員外郎楊旭歸蜀省墓

京國長年振轡遊承恩今去省松楸上林鶯送春風酒巫峽猿迎夜月舟題柱長卿眞並駕登樓王粲更何愁孝思展罷霜翎健蚤挾天飆覲冕旒

過太湖

滔滔綿亙五百里三萬六千餘頃寛眾瀆西來天設險三江東注海飛湍影揺霜橘金千樹光浸寒蟾玉一丸欲問陶朱在何處白鷗無語水彌漫

伴梅菊

毎羨寒梅獨擅名誰知黃菊也崢嶸籬邊墻角秋冬景雪際霜餘金玉英晚節蹔違元亮約歲寒同結老逋盟寄言松竹休相妒三友何妨四友並

題陳希夷圖

聞說眞人禦九闗騎驢一笑便還山頭巾髙掛蒼松頂足屐深藏翠巘間白石綠莎長日暝淸風明月四時閒吁嗟僞隱終南者何獨驅馳不憚煩

挽禮部郎中黃鍾父遜翁﹝並序﹞

翁本況氏所生六歲值兵闔門被害鞠於里人黃氏生二子黃乏嗣翁命一子繼其後卽鍾焉餘一子歸宗以承況氏之業

不欣榮利樂林泉嘉遁龍岡七十年夜月一壺花下酒春風百畝隴頭田承家報國雙雛俊繼絕歸宗二姓全豈謂淸宵遼鶴語楚猿愁殺白楊煙

慶少保戶部尙書黃宗豫尊翁八十八壽

人生七十古稀聞今喜先生近九旬雪鬢霜髯膺寵爵雲林煙岫樂閒身達尊不讓香山老碩望宜聮洛社賓他日繪圖修故事肯容樗朽廁簪紳

九日

去歲今朝侍北堂今年此日寓閩鄕紫萸黃菊故園好綠水靑山客路長對酒不堪成獨酌吟詩聊用冩淸狂明晨喔喔雞聲發何處登車何處航

登延平府明逺樓

危樓誰構憲臺東偶得登臨最上重萬井炊煙朝雨後四圍山色夕陽中窻紗掩映瑯溪月簾幕飛揚劍浦風安得時閒了公事重憑雕楯翫雲峯

擬福建鄕試

浩興摧人入建遊棘闈正爾集儒流虹霓气吐三千字奎璧光浮十二樓天下爭先看豹變榜中誰獨占鰲頭殷勤文苑司衡者莫使祥麟後馬牛

憩蘇州文正書院觀公所書伯夷頌碑

忠厚堂深客到稀時憑雕楯看穹碑銀鉤鐡畫中書字玉振金聲吏部辭千古讀來千古懼萬年立處萬年奇瀟瀟落日懷賢淚何獨襄陽石下垂

題荷峯云隱圖

萬仭荷峯插漢靑當年嘉遁若爲情田園無限幽閒趣車馬不聞來往聲半榻松風雲臥冷一溪蘿月釣絲輕只今聖主求賢急林下安能老釣耕

菊花枕

采得東籬半畝秋裝成一枕著牀頭芳心不管鴛鴦妒淸夢時憑蝴蝶遊絕域重明無足儗天孫七寶豈能儔飲余攜傍梅花臥玊鈿金錢眩醉眸

蘆花被

似絮如雲覆逺洲掃來拍拍入衾裯夜窻月映滿身雪曉枕風生一夢秋蜀錦吳綾慚艷麗純綿氄毳讓輕柔寄言翰苑風流客還有新詩肯換不

玄兔

偸食嫦娥染鬢膏便披玄褐褪銀袍狡猊乍覩潛三窟老鶴遙窺避九臯晝浴墨池增瑞色曉行雪地見秋毫信知此物非常有贊詠惟慚句不髙

插花瓶

膽量洪深體態丰不親俗士與村翁金猊瑞鴨常相伴淨幾明窻剩見容渴至欲吞三峽水興來徧走百花叢何當淨滌身心垢大士巖前究色空

挽故文淵閣大學士胡公光大二首

黒頭染翰侍宸旒煜煜才華眷顧優豈謂藏舟移夜壑遽令行轍避西州人間名著黃金榜天上文懸白玉樓此日臨風歌楚些不堪嗚咽淚橫流

二

候直曾占日影磚騎鯨今作站臺仙閣中遺像神如在案上余文墨尙鮮終始哀榮遭聖主邇遐弔酹走羣賢諸郎更喜多英俊肯墜箕裘不世傳

題尙書郁公心逺樓

不羨齊云與摘星小樓數尺自經營琴書有趣天君泰車馬無聲地位淸翠剪松云來幾席香飄花雨度軒楹南山況是多佳气相對悠然萬境明

登武夷山

觀風偶入武夷行隨處登臨隨處情燒藥鑪空無鶴守讀書壇古有猿鳴峯云隱隱三尖碧溪水盤盤九曲淸安得窮躋最髙頂相尋仙子問長生

尢溪謁文公先生祠

尢溪一派自尼分毓秀儲精此降神攘斥異端扶正教恢弘聖道淑斯民源頭活水通洙泗門地淸風藹建閩愧我疎庸生已晚謾瞻遺像薦新蘋

題呂員外棠岱嶽春云圖

岱嶽嵳峩聳碧空春來雲气幾千重輪囷曉度天門外縹緲時懸日觀東﹝天門日觀皆岱嶽勝境﹞豈是無心閒出岫應知有意欲從龍迢迢遊宦思親者何獨憑髙望不窮

題京口醫者蔣彥恆思濟堂捲

思濟堂開古潤傍活人有術似長桑丹成龍虎藏金鼎藥配君臣貯彩囊盛業今傳三世美髙名逺播兩京香顧予潦倒霜侵鬢肯授仙家卻老方

挽祝太僕孟獻

故鄕親友久飄零幸識先生在帝京气宇軒昻髙北鬥詞源洋溢隘東瀛看花毎並春風轡話舊常同夜雨檠豈意哲人天奪早屋梁落月漫傷情

追悼故同寅秦郎中

君住闗西我住湘偶從京國共翺翔英英气宇橫霄漢煜煜聲華振廟堂粉署夜談燈照雨金門曉覲帽飛霜嗚呼顏色今何在落月蕭蕭滿屋梁

過采石

采石江頭夜艤舟攬衣乘興步江樓一天灝气凝風露萬頃寒波浸鬥牛燒燭題詩陳往事倒囊沽酒滌新愁錦袍學士知何在明月娟娟照古丘

小孤山

我愛玆山異眾山峩峩獨峙海門闗匡廬逺度天風勁巫峽潛通地脈寒上下客舟愁涉險往來鷗鳥喜餘閒何時學得燃犀術下燭神龍萬丈間

鴈字

鬛鬛霜毫抺綠煙等閒畫破碧雲箋半眞不艸長空外欲斷仍連落照邊體妙自殊沙上迹勢髙寧似酒中顚恨無楮素如天闊寫出黃庭與世傳

挽柳莊袁先生

先生蚤踐菊村蹤﹝乃翁號菊村﹞學富才充气宇雄滄海遇仙傳異術金臺承詔謁重瞳﹝廷玉嘗遇僧號別古崖授以風鑑之術洪武中詣金臺潛邸上謁有重瞳太平眞主之語﹞奉祈禮寺恩榮渥解組鄞江壽考終愧我疎庸相見晚束芻聊酹栁莊風

挽工部尙書宋公

黒發爲官到白頭英名偉績罕能侔兩乘驄馬登烏府四轉淸階立鳳樓晚節正期身殉國深宵豈謂壑移舟遙遙旅櫬歸三峽江水無聲猿夜愁

福寧縣次吳中書韻

金飆刮地雨初晴使者飛颿至海城寶劍光揺秋水碧繡衣香壓瘴煙淸旣從閭井詢民瘼復向屯營問戍情地僻人淳無个事但聞村老話升平

寄弟

一身爲客寓神京兩弟隨親在楚城魚鴈常時傳別字塤箎何日奏和聲願勤燈火寒窻業勿負箕裘先世名歲晚歸來姜被暖載歌棠棣話心情

送參議李守中南歸養病

宦轍驅馳數十年今承優詔許南還黃堂粉署無新夢綠水靑山有舊緣扶老況存金鼎藥怡情猶剩白雲篇何時我亦辭塵鞅載酒尋君嶽麓邊

和冬官尙書黃公見寄詩韻

昔年杖節撫南夷瘴雨炎風肯憚危毎夜篝燈籌國事隨時焚艸畏人知蠻方已喜標銅柱漢殿重看賜玉枝﹝漢武帝得西那國玉枝以賜近臣年髙者﹞恨乏堅■﹝石民﹞付彜老爲鐫徳政去思詩﹝黃公撫鎭交趾二十餘年蠻夷悅服其衰老驛召還京俾復舊任故詩意上念云云﹞

午日侍宴

橊雨初收午日晴九天開宴集簪纓森森劍佩環龍衮裊裊笙歌奏鹿鳴酒進黃封金瀲灩花簪烏帽翠輕盈百僚感戴歡何極拜舞金鑾謝聖明

永樂辛卯將用兵於沙漠二月大閱於北京城東時翰林金侍講有詩因次其韻

羽書飛召四方兵百萬貔貅集帝城赫赫气橫魚麗陣桓桓威稱虎賁名鑾輿曉閱霜凝蓋鐵騎云屯風揚旌此去烽煙應盡掃薇垣長見泰階平

和胡學士扈從獵陽山詩韻

陽山逺在上林東原隰勻勻獸所同萬乘時田親閱騎六師曉從競腰弓霜飛玉盾連營白日照龍旗夾仗紅較藝場中誰最勝駕前英衛萬夫雄

又次胡學士扈從獵武岡山詩韻

六龍曉駕不驚塵林壑先生艸木春道上迎鑾田舍叟輦前獻賦玉堂臣致禽自合三驅典愛物同推一視仁剩喜太平多瑞應騶虞出後更麒麟

兩蒙恩賜倭扇欣戴之餘賦此

逺夷效職呈倭扇聖主覃恩賜侍臣捧處九霄紅日近揮來一片白雲新蒲葵側足瞻余影蟬雀甘心立後塵蕩蕩皇風從此播炎氛淸絕萬方春

至日喜雪和胡祭酒韻

測候無煩六管灰一陽已趂雪飛來龍墀耿耿銀鋪地鳳闕稜稜玉甃臺柳絮漫從春後舞梅花喜共臘前開殷勤館閣諸英俊好和新詩送酒杯

元夜賜宴觀燈應制

聖皇禦極泰階平閶闔宏開夜散燈熖吐鰲峯星萬點光揺鳳闕月三更千官縱翫班頻越百戲爭呈藝絕精自愧疎庸何慶幸年年此夕荷恩榮

午日賜觀擊球射栁詩

奏罷南薫駕六龍從容閱武禁城東旌旗隱映花間日鼓吹喧轟栁外風百步葉穿弓滿月兩朋球擊馬飛空從臣忻覩呈歌頌吉日車攻詎比隆

應制賦黃鸚鵡詩二首

色正中央世所奇絳膺丹趾古尢稀逺乘花雨辭滇水髙挹天香覲帝闈上苑金鶯難並侶碧霄黃鵠喜聮飛信斯瑞物非徒致惟我皇仁被九圍

二

皇仁廣被世雍熙南服祥禽貢玉墀菊羽煌煌金色燦星眸炯炯碧光垂致身幸際千年運調舌能歌萬壽詞好向丹山邀彩鳳銜圖共獻太平時

送禦史蔣暹乞假歸省金臺諸友詩圖贈餞

客裏頻傳送客鐘豈知孱質已成翁狂歌彊作江南調薄餞聊隨薊北風柑熟洞庭人足到月明湘水夢誰同淩雲健翮須時奮去去毋淹枳棘叢

題人影

不言不語過平生步步相隨似有情長向燈前同靜坐每於月下共閒行昨朝離去天將暝今日歸來雨又晴最是行藏堪愛處顯身須要待時明

忠靖集卷四

●欽定四庫全書

忠靖集卷五

﹝明﹞夏原吉撰

○七言律詩

瑞兔﹝並序﹞

丁酉冬陜西民獲瑞兔其色純黒如墨金睛鋭耳馴馴無驚態獻於朝上甚悅賜羣臣觀因命賦詩以進

儲精月殿幾何年今換新妝下九天玄毳霏霏煤雨潤黔姿閃閃墨云鮮眠尋雪窟身難隱行傍梅花色更妍似此眞爲淸世瑞可無詩獻玉階前

宣徳己酉夏四月二十四日早朝應制二首

月色朣朣玉漏停九天閶闔悉開扄云扶六馭來黃道花覆千官列紫庭淸蹕乍鳴諸殿肅衮衣端拱萬方寧小臣何幸承殊渥簪紱優遊及暮齡

二

聖主龍飛宰八區視朝常在五更初煌煌燭影輝金闕裊裊香煙布玉除仙掌毎隨東旭轉鑾旗時爲曉風舒日髙班捲夔龍出黃閣從容閱奏書

和胡祭酒索黃精詩二首

卻穢通神更養生黃精端不讓靑精蘿崖曉斸云連鍤竹砌宵蒸月滿鐺服久豈徒躋壽域身輕還許到蓬瀛殷勤持向頤庵獻﹝祭酒號頤庵﹞少助淸筵骨董羮

二

萬里瓶封寄艸庭瑩然琥珀色微赬靈根信是陽精結香味眞緣戊土生資養丹臺三景泰掃除白髮一身輕獨慚分獻鱣堂晚重辱珠璣墮月明

寄謝友人惠冬筍

帶雪抽來犢角長筠筐封惠自瀟湘錦繃乍剝稜稜瘦玉板輕批片片香孝子不勞林下覓老親深喜客中甞明年此際應仍有還肯相思寄逺方

和劉給事中韻

文雅風流世莫雙黒頭承薦入明堂記言花露濡霜管退食天香襲繡裳北斗喜瞻嗟歲晚陽春欲和愧才荒願攄忠藎裨淸化伯仲同垂竹帛光

和胡祭酒雨後見示詩韻

雨腳初收日色生眼前景物一何淸亭亭髙樹張云幄秩秩疎篁響鳳笙牛女如期天上會蛬螿應候耳邊鳴官居獨宿洪崖客莫動西風張翰情

送員外郎陸仲英之閩憲副

蘭署聮鑣已六秋今當分袂赴閩州葡萄滿酌冰花冽獬豸新簪霜气浮萬里驄聲衝雪去三闗民瘼望風瘳計程應向武夷過煩問山人安樂不

贈祝仲山滁陽省父還番陽

偉哉太僕起名儒一住瑯琊十載余苜蓿雨肥晨考牧梧桐月白夜觀書達尊三備人咸羨好句多吟我不如珍重問安賢孝子古來毋惜道途迂

思親

旅食金臺已歲餘髙堂白髮近何如淸晨應共婦占鵲薄暮還同孫倚閭衣服縫來鍼密密音書寄到意劬劬此身若有雙飛翼日日還家問起居

送春官侍郎儀公致仕歸山東

偉矣南宮老亞卿十年鳴佩玉階行經綸國事心惟切輔導皇儲志益精景迫桑楡還故里恩沾雨露出都城寥寥疏傅榮歸後誰似先生播令名

送大理寺丞孫習之疾愈回南京

聖主仁明愼五刑伏伽重起作廷平讀書讀律謀猷富無黨無偏讞議精抱疾經時淹北邸承恩此日去南京願言更廣平友政勿使於張獨擅名

送國子助教黃君立致仕歸閩

太學橫經已有年聖恩今日許歸田三山耆舊迎疏廣六館英髦仰鄭玄舟發天邊無一物詩傳海內有千篇如斯出處眞髙潔慚愧吾儕後著鞭

送鄕友監察禦史彭希益還家省墓

異鄕久抱故鄕思況復臨岐送故知鸚鵡忍傾桑落酒玲瓏愁唱竹枝詞想當薊北霜飛處正是江南人到時煩語芹邊諸俊彥尙書今已鬢成絲

送尙寶司丞葛貞還姑孰省墓

幾年瑣闥侍宸旒風木長懸萬里愁忽喜綸音下閶闔便尋蘭棹覲松楸羣公畢餞金臺曉故老歡迎采石秋安得此身同此志束書也駕洞庭舟

送冬官尙書黃公歸山東省墓二首

靑歲登庸侍冕旒白頭歸去覲松楸袂分冀北冰初凍車駐萊陽柳正柔壯志肯緣鄕土滯此心長抱國民憂虞廷弦奏南風調擬聽鳴珂謁鳳樓

二

京國交遊已有時春風偶動故園思三杯燕市開懷酒幾句都門送別詩海上仙人休問訊山東民瘼好諏諮先塋省罷還朝日端笏從容奏主知

送教諭李素攺除浙江就祿養親

羅湘振鐸十餘年今又攜書上浙船梅玉一枝天上贈蒲帆半幅月中懸好披彩服同萊子莫訝寒氈老鄭虔他日彤廷重考績春風臺閣擬超遷

贈僧南宗歸錢塘詩﹝並序﹞

永樂初予奉命理水吳中時南宗上人攜看松樓詩卷謁予索題冗迫中嘗爲綴數語於卷末迨今餘二十年偶會於燕山寓館話舊未悉又復吿歸蹤迹萍蓬良用悵惘行矣無贈姑緝五十六字歌以送之

二十年前浙水遊題詩曾上看松樓四檐風月淸人骨萬里雲煙駐筆頭宦轍祇慚同泛梗塵心徒切仰虛舟如今又向燕山別舊日松樓詩在不

贈李眞翁

八閩髙士老耼孫結屋蕭蕭近水濆心逺更無金馬夢身閒常對白鷗羣黃庭夜讀窻畱月綠綺朝弦榻駐云何日移家傍翁捨細聆淸論滌余氛

過衢州次吳中書韻

使艖才擬過三衢咫尺常山又駕車流水有聲浮舴艋好山無數插芙蕖身輕不憚行程逺才薄惟慚歷仕初珍重同來賢內翰嘉言毋惜話前途

次芊源驛

舟次芊源日已西个中風景夐淸奇潮聲洶湧通閩海山勢逶迆接武夷茉莉摘來香噴鼻蠣房買到味如飴翩翩上下皇華客肯駐雲帆共賦詩

海上次吳中書韻

總角常思海上游乘風今日得周流一泓夜浴驪珠火五色朝浮蜃气樓遼水只今無鶴語蓬壺千古戴鰲頭寄言漢使張公子肯借靈槎犯斗牛

次吳中書見示張眞人所贈詩就步韻奉還

偉哉江右老儒宗講帳曾看設絳紅內史詩才存古意天師書法冠時雄寒氈懶坐淸江雪云錦新裁翰苑風我欲踏花登鳳沼陽春一曲愧難同

次金澤頤浩寺僧中宅衡韻二首

毎愧無才位六卿觀風今出鳳凰城錦帆載月臨金澤寶剎披云駐玉旌樓閣巍峩同上竺江山淸古儗南衡何當了卻公家事來共髙僧話月明

二

十載叨居治世卿公遊偶寓梵王城法華流響淸塵耳薝卜生香襲使旌苔石碑文迷歲月云封星藏閟璣衡誰能爲我邀船子問訊當年雪竇明

次前韻贈化城寺僧謙隱五首

久聞聲譽動時卿今喜相親在化城風暖茶煙生幾席月涼花露濕幡旌松闗晝掩猿依榻竹輦晨遊鶴駕衡貝葉有時看未了小窻淸夜爇松明

二

不羨人間冷暖卿淸修逺傍闔閭城禪衣穩勝三加服錫杖殊輕五仭旌煙岫以時開畫障風鈴入夜響璁衡祇慚我爲塵緣擾顚倒三生夢未明

三

朱門無意候公卿自喜幽棲逺市城雙屐登山舒眼界一盂溪澗滌心旌詩囊貯玉鳴吳楚談麈生風撼泰衡況有空王遺錄在定余時翫小窻明

四

簪笏庸庸位列卿每慚時議鄙陽城暫辭天上尙書省來秉人間使者旌治水無能追聖禹窮經徒自慕匡衡篇詩寄贈凝禪子肯把眞機爲發明

五

獻賦當年說長卿至今名重錦官城我生謾負三遷教事業都無寸可旌畫舫當春行震笠白雲終日望湘衡何時得似禪林客襟宇澄澄萬境明

宿湖州慈感寺和壁間詩韻

借榻苕溪慈感寺始知城市有山林蕭蕭白髮窻前老漠漠紅塵門外深貝葉曉翻龍側耳珠光夜吐蚌傾心道人相對莫相笑聊灑松煙記重尋

昆山

昆阜遙看小一拳登臨渾似接靑天神鍾二陸人才俊气壓三吳地位偏巖澑下通僧捨井林霏近雜市廬煙何時重著遊山屐來訪當年種玉仙

舟泊華亭述懷

官航昨夜泊華亭譙皷逄逄正四更明月樓頭人語靜西風江上客懷驚蕭何事業光前代韓子文章法後生顧我疎庸何所補謾隨沙鳥日營營

次韻答虎石道人三首

幾向天邊仰徳星邇來相見正秋淸飽諳法海無窮理不數宗門第一名獅座曉登花有影虎溪夜渡水無聲何時分我雲間榻燒燭烹茶盡此情

二

爲愛叢林老辧才片帆歸去又還來囊中珠玉淸人骨塵尾風雲障俗埃蓮社未知容我否酒睂且自向師開三吳早晚徵輸足重看天花雨法臺

三

毎夜鉤簾起看星六符耿耿泰階平道人何獨耽風月不我相羣攫利名琢句春生池艸夢翻經時動海潮生閒忙有分知誰並慚愧無依記別情

次兪都禦史韻與虎石道人二首

紛紛車馬走黃埃此地誰能日日來獨有豸冠因酒病時尋虎石扣門開山中風月初相識江上煙波又促回今我登臨亦何興謾看猿鶴舞徘徊

二

道人淨掃上方埃瀹茗焚香待我來風舞葛巾荷已老露凝金■﹝角戔﹞菊初開心淹公事偸閒坐話到眞機忘卻回戍角一聲催上馬滿階淸影月徘徊

登吳興道場山

肩輿一上道場山遊覽都忘陟頓艱泉迸石渠存虎迹峯名金蓋擁螺鬟木魚催飯鳴松杪野鶴窺窠過竹間安得從今脫塵鞅此中相伴老僧閒

重遊嘉禾天寧寺

前日曾畱堅密軒煮茶話舊夜無眠此來重訪山中容再說三生石上緣白鶴刷翎苔點雪蒼麋礪角竹分煙何由頓謝塵紛事也買蒲團學坐禪

虎丘懷古

我從山水窟中來此地登臨獨愴哉塟劍人亡池自碧題詩鬼去石還埃蒲牢叫月新修寺麋鹿鳴風舊染臺誰似當時蘇與白畫船簫鼓日追陪

過吳江泗州寺訪僧畱宿

行盡吳江興尙濃卻從寺裏訪瑄公未論石上三生約且喜山中一宿同詩句新題蕉葉雨茶香熟送藕花風明當百八蒲牢吼重整雲帆向五茸

至日述懷簡袁少卿趙禦醫

去年冬至身爲客今歲逢冬仍未歸拜闕班聮吳子國還家夢繞老萊衣塵蹤似梗何時定心緒如麻竟日違珍重同行袁與趙一尊好共酌斜暉

題方尙書萬竿煙雨圖

瑯玕碧鎖何模糊煙雨滿林秋日晡龍潛九地噴靈靄鳳入層霄銜瑞圖淸瑟泠泠鼔湘水翠華隱隱飄蒼梧雲煙一幅醒我夢二女祠前聽鷓鴣

題太僕吳寺丞皆山軒

幽軒小小勢翻翻夭矯云巒四面環靑擁佛頭朝雨後翠排仙掌夕陽間詩因景好偏多賦琴爲心閒不厭彈可笑當年謝安石謾攜紅袖走東山

題都禦史所藏錢舜舉山水

霽翁山水舊馳名此卷今看筆更精一瀑漏巖飛雪練數峯當戶列云屏杖藜僧入松間寺策騎人過柳外亭佳境如斯在何處扁舟便欲訪蓬瀛

題楊太僕所藏子昻畫春牧圖

我愛吳興松雪翁胸蟠百萬渥窪龍丹靑邂逅揮窻底牝牡分明見眼中逸態雄姿皆汗血髙蹄促腕盡追風何當駕此三千匹踏碎邊塵報九重

題楊學士萬木圖﹝有序﹞

勉仁大夫達卿公曩居建安龍津值歲歉饑殍盈道公欲發私廩賑之慮近名乃托以募民種木給粟酬直於是貧者踵至受粟而樹之種否並不較鄕人賴以存活時有爲萬木圖以美之者公逝矣勉仁以圖示予索題嘉嘆之餘賦此復之

道殍累累歲大祲達翁周卹意何深指山托種千株木發廩全傾萬斛金建水一時回菜色龍津終古藹棠陰區區射利沽名者俯仰斯圖不愧心

題寶敬齋﹝並序﹞

爲張眞人壻樵陽上官用禎作用禎有書齋眞人爲題其額曰寶敬攜至京求詩因賦此

寶敬齋名莫浪評操存涵養在躬行荒寧怠惰功斯墜惕厲齋莊業乃成朱子一箴千載重丹書十字萬金輕賢哉甥館淸修客仰止能忘西璧情

題常執中尙絅捲

三十年前共讀書已知君志與人殊詩歌尙絅明深意賦鄙雕虫學古儒徳業淵淵中自積才華蔚蔚外如愚只今從政多嘉績尢見躬行心得余

題主事張鉞登云軒

偉哉南國登云士志气如雲孰與同五色日邊頻獻瑞九重天上早從龍不誇蒼狗斯須態肯眩奇峯頃刻容潤物以時施惠澤直令四海仰丰功

題宋進士袁天與忠節傳後﹝有序﹞

四明袁天與宋咸淳中進士未有官守言責值徳佑難作爲趙謝二友所賣遂奮身抗敵爲敵所擒以火燎之罵不絕口而死家人男女十七口聞之同時赴溺惟一孤爲沈朱二僕救免闔門忠義若此誠古昔罕見惜其事遭姦人所抑史竟冺而弗書歷百餘年四世孫太常丞廷玉慨念先徳始誄以述之仍假丹臺外史蔣景髙傳其實太常子尙寶少卿忠徹復於當代縉紳大夫士作爲詩文集成一巨編將以垂示永久因命予題其後嗚呼殺身成仁捨生取義志士仁人事也天與能行志士仁人之事孤忠大節耿耿貫天日天不沒人之善君子樂道人之善而其潛徳幽光寧能終冺耶故始𨿽晦而其後益彰殆與天壤同一悠久矣然則向之賣友辱身挾怨抑善者旣死之誅果能逭否乎予不能文姑賦詩一章復之仍摭此附於卷末

常山髙轍久湮蕪之子寥寥踵後途九竅入煙猶罵敵一門赴水只存孤沈朱效義眞良僕趙謝偸生豈丈夫誰秉當時修纂筆竟遺忠節快姦諛

題樂善堂二首

休笑南陽諸葛廬莫嗟西蜀子云居寸心爲善行無倦尺地棲身樂有餘甕裏況存招客酒牀頭仍貯教兒書閒來持此消長日何用區區較毀譽

二

彩舟南溯路何長過盡瞿塘是故鄕兩岸柳風催去棹一天梅雨迓歸檣好將吏部新書扁髙掛君家舊築堂他日歸來重相見熙熙人物共輝煌

禁系省咎與傅生

端笏龍墀三十年心持冰蘗日幹幹寧知卞玉靑蠅污猶幸秦臺寶鏡懸夜枕悠悠萱艸夢晴窻耿耿鶺鴒篇天門何日金雞出鵬翼重看萬里騫

挽少師姚公廣孝三首

早負經綸濟世才翩然杖錫謁金臺孔明原自隆中起仲晦都傳薊北來翊贊聖明淸宇宙吹噓賢俊出塵埃功成特拜三孤命烈烈聲光際上臺

二

七十之年自古稀多公睂壽接期頤童顏鶴髮神仙侶玉帶朱衣太子師報國有心頻獻策退朝無事只哦詩如今乘化逍遙去玄■﹝土答﹞風生艸樹悲

三

昔年奉命賑東吳懷抱相親過友於月下詩成頻屬和花前酒盡更令沽劍池訪古肩輿並笠澤尋幽畫舫俱回首舊遊今已矣憶公空有淚如珠

挽王主事希範

正喜南官秩任榮俄驚天上玉樓成逍遙一笑騎鯨去寂寞何年化鶴鳴聖主恩深歸旅櫬嚴尊淚盡哭銘旌懸知瘞玉錢塘麓潮咽無聲江自橫

挽馮筠窻

先生早悟易中玄用捨行藏總付天架上靑編時教子牀頭綠蟻日招賢俄驚半夜舟移壑遽逐層霄鶴化仙宰木蕭蕭風露冷山陽笛調謾淒然

挽曾秬

憶昔垂髫見我初英英气宇陋童烏誰知白玉樓徵記遽使丹山鳳失雛訃入庭闈深慨惜詩傳朝野共嗟吁何由髙擘匡廬石爲勒遺文立墓隅

過尙書嚴公墓有懷

昔年曾共立彤墀鶴髮虯髯動主知豈謂初辭天府政駕言長赴夜臺期鬱蔥佳地藏簪笏窈窕丰碑刻歲時愧我客邊無藻薦倚風酸鼻爲吟詩

登黃鶴樓

黃鶴髙樓郡城外黃鶴去後曾來不江山萬古復萬古艸木一秋仍一秋崔顥有詩人少和仲宣無事何多憂呼童攜我船內酒來此邀取仙人謳

題翠微書捨

可人書屋翠微中景趣鵝湖嶽麓同風引溪云侵幾濕月將松影入簾重十年坐閱蕓邊蠧一舉髙攀天上龍珍重山靈莫相憶白頭歸眺更從容

題雪軒

溧水先生海內英一軒白白雪爲名夜窻月照梅無影曉檻風生鶴有聲淸素眞爲君子宅虛明尢稱主人情何當載酒攜松竹來結軒中歲晚盟

題鄕人何養素鶺鴒圖

嚶嚶黃鳥自求朋友愛安能比鶺鴒點尾揺頭知有急飄聲隨影豈無情信知結袂交遊誼未若彎弓涕泣誠珍重何郎知此意畫圖莫作等閒評

題雲林淸隱

縹緲堆深萬木低幽人此地學棲遲滿簾虛白月生處一榻空靑雨過時酒熟毎招麋鹿友身閒肯羨鳳凰池鑪香靜課佛書罷細看輪囷變態奇

題道士淩虛樓

道人樂道厭喧啾直倚層空架此樓萬頃風雲生榻底一天星斗布檐頭黃庭夜數犀珠讀玄圃時憑鶴背遊安得我身無俗事也來个裏學淸修

和僧白鷴詩二首

雙頰彤彤點絳紗滿身霜拂更光華棲來晚樹煙籠葉叫落春山雨濕花曾逐繡衣朝帝闕偶隨珠句到禪家主人料得相看好不用昂頭羨野霞

二

醉塗玄鶴頂丹砂閒住山中幾歲華虞网忽迷三面雨樊籠身掩一身花永懷五柳先生宅靜憶孤山處士家若向風前輕脫鑰髙張云翼趂飛霞

○七言排律

應制賦瑞應玄兔詩﹝並序﹞

臣聞聖人有大徳則克膺天眷以統主神人故上天昭鑑敷錫景貺以兆國家萬萬年洪盛之慶欽惟皇上以聰明睿智之資纘承丕緒統禦華夷簡賢任能勉圖治理覃敷徳化輯安萬方故雨暘時若年谷屢登諸物之祥軿臻沓至比者寧夏守臣連以瑞兔來進不褐不蒼而毛質鬱鬱然若玄云黒玉純潔明瑩誠希世之奇珍太平之嘉瑞蓋上天以彰我皇上之至仁大徳以隆我國家福祚之悠久而爲四海蒼生之大慶也臣叨列朝班躬覩盛事不敢自黙謹拜手稽首而獻詩曰

聖皇禦宇萬方寧和气沖融品物亨列宿儲精生瑞兔守臣馳牘貢神京露滋黭黮玄云濕日映晶熒黒玉明行傍緇帷人莫見立當瑤砌鶴先驚渴來淨吸龍池水饑後時餐禦苑蘋赫赫四靈端可並紛紛六擾豈能並祇慚賤質無才學叨列淸班荷寵榮惕惕深懷天地徳兢兢莫致艸茅誠今逢藩閫呈嘉瑞敢靳微言頌太平百拜金門陳短什詠歌聊以效嵩鳴

忠靖集卷五

●欽定四庫全書

忠靖集卷六

﹝明﹞夏原吉撰

○七言絕句

題宋徽宗所畫墨竹

寶殿無心論治安碧窻著意冩瑯玕枝枝葉葉眞瀟灑爭柰金人不愛看

題元臣王熙端本堂所臨宣和雪天蘆鴈圖

宣和失馭宋綱墮端本堂臣素所知何事不陳車覆戒卻臨圖畫媚當時

二

圖畫臨來筆頗精小窻閒翫足娛情祇憐萬里邊城逺毳輦宵奔載不行

金陵春日書懷二首

淩晨惆悵日行雲目斷行雲更愴神萬里一身歸未得髙堂誰慰白頭親

二

飄飄書劍泊天涯每到春來輒念家料得故園桃李樹東風吹處一般花

題許侍郎所藏許由棄瓢圖

耳邊方厭一瓢聲心外寧貪萬乘榮可羨後來嘉遁客謾欺林壑盜虛名

題虎石翁萬玉圖一首

長枝短枝不著地千花萬花都是春紛紛世上桃與李何爾妖媚欺時人

白茆港

圖伯爭雄浚白茆萬夫執役不勝勞那知畚鍤聲初歇已有眞人著柘袍

孔明

八陣圖成已絕倫出師二表更忠勤可憐五丈星宵殞後主含酸入魏軍

瀟湘夜雨

二女南來正斷魂那堪風雨又黃昏瀟瀟無限相思淚都作江邊竹上痕

洞庭秋月

萬籟無聲玉宇淸君山推出一輪明嬋娟倒蘸寒波底驚起魚龍夢不成

漁村夕照

罷釣分魚各系船家家晾网荻花邊數聲欸乃炊煙盡猶有餘暉在樹巓

山市晴嵐

翠微深處簇村廛茅屋參差樹色鮮欲向个中沽一醉冥蒙不見酒旗懸

隨侍太孫殿下回南京途中觀射雉

野雉驚飛入半空皇孫馳馬試琱弓一聲金鏑雲間響五色離披墮曉風

夢親

夢裏見親親色好更能繞膝戲萊衣覺來依舊金陵館望斷白雲心欲飛

謝鄕友慕宗諒寄暮云春樹圖

寄來圖畫景何新春樹迢迢隔暮云安得好風吹健翮洞庭湖上重尋君

己卯春同中書舍人吳均入閩觀風出京口占

曉駕軺車出鳳城栁花風暖繡衣輕入閩料得無多路不向徵徒問去程

吳中謾興

片帆二月過吳門眼底相看物物新惟有溪橋桃與李著花渾似故園春

將赴華亭

踏徧姑蘇水與山又將撥棹向雲間岸花汀鳥休相笑自是吾生不愛閒

得家書

慈母書來三月初書中教誡意何如重言王事須勤愼不必區區念倚閭

過湘城

茅屋參差似列星晚風揺曳酒旗靑推篷借問此何處舟子無言指故亭

過章練塘

塘名章練起何時試問村翁盡不知畫舸乘風搥鼓過落花飛絮謾相隨

泛澱山湖

寒光萬頃拍天浮震澤分來气勢優寄語蜿蜒波底物如今還肯負舟不

千墩■﹝土答﹞

雲帆曉抵千墩■﹝土答﹞■﹝土答﹞下人眠喚不醒惟有結巢雙白鶴飛來飛去過池汀

經陸直浦

浦名陸直因誰得緣有龜蒙故宅基綠醑一杯寒莫酹倚風爲誦舊吟詩

徳淸

危梁百尺壓淸流垂柳千條映小樓詢罷民風閒眺覽溪山渾似舊曾遊

題趙侍郎所藏畫三首

半尺玻璃冷貯泉一拳瑪瑙暖生煙是誰移種菖蒲艸九節通仙更引年

右菖蒲石

仙子淩晨理醉容余脂都灑綠云叢天風一夕開閶闔吹散秋花月月紅

右月月紅

憶昔雲帆過洞庭萬竿煙雨鷓鴣鳴如今卻向圖中看無限新情與舊情

右竹

覽鏡有感

憶昔尋春繡野堂滿堂欣羨少年郎曉來試覽窻前鏡兩目生花鬢欲霜

題春山曉霽圖

羣峯排闥勢模糊古木撐煙乍有無好似羅湘二三月東郊山翠擁城隅

感舊

昔年歸去覲松楸里社親朋共勸酬屈指今過十八載故�彊半是荒丘

燕山寄弟原啟

金陵別我去瀟湘三見春風總斷腸此日燕山重相憶碧桃又吐小園香

金臺午日

黃金臺下值端陽橊雨初收晝景長拋卻離騷尋枕簟作成淸夢入瀟湘

七夕

河東夜夜望河西目斷心摧路轉迷靈馭幸從今夕會天雞愼勿等閒啼

閨詞二首

秋來彊上夕陽樓十二珠簾總上鉤目斷天涯人不見滿懷都是別離愁

二

鸞鳳分飛鏡影孤鱗鴻杳渺信音疎闗山況是多風雪寄去寒衣知道無

範增

委身項籍竟何成不過區區亞父稱若使當時身入漢良平之次定書名

題畫竹

瀟湘春雨鷓鴣鳴嫩筱新篁兩岸生北土寒多無一竹披圖何限故鄕情

隨侍獵髙唐

曉獵髙唐露未幹紛紛雉兔出林間龍孫捨矢眞如破鷹犬相看愧素餐

書金陵官舍畫屏

誰畫云屏置坐間林巒彷佛似燕山吾親捨此今安否一度看屏一愴顏

江上卽事

江上何人學逺遊揚帆鼓浪去無休那知久歷風濤者綠栁陰中穩系舟

題方尙書所藏晦翁書夙興夜寐四字

紫陽夫子誨人深四字親書重萬金若使宰予當日見應忘晝寢惜分陰

漁牧二首

數口團欒舟作屋四時溫飽水爲田人來或問行藏事不說桐江與渭川

右漁

寒傍陽坡暖浴河悶吹蘆管倦眠蓑寗生當日何爲者車底區區扣角歌

右牧

送春一首

燕子鶯兒不住鳴催將春去可憎生今年已向燕山送來歲還從何處迎

洪熙元年春孟欽和禦制天不雨雪憂民吟一首

瓊花不放舞春陽聖主深憂二麥傷淸曉九重天語降便看和气藹穹蒼

欽和禦制重陽節賜糕酒詩

聖主龍飛撫四夷萬方鼔舞樂淸時玆維九日頒恩澤皎皎天章著緝熙

夢先人二首

嚴尊違養屢經春今夕俄從夢裏親應念癡兒未了事九原猶欲誨諄諄

二

我夢嚴親斷我腸攬衣起誦蓼莪章劬勞罔極無能報謾灑淋浪淚幾行

懷故園竹

蕭蕭窻底多情竹別後兒孫長若干寄語家僮好看護莫嫌日日報平安

到京憶樂理軒

樂理軒中萬卷書不知消息近何如料應此夕相思處人在南窻月在虛

贈魯冕吿老疾還湘

君家三徑未全荒何處匆匆促去裝豈是老來腰懶折歸尋元亮學畊桑

看畫

涼生白紵酒醒初四辟筠窻看畫圖煙水茫茫山疊疊恍如身在洞庭湖

題李教諭臨淸軒

屋下淸流屋上山紅塵飛不到其間晚涼月白酒初醒一曲滄浪閒倚闌

再題松風閣

神鰲掣斷黃金索化作髯龍立檻前贔屓夜深相激搏道人渾訝臥樓船

閒雲二首

飄然出岫本無心偶爾從龍學作霖大地枯荄沾旣足好尋猿鶴故山深

二

我愛閒雲盡日閒故來相對一怡顏無端天外微風起吹過南山又北山

題畫

短棹初移嶽麓時水光山色不勝奇如今客裏看圖畫忍把霜毫冩舊詩

題嫦娥奔月圖

因貪不死偸靈藥遁迹蟾宮實異常何事塵心未能已重將新曲教三郎

題吳志道所藏畫竹

階前十个徒誇美渭曲千竿浪得名何似壁間三四葉頓令庭際俗塵淸

題畫梅

三陽地底未全回萬玉枝頭已占魁老我羅浮無復夢謾憐香色坐莓苔

題趙尙書所藏花鳥四首

京兆多情世或羞那知山鳥更風流雙睂畫得天然美肯向東風媚白頭

右畫睂

瓊枝花發雨晴初林雀銜虫哺小雛食處饑腸𨿽暫飽銜來物命肯憐無

右哺雛雀

緇衣輕拂桂香淸終日間闗學巧聲不是趨時弄喉舌朝陽要共鳳和鳴

右鴝鵒

林木無聲雪色殘一枝晴玉倚瑯玕雙禽何處棲來晚重拂金衣度歲寒

右梅竹雙禽

秋暮蚊

白露瀼瀼水葉稀癡蚊猶自鬧窻扉生來祇解趨炎熱未識行藏出處機

蜘蛛

東掛西牽結网羅心心只欲网虫蛾寧知一墮兒童手心緒𨿽多柰若何

老馬

風霜揺落五花妝畱得枯羸似犬羊幸賴邦家能惠養滿川苜蓿華山陽

忠靖集卷六

●欽定四庫全書

忠靖集

附錄遺事

○勅諭誥贈祭文

欽賜勅文

永樂三年六月二十日勅戶部尙書夏原吉都察院僉都禦史兪士吉通政司左通政趙居任大理寺少卿袁復今歲蘇松嘉湖數府之民復被水患窮窘艱食聞之切心已勅戶部定例賑濟爾等其督令有司卽發倉廩濟其急乏毋得後時爾毋縱爲姦獘以重困之爾皆爲國重臣宜勉竭思慮以惠吾民庶幾副朕急民卹患之意故勅

永樂六年八月十三日勅戶部尙書夏原吉爾精細審度事勢動靜可回卽回如未可回卽以其故具本宻封就付差去人星夜賫來故勅

永樂九年九月十一日皇帝勅諭戶部尙書夏原吉尙書喉舌之司戶部地官之重非得異才難堪是任惟卿練逹明敏才猷茂著昔事太祖髙皇帝克盡乃心奉公守法肆朕卽位之初故特簡擢以居玆職卿素心正直不附權勢無縱詭隨竭誠無隱退無後言於國家有所禆益誠所謂純良篤實之臣也今歷任九載考績無過特用嘉奬卿尙益勵直操以表率庶僚以輔朕至治詩曰靡不有初鮮克有終職此爲戒欽哉故諭

渥恩誥文

永樂十年二月初一日奉天承運皇帝制曰爲臣能竭誠盡職以事君上而國家推恩及其所生者所以嘉賢勞而勸天下之爲人父者爾戶部尙書夏原吉故父時敏好義積善忠信有常蘊而未施用生賢子敬恭事朕不懈益勤推厥慶源宜加褒寵今特贈爾爲資政大夫戶部尙書服玆恩命永賁泉扄

制曰國家褒榮臣下而推恩及其母者蓋重其所出且以勸孝也爾廖氏子夏原吉爲戶部尙書恪共厥職於玆有年篤實端謹益勤弗懈推原所自實由令善服玆榮命其懋欽哉

制曰國家褒寵臣下而推及其祖父者所以嘉善而廣恩也戶部尙書夏原吉故祖希政恭儉淳篤蘊徳不施詒厥孫子光輔予治溯其所自宜有褒榮特贈爾爲資政大夫戶部尙書其承寵命永綏後人

制曰君之於臣褒榮之命及其先世者所以溥仁恩而隆惇本之義爾劉氏孫夏原吉爲戶部尙書弼予治化勞效有稱皆由爾積善詒謀式克臻此嘉念所及宜錫顯褒特贈爾爲夫人其服茂恩永光泉壤

制曰國家推恩臣下旣褒榮於其親而必及其伉儷者所以奬賢而厚人倫也戶部尙書夏原吉妻鄭氏柔淑靜恭克勤內助今特封爾爲夫人服此恩榮永光閨閫欽哉

洪熙元年正月十一日奉天承運皇帝制曰朕祗紹鴻圖懋興至治永言翊贊眷在老成矧傅元良必簡於忠賢總邦賦必資於惇實兼是三職屬我舊人咨爾太子少傅戶部尙書夏原吉和厚坦亮雍容詳雅事我祖考三十餘年勤愼靖共久而不懈秉徳執義夷險一心惇愛民之志達爲國之經溫然君子之風藹然眾臣之表今特命爾爲榮祿大夫少保兼太子少傳戶部尙書惟予急治之時尢切倚毗之意勿慮崇髙而難入勿以有所從違而或怠書曰予違汝弼汝惟欽哉若輔太子必以徳厚民生必以仁維時顯庸皆原先帝之意懋爾令績庶副治平之期汝惟懋哉

初任戶部四川部主事二任戶部右侍郎三任戶部左侍郎四任戶部尙書五任太子少傳戶部尙書今任少保兼太子少傅戶部尙書

制曰夫婦人倫之始故朝廷推恩臣下而必及其家室𨿽以奬賢勞亦以重大倫也少保兼太子少傅戶部尙書夏原吉妻夫人鄭氏靜厚有徳內助克賢𨿽在先朝常被恩命今原吉兼職傳保爾亦宜從夫人之貴特申封爾爲夫人益茂欽承崇光閨閫

制曰臣之仕而能任國重事則國家推恩必及其親斯固以寵賢者亦嘉其有先徳焉少保兼太子少傳戶部尙書夏原吉故父贈資政大夫戶部尙書時敏博學篤行表儀後進崇善弘慶埀裕方來致國顯庸在其賢子積勤之已久宜褒榮於所生今特加贈爾爲榮祿大夫少保兼太子少傳戶部尙書尙克歆承永光幽壤

制曰夫親之愛其子與子之孝其親者莫不欲貴也斯皆本諸天性故君之體臣因其所欲而推恩焉少保兼太子少傅戶部尙書夏原吉故母封夫人廖氏有徳有儀惇隆母道爰有賢子顯庸於朝蓋享祿者三十年常受封於先朝矣今爾子旣兼職傅保母以子貴特加贈爾爲一品夫人錫賁九原尙其歆服

制曰國家令典羣臣勞於君事者咸得推恩榮其祖考矧老成譽望之臣而方屬之以重任者哉少保兼太子少傅戶部尙書夏原吉故祖贈資政大夫戶部尙書希政惇徳勵行晦迹丘園善慶所鍾用生賢孫歷官三紀成績具著顧時朝列實我名臣因勞推恩宜隆所自今特加贈爾爲榮祿大夫少保兼太子少傳戶部尙書靈其有知服玆榮命

制曰爲欲其臣盡忠於國則必體其心而從其志自古聖王知人情之莫不孝於其親也制推恩之典以伸奬勸之意朕方任賢徳以輔治則必有以榮其親而愜其志少保兼太子少傳戶部尙書夏原吉祖妣贈夫人劉氏積善垂慶篤生賢孫朕方付之重任今加贈爾爲一品夫人賁命之榮永慰冥漠

制曰積善之久者後必盛效勞之厚者報必加國有輔弼之臣官至於一品階至於榮祿斯則善慶所萃豈一再世之積哉因勞推恩蓋亦至公之典而匪私矣少保兼太子少傅戶部尙書夏原吉故曾祖復徳裕於躬善及於物慶澤之厚延於曾孫歷任三朝爲國名輔酬其庸績宜有茂恩今特贈爾爲榮祿大夫少保兼太子少傅戶部尙書尙克歆承永光泉壤

制曰天子推恩於臣溯而及其三代固以褒答勞績亦嘉念其世澤者逺也少保兼太子少傳戶部尙書夏原吉故曾祖妣李氏爾惟曾孫顯庸久矣今國家勵精圖治之時方秉直義爲予之輔非爾善慶所積哉今特贈爾爲夫人命典之榮永賁幽壤

禦祭太夫人廖氏文

洪熙元年月日皇帝遣行人致祭於故夫人廖氏曰惟爾恭儉柔和儀範閨閫教誨厥子光輔國家頃在先朝肆膺封錫恩命攸隆式臻壽祉遽以疾終爰申卹典以慰九原爾靈不昧尙克享之

欽賜勅文

宣徳三年十月初九日皇帝勅諭少保兼太子少傳戶部尙書夏原吉卿祗事祖宗多歷年所忠謨讜議積效勤誠朕嗣統以來尢資贊輔夙夜在念圖善始終蓋以卿春秋髙尙典劇司優老待賢禮非攸當況師保之重寅亮爲職不煩庶政乃副倚毗可輟戶部之務朝夕在朕左右相與討論治理共寧邦家職名俸祿悉如舊卿其專精神審思慮益致嘉猷用稱朕眷注老成之意欽哉故諭

賜謚勅文

宣徳五年正月初四日奉天承運皇帝制曰國家於才徳之賢生有封爵歿有贈謚用褒顯之況於輔弼之大臣乎故榮祿大夫少保兼太子少傅戶部尙書夏原吉恪秉一心歷事列聖忠亮端實不間始終而於輔朕閱歲亦多嘉謨嘉猷惟篤惟允朕所眷倚期之百年天不慭遺遽失良弼衋然於懷罔所褒答今贈爾爲特進光祿大夫太師謚法推賢盡誠曰忠寛樂令終曰靖賜謚忠靖於戱明良相遇魚水相契朕之於卿何下昔人𨿽哀榮之有光諒懷思其曷已靈爽不昧尙克歆承

優免勅文

宣徳五年二月初二日勅戶部朕惟輔弼大臣與國同體保全永久及其子孫乃稱明良始終之義贈特進光祿大夫太師謚忠靖夏原吉祗事先朝多歷年所攄其忠懇夷險一心朕承大綂以來嘉猷入告益效勤誠遽不慭遺重予永嘆其子孫宜特優卹永免本家一應差役以稱朕懷爾戶部卽下本貫恪遵施行故勅

禦祭文

維宣徳五年歲次庚戌正月壬寅朔二十九日庚午皇帝遣禮部尙書胡濙致祭於故少保兼太子少傳戶部尙書夏原吉曰卿以淳正寛厚之徳歷事祖考以及於今蓋四十年嘉謀嘉猷所以左古朝廷惠利斯民者有君子之風有大臣之體求之古人亦未多見是宜享貴富於永逺懋功業於益隆云胡一疾溘焉長逝訃音之來朕深悼慟嗚呼永樂庚寅之歲卿奉皇祖之命爰來輔朕自時厥後積有啟沃之益今朕嗣承大統方資卿數人者同心同徳以建治平而卿遽先殞撫今追昔何能爲情今贈卿爲特進光祿大夫太師謚忠靖仍官卿子瑄爲尙寶司丞用表朕心靈爽如在尙其享之

蘇州府欽奉春秋公祭文

維弘治十二年歲次己未某月朔日直隸蘇州府欽奉朝命祭於少傅戶部尙書贈太師謚忠靖夏公工部尙書謚文襄周公之靈曰東南數郡國賦所先昔有名臣來蒞玆土治水效平成之績理財盡經制之宜人𨿽亡而政則存歲愈久而澤不替輿情上訴秩典下頒序方屬於仲﹝春秋﹞禮並陳於明薦綂祈歆格以慰瞻依欽命特賜祭田貳拾伍畝守墓僕婢肆口嗚呼我先忠靖公自筮仕卽受知於太祖髙皇帝逮事文皇仁宣三聖托以股肱心膂之寄建大功而躋大位始終幾四十年幸蒙累朝寵眷特賜誥勅宸翰禦祭文若干軸照耀千古眞世守之珍寶也先通政府君襄嘗彚次成帙將鋟梓以廣其傳夫何厥志未償而竟遺九原之憾遂使宏休麗澤湮淪沈滅莫能見示於人人可勝嘆哉玆勉刻聖制六通冠諸遺事之首𨿽弗獲悉承庭訓聊以彰君恩揚祖徳而少釋墜艧之咎俾覽斯集者庶幾知我朝明良胥慶之美夫豈偶然也耶嘉靖壬寅歲夏季月望後嗣曾孫弘濟泣血百拜識

按邑志公曾孫諱弘濟謹恪自持潛心書史不慕勢利年八十餘猶好學不倦鄕裏咸重之其重刻忠靖公集止載聖制六通多所缺遺﹝士懿﹞因拜公墓見墓前碑石尙存𨿽字迹半爲苔蘚所沒然猶可捫讀遂屬裔孫而淇一一抄出合之爲二十一通全刻於內以見公當日得君之專功名榮寵始終無憾爲史策所不多見云齊安後學詹士懿敬書

明夏忠靖公遺事原序

天生聖君賢輔也不數而亦甚難乎其相遇生而復相遇焉則所以開一代平康之治成乎天所以生物之仁實於是焉在天心無他一干生物人得是心以生非聖君賢輔莫能推而逹之以覆天下而被後世聖君賢輔固天爲斯世而生者歟往古勿論已如我髙皇帝以至於今聖君賢輔多不世出者其於天所以生物之仁日月雨露風霜雷霆𨿽愞育凜洌鼔舞震擊之不同然遂其所以仁之之心則一也過也或泄之縮也或嬴之軒也或輊之弛也或張之辟也或翕之閡也或達之紏也或舒之隘也或廓之或引之於前或推之於後或委曲以遇或奮迅以決或黙贊之於無形或顯相之於旣著或牖所未明於已明或增所已能於未能或深沈莫知其端倪或嚴重不動乎聲色凡諸類是言莫能旣位彌髙斯仁亦溥年彌久斯仁益究若夏忠靖其一也公自結知髙皇傳及列聖皆任以心膂信如筮龜勢利不能敓讒間不能行行誼可質鬼神忠貞可貫金石詳玆遺事之集公之縮泄弛張黙贊顯相如前所類列皆所以致生物之心以成天與列聖之仁卓乎有非一時所能冀者也開我皇明平康之治以基聖子神孫無疆之統天豈偶生公哉禎獲覩玆集敬識數語俾公孫通政君寄序編端庶覽者知公仁者之功遇我列聖有如是云時弘治十八年乙丑冬至前二日賜進士嘉議大夫掌詹事府事吏部左侍郎兼翰林院學士南昌張元禎敬識

夏忠靖遺事一帙大率與楊文貞公三朝聖諭錄相出入而其气象之弘闊徳器之優裕遭逢之正大或過之我國家忠厚一脈源逺流長有由然哉有由然哉予行縣至湘陰得之於其曾孫弘濟而讀之有餘感焉遺事舊未有專刻且多所多舛訛公餘略與較正數字遂鋟之梓俾其子若孫世守而傳焉匪直侈其世美所以昭君度著臣軌勵我後人者三事備矣公之勲業有國事有列傳有神道碑公之文章有蘇常所刻文集六卷楊文定李文正諸老爲之序紀載詳明予小子烏乎敢贊一詞嘉靖甲午歲春三月旣望毘陵吳仲書

夏忠靖公遺事

公姓夏氏諱原吉字維喆其先會稽人後徙開化唐中和間有諱膺者自開化遷於徳興子孫蕃衍至千百計以文武顯於宋元者後先相望爲徳興名家曽大父諱復博學宏度多與名儒遊才違幹時不樂仕訓諸子以義方號松澗大父諱希政倜儻有气節以鄕薦爲元湖廣行省都事兵亂死之家寓沔嶽國初始占籍湘陰父諱時敏聰達力學不妄交洪武癸丑以布衣召見有才學俱優之褒授湘陰儒學教諭閭裏榮之太夫人廖氏夢三閭大夫降其室生公年甫十三遭父喪煢煢執禮太夫人貞節自誓任衣食訓諸孤公刻志苦學羣籍靡不通尢精詩春秋以家貧勞母夫人心教裏塾取束脩以資養而婉愉恭侍甚得母夫人歡出入鄕閭其老長皆忘年賓禮之時已負巨人度喜怒不形家居僻恆有戴大笠若土神者蚤夜護公行公心無所動選充邑庠生俗憚爲儒見儒冠者輒傷之太夫人泣請免教諭史九韶曰此子气宇深沈有公輔望寧知非老母榮耶第母忘吾言耳先生愼許可而獨奬勵公謂公文有麒麟鳳凰世不常有一出必爲文明之瑞世以爲知言以詩經領洪武庚午鄕薦下第入太學被選禁廡冩誥太祖幸書所見公儀閒雅字又方正特賜紗衣一襲復命人至書所察諸書生所爲或談笑肆放而獨公端坐正書儼然如在上前上念之二十五年冬十月書滿有司奏當署部職上曰夏某端厚君子勿署特實授戶部四川司主事初之任日同官龔郎中有輕公心令吏持數疑事請公判公辭弗獲乃爲分處俱當咸驚伏尙書郁公與語大奇之謂所屬曰夏某才器老夫誠不及諸君亦能右乎凡諸曹事有未通者悉委裁之於是同官質疑者日環左右公𨿽紛冗必爲之盡心人人徳公如師惟劉郎中恥以事質公又多所不稱爲郁所責劉深銜之歲正大朝有司劾其怠事者上悉宥之郁請不已上怒曰是必有教汝要勤者郁股栗少頃上意解旦復諸曹入謝劉出奏曰誠如聖諭尙書有人教之欲陰中公上問郁爲誰對曰臣堂後書算生實教臣爲臣愚過聽瀆天威甘萬死上曰汝實無罪惟下諸書算生獄劉謂生等曰何不引夏某以明生曰某多感其徳事非所豫安忍累之劉他日復奏曰夏某専尙書之柄前事豫爲上曰聞夏某多辦部事甚有匡於尙書何謂專柄汝欲陷之故爲是言於是劉與諸書算生皆伏誅公遭危譛數矣賴上聖明不聽二十九年冬十一月三載滿當陛引公面陳歸省母且曰臣路遠乏僕乞攜輿皂行寛程期上特允之人以爲殊典後公每誦及上恩必泣下三十一年六月夏用僉舉升戶部右侍郎公亦協心佐理未幾充采訪使巡撫福建所過郡邑明公寛大人咸悅服尢以表忠賢拔遺才爲首務時楊文敏公爲邑庠生公一見器之賦詩期冠秋試有莫使祥麟後馬牛以風司考者文敏遂發解郡有明逺樓多妖宿者必死公愛其爽欲止焉或告之公曰邪非君子所避獨宿竟夜妖遂息識者已知公之雅量足以負重任矣己卯歸鎭蘄州三十五年秋太宗入正大統有執公以獻者上以公太祖舊臣奉公守法轉戶部左侍郎公力以疾辭弗允逾月進戶部尙書凡貢賦役之制悉命公詳定公酌古今之宜爲經久計其所議率從仁厚曰不可使後之難繼戕吾民也永樂初兩浙諸郡大水民不聊生國用告乏上憂之三命公往治且命僉都禦史兪士吉賫水利集賜公公至則奏罷蠧民妨政數十事民大悅詢諸故老究水之由庸其言而執中善則歸人失則疚已每躬先勞之布衣徒步晝夜經營不遑寢食目爲之赤或勸公少休曰吾自安之不爲倦𨿽盛暑不張蓋或持蓋至公曰眾赤體暴日吾忍豫求涼乎時役兵民數萬曲盡撫卹之道以是人人效用疏壅滯修堤浦浚溝洫治橋梁導滛水以入於海水患乃息又奏發廩粟三十餘萬石以賑饑民躬行督勸散給有方全活甚眾分給牛具種子播時百谷公私俱贍有欲幹澤於上者奏以水退淤肥宜召民佃耕以益國用文移扺公所公嘆曰民疲極矣救死不暇況重役乎卽馳奏曰車戽則徒勞民力栽種則已失時何益於國上悟事遂寢吳人懷之太子少師姚公廣孝還自浙上首詢公政姚公對曰夏某溫而不寵威而不猛古之遺愛也三年秋八月召還掌部事上諭公曰向以部事付郁新以浙農務委卿庶內外克濟今新死矣戶部事爾其盡心母怠公首請裁冗食以省浮費量有無以均出入平賦役以蘇民困又言鹽法邊儲所系不許勢要開種以妨商賈錢鈔國用所資不許富室専利以沮貨易以至禁包攬戒侵欺淸倉場廣屯種平價直皆請立定規以施諸天下上嘉納之凡四方所上水旱災傷巨細必報僚屬所言𨿽寸長片善有益於政者皆采用不遺每量其才而使之故事集而民不擾犯小失恆掩護之曰人才難得茍一加譴責則無心向善矣有郎中污精微批者懼以白公公入奏曰此臣鈐束不嚴之罪也上易批與之不問公嘗以倉庾府帑及丁戶田賦盈縮之數備書小帖置袖中題曰記心時時檢閱經畫有素以備顧問一日上臨朝問公天下糧儲數公言某處幾何某處幾何不差升勺上益親信之時推賞靖難功升官錫予無虛日又大封親藩屢討四夷創建宮殿增置武衛添設百司財用費億萬計悉取辦於公公經綸康濟生財以仁民庶日殷而國用自足明年春公言江西督責逋負鞭系累歲加以官吏貪殘民甚苦之請蠲其洪武年間追徵未完賦稅以解民困上勅行之夏六月以初建北京宮殿采木運餉者百萬於道命公暫出巡視自龍山抵北京律治怠事者給以錦衣官校四十人便宜行事公恐犯者眾登車卽榜諭官吏軍民俾各供乃事勿懼刑憲於號令中備矜卹意人人感悅而事大集又以淮安爲南北之要衝尢宜撫卹之下檄養兵安民郡邑帖然秋八月行次徳州上思大用公差錦衣官賫勅召公回且諭曰行止卿自度之朕不中制也蓋上將巡幸於北欲問公民情安否何如耳七年春二月命兼掌行在戶禮二部都察院事扈從車駕巡幸北京公日督運餉以給軍國整朝儀以一會同振紀綱以齊百辟上嘉之夏六月命兼掌刑部事執法公平有二指揮冒支倉糧上欲斬之公執奏曰前犯此者俱從律擬今冒支者處斬恐有眞盜者將何以加諸上命從律八年春二月上親徵北鹵命公輔導皇太孫畱守北京兼掌行在六部都察院大理寺事上諭公曰朕以房玄齡委卿卿宜盡心輔導皇孫居守時初建京邑諸司艸創公負重托鞠躬盡瘁每旦入朝獨近扆前以參決機務退至政堂郎官禦史抱案盈集庭下公口應手判頃刻而畢然雍雍雅度每大事臨前從容裁處不動聲色凡銓選文武經理財賦修明禮樂調遣軍馬詳審刑罰興止營造激揚風紀所以北奏行在南啟東宮下令於天下者皇太孫端拱惟公言是從百官總已以聽庶政丕舉京師肅然秋七月車駕還北京納上行在吏兵刑工部都察院大理寺印十七日召見便殿諭曰卿輔皇孫居守小心勤愼事妥民安朕閱卿所參決機務咸中事理甚悅朕心公頓首曰皆陛下聖訓皇太孫遵行臣何功之有賜寶緡彩幣鞍馬羊酒翼日上臨朝諭羣臣曰夏某輔導皇孫𨿽古周公不過如此時仁宗爲皇太子監國南京聞之喜命尙書金忠至公第諭太夫人曰聞爾子在北京輔導皇孫有功所參決機務咸合聖意是由賢母平日教誨所致冬十一月扈從車駕還南京命掌戶部事納上行在戶禮二部印以從行勞賜休假十日尋命輔導皇太孫周行鄕落以觀民俗仍便宜行事至一村店公先取韲與黍嘗之進於皇太孫曰臣願殿下味此將以知其艱皇太孫乃爲嘗韲一莖黍數匙又至一民捨有犯駕者皇太孫怒欲罪之公言臣親承上命所至毋擾吾民罪之非上意也皇太孫從之召見鄕長老令一一陳其風俗疾苦耄者賜之帛節義者表其閭孤獨者給其廩以復其役民皆首香稱嘆駕復有兔逸出道左皇太孫欲馳射之公言今丰艸中多狐鼠穴縱驥馴禦孰能保不測之蹶乎皇太孫爲之止先時上命指揮周敬凡從卒有擾民者執以聞時數卒違犯被執皇太孫令都督李英往諭釋之敬曰吾奉命執卒而擅釋之是欺上也英還言其傲拒皇太孫召系敬公爲之請皇太孫曰彼恃命甚侮公言有命而卒違之不罪而又系執者是重違命也不如釋之因而厚賜以勵其直皇太孫立命出敬賜羊酒以勞之繼命輔皇太孫閱武於郊俾知兵事且諭曰此安不忘危之意卿善導之九年秋九月九載奏績上親宴之便殿賜勅奬諭復諭廷臣曰是某太祖髙皇帝養成賢徳之士爾羣臣欲觀古名臣此其人矣又曰夏某君子中君子也冬十月命公同太子少師姚公廣孝監修太祖實錄舊制非元勲不與監修蓋殊任也後姚公歿公同總裁官楊公榮軰七年泰勤史事爲書二百五十七卷寶訓十五卷上之十一年春二月扈從車駕巡幸北京命輔皇太孫居上營之後俾自親啟沃存問優至十四年秋九月皇太孫自北還南京駕公必進陳所經山川險易民生休戚風俗美惡數事而退忠愛懇到皇太孫甚重之每呼先生而不名凡有令必咨公而後下豫禁所過郡邑遠出迎送兵民晏然有不知駕之至者十五年春三月扈從車駕巡幸北京凡行在一應機宻公多與聞十六年夏五月命提調修纂大明大一統志秋九月命兼掌禮部事冬十一月罷之十八年秋九月北京宮殿成上以公親臣命召皇太子皇太孫於南京且命諭以授受之意二聖喜公至宴賚有加冬十月公先馳奏上復命公迎之諭曰東宮來宜緩卿行公迎見兩宮於鳳陽固鎭具道上旨東宮曰𨿽有命吾其敢緩乎因畱公隨輔手書付公同楊公士奇詢訪沿途軍民利病政事得失敷陳以備顧問十二月兩宮至京上問公速來意公對曰東宮久違侍膳一旦聞命思覲天顏不復計行之緩急然臣仰見陛下慈注之深故知東宮孝思之情不得不切也上善其對旣而公言連年營造民疲轉輸逃亡者多今宮殿告成宜愛養民力凡各處流徙之民請悉宥之復業蠲其該納之稅詔行之十九年夏三殿災公言敬天者所以愛民也今民力已竭宜將累歲所欠貢賦及被災該納芻糧采辦金銀課程悉蠲之賑濟水旱缺食之民優卹流移復業之眾則人心悅而天意回矣詔行之初府部院寺科道各言南北建都利便不同上命面辯於廷親禦午門樓視之宻命中使問公言孰是公對曰臣等罪也科道言是上兩宥之或尢公背初議公曰不然天威嚴重吾軰歷事久言𨿽失幸上憐之若言官得罪所損不小眾始嘆伏秋八月命兼掌工部事時公𨿽居戶部實兼九卿之任上神武英明羣臣罕稱任使而獨眷注公凡軍國要務必與公面議可否而後行之召見便殿或■﹝門外爲內﹞門語移時左右莫知所議公退則恂恂若無所與者上以是益重公公感上知遇之厚思所以報國者靡或不盡毎承上問卽竭誠以對交趾平上問公升賞孰便公對曰賞費於一時有限升費於後日無窮臣愚多升不若重賞上從之惟升尢功餘皆班賚有差省軍職之半西域法王來朝上將親勞之公言彼慕聖化而來朝將以觀光上國也宜視以君臣崇正之禮有以易其不父子之俗所謂夷入中國則中國之道也且上如是則下必有甚焉將有赴走死而不顧者也禁之則辭之有餘弗禁則恐禮義從此而大壞也上曰爾欲效韓愈耶竟止不勞他日法王見便殿曰上命公拜公長揖而已上曰何卿木彊之甚公對曰王微臣序諸侯上況其它乎臣恐一屈膝有辱天子之臣故𨿽死不敢奉命上笑曰卿過侍郎楊勉之拜狝猴遠矣山東解至唐賽兒妖黨三千餘人將誅之上命公與李慶都禦史同錄公審其枉欲生之李有難色公曰上所以命吾等審者正恐其枉安可避嫌濫及無辜卽入奏曰臣所錄諸俘俱平人商幹彼者爲賊所陷且左驗明非眞反者上可其奏皆原之眾遮公道曰公生我公叱之曰爾罪當誅此上恩也陜西有僞稱金輪王者報至上亟召公議遣將討之公言亂止數人脇從者眾若將士希功所殘必多而費不貲矣莫若遣廷臣有謀而愼重者往擒其首餘皆自定從之果無事谷庶人逆謀旣彰上問公長沙居人通謀否公對曰謀自幹彼無豫居人臣敢以家眷保上信之竟免究上眷公之至𨿽勲舊元臣莫及皇太孫行冠禮有司奏請大臣一人司之以尙書蹇義方賓名進上曰惟夏某相宜特命公行禮上元禁節張燈許臣民同樂公奉太夫人與觀上知之及晡宴文武羣臣於燈山下顧問公曰適聞爾母來觀燈尙在此否公曰已歸矣上曰爾以賢才爲國家用皆爾母賢淑訓育所致命徹禦案曁寶緡賜之公弟原啟至京上召見賜酒饌瀕歸上命人送之舟中行李蕭然惟麥二石上異日顧問公曰聞卿弟行槖甚空盍少贈之公對曰臣所遺俸資先已寄歸適無所有故不及贈上笑曰何不告朕助卿賜異布數匹十九年秋上議親徵沙漠羣臣莫敢言公曰吾受上厚恩不可不死諍之約方賓尙書同諫謂曰公但來吾自言之入免冠叩首言頻年師出無功戎馬儲積十喪八九又聖體少安尙在調護遠濡風霜誠未便況今災眚疊作內外俱疲民不堪命甚可慮𨿽邊冦犯順請遣將勿煩六師上卽命公整邊儲於口北方尙書懼自縊死遂護罪並籍公家惟有賜鈔千貫餘皆布衣瓦器而已命錦衣官立限取公回錦衣至公方啟厫理儲錦衣促公行公曰姑少俟畢此行不然恐有侵漁患死吾安之不以累公錦衣如其言至京稽限半日上問之錦衣以公言對上禦門問公北徵得失公從容對千餘言謂自古帝王專修內治不事遠略彼化外之民反側是其常性惟固守邊疆詰爾戎兵來則拒之去則勿追可也歷言周漢及魏上命系公內官監皇太孫屢上請宥公久之上察公忠間以國事訪公公敷對如平時又命中使覘公動靜因曰上昔待公厚而今系之竣寧無怨乎公曰風雨霜露莫非教也何敢怨焉語上聞寛之二十三年秋七月車駕至楡木川不豫顧左右曰夏某誠有忠愛朕心語未畢而駕晏八月凶聞至仁宗爲皇太子親臨公系所有旨急召公公禁系嚴不知外事且久不被召驟聞命披衣急趨出見皇太子立中庭泣謂公曰卿知否近得楊榮報父皇賓天公伏地痛哭不覺失聲上益感慟命公起慰勞之曰卿可出視事公叩首曰臣先帝罪人未聞遺詔敢希寵乎語良久駕回命中使賜禦廚饌給紙筆咨以國事公卽上言以用費於不急祿耗於官冗情壅於言塞政急於少康積獘逮今未能遽革在任當其人而圖之以漸又曰今民力竭於東南戎伍疲於漕運宜幸南京庶幾少蘇內外之困上曰朕意亦然上以初政詔條訪公公請撫流移卹鰥寡賑饑民寛逋負省賦役禁科斂罷下西洋寶船及雲南交址采辦金寶香料各處﹝闕﹞金銀課程數事皆見施行上卽位首復公戶部尙書賜冠帶衣服靴襪被褥帷帳器用俱傋公以母喪未終辭不受命異日上禦西角門早朝顧問輔臣曰不見夏尙書說事蹇尙書對曰夏某有母服未終乞歸守制上曰卿可勉畱之促令視事立召公至便殿公泣言臣被系時有母喪未克成服乞歸故山終憂制臣事陛下日未艾也上曰卿老成人不幸國有大事正賴相與共濟艱難安得遽去卿云有喪服我無喪服乎如卿辭職朕亦不當在此卿必畱贊輔公固辭上畱益篤公退上十餘疏上終不允公哀毀骨立上下憐之哭聲夜徹廳外人不忍聞皇太子正位東宮命公兼太子少傳公力辭不允時呂震爲太子少師班在公上見之諭鴻臚曰夏某先朝碩徳舊臣宜右震命引震次公卽進公少保兼太子少傅戶部尙書食三俸公固辭上曰位以任賢祿以酬勞卿勿固辭公請不已許辭太子少傳俸公感激知無不言尙寶袁忠徹以風鑑得幸太宗上以其言甞不遜首欲誅之公諫曰忠徹言誕罪固當誅然禮以親之所愛𨿽親沒而子待之終身不衰況今山陵未畢而刑遽加於近侍之臣柰先帝所愛何上從輕罷忠徹官冬十月上禦西角門視朝罷時風寒顧謂公等曰朕與卿等居重城中猶覺凜凜如此守邊將士晝夜嚴警殆不可勝遂命書勅遣使以鈔幣賜沿邊將士公進曰朝廷待守邊將士厚矣旣豫給禦寒之具又蒙恩如此昔楚子以寒而拊三軍皆如挾纊彼徒施溫言人尙感激況今受實恩敢昧報效但願陛下常推此心不忘耳上曰人君視天下萬物爲一體況將士爲國家躬勤勞瘁豈敢須臾忘之朕所行或有不及須卿等輔翼古人有言爲君盡君道爲臣盡臣道朕與卿等各盡其道可也十一月上與公論及屯田事上曰先帝所立屯田法甚善蓋用心亦甚至但後來所司數以徵徭擾之旣失其時遂無其效所儲蓄十不及二三有事不免勞民轉輸其令天下衛所凡屯田軍士自今不許擅差妨其農務違者處以重法公對曰先帝經營天下二十餘年所立兵民法度俱盡善盡美陛下每事遵行天下幸甚上以公忠亮益倚重之每朝罷必親呼公等二三大臣近禦扆前或隨至便殿面議政務畢方回宮遇有急務賜手敇訪公行凡內外諸司所進章疏多命公先條進其旨而後從中批出或謂公所條旨多雲某部知道而不斷者何也公曰予奪之柄非臣下所敢專故付之六部定其可否而復取上裁庶事有所分而權不下移也洪熙元年春正月上將郊祀欲下仁民之詔咨議於公公請命風憲督勸農桑以充衣食之本所司廩贍窮民以廣好生之仁增文武官吏俸給以勸亷能弛山林湖沼之利以公民用寛逋負賦役以安流徙之民補積欠月糧以養將士之勇屯田將卒不許差占以妨農務四方災傷卽令奏報以慿寛卹皆施行之上以天不雨雪賜公憂民吟且命賡之有交修之意兼賜玉帶未幾命公同貴臣宴四夷呂尙書以位次請上曰夏某朕之股肱四夷所仰位宜居中翰林進呈公等誥詞上親增二語曰勿畏崇髙而難入勿以有所從違而或怠且諭曰此朕實心蓋望公等匡輔之切也繼召公至扆前賜繩愆紏繆銀印一諭曰卿忠在國家朕聞皇考賓天時嘆卿忠愛特玆眷倚繼自今朕有過舉卿但具奏以此封識進來朕不憚從也公頓首謝曰主聖則臣直臣𨿽愚敢不仰承休命自是屢有所陳上嘉納之未期歲而仁政周於天下矣三月上手勅公等欲除臠割鞭背連坐妖言誹謗之刑公同二三大臣宻議以聞詔皆行之夏四月命兼掌禮部事特賜象牙正直印押以便處分且以旌公秉心正直云公言今山東及淮徐諸郡累歲旱潦無收民甚艱食至父母妻孥不相保請寛卹之上卽詔全免夏稅及秋糧之半一切科派收買物料悉罷之未幾手勅諭公曰古云斧斤以時入山林材木不可勝用近西山樵采者將諸樹根伐盡卿宜掲榜示眾犯者斬之以狥公言樹根之伐固所當禁而人命爲尢重也是以王者之政先人而後物故孔子於廐焚傷人乎不及馬今薪伐過當罪止不應請從律議爲宜上從其言以公有匡輔功賜田五頃於八里莊及建第二所千兩京以褒之五月李時勉廷諍過激上怒欲刑之晚諭公等曰李時勉當朝辱朕諭已天顏大變公進曰時勉小臣之言豈能傷損聖徳願陛下少霽天威下法司議定罪之未晚也從之仁宗賓天公受顧命時宣宗爲皇太子監國南京中外洶洶有漢庶人之憂太后以公東宮舊輔凡軍國事悉命公裁處公宻謀急迎駕還京駕將至羣臣出迎太后宻命公畱佐襄王監國上見輔臣首問公安在蹇少師等莫能對上不悅駕至京召公慰曰近見太后諭所以畱卿意朕方知之卿奉皇祖命輔朕有年朕以卿非他人比卿當以事皇祖者事朕加賜寶帶時喪禮及卽位之儀皆具皆公一二人所豫定諭眾勅艸命公等刪削詔赦之議多主公言每朝呼召面議政務及手勅咨訪國事悉如仁考初公同蹇少師二楊少傅同心輔政蹇重厚多謀公含弘能斷文貞博古守正文敏明逹有爲中外稱爲得人上時與公等面議久命坐賜茶或命退殿廡少休復至扆前論議上尢以心腹托公朝退之暇不時獨召公宻切顧問或袖中出小帖子親付公手公亦或有所呈於上凡中外所進章疏専命公批答或批未及命攜出條旨許用小票墨書帖各疏面以進中易紅書批出或未批多命公傳旨處分公日孜孜惟謹所受聖諭及納誨於上者未嘗退以語人凡諸公謀猷之善者力贊成之不自有其功先修太宗實錄命公監修至是復命公監修仁宗實錄國朝文臣三豫監修者惟公一人而已宣徳元年秋七月上以山東無麥詔蠲其稅且諭公曰稷思天下有饑者猶已饑之伊尹作相一夫失所若撻於市卿國之大臣宜體此心公叩首曰臣敢不仰承聖訓八月漢庶人謀反移檄誣輔臣姦邪亂政以公爲首蓋惡公等得君贊治不利於已也上夜召公等入議公免冠頓首曰臣不才致變親藩罪當死上曰卿何爲是言彼蓋假卿以興兵耳休戚與卿同之命分坐宻議屏左右語楊文敏公首勸上親徵上難之顧公公曰往事可鑑不可失也臣昨見命將而其色變退語臣等而泣在廷如此則其臨事可知又曰兵事貴速且有辭宜捲甲韜戈而往一鼓而平之所謂先人有奪人之心也楊榮言是上意遂決卽躬率六師徵之晝夜兼程而往師臨城漢庶人懼欲降猶令人繞城上詈公罪人旣得大被恩賞賜公閽者三人掖公朝參出入公固辭曰舊制非勲臣不敢用上曰卿輔導忠勤非勲而何公乃拜賜尙書郭惇使武定州回爲同使者譛於上公言臣待罪尙書時惇爲侍郎深知其人亷愼公直惟法是執且能屏絕私囑以是怨之者多惟陛下察之上曰朕今知之矣譛竟不行二年秋八月上燕閒公侍側因語及古人信讒事上曰讒慝小人眞能變白爲黑誣正爲邪聽其言若忠究其心則險是以帝舜堲讒說孔子遠佞人唐太宗以爲國之賊朕如此等每切防閒若有其萌必杜絕之不使姦言得入枉害忠良齊殺斛律光國遂以弱朕常非之汲黯正直姦邪寢謀卿等所宜務也公頓首謝曰陛下之明羣臣之幸也臣敢不效愚直以仰答聖心十月交址旣叛屢遣將徵之未利至是請降廷議惡其反復更欲興兵上以問公公對曰兵疲財竭不可再舉如癰伏於身未潰則憂不測已潰則可緩治宜進以平劑加之資補俟血气調和而自愈若不小忍而惟毒之攻浸滛不已心腹內虛恐患復生於他所不可不虞今莫若因彼上表謝罪許其復國自新吾人之在彼者令護之出境則恩結其心而亦無他虞矣時二楊少傳亦有是言上是之遂偃兵息民有寶緡上尊之賜十一月皇太子肇生上命公等條陳仁政數事詔天下有銀器寶緡彩幣之賜三年春正月公同蹇少師奏對便殿上悅命畱侍宴且諭盡歡上顧公醉笑曰卿能復飲乎公頓首曰臣飽沃天恩醉矣上顧蹇公猶醒親酌巨觥三賜之公拜上顧公有欲言之色問曰卿有言乎公近扆前宻請蚤建皇儲爲宗社之本上曰然朕當奏太后行之二月以議國本勅召至便殿奬諭賜範金銀印八曰含宏貞靖謙謙齋以褒公之徳量曰後天下樂以表公之忠勤曰傅保之臣以期公之寅亮余著公之名字世系鄕邑也尋加翠鑪銀甕玉鉤玉帶之賜三月命公等侍遊西苑以騎隨公騎後乘輿甚邇隸之從公者私相問曰前龍衣而髯者非至尊乎上聞而顧之公惶懼下馬謝曰天威咫尺而臣不能肅下罪無所容上笑曰朴實哉卿隸也人賜鈔十五貫復命登禦舟遊太液池上顧公等曰以操以禦羣卿之力君臣之義休戚是同上射鳬獲之旣烹躬割以啖公又親酌玉觥以爵公曰卿於朕啟沃良多而今老矣不可不盡歡日晡而罷上以苑多奇石可愛命內臣吳誠偕公往觀且諭曰惟其所欲與之公但取尢小者一二而已內臣曰苑奇石巨者以萬數先生弗欲乎公曰某性鮮所好柰上恩不敢辭況欲其甚者乎內臣以聞上嘆其介者久之閏四月公言山西饑民流徙南陽諸郡十餘萬有司軍衛各遣人捕逐民死亡者多上卽遣官往同布政司及府縣官加意撫卹發廩給之隨所至居住敢有捕逐者罪之民賴得所秋八月復命公等侍遊東苑上指艸舍一區諭曰此朕致齋之所𨿽不敢比古人茅茨不剪之意然庶幾不忘乎儉矣公頓首曰陛下言及此天下蒼生之福書曰非知之艱行之惟艱陛下知而行之尭舜之治亦不過是九月扈從車駕巡邊賜寶刀上命取公槖糗甞之笑曰卿亦食此粗糲耶公對曰臣食此足矣隨營將士尙多餒者上命中貴取上供者賜公徧加將士之犒勞上還京念公等四人髙年且師保之重以寅亮爲職不煩庶政乃特賜勅輟部院務俾專論道左右共寧邦家隱然拜相之意前此所未有也公益殫忠讜以報上知四年冬十月公奏對便殿上問公時政之獘公言今內外諸司遇有公務輒坐委掌印正官出辦取其事之易集殊不知正官乃一司之長百責所萃今不論事之重輕一槪委之致使護印署事者茍簡於政吏肆其姦庶務妨廢時獘莫甚於此上曰非卿不聞是言卽勅諸司禁約違者許言官紏之未幾扈從車駕閱武郊外至兔兒山上怒諸將奉命之不虔也命禠其衣以辱之公言將帥國之爪牙天威震怒罪且不測況時嚴寒倘致於斃是因微罪而殺重臣上不應起入帳內公隨之上顧見公曰卿且休公對曰陛下憐臣之恩至諸將瀕於死矣陛下獨不爲之念哉上笑曰朕特爲卿釋之還京公因奏對言今天下𨿽稱承平民困未全蘇息各處買辦催徵差官數多甚是擾民以致小民怨咨罔知朝廷優卹之意請勅禁約諸司非急務不許差官如出差擾民者許風憲紏察以聞上從之上寵眷公日優使者召公日數十軰於道家有禦賜名馬性甚靈每召臨馬必蹄嚙閽者報公具衣冠出而錦衣人至矣上嘗張燈宴羣臣悅甚咲謂公等曰此朕擎天柱也天下付若等朕髙枕無憂矣賜紫瑛硯象牙翠花筆龍香墨水晶鎭紙玉筆架以便條旨用公誕晨上親繪壽星圖及制詩賜之有獨生申甫扶鴻運之褒每憂喜及節序必賜公詩又親繪秋香竹梅二圖以諭公之晚節文禽非熊春霽魚遊春水數圖以彰公之遭遇之盛云至服食器用銀幣日不虛賜嘗命尙方取一翠甌賜公公拜賜訖上咲曰卿夫人得無競乎復加賜一焉又命制束髮小玉冠二枚上用其一以一賜公諭曰使卿之子孫知吾君臣一體也公寵愈優而心愈小恆懷負乘之憂朝回於家而色若有不懌然者夫人問之公曰吾欲進諫適思所以悟者未獲故悒悒耳又嘗撫案嘆息筆欲下而止者再夫人問之公曰吾適所批者歲終大辟奏也吾筆一下而死生決矣茍有可生吾未嘗不欲生之恐悞焉則彼銜無窮之寃而吾懷終身之恨矣以是慘沮而筆不忍下也五年春正月兩朝實錄成公同太師英國公等上之賜宴賚旦入謝暮歸得末疾猶執筆條旨以進夜薨未薨前三日有星墜庭之西南隅光燭地者久之方息上早朝聞訃震悼遂輟朝垂涕回宮左右感動莫能仰視朝自公卿大夫及郎官將校下至閭巷小民莫不嘆息咨嗟至有泫然流涕者上問輔臣議加公封爵楊文貞公對曰舊制文官不許封公侯恐因某爲例例不可自今日始某輔導舊臣贈以太師亦尊榮矣乃贈特進光祿大夫太師謚忠靖賻祭殯塟有加常典官其子瑄爲尙寶司丞期以讀書大用仍勅戶部復其家國朝輔臣贈太師及卹典之隆自公始也公天性孝友公退未嘗離太夫人側每早朝必候問起居而後去太夫人歿公不忍正坐每被寵賜必捧泣曰此上恩也吾母不及見矣吾敢私乎徧分諸弟侄及姻舊之貧者愛二弟稱篤季性躁使酒一日醉壞公釀器家人奔告曰叔破缶而罄酒矣公笑曰弟又醉耶公二俸在南京者皆季所費然公恆以賜物分寄之或曰俸悉彼用而賜又及之耶公曰手足情重俸何惜焉且上恩之沾不可不均也其徳量汪洋人莫測其際嘗使蘇有庖人烹肉過咸公但咽素飯而已無所問巡視淮陰憇於野馬驚而逸從者逐未返公遙謂過客寄聲尋馬者客不應且詈之從者執以見公公笑釋之小隸盜公銀酒器數事爲邏者所獲械見公公命釋械語之曰爾非艱甚寧忍爲此乎仍與所盜一杯遣之隸感泣而去有進士戲乘公肩輿或告公公曰有志言者慚退祭酒胡公僦屋居公旣賜第卽以舊第讓之胡致仕公鬻第以爲贐故胡挽公詩有琴書攜去嘗推宅呂尙書爲子乞官上以問公公對曰震先朝有守城功宜量與一官可也或語公曰彼昔奏公公寧忘之乎公曰某自得罪彼何與焉平江恭襄公靖難時嘗欲害公後公薦恭襄總漕運又內贊其所請以濟國事二公深自敬服上嘗賜公銀酒器公畱用於部堂或勸公私之公曰以上之寵賜而私之可乎且吾以布素起家亦豈能勝此也時同事有性褊者嘗書公姓於座右以自警少忘之性如舊嘆曰夏公眞不可及也或問公量可學乎公曰某幼時有犯者未嘗不怒始忍於色中忍於心久則自熟殊不與人較某何曾不自學來又曰處有事當如無事處大事當如小事若先自張惶則中便無主矣故歷事累朝秉節執義夷險一心其論大政決大疑羣議滿前公徐一言而定或有偏執已見奮然沮眾議者公從容諭以義理曰某所見當如此處是至上前奏之果如公議沮之者莫能奪事賴以濟尢樂薦引士類布滿中外皆稱其職然恩不已出有自布衣至公卿而不知公之薦者仁皇嘗欲用李衡爲兵部侍郎問吏部不知命問公人始知公之薦周文襄爲長史時廷臣有欲薦爲郡守者公言於上曰郡守不足以展其才上於周名注畱著別用四字尋致大用至薦李襄城公隆守備南京黃忠宣公贊理漕運皆極一時之選其援人之急惜人之才惟恐不及都禦史劉觀孫女被選將入內皇親胡都督往駕焉上聞之欲誅觀惡其結托也公言觀昔事先帝每稱其能偶因戚裏之嫌遽加大辟非罪疑惟輕之典上意少解竟以他事罷觀職有禮部署堂郎中某於早朝奏云四夷之來賞不及用宜豫措置上不答某懼甚退以告公公曰以富有四海而當廷云云可乎乃爲於午朝之間而宻陳之果得所請戶部李郎中暹性弦急屬吏有悞者李欲置於法吏懼而投匭首實上特免之李怪吏之不先白已也叱曰上𨿽宥爾於法終不可釋吏遽以其辭奏之上怒其言渉不敬將刑之公言某素剛直偶因吏之激言發於暴若遽刑之恐長姦吏風況今募人使遠若宥而任之必能盡忠贖愆如此則恩法兩盡而吏亦無以長其姦也上從之李使於闐果不辱命刑部金尙書以疾在告蹇忠定公有會乃赴之上聞之不樂曰以疾不朝而宴於私可乎命系之公言進退大臣當以禮可殺而不可辱金某老矣而系辱之非刑不上大夫之意上卽宥之有短楊文貞於上者上以問公公力爲辯之眷任彌篤故贈公誥有推賢盡誠之褒每勸朝廷行一善政用一善人或問公公曰此天子之明羣公之力某何與焉凡所上奏艸歸卽焚之曰不可彰吾直也以是嘉謨嘉猷所以左右朝廷惠利斯民者冺然無迹不盡傳於天下惟天與列聖知之豈敢誣哉黃忠宣公嘗贊公徳足以格君而不言其直量足以容物而不言其善身足以任天下之重而不言其功休休揖遜有古良臣之風時以爲確論焉

附治水疏﹝見明紀﹞

永樂元年秋八月遣都察院僉都禦史兪士吉賫水利集賜戶部尙書夏原吉使講求疏治之法原吉上言江南諸郡蘇松最居下流常嘉湖三郡土田髙多下少環以太湖亙綿五百里納杭湖宣歙諸山水注澱山諸湖入三泖頃浦港湮塞匯流漲溢傷害苖稼拯治之法宜浚吳淞諸浦港泄其壅淤以入於海吳淞江袤二百餘里廣五百餘丈西接太湖東通海前代屢疏以當潮汐沙泥淤積旋疏旋塞自吳江長橋至下界浦約百二十餘里𨿽稍通流多有淺窄又自下界浦抵上海南倉浦口可百三十餘里潮汐壅障茭蘆叢生已成平陸欲卽開浚工費浩大臣相視得嘉定劉家港卽古婁江徑通大海常熟白茆港徑入大江皆廣川浚流宜疏吳淞江南北兩岸安平等浦港引太湖諸水入劉家白茆二港使直注海松江大黃浦乃通吳淞要道下流壅塞難卽疏浚傍有範家濵至南倉浦口可徑達海宜浚令深闊上接大黃浦以逹泖湖之水此卽禹貢三江入海之迹俟旣開通相度地勢各置石閘以時啟閉每歲水涸時修圩岸以禦暴流疏上命行之水以泄農田大利

題故太師戶部尙書夏忠靖公遺事後

昔孟子有言五百年必有王者興其間必有名世者予嘗歷考古昔聖賢之生皆本於气化之盛故自堯舜至於湯五百有餘年自湯至於文武亦五百有餘年蓋天地淸明渾厚之气運於亭毒之表者久則有時而漓故必積之之久而後復盛盛則聖君賢相出焉蓋天地實生之也自文武之後七百餘年而始有漢髙祖自髙祖之後又七百餘年而始有唐太宗髙祖太宗𨿽不足比隆堯舜湯文當時佐命之臣𨿽不足以擬迹周召然君臣同心以成正大光明之業庸非天意乎自唐太宗之後更五代之亂朱梁石晉劉漢郭周簒弒相承而貞元之气其漓也甚矣天醜其徳而聖君賢相不出於其時至越千餘年而後我太祖髙皇帝生焉復二帝三王之盛而無漢髙唐太之雜霸當時佐命之臣固非一人若故太師戶部尙書夏忠靖公尢其傑然者也非應期而生者乎喬新生也晚不及拜公之舄履而嘗聞先公言公爲尙書時先公爲禦史永樂二十二年雷震奉天殿下詔求言言者多雲建都北京非便而主事蕭儀言之尢峻太宗震怒加以極刑時六科十三道上言者多雲朝廷不當輕去金陵建都於燕故有此變上曰方遷都時朕與大臣宻議數月而後行非輕舉也言者因劾大臣上命言官與大臣俱跪在午門前對辯時都禦史陳英等迎合上意且謂昔日不諫有罪抗言禦史給事中白面書生不知大計宜加重罪日將午上命侍臣出至午門問大臣與言官對如何眾皆嘩然啐罵言官妄言公獨從容奏曰禦史職當言路給事中朝廷耳目之官況應詔陳言所言皆當臣等備員大臣不能協贊大議臣等合當有罪侍臣入復命上仍命出再問公對如初天顏悅懌遂傳旨令各回衙門辦事而言官無一人得罪者眾謂非公之言則又將有蕭儀之誅矣公心存忠孝無時忘之當洪武之末嘗巡撫福建所至問民疾苦而惠鮮之詢吏治得失而進退之其瑣屑細事則悉付之有司官民皆安焉嘗出漳州北門見有舊塜將頹者問諸左右或對曰元達嚕噶齊徳哷黙色之墓守死不降民哀之故塟於此公曰忠臣也命有司伐石整其墳樹碑而表之他日往福寧見道傍一艸庵敝陋殊甚而灑掃潔淨問左右或對曰此元福寧尹王伯顏與其子相及子婦潘氏死節於此民旣塟之又作艸庵以祀焉公曰伯顏死於忠其子死於孝婦死於節無愧卞壼家矣遂命知縣遷其主入佛寺空屋祀之且設祭焉公之惓惓忠義已見於此矣及自福建召還太宗皇帝欲大用之忌者或沮之曰彼建文用事之臣豈宜寘之髙位上曰夏某父皇太祖之臣也彼忠於太祖故終於建文又豈不盡心於朕哉歷事太宗仁宗宣宗其盛徳大烈有補於國家者尢多其詳已見於楊文貞公神道碑及國史有傳足以不朽矣喬新後生小子不敢贅一言以取不韙之罪謹述聞於先公者於末簡以信孟子之言俾後世有考焉先公又言蘇文忠有言國之將興必有世徳之臣厚施不食其報然後子孫能與守文之主共享太平之福公曆相四朝其所施厚矣享其榮名盛福者五十餘年而天之報公亦不薄矣其子太常公有文武才徳宜與公世濟其美者也然位不滿其徳其孫參議君好徳而文其名位所就勛業所建以名世者未可量也他日躋大位建大勛而與伊尹伊陟繼美有商者其在玆乎喬新旣頓首以爲皇明賀又拜首以爲夏氏慶弘治庚申六月資政大夫刑部尙書廣昌後學何喬新謹識

跋夏忠靖公遺事

右少保兼太子少傅戶部尙書贈特進光祿大夫太師謚忠靖長沙夏公遺事一通其郡人寧鄕袁侍禦公大倫得諸其孫通政公廷章而刻公集後者也福獲讀而嘆曰公其社稷臣哉我太宗嘗謂以房玄齡處公而福觀公諫太宗親徵沙漠處有以兼魏徵沮髙麗之直楊文貞公謂比公於王子明韓稚圭之度而福觀公勸宣宗親討漢庶人之叛有以兼冦凖伐澶淵之毅解大紳公稱其有徳有量而不及其口應手判之敏才黃忠宣公贊其雍容揖遜而不及其弘濟艱難之卓見若是者有一足以命世而公兼之豈非社稷臣哉何司冦公謂天實生之不誣矣其尢難者在太宗朝輔導皇太孫居守北京而北奏南啟之皆得其心迎召皇太子皇太孫於南京而緩速對復之曲當其義在仁宗初親臨系所而敷奏切中在宣宗初南京入繼而禮儀皆具三朝始終於是乎正矣豈非社稷臣哉若今所行於朝廷者皆仍公條進批答之舊曰某部知道榜於郡縣者尙遵公禁約擅差掌印正官之議在當時不以爲奇而今則始悟其見之遠也其謂多升不如重賞禁差徵辦官尢若預知今日者然至於營捄諫官之議遷都不拜西域法王諍李時勉之死辯郭惇之譛斷罪必依於律者皆足以立一代之治體其贊仁宗省刑薄賦與夫戶部出納之省約卽位詔赦之蠲除至今莫之能攺皆百姓由之而不知者噫公豈非社稷臣哉福少讀郡誌訪父老知公與周文襄公爲惠於吾土者甚大已思欲一發闡之今天子命二公合祠於蘇福嘗記周公之祠於松者而獨於公爲欠事又嘗讀宋石介慶曆聖徳詩序謂天下所望爲宰相諫官者無不舉用以爲盛玆集序之者爲大學士茶陵李西涯公內相如西涯臺諫如大倫亦天下之望乎二公於其鄕先正國名臣不忘其遠如此而今有復如忠靖公者出其肯掩之耶長沙社稷之臣又於二公乎望矣乃敢附名於其末弘治十四年辛酉春三月朔賜進士及第翰林國史編修儒林郎華亭後學錢福謹跋

士懿伏讀忠靖公遺事歷事四朝𨿽始終職在戶部又兼各部及都察院輔皇太孫百官總已以聽參決機務擬批詔旨致治隆平實名宰相也先軰巨公若二楊公碑志李文正公傳何錢二公跋論之詳矣子小子何敢復贅惟是治水江南至今吳人徳之乃遺事止言治水之勤其講求治水一疏略焉不載士懿考諸明史竊按天下財賦半在江南天下之水半歸吳會浙西及蘇松諸郡以逮杭湖宣歙萬山之水奔湧騰溢盡入太湖太湖蓄瀦之餘溢於三江東流入海所謂三江旣入震澤底定是也然三江無可入之道則震澤無可定之波乃吳淞婁江率皆淤塞黃浦白茆僅見虛名江海之門泄瀉旣少震澤汪洋承流遂緩矣加以山水沙多暴漲飄流勢稍緩則沙易聚瀕湖諸泖相繼堙蕪矣不知浙之嘉湖地據上流故溪不入湖則嘉湖代受震澤之水吳之蘇松勢居下流故湖不入江蘇松且代受三江之水賴公躬親履勘始稱太湖泛溢宜浚吳淞蘇之吳淞多沙泥旋疏旋淤松之吳淞多茭葦易成平陸因請於嘉定開劉家港常熟開白茆港而蘇水入海於松江更開範家濆以達大黃浦而松水亦入海廣浚分支共受三江之水卽所謂三江旣入多爲尾閭以殺震澤之怒卽所謂震澤底定禹貢明白簡盡而公之治之亦委曲詳至卽於此一疏見之顧可略耶予故采諸明史以附遺事之後庶幾千百世下鑑公苦心其功當不在禹下云康熙四十四年乙酉孟春月齊安後學詹士懿敬識

校刻夏忠靖公集成敬述

嗚呼忠靖公靈秀鍾國器生當有明初厥考席氈地少小解勤學失怙倍策勵端方稟慈訓菽水率二弟婉愉得歡心鄕黨推行誼喜怒嘗不形已負大人志未幾領鄕薦太學勤講肄遂受太祖知農部主厥事漕務當叢脞理繁弗辭勩攄誠析羣疑同官服髙義晉階撫閩軍愛民先察吏成祖深眷注連陟尙書位治水師禹功疏決發神智放海獲安瀾吳人食其利況乃賑民饑全活千萬計恩施逮官校矜卹尢備至扈從攝諸曹輔守稱上意擬諸古名臣寵錫三代貤披鱗效朱云忠讜甘拘系仁宗復徵起公以母喪避馳諭期協心曰卿朕攸倚玉帶環腰圍殊榮耀門第愆謬繩且紏煌煌燦金字得君古良難盡瘁亦匪易禮儀故嫻熟除難見經濟含弘復貞靜表徳銀章記維時春秋髙褒嘉示優異庶務毋久煩啟沃資謀議兩朝實錄成宴賚有特賜勲名震寰宇勞謙贊盛治至性門內全仁厚遐邇被扶顚更振乏接物展光霽襟期浩以深疇復窺其際休休有容徳包荒無巨細子明稚圭風雅度眞無媿忠勤歷四朝夷險歸一致騎箕當寧惻宣廟爲墮淚謚法酌古今曠典營塟祭生榮死亦哀慶澤流後裔閒情寓詩文不朽兼遊藝天眞弄柔翰豈爲章句累懿忝諭湘膠景慕多年歲執鞭旣無從拜墓讀碑志人以文乃傳遺集嗟失次捜羅魯魚辧編就喜不寐三春日摩挲髣髴風騷气殫力事雕鐫庶以垂奕世

少保兼太子少傳戶部尙書贈特進光祿大夫謚忠靖夏公神道碑銘

賜資榮祿大夫兵部尙書華蓋殿大學士廬陵楊士奇撰

中順大夫詹事府少詹事兼翰林侍讀學士廬陵曽棨書

資善大夫禮部尙書毘陵胡濙篆

公姓夏氏諱原吉字維喆始家饒之徳興曾祖復祖希政元末爲湖廣行省都事兵亂死之考時敏爲湘陰縣儒學教諭遂家湘陰公自幼端厚好學年十三教諭公歿益知自勵母夫人廖守節教子公終父喪卽出教裏塾取束脩以資養而率其二弟恭侍婉愉得母夫人歡心出入鄕閭其老長皆忘年賓禮之時已負巨人度喜怒不形裏少年嘗被酒侮慢公里人共擊之詈之曰汝小人不知鄕有君子耶有鬼物白晝附人言禍福驚動裏中或彊公往觀卒無所言他日復有言或問之故曰夏公端人吾不可以近公一無所動心洪武庚午公以詩經選鄕貢入太學遂擢戶部前四川部主事授承直郎進承徳郎漕務叢脞凡倉廋府帑之出入簡牘之著悉有條理同官後至於事有未通者咸以質公日環左右公𨿽紛冗必爲之盡心蓋人人徳公如師升戶部右侍郎授嘉議大夫巡撫福建所過郡邑考察吏治咨訪民隱公明寛大民人咸悅服太宗皇帝入正大統轉左侍郎逾月升戶部尙書授資善大夫永樂初蘇松諸郡大水命往治發浙西兵民十數萬疏決壅滯自松江黃浦東北以逹於海水患乃息而撫卹曲當久不言勞又撫綏其饑民發廩三十餘萬石賑之散給有方於東南命公自南京扺北京督視運送給以錦衣衛官校且命有不率命便宜行事公於號令中備矝卹之意人人效用太宗巡守北京公豫扈從命兼行在禮部都察院事歲餘車駕親徵沙漠今上以皇嫡長孫畱守北京命公輔導庶事修舉京師肅然太宗還良喜賜公鈔千緡彩幣四表裏羊酒鞍馬自是屢奉命侍命上有司奏公與吏部尙書蹇公曆官九載皆賜嘉奬有淳良篤實如古名臣之諭太宗親宴之別殿無幾賜誥命追封祖考皆爲資善大夫戶部尙書祖妣爲夫人封母爲太夫人重修太祖皇帝實錄命公監修書成賜鈔千緡織錦文綺衣壹襲文綺表裏三對北京宮殿成奉勅召仁宗皇帝及今上於南京二聖喜公至賜宴勞及鈔白金鞍馬外冦復犯邊太宗皇帝將親徵公言今邊儲不足請遣將無煩六師遂罷官仁宗皇帝嗣位卽日復公戶部尙書公以母喪未終辭仁宗曰國家不幸有大事正朕與卿等協心比力之時如卿以親喪辭則朕亦未當在此公乃不敢復言遂加太保仍兼戶部尙書賜玉帶﹝闕十七字﹞今上正位東宮加公兼太子少傅少保尙書二職如故賜誥命追封曾祖祖考皆爲榮祿大夫少保兼太子少傅戶部尙書曾祖妣祖妣妣皆一品夫人賜金章一其文曰繩愆紏繆且諭曰朕有過舉卿但具奏來以此識之朕不難於從善賜鈔萬緡禦用米二十石胡椒二百斤公感知遇之厚鞠躬小心靡或不盡修太宗實錄命公監修仁宗皇帝崩時今上建國南京至則喪禮及卽位之儀皆具皆公三四人者所預定上旣嗣大位公以舊輔尢重倚任公益孳孳惟謹寵賚日盛修仁宗皇帝實錄仍爲監修庶人髙煦反上親率六師擒之公預扈從還賜白金文綺等物甚厚賜銀圖書一其文曰含弘貞靜蓋褒公之徳云明年扈從巡北邊旣還上念公及少師蹇義等四人者皆春秋髙思優逸之賜勅嘉勞輟職務仍其祿朝夕侍上傋顧問預謀議而恩遇益厚兩朝實錄成賜白金百兩織錦羅衣一襲文綺表裏六對鞍馬賜宴明旦入謝暮歸第得末疾遂薨宣徳五年正月二十七日也壽六十有五歲上聞訃震悼遣禮部尙書胡濙賜祭贈特進光祿大夫太師賜謚忠靖賻鈔萬緡勅有司營喪塟官其子瑄爲尙寶司丞仍復其家復屢遣濙等賜祭朝臣自公侯貴戚下至郎曹將校咸往弔祭衛卒巷氓亦有太息流涕者公天性至孝友其弟原啟原禮皆厚原啟歿愛其子如子讀書鄕校時教諭史九韶𨿽非授業師遇之必拜𨿽貴不變旣貴九韶升教國子月恆分之祿九韶將老朝廷從公請命致事公與人交久而敬平生故人在患難或賙給之遇士之貧者賑之有顚蹶失所者援之徳𨿽微必報而未嘗存怨惡心接人溫然處事善善長而惡惡短襟宇瀞深閎闊不見涯涘嘗有從隸污公金織賜衣懼欲逃者公曰污可浣何懼爲有吏壞公所寶硯石匿不敢見公召吏諭之曰物皆有壞吾未嘗惜此慰遣之於時卿大夫雅量推公第一知者蓋比公王子明韓稚圭之度其在上前所言必歸仁厚臨政必酌大體其預宥宻𨿽冺然無迹蓋有陰受其徳者矣故不問貴賤疎戚識不識皆知其爲善人長者文章喜爲詩四方士重公名得其一篇一詠藏以爲榮公配鄭氏有賢徳再封一品太夫人子珫瑄瑛璘女一嫁虞■﹝王扁﹞珫與虞氏女皆先卒公薨之三月歸塟湘陰其家以墓碑屬予予與公同朝三十年晚益親厚相知又常爲予道其平生予豈謂遂志公之墓耶銘曰溯夏厥初以國爲氏衍於會稽綿綿厥系太末之邑後來徙居曁唐中和復徙於番懿夏之時逢掖其服詩書有承徳善有續轉鄂而潭自公祖考積厚必發公奮起紹燕歌鹿鳴來與計偕官任其賢政用其才繇司徒屬曁掌邦教寅恭小心寛仁允蹈參決大議洊任重負不亟不徐雍容雅度如彼喬嶽嶷然不移其气黙運澤潤良多祗事列聖旣四十載夷險一道其舄幾幾國有老成堂有柱石遽不慭遺當寧興惻旣榮且哀隆隆寵光嗚呼忠靖沒世不忘

宣徳五年閏月初六日孤子﹝瑄璘﹞泣血立石

贈榮祿大夫少保兼太子少傅戶部尙書夏公夫人廖氏墓志銘

中順大夫詹事府少詹事兼翰林院侍讀學士廬陵曾棨撰

榮祿大夫少師兼吏部尙書西蜀蹇義書

奉政大夫吏部稽勲司郎中兼翰林侍書廣平程南雲篆

宣徳庚戌春正月丁卯少保兼太子少傅戶部尙書夏公原吉卒卒之後又八月公之子瑄詣予泣拜請曰先祖妣夫人旣塟未有銘恐懿徳久而遂冺敢請一言刻之石庶幾永終有賴焉予弗獲辭按狀夫人姓廖諱妙賢世爲荊州人父瑞可有學行授徒於鄕元季僑居沔之玉沙時忠靖公大父希政爲湖廣行省都事兵亂死節公之父時敏奉母避地於沔瑞可見而奇之遂以夫人妻焉國朝平定海內時敏仕爲湘陰儒學教諭遂家湘陰教諭君歿時公年才十有三夫人守節自誓孝養其姑劉氏朝夕未嘗暫離姑疾侍湯藥尢謹至寢食弗遑憂見顏面姑臨終執夫人手泣曰汝事我孝敬願汝子婦他日皆如汝之事我也姑歿塟祭皆克盡禮夫人撫育諸子教之務學期底於成諸子亦克祗承其教有所植立公旣領鄕薦升太學仕爲戶部主事升右侍郎迎夫人就養京師蒙恩封太淑人及公爲尙書贈父教諭君爲資政大夫戶部尙書夫人進封太夫人方是時朝之大臣罕有親尙在者獨夫人年髙鶴髮云冠朱翟命服偉然坐堂上歲時自六卿以下相率羅拜人碑刻璇疑誤皆謂太夫人盛福世鮮及焉上元節禁中張燈公奉太夫人入觀太宗皇帝知之顧左右曰此賢母也賜鈔千緡永樂辛丑議親徵沙漠公言今糧餉弗給任一將可也無煩聖躬遂坐免官明年壬寅四月十八日太夫人以疾終享年八十仁宗皇帝卽位詔復公戶部尙書公乞終喪不許遂加少保兼戶部尙書命給舟載太夫人喪歸塟湘陰縣治之東北山之原勅有司爲造墳塋未幾復加公兼太子少傅賜誥命追贈夫人爲一品夫人太夫人三子長卽公累官至少保兼太子少傅戶部尙書贈特進光祿大夫太師謚忠靖次原啟原禮女二人長蚤世次適常州府照磨葛興讓孫男四人珫瑄瑛璘瑄爲公後嗣年才十有三蒙恩命爲尙寶司丞給六品祿女四人長適傳時省監察禦史霖之子也次適虞■﹝王扁﹞宗人府經歷進之子也次適宋敏湘陰縣知縣綸之子也余幼銘曰夫人之徳慈惠靜貞秉節守義訓子於成子旣顯榮髙爵厚祿祿養以丰享玆盛福錫命推恩冠服是煌鸞誥薦頒龍文天章湘陰之原爰視爰度靈秀所鍾體魄斯托懿範徽音愈遠弗忘銘以昭之永世其光

宣徳九年六月日孤哀子原吉孝孫泣血立石

附錄

明故中順大夫南京大常寺少卿掌尙寶司事夏公行狀

公姓夏氏諱瑄字韞輝其先自衢徙饒代有顯者曽祖諱希政元季爲湖廣行省都事兵亂死事祖諱時敏洪武初爲湘陰教諭遂家湘陰考太師忠靖公諱原吉歷事太祖太宗仁宗宣宗四朝碩徳雅量丰功偉烈著在國史公忠靖公次子少穎敏喜讀書嘗竊觀忠靖奏艸及忠靖朝退必請問所議事忠靖笑曰是非爾所知也然心黙喜之禮部尙書胡公濙嘗夢上以櫻桃一盤賜忠靖二子長子珫退避不敢受而公獨受賜後珫早卒胡公以告忠靖曰繼夏氏者必此子也仁廟嘗顧問忠靖曰卿子年幾何欲以近侍官之忠靖曰臣子幼稚非食祿時俟成立事陛下未晚也宣徳五年忠靖薨宣廟震悼不已卽日遣中官致命於家拜公尙寶司丞明日公與叔父原禮入謝時公年甫十有三進退有度特賜冠帶衣服公扶柩歸鄕裏宣廟憫公幼特免守制使養母於官而別遣官護喪歸且厚卹其家公彊記過人太師張公輔呼爲小友少師蹇公義而下多公父執禮重之宣廟欲大用公未逮也正統初英廟追念忠靖勤勞特賜公田十八頃而蠲其稅楊文敏公榮將歸謂公曰尙寶非處君地吾還當薦君未幾楊公卒不果雲南夷逆命公上疏乞立功自效尙書王公驥奇之將以公往有沮公者乃已八年命視尙寶司事公以母疾乞侍養還鄕母愈乃就職時四方多事公上疏陳七事一謂湖廣苗本異種必有首惡紏合爲冦宜密令諸脇從諭以利害誘以重賞使反兵相攻然後出其不意攻之必破一謂苖出遠刼必使老弱守寨宜分兵間搗其巢穴則賊分而勢寡一謂北邊𨿽每歲朝貢其情難測宜令知兵者行邊旌勇智退老弱繕兵治械修城隍謹烽堠以備不虞一謂福建盜作𨿽出師剿捕功久不就使賊勢日張民困轉輸不得耕食是益盜也宜督將臣乘時殄滅多見采納十四年北邊犯京師公憂憤陳四事一謂敵乘勝遠闘其鋒不可當然能野戰短攻城宜堅壁勿戰使進無所得退復气沮然後出奇設伏諸道奮擊破之必矣一謂敵深入吾地宜令死士夜襲其營仍設伏內地以待追者一謂敵旣舉國入冦邊無所禦宜調邊兵之半入捍京城內外夾攻彼將自潰一謂我軍依城爲營進無死志退有所歸宜嚴號令以堅其志如以三隊爲法前隊戰退令中隊悉斬以狥容而不斬者同罪則士畏法而不畏敵矣詔亟行之後敵使至公又言敵無故遣使與吾譯者偕來必佯爲遜辭以緩我應援疑我進退覘我虛實或爲誑事虛情疑我譯者以緩我謀賂我譯者令爲反間宜愼防之以觀其變一謂敵若引退宜分兵五路間道襲之以正兵二路擊其前以奇兵二路攻其傍以伏兵一路絕其後仍以宣府大同諸路邀其歸蓋彼方恃彊不虞吾至且待彼回圖我而我先奪其心勢可必破況今太陰犯昴主明不利太白出髙用兵敢戰吉臣以爲天道人事機不可失當道不能盡用其言識者惜之公又言敵旣得利今冬來春必圖再冦今汝寧鳳陽諸府及河徙故地流移之民無慮百萬恐因隙而動爲患不淺願假臣便宜使招募智勇以爲國用仍條陳事宜以爲先召吏士及其故老俾各舉所知凡舉主其所舉勞以酒幣掲名於旗以倡忠義然後榜諭凡有知兵敢戰習騎射諳地利能爲間諜者許以官賞復其家一丁以給其力事平之後不願爲兵者釋之教閱之法以百人爲率擇其能者十人以教其九十人兵集旣眾人人習戰法內可以捍京邑外可以消■﹝君邑﹞縣之變事下兵部尙書於公謙請試用其才侍郎王公偉公知已也時爲監察禦史亦請勅公募兵淮楊會事定不果久之公以母老乞就養金陵命掌南京尙寶司事二月丁鄭夫人憂上京師復陳三事曰賞罰以爲禦將不可不嚴任吏不可不寛宜罪敗師棄守之將以戒不忠增亷官能吏之祿以礪不任曰去利以爲善治國者不損民以益已因舉近事以利致害者貪鄰入貢致生邊患窮兵麓川以疲中國其獘在上污吏瀆民以妨文治貪將虐兵以耗軍伍其獘在下宜減浮費以輕徭賦省遊食以足軍儲惜民力以培邦本又謂貴州宜仍洪武舊制置行都司罷藩臬郡縣命一良將輔以文臣使專決於外以寧邊患曰審機以爲制敵之機系乎攻守之得失因舉近事之失機者敵初冦大同气鋭鋒利不當戰而與戰以致敗績一也宣府懲彼失利畏愼大過敵經其城當戰而不與戰以致土木之敗二也及敵越重關犯畿甸自納其死而我過爲防禦無所施措以致大變三也宜鑑覆轍懷逺圖揚天威以雪國恥大學士髙公谷見公疏薦於朝亦不果用奉使秦府充冊封副使凡所賜遺悉不受天順二年公以疾請命掌南京尙寶司事踰月遷少卿八年賜誥命特贈所生母王氏爲夫人成化二年進爲卿時五府多闕惟都督一人公奏守衛事重非一人可任乃命曰某某往守宿衛十四年九載考最升南京太常寺少卿仍掌尙寶司事方啚請老歸守先墓無何疾卒未卒五日猶力疾艸疏大略言臣伏見太宗文皇帝賜皇太孫勅諭皆農桑軍國爲政治民之要誠祖宗詒謀之至意願陛下置諸左右覽而行之仍命皇太子讀誦使預知民事艱難守成不易則不必遠求諸古而天下可治臣懷此言久未敢輒上今臣病死旦夕死而不言永無日矣命其子崇文上之訃聞上遣官諭祭於南京公爲人寛厚簡易內剛外和孝悌忠懇皆出天性幼喪王夫人事鄭夫人甚謹常棄官走南北侍養者十餘年鄭夫人卒女嫁虞氏生子誠而孤公視若已子悉以鄭夫人遺物並分賜田三頃予之誠死又撫厚其孤與弟璘無間言異色親舊患難力可援者必爲之盡侍郎王公卒公娶其女爲子婦其師太常少卿鄭公雍言子死經理其家駙馬井公某道死嘗以千金托公其家弗知也公悉封識還之公恂恂寡言及辧議古今成敗兵民利病文體髙下皆卓有定見不隨時好惡然自負髙與人寡合故罕有知者爲詩文宏博豪放舉筆千百言而感世觸物義歸於正平生所作近百號拙寓稿晚年號白鶴山人自爲傳論曰人爲其庸腐者是也謂其非庸腐者亦是也夫璞玉一也器則玉未器則璞耳今山人久爲宦而無所見其能是將爲玉耶亦將爲璞耶識者必能辧之公𨿽在散地恆憂先天下每見天垂象或四方有警則咨念不置與客言必先問及北事常曰國家養士於平居之時士當效力於有事之日嘗夢中賦詩云臣愚思效忠志欲追前古空懷葵藿誠未罄朝陽吐深思結衷腸逺慮徧寰宇捨生寧顧軀矢死期報主病篤猶以地震爲問語不及私惟書遺教囑其子崇文皆檢身奉職語又賦一辭亂曰梅花一枝開春風雙佩向拂衣而歸天淸月朗造化小兒齊聲合掌遂卒公生於永樂戊戌三月十五日卒於成化辛丑二月十七日享年六十有四子三人長崇文戊戌進士材器奇博不下公世次崇武次崇勲俱學舉子女五人長某次某某年月某日歸塟忠靖公墓側公卒已有銘銘頗略崇文復備述行實請爲狀以干大人先生銘諸神道以昭不朽東陽公同■﹝君邑﹞人也哀公之歿慨典型之在鄕裏者不可復見謹序次一二以備采擇謹狀

茶陵李東陽撰

贈冝人周氏攺塟志並銘

亡妻周氏字慧貞其先自楊徙燕厥考諱敬以功戰多奇拜指揮僉事宣徳間命鎭遼之金海蓋州以勇馳邊卒於其鎭宜人其冡女也幼偕其母夫人臧氏畱京夫人有賢行而善教冝人亦婉順克從年甫十七而歸於吾時先考忠靖公已捐館者五年矣惟先妣太夫人尙無恙冝人以不獲逮事於舅爲恨每遇烝嘗忌辰必躬潔簠簋而極其誠敬侍太夫人朝夕不敢以寒暑而少怠丼旨務丰而處已恆持於約太夫人以是尢愛之常曰是婦也志與吾合吾老矣不負夫所托復何憾哉余少也多過冝人恆規以正從焉則喜否焉則戚余幸而免於顚亦賴其相焉耳生二子曰長孫曰延壽俱早夭夫人傷之遂捐疾終於邑之澄淸坊裏第生永樂戊戌三月十六日卒正統四年冬十一月十三日享年二十有二權厝於門外八里之莊蓋以余宦於南北者未定也余後以養疾得請於朝仕於南都者久之以恩命始贈其室冝人余嘗歉然於心而不忘者以域兆之期尙未卜也成化十二年餘以事朝京師值墓主守者俱物故廬田入他人之區馬鬛之封已平訪之於鄰嫗而後得焉哀慘切骨泣曰余負之餘負之何以立天地間更號丈夫爲嗚呼宜人之歿距今三十有八年古今之變遷也如此使後更數十年將復何如耶或曰死者得藏於土安矣而子慟之毋乃勞乎余曰朋友死無所歸於我嬪矧夫婦焉茍於是而賻之則他可知矣余忝有祿食之享而忍乎其妻之骸之枯以自若可乎此予所以決於意而不卜其吉與否也七月一日告以文而啟之曰嗚呼糟糠之故結髮之盟每愧予懷何以爲情自伊云歿歲月䢐徵主守陵替孤魂煢煢柩返於湘以祔先塋體得以蔽永保攸寧庶幾始終以見平生告已書於石而銘之辭曰

生而同室死而同藏嗚呼玆言吾何敢忘

南京尙寶司卿夫夏瑄撰並書

忠靖集附錄

