

效顰集後序

余嘗效洪景廬瞿宗吉﹐編述傳記二十六篇﹐皆聞先輩碩老所談﹐與己目之所擊者。初但以爲暇中之戲﹐不意好事者錄傳於士林中﹐每媿不經之言恐貽大方家之誚﹐欲棄毀其槁。業已流傳﹐收無及矣。因題其名曰效顰集﹐所謂效西施之捧心﹐而不覺自衒其陋也。客有見者﹐卽曰﹕子所著忠節道義孝友之傳﹐固美事矣。其於幽冥鬼神之類﹐豈非荒唐之事乎﹖荒唐之辭﹐儒者不言也。子獨樂而言之﹐何耶﹖余曰﹕春秋所書災異非常之事﹐以爲萬世僭逆之戒﹔詩經鄭衛之風﹐以示後來浮奔之警。大經之中﹐未嘗無焉。韓柳送窮瘧鬼乞巧李赤諸文﹐皆寓箴規之意於其中。先賢之作﹐何嘗泯焉﹖孔子曰﹕不有博奕者乎﹐爲之猶賢乎己。然則用心博奕者猶賢﹐余之所作奚過焉﹖𨿽然﹐人有古今﹐學有先後﹐才有優劣。余辭膚陋﹐固不敢希洪瞿二君之萬一﹐其於勸善懲惡之意﹐片言隻字之奇﹐或可取焉﹐庶幾蠅聲之微﹐獲附驥尾於千里之遠也。問者惟然而退。遂書以爲識。宣徳戊申二月乙丑南平趙弼輔之書。丁跋

四庫附存效顰集三卷。兩淮鹽政采進本。第三卷

中闕疥鬼對﹑夢遊番陽傅一篇。殆傳寫佚之。此爲宣徳間刻本﹐兩文獨全﹐可珍也。按浙江采遺書目﹐此書作二卷刊本。當時館臣不知何取兩淮進本﹐豈浙進本亦有所闕耶﹖抑兩淮采進在先耶﹖同治甲戊嘉平十二日丁竹舟記於竹書堂。

上卷

續宋丞相文文山傳宋進士袁鏞忠義傳蜀三忠傳何忠節傳玉峯趙先生傳張繡衣陰徳傳孫鴻臚傳趙氏伯仲友義傳愚莊先生傳新繁胡大尹傳覺壽居士傳中卷

三賢傳鍾離叟嫗傳酆都報應錄續東牕事犯傳鐵面先生傳蓬萊先生傳下卷

靑城隱者記兩教辧丹景報應錄木綿庵記繁邑古祠對泉蛟傳疥鬼對夢遊番陽彭蠡傳

效顰集上卷漢陽府知府新安王靜訂正繡梓漢陽縣儒學教諭南平趙弼編撰

績宋丞相文文山傳

至元壬午十二月八日﹐有僧從閩中來﹐言於省臣曰﹕近日土星犯帝座﹐疑有變。未幾中山狂人薛保住自稱宋王﹐聚眾救千欲取文丞相。亦有投匿名書﹐言某日燒蓑城之葦﹐率兩翼兵入城。丞相可無憂。﹝元史﹞疑丞相者﹐文公天祥也。世祖召公入殿中﹐公長揖不拜。世祖曰﹕汝欲何言﹖公厲聲對曰﹕我大宋自藝祖太宗以堯舜之道平一天下﹐列聖相承﹐守其成憲﹐天下晏然。上無不道之君﹐下無可弔之民。北朝以遐陬之國﹐云擾中原﹐恃戎馬之眾﹐興無名之師﹐侵我疆土﹐殘我生靈﹐毀我宗社﹐滅我宋三百餘年之宗廟。欺人孤寡﹐萬世之恥也。我爲宋丞相﹐竭心罄力以扶宋祚﹐不幸姦臣賈餘慶劉岊等﹐欺君賣國。吾英雄無用武之地﹐不能興復﹐反遭禽辱於此。九泉之下﹐目亦不瞑。言旣嚙齒頓足﹐拊膺長嘆曰﹕嗚呼天乎﹐嗚呼天乎﹗左右皆駭其言﹐莫不縮頸吐舌﹐或爲之太息。世祖徐諭曰﹕天之所廢﹐不可以興。宋祚告終﹐非人力所可爲也。朕承天眷命﹐混一區宇﹐誠非偶然。汝忠宋之心﹐朕悉知矣。今以事宋之義事我﹐卽以汝爲中書丞相。汝意如何﹖﹝元史﹞公對曰﹕天祥爲宋狀元宰相﹐豈有事二姓之理。宋室旣亡﹐惟當速死。不可久生。他日無面目見田橫之客於地下也。世祖又曰﹕汝不爲丞相﹐爲樞密可乎﹖﹝元史﹞公曰﹕天祥之心﹐惟思盡忠宋朝而已。余非所願也。世祖知不可屈﹐麾之使退。意欲捨之。明日麥朮丁謂世祖曰﹕文丞相英才偉略﹐古今罕有。曩者開督府於汀洲﹐籌略號令﹐本朝將帥皆不可及。苟釋之使去﹐彼必遁回江南﹐號召天下﹐爲國家之大患。不如從其所請﹐以絕禍根。世祖可其奏﹐詔有司殺之。公出獄且行且歌。其歌曰﹕

昔年玁狁侵荊吳﹐恃其戎馬恣攻屠。忠臣國士有何辜﹐舉家骨肉遭芟鋤。我宋堂堂大典謨﹐可憐零落蒙塵污。二君泛海不復都﹐天潢失散知有無。衣冠多士沈泥塗﹐齊民盡陷胡版圖。我爲忠烈大丈夫﹐詩書禮義聖賢徒。竭心罄志思匡扶﹐驅馳嶺表萬里途。如何天假此彊胡﹐宗廟不輔丹心孤。英雄喪敗气莫蘇﹐痛哀故主雙眸枯。今朝此地喪元顱﹐英魂直上升天衢。神光皎赫明金烏﹐遺恨不惜棄艸蕪。誰人酹奠致靑芻﹐仰天長恨伸嗚呼。

公至柴市﹐意气揚揚﹐顏色自若。觀者萬餘人。公問市人曰﹕孰爲南向﹖或有指之者。﹝本傳﹞公卽向南再拜曰﹕我宋列聖在天之靈﹐願俾天祥蚤生中原﹐遇聖明之主﹐當剿此胡﹐以伸今日之恨。乃索紙筆書二律云﹕

昔年單舸走維揚﹐萬死逃生輔宋皇。天地不容興社稷﹐邦家無主失忠良。神歸崧嶽風雷變﹐气吐煙雲艸樹荒。南望九原何處是﹐塵沙黯淡路茫茫。

衣冠七載混氈裘﹐顦顇形容似楚囚。龍馭兩宮崖嶺月﹐貔貅萬竈海門秋。天荒地老英雄喪﹐國破家亡事業休。惟有一靈忠烈气﹐碧空長共暮云愁。

書畢﹐擲筆於地﹐謂監刑者曰﹕吾事已畢﹐心無怍矣。南向端坐待命。觀者無不流涕。俄有詔止之﹐公已死矣。﹝元史﹞其日大風揚沙﹐天地晝晦﹐咫尺不辧。城門晝閉。南士畱燕者﹐無不悲悼。或以酒肴酹奠。明日世祖臨朝﹐撫髀嘆曰﹕文丞相﹐好男子﹗不肯爲吾用﹐一時輕信人言殺之。誠可惜也。數日﹐歐陽夫人收其屍。面顏如生。﹝本傳﹞觀者無不駭異。是後連日陰晦﹐若失白晝。宮中皆秉燭而行﹐羣臣入朝亦爇炬前導。世祖大以爲異。如此半月﹐適耆山張眞人來朝﹐世祖召入禁廷﹐問其陰晦之由。眞人對曰﹕此由陛下殺文丞相所致也。文公忠烈之志﹐感通天地﹐貫徹幽明。及其將死﹐不勝憤恨。故其恚怒之气充塞天壤間﹐蟠郁不散。以致日色無光﹐陰霾昏暗。世祖嘆曰﹕吾亦悔殺此人。至今傷悼﹐噬臍無及。朕今以禮祭奠﹐贈謚厚爵﹐庶可解其幽明之恨。乃勑省院大臣各行祭禮﹐贈公特進金紫光祿大夫開府儀同三司檢校太保中書平章政事廬陵郡公。謐忠武。令僉樞密院事王積翁書其神主。灑掃柴市﹐設壇以祀之。仍敕南北文武官員皆預於祭。丞相孛羅初行奠禮﹐倏然狂飆旋地而起﹐吹沙衮石﹐不能啟目﹐捲其神主於雲霄中。空中隱隱雷鳴﹐如恨怒之聲。天色愈暗﹐眾皆駭愕﹐莫知所措。眞人詣諸公曰﹕文丞相畱京七年﹐念念宋室﹐罔肯臣服﹐至死不易其心。今朝廷贈謚若此﹐必戾其生前之志。故其英魂震怒﹐作此暴風﹐天地益爲昏晦。可急易之。孛羅等從其言﹐攺書在宋之官曰「前宋少保右丞相信國公」﹐祭畢﹐天果開霽。舉城之人咸曰﹕文丞相死猶不受贈謚﹐矧生而肯臣乎。初﹐有十義士收殯公於都城外﹐具牲醴酹奠之。祭文曰﹕

吁嗟乎﹐人之有生。孰有常存天地間而不死者哉。惟死得其所﹐是故無愧乎古史與今乘。魂气之升昭乎若九天之口口。口口口口。夐乎若萬口之口口﹐天口地口﹐雲沈霧埋。靑燐宵冷﹐玄猿曉哀。宰樹翳白日﹐佳城閟蒼苔。口口口之無不死者矣。若夫立扶天之事業﹐蘿蓋世之英才。忠烈光於汗簡﹐義气燭於天臺﹐是𨿽死猶不死之﹐宜乎公之蜚聲振耀於八弦﹐充塞乎九垓﹐又烏論夫事之成敗也耶﹗吁嗟文公﹐曩在宋季﹐負經濟才﹐名魁多士。逮秉鈞輔六尺之孤﹐遭國步艱難之際﹐忘其身家﹐殫其忠義。豈無扶危拯難之謀﹐柰何英雄失用武之地。傾覆流離﹐刀心無二。曁乎宋鼎移元﹐濟濟衣冠﹐或臣或潰。惟公竄身海島之隅﹐唾手興復之誓。嗚呼﹐碙崖危困﹐二帝繼崩﹐秀夫始葬於魚腹﹐世傑終噬於長鯨。當此之時﹐宋祚絕矣﹐故臣將相百無二三矣。公俘於敵中﹐念念在君﹐始終一節﹐威武不能屈其志﹐富貴不能動其心。孟軻正所謂大丈夫者﹐非公而誰歟﹗嗚呼文公﹐坦坦素履﹐炯炯丹衷﹐若明霞之絢曉日﹐如寒蟾之映秋空。翽翽孤騫之鳳﹐矯矯人中之龍。堂堂大節﹐髙出庸流之表﹔凜凜正气﹐浩然天地之間。山嶽同其久遠﹐日月與之往還。嗚呼﹐惟公之生﹐生無其時﹐身無所安。惟公之死﹐死得其義﹐在人所難。光明俊偉之節﹐暄赫著於塵寰﹐千萬斯年。忠臣義士仰公如北斗泰山。嗚呼哀哉。尙饗。

宋進士袁鏞忠義傳

進士袁姓﹐諱鏞﹐字天與。先世爲洪都閥閱巨族。髙宗南渡﹐有諱子誠者﹐仕至臨安府尹﹐兼大宗正司丞。扈蹕至鄞﹐因而家焉。進士實府尹公之嫡孫也。自髫齔時嶄然露頭角於羣兒中﹐旣長資儀魁偉﹐動止有則。潛心志學﹐博通經史。登咸淳辛未進士第。將受官﹐值嚴君捐館﹐守制於家。嘗與將作少監資中謝昌元﹑華文合直學士古汲趙孟傅相友善。時元兵南侵﹐宋境日蹙﹐三人焚香吁天﹐誓以死報國。徳佑丙子﹐孟傅爲沿海制置兼知四明府事﹐未幾元兵壓境﹐遊騎哨掠者至西山資教寺。孟傅惶懼﹐袖手無策﹐乃謀諸僚佐。皆曰﹕進士袁鏞負文武全才﹐有勇奪三軍之志。盍俾禦其師﹖孟傳急召公至﹐執手謂曰﹕今元兵入寇﹐遊騎已及西山矣。公膽略過人﹐盍往覘其眾寡﹐我率精銳隨至。幸而獲退﹐一郡生靈之福也。公毅然許行。乃單騎領救卒而往﹐果與元兵遇。元將呼曰﹕彼來何人﹐欲迎降耶﹖公厲聲應曰﹕吾進士袁天與也。爾曹出兵無名﹐徒恃其戎馬之眾。古人稱利人土地貨寶者﹐謂之貪兵。兵貪者必敗。爾虜罔知仁義﹐肆其殘暴﹐蹂踐我郡邑﹐魚肉我良民﹐不道之極矣。我宋垂統三百餘年﹐列聖在天之靈﹐豈無昭報﹗今忠臣義士唾手奮志者﹐不知幾千萬人﹐勒王之師旦夕皆至。吾見爾曹匹馬無歸矣。言旣﹐敵人大至﹐公遂被執。元將叱公拜跪﹐公正立對曰﹕吾爲大宋進士﹐所學所行者惟忠孝之道。寧爲珠碎﹐不爲瓦全﹐此身可殺﹐此膝不可屈也。袁天與今日有死而已﹐豈可屈身於犬羊之羣而求苟活耶﹗言旣瞑目端坐。敵人大怒﹐積薪焚之。公辭气愈厲﹐罵不絕口。旣而煙焰大作﹐公恨怒之聲﹐有如震雷。敵人大驚訝﹐皆向火再拜曰﹕進士公忠臣也﹐吾輩愚戇無知﹐悞公命矣。亦有舉酒拜酹者。孟傅竟不出兵﹐乃以城降。是日值淸明節﹐舉家拜掃先壠﹐泛舟而回﹐聞公被難﹐擗踴號慟﹐投於水者十有七人。惟仲子澤民甫六歲﹐義僕沈某負而藏之。五日兵退乃還。其妾利其篋笥﹐復投於大水甕中﹐義僕朱某援而出之﹐潛育於家﹐撫事甚謹。凡十有餘年﹐澤民乃克成立﹐亦以才行爲當時所敬慕。四世孫柳莊先生﹐諱珙﹐字廷玉。際遇天朝隆盛﹐拜太常寺丞﹐授承直郎。累荷聖恩﹐始終榮顯。永樂庚寅冬壽終於家。訃聞﹐上深爲悼惜﹐加贈少卿﹐遣中貴官祭於家﹐勅太子少師姚公廣孝撰志銘﹐勒諸貞瑉﹐傅於千古。生榮死哀無以尙矣。賢嗣忠徹﹐以文學奮身﹐累官至尙寶司卿。子孫振振﹐皆聰明儒雅。一門衣冠詩禮之盛﹐亙古以來﹐蓋亦鮮矣。豈非進士公忠烈餘慶而致默相者乎。宋有天下三百餘年﹐忠臣義士固不爲少矣。如文天祥﹑陸秀夫﹑張世傑﹑李芾﹑趙昴發﹝疑應作趙卯發﹞﹑李廷﹝疑作庭﹞芝﹑苗再成諸君子﹐固皆捐身棄家以報國也。然皆登臺省守大郡握兵權者﹐其於致身死節﹐乃職分之所當然。若進士袁公﹐𨿽名登黃甲﹐未嘗受一命之寄﹐而與謝昌元趙孟傅誓以死徇國﹐其忠心義膽出於天性。及爲孟傅所賣﹐奮不顧身﹐以大義拒敵﹐寧死不屈﹐竟燎身於烈焰中。而妻妾男女悉投於洪濤之下。沈朱二僕撫養遺孤於危險之時。忠臣烈婦孝子義僕﹐萃於一門﹐從古逮今幾何人哉﹗至今二百餘年﹐公之蜚聲气像凜然如生﹐殆與日月同輝﹑泰華並其悠久也。是以遙遙華冑﹐子姓綿延﹐衣冠顯榮﹐後先相望。天之報施於忠臣者﹐豈不章章然哉。鄙乎謝趙二子﹐爲宋名臣﹐忘君悖義﹐忍心害理﹐𨿽苟祿於一身﹐遺百世名教之誚﹐後裔亦皆泯然無聞﹐豈非天地鬼神厭絕之歟﹖惜乎當時史氏失傳﹐俾忠義之節弗能表襮於世﹐深可嘆也。洪武初﹐四明名儒蔣伯尙﹑天臺林公輔﹐嘗疏公慷慨大略﹐國朝諸巨公咸爲詩文題詠﹐春容大篇﹐珠輝玉燦﹐所以發潛徳而振幽光者﹐可謂至矣。宣徳初﹐新安王公永靜﹐由栢臺侍禦擢守漢陽﹐以進士公傳誄柳莊先生類編詩集示余﹐故詳知其實。乃述公忠義本末﹐以補蔣林二先生缺略。執彤管者﹐尙有傳於無窮矣。

蜀三忠傅

至正庚子﹐沔陽明正玉珍﹐承其僞主徐壽輝命﹐率眾萬餘溯流寇蜀。時蜀中大饑﹐斗米直銀十兩﹐盜賊蠭起﹐民皆流離莫知攸往。玉珍知此﹐乃於江陵載米數百艘﹐乘風宵進。蜀民餒病丐食﹐不招而自來者日以萬計﹐沿江城郭望風逃潰。兵至重慶﹐守臣開門迎降﹐不數月夔門順慶皆陷。仍命其將新橋張等數人﹐分兵由陸路寇保寧潼川﹐自率精銳寇瀘敍等府。舟貼嘉陽﹐行省平章朗革歹﹑右參政完者都﹑左參政趙資﹐率兵民二萬據大佛寺以拒守。大佛寺者﹐與嘉陽隔江相對﹐其地山勢險峻﹐前臨蜀江﹐水湍迅急﹐舟不可泊。上可以守﹐下不可攻。以此三公恃爲形勝之地﹐相拒數月﹐戰各有勝負。玉珍潛令其養子明三等﹐率銳卒數千夜襲成都﹐由井研至隆州﹐僞作官軍旗帖。先遣所俘者數十人﹐許以重賞﹐馳詣成都報曰﹕趙參政還省募兵。守城者聞趙君至﹐開門納之。明三引兵徑入省中。是時平章買奴﹑參政韓叔亨出兵討靑巾賊﹐反爲賊敗﹐皆被執﹐城中窘迫。惟都事薛元禮署省事﹐守城者皆新募白徒。聞賊至﹐大驚奔潰﹐無一人敢拒敵者。明三擄三公妻孥﹐悉取其家資子女﹐大掠肆火而出﹐以舟載三公家屬順流而下。朗革歹妻謂舟中人曰﹕吾家祖宗三世受羊皮宣命﹐吾爲平章夫人。今遭擄辱如此﹐他日何面見祖宗於地下也﹖乃抱金銀一囊自沈於江。明三以完者都﹑趙資妻見玉珍。玉珍待之以禮﹐謂曰﹕夫人能招二參政來降﹐當裂蜀土﹐贈封王爵﹐須勝往時之富貴也。翌日兩軍會戰﹐玉珍使人驅二公妻孥臨陣。趙資婦容色艷麗﹐見者無不駐目。攜其子諧資曰﹕妾與鎖兒被禽於此﹐明元帥待妾母子甚以禮。參政念結髮之情﹐救妾母子之命。仍以玉珍之言說之。其子亦呼曰﹕父親來降﹐救兒命也。否則兒死矣﹗言旣號泣。兩軍觀者無不淚下。資駐馬執弓﹐厲聲呼曰﹕癡婦人﹐不死何爲。詎不見平章夫人乎﹗乃引弓發矢﹐中其胸殪之。復欲射其子﹐聚兵遮護獲免。玉珍揮兵進戰﹐新橋張等引步卒數千劫其後﹐官軍大潰﹐墜崖墮水者不可勝計。三公單騎奔隆州﹐被伏兵所執﹐攤見玉珍。玉珍降帳相迓﹐待以上賓之禮﹐謂曰﹕今天下紛紜﹐元祚已終﹐公等所知也。豈一隅之兵所能支持﹖公等誠能相輔﹐亞當尊以王爵﹐共享富貴於萬年﹐豈不美乎﹖朗革歹曰﹕明玉珍﹐爾可謂不知其量者也。吾乃元朝懿親﹐祖宗五世皆歷臺省﹔吾爲宰相﹐坐鎭全蜀。玆者不幸國運之衰﹐遭汝鼠輩擾亂﹐爲汝所執﹐無面目以見天日。惟拚一死以報國恩耳﹐不必汝之喋喋也。趙資曰﹕吾爲元朝舉子﹐官至參政﹐不能爲國家芟除盜賊﹐失陷城池﹐俾生靈受其荼毒﹐罪固不容誅戮﹐豈助爾而爲盜乎﹗願速死爲幸耳。惟完者都仰首長吁而已。玉珍知其不可屈﹐乃拘於治平寺中﹐鮮其帷帳﹐丰其飲食﹐使所親幸者日夕勸勉﹐譬說百端﹐終不允。玉珍謂其下曰﹕彼三人者﹐皆元朝勛舊﹐必不肯臣服於我﹐不若殺之絕其後患。明日召至朝廷﹐玉珍問曰﹕公等旣不臣孤﹐果欲何願﹖三公同聲應曰﹕國破家亡﹐身何獨存﹐但祈一死爲快。余無所願也。玉珍曰﹕爾曹不知天命﹐不識去就﹐徒以身膏艸野﹐何益於時﹑何補於世乎﹖後世之人有好掉筆頭者﹐不過曰某人不屈而死而已。趙資對曰﹕天命不可廢﹐大節不可虧。與其偸生於時﹐孰若遺芳於後。吾輩與世辭﹐後賢自有淑慝之論﹐豈謂吾輩無益於時﹑無補於世哉﹖玉珍曰﹕孤待公等之禮至矣﹐而公等久不信服。當從所請。乃命並戮之於大十字街。三公歡然而去。及至市曹﹐北面再拜﹐端坐自如﹐瞑目待命。觀者無不哀悼。王珍命有司收其屍﹐以侯禮葬之。口口先生作詩挽而哀之﹕

生存如寓死何傷﹐況受君思豈可忘。夫婦兩口口口口﹐古今千載姓名香。口口此日口口壤﹐芳口何時口口口。口口貧儒顚沛口﹐口口口口口口光。右挽朗革歹平章

徳化沨沨播益州﹐十年保障一朝休。僕姑殪婦情非薄﹐匕首亡身義已周。死可流芳猶是壽﹐生而遺臭不勝羞。蒼天𨿽遠民彜在﹐淚灑西風恨未收。右挽趙資左參政

羣凶烏合競紛爭﹐唾手興師誓削平。勝負無常天不怨﹐英雄云喪事難成。分符𨿽受專城任﹐獨木難支大廈傾。千古忠臣良史傳﹐煌煌气節凜如生。右挽完者都右參政

趙生曰﹕爲臣死忠﹐爲子死孝。𨿽婦人小子皆知其理之當然也。聖人知天命之不常﹐憂人倫之或廢﹐故作春秋﹐明禮義以詔後世﹐所以崇節義而扶世道也。爲人臣子﹐不幸非常之變﹐在朝者死官﹐守土者死於土﹐治軍旅者死於行陣﹐奉使宣命者死於道途﹐皆其所也。故延得其所﹐則所欲有甚於生者焉。觀蜀主三忠﹐慷慨不屈﹐蹈節守義﹐視死如歸﹐誠可謂烈丈夫矣。其英魂義魄﹐至今與岷峨相爲輝映﹐千萬載不磨其美。嗚呼偉哉﹐嗚呼偉哉﹗

何忠節傳

公諱忠﹐字廷臣。世爲江陵著姓。厥考處士某﹐隱徳弗耀﹐日以詩書義方訓其子孫。公齠齔時﹐聰敏有志。旣長﹐遊郡庠﹐潛心經史。𨿽嚴寒盛暑﹐未嘗略有少怠。由是徳業日新﹐文學超眾。永樂初﹐登進士第﹐拜監察禦史。讜言正色﹐有古賢之風。尋遷日南知州事﹐專以徳禮導民﹐夷民信服。洪熙初﹐黎賊餘孽烏合醜類﹐寇侵邊境﹐逼圍交趾之城。公謂藩縝諸公曰﹕今賊勢猖獗若此﹐吾輩去天萬里之遙。屯受困辱﹐何時獲解﹖盍遣一才智之官﹐潛身出城﹐往請王師。幸而得至天京﹐六軍之來﹐殄此醜夷﹐如泰山壓卵耳。藩鎭諸公僉曰﹕城中文武諸官﹐才智膽略﹐皆無出於足下右者。今玆請救﹐非足下不可也。公慨然應命﹐乃與知縣張其姓者﹐夜錘出城﹐步走二百餘里。被賊伏兵所執﹐搜檢其衣﹐乃得請師奏章﹐縛之以歸。公謂張曰﹕吾二人至賊營必死矣。張泣曰﹕相公何以處我﹖公曰﹕爾姑從權﹐暫屈於賊﹐賊必不殺汝。脫遇賊間﹐卽遁歸語諸公知之。吾若與爾共屈此膝﹐則辱大朝衣冠﹐萬世恥矣。爾若同吾不屈﹐徒碎身於賊手﹐共爲無名之鬼矣。乃口占一律曰﹕

萬里邊城受困時﹐腹中懷奏請王師。紅塵失路關山遠﹐白日懸心天地知。死向南荒應有日﹐生歸北闕定無期。英魂不逐西風散﹐願共天戈殄叛夷。﹝實事﹞

詩畢﹐謂張曰﹕爾記此詩﹐爲藩鎭諸公言之。遂至賊營。賊首喜曰﹕此何知州﹐我聞其名久矣。乃延公上座﹐具酒肴以賓禮待之。舉酒酌公曰﹕公能相我﹐當與公同享富貴之樂。公大怒﹐嚙地詈曰﹕臊狗奴﹐是何言也。曩者爾黎賊凶暴悖逆﹐殘虐無辜。我聖朝伐其罪而弔其民﹐設藩鎭臬司﹐掌治爾邦政令。置郡邑立學校﹐撫教爾邦夷民﹐俾爾等安其耕鑿﹐遂其仰事俯育之道﹐知夫綱常之理﹐革其舊染污俗﹐爲吾華夏之民﹐一視同仁之恩至矣。爾曹不思報效朝廷﹐反造逆天之罪。指日六師至討﹐爾曹皆如虀粉矣。尙何富貴之樂哉﹗賊首笑曰﹕姑息怒飲灑。厲聲呼曰﹕吾爲進士﹐嘗飲瓊林宴之酒也。此犬彘之食﹐吾豈食焉。奪其杯擲之﹐正中虜面﹐流血盈頤。賊眾大呼而進﹐公遂遇害。事聞﹐皇上深悼之﹐勑禮部致祭﹐旌麥其門﹐賜謚曰忠節。南平趙弼嘉公忠義﹐故錄其事以貽後世。非惟死者聞之快於地下﹐將使後之爲忠者知所以勸﹐而不忠者知所以愧。萬一有補於世教也。仍以酒饌而祭之曰﹕

嗚呼蒼天﹐胡賦公以忠厚之徳而不假公以期頤之年﹐胡畀公以經濟之學而不位公以臺鼎之權﹖殆猶飛黃有萬里之健﹐弗獲馳霜蹄於昆侖之巓﹔鵬鶚奮九霄之志﹐弗獲舉風翮於云漠之邊。才志未伸﹐陸沈瘴煙。裂錦繡於犬豕之口﹐碎珠玉於蠢虜之拳。此余所以哀公之深﹐惜公之至﹐拊膺長太息也。𨿽然﹐死生有數﹐系於天而不可以力爲﹔富貴有命﹐寓於時而不可以智取。惟能盡吾臣子之道﹐竭吾報國之心﹐俾節義英華著於海宇﹑聳如山嶽﹐而與曩古忠臣烈士﹐同載名於大地之間﹐其爲榮也莫大矣。又烏論夫壽之遐夭﹑位之祟卑﹐功名之成敗也哉﹖嗚呼何公﹐凜凜正气﹐挺然不羣。少志古學﹐嚌嚅道眞。早擢巍科﹐蜚聲著聞。其文章之雄富﹐如繁星之麗秋旻﹔其政事之卓越﹐如利器之解盤根。剛健若中流底柱﹐而不沒以頹波﹔廉介若冰壺玉鑑﹐而不翳夫纖塵。其執法內臺也﹐讜言正論﹐名重搢紳﹔其受民社之寄也﹐豈弟善政﹐惠愛斯民。惜乎天不假年﹐玉樹摧傾。遺詩傳於千古﹐芳譽播於九垠。聖朝忠節之旌﹐以副其實﹔太史直筆之書﹐以榮其名。愈遠愈盛﹐愈久愈明。故爲文以寫靈襟之磊落﹐而舒英雄之气於杳冥。嗚呼哀哉﹐尙享。

玉峯趙先生傳

先生諱善瑛﹐宇廷璋。八歲能詩﹐動止威儀如老成人﹐鄕人稱爲神童。旣長﹐從學於文江張君寶先生﹐明春秋詩禮﹐不樂仕進。教授於鄕裏﹐從遊者常數百人。重慶路總管謝崇文累徵同文書院山長﹐辭不就。至正庚子﹐遭天下亂﹐盜賊蠭起﹐蜀中大荒﹐斗米直銀百兩。加以癘疫﹐民死什八九﹐𨿽父子兄弟亦弗相顧。先生以醫道盛行﹐頗有所蓄﹐乃收其宗族故人之孤寡者養之﹐皆得全活。故人戴仲章﹐渝之望族也﹐遭疫喪歿殆盡。厥妹賽娥﹐大有姿色﹐往時巨家求聘﹐仲章惡其鄙俗弗尢﹐至是與鄰宅數女丐於市﹐先生呼而撫之﹐及半載余﹐未嘗至其居所。日用之需﹐惟遣僮僕饋遺。娥以先生妙年﹐丰儀淸秀﹐且耒娶﹐遂屬意焉。間謂先生曰﹕妾家不幸喪亡﹐遭時饑饉﹐身無所依。苟非仁兄念亡兄同窗之情﹐妾之骨肉已葬餓犬之腹矣。今仁兄救妾於眾殍之中﹐誠再生之父母也。將何以酬盛徳。仁兄旣乏主中饋者﹐妾𨿽鄙陋﹐願侍巾櫛﹐庶可以報兄恩之萬一耳。先生曰﹕吾與汝家奕葉之故﹐汝兄與吾同門﹐義𨿽朋友﹐恩若兄弟。爾卽吾之妹也﹐今旣以兄呼我﹐豈有兄妹爲夫婦乎﹖汝宜珍重厥躬﹐候時頗丰和﹐必求良配﹐不負汝之意也。娥感愧而謝。明年辛丑﹐時果熟﹐先生以娥聘士人鮑彥忠。其從娥數女﹐皆擇良家子嫁之。荊人余志宗嘗從先生遊﹐因寄白金二百兩﹑布帛千疋。遊於滇南而卒﹐先生閔其母老子幼﹐躬至江陵訪其家還之﹐荊人咸驚嘆有古賢之風。至正癸卯﹐明氏僭位重慶﹐訪求才徳之士。先生隱於樂績山中﹐號玉峯山人﹐黃冠野服﹐躬自耕播。僞夏主累遣使徵辟﹐辭不就。洪武四年﹐天戈入蜀﹐削平僭僞。先生徙家成都﹐築室錦江之濱﹐日以著述爲娛。嘗遊靑城山﹐濟大江﹐暴風大作﹐舟中之人皆蒼荒號泣﹐先生端坐自如。徐諭眾曰﹕人之生死﹐關於天命。假使命盡今日﹐縱懼能生乎﹖孰若安之爲愈。頃之﹐風浪果息﹐舟獲達岸﹐人皆舉手曰﹕此皆先生至誠所格也。自遊玩名山歸來﹐家事皆置而不問﹐日徜徉於雲林煙水間。或撫琴﹐或賦詩。姑撮其一二附錄於左﹕

錦裏棲遲處﹐悠煞遠俗囂。地徧車馬少﹐山近市城遼。松竹連溪徑﹐藤蘿掩屋茅。閉門窮典籍﹐修業問芻蕘。貧乏顏無怍﹐淸閒志匪驕。放情頻嘯傲﹐處順適逍遙。見小羞珪埳﹐忘機夢鹿蕉。安心神自逸﹐寡欲體無勞。雅遂思和靖﹐超凡慕子喬。白頭宜此樂﹐靑眼莫相嘲。種菊開三徑﹐橫琴詠九臯。黃庭舒永日﹐紫芋待終朝。守道居顏巷﹐嫌喧棄許瓢。省身循禮樂﹐養素混漁樵。完矣丰麄糲﹐恬然陋富饒。一心甘淡泊﹐五柳任蕭條。謹過惟緘口﹐歸休懶折腰。薄田多種秫﹐平阜廣栽蕎。鵝鴨遊深沼﹐牛羊牧邇郊。芝蘭香滿砌﹐枸杞翠連坳。采藥攜輕莒﹐觀蓮泛小舠。窮經明至道﹐忘味喜聞韶。樹密禽翔集﹐林幽晝寂寥。考盤時誦詠﹐得句自推敲。每笑彈長鋏﹐常嗟助揠苗。無心望鴻鵠﹐有志放鷦鷯。丘壑甘退隱﹐弓旗謾遠招。瓦甌供臘茗﹐土簠薦溪毛。牧子吹羌笛﹐仙童品洞簫。南山曾采鱉﹐左手慣持螯。躡屐登芳嶺﹐觀魚坐石橋。泉聲云外聽﹐山色杖頭挑。麋鹿爲朋侶﹐松筠是故交。煙霞情浩浩﹐詩酒樂陶陶。寵厚都忘卻﹐功名盡已拋。唐虞今在上﹐許我學由巢。

洪武丁丑夏四月二日﹐具衣冠端坐﹐作觀化詩曰﹕

泉石煙霞八十春﹐虛名徒爾玷儒紳。豈無信義追前哲﹐亦有詩書啟後人。用捨從天惟守分﹐進修謀道不憂貧。今逢萬物自然理﹐含笑歸元棄世塵。

詩畢﹐奄然而逝。春秋七十有八。所著陶眞集﹑正誼槁﹐傳於世云。

張繡衣陰徳傳

公名純﹐字志忠。南郡衣冠巨族也。祖禰皆以積徳行善著名於時。公甫總角﹐其動止威儀如老成者﹐鄕邦前輩咸曰﹕此兒資質不凡﹐他日必爲公輔之器﹐而有惠澤施於人也。永樂初登名黃甲﹐尋擢監察禦史。立朝糾劾﹐則不避權要﹔詳讞獄訟﹐則存寬卹之心。廷臣論繡衣廉能仁厚者﹐必以公爲首稱。宣徳癸丑秋﹐丁內艱﹐守制於家。值荊湖南北諸郡皆旱暵﹐穀麥無收。𨿽棄產業﹐流移江陵丐食者﹐莫可勝數。時府庾儲粟已竭﹐太守諸公無以爲濟。公讀禮之暇﹐惻然嘆曰﹕爲士者先天下之憂而憂﹐後天下之樂而樂也。今歲遇凶荒﹐反遭饑饉若此﹐吾𨿽在憂戚中﹐何忍坐視其患而不一救濟乎﹗乃以己束銀帶及內人簪珥之飾﹐貨米百斛﹐爲糜粥以食之。饑民扶老攜幼而來就食者﹐千有餘人。公罄己資﹐弗克所濟。躬詣荊之衛所揮使戶侯之家﹐諭勉之曰﹕人生天地間﹐食君之祿﹐當體聖君之心爲心﹐撫養兵民﹐如保赤子。苟視其饑寒而不知賙卹﹐非惟負朝廷委托之意﹐抑以失天地之仁心矣。諸將軍錦衣王食﹐每宴會賓客﹐珍饈異味﹐品列盈案﹔絲竹前嗚﹐僕妾後侍﹐歌妓舞女侑飲左右﹐醉鮑終日﹐厭飫酒肴﹐視如芻狗。殊不知道途丐者累日罄腹而不聞殘羹餘瀝之气也。先儒有曰﹐倉廩實然後武備修。苟非民之耕播以供稅賦﹐倉廩何由而實哉﹖將軍俸祿𨿽曰朝廷所賜﹐亦皆斯民之供賦也。今而坐視殍死﹐斯豈仁人之心乎﹗倘肯捐一席之需﹐則可活百人之命矣。諸揮使戶侯皆慨然悅從﹐或十石或五石﹐指囷助之。於是得米數百石﹐設巨釜十餘於沙市街亭﹐覓人炊粥以食丐者。自春至夏﹐凡四月餘﹐全活三千餘人。其餒死無所歸者﹐仍遣人瘞之於郊﹐不使暴露其屍。遠道之人﹐聞公之名﹐識與不識﹐莫不舉手加額而頌之曰﹕此古之仁人君子也。南平趙生樂道人之善﹐聞公陰徳之厚如此﹐敬疏其實行以俟太史氏采錄﹐續於爲善陰騭書云。

孫鴻臚傳

公諱剛﹐字伯堅﹐世爲臨川人。自爲童幼時﹐端重簡默﹐舉止不妄。其容儀淸美如瓊林玉樹﹐見者無不愛之。洪武丙寅﹐領鄕貢入成均。韋布時常得耆山道人所書符籙爲戲。同裏有何其姓者﹐至健訟﹐鄕人目爲何鵰﹐偶得公之戲符﹐時政嚴符水之禁﹐犯者重懲﹐何欲以此訟之。公托鄕問齒徳者解紛﹐何曰﹕伯堅欲得命﹐當大會賓客。能於眾賓前嚙吾履﹐吾還其符﹐恕其死。不然訟於官殺之矣。公聞﹐乃假楮幣數拾緡﹐設筵會賓﹐坐何於中堂﹐酌灑拜跪﹐禮容甚恭。何愈驕慢。酒半酣﹐舉手謂眾曰﹕今因諸公勸﹐吾赴此筵。向令伯堅嚙吾履﹐今而酒將闌矣﹐不嚙何耶﹖座客咸曰﹕伯堅設此席專以待公﹐求恕其咎。公胡不惜朋友之誼﹐堅欲辱人於此極乎﹖何怒曰﹕若不嚙吾履﹐則此席徒設矣。言旣怒罵而起。公卽避席﹐趨前笑曰﹕昔韓信受辱於胯下﹐吾嚙履何辱焉。乃匍匐嚙之。眾賓恚曰﹕君子不迫人以威﹐胡爲如此﹖何笑曰﹕吾已懾服此生矣。始出公戲符焚之。翌日﹐諸賓詣公慰謝曰﹕足下被凶徒屈辱如此。公曰﹕詩不云乎﹐他山之石﹑可以攻玉。苟非何兄此屈﹐焉知戒謹恐懼也。鄕耆皆曰﹕伯堅長者之量﹐他日名位事業﹐詎可涯涘哉。洪武戊辰﹐公赴京師﹐拜夏官主事﹐又三年﹐遷員外郎﹐尋擢四川薇垣參政。先是何其姓者已遘罪﹐與母妻流於蜀之萬邑。公至其邑﹐邑令偕僚屬參謁﹐公詢知何窘乏至甚﹐乃偕淑人親造其第訪之。何聞﹐大懼而遁。公至其家﹐納其母坐﹐夫婦展拜盡禮﹐慰勞再三﹐仍以白粲布帛酒肴之類厚遺之。何聞﹐與厥妻歸﹐膝行進曰﹕某之罪不容貸矣﹐公不賜箠死萬幸也。而復承厚惠﹐何以報徳。叩頭泣謝。公笑曰﹕鄕兄何爲見疑若此﹐吾豈效範雎之狹量哉﹖宜自珍愛﹐善侍令堂。呼僕置酒共飲﹐盡歡而別。囑邑令曰﹕此吾鄕兄也﹐爾善遇之。何母子感愧﹐昕夕拜天祝公之壽。永樂初﹐擢山東臬司憲使。六年﹐除鴻臚寺卿。公三仕京官﹐兩登方面﹐揚歷中外四十年﹐忠勤廉愼之心始終如一。宣徳元年卒於官﹐享壽七秩有二。三子皆讀書儒雅﹐有父之風度。公之餘慶﹐垂裕於無窮矣。

趙氏伯仲友義傳

明威將軍烏撒衛揮使趙公銘二子﹐長字孟開﹐次字孟明。伯仲𨿽云將子﹐皆惇尙儒術﹐博學能詩文。孟開本明威從子﹐明威爲戶侯時養以爲嗣﹐與孟明甚相友愛﹐晝則同案而食﹐夜則同被而寢﹐未嘗有斯須相離。其孝友之風﹐當時士大大家未能或之先也。明威年將七旬﹐俾二子議襲其職。孟開謂其弟曰﹕吾侄也﹐出爲嫡嗣﹐理當承蔭﹐議欲何爲。孟明曰﹕不然﹐父親曩時已立兄爲嗣﹐迄於今四十餘年。公私之間皆以兄爲長子﹐尊卑次序已定﹐如不欲襲﹐欲何人襲耶。孟開曰﹕不然﹐大人櫛風冒雨﹐身經百戰﹐以立勛業。遺於子孫﹐子承父業﹐古今常理。人有嫡子而侄承之﹐是悖理而亂常也。昔季康子以庶長奪嫡﹐春秋貶之。矧吾爲從子。可乎﹖吾若蹈其轍﹐非但爲伯夷之罪人﹐尢康子之罪人也。孟明曰﹕不然﹐人之所尊者君父之命﹐所重者天倫之誼。向日父命兄爲長嗣﹐天倫之道已定矣。豈有違父命而戾天倫者﹐可生於世乎﹖弟若受蔭﹐其失孝喪義之名固不敢逃﹐而兄違命之咎亦奚辭焉。兄言爲伯夷之罪人﹐弟他日九泉之下﹐又何顏以覩叔齊乎﹖旬日議未決。孟開自思﹕吾若遠去﹐弟不得已必承蔭矣。乃遁於湖南。孟明曰﹕兄今遠去而俾吾繼職﹐是吾迫兄之遁。而私其祿也。亦遁於蜀。半載皆弗歸。孟開以詩寄其弟曰﹕

爾我衷情似二難﹐無心軒冕只求閒。弟兄友義堅金石﹐父祖勛名重泰山。芳艸夢回春苒苒﹐荊花香藹鳥關關。椿萱久憶斑衣樂﹐好整琴書早早還。

孟明以詩答其兄曰﹕

自古名賢立志難﹐吾兄何事幕淸閒。莫彈綠綺歌流水﹐且望白雲返故山。垂手勇披金鎖甲﹐奇功先著玉門關。他時事業銘彜鼎﹐早秉旌旄晝錦還。

是年冬﹐伯仲皆歸。孟開仍以詩勸其弟曰﹕

歸省連宵度雪關﹐每觀明月憶淸顏。百年友義推君盡﹐萬里天涯媿我還。鹿夢久嗟蕉下化﹐豹文從閱管中斑。子承父業當加勉﹐好著功名宇宙間。

孟明步韻答其兄曰﹕

雁行兩載隔山關﹐兄示佳章我厚顏。家世簪纓當代羨﹐江湖琴劍此時還。樽前每嘆襟懷壯﹐鏡裏俄驚鬢髮斑。萬古天倫誰敢易﹐早希承蔭五雲間。

明威知二子讓繼不定﹐召責之曰﹕爾等不欲繼吾之職﹐其意果何爲耶﹖孟開泣曰﹕弟哲乃大人嫡嗣﹐理當承襲。兒何敢僭也。孟明曰﹕大人曩時立兄爲長﹐今者一旦使兒蔭襲﹐非惟致兒於不義﹐外人亦有偏愛之譏也。孟開自度不可辭﹐乃徉狂於途﹐不知其意者以爲祟。明威召巫治之弗愈。次年偶以他疾卒於家。孟明悲慟甚切﹐備禮殯葬。服闕﹐明威諭曰﹕爾兄存﹐爾以我曾立彼爲長﹐不忍越次受蔭。爾兄今亡已三載矣﹐宜速治裝詣京﹐代吾之職。孟明泣曰﹕仁者不以盛衰攺其行﹐義者不以存亡易則其心。兄存兒則讓之﹐兄亡兒則取之﹐是兒假仁義而弔虛名也。長子旣沒﹐長孫當繼﹐天理彜倫之正。猶子趙顒有父之風烈﹐必克負荷。明威允之。顒旣繼祿﹐果能惇尙忠孝。當徵嶺表徭寇﹐累立戰功。其文才武略播於遠邇。由夫家傳節義之風﹐有自來矣。

趙生曰﹕惇孝友者﹐人之至行也。慕富貴者﹐人之常情也。幕常情比比皆是﹐惇至行者百無一二焉。今人同气之親﹐爭財利以相毆﹐小則興訟擠傾﹐甚則自相焦肉﹐憾若寇讎﹐至老死而不釋者﹐果獨何心哉﹖觀趙氏伯仲讓千石之祿﹐而遺子孫百世忠義孝友之美﹐豈非夷齊求仁得仁之道乎﹗世之昆弟鬩墻者﹐聞趙氏孝友之風而無興起之志﹐誠馬牛襟裾者也。

愚莊先生傳

先生姓潘﹐諱文奎﹐字景昭﹐愚莊其號也。世爲永嘉人﹐生而穎異﹐動止不凡。長遊郡庠﹐克自勤勵。其學以忠行爲本。凡爲文章﹐一以理勝。故其密而不隱﹐簡而不膚。一時學者皆矜式之。洪武庚辰﹐登進士第﹐擢大行人。奉使朝鮮安南諸國﹐威儀文辭可象可畏﹐專對則其餘事也。永樂初﹐擢知河南許州事﹐尋召還﹐攺左春坊司直郎。未幾朝廷遴選廷臣重厚堪任字牧者﹐升漢陽府別駕。志操益堅﹐惟以寬和簡靜爲治﹐民率從化。宣徳紀元﹐以纂修國史召至京﹐升福建右參議﹐俾爲一館領袖。自總裁以下咸禮敬之。事竣﹐賜金帛冠服甚厚。例當進級﹐先生喟然嘆曰﹕四時之序﹐成功者去。矧吾年逾耳順﹐衰憊日迫﹐胡爲更鳴漏盡而不知止也。於是上章力辭致政。旣得謝事﹐南還卜居郎官湖側。暇則徜徉山水間﹐哦詩綴文以自適。太守新安王公偕同寅諸君子﹐日相親與﹐識論性命道徳之學﹑修己治人之道﹐或至夜分而寐。先生厭蹄輪往來﹐乃擇晴川幽僻之處﹐置別墅以居之。客有問之曰﹕子生文獻之邦﹐負經濟之才。遭遇太平﹐掇危科﹐登顯仕﹐職史館。方當進階而上﹐立功名﹑享富貴之時﹐胡爲一旦辭方嶽之貴﹐棲身於蘆汀柳岸之間﹐與漁樵往來﹐甘於澹泊。果何樂歟﹖先生曰﹕此吾怡老之處﹐當如是也。且夫功名富貴﹐人孰無是心焉。在乎遂其志而已。苟弗達進退之機﹐豈爲明哲也哉﹖是故好名而不知止者﹐其名必隳﹔好利而不知止者﹐其利必失。隳名者辱﹐失利者匱。功成名遂身退﹐天之道也。矧吾歷仕四朝﹐揚歷中外二十餘載﹐足迹半天下﹐罄吾之忠﹐盡吾之職﹐行吾之道﹐不負吾幼學壯行之志矣。今荷聖朝儍老之恩﹐謝事投閒﹐正宜守吾之分﹐行吾之素﹐放情泉石﹐嘯傲煙霞﹐以窮夫暮景之樂。又何必往來城市與碌碌者相逐哉﹖客以爲名言。先生四秉文衡﹐皆全至公之道﹐故所甄拔者﹐皆眞才實學之士﹐聞於當時。宣徳乙卯秋﹐主廣西文衡﹐徹棘之後﹐謂諸公曰﹕吾連宵夢朱衣吏數十人﹐策雄騎﹑攤大蓋﹐來謂吾曰﹐上界重修白玉樓請君作記。吾且驚且喜而覺。不知此夢是何兆也﹖又三日﹐沫浴更衣﹐端坐而逝。維時太守諸公亦夢先生從西而還﹐接語之間﹐恍忽不知其所之。後數日﹐有司奉柩至﹐置位於東城之外。居民常見先生玄冠緋衣﹐乘白馬﹐騶從甚都﹐往來城中﹐儼然如生。信乎先生平日光明正大﹐歿則爲神﹐甚顯應如是也。其平日所爲詩文有關世教可傳於後者﹐方鋟梓以行。視生無益於時﹑死無聞於後者﹐爲何如哉。南平趙弼嘗叨先生治下﹐故述其存歿之事﹐用垂不朽云。

新繁胡大尹傳

新繁大尹胡侯﹐名壽安﹐字克仁。世家新安﹐相傳安定先生之後也。洪武庚辰秋﹐領薦鄕闈入成均。歷事天曹﹐筮什河南信陽令﹐大著能聲。尋調宰眞定之獲鹿﹐政聲益著。未及再期﹐丁內艱。永樂甲午冬服闋﹐復宰新繁。視篆之初﹐首詢民疫。事有不便於民者輒罷之﹐有益於民者皆舉而行之。每歲春初自巡視鄕村﹐勸民播種。遇見田畝之有荒蕪﹐或垣屋之摧壞者﹐乃詢其窘乏之由﹐必捐俸以資給。常以古靈先生教民之言諭鄕耆里甲﹐俾知親睦安分之道﹐率皆從化。侯性淸儉﹐不樂奢靡﹐在官惟麄衣糲食如韋布士。嘗眠一紙帳﹐自題句云﹕

紫絲步幛最奢華﹐臥雪眠云自一家。雪又不寒云又暖﹐扶持淸夢到梅花。

侯雅淡之情﹐是可見矣。永樂乙未夏﹐數月不雨﹐田疇龜裂。侯齋沐罄志禱於神祠﹐二日﹐天果大雨﹐溪澗皆盈。民庶嘆曰﹕非我宰公之誠﹐曷能致也。嘗於後圃種蘆菔數畦﹐使客往來者采之﹐以供盤飣。或以爲饋遺之禮﹐淺量者譏笑之﹐呼爲菜知縣。其子從新安來省﹐兩月烹二雞而食﹐侯怒讓曰﹕飲食之人﹐則人賤之矣。吾居官二十餘年﹐常以奢侈口腹爲戒﹐猶恐弗能全其始終之志。爾今好大嚼以饕餮﹐必不能繼吾之志。他日習與性成﹐則爲餔啜之徒﹐詛不爲吾累乎。其子服訓﹐亦甘淡泊。侯三宰大邑﹐未嘗攜妻子之任。或問曰﹕士之仕也﹐上則榮父母﹐下則榮妻子﹐此古今之常事也。子今隻身之官﹐名固美矣﹐柰妻子何﹖侯笑曰﹕此庸者之見也。吾豈無糟糠之義而不念乎﹖嘗於是思之爛熟耳。巨夫吾輩昔在賢關﹐讀聖賢書﹐學聖賢道﹐講論居官治民之法。孰不欲砥礪名節﹐昔以操守爲志﹖及夫登仕路﹐蒞政施設﹐則靑松攺色﹐以耳目玩好聲色之物喪其良心﹑敗其身家者﹐比此焉耳。矧乎婦人小子之輩﹐其性猶水﹐一旦有以金珠錦繡搖目之物以蠱其心﹐彼必欺吾而竊取之。借使僥幸不露﹐吾去任後﹐人必詈笑曰﹐胡某言渭行涇﹐外佯廉而內實貪也。由是污名揚遐邇﹐非獨遺臭於後﹐亦玷吾之祖宗矣。以是計之﹐故不欲妻子之累身也。今故鄕有先人所遺茅廬數椽﹐足以蔽風雨﹔薄田數十畝﹐足以供衍粥。吾妻子苟能勤力其中﹐又何有寒餒之患哉。時彭邑故令魯其姓者﹐寡妻王氏﹐本戎家之女﹐年少而容艷﹐資產千計﹐常慕侯之才徳﹐欲嫁之。乃懇所親再三導意於侯﹐且矜其容色之妍﹑資裝之厚﹐以諷侯意。侯曰﹕吾將五旬﹐未嘗爲失節之事。今若娶此失節之婦﹐受此不義之財﹐則吾亦爲失節之人﹐行止掃地而盡矣。彼𨿽有西子之妍﹐季倫之富﹐吾奚用哉。爾善爲我辭﹐弗勞垂意。言者大愧而退。戊戌春﹐侯將考績﹐囊橐罄然﹐惟畜一馬。欲售爲程途費﹐馬忽病﹐命醫獸陳某治之﹐數日弗愈。其家人來報曰﹕汝妻昨宵死矣﹐待汝歸來方殯。陳聞哀慟良久﹐嘆曰﹕妻已死﹐我至家安得復生﹖我宰公平日麄衣糲食﹐撫我民如子﹐未嘗取我民半錢。吏不敢欺我﹐里甲無敢擾我﹐俾我民安於耕系﹐獲遂養生送死之道﹐皆宰公之恩也。今玆赴京而馬病若此﹐我若離去﹐馬必危矣。宰公以何爲路費乎﹖我寧負亡妻之義﹐不可負宰公之恩。乃遺書諭其子曰﹕爾當營治喪具﹐稱家有無。日吉則窀穸﹐毋候我歸也。君子聞之曰﹕是𨿽侯之徳化所感﹐而陳某者﹐亦可謂知義之士矣。侯祖帳之日﹐繁邑之民遮泣於道者千數﹐𨿽婦人小子如悲親戚。民以贐者皆卻之。詩僧解定﹐素爲侯所敬﹐乃以布帛數端﹑黃蘆菔十枚﹐懇饋再四。侯雅復位﹐惟取蘆菔一枚﹐餘皆還之。耆民匡榮宗等﹐彊畱雙靴以昭惠愛﹐至今存焉。

覺壽居士傳

居士袁姓﹐字覺壽﹐遂寧人也。在童稚之時﹐卽有樂善之志。旣長﹐資貌奇古﹐徳性穎悟。其善行夙修﹐酷奉釋教﹐專以了心爲務。平居恂恂﹐未嘗以聲利爲念。聞髙行上人﹐必往參侍。聞語法要﹐輒心領神會。壯午遊咸陽﹐蚤行途中﹐拾白金百兩﹐詢其路人﹐知前行商人所遺也。居士乃負金追及商人﹐呼而還之。諸商皆感泣拜謝﹐欲分半以相酬﹐居士笑曰﹕四大假合﹐猶爲棄物。矧虛財浮利﹐吾安用哉﹖毫釐不受而去。一旦超然有離俗之志﹐喟然嘆曰﹕日月如跳丸﹐人生如朝露。生死事大﹐無常迅速。吾何久居火宅而爲蜉蝣之類乎﹗於是棄家躡蹻入山修行﹐堅持苦行﹐不語三年。或有問曰﹕諸佛出世﹐皆以說法利生﹐覩諸經藏﹐何下千萬之言。開悟後學﹐顯揚宗旨。今居士默坐如偶人﹐果何意乎﹖居士答曰﹕無上正法﹐不可思議。直在心源之間﹐何用語言而辧也。昔者我佛如來﹐未嘗言﹐亦未嘗不言。今我未嘗言﹐而未嘗不言。道無隱顯﹐法無定體﹐豈在語嘿乎﹖問者作禮而退﹐嘆曰﹕居士得達摩之旨矣。厥後廣福鹽井枯竭﹐竃夫禮請懇祈﹐居士跏趺於井側三日﹐醎泉湧出如故。當秋成之時﹐躬詣富室﹐化其米菽以濟貧急之人。閩有競訟者﹐則不憚遠近爲之解紛。鄕裏有疾厄者﹐不擇疏戚貧賤而往救濟。遐邇之人被其徳者﹐不可枚舉。永樂甲午春﹐遂寧數月不雨﹐田畝龜坼﹐民皆憂恚。居士嘆曰﹕國以民爲本﹐民以食爲天。今時雨弗降﹐谷無所收﹐民其迫矣。借使民饑而死﹐吾何安坐以視其患﹐斯豈仁者之心乎﹖當洗心竭誠﹐惟天是禱﹐或者有副蹶望。於是涓潔登廣福山﹐設垃祈禱。不食一十四日﹐天果大雨。溪壑皆泛。成都東郭有張其姓者﹐商遊於廣福﹐居士見而謂曰﹕子宜亟歸﹐不可久滯於此。張問其故﹐居士曰﹕子至家則自知矣。明日張行﹐居士餞於溪梁間﹐謂張曰﹕人生兩間﹐如雲气棲於山林耳。或去或來﹐理無一定。地水火風﹐四大假合﹐終必有壞。所不壞者﹐一靈眞性而已。子於臨時﹐勿思勿想﹐勿怖勿憂﹐定性而行﹐必登正道。言旣長揖而別。張不解其說﹐至家旬日﹐果以病卒。時人皆以居士慧目先見也。居士嘗語人曰﹕吾年八袠﹐自髫年至白首﹐未嘗有貪嗔癡之心﹐無憎愛之別。平居鄕井間﹐懼持禁戒﹐不蘊諸根﹐不染諸塵﹐不作諸業﹐去來無礙﹐生死無愧。吾至明年則茶毗此幻身矣。永樂乙亥秋﹐積薪於廣福山﹐徧辭故人檀越﹐告以離世之日。至期鄕民皆會﹐居士跏趺髙座﹐告大眾曰﹕法界性中﹐本來無物。一切諸佛﹐善惡因緣﹐輪回生死﹐皆在此心。若迷惑不悟﹐用心執著﹐卽是遮蔽自己光明。云何解悟﹐若能透徹三昧﹐無相無形﹐無染無著﹐脫灑灑在於虛空。一塵不染﹐一毫不蘊﹐如水晶瓶﹐表裏洞明。如摩尼珠﹐內外光耀。如舍利子﹐始終不壞。縱有所壞﹐皆是虛假。吾之眞靈﹐自然常存﹐確然不動﹐淨如蓮花﹐皎如明月﹐絲毫不昧。汝等徒以土木妝繪金碧﹐長跪禮拜﹐口中喃喃﹐心中忽忽。以此爲修﹐欲求成道﹐何異蒸沙爲飯﹐煮泥作羹﹐畢竟難得。若求正法﹐只求自心。自心旣明﹐萬法歸一。仍有偈十首﹐重爲演說。汝等若能悟此﹐卽登正覺。偈曰﹕

萬法從來在性中﹐徧周沙界廣無窮。一拳打覺塵勞夢﹐大海須彌總是空。

跳丸光景急如梭﹐長笑輪師伎倆多。屴的撞開宗祖路﹐便將大棒打彌陀。

無頭無尾又無名﹐識破全無半兩輕。撇下幻泡從我去﹐靑天白日自分明。

笑他一具臭皮囊﹐晝夜禪思坐木牀。我是誰來誰是我﹐淸風明月自堂堂。

釋迦老子說多般﹐臨了和他入湼盤。惟有常存眞實義﹐些兒放出海來寬。

修福還從修道來﹐方知明鏡本非臺。空空更有眞空處﹐不著人間半點埃。

世尊法寶在靈山﹐十萬八千道路難。只把念頭存得正﹐西方便在剎羅間。

本來面目好包藏﹐無影無形莫可量。識破這些關樁子﹐方知戒定不爲香。

般若波羅鎭日看﹐渾如畫餅要供飱。但知不二門中理﹐琴瑟無弦亦可彈。

飯僧造寺有何功﹐都在如如一念中。悟得自家明了處﹐經聲佛號耳邊風。

宣偈畢﹐呼行童舉火爇薪﹐奮身欲赴。鄕民老稚悉挽其衣告曰﹕居士欲棄塵寰而歸淨土﹐是惟度一己而已。盍再畱數年﹐宣演佛法﹐開悟愚迷﹐俾人人明心見性﹐則是度幹百之眾也。果若當其示寂﹐吾儕焉敢彊畱以悟歸元之道。言旣奪其炬蹂之﹐亦有竊其薪去者。居士笑曰﹕是吾塵緣未盡也。如來之旨無願不從﹐昔吾拒之﹐是失如來之心印也。遂揖眾而退﹐仍於廣福修行。今九旬焉。

效顰集中卷

三賢傅

山東孔尢﹐寧可信﹐僑居於蜀。粗知書史。一日因商販至左綿﹐早行甚久﹐道路偏僻﹐無旅捨假炊。行至日暮﹐未嘗見一往來者。可信饑疲至甚﹐與其僕二人憩於道側松陰下。忽一羽衣老叟杖藜而來﹐可信問曰﹕此間有旅店乎﹖叟笑曰﹕此林藪中安有旅店。可信曰﹕然則吾將何宿﹖叟曰﹕吾之獘廬去此不遠﹐亦可少駐從者。如不見鄙﹐幸爲枉駕一顧。遂與之同行數里﹐又入一小徑﹐乃有茆屋三間。四壁蕭然﹐牀榻俱無。可信席地而坐﹐因告叟曰﹕僕餒甚矣﹐敢求一飯。叟許諾入室﹐少焉捧白飯一盂﹑肉醢一盤而出。可信大喜過望﹐食畢問曰﹕敢問丈人尊姓字。叟笑曰﹕山林野老﹐豈有姓字。又問曰﹕令嗣幾人﹖叟曰﹕家室尙無﹐焉有子也。因談山林出產之物﹐旣而復言歷代隱居髙潔之士。聽其議論亹亹不倦﹐須臾至晚﹐童子數人秉燭從外而入﹐謂叟曰﹕三賢至矣。叟遽起邀迎。可信避側室窺之。少焉三賢攜手談笑而入。一人紫袍金帶﹐姿貌淸偉。一人丰姿閒雅﹐緋衣襆頭。一人龐眉皓發。深夜儒冠。從者數人羅列左右﹐侍立甚肅。可信駭怖。自念深山之中﹐焉有此金紫之人。是必神也。乃趨出迎拜。紫衣頤指可信曰﹕此何人﹖叟未及答﹐可信跽而告曰﹕僕山東布韋﹐寓居錦裏。因商販於左綿﹐迷其故途﹐無所止宿。荷老丈見憐﹐邀款於此﹐獲覿神官光霽﹐不勝欣幸。三人皆笑曰﹕是亦有緣者矣。叟謂可信曰﹕子不識三賢耶﹖紫袍者﹐司馬公長卿也。緋袍者﹐王公子淵也。深衣者﹐揚公子云也。生大駭﹐皆拜禮畢。於是設席於地﹐三賢坐於上﹐叟與可信東西相對而坐。童子設酒肴蔬果於前﹐品饌精異﹐非人間所有。酒行數巡﹐叟舉觴而囑曰﹕今日之會﹐皆衣冠也﹐不可只作凡語﹐請各賦一律﹐自言其志。須用一難字爲韻。詩不成者﹐則以巨觥浮之。長卿先吟曰﹕

題柱升仙墨未漧﹐歸來駟馬簇金鞍。銜宣遠檄巴夷服﹐作賦淩雲漢主看。渴病已隨天地老﹐英名遐著古今難。酒酣猶記臨邛事﹐綠綺橫來膝上彈。

次子淵吟曰﹕

笑揮五色玉瑯玕﹐披露胸中一寸丹。聖主治隆良未易﹐賢臣輔道亦爲難。碧雞他日馳芳譽﹐金馬何年設祭壇。惟有舊時雙劍在﹐龍光夜射鬥牛寒。

次子云吟曰﹕

居隱岷陽分自安﹐漢成累聘到金鑾。承明待詔心終赤﹐天祿修書事已難。訓纂雄文揚宇宙﹐太玄奧旨障波瀾。憑君莫訝生前事﹐只把甘泉四賦看。

次羽衣老叟吟曰﹕

蕭蕭華發老黃冠﹐煉就身元九轉丹。鳧舄乘風朝紫府﹐鳳笙吹月下瑤壇。自知蓬島修眞易﹐誰信酆都出世難。說與傍人渾未識﹐榮華撚指夢邯鄲。

可信素濫於吟作﹐沈思久之未成。叟謂曰﹕但能誦舊作亦可﹐何必刻意苦思而撰新也﹖可信因記馬甫題墨池懷古一律﹐卽吟曰﹕

滌盡玄香筆未幹﹐艸玄成槁字將漫。豈期寂寞終投合﹐卻恨模稜不徙官。有論美新生可媿﹐無心背漢死何難。紫陽書法眞良史﹐地下聞之瞻亦寒。﹝揚雄洗墨池在四川成都縣前﹞

諸公聞之﹐皆相顧大笑﹐惟子云愀然不懌﹐目長卿怒曰﹕是皆爾曹蔑裂﹐陰假彼而譏我也。長卿曰﹕吾輩與此生素昧平生﹐今宵邂逅於此﹐偶吟是詩。不知何人所作﹐安可歸咎於我。可信見二公失和﹐避席告曰﹕僕樗櫟之材﹐早失邯鄲之步。今聞四公佳什﹐彊欲效顰續貂﹐柰襪綫之材﹐不足以爲垂紳之用。竊誦馬伯章之作以塞責﹐不意見怒於大賢也。子云怒曰﹕何物老馬亦敢爾。長卿曰﹕伯章可謂有董狐之遺筆矣。子云愈怒﹐攘袂厲聲曰﹕人非堯舜﹐安能每事盡善﹖今者訐人之短﹐子獨無過舉乎﹖長卿笑曰﹕吾布衣西行﹐題升仙橋柱云﹕不乘駟馬車﹐不復過此橋。後果奉使回蜀﹐太守以下郊迎﹐縣令負弩矢先驅。嘗著紫虛賦﹐武帝讀而善之﹐楊得意薦吾﹐召見於建章宮。吾奏大人賦﹐飄飄然有淩雲之气﹐逮今士林孰不景慕之。吾行止若此﹐有何愧哉﹖子云曰﹕子與臨邛令王吉宴於富人卓王孫家﹐以綠綺琴彈鳳求凰歌以挑其女﹐遂與夜奔。豈非刁姦之事乎﹖旣至成都﹐家徒四壁﹐乃令厥妻當壚﹐子著犢鼻褌滌器於市﹐豈不肖酒家之臧獲乎﹖旣爲文園令﹐貪文君之色以成肺證﹐焦渴而殞﹐豈智者之事乎﹖爲事若此﹐烏得無咎。長卿笑曰﹕男女歸室﹐人之大倫。舜不告而娶﹐爲無後也。文君以知音而遇我﹐我以知音而娶之﹐夫婦之道﹐古今之常﹐奚足怪焉﹖曾子敝裘耕於魯﹐梁鴻傭舂於人﹐至今以爲賢。吾沽酒滌器﹐所謂素貧賤行乎貧賤也﹐胡爲恥焉﹖顏子聖門髙弟﹐三十而亡﹐豈徳行不足而致是乎﹖由夫命數之有定耳。子所言咸小節之事。至夫失節之大者﹐則吾無愧也。請聞子之進止。子云曰﹕曩者吾隱居岷山之陽﹐成帝徵吾待召承明之庭﹐吾奏甘泉河東長楊校獵四賦。以經莫大於易﹐吾作太玄。傳莫大於論語﹐吾作法言。史篇莫善於蒼頡﹐吾作訓纂。箴莫善於虞﹐吾作九箴。賦莫深於離騷﹐吾作反騷。著文十餘萬言。其閒辭崇議﹐幽玄微妙﹐大者含元气﹐纖者入無倫。千古之下﹐孰不一倡而三嘆也。吾之文章顯於後世若此﹐又何慊乎﹖長卿嘆曰﹕吁﹐子徒執其末而未操其本也。夫文者﹐徳之華﹐行之表也。徳行之不足﹐而名能文者﹐亦僞耳。且文者所以明乎道也﹐是故聖王出而扶世導民之經有所傳﹐六經作而民生日用之道有所寓。自天地奠位﹐民物賦形﹐而充塞兩間之用者﹐皆是道之寓也。孔子刪詩書﹑定禮樂﹑贊周易﹑修春秋﹐然後二帝三王之道煥然如日月之麗中天﹐於萬世之後不可一日而無也。子著太玄以擬太易﹐中說以擬論語﹐嘗如小兒斂容危坐﹐以效老成﹔拜伏跪起﹐以效賓主。其气象甚不侔矣。子之學無聖人萬分之一﹐欲效聖人之作﹐猶小兒之效老成﹐不知其量之甚也。子於成帝之世﹐以奏賦爲郎﹐給事黃門﹐與王莽劉秀並列。哀帝之朝﹐又與董賢同官。莽賢爲三公﹐權傾人主﹐所薦莫不拔擢。而子三世不從官﹐乃作解嘲之文以自釋。及莽篡逆﹐子乃阿媚苟諂﹐作法言﹐卒章盛稱莽之功徳可比伊周。又作劇秦美新之文以頌莽。於欲以文章擬於六經﹐正猶蜣蜋之丸置於夜光之櫝﹐人見之必唾詈擲於履下也。且夫君子之學﹐所以學爲忠與孝也。苟失忠孝之道﹐萬事瓦解﹐𨿽有文章之美﹐烏足道哉。子食漢祿三世﹐而一旦棄之如敝屣﹐鞠躬稽顙以事莽賊。向日所學聖人之道而安在耶﹖吾聞南山有獸﹐名曰猓然。其爲物也﹐靑目黑翅﹐眾中有一長﹐他皆奉令。有急則同類相率而赴﹐眾族而悲。𨿽殺之﹐無一逃避者﹐必偕死而後已。夫獸尙愛其類﹐而不忍貪生。矧爲人臣﹐忘君父之恩而忍死乎﹖如是言之﹐則一猓然﹐子不逮矣。子云怒曰﹕吾歷漢三世﹐不徙一官﹐莽拜吾大夫。其劉秀董賢之徒皆爲大臣﹐莽誅之無遺類﹐惟吾以功名老死牗下。新室崇待之心亦至矣。長卿曰﹕詎不聞諸蟨與蛩蛩駏驉乎﹖蟨待﹝疑應作得﹞甘艸﹐必嚙以遺蛩蛩駏驉。二獸見人至﹐必負蟨以走。二獸之心非愛蟨也﹐爲其甘艸以食也。蟨非愛二獸也﹐爲其假足而走也。初莽謀篡漢﹐子頌其功徳可比伊周。旣篡﹐又作美新之文以驕其志。猶蟨以甘艸而遺蛩駏也。莽拜子大夫﹐厚之以祿﹐猶蛩駏假之以足也。何足齒哉﹗言旣﹐子云面色如土﹐低首長嘆﹐竟無一言。乃拂袖而起﹐叟勤畱再三﹐終莫回意﹐不辭坐而趨出。二公獨坐於上﹐叟命童子洗盞再酌。酒行數巡﹐已而銀河漸沒﹐星斗依稀﹐雞聲喔喔﹐東方白矣。二公辭謝而去。明日﹐可信告別﹐叟送出林藪之外﹐指示大路。可信再拜而別。至家數日﹐復訪之﹐惟見荊棘叢叢﹐乃一荒涼之地。其茆屋老叟﹐皆不知所在矣。

鍾離叟嫗傳

熙寧九年冬十月﹐荊公王安石以其子王雱死﹐悲慟甚切﹐力辭解機務。神宗亦厭其所爲﹐乃以使相判江寧府。安石旣退﹐欲居金陵﹐攜其親吏江居﹐偕僮僕數十人。駕舟由黃河溯流而往﹐囑居等曰﹕凡於宿食之處有問吾爲誰者﹐第言遊客耳﹐愼勿泄吾名以駭民。脫有知吾者﹐必汝曹以要求之故泄之﹐吾咎汝曹弗貨。居應曰﹕謹遵鈞命。苟或途中有言相公者﹐僕輩何以處之﹖公曰﹕亦聽其言之美惡也﹐言吾善者不可爲悅﹐言吾惡者不可爲怒。惟和色溫言待之而已。眾皆曰諾。翌日牽舟而行。凡二十餘日﹐乃達鍾離。公曰﹕此去金陵近矣﹐久居舟中﹐俾人情思鬱鬱。汝曹拏舟由瓜步維揚而來﹐吾與江居數子自陸路而去﹐訪濠梁莊叟故宅﹐聊以豁吾懷抱也。於是舍舟登輿而進。行五十餘里﹐居告曰﹕今日中矣﹐此有官舍可以止宿。公笑曰﹕向者叮矚爾輩﹐勿令人知我。今若宿驛﹐正猶掩耳盜鈴也。前尋村居之僻靜者﹐吾將憇焉。促輿夫又行十里許﹐乃至一村。竹籬茅屋﹐柴屝晝掩。公喜曰﹕於此可宿矣。江居言於主人曰﹕某等遊客﹐欲暫假館捨一宿。一老叟扶筇而出﹐言曰﹕官人不鄙荒陋﹐幸少息從者。乃延公入宅坐焉。公視堊壁間﹐有大書律詩二首云﹕

五葉明良致太平﹐相君何事苦紛更。旣言堯舜宜爲法﹐當效伊周輔治平。排逐舊臣居散地﹐盡爲新法悞蒼生。翻思安樂窩中老﹐先識天津杜宇聲。

文章謾說自天成﹐曲學偏邪識者輕。彊辧鶉刑非直道﹐誤飡魚餌豈眞情。姦謀已遂生前志﹐固執空遺死後名。自見亡兒陰受梏﹐始知天理報分明。

公閱畢﹐慘然不懌﹐謂叟曰﹕此詩何人所作﹖叟曰﹕往來遊客書之﹐不知其姓名也。公俛首自思﹕辧鶉刑﹑飡魚餌﹐二事人頗有知者﹔惟亡兒陰受梏事﹐吾妻尙不知﹐胡爲書之於此﹖蓋王雱死後﹐公嘗見雱荷巨校如重囚﹐悲哀求救﹐故此詩言之﹐甚傷公心。因問叟曰﹕老丈年幾何﹖叟曰﹕吾年八袠矣。令嗣幾人﹖叟泣曰﹕四子俱亡﹐與老妻獨居於此。公曰﹕四子何爲皆亡﹖叟曰﹕十年以來﹐苦爲新法所害。諸子應門﹐或歿於官﹐或喪於途。吾幸年耄﹐苟若少壯﹐死亦久矣。公曰﹕何爲而若是耶﹖叟曰﹕官人視壁間詩當知矣。自朝廷用王安石爲相﹐變易祖宗制度﹐專以聚歙爲急﹐引用滅制小人。始立靑苗法以虐吾農﹐繼立保甲助役保馬均輸等法﹐紛紜不一。使者日迫於官﹐吏卒嗷號於門﹐民苦箠掠﹐棄產業攜妻子而亡者日以數十。吾村百有餘家﹐今存者止八九家矣。吾家男女一十有六﹐今存者止四矣。言旣﹐悲不自勝。公亦爲之攺容﹐徐曰﹕新法所以便爾民﹐何爲如此﹖叟曰﹕非便民﹐實爲民害也。且以保甲上番法言之﹐民家每一丁教閱於場﹐又以一丁昕夕供送﹐𨿽曰五日一教﹐其爲保正者日聚於場﹐得賂則釋之﹐否則拘之。以致農時皆廢﹐多由凍餒而死。言旣﹐問公曰﹕王安石今何在﹖公紿曰﹕見相於朝﹐輔弼天子。叟唾地大罵曰﹕此等姦邪尙不誅夷﹐猶爲相乎﹗朝廷奚爲不相韓富司馬範趙諸君子﹐而猶用此小人乎﹖左右胥視皆失色﹐江居叱叟曰﹕老人不可亂言﹐此語聞於王丞相﹐獲罪非輕也。叟矍然而怒曰﹕吾年幾九十﹐奚畏死哉﹗若見此姦臣﹐必手刃刳其心而食之﹐𨿽罪烹鼎鑊亦無憾矣。吏卒皆吐舌縮項﹐罔知所爲。公容色大變﹐振衣而起﹐謂江居曰﹕日色尙早﹐可兼行數程。乃與叟別。叟笑曰﹕老拙詈王安石﹐何預官人事﹐而乃遽去此乎﹖公俛首不答﹐登輿急去。又及十餘里﹐至一村莊﹐門外茆屋數間。公曰﹕姑宿於此。乃命江居言於主人。一老嫗獘衣蓬首﹐貿貿而出﹐指艸舍曰﹕此中潔淨可宿。公降輿入室﹐視牕間亦有詩二律云﹕

初知鄞邑未升時﹐僞行虛名眾所推。蘇老辧姦先有識﹐呂丞劾奏已前知。斥除賢正專威柄﹐引進輕浮起禍基。最恨邪言三不足﹐千年流毒臭聲遺。﹝安石言天變不足畏﹐祖宗不足法﹐人言不足卹﹞

生已沽名衒气豪﹐死猶虛僞惑兒曹。旣無好語遺吳國﹐卻有浮辭誑葉濤。四野逃亡空白屋﹐千年瞋恨說靑苗。想因過此加親見﹐一夜愁添鬢雪毛。

公閱之大不樂﹐因自念曰﹕彼叟村中題之如此﹐此嫗村中又書如此。其後律次聯﹐尢不解其意。言吳國者非吾妻乎﹖葉濤者非吾友乎﹖欲去﹐天色已暮﹐乃磬折憑牕而坐。其愁容可掬。少焉老嫗偕二婢攜豕直至門外﹐瀉於木器中﹐呼其豕曰﹕囉囉﹐王安石來食也。一婢呼雞曰﹕喌喌﹐﹝音祝﹐呼雞聲﹞王安石來食也。江居與左右僮僕皆大驚吁﹐公愈不樂。因問嫗曰﹕老嫗奚爲呼豕雞之名如此﹖嫗曰﹕官人不知耶﹖王安石者﹐今之丞相也。自彼執政以來﹐立新法以擾民。妾家婦女三人﹐亦出免役助役等錢。錢旣出矣﹐差徭如故。老妾以桑麻爲業﹐蠶未成眠﹐已假客之絲錢矣。麻未臨機﹐已貸客之布錢矣。桑麻弗遂攸用﹐畜犬豕雛鴨以售之。吏胥裏保旦暮而來﹐徵迫役錢。或烹食之﹐或生取之。第得一視而已。故此間民庶咸呼犬豕難鴨爲王安石者﹐欲似其人加異類也。公聞﹐面色如土。江居叱嫗退。公長吁嘆曰﹕嗚呼﹐吾以新法爲民利﹐焉知民怨恨若此。乃和衣偃臥﹐不能成寐。拊膺頓足﹐私自憤曰﹕吾爲天下怨惡﹐皆惠卿誤我也。吞聲而泣。比及天曙﹐須髮盡白﹐兩目皆腫﹐從者觀公之容無不驚異﹐知公憂恚之所致也。乃促裝起行﹐江居叩輿告曰﹕相公施美政於天下﹐愚民無知﹐顧以爲怨。今宵惟宿置郵中﹐不可再止村捨。恐鄙俚之徒﹐又有瀆於鈞顏也。公不言﹐頷之而已。良久﹐至一郵亭﹐公命早炊。下舁升亭而坐。壁間亦有三絕云﹕

祖宗制度至詳明﹐百載黔黎樂太平。白眼無端偏固執﹐紛紛變亂拂人情。﹝李承之以安石眼多白﹐似王惇﹞

富韓司馬總孤忠﹐懇諫良言耳過風。只把惠卿心腹待﹐不知殺羿是逢蒙。

髙談道徳口懸河﹐變法誰知有許多。他日命衰時敗彼﹐人非鬼責柰愁何。

公閱畢﹐艴然曰﹕何物狂夫﹐謗吾若此。傍一老卒應曰﹕非但此郵亭有此詩﹐處處皆有題也。公怒曰﹕斯言何爲而作﹖驛卒曰﹕因王安石立新往以害民﹐所以民恨於骨髓。近聞安石辭相判江陵府﹐必經此路。常有村氓數百持白梃伺其來。公曰﹕伺其來﹐欲拜謁乎﹖卒笑曰﹕讎怨之人﹐奚拜謁焉。特欲殺而噉之耳。公大駭﹐不俟炊熟﹐趣駕並程而去。至金陸﹐憂恚成疾。三日不食﹐昏悶極矣。語其妻吳國夫人曰﹕夫婦之情偶合耳﹐不須他念﹐彊爲善而已。時葉濤問疾﹐執濤手曰﹕君聰明﹐宜博讀佛書﹐愼勿徒勞作世間言語。安石生來多枉費力﹐作閒文字。深自悔責。吳國勉之曰﹕君未宜出此言。公曰﹕生死無常﹐吾恐時至不能發言﹐故今敍此耳。﹝本傳實錄﹞因思向日老嫗村中﹐旣無好語遺吳國﹑卻有浮辭誑葉濤之句﹐撫髀嘆曰﹕事皆前定﹐豈偶然哉。書其句者﹐非鬼卽神也。不然﹐何以知吾未來偶耳之事耶﹖吾爲神鬼誚讓如此﹐焉能久於世乎﹖又一月﹐公疾革﹐譫言﹐見人輒自詈曰﹕我上負於君﹐下負於民﹐罪固不容誅也。九泉之下﹐何面目見唐子方諸公乎。言旣嘔血數升而死。時元丰七年夏四月也。

酆都報廳錄

至正辛卯春正月﹐渝州士人李文勝氏﹐好賢樂善﹐博學能文。尢重玄元之教。嘗因母病﹐遙吁北陰酆都大帝﹐許玉皇本行經千部﹐祈母病痊。旣而母愈﹐乃備香燭躬詣酆都山玉眞觀誦之。至上元夜﹐漏下二鼓﹐忽覩彩雲氤氳從空而下﹐仙鶴數百翔舞交集﹐少焉仙樂琳瑯﹐麾蓋羅列﹐鸞車三乘至殿中矣。文勝乃俯伏在地不敢仰視。良久﹐一神官謂曰﹕書生頓首平身。文勝如其教。乃見殿中坐者﹐一人面如滿月﹐身長丈餘。云冠霞帔﹐玉佩瓊璫。東坐一神﹐長髯赤面﹐襆頭緋袍。西坐一神﹐姿儀淸麗﹐錦袍金帶。左右列神吏百人﹐各執黑簿。題曰﹕漢徵和二年未完之事。階下列獄卒百餘﹐有牛首馬面長喙夜叉﹐各執鐵撾銅杖﹐其形猛惡可怖。中座者曰﹕吾乃北陰酆都大帝﹐今奉天勅磨勘前代善惡之事。汝李生旣爲孝子﹐尢能持誦玉經﹐善人君子也。可屏息西隅﹐勿得妄動。李再拜如旨。乃見一綠衣吏引四人至前。二人者﹐一衣朝服﹐血流滿體﹔一年少者﹐項系長帶﹐桎梏二囚在後。吏指前二人啟曰﹕此漢武戾太子﹐被江充誣以巫蠱自經。此漢景帝禦史大夫晁錯﹐被袁盎以私怨譖殺。皆死無辜。今歷數十代﹐事猶未完﹐伏望判遣。言旣﹐四人俯伏階下。太子頓首泣告曰﹕兒忝儲嗣﹐不幸遭邪謬之徒﹐假稱神巫﹐以左道誑惑。往來宮中﹐教美人度厄﹐因此妬忌恚恨﹐更捫告訐﹐以爲咒咀。此逆虜江充﹐前亂趙肅王父子﹐與衛氏有隙﹐造姦飾詐﹐陷兒於巫蠱。迫蹵窘急﹐進弗獲見父皇以伸枉﹐退則困於亂賊﹐銜寃無告。不得已﹐捕充斬之。自度不免﹐乃經而死。至今久墮幽陰﹐罔伸怨憤之气。伏冀哀矜﹐爲兒明判。言畢大慟。晁錯訴曰﹕臣爲漢臣﹐以尊天子弱諸侯爲志。吳人招納亡叛﹐謀亂之情非一日矣。臣患其彊大﹐久不可制。故請削奪其地﹐以尊京師﹐爲漢家萬世之利。此佞臣袁盎﹐素與臣不善﹐進讒言於天子﹐以臣擅擿諸侯﹐削奪其地。使斬臣發使赦七國﹐復其故地﹐兵可不血刃而罷。天子信其詭言﹐誅臣於陳市。其後七國俱叛﹐幾危社稷。臣以忠貞而受大戮﹐盎以矯誣食祿﹐老死牗下。臣何辜焉。盎方欲啟口答錯﹐帝君叱曰﹕爾勿妄言。事舉世共知﹐鄧僕射之言是證也。

判曰﹕爲臣以忠貞爲本﹐修已以信義爲先。非忠貞何以事君﹐非信義焉能處世。忠貞旣喪﹐五常之道冰消﹔信義已亡﹐百行之良瓦解。今照逆虜江充﹐悖主私亡﹐訐人陰事﹐旣亂趙肅王之父子﹐又謀漢武帝之儲君。𨿽見世已妥族誅﹐在冥曹尢當重咎。再照譎臣袁盎﹐因懷私怨﹐故害忠良。快一時忿恚之心﹐致千截幽陰之恨。舌鋒𨿽利﹐難逃業鏡之明﹔聲譽謾榮﹐豈免輪回之苦。寃寃相報﹐世世相尋。今當了此寇讎﹐莫遣再三纏對。依女靑之斷決﹐仰主者以施行。

判畢﹐呼曰﹕太子汝於某處某公卿家生爲冢嫡﹐受其蔭爵。江充生汝家爲奴﹐受鞭笞四十年。後仍以罪誅之。又呼曰﹕晁智囊﹐爾曩時以術數之說幸於二帝﹐爲天子家令﹐不以堯舜周孔之道爲教﹐乃用申商之學峭直刻深以導景帝。俾帝爲刻薄之事﹐亦不得爲無罪也。今汝與盎偕生於某處爲子﹐仍同遊官。後汝以計謀殺之﹐償汝昔年之怨。汝亦至三十三而早卒﹐以酬曩者不以正道輔君之報。言畢﹐盎呼宛不止﹐頓首訴曰﹕臣昔在漢廷﹐嘗有直諫﹐補益良多。如周勃就國﹐人告其反﹐臣獨明其無罪。天子從霸陵上欲西馳下峻阪﹐臣諫止之。又若引卻愼夫人以別尊卑之序。此皆臣忠直之道也。帝君笑曰﹕爾之此事吾豈不知。犯顏讜爭﹐乃臣子之當爲。至若淮南遷蜀而死﹐天子聞尺布斗粟之謠﹐輒食甚哀。汝乃不以骨肉之意動其情﹐反陳阿諛之言以解上悲。斯爲汝之忠直乎﹖且夫上天之道﹐好善惡惡。罪之重者﹐莫大於殺無辜。業之極者﹐莫深於不忠孝。汝與晁錯素不相善﹐欺誑天子﹐以詭計僇之。鄧公所謂內杜忠臣之口﹐外爲諸侯報仇。俾天子爲此事﹐罪可輕恕乎﹖叱獄卒曳之而去。又一吏引二十餘人至前﹐告曰﹕此漢外戚呂史竇梁四家。或擅權謀害公卿﹐或進毒以弒人主。伏望明斷。帝君曰﹕呂祿呂產曩恃其姑之勢﹐專權國事﹐欲謀作亂。事未成而族減矣。其叛逆之心﹐不容輕恕。呼獄卒各搒鐵杖百下。送於輪回﹐俾世世生爲夷狄。此史髙嘗與宦者弘恭石顯陷死蕭望之﹐又石顯以京房諫帝罹毀棄市﹐隔絕周堪以病瘖死﹐誣張猛以見殺。又髡陳咸朱云爲城旦﹐以他事論死蘇建。其罪深重﹐難爲輕決。呼神卒搒鐵撾三百﹐骨節皆碎。

判曰﹕通外戚者﹐宜謙退以保身。爲寺人者﹐當忠勤而事主。苟爲非分﹐必亂家邦。曩者許史恃戚畹以放態﹐其恭顯依宮闈而越分。欺枉仁慈之主﹐潛謀忠義之臣。𨿽陽世免於刑誅﹐於陰境還須業報。爲之妾﹐爲之奴﹐定年數以相償。受彼烹﹐受彼啖﹐滿愆尢而完備。依斯照應﹐星火施行。

判畢呼曰﹕蕭太傅汝生於某處某官家。生爲嫡冢﹐長襲其秩。史髙弘恭生某家爲女子﹐後皆與汝爲妾。三十年後﹐忤汝之意﹐史則捶死﹐弘恭則殺之。京房周堪張猛陳咸朱云蘇建等皆生於公卿家爲子﹐仍爲友契﹐石顯生於某處爲羊豕者十次。爾諸卿因相會宴﹐屠而食之。判畢﹐叱獄卒縛束而去。又一吏引十餘人至前啟曰﹕此王商王章馮野王鄭祟王嘉翟義﹐皆漢之良臣也。被賊臣王鳳王莽等圓陷﹐或搒死獄中﹐或嘔血而斃。惟莽弒平帝﹐謀篡漢室﹐其罪至重。又若杜欽谷永張禹孔光劉歆董賢等﹐皆漢廷大臣﹐爲天子所重﹐而反阿諛苟容﹐釀成王莽篡位之事。其罪亦非輕也。伏望明判﹐以警將來。帝君呼獄卒各撈三百﹐縛於銅柱﹐以沸油澆之。

判曰﹕乾坤定位﹐明天地之尊卑﹔人鬼殊途﹐別陰陽之造化。旣有吉凶消長之理﹐豈無善惡報應之機。罪自躬爲﹐業由心造。今觀鳳莽等﹐內托肺腑之親﹐外任股肱之重﹐以用狗續貂之末﹐爲攀龍附鳳之隆。欺寡淩孤﹐妬害忠良之士﹔匿情飾詐﹐專行黨惡之非。藉阿諛張孔之言﹐稱功徳比伊周之盛。旣忝受三臺之位﹐又僭承九錫之榮﹐進椒觴以鴆至尊﹐作金藤﹝疑應作縢﹞而欺黎庶。擅移炎祚﹐僞號國新。恃其詐慝之情﹐陿小漢家之制。罪盈怨積﹐天怒神嗔。眞人興於白水之村﹐歷數應於赤符之讖。圖雲臺之忠烈﹐鼓英勇以臨城﹔隨斗柄之渠魁﹐猶狂言而待僇。斬頭切舌﹐挫萬段尙有餘辜﹔焚骨揚灰﹐經千載猶遺恚恨。大書文判﹐昭示幽明。

帝君曰﹕王鳳賊殺王章等﹐合受七世畜生之報。俾章等食其肉。王莽弒君篡位﹐生遭誅夷﹐仍爲水族之類。三百年後﹐生夷狄爲女人身。其張禹孔光杜欽谷永劉歆董賢六子﹐皆稱儒者﹐名爲賢良直諫﹐志以學古通經﹐而爲當時稱仰﹐卻乃假托經術﹐緣飾古義﹐以售姦邪﹐以濟阿諛。如是之徒﹐上不忠於君﹐下無澤於民﹐依憑取祿以苟富貴﹐釀成王氏之逆。其罪不在鳳莽之下。合受飛禽三世之報。俾爲綬雉﹐吐虛錦﹑耀虛文於山林之下﹐遭飛鷹走犬之噬。言畢﹐叱吏卒引出。皆號泣而去。帝君偕左右二神俱起﹐門外軒車來迓。三君乘駕浮空而去。久之不知所在。文勝後棄家爲道士﹐修煉於酆都山。元末﹐明武入蜀僭號﹐不知所終。

續東牕事犯傳

錦城士人胡生名迪﹐性志倜儻﹐涉獵經書﹐好善惡惡﹐出於天性。一日自酌小軒之中﹐飲至半酣﹐啟囊探書而讀。偶得秦檜東牕傳﹐觀未竟﹐不覺赫然大怒﹐气湧如山。擲書於地﹐拍案髙吟曰﹕

長腳邪臣長舌妻﹐﹝按秦檜傳﹕檜布衣嘗與同窗數人戲於牖下﹐偶一異人至﹐問諸生曰﹕此長腳者何人﹖他日𨿽貴﹐其姦邪殘忍必爲國家之患﹐諸公亦有受其害者。故學中呼秦長腳云。﹞忍將忠孝苦謀夷。﹝爲殺嶽飛父子也﹞天曹默默緣無報﹐地府冥冥定有私。黃合主和千載恨﹐﹝言檜爲相﹐專主和也﹞靑衣行酒兩君悲。﹝徽宗欽宗北狩﹐金人以二帝爲庶人﹐使著靑衣行酒﹐如晉懷湣者﹞愚生若得閻羅做﹐剝此姦回萬刧皮。

朗吟數徧﹐已而就寢。俄見皂衣二人﹐至前揖曰﹕閻君命僕等相召。君宜速行。生尙醉﹐不知閻君爲誰﹐問曰﹕閻君何人﹖吾素昧平生﹐今而見召何也﹖皂衣笑曰﹕君至則知﹐不勞詳問。彊挽生行。及十餘里﹐乃荒郊之地﹐煙雨霏微﹐如深秋之時。前有城郭﹐而居人亦稠密﹐往來貿易者如市廛之狀。旣而入城﹐則有殿宇崢嶸﹐朱門髙敞﹐題曰曜靈之府。門外守者甚嚴。皂衣者令一人爲伴﹐一人入白之﹐少焉出曰﹕閻君召子。生大駭愕﹐罔知所以﹐乃趨入門。殿上王者衮衣冕旒﹐類人間祠廟中繪塑神像。左右列神吏六人﹐綠袍皂履﹐髙襆廣帶﹐各執文簿。階下侍立五十餘眾﹐有牛首馬面﹐長喙朱發者﹐猙獰可畏。生稽顙階下﹐王問曰﹕子胡迪耶﹖生曰﹕然。王怒曰﹕子爲儒流﹐讀書習禮﹐何爲怨天怒地﹐謗鬼侮神乎﹖生答曰﹕賤子後進之流﹐蚤習先聖先賢之道﹐安貧守分﹐循理修身。未嘗敢怨天尢人﹐而矧乃侮神謗鬼也。王曰﹕然則天曹默默緣無報﹑地府冥冥定有私之句﹐孰爲之耶﹖生方悟爲怒秦檜之作﹐再拜謝曰﹕賤子酒酣﹐罔能持性。偶讀姦臣之傳﹐致吟忿憾之詩。顒望神君﹐特垂寬宥。王呼吏以紙筆令生供款﹐讓曰﹕爾好掉筆頭﹐議論古今人之臧否。若所供有理﹐則增壽放還。脫辭意舛訛﹐則送風刀之獄也。生謝過再四﹐援筆而供曰﹕

伏以混沌未分﹐亦無生而無死﹔陰陽旣判﹐方有鬼以有神。爲桑門傳因果之經﹐知地獄設輪回之報。善者福而惡者禍﹐理所當然﹔直之升而屈之沈﹐亦非謬矣。蓋賢愚之異類﹐若幽顯之殊途﹐是乎不得其平則嗚﹔匪沽名而弔譽﹐敢忘非法不道之戒。故罹罪以招愆﹐出於自然﹐本乎天性。切念某幼讀父書﹐蚤有功名之志﹔長承師訓﹐慚無經緯之才。非惟弄月管之毫﹐擬欲插天門之翼。每夙興而夜寐﹐常窮理以修身﹐讀孔聖之微言﹐思舉直而措枉﹔觀王珪之確論﹐想激濁以揚淸。立忠貞欲效松筠﹐肯衰老甘同蒲柳﹖天髙地厚﹐深知半世之行藏﹔日居月諸﹐洞見一心之妙用。惟尊賢而似寶﹐第見惡以如讎。每憐嶽飛父子之寬﹐欲追求而死諍﹔曁覩秦檜夫妻之惡﹐便欲得而生吞。因東牕贊擒虎之言﹐致北狩失回鑾之望﹐傷忠臣被屠劉而殘滅﹐恨賊子受棺槨以全終。天道無知﹐神明安在﹖俾姦回生於有幸﹐令賢哲死於無辜。謗鬼侮神﹐豈比滑稽之士﹔好賢惡佞﹐實非迂闊之儒。是皆至正之心﹐焉有偏私之意。飲三杯之狂藥﹐賦八句之鄙吟。𨿽冒大聰﹐誠爲小過。斯言至矣﹐惟神鑑之。

王覽畢笑曰﹕腐儒倔彊乃耳。𨿽然﹐好善惡惡﹐固君子之所尙也。至夫若得閻羅做﹐其毀孰甚焉。汝若爲閻羅﹐將吾置於何地﹖生曰﹕昔者韓擒虎云﹕生爲上柱國﹐死作閻羅王。又寇萊公江丞相亦嘗爲是任﹐明載簡冊班班可考。以此徵之﹐冥君皆世間正人君子之爲也。僕固不敢希韓寇江三公之萬一﹐而公正之心﹐頗有三公之毫末耳。王曰﹕若然﹐冥官有代﹐而舊者何之﹖生曰﹕新者旣臨﹐舊官必生人道而爲王公大人矣。王顧左右曰﹕此人所言深有玄理。惟其狂直若此﹐苟不令見之﹐恐終不信善惡之報﹐而視幽明之道如風聲水月﹐無所忌憚矣。卽呼綠衣吏以一白簡書云﹕右仰普掠獄冥官卽啟狴牢﹐領此儒生徧視泉扃報應﹐毋得違錯。旣而吏引生之西廊﹐過殿後三里許﹐有石垣髙數仞﹐以生鐵爲門﹐題曰普掠之獄。吏叩門呼之﹐少焉夜叉數輩突出﹐如有擒生之狀。吏叱曰﹕此儒生也﹐無罪﹐閻君令視善惡之報。以白簡示之。夜叉謝生曰﹕吾輩以爲罪鬼入獄﹐不知公爲書生也﹐幸勿見怪。乃啟關揖生而入。其中廣袤五十餘里﹐日光慘淡﹐冷風蕭然。四維門牌皆牓名額﹐東曰風雷之獄﹐南曰火車之獄﹐西曰金剛之獄﹐北曰溟泠之獄。男女荷鐵枷者千餘人。又至一小門﹐則見男子二十餘人﹐皆被髮裸體﹐以巨釘釘其手足於鐵牀之上﹐項荷鐵枷﹐舉身皆刀杖痕﹐膿血腥穢不可近。傍一婦人裳而無衣﹐罩於鐵籠中﹐一夜叉以沸湯澆之。綠衣吏指下者三人謂生曰﹕此秦檜父子與萬俟卨﹐此婦人卽檜之妻王氏也。其它數人乃章惇蔡京父子﹑王黼朱勔耿南仲吳拜莫儔範瓊丁大全賈似道﹐偕其同姦黨惡之徒。王遣吾施陰刑﹐令君觀之。卽呼鬼卒五十餘眾﹐驅檜等至風雷之獄﹐縛於銅柱。一卒以鞭扣其環﹐卽有風刀亂至﹐遶刺其身﹐檜等體如篩底。良久﹐震雷一聲﹐擊其身如虀粉﹐血流凝地。少焉惡風盤旋﹐吹其骨肉﹐復爲人形。吏謂生曰﹕此震擊者陰雷也﹐吹者業風也。又呼獄卒驅至金剛之獄﹐縛檜等於鐵牀之上﹐牛頭者長哨數聲﹐黑風飄揚﹐飛戈衝突﹐碎其肢體。久之吏呵曰﹕已矣。牛頭復哨一聲。黑風乃止﹐飛戈亦息。又驅至火車之獄﹐一夜叉以鐵撾驅檜等登車﹐以巨扇拂之。車運如飛﹐烈焰大作﹐且焚且碾﹐頃刻皆爲煨燼。獄卒以水灑之﹐復成人形。又至溟泠之獄﹐夜叉以長矛貫檜等沈於寒冰中﹐霜刃亂斫﹐骨肉皆碎。良久以鐵鉤挽而出之。仍驅於舊所﹐以釘釘手足於銅柱﹐用沸油淋之。饑則食以鐵丸﹐渴則飲以銅汁。吏曰﹕此曹凡三日則徧歷諸獄﹐受諸苦楚。三年之後﹐變爲牛羊犬豕﹐生於凡世﹐使人烹剝而食其肉。其妻亦爲牝豕﹐與人育雛﹐食人不潔。亦不免刃烹之苦。今此眾已爲畜類於世五十餘次矣。生問曰﹕其罪有限乎﹖吏曰﹕萬刧而無已﹐豈有限焉。復引至西北一鐵門﹐題曰姦回之獄。荷桎梏百餘人舉身插刃﹐渾若蝟形。上有鐵烏十餘如鴟鴉之狀﹐往來啄其面背﹐下有毒蛇嚙其身足﹐血流盈地。有巨犬三五食之。生曰﹕此曹何人﹖吏歷歷指示生曰﹕前梏者漢之張湯竇憲梁冀董卓彭寵及十常侍也﹐次則三國時鍾會孫綝﹑晉之王惇蘇峻桓溫桓玄﹑南北時沈攸之侯景孔範爾朱榮﹑隋之楊素楊玄感宇文述也。又次則唐之李林甫盧杞史思明安祿山李希烈李輔國仇士良王守澄田令孜﹐宋之呂惠卿黃潛善苗傅韓侘冑也。曩者貴爲將相列卿﹐妬害忠良﹐欺枉人主﹐濁亂海內。今受此報﹐歷萬刧而不原也。復至東壁﹐男女以千數﹐皆裸身跣足﹐或烹剝刳心﹐或挫燒舂磨﹐哀痛之聲徹聞數里。吏曰﹕是皆在生爲官爲吏﹐貪污虐民﹐不孝於親﹐不友兄弟﹐悖負師長﹐奸淫背夫﹐爲盜爲賊﹐不仁不義者﹐皆受此報。生見之大喜﹐嘆曰﹕今日始出吾不平之气也。吏笑攜生之手偕出﹐仍至曜靈殿。再拜叩首﹐謝曰﹕可謂天地無私﹐鬼神明察﹐善惡不能逃其責也。王曰﹕爾旣見之﹐心已坦然。更煩爲吾作一判文﹐以梟秦檜父子夫妻之過。卽命吏以紙筆給之。生辭謝弗獲﹐爲之判曰﹕

嘗謂軒轅得六相而助理萬機﹐則神明應至﹔虞舜有五臣以揆持百事﹐而內外平成。苟非懷經天緯地之才﹐曷敢受調鼎持衡之任﹖今照姦臣秦檜﹐斗筲之器﹐閭閻小人﹐𨿽居宰輔之名﹐實乃匹夫之輩。麞頭鼠目﹐伺主意以逢迎﹔羊質虎皮﹐阿邪情而諂諛。豈有論道經邦之志﹐全無扶危拯溺之心。久占都堂﹐懷姦謀而肆爲僭分﹔閉塞賢路﹐固寵渥而妬忌賢良。殘傷猶剽掠之徒﹐貪鄙勝穿窬之盜。旣忝職居師保﹐而叨任處公臺﹐惟知黃合之榮華﹐罔竭赤心之左右。欺君枉上﹐擅行予奪之權﹔嫉善妬能﹐專起竄誅之典。姦宄逾其莽操﹐凶頑尢勝斯髙。以梟獍爲心﹐蠍蛇成性。忠臣義士﹐盡陷於羅网之中﹔賊子亂臣﹐咸置於巖廊之上。視本朝如獘甑﹐通敵國若宗親。鴟鷹啄架臂之人﹐猰犬吠豢牢之主。姦心迷暗﹐受詭胡兀朮之私盟﹔凶行荒殘﹐害賢將嶽飛之正命。悍妻王氏﹐不言豹隱而言放虎之難﹔愚子秦熺﹐只顧狼貪不顧回鸞之幸。一家同情而稔惡﹐萬氏共怒以含冤。𨿽僥幸免乎陽誅﹐其業報還教陰受。數其罪狀﹐書千張繭紙不能盡其詳﹔察此愆非﹐歷萬刧畜生不足償其責。合行牓示﹐幽顯通知。

生呈槁上﹐王覽之大喜﹐贊曰﹕讜正之士也。生因告曰﹕姦回受報﹐僕已目擊﹐信不誣矣。其它忠臣義士在於何所﹖願希一見﹐以釋鄙懷。不勝感幸。王俛首而思﹐良久乃曰﹕諸公皆生人中爲王公大人﹐享受天祿三十餘次矣。壽滿天年﹐仍還原所。子旣求見﹐吾請躬導之。於是登輿而前﹐俾從者舁生於後。行五里許﹐但見瓊樓玉殿﹐碧瓦參差﹐朱牌金字﹐題曰忠賢天爵之府。旣入﹐有仙童數百﹐皆衣紫綃之衣﹐懸丹霞玉佩﹐執彩幢絳節﹐持羽葆花旌。雲气繽紛﹐天花飛舞﹐鸞嘯鳳唱﹐仙樂鏗鏘。異香馥鬱﹐襲人不散。殿上坐者萬餘人﹐皆冠通天之冠﹐衣云錦之裳﹐躡珠霓之履﹐玉珂瓊佩﹐光彩射人。絳綃玉女五百餘人﹐或執五明之扇﹐或捧八寶之盂﹐圜侍左右。見王至﹐悉降階迎迂。賓主禮畢﹐分東西而坐。彩女數人﹐執瑪瑙之壺﹐捧玻瓈之盞﹐薦龍睛之果﹐傾鳳髓之茶﹐世罕聞見。茶旣畢﹐王乃道生所見之故﹐命生致拜。諸公皆答之盡禮﹐同聲贊曰﹕先生可謂仁者﹐能好人﹑能惡人矣。乃具席命生坐於右﹐生謙退再三﹐不敢當賓禮。王曰﹕諸公以子斯文﹐故待之厚。何用苦辭﹖生乃揖謝而坐。王謂生曰﹕座上皆歷代忠良之臣﹑節義之士﹐在陽則流芳百世﹐身逝則陰享天恩。每遇明君治世﹐則生爲王侯將相﹐黼黻朝廷﹐功施社稷﹐以輔雍熙之治也。言旣﹐命朱衣二吏送生還﹐謂曰﹕子生壽七十有二﹐今復延一紀﹐食肉躍馬五十一年。生大悅﹐再拜而謝。及辭諸公而出﹐行十餘里﹐天色漸明。朱衣指謂生曰﹕日出處卽汝家也。生挽二吏衣﹐延歸謝之。二吏堅卻不允。再三挽畱﹐不覺失手而僕。卽展臂而寤﹐時漏下五鼓矣。

鐵面先生傳

蜀郡士人韓徳原﹐以文學著名於時。其崖岸髙古﹐不麗流俗。鄕人多憚之。導江富室吳本彥聞其名﹐以禮延聘﹐俾教諸子。徳原攜琴書以往﹐從遊者至數百人。徳原以師道自任﹐𨿽隆寒盛暑﹐必衣冠肅坐﹐指授皆有師法。經年間﹐弟子未嘗見其啟齒。學者稱爲鐵面先生。至正癸巳六月﹐鄕民楊義博等數家羣牛牧於野﹐被暴雷震死﹐闔境駭愕﹐觀者旁午。徳原亦往視之﹐嘆曰﹕悲夫﹐牛畜類也﹐何罪而至是乎﹖乃作弔牛文以哀之。其辭曰﹕

嗚呼烏犍﹐奚業奚愆﹖生爲畜類﹐勞莫可言。晨曳犁於南畝﹐暮帶耜於西阡。農獲斗升之粟﹐身遭千百之鞭。敻野荒涼﹐嚙水艸於山溪之際﹔孤村牢落﹐臥風霜於古樹之邊。聞松聲而心興觳觫﹐困泥涸而意在畱連。焦尾欲脫﹐厚領俱穿。苦瘡瘍之潰腐﹐被蠅蚋以噆煎。百頃墾開﹐誰頗嗟其勢力﹔千斯充仞﹐誰歸美於丰年。安有待桃林之班特﹐更無賞牡丹之綺筵。且夫吳矜喘月﹐晉患蹊日﹐縱火之齊單數傑﹐扣角之寧戚稱賢。王濟侈探心之啖﹐口周善口口之言。畱犢還民者﹐時寥寥而見矣﹔問喘於路者﹐世落落寡聞焉。嗚呼鳥犍﹐生極其勞﹐死復堪憐。逮衰老羸瘠﹐多口口而棄捐。解於庖下之刃﹐售夫屠估之錢。骨角切磋﹐或制弧而制矢﹔筋革挑剝﹐或爲鼓以爲弦。彼蒼孔昭﹐胡亦不然。嗚呼烏犍﹐有功於世﹐無惡於人﹐旣曰天生﹐爲太牢而薦祀﹔常歆帝享﹐非小物以因循。神明有靈﹐胡爲弗矜﹐乃震殞於荒野﹐而增窘於貧民﹖人牛俱冤﹐怨恚莫伸﹐惟小子狂愚之儔﹐以管蠡讕語之陳。矧夫雷霆霹靂﹐實乃神霄號令。非若口口口口口﹐亦藉風雲之相應。若夫屏翳靉叇﹐飛揚林谷之間﹔發色怒號﹐簸蕩塵沙之起。列缺掣火鞭於九霄﹐黑虯吐瓊珠於百里。阿香車動﹐歘火鼓嗚﹐龍蛇因而起蟄﹐艸木藉以生萌。隱隱震時﹐翻江海而鯨鱷俱遁﹔轟轟擊處﹐摧山嶽而鬼魅咸驚。故庶女呼天﹐俾齊臺而坼塌﹔因忠良被枉﹐將漢寢以頹傾。孰云陰陽之相薄﹐實爲造化之感誠。此余所以敬其實也。憶夫歷代姦回﹐累世凶惡﹐因阿諂而致顯榮﹐肆殘忍而幹美爵﹐或妬賢嫉能﹐陰擠忠烈之士﹔或欺孤淩寡﹐忍負人君之托。縱其鬼蜮之邪﹐送彼豺狠之虐。亦有終身享軒冕之榮﹐至死逃鈇鉞之斮。雷霆竟無誅殛之威﹐神鬼弗行癘疵之瘧。此余所以非其妄也。嗚呼﹐天道好還﹐絲毫無錯﹐以斯事而驗之﹐誠可怪而可噱。陰陽造化﹐如捕風捉影之虛無﹔善惡吉凶﹐猶炊石蒸沙之寂寞。作惡者愈富貴而奢華﹐積善者顧貧窮而落魄。尢以此而徵之﹐餘言匪云過也。牛無罪而震亡﹐故寓辭以哀也。

乃以楮幣焚此文於震牛所。少焉雲气晦暝﹐若失白晝。第見竈祠前電光閃爍﹐奮雷從地而起﹐久復開霽。祠壁間朱書雷篆二十八字。其死牛二十八頭脊間﹐雷火燎毛數寸﹐各有朱書姓名﹐人不可識﹐或言伏龍觀道士吳碧松能辧雷篆﹐眾往請碧松觀之﹐乃一絕云﹕

善惡幽冥皆有報﹐雷霆誅擊豈無由。唐朝姦佞諸殘賊﹐十世韓盧七世牛。

其各牛背字書云﹕

許敬宗武三思來俊臣周

興侯思止李林甫楊國忠盧

杞朱

滔朱

沘姚令言李師道李希烈安祿山史思明尹子琦合狐潮韓

建崔

胤崔昭緯柳

燦王行瑜朱

政王守澄仇士良楊復恭田令孜元

載

蓬萊先生傳

先生林姓﹐字孟章﹐古渝人也。賣儀修偉﹐負才使气﹐以豪俠自任。嘗謂人曰﹕今之士大夫﹐或頗挾才藝﹐而貌多不颺。其它不過冠玉而已。若吾之才貌﹐可謂表裏相稱。𨿽當方面﹑登臺省﹐有何忝焉﹖又大言曰﹕大丈夫旣無千鍾之祿﹐惟當日飲幹鍾之酒。借使不及三傑之功名﹐亦可效八達之放逸。詎可鬱鬱甘於虀鹽﹐而爲守錢之虜哉。嘗築軒居﹐顏曰小蓬萊﹐因號蓬萊先生。自題詩云﹕

淸風一榻小蓬萊﹐日飲流霞數百杯。醉後舞嫌天地窄﹐浩歌嘹亮響天臺。

自是家醞旣熟﹐必招交遊者飲之﹐期醉乃止。閒則於經書詩詞中摘其微句以爲酒令﹐第遇筵宴﹐必舉而行之。繼室邢氏妙年﹐頗有姿色﹐以林嗜飲太過﹐諫曰﹕君終日酕醄﹐非攝生之道。恐沈湎至甚﹐或成艱疾﹐將若之何﹖林笑曰﹕非汝婦人所知也。豈不聞謫仙歌曰﹕古來賢達皆寂寞﹐惟有飲者畱其名。吾獲與劉伶畢卓之徒遊於地下足矣。後果成疚﹐年餘弗瘥。一日﹐友人夏公子數輩問疾﹐慰曰﹕先生貴恙將勿藥乎。林嘆曰﹕吾采薪之憂已在膏肓﹐就木必矣。眾駭曰﹕先生何爲出此言也﹐有陰徳者必享其樂﹐宜自開懷﹐善加調攝以享期頤也。林曰﹕人生五十不爲夭。吾將六旬﹐死何憾焉。第以一事憔於心耳。眾問其故。不言者良久。再三叩之﹐林忽變色﹐指其妻謂曰﹕諸君無目乎﹖吾逝世之後﹐觀此尢物之容﹐不逾月而必適人矣。言旣﹐俛首太息。眾復開慰再三﹐揖別而去。邢泣進曰﹕妾侍巾櫛二十餘年﹐先生猶不知妾心﹐出此絕義之言乎﹖縱先生有不諱﹐妾豈不能效共姜令女之志乎。胡爲姦妾之甚也。林恚曰﹕吾平昔耽於曲蘗﹐遊於醉鄕﹐觀汝怨恨之心形於聲色。非衣食不汝足﹐抑非珠翠無汝飾﹐而致是也﹖良由枕衾之樂﹐弗克遂爾之情耳。吾窀穸後﹐若擇所從﹐必如嫪毐而後可稱汝之心矣。幽冥之中﹐無鬼神則已﹐如其有神﹐吾必復取厥良﹐俾汝孀居終身﹐愁死於孤枕也。言旣﹐長吁而卒。邪哀毀殊甚﹐具衣衾棺槨之禮而葬之。逮一月餘﹐邢偶染疾﹐延醫者蔣允思胗視。時尢思先已喪偶三月﹐林病革﹐已懷覬覦之心矣。聞邢請﹐卽盛服往視之。胗脈良久﹐乃聲嗟气嘆而謂邢曰﹕今者六脈沈細﹐由夫七情感傷﹐愁怨鬱結於心耳。苟不速開懷抱而盡綢繆之樂﹐必有屬纊之憂。深可吁也。且夫人生兩間﹐靑春難得﹐白髮易生。不趁時而追歡﹐徒含悲而衰老。昔文君之知音﹐尙有相如之私奔﹔易安之才學﹐亦有汝舟之再適。佳人未至不惑之年﹐何苦毀傷懷抱﹐顦顇形容﹐甘爲林下之塵﹖縱有貞節之名﹐誰爲書之﹖邢起而謝曰﹕君之藥言﹐誠中妾肺腑之疾。敢不聽訓。卽呼侍女春蘭置酒肴於窗下﹐與允思對案而酌。杯觴酬酢﹐極其歡謔。時窗外有秋千架﹐允思指謂邢曰﹕佳人可盡興於此﹐極其勞倦﹐夜則寐矣。不然﹐春宵漏永﹐豈無展轉反側之嘆乎。邢曰﹕妾新遭從子之戚﹐敢爲秋千之戲。是蓋春蘭偕鄰家幼女戲爲耳。酒至半酣﹐允思口占滿庭芳一闋以勸邢飲。其詞曰﹕

燕燕雙飛﹐鶯鶯對囀。韶華正是三陽。風輕雲淡﹐花卉競芬芳。對此融和好景﹐乍教人孤守蘭厲。紅樓上﹐佳人才子﹐弦管醉壺觴。想共姜令女﹐河間南子﹐總是亡羊。最堪嗟兩鬢容易星霜。願作朝雲暮雨﹐枕幃中昕夕徜徉。歡娛事﹐趁時消遣﹐切莫負春光。

邢大笑。舉杯飲畢﹐命春蘭易巨觥滿酌﹐自制好事近一闋﹐以酬允思云。其詞曰﹕

春色正融和﹐簾捲閒庭人靜。自覺朱顏憔悴﹐羞對菱花鏡。落花無數惱愁腸﹐愈益風流病。旣謝東君雅意﹐願效孤鸞並。

允思大喜﹐跽而罄飲﹐斂手告曰﹕切念小子﹐內焉失助﹐中饋乏人。旣承金石之言﹐何用冰人之請。非惟賤子斷弦再續﹐抑且佳人破鏡重圓。俾桃李逢春﹐又是一番之新慶﹔庶鸞鳳葉吉﹐永爲百世之於飛。事豈偶然﹐皆由前定。言旣﹐拜伏於地。邢扶之起曰﹕妾旣許諾﹐必無食言。今日曛矣﹐欲畱君於此﹐恐聞者有鉆穴踰墻之譏﹐非惟有玷於妾﹐抑且污君之淸徳也。君請暫歸﹐仍假斧柯之道﹐以將筐篚之儀﹐卜其星期﹐成其合巹﹐俾名正言順﹐又何畏傍人之多喙哉。允思拜辭而去。翌日﹐遣媒妁導意﹐納聘娶之。時林才喪三十有八日矣。邢旣歸允思﹐魚水之情﹐極其娛樂﹐非林所可儗也。及十月餘﹐邢有夢熊之喜。一日﹐允思臨直﹐邢獨寢於室﹐忽聞門外剝啄之聲。啟扉視之﹐見林儼然衣冠若平昔﹐趨入。卽挽邢袂謂曰﹕枕席之娛足乎。邢大駭﹐罔知所爲。拜而泣曰﹕先生捐館後﹐妾度日艱難﹐衣領無所得﹐故棄志忍辱於此。實慚負天地﹐柰何。林厲聲曰﹕汝勿長舌。豈不聞餓死事極小﹐失節事極大﹖汝今獲遂婁豬艾豭之情﹐必恨吾死晚矣。言畢﹐坐於臥榻﹐謂邢曰﹕矮郎安在﹖邢曰﹕今宵臨直﹐宿於府齋也。林從容謂邢曰﹕吾爲汝夫﹐汝爲吾婦。二十一年之恩愛﹐頓爾分離﹔百千萬種之風流﹐難期再會。𨿽死生之有阻﹐痛繼嗣以無人。苦淚徒傾﹐歡情永訣。烏飛兔走﹐俄驚艸木長孤墳﹔鳳舞鸞鳴﹐豈料雨雲生別徑。今朝歡愛﹐渾如錦上添花﹔舊日因緣﹐宛似水中摸月。已見熊羆入夢﹐行看老蚌生珠。仍有短吟﹐聊爲一賀。詩云﹕

昔年笑我老籧篨﹐雨意雲情不遂渠。今日旣求鸞鳳友﹐如何又伴一侏儒。﹝尢思身短小﹐故云﹞

邢泣曰﹕妾念先生之心﹐肝腸寸斷。今者不幸饑寒所迫﹐失身於人。先生柰何出此言﹐以妾爲河間之比也﹖林笑曰﹕汝之口思﹐而心未嘗思也。有酒吾可飲﹐不必以矯飾之辭﹐徒增吾之傷感耳。邢命酒飲之﹐林連飲數觴﹐拊髀吟曰﹕

昔日和諧鼓瑟琴﹐朱弦中斷兩傷心。月明獨臥麒麟冢﹐夜永誰娛翡翠衾。於佑謾傳紅葉句﹐文君已負白頭吟。平生豪气沖牛斗﹐羞對斜陽灑淚襟。

詩畢﹐謂邢曰﹕吾往矣。汝善事新人﹐宜盡其歡。第恐樂極憂生﹐仍不免於牢落也。言旣﹐拂袖而出。邢大驚夢覺﹐毛髮皆竦﹐舉身流汗﹐神思弗寧。明日﹐允思歸﹐邢以其事告之。允思曰﹕此魍魎之類假名爲妖﹐不足徵也。愼勿介意。又兩月餘﹐允思染疾﹐七日始汗﹐少瘥。其夕邢臨產弗能免﹐舉家驚惶。允思力疾扶持﹐次夕始生一子。允思𨿽釋懷而疾勞復大作矣。其夜士人文友誠﹐夢林至其第﹐謂曰﹕文君別來無恙乎。文忘其死﹐卽延入堂﹐賓主而坐。談論逾時﹐文因設酒肴待焉。飲至半酣﹐林忽長嘆曰﹕吾不能遺靑史之名﹐反有戴綠巾之污。悠悠蒼天﹐胡爲致此。言旣泣下沾巾﹐乃索紙筆書一律﹐以儗文云﹕

十載豪名播蜀州﹐功名未遂此身休。乾坤老矣杯中月﹐風景淒然笛裏秋。謾有故園當北郭﹐更無淸興到南樓。不堪兩眼英雄淚﹐灑作長江錦水流。

文驚曰﹕先生往日以英邁之名﹐播諸遐邇。今何出此卑下之言﹐而嘆傷感若此﹖與平昔大不侔矣。林正色作气曰﹕子吾故人﹐猶不知吾家未亡人之事耶。曩者蔣允思嘗立吾館下﹐旣以醫業﹐又爲忘年之交。不憶棄芝蘭之化﹐違膠漆之情﹐吾觀化未及二旬﹐乃作有狐綏綏之態。以風月之詞﹐而誘雨雲之興。棄人倫之道﹐背師友之恩。借使吾家尢物不良﹐亦當念久要之盟也。吾已訴於冥司﹐今宵特來追取此子。言旣﹐懷中出文狀一幅與文視之。其狀云﹕

伏以先生施教﹐有傳經授業之恩﹔朋友輔仁﹐結寄子托妻之義。實五倫之大理﹐誠萬世之常彜。旣無心喪三年之情﹐當守聖訓四箴之戒。人而無恥﹐反是不思。今某悖師之道﹐負友之情。始懷周默之心﹐已起陳相之意﹐弦歌在耳﹐寧忘絳帳之音﹔風月動情﹐便攺靑松之色。不念擔簦負笈之志﹐卻爲抱布貿絲之形。雉壇之誓尙聞﹐雞黍之期安在。生時義重﹐嘗爲師傅之稱﹔死未骨寒﹐忍作姨夫之喚。氓蚩蚩而可惡﹐友切切以無聞。𨿽然此日宜其室﹐樂其家﹐得其所哉﹔不憶他年博以文﹐約以禮﹐是以致也。稔愆實重﹑於理難容。苟不訴於陰司﹐誠遺羞於陽世。抑以懲背師之弟子﹐尢當戒心獸之交朋。大家同入鬼門關﹐連袂共辭人世路。雲收雨散﹐永拜離鴛頸交媾之歡﹔樂極憂生﹐也來受馬鬣淒涼之苦。衷情已訴﹐主者施行。

文看畢﹐勸解再三。林愈怒﹐掣手而去。文大駭夢覺﹐急以紙筆記其言。翌日遣人於蔣宅視之﹐而允思已於五更死矣。

效顰集下卷

靑城隱者記

華陽士人李有﹐字若無。涉獵書史﹐工於詩詞﹐而樂山水之趣。一日﹐引一家僮﹐負琴創﹐攜酒肴﹐遊於靑城山。觀其峯巒磅礡﹐秀拔天表﹐嘆玩不足。時值仲春﹐羣芳競艷﹐百卉爭妍﹐燕語鶯啼﹐樵歌牧唱。生喜而言曰﹕山水之佳﹐足以洗塵俗之胸襟﹐開幽棲之懷抱。吾當於此飽煙霞而飫風月矣。乃坐松陰之下﹐橫焦尾之琴﹐鼓猗蘭之操。命童子具酒肴﹐坐盤石之上﹐自歌自酌。久而半酣﹐乃拂袖而起﹐家儈後隨﹐散步緩行。因其景物牽情﹐不能自已﹐而乃乘興登崇崗﹐度邃壑﹐迨十里餘。回首視之﹐第見淡煙荒艸﹐林木森然﹐忘其歸路矣。正疑慮間﹐忽聞林外語聲﹐趨往問之。見一老叟﹐龐眉皓發﹐衣冠甚偉﹐左手扶筇﹐右攜一兒﹐行於溪側。生揖而進曰﹕僕李姓名有﹐世居華陽。因聞福地淸幽勝妙﹐故遊覽於此。覩景忘情﹐不覺失其歸路。日色將曛﹐進退無所。冀丈人不以鄙棄﹐願假一宿﹐幸垂金諾。叟曰﹕吾居此歲久﹐未嘗見一外人。此間山窮水盡之處﹐子旣不以老夫側微之辱﹐幸爲枉駕一顧耳。生大悅﹐隨叟行﹐及五里許﹐則見云寒翠嶂﹐煙鎖琪林。巖檜鋪靑﹐泉聲漱玉。眞若神仙之境。復轉一徑﹐則川平地廣﹐茆屋參差﹐雞犬聲喧﹐桑麻掩映﹐居有百餘家。叟延生入宅﹐敍賓主禮畢﹐揖生上坐﹐以瓦甌獻茶﹐味甚香美。生起而問曰﹕敢問丈人尊族出於何氏﹐何年棲遲於此﹖願聆其詳。叟曰﹕山林野夫﹐焉有姓字。僭呼靑城隱者。孟蜀廣政中﹐叨受太常典禮﹐後因宋遣王全斌下蜀﹐吾攜妻子避兵於此。其諸比鄰亦皆同時來者也。初於此處披榛誅茆﹐創立居第﹐耕田而食﹐鑿井而飲。男婚女嫁﹐已見云仍。但見梅開菊綻﹐寒暑往來﹐不知是何年﹑是何代也。生大駭謂曰﹕宋自太祖下蜀﹐歷至徽欽二帝﹐遭金膚之寇﹐中原失守﹐髙宗南渡中興。歷孝光寧理度五君﹐至幼主徳佑二年。歸於大元﹐來祚已終。元自世祖至順宗﹐天命歸於聖朝﹐國號大明﹐四海混同﹐萬方一軌。今臨洪武庚戊萬年之歲也。叟曰﹕審如此﹐宋至元﹐元至今幾何年歟﹖生曰﹕宋太祖建隆庚申開基﹐傳一十六帝﹐至幼主徳佑乙亥﹐凡三百一十六年。鼎移於元﹐元自世祖中統庚申平一﹐傳一十帝﹐至順宗至正丁未凡九十三午。歸命大明﹐至今四百一十四年矣。叟垂泣嘆曰﹕吾歸山野﹐不知年華遄邁﹐已過三朝矣。憶曩時之事猶昨日。靜言思之﹐良可傷感。生因請問孟蜀興廢之故。叟具述曰﹕後唐明宗長興四年二月﹐以孟知祥爲蜀王。至閔帝應順元年﹐知祥稱帝﹐建元明徳。以趙季良爲司空平章事。是年四月﹐唐潞王從珂立﹐攺元淸泰。七月知祥卒﹐其子仁贊立﹐更名昶。晉天福三年攺元廣政。宋太祖幹徳三年正月﹐遣王全斌等下蜀﹐昶降﹐與其母李氏至大梁﹐封昶開府儀同三司檢校太保兼中書令。數日卒﹐追封楚王。昶卒﹐其母不哭﹐舉酒酹地曰﹕汝不能死社稷﹐貪生至今日﹐吾所以不忍死者﹐爲汝在也。汝旣死﹐吾安用生。因不食敷日亦卒。計孟氏據蜀二世﹐凡四十一年而亡。言旣﹐垂淚而言曰﹕吾居山林﹐第聞猿啼虎嘯之聲。今日獲聆吾子雋永之論﹐使人懷抱豁然。已而天暮﹐生乃就宿。明日烹雞置灑﹐與生對酌﹐因呼一嫗出見。謂曰﹕此老荊布也﹐曩爲孟氏宮人﹐後主所賜。迨今尙記宮壼之事。酒行數巡﹐叟自制醉蓬萊一闋以侑觴。其詞曰﹕

憶兔走烏飛﹐龍爭虎戰﹐許多時候。走狗良弓﹐盡忘生桃﹐被甲朝眠﹐銜枚夜進。萬死功成就﹐地老天荒﹐英雄安在。惟有靑山依舊。退隱林泉﹐竹籬茅舍﹐木枕藤牀﹐自甘卑陋。面麥雕胡﹐薿薿連云茂。女織男耕﹐桑麻滿圃﹐不用靑蚨售。灑釀松花﹐羹烹葵菽﹐自歌還自壽。

歌罷﹐媼與生談蜀後主之妃張太華花蘂夫人﹐顏色才思﹐極其詳細。乃言廣政初﹐後主與太華同輦遊靑城山﹐宿九天丈人觀中﹐月餘不返。李廷珪諫曰﹕大梁之人窺國釁久矣﹐陛下遨遊累旬﹐不思社稷之重﹐臣恐一旦劍門有警﹐將何以扞禦﹖且靑城山乃九天丈人之福地也﹐今陛下久駐鸞輿﹐嬪姬數百居宿於此﹐豈無穢瀆﹖𨿽云醮祀祈福﹐實爲招譴。主不聽。又數日雷雨大作﹐若失白晝﹐主大駭怖﹐急呼道士誦經禱祈。而太華已被震殞矣。主及嬪禦之人無不哀悼﹐乃以紅錦龍褥裹其屍﹐瘞於觀前白楊樹下。翌日急趣回鸞﹐悲痛無已。復數年﹐煉師李若衝﹐因晚霽閒步觀側﹐忽見白楊樹下一美人﹐翠眉雪肌﹐仙姿窈窕。吟曰﹕

一別鸞輿今幾年﹐白楊風起不成眠。常思往日椒房寵﹐淚滴衣襟損翠鈿。

詩畢﹐放聲而泣。若衝問曰﹕子人耶鬼耶﹐何事至此﹖美人斂袵而前﹐再拜曰﹕妾蜀主之妃張太華也。因陪大家遊此﹐宿於琳宮﹐被雷震而死。迨今魂滯幽陰﹐未獲出離。伏望煉師哀憐﹐乞賜薦拔﹐俾早出冥遼。妾當結艸。若衝曰﹕今年秋中元令節﹐吾設黃籙大齋。旣知汝名﹐吾當爲汝奠長生金簡﹐誦生神王章﹐以此功徳度汝往生。美人聞之﹐再拜而謝﹐倏然不見。至期﹐若衝果依前盟。醮畢﹐夜夢美人謝曰﹕妾荷煉師薦悼之恩﹐已受生於人世矣。壁間鄙句一絕﹐幸希電覽。明日若衝視之﹐果有黃土書一絕云﹕

符吏匆匆叩夜扃﹐便隨金簡出幽冥。蒙師薦拔恩非淺﹐領得生神九卷經。

主聞之﹐厚賜若衝。是後惟花蘂夫人寵冠後宮﹐乃營重光殿﹑太虛合﹑會眞宮﹑淩波亭﹐皆用金玉翠珠爲飾﹐瑪瑙爲階﹐光彩耀日。宮嬪五千人皆妙年絕色﹐無過三旬者。後主自制詞章﹐教之歌舞。花蘂夫人亦賦宮詞百首﹐皆紀其宮中富貴之景。又曰﹕向使後主不極奢靡﹐不荒遊宴。尊賢用能﹐時使薄斂。縱然宋之兵甲精彊﹐未必王全斌以五萬眾六十六日而能取全蜀之地也。蓋由當時兵民已困﹐財力已殫。人多含怨﹐欲其速亡耳。言旣﹐叟嘆曰﹕姑置舊事﹐且開懷飲酒。乃呼童子洗爵再酌。至夜分﹐生大醉而寢。明日告歸。叟賦七言歌一篇以餞生行。其歌曰﹕

成都八月秋風起﹐爛漫芙蓉照江水。紅芳萬樹奪春容﹐錦繡連城四十里。重光寶殿會眞宮﹐金碧嵯峨霄漢中。鳳管紫簫吹翠合﹐龍涎香篆騰珠櫳。百官班退煙雲曉﹐妹姬接駕爭妍姣。非惟禦宴羅八珍﹐便器猶能妝七寶。﹝孟昹以七寶飾便器﹞神仙境界靑城山﹐美人同輦遙躋攀。豈憶阿香轟霹靂﹐可憐荒艸埋花顏。遨遊累歲無時歇﹐宋已興師惡人說。一朝輿櫬詣軍門﹐降卒三千盡流血。蹇余幸得歸林泉﹐女有桑麻男有田﹐自甘淡泊老丘壑﹐豈希名像圖淩煙。烏飛兔走光陰速﹐白日同年俱白骨。翻思故主恩遇隆﹐謾對斜陽拊膺哭。棲遲此地足優遊﹐花開葉落知春秋。煙霞態度琴三弄﹐風月襟懷酒一甌。荷君不棄臨蓬蓽﹐蓬蓽生輝意何極。莫嫌村酒味茅柴﹐盡我薄情須飲酰。﹝「皿」上「必」。音密﹐盡也﹞明日送君雪澗濱。我行綠野君紅塵。若到人間如遇問﹐彷佛上古無懷民。

叟遂送生出於谷口﹐再拜而別。至家數日﹐憶叟嫗必非常人﹐乃具酒肴﹐尋舊路訪焉。至則荊棘叢叢﹐不可復得。但見蒼崖翠壁﹐白石靑松﹐老樹生風﹐寒猿長嘯而已。生惆悵久之﹐無聊而歸。因追思世事﹐乃有泉石煙霞之志﹐遂棄家入靑城山修道﹐不知所終。

兩教辧

至正庚午﹐蓬溪士人韋正理﹐以訪親至潼川﹐道經樂志。時日將暮﹐僕馬饑罷﹐乃假宿於路側村捨。食畢將就寢﹐忽聞鍾磬瑯然。正理自思﹕此間必有禪剎。起而視之﹐乃見前村燈火交輝﹐語笑諠嘩﹐如講問之狀。正理行至其處﹐有一僧堂﹐東坐一老僧﹐闊額髙準﹐面顏如鐵﹐彷佛僧寺中所塑羅漢之像。西坐一道人﹐須眉皓然﹐綸巾鶴氅。左右列行童數人。前陳朱案﹐排列異果珍羞﹐皆非人間所有者。正理曰﹕此必僧道講堂也。乃炷香禮拜﹐傍二童子問曰﹕足下何人﹐何事至此﹖正理對曰﹕某蓬溪人﹐因訪舊從潼川回﹐寓宿於此。偶聞仙梵之音。輒敢僭登勝地。伏望慈悲﹐乞賜少立﹐以聽法音﹐開悟迷暗。上座者頷之。少焉﹐老僧謂道人曰﹕若論正道﹐釋教爲正﹐道教爲邪。道人曰﹕若言正理﹐道教爲正﹐釋教爲邪。老僧大言曰﹕我佛如來開八萬四千淸淨法門﹐除八萬四千煩惱障礙﹐有求皆請﹐無願不從。所以演五千四十八之貝多﹐談無量無邊之奧義﹐俾見聞者明心悟性﹐不爲塵俗所纏。了此一心﹐頓拋四大﹐廣發願力﹐普度羣迷﹐接引眾生﹐同登彼岸。豈比爾道者之言﹐拘拘乎養此幻軀﹐惟求長生久視﹐作漏世之精也耶﹖昔者我佛如來廣行方便﹐親疎無等﹐恩怨相平﹐無人無我。其量弘願重﹐是以眾生不化而信﹐不治而服﹐巍巍蕩蕩﹐不可得而名也。爾教別其賢愚﹐分其上下﹐是何隘而不廣乎﹖以此論之﹐豈非釋爲正﹐道爲邪乎。道人鼓掌大笑曰﹕鄙哉斯言﹐獨不顏厚乎﹗姑捨其它﹐先以正大之理裁之。老子輿佛﹐孰生於中國﹐孰產於夷狄﹖今乃夷狄之人爲正﹐反以中國之人爲邪歟﹖孟軻氏曰﹕吾聞用夏變夷者﹐未聞變於夷者也。且夫佛者夷狄之神﹐與吾中國本非同气﹐其心不知先王人倫之道﹐其口不談先王仁義之言﹐其身不衣先王禮法之服﹐髡首袒臂﹐跣足露形﹐是何等儀形耶﹖言語侏離﹐在中國本無信者﹐自鳩摩羅什翻譯其說﹐以虛作寶﹐以妄作有﹐暢其誑諄﹐遂使昏愚之徒﹐聽其妖誕﹐捨正從邪﹐醉生夢死﹐不知不覺。堯舜三代以前﹐未聞有此教﹐至漢明帝時始流入中國﹐愚其智﹐溺其心。逮於晉宋齊梁陳以來﹐遭其愚誑者﹐不可枚舉。梁武在位四十二年﹐三度捨身爲佛家奴﹐終日蔬素﹐絕宗廟血食。其後臣叛於外﹐子叛於內﹐餒死臺城﹐國亦尋滅。又若石勒禮佛圖澄爲國師﹐姚萇奉鳩摩羅什人闡佛法﹐一家子孫皆被誅絕。且夫白龜尙有濟江之恩﹐黃雀亦有銜環之報﹐爾佛受人敬養﹐居人大剎﹐見彼之患難傾危﹐當盡心罄力而往救之可也。今乃漠然曾無纖須之報﹐方之龜雀不逮矣。老僧怒曰﹕爾惟知他人之非﹐而不知己躬之咎。昔宋徽宗自稱道君﹐禮林靈素爲師﹐受校霄錄﹐天下建神霄宮﹐設千道會﹐攺寺爲觀﹐使天下皆從道教。後至靖康﹐遭金人之虜﹐父子夫婦流離萬里﹐死於遐荒。爾道有靈﹐胡不往救乎﹖道人曰﹕爾知其麄﹐不知其精。道君欽宗𨿽遭金虜之執﹐髙宗南渡而啟中興之業﹐綿延二百餘年。後𨿽鼎移於元﹐子孫皆登顯宦﹐榮祿不絕。豈若石姚無噍類乎﹖老僧曰﹕列子稱佛爲西方聖人﹐何不言老子爲聖人乎﹖道人曰﹕自生民以來﹐未有如孔子之聖也。孔子嘗曰﹕口國老聃﹐博古而知今﹐是吾師也。孔子猶稱之師﹐非聖人而何﹖彼列子者﹐荒唐之徒﹐烏足信哉。其後七國爭雄﹐老子將徐甲入流沙﹐化胡爲口。是皆明載史實﹐班班可考也。且夫人之生也﹐願居中華。爾教惟欲入西竺﹐反使華人生爲丑類。非不仁而何﹖人之有身﹐父母之遺體也﹐爾曹剔須髡首﹐燃指割臂﹐截其肢體。不孝之過﹐孰有加於此乎﹖又若人生兩間﹐有君親以事之﹐有朋友以輔之﹐有妻子以處之。爾曹皆一切屏除﹐其不忠不孝﹐蔑以加矣。嘗考歷代前賢所著諸書﹐咸切切以爾教爲戒。如韓昌黎佛骨之表﹐傅奕除佛法之言﹐胡安定論奉佛之非﹐崔伯琛請胡神之禁﹐張文潛作怪異之說﹐朱文公言浮圖誑誘之論。是何名公巨儒惡爾曹若此之深耶。老僧曰﹕爾知其一﹐不知其二。曾不聞韓文公遺大顚衣﹐柳子厚作文暢序﹐束坡與佛印交遊﹐張商英著護道論。曷嘗有片言之謗耶﹖道人笑曰﹕爾第知其皮膚也。昔韓公與大顚衣﹐不免濂溪之議﹔柳子作文暢序﹐乃發一時之情﹔束坡與佛印交﹐不過諧謔而已﹔至若護道論者﹐皆爾曹假商英之名也。商英爲宋名臣﹐習周公孔子之道﹐詎肯作此侮聖人之言﹐而甘獲罪於名教哉﹖老僧曰﹕道徳經亦迂言也。黃石赤松張葛許薩之徒﹐亦皆似夫戲術者﹐豈比吾輩脫塵離俗者耶。道人曰﹕老子道徳之言﹐補於世教者非淺也。吾姑撮其要而言之。其略曰﹕不見可欲﹐使心不亂。身與貨孰多。甚愛必大費﹐多藏必厚亡。知足不辱﹐知止不殆﹐知足之足常足。輕諾者必寡信﹐多易必多難。柔之能剛﹐弱之能彊。彊梁者不得其死。夫惟不爭﹐故天下莫能與之爭。故善人者﹐不善人之師﹐不善人者﹐善人之資。天之道其猶張弓乎﹐髙者抑之﹐下者舉之。損有餘而補不足。金玉滿堂﹐莫之能守﹐富貴而驕﹐自違其咎。功成名遂身退﹐天之道。天之道不爭而善勝﹐天得一以淸﹐地得一以寧﹐王侯得一以天下正。江海所以能爲百谷王者﹐以其善下之。夫我有三寶﹐一曰慈﹐二曰儉﹐三日不敢爲天下先。人之所惡﹐惟孤寡不谷﹐而王公以爲稱。治大國若烹小鮮。合抱之木生於毫末﹐九層之臺起於累土﹐千里之行始於足下。聖人無常心﹐以百姓心爲心。其政悶悶﹐其民醇醇﹐其政察察﹐其民缺缺。禍兮福之所倚﹐福兮禍之所伏。以道佐人主者﹐不以兵彊天下。師之所處﹐荊棘生焉﹐大軍之後﹐必有凶年。佳兵不祥之器﹐不得已而用之﹐戰勝以喪禮據之。含徳之後比於赤子。大哉斯言﹐皆修齊治平之要道也﹐豈爾曹邪妄無據之語﹑生死輪回之說﹑天堂地獄之證﹐髣髴萬一乎﹖又若黃石公赤松子爲辟穀導引之術﹐不過欲人存其精神﹐保其形體﹐長生久視於天地間﹐若儒者之守身也。張道陵葛玄許旌陽薩守堅諸公﹐或爲名臣﹐或爲處士。至於祈晴雨﹑禳紮瘥﹑誅蛟蟒﹑伏邪魅﹐亦不過濟物利人而已。豈若爾教不欲人生﹐惟欲人寂滅﹔不欲人居中國﹐惟欲人生異域。若儗吾流﹐誠霄壤懸絕也。老僧合掌而笑曰﹕無淨三昧﹐吾不與爾喋喋焉。舉座哄然一笑。左右行童奉茶以進。少焉﹐下座相揖而別﹐出門化淸風而去。正理大驚。次日訪於鄰翁﹐告以所聞見者。翁曰﹕奇哉之事﹐此王重陽馬祖二師講堂也。昔有大剎﹐被野火所毀﹐遺址尙存。子聞二師之論﹐亦非偶然矣。正理乃捐金資﹐就鄰宅設齋饈祭於其處。再拜而去。

丹景報應錄

河東解郡中條山道士劉海蟾﹐有道者也。至元壬午春﹐負琴劍而遨遊於蜀郡﹐居彭州之丹景山。世傳其山乃岱宗勅勘天下人獸飛禽之處﹐海蟾以淸淨玄妙之化﹐爲時人所欽仰。是年中元節夜﹐醮壇旣畢﹐海蟾含光嘿坐。萬景俱寂﹐時將夜分﹐童子剪燭添香﹐瀹茗而進。俄聞松外車馬之聲﹐喧如千人之語。海蟾驚異﹐乃下榻滅燭﹐啟戶而視。第見岱宗殿內﹐燈火交輝﹐皎如白晝。階下列兜鍪金甲執斧鉞者五十餘人﹐形狀猙獰可畏。海蟾自念此必聖帝降臨也﹐吾爲全眞﹐𨿽乏道徳之行﹐亦無邪塵之態。見之何傷﹖乃整衣冠﹐肅然趨進。守門皂衣者呵之曰﹕此道士欲何之﹖海蟾曰﹕吾爲本觀修獻神君至此﹐烏得不見。爾曹阻吾何爲﹖傍有綠衣襆頭持文簿者數人﹐叱皂衣曰﹕此仙翁也﹐爾引進見之。於是皂衣乃掖海蟾升階。殿中坐者三人﹐冠通天云冠﹐衣紫雲錦袍﹐如人間所繪星辰之象。東西對坐二百餘人﹐皆衣冠搢紳之士。左右列從吏數百餘輩﹐或冠或巾﹐形狀匪一。或持羽葆﹐或執旌幢﹐侍立甚嚴。海蟾趨前再拜﹐中坐者呼曰﹕地仙何以知吾儕在此﹖海蟾頓首曰﹕貧道凡愚﹐罔知仙馭降臨﹐失於拜迎﹐伏望眞惑﹐曲垂寬宥。言旣﹐西坐一羽衣呼曰﹕劉君別來無恙﹖急視之﹐乃故人閒閒吳宗師也﹐尸解數年矣。乃持手引坐。海蟾謙退再三﹐上坐者曰﹕公方外之士﹐與塵俗之流不同﹐何故謙徳若此。海蟾稽首就坐﹐耳語閒閒曰﹕上坐諸公何神也﹖閒閒曰﹕中坐者﹐天曹定名玉潛眞君﹐左則九天司祿眞君﹐右則岱宗司命眞君。東西列坐者﹐皆天曹貴神也。海蟾曰﹕諸君亦曾在世間否﹖閒閒笑曰﹕君尙不知耶﹖此皆漢唐宋名臣也。每經甲子一輪﹐於此較勘善惡。諸君亦生陽世爲王公侯伯﹐或爲公卿大大士﹐出應聖主﹐匡輔太平之治。其歷代姦回邪佞之徒﹐或生爲臧獲﹐或生牛羊犬豕之類﹐以供諸賢之用也。少焉﹐獄卒執二人至﹐悉皆雙手反縛﹐形容顦顇﹐憂怖之色可掬。一綠衣吏持簿進曰﹕此秦相李斯趙髙也。淸辜已服﹐伏望明斷。眞君叱吏以鐵撾搒掠數百﹐骨肉皆碎。傍跽二人﹐一年少者自云公子扶蘇﹐一修偉者云爲秦將蒙恬也。扶蘇垂涕詈曰﹕二老賊枉害吾命﹐滅吾四十餘代之業。是可忍爲﹐孰不可忍爲。李斯泣曰﹕沙丘之事﹐皆趙髙說二世爲之。髙累言於我﹐我拒卻再三﹐柰何二世聽其邪謀﹐以成彼之矯誣。然則舉心發蹤﹐皆髙所爲。斯但不合信其詐也。髙怒目號咷﹐指斯曰﹕焚毀聖賢百家之書﹐坑陷儒生數百人﹐禁人偶語﹐勸二世明申韓之術﹐行商鞅之法﹐督責嚴刻﹐以馭臣子﹐亦我教汝爲耶﹖斯答曰﹕爾勸二世深居禁中﹐日與婦人宴樂﹐掩蔽忠良之諫﹐大興土木之功﹐戮吾父子﹐賊殺無辜﹐指鹿爲馬﹐罔上淩下﹐尋使閻樂弒君﹐欲篡其位﹐引帝璽佩之。以百官莫從﹐殿柱欲摧﹐乃止。爾之罪擢發不容數也。往返爭辧未已﹐眞君怒曰﹕汝曹之罪﹐神人共知。尙何喋喋以辧耶。叱獄吏以撾抉其齒。揮巨筆判曰﹕

上蔡匹夫﹐隱宮賤寺﹐諫逐客助秦爲暴﹐嚴刑禁學古非今。墳典聖經﹐俱收除而焚毀﹔衣冠文士﹐咸捕獲以坑埋。乃以祖龍之屍﹐使混鮑魚之臭。不顧嬴宗社之絕滅﹐那知呂子嗣之淪亡。矯詔立亡秦之胡﹐封創誅賢冢之子。彼蒼報應﹐如影隨形﹐嘆牽犬逐免者﹐具五刑以何多﹔指獻鹿爲馬者﹐夷三族而猶少。生遭慘酷﹐死隨幽陰。化六畜以償無辜﹐歷千紀難於恩宥。大書文判﹐以戒將來。

眞君呼扶蘇曰﹕秦公子﹐汝於某處某官家生爲男子﹐長受其蔭。蒙恬生於某處某官家﹐亦爲男子﹐長受其蔭。彼斯髙二賊﹐俱生於公卿家爲馬﹐俾卿等乘二十年﹐仍屠而食之。待甲子再輪﹐使生夷狄爲女人。判畢﹐叱吏引入輪回。斯髙號泣訴曰﹕囚鬼等爲牛馬犬豕五十餘次﹐支解烹剝﹐痛楚極矣。豈有傷一世之命﹐而千載償之不足乎﹖乞生夷狄可也。眞君怒曰﹕爾曹昔爲相國﹐位極人臣﹐貪欲無厭﹐求利不止﹐偸合苟容。且夫堯舜之道﹐天下古今之至道也。爾斯以爲大謬﹐非聖人者無法﹐爾之謂也。秦皇父子暴虐棄徳﹐爾斯不以周孔之道輔之﹐乃以申韓之術以導其殘賊之心。逢君之惡﹐爾之謂也。彼髙者本宦寺小人﹐百端狙詐﹐陷害輔宰﹐專權擅政﹐弒君謀逆。以致海內混亂﹐生民無辜而肝腦塗地者﹐不可勝紀。皆爾二賊所致。若此論之﹐𨿽經百刧不可宥也。旣而一卒以馬皮披於斯髙之體﹐頃之皆變馬矣。然猶振鬣跑蹄﹐哀鳴不已。東坐一紫袍金帶者笑曰﹕今日如此形狀﹐作此哀嗚﹐盍曩者莫爲惡乎﹖吾有一律釋汝之怨。二馬皆俯首以聽。其詩曰﹕

上蔡都門正少年﹐因觀食鼠識愚賢。從師旣學尊王術﹐爲相須行正義權。心狠豺狼誠可惡﹐體淪牛馬不須憐。從今蹄足宜馳速﹐莫遣王孫痛著鞭。

西坐一緋袍者亦曰﹕吾有一律遺汝。其詩曰﹕

深嚴督責學申韓﹐公族黔黎悉膽寒。盡用機心欺暗室﹐那知天道炳如丹。咸陽市上尸猶在﹐望夷宮中血未幹。此去不須效蹄嚙﹐好爲調善負雕鞍。

東坐一錦袍者笑曰﹕吾亦有一律遺爾。其詩曰﹕

談辧從橫佐祖龍﹐絕仁滅義務成功。太王宗社𨿽零落﹐四海黎民愈困窮。生旣伏辜霜刃下﹐死猶遺臭汗靑中。輕騎馳驟咸陽道﹐好口口旁柳口空。

西坐一繡衣者亦曰﹕吾有一律。其詩曰﹕

吏胥閽寺總兒曹﹐謾以遊談詐力髙。作福作威心已僻﹐欺明欺暗禍難逃。沙丘孽子書成壐﹐上郡賢郎血染袍。博得此身爲異類﹐負鞍銜勒敢辭勞。

詩畢﹐諸公哄然大笑。閒閒私謂海蟾曰﹕先吟者﹐少陵杜工部也。次者昌黎韓公也。又次者東坡蘇公也。又其次者山谷黃公也。海蟾曰﹕上坐三公爲何人﹖閒閒曰﹕居中者周之山甫仲公也。左右者漢之丙魏二公也。又問曰﹕此有蕭相國張畱侯陳戶牖諸公乎﹖閒閒曰﹕蕭何薦韓信以成漢業﹐信未有叛逆狀﹐乃信呂后之言誘而誅之﹐夷其三族﹐絕其宗祀。子房教漢祖分父羹之言﹐陷君於不孝。及劉項指鴻溝爲界﹐解兵休息﹐乃勸髙祖有養虎遺患之語﹐陷君於不信。陳平棄魏背楚﹐詭計多端。離間楚之君臣﹐俾範增憤怨而斃。及諸呂用事﹐呂后欲王之﹐又阿諂順意﹐不輔王陵之諍﹐遂使產祿幾危漢室。三人𨿽有大功﹐亦有大過﹐故弗獲列於天曹之名﹐亦不得與諸公並會也。今之士大夫讀書習禮﹐見利忘義﹐妬賢嫉能者﹐比比有焉。其或與人交處﹐面和內怨﹐口是心非。或因圖名利﹐因事以傾擠。或因爭私憤﹐陰謀以相陷。如是之徒﹐一蔭此心﹐冥曹卽錄其名於黑簿也。海蟾曰﹕吾嘗見某士貪饕無厭﹐某官酷虐無義﹐某人姦貪險詐﹐某人凶狠害眾。今皆有子有祿﹐其故何耶﹖閒閒曰﹕如此者非祖宗積徳之厚﹐必其生年命數有頑福也。若能攺過遷善﹐庶可以保身家。苟或迷肆不悛﹐𨿽祖宗之有餘慶﹐亦皆除去。已身之有壽祿﹐亦皆減奪。逮其惡貫旣盈﹐福慶俱絕﹐必有天殃神譴。人非鬼責之患﹐輕則止殞厥身﹐使家道零替﹐子孫窘乏。重則絕其宗祀﹐俾家無噍類矣。子當以此事傳於世﹐以爲處貴顯而不仁者戒。言旣﹐門外車馬聲喧﹐旌幢羅列﹐諸神離座而起﹐或和口口口口口口﹐或口口口口口。海蟾遙拜。久而不知所在﹐但聞異香馥鬱﹐口口口口口口口口口。後海蟾修煉丹景﹐不知所終。時人亦以爲仙去云。

木綿庵記

賈似道口口口口口口口口口口口口口口口口口口無子﹐厥妻楊氏口口口口口口口口口口口口口口口口口口會楊宴﹐僮僕皆在﹐涉口口口口口口口口胡海棠口口口口口口涉見之興動﹐因而口口口口口口口所污矣。口口口口口口口口曰道奴者﹐皆未娶﹐口口口口口口口口口口楊見之大怒﹐撻婢數十﹐詰其孕狀。婢遂言涉口口口口口口之事。楊恚曰﹕詎有一交而成胎者﹐是必外私所致也。痛撻之﹐婢不勝箠楚﹐乃言似兒與道奴亦嘗與私。楊曰﹕如此則聚麀類也﹐亂吾賈氏之宗。俟生則殺之。至期﹐婢產於後圃楮樹下﹐楊果欲見害。尹聞﹐急令厥妻先往勸救﹐尹亦率丞尉賀之。旣至涉居﹐尹謂曰﹕喜公有弄璋之慶﹐萬事足矣。涉倉卒應曰﹕聊乘一時之興﹐不料有此。眾大笑。楊因尹妻勸﹐俾胡婢收育。然猶惡其猥賤﹐戲謂涉曰﹕此孽子三種也﹐宜從三父姓名﹐而曰賈似道。苟不從吾言﹐則殺之以啖犬。涉不得已從焉。蓋兼取賈涉似兒道奴三人之名也。楊之女後爲理宗貴妃﹐曁似道秉政﹐涉與楊氏已死﹐惟胡婢獨存﹐封兩國夫人。於所生楮樹前口口口口以旌之。元兵侵揚州﹐三學儒生上書﹐劾似道欺君枉上過惡。恭帝怒﹐降其官﹐移婺州居住。婺人聞似道至﹐率眾數百爲露布逐之。左丞相王爚禦史孫嶸等﹐皆以似道罪重罰輕﹐乞斬以謝天下。徐直方陳景行上言似道專權罔上﹐賣國口口﹐貪利虐民﹐滔天之罪。遂謫循州安置。俾臨安臺州﹐籍其家產。仍命會稽尉鄭虎臣爲監押官。時似道寓建寧開元寺﹐侍妾尙數十人。虎臣至﹐悉屏去之。奪其寶物珍玩之器。舁以獘轎﹐撤其蓋﹐使曝於烈日之中。令舁夫唱杭州歌以謔之。一日之間﹐窘辱備至﹐似道不能堪﹐但垂淚而已。數日至一古寺﹐假宿﹐忽覩壁上有吳潛南行所題詩云﹕

股肱十載竭丹心﹐諫艸𨿽多禍亦深。補衮每思期仲甫﹐殺人未必是曾參。氈裘浩蕩紅塵滿﹐﹝諭元兵入都之眾也﹞風雨淒涼紫陌陰。﹝諭宋廷無賢而蕭索也﹞遙望諸陵荒艸隔﹐不堪老淚灑衣襟。

胡馬南來動北風﹐累陳長策罄孤忠。羣豺暴橫嘉謀遏﹐儀鳳髙飛事業空。﹝自前也﹞愁恨暗銷榕樹綠﹐寸心謾儗荔枝紅。欲知千載英雄气﹐盡在風雷一夜中。

潛先被似道讒譖貶於循州﹐居數月忽語人曰﹕吾將逝矣。必有風雨大作﹐以表吾忠烈之意。旣而果然。是詩蓋潛昔過此而作也。虎臣呼似道曰﹕賈團練﹐吳丞相何故至此﹖題此詩何意﹖似道赧顏不能對。翌日﹐至泉州九日山﹐忽逢數卒押一叟二嫗﹐梏桎號泣而來。指似道罵曰﹕逆賊果吾夫婦矣。似道視之﹐乃其父賈涉與二母也。死已數十年﹐一旦見之﹐似道大駭﹐罔知所爲。卽降輿頓首拜泣。其父撏似道發﹐拳之蹴之﹐二母以丸礫擊其面﹐且詈且泣﹐數似道曰﹕逆賊本非我子﹐此賤婢與二奴所私而生爾也。我以年暮無嗣﹐黽勉認爲己體﹐育爾成人﹐訓爾詩書﹐教爾忠孝之道。爾旣蔭補我職﹐天子以爾姊故﹐累擢顯任。因沈炎讒佞﹐黜賢相吳潛﹐以爾執政。引進姦回。爾嗾何夢然等譖愬斥吳丞相死於循州。幽元使郝經﹐以匿求和之盟。爾世﹝疑應作欺﹞君枉上﹐妬賢嫉能﹐流毒稔禍﹐害民誤國。擢發不容數爾之罪。我大宋自開基以來﹐姦邪之徒﹐惟爾一人爲最也。今藝祖太宗二帝於酆都勘我與爾二母失教之罪﹐吳丞相爲地府大素妙廣眞君﹐與酆都主者公同勘問﹐日夜受苦萬狀﹐未知了於何時。爾亦不免風刀之慘酷也。楊嫗詈涉曰﹕老奴﹐我曩爲爾言此駁種也﹐不宜富。爾不見信﹐反以爲妬忌。向使聽我之言﹐豈有今日之苦哉。虎臣見涉與二嫗捽毆旣久﹐前爲救解。涉曰﹕縣尉不知耶﹐吾輩賈似道父母也﹐因此孽賊誤國病民﹐累我曹若此。吾於幽冥之中待此賊久矣。縣尉胡不蚤殺之﹐又欲俟何時耶﹖虎臣笑曰﹕在旦夕耳。言旣﹐押卒驅叟嫗痛哭而去﹐倏然不見。虎臣觀似道髮髻蓬松﹐面身疻痏﹐僕地呻吟﹐久而方蘇。嘆曰﹕吾父母恚恨如此﹐安能久生於世乎。十月﹐至漳州木綿庵。虎臣諷令自決。似道曰﹕太后許我不死﹐有詔卽死矣。虎臣怒曰﹕爾父母前者數爾罪惡﹐令吾殺爾。爾亦聞之﹐吾爲天下除殘伸怨﹐𨿽死何憾焉。乃拘其妻子於別室﹐叱數卒驅似道於庵後﹐褫其衣﹐縛其手足﹐以鐵撾築之。似道哀鳴乞命﹐虎臣愈怒﹐命左右取廁中穢物嚾其口﹐拉其胸而殺之。仍剖其腹﹐實馬糞數升﹐剜其兩目﹐割其耳鼻舌﹐埋於廁側而去。

繁邑古祠對

繁邑有古祠﹐邑人呼曰西嶽之神。每臨朔望﹐鄕氓老稚皆詣其中﹐烹牲獻醴﹐徼福乞靈﹐繹然無絕。士人東郭生謂其祝者曰﹕禮明貴賤﹐樂別尊卑﹐尢莫大於祭也。是故天子祭天地﹐諸侯祭山川。大夫祭五祀﹐士庶祭其先祖。古今一定之規﹐孰敢毫釐之僭﹖苟非祭而祭之﹐非惟諂媚以要福﹐抑其僭分之過不可勝責也。且西嶽乃諸侯之所祀﹐士庶豈容而僭乎﹖且其山在於華陰﹐其神因山而名﹐依山而處。若離其山﹐神奚所主焉。祝者指其塑偶曰﹕山𨿽不在是﹐而神貌則在是矣。生笑曰﹕愚哉斯言﹐弗察乎理也。神鬼之事﹐𨿽曰幽明﹐皆不外夫理。理之所在﹐神之所在也。有是理﹐則有是神﹐理者神之攸主。詎有非其禮者﹐而謂之神乎﹖今夫神之顯於上者﹐莫日月星辰若也。日月之周旋﹐星辰之行度﹐可離於天乎﹖神之著於下者﹐莫風雷雨露如也﹐風雲之飄布﹐雨露之滋濡﹐可離於山川乎﹖是知天地山川之神﹐以天地山川爲之主也﹔宗廟五祀之神﹐以子孫屍座爲之主也。神無所主﹐則精气散而弗靈矣。子以偶俑爲神﹐斯理果何在焉﹖且鬼神無形無聲﹐烏有貌焉﹖借使有形貌﹐幽明異途﹐孰從而見焉﹖今而愚迷之徒﹐塑泥刻木﹐妄造其像﹐繪之以金碧﹐衣之以錦綺﹐獻之以珍饈﹐旣無利人之功﹐又無化人之徳。是夫土木形骸﹐而啖吾民之膏澤也。祝者無言﹐惶媿而退。是夕生方就寢﹐夢一衣冠者﹐儼然厥祠之象﹐揖生謂曰﹕吾古祠種也。適聞子尊卑貴賤之祭﹐神鬼隱顯之理﹐辭嚴義正﹐吾何敢贅片言以文哉。但言土木形骸而啖吾民膏澤之說﹐詎可緘唇而不辧乎。今夫漢繁小邑﹐附近大城﹐其郎官之忠廉謹篤者﹐蓋有之矣。至夫簠簋不飭﹐下官不職者﹐吾居是邑則不敢非。於若同遊掃地之行﹐吾請悉言﹐若勿見怒。且夫湖陂之獠﹐宿姦巨猾﹐言渭而行涇﹐惡賢而好佞﹐勝己者嫉之如仇讎﹐諛己者親之如骨肉﹐不講明於詩禮﹐惟日務乎苞苴。懷狼貪狙伺之心﹐作麞頭鼠目之態。壼壺嬴羸之莫辧﹐昜易商啇之不分。聞談道義﹐顧左右而言他﹔遇賦詩詞﹐調平仄而莫順。不及寫弄麞之錯﹐豈如言伏臘之差。惟知屍坐黌堂﹐月縻廩祿﹐覘某生家之有梨栗﹐詢某僕家之有池魚。媚色其言﹐巧求挾取﹐得之則怡然終日﹐不得則含怒累旬。是曹者一宋四之弗若耳﹐矧誨人乎﹖﹝宋四﹐古之名盜也﹞其又非我族類﹐其心異常﹐豹頭貓目﹐鵝準狐臊﹐才學無分寸之長﹐姦宄有百端之狀。搖唇鼓舌﹐妄生囂訟之言﹔妬善嫉能﹐專挾傾擠之計。貪浮樂禍﹐好利飾非。句讀莫知﹐陰陽莫辧。尢嘗濫其弟子﹐亂其膳夫。禽鳥尙別雌雄﹐馬牛猶知牝牡。是曹者一韓盧之弗若耳﹐矧訓人乎﹖今而峨冠博帶﹐意气揚揚﹐恬然無愧﹐豈非嘗糞之徒﹐未聞相鼠之詩也。如是之徒﹐有利人之徳耶﹐化人之徳耶﹖徒爲行尸走肉﹐剝削良民之膏澤也。方吾土木形骸不及遠矣。生對曰﹕若言者﹐同遊之咎也。彼之與走﹐異宗殊郡﹐所志不侔﹐烏能玷我。孟子曰﹕爾爲爾﹐我爲我﹐𨿽袒裼裸裎於我側﹐爾焉能浼我哉。若以是讓僕﹐失言甚矣。神笑曰﹕瞶瞶子﹐若惟知其一﹐而不知夫二。彼兩陳人者﹐輿若同遊﹐昕夕相處﹐行坐相隨。彼攸爲若此﹐爾獨不顏厚乎﹖孔子曰﹕與善人居﹐如入芝蘭之室﹐久而不聞其香。卽與之化矣。與不善人居﹐如入鮑魚之肆﹐久而不聞其臭。亦與之化矣。若言與彼異宗殊郡﹑所志不侔﹑烏能玷我﹐正猶坐於糞泥之中﹐欲不污於衣也。生聞其言﹐悚然而驚﹐揖謝不敏。再欲有答﹐其神揶揄而去。生亦夢覺﹐啟牕觀之﹐惟見明河在天﹐星月皎潔﹐花影橫階而已。急呼童子燃炬﹐潛識其說﹐以爲自警云。

泉蛟傳

天彭漠繁﹐相距一捨許﹐連境有泉曰觀音。水從道邊湧出﹐流入溪壑。至冬則洶洶迸泛﹐彌漫數里﹔夏遇旱亢或涸﹐鄕民浚其底﹐其水湧如故﹐漑田數千畝。南邑之民皆賴其濟焉。永樂昭陽單閼夏﹐久旱不雨﹐田疇龜坼﹐泉亦枯涸。邑令遣民浚之﹐天彭農民龔姓銘諱者﹐素稱猛悍﹐荷鉏而往。忽覩一巨鱔﹐長三尺餘﹐尾端有鋒﹐頂生二角﹐皆寸許﹐蜿蜒於泉穴中。龔謂眾曰﹕如此巨鱔﹐眞罕見矣。吾當捕而烹之。以助今日之饗飱也。父老勸曰﹕此蛟龍也﹐毀之而泉必竭。或又曰﹕此靈物也﹐傷之則身有禍﹐惟當誠而敬之可也。龔笑曰﹕諸君謬矣﹐夫蛟之爲物﹐或升於天﹐或降於淵。時飛時潛﹐變化莫測﹐非常物所可儗也。詎有化爲鱔魚之形﹐匿身勺水中耶﹖若果爲蛟﹐此時乘風雲而上騰也﹐胡爲俾人褻玩若是哉﹖蓋是鱔年深﹐故育形壯大﹐烏足怪焉。父老又曰﹕昔雷煥之劍﹐陶侃之梭﹐費長房之杖﹐皆器物類也。尙化爲龍﹐矧此異形之物乎。抑聞東坡云﹕眉山靑城邑﹐有牝豕伏地﹐化爲泉。後有二鯉常遊於中﹐故曰鯉泉。又邵武市中﹐有買魚得白鱔者﹐放之於井﹐後化爲蛟。故曰鱔泉。此皆載於羣書﹐昭然可考。且世間可食者甚多﹐何必須此靈異之物以充口腹乎﹖子不聽吾言﹐脫有不測之禍﹐噬臍何及。第恐泉水陻涸﹐悞吾農播植﹐非細務也。龔艴然怒曰﹕殺鱔有咎﹐吾請自當﹐何勞丈人喋喋如是乎。乃奮然舉鉏﹐斃其鱔於穴中﹐攜以歸﹐舉家大驚。其弟曰﹕此泉中靈物也﹐兄柰何殺之。獨不聞王用殺黑魚事乎﹖龔笑曰﹕子勿言﹐若此物果龍﹐吾得食之﹐死無憾矣。乃烹而食之。旣暮就寢﹐夢一黃衣老叟怒謂龔曰﹕吾乃觀音泉之蛟龍也﹐居是泉五十餘年﹐澤及兩邑之民非淺矣。爾何一旦害吾之命﹐啖吾之肉﹐殘忍如是之甚耶。吾已訴於天帝﹐許吾報怨。今而食爾之心﹐嚙爾之骨﹐觀爾亦痛否。言旣﹐變爲一鱔﹐躍入龔口中。龔大駭而覺﹐腹中卽隱隱然痛﹐頃之如物嚙心之狀。龔大呼曰﹕泉蛟食我心也。痛不可忍﹐乃號躍於地﹐求死不得。且自詈曰﹕鄙野餓賊﹐胡爲傷靈物以充饞口﹐死固宜矣。若果泉陻﹐柰兩邑之人罵名何。至中夜﹐口鼻血衄﹐僕地而死。其夕雷霆大震﹐雨雹如梅﹐飛鳥皆斃﹐泉亦涸焉。南平趙弼作泉蛟傳以表厥事﹐仍賦短歌一章﹐以爲後人之戒云﹕

天生靈物居泉穴﹐矯矯神威電光烈﹐修鱗气焰燦黃金﹐巨齒參差銜白雪。潛伏此地今有年﹐波流湧迸滋良田﹐爲霖夜捲寒江水﹐救旱春開石眼泉。何當頭角崢嶸起﹐騰驤直上南溟裏﹐飛身變化際風雲﹐鼓躍海洋千萬里。識憐久矣隱池中﹐淺水蜿蜒寧自窮﹐池裏不聞五花樹﹐謾棲水際遊龍叢。豈憶愚氓見靈迹﹐輒思醢此爲珍食﹐傷哉命落凶手鋤﹐血肉脂皮被炰炙。駕雲拿霧勢莫存﹐飄飄散亂精與魂﹐神光皎潔猶不昧﹐奮心上訴登天門。天公聞語赫然怒﹐卽遣六丁爲虐酺﹐阿香隱隱震靑空﹐雨雹滂沱溪水沍。幻成老叟入夢來﹐哭進氓胸起禍胎﹐頃刻但聞囂怨切﹐舉家擗踴號聲哀。可笑愚人謀口腹﹐自矜得食蛟螭肉﹐那知一臠喪其身﹐始信冤仇還報速。君不聞屠龍自古說宋伻﹐千金費盡功不成。豈若放翁甘淡泊﹐性情廣大通神明。又不見蒼穹所重惟陰徳﹐福善禍淫無爽忒。昭昭報應影隨身﹐朱者丹兮墨者黑。試看隋侯與來庠﹐救蛇渡蟻心慈良﹐明珠獲報魁天下﹐髙名萬古流淸芳。我作此歌長太息﹐人亡物故皆堪惜﹐寄言樂善舜之徒﹐濟死拯生終有益。

疥鬼對

成都守拙生布韋時﹐糊口茂林。偶染疥痍﹐救月不愈﹐藥劑旣不可瘳﹐砭艾又不可施。動止不堪﹐甚爲狼狽。或者曰﹕此必疥鬼所害﹐宜禱祀之﹐或獲其瘥。守拙生具牲醴於精舍之外﹐爲文而遣之曰﹕

人稟陰陽﹐乃有是形。耳目視聽﹐手持足行。心涵於中﹐口口一身。天君靜默﹐百體獲寧。柰何爾疥﹐作此拘儜。始肖嬰兒之疹﹐終如款凍﹝蝦蟆也﹞之形。連牽乎股肱﹐周曁夫胸膺。苛癢一動﹐抑搔莫停﹐肌膚損裂﹐衣履穢腥。坐則杌隉﹐行則竛竮。至於中宵﹐心緒怦怦。展轉反側﹐臥而復興。旣仰天以嗟吁﹐猶俯首以呻吟。嗚呼疥乎﹐若此禍人﹐旣非六魔﹐又非三彭。亂吾心曲﹐擾吾幽情。爾若有知﹐奚爲我憎。欺我困匱﹐侮我零丁。經時累月﹐苦相纏縈。爾惟有神﹐胡不我矜。洗我身痍﹐俾我澄淸。酹以三爵﹐送子遠行。

言旣﹐爇楮幣再拜而灌﹐屏息以聽。第聞淒淒長嘯﹐聲始微而漸著。燭影香煙之間﹐藍面丹發異形者﹐鼓掌跳踉而進曰﹕嘻﹐愚措大﹐何誚讓之深也。愼勿駭惡﹐聆吾告爾。我之爲疥﹐匪乎不仁﹐非與子讎﹐非與子親。古之賢哲﹐孰不病貧﹐苦其心志﹐空乏其身。動心忍性﹐方爲志人。是故原憲居桑樞之室﹐卜商處編蓬之戶﹐範丹生魚塵於甑釜﹐百里烹伏雌而炊扊扅。陜蕃處荒蕪之宅﹐阮孚懷囊罄之譏。又若呂仙戲黃粱之夢﹐阿香轟薦福之碑。此數子者﹐窮鬼之爲也。若夫孟軻遭采薪之憂﹐相如染枯渴之患﹐杜審言造化小兒之嗟﹐申叔展河魚腹疾之嘆﹐苦罹霜露之疾﹐當由生靈有限。此數子者﹐病鬼之爲也。子之疥痍﹐五徳俱全﹐非他疾之儗焉。且夫徧其體膚﹐終不染於面而傷其生者﹐此非仁乎﹖賓朋共榻卽能傳染者﹐是無獨善之心。此非義乎﹖兩臂相摩﹐常日不釋如拱手者﹐此非禮乎﹖𨿽云滿體﹐不妨其坐臥者﹐此非智乎﹖至時必癢﹐未嘗有前後之差﹐此非信乎﹖子有五常之道﹐生此五徳之瘡﹐烏足怪耶。且夫古人之勤學者﹐必昕夕無怠。是故蘇秦刺股﹐孫敬閉門﹐範希文斷虀畫粥﹐司馬光圓木警枕。皆欲屏其宴安之气﹐而勉其儆戒之志也。子言展轉反側﹑臥而復興﹐胡不燈下攻讀乎﹐胡不對景吟詠乎﹖子復言亂我心曲﹑擾我幽情﹐欲懈惰荒寧之事而加於身歟﹖僕所以使子苛廖厥身而不息者﹐特爲子祛其宴安之气﹐而助子勤勵不息之功也。子他日徳業崇廣﹐有軒冕之榮﹐寧記僕之助學也歟。守拙子聞其言﹐仰天大笑曰﹕如子之言﹐是吾不幸之中而有幸焉。子言𨿽善﹐吾不敢當也。但求靜其心﹑定其志﹑安其體﹐樂夫性情而已。且吾受賜多矣﹐不爾勞也﹐宜遠去焉。鬼嘆曰﹕吁﹐子絕我矣。乃揶揄而去﹐不復見之。疥果獲愈。

夢遊番陽彭蠡傳

洪武屠維單閼春季月﹐余遊學於閩浙。道經武昌﹐泊舟金沙洲側。聞南州羽士混然王全眞﹐精於修煉之術﹐嘗著還眞集﹑回風混合歌及懷仙吟﹐皆以啟迪後來修眞之士。余亦隨眾謁之。觀其神淸气朗﹐衣冠偉然﹐若淩雲之蒼松﹐衝霄之孤鶴。誠非凡流之儗﹐眞神仙中人也。混然視余久之﹐乃曰﹕觀子气貌淸奇﹐舉止閒雅﹐必非庸俗之輩。欲希仙乎﹐希名乎﹖余對曰﹕慕眞之心久存矣﹐第恐緣淺分薄。交梨火棗﹐口侄生於腦中。世無揚州之鶴﹐不能飛騰於蓬島耳。混然笑曰﹕人皆可以爲堯舜。聖人尙可學﹐而至混學仙子﹐患子無心矣。子如有心﹐又何難焉。因呼童子出所作懷仙吟三十三首﹐示余曰﹕子信意賡吾之作﹐卽可見方外塵中之心也。遂以紙筆付余﹐辭弗獲﹐乃次第其韻而和之﹕

鳧舄翩翩入翠蓬﹐仙壇那與世塵同。鶴鳴煙徑松關長﹐人臥云房蕙帳中。寶鼎香焚丹竈火﹐玉欄花落紫筠風。羣眞笑我棲凡久﹐爲說蟠桃兩度紅。

修隱壺山第一峯﹐靜中子午日從容。徹開玄牝持金節﹐參透黃芹扣玉鐘。三足鼎中烹炊虎﹐半升壋裏炙離龍。人來問我飛騰事﹐云在牕前鶴在松。

一謫紅塵滯蜀邦﹐每思蓬島更無雙。琪花滿塢香飄席﹐瑤艸連階綠蔭牕。錦瑟不彈仙呂調﹐玉簫只和步虛腔。醉來卻笑從前事﹐赤鳳長鳴夜過江。

木公邀我宴瑤池﹐座列珍肴分外奇。香靄翠盤炰鳳脯﹐光浮玻琖盛龍翅。素娥鼓掌歌桃葉﹐童子臨風舞柘枝。爛醉口口口口杳﹐笑舞寶劍斥三尸。

崇樓傑合耀淸輝﹐云影繽紛鎖翠微。羽客引猿花裏去﹐仙人騎鶴月中歸。石闌筍乳凝煙秀﹐松徑絲芩帶露肥。尙記昔年行樂處﹐碧桃亂點紫霞衣。

玄湖仙友好樓居﹐六曲危欄俯太虛。夜靜天風搖月佩﹐日長云錦襯霞裾。閒尋白石花間種﹐醉把黃庭竹下書。一自別來天壤隔﹐華胥淸夢幾蘧蘧。

海天深處是方壺﹐風景淸奇勝畫圖。玉女淩雲朝妙有﹐仙翁憑幾說虛無。朱闌香滿三華樹﹐碧澗春生九節蒲。最恨此時凡背癢﹐令人無處請麻姑。

幾年不到武陵溪﹐每憶羣眞思欲迷。黃髮道人眉似雪﹐朱夜仙子手如荑。林間雨過鉏松實﹐巖下雲開覓髓泥。安得漁舟尋舊約﹐長生許我乞刀圭。

武夷宮闕最淸佳﹐醮罷虛皇遣素懷。流水綠隨深澗曲﹐髙山靑被亂雲埋。引雛玄鶴衝髙樹﹐抱子黃猿掛斷崖。風景於今還似舊﹐紅塵愧我老形骸。

口口口口口口口﹐口口口口口口口。口口口口口口口﹐口口口口口口口。紫壇夜醮天花落﹐絳闕朝回寶扇開。我亦當年曾共樂﹐至今千載慕瑤臺。

夜深飛步到天臺﹐仙境淸閒絕點埃。鶴駕淩風搖玉佩﹐鳳簫吹月下瓊臺。靑田芝艸含煙秀﹐玄苑蟠桃帶露開。深感雲英多見愛﹐流霞連勸兩三杯。

氅衣羽扇白綸巾﹐本是玄都一散人。六气食來能辟穀﹐三尸除去可通神。嬰兒抱處非無樂﹐奼女眠時別有春。說與傍人渾不解﹐長生久視得全眞。

芙蓉仙子貌超羣﹐綽約容妝世罕聞。紫綬低懸鳴玉佩﹐翠襦輕襯縷金裙。蛾眉巧畫隋堤柳﹐蟬鬢髙盤楚岫云。最喜昨宵靑鳥至﹐緘書爲我寄殷勤。

遠離蓬島幾朝昏﹐無限相思入夢魂。塵世𨿽同雙日月﹐仙家別是一干坤。浮雲化狗迷溪岸﹐亂石成羊滿洞門。羽服何時尋舊約﹐碧桃花底倒金罇。

養就眞元七返丹﹐此身寧復畏饑寒。胸中龍虎都潛伏﹐溪上鳧鷗且玩看。吟倚長松懷閬苑﹐夢回幽枕笑邯鄲。醮壇香燼歸來晚﹐細整絲桐月下彈。

采芝曾入鹿門山﹐風景全殊宇宙間。寶鼎焚香朝碧落﹐瓦甌啜茗論玄關。片雲影裏遊三島﹐孤磬聲中煉八還。他日洞霄爲隱吏﹐煙霞從此再追攀。

五千祕要論重玄﹐道在虛無境界邊。人向靜中知往事﹐客從座下問先天。拾來玉子連云種﹐煉就金丹帶露研。塵世倏經三紀過﹐士林誰識地行仙。

勾漏當年訪葛玄﹐絕聞眞妙浩無邊。由來方寸心間地﹐便是圓融物外天。灰木形骸從放蕩﹐棗梨藥餌細精研。於今會得飛升訣﹐煉得淸臒骨已仙。

鶴書遠寄洞中仙﹐仙子開緘亦我憐。靑鳥來時春似海﹐白羊臥處艸如煙。花飛始覺光陰老﹐柯爛方驚甲子遷。遙想羨門行樂處﹐海山秋夜月嬋娟。

拂袖當年下紫霄﹐更無淸夢謁王樵。閬風玄圃煙霞遠﹐弱水瀛洲道路遙。雲裏金童教種玉﹐月中仙女聽吹簫。夜分猛記生前事﹐便欲飛身覓子喬。

靑童相引到藍橋﹐一見雲英勝阿嬌。珠篏寶釵橫翠髻﹐玉妝金釧隔紅綃。花前引鶴彈淸瑟﹐月下乘鸞品洞簫。別久不堪牢落處﹐梅花紙帳夜迢迢。

曾到瑤池仙子家﹐洞天幽靜絕諠嘩。芝田日養千年鶴﹐松徑朝飡五色霞。綠樹晚煙迷石髓﹐碧溪春水泛胡麻。我來塵世經三紀﹐未審蟠桃幾度花。

憶昔飛騰宴九陽﹐羽衣仙子進瓊漿。靑山綠水乾坤久﹐紫府丹臺日月長。鐵笛晚涼吹鶴背﹐霜毫晝永染龍章。別來不記當時路﹐流水桃花信渺茫。

當年別卻董雙成﹐夢斷瑤池感故情。蕙帳不聞珠佩響﹐芝壇空見月華明。煙迷艸徑猿聲寂﹐露滴松巢鶴夢驚。惆悵夜寒無處覓﹐倚窗閒弄紫鸞笙。

遊翫天臺眼界明﹐仙姬爭插翠云纓。乘龍夭矯朝金闕﹐跨鶴翺翔下玉京。足踏煙霞遊宇宙﹐杖挑日月玩蓬瀛。倦來口口口口處﹐錦瑟銀箏彩鳳聲。

九嶷山色翠爲屏﹐曾駕雲軒訪負芩。石洞雨晴龍蛻骨﹐杏壇風暖鶴梳翎。玉鑪夜靜丹光赤﹐寶匣秋橫劍气靑。仙境無塵春晝永﹐細焚沈木閱黃庭。

一自辭仙出武陵﹐云槎無處可追乘。冰桃雪藕經千載﹐玄室瑤臺列九層。靜裏常思成道引﹐閒來猶記學飛騰。久居凡世塵形重﹐欲問麻姑借大鵬。

十二瓊樓近五城﹐紫霄雲外是蓬瀛。虎馴丹竈風聲息﹐龍臥寒潭水气淸。金鼎晝長烹白石﹐玉闌春暖采黃精。予生放蕩煙霞裏﹐誰信仙都有姓名。

荷香仙子昔同遊﹐別後俄經三十秋。蓬島有春長富貴﹐洞天無處不風流。猿啼鶴唳韶華老﹐兔走烏飛歲月遒。寄與總眞王羽士﹐桑田還似舊時不。

海上昆侖煙霧深﹐木公金母杳難尋。交梨火棗胸中藥﹐野鶴孤云物外心。洞府日長春寂寂﹐藥宮香冷夜沈沈。翠蓬仙眷寧忘我﹐幾度傳書話舊吟。

白雲深處結茅庵﹐細閱丹經一兩函。每憶天眞元自有﹐不將玄妙向人參。半窗風月供吟興﹐數畝煙霞引笑談。夜倚梅花吹鐵笛﹐南枝疎蘂落毿毿。

艸衣木食足幽潛﹐猿鶴相隨自養恬。睡起松間閒抱膝﹐吟成花底樂掀髯。茶香石鼎頻添雪﹐羹煮溪芹不用鹽。冷淡淸虛眞道本﹐黑甜一枕夜厭厭。

詩詠荒唐方外事﹐此情非是愛棲巖。志同太古心常靜﹐道契玄微語自緘。恪守行藏遵孔聖﹐肯將休咎問巫咸。傍人莫訝終言異﹐儒比神仙更不凡。

混然覽畢﹐笑曰﹕吾初見子﹐𨿽云年富﹐而神采淸奇﹐意子可與同遊。豈謂希夷誤識若水也。子欲效裴航郭翰乎﹖而拘禮樂之堂﹐弗敢肆耳。子之功名未免有梅妻之譏。子宜勗焉﹐十年之後﹐吾當與子神遊於番陽彭蠡之湖﹐告子以仙範﹐滌子之塵襟﹐始知韓湘不誣昌黎也。余辭而歸。又數年﹐聞混然尸解﹐嗟悼累日﹐弗獲遠弔。永樂旃蒙協洽七月望夜﹐夢混然綸巾羽扇﹐鶴氅鳧舃﹐童子數人後隨﹐揖余進曰﹕趙生別來無恙否﹖余曰﹕先生曩者以至言開悟﹐走茅塞愚心﹐罔諳眞妙。今者以微名所拘﹐誠宜先生見哂耳。混然曰﹕不然。大丈夫當以功名爲志﹐豈可與艸木同其衰朽。但罄心忠赤﹐勉於功名也。旣而曰﹕吾昔與子期於番陽彭蠡之遊﹐今其時矣﹐不可食言。遂呼予偕行。俄頃果至星渚。觀其湖水拖藍﹐匡廬疊翠﹐漁歌欸乃﹐帆影參差。乃攜手同登一小艇﹐亦無篙楫﹐聽其所止而休焉。久之﹐月映鷗波﹐風吹鶴袂﹐混然正襟危坐﹐鼓掌而歌曰﹕

君不見﹐姦姿顏﹐美華彩﹐春去秋來容易攺。百歲光陰撚指間﹐俄爾桑田變滄海。又不見﹐花滿樹﹐葉辭柯﹐人生少年能幾何﹐石火電光風裏燭﹔水上浮漚燈畔蛾。競虛名﹐奪浮利﹐日夜勞心苦焦思。一朝撒手俱成空﹐贏得卷中幾行字。殢花酒﹐弄精神﹐如蠶作繭自囚身。家業置成身困憊﹐眼光落地一堆塵。稽漢書﹐考唐史﹐多少英雄只如此。靑山依舊昔人非﹐黃冢累累荒艸裏。但存心﹐修善徳﹐廣行方便施恩澤。積金不若積陰功﹐餘慶綿綿無斷絕。求至道﹐學神仙﹐淸心寡欲斷塵緣。三尸六欲能除盡﹐眼前便是蓬壺天。

歌闋而謂余曰﹕追思世事﹐日月如跳丸﹐人生如朝露。擾擾勞勞﹐亦可悲矣。豈若吾方外之流﹐寂其心口﹐收其口口﹐駐神口口﹐含元和於橐鑰﹐長生久視於天地間也。且夫老聃官於柱下﹐莊周掾於漆園﹐許遜宰於旌陽﹐葛洪仕於勾漏。四君子者﹐身處塵寰﹐心遊天表。是時人不知者﹐視與凡夫之無別也。逮其精神內固﹐眞行外充﹐道備功成﹐乘空履幻。鞭風霆而跨鸞鶴﹐叱雷電以乘虹霓。蕩漾乎天壤之間﹐逍遙乎宇宙之內﹐名登紫府﹐位列丹臺。逮今與日月山川向其悠久也。子功名之人﹐無異於是焉。若夫蘇秦見侮於其嫂﹐買臣被棄於其妻﹐一旦髙車駟馬﹐前呵後隨﹐俯而取食﹐不敢仰視。奚前踞而後恭也哉。蓋庸夫愚婦無遠見髙謀﹐第知目前之景耳。言旣﹐仰天大笑曰﹕也同寒拾輕饒舌﹐畱得虛名在世間。吾徒以閒言遲子﹐甚爲無益。子宜急歸。言畢﹐放舟東流。風浪大作﹐予駭然而覺﹐乃一夢耳。因賦短歌以識其事云﹕

湖山靑﹐湖水綠﹐湖邊花卉開香玉。遨遊萬里夢歸來﹐釜煮黃粱猶未熟。神仙信有非荒唐﹐無緣豈易從徜徉。安期羨門還在世﹐遐齡直與乾坤長。隨眞一夜遊蓬丘﹐氅衣烏舃登扁舟。扁舟泛泛無篙楫﹐從教蕩漾波中流。風吹湖上白雲起﹐乘雲飛入洪波裏。波間猶見老琴髙﹐背負焦桐騎赤鯉。水晶宮闕幾千間﹐湘妃玉佩鳴珊珊。蝦須簾捲沈檀散﹐翡翠屏開幾座閒。波臣爲獻蘋婆酒﹐黿鼉起舞長鯨吼。鮫人慷慨捧金盤﹐泣出明珠三五斗。跨鰲醉出馮夷宮﹐霞衣兩袂揚天風。丹沙光映日杲杲﹐寶劍气徹云蔥蔥。千回萬轉興不盡﹐遠望湖光明似鏡。倦來靜坐綠楊磯﹐白鳥忘機果相近。雙雙丫髻靑衣童﹐鼓掌戲詠靑雲中。靑雲有路我曾到﹐攜手共謁蓬萊宮。蓬萊遠在瀛洲島﹐景物希奇塵世少。紫琔盤盛五色桃﹐玻瓈合薦如瓜棗。偓佺老翁八尺軀﹐綠眉紺髮靑虯須。鶴爲伴兮猿爲侶﹐月爲佩兮云爲裾。遺我修眞之妙訣﹐授我樂道之奇書。語叮嚀而再囑﹐勿恥下而嗟吁。崇顏淵之守道﹐在陋巷而安居。卑馮驩之彈鋏﹐嘆出入以無與。惟忠孝之是尙﹐於是非之坦如。志欲遠而心欲小﹐行欲莊而貌若愚。遠頑夫邪佞之言﹐守先賢正大之規。覺來記得神仙語﹐一一分明詳記許。非徒賤子守終身﹐畱與兒孫作規矩。寒氈但願老儒官﹐講道談經聊自歡。融融白紙梅花帳﹐淡淡黃虀苜蓿盤。古來賢達多如此﹐惡食惡衣何足恥。幹幹終日樂進修﹐豈厭貧窮中道止。仙翁仙翁何處求﹐聽我一曲歌淸秋。何當獨跨揚州鶴﹐與君直上丹臺遊。

