

欽定四庫全書

集部二

羅昭諫集

別集類一【唐】

提要

【臣】等謹按羅昭諫集八卷唐羅隠撰隠有兩同書巳著錄考吳越備史隠本傳云隠江東甲乙集淮海寓言及讒書後集並行於世鄭樵通誌藝文略載羅隠集二十卷後集三卷又有吳越掌記集三卷至陳振孫書錄觧題則甲乙集僅十卷而後集反有五卷又多湘南集三卷且注甲乙集皆詩後集有律賦數首湘南集乃長沙幕中應用之文隠又有淮海寓言及防書等求之未獲云云據此則不特吳越掌記集不傳卽淮海寓言防書二種振孫且不得見矣此本爲康熈初彭城知縣張瓉所刻後有瓉跋云昭諫諸集今不復見僅得江東集抄本於邑人袁英家嗣後得甲乙集刻本合而讀之𨿽全集不獲盡覩窺豹者已得一斑矣蓋出於後人所掇捨非舊帙也所載詩四卷又有雜文一卷詩與毛晉所刻甲乙集合雜文則不知原在何集其湘南集僅存自序一篇列於卷中序謂湘南文失落於馬上軍前僅分三卷而舉業詞祭之文惟諸啟多作於湖南或卽湘南集中之遺歟文苑英華有隠秋云似羅賦一篇蓋卽後集之律賦此本失載則所采亦尙遺漏矣第七卷

末一篇爲廣陵妖亂志前十一篇疑卽淮海寓言之文也第八卷

有兩同書十篇唐志著錄其說以儒道爲一致故曰兩同似乎防書之外又有此書者其異同則不可考矣隠不得志於唐迨唐之亡也梁主以諫議大夫召之拒不應又力勸錢謬討梁事𨿽不成君子韙之其詩如徐寇南逼感事獻江南知巳一首卽事中元甲子一首中元甲子以辛丑駕幸蜀四首皆忠憤之气溢於言表視同時李山甫杜荀鶴輩有鸞梟之分𨿽殘闕之餘猶爲藝林所寶重殆有由矣乾隆四十三年二月恭校上

總纂官【臣】紀昀【臣】陸錫熊【臣】孫士毅

總

校

官【臣】陸費墀

欽定四庫全書

羅昭諫集卷一

唐羅隱撰

賦

秋虫吟【並序】

秋虫蜘蛛也致身羅网間實腹亦羅网間愚感其理有得防因以賦之

物之小兮迎网而斃物之大兮兼网而逝网也者繩其小而不繩其大吾不爾身之危兮腹之餧兮吁

五言古

空城雀

雀入官倉中所食能損防所慮往復頻官倉乃害爾魚网不在天鳥网不張水飲啄要自然何必空城裏

庭花

昨日芳艷濃開樽防同醉今朝風雨惡惆悵人生事南威病不起西子老兼至向晚寂無人相偎墮紅涙

隴頭水

借問隴頭水年年恨何事全疑嗚咽聲中有徵人涙自古無長防況我非深智何計謝潺湲一宵空不寐

江夏酬髙崇節

臘雪都堂試春風汴水行十年𨿽抱疾何處不無情羣盜正當路此遊應隔生勞君問流落山下巳躬耕

秦中富人

髙髙起華堂區區引流水糞土金玉珍猶嫌未奢侈陋巷滿蓬蒿誰知有顏子

思歸行

不畊南畆田爲愛東堂桂身同樹上花一落又經嵗交親益相薄知巳恩潛替日開十二門自是無歸計七言古

酬丘光庭

正月十一日書札五月十六日到來柳吟秦望咫尺地鯉魚何處閒徘徊故人情意未疎索次第序述眉眼開上言二年隔煙水下有數幅眞瓊瑰行吟坐讀口不倦瀑泉激射瑯玕摧壁池蘭蕙日巳老村酒蘸甲時防杯鶴齡鴻算不復見雨後簔笠空莓苔自従黃寇擾中土人心波蕩猶未廻趙殷合眼拜九列張濬掉舌升三臺朝廷濟濟百揆序寜將對面容姦回禍生有基妖有漸翠華西幸防塵埃三川梗塞兩河關大眀宮殿生蒿萊懦夫早嵗不量力策蹇仰北髙崔巍千門萬戶扄鎖宻良匠不肯雕散材君今得意尙如此況我麋鹿悠悠哉榮衰貴賤目所覩莫嫌頭白黃金臺

江南行

江煙濕雨鮫綃軟漠漠小山眉黛淺水國多愁又有情夜槽壓酒銀船滿細絲搖柳凝曉空吳王臺榭春夢中鴛鴦鸂喚不起平鋪緑水眠東風西陵路邊月悄悄油碧車輕蘓小小

巫山髙

下壓重泉上千仞香雲結夢西風縦有精靈得往來狖軛鼯軒亦顚隕嵐光雙雙雷隱隱愁爲衣裳恨爲鬢暮灑朝行何所之江邊日月情無盡珠零冷露丹墮楓細腰長臉愁滿宮人生對面猶異同況在千巖萬壑中

薛陽陶觱篥歌

平泉上相東徵日曽爲陽陶歌觱篥烏江太守會稽侯相次三篇皆俊逸喬山殯葬衣冠後金印蒼黃南去疾龍樓冷落夏口寒従此風流爲廢物人間至藝難得主懷抱差池恨星律防溝僕射戎政閒試渡洲吐伊鬰西風九月艸樹秋萬喧沈寂登髙樓老篁掲指徴羽吼煬帝起坐淮王愁髙飄咽滅出滯气下感知巳時橫流穿空激逺不可遏髣髴似向伊水頭伊水林泉今巳矣因取遺編認前事武宗皇帝禦宇時四海怡然知所自掃除桀黠似提箒制壓權豪若穿鼻九鼎調和各有門謝安空儉眞兒戱功髙近代竟誰知藝小似君猶不棄勿惜喑嗚更一吹與君共下難逢淚

病驄馬

櫪上病驄蹄褭褭江邊廢宅路迢迢自經梅雨長垂耳乍食菇漿欲折腰金絡銜頭光未滅玉花毛色瘦來焦曽聴禁漏驚街鼓慣踏康塵怕小橋夜半雄聲心尙壯日中髙臥尾還揺龍媒落地天池逺何事牽牛在碧霄長短句

芳樹

細萼慢逐風暖香閒破鼻靑帝固有心時時漏天意去年髙枝猶壓地今年低枝巳顦顇吾所以見造化之權變通之理春夏作頭秋冬作尾循環反覆無終巳人生長短同一軌若使威可以制力可以止則秦王不肯斂手下沙丘孟賁不合低頭入蒿裏伊人彊猛猶如此顧我勞生何足恃但願我開素抱傾綠蟻陶陶兀兀大醉於淸宵白晝間任它上是天下是地

羅昭諫集卷一

欽定四庫全書

羅昭諫集卷二

唐羅隱撰

五言律

效玉臺體

靑樓枕路隅壁甃復椒塗晚夢通簾押春寒逼酒壚解吟憐芍藥難見恨菖蒲試問年多少鄰姬亦姓胡

秋夕對月

夜月色可掬倚樓聊觧顏未能分寇盜徒欲滿關山背冷金蟾滑毛寒玉兔頑姮娥謾偸藥長短老中間

輕飈

輕飈掠晚莎秋物慘關河戰壘平時少齋壇上處多楚𨿽屈子重漢亦憶廉頗不及雲臺議空山老薜蘿

雪霽

南山雪乍晴寒气轉崢嶸鏁卻閒門出隨他駿馬行一竿猶有計五鼎豈湏烹愁見天街艸靑靑又欲生

春居

東風百卉搖舊國路迢迢偶病成疎散因貧得寂寥倚檐髙柳弱乘露小桃妖春色常無處村醪更一瓢

寒食日早出城東

靑門欲曙天車馬巳喧闐禁柳揺風細墻花折露鮮向誰誇麗景只此是流年不得髙飛便回頭望紙鳶

秋晚

宰邑慚良術爲文愧壯圖縦饒長委命爭柰漸非夫杯酒有時有亂離無處無金庭在何處回首一踟躕

秋齋後

浮碧山光冷月眀露防勻渚蓮丹臉恨堤柳翠眉顰蟬巳送行客雁應辭主人蠅蚊漸無況日晚自相親

除夜

官歷行將盡村醪彊自傾厭寒思暖律畏老惜殘更嵗月巳如此寇戎猶未平兒童不諳事歌吹待天眀

九江早秋

雨過晚涼生樓中枕簟淸海風吹亂木巖磬落孤城百嵗防多日四蹄無限程西鄰莫髙唱俱是別離情

秋江

秋江待晚潮客思斾旌遙細雨翻蘆葉髙風怯柳條兵戈村落破饑儉虎狼驕吾土兼連此離魂望裏銷

秋浦

晴川倚落暉極目思依依野色寒來淺人家亂後稀久貧身不達多病意常違還有漁舟在時時夢裏歸

陜西晚思

長途巳自窮此去更西東樹色榮衰里人心往返中別情流水急歸意故山空莫忘交防分從來事一同

冬暮城西晚眺

謬忝蓮華幕虛沾柏署官欹危長抱疾衰老不禁寒時事巳日過世途行轉難千崖兼萬壑只向望中看

南康道中

弱冠負文翰此中聽鹿鳴使君延上榻時輩仰前程丹桂竟多故白雲空有情惟餘路傍涙沾灑向塵纓

宿彭蠡館

孤館少行旅觧鞍增別愁逺山矜薄暮髙柳怯淸秋病裏見時態醉中思舊防所懷今巳矣何必恨東流

早登新安縣樓

關城樹色齊往事未全迷塞路眞人气封門壯士泥艸濃延蝶舞花宻敎鶯啼若以鳴爲徳鸞凰不及雞

絕境

絕境非身事流年但物華水梳苔髮直風引蕙心斜凡客従題鳯膚音未勝蛙小船兼有槳始與問漁家

城西作

従君無一事終日掩空齋道薄交防少才疎進取乖野禽鳴聒耳庭艸緑侵堦幸自同樗櫟何妨愜所懷

邊夜

光景飄如水生涯轉似萍雁門窮朔路牛斗故鄕星句盡人誰切歌終涙自零夜闌回首算何處不長亭

舊遊

良時不復再漸老更難言逺水猶經眼髙樓似防魂依依宋玉宅歷歷長卿村今日空江畔相看只酒罇

題方幹詩

中間李建州夏汭偶同遊顧我論佳句推君最上流九霄無鶴板雙髩老漁舟世難方如此何當浣旅愁

韋曲杜處士新居

翠斂王孫艸荒誅宋玉茅寇余無故物時薄少深交迸筍穿行逕饑雛出壊巢小園吾亦有多病近來拋

早秋宿葉隨所居

池荷葉正圓長歷報時殫曠野雲蒸熱空庭雨始寒蠅蚊猶得志簟席若爲安浮世知誰是勞歌共一歡

題段太尉廟

近甸防塵日南梁反正年飄流茂陵苑零落大官椽建纛非降楚披圖異錄燕堪嗟侍中血不及禦衣前

秋日富春江行

逺岸平如剪澄江靜似鋪紫鱗仙客馭金顆李衡奴冷疊千山濶淸涵萬象殊嚴陵亦髙見歸臥是良圖

升仙橋

危梁枕路岐駐馬問前時價自友朋得名因婦女知直須論運命不得逞文詞執防居鄕裏榮華竟若爲

臺城

水國春常在臺城夜未寒麗華承寵渥江令捧杯槃宴罷眀堂爛詩成寶炬殘兵來吾有計金井玉鉤欄

北固亭東望寄黙師

髙亭暮色中往事更誰同水謾矜天濶山應到此窮病憐京口酒老怯海門風惟有言堪觧何由見逺公

封禪寺居

盛禮何由覩嘉名偶寄居周南太史涙蠻徼長卿書砌竹揺風直庭花泣露疎誰能賦秋興千里隔吾廬

靈山寺

晚景聊攄抱慿欄防蕩魂檻虛従四面江濶柰孤根幽徑薜蘿色小山苔蘚痕欲依師問道何處系心猿

題眞娘墓

春艸荒墳墓萋萋向虎丘死猶嫌寂寞生肯不風流皎鏡山泉冷輕裾海霧秋還應伴西子香徑夜深遊

蘇小小墓

魂依檇李城猶未有人耕好月當年事殘花觸處情向誰曽艷冶隨分得聲名應侍吳王宴蘭橈暗送迎

遣興

靑雲路不通歸計柰長防老恐醫方悞窮憂酒盞空何堪離亂後更入是非中長短遭譏笑廻頭避釣翁

傷華髮

舊國迢迢逺淸秋種種新巳衰曽軫慮初見忽沾巾日薄梳兼懶根危鑷恐頻靑銅不自見只擬老他人

旅夢

旅夢無遷次窮愁有嘆嗟子鵞金口逺粳米會稽賖漏澁才成滴燈寒不作花出門聊一望蟾桂向人斜

感舊

劍佩孫閣戈鋋大將營重言虛有位孤立竟無成丘隴笳簫咽池臺嵗月平此恩何以報歸處是柴荊

使者

使者銜中防﨑嶇萬里行人心猶未革天意似難眀四海霍光第六龍張奉營陪臣無以報西望不勝情

郴江遷客

不是逢淸世何由見皂囊事𨿽危虎尾名勝汩鴛行毒霧郴江濶愁雲楚驛長歸時有詞賦一爲弔沅湘

途中逢劉知逺

吳楚煙波裏巢由季孟間只言無事貴不道致身閒別渚蓮根防歸心桂樹頑空勞鐘璞意塵世隔函關

亂後逢友人

滄海去未得倚舟聊問津生靈寇盜盡方鎭攺更頻夢裏舊行處眼前新貴人従來事如此君莫獨沾巾

期徐道者不至

遼鶴虛空語防鴻未易親偶然來卽是必擬見無因霜霰窮冬冷杯盤旅舎貧只應薊子訓醉後懶分身

雪中懷友人

臘酒復臘雪故人今越卿所思誰把盞端坐恨無航兔苑舊防盡臺仙路長未知鄒孟子何以奉梁王

思故人

故人不可見聊復拂鳴琴鵲繞風枝急螢藏露艸深平生四方誌此夜五湖心惆悵友朋盡洋洋漫好音

秋日懷孟夷庚

秋葉黃陂下孤舟憶共誰江山三楚界風雨二妃祠知巳秦貂沒流年賈鵩悲中原正兵馬相見是何時

秋日懷賈隨進士

邊寇日騷動故人音信稀長纓慚賈誼孤塜憶韓非曉匣魚腸冷春園鴨掌肥知君安未得聊且示忘機

寄陸防

龍樓李丞相昔嵗仰髙文黃閣尋無主靑山竟未聞夜船乘海月秋寺伴江云卻恐塵埃裏浮名防污君

寄易定公乘億侍郎

謝舞仍宮柳髙奇世少雙侍中生不到園令死湏降班秩通烏府尊罍近碧幢昭王有餘烈試爲禱迷邦

寄制誥李舎人

梁王握豹韜雪裏見枚臯上客趨丹陛遊人嘆二毛門閒知待詔星動想濡毫一首長楊賦應嫌索價髙

秋日寄狄補闕

紅塵擾擾間立馬看南山漫道經年往何妨逐日閒病中霜葉赤愁裏鬢毛斑不爲良知在驅車巳出關

寄蘇拾遺

早嵗長楊賦當年諫獵書格髙時輩伏言切宦情疎慷慨傳丹桂艱難保舊居退朝焚諫艸能忘馬相如

寄袁皓侍禦

東臺失路岐榮辱事堪悲我寢牛衣敝君居豸角危風塵慚上品才業媿眀時千里芙蓉幕何由話所思

寄大理寺徐郎中

佐棘竟誰同因思證聖中事𨿽亡顯報理合有陰功官緒詵枝老生涯範甑空防時潘好禮重與話淸風

寄侯博士

規諫揚雄賦邅廻賈誼官久貧還往少孤立轉遷難淸鏡流年急髙槐旅舎寒侏儒亦何有飽食向長安

寄徴士魏員外

嘉遁蘓門節淸貧粉署官不矜朝命重只恨路行難窓曉雞談倦庭秋蝶夢闌羨君歸未得還有釣魚竿

寄禮部鄭員外

欒卻門風大裴王禮樂優班資冠雞舌人品壓龍頭夜直罏香細晴編疏艸稠曽聞潘散騎三十二悲秋

寄金吾李蓀常侍

西班掌禁兵蘭錡最分眀曉色嚴天仗春寒避火城安危𨿽巳任韜略卽嘉聲請問何功徳壺關寇始平

寄防州薛大夫

祝融峯下別二載夢魂勞地轉南康重官兼亞相髙海鵬終負日神馬肯眠槽會得窺成績幽窓染兔毫

寄剡縣主簿

金庭養眞地珠篆防稽官境勝堪長往時危喜暫安洞連滄海濶山擁赤城寒他日拋塵土因君擬煉丹

秋寄張坤

庭樹巳黃落閉門俱寂寥未知棲托處空羨聖眀朝酒醒鄕心濶云晴客思遙吾徒自多感顏子只簞瓢

寄許融

多病仍疎拙惟君與我同帝鄕年共老江徼業俱空燕冷辭華屋蟬涼咽晚叢白雲髙防許全屬采芝翁

除夜寄張達

梅花巳著眼竹葉況粘唇只此畱殘嵗那堪憶故人亂離書不達衰病日相親江浦思歸意眀朝又一春

初夏寄顧紹宗

江上偶分袂四廻寒暑更靑山無路入白髮滿頭生郢浦雁尋過鏡湖蟬又鳴憐君未歸日杯酒若爲情

寄洪正師

寄蹇渾成迹經年滯杜南價輕猶有二足刖巳過三雞肋曹公忿豬肝仲叔慙會應謀避地依約近禪庵

秋居有寄

端居湖岸東生計有無中魘處千般鬼寒時百種風性靈従道拙心事柰成空多謝金臺客何當一笑同

酬髙崇節

舊防𨿽一夢別緒忽千般敗艸湯陵晚衰槐楚寺寒數奇常自媿時薄欲何干猶賴君相勉慇懃貢禹冠

送李右丞分司

分曹得洛川讜議更昭然左省曽批勅中臺肯畏權所悲時漸薄共賀道尢全賣與淸平代相兼值防錢

送沈光侍禦赴職閩中

未至應居右全家出帝鄕禮優逢苑雪官重帶臺霜夜浦吳潮亂春灘建水狂延平有風雨従此是騰驤

商於驛與於韞玉話別

南朝徐庾流洛下憶同防酒采閒坊菊山登逺寺樓相思勞寄夢偶別巳經秋還被靑靑桂催君不自由

哭張博士太常

前輩倐云歿媿君曽北方格卑𨿽不稱言重亦難忘諫艸猶靑悲風已白楊只應移理窟泉下對眞長

鸎聲

井上梧桐暗花間霧露稀一枝晴復暖百囀是兼非金屋夢初覺玉關人未歸不堪閒日聽因爾又沾衣

燕

不必嫌漂露何妨養羽毛漢妃金屋逺盧女杏梁髙野迥雙飛急煙晴對語勞猶勝黃雀在棲息是蓬蒿

鷹

越海霜天暮辭韜野艸幹俊通司職嚴奉武夫官眼惡藏鋒在心粗逐物殫近來脂膩足驅遣不妨難

蝶

漢王刀筆精寫爾逼天生舞巧何防急飛髙所恨輕野田黃雀慮山館主人情此物那堪作莊周夢不成

螢

空庭夜未央防的度危墻抱影何防細乘時忽發揚不思因腐艸便擬倚孤光若道通文翰車公業豈長

菊

籬落嵗雲暮數枝聊自芳雪裁纎蕊宻金拆小苞香千載白衣酒一生靑女霜春叢莫輕薄彼此有行藏

紅葉

不柰荒城畔那堪晚照中野晴霜裛緑山冷雨催紅防子防陵道美人長信宮等閒俱嵗暮搖落意無窮

詠錢

志士不敢道貯之成禍胎小人無事蓻假爾作梯媒觧釋愁膓結能分睡眼開朱門狼虎性一半逐君廻

殘花

巳嘆良時晚仍悲別酒催暖芳隨日薄輕片逐風廻黛斂愁歌扇妝殘泣鏡臺緐陰莫矜終是共塵埃

初秋寄友人

九華曽屏迹罹亂與心違是處堪終老新秋又未歸病中芳艸歇愁裏白雲飛樵侶兼同志音書近又稀

堠子

終日路岐旁前程亦可量未能慙面黒只是恨頭方雅防逾千里髙文近兩行君知不識字第一莫形相

題同先生艸堂【三首】

杳杳諸天路蒼蒼大滌山景輿畱不得毛節去應閒相府舊知巳教門新啟關太平匡濟術流落在人間

其二

先生訣行日曽奉數行書意宻尋難防情深恨有餘石橋春暖後勾漏藥成初珍重雲間鶴従來不定居

其三

常時憶討論歷歷事猶存酒向余杭盡云従大滌昏往來無道侶歸去有臺恩自此言絕長應閉洞門

茅齋

従事不従事養生非養生職爲屍祿本官是受恩名時態巳相失嵗華徒自驚西齋一巵酒衰老與誰傾

遁迹

遁迹知安住沾襟欲柰何朝廷猶禮樂郡邑忍干戈華馬慿誰問塵自此多因思漢眀帝中夜憶防頗

倚櫂

倚櫂聽鄰笛沾衣認酒壚自緣非巨室誰復爲窮途樹觧將軍夢城遺禦史烏直應齊始了傾酌向寒蕪五言排律

投宣武鄭尙書二十韻

漢代簮纓盛梁園雉堞雄物情湏重徳時論在眀公族大逾開魏神髙本降嵩世家惟蹇諤官業卽淸通翰苑論思外綸闈嘯傲中健毫驚防鳯髙步出防鴻履歷𨿽吾道行藏必聖聰絳霄無系滯浙水忽西東庾監髙樓月袁郎滿座風四朝存故事兩地有全功去去才湏展行行道益隆避權辭憲署仗節出南宮雁影相承接龍圖共始終自然湏作礪不必恨臨戎幕下蓮花盛竿頭防佩紅騎兒逢郭伋戰士得文翁人地應無比簞瓢柰屢空因思一枝桂已得防根蓬往事應歸捷勞歌且責躬殷勤信陵館今日自途窮

投浙東王大夫二十韻

越嶺千峯秀淮流一長暫慿開物手來展濟時方舊迹蘭亭在髙風桂樹香地淸無等級天濶任徊翔麈尾談何勝螭頭筆更狂直曽批鳯詔髙已冠鵷行嘯傲辭民部雍容出帝鄕趙堯推印綬勾踐與封疆水占仙人吹城畱禦史牀嘉賔鄒潤甫百姓賀知章席暖飛鸚鵡塵輕駐驌驦夜歌珠防續晴舞雪悠揚化向棠陰布春隨棣萼芳盛名韜不得雄略晦彌彰自媿三冬學未窺數仞墻感深惟刻骨時去欲沾裳想望魚燒尾咨嗟防齧膓可能因蹇拙便合老滄浪題柱心猶壯移山誌未忘深慙百般病今日問醫王

送汝州李中丞十二韻

羣盜方爲梗分符奏未寜黃巾攻郡邑白挺掠生靈塵土周畿暗瘡痍汝水腥一凶𨿽剪滅數縣尙凋零理必資寛猛謀湏籍典刑與能才物論愼選忽天庭官品尊臺秩山河擁福星虎知應去境牛在骨全形舊政窮人瘼新銜展武經關防秋艸白城壁晚峯靑破膽期來復迷魂想待醒魯山行縣後聊爲奠惟馨

闕題【前有脫句】

葉長春松濶科圓早薤齊雨沾虛檻冷雪壓逺山低竹好還成徑桃夭亦有蹊小窓奔野馬閒甕養醯雞水石心愈切煙霄分已暌病憐王猛畚愚笑隗囂泥澤浦潮平岸江村柳覆堤到頭乘興是誰手好提擕

聖眞觀劉眞師院十韻

簾下嚴君卦窓間少室峯攝生門已盡混迹世猶逢山藪師王烈簮纓友戴顒魚跳介象鱠飯吐葛峯紫飽垂新椹黃輕墮小松塵埃金穀路樓閣上陽鐘野耗鳶肩寄仙書鳥爪封支牀縦老取箭鶴何慵別久曽牽念閒來肯厭重尙餘靑竹在試爲剪成龍

秋風生桂枝

涼吹従何起中宵景象淸漫隨云葉動髙傍桂枝生漠漠看無際蕭蕭別有聲逺吹斜漢轉低拂白楡輕寥泬工夫大乾坤嵗序更因悲未歸客長望一枝榮

投寄韋左丞

赤壁徴文聘中臺拜郤詵班資參令僕曹署轄星辰襆被従誰起持綱自此新舉眀朝典數封納詔書頻禁樹曽摛藻臺烏舊避塵便應酬倚注何處活窮鱗

羅昭諫集卷二

欽定四庫全書

羅昭諫集卷三

唐羅隱撰

七言律

春思

蕩漾春風淥似波惹情揺恨去傞傞燕翻永日音聲好柳舞空城意緒多蜀國暖回溪峽浪衛娘淸轉遏云歌可憐戶外桃兼李仲蔚蓬蒿柰爾何

淸眀日曲江懷友

君與田蘓卽舊防我於交分亦綢繆二年隔絕黃泉下盡日悲涼曲水頭鷗鳥自能齊物理杏花疑欲伴人愁寡妻稚子應寒食遙望江陵一涙流

長安秋夜

遠聞天子似羲皇偶捨漁鄕入帝鄕五等列侯無故舊一枝仙桂有風霜燈欹短熖燒離鬢漏轉寒更滴旅腸歸計未知身巳老九衢雙闕夜蒼蒼

閒居早秋

槐杪淸蟬煙雨餘蕭蕭涼葉墜衣裾噪槎鳥散沈蒼嶺弄杵風髙上碧虛百嵗夢生悲蛺蝶一朝香死泣芙蕖六宮誰買相如賦團扇恩情日日疎

七夕

絡角星河菡萏天一家歡笑設紅筵應傾謝女珠璣篋盡寫檀郎錦繡篇香帳簇成排窈窕金鍼穿罷拜嬋娟銅壺漏報天將曉惆悵佳期又一年

杜陵秋思

南望商於北帝都兩堪棲托兩無圖只聞斥逐張公子不覺悲同楚大夫巖畔早涼生紫桂井邊疎影落髙梧一杯緑酒他年憶瀝向淸波寄五湖

漢東秋思

簟捲兩牀琴瑟秋暫慿前計柰相尢塵飄馬尾甘蓬轉酒憶江邊有夢防隋帝舊祠𨿽寂莫楚妃淸唱亦風流可憐別恨無人易獨背殘陽下寺樓

感懷

石徑松軒亦自由謾隨浮世逐飄流駑駘路結前程恨蟋蟀牀生半夜秋掩耳惡聞宮妾語低頭湏向路人羞誰教小事相催逼未到靑雲擬白頭

所思

梁王兔苑荊榛裏煬帝雞臺夢想中只覺惘然悲謝傳未知何以報文翁生靈不幸臺星折造化無情世界空劃盡寒灰始堪嘆滿庭霜葉一窓風

歸夢

陸海波濤漸漸深一廻歸夢抵千金路旁艸色休多事墻外鶯聲肯有心日晚向隅悲防梗夜防澆酒哭知音貪財敗陣誰相悉鮑叔如今不可尋

自貽

衰老應難更進趨藥畦經卷自朝晡縦無顯效亦蔵拙若有所成甘守株漢武巡遊虛軋軋秦皇吞並謾驅驅如何只見丁家鶴依舊遼東嘆緑蕪

下第作

年年模樣一般般何似東歸把釣竿巖谷謾勞思雨露彩雲終是逐鵷鸞塵迷魏闕身應老水到吳門葉欲殘至竟窮途也湏達不能長與世人看

丁亥嵗作

病想醫門渇望梅十年心地僅成灰早知世事長如此自是孤寒不合來谷畔气濃髙蔽日蟄邊聲暖乍聞雷滿城桃李君看取一一還従舊處開

春日投錢塘元帥尙父【二首】

正憂衰老辱金臺敢望昭王顧問來門外旌旗屯虎豹壁間章句動風雷三都節巳聨翩降兩地花應次第開若比紫髯分鼎足未聞餘力有瓊瓌

其二

徵東府幕十三州敢望非才忝上防官秩已叨吳品職姓名兼顯魯春秋鹽車顧後聲方重火井窺來熖始浮一句黃河千載事麥城王粲謾登樓

暇日投錢尙父

牛斗星邊女宿間棟梁虛敞麗江關望髙漢相東西閣名重淮王大小山醴設鬭傾金鑿落馬歸爭撼玉連環自慙麋鹿無能事未報深恩髩巳斑

病中上錢尙父

左腳方行右臂攣毎慚名迹污賔筵縦饒吳主容衰病爭柰燕臺費料錢藜杖巳幹難更把竹轝𨿽在不堪懸深恩重徳無言處回首浮生涙然

上鄂州韋尙書

往嵗先皇馭九州侍臣才業最風流文窮典誥無餘力俗致雍熈盡宻謀蘭省換班靑作綬柏臺前引絳爲韝都緣未負江山興開濟生靈校一秋

途中獻晉州孟中丞

太平天子念蒲東又委星郎養育功昨日隼旟辭闕下今朝珠履在河中樓移庾亮千山月樹待袁宏一扇風不及政成應入拜晉州何足展淸通

臨川投穆中丞

試將生計問蓬根心委寒灰首戴盆翅弱未知三島路舌頑虛掉五侯門嘯煙白狖沈髙木搗月淸砧觴旅魂家在碧江歸不得十年漁艇長苔痕

鄭州獻盧舎人

海槎閒暇閬風輕不是安流不肯行雞省露濃湯餅熟鳯池煙暖詔書成漁籌巳合光儒夢堯印何妨且治兵會待兩都收復後右圖儀表左題名

出試後投所知

此去蓬壺兩日程當時消息甚分眀桃湏曼倩催分熟橘待洪崖遣始行島外音書應有意眼前塵土漸無情莫教更似西山防嚙破愁腸恨一生

投所思

顦顇長安何所爲旅魂窮命自相疑滿川碧嶂無歸日一榻紅塵有涙時雕琢只因勞郢匠膏肓終恐誤秦醫浮生七十今三十従此淒惶未可知

徐冦南逼感事獻江南知巳

酒防離思浩無窮西望維揚憶次公萬里漂零身未了一家知契意曽同雲遮晉國塵應暗路轉吳江信不通今日便成盧子諒滿襟珠涙墮霜風

逼試投所知

桃在仙翁舊苑傍暖煙晴靄撲人香十年此地頻偸眼二月春風最防腸曽恨夢中無好事也知囊裏有仙方尋思仙骨終難得始與回頭問玉皇

贈滈先軰令狐補闕

中間聲迹早薫然阻避鈞衡過十年碧海浪髙終濟物蒼梧云好巳歸天花迎防服離鶯谷柳傍東風觸馬鞭應念淒涼洞庭客夜深雙涙憶漁船

贈夏州胡常侍

百尺髙臺勃勃州大刀長防漢諸侯徵鴻過盡邊云濶戰馬閒來塞艸秋國計巳拚肝膽許家財不爲子孫謀仍聞隴蜀猶多事深喜將軍未白頭

贈湖州裴郎中

貴提金印出咸秦瀟灑江城兩度春一水淸疑見膽數重山翠欲畱人望崇早合歸黃閣詩好何妨戀白蘋自是受恩心未足卻垂雙翅羨吳筠

贈盧從事

前年帝裏望行塵記得仙家第四人泉暖舊諳龍偃息露寒初見鶴精神歌聽上榻梁園晚夢繞殘鐘汜水春知有篋中編什在只應從此是經綸

湘中贈範鄖

丹桂無心彼此諳二年疎嬾共江潭愁知酒盞終難捨老覺人情轉不堪云外鵷鸞非故舊眼前膠漆是煙嵐勞歌一奏霜風暮擊折湘妃白玉簮

贈漁翁

葉艇悠揚鶴髮垂生涯空托一綸絲是非不向眼前起寒暑任従波上移風瀁長籠秋月裏夢和春雨晝眠時逍遙此意誰人會應有靑山緑水知

和淮南李司空同轉運員外送韋士赴口

層層髙閣舊瀛洲此地湏徴第一流丞相近年榮倚望重才今日喜遨防榮持健筆金黃貴恨咽離筵管吹秋誰繼伊臯送行句梁王詩好郢人愁

和禪月大師見贈

髙僧恵我七言詩頓豁塵心展白眉秀似谷中花媚日淸如潭防月圓時應觀法界蓮千葉肯折人間桂一枝漂蕩秦吳十餘載因循猶恨識師遲

廣陵秋日酬進士臧濆見寄

驛西斜日滿窓蟬獨憑秋欄思然數尺防蓬慙故國一輪淸鏡泣流年已知世事眞徒爾縦有心期亦偶焉空媿荀家好兄弟雁來魚去是因緣

酬寄右司李員外

當年憶見桂枝春自此淸途未四旬左省望髙推健筆右曹官重得名人閒摛麗藻嫌秋興靜獵遺編笑過秦猶把隋和向泥滓應憐疎散任天眞

酬黃從事懷舊見寄

舊防不合到心中把得君詩意亦同水館酒防淸夜月香街人散白楊風長繩系日𨿽難絆辧口談天未易窮世事自隨蓬轉在思量何處是飛蓬

酬章處士見寄

中原甲馬未曽安今日逢君事萬端亂後防回鄕夢隔別來何處路行難霜鱗共落三門浪雪髩同歸七里灘何必新詩更相戲小樓吟罷暮天寒

秋日汴州客舎有酬

梁宋追遊早嵗同偶然違別事皆空年如流水催何急道似危途動卽窮醉舞且欣連夜月狂吟還聚一樓風煩君更枉騷人句白鳯靈蛇滿防中

秋日酬張特

病寄南徐兩地秋故人依約亦揚州偶因雁足思閒事擬棹孤舟訪舊防風急防聞江上笛月髙誰共酒家樓平生意气消磨盡甘露軒前看水流

縣齋秋晚酬友人朱瓚見寄

中和節後捧瓊瓌坐讀行吟數月來只嘆雕龍方擅價不知頳尾竟空廻千枝白露陶潛柳百尺黃金郭隗臺惆悵報君無玉案水天東望一徘徊

答羅衮

昆侖水色九般流飲卽神仙憇卽休敢恨守株曽失意始知緣木更難求鴒原謾欲均餘力鶴髮那堪問舊遊遙望北辰當上國羨君歸棹五諸侯

賀淮南節度盧員外賜緋

儉蓮髙貴九霄聞燦燦朱衣降五云驄馬早年曽避路銀魚今日且従軍禦題防服垂天眷袍展花心透縠紋應笑當年老萊子鮮華都自降眀君

裴庶子除太僕卿因賀

楚珪班序未爲輕莫惜良途副聖眀宮省舊推皇甫謐寺曹今得夏侯嬰秩隨科第臨時貴官逐簪裾到處淸應笑馬安虛巧宦四廻遷轉始爲卿

錢尙父生日

大昴分光降鬥牛興唐宗社作諸侯伊防事業扶千載韓白機謀冠九州貴盛上持龍節鉞延長應續鶴春秋錦衣玉食將何報更俟莊椿一舉頭

荀令生日

祥煙靄靄拂樓臺慶續元節後來巳向靑陽標四序便從嵩嶽應三臺銜玉柄增年算鶴舞瓊筵獻壽杯自顧下儒何以祝柱天功業濟時才

京口見李侍郎

傞傞江柳欲矜春鐡甕城邊見故人屈指不堪言甲子披風常記是庚申別來且喜身俱健亂後休悲業盡貧還有杖頭沽酒物待尋山寺話逡巡

孫員外赴闕後重到三衢

逺山髙樹思悠哉重倚危樓盡一杯謝守巳隨徴詔入魯儒猶逐防蓬來地寒謾憶移暄手時急方須濟世才宣室夜防如有問可能全忘未燃灰

湘中見進士喬詡

吳公臺下別經秋祖厲城邊暫駐畱一笑有情堪觧夢數年無處不同遊雲牽楚思橫漁艇柳送鄕心入酒樓且酌松醪依舊醉誰能相見向春愁

鐘陵見進士楊尋

孺亭滕閣少踟躕三度南防一事無只覺流年如鳥逝不知何處有龍屠雲歸洪井枝柯斂水下漳江气色麤賴得與君同此醉醒來愁被鬼揶揄

錢塘見苪逢

蔡倫池北雁峯前離亂相兼十九年所喜故人猶會面不堪良牧巳重泉醉思把筯敲歌席狂憶判身入酒船今日與君嬴得在戴家灣裏兩皤然

魏城逢故人

一年兩度錦江逰前值東風後值秋芳艸有情皆礙馬好雲無處不遮樓山將別恨和心防水帶離聲入夢流今日因君試廻首澹煙喬木隔綿州

送淮南李司空朝覲

聖君宵旰望時雍丹詔西來雨露濃楚客歌狂休嘆鳳武侯才大本猶龍九州似鼎終須負萬物爲銅只待鎔臘後春前更何事便看經度奏東封

送蕭中丞赴闕

八年刀筆別京華歸去靑防路未賖今日風流卿相客舊時基業帝王家彤庭彩鳯𨿽添瑞望府紅蓮巳減花從此舊寮如有問海邊麋鹿斗邊槎

送光祿崔卿赴闕

十年目防望西轅此日殷勤聖主恩上國巳畱虞寄命中朝應聴範汪言官從府幕歸卿寺路向干戈見禁門鶴侶寂寥曹署冷更堪嗚咽問田園

爲汴州相公從事

吹臺髙倚圃田東此去軺車事分同珠履舊參蕭相國防衣今佐晉司空醉離淮甸寒星下吟指梁園宻雪中到彼的知宣室語防時徵拜黒頭翁

送盧端公歸臺盧校書之夏縣

綿綿堤艸拂徵輪龍虎俱辭楚水濵只見勝之爲禦史不知梅福是仙人地推八米源流盛才笑三張事業貧一縂西歸一般達柏臺霜冷夏城春

送陸郎中赴闕

幕下畱連兩月彊鑪邊侍史舊焚香不關雨露偏垂意自是鴛鸞合著行三署履聲通建禮九霄星彩應眀光少瑜今日休遲錦從此西垣使鳳凰

淮南送司勲李郎中赴闕

中朝品秩重文章雙筆依前賜望郎五夜星辰歸帝座半年樽爼奉梁王南都水暖蓮分影北極天寒雁著行不必戀恩多感激過淮應合見徴黃

淮南送工部盧員外赴任

始従豸角曵長裾又吐雞香奏玉除隋邸舊僚推謝掾漢庭髙議得相如貴分赤筆升蘭署榮著緋衣從板輿遙想到時秋欲盡禁城涼冷露槐疎

送蘄州裴員外

六枝仙桂最先春瀟灑髙辭九陌塵兩晉家聲湏有主六朝文雅別無人榮驅豹尾拋同輩貴上螭頭見近臣蘄水蒼生莫相羨早看歸去掌綸

送鄭州嚴員外

欲將刀筆潤王猷東去先分聖主憂滿扇好風搖鄭圃一車甘雨別皇州尙書磧冷鴻聲晚僕射陂寒樹影秋従此文星在何處武牢關外庾公樓

送霅川鄭員外

眀時塞詔列分麾東擁朱輪出帝畿銅虎貴提天子印銀魚榮傍老萊衣歌聽茗塢春山暖詩詠蘋洲暮鳥飛知有掖垣南步在可能須待政成歸

送朗州張員外

聖朝綸閣最延才須牧生民始入來鳳藻巳期它日用隼旟應是隔年回旗飄峴首嵐光重酒奠湘江杜魄哀腸防秦原二三月好花全爲使君開

重送前人

朱輪此去正春風且駐靑驄聽防蓬一榻早年容孺子雙旌今日別文翁誠知與善心長在爭柰幹時迹轉窮酬徳酬恩兩無地謾勞惆悵鳳城東

送王使君赴蘇臺

東南一望可長吁猶憶王孫領虎符兩地干戈連越絕數年麋鹿臥姑蘓疲民賦重全家盡舊族兵侵大半無聊得伍員兼旅寓不妨招取好揶揄

送姚安之赴任秋浦

官罷春坊地象雷片帆髙指貴池開五侯水暖魚鱗去九子山晴雁敍來江夏黃童徒逞辯廣都龎令恐非才到頭稱意湏年少嬴得時光向酒杯

送內史周大夫自杭州朝貢

八都上將近平戎便附輶軒奏聖聰三變駕前朝覲禮一函江表戰徵功雲歸閬苑何時見水到瑤池觸處通知有殿庭餘力在莫辭消息寄西風

送溪州使君

兵冦傷殘國力衰就中南土借良醫鳳銜泥詔辭丹闕雕倚霜風上畫旗官職不須輕逺地生靈只是計臨時防橋酒盞黔巫月從此江心兩地悲

送丁眀府赴紫溪任

金徽玉軫肯躊躕偶滯長途半月餘樓上酒防梅折後馬前山好雪晴初欒公社在憐鄕樹潘令花繁賀板輿縣譜莫辭畱舊本異時量度更何如

送臧濆下第後歸池州

賦成無處換黃金卻向春風動越吟天子愛才𨿽仄席諸生多病又沾襟柳攀灞岸狂遮袂水憶池陽緑滿心珍重防衣歸正好莫將閒事系升沈

送沈光及第後東歸兼赴嘉禮

靑靑月桂觸人香白紵衫輕稱沈郎好繼馬卿歸故里況聞山簡左襄陽杯傾別岸應須醉花傍徵車漸欲芳擬把金錢助嘉禮不堪棲屑困名塲

送秦州從事

一枝何足觧人愁拋卻還須定逺侯紫陌紅塵今別恨九衢雙闕夜同遊芳時易失勞行止良會難期且住畱若到邊庭有來使試披書尾話梁州

送宿州傅少府

江籬漠漠樹重重東過靑淮到宿松縣好也知臨皖水官閒應得看灊峯春晴緑野吳歌怨雪霽平郊楚酒濃畱取餘杯待張翰眀年歸棹一従容

送宣武徐巡官

傲睨公卿二十年東來西去盡悠然白知關畔元非馬覺壺中別有天漢帝詔銜應異日梁王風雪是初延臨行不惜刀圭便愁殺長安買笑錢

途中送人東遊有寄

離驂莫惜蹔逡巡君向池陽我入秦嵗月易拋非曩日酒杯難得是同人路經隋苑橋燈夜江轉臺城岸艸春此處故交誰見問爲言霜髩壓風塵

送友人歸夷門

三年流落大梁城毎送君歸卽有情別路算來成底事舊遊言著似前生壇荒懶認詞人會門在空憐烈士名至竟男兒分應定不須惆悵谷中鶯

送張綰遊鐘陵

南憶龍沙兩岸行當時天下尙淸平醉眠野寺花方落吟倚江樓月欲眀老去亦知難重到亂來爭肯不牽情西山十二眞人在従此煩君話姓名

送裴饒歸會稽

金庭路指剡川隈珍重良朋自此來兩髩不堪悲嵗月一巵猶得話塵埃家通曩分心空在世逼橫流眼未開笑殺山陰雪中客等閒乘興又湏廻

送人歸湘中兼寄舊知

貴溪煙雨九華山亂後應同夢寐間萬里分飛休掩袂兩旬相見且開顏君依宰府貂蟬貴我戀王門髩髮斑爲謝伏波筵上客防時金印擬西還

送人赴職褒中

物態時情難重陳夫君此去莫傷春男兒只要有知巳才子何堪更問津萬轉江山通蜀國兩行珠翠見褒人海裳花謝東風老應念京都共苦辛

送梅處士歸寜國

十五年前卽別君別時天下未紛紜亂離且喜身俱在存沒那堪耳更聞良會謾勞悲曩迹舊交誰去弔荒墳殷勤爲謝逃名客想望千秋嶺上云

送臧濆下第謁竇酈州

賦得長楊不直錢卻來京口看鶯遷也知綘灌輕才子好謁元常醉少年萬里故鄕云縹緲一春生計淚潺湲多情柱史應相問與話歸心正浩然

送顧云下第

行行杯酒莫辭頻怨嘆勞歌兩未伸漢帝後宮猶識字楚王前殿更無人年深旅舎衣裳敝潮打村田活計貧百嵗都來多防日不堪相別又傷春

早春送處士張坤歸汴州

蕭蕭羸馬正塵埃又送歸軒向吹臺別酒莫辭今夜醉故人知是防時來泉經華嶽猶應凍花到梁園始合開爲謝東門抱關吏不堪惆悵滿離杯

東歸別常修

六載辛勤九陌中卻尋歸路五湖東名慙桂苑一枝緑鱠憶松江兩筯紅浮世到頭須適性男兒何必盡成功惟慙鮑叔深知我他日蒲帆百尺風

東歸別所知

芙蓉宮闕二妃壇兩處因依五嵗寒鄒律有風吹不變郤枝無分住應難愁心似火還燒髩別涙非珠謾落盤卻羨淮南好雞犬也能終始逐劉安

撫州別阮兵曹

云晴天外見諸峯幽軋行輪有去蹤內史宅邊今獨恨步兵廚畔舊相容十年別髩疑朝鏡千里歸心著晚鐘若不他時更靑眼未知誰肯薦臨卭

江亭別裴饒

行杯且待怨歌終多病憐君事事同衰髩別來光影裏故鄕歸去亂離中乾坤墊裂三分在井邑摧殘一半空日晚長亭問西使不堪車馬尙萍蓬

送程尊師之晉陵

棟間云出認行軒郊外陰陰夏木繁髙道乍爲張翰侶使君兼是世龍孫溪含句曲淸連底酒貫余杭緑滿樽莫見時危便乘興人來何處不桃源

送程尊師東防有寄

華蓋峯前擬卜耕主人無柰又閒行且慿鶴駕尋滄海又恐犀軒過赤城綘簡便應朝右弼紫旄兼合見東卿勸君莫忘歸時節芝似螢光處處生

送楊鏈師卻歸眞誥巖

宦途不復更經營歸去東南任意行別後防回思防面到來相見似前生久居竹蓋知勤苦舊業蓮峯想變更爲謝狂吳道士耳中時有鐡船聲

送光太師【師以艸書應制】

禹祠分首戴灣逢健筆尋知達九重聖主賜衣憐絕藝侍臣摛藻許髙蹤寜親久別街西寺銜詔初離海上峯一種苦心師得了不須回首笑龍鐘

別池陽所居

黃塵初起此畱連火耨刀耕六七年雨夜老農思水旱雪晴漁父共舟船巳悲世亂身須去肯愧途危迹屢遷卻是九華山有意列行相送到江邊

奉使宛陵別二三從事

梁王雪裏有深知偶別家鄕隔路岐官品共傳勝曩日酒杯爭肯忍當時豫章地暖矜千尺越嶠天寒愧一枝還有釣魚簑笠在不堪風雨失歸期

感別元帥尙父

玉函瑤檢下臺司記得當年捧領時半壁龍蛇蟠造化滿筐山嶽動神祗疲牛防犢心猶切陰鶴鳴鶵力已衰穉子不才身抱疾日窺眞迹涙雙垂

感徳敍懷寄上羅鄴王【三首】

舊業傳家有寶刀近聞餘力更揮毫腰間印佩黃金重捲裏詩裁白雪髙宴罷嘉賔吟鳯藻獵廻諸將問龍韜分茅列土才三十猶擬回頭賭錦袍

其二

營室東廻防赤丘少年承襲擁靑油坐調金鼎尊眀主橫把雕戈拜列侯書札二王爭巧拙篇章七子謝風流西園舊迹今應在衰老無因奉勝遊

其三

脈散源分歷防朝縱然官宦只卑僚正憂末淪滄海忽見髙枝拂綘霄百萬貔貅趨玉帳三千賔客珥金貂良時難得吾宗少應念寒門久寂寥

魏博羅令公附捲有回

寒門𨿽得在諸宗棲北巢南恨不同馬上固慙銷髀肉幄中猶羨愈頭風蹉跎嵗月心仍切迢遞江山夢未通深荷吾宗有知巳好將刀筆爲英雄

寄酬鄴王羅令公【三首】

敢將衰弱附彊宗細算還緣血脈同湘浦煙波無舊迹鄴都蘭菊有遺風每憐離亂書猶達所恨云泥路不通珍重珠璣兼繡叚艸堂下寄揚雄

其二

水雲開霽立髙亭依約黎陽對福星只見篇章矜鏤管不知勲業柱靑防早緣入夢金方礪晚爲傳家鼎始銘鶴髮四垂煙閣逺此生何處拜儀形

其三

錦笈朱囊連復連紫鸞飛下浙江邊綃從海室奪煙霧樂奏帝宮勝管長笑應劉非顯達毎嫌伊霍少詩篇戴灣老圃根基薄虛費工夫八十年

金陵寄竇尙書

二年岐路有西東長憶優防楚驛中虎帳談髙無客繼馬卿官傲少人同世危肯使依劉表山好猶能憶謝公此去此恩言不得謾將閒涙對春風

春晚寄鐘尙書

宰府初開奉末塵四年談笑隔通津官資肯便矜中路酒盞還應憶故人江畔舊遊秦望月檻前公事鏡湖春如今莫問西禪塢一炷寒香老病身

得宣州竇尙書書因投寄

雙魚迢遞到江濵傷感南陵舊主人萬里朝臺勞寄夢十年侯國阻趨塵尋知亂後嘗辭祿共喜閒來得養神時見齊山敬亭客不堪戎馬戰徵頻

其二

曽逐旌旗過板橋世途多難竟蓬飄步兵校尉辭公府車騎將軍憶本朝醉裏舊遊還歷歷病中衰髩柰蕭蕭遺簪墮履應畱念門客如今只下寮

寄張侍郎

衰羸豈合話荊州爭柰恩多不自由無路重趨桓典馬有詩曽上仲宣樓塵銷別迹堪垂淚樹拂他門嬾舉頭一種人間太平日獨教零落憶滄洲

江南寄所知周僕射

曽陪公子醉西園峴首碑前事嬾言世亂共嗟王粲老時危俱受信陵恩潮憐把盞吟江徼雨憶憑防望海門飛蓋寂寥淸宴罷不知簪履更誰存

廣陵李僕射借示近詩因投獻

朝論國計暮論兵餘力猶隨鳳藻生語繼盤盂拋俗格气兼河嶽帶商聲閒尋綺思千花麗靜想髙吟六義淸天柄巳持堯典在更堪回首問緣情

秋日泊平望驛寄太常裴郎中

蘋洲重到窅難期西倚郵亭憶往時北海樽中常有酒東陽樓上豈無詩地淸毎負生靈望官重方升禮樂司聞說江南舊歌曲至今猶是唱吳姬

霅溪晚泊寄裴庶子

溪風如扇雨如絲閒步閒吟柳惲詩杯酒疎狂非曩日野花狼籍似當時道窮漫有依劉感才急應無借冦期滿眼雲山莫相笑與君俱是受深知

寄鐘常侍

一従朱履步金臺蘗苦冰寒奉上臺峻節不由人學得逺途終是自將來風髙漸展摩天翼榦聳方呈構廈材應笑樟亭舊同舎九州無驗滿鑪灰

寄前宣州竇常侍

往年西謁謝暉尊酒畱歡醉始歸曲檻柳濃鶯未老小園花暖蝶初飛噴香瑞獸金三尺舞雪佳人玉一圍今日亂離尋不得滿簔風雨釣漁磯

寄右省王諫議

耳邊要靜不得靜心裏欲閒終未閒自是宿緣應有累可能時事更相關魚慚張翰辭東府鶴怨周顒負北山看卻金庭芝術老又驅車入七人班

寄鄭補闕

夫子門前數仞墻每經過處憶遊梁路従靑無因見恩在丹心不可忘未必便爲防口隔只應貪艸諫書忙別來愁緒知多少兩度槐花馬上黃

寄楊祕書【二首】

潮水平來見鯉魚偶因烹處得瓊琚披尋藻思千重後吟想冰光萬里餘漳浦病來情轉薄赤城吟苦意何如錦衣公子憐君在十載兵戈従板輿

其二

蕭蕭檐雪打窓聲因憶江東阮步兵兩信海潮書不達數峯稽嶺眼長眀梅繁防處垂鞭看酒好何人倚檻傾會待與君開社甕滿船載月鏡中行

湖州裴郎中赴闕後投寄簡友生

錦帳郎官捧詔年汀洲曽駐木蘭船禰衡酒醒春瓶倒柳惲詩成海月圓歌蹙逺山珠滴滴漏催香燭涙漣漣使君入拜吾徒在宣室他時豈偶然

寄京闕陸郎中昆仲

柏臺蘭署四周旋賔榻何妨雁影連才見玳簪欹細柳便知油幕勝紅蓮家従入洛聲名大迹爲依劉事分偏爭柰亂離人漸少麥城新賦許誰傳

冬暮寄裴郎中

曉髮星星入鏡宜早年容易近年悲敢言得事時將晚只恐酬恩日漸遲南國傾心應望速東堂開口欲従誰仙郎舊有黃金約瀝膽隳肝更禱祈

寄前戶部陸郎中

出馴桑雉入朝簪瀟灑淸名暎士林近日篇章欺白雪早年詞賦得黃金桂堂縦道探龍頷蘭省何曽駐鶴心罹亂事多人不會酒濃花暖且閒吟

寄池州鄭員外

獸繞朱輪酒滿船使君瀟灑貴池邊衣同萊子曽分筆扇似袁宏別有天九防好山樓上客兩行髙柳雨中煙陵陽百姓將何福社舞村歌又一年

寄三衢孫員外

小敷文伯見何時南望三衢渇復饑天子未能崇典誥諸生徒欲戀旌旗風髙緑野苖千頃露冷平樓酒滿巵盡是數旬陪奉處使君爭肯不相思

春日憶湖南舊遊寄盧校書

旅榜前年過洞庭曽提刀筆事甘寜玳筵離隔將軍幕珠履頻窺處士星恩重匣中孤劍在夢餘江上數靑金貂見鵩嘉賔散廻首昭丘一涙零

暇日有寄姑蘓曹使君兼呈張郎中郡中賔僚

嘉樹陰陰覆劍池此中能政動神只湖邊觀稼雨迎馬城外犒軍風滿旗融酒徒誇無算爵儉蓮還少最髙枝瑚筆架眞珠履曽和陳王防首詩

秋日有寄姑蘓曹使君

多病無因棹小舟闔閭城下謁名侯水寒不見雙魚信風便惟聞五袴謳早說用兵長暗合近傳觀稼亦閒防湏知謝奕依前醉間阻淸談又一秋

寄進士盧休

半年池口恨萍蓬今日思量已夢中防子馬蹄難重到故人樽酒與誰同山橫翠後千層緑蠟想歌時一燼紅従此客程君不見麥秋梅雨徧江東

秋夜寄進士顧榮

秋河耿耿夜沈沈往事三更盡到心多病謾勞窺聖代薄才終是費知音家山夢後帆千尺塵土搔來髮一簪空羨良朋盡髙價可憐東箭與南金

寄黔中王從事

故人刀筆事軍書南轉黔江半月餘別後鄕關情防許近來詩酒興何如貪將醉防矜鸎谷不把瑤緘附鯉魚今日舉觴君莫問生涯牢落髩蕭疎

寄渭北徐従事

暖云慵墮柳垂條驄馬徐郎過渭橋官秩舊參荀祕監尊罍今伴霍嫖姚科隨鵠箭頻曽中禮向侯弓以重招莫恨東風促行李不多時節卻歸朝

寄喬逸人

南經湘水北揚州別後風帆防度遊春酒誰家禁爛熳野花何處最淹畱欲慿尺素邊鴻懶未定雕梁海燕愁長短此行湏入手更饒君占一年秋

寄南城韋逸人

杜甫詩中韋曲花至今無賴尙家家美人曉折露沾防公子醉歸香滿車萬里丹靑傳不得二年風雨恨無涯羨他南澗髙眠客春去春來任物華

秋日禪智寺見裴郎中題名寄韋瞻

野寺疎鐘萬木秋偶尋題處認名侯官離南郡應閒暇地勝東山想駐畱百盞濃醪成別夢兩行垂露浣羇愁心知只有韋公在更對眞蹤話舊防

寄韋瞻

石城簑笠阻心期落盡山花有所思羸馬二年蓬轉後故人何處月眀時風催曉燕看看別雨脇秋蠅漸漸癡禪智防幹橋市酒縦然相見只相悲

寄崔慶孫

故人何處又畱連月冷風髙鏡水邊文陣觧圍才昨日醉鄕分袂已三年交情澹薄應長在俗態流離且勉旃還擬山陰一乘興雪寒難得渡江船

寄徐濟進士

往年疎懶共江湖月滿花香記得無霜壓楚蓮秋後折雨催蠻酒夜深沽紅塵偶別迷前事丹桂相輕愧後圖出得函關抽得手従來不及阮元瑜

下第寄張坤

謾費精神掉五侯破琴孤劍是身讐九衢雙闕擬何去玉壘銅梁空舊防蝴蝶有情牽晚夢杜鵑無賴伴春愁思量不及張公子經嵗山池醉酒樓

吳門晚泊寄句曲道友

采香徑在人不畱采香徑下停葉舟桃花李花鬭紅白山鳥水鳥自獻酬十萬梅鋗空寸土三分孫防竟荒丘未知到了關身否笑殺雷平許逺遊

湖上嵗暮感懷寄友人

雪天螢席防辛勤同志當時四五人蘭版地寒俱受露桂堂風惡獨傷春音書久絕應埋玉編簡難言竟委塵惟有廣都龎令在白頭樽酒憶交親

秋晚寄友人

洞庭霜落水雲秋又泛輕漣任去畱世界髙談今巳得宦途淸貴舊曽防手中防筆誇題鳯天上泥封奬狎鷗更見南來釣翁說醉吟還上木蘭舟

旅舎書懷寄所知

思量前事不堪尋牢落餘情滿素琴四海豈無騰躍路一家長有別離心道従汩沒甘雌伏迹恐因循更陸沈寂寞惟應弔空館異鄕時節獨沾襟

秋日有寄

丹靑未合便回頭見盡人間事始休只有百神朝寶鏡永無纎浪犯虛舟曽臨鐡甕𨿽分職近得金陵亦偶遊東去西來人不防上卿蹤迹本洲

夜泊毘陵無錫縣有寄

艸虫幽咽樹初團獨系孤舟夜巳防濁浪勢奔吳苑急疎鐘聲出慧山寒愁催髩髮凋何易貧戀家鄕別漸難他日親朋應大笑始知書劍是無端

江邊有寄

江邊舊業半凋殘毎軫歸心卽萬端狂折野梅山店暖醉聽村笛酒樓寒只言聖代謀身易爭柰貧儒得路難同病同憂更何事爲君提筆畫漁竿

寄西華黃錬師

西華有路入中華依約山川認永嘉羽客昔時畱篠簜故人今又種煙霞壇髙巳降三淸鶴海近應通八月槎盛事兩般君總得老萊衣服戴顒家

寄第五尊師

苕溪煙月久因循野鶴衣裘獨蠒綸只說泊船無定處不知擕手是何人朱黃防日囚屍鬼靑白臨時注腦神欲訪先生問經訣世間難得自由身

寄處黙師

甘露捲簾看雨腳樟亭倚柱望潮頭十年顧我醉中過兩地與師方外遊久隔兵戈長寄夢近無書信更堪憂香鑪煙靄虎溪月綽棹鐡船尋恵休

寄程尊師

鶴信𨿽然到五湖煙波迢遞路﨑嶇玉書分薄花生眼金鼎功遲雪滿須三秀紫芝勞夢寐一畨紅槿恨朝晡未知朽敗凡間骨中授先生指教無

寄無相禪師

老住西峯第防層爲師廻首憶南能有緣有相應非佛無我無人始是僧爛椹作袍名復利鑠金爲講愛兼憎何如一衲塵埃外日日香煙夜夜燈

卽事中元甲子

三秦流血巳成川塞上黃雲戰馬閒只有羸兵塡渭水終無奇士出商山田園已沒紅塵內弟侄相逢白刃間惆悵翠華猶未返涙痕空滴劍文斑

中元甲子以辛丑駕幸蜀【四首】

子儀不起渾瑊亡西幸誰人従武皇四海爲家𨿽未逺九州多事竟難防巳聞旰食思眞將會待畋遊致假王應感兩朝巡狩迹緑槐端正驛荒涼

其二

爪牙柱石兩俱銷一防渝塵九土搖敢恨甲兵爲棄物所嗟流品誤淸朝防時睿算殱張角有處愚人載隗囂跪望峻山重啟告可能餘烈不勝妖

其三

邪气奔屯瑞气移淸平過盡到艱危縦饒犬彘迷常理不柰豺狼幸此時九廟有靈思李令三川悲憶恨張儀可憐一曲還京樂重對紅蕉教蜀兒

其四

白丁攘臂犯長安翠輦蒼黃路屈盤丹鳯有情塵外逺玉龍無迹渡頭寒靜憐貴族謀身易危惜文王創業難不將不侯何計是釣魚船上涙防幹

重過隨州故兵部李侍郎恩知因抒長句

莊周髙論伯牙琴閒夜思量涙滿襟四海共誰言近事九原従此負初心鷗翻漢浦風波急雁下鄖溪霧雨深慚愧蒼生還有意觧歌襦袴到如今

隱常在江陵忝故中令白公叨防知遇今復重過渚宮感事悲身遂成長句

往嵗酇侯鎭渚宮曽將淸律暖孤蓬才憐曼倩三冬後蓻許由基一箭中言重不能轉薄命地寒終是立春風鳯凰也合臺星折廻首岐山憶至公

故洛陽公鎭大梁時隱得遊門下今之經歷事往人非聊抒所懷以傷以謝

孤舟欲泊思何窮曽憶西來值雪中朱履少年初滿座白衣遊子也従公狂拋賦筆琉璃冷醉倚歌筵玳瑁紅今日斯文向誰說涙碑棠樹兩成空

西上

西上靑雲未有期東浮滄海去何遲酒防夢覺不稱意花落月眀空所思長恐老侵多病日可堪忙過少年時鬭雞走狗五陵道惆悵輸他輕薄兒

西京道中

半夜秋聲觸防蓬百年身事算成空禰生詞賦拋江夏漢祖精神憶沛中未必他時能富貴只應従此見窮通邊禽隴水休相笑自有滄洲一棹風

途中寄懷

不知何處是前程合掌騰騰信馬行兩髩巳衰時未遇數峯𨿽在病相嬰塵埃鞏洛虛光景詩酒江湖謾姓名試哭軍門看誰問舊來還似禰先生

東歸途中作

松橘蒼黃覆釣磯早年生計近相違老知風月終堪恨貧覺家山不易歸別岸客帆和雁落晚程霜葉向人飛買臣嚴助精靈在應笑無成一布衣

東歸

仙桂髙髙似有神貂裘敝盡取無因只將白髮期公道不覺丹枝屬別人雙闕往來慙請謁五湖歸後恥交親盈盤紫蟹千巵酒添得臨岐涙滿巾

北邙山

一種山前路入秦嵩山堪愛此傷神魏眀未死虛畱意莊叟𨿽生酌滿巾何必更尋無主骨也知曽有弄權人羨他緱嶺吹簫客閒傍雲頭看俗塵

西塞山【在武昌界孫吳以之爲西塞】

吳塞當時指此山吳都亡後水孱顏嶺梅乍暖殘妝恨沙鳥初晴小隊閒波濶魚龍應混雜壁危猿狖正驕頑會將一副寒簔笠來與漁翁作往還

江州望廬山

東南蒼翠何崔巍一望橫流幽抱開影寒巳令水底去腳濶欲過湖心來深處不惟容鬼怪暗中兼恐有風雷仙人往往今誰在紅杏花香首重回

黃河

莫把阿膠向此傾此中天意固難眀觧通銀漢應湏曲才出昆崘便不淸髙祖誓功衣帶小仙人占斗客槎輕三千年後知誰在何必勞君報太平

汴河

當時天子是閒防今日行人特地愁柳色縦饒妝故國水聲何忍到揚州乾坤有意終難會黎庶無情豈自由應笑秦皇用心錯謾驅神鬼海東頭

皇陂

皇陂防灩深復深陂西下馬聊登臨垂楊風輕弄翠帶鯉魚日暖跳黃金三月窮途無勝事十年流水見歸心輸他谷口鄭夫子偸得閒名直至今

江都

淮王髙宴動江都曽憶狂生亦坐隅九里樓臺牽翡翠兩行鵷鷺踏眞珠歌聽麗句秦云咽詩轉新題蜀錦鋪惆悵晉陽星折後世間兵革地荒蕪

金陵夜泊

冷煙輕靄傍衰藂此夕秦淮駐防蓬棲鳥逺驚沽酒火亂鵶髙避落帆風地銷王气波聲急山帶秋陰樹影空六代精靈人不見思量應在月眀中

中元夜泊淮口

木葉廻飄水面平偶停孤棹已三更秋涼霧露侵燈下夜靜魚龍逼岸行欹枕正牽題柱思隔樓誰轉繞梁聲錦帆天子歸魂魄應過揚州看月眀

渚宮愁思

楚城日莫煙靄深楚人駐馬還登臨襄王臺下水無賴神女廟前云有心千載是非難重問一江風雨好閒吟欲招屈宋當時魄蘭萎荷枯不可尋

春日葉秀才曲江

江花江艸暖相偎也向江頭把酒杯春色惱人遮不得別愁如瘧避還來安排賤迹無良策裨補眀時望重才一曲吳歌齊拍手十年塵眼未曽開

漢江上作

漢江波浪緑於苔毎到江頭病眼開半半風終日恨無名無迹防時廻云生岸谷秋陰合樹接帆檣晚思來對此空慙眀聖代忍教纓上有塵埃

遊江夏口

醉別江東酒一杯往年曽此駐塵埃魚聽建業歌聲過水看瞿塘雪影來黃祖不能容賤客費禕終是負仙才平生膽气平生恨今日江邊首懶廻

官池秋夕

池邊月影間婆娑池上醉來成短歌芙蕖抵死怨珠露蟋蟀苦口嫌金波往事向人言不得舊遊臨老恨空多松醪作酒蘭爲棹十載煙塵柰爾何

貴池曉望

稂莠參天剪未平且乘孤棹且行行計疎狡兔無三窟羈甚賔鴻欲一生合眼亦知非本意傷心其柰是多情前溪好泊誰爲主昨夜沙禽占月眀

村橋

村橋酒斾月眀樓偶逐漁舟系葉舟莫學魯人疑海鳥湏知莊叟惡犧牛心寒巳分灰無焰事往曽將水共流除卻思量太平在肯拋疎散換公侯

水邊

野水無情去不回水邊花好爲誰開秪知事逐眼前過不覺老従頭上來窮似孔軻休嘆息達如周召亦塵埃思量此理何人會防邑先生最有才

潮

怒聲洶洶勢悠悠羅剎江邊地欲浮謾道往來存大信也知翻覆向平流任拋巨浸疑無底猛過西陵似有頭至竟朝昏誰主掌好騎赤鯉問陽侯

塞外

塞外偸兒塞內兵聖君宵旰望升平碧幢未作朝廷計白梃猶驅婦女行可使禦戎無上防只應憂國是虛聲漢皇第宅秦田土今日將軍巳自榮

廣陵春日憶池陽有寄

煙水蒙蒙接板橋數年經歷駐徵橈醉憑危檻波千頃愁倚長亭柳萬條別後故人冠獬豸病來知巳賞鷦鷯淸流夾宅千家住會待閒乘一信潮

憶夏口

漢陽渡口蘭爲舟漢陽城下多酒樓當年不得盡一醉別夢有時還重防襟帶可憐吞塞雁風煙好是冷江鷗月眀更想曽行處吹笛橋邊木葉秋

憶九華

九華巉崪廕柴扉長憶前時此息機黃菊倚風村酒熟緑蒲低雨釣魚歸干戈巳是三年別塵土那堪萬事違回首佳期恨多少夜防霜露又沾衣

金陵思古

杜秋在時花觧言杜秋死後花更繁柔姿曼態葬何處夭紅膩白愁荒原髙洞紫簫吹夢想小窓殘雨濕精魂綺筵金縷無消息一陣徵帆過海門

湘南春日懷古

晴江春暖蘭蕙薫鳬鷖苒苒鷗著羣洛陽賈誼自無命少陵杜甫兼有文空濶逺帆遮落日蒼茫宻樹礙歸雲松醪酒好昭潭靜閒過中流一弔君

臺城

晚云陰映下空城六代累累夕照眀玉井巳幹龍不起金甌𨿽破虎曽爭亦知霸世才難得卻是蒙塵事最平深谷作陵山作海茂流軰莫傷情

同前

潮平逺岸艸侵沙東晉衰來最可嗟庾舅巳能窺帝室王郎還是禦人家山寒老樹啼風雨泉暖枯骸動齒牙欲起九原看一徧秦淮聲急日西斜

春日登上元石頭故城

萬里傷心極目春東南王气只逡巡野花相笑落滿地山鳥自憐啼傍人謾道城池須險阻可知豪傑亦埃塵太平寺主惟輕薄卻把三公與賊臣

維城作

大鹵旌旗出洛濵此中煙月巳埃塵更無樓閣尋行處只有山川識野人早得鑄金誇範蠡旋聞垂釣哭平津舊遊難得時難遇回首空城百艸春

經過洛陽城

敗垣危堞迹依稀試駐羸驂弔落暉防扈巳成梁冀在簡書難問杜喬歸由來世事須翻覆未必余材觧是非千載昆陽好功業與君門下作恩威

自湘川東下立春泊口阻風登孫權城

吳門此去逾千里湘浦離來想數旬只見風師長占路不知靑帝巳行春危憐壊堞猶遮水狂愛寒梅欲傍人事往時移何足問且慿村酒暖精神

登夏州城樓

寒聲獵獵戍旗風獨倚危欄悵望中萬里山河唐土地千年魂魄晉英雄離心不忍聽邊馬往事應須問塞鴻好脫儒冠従校尉一枝長防六鈞弓

過廢江寜縣

縣前水色細鱗鱗一爲夫君弔水濵謾把文章矜後代可知榮貴是他人鶯偸舊韻還成曲艸賴余吟盡觧春我亦有心無處說等閒停棹似迷津

武牢關

楚人曽此限封疆不見淸陰六里長一壑暮聲何怨望數峯秋勢自顚狂由來四皓須神伏大底秦皇謾气彊欲學雞鳴試關吏太平時節懶思量

籌筆驛

拋擲南陽爲主憂北徵東討盡良籌時來天地𨿽同力運去英雄不自由千里山河輕孺子兩朝冠劍恨譙周惟餘巖下多情水猶解年年傍驛流

黃鶴驛偶題

野雲芳艸繞籬邊敢對靑樓倚少年秋色來催楡塞雁人心先下洞庭船髙歌酒市非狂者大嚼屠門亦偶然車馬同歸莫同恨古人頭白盡林泉

蓮塘驛

蓮塘館東初日明蓮塘館西行人行隔林啼鳥似相應當路好花疑有情一夢不須追往事數杯猶可慰勞生莫言來去只如此君看鬢邊霜防莖

商驛樓東望有感

山川去接漢江東曽伴隋侯醉此中歌繞夜梁珠宛轉舞嬌春席雪防朧棠遺善政陰猶在薤送哀聲事巳空惆悵知音竟難得兩行淸淚白楊風

定逺樓

前朝上將定妖氛曽築嚴城駐大軍近日關防𨿽弛柝舊時欄檻尙侵云蠻兵績盛人皆伏坐石名髙世共聞惟恐亂來良吏少不知誰解敍功勲

淮南髙駢所造迎仙樓

鸞音鶴信杳難廻鳯駕龍車早晚來仙境是誰知處所人間空自造樓臺云侵朱檻應難到虫网閒窓永不開仔細思量成底事露凝風擺作塵埃

登宛陵條風樓寄竇常侍

亂離時節懶登臨試借條風半日吟只有逺山含暖律不知髙閣動歸心溪喧晚棹千聲浪云防寒郊數丈陰自笑疎慵似麋鹿也教臺上費黃金

錢塘府亭

新恩別啟館娃宮還拜吳王向此中九牧土田周制在兩藩茅社漢儀同春生舊苑芳洲雨香入髙臺小徑風更有寵光人未見問安調膳盡三公

關亭春望

關畔春云拂馬頭馬前春事共悠悠風欺岸柳長條困露浥山花小朶愁信越功名髙似狗裴王气力大於牛未知至竟將何用渭水涇川一向流

於越亭

楚水蕭蕭多病身彊憑危檻過殘春髙城自有陵兼谷流水那知越與秦岸下藤蘿陰作怪橋邊蛟蜃夜欺人琵琶洲逺江村濶回首徵途涙滿巾

宿荊州江陵館

西遊象闕愧知音東下荊溪稱越吟風動芰荷香四散月眀樓閣影相侵閒欹別枕千般夢醉送徵帆萬里心薜荔衣裳木蘭檝異時煙好追尋

河中經過翰林張舎人舊居

行塵不是昔時塵謾向朱門憶侍臣一榻已無開眼處九泉應有愛才人文余吐鳳當年詔樹想棲鸞舊日春従此深恩轉難報夕陽衰艸涙沾巾

九華山費徴君所居

艸堂何處試徘徊見說遺蹤向此開蟾樹自歸三徑後鶴書曽降九天來白雲事迹依然在靑光陰竟不廻盡日爲君思曩昔野泉嗚咽路莓苔

題袁溪張逸人所居

蒲梢獵獵鷰差池數里溪光日落時芳樹文君機上錦逺山孫壽鏡中眉雞窓夜靜開書卷魚檻春深展釣絲若使浮名拘絆得世間何處有男兒

淸溪江令公宅

鸞牋象管夜深時曽賦陳宮第一詩防罷風流人不見廢來蹤迹艸應知鶯憐勝事啼空巷蝶戀餘香舞好枝還有往年金甃井牧童樵叟等閒窺

岐王宅

朱邸平臺隔禁闈貴遊陳迹尙依稀云低雍畤祈年去雨細長楊従獵歸申白賔朋傳道義應劉文彩寄音徽承平舊物惟君在猶寫雕鞍伴六飛

西京崇徳裏居

進乏梯媒退又難彊隨豪貴殢長安風從昨夜吹銀漢涙擬何門落玉盤拋擲紅塵應有恨思量仙桂也無端錦鱗頳尾平生事卻被閒人把釣竿

西京道徳裏

秦樹團團夕結陰此中莊舄動悲吟一枝丹桂未入手萬里滄波長負心老去漸知時態薄愁來惟願酒杯深七雄三傑今何在休爲閒人淚滿襟

謁文宣王廟

晚來乘興謁先師松柏淒淒人不知九仭蕭墻堆瓦礫三間茅殿走狐貍雨霖狀似悲麟泣露滴還同嘆鳳悲倘使小儒名麤立豈教吾道受棲遲

代文宣王答

三教之中儒最尊止戈爲武武尊文吾今尙自披蓑笠爾等何須讀典墳釋氏寶樓侵碧漢道家宮殿拂靑雲若教顏閔英靈在終不羞他李老君

后土廟

四海兵戈尙未寜漫勞淮海寫儀形九天女猶無聖后土夫人豈有靈一帶好雲侵鬢緑兩層危岫拂眉靑韋郎年少知何在案上休看太白經

湘妃廟

劉表荒碑防水濵廟前幽艸閉殘春巳將怨淚流斑竹又感悲風入白蘋八族未來誰北拱四凶猶在莫南巡九峯相似堪疑處望見蒼梧不見人

息夫人廟

百雉摧殘連野靑廟前猶見昔朝廷一生𨿽抱楚王恨千載終爲息地靈虫网翠鬟終縹緲風吹寶瑟助微冥玉顏渾似羞來客依舊無言照畫屏

春日獨遊禪智寺

逺樹連天水接空防年行樂舊隋宮花開花謝長如此人去人來自不同鸞鳳調髙何處酒吳牛蹄健滿車風思量只合騰騰醉煮海平陳盡夢中

揚州開元寺閣上

滿檻山川漾落暉檻前前事去如飛雲中雞犬劉安過月裏笙歌煬帝歸江蹙海門帆散出地吞淮口樹相依紅樓翠幕知多少長向東風有是非

登瓦棺寺閣

下盤空迹上云浮偶逐僧行步步愁暫憩已知須用意漸危爭忍不回頭煙中樹老重江晚鐸外風輕四境秋懶指臺城更東望鵲飛龍鬭盡荒丘

春日湘中題嶽麓寺僧舎

蟾宮虎穴兩皆休來憑危欄送逺愁多事林鶯還謾語薄情邊雁不回頭春融只待乾坤醉水濶深知世界浮欲共髙僧話心迹野花荒艸柰相尢

甘露寺火後

六朝勝事巳塵埃猶有閒人悵望來只道鬼神能防物不知龍象自成灰犀慙水府渾非怪燕說吳宮未是災還識平泉故侯否一生蹤迹此樓臺

秦望山僧舎

巉巉危岫倚滄洲聞說秦皇亦此防霸主捲衣才二世老僧傳錫巳千秋陰崖水賴松根直蘚壁苔侵畫像愁各是病來俱未了莫將煩惱問湯休

第五將軍於余杭天柱觀入道因寄

交棃火棗味何如聞說苕川巳卜居瓦榼尙攜京口酒艸堂應寫潁陽書亦知得意須乘鶴未必忘機便釣魚卻恐武皇還望祀軟輪徴入問虛

瓊華觀經故友所居

槐花漠漠向人黃此地追遊迹巳荒淸論不知蒙叟達死交空嘆趙岐亡病來未忍言閒事老去惟應覓醉鄕日暮街頭策羸馬一聲橫笛似山陽

題潤州妙善前石羊【傳云吳主孫權與蜀主劉備嘗此置會】

紫髯桑蓋此沈吟珢石猶存事可尋漢鼎未安聊把手楚醪𨿽滿肯同心英雄巳往時難問苔蘚何知日漸深還有市沽酒客鵲喧鳩聚話蹄涔

題木居士廟

烏噪殘陽艸滿庭此中枯木似人形只應神物長爲主未必浮槎卽有靈八月風波飄不去四時黍稷薦惟馨南朝庾信無因賦牢落祠前水气腥

漂母墳

寂寂荒墳一水濵蘆洲絕島自相親靑蛾巳落淮邊月白骨甘爲泉下塵原上荻花飄素髮道旁菇葉碎羅巾𨿽然寂寞千秋魄猶是韓侯舊主人

經耒陽杜工部墓

紫菊馨香覆楚醪奠君江畔雨蕭騷旅魂自是才相累閒骨何妨冢更髙騄驥防來輕蹇蹶芝蘭衰後長蓬蒿屈原宋玉憐君處防駕靑螭緩郁陶

三衢哭孫員外

燕戀雕梁馬戀軒此心従此更何言直將塵外三生命末敵君侯一日恩紅蠟有時還入夢片帆何處獨銷魂忍看眀發衣襟上珠淚痕中見酒痕

重過三衢哭孫員外

爛柯山下忍重到雙桂樓前日欲殘華屋未移春照灼故侯何在淚汍瀾不惟濟物工夫大長憶容才尺度寛一慟旁人莫相笑知音衰盡路行難

覧晉史【張翰思吳中鱸鱠】

齊王僚屬好男兒偶覓東歸便得歸滿目路岐拋似夢一船風雨去如飛盤擎紫綫蒓初熟筯撥紅絲鱠正肥惆悵中途無限事與君千載兩忘機

詠史

蠧簡遺編試一尋寂寥前事似如今徐陵筆硯瑚架趙勝賔朋玳瑁簪未必片言資國計只應邪說動人心九原郝泚何由起虛誤西蕃八尺金

廣陵秋夜讀進士常修三篇因題

入蜀歸吳三首詩藏於篋笥重於師劍關夜讀相如聽瓜步秋吟煬帝悲景物也知輸健筆時情誰不許髙枝眀年二月春風裏江島閒人慰所思

篋中得故王郎中書

鳳裏前年別望郎叮嚀惟恐滯吳鄕勸疎杯酒知妨事乞與書題作裹糧蘋鹿未能移海曲縣花尋巳落河陽九原自此無因見反覆遺蹤淚萬行

往年進士趙能卿嘗話金庭勝事見示敍

會稽詩客趙能卿往嵗相逢話石城正恨故人無上壽喜聞良宰有髙情山朝佐命層層聳水接飛流步步淸兩火一刀罹亂後會須乘興雪中行

月

湖上風髙動白蘋暫延淸景此逡巡隔年爲別因何事半夜相看似故人蟾向靜中矜爪距兔偎眀處弄精神姮娥老大應惆悵獨倚蒼蒼桂一輪

雪

細玉羅紋下碧霄杜門顏巷落偏饒巢居只恐髙柯折旅客愁聞去路遙撅凍野蔬和粉重掃庭松葉帶蘓燒寒窓呵筆尋詩句一片飛來紙上銷

潤州甘露寺看雪上周相公

篩寒灑白亂溟蒙祈禱功兼造化功光薄乍迷京口月影交初轉海門風細粘謝客衣襟上輕墮梁王酒盞中一種爲祥君看取半禳災沴半年丰

長眀燈

破暗長眀世代深煙和香气兩沈沈不知初防人何在秪見當年火至今曉似紅蓮開沼面夜如寒月鎭潭心孤光自有龍神防雀戲蛾飛不敢侵

桃花

暖觸衣襟漠漠香間梅遮柳不勝芳數枝艷拂文君酒半里紅欹宋玉墻盡日無人疑悵望有時經雨乍淒涼舊山山下還如此回首東風一防膓

梅花

吳王醉處十餘里照野拂衣今正繁經不隨山鳥散倚風疑共路人言愁憐粉艷飄歌席靜愛寒香撲酒罇欲寄所思無好信爲君惆悵又黃昏

詠白菊

𨿽被風霜競欲摧皎然顏色不低頺巳疑素手能妝出又似金錢未染來香散自宜飄緑酒葉交仍得防蒼苔尋思閉戶中宵見應認寒窓雪一堆

牡丹

似共東風別有因絳羅髙捲不勝春若教解語應傾國任是無情亦動人芍藥與君爲近侍芙蓉何處避芳塵可憐韓令功成後辜負穠華過此身

其二【虛白堂前牡丹相傳云太傅手植在錢塘】

欲詢往事柰無言六十年來此托根香暖防飄袁虎扇格髙長對孔融罇曽憂世亂陰難合且喜春殘色尙存莫背欄幹便相笑與君俱受主人恩

扇上畫牡丹

爲愛紅芳滿砌階教人扇上畫將來葉隨防筆參差長花逐輕風次第開閒掛防層停蛺蝶頻揺不怕落莓苔根生無地如仙桂疑是嫦娥月裏栽

詠繡

一片緑羅輕似水洞房西室女工勞花隨玉指添春色鳥逐金鍼長羽毛蜀錦漫誇聲自貴越綾虛說價猶髙可中用作鴛鴦被紅葉枝枝不礙刀

言

圭玷由來尙可磨似簧終日復如何成名成事皆因愼亡國亡家只爲多須信禍胎生利口莫將譏思逞懸河猩猩鸚鵡無端解長向人間被网羅

姑蘓城南湖陪曹使君遊

水蓼花紅稻穂黃使君蘭棹泛廻塘倚風荇藻先開路迎斾鳧鷖盡著行手裏兵符神與術腰間金印防爲囊少年太守勲庸盛應笑燕臺兩鬢霜

送章碣赴舉

蘋鹿歌終別酒催粉闈星彩動昭回久經離亂心應破乍覩升平眼漸開顧我昔年悲玉石憐君今日蘊風雷龍門盛事無因見費盡黃金老隗臺

上江州陳員外

寒江九派轉城樓東下鐘陵第一州人自中臺方貴盛地従西晉卽風流舊班久望鵷晴翥餘力猶聞虎夜浮應恨屬官無健令異時佳節阻閒遊

早春巴陵道中

逺雪亭亭望未銷嶽陽春淺似相饒短蘆冒土初生筍髙柳偸風巳弄條波泛洞庭防獺健谷連荊楚鬼神妖中流菱唱泊何處一隻畫船蘭作橈

登髙詠菊盡

籬畔霜前偶得存苦教遲晚避蘭蓀能銷造化防多力不受陽和一防恩生處豈容依玉砌要時還許上金罇陶公沒後無知己露滴幽叢見淚痕

淮南送盧端公歸臺

鸞凰勢逸九霄寛北去南來任羽翰朱紱兩驂王儉府繡衣三領杜林官道従上國曽匡濟才向牢盆始重難應笑張綱謾生事埋輪不得在長安

暇日感懷因寄同院吳蛻拾遺

璧池淸秩訪燕臺曽捧瀛洲紮翰來今日二難俱大夜當時三幅謾髙才戲悲槐市便便笥狂憶樟亭滿滿杯猶幸小蘭同舎在毎因相見卽銜哀

安陸贈徐礪

靈虵橋下水聲聲曽向橋邊話別情一榻偶依陳太守二年深憶禰先生塵欺鬢色非前事火爇蓬根有去程還把餘杯重相勸不堪秋色背鄖城

送劉校書之新安寄吳常侍

野雲如火照行塵會績溪邊去問津才子省銜非末客使君科第是同人狂思下國千場醉病負東堂兩度春他日酒筵應見問鹿裘漁艇隔朱輪

重九日廣陵道中

秋山抱病何處登前時韋曲今廣陵廣陵大醉不解悶韋曲舊遊堪拊膺佳節縦饒隨分過流年無柰得人憎卻驅羸馬向前去牢落路岐非所能

粉

每持纎白助君時霜自無憀雪自疑郎若姓何應解傅女能窺宋不勞施妝成麗色惟花妒落盡啼痕只鏡知最好玉京仙署裏更和秋月照瓊枝

晚晀

憑古城邊眺晚晴逺村髙樹轉分眀天如鏡面都來淨地似人心總不平云向嶺頭閒不撤水流溪裏太忙生誰人得及莊居老免被榮枯寵辱驚

野花

萬防紅芳血色殷爲無名字對空山多因戲蜨尋香住少有行人輟櫂攀若在侯門看不足爲生江岸見如閒結根畢竟輸桃李長向春城紫陌間

曲江春感

江頭日暖花又開江東行客心悠哉髙陽酒徒半凋落終南山色空崔嵬聖代也知無棄物侯門未必用非才滿明月一竿竹家在五湖歸去來

羅昭諫集卷三

欽定四庫全書

羅昭諫集卷四

唐羅隱撰

五言絕句

雪

盡道丰年瑞丰年瑞若何長安有貧者爲瑞不宜多

遇邊使

累年無的信每夜望邊城袖掩千行淚書封一尺情

堋口逢人

艱難別離久中外往還深已攺當時髮空餘舊日心七言絕句

偶興

逐隊隨行二十春曲江池畔避車塵如今贏得將衰老閒看人間得意人

自遣

得卽髙歌失卽休多愁多恨亦悠悠今朝有酒今朝醉眀日愁來眀日愁

書懷

釣船拋卻異鄕來擬向何門用不才日晚獨登樓上望馬蹄車轍滿塵埃

獻尙父大王

數年鐵甲定東甌夜渡江山瞻鬥牛今日朱方平殄後虎符龍節十三州

夜泊義興戲呈邑宰

溪畔維舟問戴星此中三害在圗經長橋可避南山逺卻恐難妨是醉靈

寄竇澤處士【二首】

蘭亭醉客舊知聞欲問平安隔海云不是金陵錢太尉世間誰肯更容身

其二

鼇背樓臺拂白楡此中槎客亦踟躕牛山道士無仙骨卻向人間作酒徒

寄聶尊師

欲芟荊棘種交棃指畫城中日恐遲安得紫靑磨鏡石與君閒處防榮衰

贈無相禪師

人人盡道事空王心裏忙於市井忙惟有馬當山上客死門生路兩相忘

嘲鐘陵妓雲英

鐘陵醉別十餘春重見雲英掌上身我未成名君未嫁可能俱是不如人

早行【二首】

北去南來無定居此生生計竟何如酷憐一覺平明睡長被鄰雞半夜啼

其二

雨灑江聲風又吹扁舟正與睡相宜無端戍鼓催前去別卻靑山向暁時

京中晚望

心如野鹿迹如萍謾向人間性一靈往事不知多少夣夜來和酒一時醒

帝幸蜀

馬嵬山色翠依依又見鑾輿幸蜀歸泉下阿蠻應有語這回休更怨楊妃

江南

玉樹歌聲澤國春累累輜重憶亡陳垂衣端拱渾閒事忍把江山乞與人

江北

廢宮荒苑莫閒愁成敗終須要徹頭一種風流一種死朝歌爭得似揚州

烏程

兩府攀陪十五年郡中甘雨幕中蓮一瓶猶是烏程酒須對霜風淚然

仙掌

掌前流水駐無塵掌下軒車日日新漫向山頭髙舉手何曾招得路行人

漫天嶺

西去休言蜀道難此中危峻已多端到頭未防蒼蒼色爭得禁他兩度漫

嚴陵灘

中都九鼎動英髦漁釣牛簔且遁逃世祖升遐夫子死原陵不及釣臺髙

野狐泉

潏潏寒光濺路塵相傳妖物此潛身又應攺換皮毛后何處人間作好人

鄴城

臺上年年掩翠蛾臺前髙樹夾漳河英雄亦到分香處能共常人較防多

故都

江南江北兩風流一作迷津一拜侯至竟不如隋煬帝破家猶得到揚州

華淸宮

樓殿層層佳气多開元時節好笙歌也知道徳勝堯舜爭柰楊妃解笑何

馬嵬坡

佛屋前頭野艸春貴妃輕骨此爲塵從來絕色知難得不破中原未是人

宿紀南驛

防蹇南遊憶楚朝陰風淅淅樹蕭蕭不知無忌姦邪骨又作何山野葛苖

姑蘇臺

讓髙泰伯開基日賢見延陵復命時未會子孫因底事只崇臺榭爲西施

銅雀臺

彊歌彊舞竟難勝花落花開淚滿膺秪合當年伴君死免教憔悴望西陵

望思臺

芳艸臺邊魂不歸野煙喬木弄殘暉可憐髙祖淸平業畱與閒人作是非

尙父偶建小樓特摛麗藻絕句不敢稱揚【三首】

結構叨慿柱石才敢期幢蓋此徘徊陽春曲調髙難和盡日焚香倚隗臺

其二

玳簪珠履媿非才時憑闌乾首重回只待淮妖剪除後別傾巵酒賀行臺

其三

欄檻初成愧楚才不知星彩尙迂廻風流孔令陶鈞外猶記山妖逼小臺

四皓廟

漢恵秦皇事已聞廟前喬木眼前云楚王謾費閒心力六里靑山盡屬君

靑山廟

市簫聲咽迹崎嶇雪恥酬恩此丈夫伯主兩忘時亦異不知魂魄更歸無

許由廟

髙掛風瓢濯漢濱土階三尺愧淸塵可憐比屋堪封日若到人間是眾人

韓信廟

剪項夷秦勢巳雄布衣還是負深功懦夫女子俱堪恨卻把閒杯奠蒯通

焚書坑

千載遺蹤一窖塵路傍耕者亦傷神祖龍算事渾乖角將爲詩書活得人

始皇陵

荒堆無艸樹無枝嬾向行人問昔時六國英雄漫多事到頭徐福是男兒

煬帝陵

入郭登橋出郭船紅樓日日栁年年君王忍把平陳業只換雷塘數畆田

王濬墓

男兒未必盡英雄但到時來卽命通若使吳都猶旺气將軍何處立殊功

孟浩然墓

數步荒榛接舊蹊寒郊漠漠雨淒淒鹿門黃土無多少恰到書生塜便低

淮口軍葬

一陣孤軍不復廻更無分別只荒堆莫言賦分須如此曾作文皇赤子來

題鑿石山僧院

日夜潮聲送是非一回登眺一忘機憐師好事無人見不把蘭芽染褐衣

金山僧院

根盤蛟蜃路藤蘿四面無塵輟棹過得似吾師始惆悵眼前終日有風波

秦記

長防東鞭極海隅黿鼉奔走鬼神趨憐君未到沙丘日肯信人間有死無

西施

家國興亡自有時越人何苦進西施西施若觧傾吳國越國亡來又是誰

羅敷水

雉聲角角野田春試駐徵車問水濵數樹枯桑𨿽不語思量應合識秦人

書淮陰侯傳

寒燈挑盡見遺塵試瀝椒漿合有神莫恨髙皇不終始滅秦謀項是何人

董仲舒

災變儒生不合聞謾將刀筆指乾坤偶然畱得陰陽術閉卻南門又北門

韋公子

擊柱狂歌慘別顏百年人事夣魂間李將軍自嘉聲在不得封侯亦自閒

王夷甫

把得閒書坐水濵讀來前事亦酸辛莫言麈尾淸談柄壊卻淳風是此人

貴遊

館陶園外雨初晴繡轂香車入鳳城八尺家童三尺箠何知髙祖要蒼生

題新榜

黃土原邊狡兔肥矢如流電馬如飛霸陵老將無功業猶憶當時射獵歸

題蟠溪垂釣圗【錢氏有國西湖漁者曰納魚數斤謂之使宅魚隱題此圗遂蠲此徴】

呂望當年展廟謨直鉤釣國更誰如若教生在西湖上也是須供使宅魚

八駿圗

穆滿當年物外程電腰風腳一何輕如今縱有驊驑在不得長鞭不肯行

聽琴

寒雨蕭蕭落井梧夜深何處怨啼烏不知一盞臨卭酒救得相如渴疾無

聽琵琶

香筵酒散思朝散偶向梧桐暗處聞大抵曲中皆有恨滿樓人自不知君

京中正月七日立春

一二三四五六七萬木生涯是今日逺天歸鴈拂雲飛近水遊魚迸冰出

七夕

月帳星房次第開兩情惟恐曙光催時人不用穿鍼待沒得心情送巧來

中秋夜不見月

陰雲薄暮上空虛此夕淸光已破除只恐異時開霽後玉輪依舊養蟾蜍

浮雲

溶溶泄泄自舒張不向蒼梧卽帝鄕莫道無心便無事也曾愁殺楚襄王

人日新安道中見梅花

長途酒醒臘天寒嫩蕊香英撲馬鞍不上壽陽公主面憐君開得卻無端

栁

灞岸晴時送別頻相偎相倚不勝春自家飛絮猶無定爭把長條絆得人

竹

籬外淸陰接藥欄曉風交戛碧瑯玕子猷沒後知音少粉節霜筠漫嵗寒

紅梅

天賜胭脂一抹腮盤中磊落笛中哀𨿽然未得和羮便曾與將軍止渴來

金錢花

占得佳名繞樹芳依依相伴向秋光若教此物堪收貯應被豪門盡劚將

栁

一簇靑煙鎖玉樓半垂欄檻半垂溝明年更有新條在擾亂春風卒未休

隋堤栁

夾岸依依千里遙路人回首認隋朝春風未借宣華意猶費工夫長緑條

小松

已有淸陰逼坐隅愛聲仙客肯過無陵遷谷變須髙節莫向人間作大夫

鸚鵡

莫恨雕籠翠羽殘江南地暖隴西寒勸君不用分明語語得分明出轉難

子規

銅梁路逺艸靑靑此恨那堪枕上聽一種有寃猶可報不如銜石疊滄溟

病中題主人庭鶴

遼水華亭舊所聞病中毛羽最憐君稻粱且足身兼健何必靑雲與白雲

鷺鷥

斜陽淡淡栁陰陰風裊寒絲映水深莫謾向人誇潔白也知長有羨魚心

蜂

不論平地與山尖無限風光盡被占采得百花成蜜後爲誰辛苦爲誰甜

蟬

天地工夫一不遺與君聲調借君緌風棲露飽今如此應忌當年滓濁時

詠香

沈水良材食柏珍博山鑪暖玉樓春憐君亦是無端物貪作馨香忘卻身

簾【二首】

疊影重紋映畫堂玉鉤銀燭共熒煌防應得見神仙在休下眞珠十二行

其二

翡翠佳名世共稀玉堂髙下巧相宜殷勤爲囑纖纖手卷上銀鉤莫放垂

耒陽

楚水悠悠浸耒亭楚南天地兩無情忍教孫武重泉下不見詩人說用兵

白角箆

白似瓊瑤滑似苔隨梳伴鏡拂塵埃莫言此个尖頭物防度撩人惡髮來

淚

逼臉橫頥咽復勻也曾讒毀也傷神自從魯國澘然後不是姦人卽婦人

圉城偶作

東望陳畱日欲曛每因刀筆想夫君自從郭泰碑銘後只見黃金不見人

羅昭諫集卷四

欽定四庫全書

羅昭諫集卷五

唐羅隱撰

疏

請追癸巳日詔疏

嵗貢賤臣隱旣以文不得意且抱犬馬之疾於長安夏五月京畿旱癸巳日聞詔大京兆用噐水罏香蒲蕭絳幡軰致於坊市門將所以用舊法而召雨也臣踴起病榻間以爲聖天子憂人𨿽舜禹不如是之勤幸甚幸甚臣又聞水旱與天地同出苟時或然不可以倉卒除去今秦地旱已逾月矣而陛下禱祠亦以頻矣天之髙地之厚五嶽之綿亙四瀆之宏逺陛下命百執事啟祈外何嘗不以心祝之𨿽莖槁苖幹而百姓不怨嗟者其感陛下之誠深也今以蒲蕭軰爲請者豈陛下以其靈於嶽瀆者乎夫嶽瀆視陛下之公輔裂陛下之土田苟陛下憂則嶽瀆亦宜憂矣受祭據封者尙未能爲陛下出力彼蒲蕭軰復何足以動天臣爲陛下不取也臣又聞天之有雨澤猶陛下有渥恩雨澤可以委曲幹之則陛下渥恩亦可以委曲幹之矣臣聞天子有左右史將所以記事記言然後付太史氏臣恐其得以容易編牘今冒死請追癸已日詔苟陛下念十六聖之教訓𨿽五種棲野而百姓不暇掇豈蒲蕭軰之所及乎昔殷湯之代臣不以旱爲災仁聖之君在上也今旱未及殷代而陛下憂已過矣臣請因旱以質萬姓俾其知陛下心序

陳先生集後序

頴川陳先生諱黯字希孺曩者與餘聲迹相接於京師各獲譽於進取咸通庚寅嵗膠其道於蒲津秋試之場自後俱爲小宗伯所困不一至甲申春告予以婚嫁之牽制東歸靑門撡執之後余亦東遊逮大梁時故杭州盧員外潯在幕賫其文軸謂余曰陳君罷而東豈其斯文之終窒乎子東及之爲我歸其文而激其來余至維揚及歸其文遵其言相懽月而後別爲我謝範陽公龍門之役不復顧矣由是音塵杜絕天復元年四門博士江夏君通家相好於吳越面餘論及場中曩之名士及希孺之表也余不覺愴然懷舊明年黃君以其文章徳業爲之序以寄俾予系述遂得申斯言嗚呼大唐設進士科三百年矣得之者或非常之人失之者或非常之人若陳希孺之才美則非常之人失者矣夫徳行莫若惇於親戚文章莫若大於流傳今已備於江夏之筆矣余不克再敍止書交道於是噫

湖南應用集序

隱大中末卽在貢籍中命薄地卑自已卯至於庚寅一十二年防人變化去年冬河南公按察長沙郡隱因請事筆硯以資甘旨明年夏隱得衡陽縣主簿時硤州盧侍禦自龍城至右司張員外遊曲江回皆謂隱不宜佐屬邑於戲隱自卜也審江表一白丁耳安有空將卷軸與公相子弟爭名幸而知非得以減過冬十月乞假歸覲阻風於洞庭靑艸間因思湘南文書十不一二蓋以失落於馬上軍前故也今分爲三卷而舉牒祠祭者亦與焉某月二十四日序

記

鎭海軍使院記

惟天子建國必惟九牧九牧旣序區分局署兩漢三公府有掾屬魏晉而降則置行臺若魏以秦王儀鎭中都髙齊以辛術監治東徐州事皆行臺之任也其官屬則令僕以至於尙書丞郎唐制由行臺而置采訪使殆今節制之始也鎭海軍舊治京口大丞相以錢塘之眾東揕漢宏西殲逆朗天子不欲易其土故自符竹四命然後移軍於錢塘生物以宜租賦以便斥去舊址廣以新規廊開閈閎拔起階級俾幢節之气色貔武之出入得以周旋焉庚申年始辟大防之西南隅以爲賔從晏息之所左界飛樓右劘嚴城地聳勢峻面約背敞肥楹巨棟間架相稱雕煥之下朱紫苒苒非若越之今而潤之舊也疆場之事則議之於斯聘好之禮則接之於斯生民之疾痛則啟之於斯軍旅之賞罰則參之於斯非徒以酒食駢羅而語言嘲謔者也其府屬已下或八都舊將或從公於徵或稟之於朝廷或拔之於鄕裏故天子用淸宮傳道之選以佐之輟教民論道之任以副之其餘省秩卿曹職領相次自我朝藩服官屬之盛無加也噫大丞相之勳徳旣藏之天府而攀鱗附翼者非鐫刻礫石其可久乎是年冬十月始命觀察判官羅隱爲記

東安鎭新築羅城記

天下自懿考僖皇之後綱領不振卽以龎勛觝於前王仙芝踐踏於後防乃黃巢大掠於京城所以齊防攘臂一噪四海瓦解自爾枝牽蔓引耳聞口吠其或一壘之不謹一板之不嚴則刳剔之不暇𨿽十室之邑三戶之鄕必壁塹以備之籬落以抗之況大藩之襟帶吾土之翳倚者乎杭之別郡舊有八都之目其所以破山偸旌八將之功所致也而東安主領太師杜公防以擒逆賊薛朗於京口破丁從實於毘陵天子寵之拜常州刺史遂屬其兵於子弟焉撫於內者曰建思禦於外而弭防摧凶者曰建徽經度於季孟之間者曰建威洎太師解印而歸淮叛淝偸連壓封部元帥大丞相彭城王始授君以板築之要濠塹之廣袤地裏之橫亙皆取則於大丞相一之日鳩其民人相其險易惟師有令眾克從之二之日度其資費卜其力用經之營之厥畫惟稟三之日命其將李可球胡僅等曰汝常從役於杭必能識大丞相意善匠事勿令不如丞相指揮曰侔汝工曰溫汝率鐸令等二十一將翼侔以進曰洎儼汝督防遏備禦二都之士卒以介於侔之左右曰勛汝司吾儲廩謹吾出入城者若有墜惟汝之咎起大順辛亥年秋七月壬戌訖於眀年夏四月庚寅蟠東矗西離連坎接隆者就之窪者盈之民不弛擔時不妨農夏五月甲辰太師犒羣帥於城下若杵若畚者皆與焉不三四年淮南節度楊氏行密以稱盜豕突猘衝擾我疆境而東安尢爲其所忌行密減安仁義之精鋭分田頵陶雅金威之敢勇以攻東安城樓櫓翔空矢石交迸翊日我軍慿其城斃賊將於城下者其數盈千濠塞塹堙自是羣防不復有圗南之意是知人非城則無以爲捍城非人則無以自固不有城也人何以安不有將也城何以堅於時紫溪竄堡火口建寧不守靜江無將奔我而活者四鎭之生聚焉噫天下之無事也吾鄕則有河間淩凖宗一濮陽吳降下已汝南袁不約還朴以文學進天下之有事也吾鄕則有太師建徽伯仲及諸將佐以武藝稱豈文武之柄倚伏而然也抑江山稟受與時消息者乎隱亦嘗以先師之道干名貢府進取未半九鼎羮沸文旣不用武非所習今則老矣髙謝三軍太師以鐫金勒石見徴不敢堅遜幹寧五年六月二十一日記

杭州羅城記

大凡藩籬之設者所以規其內溝洫之限者所以虞其外華夏之制其揆一焉故魯之祝丘齊之小糓猶以多事不時而城況在州郡之內乎自大防犯闕天下兵革而江左尢所繁並余始以郡之子城嵗月滋久基址老爛狹而且卑每至防閱士馬不足防轉遂與諸郡聚議崇建雉堞夾以南北矗然而峙帑藏得以牢固軍士得以帳幕是所謂固吾圉以是年上奏天子嘉以拙政優詔奨飾以爲牧人之道其盡此乎俄而孫儒叛蔡渡江侵我西鄙以剪以逐蹶於宛陵勁弩之次泛舟之助我有力焉後始念子城之謀未足以爲百姓計東眄巨浸輳閩粵之舟櫓北倚郭邑通商旅之寶貨苟或侮刧之不意攘偸之無狀則向者吾皇優詔適足以自防由是復與十三都經緯羅郭上上下下如響而應爰自秋七月丁巳訖於冬十有一月某日由北郭以分其勢左右而翌合於冷水源綿亙若干裏其髙若干丈其厚得之半民庶之負販童髦之緩急燕越之車蓋及吾境者俾無他慮千百年後知我者以此城罪我者亦以此城苟得之於人而損之已者吾無媿與某年月日記

書

上招討宋將軍書

朝廷以簡陵九年彭虺肆螫而東南一臂爲之枯耗其後吳卒以良山叛則東西浙之筋力殆矣自爾天子不重困百姓由是官未實爵諸葛爽祑安文祐皆自盜而升朝序也所以不幸者江南水鐘陵火防淮饑汴滑以東螟故無賴軰一食之不飽一衣之不覆則磨寸鐵挺白棒以望朝廷姑息而王仙芝尙君長等淩突我廬壽燖剝我梁宋天子以蟣虱癢痛不足搔爬因處分十二州取將軍爲節度非方鎭之無帥非朝廷之乏人蓋以將軍跳出隴右不二十餘年三擁節旄謂將軍必能知恩用命耳今聞羣盜已拔睢陽二城大梁亦板築自固彼之望將軍其猶沸之待沃壓之待起也而將軍朱輪大斾優遊東道抑不知朝廷以八十三州奉將軍侍衞者乎俾將軍誅剪艸防者乎昔韓之醫良而性嗇故爲人治未嘗剔去根源所以延其疾而養其財也後有商於韓者以疽見醫醫且欲大其疽而沽直因以藥稔之而疽潰商斃商之家訴於韓韓侯屍其族而借其有無今二賊齧壽春防潁上刷亳社掠合肥經營於梁宋其爲老者殺而少者傷驅人之婦女輦人之財貨將軍固知之矣自將軍受命迄今三月關東之慘毒不解殺傷驅輦之不已乃將軍爲之非君長仙芝所爲也文皇帝時衞公靖太帝時鄭仁泰薛仁貴或戢斂不謹或伺輜重當時憲司悉以法繩今將軍勳業不若衞公靖之多也出師非鄭薛之敵也而橫擁士伍鞭撻餽運以愚度之將軍之行酷於君長仙芝之行也甚爲將軍憂前者天子慮將軍以愛子之念復授禁秩俾在軍前則朝廷寵待將軍倚望將軍也俱不淺矣苟將軍戮力以摧暴推誠以報國今其時也無使躡韓之醫

論

鄼文終侯論

沛後旣得秦蕭何攺秦之法故三章之約焉而何竟自污者豈非欲刑其徳於萬代乎不然奚系之在人先也且漢之功臣何居第一何不首行其法則後之立功爲相者𨿽貪黷規弄而法必不加則亂臣賊子於是幸矣何之法不救當時而豈救後代乎

碑

刻嚴陵釣臺

巖巖而髙者嚴子之釣臺也寥寥而不歸者光武之故人也故人之道何如睨蒼苔以言之尊莫尊於天子賤莫賤於布衣龍爭蛇蟄兮風雨相遺干戈載靡兮悠悠夢思何富貴不易節而窮達無所欺故得脫邯鄲之難破犀象之師造二百年之業繼三尺劍之基者其惟有始有卒者乎下之世風俗偸去祿位相尙朝爲一旅人暮爲九品官而親戚骨肉已有差等矣況故人乎嗚呼往者不可見來者未可期巳而已而

梅先生碑

漢成帝時綱紐頽壊先生以書諫天子者再三夫火正𨿽去而劍履間健者猶數百位尙不能爲國家出力以斷佞臣頭復何南昌故吏憤憤於其下得非南昌逺地也尉下寮也苟觸天子网突幸臣牙止於殛一狂人噬一單旅而已彼公卿大臣有生殺喜怒之任有朋黨蕃衍之大出一言作一事必與妻子謀苟不便其家𨿽妾人婢子亦攖挽相制而況親戚乎況骨肉乎故𨿽有憂社稷心亦噤而不吐也嗚呼寵祿所以勸功而位大者不語朝廷事是知天下有道則正人在上天下無道則正人在下余讀先生書未嘗不爲漢朝公卿恨今南遊復過先生裏吁何爲道之多也遂碑

銘

舊井銘【井在臨安】

於維此井渟育坎靈有莘有邰實此儲英時有長虹上貫靑冥是惟王气宅相先徴爰啟霸王奠綏蒼氓沛膏漸澤配徳東溟

與某博士狀

二月中陳州一正字訪及具審博士攝理和適近日賢主司空政事才用洋溢譚口斷割眀快與敓有分守道者自然安矣況博士乎先太傅所作所立果有餘慶殊不知天道去人如此其近忭賀老叟十年來欲棹一船子從雲溪館前往東市竟無因緣此又何如哉近見陳正字否葉大徳丁三傅知聞否老叟腰腳不支坐想勝遊目及千里朱十五李三史作何面孔髙積薪何如因相見皆與話瞻泳也謹狀

紀事

拾甲子年事

太和中張谷納邯鄲人李嚴女備歌舞具及長大妍麗丰足殆不似下賤物又能傳故都聲以牽課人摧沮有時涼曉哀轉歷歷見趙家之遺臺老樹𨿽驚離弔往之懷似不能多也雅爲谷所愛因目曰新聲及劉從諫得父封谷以窮遊佐其事新聲亦從去然性本便慧𨿽谷之起居謀慮皆預有承迎故頗聞中外消息時從諫得志後勾聚亡命以窺脇朝廷大爲四方人怪訝有實其事於谷者谷不以介意新聲曰妾於公直巾屨間狎玩者耳除歌酒外不當以應顧命然食人之食憂人之憂理常也況妾乎前日天子授從諫節度使時非從諫有戰野之功拔城之績蓋以其先父挈齊還我去就間未能奪其嗣耳而公不幸爲其屬則牽制之道在此不在彼也自劉氏奄有全趙更攺嵗時未嘗聞以一縷一蹄爲天子壽而指使軰率無賴人且章武朝數鎭顚覆皆以雄才傑噐尙不能固天子恩況從諫擢自兒女子手中一旦襲如何家業苟不以法而得亦宜以不法而終此倚伏之常數也而又卒伍佻險言語不祥是不爲齊鬼所酬而死於帳下者幸矣孰謂公從其事反不知其事者哉如不能早折其肘臂以作天子計則宜脫族西去大丈夫勿顧一飯恩以骨肉腥健兒衣食言訖悲涕流落谷不決者三月新聲後進以其業不用也縊殺之防昌中從諫死以其子露父意族之谷竟從逆嗚呼謀及婦人者必亡而新聲之言惜其不用余前過大行時有傳吏能道當時事因拾於編簡

說石烈士

石孝忠者生長韓魏間其爲人猛悍多力少年時偸雞殺狗殆不可勝計州裏甚苦之後折節事李愬爲愬前驅其信任與愬家人伍元和中蔡人不歸天子用裴丞相計以丞相徵蔡若愬者光顏者重者皆受丞相指揮眀年蔡平天子快之詔刑部韓侍郎撰平蔡碑將所以大丞相功業於蔡州孝忠一旦熟視其文大恚怒因作力推去其碑僅傾移者再三吏不能止乃執詣節度使悉以聞時章武皇帝方以東北事倚諸將聞是卒心甚訝之命具獄將斃於碑下孝忠度必死也苟虛死則無以眀愬功乃僞低畏若不勝按驗吏罔之未知其爲人也孝忠伺吏隙用枷尾拉一吏殺之天子聞之怒且使送闕下及至也亦未異其人因召見曰汝推吾碑殺吾吏爲何孝忠頓首曰臣一死未足以塞責但得面天顏則赤族無恨矣臣事李愬嵗久以賤故給事無不聞見平蔡之日臣從在軍前且吳秀琳蔡之姦賊也而愬降之李祐蔡之驍將也而愬擒之蔡之爪牙脫落於是矣及元濟縛𨿽丞相與二三軰不能先知也蔡平之後刻石紀功盡歸乎丞相而愬苐其名與光顏重齒愬固無所言矣設不幸更有一淮西其將略如愬者復肯爲陛下用乎賞不當功罰不當罪非陛下所以勸人也臣所以推去碑者不惟眀愬之績亦將爲陛下正賞罰之源臣不推碑無以爲吏擒臣不殺吏無以見陛下臣死不容時矣請就刑憲宗旣得淮西本末且多其義遂赦之因命曰烈士復召翰林段學士撰淮西碑一如孝忠語後孝忠江陵軍驅使大中末白丞相鎭江陵余求謁丞相府有從事爲余道孝忠事遂次焉將所以教人爲下

羅昭諫集卷五

欽定四庫全書

羅昭諫集卷六

唐羅隱撰

啟

投前夏口韋尙書啟

某啟某今月二日輙以近文一通上慿閽侍辭違旣久僭越是虞勒蹇步以戴恩捨醫門而奚適伏念隨計渚宮之日求聞漢浦之年王儉望髙芙蓉比幕陳琳筆健瑇瑁爲簪因務窺豹之能遂竊登龍之譽習池侍防峴嶺從遊許之以向者爲文頗勝張詡戒之以偶然成事恐似李滂其後嵗月煎熬輪蹄頑禿僅逾十上幸免一鳴角羸而只有困時矢盡而未知降處間者尙書理兵夏汭栽栁武昌文聘江山麤資吟玩費褘欄檻聊奉登臨某此時嘗駐徵橈仰趨畫防方欲叩洪鐘而待教指墜履以眀恩而疾恙所牽依投不暇伏枕而初慙數蹇揚帆而竟嘆途窮今則潁水政成旋爲故事中臺位缺已副急徵風雲將騁於康衢神鬼肯論於宣室輙預提勃箒先立丘墻𨿽匠掄材固須良木而洪鐘許叩豈獨兼金謹啟

投禮部鄭員外啟

某啟某前月十八日輙以所爲惡文上干嚴重防嬰疾劣遂曠門墻伏以皎鏡無私𨿽容屢照醫門多疾應倦施功忍隨翔鳥之姿更望不之術某滄洲捨釣紫陌迷塵徒欲信書不能知命道薄而魚腮易曝計疎而鳬脛難加所以寗戚叩歌不惟長夜魏舒對防近至中年丹霄無獨上之期雙髩有相輕之色而員外芝田養秀桂苑摛華口裏雌黃旋成故典座中薤白早避風流敢因誘善之初仰兾噓枯之便儻一掬華陰之土聊拭蒯文則數升涇水之泥永依淸濟謹啟

投永寧李相公啟

某啟某於今月三十日獲遂起居伏以黃闥尊崇𨿽容展敬白衣卑賤不敢興言今則輒於隕獲之間聊舉證明之事晉代則司空試劍漢朝則丞相問牛彼或以頑滯幽姿或以瘦駑下乘猶能動揺至化感達深仁而況生稟五常早知恩義迹居十等不至輿臺伏思癸卯年中維揚城畔謝傅裂土疆之日羊公分節制之時珠履瑇簪朝盈望府雞香豸角暮出行臺轉輸則萬井魚鹽統禦則九州侯伯當時務重難之際是籌謀閒暇之初南國佳辰長聞賦詠東山勝賞屢見篇題爲教化之笙鏞作經綸之防繪所以漢陽計吏得詣軍門厭次狂生叨防客禮憫之以轉蓬之質安之以負米之心進趨獲奉於麾幢俸入仍資於甘旨其後何武捧詔平陽趣裝參佐廨中方虞浪迹新城埭下忽受溫言嗟其未了之身勉以難遷之性且憐色目猶可發揚某是以不揣狂愚重萌躁妄出則祝趙衰之日永冀流暄入則禱傅說之星惟希借耀今者風雨得生成之鑪錘升鼓鑄之司郭令軍前潛抽妓樂崔寧城外暗毀池臺登庸之時序未遙反斾之鎡基已兆若某者族惟單緒藝卽中流旋以佩服殊私緘藏厚旨假昆虫而稟信指簪履以輸懷竊以浪逼龍津風催律管魚皆五色禽必九苞揚錦鬐彩羽之姿俟啟蟄吹葭之便獨某行迷要路坐守窮株九品班資略非親舊六街車馬莫接聲塵捫心而一寸寒灰泣淚而萬行淸血良時易失司馬遷猶是再三知已難逢越石父於焉感激相公儻或俯廻衡柄曲賜褒稱𨿽朽蠧不雕則推常理而孤寒無命只系洪鈞謹啟

投湖南王大夫啟

某啟某聞元亮苦貧姑求彭澤戴顒多病遂乞海虞苟物役之是牽亦人情而斯見某族惟卑賤品在下中三篋亡書幸無漏略一枝仙桂嘗欲覬覦十年慟哭於秦庭八舉摧風於宋野近者以調甘軫慮負米嬰心毛義前賢尙猶奉檄鯫生何者焉可守株勒气馬以徐廻解藩羊而適願前使常侍遽憐此志遂以奏官借俸入於衡陽専表章於使府𨿽元瑜書記不足愈風而處士衣裘未嘗換雪斯亦寃鳥尙思於銜石愚公猶鋭於移山防遇大夫輒夢軒宮吹暄楚嶠手中扇在何必袁宏天上才髙寧惟公輔間者龍門掌貢馬帳搜遺泉客號咷只憂寶盡地靈惆悵不覺山空而某適限徐兵逺畱吳防不得少將鱗鬛側望風雷指函谷以馳誠遙知气紫上蘇臺而送目空羨河淸今者輒奉危心來幹畫防大夫或俯廻趙印下煦韓灰更於荼藥之中重假勾漏之便所冀猶縻祿食逺救朝昏迹稍免於屢空心尙期於妄動百生可卜式占郭泰之一字爲褒全系宣尼之筆謹啟

謝崔舎人啟

某啟某鏤冰伎短緣木計疏去年舎人俯念窮迷猥垂慰薦竟以梁危易折气俗難醫負麈尾之髙談困龍津之駭浪𨿽懷感激長抱憂慚今月八日見某官伏知徳水廻波重霑涸鮒靈丹減粒已救傷虵當谷鸎刷雨之秋是海燕窺梁之日豈謂舎人未容祈禱遽賜保明樹立孤株栽培弱蔓跪聽而淚沾胸臆仰承而背負丘山而況俗漸輕訛時交勢利或朝遊夕處防貴族華宗至於取事之時與能之際猶須必成桃李方許扶持若某者迹未及蕭階陳榻之嚴目未覩巢閣棲梧之瑞門寒於光逸命薄於黔婁縱饒委曲所私其柰纖毫無取必舎人知其殺靑廢業二紀於玆垂白倚門一生顒望乃施陰徳以慰歸心言念徘徊不知所處謹啟

投湖南於常侍啟

某啟某聞淮王鏈迹於眞仙含靈盡去鄒子移暄於寒谷眾卉皆芳豈羽毛可從於霓旌豈凋枿盡闗於葭律蓋以至道無遺於一物殊私必及於羣生某嘗佩斯言請陳丹懇間者豹藏不穩魚躍無成凂山公啟事之書累王衍雌黃之口捫天莫及局地興慚向浮世以傷懷拊勞生而自喟光陰不駐齒髮漸髙當家貧親老之時是失路亡羊之日淚將欲盡口不敢開直以非漢代之簪裾困晉朝之流品物彚𨿽逃於芻狗孤寒竟防於虫沙所以仰蟾桂之髙髙恐無仙骨覩魚鬐之斂斂忽有癡心竊希常侍從來許與之言作此攺張之計俾其七郡與奏一官致之於髯參短薄之間責之以駑馬鉛刀之用所冀內資骨肉外罄筋骸但系受恩何須及第必若終憐薄伎尙憫前途則科號三篇判稱六部早嘗畱意頗亦逼人將今晨禱祝之詞爲異日覬覦之路情𨿽可恕僭亦堪誅對膠柱以軫懷願漆身而在此謹啟

謝大理薛卿啟

某啟某聞宋濟之困名場空餘坦率唐衢之升軍宴但益號咷斯人以當年不偶於良知晚嵗遂成其永憾況某早將此事以戒前車至願蹉跎年光老大向秦庭而屢泣抱楚足以頻傷中間輒以所著讒書上干閽吏近見某官伏知閣下爰哀弱植俯降深仁廻日月於壺中展方書於肘後欲使徐甲之屍必起蔡經之骨重生仰嘉音而背若負山承厚旨而身知有翼旣容托迹竊敢興言某動不知機進惟招敗忌王隱之名者虞預暴蘇秦之過者張儀羣居不出一言彼則謂某矜才傲物痛飲不逾三爵彼則謂某恃酒淩人何爭名競利之埸有蠧節食苗之類苟非令君側耳於車上中郎注目於亭間則隨趙軛以長鳴與吳椽而共朽者也謹啟

投祕監韋尙書啟

某啟某月日以所著讒書一通寓幹閽吏退量僭越伏積憂惶某聞樊子昭之處屠沽發輝光於許劭郭林宗之遊鞏洛振聲價於符融其後物態乖訛風流委敗下有自媒之誚上無相汲之由某由是反袂興懷捫心注恨又安得不屬耳於輿人之論傾懷於長者之談而尙書以盛名鎭乎當時以盛徳傳乎奕世不趦趄於闒茸不浮泛於姦回動則致聖主而活蒼生以爲已任靜則導衝襟而養和气以守家聲恭惟大朝屬在吾道若某者燎薪就學擲楯攻文一則以神气低凡不足動王侯之瞻視一則以家門寒賤不足辱卿相之搜揚十年索米於京都六舉隨波而上下永言浮世堪比多岐所以覽嵇叔夜之書則伏膺戶外讀張季鷹之傳則大嚼間長恐一旦月桂情衰江蘋思起不得揖兗國山庭之相不得窺漢朝王佐之才是以重拂塵衣聊希藻鑑倘尙書以孺子可教則隨洛下之書生倘尙書以斯人若狂則訪江東之釣叟靈蓍神蔡惟禱所從謹啟

上太常房博士啟

某啟某前月二十五日以所著讒書一通上獻近見某官某乙伏承博士曲垂題品俯及孤危某聞孫陽以一顧之恩騏驥不爲駑馬宣父以一言之重夷齊不作餓夫苟吾道之未亡量斯人而何逺某也爇薪就學閱市成功偶不自量因思妄動捨五湖之髙蹈事九陌之窮途爲良工不度之才爲要路不容之物所以嵇康奏樂忿魑魅以爭光劉子營生柰鬼神之相笑那言不幸一至於斯恭惟咸通之初大中之末故荊南余正字以博士爲軒鏡庖刀今渭北徐端公以博士爲靈蓍神蔡但言薄伎合在殊私其後某則困躓於龍津博士則徊翔於鴛侶𨿽心祈目禱不忘斯須而天上人間慿何訊問寧知此日屬在眀恩豈一旅人之遭遇有時而二作者之語言斯中永爲負荷適足憂慚況復風訛俗敗之初轍亂旗奔之際講學則衛刀削樹論文則嬴火燒人家家無相保之心處處有自媒之口而博士獨持大斾髙坐危城招旣散之師徒復已亡之土地顧玆隆替尢屬尊嚴某也𨿽賦命以多奇或因人而成事願將所贄以賀眀時謹啟

投鹽鐵裴郎中啟

某啟某聞大道五千所制者莫先於躁浮生七十所傷者莫甚於情某所以反袂興嗟支頥浩嘆顧兩端而若是持萬緒以奚歸爰念髫年卽偕時軰胸中馬駿握內虵靈入公孫龍之闗不惟逞辯叱東方朔之禦且欲獻書其後濩落單門蹉跎薄命路窮鬼謁天奪人謀營生則飽少於饑求試則落多於上東經海嶠受下館於諸侯西出劍門泣危途於丞相光景但銷於杯杓貨財不入於槖裝傳書而黃耳增勞久客而黑貂兼敝間者郎中丹靑演潤咳唾成音薦光逸之材以地寒爲累舉仲宣之賦以體弱見遺旣興奔北之懷因指在東之念江夏則鋪名池口毗陵則堰號銅墩皆有主張以生鹽米郎中倘或言泉晚浹未忘淘灑之功譚柄時廻別借齒牙之助俾得內資柔滑外救困窮然後驅淮陰入趙之師更謀背水整秦將渡河之卒重議焚舟目禱心祈言狂意廹其餘罪戾不敢逭逃謹啟

投蘄州裴員外啟

某啟某月六日輙以所著讒書一通貢於客次遂歸逆旅載軫危途必恐員外以某姓氏單寒精神鈍滯汩在眾人之下遺於繁務之中某懷璧滄江壯年見志仲舒養勇何啻三年安世補亡寧惟一篋其後因從計吏遂混時人憤龍尾以不燋念魚腮之屢曝嵇康骨俗徒矜養性之能李廣數奇豈是用兵之罪人往難問天髙不言去年牽廹旨甘畱連江徼𨿽傷弓之鳥誠則惡食堇之虫未能忘苦所以逺辭蝸舎來謁龍門黍谷棠陰方諧志願荷衣蕙帶不柰風霜負所業以長嗟向良工而有喟昔也松苗各性已知難進之由今則火木相生未測自焚之理謹啟

投同州人楊尙書啟

某啟某聞足歷屠門尙能大嚼力疲吳阪亦解長鳴而況覩棠陰教化之原入黍谷暄和之景苟不能自提由瑟直犯孔墻則其人生爲無益之徒死作無知之鬼某譙鄕賤族釣瀬遺氓鉅下二卿素非朋執於陵一叟或與交遊偶然防郭泰之言歘爾厲蘇秦之志遂得麥漂風雨門長萊蒿來慕題橋因吟入洛三秋旅寓身居計吏之先萬里徒行家匪大夫之後孰謂九街浪濶雙闕云浮姜維之膽有破時李陽之拳無下處由是潛傷鮒轍暗泣牛衣賈誼長纓𨿽猶自運張儀健舌亦擬何爲前窺而四海淸平內顧而一身流落輒復徘徊鄭驛睥暱秦醫敢言畫虎之勤但有傷蛇之望謹啟

河中辭令狐相公啟

某啟某聞歌者不系聲音惟思中節言者不期枝葉所貴達情苟抑揚之理或差則流誕之辭亦棄而況委病鵲門之下窺光龍燭之前上方於趙臺遭逢下比於陸機榮顯𨿽倜儻不侔於二子而輝華敢讓於伊人今則住逾負嶽之蚊去竊戀軒之馬輙復重將越調更唱燕臺以爲京兆王章三冬有淚淮陰韓信一飯無門惟憂委骨窮塵敢望橫戈要路加以輕蹄逸軌猶祈公子王孫同窺萬頃波瀾各有一時顏色而某短袖難舞危條易風禱祠則天或未從號泣則人皆不弔由是飾裝增嘆攬策興嗟指棨防以凝神望鑪錘之借便𨿽琳瑯杞梓盡歸梁棟之間而藻荇蘋蘩亦戀潢渟之內殷函軫念劉紙懸緘無言誓天有死銘徳謹啟

投鄭尙書啟

某啟某前月某日輙以所爲防書一通貢於客次尙書俯憐羇旅遽賜霑濡旣受厚恩則宜前去然而疆境有牽於感慨風煙或軫於追思所以公子亭邊重噓懦气侯嬴闗畔再轉危腸何昔時有殉義之人而今日無死恩之士輒復更彈馮鋏上指膺門某也江左孤根闗中滯气彊學早亡其皮骨趨時久困於風塵福星不照於命宮旅火但焚於生計徘徊末路惆悵危途覽八行之詔書空仰聖人在上詠五言之章句未知遊子何之興言而防至銷魂掩袂而自然流涕尙書蘊稷契臯防之事業負尼軻遷固之文章入則藻鏡冰壺品量人物出則油幢瑞節控禦山河固已藏雷於伺蟄之時待夣於驅羊之際苟有一物未登其所一夫不遂其懷亦宜上下聰眀旁揺憫惻倘或王衍之雌黃借潤仲尼之日月廻光則其人也三千里之別離免爲虛滯十五年之勤苦永有所歸發自門闌百生知感謹啟

謝刑部蕭郎中啟

某啟某伏以內揣荒蕪早乖投獻近者某官曲傳尊旨伏防郎中賜及卷紙令寫近詩捧對憂榮莫知所處某利非楚鐡鈍甚燕錐濩落危根低摧壯節藏寶之功夫不至屠龍之事業愈疏爰自南國辭耕東堂奉貢劍迷船畔膠在柱間靡旗而何啻再奔繞樹而豈惟三帀所以騷人避熱不忘吹虀客求聞長憂蓋醤姑息於輿臺之類殷勤於閽侍之徒而猶往往拒闗時時毀櫝豈謂郎中俯惇吾道欲揠頽波不憚客嘲先從隗始寓剡藤而下授指巴句以旁徴榮異當年事殊近俗而況風流漸泯翰墨難言別路萬般中堂千里𨿽欲壊虞卿之履詎肯動心哭羊陟之門何曾畱意復安有對紛華而輟玩叩寂寞以搜遺因使斯文亦歸淸鑑揣厚旨而時猶可待荷殊私而力欲不任寧惟晏吟時空增紙價兼冀武卿窺後免逐灰寒謹啟

謝屯田全郎中啟

某啟某揣摩不至蹇剝無圗爰自畫虎貽譏掇蜩逞傴軛軻於風塵之際流離於灰管之間𨿽瀝膽隳肝竟將誰訴而煎皮熬骨終不自明已甘與物浮沈隨波上下今月某日見某官伏知郎中玉壺委鑑金口開譚驅云於道士梁間校籍於眞官筆下欲使余杭羙酒必醉蔡經昆嶠仙桃先霑曼倩承吉兆而心神駭越對嘉音而涕泗縱橫某散拙非才牽纒失計通衢十二惟敝黑貂故里三千但勞黃耳欲索身而莫可將問路以愈迷若非郎中暖律旁吹和風外扇擢之於枯荄之側致之於芳英之中則蝶舞鶯啼空緘永恨春來秋去便過此生謹啟

辭宣武鄭尙書啟

某啟某聞鄭思農之東去綘紗感深吾道謝記室之西辭朱邸戀切所知𨿽定名之分則殊而懷徳之心不異其有棲羸樂廐養病醫門海鷰辭巢卽摧萍影林烏繞樹忽軫蓬心又安得下棄席於詩人感崩波於行客某也風塵下物天地中材光逸門寒無因自進揚雄口喫徒欲解嘲屬者尙書置驛恩寛惇風志大孔文舉之乾元禮旣忝登門徐孺子之謁陳蕃俄防下榻淹延館宇荏苒春秋稻粱有異於他人觴豆時陪於下客那言此際遽愴離聲背重徳於丘山揖紅塵於道路緬懷今日杳不勝情加以貢部傷心名場落羽獸因鬭困羊以多亡前瞻旣倦於吹虀內顧徒悲於求劍昔也來慚賦雪謬稱梁苑之遊今則去類乞師已抱秦庭之哭倚徵輪而悵望指斷鞭以夷猶尙書倘或仙客壺中旁均日月山公啟裏別借篇題無令一葉先秋遂致滿堂垂泣捨此丹須九轉桃指千年天也如何時乎不再謹啟

謝湖南於常侍啟

某啟某今月十九日已至界首回望旌棨涕泗不任某荘櫟麤疎廋膏昏鈍不能量力嘗爲干名隨貢部以淒惶將憐十上防時人之顏色豈止一朝進則刺滅許都退則歌終漢壘地𨿽至公人莫肯用忘執防以無由假鄰光而不得常侍獨於此際防以深仁奏仇覽之官資近陳遵之尺牘福由無妄榮亦何酬近者以江表嵗饑吳中力困旨甘旣闕晨夕繋懷常侍不顧人言將逾事例給使府畱州之物代衡陽計嵗之資俾以東歸救其淒旅蔡澤北遊之日缾甑不存陸生南返之年槖裝皆滿聊將自麤可諱窮但以感切違梁情深去魯辭畫防而心猶似醉上孤舟而淚始如流蓋以非故舊之由緣無彊近之慰藉秪因奨善便與致身如某之孤賤者則多似某之遭逢者則少以玆自誓安可蹔忘今則尙有廻期猶寛旅思石尢風定橋口浪衰展片席以髙飛指重湖而直過地名北渚長牽楚客之心水到東湖敢忘湘波之色謹啟

謝江都鄭長官啟

長官鏤筆才淸探驪價重因循世態放蕩宦遊劇談以雞肋況時偶對以馬曹當職而自黃塵北望翠輦南巡張掾投簪𨿽離齊邸陶公染翰本慟晉朝於半郊半郭之中有一詠一觴之趣爲謀甚逸所得何多芳艸逺山才供掇拾晴晹媚景別受指防登臨則光祿寒山悲嘆則雍丘眀月慿何徑隧逹此津涯某海曲迷聲壽陵忘步蛇虛畫足鵠不中心將風霜委地之姿值兵革淊天之日正平刺滅屢窘輿臺叔夜燈殘頻逢鬼魅梁苑之舊遊永已鄴都之作者寂然豈謂長官獨好斯文仍流散地牙弦久絕秦缶增慙那言吾道陵遲獨見騷人風骨牽牛不暇希驥莫從輒敢效彼蠅頭騰於魚网保持所切已髙黃絹之名傳寫可知旋長烏孫之價謹啟

羅昭誎集卷六

欽定四庫全書

羅昭諫集卷七

唐羅隱撰

雜著

說天雞

䢐氏子不得父術而得雞之性焉其父畜養者冠距不舉毛羽不彰兀然若無飲啄意洎見敵則他雞之雄也伺晨則他雞之先也故謂之天雞䢐氏死傳其術於子且反先人之道非毛羽彩錯觜距銛利者不與其棲無復問向時伺晨之儔見敵之勇峩冠髙步飲啄而已吁道之壊矣有是夫

風雨對

風雨雪霜天地之所權也山川藪澤鬼神之所伏也故風雨不時則嵗有饑饉霜雪不時則人有疾病然後禱山川藪澤以致之則風雨雪霜果爲鬼神所有也眀矣得非天之髙不可以自理而寄之山川地之厚不可以自運而慿之鬼神苟祭祀不時則饑饉作報應不至則疾病生是鬼神用天地之權也而風雨雪霜爲牛羊之本矣復何嵗時復何人民爲是以大道不旁出懼其弄也大政不問下懼其偸也天欲其言

荊巫

荊楚人滛祀者舊矣有巫頗聞於鄕閭其初爲人祀也筵席防常歌迎舞將祈疾者健起祈嵗者丰穣其後爲人祀也羊豬鮮肥淸酤滿巵祈疾得死祈嵗得饑里人忿焉而思之未得適有言者曰吾昔遊其家也其家無甚累故爲人祀誠心罄乎中而福亦應乎外其胙必散之其後男女蕃息焉衣食廣大焉故爲人祀誠不得罄於中而神亦不歆乎外其胙且入其家是人非前聖而後愚蓋牽於心而不暇人耳以一巫用心尙爾況異於是者乎

英雄之言

物之所以有韜晦者防乎盜也故人亦然夫盜亦人也冠履焉衣服焉其所以異者退譲之心貞亷之節不恆其性耳視玉帛而取者則曰牽於饑寒視家國而取者則曰救彼塗炭牽於寒饑者無得而言矣救彼塗炭者則宜以百姓心爲心而西劉則曰居宜如是楚籍則曰可取而代噫彼必無退譲之心貞亷之節蓋以視其靡曼驕崇然後生其謀耳爲英雄者猶若是況常人乎是以峻宇逸遊不爲人之所取者鮮矣

辯害

虎豹之爲害也則焚山不顧野人之菽粟蛟蜃之爲害也則絕流不顧漁人之釣网其所全者大所去者小也順大道而行者救天下者也盡規矩而進者全禮義者也權濟天下而君臣立上下正然後禮義生焉力不能濟於用而君臣上下之不正𨿽抱空器奚所施設是以佐盟津之師焚山絕流者也扣馬而諫計菽粟而顧釣网者也於戲

漢武山呼

人之性未有生而侈縱者苟非其正則人能壊之事能壊之物能壊之𨿽貴賤則殊及其壊一也前後左右之諛佞者人壊之也窮遊極觀者事壊之也發於感寤者物壊之也是三者有一於是則爲國之大蠧孝武承富庶之後聽左右之說窮遊觀之靡乃東封焉蓋所以祈其身而不祈其嵗時也由是萬歳之聲發於感悟然後逾遼越海勞師獘俗以至於百姓困窮者東山萬嵗之聲也以一山之聲猶若是況千口萬舌乎是以東封之呼不得以爲祥而爲英主之不幸

子髙之讓

有挈其大而舉其髙以授人者彼則曰隘矣哉挈而舉者曰以吾所得之廣大曾不若彼人之心又安可以施於彼乎於是退而悸栗不敢以所得爲有伯成子髙讓禹者非所以小黃屋之尊也夫安九州之大據兆人之上身得意遂動適在我鮮有不以荒怠自放者子髙且欲狹禹之心而謹其取也故讓之厥後有卑宮菲食之政

防叟遺意

上帝旣剖混沌氏以支莭爲山嶽以腸胃爲江河一旦慮其掀然而興則下無生類矣於是孕銅鐵於山澤滓魚鹽於江湖俾後人攻取之且將以苦混沌之靈而致其必不起矣嗚呼混沌氏則不起而人力憚焉

廣陵妖亂志

髙駢末年惑於神仙之說呂用之張守一諸葛殷等皆言能役使鬼神變化黃白駢酷信之遂委以政事用之等援引朋黨恣爲不法其後亦慮多言者有所泄漏因謂駢曰髙眞上聖要降非難所患者學道之人眞气稍虧靈貺遂絕駢聞之以爲信然乃謝絕人事屏棄妾媵賓客將吏無復見者有不得已之故則遣人洗浴齋戒詣紫極宮道士祓除不祥謂之解穢然後見之拜起才終已復引出自此內外壅隔紀綱日紊用之等因大行威福傍若無人嵗月旣深根蔕遂固用之自謂磻溪眞君張守一是赤松子諸葛殷稱將軍有一蕭勝者謂之秦穆公附馬皆云上仙遣來爲令公道侶其鄙誕不經率皆如此江陽縣前一地只小廟用之貧賤時常與妻寓止巫舎凡所動靜禱而後行及得志謂爲助遂修崇之廻廊曲室妝樓寢殿百有餘間土木工飾盡江南之選每軍旅大事則以少牢祀之用之守一皆云神遇駢凡有宻請卽遣二人致意焉中和元年用之以神仙好樓居請於公廨邸北跨河爲迎仙樓其斤斧之聲晝夜不絕費數萬緡半嵗方就自成至敗竟不一遊扄鐍儼然以至灰燼是冬又起延和閣於大防之西凡七間髙八丈皆飾以珠玉綺繡戶殆非人工每旦焚名香列異寶以祈王母之降及師鐸亂人有登之者於藻井垂蓮之上見二十八字云延和髙閣上干云小語猶疑太乙聞燒盡降眞無一事開門迎得畢將軍此近詩妖也用之公然云與上仙來往每對駢或叱咄風雲顧揖空中謂見羣仙來往過於外駢隨而拜之用之指畫紛紜略無媿色左右稍有異論則死不旋踵矣見者莫測其由但搏膺不敢出口用之忽云后土夫人靈仇遣使就某借兵馬並李筌所撰太白陰經駢遽下兩縣萃百姓葦席數千領畫作甲馬之狀遣用之於廟庭燒之又以五防牋寫太白陰經十道置於神座之側又於夫人帳中塑一緑衣年少謂之韋郎廟成有人於西廡棟上題一長句詩曰四海干戈尙未寧謾勞淮海寫儀形九天女猶無信后土夫人豈有靈一帶好雲侵鬢緑兩行巖岫拂眉靑韋郎年少耽閒事案上休防太白經好事者競相傳誦是嵗詔於廣陵立駢生祠並刻石頌差州人采碑材於宣城及至楊子縣用之一夜遣人密以健牯五十牽至州南鑿垣架濠移入城內及明柵緝如故因令楊子縣申府昨夜碑石不知所在遂懸購之至晚云被神人移置街市駢大驚乃於其傍立一大木柱上以金書云不因人力自然而至卽令兩都出兵仗鼓樂迎入碧筠亭至三橋擁閙之處故埋石以礙之僞云人牛拽不動駢乃硃篆數字貼於碑上須臾去石乃行觀者互相謂曰碑動也識者惡之明日楊子有一村嫗詣知府判官陳牒云夜來裏胥借耕牛牽碑悞損其足逺近聞之莫不絕倒比至失守師鐸之眾竟自壊墉而進常與丞相鄭公不葉用之知之忽曰適得上仙書宰執之間有陰圗令公者使一俠士來夜當至駢驚悸不已問計於用之用之曰張先生少年時嘗學斯術於深井裏聶夫人近日不知更肯爲之否若有但請此人當之無不虀粉者駢立召守一語之對曰老夫久不爲此戲手足生疎然爲令公有何不可及期衣婦人衣匿於別室守一寢於駢臥內至夜分擲一銅鐵於階砌之上鏗然有聲遂出皮囊中彘血灑於庭戶檐宇間如格鬭之狀明日駢泣謝守一曰防仙公再生之恩眞枯骨重肉矣乃躬輦金玉及通天犀帶以酬其勞又有蕭勝者亦用之黨也納五百金賂於用之用之曰爾何欲曰欲得知塩城監耳乃見駢爲求知塩城監駢以當任者有績與奪之間頗有難色用之曰用勝爲塩城者不爲勝也昨得上仙書云有一寶劍在塩城井中須一靈官取之以勝上仙左右人欲遣去耳駢俛仰許之勝至監數月遂匣一銅匕首獻於駢用之稽首曰此北帝所佩者也得之則百里之內五兵不敢犯駢甚異之遂飾以寶玉常置座隅時廣陵久雨用之謂駢曰此地當有火災郭邑之間悉合火燼近日遣金山下毒龍以少雨濡之自此𨿽無大段燒爇亦未免小小驚動也於是用之每夜密遣人縱火荒祠壊宇無復存者駢嘗授道家祕法用之守一無增焉因刻一靑石如手板狀隱起龍蛇近成文字玉皇授白雲先生髙駢潛使左右置安道院香幾上駢見之不勝驚喜用之曰玉皇以令公焚修功著特有是命計其鸞鶴不久當降某等此際謫限已滿便應得陪幢節同歸眞境也他日瑤池席上亦是人間一故事言畢歡笑不已遂相與登延和閣命酒肴極歡而罷後於道院庭中刻木爲鶴大如小駟覊轡中設機棙人或逼之奮然飛動駢嘗羽服跨之仰視空濶有飄然之思矣自是嚴齋醮鏈金丹費耗資財動逾萬計日居月諸竟無其驗

呂用之鄱陽安仁裏細民也性桀黠略知文字父璜以貨茗爲業來往於淮浙間時四方無事廣陵爲歌鐘之地富商大賈動逾百數璜眀敏善酒律多與羣商遊用之年十二三其父挈行旣慧悟事諸賈皆得歡心時或整履揺箑匿家與奴婢等居數嵗璜卒於家乾符初羣盜攻剽州裏遂他適用之旣孤且貧其舅徐魯仁賙急之嵗余通於魯仁室爲魯仁所逐因事九華山道士牛徽徽自謂得道者也用之降志師之傳其驅役考召之術徽旣死用之復客於廣陵遂縠巾布褐用符藥以易衣食嵗余丞相劉公節制淮左有蠱道寘法者逮捕甚急用之懼遂南渡時髙駢鎭京口召致方伎之士求輕舉不死之道用之以其術通於客次逾月不召詣渤海親人兪公楚公楚奇之過爲儒服目之曰江西呂巡官因間薦於渤海及召試公楚與左右附防其術得驗防署觀察推官仍爲制其名因字之曰無可言無可無不可也自是出入無禁初専方藥香火之事眀年渤海移鎭用之固請戎服遂署右職用之素負販久客廣陵公私利病無不詳熟鼎竈之暇妄陳時政得失渤海益奇之漸加委仗先是渤海舊將有梁纉陳拱馮綬董僅公楚歸禮日以疎退渤海至是孤立矣用之乃樹置私黨窺伺動息有不可去者則厚以金寶悅之左右羣小皆市井人見利忘義上下相防大逞妖妄仙書神符無日無之更疊唱和罔知愧恥自是賄賂公行條章日紊煩刑重賦率意而爲道路怨嗟各懷亂計用之懼有竊發之變因請置巡察使采聽府城密事渤海遂承制授禦史大夫充諸軍都巡察使於是召募府縣先負罪停廢胥吏陰狡凶狠者得百許人厚其官傭以備指使各有十餘丁縱橫閭巷間謂之察子至於士庶之家呵妻怒子密言隱語莫不知之自是道路以目有異已者縱謹靜端黙亦不免其禍破滅者數百家將校之中累足屏气焉

髙駢嬖吏諸葛殷妖人呂用之之黨也初自鄱陽將詣廣陵用之先謂駢曰玉皇以令公久爲人臣機務稍曠獲譴於時君輒遣左右一尊神爲令公道中羽翼不久當降令公善遇欲其不去亦可以人間優職縻之眀日殷果來遂巾褐見駢於碧筠亭妖形鬼態辯詐蜂起謂可以坐召神仙立變寒暑駢莫測也俾神靈遇之謂之諸葛將軍也每從容酒席間聽其鬼怪之說則盡日忘倦自是累遷鹽鐵劇職聚財數十萬緡其凶邪陰狡用之蔑如也有大賈周師儒者其居處花木樓榭之奇爲廣陵甲第殷欲之而師儒拒焉一日殷謂駢曰府城之內當有妖起使其得志非水旱兵戈之匹也駢曰爲之柰何殷曰當就其下建齋壇請靈官鎭之殷卽指師儒之第爲處駢命軍驅出其家是日雨雪驟降泥淖方盛執事者鞭撻廹蹙師儒攜挈老防匐匍道路觀者莫不愕然殷遷其族而家焉殷足先患風疽至是而甚每一躁癢命一靑衣交手爬搔血流方止駢性嚴潔甥侄軰皆不得侍坐惟與殷欵曲未嘗不廢寢忘餐或促膝密坐同杯共器遇其風疽忽發卽恣意搔捫指爪之間膿血沾染駢與之飲啗曾無難色左右或以爲言駢曰神仙多以此試人汝軰莫介意也駢前有一犬子每聞殷腥穢之气則來近之駢怪其馴狎殷笑曰某常在大羅宮玉皇前見之別來數百年猶復相識其虛誕率多如此髙虞常謂人曰爭知不是吾滅族寃家也殷性躁虐知楊州院來兩月官吏數百人鞭背殆半光啟二年僞朝授殷兼禦史中丞加金紫及城陷竄至灣頭爲邏者所擒腰下獲黃金數斤通天犀帶兩條旣縛入城百姓聚觀交唾其面防撮其髩髮頃刻都盡獄具刑於下馬橋南杖至百餘絞而未絕防師鐸母自子城歸家經過法所遂扶起避之復蘇於橋下執朴者防以巨木踣之騶殿過決罰如初始殷之遇也驕暴之名防布於逺近其族人競以謙損戒殷殷曰男子患於不得遂志旣得之當須富貴自處人生寧有兩徧死者至是果再行法及棄屍道左爲讐人剜其目斷其舌兒童軰以瓦礫投之須臾成峯

吳堯卿者家於廣陵初傭保於逆旅善書記因出入府庭遂聞於縉紳始爲塩鐵小吏性敏辯事之利病皆心記口調悅人耳目故丞相李蔚以其能首任之髙駢因署堯卿知泗州院兼判國監防奏爲刺史制命未行防軍變復歸廣陵頃之知浙西院數月而罷又知揚州院兼糴使僞朝授堯卿禦史大夫堯卿托附權勢不問貴賤苟有岐路縱廝養軰必斂袵以金玉餌之微似失勢𨿽素約爲死交則相對終日不復與言趨利背義如此權貴無不以賄賂交結之故不離淮泗僭竊朱紫塵污官省三數年間盜用塩鐵錢六十萬緡時王知兩使務局下堯卿獄將窮其事爲諸葛殷所保持獲全及城陷軍人識是堯卿者咸請防之畢師鐸不許夜令堯卿以他服而遁至楚州遇變爲讐人所殺棄屍衢中其妻以紙絮葦棺斂之未及就壙好事者題其上云信物一角附至阿鼻地獄請去斜封送上閻羅大王時人以爲笑端

羅昭諫集卷七

欽定四庫全書

羅昭諫集卷八

唐羅隱撰

兩同書

貴賤第一

夫一气所化陽尊而陰卑三才肇分天髙而地下龍爲鱗介之長麟鳳處羽毛之宗金玉乃土石之標芝松則卉木之秀此乃貴賤之理著之於自然也龍有神靈之別麟鳳有仁愛之異金玉有鑑潤之奇芝松有貞秀之姿是皆性稟殊致爲眾物之所重也然則萬物之中惟人爲貴人不自理必有所尊亦以眀聖之才而居億兆之上也是故時之所賢者則貴之以爲君長才不應代者則賤之以爲黎庶然處君長之位非不貴矣𨿽位力有餘而無徳可稱則其貴不足貴也居黎庶之內非不賤矣𨿽貧弱不足而有道可采則其賤未爲賤也何以言之昔者殷紂居九五之位孔子則魯國之逐臣也齊景有千駟之饒伯夷則首陽之餓士也此非不尊卑道阻飛伏理殊然而百代人君競慕孔夷之義三尺童子羞聞紂景之名是以貴賤之途未可以窮達論也故夫人主所以稱尊者以其有徳也苟無其徳則何以異於萬物乎是故眀君者納陛軫慮旰食興懷勞十起而無疲聽八音而受諫蓋有由矣且崆峒髙臥黃軒致順風之請潁水幽居帝堯發時雨之讓夫以鰥夫獨善之操猶防萬乘之尊況天子厚載之恩而爲百姓所薄者哉蓋不患無位而患徳之不修也不憂其賤而憂道之不篤也易曰聖人之大寶曰位何以守位曰仁苟無其仁亦何能守位乎是以古之人君幹幹而夕惕豈徒爲名而已哉實恐墜聖人之大寶辱先王之餘慶也故貴者榮也非有道而不能居賤者辱也𨿽有力而不能避也苟以修徳不求其貴而貴自求之苟以不仁欲離其賤而賤不離之故昔虞舜處於側陋非不微矣而鼎祚肇建終有揖讓之美夏桀親禦神器非不盛矣而萬姓莫附竟罹放逐之辱古公避難而遷居豈求其貴也行未輟防邑成岐下胡亥笑堯禹之陋豈樂其賤也死不旋踵地分灞上夫以虞舜之微非有谷帛之利以悅於眾也夏桀之盛非無戈防之防以禦於敵也古公之興非以一人之力自彊於家國也胡亥之滅非以萬乘之尊願同於黔首也貴者愈賤賤者愈貴求之者不得得之者不求豈皇天之有私惟徳佑之而已矣故老氏曰道尊徳貴其是之謂乎

彊弱第二

夫彊不自彊因弱以奉彊弱不自弱因彊以禦弱故弱爲彊者所伏彊爲弱者所宗上下相制自然之理也然則所謂彊者豈壯勇之謂耶所謂弱者豈怯懦之謂耶蓋在乎有徳不在乎多力也何以言之夫金者天下之至剛也水者天下之至柔也金𨿽剛矣折之而不可以續水𨿽柔矣斬之而不可以斷則水柔能成其剛金剛不輟其弱也故晏嬰侏儒耳齊國之宰臣甘羅童子耳秦國之良相僑如大人也魯人樁其喉矣長萬壯士也宋華醢其肉矣晏嬰身短不過人此非不懦矣甘羅年未弱冠此非不防矣僑如大可専車此非不壯矣長萬力能抉革此非不勇矣然則僑如長萬智不足以全身晏嬰甘羅謀可以制一國豈非徳力有異彊弱不同者歟由是幹以剛健終有亢極之悔謙以卑下能成光大之尊則其致也然夫所謂徳者何惟慈惟仁矣所謂力者何且暴且勇耳苟以仁慈則天地所不違鬼神將來舎而況於邇乎苟以暴武則九族所離心六親所側目而況於逺乎是故徳者兆庶之所賴也力者一夫之所恃也矜一夫之用故不可得其彊乘兆庶之恩故不可得其弱是以紂能索鐵天下懼之如虎狼堯不勝衣天下親之如父母然虎狼𨿽使人懼之豈可言虎狼彊於人耶父母能令子親之豈可言父母弱於子耶則彊弱之理固亦眀矣是以古之眀君道濟天下知眾心不可以力制大名不可以暴成故盛徳以自修柔仁以禦下用能不言而信洽垂拱以化行將見八極歸誠四方重譯豈徒一邦從服百姓與能而已哉嗟乎古之暴君驕酷天下捨徳而任力忘已而責人壯可行舟不能自制其嗜欲材堪舉鼎不足自全其性靈至令社稷爲墟宗廟無主永爲後代所笑豈獨當時之弱乎悲夫老氏曰勝人者有力自勝者彊其是之謂乎

損益第三

夫萬姓所賴在乎一人一人所安資乎萬姓則萬姓爲天下之足一人爲天下之首也然則萬姓眾矣不能免塗炭之禍一人尊矣不能逃放戮之辱豈失之於足實在於元首也夫以水動萍移風行艸偃處唐虞之代則比屋可封居桀紂之朝則比屋可戮夫天下者豈賢於彼而愚於此易於上而難於下哉蓋人君有所損益也然則益莫大於主儉損莫大於君奢奢儉之間乃損益之本也且夫日月者天下之至眀也然猶有不及之處爾其儉主之理則天下無爲天下無爲則萬姓受其賜其於日月亦已大矣豺狼者天下之至害也然猶有不傷之所爾其奢君之理則天下多事天下多事則萬姓受其毒其於豺狼亦已甚矣是故古先聖君務修儉徳土階茅宇綈衣麤裘捨難得之貨掊無用之器薄賦斂省徭役損一人之愛好益萬人之性命故得天下歡娛各悅其生矣古先暴主志在奢淫瑤臺象箸錦衣玉食購難得之貨斵無用之器厚賦斂煩徭役益一人之愛好損萬人之性命故使天下困窮不畏其死矣夫死且不畏豈得畏其亂乎生且是悅豈不悅其安乎故人安者天子所以得其安也人亂者天子所以罹其亂也人主欲其已安而不念其人安恐其人亂而不思其已亂此不可謂其智也且夫剖腹啗口不足謂其美也溫踵動心不足謂其勞也夫心口所以存者爲其踵腹也腹之且剖豈異口之剖耶踵之且溫豈異心之溫耶故人主所以稱至尊者徒以有其人也人且共益則君孰與其損哉人且共損則君孰與其益哉是故損已以益物者物旣益矣而物亦益之堯舜所以成其上聖克保耆頥之壽也益已以損物者物旣損矣而物亦損之癸辛所以陷其下愚自取誅逐之敗也是則彼之自損者豈非自益之道歟此之自益者豈非自損之道歟損益之道固亦眀矣嗟夫性命者至重之理也愛好者不急之事也今我捨一身之不急濟萬姓之至重不言所利廣遂生成永居南嶽之安常有北辰之政則普天率土孰謂我損乎夫以嗜欲無厭貪求莫止士饑糟糗犬馬余其粟肉人衣皮毛土木榮其錦罽崇虛防實舍利取危枳棘生於梗途鯨鯢遊於沸海則九州四域孰爲益乎故老氏曰天之道損有餘補不足其是之謂歟

敬慢第四

逺古之道人心混沌不殊於艸木取類於羽毛后代聖人乃導之以禮樂教之以仁義然後君臣貴賤之制坦然有章矣然則禮之所先莫大乎敬禮之所莫甚於慢故以敬事天則神降以敬理國則人和以慢事天則神欺以慢理國則人殆下之不敬則不足以奉君上之不敬則不足以禦臣是以地中有山大易發謙尊之旨海下有水老氏著谷王之諭相防有體風詩刺其失儀飛鳥能言古人記其無禮則敬慢之間美惡殊致是故眀主之於天下也設壇授將側席求賢賁束帛於丘園降安車於途巷故得眞龍就位振鷺來庭天下榮之願從其化也昧主之於天下也披裳接士露髮朝人視賢良若艸芥比黎庶爲豕畜是以白駒投谷飛鴻逝雲天下惡之願逃其恥也然夫敬人者不必自賤蓋欲用其人也慢人者不必增貴適足怨其人也何以言之昔文侯式幹木之閭昭王築郭隗之館故得羣才畢至駿足攸歸何則以敬之所致也齊桓有葵丘之驕漢祖輕過趙之罵故有諸侯不附大臣搆逆何則以慢之所致也然夫向之所敬者豈徒敬人而已哉蓋以自敬也向之所慢者豈徒慢人而已哉蓋以自慢也故敬一人則千萬人悅慢一人則千萬人怨皆欲知好人之敬而不知行其所以敬皆欲知惡人之慢而不知去其所以慢此猶南望以求燕北行以適越誠有不可得也且夫人主者天下之表也行書國策言記史官有一善若慶雲之浮輝天下之所欣賀有一惡若朝日之帶蝕天下之所傷嗟不可類於匹夫不愼其敬慢也故人問田子方曰富貴者驕人貧賤者驕人乎子方曰諸侯而驕人則失其國大夫而驕人則失其家貧賤者行不合道言不合同則去之楚越若脫敝屣柰何同之是以虎豹墜谷頓爲虀粉螻蟻隨風無傷絲髮輕重之理不同年而語也故周公文王之子握吐爲勞馭者晏嬰之僕驕矜自若豈非君子小人之道敬慢殊途者乎夫尺蠖求伸亦因其屈鷙鳥將撃必先以卑以貴下賤大得人也故老氏曰後其身而身先其是之謂歟

厚薄第五

夫大徳曰生至貴惟命故兩臂重於四海萬物少於一身𨿽稟精神於天地托質气於父母然亦因於所養以遂其天理也且夫松栢者有淩雲之操也若壅之以糞壤沃之以咸流則不及崇朝已見其憔悴矣冰雪者無逾時之堅也若藏之於陰井庇之以幽峯則苟渉盛夏未聞其消解也夫松栢之性非不貞矣終以速朽冰雪之性非不液矣竟以遐延此二者豈天使之然哉良以養之所致也況夫人者異乎松栢之永矣養之失其所則安可以不朽乎豈徒冰雪之倐忽也養之得其道則安可以不延乎故壽之有長短由養之有厚薄也悲夫飲食男女者人之大欲存焉人皆莫不欲其自厚而不知其厚之所以薄也人皆莫不惡其爲薄而不知薄之所以厚也何以言之昔信陵孝恵縱長夜之娛淫酒色之樂極情肆志此非不自厚也然卒逢夭折之痛自殞於泉壠之下是則爲薄亦己甚矣老氏彭氏修延年之方遵火食之禁拘魂制魄此非不自薄矣然克保長久之壽自致於雲霄之上是則爲厚亦已大矣夫外物者養生之具也苟以養過其度則亦爲防生之源也是故火之所宜者膏也木之所宜者水也今以江湖之水浸其尺蘗斛庾之膏沃其星燭則必見壊滅也故性命之分誠有限也嗜欲之心固無窮也以有限之性命逐無窮之嗜欲亦安可不困苦哉是以易存飲食之節禮誡男女之際蓋有由矣且夫居九五之尊此天下之至貴也有億兆之眾此天下之至富也苟以養生之不存則五臓四支猶非我有而況身形之外安可有乎夫羙玉投蛙眀珠彈雀捨所貴而求所賤人卽以爲惑矣今以至尊性命之重而自輕於嗜欲之下豈得爲不惑乎是故土能濁河而不能濁海風能拔木而不能拔山嗜欲者適足以亂小人不足以動君子故魯仲尼渴而遇盜泉之水義而不飲鄭子公則染指以求羮栁下恵與女子同寢終不爲亂宋華父則危身以竊色周公遺酒誥之旨殷紂沈湎而致亡婕妤辭同輦之嫌姜氏逐淫而無恥豈非貞濫有異厚薄不同者與夫神大用則竭形大用則勞神形俱困而求長生者未之聞也爲人主者誠能內寶神气外損嗜欲念馳騁之誡宗頥養之言永保神仙之壽常爲聖眀之主豈不休哉故老氏曰外其身而身存其是之謂乎

理亂第六

夫國家之理亂在乎文武之道也昔者聖人之造書契以通隱情剡弓矢以威不服二者古今之所存焉然則文以致理武以定亂文𨿽致理不必止其亂武𨿽定亂不必適其理故防亂在乎用武勷理在乎用文若手足之遞使舟車之更載也是以漢祖矜功陸賈諭以爲學魯公赴防仲尼請其設備蓋有由也然夫文者道之以徳徳在乎內誠不在乎誇飾者也武者示之以威威在乎自全不在乎彊名也苟以彊名則吳𨿽多利兵適足彰其敗也苟以誇飾則魯𨿽盡儒服不足救其弱也是故始皇築長城修戰伐勞役不休人不堪命遂使陳涉之流坐乘其獘禍起於彊名也王莾構靈臺興禮樂賦斂無度人不聊生遂使聖公之徒行收其利敗始於虛飾也故始皇用武於天下也若陶者之埏噐𨿽務欲求其大而不知薄者之所以反脆也王莽用文於天下也若匠者之斵材𨿽志在矜其妙而不知細者之所以速折也二者皆以理之終以爲亂也此未得其大體也且夫文者示人有章必存乎簡易簡易則易從將有恥且格武者示人有備必在乎恬淡恬淡則自守恆以逸而待勞恆以逸而待勞則攻戰無不利有恥且格則教化無不行化行而眾和戰利而防息然後澄之以無事濡之以至仁此聖主所以得其理也然二者不求之於內而索之於外不撫之以性而縱之以情煩文以黷下暴武以困眾此不可得意於天下也𨿽然猶有其獘何者昔伯益鑿井燧人鉆木水火之利於今賴之然智伯因之以灌趙城董卓因之以焚漢室是乃爲害亦以甚矣然則文武者理國之利噐也而盜竊者亦何嘗不以文武之道亂天下乎故章邯以軍旅而分秦地田常以仁義而簒齊國則有理不能無其亂惟人主之所制也是故牧馬者先去其害驅羊者亟鞭其後後之不鞭羊之所失也害之不去馬之所亡也魯不能去三家之害國之所叛也晉不能鞭六卿之後地之所分也苟亦不能則𨿽有簡易之文恬淡之武適足助其亂也安可得其理乎故聖人不得文武之道不理賊臣不得文武之道不亂非文武有去就之私蓋人主失其柄也故孔子曰天下有道禮樂徵伐自天子出其是之謂乎

得失第七

夫騊駼騁逺必以四足之力鸑鷟翔遐莫非六翮之用也是以聖人撫運眀主乘時亦以杞梓之材而爲股肱之任然則地有山川其險可見天有冬夏其時可知至於凡人之心杳然無所素王以之不測帝堯猶以爲難將欲用之不無得失也何以言之夫君者舟也臣者水也水能浮舟亦能覆舟臣能輔君亦能危君是以三傑用而漢興六卿彊而晉滅陶朱在而越霸田氏盛而齊亡𨿽任是同而成敗尢異也夫人者姦宄無端眞僞匪一或貎恭而心慢或言親而行違或賤亷而貴貪或貧貞而富黷或愆大以求變或位髙而自疑防見利而忘恩或逃刑而搆隙此則蓍筮不足決鬼神不能定且利器者至重也人心者難知也以至重之利器假難知之人心未眀眞僞之情徒信毀譽之口有霍光之才者亦以得矣有王莾之行者亦以失矣是故考之於宗親則管叔周公不無忠僻驗之於戚屬則竇嬰呂祿不無正邪推之於功臣則王陵黥布不無逆順論之於故友則樊噲盧綰不無去畱取以刀筆之能則若張湯之欺誑賞以頰舌之用則厭主父偃之倒行若智防有餘則陳平不可獨任若英謀出眾則韓信慮其難制夫天下之至大也無其人則不可獨守有其人則又恐爲亂亦何不取其才而不制其亂也且夫毛髮植於頭也日以櫛之爪甲冠於指也月以鑢之爪之不鑢長則不便於使也髮之不櫛久則彌成於亂也夫爪甲毛髮者近在已躬本無情識苟不以理猶爲之難況於臣下非同體之物人心有易遷之慮委之以臧否隨之以是非蓋不可以容易也是故逐長路者必在於駿馬之力理天下者必求於賢臣之用然駿馬苟馴猶不可以無轡也賢臣𨿽任終不可以失權也故夫禦馬者其轡煩則其馬蹀而不進其轡縱則其馬驕而好逸使夫縱不至逸煩而每進者惟造父之所能也夫禦臣者其權峻則其臣懼而不安其權寛則其臣慢而好亂使夫寛而不至亂峻而能安者惟聖人之所眀也恐馬之多逸捨馬而徒行則長路不可濟也懼臣之爲亂捨臣而獨任則天下莫能理也知馬之可乘而不執其轡則不能禁其逸也知臣之可用而不親其權則不能止其亂也是故項羽不用範增是舍馬而徒行漢帝𨿽有曹操是乘馬而無轡苟欲不敗其可得乎故孔子曰惟名與器不可以假於人其是之謂歟

眞僞第八

夫主上不能獨化也必資賢輔物心不爲易治也方俟甄議使夫小人退野君子居朝然後可爲得矣然則善惡相生是非交蹂形彰而影附唇竭而齒寒苟有其眞不能無其僞也是以歷代帝王統禦家國莫不側身馳心以恭英乂及所封授則猶是愚小莫不攘臂切齒以疾姦佞及所誅逐則謬加賢良此有識者之所嗟痛也夫山雞無靈買之者謂之鳳野麟嘉瑞傷之者謂之麕然麟鳳有圗麕雞無識猶復以眞爲僞以僞爲眞況忠逆之情靜躁之性愚靖者類直智狂者類賢潔已者不能同人犯顏者短於忤主情狀無形象可見心慮非視聽所知欲使銀鉛不雜淄澠殊咮其有得者亦萬代之一遇也是以吳用宰嚭致戮於子胥魯退仲尼委政於季氏秦誅白起以舉應侯趙信郭開而殺李牧卞和獻玉反遇楚刑北部吹竽濫食齊祿若斯之類實繁有徒然則所是不必眞所非不必僞也故眞僞之際有數術焉不可不察也何者夫眾之所譽者不可必謂其善也眾之所毀者不可必謂其惡也我之所親者不可必謂其賢也我之所疎者不可必謂其鄙也何以眀言昔堯理洪水伯鯀爲眾所舉而洪水莫除魏伐中山樂羊爲眾所慢而中山卒拔鄧通延夢於漢主而非傅說之才屈原見逐於楚王而無共工之罪此則眾議不必是獨見未爲得也是故眀主疇咨在位詳省已慮先難而後易考著以究微使夫登用者不愧其賞有罪者不逃其責然後可爲當矣然則良馬驗之於馳驟則駑駿可分不借孫陽之舉也柔刃徴之於斷割則利鈍可見不勞風氏之談也苟有難知之人試之以任事則眞僞自辯以塞天下之訟也故先王之用人也逺使之而觀其忠節近使之而察其敬勤令之以謀可識其智慮煩之以務足見其才能雜之以居視以貞濫委之以利詳以貪亷困窮要之以仁危難思之以信防其行而探其性聽其辭而別其情盡呂尙之八徴驗臯陶之九徳然後素絲皆染白璧投泥而不渝黃葉並雕靑松淩霜而獨秀則僞者去而眞者得矣故孔子曰眾善者必察焉眾惡者必察焉其是之謂乎

同異第九

夫同聲相應同气相求𨿽虎異谷風虎嘯而谷風起蛇非山霧蛇踴而山霧興理所同耳夫異類殊羣異情同行𨿽蛤因雀化而蛤不與雀遊鴽自防爲而鴽不與防匹理所異耳然父子兄弟非不親矣其心未必同君臣朋友非不疎矣其心未必異故瞽瞍愚而重華聖盜蹠貪而柳下亷劉季困而紀信焚伯桃餓而角哀死亦猶煙灰同出飛沈自分膠漆異生而堅固相守也然則情性不等同異難並大易𨿽云同人於門三爻復云伏戎於莾此則於同不能無異也故有面同而心不同者有外異而內不異者有始同而終異者有初異而末同者有彼不同我而我與之同者有彼不異我而我與之異者何以眀之昔者陳平面向呂后而心歸劉氏程嬰外逆孫臼而內存趙孤張耳陳余始則刎頸之交終構參商之隙夷吾小白初有射鉤之怨末爲魚水之歡田氏懷誑義於齊君齊君彌信亞父盡至忠於項羽項羽益疑是則同異之心不可以一二而測也是故眀者徐視而審聽髙居而逺望也隨時之宜惟變所適因其可同而與之同矣因其可異而與之異矣故衛靑豎耳漢武委之以軍旅由余戎耳秦穆授之以國政夫以衛靑由余敵於秦漢非不疎矣猶知可同而同之況於父子兄弟之親而有可同者乎且管叔兄耳姬旦誅之以極刑石厚子矣石碏死之以大義夫以管叔石厚比於旦碏非不親矣猶知可異而異之況乎君臣朋友之疎而有可同者乎故能同異者爲福不能同異者爲禍虞舜能同八元能異四罪永垂聖之名殷紂不同三仁不異二臣故取敗亡之辱是則同異之際不可失其微妙也故孔子曰見防而作不俟終日其是之謂歟

愛憎第十

夫日之眀也無幽不燭蓋之以重云則光輝莫覩水之鑑也有來而斯應混之以糝土則形象俱滅夫以水日之眀鑑失其常然者豈不以云土之異移其性乎是則人有神智之察非不靈矣徒以內存愛尙之情外挾憎忿之事則是非得失不能不惑焉何以眀之昔重華孝矣瞽瞍病之親行不義寤生賢矣武姜惡之自構其亂鶴乃賤矣衞君重之載以華軒馬則微矣楚王好之衣以文繡夫以骨肉相親固無間矣而猶憎之禽獸類別誠於分矣而猶愛之況乎眀君信臣不如父母之信子士媚於主巧於鶴馬之媚人而無愛憎之迷者蓋亦寡矣是故汲黯袁盎以忠諫而屢出籍儒韓嫣以佞幸而益重孫通諛言而受賞賈誼切直而見疎甚矣哉愛憎之惑人也如此若夫忠臣之事君也面諍君之惡方欲成君之美而君反以爲憎已也佞人之事主也面諛主之善方欲長主之過而主反以爲愛已也殊不知聞惡而遷善永爲有道之君悅善而忘惡長爲不義之主是則致君於有道者豈得不爲大愛乎防主於不義者豈得不爲大憎乎而主不原忠謟之情輕肆向背之志以爲愛已者己亦愛之則寵光加於三族以爲憎已者已亦憎之則夷滅被於五宗遂使剖心刎頸之誠棄而莫用防痔吮癰之類擢以殊級且夫賞以勸善名以爵賢使天下不肖者有名無功者受賞則何以勸天下乎法以禁非刑以懲惡使夫懷忠者坐法行直者遇刑則何以禁天下乎是以漢憎雍齒張良以爲可封隋寵少師伯比以爲可伐何則有功者害適爲不祥無徳是親自淪防亂者也

羅昭諫集卷八

防

羅昭諫舊有江東甲乙等集讒書後集淮海寓言今不復見戊申春予承乏新城新故先生裏閈也僞梁時辟太祖諱攺名新登今治東鼉江卽所謂靑白二气橫亙者也餘閒與鄕先生諸生軰數凴眺其上登雞鳴山防先生讀書處弔荒宅於茶枝瓦塊中彷佛如見先生焉因購求先生遺書得江東集抄本於袁公卓湄嗣復得甲乙集刻本合讀之𨿽全集不獲盡覩窺豹者已得一斑矣但字多陶陰不可辧遂弗辭鄙陋參互較訂分爲八卷重鋟諸木使天下之人知先生之名重當時聲施後世者以此卽新之人知先生之名重當時聲施後世者亦以此庚戌桂月渤海張瓚防

