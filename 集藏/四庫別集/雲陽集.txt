

欽定四庫全書

集部五

云陽集

別集類四【元】

提要

【臣】等謹案云陽集十卷元李祁撰祁字一初別號希蘧茶陵人元統元年進士除應奉翰林文字攺授婺源州同知遷江浙儒學副提舉以母憂解職防天下已亂遂隠永新山中元亡自稱不二心老人年七十餘乃卒祁爲詩沖融和平自合節族文章亦雅潔有法其初登第也元制以漢人南人爲左榜防古色目人爲右榜【案元制尙右古元史梁增傳稱諭安南以新朝尙右之禮防古色目人爲右榜以此】祁爲左榜第二人其右榜第二人則余闕也後闕死節而祁獨轉側兵戈間嘗爲闕序靑陽集以不得乘一障效死如廷心爲恨又稱世之貪生畏死甘就屈辱靦然以面目視人者斯文之喪益掃地盡矣蓋與闕𨿽出處稍殊死生各異而其惓惓故主義不負元則大節如一昔宋理宗寶祐四年榜得文天祥爲狀元又得陸秀夫謝枋得二人是榜得李黼爲狀元又得祁與闕二人黼不愧文天祥闕不愧陸秀夫而祁亦不愧謝枋得是二榜者後先輝映亦可云科名之盛事矣初明兵至永新祁中刃僵道左千戶李子茂詢知爲祁舁歸禮待之𨿽幸不死然洪武中徴召舊儒祁獨力拒不起子茂重其爲人祁歿之後子茂爲刻其遺集十卷至宏治間其五世從孫東陽搜輯遺稿屬吉安守顧天錫重鋟卽此本也

國朝康熙中廣州釋大汕復以意刪削並爲四卷然大汕𨿽號方外實權利之流其學識不足以知其去取深爲未當故今仍以原本著錄存其眞焉乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

欽定四庫全書

集部五

云陽集目錄

別集類四【元】

卷一

律賦古律詩

卷二

律詩絕句

卷三

序一

卷四

序二

卷五

序三

卷六

序四

記上

卷七

記下

卷八

墓銘表傳

卷九

雜著上

卷十

雜著下

欽定四庫全書

云陽集卷一

元李祁撰律賦古律詩

黃河賦【壬申湖廣鄕試】

乾淸坤夷嶽奠川會覽四海之縈環見黃河之如帶下亙寰宇之區上通銀河之折九曲之迂回瀉千里於一快想成功於當年微神禹吾誰賴觀其肇迹西土濬源天淵浩浩湯湯翩翩綿綿或奔放而莫禦或紆徐以夷延或騰踔奮迅激彊弩以俱發或喧豗震掉雷萬鼔而並前聳銀闗之嵯峨驅鐡騎之森嚴忽洪流之浩播餘波於兩壖諒一葦之難渡豈容刀之可言思昔龍門未辟積石未導蕩斯民之衡廬爲魚鼈之閫奧曁黃河之安流嘉圭之錫告濟蒼生於艱危拯沈溺於閒燥昭乎如日月之乍明廓乎若干坤之再造此後之臨流而嘆者所以深爲魚之憂而羨禹功之妙也逮從西京治化昭明何壯心之未已復馳騖於遠徵命彼張騫使於西垠窮二水之所自至鹽澤而陸沈是𨿽足以知黃河之源委要未可與神禹而並稱蓋其甘心遠方疲中國孰若防鑿功成免民魚鱉靈槎泛泛使節煌煌孰若乘彼四載經營四方竹杖詭奇蒟醬甘好孰若水土旣平稼穡是寶吾於是知禹之功如天地之無不持載無不覆燾者矣惟我皇元萬國一統防百川而東朝環眾星而北共不必手胼足胝而河流無泛溢之虞不必窮幽極遠而河源皆版圖之貢愚生南邦未獲時用蓋將振衣袂乎昆侖豁心胸乎云夢挹黃河之餘波造明堂而獻河淸之頌

美兪公新州學詩

學校興廢有司之責也有司職理民務料賦役出徵斂以應大府之需大府遣從事督促相繼爲有司者日夜遑遑焉敝形神以求免其過而猶懼不給視學廢弛非不惕然思所以興起之而慮有所不周力有所不迨𨿽欲勉之其將能乎今懋齋兪公之來鎭永新也武事旣備乃撤廟學而更張之殿庭門廡悉攺舊觀黝堊丹漆並從新防州人縱觀駢首嘉嘆以爲今之防橅乃自昔所未嘗有者蓋公篤志文學固能以其所能而濟有司之所不能則爲有司者亦可以少逭責矣於是相率爲歌詩以頌公之徳焉詩曰

於昭新學其楹有覺其光濯濯伊誰之作於穆新宮有嚴聖容載瞻肅雝伊誰之功畨畨兪公式鎭玆土靖綏邊疆剗削巉阻四郊旣平公心載寕眷我黌捨匪予曷興爰咨爰謀爰究爰度撤玆棟梁易彼榱桷昔公未來棟傾桷摧公旣戾止實實枚枚昔公未來庭宇庫廹公旣戾止坦坦軒豁學宮旣成生徒烝烝揆玆有成惟公徳馨其徳彌馨其績彌久相我斯文以昌爾後吾儕視成旣忝厥職載伸頌歌以永無斁

題畨人出塞圖

穹林立喬松峭壁揷平地蒼茫絕飛鳥倐忽見羣騎雜襲衣與裘蒙茸間氊毳差池鞭弭間雜遝旗麾際憶昔從北徵驅車出幽薊天時大雨雪道遠恐遂泥牛馬俱阻寒驢騾縮如蝟所見人物殊適與此圖類當時皇風淳聲教浹遐裔雕題與被髮商貨罔不至自從煙塵生河海隔氛翳舟車斷往來榛莽極荒穢邂逅見此圖俯仰今昔異矯首欲無言長空正迢逓

題水竹居圖

蒼山走平陸蕩漾水竹居寛閒百弓地延構十畝廬霧散天倒影風生籟鳴虛居人了無事燕坐恆自如侍立兩小童習誦詩與書從容戶牖間其樂常只且翩翩者誰氏峩冠曵長裾意气頗飄逸東來望門閭言笑𨿽未接歡意已有餘嗟予困塵土舉足遭牽挐永懷慕芳躅願言執其袪同遊閬風圃共入昆侖墟玆行恐不遂見畫空踟躕

閬山樵隱詩

閬山千仞髙上有田有廬林木蔚以結石徑盤且紆持斧伐逺揚不辧梓與樗時還得雉兔倒載懸柴車歸來酌春酒雜以園中蔬怡然壽慈母樂意恆有餘邈哉瑤池宴視此當何如

予以元統初元賜第一甲進士及第入翰林應奉文字預典制誥修國史明年還鄕丁父憂終服以母老乞外任便養得佐守婺源乃至元己夘間數年也計當時士章尙防諸大父伯仲皆列在貴顯朱紫滿庭詩書禮樂之盛輝映前後離去凡廿有五六年心常念之今年春乃得與士章胥防於禾水之上一見傾倒若疇昔素所深交者予時方以羈愁老病無聊賴而士章旦暮相視飲食醫藥罔不畢具又從而委曲調護之以紓予憂若士章之與人交又有出於久而敬之之外者故予於閬山樵隱旣爲記之記之不足則以詩歌之歌之不足故又爲述其大槪以見予之得與士章交遊其所由來也遠矣

送汪士章歸江東

涼飈動窻戶瑟瑟鳴不已淒淒遊子情感嘆中夜起所思在髙堂白髮門屢倚承歡戀膝下況乃隔千里千里詎云遙言歸卽伊邇

聖人重名教造端愼其防丈夫各有室所願常相依一來荷戈祋每覺嵗月非蟋蟀鳴在戶行子時當歸天倫有恩義此道不可違

爲兄旣不易爲弟良亦難兄行匪幹祿弟處寕求安承家與國事異體同辛酸及玆幸來歸始得中腸寛怡然共尊酒一敍平生歡

攜家避憂患自古皆有之君歸旣云速君來詎宜遲嵗事忽已晚願言及來玆蕭條冰雪後駘蕩春風時臨分重凝佇執手爲君期

題懸崖蘭

幽蘭厭叢薄托根附層崖崖傾石巃嵸峻極何由階我欲往從之采英掇其荄顧無雙飛鵠此願終難諧含芳尙韜邈不與眾艸偕感彼忽自悟喟然傷我懷

畫羅漢

空山極寂閴自足斷緣想況此山中人智識已超朗坐久忘朝晡習定非勉彊豈惟人所知異類亦欽仰乃知象教力兼用服防魍嗟嗟世中人擾擾向塵网叩爾寂無言何由測深廣

同孫彥能遊山庵

緣崖渉淸泚披艸得幽逕蕭條雙檜閒獨立一松勁入門聴微鐘心垢一時淨向來飽干戈棟宇兀偏正空庭鳥雀喧壞壁龍虎瞑徒能起咨嗟無復聳觀敬三嘆復出門乾坤幾時定

孫君方正人直道不由逕吐辭每淸新得句更遒勁裏潺二三月川陸頗明淨裴回憇小庵危坐身必正嗟予極衰老疲困目常瞑乃知英妙年才力良可敬朂哉厲功業名譽久乃定

一鏡亭夜坐

靜夜臨深池蕭條不成寐蟾光上下浮淸飈左右至潛魚旣息波幽鳥亦斂翅仰視河漢明悠然發深喟

題蘭蕙同芳圖

蘭生花葉短蕙老花葉長短長各自媚異體同芬芳但依竹石根不羨桃李場君子有令徳千載流輝光

贈楊蘭谷

蘭生在幽谷托根諒非宜林寒夕陰早气迥朝暾遲葳蕤竟誰采憔悴空自知寄語悠悠者此心終不移

斗室【爲汪士瞻賦】

移舟向溪渚結屋依山阿從容漁釣間樂意何其多天光入戶牖萬象皆森羅援琴奏逸響淸飈振林柯亦有素心人酒熟時相過誰云一室陋廹無逶迆所嗟今世士締構髙嵯峨畫棟隔飛鳥朱甍暎淸波一朝壽命盡嘆息將柰何日月互顯晦乾坤相蕩摩願言處玆室樂哉聊永歌

題鄱陽楊蘭谷漁樵畊牧圖

我家云陽東衣食在漁稼朝畊白雲邊暮釣淸溪下有時逐樵牧談笑至昏夜自云此眞樂此樂天所借亂離寄他鄕奔走不遑暇蹉跎幾經年及此見圖畫蒼茫指顧中彷佛在田舍四事苦難並茍得亦可詫何時賦歸來雞豚饜春社

題梅友圖

交道日非古競趨桃李時誰能守貞素對此冰雪姿天寒嵗雲暮矢與同心期

和碧虛湛上人

賦性便所適常恐勞其生偶因魚鳥性遂得山水情情忘意自愜不在形與聲如何誇毗子竟日方營營

題曉行圖

欝郁溪上松瀼瀼艸頭露幽人愛淸景晨起就徵路翩然厭羸驂獨往不回顧浩浩誰與期靑山淡無數

和陳子尙雨中見過

涉世諒不偶悠悠詎知心窮居極幽詰屈誰能尋山容易開合倐忽晴與陰子來當此時不避泥潦深慷慨述前古衰遲陋方今白駒在空谷鳴鳯當髙林發我以遐思慰我以好音感玆意气厚所愧桑楡侵懷哉南陽臥寂寞梁甫吟

和周宗文用陳子尙韻見簡

古人重髙義窮逹恆一心自言不枉尺豈顧能直尋天時向寒沍微陽眇重陰君子道未復志士憂方深憂玆可柰何自古非自今但願得良友時能訪幽林幽林近荒僻山水無佳音靑松日憔悴霰雪尢苦侵願君勿遐棄頻來慰幽襟

題梨花喜鵲圖

吒吒復吒吒池陽有客思還家當時舉頭占鵲喜妙意豈在東闌花舉杯祝靈鵲借爾庭前樹願爾勿嫌猜翩翩好毛羽作巢得食哺爾雛終日庭前莫飛去

題陳所翁畫龍

千年老龍伏巖阻懶向天涯作霖雨忽逢健筆一寫之鬛角鱗髯盡蒼古溪風蕭蕭山雨寒驕螭騰挐穉蛟舞願君長畱此畫江海間更後千年作龍祖

藤溪釣叟歌

新安金汝霖才俊之士也薄聲名而慕閒曠從容山水間逰戲翰墨咸有深趣其自號曰藤溪釣叟海漚道人李某爲之作歌

藤溪釣叟淸且奇出處不與傍人知翛然埀釣坐溪上下上雲月相追隨朝看溪上雲暮踏溪頭月靑山綠水是生涯紅蓼丹楓共蕭瑟有時欲寫蒼龍姿雷轟電掣風雨馳髙堂素壁見揮掃澟澟毛髮寒生肌有時直向梅花下弄筆揺毫恣描寫新條舊榦總橫斜嫩蘂疏花亦瀟灑藤溪釣叟非釣徒遁世不見眞良謨得魚沽酒喚溪友顚倒汗漫同驩娛君釣藤溪魚我作藤溪歌風塵澒洞豺虎出一笑柰爾藤溪何

昭君出塞圖

朔風吹沙天防防愁雲壓塞馬嘶鳴圉人執麾背人立傳道單於令行急蒙茸大防貂鼠裘誰信宮袍淚痕濕漢家恩深幸不早此身終向邊方老此身倘負漢宮恩殺盡靑靑原上艸

送劉仲賔入京省兄

難兄翩翩挾芳技走馬金臺結豪貴秋風城上看孤鴻夜雨江南憶諸弟知君此行不可遲嚴程早慰難兄思持杯執手定何處都門碧栁春參差

奉題朱澤民先生畫山水圖

洞庭之南湘水東靑山奕奕蟠蒼龍云陽峯髙七十一欲與衡嶽爭爲雄我家近在云陽下來往看山如看畫十年塵土走西風每憶云陽動悲吒吳中勝士朱隱君筆精墨妙天下聞畫圖畫出湘江水靑山上有云陽云云陽山髙湘水綠十年不見勞心目只今看畫似看山萬里歸情寄鴻鵠

贈王汝賢

澒洞知誰在倉皇賴汝賢壯心拋舞劍驚膽落虛暮雨滄江上春風綠栁邊髙歌聊自遣世事欲茫然

題王與齡畦樂

有客依南浦長年學種畦才髙宜世用性僻愛幽棲菜甲侵腰長桑枝刺眼低不因來往熟那得自成蹊

贈周明卿歸九江

邂逅逢知已蹉跎惜暮年靑山橫蒼莽白髮老江天對酒春芳歇聴詩夜雨懸片帆明日遠回首各風煙

挽劉雪峯侍禦

聖主登才傑明公早奮揚繡衣春照日白簡夜飛霜獻納心猶遠歸休力尙彊只憐臺上柏回首獨蒼蒼

偶題

元日初逢雪淒然憶帝京嶣嶤銀作闕迢逓玉爲城閶闔開三殿簫韶間五韺白頭消息斷老淚不勝情

題畫蘭石

妙墨流傳久今知老更妍幽蘭分雨露危石帶雲煙采掇香彌遠敲磨操愈堅髙堂奉君子一咲已千年

和兪總制一鏡亭韻

華亭新結構水木轉多情云影時時度蟾光夜夜淸透簾香一縷注玉酒三行無恨登臨意悠然眼自明元戎才思別往往見髙情玉樹臨風皎冰壺照眼淸大篇連牘寫小隊出郊行己約同登覽閒看一鏡明

和汪士章詠一鏡亭韻

愛此池亭好蕭然遠世情暎空翻碧落徹底照心淸展簟支頥臥拋書信步行有時渾不寐雲水夜深明愧我飄蓬影逢君磊磈情乾坤雙鬢老賔主一時淸亭館畱連飲郊園取次行更須移小艇乘月棹空明

題梅坡

迢逓城東路梅花繞幔坡步隨山雪徧興入野雲多顧影頭常側憐香手屢挼爲君題作畫短句不成歌

贈醫士羅梅村

禾川羅公望以善醫名於時懷其藝以應人之求有疾者競趨之隨證治療無不驗者而尢篤慕淸雅故其號曰梅村予旣喜其藝之善而又愛其號之淸故爲賦詩以稱道其志云

愛梅常自種嵗久忽成村亂吐香浮屋橫梢影過門就枝懸藥褁倚樹瀉芳尊不見林和靖憑誰與共論

和王子讓席上韻

衰年愁對酒壯志憶題橋遇事難開口逢人愧折腰樂傳天上譜心逐暮歸樵宴罷驪歌發蹉跎又一朝

挽陳子尙【並序】

鄕貢士陳子尙吾茶陵之英俊者也其伯父芳洲父雪野皆厚重老成有家學爲鄕裏推敬而子尙初入學時雪野遣從予運朱墨方是時已亹亹有逼人意予甚期之其後果以鄕薦貢禮部聲譽大起防亂以來朋軰雕落已盡而予獨不幸茍存乃得與子尙相與於流離顚沛中異鄕孤客賴子尙少自慰藉故嘗語之曰吾老矣無復有意斯世子必勉之然子尙性頗嗜酒少檢束故恆得羸疾予嘗戒之且憂之曰是子他日必以酒致死嗚呼孰知子尙之死不以酒而以兵耶子尙今年才三十有六吾見其進而乃如是以死則夫衰老僵僕奄奄以待盡者當何如哉悲感悼痛不能已已爰書此以見予情而復繼之以詩

吾道從多感斯人可痛傷題詩憐俊逸對酒憶疏狂未得蛟龍雨空經虎豹場暮年驚見此老淚欲沾裳

云陽集卷一

欽定四庫全書

云陽集卷二

元李祁撰律詩絕句

和詠鶴

不學當年丁令威卻從仙館暫相依日髙正好看朱頂月黒猶能見縞衣最愛池臺容妙舞卻嫌松竹礙髙飛誰言仙骨從來瘦飲啄年深也自肥

老去曾看相鶴經暫從華館識伶俜幾年養就丹砂頂竟日閒梳白雪翎萬里壯心元自許九霄淸唳好誰聴神仙舊侶知何在遙望蓬萊一防靑

和劉梅南見寄

先生雅趣耽幽僻住近雲山苐幾家夜雨暗添原上艸春風晴入路傍花詞嚴自可驅蛟鱷徳厚何妨宥蝮蛇珎重先生宜壽考故應吾道有光華

居上麓和兪總制見寄

使君走馬臨邊徼飛鞚聯翩不動塵只有韜謀能破敵更無資力可通神風回綠栁營門靜日上朱甍府署新更想後堂花滿架春來終日燕賔親

聴君髙論懸河水洗我胸中萬斛塵大廈寛閒能庇士小齋幽僻可頥神春風對酒情尢重夜雨談詩意最新何日杖藜重有約定知髙誼許相親

次王子讓韻

老淚縱橫憶舊京夢中岐路欠分明天涯自信甘流落海內誰堪托死生短防未容還故里片帆只欲駕滄瀛他年便作芙蓉主慙愧當時石曼卿

城郭人民事事非空餘塵土滿徵衣君猶有道堪流俗我已無家不念歸天地晦防龍去遠江湖寥落鴈來稀極知此後還相憶愁見靑山暎夕暉

次賀琴南韻

茅屋秋風古道傍衰容不似去年彊漢庭無夢陳三策楚水空懷賦九章落日亂雅紅樹老防云孤鴈碧天長相思無限闗心事不爲催詩急雨忙

和靑原寺長老無詰見寄

白髮舊儒臣幾見江南物候新問訊枉煩林下士變衰秪似夢中人隔簾聴雨常經久倚戶看山不厭頻更欲就依禪榻伴鑪煙終日澹絪緼

謝無詰送山藥

山中有藥堪扶老不比尋常老芋魁生處怕逢蒼石罅采時須向白雲堆菁茅褁就封題合石鼎烹來笑臉開從此便應腸胃暖免教癡腹響春雷

和歐陽承防贈醫士劉仲賔

白髮相看不記年日光長似鏡光懸連車盡載君臣藥臥篋常畱子母錢酒共山中蒼鹿飲方從海上白龍傳秪今自笑無拘束萬頃煙波著釣舩

謝孫彥能爲制紫羅帶

知君念我久淸羸病骨難堪革帶圍故剪紫羅相結束要令白紵動光輝繋來城市腰慙折觧向林泉興欲飛只恐山中人未識兒童驚喜闘牽衣

和賀琴南見寄

自從戎馬防河闗轉覺人間去住難風雨故園秋漠漠星河孤館夜漫漫知君只憶桑楡暖愧我空懷硯席寒安得飛鴻數來往裁詩時寄碧雲端

賀兪總制造新衙

爲惜頻年汗馬勞更開新署列官曹貔貅夜宿轅門靜鸞鵠晨趨劍佩髙月滿麗譙添雉堞雨深山寨長蓬蒿公餘秀水橋邊路千騎鳴笳擁節旄

送非空晦之二上人歸靑原

靑原山气欝盤紆去郭連村十里餘洗鉢水香晨粥後讀書燈盡曉鐘初晴天小閣收摩衲暖日輕雲護苾芻願得明年筋力健徑尋溪路訪深居

送周晉徳之耒陽

世亂從誰載酒肴情親聊復餞西郊莫言貧賤常爲客定有英雄與結交野宿怕逢豺虎穴林棲欲近鳯皇巢懸知別後能憐我空學楊雄賦解嘲

和鐘徳恭見寄

暮年憂患苦相遭萬壑千巖信足跳江漢有人思召虎淮淝無處覓張遼閒花野艸時俱發翠竹蒼松老不凋賴有故人情誼重馳書千里不辭遙

江湖風浪日蕭蕭鰍蠏魚蝦亂躑跳諸葛有才終復漢管寜無計謾依遼煙消故國川原淨秋入空山艸木凋猶恨歸來相見晚暮云春樹碧天遙

和髙莘田韻

邂逅相逢便有情每從杯酒見平生老來致仕身猶健醉後題詩意愈淸萬里雲山初識面十年湖海舊知名殷勤且共畱連語別思匆匆未可輕

送吳俊傑歸江東

幕下貔貅十萬人幕中賔客罕同倫揮戈略陳天回日防燭論兵夜向晨禾水衣冠仍艸艸星源文物故彬彬知君賸有安邊防定約重來立要津

和劉子綸韻

上麓山中好隱居日長尢喜客來疏溪聲入戶寒生枕山色窺簾緑暎書滿腹經綸終有待隨時畊稼未爲迂看君定是封侯者骨相生來本自殊

萬里山河繞帝居十年消息怪來疏故人天上千鐘祿老子山中一卷書憂國愛民心獨苦求田問舍未爲迂耳邊昨夜初聞防淸晝傳來總不殊

和前韻答吳孟勤

不是衰翁愛索居只緣多病故人疏來依陸氏三間屋勝得劉公一紙書同軰謾推年齒大後生應笑老成迂知心賴有通家子早晚相過意迥殊

和友人見寄

碧天如水暮云收又見江南一片秋亂後年華多荏苒客中蹤迹故淹畱露漙金井桐陰薄月上瑤堦竹影修遙想轅門涼气早壺漿來往百無憂

和孫彥能夜坐

知君靜夜題新句欲把瓊瑤換木桃明月照人空偃蹇好風吹鬢更蕭騷蓬萊有路羣仙近河漢無聲列宿髙見說城頭多白骨明朝何處可逰遨

題元陽洞

昔年曾上鳯凰臺今日重尋勝地來洞口云深龍睡穏松梢煙暝鶴飛回蒙茸翠艸山腰合璀璨瓊芝石罅開千載何人傳相業夜深凝睇望三臺

禦賜恩榮宴

堂吏喧呼擁後先防簾微動八音宣聖恩汪濊儒臣集天語丁寜宰相傳翠葉銀旛髙壓防玉盤珎果謾堆筵沾濡拜舞歸來晚馬上題詩不記鞭

和賀琴南

滿地干戈紛擾擾且將心事向君宣人間不有眞狂客天上誰稱老謫仙夜雨此時情似海春風何處酒如泉與君便合長攜手莫近揚雄學艸

遊城和韻

江上春風掃積陰層城處處好登臨連城雉堞浮靑嶂近水樓臺暎碧潯野樹蒼茫供客眼春光明媚蕩人心蒲萄滿載隨車後共賞芳菲細細吟

城外人民輻湊歸城頭車馬閙春暉花枝撲地鶯難老艸色連天犢正肥執耒遠遵姬旦禮韜戈不用魯陽揮歸來笳鼔連山郭稚耋傾心望羽旂

和三華閣道士張葉舟見寄韻

洞裏煙霞嵗月深向人無復整冠簮只因事變聊隨俗豈爲時危肯易心晝遣風雷成永嘯夜呼山鬼護長吟衰翁乍得新詩看彷佛蓬萊聞妙音

和詠海棠韻

名花初發愛輕陰翠袖紅妝漸滿林步入錦帷香徑小醉扶銀燭畫堂深妖嬈喜識春風面零落愁闗夜雨心多幸鳯皇池上客爲抽勞思冩淸吟

題蘭棘同芳圖

幽蘭旣叢茂荊棘乃不除素心自芳潔怡然與之俱

題枯木竹畫

修筠儀鳳羽枯木老龍鱗半夜聞風雨方知筆有神

爲陳彥昌兄弟題蘭蕙圖

幽蘭旣挺秀叢蕙亦敷榮同气有先後悠然眞弟兄

題畫四首

山路晚蕭蕭山家向寂寥歸人便杖屨安穏度危橋列岫連蒼靄寒流漱石根灣碕有茅屋無路覓松門人家住孤嶼來往盡通橋欲見前山色寒云晚未銷朝見江水淸暮見江水渾网罟日日多思之誰與論

題金汝霖龍頭

大海波濤起髙堂雲霧興九州望霖雨須汝一飛騰

題畫鷹

勁翮排霜防天寒气轉驕艸間狐兔盡側目望靑霄

題白鷺

翛然雙白鳥近水立多時慣識幽人意相看總不疑

鶴

問訊孤山下梅花幾樹開客來知有約應待鶴飛回

舟

華館臨溪足輕舟系岸頭興來無逺近到處卽追遊

題杜甫遊春圖

艸屋容欹枕茅亭可振衣如何驢背客日晏尙忘歸

題馬

二十年前畫如今復見之風塵𨿽黯慘猶是渥窪姿

題蘭石

倚石云初起紉蘭露未晞相看情靡靡日暮澹忘歸

題蕙花

楚澤生芳艸兼於蘭蕙多十年風雨暗惆悵隔煙波

題龍頭

昔年登虎榜人道是龍頭此日頻看畫淸霜滿鬢秋金汝霖爲予作此偶題二十字以寄疇昔感嘆之意麄鄙可笑也今捲以贈王君本立故復識於此

題黃庭瑞養親捲

黃君資性厚敬養禮無違喪亂經時久猶存舊舞衣

題墨竹

偃榦橫穿石騰梢上拂云定知風雨夜迢逓更思君

題山水圖

靑山千仞聳髙秋山北山南水亂流欲訪川原無路入釣魚人在碧溪頭

題風雨圖

山中老子百年餘前代衣冠只自如髙閣捲簾無一事滿天風雨坐看書

題仙隠圖

麻衣艸座蒲葵扇兀爾形神總寂寥想見華山陳處士白雲戶碧迢迢

題江濤白鳥圖

白鳥颺風了不驚洪濤如雪去無聲君看半幅滄江水中有防防萬古情

題明皇戲侏儒圖

太宗英气隘寰區指顧羣雄定海隅何事開元全盛日卻將勲業付侏儒

題赤鯉圖

風翻雷吼動乾坤赤鯉騰波勢獨尊無數閒鱗齊上下欲隨春浪過龍門

題畫牡丹

國色名花生盛唐畫圖畱得一枝芳珠簾不動微風起猶帶開元粉膩香

題畫馬

玉面霜蹄汗血姿黃金髙價有誰知不嘶不動從羈絆記得彤庭立仗時

題畫昭君出塞捲

千羣鉄騎連云塞萬里金城屬漢家錯遣佳人歸北地至今遺恨滿天涯

當年下筆人何在展捲空令感嘆多記得云陽全盛日看書看畫飽相過

題美人剪牡丹

沈香亭北玉防幹占盡風流是牡丹揀取一枝和露剪殷懃畱向手中看

題三士圖

衣冠𨿽異笑言同指防樓臺杳靄中此事定應無俗語不談理卽禪宗

題雪景

瓊林瑤樹擁樓臺戶牖淩空晚自開一鳥不飛人迹防扁舟何處獨歸來

題畫兔

毛頴多年禿未更小牕題字苦難成憑誰會獵中山下防取霜豪付管城

題李伯時馬性圖

彭蠡湖邊錄滿堤久辭羈馽見天倪龍眠畫意由來遠曾向南華解馬蹄

題細腰宮圖

聞道君王罷晚朝重門深殿欝嶣嶤樂聲一片連雲起知是宮中舞細腰

題梅花下水仙花

自是孤山苐一枝閒花相倚鬭淸奇𨿽然冰雪宜同調若問和卻屬誰

題畫錢塘景

靈鷲峯前碧玉流孤山山下木蘭舟十年不到西湖上風景還應似舊不

題畫馬

九衢委棄身閒日獨樹蕭條力困時遮莫秋風吹病骨也應還是渥窪姿

題猿

冷泉亭上呼嫌少巫峽舟中聴厭多白髮老人秋夢短月明孤館柰君何

題雪禽

幽禽棲穏棘枝低黯慘江天雪四圍明日郊原晴爛漫好尋芳樹弄毛衣

與地理葉梅

前不種尋常樹只有梅花興味長踏徧江南山水窟歸來和酒咽淸香

次韻劉文貫

楚客謾勞懷璞玉燕王空費築金臺無錢買得蒲葵扇爭柰黃塵滿面來

猿落日江南路白鴈西風塞北天多少故人消息防眼穿那得尺書傳

寄友人余承慶

滚滚紅塵客未歸秋風吹老舊荷衣幾回欲寄相思字不見瀟湘一鴈飛

楚囚何事理南音萬里鄕闗一寸心憔悴歸來還自防此身只合老山林

吳山迢逓越山遙辛苦時人遠見招何似釣臺臺下路一簑煙雨看春潮

山居首夏十首示外孫陳祖蘭

東風滿意緑周遭乍著單衣脫敝袍最愛晚涼新浴罷坐看春筍過林髙

疏篁新植二年餘附近防泉作小渠更約明年根節大旋看修影到庭除

寶峯住在嶺西頭茅屋荒寒竹徑幽莫笑老夫無腳力往來朝暮幾曾休

出門平步是髙岡迢逓山光帶水光仰面只知天遠大低頭誰信地荒涼

靑山疊疊去無窮萬古興亡在眼中閒殺舊時揮翰手謾扶藜杖數飛鴻

老子生來似轉蓬敝裘羸馬厭西東如今獨臥空山裏始信從前是夣中

富貴榮華豈偶然饑寒流落總由天但令衣食隨時了未必如今不似前

前年新覓數株梅移向庭前手自栽惆悵近來風土薄殷勤難得一枝開

山前山後翳蒙茸荊棘藤梢謾作叢願得長年撐飽飯自鉏煙雨種髙松

半鉏新地半開荒賸喜來年嵗頗穰若問先生生計事一年慳得半年糧

釣圖

扁舟短棹意如何日暮歸來雨滿蓑妻子只貪鱸鱠美那知湖裏足風波

題蘆鴈

黃蘆白葦意防旅食羣棲暮雨寒自是江湖十年夢只今時展畫圖看

題畫雙鉤竹

葉葉江南金錯刀瑯玕當戶北髙人間自此多炎熱借爾淸風解欝陶

題畫

石磴﨑滿徑蹤樓前塵土日憧憧人言別有幽棲處知隔雲山第幾重

和王子讓

萬頃煙波一葉舟更無維楫任飄流此身自合他鄕死爭柰狂狐憶首丘

萬木同根一气機嵗寒方見雪霜姿廬陵舊日文章手爲問如今更有誰

我逐郊原鹿豕蹤君如鷹隼挾秋風近聞鉄网連山海不信人間有臥龍

題無詰蘭石

昔年曾向吳門住每日僧房看露叢今日卻逢無詰畫町畦全似雪翁

題唐三學士圍棊

唐朝內相極淸華出入黃扉掌白麻承詔歸來無一事閒尋棊局到昏鴉

題黃仲賢手卷

黃仲賢渉世多難其父以義死於兵弗克養乃獨負其母以逃間闗出危途竟獲遂其孝義之志廬陵士多以是稱之故予亦不能已於言爰贈以詩

父義從軍死莫追母存那得更相違但令菽水同歡笑不管人間是與非

題畫蓮

分得西湖一畝多紅妝淩亂倚淸波初疑載酒穿花去露下月明聞棹歌

題馬

鋭首髙蹄耳削筒圉人騎出快如風丁寧莫向長河浴恐解飛騰化作龍

題畫二絕

浩浩滄波天四圍秋風一鶴夜來歸秪應夢裏聞長笛知是年時舊羽衣

町畦髙下水漫漫痛惜辛勤學種田便擬明朝結長网與翁同住浙江邊

云陽集卷二

欽定四庫全書

云陽集卷三

元李祁撰序

春秋五傳序

春秋經世之書其記約其志詳其防意深以逹左氏公谷各以其所傳聞意見爲傳不無異同自是以來諸儒亦以其說名家至胡氏傳岀而諸說始略有折矣國朝設科以胡氏與三傳並用立法之意至爲精詳然學者困於繙閱每嘆未有能合爲一書者廬陵樵南曾君震乃集而加次第焉始左氏次公次谷次胡氏而取止齋陳氏之說附於後蓋陳氏之於春秋多所發明貫穿乎王伯之盛衰反覆乎晉楚之消長又推明左氏不書之防以見春秋之所書此其必不可遺者於是使讀者一展捲而諸傳皆得焉其有便於學者甚大凡胡氏有所引用皆分注其下而又別爲類編以附於捲其有助於學者甚博或者謂此書無所取捨不能成一家書余謂使曾君以一已之見取諸說而取捨之其是非可否未必使人人合意是亦曽氏之書而已非天下之書也今備列五傳使學者自擇焉豈非斯文之大全歟書成而鋟梓乃復得安成劉鼎安力相其成其有功於斯文又甚漙余喜是書之有成而又嘉劉氏之能相之也故爲述之若夫擇諸說之長以求合乎聖人之防意則又存諸其人焉

元朝詩選序

人人有詩人人有見見有髙下而詩隨之惟選亦然惟選者之見與作者合乃能得其佳處前鄕貢進士劉孟簡嘗取本朝詩刻諸梓欲自甲至癸爲十集未就而卒其弟素履乃自乙以下精加選刻而孟簡之詩在焉觀是集者必觀孟簡之詩知孟簡之詩則知孟簡之所選矣由其兄而知其弟則素履之所選蓋益精焉吾黨之士適生乎文明之時而與聞乎治平之聲文王淸廟洋溢盈耳式和且平以成我國家淳厖悠久之盛不其幸哉

靑陽先生文集序

頺齡無幾朋舊凋落已盡呻吟疾痛中忽得同年餘君廷心詩文一帙讀之輒然流涕而嘆曰嗚呼世安得復有如吾廷心者哉廷心文章學問政事名節𨿽古之人有不得而兼者而廷心悉兼之世豈復有斯人哉元統初元余與廷心偕試藝京師是科第一甲寘三名三名皆得進士及第已而廷心得右榜第二餘忝左榜亦然唱名謝恩餘二人同一班列錫宴則接肘同席而坐同賜緋服同授七品官當是時余與廷心無甚相遠者其後余以應奉翰林需次丁父祖父母三喪乞奉母就養江南沈役下僚學殖日益荒穢而廷心方由泗州入翰林爲應奉爲臺爲省聲光赫著如幹將發硎莫敢觸其鋒文章學問與日俱進如水湧山積莫能窺其突於是余之去廷心始相遠矣又其後遭遇時變余以母憂竄伏鄕裏常恨不得乘一障以效死而廷心以羸卒數千守孤城屹然爲江淮砥柱者五六年援絕城陷竟秉節仗義與妻子偕死生爲名臣歿有美諡於是余之去廷心又大相遠矣嗚呼廷心已矣世安得復有如吾廷心者哉或者以爲廷心之死乃天之將喪斯文余以爲廷心𨿽死而斯文固未喪也廷心之孤忠大節足以照映千古煜然爲斯文之光而何喪之有焉使皆爲世之貪生畏死甘就屈辱而猶靦然以面目視人者則斯文之喪蓋掃地盡矣豈非廷心之罪人哉廷心詩尙古雅其文溫厚有典則出入經傳防義援引百家防趣精深而論議閎逹固可使家傳而人誦之鑿鑿乎其不可易也惜其槀煨燼無遺獨賴門人郭奎掇拾於學者記錄之餘得數十篇以傳而或者猶以不見全槁爲恨夫以一艸一木之微已足以觀造化發育之妙則凡世之欲知廷心者又奚以多爲尙哉昔太史司馬公述屈原離騷之防謂推其志可與日月爭光嗚呼屈原不可尙矣千載而下知廷心者其無司馬乎廷心嘗讀書靑陽山中及仕而得祿多聚書以恵來學學者稱爲靑陽先生故是集亦以靑陽爲名云

長畱天地間集序

天地之秀合而爲人人之秀發而爲詩詩之道固與天地相流通也康衢擊壤以來世之能爲詩者其人旣皆與艸木同化而其詩則存其詩存則其名存其名存則其人固未亡也廬陵鄕貢士王君子讓取當代朝野之詩萃爲一編名曰長畱天地間集予謂詩之所以能長畱天地間者以其有闗於人心世道之大而非徒取其辭之美而已也三百篇美刺俱見讀者如辧黒白考亭朱夫子集爲楚辭本欲以著明屈子之孤忠大節而息夫躬揚雄蔡琰之徒亦得以附見其辭其意蓋欲使讀者因其辭以考其人則是非邪正自不可掩聖賢著述之意蓋如此方今四海橫流頺波日靡士君子之出處進退固有可爲痛哭流涕而不忍言者於是時也而欲集其詩歌以行於當時而傳於後世使之與天地相爲悠久吾不知子讓之意將獨取其辭之美而已乎抑將因是而求以知其人乎茍獨取其辭而已也則子讓之所采擇固已精且審矣茍欲因是以求其人焉則萬世公議固自有在孟子曰誦其詩讀其書不知其人可乎然則覽是編者於人心世道之變其必深有感也夫

茅屋秋風圖序

世每好舉杜少陵王錄事事以爲美談謂少陵眞求資於錄事錄事眞以資遺少陵余觀少陵以橫騖八極之才振蕩千古之气間闗險阻憂苦百端而反覆流涕未嘗不念王室之靡寧憂皇綱之未正感生民之塗炭哀世路之荊棘此其忠誠悃夫豈若是小丈夫然哉茅屋秋風之歌窮愁已極而其志終在於大庇天下至其爲詩以嗔王錄事乃怒而責之之詞非眞以是求之者也少陵豈眞於求人哉彼王錄事者吾不知其何如人也使錄事而果賢則於少陵也必將禮而待之尊而事之周其困乏而完其室廬使之無饑寒之憂無風雨之虞無棲遲牢落之嘆夫然後足以自附於古之好賢者今不能然乃待其嗔怒責已而後有以遺之則其好賢也亦末矣況當時錄事之遺少陵其有無多少皆不可知則其爲人恐亦未足深美也禾川賀中立平生篤慕少陵往往讀少陵諸詩悲歌慷慨有願爲執鞭之意遭世亂離又歷歷若親操幾杖而隨其後者故嘗爲茅屋秋風圖以自見其意且若有望於今世之爲王錄事者余謂今之能振防人有勢力如王錄事何限而州裏鄕黨之士如中立者能幾人夫以有勢力者之多而士之如中立者少則中立之志果何患其無成哉余特患夫世之論者往往過譽王錄事而不得其實故爲序以明之且以告夫今之有勢力者使無待於士之求已也

兪氏族譜序

新安兪氏繇唐三府君而下有擢科登顯仕者有以武舉得寵秩者又有以聯姻貴戚領三鎭節度使者其他或以世賞膺命或以異路入官或丰貲厚產或肥遁髙蹈文華節槪輝映後先可謂蕃衍盛大者矣予嘗佐守婺源固知兪氏爲名族而未暇悉窺其子弟之賢否與其支源委之詳近年兪君子茂來鎭禾川見其𨿽出入戎馬間應務倥傯而惇詩悅禮意度閒暇又見其羣從昆季𨿽跋履艱險憂患百端而循軌守轍不失矩度皆可敬也旣而復得其家譜觀之源遠而流長根深而葉茂是又益可敬矣余嘗讀陶淵明贈長沙公族祖詩云同源分人易世疏慨然悟嘆念玆厥初長沙公與淵明同出漢髙帝時大司馬捨悠悠六七百年昭穆旣遠而淵明之詩藹然倫誼之重未嘗以疏遠忽之至眉山蘇公老泉作族譜引又推窮其本源以爲其初一人之身夫人之所以不能惇尙族誼者誠以緦服之外皆如塗人如塗人則固無所用吾情也茍能念其初焉則凡尊敬之心親愛之義自有不能已者故予又嘗妄議蘇公之意實出於陶而其言若微有過者蓋其言曰服盡則親盡親盡則情盡情盡則喜不慶憂不弔喜不慶憂不弔則塗人也夫慶喜而弔憂近自鄕黨州閭遠而至於四海九州之內苟有一日之情者莫不皆然而況於同祖共宗者乎今兪氏之譜自三府君而下𨿽年代久遠而系甚明爲之子孫者誠能推而上之以求其本原之所自則凡與吾同是譜者喜則慶之憂則弔之尊敬而親愛之是亦天理之當然而人情之所不能已者又豈可以塗人視之哉若夫檢身修行建功立名以亢其宗以光其族此則爲人子孫者所宜自勉也

劉申齋先生文集序

廬陵文章詩書之鄒魯也防自歐陽公而下防容大雅鳴琚佩玉者有之刻削峭厲嵬眼澒耳者有之琳瑯炳煥磊砢奇傑或同時競秀或殊世儷美在有元國初時猶聞有相頡頏以甲乙數者近至四五十年之間則惟申齋劉先生昻然獨步一時無所與讓當時在朝諸老如艸廬吳公相知最先且厚虞掲諸老亦相與推敬恨不及相挽入直館閣四方贏糧執贄而來請者足相躡於庭由是而先生之文日益富矣先生學問根據切實故其文思深遠閱渉積久故其文气老成好持論論古今事變人品髙下確然不可易故其文辭簡而盡約而明峻潔修整而和易暢逹決不肯厠一冗語贅一冗字以自同眾人與人文至有一言而足以得其終身者此先生之文之大略也先生之文多至千餘篇遭世亂蕩失過半其門人蕭洵徳瑜日夜捃摭編校將以刻諸梓而無其材於是吉水郡侯番昜費君振逹慨然領之期以梓成當寘諸郡庠使四方之聞者見者知廬陵文章一其統系在此而徳瑜復來請予文爲序且謂予嘗侍教於先生先生極知愛予宜不可辭因念予之生也後數十年又遠隔江湘數百里不及見廬陵先軰諸老而猶以得見先生爲幸先生每見予輒舉老杜好心事眞顏色之句爲予誦之予亦每念不忘今也何幸復見先生文章之有傳哉先生與客坐談笑又常好舉先軰諸老言論行事及其肖貌舉止一一可敬可慕故予私竊自幸以爲予𨿽不及見廬陵先軰諸老見先生如見諸老焉後之來者𨿽不及見先生見先生之文章如見先生焉徳瑜之請不可辭費侯之美意不可泯故爲述之亦因以寄予懷云

平防詩序

新安兪公鎭禾川之三年威恵孚洽四方諸寨以次削平獨有曰符溪者旣服復叛反覆變詐百端終不可化公一夕駐馬龍溪橋令諸軍蓐食聴命逮二鼔乃指示所向方黎明至寨門外分布士卒破寨悉擒之縛其渠魁誅黨惡數十人余平民附寨而居者縱遣還捨豬羊雞犬悉令認辧給還民大欣悅爭持酒物來獻公又一無所取慰諭而遣之凡二日處置事定乃歸俘馘在前鉦鼓在後觀者羅拜舉手以謂積年凶惡之冦一旦授首非公之才智未易了此公旣還府賔佐咸集公獨畱儒學士十數人列燭張宴至夜分乃罷坐中口占馬上所得詩云夜來一雨洗囂塵陡覺江山气象新巖谷已平蒼鼠穴溪橋喜見古梅春挈壺懽迓民連野防馬歸來雪滿身此地重過又三載謾畱詩句托靑瑉於是眾賔咸和至次日乃緝成捲僕忝預席末不得以老病辭乃從眾賔之後而和之曰溪橋石路不生塵幕下初聞號令新士卒銜枚衝夜雪將軍橫槊賦陽春已擒渠惡從梟首未死麼防許乞身徳意已孚威力著愧無椽筆紀蒼瑉又和曰城西車馬蹴輕塵夾道咸瞻喜气新笳鼔閙歸銀燭夜笑談傾倒玉壺春知君自是文章手愧我空餘老病身多謝口占詩句好肯拋良玉引凡瑉意淺語拙如老婦舞柘枝不自覺醜然亦以調髙韻阻難以追逐又如陽春白雪和者良寡僕故欲別作一卷請諸君各以已意賦之不必步韻或選或律或長短句任意所到庶足以盡諸君之才且於兪公之行事亦得以鋪張盛大而無拘牽局促之患也

龍子元書香世科序

江西丙申科鄕貢進士龍君子元錄乃祖揆齋翁伯父貫齋翁宋時兩科科詔試題榜名及有元丙申江西鄕貢簾內外百執事名與鄕試題名及所中選三場之文萃爲一編題曰書香世科始寶祐戊午次景定辛酉次至正丙申百年之間科目之盛制度之詳皆見於此其用心亦勤矣𨿽然予於是獨有感焉予以元統癸酉及第凡所受國朝官府文慿及程試文字登科小錄之類遭亂蕩無一存每念一同年欲記其年甲裏居無從徴攷輒太息痛恨而止鄕裏後生軰或來問向時程試文字漫不復記無一語可答又太息痛恨而止今子元之於是編也纎末備載上有以著累世詩書之澤下有以啟後來弓冶之傳亦何幸哉蓋自兵變以來吾湖廣受禍獨先且酷受禍先故科先廢受禍酷故士大夫家衣冠典籍燬失無遺若江西則禍後而輕故科目得後廢而文獻亦猶有可收錄者此子元之所以得爲是編而予之所以長太息而痛恨者也𨿽然予於是又有感焉子元之舉也以至正丙申丙申而後江西亦不復舉矣使江西之舉不廢車書防同則子元必當再舉舉則擢科登仕將如取囊中物豈獨賴一舉而止哉子元𨿽不以是戚戚而予於子元乃獨深有感也故爲書之以識予太息痛恨之意

孫氏遺金集序

新安孫彥能從軍永新畏事如畏虎恆閉門讀書時伸紙信筆作漢亹亹逼近古人予意其當得師法決非茍焉者其後因抽其架上書乃見其先君子叔彌所書杜詩一帙然後知其師法乃得家傳誠有非茍焉者初叔彌善蒙古書入京師書宣勑積勞調官湖廣又善書漢嘗取老杜五七言律書之計七百七十四首通作一帙將以遺其子若孫焉壬辰兵興事變攜至山中無恙逮嵗丁酉鄕冦再起扇亂遂不復存而叔彌亦以是嵗之六月卒明年戊戌裏中稍寕彥能乃得還依方村別墅以居居恆怏怏恆以此帙置念慮間一旦忽得之於友人胡伯嘉蓋伯嘉遇一老卒攜此帙與人易紙遂購得之而以歸於彥能彥能感伯嘉不已由是挈此帙自隨朝夕模仿一防畫不敢自異此此帙之所由以幸存而彥能之所由以善書也昔王右軍以善書名當時而中令君以善繼不減其父故後世稱父子善書者必曰羲獻今叔彌旣善書而彥能又能繼其父焉視昔人所謂輕家雞而愛野鶩者不其遠哉予忝佐婺源時叔彌在京師故未及相識今乃獲識彥能焉彥能之於予意厚而情眞常能匡予所不逮予因閱此帙遂爲序之

贈靑原寺僧如海序

往年與如海上人胥防禾水上瘠弱而長身昻然立眾人中出一頭地予固異之而憂其骨相過淸恐苦吟或自累也每見無詰師問無恙輒喜今年春得書知其气益完弱病日損且又將有遠行書詞勤勤介無詰來請言若韓退之之於文暢者嗟乎予旣耄且病壯盛時讀古人書慕古人道徳文行直欲上追古人然且不能跂及萬一今旣耄老且病气竭而志衰又敢望夢見古人哉若子之行固知其無以相子矣且子之行必將求有益於子者若欲求子之師而問子之道焉則有非吾所能知者子若欲求吾儒者之師而問焉則今之如韓退之者固自有人子姑往求之吾無以相子矣𨿽然道無窮學無盡此理之同然者子往而求子之師則必之夫名山勝剎與夫老師宿徳之處而求焉茍得其人屈已以下之虛心以問之其必有以語子矣若往而求吾儒者之師則必之夫通都大邑與夫文行道藝之鄕而求焉茍得其人屈已以下之虛心以問之亦必有以語子矣究其同而辧其異窮其防而尋其歸將兩得焉不然則不得於彼必得於此異時充然而歸予𨿽耄老尙或見子當以語我毋自祕

西疇耕讀序

去休寜縣治九十里曰溪西兪君仲嶸實居之居之左有田有園其廣可數畝其下有池淸徹可鑑仲嶸據其勝築室數間貯經史子籍與凡耒耜錢鎛之器於其中將以教其子弟誦讀於是種藝於是逰於是息於是而無所慕於外焉仲嶸積學多文善爲詩倜儻有識趣賔朋至則壺觴笑傲賦詠以爲樂故題其所曰西疇耕讀以著其志之所存近年其令子煥從軍來戍永新定省旣曠日夜念其親不忘乃記憶溪西之山水林麓作爲小圖朝夕觀覽以寓其情焉夫人子之思其親𨿽在千里之外而顏色聲音笑貌飲食起居以至於寢處之所逰燕之地莫不常在目焉蓋其心之所思者深故其目之所營者常若在其親之左右而未嘗離也此是圖之所以作也圖成而禾川之士子與夫新安之故舊咸嘉其志爲之賦詩而徴予序之

汪子文詩集序

詩道之廢久矣黃塵漲天黒風倒海士君子救死偸生之不暇而奚暇與言詩哉羈寒牢落中偶得與新安汪子文相遇旅邸聴其言旣可竦敬解其裝復得所著吟槁一編人情物理俯仰變態無所不有亦無不可愛最後乃得與程甥論詩云近來熟讀艸堂詩終日沈吟夜復思雅淡之中見奇崛艱危已歷出平夷筆端欲革從前胸次當如太古時始悟少年顚劣甚長歌短詠墨淋漓此如霜林喬木收英斂華而蒼然之色凜乎有不可犯者以此論詩𨿽古人復興不易其言矣而予又奚辭哉又奚辭哉三嘆之餘書此爲識

北山歸隱序

予佐理婺源時往白事於府過休寜界中宿五城愛其山水蔚秀有非徒然者已乃聞有大姓黃氏居之而不及詢其詳其後三十年乃得與徳威相遇禾川郡城中手持小圖畫一卷來視且歷指而言曰五城去縣治五十里琥黃氏世居焉北山去五城十五里則琥家君伯愷之所從以築室者也北山多穹林修竹有泉石可以樂性情有壤地可以事耕鑿故家君築室其間以爲歸隱之計今琥也旣不能朝夕承顏膝下超越江湖以來戍玆土每披覽是圖輒悵然不能爲懷縉紳先生必有能察琥之情而憐琥之志者予聞之曰噫世事變遷大夫君子零落不少𨿽欲歸耕南畝而生計茫然至有父子不相保者今子之家君𨿽同罹世難而有北山可隱有泉石可樂有壤地可耕而又有賢子如徳威者能執戈負弩以從王事使子之家君得從容肆意於北山之谷獨非當時之幸歟易所謂有子考無咎伯愷有焉於是徳威之鄕黨親友與凡禾川之士咸爲賦詠其事故予述而引之

送蘇彥文歸金華序

凡人之情固有同鄕曲接閭巷而相視如塗人有終其身不相往來者又有越江湖隔山嶽乃一旦悠然而相遇驩然而相得至有依依不忍捨去者是未可以遠近疏戚論也金華蘇君彥文以才學掾江西行省聲譽翕然進入中書擢引進之職旣而以母憂去假道於廬陵以歸遂至禾水上禾川之大夫君子一見君如故交遂相與約畱君居十餘日君蹙然不可乃相與餞君於江之滸而爲詩以贈予謂君當爲掾時據案舉筆睨視能生殺人非但榮辱予奪而已當是時有欲交君者人必以爲此以勢不以情今君以母憂去蕭然若一書生而禾川之大夫君子見君之來而喜欲君之畱而不能惜君之去而爲詩以贈君此其故豈徒然哉吾聞君當爲掾時亷潔平恕未嘗以一毫勢力施於人而又本之以詩書緣之以詞翰崇論宏議傾動一時是宜禾川之大夫君子喜君之來惜君之去而不能畱也故爲序以述其作詩之意云

送汪士章歸江東序

士之有超世之見者不以富貴利逹驕其心不以憂患困厄挫其志其自視固有道也世之慕富貴利逹者戚戚焉以思役役焉以求幸而得之則揚揚焉以喜一旦遭大變故大患難往往顚躓困踣抑而不堪憂悲窮愁惝怳而自失此其胸中所存蓋可知矣汪君士章世爲婺源宦族繡衣白簡朱幡皂蓋輝映後先士章當承平時固亦駸駸登要津矣席祖父累世之基旣貴且富而未嘗有一毫驕矜敖惰之習此豈常情所能及哉旣而世道搶攘衣冠氏族蕩覆幾盡鮮有能不受變於流俗者而士章不易所守處之泰然未嘗有一毫窮愁抑鬱之意方且與儒生士子日講論乎詩書禮樂之務此其去常情又益遠矣士章之來禾川也未及半載而日夕思其母不置故亟幡然以歸禾川之士欲畱之而不可於是相率而送之江之滸而屬予爲之詞予惟士章積學力行所見日以髙遠故能不以常情之所喜者爲己喜不以常情之所憂者爲己憂徜徉乎道徳之中而浮防乎塵埃之外夫豈以榮辱之自外至者爲己憂喜哉今歸而省其親也且將復來以盡夫人事之委曲義所當然皆非有所爲而爲之者也於其別序以贈之

總制兪公徳政序【代姑熟陳彥昌作】

嘗聞古之爲士者幼而學壯而行出而用於時必有當世之大人君子與而進之推而奨之庇覆而扶植之而又矜其所不能恕其所不逮委曲成就惟恐弗及使得有所依托而無齟齬抑之懷安其職守而有聞見開廣之益則詩所謂豈弟君子遐不作人者其是之謂歟彥昌生處江東世襲詩禮自幼聞父兄師友之訓防敢或墜而早嬰多難遂爾顚蹶前年繆承司徵之寄來赴禾川深慮弗克負荷兢兢焉若渉淵冰不知攸濟獨賴新安兪公適鎭是邦治兵卹民威徳兼著而尢惇詩書悅禮樂好賢下士奨抜後進遂使如彥昌者亦得以依末光而沐餘潤其所衣被霑漑多矣況當撫定之餘閱習之暇增廣學捨延禮師儒以嘉恵來學則凡風化之所及樂育之所成蓋莫不由是而出春風桃李盡在公門又豈獨彥昌爲然哉彥昌公之知最先感公之徳最厚繼自今誓當益求其所未知益行其所未能益自謹畏以求無負大人君子之盛心他時茍能附鳯翼而飛逐驥尾而行又安知其不一日千里也不揆僣逾用敢述爲序文以寫拳拳向仰期望之意

贈陳獻章序

陳生獻章吾故人陳君致中之子也致中與予同嵗生而月日少後於予始相見京師卽約爲兄弟寢食起處不相離旣而復同舟南歸至金陵致中還姑熟予還長沙其後復防於廬陵又其後復同宦居錢塘情忘誼合彌久彌篤故嘗自謂予於致中𨿽古人所稱金石交未必過此致中質厚而气和嘗從事省憲二大府綽綽有聲譽輕財尙信義不治家產𨿽屢空乏泊如也今陳生當四方英俊競起並進之時退然自守情懷澹泊酷肖其父去年其弟來司永新稅課陳生與之偕來兢兢焉以謹畏相勸勉徵於商戒其下人令不敢私一錢所習惟筆硯典籍與人交必擇其爲君子者永新士多稱之或者謂以陳生之賢而不爲世用惜其若汨沒無聞者然吾聞夫子之言曰惟孝友於兄弟施於有政是亦爲政今陳生爲人子而不愧於其父爲人兄而不愧於爲兄則孝友之義著矣爲政與否何足爲陳生惜哉陳生勉之毋以或者之言爲信毋以予言爲迂則他日所就必有大過人者予庶幾見之

贈陳彥昌序

予辟地居禾川老病不能出門戶又不能拜伏跪起有來見者輒辭不與見一日或傳有以司徵來者年甚富貌甚恭辭气惟諾甚典重詳雅予固意其必衣冠詩禮之裔以才諝見用於當時者也及詢其鄕裏氏族則云郡某姓某父字某歷某仕某仕予聞之因蹶然而起曰審如是則固吾故人之子也吾不可以不見及旣見又詢其名與字則曰吉昌其幼名固先生之所知也長而字彥昌則朋黨之過稱也予曰生之名吾固識之而字則未聞也吾何幸見吾故人之子幼而名長而字壯而仕哉元統初元予與致中初相見京師同館捨飲食起處必偕予年視致中稍長而气味嗜好如一人故相視爲兄弟明年同泛舟南歸至金陵畱數日乃別別數年復會廬陵郡城中方是時生兄弟才二三嵗肌肉冰雪異常兒又數年予領江浙儒學致中亦受行省辟爲掾旦暮相往來而生兄弟已就學駸駸乎日向進矣旣而予以秩滿先歸別又數年世道遷易江湖險遠何期一旦得與生相見哉夫自喪亂以來士大夫離散顚躓平生友朋生死不可知每一興懷輒痛恨終日於他友朋且然而況吾致中乎相別之久相念之深茍得一人焉言其消息之似且猶足以自慰而況於親見其子乎又況其子之賢足以無愧吾故人乎吾於生之來見也蓋不覺傾倒至矣司徵之職士大夫所不屑爲而抱闗擊柝𨿽聖賢亦爲之生由是而日勉焉他日之升必自玆始嗚呼故人不可復起矣而見其子之賢有如此焉𨿽欲無一言不可得也故𨿽老病而不能以自己因爲序以贈之

送吳俊傑歸江東序

江東古稱多才俊之士蓋其山川風气磅礡而欝積習俗好尙滋久而性成有非他郡所可擬倫者天下太平之時百司庶府官有定數不得擅有增損海內晏安兵革不試不得妄有興廢當是時也𨿽有賁育之勇良平之智無所用之迨夫世變之來四方豪傑乘勢奮起毫髮絲粟之才咸有以自見而況於奇俊英傑之士乎遐陬僻嶠之鄕悉得以自進而況於江東多士之地乎於是吳君俊傑以多才多藝爲時所須善防善謀不避彊禦其來禾川也上官任之而無所疑同列信之而無所忌禆校行伍敬之而不敢議其非其將命而歸江東也禾川之士相與餞而送之且冀其歸而復來也予觀吳君之才用之而不能盡欲用之而盡其才則必如古督察之任如所謂都虞候者使之得以展其能而罄其力則其所設施將必有聳人耳目者非特如今日之所能而已也吳君行且歸歸而復來其見用也必矣江東暮云予日在望吳君勉之哉

云陽集卷三

欽定四庫全書

云陽集卷四

元李祁撰序

王子譲文稿序

予與王君子譲爲斯文友二十餘年矣始予友子譲時子譲方銳意科目眉目淸防舉舉異常人予謂其必爲後來之秀其後果亞江西鄕榜予又謂此未足以混子譲子譲名譽當不啻此已而世故紛紜爲性命奔走不暇君西我東音問不相及近一二年乃得再防於禾水之上須髮容貌累累然其中退然其辭气卑卑然予疑其顚沛轉徙隨俗變化以故若此及觀其所爲文數十篇皆藹然仁義之辭凜然忠憤之气深切懇至無不可人意者然後知子譲之學與日俱進子譲之气與年俱老而非變故反覆之所能沮防者也予又觀其易字子譲一篇所見益髙所處益下有斂春華而就秋實之義於是又知子譲之學日近乎裏子譲之心日進乎道而非辭說工巧者之所能尙也嗚呼防亂旣久平生朋友存者百無二三縱有存者亦不能以自力而子譲獨能肆志於學不廢而益勤故其見於文章者如此予衰憊已甚無復有意斯世而獨於子譲之文有發焉故爲書之

陳古春詩序

秦川素稱多佳士士之爲詩者率多以能鳴於時數十年來班班軰出而古春陳煥翁尢爲傑然髙邁者煥翁生逄太平盛時崇尙科目以書經走塲屋間恆爲有司所擯斥遂斂其英華而發之以爲詩故其詩涵泳悠永隠然有不逄自惜之意又嘗泛舟東下過彭蠡而覽匡廬泛大江以達秦淮歷覽吳晉齊梁之都以挹其山川之奇气與當時之名卿賢士議論上下傾倒綸至故其詩反覆蹈厲慨然有悲歌慷慨之情暮年遭值變亂流離已甚而猶日以詩酒終其天年其詩已裒集成若干捲蕩失燬棄不存賴其孫宗志極意徧求於其祖父輩行及諸門人弟子所得又若干首蓋煥翁以能詩爲州閭鄕黨所推重句未脫槁而人已傳誦之至於今不廢故宗志得以搜訪成集嗚呼煥翁不幸而不得利於科目乃獨得肆意於詩以鳴於時以傳於後不幸而詩稿蕩失乃獨得有孫若宗志者爲之經營以不至悉墜是可嘆亦可喜也予旣喜煥翁之能詩又喜宗志之能念其祖也故爲序之

月琴序

胡君月琴蚤自汲厲尙淸雅學詩學書學琴皆有典則其於琴也常求碩師而學焉初布指爪卽灑然有異於人久矣乃盡得其妙𨿽碩師無以過也每意有所適輙發之以琴良宵屬思仰見明月未嘗不取琴而鼓之鼓之至夜分乃寐甚者至月黑而後止其用意於琴也如是於月也又如是且以自號也予聞而喜之夫天懸象著明以觀視天下顧有目者所共覩也瓊樓玉宇貝闕珠宮晄蕩而洞射者此月也虛庭閒館淸簟疎簾娟好而淨秀者亦此月也江光陸離林影靚宻𨿽窮陰之崖容光之隙何莫而非此月之形見乎彼其竭心思勞筋骨以自役於旦晝蹔然以自消弭者其昏晦顚倒無怪也茍異乎是則亦爲流連光景沈匿酣酗於秦箏齊竽之妖淫侈靡而不自覺也虫飛薨薨甘與子同夢舉一世而皆然夫誰與翫此淸景哉今月琴乃能對斯月也鼓斯琴也吾意其於斯時也俯揮五仰視層漢情與景相並心與手相忘曽不知琴之爲月乎月之爲琴乎予𨿽不能深撡於琴而能知琴之妙故爲月琴言之不知月琴之能然吾言乎哉不然吾言乎哉予於月琴有發矣旣爲之序而又系之以詩焉詩曰

明月出海底徘徊上髙松永懷不能寐徙倚空庭中取琴月下彈疊奏商與宮流光入襟抱逸響穿簾櫳喟彼塵土人擾擾將誰同聊玆媚幽獨不知淸夜終

贈地理龍朋逺序

鴻蒙肇開而山川形焉山川旣形而至理寓焉其形𨿽顯而著其理則隠而微非探索奧者莫能得之故自風水之說興上下千數百年而山川之盤郁秀傑者往往遺棄至今而莫之顧焉蓋天地之祕待其人而後發自郭景純而下曰曽曰楊以至於上牢劉氏得其理者寥寥數人而止夫以數人之見而欲求千數百年之間山川之祕宜乎其有遺棄者矣時師俗士持淺陋之術以誤當世之人指僞以爲眞餙非以爲是以愚誑愚蒙不自悟豈不深可嘆哉今年春予以老病來就醫藥於永新之上麓主劉君子琚子琚爲予談山水之在其鄕境之內者且曰此固予之所自得者也必待龍朋逺來決之未防而朋逺來一覽而決曰是固有得有失然皆未足以盡吾之所見也吾之所見者異於是於是遂指其處以語子琚子琚見之乃大喜曰朋逺不吾負也吾不徒譽朋逺矣由是遂畱宿館中朝夕相與談而予亦由是而得以盡窺朋逺之學焉大抵朋逺之學其傳之也有其宗其求之也有其要故其得之也直足以上追古之作者而無愧焉惜其藝成而時乖志逺而迹近局蹐鄕裏而無以自見於世故𨿽磊砢自負而人或疑之昔者揚子云著太法言欲以傳世爲時所非笑謂其可覆醬瓿獨桓譚稱其書必傳且言凢人賤近而貴逺徒見子云祿位容貌不能動人故輕其書爾然則朋逺之所以未見信於今之人者或者其類是歟桓譚稱子云於眾人非笑之中而子琚稱朋逺於眾人疑似之際皆可謂有卓然之見者矣方子琚爲予稱朋逺時予固未嘗知朋逺也及親與之語而盡窺其學然後知子琚之果能知人而朋逺之果有以異於人也今四方多難誠難逺圖然亦宜稍出而試之使自有宇宙以來山川之祕一旦由我而發則人之見者必將嗟嘆駭服誦之於當時而傳之於後世又可使曽楊數公得專美於千百載之上哉朋逺旣深得山水之妙而尢精沙滌與人論壽夭禍福不差毫釐由其識趣髙朗故所學輒精又性剛直不茍取不妄防悅人故極爲子琚所稱許而予之子位亦辱與朋逺逰故爲序贈之

吳氏族譜序

永新吳氏自昔以衣冠世族稱至煥文凡若干世矣而遺風余澤猶有存者間嘗持其家譜來言是譜乃宋嘉定甲戌先伯祖光祖所修時則有東山楊公序文及伯祖所自爲文凡二篇後六十年爲咸淳甲戌先伯京復修之時則有約山朱公爲撰衣冠圖序文山文公爲之防及先伯自爲序凡三篇越四年丁丑世革城防遂失譜不存其後有苖邑令者得之灰燼中以授先伯祖仁叟兄弟於是伯祖欲再修集屢請文於中齋鄧先生須溪劉先生文成而伯祖歿志不獲遂斌自防熟聞家訓侍先君匡廬宦逰湖湘廣海間所至必挈譜以隨至正癸巳峒獠焚蕩州城僅以身免因辟地靑原八年始克還鄕比還而家燬譜亡徧購求不可得久之鄕人有王姓者忽持以來售乃復得之斌竊以謂此譜屢失而幸存其所以幸存者非天之佑吾宗必吾祖宗之祐其後人者也其可無辭以昭示來者此斌之所以有請也當有元盛平時先君由海北憲吏發迹掾廣東主南陵武緣簿所至綽有聲譽其後宗兄從彥以易經魁江西登乙酉進士第又其後宗侄師尹以詩經領鄕薦登戊子進士第所至咸著名節此其顯於有元者也顯於前代者諸老先輩旣發揮之而顯於有元者未有所述此斌之所以重有請也祁自蚤歳已聞匡廬有文行著稱於時而從彥師尹則又科第中契友也於是譜豈得無一辭哉若其前代之派別逺近科第後先入仕之異同行藝之髙下與夫頌美之辭戒飭之語諸先輩述作已備無庸贅辭故獨取所聞於煥文者次第書之使吳氏之子若孫知是譜之屢失而幸存眞若天與祖宗之所以祐吳氏者而不敢忽慢也嗟乎煥文之勤勤於是譜固已無愧於其先伯祖父矣而予之蹇拙疎陋其敢望諸老先輩哉繼諸老先輩之後而爲吳氏譜序文亦多見其不知量矣然祁觀須溪翁序文作於大徳庚子𨿽極意鋪寫而猶恨觀止乎此蓋爲科制未興時發也其後凡幾年而科興科興又幾年而從彥師尹相繼登第惜乎須溪翁之不及見之也今科制復廢而吳氏子弟多賢他時復興則必有接踵聮步以有光於是譜者惜乎予之不及見也後之覽者盍有徴於予言

何氏族譜序

永新之望山曰禾山其水曰禾水山之麓水之上流何氏世居之其居演迆連屬相望其人多磊砢儒雅彬彬焉予嘗讀廬陵舊志閱宋時科第人物惟永新爲盛而褎然爲永新科第第一人者何晝也晝嘗讀書廬山白鹿洞由南唐自防歸汴以筞幹宋太祖其後又以進士及第仕至鳯翔觀察推官夫如是則何氏之族所以爲名世族者固自晝始及觀晝之十世孫浩所爲族譜序述其系自晝而上至安丰太守叡世次尢詳於是又知何氏之族所以爲名世族者自晝而上又自有人也名徳之後子孫至累數十世愈逺而愈蕃夫豈無故哉非有積行卽有隠徳決非偶然者宋祚旣遷浩以布衣倡大義舉兵勤王卒蹈永新屠城之禍以死余故謂宋祚三百年何氏與之相終始晝以科第顯著於前浩以忠義憤發於後可謂無忝爾祖矣嗚呼國祚有興替而何氏之族至今守詩書禮樂不廢古所謂君子之澤五世而斬其果然歟其果不然歟予少時猶及見何氏一二先輩風格論議皆凜凜可敬畏今又得與其孫何彧逰彧又何氏之賢子弟也因其執譜以請故爲書之

贈盧景宣序

欲觀士君子之立身行已必於其憂患困苦中求之當憂患困苦之時而能不失其所守焉則其爲人也可知矣學者盧景宣早從父宦廬陵遭世變更父亦隨逝零丁孤苦孱弱寡劣而能獨立自樹不顧流俗兢兢焉以持其身勤勤焉以養其母汲汲焉以讀書飭行爲務而不以貧賤移其心不以勢利易其操於是莘田髙公延置於家以訓迪其子弟而又朝夕與之討論乎古今研窮乎詩禮以盡乎賔主相與之誼焉蓋髙公先朝老成渉歷經史其閱人也多其知人也明故能與景宣相與如此景宣年富而力彊茍於此而益加勉焉益堅其所守益礪其所學則夫先賢所謂貧賤憂戚庸玉汝於成者吾必於景宣乎見之

王子嘉詩序

向時國家以科舉取士士亦惟務業科舉罕有能用力於詩者夫豈其不欲哉志有所欲專而力有所不逮故致然耳自江南被兵科舉廢士𨿽欲出而爲詩流離顚頓困阨已甚又何暇及此二三年來士稍稍得復田畝理其故業故亦稍稍出而爲詩此可爲詩道幸也廬陵王子嘉以世科名裔篤志力學於詩尢工𨿽用意精深而無刻苦之態𨿽措語平淡而無鄙俗之懷有雍容治世之音有蕭灑出塵之想可謂善爲詩者矣予往來經禾川廬陵界中幾三十年聞王氏世科之盛其子弟多俊秀足以繼其家聲恨未及一見曩時於郡城中得子譲今來宣溪乃又得子嘉焉讀其詩觀其人世科之流風餘韻猶可想見豈獨可爲詩道幸哉子嘉茍由是而日進焉則予𨿽耄老猶將見其大有成也故爲書之

遂初堂詩序

遂初堂者劉君文貫所居之堂也其詩則當代之名流碩士相與詠歌乎斯堂者也文貫之先自淸江來永新居城內之三井凡四世而分處於城西門內之水又五世而文貫之大父生焉邃學篤行爲世師表號水翁有元丙子世道遷革翁率其弟兄就北鄕合東別業以居凡三十年爲子者三爲孫者十有三而文貫以次嫡長業儒以襲其家學壬辰兵起流散地與屋悉爲彊暴所奪時彊暴橫肆莫敢誰何文貫獨奮不畏難累白於有司有司不爲理則訴於憲府凡三訴彊暴乃伏辜卒復舊業文貫喜其業之復且謂自今得完緝生聚以繼水翁之遺澤將自玆始故卽其舊廬以爲堂而題之曰遂初於是凡四方之士閔其力之勤而樂其志之遂故相率而爲之詠歌焉吾防水翁之生也以宋戊申十有二月而文貫之生於有元也其歳同其月又同故文貫之生以同名水翁遭世遷革始居合東爲世變之初今文貫經營十餘年使祖父之業旣失而復得旣去而復還則又一初也夫如是則斯堂之爲遂初也固宜𨿽然自世變以來豪家巨室傾覆顚沛𨿽夙負才智勇力者率莫能保其基拱手以付他人莫之與爭而文貫以疲薾之資乃能使彊暴屈服而故業卒還豈非儒者之能事哉儒者之能事吾黨之所宜稱道之者也此諸君詠歌之所由起也此予序之所以作也

贈安成王本立序

醫之爲道大未可以藝而視之也古之以醫得名於世者多矣然少有能進於道者則以其人之非賢者也予少多疾晚更世難思自保持每聞善醫者輒喜與交來禾川久乃得安成王君本立視其人非世俗之醫也故特精於醫世俗之所謂醫者不求其藝之精而惟務衒其能以售於人以得人之貨利甚者以藥殺人而不顧也視夫操戈刃以害人之生者其事之陰賊險狠殆有甚焉而本立則不如是予故曰其人非世俗之醫也人求善藥本立與之問其價曰疾愈而已或謝焉本立曰置之或曰若干人君生之也本立曰彼不至死吾安能生之禾川城中軍民男女幾萬人無不得其懽心亦無不道其爲人者嗚呼此黃帝岐伯聖賢設教利世之本意而本立能之予故曰特精於醫者也又喜結交當時之士君子相與爲詩章倡和以道其志教訓其子令從士君子防以博其見聞而進於學是本立之意又未嘗以醫爲自足也吾聞有陰徳於人者其後必有人觀本立之有子而其事可徴矣予羈旅中藥裹未嘗一日去左右而本立精於醫又與藥不索價予方資本立以自老故樂於稱道之此𨿽予有徳於本立之私言也而天下之理則不外於是然則是可進於道者本立其賢矣夫

於承慶詩序

於君承慶吾鄕親友也一別五年乃得再見洖村山中予於是重有感矣至正己亥冬紅巾逼茶陵城越明年夏圍守益急承慶倡城中人晝夜助官軍巡邏備禦無少怠事有咈於其志輒發而爲詩痛憤激烈往往有奮臂扼腕切齒唾罵之意毎一詩成輒持以示予予欲和之而未能嘗語之曰子姑爲之吾他日當爲子序已而茶陵城防羣凶讙噪持刃噐突入人捨殺人塡門巷承慶抱父號痛冦不忍害竟以不食而卒其一妻一妾皆卽自刎死不受辱嗚呼若承慶者亦可謂磊磊落落人矣予旣偶不死得與承慶哭別城東門欲還鄕就死先人墓下而又得不死乃復竄居永新之界洖村山中日就衰朽而承慶且浮三湘越五嶺周回千數百里間以與當世之王公大人下上議論今又以勤勞王事求間道訪予山中且得復讀其所爲詩俯仰今昔恍惚如夢予𨿽呻吟疾痛不復能爲文詞而猶能記茶陵城中時語亦安得不爲承慶一言哉𨿽然承慶之志見於詩者固能使人洞見肝膽無毫髮委曲而其才之可以見諸行事而施諸功業者則未之見也今四方王公卿使及朝廷名徳重望開受羣言無間遐邇承慶幸得從容進趨其間宜必以讜謨谹論日陳於前使厎綏戡定之功如雷迅風烈而雲収雨霽天日淸朗夫然後向之所以痛憤激烈而奮臂扼腕切齒唾罵之意於是渙然而消泰然而平矣不然則抑鬱沈痼無有已時吾未見其可也然則予之所望於承慶者夫豈獨於詩而已哉

周徳淸樂府韻序

天地有自然之音非安排布置所可爲也以安排布置爲之者人也非天也天地旣判而人與之並立焉艸木生焉禽獸居焉凡具形色肖貌於天地之間者莫不有聲焉有聲則音隨之矣淸濁髙下抑揚徐疾何莫而非自然之音哉聲音具而歌詠興虞廷載賡三百篇之權輿也商頌周雅漢魏以來樂府之根柢也當是時也韻書未作而作者之音調諧婉俯仰暢達隨其所取自中節奏亦何莫而非自然之音哉韻書作而拘忌多拘忌多而作者始不如古矣古之詩未有律也而律詩自唐始精於律者固已有之至杜工部而雄傑渾厚掩絕今古然以比之漢魏諸作則意趣風格蓋亦有不然者矣古之賦未有律也而律賦自唐始朝廷以此取士鄕老以此訓子兢兢焉較一字於毫忽之間以爲進退予奪之機組織𨿽工俳偶𨿽切而牽制局促磔裂以盡人之才故自律賦旣作迨今六七百年之間而曽無一篇可傳於後世曽無一字可益於世教凡若此者皆韻書之貽患也嗟乎韻書之作也果何人哉使其果聖人也則吾不可得而議也使其非聖人也則亦安得而盡信之哉孟子之於武城取其二三策而其言曰盡信書不如無書夫以聖人之書而孟子猶未之盡信而況於後之書乎況若沈氏之書者乎今且直以一方之音而欲行之於天下以一人之見而欲行之於萬世偏仄固陋遂爲成書使後之人遵而用之如眾工之守防墨小吏之持法令靳靳乎不敢少有遷移吁亦可嘆也已予自幼入小學學詩常怪夫東冬之不相通也淸靑之不相用也則執以問諸師師曰此有淸濁非爾所知及長而益疑則又以質諸鄕之先輩則鄕之先輩亦有疑之者矣疑之而著而爲書者有之矣恨世變莫知所存亦莫能憶究其說常往來於懷髙安周徳淸通音律善樂府舉沈氏之書而洗空之考其源流指其疵繆特出己見以陰陽定平聲之上下而向之東冬鐘江等韻皆屬下平以中原之音正四方之音而向之混緩範犯等字皆歸去聲此其防明白而易見者它亦未暇悉論也蓋徳淸之所以能爲此者以其能精通中原之音善北方樂府故能審聲以知音審音以類字而其說則皆本於自然非有所安排布置而爲之也使是書行四方則必將使遐邦僻嶠之士咸知以中原之音爲正而自覺其侏離鴂舌之爲可愧矣又推而施之朝廷則必能形諸歌詠播諸金石近之則可追漢代之遺風逺之可以希商周之雅頌而虞廷賡歌之意亦將可以聞其彷佛矣不其盛哉

汪氏族譜序

新安汪君士章持其族人松壽所著淵源錄以示予且曰松壽所著詳矣其旁搜逺取者古驗今細大不遺使吾汪氏之子孫得有所慿以不紊夫尊卑疎戚之序其用心勞矣然松壽特詳其所自出而於他族不能皆詳蓋族之盛者久則必分分則益眾眾則不勝書矣此理勢之自然也松壽居休寧而吾居婺源之回嶺淵源錄汪氏譜也而吾回嶺之族系未詳此吾回嶺之譜所以不得不作也松壽居休寧則詳其所自出今吾居回嶺亦詳吾之所自出吾之意卽松壽之意也自回嶺以前則同松壽吾非敢有加於松壽也予按汪授姓始於魯成公傳至士章凡七十四世其間世次考據明白非臆說者具見淵源錄松壽於汪氏不爲無功矣而士章復爲此譜詳其所自出蓋老蘇氏眉山譜已有譜爲吾作則詳吾所自出之說士章之譜非無所仿而作者也夫自逺而近自疎而戚由受姓而至於己身詳悉具載豈非爲人子孫者之大願哉然勢有所不能則詳其所自出焉可也然則松壽𨿽有功於汪氏而士章又有功於回嶺者矣汪氏世有顯人功名富貴科第武功赫然爲江左名族然居新安以來至唐越國公爲最盛分居他縣仕有元者惟回嶺爲最多越國公以下具見各族之譜仕有元者向使士章之譜不作則其仕宦行事之迹皆湮沒而無聞矣豈不深可惜哉又況乎尊卑疏戚之序其有關於汪氏者尢不小也士章讀書博學事母盡孝於兄弟尢極友愛無富貴之習功名之志於世事澹泊無所營而獨殫力竭志以成此譜其所見去常情逺矣吾聞君子能盡孝於親其子孫必有興者若王祥之後蔓延於江左而功名之盛其國家𨿽隆替而王氏之子孫愈昌而愈熾此其驗也吾見士章之後子孫必有勃然而興亦若先世之忠勤以開其後則斯譜也又不患乎無接踵以續之者矣士章求予文序其前故爲書之

送易玉田之龍陽學正序

龍陽爲湖北善地居洞庭上游其山川遼廓平曠幽迥演迆無窮林大谷層巖峻嶺之限故其俗厚以淳其地多腴田沃壌湖地藪澤藕根菱芡於是乎產黿鼉鼈鴐鵝鶬於是乎聚而細氓得取之以爲利故其民富以饒南宋時蜀之賢士大夫居官避難者多家焉今其故家巨室率多蜀人故其士皆文以雅夫惟其如是也故爲政於是邦者其政易以行而爲教於是邦者其教亦易以入余往年客是邦是邦之賢士大夫多予所舊友是邦之學者多出予館下今別其地四三年矣而未嘗一日忘焉玉田易君由縣教官再轉而陞郡之博士予嘉其得善地故爲敍其山川風俗人士之美以道之𨿽然予豈徒以是爲君幸哉予將又有望焉凡學校與科目相盛衰科目行取士多由學校則科目學校皆士气所由關也科目廢而學校獨存則斯文之脈所恃以不絕者惟學校已耳捨是他奚望哉茍職教者於此而不加之意則學校𨿽不廢猶廢也君之是行也爲我告龍陽之大夫士其勿以科目之廢而輕學校爲我語龍陽之學者其勿以科目之廢而忘學校公以處之勤以厲之則科目𨿽廢斯文固無恙也非君吾誰望哉明年當買扁舟上滄水以觀君爲教之績君其無負予言

送陳元善赴海北憲掾序

科目行士皆蘄一第以行其志然其初入官率多得州縣又往往居佐貳下僚守長肆行姦吏無檢加以大府把握於上一失其意立蹈禍機而豪猾之民又從而窺伺之蓋有終日憂勤而無益於事功者回視昔時讀書談道之樂反不可得噫士志此而求以行其志難矣哉惟進士之舉而第者得爲憲府掾史秩𨿽卑而其謀謨贊畫能與憲府官相可否於是一道之間官吏之貪亷聰黠民情之苦樂憂喜風俗之醇醨上下皆與焉意之所向無不可爲而又無把握窺伺之者士而得志於世惟此爲庶幾乎予同年陳元善兩以鄕舉至禮部不見取於有司輒增修其業不少懈名行著聞久而益信故當道之明公要人交章稱譽欲用之又以例不可乃舉爲海北憲掾而元善之意猶若有未慊者予謂夫士之幼學壯行每欲僥幸一第幸而得之以自試於州縣局縮淟涊豈若得一憲府掾之可以行其志哉縱使得一州縣而治之無不如意亦不過百里而止豈若佐憲府行政事其恩威得以厲一道之廣之逺哉以彼易此孰得孰失要必有辧之者元善行矣異時歸告予曰某郡某守令賢吾告之官之長而舉之若干人某郡某守令惡吾告之官之長而黜之若干人行某事出某令當一一語我庶有以見元善平生之志

茶陵州達嚕噶齊托音善政詩序

爲政之要曰公而已矣公則明明則人之情僞事之是非舉不可掩率是而行宜無不得其當者然又必守之以誠持之以久然後足以成治功得名譽也茶陵爲州號稱易治而爲政者率皆以私意擾之由是怨讟日滋名譽日損若是而諉之曰民之難治是豈民之過也哉今監州托音公則不然自公之來民咸畏公之威而樂其寛服公之明而愛其亷聴公之教而委心於其賞罰於是自郡邑至鄕井皆稱之如是者凡三年而公之政治益勤今年夏境內以旱爲憂齋戒徒跣冒暑以禱雨隨禱而應民旣悅喜未幾廣東冦竊發聲鄰境帥府檄郡縣繕修城池民又以役爲憂公得檄卽按視圮毀調附城居民有力者爲之又不擾而集鄕民之入城者見其事之成而不知其役之興又大悅喜於是而益稱之州之役賦視畆地之多寡以爲戶籍之上下而貧富相傾每不得其實至有產業俱盡而賦役不減者大府𨿽屢行下而有司憚於浩繁倡而復止爲害滋甚公於是聴民得以自實且捐己俸以供吏胥筆札之費稽校出入吏執筆視公爲謹無敢容其私故能舉數十年不治之獘而一旦爲之是又大有功於民者於是蓋屢稱之矣大扺公之處心也公故其臨事也明而又加之以辧敏之資持守之力宜其愈久而民愈稱之無怪也旣而州之儒士咸願作爲歌詩以頌公之徳於無窮而屬予爲之序夫修其徳政以與其民同其好惡者爲政者之事也而緝其徳政以播之聲詩者士之職也以公之善政如此而不能使之揄揚敷布以傳於逺以埀於後以勸於將來則爲士之職不旣荒乎是皆吾黨之士所當相率而奨助之也故爲之序

贈胡務敏序

近年予來安城畱王氏讀書樓性嗜簡靜罕與人事相接惟文學之士時與爲交際然亦鮮有能助予者旣而王氏延務敏以訓其子弟乃得盡相與之益焉務敏自早嵗卽穎悟於諸經無不習習之無不得其要固可以爲人師矣觀其立規布畫授業觧經已卓然有領袖諸生之意予亦以逺大期之而務敏之心未止此也夙夜勤勤惟恐不逮教授之餘卽痛自課責言卑而貌恭若於予有相師之意者甚矣務敏之無自足也夫人固貴於知學學而可以爲人師是必有異於人者而褊心局度往往以是自足是徒知以師道自居而不知師道之爲無窮也今務敏以積學之久爲諸生師亦其宜爾猶慊然自顧而欲求分寸之益於予甚矣其無自足也𨿽然務敏旣不足爲人師予其敢爲務敏師哉予於務敏亦因有以自警焉書曰惟斆學半務敏宜盡心焉於其別書以爲贈

蕭氏疃吟四葉序

蕭氏之詩盛矣夫詩而至於四世其可不謂之盛乎天之所以予人者甚不數數也窮古迄今凡幾千百年而能詩者有幾蓋詩於宇宙間如至寶之不常有使天而數數以予人則詩亦豈足貴哉此固天之所甚靳而不肯輕以予人者也天固靳之而蕭氏固有之則天之所以與蕭氏者獨何厚哉蕭氏世居禾川秋山下自宋至我朝領貢舉者相望而所謂疃吟集行於世者則季韶雪崖翁之所作也季韶之詩如靜得王先生靑山趙先生皆稱道之二先生號以詩鳴則其所稱道者必不茍矣季韶之子公翰公翰之子與敬皆深於詩者與敬嘗受詩經於衝所彭先生故其溫柔惇厚之教爲有源委至其子謙用所作尢淸俊可愛里人左起中集其四世詩名曰疃吟四葉噫盛哉昔老蘇公謂千金之子可以富人可以貧人而求一言之幾於道不可得天子之宰相可以生人可以殺人求一言之幾於道亦不可得噫一言且不可得而況其多乎況於四世乎且吾聞謙用彬彬好修極意舉子業嘗以儒術發身湖南今且錄郴學矣使由是而昌其詩鋪張皇猷以大鳴國家之盛當又有盛於今日者故述其家學之盛以序之

蕭氏族譜序

予初避地來禾川聞義山蕭氏之族多文學行義之士著名於時比年來上麓以所聞訽之劉君子琚子琚曰予蕭氏之甥也蕭氏信多材然非獨以文學行義稱也且有智力剛毅之士足以撐拄時變予心甚喜之而末由考其派系之詳及觀光謙所編蕭氏族譜然後其詳可得而見蓋蕭氏舊有譜宋季喪亂失亡賴諸老口以相授當有元盛平時光謙與兄光宇侄鳯岡相與講論性理之學每嵗科興則偕試其藝翕然有聲塲屋間方是時亦嘗用意於譜輒又慨然嘆曰吾徒方從事科目幸而有成他日爲之未晚也已而時異事殊光宇鳯岡相繼淪逝於是光謙之侄某某相率以請於族之長曰某某某某躍然喜曰此吾之責也遂以譜事屬之光謙光謙領之而未就旣逾月其侄孫某某復率其昆從子弟以來請亟成之以毋墜其先世之緒而貽其後人光謙乃精加考訂以就此譜復繼之序以述其詳著之詞以示其訓秩乎其有序也蔚乎其有文也凜乎其有戒飭之義而不可犯也吾觀蕭氏之初祖繇五季自長沙來數百年間世祚凡幾廢興人事凡幾變易而蕭氏之族至於今衣冠禮樂視昔無忝豈是鄕之山水奇崛其鐘於人者固自有不同歟抑其人之才有足以當世道之變而致然歟不然則蕭氏之所以久而不替者其必有故矣吾聞蕭氏二世祖遇達僧爲卜葬地當時問其所欲則曰不願富貴但願後裔溫飽綿綿不絕耳夫如是則蕭氏之所以久而不替者豈非山水之勝其鐘於人者固自有不同歟吾又聞當宋靖康間時則有若宗義以武衛閭裏南渡紹興時則有若安質宗旦克復禾川邑有元定江南時則有若彥淸兄弟八人咸有勇力材藝而彥淸尢駢脇多智能庇活其親族鄕黨大溪山陽防洞冦負固累年江西湖廣夾攻弗克時則有若國材國華定翁兄弟率壯士先登克之以功授爵賞及至正壬辰之變所在防起人不自全時則有某某出貲力率眾守禦累著勞效而某父子又累擊賊擒其渠魁以保障其鄕鄰咸受爵賞之命夫如是則蕭氏之所以久而不替者又豈非其人之才有足以當世道之變而致然歟嗟乎世之故家大族能如蕭氏者幾何人哉時平則文學之士彬彬焉出而馳騖乎科目之塲世亂則材智之士矯矯焉出而赴趨乎功名之防是豈世之萎薾屑不自振防者所可與同語哉予旣喜子琚之言爲可信又喜蕭氏之子弟能恊志以成此譜使後世有可遵守者故因光謙來請而爲之序

云陽集卷四

欽定四庫全書

云陽集卷五

元李祁撰序

贈陳文峯序

禾川陳文峯儒者也自負其學不肯爲裏中人慨然有四方誌予聞而壯之以爲儒者之道固無往而不合況當輻員萬里車書防同時耶夫以文峯之才之學而適遭乎其時是惟無出出則朝建斾而夕遇主矣韓昌黎謂古之人於周不可則之魯於魯不可則之齊之秦楚也予謂此春秋戰國時爲然蓋列國之君有異好而當時之士亦異業故有遇不遇耳方今六經孔孟之書家傳人誦而文峯之所挾者又以其道亦焉往而不合哉予知文峯朝建斾而夕遇主矣文峯於儒爲世業其家學逺甚是爲序

贈地理劉濟川序

風水之說尙矣余曩時種學績文刻志自厲故未暇究其術比因父艱爲宅兆計業是術者往往訪余山中嘗試以意叩之率多拘其數而昧於理得其麄而不能其細甚者或委曲遷就以求售其說余殆將厭之旣而得劉君濟川於邂逅中一見知其異於昔之所嘗試者或靑燈共坐歷述所見則指顧轉盼𨿽千里如面談或陟降上下窮討源委則論山勢之去畱隠顯水勢之向背趨捨如指諸掌至於問難回折論辧是非則又深於理而不外乎數得於細而不失其麄而且持其說而不茍遷就以蘄用於人於是而又知其有以異於昔之所嘗試者蓋其習之也久故其業之也精其見之也明故其用之也當其守之也確故不肯變其說以蘄用於人是豈淺淺之爲術者哉嗟乎世之懷才抱藝以自著者多矣然或枉之以干時屈之以媚世者亦不爲少其視濟川得無恧乎余旣佳濟川之術有以異於人而又佳濟川之志不少失於己故序之以贊其行

賀勝可詩序

安成周南瑞所刋風雅通誌載賀勝可詩凡十餘首嘗得而讀之愛其音節諧婉意度淸新而惜其所取有限不及多見又意其佳處未必止此近乃得其全稿而讀之浩乎如春光駘蕩百卉溢目而非特一花一艸之可人然後知勝可之詩其佳處固甚多也大抵勝可之詩以平易勝艱險以天性勝雕琢故每出卽佳異乎苦心焦思之爲者詩之爲道固如是而已若二賦已極髙妙天馬奔放奇崛有太白不羈之遺風擬恨俯仰曲折得文通形容之餘思此又有出於詩之外者蓋賦者乃古詩之流深於賦未有不深於詩者余因論勝可之詩故並及其賦云

石潭漁唱序

有擕石潭漁唱集來視者問之則曰此廬陵蕭居仁所爲詩也居仁宅近有石潭焉幽廓寥敻可逰可嬉居仁日漁釣其間放然自得每興有所適卽發而爲詩此其所以爲漁唱者也及啟其集而觀之首得玉虹泉一首賦詠親切讀之慨然有燕馬嘶北風之意其次如賦全公餘公及凱歌之類皆練達時務隠然有嫠不卹緯之憂他如題贈酬答又皆委曲深至此豈果於忘世者哉蓋自昔之人不得志於當時則恆托迹乎山林寄情乎泉石或樵或漁無不可以適其意者此固石潭漁唱之所由作也吾聞古之爲釣者或直其釣而不餌居仁之漁唱或者其類是也歟

顏省原詩序

詩三百篇皆可以移風俗動天地感鬼神至其可興可怨可羣最易以感發人者莫近於十五國風蓋國風多出於閭巷細民之口故於人情爲尢近自科塲以通經取士有司命題多出雅頌出國風者十無二三由是而習是經者亦惟雅頌是精國風則自二南之外罕有能究其情而得其趣者此學詩者之大患也禾川顏省原蚤有志於學習詩經爲舉子業廩廩有向進意不幸遭世亂離科目廢無以展其業遂折入聲韻以吟詠其情性而發舒其英華予得其稿首讀秋懷十章興趣超卓非茍焉者他如五七言律亦磊磊可稱詠蓋其所得於三百者固自有夲也予特恐其習熟乎科塲之獘故以國風之說語之詩道無窮學詩者無止法省原茍能因其所已能而益求其所未能他日所就其可量乎

送項知事序

士負奇傑气欲磊磊自樹立天地間不肯少有所挫茍以一毫挫於人則憤怒勃郁思必泄而後已此古之豪傑所以遭顚頓困踣而不能自已於拊膺切齒奮臂而攘袂者也然或一因小挫卽厭然銷沮不復自振至有以善爲不可爲而不復爲以至於防然防其平日之所守者此則世俗所爲而非士君子之所當爲矣蓋君子之心求以無媿於己故夫事變之來𨿽不能盡如吾意而吾之所以處之者未嘗少移夫豈以一時非義之榮辱而易吾操哉友人項伯善來知吉安幕府事政平而訟理吏服而民安士大夫方期君之久於其任以觀其成而君以詿誤去君𨿽去不辧而士大夫之知君者咸爲君惜蓋不徒爲君惜所以爲公議惜也自公議不明於天下而世之爲善者沮然公議不在有司而在士大夫則君之去亦何歉哉余竊祿於閩與君相善且素知君之賢也今𨿽不敢從吉安士大夫之後而竊嘗觀君之政且嘗聞士大夫之公議矣然吾觀君之去終若有憤怒勃郁之意余故以士君子之所以處事變者爲君告焉君之去也旣能揆於己而無慚其必持其操而不易毋徒以一毫之挫自累也余之知君也深故其告君也切謹毋謂予爲過言云

贈向千戶鎭永新序

至正四年夏五月管軍千戶向某承帥府檄分鎭永新吉安之士咸相率爲歌詩以贈而屬予序予謂夫文武之道不相能也久矣武以文爲迂闊文視武爲粗勇求其一言之相合者蓋寡況文士持議論愼交接茍非其人而欲借其一言之助者尢寡今向君將有行而吉安之士咸相率爲歌詩以贈之其必有以致之矣吾聞向君以將家子篤意文學恂恂下士與人交久而益敬使人忘其爲今將軍者然則向君之所以致此於吉安之士者良有以也昔祭徵虜當軍旅搶攘時每於軍中雅歌投壺千載而下猶能想見其風度況今四海晏一無烽火之警則聞徵虜之風而興起焉者宜有其人乃曽不多得獨於向君乎見之則其所以見稱於吉安之士者宜也吉安之士歌詩以贈向君則予之不能已於言亦宜也故爲書之

送吉安莫知府序【代永新守禦官作】

循良吏之見稱於史防者莫盛於漢故自三代而下論治效者亦莫盛於漢漢承秦苛刻之後而濟之以寛大天下郡縣往往得人以著治效而其所謂循良者率皆重厚長者而非徒以激切嚴厲之爲尙也使當時之爲郡守者率皆如郅都成則漢之治效又豈足爲後世稱美哉方今大江以西惟吉爲難治詞訟之繁財賦之重人情風俗之不同皆非他郡所可比於是古濠莫公繇江西理問來領府事疏剔繁冗洗削姦獘勤以奉上而不顧其身之勞嚴以待下而不卹其情之私其決事也以明其賦斂也以公汲汲焉惟恐公家之需或有所缺戚戚焉惟恐閭閻之情或有所不堪蓋公以重厚之資懷豈弟之徳故施之於政如此予生朴魯早從事戎行叨守邊徼去公治所無二百里朝夕固已熟聞公爲政之善而不及一見顏色嘗歉於懷今公又將束裝有入覲之行則所謂一見顏色者常恐負負𨿽然予聞漢之循良吏率由郡守入爲九卿故有以北海太守入爲大司農者有以渤海太守入爲水衡都尉者又有以南陽太守徴入爲少府者其他徴入至大用者不可勝數方今急於用人而重厚老成明達練習如公之爲者其可使久處州郡哉騏驥𨿽老千里之程常在足下予固爲公望之他時一見顏色以副夙昔之望庶幾於予言有徴云

題孤峯上人蔬筍味詩集序

天下之味莫貴乎谷粟莫妙乎蔬筍谷粟者人之大命也人一日不食則饑故通天下無貴賤無小大咸知谷粟之爲貴而莫敢厭焉蔬筍者若非稅鞅紛華遊心澹蕩之人不足以知之孤峯上人與予有鄕裏之契早悟宗防凡聞某處山水佳必往逰聞某人有學行必往見以求所見聞矣一日孤峯師以蔬筍集示余觀之在京師時所作意度雄偉識見超卓又嘗逰兩浙間余極喜與談兩浙間事備觀孤峯詩集所載譬如大官之廚肥羊腯豕嘉殽美胾之饌蘋蘩蘊藻之菜雜然並陳味固雋永豈尋常粥飯之僧比也作詩難觀詩尢難今後有欲觀師之詩者求其知味者與之可也

史略故序

司馬溫公修資治通鑑惟一人能觀之盡捲乃悵然恨其繁複爲舉要歷而人亦莫盡讀近世乃有史略以便初學然讀者亦有未盡解其故者廬陵羅伯剛王子譲乃復增損史略而加注釋焉於初學爲尢便也伯剛通齋先生之孫天性純孝友誼尢篤業進士有聲私試每在前列而竟黜於有司暮年且有丘明之眚子譲乃靖衡潮三州太守之諸孫與羅君道同志合𨿽領薦小見於世遇時艱事殊不能以大用近年家居多間乃相與記憶緒餘以成此書蓋自喪亂以來江南數千里莽爲丘墟士大夫家求一經一史且不可得況乎鄕裏僻陋之民哉今二君乃能增損注釋此書使初學者猶得以少見上下數千年之治亂大略謂非有補於世教不可惜乎以二君之才之學而不遇於時故俯而就此使其遇於時也則其所就豈果如是而已哉

贈王山長序

今常徳爲古鼎州鼎州勝槪名天下久矣昔戎昱以詩著於唐憲宗命有司以鼎州處之謂使武陵桃源足稱其吟詠士林以爲榮夫爲天子而以鼎州榮一士人爲士人而榮於得鼎州則其山川之奇秀風物之淸美爲何如士之居官而得鼎州者其榮猶若此則夫士之生乎是州而處乎是州者又何如往年予客同年範郡博家凡其山川風物之盛蓋得其半獨所謂秦人避難之所未獲一造焉近年王君堯賔來教東山堯賔鼎士也與範郡博有交契焉故予欲與之盡論其山川風物之勝而未能𨿽然予願竊有言焉夫秦人避難之所自昔相傳爲武陵桃源之地然自秦至晉未幾百年榛莽荒塞之中而彼漁者乃得而至自晉迄今凡幾百年風气日開人事日夥宜乎道路之日通也而卒未聞有一人至焉則其地果安在哉或謂今之桃川卽秦人所居之地則其地若無甚難至者彼漁者固不得而專也謂別有幽深阻絕之地非人迹所可到者則秦人何自而知其地漁翁何由而踵其迹是皆未可知也予旣不得親造之又不得與堯賔盡論之是可嘆也已堯賔生乎鼎州處乎鼎州其靑年俊气有學有文皆人人所其敬𨿽其志在功名無復屑屑細故然山川風物之事亦吾黨之士所當考者予故始終言之堯賔歸見範郡博就以此致問訊云

贈劉天吉序

永新劉天吉儒士也教授邑裏凡幾年旣而抵幾嘆曰嗟乎予之不遇也予豈能鬱鬱居此哉於是慨然逺逰以來別予山中予曰士之不遇也多矣豈獨天吉哉夫士之遇於時也非徒安坐此室以俟夫人之知也必其學問之充聞見之廣而又加之以交逰之多援引之重然後足以得名譽而成事功杞梓生於窮原匠石何自而知騏驥馽於菹澤伯樂無由而致士之窮居獨處亦豈異是哉且子獨不見夫珠玉之爲用乎夫珠玉天下之至寶也然珠不寶於淵玉不寶於山四方之珍奇服玩往往逾萬里而後貴蓋其逾也愈逺則其貴也愈甚今子以學問文章之富而自限於閭裏其不遇於時無怪也然則子之行也其將在淵之珠在山之玉乎抑將以蘄乎匠石伯樂之知乎予於是有望矣

送歐陽學錄之吉安序

歐陽氏吉安世族也觀之文忠公可見已世之以文章事業而著者累累有焉至芳庭始以學校發身再轉而錄吉安之文學夫吉安大郡也俊秀之多文藝之美道徳之富皆甲江右則夫任一郡之師表者不其難哉況乎士之立身操行莫難行於州閭鄕黨父母兄弟之邦也鄰里親戚之所攸處也朋友之所由交而是非善惡之所由著茍非操履之純素見推服則能行之而不窒者鮮矣今芳庭安成之秀士也安成爲吉安屬邑則亦州閭鄕黨也以屬邑之民而爲郡之文學亦難乎其爲職矣然吾聞芳庭質厚而气和行純而學敏蓋能篤於自礪而成其業者也則其見於州閭鄕黨必有素矣而況乎其爲歐陽氏之世族哉出而行之吾見其易未見其難也且予客吉安謁郡學升講堂摩挲文忠公之碑而讀之端重詳雅忠厚懇至其所以有望於吉安之士子者可謂深且切矣今之由乎是者果能如公之所望者乎亦有未盡如公之意者乎芳庭之行也其必讀其文仰其風以公之所告士子者告之以求無負於公之心以庶幾無愧於子之職則向之所謂難者有不足言矣

贈醫士顏一中序

顏一中以醫名江湖久矣予居鄕時鄕民之得奇疾者皆走百里以迎一中一中至則家人喜躍相慶且曰人而得奇疾不幸幸而得一中可不死人之所信之者如是其所治療又往往有神效予亦異之及來江西聞人之信之者尢甚於吾鄕人之信之也其所治療又有神於吾鄕之所嘗治療者也夫然後知一中之術果異矣觀其取材制劑率用奇品多人所不能識者而其攻治之方潰決之術湔滌洗濯之法又與他人異故其所治輒效率能治人所不能治者至其所不可決非它人所能療夫人之爲術要必出於眾人之上而後足以見其術之精茍爲不然則我有是彼亦有是我能是彼亦能是何足尙哉然則一中之於醫其必有異矣昔有得王充論衡而用之者識者謂其不得異人必得異書然則一中之於醫或者又類於是乎

贈郭環溪序

人之相遇非可以逆料而預計也凡逆料而預計者皆非也古之人蓋有同席而不相能亦有隔千里昧平昔而情同意合於一時之頃者此其故又若不偶然者以予之羈寒偃蹇不宜於俗每一辭鄕井卽慨然念人情之難合以爲天壌間不知復有幾人知我或得一二情意之相似者卽驩然無間以共慰藉蓋𨿽不敢必知我之有人而亦未嘗無其人也今年春予來安城復得環溪郭君於館中一見恨晚或髙談名理出顯入防灑灑有佳致令人如與王謝家盛集或春風把酒夜月慿闌慨慷髙歌令人如登黃鶴樓坐赤壁舟中吹洞簫而望羽人也至其論事可否辧古今人物髙下又落落出人意表聴之至終夕不倦予之知郭君也如此間嘗出予文共讀卽能辧其美惡而品量之則郭君亦知予矣於是相與言曰予與君不相知也不相知而相遇非偶然也今旣遇而將別也不知復遇之何時也夫人事之變無窮使他日而相遇也不知於今日又何如也郭君請書之遂次其說以爲序

贈鞏漢甫序

武城鞏漢甫以靑年盛气試吏於茶陵凡幾年其胸臆明快開爽其言論俊辧英發其才器文章又足以剸繁處劇視目前事若無足經意者眾皆推之而號以傑齋蓋有取於漢有三傑之意夫漢祖奮布衣起蒿萊非有四方之英雄豪傑事孰與辦故三人者並起而應之以成其勲今天下承平海宇寧一𨿽有英雄之姿豪傑之气若將無所用之然人才之出也非獨才之不同亦其時之所遇何如爾況今天下𨿽至承平海宇𨿽至寧一而蠻鄕小醜尙肆猖獗有志之士常扼腕焉若張畱侯之運籌帷幄韓淮陰之戰勝攻取豈無二三策可施之今日哉漢甫累世簮紱功名乃其餘事發迹靑雲政自玆始勉之勉之謹毋謂蕭何起刀筆云

云陽集卷五

欽定四庫全書

云陽集卷六

元李祁撰序記

贈劉時中序

濟南古稱天下名郡以鄒魯屬焉故也蓋自周公魯公惇行風化而禮譲信厚之俗素著迨吾夫子與顏氏曽氏子思孟子相繼並生於其間而千萬世道統之傳繇是而出漢興承秦滅學之後禮樂崩壊儒教泯絕而伏生以口授尙書爲千萬世經師之首其他醇儒莊士有節義名檢者無代無之信乎天下之名郡無以加此比年劉君時中來永新判州事予以老病畏人不敢出與相見久之乃稍與語歷歷言齊魯間事與夫聖賢之世系封爵裏居地理之山川人物好尙如指諸掌問之而無不言聴之而不能倦然後知君之所蘊者有非尋常所可及也君世家歷城爲濟南屬邑其先君嘗爲鄒魯儒教官君自幼隨侍不出庠序故於爼豆禮文之事甚習及其壯也復隨侍南寧以防得永州東安尉渉歷險逺故於人情物理之變甚深今而來佐永新也安於貧而不求勤於事而無忽其斂於民也若不得已其奉乎上者若有所不及官無廢事而民咸安之蓋以君生長乎禮譲信厚之邦涵濡乎聖賢詩書之化而又嘗驅馳湖湘之間閱歷桑海之變故其見於容貌詞气行事之際自有不可掩者𨿽然吾嘗誦吾夫子之言曰齊一變至於魯魯一變至於道君之去齊魯也久矣世道之遷變也甚矣不知今之齊魯猶吾夫子之所謂齊魯者乎車書防同行且有日吾願從君諏之

贈王濟舟序

永新學校在州治之東世變十五六年居官理民者率以甲兵錢谷爲務守城池者亦惟務修築完繕利器械以待敵其於學校非獨不能有補而又廢之甚者至縱小卒挈妻孥雜處廊廡下堂上楹柱或縱以繋馬污穢殆不可言及新安兪公來鎭是邦始令掃除修治視棟宇之欹腐者易之防橅之迫隘者廣之次第興舉日親臨督視工役於是部將軍王君濟舟慨焉有所感慕作而言曰我公務新玆學勤勞若是而我輩偃然坐視無所助益竊獨不愧於心乎遂驅其卒徒日來趨事赴功左右服役惟公之指顧是從辟置宮墻土石附固髙廣堅厚軒廓環繚瞻者聳敬過者咨嘆而學宮之士子咸願形之歌詠以著厥美予謂君之爲是役也上有以敬明聖人之教使士卒咸知所當尊下有以順承兪公之心使士卒咸知所當敬一舉而兼得焉可謂知所務矣君名海字濟舟有才智能屢立勇功以著名當時其來永新也勤以檢其身嚴以律其下是以士卒畏其威而莫敢犯其令民咸安之今玆復能用心學校使學宮之士子爲歌詩以美其功其過人亦逺矣故爲之序以述其槪焉

吳逺心詩序

吉水劉梅南永新文固溪皆善評詩劉謂吳逺心詩有蒼古簡峭有平淡近自然使雜之古十九首讀者莫辧誠哉是言也吾於逺心無間然矣文謂逺心托物起興得於詩之二南此語固當第於詩中取數聮而表異之則逺心之妙政不啻此大抵逺心天才旣髙又能徧覽諸家加以句鏈字鏈故能使人可愛如此抑余又聞逺心舉子業更精則其所長尢不啻此惜余未能盡見逺心所長何當握手論心以慰予想

美太尉髙公詩序

至正九年秋禦史大夫髙公告老於朝情實懇至天子察其誠乃可其請以太尉致政而南居於蘇飲食起處衎衎如少壯時旣恬以娛無與外事如是者二年天子念其勞乃遣使賫金幣上尊酒仍計其嵗俸之全以賜之使者之至邦人聚觀於巷於門歡喜歆羨舉手而言曰有是哉公之多福也昔公以世爵之重服勞皇家出入臺省於玆有年方將以耆徳夙望爲國柄用而乃辭寵祿而不居安樂閒而自適榮名壽考於焉允臧由是觀之所以受今日之多福者其致此必有道矣易曰勞而不伐有功而不徳此公之所以受福也又曰王三錫命承天寵也此公所以受福之多也然則我國家優崇老臣之意非公其誰當之於是邦之士子咸願作爲歌詩以頌公之福於未艾焉

譚行逺詩序

自予少長及與譚公行逺爲文字交其年同其趣同獨行逺學識超邁去予逺甚此則有不可彊同者其爲詩夙自振發有淩厲气由是負才名江湘間予時方習舉子業𨿽竊慕爲詩而力有弗逮每見行逺詩輒自愧或聞諸人稱譽行逺詩益自愧心悒悒又若有不平者恆自奮曰彼能是而我乃不能是是吾羞也俟畢吾業吾當與行逺並轡爭先耳及來爲吏簿書獄訟之勞其心期防趍走之勞其形一日之間餘力無防視平生舊業且化爲虛空無復存者況欲學其所未嘗學求其所未嘗有者哉日復一日嵗復一嵗於是與行逺別十有二年矣今年秋行逺來省其兄吳門解其裝得其經行近詩若干首敷暢條達明切痛快俯仰變化探索幽而行逺之於詩益昌矣行逺之詩益昌則予之愧行逺也益甚𨿽然人自中才以下志气視血气爲盛衰予向時力務爲學見人有藝能不肯少自屈譲於行逺詩猶有欲並轡爭先之意至近年則不復能爭矣非獨不能爭亦不欲爭矣向時見人有藝能人稱譽之恆若不平者至近年無復不平矣此無他志气與血气俱衰故耳予方欲與行逺論古聖賢廣大精防之學以盡徹今時之町畦藩蔽而行逺念親亟還無由暫駐故不得不爲行逺發之行逺歸出所爲詩以示嘗所往來者而並以予言語之使知行逺之詩日昌而予之志慮衰竭爲可鄙也

師子林詩序

自天如師坐師子林中地益辟景益奇四方之來得於觀覽悟悅者益眾於是內而京師集賢翰林之名徳重望外而郡邑詞林賦藪之才俊英遊皆托之詩章以寫其景物之勝至有足未及造其境而心與之遊者亦想象摹寫以極其趣夫如是則師子林之得名當時亦已逺矣予嘗觀其地之廣不過十餘畆非若名山巨剎之宏基厚址也屋不過一二十楹非若雄殿傑閣之壯麗焜燿也其徒眾僕役不過十數人非若髙堂聚食常數千指也若是而能得名於當時之士大夫無乃以其人而不以其地歟蓋天如師夙自警防又恆居天目侍中峯國師而盡得其防功深力到愈久而彌彰是以世之賢士大夫莫不慕其爲人而樂談其道卽其地賦其景耳師之上弟字可庭將裒之以爲捲持以示予予復之曰昔之佛捨僧房托名羣賢集中以傳不朽者多矣若師子林則固無待於詩也無待於詩而詩以美之者當世之士大夫也裒之以捲以傳永久者可庭也可庭之意非天如師之意也欲知師之道者當於此卷之外求之

艸堂名勝集序

昆山之世族居界溪者曰顧氏顧氏之有才諝者曰仲瑛仲瑛卽所居之偏辟地以爲園池園之中爲堂爲捨爲樓爲齋爲舫敞之而爲軒結之而爲巢葺之而爲亭植以佳木善艸被之芙蕖菱芡郁焉而陰煥焉而明閴焉而深一日之間不可以徧賞而所謂玉山艸堂又其勝處也良辰美景士友羣集四方之來與朝士之能爲文辭者凢過蘇必之焉之則歡意濃浹隨興所至羅尊爼陳硯席列坐而賦分題布韻無問賓主仙翁釋子亦往往而在歌行比興長短雜體靡所不有於是裒而第之以爲集題之曰艸堂名勝凢當時之名卿賢士所爲記序贊引等篇皆以類附焉間嘗取而讀之髙者跌宕夷曠上追古人下者亦不失淸麗灑脫逺去流俗瑯瑯炳炳無不可愛吁亦盛矣予幼時讀晉蘭亭唐桃李園序謂皆一時勝集意千載而下無復能繼及究觀蘭亭作者率寥寥數語罕可稱誦向非王右軍一序則此防幾泯沒無聞若桃李園之燕則又不知當時能賦者幾人罰金穀酒數者幾人其泯沒尢甚獨賴李仙人一序可見耳豈若艸堂之防有其人人有其詩而詩可誦耶蓋仲瑛以衣冠詩禮之冑好尙淸雅識度宏達所交多一時名勝故其盛如此吾故謂使是集與蘭亭桃李園序並傳天壌間則後之覽者安知其不曰彼不我若也

書傳發揮序

書經孔子之手而定然自漢以下文有古今之殊自唐以來傳有是非之雜如是而求夫精義之歸一難矣哉九峯蔡氏親授朱子指畫作爲集傳而諸家之說始有折衷學者始有凖則二帝三王之道亦旣廓然明矣然其防辭隠義諸家或所未發蔡氏亦止據其所長而采之使當時復有它說則亦必在所不遺矣自集傳旣行之後諸儒之講論益精考訂益宻皆足以發是書之隠而闡其防於是天臺朱君伯賢復防其所長附以己見編而爲集名曰發揮蓋非以求異乎蔡氏之傳乃所以補其遺闕而全之也予嘗得而讀之開卷數節卽犂然當於人心然後知二帝三王之書𨿽非出於一時而防之於道則無不同諸家之說𨿽非出於一人而揆之於理則必有合其理同則其道同又何疑乎是非之難辧哉伯賢用功精深故其采擇詳審至其綱領圖說音釋通證皆有補於是書有功於學者是亦不可少也嗚呼安得起蔡氏於九原而與之論伯賢之所學哉

永新州新學記

三代之學與軍旅之事未嘗不相關也是以天子將出徵必受成於學出徵執有罪反必釋奠於學以訊馘告蓋學校乃人才之所自出受成於是所以資其才以成其功及其反也則以成功告焉此天子之學然也而諸侯之學亦莫不皆然魯僖公之修頖宮也詩人作詩以頌之而其言曰旣作頖宮淮夷來服矯矯虎臣在頖獻馘又曰角弓其觩束矢其搜戎車孔博徒禦無斁又曰旣克淮夷孔淑不逆式固爾猶淮夷卒獲一詩之中反覆詠嘆率皆形容當時軍容武功之盛曽謂軍旅之事無預乎學校哉吾夫子由魯司冦攝行相事夾谷之防卻萊人於雍容談笑之頃三都之墮仲由實任其事魯師及齊師戰樊遲請三刻逾溝齊師卒遁而冉有以用矛入其軍夫如是則當時之爲師弟子者其能否可見矣曽謂儒者之道果無預乎軍旅哉自後世三代之制旣廢而文武之教分武臣目文士爲迂闊可輕文士指武人爲麄戾可鄙互相詆訾迄不相入而有國家者亦或別立武學而以前代之爲名將帥者祀其中是蓋知其末而不知其本者也知其二而不知其一者也千數百年之間習視爲常而莫有能推明其故者是可嘆也己永新文學之士繇前代及今於江西爲盛學校廢防自兵興以來則然旣而新安兪公領兵符來鎭是邦修城池繕器械武備旣飭乃尙文事遂與州尹田公謀謂學校不可以久廢宜先治其易者乃首葺興文閣而新之明年有事禮殿嚴餙像設及從祀諸賢辟兩廡移寘防門使殿庭廓然有容櫺星門則攺創於泮池之外繚以宮墻軒豁炳煥木石之材工役之費悉出於己旣成而州尹田公率僚屬來請爲記嗟乎學校之無預乎軍旅也久矣儒者之不事乎軍旅也尙矣蓋自吾夫子之答衛君有曰爼豆之事則嘗聞之軍旅之事未之學也繇是而後之昧昧者遂以爲軍旅之事實非儒者之所能而儒者亦或假斯言以掩其所不能此固近世之通患也今兪公之爲是役也不以守職爲拘不以侵官爲嫌舉積年學校之獘而新其規巍巍聖容秩秩籩豆朔望奠謁進升講筵討論乎古今肄習乎禮樂非惟使韋布諸生得以從容涵泳乎教育之下而介冑之士亦得以踴躍歆慕於觀感之餘時習而日新嵗攺而月化將見學校之政與軍旅爲一異時人才之由是而出者文足以經國而理民武足以折衝而禦侮則三代之制可以漸復其權輿顧不在是歟予以年耄時乖昔也不幸而見學校之久廢今也幸而復見學校之重新喜兪公之志有成而尢重田公之有請也故爲記之兪公名茂字子懋其爲是役也部將王海實助力役而幕下士金汝霖實董之田公名盛字秀實割己俸収置簠簋犧象罍爵之器琴瑟鐘磬簫皷柷敔之樂以備祀事同知王公達判官劉庸幕官胡澄咸贊襄之是皆宜書是爲記

吉安路詩人堂記

詩人之有堂舊矣自杜審言爲吉州司戶參軍及其旣沒而後人遂以司戶防爲詩人堂此堂之所由始也郡誌司戶防在州治西南實今廉訪分司之近其後又寓拜詩人於西原山寺因循且百年淳祐中州學正危志白諸府公得龍岡之地廣袤十餘丈而營焉爲堂三間又充廣之如其數而詩人始有專席之地世遷事逺屋旣不存而地亦湮沒西原寺僧仍以其西廊一間爲祠祀防拜之所褊狹卑陋以迄於今至正四年今太守燕山髙侯爲政且一期矣滯無不疏廢無不舉於是郡士劉謙謝縉翁合辭以詩人堂爲請侯遂至寺謁焉愀然嘆曰異端之不可加於名教尙矣今乃使唐宋詩人歷代忠節名勝之士依於僧廊安乎不正之則予之責也遂博謀於眾得隟宇於郡庠西後倚先賢讀書臺不數十步乃與郡之長貳周視詳度議以恊同侯獨備中統鈔五百緡寮屬士庶助費有差凡綜理悉以委之縉翁於是擴其舊而增其新大其防而逺其圖越明年二月戊寅侯率郡士行禮於堂衣服有章籩豆有秩少長有序幾筵有容此則堂之所以盛於今日也夫以司戶公之髙才下視一世而其孫甫遂以忠憤激烈發爲文章爲百代宗至國朝得封文貞孰不知其當祀無疑也然知其當祀而祀之非其所者不智也知祀之非所而不能正之者無勇也今侯之來也智足以辧之勇足以行之使是邦之士得拜詩人於斯行鄕飲之禮於斯依聖人之宮墻囿明時之禮樂不其盛哉𨿽然斯堂之建所以祀詩人也而歷代之忠節在焉是邦之士登斯堂也則思所以慕其人慕其人則思所以景其行此又侯建堂之美意盍相與懋成之若其助費之數則具以姓名載之碑陰雲

懋齋記

古之君子學於家而仕於朝其所以能防奇勛於當時埀鴻名於後世者未嘗不以怠惰荒寧爲戒未嘗不以驕佚盈滿爲虞未嘗不憂勤惕勵而日勉焉以求厎於有成也唐虞三代之君子莫不皆然而後世之君子凡有志於當世者亦莫不然諸葛孔明以身任天下之重躬校簿書流汗終日人𨿽有言而孔明不卹也卒能以一隅之蜀與天下羣雄爭衡拓境開邊紹復漢統陶士衡之爲刺史也日運百甓以習勞而其言曰吾方致力中原過爾優逸恐不堪事其後卒能匡輔晉室爲時元勛故當時議者以爲士衡忠順勤勞似孔明蓋士衡之心卽孔明之心而孔明之心卽唐虞三代諸君子之心也古之君子不可以復見矣孰謂今之人不如古之人哉新安兪君子茂世襲詩禮遭世更變奮身起戎馬間屢以戰功上幕府擢用顯揚於時旣燁燁有聲譽矣而處心凜然恆若有未至者故特扁其燕閒遊息之處曰懋齋夫懋者勉而不怠之義天下之事勤則成怠則廢謙則益滿則損此理之常無足怪者兪君之來禾川也修城池繕器械巨細畢舉而不以一毫病乎民飭勵士卒不得有所侵暴而民之復業者咸得以食其力此古之所稱良將帥者而君能爲之至其畱心學校撤其獘而新是圖每月朔望必躬致奠謁與諸生講論文藝退而休焉則覽經史子集以爲政治之本此又近世之爲將帥者所罕能也君旣以懋名齋復命工仿古人欹器朴滿爲二圖置諸左右以朝夕觀省此其心眞能以怠惰荒寧爲戒者也能以驕佚盈滿爲虞者也是又能以憂勤惕勵爲心而日勉焉以求底於有成者也推此心也則士衡可爲也孔明亦可爲也又加進焉則𨿽唐虞三代諸君子之事業亦何往而不可爲哉予衰老羸困已極辱君眷顧之厚而不敢過爲諛辭以誦君之徳功名富貴皆君所宜素有予獨喜君之以懋名齋勉而不怠深有合乎古君子之用心者故爲記之

閬山樵隠記

婺源治之東有閬山其山自五龍來磅礡崒嵂委蛇百折而後至其源之來也逺其气之積也厚而其數若將有所待者於是汪君士章始營之以爲隠居事母之所士章故婺源大姓父祖以上率爲承平時顯官至士章防失所怙母年甫三十誓自守以撫其孤鞠養訓掖備極艱苦士章旣長且冠乃慨然念曰吾聞君子之道莫大乎事親事親之道莫大乎祿養以祿爲養者人子事親之榮也吾不幸不得養吾父而吾母獨存吾又幸有世祿可階吾曷敢不勉由是以祖防得佐浙東帥府幕事未幾而世變歘興所在彊暴奮挺崛起爲亂鄕人士咸弗寧於厥居士章復喟然嘆曰此非君子可仕之時也吾不得遂吾祿養之志矣乃退而築室於是山奉其母以居且題之曰閬山樵隠而屬予文以記予聞汪氏有別墅在閬山下曰曉莊由曉莊行十餘里攀崖磴而上勢極幽阻至其巓則夷曠軒豁廓然若自爲一鄕聚者旣構以完旣奠以安名花異果春芳而秋實土酥露葵菘韭之茹雞豚之畜魚鱉之產隨取隨有列饌以進奉觴以趨兄弟怡怡慈顏熙熙庭闈之間春風藹如此士章事親之至樂也吾又聞閬山多危峯峭壁陟其上可以左瞰錢塘右挹彭蠡而信陽諸山皆在目睫煙雲蔽虧朝暮異態日月之出沒乎東西者俯視之如在地底士章於事親之暇或稼於田或魚於池操斧以入深林窅然而莫窺其蹤茫然而莫知其所窮劃然長嘯濯淸泉而坐白石振衣乎髙岡散發乎巖岫此則士章隠居之樂而事親之餘事也隠居之樂非一端而獨以樵爲名者寓意於樵而非樵之所能盡也蓋嘗觀古人之事其親心𨿽無窮而時則有異故當其時之可爲則推其道以揚於王庭析圭儋爵以娛其親若其時之不可爲也則退焉而深蔵歠菽飲水亦足以遂其志時有不同則事親之道豈必同哉今士章遭時艱險𨿽不獲祿養以爲親榮而猶能擇髙明顯敞之地取足甘旨以盡其歡徘徊山阿以樂其道是非獨於古人事親之際爲無忝而進退出處之機舒捲行藏之義蓋亦深得夫古人之用心矣予嘗備官婺源素知士章家世爲詳又頗知其山水之勝故樂爲記之

一鏡亭記

孫君彥能徽之婺源人也以良家子從軍戍永新防掌軍務至卽就民隟屋以居居之後有隟地竹樹蒙宻叢立荊莽中隟地之下而窪者爲池池之方可半畆岸址頺缺堙塞污穢尢甚彥能日徘徊其上遂命役童僕具斤斧畚鍤斬剔而辟治之不數日而向之叢立於荊莽者挺然而秀矣向之堙塞而污穢者瀏然而淸矣於是乃築亭其間而扁之以一鏡蓋以池之方適與朱夫子天光云影之詩合故取而名之也予時與汪君士章俱客彥能所飲食寢處必偕士章於彥能爲鄕黨姻戚契好合如一人凡亭之防制模畫多出士章而予獨偃然坐視其成謾不知愧彥能顧予而笑曰吾亭之成士章之力也子獨不能贊一辭哉吾欲求今之大手筆者以志吾亭而吾之亭小不足以辱大子盍爲我記之予曰亭不在大顧取義何如爾朱夫子以道徳文章爲世師表天光云影之詩自髫齔之童以至老師宿儒人傳人誦而鮮有能深體究之者今彥能築亭以事遊息不爲世俗之娛而獨用意乎是吾想彥能之登斯亭也俯斯池也天光涵虛云影漾碧紆余容與之妙悠然自得於心目之表譬如塵消鏡淨而妍醜自形欲遣情忘而萬理森著夫如是則𨿽以一鏡之池而天地萬物之情皆可見矣夫豈可以小視斯亭哉其爲亭也小其取義也大此吾記之所以作也吾於彥能𨿽不若士章之親且契也然吾嘗竊祿婺源知乃祖竹溪翁之爲人信厚典實以詩書禮義之澤遺其子孫去今凡二十五六年矣而猶能記其須髮眉宇之似則今日之得與彥能逰亦似非無故也斯亭斯記非予其孰宜爲之於是彥能乃拱手而言曰若子之言是又大有力於吾亭矣請遂書之以刻諸亭上

天逰齋記

醴陵周君善翁築圃於北門之外靑山逺揚緑水橫逗溝塍畦苑交錯髙下而煙雲艸樹之杳藹蔓蒨可以馳逺思而寄幽興也於是遂防其圃之中以爲齋齋之外環植花木百卉淸芬美防無不可愛暇日攜二三友從市塵中來卽解衣脫巾忘棄世慮翛然若塵埃之去體灑然如執熱而濯淸風也予聞而造焉與君燕坐竟日超然縣解乃請以天逰名其齋君曰子名我齋固當盍更爲我陳之予聞天之於人其不相合也久矣其孰得而與之逰乎蓋天之生人一體而分喘息呼吸與天爲一而況虛靈之府神明之舍乎人惟嗜欲以昏之憂患以迫之寵辱得喪喜怒哀樂之情戕賊而桎梏之膠膠焉擾擾焉日與事物爭闘於前而胸中之天已索然無餘地矣夫苟欲逰乎是則必啟其昏去其迫除其戕賊桎梏而後得焉其要在於審夫輕重而已古之至人有不以天下累其心者有不以一國累其身者其自視者重也自視者重則𨿽天下國家不得以易吾之生也而況於者乎噫人之生也有涯而事變之來也無盡予願與君去町畦削崖岸屏其爲人者而求其爲天者從容乎恬淡之場逍遙乎廣莫之野心乎其無心爲乎其無爲行乎自然無所於遌如是者其於天逰不其庶幾乎予旣爲君名是齋又從而申之以詞曰環堵之室宇宙入焉方寸之地神明集焉俄頃之間四海畢焉逰焉息焉吾與子同適焉君欣然喜曰子之言盡矣當與子共之遂爲記

澤存祠記

徽之屬州曰婺源婺源多故家世族而汪氏其一也汪氏之上世祖武經大夫介然當宋紹興初從侍郎沈紹逺使金時洪忠宣公爲金人所畱音問遼絕大夫以計得竊與公語且得其蠟丸書剖股肉納丸其中歸以遺公之子比公南還命諸子執子弟禮環拜大夫大夫由是顯聞於時其後嶽武穆王宣撫江淮辟大夫幹辦公事提舉贑州洞丁橫山寨富勞翼駐札爲第六副將以壽終於家其居宅則公之子適倅徽時所爲築也凡大夫所受宣勅詔誥並歷仕批書三洪往復書帖至於今具存其七世孫周將構祠於大夫之墓以防祭掃且以藏大夫之手澤故名之以澤存而請記於予予防諸禮經人子之所以敬其親之手澤者若書防琴瑟之類是也大夫之手澤豈特書防琴瑟之類哉是宜汪氏之孫子世守之而不敢墜也大夫爲國盡瘁不避危險以忠義奮身以功名埀世後之士君子凡聞其風而得其手澤者孰不願一快覩以想見其爲人而況乎大夫之孫子哉是又宜汪氏之孫子世守之而不敢墜也然自宋南渡至於今數百年中間凡幾變故簮纓圭組之家鮮克自守至有不能保其身者而況乎先世之手澤哉一世二世之手澤且不能保而況乎六世七世哉世代有遷革而大夫之手澤具完人事有廢興而大夫之手澤無恙謂非汪氏有賢子孫不可也或有疑君子之澤五世而斬者則將應之曰五世而斬者君子之遺風余澤也遺風余澤至五世則泯矣若其手澤之存則𨿽數十世可保也顧其子孫賢不肖何如爾周才學兼著不屑用於時而獨拳拳於大夫之手澤若此可謂無忝爾祖者不賢能如是乎後之來者益加謹焉庶乎其不替也

江氏梅溪記

永新城西行百餘里曰梅溪江氏世居焉江氏之先自金陵來家素侈貲粟其先祖楹篤志厲學肄業坐齋捨中齋捨近泉池夜常有光出池中煜煜照一里許人以爲龍光焉相詫以爲異徴未幾楹果登第得官轉奉議郎簽書判連州軍事其官誥則秦檜在中書時所署也子孫藏之至今其曾祖瑞登第初仕贑州司理後知賀州宋祚旣遷鄕氓猶反側未靖時朝廷命蘇萬戶來事徵討屬江氏之先祖齡安輯撫諭令皆得以復其業而完其家鄕人至今稱之自予來永新聞江氏故爲衣冠世族而梅溪山水蟠郁奇秀江氏族聨絡散處其間門閭相望雞犬之聲相聞誦詩讀書旦夕相往來壺觴賦詠大有佳趣恆欲一造其地以訪其遺老而竟不獲遂志近數年乃得與其諸孫衡髙爲文友又得聞其世系源委之詳乃知江氏之所以爲衣冠世族者其所由來也逺矣或者謂當簽判未第時已有龍光之瑞則簽判之擢科登仕似有非人力所能爲者夫禎祥之應固天地間自然之理然予觀當簽判之未第時家固侈貲粟簽判悉不暇顧惟篤志厲學肄業以期於有成使當時𨿽無龍光其擢科登仕固可必也使其不篤志不厲學不肄業而日弛焉以自棄則當時𨿽有龍光吾知其不能第且仕也爲江氏之子孫者當篤其志厲其學肄其業以求無愧爾祖則他時文章光焰將照千里奚必問龍光之有無哉

秋興樓記

嵗在重光赤奮若秋暑乍斂天气澄肅石泉鄒君領客登所居樓辟戶牖陳幾席列坐而遐覽焉已而淸颷徐來林木森動山光寥迥逺混天碧悠然有極目千里之意君於是振袂而起倚闌而立顧謂客曰快哉秋之爲興也吾乃今知所以名吾樓矣昔吾困於炎蒸厄於歊塵气郁悒而不蘓中忳瞀而靡寧如夣如醉不知所營𨿽有髙堂邃宇閒館珍臺無所避之今吾之登斯樓也向之爲炎蒸者今穆然而淸矣向之爲歊塵者今霍然而平矣向之郁悒忳瞀如夢如醉者今且蕩滌疏暢蘧然而覺恍然而醒矣吾自今將葺芙蓉以爲裳紉蕙蘭以爲佩飡秋菊之落英吸朝露之沆瀣飄飄乎乘吾興而逰極吾興而止少皞之與居蓐収之與鄰皆吾斯樓之極致也諸君得無可吾意耶客有作而言者曰君言固誠善然常觀之人情無常惟變所適四時之气慘淒而憀栗者惟秋爲然是以人之遇之鮮有不發而爲嘆息愁恨者𨿽古之達人曠士懷慷慨之志抱賦詠之才亦止於嘆艸木之零落感時運之變遷嗟年嵗之不長恐美人之遲暮而君之於斯樓也乃能長想逺慕不以常情之戚戚者爲已憂而以造物之洋洋者爲已樂可謂度越流俗者矣予適與坐列聞君言善聞客言又善乃請合而書之以爲秋興樓記𨿽然吾觀斯樓之勝在當前諸山山之狀如屏如帷髙壯雄傑其枝奔而下者爲岡爲陵爲平疇曠野爲幽人處士瞿曇老子之宅其气之停蓄而發舒者則爲嵐爲靄爲雲雨以膏澤萬類陰晴捲舒千態萬狀而其勢皆來集斯樓或者又云此山所直向方當庚辛之位其於時也爲秋昔人所謂西山朝來致有爽气未必不出乎此此亦斯樓之一興也故並記之

松蘿舊隠記

休寧多佳山水其縣治百里有村曰溪西兪君公濟世居焉丙申變故興家悉燬遂辟地裏之山中去家十里餘沿溪而入外阻中廓泉石竹樹淸潔叢茂髣髴若古之桃源者溯谿而上抵松蘿嶺循溪左涯入幽谷林壑秀美有僧巢其巓飛泉百尺下注爲盤渦巖洞幽絕有龍蟄其下循溪右涯得平原數十畝山水尢奇崛舊時民八九家居之地名松蘿谷於是遂築室與民錯居其間室外別築一室以爲書畫琴棋燕閒之所且以松蘿舊隠題之蓋休寧有山曰松蘿是谷也亦曰松蘿故以是名之爾然則休寧之松蘿公濟之舊隠也今之松蘿則其名𨿽舊而隠則新也公濟舊時未嘗隠於是也未嘗隠於是而謂之舊隠者以其隠𨿽新而名則舊也因其舊而爲之名者所以示不忘也公濟有才學不屑用於世防親年皆六十餘童顏鶴髮不衰兄公澤俶儻有志怡怡焉督男女事畊織以養其親室外鑿池構亭蒔以花木賔至則彈琴賦詩飲酒以暢其情嗚呼世變時移陵谷易處而公濟於斯時也乃能得勝地而居之有山水之娛有花木之美有奉親之樂有賔友親戚之往來熙熙焉無異於太平之時公濟之得此亦何幸哉予嘗聞古桃源故事想其人於桃花流水間謂與蓬萊神仙同一歸趣然猶以爲此特避世隠居者之爲非太平盛事不足深慕及亂離十五六年之間東西奔竄迄未有寧日然後知向之居桃源者眞神仙流未可以爲荒唐而莫之信也噫桃源不可得而見矣安得復有如松蘿谷者以遂吾志哉慨焉興懷書以爲記

雪篷記

金華聞人君彥芳調官太和卽其居之舍築室於旁以爲退食閒燕之所庳而舒迫而有容周其壁之四圍悉以堊澷之皓然無有異色入其室者如入乎舟中而坐於孤篷之下晃耀洞射光奪人目於是遂以雪篷題其額而日休息於是焉其友人汪士章爲予言且屬爲記予謂夫天地之气變化成質於須臾之頃而纎妍光潔可愛可玩者惟雪爲然是以君子樂之然雪之著於物也不擇髙下山崖溪壑梅竹松檜軒庭戶牖隨其所止而不可遷焉此士君子隠居求志確乎不可防者之所樂也若其著於舟篷之上也則可轉徙乎東西運掉乎南北廽旋上下逺近遲疾隨意所指蓋無適而不自得焉此則士君子之見用於時宦逰四方者之所樂也今彥方抱乾方之才負軼羣之气而又適當夫富貴風雲之防萬家之邑數百里之郡且將一嵗而九遷焉江淮吳楚何莫非彥方宦逰之地也哉夫如是則於雪篷之義固自深有契焉者矣𨿽然吾聞君子之爲仕也居一邑則憂一邑之民守一郡則憂一郡之眾彥方之居是室也吾想其擁輕裘挾純纊徘徊瞻視雪意凜然其必思吾四境之內豈其或有一夫之不得其衣號寒而無告者乎由是而惻隠之心油然以生引而伸之觸類而長之斯氓之獲所賴也必多矣茍爲不然而徒假是以爲嬉逰之具訪孤山之梅棹剡溪之月乘興而往乘興而來是則彥方自適之樂而非當世之氓之所望於彥方也予以病廢沈痼不獲與士章一訪雪篷之下以紓吾懷姑誦此語以復士章且求友人之善書者書之以爲記

云陽集卷六

欽定四庫全書

云陽集卷七

元李祁撰

記

澗泉記

余嘗愛太白仙人之詞曰拂彼白石彈吾素琴幽澗泉鳴深林每誦至此未嘗不延頸跂踵發孤嘯而起遐思也想其以天潢之英金閨之彥負逸羣之才挾超世之气飄飄乎若將揮斥乎八極淩厲乎九霄駕麒麟而翳鳳凰吸朝霞而飡沆瀣當是時也且將與羨門浮丘之徒頡頏上下以入乎無窮之門而防乎廣漠之野夫豈塵世之士所可幸覬哉至其尋幽絕壑引睇丹崖拂白石而彈素琴奏流水之潺湲聽長松之蕭瑟當是時也宜其與人世不甚相逺也夫何世代寥邈山川寂寥去之五六百年而遺音杳然此余之長想逺慕而不能自已也及避地來禾川乃聞宜陽某好學積文篤志髙雅而性尢嗜琴且以澗泉自號予於是欣然攝衣而從之至則相與夷猶徜徉緣澗而嬉取琴而彈天風徐來林木颯爽予肅襟而聴之琮琮琤琤金石皆鳴瀏兮其若淸澹兮其無營蕩兮其無垠蓋泉聲與琴聲相和故其音韻諧暢一至於此予於是作而言曰太白逺矣不可得而及矣今乃獨得聞君之琴以剔吾之聾以辟吾之胸以振蕩洗滌吾之昏蒙豈非幸歟豈非幸歟予誓將與君盡取太白諸詩而誦之以想見其爲人蟬蛻污濁之中浮逰塵埃之外窺鴻蒙穿溟涬以閱夫風雲之變態蚊蚋之起滅而君方以才器爲世用故且爲君記之他日或欲聞君之琴叩君之門而請焉幸毋謂予方有功名事子姑去

海田耕釣所記

禾川深方李氏族與吾云陽族同宗其先多大家多老成人多才俊英達之士至海元尢奇邁磊砢負气不肯少下人崎嶇牢落飽歷喪亂獨幸存其先人之廬數間葺而理之以爲畊釣之所蓋將終身樂之而無尢怨焉予聞之曰夫自世道淪夷陵谷易處士君子孤危漂蕩或寄身千里之外毎一念其室廬則荒煙野艸淒然在目至有終其身而不得返焉者今海元乃能安其田裏而守其先廬耕於是而釣於是夫豈非士君子之大幸哉予家云陽防侍先大父中洲翁毎言吾族與深方通譜自上世已然當時弔防慶喜嵗時相往來不絕經亂十五六年此禮遂廢而予又以遷越轉徙於禾川之界中故頗得與海元時一相遇以輸寫疇昔之懷獨恨海元不出裏閭以有耕釣之樂而予也猶未免於遷越轉徙靡所底居此其所以不能不致不平之意於海元也𨿽然天地之運平則陂往則復使予一日得歸於吾之云陽山川淸夷道路無壅則嵗時往來弔防慶喜當復有如吾大父中洲翁時余𨿽老羸不任杖屨猶將命兒輩扶肩輿提壺挈榼訪海元於某邱某水之間以觀其耕釣之樂則志願畢矣未知海元以爲果能然歟果不能然歟然不然未可知而予之志願若此姑書以爲記

餘慶堂記

賀君琴南禾川良谿之名士也於予爲斯文老友常語予曰僕之先自防稽來歷世十有七以至於僕僕之祖子誠翁值前甲午兵燹構居裏之塘邊祖歿三十年先君子見山翁復營於裏之山口以居居凡十二年而歿又十有七年而四方兵起是爲壬辰之變僕挈攜妻孥東西走不遑底寧毎念桑梓惕若在疚塘邊舊居旣毀山口居𨿽傾僕僅存而當兵戈駱驛之道乃卽塘邊舊址披榛拾瓦勉力結構庳陋偪仄聊蔽風雨靜惟十年之間顚頓困踣以自脫於戈鋋劍防之場以有今日微祖父之澤不及此故名其堂曰餘慶所以示不忘也又念僕祖翁忠厚友愛視侄猶子視鄕猶家宗族閭裏咸稱賴之先君子樂善不倦嘗建紫虛道院以爲奉眞事先之地規制纎悉備具其方寸所存所以庇防其子若孫者宜逺且久此又僕之所以不忘也予聞其言而嘉之曰善哉君之名堂也吾聞君子之澤五世而斬然使二世三世而復有君子者繼之則𨿽百世可不冺也今君之祖父其積善之慶旣足以及其後矣然吾嘗觀君之意气磊落而心事和平不茍就不妄求不以勢利怵其心而惟義之從嘗重建道院以無墜先世是則斯堂也非惟足以示不忘先世之意而所以埀裕後昆者又將自此而申之矣賀氏之福其庸有旣乎予旣以是復君請遂記之以告夫君之子若孫者

籌勝亭記

新安兪公守禦永新之三年軍政旣修百廢具舉邊境寧肅威惠大行廼攺作新署於城之西偏後枕重岡前面巽峯旣顯敞而髙明矣然而公退之暇將校咸集幕府之士陳謀而獻計與夫四方賓客之來見者未有其地復搆亭於署居之後戶四達不奢不儉榜曰籌勝公居之而安廼進將校幕府之士而告之曰天下之事勤則成怠則壊此理之常然者也始吾之初至也此爲荒煙野艸之地人之過者未有一舉目顧視之吾然後薙艸萊除瓦礫數載之廢一旦而豁然若天作而地成之此其故何也向非吾勤於其事朝夕不懈則所謂荒煙野艸將益防翳而不可爲矣況吾與諸君之來鎭此土也四境未寧逺人之密邇於此土者未盡服於是浚城隍勵甲兵備器械兵勢旣振境內之姦宄日益授首始得與諸君謀爲一日之安此署居之不可不作而斯亭之不可以不搆也諸君其爲我圖文以記之使後之人安署居而登夫是亭者知吾之所以爲此蓋勤以成之於以慱謀而定計詢眾而益聞而不徒爲燕安逰息之地故以籌勝名之庶幾有知我者則吾過免矣於是有復於公者曰古人固有折衝尊爼之間者矣又有運籌帷帳之中決勝千里之外者矣李徳裕之鎭西川也承郭釗廢之後作籌邊樓圖蜀地形南入南詔西達吐蕃日召老於軍旅習邊事者𨿽走卒蠻夷無所間訪以山川城邑道路險易廣狹逺近未逾月皆若身嘗渉歷而全蜀以安此𨿽古今異宜而公之所以爲此又何讓古人哉況能防之以智持之以勤則又昔人之所未嘗有也詩曰夙夜匪懈以事一人此人臣事君之法而公能之則斯亭之搆決勝於此可也講軍陣於此可也延賓客陳尊爼開口而談笑於此亦可也而何過之有焉於是公欣然而起舉酒相屬曰若子之言誠可以免吾之過矣乃相率來請遂爲書之

贑州新學記

事有似緩而實急者智者察之愚者昧焉自昔隆平盛時四海一家家給而人足逸居無教則執風化之樞機者有憂之是以上之人汲汲焉思有以道其民下之人諰諰焉求所以承其上由是學校立而禮樂興政教行而風俗美此𨿽盛時盛事然亦稍知治體者皆知之不待智者而後能也迨夫世變而气遷山夷而川塞戎馬之未靖疆場之未寧徵斂無藝而費出無經有官守者日夜獘獘焉瘁精神於甲兵錢谷簿書之務以求免其過而猶懼不給又奚暇計學校之興替哉當是時也有能起其僕而興之撤其舊而新之取常情之所緩者而急之非智者能如是乎贑當豫章上流壤地接嶺海閩粵出入谿峒風气錯糅其人多勁捷尙義有教則易以爲治不然則否孔子廟學在郡治南十餘年間郡凡兩受兵浮圖老子之居悉燬滅荒廢惟廟學僅存然頽圯剝爛亦已甚矣嵗在丙午今中書郎中張君來參贊軍衛事旣抵謁卽喟然有志興復越明年夏四月乃集郡府僚屬與學宮之職事賓友而告之曰自予來是邦未嘗一日忘學校也然學校之責専之有司非予之所敢預也學校之產入之有司非予之所敢侵也有司得爲而不暇爲予又敢以非分而不爲哉幸計吾祿秩之儲可以集事吾不敢以不勉遂鳩工集材首大成殿次兩廡次櫺星儀門生徒有捨籩豆有房池以橋通宮以墻繚黝堊丹漆瓦石級覆悉務儼飭聖賢肖像黻冕絺繪舉以法故巍焉煥焉蠲吉致奠以告成孔子於是郡之僚屬與學宮之執事賓友合詞以來請文以記予旣耄疾羸困莫宜於時朝夕之不暇保尙敢執筆馳思爲他人作記文哉爲他人記一事一物且不敢況敢記學校哉辭之益堅而請之益力至迫促不已乃彊起而言曰吾夫子之道如日之行天𨿽時有翳而其明未嘗息也如水之在地𨿽時有障塞而其行未嘗止也尊卑之分貴賤之等禮樂文章之制度軌則𨿽時有顚倒廢墜而其理則未嘗泯也舉而行之作而新之在學校興替何如耳今君之爲是役也不勞力於民不費財於官以已之能而濟有司之所不能其用意亦甚深切矣茍由是而得老成以爲之師得俊秀以爲之徒日漸而月磨之噓文焰於寒灰之餘宣教鐸於聾瞶之後則君之有功於斯文豈少哉然吾聞三代之政必先務養民而後可以教民觀孔子之答冉有與孟子之所以告齊梁之君者固自有次第也蓋衣食不給則救死不贍𨿽有教將安施哉故能興學校於斯文廢墜之時者智者之事也薄稅斂於斯民雕瘵之日者仁者之事也教民之政君旣舉而行之矣養民之務尢當深加之意焉教養兼備則仁智交盡始可以不悖於聖賢之意矣此又吾之不可以不言者也

汪氏永思堂記

永思堂者婺源回嶺汪氏祀先之堂也其規爲創建皆出士章母兪夫人堂旣成凡舊嘗供墓之山澤田池其嵗租悉入焉先世忌日率子若孫行祭禮於中復入田二百畆收其利毎當嵗淸明節大防族人致祭祭訖分遣拜掃諸塋之在他逺者以二百畆之利給其費通計有餘則延師以訓族子弟使皆知學選能幹者司簿書稽較出入無妄用焉同族人割已田附堂中至忌日以祀其私親者咸聴堂建於裏之古溪士章祖塋在焉夫人懼夫暫而不能久故名其堂曰永思又懼後人之不能皆如已志久而不能守也則思刻文以詔之以命士章士章奉命惟謹來求文予嘗至婺源知汪氏爲大族自士章父祖以上世有忠厚以功名起家爲當世顯人今士章謙卑自牧無一毫富貴之習恂恂若儒者爲賢子弟而母夫人之所以奉先惠族者又如此其可以無辭今夫中人之家有十金之產者莫不思爲祖父享祀無窮之計而鄕裏之人見其親戚之子廢學而不教亦莫不爲惻然而心動而況世家大族若汪氏者乎然而世降以來風俗日益頺靡𨿽王公之貴陶朱猗頓之富固有棄其祖而不祀𨿽親子若孫亦放而不教者而又況於汪氏乎而士章之母夫人髙見逺計獨出人意之表不爲目前營聚之謀而深有慮夫先世之廢祀族人之失教於是作堂以祀先推余利以訓族使後之人世守之夫人之爲汪氏計者惓惓如此則夫汪氏之子孫與夫同族之人其可不謹守其法以有沗於其祖父者哉又豈可不增修其規制以傳於無窮而有負於夫人之志哉登斯堂也固將惕焉而思悚焉而懼汪氏祖考墳墓奉祀之責與夫子弟之教訓旣任於夫人則夫人之所以懼夫不能久守者我後之人固當相與勉焉以求無負之者也審如是則斯堂之建爲汪氏無窮之計也必矣不然夫人作之於前而其子孫與族之人不能成之於後汪氏之祖考亦何望於後之人哉此事之必不然者也初汪氏世系譜錄成於族人松壽刻梓以傳久矣夫人又懼其本支之未詳命士章增修之由是而回嶺之族尊卑昭穆逺近疏戚莫不該盡則其賢益可見矣有夫人爲之母而又有士章以爲之子克成其志汪氏之興當未艾也予旣喜夫人之惓惓於祀先惠族而復能增修汪氏之譜是皆可書也故爲書之且以告夫汪氏之子孫與同族之人使世守之而不廢焉

竹隠記

天之生物也其類異人之於物也其所好異異者其類同者其气味情性也人與物並生天地間貴賤大小髙下有萬不齊而气味所合情性所宜似亦有同然者故夫慕富貴聲色勢利者必艷麗旖旎之是好而恬靜髙尙韜邈者必以幽素貞潔者爲尙焉此其故蓋可知也胡思賢筠人也筠固多竹而思賢所居竹尢多繞屋左右前後森立數萬竿思賢日徜徉夷猶賦詩飲酒於其下而搆軒其間題之曰竹隠若將終身樂之而不能去者君之於竹豈所謂气味情性之同者歟吾聞君以才美蚤見用於時始由筠府掾擢寘江西掌理問典故挺挺爲上官所知蔚有聲譽及來治永新桉牘永新政繁賦重君旣亷且明日夜勤瘁州之庶務悉以身任之不辭是以政𨿽繁而理賦𨿽重而平吏服而民懷𨿽士君子亦往往稱誦之夫如是則君之令譽將日起君之事業將日著上之人將日進君之才而用之馳騖乎富貴之場奔走乎風雲之防夫豈暇眄故國之竹而與之爲隠哉蓋君子之於物也特取其气味情性之同而非屑屑焉於一出一處之際以求其必同也今君𨿽有事功名而其志常在乎竹固未嘗一日忘況夫君之所以能明於察事者以其才洞徹無所私累豈不猶竹之虛其中乎君之所以能剛以決事者以其見義必爲無所阿附豈不猶竹之直其外乎至其亷介之節久而益堅則又與竹之貫四時飽霜雪而不變者同一操也然則君之於竹也其气味情性旣同則一出一處之際固無庸屑屑焉以較其必同也他時髙車駟馬以歸舊隠問此君無恙試以予言語之此君亦必以予言爲然

承慶樓記

彊圉恊洽之嵗十月辛未吉流江王氏伯衢作樓於居室之東而予適來伯衢遂請予名其樓予之來也泛輕舟浮江而下淸流渾汪洋演迆而羣山隨之滙爲澄淵映帶洲渚捨舟而陟其上則雲林邃幽竹樹蔥蒨逌然若逰乎閬風之圃毎覺情景殊迥間而撰杖履以出乎其後則溪流潔淸沙石可數魚鳥倐忽自來親人而隔溪之山參差磊磈千態萬狀恍然又如行乎山陰道中應接不暇蓋流江據山水之勝而斯樓又盡得流江之勝焉若是可以名子之樓乎曰未也然則子之作斯樓也蓋將玩心乎髙明放懷乎幽眇則凡煙雲之變態風月之淸美與夫琴書之娛尊爼之樂皆子之所適也若是而可以名子之樓乎則又曰未也然則吾聞王氏之先多隠徳君子子之先大父龍川翁材識兼茂而忠厚過人旣嘗建樓於斯而燬於兵燹子之先大夫菊潭翁卓犖雋邁嘗有志興復而造次未遑今子之作斯樓也豈非欲以繼前人之志而無墜其先業也哉若此則可以名子之樓乎伯衢起立拱手曰此則區區之素志也願有以終惠之於是遂請以承慶爲名而復語之曰世道淪夷陵谷易處故家巨室蕩覆離散鮮有能復其先業者豈其志之不及哉亦其材力不逮而致然耳今子之作斯樓也气志先定而材力充羨隨取隨足又有如川翁爲之伯父以相其成則子之所以能成斯樓也豈非累世餘慶之所及哉引而伸之推類而廣之培其本而濬其源則流江之山若增而髙水若增而深矣王氏之慶其必復兆於斯樓也夫

橫塘舊隠記

有居永新之橫塘者曰蕭氏蕭氏之子弟有居永新之城北者曰存吾存吾之居城北自其祖來遷於存吾凡三世矣田廬竹樹隠映後先宜若無愧於橫塘者宜存吾之安於是樂於是也而存吾之心則未嘗一日忘橫塘焉故卽其所居之室而以橫塘舊隠扁之夫安土重遷固人之常情而厭常喜新亦君子所不免蓋嘗觀夫世之商賈貨利者逺去鄕邑行數十郡縣而得善地焉以爲可以遂其販鬻之私可以濟其貽後之計於是遂捨其舊而圖其新者此商賈之常情也而世之宦防四方者亦或有之或愛其山川之美或樂其風俗之厚於是遂徘徊顧戀而不能去焉彼其生於鄕長於鄕飲食衣服之資父兄親友之樂舉不出於其鄕而一旦得志於外視之若遺此豈獨無桑梓之情哉誠以計較利害之心爲之以爲彼勝於此故耳今存吾之居城北三世矣生於是長於是飲食衣服之資父兄親友之樂無一不具於是而獨眷眷焉以橫塘爲念焉蓋商賈仕宦之所以果於去其鄕者利害之私也存吾之所以眷眷於橫塘者倫誼之公也悠然之思惻然之感𨿽歷三世而猶不忘焉存吾之心豈不賢於世族之人哉予家云陽之下遭亂轉徙於今五年故國故鄕荊榛滿目毎一興念輒慟心疾首不能爲懷故因存吾之請爲文以記之而並以托予志焉詩曰靜言思之不能奮飛予於存吾重有感矣

溪南堂記

記曩時買舟赴錢塘沿禾川而下過流江望其雲林幽深茀茀有佳气意必有瑰瑋之士居之不然則必有隠君子焉舟行有程倐爾徑去常往來於懷其後十餘年始與王君如川邂逅禾川城中握手如舊又其後五六年乃得一來流江時如川作堂新成要予坐堂中且語予曰斯堂也面南而近溪故其名曰溪南予起徙而觀之則是溪之景𨿽防差隠見逺近不齊而其趣皆集於斯堂堂之南爲池檐澑矗矗入池水中池上喬木二株下蔽戶池之南隟地可半畆雜植花艸而繚以周垣垣之外至谿皆蒼松勁柏叢桂冬靑不凋之木望之蓊然如翠濤千頃層疊髙下不可名狀隔溪諸山逶迆蜿蜒而至者如陣云奔馬羅列溪上水光林影冉冉在幾席間此皆斯堂之景之勝宜乎如川之樂之也然予觀流江之景之勝在二水交防故其風气祕固無所虧泄其水之大者爲川川之流夷曠深廣可以達防檣通逺物貿遷有無以濟世用此士君子有志於當世者之所樂也是以在昔龍川翁嘗取之以爲號而如川亦如之今乃不以是爲足而有取乎谿焉夫谿者幽人處士隠居求志者之所樂也如川而有取乎是豈其今昔有異好哉予聞如川當壯盛時負瑰瑋之材跌蕩磊砢自顧天下之事無難爲者故其志所趨向如此迨夫世異而時殊年至而慮易於是斂其英華削去鋩角簡櫛家事托付子侄惟日召梓匠以復先人之廬作斯堂以爲燕息之所放情乎泉石適意乎魚鳥以與是溪相周旋於無窮其用意豈茍然哉𨿽然予又聞如川遭世變時不計貲粟竭力從事以保障其鄕人四方避難來者咸委曲贍給使不致失所其多積陰徳類如此古之人有積徳者必有報不在其身則在其子孫如川有材而不獲盡用又加之以積徳焉則所以遺其後之人者至矣功名富貴將必有在吾又知斯堂之有榮耀也

如川記

廬陵郡城之西南溯溪而上行八九十里有勝處焉曰流江王君如川世居之羣山蜿蜒騰踔下赴衍迆而眾流交防以達於禾川之水而合流焉深林喬木蓊郁叢茂比廬而族處者閭巷相望雞犬之聲相聞藹然有熙皥承平之風而不知世事之有離合也蓋自世變搶攘故家大族往往銷鑠隳廢髙門甲第過者淒懷寒煙衰艸見者隕涕而今如川所居屹然獨存規模气象無異疇昔使過而見之者皆歆羨敬慕詠嘆而不能已焉此其故果何如哉予嘗與如川相遇於禾川之旅邸一見而知其俶儻有髙義往者羣雄並起諸公爭欲羅致爲用而如川自料以爲時不可爲遂斂襟而退推其餘緒以保障其鄕裏十數年間借如川之帡幪以全其生者甚眾由是觀之則如川之所以能屹然而獨存者蓋可知也予又聞友人劉君子琚爲予言近年禾川州城被圍士君子之散居城外者與鄕氓之流竄而轉徙者咸趨流江如川視其髙下館谷而周給之如是者連日而不厭鄕裏惡少或乘間掠奪其財物必追究償盡乃止禾川之士夫君子誦如川之徳無異辭禾川流徙之氓感如川之惠無異意由是觀之則如川之所以屹然而獨存者又可知也古之人有言曰人無所不至惟天不容僞爲善與惡之報昭昭明甚而人恆昧之於是以天爲可欺以天爲不可信肆其所爲無復忌憚而不知天之可信而不可欺也今如川當世道傾覆之時而家世無恙難兄難弟懽忻怡愉階庭蘭玉森列左右詩書禮樂之盛賓友尊爼之娯煥乎其有文蔚乎其有容而州閭鄕黨之民相賴以生相安以樂山中艸木與有榮耀此豈人力所可爲哉由其樂善不倦本乎天性見義勇爲不顧流俗烱然方寸直足以貫通乎神明而對越乎天地是以天之報之如此其厚孰謂天之可欺而不可信乎詩曰樂只君子福履綏之於今則旣見之矣又曰如川之方至以莫不增王氏之福其庸有旣乎已而子琚請予記如川故爲書之以爲爲善者勸

薛氏世墳記

薛氏世墳在下蔡之官塘薛氏子貴之所營其先世居襄邑至其父靑始樹功國初時爲百夫長鎭和州居下蔡遂自卞遷其祖父母下蔡之刺廟而其父母則合襄邑後淪於河靑又從軍雲南歿王事未有以其喪歸者貴始惻然以刺廟墓近淮恐朝夕嚙射不常不可以不攺襄邑之淪雲南之歿皆夙夜所痛者不可以無所歸乃地於官塘之南而營焉大其兆域而序以昭穆始曽祖父母則自刺廟而遷者也次其祖父母之衣冠而爲昭次其父之衣冠而爲穆而以母楊氏張氏祔焉貴之子國瑞國用早卒亦祔焉凡棺槨丘封皆如始表以石刻繚以周垣攻築堅深規制完整復置守冢其傍而以垣外地給之嗚呼若貴之用心其可謂深且逺矣天之生物也使之一本夫孰無愛親之心哉然事有不測而盡吾之心者有不幸若襄邑之淪雲南之歿皆薛氏之不幸者也於不幸之中而有若子貴之用心者焉此又幸之大者死而有知將不恨其無所歸矣貴之子志道從學江西過予而謁記予謂夫天之報乎人必如其所施其所施者厚則其報也必逺若貴之用心其受報於天者豈有窮哉予固知薛氏之必有後也予觀志道雍容詳雅好學而文然則天之所以報薛氏者其在是歟其在是歟

石屋記

吳爲郡皆水也其西去三十里始有山山之得名者曰靈巖曰天平二山磊磊皆石而天平諸石尢奇石之得名者曰卓筆曰龍門曰照鏡曰飛來其他如熊羆之跑虎豹之嘷犀兕獅象之傾奔怒鬭聳踴而下者千態萬狀不可悉數然皆可玩而樂之不可與久處也惟大小二石屋中虛有容其三面皆羣石相倚若壁而上一石平覆之極大舉手而仰拭之無凹凸頗缺若出斧鋸繩墨之爲者其中可坐五六人可棋可觴可以靜煩歊可以逺眺望有棟梁之安而無風雨之虞可得而處也予時與範君昻甫蔣君子中朱君文質同逰石屋中坐而飲焉予於是舉觴屬昻甫曰予之愛石屋也甚矣然非予之所得而有也有之者其在君乎且予行四方未見有石之奇如是山者是固予之所甚愛也然而吳楚異郡朝莫倐忽他時𨿽欲再登玆山且不可得況可得而處之乎君幸世居玆山之下得以朝夕逰焉以極其趣則石屋之奇非君其誰有哉予觀世之人竊竊焉勞其心思務華其居室以娯其身以貽其子孫然或未及再傳而棟撓榱腐或廢爲瓦礫莽爲邱墟徒以增過者之慨嘆孰若玆屋因天而生因地而成無勞爾形而可以佚其身不撓不腐不蹇不傾而可以睹雲煙之變滅閱造化之虧盈者乎於是凡同逰者咸以予言爲然遂請以石屋爲昻甫號昻甫亦欣然領之且請書予言爲記昻甫長予十年而精力過予逺甚登髙躡峻率常先予毎至石屋則昻甫先坐其中此又予之所甚羨者故並記之

巢居閣記

錢唐之勝在西湖西湖之奇在孤山而山之著聞四方則繇故宋和靖林處士始處士家是山有閣曰巢居考之郡誌可見矣人亡代逺閣宇俱廢前提舉余君謙始復其故地而祠事之其後十年祁來謁祠下取徑出祠後履山之巓見其基隆然而方意其若嘗爲壇壝者或以語祁曰此巢居之故址也頫仰今昔緬焉興懷乃謀有以復其舊越明年而始成旣成而落之俛而視其下則雲樹四合羣枝紛拏而斯閣也翼然出乎其上眞有若巢之寄乎木末者於是始悵然曰吾乃今知處士之所以名斯閣矣然自洪荒旣逺醇風日漓而古人不復可見處士生乎數千百載之下髙蹈之風邈焉寡儔仁義之與居道徳之是求逺榮名乎朝市守寂寞乎樊邱殆將心古人之心行古人之行矣名閣之意或者其在是乎其在是乎嗟夫古人之與今人世之相後若是其甚遼絕也志之所趍若是其甚乖背也而能因處士之風以知古人之尙使橧巢之俗猶將彷佛乎見之則斯閣之不可不設也審矣然則祁之所以爲是者蓋將以寤寐古人而非徒以事防觀從時好也以爲有時好者非予之心也登斯閣者其亦尙知予哉

範文正公書院記

吳郡祀範文正公舊矣自公貴顯時置義田義學以淑其族之人公歿而子孫世守之不廢然而未有専祠也咸淳甲戌郡守潛公說友始請建祠而割田以供祀事公之子孫亦世守之不廢然而未有書院也至正丙戌郡守吳公秉彞建議請以書院易祠僉憲趙公承禧按行吳中是其議遂得請於行省行省上之中書中書議以玆事有闗世道且不設教官而以其子孫之居嫡者世主之於事便乃下從其請公之八世孫文英適主祠事竭力殫慮攺制增擴亦旣宏且逺矣祁時佐領浙江儒學以公事來謁祠下式睹其成眾謂不可以無紀而祁也幸際其防宜爲文辭旣不獲則取其家傳而徴之公之生當宋端拱己丑其歿也以皇祐壬辰至潛公爲守時二百二十年天下郡縣凡公之所至蒙其澤而聞其風者率爲公立祠而於吳獨爲缺典至吳公爲守時又七十年他郡縣且有以祠爲書院者矣而於吳尙仍舊規蓋吳爲公父母之邦公之父祖墳墓在焉子孫居焉族之人比屋而羣處焉所以表異而褒崇之者宜有加於他郡而反若不及者是宜賢郡守之有請也是宜廟堂之上之從之也昔公以正大之學卓冠羣賢以忠義之气振厲天下其功之被當時而澤後世者固不可以徧舉獨舉其切而近者則公於所在開設學校以教育多士至吳郡則以已地建學規制崇廣迨公之子恭獻公復割田以成公之志當是時天下郡縣未嘗皆置學也而學校之徧天下自公始若其察泰山孫氏於貧窶中使得以究其業延安定胡公入大學爲學者師卒之泰山以經術大鳴於時安定之門人才輩出而河南程叔子尢遇賞拔公之造就人才已如此其後橫渠張子以盛气自負公復折之以儒者名教且授之以中庸卒之闗陜之教與伊洛相表裏蓋自六經晦蝕聖人之道不傳爲治者不知所尊尙寥寥以至於公而後開學校隆師儒誘掖勸奨以成就天下之士且以開萬世道統之傳則公之有功名教夫豈少哉夫以公之有功名教如此則後世之宗而祀之爲學校以廣之固宜與夫子之道相爲無窮蓋夫子之道與天地爲無窮而公之功則與夫子之道爲無窮也此書院之所由立也𨿽然祠則攺矣書院則旣立矣凡範氏之子弟與夫四方之來者宜何如亦曰誦其詩讀其書爲其人之爲而已公之爲夫人之所能爲也以公爲不可爲而不爲者自棄也爲之而弗力者自畫也髙山仰止遺貌凜然必有寤寐我公於千百載之上者至正九年嵗在己丑二月日記

水竹村記

往年予從賀君龍川視湖上隙地踔踔行艸棘間顧謂予曰某可灌某可植予將疏而辟之以佚吾老又指而示曰某可築某可亭予將構而葺之以時吾憇子姑識之別去凡幾年予復來川上君迎笑謂曰向之所欲爲者今皆爲矣至則波光蕩空林陰合翠於是水不加深而昔之納污蔵穢者瑩然淸矣地不加廣而昔之荒煙野艸者蓊然茂矣當湖之中爲亭亭之兩旁當防者翼以橋渡橋而西則爲堂以當水竹之防納以淸幽達以空曠芙蕖菱芡嘉禾善艸無不可愛賓從之來或坐而觴或俯而魚琴聲棋韻時聴逺響芳時暇日幽討無算合而名之曰水竹村取其槪也予延覽久之慨然曰君之用意水竹何其至耶世之汩沒勢利者鮮能以陶情適意爲事假令有之又往往不得其所方池半畆淸風數竿何啻已足又烏能綽綽有餘地哉今君以曠達之懷忘情富貴厭紅塵而依水竹又能得寛閒之所以稱其情若天作而地蔵以待君者是眞可尙也君方延四方之士以共其樂而予也東西馳騖役役無須臾間何當脫去塵鞅以追逐雲月從君湖上

誠意齋記

禾山之麓逶迆而盤郁者賀氏世居焉賀氏之族大以蕃其人多礌砢英乂獨某溫厚典實不爲矯激詭異之行而人自信之蓋嘗題其燕處之齋曰誠意誠意者大學自修之條目也誠者實也意者心之發也人之爲人所以能酬酢萬變者恆存乎心而發乎意意茍實則爲善而誠善矣天下之理惟善與惡爲善則爲君子爲惡則爲小人世固有知君子之當爲而小人之不可爲者柰其念慮之微纎芥之頃一有不實則事𨿽或善而意已不善君子小人之幾於是而遂分矣世變風移仁義之塗榛塞彼其跳梁乎閭裏奮臂而大呼肆行而無忌憚者是固狠狠無足譏也幸其有異乎是而稍知君子之當爲者則又不能自克而蔽於自欺往往心爲小人而貌爲君子陰爲不善而陽欲揜之究其所由皆其意有不誠故其行有不至耳某當時事更變人心崄﨑之時而能從容應務挫其鋭而解其紛卒使鄕鄰賴之婣戚倚之朋友稱之而某曽無一毫矜衒之心斂容而退澹然若不欲爲世所知者此其意蓋可知也且吾嘗聞之人無所不至惟天不容僞世之爲善而不誠者欲以欺人也欺人者未能欺人而徒以自欺自欺則欺天矣惟君子爲能表裏洞然意在是則心在是心在是則天在是君子之所爲固求以無愧於天而已古昔聖賢其教人也必以誠誠者所以合外內貫天人而一之者也某日從容乎是齋而思所以名齋之義朝於是焉夕於是焉動靜食息必於是而不捨然則聖賢可同歸矣豈獨異於今世人哉

云所堂記

禾川譚行逺世居桃花流水間早年防學四方而母老在堂或不得常在左右故毎於狄公白雲之思有感焉於是作堂以奉其母而以云所額其上髙明軒敞不失時制晏溫淸涼各有其法美花竹交映乎檐楹杯盂幾杖並陳乎奧室良辰吉旦率諸孫立堂下奉觴上壽以次而進慈顏欣恱怡怡愉愉至哉天倫有此眞樂於斯時也不知狄公之思於行逺果何如也富貴不足道顧所以適其願者何如耳且予於行逺抑又有感焉予之生與行逺同甲子往年予畱京師時四親皆無恙大人先生嘖嘖交口稱譽率不以科第之僥幸爲榮而以重慶之在堂爲美噫孰知一時之可喜適所以滋今日之感也哉今予祖父母予父皆棄惟母存焉家貧累重又不得奉溫淸山川遼邈白雲在天於斯時也不知予心之思於行逺又何如也天理之所存蓋有千萬人而一心千百載如一日況予之生與行逺同親之在堂者又與行逺同則悠悠之思安得而有異哉獨行逺能作堂以奉其親而予之敝廬陿隘不足以蔽風雨此其所以愈重予之思也是則行逺固有感於狄公之思而予之思又有感於行逺矣遂書以爲記

餘慶堂記

余自蚤嵗卽聞丁氏爲緑江著姓繇唐及宋旌其門者再毎嵗賓興與薦舉者比比皆丁氏子弟號稱世科由科目至達官名臣累累有焉意其濡渟滀非一日之積矣近年出入場屋乃稍識諸彥規模意度心漸能熟之復爲安仲記餘慶堂宜也蓋餘慶者安仲所居之堂也其季子明徳常從翰林李溪民先生防先生嘉其世有積善故命以令名嵗時伏臘安仲率諸子若孫擊鮮釃酒以爲母夫人壽防衣斒斕更進疊起讀書誦詩環列左右不知人間復有何樂可以易此非積善之報能若是乎夫慶者善之報也善必積而後慶有餘譬之富室巨家其日用之資色色具備隨意所需有取之不盡用之不竭者此豈一日之積哉窶夫小人持衣食之費以計朝夕而曰我有餘粟我有餘布噫吾未見其有餘也且聞安仲上世多寛厚長者故其慶之見於今日者如此今安仲非禮不防非義不行其所積又將日厚月深則他日綿綿之慶又自安仲始居斯堂也由斯義也非安仲其誰宜

信州永丰縣修學記

至元戊子乙科進士辜君中初入官卽得尹信之永丰縣縣有學始宋熙寧間紹興十六年乃克建廟我元延祐丁已梁輔爲尹式廣其規繼是至者咸視漠如聴自獘腐君旣縣事卽詣學謁廟下顧瞻大懼弗任乃命覈畆地故籍歸彊佃所侵者若干計不足以集事遂與監縣特穆爾布哈主簿友恭謀以禮致鄕之儒士葉性孫而以義動之葉聞君所欲爲卽召匠鳩工刻日視成論堂生捨門廡庖湢無不一新者防月朔釋菜畢升堂序講多士舉觴於君曰奕奕泮宮魯侯之功敢以爲公壽君謝曰未也今禮殿兀兀將壓風雨毎至尢以爲懼諸君奚觴我哉性孫從坐隅起拱手對曰公敬教勸學惠我無私疇敢不竭力以終公功未幾而土植瓦石之具黝堊丹漆之庸次第畢集倐焉煥焉壯碩完美鄕之右姓樂相其成仍易置從祀主繚宮墻四百丈增田若干畆實至正九年己丑嵗也於是教諭周南具顚末以來且謂以三十年之積宿腐而一新於期月之間誠不可以無紀不紀則無以著今功示將來予行四方見浮屠老子之教盛行於時毎營大土木卽豪家巨室樂予無算閭閻小民亦往往竭力資助歡喜不自顧惜輒爲之嘆曰甚矣民之無知也滔滔者皆是而誰與易之又嘗列下陳周旋大府間見當時王公貴人爲民上者率信奉其教膜拜敬禮布施惴惴恐後則又爲之嘆曰民之無知也非必皆民之過也或者上之人有以使之也今辜君明禮譲惇信義以身率民而葉氏聞風承志勇於有爲期月之間百廢具舉孰謂吾道之難行而人心之易溺哉故上有辜君之政則下有葉氏之民是爲感化人心之機是爲轉移風俗之本茍從是而廓之使人人知吾道可尊而二氏之言爲不足信夫豈非世道所深賴者嗟乎辜君由科目而起使繇科目而皆如辜君則科目可以常盛使今之爲郡縣者而皆如辜君則郡縣可以常理學校奚憂不足哉予聞辜君之爲政如此又聞葉氏之好義如此故述之以復於周君遂以爲記

云陽集卷七

欽定四庫全書

云陽集卷八

元李祁撰墓銘表傳

新安節士兪君墓志銘

兪氏爲新安世族其初繇黃墩徙婺源之長田原凡三徙不岀婺源其後自婺源徙休寧之宏衝坦凡再徙乃居溪西是爲溪西兪氏兪氏之先自唐三府君而下世有令人有擢進士科登顯仕者有以武舉得寵秩者又有以聮姻貴戚領三鎭節度使者其他或以世賞膺爵或以異路入官或丰貲厚產或肥遁髙蹈累累具載家乘至節士蓋二十有四世矣節士名士英字服膺以大徳癸卯正月六日生防知讀書稍長能爲詩賦性謹厚事父母以孝聞處鄕黨宗族鄕黨宗族稱爲善良平居終日言不及生產勢利惟務教子習學業事畊稼遇姻戚友朋至則欵曲談笑呤詠至夜不倦家事悉付閫內一不以介於懷至正壬辰四方兵事競起羣盜合黨攻陷城邑婺源諸縣鄕井遭蹂躪蕩覆無遺獨溪西處深阻得不相及者四年男耕女織晏然如承平時至乙未冬十有二月二十有六日蘄黃冦再陷婺源勢且旦暮相及節士攘袂奮臂而起曰事急矣吾可以坐受斃乎於時徽州路府判兼僉浙東帥府事汪同領義兵駐開化節士遂褁糧詣其軍陳賊形勢請亟遣兵來殺賊救鄕裏且謀復婺源於是汪帥兵以丙申正月十一日度濟嶺抵婺源之中平遇賊乘勝肆暴橫戾不可支遂捲甲還開化民大失望節士乃率子侄結鄕曲募義勇屯於馬嶺期以杜賊障鄕裏十六日賊至馬嶺與賊交戰大捷明日賊復大至凡四戰力不敵眾遂潰節士仍力戰以死時年五十有四以辛丑秋八月婺源考川靑蓮寺之後後又五年其仲子榮來鎭永新乃請予爲銘其墓予觀節士當太平全盛時逸居而僻處無所營於世恂恂以善良稱此固他人所可能者及其攘袂奮臂而起志在殺賊竟蹈白刃以死忠憤激烈見義勇爲夫豈小丈夫所能哉況當時之爲守爲令以蒞民者爲軍帥以司備禦者爲方伯連率以身任藩閫之重者皆受國厚恩宜有以爲報而率不能死戰以捍賊至有望風奔潰不能與賊交一鋒者視節士何如哉節士起布衣無一民一社之責特以忠義憤發欲殺賊以保障其鄕裏且欲因是以復婺源事𨿽不就而志則可稱吾故謂節士得守一城専一職則必能竭力捍禦無有貳志一有不幸猶當罵賊而死必不肯含糊淟涊以茍其生而已也節士娶同縣山斗程知縣某之女孫生三男長曰天保仲曰榮季曰華夫保華皆謹重能世其業榮尢慷慨逹時變以材識見用於時嘗別建靑蓮寺於節士之墓左而買田以供祠祀爲之銘曰

惟皇降衷若有恆性見義忘軀見危受命嗟嗟節士遭時孔艱邑裏震蕩煙塵浩漫其來蜂喧其聚蟻集如狼斯貪如虺斯螫騰山踔空孰窺其蹤侃侃節士挺戈與從扼其要衝據我巇阻率我子弟鄕曲鄰伍戰旣大捷賊疲困休旦復來集亙彌陵邱以我孤羸敵彼羣醜𨿽有智能莫措其手嗟嗟節士竟捐其軀功𨿽不足義則有餘古之君子所狥者義成功在天死亦何愧匪爵曷諡匪徳曷銘我作銘詩用昭徳馨

故將仕郎江浙財賦府照磨賀君墓志銘

君諱景文字元忠某世祖慿唐防昌中自越州來爲令永新歿邑之良坊是爲良坊賀氏二世祖泰唐鎭南將軍天祐中討賊戰殺洪之象牙灘贈武翼大夫廟食墓側宋元祐中九世祖弁自良坊徙龍溪又爲龍溪賀氏君父士貴字信翁仕有元同知全州逮延祐中承湖廣省檄進太皇太后經涵至京師召對便殿命典中心閣階奉議君以至大庚戌二月生夙負英聞元統癸酉朝廷用宣聖孫衍聖公薦爲夫子廟學正孔顏孟子弟悉受業三年有成江南行禦史防以宣聖孫監察禦史思立章上於朝乞畱廟學教授以父憂去終喪起爲余姚廟山巡檢拜命卽就道道險逺至則過期弗克任遂絕江逾淮北上至京師京師多故人太傅脫脫公亦奇君至正攺元朝議以江浙財賦繁重宜愼選淸要官理都府事遂奏君照磨先是都府吏非人率並緣水旱爲欺事故弗集中政院取防遣使者來譲且出庫蔵胡椒若干鬻於市守蔵者坐以盜抵罪君甫治事卽白尹以狀付使者曰朝廷黜權姦惠黎元務從寛貸府逋賦可弗貸耶庫椒朽腐鬻不便且中宮不宜與細民爭利願使者以狀聞未幾奉防悉停罷庫蔵吏得不免官淮安雨雹殺麥七十畆院得狀不報二年冬申命江浙省重臣領府事始舉廢責負遣使往以君偕行君歸白省臣言淮地枕骸蔽野其民宜振卹不宜復徴否則願以嵗食稍田一頃代淮民事遂寢三年夏大水松江平江稻盡沒圍田舊獲畢縱水稱災有司受賕弗詰復爲請府檄君佐貳府詣庸田司議其事君遂極言宜亟救災卹民是嵗浙民得減田半租秋九月祖母楊氏訃聞以承重奔服歸服闋淮東湖南閩廣之帥咸辟君爭欲致君幕下君弗從朝廷授眞定儒學教授俶裝且行母趙氏郡主年髙不聴去君亦不忍逺離膝下遂築燕春堂奉母居之十二年堂成而兵起明年夏郡主卒旣襄事防大司徒道童公平章江西以邊事奪情起君檄屢下弗果行又明年春乃行至廬陵瀏江寢疾三日卒君篤學有善行居父喪致賓客數郡畢至母卒遭亂喪祭必盡誠居鄕好禮讓崇信義又故世家能感動其鄕人嵗嘗大旱鄕人徧禱羣祀弗應君獨走武功山雨三日乃止君之卒也其族老與其鄕之老相與聚而哭曰自今吾族之有不足於衣食者無復與仰給矣吾鄕之有饑饉疾癘者無復與望周卹矣君之交防士慟而哀相告曰吾儕自今無復有論文賦詩尊爼談防之樂矣廬陵四方之大夫君子聞君之卒亦莫不咨嗟痛悼惜其才而恨其不遇以死也君娶徵東儒學提舉安成周某女生男六人宗聖娶蕭氏江南行防禦史泰登之孫宗良娶曽氏繼張氏梵僧繼伯父龍川後紹興娶嶽氏闗童未娶眞定夭女三人婉安玉安夭慶安適永丰龍潭曽洵孫男三人世昌公復武定孫女二人慧眞秀瓊以其明年某月某日歸安仁鄕白沙之原宗良承其母命備君行來請謂予與君交久而情厚請爲銘當君任財賦時予適預江浙貢舉事旣出院與君相見慰勞甚懽方是時君齒力俱壯騎馬導從行通衢出入甚都容貌辭气魁防灑落與上官辧事侃侃無所屈撓一時王公貴人咸稱美加敬愛予亦謂君當建侯取勛爵食萬鐘祿不難也卒之與時浮沈以養其親以善其身以保其子孫以全其家人𨿽位不稱徳亦可以少無憾矣遂爲銘曰

顒顒乎其容淵淵乎其中望之而不敢慢探之而不可窮徳則旣有而時不逢祥麟逺迹妖狐橫蹤吁嗟乎元忠世之治也行足以達其道世之亂也災弗逮於厥躬此哲人之事而君子之風吁嗟乎元忠於焉不逢於焉令終有子克肖有孫克從式克罔替以張厥宗

故進士將仕郎永丰縣丞吳君墓志銘

故人吳君莘樂卒之三月其子曰勤曰謹衰絰服持其父之狀拜且言曰先君不幸棄諸孤諸孤無以慰先君之靈於地下念先君平生心事歷履惟先生知之深平安友朋惟先生一人在先生其賜之銘予家湘東際江西江西累科多進士與予同登第者七人與爲友朋者十四五人世衰人亡七人中無一存而所與交十四五人惟吳君在亂離白首相看猶得少自慰藉今君復逝矣惟予獨存予安得不爲君銘哉君以至正丁亥領鄕舉明年會試京師登王宗哲榜進士第授永丰丞至官首書於防事以報本不欺自厲卒之政化大行以秩滿當去民歌之曰我有田疇我旣沽之我有徭役誰其除之丞哉丞哉豈弟父母更我戶籍免我荼苦子子孫孫與箠楚辭丞玆去矣如何勿思君旣代還適甲午郡大歉府檄君如贑告糴贑守全公喜君來爲君輸二千石以歸民賴以活時四方兵變競起官府事日繁重監郡中憲丁公舉君攝廬陵政且命鞠死獄活良民六人又命鞠殺人盜反詞告苦主者盜懾服竟坐所犯罪江西平章司徒道通公辟爲掾尋典司防總國事鞅掌君益刻苦自任藩省相臣每勞來加禮容如是者凡二年乃得歸然亦以鄕閭多故遂遁迹廬陵山谷間徜徉賦詠絕意人事自幼學壯行州閭鄕黨無不稱譽敬愛嘗預考湖廣江西鄕貢所得多佳士兩省士尢以此敬君君初爲舉子時𨿽未第予固曰此他日名進士也及旣第歸𨿽未及爲政予又曰此他日良有司也已而驗之果然𨿽然予嘗稽君登進士第時年已四十有六僅歷一縣一考而世變起後𨿽爲藩省辟舉而世難相仍矣又八年而君逝矣嗚呼使君登第先十年卽著效當不啻此使世變後十年卽著效亦不啻此而止於此而止於此惜哉君之先爲唐直筆史臣後有主永新簿者因家永新宋時科第相望有與荊公王介甫同升者有與眉山二蘇公齊名者自主簿至君爲世十有七父文振母李氏娶龍子二人勤與謹也勤謹俱力學有志業人謂進士中惟君有子女三人長適危次適王適胡皆名族孫男三人書存善存永存君諱師尹字莘樂晚年思還禾水桂江之上故自號桂江以有元癸卯之七月生寢疾於丙午之十月以歿權廬陵梅塘去城三十里銘曰昆山之英渾焉天成圭璋琥璜裸薦是陳惟璋惟璜郊廟所貴含章蘊貞徳愽而粹嗟嗟君子今而全歸後思者銘懷哉永思

韓希說墓志銘

昔予解官江東還道經廬陵畱居郡城中聞郡守長得賢從事曰韓君希說以文學節槪磊磊出諸人上事必於理不妄取人一錢由是與君共曺局者咸敬憚莫與爭晨抱案升堂論議事可否羣立環拱視守長意所向縱悖理亦阿意順附君獨斷斷不可後竟不果行事得無敗由是守長益信任君不疑縣有丰於財者鄕氓以殺人罪誣之有司利其財不厭繋獄十九年君旣察知爲檢錄前後疑獄條例陳之守長議擬成案未幾憲府官至閱案大喜取舊捲焚之出其獄由是廬陵之士君子亦稱譽君無異辭予又聞君愽通經史子籍百氏好校讎古書爲文章尢善樂府有集行於世人謂君固優爲儒爲吏乃餘事此誠知君者君初繇鄕校得推擇爲吏試永新安成已有可稱許及從事郡府誌益堅才益著而譽亦聞夫廬陵信大郡守長必一時名卿幕府曺局宜皆得賢者然詢其磊磊有節槪者必曰韓君詢其有文學才藝者亦必曰韓君然則韓君其果賢於人乎哉至正壬辰君年六十有一當道以福建轉運書吏舉不果行四方兵事競起郡守憲使梁侯提兵開閫大洲辟置君幕府君練達機務多所裨益江西行省第功以便宜版君撫州知事又不果行而時事日益非矣君之先蓋魏國忠獻公裔有仕旴江者因家焉宋末多以儒顯名祖慶源廸功郎父定翁國學上捨君諱夢臣字希說梅雪其別號也生至元辛邜以其年月卒於贑子二人長曰同次曰誠予至廬陵時固熟知君爲人同亦從諸生後及予門予嘗奇之嗚呼予旣耄老而同方積學修行以求無愧負於其先人是可尙也已旣而來請銘辭不獲遂爲銘銘曰

古稱刻木期不對捭闔橫縱肆姦獪疇能愼終保無悔韓君髙騫邁時輩諏經執律理不悖長裾翩翩自公退搜抉文章擿瑕纇含宮吐商戛鳴佩海波揚塵晝曀昧顚倒冠裳掲戈祋君獨逡巡與時晦我銘肖君可贊誄有欲徴之此爲最

胡谷隠墓志銘

君諱祖舜字善則其先仕南唐金陵由金陵歸宋有仕宋者曰貞知吉州太和縣因家縣之南岡貞生衍登慶曆六年第官至朝奉大夫大夫初讀書裏之覺堂寺扁其室曰竹林精舍豫章黃太史以詩遺大夫求借書其後誠齋楊文節公嗣書其扁並刻黃太史詩於寺於時有周氏蕭氏俱通顯爲大夫故稱十里三大夫之鄕貞昆弟一居永陽世多聞人大夫之諸孫日繁其一徙黃漕有曰義者舉宋末進士其一有曰大者徙居義和裏至君曾祖叔俊祖景純皆通經爲醇儒父存道愽學以教家有塾學者日負篋踵門至卒業不忍去君自幼卽濯濯羣弟子中比長益習事通敏樂易恂恂與鄕人言行益修人益愛敬信服裏有鬭爭忿辧聞君一言卽內愧不敢盡無情辭裏訟爲簡事有義當爲者不顧貲有無視凡川澤之阻爲輿梁者二爲徒杜及他小者非一里無褰裳焉有道暍者設義漿與之始五月至八月止嵗率以爲常毎嵗常蓄粟若干石至歉月不易價發之裏之豪富積庾廩如山欲乘歉利已胡故大家人所向從難與立異遂不敢增一錢人有疾疫恆施以善藥賑饑卹貧汲汲恐不逮已而紅巾變起太和早禾市抵龍泉二界民方相扇爲亂有司檄下起義兵同受檄者十七人皆束縮畏難君獨奮曰使亂作家且不保何以財爲遂發貲粟募勇敢給鄕民助有司同守禦鄕邑賴以不搖嵗甲午大饑君發粟視常嵗有加且欲廣及貧尢無食者令毎戶得粟五鬥時官乏軍儲值監州官出視城外壕見肩負者相屬累累問所由亟稱善且知君可以義感遂使來勸君旣入粟千斛又徴楮幣數亦如之趍令赴急以疾來歸逺近問相視嗟惋君卻醫藥舉手謝客而逝當宋末時胡氏家業嘗中微至君以勤儉植立卒復其舊且能致有餘以仁其鄕使鄕人無少長咸追思之晚年攺築近林泉有澗谷意又稱谷隠性素尙儒喜文士嘗欲營置義田建義學以朂族之子弟遭世變而止然亦頗崇信因果聞福田利益事則爲之娶周氏子男四人長子觀早世次泰和寧女一人適周孫男二璉璧生至元甲午十二月二十一日歿至正甲午四月十八日以某月日於石牛潭之山岡畢君之子三人持撫州路推官陳君學禮狀來請銘予謂君平生好施與使得涖政長民宜得諡若古之貞惠文子者諡旣不得則宜有銘吾銘宜不可辭銘曰

嗚呼噫嘻逢時之危仁者日已逺民將疇依煢煢孤挈挈羸老匪君之仁其孰能保維渇有漿維渉有梁君子之惠被於一鄕一鄕之仁數世之澤子孫引之有永無忒

曠作楫墓志銘

曠氏之先繇安城髙洲爲著姓繇髙洲徙廬陵宣溪爲大家家益肥族益繁夥丰碩逮五世而君生君諱某字某生九嵗而孤孤而仰其母以有成激卬周密恨不及事其父故其事季父也尢謹待婣族閭裏賓友戚疏逺邇悉中儀節應世酧務輕重遲疾悉中防重然諾愼可否人莫敢謾侮邑長貳決事亦恆倚君爲平居恆喜鋤彊梗遇彊梗必痛斷其根株然亦時擇可誨語者徐譬以理尋亦悔罪革面不敢更爲非鄰邑有猾民習訐告植黨行詐罔無辜爲生涯蔓於廬陵君恚曰蟊賊入境矣有不害良殖乎卽與爲抹摋斥逺令無得畱伏我境內其行於鄕類如此閒居繕亭榭蒔花木愉色婉容以養其母音樂之奉膳羞之品茍力之可爲與禮之得爲者必備辟齋閣庋書千卷教其子曰懵於書者愚溺於書者迂不愚不迂斯善學矣至正壬辰兵釁起淮漢凶焰薫灼燎於江之南所在竊發裏之石門惡少左道惑民怙險嘯聚君厚賞募驍勇躪其穴羣盜攻掠州郡州郡日備禦廩蔵空竭君累累相給助又領大府檄糾丁壯數百人援永新餉饋衣甲之費悉出於已事變方殷君方畢輸其忠誠以爲國捍屏而遽以疾革終於家予聞君祖父已上咸相繼爲善以至於君借累世之資據素封之實篤行義以蓋於一鄕遭遇世變方戮力盡瘁天不假年曽不得中壽以沒君之不幸世道之不幸也君初娶永新宦族張氏繼曾氏翰林直學士徳裕女三娶文氏則信國公孫女也男一人曰懷娶吉水周氏前徽州路判官元定其父也女二人婿楊某王某皆仕族孫男二人君之生以戊申十一月二日其歿也以乙未八月十有一日諸孤權厝於藥溪之原其後一紀爲某年某月日乃謀於某所懷深痛其先君之未有紀述恐遂泯墜不傳介鄕貢事王禮狀其行以來請爲銘予觀懷謹飭自樹立有文不汩於俗可謂不愚不迂以能服從其先訓者初文信公以狥國入燕繋燕獄於獄中集杜少陵五言爲絕句凡百首親書以付其家人其孫女得之以歸於夫家倉猝掲掲避冦珠玉金貝悉委棄不顧獨挈此卷置衣袖中得完懷至今襲蔵之使故家文獻庶幾有足徴者是皆可采錄也銘曰

豫章上流廬陵西裏孰居其中有葉孫子於赫元化徹於海邦孰生其時豈樂且康坎坎擊鼓以燕樂母遺子以經不屑以詁田有苖稼我時藝之亦有蟊螣我興除之我逢其殃載竭我勩我力弗支乃唾而棄其生也來其死也歸悠悠白雲矢無愆期

劉快軒先生墓志銘

快軒先生劉君諱鍔字宗榮其先當後唐天成間有諱況者自金陵徙西昌之珠林自況至君爲世十有六爲年四百有奇由詩書科第入仕者三十有七人建炎中有登第與胡忠簡同年者紹興中有與周文忠同年者其歿也二公各爲文志其墓此蓋近而尢著有元國初科制未下君幼服家教七嵗能立破題隨父入小學嶷嶷與羣兒處羣兒無少長咸敬憚不敢狎侮爲欺比弱冠通研諸經因渉獵太史氏諸子百家遂成碩儒延祐科興嘗再就有司試不得則拂衣去曰此不足以成吾志遂絕意不事薦舉營別業於州城東偏奉二親以居竭意承志務得其懽心父憲翁暮年得痺疾調視藥物或終夜不解帶憲翁歿母郭氏無恙至正間有詔優老凡兩賜束帛壽八十有六以終喪親祭一依先正家禮浮圖氏之教悉擯絕不用晚年治一室以居題曰快軒故學者稱爲快軒先生壬辰紅巾變起輿疾返珠林恆悒悒有憂色竟以是年之閏三月十九日終君平生爲學務鞭辟近裏嘗曰爲學必務自得自得則其源不窮口耳之得非自得也作省身八箴以授學者曰明善惡審去取不茍笑不妄語謹若思遵汝止克己私復天理仍作善惡二圖令學者掲以自警善誘善啟廸故凡出其門者悉有所造就居恆無疾言遽色𨿽盛寒暑處暗室必衣服冠而坐坐或至終日至義所當爲卽力起爲之先世祖塋或散漫百里外世代遼逺有莫相覺屬者必訪求得之推念旁從及無嗣者嵗祭掃不廢甲午大疫族有孤逺子女三人裏豪乘難分占爲臧獲君聞之惻然不食卽帥其族合金防之以歸教養婚嫁而後已嘗客贑鐘氏館人夜失火弗覺君讀書未就寢疾起扣門大呼比火及門館人已盡出全活者百餘口已衣物盡燬不顧也防昌俗尙鬼病者後藥而先祭君嘗臥病久同舍人或請用牲君曰吾偶气初無所見也防止之疾亦旋已君旣不事薦舉無所用於世而所行類如此嗚呼聖人之道如天淵髙深不可窺測茍求其故不越乎人倫日用之常而世之學者率指爲卑近於是求之愈髙探之愈深而於聖人之道愈不相近是可嘆也已若君者其可謂篤行君子者歟君爲經義詩文皆渾厚有中鵠集若干卷書疑義防問對若干捲汲淸集若干捲駢儷語若干捲尢篤意先世文翰書牘捃摭考訂成編由唐宋迄今四百餘年之詞章事業族裏墳墓粲然可徴題曰先徳錄通爲一卷家傳先代告身勑黃日曆及紹興以來端平成淳官給砧基文簿咸襲蔵於家以元貞元年乙未二月生享年五十有八初娶蕭再娶郭子男三人長復生次聖生次保生孫男九人曰鼎曰解曰恩郎曰曰觭曰觵皆卒今存者曰觶曰平原女四人其也凡三遷乃得終厝於仙槎鄕姆坑雙企之原聖生攺名楚領至正丙申鄕舉有識行皭然不滓於俗痛其親之歿久而未有銘也故來請銘銘曰人之學汪洋以爲愽泛而索卒亦不獲不如君之學旣優且約人之行戾契以爲名始而驚卒亦不信不如君之行旣安且貞噫嘻乎君有諸身久而徴以淑其嗣人

曠篔谷墓志銘

篔谷居士曠君諱某字作成其受姓莫詳所由始曠氏世家南陽趙宋時有通守長沙者曰玨有爲零陵令者曰容容之後徙安成宋季時有曰中行者因防廬陵宣谿遂卜遷焉至君之髙祖曰某曽祖某字子中祖某字明伯考居敬字簡夫咸隠耀不衒於時妣劉氏君自幼端重稍長知讀書通大義恂恂自持然能自操立不可撼以非義其父喜之曰是子必振吾宗乃悉付以家事君綜理優敏益致衍裕視先疇嵗有加居恆出楮幣貸人月收息百一比他室減凡五之三佃或負租累十餘嵗不問至順庚午嵗饑有夜登屋而瞰其廩者君呼而語之曰若本良善得無以饑而至此乎其人慚惴謝去明日盡發其廩以濟其鄕人鄕人徳君咸稱爲長者至正癸已妖熾方煽赫安成冦千餘人將逼境民恟恟不自安乘障者欲委棄遁去君止之曰公職在巡徼第先之吾請率義勇子弟以從蔑不勝者若一揺足則民無倚賴矣及冦至君亟出粟給丁壯倡以義眾咸奮躍大呼以進冦遂敗衂君命其從子禎以俘馘二百獻於府且戒之曰郤冦吾所當爲愼毋受賞以累吾志禎旣至府監郡公尼雅斯拉鼎喜卽以功狀上聞擬授爵秩禎具述君意以辭公又大喜曰使吾有義士如曠某數輩吾豈憂紅巾哉明年嵗復大饑郡廩失儲下令勸糶君竭其廩得八百石以輸而鄕民告饑無以爲賑乃大發帑幣問糴於他境比歸校其直毎石增鄕價爲錢三百文或請依鄕價以貸君曰若是則民食愈艱矣於是一無所增民賴以活比秋稔止收元貸之數不求贏焉他如盡歡以娯親隆師以訓子買田以祀先交友待下急人之難罔不曲當方期俟河之淸以佚其老而時與志戾病且不起竟以某年某月某日終於家其生也以有元某年某月某日享年幾十有幾娶同郡下派劉氏宋進士桃源丞之後也子一人曰杞淸修嗜學有識趣孫男三人曰某某某君平時登裏之某山徘徊顧瞻以指畫地顧謂從者曰汝爲吾識之吾身後當於此歸而以屬諸杞杞不敢違乃以某年某月某日不敢失分寸焉旣而杞來求爲銘持鄕進士劉楚狀以請方杞之未生也君凜凜爲宗祀憂常命方士祠而禱焉旣而夢神人謂已曰汝獲祐於大當賜汝子逮逾年而杞生人以爲仁厚之報予謂君力足以尙人而欿然未嘗恃其力惠足以及人而泊然未嘗以爲惠功足以縻好爵而闇然不自有其功夫如是則君之所以獲祐於天而埀裕於後者不其宜哉銘曰

宣溪之隈有篔谷溪水含珠石含玉連岡參差萬喬木中有書聲動華屋髙陵爲淵海爲陸濟艱拯饑發貲粟遏攘姦障鄕曲抗辭達官恥幹祿羣居岌然行之獨靑邱之墳乃親卜精魄所安神所福後人來升視其躅

李維申墓志銘

李氏族徧天下自唐迄今稱逺且蕃者必曰西平西平氏族徧天下繇袁徙永新稱蕃且大者必曰浣溪浣溪李氏多聞人在宋慶元間有爲興化宰者曰文卿有中咸淳辛未江西混試選補國監上捨者曰天定有領癸酉吉州鄕貢者曰再芝皆表表著名至於今不泯君名嶽字維申申如其別字也父喜字淵翁號全心先生母陳氏君生以某年自幼屹立如成人年十二全心辟地鏡湖首延半村毛先生爲之師未半嵗而師歿君爲奉柩行百里抵其家夜泊旅捨適盜至其捨主人執君而詰其由義而釋之又從鼎夫毛先生庭翠胡先生學皆有成及旣冠應務剸劇不亟不徐鄕人稱賴之無異辭壬寅八月望夕父舉觴娯親防賓友伐鼔飲方酣有邏卒三人斃於盜屍陳於門外有司不能察悉逮捕同飲者十八人窮極捶掠其十七人皆自誣服惟父嚙一指瀝血自明然竟下獄君憤父枉越千里徒步白湖南帥寢不行再訴於禦史復不得白遂赴金陵行防白之辭气慷慨防公卿咸爲君攺容竟直父枉以歸己巳嵗大祲鄕氓掘薇根食且盡君捐粟賑之粟竭割壤易粟飯以濟日不啻千餘人不足則輟家飯繼之至稻熟乃己庚辰夏鄕有陳生者爲安成富室所誣欲穽以死生脫走求蔽於人坐匿亡破家者十數富購求益亟生益困來詣門丐活君納諸館捨有受富金爲來賄者君卽謬曰是貽人累多矣吾豈納之生由是得潛迹往訴於憲富竟受罪而生竟免君之憤世疾惡見義勇爲類如此君兄弟凡七人皆同居生齒日繁乃攺築於裏之萬石以申如扁其堂雪樓程公記之髙檐大廈吏胥不敢睨其庭尢篤敬文學士毎嵗必聘明師訓子侄先逹麟洲龍先生營別墅力相其成嵗賓興士之貢春官者必壯其行與客飲𨿽不自勝然勸客必盡醉頹然以爲樂暮年尢好古典籍焚香黙坐遺棄世慮𨿽時異事殊諸弟相繼淪逝而老身昻然獨存年八十有五預營地以詩自挽有淵明夷曠之風惟以生前求銘爲不朽卒之眀年其子某持前進士吳君師尹狀來請銘泣且言曰生前求銘吾父志也銘不及存孤之罪也先生倘賜之銘則𨿽不能遂吾父之志於目前亦可以釋遺憾於地下矣且孤之先曽大父溪南則雪樓程公題其墓孤之叔祖瑞云則須溪劉先生銘其墓若大父全心之墓則曼碩掲先生爲之銘而篆其額者圭齋歐陽先生也夫如是則先生之爲吾父銘宜無忝況吾父生平樂善好施予居鄕爲輿梁徒杠累累不厭惟不喜老佛二教臨終痛以爲戒而獨屬意以求銘先生其毋庸辭予觀吳君之狀其述也詳聞其孤之言其辭也切故爲之銘君之子幾人女幾孫男幾孫女幾以某月某日於詹山阿面五龍千秋諸峯浣溪來聚其下爲龍骨潭承先志所營地也銘曰

蒼山之阿有陵有坡白雲在天邱墳嵯峨英英若人夙著休聞逢時險屯抗節思奮拔父於犴義聲載揚窮人來歸惄如已傷嫉惡如讎從善如水斥彼異端尙我詩禮遺訓在庭克遵克承人亦有言我銘是徴我銘伊何慰彼泉下刻之堅瑉尙告來者

大嚴阡表

廬陵之鄕有王氏其先自安成來安成王氏世爲著姓其來廬陵也亦爲大家其所由來者逺矣君之大父曰椿桂父曰仁山皆循謹善治產業致丰羨仁山有子三人君其季也君自少知學涉獵羣書尢精於史傳及其壯年有志樹立綜理家事益致衍裕恆推其餘以賑防其鄕鄰鄕鄰有不給者周之有急難者赴之有爭鬭紛紏不能辧而來告者決之莫不應其所求而去平居好親近賢士大夫禮接賓友以廣其見聞然猶以爲未足於是浮大江逾長淮絕黃河以至於京師日求翰林奎章學士先生之廬而造請焉一時名輩咸折節遇君至作爲歌詩以爲君光華而臨川虞先生獨爲扁其所居之堂曰槐所而爲之記豫章掲先生復爲之申其辭以稱譽之夫以虞掲二公任天下文章之重其詩其文宜若不易以予人者而於君不吝惜若此則君之爲人可知及其歸自京師也充然若有所得不復以市利縈其心日徜徉淸泉白石間引流種樹雜植花卉客至則開尊列宴必盡歡乃止作覽翠樓以時登眺築金華壇以棲羽人蓋將徘徊乎丘山之阿浮防乎塵埃之外不知世間復有何物可以易吾之樂也不意變起倉卒戎馬驟興所至邑裏騷然君獨傾財粟以給饋餉送往勞來卒以無擾四鄰咸嘉賴焉人方期借君以自蔽而君疾遂不可起竟以至正乙未之某月終以次年八月庚申平安鄕之大嚴阡君生前至元辛卯享年六十有五初娶李繼劉繼蕭子男四人長曰天鵬次曰天章天昌天保女五人皆適士族君後十有三年其子乃克請於前鄕貢進士王君禮來謂君之行有足稱者願爲辭以表其墓予觀君之行有可書者三世之善廢舉多蓄聚者往往不自饜足日夜持牙籌以計贏餘曽不肯費半菽拔一毛以濟人之窮而君能推其餘以賑防其鄕鄰使鄕鄰有所倚賴此可書者一也人各有所好樂而好樂各不同飾裘馬騁田獵貯妓妾歌舞比皆常情所大願欲茍非力之不足以爲則無不爲者而君之志乃獨屬意於翰墨文字之間刺執贄於羣公之門得其片辭不啻珠玉觀其所好尙去常情逺甚此可書者二也當君在京師時朝廷急於用人廣開仕路以延攬天下之俊乂或以才或以藝或以貲粟無不可以得官爵者人謂君必將由一途以進取聲名以榮其身而耀其鄕人而君乃漠然無所用其心獨以得翰林羣公詩文爲幸充然而歸悠然而處若將終其身而無悔焉此可書者三也夫以一人之身而有三可書焉是可以表其墓矣予旣爲之辭俾刻諸石而君之子復置田百畆於阡之近以供祀事吾聞君平昔好延明師以訓迪其子故其子皆賢觀其所爲則其賢可知矣是又可表也後之覽者其徴之

故胡君澗月居士墓志銘

吉之泰和有著姓曰胡氏胡氏自五季時繇長沙來分爲三其一居值夏至忠簡公以直節聞天下後世一居南城有名衍者策進士第官至朝奉大夫其一居和溪分徙黃漕有名箋者繇進士爲南城丞此其班班最著者君諱履輝字淸翁其出和溪曽祖必舉字伯俊祖士茂字國秀宋歸附初以豪俊靖邑里人稱爲古澗先生父元永字東隠有世徳君初生時其祖夢月墮掌中故乳名月比長明敏練達遇事張弛合宜蚤自樹立用能張大其家聲人謂東隠君爲不死居常念東隠君僅中壽弗克盡養事祖母劉尢竭其力母蕭氏先卒奉繼母陳如實出已季弟履寧陳氏出也逰京師且久以君能左右奉養是以無離憂陳氏年逾九袠承國恩賜雙帛君率昆弟子侄升堂奉觴爲壽懽忻怡愉焜煌後先人謂君能爲子能爲兄君胸次和易開朗不爲崖防險絕而人自信之恆以片言解紛難裏有官掌巡徼毎有事必咨君以是無敗事所居郭家渡橋先世所建君常慮弗治以病涉者且以爲前人羞故恆謹察視務葺理使弗壞其他若佛祠道宇亦種種爲祀先計中嵗以生齒日蕃爰卜築溪東以居辟南齋延師訓子仍取誠齋楊文節公福榮堂記煥章閣學士艮齋謝公儒林精舍記及祖若父墓文諸碑刻列置於庭復緝文信公須溪劉太史諸先輩與先世往復詞翰並刻諸梓晚別號澗月因以名堂示不忘乃祖夢兆也一時館閣名公卿咸爲辭稱道之又作退舍於居側掲趙文敏蓬寓二字於上日暢情琴書古畫將以樂其餘年而時殊事異有足悲者遂屬其子弟語之曰治亂相乘繇三代以下則然方今承平百年泰運旣極履霜堅冰其無可憂者乎吾氏之居此土忠厚傳世殆非一日達而在上立乎人之本朝則當抗言極論以忠簡公爲法窮而在下遭逢亂離則當保障鄕曲以古澗公爲法況吾裏當義山遂水之衝防頑之民斬木掲竿者相繼鄕黨姻族祖宗墳墓之托其容可後乎散儲蓄聚丁壯絕姦惡滋蔓爲官府藩維正今日事汝曹其勉之殆君之歿而世道之變皆如君言獨賴君之令子佩服遺訓屹然爲鄕閭所倚重故人之思君言至今君娶樂氏宋進士衍之四世孫也子男四人長志檝以軍功授巡檢次志安繼兄履坦後次志道志徳繼弟履常履寧後女二人長適劉次適嶽孫男三人子瑛子璘子瑀君生至元乙未二月九日歿以至正丁酉四月八日所居後兌山卯向前鄕貢士廣東帥府照磨王禮狀君行以來請銘且謂君不得祿仕以行其志而攄其才以是爲慊予知王君信士言不誣故取其狀悉書而銘之銘曰

士之生不幸不逢時有欝其澤曽不得一施人皆以爲戚而已獨不疑嗟哉乎君人孰與疵孝友之行無間乎兄弟憂世之語如見乎蓍嗟哉乎天胡不愸遺胡俾後人而勞逺思我思若人播爲銘詩我詩我銘允公匪私

故江母趙氏墓志銘

元統三年嵗在乙亥余行義山禾水間詢舊族姓氏聞江君名安老以事母至孝著州裏詳其先則世家防稽因宦防永新遂居邑西之淸塘上世祖檀仕宋以漕運沒九江事聞於朝追贈武翼大夫廟食焉予方考其世系先後逺近以實所聞旣而安老執其母趙氏郡主行實以請曰孤不幸生三月而先君卒先大父文溪公尙無恙越二年大父卽世時際革命兵戈滿野同緦功者且陷阱不可測吾母保抱顧復嘗以頃刻離膝下爲憂孤時尙稚未識其意也迨長毎事必教必戒常曰存心宜厚無獲罪於天處世宜謙毋獲罪於人汝家繁衍盛大久矣今汝父惟汝一脈亂離鞠汝艱苦汝其念之孤自是日夕奉承惟謹卒以不墜先業惟吾母是賴今吾母已矣而淑行闕焉未述玆非罪歟幸鄕進士文君桂發旣狀其行願先生嘉而惠之銘以示不朽予按文進士狀郡主諱嗣英其先宋趙氏太祖兄弟五人魏悼王其第四弟也悼王十子第三子頴川郡王傳九世某知吉州生永新通判某生某提宮娶鐂氏實生郡主歸於江爲晉軒公配公受宋恩誥稱郡駙馬生三十二而卒有元至元戊寅也爲之銘曰

憶昔大野紛羣龍戈鋋森森莽伏戎疇能奮興完厥宗況復母也民之窮孤有子方倥侗啟迪教養由乃衷一寸之忱天可通引水沃柩刳連筒鞠躬盡瘁懋乃功揚厥祖孝聲沨沨中年怡愉明且聰旣富而壽以令終官山巋然茭水東勒石作字逾堅玒於昭後代將彌隆

汪氏節婦傳

夫人姓兪氏世爲新安婺源人主簿奇翁孫女也嫁同邑汪惟徳汪新安大族唐越國公華之後傳二十六世至元圭仕元至饒府治中元圭生良垕仕財賦都總管總管之子拜布哈官提舉西京六盤山惟徳其嫡子也性謹厚事其親孝遇宗族鄕黨以禮讀書學問日進祖卒未幾母方氏病執喪毀瘠又躬進母湯藥侍起臥晝夜不解帶寐父卒尢哀瘠逾禮求地不避風雨寒暑因得疾居喪時夫人皆執禮無須臾怠一族咸嗟異以爲能盡婦道不可及更相勸語以夫人爲法惟徳疾夫人禱於神未已復號泣盟於天請身代割股肉助藥味如是百計終不愈始任醫胡體仁不效繼進江東凱少差彊宗人力主體仁東凱技禁不用致困惟徳終夫人曰吾不得爲人矣尙圖茍生乎哉痛踴將絕母弟兪思恭力救蘇時夫人年三十三子女三人皆幼夫人誓自守鞠育羣稚理家業未嘗廢中外百口無間言常曰我未亡人耳所以活者念諸孤幼失撫則死者不暝目地下痛惟徳死由醫胡體仁令家僮王兆代聞官獄具彊宗人又營救免益恨恨二子少長延胡叔與爲師繼延王元度朝夕専訓導自列規於學捨使誦讀如法始祖祖母舅姑四喪於龍山頭及古溪壬辰兵起家燬貲畜散於兵挈家人竄匿閬山顚邑旣復官中徴斂毛起民不能皆應命夫人謂子照曰家不存天也汝有前人遺祿可階勉之勿以吾爲慮庶幾成立汝去左右吾無所復憾汝無成立朝夕左右吾憾也乃因州守葉景淵舉上之省授佐浙東帥府幕事尋奉檄徴兵屬郡便道迎夫人養於衢州之開化明年衢陷夫人由間道歸婺源曉莊後更歸閬山子照構隠居有水石林壑之美奉養於中汪氏世有贍塋田及地產合三百餘畆世變夫人慮他子孫不能久守無以供祠祭將備價買入已戶嵗輸賦而租入不以私已更割田二百畆益之作永思堂擇堪任使者掌守司春秋祠祭事經費外有餘以延師訓族皆有成法子二人長卽照次赫女適兪徳堅贊曰予嘗佐守婺源知汪氏爲詳又見其邑人咸稱夫人節行因以考其爲人則汪氏之先潘夫人李夫人皆早年守節自誓實若相師承而夫人尢表著宜亟上聞以旌節義興教化州長貳職當爲而予失不舉媿負矣子照讀書親賢士大夫不茍爲人如夫人志夫人嘗召照等語之曰吾蚤寡居涉憂患能自樹立以有今日吾慕古人累世同居義汝兄弟幸成人不許分異同防而食同防息出處毋聴婦人言同姓中懷姦意來惑者必拒勿信隳倫誼敗家聲非吾望汝兄弟意也世守吾言無易照等承順不違夫人爲後世子孫計慮切切逺大如此眞不可及哉

左氏節婦傳

節婦姓龍氏宋貢士揆道之孫梅溪長者某之女年十九歸於左爲左幼白妻幼白習舉子業著書積文鄕先輩麟洲先生見而語之曰昔人爲賦飄飄有淩雲气今子亦然故友朋又以淩雲稱之倜儻有志略旣再試於有司不利乃以父承事翁防三轉而爲江西行省廣濟庫使至元丁丑廣冦竊發朝廷命江西左丞督三省軍徵之許自擇僚屬以從由是得選司賞賚金帛朝夕盡瘁卒於軍龍氏時年二十九聞訃卽剪髮自誓勺水不入口三日出資財托親黨鄰里逾嶺往迎柩比返凡九十餘日去家十里卽徒跣號痛親挽舟以前觀者咸爲感動奉安哭奠五年不離幾席州司備其事以曰於府若憲憲府亷其能次第升聞朝廷朝廷循舊典以年未五十命且寢州守貳亟欲舉龍氏節以勵風化擬取宋節婦譚氏祠於學宮而以龍氏生配議者乂謂不敢先事朝廷事又寢當其居喪時嘗折海橊一枝插瓶中寘幾上旬日視之則根枿萌達勃然有生意家人爲移植於庭遂日長茂適鄰婦寡感慕卽效節不嫁一時名公卿士咸爲嗟嘆賦詠翰林承防歐陽公復爲橊萱二字以表異焉龍氏素勤儉守禮法初爲左氏婦時以不及事姑爲大恨春秋相其夫祭先必盡禮承事翁宦防客京師居家日少毎歸則必躬防以養朝夕若不及遭亂迎其父母隨丰約養之睦鄰篤姻設義方以教宗族子弟急人之患而周其乏子二人長曰善次曰詠皆力學以紹其家善出續伯氏後鄕貢士王子讓爲予言其事頗詳贊曰

左氏爲永新世族其先繇宋天聖擢科爲殿中侍禦史其後躋顯仕者累累相屬有出使金國終淮西提刑者凜凜風節可尙有以景陵尉權知復州者死節三世廟食嶽陽左氏行義之著久矣今又得龍氏爲婦而左氏之門行義益著或者謂曩時國家淸明崇尙風化而龍氏以年未及不獲褒防之典及年應褒防而世變作矣以此爲龍氏防然人之所以能守節仗義者非必有所爲而爲之蓋以出於天理民彞之不能以自己者當龍氏誓死不嫁時豈知以褒防之典爲已榮哉天下有道則淸議在朝廷天下無道則淸議在士君子龍氏固可無憾龍氏有子與孫可以奉宗祀行年六十飲食起處無恙天之福龍氏固自有權量哉

劉綸劉琚傳

劉綸字子綸琚字子琚同父母昆弟也世爲永新人能早自樹立不茍同於人見義勇爲無所回撓至正壬辰兵禍起淮甸蔓延江西山藪狂悖之氓率相誘脇爲羣盜綸琚合志恊力出貲粟募勇敢諭以逆順且悉駈其家蒼頭與相雜伍給衣食備器械分屯要害以狀白府府檄綸同知本州事屯大沙琚以廬陵尹屯西江時承平旣久民不識兵革安成冦數千猝至州城城中守備單弱綸聞之亟領精鋭五百馳赴州冦時已突入城西門望見綸旗幟兵仗精彩耀目卽自駭亂城中兵遂競起殺冦逐北積屍如山眾志乃定城由是得全大沙當永新通衢一弗靖卽上下阻絕鄕氓周繼老首爲亂綸擒戮之屢殺獲以遏姦暴卒使水陸防達無壅西江據安成廬陵之防尢慮奔突小烏坑溫同一黨九人謀有其主湯徳新產業盡室殺之惟餘孫一人曰恭者被創而逃訴於州州虞有變不爲理恭乃泣走詣琚琚拔刀斫案大言明事防方來而奴殺其主此逆賊也其可縱乎卽捕獲梏其渠以獻於府梟諸市戮其八人者裂而磔諸境上是時惡黨之羣聚者方視此爲伸縮且將相顧而起及聞九人者盡死遂惕息不敢動裏中帖然明年峒冦破永新城惡黨復乘勢騷動小烏坑蕭祖一怙亂首殺傷左茂一刼其財琚復捕戮掲其屍以狥境內復寧嵗甲午大饑民之有貲者囊金珠易斗粟不可得貧者立就死琚悉發其廩以濟一無所惜𨿽妻孥交誚不顧也大府檄分府官至境上捕賊募得賊者有賞革山民龍惠眞五人方治麥壠上邏卒忽捽縛赴府府旣予賞卽命戮五人者琚憫其無罪亟詣府抗辭辧之五人者遂得釋是時琚方以殺賊活民爲己事旣而江西失守諸郡縣次第陷沒度勢不可爲乃悉散其眾令人自爲謀綸徙居廬陵琚歸上麓山中督畊織以供衣食絕口不預言時事而時事日益非惡黨益盤結生計謀盡鏟其主家以自便又綸琚領事時疾惡已甚大者誅殺小者責怒搒箠羣不逞之徒蓄恧惴栗而不得肆日夜思泄其憤乙已春有李罕者屠其主龍廷吾家逺近相扇競起家僕蕭興糾結羣黨尅以正月七日黎明圍上麓未合琚聞後嶺警鐘聲覺有異卽攬衣提所佩刀潛出綸時與俱在上麓遂得相繼遁去旣渉江欲奔州城有艤舟於岸者不知何許人一見卽載之而上蕭興等五十人退至江江水淺及膝蕭防攝衣而前將及舟水忽湧起沒胸洶歘幾僕遂顚頓而返及岸跪致辭舉手謝而去舟遂上萬泉灘冦復以兩舟來追遇小舟自上流而下語之曰彼登岸矣爾復何追乃相視錯愕解散綸琚至州城琚語綸曰吾兄弟得幸免吾妻子必不免矣未幾而二子來止稱綸一子一弟婦被害餘皆得脫走小沙初羣冦謀圍上麓約山上舉紅旗爲號旗三颭地則畢力合圍至期天忽大霧昏塞咫尺不可辧由是舉室皆得脫免人故謂此天助非人力也及冦追近舟止丈餘水忽大湧人又謂此天助非人力不然則危亦甚矣綸琚旣得免日夜切齒以復讎爲事乃訴於當時之據有權位者殱尹姓十二人復訴於徵討之帥殱蕭姓二十五人又訴於守禦之帥殱劉姓六人又訴於州之牧殱李罕與其黨八人皆渠惡也猶遺造謀手殺肆毒之尢酷者曰劉駞仔逃匿他境凡一年捕不獲綸琚方痛恨一旦忽自詣按察分司誣綸琚收受銀貨等物分司官下其事於州辧於庭駝詞屈竟坐以殺人罪下獄死於是向之惡黨盡矣予觀玆事始末若無一而非天者夫圍合而霧興追近而水湧當是時人皆以爲天助是則固然向使駝詭迹潛影逺自竄伏𨿽設重購未易得也駝未得則綸琚復讎之志終不得以盡遂而猶未免有餘憾焉今而自投於官以就顯戮此豈人謀所可及哉故予以謂駝之自投而就戮者亦天也天之所以用意若此者所以成綸琚復讎之志也復讎之志古今之通誼也喪亂十五六年之間冠履顚倒以小人而害君子以奴而害主翁者淊淊皆是而天獨用意於此者以復讎之事非綸琚不能也他人不能而綸琚獨能之其必有以異乎尋常者矣

云陽集卷八

欽定四庫全書

云陽集卷九

元李祁撰雜著

訊蟹說

客有惡蟹者得而束之以蒲坐於庭而訊之曰爾之生也微其爲形也不類爾之臂𨿽長而攘不加奮足𨿽多而走不加疾而徒欲恣睢睚眥蹩躄戾契以橫行於世爾果何恃而爲此吾將加爾乎熾炭之上投爾乎鼎烹之中刳爾形剖爾腹解而支體以償爾橫行之罪爾有說則可無說則死蟹於是怒目突瞳掣足露胸喘息旣定乃逡巡而有言曰噫子何昏惑瞀而昧於天地之性乎子之於物也何見其外而不察其內乎子何深於責物而不爲人之責乎吾之生也微吾之形也不類吾又長臂而多足凡吾之所以爲此者天也吾任吾性則吾行𨿽橫亦何莫而非天哉吾任性而居吾循天而行而子欲以是責我是不知天也又吾行𨿽橫而吾實無腸無腸則無藏無藏則於物無傷也今子徒見吾外而不察乎吾之內是不知物也世之人固有外狠而中惡者此其內外交暴又非若吾之悾悾乎中也子何不是之責而惟我之求乎又有厚貌而深情者其容色君子也辭气君子也衣服趨進折旋惟諾皆君子也而其中實嵌巖深幽不可窺測此又大可罪也而吾子之不之責也何居且吾之生也微故吾之欲也易足吾嚼嚙槁稭適可而止飽則偃休乎蛇蟺之穴而無營焉吾又何求哉吾之行𨿽橫不過延緣涉獵乎沙艸之上於物無損也於類無競也而吾又何罪哉吾任吾性吾循吾天而子欲加我乎熾炭之上投我乎鼎烹之中是亦天而已矣而吾又何辭焉客於是俛首失辭解其束而縱之江余嘗讀易至離離爲蟹故蟹之剛在外又離爲火火炎上故蟹之性躁而急此其得於天有不可變者人爲物之靈則𨿽頑嚚防辟無不可變彼不可變而不變徒欲以橫行之故猶足以取惡於人況乎可變而不變則於肆行而不悛者其取惡於人也亦甚矣嗚呼人固異於蟹也異於蟹而不自異焉又反有不蟹若者此豈不深可愧也予嘗聞客訊蟹事又因讀易有感欲書之未能適友人持三蟹圗來觀故爲述其說如此觀是圗者茍因予說而推之其亦少有警也夫

三窮後語

予觀新安趙君汸所敍三窮之目其一曰楊伯睿一曰楊蘭谷一曰費振逺是三君者同仕星源郡中皆能以淸苦自厲其甚者至擷野菜飯脫粟以自給人咸憂其不堪而三君者不以爲嗛故軍中呼爲三窮一時好事者率爲歌詩以稱道之誠以爲今之爲仕者莫不欲輕暖而飫肥甘以自取快足而三君者乃潔志厲操如此是誠可稱道也然予嘗竊有疑於窮字之義蓋竆與貧異貧以財言窮以位言貧從分從貝貝分則貧也竆從穴從躬凡從穴皆有屈伏抑鬱之義若士之處於巖穴之下者皆是也孔子曰貧與賤是人之所惡也富與貴是人之所欲也以貧與富對言所謂以財言者也孟子曰窮則獨善其身達則兼善天下以窮與達對言所謂以位言者也至李克爲魏文侯卜相而其言曰富視其所與貧視其所不取逹視其所舉窮視其所不爲歷舉而觀之則二字之義不可以一槪而施也明矣今三君者旣皆登陟仕路以見用於時而振逺名迹尢著握太守印章坐堂上走屬吏於庭威足以懾姦豪惠足以卹鰥寡四境之內莫不奔走服役以聽命於指顧之下若是而猶謂之窮可乎吾故以爲若三君者謂之居官而能貧可也謂之防可也謂之淸亦可也若謂之窮則特出於軍中之號而一時之好事者遂從而歌誦之耳予年七十有三羈寒羸困不能復爲文詞以譽其厲操之苦乃獨齗齗然較一字於分寸毫釐之末亦可見顚躓之甚而不知其衰耄之已極也覽是捲者倘不以予爲好辯則予過鮮矣

書郝氏紫芝亭捲後

讀張仲舉諸君紫芝亭捲而知郝氏之世有餘慶也不有餘慶則紫芝之瑞曷從而致之予固知其必有餘慶也卷中述其上三世作牧持憲有善績又謂湖州公存心以仁利物以惠夫如是則郝氏之慶豈一日之積哉其積之也久則薰爲太和萃爲芝艸亦理之自然者耳故予於此卷謂其有可稱道者三當羣攻逼杭城時城外墳墓發掘無遺而湖州公之墓不失抔土此其可稱道者一也紫芝之生適當墓之左莖色咸異眾芝此其可稱道者二也凡芝之生固足以爲異然茍不逢人之知不爲人所賞拔則與眾艸木無甚相逺今思道之於是芝也卒然相遇於丘墓之間驚喜感嘆不啻若獲至寶旣名亭以彰之而又能走京師謁館閣諸君請爲文以記之爲歌詩以形容之使是芝煜然光耀非獨有異於眾艸木而且有異於眾芝焉此其可稱道者三也𨿽然思道之於是芝也豈直以爲休徵之應而取之以爲他時富貴之兆哉蓋孝子之念其親也登其隴而望則𨿽一艸之莖一木之枝亦愛之而不敢輕毀折焉而況乎芝之出乎其類者哉是宜思道之拳拳若是而不能忘也卷中珠玉璀璨予不復敢贅一辭予獨因念錢唐西湖之勝山水甲天下而思道家於是湖州公墓於是不知近年人事風物視向時何如至正丁亥予忝司江浙儒學仲舉奉朝廷命來鏤宋金二史於杭且命儒司官佐董其事故予得與仲舉同硯席起處者半年後三年予憂居姑蘓而仲舉再奉防祭神海上來唁予畱宿而別予旣衰耄多病而仲舉年復過予八九歲今當八十有二三矣作此記時不書年月不可考不知近年食啖言笑比向時何似此皆予之所常介然於懷者恨不及一見思道而問之故筆於此

題宋孝宗賜楊誠齋雪圖捲

楊文節公誠齋先生以淸白著聞歷事四朝終始一節晚年力辭徵召退休南溪之上老屋一區僅庇風雨長須赤腳才三四人可謂與冰雪同操者也孝宗賜以此圖其時之先後𨿽不可知無非欲以表其淸節耳然則公之淸節固皎皎乎不可尙已而孝宗之賢亦於是而見焉一時君臣相與之意不其盛哉

題宋張叔端畫淸明上河圖

周氏所藏淸明上河圖乃故宋宣政年間名筆也筆意精妙固自宜入神品觀者見其邑屋之繁舟車之盛商賈財貨之充羨盈溢無不嗟賞歆慕恨不得親生其時親目其事然宋祚自建隆至宣政間安養生息百有五六十年太平之盛蓋已極矣天下之勢未有極而不變者此固君子之所寒心者也然則觀是圖者其將徒有嗟賞歆慕之意而已乎抑將猶有憂勤惕厲之意乎噫後之爲人君爲人臣者宜以此圖與無逸圖並觀之庶乎其長守富貴也

題僧雪窓畫蘭捲

予畱姑蘓時雪窓翁住承天寺日與予相往來當時逹官要人往往求翁爲寫蘭石翁恆苦之而予所得於翁者凡數幅或時相過從焚香煮茶輙取雪色紙爲予作摘奇掇芳小幅尢極瀟灑可愛予常置齋閣中亂來蕩失俱盡恆眷眷於懷近乃於吳君書室中見此幅位置蕭逺眞此老得意筆也感念之餘就題其後

題周道士止一卷

天下之理必防於一故天下之事必歸於一一者造化之本源道徳之樞要也昔之言道者曰抱一曰守一說金丹者又有所謂三五一萬事畢者至靑霞髙士周君乃復以止一爲號蓋學道而能止於一則非常道矣人心萬變紛紜交錯而莫知其所止者總總也茍非知道之深慕道之篤探其本源而執其樞要者其孰能知所止哉又孰能止於一哉吾於是知所敬矣

爲馮永言送汪士章歸江東詩引

汪君士章從軍來禾川其始至也禾川之士相與言曰是固新安巨室其祖父多貴顯金紫輿服照耀閭裏其子弟習熟聞見被紈綺而飫膏粱驕佚怠傲其能爲我軰友乎已而試日就其庭而升其堂耳其言目其色然後知士章之賢乃有大過人者士章學有源委固已深造乎道而猶慊然以爲未足孜孜求之不厭處事明決與人交坦然久而益信於是禾川之士咸願與士章爲友而士章以思省其親歸矣義有所不可畱情有所不能已爰相率賦詩歌以贈而使云陽李祁序之

三友贊

長松千尺生於崇岡躪躒百卉輿臺眾芳惟竹與梅同我气味徘徊顧瞻允也其類於焉有人是求是徵爰采厥美以朂其身惟松之髙惟竹之勁惟梅之淸亦罔不競惟是三者其誰友之惟其友之是以似之

翔龍琴贊

龍之矯兮髙翔天門洞開兮雲飛揚羣仙結佩參頡頏天樂廣備陳淸商淸商流傳下土方美人意重雙明璫蓬萊瀛洲路何長金徽玉弦在髙堂

僧珠仲淵字說

禾川之秀有曰珠上人者其字仲淵予旣爲書二字而復請予爲一言予觀諸老師碩儒反覆推究曰珠曰淵義無餘蘊予又惡能復爲仲淵贊一言哉然吾觀珠之所以見寶於人者以其出而見於世故人得而寶之彼夜光明月固爲天下至寶向使其深藏而不之見焉則人亦孰得而寶之此珠之所以貴乎見知於世也若釋氏之說則不然釋氏往往以珠諭眞如實性故欲其晦而弗耀也隱而弗彰也深藏固守而不蘄人之知之也此則珠之在淵者然也蓋珠之出而見於世則寶之者在人珠之隱而藏諸淵則所寶者在已釋氏之教務自見性夫豈蘄人之知之哉仲淵善藏子珠毋使離於淵可也

題張天舉圖書卷

禾川張天舉書生也攻篆刻印章位置風格率不失古意一時士大夫多愛用之間嘗爲予作二印予語之曰予老矣無復用意斯文恐負子印方今泰運漸回將見氛翳開豁壁奎明耀文章翰墨宜有盛於曩時則子之精藝其見愛用於當時之士大夫者亦將不啻今日矣子姑待之

黃河淸劍銘

姜達泉以黃河淸名其佩劍有問之者曰子之劍一器爾於黃河乎何預達泉曰吾之所以名吾劍者夫豈拘拘焉以器爲哉吾將以著吾志焉耳吾之所以爲吾劍耆蓋直以天地爲鑪以陰陽爲炭鼔風雷爲橐籥體日月爲光華窺之而莫知其形運之而莫名其妙此吾之所以爲劍也吾之用吾劍也蓋將以割利欲絕恩愛馘百邪滅萬怪使吾之耳目聰明神气炳靈溟涬寥廓合乎太淸由吾身而達之天下無不可者且天下猶吾身也黃河則吾之血气周流乎吾身者也血气和則吾身寧黃河淸則天下平吾之所以名吾劍者夫豈茍然而已哉予聞姜君言始而疑之再而思之終而信之以其言之近乎道而非徒以欺世而駭俗也故爲之銘銘曰黃河淸天下平舉世混濁滑滑勞其生疇能持寸鐵截斷黃河淸猗嗟乎姜君有此黃河淸黃河淸天下平

云陽集卷九

欽定四庫全書

云陽集卷十

元李祁撰雜著

題畫龍

委蛇蜿蜒與時周旋放之則彌亙乎六合卷之則深潛乎九淵人知其然而不知其所以然

蕭氏仁存堂贊並序

仁之爲道大其爲效也逺然茍非歷年之久遭世之變則亦無以驗其效之逺近也廬陵曲山巖崖蕭先生繇宋科目以仁人心賦入大學上舎凡數年遭值遷革歸老於山中有元前戊子嘗創屋數間至延祐甲寅科目興遂擬爲鄕校方厓蕭禦史爲書其扁養吾劉先生爲紀其事至後戊子其孫壽春復拓而廣之又數年而兵興江南北數百里之地悉爲丘墟邑居裏舎蕩然罕存而先生之廬與所創之屋獨屹立煨燼艸莽中若有陰扶而黙相之者壽春於是葺之以爲堂而以其事語予余蓋知其先世之澤其爲效也逺乃以仁存名其堂且辭以贊之

秩秩斯堂孰搆其始在昔咸淳有斐君子思深才雄蔚爲宗工擢秀藝圃蜚英辟雍國步伊阻爰復我土載經載營式獲我所我經我營匪圖我私邑有來學我應受之仁人之心君子之澤鬼神防呵罔有隳側孰纂乃績有嘉聞孫載瞻斯堂匪仁曷存堂以仁存事繇志繼子孫承之有永無替

跋蕭如岡詩

詩貴眞實不眞實不足以言詩古人之詩𨿽縱橫自恣不事拘檢而皆實情實景是以千百載而下誦之者如親見其人親目其事蓋實情實景人心所同貫古今如一日者也今觀蕭君如岡之詩務惇篤而去輕浮近質素而逺綺靡𨿽以拙自命而有至巧者存豈非所謂實情實景者哉況聞如岡平昔以意度自許好周人之急成人之善凡義所當爲者必力爲之與人交必懇懇盡其誠久而益信其爲人如此故其詩如此余因論其詩乃並論其人焉

題楊淸溪畫雪竹

竹以節名雪以潔稱非潔不足以表君子之操非節不足以表君子之貞誰其爲此淸溪之淸

題羅朝陽詩卷

羈愁老病中得羅朝陽詩於枕上讀數篇至神岡山忽推枕而起嘆曰詩道之廢久矣能如是夫豈不可與言詩哉由是再讀以至終捲無一不可稱誦者善哉朝陽之爲詩也朝陽信廬陵佳士而安成劉太史禾川吳明府又廬陵之鄕先生也朝陽旣得聞劉先生之指趣以浚其源而防其流又得吳先生爲之上下評議以助其瀾而揚其波其於詩也允乎其有成矣予𨿽欲復爲朝陽贅一詞其可得哉姑述其略以附捲後

題易子文詩卷

詩道之趨於古此世道之盛也古人不可復見而千載之下誦其詩者猶足以想見其爲人使人欣戴愛慕願尙友於千載之上此無他人心無古今之異故也人心無古今之異則夫性情之所感音響之所防其不相合者寡矣柰何世之言詩者取足於目前習熟卑近自以爲是而詩之去古日逺可勝嘆哉近讀易子文詩見其格調聲韻夐與俗殊固已駸駸乎近古矣蓋其性質不凡而得於師友之見聞者皆有源委故能脫棄流俗而欲追蹤古人此其所以爲可尙也嗟乎世道之衰愈趨愈下而子文之詩獨能上追古人此固可爲子文喜而亦可爲世道嘆也

題刋陳所安文集

天馬驍騰早蜚聲於鄂渚鸞鳳伏竄竟殞命於殊鄕愛其人者多得之悲歌慷慨之餘見其文者猶惜其斷簡殘編之末此幸存而未泯尙或望其可傳必有當仁共成勝事寫之琬琰冀千載而不磨報以瓊瑤庶九京之可作

題張天全所刻天君降筆後

張君天全以積誠累行持混元教濟度羣品幽明交通神靈協贊至有托諸言語筆墨以顯於世非可誣也若吉州錄事達嚕噶齊諾海所述天君降於上髙之左惟能家其事尢著予觀其字體變化飛動盤郁莫知端倪有非拘拘焉執筆運肘之爲者信乎其不誣也異哉贊曰

於穆天君來於帝庭赫赫厥聲濯濯厥靈惟筠上髙厥姓惟左受學於張靡敢或墮精神所貫天君是臨神光奪目奇芬怵心委蛇蜿蜒恍忽怪詭電擊霆奔云騰風起惟神所書豈人之爲惟人之行實神之依曰神曰人是曰一理不愧於人乃感於彼張君之學黙契於天旣獲靈異道斯可傳傳之者人助之者神於萬斯年聿觀厥成

艸堂書院藏書銘

祕閣嶣嶤麗於層霄羣公在天逺不可招聖賢之書有圖有籍如山如淵浩不可覿矧玆蜀都阻於一隅去之萬里孰云能䢐惟玆逹可有惻斯念稽於版籍詢於文獻北燕南越西陜東吳有刻則售有本則書僕輸肩頳車逓牛汗厥數惟何廿有七萬載之以舟入於蜀江江神防呵翼其帆檣爰至爰止邦人恱喜藏之石室以永厥美昔無者有昔舊者新畀此士子懷君之仁朝承於公夕副於室家有其傳維君之徳在昔文翁肇玆戎功建學立師惠於蜀邦維玆逹可宜世作配惠玆蜀邦罔有內外嗟嗟士子尙其勉旃毋負於君惟千萬年

修靈泉院防語

靈泉院山川蟠鬰卓鎭西安觀音堂气象宏深恍如南海旣屢遭於兵燹盍更展於良規欲遂經營須憑喜捨一彈指頃嘯呼梓匠輪輿萬刼灰中再現虛空樓閣福田增廣香火彌隆

跋風帆圗

余嘗繇姑蘓泛舟緣海岸掛帆入大江溯流而行一日踔二三百里舟人偃息嘯歌於帆檣之下而無所用其力此舟行之快也亂離顚沛逃竄山谷不復有江湖之迹矣俛仰今昔慨然興懷近觀懋齋兪君所藏風帆圖悠然有極目千里之勢而煙波雲樹茅屋滄洲歷歷皆若向時所見令人益重懷感時殊事異安得復假風帆之便浮游江湖以求向時一日之快哉

題曠維寧思治槁

士君子懷抱材藝遭逢亂離顚沛困踣靡所底止固大不幸然因是而拂其心挫其气摧其英華而磨刮洗削其防隅邊鄙之習卒之就其所已能而增益其所不能此則不幸中之尢幸者余觀曠維寧詩淸潤含蓄有憂深思逺之情蓋其詩多亂離以來所作其於人情之難測世道之匪常艸木之變衰山川之憔悴遇物興感觸景增懷無不於是乎見故予𨿽惜其不幸不得遇太平盛時無以發其舂容紆余之思而猶幸其遭逢時變得以增益其所不能況維寧齒髮方壯足以有待而治亂之機無往不復它時海宇乂安重見太平之盛於是化王風之黍離爲周雅之鳬鷖從容詠嘆而維寧之詩益昌矣夫豈獨如今之日而已哉詩云兼葭蒼蒼白露爲霜又曰他山之石可以攻玉維寧其益勉之

壽芝贊

凡艸木之植勾焉而萌甲焉而拆秀焉而生叢焉蔚焉而蔽虧乎山林綿絡乎原野其名與數𨿽神農氏不能以盡知盡識而惟芝也獨與常產異不根以生不沃以榮不蓐不櫛而蓬藋蕭艾不得以蔽其美蓋以扶輿漭泱之精蜿蜒淸淑之气蟠結勃鬰而爲之故宜爲和气之符爲休徴之應爲逹官貴人之所賞翫而自昔之翰苑名流詞林佳士亦往往形之歌辭詠嘆而不能自己也惟是庚寅之嵗逺山公彌誕之辰客有以芝艸獻者一本而兩岐形狀秀特蓋芝之生也旣與常艸木異而是芝也又與常產之芝異由是眾客交口稱贊嘖嘖予乃諗於眾曰嘗稽諸仙經雜傳凡芝有五色加以紫爲六芝皆瑞艸也生則有雲气禽獸之異靑曰龍芝赤曰丹芝黃曰金芝白曰玉芝黒曰芝紫曰木芝然則芝非有定名也世之好事者恆取其奇秀詭特者而翫之於是始有靈芝之名又其生時或有與吉事相符合其先後者於是而又有瑞芝之名今是芝之來也實爲逺山公長年之慶尙無以名理有未愜冝命之曰壽芝可乎於是眾客欣然舉酒更賀乃囑筆徴予文以贊之遂爲之辭曰

煜煜神芝靈气所鐘含和毓粹眾芳靡同離羣而生拔萃而長結英丹崖擢秀華壤矯矯特立亭亭其姱一本茂美雙枝盤挐如雲之舒絢防綺美如鸞之翔奮翼軒翥惟芝之生是曰匪常遇物應兆先幾呈祥聿來於庭作公壽考天實爲之錫以難老旣錫以壽亦昌其家玉樹防蒨珊瑚交加升彼兕觥酌以春酒服此休嘉以介眉壽

跋主一先生慙稿

竊讀主一劉先生慙槁嘆其浩博淵微敷暢精宻而聖賢之心天人之學古今之變與夫人情物理委蛇曲折千態萬狀罔不畢備爲文爲詩爲雜筆累累凡數百篇無不可讀無不可愛蓋先生之學其資之也深其積之也厚故其發揮著見如此盛矣哉先生之於文也嗟乎自冦亂以來江湖數千里名藩大閫率爲丘墟而吾茶陵以孤壘獨存吾茶陵薦紳文物素著海內五六年間雕謝淪落而先生以老成獨存此非先生之幸實斯文之幸也先生年𨿽髙而耳目視聽不少其用力斯文固未艾也況今之求先生者又有甚於昔之求先生者歟先生多賢子若孫凡先生之文未編入者盍相與緝之以示斯文於無竆焉

譚君傳心字說

譚君繼先之號曰傳心夫心者人身之天而至理之所寓也其體虛靈洞徹可以通天地而無間其用博大悠逺可以貫古今而不窮而其微妙發越則止存乎日用行事之間人惟肆欲妄行無所畏忌知有利而不知有義知有已而不知有人由是昧於理而欺於天方寸之間索無餘蘊上無以繼承先志下無以啟廸後人何莫非此心之所爲哉繼先質厚而气淸學廣而行醇行乎州閭施於鄕黨凜凜乎惟恐有一毫之未善焉此其心固可以不違乎理不愧乎天矣吾聞繼先上世祖父多行義君子以忠厚起家以詩禮名世而繼先復能以祖父之心爲心繼繼繩繩罔有隳墜其有光於上世也宜矣苟由是而推之則傳之永世豈有竆哉吾見譚氏之益昌也詩曰無念爾祖聿修厥徳繼先旣念之矣貽厥孫謀以燕翼子繼先其勉之

書烈女龍琇傳後

龍子元視余以其同年貢士劉云章所撰烈女龍琇傳蓋其從子孟敬之女嫁爲安成劉操婦遇賊李明之眾義不污而就溺者也嗚呼欲生惡死人情之常也所欲有甚於生所惡有甚於死天性之正也全其正者爲正人徇其常者爲常人士大夫之所講也然而一旦臨事變決擇去就乃或不如閨門婦女之晣而確如雲章所云可勝嘆哉昔奉天竇氏女被俘不屈史氏榮而書之今琇先事定計義不辱於俘卓然貞烈殆又過焉後之秉筆者其尙有徴於斯文哉

題唐子西與遊使君帖後

故宋宗學博士唐子西先生與遊使君手簡詞翰精潔丞相周益公及諸老先軰題跋敍述審詳今歸周氏文府余謂子西先生以文章名當時傳後世其大者固不啻此此特其緒餘者爾然自熙丰至今上下二百餘年風流文采猶於是而可見則亦豈尋常翰墨所可擬倫哉是宜士君子之愛而藏之也

跋怡虛淸話

話者日用之常談晉人相尙淸虛出入要而淸談之習遂爲一時所宗流獘至逺可畏也蓋其說𨿽髙而難行其理𨿽勝而無實其防趣要歸𨿽灑然可聽而不可以合聖賢之道談𨿽淸何益哉查君某翁以其日用之間得諸聞見者刋爲一編旣載其事又復防其理以示訓戒鑿鑿乎無一語之不可行無一事之不可法無非切於日用之常而不可闕於是而謂之淸話其去晉人之談逺矣翁之孫宗礪溫厚純謹能守其訓持是編請餘一言故爲述此語使世之覽者毋以查君之淸話比晉人之淸談云

伯昂字說

人之材質髙下有萬不齊而其志所趨向則不可以莫之審也故茍得其趨則日進乎髙明茍失其趨則日究乎污下此理之必然無足疑者王氏之子弟曰髙而其字曰伯昂字書謂昂從日昂者日之升也日之初升在易爲晉故其象曰明出地上晉君子以自昭明徳伯昂年未弱冠神朗而气淸其材質固信美矣而凡所以資其材質之美者入而遊乎庭則有賢父兄焉出而就乎塾則有良師友焉由是而益志於學守先聖之格言慕古人之大業毋茍同於俗毋私徇其情如是而益加勉焉則其徳之新也將有如日之方升而漸進乎髙明廣大之域矣他日所就其可量乎𨿽然此理之有取於日者然也而天下之物亦莫不皆然喬松聳壑而昂霄則眾木之叢而附者不足稱也野鶴颺風而孤立則羣雞之俛而啄者不足數也此又物理之出乎其類而拔乎其萃者也伯昂而無志於此也則已如有志焉宜於是乎勉之庶無負乎子之字

海觀字說

海天下之大物也然人知海之爲大而不知其所以爲大故善觀海者必觀其所以爲大者焉今夫海測之而莫知其深望之而莫知其廣舟之航之而莫知其所底止是固可以爲大矣觀者於是茍徒見其廣見其無所厎止而曰海之大也如是是可以廣吾見矣吁若是者豈爲善觀海者哉天下之物小以受小大以受大小受者受小名大受者受大名挾潢污行潦之量而與之議洞庭彭蠡夫且不可而況於海乎蓋天下之能受者莫如海物之大者莫如海知所受則可以知其大矣不然則知其大而不知其所以大夫何取於海哉吾宗弟字海觀銳气而欲求天下之奇聞異見以廣其觀余甚期之而猶恐其所觀之不得其術則徒知海之爲大而不切於已故復爲之說焉今而欲盡夫觀之之術其必因海之不擇細流也而知一言之微一行之小在已者不可以不謹在人者不可以不容因海之含污納穢也而知禍福之來榮辱之至是非得失之交集乎吾前者不可以不順受因海之汪洋浩汗而不自足也知義理之無竆學問之無盡而吾之所以用吾力者不可以不孜孜焉夫如是則觀海之術於是乎在而不爲徒觀矣中庸曰今夫水一勺之多及其不測黿鼉蛟龍魚鼈生焉貨財殖焉非吾弟夫誰望哉

重修靈泉院防語

靈泉寺僧將持防以謁諸檀那求重建佛舎僧房以復其舊而請危行老人題其端老人謂今之人𨿽遭逢世變然自州閭鄕黨無貴賤髙下咸有室廬以安其身以庇其家人其大者則甍連棟接壯麗瑰偉無不如志乃獨使佛菩薩無莊嚴供養之地諸比丘無優遊棲息之所於人心宜有所未安試持防以往以吾言告之將見次第圎成種種具備他時鑪煙鐘鼔祝頌讚揚福田利益豈可量哉

跋賀元忠遺墨卷後

亂來顚頓轉徙幾不自聊然猶喜訪故家遺編斷簡庶幾猶見一二舊時流風餘韻而每不可得近乃得故人賀君元忠之仲子某所藏其先人手書一卷蓋因離亂散失再三購求而後得之者也余觀其字體精妙詩思超軼反覆舒展慨焉興懷因念予平生宦遊多在兩浙而元忠亦然曩余在婺源時浙省請預貢試旣出院乃知元忠適在財賦都府歡防之情傾倒之意磊落豪宕亦豈知有今日哉卷中詩凡二十首如信河如釣臺如常山道中八里莊濟上之類皆余所嘗經行者如防稽之蓬萊閣鏡湖亭京口之金山寺則亦余之所嘗登覽而賞翫者也凡所至亦嘗間以小詩紀之今其稿皆無一字存者而元忠此卷乃失而復得則以元忠之有子也又卷中所書陳大卿文一篇全述張小山詞因記余在浙省時領省檄督事昆山坐驛舎中張率數吏來謁一見問姓名乃知其爲小山也時年已七十餘匿其年爲昆山幕僚遂與坐談笑仍數數來驛中語數日乃別別時復書其新詞十餘首來餞其詞稍雅正非近世所傳妖滛艶麗之比故余亦頗惜之今此詞亦不復存感念今昔忽忽如夢嗚呼元忠已矣而後死者猶靦焉以視人果何爲哉果何爲哉𨿽然元忠已矣而此卷獨存故家之流風餘韻猶幸可見賀氏子弟宜世寶之

跋周益公譔王率齋墓銘後

余讀是志銘而知富貴之不足道也夫居士以一布衣而其文章學問能令當時諸先軰稱譽推重如此死又得周文忠公銘可以不朽世之居公卿位震耀一時而名與聲俱泯然與艸木同腐視居士爲何如哉

洞淵靈壇后土玉主銘

洞淵閣靈迹顯著厥有年矣今又得宋道君所書后土玉主於廬陵之王氏眾咸曰異哉是不可以無銘乃使來請銘曰

昆山之英扶輿之精寶气四逹絪緼孚尹在昔宣和躬修靜黙煌煌後祗享祀蠲潔爰制斯玉以禳以祈藏之名山以昭景釐山君防呵無敢不祕匪玉之奇維神之賜乃啟靈貺托之於人再拜稽首來獻其珎邦人聚觀踴躍驚喜宸翰飛揚雲騰霧起防聞自昔昉見於今是曰帝祉疇敢不欽鎭之壇壝允也爲貴教之祥宗風其昌

劉子行字箴

安成劉君仲賓之子文用字子行余旣爲書二字復爲辭以箴之其辭曰

君子之道實維其時用舎行藏隨其所之用之在人行則由已勿悖於時勿違乎理藏之於身待用而行有蘊斯發有貞斯亨平平康莊無險無陂坦然由之無逺弗至朂哉士子敬之愼之我言匪耄爾行勿疑

王廣微字贊

天下之理有顯有微顯者易觀微者難推而凡於醫理極深穾毫釐之差千里之謬惟玆王君洞析覽無闇弗察有隱斯闡人之有疾是究是徵內觀脈理外察形神投以匕劑效若神速行之州閭取信侯牧藝本於理而況於醫惟醫之良在乎廣微微旣充廣道乃昭朗君子體之如指諸掌

題範富二公手帖

右範富二公手帖通一卷巴西鄧先生舉石䢐徠詩中語題其後方䢐徠作詩時範公適自陜西還朝道中得詩撫股太息至有壊事之語其後範公爲防政富公爲副樞範公主西事富公主北事二公方協心殫慮興太平而飛語上聞羣姦得志於是二公皆以宣撫出矣原其釁始實由此詩蓋以防契比範富而以大姦斥夏英公諸人宜其日夜腐心切齒思有以報凡可以中傷君子者無不爲之又況君子與小人共事則小人必勝而君子必危蓋君子務盡其在已者進退榮辱一歸之天道不可行則引身而退若範富二公之辭位而出是也彼小人貪位固祿躁進妄求不得志則不已此其所以常勝也歟由是觀之則是詩也大則有以激當時之變使範富二公不得以安其位小而不足以庇其身幾於剖棺發冢則亦何所利哉𨿽然是詩之作使天下後世知君子小人之分如白之於黒如渭之於涇如神龍之於蝘蜓至今讀之猶竦然知所勸戒則亦未可茍訾也因從範靜翁先生讀此卷故並論之以續鄧語後

書陳氏家譜後

至正八年冬餘以防政蘓公天爵命行淛水西訪求衣冠世族公意蓋欲萃爲一書以著詩書悠久之澤甚盛心也越明年春正月乃至吳門首得陳氏家譜閱之陳氏之先繇吳興遷長樂凡十有三世而遷延平又八世至尙書公而始大亦可謂逺也已矣後世擢髙科躋膴仕者累累有人散居浙江纓簪相屬又可謂盛也已矣若譜序所稱尙書之功迹朝議之徳政諫議之忠節又陳氏之光顯絕特者諫議公平生攻斥姦黨如嚴霜烈日不可干犯而於兄弟極爲友愛伯氏早世撫其孤教養嫁娶使皆有成初奏補恩澤舎已子而先伯父之子噫君子之用心固如此也蓋君子之心仁厚寛廣兄弟之子視猶己子初無彼此之異今觀陳氏之譜自尙書公而下愈分而愈盛愈久而愈彰詩書之澤纓簪之懿至於今而未已則天之所以福陳氏者爲何如耶尙書之十世孫權字以巽諫議之八世從孫也聡敏篤學修謹有文能世其家業不墜出所藏諫議奏槁及家譜示余余旣錄其譜以復蘇公且書此以答以巽云

題幹氏封贈碑後

尙書幹公登第時祁方勉彊就學間嘗竊誦公之文而歆慕之如是者旣有年其後幸叨末第佐婺源而公已去守矣凡公政令之施規橅之略𨿽獲竊窺一二而猶以未及一見公爲恨如是者又有年旣而公主浙江文衡祁亦列職簾外比出院乃得見公賔館中气防魁傑言議谹讜稱其爲文章政事者也於是向者歆慕之心願見之意始得以少慰焉今年春祁以公事來吳門復見公於私第乃得讀翰林歐陽公所爲公贈封二代碑銘又知公之晚年所以享優遊盛大之福而子子孫孫繩繩而未已者蓋有非一日之積矣積之也厚則其發之也必宏祁於公夫何羨哉竊獨羨夫卷中所題自歐陽公而下若中書張公中丞許公祕監黃公凡四人與公而爲五昔延祐初科進士皆位通顯皆負天下重望圭璋炳煥輝映後先可不謂之盛歟敬仰髙風邈如霄漢噫安得後來科目之得人復有如延祐初元之盛如此哉

題方寸地說

余與段君篤相聞久矣及來姑蘇見其明爽暢達言議偉然又有其子若孫皆雋秀惇雅足以繼其志而亢其宗意其得於天者必有異乎常人也及得虞掲諸公所爲方寸地捲觀之然後知其所得於天者蓋在乎此人之所以爲善與不善而子孫之賢否家業之盛衰系焉推其所由皆於此乎判今觀篤修之所得於天者如此其厚則其方寸之所存從可知矣由念之善而享丰厚之福於其身又有以及其子若孫焉人亦何樂而不爲善哉

云陽集卷十

