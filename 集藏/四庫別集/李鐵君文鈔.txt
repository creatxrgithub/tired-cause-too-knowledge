李鐵君文鈔

﹝淸﹞李鍇撰

●目錄

敍

卷上

卷下

●李鐵君先生文鈔敍

鐵嶺李鐵君先生爲遼東三老人之一以詩鳴於雍幹之盛所著之詩初名含中集後易名睫巢集刊行已久近年吳興劉氏更取而覆刊之嗣以其版歸沈陽傳本旣多幾於家有其書獨其文集迄未之見曩者長洲沈氏撰國朝詩別裁集謂先生著有豸靑山人集或卽詩文集之總名其後盛伯熙祭酒與吾邑楊雪橋太守合纂八旗文經最錄先生之文凡七十一首未言采自何書八九年前陳慈首孝廉於燕京書肆購得先生文鈔一冊作宋體書迻贈於袁公潔珊余假而讀之所鈔凡二十六首中有六首爲文經所無一壽知薊州事錢容齋序二周七峯詩序三明常開平祠堂記四東園菊燕記五千像寺石碣記六重建東竺庵碑記所得𨿽少亦碩果之僅存矣鈔本與文經同者僅二十首不及文經所錄三之一玆以文經著錄之文爲主而以鈔本之六篇附益之又別覓得菊譜序一首都七十八首其各體次第亦依文經名曰李鐵君先生文鈔於是先生之文乃得與詩集並傳焉嘗謂文章之精者每與天地同流夫僅以鈔本流傳歷二百年而未之損滅若非冥冥中有鬼神爲之守護亦曷克臻此矧先生以遼東世族不爲名韁利网所縛隱居終身澹泊明志此固爲畢生精力所萃又何可以不傳耶餘生也晚遠緬前型輒爲之低徊不置吾鄕人士得讀是集其必有聞風興起者矣甲戌八月遼陽金毓黻敍

●李鐵君先生文鈔卷上

鐵嶺李鍇撰

賦

贈序

跋

◆賦◆

景陵九芝賦

擬西徵凱旋賦

太學石鼓賦

焦螟賦

紫瓊巖賦

齊陰陽賦

吉慶艸賦

靑麟賦

伍員諫平越論

三史論

漸離論

理數論

武庚論

飼牛說

蠅說

春秋通義自序

原易自序

尙史序傳

陳氏譜系序

馬司寇集序

睫巢後集自序

石東邨詩序

祝豫堂詩序

陳石閭詩序

溯源堂詩序

汪靑連維碩二君詩序

陳石閭選詩序

周七峯詩序

秋明主人菊譜序

○景陵九芝賦【有序】

竊聞大孝昭孚天帝報靈明之貺至仁廣洽地祇兆赫弈之徵每協瑞於河山必標奇於艸木神區無外毓有其方陽徳惟純歸符厥數伏惟皇帝陛下樞機化育經緯陰陽濡閡澤以無言羣生允殖播惠風於至隱六合同春是故幽感明通萃四靈而在囿中誠外順輯羣瑞以充庭乃十有二年冬十月神芝九本產於景陵之次焉謹按班固通徳論曰王者徳至山陵則芝實茂蓋以朱葩碧葉所在爲祥紫萼丹跗有形斯慶未聞拱生聖寢聯云蓋以交光粲擢淸時應雒書而得數洵聖祖文思之極致有以孚玆非陛下儀式之至誠蔑由感此彼穎川之一葉零陵之五株亦云鄙矣何足尙哉臣艸莽下臣芻蕘賤職鳳樓日麗深慚獻歲之花輦路春香竊比承恩之艸恭逢聖瑞敢頌國華其詞曰粵彼瑤艸迄無端倪陽凝陰糅云蒸露滋五種締精三秀分歧流焜煌以耀采妙猗儺以伏姿根閒气而始萌基靈原而後荑合龜龍以應符非尋常之可期歲維攝提時應應鍾气肅宇內日華天東佳哉景陵鬱鬱蔥蔥蘭延隊路松蔭寶墉嘉樹蓊蔚神耆丰茸乃有芝英矯出乎其中適九本而五色方接葉而連叢有司遂乃藉以白茅薦以芳褥署以金版封以珠櫝雲華共飛雨气不宿鬱鬱芬芬上貢佳淑於是天子乃肅丹陛洞紫宸朝百辟設九賓拜天庥之蒞止容齊肅而敬申近龍光而增潤襲案香而生溫實深愜夫聖衷用傳示於羣臣觀其華頂云腴修莖金削若飾藻繢若塗丹雘或璆蒼而紛披或練白而綽灼或連鼓而輪囷或貫珠而錯落龍蟠屈而結跗連葳蕤而吐萼肪不截而安凝玉匪剖而誰琢繄何雪香之霏微電華之煜爚哉審視厥數則九枝爛如幹分葩疊掩日﹖英

扶疏違六進八蓋有故乎臣聞之聖道符幹帝徳載坤嘗避盈以示謙每致變以盡神故神芝之應也二气交敷默契夫天徳之用五行周匯隱葉於洪範之文良非宅瀛海之中體陽剛之純者烏能致之若夫澤艸木於坰野養耆老於膠庠示休徵於孝武著徳應於宣皇麗甘泉之殿側茁涵徳之池陽籍文獻以金冊播弦歌以芝房𨿽禮殷而樂備如道狹而徳涼曷若我皇赫赫明明具自然之招乎孝思不匱躬倡天下讓天尊親黽勉夙夜心以心承治以治化日月之和藉景風而益宣天地之徳緣靈雨而滋大善紹述以格歆遂感召而憑借是以玆艸托聖祖之寢宮而厥數視神堯之中夏也若乃旁徳之徵餘光所兆天不愛地道不愛寶華平賓連紫脫朱艸書契之所靡聞山海之所未造固已冒文囿而繽紛集軒庭而繆繞者久矣於是羣臣咸拜手稽首揚言曰珍符瑰異隆乎上古方之叔世曾不足數請布中外曁左右史永昭聖烈用答天祜爰作頌曰於赫聖祖極幹量兮於穆我皇裕明兩兮韡韡九芝昭靈貺兮帝曰匪予皇考允當兮明禋肹蠁其告景命兮左右之諶保長王兮施及無疆徳靡尙兮小臣祝斯敢以爲諒兮

○擬西徵凱旋賦【有序】

西夷負固扞格王命數易星紀矣十有三年春智力窮竭納款請服皇帝受之詔勿罙入矜愚頑也皇帝制勝廟廊之上禦轡萬里之外奮不猛之威布無言之化卒使鴟義狼顧稽顙鄕闕無遠弗屆信乎斯言方之凶黎之誅丹浦之戰三苗之徵鬼方之伐義或同科仁不逮玆乎臣埳鼃竅蚓品數卑狹無班揚鴻麗之才衍奭捷給之辯污池濯錦弱莛擊鐘欲以昭至文發洪響難矣然休風鼓吹艸野有聞輒忘固陋樂宣聖治其詞曰

維皇徳之赫曦兮誕膺籙而受圖秉顯懿而得一兮固帝眷之所紆暐列聖之齊致兮功五躐而三模繼我皇之欽明兮昭重光於天衢函蓋天地沐浴日月兮陰靡不旣陽靡不敷指掌九垓幾席八夤兮又何血气之有未孚乃有蠢爾載靈頑物不化西陬恃遠漢郡比大黠鼠跳梁夭鳥時夜皇道蕩蕩綽其好生兮思遠馭而長駕天狼森芒以屈彊兮庸回威弧而不射於是天怒震王誅移簡方召命牧稽建大麾飭六師是類是禡卜日命龜殷殷轔轔嘽嘽焞焞霆擊雷奮猋舉風馳騎揮霍以虎躍兮旗蜿蜒以龍飛杖馬箠而可下兮劍不足以一撝曾不浹旬而逾金城超靑海壘塹之所及直壓其國埤焉若乃髙牙矗中軍和四辟偏伍彌縫鸛鵝布列八尾積卒參連壘壁藏九地以攝機蓄積水以待決爚乎如霜曜之不可瞬邈乎如至陰之不可測也至若戈鋋林比旟旐云鋪蝥弧綪茷鏝胡屈盧厹矛闟戟長鎩大殳光則焱焱炎炎兮气則慘栗而不舒其犀利銛剡飛鳥曾莫之敢嬰兮又何水陸之足殊乎重以烏號之弓黃閒之弩赤羽之矰靑石之鏃一發而逾西霜之山其餘勁遺力猶足以貫七札穿三屬也若乃赳赳虎旅桓桓君子七萃之夫百金之士力則賁育謀則翦起率皆知義親上服勇敢死其搴旗斬馘投石超距又其餘技也以此加之何堅不摧何整不靡魚爛土崩跂足可俟譬之卵抗泰山塵塞尾閭必無事矣乃王者無戰神武不殺稽唐虞之上策規太原之薄伐聊小懲以示威兮遂六騾以奔突燕痛焰之及幕兮蟻駭波之蕩垤分封鯨而淈泥兮誰探虎而不穴然而天子方且舞兩階之干戚兮後塗山之斧鉞開羈縻以示仁兮回天討而全國信矣乎聖徳之包容與覆載同絜矣於是豚魚孚信貪狼革心屈膝厥角來獻其琛豈眞博望致蒲桃之瑣屑貳師來汗血之驂驔已哉天子乃用三驅戢威武下明詔振師旅士賈餘勇馬踠余怒械有富偫粻有贏聚偕偕祛祛前歌後舞爰告廟以飲至兮勞勤力於心膂羌班齒而論序兮變國容於軍伍比中和於咸池兮易幹盾﹖攵以鐘鼓揚休風以樂神兮明天祚之是與當是時也北曁窮發西訖流沙東屆卉服南至北鄕戶舉凡侮食之君左言之長靡不重譯遣子駿奔走於殿陛之下爰作頌曰皇之靈明昭格上下兮納民軌物秉懿從序兮載張載弛濟以神武兮弧矢之威如攜如取兮參伐守經欃槍告掃兮二气就燮五神卽撫兮億萬斯年賚我純嘏兮

○太學石鼓賦

於穆辟雍嚴城之東璧池渟泓重屋隆崇布龜龍之圖書列虎象之彜尊設伯夔之頌磬縣鳧氏之景鐘法物彜器濟濟乎其中而廊廡之陰則石鼓橫從焉賓有自咸陽來者過而見之曰此周宣王之獵碣也在我西垂久污泥沙璘霦斕斑缺厭﹖齒窅窊初等奎壁旣儕土苴一物之藐歷二千五百餘年而興替之無常流轉之靡涯也遂摩挲夫沈碧獨向風而咨嗟燕客漠叟裾裾其衣姝姝其貌聞賓之言噤唫而笑曰賓何衷之不廣懼將以遺譙也願收視而反聽請畢辭以告也周際共和宣烈爲偉本實不拔弱緒載理文武是紹方召斯委徐方同玁狁弭歌六月詠采芑諸侯用命百神歆祀於是詰戎修武而大搜於敖勒成功以考祥其所履者實式憑夫此鼓焉是故其器則密理貞膚洪工朴制雷八面而平張玉五瑴而圓劌其辭則倫脊骩骳閫奧深眑車好馬騊鱮鯉�柳比類尋聲爰廁雅後其書則揚波振撆鷹跱鳥震頡體俶變邈勢未分拆割虫魚是謂籀文當是時也蓋取箴於虞人或用懸諸國門冀致聲於來喆利垂訓於後晜及其替也暴露原隰寢莎枕莽纏冰雪於坱圠辱泥塗於沆茫牛礪角而豎歌鴉饑棲而月上汨沒乎陳倉之野與陳寶鳴雞相偃卭者又莫知其自矣若乃離合耀靈弸彪振茫漓然而興著乎有唐一徙岐周再遷大梁洎宋南轅轝載北行遂叨陪夫俎豆乃作鎭於宮墻視天球於靈臺比攲器於明堂埒丹書於周庭駕石經於漢庠器就毀而逾珍文已剝而彌章更元歷明迄於今日賓亦聞其說乎夫載道以人惟徳系物白茅之薄神則式之彤管之微美則說之匪鼓是寶維其徳也若夫騶嶧之碑瑯邪之碣奉髙之封泰山之石非不張皇恢詭隆崛翕赫輒人往而慮遷譬不實而安獲賓乃憮然而嘅曰嘻鼓之所系乃如是夫抑吾聞之錄古而遺今士有不貴也數往而知來理乃爲備也今天子執中建極材成萬有律度量衡軌物綱紀其損益因剏皆足以塞前此之未周垂將來之至美然而範金刊玉宣雅化昭至理若斯鼓者蒙竊未聞其故何也叟曰賓不聞夫集大成者無專名體無爲者無私仁乎夫以睿哲之聖輯熙之純噓枯吹生契化存神故【故﹕固】昭至文於品匯寄妙象於乾坤又何一端之偏指片善之旁論者哉然其衍疇闡卦箴盤銘鑑暢神明於翕辟一精誠於充斂亙萬禩而長新彌六合而無歉較之夫蹩躠跱跂標仁揭義者又不足與論夫久蹔已叟語未竟賓致齊走﹖敕大辯忘言太素不鑿蒙𨿽僻陋請從末學

○焦螟賦

昔張司空著鷦鷯賦諭其細也而晏子對景公曰有虫巢於蚊睫再乳而蜚蚊不爲驚名曰焦螟然則物之細者惟焦螟爲極其致是用廣其意以賦之齊景公遊於雪宮之偏遄臺之端子猶馳造晏子側席條風扇和廣野絪縕臨髙眺遠二儀浮縣目窮所極而心飛气揚有小天下之觀焉問於晏子曰天下有至小者乎晏子對曰東海有虫甡甡烝烝含气具體傅翼逞膺巢於蚊睫再飛而蚊不驚臣實固陋莫知其名叩其通者乃曰焦螟公曰其狀也若何對曰品匯區分纖巨異則或負介而挾芒或披羽而厲翮或綴毛而峙角或緝鱗而布鬣惟玆虫之詭異實有形而無質按之靡振觸之罔直聽之無聲眄之無色方縹緲於煙霧猶罥山而蒙澤𨿽沙塵之瑣微尙於理有可析若乃飄揚折旋頡頏踟躕閒遊無閒虛以入虛障輕縠而無閼脫縐絺以有餘陟蟻垤乎昆嶠泛蹄涔乎尾閭邈四隩於跬步閱周歲於一隅爾其蜉蝣鼓羽熠耀燭焰靑蠅肆聲酰雞結陳且以爲風行電掣霆擊雨噴往往震詟韜匿屏息而股戰至其翩翩反反紛紛侖侖出不易方復則歸根緣纖睫以下上據深眶而踞蹲初不翳夫夜明又何害乎宵徵無身近道息影比迹體沈潛幹自然反退藏於精密勞蜾臝之負子嗤蠻觸之戰國不見察夫離朱故莫辧其黑白子猶聞之囅然而笑嬰也取斯匪臣所樂

○紫瓊巖賦

金城之偏雞澤之壖﹖﹖罔瀁莽渺離異八埏有紫瓊之巖臨廣衍焉沆瀣遊虛扶搖扣牝污污渾渾隱隱嶙嶙﹖﹖監海挹嶽若薄域畛得一至者惝乎躋廣漠之野怳乎戾溟涬之埌曾不敢一轉瞬也厥中有人珠規玉矩被霧縠曳云屨左瑤璜右文組塞淵其修而斧藻其徳者爲紫瓊巖主若乃蒼栝蓋倚髙桐幕張烏椑紫柏白松赤楊錯以郁李比夫沙棠靡靡瑣屑重以東蘠迷疊艾蒳玫瑰米囊夜合末利婪尾蘜英靡不猗難獻媚竭蹶貢粻環巖之植蓊郁靑蔥於是白鶴下文禽投孔翠集麏麚遊物之靈者馴狎自然施及怐愗若螗若蜩若鷽若鳩亦莫不含气飲和羣寓於包蒙之中至若雲溪邃綠風榭敞構銜石樓之蔽虧交玉戺之紛糅桂杗廇以寄素蘭棼橑以養臭危架漢以飛梁窅鑿虛而坼牖辟朱光於層楹約白雨於深澑若陰陽以捭闔節動靜於昏晝能通其窾奧者澹逸寧謐和惠暢茂而已一切糟粕曾不得閒焉爾其神明內運精理會中象參大易萬匯昭融擴羲文之始畫承龜龍之下風於是貌江河狀衡華岯山﹖石起渟澱瀉潑墨一斗而天吳駿奔丰隆騁駕一艸一木各若有所憑借至若金波散綺漙露湛珠虯箭停漏龍腦炷鑪天籟絲縷若有若無當斯時也蜼匜沃盥屏息斂裾羌收視而反聽塞聰明之外樞拂雲門之鳴琴正弦軫以舒徐求先王之遺聲辟太古之荒塗卑窕樣﹖瓜之失中貴細大之不踰所以宣六气養九徳者信和平而有孚於是接天帝於髣髴回玉女之淸盧徠八神以猋舉招方望而載驅方之師涓瓠巴【脫州字】鳩子禽技斯疏矣又若九醞引勝雷尊蹔盍淸言未終古趣遠汲寸心天遊右腕鬼接於是陶泓前毛穎攝冰縑百丈膠葛﹖﹖﹖颯風起雲捲曾不一霎虵詰曲以驚入鵠摧藏以仰立波磔深穩顧盼拱揖嚴陳快砍堅金生折頡闡籀章斯奔邈泣自漢以降崔度張蔡敢不對之而於邑𨿽然維精義之入神特華末之一涉大羹貴不和以致全雅瑟固疏越而告協若乃主人之道則包羅木﹖隱括縕藉周浹蓋有進乎此者呻吟占畢咀英味醇源剔奧穾脈析胚渾穅粃載批踳駁就馴障歧塗於莊馗匯百川於龍門服之夙夜遂與性存肅鳳儀於跬武和夔樂於笑言尙被服以儒素將輿載夫斯文肫肫恂恂旼旼欣欣若是其奫乎不可尙已是以業至徳盛前修準迹絕學在玆爲雅爲翼

○齊陰陽賦

維胚渾之兆啟繄朕兆之俶形駕天根於無垠劙元气於至精托鱸錘以變化鼓橐鑰以濁淸旣昭昭而冥冥亦芒芒而丞丞𨿽二標之分畫實純一以中衡於是斡旋夫幹奠定夫地七政載麗六府是植逮夫跂行喙息翾飛蠕視靡不抱負以生含茹而濟積萬不同而使其自己者蓋由有吹焉者也若乃彜徳之秉至靈之鍾所貴惟人參乎其中體翕辟於自然通神明於顓蒙驗消長於復姤推有無於初終析理以發張道若弓順風而偃鑿冰而融樹鵠示的昭昧振聾美哉蕩蕩乎爲君子之量而大人之弘也𨿽然猶有未盡者焉至若二五蒞中崇卑胥應一徳格天大君有命騁矣禦銜割焉執柄於是乎扶其衰抑其盛遏其流行其凝杜淫邪於未宣救沴戾於旣病暢愆伏以條達回夭札以嘉靖繩之斯直表之斯正權之斯平衡之斯稱物得其情人復其性夫然後化育之天功亦由是正而定焉是故先王體道哲人師心事箕畢以槱燎祭山川以貍沈視分星以辧土書五云以備祲隨辰心以出火發淩冰以達陰擊土牛以蘇木磔吠犬以禳金是皆宗要眇而冥索卽熹微而遠尋爾其中禮制辟和樂滌穢五兵止殺五刑弭罪寓春於仁著秋於義崇夏於禮寄冬於智又其本之於尋常而推之無旣者也旣錯綜以載合卒參兩以有孚洽剛柔以無閒適動靜而不踰交內外於殊分締下上於一樞遂合徳夫天人用同揆乎聖愚美哉焞焞乎是經緯之極詣而燮理之大模

○吉慶艸賦

歲維丙寅九月旣望零雨初滌气澄沆碭乾坤絪縕斂神而王秋明主人肆筵設幾走使馳狀招邀賓客毛薛唐景之儔薄遊東園以容裔其俛仰焉於是幽桂謝髙桐寒薛莎合巴且蘭叢菊得意靑黃交爛而糅香錯碧有卉獨蕃其卉伊何字曰吉慶綠葉素本娟娟而長協太陰以凝精根元水而系芒持淑離而不淫匯狷潔以自藏羌彯彯而欲妥爰瑣瑣而乍揚爾其皓露濡心白沙引茁芃芃芮芮每每乙乙丹莖纖擢紫蓓紛結翩翠袖之晨裝閒輕煙之柔纈回湘靈而飛蓋相下女而佩玦矯倚石而曼歌婉淩波而欲絕主人顧賓而笑曰陽敷陰翕天地之權也春榮秋落艸木之天也是卉也葉不晚雕華不歲鮮蘊精抱質有時而妍齊通介於一致寄枯菀於無言是亦徐邈之有守而爲展季之孤鶱者乎賓逡巡數四斂手而前曰有是哉物之踸踔也抑嘗聞之響誠於應气誠於召竅鳴維虛昏明維爝是以靈芝兆夫多壽神蓍徵於有道維此卉之旉與實主人之徳卲裛馨香於匪遐際陰雨之所膏者也若夫華不易秀有喜則告如諺所云亦以通其謸笑而已爰作頌曰有美嘉卉偉好修兮气淫於春獨無所讎兮亢中穆如示外柔兮齊標芳蘭不歲蘨兮靜深燭幽華徳卒昭兮

○靑麟賦

乾隆四年歲次己未春二月盛京昭陵之次民捨牛產鱗【鱗﹕麟】焉圓首丰耳修尾厚蹏靑毛錯鱗赤紋緣罅法象應圖木精從方謹按董仲舒春秋繁露云恩及羽虫則麒麟至洵乎麟爲王者出也淳王殿下適董役斯土謹率有司以聞以其靈蒸寶域瑞育仁獸敢賦小言用紀鴻美其詞曰

維玆基命天眷東顧宅中建極气煦體嘔洞四隩以贏物奄九有而逞步起螴蜳以旉與暢翾蠕以布濩陽無質而不賅陰無卵而不乳於是震徳左啟神光下縈若遠若近載離載並宮當軒轅位得機星化醇和至萃我昭陵粵有靑麟於焉挺生爾其羣象會體孤標示則狼首髙鶱馬蹏圓踣天龍假鱗神虎袪翼駁紋叢斑旋花深澤靑蒼之交朱毛隱勒而腹陰脇角光怪不測焱焱炎炎爛焉有赩焉若乃扶幼之音六律是模白雪蒼茫天風其舒肅遠步於騰黃震迅景於飛菟呻安息之符枝嘶北海之騊駼遂使櫪馬夜驚山彪背驅肖翹惴蝡之屬靡不曲局婉孌斂息而踟躕於是價藩嶽牧僂僂入告嘉應驟臻誕孚仁孝藉玉海以通靈傳金城而著效齊獸舞於虞廷躐鳥鳴於周徼豈徒視明禮修好生惡殺之所感召也哉維時天子端拱淵默爲治六幽枕道葄徳握符陳疇方且樵玉枕燒鳳膠歸璇珠焚雉裘太素不鑿用協夫無爲之樞遂作頌曰

時則春兮方以震兮惇密鴻絧開積蘊兮大仁不殺托物以晙兮祝告史詞舉以信兮卜世其昌維億萬兮

○伍員諫平越論

吳夫差破越於夫椒報檇李也越大夫種主大宰嚭以求成夫差將許之伍員以有過氏諫不聽越卒滅吳如其言李子曰嗟乎員忠可尙也諫則失辭夫夫差剛愎驕亢之主也越旣臣服矣加嚭從臾之方驕陽盛气固結於中而員乃怵之以勢以求入其辭難矣則胡不曰越使求成王無疑已昔者先王之舉也甚文兢兢小心視民如子辛苦同之是故防山水徐爲三師以肄楚民莫敢不用命終以破楚入郢用伯諸侯先王之甚盛業也於越不道乘我之閒先王思有以報之而師徒不戒有陘之憂當是時也王使人立於庭出入則使呼曰而忘句踐之殺而父乎則對曰惟不敢忘迄於今三年乃始獲逞志於越是先王所日夜企望於九京而羣臣吏民亦罔不泣血延頸以需後命曰王其取句踐以享我先王先王其卒瞑乎且臣以先王之靈得與入郢而猶致憾於平王之前死今天以先王之讎身致之王而捨之其毋乃廢天之命忘先王之大懟而何以示天下乎齊襄復九世之讎諸侯稱之矧親如先王其孰敢忘陘之志王固無疑於越使已夫如是內則啟沃其初心外有以降抑其驕气猶冀或一悟也柰何其以勢怵之也

○三史論

客有問於余曰讀史者尙史漢有以哉約而該婉而暢微而顯其文善矣左奇左傀前躍後屬人必有事事必可傳讀其文識其事二趣兼矣宜乎其尙之也史漢而降推五代史歐陽亦健筆也至若宋遼金三史成於元多歐陽元之筆元豈修之後歟然所論著至闒茸不可讀可憾也後之君子曷起而治之與史漢五代並尙焉不亦善乎余曰惟子之言是已抑吾聞之文有衡而事有體衡平而後輕重審體正而後曲直章史豈易言哉衡與體爲要矣衡者何曰先定統統正其歸舉而一之可也夫統者統乎天且以統先王之緒者也周失其道秦實一之故統歸秦燕齊無姦焉漢失其道晉實一之故統歸晉魏吳無姦焉隋與唐皆然也五代之後宋實一之統宜歸宋遼金亦無姦焉遼金之於宋猶劉聰石勒之於晉附載之可也何三史爲客曰嘻子過矣夫遼金別立史舊矣且遼先宋立國阿保機稱帝五十年而宋乃興至於金之爲金又嘗臣宋二氏之典章文物爛焉具陳宋烏得專統而一之而不使分系哉曰不有尸之帝者無資不有霸者王者無藉燕齊皆先秦立國而義帝更始髙光北面獨何疑於遼金也且五徳代興率多從其所勝遼金系統宋與滅之猶當繼世而王矧旒綴一隅顧反與宋分統哉商輅續綱目正宋而屈遼金此志也曰宋實代周不承周統乎曰否隋不承陳而承晉宋亦當越五代而承唐也爲是說者當其時趙垂慶張君房董行父謝絳輩已及之𨿽不見聽論有可采也曰遼金不承統元氏則柰何曰春秋大一統正宋乃所以正元氏也使遼金分統元且𨿽承哉天無二日帝無二統宋統正而元而明以至於我有淸大一統之謂也曰我不藉於金乎曰我朝南面而聖西向而帝神徳決起比隆唐虞與金胡藉乎曰衡平矣其體柰何曰自龍門創始立紀傳表書蓋有法焉紀所以記細者無攙焉傳所以傳傳者無濫焉列國卒孔子本國卒賢大夫春秋之遺也進退不足系天下重輕者紀不載也樹立不足動後世觀聽者傳不收也漢封十八侯良平不得與然而奚涓王吸薛歐丁復虫達輩初不爲之立傳僅僅見之表視此者復不可勝數夫功至於封而傳不具至精嚴也班氏明此漢書稱之不然漢有天下百八十年而所傳裁數十百人曾謂盡之乎夫事無巨細例紀焉不可勝紀也人無愚智例傳焉不可勝傳也且紀而不足記傳而不足傳等無有耳使遷按表而立傳則奚涓王吸之傳也必不若良平矣至若表以編歲年書以識軌度經緯表裏縱橫畛畫非徒設也夫宋之開國南北棼如是當立表乃闕而不事而宗室世系累二十餘卷將安施也天文以下志備諸史亦惟記因革分合而已數列術班方伎所識動數萬言無滋累乎此三史之所以荒穢蕪蔓讀者頹然欲寐不若讀史漢之快也嗟夫史豈易言哉史豈易言哉三史距今未遠必將有起而治之者子幸識餘言可也

○漸離論

予讀荊軻傳至刺秦之不中扼腕嘆曰惜乎其不與漸離俱也方其至燕也與漸離飲燕巿相樂相泣若是者愛其築乎迨荊軻死漸離目旣矐乃以鉛築撲嬴政爲軻報讎義也先是而不與軻俱西者何邪吾聞之周志曰死而不義非勇也提三尺之劍剌虎狼之秦不中固無論已卽幸而中特死政耳政死而更立新君墨衰絰帥武勇聲罪致討以奮秦攻弱燕燕必舉曲在燕也是舉爲存國計而適足以亡之又獲曲聲於天下義士不爲也蓋匕首之刺政也易鉛築之撲政也難違其易而趣其難義與不義耳嗟乎荊軻神勇猶未若漸離之義勇乎

○理數論

承道之原者有理數焉數者理之會理者數之歸也道莫大於易易莫顯於理數奇耦錯綜者數也陰陽相互者理也爻初至上數也其吉凶悔吝理也理與數不可廢一也廢一且二亡也今之人惑於理乃多尙數尙數者舉其數而亡之何也夫服仁習義味道咀徳知命在天而安之曰吾有理百不得一也入火必焦入水必濡知命在天而安之曰吾有數又百不得一也於道徳則任數於水火則任理不滋惑乎燕客有之楚者南其轅首漢背恆日百里則累時而至夫日百里數也南其轅而首漢背恆者理也使北轅面海日且千里期必至楚十倍其數而理轉遠矣養叔善射百步命中過其差則窮孟賁善力能舉百鈞過其量則靡故曰廢一且二亡也或曰悔吝當夫理是己吉凶則委諸數乎蹈理未必吉失理未必凶也曰否得天者吉徇欲者凶非禍福之謂也故餓死首陽夷齊之吉也考終牖下盜跖之凶也非具宏通之識者不足以知此也至若不正以理惟利是徇所謂舉其數而亡之又何理之足云

○武庚論

予嘗讀史通其疑古篇堯舜禹湯文武伊周悉滋厥疑而果於毀之聖不具論惟武庚叛周世有異議目論者不見睫懼爲所蔽故著而論之

或以武庚爲殷之忠臣周之頑民誤矣武庚帝受之肖子成湯之罪人也於何準之準之以湯放桀湯放桀於鳴條惟有慚徳曰予恐來世以臺爲口實慚徳者慚桀之不當放耶其誓曰有夏多罪天命殛之其誥曰予小子將天命明威不敢赦元子自絕於天聖人奉天命而誅之豈得已哉夫天下者天之器聖人者天之徳器以徳運運以聖歸不得已也民之歸聖猶蟻之慕膻而聖人初無容心焉豈有所利哉周之黜殷猶殷之黜夏也禹有子如癸有臣如湯禹必揖而授之湯湯有子如受有臣如武王湯必揖而授之武王天之道也夫箕子者殷之親戚也爲陳洪範於周微子者殷之庶子也而甫冔白馬載爲周客之二子者曾武庚之不若哉而靦顏事讎在大誥曰爾時罔敢易法在康誥曰往敷求於殷先哲王用保又民又曰汝丕遠惟商耇成人宅心知訓夫殘其後朁其國而斤斤以其君臣申告其子若士用殷道以保又周民殷周如一者何哉在彼無惡在此無斁必有其故也若武庚者假復殷之義有利天下之心事集叛道不集斬殷適爲成湯之罪人而已

○飼牛說

石門之野岡陵委蛇土腴艸荂客有摳衣而造之者見二三翁媼蒲伏玆上手豆而摘豆粒粒過過而叩之曰將以飼牛曰人之養不若是其謹也曰爲犧也不寧惟是不敢以數飼畏其迫迫則立不敢以疏飼畏其隔隔則瘠不敢以渴飲畏其亟亟則踣不敢以飽飲畏其繹繹則塞順導而齡耳濕以時如是二年然後用之客曰嘻甚矣其愛牛也吾聞牛之中犧者尙純耳非必其陰虹屬頸也非必其白脈貫童子也又非必其二軌之齊壁堂之闊陽鹽之廣也其致遠有力快且健者非必如瑩蹄欣犌與夫八里駁之異也而所享乃若是方其文繡未被逍遙在滌牛亦且謂愛我之甚也其視服車泥塗胡敗尾禿力柱欲折者或將咥其笑之乎賓孟之西周之郊見雄鷄自斷其尾者趣則異於是而所食不侔矣

○蠅說

李子酷畏蠅觸膚輒撝之去不令須臾畱入夏潔治一室嘗下簾坐無事人無入者乃惝焉怳焉無閒而蠅且入不知其何自來也其來也舐筆吮墨營營亂書策混耳目李子意大惡如見惡人漸大污亟起治之而迹之無有釋之在右其黠無偶乃知王思踏筆其事良有也一旦幡然自咎曰嘻子誤矣夫沈於麤者忘其精系於動者遺其誠盍姑捨此以觀汝生乎其生也秩然其密也皭然其白也湛然其寂也無藉於簾潔於汝室乃惝焉怳焉無閒而有物輒入亦不知其何自來也其來也撓神蕩精蠱慮眩徳窒爾聰明使之謬悠荒惑陰翳閼塞於內之觸回絕於蠅之觸膚者亦嘗亟起一治之乎迹之無有釋之在右其黠亦迥絕於蠅也其物何物也在理曰欲在困曰愁趣撝之去毋令須臾畱

○春秋通義自序

經傳春秋三傳之所自出也傳所以翼經遂輿經而行事詳左氏義精公谷傳各有師承焉顧漫漶騰說與浚以深入往往與經倍傳立而經亡亦其獘也然則學者將柰何曰通之而已矣通之柰何曰屬辭比事原始要終因傳以求經因經以求義則其義周其理該其旨宏而密其歸趣婉而盡庶幾其說不曲不鑿不異不詖十得五六焉二三焉期於中之而已譬夫指薪以求火則火亡捨薪以求火則火妄通之之爲貴矣解春秋者數十百家習此駁彼護前斥後鍼膏盲起廢疾訟言無已至啖助趙匡始設疑信陸淳張洽始暢新義劉兆胡訥始合三傳以求解遠趣近尋之效也或曰近事目治遠事耳治仲尼因舊史作魯春秋異辭有三亦以立定哀而遡遊故也三傳左氏最近公谷次近通春秋舉有疑焉將無遠近易寘耳目異治乎曰事有遠近理無二致諺有之索甘浚井索驗測景苟曰索之於髙深乎何有作通義十五卷特筆一卷通論一卷凡十七卷

○原易自序

易之道中而已矣中之用時而己矣此其君宗也至其剛柔往來貞悔錯綜徳以位變象以數移又其密也然畫之爲象也渾渾奫奫沆茫曼漶睇而視之若有所遇若有所亡其爲辭也曲而中肆而隱彖不泥乎一義象不蔽乎一端遠必有旨微必有歸而廣衍宏深旁通曲引有難言之矣故孔子系以辭闡其幽也捨系辭而論易譬涉大川以亡其舟淪胥而已二千年來從而釋之者數十百家顧有騰趠以騁髙論深入者有辧析不眞沕穆寘之者有千慮輪轉轉擯平易者有跬武弗失緣飾相承者有索之無繇闕疑以俟者易誠難言之矣夫比類屬事因象著理設其近趣用通神明固在來者系不云乎引而伸之觸類而長之予小子是用卽孔子之傳求其所安卦衍其辭爻不備義取疏餘蘊於程朱之外測日得影導河分流亦伸其一得云爾若夫蹈陳而同趨異而鑿所不敢也

○尙史序傳

鍇生於蜀年三十有六歸休乎盤陰父母生之我後長養之天地優遊之故當壯盛得離跂佁儗肆厥志盤陰虛無人樵爨之隙覽古髙遰時讀舊史有蘊而隱精鑿而佚疏而互紊而乖迕者輒孴羣書研幾之匹夫挾移山之愚矻矻十有六年成書七十卷始雍正庚戌訖乾隆乙丑又三年戊辰而具錄成袠藏之盤陰牯牛精舍

系本宗緒道統原始生標殊尊羣族分理如元在首爰定四體注源疏流用正瞀亂作世系圖資始

運孚幾張鑿畫漏書道先乎天器前民用神明斯在遠覽則誣徳隆乎幹气隆乎春後隆乎軒轅作黃帝本紀第一

天運無迹歸權聖喆實立虛行遂用開物散醇不澆任情理達繼邃古而爲治莫尙乎五帝作五帝本紀第二

孝慈有歸天徳不以私宅憂居泰敢有貳志四載云勤粒民孔侅緡燼不熸天祚民懷何離之明履癸則夷作夏本紀第三

殷道薿薿數有興替逮元子受大命是隊聖敬集仁辯智益昏司徒之教卒或未泯而佼童不信作商本紀第四

三王基命武建皇極宣徳克纘棄禮爲戾承乘淫昏內虹外﹖﹖豖亡堅不崩失我西邑作周本紀第五

周徳淩﹖﹖犀東遷守器帶朝徼亂惠襄震厲朽索馭馬宜顚厥乘王赧弁髦卒斬姬祀作周本紀第六

湯武山﹖截山﹖截取逆守順秦乖其方失不轉瞬五徳之運比諸位閏作秦本紀第六附

六相宣化羣司效績調齊陰陽品隲羣匯用剖顓蒙滋創物始心屍厥中耳目不忒維聖立則官事以律作軒轅諸臣列傳第一

重黎司正絕地天通虞則有若十六族叡哲通明若乃六沴蕩和凶慝間聖有若四凶亦不殄於世作五帝諸臣列傳第一

天不厭夏徳火復於燼旣其厭之湮迹於猛彼靡與逢亦從其遇作夏諸臣列傳第一

責難格心維阿衡傳巖傷哉三仁直武丁太戊將媲二傅豈惟五臣作商諸臣列傳第一

以仁伐暴易建有周翹翹新室致難於綢繆時洎厲宣支吾崩侈棟榱備具而侏儒是使作周諸臣列傳第二第三

內難疊乘皇輿敗績誰其復之宗臣在卽富辰不逃死忠以辟懟萇弘不逃死祇益厥罪作周諸臣列傳第四第五

元聖受玉嗣以禽父鬱鬱周禮盡在夫魯矣乃伯禦逆命桓宣敓攘毀防踣表蕩其遺矩僖公以僭昭徳逾望而郊元祖不享淫祀天寧或享非禮作魯世家第一

唐叔之封實秉王命曲沃末大五侯不獲考釋之弗誅寶器賂成以貳教矣新城之共有視夫哀侯於翼固舊令夫作晉世家第二

營邱專徵報政最速桓昭舊職兵車九合逮夫志驕葵邱气奪衽席蠱生濕淫螙蝕腐朽五子參商一蹶不振霸者歸趨難爲其後如是作齊世家第三

商受酗酒妹土化之酒誥告封抑戒次之武公之徳比迹乃祖迨父子爭國倍滅天紀天王失枋諸侯無討王伯迹��息而已作衛世家第四

聖嗣道統不私大物薙昧植仁得我微子甫冔白馬用備周恪宣穆親親召亂蒙惡譬酒云薄匪鴆爲虐作宋世家第五

濟洛河潁寄地十邑鄭桓𨿽隕厥土滋廣僑佐二君典刑用輯兩介大邦代服交歃作鄭世家第六

連衍陸終終永厥世荊楚之承每在其際武文旁略莊震中夏爭鄭難晉火烈上熾猛勢弱秦卒藉三戶作楚世家第七

泰伯讓王祚以句吳季子似續顧啟後憂不協比夫鄰國沼越仇作吳越陳蔡世家第八

周綱未弛狎執牛耳晉楚要盟心競以力諸侯執玉中判南北亂絲棼如十手不得其理作曹滕杞薛世家第九

君奭分陜東民愛之旅獒之誥聖謨類之嗣君無聞自外於春秋彼噲外禪鴞效日﹖鳥鳥祇傳夭厲作燕世家第十

圓穿運軸重權移衡柄臣上蝕屋覆主社王逋其徵民忘其情前識之明有徵於君子作三晉田齊世家第十一

柏翳種徳遠丰其獲周遺秦禽腹厭噬嗑山穴虎豹不斥林木六國不並庸少假息作秦世家第十二

展臧公族詒謀肫肫季世不匱振溺扶顚三桓公忠維成季穆叔冑子不右椓喪恐後作魯諸臣傳第六第七第八

桓友五臣威樹伯績承以三壬猾中而躓景則殊用以據說體以嬰說國雷霆之擊獨震於南史氏作齊諸臣傳第九第十

晉多舊氏布列卿佐欒卻覆前範荀踣後禍有由來矣乃叔向貞諒食我斬祀天祚淫人每毒善類其道何繇作晉諸臣傳第十一第十二第十三第十四第十五第十六

子魚好修不替前美蕭叔髙哀亦其選也華元樂豫純職未粹瞽史有能相備筏慧作宋諸臣傳第十七

聖不接踵賢不比肩君子作朋衛材振振孫寧細隙乃動於惡仁暴異趣用穢舊徳作衛諸臣傳第十八

鄭十一穆錫類蕃衍軼其倫者一二而己卓哉子產靖共豈弟諸侯之士無有其比作鄭諸臣傳第十九第二十

廣澤包物大國富耦叔敖子文諸梁卻宛光烈赩赫利競南楚若乃申伍同好覆復異旨行意各得周而不比矣子蘭靳尙舌出廷惑懷沙之臣望龍門而延竚又其絕行夫作楚諸臣傳第二十一第二十二第二十三

不義不暱濟欲斯貴積姦成風彌漫天下守節獨立聞子臧之義泄冶殺身蒙僇獄近文致作陳蔡曹莒邾諸臣傳第二十四

天命靡常徳克則勝人謀鬼謀匪奇惟聽員嚭同出不合而攜江浮鴟夷臺則有糜作吳越諸臣傳第二十五

師處友處郭生與子方幹木足任之矣作燕韓魏諸臣傳第二十六第二十七第二十八

頗武傷戇括武傷謾戇僅失身謾且覆國虞卿逃祿仲連逃賞矯亢卓踔翺翔乎聖域之外乃婦人持國輯鄰攘敵有惠後與君王后作趙田齊諸臣傳第二十九第三十

軌物典則彌綸賅備先聖之法百王不易鞅斯盜聲矢志繆盭俾淳古不復骩從其獘作秦諸臣傳第三十一第三十二

大而化運而神撫之無迹擴之無垠使得其位則亦堯舜而已矣天固扤其身崇其道一時詘之萬世信之至孔子而極作孔子列傳第三十三

親炙孔子幾於無閒莫從容乎顏子私淑孔子淑離不搖莫踔絕乎孟子淳厖廁中得左失右偏智膠固惝怳自恣莫馳驟乎諸子作孔子弟子列傳第三十四第三十五諸子列傳第三十六

揣摩架空徼離攝媾哆侈詆諆俯仰反復使主權遊移中智恂愗權輿乎蘇張倫脊不乖奪欲以理深切坦易於陳軫爲正作說客傳第三十七第三十八

道有統示無二也帝有統示無上也自黃帝訖武王舉以帝紀統作五帝三王世表第一

周大封建藉茅班瑞同姓之侯親疏以徳畛其疆場其有等夷之國雕攰湮沒如聃郜丰雍莫可論次作同姓諸侯年表第二

異姓之侯賓則三恪陳杞後宋自戾於薄桓桓尙父粵爲周師靑旗蒼玉奠彼東土爲冠宜矣作異姓諸侯年表第三

秦踞金虎噬猛關左背膺判合卒爲所取乘馬弱矣六之則彊汲綆短矣交之則長善不在秦六國自淪於敗作戰國諸侯年表第四

大明無隱大健不息大信不忒天徳固若是矣顧日踐月更不爽分秒野人布策睒目﹖昜得之神化無方蓋不若是積微成差積盈虛成閏積久斯驗作天文志第一

鼓喑沈陰弦急暵火感召自近气交中通天人之際理不可誣作五行志第二

維禹荒度導山與川洎周職方氏掌其方所司徒之屬典其程則其或理窒脈壅則山崩川移九州島分合形便廣隘不關於私作地理誌第三

玉帛羔雁庀之以器周旋揖讓從之以文朝聘會同饗祀肜﹖﹖睪正之以用而上下有章疏數有節吉凶有迪本原於是三代昭徳奠功損益不倍夫本作禮志第四

函中以誠元气被物遠近與天地同和鳥獸率舞肆注之八音虛中和應爲樂之至作樂志第五

程竹量黍軒轅制始以正中聲來哲泥之丰嗇失時的安從準比陰協陽往來上下觀易可以知律作律呂志第六

兵者約寡於眾一整於散挈懦於勇步伐止齊以律誅無道戢暴亂徳沮義格乃專爲用作兵志第七

未然藉禮已然致刑刻肌膚斷支體怵以上服懾以痛楚揭以恥辱而重輕布之期於不肖滋懼中人以免畫穽教不入陷之則失作刑志第八

君子食人小人食力不班之法無均懼爭是故平土畫畛畷山林約之公田上貢教之義私田自養教之勤授田不畀杜其貪法至周也作田賦志第九

中古以降乃著姓氏一本原之親疏殺之族類別之立祖禰辧昭穆致烝嘗通昏因惇仁樹義卽物崇禮暱不偪於瀆遠不入於薄違則肆罰作氏族志第十

○陳氏譜系序

陳衛瞻者吳中善士也其人溫純篤摯雅好客歲戊申邂逅予於石東村之南園好予遂訂交予予由是嘗止宿其家家有老母及諸弟侄皆取給於衛瞻衛瞻奉之無餘力而誾誾衎衎上下化之衛瞻家甚貧然嘗有羈旅客仰衣食客死輒爲之殯嗟夫緇塵汶汶中乃有長者之風如太丘萬石者予心竊異之以爲不世覯也凡六年衛瞻死羈魂無歸石東村葬之於其南園之東嗟夫衛瞻於其家不可死於今之世不可死而竟死嗟夫悲哉衛瞻死之又四年復遇其族父徳園於長安徳園者年老矣而望之如木雞太衝莫勝人莫測其量又好予與予交且述其先人吉甫翁之素行及所輯家乘以示予而後知予之知衛瞻有未盡也衛瞻蓋世其徳者也吉甫翁所輯乘以十字名其系使子若孫循名而思焉亦垂訓之一端也然亦可想見其爲人矣子輿子曰君子之澤五世而斬夫萬石之後陵夷無聞公卿慚長世有病論替故也今陳氏之宗𨿽未爲名公卿而祖孫叔伯世以徳勝無慚譏焉天之丰畀陳氏寧有旣哉

○馬司寇集序

文者經緯之具也理有昧假諸辧人有疑假諸論心有壅遏拂郁假諸歌通殷勤接上下假諸書與疏而統謂之曰文行之有如繅絲緒屬則引引盡則斷繹無而有操危而安闡幽而明經之緯之之謂也世之季也士多賈衒托文自售雄者標誇毗詭者務恢恑非不章采雜糅五色相宣失本趣矣司寇馬公性亢直負經緯略余熟耳其名旣下世乃晤其長君仲容仲容亦忼慨士直木無屈枝信乎仲容示余司寇文讀之能引能斷偉哉迹司寇之行已擅鄭莊蓋次公之長而一截其短故爲當時名大夫余重其人爲之表其文而出之至其事實則有司史在

○睫巢後集自序

野人居艸澤甚無事遇物而孚輒行歌以遣興然老眊得便隨手棄所記錄者歲不過四五千言初誦之若可喜經時自惡其惡又削其三之二焉所存旣寡其造詣且不逮疇昔之我古人無論已胥臣云學如川然必卭浦而後大予之卭浦也久矣轉就隘焉悲夫廌靑山人李鍇自識

○石東邨詩序

士君子得時則大行不得時則龍蛇卜子夏田子方其人乎不局險艱載道以遊逶迆之懷固有在也逮漢董子尙其廁之賈生則廉劌兼厲用促厥生傷哉若乃展禽仲連同塵污塗忼慨絕俗亦足以處明夷矯當世嗟乎數君邈矣予安往從之哉石君東邨志古者也尙气節好讀書善處骨肉之閒而周朋友之急穆乎有數君之風家本貴遊比者日困阨走衣食勉旃東邨今而後徵子所存夫語有之孔尾雞口詘前贏後獨不見夫千鈞之弩乎彀而不張曾不足以發蓬矢惡見其一激而逾西霜之山也東邨工詩歌周章坎壈中無齷齪語弸中彪外具見一端云

○祝豫堂詩序

吳下蔣丹園先生者授僕舉子業餘暇則命錄少陵詩且錄且讀不肖讀時藝輒意惡而顧乃好其餘閒作韻語私吟之年十八走大漠力役辛苦遂肆爲之以自遣旣而經齊魯涉淮泗亂河泛江諸所經歷輒畱連成詠當是時鼯鼠衒技居然侈心旣倦遊居潞河久之遇秣陵鍾生以爲學者宜讀左國史漢以厚其基騷選諸子以暢其調而五古守漢魏七古與律則無逾王孟李杜於是乎幡然有悔心又久之復遇吳會徐君劉君而後知以格整以聲流以神變遇郎邪陳君而後知唐以下有所不可爲古以還有所不可逮於是乎茫然內詟經年不敢出一語竭蹶爲之恧心多而自快者遂絕少鳴呼詩難言之矣丹園先生爲我開其原鍾生定其體徐劉諸君極其量而支離放佚動有所踰詩難言之矣最後遇秀水祝君君佳公子也道成技先融會自然讀其所言恬穆醇淨以凝於一於是乎湛然心逸若有所安踳駁之擾爲之降損是僕所得於數君者於祝君而後有所會歸也祝君出其集索一言僕不敢沒其實卽以後先所得者陳其端祝君字豫堂領戊午鄕薦任眞服古而篤於行噫僕所得於數君者又豈僅僅於詩也哉

○陳石閭詩序

郎邪古郡也石閭陳君之先土著於此旣而遷遼又從入關其籍郎邪與遼與入關皆與我先世同所謂世同裏閈者然而不相識也歲甲辰讀石閭詩於楊生醫肆中因藉楊爲紹識其兄弟伯氏矯健仲氏篤摯季則淸峭他弱弟嶷嶷皆可喜黃琮蒼璧照灼一室何其盛也未幾仲氏中折二方競爽人三爲眾鬼神忌之固常道乎石閭兄弟遂潦倒落拓迫憂患而日益貧石閭乃仔肩外事內庇一切皎然不爲外境奪嘗少遊江東中歲居幕府復遊走天下汲汲無暇日又不以旅食廢所業鍇於是益有以知石閭嗟呼人固自立何如耳使有所立天之扼我適以資之磨礲龍輔固重其寶信哉先是鍇與石閭兄弟遊風雨晨夕或無閒今隔別且六年矣聞其齒落髮白行將老矣而其造詣必更有進於初者不及此出所業以聞世使天下後世皆有以識石閭不且有遺憾哉石閭好古其詩如頌鐘雅瑟沨沨乎其大雅之音聞之而欲寐者庸有之然不見擯於文質矣

○溯源堂詩序

眉山李鍇深居乎潞不數數見人然雅好客客好必且一謀面初遇白門鍾匪莪鍾君者倔彊搘拄眼光不易著時輩而心折者惟賽九如旣而遇吳下劉君東郊劉君亦疏宕未嘗輕許人然伊吾新詩不去口者亦惟九如在鍇旣私幸遇二君而又樂聞夫長安咫尺而有賽九如其人者他日物色之不遇再三卒不遇無何而九如死嗟乎鍇竟不得與九如遇矣鍇𨿽不得與九如遇而詩謌信使則有時而通然則鍇不得竟謂不遇九如也嘗從二君裒九如詩頗夥不自謹爲俗客彊假之本竟逸裁餘散稿十二三欿然以爲憾十餘年別就親故求其遺卒不得惜哉歲癸亥五月督漕顧公用方來讀其詩曰可傳也𨿽不多予其爲刊布之嗟乎九如生而不得一遇李生者天也埋骨久久而一旦卒遇顧公者亦天也鍇聞之眞宰宰天地而萬物順焉夫所謂天者其是物乎物之遇不遇權實在玆乎而戚戚焉或累其心者亦不知天也已矣九如姓耶格名賽音布祖大宗伯父庫部員外郎博綜羣書號納五車九如𨿽不顯能嗣其遺風雲

○汪靑連維碩二君詩序

歲丙寅之秋遇卞君若谷於長安若谷不甚工詩而能讀三百篇之詩越一歲復以計偕來則攜汪君靑連維碩伯仲詩發裝見投曰此非今之聲也鄕往子越數千里介予而匄子言子其毋靳僕曰嘻臣不敏無以報二君甚盛意𨿽然竊有所聞焉聞諸先民曰詩有遠言焉有婉言焉有精言焉有微言焉伐柯如何匪斧不克狼跋其胡載疐其尾愛慕之願也魚网之設鴻則麗之濟盈不濡軌雉鳴求其牡男女之紊也老馬反爲駒不顧其後毋教猱升木如塗塗附賢佞之混也而言無遠於此矣隰有萇楚猗難其華維南有箕載翕其舌掊克之亟也藝麻如之何衡從其畝齊子歸止其從如雲淫昏之熾也伐木掎矣析薪杝矣哀怨之迫也爾之安行不遑爾捨爾之亟行遑脂爾車嫌隙之伏也而言無婉於此矣有豕白蹢烝涉波矣水之昌也艸不潰茂如彼棲苴旱之長也牂羊墳首三星在罶饑之創也而言無精於此矣至若射則臧兮展我甥兮則言無微於此矣是皆會協【協﹕在第三字時下】天時人事藹然愛上怛焉憫下故馺沓雜陳而仲尼兼取用示夫王者虛聽諷與頌齊不必被之朱弦疏越率皆美盛徳之形容而後爲至也或曰古詩三千篇仲尼汰其九殆又不然詩之作由里巷采之者由行人里巷獘厖行人獘濫仲尼刪其已甚釐其正變正不一於美變不一於刺舉用垂教而已逮三百以降眾流趨下百脈潰堤知者挾能藪澤自喜幾正無繇而惟變是卽厖不足以盡之矣讀二君之作則異於是靑連疏宕維碩矯捷遠出婉入蓋得風人之一端焉信乎非今之聲也二君工詩而能讀三百篇之詩者也故舉其所聞還以質之且用爲報云

○陳石閭選詩序

伏乎兩閒假物而鳴者曰音音者自然之聲也邃古之初聲載音而已文字立乃有詩歌軒黃以還類多作者其信不未可知然多古穆之音三代迄漢則淵而雅宏而肆瑯瑯乎可誦矣時再降靡曼旖旎之聲幾作而元音幾亡𨿽然薪窮火傳音豈異之惜學者趨其末流析木不以栘徒喫喫【喫喫﹕矻矻】也石閭陳子有志於古爲詩歌絕不作近語又欲以其所得者覺人而援俗於是乎上自軒轅逮唐初盛匯爲一集盡辟夫惉滯淫鼃之聲以振復其將墜嗟夫惟君子爲能知樂爲其能通夫音之微也是集也世有君子從之亟矣

○周七峯詩序

詩必有感而作也感之異則正變殊有嘽諧者窅深者鴻洞而莊誠者噍以殺者綿邈而委蛇者情因境觸事與物會慮出萬方要之變而不失其正者爲得是故關雎麟趾鵲巢騶虞嘽諧之致也終風綠衣芄蘭有狐窅深之槪也北風揚之水兔爰黃鳥噍殺之會也鹿鳴四牡魚麗蓼蕭文王生民鴻洞而莊正者也簡兮新臺匏有苦葉何人斯大東菀柳綿邈而委蛇者也若夫寫饑饉之精者則有牂羊墳首三星在罶寫水澇之精者則有有豕白蹢烝涉波矣寫徭役之精者則有維南有箕寫帷薄之精者則有展我甥兮是又婉而嚴遠而不迫渾噩要妙不可端倪者也天運疊降世風於變漢初莽蒼魏晉整密人擅一格猶循厥源得鴻洞者大風碣石武徳舞靈芝歌得嘽諧者遺詩十九得噍殺者垓下舂歌煮豆疾邪得綿邈者焦仲卿妻得窅深者張衡之同聲蔡邕之飲馬長城窟阮籍之詠懷譬之五音相宣率皆可聽洎乎六朝靡靡嗣響習爲淫鼃子禽望而卻步不待墨子之回車矣七峯周君規旋矩折無少或偭摻持旣純沖和外發其所爲詩蓋得夫嘽諧綿邈之遺所謂變而不失其正者且周君年五十餘匑匑如不逮日求精深之域可勝量哉可勝量哉鍇也蒙又髦及之其不得與頌鐘雅瑟爭鳴也從可知已

○秋明主人菊譜序

生物之因於天者雨生萍空室生苔蒸������地者山林宜皁物川澤宜膏物是也若夫�����攘其气而順焉以布之則假權於人寧王殿下雅好菊購南中種數十百品植東園南��與朔气戾菊每不滋乃辧土味水闔陰辟陽調其燠寒節其燥濕求所以順適其性者多方菊竟茂當九十月之交淸霜乍行天宇如水芳艸報衰木葉初下而此君繽紛叢若錯繡於是開長筵列廣坐命客賦詩引酒酹花花若有酬投��香一時都下傳以爲勝旣得厥性入苦寒能勒其花踰冬歷春使與梅杏齊是非所謂奪天變地而假權於人者耶𨿽然陰陽專一焦腐立至奪天者固未始奪夫天亦使夫菊自天其天而已欲永其傳著之譜與表且命瑯邪王延格貌以圖

◆贈序◆

送陳橘洲之古北口序

贈唐靑照序

贈藏山上人序

壽知薊州事錢容齋序

○送陳橘洲之古北口序

陳生應制科不第跨羸馬冒風雨徑赴古北幕余祖道東門進卮酒陳生曰請爲子賀陳生笑策馬去傍客怪之曰異哉夫技售者喜數詘者憂人之常也有憂而賀喜將弔乎主矯媚之客矯諭之何其僭也曰否是非子之所知也曷觀夫釣乎投盈寸之餌引竟尺之魚餌則喪矣然而得魚得固有勝也且一擊不中瞥然去之蒼鷹之奇也陳生去古北亦瞥然而已矣吾聞古北邊塞其山川多雄奇陳生往來關河阸塞閒固有以振發其崎嵚磊落之气又所主得碩儒頗能資其學吾爲陳生喜故賀之是非子之所知也陳生旣行因緘所答辭以報陳生卽用以爲贈言也

○贈唐靑照序

大缽子一日過僕曰子知唐靑照乎是工琴僕曰未也曰靑照名唐明長白人食貧而不累其天天乎琴妻關氏國色也操縵以和之亦造微家人化焉客嘗問之曰子何得於琴靑照曰我何得乎舉凡天地閒虛牝玄竅於喁吸嚊及乎芒芒瞢瞢行諸太空若無所聞而懸寓乎其中者悉協之以吾琴而中其微當是時也晏晏然閈閈然返我心之危冰釋猋滅如其初而已矣我何得乎塞曉亭侍郎嘗物色之踵門鏗然作止不進久之而後通則鼓琴者其豎徐海也侍郎驚比入所居屋裁二楹靑照篤愛其妻關界其半精白雪如以貯之半給炊且坐客侍郎至方淅米地壚火郁攸而鑊中浡浡湯適沸凝塵滿席膝屈而後安坐良久靑照撫琴曰客欲有聞乎曰欲之於是正襟坐鼓之一再行風瑯瑯走泠然而秋生侍郎悚气息如遊絲少選又再疊之則羣陰辟眞靈昌一物一塵窅然而亡侍郎蹶然起曰止子天遊琴寄焉耳靑照其人蓋若此今𨿽爲異物盍贈之言以昭其人僕曰諾子不僭昭子言昭其人已

○贈藏山上人序

康熙庚子秋八月眉山養疾乎盤山山空豂靑峭伏流叢貫之方秋日气開朗餘潤在陰乃攜琴客臨澗西鼓琴裁一弄一僧緣松門下艸笠絺袍獘屨且決踵土色木气瞢瞢然來倚崖樹聽之曲再奏下踞盤石坐良久木雞其神而龍徳眉動旣罷叩其字曰藏山問其年曰五十矣指其所居曰此閒住越三日眉山歸藏山追以松花贐及諸蓮花池意良厚踟躕不忍別遂訂交蓮花池上是藏山與眉山投契之始也明年春正月藏山爲眉山購蘿邨定居廌峯北於是乎二人者割山之背膺而分宅之而眉山亦且爲盤山之氓矣當是時眉山年三十餘健足善走每詣西澗相與援蟠岡絕冢擇罅置踵自辟生險而眉山往往後藏山顧之笑曰猨善騰魚善遊狎故也子之後宜乎及來蘿邨不別設食隨遇取足邨西有倒景潭大熱坐潭水中黃石上得句倚壁疾書或題胡桃葉冬擁破衾坐煨榾柮說所歷事軟語可聽他客接語輒睡二人者不設主賓不計日相思便來興盡便返者三十年矣逮藏山年八十眉山亦六十有五藏山猶騎馬走仄阪據鞍顧盼眉山則拄杖頹唐不數武輒作吳牛喘是眉山之後藏山不惟以狎已在洪範五福之五曰考終命大雅旣醉之三曰髙朗令終今藏山築生藏澗之東眉山亦爲生壙廌峯下他日者兩兩入化爲雲爲水是所以終投契之終夫及其未化也聊記其交之始終如此然則二人者何如人也曰眉山葆其眞者也藏山自以不喪其眞者也

○壽知薊州事錢容齋序

漁陽漢郡也薊別爲縣屬廣陽後以其地控遼扼塞據幽燕之隘故屹然爲重鎭薊壤沃俗近淳而剛摯之气則民根之是故巖險盤錯重以龐雜號稱難治噫巖邑之難耶抑賢吏之難乎逮至我朝天徳洽物協和昭融朔南之曁靡不稽顙鄕化矧我齊民寧有不迪於是掣障辟野豁然洞達用示大同而薊邱之區遂如戶牖幾席熙熙然爲樂土矣然而郅隆之世生物繁阜以王者之民受王者之化不有賢吏宣之布之攜之取之政猶有閒也譬諸雨露者天之制也艸木者地之制也煦嫗潤澤合上下之交而消長乎其閒者寒暑之气之所劑也漢景有曰與我共治者惟良二千石乎此之謂歟歲甲寅錢君來牧薊錢君淛之歸安人起家進士先是任龍門任邱二邑令考異績擢今職君旣蒞薊舉凡天子所欲惠懷斯民者悉心推致之裁期歲民漓然興今且六載矣薊輔京邑又當四陵孔道煩劇甲諸州君操其要事一切辦而民不擾民有訟斷之以中無畱獄閒有災沴卹之惟恐後嘗乘款段歷鄕聚見父老輒問曰政有害乎余胥肆乎豪猾爲厲乎尙我告也所治聞之多感泣其姦頑者亦革面焉不佞家盤陰壤地與薊接每負杖石林往往得傳聞於樵采者之口心異之以爲鄕之所謂賢吏之難者顧近在是冬十一月十有七日君之初度也薊民旣徳之深謀有以壽君以不佞爲麋鹿之長匄頌辭於予予曰錢君旣壽矣天子嘉其能褒予優渥載在方策我民洽於心屍祝之子若孫不忘錢君旣壽矣贅辭烏足以恩之哉不可匄之力不佞曰予嘗之沽水之津見童子趻踔而歌曰擊缶擊缶我有父母父母安在在州之內又聞野老行歌於野曰狗不吠雞不嗁使我飽食有暖衣噫是二歌者方之河潤九里麥秀兩歧張郭埒也請以爲君頌

◆跋◆

金魯山別駕全城圖跋

題友人邊事後

鎭安將軍馬公告身跋

題殉硯說後

題載竹圖

○金魯山別駕全城圖跋

洪澤爲東南巨浸自河南徙借之敵河然過盛則瀕淮諸州危曩余奉使鑿支河以泄其勢聖祖神策之所經營也丙子秋河溢匯湖水嚙秦郵城魚龍郵民在旦夕別駕金公力塞之與衝波悍流爭三晝夜水卻城卒全嗟乎王尊請以身塡金堤金公可以貳之矣

○題友人邊事後

策旺之部曰厄魯特漢西域之屬也其地南界哈密圖魯番東鄰喀爾喀西接哈薩克布魯忒諸國兵事之先鍇奉使至蘇勒圖河其降王阿剌不坦駐圖衣河所部得往還無禁固嘗目擊之卒悍馬壯人負火器佩刀鷹視狼顧實根厥性不特負固恃遠曰漢如無我何也旣逆命王誅所必加然兵有不可遂進者非屈於力嘗屈於勢何也策旺所居曰義裏河義裏距把兒苦兒凡五十捨意度之得四五千里其南路也蘇勒圖河極喀爾喀之邊再西爲野羌又八捨乃入其界距義裏亦不下三四千里其東路也而阿爾太當其中其地固遠絕矣塞气寒霜早三月艸始萌芽八月輒向枯冬春馬瘠艸生畜牧一月乃可用故進必五月退七月期六十日涉數千里搗其巢而破平之不待知者而知其難已是故士𨿽賁育枵腹不可以責戰馬𨿽駃騠跛足不可以逐利其勢然也且我師嘗樂於死敵而苦於不遇敵彼伺我出遠徙其輜重空其庭不與我戰而我已勞矣故曰勢有所屈也兵法云見可而進知難而退進有不可必計利於退法當蓄气養威誘而致之使地遠者自前勢屈者自信所謂反客爲主逸以擊勞有不濟乎然而敵不可使自前猶魚不可使自浮也致之之術必以五閒五閒爲用舍利無由秦金鬭士漢貲啖楚俾嘗閒餌而後鉤有所投掎有所倚非其明效與夫兵之要貴中厥虛言之要貴中厥實書所云責功邊將必使大饒於財行師之本一語盡之若夫立制屯田所以規充國服羌之要謹互巿所以操聶翁壹致匈奴之權馬政則無貳師伐宛之獘募邊氓則省六郡徵調之煩石畫井井事出萬全誰謂兵難隃度必且據胡牀而後指揮進退也哉

○鎭安將軍馬公告身跋

易在師之上六曰大君有命開國承家九二則曰在師中吉王三錫命鎭安父子【子常賚】後先南服以丈人之徳秉天子之命毒天下而順之宜其勒功典策宣昭令問如易之辭而孚乎元吉也初滇之亂先大夫亦以特簡任司臯戢亂辟辟服叛懷貳以鎭安尢獨至嘗曰鎭安其有後乎今中丞旣嗣功其兄匯川襲父蔭辭疾不受職樂讀書以通儒名武烈具舉而文以終之酇秺之美不踰於是矣

○題殉硯說後

夫生民之情也嘗欲厚其生又欲以厚其生者厚其子孫子孫委蛻爾而謀所以詒之者萬方且以爲未足也然而歿不旋踵子孫不能守或爲勢家奪悲夫田文嘗謂靖郭君曰孫之孫爲誰曰不可知也曰君日斂貨財以詒不可知之人無乃惑乎語至達也是故叔敖詒其子寢邱鄭子張詒其子以貧不且爲善詒者哉從兄伯氏梅墅服官數十年他物無所詒而詒其子萃以硯硯舊物也萃寶之終其身萃無子死之日且欲以硯殉嗟夫伯氏善詒而萃亦善守矣夫先大夫亦詒一石予小子鍇鍇亦無子死之日欲畱石天地閒迹若與萃異而情則未始異也

○題載竹圖

載竹圖者黃尊古爲素庵太僕作也太僕工聲詩娟秀自喜宅東偏構晴雲書屋屋南植尊古所載江湘竹而賓以雜花挹井泉涓涓流其中蕭然寒淨几案都碧所與遊者劉東郊顧倚平釋借山率一時之雋詠歌之什瑯瑯播都下盛矣乃未幾云搖電滅舉目都盡四五十年陳杳迹冥見此圖不啻聞山陽之笛矣太僕旣往圖亦宜消沈乃展轉歸於謙益主人主人嗜學好古多故舊之懷圖之歸圖其有靈乎尊古名鼎畫居王石谷之亞劉名震顧名衡文借山忘其名其霜鐘落枕圓句猶藉甚人口也

李鐵君文鈔上

●李鐵君先生文鈔卷下

鐵嶺李鍇撰

表

書

頌

贊

墓表

傳

◆表◆

擬詔錄八旗漢軍舊家子弟羣臣謝表

○擬詔錄八旗漢軍舊家子弟羣臣謝表

伏以聖徳侔天萬匯荷甄陶之化仁恩洽日八方景煦嫗之明辰居北而殊尊斡旋在握道承統而斯大精一惟心敬竭芻言敢陳丹悃欽惟皇帝陛下參通三體含抱乾元神靈萃賦秉之齊亹亹穆穆誠敬攝操持之要栗栗孜孜祥啟鳳墟紹經綸於列祖威乘龍禦衍文物於百王步驟因時弛張中道每欲溯洄往昔是用軌範將來帝典王謨粵建絲綸之館武功文略爰徵志乘之編檢盟府之鴻勛宥災赦眚崇新祠之盛祀尙徳昭忠蓋仁智未之前聞而忠厚由來僅見者也乃復帝心無已天澤靡涯明詔近頒舊家重錄徐方論績思深虎闞之臣牧野稽功慮注鷹揚之佐續良平於漢代寧僅百人舉元愷於唐階宜先八族敝帷不棄忍令野有遺賢故席莫捐無惑廷稱多士固知覩衣冠之戲感發非專聞鼙鼓之聲追惟已後臣等材輕毛毳品謝圭璋濫竊光榮方慚屍素不謂賞謀延世勤存賈復之雛國卹除封遠索蕭何之裔布沾濡於累葉優渥殊深蒙覆露於四朝捐糜莫稱伏願天根鞏固寶祚靈長推一徳於樞機九疇時敍協大同於幬載重譯咸歸順紀合神妥置翾蠕於飛動登三躐五弦歌雅頌於耆童矣

◆書◆

辭薦舉詞科與友人書

與王蘭谷書

上濟齋夫子書

與王蘭谷書二

上望溪侍郎書

與陳橘洲書

上濟齋夫子書二

報王蘭谷書

與陳盙公隱君書

廌靑山堂記

梅子塢記

倒景潭記

牿牛精舍記

樗簃小記爲納蘭克明作

是亦樓記

氿泉記

髙寄亭記

卜研記

東園菊燕記

千像寺石碣記

重建東竺庵碑記

明常開平祠堂記

贈忠武將軍周公碑記

○辭薦舉詞科與友人書

鍇白極承髙誼辱賜薦剡又荷賢主人虛中降抑而欲遠攬廣搜𨿽與足下相知以心要非具撝謙之誠者不能及此也僕聞周公一日而見七十士蹈吐哺握發之勞曾無所卹者不惟光輔王室亦欲兼聽集思求賢於廣以濟其道是以居懿親之尊躋元聖之域衛武公九十有五猶箴戒於國曰自卿以下至於師長士無謂我毛耄【耄﹕老】而捨我必恪恭於朝以交戒我作抑戒之詩以自警故世加之以叡聖之名使二君者好士不篤求善不至何以垂休聲至今而不替也哉𨿽然得士爲誰不知也其人可傳必有所聞而乃蔑如士之難也顏斶郭隗聞其人矣完璞全神之義師處友處之訓用捨之道言可尙矣然而屢說而後同車申諭而後築宮遇之難也至若桓公收九九之薄技齊竽濫三百之吹適以假能巿拙各濟其欲而已惡足道哉僕老矣又多尪羸之疾未嘗多讀書故前承初命辭之甚力自知其不可耳夫無顏斶郭隗之賢而欲輔周公衛武之聖使後之人莫知爲誰非所謂士也持九九之術廁三百之數又非僕之所能也進退失據僕且何執乎且僕居盤山十有六年矣每淸夜撫心爽然如失何也遭際淸時所宜竭蹶犬馬效鉛刀一割之用使朝廷無棄物先人無墜緒是所願也然自顧薄劣仔肩莫任蹇足易蹶懼反僨轅是以灌園種樹長爲老農晦其迹者所以掩其短也不圖往者虛聲惑聽竟猥采掇慚恧梗中久而未化然此舉也諒於知我而疑於不知我迹使然也事旣往矣固宜修我初服復歸於盤乃復觸藩羸角畱連無已將何以自解哉昔者齊使三返而屠羊反肆楚幣遠將而莊周曳尾矯世越俗心嘗非之豈謂今日欲同斯義哉夫田子方卜子夏段幹木三人者眞文侯之師也管仲隰朋者直【直﹕眞】齊桓之佐也江漢之大寧無其人惟足下廣魏成之聽緩叔牙之頰別延訪之僕則非其人也比入山不及復面畱書以申鄙意惟好我者諒之鍇白

○與王蘭谷書

鍇白蘭谷足下使回有數行候起居想已達矣鍇蒙不棄遂深情好同气之親無逾於此又辱薦結知主人才非董賈遇略近之自客冬迄今五閱月矣款洽之情日密延接之禮加隆疏放野人廁乎規矩周旋之地而上下安之亦一奇事也原與祝君約充代庖此足下所知也今者殆將及期然祝君儻失約則鄙人之初言恐不可遂背也鍇於進退之閒不敢冒昧持之久矣去秋大君子回老馬之顧一旦感激得近景光然可寓暫而不可處常也且鍇之不可常處者有四而主人不宜常畱鍇者有二請畢陳之幸垂聽焉鍇善役心素患虛羸今五十裁過三且如八十翁加之屬者頭屢眩每發輒欲臥不則僕前晚廊陪坐時忽發此疾彊支吾之幾不能侍後遂時時發至今患苦之此體有所不堪也性喜疏散不耐束縛數月不入山輒憒憒鄕者曾與足下言及之爰居在魯所以享之者非不厚而澤雉十步一飲五步一啄所得乎天者又不可移此性有所不堪也賤體酷畏熱每入暑卽奄奄無生气又不敢裸體當風惟逃幽隱仰臥食息午過乃起今將冠履終日絕非所堪略無檢束放蕩自恣鍇又不能生平未嘗袒裼對家人曾敢施諸屬目之地哉此限於時有如此也寒門自入關以來及鍇裁三世行最長親族又最夥慶弔之禮殆無虛日杜門不行資爲口實僕僕往來老病增劇進退失據誠何取乎又不特此也貧窶日甚謀生愈拙米未必如珠入我甑且甚於珠薪未必如桂供我爨且貴於桂自計頗不遑而匄貸衣食叩門求給者又且無虛日應之了不爲徳卻之則睚眥欲讎得就食於山則此間一切皆罷此限於勢有如此也四者皆鍇之情實不敢一二飾詞也鍇聞諸老子曰善閉者無關鍵而不可開又曰大音希聲此無他不以迹示人也鍇𨿽不才然自知頗審輪囷枯株耳乃世多耳食或以爲敏誠無良賈深藏之懷致有處士盜虛聲之獘已爲有識者所恥乃自應徵之後又無下韝不中瞥然髙引之勢跋胡疐尾觸藩羸角不惟大雅見譏將何以自解乎且天下事此合則彼離惟知者能泯其迹此閒與瓊巖合分歧者又各有所歸道殊則趣別味反則器分爲此間計正宜渾然無痕示以莫測今久畱鄙人是樹標示與瓊巖密所謂惡影而趨日影滋擾耳主客交損良無謂也此在主人有不可者一也鍇又聞諸夫子曰君子成人之美嘉遁者美事也是昔郗超每聞欲隱退者輒爲辦百萬資在剡則爲戴顒起宅甚精鍇去安道殊遠甚然其迹或類之矣葛衣芒屩看云聽鳥𨿽不敢以嘉遁自許而山顚水涯亦不可少此一物也放之歸使遂其麋鹿之性以明盛明之世無物不有亦一勝舉也此不宜畱鍇者二也十八日主人到蘭陽歸後當卽了此局修服返駕後尋良晤耳鍇白

○上濟齋夫子書

鍇白辱賜書獎諭太甚鄙人固陋安能使吾道東乎然期欲報所知又不敢以顓蒙諉也易有之書不盡言言不盡意意之所在言不能盡托靈筆札烏能致之故必俟面陳而後能領其旨歸也今復承虛問敢陳一二惟垂聽之凡成一書必先立體體立而後四支百骸靡不包羅貫通焉故注釋家必前有訓後有詁訓者明其文之義詁者通其事之故二者皆貴簡而明精而當也夫易者不外乎陰陽人具之而人蔽之我夫子憫焉傷之於是字解句釋欲使齠齔者皆明其義此誠聖賢之用心也然易之爲書與他經異至易至簡而至精至神所謂其徳圓其體方變動不居周流六虛固非淺見狹聞之所能窺測者也故不識字必不通易不識字而讀易𨿽字解句釋之猶無有也識字而讀易則字解句釋者爲贅矣故於訓不若注其幽奧而略其平易俾無慁焉可也至於詁則又有說自漢以來說易者不啻數十百家先儒莫不專數象而說理則自王輔嗣始於是理數分標判焉爲二此非說易者之過讀易者之過也何也夫理不離乎數數不外乎理說理者固可以通乎數說數者固可以通乎理泥以求之不滋惑乎我夫子采前儒之說匯歸於一義有未安伸其所長大匠經營用心良苦然用其說而隱其人目論者不曰摭拾則曰蹈襲使我折中古人之意不宣顧反詆言﹖欺之是滋將焉用之是集解之體非所謂注也夫注者闡先聖之奧閫辟萬世之經塗神遇作者心傳將來古今不可合而我有以貫之陰陽不可測而我有以窮之毋援髙毋趨新駕羣議辟叢論而又不險不詖篤實明晰斯可尙也如卦變之說程子主乎乾坤是已朱子則分圖之以陰陽類從之乃於本義則間有戾焉者戾則亂亂則反反則有不可通焉者矣而夫子獨斷之以綜綜則內外上下陰陽往來帖然畫一誰能外之此義𨿽發自瞿唐而暢之者惟夫子也如卦圖之說先儒率籠統其辭而夫子獨立之以解縱橫分合如破全牛肯綮皆中堯夫固嘗及之而未若是其周也二者誠不刊之論也至於諸卦系辭剏立新說者凡六十有一具識卓然擊蒙千古然亦間有未諭者如蒙之九二注曰包蒙必納婦始吉所以然者納婦之道包容調停方得相濟子之克家又何疑乎愚謂包蒙吉統一卦而言納婦吉子克家指二與五言此二語義直相承非並提也所謂包蒙吉者九二爲一卦之主謂其能包括羣陰也納婦吉子克家者謂九二與六五以陽應陰以剛受柔居中徳而不偏主陽剛故能剛柔濟陰陽和如有子而爲之納婦而後克承其家而吉也猶言所以子克家者由其有納婦之吉也故象傳直云子克家而不及納婦也如頤之六三注曰陰柔不中正而動極不求養於初陽而應不中正之上九故曰拂頤愚謂六三不中正而動極是謂拂頤未必責其不求養於初陽也不中正而下求恐亦非其道也類如此者尙有數端鍇聞雷霆震驚聾者無聞日月在天瞽者無視聾瞽之愚不敢自信故曰必俟面陳而後可也今於此書訓已用前說汰其繁詁則順其辭而理之然以鍇之愚竊有鄙隱願得畢其辭夫易有集解非一日矣唐李鼎祚有易集解宋林黃中有經傳集解兪琰玉有周易集說今折衷又頒矣旣折旣集復安用我與其求全以失純毋寧捨博而用約盍立卦綜之說及古義未晰而未經前道者別剏一體附諸圖解之後所謂不險不詖篤實明晰以問海內示後世俾盛徳大業翼文而行不亦快哉或沮鍇曰夫人以三十年之工勤而子一旦欲棄之可乎鍇曰然夫不【不﹕在第十六字然上】子固嘗言之矣所以事此者蓋易有此義而注闕者補之然則是書也所以補闕也闕則補之不闕何補若子之言淺之乎視我夫子也所答若是敢盡布之

○與王蘭谷書二

讀麟兒旗考文羅羅淸疏九萬之程必基於是矣六月十九日接手書有選家徵詩而拙槀已送之語僕絕無所聞不知主持春明羣雅集者是何人而所謂友人者爲誰又不知何從得拙稾所得者又何等也前年陳橘洲擬刻三人合集僕屢沮之今年祝豫堂復從恿之不可且申之以責讓以爲平生所得散佚殊可惜乃代傭人錄艸本嗟夫若豫堂之用心世豈多見哉其所傭者適故人顧倚平之子倚平錫山人工西昆體頗新艷然自恨其格下好予詩特甚嘗爲作序言嗟夫若倚平者趣同調別不立我限是又世之不可多見者也昔揚子云艸太玄以爲後世有如掦【掦﹕揚】子云者必好之嗟乎有子云而後識子云不亦難矣乎僕學韻語便守鄙志不易示人不輕開雕所以然者非虛衷自牧與矯世習也竊以爲歿身之後必有平生良友如三人者爲我掇拾或了不相識而復有李眉山其人者亦未可知也固不煩駸駸自【自﹕目】前與世之蛾眉爭顰笑爾此物此志膠固厥中適因前事聊一及之質諸髙明以爲何如

○上望溪侍郎書

謹白上望溪公足上【上﹕下】比在山耳目不外接頹然此身若不復爲天地所有故了不知寰中事五月來長安乃得公解組信遂同石君東邨上謁閽人辭方暑恐起居有所苦故不敢彊悵惘而返此遇也他人必有所不安而鍇知君子之懷固別有在何也鍇鄙人耳一旦辱識知得四五接光儀矣所聞者忠君籌國之言文史之論江鄕之思而已今蒙恩解他職使務專於三禮一書將使精一以發其底蘊而﹖﹖﹖解羣說是固公之宿願也天其或者將開數百年蒙昧之蹊而特假手於公也鍇聞之天之生物必有其遇在周易姤之彖曰天地相遇品物咸章剛遇中正天下大行是故以剛遇柔遇也以剛遇剛亦遇也遇有不同其爲遇則一也是以賈生以通明之才直文帝恭儉之主世多惜其不遇乃不知其弭邊患削諸侯彊榦弱枝之術𨿽不行於當時而越世更主率皆踵之使賈生不遇則亦終荷耰鋤寄畎畝而已矣惡知所謂洛陽年少者哉他如蕭望之劉更生廁身季世阨塞所懷遇良蹇矣然能因事補闕守經納忠皭然明白其所守而信於後世亦其遇也易曰困亨君子無咎是亦困而亨者也至於我公則貞諒髙簡不爲推移以一心事三朝用踐卿貳陟堯舜之廷聯臯夔之步進昌言承明誥上下之交有孚顒若方之賈傅所遇懸殊彼蕭劉之徒又惡能幾及乎昔班固著論於虎觀劉歆建議於國學而泥於偏求當時或非之至於三禮踳駁尢甚未聞有所發明公今承制秉筆讎繹疑似抉其是非拔漢儒之幟復周公之舊是天子所以遇公而公亦有以遇天子也𨿽然公老矣一了此局行將片帆歸裏飲江潄湖頤養太和以卒公江鄕之思亦可以優遊娛老矣鍇聞七十杖於國八十杖於朝比得杖質素而直心愛之敢以燻鑪先杖以獻如身侍左右耳惟納之是幸

○與陳橘洲書

鍇白上橘洲足下三月望日經傅家山瀏覽大略前書已麤報四月四日再至山下孤遊久之屋三間而已屋南亂石齒齒立故屋址也址南垣垣外爲他人圃所謂城壞卽壓齊境者也圃南坡坡乃屬我坡中皆粟雜以杏由凍而蘇者柿四本方綴芽於條如士遭多故而老气不折坡下沙阪平衍可十餘畝居人犂爲田種棉與稷阪西水激幽籟注澗中稍凹遏以防可引入阪灌蔬若果任土宜冀必美今春寒谷雨後阪中桃十餘本方與穉棃並作花李最多有數十百株然花落實亦不甚結生物滋長之難乃如此周遊坡阪間凡三四陟降老樵力憊經樹而憩最後坐大杏下微吟懷思之章倦復枕石睡旣醒乃有得而日已旰矣度其勢於村頗隘於野頗曠而僻足下結茅讀書其中一邱一壑卽此亦殊不惡然能再張之直可聚族而居果子春之願矣

○上濟齋夫子書二

鍇在山不得廁門墻者且三年囿於見聞無所推廣麋鹿之性遂不復馴今老矣又多病無子一旦入化便委溝壑悠悠之名從之電滅悲夫夫天地精气集而生人直百歲寄耳乃旣立名字著語言遂欲攘精气爲我有垂數千年不復還天地亦貪之甚矣昔者司隸曾峻於冢祠前石泐孔子弟子趙岐圖四賢像皆不爲枯骨計也然又有藉重於標題者殷比干墓或傳宣聖書延陵十字則王寀傅會二賢名固不朽然假使無此則墟墓之有無未可知已鍇之不肖不得與諸賢比明甚至於不能自立而欲有所藉貪固在也故不勝大願願有請焉鍇棲遲廌峯之下二十餘年矣出入起居日與相狎精魂神气遂與此山較然爲一生之所樂死必歸之鍇之所歸舍廌峯無他山矣今樹片石生爲墓表其標題之者捨我夫子無他人矣儻蒙垂許則千載以還廌峯之下傳廌靑李鍇其人者實由夫子之藉重也敢敬布之惟垂鑑幸甚幸甚

○報王蘭谷書

伻回得足下二書讀附采石者書則使人驚悸鍇鄙人也所學淺薄乖治世略智慮間若有所得而倉卒不能達事機今且老矣精力消亡肺病日甚耳目手足不復爲心役比者手樹八松於生藏前徳濟齋先生爲我書墓表九字且泐石日作身後計者蓋自知來日無多行將就化故也乃達人長者方將弭節中塗顧瞻老馬唐肆之求將無類是乎夫尺書絕交誠嵇生之誕東周興魯信宣尼之權𨿽然時有不同也王風寖息黎民殿屎聖人之蒿目也固宜若夫萬方爲一百度具舉而希世躁進寧亦可取耶鍇之於今若九牛一毛何足比數而足下勉之以孔子之道讓之以晉人之謬良由愛我殊深而知我或有未盡乎客冬存誠主人亦頗有言且不令聞之幸而得聞遂藉富仲容頓首固辭鍇豈樂此矯情哉顧自知審耳廌峯之下蔀屋數間長爲太平幸民詠歌盛徳保先人之遺烈終餘生之天年幸甚幸甚敢申鄙私亟爲畱意

○與陳盙公隱君書

鍇白陳君先生足下鍇北鄙之鄙人也懵焉而惛未嘗聞教於君子部婁卑隘廢同土壤何足比數哉然而親賢就能受性於天鄕奔走於四方也以爲龍輔垂棘不遺魯晉足之所履亦擷裳而拾耳乃䢐徵萬里歲歷二十心之所折不四三數求之艱乎抑其寡也今老矣不復出戶庭矣食鼎不實其腹耳足且綴矣憧憧往來沒齒無與復何所幾乎前年秋客爲介得與祝君交因祝君而復得聞先生先生蓋古處者也匿迹嵁巖之陰味腴於道固非賈衒售聲以求有聞於世者而碩徳篤行則往往見譽於良士之口所以然者物有其類類有其盛月水異質蠶馬異形又何閒大小遠近之分哉是故小人苦其節君子通其量有由來矣今鍇旣得聞先生私心耿耿不自量敢有所陳焉鍇聞巢由之僻附夷齊而後章國髙之守推夷吾而後重矧以小人不有紀者艸木腐矣且也絳遺老人晉司有罰史無主者周籍無徵然則錄微闡幽亦古人之所貴乎鍇之陋良不足以慁先生𨿽然鍇卽不得廁君子之末而孑然孤行或亦不爲君子所棄也先生肯隃度而籍之使不泯其所懷乎死且無憾不然則亦灰滅而己耳儻恥其未同而言則伯宗問禮於重人晏子脫驂於越石者有閒矣敢寓書祝君畢陳其詞惟垂聽焉

○廌靑山堂記

奮起乎馮翊之區龍翔而馬逸者盤之山也其陽衷虛而骨露其勢竦其气遒其名亦頗著至其陰岡嶺巖壑則奔放而委蛇焉勢固少殺而其气若有所激如莫年烈士矍鑠未肯下人者以其在陰也名亦遂不著一山也而顯晦異矣枕北山之麓者曰蘿村其西南石齒山﹖甾嶷吐納云日者曰廌峯北俯小溪數里淸泚溪左則雙阜疊峙長松匝焉舉夭嬌欲飛町疃小壤錯其間山氓耕之大抵皆磽確也村之北有廢陸荒絕虛無人木盛艸隨亂石阸塞側肩俛首乃可入入數十武一坡隆起陟而望之中坦幅削如風臺百尺聳立塵表予曰卜地樹堂誰能捨此遂與二三傖把鉏握斧共宣乃力拔茸剔繁旬有餘日頑石徙矣菑木作矣羣陰辟矣廓然淸明日月照灼於是山環水縈云行霞起沙之粼粼石之齒齒山鳥之啁啾山花之靡靡莫不獻色呈聲畢效其下而吾堂亦適成予睇視久之喟然嘆曰嗟乎小人斥而君子立穢私去而神明出有如是夫客過而落之曰悠哉此堂也顧何以名之予曰名者實之著也玆山之不著何予堂之有客曰𨿽然幸卒畀之曰蒼然而業業者非廌峯乎適帶吾堂南請﹖之以此時辛丑秋九月望日也

○梅子塢記

循蘿村而東自響雪瀨凡十三曲有荒塢焉塢窈而深紆而虛闃然無人無一切物塢之荒不知其幾何時矣而辟田種樹乃自歲丙午始再越歲構屋三椽於塢東於是乎塢中有庵庵一而已又久之越僧來棲止之於是乎塢中有人人一而已塢荒久豺虎與人爭窟穴溪之北又有塢塢亦無一切物臼一而已丁巳秋僧移庵於北塢於是乎東塢無庵而北塢有庵噫一塢耳入有入無何其變也北塢有人莫窮其年僧掘地得錢多宏治時宏治距今幾三百年可想見矣而東塢北塢裁五六年生滅乃爾固知彌劫以來月化日遷新新不住有如是夫噫是塢也自無入有今之庵是也自有入無又復不知幾何時也𨿽然佛有云因緣和合虛妄自生因緣別離虛妄名滅殊不知生滅去來本如來藏常住妙明妙眞如性然則生滅有無之外又有所謂寂乎泊乎不動周圓者在乎姑爲之記以志庵之始

○倒景潭記

蘿莊之東有水曰響雪瀨響淙淙隱石壁中而坳渟罅溢莫測其所出西流裁里許而絕夏秋雨乃及乎莊之南雨止隨涸莊之西石亹斗坼雙流匯之蕩跌而爲潭潭開圓鏡深三四尺周數十武峽石云捲驚湍雷震𨿽旱不竭溯而東則又里許而絕蓋源於響雪之水伏流以續焉者吾樂之嘗獨往客至輒與之偃仰盥颒或晞發落日下靜而挹之則細而斑者裊而蒼者洞然而窪谺然而張者與夫天回月遊雲行鳥飛靡不回光倒景反射乎其中而淸波瑩如未始有一物在夫河發乎昆侖潛行乎蒲昌積萬三千里而後出積石以達於海乃所謂神矣斯水也𨿽洪纖不侔其致一也故記之以著其神

○牿牛精舍記

廌靑主人築室於廌峯之下室潔而約虛而衍畜幾榻者各一他一切屏主人孰視而有所感焉曰當其無有室之用老氏已前言之矣反而準之於我心亦若是夫在周易之離曰畜牝牛大畜之六四則曰童牛之牿噫畜牝牛幾榻畜也牿童牛屏一切也𨿽然室猶有閒足其宬而已矣心則隨入而無不畜是又畜之大者乎然其初功則自牿牛始爰命之曰牿牛精舍

○樗簃小記爲納蘭克明作

克明北鄰有大樗尪傴癭腫半死矣而能蔭克明讀書之屋屋小甚遂題曰樗簃蓋有感於樗而名之乎吾聞之檀中車杻檍中輞檿中弧椐中杖樗一切不中用故曰惡木樗亦棄物哉𨿽然使樗近人而中用亦自焚久矣求爲半死而猶蔭人者又惡得之然則樗善自用已樗亦嘉木哉世不用其材而克明用其蔭克明亦善用樗哉抑吾又聞之莠似禾樗似漆克明讀書嘗去其似以求其眞然則樗又且爲克明之龜鑑哉僕老朽亦棄物久矣然其言頗能中克明克明願識之故爲之記

○是亦樓記

是以樓者香祖謝君之宅也是爲謝公鄕髙士徐昭法題贈兼山隱君者也香祖隱君之孫也隱君蜚遁以行義著聞而香祖讀書溪樓布衣韋帶不謀仕進亦可謂善繼先業者哉樓在銅官山北雙溪注之雜花修竹牛宮萊田交錯溪塍閒遠而渚帆漁火明滅有無樓初不與世遠而窈渺曠邈敻乎若絕不可卽者鍇年十三循大江而東見山川人物之奇𨿽少頗歆動於中久之下齊魯走吳越所至輒畱連不自己嘗歷荊溪之口便欲僦舟一迹隱君之遺方冬河冰膠不果使竟得果或林亭之陰石坳水涯從故老田父咨詢未聞或攝衣升樓遇我香祖手觸遺書目擊往躅爲大快樂誰能逾此乃奄忽數十年而後見香祖於長安又久之乃見是亦樓圖符曩者之所聞而鍇且老矣𨿽然詩有之似續妣祖西南其戶又曰𨿽無老成人尙有典刑鍇於其人其地𨿽不得見要亦不得謂夢寐遇之矣表其所聞與所欲見而終幸少見者爲之記

○氿泉記

康熙庚子春正月六日李子卜居乎蘿邨權輿於盤陰也邨南有井裁供數家汲旱或不給邨民病之越明年辛丑春李子以瓣香明水昭告於山之靈曰幽薊之山寡水而盤山之水浹全體焉蘿邨邨南大溪亙之冬膠冰則以爲盤陰亦且有水也旣則冰泮水涸溪變爲陸乃知鄕之水客水耳初無水也進而察其土土潤木與石敷而澤則又憬然覺曰盤多伏流無顯水非無水也然則玆山之水也將有時而出以宣其濟物之功乎抑將終古不出如古之隱徳者乎竊聞山之畏壘隱嶙者必有靈焉實式憑之敢告諸靈靈其鑑諸旣告靈不我報越二十有一年辛酉秋溪之北水津津溢當陸若蹏涔然越明年春冰泮而水不涸李子乃鳩邨民而謂之曰靈其示我水所乎水固將出乎抇之尺得泉四汨汨仄出應鍤滿埳爰甃爲泓名之曰氿泉不敢沒靈之靈作氿泉記

○髙寄亭記

西澗淨土庵在盤山之西小精藍耳又宅亂石中遠之若無所有卽之則亢爽幽翳互據其半焉老僧藏山居之人與澗相忘者五十年其西南有山山有石皆虎豹蹲石巓有孤松反向下蓋數百年物客遊者嘗過之而未之奇也寶嗇主人獨愛其人與其地輶軿來必徑造松下與藏山軟語相往復或移日有時而寒雨欲滴者空翠來也牝壑吷然者靈籟走也要眇空白若沈若浮者遠不可及也蟻垤田廬蟣虱牛馬的的可數者近之所極也而一日之身亦且與之相忘焉一旦謂藏山曰羇無捨以寄爲捨此非通徳也願寄亭於玆爲師捨以爲吾之舍藏山曰諾已而亭成覆以茅榱題不礱斲朴拙用天不立人巧甫卒事主人適來落之亭勢髙鄕之諸勝雕雕豂豂叢集並包乎亭之中藏山曰亭得所寄夫詩有之有扁斯石履之卑兮又曰漸漸之石維其髙矣等石耳而髙卑殊所寄者殊耳主人曰惟𨿽然有進焉聞之莊生曰邱山積卑而爲髙玆亭也使將抗天風淩靑霞縹緲乎衡霍之表其視下也亦蒼蒼然而已如師言請名亭曰髙寄而命鍇識其辭時癸亥夏四月也

○卜研記

七峯周君得片石敗寺中石支案厚積垢歸而滌之則研也研厚盈寸廣五寸修九寸許黝質細理朴淳尙拙額泐橋亭卜卦研篆書五側有程雪樓艸書銘銘漫滅不可讀背泐宋謝侍郎硯永樂丙申洪水去橋亭易爲先生祠抇地得之者然則研爲疊山先生舊物也先生去信州度事不可爲變名姓賣卜建陽巿誓將與研隱國亡志不果趣之北死志旣決欲令精魄與研並沈蓋遂瘞此研橋亭下先生死百餘年研復出又四百年研再出得之者皆奉之如拱璧嗟乎予於是有所感已夫河北之地當其子孫委而不顧而截然片石後先數百年爲世重世豈與先生有故哉州侯杜補堂亦得宋髙宗賜其臣安道研人之重之殆不如此研矣

○東園菊燕記

乾隆十年歲次乙丑十月三日東園之菊旣花主人開廣筵速賓燕嚴气未交秋陽煦仁商風纚纚中人不寒而廁景藉香參菊於座菊與賓交相麗也當是時賓有凝如者穆如者岸如者濯濯如者頎然而淸揚者屹然而莊者藹然而臧者菊則有淡者澤者縟者戍削者漓然而肺肺者妖穠而蘙者矯而糾者攲而倚者酣如孱如猗儺而棲者捲如攣如句詘而欲伸者洞若綺蔥者駢綴若橽木者若紫若丹若白若黃若絳而深若纁而蒼其自揭異者素緣紺心蔟檀截肪其介而不移者中行正色蘊隆其眞香賓顧而愕眙久之曰菊花之靜者也不媚挑不詭勝矯彊金气中霜而榮今者蕩目怵心數十百品若是其絢乎何多類也抑封植者因地奪天有殊技乎主人曰惟有說焉火革金而不能使爲木鷹化鳩而不能遂爲鼠物固從其類也蒔菊者使菊爲菊而不能使蘭與蕙爲菊也亦惟味土責甘審水責淸徼气責平溫涼燥潤不拂其性而已矣若夫時至而象生機合而化成則歸權於天人無事矣賓憬然悟肅衣而退主人爲誰寧王敬齋殿下也賓爲誰介闇上人塞曉亭其子厚庵曁石星源龍澹遊趙半舫蔣耦漁查承齋李眉山也

○千像寺石碣記

嘗聞浮屠氏之教滅我相滅我相而一切山河大地皆爲塵影其身之有無亦若是焉是故乞而食寢艸衣皮遠離罣礙得無上法佛滅度後其教陵遲起捨宇立門戶火耕水耨與編氓等混沌旣鑿七日而不死者幾希於是生滅有無成敗分合萬緣紛糅疊相循環所以然者以有我故有我則妄妄則貪貪則嗔嗔則種種黑業莫知底極與佛正反嗚呼襲其貌盜其名顧乃反其教不亦悲乎盤山千像寺唐之佑唐寺也燈傳旣久興替不一弘治時僧徒立異各據所有典鬻任情其業日敗迨於今玆寺僧萬慶眷玆寶地閔焉傷之一旦黽勉合諸眷屬通歸一爨償責贖逋復其故有且重建正殿及他寮捨數十楹眾妙莊嚴一一具足夫然後數百年之分者合敗者興連雞不可以共棲摶沙不可以成飯殆不然已前州侯林公爲慶判斷其始今侯錢公董其終是用勒石示永久識慶之勤抑以垂將來之戒也嗚呼是舉也𨿽與佛之初教殊較諸反之者實徑庭矣

○重建東竺庵碑記

東竺庵故在松樹峪上方寺所分建也業大而荒與庵俱敗吉如師謀新之乃墾田種樹奮力極日夜久之所入贏以庵址惡不足新相峪西形勢合便結茅三楹

歲遂通移於今址而辟山鑿石基正殿焉山麓狹水薄蝕疾

歲又前移殿於麓外又前建前殿一又東倚巨石架一柱樓如菌西構亭又分建諸寮捨又前甃石壩數十丈又疏泉鑿池者二閱數歲而庵與業俱新矣吉師者薊州人性勇猛尙義樂施與人不足輒給之以急難告仔肩之無餘力然以勇猛故故事多更殿數移其驗也嗟夫吾夫子嘗欲見夫狂者矣蓋狂者有爲勇猛故也然則師其爲緇流之狂者乎其爲吾夫子之所欲見者乎今吾儒之若師其人者又爲誰乎吾於記庵之興替而有餘嘅焉

○明常開平祠堂記

潞之東南隅有舊宇焉宇特起髙埒城脊缺齾矣雙鴟銜瓦固如故戶晝扃戶外地埳壈錯其中虛無人白日黯慘馺沓鳥鼠迹神南面莫知其誰何其東北隅有主曰明常開平王顧而異之扣其父老曰此開平之祠也王破潞大有造於州州民徳之祠祀之迄有明不替國初修祀典猶及之聞諸故老曰祀之日大風祭物盡坼王蓋不享異代之祀也神斗母也位斗母而卻王蓋由是始也予喟然嘆曰開平神勇佐大命其英爽宜有不味者𨿽然昔武王代殷嘗封比干之墓矣項羽喑嗚叱吒身與漢王敵死之日號之魯公葬於谷城之二人者其英爽豈出開平下哉初不聞躍靈示異有所不受也旣曰不享我祀矣位斗母而卻王何邪斗母者何神也意者其斗魁乎斗爲天之柄主斡旋祀典在天神之列攘異宮而有之亦非神之所安也

○贈忠武將軍周公碑記

公姓周名遇吉遼東錦州衛人營州之墟蒼龍漏精溟渤噓气云蒸焱舉而公生焉有明失馭寇盜亂紀鼠嚙蠭螫合離無常公起家寧遠勠力戎行累樹懋績崇禎十三年擢同知總兵官援剿河南屢大破賊擊敗李自成禽渠魁朱連李淸山俘諸京師公一誠浹中五徳備具用能天弧準狼有發必中賊懲威稜凶焰遠戢十五年作鎭寧武公以國家丁搶攘之會黔黎枕萑苻之憂以爲所恃在心匪險與馬於是倡勇揭義作气厲忠是以蕞爾三關嚴障萬里明年正月賊犯太原公飛馳赴援軍裁出而太原陷賊前鋒過代聞公至踞朔州脇公舅氏以書諭公公立斬之賊以虛聲謀犯京師會元崗副將熊通貳於賊盛賊威公手斬之手提通頭腥血污衣慷慨神踴集眾議曰賊且犯京師千里望風未聞騁一騎以扼之者我伏精銳萬乘其驕阻隘以擊之賊必創創則京師之圍解矣同知吳鋐不可公曰太原已破忻崞代朔賊悉有之我嬰城守賊必並力困我是坐自斃也而京師且危議未定鋐陰塞門堅不令出公仰天嘆曰唉死矣復何言賊宿憚公偵知兵不出乃率二十萬眾二月己卯薄城下門其四門連日夜公一士心整惰气輸巧墨閒捍禦以幾藉兵寇械餉卒虜肉於是僵屍溢隍熱血殷堞賊憤益力攻辛巳平明城東門陷公亟升埤反擊之有所指撝輒貫腦洞胸肉飛骨糜自成以騎邀公公曰民無罪勿殺退十里當見若自成佯退踞文昌閣而徒騎實充斥扼衢巷公知不守縋而出自成立起迎之公曰告若所以出者明殺賊購若頭吾所命也民無預矣速死我賊脇以刃不動瞋目如炬誶詒羣醜賊怒披腹出腸死年四十有四若公者保民於危以仁畢節臣徳純一死國爲烈矣諸將聞公死愈益奮呼噪並命於是遊擊將軍崔云及王前士呂品貴王尙愼張大選髙日光俱死之楊鼎勛鼎樞兄弟者博士弟子也善火鎗當其守禦也公手簪以花曰努力賊退聞於朝及是亦死之若諸君者沈毅剛果激烈有發明斷在中誓爲鬼雄抑公有以結之也夫人劉氏集僕婢於庭曰死於賊孰若生殺賊皆曰諾乃先樓積薪爲死所然後人飲以酒操弓矢登屋大呼自辰至未射賊屍相枕藉賊震駭縱火火後垣夫人殺過當乃相率赴火死若夫人者猛鷙柔脆冠冠於﹖﹖並智以輿勇外內合度抑公有以式之也賊大憤曰兵興殲我卒未有若是者毒掠數日去越四日癸未麾下材官侯效義斂公屍葬於城東郊我朝追贈鎭守山西三關太子太保忠武將軍夫人劉氏殉難節烈夫人祠於城中街春秋祀之銘曰

建極失中皇輿傾仄沴气公行牽正作慝獨復之行簡珠於礫野火手撲妖狐風擊與士死生遑計無益乾坤載息日霣月死金苦火烈各有所矢大同錄忠貴遠是視左晉右順曰祠曰祀嗣以貞壖用翼前史

◆頌◆

靑麟頌

○靑麟頌

芒芒神﹖﹖禹建標四極天眷在玆維皇有赩基命振靈陰闔陽辟溟海匯膺醫閭引脊百神叢虛開我寶域蒼龍左蟠金虎右翊尺無所損寸無所益大孝昭明迄有所格仁獸載臻協應方色靑毛錯鱗赤焰蝕鬲飛文爛如遂洽至徳夏龜周烏猋猋比迹丹碧著圖萬年無斁

◆贊◆

雷孝子贊

○雷孝子贊

粵有孝子大梁陳州鳳羽雷君近薀中土隱食大化徳任朴醇補博士弟子員往以循謹著聞成均內充外容振振斤斤孝儀昭宣講學肄業用娛二老沙湄之漘父疾閒作儻有可贖願百其身人气含生抵足以手卒用復陽於陰父歿循禮母歿過情毋訾鮮民或三其年或五其年鮮民行天獨行若是黨正閭師鄕大夫女賓雷作艸坼萌感交孚實我後聖仁

◆墓表◆

資政大夫輕車都尉參領衛唐李公三世墓表

弼公王翁墓表

法天禪師生塔銘

○資政大夫輕車都尉參領衛唐李公三世墓表

李氏自朝鮮徙遼東之鐵嶺愛其風土厚遂家焉其時世皆莫可知知之自始祖英始英生文彬文彬生五子春美其長子也春美子涇涇子成梁故明太傅寧遠伯成木﹖實成梁之母弟成木﹖實子如梧如梧生二子宏訓繼先宏訓子獻箴繼先子丹箴秉箴遼陽失丹箴秉箴皆殉難無嗣而獻箴亦被掠獻箴者卽資政公也太宗皇帝旣定遼物色得公充侍衛累功授爵世襲一等騎都尉官參領自始祖至公凡八世而公遂爲我朝建開國勛公子六向堯向舜向禹向文向旭向昱向堯官駐馬路參將向禹陵川令順治五年姜瓖反向堯向禹並死節向舜攻維揚亦戰歿公三子皆殉國喜於義而傷於情故未及引年而老向文遂以次襲爵向文者司寇公也司寇公初試官禮部副理事繼授佐領晉秩理事旣嗣爵賜名色冷簡授正黃旗副都統六年使祭北鎭七年授刑部左侍郎先是漢軍任秋官多諉事不治司寇公則悉心平反孚刑於中世祖信重之獄上公或以事不署名嘗俟署而後可八年晉爵輕車都尉十年出爲蘇州副將軍左侍郎如故出師浙江明年振旅還又明年復出師京口防海是年卒子林隆嗣林隆者都統紹銀也聖祖禦極之元年以本爵奉朝請八年擢副都統有詔司空集議收天下炮畱者計輕重備不虞眾莫應公對曰隆聞炮之攻城者率三千斤子十斤小則弱大則滯議遂定十三年鄖陽洪福叛出保鄖襄抵襄陽之明年調守鄖陽賊將楊來嘉陷谷城擾均州界都統阿彜告急鄖師赴援時我師裁六百人而均城參將曹進麟又謀爲內應公虛張軍實嚴其防曹不敢發而楊逆亦遁去十五年賊將譚洪來寇列十二營鄖東山相距久之賊忽以百餘舟順流下直趨城鎭安將軍噶爾漢遣師出擊不克賊舟泊琵琶灘我師屯山麓公進策曰相持兩月賊气已熸無能爲也今敗其舟師則山麓自解矣不納公以靑艸口石屏風石龍窩兒皆故盜穴賊據之非數月不拔而我師糧不繼利速戰爭之再鎭安曰無船柰何公乃自往竟得船時賊於江沱壘石爲堞伏火器擊我師公偵知之與標兵結掎角三道進分賊勢而騎步不時至遂無功公怒責不用命者明日復進騎兵前擊水師沿灘下步由南岸趨賊沱合勢奮擊兵交之際日在髙舂反景倒射飛鏃如雨俄頃洄波盡赤賊不支棄舟潰追至均盡獲賊舟而山營亦潰於是移駐谷城十七年委署河南提督駐彜陵公以彜陵﹖﹖戹行﹖童要賊據險則秦蜀中斷乃築長壘自固謀相機定蜀十八年王師渡江取滇黔公曰蜀虛矣定蜀此其時矣致督師蔡毓榮書切言之卒不納十九年公赴萬縣與屯達貝子會重慶會萬縣譚宏受吳逆僞封反公曰譚眾烏合利急擊且請先據涪州制其通黔中路會宏死其黨推秦韜復爲亂公乃帥舟師進出銅鑼峽至木洞驛百丈梁梁突江中水分爲三梁北爲洪中大洪南平水而上游疊碎石曰緊急三貝號最險旣至抵莫嚴鼓試之賊驚公謂諸將曰賊易與耳與諸君約詰朝炮初舉集緊急三貝再舉張兩翼進三舉直前奪舟奪舟多者爲多縱者以敗論皆曰諾黎明師集炮三舉師爭奪舟賊眾大亂梁遂拔殲其魁時二十年之正月三日也明年班師還坐事罷二十九年復起授副都統噶爾旦逆命公統八旗炮出塞與侍衛阿南大偕行忽一蒙古至阿前請皇帝安旋上馬同行歡笑良久去公曰此何人使其主必叛矣目動而言肆遣遊徼偵之果然眾驚服尋命督火器會賊據烏蘭布惇之東以河泥爲險聯橐駝爲壘而往來其旁爲疑兵以誘我師我師擊之不動還乃躡我後公擊以炮賊遂披靡旣卻公請乘賊師可得利裕親王不可旣而報失炮近賊壘公領前鋒百持矛馳十餘里得炮泥中賊遙指擊公自爲殿賊不敢逼是役也公功爲多三十一年擢固原提督靖遠有五方寺番夷壤錯黃流爲限冰合則險失公立屯田互結法兵不增而人相保又設義學延明經厚廩餼以教子弟於是邊民爭向學剛猛之气爲之一變或有請築黃城兒事營田者黃城兒本髙昌王避暑之斡兒朵城城有二踞河東河流淤淺不能引漑午熱夜寒植物不獲且凶荒之後民業未復修築滋擾公力持不可事得寢秦民大悅聖祖親徵噶爾旦詔公會師塞上旣至巴勒口賊已斃舟濟藍款服命班師公策舟濟藍必奔達賴喇嘛要之可獲果獲之以歸京師三十六年擢鑲紅旗都統四十七年卒遺疏讓爵伯父向舜之子辭殊懇至聖祖驚惋遣使祭奠賜祭葬召見公孫大均授佐領襲爵嗚呼此資政公曁少司寇都統三世之大略也資政公字我敬號衛唐順治十五年正月卒葬上淸河之北少司寇公於順治十二年十月卒葬左昭都統公字紹銀康熙四十七年四月卒葬右穆資政公與鍇上同七世祖爲鍇從伯父鍇生也晚方總角時都統侄已皤然成老翁固不及見伯父及司寇兄然篤行遺烈頗孰聞之初伯祖宏訓公篤志詩書雅不樂仕進補博士弟子員優遊盤阿伯父𨿽幼能先意承志鄕曲異之及生子以義方教故諸子皆能殉國難瘁王事都統侄善讀書行師以律大河以南號小李將軍方其馳驅萬縣也母蘇夫人歿軍中例不得奔赴泣血馬上竟墜澗澗斗絕馬泥爛萬分絕生理都統踞石乃無恙咸以爲孝感所致云及事定還廬墓次伏苫凷嘔血幾滅性聖祖彊起之嘗禦紫光閣大閱問曰若出師何處立功對曰臣於鄖陽破譚洪重慶滅譚宏帝曰重慶若未與對曰臣以初三日破賊將軍以初六日進城時侍臣皆代之憤曰滅賊人知之胡不悉陳答曰臣職爾禦前非爭功之所也所乘有名馬朝貴欲之堅不與曰受命出師而賂近臣吾不爲也嗚呼自伯父至都統侄歷三世忠孝大節炳然如日聞者靡不興起予小子爲一本之親故又能悉其行誼如此都統侄有子曰煒煒字在中美風儀尙遠略歷官參領聖祖深器之日左右侍都統有事入告輒命煒以聞旣而以家事得罪絫系絫釋今在中年七十餘猶矍鑠善飯瀕死者數卒得免異哉一旦致餘言曰國有史墓有表舊已祖父立三世功旗常有紀而子孫無聞煒之責也然家中落樹石墓當不可得請爲文以先之俟後之子若孫繼其志噫在中老矣顧其志之遠也猶若此可喜也而傷之矣乃系之銘曰

離徳耀震精芒坿揭我祖我伯電擊神抶四位載孚丞疑輔佛桓桓宗子屢何天畢田狐三獲仁止雕鎩帝曰爵女錫女赤芾嗣克承義咸貞厥節太行匪髙大江匪潔惟忠惟武赫濯臲卼澤不卒斬瓜衍其瓞勇踵超軌陵不廣咈火爇鄖巴用灰雙蘗北山巖巖淸河淈淈示我子孫永昭鴻烈

○弼公王翁墓表

翁姓王名某字弼公包衣人年七歲從其父居景陵穎異善悟及長駘蕩而有守不樂仕進喜漫遊田野或名藍精舍旣而欲藉祿養娛父母遂充茶上人又以父母老嘗疾苦乃研精岐伯書通其術葆攝縝密父母至八十餘乃終翁由是遂去官翁性樂施予鄕裏有不能舉親喪者給棺衾如孝子意貧不能舉火者資以糧匄貸者度不能償焚其券求藥者必躬親而後予翁旣多樹徳又以質直表當世人有過面斥之不背憎親知或相迕來卽平釋言必兩允以故受之者無忮心無怨言相率而稱之曰善人初翁在官時當事者擬以員外郎薦翁固辭至幹主者怒卒不就至是官有疑輒就咨曰王翁畫必周其所以取信者如此翁旣老每秋風起輒令健兒臂蒼鷹走平原獵狐兔倦便卽田家食田家爭款之曰翁故健不減少年時也年三十五舉子蓮遊獵恣其性不甚加檢束或問之曰璞也厲其廉當自復比長果折節修儒行未三十膺鴻詞科今且爲員外郎矣翁娶劉氏劉事姑嫜謹及罹喪哀毀與翁等自含斂至虞祥儀與物必精到所親多之嘗援之以爲故實曰王媼之所行也媼性亦樂善助翁施不給則典粥辦善人之稱媼亦有以成之也翁病媼疾亦甚召子蓮曰謹藥食若父命在天愼毋遺終身憾翁歿媼曰喪具辦乎曰辦矣曰吾可不從乎遂亦瞑遠近聞之咨嗟惋悼有巷哭者翁以干隆九年四月二日卒年七十後七日而媼卒年七十一鍇與翁子蓮善翁亦雅愛鍇鍇知翁事最悉迹其行蓋王彥方之流然鄕裏以善人稱則亦曰善人而已矣孔子曰善人吾不得而見之若翁者固吾夫子之所願見者夫蓮葬翁媼某山之陽旣襄事屬鍇爲之表鍇不敢以不敏辭謹表其生平而爲之銘其辭曰

善協於一用厚其基盛徳之容天副厥配蹈實以虛中行淸尼太白睒睒滫物而化水之瀜瀜山之崔崔億萬斯年後來其思

○法天禪師生塔銘【並序附】

法天禪師名云恆又自號藏山漁陽平谷人九歲薙發盤山萬松寺年二十餘修白業於西甘澗遂不出山與盤相終始五十年彼之徒以爲固不顧也師貌枯貊訥語言此僧在山木彊而已然而妙姓內明行之以眞天獨童師而師乃童諸一切無容心焉性喜詩無事卽微吟藳成輒毀之世無得而傳者蓄琴一明處士李孔昭之遺也不甚工嘗撫之以寄意與廣坐中言笑無閒默則睡相對無一奇而去輒令人思以故無忤於物而古處者樂與之接云人或問之曰師何以益人曰損之乎夫何益吁易所謂弗損益之之謂乎澗東有石屏師愛之爲生藏其下同好者襄厥事而爲之銘曰

無身無患損盡身全藏眞玆墖享彼大年物無成毀艸木在山安所樂終乃完其天天不鑿師師完自然維屏之陽日月其便

◆傳◆

焦明子傳

馬山人傳

孝僧傳

張翚傳

楊成義傳

李處士傳

洪陔華傳

二陳生傳

少司馬宗室塞公家傳

石絅庵制府家傳

傅閣峯尙書家傳

○焦明子傳

焦明子者東海人其先人客蜀而生焦明子故焦明子生而卽爲客及長十九走天下中歲至盤山樂之遂卜居廌峯之陰而後焦明子不爲客焦明子雅好山水𨿽旅遊必寀入之嘗艤舟采石旣夕江月起鼓棹中流命琴客彈大雅扣舷以應其節水宿者皆起視以爲狂又嘗絕大漠五月聞山塢桃花開時馬已出卽騎牛往或沮之以多虎焦明子笑曰少見多怪此閒虎固以人爲怪也旣家於盤種樹蒔果蓏以自給苦嗜茗爲鐵鐺瓦缶使奚所至負以從茶煙起水石邊樵采者咸知其爲焦明子也然性褊狹又鈍拙見事遲以故深畏與人接而人顧乃好近之嘗爲焦明賦以見意人遂號之曰焦明子嗟夫焦明者巢於蚊睫而蚊不驚細之細者也夫以天地視盤山豈僅一二蚊睫比而棲遲其陰者又惡足視夫焦明也哉

○馬山人傳

長海氏那蘭字匯川淸癡其號也先世爲烏拉部長其髙祖蘇伯海率所部歸我太祖髙皇帝授都堂父馬期累官都統以平滇功晉鎭安將軍守滇伯叔兄弟並後先登顯秩山人初肄舉子業非所好去繼以鎭安功予蔭又不就其伯氏爲之請補民部後庫使檄下矣山人始知之復堅臥不肯起母太夫人怪之山人曰庫使司帑藏歲丰入懼及焉逃死非逃富也太夫人賢聽之遂布衣終其身山人衝遠任眞趣囊括一切了無容心遇佳客每亹亹譚再叩之則忘之矣杖笠有所如行輒遺之不覺也博古多識辧金石器往往而中酷嗜畫當意則傾篋購之嘗襲裘往弔所親劉氏喪劉氏貧事不辦山人濟之解其裘歸塗見未見書買之解其衣由是中寒疾乃夷然伏枕曰獲多矣山人旣不事生產家遂中落然衣食或不給而所好未或移臧獲別有所之者聽大司寇巢可托寄齋牧山居士圖淸格月坡並有別墅據佳勝每遲山人至輒林陬水涯相探索或篝燈命酒商榷所聞長安傳之舉以爲僅事雲山人中歲愛易水之雷溪築大盋庵復自號雷溪居士大盋庵主晚入長安居委巷又顏其閣曰玉衡懸畫四壁對之吟諷其詩矩矱古人而不膠於固斷句尢冠絕一時聲稱藉甚王公貴遊爭欲識之而山人落落任放如故云乾隆九年三月卒年六十有七

○孝僧傳

孝僧者松安和尙也松安吳人姓某氏八歲時父母以罪譴松安育舅氏家旣長業娶妻會其父母自譴所寄之書署曰自晡恢寄師得書號哭知其父母且在也然晡恢爲何所徧訊無知者師曰晡恢當不在天上當極詣求之旣決志苦無資旣而計之曰乞食僧徒便於是棄家之靈隱薙發復再計曰襲其貌昧其律不可竟參學之五年登侍者而後曰可矣乃北以爲五臺近塞首造之無有知晡恢者折而東在所求之亦無知晡恢者將入都中塗覯一僧告之故僧曰余所親爲部吏試爲師問之及至其所親去迄無從知所謂晡恢者師悲泣不自勝它吏憫之爲之稽故案得實蓋其父母譴黑龍江爲奴而晡恢者其省會也師喜卽東至山海關關法無私出客師懇之七日卒不得出無可柰何循北而走值寺僧南人也示之曰此閒爲某口樵采者許之幸而得越如其言果得出出而歷大茅山山巊冥郁山﹖弗榛莽蓊翳夔虛虵虎叫嘯左右而萑苻藪之行者非結隊不敢入師獨行彷皇無所寄宿食叩牧牛豎達一庵庵主愕眙曰何以能獨至也翌日遣送之遂達中後所旣渡遼水天苦寒冰雪剝膚師寓客車多徒步時遂染疾臥數十日稍可復力疾行又數十日而後達晡恢竟得其父母然血枯肉盡絫瀕於死幾不起於是人爭異之贖其父母以金爲之具產焉事定師乃歸越數年復愴然曰生而不養非子也又復東侍父母誓終其身云

○張翚傳

張翚字羽軍又字采書吳人年二十遊京師授館太史法保家法保者黠慧佻達貌修而衷辟家不訾慕大俠豪舉又通時俗方言服官給事人以爲敏翚度不可與處裁一歲辭歸吳旣而法保遣其黨馬雄走楚聚羣不逞將爲亂而身應其內其庖人首其謀保亡奔雄適雄死眾鳥獸散保無所歸遂至吳投翚以夜造門聞翚方讀趙歧傳保喜曰免矣入告以情且曰鄕固烈士目生今縛我惟命有所哀憐而蔽匿之亦惟命翚愴然曰君以窮蹙來翚不敢愛死顧有父兄在未敢驟許君也告兄立人立人請謁之父父方應粵東募翚遂走粵以告父曰若死無憾乎對曰願之曰歸當與兄陽爭財求親族分若戶戶分得不坐毋使乃兄共糜爛也翚歸如父謀未幾保事急蹤迹且至吳翚謂保曰翚何足惜恐卒辱君柰何誠聽翚計幸薙發爲緇流庶幾免保許之旣而中悔計不果保有健兒多武力嘗賫多金往來任外事事泄獲保並逮翚備翚楚毒剝膚噬肉者七保伏誅翚竟系獄先是有黃復庵者以他事系黃善易翚旦夕與講復凡六年得逭死戍關中翚旣爲徒愈益讀書閒輒苦吟導淒惋又善琴嘗考古說參己意所得輯音律纂要若干捲當事者聞之授之琴趣鼓之辭不能不可翚伏地泣曰廝也刑徒也實不敢褻先王之樂卒不鼓會秦民欲壽某太守構文多不愜或曰彼徒工爲之竟用翚稿太守廉知之又義其人得免役家韋杜中方翚之戍秦也父已歿兄立人亦破產從翚西已而立人北之京遂去不知所之翚養嫂撫孤終其身祭必虛左而攝事焉丙戌秋將之耀州道卒

論曰法保悖上肆逆翚義不得逃其死掩賊爲藏周有常刑矣然憫其窮蹙以匿之知難在前而不擠人於危亦長者之事乎初馬寶之赴巿刑也法保適過而笑之曰丈夫舉事惡得至此及保死竟與馬寶同噫翚欲不死保又惡得之

○楊成義傳

楊成義者貴陽貴築人寄籍大定之平遠州任俠多力能擊雙鈹成義未嘗讀書然喜娓娓道故實遂以說書名每當筵說西漢及宋嶽鄂王事搖箑指畫聲情激昂又善說勝國靖難師父老聞之多泣曰舊聞也領君談如目中事士之負气者多之與之遊成義𨿽善說書然奉母居貧愈益無聊嘗往來巴蜀閒旣而之烏蒙劉總戎客之會苗猺內屬當事束以漢法且厲遇之苗怒思有以逞烏蒙什伍之家給使令者皆苗苗陰相結克期約舉火作亂於是鬻薪城中賤授不計直雍正八年八月劉適髙會夜半難作內苗起外苗乘之城陷倉卒不可支劉自刃其室以十三歲孤付成義曰君可托其生孤劉奪門出成義負孤揮鈹以從苗躡之去城五六里劉馬躓大溪中被殺成義負孤亂流去走三十里比曙前後皆阻敵無所復之成義泣謂孤曰負若而戰必不免俱死無益若幸匿密箐中待我我請援來活若孤匿遂挺身出苗爭搏之成義奮擊大呼頭顱肩臂負創六而竟得脫抵萛行九十里至畢節之大關遇我軍軍中人遙識之噪而呼曰楊某來矣成義至請援主軍者辭以不得檄不可成義僵臥一夕黎明憪然起曰劉公子在我不可獨出將復入所識者力阻之曰君旣免再入必無幸矣而不念妻子如老母何成義曰許之矣不死無以報劉公按鈹而反卒不得孤遂死之

論曰汪錡死敵僮而不殤以義貴也成義存孤不濟而報之以死知所貴矣吳君士勝鄕與成義善爲予道其實嗟乎惡可以末技視楊子哉往聞柳敬亭亦著聞然技同而不類矣

○李處士傳

李處士名廷貢字淑慕民村其號也行五郎邪沂人貌惇朴屹然如斷石操履貞固行意不惑父懋祖以楚衡永道攝粵西巡撫順治六年何騰蛟圍永州懋祖力守九月貢次兄廷賡前赴難疾戰夬角樓不勝死食盡援絕城陷懋祖死之事聞贈中憲大夫光祿寺卿光祿之死也土人槁葬桂林郭貢聞難號哭卽日西誓尋遺骨徒步搶攘閒瀕死無所卹旣至粵絫滴血卒得父骨負以歸過武昌時貢從父蔭祖制楚中聞之要之入不可彊入之謂貢曰子誠孝然覓骨萬里事未可知滴血俗驗耳有如非是合葬柰何貢悟乃卽馬房山而葬之母佟氏卒貢及弟廷貴廬墓側三年未嘗須臾離弟貴死旣葬矣貢一夕夢弟當復生亟啟壙出屍抱之宿終夜乃復斂其獨行類如此貢讀書不應科第不與俗慶弔禮著白氈帽服土色布衣笑容不及面鄕裏嚴憚之嘗有偸穴其壁貢覺之命家人起寘六肴所穴邊偸慚感去至京師不苟寄宿食每主蔭祖家事有不當意𨿽尊行輒面折之不省弈顧弈客曰此何爲者客笑曰固非君之所知也貢怒面枰竟夕比曉與客弈連勝客由是終身不復弈嗟乎若處士者非所謂善人者耶不踐迹亦不入於室迹其內行𨿽迂誕失中要之爲聖賢所不棄者乎都統林隆者其族子也一旦自沂造其家曰叔老矣欲得死所死所無逾子家願歸死遂畱居久之見林隆課灌花怒讓之曰任國大臣乃事此邪拂衣去已而臧獲歸報曰蘆溝遇五叔曰若主鄙不足死今歸沂矣及再入都遂卒年七十有五葬良鄕崇國莊嗟乎處士狐死首丘必正其終書曰考終命詩曰髙朗令終死非其所貢不死其視生也爲何如哉信乎貢之爲善人也貢及廷貴皆不取無子廷賡娶彭氏賡戰死彭事姑以孝聞守節六十年卒朝廷旌其閭

論曰仲尼云事親孝故忠可移於君若處士父子忠孝不兼盡矣乎光祿之忠廷賡先之處士之孝廷貴贊之乃彭以區區膬弱亦截然離立而似續焉易曰鳴鶴在陰其子和之吁何和者之周也處士爲予兄弟行光祿伯之葬武昌也處士歲時詣楚祭先大夫繼制楚處士嘗一至予及見之體殊淸羸目火﹖霍火﹖霍如有光予𨿽少嘗戒予曰好讀書務持身謹嚴吾宗𨿽繁我所主者裁三人耳三人者蔭祖伯及先大夫與林隆也

○洪陔華傳

洪正治字廷佐陔華其號也歙桂林里人曾祖故太常卿謚莊定公文衡莊定公生隱君嗣憲隱君生玉振玉振字叔儼晚自號成齋正治之父也遭世亂隱君避地昌化成齋君從日左右艱危中隱君歿乃奉母東遷於揚正治之生也髙顴隆頂淸揚在目成齋君顧而笑曰鵷雛也要非樊中物耳及長倜儻有幹略機先而張慮多中成齋君力惇內行而以朴誠遇物正治濟之以和家尙儉循古風然人有緩急拯之若不逮正治體之出納當其意歲甲午歙饑成齋君贍桂林族正治廣其惠復太常故宅隱君讀書堂及裏中舊費不貲正治多方畫之事皆集正治年五十成齋君示微疾遂不起喪葬如禮不修誇毗人或訾議之而識者未嘗不以爲中節也成齋君晚舉數子七十餘復舉二子至是存者裁三人正治愛之逾常分推田廬美好者予之曰先君子之愛子也緝太常遺槁及像曰先君子之志也處鄕裏以恭人以非禮幹不校僕嘗挾重貲亡一旦遇之陽不顧而逸之去曰先君子之教也以故郡人爭嘖嘖嘉成齋君之仁而服正治之孝年六十有二卒成齋君嘗曰吾歙人死必葬我徽比正治卒兩氏皆反葬於徽正治擇交審所從遊者先渭裘張仰髙宗人秋士三處士及靑湘大滌子極而已善畫蘭工詩所著有華萍書屋集子七人烝烝秀出肇楙成雍正癸卯進士久通籍食報之隆必且稱其徳云論曰先大夫之持節三楚也成齋君嘗以陔華見見則深器之曰克家之子也遂訂二氏交後予四走江南北皆主陔華家見其父子志行如一惇厖而和時成齋君年八十餘體丰下矯健善步寒不裘食肉盡一斤而陔華未五十且白首陔【陔﹕﹖八兀王﹖】羸負孱骨所異者惟此耳舊傳盛徳之家有潁川陳氏荀氏今洪氏其庶幾之

○二陳生傳

石閭橘洲者陳氏兄弟也石閭貌類賈大夫而精煉有器識又倜儻尙气給捷於口犖犖乎具依隱玩世之槪故狎於物亦迕於物善書畫尢工古隸世爭購之非所好不得也橘洲初工琴以其道與古戾去絕不復彈性恬退𨿽處約蕭然內足然迂疏孏慢如虛舟禦風頹唐行意詩曰戚戚兄弟莫遠具爾若二人者遠者其性而爾者其情乎橘洲好古惟恐後祛俗惟恐不力客集嘗獨吟以自適有不得輒默世每訕笑之橘洲得之於天者旣殊終不樂與世接中歲將家盤山事樵隱石閭則雅不好山水每聞欲山棲者輒蹙額曰予肉腥毋餧虎也

○少司馬宗室塞公家傳

公名塞爾赫字栗庵號曉亭又自號北阡季子曾祖多羅淸巴土魯貝勒謚勇壯諱穆爾哈齊太祖髙皇帝之母弟也穆爾哈齊生奉恩輔國公諱塔海塔海生輔國將軍諱泰蔭布祿泰蔭布祿生公公早孤母太夫人南氏撫成之至性孝謹孩提善承志及長遇母疾冒寒跪深夜禱於天絫月疾閒乃已日爲母誦佛經母旣歿食必祭事必告示不敢死其親也遇忌則辟熟食啜粥地襲艸薦臥示不敢忘其哀也康熙三十七年授奉國將軍雍正二年以薦補宗學正教長五年授監察禦史尋擢左副都禦史內閣學士裏行七年署總督倉場事侍經筵充議政大臣晉工部侍郎署吏部侍郎九年攺授內閣學士十二年署大理寺卿尋授總督倉場初漕河橋壩工積逋帑數萬金官吏數易不足償虛數害公私無益公悉奏免之運軍往來滋困嚴立法禁毋擾給餉慮不實每抽覆之以故內外被其徳公服官十餘年靖共自飭絫任大寮不渝寒儉節憲廟知其所居隘詔賜第一區公固辭不敢受其疇昔故人來見其門館如初器物未嘗少移置嘆曰徐邈之介不烈於此矣乾隆八年復攺授內閣學士主咸安宮學十一年再署倉場事明年晉兵部侍郎未到官卒公少時母爲制布衣以其手澤也每旦服之拜家祠中歲久且敗補綴以完卒之日被之以終年七十有一公好修持身嚴恪先人嘗貸人財七十年而後得其子孫公如數報償之其子孫了不知辭公曰否不使我先人負遺憾耳兄缺官帑五千金竭蹶任之完其家其內行類如此酷嗜讀書雅工詩官暇輒與二三同好攜酒造人家詠花竹寮采爭傳謅曰塞侍郎日來又作春遊已尢喜貌塵埃中人客好輒騎款段從小奚物色之遇落魄者益恭下不知者不知其爲卿貳也今上禦極之九年駕幸翰林院簡詞臣三十八人侍宴賦詩非甲科𨿽公孤不得列特命公以宗臣與又明年侍瀛臺宴如前命一時榮之子三長伊都禮早卒次鄂洛順奉恩將軍次治安尙幼女二長字大司寇色公之子成緒罹患歿祕不使聞女夢得之寤便痛哭卻簪珥不食家人不得已以情告遂矢志不嫁侍父於家節燠寒議酒食竭孝養職𨿽孝子不是過也次字大司馬蔡公之子永福亦獲罪永戍無還期致書罷婚女亦持不可待十年蔡遇赦還卒歸之論曰

公以詩鳴公卿閒海內莫不宗尙之然居常自檢云凡事務快於支體則心有未安此理欲之分不可不辧又曰鬼神與人呼吸通吾期無媿而已其於事也有恆行止坐臥有常處宅無隈隩有終身不踐地由此觀之蓋亦趨聖賢之塗者歟二子並工詩能紹其業若二女者持大節昭大信貞靖厲俗固皆承公之訓云

○石絅庵制府家傳

公名文晟字公著號絅庵本瓜爾嘉氏滿洲蘇萬籍也公始祖卜哈明成化閒內屬授建州左衛都指揮僉事至曾祖翰避讎廣寧始以石爲姓生三子國柱天柱廷柱並隨世祖入關而廷柱功爲多由云騎尉都統八旗晉一等伯少保兼太子太保以鎭海大將軍守京口卒謚忠勇廷柱子綽爾捫官參領兼侍衛生四子公侍衛公之長子也少不急仕進家食以事親康熙初叔某徵滇侍衛公篤友於之愛私憂之公從容進曰大人毋苦兒往當得報遂直詣行閒問起居而後歸某年試官江南蘇州府同知時八閩用兵三吳爲孔道公承委事一切辦尋以制府於成龍薦特賜袍擢知雲南開化府事道出楚南遇滇民舊被猓夷掠者遮道請贖公到官首請之得反流亡三千餘口逆黨韓有昌謀亂獄不決公讞之誅亂首裁四十人盡釋其它以母憂去服闋起知廣東潮州府瀕海寇盜爲潮患公身歷云靑諸澳撫定之負固者偵其來禽殲其魁有吳岸之者將就刑大呼曰卽禽固當死然安能盡殺未禽者乎公異之曰釋若若能招之乎曰能遂釋之岸之叩頭請曰願質老母三旬當報徳公勞之而去未及期盜爭就撫皆輕悍剽疾者潮向苦盜日未晡卽扃戶自釋岸之後適迎春東郊公命岸之率所撫四百人擐甲執兵按隊而出潮民觀者如堵復聽民上元張燈樂十日無所禁蓋潮俗未有者也潮民深徳之祀之如昌黎以父憂去服闋起知廣西梧州府攺知山西平陽府平陽旱民大饑公請賑不待報亟支官米十七萬石銀十四萬金身給散之當事怒將坐以法公曰活民而死無憾會徵西議府養馬公上議曰平陽距大同道遠有警不及赴且災黎忍令復困供億乎當事不可公抵印幾上曰官可罷馬不可養事遂寢有頃事聞聖祖嘉之擢貴州布政使所支以賑民者悉免無校尋授雲南巡撫前明沐英以屯租養操軍其租十倍民田久之籍爲正賦屯軍多逋逃田荒無徵公請如民田上則起科報可積困遂蘇公入覲適安南請普洋河堞地公謂普洋故我地與我犬牙錯夷狼貪不可許又陳諸不便於民者事悉施行久之攺廣東巡撫尋授湖廣總督公疾作再疏乞休不報丙戌年聖祖南巡公迎至淮聖祖慰勞之詢年齒疾狀日賜食復命之任是年五月始允以疾休公旣歸構別業家塋旁幅巾曳杖灌園自娛顏其屋曰安蔬嘗服一裘獘甚指示諸子曰此吾童子時制六十餘年矣欲不可縱志不可滿汝曹其識之著志說鐫於壁以示訓云庚子年八月四日卒年七十有七贊曰

絅庵公我之自出也少爲先伯父繩武公所獎誘與先大夫及諸父兄同學八人及長蠖信虎變各樹所業爲名公卿光景照耀熊熊乎盛哉公嗣先大夫制楚江漢之化後先在楚人不忘固非予小子所得而私者

○傅閣峯尙書家傳

傅公鼐字閣峯世居長白號富察氏伯祖大學士謚文恪額色黑祖護軍統領額思特兄弟並從太宗世祖撥亂定統勒功盟府統領子四其仲大同右衛協領驃騎將軍噶爾漢公之父也富察氏世顯貴驃騎獨尙淸節及卒官公奉太夫人及幼弟扶櫬歸以貧約任甘脆裏稱其孝年二十應鄕試不售尋以世家子簡護世宗於雍邸引疾罷久之復授王子教授世宗禦極授雍和宮總管兼一等侍衛尋晉副都統擢兵部右侍郎充聖祖實錄總裁官時廷議將斂旗人會居京城公以田廬墳墓安之且久一且遷之是僨之也如故便世宗是之年羹堯旣敗事多熾蔓公曰法外法非聖主意悉從末減世宗將任公制兩江公立【立﹕力】辭雍正三年命勘天津水師營營兵屋忤旨左遷盛京戶部侍郎初公通地理識形家言嘗遣公求吉域於九鳳山之原會煩言興世宗內疑又年羹堯之初逮也羣臣請加族誅世宗屢詢公公唯唯至是詰所以不欲殺羹堯故公對曰羹堯妄而愚明主審知之虞誅四凶初不孥也明年坐嶽興阿事召入質嶽興阿者冢宰隆科多之子也故嘗同寮隆被罪公代爲申白之世宗疑公與隆契故爲嶽興阿地事旣釋復奉嚴旨勘奉天府府尹蔡珽事蔡故與公有隙至則報以直五月謫公戍黑龍江初西事起世宗嘗與公論準噶爾向背公言頗中九年特召公還賜衣食畱對竟日遂敕入宮參密謀十年假侍郎銜使鄂爾多斯四子部落簡卒赴查克拜達裏克贊軍務適賊略地而西主兵者疑不出公以賊深入擊之便不可請要其歸不可爭之彊且長跽請卒不可公曰吾所部遠來力能搏之顧馬力疲耳願假我馬樂一戰敗罪我又不可公徑率所部出追之弗及事聞特頒雀翎示獎賞已而佐平郡王軍召入面受機宜十二年再入見會準噶爾死其子策淩立擬簡使諭順逆公請行遂以都統羅密學士阿克惇副公往各賜白金千八月發京師十二月入其國敵盛兵仗來迎及相見酒數行策淩微示羇畱意公笑折之此役也詔旨諭以我鄙阿爾泰策淩曰大皇帝天語使盲視聾聽幸甚顧阿爾泰地遼闊斥鹵不毛中朝有無無所損益且我先世披荊棘礪戈矛以與喀爾喀爭此土也𨿽不克有猶故物也惟大皇帝命之公曰我皇帝奄有九有十倍阿爾泰無所惜顧畫疆有界庸違舊章昔者若從祖噶爾旦負固不順我聖祖天討有辭雷擊電掃將悉舉爾國重援三驅用釋前禽俾若族今玆蕃殖斯土非我之大造乎以爲若之故也則若土隸我久矣策淩語塞復遣十四鄂托寨桑來十四鄂托者華言十四路寨桑者宰相也合辭見公曰和我那顏敢不曲受命然下國戰守備下人匪所及其止公緩謀之那顏者其主也公曰不有若主天隕厥身疾霆摧枯將見異日若屬其無悔乎若夫絕徼無歸已厲於受命之日矣麾之出翌日再具牛酒來叩頭謝乞解而後罷蓋策淩恫喝公陰嘗之度不可動乃輸誠謂公曰坎坷阻抑釁有所由匪下國罪其抒之乎惟大皇帝命於是拜表奉三使歸其陪臣與焉十三年四月抵京師世宗大悅納其請凡善後事如公議八月授都統會世宗崩今上諒陰喪制一委諸公授內務府總管尋擢刑部尙書署兵部尙書事公疏官吏決罰不如律所惡者予死比請重定律使畫一因斥司曹不法者時撫臣某歸塗恣橫逮廷訊不承上怒甚司敗者擬重典公曰失檢束耳依上書不以實論其人初未嘗謀面也明年檢會試遺捲公拔齒徳著者三十五人上之悉報可有門下客貸人財丐公僕居閒書券嘗白之公事聞或謂公宜謝不知公曰吾實知之欺君罪滋大疏入上切責公罷尙書攺授正藍旗都統參領明山者宿多疾公廉其能軍政予卓異言者謂公徇摘明山事以劾公坐是逮上明聖尋釋之公入獄已病比出遂卒憲廟之在雍邸也深倚重公每事咨詢之於公家事纖細具悉嘗聞公母病藥餌踵至謂左右曰其家一人病則眾皆病矣曁入纘大統股肱視公公閒疾作敕光祿日賜藥聞有弟喪面開諭之人以爲榮迨遭峻責被嚴譴所親代之憂公方率老傖腰斧伐山木故上有以結主知而傍人莫窺其涯涘也公嗜易工詩歌通黃岐堪輿家言性恬退嘗構稻香艸堂於南鄭村之獨樹裏負山臨流蒔竹種稻布衣卓犖之士爭遊其門其出處閒雅蓋有所守云

李鐵君先生文鈔卷下

