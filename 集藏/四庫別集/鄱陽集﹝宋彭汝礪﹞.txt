

欽定四庫全書

集部三

鄱陽集

別集類二【宋】

提要

【臣】等謹案鄱陽集十三卷宋彭汝礪撰汝礪字器資饒州鄱陽人治平二年舉進士第一歷官權吏部尙書出知江州事迹具宋史本傳東都事略載所著易義詩義奏議詩文五十卷宋史藝文志鄱陽集四十卷今易義詩義已不傳此本乃其詩集亦止十二卷非其完帙又編次錯互如古體中悞入律詩一首律詩中悞入古體一首武岡驛一首有錄無書寄佛印一首前後兩見頗多復混殆其本集久佚後人掇拾殘賸復爲此編故其淆雜如此歟史稱汝礪詞命雅正有古人風而詩筆亦諧婉可諷明瞿佑歸田詩話甞極推其情致纒綿王士禎居易錄亦引其梅花詩中瀟湘此日堪腸隨處幽香著莫人之句以證朱淑眞詞耶律楚材詩內著莫二字之所出在北宋諸人之中固亦褎然一作手矣張舜民畫墁錄載於臨歿作偈有從今以後不打這鼓之語蓋其學實出於禪故集中多與僧往還酬答之作然汝礪立朝侃直風節凜然凡所論諌皆闗國是其晚耽禪悅蓋亦自行其所得故不必以一格繩人遽爲汝礪病也乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

鄱陽集卷一

宋彭汝礪撰古詩

忠孝圖【並序】

燕滁州雍爲忠孝圖以遺淝守宋公選公曰此皆古人大節吾昔聞之矣傳於編簡之紛紛不如見諸繪畫之昭昭目視心維可以動蕩人之志气以施之事業滁州之圖蓋不爲小補俾某圖之學宮千乘先生倪天隠爲之序深悼後世之臣子蹈邪趨惡負罔極之恩而不知報圖成某與諸生顧而言曰君臣之義父子之愛出天性之自然至於義窮愛弛而甘心亂賊之名情奪之也嗚呼今爲子而思其所以生育爲臣而思其所以安榮推而極之則古人之心可以坐照禽獸或知有養奴僕有爲其主死者況於士耶子曰未之思也夫何逺之有

君親等乾坤恩義俱罔極浮生一毫髮盡出覆載力我思古之人節義有遺則以身托萬事糜殞終無嗇名教落編簡不與日月蝕世薄道亦防綱常墮荊棘想象不可追徘徊意淒惻燕卿眞士雄繪素見顏色謀惟引深思摩揣窮多識金朱寵純懿斧鉞誅姦慝欲將春秋法轉徙示九域肥陵泮宮庭収拾在四壁千年土中身精神回翰墨崢嶸列星辰奴隸生嘆息已死疑可求欲語嗟復黙淸風颯冰霜直气森劍防富貴喜圖畫蓄聚窮千億丹靑彼𨿽工鑑吾自得願言同此心論世師盛徳當使忠孝風自家刑邦國

宿萬孝子家【並序】

萬敬儒肥陵人其家同居數世親死廬墓不歸刺指寫佛經數百卷太守表之詔旌其門

昔人回車勝母裏今我枉步孝子家天寒日暮林谷暗回旋道路甘泥沙髙臺隆隆起門戶松檜夾逕淸陰斜縣官抱燭讀碑字夜闌相視生咨嗟今我爲詩語萬氏萬事成難敗之易爾家承承今幾年勉旃無爲先世累

七門堰【並序】

予爲合肥職官始按事龍舒出邑之西北門觀所謂烏陽七門三堰問耆老求疏治之始漠然無能知者蓋其所從來逺矣晚得劉攽貢父所爲廟碑乃知始於羮頡侯劉仲而劉馥實繼之因自嘆曰古人之所爲乃能如此劉仲遭際幸防以得爵位傳所言惟力於耕產耳馥誠奇士然亦無他稱道而其規畫已足以休福元元於無窮後世議論太髙而亡其實視民事藐然矣萬一有爲則利常不勝其而民卒窮困以死而不救也嗟夫

古人材大心亦公憂樂每與天下同謀功慮事不艸艸欲與天地爲無窮我來舒城道三堰行看利入東南徧漁樵處處樂太平稻粱嵗嵗収余羨江淮旱澇相綴聨舒城獨自爲丰年人知今日樂其土不知古人爲爾天二劉未必眞奇偉謀慮及民廼如此俗儒文多實已亡洋洋大論言羲皇心欲爲功害輒勝醫庸未足平膏肓紛紛予亦何爲者愛古傷今空涕灑題詩倚立寄西風不知材力非騷雅

金星硯行

星出云之端石在溪之潯天上地下相絕幾百千萬里硯中安得有星防防明如金旣非瑕掩瑜又似徽在琴我疑星之飛流運動或不居精采誤落黟流深不然神靈憫惻學士久濡滯故借光景資淸吟或有感此理杳黙難推尋君不見虢山之石團團有桂在中象圓月又不見廬江之石扶疏有木相樛爲寒林無重言但置寒窗筆札往古研於今大剛無睢睢至明無陰陰君也能如此是眞金星硯之知音

選仙圗

自昔黃老言無爲謬說汗漫爲神仙古人力探源未塞今世復用根尢堅仙經自是物外來畫圗誰向人間傳碧油堂印始等差洞天福地分後先勢窮或滯酆都幽彩勝卽上昆侖顚得失無端見掌握勝負有勢生回旋終朝相視何爲哉萬事不齊俱偶然物𨿽無庸意甚逺爲子探取題詩篇

李卿惠太平州學詩

李侯昔也治當塗作學以遺當塗民謡言散落在樵牧事迹收拾歸瑤瑉髙文大字比珠玉長與後世爲奇珍我因李侯念往初黨庠遂序明人倫井田變更萬事廢士林泣血悲孤秦今人思慮到本原願見風俗終還醇甞聞君子天下志一視萬物無疏親侯來我邦嗣其兄愛惜不後當塗人卽視學宮動風采復尊師席屍陶鈞道路尙思前召父閭閻敢忘小馮君

瓦鼓

客遊南昌歸歸我四瓦鼔【瓦鼔自新建令仲文得之】渾完自甄冶質朴排罌甒觸之散遺聲往往中商羽聲來殆天得不用詢有瞽野心愛不徹取之置林宇竹梢奏淸風似喜佳物伍岸巾策笻杖共爾蠲毒暑世浮見此拙坐覺幽興聚丹楹惜異時蕢桴想淳古君年比予少能亦珍此否

寄佛印禪師

遣奴持書問云居我今持節行匡廬請服磨衲大牛車來飯香積及雕胡舎施琥珀及珊瑚滄海徑寸之明珠師應問吾今何如謂方據案治文書較量貴賤調盈虛擒取猾吏如捕狐夜涼飲酒一百壺醉視萬物渾錙銖云居若言太粗疏謂我寄聲謝云吁

去年行建昌作詩招云居元禪師近過南康不見用前韻馳寄

雕金間璧雲中居臥龍更有文公廬門前不設羊牛車誰捋虎須防狼胡寶林環繞千瑚中間一防摩尼珠防戱樂說心如如諸方傳錄爲奇書愛師談實非空虛生決定信無疑狐表裏洞徹如冰壺輕重已自分錙銖咫尺只恨相逢疏各自有口能無吁【禪師和予詩云有口喫飯誰能吁】

答趙溫甫見謝茶甌韻

我昔曽涉昌江濵故人指我觀陶鈞厖眉老匠矜捷手爲我百轉雕輿輪鐫刓刻畫走風雨須防萬態增鮮新盤龍飛鳳滿日月細花宻葉生瑤瑉輕浮兒女愛奇崛舟浮輦運傾金銀我盂不野亦不文渾然美璞含天眞光沈未入世人愛徳潔誠爲天下珍朅來東江欲學古喜聽英傑參吾倫謹持淸白與子共敢因泥土邀仁恩空言見復非所欲再拜謝子之慇懃

雪夜飲分題得雪字

顚風夜號花木折平明堦前三尺雪誰家羌笛落早梅中夜南樓對明月苦寒侵人毛髮縮厭厭夜飲腸內熱公才奔放欲萬里應恨低徊受覊紲一巢安穏身自在生涯卻羨鳲鳩拙人生所值俱所樂萬事悠悠無可說偶有名酒湏盡醉醉輒題詩如靖節君不見萬卒徵南凱未旋戎衣𨿽厚冷如鐵

和深之飲字

窮陰方欲歸故故作凝凜乾坤幾日雪晝作宵還甚寒威鎭氛沴和气生丰稔君子有酒食健啖亦豪飲虀鹽本吾味笑此已多品芬芳臭如蘭爛漫文似錦夜防燭花低更轉鳥聲噤私飲樂已湛情話言尢審駑才負荷重終夕無安寢樓頭鐘幾聲輾轉屢欹枕

和亶甫夜字

雪輕不自持風急更相借仙人集蓬島鴻鵠雲中下飛騰障空虛細碎穿隙罅光明入幽室晃耀不知夜苦寒爲公飲酒盡解貂貰盤蔬起鄕思披綿問鵞鮓浮生夙何緣今昔同官舎才調稍迫促每羨公優暇艸入幽防曽不解嘲罵文衡委輕重事亦宗伯亞我愚實未稱得友還自詫兩驂萬里心雙璧連城價塵土難淹畱雲霄看髙跨

和執中防山四詩

谷隠寺

谷隠多牡丹一花百千葉一根出一切一切一根攝愛君看花防立悟恆沙刼其誰知此意祗有花間蝶

又

樓閣倚天外鐘梵落人間俗客有時去野僧長日閒白雲何所往飛鳥未能還一望輒一嘆令人惟厚顏

峴山

甘棠如眾木峴首如眾山燕人愛召公公去不忍攀襄陽思叔子墮淚濕孱顏至今山外溪日夜波瀾翻如公章貢祠亦在山水間【執中治防郡立生祠】

髙陽池

三年南雍居十【一作五】至髙陽池魚鳥如故人相忘不相疑但持靑蓮葉不倒白接防我與之子防何似山公時

內鄕山中

野人住山中不見山色好我行久塵土窺覽慰懷抱禹稷不乏人翻焉憶商皓使我有以食甘於此山老

又

靜喧豈殊途能靜理亦好所以見山色愛之置懷抱攬鏡照須髮已如霜雪皓吾方與神防未肯塵土老

寄葉法曺

防軍琢玉爲天性靈防一防秋江靜少年勤苦取富貴不知勤苦今爲病世人喜邪疾中正愛君與物終無競圍碁坐爭百局勝雕弓力挽六鈞勁碁子勞神弓力硬此圗養疾俱非令作詩勸君今勿更詩書自足資防泳奧室重鎖幽徑我不見君心怲怲疾病勿憂有天命愷悌君子神所慶

送皇甫法曺

始予來肥陵問士得皇甫【皇甫子仁吾同年】經年在閭巷不肯出公府罇俎獻酬間爲之賦翹楚今上襄陽官拙詩愧兼取襄陽眞名區碑碣字多古能因東南風取以寄予否

寄友人

漢上近多雨江頭應好風想君當此時掛席隨孤鴻翔龍壓大浪畵鷁淩長空男子四方誌生時射桑蓬爾來何遲遲吾憂秖忡忡安得百頃田稍鄰五老峯早賦歸去來同爲采芝翁

和君時弟見貽一首

鳬短非不足鶴長非有餘太山逮毫芒其理固一如君才乃驊驑行矣無踟躕萬里不加鞭日力復有舒豈如老鈍馬寸進徒渠渠低頭戀棧豆時復仰天噓徊徨槽間不用論智愚惟中可以休吾與子歸歟

送範侍郎歸許昌一首【四言】

鳳鳥蹌蹌其羽儀儀其集伊何梧桐之枝鴻飛防防其翼差差其止伊何淸泠之池朝廷於公夫豈不知國有大疑爰度爰咨公𨿽家居如在廟堂國之大經論討靡忘【公在仁宗時數論尺度是非去年朝廷修樂公亦預議今𨿽家居然討論猶不廢】徐徐公車在汴之郊薄言追之以永今朝泛泛公舟在河之陰薄言維之以慰我心公賜我言我斯藏之何以報之羔羊素絲秉徳不遺公飲我酒我斯酬之何以祝之秀發厖眉受福無期

讀史

婁敬脫挽輅獨建金城安韓信出覉旅遽上將軍壇謀出萬乘驚名飛百夫嘆丈夫松桂姿直气虹霓蟠得時樹功業未謝婁與韓

管仲有老母

王陽爲孝子王尊未能非管仲有老母鮑叔獨能知同途不同行亦各有所思今或有斯人執鞭吾不辭

暴雨

云如驚瀾如潑墨萬竅怒號四山黒電母搖睛嚇風伯疾雷怒張坤軸側雨如河傾如雨石上山下山泉動脈石漂木防崖裂坼髙原立腳成大澤古寺顚前後岡逼瓦腐椽折破無壁泥佛露頭水浸【一作霑】臆苔錢藤蔓生金碧背堂眾流如箭激挾气急欲投閒隙衣制腳芒看溝淢有惻烝徒老荊棘荷戈與殳甲不釋中夕愁居晝艱食我今乃敢求安席閭閻人家水沒極壯夫浮泅老者溺髙占鳥巢據猨杙可憐欲走無羽翮我起熟視惟嘆息斷蘗棲苴在檐額雞飛犬跳上屋脊蛟黿睥睨迷所宅乾坤欲晴但頃刻廣庭泥深猶數尺大浪如銀沸阡陌萬馬相踶轂相撃窮民欲炊無釜鬲蚯蚓在堂魚在閾兒童捕魚不知戚溪南不能過溪北跬步如越與胡隔溺者漫【一作汗】不見蹤迹東村西村哭聲塞手援不能淚沾臆掩胔𨿽欲終何益天理吁嗟杳難測惸獨無辜不愛惜塡溪魚瘞砂礫乃能屈折容盜賊鑿險開深聽藏匿不以血膋膏鋒鏑皇天無情禍福直昔也昭昭今也惑我歌且謠冩悲惻竹林一夜生秋色

和執中防山

峩峩楚山前屹屹樊堞後汗漫淸漢左蜿蜒大堤右雷霆沸波瀾龍虎臥岡阜春風無偏陂潤澤到藜莠日月有底急怱怱似奔走樂哉城南防矧復得智叟橫逾路東頭縱踏山北口逶迆陟嵚崟莽蒼度林藪巍亭立靑防隠幾見十部崖石險欲落參差露妍醜沈深開殿閣闕穴得圈臼尙或埋泥塗誰能斬薪槱【壬辰同論主僧洗石】法海惟我泛禪闗與君叩淸泉給醍醐一飲失塵垢丹鳳杳不來瞻想更搔【一作回】首潭潭谷中寺花木照堂坳樓閣守岧嶤敧危貼星斗白雲雜香霧終日在戶牖有沼旱不枯金蓮豈凡偶不見白馬至似聞蒼龍吼一雨作丰年懽愉逮雞狗稅車髙陽池遺事問黃耉嘆息當世士所懷自非苟方醉白接防寜貴朱組綬拭目墮淚碑徘徊想忠厚河內借防恂南陽祠杜母彼惟一純誠名等天地久愛君所志逺堯舜望髙後談經破小辯獨自持綱紐徳愛在章貢甘棠不枯朽【執中治防郡立生祠】邅回久荊楚白髮嗟未偶軒昂更自拔怵惕匪人咎寧甘凍饑死不一變厥守吾惟人間世所遇皆所授生死等夢幻可能憬然否譬猶二人奕日夜競勝負紛紛置黒白畢竟一何有但願山下水盡作杯中酒時時與君醉獨與造化友忠臣不忘君不問在畎畆

次韻堯民同年

飛雪鱠長鯨浮蛆醱新酒故人不我過絕壁頻回首北崗無斷絕參錯紛燕豆觸目事斬新愴懷治平舊龍飛第一牓四百如蘭友勁气沮金石髙文爛星斗我衰也久矣雕落防無有未去眞厚顏欲歸猶掣肘盤根發余刃想見敏捷手江河被郛郭雲霧生戶牖頋瞻良集易嘆息幽期後興到詩輙成吾窮久箝口

答同捨遊凝祥池

仙宮神靈之所宅樓閣倚天一千尺先生好防猶挾冊藜莧不慙吾食凝祥池頭三月春腰金騎狨多貴人天邊五嶽煙霞濶海上三山雨露新蛺蝶能飛燕能舞鳳皇在云鴻在渚仙人驂鸞入雲霧寂寂不聞靑鳥語洞天落日晚沈沈漁舟縹緲桃源深紅玉坐看花著子靑雲行見葉成陰疾雷怒飛風雨急瘦馬不行歸斾濕投閒一日須一來歲時變化猶呼吸

栽竹

一生正能著幾屐曠逹人稱阮遙集何可一日無此君風流我愛王防軍夏葛冬裘吾便足由來世間無可欲但栽翠竹滿東林我日對之歌且吟

送君宜之臨城簿二首

人之與萬物異名而同體貴賤何以殊知與不知爾知之莫如學【一本雲貴賤曷以分知與無知耳謂人或無知亦物而巳矣知之莫如學】學莫如修巳汝學自有得願言惟不巳不巳須【一作終】自到不到由中止請觀爲田者日夜【一作夕】服耒耜久之田自熟其入須倍蓰至於耕耘廢稂莠敗穈常時不用力畬獲終無幾予與爾知田肆言聊及此

又

事賢如事親敬長如敬兄讀書如喫飯近欲如近兵百事總欲是一言不可輕汝能愼於初更欲觀厥成仲兮舎予南汝今復北去南北牽我夢終夕無定處但寄兩眼淚爲君衣上露防知老者心從爾無早暮

送範侍郎帥慶州得以字

池水日夜流日行無停軌人生長道路擾擾還如此莫辭飲我酒酒盡君且起贈君雙寶劍有言慙近俚聖人之扵物愛視猶赤子【一作視之猶赤子】頋復愁不至不知分此爾誰歟較尋尺竟未知所以夷外當反內刮毛須及裏邊陲今無事自可緩帯理願君宏逺業赫赫光祖禰

送頴叔帥臨洮

風如疾雷雹如芋積雪如丘壅道路蔣侯車馳挽不住見說西人復嘯聚目視陰山欲飛去蔣侯文如江海注一決萬里無盡處筆落在紙成雲霧气吞云夢八九數力轉丘山縛螭虎終日笑言公不怒三軍號令成樽俎羌戎膽落汗流跗邊人乃至歌五袴昔誇禁中得頗牧今見南陽稱召杜前席宣室疑已暮勒功燕然無可慕歸來徧作人間雨杕杜吾當爲君賦

舟中大熱夜半起坐因作是詩寄諸友

星辰與天旋河漢入地流其行𨿽不同晝夜不自休彼能致其誠豈不至誠猶如何爾爲士乃不彊厥修功不償其食不如馬與牛金朱豈不寵頋視祗可羞誰謂古之人乃無一可憂何以圗厥終尙惟友之求

彥衡約飲湖亭行不及赴

主人欲畱客其意良已厚行人念行役奔命惟恐後張帆半夜起撇若驚蓬走盈盈水中蓮鬱鬱堤上栁相別不相見已行更回首人生如朝露理固無可久可爲惟爲徳萬一或不朽行也死後已庶猶無大咎君恩不勝報聊一報我友

宋履中示月桂佳篇並聖兪詩因賦四韻

古人種花昔已老後人種花今更好聽詩令人饑頓飽嘆息古人不可到庭中花落君勿掃醉飲全勝借幽艸白髮不嫌花壓防寄聲我友車先膏

再用前韻書呈諸友學士

凡花朝開暮卽老仙桂春花秋更好幽砌終年看不飽洞門無日春不到玉樽一挹把筆埽跂腳詩成不立艸醉倒淋漓應落防衣襟沾濕云如膏

察院學士灸焫連日戱作鄙句

截艾作炷大如椽三日徹夜燒丹田心腹生火口生煙皮毛潤澤骨骼堅舎杖趨走腳輕儇赫如渥丹顏色鮮五十六歲如少年頋我一生百迍邅病多未老先華顚欲灸自量無罪愆一切久矣付諸緣三月人家花欲燃陽春水色碧扵天更欲載公靑翰船喚取佳人舞繡筵一飲一斗醉不眠不怕世人笑逃禪火中自防生金蓮作詩問公奚若旃肌肉忍自投戈鋋亶頋厥後勤著鞭萬事悉置心超然服食不須求汞鉛公名已自列諸仙

再用前韻呈察院學士

眞人養眞如養源道士耕道如耕田吐納日月踏雲煙牢如金石齒牙堅捷如猿猱身體儇沐浴霧露甚榮鮮受命一萬有千年旣安且樂無廻邅後人好惡紛倒顚湎淫蠱惑作罪愆墮落世网防塵緣愛河流轉業火燃猗公淡泊其得天泛泛乘世如虛船精神采色照四筵老鶴飲露夜不眠戲笑中有第三禪淨不著水花如蓮酬酢不停奚敏旃賦詩馬上橫殳鋋不放祖生先著鞭北方灸焫自古然其力十百倍凡鉛功成不數飲中仙

是非寄君時

一或以爲是一或以爲非是非如環中畢竟無窮時汝唱我其從嗟吾亦何爲

自然

皇天典下民寔亦付自然禍福與是非日夜相推遷譬猶泥在鈞隨分有醜妍醜非其所惡姸非其所憐彼憐我不知方知樂其天

行西城

我將行西城曲指計日月汝來今幾時已卜錢塘別吾衰況多病冉冉鬢已雪安能久去汝漫自投覊紲田園苟可飯聲利非吾屑與汝歸去來相看至耆耋蒼茫尙無涘空復愁如結

漢上謁劉執中

塵土能污人有如衣匪澣驅車出闉闍縱目盡江漢漁舟泛靑雲蕭灑雁爲伴蘆花如飛雪時逐風散漫可憐獨淸人憔悴行澤畔

答君時用前韻

振衣近滄浪聊以垢膩澣仰首防防雁肅肅在云漢吾今寡所合爾獨爲吾伴蕩舟泛江海四頋畏汗漫君看水中坻不是無邊畔

口占和君時

吾生有窮通吾志不可衰飄飄如浮雲冨貴我何爲我今樂不淺我歌爾其隨譬猶富者家畜聚不可訾怡怡任天眞何害爲偲偲人惟學不學髙下成云泥是非惟所求萬物豈我私君看鑑中明不隠嫫母媸君病本自無吾藥奚所施惟作日新銘與汝同爲規

菊苗

重陽黃菊花零落殆無有防陽動淵泉嫩葉出枯朽靑靑好顏色寂寥霜雪後物理如轉環開花豈其久

又

物理如轉環昔亡乃今有眷言籬邊菊根葉未終朽盛衰各一時何足競先後彼花似無情能並天地久

采葵

古人采薇蕨我亦愛斯葵能隨朝陽傾不爲秋露萎烹調戒中廚聊以燕母慈拔根取亷名未愧魯公儀

薺

陰風號暮景零落悲晚秋紛紛彼芳薺鬱鬱此中丘作甘豈不珍冒寒不爲柔薄言擷以歸呼奴具晨羞

途中和君時

相望不相見一步一回頭況汝將有適前路正悠悠土壤去宛葉星躔近鬥牛不知明之日何以解吾憂

又

聞君欲脂車輾轉睡不安憂心頑如石百計不可寛鳲鳩祗在桑歸雁乃云端一瞻百嘆息彊飲終無歡

行役

行行重行行吾役幾時休春風不相饒塵土滿敝裘人生能幾何乃有千歲憂須知一罇酒可勝萬戶侯

南陽

復爾行南陽興言渉淸漢日晴川谷明風靡花竹亂遙瞻萬山麓近眺樊城岸南北有仳離令人感鴻雁

途中

一日復一日悠悠竟何之萬物但此理百年能幾時墨翟悲已誤賈生哭奚爲可憐日月輪日夜爭東西

早起

客心不能休未曉輒欲起耳凍南山風衣水北溪水捨我一息勞先行十餘里因知人之學患不勉旃爾

鄱陽集卷一

欽定四庫全書

鄱陽集卷二

宋彭汝礪撰古詩

昨日餞趙教授行防飲秀楚堂晚徙櫻桃花下夜月上正夫設燭於花下光明焜燿昔所未見正夫因約賦詩

夜涼月色淸如水天靜無風塵不起移酒近花坐明月畵燭橫斜插花裏月寒燭艷花淡薄意思相疑不相似一下一髙摠能見半白半紅渾可喜時有幽香闇著人更分疏影低臨水宻如雲霧卽成陰團作珠璣看結子異時尙擬與君醉景物更作今日比冨貴功名是底物人生百年行樂耳

再用前韻

朝日薫酣晨露洗中林入夜幽香起燭與花明月影中月和燭照花陰裏光華混雜不可認刻畫𨿽工難比似燭偏月下花亦別疎影橫從俱可喜使君白頭衰久矣空惜流年去如水作詩與花雪羞恥多材自屬佳公子靑春九十今能幾不當祗作常時比莫令俗事一闗心可厭浩歌頻到耳

又

夜色淸如水新洗月上燭明棲鳥起灼灼其華散成綺仙翁防幘光明裏公明如月非如燭文華亦非花得似安危自以天下任故與眾人同笑喜手折芳枝嚼紅蕊臨池想濯滄浪水芳菲肯付防人醉知公愛民一如子月盈易虧花落易直須催促公排比公看光陰去無止歘如白駒過隙耳

次正夫登沛中歌風臺

屹屹泗上城隆隆沛中防登臺不見人秖見山崔嵬髙祖湯武資神明天所開潛龍已飛躍乘馬寧邅回倒戈與天旋萬國俱子來西楚殪封兕東齊蕩纎埃任使𨿽故人蕭曺亦賢哉功成思猛士樂極自成哀如何古之人懿徳乃所懷

次正夫相寄佳句

朱橘大可圍白魚濶盈尺掀林擷甘芳艤岸披的皪我酒淸且旨於焉餞佳客鴻飛不知逺日暮寒云碧回瀾秖如昨不見舟行迹寄詩何遒麗若見好顏色遙想翰墨揮波濤防胸臆維纚逺林外坐看晨風翼萬物歸一致知公無不適人之與天地同是爲形役

次正夫宿畱侯廟韻

龍飛景雲從林茂眾鳥息眞人翔灞上多士生王國畱侯豪傑士乃獨爲所得韓亡竟不去漢興愈厲策不見馬上功奚多幕中畫眇焉視嬰布若數百與億鴻鵠已髙飛翩然斂歸翼堂堂髙皇業屹立如磐石始卒如公者是不慙廟食載瞻水邊祠老檜寒更碧

次正夫途中懷親韻

動靜非兩途久勞逸更好開門看白雲婉婉出山嶠身閒亦巳樂言念親及耄豈無靑精飯每食終不飽鏡中髮如漆一夜成素葆言歸采其蘭堂北種萱艸日以五鼎食不如防衣老我今無此樂感泣形已槁日夜思故鄕敧眠夢郊堡

次正夫途中蔬食韻

昔未與公防同志不同居我寵居鳳掖公名専石渠醪醴賜上尊膏羶給天廚彭城作逐客事事秦越殊尙慙素餐詩苦畏城旦書豈能萬錢食謬駕雙輪車時時置杯盤登眺隨所如公行適在野乃至歌無魚人生一世間百年實斯須無所不可安何獨貴紆朱飲河惟滿腹奚欠亦奚余作詩促公歸去直承明廬

正夫臥疾予往訪之正夫置酒因作是詩

來問淸漳病煩置東武酒敬窺石窌君愛始士衡母大論窺道奧禪闗恣深叩是非棄糠粃直與造化友人防於一世萬事俱非偶養疾先息念息念他何有此言乃良藥不在砭石後長日從公防徑醉須五斗

再用前韻

從公飲輒醉醉徳非醉酒噬肯易子教義應容拜母歌聲淸以長髮若金石叩予非多聞者或似直諒友身世飄流並神形條達偶萬事實一夢奚忘亦奚有是非可姑置試俟千載後但願酒不空何庸印如斗

和君時十章章四句

猗彼君子篤志乎道道之云逺於焉慥慥猗彼君子克誠其身匪祿是榮日以養親孰違孰從曰吾從義孰去孰與曰吾由禮溫凊匪偕云如之何得彼失玆得失孰多吾斯未信吾顏之厚重輕惟法於爾何有爾旋爾車不知其期我陟其崗秖益我思凡人逐物其力則倍苟知其養是用無悔無悔無尢是則養親爾愼旃哉以慰母心爲山一簣懼乎或止道之云逺曷云其已我田我田以遲爾歸何速於行姑樂我私

寄君時四章章四句

我脂我車陟彼髙岡母也吾懷匪居或忘我帆我舟泛彼大江母也吾憂匪食或皇我池有魚亦可以羮何必鮪及魴叔兮其歸哉我田有菽苟可以食何必稻與粱叔兮其歸哉

寄君時六章章四句

我思古人克誡其心如陟於髙如臨於深我防於中而舎其偏我棄其零而取其全勿謂道逺我至之難我勇以前人孰我先勿謂過小我姑爲之千里之差始於毫釐勇兮勇兮子我所器子誠不已我今所畏子能吾取吾誰之匿子銘於盤以視朝夕

寄君時四章章四句

春之日予侍親遊采菊苗以歸念吾弟之未見也因寄是詩焉

我灌我園有采之心於以擷之旣有且多我逰我庭有菊之苗於以芼之旣防且時我思昔人亦采其薇我樂所安奚慍其防仲兮仲兮曷日汝偕以事以防以慰予懷

元祐元年十二月庚子雪夏首蒓湖結冰鶺鴒羣集於上者至不可數感而作是詩也

宛彼鶺鴒其樂孔羣彼類維何而有若於仁兮宛彼鶺鴒爰集於冰彼至維何而有冽其淸兮宛彼鶺鴒旣飛且鳴彼行維何而有篤其誠兮【一云底於誠兮】

寄和仲二章章四句

鳳山之泉孔潔且長止而不流是不如污潢鳳山之木可棟大廈捨而殘之是將與荊棘而並化

送張子固詩【並序】

大理寺丞致仕徳與張公偕先考執友予十六七時從其子正父季友學明叔禮遇予厚明叔子子固娶予作賀客畢席復入宴予時善飲寺丞公取大白觴余厥容幾一升戲曰能復飲子魁天下曰能連三引皆空予後忝竊公笑曰長者言果信後子固有子根予見其爲童兒嶷嶷然有立又見其爲太學諸生遂中第元丰甲子備使京西與子固遇襄道及故舊連日不能去曲指當時或化爲鬼或老爲叟或窮且病饑餓不能出門戶蓋無有赫然顯榮者而予更罹憂患鬢髮班白相與飲酒飲絕少亦醉醉亦不樂無復少年時气味因嗟嘆久之予曰凡人少老死猶之寒暑晝夜自無足怪惟君子卓然自立不系得喪不懸貴賤𨿽老而聰明識慮如少壯人𨿽死而聲聞不亡如予之昏溺不肖乃怵於所養竊食苟祿終恐不能免與艸木並腐朽𨿽然敢不勉子固少予五嵗嘗薦開封根仕卽不復言進取其志落落然自奮立者是不難亦勉之而已子固曰予敢不承又曰吾邑公所防吾父後徙居吳園稍有臺榭池沼之好欲乞公詩予曰徳興山水之勝予防最舊今十餘年矣其登臨之樂往往時見於夢寐其發於篇章多矣今所賦何辭正父諱汲終大名府判官季友名須終殿中丞淮南西路提舉常平廣恵農田水利等事明叔諱潛子固名磐根今爲臨江軍司理參軍

吾少飲酒不知數有如長虹吞百川老來畏酒飲輒醉百事一無如少年瘦腳踉蹌走病鶴吟腸悲壯啼寒蟬夫君尙勇不宜怯急上靑雲須著鞭

吳園雜詠十九首

布夷韓彭誅國奪名亦隕芮王獨以正百世榮如近至今園中艸欲踐猶不忍

右吳園

髙閣髙入云俛焉視岡阜老來更無事賔至但飲酒陰功在其鄕更足燕爾後

右燕閣

藐視一籯金獨藏五車書髙堂見古今其樂亦只且以此燕子孫吾誰數陶朱

右書堂

室虛卽生白惟道在集虛詩書埽塵迹仁義外蘧廬形忘心亦忘萬物同一如

右集虛堂

本覺不見覺大夢非是夢覺夢夢非覺其歸理則共兔魚亦旣得筌蹄自無用【見一作爲】

右覺軒

飛檐截山出碧瓦貼雲齊水靜見魚樂竹深聞鳥啼春風花落防誤認武陵溪

右山亭

男兒厥生時弧矢射四方玆禮古所重嘆嗟今已亡典章可披尋君試行一鄕

右觀徳亭

大風無邪聲積雪不攺色根方爲龍去實擬待鳳食一日有不見恍如嵗三易

右思賢亭

靑竹老出藍紫竹嫩施粉樂彼奇節並歲寒不雕隕言如拾芥者設意毋乃近

右紫筠亭

塵土能污人譬如衣匪澣窺臨得淸曠其去巳大半不必濯滄浪神明自還觀

右澡雪亭

時將景共好物與心相投曠覧盡萬物分明一浮漚此防無不並樂只臺上防

右四並防

大池方如矩小池曲如鉤方奚避污辱曲不趨公侯時傍白蓮葉獨行靑翰舟

右四曲池

枝榦上參天長松不枯槁朱頂雪衣裳仙鶴顏色好主人一千嵗似此【一本作還似】松鶴老

右眉壽堂

徙竹種前林栽松滿幽島主人無所憂不用植萱艸吐納奚所事忘憂自難老

右忘憂亭

秋月如秋水瑩澈萬里流我欲挹其淸登彼百尺樓隨時有佳趣不但是中秋

右秋月樓

多稼爲丰年觀言亦云樂秋云滿原隰漫不知厚薄帝力彼焉知陶然飽耕獲

右觀稼亭

眾人貪徇財種利不種徳誰如之人心白首能戒得以此風裏閭貪競當自息

右戒得庵

豈不有春華不如秋後香紅紫不禁風黃花耐雪霜幾時登其亭采采泛彼觴

右秋香亭

眾山走蜿蜒髙閣立崔嵬流水橫其前時有薫風來聊可解吾慍敢言阜民財

右薰風閣

晨起祠先農道中

更闌燭花低呼童起視夜問夜如何其露落月未謝皇帝共神明朝燕或爲罷多儀禮有敬少怠刑無赦今玆先農饗上意在耕稼駕言投明起不敢私安暇馬蹄踏冰雪霧露濕鞍馬寒林月中影十里開圗畫燈火望壇場冠裳出次舎鏘洋響金石馨香紛彞斚百年禮樂中萬事無雜霸昏防久塵土今日聞韶夏心知至誠通自可膏澤下淸風吹菽麥緑陰宻桑柘人家實倉廩得以時婚嫁四夷共安冨兵偃祭類禡山川百神寧天子樂無假敢後秋冬報還見擊鼔禦頋予眞缺然何以補漏罅尙堪逐農樵擊壤歌聖化

自吉泛舟入贑

我行欲從車好風苦相招謂言困行役厭此道路遙駸駸四駱馬終日在岧嶤簿書更追隨精耗發欲焦乃復泛栢舟錦幔蘭爲橈是時春始和暖風秀蘭苕彼栁已靑靑彼桃已夭夭王事敢不修我行歌且謠彼不知之者謂我士也驕不知非所知我玆以逍遙

奚奴

禿鬂奚奴色如玉頰拳突起深其目鼻頭穹隆腳心曲被裘騎馬追鴻鵠出入林莽乘山谷淩空絕險如平陸臂鷹緤犬紛馳逐雕弓羽箭黃金鏃爭血雉兔羞麋鹿詭遇得禽非我欲莫怪小兒敏捷彊老宿塞外以此爲風俗

六月自西城歸

駕言將西徵呼僕問行李吾行無所茍𨿽逺親則喜癡兒不知事飲血淚如水憶昨唐許邊逋逃聚蜂蟻巓崖寄巢穴絕險不可邇撲滅無先幾捕督誤詔防是時寡妻病吾計或可止君曰無妾私促裝勉行矣妾病𨿽云危姑慈有足恃是身如浮雲永訣或此始一馬才登途渠魁頭掛市猶虞未寧歸走訃忽在耳羇棲二十年粱肉飽有幾單車行四方歲月幾萬里私居乃如寄方此還之彼愛君能知分嗜苦同甘旨誓欲相厥成完百無一毀中流卽我棄我恨無涯涘家貧未能去頋惜尙壯齒含愁復於行嗜祿秖自鄙悠悠渉淸漢欲往轅更柅滄浪照顏靣不與舊相似蓬鬂生雪霜龜胸防泥滓驕陽恰中伏旱魃方哆侈山川惜陰雨我稼病未起髙堂蔽重捉扇衣屢禠乃玆趨長途登降徧峛崺簡書況有限暮晚未擔弛山名初外朝岌嶪超眾巋【自均州入金州山名自外朝始其略可記曰外朝大姨幹平大小雞鳴馬息八疊土門悔來方城羅巓長遙端起霍山蚌岑龍泉燕子勾平磊石女媧狗脊馬鞍畱停越巓鳳皇而女媧最爲髙且逺其他不可勝數】晴天出萬象擾擾誰經記濫觴一拳多結構五丸累蛟龍跨鴻蒙殿閣聳碨礧或植如劍防或覆如釜錡或視而錯愕或行而迆邐或大而無當或立而不倚幹平七峯老秀拔匪眾比耆舊今所貴瞻言但擎跽馬息聫八疊培塿防岡屺籃轝勞攀牽卒餓弗克仔肺聲幾成雷背汗欲濡軌吾疲尙能徒走驟托杖履豈不有林木日書方如燬曉行怯霧露夜渉愁虵虺屋頽茇窮閻魚餒飯幹米田功微粱稻圃學蕃麻枲截筒屍割漆剝楮人抄紙千楓立靑防萬竹秀披靡時時得流泉濯漑移日晷淸音有可樂往往中宮徴孰謂彼房陵千家住淸泚神仙隱九室綽約如防子安眠費春秋官爵棄敝屣寶公浮杯來宴坐有舊址甘雨隨眾緣凶年作蕃祉欲防嗟不遑悵望祗懸企東西更多山小大或億秭未經夏禹鑿想待愚公徙橫梯險相聨曲棧危半阺避就爲俛眉循緣或顚趾女媧髙第一僅去天尺咫黎明登其顚星宿可俯視扶桑出曉日洞徹及表裏丘陵雜繭栗艸木浮糠粃補天聞故老豈或有此理天之於空虛一大器而已物或有不完補之非天恥酒觴薦明誠感嘆至橫涕畱停仰嬀墟欲至更逶迆煙嵐相薰蒸闇暗常及已雜民久薫陶頑吏傲鞭箠令人愧滿面虞舜昔居此商洛不十舎惄焉想黃綺奔馳浪南北僶俛慚祿仕紛紛昨夜夢慈母倚門竢願騎雙鴻鵠更挾四騄駬言乘溪上舟出宿城邊址峯巒欲飛去峭拔陵天委神奇雜鬼怪巧絕非劂剞龍秦世松玉滴堯時髓波瀾雜雲霧莽蒼在隠幾平生貪幽勝短槳行復艤一灘復一磧卻望無首尾【自漢陰至襄灘名可記者九百九十五】嶄嶄邊傍石出沒競譎詭細垂一絲縷大作十虎兕衝撞非雷霆震蕩防欲圯黿鼉不能防蛟蜃得所恀懸流落千仞急疾過發矢浮生眞如葉轉足見生死篙工相號呼熟視但如砥謂予且從陸厥計亦非是吾生自有分纎悉不在已緬思濠上魚載頋山梁雉未能脫韁鎖可恨譏鑪錘孔臥弗暖席禹行尙乘櫑所慚一無補虛冒恩私被夜涼泛明月不寐對瀟灑鳳林莽何防艸木秀嶷嶷槎頭縮項鯿不減河魴美習池今可防尊酒慰勞只鴻雁杳未來將詩寄雙鯉

寄君時

豈不有性靈稍可學操縵公私足憂責耗蠧幾大半馳驅寢食廢眞自殘軀榦叔兮識至理眞僞不可亂讀書老不輟夜坐頻達旦特立無倚著剛嚴寔予憚歲時有多少毎復愁分散頋瞻鶺鴒飛俛仰發浩嘆安得桑麻田谷粟粗可飯晨昏侍萱堂防服何粲粲箴切庶寡尢詩書恣娛玩相從不相離如彼鴻與鴈

觀畫

少時馳驅走四方馬足徧踏無邊疆北逾崦嵫薄扶桑逺涉羊腸上太行歷參涉昴捫亢房蕩舟溟渤浮河潢五湖彭蠡窺沅湘蛟龍出沒鱗鬛蒼大浪震疊鐘鼓撞怒蜃結搆珠瑤光防魚鰷鱨鱣鮪魴鸂沈浮旅駕鶬大鵬一飛鷫鸘中林荃蕙雜蘭菖妖紅曼緑艷靚妝回溪曲覆秀篔簹老松怪柏號風霜桂丹楓赤橘柚黃閬風仙人醉瓊漿前斾虹蜺騎鳳皇云防曲璧絡奇璜縹緲天樂非宮商我欲從之匪暇遑昨朝圗畫紛開張睥睨舊防心惚慌南嶺赤日西霜愁雲不開雨雪雱變化倏忽無經常隆樓傑閣郁相望逺峯嶻嵲插雕梁商人騎馬児牧羊牛車魚艇浮纎芒蒼鵞無聲浴滄浪熟視卻頋疑騰驤驊驑奚爲棄路傍骨骼𨿽老終軒昂重陽籬菊開煌煌怪見桃杏爭芬芳梅花一枝忽自折半籬髣髴聞幽香文陛网戶緑綺中有美人豈媖媓流珠蛺蝶金鴛鴦一盻少年猶斷腸蓬萊宮中日月長世界凡閱幾炎涼悠悠彼樂未遽央碁局未知誰子彊厖眉老僧坐道塲手捉拂子據防牀似逹至理言慮亡惟我知彼眞荒唐乃知畫工匪其良倒置髙下翫陰陽鬼神丑怪不能藏咫尺千里無準量屈折海岱畱縑緗物象涕泣愁斧戕貴家欲得心奔忙背錦軸玉紅綈嚢君亦愛之未能忘苟不溺心奚所妨我今與公陟髙岡坐視四海超八荒圗史羅列耀文章前有唐虞上羲皇左右孔孟從荘朝莫見之心肅荘議論興廢評否臧卑陋不肯數漢唐廣莫之野無何鄕我與子樂奚其將

答蜀公謝寄酒

彼酒孰爲之湛然若天成爲之非艸艸纎悉中度程其香匹幽蘭色不減瓊英采采白菊花亦酌潭水淸潭水取之源擇菊廢枝莖我將饗明神乃獨以其精千里馳寄公非將解公酲祝公百年壽多益不爲盈想公初飲時瑩徹顏微赬幽吟倚嵓石緩步睨層城爰聞在陰鶴載嘆出谷鶯我聞至人心萬物莫足攖存亡漫憂喜泛然若無情此理公得之奚借醪醴並

方城與君時相別遇雨寄是詩

五更赤晴平旦雨愁雲不開風勁怒霰雹夜落大如芋日月不出愁烏兔兄曰嗟予季行役道阻且修日雲暮泥深一尺水交注僕肩不任馬蹄駐一車十牛不能禦晨徵忽忽立乘遽恐汝悲啼不還頋昔知爲快今知誤恨不赭陽一月住人生百年惟所遇曲折萬變皆歸數乾坤與人同寄寓擾擾眼前皆細故愼勿動心悲景露九阪王陽猶叱馭平明天晴捲雲霧驊驑安穩行道路一日千里如跬步

我行

我行日不休行亦讀吾書朝爲忘機鷗夜作不瞑魚日月雙跳丸乾坤一蘧廬而吾於其間擾擾亦自如

離家

離家一千里十日不得書不怨天上鴻秖恨水中魚我行谷伯國明日武侯廬慈親髮雪白安否比何如

防峴首

去年冬少雪二月春始晴南防峴首山東下石頭城揉藍染江水爛錦貼園英幽亭一杯酒不用千載名

叔子祠堂

不折亭下柏不采山頭石羊公昔玆逰千載人愛惜焚香薦巵酒一拜三嘆息卻泛峴水波汪洋感余澤

恆河

恆河世界浮漚上漭漭眾生久流浪老蠶作繭自糾纏枯木生虫不相放止止靈泉風震蕩昭昭恵日雲遮障卻語諸人莫惆悵煩惱菩提同一相

舟行

莫打槳打槳驚鴻雁鴻雁不慕魚蝦賤暮宿江湖晝云漢我不見之其心亂莫鳴桹鳴桹鴻雁飛鴻雁不是雞鶩兒我不見之心孔悲

送君時

思親一日如三嵗去家十舎如萬里投明叔也欲別我枕上聞雞淚如洗丈夫蓋棺事則已君𨿽白髮猶壯齒奚慚折腰五斗米三釜及親胡不喜弧桑蓬矢射四方男子生來志如此

髙陽池

駕言之石城爰至髙陽池是時春始和池水生渺彌徒能躊躇頋不及酩酊歸令人憶山翁倒著白接防

谷隠寺

樓防寄山巓屹屹與云齊登臨覽昭曠感慨發悲淒西頋隆中廬北睨漢陰畦願言脫樊籠超然此幽棲

白馬寺【寺有龍池】

老龍挾神機變化無拘攣大作四海水斂爲一泉白露泛素液黃金折嘉蓮樂哉襄陽人歲歲無凶年

春風破窮陰

春風破窮陰艸木爭秀發紛敷作錦繡晃耀映霜雪我行縱披賞欲戴羞白髮相看一杯酒聊以酬佳節

寄十二十四弟

有弟有弟各一隅萬里不見徒嗟吁江湖春色又歸矣庭檻花枝還有無欲寄我聲無鯉魚欲冩我恨無酒壺開編一見鶺鴒詩澘然淚落如眞珠

秋風

晚來雨霽秋風顚驚我枕上淸晝眠四林荒涼好景气萬里晻靄皆雲煙乳鳩深藏叫苦竹蒼鶻歘起摩靑天花枝栁葉便凋隕山上松筠徑儼然

武岡路中

朝行黃茅岡暮宿黃茅驛一岡復一岡岡岡如絡繹一驛復一驛思親頭易白何時自此還行李歉晨夕

鄱陽集卷二

欽定四庫全書

鄱陽集卷三

宋彭汝礪撰古詩

城東行事去李簡夫甚邇可以卜見而俱有往返之禁因戱爲歌馳寄【簡夫名佖時監東水門】

故人咫尺水東頭我欲見之心悠悠有足欲往不自由形骸靜對鶯花畱我思肥陵昔之防雲霧宻鎖城上樓把酒待月生海陬月到行午醉未休濡須南池水中洲脫防散發尋漁舟夕陽扶欄持釣鉤白蘋風起寒颼飅別來紛紛幾春秋彼此待盡棲林丘滴淚落水東爭流肺肝𨿽大不容憂殘息乃復如懸疣得官相望眞如囚李夫子借使復得把酒與子飲其樂還如昔時不我今鬂發已絲志已偸力不能前鈍如牛泡浪亦悟吾生浮尙壯欲以華簪投日月逐逐同傳郵何用自與身爲矛我歌艸艸子須酬欲讀子歌銷我愁

舟過當塗

悠悠章江柁復自姑孰北此身與此水日夜俱無息關關林中鳥軟語如相識楊栁枝葉長靑靑祗如昔惟予鬢間髮種種添新白開尊泛溪水宛轉隨山色四方本予志夷險非我惻掛帆出長江萬里追鵬翼

阻風飲酒

系舟不能前酌酒聊自慰異鄕少親友市逺無兼味惟玆佳山水渾渾含正气旁皇無賔主恣取不爲費王事不爲緩簡書實吾畏夜晴如何其呼吏看星緯

癸未季秋偕子仲都官文淵節推子堅先輩同逰東湖分題得東字

髙山據西南湖水自南東中有避漢人如彼雲中鴻一日克諸已百世聞其風樂哉今日防況有賢者同

和廣漢見和東字

駕言欲何之於彼湖水東茫洋眾防魚淩厲一歸鴻嚼蕊挹飛泉解帯臨淸風寄聲詩中伯暇日倘來同

又

出防勢不齊譬若西與東在陰有鳴鶴漸陸見飛鴻禹稷顏回道下惠伯夷風故彼孺子者亦庶與古同與節推防聘君亭邂逅廣漢同逰分題得聘字

漢衰至桓靈王室旣不競豪傑死黨錮姦嬖偸權柄娟娟彼孺子徳譽南州盛耕稼以自食羞詣安車聘彼非硜硜者而欲爲奇行未能比禹稷夫豈慙蘧我登斯亭上悠悠發幽興髙山知仰止池水不可泳魚戲芙蓉花鳬雜參差荇嗟嘆之不足俛仰成諷詠

送秀才過溪口占

邂逅吾所樂爰復惜分攜系帆且少畱聊慰吾所思嗟我行老矣志意非昔時鬢毛黒如漆種種今如絲譬如七年牛力乏气亦衰囁嚅食靑芻欲往腳自遲愛子齒未壯骨骼超等夷軒昂宇宙間萬里惟所之舉足我卽到寧復論華夷行矣尙勉旃防慰吾所期

沐浴有感

去垢如去邪不欲畱毫分發不止一沐身不止三薫如何迷本原浴徳不自勤區區養樲棘俯仰愧前聞

答張天覺學士

龎蘊襄陽老精怪辛勤欲挾山超海破除枉被馬師瞞扶起賴存靈照在最上一機終不傳喃喃謾自費羅千晚年遭值張居士冷火寒灰更熾然

內鄊先春

古寺前無廊空林中有亭浙水爲襟帯蕭山作畫屏仰髙聴流水志體得所寧不能念羇旅天地俱浮萍舉首望飛泉【一云仰髙看流水】日暮未肯歸夜涼多好風明月有淸輝一舉隨所之不如鴻鵠飛思親淚如雨有露亦在衣【未肯一作未忍】

久雨

十日七日雨十步九步水師徒宿蓁莽宴坐吾亦恥其誰防封穴未忍鳥防死天意若有謂無人可言此

寄定州許資政

中行耀師寵北頋寛上憂澤蘇民瘵威名聞鬼陬鹽梅合調羮帷幄聊運籌中山想可見更登城上樓淸患在未形患形其計難父老不言兵朝廷今久安貴侯弄絲竹騎士矜綺紈念念須預防壯士心爲寒非公能知微何敢矢此言

月夜示子文

喜見明月到池東我時獨與孤轉同山光水色飲不盡更煩佳木來淸風浩歌一聲志萬里飛飛欲到蟾蜍宮君家玉琴試借我爲君寫盡絲中

招趙溫甫飲

典衫買酒送春歸與春惜別無歡怡窮邨荒涼物色薄肥雞緑筍皆出雌卻思淸談醉我腹願君促駕無遲遲

和蔣深甫雪亭韻

巉巖巨石藏蛟龍石破龍歸舊迹空風生江面激驚浪雨歇天涯橫防虹髙吟獨據一老木逺望喜見雙飛鴻縱步忽逢溪上叟忘言疑是渭濱翁

賦朱令水渠

宣城貌古心亦老自誇渠成非艸艸始挈孤忠犯眾仇此身棄絕甘夷島異言塞盡流始通大功成就民斯保天子虛心問民利利如此渠亦須寶

諒闇聞笛

夜聞孤笛城頭上少年側聴成惆悵明月紛紛送憂咽淸風防防來淒愴鼎湖夢短飛不到蒼梧望防目幾耗此身犬馬賤徒勞君徳嶽山崇未報

積徳

積徳由絲毫揚名滿天地古人成之難今人敗之易不知責已重而獨於人備天下此說用無亦殘風誼觀物竊有得作詩聊自志

有感

吾身本山林艱難知備甞天寒負書橐萬里冒雪霜山川風借力道路泥爲漿瘦馬鞭不前悲歌自慨慷今也偶得祿𨿽勞庸何傷念爾艸野夫百輩勤送將不惟風雪勤無乃田疇妨素餐煩爾徒心顏兩愧惶作詩書諸紳庶幾久無忘

夜登竹亭

碧玉【亭名】多朝風蕭灑不及夜滄溟月飛出碎影如刻畫愛君有素節霜雪不凋謝無言靜相對似欲聞情話城上已三更欲歸猶未罷

輕舟

輕舟入深川鈍駒陟髙山胡爲棄安樂輕去趨險艱一身事業荒雙親鬢髮班思之不逺慮覽照胡爲顏

鄰雞

鄰雞號淸晨客子起長道二儀久風雨百里生泥潦髙山險難登鈍馬行欲倒僕勞請休息西北日尙杲

寒食

山川路﨑嶇於此遇寒食冒雨𨿽甚苦驅車不遑息敵愁酒無功恱目花少色誰當逆旅思獨任淸吟力

防子

防子何所之上下山水中泛濫不系舟飄颻孤飛鴻楊朱泣路歧阮籍悲途窮我志非此流髙吟屬春風

陟山登澗

此身何時休終日鎭衮衮才登澗之濱又陟山之阪僕駑怯負重馬困憂途逺道路亦常態勉旃彊餐飯

偶題

雝然鳳之雛傑然龍之駒九天無亂雲萬里多坦途霜蹄風翮一朝舉疲駑燕雀安能俱

贈君兪茶盂

人心一何巧得泥自山隅運泥置盤中百轉成雙盂粹質淹雪霜淸輝奪璠璵精明絕隠匿潔白無瑕污殷勤持贈君意似生束芻

賦劉令公署雙頭芍藥

花容人所憐花意我獨知雨露三月春齊榮一纎枝並立無妬心相逢況芳時長同白日照不爲顚風離世情正暌乖因賦芍藥詩

自誡

居方貴由禮待物當竭誠誠亡鄙慮見禮去驕心萌曽參日三省子嗟四輕勉旃踐此誠蠻貊猶可行

寄春卿

相約童稚間遂成歳寒圖柰何離別多各自東西隅我心明月輪子志靑松株明月千里光豈爲吳越殊靑松四時心豈爲風霜枯相思不相見作詩報區區

自謝

瘠田歷水旱畎畝多荒蕪良農爲耡耰不歳成膏腴瘦木僵風雪枝榦皆蟠迂良工試刻斵不日成盤盂在人𨿽不肖防教當自殊重念賤子庸僅同流俗愚學不達本原行行無亷隅九思失孔戒三省忘曽模背道而妄行輕言以招辜一身旅焚巢眾目暌張弧奔馳今逝矣玷圭可磨乎晝寢過甚微聖門斥弗誅於今底荒唐較彼尢昏逾尙賴君子仁爲包小人防未卽逺方屏止於鳴鼔攻過愆苟不滌憂慮環無窮歸來訟醜迹欲自鞭微躬父母遣汝來期爾才徳丰親友壯爾行思爾事業充不沿仁義流反扇偸惰風固宜眾人歸詎可多雷同猶願追巳往從此圖令終庶幾謝顏子自誓規繆公敢期白日光重照幽谷中驅除困防吝震蕩迷復凶作詩代負荊鄙誠實悾悾

衢州道中

登山復降山僕膝良已酸出溪復入溪僕衣未甞幹嗟余久羇旅囊橐亦已殫無食充爾饑無衣覆爾寒買酒聊一醉行行莫長嘆

冬日道中

夜臥衾裯單不敢嗟體寒晨餐蔬食微不敢嘆腹饑重念饑寒民亦有甚我身我心若嗟吁彼俗當何如

寄子文

相逢一笑東風前相別一醉昌江邊我來西山春正妍未見君子心欲燃紫泥詔命來矣黃卷文章冝勉旃題柱相如知有志著鞭無使祖生先

送蔣司勲赴河北漕使【之奇】

於皇時宋治定百年朝廷肅雍以有多賢蔣侯孔碩克明其徳其立嶷嶷其嚴翼翼英考是擢以司邦直彼富貴不仁人則憚之侯曰吾治之彼孤有幼人則侮之侯曰吾綏之竄逐流落江湖東南侯曰行哉義豈吾慚皇帝思之擢使於閩於淮於江治績升聞皇帝曰咨朕寵爾勤俾相爾攸宜莫如河朔往都漕事以謀以度侯拜稽首受命不敢居言秣其馬言脂其車其馬騑騑𨿽疾而儀其車軒軒旣博且閒蔣侯歸止覲於天子天子是喜曰朕有賢卿士明明蔣侯政事文章以明以將當至廟堂奚止河一方汝礪作詩式贈其行俾人詠歌以永厥聲

送上官察院歸閩中【均】

南山幽幽非可陵之丘淵淵其淵非潢污之泉我徒以趨君假我以車我泳而防君載我以舟君行未至我心非樂君去不遲如之何勿思是用作歌以告吾懷某偸惰不彊日陷罪惡元忠哀憐憃愚未忍誅絕賜詩爲戒佩服弗忘韻險且長賡和未逮聊作短句以代負荊

小人無逺慮苟志懷與安冨貴本浮雲百計圖一完辰乎來之遲玩弄如等閒其不爲禽狄不能分寸間故人哀憐之投以藥石言伏讀夜逹旦顏汗肌骨寒頋惟壯盛時气大力亦惇泰山陟其巓不見宇宙寛蕩舟絕溟渤獨自觀其瀾老大不自彊喑嘿甘素餐更欲盜恩榮歸取妻子歡自非仁人心孰肯救此患過惡苟容攺勿憚提耳煩將大書諸紳佩服永弗諼

蔣頴叔以廣陵詩見贈次其韻

久病乘秋足寒熱欲巢髙木藏營窟衰遲不是富貴人便合買田投印紱荊溪大士簡我詩坐覺闇室陰雲披垢盡淸明入兩目憂忘喜樂生中脾緘縢扃鐍欲自私不知半夜揚淸輝兒童怪駭私問我謂予蘊玉藏珠顆輶車近說足遐觀煙霞日夜生毫端樓防縹緲雲中寺眾馬不前君獨至卻躋雙林跋提水更登百丈大雄山防淮已擅中秋夜落帽湏分九日天茱茰準擬樓頭防終朝把酒千峯對杖藜徙倚望八荒孤鴻飛出靑雲外

擬田園樂【六言】

買田何須近郭作屋卻要依山靑松共我終始白鳥隨人往還

二

春酒家家初熟春花處處光輝防花更攜酒去酒醉卻插花歸

三

步月溪頭置酒野艸不妨醉眠百嵗獨多暇日萬家共樂丰年

四

山色依云闇淡溪聲潄玉玲瓏孤笛醉吹明月扁舟臥釣秋風

五

霜寒禾黍初熟日落牛羊自歸樂事須還田舎浮名不入柴扉

六

稚子騎牛橫笛老翁置酒髙歌算來人生有幾莫問世事如何

送許屯田

君甞治浮梁徳愛均父母黎明令一出百里無敢侮吏竄狐防惠愛沾農畝浮梁巧燒瓷顏色比瓊玖因官射利疾眾喜君獨不父老爭嘆息此事古未有【浮梁父老言自來作知縣不買瓷器者一人君是也作饒州不買者一人今程少卿嗣宗是也】君甞速我飲漓薄秖村酒君舉長滿觴我畏不濡口京師晚相值相笑俱老醜我欲提君名四方爲奔走君立掉頭去自謝吾無取移舟去都門待水三月久不一詣權貴掛蓆隨南斗廬陵據艱險獄訟成淵藪君以一目視無惡亦無苟三年最課上坐冠江西部我來君及欲薦嗟掣肘有才使如君未見終不售卽聽宣室詔莫愛潮陽守【廣東薦君潮陽】

馬粹老謁黃龍祖心云得趣向防除煩惱矣因以偈謁之

門門趙州門路路曺溪路此間無向背云何說向趣佛逰五濁世不說無煩惱此心卽是佛云何說除埽

大暑道中

髙堂臥淸風頋我豈不欲王事不可緩驅車冒炎酷赤日暴形骸毛髮幾焦禿義命有固然勤勞不爲辱

小舟過陂口

輕舟落陂漘脫去如一葉篙工習欹險振呼矜巧捷急水生涼風盛暑熨汗浹涉逺𨿽力壯臨危固心怯不如山居安防夢亦妥帖

大暑息林下

溪流轉東西日色不可障水風鼓炎熱如坐蒸炊上幽林隤山谷弛楫沒淸曠行矣難少畱白雲在吾望老母徳安縣君生辰頌時湖南奉使途中作

有節維冬有載維春維時斯成維誕斯辰婦妾祗祗兒女詵詵是笑是言是祝是防其徳維何維厚之坤其福維何維北之山嗟爾小子不克駿奔靡不肅雍維我母賢無有申之有永其年

自勉呈尊叔

欲成九層臺不敢寧厥居昨朝雨暴至圯敗秖須臾百年飬不足一日毀有餘非叔有至言吾終小人徒

和君時城上樂字韻

吾衰寡所欣惟子足與樂愛君淩雲气更老更充擴危城縱登眺萬里見澄廓中林韻秋風往往中宮角瓊液白玉漿十分許君酌是非等毫髮未足煩商防貪狥終不還彼哉世人錯

長蘆阻風

縱目江南路系船淮上村長蘆云作陣髙栁石爲根浪逐江風急潮連海水渾雪霜千騎散鉦鼓萬兵屯蒲魚防處泥沙鳥篆痕參差鄰畫舫咫尺想空門【泊舟處與諸君相鄰不相見數日矣長蘆寺咫尺以水療不克往】貝葉有祕語韋編無近言漫瞻雙去翼空飾兩朱轓好在彌天釋何如炙輠髠濁淸羅酒斚南北看風幡敬信無非事精微詎可論孤忠天未棄尙合辱垂恩

路人有棄其子者因作是詩予時奉使湖外

彼呱呱者其孰棄之彼嬛嬛者其孰收之彼禽何知能字其鶵飛前則顧饑啄則呼孰謂斯人禽之不如彼雛之微皆得所依婉娩其音婆娑其衣孰謂斯人乃獨無歸我號斯言以告采詩

和君時弟韻

流火退縮金盛彊郊原日夜生寒涼梨垂栗皺橙柚香田家笑語炊黃粱山水秀徹搖秋光重巖細菊斑斑黃萬象呈露無遁藏時和歳丰辰亦良脂車與子防上方吐論縱橫气軒昂書帙羅列圖畫張睥睨孔孟窺虞唐偃息道奧緣禪牀苒苒定看移星霜【一云登逐髙逺窮忽荒】

不寐

吾行不能休中夜或不寐悠悠此時心往返徧萬類鰥魚固不瞑夢蝶亦無事紛紛爾何爲百慮終一致

和叔宜弟

悠悠白雲飛戚戚感我情白雲行四方頋我豈憚行投袂起番水荷擔指宜城所懷再逾秋計以頃刻成逺裝有書帙貧囊無金籯馬羸半徒步僕瘦復兼程天寒雪頻飛山阻路少平林端虎豹迹驛後豺狼聲我行有所懷𨿽壯如孩嬰入門旅愁破侍席春風生丁寧道懷感惻怛一坐傾我今授汝記汝當以孝名孝能事其親榮亦及乃兄乃兄久衰矣山川倦遐徵歸與治爾田我歸耦而耕

又

涙痕如雨欲垂垂知汝心誠系防衣江外若逢鴻雁過時將音問寄庭幃

答張知常

曰歸去上鳳凰臺已見雲中鳴雁來攜酒幾時窺北海采蘭三月去南陔山間防竊不爲盜屋上鸛巢無妄災但喜朝廷容正直更須郡守擇賢才【今年夏南陽多盜繼有水災來詩及之故也】

又

兩鬢蕭條今更衰茱萸祗似去年時甘從彭澤淵明醉未肯牛山丘據悲泛菊想公多樂事及如我有歸期湏穿略彴行松徑尙見芙蓉出槿籬

防西山

我少及長從公防我今老矣公白頭淵明彭澤不歸去太史周南方滯畱愛山興與精神聚形骸自笑縻珪組欲騎馬去陟彼砠空羨鴻飛在於渚西山第一列洞天別有日月無歳年洪崖已成丹竈藥瑤池每賦白雲篇嘒嘒蟬噪竹枝露斑斑豹宿顚崖霧伯兮伯兮歸勿人間旱歳湏霖雨秋雨辛勤開菊花春風取次生蘭芽我𨿽調公不敢易龍駒防去超胡沙

愛山樓歌

山隆然兮爲屏樓縹緲兮浮空朝陽起兮輝輝白雲宿兮溶溶喬木兮陰陰泉飛兮瓏瓏花香兮春雨鶴唳兮秋風企望焉兮徜徉橫四海兮無窮气飄浮兮欲仙嗟勢利兮樊籠歸去來兮何爲從公防兮山之中

和彥衡直講

日隠天北角月飛海東頭淸暉到堂除轉覺夜气幽睥睨天地間無物奚爲憂

二

是身如芭蕉況復身外名至人本無心肯爲寵辱驚

三

風隨明月來終夜共淸白先生靜無語獨看庭前栢冠帯褫客衣詩書倦塵迹好風此時來應與君相識

四

照月槐影碎吹風柏聲繁悠悠此時心可樂不可言

使北有懷

長年日戲老萊衣不忍此身終日違今日馬頭燕北去不堪頻望白雲飛白雲汝飛去何許悠悠防到江南路朔風吹淚灑大河直與波瀾競東注

蘆花【六言】

風起蘆花散雪紛紛故著枯槎曉日曚曨照處十分認作梅花

沙栁

沙陁秖見塵土栁色如逢故人憶著千條萬葉金明馳道靑春

韓氏周宣王時爲侯甞入覲而歸顯父餞之尹吉甫作誦今司空康國公旣老元祐丁夘朝京師戊辰春還許天子賜燕某賦是詩

在昔韓侯受命有周紹嗣禹功以續祖考韓侯入覲元衮介圭有淑其斾韓侯歸止顯父是餞籩豆有踐奏鼓衎衎韓侯燕喜旣多受祉施於子孫爲宋柄臣有子且賢長則上公亦似前人有赫厥庸公老許田載見式時朝有大疑公爲蓍龜公去不畱天子是思薄言維之旟旐有輝都人咸喜祝之千嵗國有元老邦家是賴康公之徳寅亮孔碩利澤在民功在社稷孰能詩之以繼韓奕誕發其聲施於罔極

舟中偶言【聨句】

水聚卽爲漚漚散還爲水【某】秖這聚散中便是眞如理【瑛首座】

和瑛師

去來的的然莫道無來去煙蘿寶峯境風月淸源路雨漲沒滄洲雲歸出孤嶼風便水亦便非訟亦非訴【是時師自丰城歸洪州而水便予按廬陵而風亦便故其詞如此】

題本覺庵

本覺非今覺今覺如本覺悟得本覺時非覺非非覺

鄱陽集卷三

欽定四庫全書

鄱陽集卷四

宋彭汝礪撰律詩

皇帝郊祀禮畢詣景靈恭謝次履中學士韻

黎明駕出告熈成朝野人呼萬歳聲日上天門春意近雪殘宮瓦曉寒生六龍寵防隨天仗三爵恩容醉禦觥徳似丘山纎未報白頭知愧不知榮

皇帝郊丘從駕次履中學士

今嵗郊丘上始躬宿齋初出未央宮百年禮樂星辰爛萬國衣冠錦繡中精意與天相應接人心如水自流通聖時好作休成記今日誰爲太史公

次韻履中學士宴集英殿

衮衣玉色殿中央簪佩參差萬翼張和气每窺天一笑晬容時見日重光九成樂奏蓬山近百和香焚黼座傍魚躍鳥飛應自喜君仁三倍勝岐昌

次履中學士正月十一日迎駕大慶殿

瑞霧蒼茫杳靄間遲明催立大庭班禁林艸木靑春近祕閣文書白日閒華蓋熒煌天帝座蓬萊縹緲道家山金輿玉乘歸何晚樂奏鈞天夢未還

考試閣下次子由韻

省曺秖有西曺要官府無如憲府嚴國論於今須汲直人才自昔畏由兼斧斤準擬棟梁得塵土吁嗟圭璧淹萬事調和歸適可諸公聞望在梅鹽

贈去華學士

射策熈寧第二人十年靑綬困京塵聲名未誤如椽筆寵辱何疑是夢身壯志自能探虎穴危言更看逆龍鱗美才何但膺門客觀國今時正利賔

巖夫庭佐欲歸出長安以詩邀防後圃

馬蹄容易去吾東行李紛紛計已怱還使寸腸隨夜月不知一淚落春風雙飛露艸看原鶺獨宿雲溪念塞鴻更約藏舟今日飲百壺淸笑慰飄蓬

奉答諸兄弟詩韻

饑渴相期侍板輿途中千萬數脂車浮生本自云無定白髮新來雪不如原上脊令知望汝洲前鸚鵡看題書愁腸日有平安信秖問江頭雙鯉魚

得至郢州寄知郡朝議

襄陽曽賦贈行詩邂逅扁舟得所期勝迹好尋梅福宅眞防稍記習家池郢中白雪今誰和漢上仙槎恰是時冰酒直湏多準備寄聲先報主人知【送行詩卒章云兵廚且喜爲冰酒當爲公乘八月槎】

寄和仲【牛首作】

日月其除如擲梭老來衰疾轉添多苦心不秖荼毒似短髮無如霜雪何畢竟行藏渾有定尋常聚散亦非它欲知日暮相思意牛首山前湖水波

奉懷深父學士友兄

泛泛公舟何所之江湖不似月相隨關西夫子吾所畏河上丈人今所思蓬發白如相別日菊花黃似去年時看花欲飲竟無味不是貧家缺酒巵

又

看山更飽更無厭野色𨿽寒亦不嫌風作浪頭髙突兀雲埋雨腳細防纎一雙逺岸釣魚艇三尺近村沽酒簾海上浮舟憶彭蠡門前栽栁舊陶潛

奉和施禽魚食復賡一章

南方有國號淸涼人好禽魚性亦良在藻日分香積飯銜花時繞淨明牀濠梁孰謂安知樂大澤吾能不亂行但得養魚如養巳相濡仍不似相忘

江上寄廣漢屯田丈

白首扁舟西復東滄江時對百花叢山光縹緲雲霄外水气溟蒙煙靄中似酒鵝兒隨暮雨於飛燕子語春風一杯欲飲終無緒想望鄰家鶴髮翁

和瑛師

江湖日夜著東流水上干坤一防浮隔浦雲山隨客步近村花竹慰人愁同舟自有林宗在結社還須惠逺遊酒興正酣歸更懶坐看涼月上滄洲

兵部敏叔頒示佳句謹依原韻

徧彌川澤壓岡巒萬室淸明更可觀麥上早春誰漏泄梅邊窮臘自凋殘陰陽順適天時好髙下均平地澤寛歳歳丰登今以始都人切勿怨祁寒

次去華學士韻

九衢塵土暴秋陽宮殿深沈早自涼庭栢染霜千丈碧籬花著雨一番黃天邊河漢波瀾濶海上蓬萊日月光文物豈惟淹漢魏太平久矣四三皇

寄君時弟

日夜風前聽好音書來一讀一傷心淚搖眼尾催花發愁結眉頭見雪侵秋逕自栽彭澤菊夜堂時奏武城琴事多不廢看書否白首知君惜寸陰

送祖道朝奉

二月同舟出宋都轉頭卽是十年餘可憐老大猶爲客莫怪尋常不作書蠟屐阮孚人不防鱸魚張翰子何如寄聲莫污淸風地畱與先生作隠居

送吳縣丞

四十靑衫似老翁作官不似作詩工身追鴻鵠雲霄外手縛鯨鯢波浪中俊敏今非無李白沈深古自有揚雄和聲直可奏宗廟嘆息無人知爨桐

送葉亨仲

太學聲名二十年詞塲少以一當千王良僅可使執轡祖逖豈容爭著鞭文字莫愁防醤瓿功名欲看勒燕然故人相見如相問爲說蕭條雪滿顚

四月七日出城西見河中資政侍郎遇中叔聨騎入池南門行東北隅以歸各賦一首

一過西城首一回經年欲往限塵埃薔薇露濕春猶在楊栁煙深曉未開雨後波光浮渤澥雲中山色隠蓬萊與君馳馬競東北也道曽來池上來

和美叔學士

早日淸明气鬱蔥翠輿朝出建章宮光回鷺羽雲霄外翠滴荷衣雨露中苦愛平心似崔郾預愁啟事愧山公酬詩自笑才慳澁不似淸微長養風

和彥常侍郎

濯濯威靈赫赫光天顏咫尺在巖廊圖功未肯兄三古較藝何嫌弟寸長鼓舞雷風馳漢詔昭回云漢見堯章酒樽更有論文樂一笑令人萬事忘

再和彥常侍郎

天上九重開禁闥雲間千步見修廊仙源水近漂花急化國人閒愛日長較藝過旬窺錦繡賦詩終日聽韶章時沾好賜終何報自許余忠老未忘

送池須文長官

龍淵虎穴少窮探老大生涯一劍鐔曲沼鴛鴦多白髮雕籠鸚鵡久靑衫能知令尹三無慍正似嵇康七不堪見說明朝好天色鵬程從此穩圖南

劉生適中初業儒稍能文詞气勇而不暴甚得鄕士人心連蹇不得志以醫防四方元祐七年來京師予與喬給事公權丰侍郎相之薦於朝入翰林爲醫官孫待制傳師帥渭辟以從予哀生之志未得而喜其得賢主人以歸也作是詩以送之

短衣瘦馬去從軍辛苦知君秖爲貧絲綬戲拈五兩去桂華志取一枝春持書關內大丞相寄語渭濵賢主人種種別時雙鬢髮蕭條今日總如銀

送蔣和父赴代州教授

十年場屋飽聲名落筆從容一坐傾余澤未能沾萬物緒言聊復啟諸生靑衫簿領當時態白首詩書足義榮得失已知君不卹春風談笑入邊城

丰湖

漫漫平湖十里賖南州今作畫圖誇波瀾雨過魚兒出艸木春歸茘子花山近冷光搖几席地平餘潤入桑麻使君恩徳還如水長滿羅浮十萬家

又

仙閣玲瓏髙出云畫橋縹緲淨無塵滿分江海千年潤平占蓬瀛十里春照浦蠙珠應自復隨舟鷗鳥防相親使君愛物能如此閭巷當時合借恂

和深父學士

故人气分比松筠淩雨霜風轉更新暇日莫辭三斗醉浮雲便是百年身今來古往秖如此弟唱兄酬莫厭頻雪霽擁鑪須酩酊月明分手更逡巡

和侯利建運使朝請

當年置酒峴山亭公作新詩我載賡疾病尙憐憂似醉文章還看美如英傷哉無復老萊戲久矣不聞韶樂聲饑鵠欲飛嗟已老謬煩江漢借修程

和通判朝奉宋丈

塵事如毛日日生故園久擬問歸程飛鵬怒薄扶搖上病驥饑尋嶻嵲行緑野盡頭迷漢水白雲深處是樊城私懷借問何其似秖看搖搖車上旌

又

未忍田間老此生衰遲已覺怯修程頻頻彼似鸒斯黨踽踽吾非杕杜行雲影晝迷芝嶺路水聲夜到鳳林城僕夫不見人憂思未曉怱怱已抗旌

和通判承議

決勝從容樽俎間一軍爭死不知還拔旗徑蹈烏桓壘杖防橫封函谷關畫像麒麟天上閣銘功雞鹿雪中山我榮不與諸公比歸見慈親一解顏

再呈通判承議

山邊置酒水邊行魚鳥於人各有情終世果能著幾屐此時聊可濯吾纓啟期拍手誇三樂漁父張頥笑獨淸四海一舟歸未得低徊長恐負生平

又

南頭如送北頭迎秖有溪山不世情少日激昂投耒耜老年辛苦畏簪纓長松根腳龍蛇蟄老鶴精神玉雪淸防得無生渾自足還容欵曲問長生

呈通判朝奉宋丈

昨日南陽今浙川馳驅不敢恨華顚久披褐布是居士時著斑衣猶少年系屧記尋幽徑竹泛舟憶近碧池蓮笑君與我渾相似目病鰥鰥夜不眠

又

經時山川浪跋履半夜衣裳時倒顚塵土最能催白首風波秖防送流年寂寥彭澤門栽栁蕭灑東林社結蓮語及故鄕歸未得看云步月欲忘眠

持正率和中丞諸公喜雨

昊天旋日照宸憂靈雨崇朝徧舜州雲起山川初一防水傾河漢欲交流歡愉散入輿人誦潤澤渾供萬物求遙想玉山禾粒熟來儀還見鳳凰秋

又

盛徳無煩百姓憂分明靈貺厚齊州精神散接諸天逺潤澤橫隨四海流玉色晬溫知有喜淵衷澄寂本無求史官屢得丰年事還記熈寧第十秋

奉寄深之學士子開侍郎【在初考今復承乏有懷舊防因作是詩】

萬國承平道更尊君王取士夙臨軒雕虫立廢賈馬賦發策跂聞晁董言蘭艾同榮春靄靄魚龍欲化海渾渾風流想見東華路夾道傳呼看狀元

時在集英幕中呈諸公學士

衰病從來飯亦慵不堪鎖宿似南宮夜涼月滿重簾外春雨花開一夢中軒陛直言尊董氏朝廷故事問胡公文章久怪無新語議論初欣有古風

和範學士韻

大府池防能近郭鄰家花木巧當顏叢篁著雨初成徑巨石浮煙恰是山禦气卽能馳碧落戰文誰敢敵黃間樂天自得三無慍易地何殊五不還

二

先生亡子眾推賢號慕今猶似慟顏西竺甞言空是色南華亦笑澤藏山由來世事無窮處畢竟人生在幾間看著江流長泛泛可言逝水不知還

三

日華苒苒在波瀾水色依依照面顏漢上仙槎浮八月海中金闕隠三山芙蓉開席成陰處楊栁維舟倒影間景物向人情不淺頻將風月送公還

四

淸香一炷意超然萬事無緣更動顏野鳥銜花來丈室煙蘿招月出遙山居方不礙防方內住世還如出世間卻笑晚年貪著事野邊湖外夜忘還

五

南陽五月飽偸安報政無聞秖汗顏平日髠鉗盈狴犴丰年盜賊出丘山簿書細碎晨昏事誦寂寥庠序間但見潁川多鳳集仍知合浦有珠還

六

豈有微功答謬恩尙思榮祿慰慈顏心誠似水知宗海事責如蚊欲負山資性僅同中以下行能未及二之間木桃每屈言爲贈秖恐瓊瑤未足還

七

南陽𨿽好逺江幹襄沔歸來失病顏雨霽逺浮淸漢水雲歸深見上方山傷心蜀主君臣際回首龎公父子間薄暮樓頭待明月笛聲時見釣舟還

八

起照靑銅巳鬢斑早衰不似舊容顏塵埃苒苒行其野霜雪紛紛陟彼山稍憶輟耕棲壠上不堪待罪久行間陽防自笑云無定華表應疑鶴未還

九

風雨先催十月寒顧瞻言邁秖悲顏二天舊澤流淮水五色新文照楚山我病欲歸邊使重君行合在侍臣間潁川莫厭次公去宣室方思賈誼還

和劉舎人

翦防微茫比絲髮雕金焜晃映蟬貂鵷鸞破曉趨丹禁雨露迎春下九霄花映上尊非索寞雪侵余鬢自蕭條讀書終日不知味恰似在齊聞舜韶

和執中寄師厚同年

千載風雲慶一逢枯榮相望百年中雪霜松檜材先老泥土驊驑路未通顏子奚慙一簞食阮生不是哭途窮春防取次吟花藥枉負燈窗翰墨功

又

日暮相忘城上亭云深秖見數峯靑傅巖可獨爲霖雨荀裏還歸聚徳星漢水遡風增浩蕩蘭花著雨長芳馨嘯吟久不過諸葛丰度今誰似九齡

招執中看酴醿

恰是酴醿初盛時淸香終日在塵衣參差正對金沙拆散漫更爲蝴蝶飛日暖緑雲長闇淡春深白雪更霏防急來相就花前醉看盡此花春欲歸

寄正夫判官

數竿嚴瀨釣魚綸一幅淵明漉酒巾天上舊傳公子貴漢陰今見丈人眞登山臨水能胥宇問舎求田待卜鄰欲作獨淸無已甚時將數字寄埃塵

送宗文先軰

夫子聲名二十年塵埃嘆息欲華顚相如舊有淩雲賦靖節今無種秫田南國寂寥歸見雁北風悲壯屢聞蟬思量世事眞如幻合置窮愁頓酒邊

和子仲都官徐孺亭

已矣斯人不可從風流今見一亭中雲藏洲渚秋長碧日在波瀾晚更紅旱歳防爲巖際雨貪夫亦畏海瀕風於今未見如公比嘆息陳蕃榻亦空

和穎叔寄佛印

有客寄詩南雍州淸新全占峴山秋官名便據非常寵文學元居第一流云近蛟龍朝丈室夜寒星月宿重樓知公有勇防鼇足到彼不須騎虎頭

又

憶畱鐵甕城經夏卻泛金山寺看秋鐘梵去隨滄海逺樓防低湧大江流波瀾隠約開龍國煙霧分明見蜃樓他日上方容聽法不應疑我皺眉頭

又寄佛印

神仙苒苒在蓬壺更得詩來慰索居天上樓防開佛國日邊香火讀天書籃輿獨往公今爾蠟屐他時我亦如彼是此非無足問悠悠同是一空虛

途中久雨

我徵䢐西今復東分明身世如飄蓬嵗華便是百年半日气恰當三伏中山谷無情頻送雨園林何事急招風浮生所遇皆知分未用紛紛論色空

灘上

片帆逆水過溪山吾賤能諳世路難小雨作雲迷澗谷急風吹雪上波瀾艸根已定春來意梅蕊猶含臘後寒漸老豈能支道路扁舟欲去老漁竿

送正孺

離筵冰凍樽中酒行路雪沾身上衣逰子思鄕夢先到老人惜別涕交揮昔年終軍棄繻去今日買臣懷綬歸晝繡奚爲公不樂秖應愁見白雲飛

答執中見和

枉費山公席上珍看書轉憶笑言親舊時香積廚中飯新得金蓮社里人傳語簿書聊借日寄聲風雨莫催春須容飽飫先生饌可便閒防異姓賓

和伯鈞節推

昔年相見蜀山隈落落知君匪眾材白髮今時俱老大靑山何日盍歸來煙塵艸艸馳軍檄風雨怱怱把酒杯萬事欲言終不盡詩成淒愴有餘哀

東流寄天保弟

湖山髙下緑參差目防東流此一時日久不聞鴻雁信春來初見棠棣詩艸根二月蔞蒿熟沙外數家楊栁垂恰是去年相送處酒樽還憶數追隨

寄君時弟

正直多疑勢易孤官情時態近何如應知秋後無窮事未得冬來第一書憶汝愁聞洞庭雁作詩欲寄武昌魚江湖此別何其久日月居諸又嵗除

使遼

北行未始過陳橋仗節今朝使大遼寒日擁云初漠漠急風招雪晚蕭蕭江湖夢寐時之楚象魏精誠日望堯孤驛夜深誰可語靑燈黃卷慰無聊

古北口楊太尉廟

將軍百戰死嵚岑祠廟巖巖古到今萬里邊人猶破膽百年壯士獨傷心遺靈半夜雨如雹餘恨長時日爲陰驛舎愴懷心欲碎不須更聽鼓鼙音

過古北口始聞雞

雪余天色更淸明野店忽聞雞一聲地裏山川從禹畫人情風俗近燕京漁陽父老尙垂涕燕頷將軍誰請纓容覆不分南與北方知聖徳與天平

塞外冬至

今年至日是今朝日影方長路更遙霜雪辛勤白楡塞鵷鴻悵望紫宸朝陰防丘壑雲長暗陽觸淵泉凍欲銷欲問春來消息近幾多垂栁在溪橋

聞駕幸太學

四海承平正右文君王昨日幸成均三千縫掖星辰拱十二旗常日月新萬里去持山國節六龍阻望屬車塵上心直欲窺堯禹咫尺誰能席上珍

寄君時宿直

天寒不歸汝安否日暮有懷如此何丈室全如在林壑重云漫不見星河髙風側聽雝雝雁濡露長悲蓼蓼莪不是不知詩廢事相思不寐自成歌

鴈池

池水人言是鴈池池邊兀坐久忘歸蓬瀛仙子紅蓮出湖海幽人白鷺飛楊栁垂陰畱客佩滄浪潑翠防人衣故園一別頭今白目防江邊舊釣磯

萬安道中

上下雞籠牛口灘灘頭濯濯雨聲寒气蒸曉日云無間波漾春風雪未幹落絮並花浮逺水飛鷗隨鷺落驚湍扁舟穏泛滄浪逺珍重嚴陵一釣竿

和佛印

供佛堂中香積飯度人門外白牛車防禪長老或雪涕說法虛空時雨花靈鷲禦風朝海瀆飛翚撒水抗煙霞老師住處卽安樂秖恐臥龍生嘆嗟

執中學士以蔬菜見貺戲寄小詩

貸粟監河公自貧蔬菹投我覺情親不須乞飯去香積誰防獻芹如野人維筍及蒲全似古式歌且舞恰當春投閒卽擬同公醉莫道無魚可及賓

與文淵逰聘君亭分題和文淵亭字韻

東湖九日水如冰畵舫還尋孺子亭雨後防雲歸冉冉天寒孤鴈去防防蘭苕散漫池塘逺松竹參差島嶼靑貪惜上恩歸未得自憐雙鬢欲垂星

內鄕【熊耳書所謂熊耳外方桐柏者是虎遙唐武徳中所築俗言爲武遙】

山谷生云作風雨樓防映日貼煙霞危峯熊耳倍千丈廢堞虎遙今數家野外小橋丹作水潭邊仙菊雪開花隆寒大熱三經涉世事催人早鬢華

送子開侍郎出守徐州

彭城事事似南都頃嵗曽分刺史符吏治甚慚前有召民謡更媿昔無襦最思鳳沼鳯皇集還見鴈池鴻雁孤萬事我今無一樂扁舟歸夢滿江湖

致政侍郎知郡學士賡和詩凡數篇謹用元韻寄呈知郡學士

玉色諸兒馥若蘭防衣想見日承顏塵纓逺濯滄浪水燕幾深居畏壘山俗眼漫譏身察察人情方喜知間間夕陽歸興隨飛鳥眞意無人語此還

和蜀公家居

平湖三月水猶寒霜鑑冰壺照玉顏栁暗何如江上路云深不礙海中山春風鳬鴈窺靑瑣晚日波濤在白間景物防招山簡醉時時倒著接防還

西湖

篇章蕪漫不中防誤得先生一解顏明月何爲投暗室陽春不意在窮山平時借以齒牙論今日見之眉睫間【公詩云君行方在急流間】自笑鳲鳩爲計拙誰知鴻鴈及時還

答蜀公奉酬

疊石栽花作小園庭柯顧盼足怡顏盡捐勢利隨流水多占聲名似泰山細雨鳬雛浮水際微風燕子語梁間竹冠笻杖籃輿好認得公從湖上還

二

逍遙今是地行仙無事全勝藥駐顏早嵗風流都翰苑他時文字出名山修竿養竹千餘畆小屋誅茅八九間潁水可憐歸未得不如雲鶴防飛還

三

叢條潤澤無瞠膽芳杜將迎失厚顏陶令葛巾曽漉酒謝公蠟屐慣尋山觀魚恰似濠梁上結宇渾如岡曲間楚醴滿觴知意愜胡香細炷覺神還

途中奉寄

水渉山行岐路長思親一夜鬢毛霜紛紛枝上慈烏宿肅肅雲中鴻鴈行活計一行隨夢幻生涯好去老耕桑知君合續南陔賦萬里因風數寄將

武岡路中

復嶺重岡煙靄深晚年多病覺難任他鄕一日如三嵗逺路家書抵萬金流水可憐君未息白雲誰似爾無心天寒日暮雙飛鳥寂寂歸棲只舊林

鄱陽集卷四

欽定四庫全書

鄱陽集卷五

宋彭汝礪撰律詩

答張大夫友兄

塵土無人慰病懷篇章一見覺心開風髙昨夜冥鴻去水澁何時畫鷁來天上舊傳公子貴江東還見步兵才老成合有言爲贈倚馬相望故鳯臺

送周朝議赴郢

巖石滄洲一水涯畫船幾夜宿蘆花芭蕉山谷靈峯寺鶴池塘梅福家今日豈應無白雪當時亦未見皇華兵廚且善爲冰酒當爲公浮八月槎

又

驅馬悠悠何所之峴山南去習家池蓮花可愛肌如雪鷗鳥何爲鬢亦絲一葉林頭秋到處片雲溪上雨來時公方紫綬金章貴可要山公白接防

城上

孤城縦目盡南東山轉溪回翠且重雲際靜浮濱海水林端淸送上方鐘今時漢北無雛鳯當日襄陽有臥龍萬事廢興無足問登臨吾樂正従容

代人答周朝議生辰贈章

我辰邂逅得朱明一離陰邪一防生蓬矢尙存隨薄宦龍駒已老怯修程鬢毛久似安仁白神气初慚衞玠淸南郭丈人慈愛並逺分珠玉助光榮

谷城溪亭

谷國有亭溪水邊稅車安寢不無緣芰荷苒苒雙飛鳥蘆葦深深一釣船故國寄聲無去鴈他鄕催淚有啼蟬江山亦爲行人動六月寒風正凜然

答孫荊州頏

鳯林淸淑郁扶輿五馬當年數駐車故老作歌今未已大賢爲政法何如二碑峴首窺餘烈一紙荊州得近書縮項槎頭知未羨龍州聞說更多魚

病中寄君時

可憐平生不堪處未有一朝無病時患難尋常心欲折塵埃四十發如倦防司馬多聞友現病維摩大導師筋力尙堪遊樂在不應空廢百花期

寄孫元忠

離羣已是四年秋昔是少年今白頭舊日雁池應好在多情睢水防東流更貧尙有簞瓢在已見誰能度數求三徑淵明多種菊五湖範蠡有歸舟

戱呈葉提舉

自笑肩轝鈍似椎不如馬足快如鵻驅馳祗似江西日懶病全非年少時熟睡疑空淨石室沈思若下董生帷道途不獨輸公敏凡事相方總較遲

和馬太守五首

寒林

平林十里看深秋疏影橫斜翠欲流日晚小舟維別浦天寒飛鳥浴滄洲傍山畦徑村村逺近水軒楹事事幽欲賦祗慙非太白酒巵獨覬一朝酬

翠玉

平湖如鑑見寒林誰作髙亭防靜深到海水源終有本從龍云影自無心芰荷一片隨幽賞鸂鶒雙飛近醉吟顧我倦遊歸欲早寒門獨覬數窺臨

水雲

萬竹娟娟一徑開禪師當日爲誰栽本支間出爲龍去秀實長畱待鳯來揮袂好風能應接杖藜棲鳥誤驚猜公防豈得如嵇阮禁省方歸治劇材

五老峯

不到匡廬今幾年幽亭縦目意茫然蒼顏想象重湖外翠色參差落照前潤澤爲霖功及物堅髙作柱勢參天使君筆墨眞能賦不必須慿繪畫傳

澄心亭

逸老初開池上亭使君鐘鼓樂新成寶林自有湖山助定水何曽風浪生雨過澹雲迷島嶼日長幽鳥下檐楹扁舟逺泛滄浪碧可避時人笑獨淸

和念一弟

岡陵盤泊土湖深蛟蜃伏藏山鳥吟大雪埋云冬寂寞喬松挾竹晝陰森百年身逐無涯智萬斛愁中方寸心昨日汝詩催淚落暴添溪水兩三尋

臨江道中人家多植竹

逺逺平山淺淺溪人家栽竹當藩籬雪霜盡臘靑如昨風月乘春緑更滋淡薄冷光浮莽蒼招搖淸影落漣漪故園所富今幾頃防有歸來築隱時

和毛正仲

風雨登危奚壯哉見書三賦彼崔嵬細緣狗脊僕肩病曲轉羊腸車轍摧晨鵲卜知書信到夜星占見使華來愛君最識思親意取次枯腸夜九回

寄提舉朝議文

安穩靑雲喜得輿寂寥窮巷憶回車灌畦搰搰知同病遊刃恢恢想自如暇日防馳千里駕好風時寄一行書愛公有似能鳴雁顧我還同喣濕魚

送致政大夫伯常自洛抵襄歸郢中舊居續賦詩拜送

全家歸住白雲中舊地新成半畆宮簇簇要添垂柏翠紛紛已出小花紅自知北海恩懷厚況是東鄰路逕通到得落成應不負壺先約醉春風

雜詠一首

小林幽徑自春華不似城頭望處佳山色倚云千萬里蓬門穿水兩三家聲聞翠篠紛紛葉香落寒梅細細花更上幽亭望南北欲隨幽鳥到天涯

病告詩上侍讀

詩句親題慰下僚淸心洗盡渇心焦云移星月來幽隱風轉英莖下寂寥肝膽塵生知幾日齒牙病久起今朝篇章盡出樵蘓鄙不識鰲宮路徑遙

寄史司理

日就妻孥問藥囊鏡中自笑鬂毛蒼詩編欲乞閒方記茶面親題病未嘗【嘗就史借詩並寄茶未試也】飲量無涯傾北海風情不薄念東陽【史時亦在病告】終篇未盡相望意洗耳風前遲報章

睦仲乞詩用其韻謝之

鬱鬱胸懷百未伸道途容易學參辰桂科今日須吾子鼎食當時況所親景物依依吟曉色謳謡細細問途人春風寫寄南淮地瀟灑文章自細陳

和濟叔兄書齋言志

子夏今爲河上居諸生從此望夷塗聖賢事業長難合仁義生涯未至迂盛徳固能蘇獘俗明時安忍作潛夫鞭駑欲副新詩念爭柰曾參性質愚

二

常因多病泣途窮性命於今亦少通貴賤固宜常厥徳死生豈足動吾中遊心自有詩書學扶病須慿藥石功否剝亦畱歸泰復天時安得久屯防

三

旅人汲汲赴前程奔走川塗不暫停蹤迹無如今困蹇才謀不似舊精靈雍容可羨雲中雁浩蕩來隨水面萍富貴功名皆外物艱難險阻亦須經

四

未得臨流一醉觀江山應是怨無端苦吟夜月橫詩筆爛醉秋風把釣竿溪瀨最宜霜後聽峯巒曾向雨中防輸君瞬息窮千里苒苒羇懷幾萬般

寓學芝山

鯨鵬未得遂南飛翻學鷦鷯寄一枝翠石碧泉無盡處冷蛩鳴雁不勝悲驅除窮困知何計收拾功名竟幾時穹昊不言難遽問性情無柰祗吟詩

初秋曉起

云影防防雨細飄風傳秋意又經宵蒼溪防側千峯翠髙樹枝頭一葉凋病久亦傷光景速起來尢愛暑威銷徐徐步向亭中立逸興飄浮酒气驕

舟中作

曉日新晴三月天徵途令我一淒然謀身獨愧聲名淺得地安辭道裏千匹馬荒山嗟困矣扁舟濁水喜安然桐廬𨿽逺今伊邇魂夢先歸絳帳前

寄張子直

常願從君授古書血誠瀝盡更無餘漂流豈意來深野系滯無由從後車蹤迹浸違南郡帳夢魂長繞武侯廬仁人有意收庸賤時寄聲音一起予

又

性質迂回【一作愚】趣向卑此身敢望聖門歸趨時已愧雕虫陋學古還憂畫虎非材近蓬蒿難自立目無松栢竟誰依重嗟蹤迹匏瓜系翻羨蒼蠅附尾飛

子直見和前韻因復之

平時祗畏才無敵今日方知器有餘一第已多新宦況潛思猶入舊田廬鳯皇固合棲阿閣騏驥誰令駕鼓車千里靑雲今至矣願傾深畫盡傳予

又

淹延未得共山居愁積胸腸萬斛餘致逺自傷無巨翮臨危誰肯借安車油幢金印男兒事碧水靑山隱者廬窮達計謀今已決故人天際亦思予

戱呈子直

步入松筠水石間回眸方覺世途難防茸艸色縈行徑淩亂花陰覆釣灣暇日還能邀我醉淸時未肯縦君閒烹鮮酌酒且行樂北圃春容今又殘

寄獻教授友兄

焦心猶覬就功名痛惜長爲疢疾嬰欲起病軀思扁鵲未知窮命問君平【聞陳處士者善言禍福因訪之】道途遼邈何由及田壤蕭條不復耕好學豈能幾亞聖受經従此愧丘明千乘先生有艸堂之吟而人或譏之因次其韻

世俗無輕好遁譏先生豈是愛山扉聖人固重潛龍誡君子安爲卽鹿非白水防來朝艸徑紅塵不敢傍麻衣金輿應有商巖夢卽聽東南一詔飛

次道濟韻

吾材未及明時用來傍師門靜養防多病因知妨力學潛思猶是覬成功松心並老凝寒後玉色相防烈火中天意欲令更患難詩辭何必議窮通

病居婺女

蕩漾扁舟冒曉徵此身何日得安停窮途敢恨身無托多病惟思藥有靈气誼腹心雙古劍江湖蹤迹一浮萍塵埃易使羇容黒仁義難邀俗眼靑鄕思浪慿歌笑解微辭不是楚騷經

寄子直友兄祕書

碧水靑山一萬尋不量無力彊登臨辛勤亦覬功名就痛惜長爲疾患侵憔悴已成今日態英豪不復舊時心歸期未遂家千里空對秋風淚滿襟

元夕與莘老俱宿齋因寄莘老

零雨其蒙春始和明星有爛夜如何笙簧故與風聲逺燈火疑添月色多漸老自能防世味欲明更起防天河定畱太一靑藜照願寄荊人白雪歌

知常三十一致其政遷通直郎遇郊恩以親之封封其祖父母以妻之封封其父母其外舅知府龍圖安中以詩美之提刑大夫信叔和之俾某屬和

立節秉心誠與俱至誠少日慕顏徒榮名及祖親仍與盛事超今古亦無番國山川元潤澤吳園魚鳥亦驩虞冰翁星使詩酬唱在昔嘗聞徳不孤

承臬山毅夫提防學士有遊防庾樓因用元韻

擁旜昔過趙州關【元祐五年使北過趙州】剖竹今鄰四祖山問法防生成密記焚香曷月禮慈顏知天稍似三無慍易地何如五不還邂逅晦堂聊寄意而今事事祗如閒

按澇

瘦馬扁舟迹已勤三鄕行盡獨傷神湖邊圍漲魚龍富野外田幹燕雀貧豈有異能裨此理試畱余澤遺斯民東南步武丰凶別卻笑天心似未均

寄錢穆父

忠義文章見一門風流竊喜得諸孫古人事業非無意天下幾微定有言寒鬭雪霜松老大髙飛霄漢鳯騰軒治功今日俱無補塵土相防畏素飧

憶程公權

防従邂逅値王孫萬事無窮寄一眞傾蓋異時心似舊望塵今日味如新淸風遂別江山曉潤澤空餘艸木春欲寄贈言終少取獨爲瞻慕共斯民

嘗約誼父同逰龍泉奔走失期故作是詩奉和元韻

野寺幽幽隱翠嵐山川形勢盡東南吟隨野竹吾懷愜醉啜溪泉此意堪樂事難並眞可惜登髙能賦亦曾諳防従欲盡林間勝雨气渾渾滿古潭

古木

雨濕路岐泥滑滑風吹江海水茫茫壯心直值吾道孤宦蓬飛各異鄕詩句好吟江上碧酒巵已負菊邊香丰年誰及農家樂老稚驩謳自滌場

得庭佐嵓夫二弟二書

十年翰墨共螢窗萬里憂勤鬢欲樁薄宦塵埃寄南國歸心日夜度重江春風喜詠棠陰秀夜月愁防雁影雙病眼相望勞不徹書來聊得此心降

賀兄長有子

鳷鵲曽將喜信來奇祥昨夜出珠胎一枝始得龍孫貴萬里防成驥子材道路笑臨詩首首庭幃歡上酒杯杯風吹消息歸江國老稚應須眼爲開

欲雨馬上寄兄長

去馬驚塵犯客襟喜防云影聚輕陰雁飛淺艸風聲疾蟻鬭枯梨雨意深亭外見山輸獨嘯林邊上馬彊淸吟一聲誤認齊蟬晚叫起肥陵夜夜心【予敝居有見山亭】

暑雨

暑熱炎炎起道途霆雷一陣出山隅雨吹細防沾須鬢風捲輕寒上發膚但使田疇終潤澤敢言車馬久泥塗天時信有丰年意笑語輕便共野夫

過紫金山

薄晚遲畱問舊山塵埃敢意紫金丹云生石眼千年潤風出云稍五月寒下蔡塗泥沾馬足長淮風浪觸漁竿八公更有威靈在簿領應須笑賤官

擬賞花釣魚詩

晴雲扶日上昭陽翠輦鳴鞭下建章化國樓防天半際瀛洲殿閣水中央魚遊自並龍國花气渾如薝卜香擬學華封人作頌千秋萬嵗奉君王

二

琉璃宮殿云深處錦繡池塘雨過時魚躍定名千嵗鯉花開多是萬年枝恩流河漢波瀾濶春在蓬瀛日月遲三十餘年無此防今朝防見栢梁詩

三

孔雀橫斜寶扇回雕龍浮動翠輿來魚知迎日爭先躍花防畱春獨後開法部方將九成樂侍臣疊送【一作進】萬年杯太平恰似唐虞際臣主従容賦起哉

四

翠蹕雕輿下未央禁林春色秀天芳帝居便是蓬萊勝花气渾如薝卜香五色靈池魚撥刺九苞阿閣鳯回翔神仙世界光陰別比著人間一倍長

五

日暖魚逰百子池雨餘花折萬年枝微風靜覺絲緡逺暖日徐看淑景移九奏髙張洞庭樂七言徧賦栢梁詩吁兪不防幾微戒恰似唐堯虞舜時

六

甘雨祈祈兆嵗丰君王暇豫與人同晴陽魚躍煙濤外暖日花開錦繡中更有靈千嵗緑仍多陳粟萬倉紅便知豈樂歌頒首不比飛揚賦大風

七

百子池塘春復還五雲樓閣曉猶寒蛟龍影上黃金輦錦繡香浮白玉盤宿蘂萬包開雨露修鱗五色躍波瀾太平旣醉恩無報白首侵尋畏素餐

八

檻外幽花暖欲然池邊弱栁困初眠風晴鶯戲長楊日水淨魚遊太液天玉斚酒深浮湛露寶鑪香聚引長煙雲章光絕無能繼但頌南山億萬年

九

霽色蒼茫杳藹中玉輿朝出大明宮修鱗戱躍神池日宿蘂爭開禁籞風韶樂大恩流動植靈臺余澤入魚虫龍光所被何其厚欲報慚無尺寸功

十

九重殿閣五雲中閒暇君臣燕樂同芳卉便成金色界遊鱗如在水晶宮承云樂見太平象湛露詩成王者風従幸甘泉能獻賦愧無人可似揚雄

題醒心亭

紅塵萬里困徵鞍喜向幽亭一倚欄日夜水聲趨澗曲西南山色上云端窗橫古木秋陰老檻逼蒼崖雨气寒搜盡肺腸吟不竟欲君親置圖看

謹次知縣奉議

早日蒼茫杳藹中綉衣防斾照花驄路従古汴聊分北家在瑯邪更近東大野曉行千嶂月長河朝濟一防風賜環不獨邦人願名字従來重兩宮

次來韻

山川不見石泉城風日搖搖想斾旌鸑鷟老尋丹穴宿驊驑饑上赤霄行隆冬霜雪傷萍泛末路埃塵憶蓋傾父老祗知榮衣繡鄕人未防貴登瀛

拙句送通判學士正夫

山谷防防多雪霜人情隨處足悲涼防衣公獨有老母喬木我今思故鄕行酒賦詩不忍別登髙臨逺便相望故鄕𨿽好莫畱滯日月其除行路長

長沙道中寄君時

少時惜別惟男女老大相思味尢苦時節愁深聚作云道途淚落紛如雨

又

夢魂章水去無時書信蒲山來有數幾時與汝歸去來防服相看老農圃

和文淵遊余幹山寺

愛山終日在山巓山徑遲畱幾屐穿澗水曲流隨步屧鑪香深處作雲煙【一作深聚】峩峩健馬橫巖石【邑有白馬石】漠漠蒼龍宿舊淵【寺有龍井】爲語琵琶洲上路幾時容我系歸船

道中毎至山寺輒遲畱久之

杖屨徜徉信所之偶逢佳致卽防歸舟惟不系東西去云似無心在處飛嵗月漫能催我老江山可復與人違一廛未足南陔志靜笑浮生事事非

武岡驛

行路蕭條傷客心黃雲不動祗陰陰天寒獨鶴飛平澤日暮慈鴉歸故林鱗翼不將一字至雪霜莫怪二毛侵擁鑪更飲鐘陵酒抱膝漫爲梁甫吟【天陰不雨者二十日矣】依韻和蕭推官見貽推官【刓】字子方知桂州修撰【注】字子善相及喜論兵嘗見於鄱陽

晚年相遇更堂堂祗似當時鄱水陽物論固非低閥閱家聲元自滿湖湘風回獠俗歸陶冶囊括蠻州入井疆使指質成非有用贈言虛自辱圭璋

鄱陽集卷五

欽定四庫全書

鄱陽集卷六

宋彭汝礪撰律詩

寄佛印

菩薩化成瑤象車超騰倏忽到云居提滿鉢雕胡飯供養一簞明月珠稱我姓名日專甲問師安否近何如卽今無病無言說還有人能致問無

淸江聞提舉承議先行馳寄小詩

一水相防復此時世情豈故與人違江湖雨漲潛鱗去霄漢云深畫鷁飛曉月正思公共載春風好與我同歸別來道味知何似丹竈黃芽想更肥

走筆和蕭推官迎提舉承議

靑山逺逺水回回初見鐘陵城上臺將迎不獨兒童喜楊栁防人亦眼開

又

畫舫急隨江上鷗猶嗟不及水先流欲知今日陳雷社不數當時李郭舟

又和治居許昌詩

事與心違卽掛冠逍遙芝術長童顏黃金晚去雲中闕員嶠深遊海上山平日以身當國論老年將夢比人間文章气力終豪健四韻詩來倚馬還

又

聞說當年鵷鷺班諫書無數慰龍顏水橫潁首歸新第云斷峩眉憶舊山漫有新詩名海內曾聞雅樂獻河間西湖今日春應好想見扁舟載月還

途中寄君時弟

郵亭車馬日紛紛可逐塵埃老此身燕子恰如曽宿客雁奴猶是未歸人晚云明滅初收雨朝日陰晴擬放春花木一時渾自好寄聲華發莫爭新

又

天晴日馭去遲遲恰是春風中半時栁色笑花須似錦雨聲欺雪故如絲遷喬他日吾求友發藥明朝汝得師【老兄晚有所悟仲嘗云俟到日共參】樂事信知人不及異鄕同有拜親期

次君時韻

牙不願世人知末路論心有子期萬物參差爲我與三人邂逅得吾師更貧未乏揚雄宅已防誰悲墨子絲欲說本來時節事直須防得未來時

寄檢法奉議

長春月月與玫瑰煩近萱堂仔細栽卻語花開無造次老親寒食以前來

老兒挈防小將及鄧因寄君時弟

莫言法法與塵塵祗論而今見在身婆子臺山能防物廝兒臨濟最疑人阿那含果多生葉優鉢羅花別樣春須認鐡牛樓上語一回幾防一回新

又

長年騎馬走風塵擾擾猶知夢幻身野栁最憐靑綬客山桃莫笑白髭人照溪七里亭邊晚近郭百花洲上春捉麈卽従君道舊浮蛆更許我嘗新

和範學士

紅塵投老倦徵鞍夢寐淸規祗厚顏論徳毎疑觀大水言詩曾賦仰髙山退之自處軻雄後甫也當居楊馬間知止舊風衰久矣只今須合爲公還

又

酒榼碁枰足燕閒市朝愁復抗塵顏曾非學道隨東魯可怕移文累北山花燭園林春半際煙波亭榭水中間藍轝想見公遊處潁水何時聽我還

寄致政侍

孔門弟子數三千用捨行藏獨與顏委曲百川終至海辛勤一簣欲爲山是非擾擾俱身外生死悠悠亦夢間漫愛隱居多气味扁舟今欲與公還

又書懷

錦江蟠泊落云端秀气全分在爾顏少日大鵬飛北海淸時片玉出昆山心存魏闕安危際名在丹臺伯仲間昨夜瀘渝初奏防巓崖誰爲勒銘還【熈寜中瀘戎平學士常爲作頌】中丞溫伯雜端持正與其僚出祖正孺端伯於劉元忠宅某卽席賦詩

蜀山想見去程兼滿眼春風別興添光動酒船浮玉雪味調羮鼎足梅鹽竹枝墮影低垂砌花葉吹香細入簾更欲稍畱山簡醉應須少霽若翁嚴

翌日景繁察院公初叔明推直謙父主簿復防某晚至卽席用前韻

鼎實參差海陸兼鑪煙浮動麝蘭添紛紛不及同朝飲艸艸猶能共暮鹽最愛梅香頻倚檻欲畱槐影更褰簾驛途卽折垂楊別酒令毋嫌細栁嚴

又

銀魚珠紱防衣兼稍覺公行气象添白水長時雲似霧靑泥三月雪如鹽詩成曷日傳郵置書就他時奏陛亷更爲朝廷問幽仄人材豈遂乏楊嚴

送桂陽令臧祖道

莫笑長官權勢輕所懷端可及生靈勤憂每見朝嘗膽勸卹遙知夜戴星禮節但能堅玉石淸名亦合上丹靑餞行欲以言箴贈畱作君家座右銘

中丞溫伯雜端持正約同餞夷仲不克某獨出城重陽後一日

宛轉平林十里開天晴更喜少風埃桃花笑摘籬邊菊竹葉慚無馬上杯更欲防君橫奮迅不應如我久低徊閭閻蟄蟄憂昏墊側耳乘驄禦史來

和提防少卿詩韻

文場俱是出羣雄曽頌鴻毛遇順風稍記螭頭初賜第漸驚鶴髮欲成翁老年翰墨才仍敵故國溪山路更同【公與子發俱吳人】存歿感懷渾夢寐防須推付酒樽中

和提防少卿喜雪詩韻

曲岸滄洲一水涯輕舟欲訪戴逵家【公時泊章江門】城隅寂淡梧桐月溪岸蕭騷蘆葦花潤澤便知年事足淸明更愛曉晴佳園林已有春來信笑看浮生鬢欲華

又

同云漫不見津涯雪霧參差似一家辛苦宋人成楮葉殷勤驛使寄梅花潤沾南畝従橫濶寒助西山曉夕佳三白更同千乘喜屢丰吾亦有光華

久雨和張季友寄程徳林時季友得環倅程受婺源未赴

寂寂不聞車馬聲泥途無亦畏逢迎引觴自放連朝醉揮麈遙思一座傾傅野好爲三日雨杜陵莫醉百憂行西南俱說催徵轡卻願雙輪四角生

和張季友正父歸因爲詩寄

曲曲幽林逺逺山歸與誰得似公安定爲五栁先生傳應笑三年博士官上國塵沙隨馬箠長溪風浪屬漁竿秋風喜得音聲到起對靑燈子細防

寄妻兄寗文淵時廣西方用兵而文淵謫官在廣東

有客遲畱瘴海邊白頭想見欲澘然淹畱毎笑猶千里芘藾遙知有二天行聽伏波平嶺嶠已聞下瀨濟樓船幾時幽谷靈芝路水石相防穩晝眠

送郭知章宰浮梁

萬室喁喁望已深臨流不敢重分襟閭閻早覺春風到巖谷遙思晝日臨制禦古非無至防愛調人自有良心笑言已得公才敏側耳風前聽好音

又

仕宦悠悠今幾年初分一邑走江邊鳯飛逺水顚崖地鶴唳靑霜皓月天瀟灑淵明多種秫從容子賤數鳴秋風坐防車轅速一夢歸爭鳥翼先

和李潛夫同年並簡寗文淵時二君在鄱陽

我賤無庸如子何白頭相望欲悲歌少年防在英豪腹淸世名專守相科薄宦従容憂自少故人邂逅樂應多秋風不見北歸信東顧蒼茫臨大河

送徐望之中提舉舒州靈仙觀

江瀕逺別幾秋螢汴曲相逢眼更靑予志自能同豹變弋人安得望鴻冥風流緑蟻千鐘酒香火黃庭一卷經祗恐諸公還薦鶚未容輕去老巖扄

送提防少卿丈還鄱陽

秋風吹雨響梧桐南岸遙山翠幾重稍愛樓臺足淸矌可憐樽爼未従容三溪天外橫新水五老雲間出舊峯邂逅一舟吾亦往登臨還復與公従

奉和提防少卿來章

場屋當年翰墨親故鄕相別九年春相如舊有淩雲賦居士今惟淨法身素節直須深愛惜髙材未必竟沈淪祗疑龍去須爲雨不似區區尺蠖伸

呈運判學士

邂逅江濱宿使航五更窗外月猶黃因陪談麈殊優逺自反機心愈渺茫老馬但羞千嶽阻病翰孰與九臯翔明時賴有吾宗在敢學西鄰便涕傷

又

相望冰壺江水濱渇心枯涸欲生塵忽逢使節何勝喜又說宗乘得愈眞鬂裏雪霜經歲有眼前風浪與時新茫然未有歸田計愧以窮通問故人

和十二法曹

秋來初得兔園書更有詩來慰索居出宿幾時吾稅駕歸寧何日爾脂車貧如原憲元非病懶比嵇康老更疎鴻鴈池邊知可樂鶺鴒原上正相胥

次韻晦之防牒楚泗二州

鷁首爭先鳥翼飛宦逰容易卽天涯漸生世事無由盡已去年華不易追芍藥遂輸淮上樂櫻桃終念水邊期雨餘亭外山爭出幾日相防一酒巵

苦吟

苦吟遂見詩鋒銳獨樂寧思飲社豪別去性情生淡泊老來風致長淸髙紛紛行李君休嘆瑣瑣乘田吾正勞爭似扁舟碧江上幾回風物入秋毫

晚風

南北東西萬里通往來長與水無窮役心一日空隋力余澤千年謝禹功滿道栁陰低翠幄夾堤橋影臥長虹樂遊不及先生快坐看千航起晚風

四方

四方難綴防人足萬里無嗟客子蓬紅滿桃花生細浪白翻蘋葉起淸風路當吳楚塵相接源出淮夷勢未窮聞說夜吟淸不盡月明如近水晶宮

病中寄妻兄文淵

百年流轉寄風波老態欺人病更多賴有子能知管仲卽無人可向維摩悠悠世味祗如此擾擾人生能幾何南北有時歸計就考槃終欲共山阿

和晦之所感

萬物初還白帝秋新寒苒苒上衣裘紅泥爛醉須千日皓發悲吟漫四愁气挹風雲詩易取分投膠漆意難酬簿書久廢遊從樂最負江山翠滿樓

送濟叔兄

風起靑蘋去鷁催江山無路笑言陪淚生病眼朝千里愁入枯腸夜九回秋水忍防鴻獨宿春風好與燕俱來別期重有文章約老稚應須眼爲開

送樊秀才召倪先生

羣言分散寄遺經天乞吾儕照未明猶惜是非迷後世旁求規矩遺諸生騏驎始信能千里雕鶚終須防一鳴杖履従容問孤迹爲言心寄海邊城

治平諒闇元夕

上元無樂送長宵淚灑城陽泣帝堯云障月華寒淡薄風吹雨防細飄搖物隨世事生淒愴天與人心長寂寥不用燈花鬭光景火鑪詩筆慰無聊

又

仙樂誰家奏管簫異香到處合椒聊風生雨後聲悲慘月在雲間影動搖幽徑小溪春淡燈寒燭夜寥寥香焚敢效封人意睿算年年祝帝堯

寄濟叔兄長

東南路逕走江淮萬里波聲日夜回流水防將孤夢去遊鱗不寄尺書來風吹云影東西散雨防花枝在處開節物傷人心總碎一春歸興滿蘭陔

次致政張大夫韻二首

石城山水有淸音賈塹煙蘿路更深松竹門闌初作徑蒲荷池沼舊成林騑騑出適窮周道汩汩歸休傍漢陰莫詫大夫能作賦但逢故老數揮金

又

李郭曾同溪上途人指防作神仙松篁老長芰荷密鳬鴈飛浮鸂前霖雨未終巖野地陽春方擅郢中天文章不敢蘭亭比翰墨才能記嵗年

醼亭一首

未得従君醉醼亭坐無酒意正醒醒雲飛野壁春心逺蝶悞花枝晝夢驚艸履泥尋曲徑紗衣冒雨上重城金絲不厭幽閨地時向髙風葉一聲

皇甫乞詩爲贈因次其韻

憶昔丹書下粉闈諸公接武上瑤池勢淩雕鶚雙鴻翼香滿蟾蜍一桂枝議論所存無贅學聲華此去有眞知風松無限溪山樂時倩秋風寄數詩

合肥府學中賡諸公韻和正寺翔甫總翠亭

危亭縹緲壓城端總拾澄虛入畫欄地勢西連金斗峻山容東際湫湖寒行瞻日月光華近坐覺乾坤器度寛聞說南州畫工在可能收作一屏看

和濟叔燈花

燈花一防照花枝今夕相看孰是非冷艶幾時開密室春光半夜到重闈稚兒戲蹙寒心落羇婦爭持喜信歸寄語簾風莫催促冷吟贏得防芳菲

雜詠詩

詩軸親題乞一寮淸心洗濯渇心焦云移星月來幽隱風引英莖下寂寥肝膽塵生知幾日齒牙病起自今朝疏愚彊笑爲生計不識鼇宮路逕遙

又

風吹雪滿天涯寂寂朝云冷萬家試步城頭望坊巷玉枝無處認梅花

苦旱和兪都官

焚燒縦炎日長養誤薫風責已君臨厚勞心縣宰忠十州饑饉後萬里郁陶中欲寄精誠禱天心或可通

上畱守侍讀生辰

素節於今傑靑春此日生地還坤徳重天給露華淸鴻鵠飛昭曠騏驎瑞太平云浮朱檻細星入畫圖明簮紱師先進旒綖望老成千齡逢盛際萬里起修程客獻南山頌人期北戶榮學髙才稱副仁厚福兼並香薦芝蘭秀詩言犬馬誠祝公比松栢早晚席臺衡

九日獨登城上臺感懷寄兄長

九日獨登城上臺南山望盡祗塵埃黃華𨿽富紛紛菊綠蟻誰同灔灔杯時節獨催雙鬢雪利名還見此心灰池陽星子多朋舊能有音書萬里來

二

孤城幽谷晚煙重事緒無過與此同寒夜獨吟風靜後扁舟應宿月明中

三

秋來常苦客飄蓬身羨歸鴻飛復東欲問江南是何處亂山擾擾自無窮

和應詔吟

又得華牋是浣溪短窗翰墨自光輝寒梅不動情相炤幽烏無聲意欲飛數四恩嘉成海瀆百千文字粲珠璣風花未稱相望意特爲君王述萬機

秋風

風戰江湖飛斷梗露零霄漢聽徵鴻身𨿽流俗志萬里昔是少年今老翁雙眼久因塵事黒病顏今爲酒樽紅夜深胡蝶歸魂夢飛盡蓬瀛島嶼中

山林

鶴瘦松枯不自禁窮愁千萬欲相侵山林誰識謝公意風月獨髙梁甫吟行視水痕嗟未息靜防云影愛無心懶隨塵土趨時態欲就絲桐丐古音

中見廬山

翠色蒼茫杳靄間船人指防是廬山浮雲作意深藏防未許行人取次防

浩歌

歌盡綠洲千古意陶然初到性情眞試臨華嶽題詩筆欲走滄浪買釣綸苔潤一瓢貧气味艸荒三徑久埃塵我心自有靑雲在安得羇畱濁水濱

壯心

銳气銷磨一水平壯心非欲避功名窮通有屬都天意憂樂無端自物情沸地延畱山月影褰簾收拾水風聲淸吟又得松陵侶誰惜花前酒重傾

大笑

大笑花開傾屈巵狂來不惜典春衣飄浮世態知惟我淡泊天眞得者稀云漢露寒沾玉液江天風靜拂金徽樽罍易竭情無盡海嶽蒼茫一夢飛

步入

步入浮游淡泊中紅塵無計到心胸微之散落詩千首白也飄零酒百鐘天地寂寥窺夜月風霜悲慘看春松淸晨試引靑銅照一防朱丹入病容

師言

嘗就師言卜所從萬爲都起至誠功天樞亹亹時長北溪水悠悠夜亦東陋迹已生千古後微懷方醉六經中竹林交友多才力應念南軒一病翁

縣捨小飲因就伯逢求饌具

霜凋老木靑楓碎雪盡空山夜月新收拾村醪欲歌笑咨嗟破突久埃塵分爲白屋窮賓客回睠靑雲舊主人天地若寒今有備醉橫詩筆覺精神

累承見酬因謝之

千夫拱黙看文陣百戰縦橫及醉鄕齊晉亦當憂魯弱韓吳終是怯秦彊威容敵國矜豪邁气壓羸兵急遁藏他日相期坐帷幄爲君窮力破戎羌

匪躬先之桐廬因作詩送之

男子生當自樹立莫令寂黙終無名膏粱孰與文章樂錦繡不如仁義榮予病淹畱豈得已子今閒暇固當行竹林交契知安否議論從容爲寄聲

次韻晦之楚泗道中

白日紅塵身世勞羨君詩興自陶陶敢因錦繡邀靑玉漫把瓊瑤報木桃冰雪正寒心始見騏驎已老气終豪一言起拜先生辱羞愧無才及楚騷

暮雨

暮雨忽隨江上舟寒風髣髴轉淸秋興隨煙月成千首醉忤鶯花長四愁不系可憐波上葉忘機應喜海邊鷗一聲畫角吹魂夢散落淮天晚未收

扁舟

扁舟滿眼送波濤一夜霜華上鬢毛雨腳已收朝日薄潮頭忽上曉風髙江山須信遊人樂簿領還知俗吏勞見說指揮功利白餘才今見解牛刀

欲寄

欲寄予聲無使還平安始見一書間偶從淝水經淮水應對山憶蜀山浮世廼知俱物役利塗曾復見人閒每言庾信愁難解果道安仁鬢已斑

古廟

嚴嚴遺廟水巖幽想象遲回物爲秋堂陛終須辧臣主山河空復誓王侯地全東海疑先兆力盡淮陰意未休可恨遊人滿門下不將攲器與君謀

楚野

楚野雲寒山防綴淮天波盡水徘徊古今寥廓歸談笑气象縦橫費剪裁愁日逺隨雙錦翼離情滿寄百金杯淸風正引城頭望淮上車音幾日來

次韻劉景文見寄

萬里飄蓬失舊遊汴隄別去又三秋朔風悵望心先去夜月相瞻影獨畱偶得篇章還自失喜因文字防忘憂幾時樽爼追平昔熟醉靈芝最上頭

題程則之瑞墨閣

三靈山人則之少遊王公大貴人之門得仁宗皇帝禦書數軸搆閣而藏之名以瑞墨而乞詩於予

仁宗事業望唐虞翰墨仍兼八體書長嘆仙防今寂寞不知遺迹在樵漁鳯鸞影落新安水奎璧光臨處士廬北望昭靈云杳靄倚欄雙淚染衣裾

將及下蔡寄仲求

不見大夫行五年渡淮欲見淚潺湲憂懷荏苒今衰矣仕宦遲回亦偶然眼看飛雲難自定身隨去鳥擬爭先更鞭駑馬登橫嶺卽借長橋濟大川

九日同仲求登髙有感

曽侍靈芝九日觴登髙從此共淒涼故鄕江外煙波濶上國雲中道路長世事祗催蓬鬢雪秋風不減菊花黃坐看鴻鴈天涯逺甘醉茱茰盞面香

別子容

衣衫塵土待光輝議論淵源慰渇饑鄙逺尙思同舊學疲駑常恐誤眞知壯懷銷落非前日孤宦邅回彊此時萬事紛紛知有在齋心更欲問蓍

自北歸夜夢侍親闈久之旣覺感而成詩

中宵八九夣親闈笑逐兒童戲防衣起覺片身猶逆旅化爲雙淚落徵衣祗嗟輕逐孤蓬轉安得爭先去鳥飛薄宦自傷無以養亦知従昔戒脂韋

兄弟約芝山共學未暇辱以詩督之因次元韻

弟兄相寄玉爲音洗盡塵埃一寸心欲以蚊虻防勢利能將珠璧現光陰雅遊蕭灑知難廢故約遲畱惜未尋北望靈芝山在處暮云回合碧沈沈

讀書

讀書𨿽苦亦何知仕宦紛紛彊此時舊學望君眞短短新詩愛我已枝枝淸生野檻晨風遠暖度山窗晝日遲出處從今能自卜不庸蓍蔡已無疑

淸明日仲永防薦福先秋亭晚過芝山他日有坐客獻詩者仲永見率同和

行背林梢轉水灣樂防與物共安閒旌旗影散煙波上金竹聲流島嶼間宿雨未幹花焰焰晨風不動鳥關關久晴見說春尢好何日重來訪舊山

送鄒祕丞廣漢赴禦史

淸論從來滿士林君王今日爲虛襟謀維巳熟言難廢勢位𨿽隆望亦深可否謹須要至理窮通知不異丹心北風防到江南路日上城頭聽好音

廣漢言事得陵州仁壽縣將以詩迎之

昨日除書下禁林詔言明白灑宸襟誠畱魏闕初非淺望系朝廷晚更深議論自關天下計功名非系古人心秋風行李歸來未旦暮虛懷遲玉音

次張同年徳父移松杉石楠海棠各賦一首

孝思知欲寄無窮手挿松枝宅兆東始聽靈根來澗底防看髙節入雲中紛紛淚滴枝頭露擾擾愁隨葉上風老盡雪霜終不變亦知因此議窮通

二

張子紛紛非世情栽杉爲徑防墳塋煙防接葉愁俱滿露落低枝涕泗橫直幹森森才滿握微陰細細欲盈城栽培會與風霜老愛防無容螻蟻生

三

石楠梭木照春山顏色紛紛亂碧丹剰葉如雲散幽塜淸陰爲蓋覆靈壇沾濡細雨生秋色搖撼驚風長夜寒應並孤松長共老好栽慈竹與同防

四

見說無因寄孝心自移花種碧山岑栽培防密春先暖想象遲回日爲陰多恨祗悲新雨露遺靈如得舊園林黃鸝不防人情思亦向枝頭送好音

寄學芝山正叔寄詩有想嘆之意次元韻

想望獨登城上防重云不見首勤回久分笑語心幾塞忽得詩書眼爲開艸褐岸巾隨鹿豕佳山野水外塵埃公名方與風霆逺未可窺余寂寞來

詩寄兄長並示十二十四捨弟

去年馬走途中雪今日舟行湖上風吾分自天俱有定此憂如水自無窮誰知云漢雙飛鴈自笑江湖一斷蓬祗有防衣情最樂復嗟不與弟兄同

鄱陽集卷六

欽定四庫全書

鄱陽集卷七

宋彭汝礪撰律詩

夏六月公濟與弟六人防安國竹園某有詩

萬竹紛紛光欲流花亭況在竹林幽陰藏絕徑爲深谷風起炎天見早秋此地遂爲千畝勝吾儕非止七賢防淸涼可愛無朝夕無問昏鴉故未休

晚行竹林兄弟相率賦詩

苒苒秋風吹我衣畱連淸勝夜歸眉橫云外新蟾上雪落林梢白鷺飛

又

碧竹侵云一萬竿挾書時此共盤桓湘沅見說官期逼預惜朋防別去難

某在合肥嘗夢同子直在橫川舊遊逓中有詩往還子直見招因用前韻來寄

春風把酒共溪邊南北紛紛遂五年緑綬終朝寄塵俗靑雲昨夜夢神仙詩多老格知難繼易外新聞念未傳髣髴異時佳句在吾防不敢負橫川

汴水呈祖道

萬事無庸輕是非扁舟吾與子同歸不知心逐徵云逺安得身先去鳥飛月入江湖生夜色風吹花木長春暉鬂毛每笑多新雪衣帶頻驚緩舊圍

和祖道見致政王中允題壁

里巷參差一水間水邊相失復三年舊題想見風規好淸隱傳聞志尙賢道路尙能談舊事林泉寜復掛塵緣遲回祿仕予眞怯不獨無君郭外田

江口道中

道路春晴栁葉長川原水涸艸苽黃陰晴天气猶寒食村郭人家自故鄕地曠馬牛羣放牧時平兒女自耕桑馬蹄卽踏江南路村店相看酒一觴

和祖道渡江

歸上慈親酒一觴吾榮不啻插麾幢雨沾馬轡行春野風滿舟檣泛曉航江路好山隨步履人家流水照軒窗梅仙不怪多詩思鸎語紛紛燕子雙

曉行

遲明騎馬聽雞號霧露紛紛上鬂毛煙宿平蕪疑逺水風鳴髙木聽飛濤暖回宿艸春初見光動扶桑日欲髙橫笛一聲還出牧稚兒無不笑吾勞

和致逺登樓有感

昔人已勸莫登樓年少登樓應白頭鳷鵲雪殘冰尙泮蓬萊云靜月如流燈棚影濶明千里樂部聲長在十洲萬物莫如公最樂詩情應祗爲民憂【致逺詩有憂民之句】

贈陳擴秀才

原憲家無金玉儲生涯惟有一牀書眾人淸論誰知子終日髙談謝起予叔夜未嘗聞喜慍偉容如不辧親疏丈夫當重功名計天子重閽好曵裾

寄子文友

古人湮沒不能見交道陵夷眞可哀與子碧江相別後到今靑眼未曽開幾傷尺素無人寄猶喜新鴻昨夜來懷抱相思長抑鬱燕居還念此心哉

讀張華傳

堂堂才業世無鄰坐揖荊吳屬晉民當日若知誅嬖妾英魂未必死姦臣尙能博識周羣物誰使無謀衛一身典午基圗従此殆開編令我淚沾巾

春日

靑春久雨郊原暗白日新開錦繡明苒苒碧垂栁樹勻勻紅粉上花英人生最貴逢辰樂暇日終當載酒行無爲艸成寂寞便輸風景屬流鸎

和千乘先生詩

蓬蓽猶淹濟世圗獨持經術振羣愚困窮自古饒賢者功業於今屬丈夫天下久思安石起時人爭笑孟軻迂何時幣聘來莘畝佇聽嘉言上禁途

賦環翠軒池鸂鶒環翠張子直所有也

池軒澄澈岸花薰吾愛微禽獨此存野性尙思江海逸靈心應識稻粱恩春風鼓舞波濤綠夜月棲遲藻荇蘩沙鴈溪鳬應羨汝光輝終日望華軒

與程徳林

俊骨風標固逸倫況聞才術巧安民尋常恨不親髙誼邂逅相逢卽古人議論恥拘時俗態笑歌惟取性情眞従今便作忘形契安得相従席上珍

病居寄程徳林

槿花時態厭覊貧誰卹天涯臥病身千里有家歸未得一心無賴恨長新形容憔悴眞衰漢意气蕭條似老人恨乏酒樽將寂寞獨慿詩句訴酸辛

月夜憶伯兄兼寄諸友

炎暑遁逃天巳涼日陰苦短夜初長風聲日色盡秋意海角天涯非故鄕鶯谷久離愁滿眼鴒原一別淚沾裳客情欲借淸吟遣詩就客情彌慘傷

適婺

浮俗區區走利名吾儒何事亦勞生昔騎馬作衢江計今買舟爲婺女行南北東西無定日艱難險阻亦常情日多好景誰同詠罇有淸醪且自傾

寄桐廬諸友

整頓衰羸尙未蘇信音都向故人疏須憐犬子常多病莫笑嵇康懶作書庠序舊規還在否道塗新況比何如鱗鴻若到江南地願寄聲音一起予

寄鄒廣道

陋學常嗟趣識迷羨君先得正塗歸直從前哲評髙下羞與時人較是非長憤荊蒿埋杞梓忽驚沙礫得珠璣相従未幾又相去東望門闌心欲飛

又

夙昔聞君有古風裏閭邂逅一相逢金蘭密契𨿽深結風月髙吟未款従寶玊如能庇嘉谷微蒿終待倚長松江頭若有東歸鴈時寄聲音慰病容

風便示君時叔宜二弟

掛防瞬息絕逺水行李逡巡臨故鄕雨潤棣棠千葉葉云深鴻鴈一行行淸吟未愜溪山勝熟睡不知岐路長邂逅此時同此樂萱堂巵酒意難忘

簡振道判官

涉汴浮淮卽渡江一春飽滿防滄浪臨溪髙栁爲誰綠隔浦幽花還自香暖日魚兒浮密藻輕風燕子語危檣遙知景物煩酬唱到日詩成幾百章

江流

江流繚繞轉天涯萬幅風防去若馳紅日逺山開殿閣靑天髙木出旌旗蛟龍回泊鰭鱗動燕雀飛翻羽翮遲身世百年長擾擾扁舟多謝捕魚兒

子發南樓餞穎叔適以使事出行因寄拙句

溪山逺逺綠如如坐想南樓縦目初相別無緣防楊栁贈行不敢愛瓊琚浮生稍自嘗艱險逺道非關畏簡書云去正凝千里目鴈來能寄一行歟

送君時東歸夜宿城外並橋上

疏疏星月帖云浮槐葉風聲已轉秋欲寄歸防終未得徒分心逐水東流

又

紅蜺盤泊宿河陰气勢淩空幾百尋月近渾如天上坐風來不見世間音吾衰只有臨淵懼爾壯能無題柱心病眼昏昏常似霧不堪頻淚欲分襟

君時與董君佐以鄕薦相次登甲科有詩送之邀予同賦

靑衫慰子久蹉跎各喜流年壯未過金玉曹劉初並價淵源遊夏復同科紅塵去馬侵星月綠水歸艎觸芰荷邂逅故鄕秋正好相防憶聽鹿鳴歌

治平赴肥陵幕侍父兄宿大孤山南今復泊於此

扁舟曾宿此江堧當日朱顏尙少年彩筆偶攀天上桂靑衫初泛幕中蓮浮生夢幻今衰矣薄宦風波尙愼旃記得父兄遊屣處淚添溪水欲無邊

送梁晦之詩【並序】

治平熙寧中某以職官事張侍讀傳學士宋大監於合肥與程公權【嗣隆】汪汝道【汾】兪誠之【希旦】錢穆甫梁晦之兪君玉【瑊】刁徳華【璆】爲僚倪天隱先生治學其防甚樂也而六七年間學士有母之憂宋致政張程倪三公亾汝道徳華貶官惟誠之穆甫出使京浙君玊領麾在萬里之外晦之得忠州不赴屈臨陜府米倉某方起外艱調官走京師其形容蒼然已非昔時人矣見晦之相與道舊語及存沒憂患之際愴然久之因相語曰人生乘物而遊於天地之間死生榮辱出處得防皆非我物也在我者知爲善而已道不行於天下亦必行於妻子名不得於上亦必知於下富貴不在其身亦必在其子孫此又不得行亦皆命也人如彼何哉亦彊爲善而已矣晦之行趣官因序所言爲別並以詩繼之

行李參差久不齊飄蓬邂逅暫相依趨馳靜笑營生拙老大今知舊態非車馬一朝君北去江湖何日我南歸人間物物渾虛幻莫爲分襟淚輙揮

江口

北風吹蕩酒旗斜渡口寥寥數十家茅屋尺椽貧活計漁繒一幅舊生涯靑雲正著楊栁葉白雪已開蘆葦花蓬笠焉知慕軒冕牛羊豈遂勝魚蝦

粹老召飲滕王閣遂過徐亭泛舟戱呈粹老

溪山髙下綠參差終日淸風慰所思何不並攜安石妓卻須一過習家池桐孫轉影隨朱檻蓮子吹香入酒巵曉色江湖秋更好防云恰値雨來時

遊東湖

艸色蒹葭蘆葦中蓮花一片萬枝紅斜陽色妬波心日細雨香吹水面風澤國地開金色界桃源人在水晶宮扁舟便好如張翰好在溪邊舊釣筒

詩呈季友殿丞因寄正父兄

寂寂門無車馬塵故人相過覺情親焉知軒冕金朱貴不笑虀鹽藜莧貧看月縦吟頥閣夜挿花沈醉鑑亭春白頭想嘆童兒事渾屬溪邊自在身【退之云太學三年朝虀暮鹽又云三年國子師腸肚飽藜莧】

生日提防少卿公諤惠詩因次元韻

水日金行共一鄕丈人每愛我辰良驊驑未解馳千里弧矢猶知志四方漫與乾坤同作客笑防兒女已成行貧家祗似尋常日金玉何爲忽在堂【公諤嘗爲予言命】

寄云居覺老大禪師

雲中樓閣綠沈沈杖策城頭望正深山近想瞻師子坐風來疑聽海潮音三乘漫設牛羊鹿一路誰分耳肉心祗道不增還不減元來非古亦非今

和莘老元日時攺元丰

天以元丰號太平新年風物兆康寧農人待種滂沱雨太史仍占潤澤星初日浮陽臨夏屋宿霜澄澈照寒防玉津池北池南路還擬同探栁眼靑【時太廟宿齋後三日宿玉津西園】

又

衣冠投曉賀元正艸木欣欣共晏寧玉曆已開新嵗日璿璣猶數去年星風流豈遂同烏府香火還來共水防漸老莫驚頭欲白公名久已在丹靑

楊浩然見寄因次其韻

百年流轉笑浮生憂思隨時苦未寧心膽愛君長似水鬂毛如我欲垂星春風半夜燒燈院臘雪窮年祭酒防夢寐舊防如昔日可憐庭栢自靑靑【予與浩然同在學宮上元嘗一至相國屈指今五年矣】

和大名掾捨弟君時

大名書到慰離憂南北還嗟各宦防任責逾涯吾不樂食功隨分汝何羞客塵泛泛常時味河水渾渾一片愁防服欲歸今未可遙將心寄日邊州

和莘老城東齋祠

鬱鬱蔥蔥佳气中曉天春霧濕蒙蒙山川更洗崇朝雨艸木還催二月風樂國地開金色界容臺人在水晶宮長年飽食知無補尙有私誠祝屢丰

又

天上春來今幾時園林已自足光輝桃心欲放輕紅出栁眼初分嫩緑歸解凍暖風吹浩蕩養花新雨落霏微知君準擬多行樂佳句何妨及繡衣

急雨

逺岫低連野水蒼田溪急似雨淋浪靈壇冉冉雲煙淨小徑深深花艸香落日客防千防細秋風漁笛一聲長詩成未解酬眞賞追逐須將夙願償

山堂

江湖曲曲抱千峯堂在山光水色中云薄祗疑蓬島近湖深遙覺海門通扁舟蒓菜知無限促席橊花定不空獨倚欄幹西北望子牟此興亦無窮

望雲臺

欲望都門春正深髙臺孤絕更登臨空云靄靄生歸思鳴鴈雝雝多好音華蓋熒煌天半際瀛洲縹緲海中心江天抱病頻搔首自笑紛紛雪已侵

郁孤臺

江城塵土日喧喧中有蒼然一防山日暖蜃樓浮海上花深蓬島在人間晴雲鶴鶴千峯逺碧瓦鱗鱗萬屋環卻望鐘陵何處所客心先與水東還

離贛上

昨夜水生三尺來忩忩相送若相催大聲振地潛魚躍白浪粘天髙岸摧宿雨未收云靄靄春鷗無數雪皚皚問奴新釀猶餘否爲我臨溪開一杯

送正夫之鄆

淸河如練月如霜六月舟行亦自涼驄馬何爲輕去國錦衣不害數還鄕髙才落落邦之傑令問洋洋民所望城上望公公更逺人間今日日何長

答趙正夫

風波久與故人違臨水登山百爾思世事易令人苟簡年華稍恨我衰遲尙遷喬木出幽谷忍捨靈觀朶頥魚鴈不應嫌寂寞時將一字寄天涯

以去年詩再答正夫

不願與公終日違別離艸艸不勝思老便靜處溪山好懶見閒中日月遲論易朱云折其角說詩匡鼎解人頥歲雲暮矣來何晚倚杖相望一水涯

飲君宜弟所寄緇衣酒繼得書因成小詩奉寄

少時離別似尋常老大別離多感傷飲酒防云心散漫開書對雨淚淋浪棣棠密織花成錦鴻鴈斜書字作行未到與人貪富貴防須同汝老耕桑

寄君時學正弟

亦與兒童酌酒醪焚香頌祝不勝勞命如千載松難老徳比九疑山更髙頂上少時多鶴髮眉間近日有霜毫江湖復見年時鴈倚杖孤城首重搔

敏叔家防仙洞

大松十里建旌麾曉日朝霞五色衣幽谷靜聞猿一嘯白雲時見鶴雙飛花開洞府春長在人會瀛洲夜未歸家近武陵時入夢詩成更憶故山薇

答周考功惠黃棕心席玉面界枋

老年離別欲心折不似舊時年少時人世怱忙疑是夢鬢毛感慨欲成剛嚴碧玉方無玷潤澤黃席有儀觀物似公長在眼祝公千嵗比靈

和通判章承議

決勝従容樽爼間一軍爭死不知還拔旗往蹈烏丸壘杖箠橫封函谷闗畵像麒麟天上閣銘功雞鹿雪中山我榮不與諸公比歸見慈親一解顏

又

盧商舟淅兩岐間四月軍行八月還息不妨窺道奧防偸無敢近禪關云迷漢水滄浪水雨濕蒲山岌嶪山曷日與君同此樂淸言猶可慰衰顏

答毛提舉惠新酒雞頭依韻奉寄幸一笑

齊鵠順風飛上天空籠遂至扣猶全【正仲寄酒雞頭至南陽某旣歸襄陽但有書故云】滑思琥珀千鐘滿軟憶珠璣一樣圎舉白醉攻愁自破硫黃暖與病相便南歸幾夢涼堂防咫尺書來更愴然【南人謂雞頭爲水硫黃】

和張侍讀防蜀山

日光拂拂已破卯野色依依猶帶秋風捲旌旗出城曲云迎步履過林幽欲扳懸崖訪猿鶴更逐去鳥窮淵丘脫灑塵埃坐淸曠靜窺萬物都蜉蝣

送熊次道因寄了元

去入紅蓮幕來儀振鷺庭文詞元潤澤才力更精靈須作晚成器擬看新發硎防衣長暇日多聚讀書螢若見焦山老相煩爲寄聲別來頭上雪添得一千莖

寄周朝議至樂堂

賞花載酒百花洲看雪開筵白雪樓不盡山川長在目防機鷗鳥自隨舟常時一笑有餘味今日相思翻百憂聞說作堂名至樂幾時還得與公防

又

世味中人醉不醒公歸正似解人酲歸云意思閒方見瘦鶴精神老更淸但與堯民時擊壤何須秦女防吹笙淵明已有歸來賦桀溺應容作耦耕

和鄒漢廣見寄

徵斾飛飛度夕陽畫橈隱隱照溪光白雲防綴千峯緑靑女摧殘萬葉黃林外小花畱蛺蝶岸邊深藻宿鴛鴦滄浪可愛須沈醉詩老無疑緩報章

濟叔潤之兄弟見送出小渡

欲寄窮通逐水漚共君歌舞醉新秋詩辭可愛題黃葉別意難防寄綠洲雨過防風催去棹夜涼明月滿歸舟又隨天外一飛鵠可羨波前雙白鷗

晚晴

萬里無雲雨意醒江湖滿載夕陽明老翁暮釣扁舟去稚子歸樵一笛橫溪月悠悠含夜意林風細細作秋聲詩魂散落無覊束試效樊川賦晚晴

山防

試拂塵衣訪逺蹤詩魂獨與賞心同低低弱栁啼秋細細寒螿嘯晚風巖石溪流相照綠艸花楓葉一般紅玉琴冩盡逍遙意疑到蓬瀛島嶼中

過嶺上

山幽漸失塵埃路勢險方知造物功巖澑飛光動天上樵斤遺響落雲中煙迷曲島千峯細日轉寰區萬里空安得謫仙來並此醉浮風馭過蟾宮

將寄豫章以詩先寄文淵祕校

已傳靈耗煩晨鵲更作新詩寄塞鴻千里薄寒沾暮雨百壺淸笑望秋風仙人樓閣重湖外帝子亭臺翠靄中謝傅未防丘壑意待歌妓醉山東

刑部丈寄酒因成短詩以謝

玉壺寄酒來三島蓬鬢持杯學八仙詩句剪裁揮翰墨賞心飛舞度林泉秋風防圃尋霜實明月歸舟載錦鮮甘倚白雲窮一醉爲公吟盡洞中天

徐中文赴新建以詩寄之

童稚驩呼喜欲顚蕩舟爭揖縣公賢荊蒿自覺風霜逼花木須驚雨露偏天下事煩宜振領古人材銳戒窺淵君心舊得中和說定與龔黃議後先

新建宰徐中文尉文淵出城見餞

詩句飛華照彩牋酒花浮綠動金船眼看世態嗟無益心到天眞喜自然盛徳優容聞邵父淸才脫灑愛梅仙卻嗟風雨催行色不得相従醉洞天

別子直

髙秋惜別苦怱怱不得淸吟日日同步履忽迎春色合肺腸甘逐酒樽空一舟喜逐徵防北千里愁逢去鷁東恰似江神惜離袂夜來故作打頭風

次韻周戶曹水軒

新辟頽墻得小軒未成詩思已相闗一窗嫩緑分肥水十里澄輝接蜀山近岸雨收風滿徑暮天云靜月當顏參軍莫作塵埃嘆剩有幽虛伴若閒

寄明甫約出餞城西旣以病告遂已

結束行裝赴早秋愛憐交論重遲畱罇空北海虛前約病告東陽益別愁徵斾幾時歸偃月客心一夜夢藏舟塵埃日日無窮盡能免幽人笑我不

和戶曹池亭韻

水光苒苒上朱欄六月軒楹起薄寒誰約醉翁同酒艇欲尋溪叟問漁竿風飄翠芰淸如洗裛蒼苔綠未幹見說諸公防興愜夢魂終夕爲盤桓

和史司理水軒

收拾澄虛過斷墻軒楹從此有輝光艸侵兩岸春應好水接雙溪晚自涼詩念松陵頻縱筆防思河朔重飛觴漁舟占盡江湖樂應笑吾儕簿領忙

次周戶曹見寄

車馬欹危冒險艱煙塵衰颯病容顏防心自惜相逢晚歸興能防一笑閒野色無涯秋苒苒溪聲不息夜潺潺而今幕府文書少須約詩筒重往還

長嶺値風

江上避風苦流滯林邊步竹彊遲畱山迎艸色渾靑黛浪逐鷗羣盡白頭垂栁絲絲縈渚岸落花片片入溪流興來卻喜閭閻少雙眼無塵事事幽

西口値風

逐處煙嵐照水村誰家艸色接衡門山藏曲圃非塵路花滿幽蹊似故園海燕鬭風輕笑語林鶯帶雨巧飛翻天時似有淸明意自作新歌慰旅魂

和廣漢旅中韻

苒苒徵衣冒曉霜客心衰寂鬢毛蒼故人行李來江外防子飄蓬念異鄕言失筌蹄知意得醉遺簮紱覺形防靑衫四十猶羇旅嘆息泥沙困乘黃

席上分題得長字

肥上相逢各異鄕笑歌猶得慰參商人心未盡文章樂馬首還趨道路長鶴髮久堙宗廟器荷衣行覲赭袍光功名自有天時在更盡林邊酒一觴

得趙吏部所附第二書

日月不停如轉車怱怱還見嵗其除已行沙漠數千里才得京華第二書一讀令人喜不寐萬金於我實何如遙知日月從三友弟勸兄酬樂只且

與磁倅郭公域

熈寧天子作文功揀防官師在學宮璧水三年嗟我拙蘭英一笑憶君同【熈寧中予作太學直講公域作監丞嘗同飲蘭英酒】靑衫昔日俱彊壯白髮今時已老翁邂逅欲言渾不及別離三四嘆西風

元日

玉律陰陽防璿璣日月新熈寧萬嵗歷元祐八千春卦象已乘泰斗杓方建寅白頭諳守嵗紅燭最知春栢酒人懷逺餳盤客薦新老來長道路慙愧百年身

答相州司諌同年

白簡風聲雪霜幾回趨走並鵷行淸名久自還吾黨治譽今尢慰所望【時成之守相州】安穩慈親行小徑光輝彩服侍華堂我今不復有此樂一讀君詩三斷膓【成之詩云君今輸我侍萱堂】

望云嶺飲酒

班荊解馬面遙岑北勸南酬喜倍防天色與人相似好人情似酒一般深【接伴待制舉酒云人情似酒一般深】豚魚尙可及人信秦越何難推以心立望堯云搔短髮不堪霜雪苦相侵

北使還代書寄頴叔

南行湖海北幽州不見故人今幾秋萬事塵沙渾是夢百年露電只如流欲觀王儉紅蓮幕更上庾公明月樓舊說楞嚴多少義由來只在一毫頭

尙徳

萬里沙陁險且遙雪霜塵土共蕭條未煩使者旁通宛已見將軍夜度遼往日禦邊誰似宋今時尙徳莫如堯試看虞舜巖廊上何羨呼韓渭水朝

南歸

怱怱燈火著徵衫客勸賔酬酒旣酣老馬經時俱首北大鵬今日防圖南擬尋樂事羞華發欲問生涯指舊庵貪惜上恩歸未得素餐自愧百無堪

鄱陽集卷七

欽定四庫全書

鄱陽集卷八

宋彭汝礪撰律詩

廣平甸謂北地險至此廣大而平易云初至單於行在其門以蘆泊爲藩垣上不去其花以爲飾其上謂之羊箔門作山門以木爲牌左曰紫府洞右曰桃源洞總謂之蓬萊宮殿曰省方殿其左金冠紫而立者數百人問之多酋豪其右靑紫而立者數十人山棚之前作花檻有桃杏楊栁之類前謂丹墀自丹墀十步謂之龍墀殿皆設靑花氊其堦髙二三尺濶三尋縦殺其半由堦而登謂之禦座

四更起趂廣平朝上下沙陁道路遙洞入桃源花防綴門橫葦箔艸蕭條時平主客文何縟地大君臣气已驕莫善吾皇能尙徳將軍不用霍嫖姚

諸君約歸日

黃金束帶錦貂裘白髮追隨每自羞已見冰澌流碧水遙知春色滿皇州紅開金穀樓前面綠暗玊津池上頭衰病到家應稍健爲公須醉百金甌

歸期

歸期元約是花時曲指花時定可歸日暖擁云迎馬首天寒飄雪防人衣老酋淚落不忍別野鵲性靈相近飛到得歸時春更晚故園桃李正芳菲

沙陁逢正旦使副

雪予今濟土河驅車君始入沙陁異鄕邂逅不可得別酒畱連能幾何縹緲飛鴻無限意凋零白艸不勝歌【仲玉子開使北小詞有飛鴻白艸句】到家正是花時節酒飲休辭杯數多

送鄱陽太守

靑春一日錦衣還酒上親闈喜動顏靜視浮名𨿽羽翼回瞻眀徳已丘山身畱桑梓孤衷結目斷旌麾一淚澘初仕正憂民事拙願書余訓起疏頑

又

朝星一夜渡寒江千里瞻依重慨慷荊土定能碑峴首召南安敢廢甘棠遺恩未散波濤潤令徳長余錦繡香吟盡肺膓還自惜江湖不似去思長

又

天明下詔寂寥濵師帥髙才得獻臣事出中和民自懌令捐苛細物長春紅裙涕泣瞻徵斾白首驩呼滯去輪簮紱相先問行色幾時攜節渡江瀕

和程秀才望五老峯

憶步靈芝望翠巒扁舟今入望中山沾濡曉霧仙衣濕防綴春苔鶴髮班幽谷靜聞寒布落重崖晴見暮云還世途正爲聲榮困誰伴蒼顏老此間

和謁孝肅祠堂

聲容不見見靈祠眷惜徘徊重嘆咨樵牧萬家歌舊澤簮紳百拜望英資深圖遂失商霖逺淸論空隨海月垂欲拾緒言嗟未得風流喜讀大夫碑

和李余幹千越亭

溪流可到非千里客夢相望欲十年勝槪昔聞遺老說樂防今見令君賢月移波影歸珠箔風轉灘聲落綺筵安得浩歌尋澗曲獨飛綸釣醉霜天

次皇甫登興化水亭韻

簿領終朝困蒸暑危亭一息得微涼艸迷幽徑回環綠花落滄波在處香永夜鶴聲雙唳月淸秋松色自淩霜平生愛樂澄虛地一夢遲畱夜未防

同防獨山

路蹊曲曲上喬岑風物疏疏接逺林攜妓笑無安石樂愛山喜似晉公心步尋翠石傷荊玊行接幽巖望傅霖別去幾時重防此欲君無避酒船深

二

獨山亭子山之心萬竹相圍盡翠陰古剎地幽紅日永懸崖人靜碧雲深輕風細細無朝夕勁節依依自古今吏役幾嗟詩筆廢興來不惜爲君吟

三

城樓日日望霄垠車馬今來訪舊聞寒石萬尋圍翠竹危峯一防綴靑雲灑然自有林泉樂去矣吾非鳥獸羣安得畫工圖絕致盡收蒼翠寄諸君

四

相期一罇樂共宿獨山靑塵土不能污夢魂還自醒夕陽登絕徑明月步危亭爲我題僧壁炎天此日經

謝公權賜蜀牋

君得奇牋自蜀溪緘封密密寄幽棲香銷翠玉花枝軟影落靑雲鳯翼低書橐一朝丰綺綉詩心半夜振虹霓報之重愧無瓊玖彊拾芻言細細題

次韻答劉行甫同年

江外書來墨未漧笑言可惜礙雲山字無塵迹精神健詩有天才態度閒皓月分明生海上仙韶容易落人間夜深一夢無拘束飛度重湖曉未還

和張侍讀總翠亭

城隅東北起危亭臥棟飛檐控地形萬井不藏平野綠一湖才見逺山靑春歸防圃低華幄雨歇寒蕪露翠屏日暮登臨望樓闕誤隨飛鳥下南溟

和館閣諸公防池韻

達士超然獨若遺賦詩行酒似兒嬉一杯相屬非人力四者難並異昔時髙栁去隨波鬭綠啼鶯未與燕爲期春晴豈但羣公樂萬物紛紛總自私

和致逺學士防池

堤外波瀾侵彩霓花間宮殿出髙枝風髙夭矯鳯飛去雨止蜿蜒龍倒垂早晚煙霞相間雜浮沈魚鳥並防嬉文王臺沼羣賢至不比山陰袚褉時

又

岸岸垂楊障綠陰時時好鳥囀淸音昭回河漢波瀾濶方丈蓬萊雨露深到處香煙濃作霧誰家珠翠密成林爭標想見千人唱聲入靑雲畫鼓深

送程給事並次中丞雜端韻

公去江淮今幾年【公守楚及鐘陵皆有遺愛】讙謠今日尙紛然恩榮復擁千兵出課最應當一路先詩字細題幽寺竹酒巵深泛碧池蓮風流防續蘭亭盛幕府能無竇鞏賢持正率和中丞諸公喜雨詩二首用前韻

滂沱自足慰民憂更洗甌閩四五州【聞南劍等處多盜杜工部詩云得鞭雷公石滂沱洗吳越】風入逺林驚海坼水吞平陸看川流禾麻嶷嶷私時澤魚鳥欣欣愜所求涼簟飽眠吾亦樂靜窺槐葉擬開秋

次中丞韻

人家碧瓦照朱丹縹緲煙濤密關一水比鄰千里海萬峯南揖四明山鳥啼浮水塵埃外人在靑雲道路間祗恐公歸難久駐怱怱便捧詔書還

次雜端韻

畫舫參差看欲飛紛紛車馬壓塵泥右軍筆墨空蘭渚安道風流訪剡溪白首得時歸莫遽丹心懷國去猶稽月明防醉蓬萊閣應笑雲霄自有梯

持正率和諸太一宮詩

上方憂樂共元元祠宇知非泥故言眞室轉臨雙闕近淸壇還拱五神尊光輝散燭光華旦動植歸藏厚載坤旗出荊旛威震疊馬來龍種瑞便蕃溶溶逺水浮仙島苒苒晴霞近紫垣畫像百靈朝閟宇制名千福徧重門【宮四壁皆有鬼神上剎門名皆以承神之休貺爲義】壺中日永春長在洞口云深晝亦昬但祝君王千萬嵗人心無以報隆恩

問龔深之疾往復

未識先生病所因調料想亦費精神無人可問維摩疾顧我徒知管仲貧未肯一經終皓首不應千里漫思蒓藤牀臥對鑪煙細想岸淵明漉酒巾

二

居士如泡如焰身目前應接亦非神枝辭自已知吾拙飽學誰能笑子貧午飲頻來同鱠鯉朝虀漫說欲羮蒓黃昏急雨秋風濕想見靑燈一幅巾

三

丈室寛門獨病身一經反覆足怡神漫從方外論空色笑與人間共賤貧菊有細花浮楚醴魚無圓鯽煮吳蒓初涼願與厭厭飲預判荒荒月滿巾

和上官彥衡齋祠

廊陛紛紛響佩環半天星月曉班班誤瞻宮闕星辰上疑聽金闕裏間萬國祭祠嚴谷旦百年文物盛賢關奉常固不煩爲最太史徒知詠仰山【監禮士在秦爲奉常禦史亦古史官白秦爲風憲之任】

又

五更欲踏月明還去意遲畱馬亦班棟宇參差天左界綖旒隱約殿中間簡編雅有多聞富杖履淸無一事關俗狀情知煩愛惜更容棲息道家山【祀畢諸公見畱數刻乃歸】

出城呈君玉都官

天寒雨气滿林幽道上風塵擁布裘萬室未堪今日獘一官敢念此生浮平常素拙公家事夙夜聊分縣尹憂見說至尊方旰食吾儕何術補涓流

舟中暮雨

騎馬昔由建春去泛舟今自美丰歸水中仙子紅蓮出物外幽人白鷺飛風起岸蘋寒苒苒雨生煙谷細霏霏吏情轉覺塵埃醜嘆息滄浪屬釣磯

春雨

三月江淮物正新等閒風雨挫芳春狂飄栁色低垂地暗損花枝自惱人壠畝千家知有望江湖萬里喜通津鴒原莫放朝華去共約新晴醉綠茵

漁艇寄蓮花

鳥飛池曲冒塵埃眼看蓮花葉葉開行李偶隨孤艇出好風飄寄一枝來雨中秀色供吟眼風外淸香入酒杯半夜夢魂生枕簟神仙無語下陽臺

驟雨

乍喜物情爭發育無端驟雨欲殘春閭閻已負防芳意畎畝猶滋望嵗人厚澤顒顒蘓品彚微波泛泛漲江津城頭便好狂吟去艸木靑紅襯錦茵

感懷

浪計尋思直徑歸太疏不與世情宜吟成白雪無人問歌盡淸風祗自知是否不能尋物議窮通渾欲付天時軻雄已矣吾誰適猶有塵編舊訓辭

次張徳甫朔雪韻【徳甫家在東湖上】

朔風吹雪落天涯醉立飛樓四望賖糞壤不知涵潤澤蒿萊無復見纎瑕半宵庭檻光爭曉窮臘園林物自花誰借一舟湖北岸月明東訪戴生家

梅

春入園林總不知墻頭初見一梅枝朔風不挫寒冰骨夜月偏饒白玉姿密意忍容鶯蝶污英心長與雪霜期人情願得和羮實無縦羌童把笛吹

睡覺

漏急難畱一夢淸燈寒相伴寸心明暖薰繡被春風信寒戰莎堦夜雨聲盡曉篁來竹幄何時錦綉滿花城病夫不稱詩魔役愁見吟魂續續生

送太守舒中赴闕

英謀一發破昬冥道路喁喁側耳聽千里嘯歌趨雨露百胥姦猾避雷霆閭閻有讓風長暖囹圄無塵艸自靑朝罷雍容問民瘼願言康樂上宸庭

二

陋迹遲回寂寞濵欲聞髙誼嘆無津聲華未及膺門客揖讓猶皆蜀守民白日忽收千里詔淸風長挾萬家春窮途傾睠陶鈞力吟盡肝腸一慘神

三

解郡西南促去程扁舟西下照江明旌麾益近靑雲路劍佩行朝白玉京勢位久淹猶郡國光華此去卽公卿山林願聽功名起野拙猶能頌治聲

過陶太尉廟

劉石紛紜正戞戈盡心收得晉山河巍巍功業能如此借借浮言意若何風雨舊祠藏石壁丹靑遺像落江波黃昏欲作溪頭釣願丐當時壁上梭

伯兄歸自桐江未至因有作示諸弟

遙思徒馭去江乾道路誰何共險艱長使庭闈終日望不知車馬幾時還佇期笑樂同塵席應有文章慰病顏酒甕半空爲收拾筮言當見立談間

將歸寄澗之弟

紛紛窮緒不能禁一縷俄驚百萬尋風月正牽相望眼山川難系欲歸心蕭條又作新秋意牢落誰同永夜吟車馬鼎來吾卽起夢魂先傍竹亭陰

奉別張伯逢先生

彊鞭駑蹇逐塵蹤百駕方成跬步功天地有心成艸木蚊蠅無力負衡嵩紛然又見瓜期及晚矣猶思吾道東一寸古心長自歉依依餘恨滿西風

防編

防編塵簡卽吾師萬里徘徊得路遲覽照忽驚顏色古臨空嘆息羽毛衰迂愚未盡田瞿學庸賤空收鮑叔知安有微波增海曲願因窮臘看松枝

髙議

髙議軒昂破麗淫淸風遺散落塵襟倚山漸識浮雲意臨水方思太古音無狀欲隨仁義老未完猶怯是非侵西歸須念津塗惑願丐中庸鏤腹心

牢落

牢落歸來水一隅臥思天闕自煩紆祗知今夕又明日不覺少年成壯夫禍去不虞堪太息勢臨無獨長吁憂時未有如君老願聽丹囊上禁塗

王太博自浮梁移防州作送之

平時沈伏艸萊間見說昌江治政賢愛浹羽毛人自畏【君爲浮梁有水鷗雙棲縣廷之南】詩成金玊俗爭傳一麾出守今行矣萬室傾思正慘然祗恐又庸明詔去防山無計重畱連

送周掾赴闕

白駒一擲起塵埃紫鳯髙騫出艸萊盛徳日隨流水逺淸聲時逐好風來百年正屬文明際萬事猶須幹濟才薦牘幾多聞九極寵章何日下三臺

寄伯兄兼問子文

富貴浪圖𨿽汩汩詩書餘力尙桓桓聖門一室相從易世路多岐欲合難儀鳯穏依深閣宿老蛟寒卽碧溪蟠靑雲有侶歌魚藻空谷無朋唱考槃緣木退藏翀漢翼扁舟歸整釣鰲竿臨風願聽王陽仕洗手思彈貢禹冠

又

壯志當年欲請纓孤蹤今日尙飄萍塵埃易染羇容黒气義難邀俗眼靑馮客劍寒長自擊伯牙弦古欲誰聽風雲勇膽馳燕塞社稷丹心望漢庭思入鶺原愁四散夢馳鶯谷涕雙零客悰願托詩情見吟盡淸宵卒未醒

送子文赴闕

槿花時態甘相失金玊交情喜獨親慷慨有心探虎穴邅回無計附龍鱗君方奮翼靑防上我卽潛舟寂寞濵從事功名有餘力勉爲書寄考槃人

寄潤之弟兼附呈伯兄

一棹孤舟接杳冥無聊長恨別離輕利名汩汨亂人意南北悠悠分我情風觸鶺鴒寒影散日防棠棣綠陰成莫令澤國頻回首時倩江鱗寄一聲

二

江外如今獨轉蓬思君不敢望飛鴻寸心引逐徵云北孤夢爭先落葉東臥病此時千里隔微吟何日一樽同卻嗟逐客爲羇客還見春風換朔風

三

風規落落已非俗气宇堂堂知有才安得驊驑歸道路不甘楩梓滯蒿萊靑陽路逕新萌栁白雪林亭欲放梅願逐羽翰歸故國相従歌酒趂春來

東流道遇伯兄西歸寄二篇

君棲京國我天涯病眼相望淚滿衣邂逅得爲千里防倉皇不及一言歸窮通固屬時之遇取捨猶慙議者非未得寵光榮裏落久行猶足慰庭闈

又

久雨泥塗惡春風艸木花相逢一笑樂欲去百咨嗟何日定行役此時應到家平居傾望意汗漫正無涯

喜文淵登第因寄二篇

春風吹詔落天涯喜聽君榮及盛時桂籍功名知自取雲臺事業舊相期騏驎有力爭千里燕雀無才寄一枝士稚果能先越石蘓秦應欲憤張儀

又

十年共力詩書學萬里相期將相科白屋自知難掩抑靑衫聊得慰蹉跎寵榮未有如君早衰病爭加若我何燈下無人知此意獨鳴寒劍一悲歌

喜擇之子文至桐江次伯兄韻

病夫憔悴浙江邊誰惻窮途舊橐單尺素不聞傾塞鴈扁舟未至望沙灘覊棲久客情無賴邂逅相逢意倍歡幽夜冥冥思取火與君同取白楡鑽

聞庭佐不安因馳歸

山居傾睠舊朋儔日落原頭望不收奴僕忽來傳汝病信音不寄使人愁羇懷縷縷無窮盡歸意飛飛可滯畱一捨道途千里逺堪風雨重衣裘

自東流歸

久郁圭蓬困不勝狂防天地眼雙明行逢梅浦不能去步接松林無限淸風雨寂寥知物意山川﨑曲見人情愁悰觸物紛無寄喜聽村鑪賣酒聲

東流道中作

輕快飛輿出古城蟠迂行徑轉沙汀鸕鷀映日露纁翅鴻鵠鬭風開雪翎水瘦不藏寒石緑雲歸才見逺峯靑苦憐野色溪光好倍覺詩魂酒魄醒

喜徐景宗秀才至

久客羇棲正無賴故人邂逅一相逢紅泥緑酒方沈醉白雪淸吟未欵從昏翳忽收塵耳目懽欣爭入病顏容秋風且醉江山碧莫縦離愁到客悰

元祐三年同深之學士子開侍郎在初考今復承乏有懷舊防因作此詩並幕次唱酬二章寄呈深之學士子開侍郎

集英今日事全似戊辰春文彩窺多士防従憶故人抗旌防海角【深之奉使時在兩浙】艤棹卽河漘【子開被召帥髙陽來矣】試作詩相寄詩成更損神

又

數燭知歸日【殿試日賜燭一條歐陽學士戱云數燭知歸日矣】思家似老人【文忠公詩云人老思家甚少年】此凢三鎖宿【某自元祐初迄今凢三爲殿試官】今復一經旬猛著棊銷日深慿酒送春蕭條雙短鬢半夜總如銀

和致逺學士韻

落筆千人畏揮談一坐傾竹林冬更好星斗夜深明愛古情何逺憂時气未平老人無見解祗願酒頻行十四弟得書承已次東流赴省試因寄小詩呈推官承務弟

恰見蜘蛛喜便知鴻鴈來大波窺洶湧遙岫見崔嵬懷土心欲折拆書先眼開系舟龍化處亭子舊名雷【東流江岸有雷亭】

云蓋老僧八十二

邂逅還相見慇勤復自陳三千大千界八十二年人衲衣雲水舊頭鬢雪霜新手種庭前栢如今大似身

云居相送至下杉莊

莫宿昏初黒晨裝曉已分雞啼江上月犬吠嶺邊云好去龎居士善來洪上人臨行須一勘臘後幾時春【洪侍者從行】

昨日陪深之學士飯淨因登羅漢閣期致逺不至憶山陰弟各賦一首遂寄二君

丹鳯禁城近靑鴛寶閣開九天瞻佛日萬國在春臺東觀人何處山陰弟未來飛雲來自在相望興悠哉

宿金鉤

絕域三千里窮村五七家云深無去鴈日暮有棲鴉霧擁云垂野霜連月在沙夜長無復寐寂寞聽寒笳

惠州

城壘四五尺閭閻千百家朝塵疑作雨暮雪欲飛花舊寺僧何在空堂鬼自邪三更愁不寐相笑是皇華

二

霧暗山千疊冰寒水一涯風髙天作雪日晚露迷沙居士身如夢行人驛是家靑燈無意緒防防自成花

三

絕域冬猶暖孤村日易斜浮雲防晴漢幽鳥篆平沙白艸單於壘靑燈渤海家夜蟾無定處流轉共天涯途中見接伴曰三得家書因作是詩寄

誰似老胡喜一朝三得書去家常念汝觸事獨愁予水凍魚全少天寒鴈更疏三冬多壅熱安否比何如

長垣路中

欲作圖南翼卻乘之北轅百年隨所値萬事擬無言短髮霜如白孤心葉自翻夜深何許夢雙闕九重閽

又

身似水中木險夷惟所遭不堪誇拙速可復嘆賢勞雨腳三冬少塵頭一丈髙故鄕何處是南望首重搔

送熊次道

去入紅蓮幕來儀振鷺庭文辭元潤澤才力更精靈須作晚成器擬看新發硎防衣長暇日多聚讀書螢

天保弟被薦繼得子因寄是詩

鴈足書何速燈花喜更頻桂攀天上近珠入掌中新種仍多子龍標又得人賀觴俱見在畱待禁城春

和瑛師

澤國春初好江城易昏系舟林下寺步屧水邊村法恱長如此詩情剰欲論歸心師莫問一斾正翻翻

和通判承議

水邊人不到吾與子同行始見防魚樂時聞幽鳥聲山如仁者靜風是聖之淸擬買扁舟去江湖老此生

南安道中

南安窮且僻況復阻凶饑破屋人何在空山鳥自歸兒童多素韠婦女只靑衣好雨兆丰嵗斯民其庶幾癸未偕子中都官文淵節推防東湖分題和子中湖字韻

泛泛林邊晚扁舟憶五湖丹靑難作賦水墨好爲圖龍蟄雲長在霜寒艸自枯詩翁足幽興瀟灑在蓬壺

和文淵同字韻

湖上多佳致淸樽況不空樂防今日並幽思幾人同苒苒芰荷雨蕭蕭蘆葦風南州人不見流水自無窮

送寗和仲

玉粒稻初熟霜螯蟹正肥薄言酌我酒聊以送君歸疊翠屏疑畫淩空鳯欲飛山前猿與鶴最識舊徵衣

和君冝弟詩韻蘄州所寄

棠棣花開處衡陽鴈去【一作過】時封題開逺信涕淚裛新詩知道頻嗟晚謀田更恨遲去畱君莫問方寸正如

有感

往復何爲者功名安在哉茅心迷簿領蓬鬢老塵埃魚蠧生書帙蛛在酒杯淵明緣底事苦死賦歸來

溪上

濯髮溪頭水披衣林際風低枝折楊栁髙葉防梧桐魚躍浮萍上鳥啼幽谷中淸涼仍各有彼此一無窮

君宜得種茶詩予和韻

始傍東園種初從北苑移本根原自好造化總無私紫筍時名誤烏程舊種卑酪奴吾不問酒聖爾何爲

病中

富貴來何晚窮愁固有餘病多皇甫謐貧甚馬相如思亂詩魂散憂深酒興疏此心無可柰徒爾重欷歔

病起

失意憂多病予今喜少痊寢興今泰矣容質尙蒼然郁抑丹心塞紛紜萬慮闐此情無可柰整頓賴詩篇

醉極有感

飲極人之樂余心反自傷气因人憤激情與酒飛颺淚落侵雙鬢愁多郁寸腸空贏山簡醉不似樂天狂

小徑

南北通官道東西隘亂山無時輪迹道經雨蘚痕斑世路同欹側人心共險艱亟由平易去寧苦險間

日暮

人去紅塵息林幽晚意淸秋陽紅斾亂夕靄翠紳橫新月淡無色微風寒有聲此吟猶未竟城吏已嚴更

嘆交

兒童不可近況復與之親薤露不終刻松風知幾春嚬嚬徒滿目切切竟何人誦罷鶯鳴詠空餘涕滿巾

陳秀才擴因旬休不至以詩呼之

寂寂碧窗下業同詩酒歡睽違才一日恨悵已千端無忽離羣異須矜防友難相望正展轉行矣莫盤桓

題揚州因大師小池

閴寂黃金宇淸泠碧玉池軒楹收冷淡松竹讓幽奇岸蹙源流淺山陰月到遲未能活魚鱉安可臥蛟螭

題袁州紫翠軒

黯淡襟橫野迢遙面古城丹靑難盡意紫翠漫爲名山石開新雨溪楓照晚晴杖藜饒縦目談笑不無情

寄庭佐弟

願我今黃髮嗟君亦白頭讀書少不競從士老堪羞陋巷曷其樂首陽何所求一廛如好在聊欲與君謀

又

幸免魚腹更難騎虎頭少狂眞忍恥老退似包羞蓬葦逕非逺桑麻田可求浮生一箭速火急爲兄謀

江上

栁翠蘆尢碧楓殷蓼更紅金波連夕照玉浪起秋風霄漢雙飛鳥波瀾一釣篷江湖如許景總合付詩翁

伏承寵示滕王閣佳句因用前韻

滕王帝子閣徐孺聘君亭南浦水秋漲東湖云晝防江山晴更碧松檜雪逾靑安得泛舟去與君同醉醒

送和仲

心因行已老事更與心違惡景多離合浮生半是非愁聞南浦鴈夢采北山薇昨日見之子問予胡不歸

詩示庭佐弟

世味祗如此消憂奚所娛心煩多【一作久】惡酒眼病頓捐書倦倚笻枝竹寒圍木火鑪公寧機械廢我拙笑公愚

夜坐謹成小詩呈晦堂心老

修錬淸徹骨斡旋幽入神寸絲縛九虎一指掛三鈞丈室夜忽旦寒崖冬自春師乎何所命學佛亦非人

和題眞相院

山色隨行止溪聲滿見聞燈花秋寂淡香火夜氛氳野色迷修竹廚煙長白雲大夫材力健故寵寺僧懃

和題淨慈寺

已失禪關治空嚴古殿尊佛香塵艸莽僧飯飽魚豚萬竹藏秋色丰碑落燒痕廢興俱物鑑誰似語公孫

道中時有山水之遇因用林字韻

我今倦塵土邂逅得幽林云外千山色溪邊萬竹陰還憎俗吏態稍快野夫心世事非樽酒天寒不自禁

寄公權

靈源起幽谷蕭灑與秋宜世事有窮處泉聲無盡時流沾一山足澤入萬田滋祗恐明朝別淸風到夢思

欲雨

車馬冒蒸暑道途傷久晴雲生蜀山靜風度逺秋淸白蟻紛紛鬭鳲鳩在在鳴防陰知雨意失意問農畊

薄荷

神農取辛苦病客愛淸新寂淡花無色虛涼藥有神煩心浸冰雪目失埃塵自是芝蘭臭非同艸木春

鄱陽集卷八

欽定四庫全書

鄱陽集卷九

宋彭汝礪撰律詩

寄鄒祕丞同赴京師

馬上梅曽賦林邊酒記賖乾坤新帝業山野舊人家自昔余篇翰經春五歲華詩成無雁寄一夢入天涯

春秋成字韻

鳳鳥知何處麟經卒吿成人人無義戰歲歲有王正秦楚空彊力桓文漫主盟是非微防在終始願深明

二

法爲衰周起文因舊史成有權皆反正無事亦書正泣血葵丘防傷心首止盟三家自螢爝未助太陽明

三

聖念周邦弱經因魯史成尊王常謹始罪隠不書正弗義嗟頻戰無常嘆屢盟幽微今煥若寧復比丘明

四

賞罰陵遲久春秋筆削成稱人譏楚僣書月謹周正國國彊幷弱時時防復盟前賢褒貶在一覽是非明

和深父傷字韻

鄭棄非人棄梁亡只自亡危機交獘弱血刃第爭彊恃力𨿽千國推尊獨一王衰微今已往掩卷益增傷

二

前史權衡在當時法度亡力扶周室弱深抑楚人彊言戰嗟無義書元示有王細推褒貶意掩卷一悲傷

三

戰伐周綱替春秋捄已亡綴旒憂主弱問鼎嘆臣彊蕭斧懲當世蓍鑑後王最憐君學苦能爲古人傷

四

春秋二百戰一一敍興亡書戰皆非義稱人亦貶彊臨文常抑楚謹始必尊王窮究當時事應須髮感傷

深父學士示易詩四首某輒和韻

學易非吾敢疲駑亦勉旃防心二篇策皓首一韋編憂患生拘羑幾微續艸相期須畛域愼勿泥蹄筌

二

大易誠微矣吾門敢捨旃文𨿽重舊防孔亦防殘編道逺爲功駿言微蓄意江魚如可得朝夕自忘筌

三

聖意藏羲易人心勿捨旃玩爻知上古經火嘆遺編六畫功誠簡三才道亦兄今微大過黙黙識眞筌

四

易道更三古愚心願勉旃研幾甘白首窮理自黃編西伯爻於繇揚雄準以意先言象得從此捨魚筌

毛詩

美刺詩之奧予今得所歸議收天地逺心到聖賢微雅頌藏興廢虫魚隠是非篇章三百五一一數珠璣

二

古詩皆有托正道豈無歸風雅收功逺歌得趣微王劉終少是毛鄭亦多非儒氏潛深愛篇篇盡玉璣

三

周魯詩三百篇篇自有歸人心散堙郁物意露幽微原本今無復風華比益非遒人不知采空此綴明璣

題寄晏無黨少府

身逐塵埃際心迷道路間無聊常臥病未老已衰顏竟日千憂結何時一息閒空勞中夜夢繞盡夕陽闗

和章承議通判來章

近水班荊坐緣山拄杖行雲煙窺勝槪風雨聽寒聲久累維摩病多慙衞玠淸波瀾終未息衮衮共勞生

問侗

知現維摩病莫淫皇甫書去歸吾未可調治爾何如眼忌時時拭頭便日日梳首先懲忿怒次第學呵噓

云蓋寺詩【幷序】

唐淨圓禪師初自石霜來得乳蘿洞喜之將宅焉初至蛇虺塞路矯然怒視師師以法語吿蛇引去旣宿而斃師爲焚之且視無遺燼有三水焉左者黒右者淸中者白師旣築室從之者如歸市逮今遂爲名剎

舊日蛇虺穴今時薝卜林寒泉三井舊髙閣五峯深翠竹娟娟老長松漠漠陰鳳凰池好在誰得老師心

漁家

小徑通山塢扁舟宿釣磯兒童汲水上婦女背樵歸臘月魚蝦足丰年雞鴨肥是非人世事應不到柴扉

道中

湖天冬不雪山地晚多風岸艸猶全綠村花或自紅差池歲聿莫寂寞雨其蒙南北隨蓬轉浮生旅寓中

馬上讀書寄君時

夜秣駸駸馬晨脂繹繹車更行猶挾策漸老欲捐書漫意窺原委非工辧魯魚相知今亦少捨汝更誰歟

二

獨自鞭駑馬誰何借後車浮雲看富貴陳迹泥詩書畫虎豈類狗忘筌在得魚田園須稍葺吾與汝歸歟某聞老母到葉未得平安家書作小詩寄君時弟

慈闈聞及葉坐待到天明望月魂先往聞更夢不成花開燈有信書少雁無情欲往終多畏遲畱嘆此生

和念一弟詩韻

事如車轉軸日夜不曽周固各有分定疑皆非本謀能鳴君似雁不繋我爲舟擾擾膠膠者憐渠不自由

內鄕招提寺

淫雨宿蕭寺白雲思楚山病催顏色老淚裛鬂毛斑流水終何事飛禽倦未還夢歸無別處鷲鳳林闗

春陰呈兄長

春陰只欲睡世事固相尋簿領麄官意塵埃故國心風吹花防防雨壓栁陰陰幾日城頭步乾坤共醉吟

二

春容猛狼籍暑意已侵尋寂寞悲時事淒涼上客心鸎飛啼野色蝶戲落花陰喜有城隅望乘風聽苦吟

三

花開初熟醉月上夜微吟志節傷時序詩書愛寸陰未忘他日意無用此時心更約藏舟步餘芳尙可尋

途中早起寄兄弟

爲惜庭闈別方驚道路難醉憐山月古病怯野風寒駐馬詢農耜臨溪問釣竿新詩如有得冩染寄歸翰

和巖夫如字韻

霆聲破幽郁雨防散空虛日夕分長短陰陽競慘舒栁絲吹細細花片落疎疎試望孤城逺江山畫不如

送巖夫庭佐歸寧

花滿春來路雲歸雨後天紅塵一馬去白日寸肝懸秀色歌棠棣歸心聽杜防東風吹眼尾客淚滴涓涓

二

春雨傷行色秋風問後期欲吟黃鳥意更遺白華詩客路看山色親幃有夢思遙知到家日正好采蒓

武岡驛

破屋山間驛窮閻溪上村雲山能近郭池水故當門气象生詩筆波瀾動酒尊夜長歸夢逺憑爾與招魂

驛前人家小池

黃茅前驛路闇淡小池園春近花林好日斜鳧鴨喧幙云寒冉冉眉月夜翻翻莫笑村居僻誰如拙養尊

武陽寨聞峒中作樂

成康已措刑文景不言兵夷俗家家曲蠻歌處處聲長腰筒拍鼔細竹葫蘆笙物意惟安樂人間共一情【蠻笛長一二尺孔疎其聲下而淸筒拍鼔長四五尺以帛系於肩而拍其下葫蘆笙葫音鶻以十竹爲戶其聲不可復辧】

武陽寨見村中梅花

茅屋蠻溪路梅花亦自開雪深憂思逺風靜暗香來故國春何似孤城興逺哉晚風吹片片恣意防蒼苔

寄二弟時在白彪莊

攜篋戴星去荷鋤衝雨行隄防詢故老銍艾倚新甿移竹三千个添松一萬莖但能逃凍餓吾不慕公卿

二

伊尹初耕野兒寛自帶經故須聊假手無或甚勞形曲曲水如帶峩峩山似屛夜牕吟更老不負讀書聲

催君時歸並寄君宜弟

命彼僕夫駕晨雞初一聲朔風不可渡南徑卻堪行貧莫甚今日瘦無如爾兄故慙魚得計最愛雁能鳴

二

三復棣華賦俛焉懷古風少時貪壯決老去自童防以病故有病旣空何用空不須多問此萬刧剎那中

和君時弟

老馬靑驄色扁舟畫鷁文長煙橫作帶疊浪似成紋北嶺夜收雨南岡朝出云賦詩知有意畎畆不忘君

答君時弟

塤篪與鴻雁一气更同聲鼔則與桴應形惟從影行無如我宜弟頗笑爾難兄洵美歌棠棣仍須聽鶴鳴

二

塤篪無俗韻鴻雁有秋聲更類偲偲友非同踽踽行愛無逾玉季名有愧龍兄莫作升堂賦相期以道鳴

三

夢覺山頭月歸來湖面風逺林寒寂寂幽徑曉防蒙反哺烏鳴屋成行雁貼空物情緣底事只欲攪予中

四

是露復是電非鈴亦非風應作如是解無爲彼所防世累不見累眞空亦非空欲知如是意不在內外中

和子忠弟見寄元韻

詩書非不樂冨貴竟何加歲月流年晚山川行路賖學須千古到行畏一毫差閫閾相期逺寧惟效兔【來詩云相期效兔】

和運幹奉議見贈元韻

沈碑萬山腳騎馬習池頭元凱亦過慮山公聊自謀靑煙鹿門淨黃竹鳳林秋興廢不可問登臨徒百憂

離武陽寨

山谷多時雨乾坤昨夜晴經年淹壞捨破曉出邊城靑女吹風急常娥伴月明人間春到久寂寞壯心驚

和君時弟洗竹

斬伐奚傷性繁枝漫作陰靜畱朝日暖寒聚晚煙深葉有禽棲息根無蟻蠧侵龍孫今轉盛終待鳳皇音

和君時弟有感

鬂發非蓬艸秋來亦自衰簡書公迫促歲月細推移見客簮裳懶登樓杖履遲故園松菊在歸計定何時和君時弟生辰時八月十四日也【牛首作】

月行正幾望露潤欲爲霜箕斗能符契桑蓬可感傷少時材獨出老去徳方將看取華亭鶴何嫌發鬂蒼

示君時弟刈禾有感【牛首作】

終朝風且息【自秋初多大風比稍息】五日雨奚妨白嫩禾先老黃花菊擬香大夫誇作賦公子恨無裳曷日同舟去白彪池水陽【白嫩江南禾種名黃嫩白虎腦烏稈之類】

示君時弟【牛首作】

天寒云不散泱漭路猶迷烏雀飽棲屋蒼鷹饑啄泥樂耕莘氏媵敬饁冀人妻山色碧千仞願同君子躋

承和途中四韻

此身俱是客何處合爲鄕雨後春山好天晴晝日長三年穰下郡一信赭陂陽鴻雁非中澤鳲鳩只在桑【赭陽方城也】

和君時寄叔韻

屈首隨溫暖低頭避譴呵靈根無挺拔古鑑少揩磨故里三千逺浮生四十過漢江魚不少書寄莫嫌多和致政侍郎書懷因寄贈侍親及鄧以中使計防剗刷軍器攺途先之唐因寄是詩

霧露星軺濕塵埃羽檄馳君王非好武天下合防危樂事難幷合浮生易別離賴知春好在五日與君期

桃李

南陽多桃李寂寞自成蹊白雪千林濶紅雲一片低人非劉氏子路近武陵溪故國春相似瞻觀處處迷

老馬

今日衰翁馬當時禦史驄少嘗更險阻老更識西東力憚馳驅逺恩從莝秣丰不應思伯樂未便誤桓公

送和仲

逺宦無情思君來慰病容棣華開韡韡鳴雁去雝雝天上張公子雲間陸士龍聖門多閫奧更願與君從

病起

抱疾漳濱久衰顏一倍增髮疎簮不穏足蹇杖難憑身病他何欲家貧去不能世緣知不早今日似纏藤

送君時

未曉乾坤大能容此地翻連云障飛翼穴石聚遺根藍縷誰家子奔忙幾處村焉知神聖意饑渇念元元

和君玉捕蝗雜詠

艸木經春老牛羊薄晚歸水痕長淡薄花片巧霏微感物愁盈斛勞形帶緩圍利名勞有此今日已知非

二

澤畔行蕭灑山邊宿寂寥煙塵牽永日風月自澄霄水旱憂千里農桑念七條君材知有待歸夢莫迢迢

三

燕拂低枝出鸎尋接葉藏地平山影薄溪急水聲長零露濕人鬢飄風吹我裳道邊花更好還亦似河陽

四

南北驅之旣東西長又多已知蠧人力毋亦沴天和號令趨風雨鞭笞畏网羅相看愁欲死恐未及驩歌

五

馬病風塵里人疲簿領間旱枯憂澤竭汗浹怨風慳時雨恩終厚驕陽勢苦頑降眞香一炷百拜望南山

小飲次幕長晦之韻並簡王路分

小飲攴風色淸言慰客襟皁雕寒獨出云影淡無心短日催冬至長更報夜深幾時辱車轍重約盍朋簮

次徳甫韻

露染黃柑熟霜添紫蟹肥天眞俱自得世路偶相依飲數初憂病歡成復忘歸醉吟侵夜色星月淨輝輝遊泰寧因登眾樂亭望仙閣賦詩得同字韻

久雨生新水初秋足好風栁枝低嫩碧蓮萼落輕紅萬室遊從樂何年締構功髙材終不俗防與眾人同

和巖夫花字韻

幽亭隔世路髙閣見天涯綠散林邊葉紅生水上花人歸越溪藕僧進壑源茶可念詩翁物都歸野叟家

試諸葛生茟因書所懷寄諸弟

臘雪催寒盡春風送暖微浪爲靑綬繋愁望白雲飛塵事朝朝在鄕心夜夜歸歲時如故國憶戲老萊衣

二

塵土千鄕濶風波一宦微雲中鴻雁去原上鶺鴒飛終日靑樓望何時畫鷁歸作詩聊自遣還欲淚沾衣

三

後生戒輕侮初學愼嬉遊親膝今霜鬂家風秖布裘詩書起門戶文字取公侯十上才猶拙知音爲汝憂

四

自別番江夜還移楚水春寄聲何艸艸流誨已諄諄世路文章貴人生手足親杜詩賈馬賦數數寄魚鱗

五

寄聲王與蔡安否比何如迢逓身難接淹延歲又除顏淵一簞食惠子五車書勉就先生學文章或起予

六

最憶東林檜婆娑一檻陰寒枝生自好細葉長還深記憶花香近憂虞艸蠧侵弟兄勤愛惜畱慰百年心

七

最憶東林竹蕭疎入夢魂秋枝余鳳實春逕長龍孫聲轉晨風細陰生夜月繁幾時歸袂接爛熟醉芳樽

八

長憶東林橘秋深个个員靑雲眾星聚碧海萬枝聫染露光相照經霜味十全能將洞庭種分寄楚江邊

九

每憶東林菊秋風一萬枝盡饒春卉盛不爲曉霜衰故國三年別髙朋九日期籬邊自開落熟醉負金巵

十

最憶東林好眞珠細細花滄溟分瑞色蓬蓽見春華雨壓纖枝轉風吹小葉斜化工纖巧甚無怪世情奢

十一

最憶東林景占春見早梅仙花自瀟灑雅思不塵埃卻恐隨風散長疑帶雪開淮濆終少有驛使亦能來

十二

最憶東林勝花間舊種橙龍珠相照應鵠殻未飛鳴香臭先羣眾龍光望太淸良庖不遐棄亦足效和羮

十三

最憶東林側花開季季同豈無十日好長占四時紅愛玩迷光景偏私見化工可嗟桃李盛榮落獨春風

十四

鴨腳東林畔慈親手自栽取心俱有實視表獨非材白玉成千粒紅紗寄百枚江南春去早花復幾時開

十五

棠棣東林秀紛紛近北堂池荷羞葉緑籬菊釀花黃裊裊風前態飄飄雨後香讀書憶兄弟回首淚千行

十六

二月東林勝千花貴牡丹笑迎春日暖困怯曉風寒仙子迷蓬島貧家富綺紈詠思魂欲防誰寄畫圖看

十七

橊結東林秀維揚得此栽春風百花落暑雨數苞開轉影臨妝鏡飛香上酒杯江淮千里逺安得一枝來

十八

見說東林地盆池近種蓮淸風生緑水酷日冒炎天物外無雙格花中第一仙卽今春已到應復葉田田

十九

吾憶東林北庭前巧作山乍晴風苒苒久雨蘚斑斑漁釣滄洲靜樵歌白日閒蓬瀛仙世界容易落人間

二十

吾愛東林靜幽亭學結茅風雲生石谷煙霧接林梢短檻仙禽宿疎櫺乳燕巢更無塵俗到瀟灑似寒郊

又憶東林

夫君自南國有信寄西風天上曽攀桂江邊復轉蓬試爲千里約敢慍一嚢空相望看明月髙秋復在中

初夏詠

簿領紛相壓塵埃懶未堪輕陰人割麥微雨客憂蠶照水荷衣薄迎風栁鬂鬖微吟聊自釋一夢滿江南

圍鑪分題得書屛

巧制方還曲黃編捲復舒廢興千古意窮達一屛書光素侵殘雪塵埃拂蠧魚麄官久不用愼勿怨相疎

和潤之硯冰

晨風凝不散硯石凍初成翠失蒼龍骨寒餘一鑑淸纖毫隔冰雪寶墨妬瑤瓊莫近朝陽暖畱看夜月明

和庭佐酒船

紅錦圍歌席黃金飾酒船興撩江外客香忤飲中仙憂慮無風雨歡娯揖聖賢空餘中夕夢一棹倚江天

端午

日上天心直風生水檻寒羈窮念時節艸次具盤餐買藥知衰病開樽得小歡醉懷江國味撥棹倚江幹

禱雨

萬物紛紛出驕陽苦蠧侵盛衰占物理憂樂念人心又作祗園禱誰爲傅說霖無誠動幽隠子細卜山禽

宿鄧橋

一捨山頭路數家溪上村泥塗淹白晝風月宿黃昏松徑笙簧雜蛙池鼓吹喧寂寥無酒興迢逓有歸魂

和子堅同遊東湖遊字韻

小徑行幽艸回塘泛杪秋風波魚自樂芹藻雁同遊暇日容攜酒晴天好放舟夕陽歸斾晚更向水邊畱

次蕓叟韻

雪霜歸漢塞星露近蘓天金錯千兵甲花團五馬韉春從今夜好月勝別時圓頗笑荊溪老猶談般若禪

水軒晝寢

曉步迎晨旭昏歸踏暮鐘簿書分意思塵土病顏容隔岸栁陰細侵波影重諸公惜駑蹇一息養疎慵

暮宿驛舍

別袂風輕動離裝雨薄沾防霞孤鶩落新月一眉纖鳥羽棲幽徑蛩聲滿畫稍嬴詩思健還覺旅魂添

磁州

初聞神鐵語舊記滏陽名【取鐵冶自三代以來取之然日取日生故人以爲神在滏水之陽】地擅磁毛富時無石鼓聲【磁出磁毛石鼓時有兵革則鳴】夕陽神武冢秋水武安城嘆息彼之子奚爲蝸角爭

雪後防仙洞

座見防仙石逕觀羣玉峯寒聲無近水幽徑旋移松晚日煙霞雜歸云粉黛重天寒宜飲酒衰疾每相容

接伴太傅離新館其兄迓於途

使者乘軺至將軍走馬迎侏離何所語踴躍不勝情寓目鴻雁澤傷心杕杜行天乎非有間我老獨無兄

和濟叔兄書齋言志一首

防處重尋舊淹畱怪此身是非方背俗趨向且依仁講論靑瑤重文章白日新材謀彊訓練機務黙經綸抱策期寧漢潛輝豈避秦幽扉重蘚迹永巷絕車轔奧域爭先到夷途約薦臻方從三友益肯頋一瓢貧學以充吾志思期惠爾民如何迷要路未得泛通津𨿽謂神龍屈寧慚尺蠖伸廟堂方致理巖穴肯遺人自頋蓬蒿迹終非艸莽臣佇期攜素業相與奉嚴宸執已淸成雪謀邦銳應斤力求三代治追復在昌辰

倒押前韻

幽齋置圖史相與樂淸辰世路寛鞿靮心茅得斧斤圭蓬思魏闕寤寐想楓宸困阨孟東野羈窮朱買臣惠時空有策知已尙無人迹退心猶銳時窮道益伸鳳潛傾帝閣龍蟄望天津業負靑雲器寧期白屋民第增材徳富休笑室家貧蓽戶此時隠金門異日臻世途𨿽晏晏邊冦尙轔轔邂逅得歸漢箴規當借秦安危歸指畫可否屬經綸力振朝綱獘期增治具新致君儒者事康世士之仁蓄極符亨矣無羞困辱身

勉友人張生一首

羣英偕奮迅夫子尙埃塵辜負靑雲器淹畱白屋身孟軻𨿽欲仕原憲固安貧甚矣逢時晚歸與樂道眞林泉遁華耀詩酒毓精神天子眞明主朝家況盛辰忍令伊尹輩終老止耕莘

次儀父春日艸韻一首

一室浮塵外重門翠愧非南土秀輒繼竹林交共喜逢佳節狂遊過碧郊緑垂溪栁綫紅舞野花梢歷亂禽相語芉茸艸漸包賞心須載酒席地不誅茆野眺幽歡入羈窮舊恨拋川原眞勝境雞黍亦嘉肴淸唱溪泉激虛談佩玉敲醉腸波浩蕩銳气虎炰烋天子今堯舜吾門豈許巢亨途行決矣何必俟占爻

上劉推官一首

盛旦登髙第靑衫偃壯圗蘭臺收碩徳蓮幙得眞儒江左風流敝鄱陽習俗污晨昏叢獄訟利病倚謀謨郡政頽綱整都民舊瘼蘓英聲傳士庶淸議滿江湖事業人之表機籌帝所需大臣交薦擢榮召計須臾有客材無似謀身計大迂志憎時態薄道欲古人俱寓迹文章苑棲魂典籍郛傾螺思測海擿埴彊求塗不見孔之卓安知柴也愚駑蹤誰警策弱質寡持扶與物睽違甚惟公頋盼殊滯頑眞瓦礫拂拭過璠璵陋學慙無狀浮名出不虞見知𨿽鮑叔防遇豈夷吾朽木依刀尺堅金屬範模防須終盛賜俾得望亨衢

夜泊睦州桐江

一水連銀漢千山擁古城客乘淸夜息舟倚碧溪橫皓月危峯影淸風細浪聲嘔啞殊俗語慘淡異鄕情途旅淹時月羈窮獨弟兄剛腸雙古劍蕩迹一流萍道路人皆厭風波我亦驚胡爲甘險阻所得喜豪英俗眼無相笑吾非逐利名

昔在橫港西山與張季友儀父遊相別各數年矣今冬邂逅於此相與飲酒道故舊甚樂因各爲詩以見所懷

久別西山夜每懷橫水春珪璋元自合手足更相親頗笑曾參魯尢知管仲貧酒行修水石詩就冩松筠薄宦分南北浮生共屈伸往來俱日月出入見參辰驛騎歸何晚郵書寄稍頻離羣初防面話別故傷神束縛隨時世徊喪本眞防衣塵土舊侵鬂雪霜新蝴蝶南華夢芭蕉居士身幾時江海去相看老垂綸

送葉憲

棠棣榮何盛皇華節更尊雨深鴻雁澤春滿脊令原載錫康侯馬重吹伯氏壎從來公愷悌獄訟看平反老大愁相別紛紛鬢欲斑雨封明月峽水礙白鹽山迢遞看持節逡巡聽賜環西江如箭急數寄尺書還

秋日吟二首呈諸友時在合肥作

緑髮猶年少衰顏苦病多陰寒傷物色淫雨蠧天和杯酒開寥落靈蓍問轗軻凋疎頭鬂亂欹側齒音訛苒苒時難得紛紛日易蹉荊蒿太狼籍圭角未消磨廢棄今如此云爲竟若何嗟傷仁者逺幸望故人過臘意生幽徑春心漾綠波幾時樽俎共爛醉聽淸歌

二

露下風髙頭鬂凋愆陽不雨肺肝焦短窗竟日添憔悴座榻無人問寂寥防綴詩篇空夜夜封題藥裹自朝朝重云苒苒蓬瀛隔步武相忘萬里遙

在合肥幕中有作

幕府開雄盛朋遊望俊髦雙松鬭冰雪一鶚出蓬蒿春雨吟花蔕秋霜擘蟹螯山川畱翰墨天地入風騷感慨驚多變微生病一號酒巵余寂淡詩筆惠英豪憂思生心腑塵埃上鬂毛簿書今日困道路此身勞細雨開濡滯淸飈散郁陶小亭山可見由此欲登髙

上合肥太守侍讀傅公

肥水當時守商巖幾代孫精明應象淸白接靈源山嶽分凝重球琳讓粹溫一書開主惑羣力破姦魂萬事非吾計孤忠自所存遺聲雙禁闥寵錫兩朱轓道路生新樂江湖洗舊民澤余占艸木孚至及魚豚不肖塵華幕無材愧素餐誤懸徐孺榻喜上李膺門簿領才傷拙塵埃貌苦村初終承至訓老稚飲殊恩遂恐徵書至還歸近侍尊蛟龍不潛隠雕鶚自飛翻防亦懲衰獘應須正本原紀綱維盡力狐防可忘言鼎鼐開先烈鹽梅及後昆只知心繾綣不覺語眞繁

鄱陽集卷九

欽定四庫全書

鄱陽集卷十

宋彭汝礪撰律詩

送虞資道赴闕

睿詔搜遺逸羣英恥屈蟠荊邦收齒革雍土貢瑯玕競擲莘耕耒俱投渭釣竿茅𨿽徵以彚鴻獨漸於磐直气淩雕鶚芳名掩蕙蘭處嚢錐穎脫辭獄劍鋒寒子去歌魚藻予歸詠考槃別離一慷慨涕泗兩汍瀾第喜靑雲近無傷去路難

送吳子正赴召詩【幷序】

熈寧六年仲春之月吳子正赴召而運判太傅通判職方七人餞別於開福寺退登禪恱堂觀白蓮池道明心亭出遊嘉防防春二園至流杯亭泛舟出史湖而竊嗟嘆方馬氏盛時其意气之驕遂欲以力窮極天下之奢侈而百年之間廢棄殆盡相與嗟嘆久之薄晚飲使光亭酬酢歡甚然終不及醉太傅言曰吾儕平時日役於簿書而開福防春嘉防皆長沙勝觀蓋未嘗一到而今日之遊乃實得於邂逅之間豈不幸哉請賦防春送別吳子正分題字爲韻探得吳字

主上登前烈宗丞用老儒飲冰宵去楚衣錦書歸吳餞別成遊寺乘歡更泛湖固難逢邂逅能復惜踟躕道路春初好山原日未晡雲中山隠約野外水縈紆灑落傾賢範荒淫看伯圖故園余壯觀遺址入荒蕪檜柏髙千尺松杉聳萬株輕風花散漫細雨艸沾濡簿領容休暇形骸外縶拘縱橫碁有力禮樂酒無逾一鶚衝髙漢雙輪上坦途道塗畱絕詠宣室得明謨自昔行猶蹇於今用可需願言思本末無用較錙銖仕路誠相照年家契自殊幾成嵇叔懶敢謂孟軻迂陋學眞膠柱危蹤近跋胡應須寄珠玉方願刻肌膚

送劉器之待制知眞定府

時平謀帥重侍從輟名卿龍種三千騎虯髯十萬兵紅蓮王儉幙細栁亞夫營列道諸侯謁還鄕故老迎試詢三將宅應過五梁城莫樂潭園勝難忘魏闕情守株嗟我老杖壯公行只恐非朝夕君王召賈生【相如頗牧三將皆家趙寰宇記云今宅皆在】

城上懷古

水漲藏舟浦云浮偃月城寒蕪隨地逺漫水與天平險阻生姦僞乾坤八聖明杖藜登絕徑談笑不忘情

題外舅評事秀實堂

地勝風長暖堂開美亦幷溪聲畱兒席山影上檐楹田野多眞趣詩書足義榮本根今日好華實看俱成

江上晚起

水昏如欲雨霧落復非云浩蕩重波隠微茫小岸分大明瞻日曉微暖報風薰隠約廬山寺孤鐘續續聞

答吳節推

吳子新詩好輕容俗吏傳芝蘭元自秀騏驥不須鞭萬象生塵外千林宿水邊欲歌無意緒甘讓古人先

和白酒

村醪薄滋味市俗固安便水東湖詠靑嚢杜甫錢宴遊知有地塵俗自非仙我醉非關飲昏昏坐欲眠

和思歸

嗟予苦山野愛子有光輝飽學詩渾好多愁慮益微幙中方倚辦江上可言歸況有髙風便行看俊鶻飛

和春城北

何曽看好春已復見春深水漲千溪緑松低一路陰簿書淹世態雞黍亂鄕心莫廢淸和飲枝頭李可沈

和晚北園

天气非相逼東風已自歸樂遊終少及世事故多違桃杏春如在溪山暑尙微早期荃楫泛頻縱角觴飛

和自遣

春花競狼籍暮鳥學啁嘲勁節松千尺奇文鳳九苞杲之蓮府客嵇紹竹林交欲看歸廊廟胡然憶舊巢

祖道京淮道中酬唱

旅中人逺別河上酒頻行暖日開花信髙風去雁聲庭幃甘菽水魏闕望瑤瓊應答詩慚拙猶能慰別情和祖道國門外文淵子至東父餞席上贈別

行李隨長道飄蓬笑賤官望云瞻白日臨水看驚瀾鳥語如知節花開尙怯寒莫嫌春色淺畱到後園看

沈一惠詩次韻謝之

世途羞困辱不復頋交情眾稚憐張載諸公厭禰衡仁心矜廢物佳句寫眞誠喜恱驅車至思心正若縈

次靜長老韻

性火方能熄心燈不復挑猿聲傳古穴柏實落枯條闃寂苦無寐淋零已半宵更深寒愈重慵解束薪燒

入桐廬道中

學問古人重英豪世所歸呼奴整軒駕拭淚別庭闈久雨路岐澁荒村艸木稀城闉頓相逺回首一依依

馬上

馬上值寒食途中非故鄕山川勞跋涉風雨助悲涼碧樹鳥相語幽林花自芳不辭趨道路多愧負春光

風雨

風雨恣顚蹶晚潮相繼來輕舟一葉轉巨浪千山頽忠信吾知矣風波孰病哉寒江幾百里白雪正皚皚

逢姜二兄

閴寂桐江地羈棲逺客魂別家驚節換此意與誰言忽爾聲容際悠然信義存此時皆逆旅何日共歸軒

去桐廬學

中庸方自樂外慮巧相侵興廢盡天意行藏非我心淚因鸎谷亂愁爲鶺原深日暮途方逺誰賡馬上吟

與蔣十二

孑立羈窮際相逢邂逅間交遊新气槪塵土舊容顏共指靑雲逺同分白日閒區區交友志松柏滿南山

日暮

日暮辭前渚天寒宿逺汀靑燈同寂寞濁酒慰飄零痛飲無人共髙歌反自聽終宵惟此興日戰破愁亭

送元博縣丞還浙忠甫沈翊還鄱陽

汴水晝夜落客心朝夕飛君舟𨿽獨往吾夢亦同歸山色藏星渚風淸夢釣磯樂遊難並得人事固多違

再寄穎叔一首

山林問舊題【穎叔逐處多有舊題】州縣見餘威【穎叔去年冬行興國】求友誠相及思親夢逺歸丁丁聞伐木密密看縫衣但自心猿伏如它翼虎飛

同許屯田子仁宿圓通寺

逺水猿谿古孤峯石耳懸慈悲開一徑智慧出雙泉大士車乘鹿幽人社結蓮欲知今邂逅猶是昔因緣

再和子仁

只見塵埃逺還疑粉繪懸澹雲寒對月幽石靜聞泉潤澤作甘雨污泥生白蓮五更催解轡知未悟塵緣

到慈湖九江有感

昔赴長沙幙初經彭蠡湖所天正彊健此地稍踟躕杖履今何在谿山只自如白頭雙血淚一夜落深蒲

二

繋舟此地昔徜徉楊栁今時更老蒼卻望靈芝西北路秋風吹淚滿滄浪

徐亭泛舟【二首】

萬葉煙雲上千花錦繡中停舟不忍發爲恐破圓紅晚雨軒潤秋風池沼香愛花不忍折恰似惜甘棠自臨川泛舟還歸因假前韻寄粹老提舉朝議兼簡知府龍圖丈

村郭孤煙暝溪山片月斜吾生渾是客所至卽爲家春色生顏面寒泉繞齒牙歸與須載酒一笑慰天涯

二

舟行朝市隔恣意看溪山天地靑春逺江湖白日閒偶隨鷗獨往卻與燕俱還時節淸明近應須屢破顏

三

道路不得已簡書無柰何啼鸎思舊友流水憶淸歌江漢心尢愜田園興轉多西山春咫尺遊思欲捫蘿

四

匹馬千山逺扁舟宇宙寛歲華春已仲時節食初寒稍憶碁爭勝還須飲盡歡使君如見問行李已河幹

將行李自鄱陽來

伯也別何遽叔兮來未央水流心去逺月靜夢歸長細雨濕萱艸髙風吹雁行幾時生事足相看老耕桑

得書幷簡仔仲二侄

近得江東逓連收十月書歲時今已晚安否比何如從事先生老謀生仲叔疎爲君歸不惜稍更治田廬

二

逺宦非予欲浮生如此何幾時俱省定終日念漸摩流水嗟蓬轉靑雲喜雁過寄書盈萬字不似淚痕多

途中

小人故懷土遊子更思鄕裏堠經雙只郵亭宿短長暮棲烏反哺春去雁隨陽亦有一廛宅能無十畆桑

正月初三日送叔宜弟初離襄陽

月魄才生夜春風恰到時異鄕愁對酒深院靜論詩道路嗟吾老雲霄恨汝遲莫言明日別徒益鬂邊絲

送叔宜

地近梅開早溪深栁放遲可憐春到處恰值汝歸時衰晚疲奔走羈棲恨別離祗應明夜夢千里亦相隨

寄庭佐

久別隨蓬艸相思看雁行水流心去逺月靜夢歸長盡力耕南畆怡顏侍北堂曽參君不及可以似王祥

病懶

原憲自多病長卿仍倦遊經旬或洗面一月不梳頭身世眞羈旅功名是贅疣百年無可問吾道合歸休陳師道教授示黃梅詩次韻呈正夫學士【四首】

美色絕殊眾暗香時著人齊州【中州也】終自別不比嶺頭春

可但深宜晚須知巧耐寒北人渾未識只作棣棠看舊作酴醿白新翻蛺蝶黃不須多變態固自有眞香不獨看花懶吟詩味亦忘此花誰可賦顧曲有周郎

大小沙陁

南障古北口北控大沙陁【北界自古北口始險阻過小沙陁大沙陁卽受禮處】土地稻粱少歲時霜雪多古來常用武今日許通和豈乏驃姚將君王悟止戈

又

大小沙陁深沒膝車不畱蹤馬無迹【沙陁沙深處車馬過亦無迹】曲折多途人盡惑自上髙岡認南北大風吹沙成瓦礫頭面瘡痍手皴折下帶長煙蔽深驛層冰峩峩霜雪白狼頋鳥行愁覆溺【沿河踏冰上每日爲常】一日不能行一驛吾聞治生莫如嗇

送鄭寺丞過洪州

盛徳鴻樞後才華日久新聲名飛海嶽步履望星辰碁銳如無敵詩成似有神當塗難久滯行楫桂花春

二

淸風不可近碎璧綴圓規翰墨傳家學風流蘊素資龍孫藏舊節蟾桂毓新枝願聽功名起靑雲慰所思

三

恨接淸規晚愁看去鷁東別情萬里逺離緒一尊中栁意藏春雪梅香度曉風餘寒須有作無惜寄江鴻

四

聞君話行色今過洞中天坐視徵帆速還令別意牽重江鎖雲霧邃谷隠神仙不得相追逐詩成一灑然

和漢廣席上賦柑

秀色霜滋重餘香露洽鮮鵠巢靈殻媚海窟夜珠圓丹橘非優貢蟠桃亦浪仙無嗟後林質未至太淸天

和蔣孝嚴江行

江爲雨頻增浩蕩物因霜重益淒涼千年老木戰風色萬里澄波浮日光梅萼半紅渾臘意麥田微緑已春陽欲畱佳賞無樽酒空引詩魂百尺長

諸君江步以病不能從走筆寄之

煩君仔細數江巒風物如今摠幾般永夜水聲應自得新秋月色好誰看沙禽靜斂雙飛翼魚艇空餘一釣竿詩力有窮情不盡更憑收拾向毫端

登樓

縹緲飛樓倚太淸危欄一瞬盡滄溟世途忽忽與時異水色溶溶依舊靑帶礪固應歸禹甸羽幹何事阻虞廷艸萊賤策無津致空想秋風涕泗零

到醒心亭

萬里江湖逐防萍紅塵不見北山亭一思好景心魂醉才挹餘芳眼目醒寒暑忽移佳木緑古今長見逺峯靑煙蕪路防無窮盡空惜瑯邪舊記銘【醒心亭記鄱陽劉賢良爲之】

日影

日影昏冥雨力微扁舟欲往浪沾衣不甘落葉東歸去空羨徵鴻北向飛俗惡懶經沽酒市身閒欲臥釣魚磯祗疑風色相欺得系滯塵蹤未許歸

呈劉推景仁

萬里依依欲見君浪煩車馬走乾坤頻經患難心方老久厭塵埃眼欲昏幾日不歸南郡帳淸宵長夢翟公門側聞丹詔從天下願借春風起舊根

送臧夢符秀才歸

匹馬騑騑冒曉徵故人惜別涕雙零靑雲器業方千里窮巷生涯獨一經節目已疎非棘源流不竭卽滄溟餘閒且盡詩書學莫遣塵埃誤性靈

溪畔

塵緒紛紛今少休更須一去弄溪流淸風滿木春才半落日明波雨乍收懶逐山林羣野鹿欲歸江漢狎沙鷗藻疎菱密吾𨿽羨未忍敲鍼作釣鉤

與梅秀才遊安師池亭賦詩

炎天自欲沈朱李詩社初欣見素梅緑栁薦風消酷暑靑荷飛雨濯塵埃墻頭竹影紛紛出水面菱花細細開拍手浩歌情不盡笑君佳句泥流杯

重至

亭臺池沼皆依舊惟愛淸風日日新念逺恨無雙羽翼臨流安得一絲綸好花有意重畱客幽鳥無情亂惹人滿眼澄光淸可賦與君無厭往還頻

出闗寄資道

艸色萋靑花色殷獨乘微雨度重闗雕鷹不死蓬蒿際騏驥方懷道路間千里未能通咫尺一毫安敢望丘山韶華欲老功名逺臥想淸風輒厚顏

平居多憂多病間從詩酒自樂卽席爲詩呈諸友且寓一時之懷也

不惜千金換酒醪爲君窮力賦離騷乾坤盡入雙吟眼日月都歸一醉毫【此壬寅歲夢中所得之句比遽用之】平昔至誠傾益契昨宵遊夢得防臯窮途知負經綸器爛醉西風首重搔

炎暑

炎暑半歸天早涼日陰苦短夜初長風淸月白已秋意海角天涯非故鄕無賴分爲多病叟有情還作一詩狂溪聲汨汨東西去南北遊人欲防腸

和君時十二弟

漂泊東南天地間分明身世似乘此生去住摠未定所值險夷皆偶然載酒縱隨紅芰飲移牀深近白雲眠知君獨處多幽趣詩軸今成第幾編

次皇甫子仁老杜詩韻

少陵气忠勇毫髮見聲詩衞稷心丹破窮途鬂雪垂兵戈靈武道風雨耒陽時不及明君用空餘後學悲

冬寒圍鑪以題爲韻得寒字

道路冬無雪山原臘始寒平林風力疾落葉雨聲漧冰玉詩腸瘦江湖酒思寛庭幃卽予樂不必事杯盤

和濟叔冬字

雨聲傳到耳【一作半夜】雪意盡窮冬气味閒相愜形骸病見攻冷呵詩筆凍寒啜酒醅醲且劇紅鑪飲行聞古寺鐘

和庭佐弟韻

鴻雁飛雲際珪璋照座隅喜心看欲雪佳句續圍鑪瀟灑開書帙淸狂泥酒壺雲霄非萬里行看步夷塗

呂睦仲赴詔以病不及送作詩與之

埃塵畱病枕霜雪聽晨徵出谷鸎聲早飛雲鶴翅輕寒郊亦常日物色自離情二月春風信期君萬里程

分題得思字韻寄寧文淵

風雪今之夕湖山百爾思欲歌鸎谷意不忘鶺原詩臘意生梅萼春容動栁枝塵埃一千里歸夢自遲遲

和濟叔小飲韻

島嶼風回北滄溟月上東苦吟詩眼碧小酌病顏紅城近更籌數天寒斗柄中且安顏巷陋無泣阮途窮

和潤之苦吟韻

諸公敏酬唱頃刻聽詩成夜月畱寒影春花落細英更須洗塵滓莫使污晶明君看少陵格篇章句句新

和庭佐觀射

勇士環云幟將軍臂角弓三狐斃林曲一雁落雲中百步風爭疾千夫膽喪雄更須洗稂莠歸凱上邊功

夜坐

日夕孤蟾上天寒萬象低苦吟聞夜漏端坐聽晨雞大道非無逕靑雲自有梯更須極幽隠愼勿嘆羈棲

和君玉林字韻

晚日牛羊捨淸風鳥雀林山蹊頻下上天色屢晴陰縣令三鄕念君王萬里心事功非翰墨酬唱故相禁

龍泉

秋風入野涼吹散菊花芳萬里無人處千枝只自香風流憶彭澤時節念重陽物意𨿽寥寂能忘酒一觴

得老兒到葉縣書寄君時

野店雞啼處平安信息來搖旌心未穏披霧眼先開未敢言曽子猶能學老萊分陰須愛惜好爲補南陔

夜坐家人乞詩

憔悴蓬門學塵埃布褐身一官偶今日相頋守吾貧上國恩波重髙門鬂雪新豈無忠孝論子細遺良人

白彪馳寄君時

橫逾紫芝路徑赴白彪期翼翼馬爰飭伾伾車載脂山川道云逺日月來何遲立語言不盡不言君自知

和君時予未至君時言有羣鵲集檐

舊重千金諾元爲五日期水淸冰破玉巖潤石凝脂命駕不嫌遽捨車空悔遲多慙無道力有往鵲先知

和君時約誼甫先生遊龍泉失期

昨夜天文靜重云宿少微客遊還不值人事故多違照月雙泉落淩風一雁飛山川𨿽往復難值夢魂歸吏部閣子前有千葉菊因酌同僚口占一首

一花幾千葉千葉一時開曉露紅雲拂春風舞雪回薄言酌我酒亦道賞花來自是蘭臺勝桃源安在哉

漁艇

物物非吾事飄飄寄此生江湖萬古樂簮紱一毫輕醉舞秋風靜酣歌夜月明滄浪有餘地應許濯吾纓

馬上見蜀山

明日催今日長亭間短亭久流淮水逺喜見蜀山靑天地飛飛雁江湖泛泛萍欲知後夜樂罇酒上親庭

曉步

峩冠出林藪策杖濟泥塗山迥迷三島溪長念五湖歸云靜寒谷落日憇平蕪獨樂無羈束低回媿野夫

道傍松竹

細細松千葉紛紛竹萬枝寒聲落幽徑碎影出疎籬冷逼風霜勁淸含雨露滋不須稂莠念自有歲寒姿

欲雨

雨勢將霶霈風聲自嘯號栁眉含緑淚花臉膩香膏厚澤宜蘓物微寒怯減袍詩成歡不足終擬醉春醪

新晴

一雨淒涼夜羣陽發育春風雷驚舊蟄泥滓倦行人花秀千家囿波添數尺津新晴何處好郊外艸如茵

贈潘山人

病臥滄江側驚逢長者車亦如齊扁鵲能起蜀相如惠飲嚢中藥功窺肘後書微吟贈行色猶勝百車渠

過瀾

路入瀾險心魂獨惘然秋風浪飛屋春雨水彌天一葉漁翁艇千鈞客子相爭蝸角利平地看深淵

曉起

淸霜羣籟息淡曉一星畱野竹寒方翠溪云夜不收月明山路逕霜濕布衣裘羈旅令人瘁衰羸亦自羞

春風

三春含造化一雨灑空虛寒色宵無定輕陰晝未舒亭臺花色重道路馬蹄疎燕雀乘風便應言莫我如

駑馬

我馬固非俗不時今亦駑晨徵盡迂逕夜食一干芻憔悴千金骨遲回萬里途無人拂衰朽矯首獨嗟吁

途中有感

維檝闐江海輪蹄溢道途微晴困炎暑一雨厭泥塗天意自虛淡物情空嘆吁是非今可卜吾意獨何虞

去桐江

去去不遑息棲棲何所歸紅塵傷客鬂白露防徵衣風雨晴時少山川平地稀夢魂畱不得一夜到庭幃

病題桐江

嘆息醫工拙矜嗟舊疾牢衰容𨿽凍雀烈气尙驚濤羈旅雙蓬鬂塵埃一布袍逺鄕滋味惡空益夢魂勞

和遊龍泉寺

林邊竹枝子問法卽心王气挹千山秀風吹萬室涼靈泉通潤澤幽鳥恣回翔雨雪翻天地看瞻愛有常

先赴東流因寄虞蔣諸君

相愛不能去欲行還復畱山川蕩行色風雨結離愁紅日千山曉淸霜萬木秋回頭望車馬目防白蘋洲

二

我行已南北君迹尙西東車馬到𨿽晚道途終不同山川新霧雨天地正秋風有暇詩應作無忘艸野中

途中作

窮冬尙羈旅行色太淒涼白雪園林好紅塵道路長暮云寒不散斜日淡無光夜宿溪山靜淸風滿肺腸

次虞遜臣江行韻

步繞林泉側襟懷一灑然酒酲昏易析詩癖老難痊哄息無塵地寒生欲暝天願期明月到同枕碧溪眠

次張瑞甫貪飲韻

霜濃溪水縮雨過竹風多久病予無賴微吟子爲歌逺心傾塞雁窮緒委江波貪飲祗如此世人誰復過

寄題晏無黨少府

身逐塵埃際心迷道路間無聊長臥病未老已衰顏竟日千憂結何時一息閒空勞中夜夢繞盡夕陽闗

倒押前韻

吾生何獨擾世事欲相闗願去紅塵穴同分白日閒詩賡幽意緒酒裛病容顏尙有松筠意相期霜雪間

酬熊君惠詩

扁舟去江海邂逅得相親趨向亦非俗塵埃知有人我心雙古劍今日獨飄萍空愧詩中意相期重濟民

寄庭佐弟與閏之同作

狂風朝不定急雨暮相連麗澤已春意濃寒猶臘天紅鑪雙酒艇淸夜一詩篇不見東江客臨風意惘然

鄱陽集卷十

欽定四庫全書

鄱陽集卷十一

宋彭汝礪撰絕句

至雄州寄諸弟幷呈諸友

馬頭今日過中都到得雄州更有書道路莫嗔音問少天寒沙漠雁全疎

又

沙陁行盡見南山過卻中京更少寒欲寄梅花無處覓祗將書去報平安

子育見和前韻因寄君宜弟

滎陽知汝已還都未得陳橋別後書頭鬂不幹霜雪事冬來一似艸雕疎

又

東風吹雪滿千山便似江南料峭寒天意人情終是別漸知風日近長安

和國信子育元韻

雪余稅馬立孱顏望盡南垂北際山一段黃雲凝不散北人說是瓦橋闗

又

曉起南山暮北山夜深歸夢祗山間山中亦有流泉好不許行人洗病顏

又

聞道朝正使入闗殷勤試托寄書還逢人若問今何許已過金鉤第一山

又

山谷防防風怒號故吹霜雪上綈袍風波末路嗟奚拙露電浮生笑自勞

又

傍火時尋柏子燒靑燈笑語夜寥寥殊方更喜人情好長日不知山路遙

再和子育

易水涿山無苦寒燕南本是舊家山山頭更覺堯云近鳥徘徊望漢闗

二

將軍誓願斬樓蘭涕淚橫流杯酒間紫气劍埋終未試黃金印大亦何顏

三

朔風白晝不勝寒淸曉馬行霜雪間縱目還經望云嶺傷心不見采芝山

四

手拈弓箭膝橫刀著盡君王賜戰袍語及靈州心欲碎使軺今日敢言勞

五

气血畏寒身畏勞養生曽去問參寥我今與子俱錯計霜雪正嚴山正遙

過右北平

太平天子不言兵擁節來經右北平論將無人思李廣笑談樽俎倚儒生

望云嶺【自古北口五十里至嶺上南北使者各置酒三盞乃行】

人臣思國似思親忠孝從來不可分更與諸君聊秣馬盡登髙處望堯云

過墨鬥嶺聞鳥聲似子規而其形非是

有鳥羽毛非子規向人如道不如歸使軺不用君多勸未到歸心已似飛

湖湘路中見梅花寄子開

追誦寒梅佳句新東郊平昔與迎春今時獨賦雲巖路目防蓬萊髙閣人

二

萬木低徊冰雪辰寄聲憑爾急催春卽看苑囿芳菲徧還見池臺歌舞人

三

不問蕭條風雨辰一花自與物爲春如雲不比東門女若雪豈非姑射人

四

滴葉開花妙入神酥盤憶看北堂春瀟湘此日堪腸防隨處幽香莫著人

五

折得寒梅自水濱恰如去歲在宜春瀟湘不見江南客祗有花枝似故人

六

眼看梅花愁更新到頭不似故園春風前一片花飛落節物匆匆更感人

七

沙村飛雪白於云野岸寒梅已放春詩興鄕愁俱不柰江邊愁殺杜陵人

和正仲提舉

兀坐形忘入眇微泊然無事亦無思个中若得眞消息先報維摩長者知

二

一絲急急一絲遲觸物蒼茫若有思流水髙山新作操十年畱待伯牙知

三

萬事縱橫似亂絲道人莫道便無思五湖風起浪如屋祗問鸕鷀知不知

四

峴首人亡無限悲髙陽客散有餘思急來相就一遊樂明日東西渾未知

五

十年祗有一鐘期淚落相望百爾思寂寞廣陵無復見崩騰霖雨幾人知

眞州江亭

潮落淮風怒不收升州一日到眞州多情楊栁能靑眼底事波瀾亦白頭

林亭

禽魚慣熟見歌舞池沼亭臺應是家物物眼前渾自好不須更種芰荷花

云蓋寺談空亭

天地空空無一塵談空可惜枉勞神欲知空外談空者恰似夢中占夢人

雨寄君時弟

朝霧蒼茫暮雨低恰如梅子欲黃時三分半是行人淚莫怪行人鬂已絲

又

燈前微雨惜黃昏想費慈闈夜倚門知汝恱親能有道不應惟種北堂萱

李廣

非薄今人愛古人今人祗說李將軍英雄豈遂無如廣嘆息寥寥久不聞

長垣路中

鳳鳥不鳴今幾時太平今日合來儀湖塘羽族多如雪恐是當年養鶴池【長垣春秋時衛地漢爲長垣縣不知名所自舊匡我皇朝避太祖諱復今名縣北有鳳亭鄕云常有鳳集於此鶴城在縣北云衞懿公嘗養鶴於此有豢鶴城】

歸次雄州

雁奴到日人初別燕子來時我亦還馳馬直登山絕頂爭圖先見瓦橋闗

顏子

孔門弟子數三千髙弟惟稱七十賢用捨行藏誰與比當時獨許一顏淵

又

髙才獨立聖人門千載巍巍道愈尊試讀塵編問遺事終身不及百餘言

和履中學士上元有作

樓頭星斗爛文章錦繡中焚百和香月似中秋燈似晝總將明徳奉吾皇

二

燈火能催萬物春花間蜂蝶已繽紛太平防與民同樂總道吾君是聖明

三

市廢商廛野廢畊通宵笑傲樂升平樓前樂奏九成曲樓下人呼萬歲聲

四

珠翠云隨鳳輦行重樓截臬與天平春風不禁宮中事吹落珠簾笑語聲

二月已亥曉出代祀髙禖

澹雲斜月曉昏昏風物遲回認故園竹葉密藏林下寺桃花低映水邊村

二

裊裊溪邊楊栁絲紛紛墻外小桃枝流鶯恰似無機械春滿人間亦未知

三

塵沙騎馬聽溪流淡薄春風卻似秋坐憶洞庭波萬頃灘聲長在釣魚舟

四

塵土防防二月風寥寥天外有歸鴻松陰想見芝山路隔浦溪花岸岸紅

淸明早出城東齋

娟娟花木向春榮婉婉黃鸝隔葉聲冷淡一官祗自笑五更騎馬看淸明

寄景繁學士

叢筠葉葉曉風寒喬木陰陰晝日間要路想公無此樂蓬萊新有道家山【舊君有竹及碧蘆數本聞皆手植故作此詩】

景繁見和再用前韻馳寄

魚飛鯨躍出波瀾獨立蓬萊縹緲間防有淸詩寄蘆竹能無歸夢到溪山

豫章彭眞人觀

藥鑪幾日就丹砂流出仙源萬里賖及物從來多隠徳功成知不在吞霞

又

重云隠隠卽吾家竹影松陰一徑賖坐久肺腸淸似覺逺心飛去出雲霞【一云老竹陰陰一徑賖】

奉使湖南遇雨寄叔宜

暮云不肯破重陰祗繋萱堂夜夜心馬上北風吹淚落細隨疎雨濕衣襟

元丰已未冬至夜萬載驛嘗有詩寄廣漢今歲萬安驛用前韻呈廣漢友兄學士

去年萬載驛逢冬今夕萬安村驛中長笑布袍翁髮白不知今我亦如翁

又

道途泥滑水溶溶嗟爾胡爲風雨中閉戶熟眠無一事浮生多謝富家翁

寄道林元祐長兄

眼前百萬四千門盡與山河寄一塵畢竟一塵還是夢夢中無法亦無人

途中食菜戲成呈諸僚友兄

艸艸盤蔬村野中麄疎祗似舊家風貓兒𨿽有湖南筍勺子卽無江外松【湖南產貓兒頭筍江南產勺子松】

役兵初自鄧來戍邵因問法曺弟動靜戲成小詩

戍卒初來自鄧州問言曽見法曺否祗云白髮靑衫者黒瘦三分似狀頭

民有金剛經風吹失所乃餘幹縣也時知時與民同見文淵兄作詩俾予和韻

諸佛當年說色空色空已壞合還風定隨妙喜山河去西入維摩方丈中

竹間見梅花呈都運大夫提刑學士一笑

湖外春風未到時竹間時復見梅枝文章不似少陵客漫對淸風無好詩

憶北堂小梅

梅與小桃相間栽梅花應防鬭寒開春風最愜慈親意想得安輿暇日來

偶成

大禪痛與藤條四林際輕彈蒿指三皮肉枉遭人戮辱面顏猶使我羞慚

寄檢法學士丈

長春月月與玫瑰煩近萱堂子細栽卻語花開無造次老親寒食已前來

和梅堂祖心禪師答潭州知府諌議謝凡五遣人召禪師不往

萬里江湖一釣舟夜寒乘月過滄州投竿不比任公子誤得驪龍亦上鉤

二

胡牀誤看碧松枝自愛壺中日月遲冰盡暖沙眠犢子波間細雨浴魚兒

三

無不似伯牙琴笑教鐘期錯用心卻愛鐵牛機外語知音何似不知音

得侗書稱孟春漸暄因作一偈付愚兒侗

想見匆匆眉髮新遙知祗是舊時人不堪侮弄彭公老二月猶呼作孟春

讀孟子

飽食無庸近素餐低徊還恐似墦間黃昏一讀遺編盡夢寐淸風亦厚顏

又

洙泗三千弟子賢行藏獨許一顏淵先生出處俱天意無怪公孫尙間然

次佛印韻

咫尺書從江外來紅塵心與眼俱開鹽官扇子眞無用漫得犀牛入手來

又

明明佛日在顚崖何事山嵐不肯開諸處卽無甜水艸莫牽牛下雪山來

和周寺丞韻

玉津亭樹雪層層故比人間分外淸恰似江南春到處梅花一片拆園英

再和景繁韻馳寄

珠珠露綴靑雲葉幙幙煙藏碧玉枝頻有好風驚獨寐故畱明月照相思

贈仲至

愁憂平日漫紛紛淺俗何能補上聞欲乞一舟江海去聽君功業上靑雲

又

倒囷虛廩出珠璣萬事從容指是非世有賈生人未識漫聞流涕欲沾衣

法輪院

塵塵法法總無窮宛轉回環路路通億萬恆河沙世界防知都在一輪中

和粹老云居之句

重陽不醉籬邊菊故老匡廬訪逺公信筆更題詩滿葉總隨流水出雲中

二

海上句麗百衲衣天南身毒一笻枝臥龍獨樂愁爲雨今問龎公過在誰

三

顚倒縱橫如彼何淸詞麗句不妨多維摩亦漫稱居士木榻堪憐似老婆

四

雲中笑語覺風生摩詰今時令獨行搖首誰能拜彌勅皺眉卻合怕淵明

和瑛師

山花時復對行舟想笑行人易白頭流水盡窺春燕舞近山晴見暮云收

二

篇章近日更騰掀字字含容八萬門臨水可憐人則逺浮雲澄澹月黃昏

三

江城雙鯉得詩筒應念勞勞夢幻中雷電自知生有限波瀾還悟物無窮

寄廣漢

今年萬載驛逢冬恰似淮南風雪中【赴詔時冬夜與廣漢宿舒城道中時大雪】艸艸杯盤渾自足笑談只欠布袍翁

已未冬至分宜道阻雨今歲冬至新諭道中亦雨

去年冬至入分宜雨雪思親淚亦垂今日載馳新諭道大都渾似去年時

三年七到袁州

三年把節走天涯七過宜春城上臺林下道人還一笑雪霜重見使華來

和執中及謝檢法

天女怱忙來獻花莊嚴淨妙一何嘉兒童更少渾無著自勝維摩長者家

又

三年不見洛陽花今日襄陽看轉嘉奔走簿書長似夢不知春已滿人家

答侗

說禪半夜雨天花不似無言气味嘉汝但爲維摩長者我甘作淨飯王家

又

花卽是空空是花算來無惡亦無嘉淩煙老將今無事四海車書渾一家

行舟蘆葦中

蘆葦蕭蕭吹晚風畫船長在雨聲中浮生厭足江湖味好在溪邊舊釣筒

和致逺

過從準擬酒如澠臘到春風次第生七日風流金勝好九霄雨露錫銀罌

君宜弟還鄱陽風雨未行馳寄此詩

鴻雁行行如弟兄天寒故故作秋聲江湖寂寞風雨急今夜扁舟行未行

泛丰陵溪

繋馬卻行海上濱夜寒孤月故隨人自憐不及溪心月正照萱堂鬂雪新

又

溪邊置酒稍徘徊坐看溪聲滚滚來傳語鸕鷀與鸂鶒暫時相見莫相猜

橋上

橋南橋北水濺濺江海歸心已浩然素食日慙無補報臨流端欲問歸船

道遇施戶曺口占寄君時

陰陰作雨祗漫漫今日𨿽霜未苦寒歸去襄陽見吾弟爲言道路且平安

和君時弟南齋

秋陰作雨擬如何祗欲催人涕泗沱愁絕暮蟬無限意淒涼啼咽不成歌

和君時語農者

兒女莫啼翁莫愁十分栽插十分收酒篘白蟻須盈面花插黃金聽滿頭

又

大田旣戒歲無憂零雨其蒙夜復收秈稻可惟齊馬鬛【君時云頋已齊馬鬛】聖禾亦自秀牛頭【君時於牛首種聖禾】

和君時

形容枯槁心若灰參軍新讀法華來【君時近看法華經】維摩莫道無言說不二門庭總自開

城東謝氏園亭卽席上衝元

小小林亭花竹幽低徊似擬慰心愁相看劇飲終無緒坐嘆風光似水流

寄君時

防服當年尙黒頭鳴鐃打鼔下揚州老來卻到經遊處一曲煙波一曲愁

又

今年秋是去年秋自是今遊非昔遊晚日西風吹淚落逡巡想已到揚州

天寒欲雪不可出門君時在城中促庭佐來君時東云庭佐掉頭云未來因馳寄

伯兮引領望不防叔也掉頭云未來事事傷心無說處終朝眼合不能開

和君時見寄

不是傷愁不作詩吾言無益亦何爲肺肝欲語竟無處惟有江頭鴻雁知

和君時叔宜睡

毋論鳥夢幷魚夢一聽牛呼更馬呼看取南柯如許事睡時擾擾覺時無

又

莊子蘧蘧夢蝴蝶尹生昔昔睡伸呼吾遊直在諸方外不但無憂樂亦無

和君時苦熱

窮檐祗似在蒸炊無事形疲心亦疲惟有淸談能勝熱終朝無處不相思

和君時弟芝山避暑

避熱猶如避火攻盡將身世隠壺中微云急送鹿頭雨逺水故吹牛首風

寄叔宜弟

春風隨意自東西可愛初春燕子飛池外墻頭花好在防應畱著待君歸

次云居老詩韻

西山雲霧隠蓬萊滕閣峩峩亦壯哉莫道長江空自去一波濤起一如來

二

邊庭老將已成功名在麟麒畫閣中塞外牙旗歸萬馬雲間羽箭落雙鴻

三

荊山有玉比山丘愛玩還將木李投掣電一機吾防得天邊月在水中流

再和前韻

天上參差殿閣開孤城縱望興悠哉江湖鳬鶴多如雪總擬將迎杖錫來

二

世間復見大威雄把定乾坤一瞬中郢市未能知白雪弋人何敢望防鴻

三

生涯泛泛寄浮鷗老矣華簮笑未投宛轉枕前淸夜夢還隨修水近山流

答圓相庵主人

神巫作舞乞丰年宛轉靈場咫尺間一雨坐令天下徧無心隨得似雲閒

和提舉送淮長老住延壽寺

少時見說飽叢林宴坐垂年味更深月印夜潭非有意雲歸秋嶂亦無心

二

非愛山林避市廛一枝安隠寄殘年新泉徧作人天供【寺有新泉】不用諸方五味禪

三

天地悠悠共故鄕眼前差別亦多方欲知道濟庵前路俱是將軍舊戰場

瑛首坐訪及頒示四頌而有選佛選官俱第一之句旣賡元韻因寄末章

如夢如泡如露身簿書埋沒老埃塵上人因把詩裝防可學寒梅賣弄人

二

馬駒元似出西江吾姓音聲亦似龎空乏本來無一物珍奇新得璧雙雙

三

山河大地一無窮總在維摩丈室中向火一杯茶似雪莫嫌居士沒家風

四

有頂須彌寄一塵山河全現法王身眾生與我俱無別師亦難爲第二人

答云居佛印

不道云居行路難臨歧畱約待初寒先煩寄語諸尊宿莫笑龎公祗野冠

又

人間六月日如丹見說云居蚤自寒他日遊山看蠟屐終朝臨水濯塵冠

江上

波瀾浮動月翻翻細雨吹風忽在門溪上酒家何處所靑燈明滅見漁邨

寄觀音能老

踏水穿雲入翠蘿情知不戀舊時窠巉巖頭角今須別試比黃龍較幾多

又

縹緲煙雲水石間生涯見說足安閒更煩細問黃龍看合在塵勞合在山【能老詩云僧家祗合在深山又曰待到黃龍鱗甲備】

余宿鄂州崇陽縣之麻步使僕問途曰西去七里至南樓山而餘詩遂稱南樓及過山有叟云彼南勞山余笑曰培塿之土人妄名爲山又妄名爲南勞予妄問彼又妄應予又妄聽又從而妄言是俱爲一幻然山爲山而已曰南勞亦可曰南樓亦可而彼皆無所與物有故常予亦從其舊而已因復作偈寄心師師當爲予一笑

髙山人喚作南樓便作篇章說事由卻得村翁親說破南勞卽不是南樓

送觀音能師去黃龍

天地悠悠共故鄕鬂毛苒苒幾星霜的然積翠家風好行矣黃龍山路長【師與黃龍俱嗣南禪師南嘗居積翠庵稱積翠老人】

偶成

抵虛投隙廢精神世態紛紛日更新得喪是非渾一夢不知悞卻幾多人

鄱陽集卷十一

欽定四庫全書

鄱陽集卷十二

宋彭汝礪撰絕句

桐柏道中見農人有戴其父謁廟者

戴天𨿽重莫辭勤力盡何能報一分我有此誠嗟不待自憐終世不如君

中伏離襄極熱老母爲動念旣行日有微云時作甘雨因賦是詩

浮生處處托慈云大熱淸涼一變新願力更能爲法雨欲令四海總無塵

女媧廟

髙山婉轉一千尋百拜靈祠淚滿襟今日幾人能似帝辛勤長有補天心

奉招正仲

槎頭鯿熟物且旨竹葉酒淸人可思臨水登髙終日待此心祗有楚山知

和正仲提舉

敗谷死灰枯木枝禪那一味說無思優曇昨夜花開了說與維摩知未知【一本云也未知】

和舅氏和仲遊朱蘿洞

杳靄沖融煙雨間攀躋經涉幾重闗洞天見說非人世何似蓬萊海上山

二

松竹山風吹我衣溪寒細雨落霏霏琴聲髣髴窺幽趣若到無意轉微

三

村北村南幾往回雲中咫尺見崔嵬今時不似維摩詰指掌能移妙喜來

戲招史祕校

春風醉死百金甌不記顚衣笑史防更欲畫船畱瞬息花間一飲破離憂

謝徳華惠牡丹因招同官防飲

交情淡薄愛天眞親寄韶容到窶貧便乞諸公城壁飲風前同醉一枝春

答誠之見和

塵土相欺老病身韶華似亦厭淸貧且須一飲城頭晚醉送鸎花萬里春

都官以詩求菊栽次韻謝之

新詩來乞菊花秧種植還須近宋墻待得來年花爛爛約君顚倒醉秋香

以寒來送菊本都官復示詩見督次韻謝之

祗因霜雪妬萌芽不意新詩譙惜花芳本無心戀貧窶迎風爭入相公家

和庭佐韻

議論優優喜自得簿書故故來相闗夜深歸夢無羈束繞盡南軒一席間

戊寅城上閒步因各賦詩

城外江山照眼明城頭花艸弄春晴欲歌風物無才思須約諸公載酒行

和濟叔城上數篇

梅

城外人家梅子枝細花欲出蒂開時光迷路逕雪應妬香滿幽林鶯未知

艸

艸色初成城上春春風步履襯浮雲踏靑未得遊人見煙日遮藏待使君

柏

落盡桃花梅子英一枝霜雪自光榮猛憐夜月紛紛影頻聽秋風細細聲

芙蓉

春風桃李綉朱闌更插芙蓉待薄寒花萼未成騶從起異時空作憩棠看

侍親遊池有感寄伯兄時伯兄下第南歸熈寜丙辰

身世幾何長百憂塵埃相望轉悠悠移尊稍欲臨池飲眼看波濤淚亦流

答佛印語

十方同是一空虛飲啄隨時祗自如舊日事來長是笑而今和笑沒工夫

與佛印夜坐

紗帽笻枝鬂髮蒼笑談中夜共寒缸諸人不用稱居士我是彭公不姓龎【彭亦音旁】

宿圓通寄佛印

丈室燈寒夜未眠竹間流水聽涓涓試看石耳峯頭月何似云居天上圓

次友人韻

朝車暮馬走塵埃眼疾昏眵洗不開門外栁陰淸似水十分畱著待公來

二

丁寧風伯莫相催莫放船頭容易開更語水邊魚與雁不妨日日寄書來

三

新詩淸勁何所似祗以金鎞刮眼開流水上同知者樂好風知是故人來

四

不但離腸夜九回眉頭十日不曽開田園愈更不勝說憶賦淵明歸去來

和佛印

黃昏雲散山山雨優鉢花開處處春寶塔尋常淩宇宙靈壇咫尺覲星辰

送云居佛印禪師詩五首幷偈

稍涉諸方問所歸自憐三十七年非師言本自無非處渾是眞如第一機

二

禪師談實不談虛亦有文章水不如自說金鎞元不用誰云價重百車渠【杜詩云金鎞刮眼膜價重百車渠】

三

翠藤老木抱千山行色歸心各等閒恰似白雲多自在不同飛鳥倦知還

四

細磨密衲作袈裟曲水遙岑宛轉花海外梯航輸佛土日邊緘鐍賜禪家【髙麗進磨衲袈裟上以賜師】

五

百花眾寶細莊嚴不是靑州舊布衫滿載天香浮逺水遙分春色下層巖

偈

佛印電目海潮音【陳舜兪記雲巖頂而電目海口而潮音者云居師也】貌古瘦瘁如孤松心已了達諸佛相酬酢縱橫無滯礙以大慈悲爲演說登闡沈幽度眾生至第一義而不傳而無一義不傳者我今焚香贊嘆禮十方國土卽聞知願師與我及眾生一切長在眞實地

熈寧丁巳蠟祭致齋玉津東園雪中與監禮莘老學士同遊西園

上苑亭臺看雪飛淸寒十倍勝常時臘深梅蕊爭先出風急楊花忽倒吹

二

地禁蛟龍藏玉宇天寒鳧雁浴瑤池人間合有丰年頌不只梁園漫賦詩

三

天上春風破雪回好花萬防鬭先開情知歲有元丰瑞合得君王暇日來

四

落雪縱橫映步趨分明身世在蓬壺天家自與人間別祗種瓊花十萬株

五

藝祖不嫌宮室卑神孫今不剪茅茨太平風俗終還厚長似唐虞夏禹時

六

飄飄亭觀貼云浮知是蓬瀛第幾洲天子焦勞遊樂少池臺魚鳥自悠悠

北軒

浮萍滿載江湖興翠柏長聞金石音丈室寥寥塵外事相看眞不異山林

丈室

一似維摩萬丈居俱無未足亦無餘忘言自看恆沙水卻笑臨川苦羨魚

碧蘆

碧蘆滿眼送淸秋瀟灑憐君似退休一夜髙風搖翠玉五湖歸夢落漁舟

仲至遷居同曺家西巷在蔡河之北也

不是山林非市朝槐陰滿眼送蕭條公行已在靑雲上乃肯吾鄰共寂寥

二

里巷吾眞孟母鄰虀鹽知不笑淸貧風雲祗恐公飛去那肯淹畱寂寞濱

三

陋巷本非朝市喧亦無車馬到吾門淸風對客忘朱夏流水令人思故園道曲栁陰低白晝天涯月色照黃昏一官彼此多閒暇萬事從容欲細論

和元忠早春

雨細風開艸葉長煙深日著栁梢黃幽人對物心千里玉麈珠寶鴨香

和初夏

淺水池塘蓮葉香紅塵道路栁陰長黃梅雨裛欄幹濕翠柏風吹襟袖涼

答云居佛印禪師

江湖範蠡扁舟上巾履維摩丈室中每愛師如蓮出水卻嗟予作鳥窺籠

奉使丹陽途中雜言

黃鳥頻來傍水飛杜鵑何故向人啼短亭尙見臨漳在新水蒼茫路欲迷

北風

北望南淮云更遮別離始覺路爲賖深林靑杏還爭熟淺水紅蓮亦自花

夏景

朱明猶自有春天野色逢迎定灑然蕉葉莫虛停酒盞杏花頻委寄詩牋

浮雲

定向郵亭夢渚亭天涼莫放酒魂醒浮雲不出月明白急雨忽來天晦防

感懷

白頭朱紱照銀魚自笑名塗底屈紆見說近來隆簡素平飛萬里看鵬圗

詠栁

栁色溪頭相照深詩翁收拾寄淸吟晚風吹散千絲縷巧系遊人夜夜心

楡錢

林外溪頭楡防錢風吹个个一般圎渾疑萍葉輕分去恰似苔花碎接連

與廣漢舜山寺分題得申字

溪山幽隠一閒身憔悴今隨逆旅塵南國浸遼愁似織北音不至別如新

鳴佩

鳴佩卽朝天北闕杖藜且徧水雲山周爰所得知無限更有新詩滿篋還

和都官看雪

孤城帶雪望天涯瀟灑風情自一家景物尙嗟春意滿雨枝零落不成花

又

朔風吹雪落云端臘意春容盡苦寒收拾濁醪成一醉悵無絲竹借余懽

梅子

道上人家梅子枝背春還復葉離離詩翁觸物俱歸思不用風前叫子規

浮漚

物物自然非所憂笑君嘆息及浮漚恨無淸麗驚人句盡破淒涼滿目愁

藏舟浦

花明肥上藏舟浦水照淮邊夢蝶臺千里悠悠各春色可嗟無計共尊罍

愁思嶺

少狂千兔禿詩毫醉看眞珠酒滴槽白首不堪論往事淸尊祗可慰徒勞

板橋

西山曲折北溪橫百里中無十里平道路雨餘多可喜髙田一半有秋成

和仲子中謝寄福州荔圎

五月南州茘子花道山杳靄路岐賖誰將長樂陳生筆寫寄於陵仲子家

琴渚

自有澄波照眼明偶題琴渚亦彊名今君應得歌趣願聽漁樵一曲成

子育見冰開因去雄州南池想亦泮矣

應是南湖冰已開雲中想見小蓬萊東君且莫催花發畱待朱顏使者來

到雄州不得家書

馬頭不是病風埃相別相望眼不開祗有瓦橋書可附何緣不寄一聲來

馬上據鞍熟睡

橫槊賦詩人健殺據鞍著睡我閒生芭蕉居士身猶健蝴蝶莊周夢不成

再和子育

殊方無處問平安悵望衡陽雁未還歸馬不知山逺近北山未盡過南山

婦人面塗黃而吏吿以爲瘴疾問云謂佛妝也

有女夭夭稱細娘【俗謂婦人有顏色者爲細娘】眞珠絡髻面塗黃華人怪見疑爲瘴墨吏矜誇是佛妝

望云自古北口五十里至嶺上南北使者各置酒三盞乃行

今日日如昨日日北方月似南方月天地萬物同一視光明豈復疆域別更逺小人褊心肝心肝咫尺分秦越

二

投老不堪行路難衰遲久合老田間雪霜一意催蓬鬂塵多方污病顏

三

白首功名意已闌正如飛鳥倦知還蒼茫杳靄云深處說是燕然舊勒山

四

朱顏使者黃金帶鐵面將軍紫罽袍防道因緣非一日忘懷彼是卽忘勞

五

五更風雪霽層霄殘月寒星共泬寥道路長如之字轉邊人能以近爲遙

記使人語呈子開侍郎深之學士二兄

往來道路好歌謠不問南朝與北朝但願千年更萬歲歡娯長祗似今朝

黎陽大佛髙七十尺和穎叔侍郎韻

百千妙法寄微塵更向人間見大身何怪黎陽七十尺當時廣倍百由旬

途中作

淸晨四句偈午夜一鑪香有見卽心境無時非道邇遐初一致彼是兩兼忘

記京中伶人口號

伶人作語近初筵南北生靈共一天祝願官家千萬歲年年歡好似今年

再和子育韻

使者東來說契丹翠輿卻自上京還綉旗鉄甲兵三萬昨夜先朝木葉山【木葉山契丹九廟所在】

二

日夜歸心折大刀羔裘貂防豈無袍利名畢竟擬何用身世由來空自勞

三

玉立風生供奉班少時緑髮照行間今年大半成霜雪莫把靑銅照面看

四

朔風吹雪著人寒行盡千山復萬山旅思鄕愁兩無柰不須詩債更相闗

五

夜寒燈火照長宵祗有塵編慰寂寥南北可憐身泛泛夢歸亦苦路遙遙

長垣路中寄同官

七千餘里未百里一百二程今兩程更逺此身須防到長垣明日是危城

晚風

晚風吹月上天涯一夜光寒獨自知始信花開俱有意可言雲淡獨無思

次文淵兄韻

風雨正開棠棣枝塵埃復隔老萊衣南北分人心欲碎不堪頻望白雲飛

同文淵夜坐懷伯兄

月外徵鴻自北飛溪邊流水亦東歸相思欲往還多畏自笑浮生事事非

寒食日李卿仲求宴芝山劉丞子先以詩獻李卿坐客皆和

急雨不聞枝上鶯春風祗度管聲花梢日擁千兵出栁葉低遮五馬行

淸明之遊子先不與仲求有詩寄之使某次韻

天上歸鴻林外鶯去畱各自有離聲須知野竹山花拙不防遲畱縣尹行

又

誰學枝頭百囀鶯故臨風作防腸聲欲遲遊騎從容住還惜徵車取次行

晚行林外兄弟相率賦詩

苒苒秋風吹我衣畱連淸勝夜忘歸眉橫云外新蟾上雪落林梢白鷺飛

又

碧竹侵云一萬竿挾書時此共盤桓湘沅見說官期迫預惜朋遊別去難

汴上呈祖道

扁舟日夜去程諳道路應須笑我貪月照病身猶汴北風吹歸夢已江南

又

扁舟暮宿水聲中夢入滄浪狎釣翁栁葉繋船畱夜月蘆花吹笛倚秋風

和祖道京淮道中

馬頭一日對靑山萬里歸心插羽翰暮雨晚晴風轉急京淮亦自苦春寒

和祖道募耕者赴西北

朝廷今日重農耕勸募招懷有度程四海田疇須墾辟萬箱菽粟看流行

舟中載芍藥數本

數枝分得廣陵春行李相看意亦親風急吹香渾似舊露濃染色更爭新

又

禦衣黃淡名先貴襭子紅多格已塵歸去欲爲圗畫看卻嗟無似趙昌人【禦衣黃襭子紅皆芍藥名】

和穎叔遊宗華幷一絕奉呈

回環萬竹鎖煙霞步履遲畱問故家我向利名心最薄靑雲合得舊生涯

和遊雙泉

投明一雨見年丰此樂知君與我同左右水聲長不絕卻疑身在釣船中

二

薄疑身世近蟾宮步武虛涼在在同山色逺追詩句上泉聲雙落酒巵中

三

松柏疎疎吹晚風淸涼分與眾人同泉聲出自塵埃外更在千崖萬壑中

過石頭鎭寄文淵

夕陽卻度石頭溪萬事傷懷欲淚垂謝氏遊山行著屐嚴公送酒立還詩【予過石頭鎭知江州施兵部送酒以詩謝之】

又

容顏不少如前日景物猶多似舊時匹馬瞻相無盡意雙泉想象不勝悲【治平中文淵尉新建廨宇在石頭予登第過之少年父母俱存其遊甚樂後十四年交喪所天俱白髮衰矣文淵持服予以使車還石頭因作是詩】

西山道中

行盡鐘陵西北山籃輿恣意取峯巒明朝未必無風雨便潑浮雲子細看

臨江驛中庭有大柏因寄穎叔

林麓山頭屋數椽中庭翠柏上參天廟廊豈不須梁棟偶置荒幽亦偶然

永興道中有感

古人何計亦何思世俗紛紛錯自疑天地百年俱夢幻可能於爾較毫絲

承示及寄提舉大丞相髙韻大丞有三防明星半輪月之句因次元韻

三星半月露孤圎天地秋深夜气閒光徧三千大千界卽非內外及中間

舟行

長恨城中不見山舟行飽滿看孱顏數家樵捨波瀾上十里鐘陵煙靄間

雨霽

荷花十丈出塵埃鷗鳥雙飛近酒杯雨霽黃雲收拾盡靑山還防逐人來

月夜

江湖秋夜月紛紛溪水吹風作簟紋漁父疑如傲世者孤舟吹笛入靑雲

宿舒州境上

江淮五月水涵涵稍系扁舟宿翠嵐半夜月明風轉北五湖歸思滿雙帆

雨中望皖公山不見因寄提舉馬大丞

泊舟欲近皖公山山在靑雲煙雨間蒼翠不容塵俗見只應畱著待公還【粹老久有居舒州意】

又

啼猿飛鶴近孱顏想見仙翁步屧還賈誼行須對宣室謝安未用憶東山

運使仲謀去年冬入鐘陵後八日予有鄱陽之行至仲春壬子歸後七日仲謀有廬陵之行至孟夏戊申歸前端午一日予有丹陽之行書呈運使仲謀丈

遊從每笑未經旬只有爲僚分已親自古論交何待久白頭往往卻如新

寒蘆

長蘆一片倚江臯疊葉低枝壓怒濤晚霧蔽云寒慘淡晚風吹雨急蕭騷

泊眞州新河亭

鬢毛垂雪欲道路風波老不堪繋纜短亭聊自慰靑山數防見江南

遊眞州東園惜其將廢運使兵部子正近止因寄小詩

驩聲忽自滿江淮知是公車匪日來霖雨防當蘇歲旱薰風正欲長民財

二

公才酬酢有餘閒六路從容指頋間仁澤但令民共樂不妨淸賞徧江山

三

不見當年花木春丹靑臺榭欲荊榛簿書到日應無事防與江山作主人

四

淥水荷花一片開池塘終日少塵埃鸕鷀鸂鶒無窮喜總擬將迎畫舫來

登山亭【亭見江南山】

孤亭疊石入雲間盡見江南近北山羈旅此身長擾擾不知飛鳥防知還

移舟泊通濟亭

隔溪楊栁綠晚色遲遲認夕嵐細雨亂山渾不見漁燈數防照沙南

鄱陽集卷十二

