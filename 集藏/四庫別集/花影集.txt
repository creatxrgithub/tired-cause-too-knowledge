

花影集

﹝明﹞陶輔編撰

花影集序

夫文詞必須關世教﹑正人心﹑扶綱常﹐斯得理气之正者矣。不然𨿽風雲其態﹐月露其形﹐擲地而金玉其聲﹐猶昔人所謂虛車無庸也。《花影集》四卷﹐凡二十篇﹐乃夕川居士陶公所著。予啟捲閱之﹐首之以《退逸子傳》﹐公自道也。𨿽有絕世自髙之言﹐卒章不忘躬自厚而薄責於人之意﹐此固偉矣。終之以《晚趣西園記》﹐間以《夢夢翁錄》﹐則又敍其休致林泉幽雅自適之情懷。蓋自巢許夷齊而下﹐嚴子陵﹑陶靖節﹑林君復之後﹐我朝而有若人﹐此其最髙歟﹗於中若《劉方節義傳》《東丘侯傳》﹐則皆實錄其忠教節義﹐足爲世勸。而東丘一門之死節尢烈﹐其妾孫氏植孤之功尢大。其它𨿽皆寓言﹐潦倒子以宋社之傾歸之天道﹐而抑姦獎忠之意溢於言表。雲溪子又言宋末之禍由於果報﹐而臣子忠憤之情自不容已。《郵亭午夢》則獎人臣之忠義﹐𨿽不見伸於人﹐終當獲報於天也。《華山采藥記》深明黃白導引之非﹐以醒世人之狂惑。《閒評淸會錄》深明鬼神造化之理﹐以覺斯世之昏迷。《四塊玉傳》與《心堅金石傳》托詞比事﹐以爲淫邪私媚敗徳致禍之懲。《廣陵觀燈記》與《管鑑錄》𨿽皆假托﹐一則辟異端之爲害至矣﹐一則辯善惡之果報詳矣。《賈生代判》則本古人錢神之遺意﹐以激斯世之貪﹐而使之廉也。《邗亭宵會》則托士女佳遇之風情﹐以戒世人之淫邪﹐而歸之以正也。《翟吉翟善》則因人情之趨吉避凶而導迪之﹐使爲善去惡也。龐觀老曲盡酒色財气之情狀﹐使人之知所懲。《丐叟歌詩》一明富貴貧賤之自取﹐使人之知所擇。凡此皆於世教有關。視前人《新話》《餘話》《效顰》諸作﹐文詞不同而立意過之。蓋公之先人以大功烈擢大同伯﹐公以貴遊子薄武藝而不事﹐專志於經史翰墨間﹐其蓄之深固有自矣。曁襲應天親衛昭勇之爵﹐又不苟合於時﹐卽丐恩休致﹐尋山玩水﹐以豁其趣﹔操觚染翰﹐以肆其博﹔尙友古人﹐樂觀時變﹐以極其情。少有餘暇而作是集﹐抑亦嘲弄風月之一唾耳。其他述作尙多傳於時者﹐玆序未之及也。公有輔﹐字廷弼﹐夕川其別號﹐又號安理齋海萍道人云。

正徳丙子春正月燈夕﹐浙江安吉州學正事三山張孟敬書

花影集引

太倉之粟﹐豈料必無鼠矢﹖寶庫之土﹐寧辭不藏珠璣﹖是以理無盡得不失之事﹐人無純是不非之心﹐此實物理之自然﹐人欲之彼此也。予昔壯年﹐嘗得宗吉瞿先生《剪燈新話》﹑昌祺李先生《剪燈餘話》﹑輔之趙先生《效顰集》﹐讀而玩之。其間有褒善貶惡者﹐有托此諭彼者﹐有假名寓意者﹐有舞文爲戲者﹐有放情肆欲者。大率三先生之作﹐一則信筆弄文﹐一則精巧競前﹐一則持正去誕。𨿽三家造理之不同而各有所見﹐然皆吐心葩﹑結精蘊﹐香色混眩鬼幻百出﹐非淺學者所能至也。予不自揣﹐遂較三家得失之端﹐約繁補略﹐共爲二十篇。題曰《花影集》﹐亦自以爲得意之作也。是後數年﹐得暇求學﹐方知聖賢旨意。深以前作爲非﹐擲而不睹者三四十載。今予之年八十有三﹐衰耄已至﹐兒輩點予書篋﹐出其生平稿帙﹐意欲裝輯以爲遺澤﹐適有花影一集存焉。告予曰「此亦成書﹐何不序乎﹖」予頷而嘆曰「欲存而序之﹐實非當爲之事﹔欲棄而焚之﹐其柰三先生何﹗予獨何人﹐敢望每事盡善乎﹗」故勉以爲引。

嘉靖二年夏四月吉旦﹐夕川老人八十三翁書

目

錄

卷一

退逸子傳

劉方三義傳

華山采藥記

潦倒子傳

夢夢翁錄

卷二

節義傳

賈生代判錄

東丘侯傳

廣陵觀燈記

管鑑錄

卷三

邗亭宵會錄

郵亭午夢

心堅金石傳

四塊玉傳

龐觀老錄

卷四

丐叟歌詩

翟吉翟善歌

雲溪樵子記

閒評淸會錄

晚趣西園記

卷一

退逸

子傳

退逸子傳﹐姓鮑氏﹐名道﹐或稱爲抱道先生。其先乃邗之右族也。其爲人也﹐剛而斷﹐介而直﹐守理不撓﹐持正不惑﹐以人心推已心﹐以天理博物理。是以居官之際﹐忠以承上﹐仁以臨下﹐禮以接眾﹐謹以律己。然好精白﹐惡私染﹐頗爲僻耳。凡遇是非之間﹐不能委曲涵容﹐必露衷極論。或少相逆﹐則發指睫豎﹐奮須湧气﹐霜其色而霆其言﹐必折人至於伏躬屏气移衷喪色方己。

或曰「先生之道﹐善固善矣﹐然未免爲時人憎惡﹐世路棄捐﹐負此偉昂之質﹕博洽之才﹐良可嘆也。何乃甘侶俚俗而友白丁﹐終老於茅茨之下乎。莫若少加﹗下﹐隨時通眾﹐則當時人物孰敢與君甲乙而論之哉﹖且《易》序有云﹕『隨時變易以從其道』。君獨能返是乎﹖」先生聞其言﹐鼓掌蹈足﹐揚眉掀齒﹐仰首脫幘﹐一笑而絕倒。興而正色答曰「夫士之生於世也﹐當磊磊落落﹐學其所必行﹐行其所必當。達則兼善天下﹐窮則獨善其身。道之亨也﹐使之治繁理冗﹐興利除害﹐牧民禦侮﹐典禮作樂﹐總兵戎而討不庭﹐佐皇謨而宣治化。卑爲列職固當然﹐貴登將相亦不忝。道之否也﹐則遁迹於靑山之趾﹑綠水之涯﹐枕石漱流﹐濯足弄影﹐撫孤松而對明月﹐嘯煙霞而臨淸風。此大丈夫歸歟之所也﹐豈可酣時戀晷﹐效兒女子之態﹐奔趨於勢要之門﹐叩求於豪貴之室﹐屈肱屏息﹐捧顰顏而獻孤媚﹐乞憐取气於人頦下乎﹗君其休矣﹐吾所不爲也。」

是後先生偶有所見﹐遂作《寶鏡嘆》以自嘲﹐力解其職﹐扁其居曰「得閒堂」﹐自作銘以寓之。

寶鏡嘆

鏡﹐光圓鏡體正﹐秋月揚輝﹐寒潭澄映﹐顰笑必隨﹐偃仰必應。有燭鑑之明﹐無包容之行。嗟夫﹐不遇佳人﹐抑爲醜婦返病。

得閒堂銘

道不在隆﹐得達則亨﹔位不在顯﹐得宜則崇。賢愚混一途﹐善惡殊萬衷。小人酣巧利﹐君子懷異功。曲桑作宇棟﹐楩楠爲犁弓。所以違其器﹐戚戚懷歸容﹐雲山生心上﹐煙水入夢中。伸榮與進用﹐系通與不通。屈辱與退舍﹐在窮與不窮。勞勞暮景心﹐每欲安其慵。欲者貴在得﹐慵者貴在閒。幸予遂所欲﹐銘諸蓬壁東。

是後值溽暑﹐而先生薦席不備﹐帷帳瀟然。晝則苦蒼蠅跳蚤所擾﹐夜則爲壁虱飛蚊所噬。況其衣裾垢獘﹐而蟣虱猖獗於其中。由斯煩擾﹐心神因而不寧﹐至於廢寢食而忌晝夜。而先生不慮及此﹐返乃攢眉蹙額﹐焦顏赧色﹐振幾而嘆曰「吾太癡人也﹐何故爲塵累至此耶﹗」遂書一絕於幾上云﹕

家私如火觸人懷﹐著力相推苦不開。

除是和妻都逐去﹐心神淸爽恰幽哉。

先生一日因他往﹐先生之妻偶見所作之詩﹐笑曰「夫子之詩﹐謬莫甚歟。汝不察己之衣裾垢獘﹐家室貧穢﹐不潔所致﹐而使孽虫縱凶肆毒﹐擾其宿處﹐惑其寤寐﹐以致心志不守。旣爲大丈夫﹐而不能啟賤爲貴﹐拔貧爲富﹐輔世相君﹐淸其軒而華其屋﹐晝紗「而夜羅幕﹐返以不羈之擾致怨於家室乎﹗」手碎其詩。遂用薄紙折一方緘﹐如鳥籠狀﹐捕一壁虱﹑一蚊﹑一蠅﹑一虱﹑一跳蚤﹐置籠中﹐安於幾上。題曰「此卽家私也。」

先生旣歸﹐視其詩則亡。偶見紙籠其中如有物動﹐取而映日觀之﹐則五虫在焉。先生會其意﹐笑不能輟﹐曰「予𨿽短於責己﹐卿何長於相夫耶﹗」遂呼童子﹐戲取酒肴﹐設燈香祭紙籠於幾上﹐作詩遣之曰﹕

嗟哉﹗大塊中﹐赫赫气理先。陰陽旣云已﹐其數不可遷。五行司所屬﹐羣有各體焉。

數旣不出此﹐理故不可偏。何如生斯物﹐惟害是所專。一名曰壁虱﹐狠毒何勝傳。

將人肌與血﹐視爲席上筵。晝也無形影﹐夜則有萬千。可比無仁子﹐黨惡共欺天。

一名曰飛蚊﹐輕薄善周旋。明時俱遁迹﹐暗處鬧喧闐。只矜口嘴利﹐不識愚與賢。

可比無義子﹐狡幸相傾顚。一名曰蒼蠅﹐貪穢不如愆。飲食頻侵擾﹐坐起隨錐鉆。

遺種污大脯﹐引類投羹饘。可比無禮子﹐不恥相纏聯。一名曰虱子﹐其性與眾懸。

胡不知潛避﹐晝夜周身沿。那論生與死﹐惟利是所然。可比無智子﹐速禍自窮年。

一名曰跳蚤﹐滑稽多詭權。搔左而噬右﹐備後卻叺前。翻席那可覓﹐振衣豈能損。

可比無信子﹐虛謬相欺諓。吾今貧且老﹐瘦體不盈拳。常年啖蔬食﹐布衣無繒綿。

依棲苦不暖﹐肌肉苦不鮮。平素無相惡﹐何如不見憐。好尋富少者﹐溫飽得雙全。

奠爾三杯酒﹐不可更畱連。

每吟一句﹐輒傾一杯﹐吟詩旣成﹐酒亦罄然矣。擲筆於空﹐頹然醉臥於榻上。

寢旣熟﹐遂夢五人相率傴僂而前。一人披黃金甲﹐稱香子冠軍﹔一个長頷豹足﹐稱崇化參謀﹔一人絳幘綠袍﹐稱忿身長史﹔一人白襕雅素﹐行履徐徐﹐稱居綿紀善﹔一个著烏油凱﹐稱黑光屯長﹔俱拜於榻前﹐興伏如儀。一人前曰「某等素非相得﹐乃蒙肴而祀之。亦非有惡﹐忽又詈而逐之。且某等𨿽眇眇之躬﹐亦造物者所育﹐與先生共此覆載。而先生不推廣仁恕﹐卻乃肆然掉筆頭﹑鼓口吻﹐縱己洪天之私﹐索人塵沙之過。以吾儕論之﹐則先生之於五常亦未見有也。今者郡政缺失﹐子不能諫﹔鄕民困乏﹐子不能救﹔其謂仁乎﹖邊夷侵淩﹐子不能禦﹔盜賊劫竊﹐子不能禁﹔其謂義乎﹖無疾解官﹐不待報而去﹐其謂禮乎﹖妻子饑寒﹐子不能贍﹐明時任賢﹐子不能顯﹐其謂智乎﹖窩居燻污﹐是招蠅也﹔破壁巉巉﹐是招壁虱也﹔土地濕穢﹐是招跳蚤也﹔蔽裘穰穰﹐是招蟣虱也﹔帷帳不施﹐是招蚊也。旣蒙設館相待﹐今又厭而逐之﹐其謂信乎﹖且子尙昏昏﹐而欲責人昭昭耶﹖孰謂子爲知人﹐乃愚人耳﹗」先生聽畢﹐赫然語塞。於是五人鼓掌跳踉﹐一喊而散。

先生覺後﹐述其夢中之事﹐大書於座右﹐以爲自警云。

劉方三義傳

宣徳初﹐河西務之蒙村者﹐邊河爲市﹐舟楫聚泊之所也。居人近數百家﹐其間有劉叟者﹐號稱長者﹐開酒肆於其間。茅屋數間﹐薄田十餘畝﹐衣食粗足。然止叟媼二人﹐年各六旬餘﹐無他弟男之依。

是年﹐有京衛老軍方其姓者﹐攜一子年約十二三﹐宿於叟店。及夕﹐方偶得中風﹐至曉則頹然不起。其子悲號近絕者數肆﹐叟媼亦爲之墮泣﹐遂容養疾於家。凡百粥飲湯藥﹐叟媼皆爲辧給。不半月﹐則老軍死矣。其子跪告於叟媼曰「念兒亡父本某衛軍﹐於某年母已先故﹐與父欲投原籍﹐求少盤費﹐爲辦母喪﹐不料皇天弗祐﹐父更路亡。遺兒一身﹐囊無半錢之資﹐欲望大恩借數尺之土﹐暫掩父骸﹐兒願終身爲奴﹐以償此徳。如不見允﹐則投身此河﹐求爲不孝之鬼矣。

言旣﹐放聲大慟。叟媼撫然流涕曰「噫﹗是何言歟﹗汝黃口兒尙知孝道﹐予豈不知義者哉。」遂爲辦棺衾之具﹐葬於屋後之地﹐仍表之曰「禁衛軍士方某之墓。」謂其子曰「予欲令汝歸家﹐喚汝親故搬取二喪﹐恐汝幼弱不能自達。汝可暫住予家﹐待有熟識之人方可。」兒復跪泣﹐指心而誓曰﹔「兒𨿽幼﹐豈不知恩﹗且亡父病時﹐深蒙不嫌病穢﹐湯藥依時。及至身死﹐棺衾葬具所費不資﹐𨿽至親骨肉未必如此。況兒生長京師﹐親故鄕曲一人不識﹐有恩不報﹐欲安歸乎﹖且聞老丈夫婦亦無子侄﹐兒𨿽不才﹐倘蒙不棄收充一奴﹐以供朝暮。萬一義丈二位百年﹐某豈不堪爲拜掃之人乎﹖然後赴京取回先母遺骨﹐同我故父葬於義丈墓道之側﹐則兒之負

恩不

孝之

罪塞

矣。」叟

媼聞

之﹐且悲

且喜﹐曰「眞天賜之嗣也。」因不沒其姓﹐名之曰劉方﹐恩養備至。方亦孝謹出常﹐勤業家事﹐不捨晝夜﹐常若不及者。

是後﹐時值秋風大作﹐上游飄一敗船﹐泊於門前岸下。船人呼號﹐死溺狼藉﹐爲居人挽救得達岸者﹐才十數人。內一少年約未二旬﹐气息將絕﹐而手尙堅持一竹箱不捨。傍一少婦﹐撫抱號叫不已。人或問其然﹐答曰「此人吾夫也﹐此箱中吾舅姑之骨也。」時方從觀在側﹐歸道所以於父母﹐悲咽不能成語﹐曰「此人之厄﹐正如兒向日之苦。」叟媼聞之﹐奔赴扶攜二溺歸家﹐更以燥衣﹐哺以暖食﹐不遺日而蘇矣。其人告曰「奇姓劉氏﹐山東張湫人也﹐此婦奇妻李氏也。二年之前從父三考京師﹐不幸遇時疫﹐未易月父母俱沒。余予夫婦﹐無力奉柩還鄕﹐只得火化爲櫬﹐謀此歸計。豈料不孝惡極﹐又遭此禍。過蒙老丈相濟﹐實再生之父母也。然李氏孕有六甲﹐遇此驚溺﹐內損無任﹐不及辦蓐﹐胎已墮矣。」於是叟媼及方嘆憐不已﹐急爲灑掃暖室﹐朝夕爲辦粥飲。不數日﹐李亦殞矣﹐叟媼爲治棺具﹐亦葬於屋後之地。深爲劉奇解慰﹐勸令暫住於家﹐與方同其寢食。議待便船使謀歸計﹐凡經數十﹐皆以骨殖在船多遭衝擊之患爲辭﹐久不果事。況奇於救溺之時爲鉤挽所傷數處﹐潰瘡甚發﹐不能履者數月。然奇素博學能文﹐見方聰敏出常﹐乘暇教以讀書作課。而方一誦卽解﹐不旬月凡經書詞翰﹐無不精妙。

一日﹐奇瘡少愈﹐告於叟媼曰「奇疾𨿽痊﹐然一貧如此﹐思無他術﹐欲先負父歸﹐再負母去。義丈之恩﹐容奇喪完別爲報答。」叟曰「噫﹗路遠孤行﹐況子幼弱﹐非佳圖也。吾有一蹇﹐久蓄無用﹐贈子馱歸二親﹐豈不代勞遂事乎﹗」奇堅卻不敢受。一日﹐忽失奇所在﹐叟等惋嘆累日﹐亦無如之何。

居頃﹐叟得重疾﹐纏綿數月。而方衣不解帶﹐憂勞骨立。忽奇到來﹐一家驚喜。叟謂奇曰﹔「曩者失待﹐子何責之深﹐不告而去耶﹗」奇跪而泣告曰「奇蒙再生之恩﹐未報萬一。及聞贈驢之言﹐出此拙算﹐意欲潛歸別謀濟事。不料至家﹐因前年黃河泛濫﹐鄕曲遠近一望洪波﹐居人蕩盡﹐人畜田廬漂溺無遺﹐極目白砂﹐蒿蓬百里。隻身無依﹐彷徨累月﹐進退計窮。寄食人店﹐靜思亡親之櫬縱歸﹐何所安厝﹖義丈之恩𨿽寵﹐何時得報﹖莫若仍歸恩府﹐求尺寸之壤﹐葬久暴之喪。假便成仁﹐致身塞罪﹐以此生爲終身之質﹐奉宅上薪水之勞。未審義丈能從願否﹖」叟曰﹔「噫﹐異哉﹗予何幸﹐累感孝子來同乎﹗」遂爲奇備道劉方之本末。奇亦驚悚。叟復曰「若信然﹐爾奇爲兄﹐爾方爲弟﹐同乃心﹐共乃義﹐守此薄產﹐足以業生矣。」於是奇﹑方再拜受教。二人互相推愛﹐極力養親﹐甘旨極一時之味﹐溫淸盡冬夏之勤。

又一年﹐叟卒於前﹐媼歿於後。二子備盡人子之情﹐哀毀不堪﹐淚盡繼血。將葬﹐兄弟謀定兆域﹐遂迎方之母骨於都下﹐共築一塋﹐列三墳如連珠。二子同廬其次﹐不釋杖者三年。閭裏感化﹐遠邇稱聞。及服除﹐兄弟勤業﹐生意驟勝。不數年﹐富甲一鄕。人以爲孝義所致。

一夕﹐兄弟夜酌窗下。酒將半﹐話及生平﹐因痛二人出處之危﹐悲三父沒身之恨﹐驚合義之奇異﹐喜成家之遂願﹐相示悲惋﹐淚不自止。奇曰「此皆予二人微誠感格﹐實蒙天相。然予今年二十有二﹐弟亦一十有九﹐俱未議婚。況人之壽夭莫期﹐萬一不諱﹐則三宗之祀淪矣。若乘時各求良配﹐或有所出﹐豈不休哉﹗」方愀然不答﹐良久徐曰「兄忘之乎﹖初義父臨終時﹐弟與兄在誓﹐願各不娶﹐今何更發此言﹖」奇曰「不然。初因父母垂沒﹐六喪大舉﹐家道貧薄﹐所以省輕藉重也。今則孝敬已伸﹐義恩已報﹐家資復充﹐況不孝有三﹐無後爲大﹐決不可膠柱也。」而方展轉百辭﹐欲足守前誓﹐奇亦無如之何。

一日﹐奇於知厚處話及玆事﹐其友曰「我得之矣。令弟意謂彼與賢契立家在先﹐恐欲先娶爾。」奇曰「吾弟端仁﹐決無此心。君旣爲謀﹐試一驗之。」遂密令二媒私見於方曰「某家有女﹐年正與二官人同﹐良淑工容絕於一時﹐實佳配也。某等敬議此婚﹐待別有年齒長者﹐然後再議大官人之婚未晚。」方勃然作色﹐曰「何物老嫗﹐欲離間吾昆弟耶﹗急去﹐勿令吾責也。」二媒愧赧而去﹐密告於奇。奇等百方思度﹐終莫得其主意。

是後奇因睹梁燕之勞﹐題一詩於壁﹐以探方意。其詩曰﹕

營巢燕﹐雙雙雄﹐朝暮辛勤巢始成。

若不尋雌繼殼卵﹐巢成畢竟巢還空。

一日﹐方偶見其詩﹐笑誦數四﹐援筆亦題一篇於後。其詩曰﹕

營巢燕﹐雙雙飛﹐天設雌雄事久期。

雌兮得雄願已足﹐雄兮將雌胡不知。

奇見而驚疑﹐不知所主。急謀於諸友曰「予弟爲人形質柔弱﹐語音纖麗﹐有婦人之態。況與予數年同榻﹐未嘗露其足﹐𨿽盛暑亦不袒坐。及欲議婚﹐彼各皆不聽﹐而詩中詞旨如此。恐有木蘭之隱乎﹖」眾曰「噫﹐是矣。君當以實問之﹐何害﹖」奇垂涕曰「予以恩義之重﹐情如同生﹐安忍問之﹖」眾曰「彼若實爲女子﹐與君成配正所謂恩義之重得其所矣。」奇終以愧爲辭。眾以酒醉之﹐使深夜而歸。

將寢﹐奇乘酒謂方曰「我想弟和燕子詩甚佳﹐然復能和乎﹖」方承命笑而和曰﹕

營巢燕﹐聲呷呷﹐莫使靑年空歲月。

可憐和氏忠且純﹐何事楚君終不納。

奇曰「若然﹐弟實爲木蘭。胡不明言﹖」方但傾首而已。奇復曰「旣不成兄弟﹐當爲兄妹乎﹖而或爲夫婦乎﹖」又不答﹐惟含泣而已。問之再肆﹐方徐曰「若兄妹之﹐妾理應適人。妾父母之墳﹐永爲寄托之柩矣。妾初因母喪﹐同父還鄕﹐恐不便於途﹐故爲男辧。旣因父沒﹐妾不攺形者﹐欲求致身之所﹐以安父母之柩。幸義父無兒﹐得斯遺產。與兄遭遇﹐復是仁人。此非人謀﹐實蒙天合。倘兄不棄賤陋﹐使三家之後永續﹐三義之名不朽矣。」奇驚喜不已﹐遂楫方就寢。方曰「非禮也。須待明日﹐祀告三墳﹐爲妾辦妝物﹐昭會親鄰﹐乃可。」二人遂拱坐待旦﹐依議而行。

是後浸成巨族﹐子孫滿堂﹐世號爲劉方三義家云。

華山采藥記

陜之潼邑有吳生者﹐名見理﹐早業舉子﹐累科不第﹐遂輟講家居﹐不復有功名之念矣。因其家室素富﹐兄弟得倚﹐子息成立﹐飽食閒居﹐無所經理者。宅西有道觀一區﹐甚爲淸僻。其住持劉古寰者﹐素稱道行﹐年耆徳著﹐爲鄕裏所重。因常往來﹐遂深契密。

一日﹐論及神仙之事﹐古寰傾所知以談﹐見理存乃持以聽。上及松喬﹐下至丘馬﹐歷歷詳道。見理曰「然則長生之道可得而學歟﹖」古寰笑曰「仙亦是人﹐人亦仙也﹐何仙不由學而得﹐何人不可學而仙﹖但人之處世﹐或因富貴所絆﹐或緣情愛所牽﹐勞勞形役﹐擾擾心羈耳。苟或不然﹐移我之皎皎﹐合道之昭昭﹐又何難之有哉﹗」

見理曰「昔聞人言﹐修長生曰內丹﹐煉黃白曰外丹。不知二致之說﹐果何謂也﹖」古寰曰「夫外丹者﹐內丹之諭也﹔內丹者﹐外丹之驗也。假鉛汞而著象於顯﹐媾陰陽而含理於密﹐正所謂操綿磨劍﹑�水礪刃者也。此亦大槪而言也﹐若夫丹道別異之名﹐奇玄迂遠之理﹐乃先師之遺訣﹐多隱直指。或托彼而言此﹐或比顯而示幽﹐眞迹神密﹐玄謨妙祕﹐豈舌論能悉哉﹗」見理曰「聞師之言﹐洞開茅塞。但不知吾師旣達玄微﹐不修升舉﹐甘處污俗﹐予之未諭也。」古寰嘆曰「仙道故易﹐殊不知人道之難耳。夫學仙者﹐須衣糧先備﹐盤用充饒﹐不煩己心﹐不勞己慮﹐孜孜進道﹐多參至人﹐廣禮明師﹐采靈株而煉神藥﹐黃白旣成﹐道資足用﹐則藏修無饑寒之慮﹐鼎藥有可致致之由﹐仙位可登﹐煙霞任步矣。若貧道者﹐𨿽冒籍玄門﹐切嘗聞道﹐然朝無夜糧﹐夏憂冬寒﹐自給不足﹐何由養道﹖」總遇眞仙﹐終爲無益。感君閒談論及愚衷﹐倍增傷悼﹐正所謂濟水無舟﹐與其投溺者何異﹖噫﹗艸木其與吾同腐乎﹖吁﹗」垂首良久﹐泣數行下。

見理聞此異言﹐魂志俱移。悔昔授業之差﹐恨今會古寰之晚﹐乃曰「有是乎﹖吾何捨諸﹖今予不揣凡穢﹐欲參仙契﹐棄無益之財﹐修有理之宗﹐未審尊師能容竇納否﹖」古寰曰「若然﹐以君家室外饒﹐天姿內富﹐表裏相須﹐煉修雙舉﹐易若吹噓耳。若非戲言﹐亦貧道之萬幸也。」見理發誓示誠﹐各寫淸詞﹐焚於道像前。於是古寰勸見理創治精舍﹐聚合雲水。不日而就者十數間﹐凡百供資之物﹐薪水之費﹐無不悉備。

不一年﹐遠邇傳播﹐方士雲集﹐常食者不減數十人。或教之以黃白助道之術﹐或授之以還丹復本之道。服气存神﹐回精補腦﹐聚五存三﹐七還九戰﹐掛寶劍於眞無﹐閉黍珠於靈密。至於點茅乾汞﹐縮貨脫靑﹐偸魂借體﹐假母奪胎﹐𨿽《參同契》悟眞之篇﹐《梯眞集》煙蘿子之圖﹐又若靑陽無益子﹑士表公輔之祕訣﹐眞一散人﹑居姤子﹑元皇龍虎之經﹐無所不論﹐無所不究。𨿽積年連月﹐日談暮論﹐夜煉朝焙﹐終無纖毫之驗。家業漸至消疏﹐婢妾或遭外議﹐全無疑介。鼓弄益深﹐詐情益見﹐貪心益迷。談交論戰﹐啟狂夫窺窬之心﹔買鑪治鼎﹐結怨女失身之恨。至於廢寢忘食﹐神枯气耗﹐亦不暫停。朋友接踵相諭﹐親故交口而勸﹐終不少悟。

一日﹐古寰無疾而死。見理以爲仙去﹐追念不已﹐恨不得與其同往。後因與二方士入太華采藥﹐步涉巓險﹐備極辛苦。入山旣深﹐絕無人迹。偶遇老松一株﹐靑陰團密﹐澗水臨歧﹐睛莎如繡﹐共少憩焉。見理素本膏梁﹐困獘無任﹐遂枕石而寢。旣覺﹐失二方士其所在。回顧衣糧一空﹐盡爲盜去。見理神飄膽落﹐悲栗驚疑﹐全無路徑可歸﹐豈得人煙問指﹗但見丰艸喬林﹐巓崖怪石。見理猶疑二方士或伸仙顯化﹐登云駕鶴而去﹐尙不敢指斥爲盜。

正疑思之間﹐不覺山色生煙﹐斜陽漸下﹐楓樹與溪泉嘈雜﹐殘暉同新月爭光。空翠濕衣﹐寒嵐沁骨。旣乃落霞消西嶺光收﹐皓魄印前溪漾彩。見理饑寒頓切﹐徘徊於深林密翠之中﹐往返於古澗幽巖之畔﹐計無所施﹐但期必死。

正彷徨間﹐忽聞歌聲。乍遠乍近﹐或抑或揚﹐初微漸著﹐如秋空鶴唳﹐古峽龍吟。腔奇韻異﹐淸烈出常﹐斷續之間﹐畢而復作。其歌曰﹕

壽夭本由天﹐窮通亦自然。

數成無始上﹐理定有生前。

天地同歸此﹐陰陽豈外遷。

可笑凡愚子﹐癡心慕學仙。

歌畢﹐迆邐而來。

將近﹐乃一叟也﹐丰髯秀目﹐嶽準岸眉﹐度態不凡。前謂見理﹐曰「子之是行也﹐得無險乎﹖懼乎﹖又或寒餒乎﹖」見理幸逢溫厚長者﹐又聞相卹之言﹐則首肯口應﹐諾諾不已。叟笑曰「無傷也﹐子不必過慮。老拙獘廬在此山前﹐煩子枉駕一宿﹐明晨當導子歸。」見理自喜過望﹐卽隨叟徑造山前。遙見云擁柴垣﹐樹籠茅舍﹐至則石牀竹器﹐幽槪如畫。叟揖見理﹐就賓位而位。見理拱問﹕「老丈爲何大族﹐尊稱髙號﹐處此深僻﹖」叟但笑而不答。茶罷﹐設村醇醨而相酌焉。

叟因問見理入山之由﹐而見理亦答采藥之故。叟三撫幾而嘆曰「孔孟之道洪如天地﹐昭如星日﹐不能使後學小子遵天順理﹐可哀也。」見理尙喋喋辯其所爲﹐叟曰「不待子多言﹐老夫豈不知耶﹗子所謂道者﹐言治鉛汞可以爲金銀﹐調精气可以爲不死。子以金銀爲何等之物﹐死生爲何等之事耶」苟可以人力爲之乎﹖夫金者﹐乃五行之正體﹐元气之一維。大塊賴以輔成﹐羣有以之充遂﹐能從能革﹐易有易無﹐號稱天祿。覆載之間惟人爲貴﹐人之至要衣食爲先﹐衣食之權咸歸於此。故歷世以來﹐未嘗不寶也。國有斯而民庶安和﹐家有斯而子孫賴倚。名爵名勛以收多士﹐稱財稱貨普役工商。有斯也﹐傾國之姿可期﹐連陌之田可置﹐起塡溝之殍﹐出系圄之囚﹐有回生啟死之功﹐鮮仗義扶仁之徳﹐與陰陽否泰同權﹐共造化興衰一軌。實系民心久專世欲﹐紛紛紜紜浮行於世。運亨則來﹐命薄則去﹐應積不積﹐安而益年﹐應散不散﹐必罹禍焉。上自王公﹐下及黎庶﹐若富若貧﹐莫逃乎數﹐焉得以少而致多﹐以無而致有哉。又若神仙長生之道﹐由爲誣謬。夫仙者乃五行雜萃之精英﹐天地不恆之異气。气之順也﹐在天則爲景星慶雲﹐在地則爲醴泉芝艸﹐在人則爲仙人賢聖。气之逆也﹐在天則爲妖星怪气﹐在地爲水湧山移﹐在人爲魍魎悖賊。其仙也﹐或淩雲馭气﹐或木食山棲﹐或假醫而利益於人﹐或托卜而預言禍福。气在則隱顯無恆﹐數盡亦然化散。仙豈不欲授人﹖實亡道可傳。人若妄求而安得﹖子欲修而作仙﹐正如種麰麥而作黃菊﹐截藜藿而擬蒲蘭。大易有云﹕『有是理則有是气。』旣有其有﹐安無其無。若天若地﹐若山若川﹐神人品物﹐萬類同焉。通塞不外﹐成敗豈遷﹖溪梅冬綻﹐塢杏春妍。靡艸經秋﹐松檜千年。長短靡一﹐气理候然﹐又烏可以生而不死以短而作長耶﹖設若如子之言﹐則智者富而且壽﹐愚者貧而夭矣。」見理驚服﹐再拜受教。

次日﹐導見理出山﹐由舊路歸家。旣歸﹐追悔前非﹐進復先業。遂攜書籍從童僕復入華山﹐欲拜老叟爲終業之師。至則山重澗疊﹐路絕深林﹐不復可尋矣。

潦倒

子傳

山陽祝理者﹐爲縣大族。壯歲試舉子不捷﹐遂放意林泉﹐以詩酒爲務。凡郡之佳山勝水﹐廢陵古廟﹐遊覽將徧。所作詩文﹐長篇短句﹐稿積盈架。騷人詩客日相娛樂。然理之爲人性尙忠正﹐惡偏私﹐每見人之不忠不孝者﹐疾如深仇。

一日﹐於一友處﹐遇有《嶽鄂王傳》﹐取而讀之。將畢﹐勃然震怒曰「當是之時﹐天不在上耶﹖地不在下耶﹖舉國之人皆昏醉而不知耶﹖何容姦邪如此妄爲﹗」手碎其傳﹐仰天呼嘆﹐撫膺頓足﹐歸而不食者累日方已。忽日作詩一章﹐邀諸同儕﹐具牲酒設香燈以詩訴於天。復作文以祭之。其詩曰﹕

六飛南渡天維缺﹐八陵九廟風塵隔。

神州百二犬羊屯﹐兩河黎庶流膏血。

宗澤亡來勢莫支﹐伯彥當權徒賣說。

孱謀不念父兄冤﹐甘仇忍恥無心靈。

嶽侯忠義金石堅﹐威宣酋虜兵無前。

鐵馬橫行踏沙漠﹐金戈髙杖揮燕然。

萬姓歡呼期舊物﹐兩京迅掃除鮏羴。

報國赤心先刺背﹐有誓不與仇同天。

傳檄中原平有日﹐三軍含笑胡兒泣。

父老壺漿遠近迎﹐猾盜投誠爭獻執。

關陜河中日震驚﹐胡都重貨皆移北。

一朝詭計促旋師﹐十二金牌星火急。

東窗私語逆謀臨﹐萬里長城竟陸沈。

塞上旅魂思故國﹐海隅屈膝仰仇金。

一時意許山河介﹐萬載含冤海嶽深。

淸風千古稱髙節﹐寒月當湖見此心。

我讀此傳气山湧﹐欲奮老拳施毒猛。

糾同仗義愛仁人﹐發取秦姦遺臭冢。

斷棺粉骨夷塋園﹐拔樹尋根絕裔種。

嶽兮嶽兮柰若何﹐此恨綿綿天地永。

復作告天文曰﹕

仰彼蒼兮髙玄﹐伸痛憤兮於天。

何忠良兮受戮﹐柰姦逆兮長年。

問鬼神兮安在﹐胡縱惡兮無愆。

薦予請兮可察﹐𨿽異代兮當爲之伸冤。

祭畢﹐割牲煮酒﹐與諸友共飲盡歡而罷。

是夜﹐理將就寢﹐忽得重疾﹐及曉其口歪若吹螺。諸友聞之奔走莫救。或有請女巫降神者﹐神曰「秦相乃先代元老﹐爾非嶽侯親知﹐無故代人復恨﹐陰報如此。若不發願相酬﹐此病必死。」舉家惶懼﹐叩拜承伏﹐而責理之狂誕。理但微笑不答。

是後理疾少間﹐而集家資數十萬﹐更典水田﹐足錢百萬﹐爲遊杭之計。遂具衣裝﹐從童僕﹐戒行有期。諸友餞祖﹐共請其故。理曰「少至秦相之墓謝過耳。」眾以爲然。遂張帆而去。

不越數日而回﹐眾怪而問之﹐理以手加額曰﹔「噫﹗理以愚鈍之姿﹐早失問學﹐妄自爲之。操施管見﹐幾陷於不義。幸遇哲人﹐得救斯過﹐蓋予之幸也﹑福也﹐諸公又當爲予賀也。」眾請其說﹐理曰「予之此行﹐實欲至杭以財爲費﹐糾集義人﹐發掘秦姦之冢﹐以伸古今之冤﹐豈肯伏躬信巫酬願也﹗不意行至髙郵﹐阻風湖口﹐近一水村而泊﹐予乃下船隨岸閒步﹐將里許﹐繞出汀沙之表﹐予乃抉叢蘆之陰﹐藉沙而坐。

「時當仲秋﹐水落洲空﹐沙明浪靜﹐四顧湖光極目無際﹐上下相涵﹐水天一碧。新月初升﹐暮云影裏生光﹔落日將收﹐夕色霞邊返照。一天詩料﹐滿腹幽懷。理正沈思間﹐忽聞人聲。映蘆竊窺﹐見岐岸之上有人面湖而立。細視﹐乃一樵者也。一手持一空擔﹐一手提一巨缶。良久﹐大呼數聲﹐洲渚皆震。遙見敗荷深處撐出小舟﹐乃一漁者向岸而來。將近﹐樵者呼曰﹕『得魚否﹖』漁者答曰﹕『得一巨鱸﹐煮已將熟﹐亦未知有酒乎﹖』樵者舉缶示之﹐二人鼓掌大笑。乃移舟近岸﹐維於一老樹。樵者以兩足踏其船頭﹐坐於樹根。漁者就船屈膝相向而坐。

「少傾酒至﹐二人且飲且談。理乃潛身竊聽﹐皆世外恍惚之言﹐非經所載之語。良久﹐樵謂漁曰﹕『今飲甚樂﹐我欲歌詩﹐君當和之。』遂擊缶歌曰﹕

云斂千山萬木秋﹐采樵活計最淸幽。

閒來易酒隨心賞﹐不識人間更有愁。

漁者叩舷而和曰﹕

水落湖空一望秋﹐綸竿趣味一般幽。

湖魚湖酒終朝醉﹐得失從教世上愁。

理潛於蘆中﹐聞此佳作﹐不覺徑前﹐失聲而和曰﹕

抑气無伸鬢欲秋﹐喜聞佳葉出塵幽。

倘蒙莫叱容叨和﹐少滌狂生萬斛愁。

二人赫然相顧﹐有不樂之色。理乃至前長揖﹐謝其輕和搪突之罪。二人不甚相答﹐其漁者徑前解纜欲去﹐其樵者笑而畱曰﹕『彼非狂夫俗子﹐亦吾儒之晚生也。況復能詩﹐正可共酬一晌之樂﹐何爲相界若此耶﹗』漁者微笑而止﹐遂邀理坐於次而共相酬樂。樵謂漁曰﹕『適間我倡而君和﹐今君當先倡﹐我二人宜和之。』漁乃讓於理﹐理不敢當。漁遂鼓枻而歌曰﹕

一著煙蓑萬慮空﹐林泉廊廟本來同。

虛舟漾漾隨行止﹐笑殺當年阮藉窮。

樵者撫掌應聲而酬曰﹕

漢楚功名過眼空﹐是非榮辱古今同。

爭如懶散忘機客﹐總謂身窮道不窮。

理固辭不已﹐拱手而賡曰﹕

志士仁人此日空﹐理冤舉直孰能同。

揮金不吝求成義﹐不爲區區世路窮。

吟畢﹐各暢飲數杯。樵謂理曰﹕『此孩子倡。』理不敢辭﹐離次吟曰﹕

天髙地厚此冤深﹐報應無聞似石沈。

欲向旁人陳往事﹐不知那个是同心。

樵者笑而答曰﹕

白雲重疊亂山深﹐斧擔歸來日又沈。

且向江湄酬一醉﹐自來鐘鼎不關心。

漁者顰蹙而應曰﹕

扁舟一葉水雲深﹐看破塵中幾陸沈。

一任虎狼爭失鹿﹐是非不到野人心。

吟畢﹐漁者謂理曰「觀子詩意憤抑深切﹐操心欹崄﹐爲何至此耶﹖」理不敢隱﹐遂備告其居處姓名﹐訴其讀傳不平之由﹐發憤遊杭之計。

漁聞理言﹐一笑而絕倒﹐曰「子爲儒生﹐如此之事不明﹐是冒儒名也。予試爲子陳之﹕夫天以陽言﹐地以陰言﹐五行於斯又分形气。人秉陰陽之全﹐具五行之妙﹐所以本五常而備百行也。若人事乖離﹐則陰陽五行各失其序﹐理逆气違﹐陽斂不舒﹐陰慘肆悖﹐而有水旱之災﹑瘟蝗之害﹐甚至兵起國危﹑人民荼炭﹐非天有所作爲﹐乃人事應感如此﹐𨿽天亦無如之何。且趙宋之有天下也﹐趙普首建篡謀﹐後佐太宗背母兄而殺弟侄﹔王欽若之侍眞宗﹐以詭而降天書﹔王安石以行新法而敗民業﹔其源大抵如此﹐而欲望其流淸﹐得乎﹖其間數君﹐𨿽有絲毫之善﹐功不補過。乃至徽欽而後﹐事至莫挽。天心仁愛﹐延及九廟﹐賊檜之生﹐非飛之仇敵﹐乃宋國當傾之眚物也。非徒殺飛﹐實滅宋也。飛存宋存﹐飛亡宋亡。宋旣當亡﹐其可使飛不亡哉﹗然陰在陽中﹐陽順陰逆﹐故君子道長而福﹐小人道消而禍。陽在陰中﹐陰順陽逆﹐故小人道長而福﹐君子道消而禍。其飛檜同事將亡之宋﹐正陰慘陽伏之時。檜旣合時享福﹐飛欲不禍得乎﹖此所以子之不足與檜爲冤也。」理曰「若然﹐則嶽侯當以忠順爲非﹑以姦逆爲是乎﹖」漁復笑曰「若以飛之生死論之﹐更有說焉。夫大丈夫之於世也﹐恆以生遇其時與不遇其時﹐死得其所與不得其所﹐以爲幸與不幸﹐豈較其壽之短長﹑事之成敗以爲得失者哉﹖若嶽侯者﹐正所謂生遇其時﹑死得其所﹐其光其美何以加之﹗且古之人臣﹐能建不世之功﹐得全其始終者﹐是幾人乎﹖自宋興以來﹐能事武臣比比不少﹐世獨以嶽侯稱者何﹖蓋因志將伸而驟屈﹐功將成而復墮﹐年當富而卒夭﹐國气已振復至於不可爲﹐致使仁人義士悲惜悼痛﹐如在己躬而不擲也。如鄧禹者﹐漢之名將﹐而有關中之敗﹔孔明者﹐蜀之臥龍﹐而有街亭之失﹔曹彬者﹐宋之良將﹐而有白溝之潰。設使當時世無秦姦﹐嶽侯不死﹐孰敢必保其始終乎﹖噫﹗非秦姦則嶽侯精忠不彰﹐非秦姦則嶽侯功名不著﹐非秦姦則嶽侯始終不美。天設秦姦以成嶽侯萬世不磨之﹐。欲爲嶽侯報怨者﹐是不知其所而爲也呵呵。」

理乃脫然明悟﹐不覺手舞足蹈﹐喜極而狂﹐輒向漁樵百拜謝教。於是漁者拍漁鼓而歌﹐樵者吹匏笙而和﹐理爲之起舞﹐哄然而樂。彼各皆醉﹐漁卽解纜將去。樵謂理曰「今此之別﹐後會難期。吾有小詩﹐敬爲子壽。」詩曰﹕

世間惟酒可消愁﹐事大如天醉卽休。

彼是我非皆莫較﹐但能潦倒足風流。

吟畢﹐長嘯而去﹐漁亦鼓枻而歸。理旣還舟﹐次日往訪﹐竟無蹤迹。理乃浩嘆而歸﹐誓絕報怨之念矣。」

諸友宣傳﹐遠近驚異。理因樵者之詩﹐遂自號潦倒子云。乃棄妻子﹐獨駕一舟遠遊近訪﹐後不知所終焉。

夢夢

翁錄

夢夢翁者﹐初號華胥國人﹐後更是號。年近八旬﹐好學不怠。然爲人不爲修飾﹐言行從心。舉止怠肆﹐衣垢而不滌﹐食糲而不擇﹐於人不欺﹐於物不忤﹐不戚戚形無益之愁﹐不揚揚動肆心之喜﹐恆以詩酒爲樂。冬夏述作﹐春秋遊賞。或有人謂曰「予觀先生見富貴不求﹐處貧賤不憂﹐人尊而不喜﹐人欺而不怨﹐眞有道之君子也。」夢夢翁大笑曰「噫﹗子今年逾不惑﹐而發此騃稚之言﹐其愚又可知也。且夫吾之爲人也﹐仰觀有天宇無窮﹐俯視有山河無際﹐四海之廣﹐兆庶之眾﹐金玉珠貝﹐珍玩綿綺﹐五穀之丰﹐百才之備﹐魚虫鳥獸之盛﹐花果艸木之盛﹐天之所生﹐地之所產﹐皆爲人有﹐而眾人之中而有吾君主焉。且吾君端居九重﹐玉樓金闕﹐垂流裳滚﹐乃吾之父也。其卿相百辟﹐著緋束玉﹐華堂綺寶﹐列鼎重裀﹐乃吾之伯叔也。又若臣室豪家﹐跨州藉縣﹐集貨連田﹐乃吾之兄弟也。仗父兄之威靈﹐竊伯叔之庇蔭﹐居天地之中土﹐爲衣冠之丈夫﹐處人不爭之地﹐居無人礙﹐行無人止﹐無彊暴之淩﹐絕虎狼之害﹐圜視九州﹐俯接夷夏﹐享四海之珍﹐納八方之貢﹐晝居無疑﹐夜寐不驚﹐不耕而食﹐不織而衣﹐讀書習禮﹐問學求知﹐續道統之源流﹐承聖賢之命脈﹐或以詩書聘懷﹐或以琴樽取樂﹐賞四時之佳景﹐覽江山之秀麗﹐畱連花月﹐玩弄風光﹐白首無虞﹐生平康樂。君試熟思﹐吾今有何貧賤之可棄﹐又何富貴之可求乎﹖」言者赫然而退。

一日﹐夢夢於讀書之暇﹐夜靜之時﹐意有所寓﹐瞑目憑幾而坐。俄有一童自外歌舞而入。夢夢曰「子從何自而來乎﹖」童曰「自君心所來耳﹗」夢夢曰「予心在子胸次﹐今子自外而入﹐何云心所﹖」童大笑曰「夫心如風之無形﹐如水之無質﹐止如遊雲﹐動如飛電﹐入水不溺﹐入火不焚﹐透金石﹐窮變化﹐遠越萬里﹐近在目前。大彌六合﹐小入沙塵﹐如狂猿之莫馭﹐如奔鹿之難遏。所謂大道無恆而有天地﹐天地無恆而生萬物。公獨何人﹐能使心居胸次乎﹗今在公胸次者﹐乃心室也。觀公之言﹐非妄則愚﹐不足與較也。但吾成命在躬﹐須申誠款。」復告夢夢曰「吾師旅幻子聞君之賢﹐遣僕敬邀一會﹐伏希勿阻爲幸。」夢夢亦不問其師者何人﹐居止何所﹐遂同往焉。

少頃﹐達彼一水岸﹐遙望則煙水鴻濛﹐浩渺無際﹐其中隱隱若有島嶼蟠峙﹐樓閣聳起。童指其處曰「此是也。」夢夢曰「無舟可濟。」童曰「適間所謂入水不溺﹐但行不須舟也。」遂履水而往。

旣至﹐則主人深衣藜仗候於門左﹐拱讓而入﹐肅夢夢於堂。升之以首席﹐備盡主賓之敬。而旅幻復恭揖而告曰「僕素嘗讀《易》﹐其中未能盡解。聞公溫故多知﹐是敢仰讀枉駕﹐欲盡未知﹐伏冀勿吝。」遂設講諜﹐一一咨訪。夢夢盡已所知。講畢﹐旅幻幸甚﹐再拜而謝。

已而導夢夢之宴所。乃越臺殿數重﹐設廣席於大庭。其庭髙敝。四無周壁﹐陳以金屏﹐彩絢奪目。不設燈燭﹐直有皓月當空而與水光周接﹐上下淹映﹐皎於白晝。所設珍饌器物﹐不可名狀。揖夢夢於首席﹐兩傍有席十數﹐夢夢辭不敢當。旅幻笑曰「設此微儀特奉先生﹐其他諸客佐樽者耳﹐不勞多讓。」話間報客至﹐見四人入焉。衣冠朴古﹐動止閒雅。一人形容灑落﹐號瀟然散人。一人精神明粹﹐稱淸虛海客。一人性質混厚﹐稱益元道士。一人賦性文雅﹐稱無邪眞隱。旣而復有四客亦至。一人支體淸苦﹐稱蒙山長老。一人形相輕淸﹐稱映形先生。一人身材枯瘦﹐稱扶衰住持。一人風流瀟灑﹐稱驅炎揮使。於是各行揖讓﹐然後就坐。旅幻舉觴夢夢﹐眾樂畢作﹐淸冽遏云。復有女童數十﹐各按淩波之舞。侍從疊供﹐撙罍雜進﹐賓主歡酬﹐談笑徑席。

已而旅幻告眾曰「今日之會𨿽無盛款﹐然人生百年﹐爲歡幾何﹖不有歌詩﹐無以紀其勝集。」遂置紙筆於前。夢夢固辭不能﹐旅幻曰「此𨿽先生過謙﹐然須我輩吟畢﹐然後先生押趣﹐乃見尊崇之敬。」於是瀟然散人吟曰﹕

瀟然心性本淸狂﹐曾富吾民啟聖王。

戛竹有聲淸似玉﹐吟松入調細知篁。

蘭臺賦就生雄志﹐沛國歌殘動感傷。

珍重故人情慨爽﹐幾推花气佐壺觴。

淸虛海客﹕

淸虛本住海東頭﹐萬里淩空步鬥牛。

冷浸長門天寂寂﹐光涵平樂夜悠悠。

洞庭波斂冰千頃﹐赤壁山髙玉一鉤。

對影舉杯相約處﹐怡然三友共歡酬。

益元道士﹕

益元道士擅風流﹐今古常陪達士遊。

楚負包茅勞小白﹐漢徵助酬責諸侯。

維持元气供奇句﹐掃蕩猶疑散旅愁。

自笑老夫無个事﹐松壇石榻日扶頭。

無邪眞隱﹕

無邪眞隱產靈臺﹐應處還從觸處來。

有料自然隨口得﹐無題空費用心裁。

閒中苦煉辭方穩﹐醉後推敲理自該。

風月滿庭光景好﹐淸樽莫惜對花開。

蒙山長老﹕

蒙山長老本來淸﹐陸羽經中注姓名。

驅逐睡魔回午夢﹐勾除詩課解春酲。

枯腸徧潤搜文字﹐輕汗微生散不平。

謾取竹枝煨石鼎﹐西窗臥聽轉車聲。

映形先生﹕

映形相與不相離﹐偃仰眠行是處隨。

日落一時辭院宇﹐燈來依舊上屏帷。

陰晴不定追陪約﹐晝夜無窮聚散期。

向晚一樽花下酌﹐三人幽興此心知。

扶衰住持﹕

可嘆扶衰老住持﹐濟人功業世應奇。

石橋苔滑隨身策﹐花徑泥幹緩步賫。

投水化龍欺翠竹﹐吹光照閣壓靑藜。

憑君莫厭鳩頭異﹐曾佐明時錫老耆。

驅炎揮使﹕

驅炎揮使气揚揚﹐曾障鸞輿出建章。

竹帛有工成運用﹐丹靑無體妙多方。

忠歸諸葛兵車上﹐孝在黃香枕簟旁。

誰寫故人方酷吏﹐爲除炎暑散淸涼。

旅幻子﹕

無極太極﹐道器以立。理具气成﹐理形气質。一動一靜﹐陰陽莫測。

陽施陰受﹐神玄鬼密。二五媾合﹐萬化一則。回煥有無﹐顚倒虛實。

一馳一張﹐更闔更辟。不緩而遲﹐不速而疾﹐眞假無端﹐夢寤莫直。

來寄往歸﹐死順生逆。變而復化﹐消而又息。純雜多岐﹐代謝無迹。

各擅汝我﹐互爲主客。不欠不余﹐無損無益。虛實通貫﹐去住無適。

何喜揚揚﹐何愁戚戚。萬本同途﹐千古一日。四時疊催﹐兩儀競逼。

天道難窺﹐人道可習。隨事用宣﹐順常取給。玄亦可鑑﹐妙亦可悉。

羈而不縻﹐幻而不惑。倏乎不淆﹐湛然常寂。與物不忤﹐與道可匹。

物我旣亡﹐天人乃一。少滯卽磨﹐微玭力滌。遠是避非﹐省勞就逸。

風月旣交﹐詩酒爲敵。落魄亡情﹐徜徉自釋。尺璧非珍﹐寸陰可惜。

眾吟旣畢﹐旅幻舉觴告夢夢曰「吾儕之胡說﹐非敢弄斧班門﹐實乃投磚望玉也。萬冀勿吝揮金之賜。」夢夢辭謝不能﹐乃援筆吟曰﹕

神仙招我入冰壺﹐水接周天皓月孤。

臺殿重重金气化﹐屏風面面鬼工圖。

云韶款案和靑鳥﹐沆瀣頻斟舞玉奴。

乘醉欲將心事吐﹐……

其結句未就﹐夢夢致思之際﹐其向來童子忽然進曰「某𨿽不學﹐願代先生足成此句。」旅幻急叱止之﹐童已髙聲誦出曰「庭槐無柰一聲烏。」復作鴉鳴一聲﹐舉席哄然大笑。夢夢赫然失驚而覺﹐猶屈肱於幾﹐乃一夢也。

但見月色在檐﹐晨光漸白﹐遠寺鐘聲﹐庭烏正起。自疑自笑﹐徹曉不己。更思﹕「坐中八客﹐皆吾平生相須之物﹐何乃憑藉若此耶﹖殆恐气感神化耳﹗但不知旅幻之稱﹐又何謂乎﹖」自後嘗謂門人曰「予思處世若夢﹐故號華胥國人。今則夢復如此﹐眞乃夢中作夢。」因攺其號爲夢夢翁云。

