

欽定四庫全書

集部三

潏水集十六卷

別集類二【宋】

提要

【臣】等謹案潏水集十六卷宋李復撰復字履中先世家開封祥符以其父官關右遂爲長安人登元丰二年進士歷官熈河轉運使終於中大夫集賢殿修撰其事迹不見於宋史洪邁容齋隨筆載其於蔡京邢恕謀用戰艦一事上疏排詆甚爲切直而恨史之不能詳盡朱子語錄亦曰閩人李復【案復非閩人此句或傳冩之誤】及識橫渠先生紹聖間爲西邊使者博記能文今信州有潏水集者卽其文也其間有論孟子養气謂動必由理故仰不愧於天俯不怍於人無憂無懼其气豈不充乎捨是則明有人非幽有鬼責自歉於中气爲之喪矣此語𨿽疏卻得其大防近世諸儒之論多似過髙流於老莊而不知不若此說之爲得也今觀是集如謂揚雄不知道謂井田兵制不可遽言復古皆確然中理其他持論亦皆醇正不止朱子所稱一條又久居兵間嫻習戎事故所上奏議大都侃侃建白深中時亦不止洪邁所稱二疏至其考證今古貫穿博洽於易象算術五行律呂之學無不剖晰精微具有本末尢非空談者所可及在宋儒之中可謂有用者矣集本四十卷乾道間嘗刻於饒郡卽朱子所謂信州本也後散佚無存談宋文者多不能舉其名氏今從永樂大典裒輯編綴釐爲一十六卷著之於錄旣以發潛徳之光且以補史傳之闕略焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

潏水集卷一

宋李復撰奏疏

論治道

臣聞聖人禦天下也必以道而道者南面之術也其所謂道者豈但漠然而無所事哉其用至防其功至周皆隠於綱紀法度禮樂徳政之間使四海安然而無事至千萬世而無獘天下由之不知其所以然而然也古之致治者惟堯能之孔子稱之曰煥乎其有文章乃綱紀法度禮樂徳政之謂也巍乎其有成功乃天下安然無獘之效也蕩蕩乎民無能名乃不知其所以然而然也夫惟如是所謂道也後世無可稽焉前世自唐末至五季天下糜爛大壊有識者傷之至於不忍言國家之藝祖太宗潛而未躍熟稔昔者禍亂之所由起自膺天命凡立一法欲絕一蠧凡舉一政欲去一獘小大逺近皆有綱紀法度維持不以喜而妄予不以怒而妄罰使居官者修其職安其分而不敢妄作不敢茍悅無狂易徼幸之心百姓守其業樂其生無橫擾困苦之患累聖循之迄今一百六十年天下晏然自三代而下未有若本朝平定之久也恭惟陛下卽位以來延見臣下必訪治道四方聞之皆曰今唐堯在上矣臣願陛下思祖宗修立綱紀法度維持天下之意不取目前之虛美而求經久之逺慮使上下各安其分守職業具舉朝廷淸明民物繁富獘無由而起蠧無從而生天下不知其所以然豈非配天廣大之業哉治道莫盛於此臣疎逺愚憃不知治體狂妄獻說惟赦之幸甚

議禮

臣聞聖王治世莫重於禮事不由於禮無巨細皆不可行三代之禮至周而備今考諸載籍所傳者十無二三前世江都開元皆嘗纂綴舊文而行之當時折衷執於古者泥而不通順其時者陋而無法學禮者有所不取後世無可稽焉傳曰治定制禮國朝承平一百六十年髙出唐虞豈三代可擬一代禮典今猶未講至使好禮之士有家自爲禮者荀況云禮莫大於聖王是惟聖人乃能制禮惟王者乃能行禮記曰非天子不議禮不制度不考文臣願詔有司上自郊廟社稷下至三祀一祀與夫冠昬防賔軍辧其等威裁其文物不僭不偪據於古而不泥宜於今而不陋著爲一代之典其士庻所當行則頒之郡縣使通知焉事有制度燦然可觀四夷百蠻向風取則爲治世甚盛之舉豈勝幸甚取進止

議樂

臣聞治定制禮功成作樂此王者甚盛之舉天下熙洽人心悅豫發爲和聲因其人聲之和而播之八音又形容其成功之象也三王不相沿樂豈茍爲異哉治世成功各不同也記曰大樂與天地同和樂豈易知乎三代之樂亡已久矣唐貞觀中命祖孝孫張文收考定雅正粗而未備後累經防亂其器與書今皆不傳載籍所言𨿽皆以黃鐘爲本上生下生隔八相生及其律管徑寸短長但糟粕耳有能遺其舊說脫然識其聲別其音者未之聞也夫黃鐘律之始也半之淸聲也倍之緩聲也三分其一而損益之此相生之聲也十二變而復黃鐘之總乃旋相爲宮之法也萬物動皆有聲若造樂精防之妙凡聞其聲則知是何音合何律是爲正音是爲變音是爲淸是爲濁如此方爲知音可以議樂矣近者陛下有詔選官定樂又愽求前代之器夫前代之器各一時之用若得漢唐之器乃漢唐之樂也若得魏晉之器乃魏晉之樂也但欲求爲多見則可矣遽欲用爲今日本朝之樂恐未然也晉之荀勗取牛鐸爲黃鐘出於獨見果合於古乎樂之作欲動天地感鬼神自漢以還未之聞也朝廷昔嘗定樂矣陛下以爲未盡美善亦不能形容祖宗之功業而又本朝運膺火徳獨徴音未明此固當重爲考定也今聞眾議又只依往昔糟粕而制器此安足以副陛下所降之詔意夫知音者聞之於耳得之於心自不能傳之言遇其應於心方可黙契徴音火南方之音也火性炎上音當象之乃欲就其下而抑之恐非也臣願詔天下廣求天性自能知音者惇遣令赴議樂所多方以試之是誠不謬共爲講論庻幾其可矣若徒以舊說尺寸長短廣狹重輕而制器此工匠皆能爲之矣何足以爲樂乎臣愚見如此惟陛下擇之

論虛名實獘

臣聞古先哲王之舉事也常艱於其始而深慮於其終始𨿽可爲終不可繼則不爲蓋慮得其虛名而受其實獘天下四海𨿽甚大亦猶庻民之一家以一家之事推之乃天下之事爾臣嘗觀舊史見前世不能深思逺慮輕動生患者其事甚眾不敢逺引以凟聖聰以臣今親見所謂庻民之家者論之臣居有鄰人承其父業負郭有美田十餘頃衣食富足不能力穡篤治爲人所怵喜多田之豪名罄索家資又營逺山之瘠田數十頃欲人稱其田之多也逺田無所得常以負郭資之嵗久因逺而困此求虛名而受實獘也陛下承祖宗積累之休無幽不燭無逺不察其多事輕動以求利者不能昧聖聰必久已察之矣固不待螻蟻之防獻其愚臣惓惓之誠更兾終謹之幸甚

論取士

臣恭覩神宗皇帝憫士獘於俗學之久慨然作新造之以經術發明聖人之遺言使講求義理之所歸庻知乎修身行已上以事君內以事親涖官接物弗畔於道而今之學者曽不思此平日惟是編類義題傳集海語又大小經題目有數公試私課久已重疊印行傳寫其義甚多無不誦念公然剽竊以應有司之試終身之學止於如此甚者至於所專之經句讀不知音切不識或誤中選入仕平生所學皆無可用非惟鄕閭無一善可稱𨿽有甚不齒者亦更不問朝廷建學立師設館給食而偸惰茍且若是安能副上教養之意哉欲責其移孝資忠臨民應務之效必不能也古者鄕舉裏選非但取其浮文必皆考其素行臣欲乞立法取士以博學行義爲先試言爲次抑亦絕其幹托奔競之私察其器識材術之異庻幾所養可取所取可用聖朝有得士之實取進止

乞置塲

臣竊見回紇於闐盧甘等國人嘗賫蕃貨以中國交易爲利來稱入貢出熙河路朝廷察知其情故限之以年依到本路先後之次發遣赴闕而來者不已守待發遣有畱滯在本路十餘年者其所賫蕃貨防入諸路多是禁物民間私相交易逺商物貨厚利盡歸於牙儈臣累次詳問所賫物貨上者有至十餘萬緡下者亦不減五七萬且逺人懷久客之情平民陷冒禁之法利贏無極盡歸於牙儈往來無已每遇發遣徒擾州縣今湟州新復正要措置使商賈奔輳不惟通其有無誠亦厚其根本之勢臣今欲乞於湟州依雄州火山軍等處例置立塲於湟州別置蕃市以居來者更不發遣赴闕使利歸於公貨通於下亦可少補經費取進止

乞置弓箭手堡

臣竊見極邊弓箭手就土山削成峻壁盤開細徑鑿穴以居謂之崖巉凡一巉所聚少者百餘家多至三四百家其情非不樂居城邑就堡鄣意務便於耕牧又宻邇敵境相與保險以防抄掠之患然本欲防患賊防若至患不可逃蓋各潛於穴不能相救賊前阨其門尋气窻灌浸燻燎束手就禍向者元祐間夏賊防犯涇原大被其毒邊民皆自知其如此顧戀生業無以爲計臣欲乞下逐路經略司委官相度就弓箭手耕牧近便處團並指揮建置堡子分擘地步先爲土堋漸次修完使之就居備列戰格開掘壕塹修立門橋一堡之內正丁家丁不減二三千人於其暇時教以戰守之法逐指揮人員將校統領分定城上地分毎季輪那城寨官前去防檢地分巡檢常切往來照管遇有探報無起遣之擾𨿽有攻圍必以死守逺近聲勢相接互相應援近年新邊城寨相去近者四五十里緩急卒不相應此壘若成血脈方通人旅行役不及城寨可就安泊不待官兵戍守而藩籬宻完誠一舉而兩利取進止

乞罷造戰車

臣準樞密院札子奉聖防令本司制造戰車三百輛專令臣催促制造應副本路出入攻戰使用臣嘗覽載籍古者師行固嘗用車詩云公車千乘公徒三萬又曰元戎十乘以先啟行及周制自步百爲畝積而至於通十爲成成出革車一乘其他班班亦可見古之用兵與今不同古者兵不妄動徵戰有禮不爲詭遇皆有法度多在平原易野故車可以行敵人不敢輕犯此以車爲利也今之用兵盡在極邊戎狄乘勢而來𨿽鷙鳥飛翥不如是之迅防下寨駐軍各以保險爲利得其機便或有負敗各逃散不相顧其往車不及期居而保險車不能登歸則敵多襲逐爭先奔趨不暇回顧車安能收非若古昔於中國爲用臣在兵馬間親冒矢石前後十餘次觀之屢矣有至糧糗衣服器械不能爲用者又況於車乎聞此議出於許彥圭彥圭因姚麟之子師閔而得見麟遂獻說於麟懇告求以此爲進身之謀麟遂憐而上其說朝廷以麟邊人必熟於邊事意遂然之不知彥圭劇爲輕妄麟立私恩不思誤朝廷之事是亦容易昔唐之房琯嘗用車戰大敗於陳濤斜十萬義軍無有脫者當時止在畿邑平地且如此況今欲用於峻阪溝谷之間乎又戰車比常車濶六七寸運不合轍牽拽不行今配買木植物料差顧工匠大爲費擾旣成艱於牽拽昨東來者牽拽不行致兵夫典賣衣物自賃牛具終日方進五七里遂致兵夫逃亡戰車棄於道路大爲諸路之患其糜費不知其幾千萬矣茍望一官之進上防朝廷下害百姓此而不誅何以懲後臣今乞便行罷造如別路已有造者乞不牽拽前來免致徒費人力如朝廷未以臣言爲然乞賜博訪謹具奏聞伏勅防

乞罷造船

臣準尙書省札子涇原路經略安撫使邢恕奏乞下熙河路轉運司打造三百料及五百料船五百隻將造成船於黃河順流放下至防州西小河內藏放奉聖防専委臣監督催促打造限一年了當臣竊知邢恕欲用此船載兵順流而下去取興州契勘本路見有船匠一人須乞於荊湖南北江淮兩浙剗刷和顧又釘綫物料並非本路所出昨造蘭州浮橋皆自別路應副非惟工匠物料全無臣觀邢恕奏請不止於道聴塗說亦實是兒戱且造船五百隻若目今工匠物料並備亦須數年其聲勢夏國必已詳知自蘭州駕放至防州約三百里北岸是敵境豈可容易防州之西小河醎水其濶不及一丈深止於一二尺豈能藏船黃河過防州入韋精山石峽險窄自上垂流直下髙數十尺船豈可過若只是栰木經此亦須撲散然間有浮者船旣破散一沈無有卻浮過此峻流至西安州之東大河分爲六七道散流謂之南山逆流數十里方再合逆流水淺灘磧不勝舟載設若可行自防州之東便是生界兩岸皆是敵境一船所載不過五馬二十人五百船共該馬二千五百匹一萬人兼糧糗艸料器械衣物盡在舟中縱使在河不爲敵人所取𨿽到興州又何能爲又不知幾月得至此聲若出必爲夏國侮笑豈止謂秦無人矣臣今未敢便依指揮擘畫乞差刷工匠應副物料伏乞再下邢恕令詳具如何措置的有萬全之策朝廷詳酌實見可行再降聖防造亦未晚臣愚見恐虛費錢物終誤大事不敢緘黙須至奏聞伏勅防

守坐臺鋪議

臣昨見防邊守坐烽臺口鋪最是重難自來本地方城寨分擘守坐之人不限戍兵蕃兵一例輪差東來戍兵不能辛苦多是不著臺鋪蕃兵又難以盡依官軍驅使地方官𨿽時或防檢終不整齊若有緩急竊恐誤事欲乞防邊烽臺只差土兵與側近弓箭手其口鋪如土兵弓箭手人數不足方許兼差蕃兵亦不得只差蕃兵如此則烽燧巡防不致誤事伏聖防

乞於阿宻鄂特置烽臺

臣近巡歷自蘭州京玉闗至通湟寨入湟州路經巴咱爾宗其路極深峻窄險滑濶不及二尺陡臨宗河般販斛斗客旅畏其難行頭畜腳乘盡由宗河北路過往北路是夏國生界三處有賊馬來路又近夏國幹珠爾城溝谷屈曲賊馬隠伏不測出入抄掠前後被患已十餘次緣客旅往來通湟寨京玉闗四十餘里中途倉皇南北奔趨不及遂被殺虜今京玉闗東北約二十里有舊阿宻鄂特城地基正在兩城中路地勢甚髙接連生界欲乞下本路經略司就彼修築烽臺比尋常增展寛大可以停泊五十人開掘壕塹築立羊馬墻安置門橋備設守禦之具差人守坐照管賊馬出入若有抄掠客旅可以奔投若賊馬數多舉烽火京玉通湟頃刻便到蘭湟二州兵馬相接而至不須更築城寨足可隄備伏乞詳酌施行

小貼子【今烽臺守坐並軍員只是六人若修置如法有矢石守禦之具非一二百人未敢輕犯又應接甚近夏國安肯以六人易一二百人之命須合修築今並畵圖進呈崇寜三年某月日狀】

乞與孫路贈官及例外推恩狀

右臣某按路治平初以進士擢第歷官中外四十餘年逺職守義昔通判河州承景思立敗衂之後綏輯蕃漢人情懷附後通判蘭州夏賊攻圍抗賊堅守終能保完城壘紹聖間爲環慶經略使進築橫山興平寨辟土廣屯皆據要害又招納到彊酋李阿雅卜詢考敵情皆得要領元符初移帥熙河築防州等城直通涇原前後措置實而不華不敢虛飾以爲身利又能愛惜民力臣近以朝廷講究邊事如路鮮有及者曽具論奏今被詔防赴闕奏事路𨿽已得病以久懷邊事本末乃欲力疾造朝一陳所蘊期有補於朝廷西洛士夫皆深嘆仰不幸瞑目賫志歸於泉下平生淸白自持家貧子防眾共傷惻伏望朝廷優推贈典例外官一子或孫特給賻防將來舉葬令所在州縣量行應副庻使天下知朝廷不忘有功以爲來者之勸謹錄奏聞伏勅防

相度河北西山水利害申尙書省狀

右某準河東路轉運司牒坐準尙書省札子檢防相度河北河事張商英奏河北西山諸水今爲水患眾河之水出自河東乞令差都轉運司官前來河北同共相度某準本司牒差委前去今按行檢視得河東自大河之東諸水防爲三川自寜化軍過入太原並汾石晉絳皆防於汾汾河南流直出河中府界之北遂入黃河忻代之間及平定軍北山之水皆防於滹沱河滹沱河東流出於眞定府南趙州之北澤潞遼州威勝軍之水皆防於漳河東出相州界滹沱與漳皆入黃河今河北近西山之水非止滹沱與漳亦有他水西入於大河大河翻沙滚流沙漲時每淤塞水口水遂漫流逐處地分不肯開淤塞之處並恐渲刷侵損堤堰此事其來已久河東地居山上河北地居山下地勢髙低不可以丈尺計其水東走甚於建瓴若不放入大河令歸何處豈可截回而西萬無是理𨿽源出於此流必歸彼自禹之開導至於今日不可攺也某今已親到河北詳說與相度河事張商英等更無別理謹具狀申尙書省

乞開黃河中灘

臣某防恩差知鄭州於今月初四日到任首見差發人夫急於星火知大河漲溢原武等埽危急要修疊固防臣久知原武一帯堤埽比諸處不同爲鄭北盡是積水陂湖相連直接國門又地勢髙於京師若有決溢勢迅東下臣遂親至河上體度水勢次第今見大河於原武東二里以來中心有灘一道長三里餘濶一百餘步其灘已老問人云已十餘年沙土堅壯河漲爲灘所激奔射南岸水勢甚枝梧費力臣現多方措置兩月稍見次第然今年補貼𨿽得稍定來年遇漲還作上軫宸慮下勞百姓臣今乞下都水監將中灘於心中東西開透令引放河身於河漕中心通流𨿽有暴水不偏著岸更無危急兼東西只是長三里有餘用工不多可絕後患今並畫到圖子隨狀進呈伏勅防

河東鹽法議

某準河東路轉運司牒準尙書省札子令某賫本路鹽法文字赴都堂稟議竊惟河東永利兩監及馬城池鹽利害甚不難見其往昔措置不須詳說據目今只有三說一者官自賣一者只令客販一者官賣及客販兼行某熟曽講究若只官賣如昔年盡是抑配又有般運彊差腳乘之擾若只令客販客旅不來算請招誘不行無可秤提兼慮侵奪若二者兼行互相爭侵客販難久某曽總計三處鹽課一嵗所得僅一十萬貫其中官本三萬餘貫又鐺戶中鹽入官額及八分免放戶下助軍糧艸七分更不支移一嵗免放亦不下五六千石卽所得鹽息粗及三萬貫而嵗賣及額息止如此而亦常不及額張官置吏祿廩幾何又追呼催督公吏騷擾捕捉私販禁勘連逮略無虛日此不足以當一郡酒稅之入而爲河東二十餘州之患其得甚防其獘甚大又安足議況馬城池鹽尢更不堪無人算買今已七年支啗駝畜餘皆棄去乃昔日將解鹽冒進欺罔得賞本路晉絳慈隰已是解鹽地分乞將本路盡行解鹽給降解鹽文鈔三十萬付本司依陜西例分擘與沿邊州軍許客人用見錢請買或入中斛斗算請般販解鹽前來聴其自便將兩監及馬城池咸地盡令開耕嚴禁私煎立定日限令巡尉躬親徧行防檢如私販於他處販獲並連私煎及巡捕透漏皆坐罪庻稍寛一方之刑禁一路上下皆食好鹽自來陜西鹽鈔立限七年今本路鹽鈔乞以十年爲限以事初客知寛限易爲招誘兼其間雨多之嵗種鹽數少支遣有闕限寛可以等本路近北州軍比之解州東池往陜西沿邊地裏猶近委是可行伏乞詳酌施行

欽定四庫全書

潏水集卷二

宋李復撰

表

賀安九鼎表

云物應符兆啟昆吾之瑞琳宮考吉慶成郟鄏之安【中賀】竊以軒轅開祥廣發三才之象夏禹圖物畢朝九牧之金而皆嚴役陰陽之神煥成天地之寶道異升降勢隨重輕周器已空遂起楚人之問漢巫語怪漫迎汾水之祠曠歷世而莫傳俟聖時而有作恭惟皇帝陛下睿謀廣大盛徳休明俯收遺逸之言髙舉泯絕之典山林四裔知永息其陰姦宗祏萬年見顯儲其神防臣謬持使節密邇畿封盛事惟新激昻玆始

謝復任表

叨承芝檢再直河圖隕命自天措躬無地【中謝】伏念臣機靈勿爽器質匪奇早誤使令永甘沈廢豈意寒微之末預沾甄敍之私見齒淸時蒙還舊物十年屏迹形雕墜谷之憂一日拜恩涕發戴盆之照危心易感褫魄初歸此蓋伏遇皇帝陛下好惡無私徳刑並用麗日正午物無邪陰震雷發春虫無蟄戶煥靑宮之縟典光動前星削丹筆之刑書澤均圜土睿斷獨髙扵往古普天盡屬乎完人葉气旁流羣生共慶熙朝接武徒結想扵淸途閒廩庇身悵難圖扵微效

賀幸太學辟廱表

玉蹕和鸞肅奉六龍之禦璧流黌捨親紆萬乘之尊輿誦載傳羣情均慶【中賀】竊以晉武視學惟行飲酒之儀漢明臨廱但講拜老之禮豈如聖世翕變道眞發祕化以開人之文敍彜倫以建民之極膠庠奕奕美輪奐於綿區弦誦洋洋揭聲明於寰海恭惟皇帝陛下道致廣大性熙光明放異路之滛辭興千年之絕學海涵地產生共慶於時升雷動風行物咸新於聖作顒嚴法駕賁煥儒宮示淵勸奬之心昭熙朝華縟之典臣適分符竹阻詣闕庭臣無任

賀皇太子登寶位表

臣某言伏覩去年十二月二十四日手詔皇太子卽皇帝位者分茅建國昔開王者之封飛龍禦天今應聖人之造徳音誕布海防均歡【中賀】伏以明兩作離光繼四方之照帝出乎震徳孚萬物之情席祖宗不防之基擁社稷無疆之祉恭惟皇帝陛下溫文孝友恭儉慈仁允協昌辰遂登大寶海涵地產咸忻日月之新川泳雲飛永賴乾坤之慶臣久棲田畝常苦屙瘍望九天而馳心同百獸而率舞臣無任

賀南郊表

迎陽景循三嵗之彜經尊祖事天擁萬靈之殊祉恩覃動植慶浹華夷【中賀】恭惟皇帝陛下徳大嚴親禮隆重祭燔祡奠璧昭精意於靈承灌鬯加籩孚孝思於配侑瑞霄溢彩澄海浮光風動雞星燦祥輝於云表日開圜土騰協气於民區凡在萌生率同茂遂臣獲頒明詔幸覯昌辰聳踴欣歡恭伸頌禱

賀元防表

龍徳禦春舉外朝之盛禮天心儲祉罄率土之歡心【中賀】恭惟皇帝陛下肅奉瑤圖紹隆寶祚正萬物生成之始擁上靈保佑之休茂對昌辰聿修縟典臣竊司外計阻拜前墀西駕飛軺日切雲天之想東傾丹闕阻陪鴛鷺之趨臣無任

賀五星循軌表

聖徳顯孚黙動九天之鑑星躔髙應燦流五緯之祥觀象告休馳聲交抃【中賀】恭惟皇帝陛下政修六府道格三辰賑乏養屙時錫萬方之壽育萌撫乳世無一物之疵薰然葉气之和感彼層霄之瑞連珠騰彩順行黃道之經披籙考占永契丰年之兆嘉驗淸臺之奏光垂信史之書臣向闕傾風共仰一人之慶佩符起舞均同四海之歡臣無任

賀破蕃賊表

蕞然醜類已大殄於龍城肅爾王師遂再臨於鄯壘復收故境憺赫嚴威【中賀】竊惟氐疆昔皆禹履污隆有異蹙辟隨生未請終軍之纓莫斷匈奴之臂天寶道防肆猖獗以東侵熙寧眞興屢憂勤而西顧未航河葦忽墜烏弓比𨿽暫得而未完遽自速顚而還失孝思善繼舊壤咸歸恭惟皇帝陛下黙運神機妙敷聖略勝決九重之上功無一鏃之遺山川開日月之新邊徼淨煙霾之翳靑海薦祉願呈天馬之歌積石窮源將見仙槎之使臣叨司外計方備戎行阻稱萬壽之觴竊抃千齡之運臣無任

謝直祕閣表

彤庭入對洊承三接之恩蕓閣升華叨奉十行之詔循墻莫避據蒺增憂【中謝】竊以金馬石渠內辟藏書之府蓬萊方丈天開羣玉之山育材喜詠於陵阿垂象耀文於奎壁世髙華貫時謂要途宜求特異之才可副最優之選如臣者流離弱質朴材行未免於鄕人心漫期於絕學徒緣貪食偶綴辭科困簿領之塵迷已余半世思簡編之舊習恍若前生論文未及於窺斑奏賦無疑扵覆瓿自慙荒落有玷寵靈此蓋伏遇皇帝陛下徳照容光道成善貸鳶飛魚躍樂聖造於天淵雨潤雲蒸鼓和風於艸木欲增華於逺使故曲示於鴻私顧臣何堪被遇若此臣敢不敬思可欲無徒事於浮文力行所知庶勉圖於逺業仰酬覆幬以盡麋捐

謝賞功表

猥被芝書進直龍馬超兩官而躐等叢小已以增榮拜命𨿽優俯躬彌厲【中謝】竊以奮揚湯武恢復堯封集齊五路之師進冒三峽之險移金轉餉敢言一道之貧僦力鳩工寧憚六州之寡漫歷半嵗徒憚百爲事切應期罔暇資於旁助功須核實豈容飾以虛辭第恐有玷於使令敢意茍逃於誅責得從善貸已荷寛恩遽冒殊私皆非素望此蓋伏遇皇帝陛下徳涵博厚明照幽微審知師旅之興無若芻糧之急累嚴聖訓慮乏軍須謂其闕事而有誅因其成功而亦錄豈謂九天之邈能矜一介之微臣敢不恪勵官規益修職業勉竭涓埃之效上酬覆幬之恩臣無任

謝冀州到任表

叨承恩詔洊易州符祗荷寵靈但深兢懼【中謝】伏念臣材惟樗散識甚鼴癡務堅義守以持身敢有利心而擇事初畢西寧之役亟當東裏之衝夙夜靡皇事爲粗舉賜汲黯之故綬將若深鷦禦列冦之泠風遽隨退鶂屢被長民之寄第增竊食之羞此蓋伏遇皇帝陛下聖度包荒仁心博愛明容光而必照道善貸而且成兩河爲州濫庇信都之益九曲到海當窮積石之源顧慙一介之微曷報兩儀之施臣無任

謝防州到任表

比嘗塵疏願終亳社之仙祠今忽拜恩俾載寧江之侯斾仰防嚴命俯激懦【中謝】伏念臣淺甚蹄涔利非囊穎毎自恃其愚直故動忤於貴權敢萌怨尢分甘流落知公議之有在荷聖朝之不遺滅竈更炊𨿽尙梁鴻之慷慨敝衣白髮久嗟顏駟之摧頽而況控三峽之要津連五溪之絕徼初崇體勢分鈐東道之兵屯洊責規模講究新疆之邊事玆非衰朽可副選掄此蓋伏遇皇帝陛下體幹好生法坤博載察臣志不圖於妄動知臣利匪在於茍求始甚迂疎後皆久逺不雷同於輕舉使安靖而少康益堅素心仰遵明詔臣無任

謝賜茶藥表

寶奩緹襲瑞璽泥封恩降慶霄光生蔀屋【中謝】伏念臣素慙譾薄叨預使令飛挽徒勤尙闕關中之粟斡旋𨿽力未流地上之泉漫殫夙夜之勞蔑有涓塵之效豈期眷錄逺逮寒微此蓋伏遇皇帝陛下盛徳兼容深仁無間示記存之必洽俾感恱以忘勞碧月紫煙起淸風於兩腋丹芝玉粒動五色於西山誓竭微軀仰酬洪造臣無任

謝熙河路轉運使到任表

書林進直濫遊奎壁之躔邊計分疆謬領岷洮之節揆能曷稱循分難安【中謝】伏念臣賦性惟愚受材非敏自元丰西夏之問罪迄元符隴右之納降效官九被於終更歷嵗八逢於餘閏屢馳沙漠久應羽書備嘗險阻之艱敢意功名之防心安義守人嘆數奇已蹭蹬於半生甘低徊於末路忽承嚴召入對淸光動玉色以周詢霽天威而淸問握蘭鳴佩初陪錦帳之班攬轡登車遽被繡衣之選惟河湟之襟帶乃秦蜀之藩維開擴𨿽新輯寧匪易用無素備利乏長源將論經久之逺圖先有倉猝之急務事機紛錯聖訓丁寧再惟責重而身微第覺寵深而能薄此蓋伏遇皇帝陛下徳以立武功能繼文髙居九重之深周知四海之逺方辟國以經畫特置官以講求無責備於一夫期有得於千慮而臣誤蒙寵假罔敢辭難鼙鼓尙嚴憂在冕旒之西顧雲天初逺心如葵藿之東傾誓殫犬馬之勞仰答乾坤之造臣無任

謝京西轉運副使到任表

朔部分符中玷兩河之邑豫疆持節東依千里之畿仰荷休光退增危懼【中謝】伏念臣才非濟用識昧通方轉守三州愧鉛刀之何利總輸兩路嗟駑駕之徒勤而況急應河流之防防崇陵寢之奉圜府修政方鼓鐵以流泉本支疏恩初營居而頒祿盡承明詔俯委懦躬自省庸虛曷稱掄選玆蓋伏遇皇帝陛下湯仁務簡舜徳用中審知世患於才難罔責人周於器使榱櫨並用輪桷同施千金受封術固慙於絣絖五管賜粟功可笑於支離臣敢不勵勉初心力圖逺業誓畢期於麋殞庶上答於生成臣無任

代人京兆謝上表

錦書錫命賜特出於中宸符竹分邦易再臨於舊治拜恩優渥局蹐淩兢【中謝】伏念臣稟質惷防賦分奇蹇沈舟已棄但興駭浪之悲戴盆至幽忽被容光之照起於久廢付以中權問罪興師上仰承於睿算殱渠執馘俯粗震於天威乃荷寵光曲垂慰奬至於前後之奏請盡略狂愚而憫從遐瞻天上九重之深豈啻堂下千里之逺孤悰難悉聖念皆周素無彊援之先容咸自淵之垂察危心易感極涕橫流此蓋伏遇皇帝陛下智燭幽微仁均覆載日月垂耀凡卑髙曲直不能隱其情天地滋生故艸木昆虫皆得遂其性致玆寒陋獲玷甄收解圁水之師屯委秦關之藩服屢懷故綬薦殿名城自省遭逢惟慙忝冒臣方力圖涓末期寛宵旰之憂遙睇雲天徒結痗勞之思臣無任

啟

賀韓相太原禮上啟

眷寵中宸撫臨全晉涓辰開府庶類均歡伏惟判府經略太尉相公鉅徳邁時沈幾先物威聲震於憬俗術業映於淸時樞極深嚴肅本兵而畏厲臺階緝穆耀元化之丹靑一徳顯孚千齡合契茂桐陰而垂防秀棣萼以連輝偉然家世之異倫卓爾衣冠之盛事三朝舊老四海具瞻授鉞晉邦開四封而受祉擁旄參野防諸將以宣威側聞載頌之音已布維新之政兵民輯睦羌虜敉寧顯惟當世之賢隠若長城之勢某方拘賤役阻造慶班下情不任

問集賢相公啟

伏以公府深嚴徒仰熒煌之座庶僚賤冗敢塵咫尺之書宣化育之至仁奉淸閒之宻燕天佑一徳體膺百祥恭惟集賢相公元精所生大節不奪安國家而隆禮衞社稷以履忠功髙三朝望重四海周勃在漢莊厚而可慿如晦於唐斷裁而弗滯有生蒙徳無物失宜載惟孤蹤久荷洪庇阻與黃閣之拜冀精素履之頤瞻望臺閎下情無任禱頌依歸之至謹具狀上問鈞

賀蘇中丞啟

伏審光膺殊命榮總中司聞輿論之僉諧知聖朝之遴簡恭惟禦史中丞早攄逺業妙發賢科方觀擊水之鵬忽嘆遡風之鶂江湖流落澹與世而相忘金石堅完第秉心而弗易鳯衰嵗久豹變時來果承簡防之恩登踐紀綱之地獻可替否凜然正議之歸吐柔茹剛肅爾羣邪之伏某徒勞朱墨遐睇雲天空馳賀廈之誠莫遂登門之慶

賀許左丞啟

伏審眷倚中宸寵登左轄側聞譽命實抃輿情恭惟左丞識際髙明徳涵純茂發閩山之秀气奏第無前鼓鼇禁之英風摛辭獨出早膺睿簡寵與政機初抗論於明庭旋均勞於巨屏澹無喜慍安處險夷𨿽入總於中銓猶久傾於羣望爰感風雲之防再依日月之光色動天文燦旁輝於軫翼味調鼎實將有待於鹽梅某久逺臺閎方縻塵役逖聽芝函之異阻陪龍阪之趨茂恱之誠沛集於此

賀蔡右丞啟

伏審榮膺顯冊進轄中臺除目逺騰歡聲遐溢恭惟右丞徳涵健順學造本原夙推望實之隆宻奉聖神之眷日月無幾淸華徧居二耀垂光煥西昆之文采五羊流化靜南海之風波出偃要藩入虛前席比寵承於龍綍爰峻陟於鑾坡𨿽炳蔚於帝文猶紆抑於人望果膺睿簡入贊政機隆棟淩雲已壯巖廊之勢和羮有味將調彞鼎之珍某久逺髙風謬榮末役僣馳誠於廣廈期委質於洪鈞抃臆實深抽毫奚旣

賀韓侍中知長安啟

伏審精差谷旦大鎭雄藩視政云初向風竊抃恭以慶慰伏惟判府經略司徒侍中徳爲巨老气稟元英輻輳智略於上前身系安危於天下三朝忠藎萬國儀刑帝思秦雍之區疆控夏幵之要兵須節制眾賴撫寧非宰輔之自行慮宸憂之未釋竚淸邊瑣歸總臺司某職系統臨地霑廈廕瞻望旌棨下情欣抃激切之至

回潁州林內翰啟

日新堯歷爰開四序之初時告夏正肇發三陽之始伏惟知府內翰久懷妙畫宻簡淵紫禁晝閒動雅情於紅藻鑾坡夜直驚異眷於金蓮比承將命之榮暫有分符之秩顯膺華旦茂擁殊祥顧慶禮之未修辱貽音之逺賜內循簡緩仰服謙光第頌徳以罙勤豈抽毫之能旣

回提刑賀冬啟

新陽應律長景生圭進堯歷之初躔講漢庭之亞防恭以提刑戶部髙文華國妙略映時周通枉滯之情雅有澄淸之志履玆吉旦翕受純禧顧奏牘之未遑辱占辭之逺及重慙不敏但服殊私方専奉詔之趨阻奉稱觴之慶其如傾頌罔究敷宣

回潁昌林待制賀冬啟

气應發潛靜以待陰陽之定卦推歸本復其見天地之心恭以知府安撫待制盛徳顯孚美材卓軼顒卬法從早登延閣之華偃息藩垣寵有介圭之錫茂乘慶旦允集繁禧逺承一介之馳先枉五云之翰愧慙禱頌百倍常情

回吳常平謝到任啟

寵被恩書肅持使節涓辰任事向聽增愉竊惟常平立法之初實出周卹哀民之意髙貲有術務厚息以侵漁重沒無端致波產而困獘務權柄歸於公上俾斂散付之有司審其變通爲之攺作後多觀望無異兼並皆謀疎進而疎成惟欲多散而多利彊爲抑配暴肆催驅孰躬美政之原第習近身之計伏惟提舉朝奉處心必厚愛物無私周知善惡之由能布朝廷之美俾民無憾與時維新已欣聖徳之可傳更荷柔風之逺及其如抃對茂章予懷

欽定四庫全書

潏水集卷三

宋李復撰

書牘

上章丞相言邊事書

復頓首再拜復愚疏無識然屢陳鄙見仰荷鈞造不惟不罪狂妄亦蒙采納感服無已諒惟髙明知其盡心於門下然爾復近見尙書省樞院札子下經略司皆立畫一措置邊事經略司一一遵依施行復竊深思有未然者如朝廷必欲歸於上令邊臣一聽指揮則可矣然於邊情事機恐難悉盡蓋乘機應變間不容髮事有萬端而決防於廟堂之上定計於千里之外茍違令則廢命從令則或有不可廢命則後來之命𨿽嚴人敢故違從其不可則目前之敗莫救蓋傳聞與親見遙度與臨機有異廢命則肆情玩法之獘起失事則邊情遂揺𨿽亦行罰人亦不服今之獻防者甚多可取者百無一二皆謀身之計多徵引舊事如漢文帝時匈奴大入蕭闗今夏賊所用之兵及首領與夫犯邊之防盡如漢文時匈奴事體否此皆空言而不可用也且今經略司遣統領官出塞亦姑授其大略洎出塞凡百盡在統領官矣其密邇尙且如此況又其逺者乎若只責其無敗事使在外不能窺測朝廷之意邊臣上下不敢茍簡亦不敢便安自營如此則在上者簡而有要朝廷之體益重復瞽謬不識事機惟相公裁擇復頓首再拜

上戶部範侍郎書

某頓首再拜戶部侍郎春气暄和伏惟尊候萬福前者人還蒙賜教答上荷謙眷不勝感戴某昨承問役法今具管見布聽近降指揮役事令安撫司與漕憲同議但不無觀望故未知利害之情實向日田役稅出亦略循唐楊炎兩稅之法今之役錢乃向之差役舊稅沿納錢內有鹽鞋麻布牛皮等錢十餘色昨因方田盡隠其名並只稱雜錢今麯引別行出賣牛死納官昔時計口受鹽春中俵防至夏隨稅納錢近日穆衍奏請更不俵鹽幹令納錢又啟此無名之源非惟無名而又隨稅支移折變抑又甚矣民丁巳充保甲更要差役一戶兩丁盡應官事恐亦難行若論丁口人數則有保甲正丁餘丁簿照防若家業等第自行免役後來非如向日的實今若重別檢校升降必須大擾終不能盡又一縣之間三等已上戶有差役不及兩畨者州郡衙前不以管下縣之戶口多寡等第髙下分差因此遂及下戶下戶與上戶均承重役安能久行似此非一監司怙勢抑令州縣奉行偏見是致紛紛久未能定緣一路於天下一州一縣事體各有不同廟堂之上不能周見茍遽欲攺更決有窒礙莫須熟講非立談可判也略此不及詳細幸恕察

又上章丞相書

某頓首再拜僕射門下相公春气漸暄卽日伏惟機政淸暇臺候動止萬福靑唐事已白張漕一一上覆緣轄沁本婁齊勒部族董戩取其母收而嬖之轄沁隨母入董戩家董戩久病不能出入與諸首領不相見凡措置國事傳逓語言皆命轄沁與之久而轄沁擅權因董戩死果荘助而立之非誠使之立也姑立有待而簒爾果荘死無助國人陰有欲逐之意轄沁微知之每朝廷遣使至靑唐大誇於其國以謂有朝廷之助自前歲以來専寵夏國僞公主從其所好修寺造塔科配國中出金國人大怨今結斡綽克乃果荘之子星摩沁戩乃董戩在日用事之人各有簒心各欲因國人怨而起事但兩酋未敢先動轄沁已不能立欲與其黨盡出歸漢近兩遣酋首嘉木燦及且依結將蕃字來要兵馬迎接前月經略司遣蕃僧往靑唐及喬家族上下體訪事實昨日回方言結斡綽克星摩沁戩各聚集部族今卻不敢作事已同遣兵馬往上喬家族喚溪巴烏緣溪巴烏是董戩堂弟靑唐人須是貴種立作王子方肯信服今聞溪巴烏不肯來爲溪巴烏長子布贊已被果荘欲立轄沁時殺之有布贊弟隆贊年十八九嵗卻肯來未見起發時日今國中旣別立王子卽轄沁畏禍並其黨首領決然出漢不敢去投夏國爲舊日累曽與夏國讐賽此事甚的昨準朝防措置招納及須要收復靑唐近者經略司已具畫一奏請但轄沁旣來待之須優首領髙下須有等級其餘部族未給田之際或無田可給並要日支口食此甚有所費又彼人初到靑唐未能主事首領心不齊一乘機取之甚易只是旣取事初須得重兵鎭守聞靑唐苦無糧儲道路艱澀難於般運自河州至邈川四程邈川至靑唐約四程過三隘路此最可慮蓋守地必以城守城必以兵聚兵必以錢糧一日無糧城不能守也仍更慮別有緩急凡此相公皆必已熟計之矣其餘事之節目備於奏狀及張漕書中某續亦別具拜覆次不宣某頓首再拜

又上章丞相書

某頓首上啟某蒙賜臺問前日不取幹珠爾城事機的是如何本路昨自七月初四日後來探報得夏國大段防集人馬又每日得涇原闗報夏賊決來侵犯平夏城一帶及稱國母夏國主兩人自統領傾國人馬前來又稱前後諸處探報並同請依朝防出兵牽制及準尙書省樞宻院札子並坐涇原所奏令本路出兵牽制及指揮令破蕩西涼府已來一帶部族家計不得徒爲文具本路經略司率總管王湣統領雷秀王贍李澄康謂及諸將人馬並將帶日近招到夏國僞禦史中丞屈成及屈成親舅前去緣屈成是夏國右廂統軍星多貝中親侄貝中部族並在西涼府一帶左右其西涼人馬見攻圍平夏城故使屈成爲之鄕導某當時親在軍中旣統領人馬過河以大軍前去恐幹珠爾城乘虛出兵卻來侵犯西闗及金城闗遂令康謂分帶軍兵四千餘人往幹珠爾城作攻城次第牽制賊計有王贍李澄才入蕃界見蕃騎三十餘人只要取此遊騎不肯前來王贍本邊人弓箭手之子妄作士人舉止李澄乃賊李三李定之子並無所能王湣遂畱此兩人及量畱步人只令在濟沙谷內盤泊與雷秀統領其餘諸將人馬過實勒頗卜朗往西北過雪山及炳靈寺又西北令雷秀分統人馬兩路入卻防各有斬獲到彼見山上火起問之已報軍前次第右廂人馬一兩日卻回來到乃收聚兵將卻歸遂解涇原之圍及遣騎至報康謂令歸自來體問得幹珠爾城中守禦常有千人已上器械防城之具甚備城壁堅完非五萬人已上未可輕攻緣攻城須作畨次又須別整齊軍馬隄備外援俟城上矢石欲盡方能並力下手今量分四千餘人並不曽略施攻具豈有得城之理王湣前去四日三夜雪中往來走七八百里斬獲二千八百餘級驅略到生口八百餘人內有夏國僞公主及近上首領王贍以已不敢去恐王湣申舉又妬王湣成功妄有媒孽某體訪前後諸路出師牽制只是才出漢界一二十里盤泊卻歸未有似今日實爲鄰路解圍獲功如此王湣忠勇老練雷秀遇敵果敢本路諸將皆無及者此相公必素知之今蒙垂問不敢不具實拜覆伏乞詳察某頓首上啟

與張橫渠書

某蒙誨諭宗子之法若以差等言之則自天子下至公卿大夫士庶人其法各不同每遷之逺必須有異諸侯每一君各爲一大宗而小宗又應不一五世之間其眾亦滋而同繼其祖同繼其祖則同謂之繼曽祖同繼曽祖之小宗而於大宗如何而公子之宗至於親盡則各立其宗若大宗中絕則當誰繼以春秋考之魯之考公煬公幽公魏公獻公武公孝公皆弟也不可以爲宗子之法又傳云同姓從宗子之族屬其法亦不見今若爲之說恐非周禮此制久廢若得其說禮可行也

回歐陽學士書

某蒙問煙波子往年於長安雷氏曽見圖像亦於小說中見名志和字子同張其姓也常漁於洞庭顏魯公在吳興愛其髙逸以漁歌五首贈之志和乃摘句配景自畫成幅人禽艸木風雨煙雲雅盡其妙後人多模效而傳之今所示畫得非祖述否近世有傳漁父詞此音舊矣恐非始於煙波子不審於他書中曽見否

與李學士昭玘書

某承諭顏魯公墓碑某昔閱舊史唐徳宗興元元年八月三日李希烈使閹奴與賊將辛景臻縊魯公其年五月李晟已收復京師六月幽州軍士韓旻斬朱泚於彭原興元二年攺貞元貞元二年李希烈爲牙將陳仙奇所酖並誅其妻子以淮南歸順乃防送魯公防歸葬京師其忠烈如此當時防葬必不艸艸但舊史不書不知其爲立碑也長安洛陽圖志昨赴官不曽帶行未得討閱向有小說言魯公葬後其家僕遇之於洛水北狀貎如平生付白金令濟其家記之不詳俟再尋閱也

答李忱承議書

某再拜逓中逺蒙貺伏審燕居超逸體履增勝無任感慰之深承聞恬養自得不廢著述益知賢者之樂異於眾人仰服無已辱諭修地理書此某素志願爲之久矣然累思之此非私居位下者所能集前世作者其紀類條目在天必考星辰所臨以別野在地則以禹貢所分以定區域其間郡邑山川物產風俗與夫故事遺迹舊書所載無不闕略亦多訛謬蓋有得於傳聞或田夫野老之語或好怪誕僻之言無所證據本末又多不完且如盛之荊州記晉太康記虞喜地林三輔決錄鄴中記辛氏三秦記括地誌寰宇記述徵記水經似此等書不啻百餘家茍盡能得之廣聚其言博爲采擇又詢於知者及得好事者共成之待以歲月或有可就之理蓋此等書非一人之家盡備𨿽知有藏者無力可得又編冩非三五人之工可了所謂非私居位下者可集也如唐鄭餘慶四蕃十道志元和郡國志秖是官司文字甚爲可采某居長安已二十年闗中自周秦漢晉南北分裂後魏後周隋唐已來事迹諸家所紀百不載一二嘗與親舊於前人碑刻詩賦小說間見其遺事因暇遊覽方見其實時亦得聞潛徳幽隠之髙行名卿賢臣之事業明君聖王之美迹今書史不傳徒慨然也某再拜此書若欲其山川人物風俗物產郡邑興廢諸事一一盡載及今古小說詩賦碑刻故事遺迹皆詳備須數千卷方能了此非一人之工所能集若有同志人多共成𨿽未一一全備猶勝已前者又有一事凡數說者且皆存之

回王漕書

某啟梁洋及其東西乃岐雍之南屏舊有驛路自岐雍可以直出而至昔曹孟徳伐蜀先取漢中不能守而歸孔明欲圖中原亦自漢中出師蓋壤地相錯也當秦惠王時先取漢而入蜀後光武使吳漢伐公孫述魏司馬宣王使鄧艾取劉禪晉穆帝使朱齡石伐譙縱梁武帝使鄧元起伐劉季述周太祖使尉遲迥平蕭紀隋文帝使梁睿平王謙唐憲宗命髙崇文平劉辟自秦至唐元和九次伐蜀四爲水軍溯江而上秦與鄧艾尉遲迥梁睿髙崇文皆在斜谷及駱谷出師南討徳宗自奉天趨興元亦從斜谷去五代後唐莊宗取王衍本朝取孟昶亦自此路入蜀今商販亦自長安之南子午谷直趨洋州自洋南至達州若兩路漕司差官防議於境上畫圖以閱舊迹可見但山路須有登陟往日曽爲驛程今𨿽廢壞興工想亦不難矣惟裁度某啟上

與王漕欽臣書

某再拜蒙問驪山華淸名宮之意此因左思賦有溫泉毖湧而自浪華淸蕩邪而卻老又後周王襃作溫泉碑用左思魏都賦語有華淸駐老之辭唐明皇每歲多幸驪山又其初甚有淸靜好道長生之意唐人必因此以命宮名故宮中之殿名之曰長生殿所養鹿號曰長生鹿後人以鹿居山乃祿山之防長生殿基今尙存王襃碑某少年曽見之後不復見全本候得暇記錄上呈

又

某蒙問王襃溫泉碑今錄所記者上呈原夫二儀開辟雷風以之通響五材運行水火因而並用炎上作苦旣麗純陽之徳潤下作鹹且協凝陰之度至於遷陵熟溪沈魚沸浪炎洲烘地火防含煙火井飛泉垂天逺扇焦原湧水沖浪迸集甘泉浴日跳波邁椒丘之野湯谷揚濤激水疾龍門之箭故以地伏流黃神泉愈疾銘曰挺此溫谷驪山之陰白礬上徹丹砂下沈華淸駐老飛流瑩心谷神不死川徳愈深其脫謬不能知也

又

某承問王巖碑乃耀州美原縣學碑也王巖唐美原縣令其碑書撰皆巖自爲碑今尙在歐陽永叔亦取之不知在耀邑

回汪衍承議書

某啟昨知出往河外往回計須月餘故未敢馳問今聞還斾暑途登涉徳履何如接事必盡得要領素未諳者無不駭愕知底裏則發笑而憤矣承借徐季海書墨迹新秋雨霽展玩累日遂忘飲食能生人喜气如此季海晚年書也季海書碑刻甚多若其父嶠之墓碑董孝子碣開河碑龍潭寺般若寺三洞弟子鰻井詩嵩山題經不空三藏碑此石刻尋常屢見粗能記者其書法不一少時學其父書筆畫方勁多露芒角晚乃收拾藏鋒歷觀前人能書者亦多如此非惟所用之筆時有不同亦別有新意顏魯公爲醴泉尉時書畫纎勁淸麗後爲武部員外郎書千福寺碑方實茂宻晚節骨力遒勁方正嚴重季海少時題千佛寺碑額作八分書筆勢圓媚可愛老而筆力雄彊肉中有骨司空表聖云如怒猊抉石渴驥奔泉信佳論也祿山作亂顏魯公與季海同在河朔舉兵相應以禦祿山晚爲嶺南節度使唐史所載甚略蒙諭跋其後漫識之不宣某再拜

回蔡太丞書

某啟近者從取道得遂覯止殊慰夙昔景仰之勤比違方深馳向忽辱翰承已奉朝請動止淸福感慰感慰蒙問趙襄子智伯事乃太原故城是也當日分晉水爲二流一引而灌城今遺迹不可究公孫杵臼程嬰墓昔年略曽究之在邯鄲縣西一十二里有趙簡子墓又其西有石子岡二人墓皆在其側趙簡子墓如硯自古傳爲硯子冢石虎曽令人發之初得炭深一丈得木板次有泉水作絞車以皮囊汲之一月不絕而止今亦不見其穿鑿處杵臼與嬰實存趙氏當今宜奉廟食聞此向已有人曽言不知其時曽行否今或下絳州亦訪之恐非是須是在趙可得其實不宣某再拜

答晉城令張翼書

某辱問赤伏事所出昔年見琴操魯哀公十四年西狩薪者獲麟擊之傷其左足將以示孔子孔子見俛而泣抱麟而言曰爾孰爲來哉反袂拭面仰視其人龍顏日角孔子奉麟之口久而吐三卷圖一曰赤伏劉季興爲主二曰周滅夫子將終三曰爲漢制造孝經夫子謂子夏曰新主將出如獲麟者至漢將興髙祖斬白蛇素靈夜哭曰白帝滅赤帝興自古推歷數者言五行之運以相生者繼之周以木徳王天下以秦爲閏不當繼周木生火漢當承周漢爲火徳故曰赤伏焉此出於緯書也六經謂之經經常道也經必有緯緯言其變也多言災祥世數聖人不敢以此爲法恐失先王之大道也防者驗也言有其兆必有其驗桓譚不讀防非不知防欲其君知道也防書不曽見於書史中略見之梵書中亦有知之曰西天有修多羅防言釋氏之教興廢則防書其來逺矣某啟上

與範鉞朝請書

某承借觀唐人畫邢和璞房琯及西河篆字此事某常於小說見之然與西河所書小異小說所載邢事甚眾謂是得道之士能役鬼神向觀潁陽隠書粗見其術今此畫言邢知房次律乃智永禪師後身鑿地取前世所蔵之書使房廓然發悟亦甚異也畫筆法意象不甚髙古而近世畫者不能及謹令還納惟檢入

回周沚法曹書

承諭滕王閣記此不足稱也唐初文章沿江左余風气格卑弱殊無古意庾信作馬射賦云落霞與芝蓋齊飛楊柳共春旗一色後人愛而效之武徳二年巢刺王建舍利塔於懷州作記云白雲與嶺松張蓋明月共巖桂分叢如此者甚多當時好尙勃狃於習俗故一時稱之凡爲文須是理勝若庾肩吾與其子信徐摛與其子陵皆有辭筆江左末盛稱之此皆不足法舊史言爲文之罪人故唐之後來無人作此等語

回知隰州劉季孫左藏書

某再拜承示佳什詞意爽拔不勝降嘆樂天筆迹往年於長安蕭隨中捨處見之與此少異恐起艸不甚用意然其放逸自在尢可追想其風槪方牛李相傾朝廷道路皆不敢以目而樂天出入於二黨之間在彼無惡在此無斁非賢者安能如是觀其書論其人此筆迹尢可貴也王摩詰畫竹亦嘗見於岐下僧捨此筆尢老而勁又極自然非尋常所能到得觀甚幸謹還納惟檢入承問李侯所藏王子敬帖亦常見之此乃唐人臨者極易辧一軸凡四帖分寄三人而紙用兩幅安有帖寄兩人紙用一幅乎始收者不能辧印記題跋甚祕後來但見貴人所寶故歷代傳以爲眞也二王書迹東晉之盛上下已皆愛重又父子皆不惜筆畫宜其傳者甚多但累經防亂今遂無有昔後周承聖末遣於謹襲江陵梁元帝將降乃聚古今圖書十四萬卷並大小二王書迹命後閣舍人髙善寶焚之歷代所藏盡爲灰燼唐太宗好書人間所藏求之殆盡藏於內府髙宗以後或賜予或盜竊又防落人間宗楚客中宗時爲中書令奏事承恩乃乞大小二王眞迹勅賜二十卷大小各十軸楚客裝作屏風王涯作相專求法書盡以金帛官職致之涯旣被害人但取裝飾金玉書畫皆焚棄經五代故無孑遺今書學不競用筆之法絕而不傳𨿽臨之本舉世略無一二亦使人時爲慨然也

回盧教授書

某啟兩辱惠書不勝感荷春寒伏惟優遊庠序體候淸和良深慰忭承稱譽過當甚非所望某管見謏聞防少勉於記誦蓋欲博極前言往行旣長究觀前人之言行或乘其時或因其人或應其當日之事至孔子之與門弟子應答及其餘來問者率是如此乃事之一端未盡其道之大槪學者當深造求得其原得其原則左右從容無不可矣此某之所學未敢自謂已至於此也子貢曰夫子之文章可得而聞也性與天道不可得而聞也此乃知子貢不妄自謂有得也子曰吾道一以貫之此聖人言道大體也曽子以所見而言曰忠恕而已此未盡孔子之言也夫道無不在也不可增也不可損也不可撓也不可澄也欲外之而不能外也欲去之而不可去也欲彊親之亦非也欲彊疏之亦非也人日用而不知也不求其本尋文摘句是入海算沙也心之所自得𨿽因聞見若脫然自悟聞見乃筌蹄矣請思之不宣某再拜

又

某頓首啟洊辱華翰仰服眷勤伏承履玆春和靜作佳福感慰叵量某局事少暇不得安靜勉力應接皆不得已亦須時役思慮但夙夜且爲之推遣防諭著書此非某所能亦非某所敢議也聖人之道不傳也久矣後之爲書失其本根而求其枝葉就其枝葉又爲蔓辭不知言之愈多去道愈逺又務漁獵近似之語欲自成一家此皆中無所有茍求虛名也是皆君子之罪人也學者求爲君子矣前人之言切於事者無如論語與孟子不能於此二書窮講其趣安知入徳之路捨此而欲求新奇之言非所謂善學也今人之於善未嘗講究又未嘗分明作得一事至於沒齒不知果如何謂之善但隨人南北茫茫然醉生夢死孟子言行之而不著習矣而不察終身由之而不知其道正謂是也某此意居常不敢妄言於人恐取尢悔累承見問故略拜聞某頓首

回謝教授書

承問樂昔戰國時所謂古樂已非盡是先王之樂自周衰樂工分防適秦漢齊楚古樂安得全在箜篌有小說謂師延作始於桑間濮上人傳之師涓嘗爲晉文公皷之後鄭衛分其地故以鄭衛之音爲滛聲又風俗通曰漢武帝禮泰山太一后土令樂人侯調依琴作坎侯言其音坎坎應節侯者以其姓也故亦曰坎侯笛風俗通曰武帝時丘中所作也笛滌也滌除邪穢也長尺有四寸七孔後有羌笛馬融賦之笛者古之籥也後世損益而異也今之長簫乃洞簫也非簫韶之簫也霓裳開元時曲劉禹錫詩云三鄕陌上望仙山歸作霓裳羽衣曲又唐人詩曰聽松聽水作霓裳又小說明皇與術士葉靜能遊月宮歸作霓裳舞此某防小聞其說如此

答黨綸教授書

承示新論詞气甚壯足以發人之意但魯肅非可以擬武侯孫權據有江東事勢已成但未僭位魯肅使之僭耳劉徳無一旅之眾武侯與之開國定霸甚相逺也二人之事見於本志可檢見之武侯戮馬謖蔣琬非之後人從而議焉當時馬謖若違武侯節度能爲成功武侯智計不至則武侯可議旣違果致街亭之敗安得不行法令若取蔣琬之言貶武侯之大體甚未可也

與嚴灝司理書

某啟辱簡欣承春和體中佳粹權文公集久畱甚愧鼎鏡恐非舊物制作殊無雅思唐時午日揚州江心鑄鏡供進又宗千秋節外進方鏡某家昔收得一面乃是方鏡背鼻有篆文五日字面徑八寸重五十兩與此甚異鼎銘雲開耀四年此非也髙宗永隆二年攺開耀開耀二年二月已攺永淳矣今並還納請檢入盛露囊千秋節戚裏皆進華山記云農鄧紹八月曉入華山見童子執五防囊盛柏露飲之又荊楚風土記以五防結眼明囊相傳赤松子以囊盛柏露飲之而長生皆八月中事爲之乃祝壽之意某啟上

欽定四庫全書

潏水集卷四

宋李復撰

書牘

與運判朱勃正言書

某再拜違去聲光半月不勝瞻仰卽日不審尊候何似某到太原畱三日畢憲議役法竟無果決恐錢運畱滯徑且北行根究得臨汾洪洞趙城三邑未到岢嵐已牒本軍差官南去催促今日領牒命河外三州並保徳軍令用三分見錢七分鈔糴買此事某未敢便依稟行報四處緣本路糴買自某初到防差措置只令用鈔以本路自近裏般運見錢鐵錢腳重須只般一色銅錢嘗以三嵗計之本路諸色所入銅錢無幾不準近裏支用不足又般運腳費數多支與客人亦決不肯顧腳卻般回並須流入二敵無復更還𨿽嚴刑不能止也昨胡吏部創支一色見錢胡漕鼎來此𨿽不知本末有意希望欲得速成糴買見錢客人亦患不能般回只是於專防等處行用今獻說者乃與糴官專防爲地此事灼然望少待之蓋系一路久逺利害如將來舉事糴買軍儲未就某乞獨坐受責候到新秦別上狀初秋伏冀爲國自重

回舒之翰承議書

某再拜睽逖之久瞻向徒勤忽領榮翰伏審旅食京師動止佳福慰戢沛集鹽事前曾略具其槪拜聞此事於官中所系甚輕於一路細民所系甚重永利兩鹽並一路嵗額所入才十餘萬緡其中官本四分馬城池出賣不行已四年餘自陳子堅變法後來州縣追捕刑獄連逮禁系無虛日根究過致及巡邏人死於獄中者嵗近百人馬城池鹽是陳子堅與忻守燕復將解鹽封進欺罔求賞將本池苦鹽抑配人戶出賣本司已奏乞罷燕復及乞禁抑配立法範謝二漕各執偏見不敢變前日已奏之議此若一向官賣須有抑配若只令客販客或不來無可督責昨日聞報朝廷以此事暫使本路幸且枉駕乘謝在此共議二人皆已求去若遂其請後來者愈不知本末春寒惟冀保重

與運使張少卿書

某再拜運使少卿違徳逾旬不勝瞻仰卽日伏惟動止萬福某自汾入石相度應副石州嵗計自來支移限以地裏故汾州東諸縣只逺一二十里皆不到石州石州以此納數甚少又以對岸延州諸寨糴價大段太髙牽引客人多過河西今石窟驛去石州一驛東至汾州甚近汾東諸縣皆以彼送納本處自有監驛兼煙火自可照管但舊倉甚小須當添修汾石皆產木植令兩縣同修不日可畢二稅納足或團廂軍般運或今番就請卽石州便足卻將石州糴本分與葭蘆及克胡此最甚便非惟今日亦久逺可行今並圖子拜呈不知大斾何日比按欲就太原拜見余乞以時自重不宣某再拜

答張尉書

承示新詩仰服畱心不倦人之爲文與詩最見精神若品格已定辭气卑凡不能更有損益此甚不佳也猶肆筵犒設大排二十四味件件皆有而無可下筯去處若𨿽未成就其中自有佳語是猶雛鶴防褷戛然一鳴知其爲雲霄外物又意有數十言不能盡只用故事三兩字可總而盡之此又貴乎博聞也若塵言常能盡去而立意造語務求髙古淸新此又非尋常所到也玆豈一端而已哉嘗曰讀其言知其人幸無求小成也某上

答李成季書

河源圖昨據降酋所說畫之亦恐未然唐貞觀年命李靖等攻吐谷渾侯君集與江夏王道宗趣南路登漢哭山過烏海北望積石山觀河源之所出後長慶二年劉全鼎往西蕃會盟往來渡黃河上流在洪濟西南二千餘里其水極淺狹春可涉其南三百餘里有三山形如鏊河源在其間水甚淸泠經歷水會多成大河色遂赤舊史所載如此今降酋只靑唐河南人恐未是的某又啟

答彭元發書

某啟辱書累幅極荷勤至非見愛之厚何以及此人之仕宦皆欲速進皆欲得美官入仕之徑以進士爲優其賢良方正直諫等科比之進士又髙中其科者人尢貴之其進必速美官刻日可至歆羨者多願爲者眾也然而知義守分稍自愛者未嘗往求而與選焉某防時所學聲律偶儷之文耳年十六嵗就太學取解是時試詩誤中以故不赴禮部試遂不復以科舉爲意但當博考前言往行篤於爲善而已矣後十餘年迫於生計學今日程文一試而忝預名第斗祿足以自養益堅向日讀書爲善之志此外妄求非惟不敢輕萌亦自然無毫髮意蓋賢科之目其體甚髙安敢自當而又有著令須從官共薦進論被召乃試此豈某所能爲防諭不勝愧怍某啟上

又

某又承諭天下事未有不求而得欲某以書幹當路顯者某屢黙觀投書於髙位有置而不觀者有觀而不終者有粗觀而明讀者有讀而不識句讀者某毎不罪其受書之人罪其獻者不自重而妄動也元發試取所謂賢科者程文與今之進士程文考之相去幾何皆浮詞耳其所獻書爲之大言露才揚已觀之可愧其進捲與程文何異洎中其科得美官曾有何補乃紿朝廷之一術耳某向气力不彊別無可以營糊口遂從科舉誤爾中第今思裹飯俯首列坐庭下辱莫甚焉而使又爲之誠不能也若某可以耕於寛閒之野釣於寂寞之濱而足爲生豈祿仕云哉某又啟

答耀州諸進士書

某昨得郡符召詣郡議事旣至適會二使者在郡中使者與太守誤以某治邑爲能欲與華原史令對易庶令兼教官職事某聞之日得與諸君講學不勝幸甚然徐思之史令非次對易異日調官有礙此外不敢黙然無言也故托以他事辭之今尙未報前日承州符先令兼教授除攝於外舊無此例已辭不獲今辱長牋委細見諭仰服意好益愧不敢某昔遊場屋程文偶中有司之意此特一時之幸耳非所謂學也諸君切於祿仕須學時文其力行深造不可不勉某非晚以役法會議須再到郡中余可面究未閒冀愛重某再拜

又答耀州諸進士書

某辱問科舉程文之體今之印行爲有司考之在髙等者其文乃程文之體也𨿽然此豈有定體先須講求義理的當中心渙然乃可作文義理若非𨿽洪筆麗藻亦非矣又爲文須去塵言用事實貴整齊意分明此其大略也諸君於此想盡善矣勉應佳問某再啟

答趙子彊書

某啟辱書承涉冬講學不倦履尙多福甚慰甚慰所寄新文累篇足見用心但論一人之事須知其人才識本末及其行事乃可爲說若唐髙祖𨿽是創業之君比之漢髙祖光武殆逺初爲汾陽宮監裴寂訹而誘之遂納其宮人旣納太宗之謀紿而聚烏合之眾至霍邑阻雨乃欲退歸將至蒲津先遣建成元吉劉文靜據永丰倉守潼關又太宗自龍門縣渡河入韓城來渭北徇眾方能中間渡河旣受隋禪以宋金剛尙有晉絳乃欲棄河東以河爲界京邑自周秦以來在雍岐吐蕃犯邊乃欲遷於山南受建成元吉之譖而疑太宗以此數事觀之其人可見矣凡作論若只以一事言之皆不盡古之聖帝眀王治身治家治國三綱五常人倫之道而已唐之父子君臣夫婦兄弟之道皆廢禮義上下無所措其享國至於二百八十餘年亦幸矣禮義立則女謁宦官藩鎭安得至於禍敗歟某啟

又答趙子彊書

某承諭揚子云近世學者謂之聖人此論甚未當若惟寂惟寞自投閣爰淸爰靜作符命皆舊史之妄班固去雄未逺其傳與贊皆謂之妄今去雄千年緣何而別爲之辭史若不可信雄又言未有如漢公之懿此又何如有道則仕劇秦美新合於理義否按雄家牒雄以天鳯五年卒塟於安陵阪上當時所厚如沛郡桓君山平陵茹子禮弟子鉅鹿侯芭共爲治喪侯芭作墳號曰立冢已湮滅不可見某又上

又回趙子彊書

辱書王子年拾遺等事子年名嘉乃苻堅姚萇時人隱於東陽谷鑿穴而居弟子受業者百餘人皆穴處季龍兵亂棄其徒眾遷於倒獸山今在華州渭南縣一名互象山後不知所終其書多荒怪不可考乃莊周所謂齊諧者也伯樂傳記所見事其說不一王褒聖主賢臣頌云及至駕齧膝驂乘旦王良執靶韓哀附輿張晏注云王良郵無卹字伯樂顏師古參驗左氏傳及國語孟子郵無卹郵良劉無止王良總一人也楚辭驥躊躕於敝輦遇孫陽而得代王逸云孫陽伯樂姓名也或云伯樂秦穆公時人考其年代不相當張湛云良字伯樂亦非也此皆前人所言如此未得考證不知更曾於他書見否某上

又答趙子彊書

孔子未嘗著書於詩書但有去取春秋因魯史而修之易道隱祕略發明之亦未盡露也孟子與眾人講論答問當時集錄而成書亦非自著也孔子之所自得者不可得而知故子貢言言性與天道不可得而聞孟子之所自得自嘗言之矣曰盡心知性存心養性又曰我知言我善養吾浩然之气又曰君子深造之以道欲其自得之也聖人之自得難以輕語諸人豈若尋常之好作詞語者君子之於言也達其理而已故孔子曰予欲無言孟子亦曰予豈好辧哉予不得已也是皆非尙辭也若揚雄之於道自無所得也作法言其問者非所疑也其答者非所不知也作太以太初歷之法分四時二十四气二十八捨之度太陽所行之數文之以言擬乎易特好名而爲之也使雄若知道法言與太皆不作矣夫聖人之道至於神極矣揚雄之法言曰神在所潛潛天而天潛地而地天地神明之所不測心之潛也猶將測之況於人乎況於事倫乎此雄以思索爲神其意乃謂太也觀太於易果有得乎易曰神者妙萬物而爲言也孟子曰聖而不可知之之謂神至於聖而又進矣然後可以知神雄果進於聖乎艱言苦思贅爲此書豈非好名者乎遽中艸略奉啟言無詮次幸照察某再啟

答辛祖禹書

承諭軌策此乃天地陰陽自然之數不可以臆說幹陽也天也坤陰也地也陰陽之數乃天地之數也故曰軌從策起策以軌受庖犧始畫八卦後以八卦自相乘得六十四卦又以六爻相乘得三百八十四爻陰陽分之各得一百九十二而气數不在焉气數自有損益也陽主進倍其气而益之陰主退倍其气而減之陽爻除气數二十四外餘一百六十八以策數而得七七爲少陽以气數倍爲四十八益之得二百一十六以策數而得九九爲老陽老陽者動而觀其變也陽進故七而之九九爲老故變也陰爻以策數而得八爲少陰倍气數四十八而減之得一百四十四得六而爲老陰六爲老故變也陰退故八而之六也凡求爻之策陰陽各四因之陽九以四因之得三十六少陽七以四因之得二十八陰六以四因之得二十四少陰八以四因之得三十二動靜之理得然後可以求擬議成變化也方有河外之報遽中不暇盡其餘承問卦爻策數此當各考其卦爻之陰陽自可見矣凡卦老陰爻有幾以二十四乘之老陰之策數也少陰有幾以三十二乘之得少陰策數以老陰加少陰卽得陰爻之策數也卦老陽爻有幾以三十六乘之得老陽之策數少陽爻有幾以二十八乘之得少陽策數以少陽加老陽卽得陽爻之策數也陰陽合之得其卦之策數也若卦之軌數卽考其陽爻有幾以老陽三十六少陽二十八共六十四乘其數所得而倍之得陽爻軌也考其卦陰爻有防以老陰二十四少陰三十二共五十六乘其數所得倍之得陰爻軌也以陽軌加陰軌所共得之數乃卦數之軌也承問陰陽之策總數各從卦爻陰陽所得之數而乘之自可見矣謂如陽爻一百九十二九乘四因得六千九百一十二六乘四因得四千六百八故通卦驗曰陰陽總一萬一千五百二十也若軌總數則置陽爻一百九十二六十四乘得一萬二千二百八十八倍之得二萬四千五百七十六置陰爻一百九十二五十六乘得一萬七百五十二倍之得二萬一千五百故曰陰陽衍而四萬六千八十也自八卦成列引而伸之數在其中矣此乃軌之大數也若欲遂知其來物則當視其時而進數滿而去得其所餘之數考其所在自可見矣辱見諭此乃古人所用以爲占者也如左氏所載京房焦贛管輅郭璞輩皆用之不專以軌策之數以求陰陽老少兼通別卦世應人又以年月气候日時而定也謂如世屬陽卦而世得陰爻則爲老陰世屬陰卦而世得陽爻則爲老陽世屬陰卦而得陰爻則爲少陰世屬陽卦而得陽爻則爲少陽又如陽月陰爻陰月陽爻皆謂之老當其月者皆謂之少如陰居陽爻陽居陰爻亦皆謂之老凡此老少不待策之九六而變也各當其位皆謂之少矣以月之陰陽日之陰陽時之陰陽卦與爻之陰陽參而考之兼之以气候而用之此並自有法

答辛祖徳書

辱問卦爻禦時曰八卦相乘爲六十四爻三百八十有四以坎離震兌以禦時以三百六十爻以禦日也坎居北方子位陽之始十一月卦也冬至陽始生故坎始於冬至震居東方夘位陽之出二月也故震始於春分離居南方午位陰之始五月也故離始於夏至兌居西方酉位陰之成八月也故兌始於秋分余毎一卦統二日間以減沒則七日而成卦蓋減沒者數之餘卦所不居也舊說以此法出於焦贛贛以授京房非也乃焦贛專用之法耳易之復卦曰七日來復此聖人之言也冬至日中孚初爻用事後七日復卦用事則爻以禦日其來尙矣豈特漢之焦贛乎太極元气函三爲一故三爻而成卦萬物皆函三數皆自然之數也卦𨿽各有體其气互相交通八卦二十四爻陰陽各一十二其气旁通此爻之取象出於此也易曰鞏用黃牛之革此坤之气也又曰龍戰於野其血黃此幹之气也問中孚曰乘木舟虛也渙曰乘木有功也益曰利涉大川木道乃行何也曰此皆巽在上也巽木也風也順也中孚巽上而兌下兌爲澤木在澤上乘風而順舟濟之象也中孚六三六四皆陰爻中虛有刳木之象故曰乘木舟虛也渙巽上而坎下木居水而風順之故曰乘木有功也益巽上而震下震𨿽主動非若浮於水故曰利涉大川木道乃行系辭曰刳木爲舟剡木爲楫舟楫之利以濟不通蓋取諸渙象以此也易曰制器者尙乎象夫斷木爲棋刓革爲鞠亦皆有法況聖人之制器乎故曰知器械舟車禮由己也問制器者必取其象若日中爲市致天下之民聚天下之貨交易而退各得其所此非制器也而取於噬嗑何象也曰正取於象也噬嗑離上而震下離南方之卦在上日中也市爲虛離之象也震東方之卦萬物所由出也震爲足爲動離者萬物相見之卦也物出而相見所謂致天下之民聚天下之貨也頤中有物得其噬是謂各得其所也𨿽然神農所取如此易之大象則曰雷電噬嗑先王以明罰敇法所取象又如此易豈一端而已哉問暌曰二女同居而其志不同革曰二女同居而其志不相得何也曰暌離上而兌下二女同居也離火炎上而自居其上澤水趨下而已居其下水火異趣故其志不同也革兌上而離下亦二女同居也水本趨下而居於上火本炎上而居於下水欲趨而下火欲動而上水火相遇而爭故曰不相得也

答曹鑑秀才書

承問卦先後之序此儒者論之序卦詳矣蓋序卦之說皆人事也聖人爲世立法當只以人事言若其異說奧祕卦與系辭未嘗顯言茍得聞其說亦於經中可見其端昔有鄭明防江南人數見於京師嘗談其一二詰之甚祕熟察之乃用此以修鏈禦气者又曰今八卦之位乃周人所置之位卦豈一定其位而不易哉移易其位方可窮萬世知萬物所以謂之易也易之爲用大矣神矣豈一端已哉卦以陰陽相配其理未易說至於歷之二十四气七十二候皆以陰陽是猶一晝則有一夜也萬物蕓蕓皆出於陰陽豈有能外陰陽者歟問負且乘致寇至解之六三也乘九二負九四不應上六以招吝之謂也而系辭曰負者小人之事乘者君子之器以小人乘君子之器致寇至又公用射隼於髙墉之上出而有獲者解之上六也墉非隼之所止也六三防下卦之上髙墉也履不當位猶隼失所止也上六居動之極除六三之邪佞而無不利故有獲也而系辭曰弓矢者器也射之者人也君子藏器於身待時而動是以動而不括出而有獲此系辭與二爻之義不同何也曰此所謂左右逢其原也若繪事後素曰禮後乎孔子謂可與言詩亦謂能推廣其意孔子嘗曰六言六蔽又曰學則不固若蔽固則滯而有所廢系辭推廣卦爻之義周流無不可此故曰仁者見之謂之仁智者見之謂之智也昔鄭公子曼滿求爲卿王子伯廖曰無徳而貪其在易丰之象也夫丰明盛之時上六以陰居陰幽闇之甚故有丰其蔀之象伯廖引以罪曼滿之貪斯時亦能推易之意又況聖人之於易乎夫非止於易也於他經中斷章取義亦多矣如左傳孝經多引詩句證其事者是也問復則不妄曰歸根曰靜靜曰復命此復也復命曰常知常曰明不知常妄作凶此不妄也問乾卦其爻何以皆九坤卦何以皆六曰易曰參天兩地而倚數一三五皆天數也二四皆地數也一三五乃九乾天也故倚天之數所謂參天也二四乃六坤地也故倚地之數所謂兩地也易之數皆以四營之九而四營之故幹之策三十六六爻二百一十有六六而四營之故坤之策二十有四六爻一百四十有四陰陽之策合而爲三百六十以當期之日也六十四卦共三百八十四爻陽爻一百九十二毎爻三十六共六千九百一十二陰爻一百九十二毎爻二十四計四千六百八陰陽合而爲萬有一千五百二十此所謂萬物之數也又以陽爻一百九十二毎爻九數計一千七百二十八陰爻一百九十二毎爻六數計一千一百五十二陰陽合而爲二千八百八十以四營之亦一萬一千五百二十此又是一法也問伏羲始畫八卦文王演之止於六十四卦何也曰

八卦非伏羲自創意畫之乃太極生兩儀兩儀生四象四象生之伏羲隨四象所生而畫之耳旣生八卦無所不具故曰八卦成列而象在其中矣以八卦互相重之八八相因所以止於六十四卦也非文王自出己意而演之也考之系辭垂裳而天下治取諸乾坤舟楫之利取諸渙服牛乘馬取諸隨臼杵之利取諸小過弧矢之利取諸暌宮室取諸大壯塟以棺槨取諸大過重門擊柝取諸豫書契取諸夬此盡在文王之前六十四卦知非始於文王也孔子言作易者知憂患其文王與紂之事蓋文王之於易專取其濟憂患之道非謂重卦也今若曰如幹之初一變而爲姤二變而爲遁三變而爲否四變而爲觀五變而爲剝六變而爲晉七變而爲大有八變歸爲幹此乃易消息歸遊之說若六爻自下變而上復自上變而下不止於八變亦不止於六十四卦又下三爻始則毎爻一變終則三爻共爲一變亦無是理且文王未演以前止有八卦卦各止三爻安得有六爻而成八變乎今且以干卦一卦言之以干重之乃純乾以坎重之爲需以艮重之爲大畜以震重之爲大壯以巽重之乃小畜以離重之爲大有以坤重之爲泰以兌重之爲夬此所謂因而重之引而伸之也餘皆類此所謂觸類而長之也故系辭曰八卦相錯也問乾卦曰聖人之徳業也於舜見之矣問臨至八月有凶曰臨與遁對謂之八月者此以周言也問彖何以言材曰彖者總論一卦之義也一卦之義在一爻任一卦之事故曰材也若比卦之九五豫卦之九四之類皆一陽爻爲眾陰之主也若同人之六二大有之六五之類皆一陰爻爲眾陽之主也若一爻不能盡則二體以明之若噬嗑曰雷電合而章丰卦曰明以動之類是也然則陰可以主乎曰陰𨿽賤也寡者眾之所宗也天下之動貞夫一者也易曰三人行則損一人一人行則得其友言致一也故曰觀乎彖辭思過半矣問系辭言制宮室蓋取諸大壯之象大壯之象乃曰君子非禮勿履何也曰大壯震上而乾下震木也上棟之象幹爲圜爲辟戶下宇之象也夫物壯則老是惟不大不大則已旣大而壯物莫與之以禮制行物莫勝也乃能全其壯也本卦言其制行系辭言制器故曰易有聖人之道四焉問易之眾爻何其多變也曰六爻相雜惟其時物也剛柔雜居而以情變也是故愛惡之相攻而吉凶生逺近之相取而悔吝生情僞相感而利害生凡爻之情近而不相得則凶或害之逺非其應而應之不安其分也皆悔且吝此所以多變也或問師出以律何也曰律者紀律紀律乃軍政也出師其政不立無有不敗茍或幸勝不可以爲常後必取敗也今之說者乃曰吹律以聽軍聲此出於國語武王伐紂及司馬效勝負之說也夫審音以卜吉凶則有之矣遂以軍師制事立法皆有軌則猶樂之有律是謂律法若軍政無法何以行師其餘皆不可以爲治問易之乾坤爻辭曰幹陽也君子也欲其進也剛之極則亦有悔坤陰也小人也不可長也故其初已有堅冰之戒焉問易言智崇禮卑曰智能達乎形之上禮惟行乎形之下者且天一生水地二生火烹飪之道水在上而火在下也問易曰太極生兩儀兩儀生四象四象生八卦又曰古者包犧氏之王天下也仰則觀象於天俯則觀法於地觀鳥獸之文與地之宜近取諸身逺取諸物於是始作八卦又曰天地變化聖人效之天垂象見吉凶聖人像之河出圖洛出書聖人則之是三者皆言作卦之因也何以不同曰河圖所載乃四象八卦也仰觀俯察逺近取之乃八卦所包之象也說卦備言之矣問大衍之數太之數曰天地之數五十有五天陽也其數奇故二十有五地陰也其數偶故三十也五位相得而有合五十有五然大衍之數五十易曰天下之動貞夫一一者數之宗也自一而爲七七而七因之所以其用四十有九虛其一也

欽定四庫全書

潏水集卷五

宋李復撰

書牘

答曹鑑秀才書

辱示諭六律六呂陰陽配偶此說舊志甚詳亦眾人之說多矣一律一呂亦各有五音此自然之理也京房受學於焦延壽以其法衍之爲六十律又增之爲三百六十以合卦之三百六十爻分而直日以一律一爻以禦一日用之以推寒暑陰陽天地風雨气象休咎及於人事各有驗者此非始於錢演之創意爲之也律以當月者爲宮宮君也爲月之主猶律之本月卦稱辟也音之正者不過乎五其變不可勝窮矣古樂不傳但自戰國以來樂尙哀思能令人悲昔者師涓鼓淸商平公曰最悲師曠曰不如淸徴嵇康云導其音節則以悲哀爲主美其感化則以垂涕爲貴皆亡亂之音也

答曹鉞秀才書

承問數因律有此非也物生而有象象滋而有數易言天數五地數五又曰參天兩地而倚數則數出天地之自然也蓋有物則有形有形則有數也太極元气函三爲一元气之中亦有數也前世有作以律管主其數黃鐘律長九寸徑九分實以秬黍引黍之數而伸之則爲度積而計其所容則爲量累其重輕以爲權若此律之數正則律呂五音皆得其正是黃鐘之律𨿽律度量衡之取準其數乃用天地自然之數也隋唐以前律管𨿽法於古而不盡合於古故玉尺玉斗銅尺玉律隨時各異又有以馬尾禾薸蠶絲定其分秒者紛然殽亂終不可慿今若能識其秬黍之中粒以定律則權衡度量皆得其正數樂之五音亦正矣周禮璧羨以起度乃數寄於器使天下稽之而不敢變也非因璧乃有數也舊律管容黍多寡不一乃是不識正秬黍而妄爲之說晉之荀勗欲以漢之玉尺定樂又欲以正藥劑之分兩若以正樂便是漢樂若以正藥則升斗分兩乃張南陽所用之多寡也

又答曹鉞秀才歷法

承問歷法古之人皆舉大數周天三百六十五度四分度之一日行遲月行疾每月二十九日過半日與月相會而晦朔成焉或三百五十四日或三百五十五日或三百五十六日而成歲以天度計之日每日所行一歲所餘積三年而爲閏計十有九年而七閏古之歷法十有九年而爲一章其閏餘盡也以十一月朔旦冬至爲歷之始故爲歷之元也至十九年閏餘盡又得朔旦冬至故十九年爲一章也積章而爲蔀積蔀而成紀此乃歷之綱也歷法終千古一律但有損益爾唐自髙祖至憲宗歷凡十變其間謂之精者李淳風與一行二人此專主大衍之數也

又答曹鉞秀才

承諭歷法有差此昔人所患不知幾千百年矣近年尢甚若皇祐三年十二月二十五日壬寅也以崇天曆法自下後庚子日至壬寅日巳時行靑道離積分計二十八度二十二分一十二秒躔尾宿七度九十分六秒其年十二月二十七日立春次年正月朔戊申日在危宿六度𨿽用四象程考月離及用古法以盈分反減其於合朔尙逺又以開元大衍歷法推步月離更不考四象自交度日爲始日有屈伸分以升降驗其九道所躔尾宿靑道九度亦不合朔以此推之五星之遲畱伏逆與夫二十四气豈得無差昔年聞朝廷嘗詔衞朴考定衞旣已無目而廢天下之視其法如何玆非一語可盡承問唐堯用髙陽氏之歷以四星正四時之中或以

昏或以明二十八捨惟考此四星驗之蓋此四星四方之中星皆屬於日於今驗之分至前後不無差也今歷中之語雜用天竺梵語若以日爲密月爲艸木爲嗢末斯水爲滴金爲頡那火爲云漢土爲雞緩是也古法冬至日在斗自漢武帝行太初歷以承秦後攺用夏正當時以爲甚密不四十年推步不合至靈帝時會稽東部尉劉洪究之始悟四分於天度疎闊皆斗分太多洪攺作乾象歷以冬至日在斗二十二度後鄭受其法以謂窮幽極逺後不數十年而又差至魏景初年推步日有在女初度者日行盈縮遲速積之年久所差遂多故十閏之後歷多攺也某又上

又答曹鉞秀才

某辱書承春寒動止佳福知討論不輟甚喜所諭黃鐘生於此日漢人之言也班固取之成書初漢武時議歷者作太初歷分一日爲八十一分以爲三統之本黃鐘律管長九寸徑九分以九相乘八十一分以配於日故曰元始黃鐘初九自乘一龠之數得日法乃附會之說也大衍之數五十其用四十有九一者數之總也四十九者數之用也凡言數必先求一得一則數自然生不得其一則無由見數旣得一而用數一乃在於所用數之中矣非惟大衍之數求一而九章之法亦然今揲蓍取四十九莖兩手圍而未分𨿽四十九莖聚而爲一也分其一於兩手然後有數矣此一在四十九矣承問歷法之必差此自然之理也天行不息日月運轉不已皆動物也物動不一𨿽行度有大量可約至於累日爲月累月爲歲盈縮進退不得不有毫釐之差始於毫釐尙未甚見積之旣久望晦朔遂差則歷法安可不革而正之此所以貴乎治歷明時也杜元凱言日行一度月行十三度十七分之七有奇當集此之遲速以考晦朔以校閏月閏月無中气而斗柄斜指於兩辰之間此亦大略也其委曲子細不能盡自漢以來言歷法以驗春秋者多有不合亦有當時史官之失亦一歷不能盡也五星行度凡推步以本其始歷法旣差後人又於中間別爲之法曲求其趣尙有不合須臾以仰觀瞻其行度爲正日月行度皆易見五星則有伏見𨿽然七政推移蓋由二十四气之運气若有沴則星步安得不差則其失度之甚者遂有變異變異若出必有類應在天成像在地成形象見於上則形應於下皆由其气而然也日運十二辰爲一百刻以分晝夜冬至日在斗夏至日在井今之歷冬至前後各一十八日晝四十刻夜六十刻於夏至前後各十八日晝六十刻夜四十刻過此各漸有進退考之大較而然也昔之造歷者亦有言夏至晝六十五刻夜三十五刻冬至晝四十五刻夜五十五刻皆非也妄說也若百刻增於十二辰以四正子午卯酉增其餘分亦有不合其春秋平均亦不必在二分之日試更驗之某啟周人建都以偏於東西南北有寒暑風陰之異而求於陽城以爲天地之中而測景焉說者以謂地形西北髙東南下極星在北斗亦在北如此則陽城非天地之中也極星乃天之中也天之中卽地之中陽城前人有謂取朝貢道裏之均此或近之測影立表八尺冬至景長一丈三尺夏至景長一尺五寸伏地而望表端以日去表逺近揆之可以約其日去地之里數但不曾親至陽城驗之又不知舍陽城他處測之其景如何算表景與日之相去乃九章勾股法閱之可見承示步七政之法必求中星此歷之綱紀也气在朔望則正而易推昔人言顓帝作歷其時正月朔旦立春五星會於營室冰凍始泮蟄虫將發天日作時地日作樂人日作昌鳥獸萬物莫不應之故顓帝之歷得气之正歷髙辛唐虞弗之攺也至湯作殷曆十一月朔旦冬至爲歷元首下至周魯及漢皆參用之故漢太初元年歲在攝提十一月朔旦甲子日夜半甲子時冬至以爲太初歷首冬至乃十一月中气也中气在朔必承十月閏之後前閏則中气在朔此以十九年爲一會也傳曰履端於始初气也舉正於中中气也歸余於終乃積而爲閏也韋昭之徒不知十一月朔旦冬至日在斗鬥爲建星日月所防故歷以此起首乃謂得气之正甚非也辱問孔子必欲行夏之時謂商用地正周用天正夏用人正三代損益用之以周之文獘故於禮樂則從先進時必行夏此近時科舉之說也夏時乃天運之正也堯舜璿璣玉衡以齊七政東作西成南訛朔易以四星正四序之中亦當時之歷也夏后用之不敢革蓋無可得而革也後世世喪其道七政之運與陰陽之气有差歷代推測故有不同不可一定而議以至日月交食不在朔望當蝕而不蝕不當蝕而蝕此歷之失若月於晦朔當隱而見過朔當見而不見乃行有緩急也五行之精上爲五星不失其色而應其四時者爲吉

五星同色謂與其所比之色同也凡靑比參左肩赤比心大星黃比參右肩白比狼星黑比奎大星若五星同爲一色則色有害其气者矣歲星在天歲陰在地司馬談天官書曰歲陰在攝提格歲星在星紀歲陰在單閼歲星在枵然後知歷法歲星當與歲陰合謂若歲陰在寅歲星當在亥以往年曆推之是如此自嘉祐丁酉年驗之多差近年尢甚歲星常先月餘近年以來常先一百二十餘日曆家未有人究其行速之由試爲究之辱問分野十二辰之所主舊史甚詳如漢史言髙祖

入關五星聚於東井以應秦分此甚著矣又如分野𨿽主於秦其星卻主於晉分井鬼與柳皆有度數分主上黨雁門太原定襄代郡若昴又主天衢又爲胡星又爲旄頭星他皆類此不可專以一事言也晉志所說亦如此風角之術亦略聞之非獨於軍陣凡一郡一邑一家一人之事皆用之管輅至人家或去或畱或索酒食乃用此術

又答曹秀才

某啟久不聞問傾遡良勤辱書審體中佳適頃叔弼到郡已久困於局事相見不數書目尙未曾問張氏所藏散亡略盡時有所疑無可檢證深所患也五行若甲己木丙辛火乙庚金戊癸土丁壬水此揚雄聲生於日之說也以五陰並隨於陽夫皆專之也乃歷家言歲徳所在陽徳自處陰徳隨陽之意歷家本歲陰而爲言也五音便是五行非生於日也若甲己土乙庚金丙辛水丁壬木戊癸火乃醫術所用五運气也若甲子火丙子水戊子土庚子金壬子木乃淮南劉安書律呂之論以甲子爲仲呂之徵丙子爲夾鐘之羽戊子爲黃鐘之宮庚子爲無射之商壬子爲夷則之角也揚雄淮南不知自何而言醫之五運本於素問與珠五行之气兆於太極之初十干行於天地之中涵生萬物此性命之理莫之敢違也五運其气相生循環而無窮不可輕議更請思之或別有說無惜示諭方遽不暇子細五行之變遇事物皆有洪範初開其端也

論月食

承書論月食甚詳此不須求異說日月之行各有度數所行之道其由自可推然月者陽體內藏眾陰外附者也其象是坎卦坎卦陽在中而陰在外是爲水也水乃受光非發光者水之有光待日與火照之方出月之有光待日照之方出禮所謂遡於日者是也半照爲全照爲望望爲日光所照反奪日光者當日之衝有大如日者歷家謂之闇虛闇虛當月則月光必滅故爲月食張衡亦曰當日之衝光常不合是謂闇虛在星則星微遇月則月食若日奪月光遇望必須食然亦有不食者由其所行之道異也所行之道若交則犯故日月互相食也交在朔前則日食在望則月食大率一百七十三日有餘而道始一交非交不相侵犯故朔望不常食也道不正交故有斜食半食上食下食𨿽然此乃大略也其餘不能逃其數矣孟子謂茍求其故是也

答人論文書

易曰觀乎天文以察時變觀乎人文以化成天下夫所謂人文者禮樂法度之謂也上古之法至堯而成故孔子曰煥乎其有文章周之徳至文王而純故傳稱曰經緯天地曰文此聖人之文也後世有一善可取亦有謂之文者孔文子公叔文子之類是也此皆以其行事謂之文也昔之君子欲明其道諭其理以垂訓於天下後世亦有言焉以爲言之不文不可以傳故修辭而達之此言之爲文也非謂事其無用之辭也以載籍考之若書之典謨訓誥誓命皆治身治人治天下之法此書之文也國風雅頌歌美怨刺皆當時風化政徳可以示訓此詩之文也廣大幽微逺近善惡開天地之蘊極性命之理以前民用以濟民行此易之文也言約而理微褒善而貶惡以明周公之制以爲將來之法此春秋之文也禮之中庸言至誠爲善率性之謂道君子篤恭而天下平此中庸之文也今觀春秋則不知有易觀書則不知有詩豈相蹈襲剽竊以爲已有哉其言之小天下莫能破言之大天下莫能載後世尊之以爲經而無不稽焉此其爲文炳如日星而光耀無窮也自漢之司馬相如揚雄而下至於唐世稱能文者多矣皆端其精思作爲辭語𨿽其辭浩博閎肆溫麗雄健淸新靖深變態百出率多務相漁獵自謂闊步一時皆何所補哉亦小技而已豈君子之文歟茍能發道之奧明理之隱古人之所未言前經之所不載著之爲書推之當世而可行傳之後世而有取𨿽片言之善無不貴之矣夫文猶器也必欲濟於用茍可適於用加以刻鏤之藻繪之以致美焉無所不可不濟於用𨿽以金玉飾之何所取焉

答人問政書

近世言治者以爲不行三代之政不可以言治此言𨿽善以當今論之未可以遽言也故切於事者謂其不適時變浮闊而無補皆取尢於世矣何謂其言之善夫三代夏商之政不傳惟周之政於書傳可見其槪而立政盡皆有本一夫一婦受田百畝勞來勸相督察皆有法歲或不登則舉荒政以賙之此養民之政有本也兵車皆寓之於農講閱有時出則以公卿大夫將之此兵政有本也上自天子之都下至鄕邑皆有學塾學序庠徧於天下教以徳行道藝月吉考其實次第升而官之此取士有本也所以其政美其治久故曰善言也何謂不可以遽言夫井田之法壊已久矣今天下之田皆私田民自養也民之私田可盡奪而爲王田以周制分授之乎此養民之政無本也兵農判已久矣今可以盡散官軍不爲之養乎可以盡籍農民爲之兵乎能使內之公卿大夫出而爲將履行陣冒矢石乎此皆決不能是兵政無本也今自京師至於郡邑固有學矣所學皆無用之浮言取之不考其素委二三人之私見惟論其一日之長此養士之法無本也此三者皆事之大者其獘不能革𨿽欲革之並無其術故曰未可遽言也然則如之何其可也亦曰觀時之宜酌今之政損益以致其美意法𨿽未盡變猶庶幾矣夫非常之原黎民懼焉當徐而措置之良農力穡以望歲其本在於布種布種必俟時非其時則種無苗而歲荒矣立政之本亦若是也

與侯謨秀才

某啟辱手書承雪晴文履淸適杜詩謂之詩史以班班可見當時事至於詩之敍事亦若史傳矣知欲注其所用事實得暇爲之甚善但大作冊闊作界行四邊多畱空紙以寫杜詩凡有見其所出隨卽注之此須日誦其詩而不忘乃可爲若欲解釋其意須以禮義爲本蓋子美深於經術其言多止於禮義至於陶冶性靈畱連光景之作亦非若尋常之所謂詩人者元微之作墓志甚稱尙竟不能發其气象意趣蓋子美詩自魏晉以來一人而已東方生言文史三冬足用能不倦尢佳也

又

承問杜詩所用事實杜讀書多不曾盡見其所讀之書則不能盡注今藏書之家甚少有藏者不肯借人嘗於一二家得其書目亦少有異書𨿽昔人常見之書今已謂之僻書其間又用方言如岸漑土銼乃黔蜀人語須是博問多讀玆非日近可了某昔年亦嘗注之事實稍備爲人借去不還世謂借之與還皆癡正爾也若有所疑可見諭

又

承問子美與退之詩及雜文子美長於詩雜文似其詩退之好爲文詩似其文退之詩非詩人之詩乃文人之詩也詩豈一端而已哉子美波瀾浩蕩處處可到詞气髙古渾然不見斤鑿此不待言而眾所知也若以一聨一句觀子美未可與議白鳥事戴禮云丹鳥羞白鳥丹鳥謂螢也白鳥謂蚊也朝宗人共挹盜賊爾誰尊子美詩意多如此知止於禮義也在蜀豈不欲歸見時事未敢歸後至衡南方欲歸有別湖南親友詩可見也

回王子發舍人

某再拜不瞻旌棨已逾旬矣下情傾向卽辰不審尊候動止何如唐沈香亭𨿽唐人詩及小說曾見有言者舊史不載敬宗時有海外蠻商李蘇沙進沈香亭子材拾遺李漢疏云以沈香立亭不異於瑤臺瓊室不知曾立否不能詳見今人以興慶池東小亭爲舊迹容更訪問

與王漕欽臣

某頓首再拜運使駕部動止萬福某久不欵教益下情不勝瞻仰向者從行至舊隋城防諭討尋故事隋氏舊城艸創無所紀錄今有唐鄧世隆所撰東都記世隆貞觀十三年爲著作佐郎所撰乃隋東都事今納上鳳池艸藳僖宗時宰相鄭畋集在田槪處曾見之可令取也不宣某頓首再拜

回運使郭戶部茂詢

某防批問上元觀燈起於何時某見舊史西漢正月望日祀太一從昬達旦又西域記摩竭陁國正月望日觀佛放光僧俗燃燈供佛又見陳後主元夕燈山詩云分桂常疑月映柳乍依星唐睿宗先天二年胡僧婆陀請正月望後開門燃百千燈睿宗登延喜門觀樂凡四日至開元十六年又令開門燃燈三日天寶三年降詔正月十四五六日三夜開門燃燈今後永爲定式某批上

回蔣防教授

某啟承教貺伏審起居淸福所示石經乃唐本耳字畫不甚佳唐寶歷年間鄭覃爲工部侍郎患經籍訛謬博士沿習難於攺正奏召宿儒興學校定六經準漢故事勒石經於太學以正其闕覃後爲右僕射兼國子祭酒奏起居郎周墀水部員外崔球監察禦史張次宗禮部員外溫業等校定九經旋令上石後進石經一百六十卷蔡邕石經當在洛中覃乃宰相珣瑜之子此舊史載之甚詳可閱之墨本上還惟檢入不宣某再拜

回嚴司理

某辱簡喜聞累日動止安佳承觀古印二紐祭尊非姓名乃古之鄕官也昔於說苑載鄕官又有祭正亦猶祭酒也某家舊亦有文曰成陰祭尊大小形制與此印政同陽邑侯後漢明帝曾封馮魴今此文曰陽邑侯印不知是馮魴之印否形制刻畫甚古與某家所收關內侯印相似昔年在同州見太守孫亞夫出一金印刻曰三水王印其印差小字畫亦與此略同某家中尙有十餘印請來觀所示二紐謹納去請檢入某上

與喬叔彥通判

某嘗見張丞相士遜知邵武縣日編集閩中異事雲泉州東至大海一百三十里自海岸乘舟無狂風巨浪二日至髙華嶼嶼上之民作鮝臘防防者千計又二日至鼊嶼鼊形如玳瑁又一日至流求國其國別置館於海隅以待中華之客每秋天無雲海波澄靜登髙極望有三數防如覆釡問耆老云是海北諸夷國不傳其名流求國隋史書之不詳今近相傳所說如此去泉州不甚逺必有海商往來可尋之訪其國事與其風俗禮樂山川艸木禽獸耕織器用等事並其旁之國亦可詳究之或得之望錄示閩有八州南乃甌越北乃禹貢揚州之地山川奇秀靈迹異事彼所傳者必多使軺按部歷覽可見因風望詳書以付北翼深所望將以補地誌之闕也某又啟

又

某上啟去歲辱書惠嘗遞中附謝不知浮沈方切馳仰再防華翰伏審體中佳粹某來畿右行將二年公私無補但奔走無定甌閩絕居東南叔彥持節已久未報除代思卜晤語何日可約惟冀善加調防不宣

又

某防惠古田玉版紙瑩滑可愛不勝感荷武夷山聞之久矣昔於張公燮處見畫圖事實不甚詳備與傳聞者粗得其一二聞南唐時曾命監察禦史張紹撰會仙觀記所載可考今此碑存否往昔郡人曾有所遇聞雲中贊彭令昭歌人間可哀之曲此曲聞今尙傳煩叔彥令用紙畫此山但設麤色貼出事迹詳之及求彭令昭文曲只付邸吏令傳至此幸甚某又上

與都秀才

某啟辱書貺伏審涉春履用淸粹甚慰甚慰及防惠金石淩感荷感荷所諭補養之法極有理趣某見古法以甘辛發散爲陽酸苦湧泄爲陰鹹味湧泄爲陰淡味滲泄爲陽或散或收或堅或愞或燥或濡此古人以飲食滋味爲治法人若盡知此而日用之乃養生之要術也素問曰若裏首以濕大筋輭短小筋弛長首之中濕而筋病何以不同五行一也何以火獨有君相自昔不曾有說至如論芤脈者或云如彈弓窠或云撚蔥葉今人病而得芤脈者多虛而有熱作失血之疾而切脈者亦罕論其脈之狀不知曾見別有說否尋常見得此脈者多是虛藏冷榮中有熱也向在京師與杜壬論人或無事過服熱藥必有耳疾以熱性炎上气壅所致呂漕服磁石丸爲效其應不出人意固知道不逺人矣向嘗說殷孽孔公孽皆是乳牀陵川亦有欲略借觀恐異時要用庶知其眞也眞禹餘糧求少許或聞七月欲來上黨顒竢顒竢未閒切祈加愛不宣

回劉防章

某啟前日辱惠訪未及往謝又防長牋益負愧怍之甚防諭欲某爲先徳文集作序及書志石近得錢穆父內翰及韓師徳大卿書皆以書志石見屬某字畫拙惡方欲作書辭於二公今重承惇諭勉以從命文集作序某久廢筆硯非某所能亦非某所敢當幸惟孚諒局事倥傯不獲裁啟修謝悚仄悚仄不宣某再拜

又

某再啟洊辱簡貺伏審孝履支持感慰感慰作序鄙誠已曾奉聞前人爲人作序或門生故吏心所懷感稱道徳業或朋友姻舊揄揚其美或求重言取信於人或求能文者爲之稱與此皆作序之端也某於先徳素昧平昔職輕位下又不閒於文何能取信恐識者以某爲妄人是敢固辭幸惟見察志石請令置來此中得暇當爲書之亦只作韓師徳書也不宣某再拜

欽定四庫全書

潏水集卷六

宋李復撰

記

於於齋記

予官上黨退食居於容膝之室者六年滏陽崔生渙時來問學一日謂予曰先生居何其隘盍亦廣歟官何其久何未遷歟何先生居之安而自得亦有道歟坐而屢興嘆焉予久而謂之曰爾所謂隘者其以尋丈計之歟爾所謂久者其以日月積之歟是未知夫廣隘久遽也今爾至於通都大邑觀人物車馬之繁夥官府宮室之壯麗回視予居彼所謂廣且大也閱寒暑之往來同吾至者旣已終更後吾至者亦已受代視吾未去所謂淹且久也玆豈足議哉予與爾適乎泱漭之野登乎崇髙之山四顧遐睇極其目力但見天垂地接混然一气而不可辧此可謂廣且大也然而在大空中猶幺虫棲於蚊睫焉此盧遨見訶扵鳶翁誇父死化爲鄧林終莫之至也運璣衡考七政之行度稽陰陽推六气之循環窮其象數極其軌筞見千世遐渺而不可窮可謂逺且久也然而在浩刼中猶飛星出於擊石焉此大撓之回續甲子容成之詳究巧歷亦莫之極也吾之室與其廣者同在大空中烏足辧哉吾之六年與其速者化於浩刧中烏足校哉此吾所以居之安於於而自得也茍欲侈居而速進求之不得皇皇然有不知其身者矣其憯有甚於鏌鎁可不畏乎崔生躍然曰不肖方治講習之室願以先生今日言於於自得之意以名之幸書以賜於是書之以遺

覆簣齋記

士之於學非尙其志彊其力終無異於眾人顏淵曰舜何人也予何人也有爲者亦若是公明儀曰文王我師也周公豈欺我哉此茍其志不立心之所期能如是之卓乎冉求自畫不能循道而進公孫丑謂道若登天而不可及欲少貶焉茍力能自彊行之所趨遽欲如是而已乎始鋭而久則怠朝勤而暮則倦人之常情也舉其髙者逺者示之猶患乎不勉況姑以淺者近者誨之其所學何足算哉莫非學也徒能言之行之不至胸中未必泮然矣是由燕人之談楚身未嘗至郢都其說未必然也聞之夫子曰譬如爲山未成一簣止吾止也譬如平地𨿽覆一簣進吾往也太原王生源明自西河來上黨問學於予今歸將辟齋捨於其居之後圃求予爲名榜其齋予旣語以尙志彊力而遂欲觀其進故以孔子之言名之曰覆簣云

靜齋記

動靜之理一體而未嘗離靜自有動𨿽動而靜在其中矣穹然蒼蒼無聲無臭天之靜也而日月運行寒暑往來雲流雨施雷震風蕩能使百物興焉艸木開發川奔气騰地之動也而注之以四瀆而不泄載之以華嶽而不傾𨿽資物之生而無攺色受物之歸而無攺形能使萬類安焉逹者盡道極理處乎天地之間不必逺市朝不必絕視聽正心順行忽焉感焉應天下之故反而照之凝然寂然曠然閴然無榮辱利害之紛然而有虛白之皎然乃不偏滯於一曲也山林巖穴之深江湖魚釣之逸獨可以寓形也與接爲酬日與心鬭神猶受其役焉然則智何能而及之亦曰虛其中而已矣若夫亢絕當世憤然逺引冥冥獨行夫豈知處靜之術哉姑與夫鳥獸同羣爾中山劉君公述治齋於其居榜之曰靜求予爲記因竭其兩端而告之庶幾使之不蔽

七祖院吳生畫記

上黨七祖院壁畫釋氏下生變相共傳爲吳生畫無遺識可考僧維縝壽九十三歳聰明不衰猶能記舊事言其師壽亦百歳乃唐末時人常扄鑰此室壁謂是吳生親筆師弟子所傳其已久矣至今爲信壁今穴鑿十無七八存者多斷缺不完詰之云有勢力者取之完則柙藏而歸壊則棄之糞壤間前人創意謂名筆可以永久不知此畫因名而毀語之嗟憫不已予嘗思人之心虛一而靜者也微妙獨立不與物俱或失其本心則物必引之矣凡喜蓄玩好乃其所引也然所好古雅人亦尙之書畫之好人之所尙者也蓋筆墨卷軸開玩不出几案間劇能發人喜意比夫錢埒牙籌特爲髙雅近世藏蓄謂之好事𨿽錦囊玉軸以奇古相尙其能自辯而識其趣者甚寡率彼善而我善之至於以勢力穴鑿其屋壁特取其一二而破毀其什百使人咨嗟怨懟不已謂之好事也宜若是哉予官上黨凡七寒暑暇時往觀焉𨿽僅有存者亦足見其立意用筆凡科斗篆行押眞艸用筆之法無不有焉與顏魯公論坐位帖藳筆畫之法相同至若天人信士波旬外道神韻態度與艸木雲煙各盡其妙而含蓄生气意欲飛動回視自唐已來諸人之迹如騏驥一出萬古凡馬皆空矣信乎非道不能爲惜乎殘毀而不得快目焉紹聖丙子淸明日記

渭源諸葛武侯祠題記

漢建安十六年益州牧劉璋遣法正來荊州迎先主西往益州十九年先主克蜀三十三年先主復漢中武侯自益州來漢中後主建興三年武侯南徵四郡五年將北伐上疏曰今南方已定兵甲已足當帥三軍北平中原六月出漢中營於石馬六年揚聲取郿由斜谷出及取天水南安二郡叛魏來應遂辟天水姜維爲倉曹掾七年遣防軍陳戒攻武都陰平遂平二郡九年出圍祁山參軍王平守南圍司馬懿來拒武侯張郃來拒王平至靑封交戰遂克張郃十二年武侯以流馬運遂出斜谷至武功據五丈原分兵屯田八月武侯殞於軍中其始末未嘗至渭源也建興十六年攺延興元年延興九年姜維出隴西與魏將郭淮夏侯覇戰克之十七年維又出隴西狄道狄道令李簡舉邑降十八年維又出狄道大破魏雍州刺史王經於洮西十九年維復出天水至上邽爲魏將鄧艾所破死者甚眾延興二十年攺景耀元年六年魏相國晉文王命鄧艾鐘防五道伐蜀譙周勸後主降魏以此考之惟姜維屢至於此漢中乃髙祖始興全蜀所恃之地故武侯兩來旣得漢中乃有恢復中原之意中原若定則岐隴以西自歸姜維世家天水但習西州事機不知舉事本末先後之序自負雄勇屢至西陲𨿽戰有克防不能有其地鄧艾以疲兵二萬出江由維舉十萬之師按道南歸足以擒艾破艾而還拒鐘防蜀之存亡未可知也乃迂道入巴使艾輕進徑至於益自艾防交怨而防圖異計乃還維之節益其本兵謂長史杜預曰姜伯約此中州名士夏侯太初諸葛公伏不如也蓋欲說以誘之防旣自稱益州牧遂以維爲前將軍乃復敎防盡誅北將坑北兵而密通書後主令忍數日之辱使社稷危而復安日月幽而復明謀泄被誅計亦晚矣予觀武侯先主初就見一語而覇業遂定懸衡吳魏使二國不得偏重志𨿽不展天下至今仰之姜維才非亮比乃欲繼其髙躅民勞士怨致譙周有仇國之論蜀亡𨿽非盡系於維亦安可以逃罪也武侯於此立祠考之舊史不見其事迹故備書之更俟多聞者博訪焉

題污池驛壁

污池宻接二殽昔秦穆公使孟明西乞術白乙丙討鄭蹇叔諫而不聽蹇叔之子與師哭而送之曰晉人禦師必於殽殽有二陵焉其南陵夏后臯之墓其北陵文王所避風雨也必死是間予收爾骨焉夫越兩國經千餘里無名以討人之國固難成功又不假道以取周晉之怒爲牛商所紿不及鄭而還因遂侵滑滑晉邑也故晉襄公命先軫舉師而要之果敗於殽秦之師徒盡喪三將盡虜而爲囚且始不從蹇叔之諫穆公之罪也聞蹇叔之言過險而不戒又專滑之役以來晉師三將之罪也穆公後𨿽切追咎而作誓孟明以女子而得歸後𨿽焚舟洗恥膏血塗地生民何尢焉昔秦人所由之途在二殽之間至魏武西討巴漢惡其險而更開北山髙道今往來又非魏武所開南連荊山之麓地寒多雨泥垽濘滑土岡百重登陟險阻驛舍相逺行者過此無不起滯畱之嘆焉

華陰遇雨記

元丰二年夏五月予自汴歸雍時旱久極暑度崤陵過稠桑重阪隘谷烈日鑠石塵沙蔽天晝息夕行凡二十日方次潼關過關道泉店敷水見淸溪橫路羣木連陰心已奮喜望華嶽日光在頂層雲蕩胸仙掌亭亭似招歸隱俄急雨飛灑遙映空山森如銀竹頃濃云如墨奔走四合雷驚霆擊怒風鼓蕩暴雨大作若傾江湖天地晦牛馬不可辧遂少待於郵置逾時雨霽雲散山川艸木洗滌淸潤若干坤初辟萬物一新蓮嶽傑然出臨大路雄偉嚴竦意勢無前猶義師智將出徵伐威行萬里莫不震疊而又秀气麗色輝亂晴照美瑞器車韞孕於中發不可揜若禮樂君子文物典章煥然咸在羣峯左右駿奔拱峙信乎神靈尊於羣山巍鎭西極眞天下之偉觀也矯首竚望連旬炎暍之困灑然遽失淸气習習使人慿虛欲仙予久欲訪少皥之別都尋蓐收之外館廹於問疾速歸之心未暇從容將俟異日來遊姑識一時之事於驛壁趙郡李某履中記

馮翊行記

馮翊漢之左輔郡後魏置同州自州之南渡洛河有白馬驛水九泉異出而同歸州因此得名今人多以詩之漆沮旣同爲州名並非也漆水出邠東北沮出華原北二水防於華原又東而合爲石川河石川東過蓮勺未至州境已會於洛矣白馬水橫五十里東入大河水多魚杜子美詩雲泉出巨魚長比人者此也水之北三里餘有古祠榜曰漢武帝廟廟有唐時石刻云廟立於後周孝靜時予考之昔後周宇文泰敗髙歡於沙苑命軍士各種柳一株以紀戰功後世追述而立廟嵗久失傳遂爲漢武自祠東北趨朝邑縣當路有聚落曰焦離店後魏民謡曰狐非狐貉非貉焦離狗子齧斷索焦離狗子乃黑闥隱語髙歡敗而東奔秦追襲過此駐軍地因此得名則祠爲周武明矣自廟之北過大云寺文王社洽水【今曰郃水】防谷【今曰荼】韓原少梁遂至韓城大云寺置於唐武后時後攘唐爲周有僧僞撰大云經言聖後受命之符乃命諸州置寺度僧令天下尊誦此經今屋壁尙有唐人遺墨洽水周太姒所生之地詩曰在洽之陽在渭之涘又曰文定厥祥親迎於渭以文王名社意出於此防音荼蓋昔屠谷也韓奕詩曰韓侯出祖出宿於屠茶字不見於古書荼與茶皆苦艸字形相類疑茶荼訛舛槪易其音矣韓原秦晉交戰之地少梁所謂奕奕梁山也舊史司馬遷生於龍門葬於夏陽今遷墓在山前墓南五十里乃古夏陽縣縣臨大河昔韓信浮甖渡河擒魏王豹遺迹猶傳韓城周韓侯之國也四山深合大河中流縣居河之西壖筍蒲魚鼈尙有舊味縣北有安國嶺嶺北與丹州相接周宣王時有丹延皆戎人所居故詩美韓侯能致貔皮赤豹黃羆之獻安國嶺東西四十餘里東臨大河瀕河有禹廟在山斷河出處禹鑿龍門起於唐張仁願所築東受降城之東自北而南至此山盡兩岸石壁峭立大河盤束於山峽間千數百里至此山開岸濶豁然奔放怒气噴風聲如萬雷廟像豕首而冕服舊傳鯀入羽淵化爲黃熊又云鯀爲熊熊首類豕肖像以此而廟乃稱禹甚非也然鄕人不敢以豕肉薦云必致神怒大風發屋防木百里被害縣西山極髙處邑人示予曰有漢武宮舊基武祠汾陰渡河而西登此山嘆其髙切星辰因置宮祠以祈長年逾此山渡澂水至良輔鎭有唐魏公祠近村有魏姓遺孫也尙耕當日賜田勑書猶在昔鄭公對太宗願爲良臣不願爲忠臣鎭必因此得名又西至白水縣縣古彭衙地杜子美詩有夜深彭衙道月照白水山之句地僻事簡白行簡昔爲邑令稱爲吏隱有石刻畱縣前溪上縣北有馬蘭山山前有倉頡冡山上有聖人道昔赫連勃勃自統萬兵來緣山巓七日而至長安當時人謂之聖焉元丰五年予官馮翊之屬邑夏旱秋潦被檄視稼徧走旁邑因記所歷云

題恩州東寺壁

魏夏觀扈之國春秋時晉地秦爲東郡隋爲武陽郡唐武徳初平竇建徳攺置魏州後唐爲郡昔畢萬封於魏曰魏大名也萬盈數也畢萬之後必大今爲大名府焉春秋時亦屬晉至七國爲趙地秦爲鉅鹿漢爲淸河郡後周置貝州以貝丘爲名詩云送子渉淇至於貝丘是也冀者禹貢之舊名兩河之間曰冀州地大而气俗頑悍其盛也冀其衰衰而冀其盛故曰冀焉昔漢光武廹於王郎至信都乃其地也在唐兩河間號反側之俗蓋自天寶末安史逆亂至寶應元年王師𨿽平史朝義其餘黨猶守僞命迨貞元間尢務優容六十年間僭裂自若憲宗知人善任使始命髙崇文入蜀擒劉辟繼任裴晉公吳元濟平淮蔡定靑齊兩河始尊朝廷復爲王土矣崇寧四年春正月知雄州和詵奏冀州民與北人結連造妖予奉詔往冀密究仍守其郡過魏至貝授館於郡之東佛捨因筆乘閒書其壁

遊歸仁園記

洛陽泉甘土沃風和气舒自昔至今人樂居之靑山出於屋上流水周於舍下竹木百蘤茂美故家遺俗多以園囿相髙歸仁園特髙於洛建安江公著晦叔率蜀人楊畏子安西河文及甫周翰維揚孫鼇抃才甫金陵黃符信叔與予往遊焉園廣二百畝南引伊水舟行竹間又散入畦檻防於方塘髙檜稚松若古大夫立而聚議冠者與童子列侍在後殘花露若怨而啼新荷方出若斂而羞倉庚時鳴白鳥來下眺聴從容諧恱人思久而穿深徑度短橋登艸堂淸池浮軒竹木環捨蓊鬰幽防與外不相接若別造一境在逺山深林之間眾意皆適舉觴不辭客有諗予曰園何名乎歸仁予曰此唐丞相奇章公牛思黯之別墅也思黯尹釐洛師築第於洛之東城營別墅於南城歸仁裏後人以舊裏名之又曰昔聞牛氏多石石可聞乎予曰思黯喜奇石方當國人皆以奇石媚之出守維揚六年所得佳木奇石皆置於此石有三品太湖爲上天竺爲次羅浮爲下三品中又分甲乙丙丁取其形勢肖類而爲之名若風流幽獨野逸峭直之類皆就刻之思黯晚自循州歸終老於此其子蔚避巢冦之亂潛於長安南山祖居次子叢避崔之禍逃於山南餘者無聞園自此荒經五代洛城蕩爲灰燼況牛氏之物乎曰郊坰原隰園囿固有廣且大者於都城之間玆園亦若是之廣也予曰玆園本朝嘗爲參知政事丁度所有後散歸民家今中書侍郎李邦直近營之方得其半舊傳思黯淸尙今觀園囿猶如此之大況於甚者乎客又謂予曰牛李分黨得罪於時舊史與小說所載不無私意公其論之予曰方李吉甫爲相思黯對防詆訐吉甫憾之隙由此起思黯正李直臣之罪不納韓之賂眾所共稱然三秉國鈞姑務保身以私憾沮文饒維州之筞云西戎怒气直辭不三日至咸陽橋𨿽百維州何用文宗從之使一城忠順之人痛戮於賊手文宗後𨿽悔悟又何及焉至宣宗大中三年杜悰守益州復收維州西戎未嘗犯邊誤國大事如此上黨劉從諫來朝縱去不畱及其子稹叛文饒獨決筞平之在洛中聞稹敗出聲大恨玆豈大臣之用心哉文饒殿劍南遂收維州欲使生羌三千人燒十三橋搗戎腹心以洗久恥是韋臯二十年至死恨不能致者此機畫可見後擒劉稹平太原破回鶻迎還公主使唐室紀綱復振蕃臣畏凜諸人安能及惜其才有餘而徳不足若論術業思黯殆逺矣君天下者以聴斷爲明唐之憲宗專任裴晉公武宗專任李文饒皆能姦平僣文宗信思黯挾私之語遂失蜀之藩籬此優劣可知也眾莫不然曰今日雅遊一席之論非易得也請公志之予不暇杼思修辭姑直錄問答之語以爲記崇寧四年三月記

書郢州孟亭壁

孟亭昔浩然亭也世傳唐開元間襄陽孟浩然有能詩聲雪途防蹇與王摩詰相遇於冝春之南摩詰戱冩其寒峭苦吟之狀於玆亭亭由是得名而後人響榻摹傳摩詰所冩迄今不絕咸通四年滎陽鄭諴來刺其州語其寮屬曰春秋書公子季友叔孫湫字者貴之也凡書名者皆貶之也安有髙士之名日呼於趨走僕之口遂易之曰孟亭唐人皮日休曰先生之作遇景入詠不鉤奇抉異齷齪束人口者涵涵然有幹霄之興南齊美蕭慤芙蓉露下落楊柳月中疎先生則有微雲淡河漢疏雨滴梧桐樂府美王融日霽沙嶼明風動甘泉濁先生則有气蒸云夢澤波動嶽陽城謝朓之詩句精者有露濕寒塘艸月映淸淮流先生則有荷風送香气竹露滴淸聲夫若此言詩非知詩者也予觀浩然詩髙尙馴雅澄淡精致頗有佳趣難以一一摘句比擬舊志云襄江在襄陽縣南二里三十步出柳子山下分兩北流爲檀溪南流爲襄水按方輿記涑水亦名襄水荊楚之間水駕山而上者皆呼爲襄襄上也猶書所謂懷山襄陵也又水經雲沔水東過襄陽縣北漢水也襄陽耆舊傳云峴首山下漢水中鯿魚極肥而味美土人采捕遂以槎斷水世謂槎頭縮項鯿爲水族之上味浩然嗜鯿魚其詩有梅花殘臘月柳色半春天鳥泊隨陽鴈魚藏縮項鯿又曰試將竹竿釣果得查頭鯿此詩人多誦之故杜子美詩云復憶襄陽孟浩然淸詩句句盡能傳如今耆舊無新語漫釣槎頭縮項鯿予崇寧四年秋九月將漕畿右巡按過郢訪舊亭廢已久矣諭假守錢君劭復立之明年八月再至亭已立乃以舊名題之因書防昔所聞及皮日休之論於亭壁

原州後圃防壁題記

原州唐都監牧使治所也唐承周隋亂離雕荒之餘武徳初修馬政鳩括殘燼僅得馬三千匹從赤岸澤徙之隴右命太僕卿張萬歳葺養焉張世纂緒始自貞觀逮於麟徳四十年間馬七十萬匹於是設四十八監置八使以董之界隴西金城天水平涼四郡之地在今秦州通逺之北防州之南蘭州之東原州之西東西六百餘里南北四百餘里猶爲隘狹更分八監於河曲丰曠之野於時天下以一縑易一馬自昔國馬之盛未之有也張氏中廢馬政遂荒垂拱之後耗失逾半開元初惟得二十四萬匹爲置四使分領諸監南使在原州西南一百八十里西使在臨洮軍西二百二十里東北二使寄理於原州又命開府霍國公毛仲爲內外閒廏使總領之太僕少卿秦州都督張景順爲監牧都副使就督之至開元十三年馬孳至四十三萬牛五萬羊二十八萬𨿽不及貞觀麟徳之盛自東漢魏晉已還皆莫可及後張景順罷乃以原州刺史爲都監牧使總理四使當時謂之五使焉天寶之後又以岐邠涇寧四郡之地度其四境分置八坊其五在岐余在三郡保樂第一甘露第二南普潤第三北普潤第四岐陽第五太平第六宜祿第七安定第八命朝散大夫都苑總監韋績統之至天寶十三年馬有三十三萬匹十四載冬祿山作亂自後牧馬之地爲吐蕃侵逼內外多事不復議馬政焉前史載之不詳予以爲當今冝追復其法因寓此以昔所聞者書之

防州藥記

四方土地不同風气各異故艸木之生與人之疾病多隨其土地風气之所偏古人治療必因其偏而制法如東方多癰瘍而砭刺自東方來西方多內病而毒藥自西方來南方多攣痺而九鍼自南方來北方多滿病而炙滿自北方來今醫者不能通知其意妄用臆說無不有失防居重山之間壅蔽多熱又地气噫泄而常雨土人多病瘴瘧頭痛脾泄略與嶺南相類他處藥材皆不至市無藥肆亦無學醫者其俗信巫而不求醫人無老防不問冬夏飲茱萸茶一兩杯以禦山气予到郡憫其多病而不知治療博爲詢訪欲求土產藥區處以療之凡累月聞山有采藥者命呼來得十餘人與之酒食數日熟問之其所說藥品種甚多皆在本艸外云其采之各有用凡治療性味有毒無毒相得相惡皆能道之云荒山僻逺土人皆如此服食病皆良愈異乎哉眞古之良醫用藥也古之醫者於藥皆就其所出之地按其節候之早晚及運气所宜率自采之故其藥多效今醫率求藥於市市肆聽於販夫眞僞尙且不辧況於其他乎時予家有乳婢患瘡周體甚苦問治以何藥有黎千挽者云此甚易次日將紫蔓有如山芋苗來云此靑雲膏也但爛傅之必愈從之而驗遂厚贈之因令盡條其藥名使各歸散求欲移植後圃命工冩其枝葉花實之形繪而爲圖錄其治療性味畏惡相得之性詳而爲經擇鄕民之可教者命學之以成一方之醫庶救其土人之疾方講此而予遽得罷予少亦畱心於醫家人輩疾病未嘗呼醫率多自療然亦未嘗使人知之至防得此事頗合素志若講而得成豈曰小補今非惟不滿予心而郡之士民莫不憮然也謹書以告後來之能有志者

震雷記

元符二年九月二十一日夜鎭洮大雷自初更至四鼓方已凡一百三十餘震墻壁揺動檐瓦防墜人危立不敢寢惴惴然甚有覆壓之虞予與元帥胡公終夕坐於中堂黎明出視之雪深二尺胡公問予曰是何祥也予曰雷烈多發於盛夏其發也必有龍火之異今秋已去雪深如此震發暴而非常古諺雲天怒不移晷天喜行千里言怒不久其發三四而止雷風天之號令終夜不息必將大有誅殺公曰事將何如予曰比收復靑唐不費一鏃恐姦酋深謀爲內外連結攖城之變吾𨿽系其主而餘黨桀黠如星摩沁戩結斡綽克等皆在靑唐城內其部族眾彊又邈川馬用誠不足倚辦可遣人宻諭王贍令嚴設備自宗噶爾抽回王湣令守邈川互相應援以防不測乃以蠟封書僞髠蕃官嘉木燦伊費赫置蠟封於衲衣中遣間道令四日至靑唐責報而還閠九月十一日西羌果叛攻圍靑唐邈川及陷納木宗堡丹巴等城賴贍得諭已有備及湣已帶兵馬至邈川內外無結連隨遣苖履應援破賊錫喇卜宗堡十二月王贍髙永年再破奇塔特城布惇谷賊聚苗履又破南丁壘靑唐邈川皆完明年三月羌酋綽爾結又挾羌雛小隆贊斷省章硤路圍隆赤特城攻犯靑唐再遣將破之朝廷命王贍過河州前後斬獲一萬六千餘級於靑唐之東築爲京觀予初言此胡公亦未以爲然已而幡然見從若少遷延必敗大事官軍八萬餘人無骨可歸嗚呼天之去人髙且逺矣詔告如此近世有謂天變出於偶爾無足懼者甚非君子畏天之意朝散郎管勾熈河路經略安撫都總管司機宜文字李復記

欽定四庫全書

潏水集卷七

宋李復撰

賦

竹聲賦

髙秋气肅夜色如水喧逐眾歸靜與孤至不知何聲紛然滿耳疑有天人來過虛庭瓊旒寶絡玉佩珠旌風散湘瑟霜感緱笙飄流蘇於檐宇緲金奏於煙雲前導旣往後陪載作乍低徊而掩抑俄飄起於靑防顧命擁腫開門以視錯愕遽回驚語其異曰天空月明河轉杓橫行雲去盡時度飛星有物無形但聞其聲來自太虛下感叢筠崩摧披靡婆娑輕盈旣去復還似喜如爭頃繁音之雜奏皆此物之所慿予俛然以思渙然以釋因告之曰陰陽之相摩虛空之相蕩乃天地之一噫是惟不作作則悲號淸唱幽韻和音自發於萬形之怪昔黃帝考律於嶰谷之管長房投杖於葛陂之水律應鳯鳴杖化龍戱惟今日霜雪之根乃當時龍鳯之子宜其嘯韻之髙絕不合世間之凡鄙驚虛堂之岑寂蕩俗心之頑累須臾風止聲寂葉閒露滴擁腫掩關垂頭以息

種藥賦

藥山蕷也求必養之而後用焉

春芳條兮施於灌木有隱徳兮被褐而懷玉是斷是遷兮出自幽谷俾安其居兮益之以霢霂俄月日於邁兮實繁其族雨雪維霰兮何葵之衞足烝之浮浮兮以果吾腹惟予之疾兮惟爾之毒

辭

久翠堂辭【並序】

樊川先生作堂於居之後圃列植松竹奇石以久翠名之予歌以長言𨿽度荊郢沅湘之音若夫露才揚己之輕淺懷憂積怨之郁拂則非予之意姑窮物理以發學者之思焉其辭曰

矗修城之峩峩兮連北斗之寒光眷東南之奧窔兮占雲水之佳鄕地靈勢勝兮多神異之蟠藏散淸飇麗气兮虛徐容與上薄而飄揚偉先生兮冠切云之崔嵬而佩淋漓之幹將決居於詹尹兮爰經緯於陰陽敞修門於前馗兮容結駟之煌煌屬髙興於後圃兮以久翠而名堂維東防之客倀倀其來兮將前揖乎聲光躡屩擔簦兮進造而升堂負劍辟咡而請曰堂胡爲乎嘉名先生其玩物而營營亦寓意於象兮非謂動喜气於心靈此不敏之所未諭願破頑聵於新硎先生儼兮髙視而澄神久收聽於冥黙兮反照於無形忽囅然而笑曰客久潛於石壁而業其白也何心藏於宻而未能轉乎物也嘉防錯其交紛淸吹激越乎九成舒張奮迅兮蒼虯振鱗鬛於碧海森植亭峙兮翠羽羅幢節扵仙庭搴春英兮粉黃脫秋實兮琳圓湛露兮的歷女蘿兮連綿聳標槪不可以屈揖兮惟有松之如此而非羣木之所可比焉春萌兮錦齊秋根兮虺伏萬本叢聚兮三軍被甲而環衛孤根特生兮幽人守志而自足聲蕭蕭兮動淒淸之晚風影矯矯兮照澄溪欲化而爲龍蓊壅郁宻兮繁云凝嵉而未落崩播披靡兮怒帆揚斾舞海而翻空是乃竹之姿致而非凡艸之所可擬容登昆侖之危岑探閬風之圃踴立奔攫怒戲蹲伏兮麒麟才生而頭角未具渾重質厚竅鑿洞深兮混沌不死而見夫太古潤兮寒云之根淸兮秋水之骨妍醜雜露兮石之所自有玆皆世俗之所喜非吾之所取若夫受天地之正兮居歳寒而後凋气嚴色毅兮若冠劍大臣正議而立朝下視眾木紛紛兮隨炎涼而榮辱此特有傑然之異質兮然後知松仰而彌髙理必直兮節不可渝性必正兮心合於虛含千歳之嘉實兮待威鳯之銜圖顧凡荄之冗末兮然後知竹非俗目之所娛惇大靜重物不可移兮有仁者之體堅剛沈毅勢不可回兮有義士之气此又石所可畏在昔之有徳私淑諸人兮嘗欲造次顚沛不忘於心立欲參於其前兮在輿則見倚於其衡以出入無時兮慮易防其天君故刻於幾杖盤盂兮而又書之於紳然言不足以盡意不若立象以盡意俾學者目擊而道存蓋道不間於瓦礫兮當窮理於冥冥吾於三物非茍以爲玩也以學者來遊兮日三省於其身若祖龍以大夫封五松兮子猷稱竹以爲君叔寶喜臨春之石兮爵之爲三品之臣彼徒愛賞之至兮不知天徳發乎萬物之情𨿽尊崇之過兮皆防志而無聞昔韋有警於緩急兮冰蘗有警於貪昏皆取諸物兮庶幾去惡而趨純吾思與人爲善兮列斯物於廣庭非以爲頑然無知兮而視之爲友生子當觸類而思兮觀六合之內動植巨細皆有妙理之存不敏起而謝曰予將澡濯污冠之纓振拂縕袍之塵誅茅開徑卜與三益之爲鄰

後招魂【並引】

士有忠放以死宋玉作招魂予之友明善篤行以退爲進相繼大防傷而不已昧命上愬以極其情爲作後招魂其辭曰

惟降命之在天兮昧厥聰而人無考紛恣淫之無度兮中悔而弗造何碩人之生兮蹇防淸而服義連奄忽以去兮羌不知夫所息天厭善善而嗇終兮則如勿相以先初旣內美以外修兮反弗酬而萎絕帝告巫陽聞下有訴汝爲筮之起爲我輔巫陽曰輕淸沈墨升降浮離魂逝魄散彊下招之招曰魂兮歸來君何夢夢捨常幹而逺遊些離髙堂之愛兮競馳逐而沈幽些昔擇地以蹈兮恐辱前修些何罹彼不祥誘於異類胥樂而遲畱些魂兮歸來君爲大空之廣漠兮而魂可以逸些淫風盭气飄蕩無息些電光揮掣雷鼓訇剨些浮神遊軍交擊橫行些歸來歸來魂往少釋些魂兮歸來君爲大地之深兮魂可以安些凝陰無陽重冰苦寒些土羵怪很揺角奮鬛奔觸來前些幽都羣鬼虐人以淫戲爭膏飲血些歸來歸來魂往必殘些魂兮歸來君無滯乎山幽些煙荒雨苦陰谷颼飅些封狐蝮蛇嘬肉齧骨眾尾多頭些怪防特足逐人駓駓揶揄鉤輈些窮崖絕壑躋攀駭汗捉足畏憂些魂恐徨惑失途噢咻些歸來歸來不可以久畱些防兮歸來君無滯乎水濱些長江巨海蕩沃乾坤些怪獸怒戲驚風駕浪吹濕星辰些擊波飛火彌霧泄雨忽冬春些朱冠鐵衣持防操蛇惇脄巨神些萬怪血食磨牙鼔鬛雄吞喜爭些歸來歸來不可以久淫些魂兮歸來君無滯乎林薄些狐獾猩狒羣號旅駮些饑鳶銜人腸樹顚爭剝啄些鸞豕鼓脇發鏃中人眾多如雹些豺狼侁侁奮擲騰趠害不可脫些九首飛呼鬼車縻輈維筋是擢些魂孤夐夐奚往爲樂些歸來歸來恐自遺賊些魂兮歸來君無滯乎曠野些驚沙揚埃千里泛灑些燐飛螢遊霜淒露下些茫茫無倚庇徜徉無窮極風揺日射些赤蟻若壺蜂如翣螫臚嘬胠些魂往不返將隨物化些歸來歸來久遠恐不得還些魂兮歸來君無滯乎異方些石爍金流雕題長吭些流沙爛人燒冰熬霜些晦明差爽顚倒夙夕沍陰固陽些氊裘被髮椎結文身聲豺喙狼些侏離詭異號呼踉蹡些气殊類別魂往罹傷些歸麥歸來恐自貽災些魂兮歸來君厭生之多故兮將踶跂而逺行些遷異觀之淫惑兮去舊而就新些人固懷慈含愛智達識明些胡爲舎君之靈兮倀倀而宵徵些謂髑髏有樂兮蹇銷鑠而無形些以長夜之幽閴兮其擿防而防行些美目芳口和气秀骨將萎滅而淩兢些羈棲曠浪兮羌惆悵自憐而悲生些歸來歸來愼不可久畱些魂兮魂兮君來歸巫陽致告君無非工祝行先僕禦隨迎君輕車牡騑騑髙城峩峩敞雙扉修楊夾路臨淸涯朱轂羽蓋耀通逵丹樓碧閣麗朝曦故居閒靜多光輝層櫩廣覆如翚飛北堂親嚴望防衣幽房淑女揚蛾眉岐嶷竹馬兒遊嬉堦庭蘭玉紛連枝啟筵設席薦甘肥金罍玉斚爛陸離明璫鏤翠飾輕幃沈燎燻膏煙霏霏哀弦戛弄和淸吹寶炬華燭焰文榱芳賓促坐停金鞿朱顏半酡君心夷魂兮魂兮君來歸亂曰谷風習習兮獻嵗發春羲和緩車兮萬物向榮气凝質聚兮來更生飄佚悠揚兮何防行促君禦兮孰主評蔵舟夜壑兮嘿負以奔巨冶不息兮小大紛紜雜司命兮受於成形合渾融結兮究一體之所營特短僕兮忽何膺魂知悔兮遄復臨秦篝齊縷巧絡縈前瞻中屋升東榮長呼大嘯臯維名與君祓除門戶淸魂兮歸來居攸寧無極郁陶傷予心

樂章五曲【並引】

鄕民歳秋修祀以報神惠樂五奏皆有歌其辭鄙陋不可以格神予因其迎神送神與夫三奠爲作曲雲南山深云防蒼松長寒楓陰紫壇椒堂白玉庭千年桂樹落子靑日吉兮辰良浴蘭兮佩芳穆將愉兮神君沛荃旗而來翔靑霓叩額通綠章鴻龍開門宮中香望君禦兮前渚再拜兮起舞時不可兮再得聊徜徉而容與【右迎神】

海日上天破苦霧散香釃酒巫進舞神在琵琶弦上語載鸞旂伐鼉鼓驅丰隆笑玉女小雨班班防飛土駕文螭兮張翠羽蘭爲旌兮桂爲斧神車出兮靑山空畱應龍兮守山宮古煙蒼蒼封寒松流水濺濺山重重促前導兮走輕雷駐淸馭兮云低回石壇漠漠風幃開鄕人奠拜神君來【右降神】

霧光散兮曈曈蘪蕪靑兮椒紅石上菖蒲生紫茸曲嶼蘋長綠影重雉鷕鷕兮鹿伎伎圓鱗金光出寒水碧鼎收香養云子三脊白茅斷爲委平壺玉酒淸於空開壺芳新破曉風罍前洗爵奠當中海南沈水煙蒙蒙人有誠神有靈幽明通薦芳馨【右祀神】

刻花圓楹靑玉趺髙堂防防云錦舒兩階納陛先登巫近前神喜巫歌呼揚桴兮拊鼔金鳴兮竹語長絲哀怨鴈移步堂上聲歌堂下舞工祝濯柳灑庭戶神君功多人有主風淸气微散時雨上無螟蛉下無防川滿秔兮陸滿黍少婦牕間弄機杼鄕人相勸醉場圃敬拜神君芘吾土【右樂神】

鼓急兮收舞影火銷兮膏燼冷鄕人出門女巫醉日下西山起陰暝荇葉光靑幡長壇前旗影動回風飛電忽轉雷隆隆玉劍蓮花碧珠佩喜云低來有酒气浮空皓皓從歸轡千騎無聲去如水龍車獸鬼不踏塵迅霆一擊開山門神兮神兮愛吾人千年置社樂神君【右送神】

序

送衛奕致仕歸詩序

衛君奕作邑於文水致其政而歸寮友同餞於太原之城南溪亭酒旣行坐有詰其歸之遽者曰奕非率爾而作蓋嘗慮之審也夫欲髙蹈方外遐希眞逸禦列冦之泠風乘王喬之飛舄手弄白日頂摩層穹此荒唐馮虛者之去也妄謀防徑茍厭徒勞身𨿽寄於林泉心不離於朝市覬因傴而成敬期聞價而速沽此販賣云壑而去者也自負絕俗之姿能通當世之務嘆鸞鳯之棲於枳棘思長鯨之縱於滄溟憤然遠引戚爾興嗟此不能居易俟命而去者也輝其光而離其塵礪其銳而趨其紛動而有括孤而無鄰眾惡所歸危機將發此懷憂不得已而去者也奕之去皆異於是少而篤學固懷幹祿之心長而效官慙無應時之術惟玆晉邑地瘠民貧邇者政令日新督責日峻鹽於盬嚴索十年之宿逋伐木於山盡括十年之舊數移粟出八程之遠助軍有七倍之輸民久難堪令何寧處退惟孱恐玷刑誅屢思平子之西園願上淵明之印紱從玆息影將老全生舉席𨿽悵其遽行有識皆稱其得計惜離羣而出餞咸臨溪而賦詩紹聖二年九月東防李某履中序

楊氏言動家訓序

小說記事亦史之遺法也史官取其大者著之於書其於小者𨿽或有取然散落不錄者固亦多矣好事纂緝以廣異聞補遺逸滋談論證訛謬𨿽荒忽茫昧不可考之言與夫田老里人鄙怪之語皆雜取而觀者無尢焉歷世所以傳者甚眾而作者未已也江陰楊君集小說目之曰言動家訓謂夫吉凶得失系於言動人之言動捨乎禮義則敗以取禍由於禮義則安以崇徳然有棄禮滅義或能徼一時之幸謹禮篤義或橫罹意外之凶乘其時蹈其機豈一端而已哉若顏子其殆庶幾者也有不善未嘗不知知之未嘗復行其於言動孔子惟告之以克己復禮而足矣余其下者非舉前人已驗之迹則於是非無所諭諭故愽采歷世人之應對議論行事謀畫以類相從皆深切著明俾夫觀者知有所擇無萌徼幸之欲而起崇徳之心是異乎無益之空文也然猶曰此書之傳或以爲尢或以爲勸則某也不得無悔第示諸子孫使有所警故曰家訓求予發其意故題之楊君名序字元善今爲承議郎

劉師嚴字序

爲師有道其禮嚴其道嚴圓冠方領攝衣危坐望之儼然學者擎跽罄折拱手列侍禮之嚴也非法不言非善不迹揭表道途欲少違之若陷水火道之嚴也蓋人心易危外貌斯須不莊不敬則慢易之心生中不得其正邪僻由是而入矣隄缺防弛必有逾之一出焉一入焉淫辭詖行所適不得其正曲途從往而泥矣教者以成物者也茍失其道安能成乎人邪若孟子之於弟子有爲餔餟來者有舎館定而後見者皆謂之罪焉𨿽大國之君未忘其勢猶不見焉所以伸禮也謂楊墨爲禽獸以仲子爲巨擘斥許子之並耕凡皆辟之所以明道也其待學者豈惟一時而已哉𨿽千百世亦將使若遊其門矣揚雄曰君子正而不他塗曲不由諸夏川曲不通諸海君子不由也君子之於師非必日相親接也考於百世之上讀其書聞其風亦皆得其傳焉夫徳輶如毛民鮮克舉惟不以行之爲難則不負孟子之所待矣劉君潁上人也名師嚴其友字之曰傳正求予廣其說因以告之元丰六年十二月李某序

跋

題張元禮所藏楊契丹吳道畫

楊契丹畫今人少有曾見者亦嘗訪諸好事之家皆無有契丹仕隋開皇間官至上儀同距今甚遠其傳者少也舊說其畫六法皆備甚有骨气雄富而少精微比唐之閻立本時有不及本山東人故東州體制允屬玆人與鄭圃董展同於長安畫光明寺小塔時稱三絕鄭嘗詣求畫本楊引至朝堂指宮闕衣冠車馬曰此吾畫本也鄭深嘆服杜子美詩亦嘗及之今此畫雄深頴防信非淺近者所能爲不必以前人題防多顯者而後信也吳道畫予觀之多矣其髙下左右正背皆不差分毫非惟用意逐時不同而筆法亦異初學書於張長史賀知章不成遂工畫筆法始類薛稷後自成一家開元中將軍裴旻善舞劍道觀之揮毫大進用筆措意因是日新此畫乃朝元圖艸本爾昔年於長安陳漢卿比部家亦見有吳生親畫朝元本絹甚破碎首尾不完物象亦未備具人物樓殿雲气艸木與此圖有不同處而命意筆法亦多相似其神異妙絕如此非道安能爲之李某履中題

題李勣繪像

唐太宗嘗因燕閒顧謂李勣曰欲托以孤幼思之無如卿者卿往不遺於李宻今豈負於朕哉勣齧指出血爲誓髙宗將立武后眾皆以爲不可後問勣勣曰此乃陛下家事何須問及外人立後之議遂決予嘗過渭北九嵕山見英衛皆陪葬昭陵英公墓域髙大特爲立闕乃武后厚葬以報之敬業欲興復而不能不知禍本於其祖一言防邦若此其甚乎元祐丁卯淸明日李某履中題

題冦安雅所藏十八學士繪像

舊史文學館學士有李道李守素蔡元恭顏相時而此圖無之此圖有魏徴封徳彜薛膺李百藥令狐徳棻而舊皆不與恐題寫之誤也初太宗命閻立本圖其像禇亮爲之贊號十八學士寫眞圖藏之書府今此圖人物長才六七寸狀貌移易未必全似又唐初衣冠制度承周隋雜有胡服今此皆唐後來制度但粗記諸人姓名非一一盡得其實也然其用意行筆設色亦非尋常人所能爲今不論其他但以其畫筆可取而畱之可也唐初所重族姓稱山東崔盧鄭李李道李守素乃山東冠族也長安範氏有畫文防圖藏之甚久凡唐之詩人皆繪之但書其姓名其他皆非實第以愛其畫筆而藏之與此圖無異元和六年八月李某履中題

題裴晉公繪像

舊史言晉公狀貌不逾中人又小說言其微時嘗就術士來問相術者驚云不可解是必有陰徳今觀繪像誠一少年羸薄書生爾然相憲宗擒吳元濟取山東平兩河威名震於憬俗問望徳業侔於郭汾陽以身系國之安危者二十年當時凡命將相必推晉公以爲江右王導謝安有所不及其爲賢士大夫愛重如此蓋忠義發於誠心而有才術以將之也昔漢畱侯髙祖言運籌帷幄之中決勝千里之外吾不如子房司馬子長以爲其人計魁梧奇偉至見其圖狀貌如婦人女子魏安釐王謂馬回耿耿有丈夫之節問於子從子從曰回非不偉其體幹也其體方而心圓臣有疑焉爲相三月果敗嗚呼君之置相其可以貌取哉

題唐丞相蕭遇詩後

唐蕭遇與其子三兒生日詩曰吾家九葉相盡繼明時出遇乃唐武徳貞觀年中宰相瑀之後瑀乃南梁明帝巋之子隋煬帝蕭后之弟瑀之子嵩明皇開元十七年爲相華之孫俛穆宗長慶元年爲相復之孫鄴懿宗咸通元年爲相又孫寘咸通六年爲相又華之孫咸通十三年爲相寘之子遇僖宗中和元年爲相巋乃梁武帝之孫詧之子梁南齊太祖蕭道成皆承淮陰令整爲髙祖整自蘭陵徙居晉陵武進縣考其上世不見積累功徳其後奕葉暴興於江東𨿽享祚不永子孫多難亦皆建號稱帝奄有南土以應天命流及有唐九人爲相其餘登顯仕者世亦不絕迨朱梁貞明二年仿之孫頃又爲相𨿽祚已滅而蕭氏之澤未替夫何其盛也昔晉王導命郭璞筮其世璞布卦以象言曰淮水絕王氏滅王氏非惟與東晉同興至梁天監中命康絢堰淮水以灌壽陽淮遂絕流王氏亦自此而衰嗚呼此豈人事歟亦天數也

欽定四庫全書

潏水集卷八

宋李復撰

說

易說送尹師閔

易之道廣矣逺矣深矣微矣天地至大者也包之無外焉鬼神至幽者也窮之無隠焉陰陽交化而知性命之正原始要終而知死生之變日月風雷山澤水火艸木鳥獸之象君臣父子兄弟夫婦室家婚姻之義禮樂師旅祭祀刑政莫不咸在至於寒暑晝夜之運屈伸動靜之體好惡取捨之情剛柔進退之理方以類聚品以羣分無不總萃𨿽造次顚沛不能逾顯諸仁藏諸用莫可測焉所謂妙於神而極於明者也太極未判兩儀未生𨿽未形易之象而易之妙固已存於其中矣元气旣分象數旣形夫物蕓蕓而生世莫知其然於是伏羲因天地之數畫而示之八卦成列象在其中天地萬物亦以具備天下後世猶未能明聖人又重爲六爻致其詳發之以彖系以告諸人尙亦罔然曽不得望其封畛況門墻堂奧之深乎是猶納萬於櫝中方圓巨細朱緑黃有至寶焉有雜器焉未嘗發鑰出而閱之罔知其名罔識其形罔知其所可用徒指櫝曰有異藏玆爲妄僞不亦甚歟以孔子潛心於易三絕韋編猶曰加我數年學易可以無大過況於眾人乎昔孔子之弟子有子弓者學易於商瞿子夏之易傳於田何二人者去孔子未逺必有所聞後來亦莫之傳其餘妄開戶牖者多矣夏殷之世或曰連山或曰歸藏其名不同其辭亦異至周以其變動不居周流六虛上下無常不可以爲典要故謂之易其當世所取用者如此故曰周易焉易取象幽故其文奇極道妙故其言隠非若書之二典禹貢洪範爲世大法其言坦然明白也學者其可妄爲說歟汶水尹君師閔自少究心於易揲蓍論卦著之於圖自謂知易之數孜孜焉嘆未知易之道而問於予噫予何知哉於其歸也以自見於易者告之欲使發其櫝而求其中得所睹焉元祐六年淸明日李復述

銘

硯滴銘

挹彼注玆滿而不溢靜之徐淸動之愈出

筆冢銘

洪荒眇綿正美神姦防防爾傳覃潛於思沛發於辭汲汲爾爲祖孫族宗動變云風盡心告終坎深甓周窆爾於丘惟風水之利兮永藏於其幽

墓志銘

禮賓使劉府君墓志銘

劉氏其先自陶唐氏殷有劉累學豢龍以事孔甲至漢而復大光武封靖王於中山子孫因居河朔間府君其後也世家保州保塞縣曽祖昌後唐平州刺史幽薊墾土使者祖審言汜水闗令皆贈太尉考文質東上閤門使連州刺史贈左金吾衛上將軍府君諱諶字公量以父廕補右班殿直五遷東頭供奉官監開封府陽城考城縣酒稅爲延州永平寨主民有與兵結黨爲讎者累相告訐連逮甚眾嵗久不能決府君遽得其情械之訟遂息用舉者試授閤門祗候岢嵐軍都巡檢使尋被防築乳浪寨以完藩籬不十日而集賞功遷禮賓副使康定初西戎犯邊朝廷命諸路擇士以聞天章閣待制王公防節制涇原舉綂領軍前兵馬特進秩以重其選逾年就差充本路兵馬都監仍主前鋒出分路亟遇冦眾且十倍士卒恐欲潰府君曰今戰則不敵歸則被追不若據髙解甲以疑之冦果疑爲餌不敢逼偶鄰路兵防以解時大軍潰於定川例奪官罷環慶路經略使滕公宗諒辟差慶州東路巡檢又移北路凡三與敵戰以精甲破道斯楚之眾於黨平谷設伏獲全賊於裴家堡獲戈甲牛羊萬計以功復官皇祐明堂遷皇城副使涇原帥臣夏安期辟第七將什壘屬羌結生族以叛屢招撫不能平府君曰彼以西戎昔數敗我師故敢輕我不若乘隙直誅其首惡以破眾心則事自定徑引兵往酋眾齊諾等率眾來拒麾兵掩擊獲首領一十三人余遂哀懇願爲編戶子孫迄今效邊以功遷禮賓使移鄜延路兵馬都監兼知鄜州又移知威勝軍因歉發粟賑饑僚屬有以常法言者府君曰予職在長民弗忍坐視其死必不從坐就移知岢嵐軍部使者猶懷發粟攟以他事責監太原府倉英宗登極移秦州兵馬都監不之官退居岐之鳳泉爲終焉之計治平元年十月二十八日感疾卒享年六十八府君喜學多聞篤義樂施臨事知變愈劇愈閒暇尢善射遇敵奮勇爲士卒先下亦喜爲其用娶兪氏男三人長師旦右侍禁次師中盩厔縣令三師嚴東頭供奉官昔從太宗平江南封彭城郡王諱文裕者府君之世父也上疏乞明肅皇后歸政又鑿空通唃氏以破夏國之謀終於工部尙書諱渙復碩囉故地世號開門將軍諱滬者皆府君之母弟也保塞皇家之故鄕翼祖皇帝時在民間平州知其非常歸以息女今廟號簡穆皇后太祖創業之始倚汜水以機事而連州亦屢立功於邊陲予嘗觀舊史見漢髙祖光武龍興丰沛南陽之故人攀附騰驤以取將相世十數而不絕劉氏早爲勳舊世有聞人卒不大耀豈所遇自有數歟諸孤將以元祐四年某月日舉府君之喪葬於鳳翔府盩厔縣太平鄕西原前期以承議郎王沃所狀行事來乞銘辭之不獲謹序而銘曰漢封中山肇啟土宇慶流平州夙親翼祖公出其後爲時所稱幕府擇士辟書屢聞經始乳浪功成傾朝敵不及顧璽書寵褒壯略知變從容濟危解甲示暇敵心宻疑世仰勲舊妙圖亦逺若有眞宰雅懷不展剛不可折行趨於夷將老而躓匪以其私南山嶙峋鳳泉髙深勒銘幽宮以詔後昆

劉君兪墓志銘

士莫不知有學矣然求之未明得之亦莫之行非學之難也士亦有罪焉予之防愞狃俗居常求不陷於罪其有資於予友焉予友諱公彥字君兪姓劉氏髙宻諸城人也少從學於橫渠子張子刻勵修潔篤於孝友恭謹恂恂不妄言動其於學也務明辧深造而力行之常曰善無待於外也明於己而已道未能行於逺也施於家而已茍誠立於中必有形於外拳拳焉𨿽造次顚沛未嘗少違其器髙茂而心期嗜進又不止於如此也人但見其溫醇深厚猶良玉出璞而圭角未露心率愛之有道者加以雕琢光輝不可掩將以禮天地神只而致特達之用焉居貧欲仕續食四上卒無所就或勸其文章與時異則曰文不可以畔道也命不可以不俟也安能言不由中戾吾素學以輕悅於人哉竟不少易始予見其顚連窮困以爲天之於善人陰必相之將欲張之者必先翕之也今遂窮以死吁可哀也已元丰二年七月二十三日以疾終享年三十曽祖大理寺丞祖國子博士父未仕娶杜氏一男曰文孫一女曰安孫其年九月二十八日葬於長安縣善政鄕中臺村趙郡李復志而銘其墓曰形𨿽往矣志或存焉壽𨿽嗇矣善無憾焉其畀之其奪之莫之爲而莫之致也徒動怛化之情矣皆莫可以訊焉

潁州團練推官將仕郎試祕書省校書郎知河中府虞鄕縣事薛君墓志銘

薛君昌平將葬其兄虞鄕君以狀乞銘於承議郎趙郡李復曰惟薛氏世顯河東其源流皆載於族姓書至本朝有隠徳以子顯贈諫議大夫者虞鄕君之曽大父也爲樞宻直學士諫議大夫知成都府贈太尉終葬於河東縣條山之北趙行村虞鄕君之大王父也太尉有子爲尙書比部員外郎通判鳳州卒葬於太尉墓之西南虞鄕君乃鳳州之長子也諱昌圖字純之幼失怙恃刻苦力學欲自奮不遂其志以季父任湖南轉運使奏補太廟齋郎調果州南充縣主簿移知相如縣又用舉者言知秦州靑水縣辟監商州錢監礙親攺知河中府虞鄕縣元丰元年閏月十七日以疾終於官舎享年四十有七初娶李氏贈開府儀同三司樞之女再娶康氏崇儀使旼之女四男洞溫早卒溱深業進士二女長適左班殿直馬序次適鄕士王師文虞鄕君昔在南充以才稱諸司多以劇委之郡有不職從事漕檄命之對易抵郡中未幾郡將疾遂死倅先已罪去遂攝郡事時方推行常平免役法使者旁午他郡縣以新法多得罪朝廷遣司農寺丞苗時中出本路體訪行法當否愛其裁度得中同監司列章薦知相如縣舊令初以虞鄕君多得眾譽陰嫉之常造誣謗聞罷又掊率吏民錢攜去事聞諸司將按治虞鄕君極諭俾自陳舊令𨿽赧勉從而猶隠沒不實虞鄕君親攺其狀盡其數竟不使以贓廢其效官接人如此平生不妄言笑人視之但見其純靜簡厚於世眞頽然者其飽通世務不肯一少自開露以求人知誠可任以事惜乎方彊而歿姑見大略亦前人之深悲所謂賫志而歿者也昔久與公遊今將以紹聖某年某月日葬於鳳州墓之東敢以銘文累公其無辭惟予伯氏媾婚於薛予固知虞鄕君之爲人諫議大夫諱允恭太尉諱田比部員外郎諱伸謹取其所狀行事系之以銘銘曰有韞在櫝气溫質堅扃鐍不發閟於九原胡嗇厥施躓以終天河流在西條山在南隠封中坎旣固且安嗚呼君乎其從祖考以永歸乎惟後人之無艱

朝邑縣令郭君墓志銘

郭君諱幾字造微開封人熙寧六年中進士乙科初調常州宜興尉次爲同州朝邑令元丰六年四月到官適嵗連歉民多流亡君方思救荒之術郡將公廨田在其邑將欲盡徵其租時予奉檄至邑乃謂予曰玆所謂凶年必取盈焉也恐大得罪當自求遂引疾久不報十年二月二十八日方午倉皇束帶下堂南面而揖凡三升降揖已乃坐於堂曰果然布紙操筆而止家人輩問之絕不語少頃遂卒享年三十有七郭氏京師豪右自其祖已來能擅四方之利昆弟皆以豪尙人君獨退黙介潔居城南小圃日與吳衝道人處以能辟穀善飲酒吳生嘗謂之曰君能不仕宦與吾同遊海上可以出世若祿仕止得五年故君少時不以科舉爲意其母切責曰爾旣不治生事又不篤於進身吾守爾何待遂以辭學得官而被祿果止五年臨卒曰果然豈非證吳生之言乎曽祖左班殿直祖父皆不仕娶鄭氏一男曰貽孫將以其年十二月十七日葬於開封府祥符縣某坊某里宣徳郎王柄前期以狀來丐銘爲之銘曰萬類散殊皆原於一肖貌賦形分不可易以遁則利以祿則窒五年云亡胡天之嗇惟世茫茫妄徼以力自謂有能匪吾所必

潘原縣主簿髙君墓志銘

髙氏其先濮人因祖畱家於華遂爲華人父良夫髙逺有器識丞相龎公籍極知其材數薦於朝任成都府路轉運使江淮等路發運使終於司勲郎中贈工部尙書祖本光祿卿贈尙書左僕射曽祖魯贈兵部侍郎君諱士慶字慶之少刻苦篤學博覽史傳不利於科舉以祖廕補郊社齋郎乃欲行其所知調渭州潘原縣主簿旣而曰小官遇事束手不得輒動何所補哉滿卽退歸更不復出衝澹夷曠不以世務經心杖屨往來親友之間以詩酒歗歌自適樂善好義其善亦不願爲人知人或詰之則曰此乃士之所當爲吾毎見人務華而不實絢以客气吾客今去矣獨有主存焉故也昔在潘原康定中西戎冦邊君部糧從軍經略使韓公琦知其才欲委以事君度勢不可畱遂以疾辭歸不數日大軍果敗於好水川人謂其知機嘉祐二年七月二十九日以疾終享年四十有八先娶閻氏逾年而亡繼娶屈氏惇靜柔良治內有法歸十七年主簿歿又二十八年而終實元祐二年二月二十九日也子四人端臣宣徳郎知洋州西鄕縣正臣嵐州合河縣令信臣稷臣皆業進士三女適王文簡周直淸屈景純諸孤將以四年十二月十三日舉君之喪以二夫人之喪合祔於華州鄭縣駟馬鄕前期求銘於予曰端臣不幸少失所怙貧久不克葬今又罹母氏之艱欲稱有無以盡禮庶幾無憾焉然先子平昔潛徳隠行𨿽多端臣幼不能知其詳故無以傳今幸獲登公之門惟墓銘敢有求於下風幸無辭因系而銘曰余聞馬少遊欲乘下澤車款段馬使鄕裏稱爲善人足矣【缺】

李居士墓志銘

居士李氏諱革字行之予次兄也世家開封祥符縣先人累官闗右遂居京兆今爲京兆人居士性卓犖不羈俶儻有大志欲以功能見於世故勉就科舉凡再黜於禮部歸太息曰昔人韞櫝待價價𨿽善猶或祕而不能發自求於有司列坐庭下譏邏輕侮甚傷壯夫之心且今之程文猶爲簪璫球珥巧逐時尙以求媚於閨闑豈吾之所欲哉自是泛觀羣書優遊裏閈不復以仕進爲意因誦孔北海詩曰坐上客常滿尊中酒不空喜曰吾𨿽不能如信陵春申之流亦何愧於鄭當時陳孟公爲具庖飲日與親賓防歗歌自適𨿽寒暑無間樂於周急紓患苐以力不足爲恨彊直尙气傍見非義必正之不防其情極其事而後已謂其人理本如此能察與否其在爾也人知其傾倒無城府退亦無慍犯而必校言其失亦聳然從故月旦皆多其義士之風旣感疾語人曰吾覺今甚異非湯劑砭灼所能及醫來盡謝之政和元年正月初一日終享年六十有四娶薛氏樞宻直學士知成都府田之孫比部員外郎伸之女先居士六年歿男曰約曰經皆業進士孫男三人皆幼女二人一適美原屈誥一適長安王某以政和七年十二月庚申葬於長安縣華林鄕社城西原薛氏祔焉銘曰剛其直也弗悔於劌復其克也弗慊於忌裕乎其髙不以跂其郁不爲躓藐矣其有以眇乎非茍以爲異

周夫人墓志銘

紹聖二年正月十有一日故咸陽縣主簿範府君之夫人周氏以疾終其孤將以其年三月二十一日合祔於萬年縣洪固鄕李永社之兆前期貽書屬予曰昔夫人以長女托公惟公實知夫人願公志其平生始終夫人有知將以慰其思予不敢辭夫人京兆萬年人曽祖緒贈禮部尙書祖實兵部侍郎贈太尉考宗古司農少卿贈通議大夫元丰初予始見夫人之母而拜之爲予言夫人方甚幼時已卓立不羣親黨有識者皆謂他日必能守古人節義之操旣笄將使有家擇議甚眾聞範氏有子以好學稱於鄕裏遂歸之不幸才數年而吾甥歿終喪齒尙少欲再嫁之陳義自誓堅不可奪事姑鞠幼今逾二十年刻意自厲率覆不越亦世人所難及予聞而識之黙觀夫人之起居意向以驗其實旣久而信又竊嘆之周氏闗中巨室仕宦多通顯服習丰華府君家世皆以淸徳自持勤儉儒素夫人入門雅合風矩眾悉喜之自嫠居益事純質非歸寧未嘗逾閾姑太夫人蘇氏賢徳逺大舉有儀度夫人順事孝謹鮮不當其意治子有節法誨厲敎督跬步必以學行嵗時薦奠夙興不懈使令肅然太夫人捐館議去世俗喪服之禮講緝舊文度數繁悉人或憚其難行夫人擗踴哀毀饋奠俯仰情文兩盡之學禮者傳聞皆有所取焉蓋其性彊明嚴正造次不妄故生五十有八年而莫有間言男煇慶州合水縣令某華陰縣主簿次女適博州堂邑縣主簿劉勃二孫男一孫女皆幼府君諱褒尙書度支員外郎制置陜西解鹽使贈銀靑光祿大夫諱祥之長子予嘗考召南采蘋與夫衛柏舟詩言大夫妻能以禮自防共姜有自誓之義聖人取之列於國風是時先王之澤被於天下𨿽後世流風猶未熄故遺俗或能自力夫人生無公宮之敎又無女師之訓飭躬厲節黙合於禮義風人有作必無愧於昔者此中外之所共知非予之所私也銘曰夫人之行兮旣順以正來相君子兮宜永終慶茀祿莫報兮天莫可訊寡居自厲兮髙節益勁偏姑在堂兮嬰弱扶膝仰事俯鞠兮敢安於佚去丰趨約兮樂彼純質迪禮無尢兮終始惟一婦學之壊兮頽風久靡嘉夫人兮允修厥履後世可告兮著乎女史隠徳孔昭兮銘詩其視

恭人範氏墓志銘

恭人範氏諱逺字寶之長安人也熙寧二年予生十八年矣來長安居聞恭人季父棄官歸講學不倦予常往見之予前娶旣喪恭人祖母蘇夫人識度髙逺徳气深厚舉有儀矩謂恭人類己愛視特異命以妻予時予方筮仕家甚貧恭人年𨿽少質性純重服用極素約而經理內事又勤故予得奔走盡心於外事惟嵗時薦享必求丰潔齋宿饋奠率中禮行之終身不懈平生不喜以人之得失供談笑亦惡以驕浮尙人常曰此非有益於徳也撫鞠庶子尢悉意常自乳之歸予三十八年𨿽婢使輩未嘗輕詈責人亦莫敢犯中外無間言沒而發篋無一物自藏其識操天資如此非僞襲而爲之也政和七年八月二十九日以疾終享年五十有七初封同安縣君再封徳安縣君新制封宜人又封恭人男續繢皆將仕郎女儀適河南趙深循適長安範秬修適文林郎趙伯牛惠適宣義郎張安祖容在室孫男曰嘉孫女曰徳孫曽祖忠恕尙書職方員外郎祖祥尙書度支員外郎贈銀靑光祿大夫考褒京兆府咸陽縣主簿贈朝散郎其年十二月初七日葬於長安縣杜城之原敍其略而銘之曰嗚呼恭人幼淸服義徳其類兮從予多艱躬自厲兮匪忮匪求知所向兮率履匪懈以克家兮气升魄降何遽歸兮銘告乎來亦惟略兮

雜著

論卦相因

乾坎需

艮大畜震大壯巽小畜離大有

坤泰

兌夬

坤乾否

坎此

艮剝

震豫巽觀

離晉

兌萃

坎乾訟

艮防

坤師

震解

兌困

巽渙

離未濟

艮乾遁

坤謙

兌咸

坎蹇巽漸

離旅

震小過

震坎屯

兌隨

離噬嗑坤復乾無妄

艮頤

巽益

巽艮蠱

兌大過震恆

幹姤

坤升

坎井

離鼎

離乾同人艮賁坤明夷巽家人兌革

震丰

坎旣濟

兌乾履

坤臨

離睽

艮損震歸妹

坎節

巽中孚

易曰八卦成列象在其中矣因而重之爻在其中矣孔子之序卦上經自乾坤爲始乃有天地然後有萬物也下經自咸恆爲始有萬物而後有男女有男女而後有夫婦也序而屬之必明其義此皆聖人垂世法而爲之文言也六十四卦序而屬之皆以陰從陽以夜繼晝以柔配剛以行四時非茍爲之言也皆天地陰陽自然之道系辭曰通乎晝夜而知非盡易之妙不能至也

讀列子

唐栁宗元喜爲文韓愈盛稱之予觀宗元之爲文極刻意用力非自然乃辭勝而理不足也至於論列子之書則曰其言直而不作爲玆是亦知文矣夫直而不作爲者惟諭其理而明其事不矜華辭而古訓是式也昔之論列子者專取其辭子陽之粟是未可與議列子

佛肸

佛肸以中牟畔召孔子欲往夫佛肸何爲召孔子何爲欲往此孔子知其有悔過之心也然則何以知之曰佛肸旣畔置鼎於庭謂其眾曰與我者與其邑不與我者烹之田卑褰衣將就烹佛肸遺屨而止之茍欲終其惡豈遽止田卑乎昔孔子亦欲從公山弗擾之召而曰召我者豈徒哉如有用我者吾其爲東周乎此可以見子之意也

王畿

天下之廣先王之制天子所自治者千里而已千里之外皆侯國也而要荒之外又非侯國焉聖人之智非不能周治天下而不欲盡其智也力非不能並包要荒而不欲盡其力也財用之入足五式而止不欲盡其富也刑常期於無刑不欲盡其威也冕衮旂章皆有數不欲盡其貴也惟其不欲盡故天下莫不服老子曰慈故能勇儉故能廣殆謂是也後世一有欲盡者無不敗況於欲兼盡者乎

函谷關

禹貢黒水西河惟雍州左殽右漢南商北居庸四山所壅也地勢險固田肯賀言秦得百二賈誼言九國之君以十倍之地百萬之師仰闗而攻秦秦人開闗延敵九國之師逡巡不敢進秦無亡矢遺鏃之費天下已困矣此但爲言偶然如此以楚漢方爭之時觀之乃實見地勢之利髙祖自漢中出定三秦東向與楚爭挫衂敗北者屢矣而闗中固自若也曽無西顧之慮項羽據梁地髙祖一入彭城一至壽春東逼於彭越南懼於英布往來救敗不給此司馬遷言天道始事於東而收功於西也𨿽然以闗中東向而視天下其勢如此以闗中而西視隴右隴右之勢險固又甚矣如光武之機果竟不能得隗囂以唐太宗之英睿亦挫於薛舉此可見矣

臠壻

晉謝混謝安之孫初孝武帝爲晉陵公主求壻謂王珣曰但如劉眞長王子敬便足如王處仲桓元子誠可才小富貴便預人家事珣對謝混𨿽不及眞長不減子敬帝曰如此便足防帝崩袁崧欲以女妻之珣曰卿莫近禁臠初元帝始鎭建業公私窘罄毎得一豚以爲珍膳項上一臠尢美輒以薦帝羣臣未嘗敢食於時呼爲禁臠故珣以爲戲今人以結親爲臠壻非也此比況之戲耳

析城湫水祈雨祭文

維神宅坎居幽有感必通騰波奮隠灑潤飛空徳施振古歌舞良農嵗今旱暵蘊隆虫虫嘉谷將槁民嗟饉凶遣吏投誠敢瀆神聰飈輪星旌夙駕山宮臨奠弭節翔薄層穹祓災宣和布云禦風囚戮妖魃震擊丰隆霈施惠澤易饑以丰歡然良俗共戴神功

欽定四庫全書

潏水集卷九

宋李復撰五言古詩

雜詩

猗蘭生幽林秀葉凝緑滋含芬靜不發黙與淸風期美人閒婉孌遺世從云螭袖中雙珠明照人冰玉姿羣動溺憂患閟光無同嘻寂寥歲將晚獨往歌紫芝

應龍出重淵矯矯升天行奮迅彌宇宙雨施品物形收藏入無間脗合元气冥神變不可測乃知至陽精聖人錬陰魄調禦元功成乘時萬類覩廓然日月明體用符龍變潛躍惟時亨顏伏徳方求舜見位已升

霜葉下髙枝紛紛擁寒根驚風度虛庭槭槭愁飛翻艸木𨿽無知養本亦足論人生感元化道貴窮性原滋口芬羶亂悅耳聲音繁眾攻日外戰目暗天地昏不問昆侖淸但愛長波渾神馳正气潰白日鬼瞰門

春鳩啄晴屋露蟬吟髙枝羣物感气動飛鳴不自知冥心觀物化浩刼宻推移欲從扶桑翁雲間玩陽曦珍圖出榮河八卦開奧祕聖人重因襲已極露隱細大衍四十九周流通一气陰陽窮必變往反無終始元化宻推移消長先黙契鬼神無遁情垂詔億萬世如何揚子云求名誇譎詭藻繪太初歷設畫隨啟閉盈縮無常運踦贏謾擬議安得宇宙間別更有天地文字但艱苦白首困心志侯芭何所知枝指徒爲贅

陽剛形發輝陰凝體受照金魄遡火烏進退見朒朓气引潮海壯象推介虫小南北應坎離東西正昏曉萬物忘我難聖人出同憂女媧斷鼇足軒轅殛蚩尢禹命洪水乂稷播百谷修元徳與天通珍符告帝休起皆不得已本非功業謀應龍潛深淵睢盱寒水秋乘時禦風雷雨施化形流體異靈气同黙契神變求

陰陽體合气氛氳極無際卦气交孕毓旁滋六爻備聖人系爻辭鉤賾推母子觀應以知來隨方推象類靈通火志黃牛革得地復應干龍潛兌乘履虎尾周流紛參錯往來精妙義懵懵妄穿鑿執一千百廢孰能訪太極與遊兩儀外

眾輻共一轂利用本在無制法應世變欲返民心愚巧智起頽波但逐末流趨鳥亂畢弋多眞風日更疏一气偶暫聚靈府含虛明至人遺世氛妙靜無將迎索珠迷防象皷琴有虧成渺渺千海波全潮浮漚輕杯水入滄溟浩浩通無際原心方寸間混合周天地后稷勤稼穡顏淵甘簞食行已在一時流芳播萬世至道不逺人安行近且易

髙松懷正气挺特入空碧短棘無直枝千鉤未成尺松生倚云岡棘散傍道側道側侵行人牽衣去不得絲蔓亂附托狐貍喜偃息美惡類相感庸詎分知識秋風葉落時礙眼如矛防斤斧不得施悵然空嘆息

翩翩雲間鳥翠羽光葳蕤結巢占逺林意與深靜期盲飇忽號怒萬木無停枝欹揺不容息簸蕩孤巢危遐睇昆侖岡玉樹蔚仙姿溟海皆震蕩秀立影不移空懷髙舉心感嘆鼓翼遲

晨炊未登盤饑腸已戚戚欲問堂上人先聞發嘆息茍念一餉饑況艱終嵗食茫茫九州間幾人悲罄室吾欲呼天工驅雷駕雲龍十日一風雨五穀年常丰佩刀化爲農孫哺百歳翁完助陰陽功不顧吾盤空

沙虛路傍泉江通石上井泉挹淺沙黃井汲深江冷六月火雲生旱烏炎午影煩心欲淸滌呼兒問修綆黃河走東溟不知幾萬里奔騰鼓風雷勢欲捲厚地百川隨呼吸渾渾失气類正徳不可亂橫絕見淸濟詭士富縱橫機辯回天地觀其投說時揣摩探人意髙論未能窺茫然何所試髣髴一隙開洶湧驚濤起陰闔拒其惡陽開示其喜危冠揖時君擔簦擅國勢六印黃金多雙璧連城貴嵗晚客子來傾變心若死

權利爲禍根茍合非純士嗟哉憑軾生行見烹齊市晴鳩不逐婦猛虎不食子魏國將樂羊齊人疑吳起凶險甚鳥獸妻子自烹死嗚呼天壤間親無骨肉比殘毒就功名於君安可恃中山昔置相甞取放麑翁異類猶有恩事君必致忠

經界廢已久王者無尺土彊力喜饕吞含血不肯吐孱弱困道傍性命輕毫縷爲政須務本析薪何匪斧浚泉少汲水汲多泉水污力穡莫揠苖揠苖苖必枯心淸事自簡气和體必舒古人有至言治民如烹魚先王急民事分吏察壠畝田荒宅無毛置法責粟布壤壤一嵗勤暴暴三年聚農政久不條幾家有禾黍當路莫張機張機不可行潛深巢髙杪魚鳥知愛生立義禁爲非意欲求無刑刻核茍太至視死心亦輕善學必探本知本貴善養種木旣得地柯葉日滋長紛紛綺語工汩汩良心防多聞竟無益不如雞犬放姬旦相孺子不爲召公知洛陽賈年少豈免絳灌疑論逺必爲迂舉髙遂有危更無反禾風但起弔湘悲

讀陶淵明詩

淵明才力髙詩語最蕭散矯首捐末事濶步探幽逺初若不相屬再味意方見曠然閒寂中奇趣髙蹇嵼眾辭肆滂葩姦怪露舒慘雕刻𨿽云工眞風在平澹距今幾百年有作皆媿赧予甞跂淸塵忽忽气相感安得起從遊絕頂與同覽

明月入我牖

明月入我牖姢姢滿衣裳驚風飄疎竹淩亂舞淸光靜坐不能眠稍知秋夜長卻思古人書探編開縹囊一讀三四反人逺心茫茫投編出庭宇回步影徜徉長空散白露暗落防靑黃肅肅晨气動滿地自爲霜

山中有桂樹【防上分得題得緑字】

山中有桂樹樛虯散巖曲髙枝動秋風霜凝不攺緑美人與世逺嘯歌樂幽獨揮手弄浮雲寒光滿空谷忽忽自搔首神馳逐淸躅何時山下泉一濯飛塵足

和人子夜四時歌

井上梧桐樹花黃落防衣夜深花裏鳥相並不相離美人朝汲水驚起卻雙飛

繰絲絲縷長當織流黃纎纎弄龍杼不作舞衣裳裁縫付邊使豈待見秋霜

蕭蕭庭下柳曽學舞腰支秋風吹暮夜半落小蛾眉人生自無定空嘆葉辭枝

窈窕月華來對月理瑤箏將心托弦語幾弄未成聲非闗霜气澁不忍苦分明

有客山中來

有客山中來遺我雙雲松身𨿽咫尺長勢有百丈容空庭土花碧不種夭桃紅春悲香魄盡秋怨緑枝空喜見石上根移從最髙峯愛植朝暮勤待防淩霜風何時舊山云出隨淵中龍沛然灑好雨助我栽培功

翠碧

翠碧曵長啼翩然上庭樹花枝揺未定驚顧卻飛去豈不愛芳陰自憐好毛羽苦爲艷妝求刻鏤防金素五陵遊俠兒挾彈馳長路華狨毛垂金丰豹文濯霧懷珠蚌必剖戴角犀多忤志士無懷璧懷璧出逢怒

病目

昔年勤細書廣博求多益謂經手一抄可勝讀數百矻矻三十年嘗廢寢與食磨墨見硯穿敗筆如丘積髙編連大軸不知幾萬億當時气血盛未覺損目力今年四十六百病乘其隙雙瞳舊勞甚凝血聚成脈虛炎更上攻常若包芒棘逺視但防防浮空亂花黑少功跂前修鉆仰極窺測志欲繼絕學九萬希鵬翼求於形器外脫然有所得上友千古魂神遇展良覿年來老且病筋骸當少息六物已熬成昏气須淸滌

物我

萬物生蕓蕓與我本同气氤氳隨所感形體偶然異丘嶽孰爲髙塵粒孰爲細忘物亦忘我優遊何所覬

自省

理容本求妍造次遽成醜兢兢早夜思猶或失於偶放而不知察美種雜稂莠吾居日三省參也吾所友

自訟

前善後隨非失於任私意短長莫可欺明者未免蔽攺過心毎憚責人夫何易蕓苖捨已田無獲亦蹈厲

自暴

交際知其心莫良占辭气聲音施施然已拒弗肯至忿戾無少容安能諭美意人懼有失言恝爾絕於世

白日

白日懸虛空春秋變寒暄但流地上影不照地下魂慘慘暗陋巷炎炎曜蓽門浮生蕩無根萬古悲黃昏

感春

新槐未成陰藤花如紫雲防羃出髙杪花葉不可分雙鳩接翼飛揺蕩花紛紛曦車不肯畱感嘆愁夕曛三月無餘旬此日足可惜桃李不自由相期偶相失黃黃蕪菁花靑靑陵陂麥林間晚蝶飛翩翩竟何益前晨遊百花夭艷鬭顏色柳枝弱而細閒垂亦自得今日偶再來羣枝空寂寂

桐花開最晚香泛已羃羃髙楡散枯錢狼藉走荒陌聞歌情亦倦對酒意不懌非傷春遽回苐覺老相逼願訴東皇君撫轡防歸迹百年𨿽無多亦稍緩偪側

早起

羣鳩啄屋鳴亂雀翻檐噪喜呼怒爭逐往來競酣閙陽气動飛潛得意相陵暴曉枕不能眠開門適情好酌泉供淸盥短髮巾野帽中心曠無事焚香誦眞誥人生襲元精含和百神抱失足落陰界久困羣邪耗漂溺孰能回浩刧沈波潦玉鏡動悲云慈航引淸櫂惟予久冥寞區區謝初少三疊舞胎僊八景駐霞翿稽首躡祖風中天延羲照

登上黨郡樓

羣山合沓來回抱東林缺紫翠不可解環城如玉玦龍飛晉水淸天轉旄頭滅蕭蕭古戰塲春耕擁殘雪

正月五日遊曲江

今日意何適出遊曲江湄野睛天澄穆風柔物閒熙淺岸冰已盡長原麥含滋躍鱗向日光浴羽侵水嬉悠悠南山云浮空久不移斕斑壠東雉鳴呼聲喔咿春序玆方交春物已若斯眷予同來者酌酒衣淋漓莫學少陵翁淚防吞聲垂且效陶淵明爲題斜川詩

樂遊原

重岡帶南山起伏波濤驚古原枕隑洲森爽東西橫陰宿忽自開秦川一半明莫動興廢悲惟喜禾黍晴

過彈箏峽

悠悠薄洛水東出彈箏峽昔人感秋聲舞躍中音節我來跨官馬屢渡隨曲折水寒石齒澁鳴調苦悲咽應有徵人淚泠然灑淸血含恨變舊音冷照闗山月衮衮東入海餘情流未歇掩耳不能聴揮鞭急超越穿雲望前壘晚路山雨滑去逺猶自聞回腸危欲絕

曲江

唐址莽荊榛安知秦宮殿常因秋雨多時有防泉菇蒲春自生鳬鶩秋猶戀千古蔽一言物極理必變

都觀

刻露蘚暗石壇霜艸黃斷瓦出耕土猶有金碧光甘泉分逺脈來自恵山長桃花久不開空餘葵麥荒

淸明渠

淸明三十里疏鑿髙下通西南引潏水北入太極宮居民昔爲利舊迹今可窮時見斷石甃龍盤戱云風

登髙丘望逺海

登髙望逺海冥冥濕天際百川趨東南奔騰捲厚地自從開辟來溶渟不可計浩浩無增虧周流在一气怒風駕髙浪雪山寒贔屭飛火掣電光神怪時出戱卻疑蓬萊峯只是鮫人髻防當見淸淺乘月弄蘭枻去問蟠桃花結根幾千嵗

江行至黃牛廟山特奇秀晚檥舟廟下畱詩於壁

層峯浮雲空亭亭出眾嶠芬敷如靑蓮飛光亂寒照霜楓雜丹碧瀑布垂窈窕秀色紛異狀爭奇動奔峭歘失畏崄心頗愜賞幽好舟行不暇徐粗得領其要隨風轉隈曲晚泊黃牛廟杖防登東岑周睇萬山奧臨岸理晚餉問客賣早稻明朝走夷陵便入襄陽道從此步平陸歸程已可料

峽山遇雨

侵曉登楚山山峻苦難陟半山忽陰晦舉手不可識躋攀穿雲過赫然見日出俯視雲气中洶湧浩無極滉瀁雪海翻兀硉寒冰立蛟龍見或沒鬐鬛火旆赤風雷恣訇磕萬車無轍迹神君互麾訶眾怪爭跳躑變異從何來萬態不可測峯頂日精明下方驚雨急倐爾寂無聲昬翳豁開釋返照光景新巖岫翠欲滴瀑泉縞帶垂稻塍淸流溢髙路靜無泥牽挽望前驛世俗信耳目天地度以臆安知視聴外奇駭可窮索孰知滄溟寛但見蹄涔窄玆事非傳聞吾行所自覿

西湖寺

舊聞宣律師戒行極精苦眉毫出寶珠錫杖解鬭虎登壇三十年布薩度緇侶故物今余何石像暴風雨

周巨寺

長楊夾通津修竹帶北岡尋行不知逺時聞芝術香渡溪陟翠巘松柏髙蒼蒼木杪見櫨檐塔廟居上方盤步曲折峻入門庭宇荒道人貎淸羸趺坐臨朝陽手持天竺書貝葉翻金光鑪殘柏子燒龕續明燈長見我黙不語舉杖鳴匡牀以示淸靜觀妙出轉徙鄕我從絕塞來塵侵兩鬢霜形骸久顚頓思逐歸鳥藏偶來叩禪扃夐與人世忘金箆刮病膜淸冰沃煩腸鐵牛耕石田海底種扶桑超然越初地靑蓮泥中芳

陽華夫人祠

陽華少夫人飛香度靑防輕明弄餘妍疎云含曉星粲然啟玉齒流電交回熒立久忽飄去暮山風泠泠

因何常徳招逰西塔有詩遂和

支提壓西城境絕天香集招邀乘逸興步駛追隨急到門病眼明曉逐秋云入浮屠喜躋攀萬象在拱揖古洞積陰靄暗澹龕像濕登玆翻百憂履危非我習南山西出秦迆邐序等級北渭東赴海洶湧動都邑林梢見新月整歸尙依郁興來莫重辭時節不可及

觀西華摧

髙山何時摧谽谺作空谷擁土起重岡斷石大如屋洑泉盡湧發散漫流新淥南淵勢最廣百畝亭澳曲龍威儼睢盱神靈不敢觸玆舊多園囿修篁帶喬木今忽掀阜亂髙下人目惟羨勢雄尊作鎭屹西服嚴威物所仰宜滋萬生福胡不靜歸根震蕩屢翻覆天地域中大奔馳猶未足世事百年間反衍如轉轂開辟浩劫來攬之不盈掬紛紛秖如此於予幸乞獨歸來拂虛榻孤坐但冥黙

美原縣北軒

淵明昔遁世北朝脫巾淸風一披拂自謂羲皇人冥冥孤鴻姿眞與浮雲親寂寞千載後遐躅空遺塵嗟予敢言勇斗祿徒爲貧形骸彊包束種種秋毛新朅來渭水陰訟簡民風淳因喜縱懶僻鑿牖開星辰吏散鳥下階淸談可娯賔歸去終亦賦聊此蟠窮鱗

西崦人家

處陰體生屙居髙地多風結廬西崦間溫凊適炎冬長楊帶疎籬緑畦分西東門前澗水流系柳橫橋通汲淺泉更甘種沃年長丰生理左右足家有百嵗翁乃知淳朴全能完造化功何必濟淥河晏寢華宮

晚出西郊

晚日登西原勁風飄我衣蕭蕭班馬鳴野曠行人稀撫轡無與語目送新鴻飛俗塵嘆久艱故山多蕨薇

同劉君兪城西寺避暑

節欲春秋交寒暑爭愈悍故知陰陽气盛極暑方變七月庚伏末困弱但流汗天地一大鑪造物虐相玩早衰虛實反舉動多顚安得甘露漿鑿頂沃淸灌招提古浮圖巋壯壓西甸烈風無時休寂陰卻炎暵幾有籃輿興客來發我願共遊不暇徐到寺日未旦童兒靑芒屩潔灑花雨散斌駮溪石枕凝滑水紋簟張置相對臥境閒心不亂有時聞妙香忽來傳靜飯飽起摩腹行防盡長廊徧卻呼竹僧汲泉具茗椀道在語嘿間淺深隨所見同將煩惱蠲盡洗淸涼觀玆遊豈無益欲繼愼莫緩

陳元常醉眠庵

淵明喜閒放自號葛天民我眠君且去人謂此語眞無機物莫猜鷗鳥猶狎馴欲眠何遣客一念已生塵豈如龎徳公相對忘主賔陳生性嗜酒大白舉浮身眾中時酣臥常貯滿腹春澒洞更何物知容幾輩人

欽定四庫全書

潏水集卷十

宋李復撰

五言古詩

首夏端居

美木交柔柯薿薿眾葉光餘春歸未盡葉間有遺芳空庭午陰寂黃鳥轉新吭防風從何來穆然和且涼虛堂面淸池文簟舒藜牀憩偃神意適形骸亦相忘蕭然無雜塵始覺日稍長寒暑疊往返物生安有常百年只瞬息忍使生理傷起坐理素琴曲罷取酒嘗旣飲復又酌仰防閒雲翔得爲太古民優遊見羲皇

居山

居山不出山日飯鮮鹽酪野菜芼山米歡若屠門嚼蒼蒼百嵗翁常如一日樂人勸出山住掉頭終弗諾子孫入市門賣薪食羮臛歸來舉糜杯持匕意自惡市門負薪飱滋味固甚薄甘脆前方丈入腹毒於藥山翁意甚長愼無厭澹泊

次韻君兪三詩時在山下

西陵大火流南融已頺徵涼風拂庭樹槭槭起秋聲遙夜抱膝坐耿耿河漢明豈無尊中酒非君誰與傾流水防大壑層岑出遙林結茅窮窈窱細路下嵚崟風露浩滿野黙坐掩孤衾孤衾無與寫秋色日向深朝采南山薇暮采南山蕨零霜百艸腓薇蕨行亦絕淸溪有白石欲煮未可熱故人在東山幽桂安得結

郊居五首

牛羊歸近籬鳥雀喧前林天曠白露下皓月吐東岑呼兒掩柴門孤燈茅屋深欲寐問故裘中夜霜气侵禾黍已登場壠菽葉亦稀天晴日气暖稚子負薪歸婦姑具餉出飯豆菜葉肥白髮不自閒但悵筋力防楸花不結實花落緑蔕肥雕零先眾木葉落蔕亦稀枝直鳥不巢野藤相纒依藤蔓日更長楸覺生意防嵗回秋向閏九日菊未華靑靑東籬下彊起折還家豈無樽中酒對之空嘆嗟後日開已晚棄置今如何種稻滿南澤露下稻已黃雨足暗泉滿秷穉各自長侵曉負防去日暮積我場從今有晨炊璨璨珠玉光

出門

出門復入門所向常黙黙積陰久未開淒風起空谷孤鴻鎩翮悲黃鵠飛亦獨舊耕半荒蕪自嘆力不足靜僻懶慢久煩喧厭入耳過客吐新談意況殊不美火炎幾車薪難救一杯水但坐問鄰醅餘事莫掛齒種禾滿東坡薿薿尺許長初苦夏日暴今爲秋雨傷耘耔不能施叢雜眾艸荒農夫荷鋤歸無語空徊徨夾徑梧十尋隱映柴捨深日期鳳鳥至柯葉交繁陰昏鴉接翅歸不聞鳳鳥音秋風黃葉落感嘆傷我心

和石蒼舒喜雨

元祐丁卯春旱日透地赤三農失嵗事嗸嗸嗟艱食宸心動惻怛祠禱馳星驛張圖繪探穴求蒼蜴荒潭幾挈缾方壇徒舞覡神龍忽應求飛灑自前夕蕩滌六合淸萬物湔蒸疫陰陽有沴气備禦須多術聖人不罪嵗能助天地力風流仍叔詩宣王中興日

東齋獨坐

飛雨日蕭蕭秋風收晚暑掩關兀然坐黙與相遇坐久忽相忘我無賔主神遊出八紘鴻防見气母

和人伏日

太極剖元气五行均四時代謝宻循環母子相挈維土散無定位金徳乘火馳天刑發殺機閉藏不敢施胚胎勢力弱熾赫畏炎離聖人禦陰陽恐侵西極虧遇庚防畏禍用晦將待時曠然達生理燕息潛深思馬遷紀秦事徳公初置祠後世著令典賜告休百司曲學𨿽拘忌消長自可推嵗星東方出隠迹防天墀詼諧動漢帝割肉防酒卮

負暄

朝坐前廡西晚坐前廡東日當正午時置榻兩楹中予生本多羸憂患百箭攻三十已白髮嵗常苦嚴冬凝陰晝墐戶擁火裘防茸寒气深刺骨有如嬰利鋒晨曦忽入牖心喜舊疹空開門曝晴暖暄酣春意融溫溫百骸舒漸發兩頰紅乃知萬物生陽徳有全功天輪浩無際冥冥轉洪蒙盧敖遊八極妄欲求初終卒然至蒙谷見呵鳶肩翁陽烏出扶桑振轡馳六龍轉盼億萬里誇父走追蹤遺防化鄧林狂奔如捕風我今觀天運四序周無窮東西逐日車不出環堵宮上古有至人禦風登璇穹手挈日月行返景回髙舂陰陽在掌握黙坐與天通固知二子愚可嘆如蠰虫

冬日

日出東南隅轉側下西陸不經中天行但驚六龍速愁寒餘月陰雲重欲壓屋霰雪飛不斷凝冰介萬木怒風中夜起呼號鬼神哭皷蕩溟渤傾勢欲翻坤軸十日未肯回凍埋蛟龍縮城市百賈閉衾裯換斗粟蕭條觸事艱更覺生意促安得靑帝回愛景變鄒穀气溫筋骸舒負暄一飯足豈願北鄰富甲第厭梁肉

題朱老壁

居無百畝田廩有三年粟捨北幾株桑晚蠶食亦足近水理蔬畦面山結茅屋夏風葦簟涼冬煙土牀燠堂前蒲萄架新實初垂緑淸淨語不煩事任鞅掌僕鄰里通有無泉甘艸無毒誰知庚桑子今此居南麓予非市朝人受性本幽獨願就謀一防餘外百無欲

謁隠士叚庭

人生何多謀常苦饑寒侵裘完甑有炊於世澹無心築室淸澗曲窈窕幽徑深閉門長松下嵗無車馬音古書束髙閣兀然遺屨簪悠悠不記年日月徒光陰兒童城市還得酒或自斟隠幾望南山閒雲起孤岑

秉文薦對報罷赴任有詩示予遂和

廣文予所知京國十年舊出背錦囊歸人嘲飯山瘦去嵗近臣薦三接期在晝孤鴻鎩翮久髙舉或可就慘淡辭都門顚頓不可救蕩蕩萬斛舟失在一孔漏相見嗟塌翼誰與格困獸危根逐輕流蹇步難逺驟予庭有疎松風聲響泉澑墻陰多雜花晴日漸妍秀都城帝子家碧香寄新酎期君一來過獵獵直飛袖

秋晚謁秉文有詩遂用其韻

庭木葉蕭蕭廣文官舍冷閉門過客稀讀書秋夜永病起絮帽額聞風挈裘領一堂東西橫乍若登虛艇相對兩無言孤燈弔形影云翼未鶱翥光陰惜俄頃雙璧君羨虞三龍吾與邴世異泣傷麟意激軾怒黽萬事非偶然屈伸難可並無逐頽波流自覺囂塵靜丹臺有珠宮眺聴極疎迥君能喜淸防登覽見殊景

出承天院客

曉動人語喧門開探騎發冠蓋相後先煙塵互明滅出城寒寺靜蒼松帶余雪驅馬傍前廡投鞭坐僧榻畏風依蒲團擁裘學趺結曈曨曉日升逶迆旆成列到官今年五踽踽幾持謁執板手有痕脫冠頂無髮將迎迹愈多應接面常熱野性素曠蕩人事苦羈紲久願整歸駕渡汾尋舊轍躬耕望云岑築室俯淸潏

泛舟潏水君兪用韓泛南溪韻作詩三首遂和

出城泛南溪朝暮可往返東西韋杜間尺五天不逺舟轉皇陂曲岸帶靑龍阪夷猶一篙足不待雙絙挽回臨市橋艤走就僧居飯面山髙閣重入門蒼松偃黯黯雨意來蒼蒼野色晚更欲窮上方理履慚尙蹇

溪水秋更淸天晴好行舟叩舷發吳歌蕩漾無時休朝戱朱坡下暮宿靑嶺頭勝事或有得隨意終日畱往年思此樂屢嘆來無由今我方求田意欲營東疇玆計儻能就遂免卒嵗憂身隨鷗泛泛心逐魚悠悠南捨與北鄰杖防步可投更祈暘雨時禾稌常有秋

山虧一簣功泉廢九仞迹精神去不回虛牝黃金擲溯舟望南麓近岸多巨石溪流曲折多波喧奔湍激野竹擁雜樹紛紛兩防列古松气不羣蒼然數百尺晚花發幽叢浮雲動遙壁優遊可忘年去此皆妄役

侯書記二子席上乞詩遂贈

植蒿不爲棟豢豚不成虎本非英特姿𨿽長何足數男兒生墮地便要立門戶謝鳳炳有毛羊豹兆於乳探根咀其芽已足知甘苦吾黨有侯生髙門映東魯翹然出二子發祥自其祖小兒肌骨明珠光照合浦大兒神宇深崇鼎气象古學作四韻詩已無近俗語燃燈夜讀書義頗識其觕來客見盡傾喜嘆立如堵積慶固有獲力穡刈麰稌人知須有成靑雲張步武惜吾已老矣異日眾必覩

送章發運楶

鄕農不寓兵經費半非古天下𨿽無事禁虣必備武浚郊開王畿屹然根本固鉤陳擁帝居百萬環貔虎軍聲潮海驚牙帳屯云聚臨難責死力溫飽當有素投身占尺籍張口坐待哺梁野川瀆交掘泉不見土種沙禾穟短官租閣王府國用取東南舳艫引吳楚浩浩九十州連檣輸太庾秋風滿汴渠櫛比不可數登陛獻嵗額供億足贏數儲偫如丘山司農視新腐老防無餒腹誰復問暘雨天子念大計置官憂敗蠱茍非簡帝衷未肯輕付與詔書忽西下秦臺更使斧精忠感帝聰異寵褒聖語實資經濟術盡委浩劇務狼荒極海壖蜀江出荊渚提封半禹迹綜錯均周賦際天聳風威列城歸刺舉西北敵騎飛今猶急宸顧百姓瘡未平何處易星馭國事有重輕先後存淵寧本根勢有重暫輟營調度大庭訪眾議捨公孰可去惟公徳宇深完養無驚懼砉刀發新硎音中桑林舞逺畫垂後世恥爲目前慮冰雪淨聰明涇渭包肺腑縱橫富萬術一一廊廟具出入未盡展輿論嗟齟齬岧嶤雲間闕曉曦媚金羽雙旌過對揚當契君臣遇拜賜親天光髙議願一吐從容動凝旒必嘆相見暮庻幾慰美俗丹衢翔闊步蕭條耕巖客竊食慚無補蹣跚世揶揄拳曲逃防矩舊學謾屠龍巧伎羞刻楮芘賴托商陰濩落容魏瓠附驥仰後塵薦鶚玷過譽宴坐接烏丸妙譚奉犀麈重借鷯枝棲不責馬曹誤摧頽已半生踴躍臨晚路今朝對行色悲風激林莽亂山雨報秋荒野陰多霧孤禽失侶鳴回飛气如縷

送呂思道

東平貴公子意气區中窄手撚金僕姑靑絲飛赭白欲系單於頸封侯取鼎食四十心未展垂翅渭川側前日來坐上天庭見黃色今朝報恩書戎幕進新職崆峒古用武髙旌出鋒鏑君當諧素期洗劍秋泉碧嗟予病摧頽對別還淒惻待君載斾歸我作山中客

送僧惠本

山僧靑芒屩厭踏城中土水風寒蕭蕭片影過沙渡晚云迎歸錫低飛暗石路暮鐘落前峯去衝後山

送人之鄧城

哀弄發危弦苦調出促管傷別骨欲銷坐失重纊暖仙鵠顧徘徊千里襄江潬此去衮衮情江水流不斷

送解敞

昔惜結懽淺今嗟傷別促離懷動秋云淸霜落羣木窮山行路難嵗晚自驅轂飛魂不可闗昨夜先到蜀

答劉君兪

悠悠東武云來抱南山岑南山有寒泉云影落泉心泉古湛不流云靜閒不飛相與待明月千載發光輝

答嚴隠之

美樹多來巢確土無報耕不問彼如何但責已所營聞昔荊有鴞荊人惡其聲自荊將遷吳鳲鳩止其行爾欲人不惡無若革爾鳴鳴聲尙猶爾荊吳無異情晉子父母邦鄕閭皆弟兄踽踽異嗜好遽云居齊城齊𨿽山川殊是非如晉明已私不自勝齊人安肯平子行求吾詩吾詩豈妄成贈子當發藥期子沈屙輕

答屈爽

至人喜曠達所遇無形迹非樂重其放中心本純一東晉尙書令簡文用王述論事匪卓越動意皆眞率以此能過人謝安亦降挹防物器褊淺舉趣半出匿靜坐本無事城府彊扄鐍終日如寒虫啾啾復喞喞計校不滿毫血盡死猶泣疾趨赴防嚚但如水就濕竟老何能爲紛然眾惡集古先有至言小人長戚戚

答公孫及

輾轉臥不周遙夜何漫漫娟娟竹間月照我影零亂繁虫哀陰壁輕風泛幃幔節物自感人寤言興永嘆頽坐易銷沈去甚春冰泮萬事隨俯仰飄忽浮雲散芳槿曜朱華榮好常在旦百年無期度白日嵗已晏餘生能幾何可進投憂患駕矣追歡好東方明星爛

答吳與幾二首

人心如驚飈飄忽無定時黙與身爲讎晝夜萬里馳兀兀形未雕茫茫神先疲所防甚丘山所得防稗稊日月不相饒矧可自傷夷志憯劇鏝鋤欲問孰能知種苖須善本本善苖必滋養生須養心心怡气不衰學問自可求予言豈汝欺

舊廬鄰通衢先疇接近郊居無風雨憂嵗免粒食勞生理亦已愉胸中胡鬰陶楹桷思丹刻久厭處衡茅服味喜鮮甘毎羞視鋤薅徳業倦時修憑虛事華豪鄭眞耕巖石張蔚隠蓬蒿內省重千鈞外物輕一毛當時笑寂寞淸節後世髙原思貧非病賜也气徒驕爾視季子金何如顏氏瓢

和蘇內翰趙伯堅大卿淸池詩

淸池有華光深夜闇不發繁星𨿽燦燦含光待明月熒熒孤螢飛來助明月輝明月出東屋螢向故林歸平陽民杜裕民因買薪得紫石於薪中石有黝理自然成觀音像相好端具觀察推官桑君安學寫之於素以寄予遂爲之頌

至心不可求虛明曠無迹應物乃現形遺影畱玆石若以色見我洋海塵三尺諸像皆非相於玆何所得

十一月二十二日朝辭

朝辭承明殿暮下金馬門伏讀明詔意仰思聖主恩蠢彼獯鬻氏禮數乃弟昆帝初爲息民繒帛代更屯嗣皇謹遵業使傳交塞垣下臣非知古有舌詎得論恭承丁寜命敢不夙夜犇

辛順忠唐得道之士眞身今在河州寺

少年遊嵩丘登髙吾獨見西遊渡隴阪脫屣古河縣削髮俗网裂絕味諸漏斷臥脇三十年凝塵滿羌簟六月大地燋鑪中結冰霰牛頭實栴檀降出九重殿正就寂滅時泉竭悲禽散直從開元初到今色不變破屋閉眞相野防嗅香篆時有碧眼人酌乳供新獻

觀梅次豫章公飲潤甫家韻

江梅犯晨霜噴薄弄晴景坐遣塞葅胸化作陂萬頃論交貴皓首枯澹味方永戱探茱茰水飽食雲門餠日下煙渚寒長歌敲柳癭

後園雙松

羣木喜春妍雕落寒霜苦昂藏兩大夫森然須鬛古堅姿不可回正色少媚嫵淸風發好音和气琴中語

庭下牡丹

春晚午景遲气暄困妍姿乘酣意縱放霞裾半紛披晨起露風淸肅肅爭自持相對黙無語含羞畏人知

雨中觀池荷

急雨過池荷飛灑來縱橫光圓走靑盤的皪寒珠明炫轉勢不定積多忽自傾浩然江湖思蓬聴秋聲

梧桐

猗猗梧桐樹前日繁花馥西風不相饒影疎不可暴坐防一葉落餘懷念羣木漫有千嵗憂流光如急轂

種罌粟

前年陽亢驕旱日赤如血萬里隨羽書揮鞭無畱轍炎毒乘我虛兩嵗苦病暍遇夏火气髙煩蒸不可活飽聞食罌粟能滌胃中熱問鄰乞嘉種欲往愧屑屑適防故人惠筠篋裹山葉堂下開新畦布萟自區別經春甲未坼邊冷傷晚雪淸和气忽動地面龜兆裂含滋競出土新緑如短髮常慮蒿莠生鋤薙不敢闕時雨近霑足乘淩爭秀發開花如芙渠紅白兩妍潔紛紛金蘂落稍稍靑蓮結玉粒漸滿房露下期采折攻疾𨿽未知適願已自悅呼童問山鼎芳乳將可設

梨

柿垂黃尙防棗熟赤可剝新梨接亦成實大何磊落累累如碧罌器宇極恢廓懸枝細恐折植竹仰撐托露下色漸變逼霜味不酢采摘置中筵气壓百菓弱憶昔壯少時酒酣病痟作取食不論數甘寒勝發藥今嗟老且病滋味意雕索對之未能忘欲探引復卻晴檐午景暄尙或思咀嚼齒朽齧亦難把玩時自噱

慈恩寺枸杞

枸杞始甚微短枝如棘生今玆七十年巨榦何忻榮偶以遺樵薪遂有嘉樹名雨露養秋實錯落丹乳明細蔓如牽牛半枯猶絡縈晚葉已老硬不堪芼吾羮根大多靈異嵗久精气成爲取入刀圭頽顚掃霜莖

薙艸

眾艸費薙鋤回首已荒翳隨處競茀冗茍生無逺意時亦吐柔蔓牽引彊附離端居嘆力寡門庭媿蕪穢

放魚

有客持巨魚造門前自陳敢致子產饋可待姜侯賔野人不知薄但媿心美芹橫盤五尺餘飛光生目輪髙鬛丹砂尾長須黃金鱗倔彊忽起立意气如有神口頰𨿽噞喁哀訴何能伸嗟哉自潛泳胡遘网罟屯使居江湖間藏器養其身得時感靈變呼吸乘風雲奮迅彌宇宙洗滌萬物新胡忍事一飯遽使刀俎親無罪就死地惻然傷吾仁解之謝來客放爾歸通津不期明珠報相忘乃吾眞此去戒前禍芳餌爲禍因送爾吾自往世有鄭校人

種菜

同墻茅屋東有地十畝餘蒿蓬雜毒艸壅闇惡木俱嵗久人迹絕亂穴狐虺居今晨杖藜出顧步良躊躇黙嗟咫尺間荒穢侵吾廬散米飯羣僕操具亟剪鋤攘剔先叢棘斬伐多髙樗乘濕束故急積供爨我廚耕土如蒸麫治畦將種蔬時雨近霑洽膏脈涵如酥問鄰地所宜嘉種願乞諸異有出戎夷逺或傳蜀吳根移甘或辛色剖或朱蕪菁飯之半布藝廣數區牙甲助芬味瑣細不可無霜降百物肅禦冬必此須居貧寡營辦親賔間招呼盤飧多造次麤糲鮮毳腴收藏資舉筯率野眞腐儒澹薄味可久萬錢非我圖樊遲請學圃予今老爲模但媿公儀休防葵謝園夫

松明

亢龍泄流津津融身自化蒼鱗困摧剝古鬛漸雕謝無地逃斧斤豈願耀深夜萬牛空回首躊躇嘆廣廈晝坐東軒忽十三蝴蝶顏色鮮碧飛舞近人移時方去紀之以詩

天上寶玉琴星徽防瑟瑟仙人手摩拂變化通靈術忽隨琴聲起委蛻如蟬質飛翔下緑云風翅含寒碧人間淸晝長遊覽喜自得見我缾中花羣遊過簾額髙戱亂疎幌低舞侵墮幘卻疑午夢酣身是濠梁客栩栩出虛庭興防有歸色應聞調弦聲驚去歘無迹

登蠶

林間葉半空腹中絲欲生已老意更急食如風雨聲緯蕭外周防條枝中交縈防雀爾無來共願十日晴細細蟻浮蠕蠕寸蠖伸抱葉食囁囁負彩斑彬彬假息方委蛻吐棼非謀身萬生爾甚防趨死成其仁

浴蠶

柳暖柔可結川晴流放光系柳浴晴川簇簇古渡傍春陽涵餘潤斕斑色靑蒼衣被天壌周卵化初防芒

原蠶

蠶馬巨細殊異物同精气物生不兩大此衰彼所致周人禮有禁蠶爲馬之祟織女天上明多蠶今爲利

詠蟬

委蛻疎竹根舒翼髙梧枝攀緣擇陰翳意求物弗知淸曉喜零露晴晝弄涼颸長吟不能休自喜方得時轉丸能升髙藏丸必穴深麼形感气變黙得幽憩心遇冬潛厚地應暑登髙林仙術爾何知動靜役陽陰地僻小園靜羣木陰交浮蟬聲忽入耳物意颯驚秋嘒嘒促䢐暑西風動蕭颼滿林靑靑葉漸有揺落愁

題載記

河魚出龍門云雷走平地飛騰不上天臨流夜生子生子子有神怒風翻海水長爪探陽烏中原苦鮏气鉗奴不耕作揚鞭斷其尾黃犢養成斑奔登鄴城址豹來抱虎兒新棘多鉤刺洛陽金鳳凰飛入漳河底東南寒日短滿地邊塵起

種松

移松自南山昔種十三株連嵗苦久旱十一已雕枯兩株偶得生逾年未自如近覺稍得地翠柯漸扶疎乘春抽芳心嵗長二尺餘漸有干云勢軒昻出楸梧對立聳奇姿秀發動吾廬紛紛視眾木雀鷇望鳳雛淸風爲我來飄爽灑我裾足爲送老資日待偃蓋舒予今亦已老顧步良躊躇想當千載後黛色淩天衢

欽定四庫全書

潏水集卷十一

宋李復撰七言古詩

秋夜曲【客出古劍示座中】

玉刻麒麟煙縷直生色屏風甲碧靑娥無聲滿空白兔影西流轉斜隙仙人蓮花殷葉開當心吐光照愁魄縵纓短後易水客气動燕山驕子泣挽下天河倚渇傾昆侖流防無五色銅匣新開北斗髙電光驚飛走空壁鯨魚鬭死海水紅欃槍西出屯云黑酒酣揮舞七星寒金精圯下畱素防

出城

今日何日我心傷出門下馬走東岡東岡路髙人迹斷獨立矯首望八荒長空澹澹地莽莽停雲黯淡山淒蒼回薄浩刼何渺茫防黙銷沈寂無光矜防挾詐爭彊梁百年在世如風狂變化俯仰旋銷亡一丘已有萬骨僵舊骨未朽新骨藏丘壠累累爭相望萬事意欲一槪量賫志憤死世更長九月窮秋天欲霜悲風烈烈吹我裳哀鴻求羣鳴且翔原野具腓艸木黃百川東馳但湯湯安得曦車掛扶桑髙持北斗防酒漿美人對坐舉瑤觴與我笑歌憂弭忘

流泉引

泉防防兮出重山回抱山麓兮入於蒼淵流來孔多兮自溢於林間出始一勺兮下合成川塍有稻兮壠有黍聚以時兮令以皷削髙增卑兮釃渠絡縷人不愛力兮揮奮如雨川流濬兮來無窮泥五鬥兮水一鐘旱暵則引兮淫潦則通自今以往兮樂我良農禮有經兮嵗有蠟羊豕盈牢兮農舞於社椒香桂緑兮云車滿野敬謝有功兮冝奠於泉下吾之將歸兮星律回秋告邦人兮導畎澮之常流欲泉利之專兮先耘耨之不偸無忘吾語兮若吾嵗之來逰

惜花謠

揺揺墻頭花淺深爭灼灼容冶不自持飄揚成輕薄只知朝爲春風開不知暮爲春風落人心愛春見花喜看花卻嫌花結子別愁常亂空中絮年光付與東流水今朝還是見花開明日淸陰滿緑苔寂寞流鶯歸去後忍看落日上髙臺

別鶴曲【李成季】

碧海漫漫煙霧低三山風驚別鶴飛千年華表防能歸不及雙烏乘夜棲烏來相喜啞啞啼寒月影移庭樹枝枝上營巢庭下食追隨應笑塵中客人生聚散羨雙烏烏若別離頭已白光陰百嵗共有幾空有相思淚如水因君試冩別鶴吟拂弦欲動悲風起

湖水嘆【晚至西湖物意秋淒若有怨思遂作】

岷山中斷洮水來分入西湖浸城址一落城陰不復回餘波日轉臯蘭尾陰風淒冽寒气早愁霧慘澹邊思起誰言秋水澹無情黙觀意亦有悲喜天軒地辟滄溟開百川東奔如激矢龜龍受職日夜趨萬折必東效臣子發源本願盈科進築防豈期因坎止日升不及浴雲龍泥潤空能養萑葦停波寂寞𨿽無語物情得失應如此淮陰野外乞餘食畱侯圯下收墮履當年或失龍凖翁冷落功名千古恥我欲鳩工聚長鍤齊平決堤如決紙直看驚湍萬里潮免嗟窮涸千山底

防州旱

防人耕山灰作土散火滿山龜卜雨春日不知秋有饑下種計粒手中數七月八月旱天紅日腳散血龍似鼠污邪甌寠髙下荒艸根木皮何甘苦蠻商姦利乘人急緣江轉米貿兒女已身死重別離輕歸州州南神有靈歸人刲羊求山神驅風灑潤應香火飛防不到巫山村巫山縣南也伐皷不告歸神告神女江心黑气捲江流雷車載鬼雲中語太守身作勸農官子粒今朝多貸汝春種須作三年計上滿隆原下水滸他時更勉後來人老去子孫無莽鹵

兵餽行

調丁團甲差民兵一路一十五萬人鳴金伐鼓別旗幟持刀帯甲如官軍兒妻牽衣父抱哭淚出流泉血滿身前去不知路逺近刻日要渡黃河津人負六斗兼蓑笠米供兩兵更自食髙卑日槪給二升六斗才可供十日大軍夜泊須擇地地非安行有程驛更逺不過三十里或有攻圍或鏖擊十日未便行十程所負一空無可索丁夫南運軍北行相去愈逺不接迹敵聞兵侵退散隠狡算極深不可測師老凍餓無鬭心精銳方出來戰敵古師逺行不裹糧因糧於敵吾必得不知何人畫此計徒困生靈甚非策但願身在得還家死生向前須努力徵人白骨浸河水水聲嗚咽傷人耳來時一十五萬人雕沒經時存者幾運糧懼恐乏軍興再符差防催餽軍比戶追索丁口絕縣官不敢言無人盡將婦妻作男子數少更及羸老身尫殘病疾不堪役室中長女將問親暴吏入門便驅去脫爾恐爲官怒嗔紐麻纒腰袍印字兩脛束布頭裹巾東西不能辧被驅不異犬豕羣到官未定已催發哭聲不出心酸辛負米出門時相語妻求見夫女見父在家孤苦恨竛竮軍前死生或同處冰雪皸瘃徧兩腳懸淚尋親望沙漠將軍帳下鼓無聲婦人在軍軍气弱星使奔問來幾時下令倉黃皆遣歸聞歸南欲奔漢界中途又爲西賊窺淒惻自嘆生意促不見父夫不得哭一身去住兩茫然欲向南歸卻望北

唐祕書省書目石刻

蓬萊髙閣淩浮雲天上圖書奎壁明榮河溫洛龜龍呈魯壁汲冢科斗行森羅萬目分緯經大官供烹集羣英魯魚亥豕校讎精垂籖甲乙刻堅瑉懷素無量元崇名唐興百年人文成大盜一炬甚秦坑碑落人間如碎星埋沒艸莽荊棘平刋刻欲傳千萬齡毀滅今與糞壤並牧童敲擊防火生鏗然淸圓猶磬聲

玉泉寺

道人東立海上山錫飛西落大江北雙屨還乘海雲起西過當陽駐山曲倚巖引錫神泉湧一道明虹出幽谷兀然孤踞盤石淸夜鬼神禮白足化城自化非人謀七日煥然一何速雄樓傑閣郁相望擁路十里長松緑鳴鐘擊鼓四百年法席巍巍傾楚蜀堂上提印雲門孫聞我足音下山麓門銜大路久慣入客館蕭蕭防寒竹春茶自造始開嘗色味甘新气芬馥更窮上方縱登覽峯嶂四環森萬木投老經過得少畱明發飛塵暗徵轂

過興徳寺【用韓昌黎山石韻】

行雨忽過漸細微冉冉傍馬殘雲飛亂溪爭流經屢渡近水短畦菘葉肥躋欹到寺石磴滑紅葉擁門人迹稀升堂坐定聞魚鼓亦傳齋盋慰我饑久陰忽開日色薄初見竹影揺牕扉開山寶塔眞相在瞻拜入鑪香霏霏塔前蒼松盡手植到今百尺森相圍登覽未盡夜气冷拂榻置枕舒寢衣明星耿耿東方白僕夫結束馬已鞿老僧送客有勤意靜境幸到何遽歸

下元日朝謁回與李秉文冒雪過承天寺因題二詩於僧壁

北風吹空天欲破急雪如簁塞空墮焚香初自蘂宮歸投鞭來就僧廬坐乾坤一色飛鳥絕市井無聲百賈餓貧粟未給貧民啼空屋漏穿不可過

僧鑪有令禁觸火袖手指直凍欲墮缾暖防聞蚯蚓鳴客寒對作橐駞坐叩鐘擊魚呼眾起持鉢分糜救晨餓一防木佛古因緣試舉丹霞有何過

督運宿明堂川【在夏州北】

督運晚宿明堂川鑿冰飲馬沙岡窟風沙正面立不得驍騎輕兵忽馳突宻雪擁渡無定河河帶血流浸人骨帳中令下星騎來半夜促行更倉猝

鯀廟

治水弗績鯀當殛逃入羽淵爲黃能韓山東北有荒廟豕象冕服吁怪哉鄕社養牲禁畜豕恐觸神怒風雷災秦漢以來不讀禮祝屍鼎俎如優俳魂魄久與魑魅雜野妖陰怪憑艸萊髙山南北二千里谽豁鑿斷龍門開昆侖長河走出海神禹功大不可偕後王書稱嗣天子永爲萬世嚴祠齋爲崇王像備冠舄寢廡敞侈完傾摧明飭有司正祀典春秋致祭吾自來

過髙平縣【古長平也】

蚩尢食昴乘鬼車韓國爲窟秦爲虵韓人畏虵渡河走殺气吹斷邯山斜秦鼓一擊趙括死四十萬人坑黃沙白日忽落天地黑鴞銜碧火來人家至今野土盡血色古鏃漬血生銅花髑髏銜恨骨不朽千嵗開口生齒牙秦怒垂涎急饑腹孱趙輕搏嬰其毒折防沈槍鐡半消洗磨赤璺曽封肉寃气不絕起淒風滿眼山川無艸木晝陰夜慘少行人愁雨荒煙聞鬼哭秦兵掃蕩六國塵兵禍弗戢須焚身博浪金椎擊不死亡秦終是韓國人

過澶州感事

孫村黃河決北流北使年年過澶州澶州兩城戰格盡七十餘年廢不修昔嵗契丹傾國起欲投馬箠渡河水烽火夜夜照前殿殿前羣臣色如死心憂社稷輸至忠殿上只有冦相公黙使敵計墮吾計獨屈黃屋親臨戎敵驚潰奔虎北門從此願講兄弟親平時危冠盡肉食一旦倉猝方見人

和逰趙韓王園

剝剝啄啄初叩扄主人立門雙眼靑籃輿遽下屏徒禦脫帽解帶風泠泠倦思經時一日縱乍離涸轍逰滄溟靚深曲折任吾向度橋繞徑足不停芍藥晚花猶露櫻桃滿樹垂繁星萬竹森嚴擁幢蓋蒼松夭矯呼風霆空嘆春時不得到枯香落蒂今飄零徙倚歷覽意稍滿自具野飯追淥醽卻呼主人坐對酌脯醢間錯魚鰕腥共嘆羈韁鮮休暇一餉聊爾消沈病餘量隘不禁醉騎馬歸舎猶未醒解衣拂榻欲假寐傳呼有客來造庭

蒲城道中

羣虎鎖頸雞連羣弓刀後先路暗塵刼錢殺人棄屍去近山白晝無行人格捕死鬭血狼籍觧衣黃金猶在身傍云縱惡壊官法自來赴愬官中嗔

伊川道中

溪流冰盡揺日光夾岸弱栁千縷長野鳥深藏但聞語山花半開初有香今朝伊川首西路昔年潏水過南塘安得春風生兩腋從教吹到故山傍

過平泉舗

去家十日九有雨林間怒鳩猶逐婦村店泥深晝閉門系馬臨河自炊黍生桑煙重不過爨麤糲如沙聊把筯推盤急起卻問程黃昏更望山巓戍

下鐵礓嶺望秦川晚宿九谷

六月登壠如登天騰夷鐵礓須判年【騰夷亦山阪名】過險欲涉渭水渡快眼喜見秦州川溪塍靑秧下白鷺驛亭秀木含疎煙投鞭淸盥且展簟明日去酌北流泉

題步生所居

君今移居澗水東澗水暴漲侵近路盡取澗石成垣墻生鑿岸栁作橋柱結茅構屋十數間取次面勢分幾處看山看水督耕耨隨意自在不計步到處或坐或偃息盡有室廬庇風雨土牀竹簟𨿽艸艸已足自適奉寒暑下瓦榼漆生光貫酒提攜老無數客來安更問誰何漉魚拾蟹共烹煮靑黃錯雜出木盤野防山蔬四時具久厭輕動踏市塵未嘗開口論世故究竟得意此多向老尢要知其趣一生遇事皆任眞仰首髙風繼巢許

和沈潛誠崔氏園九尾龜

天生神物非偶然此龜不知今幾年世傳一尾直百嵗計應生在晉魏前長江不掛豫且网得來佳處逰林泉穹然蒼甲大如屋欲負三山翔羣仙奇宮偶卦天地位爻畫夐出大易先惟昔寧王重爲寶閟藏欲永萬世傳今玆此寶世莫識但愛金字毛緑鮮仰視朝陽俯引气一閉千息常綿綿黙然無言觀物化壽比彭籛猶更賢陰陽靈變固莫測時或輕舉來巢蓮

督糧宿鹽州東

怒風吹雪急鞭馬匪兕匪虎率曠野防糧將軍夜不來惇然獨宿在車下夏人驕狃敢予侮王師問罪在一舉半嵗力盡竟無功哀哀生人命如土

西洨晚歸

今日雨晴雲出溪疏林荒僻色愀淒杖藜出步洨水曲白沙細艸淨無泥漁人截流張巨网擊水驚魚魚更迷兒童喜見魚网重得魚貫栁畢提攜林竹翛翛久不到夏筍迸籬生不齊或蓑或笠荷尺箠牛羊羣過喬木西野曠衣潤露已下回尋歸徑登故畦吾茅遙見隱暝靄到門鄰舎雞亦棲

村步

東阡南陌常經過臘破已覺春气和出門仰視天宇靜暄暖自聞人語多靑靑短麥徧原隰耿耿殘雪明陵阿身閒心適欲追酒惜無佳客來當歌

和李夷行逰西溪醉歸

輕輿共登大堤路左手持螯不問數風回驚怨落紅飛把酒臨溪倚花樹杯中神物換凡骨直欲呼云上天去茂陵劉郎老更癡夜守銅盤飲寒露

雪中觀梅花

破萼江梅爭初吐漢宮妙香聞百步耐寒蛺蝶何自來繞花翩翩那忍去幽芳不載蔚宗譜絕俗韻髙吾最許直疑滕王百幅圖淡墨濡毫添老樹冷蘂疏枝整復斜倚杖時時暗香度惜無璧月懸中天令渠交光暎當戶莫作桓伊一笛風要看冰姿嬌挾曙

種桃

西郊移桃園散植東風一吹髙數尺開花滿樹亂蔫綿結實壓枝雜紅碧初年采摘不知幾三年花稀實少得陰虫食根膠自流今嵗春餘愁寂歷須知花多必易朽人間顏色安能久寒松森嚴少媚嫵回視眾木爾何有不作羣花十日紅欲獻主人千嵗壽

李花

桃花爭紅色空深李花淺白開自好前日含靑意澁縮今晨碎玉亂髙杪暖風借助開更多餘陰鬰芘花還少天晴不愁不爛漫後花開時先已老

牧童曲

牧童喜晴臥溪曲羣牛互鬭殘我竹驚起旁行不肯來聞呼卻走如生鹿園夫奮詈辱其翁老翁操箠自驅逐牛奔衝狂亂壊籬補籬更剪溪邊木

書飲客言

禦史在前執法後先生飲酒不濡口脫巾露頂兩腳赤先生飲酒不論石試問先生飲何如舉手指腹此誰測東家閉門彊偪仄刻骨膠筋束形迹一生寂寞養聲光誰肯回頭顧枯魄南鄰矜誇尙馳騖平明跨馬朝天去車從導騎如雲屯謗辱丘山盈後路賜銅鑄錢終餓死深居巷內還逢虎髙天蒼蒼地茫茫與君舉首望八荒人生優防本無事自置冰炭毒肺腸鵬飛鷃躍何髙卑菌短椿壽何彭殤百年倐忽不再得爭奪紛紛世界仄渾沌不鑿人不死但知飲酒志願畢東方明星髙西山江水流明星卻回江不斷與君常醉消白頭

欽定四庫全書

潏水集卷十二

宋李復撰

七言古詩

溫泉行

驪山鴻蒙凝白煙山根陰火煮玉泉陰靈炎炎燃礜石石焰不滅何千年珠閣縹緲飛鳳來素衣仙人坐髙臺臺前香引流水出白玉蓮花九葉開渟分去浮輕碧中有純陽無限力四時獨不放春歸散向人間消百疾瓊樹他年日月新霓裳舞動蜀山塵寒云怨鎖遺宮冷林葉巖花秋復春靈泉有靈天降福山神嚴呵不可觸祖龍心穢慢神天毛髮流腥身被毒

孤鶩

孤鶩何時失舊羣空郊迥立如長人疾風拂地忽驚顧欲起不起低昂頻遼東八月霜气早萬里旅飛來南賓雲間翩翩羽相接沙上雝雝情更親空江誤駭虛弦響飄亂哀驚爭愛身倉皇離散意奔翥形迹漂零心苦辛拳曲悲鳴求遺穗稻粱收盡原野貧暮天蕭條侶影過側頭仰望空傷神想能髙鶱投別伴思故未忍重求新防向北歸卻相見當看刷翮向前春

襄州大悲像

寶伽如來出海山隱身自畫如來像三日開門孤鶴飛滿壁晬容現殊相一首千臂眼在手一一手執各異狀日月山嶽星宿明鐘鼔磬鐸琴築響矛防戈劍利兵鋒缾盋螺巾寶錫杖左右上下滿大千應機妙用不可量金光宛轉徧沙界億萬人天盡回向昔聞如來發洪誓慧目無邊破諸妄我今祝願果初心銷滅含生多刼障

論交

市井茍喜毫釐親莭義動以肝膽許余耳兆亂在交初管鮑論財偶多與情僞安能盡一言是非必欲期千古尼父已逺不得復夢寐恍惚與神遇

元日

元日擁戶如盤蝸門前轣轆多行車擁門喧呼客投刺驚風舞雪翻飛沙幽室置火引就坐持杯暖腹客气華三杯油然眾客去庭樹瑟縮蹲山鴉

上已成季召防於西溪防上賦詩須多韻仍用故事或舊詩十事已上未終席而成違者浮以三大白罰者四人予與成季免焉

華林園中千金堤銅龍吐水天泉池【出鄴中記】八公山下劉安臺城郭周圍雜花開【宋劉裕上已逰劉安臺】流金寶劍爲秦出防鷁羽觴浮洛來著處祓除務是日西關千人萬人出修修美竹帶林髙激湍逺照崇山碧主人濟南舊詞伯蕓閣鈆丹事書冊載酒展席俯長流一飯未嘗畱俗客拂地低回舞袖翻簫管哀吟動魂魄天晴初暖云自嬌風柔徐動花無力气酣傾倒不自惜屢顧空尊有愁色豈學飛蚊一餉樂論文淸心聴鳴鏑詩壇誓眾軍令嚴立表下漏不容刻神意慘淡諠謔寂疊簡揺毫辭舉白欲徴故事入新語摯虞追嘆慚束晢山陰衣冠交履舄千載風流傳不息蠒紙墨妙龍鳳飛逺近家雞皆斂翼明年此防恐難得俯仰之間已陳迹來者興嘆感斯文後之視今今視昔

夏旱

浮雲蔽空旱日熾日酷燒云雲散裂云怒漏穿未肯去日光迸射千道血蔽天頑狠鬭不歇天工默默無與決乘時爭勝更苦熱魚龍戢戢愁海竭

七夕和韻

東方牽牛西織女飲犢弄機隔河渚西風忽起怨夜長相望盈盈不得語走投上帝貸金錢五雲飛來結香軿曳裾拂露天楡冷照影回身桂葉偏銀潢七月秋浪髙黃昏欲渡未成橋卻向人間借烏鵲銜石欲半河已落碧霧爲帳霞爲裳絳節欲盡兩旂張燦然一星中耀芒前瞻漢曲喜色長飈輪儼雅靈龍翔相迎交贈雙明璫臨席舉袖開雕扇故人有似新相見共持深願祝天工海底烏沈參不轉世間共傳牛女喜綺樓百尺排空起垂綏挿竹動云陰玉豆珠盤羅餈餌壺開緑酒淨於空秋滿虛庭气如水兒童不眠看星防白光奕奕揺飛旆整衣低首祝深心未祝焚香先再拜曈曨曉動斗車移小雨班班怨別離天上還應分鳳軫人間又喜見蛛絲空堂野老頭如雪不解祈巧但祈拙

重陽日獨居洨水君兪出逰杜曲惠詩詶以來韻

眾人有錢競沽酒嗟我獨醒坐搔首荒徑蓬蒿深映門茅舎三間傍疎栁南山奔騰呼欲來雲散山容一笑開何似齊山江上客菊花須挿滿頭回

和李教授攄逰溪阻風

去年春盡送春歸溪邊曽與春風期共期今嵗春風到卻話去年相別時二月天回斗杓轉沙際春風猶未知咄咄向空但書怪常有孤愁來兩眉南巷佳人佩蘭客去年把葉同題詩能傳芳信慰枯槁問我溪邊來何遲明發招邀出城去欲傍垂楊舉酒巵盲飈東來忽作惡掀簸地軸揺天維坐客隔手不相見縮頸盡如藏殻昬沙欲定日更黑浩浩崩奔陰雲垂蒼茫催人雨勢急促轡競路爭先馳歸途邂逅過蕭寺投鞭思奕云房棋道人呼童拂廣榻笑我塵土兩目眵漫展紋楸苐袖手瞑依團蒲神意疲朝來共尋一餉樂齟齬似爲神物欺況乎人生百年間世事萬里多崄紛紛智巧日夜鬭一身浪苦寧非癡試向道人問實相指我自求無言師

和朱公掞禱雨五龍廟

太師占嵗驗律管气來姑洗聲猶短野人告病三月餘公堂嚴齋五日滿相招禱雨陟南山出城鞭馬追飛繖林鳩怒鳴競逐婦穴蟻移居自銜卵迎路商羊舞若飛隨車少女風不斷陰升陽交兆已見神意感通知憫旱焚香瀝酒灑枯地艸根淸流忽盈盌玆事舊傳或未信誠禱靈答知非誕祠亭丰碑髙突兀嵗紀神防魏所纂道武開國始南徵矯首據鞍思勝算雲間仰見黑龍來翔戱下山五爲伴考卜推爲受命符將拜帝休先沐澣前瞻雷電塞空山築宮岧嶤敢辭懶鬼神塡委煥丹靑艸木森嚴無冗散登山層級繞巖巒趣門一徑極平坦簫鼔於今幾百年暘雨無愆雩禜罕今朝霢霂千里蘇太守憂民罄誠欵四郊宿麥逺靑靑土膏脈潤天已暖明朝牲幣躬修報豈憚陟降步巘窽魯無禾麥書春秋須知民事不可緩

依韻酬朱公掞給事

滄溟酌蠡天窺管兆何長筮何短什百倍蓰情不齊斛龠釡鐘難槪滿東西地缺如斷玦西北天傾猶倚繖山防何由蔚豹班荊雞豈解伏鵠卵𨿽許駑駘可累馳所貴鏌鋣能立斷東陵地久已荒南山豆苗嵗常旱日隨羣影塵滿衣愧竊太倉米盈盌默嗟世事意難期卻怪古書語多誕往來迅景急川流悵惘無聞歸鬼纂今年短髮颯驚秋餘日駸駸豈容算逸驥空勤足未舒寒燈靜弔影爲伴數朝忽喜挹髙風煩心執熱逢淸澣仰觀眉睫意可見已許交臂心無嬾飄零鎩翮感鸞悲繩墨呈材媿樗散須思汲古得修綆卻步歸愚識夷坦惟君早嵗嘆淹回白雪調髙和宜罕諫垣密疏槁常焚闥舊風筆不欵雲間遽與鴛鷺分邑裏新歌襦袴暖與我晤語若合契鋤去陵谷無隙窽因君相見慰蹉跎再激平生嗟已緩

酬邢先生疊前韻

道人海南防五管野服褷防鶴羽短飛符分藥濟炎州陰功早約三千滿細葺柔蔓作重茵密綴圓荷爲翠繖丹回七返已成珠寶養三田如抱卵一身天畔若云浮萬事世間皆刃斷行山書篆虎逃穴臨水呼風龍救旱弄琴得趣或忘弦遇酒無辭任傾盌試持舊說叩眞詮深笑浮言多詭誕須知至道甚無煩豈若俗書務集纂向走天下四十年利口妄談何可算引枝逐葉盡無根神與形離不相伴超然自得方自知天下一新如澡澣生平聞風已黙契今者相從敢縱嬾事來酬酢外須應心不將迎意自散喜予雙眼爛熒熒知予靈臺常坦坦寶身好事求𨿽多誠言出口識還罕赤水遺珠若爲求五云瑤闕何時欵淩空未便禦風行跨馬先覺雙鐙暖輪扁運斤棄繩墨庖丁解牛逰綮窽太淸吾祖遺眞風欲逐靑牛媿駑緩

按視沙苑

南瀕淸渭北洛水寒沙東西橫百里中條太華塞秦闗眾川無歸皆瀦此地維忽斷兩山髙帝罰罔功五丁死波飛浪激走東溟積雪回汀擁都鄙坡陀起伏接城門薦艸甘泉國馬屯雲昏霧暗天駟下星宮夜失房宿尊驊驑騏驥種各有一一六印官字存開元籍馬七十萬監苑舊政宜討論過都歷塊汗流血朝刷幽並暮楚越天邊不從鑾輅行嵗久空老狐狟窟去年駒生風雨腥戴角肉鬛自有鱗廏人見怪棄於野騰入渭水方知神

與任鯤同按沙苑

寒空暗澹風滿衣縈回林薄相追隨野花班班隱亂艸暮葉翩翩辭髙枝渭水無煙但聞哭延州築城猶出師四顧乾坤莽回互濺濺洛水東南馳

送人赴雅州任

去年送君走邊州今年送君入蜀道上官南北不自知風捲孤云離海嶠場屋爭飛二十年垂翼空歸嘆潦倒緑衣晚出外家來一命初忻慰枯槁憶昨當途數論薦謂君逸足須騰趠故爲羈縶尙淹蟠區區課額量登耗辭尊有義不辭卑屈身斗祿貧親老蒙峯正在岷山西新月殘時行始到連江地暖春無雪天際春來气常早君今此去春已盡江山緑滿花枝少人生離別難爲情莫戀異鄕風景好杜鵑忽傍耳邊啼回首秦川淚斑艸

晉州防上送衞伯紹休官南歸

叔寶風流喜髙簡非意相干以理遣勝日一言能造防眾許衝情去人逺班班气韻見諸孫秋水神淸驚俗眼追風逸驥自龍來照夜靈珠須海產結髮讀書棄人事南上衡廬宿云巘窮源欲探昆侖深導河猶恨積石淺十年業白出石壁錯落靑錢宜萬選長衢驤首向云嘶千里霜蹄思一展辛勤久未脫羈銜蹀足蟻封嗟踠踠去冬懷綬到並州投鞭三月春風滿溪邊行聴踏踏歌艸露忽驚人世短地下枯骨不沽名便棄華簮獨恨晚尋山髙頂白綸巾寄食但乞靑精飯醮壇龍虎夜星寒海嶠雲霞春洞暖憶昔相逢洛水橋偶來促坐襄陵宴半生契濶一日逢互嘆參差不相見新鬢早驚蒲栁衰舊事重論風雨散我今漸嘆暮駸駸長卿多病嵇康懶肯彊塵沙立暝途逆流理檝厭牽挽待君植杖武夷山南去尋君任雙趼

趙防惠二詩酬以來韻

廣漢諸孫用心苦亹亹姸譚殊可數江南春意滿芳洲長襲幽香佩蘭杜世緣嚼蠟久無情喜聞叔起有新聲著書半百懸罄久躡屩一日雙璧明顧予畫脂已心朽看君著鞭方力生他時負云縱六翮上摶扶揺逰太淸

戱酬楊次公

法云說法元非法六月洪鑪舞飛雪寶香一瓣下天來須彌座上金光發三界風雨動雷音八部人天歸象設昔年關西舊夫子今日淮南大檀越揚眉師利傾千偈隱幾維摩無一說試開門戶立家風頓超初地無生滅百川萬折必朝宗東南到海無分別紫陌紅塵拂面來鐡壁不容通水泄眾形畢現明鏡靜浮雲飛蓋秋空澈眼見億萬歸彈指境落毫釐差永刼野犴不是師子兒磨了觜頭三尺鐵全湖巨浸一浮漚結果開花今幾葉昔人捲簾仰天笑得道固應由慧業一言可盡千語迷不如靜看水中月

答郎渙

蕭生陸沈自信篤白首抱關羞碌碌爾期速售恥幹時行爲徒渉慚濡足鴻飛防防淩髙秋南來亦有稻粱謀無言盡戀江湖樂未肯相隨腐鼠求

依韻戱答胡沙汲

去年聞君到漳浦庭樹鵲鳴簾燕舞今年聞君入戰場眉間黃气如蒸霧風霜往回太行道空解寄聲托飛鳥南城百里不著鞭輕逐歸云髙縹緲知君苦吟尙如舊他日相逢更驚痩明年射策對明光曽聴人歌扊扅否

依韻答胡直孺

東蒙野老工何拙刻楮三年不成葉迂途獨往自名愚舉足常嫌投險捷忽然開口向時人機士笑驚多脫頬半生長餓首慵回厭見糟醨能腐脇惟與孤云靜往還胎仙戱舞琴三疊江南墨客貌𨿽臒戰勝當前輕勇俠潤身不貯世間珍別有驪珠光滿篋北防一見潛魄動雙目爛爛巖光曄新詩幾幅起秋風使我靜觀但嚅囁相逢便欲苦死畱恐跨飛鯨動歸鬛

答李師載

早嵗賢關初闖首五色長虹出君手孤坐傲兀若老羆滿場輸伏居後巨榜淸曉掲宮墻名姓喧傳天下口天子未見已先知雲路風生看馳驟一官才得墜驚波顚頓衝風嗟莫救防防陰禍鬼發機羅网恢恢疎不漏幽囚束落空山蟬腹腸餓荒藪黃雛乳鷇飛刺天病翼傷垂自看醜男兒性命絕可憐萬事塡臆難出口天髙地逺無消息日月回環嵗閏九情之所鐘正在我幾度寄音藏客袖辟書拭召從軍寒出綈袍憐範叟孤童匹馬渡盟津白髮靑衫亦何有相逢握手話契濶懷昔感今嗟嘆久巨幹堅姿老不衰霜雪蒼松性依舊騏驥不合駕鼓車鏌鎁鬱鬱猶衝斗惟君與我同襟期爲君掃榻開東牖相對惆悵懷抱惡聊且撥置共尊酒天地氤氳何事無白雲須臾變蒼狗防心委順觀我生任有垂楊生左肘

依來韻答謝教授敞還鄙槁語

老便收气自暖腹厭見先漿動人目乘間縈思似秋虫終日牽絲不成幅廣文嗜好背時利妙律開云發孤竹已驚垂蚓得鯨歸更愧並貂持狗續可嗟按劍夜投珠何異剖巖朝泣玉昨宵月暗風淒淒燈陰神物來聴讀

調李教授

君不見屈平放逐南辭楚顦顇行吟並江浦一聞鼓枻笑獨醒搔首低回愧漁父又不見淵明彭澤投簮纓退隱衡門依五栁凝塵滿匣不鳴弦頭上接防親漉酒爾後寥寥幾百年醉鄕途路隔雲煙空看靑鑑悲毛髮不向芳尊問聖賢天邊酒星嘆寂寞太白相逢發嘲謔悲風苦霧動星愁欲惱寒蟾對杯酌舞袖低回雙鶂退曽憶婆娑拂仙桂雲間月下兩茫然牢落江山無勝气星星今古夢中身巧力爭求身後名衞鶴莫矜軒冕貴魯鶋曽見鼓鐘驚園林昨夜春風滿待得花開春已半流鶯才怨曉紅飛布谷已催秋種晚藻間養子碧魚肥石上拳牙紫蕨齊栁下驚逢金騕褭花深聞唱白銅鞮須知向眼光陰好忍困饑腸守枯槁明年𨿽見舊花開卻恐花枝笑人老終南紫翠倚天髙渭水東流入海潮水去不回山不攺茫茫曽歷幾昏朝君看曠達是劉伶寵辱心過一生枕麯潄醪方自得任從耳畔發雷霆

戲謝漕食豆粥

石泉淸甘出山麓瓦釡貯泉烹豆粥太行苦霧朝塞門相與持杯暖寒腹集仙學士著繡衣瑞節前驅光照玉入境風生三十州髙廩臨邊溢紅粟公臺深靜兵衛嚴部吏趨承冠履肅剪毛胡羊小耳肥列甕釀香浮螘緑盡嫌豪侈徹丰俎坐刻黳煤溫凍足擁鑪招客學僧禪爭聴敲魚醒睡目太師論詩歌蟋蟀千載遺音流晉曲何曽方丈裂餅多武子琉璃蒸乳熟只知齒頬快芳羶豈料年齡愁嗜欲但能舉鉢厭饑膓便覺古風親土俗君不見錦帳匝地石季倫又不見冰澌渡河劉文叔竈間燎濕困滹沱席上爭先出金穀豈惟暫飽濟艱難猶貴速成勝珠玉昔人不願五侯鯖今我何知九鼎肉杜陵春晚把鋤歸常喜朝盤堆苜蓿莫嗟粗糲百年飱且免禍盈鬼瞰屋

題謝子髙易義

東風吹園未曽出隱幾潛心讀大易低頭不知客入門但見開編時防筆天開地辟日月明四時變化萬物成伏羲畫卦混沌死紛紛智巧雕元精

梁山

梁山蒼蒼寒日低武皇昔年畱羽旂層宮突兀天上出舉手欲引仙人衣仙人不來怨空老索莫時從東海歸銅盤千里渡漳水茂陵艸荒秋螢飛

野蠺

野蠶緣桑自成繭羣兒采繭殘桑枝明年家蠺黒蟻出田中桑死蠺忍饑野繭更采不滿筥家蟻嵗生無盡時翁乎驅兒無殘桑葉長蠺成長有絲

酬湣長老退院作

掣電機鋒不容擬已逐驚飈落千里人生萬事孰爲大世上百年能有幾余蔬殘肉豈能飽包束乾坤歸一指今朝齋鉢掛空墻山前山後松風起

山寺禪者

敗屋數間叢萬笴虎豹到庭門下鏁自種石田一飯足與語略能言璨可天昏霏霏小雪墮拾薪吹鑪勸親火葉藏巨栗大如拳撥灰炮栗來饋我

欽定四庫全書

潏水集卷十三

宋李復撰

五言律詩

過萬泉縣

邑屋連山麓蕭條去路斜鹵田無美井旱港足飛沙逃室多欹棟殘林有斷槎荒墟人不見墻角自開花

自壽安之長水

夜宿錦屏下曉行伊水長露寒荷葉紫秋晚稻花香女幾仙風斷連昌輦路荒二年渾作客山驛過重陽

白沙驛【在歸州東江南岸】

轉側下層巓江流出斷壖寒云生古戍野店引山泉雨暗疎茅濕堂危倒石懸去程無限險心落渭城邊

再過方山驛

春過方山驛依然柳色新昔遊嘗弭節舊記已埋塵往嵗讎書客新恩守土臣南來心不競時羨北歸人

自吳嶽歸

鳴鳳岡邊路秋風動夕嵐閒雲依絕壁獨鳥下空潭疇昔經行慣重來委曲諳試尋遺墨在投防訪僧龕

聖容寺【僧伽舊居柳公權書碑】

應感𨿽無地棲眞自有緣寶坊開泗水香露散秦川艸亂遺庵廢珠明舊相圓丰碑傳異事細字刻誠懸

遊寶雨寺

信步出江庭松立兩龍晨僧自汲水髙閣忽鳴鐘淨飯多山蜜新羮供野葑傳聞初祖錫猶掛最西峯

重遊寶雨寺

題墨暗頽垣崢嶸嵗序遷舊僧霜發滿老柏瘦根穿客少庭多艸村饑供乏錢重來猶晚暑淸盥挹寒泉

興慈寺觀君兪舊題

松院前年到同君共五人今來觀舊迹君已是前身遽掩千秋夜空傷兩嵗春向風無可語淚灑壁間塵

峽州渡江入寺

雪暗離秦地春歸入楚邦平生憐匹馬將老渡長江解纜辭亭樹中流見寺窗舟人喜風色略得寸心降江上招提古蕭疎對郡城延賔竹榻靜過雨石堂淸齋接荊州供題多蜀士名老僧飛錫倦歸坐聽江聲

興徳寺逢張居士

掃葉開新徑攜缾汲曉泉偶逢巖下客來問室中禪鳥去空還寂薪窮火自傳四方行已徧歸老舊林邊

登靑龍寺

疎爽巖邊寺秋登更晚晴連岡橫野斷逺水隔林明廢井余荒甃殘碑有舊名幾經兵火刼禾黍徧新耕

遊觀音院【唐趙州諗禪師舊遊】

秋林晴簇簇野竹靜姢姢臺殿橫髙絕山河滿大千莫論金屑貴且契布毛緣試問庭前柏干戈動幾年

慜禪師

湘南衡嶽水分得一支來宴坐秋峯靜澄心夜月開淸風生虎錫驚電防龍杯昨夜飛香動山神禮寶臺新羅寺唐有新羅僧咒艸愈疾卵塔今在閒來因題

斷石傳遺事唐年刻永徽庭荒靈艸盡塔壊禮僧稀古殿含涼气空堂照夕暉獨來人不問行聽暮鐘歸

甘羅廟

縱橫爭擅勢之子獨尊秦弱齒能専國奇謀不借人拳峯淩九仞勺粒動千鈞過客瞻遺構臨溪野艸春

九日過介之推廟

荒祠久零落秋日故山阿椒菊持新奠龍蛇憶舊歌論功嗟晉粟流怨動汾波千嵗遺靈在鄕民禁火多

淸明日北園亭作

錦亂筠遺籜靑浮水結衣乳鳩呼卻逐鬭雀墮還飛客過殘樽在年侵冷食稀去年今日意渡峽雨霏霏

春日北園早起

雨斷雲猶在風回气已明林花含宿潤露沼散餘淸喜靜心常澹居閒意寡營流光隨轉盼所向達吾生

秋晚北園

野興乘俄頃扶行錦竹長碎蔬殘宿圃亂葉散寒塘地僻柴門靜人稀艸逕荒曉霜今防見猶有菊花黃

晨起東軒

影暗才分竹煙低正滿檐雨斜侵藥裹風過亂書籖篆滅香猶在塵昏硯未添靜中時有興著論不爲潛

曉至西郊

墟落隋城外西郊路可尋帶霜殘黍短過雨舊溪深近港來迎犬荒籬散宿禽鄰翁邀具餉煙火動疎林江晦叔邀遊吳氏園爲約月餘始能一往吳生某求畱題遂書石上

竹屋橫虛舫松屏展翠帆柳條晴後弱花態曉來嚴樂意難逢暇淸遊久嘆淹主人求客語乘醉寫雲巖

出村

風露已淒淒郊原百艸腓負樵山木下轉粟戍人歸野曠羊牛逺場荒鳥雀稀南山經月雨猶有亂雲飛

西溪酬孫倚李珪二同年依韻

水部張員外中書白舍人曾聞三絕句同賞曲江春且逐追隨舊休悲老大身花今千樹發有底不來因

病起

病起秋將晚髙林葉半黃梳驚殘發少瘦覺舊衣長尙怯扶藜杖猶勤檢藥囊喜拋烏帽去曝背臥朝陽

雲巖

徑轉隨髙下欹危亂石中寒巖朝起霧空谷夜生風疎竹連殘屋驚麏逐斷蓬求棲問茅舍非淺愛田翁

夜意

山霧連城白虛庭待月生雨餘秋葉潤露重葛衣輕陰壁鳴虫澀風枝宿鳥驚淹畱禾黍興悵望故園情

和楚倅懷歸

雨斷他鄕夢風沈故國音山城黃葉落蘭畹白雲深寄食衣裘敝慿鞍嵗月侵流塵昏鬥劍萬里愧初心

畱客

秋堂畱曉客宻雨擁柴門石鼎燃松葉山樽捧竹根買魚催网急嘗栗破防繁村黑歸泥滑移牀醉夜軒

送客至黎城

二年三送客空復往來情野色浩無主秋風暮獨行山連長狄國水過鄴王城試問式微詠猶歌怨衛聲

答徐耘朝散

昔年汾水上曾遇海南翁欲問三山路先知一漑功萬紛銷寂黙一气抱沖融更約丹砂訣他時訪葛洪催發諸邑民兵至朝邑縣官未至遂宿其驛

羸馬趨程晚衝風雪滿衣城荒更鼓暗市冷吏民稀烏壘兵初起河橋客未歸北行殊未已捧檄寸心違

月

玉露漳川月相看幾上气橫秋浦白輪帶女城偏半魄蟾猶隠分枝桂未圓云衢誰可到柅轍駐流年

竹

園竹三年種今春緑始稠未知能卻暑但愛不悲秋影補頽垣缺枝多暮翼畱近因開小徑時有客相投

蝦蟇碚水

泉出蝦蟇碚名髙陸羽經細分寒乳白散落曉巗靑歸客停松檝臨江貯蘚缾神仙雲母液烹飲飬頹齡江公著舉棊無偶忽敗於予有詩戲用其韻

忘暑憐楸局含風愛竹窗料兵聞舊怯築壘納新降舟渡焚秦水兵分泣楚江君知猿臂將國譽世無雙

觀山郊閱武

疊錦聯貂帽飛光散羽旗虎文雙箙重金粟小秋垂望鶻翻云沒呼鷹駐馬遲更聞傳令去先促羽林兒楡落山連壘川平水帶城張兵圖野曠吹角怨秋淸移帳髙云動開鐔碧海驚歸風回勝气西北埽欃槍晚客狎至應接不一或有疑者作此詩示謝敞教授

岸幘扶藜杖移牀傍晚林形骸猶是累語黙更何心望外浮雲薄涼生古汲深自憐多懶僻塵色悶孤琴

答分守魏大夫

坐憶金臺別於今十四年新恩乘五馬北首渡三川縣急均鹺戶邊停助餉錢晉民衣食薄移柱聽調弦舟行出峽先寄峽州太守榮子邕同年

幾日方離峽舟浮任所之江開平岸闊天逺去云遲心折襟分後身存痛定時晚亭登至喜歸信半年期【峽州江岸客亭名至喜予前過此與子邕約半年同歸今得如願】

依韻酬趙令之

相逢三十載少恥事驍雄封植思嘉樹交遊嘆谷風雲山輪迹少葵藿嵗時充冉冉秋還暮霜寒泣虫呂子固置防有詩張蕓叟邀予席上依韻和

故國歸來晚相逢共老年聊從浮白飲莫擬畔牢篇花近紅侵坐槐新緑媚天還丹消息斷無惜放杯傳

還王天倪詩卷

素尙躋遐曠平生厭淺浮錦囊刀尺古江渚蕙荃幽翹首孤云逺疏林暮葉秋十年人不問寂黙老荒丘

酬喬世材推官

地僻人來少公庭吏散時亂蟬號晚日涼葉下髙枝仰羨知歸鳥先書寄逺詩只應今夜月偏解照相思

答推官李珪

吾族柯條茂人稱孝子賢新遊思我共舊學欲誰傳毎愛鸞鴻志徒嗟犬馬年靑雲如得路驤首看揚鞭

和張裁推官遊湖

閒弄香蘭楫斜開紫綺襟回風收雨腳靜月到湖心髙柳畱疎翠前山動夕陰興來行處愜樂罷感還深

寄延帥趙龍圖卨

瘴嶺有毒霧鳴沙無美田乾坤滋孕毓山海限鮏羴幹舞旄星落弓櫜譯舌傳但能思上防何必勒燕然

戲答山人趙頴憶山居

緑發年來攺相看憶去頻靑山不厭客黃屨自迷塵耳冷泉聲淡松殘藥竈貧白雲他日見應問世間春

新蟬

病耳不堪聽仍愁露下時才能升木杪便解入云吹漫有眞仙契猶多風樹悲美陰如可托後患亦須知

太學試駕幸後苑觀谷

禁籞開淸曉宸心喜豫遊鳴鸞迎霽日嘉谷茂髙秋秀穎晴光爛雕輿睿鑑畱晨光照金粟喜色動珠旒緑野勤農力靑編藹帝猷周人豳頌在王業起耕疇

依韻酬沈仍長官恵葡萄

異果乘秋熟分來道路長緘封湘篋重題詠剡藤光气蓄西河潤山圍大谷涼龍須初引水馬乳晚經霜衣薄輕鈆粉包圓小紫囊膏腴凝紺液甘酢溢云漿蔗浥含餘潤醅浮帶舊香藥經難髣髴畫筆漫形相涇洛宜秦土汾嵐利晉鄊鱗差分萬葉珠寔綴千房楚瑞慚萍實江奴笑橘黃破酲生靜爽滌熱新嘗契闊初心在提攜逺意將茂陵遺客老痟病證仙方

欽定四庫全書

潏水集卷十四

宋李復撰

七言律詩

垂拱殿賜對防恩入省

黼座親瞻咫尺威恭承天語慰衰遲錦書殿陛初傳賜白髮郎潛且漫爲九日重分畨直夜【刑部先郎官八人予到爲九人重分寓直】六參便赴早朝時自知麋鹿難馴習深媿鵷鸞接羽儀

雪中早朝

正衙冠劍拱星齊淸曉天花舞禦墀玉殿影深分扇早金鑪煙濕散香遲云低含潤侵珠絡風亂飛花拂羽旗班退便疑凡骨變自驚身得到瑤池

防聖宮朝謁

七葉丹成不可攀蘂珠宮殿翠微間千年空怨龍髯斷億世曽聞寶防還宮女祠歸朝路靜嶽神綦退曉風閒五云髙宴蟠桃罷鶴馭時應防此山

省中寓直次劉巨濟職方韻兼示祠部張臺卿

銀鐺司鑰禁門重寓直髙秋此夜同樓外歸云迎霽月宮中傳漏帯防風衰迂豈合參新論俊少何堪接野翁華省分曹占列宿經時飽食愧無功

再任提防雲臺觀

天光垂碧抱瓊臺蘂殿珠宮對嶽開峽口巴猿初別去海東遼鶴又飛來三生難轉靈源靜六歳空驚迅景催欲挹蓮花峯頂水普將甘冽淨浮埃

守鄭易陳方及境攺信都過大名書呈呂太尉

淮陽閉閤欲偸閒新捧除書墨未漧五日禦風方假翼兩河試郡別移官生緣有定隨流易世事無端用力難今日得陪門下客一枝容息便心安

京西初歸作

少年輕喜欲慿虛誤落塵中二紀餘生事蕭條寒葉散故人寥落曉星疏殘骸已脫風波晚淸枕方回醉夢初卻覓漁蓑尋舊釣一溪煙雨伴春鋤

乞罷未報承延晉秦慶皆惠書

東西南北閱光陰邊意蕭條老境侵四府飛書慚過譽數疇廢壌媿初心傾懷敢望時情合論事須思後計深髀肉久消筋力倦但能操筆謝知音

九月十三日夜偶書

林葉紛紛已半凋陰雲不放眼周遭稍知風逐靑娥動更覺天騰北海髙萬里無心思假翼百年多事喜持螯山前沙井通幽圃待得春深弄桔橰

熈州再乞罷

末途潦倒媿知音幕府重來歳月侵狂見請纓憎往策禮容著帽感虛襟白頭久厭戎衣窄黧面空嗟寒色深東望故山今有約淸秋應得訪雲林

乙夘七月十六日忽報罷任

掩闗忽報被刑書自笑無堪渉世疏白晝曽聞驚市虎殘灰今見禍池魚莫嗟靜影逢沙矢猶恐余猜及鼠蔬逆境自觀還自喜片心無礙一舟虛

上延帥沈內翰【名括字存中】

昔年圖史守巗幽毎仰髙文動鬥牛千里來登徐孺榻一時如上李膺舟激昻囊穎思先出慰藉泥塗欲晚收曽咲王筠無事業但題艸木作風流

榮路回翔簡帝衷坐煩談笑靜西戎金鑾學士承新詔烏壘將軍有古風闗塞星烽蔥嶺逺塵沙毳幕賀蘭空平時未便知頗牧今日親逢出禁中

答防州舊僚被召見寄

聖恩優厚得西還又向雲臺作地仙顧我全生如苦李喜君頻酌似甘泉一篙已占南溪水二頃初無負郭田他日題詩如欲寄爲尋茅屋白雲邊

搗藥巖世傳昔人煉丹得道今隠於此山下土中時得丹粒服之愈疾

超世猶存救世心深山相遇不知名巖前時得丹砂粒雲裏嘗聞玉杵聲汩汩流光愁易促濁刼苦難淸如何爲我開靈鼎徧使蒼生病骨輕

登北原望京城有作

五季兵銷帝業新霏煙雙闕照夷門地盤王气千齡防勢據中天萬國尊劍佩輝光新日月風雷鼓舞變寒溫開先神發隨人意轤軸於今轉海垠

登美原縣樓

三月春光入眼稀試尋髙處防芳菲影行平野孤云過防破靑山白鳥飛秦甸气回驚緑滿渭川勢穏競東歸慿虛便欲乘淩去淸吹飄飄已拂衣

登防州城樓

防州城髙樓崔嵬浮空繞檻云徘徊百川東防大江出羣山中斷三峽開闗塞最與荊楚近舟防逺自吳越來雄心乘險爭割據功業俯仰歸塵埃

防州制勝樓

野蜑荒獠南北羣西接庸蜀東荊門髙城獨控江山險勝算爭先日月昏散火燒畬連近防歸雲帯雨過孤村二儀開辟𨿽重阻須引流波及後昆

自京之椘州

隋栁橋邊一問津便將行止付舟人土風入眼鄕閭異客路闗心童僕親淮水煙開漁市曉山云動佛香春共傳米價年來賤取次東逰不畏貧

過黃牛峽

轉首黃牛百里西便風不斷滿歸旗靑山隨客豈辭逺白浪催船常恐遲多米漸聞荊渚近故宮欲問楚人知今朝共話平安喜更得長魚伴晚炊

大江

西南水防大江出萬里奔激瞿塘開神宮龍府雲霧暗渦轉峽盤天地回岷山發源四瀆長廬峯白浪九道來刳舟濟渉萬世賴積金覆舟吁可哀

荊門軍防泉

逺山分脈發巗陬六月虛堂客意秋無限寒云噴不去有多鳴玉碎無休淸涵錦石斑斑麗秀吐金蓮熠熠幽美潤散分周下澤餘波還入楚江流

過葉縣

南對黃山百里峯雙溪夾路碧溶溶難追舊事飛仙舄但有餘風喜畫龍栁際秋晴分防防亭陰晚色見芙蓉襄城已逺方城近圖志分疆入楚封

移官慶陽過定平縣

春郊二月浴蠶時傍防溪流可染衣谷轉城深驚栁暗地寒春早見花稀三年厭應西烽急千里重隨北鳥飛若問前籌慚潦倒欲辭虎帳訪漁磯

過天門闗

龍鐘雙袖馬駸駸來往楡闗日向深多病出門愁逺道早寒平野苦層陰泉流危棧新冰滑風入長林暮葉吟觸目淒然何所補髙枝巢穏感歸禽

峽山阻風

黃牛白馬渡驚灘兩目盲飈更險艱天地容身惟一榻江湖駭浪動千山豪商競利能爭防陰鬼多私故作慳嘆息鄰家田舍穏柴門深掩日髙閒

定昆池

風煙當日競豪華故里猶傳貴主家何處可尋樓下水平南不見面前花陰機鬼伏天沈海危禍波翻骨委沙遊客乘秋興永嘆髙林不覺見棲鴉

分按洛西諸邑登山出永寜西望晚宿韶山寺

雙旌明滅轉委蛇行徧秋山意若何暗谷路窮平野濶回巒石斷亂泉多崤陵東盡開周邑熊耳中分放洛河欲舉因緣尋只履夜深隨雨到巖阿

胡義修推官再招彥桓與予同遊龍泉寺

江曲花開惱醉翁經旬出飲獨牀空芳羮間筯溪毛碧異果堆盤海藥紅盡晚莫辭千日酒餘春已怨幾畨風主人淸韻家聲在伯始源流到眼中

彥桓奉檄將行同飯素於龍泉寺

西江吸水試龎翁再訪只園問色空古殿香寒消宿篆晴林葉暗退殘紅衰年再乞千家飯逸馭初乘五日風曉去淸明邊檄急前旌髙下亂山中

過香積寺

迂轍來尋昔歳題恍然前世意猶迷荒庭老樹半空腹壊塔野禽爭暮棲晚學盡驚新使節殘僧時認舊沙彌松房自出成何事二十餘年東復西

遊山寺

山後山前紺宇開閒攜藜杖結靑鞋霜欺泉澀羣流淺風勁林雕萬壑哀到處每逢淸眾出有時偶伴野人來裴公防盡因緣在百塔龕前首重回

寒泉亭

孤亭結架開巖扄山深气偏冬常侵驚浪一溪噴飛雪陰檐五月垂堅冰長風不斷響空峽崩石欲落纒巨藤三伏火雲愁病暍投鞭知有幾人登

題大圓庵

星郎步履在淸禪雅結新庵賦大圓譬諭河沙終未盡含法界外無邊渾成獨轉離諸相不立中間絕兩偏聞說毗耶在方丈眾人欲問卻茫然

焚香置榻拂氍毹困倚蒲團坐結趺丈室曽瞻一居士臺山豈有兩文殊信心自得超三界明眼何嘗滯四隅伯雪相逢能目擊電機已笑渉泥塗

題武侯廟

梁甫髙吟一幅巾聨翩眾盜肯同羣久蟠丘壑𨿽龍臥黙計江山已鼎分庸蜀欲開來日月隆中先見防風雲雜耕初動明星落千古英雄泣渭濵

天厭炎靈暗不開欲吹餘燼發寒灰彊因徐庶南陽起能枉周瑜赤壁來常見英風吹艸木尙存精魄動云雷西南遺愛無時歇不逐長江去不回

女幾山女仙廟

絳節髙翔不可攀尙畱遺幾在空山月明曽有芳簫過松老時防舊鶴還巖下春歸花寂寂壁間云暗蘚斑斑開元已逺霓裳絕野艸靑靑輦路閒

和林次中祕閣題五龍廟

頭角蟠潛歳月沈腥風不散古祠深曽聞驚電開巗壁常見屯云宿殿陰蒼蜴吐冰藏暗穴彩虹收雨出長林荒碑磨滅無遺事猶冠龜跗壓翠岑

屈原廟

古廟荒山暗水雲歳時歌舞感鄕民幾傷讒口方離國欲悟君心豈愛身慘慘飛魂號帝闕冥賫志托江神千年自有遺文在光焰長如日月新

題觧梁驛舍

三年去國苦飄零滿面風沙漫度春白日驅車無住客靑山當路亦爲塵東經鹵澤初迎雪西出蒲關欲問津何日投鞭尋舊隠雲間深訪牧牛人

過沔池驛

崤陵臯墓幾摧輪秋暮重過白髮新小雨廉纎能滑徑亂山逥互欲迷人客心苦厭孤程晚驛舍頻來舊吏親明日問途知更逺又須呼僕待初晨

過襄陽

表裏山川舊楚畿築關乘險事皆非槎頭魚盡無新語峴首人亡失隠扉云外煮茶僧室靜江邊酤酒客帆歸我來駐節無言久爲愛春流可染衣

初至鄭州

二年靑海困徵鞍歸望天威咫尺間雨露忽頒西輔印鴛鸞阻綴紫宸班往來擾擾無虛日應接紛紛祗彊顏吏責無窮人事拙夢魂時到舊家山

過臨晉縣適調發

半夜驚呼府有符河堧荒邑應軍須冰生垂血辭鄕淚風漲飛塵出塞車千里饋糧人未返百丁團甲戶無餘天邊旁午流星使更見河橋急羽書

韓退之舊業

城南舊業訪韓符門掩荒榛老木疏陰洞尙寒難駐客短茅初葺未成居崩崖亂竹從欹倒糝逕飛花不掃除舊集逺年今散逸蒼碑但刻馬鳴書

八月十六日後池上

竹戶深扄滿逕苔芙蓉落盡曉池開數畨雨勢隨風去一片秋光入座來已老林蟬餘韻斷將歸檐燕彊飛回沙鷗時下知人意近岸相親眼不猜

種說山居

隠君奕葉爲淸門誅茅卜築歳已深池影靑蒼山墮地松枝夭矯龍出林六月取冰自鑿谷百壺進酒不論金阮生熟醉無臧否今愛遺風杜曲陰

客來稚子出譍門防灑虛庭屢汲深西澤千塍連別岸南山一帯是家林泉淸野果浮蒼玉燈散靈峯見紫金晚日已收涼气動客歸相送步松陰【是日南峯聖燈現】

抱甕軒

擾擾誰知巧喪生惟君智巧不關心爲能懸觧如莊叟防識眞風在漢陰閒笑重輕爭俯仰靜忘身世任浮沈堪嗟混沌亡來久今獨憐君踵息深

郊居

閒原渺渺散防襟風舞淵潛自樂生春到雲山惟杖履日長天地獨柴荊百年𨿽健猶親藥一飯無多嬾問耕常羨子喬仙馭逺笑悲滄海世人情

三月二十八日園中作

決決淸溪漱繞堂興來隨意轉藜牀畏人野鳥疑花動收蜜山蜂誤酒香杏子帯須紅半抱藥苖退甲緑新長風光須是閒時見身世今欣已兩忘

和夏日園中卽事

雨過深園暑气淸拂雲松竹映重閽預期節物移承露自驗方書采合昏片影有緣聊暫寄寸心無事得閒論風光未信隨流轉猶見飛花落酒尊

園中獨坐

髙樹風輕葉影齊新荷破卷緑猶低日長松下少人到坐久竹間聞鳥啼萬里驚波逢寶筏百年病膜快金箆𨿽知赤水遺珠在問路襄城舉世迷

李氏園

城近斜臨南郭路地寛分得奉誠園垂竿引水穿回徑種竹成陰補壊垣曉露不收荷已敗新霜將落柿初繁天晴野曠秋風厲借榻虛堂負午暄

過李氏園

伊川北首始知春問路停驂僕門垂栁萬顰梅一笑蒼松四出石雙蹲髙人舊隠家風逺祥兆開先國邑尊【地名大宋川】昔歳往來曽駐蹕從臣遺刻在云根

陸渾王秀才園

兩歳伊川擁傳行往來屢喜訪云扄四時溪水喧巖石六月山陰滿戶庭每到似開雙眼翳久居應滌百骸醒露香浮座供賔餉涼葉生風野艸靑

和題屈氏園

宻樹煙深緑映門入門淸絕隔囂塵須知澤畔行吟客便是林間散髮人山色滿樓何處盡花香過酒逐畨新東風時引閒雲到畱作輕陰欲駐春

杜城陳文惠公園【有桂林亭】

杜曲西遊訪物華門前潏水淥涵沙南城天近無雙譽北斗魁前第一家當日不知龍臥久今朝空羨桂交花髙文遺墨皆漫滅林下祠堂春日斜

和範君武出郊

九月天髙客喜晴籃輿因興度溪行身逢樂歳畱漳浦心逐秋風入渭京日暖登塲多稼熟桑陰具餉野盤盈丰年社後多餘酒處處神林簫鼔聲

和人遊千金公主園池

溪流古堞帯林髙林下行通小水橋但有春風催載酒更無仙鳯伴吹簫花間鳥散驚藜杖沼際波回轉桂舠塵迹尋餘思一弔楚魂飛盡不能招

後園小池

鑿地開方斷石根潤通艸樹亦欣欣築基偏傍孤亭濶引水初從曲徑分風約落花回近防露垂欹竹滴圓紋春晴山鳥常來浴淺處喧喧故作羣

城陬荒僻自開鋤野性難忘水竹居防側星機榰錦石波心仙仗立紅蕖閒中有客惟來鶴靜去無竿不釣魚八卦神靈今可問夫時出禦輜車

和韓丞相玉汝登見山閣

丹靑岌嶪冠鼇丘地辟天開洗百憂萬竅倚空號一噫八川盤野防千流浮雲晚日悲餘翠廢苑荒陵怨暮秋自昔登臨思善賦髙吟豈向世間求

遊柏谷寺寄範君武

絕塞初歸喜澣休東城送客偶成逰山前欲訪靑蘭若林下初聞黃鷅鶹雙屨髙窮溪水出一身輕共野雲浮寄聲徳操還能否炊黍吾過爲少畱

欽定四庫全書

潏水集卷十五

宋李復撰

七言律詩

賦杜子美劉夢得遺事

壁間石刻圗經在瀼外祠堂繪像眞秋去書懷傳北客歸時遺曲祀蠻神十年口語投荒謫千里兵戈下峽身嗟我南來心迹似臨風把酒寄情親【杜在防有秋日書懷寄鄭審祕監李之芳尙書詩百韻劉有別防詩云惟有九歌詞數首歸時畱與賽蠻神】

王谷節推畫艸虫花竹求詩

細羽爭飛翠長間畱影防綃光寕知臂朽専蜩翼但見心精妙楮芒詩學虫魚增舊譜藥圗艸木驗仙方請君放筆開髙臆縱意雲龍五色章

王氏園置燭觀梅

堂前梅樹花初徧露坐防花對夕風苦恨夜收春色去故移燈入素光中亂爭短髮愁邊白淸映衰顏酒後紅醉眼卻來尋不見只疑林月碎玲瓏

依韻和秦倅陳無逸觀梅

渭水冰消意始回肌膚玉雪本仙材江南气暖常先見隴坻山寒不易開二月莫傷春色晚一枝豈待嶺邊來風光切莫輕流轉未放悲云畵角哀

觀梅

轥借霜威欲斷肌傲霜挺挺發南枝微風披拂香來去皎月勾添光陸離已入鸞臺弄妝手猶存谷口出塵姿苦無疏影橫斜句深愧林逋處士詩

陳再有詩誚梅開晚戱酬

漠漠飛香散不收無言對客似含羞𨿽非雪裏孤根暖卻免黃時細雨愁爭意競先多淺俗髙情持重自風流一株又見垂垂發肯學江邊取次休

和林次中五鬛松

僊人五色鼎中丹丹養松根葉不添雲散細風梳碧縷龍離逺嶠奮蒼髯雨衣鐵澀封霜甲露防珠明滴翠纎采醸春醪能愈疾欲求方法檢書籖

詠槐

當年夾路綠參差曾擁金輿拂羽旗得地偶逃斤斧幸聞風非與雪霜期猶殘臘火燔空腹時有驚雷起蠧枝想見妖靈占上象山獵罷舊都移

古槐疏慘倚頽墻病葉先秋已半黃封植不知何歲月雕零今困防風霜老根傍出人供爨蠧腹多穿馬系韁嘆惜他年承愛賞淸陰曾借暑天涼

和進櫻桃上宣諭近臣洛中今年進櫻桃甚大當日分賜

四月櫻桃始爛紅拜章馳驛歲常同畱都舊事修邦貢薦廟淸朝廣孝風翠籠摘從西後苑彩奩進入大明宮近臣曾見天顏喜淸曉分頒到省中

和人汰竹

與世論交獨厭數此君多冗豈無煩欲期虛靜延淸影莫懶芟除去惡根漸見逺山開晻靄更無繁鳥亂黃昏直須放手畱閒地別待春雷見子孫

和人筍詩

葛陂龍去已千年毎見遺孫出是間未遇嚴霜懷節久因生平地立身難長崖气潤雲藏角暗谷叢深霧養斑春晚向空重籜盡卻驚髙意不能攀

和周湜雪

云表爭飛鏤玉花衝煙照水弄光華徧妝庭樹能多巧亂入風簾不柰斜漠漠楊花迷客徑紛紛蝴蝶滿人家寒檐向晚凝淸滴乳洞春硝長馬牙

六合天人競散花坐驚門地亦淸華川原霽後龍鱗出島嶼平時鳥篆斜秀發園林春萬里寒生樓觀月千家待防陽律還暄早破潤乘淩見翠牙

暮飈作气動長林渇意經時恨未深亂學飛花穿竹戶散揺淸影落池心生憎拂面輕難攺更覺衝風薄未任狡但從開防穴韓盧防逐曉蹤尋

毰毸亂舞出煙林落久臨階試淺深平盡髙低寛眼界放開虛白見天心狂傾月窟愁將竭厚壓坤輿恐未任潤澤功成本無迹便回春意欲同尋

和朱給事上元早雪

玉花淸曉作餘寒云暗重城晻靄間初逐細風飛寂寂旋隨小雨潤斑斑萬家燈火方行樂九陌輪蹄肯放閒向晚霽開斜照在門前栁色未藏山

和孫俁朝奉立春

閏餘隨臘報迎春便覺勾芒令有神流轉光陰頻著物崢嶸歲序苦驚人花裝寶蠟余枝弱菜防雕盤小綠勻從此試聴枝上鳥漸傳芳信語言新

梁元彬招池上府防辭之以詩

東郊日日喚春催得意晴天浩蕩來病客彊因寒食起新花不爲老人開塵埃邊叟拋書臥鼔吹山翁倒載回欲問湖光防時淨試容扶杖獨徘徊

和郭戶部中秋月

重云宿靄風收盡千丈銀毫吐海涯露气洗開靑玉闕龍宮浮出白蓮華寒驚棲鵲翻庭樹陰引靈珠耀浦沙我是襆巾修月手玉皇應許上仙槎

潞守歐陽叔弼召登鼎軒暑飲

崇軒寫物體模分爽拔風擕顥气升王粲消憂思眺聴本初持飲滌煩蒸金烏不轉銅壺箭碧盌時分玉井冰毎見喜公如玉雪更因執熱服吾膺

再和叔弼暑飲

古制𨿽存事一新奇峯時作火雲升慿風髙棟能虛爽欲雨炎天故鬱蒸適意浮沈多野果熱中咀嚼喜淸冰別裁僞體親風雅若比陰鏗豈敢膺

答晦叔求飲

墨客髙吟動碧雲蕢桴輕笑鼔雷閽千尋自分遺樗散百和何堪借棗昏按劍夜光驚暗擲揮弦流水喜新論久聞逸興須酣發願防長虹出淥尊

和江晦叔喜雨

千里人懷閔旱心輕將歲事叩天閽驟傾江海繁聲合盡滌山川沴气昏官責時丰聊共喜歸休興動欲誰論更思田父相邀樂步屧春風倒社尊

和朱公掞給事喜雨

喜雨髙吟夜不眠飄飄秀句選靑錢已推覆斗占穰歲誰事操豚祝下田滿澤新秧初放澑連云髙樹欲生煙未知美價堪多少洗盡人間苦暍天

中秋客至不赴郡防次範君武韻

經歲相期盡賞心虛堂有客阻趨塵登樓君似庾老子挾防我爲臧丈人淸據胡牀興不淺來尋奇字夜相親莫言糟粕無佳味未許桓公媿斵輪

和李獻甫守歲

枯鰕幹栗排野盤擁鑪酌酒兒女筵卻愁詰朝秖明日便數今宵爲去年瞻星惟恐斗柄落續膏更願燈花燃小癡老怯坐自笑無補漫廢通夕眠

次韻鮮於之武逰南谷【字彥桓】

山光娛客古城東雲散春陰望處空畏影戱魚依藻綠避人飛鳥動巗紅林間野坐分溪石岸曲晴行喜水風舊事共髙文字飲新逰盡寄語言中

蕓叟召杜城晚飯遂宿於東軒欲同逰五臺寺有詩因和其韻

第五橋東潏水濱山紅澷澷綠紛紛溪邊童子風雩舞林外先生植杖耘髙論但談雙樹法勝逰將步五峯云東軒夜久淸無寐山雨初從葉上聞

次馬承議韻

浮雲飄忽竟多姿蒼狗須防化白衣對客莫思捫虱語乘風且共跨鯨歸巖巖淸壁三千仭鬱鬱寒松四十圍君防時光易流轉新霜髙葉又朝稀

依韻答兪承議

南北相望已十年白頭相見喜畱連風埃異國君多感朱墨勞心我自憐事可寸心能有防生無百歲澷憂千一聞新賦思歸去韋杜溪邊訪舊田

次韻李忱承議所恵詩【字天輔】

人生飄蕩若浮雲邂逅乘風忽聚羣嗟我淹畱今倦宦喜君傾倒細論文揚舲覺海宗提印授鉞詩壇勇冠軍荒學澷勞無所得鼻端聊假一揮斤

和胡漕鬭茶分藥

萬里飛香入晉山髙眞祕籙露談端春雷發地巗驚綠夜鶴飛壇鼎轉丹仙桂淸風生兩腋玉壺五色抱神丸虛談論罷無塵事林外姢娟月半殘

和成季

蕓閣磨鉛勘舊經昔聞同捨此同升九楹置榻從頽偃百尺浮空逺濕蒸玉鱠堆盤魚勝雪綠荷傾飲酒凝冰家風牢落承推奨深愧龍門昔有膺

依韻和南子彊

雲路天門白日開豈無松桂出蒿萊於斯未信誠可矣如或知爾何以哉鏗然捨瑟有異撰豈必讀書無取裁業廣惟勤今汝畫覆簣不止須崔嵬

和劉丈招與康集同逰韋杜

潏水橋邊縱客車去天尺五訪尋初按圗韋杜風煙在遺址隋唐錦繡余雨後晚花寒寂歷霜前老樹半雕疏松間有酒來招我逺約相依造隠廬【時李支使隠居在杜曲以詩見招】和尹宗閔書記四月二日客溪上潞守李獻甫具飯有詩

溪園經歲不曾開逸興何妨客回春色堂堂辭我去暑風咄咄逼人來追涼故繞池邊樹分坐時侵石上苔皂蓋歸城魚鳥樂更延虛靜獨徘徊

酬汾守鄭大夫

鄭公賦政鬢如絲符竹新分晉水湄招客逺郊常置驛論文古訓舊箋詩漢庭行曳尙書履涇谷曾刊隠士碑今日湖亭共逰泛追懷子美昔同時【李之芳與杜子美同於鄭審祕監湖亭泛舟】

暑中卽事

掛壁淸羸金粟像映牕性相淨名經門前野水流繞捨雨後綠槐陰滿庭涼簟醒心須稍健好風吹鬢欲重靑此間眞境誰宜到更有珍茶一種靈

靜坐

一室蕭然不受塵簾垂疏竹映深門擁衾調气煩呼吸據案翻書費討論南郭子綦初喪我毗耶摩詰已忘言盡傳息慮何須息竅鑿無傷混沌存

和劉君兪逰華嚴寺謁文禪師

華嚴法界出諸天帝网重重絕世緣昔有髙僧開寶剎今畱飛閣聳瓊田身逰色相無窮境心悟虛空不住禪碧眼胡人香一炷分來今欲對師燃

靈山勝致古今同下種開花一綫通峴首道安酬鑿齒江西馬祖對龎翁防珠迥耀千淵黒滴乳微傾六斛空我有宿緣香火念閒來相與論幡風

暑退病起沐罷倦臥得蕓叟詩招爲艸堂紫閣之逰酬以來韻

八月秋髙肺病蘇深居吾亦愛吾廬晚風剡剡初衣裌白髮蕭蕭不滿梳困著藜牀眠北牖逺飛蝶夢訪淸都覺來聞有雲山興親寫新詩欲起予

酬晉倅徐發承議

黙黙窮年逐眾行杯坳浮芥竟何成交逰似夢逢還去世事如塵掃更生未訪故溪舟一葉空嗟短髮雪千莖病衰易感傷揺落一夜西風枕上驚

天輔歸休再用前韻並其弟恪子勉所和詩見寄再酬之

西北秋風動碧雲經年忽忽慘離羣去辭北闕投新綬歸老東山綴舊文詩遇恵連須長價書從阿買可張軍平生勝理思懸解糟粕徒觀愧運斤

同君兪自牛頭寺至興教院又防文師

杜曲樊川舊化城東西相峙兩牛鳴巖前寶塔藏遺燼殿里長燈續舊明萬法分流皆有相一心息妄自無生叢林是處經行徧防向東山記姓名

贈楷長老

靈源獨耀脫根塵豈論空身與色身若論有無寕見法須知開悟不因人病瘖得味難形語走餓還家忽忘貧薪火相交多少險煩師與眾指迷津

天竺僧金總持

金輪風火轉無涯震旦觀光渡海沙八萬言詮歸貝葉三千世界聚蓮花有緣禽鳥來波第隨喜天人盡木義今古少林風月在閉門常禦白牛車

蔡元度話其子能言前世事江晦叔有詩次韻

應感隨緣各有因一源眞寂自無塵須知此物非他物能悟前身是後身叔子探環喬木在房公發石舊書新區中誰是王文度證印曾逢竺上人

往來積習防生身石上精魂世共聞北澗水通南澗水南山云繞北山雲光含眾色珠常靜影入千溪月不分試向道人談實相神奇腐臭但紛紛

次韻錢穆父內翰題劉掾詩集

朱弦曾聞三嘆曲靑松自長千歲枝意來是有我輩語佳處只應能者知舊心洗盡萬斛水新愁誰爭半額眉淸興飄飄仙奕奕欲逰天外戱云螭

依韻酬張公燮

城下淸溪照病容溪邊開席豆籩丰故應舉酒殷勤處欲慰疏花索莫中短髮蕭蕭羞帽側彊顏咄咄學書空靑山行卜他年樂深結茅廬訪徳公

次韻李信叔

不見吟翁近十年驛亭相遇兩欣然旋臨野岸烹河鯉賸向鄰家送酒錢對雨張燈畱夜榻傍籬系栁泊歸船此生自斷君休問早晚須蕓杜曲田

和徐發承議懷歸

駸駸長路倦羸驂搔首飛塵苦戰酣猿過故山驚曉帳苔生舊釣暗秋潭土風膏潤田耕熟物意淸幽井汲甘一別防年勞客夢防擕藜杖破晴嵐

和胡吏部醇夫

妙語飄飄慰旅窮自憐饑味得甘丰朱弦恨廢髙山久明月驚投按劍中垂翅爲逢勍敵勇傾嚢但媿鄙夫空相從知便忘形迹一鶚先曾玷至公

依韻酧蔡陽叔赴永倅畱別

朱紱翩翩別乘行人楚語喜秋晴君山木落洞庭濶帝子魂歸湘水淸曾嘆選官稱一字舊聞世譽重三明餟醨若訪垂綸客葦岸夷猶鼔枻聲

次韻呂元鈞給事嘉川驛來詩

相逢莫厭重畱連邂逅浮雲只偶然前日一樽窮樂事今朝千里感流年塵侵遺迹畱漳水風入髙吟動蜀鞭錦鯉往來出江浦應傳秀句滿嘉川

送客至西湖

湖亭獨往客初歸春去春來盡不知新竹出梢才放籜斷蒲經雨別生枝山寒藏雪添云濕風送飛鷗過水遲卻笑偸閒得忙事自尋鄰叟問鉤絲

吳安老罷制舉赴安吉任

南北飛鴻迹影孤靑衫相見十年餘中銓簡士歸繩墨小邑沈才謹簿書防刄屠龍傳世學飛章薦鶚待公車太平藻繪須文彩今日何人誦子虛

送衛奕之西河任

藹藹長空春已歸東風猶在綠楊枝故人錯莫送行處流水蒼茫無住時汾上先生能理曲河濱退老喜論詩聞君此去追髙躅應忘靑衫簿領卑

送孫甥【名永字祖修】

痩馬駸駸渡洛行東風莫著褐衣輕爲嫌愁夢能催老故懶題封去問程千仭防防懸水急五漿須信客心驚明朝我向壺闗路待約歸纓共濯淸

送張景純

我居杜陵君淮東平生南北馬牛風雲山一日邂逅見艸木千里臭味同今朝歸心逐社燕他日付書隨春鴻不堪立馬向日暮索莫酒散秋堂空

送趙侗承議致仕歸

聊爲五斗陶元亮卻愛三龍邴防容蕙帳曉空驚怨鶴客衣夜薄感寒蛩江邊朝露半紅葉天際晚晴多碧峯漠漠長空何處盡雙鳬飛去曉云重

送董億朝奉

北防汗澷遺珠煙愁霧泣啼芙蕖興來便脫上方屐歸去重修繁露書一夢百年依幻宅五湖千里禦風輿家山芋栗應常熟坐防朝三戱眾狙

送陽孝章戶曹

前生問學仰前修親髮星星祿始謀千里束書來北闕一朝懷牒走南州荷衣未攺斑衣戱斗米聊寛負米求想見江神能世態開防風滿送歸舟

欽定四庫全書

潏水集卷十六

宋李復撰

七言律詩

送人從辟

秋風蕭索塞云黃白髮靑衫應辟章曾說穰侯常畏客今觀毛遂欲投嚢鴈門舊障雲松盡離石新城壠谷荒想有髙談開玉帳尊前妍論灑珠光

李無玷自左正言出守永州召爲吏曹外郎尙阻敍舊先貽此詩

初伏靑蒲拜皂囊忽驅五馬下瀟湘入承上閤尙書牒分掌中銓吏部郎焚槁舊垣猶寂寞拱樞列宿頓輝光聞歸未便能傾倒五日朝班得綴行

用周作韻送範忱夫舉歸

白日髙懸照九垓天門欲上卻飛回𨿽聞西蜀題橋去未放東都走馬來丰劍有神須會合荊瑉蘊璞且徘徊明年八翮乘風起一振鵬程九萬開

贈張萬戶徵閩凱還

瘴雨蠻煙逺蔽空只將談笑蕩羣凶旌旗夜捲妖星殞鼓角秋髙殺气雄已喜張良還防上更須龔遂守閩中凱歌聲動天顏喜金虎三珠擬報功

寄吏部王侍郎

國門一別四經秋新命恭承自冕旒碧落神仙來禁闥靑天雲霧隔皇州孔鸞筆下鶱光翠涇渭胸中有品流聞說絲綸推世譽佩聲好聴上鰲頭

答董天隱推官

日月沄沄不可追神奇腐臭略無遺一丘一壑能誰過相喣相濡莫我知彊聒睢盱何所補雄誇淩厲亦奚爲秋來春去尋常事安得乾坤獨爾私

答潞城令谷大同

蕭條寒邑古風深應嘆光陰恨陸沈莫厭荒山輕廩粟須思美政慰民心門連露艸常封印吏散秋堂靜試琴欲約仙鳬終未得東城何日聽車音

酧張法掾翼求侍養歸

少輕紈綺襲箕裘力學從容與我謀擇友卜商能勝賜舞風曾防自殊由去乘汴水春舟疾行過山楚客畱千里有聲如寄我須尋臨潏舊林丘

謁冷朝奉路逢王才元舍人同往

曉路髯翁已我先淸時有味獨君偏栁深門掩徑未掃花落鳥啼人尙眠顚倒著衣驚應客咄嗟解榻遽張筵雲開日影斜閶闔悵望歸程急馬鞭

答李成季賀授直祕閣

絕域經秋自乞還粉闈春得綴星班詔趨龍幄登文陛恩捧芝函入道山曲學豈知新說美蒼顏難伴後生閒聞君此地淹徊久悵望當年未及攀

酬李公寅畱別

歸風何急動徵車幾夕相逢意有餘緑暗河橋冰泮後雲藏山徑雪晴初登門曽上千重峻防刃將驚萬虛他日再來寜可約北鴻時付一行書

別防州眾官

半年漁浦巴城守兩任雲臺太華宮豈欲背時聊免俗但能省事略成風玉泉古剎須畱客峽水安流好向東祖帳聯翩催棹急臨溪灑涙落丹楓

衛奕其兄被劾得雪惠書及詩

去歲書傳嘆鶺鴒新詩甚喜字縱橫𨿽有智猶罹网鴈爲能鳴得免烹須信篋中多謗語莫矜堂上有奇兵滔滔天下常如此無慕功名取次行

寄朱約之

子墨文章不自珍連編大軸棄如塵久收幽履安巗谷但見髙名出搢紳欲寄逺書尋素舸今逢佳士得朱輪放談可講平生學新傳行觀盡獲麟

寄舊同遊

去鄕甲子四十二歸路山川九百三長河無鯉來東北逺夢隨月轉西南檐花雨落春獨酌牕竹燈寒夜對談石上精魂能閱世欲尋前事興方酣

呂司空壽

飄飄仙馭出蓬萊時節新陽動琯灰慶閥拱魁三象近祥源引九天回磻溪龍虎家璜在申國風雲舊嶽開聞說淸臺占異事弧南星步入中臺

贈吳徳秀隱士用來韻

不計無成與有成但能償足百年心喜營美醸多栽秫廣蓄奇書盡散金三代遺文鐘鼎古五湖秋意畫圖深超然眞趣誰能識目送孤鴻撫素琴

答人見贈

形影何嘗問主賓眞風滿戶養頽齡不從田父迷回駕但有漁人笑獨醒閒攝髙雲遊沆瀣靜收浮气借光靈出門無事誰相喜只對秋山滿眼靑

答範軻

綏城古語刻兜鞬何事求犀近水燃鄕裏後生輕宿學朝廷新詔急遺賢風回夜月開重暈驪睡神珠出九淵今日秋臯聞鶴唳茂先方議斸龍泉

答李成季

山川錯莫不逢春京洛空多滿馬塵李渤請歸聊見志魯褒著論久知神懷沙曽愧垂綸客擊磬興嗟荷蕢人向老愈憐筋力弱空傷涸轍泣窮鱗

答李公蘊

臘前曽約走新春春到無端絕塞行戍卒催完燈下甲急烽連入雪中城萬夫擾擾爭分餉一飯匆匆豈暇羮自嘆東西求斗祿兵戈已過十年生

答彭同年勸應賢科

早歳逢予嘆陸沈東風還更枉華音五蹄一角必殊相八跪二螯多躁心眾惜伏轅傷駿骨自慚躍冶匪祥金搏風敢效垂天翼但樂孤巢寄舊林

答李晝宣徳示詩卷

志學長年患小成五言今喜繼家聲因君筆墨多新語滿路雲山得美名才業未堪髙臥顯篇章自欲以文鳴歸時正是春風好擁轡應教取次行

哀秦金部

少年書卷是生涯白屋淸朝自起家數上封章思有補一生悃愊靜無華初瞻玉節星軺下俄見銘旌粉篆斜天理防防誰可度但傷零落掩淮沙

王夫人挽詞

家聲昔冠秦中望婦學今傳潁上風百歳流光方過半新春逝水忽馳東丹山鳯泣歸巢冷寒月烏啼反哺空他日拂弦悲舊曲應將哀恨寄孤桐

欝欝佳城潁水涯素旌今見出重扉不逢玉鼎仙丹轉忍見春風畫翣歸馬鬛起封占鶴表錦書賜邑得烏衣須知千古芳魂在漠漠孤云嶺上飛

弔朱給事

筮仕西州佐邑時髙才不厭簿書卑淸修與眾初難合眞節當朝晚始知諫苑塵埃多舊槁佛宮粉繪有生祠與君家世重重契祖奠靈車涕滿頥

棣華齋

眞長世譽賢兄弟棠棣名齋爲學詩華廈何妨因舊址春風不老是仙枝攀條漸見傳芳逺和气先從近本知顧我雕零長弔影感今徒益鬢如絲

托人求田

緑繞隨城潏水流百年那免問菟裘泉甘易汲能蠲疾土沃翻耕每報秋欲托髙人論地劵共期他日老漁舟歸身未到心先到得此余無一事求

殘編

殘編斷簡事寥寥購輯成書匪一朝韋述投山蔵舊史肩吾去國失宮謡須知孔壁遺文在豈逐秦燔烈焰銷博學多聞予所仰喜君擕笈過衡茅

靑布道人

逸意閒雲野鶴孤藥苖山葉綴衣裾新蒸石卵將畱飯戱酌銅盤便得魚療疾但分庵畔艸吐言不出世間書五年宻宻求眞訣始露三元禦气車

道士李得柔行太乙法曽傳禦容

處世能求出世心石壇深夜禮星辰徧遊五嶽求眞訣獨向三淸有主人妙筆曽開天日曉懸壺常鎖洞山春不知何事飛符動又見荒林聚鬼神

予昔爲河東漕屬吏部郎中呂得和出總漕計與予情均兄弟後開府荊渚惠書有人生難得相知之語予後官守鎭京兆聞呂之訃因發篋得舊詩感而作此

三年發篋墨猶新蹤迹𨿽疏意更親雲霧渚宮迷逺夢兵戈靑海困飛塵【時方收靑唐】飄零劍外防謀客【杜甫爲劍外參謀送韋班詩雲飄零爲客久衰老羨君還】愴惻山陽感舊人【向秀思舊賦濟黃河以泛舟兮經山陽之舊居顏延年作向常侍詩流連河東遊愴惻山陽賦】今古交情如覆水爲君涕淚灑新春

李毅師載出塞歸熟食日邀客湖上有詩求和遂用其韻

新知劍外朱兼阮舊侶江邊白與張去國杜翁爲客久傳詩韓老遇春忙一年喜競淸明日千里歸從戰伐塲山寺雪消云已暖湖亭冰盡水生光半生幾見逄三雅此舉無辭略百觴莫負髙名興苦嘆靜中閱盡喜難忘

五言絕句

宿興徳寺

東峯霽月出林叢寒露明夜久風漸息深院無人聲

七言絕句

登後峽寨北山

薄落山前菊未開郁孤水畔獨登臺明朝匹馬衝霜去直到鳴沙北始回

予往來秦熈汧隴間不啻十數年時聞下裏之歌逺近相繼和髙下掩抑所謂其聲嗚嗚也皆含思宛轉而有餘意其辭甚陋因其調寫道路所聞見猶昔人竹枝紇羅之曲以補秦之樂府云

柔桑葉菀暗東岡山下亂石如羣羊舊沙漸髙行路斷馬蹄踏散飛星光

繰絲宛轉聽車聲車聲忽斷心暗驚舊機虛張未滿幅新絲更短織不成

東來健兒身手長不隨伍籍習弓鎗何須官廩請租稅白晝衣食出道傍

短衫窄袖上馬輕空手常喜煙塵行論功何須問弓劍自有主將知姓名

牛車欲住更催行官要刻日到新城軍有嚴期各努力秋田無種何須畊

蕃兵入市爭賣田漢人要田蕃無錢有田賣盡走蕃去卻引生羌來冦邊

白羌紛紛急攻城羌酋卻走殺漢民漢民當前死不惜甌脫更有殺來人

隴山連峯入無際天畫封疆限華裔如何谽谺忽中裂西通風來動邊气

鳴鳯山西五里阪未渡汧河山漸淺東來行人漸長嘆已覺秦川不在眼

垂白東西幾田父林間偶坐忘巾履共說幹餱付逺人六月長丁猶築戍

予防侍先人作邑夏陽元丰五年來攝是邑過瀵泉題其亭壁

井邑依然舊物華行穿溪樹踏溪沙路傍故老遙驚認十七年前縣令家

再授雲臺觀過華陰題此

脫身西去度函關踏雪重過阿對泉又作蓮花峯上客祥飈髙禦紫虛天

過方山驛

驚塵拂面三千里走馬東西不識春忽見長堤新栁色一時聊慰倦行人

飛泉

銀河一道下天來蒼壁衝云萬仞開白浪駕風千石轉四時不斷響驚雷

臥龍院

杲日珠光照舊都試從雞足躡蓮趺橫身何用論明暗果是能揮寶劍無

畱題北禪院

偶到叢林訪可休南山依舊滿晴樓垂鉤漫有深潭興徧滿乾坤是卽收

隴州神泉鋪後池

山腰緑映女郎祠祠下泉通竹下池時有遊鯈自來去祗應曽見理鉤絲

題甘茂祠

奮身孤旅相秦王欲去憂防論樂羊不有私金助公賞可能明日防宜陽

王導

鄒人羞比管夷吾可復中原盡羯胡郊壘連云困衣食縱髙練布得充無

曹參廟

百戰皆收第一功幾回旁嘆泣良弓白頭始識人間事歸向東州問蓋公

王翦

少李輕兵去不回荊人勝气鼔如雷將軍料敵元非怯能使君王促駕來

孟嘉

不將得失供談笑此語宜爲盛徳人千里同風皆黙契禇裒故識坐中身

陶淵明

接輿歌鳯溺沮耕獨往何堪與世親投紱歸來眠北牖髙風自是葛天民

二月五日柳溪遇風

狂風擺撼未肯休直須枯枿生新柔老松倚云不關意開落曽閱幾春秋

秋庭夜閒步

髙秋夜气聲驚竹寒月徘徊影趂人此境靜觀如啖蔗後來細嚼味尢眞

答安陽叔兩絕【集唐人句】

春風吹園雜花開漸老逢春能幾回不嫌野外無供給一杯一杯復一杯

兩人對酌山花開靑天露坐始此回嗟我與君皆老矣且盡尊前有限杯

謁詩僧慧益不遇

晝公昔在雲門寺曽笑陳丘久不歸艸坐麻衣今不見獨來林下釣寒磯【唐僧靈徹寄陳丘二侍郎詩云身老心閒無外事麻衣艸坐亦容身相逢盡道休官去林下何曽見一人】

和崔珙望子嶺觀梅

髙枝疏淡小花頭開向殘春破客愁防墨空山慰寒晚卻如何遜在揚州

崔珙推官話王園再如昔年爲梅下之防並示絕句和來韻

王家梅樹春常早露坐曽侵月影來聞道去年還得意新花還似舊時開

閻先復朝議園牡丹一夲四月始開予與李成季同往觀閻求詩遂書絕句於其壁

淺蘂凡葩不自持紛紛競鬭早春時髙情獨負無人識落盡羣花晚始知

戱書徳公軒後桃花

百葉仙桃倚故臺劉郎去後幾時栽紅塵拂面人來看只有靈云放眼開

花發雙林七寶臺出門是艸不須栽東風一夜都收去爲問仙桃甚處開

和張總管菊

雲裏霓裳閒儼雅霜前黃鵠獨軒昻不從春意裝褫巧卻被秋風漏泄香

開落紛紛不自知春秋莫較後先期淸霜滿地凋零急正是黃花得意時

和呂吏部觀延慶院李唐畫山水

道人曽去禮淸涼幻出臺山翠壁光聞說幻師能幻幻煙雲艸樹攝他方

遊戱仙人出道塲寶山珠樹發神光坐間舉手分天界移入毗耶一室方

深蒨云嵐逺意蒼寶伽猶帶海波光須知應感神通力舉步相隨徧十方

題畫馬圗

龍種天駒產渥窪五云毛色散成花瑤池一去無消息只許丹靑紙上誇

題嚴賢良東山集

謝公髙志渺浮雲對奕從容靜世紛坐客偶然談小艸無言徒媿郝參軍

項城主簿趙岍求書惹云亭爲系二絕

東西飄忽本無心畱礙危檐便不禁向晚前山風力薄等閒相引作輕陰

白雲曽與閒人約爲怪貪忙久不來飛過孤亭訪消息也還遮莫未能回

和人觀木戱

百尺髙竿巧捷身竿頭立定鬭尖新更呈失腳翻身樣平地旁觀亦損神

書潏水集後

長安李履中世以儒業稱未冠取國學解自以年少十年不試於禮部刻苦於學元丰二年始於時邦美牓登進士第公旣博極羣書士大夫皆勉就制舉公謂仕途防徑知義守分者不與焉可也遺書彭元發往復論難終不易其操及從仕幹祿不以貧爲身謀當是時朝廷方欲經理靈夏時宰誘公以侍從而薦於上公毅然不就對故作兵餽行有不知何人畫此計徒困生靈甚非防之句後涇原路乞造戰艦五百艘姚麟乞造戰車三百輛公時爲熈河漕被防專監眎奏以謂實同兒戱辧數利害力詆其非是上察知其言忠遂罷其役其爲王翦將軍廟記云自昔凡有深謀逺慮老成審的者於天下事不肯輕動新進後生不思逺圗易其事其不敗者鮮矣蓋譏生事於西戎者公以通儒喜論事而毎執正議不爲勢利之所移奪居官行已咸取則於六經而尢防於易至於星歷五行小說百家罔不研精求是故時輩多質疑問難當代名士如張蕓叟李成季王子發先伯祖穆父皆文字詩友也予嘗謂古之學者本志於道而後世假以爲利民之資其不爲利動者曽無幾何孔子曰古之學者爲己今之學者爲人至若履中亦可以追配古之君子矣其孫龜年朋出遺集四十卷予熟讀其文想見其風采姑摭其大槪而志之公諱復以字行關中關中稱名儒者必曰履中也官至中大夫集英殿修撰其行事之詳備見於史譜云乾道癸巳嵗閏正月辛丒吳越錢端禮書

象祖嘗讀樂靜先生詩云結交賴有紫髯翁鶴骨嶄嶄爛修目五言長城屹千丈萬卷書樓聊一讀蓋言潏水先生也曩先祖觀文見先生之集嘗摭其大槪而志之又爲之說曰予讀歐陽文忠公集古錄見由漢唐以來士之有徳行文章功名事業載於金石不見於傳記不可勝言後世冺絕無聞者多矣豈眞無聞耶蓋系乎幸不幸也如潏水先生其學術淵源其文章爾雅其議論醇正烏可以不傳於世昔揚子云作太嚴尢謂桓譚曰子嘗稱揚雄書豈能傳於後世乎譚曰必傳顧君與譚不及見也後四十餘年法言大行則信知天下自有公論傳不傳時有隱顯爾先祖帥防稽時欲刋先生之集期以行逺未幾奉祠歸不克就象祖今於上饒郡齋刋之從先志也淳熈癸夘十月旣望郡守錢象祖書題潏水集後

潏水先生道可宗淸詩華藻亦云工欲知派別從何出具載邦君大集中徐衡仲

