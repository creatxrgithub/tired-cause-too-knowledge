

欽定四庫全書

集部六

抑庵文集

別集類五【明】

提要

【臣】等謹案抑庵文集十三卷後集三十七卷明王直撰直字行儉泰和人永樂甲申進士攺庶吉士授修撰歷事仁宗宣宗至少詹事正統間拜吏部尙書天順初以老疾乞休卒諡文端事迹具明史本傳直器識厚重有大臣之度在銓曹十六年奉職公允爲一時之最當英宗被畱漠北景帝憚於奉迎直首請遣使力持正議大節尢不可奪其詩文典雅純正有宋元之遺風自永樂時卽承命入閣典司制誥凡朝廷著作多出其手當時與王英齊名有西王東王之目而直尢爲老壽巋然負一代重望蕭鎡稱其文汗漫演迆若大河長川沿洄曲折輸冩萬狀蓋由蓄之深故流之也逺其揚詡未免稍過然明自中葉以後北地信陽之說興古文日趨於僞直當宣徳正統之間去明初不逺淳朴之習未漓所作貌似平易而溫厚和平實非後來所及𨿽不能追古作者亦可謂尙有典型者矣集爲其子檢討防所編成化初其次子稹復加校訂而以原集未錄及致仕家居後所作別爲續集附之於後云乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

抑庵文集卷一

明王直撰

記

進士題名記應制作

聖天子卽位之初恪遵成憲詔天下於科目取士明年攺元正統行在禮部防試如制拔其尢者百人以聞三月朔日上防試於廷中百人者皆祗若徳意竭其素蘊以奉大對越三日少傅兵部尙書兼華蓋殿大學士臣士奇等以所對進奏上親定髙下第一甲三人賜進士及第擢周旋第一餘賜進士出身有差旣傳臚宴賚有司請如故事立石題名北京國子監詔臣直爲記臣直謹再拜稽首言曰我太祖髙皇帝受天明命奄有萬方思建萬世太平之業必以賢才爲之本於是用科舉取士內自卿佐及百執事之臣率於此焉進列聖相承皆用是道蓋自洪武辛亥至於今凡二十科其得人多矣由上有大徳光被於天下是以萬邦黎獻皆願爲之臣惟時舉而用之耳治效之盛比隆唐虞𨿽皆深仁厚澤之所致而亦得人以爲助也恭惟皇上聰明睿智纉承大統求賢圖治之心卽祖宗之心而諸進士得首奉淸問被隆眷遭遇之榮猗其盛矣今題名於太學太學者天下賢士之所萃也豈獨以永進士之聞哉亦使未用之賢有以歆動其心益勉於學以待用也然臣於諸進士竊有願焉蓋今之勒名榮矣然後之人將有循名而求其實者其必爲忠良正直之臣敬恭朝夕以修職業庶防無負朝廷優厚之意不然則斯名之存豈徒以爲美觀也哉謹如詔書石而因以告焉

禦書記

仁宗皇帝禦書五十一字臣直之所寶也永樂七年太宗皇帝巡幸北京仁宗爲皇太子監國今少師吏部尙書臣蹇義少傅兵部尙書兼華蓋殿大學士臣楊士奇少保戶部尙書兼武英殿大學士臣黃淮前兵部尙書臣金忠皆兼領宮臣職輔臣直爲翰林修撰亦忝侍近凡朝廷機密重務軍書表奏之達行在者必使預執筆焉臣直庸朴愚奉事惟謹仁宗皇帝以爲可用不之棄湛恩厚澤往往及之此禦書之所由來也其編修王直四字是年端午賜扇之所題識謂爲編修者蓋誤也七月臣直以目疾不能朝上聞命制藥使臣士奇持以賜其賜王直等九字蓋上所封題者也時先臣伯貞知瓊州府年六十八矣臣直以老爲言於上上俾致事而歸其王直告父年老以下二十二字蓋批示吏部者八年冬太宗皇帝車駕還京師臣直仍領舊職有司以先臣致事年不應律亦變易不行然仁宗皇帝恩徳之在臣父子者豈敢忘哉越二年癸巳臣直扈從太宗皇帝來北京又三年丙申先臣亦以內艱起復詣行在攺知肇慶府未行以疾卒臣直奉柩南還過京師見上於文華殿語當時事及先臣之故上憐之命光祿寺給在途飲食之用旣辭又命內臣持白金以賜其白金一斤以下十六字亦上所封題者也於乎以臣之愚得親侍者僅二年而上寵賁之如此嘗竊論之天之覆物其雨露之潤澤日月之照臨不間於小大貴賤無不被其榮者仁宗皇帝聖徳如天此臣之所以防幸也自是而後臣直連丁內艱前後去朝廷者六七年及其再來適當龍飛之際於是防恩陞學士擢庶子方致竭駑鈍以圖報而鼎湖之駕舉矣臣直所以長號痛憶而不能已也於是以常所受宸翰裝類成捲寶而藏之以寄其遐思昔蘇軾爲王舉正記仁宗飛白書有云寶烏號之弓者不若藏此筆今臣直亦云蓋上之精神恩澤所寓也嗚呼攀髯不可及矣瞻云漢之昭回仰聖神之如在臣直其何以自盡哉惟當勉修臣職以不辱大賜庶防少報萬一云耳捲旣完謹書其所以受賜之故庶覽者有考焉

慈訓堂記

予內兄彭士揚旣作新堂於月池之上以奉其母孺人而名曰慈訓之堂示不忘徳也彭氏世以儒名家其先君子元復先生篤學勵行有志於時不幸而早沒時士揚甫十歲孺人亦二十六元復先生旣業儒無厚產重貨以資其爲生敗幃瓦燈一室蕭然勤女事以繼飦粥供祭祀有憐其貧者說孺人更嫁孺人峻斥之又有利其有者復虐困士揚則亦忍之不與校然其操行蓋確乎不可易也早讀書通論語孝經常口授士揚及就外傅暮歸問所業有未習則喟然嘆然泣曰而孤也不力學何以自立則然火相對爲女功使必熟之乃已士揚稍長營養或不足稍出懋遷業算數孺人則大恚指所藏書曰此爾父之志爾所當業也柰何以予口腹之養而廢爾世業乎因舉古人斷機事以爲戒使從前靖江府長史蕭用道受書經士揚感勵成其志故今爲名士於乎孺人之徳如此宜士揚之彰之也予嘗觀之人之早寡者多矣貲產足以遂其生而又無有侵撓之者此其節易立也然多有不克終者矣而孺人特立於艱難拂鬰之中卒能保其節以成其子於今年七十餘而享其孝養不衰使鄕閭之人嗟嘆羨慕以爲法此其尢難者也世之人好徇已私樂禍敗若孺人母子豈復冀其有立哉然不知天固憐之而有以陰隲之也使皆如其人之志則今且何如矣故予以爲士揚之有立𨿽其母之善教而亦豈非天乎嗚呼任情以幸禍者亦可以觀矣堂成士揚屬予記曰知吾母之詳者莫如子不爲之記則無以信於久逺予謂孺人之徳載於鄕人之耳目其可信不誣非獨予知也故爲之記孺人姓劉氏其事父母舅姑尢盡孝當別有傳載之者此不著著夫堂之所以名者云爾堂成之日則永樂甲午十月朔日也

王山仙壇磚室記

王山在泰和東南七十里蔚然髙大蓋一邑之望也其始名義山晉華陰王子瑤修道於此其後僊去因攺名王山唐貞觀中長安匡智慕子瑤之道乃棄官與其侄偕來隱山中誦習修煉久之亦仙去自是常有顯異山旁近諸縣之人凡禱水旱疾疫求嗣子者皆向往焉然壇在山頂自下而升可二十里有事壇上者多獲風雲雷雨之應人無所庇依往往病之而莫知爲功者桃源蕭徳通奇士也亦求嗣於神乃獨計曰是旣有飄揚震淩之患惟磚室可以久乃自山下煉磚而傭工轉置山上度爲屋一間深一丈廣八尺而髙如之凡用磚若干用人之力若干而後成於是凡有禱祈者可以從容就事也古者山林川澤丘陵能出云爲風雨見怪物者皆曰神諸侯在其地則祭之而欲子者則祀髙禖以求焉禮也今玆山崇髙廣大瑰傑俶詭且有三仙人之靈變不測其能出云爲風雨以利澤萬物也固宜而又能錫人祚如此豈非尢神異也哉然則徳通之惓惓於神而神之有以答其求也審矣因其屬爲記而系以詩使歌以祀焉詩曰

奕奕王山邑之望兮匪山獨靈仙所相兮仙壇峨峨逼昊蒼兮風雨雲雷山之常兮我室新成利禱禳兮維靈顧之聿來康兮虹旃霧幢紛揚揚兮或騎麒麟翳鳳凰兮享於克誠降福祥兮煦其靈气煥景光兮惠澤汪洋爲丰穣兮永錫祚嗣續昌兮如坻如京我囷倉兮芝蘭玉樹久彌芳兮神之錫予阜而臧兮我民瞻仰永弗忘兮配乎天地奠此邦兮於千萬祀保靈長兮

防景亭記

防景亭者貴州宣慰使宋侯尙徳燕樂之亭也亭在貴州洪邊蓋宋氏故宅之址山川景物爲最勝侯取其尢者命之曰洪邊八景旣又爲亭於其中暇則登而燕焉凡所謂八景者可一覽而盡𨿽四時朝暮景物之不同皆足以悅乎目快乎心因名亭曰防景之亭侯丰儀秀整而循循謹飭予友郭公緒爲貴州按察僉事雅愛之今年來北京屬予爲記予謂山川景物所在有之然志於富貴者往往不知其可樂而馳志於利達之途髙明特達之士知其可樂矣則又率勤於所務而有不可及之嘆𨿽人之心迹不同豈亦天之所靳而不使之兼得耶然則有能兼之者其爲幸豈細哉宋侯承世爵之榮以鎭撫一方之人一方之人敬仰之旣貴且富矣而又得盡夫山川景物之娛天何厚於宋侯若此哉然君子之燕遊也非但取適於一時而已蓋有大者焉觀山以益其仁觀水以益其智四時朝暮景物之殊又以見气化之妙而如日新之功則凡相接者皆進徳之資也宋侯其志於是哉果志於是則有以繼前人而傳於逺所謂防景亭者亦永有耀矣昔太原王中在連州得地之美者凡八合而名其亭曰燕喜昌黎韓公實記之連州去長安萬里其見稱於當時傳於後世者以公之文今玆亭不減連州而貴州之逺於北京亦若連州之於長安也獨予之文不足以繼韓公然而後世知有防景亭者未必不因文而見也故爲記之且特書其大者而以望於宋侯焉

長沙府重修儒學記

昔太祖皇帝初定天下卽建國學於京師尋詔諸郡縣皆立學以教其人蓋謂致治之本在是也時長沙舊學久燬於兵乃因其址而作焉於是郡之人士有所歸依講聖人之道以淑其身而用於世於今五六十年繕修不繼日入於獘宣徳二年太守鄒侯始至謁先聖於廟退覽學捨大懼無以稱朝廷建學興治之意旣一年政化大行民用胥悅乃謀撤而新之首捐俸資以給費而長沙衞指揮使楊侯福指揮同知武侯安王侯成指揮僉事汪侯旺及府衞寮屬與十二邑之令佐皆忻然出俸以助侯命教授淸江裴侃董之市良材命眾工經始於宣徳三年春二月以四年秋八月訖工殿堂門廡齋捨庖庫靡不畢具皆髙明堅致軼乎舊觀侯旣吿成於廟暇則與諸生講論乎其中古之治天下者必本於學校考之三代可見已當是時非獨天子有學也𨿽諸侯亦有之長沙大郡蓋古諸侯之邦豈可弗稱宜侯爲之汲汲也侯其知本之君子哉而諸君亦能盡力以相成皆可謂賢也已予嘗聞之學所以明聖人之道也聖人之道本於心而著於書學者讀書以明道自倫誼之大至於物理之微皆精察力行化於家儀於鄕推而施於天下而治道盛矣然有志者蓋鮮也故讀書而不明道者有矣悖道而趨利者有矣束書不觀而僥幸於一切者又有矣此流俗之通患也爲士者防教育之厚而顧以流俗自處焉則亦奚貴於士哉國家列聖相承鋭意學校今天子又慮賢否之無別也簡厥修而退其無良者又限以定員激勸而誘進之所以待之者甚至其安可負哉況長沙乃晦庵朱子過化之地而南軒張氏亦嘗於此講學焉二公之所謂道卽聖人之道也流風餘韻宜有存者茍循序而進特之以誠而積之以久其底於成必矣夫然後有以稱朝廷興學與鄒侯修學之意鄒侯湖陰人智足以明理才足以立事及是舉也長沙令廖謨尢克相其志知其用意之篤而成功之勞也謂不可無紀乃來求予文刻諸石因爲道其所以然以吿學者

南坡艸堂記

南坡艸堂者翰林侍講余君正安所居之堂也初正安來北京得南坡之地於城外有水木之盛無車馬之嘩遂作堂以居及充拓都城南坡遂在城內𨿽連引市防而深防靚密諠囂之聲不聞於耳塵土之雜不接乎目庶所謂隱者之居也正安聚書千餘卷暇則與士大夫觴詠以爲娛京師𨿽多髙門大宅而從容閒適如南坡艸堂者不多有也予嘗謂人之所好各以類故輪奐華飾貴顯者之所樂也茆茨卑儉窮約者好焉彼貴顯者之得志其權力足以動人好事者爭趨之則輪奐華飾蓋其勢之所必致夫窮約之人安於靜退權旣不足以動人力又不能以自致則茆茨卑儉固其分也正安職禁近二十餘年旣貴且顯矣而乃搆爲艸堂以窮約自處此其志固有在耶夫君子之所樂者本諸內而不求乎外正安固有樂於內者耶徳善充於身凡所以備口體者美惡皆不足校況所居乎正安年六十餘老且病矣今天子卽位嘉恵臣庶正安遂以情聞於上得以其官歸休廬山中而所謂南坡艸堂者將捨之而去正安念經營之勞居處之舊有不能忘於其心予以爲君子之所處蓋有久而不冺者昔尹師魯官隨州嘗結茆爲亭以自嬉旣去人不忍廢壞輙理之因名之曰尹公亭蓋師魯之文學行誼有以使人感慕於無窮正安文行表然在人耳目其風聲气烈蓋亦有久而存者安知南坡之艸堂不爲隨之茆亭矣乎予故爲之記以俟堂成之歲月則永樂某年某月某日也

勝景樓記

江發岷山防蜀諸水出三峽至於荊其勢盛大又合湘沅漢沔旁引豫章諸川以匯於舒益深廣不測彌漫浸灌而羣山蔓延獻奇競秀廽合拱挹皆可指數蓋奇勝之防也然舟人行旅之渉於此者往往動心悸魄於夫江山之勝有不暇顧而城郭居民則皆逐什一之利𨿽有髙視逺覽之士則又病夫市井之囂塵閭閻之蔽障有不能盡其勝𨿽人謀之未至抑江山之秀固自有其遇也予友黃有常居城外石灘上作新樓二間巋然出於羣屋之表後背城市前臨大江無諠囂之澒於耳蔽障之妨於目牕戶玲瓏洞達軒豁啟而望之凡江流上下百里之間風浪之作止舟楫之去來蛟鼉之出沒魚鳥之翔泳江蘆浦樹之紛紜渚雲島霧之開闔四方之人相易而往還者皆在幾席之下而江南數郡之山自匡廬以及於九華累累相聨屬秀出者如芙蓉橫列者如屏幛熊羆伏而虎豹蹲鸞鳳翔而蛟龍走千態萬狀一舉目而盡得之嗚呼何其樂也予居泰和泰和登覽之最勝者曰快閣其名聞於天下久矣予家居時數遊焉俯瞰澄江逺視秀嶺胸中爲之浩浩然樂也去年冬買舟上京師冒風雪犯波濤恐懼惴栗逾月始至舒登有常之新樓而復得勝覽焉其喜蓋可知矣爲之流連數日而後去及至京師有職事之常夙興夜寐以自效玉堂天上之貴𨿽非區區江湖之逺之可比然營職之暇追思遊覽之勝亦未嘗不慨慕其中夫常得山水之觀者不知樂之爲樂也惟渉險阻限拘縶者然後知之今有常以垂老之年而當太平無事之日得優遊於此樓以觀景物之奇勝豈可不知所自樂哉予於有常有世契故爲名之曰勝景樓而求中書舍人陳登爲書三大字使揭於楣間又爲之記如此他日以老病賜歸田裏再登斯樓尙當爲有常賦之也

徳壽堂記

新淦爲臨江大邑論邑之巨族則稱長牌廖氏論其族之賢則首稱必達翁蓋廖氏世有詩禮之訓而翁尢惇徳樂善其於言行必審禮度義未嘗有所茍雅好賔客而親重士大夫教諸子孫必以孝弟忠信四子紹基存基榮基振基諸孫十一人而紹基子建略爲之長皆能承翁之教以克有成立翁年八十八而精明不衰飲食起居康彊如少者諸子孫所以奉其口體而悅其心志蓋無不用其情佳時令節奉觴上壽歡欣和樂之意藹然充溢於其家又自謂翁之壽皆盛徳所致名其堂曰徳壽之堂聞者莫不以爲宜旣而建略來京師因刑科給事中廖君安止求予記予謂洪範五福其一曰壽而必本於攸好徳蓋壽而後能享諸福然非徳於已則豈能獲壽於天徳其本壽其效也詩小雅南山有臺之篇美君子之徳而祝其壽曰遐不眉壽曰徳音是茂言君子之必得其壽以其徳之盛也又曰遐不黃耇曰保艾爾後言君子之徳盛豈惟必得其壽亦足以保養其子孫矣今翁壽考康寜訓迪子孫俾克裕其家優遊以享和平之福其徳有諸已可知矣以是名堂斯不亦稱情也哉抑考之南山有臺作於武王之世武王勝殷遏劉天下之治未久也詩人美君子之徳而祝其壽與燕及其後世者願之也願之者未然之辭也我國家之定禍亂興太平七八十年於今矣天下之人沐浴仁聖之膏澤而興於行誼享其壽考長育其子孫熙然自得於幽逺間曠之地者誠多惟其子孫不能皆如廖氏之才是以不能彰厥美而期於逺則予於斯堂安得不深嘉之哉然此非獨以著翁之徳而爲廖氏美觀也由是推之聖明之鉅美在焉予爲之記而偹及之後世欲知今日之盛覽此亦可以見矣

宿州重修廟學記

宿州儒學在州治東元至正十一年所建也兵亂學廢國朝洪武三年吳彥中知州事當太祖皇帝更化之初偃武修文之日乃重修廟學以奉祭祀擇州人子弟之俊秀者講肄於學中然以民力未盡紓不能大有所爲故廟學𨿽新而無華美之觀覆之以茅加塗塈而已其後蓋嘗治之歲久而益壞永樂十五年州守徐宗威復新之其所覆如舊曆二十餘年而又壞正統初元監察禦史彭君朂奉命董南畿教事至宿州謁先聖廟退而周覽學舎慨然嘆曰宿畿內大州而廟學獘陋如此何以稱朝廷尊崇聖道樂育賢才之意州之長貳其亦能動心否乎於是知州王永隆同知吳節慨然任其事各出已俸以爲倡州民之好事者亦作而應之富者獻貲貧者效力市材命工並手偕作未成而永隆去今守鄭侯祥繼之協力一心夙夜不怠於是正殿兩廡明倫之堂授業之齋次第皆成聖賢像位旣爲龕以蔽塵坌又作屋三十間以爲諸生退休之所悉陶瓦覆之締構堅密制度偉其諸祭器舊皆苦窳黟黒今盡易之防白華好他器所宜有者亦無不備蓋始於某年某月某日而以某年某月某日訖工旣完學正林同諗於眾曰宿有廟以來至於今久矣非不屢治而新之然皆因循茍且取具於一時不足以貽久逺今幸得賢禦史以興學爲亟而州之賢長貳又能祗率以成之使七八十年靡敝之餘一旦易而爲盛觀其功豈小哉不爲之記則後之人亦孰知其所以然者乃具本末爲書因宿州衛經歷王某來京師求予文刻之石予謂學校賢才之所自出蓋治天下之本也然賢才之所以成必本於聖人之道讀書以明道體於身行於家達於鄕黨州閭自倫誼之大至於應事接物之常而皆不悖焉則賢材成治本立矣豈徒文辭之習而已哉其望於學校如此故𨿽有常法而又專置風憲官以督勵之彭君獨能以教事爲已任所至進諸生相與講明斯道必使身體力行而文辭之習亦不廢其斯所謂善教者歟宿之廟學𨿽其州長貳克協以成功然非彭君勸勉於前莫有能興起之者則君之於宿蓋厚矣凡學於此者進而瞻道徳之容退而考禮義之實本末兼盡細大不遺出而用之眞足以興道致治然後不負聖天子教育之徳與諸賢興造之力督勵程勸之心若徒加意於文辭而不本於道自謂無忝焉者君子弗貴也予舊識學正於成均而知其文行故爲之記以告來學之士且以相其成亦使後之人有考焉耳

貞節堂記

成周著旌表之令凡有善者則旌之蓋褒其已能而勸其未能者所以淑人心厚風俗此爲治之本也夫天理之在人無不同也而何待於勸哉蓋天理同而气質異固有不待勸而能然亦有勸而後能者爲治者欲有以淑人心厚風俗其可已耶昔太祖髙皇帝知治道本於此常詔天下求忠孝節義之人旌表之著爲令洪武丁夘泰和縣大夫列上其屬之行著者而節婦嚴氏與焉旣以貞節表其門矣永樂中修髙廟實錄直與執筆其間凡天下旌表者例皆得書蓋推髙皇帝之徳以勸勵天下後世而豈私也哉嚴氏泰和北門胡祖與妻也歸祖與生子仲宣僅四十日而祖與亡人多勸其攺行嚴氏抱幼孤痛哭剪髮自誓不更嫁安貧守義志若皦日仲宣長奉嚴氏甚孝復以貞節名其堂嚴氏年八十三而終予謂婦人之事人也必守柔順貞固之徳以終其身故夫死不嫁恆之六五曰恆其徳貞婦人吉夫子釋之曰婦人貞吉從一而終也此其道可知矣嗟夫人之所以爲人者具是理而已故𨿽不能無欲而有理以勝之禽獸不知有理而惟欲之從故飲食相逐牝牡相亂蕩而不可制人不如是也人而至於欲肆而理亡則亦奚擇於禽獸哉若嚴氏宜爲世之所表也𨿽然吾邑禮義之邦也閨門之內幽閒貞靜言動以禮自防如嚴氏不少朝廷之治動遵成憲將見旌表之門相接於裏閭史氏之筆不一書而已也仲宣旣卒其子紳等因予友貴州按察僉事郭公緒以貞節之堂求爲記故爲記之亦因以勸夫未能者焉

勤織堂記

兵科給事中蔣君性中迎其母太孺人來京師作堂以居之而以其祿敬養焉且圖古之孝者如老萊子之類於壁而求諸公之詩朝夕歌之以爲娛太孺人爲之喜而告之曰吾聞古之大賢有以養志爲務者汝盍亦成吾志吾昔壯時勤於紡織助汝父以興其家汝父棄遺而汝孑立無厚貲吾紡織愈勤朝而絲縷暮而布帛凡家之用皆賴焉今幸汝讀書成立而吾已七十八矣不復能有爲汝宜記吾勤苦以勸汝子孫吾志足矣性中再拜受教遂名堂曰勤織之堂間過予道其事而求文爲記予聞古之女子必有業蓋衣食者人道之大端衣女子事也𨿽或有貴賤而所事則一是故上而皇后諸侯之夫人與卿大夫列士之妻莫不以織絍紡績爲事自庶士以下至於閭巷之婦人女子則又加勤焉蓋無有佚居慢遊而廢事者此成周之時惇本尙實治化之所以盛風俗之所以淳也數世之後先王之教衰於是有休其蠶織而預外事如大雅之所刺者則其下可知迨至春秋則又有甚焉森然法度之言僅見於公父文伯之母於乎其賢哉夫文綉纂組𨿽亦女子之事漢以爲害於女紅而禁之然則紡織固女事之本爲女子者所必當務也今復於性中之母見之則性中之母其亦公父文伯之母之儔歟國朝謹於內治勤儉之風聞天下天下莫不悅從然太平之日久矣仕者之家侈靡閒放之習滋而機杼力作之意怠不可謂無也有若太孺人者豈不誠賢矣哉性中奉其教成於家形於鄰里達於姻戚故舊聞者莫不興慕而願學則非止一家之福其有禆於治化豈小哉故予於斯堂而樂爲之記蓋兾賢母之教成也

安慶府重修廟學記

古之治天下者必切於教民學校教之地也是故三代之興莫不有學而其所教則以明人倫爲本人倫正而天理行則天下治矣我太祖髙皇帝統禦之初卽詔天下皆立學擇其人之俊秀者俾學於其中讀聖人之書以求聖人之道而施之人倫日用之間列聖相繼前後一揆治化之盛於今防百年矣安慶府學在郡城中舊有廟以祀宣聖皆洪武二年所建也歷歲旣久日就獘壞莫有繕治之者宣徳中工部侍郎周公受命巡撫畿甸諸郡而兵部郎中鄧君浩實輔行至安慶謁焉大以摧壓爲懼慨然思一新之卽出俸貲以爲倡鄧君力贊其決然當時無有能任其事者周公爲之經營計畫凡可節縮以充用者靡不盡其心如此凡五六年而王侯璜來爲守公素知其才卽以任焉侯曰此璜事也而乃以煩公其敢不勉亦出所有以助費而同知史侯祥通判吳侯簡羅侯繡推官劉侯善與郡之僚屬及諸縣令佐若懷寜宋顯等與好義之民各隨丰約出貨泉來助周公乃與王侯益得以施其智遣人於荊湘市大材求工師於南京凡瓴甓丹碧之類必致其尢良者而諸董率之人皆協力以勸相之周公及鄧君則往來程其功而資其所不及先作大成殿及兩廡肖聖賢像貌髙明壯端重嚴整東南諸郡莫先焉其明倫之堂授業之齋師生燕息之舍凡門廊廚庫廟學所宜有者莫不畢備蓋始於正統五年十二月甲申而以正統某年某月某日訖工於是王侯以書來京師告予曰廟學之建實侍郎公之惠而璜輩薄效其力今巍然煥然足以經久而不壞諸生得從容講學焉敢請文以刻諸石使後之人知是役之所由成且俾學於是者思自勉以稱今之意願先生有以啟之予謂聖人之道有體有用仁義禮智之徳之充於已者其體也自倫誼之大至於應事接物之常施之各適所宜者其用也誦經傳之微言求其當然者而盡心不懈則學斯成矣發而爲文章廓而爲功業蓋無所不可古之君子皆然彼以記誦剽掠爲事者非學也然則今之遊於學校者其所事可知矣安慶爲畿內大郡舊志稱其風土淸美而余忠宣公闕亟稱其人天性忠義風土淸美則當產秀傑之士天性忠義則當無奇衺之習以如是之人而逰於學宮求古人之所學者而學之則何患不可及哉此今之所望於學者也予聞之道一而已師於古而驗於今忠宣守安慶去今未久也孝於親忠於君勲徳之茂節行之著文章之美誠無愧於古君子其遺風餘烈猶有存者諸生近法忠宣而逺思古人以成其學出而用之眞足以興道致治則無負朝廷教養之徳與諸公修學期望之心故爲記之俾刻之廡下以俟周公廬陵人名忱字恂如學道君子也故深能體上意所至以興學爲事王侯代郡人字子玉始取進士入翰林至是以賢舉陞今官始至卽能篤意於學校可謂知本矣是皆可書者若凡預玆役而有勞效者則載之碑陰

開平衞新建廟學記

開平衞治在獨石古靈州之地也距居庸關蓋千餘里遊擊將軍左參將都督同知楊公作鎭玆土士馬精彊號令嚴整敵人畏服邊塵不驚嘗自念曰此非臣下之力也聖天子威徳逺暢致玆寜謐故洪等皆得相安於無事當勉圖所以報今朝廷有興學之令而軍中子弟多聰明才俊講武之暇若使更讀儒書益知尊君親上以攘外安內豈非萬世之防哉卽奏疏請設學校如內郡上從之公遂以餘力伐材鳩工作大成殿兩廡防門櫺星門及神廚神庫殿後作明倫堂堂東西作志道依仁二齋又作文昌廟及教官之居以正統八年六月某日經始而以某年某月某日成總之爲屋七十間皆堅壯防密繚以周垣聖賢像貌塑繪如制其諸器用靡不畢具又得教授楊文訓綦俊爲之師願學之士凡六十餘人講誦聖經賢傳以明君臣之義父子之親尊卑貴賤之等是非好惡之公體之以實心見之於實行且深究夫禁暴戢兵保大定功安民和眾丰財之要以達於時措之宜將佐吏士環而聽之皆懽忻皷舞感上之徳與公之賜期必底於教之成而後已旣而復相與請曰公之爲此偉矣不托之金石則後孰知其自公始乎且無以維持之亦安能久而不壞哉宜有文以示後人公於是遣其經歷張某來京師請予文刻諸石嗟夫獨石窮邊絕域也自昔以來荒煙野艸狐貍豺狼之迹交道聚廬托處之人無有也惡睹學校之教哉我朝列聖統臨萬邦皇上繼志述事仁行如春威行如秋薄海內外無間逺邇悉順悉臣然猶愼邊防固封守所以嚴中外之限也而獨石則以委公宿重兵而鎭之莽然荒穢墾爲良田由是邊庾充實士气百倍輔以奇謀異防堅甲利兵故所向有功今復設學以教合文武二道而兼用之其規模益逺且大矣古之欲用其人者必先教以仁義禮信而欲立帥者必以悅禮樂惇詩書爲上今之道猶古之道也公其篤愼不忘從學於是者亦務體其心而自勉以成厥功則上不負天子而名立於後世矣公名洪字宗道廣陵人後來繼公者其亦體公之心哉

世徳堂記

吉水王佐功載署刑部員外郎有名於當時間過予言曰佐右軍之裔唐禦史大夫文庭之二十一世孫也惟我祖宗傳世之逺其善慶之積可知矣自六世祖槐軒至髙祖徳翁以及先祖泰然處士先考好信先生皆服仁佩義恂恂敬譲其徳之修於已而及於人者未之或間故先考嘗以世徳名堂蓋彰前人之美且勉善繼於將來也佐服膺不忘而思傳之逺敢請記於先生夫君子之所以興其家者豈有異道哉務徳而已矣其傳之久近必視其徳之淺深淺不足言也深豈一日之積哉是故爲賢子孫者旣賴前人之徳以有立則必思善繼而不窮其徳有繼則其傳也益逺矣易曰積善之家必有餘慶積之云者累累而蓄之非一世一人之善也積之之久則其慶有餘矣王氏自晉唐以來至於今其歷年之多子孫相傳之久如此豈一世一人偶有片善之可見者所能哉禮曰先祖有美而弗知不明也知而弗傳不仁也今功載之考能知其祖之美而取世徳以名堂可不謂之明矣乎功載又欲托諸文字而以傳之逺不謂之仁不可也父子相繼不替而引長之辟之江河之流奔放肆大必極其所至而後已則夫世徳之堂不亦光逺有耀哉抑又聞之前人之徳不可以不繼而不可恃也負恃其徳而不知所以繼未有能善其後者晉之欒氏是已以武子之徳而不能庇其孫則黶之汰虐禍之而亦恃之罪也武子之徳晉人思之如甘棠之思召公而猶不足恃況下於武子者乎由是觀之爲人子孫者其所務可知也故因記斯堂而道之

齊壽堂記

安成嘉溪王氏始自連嶺而分詩書禮義之家也至今充榮處士十二世矣處士惇尙儒術淳謹而寛厚其事親至孝處堂從兄弟如同產撫子侄一以仁遇宗族鄕黨篤於義至於臧獲下人待之各有恩且樂推餘財以振人之急然所行皆出於誠意誕謾茍僞之習未嘗萌於中尢樂恬曠恥以塵俗自混凡二三十年不一至城市而士大夫多喜從之遊處士亦樂與爲友娛意山水之間畱連觴詠至累日不厭蓋囂然自得配劉氏前溪右族以柔順相夫而勤儉以治其家故家政益修而家業益裕凡處士之所欲爲皆能成其志鄕人之賢者論王氏之所以盛旣歸徳於處士而亦推本於內助之賢今年皆七十而皆康彊無恙於是名其所居堂曰齊壽蓋喜其偕老於此堂而並受其福也其子理取進士官京師過予道其事而求文爲記予謂孟子論三樂以父母俱存爲之首蓋父母俱存人之所甚欲而不可必得者也今俱存而齊壽天下之幸莫加焉此理兄弟之所甚樂也而鄕之士大夫乃舉以名其堂是豈但樂其樂蓋有頌禱之意焉周之詩人於其所敬愛者則必以壽祝之蓋敬愛之至非壽無以致其意也則夫士大夫所以敬愛於理之父母者亦可謂至矣然人子之敬愛其親又非常情可及所以兾其壽考而享有諸福必至於悠久盛大而後已豈以十百爲限哉夫徳者壽之本理之親旣修諸已而得於天矣理兄弟將何以增益哉充其敬愛之心以敬愛其身而益勉於徳焉使人皆曰是子也賢蓋父母之徳教使然也不亦光顯有譽哉小雅所謂徳音是茂則不惟有無期之壽亦將保艾爾後矣此處士之志亦理兄弟之所樂聞也歟故爲之記而並著之使揭於堂上

耕樂記

大觀在泰和縣南之馮嶺去縣六十里而近山山皆雄防秀整外固而中寛長溪流其中溪傍皆良田沃壌宜秔稌泉湧溢四出凡田與之平者皆灌漑不竭若水之就下則畚土壅溪而溪流逆走旁射余田皆飫足然後決而縱焉由是無水旱之虞而田皆常稔其利之入畝率逾二鐘他之所產不及也彭氏居其地凡田之美者多屬焉享其利十世矣予未嘗造也然聞其先世多質厚長者其言行必依於孝弟忠信非公事未嘗至縣庭惟課童奴耕稼以自樂蓋有先民之遺風予慕之今年存文以事來北京間過予相欵洽因曰農家者流達人多厭苦之而未知其樂也吾爲公誦焉當春陽旣暢時雨間作土膏發而泉脈動則相與祈年於社而受神之賜合樽促坐獻酬交錯已足樂矣於是舉趾而耕旣種而蒔之糞漑有時耘耨有節當風日和煦之際吾往觀焉鬰者達稚者秀日異而月不同誠若有相之者其樂加焉及大暑旣至大火西流向之達者皆穎而實矣秀者皆堅而好矣然其黃者蓋彌望而不可窮於是刈以歸珠顆玉粒充盈乎倉庾乃爲酒食以祀祖考禮神明而父母妻子臧獲以下皆忻然自得此其樂何如也況四時之間艸木花卉果蓏蔬茹雞豚鵝鴨牛羊魚鱉之類各得以遂其性蕃滋肥腯足以充吾欲而不待外求其樂之極𨿽千戶侯不易也今聖明在上一意於養民深仁厚澤洽乎逺邇覆載如天地保育如父母追呼發召之聲不接於耳誅求逮系狼狽窘迫之態不接乎目和气感召計吾大觀之所獲當倍蓰於昔則吾徒之樂豈比昔而已哉皆上之賜也吾豈敢忘耶嗟夫存文之智識賢於人蓋逺矣安其位之常而享其樂之所當得而又不忘乎上之賜豈非詩之所謂髦士者乎昔堯之時康衢老人擊壌鼓腹不知帝力之加存文旣知之則今之歸與鄕人老長杯酒相懽道歲事之丰成而侈太平之盛觀醉飽之餘必有歌詠足以繼康衢之謡者其謹錄之使後世有考也因書其說以爲耕樂記

東軒記

沙湖蕭九淵甫作小軒於其居之東而置簡冊焉因名之曰東軒以書來京師屬予記夫君子之自處必有以安其身而樂其心安其身者居室之華所以庇乎外樂其心者景物之美足以適乎中然後有以自得而可進於道是豈常情所能哉非有世業之資世徳之訓不能也蕭氏居沙湖久矣世以徳誼爲望於鄕邑不特貲產之富也蓋其原田衍沃有秔稌黍稷之饒湖水映帶有鱗介羽毛之聚養生之具一不待外求故其先君子累世𨿽不仕然皆力仁義而惇詩書其善之積充於家而及於其鄕之人九淵甫熟於見聞思有以裕於已而承其先以東名軒其意蓋廣矣東以地言也想夫杲日初升羣動未作氛翳豁開萬里一碧九淵甫開軒而望焉以旦气之淸明當天宇之澄穆塵累未接襟懷曠如則所存所行豈不天理渾然哉以是裕於已而承其先君子之事也夫軒之搆在東而其向則西地之有東西猶人性之有仁義堯舜之道亦仁義而已其實則在於事親從兄由事親推之至於仁民愛物皆仁也由從兄推之至於敬長尊賢皆義也又推其極至於無所不愛亦無一事不得其宜者則仁義不可勝用矣九淵甫之居是軒與後人之至此者其所務可知矣豈徒取快一時而已哉予去沙湖三十年東軒之作蓋不能知姑衍繹其說爲之記他日乞身南還從九淵甫從容其中而觀其徳之所至尙當援筆賦之未晚也

環秀堂記

吉水王端爲常熟教諭將之官介其親戚大理丞廖君來告予曰端家吉水之金塘久矣先祖立雪翁徙故址之東鳳岡之麓先人固隱又辟地作堂以盡山川之勝而名之曰環秀蓋鳳岡在其後蒼翠奇拔左右騫翥如鳳凰舉而羽翼張前挹金塘湛然黛蓄又其前則鰲峯也森聳羅列紆靑繚碧上入雲際大江東流經其下逺而望之滄波彌漫與天一色皆斯堂之勝槪也惟先人之爲此蓋劬躬殫力而後成之敢請文爲記以示後人俾世守之永勿壞孔子曰智者樂水仁者樂山故君子之卜宅必相其宜然後安而善觀人者亦必觀其所處果能得山水之勝而當淸淑靈秀之气之所萃其人必英偉不常有以樂其心而裕其後矣王氏名堂如此則其地之美與固隱之所以樂其子孫之所以蒙其福者皆可知也𨿽然環秀者秀之見於外者也其鐘於人者蓋有矣山川之秀鐘於人此聰明才俊之所由出也聰明才俊出乎其間益以詩書之訓禮義之習乃所以成其美也得其秀而質美矣然成之之功或未至則惡睹夫秀哉其見於外者亦何所樂哉初堂之未建也山川之气固已萃於此而鐘於人矣及固隱作堂獨取夫目之所接者名之豈以爲環於外者易見而鐘於人者難名邪抑亦欲其接於外而契於內邪然則後之居此者其尙敬念之哉因其生質之美而力學以成之觀山以益吾仁觀水以益吾智出而用於世則事業顯而名聞流環秀之堂豈不光逺有耀哉故爲之記而並吿之

重修範文正公忠烈廟記

正統八年十一月蘇州府重修範文正公忠烈廟成其十一世孫都察院照磨子易具事始末屬直爲之記蓋公蘇人也曽祖徐國公祖唐國公考周國公皆蘇之天平山公嘗請於朝攺天平山白雲庵爲白雲禪寺世度僧守焉作祠於寺之右以奉祀事至公之子孫又作祠於是祠之南以祀公然忠烈之名未有也宋自元昊反西鄙騷動師出無功乃命公經略公選將練兵築城寨墾屯田據其要害示以形勢招徠屬羌恩信大洽決防取橫山復靈武元昊勢屈乃請降西人仰公之徳服公之化皆爲公置生祠公薨相與哭於祠下者累日不絕宣和間宇文虛中爲慶帥言公忠於朝廷其功烈顯於西土至今猶廟祀益防然廟未有額徽宗命以忠烈名之且爲題其榜凡廟之在西者皆易以新名然蘇猶未有也紹興以來西土皆防忠烈之廟越在異邦蘇之守令與其士大夫謀曰蘇公故郡也而天平山則公祠墳在焉公之精神必往來乎此乃更作新廟揭忠烈之榜於廟門由是蘇始有忠烈廟每嵗上已郡縣長吏率其屬致祭廟壞元至正乙酉嗣孫邦瑞士貴復新之末世兵亂燬焉逾八十年未有能復之者至是工部侍郎廬陵周公忱巡撫至於蘇而監察禦史劉君甄劉君仕昌鄭君顒皆以事蒞焉郡守李侯從智來防政事之暇語及玆廟因相與嘆曰公之徳業著於當時傳於天下後世不系乎廟之有無也然表先正以儀來今使後生小子得瞻其廟貌想其精忠偉烈而興企慕之心則廟亦不可無也乃各出貲俾吳縣令永嘉葉錫圖其成錫毅然以身任之殫心盡力規畫處置凡鄰邑之令佐皆以貲來助市良材命眾工爲堂前後各三間以奉公及三世先公像東西廂如其數以藏祭器而齋宿寓焉壯麗嚴整有加於昔中作石橋橋南左右爲碑亭前作大門榜曰勅賜範文正公忠烈廟經始於是年九月初九日閱兩月而廟成直聞之士之能任天下之重者必以天下爲心心之欣戚主乎人而不私於已是以天下爲心者也以天下爲心則人庶其有濟矣初公未顯時已欲任天下之重若曰士當先天下之憂而憂後天下之樂而樂夫憂人之憂而欲免其憂使人皆樂然後與之同其樂此豈小丈夫然哉孟子曰禹思天下有溺者猶已溺之稷思天下有饑者猶已饑之公之心猶是也故其徳業之盛不愧乎古人豈特著於西土也哉嗚呼士不以天下之重自任者多矣不以天下之重自任則其所存所行一主於爲己人之利害不少槪於其心而又悻悻然自以爲得功烈之卑無足怪也而所以爲士者果當如是耶然則公之孫與邦之人士及四方之來者拜公之廟慕公之功業必當師公之心充之以仁義而力行之於公其殆庶防乎故爲之記而道予之所聞使刻諸石以告焉凡以貲來助者其姓氏皆載之碑陰

積慶堂記

積慶堂者鴻臚卿楊君思敬新作之堂也思敬初有宅在南薫坊其居也久矣而防市之喧日相聞且生齒之繁不足以容也求吉地處焉張氏有園若干畝在明時坊幽雅閒曠無囂塵之雜然以爲弗便於已也欲售焉乃歸重價而得之相方定位度材命工作奉先之祠禮賔之堂寢處之室子孫之舎棲書史有齋植花卉有亭庫庾廚廐之類凡所宜有者靡不畢具繚以周垣前爲重門材則求諸商旅之市工匠百役之人各因其暇而募焉瓦甓壞釘黝堊丹漆諸物不間小大貴賤悉以財致之一夫之力一毫之費無所仰於人總爲之屋若干間計其直與傭及飲食之資凡用白金若干兩而後成經始於某年某月某日而以某年某月某日訖工髙明華好稱其爲公卿大夫之居思敬乃治酒肴盛賔客於此堂以落之請名於少保楊公公曰思敬遭遇聖明以才行顯享富貴者四十餘年而經營締構其盛如此皆其尊府徳善所致思敬又能繼之也宜名堂曰積慶之堂眾皆曰然因請記於公公不果作至是思敬以屬予予何能申其義哉夫慶者福之謂而善其本也孔子曰積善之家必有餘慶積之云者豈一人一事之美哉父子祖孫皆躬行仁義而世濟其美夫是謂之積譬如爲山始於一簣累累而加焉其用力不怠則髙九仭不難矣慶之積而有餘者由善之積無已也茍或戾而止焉則福慶之及於後安能無間哉昔嘗聞之晉之欒氏貴卿之家也武子之徳晉人思之如甘棠之思召公可謂盛矣子黶以汰侈繼焉故咎及其孫而僨其家由是觀之前人之徳𨿽盛而貴於能繼善繼而不窮則其慶有餘矣楊氏徳善之積今已受其福而及於子孫爲子孫者服詩書禮義之訓惇孝弟忠信之行親君子逺小人非法不言非道不行以求無忝於祖考則可謂善繼福慶之來當益盛而斯堂也光逺有耀矣夫欲記其事以傳諸逺俾子孫百世守之思敬之意也爲之記而不以告非忠於言者也故爲述其積累之勤與夫創造之難如此以示其後之子孫庶朝夕覽之而自勵也

抑庵文集卷一

欽定四庫全書

抑庵文集卷二

明王直撰記

順徳堂記

嘉禾曹鏞字汝器世居林溪之上其祖若父皆以行誼聞鄕邑汝器尢讀書循理懇懇致其孝士大夫皆樂與之處遂以名聞縉紳間嘗名其堂曰順徳而未有爲記之者乃因翰林檢討錢原溥而以請於予予謂堂之有名蓋古人銘器自警之遺意觀汝器之所以名堂豈他之事娛嬉燕樂者之比歟蓋凡可以動心役志之物皆不在其中其勉焉而不敢怠者一於徳而已徳者天之所賦於人而人所得於天之理也理具於心而施之父子君臣夫婦長幼朋友之間其事有小大其行有緩急莫不有當然之理焉順而行之以修其身齊其家充之以治國平天下明而化乎人微而及乎物幽而有以動天地感鬼神皆順此理而已矣故曰人之生也直直順理之謂也古之所以爲聖爲賢爲名公才大夫豈逆徳者所能哉後世以來其能不逆者固多咈焉而逆者不可謂無也生於利害之私而起於忽微漸而積之至於賊仁害義蔑禮棄信顚倒於日用之常反戾乎倫誼之大其禍有不可勝言者書曰惠廸吉從逆凶此之謂也汝器謹於自修如此非所謂有志者耶則予於順徳之堂安得不深嘉其意哉予聞汝器好琴而喜吟琴者禁也所以禁邪而制放養徳之具也且君子之發徳詠仁皆於詩見之汝器之所好與其所務可謂協矣尢在加勉之云耳勉而不已亦將何所不至哉是爲訖

終慕堂記

東平張琛廷玉名其堂曰終慕之堂示不忘也廷玉自少善事父母盡愛敬之誠極婉愉之樂名聞於士大夫久矣母李氏早卒廷玉執防以禮而哀戚過焉不飲酒食肉不處內者三年於繼母袁亦如之及仕爲衢州府同知奉其父往就防所以適其口體而娛悅其心意者無不至久之父卒哀號孺慕防不能生奉柩歸東平結廬墓下旦暮哭人不忍聞有司上其事詔旌表門閭由是逺近皆知其孝服闋朝京師吏部擢爲文選郎中重其孝也未防予待罪吏部與廷玉接聽其言觀其行益重其爲人間語及輙然曰此琛之愚何足爲大人君子道哉至是外執政有缺舉賢任之廷玉名在選中上亦聞其行擢爲福建左布政使將行數過予求一言以自勗乃因其所以名堂者而相與誦焉夫君子之防親豈以三年之孝爲足以盡情哉身者親之遺體也顧其身則思其親身存則親存矣蓋至於歿而後已焉故曰大孝終身慕父母然徒慕無益也要必有所務立身行道揚名於後世以顯父母此其所當務者也終身慕父母而立身行道以終之斯其所以爲大孝也歟忠者孝之推也孝於親則必忠於君充而極之將無所不至也廷玉之孝顯矣今去爲方伯推其孝於親者施之政使其人皆尊君親上養老慈幼又推之以厚民生育物類閩粵之間熙然太和則人將歸羙於方伯推本其父母之賢此所謂成其親豈非孝之大者哉予重廷玉故爲言如此俾書於堂之壁以爲記而勉焉以究其成也

諸葛武侯祠記

南陽郡城西有阜隆然而起曰臥龍岡漢諸葛武侯嘗居於此舊卽其地建祠以祀焉元至大中河南行省平章政事何瑋行部謁祠下病其庫乃下有司充廣之又卽祠之東建書院以設官養士事聞朝廷名書院曰諸葛書院祠曰武侯之祠世移嵗久書院蕪廢祠𨿽幸存然亦日就頽毀前之爲郡者莫克任之洪熈元年五月太守陳君正倫始至往謁焉周視祠宇蕭然破壊采椽敗席不除風雨退而嘆曰侯之徳業在天下當百世祀之況其所居之地乎今祠如此何足以掲防妥靈乃於農隙伐材命工撤而新之冬十月成正堂四楹其餘方次第營之未就而當朝賀來京師明年春二月還郡適同知張永推官司憲南陽縣令李桓圭後先繼至相與協力圗其事未防兩廡皆成繚以周垣前爲大門以時唘閉而祠堂之制始克大備堂之中塑武侯像凡其器用則南陽衛南陽中護衛具焉正倫旣告祀以落其成又嵗以八月二十八日率郡縣屬奉少牢致祭拜跽有位薦奠有所進退周旋克中儀度郡之人士皆欣然稱嘆曰陳公爲此其可謂尙徳之君子矣然不爲之記則何以示後人俾維持之永勿壊於是桓圭以書來京師請予記予謂先王之道以明倫爲本周衰王者之迹熄至於秦極矣漢興學者乃復得聞先王之說至於光武明帝其道庶防明矣士之出於其時者秉禮義循名節綱常之際截乎不可紊也降及靈獻大盜繼起建安以來曹氏最爲雄盛逞其詐力以誘脇天下豪傑之士莫不折而從之其所圖爲者無非僣竊暴悖之事豈復知有綱常之道哉迨華歆之計遂李伏之說行而三綱絕矣當是時莫有非之者𨿽吳國多賢亦委曲順從之不暇是天下之人皆淪於逆理亂常之歸獨武侯奮起圖復漢室毅然以誅曺爲心出師二表正名定分凜凜乎王者之師使天下之人曉然知曹氏爲賊綱常之道賴以不泯後之君子因是而正誼明道以扶世立教則侯之功大矣豈特與勞定國死勤事禦大災捍大患者比歟𨿽百世祀之可也且嘗防處乎此神之所顧懷民之所向慕焄蒿淒愴如或見之則嚴祀之以示教焉蓋宜矣然今之爲郡縣者於有司之事部使者之所督責尙勉勉焉有未至若先聖之祀學校之政亦有怠而廢者其能崇先賢以儀後進如此誠鮮矣而正倫能之非誠所謂尙徳者哉則凡政教之所當務者其從容優裕可知矣正倫廬陵人由進士爲監察禦史以恭儉愼靜知名宜其所立有過人者故爲文俾刻諸石使後之人有考而繼之也

潛山縣修學記

潛山縣治舊安慶府治也宋慶元初移府於盛唐灣而以地屬懷寧縣元延祐間爲縣者以爲僻逺請卽其地增置潛山縣而學校備焉其始建學蓋以茍且就事規模庳狹無髙大之觀國朝洪武初詔郡縣皆置學然亦因陋就簡未遑攺作今旣久且矣宣徳七年主簿陳大用周覽而病焉謀於知縣兪友謙縣丞王彥良曰朝廷興學育才其意厚矣董而勵之俾有成功者有司事也今陋若此宜撤而廣之庶有以稱上意大用請身任焉議以協合邑人之好事者聞大用之謀皆喜曰此所以教吾邑之子弟也而敢以煩公富者獻貲貧者效勞不勸督而集乃市材命工並手交作七月癸亥防門成十月乙未大成殿成而大用當述職來京師乃告於令丞曰兩廡未成請成之於是友謙挈其綱彥良董其事典史周升亦往來效其勤甫逾月兩廡成明年夏大用歸顧而樂之曰學制不可以不備復鳩工度材以卒其事而講堂饌堂齋捨廨庾次第皆成外繞以垣凡二百五十餘丈以【缺】年【缺】月訖工教諭彭子斐諗於眾曰廟學之成二三君子之力然始而終之者陳公也是宜有記以示久逺且使學者知修學之勞而勉學以副其意乃疏其事因今監利縣學訓導錢儒來北京請予文刻之石予謂學校教之地也然必有廟以祀先聖所以明夫道之有統也聖人之道豈有他哉因人之所固有者而道之耳仁義禮智人之所固有者也然而或失之故於人倫日用之常有不得其宜者是以聖人著於書學校之教蓋使讀其書以明夫理之本然推其用之當然而已矣教之旣成然後出而用之財百執事之臣無不宜於其職學校蓋爲治之本也然則修舉而程督之奚可以緩耶今潛山之學旣新矣二三君子體上徳而惇教事亦可謂至矣防於是者當何如用心哉讀書以明道深體力行而推致其極使徳成行修舉而措之眞足以成天下之治斯可以無負矣若舎本循末淪於流俗之卑而無與於道徳政治之實則誠有愧焉也矣故爲之記以勉學者且使後之人有考焉

蘇州濟農倉記

君子之爲政也旣有以養其民矣則必思建長久之利使得其養於無窮蓋仁之所施不可以有間也蘇州濟農倉所謂建長久之利而思養其民於無窮者也蘇之田稅視天下諸郡爲最重而松江常州次焉然豈獨地之腴哉要皆以農力致之其賦旣重而又困於有力之豪於是農始矣蓋其用力勞而家則貧耕耘之際非有養不能也故必舉債於富家而倍納其息幸而有收私債先廹取足而後及官租農之得食者蓋鮮則又假貸以爲生卒至於傾產業鬻男女由是往往棄耒耜爲防手末作田利減租賦虧矣宣徳五年太守況侯始至問民疾苦而深以爲憂防行在工部侍郎周公奉命巡撫至蘇州況侯白其事周公惻然思有以濟之而公廩無厚儲志勿克就七年秋蘇州松江常州皆稔周公方謀預爲備適朝廷命下許以官鈔平糴且勸借儲偫以待賑卹乃與況侯及松江太守趙侯豫常州太守莫侯愚協謀而力行之蘇州得米三十萬石分貯於六縣名其倉曰濟農倉蓋日農者天下之本是倉專爲賑農設也明年江南夏旱米價翔貴有詔令賑卹而蘇州饑民凡三百餘萬口盡發所儲不足贍田裏多饑殍者周公復思廣爲之備先是各府秋糧當輸者糧長裏胥多厚取於民而不卽輸官逋負者累嵗公欲盡革其獘以惠民是年立法於水次置場擇人總收而發運焉細民任自送場不入裏胥之手視舊所減三之一而三府當運糧一百萬石貯南京倉以爲北京軍職月俸計其耗費每用六斗致一石公曰彼能於南京受俸獨不可於此受乎若於此給之旣免勞民且省費六十萬石以入濟農倉農無患矣眾皆難之而況侯以爲善力贊其決請於朝從之而蘇州得米四十餘萬石益以各場儲積之嬴及前所儲凡六十餘萬石有奇公曰是不獨濟農凡糧之逺運有所失及欠負者亦於此給借陪納秋成止如數還官若民夫修圩岸浚河道有乏食者皆計口給之如是則免舉債以利兼並之豪農民無失所者田畝治賦稅足矣是冬朝京師以其事咨戶部具以聞上然其計於是下蘇州充廣六縣之倉以貯焉擇縣之防公有威與民之賢者掌其籍司其出納每以春夏之交散之先下戶次中戶斂則必於冬而足凡其條約皆公親爲規畫俾之遵守又令各倉皆置城隍神祠以儆其人之怠且媮者宣徳九年江南又大旱蘇州大發濟農之米以賑貸而民不知饑皆大喜相與詣況侯請曰朝廷矜念我民輟左右大臣以撫我思凡所以安養之術蓋用心至矣而又得我公協力以成之往者嵗丰民猶有窘於衣食廹於債負不能保其妻子者今遇嵗歉乃得安生業完骨肉此天子之仁巡撫大臣之惠我公贊襄之力也今濟農倉誠善矣然巡撫大臣有時而還朝我公亦有時而去良法羙意懼其久而壊也則民何賴焉願刻石以示後人俾善繼之永勿壊況侯然之屬前史官郡人張洪疏其始末因醫學官盛文剛以書來北京請予記予觀成周之制縣都皆有委積以備凶年隋唐社倉蓋本諸此我太祖髙皇帝嘗出楮幣屬天下耆老俾積谷於諸縣以濟民亦成周聖人之意也歷嵗浸久其滋甚至於無所質究有司亦不之問而豪右兼並之家蓋無處無之則天下之民受其獘多矣豈獨蘇州哉今蘇人得吾周公以沈毅達之資推行天子卹下之仁況侯以闓敏勤愼佐之收其枉費以施實惠而民免於饑殍之患豈非幸哉後之君子因其舊而維持之使上之仁被於無窮而是邦永有賴焉則豈特民之幸乃二君子之欲也故爲之記使刻寘六縣之倉以告來者若其爲屋若干楹所儲者若干石典守者名氏與其條約之詳則列之碑陰而諸縣皆載焉使互有考也獨崇明縣在海中未及建置遇歉嵗則於長洲縣載米一萬石往濟焉其爲惠亦徧矣周公名忱字恂如吉安吉水人況侯名鐘字子律南昌靖安人其歷官行事之善當別有紀載之者此不著

蘭所記

泰和鐘沔防試來京師得邵陽教諭而以其父彥初之書來請曰復之先祖靜春惇厚樂善於物無所好而獨好蘭所居種蘭防百本而日處其中襲芬芳而挹淸潤囂然自得也當時以蘭所稱之逮先考舉善篤於孝行惟前人之羙是繼是承乃請於故翰林學士金華宋先生得大書蘭所二字掲於向所居之室而增蒔焉曰見此猶吾先人之見也今不幸巳矣然故榜猶存乃作新室以掲之而種蒔加焉以復之愚何能奉承祖考之遺懿蓋以寄其遐思庶防無忝焉可也願先生爲之記嗟夫彥初其可謂能孝者矣古者孝子之於親思其居處志意樂嗜儼然如或見之彥初之所存其猶是也歟𨿽然昔之好蘭者豈獨以其花葉之芳潤也哉蓋以諭善也屈原之賦曰紉秋蘭以爲佩曰滋蘭之九畹曰馳馬於蘭臯曰飲木蘭之墜露皆言其以善自修也彥初之祖考其意非以是耶夫謂之蘭所者猶云善之所在也則彥初之所當繼者可知矣思夫祖考所以修於已行於家者而勉之置身於善之中使言行無不善焉斯可以無負矣若止於好蘭則是能繼其迹而不能繼其心非孝之大者也嗟夫世之人有以善爲不足爲者矣有棄其善而入於不善者矣此原所嘆謂幽蘭其不可佩與夫蘭芷變而不芳者若是者蓋將危其身以辱其親烏足以繼承不匱耶彥初誠勉於善以趾美前人則慶澤之鐘於後者豈有窮哉故書其說以授沔使歸告於親以爲蘭所記

西軒記

永樂十六年十月泰和南溪蕭孟防作室於其居之東偏以爲燕休之所旣成盛賔客以落之而問名於予予取其所向而名之曰西軒客或疑之曰軒之所以西向者蓋局於地勢而然其所固在東也夫東與西有陰陽之別東陽也其气溫物之所以生也西陰也其气肅物之所以成也今子之名是軒不以其所在而以其所向不取其溫然者而取其肅然者不亦異乎予曰予之以西名軒者非無取乎東也蓋開門而望惟西之是見又安得取乎所背者而名之哉且西者東之對也气之肅然者乃其溫然者之變物之成者所以爲生之本也而又何異乎以人道論之仁卽地之東時之春天之元也義卽地之西時之秋天之利也君子之徳仁爲大然非義以制其宜則不爲墨與韓者少矣故又曰君子義以爲質今孟防處而未仕也其施於家行於鄕泛愛如墨不可也少恩如韓亦不可也夫親疎貴賤輕重隆殺一以義制之然後其行無不宜予之名軒豈獨取其向哉蓋欲孟防之篤於義也孟防制事盡其宜而藹然忠厚之意行乎其間則義而仁矣且義者其先君子之所服行者也今駢義傳在焉予欲孟防之篤於義以繼承其親孝也仁之行也茍義且仁則孟防之徳將不防於全矣乎名軒之意如此果足異歟其亦不足異歟客無以詰孟防曰善哉子之言也余請得服膺焉未防予復官翰林不至西軒者久矣今年孟防之子欒防試來京師且使告予曰西軒未有記請記之庶以成吾義也予思之無以異乎昔之所言者乃追錄之以爲西軒記

逰武山記

武山爲泰和之望其髙可六七里其趾環三十餘里扶輿淸淑之气磅礡欝積乃蜿蜒東走爲金華諸山始降爲平地寛厚衍迆防二十里而縣治在焉凡縣之所以產奇才珍物者皆玆山之秀也自縣城西北望之如龍躍如虎蹲方者如屏曲者如扆其隆然而起者如髙人正士端冕而立於朝尊嚴重厚之勢魁傑雄峙之狀環縣諸山無有也其中勝景十有四前代諸賢皆防覽而歌詠之矣先四五年予以外艱歸館於南溪蕭氏往來食息無不見山者屢欲往逰焉不果永樂二十年又以內艱服闋將之京防監察禦史彭君百鏈出按廣東便道過故鄕其侄士揚典教英國張公之家亦謁告歸省三人私相謂曰吾儕非久處者也今皆欲省墓山下盍乘閒遂一逰乎邑中人士素願防而未得者曾用勵袁叔景梁叔防叔車叔莊叔濟士揚之弟士淳士英楊希章蕭鈺劉舉善李浩劉鼎聞之皆奮欲往時九月七日也先戒秀才鐘沔歸南溪報蕭氏兄弟以明日防山中詰旦予蓐食從百鏈士揚跨馬出門冒大霧以往士淳士英皆步趨二童子載酒以從出西郭舊城逶迆行田野間霧气旣斂衣髮如沐回視東方日已出數丈諸山在前雜卉滿目紅如丹渥碧如凝黛日光照暎爛然綺錯引領望之蓋身後而心先往矣及金華皆騎而登二君又下南麓省墳墓予則捨騎趨山下憇田家二君不至乃先從士淳士英涉荒艸披叢薄登天柱岡岡勢雄拔秀整彭氏祖教諭君之墓在其下祔者蓋累累然予周覽行禮畢則循左山而下顧望二君始及山麓相與遙呼諸谷皆應又相期於沓壠予復上馬先行至沓壠二里餘拜予曾祖妣彭孺人先妣歐陽恭人之墓雨露之感實愴於心孺人則教諭君之侄女禦史君之祖姑也良久二君從山脊下亦至塋域拜焉乃防長松借茂艸取酒而酌之酒三行望見同逰諸君騎者步者載酒殽者凡三十餘人如蟻附如魚貫出沒隠見林木間予三人因不復騎從石防循山半度荒崦至武山之麓二君從他道竟後予諸君見予來皆大喜舉善以馬相讓又上數百步勢頗斗絕予乃下馬攝衣先登諸君繼之皆謂宿願得償焉攀陟至佑仙觀門外而南溪蕭曁鐘沔已先在聞人聲與道士三四人具衣冠出迎道士黃與元年八十餘紅顏白髮肅予坐堂上飲茶畢笑謂曰相公貴人也乃亦好山水耶與之語皆歷歷可聽蓋與元嘗京師神樂觀習樂舞以祀上下神只旣老而歸故習見如此察其心亦淡然不茍爲同異誠方外人也少頃二君至道士迎肅益恭乃入殿上謁浮邱王郭三仙觀壁上劉槎翁先生所畫竹予先祖竹亭徴君國子學錄蕭先生子所題詩具在題殿榜者則予先考瓊州府君也殿前堦下有大石二根據地中南北相距如熊虎突怒欲相摶然者退坐其上道士復取茶爲獻乃循檐過集仙樓下側出觀東松樹間各就防班荊雜坐同逰防少者取酒殽逓進諸道士皆飲食之然逰山之興勃勃然不可緩矣旣罷欲行蕭氏兄弟仲潔孟防伯繁季廣季哲率童僕具牢醴自山後適至復取酒飲畢遂行道人蕭鼎仲前出觀門稍西去二百餘步大石側立道傍若偃半匏深廣可尋丈而髙如之曰此南巖石也由艸徑低出崖下髙四五丈土正白泉水伏出艸莽間散灑而下浮水面纚纚然明瑩如隋侯夜光久之乃滅曰此眞珠泉也又下百步爲龍王洞相傳有龍蟄焉視之杳然深黑水防防鳴石間下灌稻田冬夏不竭復循故道西行至雲峯寺故址敗垣亂石野鼠穴其中灌莽深叢麋鹿家其內寺始建於唐重修於宋殿堂門廡因山勢爲髙卑煥然華盛而今廢矣寺後崖上巨石竦立防百尺有片石偃覆其顚道人曰此飛來石也以足撼之有聲如皷叔防士英循崖而升撼之良然復攀緣而上折而南登虎鼻峯巨石嶄嶄相倚蓋自下望之如圭植如筍立屹然在天半及臨其上亦不見其甚峻絕也自虎鼻峯北旋至武婆岡下西向有石甃深數尺蓋陶皮二仙煉丹井也舊雲天欲雨有出逰井中禱者以爲驗今水竭而不見云又西下爲梵云庵庵廢獨孤塔尙存防西爲風門石是爲西巖道人言勢險絕難陟降石嚙人足棘鉤人耳且常爲虎穴因不復往時秋气尙熱百鏈煩倦徑歸臥觀中予與眾升武婆岡遇峻處輙相推挽至其頂皆黃茆弱篠無大樹四望淸明極目力之所至凡數百里村落竹樹煙雲景物之態皆在舄履之下縣南境諸大山隠然如一玦贑江西來繞縣前東下而縣東諸小山相掩蔽不復見其去縣城內外官署民居浮屠老子之宮櫛比鱗次皆可指數因相與嘆曰眞所謂壯哉縣也不爲玆防亦何能盡玆勝乎岡之北有石橫出崖上八九尺闊不逾尋仞其下嵌空峭拔數百丈不可注視使人心目掉道人曰此陶皮禮斗石也稍下百步有二仙石室禱祈者常至其處叔防叔景三四人卽側足循躡下求之予憚不往遂東下觀望陽石石髙丈餘正東向相傳陶皮二仙昔修煉於此每旦坐其上視日景行吐納之術故成仙飛去然不能知其果然否也頃之叔景等至告予曰石室中寛可坐二十人此有蛇行小徑可往保無他予終憚不能往孟防弟孟勤亦好吟而喜逰是日廹暮始能至深以不得偕行爲恨乃列坐石傍歷道其所逰處惜猶有未盡而皆以事不可畱士揚以下稍稍引去畱者獨予與百鏈四五人仲潔喟然嘆曰前三十年吾家尙無恙諸父自運副公而下及鐘沔之大父舉善皆以文藝相髙於時先生之祖竹亭徴君叔祖禦史公劉槎翁先生與其弟東原公杭州通判楊公曁學錄君皆篤誼而好逰諸父皆尊禮焉幸一顧吾家卽欵洽連日具酒殽設樂請逰山中遇興所適卽畱止舉酒作樂簫皷之聲出云端不知者以爲仙也時佑仙雲峯皆盛爭迎致之觴詠必旬日乃已當時逰山諸作皆在而先生長者不可見今吾兄弟復得相從爲此逰旣不能無盛衰之感而諸公亦不能從容如曩時可嘅也須防月出虫喞喞鳴艸間蕭氏僕告饌具乃請入宴集仙樓下百鏈問道士劉后峯昔所謂天燈果有乎對曰嘗間師云有之蓋冉冉自天而下赤而明旣墜迹得之乃紅葉也豈神仙變幻而爲此乎今無之久矣予時甚困不欲飲仲潔孟防數舉酒相勸酬又使伯繁季廣季哲孟勤夾予二人彊飲之曁與沔以嘗從逰不敢逼但疊斟酌以進孟防謂予二人曰幸與君有世好惜不能長與爲樂也柰何深拒乃數爲舉釂歡動一座後峯亦使行童胡碧虛輩唱靑天歌奏仙樂以侑歡然予醉不能詳也觀踞武婆岡下若負扆然惟南向空濶其三面皆深松宻林夜分酒罷忽有風颯然殿堂鈴鐸皆振響羣鳥亦驚號林中客悚息而坐疑有異久之乃定遂解衣臥殿上戒僮僕五皷當發後峯私謂蕭氏兄弟曰山中無此客久矣今幸有之道士獨不能具一食乎必畱之乃恐諸僕曰比虎多每日髙乃可出僕以爲信然不敢夙興予亦昏睡不復省憶及覺日已上道士具盥櫛請坐堂中酒六七行旣飯而後去仲潔兄弟曁諸道士相送出觀門曰先生玆逰蓋久而始遂當爲之記使山中有考也予應曰諾旣下山予與百錬皆有不忍別之意而僮僕欣欣若有得道路觀者皆嘆羨知其爲逰山歸也是冬予起復赴北京縻於職務數欲記之不暇然常往來於懷今年百錬出按淮上士揚除國子監典籍暇日道及之以爲不可復得予笑曰山水之樂固非奔走市朝者之所能兼也然予輩亦老且病矣他日倘得乞身而歸則斯逰庶可再乎因追記之以俟且以寄同逰諸公而傳諸觀中使知予之不忘玆山也

惇本堂記

吾邑袁氏故仕族世居城西之汝南坊至叔景始營別墅於西郭故城下土地夷曠竹樹茂美田園池沼四望連屬迎其父仲先甫居之仲先甫端厚謹靜凡世俗紛華之事皆不足動其心惟篤好樹藝課僮奴日致力其中而杖屨從容閱視焉甚樂也歸則坐堂上訓諸孫使學曰學立身之本耕養生之本其何可怠哉因名堂曰惇本之堂今年叔景防試來北京爲予道之而以記爲請古者無無田之家亦無不耕之人父師少師坐於裏塾而教之夫旣有所養且有所教是以浮薄之風弭而孝弟之行成自秦以來兼並日甚貧者無一壠之田則僦耕於富者而嵗入其利富人不親稼穡而衣食以饒田制旣廢裏塾亦弛逸居無教故日入於守禮服義之意少詭欺薄惡之習勝矣漢興有孝弟力田之科以崇本抑末我朝因之益重防惰之禁蓋矯積習之獘而復之於古數十年來日趨於盛以予泰和視之惰民廢田無有也則他州縣可知矣治化之羙何其至哉然人有由之而不知知之而不能兼備者則仲先甫之達識篤志其可多得耶抑嘗觀夫世之人其家之所以興與其子孫之所以賢皆祖宗示法於前然後子孫繼之無乎前而能善其後者不多有也然則仲先甫之勤身殫慮如此豈直爲一日計哉爲其後者升斯堂思其名踐其實服田力穡讀書勵行以自立於太平之世使人皆稱善人君子則爲袁氏之賢子孫而仲先甫之志得矣予家相距爲防近數畝之田相接先人之遺書具在也方戒諸子亦致力於斯而予竊防而仕不得以考其成然今老且病矣他日倘乞身而歸當從仲先甫往來於阡陌之間樂嵗事之丰成觀少者之有立相與鼔腹詠歌聖化以繼康衢之謡而傳於久逺豈不美哉姑爲之記以俟

順庵記

予友郭公承名其蔵修之室曰順庵及來北京求予爲之記防予有史事不果爲久之公承得番禺教諭當之官乃復以記爲請予因爲之言曰天下之道大自父子君臣夫婦長幼朋友以至作止語黙進退周旋之防莫不有理焉人之所以爲人而無愧於上下者順是理也夫理出於天具於人心而散諸事物非若聲色臭味之有以動人而人必由之而不逆者蓋爲人之道當如是也然則人倫日用之間有拂乎理者則非所以爲人矣孔子曰人之生也直蓋謂此也𨿽然人皆有是理而或不能由者气質之蔽物欲之害也故聖人有教焉教也者裁其過引其不及使皆順乎理之正而無悖者也則夫教者其任豈細哉譬若爲器然器之大小美惡視其範故欲化民成俗之君子必責成於教官而任夫教之責者必當先有諸已人之可使順夫理由吾之不悖以表率之也五常之道萬物之宜有一未順焉而欲學者之不悖不可得矣然世之倒行逆施者常比比也若予公承之所以名庵而自勉者其知所謂立本者乎勉哉公承必期無愧於上下而有以化民成俗然後爲師道之成若衎衎施施順乎流俗之所喜而拂於理焉吾知公承不爲也故爲著其說使掲於庵之壁以爲記

榮養堂記

河南按察僉事劉咸士皆予同邑人也其父仲良甫與其母皆幾七十矣士皆數欲迎致河南以其防敬養焉輙報之曰吾老不能逺涉以就養爾善事國家使吾得安於田裏醉飽詠歌以自樂賢於日食三牲逺矣士皆謹奉教不能忘然終以不得致養爲慊防朝廷詔下凡親老不克就養許分防奉於家士皆大喜卽分其防之半使諸兄弟請於鄕邑以備養邑中長老皆爲仲良甫榮之乃相與名其堂曰榮養之堂士皆來京師道其事求予文爲記予惟古者人有常業皆足以事父母然猶貴於防養者蓋欲以得於君者爲親榮毛義府檄攝令耳非朝廷之命防厚位尊也然其喜可見者蓋爲此況受天子之命居顯位食厚防如士皆者乎則其榮可知矣𨿽然欲養者人之同心也然而有得不得此則繋乎天予邑仕者殆數十防皆足以及親而多不待養能如士皆無防人蓋人之所欲與天之所與者適相值則斯堂之榮豈偶然哉昔者先王之勞使臣也以其勤於王事不得養父母探其情而歌詠之此所以感人深也四牡之詩是已今士皆當風紀之任爲天子按察一道吏之賢否民情之休戚皆得上聞而進退罷行之𨿽不得躬事其親而得分防爲養曲盡其情如此國家仁厚之澤逺過於成周豈非遭逢之幸哉則士皆所以圖報者當何如其至也亦曰盡其職而已矣盡其職者莫嚴於自治蓋其身正斯可以正人使一道之吏治皆宜其民皆安且樂則職斯盡矣忠孝兼備此固仲良甫之志若然則士皆不獨以防爲養以志爲養也豈不益榮矣哉今制藩憲大臣滿九年無玷缺者皆封贈其親士皆有名於河南今亦將九年仲良甫之進於榮顯可冀也故爲之記以俟

審防齋記

月池彭原宏先生與予先公爲內外兄弟相好也嘗請名其齋居先公名之曰審防且爲書二大字使揭於楣而未有爲之記者先生不鄙予使記之予辭不獲則使予子防以書速文甚勤先生行尊而徳修顧予小子何足以辱命然不敢終嘿也乃彊爲之言曰人之所以貴者以具是性也性無不善然旣寓於气則有時而不善矣是以君子致察焉致察者何審其防而已幾者何事之始萌意之方動善惡之所由分也於此而審之其果善乎果不善乎善者行不善者止則事皆天理而不失其可貴者矣此曾子子思之所謂愼獨周子所謂幾善惡者也君子上達小人下達蓋決於此嘗究而論之性之所有者仁義也仁義之實事親從兄是已孩提之童無不知也及其血气旣勝私意一萌不知審察而防範之肆其惡之所至父子相夷兄弟相賊其禍有不可勝言者推而至於萬事莫不皆然其始也一念之失而已燎原之火起於螢爝之微決堤之水始於蟻穴之漏嗚呼可不愼哉此君子所以盡其心也先生溫厚和平言動必以禮其在宗族鄕黨未嘗以非道加諸人故人亦無怨惡之者其能審於善惡之防而無失也可知矣今年已六十九而惓惓以記爲屬必使予致一言非好修不倦之君子歟惜予不足以言之也姑以是復先生以爲記且與鄕族之爲士者共講焉

奉親堂記

楊氏於泰和爲大家自宋以來已有名衣冠文物之懿他族罕比其始居縣治之東西至元季乃散處焉其居髙壠者猶以聲望臨一鄕髙壠之裔有曰敏徳知讀書爲善而篤於事親治所居堂而名之曰奉親之堂所以侍其起居承順其顏色調適其飲食衣服之宜者無不盡心焉今年春以父命輸稅來北京旣畢事矣乃以堂記請於予予家縣城西去髙壠四十里而與其父彥實君相好見敏徳之孝如此則予心安得不爲之喜乎憶予嘗過髙壠而觀其所居之勝羣山蔓延繡列綺錯環之以喬木帶之以長溪腴田深池彌亙乎四望大抵多楊氏之業也則敏徳所以奉其親之口體而娛悅其耳目者蓋有其具矣然養其身固難也能不違其心又難矣孔門弟子之能孝者眾而莫有過於曾子則孝其親誠有大於口體之奉者是故敬其所敬愛其所愛述其所爲之事而繼其欲爲之志君子宜務此矣𨿽然身者其本也父母愛子之心豈有窮哉癢屙疾痛舉切其身吉凶榮辱休戚系焉不能愛身而自陷於淫僻以憂其心而隳其令名則何奉養之足樂哉是故一出言而不敢忘父母則必無非道之言一舉足而不敢忘父母則必無非理之行善積於身行於家而達於鄕黨州閭身享其安父母受其榮充而行之而益盡其大者焉則𨿽啜菽飲水其親樂矣況肥甘輕暖之充備者乎予誠愛敏徳故願以是爲記古之君子亦人也在乎勉之而已敏徳其勉乎哉

惠宣堂記

雲南去京師萬餘里蓋古荒服之地也我太祖皇帝旣平天下不鄙棄其民命將出師往撫定之因其舊設府縣以化誨焉而臨安實爲大府其所統四州五縣九長官司有地千餘里古公侯之封不過也而昔之爲守者率因陋就簡廨宇庫敝不足以稱一郡之望洪武十八年通判許君始來是邦乃撤而新之門堂廊廡庫廏庖湢燕嬉之居寢息之舍靡不畢備蔚然攺觀逺邇懽慶曆三十餘年而莫有繕治者於是稍稍頽敝永樂二十年知府陳侯自思南攺臨安始至問俗之不便與事之不治者次第罷行以利民周視廨宇大懼益廢壊不可治乃修其敝漏補其缺敗擇其腐者而易之然材取於山力取於凡役之在官者而郡人不知擾旣繕完矣名其公堂爲惠宣之堂蓋曰天子之恩惠由是而宣布之云耳今年春以述職來京師因請予文爲記將刻之石以貽久逺予謂陳侯可謂知本者矣夫天子有惠下之仁而不得親布於民故擇守令而任之是豈私於守令哉凡寒欲衣饑欲食幼者欲長老者欲安寃抑者之欲得其平勞苦疲頓之欲得其休息者皆於守令乎望矣此設守令之本意也然令有不職守得以劾去之無難也是一郡之休戚系乎守也明矣然則爲守而能布恵以逮下非其職之宜也哉厥今爲府百數十爲守而皆能盡職以惠下予不得而知也獨推陳侯之心如此則臨安之民受其恵可知矣夫旣能盡職以惠下而又昭揭以貽後後之登斯堂者而視之不惟知前人興作之功思葺治於無窮而皆思盡職以惠下則臨安之人受惠於久逺者皆陳侯啟之也故予樂爲之記陳侯名禮字正言予同邑人以進士發身許君先爲贑州知府左遷爲通判於臨安皆有文學才行聞於世云

耕讀堂記

入泰和北門市中百餘步曰具慶坊從其下折而東幾五十步有堂焉予友蕭所耕之居也所耕有二子長曰鈺爲鄕貢進士次曰琚亦讀書爲學所耕勤治其家無世俗之好有田若干畝在北門城外皆上腴躬率二子課僮奴耕植其中稍暇坐堂上二子展捲吟誦所耕凴幾而聴之其意蓋甚樂也因名之曰耕讀堂堂在居室之右賔客往來者皆止前堂獨文學之士得至焉予家居時常過其父子卽請予坐其中講論之暇輙出酒獻酬又使其孫翰捐拜擎跽以勸客必盡懽乃已勤厚之意眞實之情藹然可尙也間嘗以堂記屬予予未暇作及來京師思所耕父子而未能忘也乃爲之記曰古者無無田之家亦無不耕之人而閭師塾師之教相習也彼旣安於農畝而不暱於市習故能養其徳性而成其美才是以俊髦之士多有焉此邦家之基而比屋之所以可封也及秦用商鞅廢井田之制富者連阡陌貧者無一壠之植故人無常業而防其良心及蘇秦輩出鼔其邪說以攻戰諸侯荼毒海內其禍皆本於此也至於後世以四業限民曰士農工商於是爲士者賤耕稼爲農者廢學問賤耕稼故不通衣食之源率虛浮而無實廢學問故不知禮義之方率粗鄙而無用無實者多近利以敗名而不知自守無用者多降志以屈已而不知自立其所由來也逺矣故君子論王政而必本於孟子之言蓋確論也所耕父子旣勤於耕稼而又力於學問其亦古人之用心也歟其所以養其徳性而成其美才者豈常人可比哉𨿽然泰和之秀民蓋多矣其勤於耕稼者亦不少也使人人而力於學焉則仕者皆知小人之依益有以厚國家處者皆篤於君子之道益有以隆風俗其美又非他邑之可比矣故爲記耕讀之堂而並致其意焉亦予爲鄕人者之所願也

綉峯書閣記

王生禎者金谿人予同年王公時彥子也生以父命治屋於綉峯之下以便學而學宮縣治夾焉峯之勢髙圓秀整岌然如端人正士冠冕而立於朝每春气旣至花卉繁盛日光照暎五色明絢扶輿淸防之气蓋萃於此生旣作重屋以聚書日吟誦其間期至於學成而後止今年省覲來北京其兄監察禦史裕名之曰綉峯書閣生以予爲父執也來求文爲記嗟夫生之志誠可尙也哉書者道之所寓也聖人之道不行於是載之書故學者欲求道必本於讀書然必有以庇其身而快於其心乃能究聖賢之微言以探道徳之至奧不然而能篤志於學者蓋鮮矣宜乎生之爲此也然予嘗觀之書之所載其爲言也博矣生之求之亦知所務乎君子之學莫急於爲仁聖人之道莫有大於仁者而行之有本焉本者何孝弟是也生之所務宜莫切於此始於事親敬兄推之以忠君悌長又推以仁民愛物而至於不可勝用則讀書求道之功至矣讀書而不至是奚貴於讀哉𨿽然君子之蔵修逰息皆學也生不見綉峯乎其安重不遷者仁之體生物悅茂者仁之發也學宮則教之所出縣治則政之所由行也教也者欲人之事親敬兄忠君悌長仁民愛物而政者所以正人之不能是者也皆仁也生之接乎目者皆足以資於學而持之以必爲之志加之以不已之誠則其成也可必矣生之父置生於此誠可謂善教也哉世之讀書而不務此者有矣欲累之也君子之所病也生之質願恪簡靜庶幾不逐逐於外者故予以是望焉生必勉之母亦爲君子之所病也是爲記

篤愛堂記

長沙令廖子謨予故人潛作先生子也始取進士入翰林爲庶吉士以聰敏能文章得名旣而願宰邑以自效乃授頴上令攺之長沙長沙大縣民罷而事殷其獘之積久矣子謨疏煩抉滯一以恩恵撫民民皆說從凡其所令無不如志績用有成藩憲二司及朝廷之達官顯人有事於長沙者莫不譽之防命下審核守令之賢否於是巡按禦史藩憲大臣列言子謨能愛民有淸正之行其治績出儕輩士大夫聞之皆以爲宜去年冬子謨述職來北京予與語及之子謨謝曰淸正愛民令職也生勉焉恐未至何敢以累稱數予韙其言而嘉其志將歸則來告曰退休有堂而未名敢以爲請願先生示教焉予名之曰篤愛之堂夫令有地方百里百里之民辟若其子也𨿽有愚良之不同然以父母之心視之一於愛而已愛之則必思所以恵養之是故淸其心正其誼而去其爲民害者皆原於愛也古之循吏蓋如此彼殘害其體膚困苦其心志勞其力而殫極其資病之不卹而惟欲是從無愛民之心者也此尹賞劉澡之徒所以見譏於後世夫愛者仁之施君子固厚於仁矣孟子所謂天爵莫先於此子謨以能愛民馳譽於上下旣有仁聞矣宜益加厚於仁愛之入人愈深民之被其澤愈博則天爵益修天爵益修則人爵之顯者舎子謨奚適哉予故以是名堂而又爲之記庶幾進徳之勵云耳

畫苑記

予泰和山水縣也縣北皆坡陀小山秀列而內向若扆然小山之外稍逺則山頗髙勢益雄秀城南爲龍洲贑江走其下江之陰長洲橫亙洲外爲小江江之外亦多平岡曲阜南盡縣境則多大山聮絡乎東西登快閣望之周廻三四百里隠然如大環其中皆平田沃壤民間錯以居修竹茂樹列植交防防人之往來耕夫樵子之作止風防浪舶估客漁父之上下牛羊之散牧汀蕪沙艸之暎帶禽鳥之戾於天泳於川者皆回翔而自得四時朝暮雨暘明晦其景物蓋無窮而皆予之畫笥也其接於目者豈不快然足樂哉及來京師居禁近職華要昔人所謂如在天上予得濫處焉信莫大之恩非常之遇也間嘗思之人之出處有不同而其所樂亦不可得而兼有然鄕邑之舊𨿽欲忘之亦安得而忘之哉故人張子俊知予意曰是不難當使公兼得也廼時時爲寫之山川景物大小畢具東甌謝庭循又爲作仙人二皆浮防汗漫中曰是蓋逍遙於塵俗之表者積十餘年得四十幅廼命工裝潢成帙公退無事時一玩之昔之所見彷佛在目超然而神防怡然而心暢於是使予得山林之樂於京邑之內而遂其所樂者非此畫也耶然復念之吾邑之山川景物自昔視之有足樂者今去之久矣其盛衰榮悴有不可得而知矣夫固繋於爲縣者何如也果得賢者而臨之其政之仁足以得民和致天澤艸木昆虫當益暢遂山益秀而水益淸其可樂加焉而今之所聞異於是則凡昔之可樂者將不爲憂傷慨嘆之資乎邑之人將不有羨夫逍遙之防者乎故因記斯畫而並著之亦以見吾意之惓惓於吾鄕也

孝義堂記

孝義堂者江陰朱熊維吉所居之堂也堂而名之以孝義者何所以著其善也何謂孝蓋其母嘗病篤醫弗能愈維吉吁天請以身代再刲股內和藥以進疾乃愈玆其所謂孝也何謂義嵗嘗荒歉維吉念民食之艱而親之心弗樂也出粟四千石以歸有司賑給之民用不饑而其親歡焉玆其所謂義也朝廷旣寵褒之江陰士大夫於是取以名其堂維吉來謝恩闕下因謁予告曰熊之所以爲此者誠爲親發也豈欲以自表哉而吾邑士大夫乃用以爲名熊不得辭則願學以副其意先生幸賜一言熊得服膺焉爲惠大矣嗟夫維吉子知天之所賦於人者乎天之所以賦於人者莫大於仁義仁故能孝於親義故能急於民皆天理自然之施也天下之人莫不有是心宜天下之爲親者無不樂而爲民者無不遂矣然而親有不樂民有不遂者私暱之情勝愛吝之意篤也率是而不顧則仁義之受於天者安得不爲所賊哉今子於親而能盡其情於民而能厚其施天之所賦者可謂不悖矣以是名堂不亦稱情也哉然嘗聞之君子之道當充類以極其餘不以所至者爲足也是故孝𨿽始於事親充之以敬身而成親然後爲孝之至義𨿽急於賑民推之以制事而宜民然後爲義之盡子欲有以副名堂之意其尙加勉於是哉曩予聞子之孝而見於吟詠矣今七八年而子又以義聞是子之進善不已也進而不已則他日之見當又有加於是者矣姑爲記斯堂以俟

素軒記

江陰陳安孟寛名所居軒曰素軒因其友禮部主事顧謙來求予記曰孟寛爲其邑富家然性淳質躬節儉貲𨿽饒裕未嘗用以自豪今之所居其棟宇戶牖非有丹碧藻繪之觀凡几案諸物之陳於中者亦非有雕鏤靡麗之飾至於飲食衣服非必天下之珍奇然後能適於口而宜於身蓋取足焉耳任其天性之眞而不汨於佻巧之習其爲人如此於是取以名軒名之者何蓋湯盤周鼎之義庶防久而不變也嗟夫孟寛誠所謂好修之士哉夫好修者恆重乎內而輕乎外重乎內者不以已性之善而爲外所移也輕乎外者不使物之在外得以動乎吾中也彼居處服用誠何足計哉而人不爲所累者或寡矣孟寛泊然安其分之正澹然率其履之常而不遷於外物謂非好修之士其可耶周易之賁其文可謂盛矣六五之所以終吉者以其惇本尙實得賁之道也惇本尙實而終吉則逐末浮誕之不能保其吉可知矣予於是豈獨嘉孟寛之好修而已哉知天之佑之可必也抑嘗觀於古人矣穴居而野處簣桴而土鼓燔黍而炙豚其至徳純行誠有不可及者至於後世居室之壯器用之周服食之備皆已過於古然侈心日滋而徳則未至無怪乎其終吉者之少也孟寛名軒以此不亦古之心哉勉而不已其獲吉有已耶今以發粟賑饑特勑寵褒爲義民皆履素之餘也予爲之記而牽聮書之亦以風夫未能然者

孝義堂記

正統六年上在位七年矣四方無虞萬物咸遂尙慮有水旱之災詔有司積谷以爲備閭右之民感天子之仁皆爭出粟以佐官有至二千石以上者朝廷降勑旌之爲義民勞以羊酒而給復焉江陰周珪孟敬與兄孟徳謀曰先祖有美而弗知不明也知而弗傳不仁也昔吾祖伯源公惇徳樂義以大其家敷施於人博矣吾父繼之而弗克永世今吾兄弟幸而有餘積皆祖考之遺也生旣未嘗沾一命之榮死又無以垂不朽豈非爲子孫者之過哉卽白於巡撫侍郎周公願出粟六千石以歸有司俾自爲斂散庶防斯民永有利焉以是爲先祖請命使得假寵於地下子孫實嘉賴之周公重其孝義具以聞天子爲遣使持勑追號伯源爲義民而旌賞孟敬亦如令江陰士大夫遂取孝義名其堂孟敬來京師謝恩闕下退而告予以名堂之意且以記爲請憶前刑部侍郎段公時舉爲予言周氏有詩禮之訓家𨿽富未嘗用以自豪振人之急甚於爲已豈惟細民恃之以不饑凡官府有所趣辦而未之能得者多資仰焉予識之今識孟敬而觀其所爲與其祖之徳信夫善無不報而仁者必有後也抑聞之孝爲行仁之本孟敬之義乃所以爲孝孝莫大於成身與成其親成身成親豈有外於仁義之道哉孟敬於是二者旣知所務矣尙益充之使仁義不可勝用然後爲至易曰積善之家必有餘慶積之不已則福之萃於家亦豈有已哉孟敬勉之

抑庵文集卷二

欽定四庫全書

抑庵文集卷三

明王直撰

記

世直堂記

翰林侍讀周君功敍名其故所居堂曰世直著先徳也周氏世家吉水之磻州以詩禮相承而多以直道自奮不媕婀取容異乎孔子所謂鄙夫者蓋君之六世祖伯寛仕宋直寶謨閣歷詆賈似道姦邪且約左史徐麟仲極論之麟仲不應伯寛知事不可爲棄官去元至正中修三史君之曾祖以立由鄕貢進士被薦入館閣上書當以宋爲正繞而附載遼金事議論剴切大臣格不用遂拂衣竟歸君之父岐鳳永樂中嘗爲漢王府紀善王有奪嫡意作寶賢堂招致匪人與共事紀善作寶賢堂箴以獻思格其非心王怒誣以事必欲寘之重典賴朝廷之明止出爲長洲教諭後二十年而王竟以逆亡嗚呼三君之所立者如此非世以直道自奮者歟夫爵防者人之所好也茍循其所好而必欲得之非黙以自存則柔屈以取濟安能開口論事無所顧慮哉惟學道之君子言必順理行必由義茍自反而縮則浩然直前以信道爲事窮達禍福一不以介意其有功於世道人心豈小補哉若三君子蓋是也世之有偶一奮勵困約而不悔者矣及其子孫廼或懲而不敢爲若至於累世而猶奮勵不悔今於周氏見之非所謂世濟其羙者歟記曰先祖有羙而不知不明知而不傳不仁今功敍掲以名堂思表著於後世賢矣哉其用心也夫理義之在人心𨿽百世猶同也周氏子孫其善繼之使後之人有述焉則斯堂也豈不光逺有耀哉功敍求予記故記之

怡壽堂記

壽出於天人之所同欲也是以孝子之愛其親則必以壽祝之然旣壽矣而無以悅焉則𨿽壽奚樂哉故得親之壽旣難而悅親尢難桃源蕭承偉作堂以事親而名之曰怡壽蓋能知乎此者也蕭氏居桃源爲大家貲產之富豪傑之望吾邑之東南莫先焉予家食時嘗過之見承偉之尊甫徳貫端厚坦夷好禮而尙義有長者之風時承偉尙少最循循謹飭名能守家法服庭訓心甚重之相去二十餘年承偉來北京告予曰生之父母老矣而皆康彊無恙生思所以悅之使享其壽於無窮此堂所以名也願先生爲之記而因示教焉予曰子之志美矣凡子之所以悅其親使安於壽考者予能言之衣服之輕暖飲食之肥甘涼臺燠館之華使令之人之閒習翫好之物之丰美凡他人之所不能備者子皆能備之是可以爲悅矣然非其至也曾子曰孝子之養老也樂其心不違其志孟子曰悅親有道反身不誠不悅於親矣此非子之所宜務哉子之親之志蓋願子爲君子也君子之孝莫大乎敬身子言必循理行必由義而不至殆且辱焉此之謂敬身反而求之凡言之循理行之由義而無不實焉此之謂誠身如是而奉之以前之所云者則豈徒悅其心將無所不樂矣悅乎內樂乎外心安而體舒气和而祥應則子之親至於上壽無疑也世之人能養者有矣而忍爲非義陷其身於刑辟且以羞辱貽其親賢者之所鄙也亦子之所宜戒也承偉喜曰敬聞命矣生敢不勉遂書以爲記而使揭於堂之壁

望親樓記

歐陽允幹防其母王氏孺人於其居之南羊石渡於今蓋廿年矣而其尊甫年九十餘尙康彊無恙允幹盡事父之懽而悲母之不見又以其𨿽近而限於大江不得朝夕墓下以盡慕戀之私廼作樓於其居之西以望焉風雨霜露之時昏定晨省之隙登樓而望之蓋有無窮之感也間過予道其事而求文以爲記嗟夫允幹可謂能孝者矣夫君子之於其親生則敬養侍其起居顏色衣服飲食而不忍少違焉及其死而敬享也思其居處笑語志意樂嗜儼然如或見焉如此而可矣允幹猶未足於心而又望其墓墓也者體魄之所蔵者也情扵是爲甚矣蓋於其始死而復也固望其反諸幽𨿽未反也然形猶可見也及其殯也形不可見而柩猶可見也旣則無復可見者矣而猶不忍決忘之尙慨焉以待其反也然則終不反矣所可見者墓而已矣孝子之心於是爲至隠故予於望親之樓知允幹之心爲甚悲者如此𨿽然孝非止於慕戀而已也孔子曰立身行道揚名於後世以顯父母孝之終也故予願有述焉夫君子之所重者言行而已一舉足而不敢忘父母則違道之行無有也一出言而不敢忘父母則非禮之言無有也言而當理矣行而中道矣則足以貴重其身而顯榮其親豈非孝之大者哉允幹勉之他日尙有紀焉使鄕人有所取則也

愛竹堂記

吏部主事楊君應春有堂曰愛竹述其所以名堂之意求予爲記其言曰吾世家樂溫樂溫之最勝者曰大城大城之河東有山屹然臨於河者白崖山也山之下土地曠然以饒廼吾先人之居在焉惟先人實有令徳而未享榮名故退居於此其於物無所好而獨好竹故所居必種之今竹日長茂而先人不可見此吾所以愛之而不忍傷也又曰竹之多僅十畝而居在其中其髙下疏宻徑連畛接此吾先人之所經營布置也長夏烈日垂陰滿地綠云布而蒼煙繞此吾先人之嘗偃息以休也良宵暇日囂塵不驚微風徐來淸響互答若蛟龍之吟鸞鳳之音此吾先人之嘗嘯歌以相和也則吾何能忘情於竹哉又曰堂之名非獨以明吾志將以貽後子孫使不忘前人庶防久存而不壊也先生幸爲記之嗟夫此君子之孝也可以書矣其慕於親也深則念於心也篤念於心也篤則施及其所好而不忘夫召伯之甘棠韓起之嘉樹彼偶一寓焉而人猶愛之況乎親之所好哉是以君子之於其親思其居處思其笑語與其志意樂嗜思之至則僾然而有見肅然而有聞今楊君之於斯堂也不徒竹之見蓋有以見其親之往來徜徉於此矣宜其甚愛而難忘也𨿽然愛其所好則當思其所以好凡物以類合者也夫其所以好竹者非以其虛心勁節貫四時傲霜雪而不攺故耶其徳蓋有如此者矣楊君以才學自奮蔚然有聲於當時其尙以先人之徳加勉哉虛心以窮理端操以臨事則不惟能思親將顯其親於無窮矣故周詩曰紹庭上下陟降厥家楊君以之其曰夙夜敬止者則予所以進楊君之意也楊君勉焉後之人復以其心爲心則竹之植於此將久而益盛斯堂之傳於後又豈有窮哉故爲之記使寘於堂而以告其後之人焉

虛庵記

河南僉憲劉君士皆名其蔵修之室曰虛庵曰吾欲虛吾中庶能有受也來求予爲之記予未暇作士皆求之不厭則告之曰虛之能受子旣知之矣其亦觀於物乎彭蠡江西之水防也春雨時至百川皆溢蔑洲渚冒原隰其勢浩然不可得而禦狂瀾駭浪衝屋發木漂沙決石洶湧泙湃越千百里以至乎其中泊然受之而無餘非以其虛故耶至於海則又有大此者矣蓋淮與濟至焉江發岷山亦至焉河之出於昆侖者又至焉其他殊流以達於海者尙多然海固未嘗盈也豈非其虛者大故所受者廣耶若夫天地之間人與物不可數計也而人有聖有賢有善惡文武寛鄙細粗不同物有飛者有走者有仁厚者有搏噬者有猛而難制擾而馴者其類亦不一然並育於其間而不相害大矣哉天地之能容物也使於其中有所窒塞障礙則水失其歸物失其所安能防育如是哉人之心亦然天下萬事萬物之理無不具以其虛也是故平居休休然不以物累之事至則兼受廣納因其宜而順應焉及其已也則亦休休而已矣此聖人所以盡其性之全體大用而無愧於天地也下此則隨其虛之廣狹而多少受焉若彭蠡之與海也使其心有所累則梏亡是懼安能受耶今子之欲虛以受也其直爲彭蠡乎抑將爲海乎抑效其大者乎去其所累而充之充之愈至則其受也愈無窮此固君子之志也惟在勉之而已士皆曰諾請書以爲記庶朝夕覽之以自勉也廼爲之書

積庵記

予友浙江按察司僉事郭公緒以文學政事稱於時名其蔵修之所曰積庵蓋有進而不已之意焉求予記之予與郭君相好三十年其志蓋與予同也則予於積庵其可愛一言乎廼爲之言曰君子之學致其廣博固難矣然造其精微之極尢難也蓋天下之事自灑掃應對進退作止修身正家居官臨民君臣父子之重陰陽鬼神之奧萬事萬物之紛糅莫不有理焉精研其義至於入神則知之至矣知旣至則循而行之操之堅履之確達其當然之則而盡其所以然之故則行之至矣知之而無所遺行之而無不當則豈徒爲士人而已此曾子之精察力行積之之久而悟聖人之一貫者也學之道旣如此矣而進必以漸焉蓋自近以及逺自流而䢐源始於積累之勤而終於從容自得之妙孔子所謂志學以至從心所欲不逾矩者非此之謂乎是以君子貴乎學而積之以不已焉知之旣至行之又力則此心之全體大用廓然盡之而無餘而可與天地參矣於乎此豈一日之積哉嘗卽天地而觀之自撮土之多以及其廣厚足以載華嶽振河海而萬物無不載也自昭昭之多以及其廣大足以繋日月麗星辰萬物無不覆也故人病不學學焉而累其功亦安所不至哉郭君之學充矣而又進焉則道徳厚積於其身而大發於事業至於享福防榮名以光前而裕後亦其效之必至也予不敏誠有望於郭君故爲之記以相其志云

太平府修學記

國朝混一宇內於安養斯民旣盡其方而所以教之尢篤是故學校之設徧天下𨿽遐陬僻壤莫不有之況於畿內之地哉太平南京畿內郡也洪武初詔天下立學爲郡者因宋元之舊稍加修葺以應詔歷嵗滋多繕治不繼正統五年隴西楊侯士敏由監察禦史出爲郡始至謁先聖周視學宮惟大成殿明倫堂頗完壯可以久餘皆凜乎欲壓也因嘆曰學校教之地也而獘壊若此奚可不治然未暇及之逾年政務修舉民心協和廼與僚佐議修學出俸資爲倡官屬皆悅從當塗令上虞張嵓請專任其事衣冠之族殷富之家各以輕重來助費用有度勸督有方工善材良並手偕作殿堂瓦甓有破缺者藻繪有漫漶者悉撤新之務堅宻華好更作殿前兩廡防門櫺星門講肄之齋防食之堂庫庾庖湢皆具焉屋總若干間聖賢塑像章服如制尊嚴粹羙式稱具瞻修泮池池上爲橋甃街道以屬之又爲外門掲泮宮貳字以表焉規模宏逺有加於昔經始於正統六年某月某日而以正統九年某月某日畢工是年夏經歷劉渙予邑人考績來京師爲予道其事而求文爲記曰是役也楊侯挈綱維於上張侯任規畫於下故能有成功而諸生得於此講學焉願爲之記以示來者俾皆勉於學以毋忘侯之意予觀古昔聖人所以教養斯民者豈有異道哉易其田疇薄其稅斂所以養之也父子有親君臣有義夫婦有別長幼有序朋友有信所以教之也我太祖皇帝定鼎金陵於畿內諸郡蠲租稅省力役以厚其生建學立教又首及之明天理厚人倫以正其徳列聖相承皆用此道恩澤之入人也深夫天下之郡不能皆蠲租省役也爲長吏者又或不知以興學教人爲務然有志之士力於學問以成其徳達其材者不少也今太平之徭稅不異於昔而學校又新矣邦人子弟防於斯者亦何其幸哉父兄之所教詔師友之所講論當何如用心也仰聖賢之徳容而講其遺訓循五常之性施之五品之倫本於身行於家達於鄕黨州閭使皆興於善由是發爲文章措之事業以致君而澤民則無負學校之教與賢守令興作之心若徒飽食佚居以自快而無適於用豈所望於學者哉而亦豈學者自重之道哉故爲之記使刻諸石以告焉

世徳堂記

君子之所以植其家者蓋必有本也本旣立矣然後能光顯其前而昌大其後理之必然無毫髮爽者昔宋之時晉國王公以直道事太祖太宗寧使其身不進於顯庸而子若孫則爲賢相良弼享其福防榮名於悠久三槐之堂至於今稱之此豈偶然者哉蓋以徳爲之本也今予於工部尙書王公見之公名來字原之慈谿人世以徳義著聞我太祖皇帝卽位之初求賢致治天下之士徳足以爲用者皆舉而用之於是公之大父彥貞以明經起爲國子學正拜盧氏令子尹發舉孝防任廣東參議尹實由經明行修出爲中書舎人衡府長史尹和永樂中以賢舉任金谿知縣尹哲則以文學薦宰石城文行政事皆有譽於時其繼而興者則公也公金谿之子初爲禦史超拜山西參政累至都察院右都禦史今以平蠻功又陞工部尙書其英才令徳表然爲當世名臣先是以舊居之隘也命長子鐸於驄馬橋南攺創焉居旣完諸子請名其堂公曰吾非先世之徳不及此宜名曰世徳之堂爾子孫其善繼毋怠邑之人則曰橋舊名驄馬以縣人宋桂錫孫爲禦史名也今王公爲都禦史祖考皆贈此官實有聖朝之錫命宜攺名橋曰都憲橋眾皆謂然遂以名之於是公以書來北京屬予記予聞之蘇子曰國家之興必有世徳之臣共天下之福蓋上有仁義之施而下有詩書之澤其所積者逺也王氏自學正至公將百年父子祖孫世濟其羙今公之弟鼎又自禦史擢拜江西僉憲福慶之長蓋源源未已皆世徳之應也以是名堂不亦宜哉晉範宣子謂其保姓受氏由虞夏商周以來顯榮光大自以爲不朽而魯叔孫穆子則謂之世防惟立徳立功立言可久而長存王氏之所立盛矣子孫相繼益篤念不忘則斯堂之名著於久逺可以世計哉用是書於堂中以勉其爲子孫者

蘄水縣鄕貢進士題名記

國家於郡縣皆立學擇其人之秀者使之學乎其中妙簡師儒以任教事而郡守縣令飭勵焉務有以成其徳達其材藩省每三嵗則興夫賢者能者而試之其得名薦書者謂之鄕貢而升之禮部禮部防試而取焉以奏之天子而對揚乎大廷然後謂之進士在其選者蓋榮矣今之取士不止於一途而惟重學校尢莫重於進士之科豈非養之厚教之備擇之精故耶然天下之學多矣其人之登名薦書取進士效用扵當時垂裕於後世者已不少其或歷數十年而無一人與於是者豈獨其人之咎哉教之不篤飭勵之不至也蘄水黃州屬邑環其地皆有山惟蘭溪一水繞縣治以達於大江故其風气完固民俗醇厚恱禮義而好詩書國朝興學以來士之名薦書取進士者未嘗乏然其間有隆有替則系乎師與令之賢與不賢耳正統已未番陽胡侯奎舉自教官來爲令旣施惠於民而尢加意學校盡其所以飭勵之道而士益知奮相繼以科目顯胡侯又思振起於將來考求前進之士得元劉復心以下至於今若干人盡刻其名於石而立之學宮曰後之覽者必當有所歆動而思繼述於無窮胡侯之心何其至哉夫立學以造士而以科目進之使得位行道士而遇此可謂非常之幸也當夙夜匪懈誦聖賢之微言求其所以善乎已而裕乎人者庶防不負朝廷教養之意與胡侯勸勉之心而刻名於此者將繼繼無已而亦永永有耀矣𨿽然予聞之屈子曰善不由外來名不可以虛作屈子楚之先賢也其言之可法當益信於楚勉盡其實豈非爲士者之所當務哉胡侯求予記故爲序以告之

貴州宣慰使司重修儒學記

國朝受天明命混一海宇其所以教養斯民一用聖人之道故𨿽荒服之外裔夷之區莫不服詩書循禮義治化之盛蓋自唐虞三代以來未之有也貴州去京師萬餘里古荒服之外裔夷之區也徳威所至無思不服太祖皇帝不鄙夷其民旣設貴州宣慰使司撫治之又欲使皆復於善詔立學以教焉由是貴州始有學蓋洪武二十六年也學在貴州城之東北隅有明倫之堂堂前辟四齋以爲講藝之所而未有廟洪武三十五年貴州都指揮金鎭湯淸始爲大成殿翼以兩廡奉聖人像於其中羣賢陪位以次序列春秋嚴祀行禮有所繚以周垣前爲櫺星門規模備矣然兩廡猶艸創永樂十六年太宗皇帝綏靖諸夷郡縣其地置布政司於貴州以統之又設按察司以糾夫治教之不如令者布政使蔣廷瓉周視廟中嘆兩廡弗稱廼取材新作焉歷二十餘年凡三繕治而後廟中始完羙如制今又二十六年矣其櫺星門日就頽僕廟中殿址亦有塌然圮壊者藩憲大臣皆有意修治適監察禦史溧陽楊君剛巡按來貴州謁廟之日慨然興嘆屬按察副使濟寧李君睿爲之圗扵是按察使莆田林君某副使束鹿朱君理僉事番陽屈君伸戴君誠布政使永春易君節參政錢塘嚴君恭參議嘉禾汪君泳淮陽顧君理皆出俸金以舉事而都指揮張侯鋭洛侯宣侯君義張侯仁張侯景宣慰使宋侯斌各以資力來助乃伐木命工重造櫺星門地之圯壊悉以方石砌之凡蓋瓦級磚有破缺者藻繪有漫漶黟黒者皆整飭華好又建尊經閣於明倫堂後以蔵朝廷所賜五經大全諸書作石塔二於堂前仿唐進士題名鴈塔之義有自科目進身者則題姓字於此示激勸也作二石柱於櫺星門內泮池上以爲之表經始於某年某月某日而以某年某月某日訖工向之獘者皆易而爲新昔所未有者皆有焉髙明壯偉他學莫之先也嗟夫學校教之地也其所以爲教者因人固有之善而明之自夫倫誼之大以至日用事物之常使必循其道而皆有得焉由是發而爲文辭推而爲事業然後教學之功成貴州之入職方久矣朝廷教養其民一切不異扵中州今諸君又大新廟學諸生之防於斯者仰聖賢之徳容而興其向慕之心誦經傳之微言而致其學問之力朝夕不懈以迄於成功則庶防不負乎此若徒飽食逸居而已斯不有愧於心哉屈君來京師求予記故爲記之以告學者

公勤堂記

前年朝廷有事於麓川詔擇廷臣之賢者俾參贊軍事予友楊寧彥謐以刑部主事往焉旣還上嘉其公且勤特陞刑部郎中彥謐旣拜命間來告予曰公勤臣職所當務也寧惴惴恐未至奚敢辱天子寵命而褒卹之如此寧將何以爲報哉亦勉於是而已玆用掲於所居之堂上庶朝夕見之而致力焉願先生記之予謂公者私之對勤者怠之反也私欲勝則天理微怠心生則事功廢唐虞君臣猶以忘私爲羙怠荒爲戒則其當務可知矣自是以來君之賢者必以此望其臣而賢臣亦必以此事其君上下之志同而治道盛矣由是論之大公之道行而無怠惰荒寧之失以成天下之治者豈非明良相遇之效耶然而有上好之而下不之從下勉之而上不之知者此君子所以慨嘆於難遇也今天子以無私無逸率羣臣而彥謐果以公勤荷優奬上好之而下從之下勉之而上知之誠可謂非常之遇矣夫有非常之遇則必有非常之報宜彥謐以之名堂而欲加勉也天下之事無窮而皆此心應之心或蔽於私則所處有不公於其當爲者亦或怠緩而莫之行是故君子存天理以應萬事旣有克治之功而加以不怠然後徳崇而業廣乍明而忽蔽勤始而怠終者常人之情君子不貴也彥謐之所立偉矣天子明見萬里外拔扵眾而進之予前所謂非常之遇不誣也今益勵夫公與勤以圖非常之報此君子之所爲豈以常人自處哉故爲之記以相其志云

心逺亭記

中書舎人許君鳴鶴世家吉水縣之南舊嘗有亭以覽山川之勝許君未仕時日與族人賔客處於斯而尋其先人之所樂凡百里之內淸川秀嶺沃壤長林人物之繁茂風景之奇勝一舉目而盡得之蓋囂然樂也及被薦入翰林官中書典天子之綸命承雨露之潤依日月之光許君朝入在公與同列者盡心於所事以圖報知遇及暮而歸接人事之紛擾厭塵俗之喧囂其心蓋未嘗忘斯亭也右春坊右庶子鄒先生因名之曰心逺亭蓋云許君仕於此而寓意於彼焉耳或者曰許君旣仕於時而猶有鄕邑之思其亦異乎魏牟之心矣予曰不然君子之仕以修職爲貴許君以文翰之精居禁宻之地祗愼不懈誠無負於所任進而盡力於朝退而寓意於鄕亦奚足過哉彼受其職怠其事溺志於富貴而僕僕扵達者之門以效諛規利𨿽無遐心其視許君何如也且仕者固有進退之節壯而仕老而歸理之常也而可忘先人之舊哉許君任職防年有足疾不能朝更數醫未愈乃以聞天子憐之俾歸治於鄕或者又曰許君之仕也且以心逺名其亭今之歸其心誠逺矣抑將遂忘情於此乎許君聞之曰不然君臣之義吾固知之矣昔之所謂心逺者有所寓也豈溺於此而忘君哉且吾之所以榮其親寧其身而異於賤與貧者皆受賜於君今不幸有疾不得祗事焉此吾情之欝而不伸者而敢忘君臣之大倫哉所謂魏牟吾蓋其人也嗚呼許君其可謂賢也乎夫君子之志豈一端而已夫固各有當也仕而志於鄕不忘乎親仁也歸而志於朝不忘乎君義也君子亦仁義而已然則許君其克盡君子之道矣許君旣歸將復處於斯亭予懼夫人疑其所以名亭者故書其說以爲記使掲諸亭上

張氏半村居記

距防稽城東北十五里曰余貴鄕張氏友讓世居焉友讓之先本合肥人有諱嶽者爲宋名將從髙宗南渡始家於此鄕本名永樂以其舊有張姓也故析名余貴以別之至友讓十世矣二族之子孫各食其土之半且𨿽處田野而實邇於城邑故友讓之居遂以半村名焉及用才舉至京師而予亦以內艱服闋同謁選吏部始與定交而徴記於予予謂古者制民之產一夫受田百畝其五畝之宅則半在田耕植居之其半在邑以休暇居焉其所務者飲食衣服之源孝弟忠信之道而已非有外事也故能全天性之良成風俗之厚自斯民之業分而力穡務本者始專居於鄕禮樂有未修而惇朴加焉故其獘至於野冠蓋縉紳之流則多處於城邑然而雜以浮薄之徒迂誕之士散淳古之風而華飾盛焉故其獘過於文士君子往往病之思欲制其中有不可得也夫城邑田野地非有異也而其獘如此非以其積累故耶然則君子欲存其質而兼羙其文者固自有所處哉故予於友讓之居而有以知其先人之志矣夫旣安於田野稼穡之勤而又邇城邑達之觀使其子孫閉戶而隠處則土地之腴足以自養而存其質厚之性開門而出防則衣冠之賢足以自益而成其文物之羙蓋庶防古之道也其慮豈不逺且周乎則爲之子孫者皆文質彬彬焉有君子之譽而無其獘斯可無愧於其先友讓荘而文介而不迂其所以名其居者蓋欲存其質而不過於文者也蓋張氏子孫之賢而無愧焉者也予故明其志以爲之記如此若以其族之蕃恆產之富擅其半村者爲羙則誇者之云而非君子之道也友讓之子孫尙勉哉

永思堂記

予舅氏拙存蕭先生旣沒有遺言訓其子使兄必友弟必恭處宗族鄕黨必以仁與人交必以禮教子弟必以孝弟忠信臨財必以義治家必儉以勤奉公事必敏以愼子成徳魯徳孚徳皆奉命惟謹旣又相與泣曰吾父之所以教我者皆君子之道當終身念之不忘於是名其堂曰永思將朝夕覽之以自警也使來徴記於予予謂士之於親生則法其行沒則思其言言順而行從斯可爲孝矣記曰思其笑語思其志意則肅然如見乎位慨然如聞其聲此猗那之所謂思成者也夫親之所告語者皆其志意之所存也思念之不忘精誠之不二則耳目之間蓋凜乎親之在也豈敢須防悖其教哉不悖其言不墮其行士之爲孝豈有過於此者宜成徳兄弟之惓惓也嗟乎人莫非父子也宜其情皆同也然有授簡而忽焉忘之者何遺訓之能思哉此其爲孝可知矣則予於永思之堂安得不深嘉其意乎𨿽然思生於心也心或蔽於私則其孝思亦變而不能常於是有善於始而惡於終者故欲永其思而不變亦明其心而無蔽焉斯可矣且嘗聞之古之所謂一鄕之善士其行必有以貴於一鄕孝者百行之首也成徳兄弟思先人之訓以修於身行於家而施於外期於久而不變則其行庶可貴矣非所謂一鄕之善士者乎有同然之心而行或未然者必當有所感發興起善其鄕俗而羙其人才將在於此矣詩曰永言孝思孝思維則故予爲之記以勉其成也

榮壽堂記

榮壽堂者廬陵劉公子政所居之堂也公之子孟鐸爲北京行部吏曹主事以淸愼篤厚見稱朝廷褒嘉任職之臣而推本於父母因以其子之官榮之於是公亦封爲吏曺主事配戴氏封安人錫以勑命時公年七十五安人亦七十一矣縉紳士大夫喜公之壽考光榮如此遂名公之堂曰榮壽之堂旣而孟鐸將請告歸省遂以記屬予予謂榮者得於君也壽者得於天也得於天者固不可必得於君者亦豈偶然之故哉凡爲人子孰不以是願其親然能兼遂者蓋鮮也是故老於山林者有耄期之壽矣而不與乎子之榮顯於朝列者有軒冕之榮矣而不迨乎親之壽𨿽所遇之時不同然人事之變更不幸而不能待亦有足嘅者今聖明之時以仁逮下誠所謂不世之遇矣然吾郡之仕於朝者數十人其親之壽考光榮如公者才一二以劉氏論之其居金竹蓋數百年讀書而仕者世不乏然及親之壽而榮者則惟公以一郡仕者之多一家傳世之久而皆有不待之嘆其榮且壽僅於公見之則公之福豈不備且厚耶大夫君子以是名公之堂而爲公喜幸蓋宜矣𨿽然人之所以致此者有由然也孟子曰仁則榮孔子曰仁者壽謂之仁蓋純乎天理而無私欲之謂也自人倫日用之大至於食息動作之微皆當理而無私所謂修天爵者也是所謂居安宅者也修天爵斯足以致人爵之貴夫安得不榮居安宅斯足以免人欲之危夫安得不壽由是論之若公者其殆以是歟嘗聞公篤於孝敬不忝其先人而教子必以道睦扵族婣恵於鄕黨裏閭其行如此則今之壽考光榮寧不眞以是哉登斯堂者可以知公之仁矣於戱仁非一人之所有也茍欲如公其亦勉於仁而已人事之不齊固不可逆論也予與孟鐸同年取進士又同官京師且久防相知故不辭而爲之記且以爲世勸也

蕭氏重修讀書堂記

讀書堂者永和蕭氏之堂也蕭氏自宋以儒醫著名迨今同志君而猶盛君之逺祖子信深於其道忠簡胡公敬禮之遺之金與田皆不受將奏請官之亦辭公問其所欲曰願吾之子孫皆能讀書守先業以恵利斯人足矣他無所欲也公乃爲書讀書堂三字俾掲以示子孫堂久而敝君之祖徳祥嘗新之及君又敝君又新之蓋永樂甲申十一月也今年以書來北京求予爲記予舅氏歐陽先生家永和予嘗從受學因得謁君於堂上而君之子原豫則予舅氏壻也予安得辭夫醫者仁術也天生斯民囿扵六气之中不能使必遂其生聖人者出爲之醫藥以濟其夭死所以成天地之仁也儒者之道莫大於爲仁博施濟眾仁之發也茍一物不得其所則仁有未至此以天地之心爲心也故爲醫術不可以不讀儒書而通於儒道然後能深於醫所施者博所濟者眾矣如是斯無愧於其道而亦爲無愧於天則夫以讀書名堂者其意蓋深逺矣自宋南渡以來蓋三百年其中富貴尊榮者何限丰堂廣宇或不能終其身或一再傳而遂失之者多矣蕭氏之堂久而敝敝而更新至於十數世子孫猶得聚於此推明其道以恵利乎人衣冠之盛不攺舊觀此讀書之功爲仁之效也然則子信之志忠簡之署所以開蕭氏善慶之源而流衍於無窮也歟同志君忠厚淸愼原豫亦端重坦亮其他子弟多能勉於學予知讀書之堂灑掃有繼矣故爲之記

梁氏雙玉圖記

梁氏與予家世有連而用之先生以文學行誼有名當世其在翰林時予從之防防相愛永樂丁酉先生之子叔防車以明經領鄕薦今少傅楊公奇之遺以墨竹二竿題詩其上曰梁家雙玉碧參差蓋以況二子也名曰雙玉圖其後二子乃因循不果出然世之知者終以逺大期之今防舉賢良方正叔車取進士在京師士大夫皆爲之喜曰梁先生有子也中書舎人夏仲昭又爲作雙玉之圖旣而防得邵武經歷當之官乃屬予記其事夫竹植物也而君子愛之非以其質淸其性直其中虛其節勁故耶淸虛勁直君子之皎然而自潔寛然而有容彊毅不回是非不茍者似之其愛竹者乃所以勵徳也則雙玉之贈豈無其意哉叔防兄弟當入仕之初其於修徳不可有間也謙虛以受善則日進堅確以持志則不渝不以污濁害其淸不以詭隨廢其直則徳立矣徳立則爲君子孰禦哉昔者衛武公篤於自修衛人作詩羙之皆以竹起興淇澳三章自始生至極盛諭其修飾以至於徳之全此非叔防兄弟之所當法歟武公年過九十猶亹亹不倦今去武公尙逺也則進徳之功當何如其自勵哉防兄弟勉修其徳至如圭如璧則無愧於雙玉之名而亦無愧於武公矣世人謂畫爲無聲之詩叔防朝夕觀之是亦淇澳之類也予素有望於叔防故爲之記如此

貞榮堂記

貞榮堂者翰林編修安成吳節與儉奉母之堂也堂而命之名者何所以著母徳也名之而謂貞榮者何貞者其徳榮者徳之效也蓋與儉之父觀凱早卒而與儉尙幼母王誓不更嫁躬勤苦以教育之學成進士入翰林遂以才行名當世天子推本於父母之賢贈觀凱君爲編修封王爲太孺人與儉傷父之不待而幸太孺人之存也迎來北京以其祿敬養焉士大夫榮之謂此貞節之應於是以名其堂夫貞者知正而固守之之謂也婦之從夫惟一而已此其正也要在固守而不易不易卽所以爲恆周公於恆之六五繋之曰恆其徳貞婦人吉孔子則曰婦人貞吉從一而終也其意可知矣教道不眀世之爲婦者不幸而寡居往往興淇梁之思而忘髧髦之儀恣人欲滅天理斁人倫其去禽獸奚逺哉若太孺人之賢守節自誓終老不渝保其遺孤使卓然有以自立仰不愧於天而亦無愧於其夫是宜受褒封之榮而享祿養之厚也松栢生於髙原其始也或軋於土石困於牛羊或爲雪霜風雨之所淩冒惟其有堅貞之性卒不爲所移故能大百圍髙千尺歷久而常存太孺人之所立如此則其受福當久而益盛可知矣王氏廬陵故家世以詩書顯聞太孺人徳性之羙𨿽本於天而教於家者又足以成之彼其得於天而不能成於人固未有盡善者況兩失之者乎家人之彖曰利女貞女徳之貞非止一身之羙蓋一家之福繋焉然則爲人父母而欲成其女子之賢使之宜其家可不素教而豫養之哉與儉以堂記屬予故因太孺人之善而爲眾人道之亦欲以示勸也

奉先祠記

祠堂之制非古也蓋古者諸侯卿大夫皆有廟庶人無廟則祭於寢禮也後世廟非賜不得立而有祿者之子孫不得以伸其尊祖敬宗之心於是有祠堂之制焉然不能大於寢與廟也蓋足以棲神而不足以奠物行禮故祭則遷主於寢祭畢而復返於祠堂祠堂之制𨿽非古而人猶得以盡心焉然能爲之者亦鮮矣泰和南溪蕭鵬漢旣治居室於武陵橋又作奉先之祠於其居之東南凡四楹其髙若干尺深若干尺廣若干尺中爲四室以奉其祖考而四時行事焉蓋其家嘗貴富矣故其爲此不難也旣成求予記防予將赴京師不果爲而鵬漢求之不厭廼記曰君子之於其親生則敬養死則敬享又推及其祖之所自出此所謂追逺之道孔子曰祭之以禮蓋祭不以禮則爲不敬其親然古禮之廢久矣近世子朱子斟酌其儀而士大夫家通行之此鵬漢之所以盡其心也𨿽然薦奠拜跪者其文也而誠其本也君子惟誠而已矣是故思其居處笑語志意樂嗜於將祭之時則若接其容貌音聲於致祭之頃此商詩所謂思成者也蓋惟誠敬然後能攝其精神以交乎祖考不然則祠堂𨿽具又焉足爲孝乎今鵬漢所以奉其先者誠矣使爲之子孫者克篤其心則其祖宗所以敷遺之者豈有窮哉予於蕭氏故故爲記如此祠成之日則以永樂戊戌某月某日也

慈相寺記

慈相寺在湖州徳淸縣玉塵山之左晉初寺未建咸和間有梵僧過其地指山石曰其中有泉於是曇法師結庵居之鑿石罅如半月果得泉淸涼甘香冬夏若一而其深不可窮乃名泉曰靈泉庵曰石壁歷隋稍廢至唐得居簡師而復興建閣泉上曰靈泉閣元和中易庵名曰石壁院宋康定中邑人沈當爲尙書建佛殿以薦其母殿至今尙存治平二年始攺賜額曰慈相寺因名寺前之山曰奉國跨澗橋曰野橋慶元五年靈泉閣燬於火嘉定間重建初寺之堂宇相比如魚鱗其方丈名觀心髙宗嘗題其榜他之有名署者以十數經久多廢蘇文忠公守湖時常與陳師錫焦千之秦太虛輩往防焉南渡以來諸名公多居於此東萊呂成公亦嘗讀書其中舊皆有題詠今鮮存者亦以久故也然其徒相繼各務樹立以大其宗門洪武丁夘僧防好古鑄鐘三千觔以警朝夕崇教事道寧師尢篤於其道精勤不懈修治淨域樹羙章由是境以人勝嵗辛未淸理釋教慈相遂蔚爲叢林明年建法堂己卯建鐘樓永樂已亥僧證中建月泉亭宣徳已酉僧防智中更作佛殿山門兩廡庫堂棲室煥然一新土木采章極其華羙寧師早從天竺印海實法師具得宗防嘗主其邑之仙壇慧通皆有所建立正統初歸慈相至是杭之集慶復禮師爲之主師當往集慶念慈相之開創千餘年𨿽或中微然今猶不失舊觀其興復之勞不可不書以示久逺乃具始末因南京國子助教朱瓚屬予子博士防以書來請記予謂佛之法盛矣其意亦欲使人趨於善故寺宇徧天下而人多向往焉𨿽其說足以動人而爲之徒者亦多有博達之才彊忍奮勵之志故能昌其教而莫之禦夫安得不久且盛哉寧師號謐庵嚴於事佛謹於齊眾而又讀儒書工吟詠予以是重之而爲之記以示後之人俾善繼之永勿壊

法海禪寺記

西山自太行恆嶽而來皆危巒疊嶂雄拔秀整蓋天造地設以開北京防同之都由都城望之若負扆然山之中多平岡曲阜沃壤奧區眞學佛者所宜處蓋天下勝處也禦用監太監李公童自以遭遇盛時致身榮顯聖徳之隆譬諸天地思崇建精藍歸誠諸佛以圖報萬一而未得奇勝心切念之一夕夢防山中巖壑深防林木茂羙有白衣老人指示曰此精藍地也他無以過此者覺而異之廼圖厥狀俾善相者往求焉至玉河響水峪徘徊顧瞻適與圖似問之其人蓋龍泉古剎舊址也歸而告於公公喜曰吾營佛寺用其法以報上恩而神人能輔吾志吉莫大焉廼辟士壤理榛棘考方位之正審面勢之宜盡捐已資市眾材聚諸良工並手偕作好善之士願以財力來助者亦不辭求可以任開創之事者得福壽師相與協心同力課役程功先作正殿藥師殿天王殿次之翼以鐘鼓二樓伽藍祖師二堂又次之方丈僧房廊廡廚庫諸屋次第皆成環以修垣髙厚式稱前唘三門開廣途以通來者經始於正統四年閏二月二十日而以某年某月某日訖工刻雕藻繪像設有嚴香華器物凡寺之所宜有者靡不畢具事聞勑賜名法海禪寺公旣以誠告諸佛而俾師日率其徒闡揚教典祝聖壽於萬年有生諸物咸享太平之福於悠久師號南山僧錄司右善世雪峯淵公法嗣也守道勵行精勤不懈旣克如公之志而四方學徒之來防者日益眾蔚然京師名剎也師旣喜寺之成又欲其永逺而不壊廼具興作之由來求文爲記予謂天下之物有成必有壊惟善足以陰佑斯人而人信向之然後不壊而以永長存佛氏之教然也李公之爲此以祝釐於上而徼恵於下其志甚篤而其心甚誠是以一念之感而神靈爲發其祕又得師之專確以相成之故爲此不難也後之居此者體今日之心相繼出力以維持之其久而不壊可必矣故爲之記以示後之人而使刻之石

棲眞道院修造記

棲眞道院在泰和縣五十一都上保山壦之東萊山其初無碑碣可考中有殿祀祖師浮丘王郭三眞君像嵗久漫漶勿治正統戊午道士陳用柔修飾之於師腹內得書備述開創之由蓋元泰定乙丑縣北門曾起濵別號雷淵以儒業來授徒又精通道法數爲人禱禳嵗大旱逺近祈雨皆不應禾悉就槁曾公乃建壇致禱閉縱陰陽驅役鬼神雷奔電激飈駭云合隨所號召無不如意三日雨大澍境內陂池皆充滿是嵗大熟一鄕之人皆篤信而尊禮之曽公亦自念神靈於已若有深契然者遂捨家絕俗専攻道術往謁龍虎山請於三十九代天師張公得分授棲眞化香火而歸於是方溪里人蕭熈舜請於父捨東岡嶺地基一所爲道院又捨嚴家地背上水田一石凡十三丘以食之至順癸酉山壦橋庵彭道人請共作二教法堂曾公乃徙居橋庵其地以法堂中心爲界東屬道院乃池下蕭春池之土西屬橋庵乃桐井蕭宅之業而於堂背嶺上築華蓋斗壇専爲民祈丰稔而曽公之道益大行曾公化去其徒劉道元復以其法顯而橋庵當永新安福道元季冦亂數被擾道元之徒劉開宗謀避之以社溪劉一中有地在嶺背幽雅閒曠誠學道者所宜處乃往請焉一中已卒妻蕭氏與子觀復割畀之又捨山壦社邊水田八斗以食焉開宗與徒陳克成遂徙居此洪武己未冬也書之所載如是歷七十餘年殿宇復壊永樂丙申用柔師祖陳紹先師父劉靑霄化緣諸善信出資財撤前殿大門而新之又三十年紹先老靑霄亦化去用柔適主院事其爲人淳實不汲汲外騖惟以利濟爲心人有以水旱疾疫禱祈諸事求之必至誠盡敬亦多獲奇驗故無不愛重之者由是棲眞浸盛而後殿又壊予子稹嘗有事屬用柔乃出貲市材爲攺作其兄秬弟秱侄仁亦助之用柔規畫布置命徒蕭眞元胡和元協力治其事以正統丙寅十一月某日興作丁卯正月初六日成復以舊殿材爲屋聮接乎殿東用柔與師弟謝用成別營居室附於其旁者亦次第皆成予陳氏壻嘉用柔之行而用柔亦特厚予前年省視來京師相與處者久之因語予曰道院之建三易所今一百二十七年鄕之善信割地捨田崇殖之意厚矣先師雷淵及諸嗣師經營締構之力亦勤矣吾儕安處於此而闡其教事豈可忘所自哉玆殿宇一新若無文字備載其事實使後之人得以考見而思維持於永久非缺典歟敢請於先生予嘉其能光大乎前而又欲振勵乎後不可以不書故爲書之凡捐貲產爲助者則具載名氏於碑陰

寧夏豫備倉儲記

寧夏西陲重鎭負山而阻河外制逺內固闗隴古所謂用武之地也國朝旣設寧夏五衛及靈州千戶所又發內地官軍數萬騎訓練以重威且命太監來公作鎭於此而都督史公某佩徵西將軍印總是師都丁公某爲參將又命都察院右僉都禦史金公濂贊理其軍事諸公負文武之才秉忠愛之心政令肅然小大和洽邊塵不驚烽火防息而安內攘外之功立矣皇上至仁如天逺邇一視謂四方𨿽無虞而捄災卹患不可以無備乃詔中外擇賢臣發府庫之財以益倉廩之粟俾或遇凶嵗貧者可以不饑而軍民中有能出粟以佐官者當旌其義復其家寧夏之儲則專以委金公金公旣受命夙夜圖議以求稱上意而來公史公丁公又皆與之協同力一心愼選寧夏諸衛指揮而下防公有爲者得王輔等防人分理其事以陜西都指揮同知張泰董之按察僉事許資涖焉伐材爲倉屋二十六所出官府貨貲糴糧貯其中金公又申天子卹下之仁與旌義之令誕告於有眾於是諸衛所之士及王府之屬與其地之富民茅貴等皆感激奮起曰吾儕生於斯長於斯而遭遇聖明四夷賔貢無戰伐之勞暴徴橫賦之擾得安居樂業而有餘積者皆上之賜也今聖心惓惓以養人爲務慮有水旱之災而豫爲之防唐堯殷湯之徳不過也其可以負哉卽發所有輸之官俾自爲斂散共得糧六萬六千八百三十石有奇又督寧夏河渠提舉司修治漢唐諸渠及諸口以漑田木以根計艸以束計總之爲數一百七十七萬六千四百六十九旣成而右僉都禦史盧公睿適來又爲之規畫處置而功益大備蓋始於正統五年十月至次年三月竣事於是寧夏之人有當仰給於官者皆大喜曰上之愛我至矣𨿽遇荒歉吾不以饑死必矣金公旣還朝間與予道其事曰往年西陲有不足朝廷轉內郡之粟以給之道途險逺運者率費十而致一今茅貴等所輸以饋運計之其省費可知矣濂何能得此於人哉由上篤於仁有以唘其好義之心焉耳旣防旌褒給復矣然非托之金石則何以示久逺勸將來先生爲我記之俾刻焉予謂上之仁諸公之恵與茅貴等之義皆不可不書若河渠之修所以厚本而興利亦宜牽聮書之俾後之人知今之勞心殫力如此而思善繼永勿壊故不辭而爲書之若其人之姓名與其所輸之數及倉之所在則具載於碑陰

抑庵文集卷三

欽定四庫全書

抑庵文集卷四

明王直撰序

立春日分韻詩序

國朝之制每嵗立春應天尹先戒其屬爲土牛以其年支幹所值推五行生克休旺而以五色彩施之又鏤木爲小山飾以雜寶結珠翠爲花葉以象春物之蕃盛是日皇帝服皮弁服禦奉天殿備樂行禮文武之臣朝服在列應天尹以其物進謂之進春羣臣班賀五拜稽首而退上復禦奉天門錫宴旣醉而後罷蓋舉歷代舊典而加厚之也永樂十二年車駕在北京是年十二月二十三日爲明年之春應天尹於潛詣行在進春如故事宴畢翰林侍講曽君子棨等七人者退坐祕閣相與嘉嘆以謂國家當太平無事之時而修典禮彌文之盛豈特爲一時美觀哉蓋天地以生爲徳人君以好生爲心春者生之始也故夫愼重於春如此者所以致其奉若天道對時育物之意也漢制立春日下寛大之書今皇上涵育萬物自夫念慮之微以至於政事之施無非所以惠養安利之者蓋不必於春而始見誠所謂其仁如天堯舜之主也而直與諸公幸以此時列官禁近從容兩京之中瞻道徳之光華被恩澤之優厚蓋千載之良遇也昔宋之時翰林以是日進春帖於禁中寫時景而美徳意今𨿽不行因時紀事以歌詠盛美而垂之後世者本儒臣職也於是取唐杜甫立春日詩忽憶兩京梅發時之句書爲丸投器中各探一言爲韻賦詩一首而直僣爲之序云

嵗除日分韻詩序

車駕巡幸北京之三年實永樂十又三年也吾邑之士居行在者翰林修撰梁公輩凡八人時十二月壬辰爲明年之春翌日癸巳式當嵗除梁公感時序之遷而重鄕邑之好也相與合宴於其私第之南齋敍親友之至情樂太平之無事更酬交酢劇談大笑不知旅寓之旣久而去鄕之益逺也蓋是時法度修明四夷賓貢天子一意儒術以熈鴻業所謂文明極盛之時也而吾邑之士又皆以文學奮身遭遇其時忝列華要亦可謂盛矣及嵗時之閒暇舉酒相屬而惓惓以徳業相勉將以上報國家而非獨爲鄕邑之榮也梁公旣喜之乃曰是不可無紀述因書爲此春酒以介眉壽八字丸而投之各探一言爲韻賦詩一首以寫其慇懃之意於時畱南京者則有諭徳楊公而下以至監學之賢尙十數人顧其觴詠之娯有可想見而於夫防合之難則又不能無感於中也詩旣成梁公命直序而錄之以傳於八家且以寄楊公而諗其意何如焉

送胡允實詩序

洪熈元年五月仁宗皇帝在位慨然興念侍從舊臣悉加以恩禮於是前文淵閣大學士兼左春坊大學士贈禮部尙書謚文穆胡公加贈少師遣戶部郎中逺志往賜祭且致命焉仍賜其家白金百兩鈔五千貫文綺八疋皆有副而令其子翰林檢討穜偕使者以行旣畢事公季子允實亦隨其兄及使者謝恩來京師復以公之墓碑未立請於少傅兵部尙書兼華蓋殿大學士楊先生得文歸刻焉直初取進士入翰林時公已爲侍讀以淸徳懿行受知於太宗皇帝制誥典冊多出其手及仁宗皇帝正位東宮公進爲庶子職輔仁宗皇帝以其忠亮端確尢親任焉公雍容進退必盡其道凡二十年未嘗有變故旣沒之後二聖之所以哀惜褒贈者有加而不衰夫古之爲君臣者其初非不懽然相得也然而上下無間至於二十年之久如公者蓋少矣𨿽二聖之大徳有以榮其始終而公之所以致此者亦豈非其徳之驗哉直之叔祖僉憲公實與公之顯考延平府君再爲同寮公又與直先考瓊州公深相知是以公之教愛於直者加厚也則吾與允實豈一日之好哉惟吾二家之祖皆能卓然自立於前者以徳義相上也今吾與允實繼之求夫所以承借光顯而無愧焉亦難矣夫世之爲妄子弟者皆爲人後者也然而無責焉而吾輩言行有一不當於理而君子以爲辱先是豈爲異哉蓋責備於其子孫者所以重其祖考忠厚之至也直與允實其何以自免於君子之責哉師前人之善而勉於爲學則庶乎其可也允實歸矣事親從兄之暇益孜孜問學謹其言行以趾美前人君子之責將免矣以直之愚而冒榮茍祿蓋有不勝其責者故於允實之行而爲贈言若此允實其亦有以處我哉

贈胡憲使之廣東序

國家設布政司以統治於外而又設按察司以臨之其任蓋重矣夫布政司所統府若縣多者至百餘少者不下五六十其爲地也廣矣吏之賢否士之得失近或有不察逺或有不逹者按察司得以刺舉輔其不足而匡救其非使綱紀整飭法令修明賢才奮庸上下無壅而治道成矣其任之所系如此然位旣髙則人仰之者愈眾任旣重則人伺之者愈詳毫髮幾微有未至人皆以爲病況乎小大之吏向風承意其爲獘豈不多乎故君子之欲盡其職必先正其身存之以仁行之以恕明以燭隠微公以定曲直寛而不失之縱嚴而不至於殘則職斯盡矣然按察司有使有副有僉事而使者所以爲之表也使失其爲表之道則爲之貳者且不慊況欲以儀其下乎此使之所以尢難也吾友胡槪字元節始舉進士爲禦史其名實蒸然聞於世朝廷知其才嘗使署刑部及都察院其名實益彰徹大顯未幾擢拜廣西按察使蓋能正身以盡職不失其爲表之道而稱朝廷所以命官之意者也今年夏攺之廣東廣之東西相接也其土風民俗無大相逺推其所以治廣西者而施焉無不可者宜於彼有不宜於此乎吾知廣東之治由是而益盛矣於其行也朝之士大夫素相厚者以其道途所經山川城郭命題賦詩以送之而以序屬予予素嘉重胡君者故不辭而爲之序云

贈余學奭赴常州教授詩序

泰和余學奭爲廣西平南教諭旣九年以績最陞常州府學教授學奭乃予永樂十年所取士又其兄學防爲翰林侍講昔予與同年生相交爲最厚故學奭來京師特厚予故往來無間也學奭通易經蓋受於其尊府斯延先生斯延先生受於安成劉先生云章劉先生云章則常逰臨川吳文正公之門其家學有源委故學奭亦能教諸生諸生皆樂從之其在平南夷獠之地盜賊攻刼奔走避匿無寜時而師生相與講學不廢故卒能有所成就如此予嘗竊怪世之職教者率以地之美惡爲戚忻不復計其教之何如也夫人之才不才多系於地地之饒沃與否有以興墮其志气古之婦人女子能辧之而聖人有取焉顧世之爲士大夫者乃獨役志於此得美地則喜不然則大以爲戚其智反在古之婦人下此無他蓋以自養爲累故也士大夫之學豈専於自養也哉若以地論之平南可爲惡矣而學奭之教有成績然則人才果系於地沃與否邪抑亦在乎教之有道邪常州在天子畿內邇於教化故其地𨿽饒而其人則才學奭之得常州人多賀之而學奭不加喜蓋將以其教平南者而施之予知常人皆有以成其才也必矣此可爲常人賀也於其行也知學奭者皆賦詩送之而予書其說以爲序

運副蕭公挽詩序

山東鹽運副使蕭公鵬舉旣沒之八年其子孟防輯凡士大夫哀挽之詞爲一卷求予序之予自幼時則聞鄕先生劉尙書子髙以淸徳正學教蕭氏子弟名能傳其學肖其徳者則公也心知慕矣其後得所謂駢義五荊二傳讀之而知公之徳其相慕加焉時公爲蘇州同知坐事免復起而官山東矣永樂二年予竊第入翰林又得聞公有豈弟之政於其屬之人而朝之逹官貴人往來山東者多能誦公之徳予於是益信而相慕益加焉又後三年公以考績來京師乃得見於今翰林學士楊先生所夫以相慕於累年而相遇於一旦其爲慰恱可知也然公亦雅知予而喜與予接蓋不特鄕邑之故而有先人之好焉公色溫气和亷靜簡重聴其言無不當理考其行又無不合於言者蓋謂之君子無愧也孰知去一年而公死矣嗚呼若公者可多得哉此士大夫哀挽之詩所由作也然予聞之黃鳥之詩屍鄕之歌所以哀其人之不幸若公之徳修於身施於家而達於爲政享其福祿榮名而終於壽考宜可無憾矣而士大夫於公猶不釋然者蓋君子之於人愛其徳則思見其人見其人則願與之久處而不厭故違離契闊則必見於言以致殷勤篤厚之意而況於死生之際乎然則是詩之作蓋其好徳之心不能自己也況若予者又安能己於言哉故爲序之使藏焉嗟夫不務徳而自肆者可以觀矣

移居唱和詩序

永樂二十一年三月予以內艱服闋至京師主於東城予姻家歐陽君允和而楊先生士奇則居西城之金城坊所與鄰者同邑余君學防劉君朝宗臨川王君時彥吉水錢君習禮張君宗璉周君恂如周君功敍皆予之舊也先生重鄕誼篤世好不欲棄予於逺思求近宅以處之使燻炙爲善而先生之居乃與刑部員外郎汪麓對門時麓以考滿當陞而未受命也先生卽令買所居宅恂如功敍與諸君皆力贊其成旣而麓拜陜西防議以去予以六月二日徙居之先生及諸君皆爲喜朝夕相過不厭也夫京師者百萬之眾之所萃也然車轍馬迹於東城爲多故晴則冒塵埃雨則陷泥淖至不可往來而西城實亢爽𨿽雨暘明晦之變不異然終不若彼之甚也及予之來適當淋淫之際頽垣敗屋往往而是予乃得安宅以居幽雅閒曠無車馬之擾塵泥之污淸泉佳樹近在庭下西山之勝可一覽而盡之何其幸哉而又得楊先生爲之依諸君子相與周旋其言語行事之間皆所以示益也予之樂乎外恱乎內者如此則其去小人而爲君子可兾矣古所謂蓬生麻中者予之謂也私竊自喜因呈詩四章楊先生首和之繼者凡十有八人皆一時之傑和平淸麗可傳而誦也豈可以予之陋而廢哉明年二月二十一日予始復職爲侍讀公事之暇序其所以作詩之意而次第錄之使好事者得以考覽而予詩則謬居首云

郊遊詩序

宣徳二年正月庚子上有事於南郊明日大宴羣臣復以上元節勅賜假十日俾各飲酒爲樂以彰太平之休宴罷曽君子棨諗於眾曰吾徒縻於職務不爲閒曠之樂久矣今幸有恩命盍乘閒遂一遊乎於是諾者八人期以乙巳至古城古城金蕭太后所築其廢久矣而天王寺白雲觀在焉皆昔所嘗遊者及期李君時勉陳君徳遵以俗累不果王君時彥陳君光世錢君習禮遂先行俟於順承門外予與曽君曁周君崇述繼之時天色陰翳極目無所見不能不少沮然而皆曰天素從人欲豈於吾輩有靳邪將必不然旣出城陰雲忽開天日朗霽諸山秀列如畫其髙下起伏虎蹲龍躍之勢連亙數百里皆可一二數之眾大喜按轡徐行曰此天相我也遂前數里至天王寺登殿後古臺四顧皆頽垣敗屋軍民雜處其中臺前一小殿殿前故址皆爲耕稼之場浮屠七級亦頗爲風雨所剝蝕蓋視舊加矣殿上有佛像三一僧侍側男女拜謁者足相踵皆施財以求福諸君厭之遂出西室繞其後數百步至白雲觀觀之西乃長春宮舊址觀則長春眞人退居也道士魏道方起其廢殿堂門廡香華鐘鼔之設皆可觀而道方適入城爲人禱禳道童衝霄迎甚恭然人之往來者與天王無異予因嘆曰有元盛時佛老之宮莫過於此由王公以下爭奔走焉自謂足相資以久矣孰知未及百年而並廢虛無寂滅之教果無益於世而人猶信向如此甚矣其蔽也遂退入殿東法堂堂中事元武像乃坐其東室飲茶畢諸従者各置酒饌相與勸酬時春風始至艸木尙未萌動諸君獨以其幽雅故觴酌甚懽追思昔遊人事之不能常固亦有感於中然後知朋友相從於無事而得燕遊以嬉爲甚難彼汨汨於流俗不能少暇者爲可惜也飲旣酣皆謂不可無紀錢君乃析唐人詩福地陰陽合仙都日月開二句爲韻各賦二詩詩百言俾予爲序然日且暮不可畱遂罷去而餘興未巳曽王二君望山北行由平則門入予與諸君循濠水踐故道以歸平沙漫流煙霞之照暎魚鳥之翔泳皆其心所樂者也明日詩成聨爲大捲予因序所以遊冠其首

家譜序

永樂十四年直先考瓊州公以內艱起復因持家譜至京師將求序於翰林諸先生時已有疾不暇求直以其統系失詳也因間請焉則語直曰吾王氏其先居金陵蓋太傅之後南唐時有崇文者爲吉州刺史因挈家來吉其後遷防州節度使而侄牧遂居廬陵宣化坊孫防字至之又奉其父牧徙居泰和之臨澴坊宋慶曆中防爲天章閣學士知諫院乞歸省其親仁宗書具慶二字以賜今具慶坊卽臨澴之攺也後有承節郎三班奉直諱先者始居城西髙巷而治園圃植花卉作亭榭於龍洲別墅以爲樂子孫因徙居之號花園王氏今之所居則又自花園徙焉吾常侍爾祖竹亭公與爾叔祖禦史公而聞之蓋其初譜牒甚詳元季兵亂族祖晉夫攜之以避難不幸遇冦其子繼隆被虜譜牒亡失亂定而歸得故譜二片於煨燼之餘一自始祖以下至鏜六世一自奉直至欝林公五世而已餘皆殘缺不可知故奉直公以上遂失所系屬而具慶坊則亦無有存者是以無所防考而抱戚於無窮乃自欝林公以下所知者續之至於今而自奉直以上旣無所考不能明其昭穆不敢彊附故別舉奉直爲宗而存諸派系於其前幸他日或有可考而聫屬之其他派不知者則缺焉此爾祖之志也嗚呼是豈其情之得已哉又曰吾宗自居泰和以來傳至於爾兄弟凡幾世𨿽不能大光顯於前人而幸世不失爲士則吾祖宗之所以封植敷遺者可知矣叔孫穆子論所以不朽者在於立徳立功立言其可不思所以自立哉爾小子其勉之直謹識之不敢忘今先公𨿽不幸而其言存以直之無狀其何能奉承而有所立哉因修輯譜圖旣完敬錄其言以告後之人使知其本之所自而無忘先公之訓庶幾能昌大於久逺也

益庵詩序

予友蕭進薦之未舉進士時嘗名其藏修之所曰益庵故翰林侍讀梁先生爲之記及薦之取進士官京師選爲藤縣令又以詩序屬予夫君子之謙虛求道以自益者豈徒成已哉亦將以益人也薦之自益於已也多矣今而臨一縣凡一縣之人所以成其孝弟忠信之行厚其養生送死之具皆薦之職也推以益人此其時矣夫易著聖人之用而益之爲卦所以明益下之道也其彖曰損上益下民說無疆夫推已之徳善以益下之人則人誰不欣戴之者然非中正之道人猶不說也故曰中正有慶卦之六爻惟二五居中得正故二曰吉而五曰元吉三四皆不足於此故皆以中正戒之然則中正之道固益下者之所當務哉偏私邪僻中正之反也作於其心害於其事則爲損也大矣而何益之有夫五君也三四未盡其道也所宜法者惟二乎二以柔順中正而能虛中以受天下之益夫能受天下之益則資於已者厚而益於人者深其謂吉宜也𨿽然益之於人者有矣而修於已者未盡猶爲無益也故於大象有見善則遷有過則攺之說焉夫見善不能遷有過不能攺傲然自足拒人於千里之外其不戾乎中正者少矣何能有益於已而盡益下之善哉然則益下之道固貴乎中正而所以協乎中正者則貴乎有以受天下之益然非有遷善攺過之實亦何以來天下之益哉嗚呼亦難矣薦之賢而有志其能盡是道以益下也審矣故爲之序如此所以足梁先生之未備庶乎兼體用合內外之道也工乎詩者申以系之

贈王行人出使江廣序

古者男子之生則以桑弧蓬矢射上下四方蓋示其所有事也故君子之行天下觀夫山嶽之崇髙河海之深廣都邑之巨麗古昔聖賢道徳之遺懿豪傑之士之所以經營得失成敗之際與夫物產之珍怪人事之盛衰風俗之美惡與其所以然之故而致其知廓其量達其才器而見於行事之間若此者蓋非偶然予少則慕之然方困學未能也其後聞有爲行人者使於四方得如前之所云兾或爲之以償願焉及舉進士入翰林不得爲所謂行人者方惴惴焉以寡陋爲懼解之者曰玆𨿽不能觀乎天下然得觀天下之書古人所謂不出門而知者可兾矣予心終不能忘也渤海王翺九臯端重之士也始舉進士爲大理寺副久之遷行人予心喜其去詳刑之煩而遂逺大之觀而九臯之心亦與予同也故出入往來勤勩而不厭於乎九臯其眞有得也哉初行人之設也皆以他材處之蓋取便使令而己太祖髙皇帝知其系國體之重也皆易以進士非重事不得遣焉及其秩滿也往往出臨大藩典大郡其重之如此蓋以其學足爲進士而其得於耳目又有若予之云者也然則士之仕也得奉職於此而盡天下之大觀以資益乎已而無愧於男子之所有事豈不快然可樂也哉抑予觀夫皇皇者華之詩而知古者遣使之義矣其首章曰駪駪徵夫毎懷靡及其後則反覆於咨謀度詢之說焉蓋君之使臣將以廣聰明也惟能有靡及之心然後能察下情而達之以輔君之治九臯其益務此也哉九臯今奉詔由江西而之廣東以予爲江西人也來與予別予嘗願爲使以觀乎四方而不得者因九臯之行相與道之如此而又幸江廣之人之情之見察而得以防其利也故又率能詩者作詩以送之而書其說以爲序

張氏文獻集序

張氏文獻者何凡文章之爲張氏作者皆錄也不獨謂之文而又以獻名者何文因人而作觀其文則其人之實可知此其所以名也張氏始由滄徙靑五代之末國子丞叔完者又自靑徙汴宋之南渡太常少卿泰實從遂居上虞之東門以故郡望表其坊曰淸河坊示不忘本也越五世有君璋者作祠堂以祀先一本朱子家禮且錄先代所受誥詞諸作以傳示後世以表著前人宦達之盛至九澤重修譜以見其孝九臯托興於鶴以表其淸九容累官至山東防政九功亦累爲學官而士倫甫則九臯之子今山西布政使居傑之父承先裕後以徳誼重當時皆張氏之偉然者也居傑初自教職擢給事中陞防議又陞防政以至爲方伯政事文學有過人者其弟居彥亦選自學官爲僉事兄弟皆方面重臣豈偶然之故哉自古有國有家者其先世所行必托諸典籍而又有賢者識之然後可徴於久逺杞宋夏商之後也文獻無徴孔子嘆之況下於此者乎張氏自五代至於今凡幾世其閥閱之華衣冠之美譽績之著觀於是可知於乎此其所以謂足徴者與宜其集錄以傳也予交居傑久不腆之辭見於紀述者亦有矣惜乎不足以行逺也抑嘗聞之大家世族所以有徴於後者固在此然至於今而不泯者則又有說焉晉範宣子自謂其祖歷唐虞夏商以來皆顯且大可謂不朽矣魯叔孫穆子則謂之世祿其所以不朽在於立徳立功立言今張氏之世可考者亦旣顯且大矣若益勉於三者卓然垂世而長存則張氏之顯且大有已哉居傑以是集徴爲序故爲序而道之

棠陰淸晝圖詩序

予友尹源本深爲縉雲知縣以代還出棠陰淸晝圖一卷示予曰源之爲縉雲也未嘗敢以非道加諸民常欲有以惠利之然而未能也方師古之善爲縣者而庶幾焉而遽以代歸縣人耆老寫此圖爲贈源不能辭源豈敢自擬於召公哉接乎目動乎心庶幾可少進焉此源之意也先生幸有以教予謂人之所得於天者其道同故聖人可學而至豈特召公哉以召公之心行召公之政則亦召公而已矣方公之循行南國或聴訟於棠下慮民之従已者勞也従已者勞且不忍況殫其力竭其才乎宜後人之思其徳而愛其樹也世之爲令治百里之邑人之所望者爲利於已也苟如召公而毎加厚焉使寒有衣饑有食勞役有時徵斂有節幼者遂其長老者遂其安誠如父母之於子則人當廟而祀之屍而祝之矣豈止思其徳愛其樹哉然而有志者蓋寡也於是有嚴刑以立威侮法以矜智貪利以養禍長惡以濟姦含垢忍恥以自容媕婀姑息以自逸者由是而人皆失望人旣失望則將有遐心而何懷思之有哉本深去縉雲而民以美召公者貽之則其政之得民可知矣本深謙譲弗居且將慕而勉焉誠可謂有志之士異乎世之傲然無恥者也予嘗與本深同遊鄕校知其心淳厚而和平將必能進於是矣故爲序其端工乎詩者申以勗之

贈吳君景春詩序

吳君景春毘陵人永樂中以才舉擢泰和令辭其常祿一取給於家其爲治以慈恕爲本凡有教令必諄諄然親禮君子而愛卹細民事皆辦治當是時爲郡守者尙嚴急入小人言不慊意於君防朝覲來京師以爲不職言於吏部當解官眾謂君曰守嘗以事委君以亷能譽君矣今文符具在而反誣若此盍自言君曰我若自言彼得無咎邪吾無愧於心足矣何以辯爲眾以君爲長者予邑士大夫皆惜之而贈言以明其志君歸娯意於山水之間囂囂然自得也而泰和之人之念君與君之念泰和皆未嘗忘於心今年來北京旣與予輩相懽如曩時邑之細民之在京者皆忻然趨拜曰安得公復臨我哉蓋自君之歸向之郡守旣以嚴急取禍敗而後之爲縣者多貪殘苛刻無誠心愛民或懵劣不勝任姦日滋民苦之是以思君孔子曰君子學道則愛人愛人仁之施故爲縣者患無誠心愛民茍誠心愛民民豈有不化事豈有不治彼懵劣不勝者固不足道矣貪殘苛刻乃仁之反而民之賊也則予鄕人之思君蓋誠有激乎心者矣吳君家宜興衣冠文物爲鄕邑之望田園足以給朝夕池沼足以供防釣逺近之賓客可以觴詠而往來推其貲之贏又可以施惠於鄕黨其心蓋無不樂也豈介意於用捨哉而予知君存心之厚蓋君子人也故於其歸率諸公賦詩送之而爲序如此且以示其鄕人使知其果可重也

胡先生挽詩序

太子賓客頥庵胡先生以正統九年某月某日卒於南昌裏第訃至京師禮部以聞上爲之惋惜遣使賜祭命有司治墳塋京師士大夫聞之莫不惻然傷悼致賻奠之禮於其也又爲作哀挽之詞使執紼者歌以送之蓋先生之學問文章施用於朝廷流播於海內而淸徳懿行表然爲儒林之望宜久生於世使後進之士得有所取法而敏於爲善乃今已矣則凡知先生者其安能已於情哉情動於中而形於言此哀挽之詩所以作也憶永樂之初直取進士入翰林先生與解胡諸公皆在內閣太宗皇帝親任之直先叔祖啟翁先生在洪武初爲監察禦史與先生之叔父虞部府君同朝爲莫逆直是以辱愛於先生未幾先生去爲國子祭酒師表天下及修太祖髙皇帝實錄直與執筆其間而先生爲總裁所以教愛者尢至然先生已多病不能復談笑如曩時仁宗皇帝卽位念先生病久故不欲煩以政加太子賓客俾致其事還直持勅賜之士大夫以爲榮先生旣歸𨿽聲問不至於朝廷而在朝之論舊徳耆俊必歸於先生達官顯人與東南好文之士之徴言者足相躡於門先生應之不倦人得而玩之不啻若拱璧以直之愚而先生賜之言大篇短章沨沨乎其盛也嗚呼先生不可作矣而其言存直毎讀之不知涕泗之橫流也則直之哀蓋又有甚者焉漢之挽歌有薤露蒿裏二曲薤露以送王公貴人蒿裏以送士大夫庶人皆嘆夫人命之不長今先生年躋八十不可謂少矣且官至三品徳望之隆國恩之厚天下之似者蓋少可以無憾矣獨吾黨之士所以哀思先生蓋有在於此之外者皆於詩見之故敬爲序使後之人有考焉

萬安橫街劉氏族譜序

仕者至於長子孫而人愛之不衰則其徳之在人可知矣然非其子孫修身愼行足以繼前人而欲得此於人蓋難也唐狄仁傑爲魏州人感其徳而祠之及其子景暉爲暴於魏魏人遂毀仁傑像嗚呼景暉不足道也魏人亦薄於義哉今予觀之萬安劉氏而知其前人之徳子孫之善與邑人之義矣劉氏本祥符人當宋之季有功甫者丞萬安奉父漢臣母蕭氏以來萬安之人恱而戴之旣而功甫與父母相繼沒其子七人世亂不能歸畱居邑西之橫街邑人敬而禮之曰此吾故丞之後也至於今十世二百餘年衣冠益盛而人之敬禮有加非其前人之徳子孫之善與邑人之義烏能如是哉往年予聞其族有昭年者以齒徳重鄕邑其子俊英克肖之予心慕焉昭年以族屬多而散處繁不可以無紀乃作族譜以著其本而聨其支俊英又編爲譜圖以便觀覽其意蓋欲正倫理篤親誼以不愧於前人父子之心何其厚也歷三十年俊英之子刑部員外郎廣衡與族兄臨武教諭有臨又取其當書者而續書之將刻梓以傳其心亦其父祖之心也自古受姓命氏皆有爵者之子孫歷世逺者徳盛故也然前人之徳不可恃也貴乎有以繼之徒恃而不能繼而欲久且盛焉亦難矣欒武子有徳於晉晉人思之如甘棠之於召公至其子黶汰虐日甚及武子之施沒而黶之惡彰故盈受禍以僨其家由是推之狄景暉之不及禍蓋亦幸矣是故本之以仁行之以義體之以誠持之以敬前以此始而後以此繼則其流澤之長傳世之逺孰禦哉劉氏之立於前者旣美矣繼而不窮予猶有望於其後也廣衡端厚勤愼士大夫稱其賢他日所立當又有大於今者足以光前而裕後予重之故因其請而爲譜序如此

任處士挽詩序

處士姓任氏字保衝世居泰和北門以醫聞州裏至處士樂閒曠自便不肯役於物徙居城西之匡村田園池沼足以自養茂林宻樹足以嬉遊環縣之山足以適乎目恱乎心由是於聲利榮寵益不以屬意居嘗無事或一至城中遇故人親戚飲酒談笑及暮而歸其心蓋囂囂然也篤意教其二子敬立敬敏遣從予大父竹亭先生及蕭先生尙仁敬立以伯父保宜命爲後舉爲醫學官爲龍泉訓敬敏亦爲裏塾師遂與予同遊鄕校皆有賢名處士益自得曰惟天與祖宗所以厚我者至矣我何爲不樂哉予嘗造處士處士知予與其子遊亦忻然相愛忘其年之長也其於他人亦皆有恩意見其爲不善卽勸之使爲善人有負不平來告者處士以義裁之無不意滿而去蓋其色溫气和而持心寛厚平易故爲人敬服如此後予竊官京師處士以永樂某年某月某日卒於家凡知處士者無防戚愚良皆痛惜焉於其葬也士大夫多爲詩挽之此可以知處士之徳矣予嘗觀夫世之豪傑士其貨利足以餌眾人勢力足以傾裏閭言論可否以爲人之輕重視夫安常守義之士眞不足當其意然人之服以心者少也至於其死遂騰口說於後甚或至累其子孫其得相忘於人已幸矣求一言以哀惜之何可得哉若處士蓋亦安常守義而已非有赫然動人者然生而人敬之死而傷悼焉是豈可以茍得哉予故爲序其詩觀乎此者好善之心可以油然而生矣敬敏今爲古藤知縣以文學政事稱於時詩蓋其所輯也

臯蘭黃氏宗譜序

臯蘭黃氏宗譜者譜黃氏之居臯蘭者也黃氏之先蓋出於陸終世逺代分譜牒亡失其家揚州之興化則自元治書侍禦史大有始三傳至士源爲髙郵軍照磨因家髙郵士源孫志道又徙平涼再遷於臯蘭故遂爲臯蘭人至其子翰林編修廷臣兄弟及其孫瑨琮輩才八世廷臣欲修譜以明其所自出而嘆其先不可考慮不足以傳信後世乃防自治書始錄其可知者爲書其出處履歷生卒娶葬之詳皆謹書之欲以傳信也古者受姓命氏皆有爵者之子孫故國必有史家必有譜然燕自召公至惠侯九世已失其傳次名謚此史之也太史公作燕世家亦從而錄之不敢加一辭焉懼不足信也故夫有家者作譜以明世系宜錄其可知而闕其不可知牽合傅防以自誣豈尊祖敬宗之道哉黃氏自治書以來世有祿仕至編修乃以文學致身爲史官蔚然有聲於當時而黃氏益顯𨿽治書以前失其傳而其祖宗積善累慶以昌大其子孫可知矣自玆以往徳善相襲累而積之𨿽傳至乎百世可也松柏生於髙原至於大百圍歷千嵗江河之流逾千萬里而必至於海者其本源盛故也子孫之視祖宗水木之本源也培其本以滋其末浚其源以達其流則愈久而愈盛其有窮也哉廷臣以此譜求予言故不辭而爲序之以告黃氏之爲子孫者

贈陳防政歸山東序

予友陳公士啟之爲山東右防政也久矣今天子卽位大正庶官以新天下之治謂布政司所以統治府若縣者也布政司官皆賢則能察屬吏之賢否而進退之民庶其受福矣於是擇遣禦史分行天下考察羣吏而必自布政司始焉時山東之爲右防政者凡數人禦史防藩憲大臣議其所以去畱者爲之長者皆曰莫如陳公問諸寮屬亦曰惟陳公爲賢又進諸吏而問之亦皆曰莫有宜於陳公者禦史亦防得實言於朝獨畱陳公而遣其餘之吏部別用焉未幾陳公考績來京師吏部以爲稱言於上還之山東上又俾錫之誥命以寵賁之陳公可謂榮也已予嘗論之天之生賢所以爲治也然置之羣庸之中而無以別異焉則相率爲怠相觀而化者有矣𨿽或有傑然不變者然亦鮮也故治天下者惟進賢退不肖而天下治矣然昔之爲治者簡賢棄智有焉賢不肖混淆有焉此不足道也郭公知善善而惡惡若可爲治矣然善善而不能用惡惡而不能去郭亦以亡用是以知人君爲治惟在於辧別賢否而用捨之辧別則致其明用捨則致其決斯於治天下也不難矣堯舜之治用此道而已聖天子躬堯舜之資以興天下之治故爲是以勸勵在位者詔下之日逺方之民相扶攜而聴之皆喜且泣願少緩死兾見徳化之成而所以宣上徳以慰民心者非在於陳公輩乎陳公閎達周愼偉然君子也其不負所職也審矣予誠有望於天下之爲布政司者而於陳公乎發之故書以爲贈行詩序而諸公之作則系乎下方

贈獨孤郎中省墓序

予幼則從鄕先生曽仲章讀書因與獨孤君樂善遊相好也先生教人嚴而有法尢於樂善加意焉樂善亦感勵自奮早夜不懈有以稱其意其後樂善以推擇爲邑庠生予則浮沈裏中十餘年亦被舉入邑庠復與樂善同學夜則焚膏讀書相繼至於旦旦卽探題爲文章務以道義相鐫切又四五年遂同取進士入翰林爲庶吉士久之樂善去爲禮部主事秩滿陞工部郎中攺北京禮曹郎中所至皆能舉其職凡爲其長與同列者皆曰樂善君子人也然人有未盡知者而予獨深知之蓋自予交樂善於今殆四十年見其小心恭愼守禮而畏法未嘗以貧富貴賤易意如是者將終身焉信乎其爲君子矣今年春天子加恩羣臣凡任職者皆封贈其親於是樂善之尊府文彬先生得贈北京行部禮曹郎中母廖氏贈宜人賜之誥命樂善旣拜賜遂援例請告展謁於墓下又賜鈔二千貫以行嗚呼朝廷之恩厚矣然亦可見爲善者之有後也予聞樂善之大父景芳先生與其尊府皆孜孜儒術非善不爲而皆以隠約終其身其所積者未發也樂善早孤無厚業惟呻吟呫嗶之間思光顯其先人當時大夫君子皆有以信其必然者蓋善惡之報天道固未嘗違也今樂善遭遇聖明居官食祿者二十餘年復蒙恩追爵其親第五品赫然爲鄕邑之光此可謂無天道也哉今之歸也鄕人父老之知樂善者必皆嘆嗟羨慕爲其親榮之而凡爲善而未享其報者觀之亦可以無怠矣故序以贈其行

送曽學士詩序

洪熈元年四月上命皇太子恭祀孝陵於南京一時文武侍從之臣皆上所自定而春坊大學士兼翰林院侍讀學士曽君子棨在行吾黨之士榮君之去相率賦詩贈之而俾予序予謂贈者有所增益之謂也君在侍近二十餘年其雋偉之才該博之學雄肆奔放之文章傳誦於天下天下之人仰望其聲光也久矣蓋所謂顒顒昻昻如圭如璋令聞令望之君子也其所以充乎內施乎外者豈有待於贈言也哉𨿽然昔者仲山甫之有行也尹吉甫作詩送之道其徳行之美職業之修祝其速歸於王朝所以慰安其心而致其殷勤篤厚之意者朋友之誼當然也則今之所以贈君者其可少邪君宮臣之首上所擇而任者也朝夕左右輔養睿徳以隆國家萬年太平之本其任豈不重乎予聞之陳古道則感人也深言近事則動人也速況乎祖宗積累之故哉今之去其所歷也逺矣太祖皇帝平定天下經營規畫之迹可考見也當其龍興濠上取滁和渡采石定鼎金陵經略吳越然後出師下梁豫迅掃齊魯燕趙之區而天下定矣然元之季世干戈饑饉民之存者無幾太祖皇帝旣安定之承以太宗之聖深仁厚澤洽於天下五六十年之間人物生息所在繁滋以至於今蓋太平極盛之時也夫其創業之艱難守成之不易與夫民生之急於衣食以養生送死其可言者蓋多矣是皆所謂養徳之資也豈特詩書所載堯舜之道哉君於此其亦盡心焉耳矣崧髙之詩曰小心翼翼古訓是式又曰夙夜匪懈以事一人此君之所能而予亦爲君誦之庶幾古人之誼也予與君同僚而去畱各異故惓惓之情如此他日還朝樂其職業之修尙當相與歌詠之而君其亦有以處予也哉

西域行程記序

西域之國哈里差盛彊其次則賽瑪爾堪蓋自肅州嘉峪關西行九千餘里至賽瑪爾堪又二千八百餘里乃至哈里所經城郭諸國凡十五六其人物生聚有可觀者蓋無幾惟此二國物產之饒風俗之豪侈逺近賓客之所輻輳大略相似然無舊志可考不知於漢唐爲何國此地之所以陋也我太祖皇帝受命有天下四夷君長莫不奉貢惟西域逺國不能自達仰聲明文物之盛而興其謳歌朝覲之心久矣太宗皇帝入正大統仁恩義澤靡不沾被其諸君長則皆稽首南向曰聖人之徳猶天也庶幾其撫我乎上知之擇廷臣之賢者往焉而陳公子魯實當其選公忠厚樂易恭已愛人敬愼之心久而彌篤徧歷諸國宣布明天子徳意未嘗鄙夷其人是以其人不間小大賤貴皆向風慕義尊事朝廷奔走送迎惟恐或後旣而各遣使者來謝恩闕下貢水土物公則以其所歷山川之險易人民之多寡土壌之肥瘠貲畜之饒乏與其飲食衣服言語好尙之不同備錄成書上之蓋一舉目之間可以想見萬里之外公之用心亦至矣予讀皇皇者華之詩而知君之所以遣使與使之所以事君蓋君在上不與逺人接也故遣使以宣已意達下情爲使者欲副君之意而廣其聰明則咨謀度詢其可以緩哉公之上其書正此意也此孔子所謂不辱君命者也公所上書詔付之史官而藏其副於家後之君子欲徴西域之事而於此考覽焉其亦亮公之意哉

贈訓梁叔荘序

叔荘名栗予戚也以縣大夫之舉與予子防皆爲縣學訓梁氏世儒家多以文學致通顯叔荘之爲訓卑卑於呫嗶之間自常情視之有不慊於意者然予則甚重之蓋道在是也故於其歸試相與言焉夫內外百司之執事茍有才者皆足以任之惟訓之職甚重所以成賢才而爲治天下之本其道則仁義禮智著於心著於經當朝夕進諸生講明而服行之本於身形於家而達於鄕黨州閭自人倫之近以至萬事之舉措皆盡其道則發於文詞者非虛言而施之政事者皆實行賢才成治道盛矣訓所系之重蓋如此然其所以教豈徒然哉身有之則下化之不然未有不相校與相夷者然則爲訓者固當修其身以爲之本也予嘗觀之世之任此者多矣能盡其職十不一二見也棄背其親愛奔逐於權利疎君子而親小人出徼幸犯危難而不顧或沈酣於杯酒之娯或陷溺於市井之習甚則懵然不能措一詞若是者比比也則於言教且不可況修身以爲成賢才興治道之本乎此其人皆大夫君子所切齒能免於其身蓋幸矣而斯文之不幸也叔荘好學而明道其言愼其行端其文暴著於外蓋不忝於其職非予之所嘆者賢才之成可必也然君子之學蓋終其身而後已未嘗有間也叔荘其尙加進也蓋道益明身益修其立教之本益厚而收其效益無窮則叔荘豈但爲吾邑之望將天下之望也予言之煩如此蓋相厚之至且使予子觀之亦有所警發也

石潭八景詩序

劉先生髦居永新禾川上川水自義山來百餘里至先生所居滙爲潭渟靜深洞見毛髮尢於良夜觀月爲宜心甚樂之學者因號爲石潭先生先生講授之暇卽往坐潭上縣之巽隅有兩峯巍然正在前眾山莫之敢抗云浮兩峯間悠揚上下蓋所謂無心於出者先生有契焉川上漁艇往來欵乃之聲相應和旁有澗水水上爲石橋俯視之亦淸澈可愛先生意愜則循石橋行芳艸間尋孚惠廟古碑而讀之蓋囂然自得也暮歸坐林屋掩重關靑燈熒熒學者更請益先生應之不倦夜久神祠鼓罷乃退休黎明道院鐘動卽起盥櫛正衣冠坐堂上講授如常時時先生年幾七十矣間取其景物命爲題曰巽嶺雲閒石潭月皎小橋流水芳艸殘碑江船漁唱林屋書燈叢祠暮鼓道院晨鐘與士大夫歌詠之先生子定之爲翰林編修諸公聞先生之風者亦多爲賦詩定之取而書之冊復請予序其端予謂山水之樂非仕宦者可得而兼也故𨿽不能忘於懷而亦有不得不忘者勢使之然也先生以子貴封翰林編修有名爵之榮而又得山水之樂天之於先生何其偏厚如此哉然古之君子喜盡天下之大觀故予尙有望焉今之北京萬方防同之都也山河之雄深宮闕之鉅麗聲明文物之炳煥誠超越古昔而有所謂八景者賦詠之傳於天下久矣先生倘遂一來得接於耳目而播之聲詩豈不快然樂哉予輩得從先生遊而訪石潭之所以樂是亦一快也故爲序其詩以俟

樂氏族譜序

泰和禾溪之有樂氏自糾始蓋由五代時來居之然舊譜亡不知其所以徙在宋時屢有佐郡縣舉進士入太學者蓋衣冠之族也元至正間大成甫再以明經舉不偶於有司而科目亦隨廢國朝更化樂氏子孫惟大成甫在因不復求進而惟肆力於詩四明烏斯道與予祖竹亭徴君常爲序其集此文獻之足徴者大成四子曰孟堅仲韞叔潤季美孟氏先卒予不及見之而惟識仲叔季皆忠厚樂易表然其鄕之望也其諸子孫皆讀書守禮義象明闓爽有才欲見用於世而弗果象幹今以賢舉當得官其在京師數過予因以族譜求予序蓋其諸父之所修也自象幹之子溯而上之凡二十世歷五百年其變故多矣而樂氏子孫猶有顯者其慶澤之長豈非世徳之盛之驗與然所謂徳者莫大於仁義仁義之實孝弟而已孝弟修於身行於家而施於宗族倫理以正恩誼以篤斯足以亢其宗使人人而皆如是焉則光明碩大𨿽復久於是未可知也且爲人後者不可恃其先徳之盛而當修徳以繼之然後能悠久而不窮晉欒武子之徳非不盛也而黶以汰虐繼然賴武子之徳以保其身及武子之施已沒而黶之惡實彰於是盈防其禍以僕其家由是而知世家大族實由祖宗立徳以啟之而尢貴乎有繼也樂氏旣有立於前而又有繼之者是以能盛至於今後之人欲迓續而引長之其可不務徳哉予故爲序其譜如此是亦相厚之意也

段防政母夫人慶壽詩序

山東左防政毗陵段君時舉之母夫人以元至正丙戌某月某日生至於今洪熈乙已年已八十矣段君樂其母之壽且康也以是日大具酒殽盛賓客以爲慶翰林侍讀李君時勉侍講羅君汝敬等聞之謀曰吾與段君同舉進士入翰林受先皇帝命進學於中祕又同官京師十五年其相好最深夫人在堂嵗時拜慶豈特吾黨輩哉𨿽爲婦者皆然矣而夫人之所以提攜誨者皆有徳之言則視夫人猶母也今安然獨存享其子之祿其爲慶幸豈細哉顧相去逺不得厠賀者之末曷相與爲詩致頌禱之意而遣之山東使歌以爲壽焉眾皆以爲宜詩旣成而俾直序之嗟乎夫人可謂盛福也已古之論福者皆以爲有徳之應蓋曰玉瓉黃流之相宜也夫人之徳修於身儀於人有足重者則福之降於天者孰能禦哉世之人徳足以致福者有矣而或不能久也幸久矣而或困於疾疢不能以自樂也可樂矣而爲子者或不能賢且貴也則安得無慊然於中邪今夫人有其福而壽考康寜精神不衰段君以才行著稱致位三品而當聖明無事之時得以其祿敬養焉其得於天者豈不全備矣乎詩以頌之蓋宜也𨿽然福系於天若不可祝而有也而人於其所愛敬者則必以是祝之蓋曰天之能従人欲也故詩曰壽考維祺以介景福又曰君子萬年介爾景福蓋非是不足以致其愛敬之心則頌而禱之亦宜也此諸公作詩之意也抑聞之詩者歌詠其事而信於後世也蓋觀其言則可以知風俗之盛衰人事之得失是以百世之下讀行葦旣醉之詩而周家太平之盛仁厚之澤可知矣今諸公之詩𨿽爲夫人慶壽而作然所以従容而致此樂者蓋以時也則後世有得此詩而誦之者不獨以知夫人之福而國家慶澤之隆豈不於是而可信哉故爲序之詩凡若干首

筠陰堂詩序

郭公子齊拔俗之士也於他物無所好而獨好竹居吉水之富溪有隙地皆種之旣成林矣乃就陰作堂以休凡賓客之有文者則相與講論其中他莫得至焉元進士河南艾元暉名曰筠陰堂而爲之記一時名士皆賦詩今三四十年公年亦九十餘矣尙康彊無恙士大夫之往來斯堂者不異於昔時去年公之孫用楷由縣庠充貢來北京北京之能賦者聞公之所好如此又相與詠歌今用楷以選舉得長樂教諭將歸拜公於堂上舉酒歌詩以爲壽而請予序之予謂天下之物非可一二計也而人之好之必以類張湛之於松陶淵明之於菊林逋之於梅周子之於蓮花蓋以徳之似也若公之好竹非其淸操直節不爲流俗之所移與竹之淸虛勁直淩風雨傲雪霜而不變者同歟昔人謂君子比徳於竹然則公其君子哉爲公賦者其亦好之以類哉予嘗聞洛陽之牡丹維揚之芍藥天下所不能加也名公顯人之居此者莫不好玩而歌詠之𨿽其品類之殊特姿態之妍麗不過數日之賞而已豈足以供玩好於悠久哉至於竹其容色皆不若彼之移人而君子好之不厭豈非此以其常而彼以其暫歟抑生植之類固各有所遇歟𨿽然昔之人有好竹者矣晉之七賢唐之六逸皆當時之望然而沈酣於杯酒之中放曠於名教之外好徳之君子不取也今公與賓客者遊其不爲此可知矣宜乎吟詠以著其美也抑又聞之衛武公年九十五矣猶篤於自修詩人賦淇澳以美之詩凡三章皆以緑竹起興其言有次第美武公之徳積而至於盛也今公之意其亦若此也乎夫徳者壽之本有其徳斯有其壽矣用楷歌詩以爲壽乃所以歌公之徳也竹雲乎哉予故爲序之以發其意云

送山東右布政使張公復職詩序

予嘗讀召南之詩而嘆文王之徳之盛也蓋其徳備於身形於家達於其國矣而召公則宣布於諸侯化之所及其人皆親上樂義而其女子皆有嚴敬貞靜之徳而在位者亦皆節儉正直之人其仁民之餘恩又使庶物極其蕃育而後已焉此文王之所以爲盛也然召公之循行南國也不肯煩勞其民或捨甘棠之下以布政焉後之人思其徳至不忍伐其所捨之棠則其殷勤篤厚煦養化誨之意入於人者蓋深矣故其效至於如此千載之後因其詩而稱文王之徳與召公之功不衰於乎何其至哉我國家受命有天下今皇帝以文徳治之其智如神明其仁如天地眞所謂堯舜之主矣其布徳施惠於外者則有布政之使蓋古召公之任也而張公子深當山東焉張公始由兵部郎中防山東之政旣而以簡擢陞爲使其宣上之徳以及乎民者久矣夫古今治道一也張公能以忠厚之心而奉行仁愛之政則治化之成亦何異於古人哉山東之地𨿽廣也其在位之君子宜有如羔羊之大夫者矣其人之親上樂義與其女子之徳宜有如采蘋艸虫諸詩之所賦者矣庶物之蕃育亦宜有若騶虞之所詠者矣其民之感慕張公而愛及其物者又宜有若南國之愛棠者矣惜乎其詩之未傳也張公今以考績來京師天子還之山東蓋欲久其任而兾其治效之大成也張公歸矣益廣上之仁以惠乎其下他日有采其歌謠而被之樂官萬世之下因是而仰聖明之徳而稱張公之功豈不盛哉張公將行其友翰林侍講陳光世率同列之賢取其道途所經山川景物分題賦詩以送之而屬予爲序故予爲言如此亦公之志也歟

抑庵文集卷四

欽定四庫全書

抑庵文集卷五

明王直撰序

贈禦史彭君歸侍親序

君字百鏈彭氏世居泰和月池爲大家直之曾祖妣則君之從祖姑也二家皆以徳義相上而姻睦之行尢篤直少時甞獲拜君伯父介翁先生與君之尊府和林先生二先生皆直大父行博學淳行表然爲望於鄕邑其所以教愛者甚至先生旣沒而諸叔兄弟尢相厚不啻如同姓其篤誼如此若君與今國子典籍士揚則又有學問相長仕宦相規之益不特世好也君爲監察禦史以祗愼直諒見重於世凡其所至吏畏而民愛之旣九年當大用乃以母老乞歸養而朝廷許焉若君者可不謂賢矣乎夫仕至九年有成績而無過舉可謂難矣其進髙位享厚祿人之所欲也於是遂有忘其親者惟君子審於義利知事國之日長而事親之日短也然後能適進退之宜而全忠孝之道君誠能乎此異乎貪榮而防親者矣獨私念之君子之相爲益也蓋未嘗相逺也直之受益於君久矣今一旦去之其能釋然於懷耶𨿽然猶有望焉古之君子旣仕而歸則以其道教鄕人子弟使事親必孝事長必敬防兄弟必和待朋友必以信持身必守禮而畏法治家必儉以勤凡一言一行必夲於道斯一鄕之風俗淳賢才盛矣是以孔子貴乎魯有君子也昔者直之叔祖啟翁先生嘗爲禦史老而歸其身未嘗違道其待人甚嚴而教學者甚篤後生小子望而畏之銷其非僻之心而由於禮義之途也不少繼前修以儀後軰非君其誰望而直之諸子亦以累君使必如前之所云者則直𨿽逺其受賜多矣若猶爲非道而有愧於前人直𨿽不敢怨然於君之義何如哉以世好之篤相知之深故切言之而謹書以贈焉若夫事親之樂與鄕裏之榮則諸公之贈言備矣此不著

贈康評事赴任序

康颒宜淸以永樂辛丑進士得大理評事當之南京予與之同邑且與其尊府紀善君遊相好也故於其行而其表叔尹先生復道求予文贈之予謂評事七品官耳而以詳刑爲職其上有卿有少卿有丞有左右寺又有正有副而評事次焉然審獄之當否而尼行之則自評事始其任甚重也凡獄之麗於刑部都察院者其情之枉直與其罪之所當皆熟究而詳議之矣然不自以爲定也必取覆於大理若自評事而上皆以爲是焉則獄成矣刑之重輕莫得而易也然而當也人不曰大理寺而曰刑部都察院及其枉濫也則不曰都察院刑部而曰大理寺蓋以其大理而定也夫以七品之官而與責望之重如此可不懼哉然天下之事莫不有理焉彼入於刑者皆拂於理者也理散於萬事而皆具於吾心茍正其心而不以物自累則萬理明備𨿽治天下不難矣而獨難於治獄哉是以君子貴窮理也今大理評事漢之廷尉平也宣帝置廷尉平以讞議而當時決獄號爲平然而君子已有招權召亂之慮何也蓋詳刑其職也非欲茍爲異同也惟其是而已矣若亂其是非以招權利使刑罰失中民無所措手足則愁怨生而禍亂滋矣故君子尢愼之宜淸明聖賢之道蓋將以行之也予知其能善其職也審矣然猶言之如此者蓋愛厚之至云耳宜淸其然予言也夫其亦以爲厲已也夫

曾子貫挽詩序

曾公子貫以洪熈元年五月卒於家旣士大夫皆爲詩以挽之今五六年尙繼有作者其子兵部主事士宏持以求予序嗚呼公之得此於人不茍然也宜予文以發之蓋公惇徳樂善行成於身儀於家而重於鄕閭平居閉門娛意書史與世俗絕往來非婚姻家弔祭之禮未嘗一出里巷意有所詣則褒衣危冠徑往而返足迹不一至公門凡賔客雜坐侈放以爲樂公不與機變之巧不萌諸心士宏旣貴公防之恬然不變節易意平生言行蓋無違於理逺於義者若公可謂篤實君子矣宜乎諸公哀惜之不已也仁宗皇帝卽位之初詔廷臣任職者皆封贈其親公得封承徳郎兵部武庫淸吏司主事配楊氏封安人皆賜勅命於時吾邑仕者十數人然父母身受其榮惟公而已皆交口譽嘆以爲宜士宏將奉勑歸拜於堂上而公不待矣此亦其可哀者也𨿽然予之哀公者蓋尢有意焉古之君子所以重者愼修其身而已矣不以馳騁豪放爲愈也身修則化行於內而達之於外𨿽不馳騁豪放人固重之矣然而世俗之所謂君子者率略乎此而馳騁豪放則加焉至於有所挾則又加焉彼夫愼以修身者往往笑以爲迂於乎自化民成俗者視之其在此乎在彼乎使人人皆如公則鄕邑之淳風美俗豈讓於古哉如公者旣不能多而又卒矣此予所以哀公也故歷道予之意以爲挽詩序觀者其亦有感也夫

劉仲髙挽詩序

予友劉仲髙旣沒於龍州之南園其子渙服闋來京師以當時士大夫所作哀挽之詞求予序蓋仲髙居泰和縣城東門而予家城西相距僅五里予未仕時已與相往還仲髙讀書有材藝其襟度夷曠而神气充恱於人間可喜可樂之事大略備之邑中之人鮮有能及之者曁予竊官京師仲髙又治別業於江南有田園池沼竹樹之勝其下小江東流與贑水合重洲復渚綿亙乎其西仲髙時時與客往遊擷芳擊鮮釃酒而酌之醉則依宻林借茂艸以自適凡逰人行侶之去來耕夫牧子之作止風防浪舶淵魚水鳥之出沒隱見皆在乎目睫之間其心蓋超然樂也予聞之有不可及之嘆其後連丁內外艱家居仲髙數過予相慰藉意甚厚及服除則又數來與予逰或邀止其家彈琴奕碁飲酒歌詩相得益懽甚予或以病止酒仲髙則喜彊予飲予難之則連引滿以導予因笑曰先生將去矣他日思與吾飲不可得也予感其意數爲舉釂至大醉而罷及來京師居閒無事追思昔逰未嘗不慨然念之及朝廷有賜告之令極欲一歸掃先塋逆計故人之能相樂者則屬意仲髙予謀至今未遂而仲髙則棄予死矣豈不深可惜哉嗚呼安得復有曠懷雅度如仲髙者則予之序此詩其可已耶天下之人多矣有生而人惡之有死而人莫之卹者仲髙生則見重於人死則見憶於人又形於言詞以惋惜之如此則賢不肖可知矣仲髙有孝友之行已具於銘其墓者此不著惟書予之意以爲序以見予之不能防情也

贈陳照磨序

陳植公培予戚也家世業儒公培亦以其學教鄕人子弟縣大夫以爲儒者則賢也薦於朝諸大臣以吏牘試之眾皆曰非其所長公培援筆成章命意正大而行文暢達其纎防委曲𨿽未盡合於吏之所爲然亦非吏之所能爲也眾皆以爲難擢置優等旣而授福建按察司照磨將行吾邑仕者皆屬予贈以言曰此公培意也於乎予天下之迂者也學不及於古人才不適於時用故當時達者無取焉公培今駸駸然達矣而何取於予言又時俗多好防防非予所能也以迂闊之性爲直之言而欲告夫達者所謂方枘圎鑿惡乎能入哉然念公培世業與予同則其迂未必不同古所云同气相求蓋以類合也公培或者誠有取乎試相與言之君子之學以明理也理者制事之夲天下之事無窮而皆有理焉君子豈能事事而習之亦觀其理而已孔子嘗爲乘田委吏矣豈嘗習夫乘田委吏之事哉然而畜牧蕃防計當者何也論夫理之當然者耳公培今去爲照磨照磨以閱案牘察謬悞爲職其事非一也然非有主乎中則亦豈能不亂哉徐徐閱之而灼之於理理有所不通則事之謬悞可知非徒閱案牘爲然也若事有專制者亦如是焉已矣故君子不患事之不立而患理之不明理果明矣則何事不可爲世之達者類以儒爲迂此豈知儒者哉然天下之理無窮君子之學亦貴於無已照磨之職非甚繁且劇也公培以其餘力而又加學焉必理無不明事無不當使人皆知儒者之可用則夫以迂爲病者或庻防少瘳乎予於公培誼不薄願相與勉之公培其以爲然哉

送王禦史還南京詩序

士之於世能知道者固難矣其能體而行之又難也夫所謂道者仁義而已盡理之純之謂仁適事之宜之謂義爲士者明乎此體之於身施之於事使所存所由皆當理而無私適宜而不謬則謂之士無愧矣而世之爲士呻吟於占嗶之間以求知此者皆然矣其體而行之則未皆然也故有始承一命之榮而竊可行之勢於心已傲然矣其發於事矯然矣夫傲然者惡能以當於理而矯然者亦豈能宜於事哉彼始命旣如此若至於公卿大夫之位其傲然矯然將益甚則於仁義如何哉故予深嘆其難也𨿽然仁義者非特見於顯蓋無往而非是也於夫閒居獨防之時而盡致知力行之實持養之久出於自然一旦顯而用之則豈有如前之所云者哉此士之所以貴乎豫養也孟子之論尙志是已予友王鉉彥鼒其始家居時已有志於是矣及爲禦史七八年其志蓋未嘗不在是也故事經其決者人皆謂不寃而與之防者莫不敬且愛焉非其所存所由之當於理宜於事者何能致此哉充而極之則至於位其道可知也今年秋來京師將歸凡知已者皆惜其去而不可畱也於是左春坊大學士楊先生率同郡之士十人取唐人詩離心何以贈自有玉壷冰之句爲韻賦詩以贈之觀其所取之句則其善彥鼒之意又可知也詩旣成命予爲序故書予意如此以冠篇首旣以美彥鼒又將有所勉也

安成彭氏族譜序

安成故文獻邦士大夫以詩禮名家者蓋多彭氏其一也彭氏始家番昜在宋之時有汝礪者擢進士第一官至尙書其徳望於天下尙書之後有忠泰者仕安成施徳在民子孫因家焉安成之人以城南髙街裏讓之號髙街彭氏族日以蕃傳九世乃析居梅樹下又七世則復徙中溪其居白石簮石智溪蒼山上湖者皆髙街裔也至今蓋二十世衣冠而仕前後相望誦詩讀書惇本尙實比比皆是其始一人之身歷世之久子孫至於累百十此豈無自而然哉予聞之魯叔孫穆子曰太上有立徳其次有立功其次有立言𨿽久不廢然則故家大族之所以久而盛者可知矣徳蓋其夲也徳莫大於仁義祖宗以是啟之子孫以是繼之推而爲功業發而爲文章卓然表見於天下則足以亢其宗而垂裕於後矣彭之受姓命氏歷世至尙書好學樂善忠敬孝友以聖賢之重自任繇安成以來領使職典方州爲丞佐教庠序者相繼而不絕今毓敬進惟爲廣東浙江按察僉事皆有名其所以啟之與所以繼之者如是其偉矣安得不久且盛哉毓敬初用薦入翰林爲編修與予處者數年久之進惟又入刑部爲主事遂拜僉憲則正統丙辰予防試禮部時所取士也故其兄弟皆厚於予予亦深愛重之今皆當盛年其所自立將不愧古人而足以亢其宗要在後之人善繼之耳善繼而不窮則彭氏之盛亦無窮矣毓敬修輯此譜而以求予序故予序之以致予期望之意是亦相厚之道也

桃源蕭氏族譜序

泰和桃源蕭氏系出梁國子祭酒子云子云齊宗室仕梁久之棄官至臨江之玉笥山十七世至伯原知泰和縣喜桃源山水之勝因家焉四世至漢卿父子以科目興自是而後子孫益蕃詩書之業貲產之富縣之東南莫有先焉者也予生也後不及見其前輩長者之髙風雅度數十年來始與徳通防徳通才噐偉然嘗以縣諸生試用於刑部有能名由是相往還不厭因獲見其諸父安正翁翁時年已七十而言動未嘗愆於禮退而與其兄弟徳嘉徳防徳郁徳贊徳鄰諸君逰皆雍容和厚而其諸子侄亦聰明秀傑足以世其家後數年徳郁子叔誨子鈞徳鄰子穰相繼應賢科取進士爲主事二人亦典教州縣說者謂蕭氏子孫皆讀書務善有志於樹立後之顯者蓋未艾於乎何其多賢也哉自古受姓命氏皆有爵者之子孫然所以亢其宗者徳爲之本也蕭之爲齊盛極矣子云亦一盛也世逺而分有不能盡然者自伯原府君居泰和其初一人之身至於今若干世子孫至多千餘指夫豈偶然哉昔者周人之美君子也言其保艾爾後必本於徳音不已徳音是茂則蕭氏之所以久且盛者其先徳可知矣後之子孫而欲紹續於無窮其惟勉於徳也哉徳莫重於尊祖尊祖故敬宗敬宗故収族自宗法廢祭法不明故家大族而以榮其本聫其支而親親之道行者譜牒存焉耳是故倫理正恩誼篤油然仁愛之施充之以及於民物皆吾親親之餘也則其徳豈不亦盛哉爲子孫者世勉之其盛豈有已耶字孟奎才名重當時是將復亢其宗者續修此譜而以屬予言故爲序其首簡

竹山陳氏宗譜序

泰和陳氏族最大繇都幹君至幹今防世矣始家城西栁溪上其後乃散防焉族旣散而貧富彊弱有不能相通者矣予先祖竹亭徵君則保翁防士之婿先考瓊州公實陳氏之甥予妻則存翁防士之曾孫以正先生之孫良輔君之女也二翁實同產兄弟其故居在今仲亭居之後其出入所由道則自古井巷中別爲小巷西入叢竹中鄕邑之俗凡竹林茂美者率呼爲竹山故陳氏之屬呼二翁爲伯叔兄弟者皆以竹山表之防亂以來竹廢屋毀前軰諸老凋落殆盡以正先生乃以所學授徒縣西鄙遂居棠梨山下而家甚貧獨陳氏族譜珍襲猶在也後其族有孔碩君者欲修譜而失其詳時予先考爲工部主事以外艱家居孔碩君乃從之以求於以正先生其後譜未成而先考服闋去矣數寓書索故譜以歸舅氏於是以正先生旣老其孫桂芳梅芳與予兄弟皆防而孔碩君亦繼亡不能得也後之修譜者乃防其故而於竹山之特略焉嗚呼此豈有他哉以貧而弱故也夫譜所以明昭穆辧尊卑使親睦而無間惇序而不紊也何貧富彊弱之有異哉自始祖之一身以至於子孫之無窮𨿽貧且弱皆吾祖之所自出而安可薄邪収而錄之乃尊祖敬宗之道也厚之至也古之人蓋如此而今乃以貧弱而略之異哉其所用心矣其故址𨿽存而其族人從先鑿池於其下日朘月削半已入於池中又溝其故所由道將掩有焉亦以弱其孫故也永樂二十年春予以內艱居鄕裏桂芳兄弟乃請其族兄仲亨伯度從先之外舅曾存禮亦陳氏之甥及陳氏外孫梁叔防曁予與從先面質而歸之桂芳其故迹猶宛然也獨防於池者未復耳予又閱家藏舊書淂其宗譜一幅自始祖至良輔君之特詳焉乃以授桂芳兄弟使藏之而別錄爲譜他日陳氏或有仁厚君子釐正舊譜而修之庶可參入也不然則自爲宗亦可也夫人患不才不患無族茍才矣族由我立焉讀書愼行乃所以爲才也且盛衰相承天道也自以正先生至桂芳兄弟其不競也久矣然皆質實務本勤生而節用有子五六人曰興宗顯宗成宗亢宗者皆予先考之所命也蓋期之矣天其將昌之也乎哉桂芳尙居棠梨山下予與爲此譜而名之曰竹山陳氏宗譜者亦兾其能復也其尙勉哉毋猶爲鄙者之所薄也

送余侍講歸廬山序

洪熈元年二月翰林侍講余君正安以老疾得告歸廬山同僚之士念交逰之情而重離別之感相與具酒殽飲餞於其居之南坡各賦詩以送之而命予爲序蓋君與予同舉進士入翰林同受先皇帝命讀書於禁中凡二十有八人出則連騎坐則聮牀予又與君比屋而居從容旦暮之間探聖賢之微言窺道徳之至奧發爲文章以歌頌太平之治暇則尊酒相對驩如也𨿽一時遭逄之盛而諸君道同志合他自以爲莫及也今二十餘年存者僅十八人而曾君子棨王君時彥爲左右春坊大學士周君崇述爲諭徳羅君汝敬陳君光世余君學防爲翰林侍講李君時勉爲侍讀周君孟簡周君恂如爲王府長史章君尙文爲考功郎中袁君添祿爲主事予爲庻子與君皆在京師而楊君宗朂叚君時舉吾君叔皆出爲政沈君志行爲參議洪君遵道爲僉憲盧君邦臣則以吏部主事常董役蜀中而光世復以憂去其在京師者十二人然亦將老矣而皆奔走營職以自效欲求相樂如曩日蓋不可得也死生契闊固已有感於中而君又遽去則安能爲之釋然邪𨿽然昔之仕者有欲去而不能得去者矣盡瘁以仕寧莫我有小雅之所刺也今君𨿽老病而當聖天子臨禦之時深仁大徳浹於臣庻因得遂其歸休之志而自足於山水之樂以怡神飬性豈非至幸者乎顧予寡昧齒髮日衰而志意荒落君又捨之而去將無所資賴以自立徒竊廩祿縻歲月以取譏當時蓋重愧且嘆也予旣自爲詩以送君矣而諸君之命不可辭故序其所感者如此以弁諸首云

泰和羅氏族譜序

古者公侯有國卿大夫有家而蕃衍盛大則必立宗以統之大宗一小宗四嫡庻之分明尊卑之位定由是倫理正恩誼篤維持輯睦愈久而愈昌其後宗法廢而族無所統子孫𨿽眾源逺而末益分歷世浸久至不復往來而相視如塗人者亦其勢之必然也是以君子病之隋唐之際最尙氏族族必有譜所以著其本而聫其支自祖宗以來至於子孫傳次之逺得以考其源流而不至迷謬此尊祖敬宗之道也自是而後至於今故家令族鮮有不務此者泰和城西羅氏其一也羅氏本周世宗殿前都指揮使彥瓌之後宋旣受命彥瓌子珫避難居廬陵仲子延復徙泰和仁壽鄕之中團裏九世至元逹又徙居防頭生子仲實仲實子宏祖宏祖子均瑞早孤隨母適城西劉茂林遂冒劉氏均瑞之子仁壽文壽良壽仁壽嘗曰吾祖羅氏不幸而冒劉水源木本吾豈敢忘哉欲復羅氏而未果子孟昭兄弟乃克如其志時有令戎籍者不得易姓而二叔文壽良壽實焉孟昭列言於朝乞有所別白從之遂得復羅氏玆譜所載仁壽子孫皆羅氏凡劉氏者二叔之子孫也然皆好徳樂義老者有慈良豈弟之風少者亦克盡恭順之節怡怡然相親也尙論其始蓋原於一人之身至繩繩蟄蟄辟諸支體𨿽異狀而精气脈絡之流通無間也姓氏之復與未復何足異哉予嘗辱愛於孟昭甫旣又交其二子崇弁崇夲皆英偉過人而進學不倦惜崇弁早世獨崇本成進士官刑部有才名朝廷推恩贈孟昭甫爲郎中配胡氏封太宜人今崇本陞廣東參政顯榮當日盛其族之子孫以文學入仕如宏如季禎者六七人表然傑出足以有爲如崇弁之子大鏞讀書以取進士爲業如崇本之子【缺】又相繼而出則所以光前而裕後者其可量哉今年奏禮部防試天下士崇本預典文衡來京師持此譜求予言故爲序之

淸溪陳氏宗譜序

淸溪陳氏宗譜載陳氏之居淸溪者也淸溪之陳雲分自栁溪然莫究其所以分此譜斷自泰和醫學教諭叔賢始叔賢曾孫爲邦彥邦寧邦彥子仲仁邦寧子仲旦同領鄕薦爲教官慮世逺而愈分將愈失其傳故爲此譜錄其所知者以示後世其所不知者則缺焉去年仲仁自松江訓導考績來京師得山陽教諭將之官出此譜求予序予未暇作至是仲旦自晉寧學正來考績詣予申仲仁之言而以序爲請曰谷之先世皆力於善四傳而至谷兄弟凡六人二父篤意教之蓋兾其大有立也而谷與仲仁及弟登僅得爲所謂教官者無以大光顯前人以稱二父志今仲仁又死矣先生不愛一言以訓勵其子孫俾皆勉於學以善繼前人而卓然有立於世則谷之兄弟受賜豈有窮哉予與陳氏同邑居惜予之生也後而又多去其鄕不得從先生長者究知邑中世族之詳往年見仲仁兄弟列名薦書心甚喜之謂非其祖宗積善安能致此乃今而知叔賢焉叔賢以醫爲職徳之及人也必多故大發於仲仁兄弟孰謂非積善之致哉今譜圗首之誠足以啟後世矣夫譜之所以著所自出而使人善繼於無窮譜其所知而缺其不可知此作譜之法也眉山蘓氏出於眉州刺史味道然自味道之後失其世老泉先生作譜亦自其所可知者而錄之蓋意計以失眞不若缺之爲愈仲仁兄弟之爲此譜本蘓氏意也嘗觀世之作譜者自受姓命氏以來皆能詳其世次然豈眞能詳哉牽合附防以自矜而已耳使其祖宗妄冒所自出其爲不孝孰甚焉則予於此譜安得不深嘉其意哉且世家大族所以能久且盛者祖宗以善啟之子孫以善繼之也讀書以明善而身體力行始於家達於鄕黨州閭天爵旣修人爵從之又推而達之天下爲之益篤而所及者益逺則其得於天者豈有已哉陳氏之子孫勿忘前人之言而勉於善以繼之則久且盛可必矣故爲序之以勉其爲子孫者

送賈知府還吉安序

吉安治九縣其民蓋四五十萬然多讀書知道理不可欺以非義爲守者茍以理撫之則欣然從化凡有所令無不如志其不然則否故不知者以爲難治往年平陽藺侯金華朱侯相繼守吉安皆能潔防以持已公平以臨民其行事必據於理一郡之人皆恱從及其去也郡人稱頌之不防二公亦以吾郡之人之知理易治也皆深念不置𨿽相去而猶如父子之相愛此豈徒然者哉然則謂吾郡爲難治蓋過論矣鳳陽賈侯爲監察禦史九年有名於時以課最擢知九江未防以憂去服除攺知吉安郡人於其始至也皆仰望之曰是必能以理撫我也而侯之守已也防其行事也公能以理撫民而民亦服從其教吾黨之仕於朝者聞之亦皆爲喜而兾其績之成今年以述職朝京師防天子仁厚之澤旣燕享之而復申以丁寧之訓矣侯旣佩訓而歸將若有以大惠於其民吾邑仕者相率賦詩送之而屬予序於乎吉安吾鄕郡也吾徒之望治猶吾郡人之意也今侯旣有志於民而又重以天子之訓則郡有不治人有不受其澤者乎夫理者萬事之本人惟其不知理故往往昧其是非恩有所不懷威有所不懼是以難治吾郡之人旣異此而侯以理撫之不易其初志以終恵其民其治績之成蓋甚易也侯之徳及人益深則後之稱頌侯者豈止若前守而已哉侯治郡將三年其必知郡之易治而吾復道其所以易治者如此蓋以觧不知者之惑而深兾其治績之成也

送河南李布政赴任詩序

洪熈元年五月廣西右布政使李公昌祺以外艱服闋朝京師見上於奉天門上顧左右曰是嘗官禮部者其才可用也明日卽拜河南左布政使蓋上在東宮監國時李公爲主客郎中凡四方萬里外國慕義來朝與蠻夷內屬諸國以歲時入貢者皆李公主之其宴賞勞來輕重隆殺無失禮上以是知其才故去已七八年而猶眷之不衰夫羣臣之任職者茍有材具莫不奮勵以自見於當時其受知於上誠非臣所能必在昔矢匪躬之節卒不防主知何可勝數如李公者受知於上至於久而不忘豈偶然哉非誠千載一時明良相遇甚盛事乎古之論治者蓋曰在知人在安民知人則明於其才行而用之無不宜斯能安天下之人而無失所者史稱帝堯其仁如天其智如神萬世之治莫有過焉者也今聖上聖徳同乎帝堯而於知人安民二者蓋惓惓然也故卽位以來凡英偉豪傑之才皆用之不遺其所以安民和眾之道皆咨諏而盡行之治化之盛蓋將與帝堯等矣今李公又以知遇之舊當藩翰之寄其所以上禆聖治者豈不亦盛矣乎孔子曰不獲乎上民不可得而治矣蓋上不見知則所言有不信所行有不從𨿽有過人之才宜民之道而能如志以治者蓋少也李公旣受知於上將言信而行從河南之人之愈益受恵也審矣予聞昔之人有感一朝之遇而爲之盡者況君臣乎況李君之賢者乎予知其必能有以報主上之知遇而非茍焉者也李公將行士大夫知已者相率賦詩送之而以序屬予予與李公居同郡出同年又嘗同官京師亦可謂知李公者故爲序而不辭

贈劉貟外序

士之於仕非才之難而行之難也行旣修矣而才不足君子重之若徒逞其才而行不檢焉君子不以爲善也由是觀之才達行修之士宜爲君子所重可知矣故爲士者必以砥行爲先務而世之命爵祿者亦於是取決焉有其行而又有其才則進於榮顯可必也優於行而劣於才者次之非是而亦進焉者有矣然未見其能終也萬安劉廣衡爲刑部主事予知其爲人矣蓋萬安與予泰和爲鄰邑二邑之人多通婚姻相往來廣衡爲其邑故家其先皆習詩書循禮義故廣衡自防已蹈繩檢不蹈於邪僻及取進士入官淸約以自守而勤愼以臨事在刑部五六載其所決獄號爲平允爲其長與爲同列者莫不愛且重之然予察其舉動辭气衣服飲食蓋恬然不異於往時庻所謂才達行修者今年尙書魏公舉於朝擢以爲貟外郎此其進於榮顯之時也夫仕者患乎才行之不偹無患爵祿之不加予嘗辟之物焉物之盛衰視其地肥美則物盛不然必衰春气旣至生意已達若加糞漑焉其生也將日盛又累累而糞漑之則其暢茂碩大莫之能禦矣以磽瘠之地無糞漑之功𨿽未必不生而欲其長且大焉蓋難也廣衡今進矣愼無變乎其初益修其行而輔以美才何患不至於逺大也大理評事康宜淸刑部主事歐陽廣湯監察禦史歐陽廣洙皆廣衡之至親愛者喜廣衡之進而求予文爲贈予亦素重廣衡故書予意如此以勉之

贈李太守赴淸河序

予友李信圭之令淸河也視其民如子凡有饑饉疾苦勞役舉切於其身則必爲畫防置使之各得所欲事或不如其心則亦爲之審緩急擇便宜使不困至於農事尢必使及時勸課訓督具有成法貧者資用不充則假於富民以給之由是小大皆得盡力於畎畆地無遺利官無負租民有餘食皆懽喜愛戴曰公撫我如是眞吾父也一縣稱之無間言今年詔大臣舉賢爲州守禮部章侍郎首舉信圭眾莫不以爲宜上命知蘄州遣使徴之縣人無少長皆泣下曰奪吾父使惠他人我則奚仰於是有力者卽走北京訴於通政司弱者訴於府訴於捴兵官訴於巡撫侍郎乞畱之事相繼以聞上重違民意俾爲知州仍掌淸河縣事而其民之在京者始大喜曰公若不歸吾軰遇不卹已者死與徙而已今得免矣士大夫知信圭之賢惜其澤不之施而喜淸河之民之受終惠也皆作詩贈行其姻家翰林侍講學士陳徳遵持以屬予序予與信圭同邑少相善皆業儒皆有志斯民顧予獨老於筆硯無以報上無以惠下信圭所立何愧於漢循吏則予能不慊然耶嘗竊念之聖朝銳意養民而親民者莫如令蓋所謂民父母也有志之士當洗濯磨治以求稱答上意何其如信圭者甚少也其罷劣不職者不論以予所見假詩書以文姦言任詐術以逞貪欲肆威虐以快私心者蓋多惡在其爲民父母哉𨿽謂之民賊可矣則如信圭宜其民之不舎也抑又聞之君子行道以惠民不以宦成而怠不以老而倦也信圭尙篤於其道以安養斯民豈惟不負令之寵任與其慕戀之意徳業之成亦將永有耀也是爲序

贈李知府赴任詩序

予友李湘允淮之守東平九年矣其愛養州民而爲之興利除害蓋有父母之道焉是以州民恱而戴之亦如子之於父母也其奏畱者數矣今年秩滿當詣京師而朝廷已用禮部尙書胡公薦以爲懷慶知府使者往徴焉州民皆不忍舎之隨而來者防三百人請於朝乞畱不得皆怏怏而去於是允淮遂之懷慶予嘗謂天生斯民而不能使之遂其生是以付之天子天子不能以獨治是以付之守令然則守令之愛養斯民非特上承天子之意亦所以奉順乎天也然而欲舉其職豈有他道哉惟仁而已仁者無私心之謂其心無私則好惡與民同民之所好者衣食足而力役均其所惡者饑寒之不勝勞苦之不釋也因民之所好惡而使之莫不遂焉父母之道然也是則無負於天子而亦可無愧於天今之賢守𨿽多而不賢者不可謂無也其所以不賢私意蔽之而已私意蔽之則惡其所好好其所惡失父母之道而民有不遂矣民有不遂則負天子而愧於天民之疾之有欲其速去去而恐其復來者安能眷眷而不舎哉此無他理之在人無貴賤之殊上以此施則下以此應其效固應爾也懷慶之於東平其土地無大相逺而民俗有不同然其心獨無是理哉允淮以其施於東平者而施之篤於仁敏於事本之以誠持之以敬而濟之以和則民之恱戴宜無以異也誠無負於天子亦無愧於天福祿之來將又有大於此者允淮勉之翰林諸公素相厚者皆有詩贈行予最故故序其首云

贈歐陽僉事赴任序

國家建學育才至於今七十年賢才之出以輔興運贊治功者不可一二數其教養之法蓋善矣然積久則生於是其所成就大有異乎昔者何也聖人之道載於書讀其書明其道優防防泳以淑於身行於家施於鄕黨州閭然後發而爲文詞以進於有司逹於朝廷得列於庶位而行其道於天下所學有本末所造有後先立法之善蓋如此及其久也爲師者昩於教爲弟子者荒於學不復以讀書明道爲事而專意於文章記誦他人之陳言以僥幸於一得幸而得之內無所守外無所施者亦多矣蓋不務其本而徒事其末而末又非其所自爲者無怪乎其獘至於此也學校政化之本也其所成就乃如此聖明在上安淂不加之意哉是故定觧額限弟子之貟皆所以致嚴重之意蓋欲萃英才務實學愼選而篤任之相與隆太平之業然又以爲教之至則其成才也易於是增置按察官一貟俾專領焉詔諸大臣察舉有學行者而任之璽書奨勵給驛而遣焉吾邑歐陽哲以吏部主事當其選哲字廣哲其先君子允賢先生嘗助教國子叔父允和爲監察禦史雲南按察副使皆有名當時廣哲受教於其家其學行誠無愧於是選然予願有進焉賢才治化之本教官成賢才之本董教事者又所以爲之本也今之去使爲師者篤於教爲弟子者勤於學先本後末兼舉而不遺復乎前之所謂善而去夫後之所云獘者要在廣哲端其本以表勵之而已矣廣哲尙愼之哉翰林編修蕭鎡進士梁楘袁和龍文皆相與厚者謂予與廣哲有連宜以言爲贈故爲序

贈曹貟外序

曹義子宜句容人始取進士入翰林爲編修再陞禮部主事今年用薦起超拜吏部貟外郎子宜溫厚周愼達於爲政在翰林者皆愛之予嘗自念使子宜居顯曺爲要官則其所立不在人下而可置於閒防邪及是舉也眾皆爲之喜其友潘勤進學軰思有以增益之乃求言於予嗟夫予愚者也言不適於用今老而益愚其言益無可取將何以增益子宜哉𨿽然子宜予所重者也其可終嘿邪郎官自漢以來爲淸選號大臣之副今之大臣皆於是取之子宜居是任不可以眾職比也況銓衡之任爲治之本乎古之論爲治者曰知人安民而已蓋知之明而用之當則惠有以及民而天下治矣今朝廷以是付吏部是以治天下之本付之尙書侍郎捴其綱所以任其詳者則郎官職也外之治民自布政司以至於縣其職眾矣臨乎上者固難居下而親民者尢難上下皆賢斯美矣茍或不然則民有受其害者然何以知其賢哉精鑑慱采而已精鑑於已而又博采於人將無有不當者用以治民則民亦無不安者此子宜軰所宜用心也使今日之治可比隆於堯舜之世論其所致人將曰自吏部功施當時名流後世豈不美哉子宜與予逰將二十年其相好加焉今之贈言固望子宜功成名立而進於逺大也果然人將論其所出曰自翰林則予𨿽老而愚亦與有榮耀矣是爲序

送何侍郎養病歸建昌序

正統六年十一月刑部侍郎何公文淵以病乞歸建昌上知其實病不可畱詔許暫閒就醫藥庻淂速愈旣愈則任職如故蓋公之病久矣常黽勉任事不少懈至是有難復彊者故上矜而許之而眷注之意不衰命旣下士大夫莫不惜其去相與嘆曰何公初爲禦史已有賢名聞天下及舉爲溫州其愛民如子爲之興利去害民亦愛敬之如所生迨入佐秋官尢盡心於其職小大之獄必以情誠淸愼仁恕之君子也今之賢如公者無防人使若汲黯治淮陽將不猶若愈乎旣又嘆曰何公豈茍欲自便者哉揆於義而已君子之行道系乎身身果病矣猶以難彊之筋力而貪無窮之榮利自謂足以任職而不至於怠且廢者庸可信其必然也何公之去誠賢逺於人矣哉上之眷注不衰兾其病愈而復來蓋好賢之心篤知之深故期之逺也而於公見之宜矣予聞而是其言吾郡之士之爲刑部屬者梁楘等則過予告曰楘軰之從公舊矣荷公之教亦多矣裁其過勵其所未及使得免於殆且辱者皆公之徳也公之歸善矣楘軰將何恃而立哉且非特楘軰然也凡爲屬者蓋莫不然願求一言以寫慕戀之私請勿辭嗟夫予與公同仕於朝蓋三四十年而予所業者文藝之末而已達於爲政莫有過於公者也今老而學焉方資公以自益而公乃以病去予固不能釋然於懷者豈但楘軰而已邪予聞洪範之福蓋以徳爲本公之徳有諸身而及於人天報以福蓋未艾勿藥之喜當卽見之況上之所眷注者乎瘉而來來而久於其位以興道致治予與諸公之所望也因書以爲贈行序

贈訓李卓序

李氏居泰和前程裏爲故家予嘗識子能惇厚周愼蓋其族之表然者心固重之永樂丁酉予以外艱家居南溪蕭漢甫請予爲子師子能之孫卓蕭氏出也時年尙防亦從館下聴誨言應對進退率有可觀者予心又喜以爲子能有孫如此蓋可兾其成矣去之將二十年而卓果以明經應訓之舉來京師試在優等旣受職將之寶慶謁予拜曰生嘗受教於館下矣今幸得教官懼無以當眾望願先生終教之予聞而心益喜蓋喜其能進而不已也天下之理無窮君子之學豈有止足之限哉聖如孔子猶曰我學不厭況其下者卓之志如此宜予益爲喜也夫仕者之任職多矣茍有才藝皆足以辦之惟教官以成賢才爲職而本諸其身必其學之在已者沛然而有餘然後所以應人者亦浩浩其不窮孔子曰溫故而知新可以爲師矣卓宜務此而已師者弟子之所取法也惟以身率之則不令而從然今之弟子蓋有率之而不從者況不以身率邪卓宜愼修其身哉夫賢才者治天下之本也而托之教官其職之重可知矣然其位則卑也凡昩於大體者往往怙勢力以臨之惟有道自重之君子一不以屑意不然鮮不隨俗變化而棄其身卓宜以道自重哉予之告子止於此矣今邵陽教諭鐘沔尙淸亦嘗從予逰能以所學教諸生今之所謂賢師而子之戚也又有徐訓明善者亦篤學而善教子之去尙相與切磋而勉進焉則賢師之譽子安能避哉由此而進將不止於是而已矣子必勉之

贈蕭教諭赴長洲序

蕭氏吾邑故家詩書相傳也久矣而尢以篤義重鄕邑洪武中舉先生舉賢良太祖皇帝命賦指佞艸應口成詩上大喜授蘇州府同知以寛厚淸愼得名再仕山東塩運副使防防之老而彌勵至今人能道之彥淸其孫也彥淸名灓以書領薦今年防試禮部中教官選得長洲教諭彥淸勤學攻文足以得志於有司其試禮部予實典文衡局以科額於是失彥淸予與蕭氏有世好意甚惜之而彥淸不以望予𨿽然予固惜失之而喜長洲之得也夫英偉之才所在有之而不能不賴於師師弟子之所由成也辟若制器然以良才遇良工加之以規矩凖繩而後方圎平直規矩凖繩之不加欲器之方圎平直蓋難矣故𨿽有材而不得成器以適於用者不遇故也今之爲士孰無用世之心哉其材有大小不同而無不可用然所以成之皆於師乎望也因其才而篤焉匡直輔翼而振徳之則才旣成矣以是而爲世用此治功之所以盛也然而遇良師者固有矣其不遇者蓋多焉不遇則無以成其才猶未爲病也茍遇而弗良帥之以不正之習而加之以非道之施中才之士隨而變焉豈非學校之不幸哉長洲蘇之望縣其地多良才今其未仕泯然日望於成者不少其前之所遇幸不幸予不能知今而得彥淸予知其爲幸也彥淸之學得於家講於師友皆聖賢之法言仁義之達道率是而教之爲弟子者勉而學焉其才將無不成予故爲長洲喜也彥淸克篤於是邦人父老必推本於同知公之賢而誦公之徳不衰是彥淸能成其祖之名亦所以爲教也彥淸勉之因書以贈其行

送禮科給事中石信之歸應州省墓序

古之君子最重其墳墓未嘗舎而之他也若有故不得已而去則必哭墓而後行於其歸也亦必展而後入其愼重如此蓋謂親之體魄所藏也然古之爲君者各有其地各子其民賢者之仕不出其國中故能不逺於墳墓後世天下一君四海一國士之有志於行道者豈能終老墓下哉茍有爲之主則去之而其心固未能忘也彼必去之者盡其道於君心之不能忘者致其孝於親不遺其親不後其君此所謂仁義之道也然嘗讀四牡之詩而嘆周之君臣皆可謂厚矣下勤於事不暇顧其親上知其情而代之言以慰撫之上下之道豈不兼盡哉然將母來諗但見於其言而於墳墓則未之及也由是而知我朝列聖之待羣臣可謂其仁如天矣旣著之令使得省其親親沒亦得以省墳墓且皆賜之鈔而遣焉周之盛王所無也非天其孰可儗之禮科給事中石瑁信之應州人宣徳癸丑以明取進士擢今官日侍上左右敬恭修職者凡六年其名旣著於中外矣獨傷二親之早沒不克食其祿又念其去墳墓之久也請於上得歸省焉應州地直雲中去北京蓋千數百里信之之展墓可計日得也州人老長知信之之賢旣能盡臣職而又能盡子道足以爲邦家之光閭裏之榮矣至其防天子之仁徳澤之施其美蓋出於數千載之上則未必盡知也信之將行同列之賢屬予文爲贈故樂爲道之

贈王主事序

國朝明刑愼罰凡當其任者必選通學古之士爲之非是不與也銅梁王儉用節以進士得刑部主事同郡仕者行人潘洪軰爲之喜請於予曰用節之防試禮部也先生實司去取得其文而進之用節由是取進士常自以爲遇知於先生今列官刑部猶願受教於下執事先生幸賜之言俾得服膺焉爲惠大矣嗟夫予言何足以資用節哉用節學春秋春秋聖人之刑書也百王之法度萬世之凖繩系焉以之防大事決大疑無不當理者而何待於他求哉先儒嘗言五之有春秋猶法律之有斷例也予於是竊有慨焉聖人之心至公如天地至明如日月故能得是非之正而盡誅賞之宜茍非聖人而欲無少悖焉蓋難矣天下之理無窮而事變亦無窮必有以明天下之理然後能應天下之事彼變態千出日交乎吾前惟以理燭之榮辱予奪一觀理之如何不自爲重則於春秋之防其不合者蓋鮮矣抑又聞之春秋與禮相爲用謹嚴者禮之體亦春秋之法也衰周之世上下怠放不能循夫禮之常故聖人作春秋繩以先王之法制凡春秋之所誅皆禮之所貶者也君子之治身或不能謹嚴則違於禮而入於春秋故欲用春秋之法者必先謹乎禮未有怠於自治而能治人者也用節以是進方將施於事廓而充之觸類而長之蓋有不可勝用者矣予故就其所學者以告之而願望之意寓焉用節毋以爲迂也

贈孫參政序

布政司之設古方伯之任也其長爲布政使其次爲參政議其所統郡縣多者至百餘少者亦不下六七十爲官屬也多矣而皆稟命於布政司故爲布政司者其尊榮嚴重可知也朝廷篤意養民小大之事有不便於民者一切罷之而惟施其利民者然謂親民莫如縣縣令佐之賢否惟爲郡者能審察而進退之使爲郡者皆賢爲縣者亦無不賢則民得其所矣故布政司郡縣之所望生民休戚所系也是以選授爲甚嚴然使之位尊當不違所治參政參議則或以事臨郡縣於其守令而下之賢否察之爲尢詳得與其長商確而進退之其勢尢易也故君子有志於爲民者尢宜於其職今年河南缺政吏部以聞詔大臣察舉得儀制郎中番昜孫君字原貞其始取進士爲禮部儀制主事已用淸愼得名及陞主客爲郎中益有名旣而以病告歸尙書毗陵胡公知其賢復奏起爲儀制郎中凡大典禮大設施孫君稽古考文勤於其事表然爲當時所重及是舉也眾莫不以爲宜而孫君亦慨然思欲舉其職於乎此君子之志也君子之志固欲澤施於民不以能效一官爲足也況乎爲上之所選任下之所倚望者哉然孫君必欲使民防其澤則必始於郡縣吏使皆得賢而後可不然民有不被其澤者矣河南布政使李公昌祺予友也其徳望之孚於人久矣爲之佐者亦一時之俊於澤民必有其道今又以孫君之賢往焉同寅恊恭得如其志以治可必矣豈非河南之民之幸哉孫君將行其同列之賢主客郎中王君濬等求予言爲贈故爲序如此以贈之

贈邵都禦史赴南京詩序

宣徳三年聖天子在位旣四年矣海宇淸寧要荒順服然猶慮百職有不修思欲更進賢才以隆化理乃詔六卿大臣愼舉藩憲之臣之賢者得福建按察使金華邵公玘等八人命有司徴用之旣又以爲禦史受耳目之寄當激揚之任不可雜以匪人親擢通政使大梁顧公佐以爲右都禦史俾澄汰諸道之在職者顧公旣別白以聞其不善者謫爲吏逺方或降黜爲下僚於是任職之賢皆自喜其志之得白於上益相歡於爲善而憲紀肅然旣數月邵公至拜右副都禦史往蒞南京邵公初由進士爲禦史陞江西按察使又攺福建正直之操久而益勵所至皆赫然有聲譽及拜是官士大夫皆爲喜曰是誠能有爲者也予嘗究夫設官之意內而六部外而布政司府州縣足以爲治矣而又置禦史按察司者蓋以內外之職不能皆才事不能皆理故俾之鋤姦去邪剗剔蠧是禦史按察司者百職之所由舉政治之所由成也其任蓋重矣夫旣爲朝廷所托重而可自棄其身於禮法之外哉自棄其身於禮法之外而與貪濁無恥者同科則人何所畏憚百職曠庻事廢此之由也然則謫役於逺方沈屈於下僚豈非宜哉顧公旣振舉於此而邵公復當是任由兩京而施之以及於外使小大之臣皆爲才且良而興起於事功非聖天子與一時士大夫屬望之意哉予知其無負也審矣邵公將行其鄕友驗封郎中胡文善求諸公作詩送之屬予序故推原其意而序之

大理少卿呂先生贈行詩序

大理少卿呂先生之省墓於紹興也少傅二楊公皆爲詩贈之二公皆天下之望其言足以爲重人之欲得一言蓋難矣先生之去不求言於公而公自爲言以贈非淸徳懿行有足重者不能然也蓋先生初起自教官爲江西按察僉事其後攺福建江西福建二公桑梓在焉故於先生知之深而重之確孔子曰如有所譽者其有所試矣二公豈無所自而然哉直家泰和亦可謂知先生者憶初逰鄕校時於學未通也先生行部至泰和視學宮望廟門而步謁先聖畢登明倫堂進諸生講聖賢之道而懇懇於治心修身其容荘其言切有足起發人者至於吏治之得失民事之利病尢惓惓焉所以誨諭而振徳之者蓋有古君子之遺風時直𨿽少心竊慕之後之來者求如先生加少矣蓋有騎過廟門而不顧於學政之弛與吏民之不少槪於心視逄迎應對以爲褒貶抑揚者比比是也夫如是則安能忘情於先生哉直嘗自念今之諸生束書不觀者蓋多也昩於治心修身者又多也誠得如先生十數人專領而課勵之庶防有益乎今先生老而歸諸公賦詩贈行而俾直序之故序其前之所知者爲之引使人知先生之誠可重如此若其他之所行暴於人之耳目與其歸爲鄕裏之榮者皆不道𨿽然觀直之所著亦可以見其餘矣

贈歐陽士則南歸序

予內弟歐陽士則以明經見重於士大夫久矣今年鎭江缺訓舉至京師先是凡舉任訓者皆嚴試於翰林宣徳初慮吏之入官與求賢舉之濫也詔諸大臣學士羣試於廷中而訓亦與焉加嚴矣至是有言舉任訓宜先試於在外有司及提調學校風憲官然後送之吏部又羣試而用之吏部請從其說而士則適遇焉乃告別於常所往來者束書南還無不豫之色或者曰教官之任誠重矣然在外之試未必愈於在廷之嚴也使未至京師則宜矣旣至而必歸試試之而使復來僕僕走萬餘里非有重貲將何以自給士則素淸貧無乃不便於是行邪士則曰儀之進退蓋自有命焉家貧親老誠願得祿以爲養然吾父年八十二母亦七十七矣以情而言其可暫去左右哉今別去半年起居飲食不能湏防忘於心幸而得歸且少舒其惓惓之思而自快於目前祿𨿽未之及其所樂多矣而何不便於是行哉予聞而心善之曰賢哉士則也天下之樂莫大於事親親也者不可以長存亦不可以再得也因其力而致養焉極愛敬之誠盡惋愉之奉使憂患不知勞苦不聞熈然自適於太平之世其樂可勝道邪古之人𨿽以祿養爲榮然豈能必哉如必得祿然後養則昔之大賢君子蓋有不沾一命者將不得爲孝子乎士則之親老矣楊子所謂愛日士則之志也予防舅氏恩不薄恆慮士則以祿養未遂爲慊而愧無以助之及聞其語而信其賢故書以爲贈行序且使人知士則之非茍然者也

抑庵文集卷五

欽定四庫全書

抑庵文集卷六

明王直撰序

贈吳知府赴任序

仁宗皇帝卽位之初詔擇國子生之有學行者六十人俾翰林嚴試之予沗與其事拔其尢者二十人以聞番禺吳信中孚在焉上素重賢才而首命及此於是眾皆以爲榮明日有旨命試事六科察其可而任之未幾二十人者皆以勤愼有名遂皆授給事中中孚在刑科夙夜不懈以修其職而其名益顯諸公貴人交譽之今天子嗣大寶位遂命總其科事甫一嵗福州缺知府大臣謂莫如中孚奏請命之中孚遂陞爲福州知府同列之賢求予文以贈行嗟夫中孚子之在位久矣其練於政事非予所能及也予何以爲贈哉𨿽然予不能習事而能知書書載治民之事甚多不可備舉姑舉子之字而申其義焉易卦之中孚其名義同也治民之道豈有加於此嘗卽卦之全體而觀二柔在內爲中虛中虛者誠之象也卽二體而觀二剛居上下之中爲中實中實者孚之象也虛其中則所感者易以入實其中則所施者無或欺以此臨民民有失所者乎世之臨民而失所者何也私意橫於中又間以先入之言則民之情惡乎達舞文飾詐以欺世取名無實以逮下則民之病惡乎瘳予顧子之字而取義於易焉則今之賢守亦無有加於子然非特可爲賢守而已也等而上之蓋無施不可今之賢守往往入佐六卿貳臺憲子其勉之予與諸公蓋深有望也

贈李主事序

予觀夫考課之法而知朝廷之待仕者蓋帝舜之心也夫士之仕也孰無建功立業之志哉在上之人有以禦之耳寛則失之縱嚴則失之殘而欲其興起事功蓋難矣於是有防勵之術三載而觀其績之小成彼勤修職而幸於見知則將亹亹忘倦以圖之百工熈庶事康矣至於九載則陟明者多而黜幽者少豈非防勵之術有以成就之哉有虞聖人與今天子之徳何其待士之厚也仕而遇此可謂非常之幸矣南陽李賢原徳以明經取進士擢授吏部驗封主事夙夜不懈以修其職自冢宰而下皆愛之旣三年以稱職聞上命之復任蓋俟其業之大成而陟之也郎中吳孟寅輩皆爲喜來求文以華之予謂原徳能於其官而受天子之寵命其光華至矣予言何足以爲華哉然有一說焉君子之仕莫大於逢時有其志有其才而時不遇焉𨿽欲少自見可得耶今幸遇明時上有帝舜之聖而以帝舜之法待賢臣則爲臣者其可不以有虞之臣自待邪臯陶伯禹有虞之臣也其言曰愼厥身修曰予思日孜孜者予深有取焉蓋愼厥身修所以爲建事之本孜孜者所以收建事之效也由是言之身有不修而不知勉焉則庶事隳臣職廢𨿽爲具僚求以免責且不可況望虞廷君子邪抑又觀夫後之爲臣者其初非不知勉也及宦業有成鮮不侈然自放者益之言曰滿招損謙受益徴諸天道且然況人乎原徳世爲顯官玆欲不愧其先不負於國必當以前之所云者爲法則顯榮光大可必矣夫與人言而不以大賢君子待人者非相厚之道也故序其說如此以爲贈原徳其有取於予言也乎

贈翰林檢討錢原溥序

原溥名溥華亭人正統已未以鄕薦防試禮部而予實司去取得原溥所爲文奇之遂上其名原溥由是取進士然尢攻古文詩法唐書法晉皆有造詣其徳性溫然言動不違於禮故在京師名最著防詔下吏部求文行卓然可用者吏部選於眾得原溥進之察其行試其言遂用爲翰林檢討其鄕友兵科給事中蔣性中喜原溥之進用而欲勉以逺大也求予言贈之於乎性中可謂能盡朋友之義者矣古之君子之爲友也務以徳業相勸勉故有善則相師有過則相戒必至乎徳之充業之成而後已焉今上有聖徳之君下有好徳之臣其所進而用者必以徳爲本若夫位之髙下亦必以徳爲差則凡有志於用者奚可以不務徳哉徳之充則言立行端古之君子蓋如是然予聞之學所以爲進徳修業之本也學不足以明理則徳非其徳業非其業矣故孔子之聖而猶學以修其身況下此者乎原溥之進徳修業其尙不已於學哉況翰林處禁宻之地而檢討史官尢非他職可比者曽文定嘗言學足以窮天下之理才足以周天下之用智足以知難知之意文足以發難顯之情然後其職可得而稱由是言之學豈可已邪予自竊第入翰林卽沗史職然於他事亦多與其間惴惴焉不敢少自怠今三十七年卒無寸長可取者學不力故也原溥當以予爲戒而以古人爲凖學益勤徳業益盛則其位當益顯孰之能禦哉予以是贈原溥蓋自訟之意而亦相厚之道也

送江西左布政使吳公序

江西左布政使毗陵吳公報政來北京旣奏最而歸凡知公之賢而念其民者皆喜且欲予言爲贈於是都察院經歷南昌熊尙初以告予予亦江西人蓋尢爲斯民喜者則於贈言奚可辭然謂吳公仕宦三十餘年始擢自主事爲知府又爲按察使再以賢舉任方伯其徳行政事著聞於逺邇設施措置非予愚者所及也則今之贈行不幾於難爲言也乎然惟君子不以人廢言吳公君子也愚者之言庶乎其有取矣昔帝舜之卽位也明目達聰之外莫切於養民故其咨十二牧曰食哉惟時豈非謂食者民所賴以生而時者民之所由以得食也歟今之布政古牧伯之任而聖天子之心卽帝舜之心也吳公與同列諸賢推而行之江西之人之受其久矣之厚則感之深感之深則今之歸也人惡乎其不喜哉𨿽然江西郡邑介湖山之間其土瘠其民貧嵗丰而艱於食者十猶四五則所以加之者蓋深有望於吳公抑嘗思之我太祖皇帝養民之厚有加於帝舜而無不及焉旣發鏹積谷以振施而興起水利皆有其實以爲非是則民不能以趨時今名存而實乖欲使之遂其養蓋難矣此郡縣之過吳公所冝加意者也舜之命牧亦曰惇徳允元而難任人夫良法美意嘗行於君子而敗於小人吳公察於郡縣之吏果君子則信任之小人則逺棄之當必有以副上之心慰下之望而無愧虞廷之臣矣於乎此所謂養民之政也此所謂而不費也此所謂因民之所利而利之也誠如是則江西之人之美吳公豈止若南國之歌詠召公而已哉故書以爲贈行序

贈李檢討序

李紹克述安成人宣徳癸丑予主禮部防試克述以春秋薦予得其文而讀之喜其明暢他莫有及者擢爲本房第一由是遂取髙第入翰林被旨選擇俾盡讀中祕書學古爲文辭而予繆當董率之任於是又知其資質之美學益進文益工蓋溫然自重之士也及修宣廟實錄克述亦與其間予復濫厠總裁之列見克述早夜盡心於職務其所纂修皆詳實有條理心獨重之謂其文學旣如是而又能勤篤不懈他日逺到無疑也今年勅諸司有剩員者更其任上以文學侍從之臣皆妙選在左右不欲以他務委之令暫歸以需召命克述與焉則自喜曰吾有老母旣防恩命矣今得躬養以爲榮吾何幸如之卽束書擇日就道其鄕友翰林侍講劉球求樂編修吳節亦爲之喜求予文贈行予家去安成百餘里而與其士大夫相往來克述之出而仕也蓋與予三遇而益親庶所謂有宿契者則於其行豈可愛一言邪君子之學蓋欲充乎內而周乎外不以進退有間也是故進而防防退而孜孜惟徳業是滋必使積於內者充然而有餘達於外者沛然而無不足然後爲學之成克述在館閣嘉其勤篤者非予一人今之歸其可不勉事親之暇務其所當爲而絕其所不可爲是身暫退而徳業益進此顯榮光大之基也可以副眾望矣克述豈久於外哉

宋長史挽詩序

宣徳八年六月八日越府右長史宋君子環以疾卒於官年五十二京師士大夫聞知皆痛惜曰宋君溫然君子也冝享福於悠久乃今已矣而謂天道佑善可信邪君吉水人以明經取進士入翰林爲庶吉士擢吏部主事陞郎中以至今官其所敭歷久矣而未嘗有違言戾行凡與處者莫不敬且愛焉而予之知君也尢深君事親極孝敬兄弟七人尢相恭愛平居言動必以禮予嘗謂君孝友人少能及一時名公鉅人皆以爲然其於姻族朋友必厚而和謙而信其事上也恪而勤其待下也寛而皆久而不渝蓋天性然也嗚呼其爲人如此其於天道果戾邪果不戾邪而不及中壽以卒其可邪其不可邪孔子曰仁者壽冝也然而有不仁者反久生以賊於世豈所謂造物者莫之省邪抑有時而陰縱之邪此皆不可致詰也則士大夫之於宋君安得不痛惜之哉君少予三嵗而居同郡出同年仕同朝𨿽各縻於職務不得數相見然得一見卽相與傾倒爲懽或移時竟日而後去其意气莫逆也君少時姿貌秀偉眉目如畫及今益丰碩須髮郁然無白者而予之衰薾已數年私謂君之福當未艾而今乃先予逝矣嗚呼安得復有相厚如宋君者哉則予之痛惜君其有已哉君之子進士懷奉柩歸葬凡痛惜君者皆爲作挽詩俾執紼者歌以送君而予爲之序旣以著予情亦使讀是詩者皆知君之可惜也

南溪曽氏族譜序

古者世族大家必有宗法以端其本聨其支則倫理正恩誼篤而可以久且大矣自宗法廢族無所統於是有服盡親盡而相視如途人者君子病之此譜牒之所以作也譜牒之作凡同本者皆錄焉明其所自出而謹其所由分尊卑疏戚粲然甚明是宗法𨿽廢而倫誼不悖者賴譜以維持之也是以君子重之予邑南溪曽氏於今爲名家然自宋元以來屢經喪亂譜牒失亡不知其所以徙族之故老相傳宋淳祐中始祖和甫以儒業教授南溪羅氏羅氏貲富甲一鄕愛和甫才行異常人以女女焉於是遂居南溪生子一曰南山字鎭重鎭重生四子曰可翁祥翁仁翁元龍可翁祥翁元龍之後皆失傳獨仁翁四子以徳以觀以敬以禮蓋自和甫至是四世矣其子孫日益眾然水木本源尙弗克究知洪武中以徳子文升與諸弟允升逺升始得和甫先考之墓於蕨原墓前之石則和甫所題署然後知自蕨原徙乃封表其墓而買田祀焉屬其塾師梁子瑗先生爲作譜而終恨失其詳文升三子某某嗣宗允升子夣浙逺升子季宗與諸兄弟遜宗沂宗輩皆注意求之閱陳年簿書得元龍分產契約其所載甚明乃知分自蕨原無疑於是彼之同姓伯瓊者知其不可掩也悉歸其舊業以作祠堂充祀享而自和甫以前不可知不可知則亦末之何也已旣而文升輩三君子相繼卒夢浙兄弟謀曰族不可無譜而譜將以傳信後世吾祖考用心於此久矣今水木本源幸已得其實可免郭崇韜之譏宜防以和甫公爲始祖而次第書之不可知者則闕焉譜旣成寧國府同知鐸持以求予序鐸字廣器文升之孫嗣宗之子也往年予家居時嘗識三君子而與夢浙季宗同逰縣庠今又識廣器皆以其才爲時用而夢浙已矣廣器輩能修其族譜以成祖考之志非所謂曽氏之賢子孫哉夫作譜之法不必詳亦不可略要在實而已眉山蘇氏出於眉州刺史味道然皆失其世老泉先生作譜防自其所知者錄之不敢加一辭焉懼不信也此作譜之法也今曽氏之譜錄其所知而闕其不可知不妄引彊附以自誣亦老泉先生之意其視世之誕妄子弟相去逺矣予聞之記曰人道親親也親親故尊祖尊祖故敬宗敬宗故收族此所謂仁義之道也仁義行而孝弟之風興惇睦之俗成尊卑疏戚各安其分而後之子孫又力行仁義以繼續不窮則南溪曽氏將愈久而彌昌𨿽傳之百世有耀矣予旣嘉其譜之成故爲序其首簡

靜修齋詩序

靜修齋詩若干首士大夫爲陳徳遜作也徳遜居泰和城中與四民雜處其室廬相附如魚鱗車馬之過門者朝夕不絕也然徳遜退坐齋中澹薄自守喧囂之聲不相聞時取聖賢之書讀之以求其理以修於身而見於行事予家居時嘗過徳遜相與從容者終日聴其言必依於道察其意蓋知躁舉妄動之辱身而不肯爲者也夫君子之修身豈必靜而後致力哉蓋天下之理無窮惟靜乃能察之故有防觀而黙契焉者若物我之相形利害之相感憧憧往來於得失成敗之途而不知止焉而欲身之修道之立不可得也諸葛武侯所謂靜以修身者蓋此之謂矣夫人之生不能無欲有欲則不能不動若其勢得行則於動加焉徳遜之弟徳遵以進士第一爲翰林侍講名聞當時縣之大夫藩憲大臣與朝廷之達官顯人皆知敬且愛也自常情觀之蓋將奔走焉乃安處一室務讀書窮理以修其身凡物之在外者皆不足以累之此誠非眾人可及也詩曰不忮不求何用不臧然則徳遜之爲君子也孰禦哉徳遵裒諸公之詩而以求予言予蓋知徳遜者故爲序之使凡讀者有以知徳遜之非茍然者也

送余侍講詩序

古者仕不出其國故親戚墳墓相邇也自封建廢而天下並於一於是仕者離親戚棄墳墓以從宦於千萬里之外至於久而不能歸則父母棄背墳墓失所而抱無窮之戚者往往有焉𨿽曰爲國者不顧其私然於聖賢教人之道未盡也孔子曰事親孝故忠可移於君曽子曰愼終追逺民徳歸厚矣蓋不能孝於親則不足以致君而善俗爲國者亦何賴哉聖賢之言萬世之法也然能由之者蓋寡矣今天子在位以仁逮下詔羣臣之任職者皆用其爵以貴顯其親又詔凡久於其職各以次歸省親沒亦得以致享焉蓋曰吾以勸忠也於是大小之臣益感激自勵翰林侍講余君學防以行誼文學有名當時天子旣追榮其親錫之勅命矣而余君在任久得歸祀墓下同列之士相與作詩送之而俾予序予與余君同出處者三十年其相知最深君之尊府先生以學行著稱搢紳間而無意於祿仕至君以家學遂大顯先生生得以享其祿沒又得以被其榮則君之孝於親忠於上者豈不兼盡矣乎視昔人之仕而不能歸徒抱戚於無窮者蓋逺矣此可見聖朝仁澤之厚也今君之歸鄕人子弟見之孰不感發興起皆思勉爲忠孝以自效則君之所以表勵於當時者豈細哉予故爲序其詩而歷道其說如此使誦詩者皆知昔人之失而今之得爲可慕也詩凡若干首

贈左庶子周君省墓歸文江詩序

國家舉封贈之典著歸省之令以嘉仕者恩至厚也左春坊左庶子兼翰林院侍讀周君崇述以淸文懿行受知於上旣追贈其父母皆五品矣去年秋援例請歸焚黃於墓下上不欲其去俾復任事然君之去鄕久矣祖宗墳墓蓋有系於心而不能已者至是再請乃許之夫君之所以盡其心於國者忠也然而不忘其先而必請以去者孝也上之所以畱者仁之至然卒如所請而不違其志者義之盡也於玆一事而忠孝仁義之道著焉昔周盛時爲臣者急於王事而不顧其親上之人能探其情而勞之亦可謂厚矣及其衰也有盡瘁於國而上不知父母不得其養而不知卹者觀之四牡北山其政之得失可知矣然則今日明良相逢之盛何以異於唐虞之世哉此士大夫所以歌詠於其行也君永樂初科進士第二人卽拜翰林編修久之以憂去及再登朝爲侍講爲諭徳以至今官不歸者二十年及今之歸昔之防者壯壯者老俯仰之間寧無動於中乎以百嵗論之其爲二十年也蓋無幾然則周君其可以久去朝廷哉情事旣畢卽當復來竭爲臣之忠以報上之仁忠之盡斯爲孝也益大矣予與君生同郡其出也同年其仕也同僚心之所存蓋無不同者故於贈行之詩而爲之序如此同心之言庶乎或有取焉

贈少傅建安楊公扈從巡邊詩序

國家以神武定天下而以至仁撫之是故天地之所覆載日月之所照臨凡有土有民者皆奔走奉貢稽顙闕下今天子丕承列聖徳威所臨無間逺邇益效臣節是以內安外順熈然同風蓋太和極盛之時也宣徳九年八月上臨朝諭羣臣其意若曰武有七徳保大安民其二也況天下旣安不可防武邊塞者內外之限𨿽宿重兵以守之其能不以安而怠乎今穡事旣成朝廷多暇朕將親率六師以行邊申飭武備庶幾永保無虞羣臣皆頓首稱善乃卜以九月甲申啟行少傅工部尙書兼謹身殿大學士楊公實從公秉徳蹈道兼資文武昔事太宗皇帝從容於禁宻之地凡禮樂名物政令施設皆參與其間至於南徵北伐指麾號令𨿽皆出宸然文告宣布多自公手而北伐之役公未嘗不從故於邊事詳練𨿽老校宿將無以過之宜其簡在上心而眷遇益至也直嘗觀之周自文武疆理天下繼以成王攘外安內可謂盛矣後世忘備於是遂有外侮宣王中興任疆埸之事者則有文武吉甫焉蓋有是君斯有是臣也國朝大一統之業聖聖相承重熈累洽而猶不防武備以保乂萬邦又得如公者左右焉蓋所謂明良之遇也賡歌相成與有虞等矣豈但比隆成周而已哉公將行詹事府少詹事兼翰林院侍講學士王君英時彥等皆喜公之有是行也析唐張說詩禮樂逢明主韜鈐用老臣二句爲韻各賦五言詩二章以贈行而直則爲之序云

陳氏世徳錄序

行在通政使司左通政江寧陳君恭字孟起與予交久矣嘗謂予曰陳氏世爲曹人在宋有義甫者官至龍圖閣待制宣和中金人入汴佐李綱城守有功後從髙宗南渡至建康家焉故今遂爲江寧人其後皆以材武立功勲致祿位歷三世曰執中有文武才積官至都統制爵爲開國男生子文徳通判溧陽州有愛於民子辛之仕元爲淮南鹽課提舉政修名立生五子其第四則我中憲公中行通經博古號當世名儒嘗爲江東明道書院山長太祖皇帝初渡江求得之待以殊禮俾防軍謀論治道補益多天下大定屢授以顯官皆不就上知其誠實不之彊然所以親厚寵錫之者𨿽元勲貴戚不過也蓋無日不在上左右其所言者皆正道未嘗以私天下之人多陰受其賜始終尊榮莫與爲比此恭之髙曽祖禰也惟我先世皆位通顯以光裕後嗣而先公之荷隆眷太宗皇帝亦嘗以諭侍臣至今有能言者可考信不誣恭慮久而或泯自龍圖而下凡有述作以昭徳垂光與朝廷制命所以寵終而褒往者備錄成書以示子孫名曰陳氏世徳錄子爲我序之予嘗自謂通政君仕宦三十年才行表然爲今世所重其進於福祿榮名蓋未艾𨿽云能自修當必有啟佑之者乃今得聞之何其盛哉易曰積善之家必有餘慶積之云者蓋累世之徳之所加厚者也積之之厚斯慶澤有餘矣其陳氏之謂乎江河之流固有其本而又增益之然後奔放肆大愈久而愈無窮故家大族之所以盛者祖宗積徳以啟之子孫務徳以繼之也陳氏之子孫考於斯而知先世之徳皆思善繼而不忘則所以增美於是書者將百世有耀矣是爲序

送少保楊公省墓歸南郡序

正統六年二月少保禮部尙書兼武英殿大學士南郡楊公以去墳墓之久也請於上得歸省焉一時仕者皆以爲公榮直聞而嘆曰省墓云者君子追逺之道也古之人皆重去墳墓以爲親之體魄所藏不可以無主故重之及列國廢天下歸於一有志事君而行道於天下者豈能終老墓下哉茍有爲之主則去之𨿽聖人不以爲異也然旣去之矣其心固未嘗防而縻於職務久不得一省焉者則亦未嘗不慊然於心國家著省墓之令蓋前代所未有眞所謂如天之仁也於是而歸省焉安得不謂之榮哉然直於公之歸有以見上之仁於公也厚而公之徳之賢於人也逺矣蓋公事四聖逾四十年皆以文學謀謨居侍近今天子在位圖任老成而公與少師廬陵楊公眷注尢深軍國重事多訪問焉日侍經筵孜孜啟沃非堯舜之道不以陳誠不可一日去左右而公乃切切於是行世之職仕有不如公者反後之非公之徳賢於人逺哉而聖天子輟公於倚任之中宥宻之地使得盡追逺之道其仁之厚可知矣於乎舉前所無之令典而於公特厚焉公之所以致此豈偶然哉直從公亦久矣見公之教人皆忠孝仁義之言而其所行不異是誠所謂邦家之光豈特歸爲閭裏榮哉禮部郎中潘勤輩亦嘗受公之教者於公之行皆有戀慕之意而欲見於文屬直爲序之使觀者知公之徳而有所興起雲

女教續編序

女徳之隆污家之興廢系焉教之不可不豫也晦庵先生小學之書取古昔聖賢嘉言善行以爲立教之本其訓女子亦備矣有元之時相臺許獻臣又搜獵經史取其可以示法者作女教之書凡爲女爲婦爲妻爲母之道悉具吳文正公謂可與小學之書並傳其用心亦至矣然予聞之易曰君子多識前言往行以畜其徳夫謂之君子則必有師友之資問學之益而尢貴多識則孤陋寡聞不足以成徳可知矣況乎閨門之奧內言不出外言不入而欲廣其見聞增益其智識使徳立行修非資於書不能也公務之暇稍覽載籍錄前二書之所未錄者得若干條防稡成篇客或誚予曰女子以柔順爲徳而以剛暴爲戒彼庸奴其夫拂逆其舅姑鬭狠於其裏閭此之謂悖人理速天誅而不可與居者也今子取坤文言以剛方訓之無乃過乎予曰坤乾之對萬物之母也女子之徳不取法於坤而奚取柔順者體之正剛方者用之發安常處變之道在是矣剛則其守固而不可屈撓方則其志定而不可移易然後柔順之體全夫彊戾不生於心乖忤不及於物羞畏隠忍未嘗厲色疾言可謂柔順矣然或巽懦委靡人得而制之依阿茍且之間蓋有失其身敗其家者則剛方之徳非女子之所當務者乎彼之所爲剛惡也予之所用爲訓者剛善也向善背惡智者固能擇焉且人受天地之气以生剛柔健順皆具矣以是爲訓亦因其所固有者而導之耳予言奚過哉客不能難遂書以弁其首

贈吏部左侍郎魏公赴南京序

君子之仕旣老冝歸矣上之人惜而畱之且爲遷其官使不至甚勞而得安於其位此豈徒然哉非其行素修才素著有以取信於上下不能也今於吏部左侍郎魏公仲房見之矣公自爲教官已用淸愼得名遂入太常爲博士遷考功副郎擢拜太常少卿其文學政事益見重於天下由是進爲吏部左侍郎遷禮部皆宜於其職今年以年滿七十上章乞致仕上察其可用不許旣而南京吏部以缺官爲言上念無可任者復命公爲南京吏部左侍郎蓋南京根本重地而事則簡於北京特以命公者所以示優禮也於戲公之獲乎上者誠厚矣予嘗觀之周之盛王之待羣臣有勞於王事而不暇顧其親則探其情作歌以勞之是以得人之歡心而治道隆矣至其後世有盡瘁事國而上不之省者此小雅之所刺也上下不交則其爲否也冝矣今公旣老且倦乞致仕而去上惜其賢而畱之又使之去煩就簡以安佚其躬而享其祿位厚於老臣如此蓋所謂如天之仁周之盛王不過也天下仕者將由是而益勸鞠躬盡力而防其身之老焉治道之隆豈成周可儗哉抑聞之古之所以圖任老成者以其涉歷之多見聞之廣道徳功業足以重朝廷表後進若今之意亦豈異於古公之所以自待與朋友之望於公者亦皆以古之君子爲至也公將行大宗伯胡公輩屬直爲文以贈行故爲言如此

戚畹恩榮錄序

戚畹恩榮錄者府軍前衛指揮使孫繼宗兄弟所輯也孫氏世家鄒平積善累慶至今防昌伯孫公與其夫人而益盛篤生皇太后儷體先皇帝誕育聖明以嗣大統徳化敷及於中外由是公與夫人皆受封爵繼宗兄弟亦官三品列朝行顯榮光大莫與爲比初公自鴻臚屬陞中軍都督僉事先皇帝爲易今名及乎疏封追爵三代皆賜以璽書萬幾之暇嘗賦七言長句二篇親灑翰以賜之云章奎畫華彩煥然凡諸戚屬未有也繼宗兄弟仰惟皇上深仁厚澤所以寵賁者如此眞孫氏百世之榮也乃請於公錄其副鋟梓以傳且嘗榜其奉親之堂曰具慶又爲孫氏族譜以著其本而聨其支士大夫皆爲詩若文以美之繼宗又取諸作附益成書以彰上之徳而垂耀無窮名曰戚畹恩榮錄而俾予序予嘗觀之自古國家之興未有不資於內主其功化之隆旣及於天下則殊恩異數必充溢於其家三代逺矣自漢以來外戚諸賢若陰識樊宏輩皆謙虛畏愼守禮遵法篤忠敬之心去驕侈之習循循有士君子之風前史書之惜其家乘不傳而凡上之施鏗鍧震耀於當時者不得以盡見之今公之在戚畹其年旣尊而惇徳不倦位髙而心愈下寵極而气愈溫繼宗兄弟亦受公之教皆好善服義蓋欲與陰樊輩匹休儷美而上之所施鏗鍧震耀於斯時者皆備錄成書後之人得而讀之其榮盛可考也然予聞之孟子曰仁則榮仁者當理而無私之謂蓋不役於已私而行合乎理此致榮之道也孫氏今日之榮其前人之厚於仁可知矣繼之者益勉於仁而加厚焉則榮盛有已哉故因序其書而道之

美靖逺伯王公功成詩序

予甞觀夫古之命將皆文武之才非特三代盛時爲然也周宣中興有玁狁之難而用尹吉甫以其文武具備眾之所法也降至春秋晉侯命將猶以詩書禮樂爲上及其論戰亦本於仁義禮信則所尙可知己自是而後文武異途斬伐擊刺獨武將任之而文學之臣不與焉豈能文者不皆習武事邪抑文不適於用邪有唐伐蔡久無功乃命裴丞相度爲都統以賞罰用命不用命遂滅蔡當時環蔡皆鋭兵宿將然功必待度而後集則文學之臣豈盡出武將下哉撫師以仁用師以義勝𨿽在力而制勝在心可以無敵於天下矣儒者之道如此是果不適於用邪亦何其寥寥濶絕也於今乃得見之豈非君子之所樂道者哉靖逺伯王公尙徳兼資文武有異才昔爲兵部尙書時甞受命總督西陲軍務麾兵出塞千餘里襲殘冦殺之幾盡聲震西北邊自是累嵗無冦患文武之士莫不帖然服欣然喜而誦公之功不置及麓川叛逆久勞師旅而功未成上旣以定西侯蔣公統其軍而復命公總督之將士聞公來勇气百倍皆樂戰公督眾深入盡破諸賊砦圍其巢穴以火攻兵勢鋭甚賊之脫而走者蓋無幾遂定其地而歸人咸謂公無愧於古人凡能文者皆作詩美之蓋沨沨乎其言也子與公同業而迂懦不振喜公之功有成而古之道復見也故樂爲天下道之𨿽然是詩也豈獨著公之美哉昔者申伯仲山甫有行尹吉甫作詩送之崧髙烝民是也而序者謂爲美宣王蓋任賢使能以致中興宣王之美見矣今聖明在上知公之賢用公之篤是以有成功則是詩也𨿽爲公而作然謂之美朝廷可也故爲序之百世之下欲知今日之盛者必於此有徴焉

贈李先生十題卷序

正統十二年國子祭酒李先生以老病乞致事上惜其去不許者數矣最後言益切乃許之公卿以下至於縫掖士皆嘆曰先生文行爲學者師法久矣今致事去使倀然無所依於先生則爲榮於諸士子則爲可惜閭巷火伍之中則曰是能深知我而有志於卹我者也今則去矣太學諸生服先生之教而防其徳五六年敬愛如父母自初有疾皆奔走治醫藥及少間則動色相慶至是無可柰何猶相與言於上曰祭酒李某感皇上嘉學者之意小大之才多所造就蓋前此未有今以老病乞致仕臣等尙願少畱之不可退則取其事爲十題命良工繪圖求諸名賢各識一言以爲贈上亦眷愛之不衰詔兵部爲具舟陛辭之日賜鈔一千貫命光祿具酒饌餞之及行達官顯人多先出崇文門外以序別大學師生用彩幣制旗帳各爲文詞頌先生之徳教坊諸樂工槌大鼓雜以金石絲竹之音喧然前導送者凡二千餘人逺近觀者塞路一時行旅至不得往來商賈爲之廢業莫不嘖嘖稱美以爲榮至有爲泣下者漢之疏廣唐之楊巨源不能過於今七八十年之間亦未見其比先生獲乎上下如此其美之鉅細可知矣𨿽然此豈特爲先生榮哉他日良史書之後千百年有讀之者足以見今日尙賢之美是所以爲邦家之光也於乎盛哉予與先生仕同年荷四聖之徳大矣沗竊非分方資輔益以逭負乘之譏而遽舎之去予何恃以立哉欲不戚然以悲可得邪詩曰毋金玉爾音而有遐心予終有望於先生也諸生以十題屬予言故爲序而道之

送梁憲副序

刑部員外郎梁楘叔車旣受命爲按察副使當之廣西予家與同裏且世有連而又同事儒業气味相似也而可無言於其去耶夫朝廷之置羣有司所以爲民也因民之所有事而利之使賦斂平徭役均衣食足而生養遂乃其職也世之爲有司而能此者有矣其不能者蓋多按察司視夫能者而勸勵之其不能者加黜罰焉民庶乎受矣然則民之休戚皆系乎按察司其職任之重豈他司可比哉廣西古蠻夷之地州縣之民不與猺獞雜居者蓋無幾彼其凶暴之性習於攻剽殘殺往往好出爲民害民旣苦之矣朝廷命列侯將重兵以制其出入有肆爲暴者則之亦所以爲民也然財力必取諸民而又有惟正之供以奉給公上則廣西之民其生遂之難易可知矣按察司系民生之休戚而欲使無戚焉在察視有司之能否而懲勸之其寛嚴緩急又可知也則吾於叔車之去安能無望哉叔車學防而識明仁厚防愼君子也常有志於爲民其任重不難矣然君子所行而欲人之服必本於其身不治其身而能治人者未之有也昔廣西初置按察司上命殿中侍禦史尋公適爲之使先叔祖子啟公與吉水胡公子祺由監察禦史陞僉事往蒞之三公皆光明正大寛嚴有體廣西之人安於其治尋公常曰爲風憲官者當先置其身於禮法之中然後能以禮法治人此天下之名言也叔車修身愼行有素矣予猶爲此言者君子之自治當不以久而怠也予之所望於叔車豈止是哉故書以爲贈行序云

贈侍郎錢公致仕詩序

士君子當太平之時遇明聖之君以其奧愽之學英偉之才居翰墨之林任禮樂之司以成茂績收美名及旣老且倦矣則致其事而去安止足之分適進退之冝此其人非超邁絕俗不爲外物之所移奪者不能也今予於錢公見之矣公在永樂中取進士入翰林以文章爲職業凡朝廷有大述作大典禮經筵之講論史館之譔次公皆在其間所以發道徳之淸光揚功烈之鉅美敷暢人文藻飾治具蓋多矣只事四聖三十餘年寵遇如一日天下之人承下風而望餘光者皆自以爲莫及也今天子在位眷用舊人公自翰林學士超拜禮部侍郎其尙書則毗陵胡公而公與臨川王公實左右之三人者皆天下之選當稽古右文之世制度典章煥然大備三君子輔相之功盛矣哉未幾而公以老乞致事上惜其去不許旣而疾作不能朝者且半年於是復上章上察其實乃許焉於乎上眷愛於公欲其久畱以自輔公明於去就之義不欲以茍冒羞朝廷可謂兩盡其道矣而胡公王公皆惘然不忍別則相與賦詩以道意且俾其屬皆賦焉而屬予序予與公同在翰林久矣以道義相規文學相磨切不啻如兄弟𨿽相繼去翰林然猶相好如曩時則今之別也予心惆悵豈減二公哉念予之仕昔者與公同而今則甚異蓋超邁絕俗不爲外物所移奪者公是也沗竊非分而不能去此予所以羞於公而取譏當世者也故因序其詩而自訟焉

送南京禮部尙書王公赴任序

正統十三年八月廿八日上以禮部左侍郎臨川王公爲南京禮部尙書在朝公卿大夫及諸縉紳之士莫不忻抃以爲冝蓋公之徳行文章爲望於當時人之俟其進也久矣故其喜若是而予之喜則又加甚焉然亦有不釋然者抑安能無言於其去哉永樂之初予與公同取進士入翰林又同選入內閣任事旣同而授官又同及來北京同典制命同修四聖實錄凡朝廷有大述作及恩澤之施皆與公同之蓋自翰林春坊累陞至禮部左侍郎其飲食居處於公無不同佳時暇日登山臨水窮景物之勝極觴詠之娛考其言究其心誠無不同於公者四五年來予待罪吏部出入𨿽不能盡同然經筵之進講政事之當議亦未有不同者嘗竊自謂天之賦畀於吾二人如此𨿽同气兄弟不過也於今四十五年矣𨿽後之沗竊稍不同而有愧於予心今喜公之進庶可以終同而久與處也而乃當別去其何能釋然於懷邪公長予三嵗予甞以兄禮之其教益予者豈獨文藝之事哉裁其過補其不及俾歸於道之中而幸少有立焉今老而益愚有負乘之譏素飡之嫌而公乃舎去則自今以往予行或違道誰能引而歸之中言而有失道誰能啟予之蔽哉予𨿽欲釋然安得而釋然邪抑聞之君子相輔以道不以逺而或間也教言時來使得服膺而行之亦庶乎可以寡過矣詩曰毋金玉爾音而有遐心此予所望於公也故書以爲贈行序

建安楊公文集序

國朝旣定海宇萬邦協和地平天成陰陽順序純厚淸淑之气鐘於人於是英偉豪傑之士相繼而出旣以其學贊經綸興事功而致雍熈之治矣復發爲文章敷闡洪猷藻飾治具以鳴太平之盛自洪武至永樂蓋文明極盛之時也若建安楊公者其可多得哉直在鄕校時聞公領鄕薦第一名譽赫然思欲識公未能也太宗皇帝卽位之明年直亦取進士選入翰林俾盡讀中祕書學古爲文詞而公已在內閣典辭令職論思所與共事者六七人皆天下之望又後二年直再被選拔得從諸公後諸公不以直爲愚而皆辱教焉聴其所言而觀其所存信一代之偉人也而公復以達政務善應變最爲上所親任凡制馭逺方飭師旅撫順討逆慮邊將有不能辦者必命公往圖之公決機發防皆適其冝上躬禦六師淸沙漠必命公從行所以贊防禆益爲多其在朝廷朝夕侍左右圖議政事以安利兆民而人蓋陰受其賜間爲文章歌頌聖徳施之詔誥典冊以申命任事與凡官署民居所以施政教適性情而欲有所紀載孝子慈孫欲銘著其祖考之美以垂諸不朽者多請求於公公皆有以應其求其學博其理明其才贍其气充是以其言汪洋肆變化開闔而自合乎矩度之正蓋沨沨乎盛傳於天下得之者不啻若南金拱璧寶而藏之而今不可復得矣直在翰林三十七年辱與處者蓋多惟公相好爲最深蓋自永樂以來親見上之所以教養拔擢而知其意欲有所用也故旣處之要地使習知其故至於四朝實錄與夫大典禮大述作直皆與其間及直之去翰林惟公深惜之而反爲忌者所病夫士之進退出處有命焉非人力所能勝奚以爲哉公之卒也直旣爲作傳載其行事之大者以備他日太史之采擇至是子恭類次遺文若干篇將鋟梓以傳又屬直爲之序於戲公之文豈待序而傳哉獨感公之知有不能已於言也故序諸其首簡公賜名榮字勉仁歷官至少師工部尙書謹身殿大學士贈太師謚文敏云

贈蕭憲副之雲南序

蕭憲副仰善名晅世爲泰和儒家予生也後不及見其前代文物之盛猶幸及見仰善之祖尙仁先生道明徳立學問淹貫一時賢俊師尊之隠然名動朝廷其尊府長史君亦以明經淑後輩仰善得家學之傳遂取進士官吏部再遷爲刑部郎中其徳性之淳政事之善非獨僚友推之凡知仰善者皆以爲鮮及也防方面大臣有缺詔三品以上舉賢而任之刑部尙書金公言於眾曰今之賢才如吾蕭郎中者蓋甚少吾固惜之而不敢蔽也眾皆曰然遂以聞上命爲按察副使予聞之蘇子曰天之相人君則必以賢才遺之是固然矣然非有詩書之澤浸灌涵養之久則亦莫之能賢也豈偶然者哉今仰善去雲南雲南古蠻夷之域也𨿽服聖化久矣偏州下邑其猶有循夷習者乎以蠻夷之故而寛之則廢法一以中國之治治之則傷化仰善於此必有以處之者然予之情亦安能已於言乎昔者仲山甫之有行也尹吉甫作詩送之稱其徳之美則曰柔嘉維則論其行之善則曰柔亦不茹剛亦不吐不侮鰥寡不畏彊禦予以是贈仰善不亦可乎且其質固相近也夫謂之柔嘉則剛暴以殘民者無矣柔而不過其則則委靡而縦惡者亦無矣如是而又不防乎學問之懿進修之力令善著於外恭敬主乎內將肅肅之命以成明明之功則於仲山甫豈逺哉世之君子過於用剛者多矣而予則有見乎此其無乃不知所務也乎仰善愼擇之而已

梁先生文集序

梁先生之沒旣二十五年其子候官令叔防刑部員外郎叔車編次遺文爲十六卷屬直爲之序直與先生居同裏且有連少從先生逰而辱教爲多其何敢辭先生於泰和爲儒家代以文學顯至先生尢俊邁不羣甞從先叔祖僉憲公子啟受詩經而其伯舅陳公仲述亦以古文有盛名先生皆獲承教凡經史百氏之書無不究而於左氏傳司馬史記班固漢書毎注意焉性命道徳之奧文章著述之妙多其所自得而充之以奇气發之以逸才沛然莫之能禦遂以文名縉紳間同防𨿽多獨與少師楊公士奇最相好有麗澤之益永樂初修髙廟實錄先生徴自縣令與執筆其間據事直書精切詳雅書成授官翰林及修永樂大典又命先生爲總裁該貫古今細大畢錄時太宗皇帝在位徳化大行天下淸寧民物咸遂華夏蠻貊罔不率俾和气充溢嘉祥薦臻文學侍從之臣皆形諸歌頌及朝廷有所述作先生與二三閣老實冠絕一時四方求文字者必求之先生蓋先生之文溫厚和平而豪壯疊宕之勢寓焉如江河之流汪洋衍迆一與風遇則波瀾勃興魚龍百怪出沒隠見可喜可愕眞當代之傑作仁宗皇帝在東宮監國雅知先生而親任焉甞賜詩以寵之先生孝友忠信平易正直而言行必由道其在侍近夙夜敬恭竭誠無隠凡所言於仁宗者皆本於仁義他非所及也竊甞論之天之生賢以文行名世如先生者實闗乎世道不偶然也當國家興運之初淸明純厚之气始復而先生得之以生加以世澤之隆師友之懿篤志力學遂爲名儒鋪張肇造之洪休贊詠繼明之偉烈勒之金石傳之後世而其餘力又以足夫天下之人之所欲於乎是豈偶然者哉先生名潛字用之泊庵其號也初舉鄕貢進士爲蒼溪訓導以言天下大計擢爲令歷四防陽江陽春皆有治聲遂入翰林爲修撰陞侍讀兼春坊贊善而終孟子曰誦其詩讀其書不知其人可乎是以論其世也直故詳而書之以爲文集序使讀者有考焉

送周尙書致仕南歸序

予友工部尙書周公恂如巡撫南京畿內及浙水諸郡久矣殫心竭力思所以利國利民不知其年之老而身之病也然猶憂勤不少懈天子聞而憫焉俾致其事以去公旣得榮歸故鄕士大夫素相厚者皆爲喜徴予言以贈行予甞究公之心而迹其所爲有以知其甚難者蓋巡撫之職以安民爲本而亦以賦稅爲務此國之大計公之所履上之所簡任也天下諸道人民之眾賦稅之重蘇爲首松次之他郡又次之其難可知矣爲細民者皆盡力以輸稅而不盡以歸公上蓋有爲之蠧者自昔以來積逋至累百萬惟俟恩霈而免焉俗習旣久以爲當然至公則思所以除其獘糧稅之入必稽其正耗而悉徴之𨿽大豪不少貸於是而通制其冝出納有法輸送以時幾二十年無龠合負者積其奇贏命主守者謹視之凡卹民隠供軍需修公廨學校橋梁諸務應取給於民者皆不取惟於此取焉民知輸稅而已他一無所及嬉然皆得以安其生議者謂蘇松諸郡之民能無失業亦無負租僅於公巡撫日見之則公之功豈少哉夫天下之事必用天下之才有才足以任事矣然顧計利害重愛惜其身而不肯深任焉卒使事功不立而上下或失望則爲天下者何取焉公不爲身謀而專意爲國其所建立表然在人耳目君子論當世巡撫之賢莫逾於公而嘆夫繼者之難也然予於公則有難爲別者永樂之初同取進士入翰林今四十八年當時同列惟予二人在予尢老病乞身者屢矣然皆不許而公乃得先往焉則予何能釋然於心哉𨿽然聖徳如天曲成萬物予之朽質豈不在一物之數邪雙崖之下從公防有日矣故書此爲贈使人知公之非茍然者而亦以致予意云

泰和陳氏族譜序

應天府丞陳公宜重修其族譜旣成書矣因予子防來北京屬爲序陳之苗裔蓋本於有熊而蔓衍於天下其自金陵徙居泰和者繇唐大理評事暉始至於今二十【缺】世將六百餘年子孫散處邑中蓋繩繩蟄蟄他族罕能及之自古大家世族必有宗法以屬其子孫使悠久而不紊迨宗法廢而族無所統於是有譜牒以正其本聮其支此尊祖睦族之大者也尊祖仁也睦族義也尊祖睦族而仁義之道行焉陳氏作譜屢矣而族屬之多生息之繁往過來續有莫可勝旣者不詳究而備書則將有若塗人之嘆此公冝之譜所以不可不作也陳氏之族盛矣自祖宗視之其初本一人之身正倫理篤恩義當何如其至也則凡同出於一源者𨿽有尊卑貴賤貧富之殊豈可略而不書略而不書非祖宗之心仁義之道也昔之作譜蓋有略者矣公冝其加意於是哉予甞觀之陳氏之前輩長者多以宦業著而自科目顯者尢多至於六七十人而未巳此詩書之澤仁義之效也予二族世有連其所以期望者蓋逺且大晉範宣子自謂保姓受氏歷虞夏商周之世旣久而益顯自以爲不朽矣而魯叔孫豹謂之世祿非所謂不朽所謂不朽者在乎立徳立功立言立者卓然示法於天下後世而不可泯者也公宜爲此譜其尊祖睦族之心厚矣尙亦勉其所立哉茍陳氏之子孫而皆勉之則此譜傳之百世有耀矣故爲序諸其首

湘江雨意圖詩序

錢塘戴文進雅好竹甞於竹間作室以居自謂不可一日無也及來北京而土不冝竹居閒處獨蓋未能忘於心其友夏仲昭輩欲娛適其意爲作三圖長皆逾二尺而蒼然玉立隠見於煙雨空蒙之中有瀟湘千里之勢焉名之曰湘江雨意文進甚喜曰凡吾之托好於竹者欲適意焉耳今得此意亦適矣何必眷眷於舊哉少保黃公爲之記士大夫多爲賦詩文進持以求予序予與文進同其好者也予家泰和城西溪上舊有竹萬竿先大父作亭處其中當時名公歌詠之嵗久蕪廢近稍修復舊觀郁然可樂也而予乃竊祿京師不得以嵗月處焉其往來於懷蓋亦與文進同也今年於私第作小軒名之曰水竹居求仲昭作巨幅置壁間公事之暇飲食起處必於是宛然故園風致也玆復於文進見之然則使予二人居京師而兼有林泉之適者非仲昭之力歟𨿽然古人之托意於物者兾有益於已也故君子於竹儗徳焉以其淸虛勁直可尙已能取諸物以求益𨿽似猶眞也不然𨿽眞奚適哉故予於仲昭之畫蓋以爲徳之勵而不敢忽焉文進與予同其好亦必與予同此心者矣故爲序其詩而相與道之

送曽用礪序

用礪予友也其家縣北門而予家西門相距僅五里許予年十六七數與其兄弟往來及仕而暫歸其交好益篤淡而不厭居間無事相與論前言往行或登髙閣臨淸流遐觀逺覽以自快興有所適則超然忘返其意气莫逆也予來京師蓋久用礪處鄕邑其迹𨿽疏而心未甞變今皆已老矣間甞自謂用礪之祖父皆惇厚樂義其田園池沼𨿽不若王濬仲石季倫然視中家之產或過之於養老慈防賓祭婚冠諸用可不求之外而足況又當太平之時聖天子在上以仁育萬方常賦之外科徴力役無一毫及民者用礪於此時有以足乎內而無憂乎外優防閭巷之間其樂可勝道邪然獨計之用礪今年已六十四屹然前輩長者也向之交防今多不在用礪所與爲樂者無幾人然處善循理忠信之士蓋無時無之用礪擇而與之防則庶幾能長有其樂矣予長用礪一嵗而衰病日加誤防大恩才不稱位夙夜憂懼不敢自寧思殫心竭力以圖報萬一然後乞身而歸復與用礪杖屨逍遙從田夫漁父醉醲飽鮮擊壌鼔腹詠歌聖化以傳之後世使知今之盛治足以繼唐虞蓋天下之樂莫有加於此用礪之心當必與予同也予與之別又二十餘年今一見而遽去有不能已於言者故書予意如此以送之龍洲魚浦之間用礪其徯予來也

抑庵文集卷六

欽定四庫全書

抑庵文集卷七

明王直撰碑

資善大夫刑部尙書魏公神道碑

正統九年閏七月廿七日刑部尙書魏公以疾終於家事聞上爲之嗟悼遣官賜祭命有司治葬事在朝士大夫亦莫不惋惜致賻奠先是公有足疾詔俾釐務免朝防久之未能愈公嘆曰食君厚祿而不一造朝心豈能自安八年二月拜疏乞致仕上憐而許之降勅慰諭且賜鈔三千貫歸一年而終年六十三公諱源字文淵防而岐嶷喜讀書習於禮節十三能屬文嘗作桂花詩爲時輩所嘆賞選爲學官弟子永樂乙酉以書經領鄕薦明年取進士拜監察禦史所至舉其職松江知府黃子威被誣不能白公爲辧其枉浙東傍海民困於魚課爲奏減之西安大疫民間比屋不能興督有司具醫藥往療全活者甚多涼州有冦將大爲民患公防得之亟請兵殄除民得免害父母相繼卒皆奪喪起任職爲禦史九年陞浙江按察副使未幾召還署刑部右侍郎防河南旱饑民轉徙乃命公爲河南左布政使至則發倉廩以賑民奏免逋賦省繇役及諸不急之務一以安民爲事民稍稍來歸而雨亦大至是嵗有年召爲刑部左侍郎食從二品祿或言四川邊務多弛廢命公往理之明罰飭法眾務修舉還朝拜刑部尙書獄無滯囚凡公所決防者人人以爲不寃時上注意邊事又命往西邊督察諸將謹防邊以便冝從事遣都指揮李謙守獨石楊洪副之劾奏指揮杜衡等慢令當死諸將始嚴憚不敢肆自天城抵朔州視要險地宜守者凡八分命諸將守之請增修開平龍門城使髙大皆甃以甓庶可守又自獨石抵宣府增致墩堠發開平龍門兵並力爲之屯軍免其租一年凡諸大城堡請給神銃火藥嚴爲備上皆從之再遣勅嘉勞焉時諸軍有勇壯者依托權豪以避役公悉搜括歸伍中權豪側目一弗顧旣而病足不能朝遂以此致仕大夫君子皆惜其去而亦莫不以爲榮公忠厚坦亮孝於親友於兄弟睦於宗族而信於朋友與人言必依於仁義其襟度夷曠洞然見肺腑事有可疑者得公處之眾無不愜意凡公所涖人至今譽嘆不能防魏氏先居南昌之奉新後乃徙居建昌故今爲建昌望族曽祖文卿祖庭郁父伯泰皆有徳義而不仕及公貴祖考皆贈資善大夫刑部尙書妣皆贈夫人公娶盧氏有賢行四子鑑鐸欽銓鐸先卒側室石氏生子一人曰銘女二嫁王景春鄒某適鄒者亦石氏出也孫男十二瑛瑞璋瑾環佩珂珪玨琰瑉玭公以某年某月某日葬於邑之甘泉鄕某山之原鑑來京師謁予告曰先人不幸棄諸孤朝廷寵終之禮厚矣惟墓道石宜有文以示久逺非先生誰能爲敢以請予最知公不可辭乃爲序述其事而系以銘銘曰侃侃魏公有羙在中乘時而升事我太宗始爲禦史職是憲紀爰副外臺表表愈偉方伯之尊遺愛實存遂陞秋官人用不寃皇撫萬邦威制夷狄公往行邊師武臣力雒雒邊城隆隆軍聲萬里塞垣纎塵不驚公旣勞兵簡在天子以疾而休是謂知止邦家之光閭裏之榮溘然上徵爲風爲霆甘泉之山神道有石掲徳振華以示亡極

南京吏部尙書黃公神道碑

宣徳十年今天子嗣大寶位臨萬邦顧南京根本重地建置百司而吏部爲之首冝得謹厚大臣往涖之九月以命吏部左侍郎黃公宗載陛辭之日詔進爲尙書以行士大夫知公者莫不譽嘆以爲宜在南京八年以老疾求致仕上初不許章四上乃許之歸丰城故第又幾年七十九以疾終訃聞命禮部致祭工部爲治墳塋明年十二月廿一日葬於其鄕梨樹岡之原葬已其子儒凱來謝恩闕下詣予拜且泣曰先考之葬朝廷寵終之禮厚矣於令得樹碑神道而未有文敢以請予少於公而辱交已久誼不可辭黃氏於丰城爲大家公曽祖仲軒有隠徳祖以仁考子貞以公貴俱贈吏部侍郎進尙書妣皆贈淑人進夫人妻余氏亦累封至夫人公自防喜學年十五已能爲裏塾師選爲郡庠弟子從熊伯機受春秋遂取進士爲行人謹於自治奉使四方未甞受饋遺歷左右司副爲司正以父憂去治喪無違禮不飲酒食肉者三年服除領舊職永樂癸未以賢舉授湖廣按察僉事時湖廣諸道惟銅皷五開最難治分巡刷捲者多憚行蓋天下巨姦宿猾皆謫戍其間善舞文弄法興事撓官府而陰把持其短長往者欲稍按治卽糾結如沐漆不可解欲一切漫漶則見嗤無可柰何多避不肯往公至當刷捲卽毅然治行到武陵問風俗知其人苦於從軍女子惡爲軍婦不果嫁男子則慮婦家往從戍而以徭賦累已不果娶至年三四十猶獨處公召鄕老里正諭以人道大端俾轉相告語務嫁娶以時不逾月成婚姻者三百餘家他縣聞風皆樂從俗爲之變乃榜諭銅皷五開諸姦豪數其罪惡且發其善端曰不攺必寘之法眾知公務以徳化人皆相戒勿犯比至莫有幹於理者丙戌徴詣文淵閣修永樂大典書成受賞而歸戊子朝廷以海運糧餉赴北京下湖廣造海船四十九命擇風憲官之賢且能者涖其事眾議以屬公而工部所遣官務苛察生事將聞於上以衒能公鎭之以靜消其毒螫而落其機牙得不擾而成功己丑車駕將北徵遣都指揮吳玉徴兵湖廣玉暴貪失期上謂按察司官不糾劾於是公與同僚皆坐累謫楊靑驛公處之如平時遣一力受役而躬自執防未甞有不豫之色暇則閱書史以吟詠自娛癸巳復起爲山東道監察禦史侃侃自持不肯少貶以徇俗乙未上親防士於廷時鴻臚無卿丞張斌任事恃城守功最狠戾多所中傷人頗憚之以不與讀卷至爭論上前不已公奏斌不學無識不可以讀卷乃敢煩瀆聖聴如此當伏法士論壯之丙申命巡按交阯交阯城中諸軍營房覆以茅故多火公防知軍民嵗嵗伐材陶瓦備官用然皆以資權豪命三司幕官稽其數凡有取者皆著於籍由是無敢私費不半年營房皆易以瓦覆火患遂息時工部尙書東萊黃公福掌交阯藩憲二司才行過人而不事邊幅禦史往者多庸常視之至公獨恂恂恭謹而法亦不廢及歸行李蕭然無交阯一物東萊甞語人曰吾久居此所見禦史多矣惟宗載知大體己亥丁祖母憂居家有旨奪情授貴州道監察禦史益謹禮蹈義遇事必究極是非不曲隨茍止於禍福利害不計也故再陷刑辟而賴公道以免甲辰宣宗皇帝正位東宮妙柬宮僚職輔導擢詹事府丞未幾陞行在吏部右侍郎時少師蹇公猶兼領吏部事多倚公公恊力一心進退人才必付之公論不茍爲異同故一時號得人洪熈元年賜誥命制詞有淸潔平恕恭謹厚重之褒是年遣祀夏禹及南鎭防稽山因賜鈔八百錠俾歸焚黃於墓下其後甞奉命往浙江理軍政及伐宮殿大材於湖湘設施措置舉不失宜故事集而民不告勞久之遂有南京之命蓋上知其老而欲安之也南京𨿽無銓選之勞而勞於馭吏蓋其人多邪巧才見害必避見利必趨往往冒法以僥幸公正已率物無少回撓屹然如大山喬嶽不可撼陰陽闔辟風雲雷雨以榮悴百物而細大不遺其施博矣己未進階資政大夫詞曰寛和有執防靜自持又曰小心愼職始終不渝人以爲實錄當是時公卿大夫齒徳之盛莫如公及致仕而歸猶康彊無恙士大夫出餞都門外瞻望咨嗟漢之疏傅不過也公旣孝於親尢篤於二兄仲氏宗曼有孤孫承裔貧苦不能自立公命其子文凱儒凱收養之文凱先卒獨儒凱繼其家及公歸卽爲承裔治居室使仍守舊業毋廢墜其施於鄕族細行之美尢多玆不載姑序次其大者俾刻諸神道而系以銘銘曰在太祖世經術取士公乃奮興以克有位於皇太宗復舉用公揚於外臺以肅庶工出入中外有勞有烈人望謂何邦家之傑遂丞詹事遂佐冡卿式展其猷以宏厥聲天官之尊天子所命殿於南京亦罔不正只事列聖殆五十年殊錫寵褒帝制在焉達尊者三公則兼備哀榮始終莫與爲比梨樹之原峩峩新阡刻此銘詩百世之傳

大明追封會昌伯孫公神道碑

自古聖人受命治天下則天必生聖哲之配以主其內治然必視夫積善累徳之家而後大開厥祥夏之塗山周之任姒蓋可見矣今聖天子嗣鴻業理萬邦聖後之生實自孫氏正位中宮母儀天下推原祖徳厥有明徴公諱士英山東濟南府鄒平縣醴泉鄕人也大父七翁父復初皆不仕公天性惇厚以禮法自持孝於父母厚於宗族而輯睦於鄕黨孜孜樂善維日不足人有不給於衣食者則捐資以賑之其或艱難困阨則經營救護甚於爲已與人言必依於孝弟忠信見有爲非義則委曲誨諭使之徙義而後已平生言行不違於理蓋自少至老未甞變節易意鄕邑之人皆敬而仰之曰此善人君子也其積累之隆如此是以流慶發祥於其子忠篤生聖後儷體至尊以奉神靈之統開萬福之原天之佑善如此然皆自公啟之於乎盛矣公娶丁氏同邑某之女實與公同徳以中宮貴忠自中軍都督進推誠宣忠翊運武臣特進榮祿大夫防昌伯遂追封公會昌伯封丁氏太夫人公大父父皆贈防昌伯祖母張氏母髙氏皆夫人卒於某年某月某日年若干丁夫人卒於宣徳辛亥九月十九日年八十七勅葬於其鄕陳家莊橫山東北原公四子長卽忠次蠢兒早卒次魯次智女四嫁王友諒髙子升王仕興劉宗禮孫男四繼宗紹宗顯宗續宗皆懷逺將軍指揮使孫女四長今上皇后次適陳禮次朱璽次朱能曽孫男瑄琦璘孫氏之福厚矣惟公積累於前而子孫克繼於後故能受恩於朝廷而顯榮光太此豈偶然哉忠惟公及太夫人之徳實福慶之本今荷聖仁賜顯爵得立碑神道而無文以昭示久逺恐泯泯或忘乃來請文刻諸石故爲序次之而系以詩曰惟天明明善類實彰鄒平大宗奕世有光公之淳懿篤於爲善持之以誠久而不倦孝敬於親厚其戚姻不吝貲財以周困貧赴人之急甚於爲已忠厚之言出之亹亹公有賢配其徳實同邑裏之間靡不敬恭公徳在躬施於令子克愼以修萃和儲祉篤生聖後嬪於聖君恩典隆施肫肫其仁褒以命書錫之顯爵天臨日彰令聞昭灼易曰餘慶書云降祥何千百年愈久彌昌橫山之原神道有石刻此銘詩以告無斁

資善大夫兵部尙書侯公神道碑

侯氏世家澤州公之曽大父伯謙大父慶先父大亨皆業儒而不仕公諱璡字廷玉自防端重寡言笑而聰敏喜學慷慨有大志讀書窮日夜不休凡遇宴樂輒先退不欲以酒廢事先生長者皆以逺大期之舉爲州學弟子員永樂癸夘山西鄕試第一遂取進士爲行人以善辭令而剛果能防得名四川雲南廣西諸土官爭地累年不決者朝廷以命公至則按圖志考故實召諸耆老開誠布公智力貨賂不可移由是皆悅服而罷上亦以爲能交阯黎麟請命公輔禮部侍郎章敞往錫封至其境闗門低且隘先驅者謂當傴度公止之曰此中國所謂狗竇也於土人出入則宜今天命下臨不可由此度迓者驚懼爲撤闗乃度由是蠻夷益謹禮不敢肆旣歸毫髮無所受人以此益賢之遷兵部主事塞北阿爾臺多爾濟巴勒犯邊防昌伯趙安尙書柴車等自涼州分兵出鐵門關攻敗之公與有勞績以外艱歸居喪盡禮而哀戚加焉服除陞郎中麓川思仁發反詔尙書王驥率師討之公在行往來督戰視將校用命以施賞罸賊攻大候州公以偏師往援令於眾曰吾視賊气驕有輕我心冝掩其不備卽麾眾薄之呼聲動天地斬殺無算賊大潰我師益奮與防將冉保等遂破石甸等十餘寨聞大軍至麓川賊阻截不得通公與保等由髙黎貢山晝夜兼程進與大軍合搗其巢穴賊遂平凱旋陞禮部右侍郎賜白金五十兩鈔五千錠防幣五表裏且錫誥命以寵之贈大父父皆禮部右侍郎祖妣李氏母宋氏皆贈淑人封繼母劉爲太淑人妻翟封淑人尋奉勅鎭雲南得便宜從事雲南饑公發倉廩及募富民出粟以賑之全活甚眾會再討麓川餘黨公引偏師由千崖南甸進破賊子思機發所居寨獲其妻孥輜畜防聞陞左侍郎賜白金七十兩鈔五千錠防幣七表裏丁太淑人憂命馳傳奔喪卽起復遣行人賜祭官爲治葬遷兵部侍郎復鎭雲南築騰衝城置軍衛焉時議以賊子思機發在孟養復命靖逺伯王驥以兵往之公與都督張軏分軍抵金沙江造船先濟奪賊地爲營於是大軍畢度燬其柵而進賊奔孟養度不能支各鳥獸散去公窮追至孟糯海子等處不可得乃班師諸夷酋長皆震駭曰自古漢人無度金沙江者今大軍至此眞天威也南夷無復反矣還鎭雲南今上卽位遣使賫【闕】嘉勞賜白金三十兩防幣二表裏貴州饑苗叛攻圍新【闕】諸衛道梗弗通城中食盡命公總督軍務往徵之時普定圍急公自雲南選善射者爲前鋒自將至普定疾戰矢下如雨賊大敗圍解遂趨貴州副總兵都督田禮等以兵來防克龍裏甕城羊膓楊老今溪諸路新添平越淸平都勻諸圍俱解由興隆而下抵鎭逺皆平定事聞上嘉其功陞兵部尙書又進克安莊克西堡長官司時暑雨方盛瘴癘大作公得疾舁歸普定醫弗效諸將問疾惟戒以勿輕此賊宜整兵進無貽患生民遂卒未甞一語及私時景泰庚午八月十三日也上聞嗟悼遣官賜祭命歸其柩於澤州有司治墳以生於洪武戊寅三月初六日享年五十三其以是年十二月十二日其墓在五門山前先塋之次子男一日爵朝廷以公功命爲錦衣衛世襲正千戶女一許嫁寧山衛指揮胡剛之子長景未行孫男三侃偉儀公姿貌瓌傑器量深而兼資文武仁義忠信之實有諸內功名事業之美見諸外卓然爲今名臣人之能者蓋鮮矣予念天之生賢必使之有爲於世俾荷國家之重而得盡其才不徒小試而已也今天子勵精圖治日靖四方而公以壯盛之年當戡定之托逺大悠久之業不克見其成嗚呼豈非可惜哉予與公同朝久相好爲最深於是爵來請予文刻諸神道以示久逺誼不可辭也乃序次其事之大者而系以銘銘曰侯氏之先世爲儒家自君祖考弗耀其華君早嗜學科乃峻擢歷位而陞膺此殊渥文武之才兩取其優伐叛南夷克闡令猷偏師疾攻風激霆怒振槁摧枯有僕無拒飛度金沙遺孽遁逃煙塵廓淸弓矢載蠢玆有苗乃敢干紀震以餘威所向披靡遂陟夏卿遽返於防維玆戎功弗究厥成天子曰嘻曷表朕志五品之榮子孫世繼大山峩峩靈秀所鐘蔚然新宮公在其中勒銘穹碑負以趾詒後不忘庶其在此

重修開平忠武王廟碑

正統十二年秋八月通州守臣李經言州城東南隅舊有廟以祀開平忠武王常遇春蓋洪武三年奉勅建每嵗春秋守臣以少牢行禮庭下載在祀典今八十年矣修治不繼日入於懼無以稱朝廷崇徳報功之意請繕完如法制曰可命工部聚材鳩工撤而新之通州諸衛及州所屬縣各以丁夫給役且命總理通州諸務都指揮僉事陳信兼督之命旣下文武吏士奉承惟謹材不徴而集工不召而至智者效謀壯者效力作正殿前殿翼以兩廂前啟三門旁列廚庫凡諸像設靡不畢備麗靚深有加於昔經始於九月己酉而以明年四月成於是信來請曰是役也宜有紀願書而刻之麗牲之碑惟天生大有爲之君必輔以不二心之臣肆我太祖皇帝受命而興王以忠信智勇佐之飛渡大江霆擊電掃東南郡縣以次削平旣復下兗豫遂議北徵車駕至汴申命大將軍徐達而王爲之副諭以仁義行師毋殺戮以逞天聲所臨無思不服王先至通州禁侵暴務安輯人不知兵市不易肆皆愛戴如父母遂收燕都明年平河東入秦敵復侵通州王還兵拒之通州之人免於荼毒其徳王尢深王遂率師破開平大俘獲而歸至栁河州以疾薨柩還過通州州人皆罷市迎哭旣去而念之不衰飲食必祭上思王之功而知民之感慕如此此廟之所以作也昔漢之西鄕侯張飛號萬人敵甞拒魏將張郃於巴西大破郃軍以安此土巴西人徳之歷千餘年而廟食不廢今王以雄材大略佐太祖定天下兵威所及王之迹爲多其功烈在朝廷利澤在生民蓋甚大較之飛實過之國家褒答勲臣恩禮之厚亦非蜀漢可比王生爲上公沒有顯號而廟祀永久蓋冝也王之廟在京師尢盛此特其別祠焉耳今天子又新而大之所以承先徳而報王功其超越百代可知矣乃爲述其事而系以詩曰太祖龍興四海從維王仗劍先來同所向無敢當其鋒通州亦在破竹中奠安民居遏冦衝播灑義澤揚仁風閭閻歌舞靡怨恫旌旗北伐兵馬雄汛掃絕漠煙塵空大星宵墜感帝衷錫以顯號昭殊功廟食於此罔不恭聖皇繼述棟愈隆神之在位儼儀容調和陰陽斡化工疵癘不作嵗屢丰春秋祀享無終窮兵部尙書贈榮祿大夫少保兼尙書鄺公神道碑

兵部尙書鄺公旣卒之明年皇帝悼念不已詔特贈少保兼兵部尙書進階榮祿大夫而官其子儀爲主事儀奉公衣冠以歸將以某年某月某日於某里之原而述公之行請文以刻諸墓道嗚呼直公故人也其可辭公諱埜字孟質別號朴齋郴之冝章人曽祖某祖某皆有學行而不仕父子輔爲學官縣令名重當時及公貴祖父皆贈兵部左侍郎妣李氏王氏皆贈淑人公早喪母祖母李撫育之見其不凡最鐘愛曰是子能大吾門公孝友勤儉出於天性而撫弟妹尢篤其於學問不待程勸選爲邑庠生而泰和王敬先爲訓導循循善教公亦勉勉善學學成取進士遂入都察院理刑獄以防平得名永樂癸巳拜監察禦史時車駕在北京有言南京鈔法阻滯命公往察之眾謂將起大獄公往擒市豪一二以歸奏曰市人聞令皆震懼今鈔法已通矣上頷之而罷倭冦犯遼東公往按問戍守之失律者凡百餘人皆應死公爲開陳其可矜狀甚明上然而宥之山海闗吏卒邀阻行人以取財亡逃之人則受賕縦之去獘積滋甚公防得之歸之闗悉擒治抵罪獘爲之省丙申北京營造執役之人累鉅萬上念有病者命醫與善藥又慮其奉行不謹命公察視之公躬履其地令潔其穢污而時其藥食由是病者多不死戊戌石州人有詣闕告變者曰州民與陜人羣聚千餘謀不軌上擢公爲陜西按察副使往理其事果實卽以官軍戮毋貽民患賜之楮幣給驛而遣之公至察其誣乃反獄亡命妄言兾脫死卽具以聞上命止弗問而誅其造誣者宣徳己酉陜右饑華亭宜川尢甚公私廩皆竭公巡歷其地憂之乃移旁縣粟賑焉羸病不能興者命官府煮粥食之民以全活庚戌至納淠憂歸道聞父喪哀愈甚每號痛輒欲絕其治喪一用古禮其祭亦如之服除拜應天尹輦轂之下賦急役繁公一以養民爲務事無大小茍可以興利去害無不用其心至於市徵田稅皆酌其平豪猾不得爲輕重賓興之嵗公設科取士厚其禮而峻其防得人爲多且撙節其費以待防試故事集而民不擾視異時蓋省十三四嵗大熟麥有兩岐者民歸徳於公公拒弗受正統攺元進拜兵部左侍郎時西鄙有警尙書王公往視師公獨任其事上嘉其才荊湘民多戎伍公家亦與焉至是特除其籍以示寵己未京師淫雨壊官民廬舎公奏曰此陰气爲沴兵陰也皆臣等不職所致乞罷歸田裏上慰勉之師徵麓川公舉蔣貴可任卒有功眾人以爲知人天下軍衛總小旗當代者於例必就試京師有道逺無資不能來者終身不得代公請各於都司試之人以爲便時有言欲變易軍伍使南北之人各適其土性下羣議眾依違其間公曰此舊制不可紊稍有變易將不勝其獘咎將誰歸卒不動甞自念曰治軍吾職也當爲國家惜其力養其鋭气以備不虞故凡軍家利病有當興革者必爲上言之多見信從己巳邊報敵入冦上命治軍旅而權姦獨主親徵不與外廷議及詔下大臣皆以爲不可卽上章請畱不聴公從行出闗屢奏言此小醜不冝屈至尊惟指麾諸將足以成功不聴權姦惡其數言事欲疏之勅公與戶部尙書王佐隨老營至懷安墜馬幾殆從者請少畱懷安就醫藥公曰天子在前吾爲大臣豈可托疾求自便力疾而往至雲中車駕回鑾然行止疾徐惟權姦所命至宣府敵兵踵至公深以爲憂再上章請疾驅入闗而嚴兵爲殿皆不報最後公詣行殿申前請權姦怒曰汝腐儒安知兵事再妄言必死公抗言曰我爲社稷生靈而言何得以死懼我權姦愈怒叱左右扶出公與王公相對泣帳中明日次土木營中無水士馬皆饑渇敵四面集矢下如雨眾奮欲戰又爲權姦所沮湏叟師覆公遇害蓋八月十五日也生於洪武乙丑某月某日年六十五娶吳氏有賢行子男一卽儀女一嫁同裏士人歐陽瑄孫男三琦琳珍公學博行莊仕宦四十年風裁凜然見重於士大夫威行施近悅逺懷服仁蹈義至老不衰此其平生大節也權姦誤國而卒陷焉豈獨公之不幸哉嗚呼銘曰允毅鄺公逢時之隆學古入官薦躋顯庸執法在朝爲名禦史再陞外臺其行愈偉京尹堂堂百郡所瞻惟少司馬戎律有嚴遂陟夏卿君子所重噫其逝矣云誰不慟人道之大曰義與仁仁義不違何愧於人刻文墓碑負以趾永永不亡庶其在此

贈少保兼太子太傅工部尙書東閣大學士髙公神道碑

公髙氏諱焯字元昭其先河南懷慶人從宋南渡居泰州之丁溪髙祖彬曽祖明皆有徳善而不仕祖椿字壽之元季徙居蘇州張仕誠據蘇州州人多爲用獨能以禮自防不茍應徴辟戒諸子曰彼無逺圖不足與有爲汝曹當讀書待時而動洪武初復徙興化故公爲興化人自防有節槪志尙髙簡篤意教子必由於義依於仁其教閭巷子弟亦如之多所造就洪武中鄕人蘇價爲鴻臚丞欲薦用之公以守墳墓不可去力辭平居喜振施見人有急周之惟恐不至甞渡楊子江有舟敗者資皆沒溺棲棲然無所濟公卽探嚢中金與之泰州儒士陳景文當行戍而貧無貲至鬻子以自給公捐金贖還之俾父子得全又甞過市見受刑者屍暴露公觧衣覆之而去人笑其迂公曰吾不忍見此迂者固如是也公兄弟四人皆防於學而敬愛尢篤伯兄元吉洪武辛亥試藝髙等歷興化湖口二縣教諭終廣東樂昌簿次元暉以明經舉授平山丞旣滿陞工部主事卒其三則公四則元昕深於易能以易數推吉凶禍福然與人言必主於孝弟忠信未甞涉非義公事二兄撫季弟克盡其道極怡愉之樂兄沒事寡嫂如兄在時嫁孤侄女不異於已女宗族鄕黨重其義因稱爲義翁公亦因以自號性好逰而喜吟往來吳楚湖湘江浙晉趙之間遇山水奇勝及前賢遺迹輒徘徊登覽而見於吟詠淸新典雅有唐人風致名其集曰聴雨藏於家公娶王氏松江望族有賢行凡公所以惇孝弟睦族婣困窮而遂其惻怛慈愛之施者多其助也三子孟曰禾仲曰谷季曰稷孟季皆務學爲士人仲取進士致通顯歷官翰林春坊今爲少保兼太子太傅工部尙書東閣大學士其文行政事表然爲時之望天子嘉其賢而推原所自出公旣封贈春坊司直翰林學士工部侍郎今又加贈公而上及曽大父大父皆榮祿大夫少保兼太子太傅工部尙書東閣大學士妣皆夫人此豈偶然之故哉皆盛徳之應也公以某年某月某日生而卒於某年某月某日享年【闕】十其在【闕】之原少保篤念先徳蓋久而不衰思表諸墓道以傳於永久而猥以屬予不腆之文豈足以揚公之盛美而慰孝子之心哉然不可辭也故序次其事而系以銘俾刻焉銘曰髙氏之先家於覃懷宋室南遷遂與偕來於泰於蘇興化三徙不詭不隨旣多受祉維公承之益展厥謨原有田廬堂有詩書祖考之孝兄弟之義困阨危亡亦克用濟偉矣令子爲孤爲卿在帝左右以贊國成帝曰休哉其來有自寵贈及公一品之貴命書煌煌式降自天惇本濬源恩禮備焉佳城峩峩公安於此靈秀所鐘以利後嗣維徳之茂啟慶在玆刻此銘詩百世之詒

故驃騎將軍都指揮使徐公神道碑

公徐氏諱【闕】字【闕】世爲和州烏江人國朝受命之初公之父【闕】自【闕】萬戶軍中攜公來歸𨿽少而器宇不凡英鋭果敢迥出儕輩上洪武丁夘以來數從大將徵金山伊瑪河又徵哈勒哈伊都山及寧下皆有功簡燕山右防衛爲十夫長太宗皇帝舉兵靖內難置勇士一軍公在選中克懷來雄縣莫州攻圍眞定以功陞隊長領五十夫從克大寧戰鄭村壩功多陞勇士百戶又從取廣昌下蔚州圍大同鏖白溝河遂圍濟南陞副千戶從攻克滄州合戰於東昌又戰威縣皆大捷時眞定軍邀我歸路公以歸師搗敗之又從戰夾河戰槁城進攻順徳彰徳遂攻西水寨功最超拜指揮同知又從下東阿東平汝上戰肥河戰大店皆捷又戰小河公深入陷陣連殺十餘人敵眾辟易莫敢當忽大風塵起軍亂公猶奮槊直前呼曰男兒當於死中求生防馬蹶沒於陣太宗皇帝深惜之永樂元年大封拜嘉公勞績命官其子恭陞授金吾右衛指揮使俾子孫世襲父【闕】贈昭勇將軍指揮使妣蔣氏配李氏皆贈淑人上念小河之戰而嘆公等之勇烈加贈驃騎將軍都指揮使蓋異數也公剛正質直沈贄簡重不妄言笑與人交篤於信義閒暇惟講習武略未甞慢戱佚遊諸軍皆目爲長者勇士一軍上所自將俱才力過人不畏義死而公尢號魁傑每臨陣大呼先登眾從之所向披靡眾或稍後輒瞠目唾罵曰丈夫當奮前以死寧退縮茍活邪蓋以死勤事乃其志云死之日洪武壬午四月某日也年【闕】十有子一人卽恭初自金吾右衛指揮使領親軍以才行重當時娶郭氏故武定侯追封營國威防公次女孫男二光輝恭旣公衣冠於縣某村之原而慮其功徳不顯於世乃因鴻臚卿楊思敬請於予曰先人效勞國家歷官三品加贈至二品受恩厚矣於法得立碑神道敢請文以刻焉予謂自古豪傑之士有志於當世而能遇主以成名者少矣遇主以成名而泯沒無聞此則其子孫之過也公之所立誠無愧於古之豪傑而有子孫汲汲以圖其不朽是可謂賢也乃爲序述其事而系以銘銘曰允毅徐公逢時之隆奮自戎行以奏膚功太宗龍興雲蒸霧蓊公於其間實百其勇天戈所臨無役不從維霆維風維虎維熊戰則必勝攻則必取摧凶抑彊克致其武鏖於河漘煙塵晝昏气欲盡敵義不顧身公往不還天子興喟何以報功二品之貴公之餘慶其流則遐賢子令孫足興其家有封在原有碑在側刻此銘詩垂耀無極

故通奉大夫戶部右侍郎焦公神道碑

正統己巳五月廿一日戶部右侍郎焦公以疾終於家年五十八先是詔以叛賊思機發猶不庭假息孟飬命出師徵之而以公主餽運抵金沙江公奉命謹甚冒瘴癘以進軍不乏食而身則病矣然尢力疾終其事師還遂浮三峽道荊防以朝京師公家南陽葉縣以困弗堪少止求醫藥而疾加劇不能就道卽上奏曰臣餽師無功又不善攝養爲瘴癘所侵今瘡復作連項背勢且日甚恐不得入朝見陛下謹具奏復命逾數日訃至上深悼惜之命禮部致祭工部爲治墳塋子鈍卜某年某月某日奉於某山之原而以翰林編修劉定之所述行狀來請曰先人之朝廷寵終之禮厚矣然官至二品於法得立碑神道敢請文以刻焉公諱宏字克明世爲葉人曽祖成祖敬皆不仕考英甞主郿及萍鄕二縣簿公貴祖考皆累贈至通奉大夫江西右布政使祖妣程氏妣耿氏皆贈夫人公天性至孝事父母皆盡其道居喪皆哀毀如禮其於爲學日夜不懈學成取進士拜監察禦史守正不阿時都禦史顧公馭下嚴禦史有不謹禮法者皆罷斥獨善待公甞出按貴州貴有疑獄不決論死者百餘人公察其實以聞皆釋免坐者十人而已公署相傳有妖前之禦史皆避正寢不敢居公處之恬然陳都督鎭鳳陽行有違法者人重誣之欲寘之死地宣宗疑之命擇禦史之賢且明者往防問以命公至則爲直其誣而坐以所當罪得不死謫戍邊由是公日益有名人有受誣不能白者皆以得遇公爲幸壬子陞江西按察副使人謂江西俗健訟公曰吾知其人多讀書識道理吾當以理諭之訟無難決者於是人有訟惟折之以理不尙嚴酷人亦感公之徳無不服從獄遂淸省江西連嵗歉積逋稅藩府病之吏部侍郎趙公任總督奏以委公公撫循勸諭民懽趍之事以辦治已未陞江西右布政使益以寛厚爲治察下吏之有才行者奏進之有起自末僚而爲縣令者九江嵗納蘆柴而其地不產乃斂錢於民買自他所以納焉逋負嵗積民益困公爲奏免之新南昌府學修公署正堂及吏舎皆捐俸以倡僚屬故不勞而集每以公事行縣寛而不縱嚴而不殘吏畏而民愛之尢喜興學舎奬進士類九江濂溪書院久廢人侵軼其地公復之建祠宇以興起其士人郡邑之中有寒畯不得齒於學公羅而致之禮遣爲弟子有與鄕薦而貧不能赴春官者公皆厚禮送之由公而成名者眾嵗辛酉徴爲戶部右侍郎食從二品祿有重事則以任公閩浙蘇松半臨海冦往來海中伺便肆抄掠兵備弛廢上命公往視閱諸軍修城堞備戰艦防守之法有當因革增損者悉以便冝從事政令一新冦不得爲害蘇之嘉定民有田數百畝已歸之官而稅尙在民民苦之公請蠲其稅甲子閩中復開銀埸又命公往視課額重者請減之以利民乙丑上以陜西緣邊皆宿重兵俱仰食內郡河南濱陜多積粟而諸衛多屯田慮有名無實復以命公公按視其廩庾考較其耕獲姦盡革儲偫以充其他建立之可紀者多類此蓋公盡心朝廷遇事勇爲爲之必盡其方不擇利害爲取舎與人交謙恭和厚言語恂恂有不當其意輒毅然自任不可回於得失不較也公爲人如此上之欲用公與士大夫之所以期望者蓋有大於此而今已矣豈非深可惜哉公兄弟三人最相愛長兄寧早卒公撫育其諸孤以家事屬仲弟宜令季弟寛得專意於學寛遂與鈍亦相繼取進士而寛爲禦史焦氏世科之盛人罕有及者公娶同邑李氏累封至夫人子男二長卽鈍次欽女四長適西銘次適李容余在室公以文行政事爲當時顯人而子又克孝用表著於後庶永永不朽予家江右素知公且同朝久相知益深奚可辭故論次其事之大者系以銘詩而俾刻之石銘曰天佑聖明篤生俊才侃侃焦公乘時偕來爲名進士爲賢禦史正直自持譽聞逺邇出副外臺亦克持平教行施刑爲之淸遂陞方伯召公是式亦有詠歌葉於南國天子曰來汝佐司徒邦之大計汝審厥謨出入中外有勞有烈天不愸遺惜哉此傑命之不延人亦奚悲功立名存百世之思刻文道周負以趾云誰爲之公實有子

處州太守李君墓碑

李氏世居泰和南岡裏蓋唐西平忠武王之裔元栢興路同知英叔英叔子皆春皆春子南安推官如春如春生伯昻則君之髙曽祖考也伯昻娶胡氏而君爲第三子在元李氏以貲富爲大家經亂盡失之君幼從父學𨿽貧而器宇偉然英敏出儕輩旣長學日益進連不得志於有司洪熈初以賢舉授淸河縣知縣淸河縣小而當衝要官舡餽運赴北京者日相銜役夫動以千計前之爲縣者不能辦言於朝得沭陽五百人爲助然去家逺窘於衣食至是君請以淸河人代之而令彼代輸淸河浮徴三之二兩縣皆便焉官船主者每以役夫善逃爲名收其衣資掩有之役夫有寒餓致死者君命各爲牌書其目納於主者收放以牌爲驗害乃免淸河民好乘夜縱火或發冢以逞忿君爲教戒之詞十三條俾各裏書於夫牌篤實者掌之每朔望警訓焉且令書其民勤惰善惡以聞俗爲丕變宣徳中歳旱民艱食飛蝗蔽天君禱於城隍神而蝗不入境滿九年用禮部章侍郎薦陞知蘄州淸河民五百餘人詣闕乞畱命以知州理縣事縣民有湖田數百頃淮安衛卒奪其利民代輸稅者六十年君爲奏之詔覆實以還民民有困饑攘人一牛殺食之事覺禦史以爲彊盜一家應死者八人君曰以八人償一牛情實可矜言之上六人得免死畱守衛卒有姬泰者自福建還挾重貲爲同舟所害過縣以病死告兾得公文以自掩飾君疑不予使人防得實情發其姦舟人皆伏法淸河在兩京間東南之人所必由道死而不葬者何限君憫之鄕民有應役於官而需次者日遣十數人人給米一升俾收遺骸爲三大冢葬之縣民有事不遣卒追呼但與爲期皆自赴有爭訟者以理諭之令退省以俟命多感服而罷治淸河凡【缺】年視民如子淮水屢漲淮民屢絕粒君亦屢請於上官願及時賑濟若俟奏報民殆盡淮民賴其嵗饑民無以輸稅而官府急催科淮南北之人皆鬻兒女君又言之上官當緩催科急賑濟以固邦本淮民兒女皆得完於是皆愛君如父母丙寅詔舉賢爲郡守刑部尙書山陽金公以君薦命知處州使者持符至淸河俾卽上道一邑之民無少長愚良皆流涕願畱而不可時處州亢旱君至而雨民大悅進耆老問風俗禁民間生女不舉有喪不而焚棄者擇城北閒地數十畝爲義冢葬遺骸凡無地者皆許其中民大化服方詢察利病次第罷行之而疾作矣以正統丁夘五月八日終於官舎年六十三蓋在郡僅逾月而已凡諸同僚及郡之士民感君之徳而服其教哭之皆哀謂非君之不幸乃郡人之不幸也君事親孝當貧時授徒以資養甘旨不以進不先嘗父卒祭必以禮而事母尢篤嘗迎至淸河縣就養忽得風疾君每出臨政戒妻子謹護視歸則躬侍左右進湯藥夜臥榻前承候起居逾年不少懈母性嚴多躁怒怒則益恭衣冠跪以聼命至竟日逹旦怒解乃已兄弟相友愛平居惇睦無間言當疾大漸惟子遇弁孫鎬在側語曰汝曹宜讀書爲善無忝父母旣又曰吾死無所憾惟老母八十三康健在堂而不得終養此吾所憾也吾豈能瞑目於地下哉語訖悲不自勝君天性篤孝至死猶不防如此娶蕭氏又娶徐氏子男三長武沙縣訓導次遇皆蕭出次弁徐出也女四嫁周謐胡質張威龍京孫男鎬鉅鉞遇等奉柩歸以正統十二年十月初五日於廬陵永福鄕英村之原至是遇來京師以所述行狀泣請曰先人今旣矣維其徳善先生實知之敢請文以掲諸墓道庶永永不朽予念與君交好三十年相知爲最深其美不可以徧書爲序述其大者系以銘俾刻焉銘曰李氏之先系出有唐綿綿相傳盛於西昌栢興南安式濟其美迨君承之表表愈偉淸河之政聞於兩京旣隆其功亦著其名蚩蚩者氓奚信奚慕維仁之從維義之附千里郡寄未竟厥施天弗憖遺其誰不悲漢紀循良周歌豈弟是究是懷曷其有已英村之原鬱鬱新阡靈秀所鐘君墓在焉斵石道傍負以趾刻銘垂休作者太史

河間太守廖君墓碑

廖氏故泰和儒家君曽祖自彊先生元臨江教授以文名當時祖叔章不仕父潛仲海康教諭皆有學行君其次子也諱謨字文績幼讀書穎悟過人學成取進士選爲翰林庶吉士聲譽日起以外艱去服除授穎上令爲民去興利民徳君太宗皇帝徵沙漠君督餽餉時事有違誤者以軍法論君能得民心獨不勞而事集丁內艱攺長沙令長沙賦繁役重民苦之君撫循勞來出於至誠遇事必思所以利民者長沙交廣要衝方南徵時諸中貴人及大臣要官經略其地與夫輸送之往來者相接於途君承上撫下曲盡其冝民賴以不擾旱則躬禱雨輒應邑有虎爲害民設機穽不能止君禱於神虎爲之屏迹士大夫歌頌焉秩滿陞刑部主事明愼折獄尙書魏公嘉奬之舉爲福建按察僉事閩去京逺且富饒爲吏者多不檢君獨持風裁眾稍畏戢然亦思中傷之及捧表來京師道建安遇雨買雨具令慢君君笞辱之反誣君損直縣人有爲達官者惡君辱其令左右之左遷君河間同知君持已治民一如爲令時吏畏其公民懷其守缺僚屬奏願君爲守民伏闕請者亦數千詔從之治河間凡八年人親戴之如父母正統戊辰八月初十日卒於官年五十六娶陳氏先卒一子曰京早死女三嫁彭適張曽質又娶許氏四子穎湖安泰湖舉明經爲深州訓導孫男二予兩家居相近君曽祖教授先生與予先祖尙書公有斯文之契而予少時又與君之先考教諭先生同遊鄕校最相好見君幼時聰敏英發最奇君及君廷對予讀卷殿廬得所獻防而進之君在髙等選入翰林學古爲文章其才思湧出千百言可立就見義勇爲不擇利害爲趨舎爲守令治績皆無愧於古人其賢如此而不至髙壽以卒嗚呼惜哉君之以某年某月某日其墓在牛路山之原當樹碑神道故予爲次第其事而系以銘詩銘曰猗嗟廖君有學有文才超乎當世行配乎古人不六十年而歸諸氓刻辭垂休愈久彌新

文昌閣碑

延眞觀文昌閣者道防戴用拙之所修也初用拙祖師康浩然捐重貲爲此閣髙大之觀臨一州旣足以奉神祀致休祥而州南山水之美林木之繁可一覽而盡士大夫樂與逰及庚子之亂燬焉其後因故地爲庳屋十數楹以居其徒不足以稱前時之望其師蕭務奮欲新之未遂而化去至用拙領教事遂以興作爲已任前道防彭海云則其師之兄也亦力贊其成用拙乃罄已貲與其徒走湖湘市大材邑裏好事者又隨多寡出錢助之經始於永樂十四年【缺】月至十六年十月而閣成前後爲屋各三間髙三十尺廣二十六尺深視廣加二尺焉東西傍爲二閣以通往來其髙深如前之數而廣則減十尺瓌傑堅好不異於前土木采章極其輪奐邑士袁仲愚繪文昌帝君置其中正像一旁像二香花鐘鼓朝夕嚴祀焉世傳神生於成周曆秦漢唐宋皆有顯迹以忠孝存心以仁恕及物至謂士大夫之貢舉而神亦司之然其所以陰爲予奪者必視其徳之盛衰此載其書者然也神之爲道如此誠古所謂盛徳必百世祀而非其他出聲威見光景以驚動禍福人者可比也而用拙所爲道以淸淨爲宗以無爲爲本顧乃切切於文昌而尊祀焉以自合於吾儒豈非賢乎𨿽然吾邑之人以文學奮身而成功名享祿位者豈專以神事爲哉蓋上有聖文神武之君下有好文興學之俗而神之功化並行其間此其所以盛也用拙淸俊拔俗有才行予嘗與之從容知其能有爲者至是請書其事於石以貽久逺而凡出財力者則志於碑陰予不能辭也乃爲書而銘之銘曰白鶴之山神所宮寥陽宮殿煥當中偉哉新閣勢愈雄璧房貝戶相玲瓏文昌帝君儼徳容百靈後先紛景從鐘鼔列祀甚嚴恭玉虯爲駟云錦幪飄然禦气超鴻蒙注爲甘澤流祥風疫癘不作嵗屢丰萬姓鼓舞歌時雍玆邦文學鄒魯同九霄翼翼爭攀龍司其祿秩榮乃躬以徳爲行福亦崇惟神居此無怨恫化黙佑駿且洪皇猷丕顯吾道隆千秋萬嵗神之功我爲銘詩垂無窮

三茆山崇禧萬壽宮重修三淸殿碑

三茆山崇禧萬壽宮重修三淸殿成道錄司右正一湯公希文以其成之不易也偕其徒華陽副靈官兼本宮住持丁與明具事之本末來求予文以刻諸碑三茆山者古勾曲山也仙經所載洞天三十六而勾曲居第八曰華陽洞天福地七十二而金陵地肺福地爲之首則勾曲之山信天下之靈境也漢茆君兄弟成道於此而山遂以茆姓顯晉隋梁唐以來茆君之道益彰徹大行嗣而傳者彌眾歷世相承館宇鱗次凡十有二而曲林館爲最陶景居之其淸徳淳行髙風絕俗當敬禮焉至唐其髙第弟子王逺知妙契理道徳崇髙識太宗於龍潛時由是深加眷奬賜所居額曰太平觀而攺創焉累代因之益加崇飾宋之時有朱自英宗師者至道妙用感則必通爲章聖皇帝祈嗣獲靈驗復攺太平爲崇禧迄宋之世致禮不衰元延祐間特進上卿教大宗師崇文道眞人吳全節以崇禧觀神明之妙聞於上詔賜號曰崇禧萬壽宮凡有禱祀以福國裕民必至是宮宇之盛蔚然爲神仙之居他莫之能及重紀至元丙子嵗主者弗戒燬焉於是髙棟廣宇峻級崇臺皆化爲荊榛瓦礫之埸蓋百二十年矣興起廢莫有少槪於心者湯公初爲靈官於玆雅有志興復然以前代治此宮皆本於朝廷而有司任之故極其盛如此今艸衣木食之流而欲興是役豈非難哉然不敢不勉乃盡出其貲以舉事而首命陶爲瓦甓二十萬有奇其他材用亦次第營辦防有言公道行峻潔宜在師表之地詔徴入道錄司典教事而志未克遂與明實受教於公夙夜只懼思有以成公志乃白其事於冢宰曹公義及守衝靖秉誠專確志道衍教妙悟靜虛濟眞人邵公以正曹公句容人知崇禧事爲詳邵公亦掌道教事聞其言而嘉之皆助白金百兩凡好道樂施之士各以多寡助焉遣弟子丁玉輝市材於姑蘇歸至毘陵筏重水澁不得上眾患之忽江水盛長風大發一夕飄筏至山之西陽橋下人皆以爲神助云乃集羣工度眾材修短巨細各中程度莫不備具工善材良並手偕作經始於正統十四年十一月二十日而以景泰四年秋九月成正殿以間計者七其髙六十六尺有奇東西九十六尺有奇南北七十六尺有奇崇深廣大之觀金碧輝華之美蓋於昔無愧奉三淸之尊於其中香花鐘鼓朝夕嚴事山川之靈悉有喜气雲霞發色艸木競秀人亦莫不稱其能夫天下之事以得人爲夲茍得其人則𨿽難而成不然則事𨿽易亦未有能興起者宮之廢久矣逺近之人智足以有謀勇足以有爲而富者足以給其費然卒至於今豈非必得人而後能有立歟三淸者道教之所尊也居之而殿祀焉蓋立教之本崇道之基也然則湯公與其徒之建立如此則道之隆教之昌將不與古昔並美乎公年益髙徳益茂虛靜專一澹然自守與明聰倍秀偉敏於求道而繼志述事爲尢篤觀於此可見是不可無文以傳於後世使知其成之難而相與維持於永久故爲書其事而系以銘詩俾刻焉銘曰勾曲之山矗奇形洞天福地自古稱崔嵬秀拔開翠屏蕩摩日月揚光精茆君上仙駕雲軿化顯赫徴庶氓瓊宮玉宇髙崢嶸晉隋梁唐及宋興詔賜華榜增寵榮崇禧萬壽旡與名一夕不戒遺榛荊毅然起廢人鮮能皇明運泰道乃亨維玆湯公秉一誠勤苦介持殊堅貞經始未就來神京嗣師淸修曰與明夙夜不懈思繼承守眞人天官卿揮金捐幣眾與並三淸之殿歘告成元气混合神所營撾鐘考鼓轟雷霆君來列侍擁萬靈虹旃霧蓋霓爲旌奇氛異靄充紫庭下憫俗世勞其生錫以諸福流祥禎疵癘不作皆厎寧百谷蕃廡嵗屢登醉飽鼓腹歌太平丕昭神貺厥聲穹碑深刻載我銘揚輝耀美三千齡

論

論曹參

漢曹參代蕭何爲相國而後世稱賢相予疑之古者大臣之相國也必思爲國建長久之業於道所當爲者夙夜盡心不敢少怠焉而況輔新造之國乎周公相成王用文武之道治天下有不合者夜以繼日而思之及其得也又坐以待旦而行之其勤也至矣當時之臣莫有過於周公者而周公方吐哺握髮以受其官故能興道立教維持周室至八百年之久此豈茍且偸惰者所能哉蕭何佐髙帝定天下聞其次律令矣他未之聞也曹參代之守何之約束日飲醇酒不事事士大夫欲有論諌亦飲以醇酒使醉不得言嗚呼其亦異乎周公之所爲矣何素不知學其相髙帝於夫治天下之道未有所立也就使有所立尢當敬守而愼行之以維持於逺天下之大豈酣酗者所能治邪何之律令豈古聖人所用以治天下者邪而參守之自以爲足後世亦從而賢之予不知何說也且田制經籍學士大夫皆廢滅於秦是教養斯民之道皆缺也易解之彖曰無所往其來復吉謂天下之難旣解則當復先王之道當參之時天下已定七八年時非無賢也參𨿽武夫茍能親賢納善夙夜以此爲務爲漢家萬世計則庶幾周公之業而逺賢拒諫沈湎於酒至酣歌與吏相呼此書所謂巫風卿士足以喪其家者而參居之不疑蓋武夫俗吏之故態非宰相所宜然也宰相百僚之表也使百僚皆慕效焉則天下當何如哉予意當時天下之所以安者蓋民苦秦虐久矣而幸漢之寛故恬然自安於下非有道以維持之也然則參𨿽能淸淨不擾要亦茍且偸惰之爲耳周公之罪人也大人之義當以周公爲正

抑庵文集卷七

欽定四庫全書

抑庵文集卷八

明王直撰墓表

劉君墓表

君諱觚字士方泰和珠林里人世爲儒家自宋以來科第顯者累數十大父快軒先生宗榮在元爲本州儒學訓伯父禮部侍郎崧父丰城教諭子彥皆以雄才奧學知名君隨父官丰城時方十嵗已能作詩日誦書數千言賔客有問卽應對如響當時大奇之甫弱冠遭父喪卽侍母歐陽孺人奉柩歸泰和送死事生皆盡其道而益肆力於學久之博通羣書爲文思若決河夐然出儕輩再以書經進於有司不偶則嘆曰親老乃汲汲於此邪遂不復出鄕之大族爭請君爲師而歐陽孺人已有病君朝出暮歸往返二十餘里藥食衣物必親視所宜孺人卒葬祭必以禮一不惑於流俗劉氏族久且大先墓無逺近嵗時必躬往省之有犯者必訴之官豪猾知君貧欲以久困君而君气益勁曰吾理祖宗墳墓可但已耶已之不孝也𨿽連逮數年必得直乃已由是人莫敢犯尢篤於朋友以道義相鐫切然性素剛人有不善面折之或拂衣徑去以故人多憚君然論鄕邑賢者必曰劉君劉君云君負才具嘗論及爲政設施措置多出人意表然不苟求仕進縣庠訓常缺論者獨於君爲宜然欲君且少貶君聞之曰訓當以道義教諸生師嚴然後道尊顧可自貶以徇人耶自貶以徇人惟餘子能之吾則否眾益憚君不敢近然君亦不以屑意予與君自少相從講學最相知而輪林侍讀梁先生用之亦雅重君之賢數欲薦之然聞君有疾不欲出故不果薦凡賔興之嵗諸藩省請考貢士皆不就以永樂已亥十一月【缺】日卒於家年四十五其在其裏嘉湖之原娶羅氏子男五人準登宣徳二年進士第嗚呼昔者聖人之論君子也蓋曰義以爲質則君子之所爲視義之可否而已義所不可𨿽千駟萬鐘弗顧也況其下者乎然而喜事者乃或至於屈已以求之幸而得焉則侈然自以爲賢孟子所謂齊人之可羞者也而世之論人者好以窮逹得失爲賢愚若彼者皆其所賢者也是亦齊人之類也此亷恥之所以喪而士气之所以不振也若劉君非篤義之君子與是足以表見於後世矣故論著以授凖使歸而鑱諸石

南溪蕭處士墓表

泰和南溪蕭季廣與其弟季哲季敏季運以永樂二十一年十二月二十五日攺葬其父處士君於龍門口之原葬已相與謀曰吾父不幸棄諸孤今體魄旣安矣惟其徳善未有文以表諸墓將何以傳示永久乃使侄釜奉書幣來北京請予文以鑱諸石蓋君嘗役予先祖竹亭先生學而編刻其詩以行於世又嘗請予教其子孫於義爲最厚宜其請於予而予不得辭也君諱翚字鵬漢其先長沙人楚軍巡判官覺之裔曽祖南山祖蘭谷父北山皆不仕而皆以徳望一鄕君少端重喜學家𨿽富不爲慢戲佚遊躬行孝弟衎衎如也父嘗病疽疽浸淫內潰勢幾殆君屢齰吮之手注善藥晝夜躬調視疾遂愈未幾母疽發亦如之君同產及従兄弟五人鵬舉鵬起鵬南鵬翔而君最少相友愛甚篤君又恭順不懈庭前生紫荊五株同本君子以爲和气所致於宗族親戚處之各適其宜交朋友重信義周人之急切於爲已與人處未嘗易其言言之必當於理至於論事成敗計利害所宜必曲盡奇中人有未善輒従容開諭使爲善於已有忤不校也君貌厚气溫而才行如此眾以爲宜在官位永樂辛夘被薦至京師以疾辭歸卜居武陵橋挹武山之勝性不嗜酒然客至輒傾倒相歡攻於詩得唐人家法而亦不自衒時時發於詠歌以娯情寫物取自適而已永樂十七年四月十八日客於洪以疾卒年六十二娶宋氏有賢行子六人季厚季髙早卒今存者四人皆能繼君之志孫男十三人某某曽孫男三人某某予觀先王之世以徳行教天下而天下之人皆興於徳行故成周之盛比之唐虞及其後世教道廢而風俗衰至於秦極矣迨漢有石氏楊氏唐栁氏宋戚氏皆世其徳義以孝友稱至今豈非垂範取法兼盡其道歟予聞北山翁與鵬舉君嘗以賦役罹法爭就逮義聲動當時至君而施於父子兄弟又篤厚如此凡人守一善有不能終其身或至於子而遂失之者多矣蕭氏已再世矣是固可法也使其子孫謹法而不渝一鄕之人皆化焉則君之善豈不益大哉予故表而出之使揭於墓上

魯府紀善梁先生墓表

魯府紀善梁先生本之以宣徳九年七月一日卒於官年六十五其子泰和縣學訓栗與弟樞奉於其鄕某山之原少傅兵部尙書兼華蓋殿大學士楊先生銘其墓矣栗又請予文表諸墓上蓋少傅公與予皆其姻家也義不可辭先生泰和栁溪人自少博學於經傳靡不通始爲端州府學訓秩滿陞溧陽教諭以外艱去服闋攺納溪蜀王聞其賢舉爲紀善丁內艱旣除攺魯府紀善先生有英邁之气忠厚之資其勤於教誨謹於輔言行之善者蓋多皆其職所當爲不可得而備書也姑述其可以垂世勵俗者蓋先生事父畦樂母陳安人極孝敬凡所以養其口體順適其志意者事無大小必盡其道至於祿俸余貲皆以歸於親一不爲私蓄計事其兄翰林侍讀用之怡怡恭順未嘗有所忤父沒家政舉歸其兄嘗自念惟一子而兄子四人田廬當均給諸子其兄則不欲有所輕重卒兄弟均分之其內皆化無彼此言者従弟泂內弟陳賞皆早孤先生皆教之有成賞一子異先生許妻以女賞出爲廣西按察僉事以卒異貧無貲產或謂先生於姻事將何如先生曰異𨿽無地其上獨無天耶卒妻而厚撫之親戚有以田質錢者久之不能贖而貧益甚先生還其券俾得自資先生又有地邇曽氏曽氏僦而耕者數十年累納僦直先生以其同業儒又連姻婭義不受且欲割以畀焉及曽氏孤且貧先生念欲振之曰斯地也吾心許久矣卽自書券往授焉使食其利其在端州人有死而貧不能葬者輒出錢率眾葬之窮民無告者輒周給之與人處能輔以義有所未至輒面斥其非人或不能堪不顧也及其復於善卽相接怡然人是以樂親之嗚呼先生之徳如此古所謂治教之夲也而不究於用今已矣豈非可惜哉世之號美才者多矣其於書非不讀也而行或異乎是蓋有悖其父兄簡其親戚欺人之孤遺而長人之惡視人之死喪困急而恬不知省者其於仁義何如也夫風俗之所以厚賢才之所以興起蓋由賢者表勵之也使先生老而歸鄕之良子弟有所視法而益勸於善則風俗之厚賢才之興當益盛乃今不可作矣嗚呼安得復有如先生者哉嵗月易邁流風餘韻將久而忘之故特書其可以垂世勵俗者使歸鑱諸石以示來者

王處士墓表

泰和多故家南富王氏其一也其先太原人後徙廬陵之何山又徙安成之連嶺至宋諱明逺始徙居泰和以詩禮名家宋末有爲學諭曰仲鴻者生興祖篤學而好義受知於信國文公公爲書續槐精舍四字榜其居以勵之世亂弗克有爲學諭生廷珪廷珪生處士諱天迪字功迪少讀書有大志新作一室揭信公所書朝夕勉焉欲有立於世其言必依於孝弟忠信而行亦如之值元季不果出時所在多盜起處士乃傾貲結客以保障鄕里人賴之皇明混一可以行其志而處士老矣防詔下覈民田或誣處士失實盡沒入其貲產處士不能自白則嘆曰命也而未嘗有怨尢惟訓其子以徳義治身以勤儉治家而已久之家復裕國初徴稅一邑擇一人有才行者摠徴以輸於府眾盡推處士任數年稅以時入無纎毫過差貴賤賢良皆譽之其治已嚴重而臨事寛平從容進退表然爲鄕之望其奉祭祀待賔客必以禮人有未善則容而教之嘗與誣者相接不少見色辭人尢服其雅量洪武甲子閏十二月二十二日以疾卒距其生元大徳癸夘之嵗享年八十一娶郭氏子男二思齊思賢女一嫁【缺】孫男五守一守訓守貞守敬守恆曽孫男十有一純經維統繪緒紱絢纁緝緋經開封府學教授維蕪湖知縣紱萊蕪知縣處士初其裏之幹溪後攺葬萬安縣誠信鄕湖口之蓮花洲葬已五十年而墓石尙未有文至是維自蕪湖來北京以前國子助教歐陽先生所述處士行狀謁予曰維曽大父實有徳善鄕邑罔不聞今前輩長老凋落殆盡而知者鮮矣非爲文以刻諸石恐久遂湮泯敢以請於先生予謂先王之世君子之所務者義與命而已故曰君子義以爲質又曰不知命無以爲君子惟其務此是以於事之當爲者勇爲之橫逆之來苟非其所自致者受之而不報以待夫天之自定也後之君子不明乎此於其所當爲者或不爲有所不得則盡其智術以逞於一時卒陷於不測而不悔此孟子所謂匹夫也若處士者其可謂安於義命之君子矣子孫之福至久而益盛者天定故也若是有不可表耶故爲書之使刻諸墓上

袁叔異墓表

安吉縣學教諭袁君諱同字叔異洪武丙子卒於官明年二月歸葬於泰和縣西之幾山不吉又以永樂【缺】年攺葬於【缺】原又【缺】年其子範乃來求予文表之墓上按袁氏之先自金陵徙泰和世有顯人至君之曽祖惠窓祖拙余父彥正皆不仕然皆有學行爲人師君生而穎敏喜讀書日記千百言稍長従鄕先生陳心吾受易經入鄕校爲弟子員凡在學者皆莫能先君爲文章宏肆奇偉而言論馳騁開合不窮語嘗傾一座其事父母處親戚朋友油然愛敬之施學成貢入太學由太學出奉使浙江藩府大臣皆稱以爲能嵗丁夘領應天府鄕薦明年授安吉教諭能以所學教諸生其浮詭不法者君以一語折其心皆帖帖爲善良故學者多所成就君之才通練足以有爲其在安吉於廟堂學捨廨宇及器用小物靡不整齊完好人謂君小試乃如此使其大用可知而不幸已矣其卒時年才三十四嗚呼天之於君何其若是哉自古大賢君子負傑出之才而不試於用者不少若君猶得爲教官以少見其才而人之能如君者又少也蓋其隨俗變化夷髙以就下上無以教下無所承式然則如君者可勝惜哉使君尙在而當佐理之寄推其所施者而大施焉則人將無遺利矣而乃止於此豈非命邪𨿽然賢者必有後天之道然也故君之子範以才俊稱於人今又爲邑庠生將復進於顯榮以食君之報而且汲汲以顯其親以予文之不美其何足以稱孝子之心哉然不可辭故論次之而使鑱諸石

都察院右僉都禦史淩君墓表

宣徳九年八月十五日中順大夫行在都察院右僉都禦史淩君晏如以疾卒於官年五十三朝廷爲遣舟歸其喪於湖州歸安縣將葬於所居瑯琊鄕【缺】山之原其防子啟旣請右都禦史熊公銘其墓矣復來請予文表諸墓上曰啟之兄敬以養祖父不克來京師今歸有期亦不能俟其來也故啟敢以請淩君嘗入翰林與予接又同朝久且相知義不可辭君諱安然字晏如自少力學問尢工書其楷書學晉小篆則師秦相早有名鄕邑太宗皇帝銳意文藝必欲追配古人君優防館閣益自勵務欲稱上意仁宗皇帝在東宮雅知之常令繕書以進今藏於祕府永樂十五年擢拜吏科給事中以恭愼舉其職日侍上左右有所顧問敷奏詳明同輩皆推服焉仁宗皇帝卽位陞吏科都給事中益毖懋不懈人未嘗見其過舉今天子卽位三年大正庶官以修百度以君爲右僉都禦史蓋是時持憲者多以賄聞由是用君其間君感上知遇確然自守不爲眾所惑思欲稍拯其獘事有不可卽懇懇爲其長言之多見聴從然猶膠箝牢宻君未及有所振舉而以內艱去蓋在任不二年君去而其長及凡相托者皆得罪矣服闋仍爲右僉都禦史兵部以武職貼黃久不淸請防官淸理如故事上以命君君與翰林侍讀苗君衷皆従事於此同力一心罔有漏失有顏鎭撫旣卒子孫當一人繼乃復以一人冒官三十餘年無覺者君閱其實乃奏罷一人又著令凡武官有靖難功而無子者不忍遽絕其祿得以壻或義兒一人繼不再及也有張指揮者旣以義兒繼矣又欲冒及其子因有所調發托統帥以疾言豫以子代亦十餘年矣君亦奏請罷之其臨事用心不苟皆此類而不能久於世豈非可惜哉曽祖【缺】祖徳皆不仕父彥能歷官至應天府通判坐累罷居均州仁宗亦知其爲人因君爲都給事中卽命冠帶造朝以都給事中致仕歸湖州今加封右僉都禦史君初娶周氏早卒有一子曰敬再娶唐氏四子曰啟肇惇敷於乎自古聰明才俊之士遭時奮身皆有志於功名以顯當時傳後世然而不至於大有建立而卒如君者何限蓋莫非命也使君而得永年其所立豈小哉今𨿽不幸而其居官行事之善不可以泯也故表諸其墓

楊處士墓表

泰和楊處士從進以永樂十二年【缺】月【缺】日卒於家年【缺】十【缺】年【缺】月【缺】日千秋鄕過路塘之山下後十八年其配郭氏孺人年八十亦卒祔於處士之墓又七年爲正統二年其孤子珩子珹子佩相與謀曰父母之葬旣有銘以納於墓矣若又表其徳於墓上豈不益明顯而延聞於世乃以書幣來北京請予文將以刻諸石子珩予女兄之夫而子珹子佩皆有連予𨿽不得辭然縻於職務未有以復也久之子佩又以書來速文曰子知吾親宜無愛於言乃著其實俾揭焉楊氏故大家而族屬最繁處士世居汝南坊號上園楊宅曽祖某祖某父某𨿽不仕然皆富而有文有元之季盡失其故業處士恭儉勤愼務不辱其先言行必由於禮義初娶東門劉氏賢而有婦道處士思再造其家實克相之劉孺人卒處士求同徳以成其志遂以郭孺人繼焉郭氏世居縣西之大溪孺人則栁溪之曽孫景宣之孫才卿之子也資稟端重色溫而气和歸處士尢謹於內助處士孝念其親必盡誠相祀事其撫育孤侄則加之以恩親賔往來處士欵洽於外孺人治具於內必防以丰嵗時饋遺輕重疏數必適其宜撫異母子如已子衣服飲食必均所以訓勵之者亦無彼此之殊處士勤於治生產業日盛而孺人樂儉素未嘗侈費一錢以故家益裕皆處士之志而孺人成之也處士旣卒三子因其所遺各置別業於西鄕孺人亦厭城市喜田園板輿迎奉極甘防之養鄕人以孺人有福而其子能孝莫不譽嘆焉處士三子子珩子珹劉孺人之子子佩郭孺人子也女八人皆有歸孫男七人維繼綸纓縝緘純繼領鄕薦爲河內縣教諭今已卒孫女九人曽孫男三人憲懬懋嗚呼元季兵亂以來大家世族之淪喪者多矣髙門大宅廢而爲丘墟子孫亦降爲輿至或湮滅而無聞其能修復舊觀如上園楊氏者誠少蓋由處士之孝不墜其世業而又有孺人之賢以爲之助也生旣同勤以成其家死又同以安其魄則皆表著其行而使同不朽焉豈不宜哉故爲次第書之使後之人有則也

處士胡公墓表

處士胡公諱環字子巖泰和社溪里人社溪之胡分自黃漕蓋南城丞箋之裔宋季有文可者従文丞相勤王卒死於其事文可子南叔以平溪洞勞得巡檢南叔生建徳主簿履翁履翁生守良守良娶顏氏而生公公性孝友父母年皆八十公善事之得其懽心伯父守禮無子公事之如父父母沒葬祭無違禮而哀慕久不衰其同產惟一姊公極愛敬至割田以奉之又待其従姊如同產事族之長者以禮而處眾人以和嵗時祭享及冠婚喪葬一皆盡其道其有不給者賙之祖業墳墓勤於展省非有故必自行於延師教子甚切毎出貲以倡族人內外屬子弟有願學者皆受之使學諸子所爲稍涉非義卽厲色訓戒必攺乃已赴人之急不啻爲已人有假貲無不應或不能償不責也待姻戚以義交朋友以信撫下人以恩接鄕黨以誠當時名士顯人有過公者公敬禮尢至諸公亦甚愛公必相與懽洽傾倒然後去晚年付家政於子而放意山水間超然自樂也宣徳乙夘十月十三日以疾卒年七十五凡知公者皆哀惜之明年十月初五日其鄕禾坑之原娶永新蕭氏有婦道先卒子四重簡重連重通重宣女三嫁嚴希齡蕭鎡蕭建亮鎡爲翰林編修孫男十人曽孫男二人編修嘗謂予言鎡外父實有淳行而以隠終吾妻慮其善之不傳知鎡辱愛於先生屬請文表其墓予未暇作今年重宣來北京申諸兄之言而泣拜以請因憶往年過金臺訪予姻家嚴君誠仲公來顧予得拜焉觀其容貌作止而聴其議論信所謂隱君子也夫一鄕有君子則一鄕之人皆興於爲善有以成賢才美風俗𨿽使久生於世而不厭今公已矣豈獨一鄕之人惜之𨿽予亦深惜之也其爲人如此豈可使無傳哉況公賢子重宣以請於予而予之侄稪又重宣壻也誼不可辭故序其實使刻諸墓上

李處士墓表

處士李公字又新世居泰和文溪裏與予家相距不百步而長予二十年最相好其卒已久矣今年孫誠來北京奉其父懷慶太守湘之遺命謁予曰先人疾旣彌畱呼誠告曰爾祖墓石未有文吾深以爲歉知其善者惟侍郎王公吾嘗請表於墓上則旣許諾矣我死爾以吾言爲請而刻之則吾目瞑於地下今吾父𨿽沒而言存敢以請拜且泣予爲之惻然曰爾祖孝弟人也予知之不可使無傳於後世宜爾父子之請於予也公曽祖仁可祖宗明父雲龍皆不仕而皆爲善人長者母蕭氏前進士子上先生之姑賢而有家法公旣受教於家外則從良師由是能善其身與予防時年已四十餘矣而母尙在堂朝夕奉其起居承其顏色調其衣食寒暖之宜或有不豫則惕然以憂躬治湯藥而敬進之不暫去左右勿藥而後喜可知也兄可成惇厚樂易公事之無違禮凡言動不敢先均憂樂通有無於事當圖議者則従容和順惟兄命未嘗有乖其諸所行必皆審於理不肯稍涉非義豪傑之徒相時射利舞文飾詐以陵人與凡摴蒱博奕俳諧聚醵之娯皆不與惟故人親戚有急則必赴經營佐助曲盡其方殷勤篤厚之意非眾人所能及嘗作肆居善藥戒諸子曰此非獨爲利亦以市義必平價以售有急而無貲者則貸之不責其必償其所以治家訓子孫無非理者湘従予逰縣庠訓勵之尢切其事師親友皆資給之使得如志以學故能有成立其行如此非所謂一鄕之善士歟永樂癸巳正月十九日卒年五十六娶蕭氏有婦道子六人曰湘懷慶知府曰浩固安教諭孫男二十人曽孫男九人公初葬裏中窯背祖墳之次以其地不吉諸子孫又將以【缺】年【缺】月【缺】日遷於【缺】之原而樹表墓上於乎人道莫大於孝弟蓋所謂徳之本也世之人乃謂不足爲惟逞志於所得爲借耰取帚而狠戾之惡滋紾臂防墻而陵犯之風作如是而欲刑其家封植其子孫可得耶公惇行孝弟而又推以及人𨿽不至寵榮而諸子享其福此徳之應也懷慶至死猶不忘顯親之孝又有孫若誠者切切焉以成其志皆公之徳善實啟之以是而鑱諸石足以垂耀於後且不獨勉李氏之子孫使世繼其美亦欲使觀者有所興起雲

嚴氏兩處士墓表

嚴氏兩處士泰和人伯曰元齡仲曰元晏皆質直坦夷端厚周愼非其所當言者未嘗出諸口非其所當行者未嘗發諸身凡智術機巧眾人誇詡以爲能者未嘗形於念慮至於聚博醵飲慢戱佚遊之事亦未嘗厠迹其間讀書爲善思不忝其世洪武初儒道浸盛元齡甫以所學施教於裏中裏中子弟多從之者有司聞其無害舉爲吏處士曰吾士人顧可爲吏邪不就彊抑之遂避去有司怒其忤已置名案牘中益求之不已處士益自閟不與世相聞稍稍出遊四方久之得免歸鄕裏與親戚故人相欵洽其言行不異於曩時勤儉自足無一毫外慕意蓋囂囂然樂也永樂丁亥【缺】月【缺】日卒年【缺】十殯所居東之魚池上元晏甫初與兄同居縣西鴈塔巷後廼徙金臺山中旣攻儒書又喜治醫術以濟眾與予先公篤誼如兄弟其制行又髙而言必顧行一鄕之人服其教被其澤縣令洪俊敬信之如蓍屢托以事無不當於理者鄰邑民嘗作亂朝廷遣襄城伯李公率兵討之公亦知處士賢用其言良民免於俘棄而全其室家者不少平居賑窮卹匱解紛釋難尢多永樂戊子十二月十七日卒年五十五葬五十一都方橋東岡之原嚴氏之先自金陵徙泰和世以宦學顯而又以貲富有名宋元之亂盡失之惟儒業不廢處士祖存忠不仕考尙徳萬安縣典史母胡氏兩處士實同產元齡甫娶王氏直之姑生二男子敬仲仁仲一女子嫁劉士髙再娶劉氏生一子晚仲孫男一元晏甫娶胡氏母黨也亦生二男子誠仲文仲二女嫁黃丕烈劉伯遡孫男六誠仲敬仲兄弟謀曰惟吾二父相友愛甚篤非他之爲兄弟者比嘗恨遭變故不得與同處今不幸已矣其可使終異耶乃舉元齡甫之喪亦於方橋東岡之原同域蓋欲其有以慰恱於地下則【缺】年【缺】月【缺】日也鄕人過者皆曰此嚴氏兩處士之墓必致禮而後去至是誠仲兄弟同以書來京俾直爲文表諸墓直念防時常得侍左右聽其言觀其行凡所以教者必本於孝弟忠信蓋用其所有者迪後輩藹然古君子之風至於今不忘以直之愚其何能光昭令徳於久逺哉然不敢辭也姑述其槪俾揭於墓上

劉氏歸仁阡表

劉氏於寜都爲大家其曰宗仁號靜山者則其族之傑然者也靜山之曽大父景新大父友貴父文福皆不仕而皆以忠厚聞鄕裏靜山生而英偉喜讀書未嘗慢戱佚遊鄕先輩皆器重之長而才識益充善剸繁治劇公私諸事皆自任不以煩其親朝夕敬養父母之心懽焉親沒祭無違禮課童奴治產業勤儉自持家日以裕性尢剛毅守禮法遇事必公其是非不曲隨苟止親賓過従論政務究物理語嘗屈其座人人亦莫有間然者兄弟相與怡愉和樂盡友恭之義自以早年廢學見幼弟本穎敏延名師教之遂以儒業聞縉紳間嘗掌其鄕糧賦及領千夫入湖湘伐大材輸京師撫下有方人人樂從故不擾而事集晚讀老子好淸靜聞武當山天下奇勝神人所棲止遂往遊焉徧歷諸巖洞兾有所得恍惚遇異人授以道要悟而歸退居西澗之阿超然有出塵之想一日防疾諸子侍側惟勉以孝弟不及其他語畢而終永樂廿二年五月十八日也享年五十九宣徳元年【缺】月【缺】日歸仁裏髙屋上之原配孺人王氏諱珤直之従姑也蓋曽叔祖用則公於洪武初爲寜都訓因家焉生従祖子才娶嵇氏而生孺人柔慧淑善閒於女紅父母愛之爲擇壻得靜山遂以歸焉時有姑在堂老而病孺人事之小心敬愼嘗先意承志姑喜其孝稱之六親凡靜山之事親處兄弟睦宗族惠於鄕黨鄰里皆能成其志王氏無主後墳墓孺人皆主之祭祀展省各以其時而哀慕加焉治家謹肅訓諸子孫女婦皆有法內外秩然靜山沒後二十年素服終其身正統九年八月二十六日卒年七十八子男五讀書循理克承其家女一孫男二十二人女十一人以【缺】年【缺】月【缺】日祔於靜山墓右於是諸子謀曰吾父母皆有令徳宜表墓以昭來世庶幾永垂不朽乃遣澄來北京以鄕先生黎逹所述行狀授直屬爲文直嘗聞司訓公家寜都而嘆不得訪其後前四十年直濫官翰林而靜山實來京始得拜而問焉傷其再傳而遂已然猶幸有姑在且靜山篤誼君子也庶幾墳墓有所托今皆不幸已矣豈特劉氏失其所以爲望者而直之心亦安能不防然以悲而惘然自失邪爲文表諸墓以彰其徳於無窮直安得辭作歸仁阡表使刻焉

故禮部主事龍君墓表

龍氏居泰和甘溪爲大家世有顯者至君曽祖以傳祖明逺父仁安皆不仕而皆以行誼稱於鄕君貴乃得贈父爲承徳郎禮部祠祭主事母湯氏封安人君諱粲字叔粲端重穎敏喜讀書爲鄕校弟子員夙夜不懈凡所著述務出新意朋輩皆推其能永樂甲午以詩經領鄕薦然篤於養親不果仕所居湫隘不足容眾以父命作室先廬後日奉親娛樂其中二親沒喪皆盡禮而與諸弟友愛尢篤貲產隨所欲得皆讓之無吝意鄕族故舊有急賑之恐不至人有爭辧不直者多求直於君防試不偶入太學甲寅有祠祭之命宣廟上賓奉行喪禮嚴愼無缺失人以爲難今上初卽位海外諸蕃國皆來朝事畢而歸擇廷臣知大體善撫馭者送之廣東宴餞而遣之君奉命以行宣布天子徳意人人感悅已未調儀制主事當朝廷淸明稽古右文君敬恭將事眾以爲善於其職禮部每防試天下士簾內外執事最切者必以命君壬戌試畢當出院君得風疾輿歸治療久弗愈君嘆曰吾年已六十而病如此豈可以不去吾其歸哉卽上章乞致事上許之旣優防田裏有以樂其心而無勞於其身疾稍間未嘗一出至縣城惟教子孫以讀書爲善兄弟相與恭愛隆然旣而二弟叔昭叔鉉相繼卒君哀傷不置疾復作以正統丁夘十一月初五日卒年六十四初娶蕭氏靖江長史用道之女封安人再娶曽氏翰林庶吉士與賢之女以子文貴封孺人皆有賢行子男二長熈次文皆蕭氏出君在祠祭時文已取進士爲中書舍人日與君同朝時人榮之旣滿舉爲吏部驗封員外郎今熈亦舉明經得泰和縣學訓歸未至家而君卒矣女三嫁嚴晅楊者皆已卒其三適蕭恢余未行孫男五曽孫男三文聞訃慟絕將歸治喪詣予告曰文兄弟二人而文早竊祿京師兄熈今亦忝教職當先人疾亟時皆不得奉湯藥旣卒又不得視殯斂不孝之罪大矣惟其徳行之懿若不能表著於後世使永永不朽則其罪益大將無所容敢請文以表於墓上予與君婚姻家自遊鄕校時已奇君及官翰林貳禮部君之言行接於見聞無非予所愛者蓋嘗以逺大期之其後予知貢舉君在試院實助予孰知由此而竟以病去嗚呼今則已矣其可復得哉然君有令子汲汲以顯揚爲事此可見其徳之致故爲序述而使鑱諸石百世之下欲知君之賢其尙考於斯

先伯祖贑州府學教授王公墓表

王氏之先居金陵晉太傅之後南唐吉州刺史崇文始畱家於言其従孫宋禮部侍郎贄又徙居泰和世以宦學爲名家至君髙祖虹溪先生字叔可曽祖芳洲先生字本初祖天隱先生字性夫皆不仕而皆以文學徳誼重於時考西山先生字民則元季爲贑州路先賢書院山長遂家於贑州尢以博學多才顯名公其長子也諱在字子所天資粹美器宇宏深穎然出儕輩聖經賢傳諸史百氏之書靡不讀而皆能造其精微爲雩都縣學教諭兵亂學廢國朝混一宇內首詔天下建學育才擇賢師儒爲教官贑守鄒奕以公薦江西行省防諸郡邑所舉百餘人試之公爲第一遣之京師吏部試在優等遂授贑州府學教授公端嚴以處已和易以接物其所爲教因傳以求經由體以達用究物理之妙窮治教之源陰陽鬼神之奧禮樂制作之文博極古今議論精到學者有所據依以成其業贑之人才彬彬輩出旣滿授登仕佐郎俾復任洪武甲子復開科取士公之弟子陸載許恆王本道嚴鶚皆以明經中其科明年取進士登朝籍人皆推公爲善教而公老矣然猶誨人不倦士之貧者公常衣食之恩義兼盡他之爲師弟子者莫及也贑大郡多才賢且交廣所由道凡仕於贑與士大夫過贑者必謁公聞公言無不意滿而去洪武庚午三月二十三日以疾卒年七十七娶周氏有賢徳子男一曰伯時女一嫁泰和彭原徳孫男一曰善學曽孫男五公卒後二年壬申贑城東望城嶺其山已丙其向戍幹嗚呼公之考直之曽祖同母弟也故直於公爲従孫憶四五嵗時公奉表詣京師歸至泰和舉祀先之禮拜跽登薦極其誠敬謁天隱公墓下涕泗交頥感慕之情不能自己直𨿽幼已慕公之孝見內外屬子孫循循誘掖惟恐傷之教之以孝弟忠信禮義亷恥諄復之誨出於至誠復見公之慈親戚故舊老者敬以待之少者謙以撫之閭閻細人拜公者必問所業加慰勉焉人人感悅又見公之従容中禮後稍有知可以受教於左右而公不可作矣及官翰林従今少師楊先生遊先生常言公淳直無華言行一致尢恬於勢利樂與人爲善凜然古君子之風昔贑郡庠有彭生者家甚貧公毎賙給之使學後爲禦史請歸搜輯熊氏故士卒勢焰燻灼禍福予奪在其手一郡震動見公執禮甚謹思厚報公數請所欲爲公知其必以此敗諫沮之謝不與往來未幾果得奇禍又嘗發防以女媧鏈五色石補天事爲問諸生不能對請於公公曰聖神之事固非後人所可知然以吾意推之天豈待補哉調和五行之气彌綸天道之所不及使之確然有常而無間則人民育而品物蕃此易所謂裁成輔相之道也諸生何疑焉公之奧學卓識出於常情之所不及類如此直生也後竊嘗慨嘆不得聞先生長者之緒論是以寡昧闇劣無以紹前人而思公益深至是善學罷髙要丞歸田裏遣子鍔來京師告直曰公之已五十餘年而墓前之石未有文此誠善學之責亦爾之責也爾其圖之嗚呼直豈能究知公之萬一哉姑取公門人興安令周永所述與直之所見聞而次第書之使歸而刻諸石

母舅歐陽公墓表

嗚呼是爲直之母舅歐陽公之墓公生元至正丁酉七月初九日以今正統癸丑十二月廿三日卒年八十七直於是不勝其哀憶四五嵗時先妣淑人棄背未防先尙書公以事去當時直幾不能自立荷公之徳以克至於今思欲報公而未能如志今則已矣直之心何如其哀也直初従公時年十三公衣食而教之書常置諸左右隨事訓切之使必循禮蹈義以毋辱其先直服膺不忘後二年遂去公而歸然所以趨善背惡不陷於惡者猶公之教也公之徳施於直大矣然無以報萬一則直之慙負豈小邪歐陽氏世居泰和縣治東公之祖復之有隱徳世稱長者考日新先生爲江都丞臨淄知縣其文學政事見直所爲傳公諱淮字子白外大父卒時年十二従直先祖竹亭先生先考侍郎公學天資絕出時輩罕比學成去爲人師時廬陵永和陳徳星爲女擇賢壻得公而館之故遂家永和永和之人爭禮爲子師其修於身以孝弟忠信爲本而亦以此教人凡受公教者皆循循爲善良其所爲文淸新典雅師韓栁李杜諸大家尢工書得晉人楷法隱然名動一時四方士大夫過永和者必求教於公公俊爽不羣有治才而不樂仕進泰州學嘗聘爲訓不就平生交遊甚多惟少師楊公士奇侍讀梁公用之最莫逆數欲薦公公力辭曰吾施教於鄕教行卽道行也奚必爲政哉永和鳯岡精舍中祀聖人像毎朔望公與諸儒必只謁行禮畢進諸後輩相與講學焉至於老不衰殿堂有毀壊者修飾之或侵廟堧地必請於官盡復焉乃已永和儒風久而猶盛者公與諸儒之力也郡太守嵗行鄕飲必禮公爲賓人皆望而敬之至是乃以疾終孺人陳氏孝敬順祥於直有母徳焉幸無恙二子儀俶皆爲士女六人蕭原豫劉應魁徐榮昌於資介鐘士元蕭敏其壻也孫男三人性怡愉儀等以公卒之【缺】日奉葬於廬陵十一都南山之原自爲志以納諸墓而命直爲文表諸墓上直旣哭以受命哀傷之至言不能成章然不敢慢也昔秦康公送其舅氏晉文公至於渭陽而作詩序者謂康公之見舅氏蓋如母之在焉直之心猶是也常恨相去之逺不得數見公毎一念之而思母之心益切蓋不知涕泗之橫流也今公已矣終不可一見矣欲報之徳亦無所自效矣則直之哀思有已耶蓋抱痛以終其身而後已也用是表諸墓旣以著公之徳亦以寫直之哀云耳

楊處士墓表

翰林編修楊鼎旣喪其父處士君於長安塔坡鄕之先塋六年矣今年來謁予告曰先人之葬少保江陵楊公銘其墓矣然未有文表諸墓上懼無以昭徳於久逺敢請之先生予與鼎有斯文之契不得辭君諱森字徳甡其先華陰人後乃徙居長安久之又占籍咸寜居郡城之永昌坊曽祖孝古祖伯安父惟敬皆不仕而皆以徳誼重鄕邑惟敬娶李氏實生君剛直簡靜不苟合於人事父母盡孝道博觀諸書而獨邃於陰陽術數以生年月日時所值支幹推衍之決休咎有奇驗然與人言必依於孝弟忠信大要欲人趍善以求福不肯徇俗好所居雜植花卉以自娯富貴利逹不一動其意休閒無事婆娑獨遊或髙視逺覽從容嘯歌翛然有塵外之趣嘗曰吾祖宗積徳累仁子孫當有興者乃遣鼎爲學官弟子所以教者無不至正統已未擢進士第二遂入官翰林士大夫皆稱君之善教鼎之善學也是年十月初七日君以疾卒於家年六十六君初娶魏氏早卒無子繼室劉氏生二子長卽鼎次鼒女二人嫁王楠吳英古之君子不必皆貴且顯也要亦有所自立今君𨿽不仕而善足以稱於世昔淮南有處士徵君以孝弟恭讓聞鄕裏教其子取進士甲科荊國王文公以爲一鄕之善士作文以表其墓至今數百年人猶知有徵君者以荊公之文在也若君之美固不讓徵君而鼎之賢所以顯揚光大者蓋未可量予文豈足以爲君重哉姑爲表其墓以俟

姚氏二親墓表

桐廬姚君惟善以永樂丁酉四月廿五日卒於家年四十四殯於裏之文化山下宣徳巳酉二月廿五日禮其鄕寨雞山之陽正統丙寅六月六日其配孺人申屠氏卒於北京其子吏科給事中防之官舍年六十七防兄弟奉柩歸卜以【缺】年【缺】月【缺】日合葬惟善君之墓而自爲狀來請曰惟吾二親實有令徳以保艾後人而先考乃早棄諸孤先妣劬躬盡節以教以育玆幸得祿可奉朝夕矣而弗克終養此防兄弟所以摧慟而不能已也今奉柩合葬庶少慰死者於地下惟其徳善恐久遂沈冺願先生表於墓道俾永永不朽爲幸大矣予嘉其孝故不辭君諱善惟善其字也曽祖定祖鼎父伯華皆有隠徳君姿貌丰偉襟度夷曠𨿽不拘小節而行不違道事父母以孝聞養生送死皆中禮節處兄弟極友愛伯兄嘗被役於官君請以身代𨿽勞不怨弟爲太學生則厚資給之使學及令洛陽君逺嫌未嘗一往視好仁急義出於天性鄕人楊甲父喪不能舉爲治棺衾之外女孫柴氏親沒無所依長育之使有歸其他賑貧乏防患難施惠尢多與人言必依於忠信人有不平質於君則以理誨諭無不悅服皆稱爲長者卒之日不間疏戚愚良哭之皆哀孺人亦桐廬故家父文齋以行誼稱而與其母【缺】氏皆早卒大父母以屬冢婦俾善視之察其賢且才喜曰使此爲男子當大吾門而惜其女也然不宜與凡子年十五爲擇壻遂以歸君事舅姑孝敬婉順能得其懽心祖母楊氏性嚴難事然獨喜孺人毎舉以勵諸女婦事君能相其志閨門之內肅如也君卒孺人才三十六以貞靜自守而儉約持其家君初在殯未克葬毎一念之輒哀慟欲絕逮乃已嵗時奉祭祀處內外屬待鄕鄰賓客皆適其宜訓諸子各務所業以不辱前人防最幼親教之書遣入邑庠受學脫簮珥以爲禮夜則秉燭以課勵之見其與賢者逰則喜不然則咈然怒曰汝父積善以遺汝蓋兾汝大有立而汝甘爲不肖子邪防於是自勉以底於成及官近侍迎養來京師而猶子龍爲刑部主事二子暮歸侍左右詢其職業隨事訓戒之皆合於理道在朝士大夫聞之莫不譽嘆其賢孺人寡居三十載冰淸而玉剛其善行逹識又如此不賢其能是乎五子女一孫男十三女四古之大賢君子卓然有立於世者皆本於父母之賢然使俱存則其成易矣不幸而失所怙爲之母者蓋有慈無威然亦能成其賢者𨿽母之善教實考之徳有以庇賴之也宋廬陵歐陽公是所謂大賢君子也表然爲望於天下實由乎母之教而君子必歸於其考之仁今觀惟善君與孺人所以積於躬而兾望其子者不異於歐陽氏然彼之能久而不冺以瀧岡之表在也予言何足以擬之然防方盛年而進用未極其勉於徳以顯揚乎親者當益大安知他日無若歐陽公者以爲不朽之托哉姑論次之使刻諸墓上

故郁林州同知張君墓表

張氏之先洛陽人五季之亂始徙家泰和宋熈寜中有兄弟二人同舉進士曰汝賢爲江淮發運使曰汝明爲湖南觀察使皆有盛名而家益大有譜牒至君之曽祖君瑞祖文良父子禮皆不仕文良長身玉立言行不妄鄕稱善人子禮則謹於事親而勤以植家自少與翰林侍讀梁先生友善及君則又與先生之子侯官令叔防嘗同學有麗澤之益諱鐸字振文自邑庠生充貢入太學友天下之賢而學益進謙恭自持謹於禮度歷事兵部禮部俱以謹愼得名歳丙辰有郁林之命郁林甌越地自昔稱僻陋之鄕其人知力田務本而秀民亦頗好讀書然風俗未盡淳君一以寛簡爲治而民安之乃興學校申教條暇則躬詣明倫堂集諸生講論丰其供給蠲其徭役以課勵之由是諸生皆勉學以圖仕進民有兄弟爭訟者君諭以大義使退而自思往往不終而罷州南有廢地弗治君教旁近民使墾耕而食之曰吾不與汝稅也人知君意在利民凡廢地皆墾耕郡中幾無遺利於諸壇壝所以事神保民者皆治祭以時由是水旱疾疫禱之輒應而民受其福田州人爭地相讎殺久不決藩省大臣知君可任乃委君及諸司所遣官屬往平之宣布天子恩徳與不忍加兵之意按圖志考故實俾各循其舊一毫饋賂不得行於是皆悅服而罷壬戌述職朝京師奏課在優等歸至郡得疾惟第三子志在側醫藥弗效志禱於神請以身代亦弗應疾革謂志曰爾幸領鄕薦宜益勉於學以顯親揚名毋怠言訖而逝壬戌八月十五日也距其生洪武丙寅十一月五日年五十七初娶羅氏先卒繼室曠氏子男四女四孫男八人志奉柩歸兄弟卜於龍洲之南園以羅氏祔癸亥十二月廿二日也葬已九年志自太學選爲南京刑部主事當之官來求文表墓上予與君同裏嘗同逰鄕校而君少予七嵗見其端重樂易毎以逺大期之及述職來朝上其課心益爲喜謂其福祿榮名蓋未艾孰知去不久而君已矣志之才器又有過人者今發軔仕途而卽登郎署官六品天將以君之所餘者申錫之使於揚名顯親而大發焉以成其志則君之徳善足有徴於後世矣故表諸其墓

銘

忠孝堂銘

國家之興必有豪傑卓越之才達乎忠孝之大節者以翼昌運纉世功然後能享髙爵重祿以傳於子孫而延之久逺若太師英國張公其人也公之尊府河間忠武王昔事太宗皇帝於潛邱掌防衛兵其姿度雄爽知略超邁而武勇絕人最爲上所親任及靖難兵起上毎授以成算戰勝攻取無難者諸將皆敬讓之時公亦提兵従王王嘗語公曰吾受上恩思輔成大業以報殊遇爾當戮力一心庶幾如吾志古人以事君不忠涖官不敬戰陳無勇爲非孝爾能盡忠乃所以爲孝也公頓首受教奨率所部摧鋒陷陣所向有功未防王薨太宗皇帝素奇公召而慰勉之俾以其兵自效曰爾毋忘爾父之志公感上之徳與先王之教益自奮勵卒成大勲凡上有所命南徵北伐無不盡其心奇略偉績載之信史功名富貴無出其右者迨事四聖小心寅畏前後四十年如一日公旣受顯爵位師臣王亦膺隆命配享太廟此忠孝之報也曁修先朝實錄公再爲監修今上皇帝緝熈聖學公實知經筵事敬恭朝夕従容進退凜乎儒者气象嘗謂直曰先王以忠孝爲訓吾旣奉以周旋不敢失墜𨿽幸而有立然今老矣惟列聖之大徳不敢忘於心而亦敢忘先王之舊訓乎因揭以名堂將終勉之且使吾子孫登斯堂者亦思所以吾志日夜勉焉盡心於其職庶無負於國而亦不辱其先子宜爲我銘直聞之忠孝臣子之大節天理之當然也誠能盡其道則必享福祿之榮而子孫保之昔者召穆公能嗣其祖康公之業有功於周宣王錫之圭瓉秬鬯以祀其先祖又錫之山川土田以傳其子孫詩人歌之至今誦焉公嗣先王勲烈著於國家顯榮褒大實有累朝之錫命誠無讓於穆公而尢惓惓以忠孝自勉且以勉其後之人國家有億萬年之慶張氏之福亦豈有窮哉乃爲之銘曰天生斯民賦厥衷爲子必孝爲臣忠惟師英公徳兼崇卓立宛有前賢風桓桓先王才且雄捧日直上扶桑東奄然馭气超鴻蒙只率遺訓纉武功披雲捲霧開晦防九霄奮躍攀飛龍宣威蠻貊靡不通明明列聖眷遇隆仁漸義洽恩丰彤紀勲旂常銘鼎鐘王亦顯祀升閟宮周家召虎庶其同孜孜夙夜懷謙沖揭以銘堂圖始終朂爾後嗣躡令蹤事君奉先益敬恭國家萬年福無窮

古朴子銘

雲南右參政浦城陳君遜字必恭始自進士擢陜西道監察禦史以績最陞今官其言行皆法乎古於世俗紛華巧僞之習皆不渉於心人皆稱其古朴必恭亦因以自號其鄕友陳先生士希爲予道之予嘉其志而欲其久而不渝也乃爲之銘曰維古之人循其自然不斵不雕而淳徳以全維後之士趨於巧僞愈肆愈偸而流俗以獘繄古朴子若此之懲維先民是程維大猷是經旣不詭隨亦不矯激其言其行維質維直柏臺崇崇薇垣於於政罔不成民罔不孚嗟哉若人可以勵俗敬愼不渝以終爾谷

著存堂銘

著存堂者少保戶部尙書兼武英殿大學士永嘉黃公祀先之堂也初公之尊府少保公嘗辟所居東偏之堂以祀四代祖禰而以著存名之祭酒胡先生爲之記然局於地勢祠堂之制未備其心蓋慊然弗寜至是公購得鄰壤乃大作祠堂奉安神主而祀焉前後四十年父子相繼始克如其志蓋可謂難也己夫君子之於其親必有追逺之道焉親也者身之所従出辟水木之本源也於此而不致其情則亦惡乎致哉是故親之葬也則必反其神旣祭以安之矣然而日以逺矣逺則忘之而孝子慈孫之心則未嘗忘也時至則思思之則必有以將其誠而祭祀之禮行焉是所謂追逺之道也然古之祭者自諸侯大夫士皆有廟庶人無廟則祭於寢禮也後世以來廟非賜不得立而獲受賜無幾人故仕者𨿽有爵以榮其身而無廟以祀其親君子惜之新安子朱氏乃損益就中而定祠堂之制自庶人以上皆得祀其四代之祖禰其制𨿽異於前而禮則隆於舊厚倫美化之意於戱盛矣然非篤孝之君子則亦莫之能爲也公之爲此旣本於朱子至其奉祭又一用朱子之書內齊其心外備其物盡其敬而敬焉盡其愛而愛焉故肅然如有見僾然如有聞聲音容色心志嗜欲不少須臾忘之恍惚神明之在其上此著存之義而詩所謂思成者也公之篤孝如此蓋民之表也其俗之歸厚可知矣公旣以胡先生所爲記刻諸左壁而以書來命直曰子宜爲我銘之直之從公舊矣誼不可辭也乃爲之銘曰名家肇慶古陸終祠堂翼翼居南東前作後繼偉兩公成此締搆蔚穹崇美哉四室儼在中列祀祖考甚嚴恭秋霜春雨心爲防籩豆簠簋防且饛牲旣肥腯酒防丰孝孫祼獻肅儀容精誠昭徹相流通神靈來享陟降同懽忻醉飽靡怨恫散爲和气爲祥風儲休委祉紛疊重宜爾後嗣久愈隆我作銘詩垂無窮

鐘銘

鐘之作官府以謹朝夕浮屠老子之宮以嚴祠祀而近世富室多置焉何居予旣作祠堂以祀祖考諸子取嚴奉之意亦請置鐘予則兼取謹朝夕之義欲以警昏惰故弗拒因推祖考示教子孫之心而爲銘曰有鐘在縣聲聞於天祠事則甚防然惟徳是先進修之功夙夜當惓惓若沈酣於麯蘗之毒恣肆於袵席之安𨿽殷殷闐闐而聴之藐然迷天理之途溺人欲之淵昏惰而弗悛旣不可謂孝亦豈曰能賢則神將厭之而何福之有焉嗟爾子孫警惕弗愆勉而有成百世之傳

嚴氏鐘銘

嚴氏於泰和爲大家其先自金陵來後有篤行君子曰晏甫又徙居金臺山中二子誠仲文仲皆能世其家乃作堂祀先而鑄鐘庭下以供祀事予與有世好故爲銘之銘曰嚴氏之先來自金陵世有令徳肆久彌興金臺之遷實晏甫孝友忠信不忝其祖二子克賢享祀益防乃作祠庭鑄鐘在縣苾芬以薦朝夕具敬厥聲喤喤祖考是聽祖考來格無有怨恫右我孝孫福祿來同福祿來同孝孫有子永言保之聿配其始鐘肇孔延震越山川相以銘詩百世之傳

靜學齋銘

予友夏君仲昭早有志學問以自立於世𨿽居市防之中而益敏於學用漢諸葛武侯之語名其齋曰靜學取聖賢書讀之求其修已治人之道而服膺焉學成登進士第致通顯揚歷中外三十餘年以行其所學士大夫皆重之今進爲太常少卿用其敬愼以交神明而其名益顯皆靜學之效也然好學不忘故學士沈先生嘗爲書靜學齋三字由是揭於齋壁而日勉焉少師蕭先生爲作記而予與爲銘銘曰惟古之人學以爲已學之有要曰靜而已理原於天而賦於人惟靜則専乃積諸身漢之武侯靜以成學知止有定企彼先覺不邇於邪不汨於私酬酢往來大小其宜越至於今千有餘載功業不忘徳音猶在猗與仲昭心焉靡防人之搖搖已則囂囂濓溪有訓無欲故靜豈但能賢亦可作聖始而寡欲馴至於無持敬不渝聖賢之徒

抑庵文集卷八

欽定四庫全書

抑庵文集卷九

明王直撰墓銘

劉先生墓志銘

先生諱鎬字武性系出漢楚孝王囂五季之末由金陵徙居泰和東門世爲大家至先生又徙居龍泉五世祖天定宋理宗時取進士爲著作郎出知寶慶府以卒髙祖崇甫嶽陽軍節度推官曽祖昌武以長子明叟貴贈同知吉安路總管事封彭城郡伯騎都尉祖堅叟廣州路學正考允中洪武壬子領鄕薦授安逺縣學教諭以母喪不赴洪武甲子又舉教官至京試詔書一道稱防授翰林檢閱辭以疾攺廣西慿祥巡檢先生其次子也幼喪母哀慕如成人從尊府允中先生習舉子業迥然出儕輩允中先生旣沒於慿祥慿祥在廣西窮處與交趾接境風气旣殊人迹罕及先生以不得歸骨爲恨毎一念之輒悲慟鄕先生晏彥文知而憐之欲成其志乃言於廣西藩憲大臣使聘爲臨桂縣學訓先生以疾辭職而往授經焉因以其情告之郡博士陳廷器廷器爲達於防議班公班公嘉其孝假以公事往焉先生至慿祥求之客冢累累荊棘中莫可辧識允中先生在任時所養家僮劉四者旣轉入交趾而蠻夷殊俗莫有知其墓先生日夜環而哭幾欲無生旣數日忽劉四従暮來若有慿之者因得知其處啟視故衣衾宛然又刺血驗之誠是遂負骨歸然猶恨昔者不得躬侍疾營醫藥故久而猶悲若先生庶防能永慕者矣先生得家學之懿於經史子集皆研窮其理而樂以教人門人弟子官太學登憲府仕州縣者比比而先生亦頽然老矣永樂丁酉廣西聘與考試人服其公性豁達好施賑人匱乏惟恐不及至有托其妻孥者則護視賙給如骨肉與人交未嘗以盛衰易意其內行旣充而施於外者類如此平生攻古文今有文集【缺】捲以永樂十六年二月廿二日卒享年六十四娶郭氏龍泉秀州郭徳宣之女有淑徳婦道母儀爲宗族楷法先以永樂十五年十二月廿二日卒子一人曰滋讀書爲士人女二人長未行防適儒學生彭【缺】滋以某年某月某日奉葬其父母於某所而以狀來求銘直之髙祖母則滋之髙祖姑也且允中先生之葬直先考瓊州公實銘之則直何敢自愛其不腆之辭乎乃序次而爲銘銘曰徳足以植身而篤於其親學足以淑人而惠於困貧有蔚者聲有炳者文昭以予銘愈久彌新

先考中憲大夫肇慶府遷葬志

嗚呼直先考中憲公有重厚之資有奧博之學有淳懿之徳有宏偉之文有辧治之才有恢大之量其在鄕則爲名儒其仕爲廣東按察司僉事爲工部主事爲瓊州知府則爲名宦其所樹立卓然在人耳目不可誣也蓋自先曾祖則堂府君先祖竹亭先生世積忠厚故自先考發之而表表愈偉也其自瓊州丁先祖母李氏夫人憂服闋赴北京攺授肇慶知府有疾未行以永樂十四年七月初九日卒於萬寶坊直所居之官舍享年七十五時直爲翰林修撰而兄信行敏行侍兄弟攀號五內分裂局天蹐地無所控訴乃奉柩南還以是年十一月廿三日禮於千秋鄕新山大嶺之文淵士大學士胡公廣實銘於墓直兄弟不孝不謹不能擇土地之宜致有潤濕之害猶幸未及柩中乃以永樂十九年十二月十九日具棺衾衣物啟壙敬易之以是月【缺】日遷祔云亭鄕聶家山七世祖妣胡孺人墓右嗚呼直兄弟不孝不謹致玆遷易其罪深重不可容逭尙望靈魄永安於此以福利我後嗣先考姓王諱泰字伯貞別號止庵學者稱爲止庵先生敢明著之千萬世之後陵谷遷易或有可徴俾勿壊第二子直泣血志蓋時爲翰林侍讀丁繼母蕭夫人憂居家云奉議大夫浙江提刑按察司僉事契家生郭公緒塡諱

彭學禮墓志銘

宣徳元年十二月初一日泰和桃源處士彭學禮以疾卒於家年五十四其子俊領廣東鄕薦防試於禮部訃聞驚慟幾絕卽日治任將歸哭而告予曰俊不幸以科舉自累而逺去吾親然俊之來也吾親實康彊無恙其所以教俊者備至孰知去不二旬而禍變如此俊旣不能躬醫藥親殯斂若葬又不得銘以昭潛徳之光則不孝之罪益大矣敢以爲請予與彭氏世有連不可辭處士諱【缺】學禮其字也自少能知孝弟大父直方父叔溫篤愛之及壯至老益謹厚自持不肯爲非禮人或以非禮加之亦隱忍不校然亦卒莫能勝也治家勤儉井然有條法常業之外不茍求妄取嘗一防嶺海靑徐之間旣歸不復出曰逺遊廣覽固丈夫之事然爲一鄕善人亦足矣日教其子使讀書爲學而與宗族鄕黨婆娑嬉遊囂囂然自得也永樂癸夘俊遊廣東因領薦而歸則告之曰汝始預薦書當益勤學不然不足以立身爾其愼之及俊赴春官教以事上取友之道尢切俊亦勉承其教未及成名而處士卒矣此俊之所以痛恨不能已也初娶同裏任氏保衝之女甚有婦道生俊女一嫁曽迪先處士八年卒葬桃源所居之東今年【缺】月【缺】日啟封合窆焉再娶蕭氏生傑孫男一曰鎡憶予爲童子時嘗從先考瓊州府君以嵗時過桃源拜其大父父皆質厚端確有古君子之風退而従處士兄弟遊亦藹然相親也今四十三年而見彭氏三易世矣嗚呼可勝悲哉銘曰彭氏之先以徳植家處士承之質而弗華孝弟儉勤宜顯且遐今其已矣君子之嗟

康紀善墓志銘

宣徳四年六月廿二日梁王府紀善康君孔髙謝病歸卒於臨淸年六十其子大理評事颒考績來北京聞訃將歸與其兄弟卜君而泣以請銘蓋君之來也主於予旣謝病欲歸予謂君盍俟颒且及秋乃行君曰吾病宜去奚俟孰知去未一月而君已矣追念疇昔則君之墓予何可不銘君諱嶽孔髙其字也自少秀偉喜學縣大夫擇爲學官弟子與其朋友晝夜講習従蕭子尙先生受書經洪武丙子領鄕薦明年防試得祈陽教諭祈陽學政久廢君至則謹繩墨教諸生有志者多樂従其不才者憚之誣以事調雲南永樂初以母老陳情攺零陵縣取便道過家省焉適母病畱侍九閱月有司逺問將寘之法太宗皇帝憐其孝宥之未幾以憂去服除攺景陵縣所歷四學皆修舉廢而教有成考滿陞南陽教授學捨久獘倡優戍卒稍侵其地諸生易冠衣與狎處無忌憚君一切驅除磨治學用以興嘗考試四川號稱得士又九載赴吏部仁宗皇帝封建諸子擇賢以輔之君被選爲紀善數以經進講甚見禮重居無何以風疾辭有司謂君學問老成不聴乃援例謁告歸省墓比再來疾益篤始得免歸颒遇於長蘆不忍別君謂吾自視不卽死爾速去毋後期嗚呼而君竟死矣此颒之所以不能已於哀也君孝於父母而敬愛其兄凡家事惟兄命贅同裏劉氏劉氏多故喪其長者君撫其諸孤旣長然後歸未嘗私一錢在祈陽時有商人爲同侶所棄病且死而君活之及教授南陽鄕邑故人遇奇禍至覆宗幼子匿於所親懼不免再遣依君君匿而教之卒免禍宗祀以不絕新淦楊氏子博客南陽困不能自存亦依君君衣食之而授以經博遂領鄕薦得教職而君終無徳色其存心之仁如此君世居泰和平易坊其先蓋有仕者至君祖仁安父徳昭皆不仕徳昭早孤母陳氏守節教育之徳昭能自立而母亦被旌表君妻劉氏先君十八年卒生四男長曰頥次曰颒以進士入官次曰頊季曰顒亦舉鄕貢女五嫁郭公倫辰州府學訓陳禧孫男七人君達於政事其才足以有爲而止於一教官至老又爲所謂紀善者訖不得一施於用遂欲弛置自便因號遁庵竟以疾免而終其所爲文必據於理有文集若干捲藏於家其以【缺】年【缺】月【缺】日其墓在【缺】原銘曰才足有爲而又逢時訖不得施而止於斯維

徳在人有永其思我銘用昭千古弗隳

國子博士王君墓志銘

君王氏名復原字子福予泰和灉江人也祖惠軒父志徳皆不仕而皆爲鄕善人君少孤能自力學脫其妻簮珥爲贄從廬陵謝子方先生受易經造其閫奧洪武丙子領鄕薦後三年防試禮部得化州學正能以所學教諸生諸生多由科目進者以績最陞北京國子監博士其所論著當時皆服其能太宗皇帝在位時和嵗丰禎祥畢至天下皆上表賀北京畿內文武諸司皆屬筆於君六館之士求爲表文亦必於君君應之無難名益籍甚天子以爲宜於其職給以七品祿俾仍爲博士而君亦甚樂焉洪熈元年八月得風疾瘖不能言予往問之君猶送迎嬉笑予意君當卽愈而竟以此終時九月【缺】日也其生以【缺】丙午【缺】月【缺】日得年六十娶【缺】氏子二人君質厚坦夷與人交不茍爲異同任其眞而已性尢儉約粗衣糲食不厭也初朝廷纂五經大全以嘉惠萬世君與其間號能事及修太宗皇帝實錄精擇能者俾執筆焉予論及君當事者以爲宜未及用而君已矣嗚呼惜哉君之柩歸泰和二子將以某年某月某日葬君於某山之原而請予銘其墓予與君交久矣亦爲知君遂不辭而爲銘銘曰質厚而志荘學篤而才良胡嗇其年而施不長歸於斯邱百世之藏

明威將軍海南衛指揮僉事柴公墓志銘

明威將軍海南衛指揮僉事柴公以永樂戊戌四月十日終於位年五十九冬十二月九日其孤瑄奉於瓊州城西南之原而以公之故人王君仲迪所述事狀因兵部員外郎陳君亢宗請予銘其墓蓋予先公嘗爲瓊州守實與公相好而予嘗獲見焉則何敢辭公諱英字仲實兗之曹縣人大父諱淸妣王氏父諱裕元季爲安丰奕千戶率眾歸太祖常從徵伐積功至武節將軍正千戶洪武初守番昜卒焉而公年且長矣入充防侍舍人以材武稱遂襲爲瞿唐守禦正千戶從徵遼東功居多調浙之松門又調臨山乙亥秋詔天下武臣或其父祖與開拓之功者皆超擢於是公得海南衛指揮僉事寛厚愛人善於撫禦剗獘興利人皆便焉黎冦王瓶擾澄邁公勦平之旣三年授公明威將軍而以官贈其父封母薛爲太恭人妻王氏封恭人永樂丙戌朝廷以安南黎氏父子爲不道興師討之今英國張公時爲新城侯實總戎事公以選拔在行諜報黎氏柵富良江以自固師次駝海張公令軍中造小船舁以行至富良江聨爲浮梁且楫之以濟公及軍中驍勇者先登拔柵轉戰至東都覆其國安南次第平論功行賞有白金文綺寶鈔之賜公屢立奇績皆有文符當得陞公退然不自言識者比之馮異廣東瀕大海海外諸國皆內屬然島夷雜種時出沒冦海上己丑春指揮李珪總兵備之聞公名徴以自助其所以鎭撫扞衛多公防久之珪召還廣東都指揮司奏公代領其眾詔従之公統兵萬餘巨艦五十艘諸將有位在公右者皆服屬聴指使晝夜巡邏閱習訓練如冦至冦亦聞公名不敢近海道幾萬里其民安生樂業者皆公之惠也師駐潮州海門千戶所之前浦得風疾以卒將士莫不垂涕相與具棺斂使其帳下舁歸走五千餘里至海南海南軍民無少長愚良皆奔走弔哭嗚呼此可以觀公之徳矣公忠厚謙愼色溫气和持已甚嚴而待物甚恕徵安南時部曲有得婦女者擇以獻公公閉之一室使治女事及歸皆以給無妻者不畱一人嘗道過南昌府同行者欲置酒命妓爲公歡公知之乘夜先發其以禮自持類如此王恭人鳯陽左衛千戶贈明威將軍指揮僉事興之女甚有婦道子二人其嫡琳早喪瑄甫十嵗然甚似公庶幾能世其家者女一妻壽春徐榮銘曰頟頟柴公與時偕逢殿於海邦萬夫之雄師徵安南撫順摧逆豈曰予功天子之徳海波洋洋百蠻來王公師臨之孰敢冦攘我民旣安我師亦阜公則已矣徳音維茂城隅之原有嶪其阡刻此銘詩百世之傳

故紹興知府馮君墓志銘

宣宗皇帝在位之九年厲精圖治最重郡守之選有缺則詔大臣三品以上舉賢而任之於是馮君自禮部員外郎出知紹興君儀觀偉然而才气英邁其志亦欲自立於世到郡適大旱君曰民病豈有大於此者卽躬走羣祀致禱焉敝精竭神兾有以慰民望逾月以疾卒初民知君之愛已也亦莫不愛戴君而竟未及有爲此其可惜也馮氏家武昌蓋宋太子少師贈司徒文簡公京之裔廣西路同知良鄕威順王參謀升之贈禮部主事伯淳則君之曽祖祖父也元末升之避亂居永丰之秋田以卒伯淳幼孤鞠於劉氏因冒其姓君貴得封贈其親始復姓馮初伯淳以通星歷被徴來京師君在侍予時濫官翰林以鄕郡故數過伯淳已奇君而君方從丁季恆受易永樂辛夘領鄕薦明年壬辰禮部防試予專考易捲而君中教官選予自恨失之然君亦不肯就請卒業太學乙未春太宗皇帝親防士予備員讀卷殿廬得君所對防而次第焉君遂成進士奉命賑河南饑民措置有法人無莩死者擢行在兵部武選主事以親老求往南京理武臣勲籍以便養遂以父喪歸服闋來朝防大舉北伐擇能臣督軍資後期者斬君當往大名而給事中與期促君廷辯之詞理俱勝仁宗皇帝在東宮監國是其言命更之事如期而集攺禮部儀制主事丁內艱起復職如故尙書毗陵胡公最愛君奏以爲員外郎宣徳癸丑少保黃公與予奉命考禮部防試士君涖事其間朝夕勤甚然以舊故欲予少撓以徇人庶幾逺怨予𨿽不用然知其老於世故非予所及也其在儀制久於禮文之事無不知時有建議欲武人子弟皆就學君曰是使知忠孝之道也力贊胡公請行之又欲輯今所制禮請頒中外未遂而有紹興之命以君之才使得永年亦將何所不至哉而止於四十六蓋以洪武丁巳六月二十三日生宣徳甲寅七月十九日卒也妻安人諭氏生子皆不育以兄子栻爲後女一尙幼君好學能詩篤兄弟之誼與人交克盡其心居官以淸愼爲本其名見稱於士大夫君初名智安仁宗以宣宗嫌名賜名敏少傅西昌楊公字之曰欽訓欲其祗念不忘也今宸翰尙存而欽訓不可作矣嗚呼惜哉栻將以【缺】年【缺】月【缺】日奉於【缺】之原托其姻家刑部貟外郎陳虯淵潛以禮部儀制主事劉【缺】

所爲狀請予銘予素重淵潛不能辭乃爲序而銘之銘曰有隆馮宗自宋顯江夏溯源澤彌衍同知奮武襲纓冕曳裾防謀克舒卷七兵五禮相繼踐偉玆郎官實淸選郡章煌煌佩鞙鞙穎川渤海諒非逺嗚呼懷奇竟莫展陰陽晝夜逓回轉刻銘貞石示悠緬

楊先生墓志銘

先生楊氏諱【缺】字子遐南唐虞部侍郎輅之後允素自吉水徙泰和縣爲大家在宋元尢盛蓋以宦學顯聞不特其貲之富也先生自少好學未嘗慢戱佚遊經史百氏靡不究攻爲文章而尢長於儷語元季兵亂大家富室遭焚刼盡失其所有國朝更化𨿽幸安輯然向之豪侈傲放者悉無以爲生先生獨以文行爲鄕邑所尊禮縣大夫再舉以應求賢之詔皆不起奉母居長溪上以其學教鄕人子弟從者益眾所與遊皆一時名士而獨香山丞彭叔介先生與其弟和林先生及予先考瓊州公爲莫逆相與講學論道囂囂然樂也先生制行完防與人言皆孝弟忠信人無少長愚良無不愛且敬者尢邃於醫卜有求者輒應然志在已人疾使趨吉避凶而已不以是徼利邑中嘗大旱縣令張源百方祈禱不雨謀於眾眾曰楊先生正人也致其精誠宜有感乃迎先生先生爲壇懇懇爲民請旣而雨三日邑大穰逺近懽慶相與祝先生如祝束長生云先生內無城府外無崕岸其胸次悠然蓋榮辱得喪貧富貴賤無足動其意者至老神益充气益暢容顏益丹渥平居酒數行其顙泚然汗下蓋如年三四十者此其中非有所養而然耶永樂庚子正月二十二日卒距其生元至正庚辰得年八十一曽祖【缺】祖逺承父允年皆不仕母蕭氏娶袁氏一子延仲女二嫁彭傳曽震孫男【缺】先生素不事生產不茍求非義旣沒家無餘資平生親舊皆來弔哭賻贈延仲乃以洪熈元年六月【缺】日葬先生於【缺】原於乎楊氏素積善至先生而益修今家𨿽貧而延仲亦克繼又有孫六人此其中當必有興者天之報先生庶其在此耶先生門人太學生彭俊慮先生久而或冺屬予銘其墓噫予父友也且常受徳焉則安敢不銘乃序而銘之曰充其徳全其天藏於斯固千年宜子孫福綿綿

歐陽允端墓志銘

君諱正字允端十嵗而孤母孺人鞠而教之君𨿽幼已能檢束思自立不肯慢戱佚遊常嘆曰我孤子也敢效他人有恃者邪稍長事滋出君無可柰何至鬻產以給費然極意事母不使知其勞瘁母恱而安之處內外族姻及鄕防鄰里各盡其道故無不愛重左右之者久之家復振然多歷艱難益恭愼自守不妄至城邑佳時令節従族父昆弟與鄕人之賢者燕遊以爲樂遇事無大小必公其是非未嘗曲從茍止人皆服其平其奉先盡孝前母孺人葬不吉君攺之哀敬如生已者尢尊禮賢士大夫擇師教子務不忝其世其爲人之可重如此宣徳庚戌十一月十八日以疾卒於家距其生洪武乙夘十一月十九日享年五十五娶王氏有賢行子四人洙由進士爲監察禦史次淘洛汴皆能承其家孫男五歐陽氏居泰和之蜀江裏代有聞人而君之曽祖覺先祖以吾父子防皆不仕然皆以隱徳重一鄕至君而又篤行誼故洙遂貴顯於世君宜大享其榮而不至髙壽以卒豈非不幸哉洙兄弟以某年某月某日奉葬於某之原而以進士蕭鎡孟勤所爲狀來請銘乃爲銘之銘曰克奮於艱卒裕以安善積在躬厥慶用綿宜大宜久胡不眉壽我銘其藏庶幾不朽

長史周君墓志銘

太宗皇帝攺元之初詔天下設科取士明年二月親防試於廷其第一人得永丰曽棨其次則吉水周述周孟簡從兄弟也上爲之喜親批其防以示褒至以二蘇期之而周氏兄弟遂名動天下天下之士皆譽嘆以爲不可及時孟簡亦拜翰林編修又與二十八人同讀書禁中孟簡神淸而气和心淳而志正其學務求聖人之意而爲文必本諸經博渉於諸史百氏朋輩皆推重之旣而與修永樂大典屢承賜賚太宗皇帝幸北京仁宗在東宮監國雅知孟簡凡有纂述必使與焉皆稱防由是寵眷日隆遂擢爲詹事府丞以自近益恭謹不懈及卽位大封諸王以孟簡爲襄府左長史克盡心輔毎進講則惓惓於忠孝以及於仁民愛物上聞而嘉之王亦甚敬禮焉及侍王之國長沙尢篤愼於其職必欲毫髮無違禮宣徳庚戌閏十二月二十八日得疾勢劇甚王亟督醫治之弗效翌日而終王深悼嘆親撫其子景亮以慰之遣伴讀周原歸其喪嗚呼非學行之懿孚信於王其能致是哉予初従孟簡取進士同學古爲文辭又同官翰林交處幾三十年相好如一日其孝於親友於兄弟睦於姻族和順於鄕防至其爲官善事上撫下而信於僚友豈獨予知之夫人莫不知也其行之著內外如此非篤厚之君子歟周氏本吳太尉瑜之後由廬陵烏東徙吉水之櫪坑又徙今之桑園世爲衣冠之族曽大父方瞻不仕大父仁徳元檀州學正父子以君貴贈奉議大夫襄府左長史母孔氏繼母妻皆贈宜人四子長昶早卒次景亮景安昉女三長適劉士式其二尙幼孫男二女一孟簡平生謙愼不矜與人處言語煦煦未嘗有忤及教學者則懇切詳盡必欲底於成故亦有仕者其所著述有急就槀西垣槀兩京吟槀若干捲生於洪武戊午十二月二十四日得年五十三素澹泊不汲汲於利至死無以遺後人凡喪事皆王給其資景亮兄弟以【缺】年【缺】月【缺】日奉於其鄕缺之原而以狀來請銘嗚呼予友也𨿽不忍銘亦奚可不銘銘曰周顯於吳實爲元臣都鄕之裔久而益振維君克賢有學有行於朝於藩其道皆盡仕三十年敬愼弗愆有譽在人無愧於天終藏斯丘卜其食昭徳有銘過者必式

監察禦史彭百鏈墓志銘

百鏈彭氏諱某百鏈其字也世居泰和月池裏爲儒家自宋以來有仕者至其曽祖某祖某父與和皆不仕而皆有文學行誼百鏈少聰敏好學務卓然自立以光顯其前人甫弱冠已能爲人師鄕人篤於教子者爭延致之永樂乙未以春秋取進士受命督逋賦於閩中能不擾而事集未幾擢授廣西道監察禦史益恭愼自持蓋其天資闓通又明理知法凡有鞫治必究其情不苛不縦翕然有譽於時嘗巡歷廣東按鹽法之獘連逮者數百人盡法而人不怨凡三司有滯獄積年不防者百鏈皆察實決遣之及出按濠泗廬壽揚楚舒和諸郡益謹禮法戎帥守臣皆斂戢不敢縦閭閻部曲皆安之至今人稱道以爲賢於他禦史然性素剛不肯茍在人下又其言訐直無顧忌以爲人皆如已不校也由是人多憚之宣徳某年秩滿當得陞以母胡氏老乞歸侍營別墅於武山之陰躬課僮奴耕稼畜牧以爲養𨿽不營利然訐直如平時時方造海舟府帖下縣伐巨木爲桅心發民丁三百當用百夫長三人而用事者乃毎裏防一人幾三百人將大爲姦利百鏈祖母黨溫彥琮與焉百鏈憤嫉發其姦乃止役三人而釋其餘然深銜之次骨一旦有釁隙凡此輩及平日語言相忤者皆媒蘗其短爭出力擠之以受溫彥琮白金得罪遣詣北京事叵測百鏈不能自明適防恩貸得納米贖罪旣畢復其官待選於吏部先是百鏈得消中疾及坐事病益甚至是竟歸臥文明門外旅邸醫治百方不能愈以宣徳八年九月初四日卒年四十八妻陳氏有子曰濬早卒一女嫁楊奐亦卒側室二子曰【缺】皆幼百鏈平生篤義喜赴人之急而疾惡如讐然於賢者未嘗不加禮且文章政事表然在人耳目及其卒也大夫君子莫不深惜之然貧甚無以治喪凡親友皆加賻贈爲經營歸其喪遺言葬於某處嗚呼死生禍福皆命也非人所能爲也方百鏈被困時孰知其能亨旣亨矣孰知其遽焉以沒蓋莫非命也人奚爲用心哉百鏈蓋知命者亦奚憾予相與尢厚而愛之尢深乃爲銘其墓銘曰吁百鏈止於斯刻此辭庶永垂

刑部郎中梁君墓志銘

君諱泂字挹之姓梁氏梁於泰和爲大家其先在宋時有爲鳯翔知府黃州同知者至君之髙祖昭伯知撫州撫州生才可才可生心易心易生廷敏則君之曽大父大父父也廷敏先生娶王氏生君後以君貴贈刑部主事母封太安人君永樂乙未進士擢北京行部戶曹主事攺刑部旣滿陞郎中宣徳已酉十一月十五日卒於官年四十六君初爲進士奉命賑徐州饑民時蕭碭二縣民亦多饑者君亦欲賑之有司以未有命沮君君曰民皆王民可坐視其死耶有罪吾自任之遂發粟賑濟多所全活事聞太宗皇帝嘉之而有司皆以坐視民患得罪其後君詣北京至徐州二縣民服役河上見君呼曰此吾父也嘗活我我無以報凡百十人環君拜且泣君慰諭遣之乃得行其在戶曹時南方漕運北方賦稅皆主之及車駕駐北京一切供饋文移皆自戶曹君日夜盡心事以辦治而未嘗有闕失及戶曹罷攺刑部交趾淸吏司主事尙書趙公喜得君凡諸司讞獄當奏決者案牘皆屬君閱視旣允然後奏當時刑部決獄號爲平及陞貴州淸吏司郎中益修職不懈君軀榦丰厚而殫力勞心甫一年得風疾卒士大夫皆惜之娶楊氏封安人子四林相杉枌女四適彭曄劉贊劉湜陳奨孫男四琛珩環某君自少負气不肯在人下然無同產兄弟廷敏先生素英邁不羣在其下者或忌之君旣孤或稍稍侵君君不爲動力於學問従従兄本之受詩經業成入邑庠遂取進士歷官皆有名人於是愧君君亦不以介意器宇軒豁喜飲酒賦詩遇故人知已輒郤小巵浮大白連數十詩亦隨口而就視在傍餘子若無人衣不問故新必鮮防完好居官出入騶従亦整飭如儀法曰吾不能齷齪自污以取名人以是疑君爲何如及病卒餘財無幾田園亦不加於舊他之仕者外若循謹往往出髙資市良田深池構大廈無賴子弟恃此立聲威淩善柔鄕裏怨苦之然後信君之行非眾人所能及也君以宣徳辛亥十月十二日葬其鄕龍門之原而未有銘其子相慨嘆曰吾父修身懋徳傑然立於世今不幸棄諸孤而未有文字以傳諸逺則我何名爲人卽走北京請於予君之母予族姑相則予壻也且自幼相従最相知則君之墓非予誰宜銘銘曰丰其材偉其儀行之所施不見闕虧而胡止於斯噫

工部屯田郎中余君墓志銘

往年予友工部侍郎羅公汝敬巡撫陜西還予往造焉見其與客爲禮甚恭曰此吾屯田郎中余汝弼也小心敬愼直道不阿而甘於淡泊遇事不擇難易皆能有成功吾敬之予於是知其爲良臣未幾有以能書舉入翰林曰余謙者亦恂恂恭讓臨事不懈問之汝弼子也予又知其爲賢父旣而聞汝弼以剰貟家居超然自樂無不足之意則嘆曰汝弼誠賢於人哉世之以才自奮者往往據形便識事機制人而不制於人人亦莫之敢議惟質厚君子安義命之正無機變之巧進不攺乎其度退不戚乎其心其汝弼之謂與汝弼字廷輔而以名顯其先光州固始人曽祖秉彛以明經教授鄕校祖存仁有隱徳父文寶元季避兵入蜀三遷始家荊州之宜都洪武丁夘舉賢良以老疾辭汝弼少篤學學成領永樂辛夘鄕薦遂入成均巳亥選爲工部營繕主事滿九年陞屯田郎中皆善於其職朝廷再推恩以所居官封其父母向氏加贈至宜人性孝友平居事親色養母病侍湯藥不去左右每吁天願減已壽益母年兄弟四人怡怡相恭愛無少忤又喜赴人急裏中嘗大疫親戚不敢過門兄弟日煮粥徧食之死者爲埋瘞之卒亦無恙其在國學時司業吳先生坐累罰役而困於無資汝弼倒囊濟之吳公稱其有君子之風時數遣諸生監銀冶嗜利者爭趨赴或招汝弼終不動吳公亦器重之在京師廿餘年鄕人以事來而貧乏者必周給之無倦意其教子弟及與人言必依於孝弟忠信其爲人如此正統辛酉三月癸亥以疾卒年六十五配劉氏封宜人子男三長卽謙中書舍人次譜次誠三女其二嫁艾旻楊旦季未行謙奉柩歸宜都以【缺】年【缺】月【缺】日葬於【缺】山之原而以行狀來請銘觀狀之所述證羅公之言而信不可以不銘銘曰仕能其官而又逢時退休於家亦足自怡行義炳然何有闕虧刻此銘詩百世之詒

故武進縣丞劉公墓志銘

正統四年九月十六日前武進縣丞廬陵劉公卒於家年八十二孤習之以其年十二月十六日奉於其裏岡背先塋之次謁予請銘納諸墓公諱亨字嘉防竹軒其號也自幼天資絕出喜讀書従族父稽古受業稍長又従泰和陳心吾劉允中經史百氏之書靡不讀洪武壬戌以賢人君子徴辭以親老得歸養久之復舉經明行修入對稱防命說書於華蓋殿以言事忤執政出爲壽州訓導戊寅冬上書言文武並用長久之術而六卿秩卑於五軍當並爲一品國子祭酒師表天下士位不可在太僕下諸武臣子弟他日當授之兵宜立學教之使知事上使下之道多見聴用陞常之武進丞以防亷自守以寛惠治民修舉學政勸課農桑卹孤窮表節義凡淫祠妖妄皆禁絕之於縣治傍作善教坊再思亭以風厲民庶訟爲之省田野墾辟流亡來歸旣三年上其績防賜勅褒寵壬午中縣民李徳茂馬阿寶作亂公謀於守令以鄕兵掩其巢穴擒首惡十數人戮之而諭降其黨皆得保全太宗皇帝嘉之皆勞以金幣旣而有言公昔上書攺舊制上𨿽不之罪而公亦以事罷歸杜門不復出有薦入館閣修永樂大典固以疾辭湖廣廣東聘爲考官亦不就宣徳中監察禦史尹崇髙復言公有學行𨿽老猶可爲教官公造朝自言年將八十不足任教事上聞之曰伏生九十尙傳經八十爲教官何不可公懇辭吏部尙書郭璡言於上曰孔子云老者安之朝廷豈少此一人聴還鄕自便旣歸深衣幅巾従容以自樂取董子正誼明道二語書諸紳學者尊事之平生所行必謹於禮義凡冠婚喪祭悉用朱子所定族弟孟華累三喪不能舉公皆爲葬之又捐一山與貧者爲葬地鄕裏名之曰義山嵗旱公禱祀無不應郡侯每舉鄕飲必禮爲大賓而質疑焉其徳有諸中動諸外如此劉氏本安成宻湖人宋豫州刺史諱斌者始徙廬陵之石塘其曽孫江寜司戶又徙邑之銅溪髙祖哲甫汀州太守曽祖景春元海南鹽場司丞祖貴翁父樂山皆不仕而皆以文學名於世公初娶歐陽氏先卒有男一卽習之舉懷才抱徳爲廣東按察司照磨女一嫁蕭尙瑜孫男六長卽同已未進士次曰履諏經綸綱曽孫男四虯麟驥驤公所爲文有竹軒集寫心集隨寓錄凡若干捲藏於家銘曰惟公之身有行有文旣善其教亦昌其言遂佐一邑克奮厥績金幣玉書累有殊錫倦而歸休不忮不求老者安之聖徳之優壽八十二旣多受祉生順死寜展也君子岡背之阡公墓在焉昭徳有銘百世之傳

翰林侍講學士曽君墓志銘

正統六年三月二十一日翰林侍講學士奉訓大夫曽君以疾終於位是日君晨興尙無恙退朝入館閣營職如平時惟覺嗌防痛至午稍甚亟歸第呼醫治之須臾痰壅塞不能言眾醫環視投藥皆不效及暮而終士君子皆驚喟奔走防哭明日公卿大夫與諸勲戚重臣聞之皆來哭弔曰惜哉曽君也禮部以聞上惻然命侍郎王直往祭之於是勲戚重臣公卿大夫及諸君子皆奠賻如禮旣而長子序以使命歸自西南夷將奉柩返葬泰和持翰林侍講劉球求樂所述行狀謁予曰先人實托好先生宜有銘敢以請予念不腆之辭不足以副孝子顯揚其親之心屢辭不獲乃序而銘之君諱鶴齡字延年一字延之其先家金陵五代之亂光州團練使慶之孫延搆始徙家泰和六傳至宗彭澤令安止與其兄弟安中安彊皆以科第入官其族遂大顯彭澤十世生瑞金教諭約約生黃蓬湖官九韶九韶生伯髙則君之曽大父大父父也伯髙先生以君貴贈翰林修撰配胡氏封太安人君少而喜學與兄椿齡同領永樂乙酉鄕薦明年防試君畱養親不果出椿齡取進士爲翰林庶吉士以卒而家事萃於君尋丁外艱居喪能盡禮稍出所學以教鄕人子弟逺近學者爭師之初曽氏居縣西元季避亂入南鄕至是君理故址治室廬復舊觀而諸子亦稍長足以事太安人嵗辛丑君防試禮部第二而廷對第一才名震天下遂入翰林爲修撰宣徳攺元奉命祀南嶽及神農虞舜陵庚戌同考禮部防試修太宗仁宗實錄成有白金文綺之賜陞侍讀明年乞歸省遂丁太安人憂終喪復官與修宣宗實錄成受賞賚陞侍講學士戊午考順天府鄕試初試之夕場屋火其所試卷不能無缺失有司不敢以聞惟議修治廬舍以終事君曰必再試三場庶盡至公不然不免外議有司乃爲二說以進命下如君言眾始服君卓識君優遊翰林二十年文章之美中外稱之無異詞其與人言必依於道徳仁義交朋友久而益親有求教於君而經口授指畫者多成名平生著述至千餘篇皆爲人所愛重其事親旣孝念其兄椿齡尢篤教孤侄庠學足以爲人師而嫁二侄女如已女得賜金則買田以奉先祀而推其餘以周內外屬及鄕防鄰里君生於洪武癸亥四月十八日享年五十九娶陳氏封安人子男五序防應庶庾序由進士官行人防乙夘貢士女嫁胡仲璿嚴時孫男八女四予嘗謂君以學行取盛名當必躋於顯用而享隆大悠久之福今乃止於斯豈非誠可惜哉銘以昭之宜也其在【缺】年【缺】月【缺】日其墓在【缺】之原銘曰曽氏之先來自金陵詩書相承彌逺彌興維君之升進士第一有鞾其華有蕡其實盛大悠久福祿具宜忽焉而逝云誰不悲髙墳峩峩旣安且固利爾子孫以篤終祜

處士嚴君墓志銘

君嚴氏諱愚誠仲其字尙徳元晏其祖與父也嚴氏在金陵最盛自五季時徙泰和之城西尢盛世爲詩禮簮纓之族元季之亂髙門大第盡燬於兵田產爲豪橫所據子孫散徙於鄕元晏先生徙西鄕之金臺裏孝友忠信爲一鄕之望娶社溪胡氏有賢行君生而穎特不凡稍長卽好學時禦史仲述陳公先父尙書公皆未仕與元晏先生相好知君異日必能卓立以與復嚴氏禦史公一女先公力贊以妻之實能佐君以事父母凡公私之務君一切自任不以累其父然無不如所志自是業日益增家稍饒裕父母皆安而樂焉嘗勉之曰汝弟幼汝母自謂我今獨勞苦而有怠意但盡力自爲他日當分所有之一與之而以二與汝也及父沒君卒取其半然家道益盛而創置不減於昔弟文仲少従予業儒長而兼究醫君喜其有濟人之志欲成就之遇勞事必親代其行視諸侄如子延賢師以教之內外稱其孝友無間嵗時薦祭必盡誠敬待賓客必丰厚𨿽累日不厭鄕鄰親戚之有患難者扶持之曲直者分辯之貧乏者賙給之有無所歸而畱養之以終其身者又嘗修橋路設義漿以濟往來至於臧獲賤人亦皆處之有道人無不感懷其恩惠年六十時斥防家事而優遊於鄕間一入城市與故人親戚聚防數日而歸意气豁如也一日得微疾呼其子孫語之曰吾生無愧於天無負於人今年餘七十死可無憾汝曹能勉繼之則吾瞑目於地下言訖而逝時正統丁夘五月六日距其生洪武丁巳十二月十一日享年七十一知之者莫不痛惜焉子二人長曰淸娶城西袁氏次曰源娶南逕胡氏女五人長適予子國子博士防次適蕭季運蕭伯顒樂淸廬陵趙愚克孫男七人傑栗槐樞楨榮檳孫女【缺】人淸與源將以是年【缺】月【缺】日奉於【缺】之原先期以書屬防請銘於予予姑之夫蓋君之伯父自少已相好知君有素銘烏可辭銘曰忠信敷於人仁義裕於已𨿽未用於世而表式乎鄕裏宜壽百年七十而止歸藏斯丘利爾孫子抑庵文集卷九

欽定四庫全書

抑庵文集卷十

明王直撰

墓銘

戶部右侍郎吳公墓志銘

吳氏世家邵武之隆賢坊其先多不仕公之祖均用父仲政皆有徳誼以公貴皆贈嘉議大夫戶部右侍郎公諱璽字信玉生有美質自幼端厚不與羣兒戱屹然如老成人鄕先達皆器重之甫弱冠逰郡庠受春秋於方先生嵩先生嘉其頴敏盡以所學授焉永樂戊子試藝鄕闈在髙等明年防試不偶於有司遂入太學太學諸生有文行者皆樂與爲交其學益進歷試於兵部又以精於吏事得名擢爲武選主事時錢塘方公賓爲尙書最嚴察難事而獨奇公公丁外艱去方公以公才行言於太宗皇帝詔奪情起任事或謂公如何及觀其所行與他人所行有疑者咨於公公裁決無畱滯而皆慊於人心莫不帖服甲辰陞武選郎中兵部惟武選最難治公初爲主事同列已推譲其能至是而能益顯士大夫論可大用者皆屬意於公宣宗皇帝知之宣徳庚戌陞行在戶部右侍郎公感上知遇祗愼不懈於夫所以足國裕民者蓋無不用其心正統已未徙內庫勑都知監大監洪保魏國公徐顯宗與公理其事庫物以巨萬計二公重臣多憚煩一惟公是賴公亦以身任之纎芥弗遺人尢服其能壬戌之秋外夷來獻馬邊將請增騎士以示威上臨朝問戶部馬之來防何邊將所乘防何日用芻豆當防何今邊兵所積總爲數幾何果能不窘於用否尙書侍郎倉猝未能對上以爲不卹國事謫威逺蓋欲磨厲以進之也公感恩念咎惴惴不自容曰臣實負國罪當死荷聖徳如天曲容之敢不圖自新冀少報萬一士大夫惜公之才者亦冀公且復用謫二年而以疾不起豈非命防公生於洪武戊辰十二月戊申而以正統甲子二月乙已卒享年五十七初娶黃氏先十有七年卒贈淑人再娶王氏封淑人生男皆不育有女一曰宜弟尙幼予與公同朝且久實相知而公亦辱愛予今王淑人以公之柩歸卜以某年某月某日於其鄕某山之原鄕友監察禦史曺泰狀其行大宗伯胡公嘗兼理戶部厚於公謂予宜爲銘嗚呼予豈忍銘之而亦奚可不銘廼爲銘曰

文場髙薦要塗辟優防郎署煒厥績超佐司徒聲孔碩今其逝矣吁可惜作銘垂休示亡極

黃公有恆墓志銘

公黃氏諱常字有恆其先居豫章祖均恕爲瑞州髙安縣典史因家焉考壽卿洪武初知歷城眞寧二縣陞松江府推官以親喪起復違期謫安慶公從之故遂爲安慶人松江旣去位卽戎公朝夕左右順適其意衣服飲食之奉賔客往來應對酬酢皆中節故其心歡焉不以謫居爲戚者以公之能爲子也安慶古重鎭兵民雜揉四方大夫士及商旅貿遷多畱寓其處城南門外瀕江爲市上下十數里最號繁富而石灘當其要公作樓居之前臨大江後背城市閉門靜處喧囂之聲不聞窓戶玲瓏几案淨防置書數十卷暇則啟而讀之考古今窮義理其性澹然一不爲侈靡傲放事接親戚以禮交朋友以信平居教子孫必使讀書爲善與人言亦必以孝弟忠敬爲本人無少長愚良見公者皆稱爲先生而不名生於元至正己亥四月廿八日而以今正統癸亥四月初四日卒年八十五娶鄕邑劉員外之女有賢行先卒子男一曰紹宗亦先卒女一嫁張如海孫男一曰瑒女二昔予先公侍郎亦嘗居安慶公從逰且久予以其故知公往年丁內艱服闋朝京師訪公於石灘公請予坐樓上舉酒觴客憑檻而觀之大江西來羣山東下數百里間景物之勝一舉目而盡得焉因名曰勝景樓及予至京求諸賢爲賦詩以寄公公大喜曰吾樓有名於世矣相去廿餘年每念及公未嘗不爲慨嘆抑豈知公遂爲千古之別哉瑒將以某年某月某日公於懷寕縣淥水鄕陶家衝先塋之次自安慶暑行月餘至京師謁予拜曰瑒黃有恆孫也先祖病時遺言屬瑒曰吾辱愛於王公大人其爲人銘墓多矣我而不得公銘猶不也汝以吾言往請焉宜必與瑒是以來惟大人憐而賜之銘則死者有以慰悅於地下矣予旣悲公之亡而又喜瑒之孝則奚可辭廼爲之銘曰

篤於親謹於身善以及人而樂其眞歸安於玆利爾孝孫昭徳有文百世其存

都指揮僉事陳公墓志銘

公諱儀字叔度姓陳氏廬州合肥人故奉天翊運推誠宣力武臣特進榮祿大夫柱國平江伯追封平江侯諡忠防諱宣之子也母夫人湯氏曽祖諱重一不仕祖諱聞官至成都右衛指揮同知以忠襄功皆贈榮祿大夫柱國平江伯妣皆贈夫人公自少端重謙和無綺紈之習好文章喜韜略務窮其所至欲以自立於世當時論勲臣子弟有文武才具者必稱公永樂中宣宗皇帝爲皇太孫詔選良家子入侍公與焉上雅知其才特見親任有所顧問必盡誠以對漢王蓄異謀公亦數言其姦狀上臨禦之初果反凡其所言皆有驗及事定以俘獲賜羣臣公得與公伯等蓋異恩也車駕巡邊出喜峯口公以驍勇選在前適敵人犯邊摧敗之多所殺獲其後屢出巡邊公皆扈從有勞績今上嗣大寶位求文武才賢將用之成國公朱勇等交薦公詔大臣試所業公言出奇制勝之道皆傅以古兵法及觀其騎射從容上馬引弓連發中之諸軍皆大呼稱快同就試者皆自以爲不可及遂擢爲勲衛日帶刀侍從益以忠謹見稱衛拉特使來朝貢將歸丰城侯李賢受命率兵送之言於上曰今兵逺出慮或有緩急願得勲衛陳儀者偕往可計事上卽命與之俱出塞二千餘里而還塞北多爾濟巴勒擾西鄙公上言請於寧夏甘肅簡精銳俟春暖俱發諸道並進且先約衛拉特相特角殘冦破敗之餘必就擒戮此萬全計也上然之正統五年麓川叛上命定西伯蔣公貴兵部尙書王公驥往討之公亦在行明年抵其境蒲羅諸蠻作亂道梗不通公率眾直搗巢穴擒其首惡殺數十百人諸蠻遁走師遂進招降鎭康州陶孟刀門捧殺敗賊黨刀賴燕刀門顚等功居最陞錦衣衛指揮同知其冬攻克戛邦永怕孟雷諸寨斬二千餘級又領軍獨進抵南甸所向摧靡駐營馬鞍山下爲大軍後援遂以成功師還永昌蔣公王公命爲文勒諸石以彰聖徳還朝論功陞指揮使賞賚甚厚明年復往徵師逾貢章功多陞都指揮僉事畱守雲南積糧治兵爲後圖而公乃以疾終正統乙丑四月二十八日也生於洪武甲戌四月初九日享年五十二娶劉氏左軍都督眞之女有賢行側室艾氏吳氏子一人祼艾出也女三長適武功右衛指揮使歐陽昭余在室櫬之還也祼將以某日應天府江寧縣大山之原祔於先塋之次其兄子平江伯豫以翰林修撰許彬所述行狀來求銘天之生才固將以爲世用安國家撫四夷而興太平悠久之業若公者其人也然而年不永用不極功名不大顯於天下天旣生之而乃又嗇之此其意何哉是宜有銘俾永永不朽銘曰

平江勲伐偉赫奕篤生令子才孔碩恥學儒迂奮武力思蹂北庭奠西極南徵桓桓懋廼績蠻煙瘴霧頓然息亨衢萬里始發迹云何長往吁可惜大山之原開兆域我爲銘詩勒貞石揚休述美永無斁

吏部右侍郎洪君墓志銘

淳安洪氏爲大家蓋東晉門下侍郎紹之裔世有聞人宋紹興以來由科第入官者猶累累相繼而君之大父文銳廼不仕父源爲教官以君貴贈工部主事母許氏封安人君自少英敏喜學於書無不讀而尢深於春秋從父典教閩中永樂庚子領福建鄕薦辛丑取進士有名當時宣徳初授北京行部刑主事凡請讞議必盡其心事由君決者人皆謂不寃丁外艱去治喪不用浮屠祭一以禮而哀戚過之其事母尢篤愛敬備至服除授工部主事工部造作諸物徵於江西者以萬計多後期命君往督之徧歷郡縣洗手奉公不擾而事集時陜西多逋稅其在倉庾者多蠧諸軍屯田凡上腴者見奪於權豪灌漑之利不及於寡弱公私病焉朝廷命工部羅侍郎往究其事擇才力有爲者得君與偕行治豪奪均水利理積逋剔蠧獘於是豪橫斂戢儲偫充羨下人無失所者君之績爲多今上卽位開經筵修宣廟實錄擇文學之臣被薦入翰林書成授侍講食五品祿凡所著述必據於理典實而不華嘗考京闈鄕試其去亦如之由是譽望益隆防吏部侍郎缺少師楊公士奇力薦君可用上遂以命之君慨然有志於天下進退人才必求其實不苟爲異同嘗曰天官用人當如天之育物小大之質各因其自然吾何用心哉識者偉其言久之得風疾治稍愈以內艱歸營於貴溪居喪三年無違禮釋服將來朝而疾未盡去眾謂宜且止治疾君弗聽曰吾私事旣畢當盡瘁以事朝廷尙可求自安乎嚢藥以行抵通州疾復作舁至京不能朝事聞許就第治疾疾愈入朝然疾日加劇以正統十年十一月某日卒年五十二娶徐氏封安人子一曰鳯翔又娶汪氏生子一人曰鳯鳴女二人孫一人予在翰林時與君相好及承乏吏部而君爲同僚方倚君爲助甫兩月而君去矣予深惜之及今之來予喜可知也安知其遂永別哉則𨿽欲已於哀可得耶君遺言歸淳安二子卜地於某山之原將以某年某月某日襄事予爲墓銘以著君之美亦足寫予情焉耳銘曰

名家舊學春秋繼遂掇巍科躋膴仕郎曹再遷熈庶事經幄詞林更淸祕天官掄材本徳藝權衡重孰敢易協恭同寅予所冀五十之年才過二胡爲一旦奄然逝吁嗟天乎此何意鄕山盤盤蓄靈气歸蔵於玆利爾嗣勒銘垂休傳百世

襄城伯李公墓志銘

正統十二年十月廿五日襄城伯李公薨於位年五十五上聞震悼爲罷朝一日命禮部致祭工部爲治墳塋供事公侯卿大夫士皆奔走弔哭凡諸將士嘗麾下者皆相與防哭盡哀蓋公喜讀書明道理文謨武略靡不究知其事君也忠其待下也仁其制事也義其存心也恕是以上下痛惜之如此公諱隆字彥平其先和州人祖旺生有奇材太祖皇帝龍興之日常從徵伐立戰功累官至燕山左衛副千戶父濬又以軍功累至都指揮同知從太宗皇帝靖難功多授奉天翊衛宣力武臣特進榮祿大夫柱國防城伯食祿一千碩又以其爵封三代祖考妣及配皆夫人公其長子也年十五襲爵𨿽甚少而負英偉之資雄傑之材上深器重之永樂庚寅以來每六師北伐輙命公領兵從其應機發防出奇取勝𨿽老於行陣者亦多譲其能上益奇之以爲可大用丙申車駕畱北京顧南京根本地擇可任畱守者莫如公遂命焉甲辰仁宗皇帝卽位重北邊守備暫輟公南京命總兵鎭山海凡東北邊闗皆節制蓋隠若一長城敵爲之震懾未防復還公南京洪熈乙巳宣宗皇帝卽位眷念公甚厚而倚賴益隆有白金文綺之賜公祗敬將事夙夜盡心蓋未嘗有間今上在東宮時知公忠勤宣徳乙夘嗣大位又賜公白金文綺而眷注尢篤正統庚申上念禁衛重兵及諸司將士更畨來京以備徵調者𨿽有大臣總之而才智明決如公者不可不在其位乃命丰城侯代公還爲之副公在南京十八年荷列聖知遇以爲股肱心膂褒嘉寵待之意具見所賜勑前後防二百道自古大臣得君之深而始終無間亦稍有如公者公行不違道而持之以誠小大之務必盡其公威行恵施近恱逺懷是以其人𨿽有貴賤愚良寛鄙細粗不同皆敬愛公如父母召還之日莫不願畱而不可皆曰公去矣吾何恃自都城至江上泣而送者相屬於路公得人如此是豈以僞爲哉公之在朝𨿽總理軍政然謙己下賢務循大體不苟爲異同嘗有詔舉將校之可任者公必愼擇以進使必當其用有司防民丁府軍皆公與兵部再閱不中者例有罰公曰彼出自田裏非素習然方壯顧教練何如教練有法則怯可勇勇可使爲精兵由是鮮有罰者丙寅命率師巡邊賜之鈔幣及寶刀一公曰軍事貴嚴寶刀之賜意其在此吾豈敢不力然公威令素著及臨邊嚴飭守備內外整肅訖還不戮一人上閱武近郊公等各嚴兵以待戎陣整肅號令明審坐作進退皆中度上喜各賜金織蟒龍紵絲二有副公受賜惕然不自寧益思所以修其職朝廷或有政刑疑未決命文武大臣廷辧之公在其中侃侃正言犂然當於人心士大夫益重之以爲非獨將帥才也閒居手不釋卷古聖賢之言行皆服行不忘祿賜之外不妄取一錢嘗刻漢防廣及唐盧坦之言以貽世訓諸子曰吾襲父爵四十年幽逺之情固多未達所行之事寕免過差然兢兢惕厲悔往修來不敢欺公貪墨以負朝廷付托之重爾等宜益勉諸公娶費氏崇信伯【缺】之女封夫人無子女一嫁武安侯鄭宏側室子五人珍璉珝瑞瑾珍田氏出也女四人長未行次適興武衛指揮同知張鑑府寕衛指揮僉事胡全珍兄弟卜於是年十二月某日公於某山之原太師英國公知公爲最深爲述其行珍奉狀謁予求爲銘予亦荷公之知而慕公之徳且悲公之不可復見也奚可辭嘗觀晉之郤縠以詩書禮樂將中軍晉是以大漢諸葛武侯不使有餘財以負昭烈君子謂爲大丈夫公庶乎是矣公自號湛然道人人亦以是稱之於乎玆其所以爲湛然者歟公庸行之美見諸事者尙多不可以徧書姑序次其大者而系以銘銘曰

天佑聖明賢俊挺生偉玆防城邦家之楨維公頟頟厥有世澤旣世其功亦世其徳圭璋之望熊虎之姿有武有文施無不宜出則徵行入則居守天子曰來汝予左右公之在朝維一其忠不矯而異不翕而同正直之言防厚之行眾人所思君子所敬天不憗遺隕星其堂壽不百年人奚不傷髙墳峩峩公安於此刻銘垂休焜耀無已

故翰林檢討翁先生墓志銘

翰林檢討掌國子助教事翁先生以正統己巳正月六日卒於官距其生洪武甲子正月十六日享年六十六子世資取進士爲戶部主事哀苦不能勝將奉柩歸莆田以某月某日先塋之次國子助教鄭君孟良與先生生同鄕同防縣庠同領鄊薦同官於太學相知爲最深世資請述先生行狀而持來謁予銘予知先生舊矣且嘉世資之能孝乃爲序而銘之先生諱瑛字【缺】自幼聰敏喜學甫四嵗大父教以古詩卽成誦不忘大父喜曰是必能光吾門先生時𨿽幼聞之益自喜益向意於書大父卒哭踴如成人十三受業郡庠日夜不懈未幾父坐事逮詣福州先生憂之請從教授不可先生懷不能已竟侍行維持調護得無恙而歸教授終謂其忤已坐以違學規黜之先生乃之京以其情訴於上得復就學志益勵學益進爲文亦益有名丁酉以詩經薦於鄕明年入太學六館之士譲其能洪熈乙巳以天下教官多缺選諸生之有學行者補之先生得仁化教諭仁化僻小邑學久廢先生以興起自任廟像廊廡講堂齋舎庖廩器用以次繕完日進諸生講學其中而以身先之諸生亦日就規矩厥績用著丁未鄰家失火勢將及學舎時東北風急先生稽顙吁天俄風返火熄得不焚戊申遭外艱哀毀逾禮歸治扵石廊山山多虎且陰雨浹旬人無所用力先生患之號泣禱於天明日雨止虎亦斂迹人以爲孝感所致壬子典教桐鄕桐鄕新置縣未有廟學先生度地鳩材始作之其經營規畫如仁化而麗加焉癸丑以內艱歸祭一以禮而哀戚之情不異於前喪正統丙辰陞國子助教循循善誘得師之道甲子上視學謁先聖退坐彛倫堂祭酒司業各以經進講博士助教以下皆侍上喜加奨勵明日入謝各賜衣一襲錫宴於奉天門先生在其中雍容進退動中禮度人皆以爲宜受此榮也四月陞翰林檢討仍掌助教事諸生素聞先生之教益以得卒業爲幸先生亦樂教焉至是乃無疾而終太學師生莫不哀惜之翁氏之先元城人有諱何者仕【缺】官至散騎常侍始遷於莆在唐之世郜檢校工部尙書承贊爲諌議大夫廷皞爲補闕郎中生六子皆取宋進士其孫景先仕至朝奉大夫世以宦學顯聞至先生之曽大父志大父道源父士能皆不仕而皆以徳誼重一鄕母楊氏有賢行生二子先生其次也天性和厚謹於自持未嘗與人校曲直事親奉祭必誠必敬待姻族以禮交朋友以信賔客過從必傾倒相懽盡醉而後已家之有無不計也嘗自號醉庵有醉庵槀若干捲蔵於家娶同裏周氏處士周孔榮之女有婦道先卒繼室以王氏亦先卒子男四長世用戊辰進士次卽世資次世貴世振孫男五瀛湖海澐潭嗚呼先生荷恩寵以光顯扵世有子克賢又足以昌大其後君子於此觀徳矣奚可不銘銘曰

學優行崇人所師文章炳蔚聲四馳有偉令子福愈滋歸安於此永不隳後欲考徳徴吾詩

故戶部貟外郎羅公墓志銘

公羅氏諱貴字三錫都察院右副都禦史羅君通考也以正統九年九月廿八日卒於家年【缺】十明年八月十九日於其裏東池髙峯山之原君除服來京師朝廷急於用賢遂累進至今官間以翰林修撰劉儼所述公行狀謁予曰先考之久矣而墓未有銘敢以請予與君素厚且嘗聞公爲人徵諸修撰君之言而尢信故不辭公之先由錢塘徙分宜又徙廬陵之印岡爲名家宋時有宏正者爲吉水主簿卒邑之東池子孫因家焉墓近澄溪上至公又徙居裏之周橋曽祖用誠祖以明皆不仕父仲淵樂善好義倜儻負奇气以貲富徙實南京居江東門外時郡中之賢仕於朝者若觧公大紳胡公光大金公幼孜楊公士奇輩皆往來相好四方名士有過從者亦必懽洽終日而後去名重一時余見予所爲傳公其長子也於時實専家政凡奉祭祀供賔客睦婣族弟妹之教養婚嫁官府之徴求鄕黨鄰里之賑贍餽送公私百需皆取給於公公應之無難色親戚厚薄輕重隆殺無不適宜其事親懇懇致孝數稛載來京師所以奉其口體娯恱其志意者極其至親之心懽焉應天府盜官錢事覺府丞張執中誣其受寄一百五十千時坐此逮系久不能釋者非一人公聞之曰豈可使吾父受逮乎卽如所誣輸之官父得免人皆稱公能孝家𨿽饒財而亦由公能勤儉以丰其家書言孝養有取於服賈賈所以備物致養非賤事也屢挾重貲防閩越荊防海岱燕薊度居庸鴈門至上谷雲中觀其山川而友其賢豪凡可以奉親之物必力致之歸而充然大有得也晚年以通貴封奉直大夫戶部雲南淸吏司員外郎然曠懷雅度不以富貴自足遇人則和气藹然性好山水於陰陽家書尢所深究佳時暇日與故舊子弟擕酒殽以往歷莽蒼俯淸泠意有所適則徜徉忘歸不知者以爲仙也娶李氏有賢行子男四長卽通次遵次達次道達先公【缺】年卒女三嫁劉嘉言曽志定王常皆士族孫男十三人濂甲子鄕貢士今爲太學生餘皆爲士人銘曰

羅氏之先寔爲名家惟公繼之大振厥華孝敬恵和表於邑裏恩封顯榮曰有令子晚嵗優防山水之間與仙爲徒風休雲閒歸蔵斯丘旣安旣宻利爾後人百世其吉

封翰林院檢討曽公墓志銘

曽氏漢都鄕侯之裔有曰宗者始徙居吉水之住岐世以儒爲業公髙祖少暉元興元路教授生以禮以禮生庭蘭徙居匡山庭蘭生龍升又徙盧溪則公之曾大父大父父也公諱稔字秩東東山耕云其別號也生有羙質聰敏不羣喜讀書未嘗釋卷於聖經賢傳皆能通其意而尢深究陰陽五行之說恬於聲利不樂仕進甞曰讀書明理以治心修身若忘已爲人豈吾所樂哉然雅好山水及觀古人之奇事偉迹慨然有志於四方父母憐其志資給之乃涉閩廣湘漢雍豫齊魯之墟凡通都巨邑山川名勝之處可以登臨觀覽以興其遐思而發於吟詠者無不逰搢紳之士多與公相好而托意於文字之間久之公歸張【缺】爲書東山耕云四字劉嘉防序其意以贈行曰持此以爲親娛親之心樂焉公奉事極誠敬田園池沼所以備物致養者皆躬理之朝夕率婦子祗順左右不少違嵗時供祭祀待賔客畢弟妹婚嫁防鄕黨貧匱凡親之所欲者無不如其志公性防達而是非白黒無隠情事之緩急有謀於公者公處之盡其方始終成敗若素計不爽毫髮耕於東山之陽課僮奴致力其中出入作息常與云爲伍佳時暇日親賔往來必置酒相懽歌耕云之詩和以康衢之謡其樂蓋囂囂然而忘其身之老也愛諸子皆使讀書勿以怠廢業暹遂以文學顯於時而公勉之尢篤景泰癸酉冬暹官近侍有賢名朝廷推本於親封公爲翰林院檢討兼右春坊右司諌鄊邑榮之明年甲戌三月初六日以疾終於家距其生洪武辛亥二月享年八十四娶劉氏有賢行先公四十餘年卒子五人暹暐晧曦昱暹今爲國子司業餘皆先卒女二嫁陽春育陳雅懷孫男四曽孫男【缺】司業聞訃觧官歸治喪卜以某年某月某日於某地之原而具公行實來請銘予交司業久且聞公之徳舊矣不可辭銘曰

有崔東山油云冒之公耕其中常與云期云則何心維公是似公亦無我維時焉視今公往矣云復疇依悠悠故山歸來何時公玆受封公克有子龍章粲然荷帝之制我作銘詩刻之幽宮述羙揚休以告無窮

故山東左布政使萬公墓志銘

公諱觀字經訓姓萬氏世爲南昌人南昌之族萬爲盛自五代以來多顯者公之曽祖徳逺祖漢雄父偉皆不仕而皆以行誼重當時公自幼聰頴異常選爲邑庠生以詩經登永樂辛丑進士第太宗文皇帝欲老其才而用之俾歸進學尋召爲福建道監察禦史克謹憲度凡所治諸事無不當於理愜於人心翕然稱爲賢禦史朝廷嘉之以所居官贈其父而封母李爲太孺人且榮及其妻未防陞嚴州知府嚴之民𨿽稱易治而亦有弗馴者七里瀧聚漁舟數百艘晝則漁夜則肆剽竊行旅患之公曰吾先教化而後刑罰乃下令凡十艘爲一甲各限以地使自相守有所防竊者必連坐能攺過者俾安業如故不期月皆化爲良善水行露宿無復有驚郡中多大山田少民貧公巡行勸課山有可耕者聴貧民耕鑿而俾富者助之民食以足郡學傾圯首出俸資率富民新作焉諸縣學舎有者亦修葺之增廣生員躬自課勵學者亦爭奮以承公意由是舉於鄕防試於禮部對防於大廷中魁選者相繼而出爲顯官嚴先生祠久廢公復作之置像其中求其後人居守以奉祀事表節義卹孤寡嵗造叚匹多於他郡則請計民力爲準而減之逓運船多而過使少嵗治船爲民病則請減其半地少蠶桑而絲稅多民弗便請以銀代輸猛虎爲害禱於神而虎斃居三載除興利無遺者及考績來京師吏部以聞詔賜誥命以寵之時天下郡守拜賜者僅三人公爲首母太孺人無恙迎至郡朝夕率婦子備物敬養焉後以憂去郡人奔詣上司乞畱不果度公服除豫上章闕下願復得公爲父母衢婺之民慕公者亦上章請之適有言平陽要劇郡非萬某不可詔遂以公知平陽會連嵗歉公私皆匱公篤於事神卹民嵗屢有獲流亡來歸先是百工赴役京師者皆後期工部下有司遣人送之械系如罪人有死於道者公憫焉後再遣時召而諭之曰爾以匠藝當赴役而自取譴累身人以惡人待爾故械系以苦之今我以善人待爾去爾杻械令自往爾能誠信奉令乎眾皆懽曰謹如父教無一人敢後者堯祠廢公奏請修之芝生於棟或歸美於公公曰吾知修祠而已芝非吾事也滿九年考績公卿交薦陞山東右布政使下車七日卽出視民瘼野有蝗督有司捕之且防禱於神蝗遂息齊民素健訟牒訴塡委公閱其尢者自治之餘以委理問計日防決獄爲之淸陞左布政使山東地連北京防有冦警民大恐公拊循慰諭日夜勞悴使且耕且守民賴以安然軍國百需皆趣辦其應務尢難未防公遘疾猶勤事不懈逾兩月疾益甚貽書都禦史洪公及諸同列曰觀不幸不得相與僇力報國家諸公愼自愛洪公等聞之皆傷悼奔視問其所欲言公惟拱手曰永訣矣遂卒無一語及私景泰元年十月二十五日也享年六十四娶範氏封孺人子男一曰熈女二長嫁四川按察使龔鐩之孫其次尙幼孫男二熈將以某年某月某日公於某鄕安仁祖塋之右公之從子某在太學熈遣人來告曰先考之宜有銘今翰林檢討李先生於先考最厚凡居官臨政知之爲尢詳先生仁厚君子也宜無不可扵是先生乃以其行實爲狀而又以某詣予請爲銘予亦知公乃略其細行取其事之大者書之而系以銘銘曰

於惟萬公逢時之隆發迹賢科厥聲沨沨歷職憲防爲名禦史剛柔得中寛嚴有體皂蓋彤襜往臨大邦父母斯民如龔如黃遂殿雄藩繼古方伯棠陰蔚然公則奚適聖哲有云事君以忠繄公寔然匪私其躬歸蔵玆丘刻銘貞石昭徳垂光用示無極

太安人許氏墓志銘

許氏扵廣信貴溪爲大家世以多貲雄鄕裏太安人之祖源淸父徳誠皆循循謹禮法故太安人之生有至性淳行父母愛之爲擇壻時淳安洪君子泉爲安仁教諭未有室聞其賢以禮求之徳誠亦慕教諭君之賢遂以歸君先夫人在堂太安人善事之朝夕侍堂上承顏色奉起居飲食衣服必躬調而敬進之嵗時祀先備其品物治其籩豆必丰潔而美好先夫人喜其孝敬稱之六親先夫人旣沒治喪奉祭尢盡禮勤於女工紡績織絍往往過夜半服用取給焉教諭君調官邵武邵武婦人多不事杼軸聞太安人之行稍稍化之平生自奉儉薄非親戚賔客未嘗設珍饌所食取具而已晚年教諭君官福州太安人率諸子家貴溪及教諭君卒遂於貴溪焉貴溪之有洪氏自此始太安人五子璵珦頊珷琦璵今爲吏部侍郎珷亦讀書爲士珦頊琦早卒侍郎初爲士爲進士爲都水主事以薦入史館預經筵由翰林侍講陞侍郎太安人隨所職業教督之務盡其道故侍郎大有譽於世侍郎在都水時朝廷嘉其績推本於父母之賢贈教諭君爲都水主事太安人亦受封且得饗其防正統壬戌十二月廿七日卒距其生洪武甲寅九月二十日享年六十九卜於某年某月某日奉於貴溪某地之原而屬予爲銘予同僚也母賢而子克孝奚可以不銘銘曰

孝敬儉勤克備諸已旣大其家亦成其子玆𨿽亡矣而存者長昭徳有銘彌久彌光

先妣歐陽氏太夫人攺志

嗚呼先太夫人歐陽氏旣沒於洪武甲子七月十一日權厝千秋鄕竹篠巷之園以嵗之不易不克如禮歷三十四年而子信直始克攺祔於其鄕之石坳曾祖妣彭氏夫人墓中之左蔵焉太夫人沒時信始六嵗直四嵗扵太夫人之徳不能悉知玆獨以其聞於家者衘哀茹痛志諸石以傳焉蓋嘗聞之祖母李夫人曰爾祖早失陳夫人而以吾繼自吾來爾家以吾所見而驗諸族人卽知爾母之爲賢婦也爾家素貧而以文學宦業顯四方四方之士與郡邑之賢者往來無虛日爾母能淡薄自足備酒漿魚肉果核以養舅姑供賔客𨿽儉而必精其於女紅皆盡善紡績織絍剪制縷結所以奉上給下者皆出其手衣無故新必潔以完其待宗族親戚有禮慶弔問遺輕重必適其宜撫奴婢防賤有恩衣服飲食多寡必均其施嵗時助祭祖廟尢盡誠器用儀物必整齊而丰美曰此婦職也我豈敢怠哉平居謹飭不妄言笑貧而能安勞而不怨使爾父不以家爲累而専意學業者爾母之助也其後爾父仕於時爾祖老無他子爾母尢極孝養使老者不以其子之去左右爲戚其心安焉其事吾克盡愛敬從容承順未嘗有毫髮之失扵吾如此則其孝於陳夫人可知矣此內外族人所以稱嘆而取法也後爾祖卒爾父官京師未歸爾母賣釵釧衣服以供喪事曰不可以簡略羞吾夫明年爾母病卒使吾失養而爾失恃此吾所爲痛心也爾叔祖禦史公最剛嚴難事於爾母獨加哀憐曰予族惟此婦賢今已矣天豈不欲昌王氏乎觀此可以驗其徳矣爾宜知之其他細行之羙吾不能詳也信兄弟泣而識之不敢忘又嘗聞之先考中憲公如祖母之言且曰爾母明而知書孝經論語女誡皆熟讀暗記而斟酌行之凡予所與往還者聴其言輙了其爲人果賢士則喜曰以君所處不宜有不善也其所以克盡婦道𨿽其天性之懿亦能學以成之蓋太夫人實有全徳爲九族楷法宜乎享隆大悠久之福而竟止於斯嗚呼哀哉太夫人世居縣東門外犬父曰日新先生前進士臨淄知縣太夫人之生以至正戊子七月二十二日及卒之日享年才三十六天胡厚其徳而嗇其壽耶豈天之不仁將其子有惡徳爲太夫人累也嗚呼痛哉今惡子旣長有甔石之儲升斗之祿可以備一日之養而志不獲伸擗踴號咷五內崩裂劬勞鞠育防極之恩旣不能報又不能早以禮妥安太安人體魄於吉土曠延嵗月始克就事不孝之罪彰徹神明局天蹐地無所容措顧猶靦然以其鄙詞稱述大徳蓋不敢以其惡而廢太夫人之善使不傳也嗚呼太夫人之徳不可得而盡矣太夫人之恩不可得而報矣志之堅石措之幽堂終天之痛蓋無時而窮矣子二人信與直也直爲翰林修撰今以父喪居家女一人曰貢娘適楊子行孫男九人孫女三人尙幼之日是爲永樂十五年十二月十五日也

夏氏孺人墓志銘

孺人夏氏諱叔貞上虞夏克義之女嫁爲同邑張士倫之妻二家皆右族世有徳義故孺人在家爲賢女父母愛之爲擇賢壻得士倫孺人歸張氏事舅姑以孝處姻族以和主饋祀必誠必敬而撫臧獲必以仁見饑寒困苦者卹之各有恩士倫豪邁喜賔客孺人婉順皆如其志後從士倫謫阜城安於卑約未嘗有慼容且出簮珥治絲枲相士倫教二子讀書二子相繼取鄕貢進士長居傑由章丘訓導選授吏科給事中以才行知名朝廷推恩以其官封士倫而孺人亦受封次居彥爲綘縣訓導孺人旣貴食其子之祿未甞有矜色惟戒二子忠孝旣而從士倫歸上虞理先業復其舊觀孺人內助功爲多宣徳庚戌二月丁酉以疾卒生於洪武癸丑四月丁酉得年五十八三子居傑居彥其季居俊早卒女一人嫁杜伯齡孫男七居傑將以某年某月某日奉某鄕某山之原而請銘於予孺人之行賢矣蓋自少至於老爲婦爲母之道無失其宜者且又不以窮通賤貴易意而能安於理之常此其尢難者也銘以著之宜矣銘曰婉婉孺人閨閫之華有行有能式宜其家窮不嚬呻貴不泆奢命書之榮五色其葩歸蔵斯丘命也柰何銘以昭之百世之遐

樊孺人陶氏墓志銘

孺人陶氏進賢北山樊徴士用節妻也陶世居南昌瑤溪曽大父【缺】大父【缺】父【缺】皆不仕而皆以行誼重一鄕孺人爲女子有徳有能大父父愛之爲擇配見徴士丰偉不凡且進賢尹明仲子遂歸之進賢死王事而母萬夫人猶在堂萬夫人命徴士爲從父益仲後孺人相徵士事萬夫人與益仲母塗夫人皆盡孝敬二夫人皆歡樂之愛之異諸婦祝曰願新婦子孫皆孝敬如此嘗歸寧母適鄰寡婦尹以白金來托母而之郡城母命蔵之不數月母暴卒尹意金之亡也來哭甚哀孺人盡歸其金又盡以母所蔵白金與弟二人大喜過望願奉其半孺人曰我不盡有之而乃用半邪卒不受其弟早卒又撫育其孤子使克治其家徴士兄弟三人相友愛嘗任鐵冶鼓鑄事使傭者輸之京師而虧其數當時若此者皆論死及逮問兄弟爭欲赴之徴士嘆曰吾兄冡嗣吾弟未有子皆不可死可死者獨我孺人贊曰君家世篤忠義今君若此不愧於先人且事或得白可以不死徴士卽潛往就獄孺人旦則奉太夫人盡其歡夜則焚香祝天曰吾夫分死於義然願天相之俾事得白得終養太夫人吾卽死不憾旣而卒坐傭徴士得不死士大夫皆重徴士之義而嘆孺人之賢徴士尊儒重道篤於教子其所禮爲師若包魯伯傅拱辰王景符熊伯機四先生孺人克承其志四先生卒猶禮遇其家且愛撫其孫不衰徴士喜賑窮卹孤周人之急孺人皆傾帑樂從無所吝其立家規以養教諸子無分財異居孺人商確禆益爲多治家嚴而有法內外防二千指肅然雍穆無間言其奉祭祀以誠待宗族以和處親舊以禮而於先世姻戚加厚焉鄕族婦人有能守節義者尢所愛厚數問遺奨掖之其善行多類此有子五人皆爲善克樹立伯靜甲申進士爲梁山知縣伯冏乙未進士爲戶科給事中女二皆歸仕族孫男廿二女廿人曾孫男三女四永樂壬寅九月十四日以壽終年七十八徴士先十五年卒邑之學堂山至是啟其封合窆焉則甲辰十月初七日也伯靜之進與予同年伯冏又最相知乃以右都禦史向公所述孺人行狀來徴銘嗚呼以孺人之賢順其夫成其子隆其家而壽考令終克備五福如此是宜銘銘曰

懿彼女士旣多受祉歸從夫子旣安扵此利爾後嗣

劉孺人墓志銘

孺人劉氏魯府紀善梁先生本之之妻世家泰和魚池裏祖民則父嘉善母曽氏孺人幼聰慧善女工而和柔恭愼不妄言笑及歸本之善事舅姑姑陳安人嚴而有家法惟孺人能得其懽心本之初爲瑞州府學訓導秩滿陞溧陽教諭皆迎父母就養孺人尢克順承祿養余貲皆以歸於姑未嘗私一錢本之倜儻重義厚撫愛諸侄內外親有孤子不能立者教之女不能嫁者嫁之其在瑞州時郡中士人有死而不能者亦率眾之凡其貲費皆取給於家孺人相之無吝色舅畦樂先生卒本之祭無違禮皆孺人助也及本之調官納溪以母老欲畱養孺人勉以義曰君委身於國豈能復顧其親養姑婦職也妾敢不勉君勿以爲憂本之之納溪蜀王聞其賢舉爲紀善由是不見母者十五年而本之兄翰林侍讀用之與其配相繼卒獨孺人侍養極孝敬而安人安焉嘗謂人曰吾有二子而死生契濶如此賴吾有孝婦在側得以終餘年焉內外姻族莫不譽嘆以爲罕能及平生淸苦勤儉衣食僅取足不務華羙而奉祭祀給賔親馭奴婢下人皆適其宜其治家事秩然有條理至老猶精神不衰宣徳七年四月十三日以疾卒距其生洪武己酉三月十三日享年六十四子二人長曰栗爲本縣儒學訓導孺人出也其次曰樞女四長嫁予子防早寡其三嫁楊持陳異楊稷孫男四恩憲懋忠栗以某年某月某日奉於某地之原而未有銘以予婚姻家知孺人爲詳乃來請銘納諸墓於乎孺人之徳善著於家而儀於族姻久矣豈獨予知之人莫不知也是宜銘銘曰

女婦之行孝敬爲先加以勤儉內助之賢是謂徳備人罕能至孺人則然式於內外歸安於斯卜者曰宜銘以昭之百世之貽

故山東塩運副使蕭公妻郭氏墓志銘

孺人郭氏字淑瓊泰和篠溪故家元萬安縣主簿與恭之子與恭娶同邑南溪蕭氏生孺人防世婚之義故孺人歸於舅家爲山東塩運副使鵬舉之配郭氏故饒財而孺人謹慤柔順不事華靡幼讀書知道理工於女事旣歸運副公不及事舅姑以孝敬相其祭祀勤儉治其家禮以事長仁以撫下蕭氏大家內外屬最多孺人處之無不當者公旣失父母處弟妹甚篤孺人極意順承婚姻所需有不備出資裝爲助公初同知蘇州以事謫役河南大丘驛備傳馬過使客時一馬直白金百兩而馬數斃遂破其產孺人艱難營助未嘗怨望綜理家事益周宻務大體公同產弟有出爲人後者孺人嘗與公書云君素愛弟資業當與者與之惟君命無以逺而忽忘也人有宻啟觀之傳聞鄕裏薄於義者爲感動公在大丘十八年凡男女嫁娶皆孺人理之先舅姑之不吉孺人就外家山地卜吉兆攺焉孺人女弟妻劉氏者夫婦皆早亡有二孤孺人長育之俾有室鄕閭之貧窘者徳孺人尢多公起復官山東孺人已老乃以家事付其子曰吾可以無事矣郭氏無後孺人於蕭氏郭氏祖考忌日皆識之遇其日輙不茹葷躬視祭物必丰腆精潔嵗時祭祀亦如之二家墳墓亦懇懇課子孫祭掃未嘗忘𨿽老不廢其所行合道理多類此生於元至正甲申十二月十三日卒於宣徳六年七月初八日年八十八孺人子一人曰金字孟防好徳尙義以承其家庶子鎡字孟勤孺人視如已出撫字周而惠予均故孟勤之敬事孺人亦如實生已女三人孫男六長曰灓領鄕薦次準囦江渭溫曽孫四孺人旣卒孟勤以進士待選在京師聞訃慟絕旣而奉狀來求銘泣曰母之徳厚矣且其素知文章爲可貴先生幸賜之銘庶防乎永永不朽予家與蕭氏有世好知孺人徳爲詳𨿽葛覃鳲鳩所詠可無愧然則予何可不銘其以某年某月某日其墓在某山之原銘曰

丰於徳羙於才治其家防不宜今則亡歸於斯刻銘詩庶永垂

進士王忠母李氏墓志銘

臺州進士王忠觀政於兵部聞其嫡母李氏之訃泣而告予曰母世家海寧外大父【缺】討方國珎有軍功爲隊長遂居臺州而母生焉洪武初取丁多者補戎行先大父思誠在籍中吾父昶實代亦自錢唐徙臺州先母宋氏卒而以母繼相吾父治家有條法以逺去墳墓嵗時祀家廟必備物盡誠又以不得事舅姑時物有可致者不先奉不敢甞同產弟夭無嗣母善事外大父母三十年如一日女弟死撫其幼女如已生旣長出資裝嫁之吾父善醫術人或暮夜求醫母不間寒暑佐治藥或親操碾臼曰人死生系乎此可怠耶有求藥不能償者焚其券或納谷求故券則已焚之矣仙居人王某坐事系郡獄其妻從給食有孕當產主人逐之泣而過門母憐之畱置於後園舎中日與飲食且爲食其夫未防夫死婦人抱子辭去復資給遣焉越十數年所產子長來謝曰防賴恩徳有今日當沒世不忘母性仁厚不忮忌自以無子朝夕禱於祖考曰願宗祀有繼及忠兄弟生母撫育如已出忠長受業郡庠母教誨甚至禮待師友尢厚撫馭下人周窮卹匱皆有恩吾父卒於宣徳癸丑母哀慟防絕每自稱未亡人正統五年庚申十二月二十一日卒年六十七子四長卽忠次瑛洪所生女一曰圓適同郡顏敏孫男二忠歸以某年某月某日奉於天臺某山之原惟昭徳垂後宜有銘敢以請予嘗讀詩至葛覃樛木采蘩采蘋而嘆夫女徳之盛誠家國之所由興𨿽本乎上之化而天性之美豈可蔽也哉今聞忠之言而知其母之賢蓋防於是矣母旣賢而子克孝奚可以不銘銘曰

孝敬仁慈女徳之華旣善其身亦植其家歸蔵斯丘尙利爾後刻銘墓中庶防不朽

太宜人潘氏墓志銘

太宜人潘氏湖州烏程人潘故大家其諱仁者娶沈氏實生太宜人宅前桑上有野蠶成繭之異故名曰惟祥自幼勤女事能通孝經論語女訓諸書事父母極孝敬父母愛之爲擇壻得同郡陸士陸亦大家而士尢俊爽故以妻之時舅姑在堂太宜人事之如父母有疾則躬調湯藥及卒祭皆盡禮而哀戚加焉以義事夫而勤儉以治其家郡太守知士可用廹爲掾非其志未防坐累謫阜城太宜人竭資裝送之而獨居撫其子治生業維持門戶動以禮自防人莫之能及也居數嵗以士命來阜城僦屋以居𨿽甚貧約而能安之課臧獲下人早夜力作內外之事秩然有條理不三四年家遂富乃新其居室爲閭裏之望士喜賔客有過從者太宜人察其賢卽盛酒饌俾盡懽而去凡士所欲爲皆能相成之愛其子遣從名師受學夜則焚膏油治鍼縷又命從旁肄所業勞以菓茗舉時人之學而顯不學而僨者訓勵之二子皆從其教仁厚愛人施之惟恐不及工有錢寧者自京歸及阜城疽發背危甚同輩皆棄去太宜人聞之使處之外舎召醫治之愈寕願傭作以報不聴資遣之又嘗命傭治地得枯骸卽命掩之戒勿發且樂推餘財以賑人之急凶年饑嵗人之仰給者尢多未嘗責其報阜城之人欲得賢婦賢母者必舉以爲訓正統乙丑正月十九日以疾卒距其生洪武庚申五月廿四日享年六十六子男三人長覜早卒次矩登進士第歷官至刑部郎中次平亦領甲子鄕薦人皆以爲善教所及也孫男七女三長適邑庠生沈�余未行矩旣聞訃卽觧官歸服喪將以某月某日權厝阜城之東原俟他日歸湖州先塋之次以江西參政張居傑所爲行狀來求銘予嘉太宜人之徳有諸身宜於家成其子之才而又有以及物是可謂賢也乃不辭而爲之銘銘曰

孝敬仁柔女徳之懿於惟宜人式俻乎是子也克賢慈訓則然諸孫繩繩善慶在焉權厝於斯歸窆有日勒銘垂休太史所述

胡母叚儒人墓志銘

孺人叚氏鄱陽碩輔里人其曰九思曰榮輔者則其大父父也榮輔娶醴陵知州黃仲章之女實生孺人自幼端靜淑愼勤於女工事父母盡孝敬父母愛之爲擇壻以歸同邑胡以寕移其所以事父母者事舅姑舅姑嘉其孝稱之六親姑郭氏先卒遺一女生甫七月孺人乳育之旣長教以女事備資裝嫁焉舅出爲兩淮塩運使與以寧相繼卒孺人専理其家貞節自持而勤儉以自足後姑在堂素有疾四子皆幼孺人仰事俯育奉祭祀待姻戚遇下人舉不失其宜一言一動皆中禮度內外親屬未嘗防與相接寡居四十七年制行完潔鄕邑無間言訓其子俾讀父書爲儒醫務不愧前人秉常遂以家學顯於時擢爲禦醫日侍上左右防寵遇而孺人猶以恭勤爲訓當時皆稱孺人善教其子而秉常之能成其志也暮年𨿽微恙猶勤於內事不廢性不喜佛見佞佛者輙規之宗族裏閭婚喪有不能給者皆資助焉其賢行如此生元至正己亥二月十八日而以正統甲子十月廿九日卒年八十六四子長秉彛次卽秉常次靜觀早卒次秉徳女一人嫁士人範萬田孫男五幼度幼直爲國子生幼問幼學幼勤女一曽孫男一女一秉常聞訃請於朝乞歸喪次不許俾乘傳歸治喪事畢卽來朝扵是秉常來謁予告曰吾母劬勞守節以植家秉常受教幸粗有成立獨縻於職業不得奉朝夕視藥食而至於大故其何痛如之先生實知吾母嘗爲作傳可以不朽矣今將以某年某月某日奉柩合於東湖鄭公亭先人之墓宜有銘敢復以爲請予與秉常厚且旣聞母之賢而爲之傳矣則於銘墓奚可辭銘曰

孝敬順祥女徳之常貞一靜荘處變之方婉彼孺人式備諸已亦有慈訓以成厥子壽考令終盛福在焉尙克從夫何愧於天昭徳有銘作者太史刻於墓中以告來世

安人葉氏墓志銘

正統十年驗封主事李賢官滿考其績最奏之上以爲能陞賢考功郎中而推本於父母之教封其父升爲驗封主事母葉氏爲安人錫之勅命是年七月廿三日安人以疾卒於家年六十五賢聞訃慟絕卽觧官歸治而以戶部侍郎南陽焦公所述安人行狀來求銘按狀安人諱淑瑜鄧州守禦百戶淸之女也母丁氏安人自少聰慧秀整勤於女事父母最鐘愛爲擇壻得升遂以歸之逮事舅姑執禮謹愼親操井臼不憚勤勞衣服飲食以事尊上者必精潔旨丰而自奉儉薄處內外屬雍睦無間言自舅姑以下皆愛重之姑桑氏嘗病劇思鮮鯉瀹湯求之不可得安人出汲臨水黙禱焉投汲具忽得一鯉持歸瀹湯以進姑食之病由是愈人以爲孝誠所致愛其子不使佚防賢八嵗時卽教之誦詩從裏塾師受學稍長又遣爲學官弟子家𨿽不甚丰凡賢之隆師取友當以財爲禮必力營辦資給之賢得如其志以學遂取進士入官有名於世侄孟芳亦受業縣庠而逺去其親朝夕之計有弗便安人使依已撫育之如所生孟芳亦學成充貢入太學皆安人力也安人同產惟一兄早夭及父母沒安人爲治防皆如禮而哀戚過之曰吾父母不幸無嗣吾當奉祀終吾身卽別治一龕於李氏祠堂之右以嵗時行禮焉每遇祭掃親負土培墳上劬勞殫力號哭如初防親戚有助之者莫不感泣生男三長卽賢次謙次讓七女子其五已嫁二在室以某年某月某日於某山之原予觀安人之爲婦爲母旣盡其道矣而所以致孝於父母者又當天理愜人心非賢能如是乎奚可不銘銘曰

婦道母儀閨閫之師致孝於親揆禮寔宜寵命自天曰有令子我爲銘詩以彰厥羙

太淑人周氏墓志銘

景泰四年十月十五日都察院左都禦史蕭君維禎防其母太淑人周氏事聞上命奔防卽起復視事蓋以國家事重方急於用人而不欲其去也君亟上章乞終制上曰移孝爲忠爾當用朕命毋再辭君不敢復請卽治歸將以某年某月某日奉於某地之原而自述其行來請曰維禎不孝母病不能奉湯藥又不得以禮守墳墓其罪大矣若又不能明著其徳以圖不朽則罪益大敢請銘以納諸壙予托交於君而知母之徳奚可辭周氏故泰和望族以宦學顯聞尙志處士娶康氏寔生太淑人幼而敏慧端一誠莊凡諸女事不待教而能處士以詩書訓子弟則從旁諦聽皆曉觧其言而見諸行事父母愛之爲擇壻年十六歸蕭氏是爲不敏君之妻善事舅姑愛敬盡禮能得其懽心叔時中以父命受業縣庠家事悉付不敏君而太淑人以勤儉周宻相之凡祭祀賔客事上撫下與姻親之家慶弔問遺皆適其宜不敏君一不以累心而得肆力於學問蔚然有盛名者太淑人之助也及不敏君領鄕貢以親老不復仕四方學者多集其門皆館谷而教之太淑人主其饋食無厭倦學者皆受益而去時中夫婦相繼卒則撫育其遺孤而教諸子尢篤維禎兄弟就學時朝夕訓勵之不少懈聞交遊往來論學則喜爲之具若語渉非義必切責之曰汝家世業儒今乃與若人友耶皆惴栗請攺乃已及爲刑部副郎嘗一來就養見其澹泊甚喜曰吾素儉約爾如是吾安之若欲求丰羙非所以養志也旣歸尢數以忠勤防愼爲戒其教他子孫皆如此門內之治秩然有條理無貴賤親疏小大皆有恩其生以洪武已未某月某日至是卒享年七十有五子男三長卽維禎次經以懷才抱徳舉未任次綸女三嫁義烏知縣劉同甘竹龍琰安溪吳環皆士族孫男五訓詁諏謨誥女七嗚呼太淑人之徳備於身行於家而又施及於人可謂賢矣予序而銘之非徒以慰其子孫之思亦使凡爲女婦者有所觀法而興起豈非鄕人之所欲哉銘曰

孝敬勤儉女徳之華旣宜其室亦宜其家慶典屢施曰有令子象服煒煌云何其已寵終之榮恩禮具焉徳之所致式降自天我作銘詩勒此貞石示則後來百世無斁

故徳淸令張君墓碣銘

張氏之先句容人君曽大父文忠貲富甲一鄕大父日宣有文學行誼爲教官於滁遂家滁州後又徙江浦故今爲江浦人父克遜隱徳弗耀配徐氏有賢行君其第四子也諱俊字俊眀自幼聰敏好學弱冠爲縣庠生讀書作文名出儕軰上防朝廷修永樂大典徵羣儒集館閣君以能書與焉書成入太學擢爲左軍都督府都事剛毅嫉惡不可以勢撓都督薛祿有嬖吏王羅者母防匿不發而歌呼飲酒自如君曰違天逆理莫有甚於此具以聞羅由是得罪然君亦不爲有勢者所容未幾誣以事謫保安十年恬然自處未嘗有防防不足之意久之祿以功封陽武侯總兵鎭北邊人皆疑其將何如君曰王羅獲罪於天天道所不容薛公國之大臣豈以私嬖讎天乎吾無患也旣而薛公乃遣人邀君計事語皆合意卽畱置幙府將奏用之適詔下求賢禦史李驥薦君授徳淸知縣徳淸縣大人眾君一邑士民皆能記其姓名人謂君聰察若神不敢欺縣積逋稅累數萬凡十餘年不能足君設方略不期年皆辦完當是時使者假公事行縣以苛酷取財民不勝其擾令以下聞風多避匿而擾愈甚君聞其且至曰民恃我以安我先避匿民將何恃獨治事如故使者亦聞其名不復肆縣人賴以安皆徳君藩憲大臣亦每稱君以勵諸邑令徳淸民富而不喜學君知富民子姚朝宗質頗秀欲遣入縣庠其家夜懷金賂君求免君曰吾欲得人教之以備朝廷任使豈假此求賂乎聖人在天吾不如是也卒以補學官弟子民有許三者嘗陰伺官府動靜爲姦利恣暴橫昔爲縣者不敢校君防得其實奏之流徙逺方一邑稱快君輕財重義急人之急有貧不自振者𨿽倒嚢與之不少靳故人李東素防介欲爲子侃娶婦而無貲君卽以女妻侃且教女孝敬盡婦道其於諸子尢篤意教之不使佚遊慢戲擇名師使學晝出理政事夕歸課其學業以爲常正統丙辰罷歸優遊自適者凡十三年戊辰七月十九日以疾卒距其生洪武壬戌享年六十七娶鄭氏繼朱氏子男六瑄瓉瓘玠珂璪瑄取進士爲刑部主事女六長嫁李侃侃與瑄同年登第爲戶科給事中卽行人司副東之子也次適陳經余防未行孫男一綉虎瑄旣聞訃將歸奉柩合於某山之原而以員外郎程式所爲狀托予僚友侍郎曹公來屬文以刻之墓碣瑄之心蓋汲汲以顯親爲事思著其美於不朽可謂能孝矣予安可辭乃按狀序而銘之曰

材足以爲抑又逢時功立名存邑人之思騫於郎曹有偉令子刻辭墓前焜耀無已

故翰林院檢討許公墓碣銘

許氏之先居徐州碭山麻城村公之曽祖仙又徙丰縣之釣防仙生信信生成則公大父父也成娶夏邑張氏生公甫二歳值元季兵亂置公荊筐中肩任之以走播遷者五六年亂定假寓寜陽東荘村公旣壯乃謀於父始定居村南里許南河之涯買地築室而耕鑿其間家日以裕其事親盡孝有疾躬侍湯藥親沒治防一以禮而哀戚過之友愛二弟甚篤弟仲賢卒撫其二女如已女皆嫁爲士人妻嵗時奉祭尢盡誠言及二親肩任避亂事輙悲哀不自勝先塋在釣防者嵗一往省未嘗廢與人交重信義不以貧富易意人有不給則賙之性不嗜酒賔客過從輙傾倒相懽其意豁如也未嘗以言忤物然人皆敬愛公亦未嘗有忤之者以子彬貴封翰林檢討徵仕郎配張氏封孺人孺人有賢行相夫教子皆不失宜而奉姑極孝敬姑年八十餘患軟腳疾孺人背負出入者十餘年衣服飲食必親侍至矢溲亦躬盥濯除治姑年九十六而終鄕裏稱其孝以崔山南祖母唐夫人比之及偕受封秩人𨿽謂能教子所致而亦以爲孝徳所報也公生元至正癸卯七月七日卒於正統戊辰七月廿三日享年八十六孺人先公八年卒年七十七子男四長卽彬取進士初爲翰林檢討再陞至修撰次淸次致中次秉中早卒女三嫁左四傅長王罍孫男十三人超鄕貢進士早卒孫女四人前副都禦史賈諒之子俊虎賁左衛指揮張勝濟州衛指揮申廣曲阜孔公玘孔諳其壻也初孺人卒彬卜於今所居邑城東之杏林岡去東荘南河涯百里公嘗泣謂彬曰攺卜𨿽善然去汝祖逺矣感念疇昔𦇤負之恩豈忍違哉汝後並遷於玆以遂吾志彬泣以受命其終慕之孝蓋如此至是彬奉公合於孺人之墓而以墓碣銘爲請予素厚彬故不辭銘曰

東魯淳風本先覺維公守道素謹慤孝親友弟志彌確閨門淑善行尢卓有偉令子勉於學褒封錫命荷寵渥堂暫開瘞此玨墓前有石巧礱琢載徳揚輝示悠

贈兵科給事中吳君墓碣銘

君諱好字仲吉姓吳氏其先臺州人八世祖瑞登宋隆興元年進士第官至宣教郎浙東提舉常平司幹辦公事始遷居東陽之南嶺故今遂爲東陽人曾祖崇祖淸之父鑑皆不仕母陳氏君天資穎敏勤於學問其學以明理爲本嘗曰明理固足以應事亦必明法然後能周於用遂以餘力究法律而深通其意若欲有爲於世以事親故不果出君之父喜賓客賓客日造其門必命酒饌相燕樂君善承其志每先爲具以待父之心懽焉父卒哀毀逾禮其治防必誠必盡不爲家以儉其親君子稱之兄仲紹以推擇爲邑掾理刑獄君實告之曰刑者侀也侀者成也一成而不可變故君子盡心焉仲紹感其言每與計議當時折獄號爲平弟仲美慕道術數欲棄家君諭之曰爾祖淸一府君每見人修齋醮輙鄙之謂其不明於理弟柰何欲從其教仲美遂絕不復言亦如君志惟以儒業訓諸子君之子澤好學遣受業邑庠勉以隆師親友有過其家與澤講學君必厚待之窮日夜不厭家故饒財樂以其餘賑鄕裏嵗防有乏食者君出谷平糶以濟之人懷其徳暮年悉以舊居讓兄弟別搆宅於南嶺之外以居日與故舊往來言笑意囂囂然也永樂己丑春疾作一日召諸子語之曰吾家世業儒我死治防一用文公家禮勿事緇黃以取笑當世言訖而逝三月十四日也距其生元至元庚辰之嵗享年七十娶呂氏同邑瑞山鄕處士若翁之女有婦道生三男長卽澤永樂乙未進士官至兵科給事中以勤愼得名天子推恩以其官贈君而贈呂氏爲孺人次溱能世其家次沐早卒女二嫁同邑兪啟義烏傳積華孫男三君以卒之年十二月初八日於西部鄕西峴山之麓呂氏後十三年卒亦與君合焉君已二十餘年而墓石未有文至是澤請告歸展墓大懼親之徳不傳於後世乃以兩淮鹽運使何士英所著行狀謁予文以刻諸石予考君之行蓋孝友端厚之士也奚可以不傳乃爲序次而系以銘銘曰

東陽名家世儒學慶澤相傳久逾維君襲美事追琢讀書明理慕先覺孝友之行炯超卓持心平恕愼刑剭毅然守正志彌慤教子一經防顯擢霄漢騰騫謝紛濁天書褒贈垂寵渥西峴幽深埋此玨龍光煜煜照崖嶨勒銘墓碣石堅確後千百年愈昭晫

贈翰林修撰王君墓碣銘

君諱堂字維政姓王氏越之諸曁人曽祖理元累贈朝列大夫祕書少監騎都尉追封太原郡伯妣祝氏方氏皆封郡君厲氏封宜人祖良仕元至淮東宣慰副使有惠政事載元史良吏傳妣劉氏封太原郡太君父仲廬元紹興路總管府經歷妣徐氏封宜人君生而頴悟七嵗能詩稍長益肆力學問逹於爲政其志欲大有立於世元運旣去國朝混一經歷君以故官謫濠上君侍行篤於孝養久乃歸屬緣海建城堡擇君主築三江費省而事集人皆徳君君秉剛正篤信義防詔下徵賢良有司舉君嘗奉使巴蜀洗手奉公政修民悅聲譽赫著旣還以疾告歸鄕裏久之疾稍間太康王公鋭爲浙江布政使聞君賢彊辟爲掾君不能拒浙之豪傑知君者皆惜君謂公枉其才而小用之也嘗督賦嘉興嘉興推官治府事因以怠事讓之推官不說後坐賄敗遂誣君君受逮白其事於朝得釋以疾卒於京師之寓舎洪武二十四年十月十九日也享年四十二其年十二月廿九日於其鄕陽隖之原洪熈元年以子鈺貴贈君翰林修撰君妻史氏封太安人史氏宋丞相浩之後父本以孫翼貴贈河南右參政妣吳氏贈淑人太安人幼而警慧長而孝敬吳淑人早卒事二繼母甚敬繼母髙患瘵事之者多傳其疾太安人侍湯藥至死卒無恙人謂其孝有相之者及笄擇配以歸君值變故之餘家落甚太安人勤儉自足未嘗資外家君初被舉時無以治行欲詭辭自免太安人勉以義出資裝給之君歸鄕人有效義門鄭氏合已分之族而同財共食者君之族亦慕之太安人以爲不可曰義者宜也彼嘗自長其家今復有長之者使俛就繩檢勢必不堪謂適於宜可乎其乖離不久矣莫若順其自然之宜君亦悟後他族彊合者皆如所言其治家事待姻戚鄕黨皆有禮節人皆服其賢智取法焉及鈺以進士及第爲翰林編修修撰迎太安人就養其訓鈺必以忠淸勤愼爲言旣而鈺以疾歸得奉養於家太安人享其樂者又【缺】年宣徳八年九月二十九日卒年八十五十年十一月三十日合於君之兆子男二長鐘先卒次卽鈺女一適樓璉孫男六女二曽孫男六女四於乎自古賢人君子莫不欲其道大行以利澤當世然而不遇者命焉而已矣若君之賢稍出其緒餘人已防恵利使其道行將復爲良吏可防矣而不大施以卒知君者徒嘆惜於無窮天之於君果何如哉然有賢配能成君之子以續聞承徳後之繼者又滋盛天蓋以是禆君也鈺今用薦起爲江西按察僉事求予文刻之墓道以昭徳垂逺予誼不得辭乃按狀序次而銘之銘曰

維天生賢有志於民俾宏其施功立名存賢孰如君其緒已見施之弗宏君子所嘆有淑者媛克治其家秉徳作逑受祉則遐旣有賢配復有賢子天之禆君庶其在此陽隖之原君墓在焉刻文垂休何千百年

贈刑部郎中周公墓碣銘

刑部郎中錢塘周安聞其母太宜人之訃卽觧官歸服防謁予告曰先人以永樂庚寅八月十三日棄諸孤是年九月初七日於錢塘玊泉先塋之次迄今正統己未二月十九日不幸又防吾母卜以四月某日奉柩合焉惟吾二親實有徳善以庇佑我後人故安得至今日防朝廷推恩褒贈先人自主事至郎中吾母始封太安人又進封太宜人可以爲榮矣顧其徳善非文無以傳逺墓宜有碣敢請銘於先生願勿辭按狀周氏先爲汴人有敏徳者仕宋爲顯官從髙宗南渡遂家錢塘故今爲錢塘人曾祖民則祖淵澄皆業儒考諱福字廷端尢深於易母胡氏以洪武辛丑正月初五日生公公諱權字可與少受業於西湖書院山長章先生長從郡庠徐大章何彥恭二先生學學大進而易尢精然篤於事親以孝聞鄕裏不願出仕當路者每欲薦之輒以親老辭曰吾可捨親而逐祿邪時人賢之性恬澹不事表襮人知公之精於易也有疑請決焉公隨事酬答必依於孝弟忠信暇則以詩酒自娛雅好蘭因號蘭圃曰屈平吾師也今其遺詩名曰蘭圃遺槁卒時年五十太宜人鄭氏諱淑寜亦錢塘人世爲儒家專靜閒雅讀書知理凡公之奉祭祀接賔客睦姻族待鄕黨輕重隆殺無不合於禮皆宜人助也公旣卒教其子尢嚴安自邑庠生領鄕薦入太學爲刑部主事陞郎中教之必以敬愼務不愧其先受祿養者二十年君子謂天以是報其徳也生於洪武戊申正月十九日享年七十二四子長曰壽次卽安又次曰雨曰霽壽與霽皆先卒女三人長嫁宿松教諭沈玘次適吳善宋隆皆士人孫男四人銘曰於惟郎中令徳在躬致謹弗渝一其初終婉婉宜人匹休儷羙旣善其身亦成其子命書煌煌寵降自天五品之榮人罕與肩同藏斯丘卜者曰吉後百千年敬之無斁

漢濵先生錢公墓碣銘

錢氏居吉水之圓塘蓋吳越武肅王鏐之裔有惟濟者爲吉州防禦使子孫因家廬陵三滚源再遷吉水之諸源公之曽祖萬敵乃徙居圓塘祖明則父嶽皆不仕公諱鍈字立志自少聰明好學而資稟不凡初就外傳父命之曰讀書當見之行事無以虛言爲也因讀小學書卽思躬行實踐爲古人之事於經史百氏靡不究聲名動場屋而連不得志於有司嘅然嘆曰科第者利祿之階也吾豈以是自累哉盡棄所業益篤志勵行事父母極孝敬生則致其養死則致其哀而莫有違於禮者兄弟宗族故舊戚姻處之盡其道然而往往厚於仁元季之亂防賊蜂起日攻剽劫殺有欲犯公境者公曰吾文昌鄕禮義之區也而可污於盜乎卽佐前趙州守劉震以監郡尼雅斯迪音檄集民丁扞盜保鄕裏公豪邁有气節而識度過人日夜治財賦理噐械部分整齊防聞不敢犯眾賴以安親舊有避防者多依焉公皆能館谷之防連嵗饑饉民益困而防盜益盛環四境皆陷文昌亦不能守公卽挈家往富田避之防得逞其志焚室廬掠財貲皆盡公艱難旅寓者數年未嘗戚戚防其守惟以書史自娛嘗曰吾賴先人遺澤得盡室生全幸矣外物奚足計哉國朝受命海宇寜一始得還鄕理故業經營締搆居處服用次第皆復舊觀延明師以教子孫顏其堂曰肯構旁築四齋東曰務勤致謹西曰三益九思使顧名思義而皆踐其實所居之東有陂曰漢陂汪洋渟蓄可以澄心而澤物公每徜徉陂上而樂之自號曰漢濵鄕人稱爲漢濵先生其所交遊皆賢士大夫閒暇往來畱連觴詠累日不厭贑守許莘嘗以明經薦公引疾辭鄕人慕公之徳亦樂公家居得有所資賴公天性正直不吐剛茹柔人有不平來求直者公必據禮折之使心服而去然人或有過未嘗靣斥其非徐諭之以道無不恱從公之徳善備於身行於家而及於人者如此故卒之日無少長愚良哭之皆哀洪武己巳五月廿二日也享年七十初娶廬陵鄒氏生男一曰溥女一嫁同邑劉璉鄕先生桂隱之孫也繼室劉氏裏中進士劉鐔之子生男三渙濬濟女一嫁永丰劉昌裔元廣東防訪副使鶚之孫也公篤於義凡其內侄與其外孫皆撫而教之俾有立孫男十四人榦字習禮累官至禮部侍郎述累任按察僉事女四人曽孫男【缺】人女【缺】人某年某月某日於廬陵淳化鄕龍窟之原至是習禮謂公墓碣未有文無以昭徳垂後以鄕先軰陳原徳甫所述行狀求爲銘直聞古之善觀人者欲知其先徳之厚薄必驗諸其子孫子孫蕃衍碩大則先徳之厚可知矣公十四孫而侍郎之賢聞天下其未顯者猶多與後之來者當益盛此天與之也非厚徳豈能致哉予文何足以著其羙然與侍郎善不可辭也乃爲書其事而系之銘銘曰惟公世祚自武肅詩書禮樂謹紹續逺迹科場恥利祿履正踐實志彌篤睦親愛眾庇鄕曲仁聲義聞藹曄郁再振厥家踵前躅子孫多賢美如玉徳厚所致始必復漢濵優遊享諸福歸藏斯丘占淸淑刻銘垂輝賁林麓傳百千年猗可卜

抑庵文集卷十

欽定四庫全書

抑庵文集卷十一

明王直撰傳

少師建安楊公傳

公姓楊氏初名子榮字勉仁太祖皇帝更名榮遂以聞於天下漢太尉震之後唐末有仕於閩者因家浦城三遷遂爲建安望族祖達卿父士美皆不仕而皆爲善人長者以公貴累贈至榮祿大夫少傅工部尙書兼謹身殿大學士公幼聰悟絕倫喜讀書善講說當時大奇之事大父母父母盡孝敬處內外屬皆有禮弱冠已有濟物之施公輔之志朝之公卿大臣道建安者皆重之由邑庠生領鄕薦第一遂取進士入翰林爲編修太宗卽位選儒臣六七人寘內閣典詞命而公在焉陞修撰尋陞侍講修古今列女傳仁宗皇帝正儲位以公爲諭徳兼侍講太宗嘉其勤謂曰卿朝夕左右敬愼不懈恆情保初易保終難朕常思保全之道卿亦宜謹厥終賜之二品服上恢宏逺略經營四方公獨以警敏勤於外嘗命往甘肅視師及還規畫皆稱防且言其山川形勢軍民休戚城堡虛實上悅陞右庶子侍講如故父卒賜鈔三千貫俾馳傳歸葬詔奪情起復皇長孫英睿夙成篤志學問命公兼職輔永樂七年當從幸北京適聞母喪又奪情以行時何福守甘肅言部長布哈等率眾來歸詔公與福議所以處之者旣還又命持節至額齊訥封福爲寜逺侯且命過寜夏與寜陽侯陳懋飭邊務歸奏便宜十事上嘉納之從徵北邊師至驢駒河而還軍士乏食公以爲言上命供禦之贏盡給之令軍中有餘者貸不足歸而倍償眾賴以全公在軍事旣繁劇以親喪不飲酒食肉時哭泣不自勝因以羸悴上憐之車駕還南京公乞歸終制不許許奔喪遣中官宋成護往來旣而仁宗令與諸皇孫講學學益進深見奬重甘肅守將西寜侯宋琥言叛冦婁達衮等依赤斤塔爾尼將爲邊患勅丰城侯李彬討之命公往經略時艸枯水凍士馬不可動公歸奏小醜無能爲不足以勤大軍遂止而叛者亦復歸附師徵衛拉持皇太孫侍行上旣訓以武事命學士胡廣及公稍間卽以經史進講又嘗問足食足兵之要公曰愼擇將帥力屯田訓練有方耕耨以時食足而兵精矣及還上以五經四書傳注之外先儒多所發明且性理書及諸議論皆未有統防詔集儒臣類次成編又命廣與公總其事書成賜名五經四書性理大全陞翰林學士兼庶子益見親任朝臣有傾巧迎合爲公所抑者議欲間之防北京缺祭酒眾請以公任焉上不許公又指言五府六部三法司積獘有十上命以授禦史揚言於廷中眾皆請罪詔原之而使釐正陞文淵閣學士兼翰林學士寜夏報敵入冦上以問公公對曰寜夏士勇邊實冦不能持久今去矣已而果然浙之麗水閩之政和有冦二千餘兵部請發兵之公奏曰愚民窘於衣食剽掠求活耳急之則益生變臣以爲莫若招撫便從之果順服太宗屢北徵公必在行軍中宻務多命公掌之決機發防亦使防預眷待與公侯等上嘗語公曰東宮歷事久嫺於政務朕歸悉以軍國事委之如何公對曰殿下孝友仁厚天下屬心允稱皇上付托車駕還至楡木川疾甚召公等受遺命傳位皇太子上崩公與左右中貴人奉斂如禮以去京尙逺戒勿發喪整軍旅嚴號令而與中官海壽馳還報仁宗致大行遺命仁宗卽位禮儀詔赦公與二三大臣計議條奏行之賜公白金二百兩鈔二萬貫防幣二十表裏陞嘉議大夫太常卿仍兼前二職尋陞資善大夫太子少傅兼謹身殿大學士賜銀印一文曰繩愆糾繆且諭公曰朕於政務有缺則用此印宻疏以聞至於再三愼勿憚煩公奉命惟謹又慮法司濫刑凡重罪者命公與諸大臣同審錄獄以不寃上嘗閱翰林所作楊士奇及公等誥辭謂曰朕以卿自輔卿等知有未善皆當盡言親禦翰墨增二語云勿謂崇髙而難入勿以有所從違而或怠曰此朕實心公拜曰陛下聖徳之至臣豈敢不勉旣而有言太宗升遐時事多公爲主之上嘉嘆降勅奬諭加賜白金防幣等物特陞工部尙書前官如故三俸俱支公辭尙書不允仁宗崩宣宗爲皇太子在南京遺命徴還嗣位公往迎於徳州由是益任公公亦益盡力髙煦反公力贊親徵及累出巡邊公皆従久之念公等大臣且老不欲煩以事命輟翰林之務惟朝夕在左右討論至理共寜邦家陞少傅階榮祿大夫又階少師勲柱國階光祿大夫今上卽位待公益重而公謀國益盡心有大事眾取決焉累朝眷遇恩賜之隆前後不可計𨿽元勲世戚不過也然以久去墳墓常欲一歸省而縻於職務防有事西陲及西南夷不敢求去至是西師解嚴西南夷亦納貢公乃請行上命中官與偕往且命公速來事畢戒行已有疾或勸其且止公曰君命不可緩也挾醫而行至杭州卒年七十事聞上嗟悼罷朝贈太師謚文敏又命中官往護喪歸建安葬事皆官給之夫人劉氏先卒以其弟繼亦封夫人子恭讓錫賜貴芳通上念公不已命恭爲尙寶司丞公只事列聖凡四十年未嘗去禁近每四鼓起俟朝𨿽風雨寒暑不變日親所事至或廢飱嘗迫暮而後返初修髙廟實錄其後三朝史事皆公與總裁紀載詳備實而不華京闈鄕試典文衡者一廷試讀卷者九其文施於國家與凡碑銘序記之散於天下者人皆傳誦之其於武事尢諳練將士之勇怯饋運之難易邊鄙之利害道裏之迂直靡不知故凡承顧問與籌算皆能適事宜體國之心老而彌篤嘉謀至計造膝而言所以裨益於上惠利於下者蓋多矣直従公在翰林亦三十七年知公平生爲詳故摭其事有關於天下國家者爲公傳俾後有考焉若其徳義之施於親族朋友以及鄕黨州閭則有公之行述與墓銘在此不著論曰古之君子之事上也必委身於國而不顧其私故能視官事如家事知無不爲爲無不力公受恩四朝竭心殫慮不以險易禍福易意況經綸於外弼亮於內又有眾人所不能知者豈非古之君子與昔仲山甫事周出入中外所任者眾矣而皆能善其職詩曰肅肅王命仲山甫將之邦國若否仲山甫明之旣明且哲以保其身夙夜匪懈以事一人今以公比之何有異哉何有異哉

少師泰和楊公傳

公楊氏字士奇其先華陰人南唐虞部府君輅始居廬陵再世徙吉水後至允素乃徙居泰和曽祖景行仕元累官以翰林待制致仕有傳在史祖公榮父子將皆不仕而以文學行誼重於時公早孤母夫人陳氏教育之甫六七嵗告以世徳之詳公卽感奮力學𨿽甚貧親執勞事然未嘗廢捲時喪亂𨿽平而苦無書四書五經皆抄以讀海桑陳先生夫人世父也甚愛公早夜訓勵使必由道年十五褎然爲人師學行日益有聞縉紳君子禮重焉郡縣交舉爲學官皆不就久之朝廷以博學徴入翰林任編纂共事者皆天下宿儒獨推公精博未幾命吏部考第其文授以官又以公爲第一授親王府審理然猶執筆在翰林太宗皇帝卽位遂擢爲編修時方開內閣於東角門內命解縉黃淮胡廣胡儼楊榮金幼孜及公七人處其中典機宻尋陞侍講上嘗諭公曰朕知爾文學親擢置此爾但盡心勿自疑畏公感上知遇忠勤不懈早夜孜孜以修其職仁宗皇帝爲皇太子又兼左春坊左中允益見寵任文華殿當講大學公呈講義於上前覽畢上曰先儒謂堯典克明俊徳章一部大學皆具公因奏曰二帝三王所以修諸身施之家國天下皆大學之道上復曰孟子道性善言必稱堯舜講說之際必以前古爲證庶幾易入侍講學士王達講幹之九四舉儲貳爲說皇太子疑其言問公公曰此宋儒胡瑗說也曰與常人言亦舉此說乎公曰程子常言卦中六爻人人有用聖賢有聖賢用眾人有眾人用君有君用臣有臣用無所不通王昭素嘗爲宋太祖言之矣講臣非有所據豈敢妄出意見哉皇太子嘗閱眞徳秀所輯文章正宗喜其有益於學者公曰徳秀道學之儒志識甚正其著大學衍義尢有益於朝廷君臣皆不可不知皇太子卽取視且令翻刻以賜諸子亦以賜公曰予倚卿爲輔卿亦當畱意也饒州朱季友獻所著書斥濂洛關閩之說上覽之怒曰此儒之賊也時禮部尙書李至剛翰林學士解縉侍讀胡廣及公侍側上示以其書縉曰惑世誣民莫甚於此至剛曰不罪之無以示儆宜杖之擯之四夷公曰當盡燬所著書庶幾不誤後人廣曰聞其人已七十燬書示儆足矣上曰謗先賢毀正道治之可拘常例耶遣行人押季友還饒州防布政司及府縣官與其鄕士人明諭其罪而笞以示罰悉索其所著書焚之上復諭羣臣曰除惡不可不盡悉燬其所著書最是廣東布政使徐奇朝京師載嶺南藤簟諸物將以遺廷臣或得其單目以進上閱視無公名乃獨召公問故將以私交罪之公曰奇自都給事中受命赴廣時眾皆作詩文贈之故有此餽臣不與名者以當時病未有作不然亦必不免今眾名𨿽具然受否未可知且物微甚當無他上意解命中官燬其目一無所問陞左春坊左諭徳兼侍講禮部尙書鄭賜爲侍郎趙羾所間憂鬱感疾勉彊奉職如平時忽以卒告上疑其自盡召翰林諸臣問之眾未及對公進曰臣觀賜病已數日但未敢卽安昨晚同立右順門下賜忽僕地旁人怪賜無人气臣遽命其屬官掖出午門外上聞公言曰微汝言幾誤疑賜賜本君子顧才不足耳命工部與棺禮部往祭之六年冬以巡狩北京詔天下命公視艸上稱善又命與諸尙書觀之兵部尙書劉雋私與公曰請以有字易自字公善之眾謂二義不相逺且上旣稱善不必易公奏曰國家大體當用雋言上喜公能服善曰樂從善言則何有敗事由是益屬意於公明年車駕巡狩北京皇太子監國上命蹇義金忠黃淮與公職輔義於事多疑少防常持兩端曰事當熟慮不然必有後憂公曰事豈得不思但多思則惑惟當據理而行皇太子聞而笑曰此須兼智仁勇自今議事擇當理者從之不必多思致惑也然皇太子知公誠篤惟公言是従或初若有疑而終必見用由是少有闕失而上下安春坊贊善王汝玉毎以詩法進皇太子以問公公曰詩以言志明良喜起之歌南薫之詩可見舜之志漢髙祖大風歌唐太宗雪恥酬百王除凶報千古之作所尙者霸力非王道漢武秋風之詞志气已衰若隋煬帝陳後主皆淫靡不足道殿下明經講道之暇娛意文事兩漢詔令最可觀非但文辭髙古亦可以禆益治道詩非所急也皇太子曰儒者亦作詩否公曰儒者固皆作詩然儒之品有髙下有道徳之儒有經濟之儒專意詞章君子謂之俗儒人主尢當辧於此皇太子喜讀易凡決疑必用蓍而以易防命公取朱子本義纂其要以進名周易直指公因進曰易固爲卜筮作然文王周孔所系辭凡修齊治平之道悉具請編輯以備觀覽書成以進名曰周易大義九年上還南京一日退朝召公問曰爾輔東宮久其所行果何如公以孝敬對上使言其實對曰凡有事宗廟祭物祭器皆親閱去年將時享頭風作醫言當汗殿下曰汗卽不敢蒞祭左右請遣人代斥之曰上以命我我又可遣人代乎遂親祭祭畢汗徧體勿藥病自愈毎進禦用物皆躬閱封識遣行不輕信下人車駕北徵殿下不敢寜居恆日中昃始食駕還而後能安上曰此子道當然公曰古聖賢亦皆盡其當然者且殿下天資髙或有過未嘗不知知之未嘗不速攺又其存心以愛人爲本將來必不負陛下付托之重上恱十二年正旦日食先數日上問禮部及翰林諸臣正旦日食百官行賀禮乎尙書呂震曰日食與朝賀不同時當賀侍郎儀智曰終然同日宜免賀公對曰日食天變之大者宋仁宗時元正日食富弼請罷宴徹樂宰相呂夷簡不從弼曰萬一契丹行之爲中國羞後有人自契丹來言其國是日罷宴仁宗深悔今誠宜免賀上曰君子愛人以徳士奇與智言是也遂免賀及宴十四年上在北京聞髙煦有異志還京師欲發其事疑未決獨召公問曰昨問蹇義漢府事對曰不知若朕未有知爾輩慮有離間不敢言今朕旣知矣爾言之何害公對曰臣與義事東宮外人無敢與臣等言者但漢王始封國雲南不肯行攺靑州又不行今知將徙都北京惟欲畱守南京天下皆疑其心惟陛下善處之使早有定所全父子之恩爲永世之利上黙然起還宮後數日悉得其反狀及所爲戰具大怒褫其冠帶縶之西華門內東宮力救解乃免遂命削其兩護衛處之樂安州曰此去北京甚邇卽其作禍可朝發而夕擒也是冬周王楚王來朝謁孝陵上命東宮皇太孫及諸皇孫陪謁問翰林諸臣拜位當如何眾疑未有言公對曰二王尊屬當分列在前東宮稍後居中皇太孫又後亦居中諸皇孫與太孫同班而分列兩傍上出片楮所書位次與公言合然下有六字未書授筆命公足之遣鴻臚丞周升持赴陵俾率行之少頃升復命以宸翰進上遂以與公公寶藏之至今存焉皇太孫勤於學問上命吏部翰林舉老成正大儒者侍講讀公與蹇義舉儀智眾以爲老公曰儀智道理明執守正精神不衰老成正大廷臣未見其比上聞之喜曰智𨿽老識朝廷大體能直言不阿向言元正日食宜免賀朕知之可謂得人矣二十二年八月太宗皇帝北徵上賓學士楊榮歸自行在以聞仁宗皇帝卽遣皇太孫往迎梓宮時京兵皆隨徵在外城中空虛浮議籍籍慮趙府兵爲變因祕未發喪皇太孫辭行啟曰出外有封章白事非印識無以防僞上然之顧急未有所與以問公公言上所用東宮圖書今閒請暫假之行此一時之權歸卽進納上卽取付太孫曰有啟事以此封識此物久當歸汝汝就畱之旣而謂公曰卿言誠是昔大行臨禦儲位久未定浮議喧騰吾今就以付之浮議何由興且曰朝廷事卿與蹇義當究心吾當重用卿二人也公曰殿下嗣位事無大小皆當盡公此收人心之機也恩之所及必先扈從徵行之臣漢文卽位首進京昌史書以爲貶臣兩人不應先及上初卽位有詔減冗費而惜薪司準常例賦北京山東棗八十萬斤爲香炭之用公入奏曰詔下甫二日而卽有此𨿽云嵗用得無過多上曰數日事叢脞此蓋急遽中答之不暇致審耳卽命減其半九月癸未禮部尙書呂震言於上曰今喪服已逾二十七日請如太祖仿漢制易吉服上時未有答震退徧語羣臣明旦釋從吉公謂震曰今未可比此例蓋洪武中有遺詔且仁孝皇后崩太宗皇帝縗服後仍服素衣冠絰帶者數月今上於皇考可遽卽吉乎震厲聲曰朝廷事爾毎執異尙書蹇義兼取二說明旦君臣皆素衣冠黒角帶遂以聞上亦未答明旦上素冠麻衣麻絰出視朝文臣惟學士武臣惟英國公如上所服罷朝上諭左右大臣曰呂震昨奏當易服朕聴臣下易之梓宮在殯吾豈忍易士奇所執是也公自左春坊大學士進禮部侍郎兼華蓋殿大學士尋陞少保翰林以公等所授誥艸進呈上取筆親增二語曰勿謂崇髙而難入勿以有所従違而或怠顧謂公等曰此朕實心卿其勉之公對曰聖徳能容臣等敢不勉昔富弼有言願不以同異爲喜怒不以喜怒爲用捨成湯攺過不吝所以爲聖人願陛下常以古人爲法陞少傅階榮祿大夫時天下方面大臣及羣有司皆朝京師兵部尙書李慶言於上曰民間畜馬蕃已散之軍伍尙餘數千請令朝覲官領之少蘇民力正官領牡馬佐貳官領牝馬太僕苑馬寺嵗課其息有虧罰與民同公謂慶不可慶忿不納公獨奏曰朝廷求賢任官今乃使養馬而課責與民同豈貴賢賤畜之意乎明日復奏曰必行此令天下賢者誰復肯仕蓋虧損一馬必責賠償破家產累子孫朝廷何爲負此名於天下後世乎上許出內批罷其事不報明日公又言兵部已督朝覲官領馬所領多生駒南人脆弱不能控制立視其奔逸號泣於道路臣恐將來逺慮者非但不願仕亦無志學問此令之失非小上曰偶忘之當卽批出不爽也午刻上禦思善門召公諭曰內批豈眞忘之朕聞李慶呂震輩皆忿卿朕念卿孤立恐爲眾所傷不欲因卿言而罷今有名矣出示一章乃陜西按察使陳智言畜馬不便命公據此艸勅止散馬公頓首言陛下知臣臣不孤矣但馬已領者當何如上曰已領者惟洪武中官員乘馬例不責生息虧損不責償未領者止勿給復謂公曰繼今令有不便惟宻與朕言李慶輩不識大體不足語也上以梓宮在殯命禮部尙書呂震新正朝儀不用樂及鴻臚習儀仍用蓋呂震主之公與黃淮等入疏言前已議不用樂今仍用不可乞勅禮部設而不作未報乃復進奏待廷中至夜漏下十刻遂有防如公言越三日上召公等諭之曰呂震毎事誤朕卿等所奏停樂是臣以能直言爲賢如用震言今悔何及洪熈元年正月命公兼兵部尙書公辭曰臣爲少傅大學士已逾涯分尙書一職更不敢當上厲色曰黃淮楊榮金幼孜皆三職卿獨二職人將謂何卿勿辭公請辭俸上曰卿於朕勤勞二十年故酬以是祿何用辭公曰尙書月俸六十石可養壯士六十人臣受二俸已過分安敢復加尙書蹇義言宜聴辭學士俸公言辭祿當辭厚何用取虛名上曰朕成卿志乃聴辭顧義曰防介之風士奇有焉於是黃淮亦辭戶部尙書俸上監國時禦史舒仲成嘗以事忤防後已陞爲湖廣按察副使矣及卽位尙書蹇義因以他事奏仲成卽命都察院逮治之公上疏曰向來小人得罪者多陛下卽位皆宥之今追理仲成卽詔書不信漢景帝爲太子召衛綰不赴卽位進用綰前史韙之上喜卽罷治仲成賜公米及鈔幣且降勅奬諭曰卿朕以仁助朕以徳欲朕爲唐虞之君誠忠良股肱之臣也有卿如此朕復何憂洪熈元年二月上以田二頃賜公時蹇義先已受賜公懇辭上曰卿事朕表裏一誠資益良多朕心不忘卿前辭祿今又辭田何執之固也公曰臣起自寒微今受恩逾分豈可不知止足幸少延殘喘得更事陛下三二年獲全歸山林受賜厚矣上曰汝勿憂終身吾送汝入土身後事皆勿憂公曰聖仁在上臣復何憂遂聴辭明日諭蹇義曰士奇眞能防使仕者皆如此世豈有賍吏乎四月人有上書頌太平者上以示公及蹇義夏原吉楊榮義等曰陛下卽位所行皆仁政百姓無科斂徭役可謂治世矣公對曰陛下恩澤已敷但流徙尙有未歸瘡痍尙有未復逺近猶有艱食之人須再休息二三年庶幾人皆得所上笑曰朕與卿輩相與出自誠心去年各與繩愆糾繆圖書切望匡輔惟士奇曽上五章朕皆從所言卿三人未有一言豈朝政果無闕生民果皆安乎卿輩吾所倚任事有未當皆須直言勿有所隠大理少卿戈謙數言事過於矯激尙書呂震吳中都禦史劉觀侍郎吳廷用等交奏其賣直沽名上頗厭之公進曰謙𨿽昧於大體蓋亦感恩圖報耳古人有言主聖則臣直惟陛下容之上以眾言猶不懌因免謙朝而使視事如故公又進言曰陛下有詔求言言不當者不之罪今謙因言取咎朝臣皆以言爲戒且四方朝覲之臣咸在豈能盡知謙過失若傳之於逺人將謂朝廷不能容直言上惕然曰朕非惡謙言事其言自有過實者卿可以朕心諭眾人公曰此非臣言所能諭當以璽書開諭可也上遂命公書勅引過而待謙如初令百官言事毋以謙爲戒由是天下曉然知聖徳之實上念公匡輔之力賜公璽書其略曰朕膺監國之命而卿侍左右同心合徳徇國忘身屢歷艱虞曽不易志及朕嗣位以來嘉謨嘉猷入告於內期予於治以惠黎元正固無二簡在朕心玆以已意創制楊貞一印一枚賜卿用藏於家傳之後世惟卿子孫由是知卿克致顯榮不易維艱思保守之惟朕子孫亦由是知卿弼朕之功以保全爾子孫與國咸休永世無斁上嘗論科舉之獘公曰科舉須兼取南北士上曰北人學問不逮南人公曰長才大器多出北方豈但南人有文可用也上曰然則將如何公曰試卷例緘其姓名請於外書南北二字如當取百人則南六十北四十南北人才皆入於用矣上曰北士得進則北方學者亦感發興起往年北士少以科目進者故怠惰成風卿言良是往與禮部計議以聞議定未上而宮車晏駕宣宗卽位遂行之宣徳元年髙煦反車駕親徵罪人旣得師還尙書陳山來迎見上請乘勢移師彰徳襲執趙王則朝廷永無憂矣上疑之以問楊榮榮力贊其決又語蹇義夏原吉二人依違其間榮遂傳防令公艸勅詰趙王公曰事當有實天地鬼神其可欺哉今當以何爲詞榮曰令逆黨言實與趙謀卽是矣何患無詞公曰如此能服人心否乎往見蹇夏反復言不可狀蹇夏曰卽如公言當若何公曰朝廷重尊屬厚待之有疑則嚴防之當必無虞而於國體正矣二人曰上今特信榮言不系吾輩可否也公復見榮曰太宗皇帝惟三子今上惟二叔其有罪者不可恕無罪者當加厚庶幾仰慰皇祖之靈榮意未解曰汝不艸勅則吾當以聞時惟楊溥與公意合溥曰吾二人俱請入見明其大義榮先趨入公二人繼之門者不內俄復召蹇夏蹇夏以公言白之上不懌而止車駕還京師意大悟不復論彰徳事然言者猶喋喋上皆不聴特召公曰論趙王者日益多當如何公對曰今日宗室惟趙於陛下爲最親當思保全之豈可惑羣言上曰吾亦思之皇考於趙最友愛且吾惟此一叔柰何不愛今思所以保全之道欲封羣言示之俾自處公曰更得一璽書諭之尢好遂遣廣平侯袁容都禦史劉觀持勅書往諭且示以眾言趙王得書喜曰吾生矣卽獻護衛上表謝恩而言者頓息上待趙王日親厚而薄陳山竟疎斥之旣久召公諭曰吾待趙叔不失親親之禮爾有力焉賜公白金文綺楮幣二年十月黎利遣人進前安南陳王嫡孫暠表乞立爲陳氏後詞甚懇切上亦厭兵欲從之大臣有言此黎利之譎當益發兵誅之或以爲與之無名徒示弱於天下上召公與楊榮謀之榮曰永樂中費數萬人命得此至今勞者未息困者未蘇因其請而與之便公曰榮言當從初求立陳氏後者太宗皇帝之心求之未得乃郡縣其地十數年來兵民困於交阯極矣此皆祖宗之赤子體祖宗之初心保祖宗之赤子正陛下盛徳何謂無名漢棄珠厓前史以爲美何謂示弱臣侍仁宗皇帝久聖心毎憾此事有意外之慮願陛下勿疑上意遂決五年二月上以四方屢有水旱欲下寛卹之令獨召公議之上曰被災之處稅糧首當免民間有欠孳畜馬騾官責償甚急民苦之亦所當卹凡爾所知者當悉爲朕言公曰百姓積欠薪芻及采買諸物官府但知督責而民不能輸官糧額重民困無聊多有委棄逃徙者當量與減除部符坐徴買辦諸物不問其地有無一槪促辦民費價十倍不能完惟當於產有處取之無者勿彊也年來刑獄不淸旱潦恐由於此宜戒飭法司惇用平恕務求實情四方工匠丁男皆徴集京師役於公者無幾受私役者十六七身旣勞困而妻孥莫顧未免怨嘆當命官察治丁多者免其半單力者皆免老病無丁者除其籍其本非匠誣引爲匠者察實除之今軍民苦漕運而倉庾無關防姦盜相繼恬不畏法宜命風憲官巡察上稱善命卽書勅明旦行之民大感恱七年二月上諭公曰憶前下令卹民今已再期民事不又有可卹者乎公曰官田減租民間皆感聖恩而戶部格不行追徴如舊此循習之獘上艴然曰今欲再下勅寛卹必舉此爲首如再格不行朕必罪之因問事之當寛卹者公曰逃移之民朝廷旣赦使復業而家業盡喪又有公逋私債之擾所在官司不能卹則必逃聚山林相結爲非請下有司凡逃民願歸者郡縣善撫卹免其徵徭不願歸者聴於所在附籍給以閒田爲經營居處免徭役三年庶使得安上曰在彼在此皆吾民但得人安足矣公又言各處課程先因鈔法不行加倍徴納蓋一時權宜今鈔法頗通宜減倍徴之額又天下課程皆納鈔惟湖廣廣西浙江商稅魚課舊皆納銀請裁爲一例上命納銀一兩者折鈔百貫又言小民之不安皆原有司貪暴請令風憲考察上曰然若有防能者亦令以名聞奬用之公又言方面及郡守請令京官三品以上及布政按察薦舉務取亷公端厚能爲國爲民者吏部審其可用奏授以官後犯賍罪並坐舉者凡因保舉授官而有指告其罪者先逮問餘人有驗然後及之庶不爲小人所誣年來吏員太冗多有昏愚不通請令六部都察院翰林院同考試選擇而用之軍民中有文學才行卓然出眾智謀材勇精於武略者亦宜察舉唐虞之世罰弗及嗣今極刑之家有賢子弟例不許進用上曰舜殛鯀用禹聖人至公之心也今除謀反大逆外其餘犯者子弟有文學才行並聴舉用公又奏臣見聞不廣願命大臣謹厚者一人共議之得推廣仁恩以徧及天下上以胡濙謹厚命與公宻議凡可行者悉以進事皆施行今上卽位之初公惓惓以天下爲心率其同列首言當整肅軍政飭邊防以奠安內外南京根本之地𨿽有襄城伯李隆守備其老成忠直如尙書黃福宜令防贊軍務有事同議而後行庶幾無闕湖廣河南山東江西去年旱災人民艱食慮有嘯聚爲非者宜委文武大臣各一人往鎭之事定而歸緣邊將士所以警備非常其無馬者宜令於行太僕寺苑馬寺關用西番諸處貢馬有可充邊用者亦聴畱官員冗濫宜從吏部及內外風憲官考察近詔寛卹軍民內外諸司當體朝廷之意凡事務従簡省宜令條奏事有應省者取自上裁詔皆如公等言公等又上疏曰皇上肇登寶位上繼列聖下統萬邦必明堯舜禹湯文武之道以興唐虞三代之治去年十月宣宗皇帝諭臣士奇曰明年春暖東宮出文華殿讀書凡內外侍從俱用愼擇賢良防謹之人臣謂此第一事望皇上畱心不幸大行上賓臣未敢遽言然此事至重伏望山陵畢日早開經筵以進聖學其所條奏惟在愼擇儒臣及左右侍禦之臣其學術不正立心行已頗僻者皆宜屏逺使不得上惑聰明宗社生民之福實關於此疏奏上與太皇太后皆嘉納焉太皇太后遂誥諭公等専以擇講臣爲務尋陞少師特進光祿大夫柱國同知經筵事公又念今遣禦史淸軍有以陜西山西山東河南北直之人往南方極邊補伍者兩廣四川貴州雲南江西福建湖廣浙江南直之人往北邊補伍者其水土不相習南人死於寒凍北人死於瘴癘且去鄕或萬里或七八千里道路旣逺困於無資多致死亡深爲可憫在祖宗時已有除逃軍仍舊其餘軍丁南北各就近衛服役之令兵部以文移繁勞憚於攺發不念下人之艱苦不思兵備之無實遂與少保楊溥商確計議具疏而率同列上之且曰臣愚欲以今後淸出山東山西河南陜西北直軍丁皆發甘肅寜夏延安大同宣府永平遼東諸處雲南兩廣貴州四川湖廣江西福建浙江南直軍丁皆發四川雲南貴州兩廣及邊海衛所待補足其缺又以塡腹裏之空則兵備有實下人不困上命公侯大臣議行之天下便焉又言堯湯之世不免水旱而堯湯之民不至甚病者有備故也我太祖皇帝篤意養民其於備荒皆有定制天下郡縣悉出官鈔糴谷各於四鄕置倉貯之以時斂散又相其地宜開浚陂塘修築圩岸閘埧以備水旱小大之民各安其業此萬世之利也歷嵗旣久姦獘日滋豪猾侵漁谷盡倉毀凡諸水利亦多湮廢或被占奪稍遇凶災民無所賴風憲不舉守令漫不究心事𨿽若緩所系甚切請令戶部擇遣京官亷幹者往督有司凡丰稔州縣各出庫物平糴儲以備荒陂塘閘埧皆令修復具實奏聞若有災之處則俟稔嵗而後行郡縣官滿兼以此之廢舉爲殿最風憲官巡歷各務稽考仍有欺獘怠廢者具奏罪之若巡歷所至不復問理聴其堂上官糾治庶幾官有實積荒嵗人民不至狼狽耕農無旱潦之虞仁政所施無切於此上曰此祖宗之良法美意也命戶部亟行之時有言方面官及府州正官專用保舉卽是恩出於下欲如洪武永樂故事皆令吏部選除上命公與楊溥議之公等上疏曰宣徳七年以前藩憲二司及府州正官多不得人百姓受害是以宣宗皇帝勅令大臣舉保自玆以後多得其人間有一二非人蓋緣舉主審察不至亦或實是徇私所司不行糾舉以致如此大抵宣宗皇帝求賢養民之心皆上體祖宗之心非是有所更攺昔堯舜禹湯文武及我朝祖宗相承爲政皆有因時損益之宜宣宗皇帝臨禦之時體祖宗之心以行仁民之政者尙多保官乃第一事當時不聞人有異言多以得人爲喜唐太宗力行仁義命在京三品以上官舉郡守縣令後來致天下斗米三錢之效明監在前可無疑也聖防所諭保官則恩出於下切緣眾臣舉保吏部審擇具名奏請聖意兪允然後授官不允卽不得除授恩實非出於下也近年有等京官無人舉保造爲謗語專欲隳壊先帝良法則小人皆得升用小人日進則君子日退天下何由治平伏望聖防只依先皇帝勅防而行但所舉之人後有犯賍必須明正舉主之罪則人知謹畏不敢濫舉官必得人臣受四朝大恩慚無寸補惟念用人賢否生民休戚國家治忽所關是以竭誠盡言惟聖明裁擇詔如公議五年公聞四方雨澤不足率其列上疏曰皇帝臨禦以來凡百科徴一切停罷官府逋欠悉皆宥免民生旣安天休當應然今猶有旱災者豈刑獄或未淸歟聖心惓切惟在施仁慮恐理官奉行未至乞令三法司精選其屬淸防仁厚公正無私者數人賜之以勅分行天下審錄重囚親詣州縣召集裏老親鄰審問實情具奏處置不令有寃其輕罪有疑者卽與決防不得淹禁致傷人命兩京法司悉與疏理庶幾可以回天意従之公久在朝廷處宥宻之地言動以理不茍爲異同亦不惑於利害惟以忠誠結主知而仁宗皇帝知公尢深由是太皇太后亦知公爲人宣宗皇帝嘗奉太皇太后往謁二陵公與蹇義楊榮等皆従上傳太皇太后防命公等進見勞問慰勉加以厚賜旣數日上諭公曰太皇太后爲朕言皇考往年在宮中談卿等姓名及行事甚熟太后悉能記憶其間才學孰優孰劣孰肯任事不任事皆有譏評言蹇義重厚小心但多思少斷卿能持正言不避迕意議事之際先帝數不樂卿然能從卿言以不敗事嘗有小失甚悔不從卿言太后又謂朕曰凡正直之言爾不可以爲忤而不從謹之謹之公對曰太皇太后之盛徳仁宗皇帝之盛徳也願陛下常奉聖訓公處心公正論事必當大體常扶君子而抑小人羣臣有罹譖毀而非辜者必盡誠爲之伸解有恣貪邪不悛者必正言其不可用三朝史事皆公總裁是是非非悉徴諸實毎語同列曰天下萬世之事當以天下萬世之心處之如有一毫出於私意不論厚薄皆當獲罪神明所舉賢才列於中外者五十餘人皆能正已卹民蓋公取人必先徳行而後才能無問識與不識博詢於眾而信乃舉以此不得於公者怨誹忿興不卹也直道而行不爲阿徇永樂宣徳中同列有譖公於上者皆賴上明不聽公聞之亦不爲憾待其人如初篤故舊解縉尹昌隆之死言於仁皇皆與存後公秉謙執虛未嘗自滿薄利篤義壯老一心直嘗觀之宋歐陽文忠公以道徳文章名天下其功業之盛亦旣顯於當時若君臣相得內外無間享其福祿榮名而久於其位蓋未之能也今公徳行文學表然爲四方之望議論政事施用於朝廷者四十餘年君明臣良志同道合軍國之務知無不言而言無不盡典冊制命皆出公手在位之臣事有可疑者一於公決焉若公者非書所謂商耉成人詩所謂王之藎臣也歟公嘗以其進於上上之命於公者備錄成書曰此列聖大徳所寓也何可忘哉直從公久其受教爲多而知公亦深公之細行皆可書當別有備載之者姑取其事有關於天下國家之大者爲之傳使後之史氏有考焉

貧堅子傳

貧堅子廬陵忠節坊人也自其祖父時以貲聞鄕裏其後亦以多故失之至貧堅子有宅一區圃數畦薄田幾百畝在泰和山中賴其利以自給無所求於人而其所居當郡城南門之衝凡仕者冠蓋騶從呵擁出入相屬於其門而貴遊子弟豪俠之徒負其所有遨嬉上下裘服相炫耀輿馬相雄髙亦不絕於路花時月夕長筵廣座笑歌而管弦不在東鄰在西肆貧堅子處乎其中自謂漠然無所慕其於朋友𨿽泛愛而獨喜從賢士大夫遊惟恐不得當其意與之文則謹藏之自謂金玉不過也予嘗與處而別去者久矣去年予従京師還故鄕貧堅子數訪予不獲見今年七月索租來泰和布袍艸帽徒步將入山忽遇之於途遽前執予手曰子豈忘我邪視之乃予貧堅子也相慰勞久之問其年與其家事對曰吾年則長矣而貧猶在也前四五年有子足任事今已死矣予貧其有已乎邀予坐其故人家相與道舊故忽記予所爲文朗誦而起曰此非子所作邪憶予年十五六時浪遊郡城中方以跅弛自奇貧堅子請止其家簞食豆羮相對不厭也一日大雪貧堅子沽酒飲予歌呼大笑以爲懽時其弟方結姻醉求予作書予援筆立就貧堅子驚喜絕倒以爲奇至今能道之然予亦不自知也方是時心壯气銳視諸事皆若不足爲惟酷好遊覽浮屠老子之宮及靑原螺子諸山無不到遇淸泉白石長林茂樹輒終日忘歸貧堅子在焉亦有自得之色蓋忘其貧而與予樂也於今二十餘年貧堅子將老矣而予齒益壯視前所爲蓋已悔之貧堅子猶念之不忘則其意气之盛可知矣此豈以貧而累其心哉旣又曰吾堅守吾貧而貧亦不吾棄庶幾有終始者子能不棄我爲我傳之庶幾後世知有貧堅子也昔太原王霸貧居以自樂不求人知有故人子擁騎造其門霸之子見客沮怍不能前而霸亦甚慙之霸之節幾變矣所以克終者其妻之助也士大夫晚節保守之難如此貧堅子其愼之歟貧堅子劉其姓士宏其名

羅仲淵傳

公諱源字仲淵姓羅氏其先自錢塘徙豫章又以宦遊徙居分宜之白芒有宏正者爲吉水主簿卒其邑之東池子孫因家吉水澄溪上於是爲吉水人公自少闓爽不凡喜讀書善事父母及長浩然有四方誌挾其貲以遊足迹幾周天下所至覽山川之奇友當時之才傑而訪古人之遺迹及歸器益充智識益廣凡其所行磊落有大節姻族鄕黨之貧者賙之有急則赴焉二親沒祭無違禮哭之過時而哀所居谿南最勝又徙居之名其山曰羅浮自號羅浮山人治齋置書延名師以教子孫課僮奴事耕稼日婆娑嬉遊其間洪武中以閭右徙江寜時年才五十以剛直爲縣大夫所禮嵗鄕飲必置之賓位閭裏有不平者多求直於公縣賴以少訟永樂甲申上疏論便宜十事一以厚民生爲本太宗皇帝善其言江寜令王凱上元令魏鑑坐累系禦史獄公謂二縣之老者曰二公皆賢能今以累去如民何請與公等白其事於朝皆應曰諾已而憚不果從時仁宗皇帝在東宮公獨往白之章下禦史禦史以公一人舉爲私公曰顧所言何如耳果公𨿽一人何害若以一人舉爲私安知累百人不爲私邪反復數四不能難則折之曰爾謂其賢能何故有罪公曰人孰能無過所望者赦小過耳仁宗聞而是之卽還其官然公無事足迹未嘗至縣庭居京師江東門外有隙地皆種菊花時數與賢士大夫觴詠以爲樂或斸去不吝也年七十得謝歸故鄕而所樂加焉孫通舉進士爲禦史毎以亷勤寛恕爲訓及其巡按四川則又諭以寛猛相濟毋負朝廷柔逺之意通能遵其言當時號爲良禦史平居教子孫懇懇於詩書禮義之訓君子謂公有家法云年七十三卒於家泰和王直曰予少官京師嘗識公見公論事侃侃負直气及廷論王魏事尢剴切壯哉乎其言卒能啟上聽釋疑累由上好直故下能盡言仁宗皇帝之徳所以廣大如天也然如公者亦奚可多得哉非古之遺直者歟予是以錄之

故臨淄知縣歐陽府君傳

公歐陽氏諱銘字日新一字仲元泰和人也自少家貧力學嘗遊淸節書院受業於戴養髙繼登陳心吾康宗武之門而老師碩儒如楊公望兄弟尢愛重之日相與講論切磋由是博通經史爲文淸麗典贍思若決河元至正丙申以詩經中江西第十名而兵亂道阻不果北上教授裏中學者爭師之我太祖皇帝定鼎金陵江西內附嵗乙已詔求賢才江西行省首薦公明年徴赴京授江都縣丞兵荒之餘民死徙十七八閭井蕭然公至卽移文旁近凡江都民轉徙者皆還本土勞來安定出於至誠其貧不能耕者勸富人假種糧貸牛具使力耕公家徭賦處之各盡其道必使事集而民不擾於是流移四歸邑稍完復民有繼母告不孝者公察其貧不能養委曲開諭母子泣謝而去卒爲慈孝之行嘗治廨後隙地得白金百兩役夫以歸公公曰此天欲以紓民力也防部符徴漆使者督責甚急時黟歙商旅未通斂於民不能得他縣皆大擾公命以所得白金俾民市諸京師而納焉居官有暇卽進諸生講先王之道或行田間視耕獲賞勤而戒惰一縣戴之如父母甫二嵗陞臨淄知縣去江都江都人皆大感相與扶攜送至境上涕泣不忍其去時臨淄亦新附荒殘疲瘵公勞來安輯之如江都勸課農桑寛省徭役旣一年稍給足公曰兵荒所以相仍者由民不知教神無所祀也今幸稍定二者其可已乎卽興學校築山川社稷壇與民従事於詩書俎豆之間民知公爲已也皆欣然従之初公來臨淄時副將軍常遇春方略定郡縣之未附者過臨淄兵士十餘人入民家取酒不得相毆擊嘩動一市公出遇呵止之不服因笞遣焉且往見將軍白之軍校先走告軍門曰知縣毆卒幾死且罵將軍不戢士常公命捽公至詬之曰汝何敢爾公曰軍固王師民亦王民也民被毆擊幾死軍士顧不可笞邪此軍士之過也知縣𨿽不賢其敢他有詈言常公意解乃獨責軍士而釋公由是申嚴約束無敢嘩者後信國徐公往徵沙漠道臨淄軍校有知公者曰是敢抗常公健吏也因相戒勿犯公亦迎送有禮自信國以下皆賢公所爲臨淄古大縣俗喜誇詐經亂益難治公防靜平恕上下化服縣以無事洪武四年朝京師卒焉六月廿四日也年【缺】十【缺】公丰儀秀整冰淸而玉防其天性寛厚樂易有古仁人長者之風平生不妄交遊非儒紳君子不接也其仕與處言行多可紀者今沒已五十年一時老長凋落已盡知之者鮮矣直公之外孫嘗讀陶淵明所作外祖孟嘉傳而悲之欲記公行事而恨不能詳維揚張彥剛豪俠人也謫居安慶從先公瓊州府君遊而直又與揚州進士趙禮爲同年吾泰和之賢歐陽允堅嘗官靑州故従二二子得公在官時所行數事如此謹述爲傳使後之人得以考覽焉贊曰孔子曰君子學道則愛人故漢之董仲舒公孫兒寛皆以經術飾吏事治效有足稱者其不然者苛刻擊防爲能媕婀姑息爲髙而治道微矣觀公之爲縣力農桑興教化去貪以利物禁暴以庇民卒能反惡爲善易獘爲彊非孔子所謂學道愛人之君子歟然則𨿽以方漢之諸公何過哉

說

四子字說

予四子名之曰防秬稹穆字皆從禾以爲禾者養生之物莫加也及冠則字防曰希稷秬曰希徳稹曰希誠穆曰希敬而深有願望之意焉然慮其不思也故又爲之說以告之防者積禾也百谷之所聚也而月令章句謂稷種於秋斂於夏曆四時備陰陽谷之貴者天之四時卽人之四徳陰陽以气言剛柔其成質者也字防曰希稷者欲其全仁義禮知之徳施於人倫日用之間而適夫剛柔緩急之宜庶盡人道而可貴也秬黒黍也可以爲酒先王於有功徳之臣則賜之秬鬯以祭其先祖蓋非徳不足以受賜亦不足以奉祭字秬曰希徳者欲其修徳庶可以受賜而奉祭旣祭而飲亦有以將之不至於生禍也稹致也宻也齊也物之生遂者所謂元亨誠之通也及其斂藏也所謂利貞誠之復也誠者物之終始不誠無物是故君子誠之爲貴字稹曰希誠者欲其存是實理庶能有是物也穆亦禾也又有深逺之義焉凡人居深逺之地鮮不縦恣以敗徳然其惡終不可掩字穆曰希敬者欲其敬以自持而無愧於屋漏也稷也徳也誠也敬也當各思其義也然誠者敬者進徳之本進而不已則能有其徳之全茍於言動一有不誠不敬則放僻邪侈之心生詭欺惡薄之行成而懿徳蕩然又何望至於全乎不能誠敬以進徳而至於全而欲飽於饘粥安其身保其家奉先人之祭祀免於殆且辱焉其可得哉稷也徳也誠也敬也當兼盡其道也予家世業儒蓋數百年盛而衰衰而復振者無他守聖賢之訓而已古之學者必以聖賢爲準而欲至焉茍遜其極而處其次則謂之自暴自棄四子勉之母曰誠敬以進徳而至於全非小子之所能也

王秱希善字說

予五子其長四皆命名與字而申其義矣其季名秱以去予逺而教戒疎遂闕於自治今年已十七不可謂小也自治其可緩邪夫名於文從禾禾嘉谷也人之所恃以爲命也秱者盛也名爾曰秱期爾之學行純備而足以致用若禾之長茂丰碩而足以恃也然禾資於田以生治田之功至則禾美而利愽矣甫田之詩曰禾易長畝終善且有此予取以命爾之意也詩又有之曰攸介攸止烝我髦士蓋畎畝之中賢俊出焉予家世業儒今𨿽學稼而儒業不廢爾欲爲賢俊是宜兼盡其力也昔者記禮之君子譬人情爲田而論其治之之道修禮以耕之陳義以種之講學以耨之本仁以聚之播樂以安之始終弗怠而功效成然後食之則四體正膚革充盈而身肥父子篤兄弟睦夫婦和而家肥用之於國於天下蓋無不足者此經之所載爾不可不加之意也且善云者豈獨禾之多有也哉天所賦之性向所謂治人情之田者皆是也苟弗篤於是與惰農居與小人遊禾之葳敗不知行之邪僻不卹而期肥其身肥其家效用於國於天下而不爲世所棄蓋難矣父子至親言之切者愛之深也故書以爲字說爾能無忘予言哉

家人卦說示子禎

予之有家誠難矣而治家尢難今爾禎任之故舉易卦家人之義略爲爾誦焉家人之卦巽上離下爲風自火出蓋風化形於外必自內始彖曰利女貞欲先正乎內也其象則曰君子以言有物而行有恆言愼行修正家之本立矣卦之六位有父子兄弟夫婦之象而自初至五陰陽各當其位上𨿽陰位而陽居之然陽宜在上不可謂不當也六位皆當是父子兄弟夫婦之位定父子兄弟夫婦之位定而家道正矣治家不可以不嚴故以陽爻爲治家之主六二柔中而居正位爲主饋之婦六四巽順而在髙位爲主家之母九五𨿽陽剛然王者之事其餘三爻足以爲法矣初九曰閒有家悔亡蓋治家之初當立法以防閒之不失尊卑之序不亂男女之別則其悔乃亡九三曰家人嗃嗃悔厲吉婦子嘻嘻終吝三居內卦之上爲治內之主過剛不中其治家過嚴𨿽或有悔然家道肅而人心畏猶爲一家之吉若婦子嘻戱無節必至於敗家而可羞矣上九曰有孚威如終吉蓋家道旣成而欲保之於久逺必有恩信然後能相孚必有威嚴然後不相瀆相孚則心親不相瀆則分明如是則終獲其吉矣然不嚴治其身而獨加嚴於人未有能服人者故小象曰威如之吉反身之謂也觀於此治家之道得矣禎宜恪盡其心哉然始不能防閒而中加嚴切無益也加嚴切矣而恩信不足以結其心且不自治其身則亦安能獲夫保家之吉哉禎必兼盡其道可也抑豈獨禎諸子將更治其事當互講予言而交致其勉庶幾有克家之譽而爾子孫亦將有賴焉

抑庵文集卷十一

欽定四庫全書

抑庵文集卷十二

明王直撰哀辭

蔣良夫哀辭

良夫蔣氏諱驥世家錢塘有秀偉之質有通敏之才有恭愼之心有溫厚之徳始以明經取進士爲行人太宗皇帝入正大統詔修髙廟實錄良夫預執筆其間書成大賚陞翰林檢討後修列女傳勅良夫與書之稱防復加賚及修永樂大典良夫爲副總裁凡所折衷取舎皆適當勤於其職早夜不懈與人處言語恂恂未嘗忤於物人無不愛敬之者其後坐累罷廢十餘年仁宗卽位始復爲檢討今上正位東宮妙簡宮臣以良夫爲司直而推恩封其親及上登大寶擢良夫侍講翰林預修太宗仁宗實錄旣成賜賚有加進侍講學士不三月擢拜禮部右侍郎良夫先予一年入翰林又長予一嵗前後相好者二十年自同爲宮僚以來其相好加焉蓋坐則連席飲食則連案有所往則連轡如此者無一日相違也及佐禮部嘅然欲有以自立而予輩皆甚期之先是有風疾治之而愈在禮部逾半月一日奏事廷中予怪其跪起失常旣退疾大作掖而歸已不能言矣眾醫環之莫能治須臾卒宣徳五年七月【缺】日也予聞卽往哭之哀自斂及祭蓋屢哀之而凡厚良夫者亦莫不哀也嗚呼安得復見吾良夫也哉良夫所最厚者吾與曽公子啟輩七八人凡有著述及言語議論交相告而互相發皆欣欣然相愛莫逆也乃今已矣嗚呼安得復見吾良夫也哉良夫年逾五十官三品𨿽不得久於其職然其卒也天子爲之惻然遣官賜祭且給其葬事又有子有孫於已可謂足矣獨父母年八十皆在堂而失壯子良夫何能瞑目耶天之於此其果何意邪當良夫無恙時常嘆父母年老矣恐不得復見因切切欲歸省而事刧而畱之於今竟不得一見而卒嗚呼其可哀也乎其不可哀也乎作哀辭曰

嗟良夫兮徳之良才旣美兮學正以昌偉容止兮善文章遭遇聖神兮奮周行乘四牡兮歌皇皇從太史兮秉筆如杠儼司直兮躋桂坊侍經幄兮講甚詳三朝實錄兮煒煌煌秩愈崇兮名愈彰黃金爲闕兮白玉爲堂朝夕出入兮承寵光宗伯所主兮禮明樂張進厥貳兮福未央粲九苞兮孤鳯凰起千仭兮增翺翔何天之不淑兮遽降喪志未遂兮忽已亡繄二親兮壽且康容𨿽渥丹兮發已黃壯子早逝兮能不防傷嗟良夫兮恨豈忘山與爲崇兮川與爲長予托交兮二十霜聨朝位兮接鳴璫食必連案兮坐必連牀年相若兮玆尙彊恃子輔徳兮庶永臧今則云逝兮毒我腸天蒼蒼兮地茫茫魂一去兮渺何方酹桂酒兮奠椒漿歌巫咸兮舞巫陽魂招不來兮我涕滂

少保金公哀辭

太子少保禮部尙書兼武英殿大學士金公以宣徳六年十二月十六日終於位上聞之震悼加贈榮祿大夫少保諡文靖命有司歸其喪葬事皆官給名公巨卿及諸大夫士皆奔走弔哭曰公端厚君子也而今亡矣蓋公事太宗仁宗曁今上皇帝勤勞中外顯有成績春坊庶子周君崇述具著於狀可傳信不誣嗚呼公以文學致大官至於終又承恩寵如此長子以明經取進士其諸子皆能成其家天之於公厚矣可無憾也然直獨念初入翰林時公與同輩六七君子表然以名徳相髙直時最少而最辱愛焉今三十年獨公與二楊公在位而直亦老矣猶資公以成徳而公乃棄之此其可哀也公年六十四於壽亦不爲少然善人君子得久生於世俾後生小子有所觀法而爲善如孔子之於子賤云者此眾之所望而今不可得矣此又可哀也作哀辭

惟少昊之淳懿兮開嗣之淑靈後百世而猶顯兮肆夫子之挺生抱忠信之美質兮服仁義以自潔旣閎覽又博知兮紛獨有此姱節擷芹茅以徜徉兮曰俟時吾將行忽翺翔於天路兮遭永樂之盛明鳯翩翩而髙翥兮炳文章之五色引醴泉以爲漿兮精瓊靡而爲食驂玉虯以上下兮俯淩睨乎大荒贊神謨之燀赫兮夫豈昔日之子房痛橋山之弓劍兮仰重明之兩作人文粲而宣朗兮復修備於禮樂偉夫子之左右兮曰圖任乎老成朝吾遊夫玉堂兮夕吾息於承明非堯舜不以陳兮蹈先哲之遺則步金馬於椒丘兮紉蘭茝以爲服彼疾騁而競趨兮榝旣充夫佩幃循素履其坦坦兮指洙泗以爲期嗟天道之孔神兮實謙好而順助羌獨戾於夫子兮傷抑鬱而奚訴荷便蕃之渥恵兮悼天之不憖也生旣榮而死又哀兮乃夫子之幸也竊獨懷夫疇昔兮儼三四之俊傑曽日月之防何兮乃一二之在列予猶以爲依兮冀示予以不恌何夫子之復逝兮悵巫陽之能招年𨿽耆而未老兮天奚奪之亟也彼衛武之永年兮此何乖而弗之及也造天關而問兮天瞢瞢而不聞幸芳烈之有聞兮庶不朽而彌存蹇徘徊於故武兮心憯裂其若焚攬荃蕙以抆涕兮聊抒意於斯文

封黃少保誄辭

宣徳六年十一月封榮祿大夫少保戶部尙書兼武英殿大學士黃公思恭以疾終於家年九十三事聞朝廷遣官葬祭皆如禮公之福祿榮名旣已稱其徳矣然善人君子足以儀世範俗當久存於世使後生小子得有所觀法乃今已矣此士大夫所以痛惜也直嘗拜公而知公之徳故昭述遺懿以示久逺作誄辭

維公受姓實自軒轅徳鉅慶長繩繩子孫江漢之國著在周紀運移祚遷因以爲氏宋有天下盛於永嘉詩書之懿閥閱之華曰衮最良防名進士禦史檢法有譽於世世歷三傳修職復騫秩𨿽未崇行乃不愆嗣曰南一山長是職典教松陽爰發有奕維通承之世徳用昌爰篤生公以紹其光公早失怙克奮於學有作自防眾已大愕元季盜興竊據海隅人皆趍利公獨不污嵗凶財匱而志彌厲事親奉先益謹於禮皇明混一公家復振推其嬴余以周困貧寒者爲衣死者爲斂維義是急何有怠厭其心休休不競不絿橫逆之來弗督其郵中遭外累貲產盡入惟天佑善沛澤斯及有子克賢翰飛戾天蔚爲名臣垂訓則然寵命再加躋於顯位三孤之尊六卿之貴命服煒煌鄕裏之榮謙防而光不失其恆晚嵗優遊圖書是悅安樂之歌尙友康節謂逾百年福祉永綏悠悠蒼天胡不憖遺嗚呼哀哉惟公之徳實備諸已孝友忠信匪言伊履在昔永樂初錫褒封公來京師謁謝九重因得進拜識公顏色其言恂恂其儀翼翼自公之歸將三十年引睇東南邈彼山川嘗竊自言天有顯道將善其俗使公壽考後生小子觀法在玆善人之多自公儀之胡爲一旦遽受飯含哀榮終始公則何憾嗟嗟其鄕逺邇式瞻失此儀刑云何其沾嗚呼哀哉維古有諡易名節恵是告是舉有司之事爰述遺懿不顯益彰後百千年庶防不亡

贈翰林侍讀學士錢公誄辭

吉水錢公好徳以洪武乙亥正月十一日卒葬其裏漢陂中引塘之原以子習禮貴累贈官至翰林侍讀學士奉直大夫公有孝友之行負英偉豪傑之才元季盜起逺近騷動其鄕之人洶洶不自寧公之父立志甫倡義集民丁保鄕裏公盡力佐之防嵗凶民困防張甚度不能支乃擕家走他所凶渠憤之窮索其父子將甘心焉事急公謀於父曰我往以大義折之幸而聽大人可免禍若徒竄伏彼將以爲怯必窮索不已脫有不幸吾族將柰何遂行渠得公不受其言而日肆搒掠體無完膚必得立志甫乃已公以死拒詞气不少挫或有以利害諷其渠渠意解得遂免率親屬奔走避匿而善事二親親之心安焉亂定而歸理故業官府徴徭皆躬任其事𨿽遇憂患不以讓諸弟旣而新第宅廣園地孝友之行彌篤寛厚和易未嘗以非禮加諸人見有爲不義者必面斥其非一鄕之人敬禮之寡弱者得以立豪橫者有所畏而攺所居之前有溪水縈帶因以南溪自號娶陳氏有賢行子四人習容習靜習禮習傳至是習禮爲禮部侍郎而與予莫逆知公之賢而嘆其不至於髙壽是可哀也作誄辭

在唐之季浙土繹騷武肅奮興克殄其豪奄有大邦子孫世繼家於員塘防禦之裔繼以吉甫立志嗣之實公祖考皆出等夷公生四齡早失所恃朝夕號慕天性篤至慈闈有繼以善事稱庭訓弗違孝行烝烝元季之亂防盜蜂起操兵趍嘩無間逺邇仗義集眾攘外安內父子一心鄕裏是賴天胡不常植姦僕良彼凶慿陵欲肆翦戕公不自愛委身虎口以庇宗族以全父母天亦悔禍公則來歸骨肉聚懽不異平時世方底寧公私多故竭力殫財以給稅賦艱難勞瘁公皆任之有弟三人克遂愉怡經營締搆遂復舊觀園田丰腴居室華煥公之懿行寛厚和平大猷是經先民是程有肆於人公則沮尼或柔而顚乃輔乃翼確然自信守道不回縉紳攸慕鄕邑咸推眾之所希宜福宜壽才五十五胡不多又嗚呼哀哉積善有報實降自天天維命之子也克賢茂實英聲超取顯美推厥本源公斯受祉命書下臨爲龍爲光公方寵榮公豈其亡嗟我後生徒仰公徳今旣逺而使我心惻南溪沄沄達於漢陂百世之存百世之思嗚呼哀哉

冰雪軒辭

右春坊右諭徳兼翰林侍講金公防孜以冰雪名其軒君子有以知其素矣而惑者弗察也故予爲賦焉

余旣好此奇服兮爰昭昭以自持厲潔淸之端操兮將古人以爲期廓壅蔽之黤黯兮披污穢而去之嵗冉冉而易遒兮惟昭質其未虧際嘉時之晟明兮乘靑雲而上徵淩天路以翺翔兮軼埃而抗旌朝吾遊夫淸都兮夕余憇乎扶桑鑿瓊枝以爲食兮吸沆瀣以爲漿秉余心之貞慤兮肆忞忞其曷已𨿽所處之固然兮亦率余之素履匪善吾弗好兮匪徳吾弗庸保厥美以上下兮曁予心之所同何時俗之多偭兮紛馳騁以自彊汨汶汶而莫知止兮乃謂予爲匪臧曰悶悶與昏昏兮孰萬物之我先斯伯陽之爲道兮夫子乃嘆其賢何明哲以多智兮亦營營於土田後千祀而猶顯兮羌孰得而舎旃磽磽易缺兮皦皦易污塊獨守以爲姱兮何不攺乎此度眾欣欣以周容兮何吾與之寡也中怦怦以自信兮豈若是而舎也猗前聖之遐逺兮渺茫茫其何之餘將就而問之兮質予行之所宜精専専而內凝兮神剡剡而外揚俄惝怳以流從兮忽超乎余有行駟玉虯以前兮彼白虎爲後驅邅吾道夫不周兮造顓頊之所居飄風蕩而吹衣兮云翳其承宇冰峩峩以凝沍兮雪紛紛而交下炯皓曜以相射兮淸气廹而襲余晃然令予開朗兮神蕭爽而情舒命防以予兮謂餘言之纚纚曰太素之淳懿兮斯爲物之所始嗟人之生兮亶其淑靈理粹而純兮气厚而淸湛申旦而弗亡兮豈庶類之可羣彼其謂子之不然兮夫豈守之子云殷湯之博大兮乃銘器而諄諄去舊染之垢污兮圖皎然而日新孔聖之大成兮曰吾涅而不淄皜皜其不可尙兮赫秋陽而暴之相矩矱之在玆兮信舎是其焉求俗幽昧以惑兮吾於彼其何郵駕余輈以回轉兮倐臨睨夫舊居謹余轡而正筞兮意揚揚以自虞積雪以爲墠兮斵冰以爲宇余固處此而不遷兮庶有勺於此世重曰結予心之耿耿兮增予思之悠悠淸白以爲服兮慿往則而信修道曼曼其超逺兮予曷日而忘之

賦

萬木圖賦

建安有篤厚君子曰楊公達卿樂善好施賑人之乏而不有其名其龍津之木皆鄕人之所自植以識公徳也公不以自利而材之所恵及者益廣而無窮誠可謂仁人者哉公之孫今右春坊右庶子兼翰林侍講勉仁以學士胡先生所爲記示直直嘉其可以爲鄙薄者之勸因爲之賦

余嘉夫子之茂行兮歷往迹以爲虞曰龍津之奧區兮實惟子之所居山峻髙以造天兮疏靈美於荊梁谷威夷而修通兮屬迆邐之連岡渺茫茫而無極兮森鬱鬱其嘉植挺松柏與沙棠兮雜櫲樟與椅防梢靑雲而布濩兮拂日月之精光風飄飄而輕揚兮紛發越乎眾芳猗斯植之爲美兮薆鄧林之蔽滋惟夫子之好施兮昭令徳其在玆伊昔日之薦饑兮哀民生之多艱忳貿貿而無所之兮情紆軫而浩嘆囂自樂而忘人兮隠吾心而不能安欲捐糜而博施兮慮爲名而致然曰孰爲吾植兮惟粟之爲歸眾纚纚而競進兮咸旣飽而遨嬉亶惟匱之卹兮亦何心於所植也眾怦怦以自效兮植之周而不可計也偉夫子之髙節兮曰何有於此欷吾名之弗好兮矧惟利而顧懷願峻茂以致用兮飭學宮與杠梁貧者以爲室兮死者以爲藏専惟眾而不私兮吾之所豫也詒吾後以壹志兮固不攺此度也嗟夫子之孔仁兮配往哲爲庶防嵗忽忽其易更兮眷夫子其何之眾慿心以郁陶兮激往日之悠思徘徊山下欲去而未忍兮悵離慜其疇依相枝葉之層敷兮惟渥洽之所在願結之以爲佩兮服吾身而不可離熈愁約爲舒防兮惟夫子之故也思亹亹而莫之達兮願封植此樹也嗟人之生也服仁義而不偏相周以爲安兮在夫人爲固然何時俗之貪昧兮偭聖賢之遺則顧顚沛而莫之救兮申敚攘以爲得覽夫人之齷齪兮誠有慨於予心相嘉植之蕃育兮超獨於此而沈吟孰鄙薄而能亨兮孰防厚而不昌貽孫子以顯隆兮信天道之有常雨露之所濡兮日夜之所息木欣欣其長茂兮澤洋洋其焉極薦瓊枝與玉英兮耿予懷其未申披繪圖以泛覽兮聊抒意於斯文

雪中散牧圖賦應制

繄乾坤之育物實五緯之降精紛牛羊之異類均委命而賦形彼蠢蠢其何知豈智力之足營惟順時以恵養庶飲齕而全生爾乃嵗律窮時序更北風厲云興綿萬里其晻曖同一气之嚴凝俄淅瀝而霰集委珠防之先零已而宻雪飛繁霙墜瑞葉布瓊花綴粲六出以呈巧彌九霄而表瑞增鳯閣之精明烱龍樓之妍麗於斯時也羣山失容百谷攺觀猿鳥噤聲艸木凍斷嗟柔毛與大武一圏局而拘絆幸晨光之熹防得從容以舒散於是離防牢出閭閈入淩兢涉皓肆羣行而侶逐碎連璐與叢瓘依長林之蕭蕭度平川之漫漫原物性之能遂非得主其疇依荷軫愛之不忘斯縱適而靡違蹲蓑笠之在背澹容與而自怡𨿽掩口而冒寒終有慈而無威是以性情協諧小大和輯其角濈濈其耳濕濕旣安閒而自得故肥腯而博碩是知物之蕃盛信有賴於人力今聖天子受明命總乾綱義聲赫奕仁恩汪洋得萬國之懽心揚列聖之耿光使林林之生息皆欣欣而樂康然猶勞睿恩及田野命縑素俾繪畫將以置左右適淸暇眷民物之同情普施澤於天下伊昔帝舜之命十二牧也曰食哉惟時柔逺能邇慮億兆之寒饑恐撫循之未至由是九功敍百志遂庶績咸熈是謂極治玆聖徳之統禦欲追配於有虞旣擇賢以牧民復省役以寛租當凜冽之暮景穆遐觀而逺圖意使窮閻之輩陋巷之徒盡飽暖而安逸無凍餒而愁吁果民安兮物阜登治效於華胥然後告成功於天地豈樂此耳目之娛而已哉

頌

瑞應麒麟頌【有序】

恭惟皇帝陛下備聖神文武之徳受天明命統禦萬方無間逺邇熈然泰和天心昭貺靈應疊至乃永樂十三年九月八日麻林國王復以麒麟來獻數萬里至於闕下臣謹按瑞應記曰麒麟仁獸也必中國有聖人則出皇上仁育宇內諸福之物所以昭徳效祥者不可殫紀而麒麟則兩見於期嵗之間天之所以彰應於皇上者豈偶然哉羣臣百工稽首稱賀皇上謙敬自持讓而弗有惟太祖髙皇帝創業艱難兢兢業業日愼一日益思所以祗順天心安養黎庶又舉前代之君矜恃祥應不能正身修徳自致敗亂者以爲鑑戒玉音宣布昭如日月在廷之臣祗服贊誦皇上敬天勤民不矜不伐𨿽堯舜禹湯文武不能過也臣聞天道無息聖人之徳亦至誠無息故足以參天地育萬物皇上之徳至矣而猶敬愼如此是卽天地之徳天地之心也明明上帝所以眷佑於皇上者蓋愈隆愈盛矣國家有萬萬年太平之慶羣臣兆民亦永有賴焉臣忝職文字覩玆盛美歡戴之情倍萬常品謹撰頌詩一首上進頌曰

赫赫明明上帝之命命於天子萬邦是理維此萬邦靡不來王無有逺邇維皇之治皇有大徳肫肫其仁恵養下民以對上天下民有言曰我父母育我童幼曁於黃耉我寒我饑衣之食之嗟我民庶樂此熈熈上帝鑑觀皇徳之厚爰發其祥顯天之佑其祥伊何是生麒麟昭昭維靈式安且馴凡物有生弗踐弗履旣合於仁亦協於義有隆其聲黃鐘大呂麒麟在原民歌且舞天開日月來獻於京鼓舞懽呼麒麟在廷羣臣上言嘉祥來格維物之祥實昭皇徳皇帝曰嘻維命靡常維敬厥祥天是用昌昔我太祖靈承於旅旣艱旣勤辟此土宇傳祚在予予敬用承維祥之來豈敢或矜在昔之君有土有人恃祥弗敬用墜厥命凡爾百僚維徳是輔以事上帝紹我太祖臣拜稽首大哉皇仁如天之行如日之升臣拜稽首一哉皇心上帝是歆太祖是臨天命純固皇帝在禦彌億萬年永作民主敬事於天皇子皇孫萬世其傳

瑞應白烏頌【有序】

臣維聖人有大徳克享天心則天必發祥效禎以彰厥美古昔帝王爲治諸福之物畢至於前者天所以彰之也載諸簡冊昭昭可見恭惟皇帝陛下統承大寶聖徳之盛格於皇天天之降祥如嘉禾瑞麥騶虞兔之類蓋屢見矣然猶以爲未足而白烏二復見於海陽海陽之民獻之闕下毛色純素皎如玉雪眞希有之瑞物也臣嘗聞之天子孝於親敬於宗廟則白烏至陛下仰祀宗廟極其嚴恭奉養長樂極其誠敬明明上天實鑑於此白烏之來蓋天彰陛下之徳而爲國家萬萬年太平之徵宜有頌詩以垂示永久臣謹拜手稽首而獻頌曰有靈者烏生於海陽厥生伊何維天降祥奇質匪皎然純白少皥之精實皎其色何以比之冰玉其凝又如雪霜流彩含英皓鶴奪鮮白鷴失素夫豈偶然上天眷顧邈彼嶺南來獻於京天髙日晶祥光滿廷金門洞開六龍在禦百僚懽呼曰此奇遇維聖天子聖徳如天長樂是愉宗廟用防祖考在天來格來享以天下養莫不怡懌維皇大徳克享天心白烏之來天命是臨天命是臨太平悠久皇圖萬年天子萬壽臣拜稽首獻此頌言薦之淸廟萬世其傳

芝頌【有序】

禮部尙書毘陵胡公於廨署之南作小軒以爲思政之所凡公之佐天子舉禮樂以施政教則必思其宜於此而後行之天下公忠信明達君子也其精神感而和气應之蓋有不期然而然者宣徳八年九月軒之中甃甓隠起發而視之有芝生焉其色純白如刻玉如截肪輪囷敷暢鮮潤華好公卿大夫來觀皆以爲瑞而贊詠之夫芝之瑞始於漢重於唐至宋而極盛蓋謂和气薰蒸之所成非人力能爲也然彼宮殿門廡之所產者國之瑞也生於士大夫家倚廬齋閣之中者家之瑞也今皆不然惟於公思政之所見之蓋公盡心於其職故天以是彰厥美則玆瑞爲公精誠之應無疑也然竊思之公之所任大矣其應亦有大者焉此特其兆也禮曰樂者天地之和禮者天地之序又曰禮樂極乎天蟠乎地行乎陰陽通乎鬼神此豈細務哉今上有聖明之君而下得公之賢以爲臣厚禮樂之本逹禮樂之用及其至也天地安其位日月著其明四時寒暑順其序明而爲人幽而爲鬼神流而爲川峙而爲山精而爲百谷粗而爲艸木鳥獸一皆遂其性無毫髮爽焉至和之气充周於六合之間則廿露醴泉器車馬圖龍麟鳯諸福之物靡不畢至而國之大瑞備矣故曰此特其兆也有其兆而贊詠之思迓續其大者云耳蒸民之詩尹吉甫送仲山甫也而序者以爲美宣王蓋能任賢使修其職宣王之美見矣今公之有此皆上委任之所致則諸公之贊詠𨿽以美公而亦以美朝廷也作芝頌

春官名卿禮樂宗玆誰任者毘陵公美哉新署郁穹崇華軒結搆居南東聖明在上眷遇隆懷淸履直持敬恭孜孜夙夜亮天工施諸政教審厥衷精神孚暢靡不通靈芝煌煌產其中至和絪緼之所鐘殊姿宻理鮮且重刻脂鏤玉紛瓏參成樊桃差可從瑤英紫脫徒芃芃嘉生本自造化功滋殖豈與凡卉同知公秉徳久愈充輔翼帝道宣皇風上追防夷躡髙蹤體信達順更丰融四靈畢至百福隆君明臣良格昊穹頌歌繼作聲沨沨鴻名赫奕垂無窮

表

賀壽星表

伏以聖主臨北京大徳普沾於率土壽星現南極嘉祥式應於昌時逺邇具瞻臣民交慶恭惟皇帝陛下剛健中正文武聖神同日月之明凡物畢歸於臨照如天地之大有生悉賴於甄陶純然羲黃堯舜之仁允矣雍熈泰和之治故靈物屢臻於顯應而上帝猶切於眷懷星象垂禎粲珠躔而在丙天心悅鑑昭寶命以常新榮光朗耀於九霄瑞彩增華於萬象赤黃而大煥玉燭以流輝明潤有融烱金精而洞映當恭已正南之位彰聖躬在上之祥萬年福壽之隆長萬世基圖之鞏固賢才效用仰鳶飛魚躍之天耆庶樂康囿春育海涵之內太平悠久宗社奠安臣等叨沐恩榮恭逢上瑞瞻龍顏而俯地同殫葵藿之誠頌聖壽以齊天長作神人之主敬伸三祝永肩一心

賀麒麟表

伏以聖人在位開一統太平之基大徳奉天致諸福禎祥之獻煥榮光於海嶽溢喜气於臣工欽惟皇帝陛下聰明睿智文武聖神光被八紘如日月之臨照仁加庶類同天地之生成禮備樂和家給人足治道超越於隆古天心悅鑑於當今故於北京宮殿之興已有上瑞頻繁之應式表萬年之景運爰昭百世之宏圖然至和尢積於兩間故靈物又呈於九譯麒麟仁厚超百獸而首四靈天驥健行能一日而致千里昭然麕身馬蹄之異美哉龍文虎脊之良黒質白章挺嘉生之福祿雄姿勁气偉問出之狻猊重以駝雞兼致文豹逺逾鯨海見蕃國之歸心迥立龍墀藹卿云之垂彩凡此嘉祥之畢集實由仁化之孚衍宗社鴻慶於無窮錫仁庶湛恩而有永臣等恭瞻盛事深切懽心敬俯地而三呼莫盡贊揚之悃祝齊天之萬壽同殫葵藿之誠

進實錄表

臣聞自昔帝王有大徳以及於萬民則必有信史以傳於千古是故堯舜之道載諸典謨文武之政布在方冊漢唐而下皆有成書欽惟宣宗尊諡章皇帝剛健中正廣大髙明纉祖宗之鴻圖隆慈聖之至養修六府而備三事親九族以和萬邦好生之徳允洽於民心存物之仁實協乎天道有戡暴除亂之武有經天緯地之文聲教宣昭禮樂明備華夏蠻貊罔不率俾山川鬼神莫不底寧大略雄才丰功偉烈輝映前代儀範後來奄龍禦之上升切臣民之哀慕恭惟皇帝陛下聰明睿智文武聖神尊祖敬宗繼志述事上念先皇之徳業必著簡冊以流傳爰勅儒臣纂修實錄啟蘭臺之所載防金匱之所藏徵諸官府之文書參以耳目之聞見大經大法備究於精防善政善教致詳於本末言足爲訓𨿽簡必書事之可師𨿽繁必錄造化生成之妙固莫罄於名言日月照臨之明亦豈容於繪畫至若臣下之附載勉盡是非之至公恭成宣宗章皇帝實錄一百十五卷寶訓十二卷及目錄凡例合一百二十九冊謹繕寫上進臣等愧膚淺之無庸屬編摩之甫就傳於來世丕昭道徳之光率是嘉猷茂衍太平之慶

賀新殿成表

伏以北京建極開萬方防同之都南靣向明受一統華夷之貢宜規模之逺聳遐邇之觀瞻率土騰歡普天稱慶恭惟皇帝陛下剛健中正睿智聰明丕承列聖熈景運於太平茂育羣生暢淳風之淸穆惟尊祖敬宗之大在繼志述事之能顧朝廷當備於崇嚴而宮殿必資於營搆祗循舊典式闡鴻猷兆姓子來咸自樂以效其用庶邦星拱皆不勞而觀厥成巍巍麗紫防之髙翼翼表宸居之壯續靈臺之贊詠誠儷美於周文紹總章之達聰實比隆於虞舜仁恩溥博徳化宣昭廣宅中圖治之模恢保大定功之備本支繁衍宗社奠安臣等欣遇盛時恭陳善頌仰皇明於八表如日之升祝聖壽於萬年與天同久

詩

瑞應甘露詩【有序】

臣聞聖人之徳配天地則天地之心欣合無間故必凝英萃和以昭其盛若黃帝之甘露虞舜之卿云是也恭惟皇帝陛下以至誠之徳統承太祖髙皇帝基緒繼述之孝不忘乎心遵用舊章未嘗攺作徳化所及罔不愛戴故自天地之所覆載日月之所照臨無有逺邇熈然防和動植之物亦各生遂而太祖髙皇帝之盛徳大業愈益光明是以天發其祥地闡其珍景星慶雲醴泉甘露嘉禾瑞麥麒麟騶虞諸福之物駢臻沓至此臣等之所親見天下之所共知也而聖心惓惓益勤不懈乃永樂十七年十一月【缺】日甘露復降於孝陵凡四日松栢之上凝爲玉脂融爲瓊液粲若垂珠聨若編貝臣民聚觀鼓舞懽抃咸以爲甘露之降不於其他而於孝陵者蓋聖孝所致也於是皇太子命采取馳獻於北京皇上祗薦宗廟頒賜百官芳香之气旁逹左右甘美之味莫可擬倫誠天地之精英聖明之上瑞所以彰皇上之大徳爲天地之所悅鑑景命之隆長太平之悠久歷千萬世而益盛也昔虞舜有卿云之祥百工相和而歌之萬世之下因是想見帝舜之徳使人起敬起慕今聖徳之大實同天地甘露之瑞不減慶雲是宜有紀也臣愚不自揆輙形之聲詩以繼虞廷之歌垂之萬世使知聖徳格天之盛巍然煥然如此臣等誠懽誠忭稽首拜手謹言甘露昭聖孝也

有瑞甘露其集瀼瀼被於長松孝陵之岡如珠之英如瓊之漿於粲其光承彼朝陽有瑞甘露其融湜湜亦被於栢孝陵之側如肪斯白如玉斯潔其馨有烈敷暢旁達維彼露兮天乳之滋維此受兮上帝之貽皇有大徳神人具依集此大瑞福祿攸宜皇徳之大實配於天永言孝思太祖是憲懿彼舊章於嗣於宣夙夜敬恭穆穆幹幹維太祖肇邦皇以廣之維太祖受命皇以康之顯顯大猷萬方仰之巍巍成功無以尙之上帝太祖樂此徳馨屢開厥祥甘露斯零甘露斯零維帝命是膺維太祖是承皇祚以攸寧乃取乃獻皇太子之恭乃賜乃頒以洽於臣工匪飴匪酮旣甘旣融靈液攸降物莫與同臣拜稽首天子萬年以臨下民以對上天維禎維祥繼繼綿綿聖子神孫萬世之傳

後樂堂詩【有序】

古之君子得志則澤加於民不以位爲已樂也蓋天之生斯民也寒者欲衣饑者欲食勞苦者欲得其安抑鬱者欲得其平不有以任之則民惡能遂哉於是有大賢生乎其間而君人者因得與之共天位治天民而民之欲遂矣夫大賢者固與斯民同類也天特賦之以出類之資俾人君用之以治夫同類之民推是心也則民之戚憂其有不闗於已者乎是故居其位則與斯民同其憂民皆樂也然後與之同其樂非已之樂也蓋樂民之樂焉耳夫如是則不違夫天而亦不負乎君矣然則有視民之戚憂若不與於已而肆然自樂乎其位者不謂之違天負君其可乎伊尹相湯以王天下視天下之人有一不得其所其心愧恥若撻於市尹之於民如此曷嘗以位爲樂哉必天下之人舉無失所然後其心樂焉不然則終不樂也不違乎天不負乎君非居位之賢之所當法歟宋範文正公嘗言士當先天下之憂而憂後天下之樂而樂誠能先其憂而憂以圖之則民將無所憂民無所憂而樂矣然後已亦樂其樂蓋樂民之樂也今戶部尙書兼詹事府詹事東萊黃公祗事列聖五十年許國之心老而彌篤其志蓋與文正同取其語名堂曰後樂之堂當天下太平兆民樂業而聖仁在上尢惓惓以安民爲心公之所謂後樂者蓋欲體上之仁而措之天下使天下之人皆大享其樂而後已亦樂焉此其志無愧於文正無愧於伊尹而亦不違乎天不負乎君矣直備員少列得從公之後嘉公之志而樂爲公賦之公之徳業在朝廷而尢著於南鄙蓋表然在人耳目當自有史書之此不著詩曰

惟天生民有欲在衷欲而不遂其心忡忡乃生大賢實與同類受任乎君寒衣饑食勞者使安郁者使舒熈然其間其樂於於民旣樂矣已亦克樂於君不違於天亦若昔有伊尹篤志於民一夫不獲愧集其身迨宋文正惟尹之似先憂後樂不忝其位後累百年天復生公克秉忠誠一其初終祗事三聖曁今天子兆民旣安無間逺邇惟皇聖仁視民如傷恵綏撫摩其澤汪洋公曰地官實惟臣職以安以養臣敢不飭夙夜敬恭以暢皇仁敷而逹之其心肫肫富貴崇髙公則兼有公不自樂惟民是阜民生孔阜悉恬以嬉惟公之心庶亦用怡嗟嗟上天生此兆庶惟君主之惟賢是輔樂先乎民而後其躬惟天惟君福祿來降公之徳業有偉其傑國則有史玆匪克列公志所存旣篤旣淳黃髮番番爲國元臣我作此詩亦非用說尙究厥成以嫓往哲

引

賜遊西苑詩引

西苑之遊上賜也同遊者凡十五人賦者七人而已所以頌上之徳而鳴國家之盛也其初皆有序然大意皆同而莫詳於少傅西昌楊公之作故特錄之而略其餘夫君子之仕莫難於逢時尢莫難於得君諸公備文武之才而當太平盛際明良相得治具畢張防恩禮之厚鍚燕遊之樂宜也臣直何人亦忝與焉信所謂非常之幸矣臣嘗讀周詩而考其盛衰之故蓋在乎上下之交與否也是故君以鹿鳴諸詩燕其臣臣受賜者則歌天保以答其君豈徒然燕樂云乎哉蓋期望頌禱之意寓焉上下之情通而政教成此武王之所以盛也及其後也至於盡瘁以仕寧莫我有下之情不能通乎上上之澤不能及乎下上下不交則安得不衰且亂邪今聖仁逮下如此不異於周之盛世而諸公之報上者將日進月盛顧臣之愚誠不免於伐檀之譏然豈敢忘大賜哉詩曰

天子萬壽此臣之拜稽而祝也又曰夙夜匪懈以事一人臣尢當勉焉庶防少報萬一云耳公事之暇盡錄諸詩而謹藏之非爲誇也所以示不忘也且爲之引以發其意使覽者得詳焉詩之進獻則遊之明日錄以成捲乃明年之五月五日也

陳氏孝思圖引

陳氏世以儒爲業其學優而仕者前後相望表然衣冠之族也洪武中仲述先生爲名禦史自言少時嘗見先世遺像皆朝衣朝冠兵亂失之乃命弟仲亨求善畫者以髙曽祖考繪爲圖嵗時行禮得瞻仰而興慕焉因名曰孝思圖二先生之心豈徒以著前人之美哉亦將以勉後繼也自古受姓命氏皆有爵者之子孫祖宗之徳非不盛矣而其後浸防者蓋由不接於見聞而不知所以繼也欒郤胥原皆晉卿之家其先之功烈固已赫然顯矣然當晉之猶競也而其子孫以降在皂豈非忘其先人之善而輕用其身是以至於此也乎夫爵之在人者固可貴要必以得於天者爲之本修其得於天者然後能有得於人陳氏在元以前多顯者世久而益盛自玆圖視之又已四代矣數十年來禦史公之子仲亨先生之子若孫州判公之曽孫相繼而仕者又六七人其所事者詩書而已詩書者世業也世業不廢則世徳不墜而世祿有已哉陳氏子孫觀是圖者油然興其孝敬之心而益思所以繼使後之繪者累累至十百而未已焉豈惟陳氏之美觀哉亦鄕邑之榮也直陳氏之彌甥也相愛之至而相期之逺故題其說以致意云

東裏先生翰墨卷引

楊氏與予王氏世有連不特斯文之契也予竊祿翰林從先生者三十七年防教益多矣予之事先生負恃親愛於凡所當言者盡言不諱則有之非理而誶語則奚敢後予去翰林或謂出先生意蓋言語以爲階豈旁觀側聽者固能知其情邪而予實不自知也今以先生平日所與書翰裝潢成捲其出院後凡所委令皆有手簡亦以類相從觀者於此可以知其愛厚之意往事之然否不足計也惟賀皇上禦新殿冊中宮二表皆有手簡命予屬艸槁今檢尋未獲俟他日得之續附焉

題防

題雪崖金先生墓文後

君子之於道貴乎有諸已而已有諸已而以及於人此其所樂也予觀雪崖金先生其所謂有諸已者歟先生學聖賢之道守之固而行之篤其於文章必據於理與人交必盡其誠善惡好惡如黒白東西無所茍至於爲義尢奮然勇決有無難易不顧也蓋其平生以古人自期殆信然也哉其爲臨江府學訓也樂以聖賢之學爲諸生講說孝弟忠信禮義亷恥未嘗一日去於口忘於心嘗曰人之有文藻者不足貴惟行不愧於古人乃可貴其爲言如此則其所存所教者可徵矣惜乎先生未及髙壽而沒其所教者不能逺也𨿽然先行而後文者聖門教人之法而先生所依以爲教者也先文後行且不可況徒以文詞爲事者乎又況文詞之不務者乎予於此而深嘆夫學者之能如先生少也又因以悲夫願學者之不幸也先生沒後二十四年其令子幼孜爲右春坊右諭徳兼翰林侍講以其家學受知聖天子推恩贈先生爲右春坊右諭徳古所謂位不稱徳者必有後福先生之謂也翰林學士胡公爲其墓文以昭寵榮表懿行予讀之竊仰慕焉然而不可見也故題其後以致予私云

題顏氏三節婦傳後

右顏氏三節婦傳翰林檢討張先生伯頴撰載節婦死事甚詳嗚呼誠可謂偉烈者矣予於此而有感也古之王者其徳積於身充於家而達於邦國故當時被其化者𨿽婦人女子皆明義守節卓然有不可奪之志觀於詩之二南可見矣後世風俗之厚薄亦視其教化之淺深非可以茍焉者也夫婦之義天地造端茍禮法不修則彛倫攸斁上之所施下之所效其平居逸處不知有別者多矣況於喪亂之際乎或當時士大夫家詩書傳習之久確然不爲所易然亦鮮矣有如顏氏三節婦者豈不誠可尙哉嗚呼天下之人固有道之以正而不從者矣況可以滛僻道之哉此予所以有感也善化教諭敬守節婦蕭之子也示予以此傳故題予之所感者如此以深見節婦之賢也

題文信國公墨迹後

右信國文公墨迹二紙其族孫紹節所藏也當公至汀時閩地多陷宋運已去公死國之心已定矣故其與制使書有與老母相見卽從先帝遊之語及系燕獄可謂窮矣而從容以文章自娛略無慘怛悔懼之意故其詩有黃土一丘隨處是故鄕歸骨任蹉跎之句誠所謂處困而亨致命遂志之君子也而郡人王鼎翁乃爲文生祭之惟恐其不死鼎翁蓋欲成人之美惜其不見此也使得見此則其文不作矣而惑者謂公之死節乃鼎翁成之是豈爲知公者哉因觀此表而書焉以解愚者之惑

恭題少師蹇公所藏仁宗皇帝禦制詩後

永樂之初仁宗皇帝在東宮今少師吏部尙書蹇公兼詹事府詹事職輔公宏才碩徳夙夜盡心知無不言言無不用及太宗皇帝幸北京仁宗皇帝監國當時受寄而托重者非一人公實爲之首聖徳之進修善政之逮下匡弼贊助之功爲多古所謂鹽梅麯蘗舟楫霖雨之諭不是過矣及先尙書卒公以憂去詔不許俾奔防而卽來誠以公不可一日去左右也是詩蓋仁宗皇帝贈行之作言詞溫厚恩意篤至君臣上下一心一徳於斯可見豈特奎畫之精妙而已哉今鼎湖之駕逺矣而詩獨存仰而望之天容日華煥然在目所以寄千載之哀思而啟其報徳之心於無窮寧不在玆乎是蓋公惓惓之意也爲公之子孫其尙敬念之哉

題楊少傅陳情副本後

初太宗皇帝巡幸北京仁宗皇帝爲皇太子監國愼簡忠賢以職輔今少傅兵部尙書兼華蓋殿大學士楊士奇時爲左春坊左諭徳兼翰林侍講其一也臣士奇秉心誠篤操行淳正其孜孜【缺】者爲上爲徳爲下爲民未嘗有毫髮私二聖深加眷倚其所陳情蓋以親故而爲是不得已之舉仁宗皇帝憫焉親灑宸翰免京爲民並永昌戍役皆免之永昌戍役非臣士奇所敢言蓋上之特恩此所謂天地之大曲成萬物者也京旣得守墳墓安於田裏而完其骨肉思之惓惓不敢忘今年來省士奇於北京求錄當時陳情副本及仁宗皇帝禦批將子孫寶之以寄其遐思旣而以示臣直俾識一言臣觀自古君臣相得如仁宗皇帝於臣士奇所謂千載之遇也然所以得者誠篤淳正而已皆學以致之臣士奇以此事上而報知遇之厚故京得以防其休由是而思則京之子孫將欲圖報於上其惟勉於學哉凡今戎伍者必與其子孫相爲無窮京之子孫旣防無窮之休其所以爲報者尙亦勉繼於無窮可也臣直之先臣嘗仕於朝以防譴謫舒州其後起謫籍爲郡守而終仁宗皇帝卽位詔有司凡若此者皆除其籍臣之防幸蓋與京同臣旣以勉京之子孫而亦以自勉者勉臣子若孫使皆敬念之勿忘也

題赤壁圖後

東坡先生謫黃州以李定輩之譛也赤壁二賦其用意邃矣當曹操欲東下時視吳已若無有而卒僨於赤壁今江山猶在而操已影滅迹絕然則英雄如操者果何足道況李定輩邪先生𨿽爲所困然胸次悠然無適而非樂其【缺】直節自足以照映千古不特文章之美也而定輩皆已潰敗臭腐而無餘矣先生嘗憤操害孔北海謂北海如龍而操如鬼予於定輩亦云

題惟孝先生所刻踐祚篇後

右武王踐祚篇黃太史書吾邑彭惟孝先生刻置求志堂中經亂石廢摹本亦不可得三百年來先生諸孫監察禦史百鏈始得此本而寶之昔蘇文忠公嘗謂典謨訓誥以後惟有此書而嘆莫有傳者由是太史書之而先生刻焉先生豈偶然哉孔子曰君子修已以敬以至於安人安百姓皆敬之效也丹書之戒豈特可以告武王而已凡士君子皆當勉焉器物有銘其用心也宻矣以武王之聖尙如此則其下可知嗚呼予於此有以見先生所求之志矣而先生終不遇也惜哉

題少傅楊公贈善學兄五言詩後

善學先生直之從兄也舉賢良得髙要縣丞少傅兵部尙書兼華蓋殿大學士楊公作五言詩一首以贈行先生旣裝潢成軸而俾直識一言蓋楊王二氏有婚姻之好不特斯文之誼觀詩所敍已三世矣自公而上不論也故其情意藹然見於言辭之表其篇末所謂安嫠惸保忠貞則公所望於先生者夫朝廷之命有司以安民而已嫠惸民之至窮仕者所易忽也故君子爲政必先於此世之爲有司而能知此者鮮矣質之彊者往往急於欲視民如狼將羊於其安否不計也弱者則望塵而拜伏順風而奔趨惟有勢者之從而撓乎民茍不盡如其志則笞箠隨之其身且不能保何能爲民計哉惟學道之君子忠以治國正以持已乃能酌其本末而施其所宜然亦難矣今公以此期望於先生此公之盛心而先生之所宜務也祖宗以來讀書而仕自侍從以至於府州縣無不有也其持已之正體國之忠皆家教所素聞者惟先生加意焉則不負於國家不忝於祖宗不辱於公之贈言而直有榮耀矣故書此於下方云

恭題梁氏所藏仁宗皇帝賜詩後

右重陽久至日二詩賜翰林侍讀梁潛者皆仁宗皇帝禦制永樂十五年太宗皇帝復巡幸北京仁宗皇帝在東宮監國今少傅兵部尙書兼華蓋殿大學士臣楊士奇時爲翰林學士兼左春坊左諭徳臣潛亦兼右春坊贊善皆畱輔仁宗皇帝緝熈聖學道徳日新而又篤意文事臣潛忠亮淸謹學問該博而文詞雅正其言多契於上心上深重焉二詩蓋是年所賜者皆上所自書觀詩之所謂則知潛之所以受賜者非茍然也其後臣潛坐累赴北京以卒而諸子不在側於是二詩皆失之云漢之章奎璧之文必有所麗終不淪晦然梁氏之子孫與凡知梁氏者皆深惜焉今年臣潛之子楘防試來北京記憶聖制求吏部郎中程雲南繕寫成捲俾直識一言臣聞孔子作春秋以寓王法百世之下不必親見其書凡經之所予者莫不以爲榮今宸翰𨿽逸而睿詞具在所以寵榮梁氏而賁飾之者豈有窮哉梁氏之子孫尙永保之

題衛生易簡方後

醫者仁道也蓋始於神農黃帝其後扁鵲華佗之流皆神於其術然世之君子欲博施濟眾者未嘗不用心焉故以伊尹之聖而論湯液陸宣公許學士皆著方書以傳若此者非一也其仁之及於人可以數計哉天地之生人仁也然不能使之全其生故聖賢爲醫學以濟夭死所以成天地之仁而爲人司命也此其心蓋與天地流通矣而可以爲藝小之邪禮部尙書毘陵胡公初使於四方公事之暇輯諸醫方之有驗者凡十二卷名之曰衛生易簡方旣表獻於太宗皇帝將復鋟梓以恵天下公之心蓋伊尹陸宣公許學士之心也昔之君子有自明其志者曰達則爲良相不達則爲良醫二者皆得以施其博濟之仁今公有是書傳於人人之受恵多矣而又佐天子任禮樂之事推以節民心和民聲充而至於贊天地育萬物然後爲功之成此仁者之所能而達者之所爲也豈特醫乎哉故因觀是書而識於後云

題汪景房沈籍事後

予讀元翰林修撰張子長所書汪君景房事又識景房之裔孫秉心而信仁人之澤之逺也蓋仁者天之道也君子以仁存心斯無愧於天則天之佑之有窮哉當錢氏納土時爲其臣者孰無去就利害之思得早入朝以自托幸矣況奉圖籍納土之臣其階於榮顯可必也景房獨存愛人之心不忍其復困於重賦遂去其籍寧自棄於貧賤而使十二州之人得輕稅之利其心之仁如此豈非天之所佑哉宜子孫之久而盛也古者十一而稅軍國之用量入爲出而上下皆足後世費用無經故往往加稅加稅而又不足則暴徵橫斂以繼之民困無聊於是卒亂以亡書曰民爲邦本本固邦寧果能節用而愛人則豈有亂與亡哉錢氏賦重民困有亡之道𨿽不納土勢亦不長其自歸於宋也乃天哀其人不使重困於兵革而錢氏因以成歸徳之名蓋幸也浙之輕稅𨿽成於王方贄然使其故籍尙存方贄亦莫如之何自是以來民享其樂利百三四十年髙宗立國於此民心戴之又百五十年而後亡蓋由祖宗徳澤在人而此乃其大者也推本而論之景房之功豈細哉子孫之久而盛蓋宜也於戲後之仕者有欲爲宇文融皇甫鏄之徒其尙監於玆哉

題方禦史所藏顏魯公坐右帖眞迹

禮國之大防也國家不振則禮必先壊然下陵上替而至於大亂唐室當亂之後而猶僣逾如此魯公之書所以扶世道也豈爲區區坐次哉況其書法謹嚴固當百世寶之也

抑庵文集卷十二

欽定四庫全書

抑庵文集卷十三

明王直撰題跋

題劉先生子髙所書冠朝郭氏世錄後

右劉先生子髙爲冠朝郭存敬氏書其家錄一卷載世系誥詞諸作且爲正其誤而補其缺於今殆五十年郭氏之先固偉矣其子孫亦多克樹立然非先生文字表彰之則亦無以自別於眾人故今郭氏褎然增重於鄕邑者以此足徴也昔宋王荊公爲髙陽許氏世譜其文傳於天下天下之人至今知有許氏者以荊公之文也宋之名臣行業如許氏者多矣然而亦多不傳者豈非不足於此歟郭氏子孫其世寶之卷中有直先祖竹亭先生跋語一篇而先考瓊州公實書之蓋子髙先生未錄之前系於初本之後者而今移於此又知直先世嘗與郭氏有連惜直之生也後不及究明因覽是捲爲之嘅然遂書於左方期相勉於逺大云

題建昌趙氏官誥後

昔宋初有天下其所與共治者皆取諸疏逺之賢至於神宗始出宗室之英而用之增置教養選舉之法於是文武之器彬彬焉出矣其有不由是者率皆爵之而無土官之而無職亦所以貴之也親親之道於此可見歷元至今其宗法旣廢而子孫之寓於四方者猶有藏其先世告身足以考知其所出嗚呼盛哉此勅乃崇禧所受於今浙江按察僉事禮爲七世祖禮登永樂十年進士第卽爲此官曄然有才名夫庶姓之貴者子孫尙思所以承借而光顯之況王者之子孫乎詩曰無念爾祖聿修厥徳禮其勉之因觀此勅故題其後使藏焉百世之下文獻之足徴者將不在於此乎

題廖氏勅命後

予防時聞廖氏有自彊伯先二先生皆以文學見重於時然伯先先生已捐館久矣自彊先生爲縣學教諭老於家而子防不能侍左右以聴教然未幾亦棄世此勅乃伯先先生所受國初官制大抵依前代之舊故所稱如此後乃去國史院而以編修爲正七品翰林院則謂之史官而先生不及見矣此勅在廖氏今五十五年而其子孫寶藏如新後世文獻之徴將不在玆乎先生從曽孫長沙縣令子謨教諭先生之曽孫也持此示予故題其後使藏之

題大理丞楊復所藏趙松雪畫像後

予嘗聞諸公長者言趙松雪冰淸玉潤有超然拔俗之姿心甚慕之及觀其詞气之渾厚字畫之淸潤固已彷佛得之然終以不及見爲恨今觀此像神采偉然非詩所謂顒顒卬卬如圭如璋令聞令望之君子與然究公平生大節有過人者如議獄事謹災變已苛政抉姦邪可以見之矣此豈小丈夫所能哉觀公者勿徒視乎其外也

題曽如璋冠禮捲後

右曽如璋冠禮字辭諸作共一卷皆前元諸名公所作時如璋尊府巽堂先生應奉翰林文字有名譽於時故所行所得如此經歷世變此卷遂流落吉水王氏如璋從孫子啟爲詹事府少詹事聞之托春坊庶子周崇述爲購求及王至京師而子啟君已捐館適如璋之孫子頴謁選在吏部弗之顧予輩未嘗不興嘆也今子啟君之子積復捐重貲求得之使百餘年故物一旦復舊積可謂善繼其志矣夫所謂故家大族者以文獻足徴故也曽氏之子孫其永寶之𨿽然冠辭之所祝皆人道之大君子所當務者非爲一人之私言也積旣冠矣當服膺以繼世徳然後爲曽氏之賢子孫豈特寶其文字之傳爲美哉予與子啟君爲同官故積求言於予乃題其後而歸之

題李恪所藏淳化帖第一卷

後

昔米元章嘗謂此卷漢章晉元晉武齊髙梁武梁髙簡文七帖並一手僞書晉武當是孝武梁髙當是齊髙而黃長睿亦云千文非章帝書然亦前代人作集千字中語耳若晉武是受魏禪者非孝武梁髙帖尾云蕭衍疏正是梁髙祖書目誤以爲髙帝其他辧別猶多二公皆以書名天下其精鑑髙識必有依據偶觀此帖遂題於後使知前人用心如此非茍爲耳

題梁先生詩後

右七言近體詩一章前翰林侍讀兼右春坊右贊善西昌梁先生用之所賦以呈內閣三先生者胡公吉水人名廣字光大楊公建安人名榮字勉仁金公新淦人名善字防孜皆太宗皇帝所親任其文章徳行天下所推仰而與梁公最相好梁公淸修玉立文字奇古而每出新意時輩爭傳誦之三先生居宥宻之地在東角門內故謂之內閣常人所不能到其外爲文淵閣梁先生輩處之𨿽地位相懸而四公情好之宻文字之娛則無間也當時唱和蓋不止於此此詩今爲刑科給事中廖莊安止所藏安止與胡公同邑故愛慕不忍置詩末言太液廣寒蓋廣寒殿乃前元所建在太液池上萬嵗山頂當時極爲華麗太宗皇帝在潛邸時去其甚者而存之以爲殷鑑未嘗增飾恭儉之徳比隆堯舜其初幸北京三先生實從嘗特奉詔縱覧焉胡公有五言近體詩十首諸公皆屬和梁公此詩猶有羨慕之意安止若又得之以續於此使觀者得以考見其事豈不美哉梁公與胡金二公相繼卽世計賦詩已二十年矣俯仰今昔爲之慨然

恭題少師楊公所藏宸翰後

宸翰一紙少師廬陵楊公之所題識而寶藏者也太宗文皇帝聰明聖神循天理之正盡人道之宜誠非常情所可及而公之意乃有黙契焉君明臣良志同道合於此可見矣禮者人之大防也所以別尊卑辧上下本於天地之義而始於起居出入先後疾徐之間君過於遜則下替臣過於抗則上陵惟適中之爲貴是故親王𨿽尊行一家之私也皇太子於宗屬𨿽卑然天子之副天下之所共尊公也處之固當有道哉春秋首止之防伯父叔父咸在而皆不敢與世子抗所以明天下之常尊而分義定也孝陵之拜文皇帝之睿斷酌天理人事而制其中可以爲後世法也堯舜之道中而已文皇帝之道堯舜之道也而公黙契焉者蓋道之具於心初無或異惟存而不失是以出而有合也拜觀之餘謹書其說於後

題東坡先生墨迹後

東坡先生以宋元丰三年謫黃州李定舒亶輩害之也初先生知湖州時以事有不便民者不敢直言因作詩以諷兾或有益於國定等擿其語奏之以爲怨謗下獄鍜鏈欲寘之死太皇太后曹氏謂帝曰昔仁宗以制科得軾兄弟喜曰吾爲子孫得二相今聞以詩系獄豈仇人中傷之乎宜熟察之而吳充王安禮亦極力營救乃貶黃州團練副使本州安置築室於東坡自號東坡居士是詩乃天慶觀賞牡丹而作先生忠誠篤至憂國愛民而不虞小人之害故至於此然其胸次髙明洞逹不以禍福嬰心故無往而不自得觀於詩可見矣今數百年其片詞隻字流落人間者人得而玩之想其髙風逸韻有不可及之嘆其視定輩眞如蛆防糞穢唾罵之不已然則爲小人者亦可以鑑矣此詩文選員外郎曹子宜所藏而求予題其後玩閱數四爲之嘅然

題潘主簿墓銘後

安福主簿鄱陽潘君景嶽墓銘一通前太史金華宋先生作潘君以洪武癸丑十一月廿一日卒子烜將以甲寅十二月奉柩歸鄱陽先塋之次而權厝於安福之城南先生之銘旣納諸壙矣其後烜以多故不克歸安福之民深徳君亦不聴其去相與護視其墓惟謹烜遂家於安福以歿至是子多吉念父之志未酬而居安福已三世且七十年矣恐後世遂忘其所自乃以先生所作銘刻石寘祠堂中俾子孫知前人之徳而重本源之思𨿽非禮之正而其志則可悲矣予嘗迹君之事而知其所以沒世不忘者蓋元季大亂安福爲劇盜李明所據甲辰冬王師臨之明走匿安福擇能綏定其民者得君以爲安福州判官君愛民如子惟恐失之軍中掠民男女數千君白主帥鄧衛公曰公將天兵以弔民伐罪斯民天民也當釋之以慰民望公乃下令盡釋以歸君君悉以還其親戚及明復叛合眾二萬欲攻城君急請於大府得兵與賦戰嘉林渡賊大潰走而中山侯湯公統兵繼至君獻防軍門請保民公恱秋毫無犯或有欲抑民爲兵者君泣告於公曰民始去亂亡未能卽安若必抑爲兵當復竄匿可柰何公憐其意遂罷議自是州境始定君召輯流亡賑卹饑饉鄕邑之人始得完其室廬理其故業而遂有生之樂蓋親戴君如父母君又設學校聚其俊秀以教之朔望則親詣與之講論經史而勉其成才洪武戊申攺州爲縣以君爲縣主簿前後在官九年治效最他邑朝廷嘉其能將進用之未及而卒於乎君於其民殫心劬力拯之危難之中措之安全之地而復其詩書禮樂之舊風徳之大小可知矣漢朱仲卿嘗爲桐鄕嗇夫有恵於民且死命必桐鄕今其墓猶存而子孫無顯者君有徳於安福非仲卿比也安福之民篤念君不忘爲護視其墳墓而敬禮其子孫則厚於桐鄕亦可知矣今多吉之子鑑讀書取進士爲刑部主事以光顯於世而昌大其門蓋君之位不稱徳故天以此報君也予讀其銘文而嘉嘆不已故爲之言以告其子孫俾善繼於無窮而凡長民者觀之則亦可以自勵矣

題柴侍郎所藏禊帖後

禊帖世多有之獨定武刻爲最勝而最難得今觀此本典刑具在而風神稍衰蓋以年久故耳然終非他本可及善觀者若九方臯相馬乃庶幾眞賞也

題黃太史墨迹後

黃文節公翰墨妙當時後之得者亦寶愛如拱璧蓋以其徳耳非特書也此紙評書足見精詣其謂右軍書法惟顏魯公楊少師特臻其妙魯公之書人謂於逸少得其筋然忠義之气溢於翰墨眞足以儀範後世少師乃楊凝式其書多在僧壁間傳於楮素者極少時人亦愛重之然黃長睿謂其祖述不逺防稽父子筆法似不如是而文節稱之乃爾蓋必有所取非虛美也惜其書不傳不得以究其妙姑識於此以俟知者

題李江州遺墨後

李江州之精忠大節百世之士也其遺物之存者人固當寶而玩之況其詩乎此詩失所贈人名氏然觀其語意則其人之賢與江州之心術光明正大皆可見矣錢唐朱子徴得之愛若拱璧子徴眞好徳之士哉予自其子禮部郎中暉所得而觀之敬慕其人故題其後如此

題段侍郎燕集圖後

永樂之初復設科取士太宗皇帝銳意文學之士詔擇進士讀書禁中學古爲文章期至於古人而後已得二十八人今工部侍郎周君忱請與其列上許之凡二十九人直亦濫厠其間夙夜祗畏以求稱上意於時近臣有請立課程以速其成者上不許俾從容以學於是朔望稍休暇得娛意杯酒之間發於吟詩以頌聖徳此圖之所寫是已其中卓然有立者比比皆是獨直頑鈍疎拙日入於無聞不能少效分寸𨿽聖仁如天化育萬物而不責其報然直之慙悚幾無以自容獨賴諸公當方面佐六卿功業赫然在人耳目庶用以蓋其愆耳段公出此圖見示爲之赧然因題其後以志愧云

題趙附馬所藏晦庵墨迹

晦庵先生師表百世聞其風者尙起敬起慕況得觀其翰墨哉因翰墨而想其詞气因詞气而想其徳行此好賢之至而善學之者也予於附馬趙公見之矣

題方仲謀所受勅後

右知鄆州平陰縣兼兵馬都監方仲謀勅一道宋熙寧六年十月右正言知制誥呂恵卿所行而王安國充崇文院校書亦列函在其後予記宋史恵卿以是年三月爲翰林學士時王安石當國行新法士大夫皆以爲不可恵卿獨左右之及鄭俠疏入安石不自安乃求去乞以韓絳代已恵卿佐之於是絳平章事恵卿爲參政守其法不變蓋七年四月也此勅載恵卿以六年十月爲右正言知制誥豈其親附安石故屢遷其官而史略不書邪抑偶失之邪安國乃安石親弟分教西京國子秩滿入朝召對勸仁宗專以堯舜三代爲法帝問卿兄秉政外論謂何對曰恨其知人不明聚斂大急意謂其用恵卿行新法以病民帝初欲進用之聞是言不恱止授崇文校書屢言新法之力諫安石且目恵卿爲佞人恵卿衘之未幾遷祕閣校理卒罷遣歸其鄕當新法之行山陰令陳舜兪陳畱令姜潛皆以爲不便沮格之舜兪被謫潛引疾去不知仲謀平陰之政竟如何惜不見其家傳仲謀世孫衛府紀善永吉寶藏此勅而以求予題予觀恵卿安國而迹其進退此易所謂小人道長君子道消也宋欲不亂亡可得哉故題其後使觀者有考焉

題項昻霄妻唐氏貞烈捲後

元至正壬辰之嵗龍泉盜起項昻霄氏以其屬避城中賊勢銳甚謀覆城城守者先遁昻霄亦盡室登舟以行甫及新林渡賊奄至麾眾欲薄舟昻霄妻唐見事亟與夫訣曰君宜速走避我良家子義不受污辱卽躍入江其母繼之皆死獨防子爲左右所奪得存昻霄旣走免得完骨肉念唐之死旣久而猶悲陳公甫楊公平先生皆作文以哀之旣而有議其傷勇者意謂事未可知不死或無恙蓋貪生惡死不欲成人之美故謬爲此言太史公曰人固有一死死有重於泰山或輕於鴻毛蓋謂處死之難也夫以孱然柔弱之質而遭剽悍之冦不見防明決欲姑徐徐以圖之呼吸俄頃之間其禍有不可測者旣失其身而悔焉𨿽卽死何益哉唐項皆簮纓家其於節義素教而豫講之志操蓋先定矣一旦罹患故從容就死不難也彼逡巡畏卻兾茍全其身而卒不免者視唐氏蓋霄壤不侔惡得以傷勇議之邪當時陳心吾先生反復辯論而折之於理唐氏爲不亡矣卷中有予先祖竹亭公先叔祖禦史公之作今六十餘年項氏之賢曰所勤者爲都府經歷又持此求予言故題其後而歸之以明唐氏之賢使懦者聞之庶能有立也

題柴員外所藏石鼓文後

永樂之初予與余姚柴君廣敬同被簡拔入翰林講學之暇因論及石鼔文廣敬爲道其師趙防謙先生得善本審定爲周宣王時史籀所書無疑永樂十一年予從太宗皇帝來北京乃得見石鼓於太學門下亟摹搨成捲間一展玩惜其訛闕已多時廣敬去世七八年欲求趙先生所藏卷一觀庶稍補其缺文而不可得今稽勳員外郎柴蘭廣敬侄也忽持此卷示予閱之信爲善本而趙先生之文援引切當辯論精覈眞博雅君子哉廣敬純謹該洽不愧其師而蘭亦甚似之先生之所以教者可知矣捲畱予閣中凡兩月得從容觀覽俯仰今昔爲之慨然因題識於後而歸諸蘭俾藏之

恭題四朝所授勅符誥命後

右勅符誥命共二十四通皆洪武以來列聖所授恩徳之至光榮之極宜百世寶之獨先叔祖子啟公禦史僉事誥勅二通以無嗣故失之而文幸存餘皆完善如故旣謹藏於家又通錄其副爲五卷以授五子俾各藏焉閒暇則展而玩之感朝廷之大賜而圖補報於萬一念祖考之所以致此者而思紹續於無窮庶幾忠孝兩盡而可謂之賢子孫此直之所深望也少詹事誥止一通而不及封贈者蓋有其說國朝之制五品已受封贈至三品乃許再請四品不與直爲庶子學士時先考已受知府誥先妣贈恭人皆四品妻陳氏亦受五品封矣及陞少詹事四品仍兼侍讀學士在翰林預典詞命遂不敢請然當時有爲郎中員外已受封贈及陞少卿而又得之者此則系乎人也當代典故不可不知慮後有疑此者故及之

題程楚公碑後

予觀楚國程文憲公之事元有古大臣之道非世之爲容恱者比也當至元中其所柄用及布列庶位者多國人與北方之傑而南士罕用公獨進言治天下者必用天下之才若有所偏主使人得以淺薄窺朝廷由是南方之賢如趙公孟頫輩稍稍防薦用而臺憲之職皆與焉得人致治於此爲盛旣請建國學以育才及議行貢舉則言經學當祖程朱又累累以敬天尊祖淸心持體之說言於上皆經國之逺猷格心之忠計至於進賢才折權姦正憲度卹民隠皆公之素志與其所常行者孔子所謂大臣以道事君者公之謂也公有傳在國史有碑在神道載其徳業之盛足以垂久逺今五世孫太常少卿南云以碑刻嵗久顚僕【闕】缺而史藏於官非常人所得視乃復取碑文刻石寘祠堂而首以公像使凡爲子孫者便於瞻仰而興起孝敬之心禮曰先祖有美而不知不明也知而弗傳不仁也南云可謂明而仁也哉予嘗讀公傳而慕之今得拜公像而讀其墓碑慨然有願從而不可及之嘆因書於後以致景仰之私云

題趙松雪墨迹捲

松雪公在元政事議論髙一時載於史傳足可考見或者乃獨以書法之妙掩之此豈深知公者其爲詩雄渾典則允未易及卷中所書諸作往往有黍離之悲其志可嘅也直少時嘗慕公書而願學焉及見李北海書法華寺碑又知公之書法乃出於此蓋北海法羲獻而公則從北海而得於其父子名蓋當代而爲天下後世所師法豈偶然哉此卷或疑非公書安成彭圻力辯其誣蓋公於翰墨功深力到隨意揮灑各臻其妙當以九方臯相馬法視之勿徒泥其迹也禮部郎中王士華得而寶焉持以示直爲題其說如此

題先叔祖所書春帖下方

春帖一對其詞云詩書繼述千年逺繡斧巡行兩道淸先叔祖子啟公所作而親書之以揭於堂上者也公於洪武三年以教官舉赴京與天下所舉者十有八人同入覲是日早太史奏文星見及十八人者見上上喜皆以爲禦史命往視事且賜宴以寵之事載髙廟實錄公任職以剛正得名上重之超拜廣西按察僉事遷崇慶守久之免歸洪武十五年詔徴天下賢人君子共論治道命有司以幣聘先考尙書公與焉見上於奉天門問太極奏對稱防拜廣東按察試僉事公喜故有是對蓋紀實云公好顏栁書深得其法玩其詞觀其筆意剛毅正直气象可想見也廿年前直理故篋得之而謹藏焉計其書至今六十五年矣昔蕭子云嘗用飛白筆書一蕭字李約嘆其精妙購歸東洛揭之齋中朝夕玩焉名齋曰蕭齋約徒慕其人喜其書而愛賞如此直於公爲諸孫公之手澤固當保之因命工裝潢成軸以示子孫俾思繼述詩書之業幸而見用則思所謂淸者而致力焉庶幾不負公之意豈獨師其書法之妙哉是用題於下方爲子孫者當世世寶之永勿替

題忠宣余公翰墨卷後

右忠宣余公書六紙與淮東憲史李希顏者也初公受命守安慶卽以其地爲已死所忠義之節固已確乎不可奪是以屹然爲江淮砥柱思殄冦以安民而食盡財殫無以作士气宜其有求於淮東也希顏在淮東憲府故托以成事觀書詞之倚重可知希顏篤朋友之誼然力不能盡如公所欲及賀丞相董師淮上公又四上書以空乏爲言蘄有以濟之且謂江淮不定則中原不能獨守中原不守則朝廷不能獨安朝廷不安則宰相不能獨富貴推此類具言之今其書載文集中可考也觀公之志豈止欲保障江淮而已哉丞相宜有以大副其求則善矣然迹公所爲終不得大展其志卒與城俱亡而遂已則丞相之與公可知𨿽然公無慊於心無愧於天地而至於此者豈獨公之不幸哉公沒已百年翰墨之傳士大夫珍襲之比之南金拱璧非但以書法之妙也昔之君子評顏魯公書謂公筆法兼眾美而忠義之气蔥蔥鬱鬱散布翰墨間當百世寶之今於公書亦云希顏後官嘉興以卒子泰亨遂爲嘉興人博學工醫卓行君子也然不娶無子同僚兪君積之少從讀醫經泰亨奇之因遺以此書初凡七紙而亡其一今存者惟六旣裝表成捲將以遺子孫俾時一展玩以致景行先哲之意屬直識一言謹書其後而歸之

題卻封禪頌槀後

右卻封禪頌槀前翰林學士贈禮部尙書文穆胡公作也昔太宗文皇帝在位時太常臣有言曰古者聖人治天下功徳盛隆則必舉封禪之禮以告於神明垂美於萬世今陛下繼統天淸地寧民物咸遂聖徳神功古無與讓而封禪未講何以繼前代帝王之盛請命禮部舉行之上曰封禪非古也帝王之有聞於後者在其徳不在封禪不許公聞之曰此盛徳事也而大臣有與之比者陰助之公慮爲所惑乃本封禪非古之說與後世賢君良臣所以辟而不行之美皇上聖性髙明眞知灼見足以破千古之謬爲百王之明監時作詩以獻上覽之喜曰是朕心也於是言者沮而封禪卒不行君子之事君務引其君以當道若公是也彼秦皇漢武之輩肆其侈心以瀆擾上下天地厭之顧乃以是爲說此爲邦者所以逺佞人而公之所深慮也其學之醇懿心術之正大可見豈獨文章之雅贍可喜哉公捐館三十年其壻尙寶丞宋懷以此槀示直直嘗從公遊知公爲深故題其後如此懷其永寶之哉

書劉昱義事

劉昱山西人不詳其邑裏初爲縣吏旣滿赴吏部俾從役翰林以勤事爲人所喜永樂二十二年三月太宗皇帝徵沙漠學士楊公金公實從以昱自隨昱弟亦從軍成山侯戱下昱念其勞堅請於二公俾執役帳中師過開平昱弟病昱朝暮供藥食甚勤不能愈至應昌卒焉昱不勝哀倉卒坎地埋而藏之秋七月師還過應昌昱尋得處發其屍屍以地寒故不腐幹若枯臘欲焚之取骨歸而薪不可得乃嚢盛負以行不敢入營內二公怪昱不見左右具以告凡六日至開平昱始得薪焚之藏其骨入見其衣上污迹猶在也二公嘉其義爲之惻然時昱亦有疾乃畱之開平屬守者善視之後一月始至北京請負骨歸畢復來遂以病告歸田裏然二公稱道之不置曰方師之出也人不能自顧其身而昱乃如此則居家友弟可知矣嗟夫兄弟同气之親若左右手平居無事則相親愛至於急難死喪之際爲尢篤蓋義所當然也然而世之謬爲大夫君子者其於兄弟甚親愛矣一惑婦言臨小利害如毛髮輒反目不相識至於終身不復往來甚或至於相賊害其平居如此況急難死喪之際乎其於兄弟如此況所謂朋友者乎當其閒暇褒衣巍冠髙論闊視若昱者誠不足齒然而其行反出昱下逺甚嗚呼其可哀也哉大凡貴賤人者好以類然而人之所以可貴以其有徳義也由是論之若昱非誠可貴而斯人者不甚可賤邪棠棣之詩周公所作其論兄弟之義至矣柰何人不知省也余未識昱其他行亦不可知獨嘉其篤於兄弟異夫世之謬爲大夫君子者不欲使無傳也故著之

跋文會錄後

右文會二防者前後合十有八人賦詩凡三十六首皆楊先生序之盛矣哉其言也士君子遭文明之世處淸華之地當閒暇之日而成防合之娛宜也會而形於言以歌太平詠聖徳明意气之諧暢發性情之淳和又宜也昔周之時詩人之形於言也多矣所謂風者里巷之詞頌者宗廟之樂其大小雅則燕享朝會之詩懽忻和樂以盡情齊莊恭敬以發徳非偶然也及春秋時諸侯卿大夫相見率賦詩以言志皆取是詩而歌之非必已作也然因是以知其政治之盛衰人事之得失豈虛語哉今諸公之詩皆可以繼二雅之盛後千百年有以知聖明徳化之隆洽賢才之眾多必於是詩見也予與諸公多同鄕郡且托僚友之好而以內艱去惜不與於此及來京師得受而讀之爲之嘉嘆不已因題其後而歸之顯仁使藏之

跋趙松雪虞邵庵墨迹後

右趙松雪所書虛室記虞邵庵書虛室銘河南僉事劉士皆所得也嘗聞長老言松雪風儀秀偉神情灑落儼然神仙中人故其所書亦超逸不凡予在祕閣閱之累數百𨿽片紙隻字初不經意而精神溢出姿態橫生使人愛玩之不已則其用意精書可知矣此與予所見他本差異而亦自有佳致可法邵庵書及銘端重典雅於此可想見前輩風致也

贊

陳公延贊

公延姓陳諱賞泰和人世爲儒家其先君子仲述先生登洪武乙丑進士第爲監察禦史以古文名天下其淸徳重望表然爲時所敬旣沒家無餘貲徒存先人之園廬而已公延𨿽孤貧然能自感勵日挾書奔走就學其梁氏姑最憐之寘於其家愛養如已子使從其二子學二子長曰用之旣以明經出仕次曰本之初爲瑞州府學訓導乃防公延至瑞州日夜相與講論磨礱浸灌久之公延通二經中永樂元年鄕舉至七年乃成進士去歷事刑部以勤謹亷介得名當時公卿大夫有與禦史公同年者見公延如此皆喜曰是有子矣旣而選爲廣西按察僉事至廣西甫一月當出按梧州他官多不欲行公延曰食君祿而可擇便避事哉遂自行至梧州閱吏牘兩月早夜盡心遂以勞致病而卒永樂十三年某月某日也年【闕】十其妻劉氏自桂林至梧州奉其柩歸泰和焉公延貌古而心如之其言必正直與人交無隠情於親戚故人禮意尢厚遇事不問難易義所當爲輒爲之無一毫顧計仁民愛物蓋其素心獨恨未大試以卒性尢孝友喪父母三十年哀慕如一日事梁氏姑如事母禦史公有同產弟一人亦事之如父惟恐傷其意與羣從兄弟處怡怡如也平生不善治產業心亦澹然初授僉事過家或勸之理父祖業以遺子孫公延曰吾今幸榮顯至家而遽爲此人其謂我何不聴孰知公延旣沒而妻子乃無所庇借以爲安是豈有天道哉嗚呼公延可謂厚有餘矣公延卒某年其子異以畫像來求贊予與陳氏世有連且自防相知又同領鄕薦又嘗同朝於誼不可黙乃序次其行事而系以贊使觀像者知其爲人也曄曄世家生此令才仁義在中肆其允懷有學有文溫恭愼篤綉衣焜煌往按南服當義而行不顧其私蒼梧云往悠悠我思正直之言孝友之行豈曰鄕人君子所敬卑讓肫肫因心則然人則忍違不愧於天遺像在堂以妥以祀精神來孚以昌嗣

黃母劉夫人贊

昔者詩人之願人受福也則以釐爾女士祝之說者謂女而有士行者予頗疑焉以謂士君子之與女婦其徳有剛柔之異而施於外內者不同若桃夭樛木采蘋栢舟之所詠歌固美矣而亦豈類夫爲士者之行哉及讀易之文言曰坤至柔而動也剛然後知夫女子之徳蓋有兼全而不謬者而予偶未之見耳今見黃母劉夫人事而益信夫前之所云者蓋萬世不可易也夫人之行旣無愧於桃夭諸詩而亦女徳之常也至於育黃氏之孤已可見其知之明仁之至矣及其見害於小人則身衛白刃以保全之其剛毅之气凜然也卒再造黃氏使克盛於今日誠所謂女而有士行者其爲福不旣大矣乎𨿽然此非後世之士之所能也蓋古之士也古之士而仕者當托孤受遺之際毅然自任以安利其國家不以死生禍福易意後世之士有愧於此者多矣然則夫人之賢於是爲不可及已遭遇聖明恩澤廣被夫人以曽孫之貴得追榮第一品君子皆以爲宜蓋曰天之所以報有徳也予念其事足以儀於世故爲之贊以附其家傳云贊曰顯顯黃宗艱阨於中誰其保之夫人之躬貞孝順慈女徳之懿惟玆夫人有大乎是孑孑遺孤孰主孰扶卵而翼之用展厥謨被凶肆彊加以白刃以身衛之智勇俱奮緒之阽危一髮千鈞續聞成家夫人之仁維賢曽孫遭遇明聖錦誥象服追榮錫慶吁嗟小人托孤受遺匪屈則移實愧於斯豈如閨門有此偉烈我作贊詞以告來哲

祭酒陳公畫像贊

朝列大夫國子祭酒陳公有剛正之徳亷厚之行博之學奇偉之文祗事列聖揚歷幾四十年表然爲中外之望此其畫像也宜有贊詠以垂永久公名敬宗字光世四明人贊曰有嚴辟雍天子所崇司成監之以奏膚公濟濟多士是效是則規員矩方凖平繩直以成其徳以逹其材出而用之邦家之基惟玆陳公當世之傑寵命自天乃躋朝列髙冠正裳如珪如璋從容進退與道翺翔肅肅其儀侃侃其色有程有經以引以翼惟教之行小大奮興百職用宜百度用貞巍巍具瞻展也君子神明相之永鍚蕃祉國家萬年羣賢贊襄斯公之休斯文之光

東裏先生眞贊

肅肅楊公盛徳在躬只事三聖不易其忠文爲國華鋪張揚厲克闡大猷以輔於治朝夕左右是曰藎臣雍容廟堂正笏垂紳其行有常其言有則眾人是瞻學者是式豈弟君子邦家之光天子萬年永篤其慶

吳敏徳畫像贊

海虞吳敏徳爲都察院右僉都禦史持敬愼之心秉亷直之節其議論舉措蓋有前賢之遺風視世之隨俗變化方外而圓內者相去逺矣此其像也而予爲之贊允毅吳公率徳自躬聖明禦邦克躋顯融豸冠峩峩邦之司直必誠必恭不詭不激雍容進退端笏垂紳小人所憚君子所親維昔名臣始終一致神之相之福祿斯偹風霜肅物生意寔存願厥施以暢皇仁

介翁彭公像贊

浩乎其气之剛也確乎其行之方也不矯矯爲異而秩秩有常也窮四聖之書精六藝之章也學至於命而詩昌也紉蘭借蕙摶若芳也施之政教令譽式彰也豈弟君子眾之所望也我儀圖之遺像在堂也鄕邦之思愈久而不忘也

楚國程文憲公像贊

楚國程文憲公之事元有古大臣之風此其像也公五世孫太常少卿南云以示直爲之起敬起慕乃述贊曰肅肅楚公道徳在躬奮於前元克盡其忠天爲世皇篤生此傑有言有猷有勞有烈盛治之興本於用賢育賢之方教學爲先俊乂以庸經術以正惟公之功國是斯定公之在朝從容贊襄剛毅不回摧姦擊彊公之在外彌綸化理扶植善柔如保赤子奧博之學雄渾之文以啟後來以耀前聞景星慶雲祥麟威鳳夫豈偶然應時而動解綬歸來葛巾布裳泊焉以休天下之望遺像在堂瞻者起敬子孫之思以綿厥慶

薛尙書像贊

其气也秀而充其貌也澤而丰服詩書以成名遭仁聖以效忠始則任禦史之雄進而陟司冦之崇克明愼於憲章亦嫺練於禮容蓋肅肅其敬而翼翼其恭鏘鏘乎玉之和楚楚乎服之衷監視於圓丘之上對越於淸廟之中用無適而不宜信有感而必通惟神明之相之肆福祿以來降

祭文

祭監察禦史彭百鏈文

子有美才而負直气爲名進士爲賢禦史出入中外厥聞四馳中休於家孝養是宜誰生厲階陷此罪罟皇仁如天徳施斯溥再登顯榮受福則那一疾弗瘳命也柰何親朋之誼篤愛在昔今不可見愴焉心惻靈柩戒行祖奠一觴安以卽路歸於故鄕

祭太師楊公文

嗚呼天之生賢將以用世惟公之生天豈無意賦以令徳旣厚而充發爲文章玉振金舂永樂之初公在宥密煌煌帝制多自公出迨事獻陵上下實親言無不從堯舜是陳宣徳以來至於今日明聖相繼眷倚如一公之納忠匪私其躬經幄綸闈夙夜敬恭山嶽不移澤施萬物公亦如之謙退不伐四朝元老眾之所資天復何心而不憗遺九重悼嗟恩禮加厚哀榮始終況乃眉壽直之先世道義相惇及我小子凡四通婚從防翰林情好篤至我老益愚不克終事𨿽不終事舊愛未忘今則已矣能不痛傷靈車南還千古之別奠此茗飲欲語反咽公有治命凡祭皆辭薄物薦誠公其鑑之

祭母舅歐陽先生文

嗚呼維我母舅實有盛徳鄕邦所尊才識超卓文章典雅世亦罕倫儒林之英州裏之秀學者如雲授業解惑開其善端博其見聞摶若襲荃紉蘭借蕙郁烈其芬嗟我小子早失怙恃罹湣遘屯眇末童防如墜淵谷幾不能存提挈以往衣之食之剖擊防昏誨我詩書勉我道義毋辱淸門自是以來粗克有立維舅之仁我之見舅如見我母意苦情親謂當百年得遂瞻依鄙念獲伸今舅已矣呼天叩地欲見何因母恩莫報舅徳未酬感痛則均向風長號形畱神往淚下沄沄寫此哀悃望拜靈筵敬侑一罇

祭姊夫楊行簡文

嗚呼先公之壻惟君一人於我兄弟實爲至親君家上園世號巨室克亢其宗善繼善述展其才能綽有令名千金之賦萬石之徵官旣無違民亦有賴逺邇懽忻小大稱【闕】姻族歸義鄕黨歸仁旣公且平其言恂恂自我不見今三十載我姊先亡幸君猶在林泉之樂君得其眞尙兾來歸與君爲鄰玆忽聞訃君亦先逝汗漫之遊誰測其至七十八齡不爲不多水逺山遙傷哉柰何崇酒於觴載肉於俎陳此薄奠淚下如雨

焚黃祭告文

維正統十二年嵗次丁卯某月某日孫資政大夫吏部尙書直謹遣苐三子稹昭告子祖母贈淑人李氏尊靈仰惟聖明篤念臣下推恩之典必及其先肆我祖母旣贈淑人玆復追封夫人秩正二品祗奉誥命不勝忻喜謹錄黃燎告墓下痛惟小子始生數歲慈母背棄嚴父遘屯家本貧空親戚無助獨賴祖母仁愛篤至辛勤撫養教使讀書當此之時侵侮者眾藐然防稚不至失所先業祖墳不至盜奪變賣得有慿恃以克成立本房之危而安墜而復振是我祖母再造之徳也今直忝備官使祿不逮養感念疇昔痛切於心幸防國恩累賜褒贈徳善之報昭然不誣伏惟尊靈服斯榮命尙陰佑子孫延於永世謹告男資政大夫吏部尙書直謹遣第三子稹昭告於先妣歐陽氏淑人尊靈恭惟聖朝篤念臣下推恩之典必及其親肆我尊母累有褒贈玆復追封夫人秩正二品只奉誥命不勝忻悅謹錄黃燎告於墓下痛惟我母生我劬勞行年數歲遽見棄背仰賴積徳深厚庇及不肖以克成人今幸有俸祿而不得養朝夕備寒暑罔極之恩愧不能報每一念之中心如割天地有極此恨無窮明命賁臨益深哀感尙祈祗服永佑後人謹告

男直謹昭告於顯考顯妣尊靈曰直才行鄙薄不克肖似幸承天寵進秩宮僚皆我考妣積徳所致肆蒙恩典更益寵褒顯考加贈榮祿大夫太子太保兼吏部尙書顯妣加贈爲一品夫人榮命下臨已嘗昭告然於神位尙未攺題稽慢之愆實不敢逭今者飾玆舊主署以新函伏惟尊靈卽安於此以歆時祀以佑我子孫於永久謹告

方外

送道士王貞白序

興國縣治平觀普覺成煉丹之地也成仙去後人尊其道者爲立觀以祀焉地旣奇勝故居者往往多俊拔之士王貞白其一也貞白常從今長春眞人劉淵然學道造其閫奧縣之人凡有禱祈禳禬者必請貞白貞白亦盡誠爲之由是人多嘉禮焉興國𨿽贑屬邑而與吾泰和境相接故其邑之賢者劉君溪逸嘗請予大父竹亭先生以道義訓其子所尊事者甚至於是邑之名人秀士多以詩酒相往來予大父與溪逸君相繼沒後十四五年予亦偶遊其地過治平觀識道士康自成王常淸曁貞白訪予大父所與遊者僅一二在焉蓋已不能無盛衰之感矣去之二十餘年予備員近侍從幸北京過徳州見溪逸君之少子敬孚蓋敬乎爲百戶管軍在徳州大有才望與予道舊故相得懽甚問其昔之一二在者今亦已矣獨貞白輩超然塵外故無恙相與嗟嘆豈勞於物役者果易衰而離羣逸居眞足以自養邪去年冬國家建黃籙大齋徴天下道流而貞白亦來旣畢事受賞而歸畱徳州徳州之人因敬孚而皆重貞白爲出錢作三淸像以金塗之又爲刻諸神位皆髹漆而金飾其字貞白將奉歸觀中敬孚領軍營造來北京求予文以華之嗟夫予之去興國也久矣所謂治平觀者蓋彷佛記其處而不能道其詳矣因敬孚之請而嘉貞白之爲人能精修以昌其教也故爲文以贈之而並道予之所感者焉

送多寶寺僧古章南歸序

多寶寺在廬陵曲塘裏林木蓊然髙甍巨桷參差隱見於蒼煙翠靄之中溪水出其西繞寺門涓涓流橫以石橋作亭覆之以爲行人憩息之所予舅氏家永和故予嘗往來過之愛其幽雅殊勝意必有淸修絕俗者居其中然未暇往遊也向嘗以內艱家居至永和適曲塘裏劉君士英邀予外弟歐陽士則教其家子弟因陪舅氏往過之遂一遊寺中殿堂門廡𨿽不甚髙大然規制深靚夐無塵迹寺僧四五人具茗飲迎客甚恭與之語皆恂恂切實必依乎理庶所謂淸修絕俗者也其後起復官京師去之又五六年當人事紛擾塵土轇轕之際追思昔遊邈不可得然後知山林幽絕之處蓋方外之人所樂非用世之士可得而兼也今年古章因省其師來北京遂以其學受知於慈嘗【闕】禪師時禪師方受命主天界寺乃署古章爲主藏然以禪師未卽南也且告歸多寶以俟焉將行謁予求一言爲贈予不暇作而古章求之不厭嗟夫予學孔子者也孔子曰道不同不相爲謀古章何求予言之深哉𨿽然有偶同者焉吾儒之爲學者貴乎靜蓋不擾於外物故能専心一意以明道徳之奧究性命之源而爲佛之徒者亦以靜爲主故常居乎深山宻林持其心如鐵石漠然無求於世乃能究其說之所至道𨿽不同其所以求之之方則一也古章歸矣其尙靜以求道哉若夫佛之說予不能如古章就其師而問焉其所以求之之方當不易予言也故書以贈其行

贈太虛師爲安慶都綱序

予仕翰林三十餘年其居北京亦二十年矣每勤於職務罕與外人接間以暇日出遊思得方外之人可與晤語者兾一浣塵抱嘗過城西天王寺上翠微山造圓通精舎又過淸涼僧院地𨿽殊勝然求其可與語者未之有也因竊自嘆恵休文暢齊已亞西與近之來復輩皆人耳何卒無繼之者豈皆奔走於俗務邪去年冬十二月有恵然造門者予接之乃報恩寺住持逹上人也上人安慶人初出家天寧寺旣悟佛法又通儒書喜爲唐人詩其意气偉然非其他俗師可比謂予曰昔先大夫寓居安慶時喜爲塵外之遊無事則過院中相與論詩或竟日夜不厭其後往知瓊州嘗有詩送之因爲予誦說實造語不凡予旣聞其所學又重其與予先公相好且予向嘗求之而不得者今乃得之心竊喜且敬焉覬一往謝未能也未幾上人復過予曰吾法屬祖璬號太虛實能嗣吾道今受命爲安慶府都綱敢求一言爲贈幸以先大夫之故無用辭嗟夫予非能知佛者上人旣悟其法而又通於吾儒自爲言贈之何不可而乃以屬予豈以予言可用邪夫都綱之職一郡之學法者皆統焉其律已守道而不俟乎表勵者豈人人能然哉必有以整齊之然後其心一其業専而教興矣故都綱者一郡佛教之興替所系也儒釋之道𨿽不同然正已以正人則一而已祖璬爲上人所重能齊眾以興教無疑也予𨿽不能知佛姑用其所同者以爲祖璬贈上人以爲然乎

送有中師歸上天竺序

京師天下防同之都其人靡所不有文儒武將英偉豪傑之士奇能異術方技之流釋老二教所謂眞人徳士持瓶躡屨風飡云臥不逺數千里以訪道問業爲事者舉集焉況乎山水之崇深城闕之壯四方萬國之貢獻禮樂文章制度典則之明備皆前世所未有是以髙人勝士必思一遊以盡天下之大觀而卑污齷齪者不能也予官京師四十年所見多矣今又見有中師焉中師長洲人始出家於練溪白龍精舎事白圭和尙又事南洲洽公爲入室弟子蘇之圓通永定勝感常虛席歷舉中住持旣又主杭之上天竺實五山之首學者多歸往焉中深於其道而又好儒喜文章見名公制作愛之如珠玉其心蓋超然無滯礙非拘牽常見泥於物我者比也嘗得鴻臚卿楊思敬東【闕】艸亭【闕】園燕遊詩蓋少師廬陵楊公及予輩所作喜曰是不可不傳乃刻石以傳久逺思敬聞之大喜至是與中語益奇之久之中告思敬曰中之來京師旣盡天下之大觀凡吾教之老師宿學亦徧禮焉其所得多矣吾將歸也於是思敬來告予曰昔韓歐諸公多與名僧遊今中亦可謂奇偉不常者先生宜贈一言以華之予聞錢唐多佳山水上天竺爲最勝常欲往遊而未得然終兾一遂焉中爲人如此是可愛也或者其有遇乎昔蘇子由作棲賢堂記東坡先生爲書之曰以此與廬山結緣庶幾他日入山不爲生客也予於中亦云故爲序以送之

抑庵文集卷十三

欽定四庫全書

抑庵文後集卷一

明王直撰記

南陵縣修學記

南陵寧國屬邑先聖廟學在縣治東南然興造之日久矣繕修不繼日入於壞宣徳五年任君秉彛之來教諭斯邑也始至謁廟視學捨凡明倫堂東西二齋及倉庫庖廚諸生寢捨皆傾仄腐敗其正殿及兩廡亦間有獘陋且器用多損缺弗稱嚴祀立教之意心切憂之思欲補獘爲完易敗爲新而財無所出乃致邑中好事者飲之酒而告之曰朝廷興學以成賢才美風俗其意厚矣南陵爲縣近在畿內而若此諸公樂善向道能不一動其心乎眾皆曰此吾邑之學所以教吾邑人子弟吾輩弗克早圖乃令先生以爲憂請各出貲財以助而其邑之傑然者朱道輝葉文員劉允廸潘廷美何舜卿卽各致大木爲棟梁且又資其不給乃市羣材命眾工凡諸用物一不以干有司防監察禦史張琦巡歷至南陵聞而韙之命醫學訓科劉惟先董其事縣令丞張亨龍得名助諸雜役及飲食之費經始於宣徳六年九月而以明年六月成皆堅壯華好軼乎舊觀又市胡俊陳貴隙地爲後堂與前堂相稱凡禮神諸器几案鑪缾籩豆罍爵之屬靡不具備於是廟學煥然一新今年秉彛以事來北京具以告予而求文爲記且曰倫之爲此蓋難矣經費旣不敢煩有司然亦未有槪於心者非眾人之協從弗能就也今幸而成功若不爲之記則無以示久逺且欲學於是者皆讀書勵行庶無負今日修學之心願先生有以教之予謂天之生斯人也皆賦以仁義禮智之性而行於君臣父子夫婦長幼朋友之間其孝親弟長者仁之本而君臣夫婦朋友則義之合也禮以制之而各盡其分智以窮之而各揆其宜則人倫之道明其所受於天者盡矣然人之气質不齊蓋有昧其道而斁其倫者是以有教焉教必有所寓而施是以有學焉故曰三代之學皆所以明人倫也今興學立教不異於古而必本於讀書書所以載此道也讀其書明其道深體而力行之則賢才成風俗美矣然而世之防學校者知讀書以明道矣深體而力行之則鮮矣持無實之空言思以僥幸於一時而謂賢才之成風俗之美其可邪南陵自昔爲壯縣今宻邇皇化而又得賢如秉彛者修學以教焉則夫爲士者當何如哉盡心於聖經賢傳明夫天理民彛之本然質於師講於友體之於身行於家施於鄕黨州閭推而至於仁義不可勝用然後爲學之成如是出而用之逹其道於天下以成化善俗則三代之賢豈逺哉父兄老長相與協比而成此者非茍爲觀美也祗順朝廷徳意固亦以此望於鄕邑之爲士者矣其可不勉哉秉彛名倫監利人始取進士爲監察禦史親老求教官以便養教之盡其方諸生始復有科目顯者觀乎是舉其賢於人可知矣故予爲之記以勉學者而並著之使他日有考也凡樂助之人其名未盡載者則列之碑陰

先壠圖記

萬安縣學教諭黃先生須閩之永福人也世爲其邑大家在宋時有曰定曰大資曰泰者以文學忠誠受主知大有聲於時其後又有曰提叟曰均壽曰則敬者皆有隠徳則先生之曽祖祖父也先生承世徳之懿以文學發身爲教官去故鄕久且逺矣其先世之蔵於衝谿於小陽於古岸之原者不克躬拜掃墓下風雨霜露之變蓋惻然有感於其心於是繪爲圖以寄意焉因其學訓郭公承求予爲之記夫君子之於其先蓋無所不致其思宮室則思其所居車馬則思其所乘於池臺之髙深則思其嘗釣遊也於林木之茂宻則思其嘗防休偃息於此也書而思其手澤焉桮圏而思其口澤焉蓋目之所接而思從之思之所存親之所存也況丘壠爲其體魄之所蔵者乎夫安得而不思思之而不能至則圖焉以寓其思若黃先生者可謂孝矣予嘗聞之古者列國封建故仕者能不去墳墓至春秋時𨿽孔子亦周流天下故其修防墓曰某也東西南北之人也不可以不識況今大一統之時士有志於行道者其何以自處也由是論之士之仕也要在立身行道不辱其先而已豈必朝夕墓下哉茍灑掃有主則去之可也彼不出其鄕而朝夕墓下思伐其松栢以爲材思剪其荊棘以爲薪其又甚則思發其所蔵焉者有矣其視去墳墓而能有耀於其先者得失可知也黃先生爲教官以孝弟之道教人所謂能立身行道不辱其先者丘壠之圖𨿽不作可也而猶惓惓如此蓋圖之接於目者常則思之存於心也固則豈有須臾忘孝哉圖蓋亦有助焉也然則觀斯圖者孝敬之心亦可以油然而生矣

和樂堂記

吾邑童用和居鐡溪江上有山水登臨之勝其爲人也闓爽樂易友於兄弟輯睦於鄕黨言行之發必審於理度於義他無所累乎其心蓋囂囂然樂也鄕之士友咸相與譽嘆因名所居堂曰和樂之堂蓋取其字與其行而爲名云今年其子彥倫來北京具以告予而求文爲記予嘗讀子思之書而知和之說矣和者道之所以行謂之和蓋循其自然而無乖戻之謂也夫人之生莫不有君臣焉父子焉夫婦焉長幼朋友焉皆天理之所存也循而行之至於無適不宜如是之謂和和則樂在其中然推致其極誠非人之所能者君子於此則有以槪之果行成於身和於家而逹於其鄕則可謂一鄕之善士而賢於鄕之人誠若用和宜爲士友之所譽也然則所以名其堂者不亦稱情也乎哉用和之居是久矣予昔嘗過之觀其室廬之美原田之肥沃人物之俊茂賔客之往來者不厭而重岡復嶺平沙漫流煙雲竹樹風防水鳥可以娛目而適情者皆得於履舄之下心甚樂之去之三十年童氏之居旣燬而復新所謂和樂堂者蓋想見其處而不能知其詳矣則今之爲記寧不嘅念於疇昔哉抑嘗思之樂者和之所由生也和則樂不和斯不樂矣世之以才力自豪者多矣然悖於理逆於義內仇怨於兄弟而外忿嫉於鄕黨由是奔走憂患之途而戚戚以終其身者不少也則如用和者豈非君子之所尙哉且夫和者非獨能樂也自身而化於家逹於鄕則和之所及廣矣持之以誠而行之於久則物之托於此者必將感而應之花之並蔕木之連理禽鳥之交哺皆和之所致也用和其尙勉於其終哉彥倫循循謹飭而與其弟甚相好一鄕之人無不愛且厚焉蓋化於其父者然也則予之所謂感而應者尙庶幾見之他日南還登斯堂而驗焉姑爲之記以俟

勅書閣記

君子之制事也義焉而已矣義者使物各得其所之謂也物各得其所而無或戾焉則其爲義也至矣利蓋害夫義者也専其利而不以及人則乖爭淩犯之風興惡在其爲義哉孔子曰君子義以爲質吾是以知夫爲君子者之必以義也況上以仁感者乎前年朝廷修養民之政念水旱之無常而其食或不給命有司出庫財糴谷以備賑濟富民能發廩佐官者具以名上永新賀祈年與弟引年嘗以急義聞鄕裏謀曰吾幸有餘積亦旣用以濟眾矣今天子慮民或艱食而豫爲之防吾其可不奉詔卽出谷二千石以歸有司俾自爲斂散縣大夫以名聞上遣使持勅旌之爲義民勞以羊酒復其家祈年旣拜賜作重屋以蔵焉翚飛鳥革巋然出於霄漢之表遊人行旅瞻望而稱嘆曰此勅書之所在行義之所致也於是祈年之名遂益顯於當時名者實之表也有其實名必歸焉寵之曰義民豈不稱情也哉賀氏之先本越人知章四世孫慿爲永新令卒於官因家焉其後或以材武稱或以文章顯佐郡宰邑者相繼而不絕祈年父仲昻甫尢輕財重義世之鉅公偉人多與相往來有文字之好祈年之克奮於義蓋有啟之者是故君子以世徳爲貴也義者人心之所同有而君子亦人之所樂爲也豈獨賀氏哉玆閣之成凡接於見聞者皆起其同然之心發廩佐有司防年饑嵗得以廣上之賜而民無失所者則仁義之澤洋溢周徧唐虞三代豈過哉祈年來京師以閣記屬予故爲記之所以重祈年而亦將有勸也

西亭記

永樂二十一年秋八月吉水蕭鼎升來京師以其所作西亭請予記蓋其祖如淵嘗作亭於所居之西前臨羣山下瞰池水佳木異卉列植而交防凡師友之講論賓客之往來者皆萃其中油然賦詠之樂每發於觴酌之餘蓋一時之盛也亭之廢久矣鼎升乃卽故址而建焉曰吾以繼吾祖也嗟夫鼎升可謂賢於人也哉惟吾郡多大家久者五六百年近者亦三四百年當其盛時髙樓傑閣之翚飛廣宇丰堂之鱗次衣服相絢耀輿馬相雄髙蓋可謂美矣然盛必有衰興必有瓌理之自然也故夫室屋之華賓客之盛吟詠之風流管弦之繁防皆已變爲荊棘之場樵牧之墟鳥獸之鳴號精魅之叫呼者矣遭遇聖明沐浴膏澤衰者盛廢者興革蕭條之陋風復太平之偉觀者豈獨一西亭也哉然能思繼其先如吾鼎升者其可多得耶古之人論孝曰繼志述事鼎升其知此已夫𨿽然繼述之大不特締搆而已也蓋必存諸心施諸事者皆無愧於前人斯可矣是故居其位則思其嘗宴嬉於此也行其亭則思其嘗陟降於此也念其志意之所在與其行事之所存勉其所爲之善而絕其所戒之非斯可爲善繼述者矣故亭之復作有不必書而謂思繼其祖則是眞足書也詩有之曰繩其祖武鼎升以之其曰夙夜敬止則予勉鼎升之意也蓋不敬則凡所以繼其祖者皆茍焉而已矣若是則物之廢興成毀亦何常也哉故予書其說以爲記使置之壁間而覽觀焉以自朂也

種徳堂記

武進章孟昭世居芳茂山之馬澤橋其祖華甫父文逹皆以農事起家有聞於鄕邑至孟昭與弟仲昭季昭而家益裕然皆讀書循理未嘗用以自豪甞曰吾兄弟所以能立於今者皆祖考之徳也辟之治田前人勤而種之肆後之人得以食其實吾兄弟可忘邪於是名所居之堂曰種徳蓋以彰其祖考之美庶朝夕見之而思所以繼因戶部主事潘有貞來求記於予予謂子孫之視祖考猶水木之本源也江河之源深逺而不窮然後其流奔放肆大逾萬里而至於海松柏生於髙原其所據者衍沃而深厚然後枝葉敷暢條達至於大百圍歷千嵗故曰本深則末茂源逺則流長其理固應爾也章氏傳三世至孟昭兄弟而猶不失前時之望謂非其祖考種徳之致其可邪種者敷布之謂以及人者言也其周窮卹匱濟人之寒饑免人之困苦者蓋有矣旣能恵於人則必獲報於天宜其子孫之盛如此也然徳必有諸已而後可施諸人其忠信原慤不愆於仁義可知矣孟昭兄弟揚先徳而圖後繼可不知所務邪居仁由義此其當務之大者也夫仁義𨿽人所同得而惟惇本尙實者鮮或失之故畎畆之間髦士出焉孟昭兄弟於耕稼之餘益取聖賢之書讀之仁義之積益厚恵利之施益逺則慶澤之及子孫將久而益盛譬若種而獲獲而復種相續而不已焉則章氏子孫之興可一世計哉故爲之記使掲於壁間而日覽焉以自勵也

承恩堂記

永丰浮潭楊氏徙自吉水之湴塘蓋南唐虞部侍郎輅之後詩書禮義相傳至於今子朂已久矣而其家益隆去年朝廷修養民之政慮有水旱思豫爲之所遣禦史督有司發府庫之財益倉庾之粟以爲備民有出谷佐官者具以聞子勗感上之仁而興於義出谷二千九十石以歸有司備賑貸禦史聞於朝上命降勅旌之爲義民遣使持詣其家勞以羊酒蠲其繇役子勗旣拜賜喜曰聖恩不可忘也昔蘇子喜雨以名堂今吾之所受者是卽雨露之澤也遂名其堂曰承恩之堂然以老不能行命子啟恕拜謝於闕下且使徴予文爲記予謂仁義人之所同有財利亦人所同然也理不足以勝欲則於其所當施者亦冥然不動悍然莫之省憂故有視其親戚濱於死亡而不肯捐一錢者況常人乎惟君子能見義勇爲無一毫顧計私千鐘之粟百鎰之金一朝委之而不惜義勝故也況上以仁感者乎傳曰未有上好仁而下不好義者然則子勗非篤義之君子歟或謂範忠宣麥舟事蓋文正之義而忠宣成之子勗父子猶是也是不然楊氏義烈有大於此者忠襄文節天下莫不聞歷數百年猶凜凜有生气彼前之所立旣如此則倒廩傾囷以周人之急者固義之餘也而亦可謂善承其先矣使子勗之子孫由是而充之益思趾美於前人處則義洽於鄕仕則義著於國古所謂徳立而足以不朽者將不在楊氏矣乎故書之以授啟恕俾復其尊府而掲於堂之壁間以爲記

勅書閣記

虎溪蕭氏爲吉水故家蓋有詩書仁義之澤焉在宋之時多顯者靜軒先生於信國文公之尊府革齋有師友之誼故信國於蕭氏執禮甚恭當時見於翰墨可考也數百年來稱文獻之家者必曰虎溪蕭氏且其家故饒財廩實至累萬今𨿽若不及前人而猶非眾人所能及文志甫則虎溪之傑然者也常推其餘以賑贍鄕裏鄕裏之人賴之以不困而皆歸徳焉正統五年皇上卽位旣六年矣徳化流行萬方協和猶慮水旱之不時民生之多艱詔有司廣儲蓄以備防歉富民有捐廩以佐官者當旌其義復其家文志甫喜曰此吾志也固常行之矣今天子一意養民必欲使之皆足給而無失所者蓋所謂如天之仁也吾可不加勉卽出谷二千石以歸有司且置倉貯之官自爲斂散有司以聞朝廷賜勅旌之爲義民勞以羊酒而蠲其繇役於是文志甫之卒已三年矣其子東鉉旣拜賜建閣而寶蔵之曰此天子之仁吾父之義也龍光郁然非獨寵賁蕭氏之子孫百世之下欲知聖朝仁民之徳豈不於此有徵乎閣成因翰林學士錢先生求予記予嘉文志甫之明於義而東鉉克篤於君親思大著厥美其事皆不可不書且嘗竊嘆世之爲右族大家者其先非不厚於行誼也至其子孫則多以利失之蓋有切於爲已不肯捐一錢以周親戚況眾人耶又有攘敓以自封而不顧人之死亡者由是大夫君子或正論以貶之或按法以討之辱其身忝其先惡用是爲子孫哉玆閣之建巋然髙出於霄漢而璽書在焉居民行旅瞻望而興嗟思上之仁與文志甫之義所以浹洽乎生民光華乎祖考者蓋無時而忘也東鉉其誠賢矣哉故爲記之亦將以警夫爲人子孫而未能然者

恩榮堂記

君子之所以榮其身蓋必有道矣夫爲人君者操賞罰之柄以馭下視其人之所當得者而施之恩賞行則榮耀及矣然上必戒於濫施而下不貴於茍得也蓋必由於義而後誠足以爲榮不然人將與之以貎而不與之以心是故君子以義爲質新淦何用髙蓋所謂勇於義者也正統五年朝廷修養民之政詔諸有司多積谷以實倉庾使𨿽有水旱而民可以不饑富家巨室有能捐廩佐官者以名聞用髙喜曰吾承祖宗之慶與朝廷休養之徳而幸有餘積嘗推以濟眾矣今舉而歸之官使自主其出納不尢幸乎卽出谷二千餘石以歸有司縣大夫以聞上命降勅旌之爲義民勞以羊酒復其家用髙旣拜賜則又大喜曰吾奉承天子仁民之意而已豈敢以義自名哉而上寵賁之若此其可防耶卽治正堂什襲而寶蔵之名堂曰恩榮之堂今年其子善言來京師因中書舍人金輔伯屬予爲記予聞之孔子曰君子義以爲質又曰利物足以和義蓋爲君子者必以義爲本而義之行必以利物爲貴世之人有徇於貨財溺於己私視其親戚之危亡而不肯施一錢者有之況眾人乎況千鐘之粟之施者乎彼惡知所謂義哉用髙感上之仁而慮鄕人之有饑至於倒廩傾囷無毫髮顧惜眞有味乎孔子之訓璽書之褒以榮顯其身而光大其家豈不宜哉何氏先世居新諭之淸水洲蓋宋狀元昌言之裔其後徒新淦之竹城再徙於今鳳山世有顯宦詩書禮義之傳久矣至用髙益勉於孝友忠信而義問昭著於鄕邑非所謂世濟其美者乎故爲之記使其子孫及鄕之人登斯堂者仰云漢之章思雨露之澤亦當有所興起也

勅書閣記

興國爲贑屬邑而與予泰和境相接其邑多良田沃壌富家巨室收其利之入以石計者累千數而多尙禮義喜推其餘以濟人鰲源王彥誠氏其一也彥誠旣卒其嗣子宇兄弟猶以惇厚好施有聞於鄕里正統五年聖天子修養民之政慮水旱之無常不可不豫爲之備詔有司發府庫之贏廣倉庾之積使𨿽有災而民不饑冨民有能出谷佐官者皆勿拒各疏其名以聞子宇聞令下卽出谷二千餘石以歸有司俾自爲出納以賙給貧者有司以聞上命降勅旌之爲義民勞以羊酒而蠲其徭役子宇作重屋奉勅置其中什襲而寶蔵焉名之曰勅書閣今年攜其子叔鑑來謝恩闕下而求予爲之記夫水旱之變天災也堯湯之世有所不免惟聖人能預爲備故𨿽遇災變而民猶不失其常後世人主不能思患而豫防之稍遇水旱民之流亡轉死者多矣𨿽曰天災實人事有未盡也我太祖髙皇帝篤於養民嘗出楮幣令天下有司多積谷以備防年天下之民皆得其養而無失所者今上復舉行之詩所謂繩其祖武者也子宇能出谷以助賑貸蓋上好仁而下必好義也夫有其實者名必歸之義名之褒眞可謂稱情也矣寶而蔵之以示子孫蓋百世之榮也玆閣之建巋然出於羣屋之上而榮光佳气輝映乎山水之間鄕人老長瞻望歡呼曰此勅書所在行義之所致也必將起其同然之心則鄕之細民亦永有利哉是爲記

奉慈堂記

奉慈堂者閩縣主簿丁玉潤山奉母之堂也潤山早喪父賴母權氏鞠育教訓以至於成立乃作堂以奉之朝夕左右順適其起居承其顏色調其衣服寒暖之節而備夫甘旨之供及舉賢良方正得主閩縣簿則又奉母之官而以祿敬養焉於是時母年幾七十矣蒼顏白髮享其福於上潤山巍冠盛服婉容愉色致其樂於下懽忻悅懌之意充滿於一堂之間士大夫以爲榮名堂曰奉慈者蓋惟母居之嵗時之吉賓親捧觴稱壽者得至焉其餘則否所以示専也夫父母之於子辟天地之於萬物生成之徳大矣莫之能報也區區口體之奉蓋以效其萬一云耳而君子盡心焉然予聞之孔子曰夫孝始於事親中於事君終於立身此其大者也蓋事君之忠卽事親之孝故能事其親則當移以事君至於卓然有立而行不違道使人推本於父母之賢此所謂成親君子之孝豈有加於此潤山善事其親則本旣立矣當聖天子求賢圖治之時與百里民社之寄致忠於君施恵於民皆事親之孝之推也道行於當時名揚於後世而父母有榮焉則於孔子之訓可謂無負矣豈非潤山之志也歟予親戚梁叔蒙與潤山皆由賢良方正之科以進今爲官知縣相善也來朝京師屬予爲之記予嘉潤山之孝而欲勉其大者也故記之

勅書堂記

君子之於義非有所爲而爲也有所爲而爲之非義也然而上之人必褒顯之者所以勸天下之爲義者也勸賞行則人皆競於義而義之澤浹洽於天下矣正統三年朝廷修義民之政詔天下郡邑皆積谷以防水旱冨民有能捐廩佐官者以名聞於是好義之民爭發粟以備賑濟永新賀孟璉其一也孟璉居邑之琥溪爲大家自其父叔瑀以資富雄鄕裏而尢以好善急義得名於當時至孟璉仍有父風出谷二千餘石以歸有司且爲倉貯之縣大夫自主其出納鄕之細民有乏食者皆賴焉事聞上遣使持勅旌之爲義民勞以羊酒復其家孟璉旣拜賜則自念曰吾祗承徳意知出谷而已豈敢徼此名哉而璽書寵賁之若此其何幸如之乃奉寘於正堂而加什襲焉名曰勅書堂鄕人至者莫不起敬起慕而有不可及之嘆至是孟璉命兄子輙來京師因其姻家翰林編修劉定之謁予文爲記屈子曰善不由外來兮名不可以虛作義根於心者也動乎中而見乎外有其實者而必有其名理固然也孟璉興於義而義之名歸之斯不亦稱情也哉予聞賀氏之先有升卿者與周益公爲友宋孝宗時舉賢良因益公得幸於上上書讀書樓三字以寵之當世以爲榮今孟璉以義著而蒙天子之錫命衣被云漢昭回之光山川艸木俱有喜气而斯堂也蓋與讀書樓輝映於前後皆賀氏之榮觀也孟璉可謂無忝爾祖矣後之人又有以繼之則賀氏之光華盛大有已哉

節孝堂記

節孝堂者龍泉教諭蕭孔資奉母之堂也奉母之堂而名之曰節孝者所以著母徳也母孺人曽氏故翰林侍講學士鶴齡之女兄贈翰林修撰梅巖先生之子曽故泰和儒家閨門之內有禮法故孺人在家爲賢女年十九嫁爲同裏蕭【闕】之妻蕭氏亦名家素有徳善而孺人宜其家當時有親在堂而貲產不甚丰所以供甘旨奉祭祀待賓客公私百需皆取給於家孺人以勤儉相之無不如志年三十四而【闕】卒孺人事上撫下皆不失宜舅姑嘉其孝敬常稱之六親舅沒治喪盡禮事後姑益謹甚姑常病痢久愈劇孺人晝夜侍側進藥食無毫髮厭怠意及卒亦以禮葬鄕人莫不以爲難遣孔資從舅氏學學成得霸州訓迎孺人來霸州以其祿養焉少師楊先生聞之曰是節孝兩盡者也學士君因以名其堂而未有記至是孔資司訓滿九年得龍泉教諭又將奉母就養於龍泉介其內兄監察禦史防蕳來請記曰先人不幸棄諸孤而吾母辛苦以自立節孝云者豈幸而致哉惟先生賜之言俾有聞於後乃不幸之幸者也嗚呼婦人之義從一而終此其大節也守節不變是不忍死其夫不忍死其夫又致孝於其姑亦天理之當然也世之爲婦者或鮮能此而孺人能之豈非賢哉夫天理之在人無彼此之間然有不待教而能有教之而後能者气質之異也是故先王旌別淑慝樹之風聲所以厲天下之爲善者也節孝名堂其此之類歟世之爲婦者升孺人之堂聞孺人之徳而興其同然之心則有益於風化豈小哉孔資爲教官汲汲然揚其母之善以儀世範俗是以家爲教也若勉徳於身思有以成親使人薰其徳而皆爲善且良出而用之又各致其效則有益於風化豈不益逺且大哉故爲之記使掲於堂上而日觀之以自勵也

龔氏祠堂記

昆山龔氏居駟馬涇之陽至今工部郎中理七世矣其曽大父甞作祠堂以祀先永樂中不戒於火燬焉考思齋追惟先志復建於正寢東南而祀事益謹歷年旣多日就朽蠧理之兄珩與其弟琚謀攺作卽舊址少北而搆焉蓋正寢之東也寛宏靚深有加於昔正統十一年九月告成奉主於四室而以嵗時薦享焉至是理來告予曰祠堂之建蓋先祖之志今兄弟幸克成之願爲之記俾刻以示後庶紹續於無窮夫君子之孝於親無不用其情其尢愼者葬與祭而已故親之葬也則必反其神旣虞以安之歸而置諸廟矣然日以逺也逺則忘之而孝子慈孫之心則未能忘也時至而思思之則必有以將其誠而祭祀之禮行焉是所謂追逺之道也然古者祭必有廟廟之隆殺必視其爵之髙下及後世廟廢孝子慈孫無以伸其尊祖敬宗之心君子惜之於是有祠堂之制自庶人以上皆得以祀其四代之祖考厚倫美化之意盛矣哉然非篤孝之君子則亦莫之能爲也龔氏今七世祠堂屢作而新焉豈非前有篤孝之君子啟之故後有所法歟𨿽然祠堂之制子朱子意也而猶有禮焉龔氏子孫遵其制行其禮內盡其心外備其物薦享之際肅然如有見僾然如有聞誠意旣孚祖考來格而錫之以福不亦永永有利哉理以明經取進士歷主事至今官以才名聞當時朝廷褒贈已及其考妣而珩與琚又以孝弟勤儉興其家吾知龔氏之盛未艾也故並書之以爲祠堂記亦因以勉其後人焉

世彩堂記

君子之致福於其身豈偶然哉蓋徳者人之所得於天者也得之於天而保之不失夫是之謂順天順天者天固祐之俾之壽考康寧子孫眾多享丰亨豫大之福此天所以彰其徳也成周詩人之於君子也旣以無疆無期祝其壽矣又推言夫所以得壽者而曰徳音不已徳音是茂其意猶未巳也又極言之至於保艾爾後乃已焉豈非以有其徳者固可以得壽猶必保養其子孫蕃衍盛大然後爲福之全於乎何其善言君子也今劉氏以世彩名堂亦何其與詩之意相似邪蓋劉氏在宋爲仕族嘉定中有厚南者官至朝請大夫其尊府鈍齋先生以承議郎致事而其徳望重當時遭遇慶典亦累封至朝請年登九十孫曽滿前康彊如少者初度之辰其諸子孫大置酒合樂以爲壽一門四世防衣交映而命服金紫煌煌如也縣大夫率其僚屬與縉紳君子皆來賀歡動裏閭因名曰世彩之堂凡能賦者歌詠之永樂中劉氏有名本者取進士官翰林韓憲王嘗問世彩事曰此一時之榮而焜煌後世爲更書世彩堂牓俾掲焉夫自嘉定至今屢更變故人事之可感者何限而世彩之堂獨存非誠光逺有耀者哉而其子孫服詩書禮義之訓以取科第躋顯榮者蓋久而彌盛於此尢可以觀徳矣予聞之孔子曰積善之家必有餘慶積之云者進而不已之謂也前人之徳盛矣爲子孫者必當思所以繼因其本而加厚焉茍進而不已則慶澤之傳於後也有餘矣主客郎中垔劉氏之傑然者也復以堂記屬予故爲之記且以勉其後人焉

筠庵記

彭君百鏈嘗買田於武山之麓作室以居而種竹庭下曰吾將於是而終老焉時百鏈爲禦史以材行見重於世功名富貴之所廹逐而不捨者故不得如其志以卒今子汭兄弟居之讀其書耕其田而培植其竹曰此先人之手植也奚敢忘哉因名所居曰筠庵而來京師請記焉夫孝子之於親思其居防笑語志意樂嗜儼然其親之在目也則是居者汭之所以寓其思焉耳居防笑語志意樂嗜之不忘則其親不亡矣豈惟見竹而念其手植哉竹之爲物有君子之徳焉淸而不污直而不撓羣居而不爭孤立而不懾風雨震淩而不失其性霜雪嚴沍而不易其節君子之有道者似之禦史君之植此蓋將與比徳也汭之觸物而興思其亦加念乎此哉予聞之君子之嗣親也要以徳爲本其徳克肖則其親有繼矣衛詩淇澳美武公之徳也自徳之進而極於其成始終皆托興於竹而詠歌之則竹固非尋常卉木可比也汭進而升其堂退而觀於其竹思先考之澤而詠昔賢之詩進徳之功至於從容中禮焉則汭可以爲賢而禦史君有子矣往年予與同遊武山而周覽其勝皆欲謀歸老之地而君先得之然不能少遂其樂今予築室將老於山之陽相去甚邇也思君而不可見見汭猶見君也故爲之記以勉汭於成汭其有取於予言乎哉

榮錦坊記

臨川榮錦坊者監察禦史張士貞之居在焉士貞永樂辛丑以明經取進士天子將顯用之使需次於家鄕閭父老比之衣錦之榮郡太守曹侯璉思殊其宅裏以風郡之人士於是搆財於裏門而表之曰榮錦坊宣徳元年九月二十一日也臨川故文獻之邦其人勤於問學賓興之嵗挾藝試於有司者常數十人由是而貴顯者前後相望也其士習如此然欲歆動其民而使之競勸於學非有以聳其瞻視而常接於朝夕之間則亦有時而怠矣此曹侯意也然則曹侯之所以表其坊者豈惟張氏計哉昔常衮爲福建觀察使禮其士人而俗以丕變文學之士比之中州曹侯之建立如此則臨川之人將無不勉於學繼士貞而起者當不可勝計若然則表勵之效豈細哉然吾聞之古之君子務其道非欲以加諸人至或推以示人而使之起敬起慕亦君子所不能已然其聞之逺近必視其實實大則聲宏其理然也漢之王烈以隠徳髙天下當時名其鄕曰君子鄕鄭康成學行爲人師而人表其鄕曰鄭公鄕至今稱之無間言其有異乎是者皆已泯沒而無聞或又以興議於後由是言之則君子之於其實當何如可知也士貞之可表者曹侯旣表之矣尙益勉修其實哉使道徳充於已功業昭於時而人無間然者則將爲表於天下後世豈止一鄕一時之榮而已哉君子務其大者逺者茍遜其極防其次非所以自重也予望於士貞者如此故因其請記遂記之

進思堂記

明威將軍指揮僉事和陽紀侯之在安慶也吏士浹和四境寧謐乃治其燕居之堂而榜之曰進思蓋取孔子進思盡忠之語而爲名間使人來京師請文爲記侯之言曰惟我先人遭國家興運得效其力以驅馳列官四品任分閫之重而予實繼承之惟朝廷之大恩不敢忘夙夜思所以報而保先烈於無窮亦惟盡忠不怠庶幾其可也此予名堂之意也安慶古舒州之域其地濱大江宻近京邑而當黔蜀荊湘交廣豫章之防蓋天下之重鎭也爲將帥者撫其士卒而和其人民必有忠君愛國之心乃克當之此侯之所以受任於此也夫忠者臣道之大端盡其職所當爲而不顧其私之謂也自古爲君者必以此望其臣爲臣者亦必以此事其君是以功烈顯於當時名聲垂於後世侯之在鎭也以英偉之資豪傑之才協於同列逹於政體大小之務必盡其心連營而居列肆而處者蓋無不被其恵太宗皇帝之北巡也侯屢以簡抜在行服彊悍之眾而信威於漠北侯蓋有力也其忠如此而猶惓惓以自勉焉若侯者豈人所能及哉漢宣帝時趙充國爲將擊先零守便宜從事人或難之充國曰諸君便文自營耳非爲公家忠計也又曰是何言之不忠也又曰明主可與忠言充國之心未甞忘忠卒能定疆塲利國家故圖像於麒麟百世誦之今侯之心亦充國之心也其福祿榮名蓋將與充國等矣豈特保先烈於悠久哉今制有功者之子孫皆世受其爵蓋所謂與國咸休永世無窮者使侯之子孫登斯堂者皆以侯之心爲心而皆勉於忠則顯爵之傳於後可以世計哉此亦侯之志也予故爲之記不獨以著其美且以勉其後人焉

具慶堂記

監察禦史李君大用名其奉親之堂曰具慶而求記於予蓋其父存敬甫惇本尙實恭而能譲其母劉氏以柔恵淑善宜其家宗族化之鄕裏法焉大用爲禦史以端厚勤愼知名當世朝廷嘉之而推本於父母之賢於是封存敬甫爲禦史劉氏爲孺人蒼顏白髮而命服輝映李氏之族鄕人之老長莫不相賀以爲榮堂之所以取名蓋如此昔孟子論人之至樂而以父母俱存爲之首則父母俱存蓋人之所甚欲也然而存者有之矣至於康彊無恙而得食其子之祿蓋難也食其子之祿者有之矣至於受封爵之榮拜寵嘉之錫光顯於當時賁飾於後世者尢難也今大用之父母兼得之此豈智力所及哉天也天之厚於李氏如此抑豈出於偶然者耶予聞之書曰作善降之百祥存敬甫所以修於身化於家而儀於鄕黨者善也善固天之所佑則其受於天安得不厚且備哉世之人有任智力奔走終其身以干寸祿希一命而不可得者不知善之當務而已然則存敬甫豈所謂修其天爵而人爵從之者邪抑又聞之大用曽大父謙仕元爲禦史大夫大父克名隠居行義常賙防其鄕裏是皆有及人之善矣存敬甫能繼續之大用又克承借而引長之如此天惡得違李氏哉辟之松柏生於髙原甘澤滋於上沃壌培於下其大百圍長千仭理之必致也然則存敬甫之福蓋未艾哉大用名笴爲禦史幾九年所以榮其身顯其親者當益進則斯堂之慶將不益厚且備乎姑爲之記以俟

資愛堂

資愛堂者毗陵錢梁溪奉母之堂也梁溪毗陵仕族其大父本道甞爲興山知縣父原禮早世母朱劬勞誨育故梁溪克遂有成今𨿽老尙康彊無恙梁溪朝夕率婦子備物敬養焉婉容媮色能得其懽心故其所以名堂如此因予友兵科給事中劉仕拯求予爲之記予辭以未識梁溪且不暇作而仕拯數來徴文不已從而思之梁溪旣能愛親而又與予仕拯防且名其堂蓋取於孔子孔子之言天下皆誦之然能服而行之斯善矣梁溪知以孔子爲法必非世之齷齪者比不爲記之無乃非人情之所樂哉夫爲子者孰不有父母焉有慈而無威母道之常也況寡居獨處之時乎寡居獨處而惟子之恃則媕婀煦育之意有加焉媕婀煦育之意有加而不敗其子者蓋鮮矣梁溪之母早寡愛梁溪而能誨之使有成可不謂之賢母也乎然則梁溪之愛母旨甘以恱其口輕暖以適其身順其起居動作之宜以樂其志意凡所以愛親者無不致其極此亦孝道之所宜然也孔子曰資於事父以事母而愛同梁溪不得致愛於其父而幸有母在焉致愛以事母得不哀痛以念父乎然則梁溪之心亦苦矣抑嘗聞之愛親者不可以不敬也然愛親者必愛其身敬親者必敬其身愛敬盡於事親而厚於身則不沗所生而能成其令名此蓋孝之大者予欲勉梁溪使就其大者故爲說如此以復焉俾掲諸堂上

環秀堂記

距浮梁邑最近有地曰田西者蓋山水之防也峯巒疊秀連亙逺邇隠然如一大環長溪之水出乎其中深若渟膏淺若浮練逶迆而東淸見毛髮乃一邑之勝處而李氏世居焉今監察禦史遵安之堂適當其勝因名之曰環秀之堂而請予文爲記予謂山水之勝隠者之所樂也彼富貴者得志於一時居有廣宇丰堂之安行有雕軒文駟之華進則垂紳正笏以立於大廷退則美飲食好聲色以恱乎朝暮無不如意者其於山水之樂非不好𨿽好之亦不能兼有也惟幽人貞士進不得志於當時乃退而樂乎此披莽蒼橫淸泠俯湍瀬之奇瞻崖崿之秀以自快於其心𨿽不若富貴者之娛然亦各適其適也李氏出自唐衛公子孫嘗以科第入官簮纓之貴不絕至遵安遂居風憲之重任耳目之寄蓋非隠者也然猶不忘乎斯堂豈以富貴之娛山水之樂爲可以兼得也哉夫旣不可以兼得矣而尙眷眷焉毋乃非仕者之義乎𨿽然吾知之矣孔子曰知者樂水仁者樂山夫人稟天地之秀以生仁知固所有也假於物以致其美焉此君子之所謂善學也因其安重不遷而以篤吾仁因其周流無滯而以廣吾智使不爲私意所移而至於不可勝用此固仕者之所宜務也遵安之意誠出於此其爲良禦史可必矣不然則連山絕壑洄汀曲渚虎豹之所家虺蜮之所穴𨿽曰美矣將有時而厭也惡能有益於學哉願以是爲記庶幾進徳之助云耳

孝感堂記

孝感堂者監察禦史禾川劉性善奉親之堂也性善母王氏生性善五月而父出之時外大父邦仁舉明經知朔州因攜以行性善稍長知本末常涕泣吁天欲見其母不可得母轉側逺外二十年乃歸嵗辛巳性善訪知其防而往省之母子號慟幾不能生時性善已被推擇爲縣學弟子員卽月餽廩膳之半以奉母而日夜泣請於父願復爲母子詞防懇切有足動人者父憐而許之於是遂迎以歸作堂以奉養焉鄕邑士大夫以性善之孝能動其父而致母之還也名其堂曰孝感之堂性善旣爲禦史不得躬事親而思之不置乃謁告歸省將以祿賜之餘爲親懽過予道其名堂之意而請爲之記予謂父母子之所由以生各安其位而享其養焉此人倫之常也不幸乖忤以失其常而能積誠盡孝委曲將順而使卒復於常非善防變者不能也若性善者亦可謂誠孝者耶天地者萬物之父母也陽亢陰伏物烏能遂其性哉有至人者以其懇懇之誠而伸其惓惓之禱則和气應甘澤下物之枯然瘁者皆勃然以興天之髙地之厚而可以感通如此況親若父母乎然則有不幸遇此而抱終身之戚不能伸一日之志者非誠孝有未至耶則予於斯堂安得不深嘉而重嘆之哉昔朱壽昌得其出母而養之東坡先生爲文以風夫有親不能養者夫有親而不能養與必求其親而養之其賢不肖相去逺矣然則今有若人者過乎此得不赧然愧惕然省以悟乎予故著其說以爲記庶於厚人倫美風俗有助焉

佚老堂記

金華陶仁存氏於其舊居之東偏作堂以燕休而名之曰佚老堂其從子永成官大學昔甞與予同事今上於東宮最相知間過予道其事曰吾陶氏於金華爲故家詩書之習其來也久矣叔父蓋族之賢者也方壯盛時常勤勵以有爲矣今年已六十子孫足以代其任田園之入足以供其費山水之淸曠足以逰親戚之往來賓客之過從者足以爲朝夕之嬉此其所資以自佚也願先生記之予謂人受陰陽之气以生故有動靜之節辟物之生於春長於夏乃陽之動仁之顯也及其成於秋斂於冬則陰之靜用之藏也人有耳目口鼻四肢之欲而防乎君臣父子夫婦朋友長幼之間於其少也所以經綸而酬酢者豈能一日防哉至於老而倦也向之苦心役志以從事者庶乎其遂矣於是退然以休肆然而樂是蓋人道之常陰陽之義也仁存殆所謂安常防順之君子歟然予觀之世之能此者鮮矣蓋人之欲無窮而物之足吾欲者有盡故朝而作夜而思矻矻於事爲之末擾擾於得失之途有不知其身之老也是可謂知義命者耶然此特貪冒無恥者之所爲要之惡勞而好佚者天下之同情蓋有欲之而不得者囂然喪其樂生之心而無所不爲秦隋之季是已故君子𨿽貴於由義而尢貴於逢時今天下太平四夷向風兵革不用少者得盡力於衣食老者皆得優防以嬉若仁存者𨿽樂處其常而實天子至仁之澤之所及也由是論之則斯堂也豈特陶氏之美觀而已哉予聞古之稱堯者曰惟天爲大惟堯則之於今所可見者康衢老人之歌之類在也由是而可以推見其萬一矣仁存遭遇聖明沐浴膏澤而安於無事醉飽之餘形於歌誦必有繼康衢之謡者永成其謹識之庶萬世之下有考焉是爲記

仰日堂記

丹陽河彥澂以能醫太醫院有名當時因得侍仁宗皇帝於東宮然彥澂謙謹和厚未甞自異於人今少傅兵部尙書兼華蓋殿大學士楊先生時爲宮臣甞有疾彥徴治之良愈因與厚善相往來及畱北京遂虛館防之而予亦與爲鄰有緩急求焉相好也其子俊居南京聞彥澂將還乃作小堂若干楹曰吾父還吾奉之於此然彥澂未能還也去年俊來省視而道之先生名之曰仰日之堂予曰浚也子知所以名堂之義乎夫日者君象也古稱近君爲依光日月今子之親以醫道事君未能去朝夕斯所謂依日月之光也然去子則逺矣道路之邈悠山川之限隔宜子之不得見也仰而望之則惟日之見見日是猶見親之在君所也旦旦而望之則若常常而見之於其心豈不少慰乎古之人有望云而思親者狄仁傑是也今子逺其親而托思於日焉其義蓋亦若是而已矣身者親之枝也故有身者不敢忘其親不忘其親則不敢輕其身茍輕其身矣而曰吾能不忘親非君子之孝也今子仰日以致其思則親之容儀儼然如或見之由是一出言一舉足皆若親之臨乎上而不敢違理焉則不惟不忘其親而亦不辱其親矣此君子之孝也夫日陽精也陽之徳仁爲犬醫者仁道也子奉親之教推明以致其極而心常不違於仁使凡疾痛者皆蒙恵焉人將曰幸哉其父之教然也玆不惟不辱其親而又能成其親之令名孝之大者也如是則不愧夫名堂之意矣豈獨寄其遐思也哉子必勉之俊起拜曰先生之言是也俊敢不勉予於是知俊之可爲令子矣卽書其語遺之俾掲於堂之壁以爲記

望親樓記

桃源彭士英喪其母孺人葬於所居之東久矣而猶哀思之不置乃作樓以望其墓曰吾親蔵於此魂其來歸庶幸有見乎因名樓曰望親之樓今年來京師泣告予曰俊之始生吾親因以成疾𨿽在牀蓐而哺養不廢久而疾加劇不幸遂至於大故是俊之生適以禍吾親其罪逆大矣罔極之恩旣不能報其何能已於哀思乎此樓之所以作也敢請記於先生願有以教之予謂死生壽夭天也非人之所能爲也子𨿽愛親其能奪之天乎惟夫所以生成之徳不能忘於是有春雨秋霜之感矣春雨秋霜相續於無窮則吾之哀思其親豈有窮也哉故曰君子有終身之喪此之謂也然墓者體魄之所蔵也古者孝子之喪親旣安厝之卽返其神於廟將祭則思其居處笑語志意樂嗜又酌鬯以求諸陰薌而求諸陽蓋無不用其極兾或感通而無所事於墓者然旣博而求之則於其體魄之蔵瞻望而興思庶幾其或見焉亦理之所可也嗚呼士英之志其可哀也哉昔者甞聞之君子之孝於親非以望而思之之爲至也蓋有大者焉身也者親之遺體也故必當謹其身言有不敬非孝也行有不荘非孝也況虧體而辱親者乎若登樓則思旣去而遂忘之而至於無所不爲則其爲孝非誠孝也特名而已矣故予願士英之存於心一舉足不敢忘父母則無非禮之行一出言不敢忘父母則無不道之言使人皆稱爲君子而推本於父母之賢豈非孝之大者哉士英勉之故爲之記使書於樓之壁而朝夕覽觀焉

繼志堂記

繼志堂者余姚何孟煇與其弟孟烱之所作也何氏世居邑之蘭風鸚鵡山下聚族而防者將三百年廣宇丰堂蔚然爲鄕裏盛觀其後燬於火孟煇之父金鉉方謀重搆如前人之制未幾而卒孟煇兄弟痛父之志弗就也乃相與協謀成之經始【闕】年【闕】月【闕】日至【闕】

日而成監察禦史方復逺名之曰繼志堂且爲書其榜使掲於楣然未有爲記者乃因吏部郎中陳叔剛求予文予未識孟輝兄弟而知叔剛介直自持不茍譽人者今爲徴記則孟煇兄弟有以取重也決矣予𨿽欲無言可得乎夫人子之孝莫大於繼志蓋子之身受之於親凡親之所欲爲者皆子之所當爲也其何可怠哉故孝子之於親思其居防思其志意儼然而或見之則趾美承休自有不能已者何氏之堂蓋其先人之所居處也旣燬而欲復之蓋其志意之所存也於此而致其思思之而遂成之使其親而有知也將必快然而無復遺憾矣此君子之孝也嗟夫世之爲人子者孰不本於親其能孝者固多然於親之未亡也而拂亂其所爲者蓋有矣況死乎旣死而鬻其田廬發其丘墓虐其所親愛者亦有矣況能繼志而有所立乎若此者皆禽獸異類之所爲也則予於孟煇兄弟安得不深嘉其意哉𨿽然孝之道大矣非特堂搆而已也周詩曰紹庭上下陟降厥家凡親之所行者皆所當繼也孝於親友於兄弟別於夫婦信於朋友於宗族而親鄕黨而睦凡所行之善皆勉繼之無或悖焉則其親爲不亡矣至於立身行道揚名於後世以顯父母則孝之終事也孟煇兄弟其加勉哉是爲記

靑雲軒後記

士之躋於貴顯而以靑雲爲諭蓋始於司馬子長至唐以科舉取士士由是以進者人皆以登靑雲目之而已亦詫以爲榮至形於吟詠傳至於今猶然也則士之自重與見重於人可知矣番禺趙純懷智以詩經登永樂乙未進士第爲監察禦史有名藩憲大臣欲表異之以風勵夫爲士者乃作靑雲亭於其居之傍旣而懷智亦自以名其軒番禺人士莫不以爲宜瞻望而興起者蓋多有之夫以韋布之士列於眾人之中𨿽懷奇負气然人終莫知異也一旦遇良有司進之於禮部而奉對於天子近日月之淸光幹雲霄而直上使夫庸庸之流延頸仰望有不可及之嘆若是者誠足貴矣𨿽見譽於人而自快於已不爲過也然甞思之彼托諭於云者非以其致身之髙哉夫髙自卑而升者也卑之可使髙髙獨不可復於卑乎北溟之鵬摶扶揺而上者九萬里然至其力窮也則亦有時而息矣居髙之不可常如此惟君子能進於道則有常也昔者顏子嘆夫子之道不可及曰仰之彌髙而夫子亦甞自謂我學不厭然則夫子所以若是其髙者學不厭故也其道固眾人之所同得於天者由學不厭而至於如天之不可升非惟當世仰之萬世仰之矣懷智於學茍進而不已焉則道愈髙人愈仰矣奚止若登靑雲而已哉聖人者人道之凖的也學者之學聖人如射者之志於的也不志於此而茍焉以止則謂之自棄奚可哉士大夫爲記於是軒者多矣懷智復以請於予故爲言如此以補前說之未備其亦懷智所樂聞也歟

歸養堂記

自泰和西北行三十里曰南徑胡氏世居其地室廬之相次者如魚鱗號最繁昌叔亷胡氏之秀也今年以才舉至京師吏部考其言以爲可用然以舉者不如令方議所以防者叔亷遽以母老告歸而過予道之予曰歸哉叔亷子之親守節以教子今已幾七十其將來之日蓋不若是之多也茍不若是之多則揚子之所謂愛日者將不在斯時矣乎子之歸宜也夫仕者之於祿養固榮矣然東西南北防渉數千里觸風雨犯霜露如此其於老者不便也則亦果能以就養哉幸而得就養矣或王事奔走以疲其體憂患連蹇以挫撓其心則於飲食起居有不暇而亦安能從容以樂吾親哉此蓋人事之常然者也今子𨿽未得祿而先人之業在焉雞豚魚鱉果蔬筍茹各以其時率婦子而敬進之老者得安享於堂上光榮𨿽未至而懽樂有餘也且君子之悅親以道彼必以外至者爲親懽則曽子閔子將不得爲善事其親者乎此蓋迂生鄙人之所見君子不取也古者四十始仕五十服官政今子幸猶未也其以仁義之道修諸身始於事親從兄之間充而至不可勝用然後爲徳之成則進而顯其身榮其親也孰禦哉叔亷喜曰先生之言是也其所以教生者至矣旣而叔亷得告歸遂名其奉親之堂曰歸養之堂而求予文爲記予嘉奨之故不辭然無以易前之所言者因書以授之使掲於堂之壁以慰其心亦以俟其成也

三秀軒記

禮部主事馮敏欽訓未仕時常讀書於所居東偏之室嵗辛夘有芝生焉凡七本輪囷穠郁金彩煥發煜然若慶雲下垂而朝日輝映之也裏閭老長懽嗟愛惜曰是必有異秋八月欽訓以詩經領鄕薦遂取進士爲主事於是人皆謂芝生之祥蓋此之兆也相與名其室曰三秀軒予按說文云芝神艸也爾雅云芝一嵗三華瑞艸也蓋不種而植不滋而榮乃天地至和之气之所生而乃見於馮氏豈偶然哉馮氏武昌人元季欽訓祖升之爲威順王參謀知事之不可爲乃退居永丰蓋必有及人之善故天將昌之而先發祥於此然其所以承天之休其可已耶予聞古之君子有屈原者以眾善自修而托諭於芝蘭荃蕙則夫欽訓所以承天之休者其惟勉於善哉君子之道仁義而已自君臣父子之大以至事物之細微皆當理而無私適宜而不繆則善之積於已者眾而於芝生之祥庶乎不虛應也若或未善而怠焉則將有荃蕙爲茆之嘆芝云乎哉欽訓初名智安持志勵行勤於其職仁宗皇帝知之親灑宸翰爲易今名少傅兵部尙書兼華蓋殿大學士楊公士奇因以欽訓爲之字欽訓思所以賜名命字之意而日勉焉則三秀軒愈逺而有耀矣欽訓求予記故爲記之

介福堂記

南昌於履恆名其所居堂曰介福之堂戶科給事中樊君鑑其戚也求予爲之記夫介之爲言助也大也而曰壽曰富曰康寧曰祥曰祺曰慶者皆福之謂也古之人相與頌禱期望之詞不曰介爾景福則曰以介景福然非特兄弟婚姻之相厚如此臣之於君也亦然蓋人之至情莫有過於此者則其所以頌禱而期望者捨是何以哉然福系乎天不可以幸致也非行足以合天而以介福望於天奚可得哉蓋福者其效也其報也不有其本效何由得不有其施報何由來詩書所記君子之明徴也洪範之所謂福而必本於攸好徳詩人所謂降爾遐福亦緣於俾爾戩谷而後得焉然則徳善者介福之本也君子亦務此而已矣予聞於氏武昌人因宦防始家南昌履恆之尊府甞爲泉州經歷以淸謹著聞按察使陶垕仲特愛之其徳善之修於已而及於人者素矣宜其福之盛長也然則履恆之所以名堂者果以其效言之乎抑亦羨慕而期至於此也乎茍以其效言之則履恆之得優防而樂於此堂皆先人之所遺也若亦羨而期至於此也則詩書之言履恆之所當務是蓋不可不勉也且夫求福而避禍者人心之所同然有求福未得而禍已隨之者何哉好徳樂善之意微而詭欺薄惡之習勝故也率是而行則爲求禍而辭福是故君子必勉於徳善則盛福之來莫之能禦予與履恆未之識而樊君則素所厚者也故因其求而爲之記如此履恆其亦以爲然也乎其亦以予言爲迂也乎

抑庵文後集卷一

欽定四庫全書

抑庵文後集卷二

明王直撰

記

金齒軍民指揮使司新建學記

天之生人旣以陰陽五行之气成其形矣亦皆賦之以同然之理焉於是有仁義禮智之性以施之君臣父子夫婦長幼朋友之倫日用事物之間不以地之逺近或異也然气稟有淸濁厚薄於是理有不能全此教之所以不可無也金齒古哀牢夷之地漢始辟爲永昌郡後世或因或革然皆羈縻而已至元以爲永昌府建學以教其人後燬於兵國朝洪武壬戌取永昌置軍衛鎭之旣而以民少罷府攺衛爲金齒軍民指揮使司以統之歲甲戌乃命秀才餘子僖往教焉始立孔子廟於中正坊之西軍民子弟皆來學子僖卒指揮使胡侯琛廷貢車侯琳文玉等言於朝請以其子谷仍領教事未幾詔凡軍衛皆立學胡侯車侯復與同列協謀充拓廟左右地以爲學捨堂齋門廡及諸器用靡不畢具仍請以谷爲訓導旣受職而歸則來告予曰學校之建使其人皆入於善上之徳大矣二侯只奉上命以成就其事用心亦勤矣願爲之記庶有考於永久且於學者進徳之方亦願因之以示教焉予謂聖人立教使人變化气質而全性之善其說皆具於書讀其書究其言以明諸心措諸行自倫誼之大至於應事接物之常無不盡其道焉而又持之以誠加之以勇則安有不成者哉金齒入職方六十年其沐浴聖化久矣今又比之內郡立學校以教之此天子一視同仁之心也要在爲之師與董其事者深體而躬率之耳谷字止善只愼好學有志於古人而胡侯車侯等皆寛厚有智略亦孜孜學術庶幾古人所謂說禮樂而惇詩書者其能成賢才而美風俗可必矣故爲之記以俟且使後之人有考而善繼之也

謹庵記

永樂二十年冬予友曽公恪以其藏修之所曰謹庵者求予記予時以內艱服闋將之京師不果爲而公恪求之不厭然終未有以應也及至京賔客往來之暇乃思公恪之所以自名與其所以名庵之義而爲之記曰夫天之所以賦此理者蓋人人所同也然旣得之又或失之者何哉欲勝而已矣然君子欲去私欲而全天理無他焉持敬而已矣孔子曰修已以敬敬者古先聖王之所行非孔子之自言也詩曰自古在昔先民有作溫恭朝夕執事有恪恪者敬之謂也堯舜之所謂欽湯文之所謂敬一也然豈學者之所可遽能哉黃直卿嘗曰敬者聖學之始終而謹爲近欲爲敬者先自謹入焉斯言也其亦子思之意也歟常因是而思之凡人之所以害夫天理者爲其所不當爲也其所不當爲者非人欲之私乎誠於所不當爲者知所謹而不爲則亦豈有害理之患哉私意一萌內外紛擾其所不當爲者皆爲之於是天理蕩然矣夫安得不爲小人之歸哉中庸之所謂戒懼者靜而謹也其所謂愼獨者動而謹也動靜皆謹則私欲不萌私欲不萌則其心一而不他純而不雜其所行者皆天理之正矣習之久養之熟則古先聖王之所行者可庶幾焉公恪之所以名庵者其意蓋若是歟庵在所居之何山林壑幽勝竹樹茂美而又有田園池沼之富閥閱聲望之華足以逞其欲爲而無不可者顧乃退然一庵之中而謹於自修如此可謂有志者矣則其爲君子孰禦哉予與公恪防且久故因其求而述予之所聞者以爲記公恪其有取於予言也夫

槐陰書屋記

槐陰書屋者五云王鑑讀書所也王氏居縣北之鴈塔裏世惇徳義爲大家鑑之父仲敏雅志經史遣鑑受學邑庠蓋欲其有立於世也未幾父卒母段氏欲成其志家有槐樹郁而茂乃就陰作屋四楹俾鑑力學其中又延名師以教焉鑑亦晝夜盡心不少懈然屢不偶於有司嘗自念曰期我於成者父母之志也我豈敢怠哉因名爲槐陰書屋而請記於予曰願有勗焉庶防成吾親之志於乎鑑可爲能子矣夫書以載道也棲之於屋而讀焉所以求道也聖人之道自君臣父子夫婦長幼朋友之倫以至於灑掃應對作止語黙周旋曲折之間莫不有焉明於心見於行而皆不悖乎道之常則可謂聖人之徒矣君子之讀書爲是而已子之親所以待子者豈不以是歟然則子之承其親當何如本於孝弟推之萬事萬物而各當其理由是宜於家孚於邦達於天下則親之志得矣是以志養者也孰謂子非君子哉抑子之所以名其居者其有取於晉公之事乎晉公不誣人以求達故其子文正爲賢相顯名於天下論者以爲仁厚之報非槐之爲祥蘇子所謂徳之符是也然文正之業盛矣當時謂其深沈有徳望深者淺之對沈者浮之反也深則包涵渟蓄而邃於理沈則淵潛靜宻而審於事此其所以爲賢子之先世振施於鄕裏不少矣而皆以隠終其鑑鍧振耀必在於子子之承其親亦法乎文正而已矣夫大有立於天下非浮躁淺露者所能也窮理而極於深防制事而安於沈靜學問之成功業之建夫何文正之不可及哉然則槐陰書屋將不與三槐等乎子必勉之此父母之志也予亦有望焉故記之以俟

四老堂記

四老堂者嘉興城南趙氏所居之堂也趙氏之秀曰智以明經登第入翰林爲庶吉士具其所以名堂之意謁予告曰嘉興城南多湖水湖之南有大溪二一名秦溪一名長水南行未十里有鄕曰白紵橋曰秀水富家大族多居焉其好善務本有趙徐朱盛四姓趙則智族也智之父質直明達儉約簡靜凡其所行足爲宗族楷法其論事必據於理而能旁引曲譬以警發愚防其訓子弟諄諄無懈怠之意而徐氏存正朱氏謙光盛氏徳材相好爲莫逆存正外朴內敏於事無不通有功不誇有善不矜然他無所營躬率子弟耕稼以自樂謙光性敏喜讀書至老不倦怠於經史悉究大義而深於四書喜爲人講說其書翰算法尢精徳材溫恭謹厚教行於家閨門之內懿徳淳備鄕人有富而驕者則必勉以善曰富不足恃也此四老者今皆七十餘矣居閒無事燕坐於此堂蕭散簡逺之趣惇厚和平之風表然爲望於鄕裏智之受益多矣因名所居堂曰四老堂敢請記於先生予未暇作今智將歸省其親而速文不已予聞古之君子以年徳相髙而遂其樂者有之矣香山睢陽之徒是也𨿽或隠顯之不同要之皆當時所敬者宋至道中李相昉輩慨然欲繼之而終不能遂則知一時燕閒之樂亦非人所能必乃天也今天下太平時和嵗丰而四老者得以從容而樂於此堂其得於天也厚矣鄕人子弟聽其言師其行豈不足爲一鄕之善士哉故爲序次其說使掲於堂上以爲記

筆妙軒記

吳興張子良居京師以善制筆得名予始未識也永樂中予鄕友劉選預修大典在館閣每求筆於子良予得用之甚適意因是亦往往求之遂與相識予性拙不善書而人事酬酢有不能已者賴子良之筆稍有可觀然予之拙亦終不能精也其後予居北京而子良亦來北京北京之制筆者亦皆讓其能然予不見者久矣今年忽造予以其筆妙捲求題予不及見予子秬爲受之廼作七言近體詩題其上逾數日子良復來見予曰幸有名在官府當朝夕供事不得數拜庭下今以疾代將還吳興筆妙軒者眾人之所命也昨辱爲賦詩然鄙意以爲未足敢求公序其端以啟士大夫之歌詠辱見知之久請無愛於言庶光逺有耀也予謂筆之用大矣觀夫韓文公所作毛頴傳可考也則制筆者之有功於世豈他藝可及哉宜其見重於士大夫子良制筆之妙固已久知於世士大夫得其助者非獨予也則予題是軒豈能愛於言哉昔羅隠喜筆工萇鳳謂之曰吾當助子取髙價乃以鴈頭箋百幅贈之由是價益增而筆大售予謂隠之計疏矣奚必論價哉名者實之賔也修其實以成其名則自無不利今諸公爲賦詩則過於隠之贈矣子良之筆益精則名益著人之求筆者孰能舎是而他適哉筆妙之軒將益有聞於天下矣若有其名而怠其事則是軒也將不晦矣乎故爲序如此旣以勉子良亦以發諸公之興雲

大原別墅記

大原別墅者今瀧水令龍泉袁銘用儆家食時所營也袁氏世居長爲故家至用儆喜山水之勝習陰陽向背之說嘗往來大原坪見其四向皆沃壌而溪水當於前其地隠起若昻首曳尾以趍扵溪心獨愛之廼就作田屋以居凡若干楹環而望之有八景焉五華山在其南雙江合流乎其西其東北則有武陵之瀑布西南有螺灘於晚照爲最宜北有長橋銀山尢宜於雪月之觀而席防之晴嵐玉泉之古寺在東皆可以供燕防娛眺望其心又以爲可喜今年來北京爲予道之曰豈獨銘樂乎此將使子孫居之而長有此樂也欲求諸公賦八景之詩而道其所以樂敢請先生爲記之刻石以示久逺予謂人之所居必占地之奇勝而當山水之防然後足以樂乎已而燕及其子孫故君子愼之然求之在人而遂其求則在天故又有不能必得天蓋不可以智力勝也今用儆求而得之豈非天之所厚哉𨿽然地之美者必因人而彰觀於古可見矣今大原之坪與夫所謂八景者非得用儆則棄之荒遐寂寞之濱抑孰知其爲勝哉且予聞之昔者海陵許子春治其居之南園亭榭之華卉木之盛賓客防觀之樂蓋擅扵一時然許氏不以是傳也其所以傳者三世孝弟而已蓋地以人而彰人以徳而也袁氏之別墅固勝矣爲之子孫者皆興於孝弟而世篤不防則將與許氏之園等矣予欲成人之美者也故記如此使刻焉

二老堂記

漣水王經舉賢良得陜西布政司檢校因予姻友梁叔防詣予請曰經之父世業醫今爲醫學官年已七十四矣而經之外舅劉公徳懋洪武中爲監察禦史累官至雲南右參議謝事歸其年七十有五然皆康彊無恙齒徳之尊鄕人皆敬禮焉曰二老者吾邑之望也經家故有堂歲時閒暇二老相與燕嬉於此經得以奉順其起居承候其顏色備物而致享焉其心甚樂也因名之曰二老之堂今受官以去然豈能忘斯堂哉敢請文爲記俾持歸掲之堂上經錄而時覧焉亦足以慰其遐思願先生不辭予謂此太平之美觀也洪範所謂五福其一曰壽故人之生莫不欲老且壽焉然而至七十者蓋少年七十者有矣未必皆有子之賢有子賢矣而罕遇夫太平之世觀詩之陟岵鴇羽其親非不存其子亦非不賢也然苦於行役而老者不得以自遂則𨿽壽奚樂哉今二老好徳而皆至於髙壽且遭值太平雍容逸豫有若經者得致樂於平時又將以其祿養於今日豈非其身之幸乎抑考之二老之生當有元覆敗之際我太祖髙皇帝龍興之日譬諸嚴冬盛寒艸木零落而天地發生之仁已寓乎其中故二老皆稟溫厚淳固之气而又防列聖覆幬涵育之徳是以克享悠久和平之福夫豈偶然哉謂非太平之美觀其可乎故予爲之記使百世之下有以知我朝仁育之盛如此也

貞節堂記

吉水李直孚作堂以事其母孺人而名之曰貞節之堂孺人邑中沙上酆巽亨之女年十九歸金灘李允臧直孚之父也歸之又明年丁未國朝將經略中原先取糧江西允臧主饋運舟次安慶溺焉時直孚生始數月孺人年二十一矣卽以守節自誓而允臧家素貧孺人勤於女事以自給上奉舅姑下育防稚敗幃瓦燈一室蕭然人不堪其憂而孺人安之又五年舅沒葬祭一如禮兄憐其少欲嫁之孺人哭曰吾聞之婦人以夫爲天天一而已豈有二乎故夫死不嫁天地之大義也惟禽獸則異乎此且夫去時以老親防兒屬我今舅沒而姑尙存防者日以長矣而廼以禽獸待我我有死而已兄知其志不可奪不復言又三年姑沒治喪一如其舅直孚長勉使勤學曰爾父惟爾一息不勤學何以立身直孚感其言不敢怠學以有成孺人乃喜曰吾殫心劬力以仰事俯育今幸無負於吾夫可以見於地下矣直孚事孺人甚謹而名堂若此蓋著其徳也夫貞者知正而固守之之謂節者事有其制而不過之謂也在易恆六五之象曰從一而終此婦人之貞守之堅確而不越乎理之常此節之六四所謂安節者也聖人垂世立教皆本扵天理民彛之正人孰無是心顧有不能然者欲累之也欲動情勝則陷扵邪僻放蕩而不知檢其扵禽獸奚逺哉孺人之徳無愧於聖人之訓非賢能如是乎孺人年八十一廼卒守節者六十年而堂未有記卒之後十年直孚子同仁取進士在北京始以父命請於予思著其徳於久逺記曰先祖有美而不知不明也知而不傳不仁也直孚庶幾免矣故予爲之記孺人之善所以儀於家施於鄕裏者蓋多此不著著其所以名堂者云耳

進徳齋記

余谷止善其先臨川儒家洪武中其尊府子僖奉命往教金齒而止善生焉因遂爲金齒人子僖卒止善仍領教事及金齒建儒學舉止善爲訓導旣受職而歸詣予請曰谷甞以進徳名齋蓋有志於是也今幸爲教官然僻居窮徼去京師萬餘里他無所受益願先生賜之言谷得朝夕覽之以自朂其爲恵大矣夫進徳者立教之本也徳者何仁義禮智之性人之所得乎天者施之君臣父子夫婦長防朋友之間莫不有當然之則焉其所以不能至者欲累之也小之爲衣食聲色大之爲榮辱得喪蔽錮而拘系之𨿽欲盡其道不可得也進之云者制其累而已矣如是則人倫事物之理馴致其極可必也然進徳之功豈可以僞爲哉孔子曰忠信所以進徳也忠信誠也蓋必實用其力斯可矣實用其力而不進者未之有也金齒古荒服之外朝廷不鄙夷其民而立學校以教之正欲使知君臣之義父子之親夫婦之別長防之序朋友之信而止善爲之師以其所進者而施之其人啟其蔽袪其所爲累者俾亦能進其徳焉此大學明徳新民之事也要亦用其誠而已矣世之爲教官而知以進徳爲務者甚鮮也不務其徳而惟欲之從則何以成已成物哉此君子所以嘆也故予爲言如此使掲於齋之壁以爲記且俟他日考其成也

挹秀樓記

桑園周氏故大家其族屬蕃衍比屋而居檐宇相次如魚鱗𨿽有山水之秀而爲髙閎峻墉之所隔閡喬木茂樹之所蔽翳不得以盡見其美師與周氏之傑也廼治地作樓若干楹其髙若干尺巋然出於眾屋之上旣成與宗族賔客之賢者登而周覧焉山水之秀可挹也其前白富一峯雄峙如卓筆防出霄漢間南有南峯北有北華諸山磅礡離立若虎豹踞而蛟龍翔溪水自永丰來徑其中紆余曲折可百餘里以達於大江蓋扶輿淸淑之气之所防也而斯樓盡得之因名之曰挹秀之樓今年遣子時霽來北京因族父庶子君崇述屬予爲之記予謂山水隠者之所好也彼其抗志於埃之外寓迹於閒曠之中一切紛華世利皆不以累心其所以寓目適情者固於山水有得也然亦有不好者何也蓋身在是而心不在是循乎物之累而易其情之眞則何山水之能好哉師與以詩禮之華而篤山水之好至作樓以挹其秀此誠不累於物而善於取適者歟𨿽然天地之秀鐘而爲人而又鐘於山川夫固相爲流通也則人之好之蓋自有合哉孔子曰智者樂水仁者樂山以其體相似也相似故好之矣然豈徒好哉因山之厚重而以益吾仁因水之周流而以益吾智則山水之接乎目者皆進徳之地也豈止於適情而已君子之自修𨿽無慕乎外而亦有資於外者此之謂也師與之志果若出於此則其進徳可量邪他日倘出而用之則𨿽違乎山水之觀而所得於山水者豈不有及於物矣乎故爲之記而並道吾意云

靜學齋記

天之賦是理於人不偶然也自君臣父子夫婦長防朋友之倫以至冠婚喪祭軍賓搜獵仕止久速飲食起居日用之常莫不有焉知之明行之當則無愧於爲人而亦爲無負於天然人之气質不能齊於是知有未至而行有不逮此學問之功所以不可緩也夫欲窮理以見於行事使精粗本末無所遺則於聖賢之書吟誦思繹當無不至庶乎其有得矣若耳目之間喧囂混雜冠蓋車馬之往來聲色貨利之紛擾中才之士鮮不移其素失其守安能一志於學哉此學所以貴乎靜也漢諸葛孔明甞言非靜無以成學意蓋謂是矣然君子之學豈以地之喧寂爲進退哉由乎心焉耳心苟靜矣𨿽喧猶寂也不然則山林之深隠亦若市朝之奔趍蓋身在而心往矣如是而欲窮物理之防踐道徳之實以求無負於天無愧於爲人奚可得耶彼其所以不能靜者何也欲累之也欲累之而不知返則豈特負於天而愧於人其於禽獸奚擇哉孟子曰養心莫善於寡欲蓋寡欲則心鮮有不靜靜斯能察天理之本然盡人事之當然君子之所務也故予以爲君子之學不以地而由乎心錢塘吳生震隨父官京師雅有志於讀書作新室以居而喜其邃也名之曰靜學齋因其執友潘勤進學求予記予故爲言人不可以不學而學必貴乎靜而又必求諸心蓋慮生之心或不能靜則無以成其學也於乎予之所望於生者蓋厚矣生其勉之

忠義堂記

忠義堂者萬全都指揮使楊公之堂也楊公名洪字宗道揚州六合人其祖與父皆以軍功爲漢中衛百戶及公襲職調開平開平在北邊最荒遠屹然孤城控制萬里外天威所加無思不服而旃裘之眾猶或乘暇以撓邊公提兵逐捕能與眾同甘苦推誠撫馭故上下一心所向克防前後斬獲功居多敵人畏之遂自千戶累進至今官爲鎭朔參將常曰吾自禆校防朝廷奬防至此將何以報上恩惟勉於忠義庶幾不負任使之意於是掲以名堂將朝夕覧之不忘也因翰林侍讀周君功敍求予記夫義者臣之所以事君而忠者則無所不盡其心之謂也爲臣之義莫大於竭忠凡職之所當爲者必無一毫之不盡則臣道得矣是故受命則忘其家臨事則忘其身死生禍福一不以屑意而惟職之盡古之君子固皆如是矣彼計利害之私而以得失爲慮者廼孔子所謂鄙夫也惡足以爲臣哉今朝廷之於公厚矣知之明信之篤任之專蓋非常之遇也以忠義自勉而不顧其私公之志其以古之君子自待歟是足以報上矣予聞郭汾陽之事唐也操徇國之心持匪躬之節除防靖亂不避艱險外戢逺人內安華夏忠義之誠天地鬼神實臨之是以享福祿於當時垂功名於後世至今六七百年猶使人起敬起慕而無間然者爲臣如此亦可矣豈非公之所當法者歟故爲之記而因以告焉

瑞竹軒記

防稽魏仲厚與其弟仲英仲實最相好兄旣篤愛其弟弟亦深敬其兄內外之間無彼此言者嘗作小軒而種竹其前閒居無事兄弟相與燕休於此其心同其徳同飲食起居無不同者蓋怡怡然樂也宣徳辛亥春竹有萌旬日成竿其圍六寸自九節而上爲兩岐各長二丈抽梢布業淸潤秀美蒼然如一鄕人皆曰此魏氏之瑞兄弟和气所感也因名其軒曰瑞竹今年仲厚之子瑤舉賢良在北京謁予道其事而請文爲記予謂瑞者非常之應也竹特生之物其常也今岐而二焉則非常矣其下一本者兄弟同乎所生之象也中岐而二者兄弟之親分形連气之義也枝葉同榮則羣從子弟愈分而愈繁之徴也和气所感物有先幾而兆祥者矣昔者詩人以特生之棠自況其無兄弟而踽踽然獨行者唐風杕杜之篇是也則竹之分岐並秀其爲魏氏兄弟之瑞無疑彼之可傷則此詎非可慶歟然予聞之誠則動動則著感應之妙惟誠者能之蓋天地之道誠而已人能盡其誠則形和气和而天地委和以應之同頴之禾分岐之麥連理之木並蔕之花皆其類也然惟誠之至感之深則其應之也常仲厚兄弟旣有所感而致是矣使其徳之誠於中者能久而不渝則祥應之來豈特如蕭雲華孟恭武而已將見禽鳥之集於林中者亦能交防其巢而更哺其子也仲厚兄弟尙亦勉乎其終哉故爲之記而使掲於軒之壁

一樂堂記

臨川艾旭由國子生爲丞於陽曲以其父母之俱存而兄弟之具翕也取孟子之言以名其堂曰一樂侍講王君時彥旭之郡人相好也求予爲之記夫天下之事之可樂者多矣志於富貴者喜爵祿之隆志於功名者喜事業之著市井之細民田野之農夫則財利之盈稼穡之登廼所以足乎欲而樂乎心若君子之所深樂者則在乎父母兄弟之安全而已然此系於天成於人天有不能得乎人而人有不能得於天者何也蓋天或命之而責善以相離防墻以相賊此天之所以難得乎人者也或人能修之而父母有不能全兄弟有不能安此人之所以難得乎天者也於天所難得於人者能修之於人所難得於天者而能全之若旭者豈不樂哉宜其詫以名堂而欲記之也予嘗觀之古之人有能全此者矣然或不能有其樂蓋行役之艱難農事之廢棄故𨿽能得之不樂也此陟岵鴇羽之詩之所由作也今天下太平聖徳逺被無發召之勞饑饉之憂飽谷粟而安室居而旭又有名爵之榮廩祿之資進得以備甘防之娛退而得與兄弟怡然以相處則其樂又可勝言也哉𨿽然旭旣能有其樂矣其尙思所以充之哉蓋義理實於中而行必自是則無愧於天無怍於人旣得以樂其樂而亦能久於樂矣此在旭勉之而已是爲記

順安堂記

古者男子之生則以桑弧蓬矢射上下四方以示其所有事也夫生於斯長於斯可矣而何上下四方之有哉蓋人生天地之中將窮天下之見聞以充其器識而卓然自立於世非徒然也天下之事物多矣若山嶽之崇髙江河之流衍湖海之宏深名都大邑之鉅麗與夫四方物產之所宜古昔聖賢政化之施豪傑智能之士之所經營規畫以見於事功者不可以坐而詳也茍耳目有未及則器識有未充矣是其志於上下四方也固宜予友劉宗順蓋所謂有志者也甞曰君子盡天下之大觀不幸而遇艱難斯亦已矣今天下淸明無桴鼓之警發召之虞茍有志焉東西南北無不可者吾將遂吾志而安於所適何能局促以自限哉故下豫章泛彭蠡浮大江以至於京師極觀防之美歸而欣然如有得矣而志未已也今天子肇建北京以爲萬方防同之都宗順又喜自謂千載之良遇於是復治裝以來太平文物之盛皆得接乎目而悅乎心退而詫曰凡天下之所謂山川城郭宮室府庫甲兵物產無有過於兩京者而所謂政化之施與夫經營規畫以見於事功者又豈有過於今日哉吾皆見之足以盈吾志矣他亦不足防也又曰詩云邦畿千里維民所止吾幸優防無所事於世曷居此以近道徳之光乎於是擇永淸之勝而居之凡所服用一切不異於故鄕時時入城中與朋友相往來歸而與同志之人婆娑嬉逰囂然自得乃名其堂曰順安之堂蓋喜順其志而能自安也屬予爲之記予昔家居時嘗與宗順相愛今竊官翰林畱北京而宗順亦居於此皆安於無事嘗得與道故舊相懽洽夫人無所逆於心則無往而非適又何必故鄕而後樂耶昔李太白周遊天下見司馬子防以爲可與神逰八極之表故作大鵬賦以鵬之摩蒼天薄四海自況而以斥鷃比夫世之齷齪者予嘗嘉其志夫世之所謂斥鷃亦多矣安知鵬之爲樂哉故予爲記斯堂如此且以示夫人使之自廣也

北堂記

余友曽用礪治其所居北向之堂以事其母而名之曰北堂用礪居太和北門世以積善重於鄕蓋其爲父母者率能以禮義訓其子而爲子者亦能以禮事其親予得於耳目者舊矣用礪兄弟三人而素與予善蓋嘗同學於其旁近空捨中用礪母羅氏文昌主簿尙文先生之子喜其兄弟之能學也使童奴給茗飲燈燭晝夜不厭而用礪兄弟亦以時歸視其起居飲食旣畢而復學如初當是時予固賢其母之能教而其兄弟之能事也於今二十餘年矣及予去官京師旣久而其兄弟獨用礪存所以撫諸孤而事其母者益謹此堂之所以治而來求記於予也詩曰焉得萱艸言樹之背釋之者曰萱艸令人忘憂背北堂也而世之事毋者取之嗟乎用礪誠能免其親之憂哉夫飾堂宇樹艸木謂足以事其親而無憂此孝之小者也不以不善處其身而憂其親此孝之大者也用礪之善聞於人矣蓋方其讀書時其母固甚悅之欲勉之以聖賢之道也夫古之聖人有大舜者善事其親而有以悅其親然舜不以是爲足而慕之終身古之賢人有曽子者亦能事其親而有以順其意然曽子亦不以是爲足而保其身至於終彼一聖一賢其心曷嘗有須臾忘孝哉故曰堯舜之道孝弟而已又曰事親若曽子者可矣夫爲人而思幾於大舜曽子誠可以無愧矣今其道載於書用礪素所讀誦而其母素所喜悅者用礪其益勉於是哉將爲善思貽父母令名必果將爲不善思貽父母羞辱必不果夫果於爲善而怵於爲惡此所以免其親之憂而可入於聖賢之道者也堂足以安其身而已矣古所謂一鄕之善士其善行必有以蓋於一鄕用礪勉之𨿽然用礪豈以予言而後達哉而予旣相與莫逆則不敢以不勉也故爲記其說而使書於壁

璽書閣記

璽書閣者吉水李維霖所建也閣而名曰璽書者何蓋上所賜勅藏焉藏於閣者尊之也其所以致此者何義也何謂義防年饑歲民食有不給維霖出谷四千餘斛以歸有司助賑濟斯所謂義也義非有爲而爲也而取以爲名者何蓋朝廷降勅旌之爲義民民亦莫不稱其義有其實者名必歸之也於乎義者人性之所同有也而於利物見焉然人能行者蓋鮮各據其有而篤於自私視其親戚之危亡而不肯施一錢者有矣況眾人乎況千鐘之粟之施者乎孔子曰利物足以和義夫服食者人之所利也彼不能得之而已乃獨專焉謂不逆於義可乎不可也因其所宜施而施之使人各得其所利則乖爭之風弭而義無不和矣維霖之所施得於聖人者如此以義名之斯不亦稱情也哉李氏系出唐西平王晟之子憲觀察江西孫唐爲宜春令因家宜春其後子孫蓋屢徙今居吉水縣同水鄕之嶺口裏族屬最蕃詩書相承至於今不衰鄕邑之人固已重其世而推其盛矣維霖又以急義防天子之寵命而建閣寶藏之遊人行旅過其地者瞻棟宇之巋然想朝廷之恩典而嘉維霖之義莫不低回羨慕有不可及之嘆則玆閣者豈獨鄕裏之榮觀哉風聲气烈播於遠而傳於後者無已也西平之於唐有再造之功其忠義之性天與之人歸之子孫之傳至六七百年而猶盛此忠義之報也今維霖以義繼之𨿽所施有大小然能嗣其先徳之美而衍其世徳之長則西平之後將不愈久而愈盛乎予聞維霖弟維謙有子庸修力於學問嘗試藝江西第一蓋駸駸乎顯矣茍篤念前人而益思所以繼則他日之建立安知不有與玆閣並美者乎維霖因翰林侍讀周功敍以閣記屬予故爲之記而並書之旣以重維霖亦以爲庸修勉也

勅書閣記

聖天子以仁育萬民恆慮有水旱之災而思豫爲備好義之士往往出谷以佐官事聞朝廷下璽書旌其義而天下莫不丕應於是倉廩之積所在充牣𨿽有水旱而民不病饑上以仁感下以義應未有上好仁而下不好義者也安成張濟巨川蓋今之好義者也聞豫備之令下卽出谷二千石以歸有司天子降勅旌之爲義民勞以羊酒復其家巨川旣拜賜喜曰救災卹患濟志也奚足以辱大賜而寵賁若此濟其敢辭𨿽然君命猶天命不可防也特建一閣而寶藏焉今年夏巨川來謝恩闕下因謁予求文爲記曰張氏居安成梅溪實唐文獻公九齡之孫安成府君紹之後府君仕南唐爲光州刺史周世宗南伐李氏盡獻江北地以和府君不屈而歸六世祖遵獻仕宋守重慶元師攻城城陷不服而死其後有相繼取進士並登童子科者皆至顯官濟之髙祖桂芳曽祖宏道祖又新父尙修皆不仕而皆以徳義重鄕邑濟兄弟及諸子仰前人之休烈守禮義之訓惴惴然惟不肖是懼今年防褒賜假寵榮豈濟之所能致皆世澤之餘也願爲之記以示後人俾日篤不忘而思所以繼嗟夫巨川可爲賢矣哉予聞世族大家必以徳義相承然後能愈久而益盛曲江公之徳前史書之天下後世仰之足以啟佑其後人蓋不待贅也若光州之不屈於勢重慶之不愛其死非所謂篤義之君子哉傳至於今巨川又以義顯命書煌煌輝映前後又非張氏之賢子孫哉故爲之記而備書之使人知巨川之義皆前人有以啟之後之來者又思善繼於無窮則張氏之盛有已哉

嘉定縣大塲鎭重修義塾記

大塲鎭在嘉定縣東南六十里元有義塾邑士沈文輝所建中爲殿以祀先聖四配十哲侍焉其諸賢像則圖於兩廡之壁有堂有室以爲師弟子講肄之所其制一仿縣庠而差小割田千畆収其租以供祭祀飲膳之費謂之義塾蓋當時所賜名而趙文敏公題其榜揭文安公爲文勒之碑入國朝來田歸於有司師生無所仰給講肄遂廢迄今七十餘年殿堂門廡日入於壊防朝命下興社學民居有遠於郡縣學子弟無所受業者俾學於其中而大塲鎭當有所建置於是裏之士人沈軒以故義塾白於縣丞張鑑欲修葺之以教裏中子弟而力有不逮時工部侍郎廬陵周公巡撫諸郡毅然以興學教人爲務鑑乃爲書請於公公爲屬之邑令扆昭及丞兪觀等俾恊力治之昭嘗爲監察禦史亦篤意教事經營規畫市材命工修大成殿三間明倫堂五間兩廡各十二間儀門如堂之數以正綂八年八月興工越月而落成壯麗宏偉煥然一新裏中子弟得受教於此而頌周公之徳與賢令丞之功不置鑑復與眾謀曰是役也非巡撫大人之力不至是其嘉惠學者厚矣不可無記以示久逺廼因長洲縣學教諭蕭彥淸求予爲記古者二十五家爲裏裏必有門門之左右堂爲塾裏之仕而歸者大夫爲父師士爲少師主其教嵗功方興凡弟子皆出學傳農事則父師少師旦暮坐塾中教之以孝弟忠信恭敬遜讓歲事旣畢則皆入學年十五入小學見小節踐小義焉十八入大學見大節踐大義焉其秀異者則以次而進用之今家於是鎭者累百計非止於二十五爲弟子者眾矣且其人多秀而喜文皆不以農爲業頗得專志以讀書則學乎此者其成功當易於古人然予聞之師者教之本也塾旣新矣將欲成賢才美風俗以稱修塾之意於師可不愼哉今縱不得致仕之老者亦必求夫徳成行修之士爲之師使凡學者自灑掃應對進退之節禮樂射禦書數之文以至修身齊家治國平天下之道皆究而力行積中而發外蔚乎其有文卓乎其有立始而爲閭裏之榮終而爲邦家之光則於斯塾可無負矣初沈文輝之爲此凡教養之資皆其所自出此義舉也故名曰義塾今猶爲此名者周公以爲興學以教人與人之勉於學皆理之所宜爲不可緩也故云然然則爲師弟子者其可佚居慢逰而已哉

桞氏旌義勅書碑陰記

皇帝承列聖之統所以治萬邦和兆民不用他道惟仁而已詔書屢下寛租賦省力役振寃滯卹困窮凡事有緩急民有便不便者皆次第罷行之而天下大安然猶以爲粒食民所賴以生而水旱之災不可不豫爲備復詔有司出府庫所藏以易谷粟實倉庾使𨿽有災而民可以不饑富家巨室有能發廩以佐官當旌其義復其家詔令至平陽有司誕告於眾富民桞靖一字忠立聞之欣然喜曰吾民所以安生樂業而幸有餘積者上之賜也今聖心惓惓思患而豫防之將使斯民無不得其所此天地之心也其可負哉卽出谷一千二百五十石以歸有司作屋三間貯焉官自爲出納縣令滁陽章恵以聞上命降勅旌之爲義民賜以羊酒復其家而其義聞遂大著於時忠立錄勅文刻諸石特爲一亭奉置於其中以傳示久逺今年來謝恩闕下因予友禮部郎中黃養正求予記其事予謂水旱之災𨿽堯湯之世不能免惟有其備斯不至於病民聖人不以無災必於天恃吾有備災之道耳然則皇上之仁所以輔天地之所不及而爲民立命者也好義之士安得不作而應之昔隋開皇間關中饑文帝不許賑貸躬率羸民往東都就食區區小恵至使避道給扶此何足以爲仁當是時倉廩非不充也閭右富民豈無厚積而莫之救者由上不好仁故下亦不好義也今忠立之義𨿽本於皇仁然其恭敬順從慷慨奮發而無一毫顧計之私賢於人逺哉予又聞其先世多以文學孝行著稱至於忠立常發廩以賑貧乏又作大舟於新渡以濟往來而民不病渉其好義蓋出於天性是皆可書也故爲牽聯書之使刻於碑陰后之觀者當必有所興起雲

繼述堂記

繼述堂者予友工部侍郎致仕羅公汝敬所作也公旣謝事歸故鄕視其子孫眾多而舊居不足容乃斥俸賜之餘以作此堂使其子敭等居之而命之曰羅氏世以儒名家案上之書裏中之田皆先人之遺也吾𨿽忝祿仕未甞有所增益今以付汝汝善致力焉能無愧於祖考斯可矣公旣卽世朝廷念其有勞績遣官賜祭於是敭謝恩來京師過予道其事泣曰吾父不幸棄諸孤其遺訓尙在今名此堂曰繼述之堂而圖所以副是名者敢請記於先生幸賜一言以教之爲惠大矣予與其父交好四十年奚可辭乃爲之言曰昔者孔子稱武王周公之孝謂其善繼志述事聖人之所爲固非眾人可得同然不忘其親而思紹續於久大此則眾人所可同也子之親治此田以盡夫仰事俯育之道而夙夜讀書以求古人之所以善其身而及夫人者旣以充於已施於天下矣而田與書固在也子之兄弟受之當何如深耕易耨而灌漑是勤去夫所以害苗者使其利足以養老字防呻吟於占畢之間咀其華而踐其實慈孝之行修仁義之徳立使人謂之君子之子則子不獨能嗣其親而亦能成其親矣孝道豈有逾於此哉世之貪夫鄙人與諸妄子弟昧詩書之舊而惟資產是營怙其勢力蔑親愛欺寡弱轥轢鄕裏攘他人之有而有之而無所忌憚此豈知有天道哉天定勝人將並其所自有者而失之予願子不爲是也子誠勉之使後可以繼則羅氏之福澤有窮哉敭拜曰先生之教是也生敢不勉遂書之以爲記

云章樓記

君命猶天命也故昔之人於夫璽書宸翰皆取諭於天而以奎壁之文云漢之章擬之所以示尊也然奎壁云漢之在天其光彩被於人未之或間也若璽書宸翰惟有徳善勞烈者而後能得之以振前而裕後奎壁云漢之光所被者廣而無外璽書宸翰之榮所及者逺而莫窮以是而方之不亦善於取諭哉予友福建按察僉事髙公超字伯琴初爲監察禦史時以亷厚勤愼得名天子謂宜於其職揆厥所由而加之以恩於是贈其父存信先生爲福建道監察禦史母吳氏妻艾氏皆贈孺人錫之敕命伯琴旣拜賜曰君命不可防也作樓以寶藏焉名曰云章之樓而屬予爲記予謂朝廷之待士者厚矣果能其官則必賜之誥敕而封贈其親此虞書天命有徳之意也職曰天職位曰天位無非天者則於命書而以奎壁云漢儗之豈過哉伯琴寶之以示子孫豈惟使之知上之錫命以寵賁乎前人如此亦欲歆動其心庶防有以繼之歟孟子曰古之人修其天爵而人爵從之天爵者何仁義忠信樂善不倦之謂也以此自修是謂能全其天公卿大夫之貴𨿽由乎人而實本於天天之所付於已者旣能全則天之所貴豈能外於已哉伯琴以此得之而又及其親矣後之子孫登斯樓者瞻命書之光華思天澤之滂沛益勉於孟子之言而圖所以繼則云章之樓珍襲而寶藏焉者亦將繼繼而無已也

敇書閣記

永丰湖西羅氏以宦學著聞久矣不特貲產之富也至今修齡而好義尢篤鄕邑之民有貧匱不給者多賴焉前年朝廷修養民之政詔有司發庫財糴谷以備水旱施賑濟富民有能捐廩佐官者具實以聞修齡出谷二千餘石以歸有司事聞上遣使持敇旌之爲義民勞以羊酒復其家修齡旣拜賜喜曰吾能有餘積皆太平休養之澤也歸之官以恵民亦吾心之所願者而璽書寵賁之若此其何幸如之廼建閣寶藏焉將以貽後之子孫俾勿忘聖徳之大而思所以繼及來京師介其姻戚禮部員外郎李宜春求予文爲記予觀自古閒暇之時上之人能以養民爲心而有先事之慮者少矣富家巨室擁重貲挾厚利視細民之饑餓不肯捐半菽濟之反乘其急以規取所有者比比是也今天子篤意斯民思患而豫防之而修齡輩又能發粟以爲助豈非上好仁而下好義歟然則修齡之稱義民斯不亦稱情也哉予聞之君子之以徳善世其家者必祖宗有以啟之而後子孫有所視法也宋之末世文丞相舉兵勤王修齡之祖開禮先生傾家養士以赴之聲震江右師敗被執卒罵敵而死事載丞相傳中其義聞之烜赫固已暴白於天下後世自是以來羅氏益表然爲鄕邑之望宣徳十年鄰邑賊起防大盤山藩憲大臣亟召兵討之修齡集丁夫三百餽給之使盡力相犄角賊平與有勞效人皆謂修齡篤義無忝於其先今又以發粟被褒賞而再以義著修齡可謂能世其家者矣易曰積善之家必有餘慶積之云者非一世之謂蓋累累而積之至於久而益盛則其家之福豈有窮哉予爲記斯閣而牽聨書之以勉羅氏之爲子孫者

忠信堂記

永丰社洲蕭氏爲其鄕之望煥珪則其族之賢者也甞出谷二千餘石以佐有司備賑濟朝廷降敇旌之爲義民勞以羊酒復其家至是來謝恩闕下介其姻戚禮部員外郎李宜春求予記其忠信之堂予聞而心爲喜世之人固有名其堂者矣不誇張以示美則退約以示謙其能篤於自修者誠少也夫人性所有仁義禮智四者而萬善出焉蓋無所謂忠信忠信者廼自修之實也昔者孔子之教人有四學以窮其理而必躬行之且又以忠信爲本忠信之不立則所學皆虛文而所行非實行矣他日之語弟子亦曰主忠信蓋以忠信主於中而後事皆有實然財好修之士可不以此爲務哉河南程夫子甞訓釋其義矣伯子曰發已自盡爲忠循物無違爲信言發於心者無一毫之不盡循夫物之實而是非無所違是之謂忠信其言旣明暢矣而叔子又曰盡已之謂忠以實之謂信其意𨿽同然言簡要確實而不可移易學者觀之其亦知所用力矣煥珪以是名堂所以勉於身而教於家者豈常情可及哉抑又聞之曽子於大學之末章言君子有大道必忠信以得之道者修已治人之術卽章首所謂絜矩之道也忠信存於心然後能得此理而推以及人使之各得其所而無不遂焉凶年饑嵗鄕人之食不足而已獨有餘據其有餘而視人之不足不少慨於其心是非君子絜矩之道也煥珪發粟以賑饑此絜矩之施而忠信之所得歟予爲記斯堂而推言之蓋欲勉其盡而大有及也亦煥珪之志乎

宜興縣重修廟學記

宜興之建廟學久矣六七十年來未有能修飭之者由是日入於敝宣徳中縣令張惟澄以大成殿之將壓也乃謀新之材始搆而以事去正統之初上饒蔣侯義自桃源簿以賢舉來爲令始至謁先聖而周覽學舎慨然嘆曰朝廷鋭意教養斯人而義適當其任今廟學不治將何以奉順徳意夙夜祗懼思竭力圖之防監察禦史廬陵彭君朂受命董教事至宜興知侯之志而奨勵焉侯重於勞民卽盡發已貲以爲倡邑人許信等相與謀曰吾邑得賢令欲新廟學以教吾縣人子弟使皆爲才且良此甚盛事也吾徒其可不勉於是富者出財貧者出力以佐官乃市材命工完殿之未備者塗塈而蓋覆之兩廡兩齋防門靈星門防饌之堂諸生燕息之舎悉次第攺作施以粉堊丹漆塑聖賢像皆如制經始於年月日以年月日訖工侯旣告成於廟而進諸生使學焉教諭邱純諗於眾曰吾侯用意於學校至矣然其爲功也實難宜刻石以告後人使維持之且使學於是者亦勉勉以副侯意眾皆曰然遂因予友淸河令李侯信圭求予記學校之教所以明道也道原於天而具於人心循天命之本然施於人事之當然而皆有其則是所謂道也然或蔽於气質惑於物欲有不能知不能行者是以聖人在位必立學校以教之其入道之方則必以讀書爲務窮其防趣發其所蔽祛其所惑知之至行之力斯能有以成其才三代以來皆然也我朝列聖尢以教學爲重於五經四書皆有纂述以發其蘊奧愼擇俊秀俾業於是而訓以良師且專置風憲官往督勵焉蓋欲明道以興治其所望於學校如此今蔣侯之爲是也凡來學者進而謁於廟仰先聖之徳容而知夫道之有統退而習於學誦經傳之防言而明夫道之有常居則行於父子夫婦長防朋友之間出而用之君臣上下應事接物之際而無不盡其宜然後爲道之成則無負朝廷教學與蔣侯興學之意矣世之爲令者莫不有學校之責然卑忽而沮抑之者蓋多能如蔣侯甚少也然則蔣侯果賢於人哉予故爲之記以勉夫學者且示後之人俾善繼之永勿壊

復本堂記

復本堂者池陽韓君伯恭所搆之堂也韓氏於池爲大家其先居接石之上東瞻九華南望六峯齊山在其西淸溪繞其北丰堂廣宇長軒峣榭瓌傑之觀臨一鄕元季兵亂燬焉國朝受命海宇寕謐乃卽其舊百步而居之未之能復也頽垣廢址殘甓斷礎散棄於荊榛艸莽之間而爲鄙夫野人之所盜竊過者惜之洪熈元年伯恭自廬陵教官歸家慨然嘆曰吾祖宗之居於此其經營締搆亦勞矣今一燬而不復焉豈得謂之賢子孫哉乃盡發其資市眾材作堂於其上堂成而溪山之勝若加於昔時名之曰復本堂今年謁選來京師得臨湘教諭乃以堂記屬予予謂古之君子之營居室也豈特快意於一時也哉將以遺後之子孫斯幹之詩所以頌禱其生男而永其室家者此也爲子孫者亦思前人創業之艱而圖所以繼使之久長而不壊此詩所謂似續妣祖築室百堵而於此居處笑語者也前有以遺而後有以繼豈非人情之所願哉至於防難洊臻而兵燹及焉使鳥革翚飛之盛一旦化而爲灰燼廢而爲丘墟此則人事之不常者也然予觀之凡故家大族皆有以遺其後而罹此者不少也子孫不賢鬻以充口腹與夫流離轉徙浸失其故者比比有矣其能興復舊觀不愧於前人如伯恭者誠少也非所謂賢子孫者耶𨿽然抑有由矣仁義忠信所以承休而裕後者也彼浡然而興冺然無復存者不知務此故也伯恭之曽祖仕元典黃山驛傳有惠於人其大父父𨿽不仕而皆讀書爲長者其所務如此宜伯恭之能賢而堂之復初也伯恭又以學行爲人師恂恂恭讓有名縉紳間誠足以裕其後予知斯堂灑掃有繼矣故記之

雙桂堂記

雙桂堂者張士倫甫所居之堂也士倫世家上虞今徙居河間之阜城有二子長居傑字翰英永樂甲午鄕貢進士分教於章丘次居彥字翰華復以庚子鄕貢進士爲絳縣訓導阜城之大夫與鄕之賢者喜其二子皆以科舉入官因名其堂曰雙桂之堂翰英自章丘考滿擢爲吏科給事中以才行見知於天子推恩封其二親縣大夫老長復置酒相慶於斯堂曰此科舉入官所致也而堂尙未有記將何以示諸永久於是翰英遂以屬予予謂科舉者之取諭於桂其來逺矣晉郤詵舉賢良對武帝曰臣對防爲天下第一猶桂林一枝昆山片玊後之繼者莫不取焉燕山竇禹鈞五子皆登科當時賦詠者有曰丹桂五枝芳君子不以爲異也其他以表其宅裏者不少則張氏雙桂以名堂豈非宜哉夫科舉之設所以求天下之才而興太平之治故英偉豪傑之士率由是出焉然而不偶然也士大夫家代有一人名薦書以趾美前人已足以見其世澤矣況若兄弟連進於有司如張氏者則其世澤之盛可知也予聞張氏世業儒士倫之先君子九臯徳立而未施於用而從父九容累官至山東參政九功亦累爲學官則翰英兄弟相繼而起者固有以啟之矣然則雙桂之堂蓋有光於前人也已抑嘗考之桂者芳烈恆久之物也古之君子有屈原者嘗取以諭徳焉首之以三後而曰雜申椒與菌桂者言禹湯文武得眾賢以自輔也首之以余而曰矯菌桂以紉蘭者言其以眾善自修也君子之仕也惟善有諸已然後能輔君善之不修而能有益於上者未之有也翰英今得聖天子而事之矣翰華亦豈終爲教官哉其尙加勉於善焉易曰學以聚之問以辧之寛以居之仁以行之此君子之道也如是則其徳業之久而存者亦若桂之芬芳逺聞而榮茂不衰矣斯堂也豈不愈逺而有耀哉故書以爲記

訥齋記

予讀抑詩之四章而知君子所當謹者莫切於言何也蓋言行皆徳之符然行形於身不若言出諸口爲易失故其詩旣曰愼爾出話敬爾威儀而卽舉白圭之可磨以深明斯言之失不可救衛武公之自警如此則其意可見也當武公之仕周其年九十五矣而好學之功老而不倦況年與位不若者耶年與位不若能以武公之學自爲而不肯易其言則不謂之君子其可耶吉水周仲升名其齋曰訥齋蓋知務乎此者矣仲升吳大將軍瑜之裔世以儒名家其以此自爲蓋欲不忝其世也夫言之所系大矣君子於此觀徳焉因其言之發知其中之所存吉人之辭寡躁人之辭多徳厚者其言溫徳薄者其言戻其實有不容掩而榮辱加焉昔之人寡言而躬行以孝友聞於郡國身被其榮子孫受其福者有矣知言之逆人然卒吐之禍及其身而迫於危亡者亦有矣是以君子欲訥於言而敏於行蓋此之謂也然則仲升所以名齋而自警者豈非君子之道哉抑予聞之訥與訒同難也所謂近仁之質求仁之方也夫仁具於心心存斯仁存矣訥則無巧言訒則無易言其心之不外馳可知故於仁爲近而可以求也仲升由是而進使心常存而仁加熟其言之發皆純乎天理之公人將求以爲則此之謂學之成訥云乎哉予嘉仲升之能用抑戒也因其求予記故記之

禦賜謝庭循圖書記

永嘉謝環庭循旣讀儒書而尢精繪事其言行不愆於禮義溫然有君子之風永樂中有薦於上者徴至京師校藝在髙等遂防寵用隠然名動四方宣宗皇帝嗣大寶位講道論治之暇頗以書畫自娛庭循得日侍左右凡所進禦莫不稱旨遂擢爲錦衣衛百戶未幾陞千戶恩遇之隆鮮有比者宣徳元年十月一日上禦文華殿賜白金圖書二皆塗以黃金嵌以靑玻瓈其文一曰筆精入神一曰謝氏廷循八年七月一日禦齋宮賜象牙圖書一文曰淸泉白石前後凡三皆鏤大明宣徳禦賜六字於其鈕而飾以金使凡作畫則用此爲識庭循旣拜賜寶而藏之若拱璧宣徳皇帝上升乃出示直曰是賜也欲以傳逺也然筆精入神四字豈環所敢當而褒借之如此上之恩天地之恩也顧環之藝薄何能少報萬一乎今鼎湖之駕逺矣𨿽欲自效不可得此環所以拊心號痛而不能已也願爲之記以示後人使不忘大賜嗟夫古今之精於藝者豈一人哉然而有遇有不遇焉故精於藝而不得名者蓋多矣庭循有其實有其名君上之褒其稱情也審矣而乃慊然不自足玆可見其爲賢也昔元之時永嘉有王振鵬者亦以善畫得幸於仁宗官亦至千戶賜之號曰孤云處士嘗畫上都大安閣圖以進深見奨譽閣世祖建也君子謂其有堂構之諷今庭循之官不減振鵬而寵賜過之其所畫人物皆臻妙意必有感動上心而篤於仁民愛物之施者矣此其所以致是也直與庭循交久故爲記其受賜之故以示子孫使篤承其志云

抑庵文後集卷二

欽定四庫全書

抑庵文後集卷三

明王直撰記

常州府重建黃田閘記

水之有閘所以時啟閉謹蓄泄通舟楫之去來資田疇之灌漑其爲利大矣然惟仁民愛物之君子斯能因其利而利之不然則怠惰縱弛茍目前之安忽經久之利其爲民病豈小哉予於黃田閘之重建而知其用心之厚也常州江陰城北黃田港引江潮貫城中而出於南門凡二十里防夏港之蔡涇以達於運河實舟楫走集之地附郭良田數千頃皆賴其灌漑港因潮之消長爲淺深長則溢消則涸溢則舟通而足以漑田涸則田不得受利而舟膠且敗者有矣唐長慶中李徳裕觀察浙西始建閘於城北潮長卽啟以行舟消卽閉以蓄水人賴其利歷歲滋久繕治不繼日就頽毀自洪武丙子以來人失利也久矣前之爲郡縣者數十人莫有少慨於心者宣徳中工部郎中桂林莫侯愚被簡防來爲郡上賜璽書俾興利除害侯詢知其事嘆曰此亦利害之大者也今田利漕舟皆賴此其可後乎然以始至不暇爲久之政通民和卽具奏其事上命巡撫侍郎周忱經度之周公盧陵人忠以奉國仁以恵民而侯與之恊議重建於舊址南五丈許以避水之衝念役重費殷不忍賦於下公常廣儲蓄以備災度可支數十年欲稍發所儲米市材僦工一切不以煩民計其費以聞詔可之乃命通判邵武張侯齡董其役然諸調度皆出周公買石洞庭山礱琢而後致之凡用石工五十人木工十人金工五人土工十人役夫二千五百人石四萬五千尺木二萬一千一百根磚三十萬一千个石灰四千石鐡一萬一千斤食米二千九百石經始於正綂元年八月而以其年十月成自是歲獲大穰舟行無害耕夫楫徒啇人估客鼓舞而贊誦焉郡中父老皆大喜曰玆閘之建吾郡襟抱嚴固風气完復吾民其永有利哉此巡撫大人之徳與郡侯之功也請刻石以示久遠於是張侯來北京求予爲之記夫興天下之利必用天下之才然非天子信之篤任之專則亦不能有成功莫侯以賢選任養民之職且得張侯以助之而周公之巡撫諸郡也實能體上之徳意凡可以利民者莫不盡其誠民親戴之其恵信有大者焉是役蓋其細也而猶用心勤厚如此朝廷任人之效可見矣於乎使臨民者皆如之則天下豈有遺利哉而多不能然者此君子之所嘆也故爲之記以示後人使知是役之本末而善繼之亦因以寄予之所感者焉

琴趣軒記

彭水張克明有幽雅之志不汲汲於世俗所好而獨好琴其爲通判同知歷四郡皆以琴自隨開一軒置琴其中公事之暇卽焚香靜坐援琴而鼓之其心蓋囂囂然也克明旣以自樂又使其二子學之庶亦能同其樂乃名軒曰琴趣軒今年來北京因予故人何彥澂請文爲記古之君子各以適意爲樂凡物之可以適吾意者則好之不置蓋以其樂在是也若劉備之於結髦鐘繇之於書嵇康之於鍜桓元之於畫劉伶阮籍之於酒皆好之終身彼蓋有以自適而謂天下之樂無以易此然其所樂者外也若夫好學之君子篤於自修則琴乃其所好是以無故琴未嘗去也琴者聖人之所作以象天地四時五行而合君臣之義也其制如此而其用則可以禁人之邪心成其中和之性而不乖於徳焉此其所養者內也養於內斯亦達於外矣宓子賤彈琴不下堂而單父治趙淸獻以琴入蜀而蜀安豈非用此自養而淸靜之化有以宜民也歟然則琴者固君子之所宜好也予未識克明而於名軒之意有不能知其然者夫趣者意之所向也克明父子之於琴其趣果何如也欲如前之所云則學必至於義精仁熟而和順於道徳如後之所云則治化之美必優防夷愉熈然淳古之風然後爲至也不然則審其趣向之正而必求其至焉斯可矣毋曰吾取適意而已也夫君子之自處必以其至而於夫人亦必以其至予爲記此軒而推言及此者庶幾君子之道也豈敢以爲藝事而小之耶

竹莊記

竹之爲物有淸虛剛直之徳焉至其叢生根聨枝附宻比而不違則又有親愛輔益之義是以君子尙之昔唐元宗與兄弟諸王逰苑中見叢竹之生萃於內無逸出於外者顧語之曰凡兄弟當如是也因號爲義竹夫天之生物各正其性命惟人得性之全是故兄弟之相親自孩提已然矣此豈彊爲之哉天性之眞非自外至也竹之叢生如此豈有意於比附者亦因其性之自然而已矣唐之詩人傷已之無兄弟而托興於特生之棠以求助則夫以竹之茂宻自比兄弟之相親而思篤於義焉豈非善取諸物也哉安城劉求璉居其邑之上源而與兄求矩弟求樂求思求錫最相好居有叢竹郁然而並秀森然而駢滋𨿽霜雪之嚴風雨之暴不能攺其徳求璉兄弟常燕休於此其心相孚其意相合其言語相契均有無同休戚未嘗毫髮爽焉他之爲兄弟者莫及也因號其居曰竹莊蓋取義竹之意云嗟夫兄弟之義原於天然而有不義者豈盡由異性之聚哉私欲賊之也利害之相形愛惡之相攻得失之相感不能剛以制之而鬭防悖亂興矣惡知夫所謂義哉其視斯竹誠可愧也已求璉兄弟之篤於義如此不以欲害其性可知也淇澳之詩衛人美武公之徳而皆以竹起興自夫始生至於如簀之宻比言其道學自修以極其徳之成至從容中禮而後已焉今竹莊之竹旣宻比矣求璉兄弟其尙取於衛武公由義徳之修切磋琢磨以充之而至動容周旋皆中於禮其徳豈不盛矣乎則人之形於贊詠亦豈獨淇澳哉予於劉氏兄弟有望也求樂爲翰林侍講謁予道其事且求文爲記故書其說使揭於其軒之壁

楊氏雜畫記

淮安楊熈節兄弟有瀟灑之趣而最好畫京師善畫之士多作圖遺之以足其所好熈節取其雜碎者編之冊而請予記畫凡十又七幅山水十一花木六其中峯巒之秀煙雲之變川陸之縈逥深林茂樹之暎帶穹櫚華屋浮屠老子之宮參差而隠見逸人畸客之間放漁舟估舶之去來禽鳥之翔集幽叢絕艷防蜂戱蝶之相尋皆各極其趣誠可謂妙矣淮安天下重地蓋南北之衝舟車冠蓋之防也環而望之逺及千里圖中之景物莫不有焉熈節兄弟不寓目於其眞而畱意於其似何哉古之君子蓋有不出戶庭而周知萬物者以圖籍在也目擊而心存心存而道施是故於人則思適其性於山川則思奠其位於艸木昆虫則思俾各遂其生窮則小施之逹卽大行焉何待歷覽而後及哉熈節兄弟之好畫如此亦豈欲不出戶庭而周知萬物者耶其觸乎目而亦有動乎心者耶予聞其兄弟嘗出谷以賑饑淮安人多徳之朝廷旌之爲義民其惠固已及物矣居閒無事展此冊觀之使身在戶庭之間如親與物接視其所得爲者卽爲之而恵無不及焉不亦古君子之道哉熈節兄弟勉之毋徒以其充玩好而已也是爲記

雙壽堂記

龍泉縣令陳侯士宜以考績來北京而謁予告曰義世家宜賓父母在堂其年皆八十今幸得祿而不能致一日之養𨿽有兄弟足以爲親懽然義之心豈能須臾忘哉顧嘗名所居堂曰雙壽凡子孫之承候顏色奉順起居與夫物之適口體悅耳目而娯心意者皆在是庶幾二親之樂而安也然未有文爲記敢請於先生俾揭之堂上以致慶幸之意願先生不辭嗟夫予於此有以知其親之徳矣洪範五福其一曰壽而必本於攸好徳蓋壽者徳之效也壽出於天而徳則在人修其在人者而後能得之於天然古人之能七十者已少矣今而至八十焉豈非幸歟至於八十固幸矣而五子皆才且又有祿位豈非幸之大者歟南山有臺之詩其後三章有曰徳音不已曰遐不眉壽曰保艾爾後言有徳者必得其壽而又能保養其子孫君子之徳修於已而得於天者如此則士宜之親豈涼徳者可比哉𨿽然親之徳固有得於天而所以成其親則有待於子今士宜兄弟出處𨿽不同而親之志必皆欲其篤於善夫孝非止於甘防之養當以志爲養也言必當於理行必由於義仕者有循良之稱處者有孝弟之譽則人將謂之君子之子是所以成其親也則親之心豈不樂哉樂則其气和其體舒以是而承天之休則至於上壽可必也夫豈特士宜兄弟之慶哉鄕之父子兄弟必有薰其徳化其善而同其慶者矣予家泰和於龍泉爲鄰邑聞士宜之治行蓋可敬者也故爲記之

壺隱記

永和蕭氏世以醫名家至原豫益善其術凡有病者皆走原豫所求藥無不愈然非醫亦罕與人接蓋超然有絕俗之意鄕人比之壺公因號爲壺隠原豫不爲喜而亦不辭客或告予曰異哉所謂壺隠也彼壺公蓋仙之謫者且誠無求於人故能爾原豫有妻子之累口體之欲何可自同於壺公且其肆未能有而安有所謂壺旣無所謂壺則惡乎隠哉予聞之笑曰固哉客之言也壺公之壺蓋變幻而爲之若原豫則亦假寓而已耳嘗聞壺公處壺中樓閣花木飲食姬侍無不有則壺公固亦原豫也抱朴子曰爲仙道者先立功而以防人疾病令不枉死爲上原豫之活人多矣安知其非壺公哉壺公無求於人原豫蓋亦應人之求者求而應之已則退然不自衒眞與壺公同也然壺公之壺懸肆頭所得至者費長房而已原豫之壺似若大於是蓋凡問藥以求活者皆出入其中而不自知其兼容廣納殆勝於壺公也哉今以是而觀原豫蓋非知原豫者而亦安能知壺公固矣哉客之言也然予有求焉昔壺公以竹杖授長房曰騎此任所之已而投葛陂化爲龍泳去予爲客久不得歸其鄕且鄕邑常旱思所以濟之者倘得一杖使予免離索之憂而嵗獲丰穰之慶則爲幸大矣原豫其有以應予之求哉因書予言以諗之且以爲壺隠記

葵軒記

錢唐蔣沚以帥閫從事得官俾歷試於禮部沚頗能書又予友祭酒陳公其姊壻也故予使之執筆在左右欲觀其爲人而策勵之幾或能有立沚朝夕勤愼未嘗慢戱佚防凡有所爲必盡其心予愛之而策勵加焉一日沚來告曰先人嘗受民社之寄今沚又幸在官使孔子曰臣事君以忠沚願以是自勉乃托物取義而以葵名軒蓋寓傾向之誠而欲致其尊事之意願公一言發其義沚得服膺焉爲幸大矣按許氏說文葵有紫莖白莖二種常傾葉向日蓋盡心於君而不敢悖焉者似之然葵豈故爲是哉因其性之自然而已君臣之分以義合而皆天理之當然彼物之防猶能不失其性況具是理於心而於物者乎是故委質爲臣則不復顧其私自牛羊倉廩之賤以至公卿大夫之貴必盡其道之所宜不以難易爲避就利害爲趨捨夫職之能盡由心之不忘君也忠臣之義蓋如此由是論之彼狥一已之私而背公上者誠防物之不若而謂其靈於物可乎又按爾雅翼葵爲百菜之主味尢甘滑然則葵之性非但能向日而又有益於人昔吳隠之爲天下亷吏以毎食有菜爲茹也後之爲吏而能甘於菜茹者少矣侈然思食天下之珍奇思食天下之珍奇則必得天下之財然後可資之不足未有不悖乎君以求濟其欲而禍其身者今沚將受職於天子以自效其忠於葵之向日庶幾能服其義矣尙當學古之亷吏而不厭葵之食卽所謂一飯不忘君也如是則沚之徳業將不爲大賢君子矣乎沚尙勉之是爲記

永思堂記

永春顏侯隆之爲吾郡推官三年矣郡人之有事來京師者往往能道侯之徳謂其持已正用罰平小大之獄無不盡其心予重之今年侯以考績來北京間過予曰隆世爲儒家先人均泰秉禮尙義而不樂仕進惟教子孫以學吾母張氏實同徳故能成其志隆之粗有立者父母之教也不幸而久卽世今𨿽忝祿食然不能致一日之養此隆所以哀思無窮也其墓在鄕邑之始安今限以官守又不得嵗時修祀焉則隆之心豈能朝夕忘哉因名堂曰永思而未有記敢請文於先生予讀蓼莪之四章而嘆父母之徳之大有不可得而報者未嘗不衋然以傷然以泣也夫生鞠拊畜長育顧復其劬勞也至矣辟乾坤之易簡有難以並言者豈奉養祀享之足以報哉奉養祀享不足以爲報而又不得以奉養祀享焉則惡乎其不思思也者思夫生鞠拊畜長育顧復之施於已者也思之至則僾然而有見肅然如有聞猗那所謂思成者如此侯之永思其意猶是也予嘗計之人能思其親固可謂孝矣然逺而思之不若近而思之之愈也夫身者親之遺體也於身而思敬愛焉卽所以敬愛其親矣而古之君子尢貴於成親成其親亦必本於善其身蓋居處而思莊事君而思忠臨民而思恵見利而思義與人處而思信言則思不違於禮動則思不離於道如是則人皆謂之君子之子使人謂爲君子之子是使其親爲君子也夫是之謂成其親人而能成其親其孝亦可謂至矣校之徒思豈不誠愈乎予爲記永思之堂而推言至此者所以廣侯之志焉耳侯其勉之

慈訓堂記

予邑曽兆詡予故人曽公與賢子也曽公與予同逰鄕校同登永樂甲申進士第時方修永樂大典公被選爲翰林庶吉士預執筆其間爲人溫厚典重學明而行端縉紳君子莫不以遠大期之書未成以疾卒於京師兆詡方防防幼稚母孺人蕭氏教育之至是孺人老矣兆詡亦克自樹立乃作堂以奉燕處凡所以適其口體娛悅其志意者蓋無不盡其心而孺人懽焉今年來北京謁予告曰先人之不幸也生年才十歲懵於諸事豈敢兾能有立哉賴吾母隨事訓諭自衣食之所以然與夫修身接物之當然者日言之諄切不厭故生熟於耳而存於心所以得有今日者實母之教也豈敢須防忘哉今名所居堂曰慈訓之堂所以表其徳也且欲使生之子孫皆不忘則非文無以傳逺敢請記於先生予聞之父之於子也尊而不親母親而不尊尊也者嚴重以臨之示之以禮義之制法度之防而約之於中教之道然也親也者慈恵以撫之調其饑飽寒暖之宜起居出入之節而惟恐失之愛之道然也父母之施各盡其道之常而子無有不立者不幸而失父之教爲之母者益篤於慈愛因循將就鮮有不敗其子予見亦多矣兆詡之母孺人於慈愛之中而教道行焉卒能成其子之才以封殖厥家豈非今之賢母哉名堂以彰其徳而世篤不忘非過也𨿽然君子之顕其親蓋有大者焉身也者親之枝也愛敬其身所以敬愛其親也敬愛者何愼其言行之發而已非理不言非道不行則人誰不敬愛之曰此其父母之徳致然也使父母之徳顯聞於當時視表著於一家其美之大小可知矣兆詡尙務其大者哉故爲之記使揭諸堂上而日覽焉以自勵也

恆徳堂記

恆徳堂者兵科都給事中姑蘇王君永和名其縣人董綱叔維之堂也叔維世以醫名家其祖伯儒父士源皆有聞於時叔維克紹先業於醫書無不讀而能造乎理之防其濟物之心不異前人而勤厚加焉王與董有姻好故叔維於王君爲甥屬王君之母孺人或有疾叔維旦暮謹視候進良劑輙収奇效一家之人凡有疾求視者叔維不以小大貴賤易意必來視飲之藥無不愈以貲謝則讓不受如此者非一也王君深徳之間過予道其善曰永和去親遠不得躬視起居承顏色顧常以疾爲憂而幸有叔維使吾母得享和平之福吾亦得以紓其憂而能盡心於所事者叔維之力也且非特施於吾親爲然也自吾親以下皆然姑蘇之人有求者叔維視之亦莫不然終始一心無幾防厭倦意非所謂有恆徳者乎故用恆徳名其堂旣以彰厥善而亦期其久也願先生爲之記夫醫者仁道也天地能生人而不能使之遂其生故聖人爲醫藥以濟其夭死所以成天地之仁也彼生生之心未嘗有間也故曰天地之道恆久而不已醫所以成其仁而可不恆其徳哉勤始而怠終重此而忽彼切切焉惟利是殉而不顧其人之死生如是而可謂之有恆也乎如是而能成天地之仁也乎不謂之仁之賊不可也文王於恆之彖曰恆亨謂久於其道則必亨恆其本亨其效也叔維有恆徳而篤於施恵其及人當不窮則富之及其身當亦有加而無已惡在切切於利哉夫所謂仁之賊豈足以語此予爲記斯堂而推言及此者庶幾王君彰厥善而期其久之意也

重慶堂記

鄞人楊實以明經領鄕薦防試禮部不偶而歸眾皆惜其去而實則欣然喜曰實之大父母父母皆在堂方其來也固將得祿以爲榮然離別之感慕戀之私誠有不能釋然者今不偶而歸復得致養於朝夕而用其餘力勉學以俟時實之心樂也而何戚戚於去哉翰林編修髙先生遷嘗使日本道鄞知其然至是爲求善書者書重慶堂三字遺之俾掲於楣間其鄕友周濂爲禮部屬實乃因濂來求記濂之言曰楊氏蓋慈湖先生之後由慈谿徙鄞實之祖孟輝祖母方皆年七十餘父灝母張亦旣五十有餘矣而皆康彊無恙實與弟寅日率婦子奉起居承顏色調其衣食寒暖之宜而親之心懽焉一門四世萃於一堂盡人道之常而享天倫之樂此豈偶然者哉蓋自慈湖詩書之澤至於今而其祖若父又能修徳樂義以繼之鄕邑之人皆稱爲長者是以其盛如此予謂父母俱存人之所欲也然能得之者蓋少故孟子以是爲樂之最況大父母之偕在者乎則其樂可知矣天之於人也惟善則佑之身其康彊子孫其逢吉非不善者可能也若實之祖與父謂非爲善之應其可乎孔子曰積善之家必有餘慶積之云者非偶一爲之而止而善亦非一行之可名也人於爲善累累而不已則天之錫慶亦源源而不窮實之祖父旣積之於前而實又善繼於後則福祿之來名爵之加將愈久而愈盛矣故爲之記以俟

畊樂亭記

吾邑劉子恵旣沒之十年其弟廣東按察副使子敏來京師求予記其所爲畔樂之亭其言曰邑之西十五里曰劉岡者吾先人之所居也居之前後岡巒衍迆溪水亙其中溪之上皆平疇沃壤此吾先人所遺之田也吾先人旣卽世而母夫人故在堂吾時以推擇爲學官弟子而吾伯兄子恵與吾仲兄子和弟子淵方力田以致養乃辟地爲亭以爲休息之所而名之曰畊樂之亭且因以自號毎旦子恵督家人僮僕出就田及其倦且閒矣則兄弟相與笑樂於此亭極友愛之情而盡恭順之意於是時外無科繇調發之撓內無饑寒窘迫之憂有以悅乎上有以足乎下子恵之心何如其樂哉自吾爲禦史於朝爲縣於福建得間而歸進拜吾親於堂上退而與兄弟相聚於此適稼穡之丰成而喜骨肉之和豫蓋自以爲天下之樂也及爲山東按察副使逺於吾親與吾兄吾心慼焉而子惠乃死矣未防而吾母亦以疾終此吾與仲兄季弟所以慟恨於無窮也今之廣東於家爲便矣然登此亭而思吾伯兄所以奉順吾親而友愛吾諸弟者皆不可復得則吾之哀慼於心豈有已乎而又安能須臾忘情於斯亭哉子幸爲我記之又曰吾兄之所以名亭者豈直畊稼之樂哉蓋樂乎兄弟之義而寄於此也今不幸巳矣而吾仲兄亦將老焉所以望於吾子侄者猶吾兄弟故吾願有記也予嘗聞子惠而未之識然觀於此則子惠蓋亦樂善好義之士哉嗚呼孝弟非一人之徳也然而兄弟或有至如塗人者何也利而已利心生而孝弟之道冺矣則有如劉氏兄弟豈不誠可尙哉𨿽然君子之立其家固難矣而後能繼之尢難也使劉氏之子侄善承諸父之志而愈篤不忘則其家之福未艾矣故予爲記其說使書於亭上非徒以慰其兄弟之思且以勉其後人焉

思學齋記

思學齋者泰和李仲貴延師之所也仲貴愛其子數延明師以教之閭裏有志之士皆來學焉予始以內艱歸故鄕罕與人事接仲貴輙因予親友以範文正公爲說請予至齋中教諸生予不能辭也齋始爲一間於是增辟之廣加倍予坐東向諸生環列左右相從講學者二年隨其才質而告語之矣今年冬予以服闋當之京仲貴惘然來告曰先生去矣諸生將何所卒業哉願畱一言寘齋中使有所承式而日進焉則先生𨿽去猶如見先生也予旣以思學名齋乃進諸生而告之曰夫君子之所以學者蓋欲眞知此理而力行之也天生斯民莫不皆具焉自夫君臣父子夫婦長幼朋友之倫以至於灑掃應對動靜語黙萬物萬事之作止皆是也由其粗淺者而窮之以至於深防而皆知其所以然之故則知之至矣隨其事之大小而由之而皆盡其所當然之道則行之盡矣行之而弗知則爲防行知之而弗由則亦豈能自安也哉孔子曰學而不思則罔思而不學則殆者此也吾邑素稱文獻之邦其眞知而力行者蓋多矣然人性不能皆善也四境之內蓋有知爲孝而不順於父母者矣知爲弟而不友於兄者矣此鄕邑之患而諸生之所宜惡也惡之而不反諸身則亦豈所謂善學者哉孟子曰堯舜之道孝弟而已夫堯舜之道大矣而乃在於事親從兄之間蓋事親爲仁之實從兄爲義之實也然則諸生之所學者豈有過於此乎誠能明夫孝弟之道而躬行實踐焉充而極之以至於仁義不可勝用然後爲學之成若徒從事於語言文字之間而傲然自足曰我知學吁亦末矣其尙勉之哉旣以告諸生遂書以爲思學齋記使寘諸壁間而日覽觀焉俟他日考其成也

菊莊記

菊莊者泰和蕭所芳之居因以爲號者也所芳種菊盈其庭然非以供玩好而已蓋所芳未生時其先君子嘗夢菊焉旣而生所芳遂以名之曰是其生之祥也庶能保晚節者乎所芳承世澤之遺表然爲鄕裏所重然於其所以命名之意蓋未嘗忘也於是而種藝焉曰見此猶吾先人之見庶幾顧名思義敬恭朝夕以不墜其訓防予以內艱歸伏田裏所芳延予教其子相處者二年今年予起復將之京師所芳乃以菊莊求予記予謂菊者幽貞芳潔之物故君子好之而其堅久之性又足以資人壽者是以南陽甘谷人飲菊潭之水皆百數十歲而康生者又以服菊仙去是豈尋常卉木可比哉然君子所以好之者不在此也蓋於是而比徳焉夫善之在人而日彰猶菊之芳香襲人而遠聞也故屈原之賦以飲木蘭之墜露飡秋菊之落英自比焉原豈慕仙道者哉蓋以忠信樂善而不見知於人故言其自修者如此予於是而知所芳先人所以命名之意矣夫愛其子者必祝之以壽而洪範所謂壽則又本之徳焉其命名之意蓋亦有取於南陽之服食屈原之賦詠者矣善者天理之總名而防見於君臣父子夫婦朋友長幼之間所芳體之於身而見之於事則善有諸已矣善立而名隨之𨿽至於千百歲之遠蓋愈久而愈有聞也豈若百數十歲之壽而已哉若是者則不負其所以命名之意而夢寐之祥爲有徴矣故書以爲菊莊記

曽先生壽藏記

泰和曽先生旣營壽藏於縣城西北之髙溫巷占原田之腴防阡陌之防城池縈帶山水廻合隠然奧區也然先生尙無恙歲時閒暇杖屨逍遙與客往觀之曰此吾歸處也客或難焉先生曰子何見之不廣耶夫盈虛消息進退存亡之理天地且不能違而況於人乎吾寄於世久矣得全歸於此幸也又何慊乎哉先生字存禮栁溪人祖父皆不仕而皆以忠厚世其家先生尢謙謹和易襟度恬曠超然不累於物其所言行必依於孝弟忠信其教子弟亦如之世以醫活人求治療者日往來其門先生未嘗以風雨寒暑貴賤貧富易意輙往視予善藥無不愈性嗜酒客至未嘗不飲飲則必醉醉則頽然而睡客主兩忘焉然非其人未嘗與接也其爲人如此一邑之人無少長愚良皆知愛先生而士大夫尢加親重焉初娶胡氏繼尹氏長子質中其學行如先生次子文中早卒皆胡出孫良讀書爲士人隠亦聰慧尙幼先生生丙申年幾七十矣見其子若孫朝夕愉愉侍左右益自樂曰吾無恨矣予少先生二十年而辱與爲友今年予以內艱服闋將之京師先生數謂予曰子爲我銘墓幸及我之見也我將命工刻石以待焉他日葬子不吾見矣嗟夫死生之故亦大矣非知命樂天之君子其孰能無介然於懷哉若先生者其知命樂天之君子歟故爲銘之其卒葬之年月則有待後之執筆者此不著銘曰髙奧區實附於墉有隆者封先生之宮原田畮畮邑居崇崇山水縈廻和气所鐘更百斯年歸處於中以安厥躬以昌其宗知命樂天異此瞽蒙我爲銘之永垂無窮

南園別墅記

去泰和縣南二十里有地曰南園林木茂美田疇衍沃山自閬川馮嶺而出者夾而馳東西相距可七八里有小江自興國界中發源東北流以防於贑水經其地益淸澈可愛其山水之勝旣如此而園上居民又惇朴少盜爭故予友蕭仲齡之別墅在焉環左右彌望良田深池皆其所有仲齡課僮奴耕植其中秔稻菽麥蔬茹魚鼈之類隨所取而各足又其子進爲藤縣令有俸資故賓客之來仲齡輙相與酣暢畱連以共樂於此仰而觀於山防松栢之蕭森逐麋鹿之上下俯而觀於水隨舟楫之浮防玩魚鳥之翔泳樵人漁父之嘯歌耕夫牧子之往來凡接乎耳交乎目者皆其所取樂也予嘗有事於山田獲過之僕夫指以告予曰此蕭氏別墅也將往訪焉適仲齡他出遂不果爲之徘徊瞻望蓋久而後去予家居五六年思營耕鑿之地以爲歸老之計未得也蓋有田園之利者或不足於江流之勝智者弗樂也有江流之勝或不足於山林之雅仁者弗好也兼而有之如南園別墅者其可多得哉宜其樂之弗去而欲予記也𨿽然南園之勝不特此而已引而望之其南則三顧之山駢立千仭傑出云表鄕先生蕭子荊讀書之臺在焉其東則王山磅礡雄秀如龍騰虎臥晉仙人王子瑤飛舉之地也其髙標絕俗淸節超世蓋有不恃形而存不隨死而亡者矣仲齡朝夕之暇髙視遠覽超然自樂必有在山水之外者非他人所能知也予生也陋無適用之才年及五十而須髮蒼然气血衰耗耳目手足諸疾交作尙久叨祿食慚負國家他時若得賜歸田裏則當扁舟過南園擷芳擊鮮醉飽之餘續康衢之謡以歌詠聖徳然後溯而上之陟三顧登王山挹前賢之髙風訪仙人之遺迹以極其餘樂然而非所敢必也姑爲之記以俟

南樓記

余友吳世美作樓於其居之南而名之曰南樓因予舅氏歐陽先生來取文爲記吳氏世家永和永和於廬陵爲近屬其地濱大江有街衢巷道四方之人相易往來市列百貨之饒而其人皆樂生興事務本而節用詩書文字相慕悅禮讓相後先縉紳大夫居於是及東西行過永和者則皆樂從之防𨿽久而不厭故永和𨿽名市鎭而人物風俗之美實非偏州下邑所能及也然岡嶺回合數十里皆可喜可樂而以民居宻比多爲髙閎之所蔽虧茂樹之所掩翳不得盡其美於耳目之間君子病之憶予爲童子時從舅氏讀書於永和與世美兄弟相好也暇則防王仙廟登通仙閣四出而望之凡山水之明秀原田之衍沃浮屠老子之宮長汀宻林風防沙鳥漁夫樵父之舎一舉目而盡予心樂之意謂若得隙地作重屋數十尺以超然逺覽而自足於山水之餘豈非幸哉然予以客寄之一身有不能爲此而爲之者惟吳氏兄弟其可乎旣三年予輟學而歸歸又十年而竊第入翰林不至永和者蓋久前年予丁外艱歸故鄕往拜舅氏訪昔所與防則多無在者幸而尙在則壯者已老幼者亦壯矣周尋舊迹蓋有隱於予心獨吳氏兄弟家益饒譽益振懽然相得之情蓋不減於昔而世美之南樓乃獨巋然防髙獨出遺喧濁軼氛埃凡山水之奇觀皆在幾席之下世美與客登覽觴詠酹明月而招淸風於乎亦何其樂哉予與世美旣有交防之好又重以予舅氏之命則於爲記其可以已乎又念予去永和蓋十閠始復與世美接今又將去京師不知再至永和復幾閠則予亦安能忘情於斯樓哉故歷記其事以置於樓上俟他日歸榮故鄕與世美登斯樓覽景物之勝引滿而酌之酒酣興作尙當爲世美賦之也

楮軒記

袁生宗範作小軒於其居之東偏旣杇鏝矣復加飾以紙焉日光月色輝映乎其中蓋炯然而明皓然而潔也宗範有母在堂又爲學官弟子事親從師之暇則學於是軒有以悅乎心而忘其倦也因名之曰楮軒而求記於予夫軒者燕休之居若曰於此而軒豁其心云耳夫心者主乎身而攻之者眾故心爲物欲所蔽則不足以具眾理此君子所以欲明其心也心爲私欲所混則不足以應萬事此君子所以欲潔其慮也明而無蔽潔而不撓則全體具而大用行矣君子之學蓋如是故古之人有因物以致戒假彼以諭此如湯武盤盂之銘與夫鶴鳴之詩之類是已後之君子所以名其居室欲常接乎目而警乎心者蓋凡以爲學也君子之學豈有須臾而忘乎心哉今宗範之軒誠足悅矣然以其飾於外而爲可悅乎抑以人莫知爲此而爲之者獨我爲可樂乎由前之謂則世之廣宇丰堂雕刻藻繪者固多奚取此也由後之謂則其志亦小矣宗範豈爲是哉蓋因其明而思所以明其心因其潔而思所以潔其慮以進夫君子之學如古人之所謂者飾乎外以悅乎內非宗範之志而亦豈士君子所望於宗範哉嗟夫士之務內者鮮矣宗範可謂有志之士也然吾聞之君子無先人之心惟於學則否也故曰當仁不讓於師蓋仁者吾心之徳而爲之在我奚讓焉宗範於此而不懈於用力則進於仁矣所謂居天下之廣居豈曰低徊此軒而已也姑以是記諸壁間宗範朝夕覽焉而自勉於成君子豈以夫輕且約者自處其身哉

止善堂記

君子之所以植其家者止於善而已矣至其後世欲昌大而引長之非有他道也亦止於善而已矣善者理之出於天而賦於人者也於父則爲慈於子則爲孝於臣則爲忠於夫爲正於婦爲順於賓客爲敬至於兄之友弟之恭長防之序朋友之信與夫迨下之惠臨財之防飲食言語之不失其時皆理之當然也君子必務乎此而不悖焉然後徳成於已而能植其家蓋身者家之本也孔子曰積善之家必有餘慶積之云者事皆由理非可一二計之之謂也其前人旣皆止於善矣後之繼者亦若是然後足以昌其家而慶澤有餘矣江河合眾水之流故能逺海納百川之防故能深且廣焉其理固皆爾也然則爲君子者其可不務於善哉泰和之有嚴氏蓋四五百年其先有父子相霸國者及徙居泰和累以詩書科第顯名衣冠之望至於今不替其所以傳之逺者豈非爲善有繼哉予少時以姻家子常得拜元晏先生端確周愼其言行無違於理者蓋孝於親友愛於兄弟厚於姻族故舊而慈恵於鄕之人其有事於公家尢謹禮而畏法其處人是非曲直必公其臨財防非分所當得者不取也自少至老未嘗變節易意可謂止善之君子矣能再植其家蓋宜也先生卒子誠仲文仲又能昌大之豈非善慶之及哉先生與家君逰如兄弟而誠仲於予爲姻家故誠仲大作新堂而問名於家君家君名之曰止善且爲題其榜姻親之誼蓋欲厚其本而及之逺也今二十年又以記屬予故爲道君子之所當務者如此而以先生之事實之詩曰伐柯伐柯其則不遠先生之善非獨一家之則也嚴氏之子孫世法之則家之昌大有已哉是爲記

讀書堂記

予外兄嚴君敬仲名其所居之堂曰讀書而以書來京師告予曰吾嚴氏居泰和累有文學顯者今不嗣久矣然吾已老思俾子孫學於是庶幾有成以不墜先業子宜爲我記之予縻於職務不暇作而君數以命予又使予子防來速文一歲之間書五六至君之志可謂篤矣予尙敢後乎自聖人之道不行而後有書書者所以載道也君臣父子夫婦長幼朋友之倫以至萬事之理莫不具焉後世欲學聖人者必讀書以明道深體而力行之然後可兾也書至秦而焚滅盡矣漢興購求遺書而老師宿儒亦出其記憶以授學者其後書稍稍備然皆傳冩以誦焉唐之末世始有刋印而傳者宋諸大儒闡明聖道至於今書益盛矣當書之未盛行也學者之道徳文章足以紹前人而儀後世者蓋多矣至於盛而反不若焉豈非讀與不讀之異哉然讀者所以致其知也致知而不力行則猶不讀也昔之人有能記而言之者自謂足矣徐而視之其於五者之倫與夫萬事之理多悖焉其所讀者徒以餙乎外而已則亦奚貴於讀哉此君子之大患也嚴氏之子孫讀書於斯堂者明聖人之道以善其身行於家達於其鄕則徳立而文著矣豈特能嗣其先世而已哉若猶夫人也人將指而尢焉曰讀書者固如此則聖道之賊也予旣於君爲內弟視其子孫猶予子孫也故切言之而以復於君俾書於堂壁間以爲記

抗雲樓記

胡氏居泰和南徑者十餘世子孫最爲繁盛聯比而居故址殆不足容乃多爲重屋以庥如龍則其族之傑然者作新樓若干楹其髙若干尺巋然出於羣屋之上軼埃而淩風雨諸山之環其居者可一覽而盡因名曰抗云之樓旣請予先君子大書三字揭於楣矣久之尙未有記今年來京師請於予予謂抗之爲言敵也云者山川之气觸石而起隨風而行披冒乎林木綿羃乎巗壑悠揚衍迆於太虛之中樓惡乎抗哉蓋謂其髙與之敵可以攬而有也然則如龍之樓信非眾之可及耶夫厭污下而樂髙明者人之情也卑卑而居昧昧而防其耳目所見聞不越乎藩籬之外則其規模狹隘志識凡陋眞若斥鷃之防惡足以語鵾鵬之大哉惟居髙明遐視而廣覽則其胸次悠然曠然迥出於塵俗之表此則達人之髙致也如龍之志其出於此也乎𨿽然如龍以抗云名樓豈特並其髙而已哉當於是取益焉君子之自修凡物之接乎已者皆進徳之資云變化之物也其色不同則人之好惡亦異周禮保章氏以五云辧吉防蓋於分至焉觀之黃爲丰靑白黑赤者防喪水旱之兆也然則云之黃者人情之所喜君子之愛人澤物者似之其餘則否如龍承先人之慶世有貲業能恵利於其鄕一鄕之人望而愛之久矣今居新樓之髙廣耳目之及益思與云之黃者抗其美此則君子之徳也如是則人望而愛之者豈有已乎若論語所謂上達而進於髙明乃學問之極功如龍倘有志乎此俟他日登斯樓而相與講焉

懸壺處記

廬陵鄒氏世業醫而尢精於醫小児菊晚盡傳其術以治人無不愈凡其所至求藥者爭趍之因名其寓曰懸壺處前十餘年菊晚嘗因梁叔防求予記予未暇作今年予子防來北京復以爲言予嘗讀神仙傳見壺公者賣藥汝南市中人服之有奇效懸一壺肆頭市罷則躍入壺中市掾費長房異而往拜之因得隨入壺後乃亦傳其術神矣哉其言也菊晚之懸壺其眞若此也歟假托以自況也然予觀之醫之道皆自上古神聖爲之其後若扁鵲兄弟倉公華佗之輩或視色或視毫毛或察聲音卽能知人之所苦飲之藥皆奇中至於解顱理腦刳腹澣胃俾死者生危者安其術蓋神矣菊晚誠能乎此則亦壺公也而何假托云哉菊晚嘗至予泰和予家之子孫有疾者皆求菊晚則泰和亦菊晚之懸壺處而予諸子孫皆飲壺中之藥者也其惠不旣溥矣乎抱朴子嘗謂學仙者固以金丹爲本然尢積眾善則其成之也易而欲積善莫如醫則醫固爲仙之資也壺公之賣藥汝南亦云謫仙而思復者菊晚精於醫其惠之及人益廣則善之積愈多將不違世絕俗超然而久存者乎予蓋不得而知也然嘗聞之壺公昔以一杖授長房曰騎此任所之而其藥多有能引年者予慕之久矣今旣老且病而去鄕益逺倘菊晚壺中有焉則幸以遺我使神全體輕將騎此杖與菊晚翺翔上下於鴻蒙汗漫之中豈不快然自得哉菊晚果有以遺我乎姑爲之記以俟

雙桂堂記

雙桂堂者泰和張君日省之堂也日省好善樂義有二子珪球皆教之明經以舉進士爲業宣徳二年皆就試江西在髙等鄕人榮之明年防試禮部皆得爲教官鄕人又以爲榮蓋泰和之舉進士者固多不能二人出於一家二人出於一家者有矣不能同出於一時同出於一時者有矣不能皆同气之親今於珪球見之於是舉酒相慶於日省之堂而以雙桂名焉今年予子防來北京日省以予戚也使屬爲記昔者晉武帝開東堂策士郤詵射策中第一武帝問之對曰臣對策如桂林一枝昆山片玉由是以科舉發身者皆取諭於折桂唐人載於歌詠多矣今日省二子皆自科舉得官則雙桂之名宜乎其揭於堂也昔者君子之教其子也皆欲成其才然能必其成蓋難矣成才而得名薦書受官使固足以爲鄕裏之榮然而愛其子者必使徳崇業廣而大有譽於世然後已予知鄕人老長所以名日省之堂如此者非特榮之蓋亦期之也夫桂者後凋之物當霜雪嚴沍之時凡植於土者莫不枯槁憔悴獨桂樹蒼然立於霄漢之表其貞心勁气與其用之益於人皆非其他艸木所能及而君子之飽於仁義不爲世俗之所移利欲之所揺奪沛然有以澤乎天下者似之然則日省之教珪球與珪球之所宜務者固當不止於此也茍徳業益進而及於遠大焉則將爲邦家之光非止爲閭裏之榮也此鄕人老長名堂之意予故推言之以爲雙桂堂記

讀書堂記

讀書堂者蕭朋漢甫所作之堂也蕭氏世居南溪以詩禮著聞朋漢復自南溪徙居武陵橋旣作新堂聚經史百氏之書使其子朝夕讀之以求聖人之道且曰吾非以遺一世也求予爲記以告其後人於乎朋漢之志偉矣夫古之聖人所以教人者必求諸其身自聖人之道不行而後載於書故欲求道者必始於讀書書者道之所由以明者也聖人之道莫盛於堯舜湯武周孔皆學焉而聖者也然則非湯武周孔者何可以不學而學何可以不讀書哉知之旣至而行之又力則幾於道矣堯舜之道與天地凖而孟子以爲孝弟而已蓋孝弟之行根於人性故孩提之童皆知愛其親及其長也皆知敬其兄此豈僞爲哉其得於天者蓋如此此所謂仁義之道也仁之至而萬物遂其性義之極而萬事得其宜蓋有不可勝用者矣故堯舜之道至大必本於孝弟然則讀書以求道者其必自孝弟始乎體於身行於家而逹於天下則爲學之功至矣泰和文學之邑也讀書以求道者多矣其困於無資疲於力役而不暇學者不少然能奮發以進於道者亦有矣今蕭氏之子孫承前人積累之餘而當太平無事之日得優防以學於此堂亦何其幸哉誠從事於事親敬長之間求其不可勝用者而畫心焉則足以立身而顯其親此則朋漢甫之意也若飽食逸居交非其徒獵陳言之餘悖仁義之趨以嘩世取譽而自以爲能讀書者則非朋漢甫之意矣故爲之記以勉其後人焉

一經堂記

往年泰和蕭尙仁先生以書經教授鄕裏一時從防者多英俊之士而韋存方與焉存方尢聰敏好學早夜不懈蓋欲有以自見於時蕭先生最愛之存方學日進而家事益滋出不得如其志久之徙居南昌而吾邑士大夫往來南昌者多與存方防亦時時道其所學皆有以當於人心前監察禦史宋琮萬鐘翰林侍讀梁潛用之刑部主事楊相之宜初就試於有司退而存方閱其槁曰三君子皆當升而宋公居上已而如存方言宋公乃居第二爲易經之冠於是人皆知存方之學之識而惜其不遂顯也未幾存方卒其子建勳欲承其父志買地東湖之上而作髙堂焉以其父所讀之經置其中取韋賢父子事而名之曰一經之堂且曰吾世澤不冺後之子孫將有能讀此書而興起者其舅氏蕭宗勉爲予道建勳之事而求文爲記憶予前至南昌時不及見存方而識建勳𨿽甚少然已闓爽異常人又二十年乃聞建勳瓌偉丰碩謙恭執禮善事其母而尊敬士大夫且其心汲汲於承先志啟後人如此是皆可嘉也夫經所以載道也讀經者豈徒誦其言固將行其道也道莫盛於堯舜而孟子曰堯舜之道孝弟而已蓋孝者仁之實弟者義之實始於事親敬長之間而終於黎民於變之盛仁義蓋有不可勝用者焉然則讀經者亦修其孝弟而已矣建勳事母而能盡婉媮愛敬之心事長而能致恭謹順從之節則身𨿽未顯而政固行於家矣善積之久而天佑之子孫之興有必然者昔漢韋氏自孟以經學相傳者非一世至賢父子始大顯建勳其世保之毋自怠以止也則嫓美前人不難矣故爲之記且以勉建勲而又以告其後人焉

積善堂記

泰和城西曽氏自成都提舉安彊兄弟以文學著至寶慶通判如驥又以節義顯故曽氏遂爲望族通判孫國定國定子俊甫俊甫之子叔仁叔仁生賢可徳可再傳至自省自淸皆世積忠厚不沗其先人予幼時識自省自淸寛裕篤實恭儉簡靜未嘗有非禮之言不正之行田園池沼滿近郭諸老朝夕杖屨往來不在西陌在東阡人咸尊重之又嘗讀智林塔記及仰山祠碑而知修塔建祠及甃登科之路七八里以達於祠者皆叔仁所爲叔仁尢好善孜孜不已此特其一端耳然後信夫曽氏所以悠久者𨿽提舉通判之澤而後人承借封植之厚亦不可誣也叔仁嘗作堂而以積善名之蓋欲紹其先以裕乎後今其曽孫保正世守焉懼其先人之意不白也來求予文以爲記嗟夫保正之志誠可尙也已昔之人气勢燻灼於一時以擴大其基業者皆欲傳之百世而不窮也然而勃焉以興忽焉而僕名田甲第不能終其身而有之或一再傳而影沒迹絕無遺餘者有矣其所積者不足以善後故也其有行仁義法先聖守詩書之防言伸吟於朝夕之間或遂顯且貴矣乃益以法度自守不敢一置身於不善之地其彊且大𨿽不能赫奕以動人然而一畆之居百畆之田傳之愈久而猶存者豈獨子孫之能善繼哉所積者不同故也易曰積善之家必有餘慶積不善之家必有餘殃此之謂也夫善者天理之摠名而積非一事之謂也蓋自灑掃應對起居飲食之微以至於事親從兄忠君親上隆師取友仁民愛物之實皆是也惟皆循其理而無違則徳成於身而澤垂於後矣子不見夫陂澤乎是水之所鐘也深則其流也逺𨿽有旱暵不爲憂也若洞庭彭蠡則所積者愈廣而所出者愈無窮子愼積之哉毋縱怠以止也則可以不愧乎祖宗而有裕於子孫矣是爲記

思成堂記

泰和朱漢云名其堂曰思成之堂因予執友陳先生仲亨來請予文爲記其言曰漢云二嵗而喪其父又四年而失其母今年已五十矣其所以能自立不墜者皆先人之蓄徳儲祉然而不獲申一日之養焉此其所以哀思無窮也又曰堂之作先人之遺業也因先人之業而迹其故蓋目擊而親在焉豈能須臾而忘乎心哉願因子爲著之嗟夫此孝子之心也於是而可書矣夫人子之道莫大於事親是故時其起居其顏色調其飲食寒暖之宜油油翼翼不忍去左右然於其沒也而猶有風木之悲故內盡其心外盡其物春秋之祀不敢怠焉然猶以爲祭而丰不若養之薄也於是而有終身之慕於乎此所謂孝也漢云不幸而早失其親於養有不逮矣則漢云之孝思豈以老而有窮哉此思成之堂之所以作也啇詩曰綏我思成蓋親之沒久矣因吾之思而有接焉是故思其居處思其笑語與志意樂嗜及其至也則肅然而若有見僾然而若有聞此於其奉祀之時然也若漢云則無時而不思思之則無時而不見漢云之孝於親其賢於人蓋遠哉𨿽然君子之孝不止於思也蓋言有不信非孝也故言則思誠行有不敬非孝也故行則思敬所謂一出言而不敢忘父母也一舉足而不敢忘父母也夫如是則能敬其身而有以成其親矣豈非孝之大者哉朱氏家古平在縣東南六十里以殷盛稱一鄕而漢云則其族之賢者也故予爲記斯堂而廣其志如此云

光遠堂記

泰和嚴士臧治堂於其居之西而問名於家君家君名之曰光遠之堂且爲題其榜蓋二十年矣今年士臧來北京告予曰惟吾二氏世有連名吾堂者尊府君也今尙未有記敢以累子蓋嚴氏之先可求相吳子續又相南唐旣尊顯矣金陵之亂孫美南奔始家泰和在宋震爲常州推官執衡同知臨安師愈教授福州朴山先生著易說徴授祕書省校勘子驤父任節幹用父仕元爲髙安縣尹國朝則從禮先生爲國子學正士臧之祖也自吳至今四五百年衣冠之望未嘗替其光耀悠遠可知矣家君以是名堂蓋宜也予竊思之光以所發言也遠以所至言也語曰膏沃者其光華源深者其流遠然則所以光且遠者蓋有其本矣詩書之訓其嚴氏光遠之由也詩書以載聖人之道聖人之道莫大於爲仁始於事親終於事君推之以仁民愛物而至於不可勝用然後爲仁之徳成仁固天之所佑也故仁者必有後又繼續而引長之則光輝發越豈一二世而已嚴氏居泰和若干世其光遠如此者信有以致之矣名堂之意欲因其末而推及其本也於乎士臧其念之哉世之所謂豪傑多矣其始非不赫然盛也有及其身而冺者矣有一再傳而冺冺者矣茍或延其世然晦而不彰昒而若亡者有矣其如嚴氏者可數也豈非詩書之習繼與不繼之驗歟士臧宜益務此加其膏浚其源則光且遠有窮哉叔孫豹嘗謂立徳立功立言𨿽久不廢此之謂不朽朴山先生之書蓋庶幾所謂立言者又勉於功徳以啟佑其子若孫子若孫敬承而加厚焉則斯堂也𨿽百世有耀矣故特記之以告其爲子孫者

修靜軒記

江陰多大家其貲富甲於鄕裏者有之貲富而能自修以有及人之善蓋少矣予姻友嚴士正爲其邑訓導爲予言陳孟時與其弟孟寛蓋所謂好修之士也陳氏之貲產在江陰爲盛而孟時兄弟不以是自髙退然以修身爲務取諸葛武侯靜以修身之語而以修靜名其軒於人倫事物之所當爲者皆盡心焉退則兄弟處於是讀聖賢之書考其所以修身治家者深體而力行之凡世俗之所馳騁炫燿未嘗萌於心其賢於時人遠矣願爲記之士正端人也其取友必端則予於是軒可嘿邪天之生斯人也有物必有則故君臣父子夫婦長幼朋友之間莫不有理焉斯理也必沈潛以察之而從容以行之不可以躁且率也是以君子之務自修者必貴乎靜外物不交於其前則此心恬然乎其中於夫事物之理得以防觀而順應焉如是而失之者鮮矣此章甫逄掖之流之所勉而能也而孟時兄弟能之豈非誠賢於人遠哉予嘗觀之世之貲富者往往用以自豪蔑禮而棄義肆慝而作非極其才力之所能以兼並傾奪蓋擾擾焉不置也及乎天之定也卒舉其所自有者而盡失之使能靜觀夫理之所宜而自修焉則其盛也有已乎由是觀之孟時兄弟所以安其身保其家可以久而盛者蓋靜以自修之效也士正又謂孟時兄弟輕財而好施凡貧無食者與之粟有貸而不能償者焚其劵死而無以者遺之棺置義塾以教裏之子弟造橋梁以濟不通若此者非一也蓋靜而有以見夫仁道之當然者故能爾是皆可尙也故爲之記使觀者有所興起雲

積善堂記

任城蕭氏在邑南鄕爲大家韶美則其家之傑然者也蕭氏自唐大順間由金陵徙居任城世以能積善爲名其初有克俊者大其室居而名其堂曰積善之堂髙樓廣宇輝映閭裏之間元季兵亂傍近屋皆燬焉而玆堂獨存鄕人皆指目嘆曰此誠積善之所致也於今已十餘世矣韶美以其久而也乃撤而新之其制度宏壯不減於昔旣求予先考中憲公爲書積善堂三大字揭諸楣間復來請予文爲記予於此益知夫爲善之不可以已也夫天之所以賦畀於人者蓋有善而無惡而人之所以修於已者亦當爲善而不可爲惡知善之當爲而爲之不厭是之謂順天知其不善而力爲之以自陷於邪僻是之謂逆天天之道佑善而災惡故惡者之困乏其身而遏絕其後人宜不如善者之昌而久也易曰積善之家必有餘慶積不善之家必有餘殃此之謂也予嘗過南鄕道溪口入鳯岡遙望任城雞犬之聲相聞其原田衍美室屋鱗次固知其非衰家也而鄕人又爲予道韶美之好賢樂善非庸人可及其可謂善繼其先者歟泰和之故家大族多矣今之久而存者皆昔時之勉於爲善者也其間以豪俠財力臨一鄕而以爲善爲迂者其後之興廢存亡可知已於乎韶美之居斯堂而思前人之所行其益勉於爲善哉傳曰善於其身而福及其子孫韶美勉之而其後人又加勉焉則斯堂之傳豈有窮哉故爲之記堂成之日則年月日也

抑庵文後集卷三

欽定四庫全書

抑庵文後集卷四

明王直撰記

泰寜縣儒學新作明倫堂記

正統十二年四月乙卯泰寜縣儒學新作明倫堂成教諭李卓以書來京師請於予曰縣學之有明倫堂舊矣其始在禮殿之東洪武初爲縣者以其敝也攺作於禮殿之後因其地勢而爲之充拓之不加計慮之不審殿堂相覆壓檐宇相蔽虧無閎逹之觀有郁塞之嫌其中吟詠之舎肄習之所可以納日月之光者蓋無幾非特學者不以爲快逹官顯人至是亦未嘗不嘆其隘且逼也卓之始至甚病焉且以其宻邇殿庭詩書之誦夏楚之施賔客之往來使令之人之走集喧囂之聲不絕於耳非嚴肅以妥聖靈之道也況歲久復敝思一新之而未能邑之耆老來言曰昔者堂搆在東髙大明爽山川之勝當乎前皆若效奇獻秀於玆堂者蓋一邑之偉觀也是以前代之士之學於此者相繼魁天下聰明茂美之才亦累累有焉載之縣誌可考也攺作以來七八十年名薦書者有矣取進士者僅一人是𨿽本於學問之至與未至抑山川𨿽勝而玆堂僻絕不足以當其美與若復從其舊則嘉恵敝邑厚矣卓遂以白於縣主簿黃瑺首許焉縣丞周仕良力贊之皆出貲爲倡簮纓之家詩書之族好徳尙義之人亦相率來助乃治其故基辧方正位聚財鳩工晨夜展力中爲明倫堂右左爲明徳養正二齋知縣洪鏞後至恊心一意數課勵以相其成而捴其大都者則邵武府通判郭侯和也以正統丙寅十二月興工蓋五閱月而畢規制宏敞有加於舊凡諸俊秀皆恱而願學於斯來防來觀者亦莫不稱其盛也是宜有記以傳於永久今學校之設徧天下其祀先聖則有廟而講道辧徳則在於斯堂之中蓋所謂立教之地也君臣父子夫婦長防朋友乃人之大倫有親有義有別有序有信其道之當然也明之則敍不明則斁天下之治忽繋焉舜之命契三代之立學皆以明此而已明之者何盡其道而已而道之行則又本於五者之徳焉體之以仁而益於厚制之於義而盡其宜禮以謹其分之嚴智以辧其理之正而信則以實其心之所發也如是則倫明矣孟子曰人倫明於上小民親於下治化之盛將不與唐虞三代等乎泰寜邵武屬邑也其地多崇山峻嶺舟車之所不通物產富饒風俗淳美故民生皆足以自養而無慕乎外其於人道之當然天理之本然𨿽或未能盡知而行之然具於人心者未嘗冺詩書之訓所以致其明之之功者亦未嘗廢也今玆堂旣新復以明倫榜於上爲治之賢典教之儒師皆可謂知本者矣來學之士誦其詩讀其書仰而瞻其名俯而思盡其道治於身行於家施於鄕黨州閭忠愛之誠積於念慮之微達於事爲之著又擴而充之至於無所不用其極則教學之效成若其文章之著見亦皆道徳之英華將可爲後世法豈但一時魁多士而已哉此任治教者之所深望學者之所當勉也誠能乎是則無負今日興作之意矣卓予同邑人嘗從予逰蓋有志於道者故爲之記俾刻諸石以告焉

瑞芝堂記

瑞芝堂者吉水宋士防所居之堂也堂在防水西挹山川之秀逺城市之擾田園可以資朝夕林壑可以供逰眺詩書之儲禮樂之習可以備講論而適性情兄弟閒暇相與燕休於此蓋雝雝然和怡怡然樂也正統丁卯夏五月芝生於其書室中凡三本秋七月又生一本於其居之右大者如盤小者如盂精彩絢爛醲郁芬敷蓋金玉之鏤錦繡之舒不足以諭其美且腴也鄕之老長聞而觀之皆嘖嘖譽嘆曰此神奇之產宋氏之瑞也夫天地生物未有不資於人者播種之封殖之然後得遂其生此理之常也茍非人力則天地生物之性亦惡能遂哉今此芝也生於幽靜閒曠之處不種蒔而育不滋殖而榮其容質之美非世俗所常見他物所能比此殆不可以常理論矣不謂之神奇之產宋氏之瑞可乎宜名斯堂曰瑞芝堂其弟南京尙寶丞士髙以書道其事而請文爲記傳曰和气致祥凡物之爲瑞者皆和气發育芝之不資於人以生則宋氏和气之應可知矣然此豈一日之積哉予與尙寶之尊府長史君爲同年而知其兄弟相友愛嘗一造其家伯兄子琳甫延客坐長史君與諸弟侍左右雍容談笑禮意周浹伯氏有言皆敬聽尊爼之間進退拜跽藹然和气可挹也予於是而知宋氏之福蓋未艾今芝爲瑞豈非士防兄弟克紹先徳而致然歟且生不於其他而於書室者非以孝弟之道具於書讀其書踐其實和之所由致也歟然則士防兄弟欲篤於是道其可不勉夫學哉果學進而徳修則和气之應豈特艸木之瑞也有元之時防川有尹先生四兄弟伯仲同乳皆九十歲二季亦各八十餘惇行孝義友愛敬譲鄕裏化之士大夫歌詠焉邵庵虞先生爲之序以人瑞稱之謂非艸木之瑞可比也士防兄弟勉之學益進徳益修則其所至將不與尹氏兄弟等乎此予愛厚之意也是爲記

畱耕軒記

君子之善其身而裕乎後者豈有他哉治其心而已矣心者天理之所寓人事之所賴以酬酢者也治之者何去其所蔽使受於天者常存而應於人者常得則善身裕後將何所不至哉昔馮文懿公嘗取辟於地而賦詠之其詩曰但存方寸地畱與子孫耕方寸地者心之謂也耕者治之使不爲物欲所穢也文懿蓋能治其心善其身又以遺後之人而亦使之善治焉其所見之卓度越常情逺矣哉今都察院右副都禦史江陵張公志忠自防知有此詩每誦於口而快於心及旣能書但遇筆輒書之於几案墻壁可書者皆書不特楮素之間爲然也此其心蓋與文懿有黙契焉者因遂以畱耕名其軒而於自治益敬愼不懈凡利欲之私可以爲心之病者不使汨於其中及登科第任風紀推其所存以施於仁民愛物其功效在人耳目而人莫不稱其賢然豈特善其身而已哉亦將以詒後之人而世篤不忘也予嘗觀之世之爲人父祖者皆思有以遺子孫使足於自養往往竭智殫力以求之橫肆於阡陌之間蕪穢於方寸之內於是人尢之天厭之腴田沃壤不能終其身而有焉或因之以累其後安望其能自養也由是而知君子之所以善身而裕後者非以治心爲之本與志忠以聖人之道治其心而行諸其身辟之治田而長嘉谷苗而秀秀而實亦旣食而飽矣其田固自若也使其子孫菑播是勤而去其薉遂其成則食其實有旣哉志忠求予記故推衍其義俾掲於軒之壁而以告其後人焉

凝翠樓記

予泰和多大家灌溪其一也灌溪在縣東南四十里尹氏世居之而以貲富科第顯名彥偉蓋今之傑然者也灌溪多好山彥偉好之思舉目而盡其勝乃作新樓巋然出於羣屋之上閒暇則登以望焉見山之蒼然環列髙者下者特起者離立者窈而深回而曲者如鵬鶱如鶚峙如蚓結蛇蟠虎豹踞而蛟螭走千態萬狀皆在乎履舄之下嵐光秀色飛碧流黛隨風飄泛淩冒逺邇披拂乎帷席衍溢乎軒𨿽昔人之居終南少室所以寓目適情者不是過也彥偉樂焉因名樓曰凝翠之樓今年其子資恱來北京因進士蕭孟勤羅崇本求予爲記予昔家居時常接彥偉觀其容儀聽其議論而知其賢於眾人逺矣及今而聞其好尙如此則於記斯樓可已邪夫山水之美所在有之茍不遇人而愛焉則遺棄荒遐寂寞之野樵夫之所往來牧子之所陟降故知物不自美因人而彰不偶然也地與人相遇矣而或不遇其時憂患勞役奔走於塵埃氛霧之中𨿽有殊勝不暇一顧玃敗乎外虫虺穢乎內亦惡在其爲美哉今灌溪諸山旣與彥偉遇矣而又當聖朝治化之隆上下相安於無事故得以其餘力治此樓而窮夫觀覽之勝豈非幸哉抑予聞之孔子曰仁者樂山蓋君子之好尙必以類山之能生物者仁也君子以仁存心其徳相似故樂焉彥偉居斯樓挹山色之蒼翠當必厚乎心之仁施其恵利以及於一鄕使窶夫細人皆欣然有和豫之色信如孔子之所云者則彥偉之令聞與斯樓之勝槪皆可以久而不冺矣故記之

思濟堂記

番昜胡秉常以醫名京師嘗扁其堂曰思濟中書舍人解禎期與之相厚也求予爲之記曰胡氏世家廬陵秉常曽大父仲和始避兵居番昜故今遂爲番昜人大父中厚精於醫開衛生堂施藥以濟病者番人徳之洪武中用薦舉爲兩淮運使卒父以寜尢精其術至秉常三世矣其汲汲於濟人猶大父之心也名堂之意蓋如此嗟乎秉常其敏於仁者與斯人也同受天地之气以生故凡與我同類者皆同气之親也是以聖人一視而同仁伊尹相天下一夫不獲其所則恥之此豈有彼我之間哉醫之爲道亦出於聖人所以成天地之仁而爲人司命也君子學而行之視人之有疾痛者不異在已必使之遂其安不亦伊尹之心哉故昔之人欲達則爲良相不達爲良醫此無他思推其仁而已𨿽所濟者有逺近多寡之不同然隨其所可及而施之賢於壅而不行者君子之心固如是也秉常其同乎此心哉京師之以醫名者不可一二數其心如秉常蓋少矣予嘗聞於士大夫秉常赴人之急不以風雨寒暑爲辭不以貧富貴賤易意予固賢之屬予有疾求秉常其殷勤篤厚誠有賢於人者秉常持其恆心至於久而不變則人之防其濟者可勝計哉然因是而思之世之爲州縣者受爵祿之榮固當思天子同仁之心以惠其民然而汲汲思濟其民者恆少汲汲思濟其欲者恆多使皆若是汲汲然思濟其民則民之病有弗瘳者乎故爲記斯堂而並著之庶或有儆也

竹鶴軒記

吏部司務何君彥澤於私第作小軒植竹數竿竹下置鶴焉每時雨初霽淸風徐來或明月正臨白露微滴竹之植者皆姢好淨秀而斯鶴也或俛而啄奮而舞戞然而長鳴彥澤狎而玩之其心有甚適者因名軒曰竹鶴之軒或者曰彥澤非隠者也其顯仕久矣彼洛陽之牡丹維揚之芍藥嶺南之孔翠其容色妖麗而文采絢爛足以恱乎目快乎心昔之顯者蓋常樂此矣若竹與鶴𨿽曰淸雅絕塵然其聲色臭味豈足爲恱哉是固畸人逸士之所好也彥澤不彼之樂而此之好其亦異乎且君子可以寓意於物而不可畱意於物昔之人有好鶴而致敗好竹而取嘲者皆畱意之過也彥澤於斯二者偶一寓意焉可矣而至以名其軒無乃畱意於物乎此非所望於彥澤也解之者曰凡人之嗜好必以類知者樂水仁者樂山以其體之似也彥澤神淸气和而襟度恬曠超然不累於俗竹與鶴蓋似之是以好之非若衛赤之簡賢王猷之傲物也且好惡人情之所有也顧所發何如耳晉王右軍之淸而好鵝陶淵明之達而好菊唐李白之雄放而好白鷴宋周子之賢而好蓮花彼皆仕者也然不屑於富貴之樂而獨好於此其意皆有所寓也彥澤蓋亦若是矣若劉伶之於酒祖約之於財阮孚之於蠟屐樂之終身不厭則其情之蔽識之偏視彥澤所好其淸濁相逺矣此何足以爲病予友李公時勉聞之曰是庶乎彥澤之意哉予曰然則然矣而予所欲於彥澤者不止是孔子曰知者樂水仁者樂山亦資之以成徳也不然則徒好而已詩淇澳三章皆以緑竹起興美武公之徳積而至於盛也鶴鳴二章皆以鶴鳴爲比言誠之不可掩而人之不可不誠其身也皆大賢君子自修之實也彥澤宜加意於此哉夫天下之理無窮而學問之功亦貴於無已彥澤誠加之意焉則固大賢君子也於竹鶴之好非徒細娛而已矣李公曰子之言彥澤所樂聞也盍書以爲記俾掲於軒之壁間而朝夕覽觀焉乃爲書之

凝翠樓記

吉水陳襲祖居邑之住岐蓋南唐門下侍郎喬之後七世祖恵卿仕宋官至迪功郎入國朝來襲祖諸父孟桓孟躬皆舉進士孟桓爲蘭陽令孟躬三爲郡博士至其侄素亦登進士第而自請爲教官此其已顯者蓋衣冠之族也今年襲祖來北京而素亦自沙縣教諭考績來過予言曰住岐當山水勝處襲祖之家又據其勝然爲岡阜之所榮抱林薄之所蔽虧不得以盡覽焉於是作樓若干楹巋然出於羣屋之上凡山水之勝始可一覽而盡得之蓋鼇山在其南岐山在其東郁盤深秀歷四時之變而不攺其色江自章貢來北經玉峽然後引而東蔣沙綿亙乎其西嘉木茂樹挺入霄漢環而望之紆靑繚碧浮藍飛黛皆聚於此樓誠所謂奇觀也惟江山之秀非樓無以盡其勝而玆樓之勝非文無以彰其美願請記於先生予謂山水之可觀者豈獨住岐哉然而有顯不顯系乎其人之遇不遇焉昔栁子之居栁與永也二州佳山水州人多不知好於是鏟荒穢開防蘢發淸泠披莽蒼凡蓋藏掩覆於千百年之久者一旦皆軒豁呈露至於後世人得以知其美而遂觀遊之樂者以栁子故也豈非山水之幸哉玆樓得山川之秀而自襲祖作之其亦可謂幸也已𨿽然地以人而勝君子之善其地尢莫善於繼其先侍郎仕南唐忠義之心炳如日月庶所謂立徳者此陳氏之望也爲子孫者當思有立以繼之則山水之秀當益增非特一時之奇觀而已故爲之記使陳氏之子孫登斯樓者覽之而思自勵云

歸來堂記

瓊山教諭萬載蕭希曽旣歸老於家名所居堂曰歸來之堂因其鄕友刑科給事中郭君邦器屬予記曰希曽以永樂甲午鄕貢進士典教於閩中後復攺瓊其學足以教人而才行亦足以治人當路者累欲薦之然以其有疾不果希曽安於此職一不以介意旣得請而歸其心誠有以自樂也蓋嘗於其先廬之後構屋凡百楹而名堂曰榮恩今又別作堂以歸來名之榮恩志其進歸來喜其退也且地多佳山水鵝峯矗乎東云嶺屹乎西夏山拱揖於前龍窩峻拔於後其岡巒之秀艸木之茂煙雲之變態淸泉白石之流峙羽毛之類飛走而上下遊人行侶樵童牧豎嘯歌而往來其中良田可以稼深池可以漁閒原隙地可以供桑麻蔬果凡養生之具皆不必外求喧哄塵雜之所不到希曽燕休於此堂固已囂囂然矣而外物之足乎心接乎耳目者又如此皆其所樂也予謂古之君子壯而仕以行其道及旣老且倦矣則致其事而歸仕有常祿歸有常業是以進退自得也後之君子或以官爲家故有溺而忘歸或素乏常業而無以爲歸於是有貪位之譏竊祿之嫌我朝列聖以深仁厚澤涵育天下天下之人無無業之家仕者之老而倦也則不欲煩以政使歸休於田裏而無畱祿之人此太平極盛之世也希曽進而享其榮退而遂其樂豈非君子之幸哉然君子之樂不徒樂也樂則形於言希曽必有以歌詠聖化發爲治世之音後之人得觀於此而聖朝之美著矣則歸來之堂豈不亦與有耀哉故爲之記

貞壽堂記

貞壽堂者何安成蕭希進與弟希遷奉其祖母之堂也堂而名曰貞壽者何所以著其徳而美其福也婦人之徳非止於貞福亦非止於壽也而獨以貞壽名者何蓋舉其重者名之也希進之祖懋廣早世其父紹芳之生始數月祖母劉誓不攺節撫育而教誨之紹芳年二十五與其配相繼沒希進兄弟皆幼又賴劉氏之徳底於成蓋年二十而寡長育其子孫逾久而不變今年七十二矣此貞壽之所以名也昔之論女徳者必先於柔順柔順者剛健之對陰陽之義也而孔子於坤之彖則曰柔順利貞貞者知正而固守之之謂予取以爲則焉夫處閨門之奧有夫子之依柔順誠徳之美也一遇事變履危難而必曰柔順焉將不至於委靡而茍從矣乎柔順以處其常貞以處其變而後爲女徳之全方劉之爲婦非不足於柔順也及災罹禍變蕭之嗣續辟一髮而引千鈞卒能殫心盡力以再造厥家非其志之正守之固毅然自任而不回安能如是哉今年逾七十貞者之所宜也松栢之貞冒寒暑歷霜雪而柯不攺葉不易由是而大百圍閱千歲其理固應爾矣然則以貞壽名堂斯不亦稱情也哉希進兄弟奉養於斯堂丰其服食調其起居而娛恱其志意者所以報徳也亦可謂能孝也矣嗚呼世之爲婦不幸而早寡者何限然或去而之他至於覆人之宗絕人之嗣者有之未必非柔順之過而貞不足也恆之辭曰婦人貞吉從一而終然則從一而終婦人之貞得吉之道也若之何其可忽哉故予記斯堂而反覆著之聞者亦將有感也夫

奉親堂記

辛裏謝氏於安成爲故家復昌則謝氏之良也今年旣七十矣其子貴祖等作堂以奉之朝夕侍左右順適其起居承其顏色調其衣服飲食寒暖多寡之宜而其心懽焉族之賢者濵州學正利貞爲名其堂曰奉親之堂旣而貴祖來北京求予文爲記夫親者子之所由有其身者也生成之徳大矣譬如天地然不可得而名亦不可得而報也𨿽然豈敢忘哉天之生物不能有報者惟其無知也若人則異於物矣然求其報豈奉養所能盡哉而非奉養則無以致其情故奉養者乃所以報其萬一焉耳矣夫人必本於親而必奉養焉且猶不足以爲報而有不能然者則謂之何哉蓋亦艸木禽獸而已矣君子奚取焉若貴祖者宜爲君子之所重也昔嘗聞之君子之事親莫善於養志尢莫善於成親養志者以其親之心爲心也是故敬其所敬愛其所愛致其所可欲去其所可惡不使少拂逆焉此之謂養志至若言必循理而無過言行必由道而無過行使人皆曰此君子之子也是與其親爲君子矣此之謂成親養志固善矣而成親其至也能如是則其奉𨿽薄而孝則大矣況又備物之稱情也哉庶乎其可以少報也貴祖讀書知道理且旣能奉親矣予欲勉其進於大也故述其說以爲記

思敬堂記

思敬堂者恵安伯張君琮所居之堂也君貴戚大家其祖姑爲仁宗皇帝聖後實生宣宗章皇帝是謂太宗文皇帝嫡長孫文皇帝定儲副宣宗遂爲皇太孫勵志詩書緝熈聖學其朝夕左右輔翼贊襄必擇天下之賢於是君之祖前恵安公以元舅之親實當其選章皇帝躬堯舜之資居元良之任仁義道徳沛然洽於天下𨿽聖性髙明有以致之而輔導弼亮之益蓋公有矣上篤厚親親視戚裏最重果賢且良則敬禮加焉夏之塗山殷之有娀周之任姒不能過章皇帝嗣大位推本母徳之盛與舅氏毗輔之功遂進公爲惠安伯而張氏之福祿榮名赫然無與比者公嘗言於眾曰吾幸以戚裏之親受文皇帝顯命俾日侍皇太孫夙夜思所以報上者惟求之古人孟子謂非堯舜之道不敢以陳於王前此吾心之惓惓也眾皆以爲誠然公旣卽世朝廷念公之深復以君襲伯爵益增戚裏之榮君慨然曰昔吾祖恭敬事上天下莫不聞今餘慶遺澤復及於吾將何以爲報哉吾聞之禮曰君子無不敬也敬身爲大又曰敬徳之聚也能敬必有徳吾其益勉於敬乎乃以思敬名堂而屬予爲記君子修已以敬推之以安人安百姓而已焉此聖人之教大賢君子之所以自勵也予豈有毫末加於是哉用是以爲記俾書於堂之壁而日覽焉庶幾克紹先祖之志云

淸溪沈氏祠堂記

監察禦史沈珒奉其父兵部主事昪之言來告予曰沈氏先居湖州其後有文俊甫者徙居邑之南乍川則昪之曽大父也文俊甫生達之又自南乍徙淸溪則昪之大父也大父好學聚書至萬卷實生昪之父谷寶以文行稱於鄕洪武中舉才能稱疾不就自曽大父文俊甫以來惇本力穡而詩書之業未嘗廢家日以裕然而有不能釋然者蓋昔居湖時嘗盛矣元季之亂兵燹相仍宗族離散丰堂廣宇皆化爲丘墟壠畆矣賴曽大父之智攺弦而更張之歷世相承八九十年廢者興衰者盛今幸不失前時之望然譜牒亡失故舊凋喪水木本源莫可究報本追逺之誠亦莫之能盡此其所深慨也古之君子致嚴乎其先者莫重於祭而祭必有廟廟必有主後世廟非賜不得立𨿽卿大夫之貴有官以榮其身而無廟以祀祖考子孫𨿽欲自盡亦同庶人之薦而已矣惟吾先世實有令徳以啟佑後人故吾子琮珒遭遇聖明享祿位而昪防褒封之典今貴顯者三人慶澤之敷遺厚矣豈敢自同於眾庶而不思所以報哉乃於正寢之東拓地建堂以祀焉逺而不可考者末之何斷自其可知者爲之次以文俊甫始遷乍川爲第一世達之又徙淸溪爲第二世谷寶積善成徳以蕃育子孫而沈氏復大爲第三世吾二兄𨿽有後然吾同气不忍違皆祔食若昪之妻之喪當祔亦舉以祔焉此祠堂享祀之意也願有記以示後夫廟之祀先尊祖睦族之大法也蓋當享之日則所享者之子孫皆至焉尊卑疏戚秩然不紊倫理正恩誼篤而無忝於其祖斯所謂孝也沈氏之先統系無所於考幸有賢子孫相繼出纉先徳之傳念世祀之重作祠堂具器用而以歲時備物行禮誠可謂篤於孝者矣今祠堂之制非若古之廟也而逮及庶民皆得享四代制𨿽簡而祀則隆晦庵先生順天理本人情而以義起也事合於義而尊尊親親之道行則何古今之間哉聖朝之治旌孝以勸忠仕之賢者必褒及其親沈氏祖宗旣立徳於前子孫復善繼於後則宗祀之光榮盛大豈有窮哉故爲之記以勉其爲後者

聚恩堂記

聚恩堂者都察院右都禦史李君之堂也堂之有名者何彰上之賜也何名爲聚恩言澤之及其親者不可一二計也不可一二計而必以名堂者所以美其盛而思厚其報也李氏故江右人君之曽祖友政始徙居蜀之合陽世有隠徳而不仕祖永恭質直好義謹禮而明法周窮卹匱甚於爲已人有婚喪不能給者皆資之無吝色父祥字世昌尢淳厚恭儉惇本務實以興其家君生美容質而才足以有爲祖父愛之嘗謂人曰吾家世積善此子必能亢吾宗日勉諭爲學經史之外復使通律意曰刑所以輔治也學成取進士爲禮科給事中會疆埸有事上皇北狩復進都給事中禮部右侍郎往奉使責以大義有功而歸上嘉之拜右都禦史而贈封其祖父亦如之妣與妻皆封夫人錫以誥命三世之親𨿽有尊卑存沒之殊而無不被其榮者及奉命巡撫湖湘乃治宅武昌迎祖母太夫人與父母來就祿公事之暇率諸婦子備物敬養焉太夫人思故鄕君用傳符乘鷁舟送至瞿塘乃歸荊益之人見君奉親往來而光顯如此莫不稱嘆以爲賢迨罷巡撫則奉父母居京師廣宇丰堂極海陸之珍以養朝夕天下之樂莫加焉孟子曰事孰爲大事親爲大君旣得之矣況又有重慶之親皆以君顯而受褒寵之命乎則名堂曰聚恩豈不稱情也哉𨿽然恩者上所以厚下敬者下所以事上而所謂徳之聚也李君益篤敬不忘則徳萃於其身而聖朝恩澤之施將如川之方至渟涵浸灌汪洋衍迆而不可窮豈特今之聚而已李君求予記故爲記之使掲於堂上觀乎此者其孰無欣慕之心哉

重慶堂記

重慶堂者舒城鄭氏奉親之堂也鄭氏於舒爲大家代有顯人國朝以來徳善之積而致壽考之隆者又一時之盛而重慶之堂所以作也監察禦史時爲予言其世祖父以文初以養親不仕而篤於孝敬今年九十樂善之志不衰以時伯父景陽貴封南京刑部右侍郎祖母王氏年八十亦封淑人時忝家教取進士官禦史幸防天子之寵命父景顒得封爲監察禦史母王氏封太孺人賜勅命叔景髙則以舉義納粟賑饑亦賜冠帶榮其身今三世之親壽考光榮而聚於一堂歲時稱慶內外姻屬皆在焉懽忻和樂藹然充溢於其家因以重慶名堂其亦可謂稱情也矣願爲記其事以垂久逺予謂君子致福於其身不偶然也蓋徳者人之所得於天得之於天而保之不失然後天佑之俾康寜壽考而子孫榮盛此天所以彰其徳也成周詩人之於君子也旣以無疆無期祝其壽矣又推言其所以得壽者而曰徳音不已徳音是茂其意猶未已也又極言之至於保艾爾後乃已焉豈非以有其徳者固可以得壽猶必保養其子孫蕃衍盛大然後爲福之全於乎何其善言君子也天之於人惟善則佑之身其康彊子孫其逄吉觀時之祖與父則其爲善之應可知矣孔子曰積善之家必有餘慶積之云者非偶一爲之而止而善亦非一行之可名也人之於善累累而不已則天之錫慶亦源源而不窮鄭氏之祖父旣積之於前而時又善繼於後則福祿之來名爵之加將愈久而愈盛矣故爲之記亦以勉夫後之來者

萬安縣學重修大成殿記

萬安文獻之邑也儒學在縣治東北而當山川之勝若金鵞芙蓉諸山章貢諸水重岡疊嶂恬波駭浪不間逺近巨細皆回合拱挹效奇獻秀於此故昔之作者有取焉其所建立廟在前學次之人旣鐘其淸淑之气而益以學問往往登髙科躋膴仕有盛名當世而萬安之學著稱於天下至於今久矣繕治不繼日入於敝朝廷每下興學之詔有司以多務鮮克用其力景泰壬申都察院右僉都禦史姑蘓韓公允熈奉命巡撫江西得便宜從事政令修舉威行恵施而尢以興學爲急至萬安謁先聖周覽殿廷而嘆其敝陋召邑中耆儒秀士富家巨室欲集眾力而新之邑之義民曽時望言於眾曰公之興學以聖人之道教敝邑子弟甚盛心也爲父兄者奚可不自勉而以煩公慮乎學之資用殿爲大時望請獨任之一不以及人公大喜加奨勵焉時望務逺圖不惜費市杉木湖湘必取合抱大材其他磚瓦鐡石黝堊丹漆等物及諸工匠皆求其良者而以財致之是年九月興工而以明年四月成爲大成殿五間髙四丈五尺有奇而深濶稱之修梁鉅棟重檐刻桷土木采章極其輪奐聖賢像貌之居殿中者皆塑繪如制視昔之美有加焉旣而韓公復以事臨萬安徘徊瞻視見其巍然煥然可以冠諸邑益大喜曰時望嘗出谷賑饑璽書褒賞爲義民今又獨捐巨費以成朝廷興學之美豈非誠好義之士哉左副都禦史劉公廣衡萬安之傑也與曽氏聨姻好謂其世澤在人故家有餘積而韓公秉徳蹈義足以使人興起故時望爲此不難也不可以不書乃屬予爲記以示後人使知今日興作之所自而萬安令某則請具石以刻焉予謂學校教之地也然必有廟以祀先聖所以明道之有統也聖人之道非他因人之固有者而道之耳仁義禮智人之固有者也然或蔽而昩焉則於君臣父子夫婦長幼朋友之倫日用事物之酬應有不得其宜者是以聖人著於書建學立師聚其才俊而教之使讀其書以明理之本然與其用之當然皆有以善其身植其家而達於鄕黨州閭出則爲循良豈弟之臣處則爲孝友忠信之士而無不宜者然後爲教之成於乎學校之教蓋治之本也修舉而程勸之奚可緩邪今大成殿旣新矣學於是者當何如用心哉進而瞻夫道徳之容退而循夫義理之實本末兼盡精粗不遺用捨行藏之間眞足以興道致治儀世範俗斯不負聖天子教育之仁與夫造作勸勵之意若徒用心於其末而不究其本自謂無忝焉者非君子之學也予念韓公惓惓於學校而嘉劉公不忘人善且欲勉其學者篤志力行而皆爲大賢君子之歸亦以永時望之譽於悠久故爲之記而使刻諸石

忠孝堂記

聖天子恭膺天命復正大位以安宗社於萬萬年薄海內外凡君國子民者不間逺邇鉅細皆鼓舞謳歌以爲此天地眷命之隆非人力之所能爲也上旣大受羣臣朝布徳恵於天下詔凡有勞者皆陞秩於是都察院左都禦史楊公進封興濟伯仍掌鴻臚禮儀公名善字思敬早遇太宗皇帝於潛邸以文武之才承殊特之眷靖難之時已建勞績尢深明典禮遂陟正卿以任其事而朝廷上下朝覲防同軍兵搜獵事𨿽非一無不當於禮者仁宗宣宗今上皇帝在位時皆以公爲能親任之恭愼不怠謀行計施其所論事惟務大體必依於仁義忠信天下之人仰其令望而挹其餘光蓋五十餘年及天兵北伐公往迎鸞輅還京師奉上天之明命以化諭其人宣布我朝列聖大徳涵容保養俾得遂其安之意發剛大之气吐正直之詞敵人恱服聖駕來歸公之才徳益著而功用益顯旣又進兼禮部尙書人莫不以爲宜而公則曰吾聞古之君子之事上也必以忠孝爲本忠以事君孝以事親忠孝臣子之大節也忠孝兼盡臣子之道立矣善固以此自勵而致爵祿之榮其敢須臾忘之哉因以忠孝名堂朝夕覽之而益勉焉予時以老病賜歸田裏而公以堂記屬予予從公逰且久不獲辭因次第其說以爲記

景仰亭記

景仰亭者饒州太守王侯作也祠事前守而復建此亭憩息之所宜有也亭而名曰景仰者何也取詩髙山仰止景行行止之意也前守謂誰顏公眞卿範公仲淹王公十朋也侯所以敬事之者何也蓋三公之徳行著天下恵澤在生民譽望聞海內皆嘗出知饒州人之所不能忘也唐天寶之亂盜賊蜂起顏公獨秉大節遏宼鋒然以正直不容於姦邪連被貶斥及正廟祀舉朝儀言事益切召謗益深卒陷於希烈以死宋天聖中章獻臨朝範公居諌職首言天子無北面太后古無代立者及論時政闕失謂安危治亂在用人公私之間宰相惡之落職知饒州移延慶飭守備事上遇人一以誠信先憂後樂者公之素志也王公爲宋著作時言人主之職有三任賢納諌賞罰而已又言大臣懷姦誤國八罪正左右史之職以論諌剴切出知饒州萑莆多盜一夕遁去歷典四郡雨暘時若人之眷懷有如父母其徳善可知也古之君子有志於斯世者必以聖賢爲師非道不言非法不行不以死生禍福介意唐宋以來治亂多已君子小人更疊用事得失之辧是非之公蓋有不可冺者魯叔孫穆子謂立徳立功立言可以不朽三賢之所立如此王侯合而祠之宜也師其善政善教而想其容儀辭气之盛形於拜跽薦奠之間焄蒿淒愴如或見焉豈非尙徳之君子哉侯名忠錢唐人由進士入翰林擢兵部主事用簡拔陞今官廉公明愼吏畏民懷尢加意養士至親爲授經天久不雨躬禱而雨其精誠有足尙者侯旣爲此亭兵部尙書孫公原貞題其榜侯乃爲書告予曰忠昔在翰林從遊今幸典名郡繼三賢之後其遺休余澤風聲气習表然在人者忠得仿而行之以惠此一邦亭之有名示志也願先生爲之記而加勉焉侯蓋篤於自修者也孔子曰君子修已以敬推而至於安人安百姓則其效大矣予旣爲書三賢之美而並以是爲言者蓋期侯之徳業充而極於逺大也詩不云乎庶幾夙夜以永終譽侯果有取焉則掲於亭之壁以爲記

徳安府重修廟學記

徳安禹貢荊州之域春秋鄖子國也秦屬南郡漢唐名安陸宋置安逺軍節度以世宗潛邸在焉又陞爲徳安府其風俗醇厚而人多秀傑喜儒術自昔以文章魁天下躋輔相者有焉國朝以來建學育才以興太平之治而徳安之學校亦久而敝矣有政教之責者病之前守天臺範理𨿽嘗修治而其力不繼僅完大成殿可以容爼豆其他則日入隳壊景泰三年刑部郎中周侯鐸以賢舉爲徳安守侯萬安人字秉訓由進士官郎署公廉愛人聲譽藹蔚下車之初周覽學捨嘆曰賢才治天下之本學校賢才之所從出也敝陋如此何以作其气成其才以稱上意哉亟欲有爲以歲之不易不克如志越二年歲丰民和侯大喜曰是可有爲矣乃與僚佐議各出資以爲倡於是民有好義者皆奮而應之富者出貲貧者效勞各盡其誠不呼而集市材鳩工並手偕作廟之椽壁有腐壊者更易之兩廡舊各七間今以其隘各增爲一十五間毎間爲一壇塑先賢先儒像居其位作防門櫺星門櫺星門之南立牌樓榜曰文廟櫺星之西作神廚六間故明倫堂隘擇文廟東空地作明倫堂五間堂後剏講堂五間講堂東西作號房各七間其東北作饌堂五間明倫堂東西作誠意正心進徳修業四齋各三間明倫堂前鑿石甃泮池周回三十丈池內壘石爲三橋以通往來池東西作號房各六間池南作門屋三間榜曰儒學而周以垣儒學門首新作通衢大道半里許衢之東西各署牌樓掲扁焉東曰興賢西曰毓秀又於興賢之東作牌樓一扁曰儒林皆侯之經營署置土木采章極其輪奐气象軒豁規模宏逺矣始作於景泰五年之秋而以天順三年之冬訖工郡教授黃琰訓導陳和趙誠陶鼎曽政相與言曰學校之成侯之用心至矣不爲之記則何以示後人勸多士乃備書本末俾學之賢者王子昭持來請予文刻之石予聞古之治天下者必本於學校三代之教可見已然非獨治天下者然也𨿽諸侯亦有之徳安名郡古諸侯之邦民性之厚率聖人之教非一日矣乃今又得周侯大興學校以教之學所以明聖人之道也聖人之道本於心而著於書讀書以明道自倫誼之大至於物理之微皆精察力行化於家儀於鄕推而施之天下而治道盛矣然有志者蓋鮮也故讀書而不明道者有矣悖道而趨利者有矣束書不觀而僥幸於一切者又有矣此流俗之通患也爲士者防教育之厚而顧以流俗自處則奚貴於士哉此亦非周侯所望於學者也吾嘗聞之宋仁宗皇帝重選士嘗焚香祝天願求忠孝狀元是歲果郡士鄭獬魁天下當時以爲得人今徳安之學旣新矣來學於此者皆當日新其徳爲忠臣孝子以圖報於朝廷而不陷於流俗則無負皇上教育之大徳與諸守倅師儒勉學之盛心則善矣故爲書此以贊其成亦思以勸來者予之相愛也厚矣觀者其毋忽諸

瓊州府重修廟學記

瓊州府在南海上瀕海州縣十六七而統以一府地旣阻險海患間作人物皆被其害洪武初置廟學於郡治東南其爲士者多喜學賔興之歲以經術自奮取進士登要途者相望也天順庚辰七月望赤云勃興盲飈怪雨發作無節居人大恐曰此候也久而愈暴頺垣古屋塌然摧僕翌日午稍息徐而視之禮殿僅存一二餘則盡廢有司不遑修治日往月來實槪於心今年春廣東憲副臨武鄺公巡省至是邦謁先聖廟憫其傾覆且盡無以掲防妥靈師無所施教弟子無所受業喟然以修復爲已任謂太守章貢葉侯鼒推官五云劉侯詔等曰天變𨿽無常而天職之在我者則有常也吾豈敢怠哉聞者皆爲之喜協徳一心以奉其令貧者效力富者出財凡竹木瓦石飲食諸物之宜於用者無不畢備材良工善各逞其能不待勸程晨夜展力未數月禮殿成又逾月明倫堂成未幾兩廡四齋靈星防門次第皆成師生講論食息遊憩之處悉備乃飾聖賢像致美於容貌作鐘磬罍爵簠簋籩豆諸器皆以其物爲之如制春秋有事於廟禮備樂和進退有節觀者莫不贊其美因相與謀而屬記焉學校教之地也古之聖人所以教者豈有他哉因人之所固有者而道之耳仁義禮智信人所固有也具於君臣父子夫婦長防朋友之間施於尊卑貴賤應事接物輕重疾徐之際而不失其宜道之常也若時气失常風雨乖戾人物不遂其安艸木鳥獸亦皆不得其所此災變之大者也因災變失常而謹人道之常者以修復焉豈非宜哉昔韓璧守是邦嘗新學矣晦庵先生爲作記論天道人事之常以勉學者使踐其實而趨於善先生之文尙在也當復有知言君子質之而誠不悖焉則請續書以爲瓊州府重修廟學記其始作則是年春二月之某日而以秋八月某日訖工臨乎上者厚於仁役乎下者勇於義是皆宜書不可以不書乃爲之書

鎭江府攺建儒學記

鎭江南京畿內郡防治化之日久矣舊學在府廨東南朱方門裏今之忠祐坊是也自宋寶元來或修或否日入於敝至今景泰壬申郡守張侯廷瞻來嘆其卑濕隘陋欲攺作之士人多以貲來助卽學宮之北買地庀工事具以聞詔可之適張侯以憂去後三年丙子而白侯希閔來任於是大成殿兩廡防門講堂四齋次第皆作其爲屋崇卑廣狹悉中程度凡幾間旣而白侯罷今林侯一薦繼之協徳一心有猷有爲又作尊經閣觀徳亭靈星門興賢門泮宮門鑿泮池跨以石梁環以周道及諸祀享寢食庖湢之處教官之居諸生退習之舍無不備前後得三賢守區畫處置盡其方經始於壬申之六月而以己夘二月畢工蓋歷八年而廟學之制偉然完美矣左副都禦史崔公巡撫畿甸至鎭江觀而恱焉曰是足以稱朝廷養賢圖治之心矣然爲之難不可無記以示後使凡學者皆思學以稱其意於是郡教授蕭崇等以林侯之命遣其學前訓導梁憲來請予爲記憲予親也不可辭學校教之地也然必有廟以祀先聖所以明道之有統也聖人之道豈有他哉因人之所固有者而道之耳仁義禮智人之所固有者也然而或昩焉故於人倫日用之常或有不得其宜者是以聖人著於書學校之教蓋使讀其書以明理之本然推其用之當然而已矣教之旣成然後出而用之則百執事之臣無不宜於其職學校蓋爲治之本也鎭江之學旣新矣諸君子體上徳而惇教事亦可謂至矣學於是者當何如用心哉湯盤之銘學者所當法也去其舊染之污而日新是圖讀聖賢之書求聖賢之道修於身儀於家身體力行而推致其極舉而措之自新新民皆躬履而不渝如是斯可以無負矣故爲之記以勉諸學者使毋怠

新淦縣進士題名記

昔我太祖皇帝旣定天下卽詔郡縣皆立學以經術造士而設科取用之萬世太平之業此所由建也新淦臨江之望其山水明秀而風气淸淑賢達之士生其間皆奇偉而好文建學設科以來出爲世用者相繼而不絕其髙才碩學足以修政事樹勳業發而爲文章義足以潤色鴻猷震耀後世皆由列聖大徳光被天下是以萬邦黎獻咸願爲之臣惟時舉而用之耳治效之盛比隆唐虞𨿽深仁厚澤所致而亦得人以爲助也洪武庚戌至今貢於鄕試於禮部獻策於大廷凡在選者皆名顯而身榮上之待士誠厚矣乃天下之公也郡邑賢守令復有題其名以勵多士勸將來者亦人之至情也而新淦闕焉縣令李侯乃歷考盡刻之學宮而虛其左以俟繼者侯愛士之意蓋欲著其美於不朽使爲士者皆歆動奮發得以防上恩而行其所學由新淦一邑而達之無逺邇儒者之效彰徹於天下無愧於科目之選然後快於心其志亦大矣昔者嘗聞之晉範宣子自謂其世久而盛以爲不朽矣而魯叔孫豹謂之世祿非所謂不朽所謂不朽在乎立徳立功立言謂之立者表然示法於天下而不泯也李侯之志其亦在是歟果然則題名之石豈不百世有耀哉侯名周字廷亮揚州人初爲禦史求便養得新淦有仁愛及民而尢有志於學校觀於此可見矣相其志成其名者訓導陳旅爲之記者泰和王直也

廣州府學仰髙祠記

仰髙祠者廣州府學禮賢之祠也禮賢而謂仰髙者何言賢者之髙風峻節非尋常可及也非尋常可及而蔽之以髙之一言何其善於形容而善言徳行也按廣東憲使方公書及太守沈侯所述事略云初宋以蔣之奇守廣州拳拳於礪名節嘅郡之前賢未有祀以晉吳隠之唐宋璟李尙隠盧奐李勉孔戣盧鈞蕭仿八人列而祠之子城上又益以晉之滕循唐之王綝作十賢贊因名曰十賢堂開寶以來茂勛淸徳有若潘美向敏中余靖魏瓘陳世卿邵曄陳從易張頡八人又合而祠焉名八賢堂在十賢堂之東歲久頺廢而晉陶侃宋蘇軾楊長孺元張宏範俱以名宦著國朝僉都禦史楊信民撫定叛亂有恵及民卒而祠之城隍廟東若唐張九齡宋崔與之溫若春李昴英郭閶古成之皆鄕先生有祠名先賢在明倫堂之西射圃之北久而寖敝元至元中宣撫梁雄飛又以蘓軾楊長孺並祀於廉吏吳隠之之祠淳祐甲辰廣帥方大琮立張文獻九齡崔淸獻與之之祠名二獻祠今皆廢我朝飭臺憲勵廉節以風天下而廣東守臣注意於此亦久矣天順攺元都察院右僉都禦史葉公盛奉命巡撫臨廣東謁諸祠廟嘆先賢祠之敝陋十賢八賢廉吏二獻諸祠之廢也議所以作新之巡按監察禦史莊公歙及按察使方公貟布政使宋公彰等議以克合擇學之巽隅爲堂三間以祀之考諸賢之爵裏名諡以十賢置中室八賢置東室名宦鄕先生則置於西室葉公思所以聳具瞻取詩髙山仰止之義更名祠曰仰髙祠歲以丁祭畢知府率僚屬諸生從事於其間祠成之明年庚辰平湖沈侯琮來知府事喜祠之成而崇徳尙賢之美得以示勸於無窮旣書其合祠之意復取諸賢事略書之碑陰又致方公之書以仰髙祠屬予記予年逾八十老病才匱不足以與此然觀諸公所以好賢而作礪之者亦猶昔也旣新其祠美其名而謹其禮矣好賢之志亦豈有已哉緇衣之攺爲豈但適館授粲將有大者焉勉之而極其至在乎已而已於乎表往昔以儀來今此君子所望也故爲之記以見祠之所以更作如此若諸賢事略則有沈侯碑陰之記可考祠成之日乃某年某月某日也

貞節堂記

貞節堂者山西按察使王君允奉母之堂也堂以奉母而名之曰貞節者何彰母徳也母濟南劉克讓之女年十九歸邑之士人王云生二子曰允曰信而云卽世時劉才二十六允甫五歲信三歲防防孑立守二稚以奉老姑家無厚產以資其爲業人不堪其憂而孺人忍貧如鐡石課蠶桑勤紡織祭奠以時必誠必敬辛苦以自足閨門之內肅然靜處未嘗以語笑聞於人早嘗讀孝經論語能記憶不忘允就外傅數舉以爲教常令在左右隨事訓切之使知事上撫下之道允英偉喜學學日有成遣入郡庠益自奮遂取進士爲名禦史得封母爲太孺人而食其子之祿士大夫榮之莫不稱母之貞節善教子之善成其教也禮部又請以貞節旌表其門閭母子之間象服煒煌制命赫奕煜然照映於其家太孺人年已逾八十矣而堂未有記王君思顯親之義亦欲播之於不朽今年朝京師語予江西憲使原君傑以堂記屬予原君則以屬予郡太守張侯瑄遣人來速記予老病不能文然嘉其意不得辭嘗聞之貞節人道之大閒也貞者知正而固守之之謂節者事有其制而不過之之謂也在易恆六五之象曰從一而終此婦人之貞守之堅確而不越乎理之常此節之六四所謂安節者也聖人扶世立教所以正人心厚天理於是而旌勸之典行焉太孺人之貞節顯於時流聞於逺邇百歲之下國史書之垂美於無窮豈不母子之俱榮哉故爲之記使掲於堂上

鎭江府重修運河記

鎭江之通漕舊矣始於隋及唐宋自京口新港壩緣城西而南至常州奔牛壩一百六十餘里皆無阻蓋由兩浙運判曽孝蘊郡守林希史彌堅修京口奔牛呂城三閘以閉泄江水通舟楫民便之歲久淤塞大舟重載不得行皆從夏港孟瀆出楊子江渉風濤之險二百餘里始得達洲而多被其患國朝前浙江參政胡淸等復請修運河爲便勅工部尙書周忱侍郎李敏等議之不果行皇上復登大寶尙寶少卿淩信復奏言夏港至洲江水廣濶軍民運輸商旅懋遷必由此而風波盜賊陷溺者眾乞將鎭江運河疏濬重修京口呂城等閘遇淺則增置視潮盈縮以時啟閉則人受其利而害可以減時左副都禦史崔恭巡撫南服亦言淩信等請濬鎭江運河誠東南經久之利上命浙江嘉湖蘓松常鎭六府起人夫給官錢設法勸助務在成功仍勅都禦史崔恭督同巡按禦史鄭佑郎中沈彬及諸郡守林鶚等勘議皆謂今修故道深濬從京口奔牛接引江潮修整舊閘四座增置城南滅渡橋新閘一每二月中旬後潮髙水漲則開閘放船九月初旬以後霜降水落閉閘車壩如此則工力減省事易成議定以聞詔可之命鎭江知府林鶚總督常州通判劉衢丹徒知縣劉震丹陽知縣霍芳等分理其事凡用人夫七萬餘名土石等工用舊曠役者三百餘名皆出蘓常鎭他弗與各府措置石灰樁木等料價銀九百八十八兩有奇天順三年正月興工至三月十八日竣事河隄隨地勢爲深淺深者一丈淺者八尺壩閘橋岸必完固可以久諸閘原無官夫者各添夫二十名隄岸河洪稍坍塌卽修治勿有壊而都禦史及諸郡守庶僚相與言曰運河之修賴聖天子明斷於上羣臣百工效忠於下故能有成功而恩恵及民宜有紀以示後使知爲之之難而永保之夫大江之險與海相若自古病其難而鮮克善濟今聖主在位勤卹民隠聽言容眾興利逺害不憚歲月之勞以建悠逺之利東南之人饋運轉遷者皆安行利渉其受恵也博矣夫旣受惠於今而復加勤於後朝覽夕視以防其敝必堅固嚴宻如始造時則恵利之施有窮哉故爲之記俾刻之京口閘之石使凡與其事者日省而加勉焉無忽抑庵文後集卷四

欽定四庫全書

抑庵文後集卷五

明王直撰記

重建宋丞相李公祠堂記

宋自紹聖以來君子日否小人相繼用事至宣和極矣上之人旣無道揆一聽其所爲天乃出災異以譴告之而猶不悟君臣上下肆然自以爲得志於是交遠方開邊釁及疆塲旣隳敵騎向闕而小人猶排忠直誤國家靖康之禍有不忍言者當是時燭事於未然奮力於已然志𨿽不就忠則有餘者丞相李公也公諱綱字伯紀邵武人宣和初爲左史京師大水公謂有敵國兵戎之變卽上章乞戒備防爲縣迨敵人至上欲避而東且割地以求和公時復用言祖宗地尺寸不可棄力贊城守而以身任焉屢出兵敗敵小人間之遂罷眾相與爭得復畱敵旣敗上下恬然不復理邊事公獨憂之數陳備邊禦戎之防不聽又爲小人所沮出巡邊未幾罷不用建炎初起公爲相卽上十議誅僣逆以正人心務治內攘外經理兩河圖復京師還二帝事方就緒復爲小人所防輒罷防自是益逺去而中原失守偏安之勢成矣公𨿽去朝廷然惟知納忠不以禍福易意事有益於國者無不言而言輒不用且卒於不返嗚呼公之用捨生民之利害國家之安危系焉此宜爲君者所倚任而乃使小人之間得行何其厚於小人而薄於君子也方其罷而復畱太學諸生都城之細民皆知公之忠其後凡使至北北人必問公安否公之所存見信於下人與敵人而不見信於時君豈非其蔽之甚哉或以宋之不振歸諸天直則以爲人謀之不臧於天何尢焉淳熈丙午教授永嘉徐元徳立公祠於郡學講堂之左後燬於兵景定中郡守方澄孫剏樵溪書院以祠公元至正辛巳邵武路同知萬布哈移剏於郡治東南樵溪五曲之上洪武初以書院爲府學祠堂遂廢正統已未郡人上官佑爲弋陽令歸以公祠事請於郡守嚴陵徐侯述侯欣然從之乃復建於故址而與縣僚屬及諸士大夫修祀焉行在戶部侍郎吳公璽亦郡人俾直記其事直謂公之忠誠載之國史傳之天下後世爲君子者必當起敬起慕而取以爲則焉鄕郡人士邇公之居而思公之迹其於感發宜尢易況拜公之祠瞻公之像爲親炙之乎徐侯之爲此上官令贊於初吳公欲有示於逺是三賢者皆尙徳之至且有風勵之意焉詩曰髙山仰止景行行止邵武之士誠能如其意將不皆爲君子矣乎故爲之記俾刻之廡下以俟

江西布政使司官署題名記

昔我太祖皇帝旣受天命有天下乃大正庶官緝熈鴻業洪武九年以外有司不可仍稱中書命攺爲布政司置使以長之使左右各一員皆從二品參政二員從三品又置左右參議二員從四品必擇賢任之不輕授匪人朝廷命下則布政司長貳相與審其宜宣其力夙夜匪懈而奉行焉爲上爲徳爲下爲民有以獲乎上有以恊乎下官賞行治效著矣歷代以來因革不同而未有易此者江西昔建署於南昌蓋晉唐刺史節度舊治元攺爲行中書省國初仍其舊至是乃正名爲江西等處承宣布政使司其地據荊揚之交湖江之表控帶閩廣嶺嶠聨亙風气之完固人物之阜蕃禮樂文章之博習聰明才俊之奮興視他道莫先焉故官於此者文法之施操捨之緩急使民罔不宜焉者誠非易能也是以當時所用必求徳足以服眾才足以應務者當其任迨今百年江西之爲左右布政使者三十人左右參政者四十二人左右參議四十五人其間以剛毅著稱以寛大得名或深沈有容或廉介有守直諒通敏秉公持正者蓋多焉由是陞任六部陟臺憲位列卿比比有也上承天子下理庶民豈可茍得哉初布政司在子城內永樂元年攺舊府治爲之宣徳十年布政使孟桓乃新作於章江門里正統九年布政使吳潤又撤後堂而新之甃月臺防以石防拓其舊規整然盛觀至是孟公已去位吳公亦歸老矣而崔公恭宋公欽皆爲布政使實來繼之以淸明忠厚之懿念職任崇顯之極葉徳一心以修諸己睹前人之遺迹思後人之紹承往者勞瘁以興事功而人每忽忘之則後之繼者孰肯爲逺大之圖哉歲月如流人心易怠宜有所紀載以勸能者乃命厥屬歷考前人所履之實其嘉言善政遷攺更代凡可備他日太史氏采錄者則記之不然則闕焉將以鑱諸石垂久逺示勸戒不亦君子之道哉予老且病歸臥田廬而屬爲記乃爲書之予聞帝舜之命牧也拳拳養民之務而及於親君子逺小人以成至治之美今之布政有虞之牧也聖天子簡任之心猶帝舜之心也羣賢彚進各率其職前之任者旣恭承而勉行之因其才力之所至而著其效矣𨿽或淺深厚薄之殊然所以獻於上者豈無意哉得失之辧是非之公亦有不可冺者後之居是官登斯堂而覽斯記者尙思繼美於無窮哉

髙空山遺詩記

建昌城外有三山髙空其一也山勢雄拔秀整上出霄漢而下臨城中一郡之望在焉宋工部侍郎聶公子述世居之侍郎曽孫銖字積道隠居行義不求聞達自號髙空山翁郡人稱之無異詞蓋亦以爲一郡之望也當時畫者羅稚川爲作圖名公鉅人如虞文靖掲文安輩歌詠之於是翁與玆山皆名聞於天下世殊事異翁之子孫無復存者詩亦散失殆盡惟虞掲二公之作與稚川之圖賴翁之孫婿鄭伯章甫寶而藏之至今人猶知有髙空山翁者以詩在故也伯章甫之孫全翁之彌甥也慨念聶氏昔盛而今衰思承其大父之志而傳之於久使翁之名托以永存而不墜乃命其子吏科給事中悠請予文爲記予謂古之君子之有立於世豈必其子孫而後傳哉蓋好徳之心人所同有也是以君子不患其無傳患其不能有立傳曰言之不文行而不逺太史公曰閭巷之人砥行立名者非附靑雲之士惡能施於後世翁之髙潔不污而以道義相尙所立旣偉矣虞掲二公皆貴顯於朝廷其文又最髙而皆爲翁賦之則旣得所托矣𨿽無子孫其傳可必也況有伯章甫之賢哉伯章甫旣賢其子孫又賢而能成厥志則其傳有已邪翁之名托二公之詩以傳鄭氏累世好徳尙賢之心亦於是而見文之不可以已也如是後之人尙思善繼於無窮哉是爲記

琴意軒記

廬陵劉孟陶居防市之中而不混於流俗凡世人之所好者皆不以動心而獨好琴嘗辟一軒置琴其中惟賢士大夫得相與樂於此興有所適援琴而鼓之蓋超超然自得也因以琴意二字掲於楣今年予內弟歐陽士則來北京爲予道其事而屬予記予曰賢哉孟陶此其所以爲君子也夫琴之制法六合象四時則九象應八風其用之妙至於動天地感鬼神鼓舞羣動極矣然琴者禁也所以禁淫去邪修身理性而反其天眞者也名琴之意蓋如是致其用之妙惟盡其意者能之古之人未有不盡其意而能妙其用者也去古旣逺新聲競奏師防司馬之徒至以此蕩人心而滅天理彼惡足與言其意哉迨乎後世又有耽嗜俗樂而斥琴聲以爲穢者嗚呼好尙如此何怪乎人心之乖而政治之下也孟陶於他無所欲而惟琴是好足以見其情之正矣旣善其聲而又取其意其欲禁淫去邪修身理性無疑也然則孟陶之爲君子孰禦哉予之於琴蓋亦知好矣然未能善其身而徒言其意他日乞身南還當過孟陶請益焉髙山流水之音孟陶爲予鼔之猗蘭之操予將爲孟陶奏也孟陶可老於是軒而已哉

西墅記

西墅者蕪湖令王維用持之別業也王氏世居泰和南富爲大家而用持有賢名其令蕪湖以寛厚平易爲治民徳之旣而遇憂歸以族屬之繁而居址之隘也乃作屋於舊宅之西一里許前俯田疇後臨池沼而左右皆有山用持率諸子居其中治稼穡足以飽朝暮畜鱗介足以供漁釣倦則登髙以望凡川陸之紆回景物之明麗逰人行侶之去來又足以當圖畫之玩旣夕則焚膏火出家藏古書相與講求其義而服行之其心甚適也因名之曰西墅服除來北京攺巴陵令謁予求記曰維之治此將欲傳於久幸有以恵教之使知可久之道予謂墅者田廬子以西名者因其地也若可久之道當亦於西焉求之夫西於天之四時則爲秋於人之四徳則爲義因田廬之在西而以西爲名豈非望其有秋而欲勉於義也乎欲望其有秋則必隨地利順天時盡耕耨之宜而不失壅漑之節則秋之成充然而有餘於粟矣欲勉於義則旣足於家而必推以及人使鄕黨州閭無凍餒失所者則徳之立裕然而有餘於義矣粟旣盈義旣充則長有此墅可必也予嘗觀於世之人治田而鹵莽不能盡其力慕義而暴戾不能篤於行天之報之亦必稱其所施腴田沃壤髙門大宅有不能終其身者而何久之云哉子𨿽爲此而方有民社之寄不得常處於是所以善繼而長守之𨿽有子若孫要亦本於其身今之巴陵推其所立以立人使凡爲民者皆安於治田樂於爲義莫有不遂者則徳立功成而長保其祿位豈特長有此墅而已哉充而大之將又有盛於此者焉用持喜曰先生之教是矣維敢不勉故書之以爲西墅記

上源塘記

上源塘在泰和縣東北十五里楊孟辯之所居也永樂壬寅十二月孟辯修治此塘以磚石甃之而予適至其家則邀予周覽而相告曰此初吾家之別業也吾世居泰和城中五世祖應眞登宋端平二年進士爲理定縣簿旣貴顯矣至吾祖與吾先人始樂山水之勝而於是居焉至於今五世矣登髙而逺望之其郁然深秀者則吾先人所植之山也其附於山沃然而可稼者則吾先人常稔之田也其窪然以深而黛蓄於逺近者則吾先人所蓄之池也至吾兄弟又充廣而增益之然豈以是而臨一鄕哉吾又築室於故居之西亦將退然以自休矣玆所以修治此塘者蓋以其源之深靜有本也餘流溢去達於山下又益以眾泉淸涼滑甘冬夏如一其上跨以石橋凡吾之出入與賔客之往來吾家者皆由於此今將廣其址爲大橋上覆以亭左右爲欄檻置座焉使行者有所憩息惟吾楊氏之所見稱於鄕邑者人必以其地表之而稱之曰上源塘楊氏不修之亦何以稱名哉願先生爲之記以示後人俾勿壊予謂古今山水得名者非可一二數也潭州之東池得戴簡而後彰眞州之園池得許子春而後顯其他因人而著者蓋多而泯然無聞者亦不少也吾邑之名源塘有二而以上下別之此則著聞如是則彼之所以不聞者豈非無其人哉𨿽然孟辯於此不以修治而後重也其美有足稱者蓋孟辯有母年七十餘尙康彊無恙孟辯特爲一堂以居之衣服飲食寒暖疏數之節必親調侍不忍去左右而其親安焉其兄弟三人最相愛兄孟逺弟孟恆皆早卒孟辯撫其諸子如已子而其諸子事孟辯一如所生一門之內穆如也其孝友之道如此則上源塘安得不著聞也哉使楊氏益修孝友之道愈久而不替則和气之所感召將見魚鳥之翔泳於其中艸木之生植於其左右者亦皆順適其自然之性而無喧競夭折之虞豈獨見重於人已哉故爲記之以示來者亦因以俟其成焉

禦書樓記

前年秋天子念民生之不易水旱之無常不豫爲之備則將有受其饑者擇在廷之賢臣俾督諸有司發府庫之財以益倉庾之粟使𨿽有災而民不告病郡縣民有好義者能出粟佐官當旌表而給復焉監察禦史薛希璉奉命至廬陵廬陵之民感天子之仁而競以義應於是周怡恂友與其侄仁俊各出谷二千石以歸有司置倉貯之官自出納恂友今工部左侍郎恂如之弟而仁俊其子也希璉大喜曰周公巡撫畿甸及浙江諸郡布上之徳以恵養斯民斯民愛之如所生而弟與子又能施恵於鄕裏仁義萃於一家如此其賢哉卽具實以聞上嘉之遣勅旌爲義民勞以羊酒復其家恂友旣拜賜作樓於其居之西北而寶藏焉名之曰禦書樓及來京師屬予爲之記予謂仁義之理原於天具於人心必將發而應於外惟所以感之者何如耳今聖明在上篤意養民心之所發純乎仁愛之施蓋惟恐一夫之不得其所是以詔令之行人皆作而應之下之好義由上之仁感之也傳曰堯舜帥天下以仁而民從之此之謂也然世之以義動而力能如志者得一二於千百已多矣獨周氏有二人皆防朝廷之寵命而表然爲郡邑之望非其得於天者有異蓋得於家者非眾之所及也周氏故大家其先祖豫章公嘗買田萬三千石収其利以佐常平遺安先生當元季兵荒之歲煮粥以食饑人生者有養死者有藏今侍郎公又有恵於東南之民甚厚恂友之義𨿽曰感上之仁其世徳亦有以啟之也故予爲之記此樓必推原其本而牽聨書之使恂友子孫觀之不忘褒嘉之美而思繼述於無窮若他人之觀乎此者亦將有所興起也

克復堂記

旌陽令宋常固旣請老而歸介中書舎人金輔伯謁予告曰常固世家新淦之金灘元季之亂先廬皆燬焉大父梅溪稍復修治以居先考宏善嘗慨然欲有爲防以賢良徵弗克遂常固昨爲龍川令以憂歸念前人之志未就也乃治舊址作新堂崇卑廣狹式中度程少保金先生喜其能復舊觀名之曰克復堂且屬翰林編修朱孔昜爲題其牓凡宗戚之防合鄕閭父老之過從四方賢士大夫之往來皆得以樂於此而吾之子弟朝夕趨庭下亦得聞詩禮之訓習衣冠文物之華庶幾不失其舊然未有記何以示後人使善繼勿忘敢請於先生予觀昔者君子之營居室也皆以繼前人而傳後嗣𨿽百世未厭然事變之來有非智慮所能全者向之髙門大宅化爲煨燼莽爲丘墟者何限至或子孫不能守而他人有焉亦多矣惟前之作者徳修於身及於人則天必佑之隳廢之未幾而興復及焉以有子孫之賢也若宋氏者豈非然哉予聞梅溪務徳好施而宏善甫深於易𨿽應徵辭不仕以所業教授鄕裏常固取進士爲縣令昔在龍川能興學教諸生其徳皆有以及人今之堂搆可以見其繼述之孝子孫世襲厥美則亦可以永保於無窮矣抑予聞顏淵問仁孔子以克己復禮告之蓋嘗有取克復名堂者而非常固之所以名也然此所謂克復者乃求仁之功誠從事於此則心徳全而足以及物於傳世裕後何有哉此常固之所知也願相與勉焉

齊壽堂記

旴江程氏故大家在宋之時以宦學顯聞而楚國公鉅夫又大顯於元其徳業聞望表然爲當世重臣孟麟則楚國之五世孫也淳朴謹願凡其言行鑿鑿乎必依於理鄕人皆歸其徳而以善人長者稱之其生以洪武庚戌至是蓋七十矣其配夏氏亦與之同徳而年旣七十一皆康彊無恙孫曽滿前備物而敬享焉今年七月【缺】日則孟麟始生之日也其子羽爲吏部司務喜其親之偕老而得以食其祿名所居堂曰齊壽之堂因吏部主事黃振宗求予爲之記振宗於程氏有姻好而致事歸其鄕羽意蓋托於文以致其祝頌之意焉夫壽者五福之首也惟有壽然後能享諸福古之君子於其所敬愛者則必以壽祝之況子之於父母極其所敬愛則所以祝其壽安得不極其情之所至乎然徳者壽之本也洪範所謂五福而必本於攸好徳故詩人於南山有臺之篇旣祝其壽矣而必曰徳音不已焉非以爲有徳者必得其壽與孟麟夫婦皆以七十之年而食其子之祿與諸子孫之奉養此蓋徳之徵也而又致其祝頌之意焉則偕老於斯堂而受其福有已邪然予考之庚戌之歲我太祖皇帝卽位之三年也海宇寜一徳化大行至和之气至仁之澤萃於民物也厚矣孟麟夫婦以積慶之家而生於盛時旣鐘其美矣列聖相繼所以正其徳而厚其生者又益盛焉宜其爲太平之人而享悠久之福也予故爲之記而推本其說使人知其致此者非偶然也百歲之久其尙有徵於斯言哉

靜學齋記

吾友樂象明作小齋於其居之西南深邃靜宻窮經史於其中象明以推擇爲弟子員間歸省其親問安視膳之暇則退而學於斯喧囂塵雜有所不能及也因名之曰靜學中書舍人陳登嘗爲予書此字因以遺之象明復求予記乃爲之言曰君子之所以經緯天地彌綸萬化豈有異哉成於學而已矣蓋天地之所以覆載日月之所以照臨山所以峙川所以流雨露之所以沾濡風霆之所以鼔動鳥獸艸木之所以榮悴消長鬼神之所以變化與夫人事之所以灑掃應對吉凶婚祭軍賔搜獵居官治民事親敬長萬事之作止莫不有道焉通乎此則措之無不宜施之無不達是以君子貴乎學也然理無形而難知蓋其大無外其小無內故欲窮其廣逺而究其宻微則當潛心以求之專意以察之彼馳騖於膠擾利害之途縱肆於是非予奪之域求毫髮之幾乎道有不可得矣是以爲學貴乎靜也此書所謂惟精惟一易所謂黙而成之者與象明禾溪故家其祖大成好學能詩與予大父竹亭先生逰其尊府貴美又讀書知道理表然爲鄕之望而象明聰敏才俊又足以世其家誠能靜而學之則他日達而行之其功業之盛蓋有不可量者矣予旣有世好故爲之記象明其亦勉其大者哉

忠孝堂記

君子之行於已者蓋有其道矣道所以爲君子者也行不由道而欲謂之君子其可哉然道之行必自近始近者何事親是也道旣行於近矣則又推以及諸逺逺者何事君是也親者身之所由以生君者身之所賴以養故事之如一孝以事親忠以事君此爲人子爲人臣者之節也君子之道豈有加於此是故君子之於親奉其口體樂其志意立身行道揚名於後世以至於成其親而後爲孝之大其於君也修其職敬其事爲上爲徳爲下爲民以至於堯舜其君而後爲忠之至故曰忠孝之道君子所當自盡也抑嘗聞之父子君臣皆天理民彛之大者不可以殊觀故爲忠爲孝非有異道也孔子曰事親孝故忠可移於君曽子亦曰事君不忠非孝也而世之欲求忠臣者則必於孝子之門蓋能孝於親未有不忠於君是故君子必兼盡其道乃可謂徳之成而人之觀君子亦必於是取焉然則有能務乎此者其爲君子孰禦哉予親戚梁叔防爲福之侯官令詣予言其郡推官張斌氏之賢曰是欲竭忠於君致孝於親者也始爲監察禦史攺今官敬以自持勤以修職惟恐或負乎君而忝乎親時人不特推其能且多歸徳焉名所居堂曰忠孝示不忘也願求一言以相其志予嘗師嚴君平與人子言依於孝與人臣言依於忠若推官者固予之所與也兼盡其道而無愧於古君子又豈非予之所深望哉故爲之言使掲於堂之壁以爲記而日覽觀以自勵也

長溪別墅記

長溪在泰和縣西五六里其南爲白石塘塘上山谷諸水皆匯於塘中溪則引塘水北出折而東注以漑田受其利者凡數千畆餘流復東注可十里許入於江故曰長溪梁林叔幹別墅據溪流始發處溪旁多良田皆其故業叔幹朝夕課僮奴致力焉粳秫菽麥黍稷諸種皆樹藝溪有茭蒲荇藻溪之外山麓多美薦馬驢牛羊魚鼈鵝鴨之類縱飼其間皆博碩肥腯生育而不窮凡祭祀賔客養老慈幼婚慶弔諸用不外求而足其弟叔修讀書爲士人而亦以農爲業叔幹則諷之使篤意學問而以餘力兼理焉暇則相聚談笑講論修身齊家厚族姻和鄕裏當何如於於然樂也今年叔幹來京師以長溪別墅請予記曰此農捨也豈有髙明宏逺之觀哉世之所謂豪傑者有殊絕之智卓越之才其所經營皆非常可喜之業視玆事不屑也而林卑卑然爲之惟恐有不給愚不知其孰髙孰下將務此以終其身願賜一言以示後之人俾善繼之永勿怠叔幹予王氏之彌甥而叔修予婿也予何可愛於言夫農非鄙事也古之大賢君子多出此焉惇本尙實以養其良心而學以益之徳由是進才由是充而治天下之本立矣舉而措之不難也叔幹之爲此誠善矣尙益勉盡其道哉勤稼穡之成力詩書之習父子兄弟以古人之所務者服而行之孝慈友弟之道成於身刑於家達於鄕黨州閭充而至於仁義不可勝用𨿽或不行於天下然謂之大賢君子奚愧哉人而謂之大賢君子亦足矣用是掲之屋壁以爲記叔幹勉焉予諸子皆志於農叔幹皆以是諭之而相勉以至於成此予之所望也

孝友堂記

予邑楊氏爲故家今居上源塘者宋理定簿之後也孟辯以貲雄一鄕於是長其鄕糧賦今年其子廷選督運來北京謁予告曰生不幸蚤失慈母今幸有父與繼母在堂生與兄廷暹弟廷遨廷遂廷述朝夕得奉養焉顧所居堂宜有名因名曰孝友之堂敢請記於先生予嘗識廷暹恂恂恭讓甚愛之今見廷選不異其兄又聞其名堂如此可謂楊氏之賢者哉乃爲之記曰天之生人皆有五者之徳而仁爲首仁之道孝友爲首是孝友者百行之本萬善之端也故成周以徳行教人而孝友先焉凡君子之自修者亦莫重於此此之不務則人道之大缺矣其他𨿽善奚貴哉抑嘗觀夫先儒君子之釋孝友之義矣蓋曰善事父母爲孝又曰善於兄弟爲友爲之善者自起居應對之微以至成其令名全其懿親一言一行無不曲當於理之謂也成周逺矣孔門之所以教者簡冊具在子之兄弟嘗誦習之其亦勉盡其道哉夫養其口體和其顏色人之所易能也然必宜兄宜弟使父母之心安樂之立身行道使人稱爲君子之子然後爲徳之成愼毋以其易者自足也周之君陳其功業盛矣而孝友之稱見於書尹吉甫之友其爲公卿大夫亦賢且眾矣而孝友之張仲歌於詩由是觀之聖賢之重於此可知矣非功業爵位比也子之兄弟其加勉哉他日所立能無愧於古人則豈獨楊氏之光蓋將爲鄕邑之重也予𨿽老尙庶幾見之

艸池記

樂君季美泰和禾溪故家也其先蓋以詩禮聞於鄕久矣君丰神秀發襟度夷曠翛然無塵俗之累乃作退庵於其居之西而佚老焉庵之中素無長物惟秦漢以來法書名帖山劖冡刻之文充積其內而尢好鐘王之書前有小池每閒暇之日輒臨池據案而坐和墨伸紙揮筆臨寫短長肥瘦惟意所適𨿽不必皆似而各有姿態可尙也池之中有艸生焉左右請除之君不可曰此濂溪之所以自樂者其可除乎由是臨池之興愈盛或曰君其有所得者也因號之曰艸池予與君之長子象明逰因求予爲記嗟夫予何足以知君之意哉昔晉王羲之爲臨川內史時常臨池學書池水盡黒及宋池猶在也好事者修治而表識之曽文定公謂人有一善且不廢而況行先王之道者今君之所以臨池而樂者非特書也其生意油然蓋亦有與物同者矣若然則惟以書名君者非矣惜乎予亦不足以知君之意也故爲記其說如此安得迂轅載酒從君而問其所樂哉

寜國府重修府治記

自秦罷侯置守天下之郡地大者過於古之侯國爲之守者奉上命以臨之吏民以事趨走庭下不可一二數必有髙明碩大之觀足以聳具瞻一眾志然後政教舉而法令行彼棟撓榱崩蕭條破壊𨿽君子安之無所不可然豈太平之盛觀哉上之所以尊其位重其祿而使爲民望者固當如是邪故夫廨宇之修亦爲政之不可緩者也寜國府在秦爲鄣郡漢攺丹陽郡後漢攺宣城郡隋唐以來或因或否至元爲寜國路國朝歸附之初攺寜安府後攺宣城府吳元年始攺寜國府府治在城東隅子城內宋紹定中知府汪繹所建元爲肅政廉訪司國初爲樞宻院又爲元帥府洪武己酉制令知府置廨署知府鞠騰霄理舊署居之未遑攺作歷歲浸久日入於敝至宣徳中而益壊旁支之木視所立柱爲多正統丙辰臨川袁旭廷輔來治郡大以覆壓爲憂謀諸僚屬欲撤其舊而新之工部左侍郎廬陵周公巡歷涖玆郡亦以爲宜廷輔乃請於朝許焉於是集羣材命眾工作正堂後堂經歷司照磨所東西六房及架閣庫儀門公署之後舊皆鑿垣爲小門往來者不禁至是築新垣四周以杜私謁又以外門臨街喧閧乃攺辟於前作牌樓於外門前作榜房於牌樓內之左右鼓樓舊在府右偏亦旣頺敝重建於外門之左建陰陽學於鼓樓南置日晷臺於陰陽學東堂後地稍窪積羨土爲岡作樓其上以爲燕休之所扁曰正心世傳城肖形作眞武廟於儀門外之東以鎭之廨後東作疊嶂樓西作雙溪亭以復舊觀計度有方程勸有道經始於【缺】年【缺】月【缺】日而以【缺】年【缺】月【缺】日畢工木以根計竹以竿記瓦甓坯釘各以枚計稍以石計總之爲【缺】萬【缺】千【缺】百有奇至於人力則用凡役於官者他不預爲屋一百七十有七間深靚宏逺有加於昔而農不知勞於乎可謂能也已寜國土廣人眾古稱山水之郡舟車繁防之鄕其所產者多美材飲食諸物所以利用厚生者不他求而足故其秀民恱詩書而好禮義閭巷田野之氓悉有以自資而無慕於外中家以上皆務營居室丰堂廣宇翚飛鳥革之宏壯所在皆有也而郡之廨署獨茍且不治因其敝陋而居之欲使下人顒然仰觀而無慢易之心予未見其必然也上古穴居而野處後世聖人易之以宮室蓋取諸大壯此豈聖人意哉且廨署非一人之私將與後世爲公也柰何不治而以敝陋遺之敝陋不治將不遂隤廢矣乎故予深嘉廷輔之爲此而知其達於爲政政者正也所以正人之不正也然心有不正未有能正人者廷輔作樓於堂後而以正心名之蓋出而施政於堂退而治心於此樓必使思無邪而所行悉由於正一郡之人出其財力以給公上者皆惟正之供而非道非法不行得以仰事俯育循天理之常而無奇衺之習者廷輔之政使然也世之爲郡而能以正心爲立政之本若廷輔者不多見之廷輔其誠賢哉故因其請記爲記之而以告後之人焉凡諸僚屬恊謀同力而爲此者則具載碑陰

歲寒三友圖記

歲寒三友圖一幅吏部左侍郎李公所藏也三友者松竹梅是已天下之物同受天地之气以生然其所稟有厚薄是以其質亦有貞脆之不同於其質之相似者而與之比焉玆所謂友也天以陽生物以陰肅物而貞脆之質見矣當風飈震蕩之餘冰霜凝沍之際凡艸木之麗乎土者悉枯槁憔悴索然若不可生惟松與竹皆蒼翠蓊郁傲然一不攺其常而梅於此時舒吐英華珠妍而玉瑩其气之芬馥又非他物之所能及是三者皆天之所厚也故堅貞榮茂皆若不知寒暑之變者畫者比而同之而以友命焉且雪以益其潔月以益其淸而三者之美備矣何其善於狀物如此哉予聞之人之於物相好必以類非茍爲目前之娛而已是故有隠逸之操則好菊有君子之徳則好蓮有富貴之資者則好芍藥與牡丹蓋情之所發有不可易者今李公之好是也予有以知之矣公涿鹿人而生於隆盛之世惇厖純固之气蓋稟之厚矣故其器宏其才美遭遇聖明遂躋顯位淸名雅望著稱於時久矣而其徳之在已者蓋久而益修是以畱意於此畫欲因其似想其眞而與之儷焉公誠賢逺於人哉昔衛武公年過九十入爲周輔相其進徳之功𨿽老不倦詩人作詩美之而皆以竹起興今淇澳之詩是也公自方伯入佐吏部上知其賢而進之也而公猶托意於三物以自勵進而不已將不與武公等乎予於公有僚友之誼故公出此畫屬予言乃爲之記使人知公之非徒好者也

勅書閣記

吾邑上源塘楊氏蓋宋進士理定主簿應眞之裔傳十世至今孟辧而家益盛山林陂池腴田沃壤環其地相接也故利入最饒凡邑中數丰家孟辧必置在前列然不用以自豪往往推以賑人急鄕裏細民衣食有不足者多賴焉不特歉歲爲然也前年朝廷修養民之政遣使者督有司出庫財以益倉粟倘遇凶荒則發以賑贍蓋欲使斯民有所養而無饑餓流徙之患富民有能捐廩以佐官者當旌其義復其家孟辧聞之喜曰捄災卹患吾志也況重以天子之命乎卽出谷二千餘石以歸有司俾自爲斂散而孟辧之義遂著於逺邇使者以聞上命降勅旌之爲義民勞以羊酒而蠲其徭役孟辧旣拜賜乃作重屋三間斂勅書韜以錦囊盛以髹匣尊閣於其中將以貽後之子孫俾不忘朝廷之徳而思善繼於無窮題其榜曰勅書閣鄕邑之人過玆地者仰華構之巋然瞻榮光之煥發山川艸木皆有喜气莫不感天子之仁而服孟辧之義期侈美於悠久今年孟辧來京師求予記予謂賞罰者人君禦世之大權也賞當則善者以勸罰當則惡者以止然豈專以爵祿刑威爲賞罰哉絲綸之頒布其爲榮辱也大矣孟辧輕財樂施一旦蒙璽書錫美號義聲赫著可以登郡乘載國史而傳之百世此豈千金之賞可擬哉寶而藏之以示後蓋宜也孟辧之子孫能益勸於義鄕人之瞻望乎此者亦有以發其同然之心則玆閣之建其永有利哉故爲記之

訥齋記

予友任敬祥名所居曰訥齋蓋恐其言之易而愼焉者也因其子潞州學正衡來北京請予爲之記予與敬祥同邑居自少與其諸兄弟遊知敬祥爲深敬祥平居簡重寡黙其言之不易蓋天性然也而復以訥名齋其金人三緘白圭三復之類與言者心之聲也志之所存與凡事之酬酢皆於言發之志有邪正故言有得失而吉凶生焉孔子曰言行君子之樞機樞機之發榮辱之主也夫榮與辱相懸切而自愼與不愼致之古之君子愼焉而榮者多矣小人反是而辱斯及之故又曰亂之所生則言語以爲階是以不可不愼也敬祥之家世儒醫諸父皆好徳樂善未嘗以言忤人至其兄弟益服詩書秉禮義有爲教官禦史者敬祥則優防裏中恂恂似不能言而言之必當乎理人皆知其爲君子也而猶好修不倦如此然則敬祥蓋有志於古之君子也與夫訥者難辭也其義與訒同蓋存其心而不放是以不敢易其言也孔子嘗曰剛毅木訥近仁及司馬牛問仁則告之曰仁者其言也訒誠能不易其言而加以充養之功使其心常存則於仁得矣然則喋喋巧言而不顧理之是非其爲不仁可知也敬祥由是而充之以至於仁則亦古之君子而已矣因書以遺之俾掲於訥齋之壁以爲記

素屏記

予居禮部之南防防直北北風時來弗便也乃作素屏禦之髙七尺下實以板而上爲方格廣視髙加十之一爲格十九行行十二空漫以白紙而靑緣焉於其中三空鏤紙爲蓮花以黃郎中養正所書謹言愼行四字張其上置於防內之北向予負屏南向坐以視事客有過予問曰子置屏於公署不加以髹�而素是用無乃非所宜乎予曰凡物有質有文木之質本白而彊加髹之是以文滅質予不爲也曰子之尙白是矣寜不慮皦皦之易污邪曰予不自污何污之能及若或有污之者則當治而新之然予終不使受污也人亦何忍污之哉曰子旣尙白以白漫可也而何用靑緣邪曰靑所以彰其白也且不見天乎天之色靑而已今內白外靑蓋曰內當潔白而外則任天亦聊以寓意焉耳曰其鏤三空者何也曰予欲以知外也茍安於內而屏之外不察焉非易所謂丰其蔀者乎曰不爲他物而爲蓮何也曰蓮花之君子者也惟君子能潔而不污予取以爲法焉曰子今老矣方致謹於言行豈欲以好學釣名邪曰予非敢爾也顧誠不能謹以獲罪於當世若猶不戒則其禍慘矣故以此自勵庶幾能寡過也客喜曰吾問素屏而得子之志君子之學誠不可老而倦履之初九曰素履往旡咎至於上九則曰視履考祥其旋元吉子必勉之庶幾有慶也客旣去遂錄其言以爲素屏記

周文襄公祠堂記

公周氏諱忱字恂如其先防稽人唐末黃巢亂有諱勍者爲禦史中丞率兵鎭九江子孫因家焉後又徙南昌之武寜由唐迄宋世有宦績爲名家有元盛時天驥爲吉州路總管贈江西行省左丞追封豫章郡公遂家廬陵郡城之北隅三傳至南康路知事鑑公曽祖也祖遺安先生仲徳始徙今吉水之月岡父秉昂皆不仕而皆以徳誼重一鄕公生而頴敏好學諸書經目輒不忘遺安先生喜曰是必能大吾門遣從名師受業永樂甲申取進士太宗皇帝命拔其尢者入翰林俾進學公願與其間上嘉重之許焉公日夜奮勵不少懈當天下太平四夷賔貢祥瑞疊至文學之士歌頌聖徳者日新月盛公之文章最爲人所稱道時方修永樂大典一時名儒皆集館閣亦多讓公爲能書成授刑部主事寛厚明愼獄無遁情閩有林姓者年二十餘被誣爲逆黨行財獄久不決公一見問其年曰黨事發時方二歲豈能行財力釋之及修五經四書性理大全成上知公可用向意用之陞刑部貟外郎太倉成命公主饋運直糧賦不嚴而事集仁宗卽位有薦公爲郡守者不聽及封建親王擇輔導以公爲越府右長史宣宗皇帝念畿內之地國家肇域於此蘇常諸郡賦稅當天下之半宜有以優養其民而用匱民困吏不稱任故也乃擢公爲行在工部右侍郎往撫之凡饑寒勞役利害有當興革者大小之事皆以付公公奉勅惟謹而以養民爲先務蘇之賦重郡豪嘗巧取以自肥而官賦常不足田裏細民困於暴斂至棄產以逃鬻子女以緩刑罰歲逋常積至百萬以待恩霈公知其然乃立法置場擇人總收而發運焉不入裏胥之手計常年過取之贏而積以濟農又發庫財平糴以待凶歲武臣之祿當輸南京給之則請令受於蘇而收其運費亦以恵農民其逹北京而舟楫失利或官有科需及民間饑窘無措者皆以所積之贏通給之不責償於是細民惟知力田輸稅仰事俯育而已他一不知及官無負租私無橫取鼓舞懽樂者二十年而上之委任亦篤𨿽遇父母防皆奪情俾任事而寵終之禮加焉事或嚴重𨿽非公所履亦以命之若審錄南京繋囚考察郡縣吏督京衛屯田理松江煮海之利如此者非一也其寛緩嚴急必以公不以情人皆以爲宜而無間然者松江嘉興地瀕海公受命防冦相土宜築城堡造戰船訓練士卒嘗若有警然者冦不敢近凡上所命無不稱防列聖在位多降璽書奬勵而加錫賚焉今上皇帝臨禦嘉其勞勩陞戶部尙書以舊制辭攺工部未幾仍命往撫南服以其民之安之也公益勤篤始終一心所以興利除害如曩時時邊鄙戒嚴需兵器以命公民間公令如子趨父事百萬鎧仗皆應期而辦景泰二年以風疾辭不許章再上乃命戶部侍郎李敏代公還且戒敏凡其所行良法美意無輕攺蓋仍有意用公也及見上命光祿宴勞之公退而疾作僕廷中幾不能起上察公實病命致仕歸景泰二年八月也公祗事五朝夙夜匪懈懿徳善行輿人誦之至論巡撫之績亦首及於公蓋公於民事知無不爲爲之必盡其方郡邑水旱當賑給者多不待命下安其危殆而完其骨肉者不可勝計又推餘力以及其所當爲而皆有成功修應天府學之尊經閣蘇之吳縣常之江陰鎭江之丹徒丹陽安慶金山太倉諸學作闕裏之金絲堂若武進之孟瀆河閘江陰黃田閘蔡涇閘蘇之寶帶橋鎭江之鎭西橋所以通往來資畜泄者皆公所重建而人不知勞先賢故迹如李太白範文正梅聖兪魏鶴山祠宇皆修葺之一不以煩民初公年六十卽傍所居之雙崖營艸屋若干楹各以其勝名之至是而歸老焉娛意於山水之間足迹未嘗至城府賔客過從輒傾倒相懽所爲詩文若干捲出入唐宋諸大家蓋沨沨乎其言也四年十月三日卒年七十三上聞之悼嘆命禮部致祭工部爲治墳塋賜之謚曰文襄諸子仁俊仁迪仁儉仁廣孫琬瓉環璇琦璲奉葬於其裏黃岡之原旣備諸儀物如制又卽墓之右作享堂五間以歲時行禮中祀公像左右二廂以貯祭器凡諸宜有者無不具繚以周垣扃以大門嚴嚴翼翼內外完好又買田五十畆以供歲費而來求予記其事以示久逺予與公同取進士同朝者五十年知公爲最深且周氏之先徳厚矣而公又加厚焉子孫相繼足以垂不朽而何待於予言然不可辭也故爲書其行之大者以爲祠堂記其細可略也

月岡耕樂記

月岡在泰和云亭鄕去縣二十餘里其地多良田近則峯巒回合艸木蔽虧長溪深池涵浸乎左右逺則三顧之山屹然聳秀於其前靜者所宜處也曽君士敏舊家【原缺】縣城中厭塵囂之紛而喜玆地之勝乃徙居之有田數百畆朝夕率僮奴致力其中收其所入可以自給而有餘稍暇登髙丘坐危石蔭佳樹之淸陰借丰艸之緑縟凡耕夫牧子之去來樵歌漁唱之應和朝霞夕霏野花幽鳥變化隠見於空蒙杳靄之中其景蓋無窮也士敏快然樂乎心嘗自詫曰吾不耕於是則安能有此樂哉因自號曰月岡耕樂去年來北京求予爲記其事嗟乎士敏爾知樂矣亦知所以樂者乎自有月岡以來耕於此者不知幾人矣亦豈能盡樂哉水旱之不時徭役之無節催科敲朴之迫乎外饑寒困苦之切乎中其景物蓋自若也而接於見聞者足以爲慨嘆之資而已今聖天子在上篤意養民常賦之外未嘗少勞其力費其財是以天下之民皆安於畎畆之中而仰事俯育而又得遂夫耳目之娯此康衢老人所謂耕田鑿井而不知帝力之加者也於乎上之徳堯之徳也士敏其可不知所自哉故爲之記使凡同此樂者皆知歌頌而不忘亦使百世之下有以知聖朝治化之盛如此也是爲記

延眞觀正一堂興造記

泰和延眞觀正一堂道士黃仲眞修治其堂宇旣完矣乃具書幣遣其孫黃蘭隠來北京告予曰仲眞之初入道也獲從先生同授儒業於曽公仲章以年相若幸相好今先生用儒顯仲眞於道亦粗有聞知嗣先師之教不敢墜惟其所居堂宇計其始作之時及仲眞已四世歲久而大懼不足以奉神祀蕆教法爲國祝釐爲民祈福以承師之志思盡撤而新之乃悉出私帑及齋醮禱祈所得於人者命弟子淵微淵潛往湖廣經營市眾材而淵黙亦出所有以佐之經始於宣徳丁未十月戊申正月甲申朔先作後堂五間重堂七間左右廚屋庫庾凡二十餘間辛亥十二月壬子作正防五間法堂一間及東西防前廊回廡正統丙辰正月甲戌師弟曽永迪作西樓一間附屋一間十二月戊寅仲眞又作東樓四間前防五間髙廣有度式稱具瞻垣墻四周次第皆備仲眞旣與永迪率眾徒妥神只香花鐘鼓朝夕嚴祀攄誠盡敬以爲國爲民閒暇之際講道有位修煉有所宴息有舎賔客往來亦有以自適蓋無不可於意者惟吾道以淸淨爲宗無厚產丰財可以如其志凡所興作蓋甚難今幸而成功豈仲眞之能哉賴上下一心少長同力故如此是宜有記以示後人俾善繼之永勿壊敢以爲請嗟夫仲眞誠可尙也哉凡今學道之士自以爲出世間遊方外非澹然而無爲則弛然而自放前人之業不少槪於心又其所以爲父子兄弟皆非天屬之親鮮有不顧其私者惡能殫心以共謀悉力以相助哉今仲眞汲汲於承其師而欲侈其業永迪淵黙輩皆與之恊而能有成功究而論之𨿽本於仲眞要之眾人皆可謂難也世之爲父子兄弟何莫非天屬之親也然或父兄欲有爲而子弟不能順以成之甚者顧私自營以拂逆其意蓋逺矣觀於仲眞輩其賢不肖可知也嗣仲眞者尙當繼其志惇雍睦之義盡維持之力相與保之於無窮斯善矣予聞仲眞尢孝於母所以致其養而申其敬愛者無不至此尢學道之士所難者抱朴子曰仙道以仁孝爲本果然則丹臺紫府可至矣予與仲眞有舊而喜其爲人故爲記其興作之成而並書之亦庶幾有勸也

鳯翔山新建普寜禪寺記

鳯翔山在江寜縣安徳鄕距京城南二十里山勢雄拔秀整若鳥舉而翼張軒豁衍迆中爲奧壤土厚而泉甘其外則牛首天馬諸山岡巒起伏聨絡映帶皆若效奇於玆者相傳舊有佛剎據其處而銷歇已久碑碣圖志無復存者興廢歲月不可考而知今𨿽有普應無相光嚴三寺在其東皆莫能當殊勝鄕民徐【缺】墾耕而食之巡撫侍郎周公嘗行縣過此愛其勝小憩無相而寓目焉無相住持寜諼今僧錄司右善世雨庵淵公法嗣也言於周公曰昔者吾師欲建法幢於此不克遂公嘆曰此故佛地於造寺最宜何謂不可徐【缺】聞之願復以施佛卽因寜諼而歸之淵公公正以興佛道植教基爲已任卽發常所受賜金帛起其廢事聞勅賜名曰普寜禪寺而太師英國張公輩皆捐貲爲助內外善信咸樂施予乃命其徒道淸等董是役相方正位度材命工作正殿法堂毘盧寶殿及觀音勢至金剛天王伽藍祖師諸殿又作鐘鼓樓庫司齋堂僧捨廊廡像設法器凡諸宜有者無不畢具前作門三間繚以修垣規模靚深藻飾華麗山川爲之攺觀往來於此莫不懽喜讚嘆以爲自昔未有而今見之豈山川固有待邪夫天下之事遇可爲之時而得有爲之人然後可以收成功若玆地𨿽勝而閒棄久矣時非不遇卒莫之能爲豈非淵公之難遇哉淵公神資秀頴操行峻潔妙契眞乘深悟道要遭遇聖明寵賚優渥俾掌其教事崇示儀軌天下學徒尊仰之及勅建大功徳寺以薦福先聖又命兼領住持法筵盛開龍象咸集稽首座下者常千數百人丕闡宗風廣度來學者公之志是以爲此不難也寺旣完求法者日至仍命道淸主之而求予記其事以垂示久逺淵公於予厚不可辭乃爲之記後之嗣者尙深體而維持之永勿壊

彌陀寺記

彌陀寺在都城之北五里許原田衍沃林木茂美居庸諸山當其前左接乎恆山右極於楡關碣石迆邐而不可窮遊目望之回抱拱揖皆若效奇獻秀於玆寺者蓋可謂殊勝之境也元貞祐中嘗卽其處建彌陀報恩禪寺歲久寺廢惟碑志具存正統攺元之初都知監右監丞張公定安輩念朝廷之恩大無以報萬一欲就故址建寺以爲祝釐之所求可爲寺主者得廣衍師焉師號南宗淅之四明人初出家於武林淨慈寺禮照庵爲師後又受學於前住持希古宣徳九年來京師又從空寂長老參問道要深有悟入學行益進而聲譽日隆至是遂當其任正統三年二月疏其舉廢之故以聞且請名於上詔賜名彌陀寺而俾衍爲住持衍殫心劬力程材課工殿堂門廡次第皆作殿未成而張公卽世太監姚公鐸盡施其資財以助乃克防於成刻雕藻繪像設有嚴香花鐘鼔器用悉備蓋始於【闕】年【闕】月【闕】日以【闕闕】年【闕】月【闕】日畢工衍朝夕率其徒敷掦教典祝聖壽於億萬年凡厥有生皆防福利此衍之志亦諸中貴所以報上之意也予昔爲禮部侍郎衍數以事來謁予喜其精勤佛乘而又能崇立教基如此眞學佛之徒也於乎佛法之行久矣今又有若衍者爲之徒聰明才智相與出力而興起之宜乎信向者眾而其教益盛行寺所以爲闡教之地也其創立亦難矣不爲之記則後孰知其自衍始乎故因其請記爲記之以示乎永久

永興講寺記

永興講寺在都城之東昔之仰山寺也寺之四旁官署民居如鱗次如比獨寺最幽勝眞學佛者所宜處初太子少師姚公廣孝以髙僧主是寺受知於太宗皇帝遂以其道佐興運致顯庸公旣登朝後之主者弗善於其職教用不振至今乃得恩常師主焉常號照庵姑蘇人其父彥庸以多貲聞鄕裏永樂宣徳中屢以所蓄珍寶獻諸朝賞賚不貲常𨿽生處富饒而不樂華靡早從張繼孟攻儒書繼以疾困益厭塵俗喜出家父母許之遂入定慧寺禮覺初因師落髮受度於僧錄司右善世心源瀞法師參道厲行精勤不懈由是深見器重又於南京大報恩寺右講經惟庵法師座下歷維那之職聲譽日隆宣徳七年至北京覺義慶公察其能有立遂舉爲仰山住持俾修壊舉廢常亦慨然以興起斯道爲已任事佛齊眾嚴整有法度其徒信向來學者率百餘人殿堂門廡有故敝漫漶者皆治而新之蔚然京師名剎也常欲遂新其額以聳具瞻正統八年三月疏其事以聞勅賜名永興講寺常旣拜賜卜以是年十一月十五日只率徒眾香花鐘鼓備極威儀以告諸佛祝聖壽於億萬年然後掲扁於寺門達官貴人士庶男女往來觀望懽喜讚嘆已而來告予曰恩常所處寺𨿽故而名則新聖天子之大徳也不爲之記則後之人孰知其自今始乎願求文以刻諸石予謂佛之遺世久矣惟其書存書者道之所寓也其要欲使斯人忍性絕欲一歸於善而已常秀質美才克闡明其道是以獲乎上如此爲之徒者居於斯學於斯益相與講明之始以善其身終以覺乎人不昧夫佛之道則無負皇上錫名之意而玆寺之丕昭顯聞亦豈有已哉故爲記之以告來者

長春劉眞人祠堂記

南京棲眞觀新修長春劉眞人祠堂成蓋守元衝靖秉誠專確志道衍教妙悟靜虛宏濟眞人邵公以正命其髙第弟子道錄司元義李希祖爲營建希祖則守元之法嗣而長春之孫也祖孫相承以報徳垂逺爲事其用心厚矣哉長春劉氏字淵然號體元子其先徐州蕭縣人祖伯成仕元爲贑州路總管因家贑州次子元壽生眞人將生之夕祖母謝夫人夢紫衣道者入元壽室旣覺而眞人生總管以夢祥祈祐於元妙觀因許道士陳方外俾爲徒年十六遂入道受符法元陽趙眞人見之喜曰此子形全神淸眞良器也吾法嗣無過此畱之座下授以諸階元祕擕歸金精山復授以玉淸宗教社令烈雷玉宸黃籙玉籙等書及金火返還大丹之訣棲神錬炁呼召風雷驅役鬼神濟拔幽顯動有靈驗嘗遊龍虎山過南昌值歲旱爲禱雨立應聲聞益彰洪武癸酉徴赴闕上深嘉奬賜號髙道及劍一具命於朝天宮建西山道院居焉上嘗幸朝天宮幸道院加撫諭或入謁則賜坐論道要禮遇甚至且以其元悟宿契命爲尋眞之防冀益有所遇以致其神化賜襲衣楮幣俾乘傳以行於是上匡廬過鄂渚至武當山召還擢右正一永樂初遷左正一建金籙大齋有醴泉甘露鸞鶴之祥而寵賚備至未幾謫居龍虎山尋徙滇南居龍泉觀滇南之民有旱疫求禱無不應化大行仁宗卽位遣內臣召還封沖虛至道元妙無爲光範演教眞人眞人頓首辭不許尋賜誥加莊靖普濟四字有輟侍於九重往化導於南服亦使息勞於閒寂實將遺朕於今玆之語賜以銀章領天下道教事以制詞觀之則眞人之被命於南者意有在也宣徳之初眷待益隆賜之劍問曰此劍當誰傳對曰臣法得之浚儀趙元陽繼者惟邵以正耳卽遣中使召還使繼其後乃請立道紀司於雲南大理金齒以植道教凡有請無不從其所服用皆出上賜宣徳七年二月懇以老辭乞歸西山道院以終餘年上灑翰作山水圖題詩其上送之遣中貴羅智防行旣至道院僅半歲一日昩爽沐浴更衣結跏而坐語弟子曰吾將行矣弟子請遺言曰气聚而生气散而死固恆理也吾何言引手作一圏象太極曰呵呵遂化去壽八十二比斂舉體柔軟如生人以爲尸解云上遣官賜祭工部爲治塋域於江寜安徳鄕之園子岡所居西山道院賜名棲眞庵正統間攺賜名棲眞觀眞人志行髙潔由儒入道凡其所行必依於忠孝惓惓爲國祝釐以濟民利物凡可以布徳施惠使人得樂其生如醫藥之類皆盛行於世初趙眞人得天心帙於其師舉以授長春曰人心卽天心欺心卽欺天日之所爲皆書之其不可書者勿爲也長春復以授守元而舉以自代此其相傳之要道蓋與吾儒合非如世之所謂逰方外出人間騰九霄而隘六合者也守元感訓誨奬拔之勤念授受承傳之妙嘗建祠祀於滇南龍泉觀至是復以棲眞觀乃先朝所賜長春始終所寓其精神流通焄蒿淒愴常若有見焉不可以無也乃復出金幣命希祖建祠於觀之左香花鐘鼔朝夕嚴祀焉予觀元陽之授長春長春之授守元其所告語者惟曰心曰天與其所行必以忠孝仁慈爲本不汲汲於其他是以徳懋位髙受榮命於累朝而衍元化於無窮也後之學者推是心以事天而不違師眞之訓則教基之崇將永久而不壊矣守元求予記故爲記之俾刻石以告來者

臨江府淸江縣儒學題名記

臨江江西屬郡淸江則邑之望也其山水明秀而風气淸淑人生其間皆尙禮教而謹憲度勤生而知分其爲士者習詩書談仁義茍有才具則思效用於時而以不用爲恥故當今盛世遊學校齒縉紳而列於士君子之林者比比有也淸江儒學之建自洪武之初已然矣士之來學者肩相摩踵相接也賔興之歲得以所學登仕籍者蓋多矣題名之記所以著其美而勸將來傳之於不朽也然有志之士亦豈待於勸哉今蒼梧唐侯昌來爲淸江令而上虞貝昫爲教諭又得太平邢寛余姚錢英爲訓導以佐之故相與謀曰興學育才聖治之本也有志於學者𨿽不待於勸然亦有勸之而未見其成者此誠豈不用勸哉且由初科至於今題名之碑亦有未備者無乃缺於是與命工考其缺略刻之石而請予爲記予謂臨江文獻之地宋天禧中王公損之判其軍子荊國文公實生於此詩書福澤積久而彌昌文章之華道徳之光莫有盛焉者而二劉三孔以博學宏材徳業之偉儷美於當時足以繼古人而儀後進輯而傳之以垂不朽豈非郡邑之美觀哉抑嘗聞之魯叔孫穆子論人之所以不朽惟貴乎有立太上立徳其次立功其次立言謂之立者卓然名世傳後𨿽久而不廢也此之謂不朽者唐侯爲令而得廣文貝昫等理學事政教之美足以成朝廷育才圖治之盛心又立石題名而期以逺大則凡學者可不益勸哉予與昫之尊府爲同年故昫以記爲請予老且病不能辭勉爲之記亦因以示勸云耳

藜閣記

藜閣者何廬陵劉士英藏書之閣也藏書之閣而名之曰藜者何按劉氏之故實也世傳漢劉向校書天祿閣夜暗坐誦書有老人扶靑藜杖叩閣而進噓杖端焰燭之與之語達曙曰吾太乙之精天帝以子好學故遣下觀焉因盡出其書授向而去由是學益大進後世以爲美談而爲劉氏者尢尙之此閣之所以名也士英居曲溪去縣南三十里有山水之勝閣始建於居之北凡經史百氏之書皆在焉旣而以其隘也攺作於其居之南凡四楹其髙若干尺廣若干尺附閣之屋又若干楹經始於永樂甲辰二月至十月而成悉移書置其中課子孫以學賔客之賢而有文者得至焉嗟夫士英之用心亦勤矣蓋君子之善迪其後也必有徴乎其前前事之不忘後事之師也當漢元成之際外戚用事而宏恭石顯等尢擅權賢臣廢黜災異滋多天下日入於向以宗室老臣心切憤之數上書言事推天人之理明災咎之應冀上感悟而進君子退小人然終不用當是時孔光張禹之徒皆畏怯觀望詭言誤主獨分別白黒懇切至到𨿽屢遭擯斥而其行彌厲又嘗采古女善惡足以致興亡者爲列女傳取舜禹以來至於周秦行事之得失作新序說苑欲以爲法戒其志如此則其精忠峻節可知矣百世之下讀其書者猶起敬起慕況劉氏乎宜士英有取於是也自古大賢君子之能立也𨿽因性之自然未有不資於學者向之徳行偉矣蓋亦學以成之先儒謂向博極羣書信哉然則欲學向者何可以不讀書乎今士英之修此閣也髙明足以觀寛廣足以容學於是者誠以其心爲心而孜孜不倦則何向之難及哉太乙之事其有無不可知然精神之至或者其亦有遇乎要在勉諸已而已士英端重而好仁其子用宏等皆謙謹向學能世其家因其求予記也故樂爲之書

饒州府重修鐘樓記

饒州府鐘樓在府治東永福寺寺卽梁鄱陽王蕭恢居址也元至元十五年饒州總管常福生以銅萬五千斤鑄鐘置寺之殿東以警朝夕而作樓居之卽故鐘樓是也樓髙五十尺有奇鐘髙七尺其大倍髙之數世祖賜寺額曰乾元萬壽永福禪寺記其事者翰林國史院編修楊載士宏也樓建於至元十五年戊寅至今天順戊寅百八十一年矣歷歲旣久繕治不繼檐宇摧頺楹桷撓敗風雨震淩日入於敝官於是者𨿽有傾覆之虞而欲一治之然毎爲事所制輒不果景泰壬申錢唐王侯以兵部主事擢爲守侯名忠字廷贊聰明特達有美才遇事之當爲者勇爲之而必其宜且尢以興墜舉廢爲事下車之初視斯樓之將壓也曰此而弗治後之費益盛然事有劇於此者姑少緩之迨今六年政通人和侯喜其力之可爲也乃進郡中耆民而告之曰予後於鐘樓者急先務也今力旣紓矣予將捐俸以舉事父老能勸諸義士以共成其美乎眾皆樂於從命爭出白金以助費然尢慮大材難得忽商人以楚材來售若有陰相之者因得如其志耆民胡秉彛等董諸役盡撤其舊而新之工善材良晨夜展力土木采章極其輪奐興作於二月初吉而以五月十六日落成其髙大之觀𨿽不減於昔而雄傑壯麗有加焉夫郡城之有鐘所以謹天時勉人事蓋晝夜之明晦小大之作息皆於是取則焉其爲用大矣饒州在湖山之區民物之眾不可一二計茍無以警動其耳目啟發其志意使昧昩於旦夕之間則人道之所當務者將不遂廢矣乎周之諸侯興居無節號令不時詩人謂其不能晨夜不夙則莫作詩以刺之宋之君子以更鼔分明知仕者之賢而得進賢之賞然則鐘鼓刻漏之用乃爲政之首務有土有民者之進退榮辱系焉可不務哉王侯由名進士躋顯曹舉而陞今官專千里之地而治之蓋古諸侯之任也其政教達於逺邇人皆稱賢焉而功業之修又炳炳如此其進於逺大可量哉饒之人士王以順胡嘉禾等歌誦之不忘相率請予文刻之石庶永永不朽予嘉其意爲記其事俾刻焉其出貲以成功若胡秉彛等則勒之碑陰

廬陵縣重修縣治記

廬陵吉安屬邑蓋附郭之大縣也其治在府治前少西官署民居櫛比鱗次人之有事於府縣者足相躡於途而凡以貨物求售者亦多聚於此景泰壬申居民不戒於火縣治燬焉凡發號施令修政事治文書嚴賞罰諸務皆失其常處上無以爲觀而下或怠且敖焉癸酉夏隆慶楊侯英來爲令有敏達之才行平易之政而以修縣治爲首務請於朝從之侯先捐貲以爲倡縣人皆曰吾廬陵文獻之邦以好禮急義聞天下縣治之燬也豈爲治者之咎哉蓋所謂無妄之災也柰何使居上者無所庇覆以出治而捐貲以圖之非爲民者之過與乃相與聚而謀其費縣之里長八百餘皆不約而集凡竹木金鐡瓦石丹碧之類各以大小多寡輕重緩急爲差悉上送官無或後時於是智者效謀勇者效力往來者課其勤勞勩者紀其績作前堂【缺】間髙若干深若干前堂之後舊爲直舎侯以其卑且隘也充而廣之爲樓以居修梁大棟髙甍巨桷翼然出於羣屋之表髙若干尺廣若干尺而後堂之宏壯亦稱之名正堂曰公正樓曰明逺幕防在正堂之東六房又居其次右爲架閣前爲重門而戒石居中以勵志也榜亭囹圄官所宜有者無不備經始於【闕】年六月【闕】日而以【闕】年九月【闕】日訖工總之爲屋若干間侯與眾僚旣落其成而出治於此縣之士民莫不懽喜讚嘆郡庠司訓王匡英偉有美才與侯善嘉其達於爲政而成事之果也曰是宜有文以示後俾相與愛防於永久乃來請記於予予聞君子之仕也必有廣宇丰堂盛其威儀尊其瞻視則言出而民信令行而民從事不勞而治矣豈因循茍且者之所可能哉宜侯之以縣治爲首務也況廬陵之大衣冠文物之美先儒君子之風化猶在故侯之善教易孚善政易洽而速於成功作文以記其事蓋宜也然予觀之侯之所以名其署者其志可見已蓋人所存也公然後行無不正而人斯恱服矣其聽言也不於私然後得以致其詳而不爲所罔斯可謂明且逺矣由是徳立而行修聖人之訓載於魯論如此則公正之堂明逺之樓蓋侯進徳之礪也予爲記其縣治之成而並書之後之君子其亦有槪於心哉其與侯同志恊謀以成其績者某官某某處人也是爲記

奉親堂記

龍泉彭用威作堂以事其母而名之曰奉親之堂使來求予爲之記彭氏爲龍泉故家有詩書禮義之習用威之兄仲恭爲陳州項城令有名而用威又以能孝聞鄕裏蓋其兄弟三人已喪其長者而仲恭得祿於項城逺其鄕四千餘里而母且老矣用威固畱事之不使如項城奉母堂上朝夕起居承順顏色而躬調其衣食寒暖厚薄之宜彭氏故有山林之富陂池之饒園田之沃衍其所以奉養之物不他求而足嘉時令節大具酒醴肴羞百物之珍率婦子列拜稱壽鼓舞笑歌更侑疊勸以爲禮務得其懽母年八十而精明不衰啟處如平時其心蓋有以樂也於是鄕人皆爲其親榮而用威不以自足推其意蓋將無所不勉也用威其可謂賢於人哉夫欲孝者人之所同然昔有不能得者蓋勞役以苦其形而饑寒困乏以摧沮其志此陟岾鴇羽之詩所由作也於戱此豈不以時乎哉今天子以孝治天下仁恩之施下及艸木無徵輸調發之勞而有年谷順成之美使人人得以養其親於是有不逮者則君子痛之有若用威優遊以爲養上享其樂下盡其心豈非幸與抑亦母有以致此也故予於此旣感夫上之仁又知其母之善豈獨以見用威之能孝哉𨿽然孔子以立身行道爲孝之終而孟子以不失其身爲能事其親用威其知此矣抑古所謂一鄕之善士其行必有以蓋於一鄕用威加勉焉使名實烝然於時而益播其美於後則豈非孝之大者乎後人登斯堂而亦興行焉則彭氏之福詎有已哉詩曰孝子不匱永鍚爾類予蓋有望也故記於其壁間以俟

胡氏塾田記

古者田以井授而人皆有田民以裏居而裏皆有塾教養之法旣修故能成人才而厚風俗此三代之所以盛也後世井地廢而田不均裏居散而塾不立貧富旣殊教養亦異故人不能以皆善風俗不能以盡淳好古論治之君子未有不慨然於斯也漢唐宋之世嘗詔天下皆立學而裏塾黨庠終不能以復古聖朝建國之初旣命立學於府州縣矣而又有社學以教裏中之子弟駸駸乎古之道也有司因循漸以弛廢故家大族有恆產之富而思善其子弟者乃能延師以教之貧者不暇也不有樂善好義之士其何能酌古今之制以嘉恵乎學者哉泰和素稱文獻之邦其人貴經術而尙徳義弦歌之聲詩書之習自城邑以至都鄙相接也然有志於學而困於無資者亦多矣南逕胡如麒蓋所謂故家大族之一也徙居其裏之南原旣繕其室廬廣其田圃而以學問教其子矣則又慨曰吾族之子弟與吾戚姻之子弟蓋有願學而力不能以自遂者吾可不務乎乃開塾延名師招使來學而館谷之又割腴田六十畆歲取其租以當束脩之入於是爲師者得盡心以教而子弟者得專意以學矣因其親戚監察禦史尹君崇髙求予文爲記將刻之石以貽永久厚矣哉其用心也非所謂好善樂義之士與然則學於是者可不思自勉以稱其意乎夫仁義禮智信之徳父子君臣夫婦長幼朋友之倫皆性之所有道之所當行聖人與常人一也聖人至而我未至於是學以求其至故學者所以明倫而修徳也處之盡其仁制之盡其義過者節之不及者文焉知之明而守之固焉將之以誠踐之以實則徳進而倫厚矣由是而推之以致君而澤民則塾之設豈不光逺有耀哉此如麒之志也其或察之不精行之不篤父子之道乖君臣之義缺凟夫婦亂長幼狎朋友徒馳騁於文詞習熟於容止巧於變詐深於忮害而曰塾之所教則豈如麒之意哉是蓋不可不勉也且予聞之古之塾師取諸致仕之老者大夫爲父師士爲少師非以其道徳修明而教之有其實哉故師道立而善人多今或不得乎此則亦取夫宗族稱孝鄕黨稱弟有禮法於閨門無怨惡於上下者爲之庶幾其教之成此又如麒之所當用心也嗟夫天下之事作之實難而繼者往往至於怠廢故前人之美不得以振耀於後胡氏之子孫尙世勉之而不怠且廢焉則可謂賢矣其及人之善豈有窮哉尹君能信者也故因其言而爲之記如此若夫其田之處耕者之名主榦者之姓氏則載之碑陰

甘露寺興造記

正統三年鎭江甘露寺興造之功成寺之耆舊具本末以巡撫侍郎廬陵周公恂如書來求記按寺乃吳主皓所作時攺元甘露因以爲名寺在北固山下臨於大江自昔號奇勝地梁天監中武帝幸焉賜大鐡鑊二以貯水飲僧且書天下第一江山六字掲於樓上久之字廢而二鑊存至今唐寶歷中李徳裕觀察浙西爲充拓其址增廣其室廬且造鐡浮屠七級乾符中燬於火鎭海節度使裴璩重建焉宋祥符間僧祖宣主是寺宣本國戚得賜田四千餘畆資用旣饒乃遷寺於山上窮極侈麗建炎燬於兵嘉定中僧祖燈復修之元至元已醜又毀焉大徳已亥僧智本重建土木采章不失舊觀自是而後莫有繕治之者故久而益壊上雨旁風無所蔽障僧徒漸散諷唄幾絕宣徳癸丑周公巡撫過焉嘆曰是江右名剎也而頺敝若此非有徳望之人不足以任之乃命僧綱司爲請於僧錄司選於眾舉天界首座玹理主焉玹理字一中端重明敏深悟宗防而多讀儒書僧俗敬禮焉旣正法席闡明其師之道以授學者退而周視敝宇慨然欲新之田利之入未嘗私一毫歲凶則凡佃其田者皆賑贍之人人爲盡力故利入愈饒而得如其志歲甲寅作法堂於山半葺多景樓乙夘治山麓建大悲閣丙辰建千佛閣及凝虛雨花二樓丁已修犬雄殿戊午創僧堂補廊廡之缺敗者重建海嶽庵於西蘇子瞻諸賢舊遊處也搆垂靑軒於東用唐人天垂四靣靑詩意云總之爲屋百餘間輪奐之美莊嚴之妙蓋極其力之所能至若庖湢庫庾及諸器物靡不畢備眾謂寺之全盛莫如今誠一中之力然非侍郎公啟迪而維持之弗能也是宜書以示後使知善繼而不忘予謂世之名剎多矣資力非不富締搆非不壯麗也其盛於前而衰於後者不可一一計至於衰而遂廢者亦往往有之豈其人皆不足爲哉天下之事無不可爲者茍存廉公之心持堅勇之志充之以誠而積之以久豈有不底於成功彼樂因循喜貪黷詭欺之習勝鹵莽之意多如是則安能有爲爲之亦安能有成哉無怪乎其衰且廢也甘露之敝甚矣其資業固在也然猶歷久而後興者豈非無其人而必待一中故耶然則一中蓋有廉公之心堅勇之志誠實而不欺恆久而不渝者宜其成此不難也使凡任事者皆如一中天下豈有廢事哉予舊聞甘露之勝多景樓最殊絕羣山西連磅礡秀整大江東去與海相接四時朝暮之間景物萬變嘗有意一遊焉然以其敝也故弗果乃今得一中興理於破壊之餘使千百年瓌傑之觀煥然復盛於今日其制作又有加於前者則予之興可已邪他日乞身南還倘得遂償所願焉覽一中之績尙當爲賦之也一中廬陵人全庵其別號云

楊先生祠堂記

景泰二年【缺】月徽州府新修前教授楊先生祠堂成其徒右副都禦史程君富等所爲也先生諱升字孟潛錢塘人其學於書無不讀而尢邃於春秋其所以教必本於聖賢而不惑於異說洪武丙子領鄕薦得星子教諭星子之士前此無與薦書者眾皆言學地不利謀徙焉先生適來力止之曰爲士者不得與薦書此學未至耳非地之過也乃與諸生日夜講學求所以治已治人者俾身體力行之以其餘日肆力於文章諸生感先生之教已益自淬礪旣三年薦二人又四年薦四人皆登上第自是相繼有顯者先生秩滿陞邵武教授無幾調徽州徽州人士聞先生善教皆樂從先生亦樂以聖經賢傳爲之講說三綱五典日用事物常行之道剖析精微於義利之間曰如是而王如是而伯諸生曉然知天理人欲之辧而奮志於學十餘年門人弟子領薦而升者亦十數人時先生有親在堂居貧守約而篤於孝養當路者知先生有治理才將薦起之先生力辭曰柰何奪人父母之養而茍欲榮貴其身乎諸公乃止歲辛夘先生以內艱去諸生援範文正故事於學宮之傍別作一齋畱先生居之而授學焉永樂甲午先生捐館而老親妻子皆在徽遺言痛不得終養徽之士思先生不忘充廣舊宅以居之所以待之者亦如先生時先生之子寜宜亦以家學相繼登第徽人愛厚之如累世親戚之家今復廣舊齋故址以奉先生像凡諸弟子與先生子孫得以歲時修祀焉非先生之徳及於人者深惡能若是哉人之大倫有五君臣父子夫婦長幼朋友而師不與焉然道之所以明且行者師之教也不然則君臣之義父子之親夫婦之別長幼之序朋友之信有不悖焉者鮮矣是故師者道之所系也任道之重以厚人倫美教化奚可忘報哉古之所謂鄕先生沒而可祭於社者蓋此之謂矣新安子朱子之闕裏也子朱子之道天下後世之所仰賴而師法者先生之教亦率是而已而居於斯防於斯門人在是子孫在是聲音笑貌志意樂嗜皆可以想見精神血气之感通昭明焄蒿之發見當必槪乎心者循先生之教以上溯子朱子而篤不忘修已治人之道皆馴至其極則可謂善學者矣此固先生之志而後人之所當務也寜累官至刑部侍郎尙書先生亦累贈至刑部右侍郎今加贈資善大夫禮部尙書君子謂先生之生𨿽力辭顯榮而卒享褒贈以爲有徳之應祠堂之作貲力多出程君其次則侍郎吳寜郎中金宗善按察副使莊觀僉事程志學參議方勉禦史張昊許仕達通判江浩訓導康懷今徽州府學教授羅倫訓導鐘振皆仰慕先生亦相與助成之旣完刑部君告予曰先君子之教授徽州一時英才皆願學因得以奨勵成就之今其心惓惓如此誠可謂厚矣不可以不書故敢以記爲請將示寜之子孫俾知祠堂之所以作而思灑掃於無窮予嘉其意乃爲書之而使鑱諸石

抑庵文後集卷五

欽定四庫全書

抑庵文後集卷六

明王直撰序

順天府鄕試小錄序

天眷皇明統禦萬邦以天下之才成天下之治養之於學校而以科舉出之布列庶位以興事功太祖太宗聖徳如天功化之盛超越古昔育才圖治之效無以加矣仁宗皇帝以上聖之資廣至仁之澤慮科舉取士或未精也於是定解額俾精選焉務得眞才實學之士皇上文武聖神徳被天下而於養士尢甚惓惓以爲取之旣精當養之有素於是定學校弟子員而去其無良者嚴擇師儒以教天下之士防恩育之厚感教化之深爭自洗濯磨治奮力問學以求效用於當時帝舜之世萬邦黎獻共爲帝臣惟帝時舉今復見於聖明之日猗歟盛哉宣徳四年秋復當大比順天府尹臣庸以考試官爲請皇上命臣直臣時勉凡諸執事之臣皆秪奉徳意夙夜惟謹於時北京國子監及八郡就試之士凡千人取其中式者五十人而進之蓋遴選也小錄旣成眾謂宜有序直以爲國家開文明之運以傳於萬世凡天地之所覆載日月之所照臨其人皆被仁義禮樂之化而有以成其徳達其才矣然待士之重四聖一心擇之愈嚴養之愈厚而取之愈精誠所謂天地之大曲成萬物而不遺也士防幸於斯世何其榮哉直聞之古之人有感人一言而許以身者蓋以爲知已之遇也諸生遭遇聖明荷生成之徳而登名於此將何以爲報哉其益勤於學愼於行他日進於禮部對揚於大廷由是而沾一命守一官必忠以事國防以處已公以涖政仁以臨民敬恭朝夕而不累於私使天下之人皆謂無負於國家則善矣直將與有榮焉也故書以爲序

玉峯艸堂詩後序

玉峯艸堂詩若干首士大夫爲廬陵太守蔣公作也玉峯在保寧府城之南而保寜卽古閬州其地多名山而城南爲勝城南之山非一而玉峯爲尢勝蓋雄秀瓌麗防起數百丈如圭植如筍立其下爲三趾又如禹鼎之巋然竦立於埃之外而公之故居在焉公之未顯時嘗作艸堂以當玉峯之勝於是山之奇詭殊傑之狀皆一覽而盡矣旣而出典文學職華要七遷而至今官去玉峯艸堂者防四十年而於心未嘗忘也士大夫所以歌詠之者至矣予謂山川之秀必鐘萃於人而人之得其秀者亦必於山爲好孔子曰仁者樂山觀公之惇厚凝重有似於山豈非孔子之所謂仁者歟𨿽然山林者閒放之士之所樂也故防長松借茂艸觀煙霞之變態逐雲月之去來自以爲髙也而公則貴顯矣今之太守古大國諸侯之任也有地環千餘里其民蓋數十萬饑者欲食寒者欲衣勞苦者之欲休寃抑者之欲理皆於公是賴而公乃惓惓於玉峯艸堂若將退托於閒放之樂者何哉蓋山者出雲爲雨以利澤萬物者也而艸堂者身之所庇以爲安者也不忘其所自安乃能安民而益尊不忘其所以澤物者乃能阜民而益榮公之志如此玆所以爲仁也豈閒放之樂之足慕哉而賦詩則有未盡知者故予爲序其說於後使覽者得詳焉

邵處士挽詩序

靜素處士邵仲文旣沒之二十七年其子思防爲貴溪縣學教諭秩滿當陞郡博士需次於京師始克請考功郎中章君銘其墓翰林侍讀周先生爲表其行將刻之墓上於是處士之賢始表暴於當世一時士大夫憐其爲善而不得永年皆爲詩以哀惜之思防又持來請予序按處士防稽人世以詩禮承家其孝友之行防厚之節出於其性若此者宜有得於天矣而年三十九以卒天之於處士果何如耶傳曰仁者壽夫仁者之宜壽以常理言也然自古仁人賢士之不得壽者多矣豈獨處士哉是又不可以常理論也惟不自貳其心而修身以俟之則𨿽夭猶壽也君子之所爲者如此若處士者其庶乎此也歟孔子曰君子疾沒世而名不稱焉予未嘗不三復而嘆夫善之在人一矣而自防至於老死其渉世也亦久矣然而不見稱於人者何哉非茍且偸惰之心勝詭欺薄惡之行成故邪然則有𨿽死而名彰者則其爲善之實可知矣處士𨿽不幸乃今得載諸文字以顯聞於人而傳於後世蓋不可爲不幸矣嗚呼有聞而終無聞而通君子固自有輕重哉故爲序之詩凡若干首

送劉員外序

刑部員外郎劉君伯塤以內艱服闋當之京師吾黨之士喜其重顯於朝而復惜其去也相與防聚於城西香林僧舎酌酒而送之蓋伯塤爲泰和沙溪故家自宋元以來代以詩禮聞一鄕非獨其貲力勝也其遺址之存稱古所謂子男邦君之居其所與連婚托交者皆當時榮盛之族然劉氏善積於家未有大貴顯者積之之久而始於伯塤發之初伯塤入仕京師時予與之比屋而居者二年固已慕其爲人而知其必顯矣及去爲刑部屬卽有名自尙書侍郎以下皆知其才能而信任之及爲今官聲譽益大顯然伯塤益勤於其職早夜不懈未嘗傲物取咎於是人愛之益深期之益逺今之去其領舊職審矣或遂加進焉未可知也予嘗聞之刑非聖人之得已也蓋以誅惡而佑善使人皆爲善則刑措不用矣舜命皐陶之辭曰刑期於無刑此正今天子之意也當其任者惟公與明實庶防焉伯塤在刑部十餘年練達而勤愼其能推上徳以及民而永終譽也必矣於是坐者取唐喬知之贈蘇員外詩自昔重爲郎伊人練國章二句爲韻各賦詩一首以贈蓋寫其慇懃願望之意而予則爲之序云

送彭禦史按廣東序

禦史之職重矣上下之所屬望者也蓋上之徳不能以徧逮乎下下之情不能以悉聞乎上禦史居其間決其壅塞而防之於是上下交而治道成矣其職之重如此然昔之居是任而上下或失望者何哉蓋才有所不及學有所未充也才未及則不能制事而達於有爲學未充則不能窮理而不知所爲故其事上也屑屑然舉其細而已矣其臨下也赫赫然信其威而已矣彼其任之之意果屑屑然而已乎赫赫然而已乎然而如此也惡能塞上下之望哉今之任禦史必舉才學充備者用之而當是舉者率皆有以稱其任其出而按事也上必親臨而遣之及其還也必備述民事以報焉上之徳畢達乎下下之情畢聞乎上治道之成於是爲盛矣彭君百錬爲監察禦史五年是所謂才學充備者也其出入中外是能宣上徳而達下情者也今出按廣東廣之俗蓋異宜而獘事蓋夥矣彭君𨿽無不當問亦在明愼而已使下之情得聞上之徳得達予知彭君優爲之也屑屑然而已矣赫赫然而已矣彭君豈爲之哉彭君因便過故鄕拜其母卽就道予與其素厚者十人餞焉因取孟浩然送韋侍禦詩風霜隨馬去炎暑爲君寒二句爲韻各賦詩一首以贈之直世有連也故爲序云

送彭士揚之京序

彭君士揚初以吉安府學訓導舉至京試在優等人謂士揚之教行則足以成一郡之人才而加厚其風俗矣士揚滋喜防朝廷爲功臣家擇師儒於是士揚遂領教英國張公之家人謂公功臣士揚誠以忠孝仁義之言進於公使公得以事上臨下則其效不旣大矣乎士揚益喜在公第十五年凡公之所以敬事天子及奉命徵安南叛國皆能有成功士揚之所禆益蓋多矣然士揚有母老無他兄弟爲養其心蓋未嘗不在膝下也今年夏謁告歸省以慰其慇懃之望而寛其積久之思旦夕侍左右調其藥物飲食而敬進焉旣兩月矣義不可久畱乃復治裝就道然其心終有不釋然者予與其素厚者十人載酒往餞之而告之曰士揚子務其大者哉子之慈訓蓋有矣不以口腹之養而廢詩書之業其志固欲子之道行也使齷齪於旦暮之間𨿽能備口體之奉而無學問之顯予知母之志不樂矣今而奉天子命居功臣之家處師儒之位其所與言皆聖賢之道言行則道行矣身𨿽在外母之志蓋未嘗不樂也曽子之所謂養志孔子之所謂立身行道以顯父母者蓋如此子其務此也矣毋徒爲是戚戚也士揚乃起謝曰子之言善矣如是足以慰吾心矣於是在座者皆喜各舉酒勸酬以爲懽復取曹子建送應氏詩親暱並集送置酒此河梁二句爲韻各賦詩以送之予因書其說以爲序

送蕭志祥祈雨有感序

永樂二十年泰和春旱至夏初𨿽間有霢霂之防而無益於民事陂池皆竭田野焦然農人興嗟束手無措縣大夫永嘉鄭君貳令茂名吳君深憂之齋祓一心並走羣望浮屠老子之宮徧禱焉旣而得小雨猶無益也二君乃謀於眾求所以致雨之術於是有以蕭先生志祥爲言者曰是道立行修能興雲爲雨以利萬物者也二君喜卽燻沐爲書命使者禮請於其廬先生曰濟物吾心也卽與使者偕來二君率吏民迎之盡禮乃就延眞觀設壇禱焉敬恭將事朝夕不懈先生爲文書告上下神祗四月丙申登壇時天宇湛然旱勢益盛先生取水向日噀之油云勃興日光韜晦靈風飄揚旗纛晻靄若上下神只交集於壇者明日丁酉遂雨人以爲未足越四日壬寅先生又以其法檄井井水盡黒汲而徧灑焉雨亦隨至甲辰又雨猶以爲未足先生乃危坐一室錬气養神檄召神只使必有以副人望於是戊申大雨庚戌乃止自城邑以達於四郊懽呼之聲流聞逺邇大夫君子交口相慶於乎先生之術亦何其神哉而先生退然若不與其事者曰予敢貪天之功以爲已力乎先生泰和人自少學道遨遊五嶺數往來羅浮山中羅浮仙人之藪澤也蓋必有相遇於防漠之表者故有得於中顯於用而又無慕乎外如此𨿽然縣之大夫與其屬謀曰先生固無事於名而吾徒受其惠者豈可無述哉乃使來求於予曰子親見其事者也宜勿辭噫非獨予見也人莫不見也乃爲序之使他日傳先生者有徵焉

送鄧訓導序

予友鄧云衍始舉明經爲景陵縣學訓導旣一年以憂去服除仍司訓於曲江鄧氏故泰和儒家宋之時有以三經中童子科者其淸才奧學苦志勵行以文學鳴縉紳間及典風紀領州縣司鹽鐵職倉庾者前後相續也至今登仕版者尙四三人則其詩書之澤可知矣云衍以家學之良而當教官之選其秩𨿽卑然視典風紀領州縣司鹽鐵職倉庾者蓋異矣彼其職司各有所當也而教官坐一堂之上與一時之英才周旋進退其所講者堯舜禹湯文武周公孔子之道其事則修身齊家治國平天下之事也𨿽若甚迂然其教旣行其學旣成之後推而及於天下其澤之所被不旣大矣乎故有志之士以斯文爲任者多喜爲之而凡居顯要者則往往視爲迂闊彼安知其道之重哉然教官譬猶規矩也必盡夫所以爲方員之則然後可以成物故曰師道立則善人多而世之爲教官其不能盡是者蓋亦有矣聽其言皆聖賢之言夷考其行則異乎聖賢之道彼爲弟子者不從其所令而從其所好則烏覩其學之成哉故其言必聖賢之言其行必聖賢之道然後可以示法而成化此君子所以貴乎身教也云衍之爲教官蓋能盡是道而予猶相與言者激於有感而云曲江文獻之地張文獻余忠襄之所產也二公之學皆聖賢之道其忠愛之心正直之行著稱於當時而流行於天下後世聞其風聲气烈尙使人興起而況於其鄕邑之人乎父兄之所習知子弟之所飫聞蓋有深慕而思齊者矣云衍以聖賢之道漸摩成就之使他日出而致用其所立者可繼於二公則爲不辱於聖賢之教而亦不負朝廷興學之意矣故序以送之

送吳參政還廣西序

廣西去北京萬數千里其所統十二府四十二州五十四縣之地其民不下百餘萬而大山長谷盤錯於其間往往與猺獠雜處風气習俗之殊蓋自古然矣國朝混一區宇不鄙夷其民皆設官以理之故其聲教文物一切不異於中州於今蓋五六十年矣然地旣險逺天子尢加念焉故於布政司必選寛厚勤愼之賢以付之而無有不堪其任者蓋亦盛矣然嘗論之布政司者五六大臣而已而以百萬之民付焉以五六大臣而當百萬之民之望可謂榮矣然布政司之於民其髙下固懸絕也民之情有不能達於縣者多矣而況於府乎況於布政司者乎由是觀之則上之徳亦安能使畢達於下則爲布政司者蓋亦可謂難也已故予以爲當布政司之任茍有愛民之心者在擇賢守守之不賢以告而斥之可也守旣賢而又擇賢令令之不賢亦以告而斥之可也守令皆賢則爲能舉其職上之徳有不畢達於下下之情有不畢得聞者乎順其理而施治焉則有以享其榮而不患乎其難矣然人固未易知也昔之君子好以言觀人然賢者豈誠可以言求哉夫言其末也行者其本也蓋有有其行而無其言者矣有其言而無其行者矣孔子曰聽其言而觀其行言之不可獨信如此故必審其言之是非而察其行之當否彼行不異其所言固賢者矣言不足而行有餘亦可謂賢矣有其言而無其行君子安得而取之於乎可不愼歟湘陰吳公昌爲廣西參政參政布政之貳亦民望之所系其所謂寛厚勤愼之賢而能舉其職者矣今再考績來北京有司最其課使還治廣西上之人欲終其任以究其成也吳公之歸也廣西守令誠皆賢矣吳公可不勞而理矣若猶有未賢也吳公可不勞而理乎此政之所急也予未識吳公因其布政使李公昌祺求予文送之故爲道予意如此吳公以爲何如哉

美章郎中再考績詩序

章君尙文之爲考功郎中也士大夫嘗涖於考功者皆稱之今年春當再考績少師兼吏部尙書蹇公以爲能言於上俾復其職需九年而後大用焉同列之賢喜其績之最也相率賦詩美之而屬予爲序蓋予與尙文同年舉進士爲翰林庶吉士同受太宗皇帝命進學於禁中以道義相錯切者又四五年予爲翰林修撰尙文亦去爲刑部主事陞郎中遂移考功大有爲於時蓋其學足以明道才足以立事而守之以正行之以公明不至苛寛不至縱故其所樹立卓然如此予嘗論天下之治必用天下之才吏部用才之地也然惟全才之君子而後用之無不宜不然則有宜於此而不宜於彼者故考功者所以察其職任而審其宜與否以進退之使官各得其人而天下之治成矣唐虞之世庶績咸熈者考績黜陟而已我國家所以與之比隆用此道也則尙文之爲考功其系於治道豈細哉今因其績之最而詩以美之固宜也昔者文王之化行南國之大夫皆節儉正直於是有羔羊之詩鄭之桓武爲周司徒善於其職曹之君子均平専一於是有緇衣鳲鳩之詩皆所以美之也今諸公賦詩以美尙文者亦猶是矣予與尙文非一日之好願推鳲鳩之意而有進焉蓋君子在位所以接乎物應乎人者𨿽繁然有常道而不變則可以正國人而受景福尙文之在考功其績固偉矣然願尙文益謹其常道也謹其常道則凡仕者之蒞於考功有所觀法而化治效豈不益盛乎如是則受天之祿而膺胡考之休孰能禦哉相勉以道而期於逺大者朋友之誼當然也故書以爲詩序

送鐘彌綸詩序

彌綸鐘君永丰故家也好文而重士能琴而喜遊居其邑閬溪上有山水園池之勝賔客之過門者輒欵洽連日極遊覽之娛興有所適援琴而鼓之蓋超然萬物之表又常泛輕舟下彭蠡浮大江以觀乎京師歸而益有以自樂蓋孟子所謂囂囂者也今年觀光來北京左春坊大學士兼翰林侍讀學士曽公子啟其姻家也館之其第之南齋日爲酒殺羊盛賔客以樂之旣浹旬將歸永丰曽公復具酒殽飲餞於城外因取唐岑參紅亭緑酒送君還之句爲韻率在座者賦詩送之而屬予序北京古冀州堯舜之所治也然自漢末至於元其衣冠風俗往往異於古阻絕遐逺好遊之君子多病焉我太祖髙皇帝撫而正之繼以太宗仁宗之聖禮樂文章比隆古昔山川艸木衣被云漢昭回之光鐘君於此而遂一遊以觀太平之盛豈非幸哉予聞君子之遊也以博其見聞而廓其器度者也鐘君固偉矣然今之來於水則渉淮河之深於山則見岱恆之髙至夫都邑之雄宮闕之壯人物之殷甲兵之嚴四方萬國朝貢之防同皆見之蓋所謂天下之大觀者也則今之歸其增益豈小哉山顚水涯瀟灑閒曠之處豈不有好遊而未遂者鐘君與言之必將低佪羨慕有不可及之嘆矣予與曽公仕將三十年從容兩京之間於天下所謂大觀蓋先得之今𨿽未老而病且衰矣國恩未報思欲自退於山窮川阻之地有不可得者於鐘君之去亦安能不爲之動哉鐘君歸矣益治其所以待賔客者他日乞身南還過閬溪相與掇芳擊鮮釃酒而酌之醉飽鼓腹詠歌聖化寫髙山流水之趣而和以幽蘭白雪之曲庶防一償願焉然而非所敢必也

贈考功主事李公赴南京序

宗昉予友也自其爲稽勲主事時予以內艱去官及服除而來也宗昉乃亦以憂去道路相違不相見者四五年今年春宗昉起復來北京相接益懽甚未防授考功主事當之南京其同門友通城教諭劉昭謁選在京師感宗昉故意之厚也特求予文贈焉宗昉居吉水予家泰和相距百餘里而皆爲吉安屬邑郡之人士宦遊者惟吾二邑爲最盛永丰廬陵次之其餘諸邑又次之故在京率嘗五六十人每營職之暇合坐而笑語必引古人嘉言善行與吾郡前輩君子之文學忠節炳然與日月爭光者相爲勸勉皆期以不辱焉佳時令節樽酒相懽或相與出遊必分題賦詩以歌詠太平之盛而寫其殷勤篤厚之情其風流習尙如此故去鄕𨿽逺歷時𨿽多而未嘗有覊旅無聊之嘆蓋皆有以忘之也今宗昉之南京南京去鄕又近矣其宦遊之士所與綢繆親愛蓋不減於此然則宗昉蓋無往而不樂也則何離別之足惜哉𨿽然吾黨之士進而防簮紱之榮退而獲鄕曲之樂者皆上之賜也其安可忘耶唐之詩曰無已太康職思其居好樂無荒良士瞿瞿孔子取之而列於國風以爲憂深思逺而可不至於殆也則予與宗昉等當益思所以盡其職庶防蟋蟀之意而免乎伐檀之譏則可以保其樂於悠久矣宗昉質美而气和志勤而材達於從政蓋綽綽乎有餘裕矣不待予言也獨書鄕郡相好之樂如此爲文以贈之而使加勉焉蓋義之所不能已也

哀蕭仲淸詩序

仲淸廬陵故家子也早孤克自樹立事其母以孝聞兄弟三人相友愛而仲淸専家政公私百爲皆身任之不以累諸弟洪熈元年長其鄕糧賦故事爲糧長者必躬詣京師聽勅命受勘合以歸然後徵納焉仲淸自南京歸至采石暴風覆其舟舟中之人或善遊或有所慿借皆得不死獨仲淸溺焉鄕之人士以仲淸好善樂義而不幸以死皆哀惜之今年其弟季靈來北京過采石痛其兄之不作而不能已於情也於是求士大夫爲詩以哀之因左春坊大學士兼翰林侍讀學士曽公子啟屬予序嗚呼仲淸誠可哀也已蓋仲淸之失父也母孺人鞠之冀以善其後也孰知老者存而壯者乃死邪兄弟之情如足如手今已奇其右矣則夫所以痛恨摧裂豈獨生者哉古所謂不弔者以其狎於水而自溺也仲淸豈狎於水而自溺者耶役於公困於天有不能自制者然則仲淸惡乎其不可哀也秦穆公之死以三良殉詩人爲賦黃鳥以哀之田橫被召至屍鄕以首見髙祖從者挽至宮而不敢哭然不勝悲皆爲歌以寄其哀後世哀挽之詩蓋權輿於此也今仲淸之不幸略與二子同則凡哀仲淸者其可已於言哉君子之於死生惟當於義命而已仲淸𨿽不幸然所以致此者豈非義邪亦豈非所謂命也吾聞唐李太白泛舟采石醉溺於江中說者謂其騎鯨上天非淪滯於水者而司馬子防嘗謂白有仙風道骨可與神遊八極之表然則謂其騎鯨上天蓋不可知也仲淸得從之遊亦將乘雲禦風超鴻蒙翔寥廓有莫之測者若然是亦可以無憾矣

送楊朋逺序

楊氏於泰和爲大家國初有一桂君者旣富而有文豪傑之望臨一州朋逺其曽孫也朋逺明經欲舉進士而廬陵縣學缺訓導舉朋逺爲之及來京師中其選旣授職而歸幾與朋逺親厚者皆賦詩贈之而徵予序予與楊氏世有連誠不可以無贈也夫學校者治天下之本也治天下之本在學校則爲學者當何如可知矣然學之成本於師則爲師者當何如又可知矣古聖賢之道載之書師之所以教學者之所以學也服而行之以自顯於世者固有矣行不如其言者蓋多置之而不言者又比比也夫行而違其言已不可況又置而不言奚可邪則其所事皆君子之所鄙者也夫丰其屋以居之厚其廩以養之復其家以優之使專爲是道也然服而行之者反少或徒言之或置而不言而甘心於君子之所鄙爲之師者亦相與衎衎施施優遊於杯酒之間以自媚此何說哉則夫冀以爲治天下之本者豈不失望邪嗚呼此學校之通獘也廬陵文信公之所自出公學聖人之道以文章魁天下而孤忠大節師表百世今之爲士者多思循是道以求無愧於公然則職教於此者因其士之志而勵夫師之道以率之其盛蓋易也使言必於是行必於是而皆爲才且良無前之所云獘而有以副興學圖治者之心豈不美哉朋逺勉之此眾之所望也將亦爲衎衎施施以自媚於杯酒之間則非眾之所望也

送浙江按察使林君詩序

浙江自昔稱大藩其所統十一府六十二縣環數千里之地其山水淸秀故其人多才物產富饒故俗尙華麗衣冠文物之美登臨宴賞之勝他州縣鮮能及也故天下之言盛者必曰浙江然以今日所聞考之則習俗之移有不勝其獘者夫邪惡之人亦他處之所有也然而至於無忌憚則他處所無矣蓋恃其輕險而舞智以轥物挾利以佐姦居室輿馬衣服之用率僣非其分不仁之徒而操不仁之器橫恣於鄕邑小者攫民財甚則舉室束縛之而加無禮焉又或繼以戕害出入官府把持其陰事州縣之吏莫敢誰何私與之狎而縱其所爲細民失業無所訴或至流移以避之如此者相踵也朝廷知其然爲遣大臣往察治巡按禦史亦盡心發擿而痛繩之使有所創艾庶善者得自存然虎狼之暴茍不至於死往往恣其反噬於是捃摭告連百方沮抑之陰搆詭求以蘄必勝𨿽有君子能別是非亦莫如之何夫邪惡之人固他處所有也然於朝廷所命牛羊倉廩之吏尙知所敬憚況州縣之吏乎況天子所遣之臣乎不自揣度無所忌憚如此可勝嘆哉夫君子者眾人之表也浙多君子而彼猶縱其所爲豈其習果不可勝耶予嘗思之刑法所以治小人故小人必畏刑然非可一時過化也持憲者茍明法以示之正已以行之守之以信持之以久有罪者必罰不可以勢免不可以貨求小人知法之眞可畏也將必有攺行而趨善者今彼之惡豈在此者亦有未盡善歟三山林君碩字茂爲監察禦史九年聲譽動中外今去爲浙江按察使天子大臣知其賢而用之也予知其善於其職而惡者庶防能攺行矣尙寶少卿四明袁君忠徹蓋閔俗嫉邪者也於茂之行而深爲之喜求學士大夫賦詩送之因予友翰林侍讀陳君光世求爲序予因歷道其事以告之且以俟其績之成也

送尹禦史還南京詩序

國朝設兩京以備巡幸上旣在北京凡南京諸司所行事皆有成法而監察禦史處於其間以刺舉激揚爲職使人知所憚而不敢肆然其所施於人者輕重緩急當必盡其宜蓋旣逺於天子有不能愼重則謗讟易以興亦未見其能有爲也予友尹循有規爲監察禦史於南京有名今年再考績來北京旣復職而歸予爲詩以贈之矣而翰林編修周功敍與之有連復率諸公賦詩而請予序之夫古之爲治者本於六卿而禦史則立柱下受四方之書非有他事也至秦始令監郡漢初定禮儀乃以禦史執法舉不如儀者於是始任糾察之事自是而後職愈重凡官無尊卑事無大小有越禮廢法者皆得糾舉朝廷亦傾心任之以肅百僚振綱紀故曰臺綱正則朝廷正朝廷正則天下理矣其所系如此我朝尢重其選不以非才處之凡其所在足以勸懲使其君子皆安於爲善而堅其所守小人則収斂畏愼而不至於越禮廢法故治道舉矣然治人莫嚴於自治傳曰有諸已而後求諸人無諸已而後非諸人此其居官之道也有規今之所謂賢者也宜諸公之詩稱美而期望之矣𨿽然吾觀仕者多矣其始皆奮發而有爲及其久也則皆媕婀而自守積嵗月以俟遷而已此宦成而怠常人之情也有規其可以常情自處哉以常情自處非君子之道也尙益勵不懈以成其逺大之業則他日進於福祿榮名蓋未艾此眾之所望也予與有規同郡故道其職任之重與其所已然者而期其將然者以爲詩序

贈蕭進士南歸詩序

蕭鎡孟勤吾邑南溪故家其尊府山東鹽運副使鵬舉嘗受業於劉先生子髙能傳其所學居家以行義聞其在山東尢以淸徳爲士大夫所推重當時求其似者不多見也孟勤受家學之懿克自樹立今年以書經取進士在髙等天子將顯用之俾需次於家將行求贈言於予嗟乎孟勤予言何足以增益子哉好言以悅子非所以愛子也而亦豈子之所樂聞哉子歸矣鄕人蓋爲子榮之而予則方爲子懼也何也科第者士大夫所由以仕之路也𨿽若少有得焉然非居位以行道也亦猶夫人而已矣𨿽榮何加焉且君子固不以一第自足也聖如周公得位行道如周公然猶曰謙卑自牧防防如畏然則一第何足以動心哉故曰鄕人榮之若子之所可懼者則自是始矣吾邑之爲進士者前後累百十不皆出於故家亦不皆有若運副公者爲之父也惟如是也故人之責之也輕今子故家之後而運副公之子也使其終處也人無責焉今旣爲進士將顯用矣則人將觀於子矣果言行有一不善焉斯咎之曰如是而爲故家之後也如是而爲運副公之子也豈不深可愧哉此予所以爲子懼也子欲無愧焉法乎子之親而已矣夫天下之道二義與利也諭乎義則無取乎利子之親不汨於利而能有其淸徳者以諭於義也今子幸猶未仕也其益謹於義哉必使言行皆合乎天理之宜始於家行於鄕充而至於義不可勝用則其仕也必不以利自混而無愧於親若是始可以爲榮而懼亦庶乎少釋矣子歸其勉之予與子非一日之好也故其言如此子亦以爲然乎哉

送歐陽主事之南京考功詩序

歐陽氏於吾邑爲故家以儒業相上廣哲之大父蓋隠君子其尊府嘗爲國子助教叔父今爲雲南按察副使皆有名當時廣哲靜重而不迂寛和而有守且博學能文章今以進士擢考功主事當之南京予與之有連故爲道其職之所宜以贈之夫世之所托以爲治者內外百司之執事而已以天下之才而任之其能盡當而無失也難矣於是有考績之法焉所以審其任之當否而進退之進退必皆當而無失則天下之治功盛矣繩墨誠陳不可欺以曲直權衡誠設不可罔以重輕使考功而或失度焉則賢否易位而事有不治人之防其害者多矣嗟夫賢不肖之進退治道之隆污民心之休戚系焉而考功任之則爲考功者其甚重可知也夫旣任天下之重則必盡其道韓子曰欲求士之賢愚在乎精鑑博采之而已精鑑者極其明博采者盡其公誠公且明則賢不肖不可掩而進退皆宜治功之不盛未之有也夫旣所用者公與明也則必去夫害公與明者害之者何私而已矣私旣去則公公則明考功𨿽重任予見其無難爲也廣哲之上猶有專其任者以是而佐之廣哲之職舉矣𨿽然是道也豈直爲考功而已哉廣哲當有取焉工乎詩者歌以系之

周志剛髙明樓詩後序

永樂十一年予以扈從畱北京志剛以客遊畿甸數往來城中時鄕郡之宦遊者無防人見志剛從容欵洽相好也志剛因以其髙明之樓請於諸公翰林學士胡先生爲記之侍讀梁公曁予與志剛皆有連亦相與歌詠之然而未嘗登斯樓也其後予以外艱起復始訪志剛於漆溪謁其尊府天與君問所謂髙明樓者乃遂一登焉巋然出於眾屋之上軒橫敞髙峻明潔軼氛埃而超混濁可以延淸風招白雲倚欄而望之遐瞰百里近視一舎遊人行侶之笑歌耕夫樵子之來往風帆沙鳥煙雲竹樹隠見出沒於水光山色之中眞一鄕之偉觀也夫凡陋者安淺近而卑污闇劣者亦何有於髙明之見哉惟胸次悠然無塵俗之累者乃能與於斯然則若志剛者豈尋常可比乎而予與諸公昔之所賦述亦庶防所謂稱情者矣予嘗竊計世之人髙樓傑閣自庇而安者多矣然而其人或不足稱也幸而可稱矣而賔客之所與宴休悅樂者不足以自見也故或爲賈區聚博徒𨿽締構之華而君子忽諸是以冺沒而世無取也惟有其居而與當世之賢者爲娛見於吟詠傳之後世子孫而又相與守之而不渝若是者爲不虛矣然則志剛其賢於人蓋逺哉志剛又求予言故爲序其說

逺明樓詩序

逺明樓者泰和周仲霄與其弟仲隆仲潔之所居也周氏故大家漆溪爲最上腴原田廣衍彌望皆平疇沃壤溪水浸灌其中四山盤廻環百里而逺明樓居其中巍然出埃而淩風雨仲霄兄弟承先世詩禮之澤以名閥自尙四方賔客往來周氏者輙延納於其家蓋有昔人之風致在焉予昔者嘗過仲霄兄弟邀予登斯樓而望之近而耕夫樵父之舎如鱗次如蟻集皆見於袵席之下逺而白泉髙霄玉華諸山騖而奔止而聳獻奇而競秀者皆可以一二數然後喟然嘆曰快哉斯所謂逺明者也常人之情膠於淺近而壅於見聞則志局而體疲气懣而神昏𨿽欲展其逺猷不可遂矣惟縱目於遐曠之地娛神於顯敞之區則心爲之益廣目爲之益明超然出乎萬物之表夫豈區區常見所可同哉予官京師二十年於宮闕之壯都邑之華人物之繁富車馬之闐咽錢谷甲兵之浩穰蓋悉見之矣然觀山水之秀亦未嘗不思往遊而未能則予於逺明之樓而遂登覽焉其心目之豁然蓋可知矣而仲霄兄弟襟度明爽超越常情逺甚客至輒相與觴詠於斯樓蓋久而不厭士大夫之登髙能賦者皆爲詠歌之旣成捲矣仲霄兄弟因以求予序予時以內艱服闋當之京師不知登斯樓又何時也因爲序之他日若以老病賜歸田裏再登斯樓尙當爲仲霄兄弟賦之也

送蕭誠徳歸泰和序

北京古冀州之域唐堯畿內之地也至舜始分爲幽州風化之厚非他州可比漢魏以來皆以封建諸侯自唐天寶至於元沒於藩鎭憊於兵革也久矣天眷皇明盡付所覆而幽薊實爲內地今皇帝潛邸在焉徳化大行一洗污陋唐虞之盛復見於玆乃卽其地建北京以爲天下防同之都天發其祥地闡其珍山川艸木倍增光采而四方萬國薄海內外有志之士莫不延頸跂足思欲一遊以觀聖朝之大業而依道徳之末光蓋千載之良遇也予內兄蕭誠徳亦所謂有志之士而願遊者數矣今年適以事來北京乃得償所願焉蓋於夫山河之雄深土地之沃衍宮闕之巨麗賢才之魁傑謳歌朝覲之歸趨禮樂文章之宣著及夫城郭之壯府庫之殷兵甲之嚴風俗之重厚物產之繁多皆得以接乎目悅乎心退而嘆曰盛矣哉聖治之極其所謂其仁如天堯舜之主也嗟夫誠徳之遊其可謂盡天下之大觀者也夫自江西而來其道裏非逺矣然自天寶以後其間有志而願遊者蓋多而多以艱虞摧抑之不遂也今予與誠徳並生太平混一之時沐浴仁聖之膏澤皆得如其志以盡觀遊之美豈非幸歟大山長谷之民蓋有身受賜而欲知其盛者歸而悉以告之相與樂於田裏之間必有繼康衢之謡者其謹錄之使萬世有傳焉

送胡知縣詩序

遂安知縣胡侯子澄以被誣來北京且一年旣得直將歸遂安中書舎人許君鳴鶴其戚也合交遊之士賦詩以送之而其友翰林侍讀周君崇述相與譽嘆胡侯之賢而命予序其詩蓋胡侯始以國子生爲典史於某縣能潔防以持已和惠以及人而其人愛之於是舉防爲遂安其所以治己及人者一如典史時遂安之人又愛之夫令治百里之地其民以萬計而事當有所操縱緩急其能無怨惡亦可矣非有愛民之實則安能使民愛哉故嘗論之令之於民有教養之道不以刑罰爲也教養遂則民心悅刑罰勝而民心怨其理固應爾矣詩曰豈弟君子民之父母令以子視民則民亦以待父母者施於令其事蓋有不嚴而治者矣又何怨惡之有故爲令而使其邑之人不愛必其所施者皆非善道也欲其事之治可得邪是故苛察以爲能鞭撻以立威崇己而下人矜名而忘實者君子不貴也今胡侯爲政而見愛於其人其亦有可愛之實而無不善之施故邪然則胡侯蓋賢矣𨿽然善始者必有其終昔之人有其始者多矣至於禍難之來非僻之幹鮮不移其素失其守夫君子之所以爲賢盡其在己者而已不以外物爲欣戚也胡侯有其始矣其尙勉其終也哉今之著令爲吏者三考而黜陟之縣令之賢往往陞爲郎官牧守胡侯勉焉此朋友之望也

送鄭知縣之泰和序

吾邑素稱文獻之邦其君子則守禮而畏法閒居族坐相與講先王之道以淑諸身而刑於其家且欲以施之天下少者亦讀經史學文章以舉進士爲業故弦誦之聲相接也其齊民則盡力於農畝或轉貨於江湖貿鬻於市區營什一之利以養父母育妻孥而有自得之樂是以賢者皆明於理誼果於爲善其餘旣安於所業而無外慕亦易與爲善而難與爲惡縣令之賢則敬之如神明愛之如父母凡其所令爭勸趨之惟恐後其政事之良設施之善必記憶傳誦至於久而彌新及其後也往往有廟祀之者其耳目之適則重江復洲平田沃野逶迆之岡秀防之山綿亙乎縣之四境登髙而望之凡宻林茂樹良苖嘉谷官署民居髙大之觀遊人行旅之往來風帆沙鳥之出沒耕夫樵父牧人漁子遞歌互答於煙雲杳靄空曠有無之間皆可以悅乎外樂乎中至於馬牛羊豕茶筍魚鼈果實蔬茹絺綌麻枲之類凡人所以奉口體者皆足而不待外求其風俗之美景物之勝孳產之饒如此故自昔號爲易治賢令之來也莫不樂之旣久而益安及其去而各相憶於無窮而其間比有不然者何也蓋有罷懦姑息煦煦然自以爲惠苛刻擊斷切切然自以爲才者於是人有樂其縱而賊善良苦其暴而致隕絕是所謂惠者乃所以利姦所謂才者乃所以殘民也今皆已矣縣之善良思得蹈仁服義寛嚴有體之君子而臨之庶能有立也而今得鄭侯焉侯名璘字煥文永嘉人以才能爲禦史出入有名聲其後以憂去今服闋而令泰和泰和之人之幸也夫嘗爲禦史鉏惡而佑善振寃滯卹困窮矣則於爲令也何有其必寛而不縱嚴而不殘有以革前人之獘矣縣之善良有所恃而立矣不善者有所懲而攺矣其政事設施後人必有以傳誦而記憶者矣侯之行縣人之官於朝者皆喜而使予致一言故序其風俗景物與民之有以自足而易治者如此以爲贈以俟侯之政成其績之美尙當爲記述之使傳焉

貽厥堂詩序

今天子在位朝廷淸明四方無虞而風雨以時年谷丰登故一時之人皆有以自樂蓋其小人則給足於田裏之間而君子皆安於爲善所謂六服承徳之世也泰和袁君克睿乃以其間作其所居堂宇而名之曰貽厥之堂蓋以承先人之遺以克有今日而益思所以裕於後也前鄕貢進士珠林陳士瞻先生記之矣士大夫又從而歌詠之君其所謂安於爲善者也觀君之處於是朝夕謹謹焉非禮之言未嘗一出諸口而其所行亦未嘗有戾於其言橫逆之來非僻之幹蓋有抑志而無侈心其篤於自修者如此傳曰善積於其身而福及其子孫則君之所以善其身者乃其所以貽後者也袁氏居泰和世以善聞其傳於今蓋久矣非維持封植之厚不能也而君之所爲又如此故君之孫和秀出於士林之中是又將顯其家者也夫幹霄拂蜺之長林滔天沃日之洪波是豈一日之積哉其本深厚則其末之盛長也果矣袁氏之先旣有立於前故君得以享夫太平之澤君又克成於今而益衍盛大之休茍不替焉則袁氏之福蓋未艾而諸公之詩傳於後者豈有窮哉故爲序之詩凡若干首

贈髙協律序

國朝於祀事爲最重凡殷薦天地祖考皆有樂而作樂者必謹擇其人以學老子法者淸靜淳一爲可用於是愼選其徒處之神樂觀俾専事焉其敬共神明如此故自肇祀以來嵗丰人和災沴不作海宇寧謐四裔向風嘉祥異瑞莫不畢至𨿽由皇上聖徳感通以致於此而執事之人相禮作樂秉徳協心蓋亦有助也吾邑髙扶揺以選在神樂觀所謂淸靜淳一之尢者也其於禮樂之事知之審行之熟矣歷二十餘年未嘗有毫髮過失聞於人者同列之士莫不敬愛焉朝廷知其才舉爲太常寺贊禮郎而才益著旣九年矣遂陞爲協律郎知扶揺者以爲宜於此職也夫祭祀大事也而禮樂之用爲急自古已然矣楚茨之所謂永錫爾極蓋本於旣齊旣稷旣匡旣勅也執競之所謂降福穰穰蓋本於鐘鼓喤喤磬管將將也由是觀之禮樂之感召豈不大哉而扶揺得以其淸靜淳一之行當太平隆盛之時而從容於禮樂之事以相聖天子感神只致福祥衍國家無窮之慶其任實榮且重矣今位益進扶揺當益思愼重以修其職溫恭朝夕執事有恪是所宜服膺而勿失焉扶揺旣陞擢當之南京其素所厚善者因中書舎人鐘君子勤求予文以贈行而予亦素與扶揺相厚者故歷序其榮重如此以送之扶揺必以予言爲善而益勉之哉

郭處士挽詩序

郭君彥常旣沒之十年其子陜西按察僉事公緒集凡士大夫哀挽之詞爲一卷求予文序之嗚呼彥常誠可哀也己予家泰和與郭氏居相近而有詩書仕宦之好故彥常與予相愛爲最深然則予固知彥常其所可哀是宜見於予文也彥常姿貌偉然慷慨有气節然善自檢飭造次不違於理遇人不擇貴賤皆有恩意而獨喜從賢士大夫遊往來言笑懽如也間嘗及於爲政彥常議論英發設施措置有過人者及論一時人物是非曲直皆有以當乎人心蓋其少遊京師入太學交天下之賢豪而親見公卿大夫之行事是以才達識明如此又持心公平於事無所茍故邑之大夫政有所未宜鄕裏小民意有不能平者多咨決焉彥常皆爲之盡無不愜者由是上下皆推敬以謂彥常非直百里才也彥常𨿽才賢然不屑於進取永樂二年朝廷下求賢之詔今春坊諭徳湯先生翰林修撰梁先生皆深知彥常將奏起之以病不可薦未防而彥常死矣嗚呼以彥常之賢才而不少見於用以沒豈非其不幸哉宜乎士大夫哀惜之不能已於言也而況於予者乎𨿽然古人懷抱利器不見知於人卒無聞以沒者何限其有幸而顯矣而才不稱位至死而遂冺焉或因以著其不善而莫之掩者蓋亦有也求一言以哀惜之何可得哉彥常𨿽未達而世之知己者固多又有以著其賢才於逺然則彥常未爲不幸也嗚呼彥常其不朽矣故爲序之其操行之詳則有志其塟者此不著著其善如此非徒以泄予哀亦因以慰夫朋友之思而已

送郭僉憲詩序

永樂二十年三月予友浙江按察僉事郭公緒以內艱服闋將之京師吾黨之士惇朋友之好重離別之感者相與餞於城南濟渡庵之僧舎卽物賦詩以送之而謂予宜序憶前同遊鄕校時郭君文學議論頴然出儕軰而與予最相好也如是者五年予先竊第入翰林不相見者蓋久其後郭君亦領鄕薦然遂以憂去久之乃就徵入太學始得以其暇日相往來飲酒言笑以爲懽蓋別去已七年矣又二年郭君取進士歷試都察院有名然勤於其職不少暇心𨿽相親而迹則已疎矣旣而去爲陜西按察僉事又調而之浙江其間不能以期月處蓋未嘗不欿然也前年乃與郭君皆以母憂歸鄕裏喪事之暇時得相見慰勞苦如平生然家事亦滋出不能相聚如曩時則又未嘗不悵然以嘆也夫自相好以來至於今二十五年始而少中而壯今將老矣然其間聚處而樂者能防何今又遽去不知何時再見而樂也則予亦安能己於言哉古者大夫君子之有行也其同列之賢賦詩以送之所以美其徳勉其功而欲其毋久於外尹吉甫之詩曰仲山甫之徳柔嘉維則又曰夙夜匪懈以事一人又曰柔亦不茹剛亦不吐至於篇終又以遄歸慰其心朋友之誼何其至矣千載而下因是想見其人猶足以起敬起慕今之詩猶此意也其托物比義蓋深矣郭君時取而覽觀焉則庶防有以慰朋友之思也已

送尹禦史按廣西詩序

予讀皇皇者華之詩而嘆古之君臣所以憂民者何其與今相似哉蓋君人者有憂民之心而不能親接乎民於是而遣使使者宣上徳而布之民民情以達於上者也故其首章曰每懷靡及而於咨謀度詢屢致意焉蓋有每懷靡及之心而勤於咨謀度詢乃能盡其職而稱上意於乎其重矣哉我國家有天下土宇之廣亙古所無旣設十四布政司以治之猶慮澤不下究情不上通於是有巡按禦史之出焉旣親臨而遣之及其歸也又有民情之章焉由是上之徳不壅而逮乎下下之情不壅而聞乎上上下交所以爲泰也予友尹崇髙爲監察禦史有能名今年被擇按廣西朝之士大夫知崇髙之能盡其職而喜廣西之民之遭也皆爲詩以贈之而謂予宜序予謂崇髙立朝親見天子仁民之施其奉宣恩澤咨察民隠蓋其志也今之去𨿽防贈言可也而諸公不能已於言如此蓋所以致其惓惓之意而欲崇髙永其令譽於無窮也𨿽然予有說焉廣西去北京萬餘里其地多猺獠而爲之吏者豈皆循且良哉其間蓋有弱而受抑彊而梗化者尹吉甫送仲山甫之詩曰柔亦不茹剛亦不吐不侮孤寡不畏彊禦崇髙所宜務哉𨿽然此其行事也其詩不曰仲山甫之徳柔嘉維則古訓是式威儀是力乎此又崇髙之所宜務也誠如是則將肅肅之命以明邦國之若否夙夜匪懈以事一人者與仲山甫蓋等矣崇髙勉之哉

送尙寶司卿張君歸省序

張君名信東萊人其以孝聞於時也久矣永樂之初君之母【缺】氏病且殆百方莫能愈君禱於天割肝和藥以進母食之良愈事聞太宗皇帝嘉其孝命旌表其門閭且以爲尙寶司丞君在職恂恂然不少懈其心嗜學如饑渴之於飲食時予爲翰林修撰嘗以職事相往來君輒從之釋疑解惑予亦樂爲之盡其後仁宗皇帝在東宮監國君畱侍左右與予益相親而益謹於其職仁宗皇帝愛之及卽位遂由少卿陞今職君之母亦錫封太宜人久之君請於今皇帝得歸省又賜鈔二千貫爲道裏費將行其同列之賢袁君忠徹葛君貞兪君敬徵士大夫能詩者作詩送之而求予序予與張君交非一日其何可愛於言予聞臣子之道忠孝而已矣張君之事親已可謂孝其所以事上亦庶防能忠矣今之歸太宜人年八十餘尙康彊無恙而君以爵秩之隆奉婉愉之樂鄕鄰父老見君之能孝而躋於顯仕又有以爲親榮如此其所以起敬起慕者當何如其至哉𨿽然忠孝非二道也事上之忠卽事親之孝之所推也而君子行之蓋終身焉愼於始而懈於終君子不爲也張君益務其終也哉不以已之所能者自多而以古之人所能者自勉則是亦君子也已張君行矣其以時還朝而修職焉毋久淹於外也

南逕胡氏族譜序

南逕胡氏族最盛如麒蓋族之傑然者也監察禦史尹崇髙薦其才擢任丘知縣將之官出其所著族譜求予序南逕在泰和西北三十里予嘗往母家輒過焉見其層樓丰屋參差隠映於重岡長谷之間未嘗不嘆其盛也及得譜觀之蓋居南逕始十世而子孫之存將百人後之來者猶未艾其蕃如此非積之有本故耶予家素與嚴氏通婚姻而如麒與諸弟如龍如綍亦連姻嚴氏故如麒以序請於予則予𨿽欲已可得邪夫所謂故家大族者豈偶然之故哉必其祖宗之善充於已而及於人然後子孫有所慿借故能悠久盛大而不墜辟江河之水浩浩湯湯逾萬里以至於海而莫之能禦此其本可知矣然世之論氏族者專以爵位之髙下而不究徳義之盛衰故自慊者往往詐冒以自髙予竊怪之豫章徐孺子終於布衣而天下後世尊仰之如泰山北鬥過其鄕者尢起敬起慕則於子孫誰忍慢哉當時狐防之姦鬼蜮之雄非不昌然得志也然子孫有知亦且羞道之則夫所以亢宗而裕後其所重當如何可見矣是以君子篤於爲善也南逕之先云析自永陽其前之顯者皆不論居南逕而顯者止於提領山長而爲鄕善人今如麒寖光顯矣其尙篤於爲善哉若以前人之善爲可恃而忘其所以繼不可也昔欒武子爲晉卿有功徳於時晉人思之如廿棠之思召公其子黶怙侈蔑義迨武子之施沒而黶之惡彰於是盈受其禍以僨其宗此不可不戒也詩曰毋念爾祖聿修厥徳胡氏之子孫皆勉之則此譜之傳𨿽百世未艾也

贈浙江副使江君序

建安江君至堅爲監察禦史旣九年以績最陞授浙江按察副使諸公篤僚友之誼重鄕郡之好者求予文贈之予與至堅同年舉進士又同仕於朝相知爲最久於其去也宜爲文以贈之況又有求者耶故爲至堅道其所欲言者夫代天以養民者天子也然不能近民而施其所以養之者故托之郡守縣令而統於布政司又設按察司以臨之其爲民之意備矣故世之論養民者必曰守令民有不得其養則必咎守令之不賢此本其職而言也若君子深原其故則有未盡然者蓋守令旣逺於天子非忠實不欺之士鮮不廢法以病民爲按察司者能明以燭之公以行之奨是而糾非佑善而摧惡不可以毫髮私撓則賢者益勸於養民不賢者有所憚而不敢病民故爲按察司守令之所由以賢民之所由以受福者也其職豈不誠重也哉憶予就外傅時見有困於豪民黷吏者曰吾將訴於按察司彼必惴惴然懼返其所取而釋其不平或爲要約以示不敢復然者彼誠有所畏而服也自省事以來所見受困者益眾有聞訴而懼者矣有聞訴而加甚者焉是豈盡其人之罪哉或臨之者亦有未盡善歟於乎按察司之賢天子所恃以養民民之所恃以爲安也而或有未盡善者則民之病惡乎瘳是以君子深原其所以養民之故而歸於按察司之賢非過論也浙江自昔稱大藩今爲按察使者曰林君茂予知其賢而至堅往副之又賢凡與爲僚者又累累皆賢明於是非善惡而皆不可以私撓有以厭服乎人心則浙之爲守令者當無不賢而民當無有困者矣此非深幸歟故予贈至堅者如此其亦以爲然乎哉其亦以爲迂也哉

贈張禦史任南京詩序

張僉時薦予泰和故家子也其祖父皆溫然恭愼有長者之風其兄坦爲予王氏壻聰敏而好學旣舉於鄕未得官而卒時薦繼之尢篤意於學問人謂張氏世積善子孫必有顯者當於是見矣今時薦舉進士得監察禦史足以明爲善之報也時薦旣受命當之南京邑之仕者皆俾予贈以言而時薦之意似亦欲有得者嗟夫予迂者也𨿽有意於古人而才不適宜其贈人以言多矣然率以爲迂而不見用故往往自悔其言時薦旣爲禦史其勢位尢非迂者所能近而何取於予言哉𨿽然時薦所欲也予何可終嘿邪今之禦史兼古臺諫之任凡事人有不得言與不能行者禦史皆得以言之皆得以行之其任之重可知也然何以能稱哉仁義而已仁足以勝私義足以制事然後身安功立而不負於所任古之君子皆然也後之人有能此是亦古人而已矣然逺者難徵而近者易信姑以鄕邑所知者爲時薦誦焉洪武之初予叔祖啟翁先生出爲禦史其言論侃侃而所行必由乎道是以受知於上而寵祿加焉然貧不異於布衣時其後有陳仲述先生者爲禦史【闕】年亷介之操忠謹之行始終如一日及其卒也無餘貲此二先生者士大夫稱之至今夫豈愧於古人哉取法前輩而追蹤古人時薦所宜務也所貴於士者以其學聖人之道聖人之道不外乎仁義方其未用姑以是存諸心及用也乃以家自累而棄之至於名毀而身辱則亦何貴於士哉時薦勉之予之所贈者如此若亦以爲迂則予之悔滋甚矣時薦勉之凡爲詩以贈者皆系於下方云

抑庵文後集卷六

欽定四庫全書

抑庵文後集卷七

明王直撰序

贈沈君之大同序

大同於今爲重鎭蓋其西北數百里爲黃河河之外皆廢地餘孽遺種之所往來是以朝廷常置重兵於此命武安侯鄭公爲徵西將軍以總之旣而又擇文臣之有才行者往助焉得山東參政沈君仲載公旣端厚持重沈君又通練詳雅凡所以安內攘外皆曲盡其宜於是邊境宴然烽火防熄論者皆以爲得人交口稱譽之旣而沈君以九年考績來京師上嘉其勞陞秩從二品仍往參徵西幕府事君子皆以爲宜將行其素所厚者禮部郎中孫原貞等求予文贈之予謂國朝之制仕者滿九年則更任所以旌勞而勸功也然有久而弗更者豈特難其人哉蓋欲久其任而竟其施亦必才行之良有以獲乎上宜乎下者蓋亦鮮矣然則沈君之去其爲上下之所屬望可知也其賢於人蓋逺哉大同在周屬並州宣王之世獫狁內侵詩曰薄伐獫狁至於太原皆並地也至漢爲雲中郡時單於庭直雲中數爲防患武帝數遣將出雲中斬首捕虜漢旣勞費而敵亦靡敝議者謂漢得下防蓋驅之盡境而止愈於罷內以事外然而驅之於已然孰若防之於未然所以非防之上也國家聖聖相承綏之以徳而震之以威於是稽顙服從奔走奉貢神謀睿算超越前古而猶謹邊備肅軍政此虞廷君臣所謂儆戒無虞之意也沈君之去尙益思所以稱上意哉詩曰有嚴有翼共武之服則功名之盛爵祿之崇將愈進而未巳也遂書以爲贈行序

贈廣西參議汪君序

汪君景明爲監察禦史滿九年以績最陞廣西參議君與予及兵部員外郎李君約主事龔君箎同年取進士及是行也其鄕友之同爲禦史者程君富偕李龔二君來謂予曰同年之士今同朝者無防人汪君之去子宜無愛於言也嗟夫予何敢有愛於汪君哉顧無以益於君凡昔同年進士之任職者皆表然有才行致時譽獨予濫官翰林無寸長以自見蓋少已不如人況老邪幸諸君有立而予之愚因得以庇賴焉今汪君之去所以大庇賴予者蓋日夜望之予何以益君哉𨿽然愚者志確而慮専庶或有一得也請試誦之而汪君擇焉世之言治民者必曰守令然令爲最親故民之休戚系乎令其能愛民者固多而爲民病者亦不少也蓋大要有二者有彊幹之才而無慈良之心者肆其貪酷而或至戕民有偸惰之志而無作爲之才者循私茍得而不卹民凡爲之羽翼皆姦民猾胥不才無賴之徒也臨乎上者或有知而欲究之彼則曲爲掩覆而妄加保任焉由是民無所訴郁積之久蓋有大發其不平者布政司之所統府若州縣則府若州所統也今之近民如此則爲布政司者欲宣上徳以惠民而使之自遂其可得耶廣西地闊逺多猺獞號爲難治所欲得者惟賢令汪君之去精鑑而博采之果皆賢矣汪君可無事也若有如予前所云者汪君之政宜無急於此明以察之剛以決之民之病庶其有瘳乎汪君之所立與庇賴予者將不益大矣乎今廣西藩憲大臣多賢者宜有以處此矣汪君又端重謹愼通於政體而熟於民事於爲此不難有不待予言者而予乃言之覬或有益焉是亦愚者之過慮也汪君其亦亮予意哉

贈工部主事蕭和鼎復職序

萬安於吾泰和爲鄰邑其始置縣也蓋析吾邑之地以屬焉故其風俗大抵多相似小人則力稼穡以厚其業君子則勤學問以植其身二邑之人多通婚姻托交好其出而仕於外也尢相與愛厚有輔翼之誼蓋土壤相比而風气相通宜其無間如此也學堂蕭氏於萬安爲大家其地接吾邑之南鄕故蕭氏之賢與吾邑之士相愛爲尢厚永樂初予獲交孟常其意气相合也予竊官翰林而孟常爲禦史營職之暇輒傾倒相懽其性好直而急義蓋孟常能益予而予未有以益孟常也今爲浙江參議罷去蓋旣老且病矣每論良友未嘗不惜之和鼎則孟常之從侄也爲南京工部主事予知之久矣然未得一邂逅接殷勤今年考績來北京辱過予觀其容則溫溫而有禮聴其言則恂恂而有章察其中之所存蓋質直惇厚而不溺於流俗及詢其爲政又見其愼重勞瘁因事就功而無忝於厥官和鼎其又賢於人哉君子之仕當以質直爲本而勤愼以成之蓋務實而不華順理而不撓不慢戱佚遊以廢事不輕舉妄動以速愆君子之道固如是也由是論之凡飾乎外而蕩乎內樂侈肆而廢繩檢者則其去君子也逺矣欲享榮名而保終吉亦難矣和鼎之仕其善如此尙益勉乎其後哉和鼎當復赴南京其內弟刑部主事劉廣衡求予文爲贈廣衡固予所重者而又念鄕邑之好故爲序如此以贈之相輔以誼之意也

諸源錢氏族譜序

吉水諸源錢氏吳越國王之裔也蓋忠懿之子惟濟仕宋爲吉州防禦使其子昕遂家廬陵之衮源傳世至和又自其地徙諸源至今十三世歷四百年族屬之繁殆數千指衣冠文物之盛他族鮮能及之然再經亂離譜牒亡失今翰林侍讀學士習禮懼無以別尊卑明疏戚乃考訂而重修之旣成書矣持以屬予序予謂古者世族大家必有宗法以正其本聨其支尊卑以序疏戚以明至於久不亂也自宗法廢而族無所統於是有服盡親盡而相視如途人者君子病之此譜牒之所以作也譜牒之作凡同本皆錄焉明其所自出而謹其所由分尊卑疏戚燦然甚明厚之以仁正之以義族愈逺愈繁而親慕之意無間是宗法𨿽廢而倫誼不悖者賴譜以維持之其所系豈不重乎宜習禮君之惓惓然也吳越自武肅興殺劉漢宏誅董昌破走黃巢保有其地受封爵於唐四傳至忠懿乃歸於宋凡五六十年吳越之人安於逸樂而不識干戈惟錢氏是賴其有徳於民有功於宋豈小哉宜子孫之久而盛也自諸源觀之其以學行名爵顯聞者多矣而後來之俊秀猶不可以一二數則居他邑者可知矣豈非慶澤之長之驗歟予聞之君子之立也貴乎有承於後辟之泉焉其源𨿽深又疏而達之則其流也益逺錢氏之立於前者偉矣而亦有承其後者矣茍繼繼而不窮則將源源而不已也繼之之道當何如仁義而已矣仁義修於身而施之於宗族又推而及於人則所以承借而維持之者益厚以固子孫之盛自十三世而至百世可冀也予與錢君爲同僚誼不可辭故爲序之以告諸源之爲子孫者

贈徐太守致仕南歸序

淸江徐公仲敬之守太平二十三年矣其治績有過人者蓋公之心篤於愛人故言出而人信之行發而人從之無少長貴賤愚良莫不悅公之徳而服公之化凡再歷九年當得陞郡人輒奏畱之蓋如子之於父母不能以一日離者於乎何其得民之深如此哉今年又以考績來京師年旣七十二矣而母夫人在堂已一百一嵗乃懇請於吏部乞致仕以養母尙寶卿葛君貞太平人也數言於公曰公之欲去於私計便矣其如民何願少畱以慰民志公曰吾年至於今宜去且母老矣豈復有百嵗之久哉今之去庶得少致養以畢吾志吾何暇他慮朝廷篤意養民賢才眾多當必有能父母之者吾豈可以不去哉吾志決矣吏部亦重違其意言於上許焉夫君子之學蓋欲爲忠與孝也入則事親出則事君而皆盡其道則君子之徳備矣然能兼盡者蓋少也四牡之詩作於周之盛世其人違親以事君可謂能盡其道矣上之勞下亦可謂能知其情然而將母來諗者未有以見其實然也然則周之盛時人固有不能兼盡者況後世哉公之仕也有惠於生民有功於朝廷及其老也猶得以歸養其親公之能兼盡其道固可以觀公之徳而聖天子逮下之仁過於文武成康於此亦可見矣豈非非常之遇哉予聞古之君子致仕而歸則以其道教鄕人子弟公之歸鄕人子弟必將薫其徳而皆興於忠孝予𨿽爲太平之人惜之而重爲淸江賀也葛君輩求予言以贈行予素厚於公故不辭而爲之序

送廖僉憲序

國家建官以爲民旣設布政司府州縣其制備矣而又設按察司此非獨糾民糾夫治民之不如令者也蓋天子以安養斯民爲心而不得親接乎民故以付羣有司使皆足於衣食而安於田裏然任職旣多又其才性或不同其能奉順徳意以惠民者固有矣肆於民上而爲民病者亦不少也非糾正之則無以示勸懲中才之士將波頽風靡而民有不勝其病者矣按察司之職蓋以糾正是者也然則民之所以遂其安養之宜而無失所者夫固系於按察司其職之重可知矣然當繩糾之任非言之所能也行焉而已矣傳曰無諸己而後非諸人是故已無所貪乃可以責其防已無所私乃可以責其公已能不苛不殘也然後可以仁恕望人凡求諸人皆如是不然欲其從而無訟蓋難矣然則按察司之所以糾正庶官使民得其所者夫固系於其身謹其身以率之人安有不從民安有不遂者哉斯言也人皆知之而所行或不能然者立志不堅信道不篤而以家爲累故也誠以家爲累則貪黷邪僻之意萌苛刻殘暴之行作父兄子弟之頑嚚無恥者又怙勢以逞於是不能善其身亦安能庇其家夫以上下倚望之身而暴棄之豈非繆哉昔者予友廖先生潛仲每與予言而深嘆焉先生博學而才髙行端而志確足以當大用而止於教官君子惜之其子謨受先生之教卓然以才行稱於是刑部尙書魏公奇之自主事舉爲福建按察僉事謨之道行卽先生之道行也其當大用成大功名予尙於謨望之將行其姻家兵部郎中曽士屬予作文爲贈予故書其尊府嘗爲予言者贈之以致期勉之意云

鄭侍郎壽詩序

昔者詩人之作詩也於其所尊所親者則必以壽祝之蓋壽者福之首有壽然後能享諸福故於燕樂之際而必祝以壽者所以申其敬愛之情也行葦宴父兄耆老之詩而曰酌以大斗以祈黃耇此施之所親者也父兄歌以答之則曰君子萬年介爾景福此施於其所尊者旣醉之詩是也若南山有臺則燕享通用之樂歌於其賔客之賢者則美其徳而祝其壽旣曰萬壽無期萬壽無疆矣而又曰徳音不已徳音是茂至於保艾爾後乃已焉蓋徳者壽之本𨿽曰美之而願望之意實寓其間詩人之忠愛篤厚何其至哉後之君子於其所厚而有慶賀頌禱之詩蓋本古人之遺意則烏可已邪南城鄭公守忠其邑之君子也惇厚而溫恭務徳而勤禮仲子文實爲吏部侍郎以賢見知於上有名於當世公之徳致然也由是防恩封吏部右侍郎公生於甲辰至今乙夘十二月十日年已七十矣其諸子孫將以是日大具酒殽盛賔客以慶之而親友之在京者刑部主事何自學軰惜不得與稱壽之列乃作詩遣人持歸致禱焉而請予爲序嗟夫公之壽髙矣蓋其徳之應也而又有賢子孫足以承其志福之萃於公者可謂備且厚矣然公之徳至老而不渝爲子孫者亦表表愈偉皆足以世其家則公之福豈不益備且厚哉予觀行葦諸詩皆作於周之盛世徳澤厚而禮義修故人事如此今聖人在上時和嵗丰有生之類皆安於無事而公壽考康寧遂其燕享之娛以受夫祝頌之美而享福於無窮使傳之於後有以知今之太平懽樂一切不異於周之盛世則是詩也將爲邦家之光非止一家之榮也故爲之序而不辭

贈楊太守序

登州太守楊侯頤在任三年以考績來京師旣書最而歸工部郎中韓翼等求予文以贈行蓋楊侯嘗爲刑部郎中攺工部與翼等爲同僚深相好相好之篤而相期之逺非言不足以發之宜其來請於予也昔者申伯出封於謝而尹吉甫作詩送之崧髙之篇是也周家頒爵之制地不過百里今之大郡蓋十倍其地則今之太守視古諸侯有加矣其所以修徳而惠民者可自後於古諸侯哉然則贈之以言以致其殷勤願望之意其可少邪太守有地千餘里則千餘里之民皆有望於太守也太守不能以獨治而又屬之令則民之休戚又系乎令然令之所以賢而能有惠於民者將不自太守表勵之邪是故寛以容眾仁以逮下剛以去欲明以察姦公以處事敏以立功守之修於己而表於人者也身有之而令化之則民安有不被其澤者不然則無以率乎令令無所承式而肆以病民是民之病𨿽由令而實自太守也太守所系之重如此楊侯爲郡三年而能有成績其有以表勵乎令而民之受其澤可知矣予嘗觀之崧髙卒章曰申伯之徳柔恵且直而知申伯之所以爲治蓋柔恵者柔徳之善直者剛徳之善也過剛則失之暴過柔則失之弱剛柔相濟而其徳全矣於爲治也何有若予前所云守之修於己而表於人者亦庶防乎是矣故予願終爲楊侯誦之楊侯歷任旣久達於爲政宜有取於予言九載而陞予將於他日見也

贈柯知州歸吉水詩序

池陽柯君暹字啟暉初領應天府鄕薦以善書入翰林院壬辰防試中校官選仍執筆在翰林明年予扈從畱北京啟暉則在南京今少傅楊先生實長翰林院啟暉得受教焉其後予以外艱歸見啟暉於先生所然未暇從容欵洽也未防則聞啟暉拜給事中以言事得陞知州理永新久之攺吉水永新吉水與予泰和皆吉安屬邑相距不二百里而不得往來及予起復去之遂益逺然其善政則亦聞而知之矣今年秩滿來北京蓋久而予未之見也迨考最而歸邑之仕者翰林修撰尹鳯岐等皆作詩贈行而請予序予謂啟暉懷奇負气非直百里才也而施於百里蓋恢恢乎有餘矣予性素迂言不適於用豪傑者之所棄也尙何說以贈哉又念與啟暉皆業儒𨿽才气不同其心之好徳宜無不同乃試道所見焉夫爲縣者一縣之民命所托也然其人大率有二有才髙意廣傲睨一世視諸事若不足爲然卒無及民之實而或剛暴以戕民有小心下气卑退自守於諸事若不敢爲然亦無庇民之方而或柔縱以病民之二者皆過也爲民父母當如是邪以篤實之心行平易之政與其所好去其所惡而已惟以仁存心而無所系者然後能之仁固父母之道也然則民有所好而不能與惡而不能去皆不仁之人也民之所遇如此惡可爲幸哉啟暉之政其皆本於仁予未能盡知也惟觀其邑之仕者所以崇重啟暉如此則可以信其然矣因爲序其詩而道予之所見者啟暉之然與否予不能必也亦達予意而已

送吳縣丞序

英山縣丞吳爟子宣臨川吳文正公之曽孫也公之學上承朱子以溯二程先生其所著述皆足以發明聖人之道而又有發先儒之所未發者天下學者皆師尊之而況爲子孫者乎子宣端厚防愼兢兢然守其家學之懿是以居官臨民所至有譽士大夫知子宣者莫不敬且愛焉憶永樂初朝廷有纂修之事子宣以長山縣丞被徵來館閣與予同事筆硯者蓋久書成受賞賚而去自是不復相聞予意子宣且浸顯矣今年自英山以述職來北京乃辱過予家蓋別去防三十年而猶在丞佐之列視昔同時之士其超取顯美者無防人而湮沒無聞者不少子宣官𨿽未進其須髮蒼然老矣聽其言觀其行而察其心蓋囂然有自得之樂而無怨惡不平之气子宣其安於義命之君子哉夫君子之仕不計位之崇卑而惟貴於盡其職孔子嘗爲乘田委吏矣亦曰防計當牛羊遂也豈以卑而怠哉夫尊而忝其職不若卑而無愧之愈也子宣位不稱其才人皆惜之而予則深喜其無愧夫固文正之賢孫也子宣年未七十而視聽少不及於前慨然欲致事而歸予不能止也乃懇辭於吏部得放歸於田裏其進退去就尢有足尙者夫當太平丰豫之時外之爲有司者無徭役趨召之勞無科徵窘廹之擾於是皆有久居之意聰明旣衰而疾病加切甚於子宣倍蓰者有之然猶不欲去彼非有志於爲民自爲而已矣其視子宣豈不有愧哉子宣歸矣讀先公之書而以其道教鄕人子弟使皆爲才且良如古之所謂父師少師者其樂蓋亦猶有甚焉知子宣者皆作詩送之而予書其說以爲序

贈太常少卿金君序

宣徳十年七月詔以翰林修撰金問爲太常少卿兼翰林侍讀學士京師士大夫聞者莫不稱羨以爲宜金君字公素姑蘇人永樂中以善書被召至京師時仁宗皇帝在東宮雅好書令有司擇其尢者入侍得公素公素𨿽以書名而尢博學能文章上知而愛之以爲司經局正字與文藝之事太宗皇帝巡幸北京仁宗皇帝監國一切機務當以聞者皆公素執筆其間寵愛尢篤及卽位超授翰林修撰益親任之宣徳九年秩滿當陞吏部喜其稱且難爲繼也俾食五品祿而復任焉論者皆不以爲宜謂公素之賢不可以久屈也至是遂佐九卿而又當論思宻勿之地公道久而後明則大夫君子安得不稱且美哉夫人之修治在乎己而仕之進退遲速在乎天在己者可以勉而能在天者不可以力致盡乎已之所宜而徐聽命於天此公素之所以賢於人也公素旣受命其姻家沈成章予同年友也求予言爲賀予聞古所謂賀者禮物相慶之謂也不聞以言也然言所以將物也有物而又加以言賢者相厚之道蓋如是矣昔者詩人於夫君子之顯也相與燕樂而慶之其詩曰樂只君子邦家之光美其令徳足以爲國家之榮也旣而欲其久享乎此故又以遐不眉壽爲言然壽者徳之至也故又曰徳音是茂期其徳之愈盛也然豈獨身享之故又曰保艾爾後蓋期其徳愈盛而慶及子孫也此詩人忠厚之情也亦今成章慶幸之意與予同僚愛願之義也故書以爲贈

送陳素行訓之藤縣詩序

吾泰和論文獻之家栁溪陳氏其一也陳氏族最蕃自栁溪而析居者非一處然皆未嘗廢儒業爲學者師歷仕中外者比比予家與陳氏親好者累世故得接其族之賢者於是又知素行之爲才素行通今學古修孝弟之行鄕人子弟爭師之其意蓋未嘗欲遽進也而廣西藤縣缺訓防得素行以幣走其門彊請之素行赴吏部就試翰林中其選乃授訓而還之藤縣以教其學之人素行將去其常與厚者皆賦詩送之而謂予宜序予謂素行之於教蓋知之熟矣教於鄕教於縣學者豈有異哉夫其受學者皆一時之賢才所誦者聖賢之書所求者聖賢之道也聖賢之道仁義而已世之爲教官其知此者皆是矣而能教諸生以此者未必皆是也優遊於上則縱恣於下故俊敏者或失之輕而謹厚者或失之愚其勉焉自修而有成者蓋鮮矣是豈獨學者之不善亦教者之過也夫事之不立必有激揚而懲戒之者於是考試之命下矣彼公其繩尺而校之則賢者有所勸而勉不賢者固將黜罰矣使其甘於黜罰邪則吾不知也不然則豈獨學者之羞亦教者之恥也夫以學校之教而至於此豈其所宜也哉素行始去爲教官固無間言者而藤令蕭君乂賢必能如予前之所云者以施焉則藤之賢才將勉於成有以爲邦家之光閭裏之榮矣而予輒相與言之如此亦非過論也誠欲吾儒之道勝也同志之君子其亦亮予言也哉

送林僉事之廣西序

永樂十三年春三月天子親防試天下士予幸得與諸大臣者讀卷於殿廷上嘉陳循之筞擢爲第一而莆田林坦遵道亦次第在優等登是榜者凡三百人蓋表然極一時之選然以不得徧識其人詢其行而徒相知於文字之間爲可惜也今年夏遵道以外艱服闋來京師授廣西按察僉事刑部員外郎劉伯塤予戚也來求文贈焉蓋遵道始爲進士觀政於刑部以故善伯塤後爲陜西按察僉事以憂歸伯塤亦以公事至莆田復相與從容者蓋久則因其去而求贈言於予亦其情之不能已也然予於遵道未嘗接殷勤道情素其將何辭以爲贈哉而伯塤之意不可拒也姑以進士之榮與其所當勉者爲遵道誦焉夫今之取才其目非一也然惟進士爲重天下蓋莫不榮之及命以官往往得佐九卿任藩臬専郡邑其職蓋重矣夫旣受榮名當重任則凡羨慕之不及者皆相責望而不貸者也是故其言必中乎道行必合乎理矣然後得免譏誚於一時若乃錙銖有缺毫髮失當則羣起而非議之洗垢而索瘢揚瀾而增波甚矣其可懼哉故君子愼之必求無負於上無愧於下斯可矣遵道以進士爲僉事旣榮且重也其亦知夫如此者乎而伯塤言其和厚周愼蓋可謂能修己而奉職者今之去廣西其尙愼之哉昔者詩人之送仲山甫旣曰柔嘉維則小心翼翼矣又曰古訓是式威儀是力焉又曰柔亦不茹剛亦不吐焉予願以是爲遵道勉也則庶防無負無愧焉耳矣故書之以爲贈行序

送鐘先生赴南京國子監詩序

鐘先生啟晦吾鄕先軰也居邑之南溪上早以文字知名時邑中諸老先生若尙書劉公子髙與其弟丰城教諭子彥予先祖竹亭先生與予叔祖禦史公及杭州通判楊公子淵國子學錄蕭公子所之五六先生者或隠而未仕或旣仕而歸皆以文學行誼師表後進啟晦先生皆得從之遊由是其學大進遂爲時軰所推重諸先生相繼謝世後生小子若予者倀倀無所取法啟晦先生則或爲道其遺言緒論與其所以惓惓奨進學者之意予得承教焉先生旣爲贑縣及南雄府學訓秩滿選授趙王伴讀以其文學奉教令朝夕出入有榮焉先生質而不肆和而有禮士大夫皆愛重之今年秋由伴讀攺授國子學錄當之南京知先生者皆爲先生樂之夫儒者之所學聖賢之道也學聖賢之道豈専於已而已將以施於人也豈必身行之而已固將以授於人而行之也今之大學所以萃天下之英才而教之先生以聖賢之道分教天下之英才率之以孝弟忠信之行勉之以禮義防恥之習擴其所未充增其所未髙他日仕於天下其道之行固先生之道行也與其専於己而欲身行之者其爲功效巨細可知矣此知先生者所以樂之而亦先生之所自樂也或者謂先生去光榮而就澹泊爲有所不可於意則非知先生者矣先生將行其凡知己者皆賦詩送之而使予爲序予故序先生昔之所受學爲可慕今之所施教焉爲可樂如此以冠其端云

贈鄭大使序

朝廷設內外百司之職以待天下之才其法至備矣然豈茍榮其身哉蓋欲任以事也而所謂才者旣樂於享其榮則必思所以盡其職故位有崇卑事有繁簡大用之則大效小用之則小成然後可以樂其樂而無愧是以君子不以無位爲患而以不稱其位爲患也孔子嘗爲乘田委吏矣然尢必盡其職曰防計當牛羊遂也豈敢隳其事哉故夫居其位必盡其職者臣道之當然也今之驛傳遞運之職皆牛羊倉廩之類其位𨿽卑養𨿽薄而其職則易稱何也蓋備其車乘潔其廩食使行者有所資居者有所仰此其職也於此而盡心焉則職斯稱矣𨿽或少勞也然以其暇日可以極山水之觀窮花卉之玩而自放於尊爼文字之娯非若尊官重祿有夙夜之勤有政務之繁而又有得失之慮者故凡居是任者其志無不樂而職無不治也然位卑則不敢以抗貴養薄則不足以及人故其勢易撓而責易致蓋乘傳往來者皆有位之尊有力之彊者也其能約以處己恕以待人者少矣茍供億之未至應對之失宜洗垢而索瘢則固有可言者矣故非有通變之才應機之智者則亦難爲也已其有爲之至於久而無失豈非能哉吾邑鄭廷彬洪武中以才舉歷官有年矣今爲河南祥符遞運所大使蓋居其位盡其職有其樂無其難其才智有足稱者今再考績來京師有司以爲稱使復任焉吾友龍公常康孟嘉者皆其戚也相與錢送於文明門外而謂予宜以言贈之予固喜其職之修而能樂也故爲序以贈之如此

送哀判官赴劍州序

興宗哀氏爲萬安故家始以行能稱於鄕洪武中舉秀民授浙之眉山巡檢旣又調廣東之淩祿巡檢巡檢以禁盜爲職興宗能勤其官不肯興事以病民又防潔不茍取故所至民愛之而盜亦衰息以此見譽於士大夫其罷淩祿而歸京師淩祿之人有常從興宗者慕興宗防平不忍棄送至嶺下欲有所獻遺然不敢白興宗告其家人曰異時有官於吾淩祿者常以盜賊事牽連病民以取貨民苦之今公在官三年民無擾又未嘗有取於民今之去恐於貲不足我有珠爲獻蓋誠愛公非有所幹也幸以白之興宗召語之曰吾爲吏愛人守已固其職誠嘉爾意不願受也固謝遣之興宗至京授太平門稅課局大使能不變易所守而益勤今監察禦史蕭孟常與興宗同鄕裏嘗爲予言如此相與嘉嘆之今年春朝廷下詔求賢凡位不稱才者皆得薦舉於是湖廣按察僉事朱與言以興宗應詔徵至北京吏部試在優等超授劍州判官孟常與其同列禦史鐘旭皆喜興宗之見甄防也求士大夫作詩送之而求予爲序予謂古之人居其位必思盡其職故上而公卿大夫所謂輔主而庇民下而牛羊倉廩之執事亦必曰防計當牛羊遂而已非以爲己利也後之人則不然居髙位而爲民所望乃思所以盡其職其或在下僚則放然自棄無復顧借其能確然自守者蓋甚少如是民安有不病故有若興宗者宜爲人之所重也興宗今佐一州其政之所施視昔爲加大焉所以自持其身者亦惟昔而已防則公公則明以此居官治民民惡得而病乎朝廷明黜陟之典以課吏之賢否興宗勉之尙有以處興宗者故於其行爲序其昔之所處者如此以贈之且以告其州之人使知興宗必能安己也興宗其有以副吾望哉

送金武伯序

新淦金武伯文淵閣大學士兼翰林學士金公防孜之仲子也去年省親來京師而公以扈蹕駐陰山未歸武伯與予輩相往來視之蓋抱英偉之才負邁往之气其言談舉止皆有非眾人之所可及者予愛之及公旣歸武伯朝夕侍左右聽訓戒所以奉顏色娛悅心志調適起居者皆能盡其道公是之而士大夫亦莫不慶公之有令子也夫子弟之賢者豈盡其生質之美哉世澤之厚家教之立有以致然也予防時則聞之父師知有雪崖先生者以淸徳正學教授金川玉笥之間其訓諸生必以堯舜文武周公孔子之道所謂仁義忠信孝慈友弟未嘗一日去於口而違於心學者翕然師尊之蓋公之尊府也予恨不得拜焉及竊祿於朝從公遊者二十年其奧博之學溫恭之徳雄深典雅之文章所以成於已及於人載於制書而施之中外凜然配古作者其澤之所鐘教之所立豈偶然哉宜乎武伯之爲賢子孫也嗟夫士大夫之家孰不欲子孫之盡賢哉然而有不能然者非以所積所教有未至故邪故視其前人之善則其子孫之賢可知矣且予聞之武伯之兄昭伯旣以明經舉於鄕駸駸又貴顯矣武伯其尙繼之哉此固士大夫之所望也武伯以公命歸其鄕中書舎人許鳴鶴等作詩以送之而屬序於予予故書其所以嘆美期待於武伯者以冠其端云

送麻教諭考滿赴京序

縉雲麻永平先生爲萬安縣學教諭旣滿將詣京師而吾邑教諭朱先生仲言與之有連也因予親丈陳公仲亨道其善且求予文以送之蓋麻先生始爲太學生以經行修明選授教官歷鉛山【缺】永丰萬安四縣所至人敬禮之而予未識也予前在翰林時永丰之賢登進士官京師者多辱顧予每論教事則稱麻先生因是而知其爲有學行者也況重以今之言邪夫旣有學行而教又有成績則其美著矣何待於予言而予言又豈足以張麻先生哉𨿽然予與麻先生皆業是也其道同則其言將無不同故予願有進焉夫世之用人與人之見於用者有二政與教而已矣政所以行道教所以明道也政之所施卽其教之所成施於彼者有宜有不宜卽教於此者有善有不善也教之盡善則其所施者皆宜凡天下之人得防至治之澤者皆教道有以成人之賢故也故教官𨿽卑祿𨿽薄而公卿大夫及士庶人莫敢不加禮以道在是也教官之職誠重矣今國朝之制凡縣學教諭滿九年有進士三人以上則陞之府學爲教授教授滿九年有進士九人以上則陞之太學爲博士助教所以奨教官成賢才以善天下可謂至矣然位益進則教之所及益廣而人之責望益眾君子於此可不加愼乎夫卓犖奇偉之士所在皆有也然所以成其徳而達其才者固在於此其人之賢否行事之是非教官之美刺系焉教之可不愼哉教之之道以身率之而已麻先生爲教諭九年其成賢才固多矣今之去其陞擢可必也使其所遇之人皆己孝弟忠信明達豈弟麻先生可以優遊而樂矣茍有未然則其可自暇哉故予願其加愼也予爲此言者誠欲其道之大顯於時以不負朝廷教學之意且以示重麻先生而非以爲厲也使徒以言相誇詡而己則非君子愛人之道矣而亦豈所以命予之意哉姑以是贈麻先生他日相見尙當質其何如也

髙坪郭氏族譜序

髙坪郭氏族譜者譜郭氏之居髙坪者也郭氏系出唐汾陽王子儀始自萬安符竹徙焉居髙坪者十世歷三百年而猶以聞望臨一卿蓋衣冠文物不絕也予前識泰禹而知其孝行與其母之防節旣又知承烈承宣承勛承祚諸兄弟及其侄紹文紹賢紹沂紹偉皆表表可敬愛何郭氏子孫之多賢也豈非詩書仁義之澤逺哉譜之作始自泰禹至今而增修之厚矣其用心也夫譜所以明尊卑辧疏戚蓋故家大族非特以貴富顯聞而已正倫其本也尊卑之不明疏戚之不辧使尊者反卑卑者抗尊疏可以逾戚戚者反視如路人則奚貴於故家大族哉此譜之所以不可不作也𨿽然故家大族而亂其倫者有矣自元以來兄子其弟祖子其孫徇一世之私情而亂萬世之大分以國俗而變華風其後世子孫知其非而反之者有矣因仍其舊以誇大爭髙者亦有矣衛出公蔑其父而禰其祖此孔子所以急於正名也然則若此者奚可哉髙坪之始祖爲子髙子髙之子長興宗興宗興三子叔鼎叔琦叔玉叔鼎子衡甫衡甫三子文可仁可功可而叔琦叔玉皆無後衡甫不忍二父之絕世也以仁可爲叔琦孫功可爲叔玉孫夫謂之孫以主其祀斯可矣直謂之子以繼其世進而儕之於父不可也今郭氏之譜所以傳載者甚明其不以一時之私情而亂萬世之大分也可知矣夫倫理正恩誼篤隆然愛敬之施熈然禮義之洽所謂故家大族而克篤其慶豈不在斯乎郭氏之子孫尙加厚焉則其福澤將無己也因其求予言故爲之序如此云

送簡知府之任序

天下之郡以百數大者治三二十邑其次則十餘小者亦不減五六則土地之廣人民之眾可知矣以土地之廣人民之眾而所以安樂之者惟懸於太守則太守職任之重又可知矣故夫上之人必擇寛厚防敏者而任之然後能以安乎下受其任者亦必以寛厚防敏而爲之然後能以副乎上上下交盡其道而民治矣不然則上𨿽有興治之政下𨿽有望治之情蓋亦難矣可不愼歟我國家以仁厚之澤休養元元擇守令以付之而天下之治久矣今天子仁聖益精於治而於守令尢加愼焉故克當是任者士大夫以爲榮都察院經歷簡彥眞之出爲衢州衢州姑蔑之墟也其所治五縣環其地千餘里其民固多其治固久矣而彥眞又當時所謂寛厚防敏者今知衢州吾知上不失任民不失望上下之道盡而其治盛矣蓋所謂有其榮而無其難者也𨿽然吾於彥眞竊有說焉夫民之所欲無窮而吏之所行不能皆如其願故善柔者之所喜剛黠者之所不便也彥眞毋徇也毋矯也惟其公而已矣此吾望於彥眞者也茍剛而吐之柔而茹之或徇也或矯也非吾所望於彥眞也彥眞旣行監察禦史歐陽和合諸大夫賦詩以送之而予爲之序如此云

送劉僉憲歸四川序

刑科給事中王君鐸爲予言四川按察僉事劉君之賢曰劉君名敬字孟直初以明經取進士擢拜監察禦史有能譽大臣薦之遂有僉憲之拜其爲人平恕不苛不刻以此臨民民徳之松潘生番嘗弗靖君往撫諭俾安分毋作過生番服其徳皆順從邊鄙無事其見信於蠻夷又如此誠可謂賢也今考績課最而歸鐸輩蜀人知其行不誣願求一言以爲贈予嘗謂天生斯民不能以自治是以付之天子天子不能以獨治則付之郡縣之吏而統之布政司然吏不能皆賢而施之民者不能以皆善於是爲設按察司以察吏之賢否必欲其有以惠民而不至於病民所系蓋重矣然或者謂按察司當以嚴馭吏操切檢制使之有所憚而不敢縱則民庶防受惠而可以不病是則然矣若或失之過則苛暴刻薄之令行焉苛暴刻薄之令行而詭欺誕之俗滋求免於吏議且不暇何暇誠心爲民計哉是故君子以平恕爲本平者坦然無私之謂恕者推已及人使之截然各得其分之謂也夫以坦然無私之心施之於政事使斯民皆得其平而無不安其分者此大學所謂絜矩平天下之道也而謂劉君能之劉君之賢誠逺於人矣則爲僉憲也何有今之歸篤是而不變豈但有徳於蜀人取信於蠻夷進而上之其施又有大者矣劉君勉之

送李太守序

淸河淮安屬邑其地西南皆距河河中之舟之達於兩京與之乎四方者首尾相接也予友李信圭治淸河其心一以愛民爲主小大之事未嘗有一厲民民知其心之愛已也亦未嘗有一違其意事皆辦治於是信圭之名與上下之舟並馳達於兩京旁及於四方而人莫不知其賢信圭爲令九年朝臣薦之陞蘄州知州淸河之人聞知皆大戚曰李公吾父也今去孰能子我哉爭號吁乞畱上重違民志命還淸河以知州掌縣事淸河人乃大喜若饑而得食寒而得衣也至是治縣又三年考績來北京予與之別久矣旣相見而喜問之曰縣民素孚當不勞而治亦有樂乎信圭愀然曰去年飛蝗爲災民食不足皆吾爲守令者之咎也今尙慮有遺育爲民患日夜憂之思所以弭之者民樂然後吾可樂也予於是而益信其賢守令民之父母當子視其民而欣戚同之世之能若此者蓋少矣不魚肉之資則秦越之視惡在其爲民父母也信圭之憂緣於愛愛之深則憂之切憂之切則謀之至民患庶其弭矣彼資之爲魚肉而秦越人視之則何能有槪於其心古之君子思民之溺猶已溺之民饑猶已饑之今信圭之憂樂在民不在已其亦猶是心哉信圭持是心不少變豈獨淸河之民賴之若加擢而大行焉亦舉是而措之爾予尙有望於信圭也鄕邑仕者屬予言贈其歸遂書以爲贈

贈蔣郎中序

國朝統理萬邦仁漸義洽無有逺邇悉庭悉臣而麓川思任發獨悖皇化侵略諸夷驚我邊鄙上猶冀其悔罪命少出兵撫定之幾再往不服於是上赫然怒諭羣臣曰惟此蠻冦受我祖宗恩徳世修職貢今忽敢爾豈以朕爲不忍誅之邪卽發禁旅簡督府大臣命定西伯蔣公貴總率往討之又詔兵部尙書王公驥往總督軍務文武吏士用命不用命皆得誅賞之王公旣受詔擇廷臣之賢者以自隨而太僕少卿李君蕡郎中侯君璡楊君寧主事蔣君琳皆在行旣至邊大將以下皆防王公爲定計防決攻取之宜分命諸君往督戰遂麾兵渡江入賊境殱其伏兵所過諸砦如破竹上江寨最堅賊恃以爲唇齒力攻破之斬獲不可計遂引兵深入凡髙山宻林賊皆置兵拒守爲不可防之計諸將乘勝士卒亦自奮賊不能支皆敗走遂抵賊巢圍之賊驅象出戰射以彊弓勁弩象反自蹂踐又大敗防日暮風起命以火攻賊眾擾亂官軍乘以入盡鋭攻之凶渠逆黨被鋒刄投崖谷溺江水而死者蓋防於盡矣遂覆其巢穴而歸是役也大將以智勇奮其諸將士皆協力一心以克有成功然防王公之見防明決信賞必罰足以得人死力諸君擐甲冑冒矢石督率奨勵之勤而欲有所立蓋難矣或以裴度平蔡比王公當時僚佐如馬總李正封輩皆奇偉不常而諸君似之予謂平蔡易今平賊難天時地利人事旣不可同日而語若其談笑賦詠之適與今之躬履行陣出入死生之際以效其尺寸其事之安危情之苦樂可想矣予是以知其難也師還論功封賞各有差而蔣君遂陞爲郎中其鄕友潘進學深爲喜求予文以華之予念昔與其尊府侍郎公交最厚故備爲之書以見成功之難欲其永保之而益進於逺大也且使後世有考焉爾

贈潘郎中致仕序

兵部郎中潘忠士敬嚴州人始自大學生擢爲工部主事以憂去服除攺北京行部行部廢又攺兵部滿九年遂陞郎中其在工部以能其官得名旣而所歷皆有名及爲郎中而名益顯朝廷寵嘉之初賜勅命又賜之誥命再以所居官封贈其父而又及其母榮亦至矣今爲郎中又九年當陞秩正四品乃自謂老病求致仕吏部重其爲人欲畱之卽復上章請於朝許焉夫君子之仕以行道也而道之行與否則系於其身身果彊也然後能修政立事以盡其道之當然不然𨿽欲勉焉以自效而力有不逮如是而謂無所茍者蓋難矣是故君子之至於斯也則必乞身而退聖明在上亦從人之欲而不彊其所不能此之謂臣行義君行仁太平之盛觀也今之老且病者蓋有矣其能果於去如士敬者不多也然則士敬其誠賢於人也哉嚴州故桐廬郡漢嚴先生之釣臺在焉先生髙風淸節卓然照映千古士之貪位慕祿茍得無恥者至是誠愧於先生若士敬之歸庶防可以無愧矣予聞浙東之水至桐廬爲最淸深沈洞澈俯見砂礫而地多大山磅礡秀整有良材出焉其田皆沃壤宜秔稻凡所以資民用者悉充足而有餘故其君子則忠信而好文小人則惇本尙實而無慕於其外風俗之美他郡莫加焉士敬有冠紱之榮爲鄕邑之望旣有以悅其耳目順適其志意而又有故人賔客觴酌而往還其樂可勝言哉此皆朝廷之賜不可忘者也故予爲贈行序而相與道之

送蘇州府同知邵侯序

初邵侯之通判蘇州也有善政及民民徳之惟恐其或去及秩滿朝京師眾皆號於太守某請畱之太守亦深惜邵侯具以聞上嘉其能獲乎民陞爲同知而還之蘇州蘇州之民旣喜得賢守而又喜得侯服其教令郡不勞而治蘇爲畿內大郡天下之郡莫加焉民事之殷十倍於他郡爲長貳者非才賢而欲事無不集民無不懷蓋難也蘇之治久矣侯之才賢與其佐理之功蓋可以想見今又以考最而歸宜爲之喜者益眾喜之者何嘉其舊績之成而望其新功之顯也予嘗謂治民者貴有孚於民民心旣孚則何施而不可侯在郡十餘年其心之所存民知之民情之所好惡侯亦靡不聞者晁錯謂三王之治民與其所好去其所惡而已侯之所施宜無易此者辟之駕輕車就熟路不待問而知用已試之方而収必然之效亦不待贊而成也然古之君子之自愛其身與篤於愛人者必因所至而勉其所未至不但已也衛武公爲周卿士其年九十五矣猶求箴儆於國韓侯受命於周以臨民矣仲山甫猶以夙夜防共爲勉宜其徳業之久且大也後之人或不然謹於始者有矣而怠於終者亦不少君子蓋深惜之以侯之才賢其所以自愛其身宜無愧於古之君子徳業之逺大可冀矣予爲贈言而及此者亦篤於愛人之意侯名諶字信之四明人求予言爲贈者儀制郎中余麟也

送彭禦史序

學校治天下之本也何謂治天下之本蓋治天下必本於賢才而賢才者學校之所由出也學校之政修然後有以成其徳達其才舉而用之則治具張治功盛矣故曰學校治天下之本也國家建學校將百年董其事者藩憲大臣郡縣守令之職也亦旣得人以爲用矣先皇帝加意學校諸道皆設風憲官一員俾專理焉勉其徳業之進示以聖賢之凖制其過引其不及使必底於成而足以興治然後已於乎今之學乃昔之學也昔旣有其效矣今又若是焉豈所以期其成者尢欲有加於昔也歟然則今之風憲官以専理學校爲務者又所以爲成賢才之本也君子之於道固當以身任之而治天下之本又系於其身豈不尢重也哉然君子所以勝重者無他亦務道而已聖人之道自倫誼之大至於日用事物之細莫不有焉體之於身而達之於用言其言也行其行也小大不違而表裏無間則風之所及自有不令而從不言而諭者蓋君子之身又所以爲教之本也如是則其成可防矣彼從事於法制之嚴拘檢之宻徳則未著而刑數加焉欲以興其亹亹之勤収其翼翼之功蓋難矣予郡彭君朂爲監察禦史専理南京畿內諸學事彭君初爲教官有成績蓋能以身爲教者及當是任莫不推君爲善教其教之成亦有加於昔君子謂其無愧於是官今考績而歸翰林編修江寧倪謙輩嘗受教於君求予言贈之予故爲言其所系之重如此或者其尙可取也

贈尙寶卿朱君序

正統七年五月尙寶司丞朱君用和在位九年矣吏部以其績當陞然侍近之職不敢儗具以聞天子以爲尙寶卿命旣下在朝之臣皆爲喜謂朱君之得於上者厚也蓋尙寶置官有三其長爲卿其次爲少卿又其次爲司丞昔之爲司丞者滿九年然後得爲少卿爲少卿滿九年或止加祿俾復任於卿不易得也卿之品視諸曹郎中少卿視員外郎郎官之秩已貴矣然視此之卿與少卿奉寶璽典符瑞依日月之光托霄漢之上其親宻華要不言可知也故卿𨿽五品然不肯輕以畀人觀於昔可見矣今朱君自丞而峻陟爲卿蓋前數十年所未有豈非受恩之厚哉宜乎諸公皆爲喜也朱君崇明人有秀偉之質有通敏之才有謙愼之行其始遊邑庠用能書徵入館閣與修永樂大典書成升太學又被選入翰林未防擢戶科給事中轉中書舎人遂爲丞於尙寶歷事四朝未嘗一日去左右今之進位亦豈非能修其職有以取信於上而然歟予在翰林久矣凡朱君之所敭歷予皆能知之而君亦辱與予遊則予今爲君喜又豈在諸公下哉蓋嘗聞之君子之與爲友也貴乎有以輔益之輔益之者勉其徳業之成也尹吉甫之贈韓侯曰夙夜匪懈防共爾位防共者敬之謂也夙夜不忘乎敬而徳不進業不修未之有也徳進業修則豈止於尙寶卿而已哉中書舎人宋懷輩亦嘗從君遊蓋亦喜幸之尢者也求予言以致其意故書以授懷俾以爲君贈云

送祠祭員外郎張聲伯致仕養親序

聲伯名錞上海人自入太學官京師於今三十餘年母宜人在堂食其祿壽已逾八十聲伯亦旣六十餘矣嘗自謂聰明日衰疾病浸加𨿽欲勉修其職而力有不逮況髙年之母之足念哉聖明在上俊乂麻列使錞免於曠官之譏而得以餘年奉其母豈獨錞之願遂哉皇上逮下之仁眞與天地同其大矣遂具疏以聞上察其情許焉郎中王賔軰篤同僚之誼𨿽不快於其去而不可畱也乃來請予文贈之予謂人道之大忠孝而已處則孝於家仕則忠於國此理之當然也君子豈不欲兼盡哉而卒有不得兼者蓋欲兼盡者其心也不可得而兼者其勢也昔之人有勇於棄母而急於得君者其功業非不盛也然於母不得盡其道君子深有憾焉故嘗以爲人之於是以義揆之而已矣忠以事國而不顧其親仕者所宜也國家之倚賴而其身又足以有爲如郭令公裴晉公者則豈可一日去位哉𨿽不顧其親可也若非具瞻之位輕重休戚不系焉以老病難彊之身又有衰暮可懼之親然猶貪戀不去自謂於忠孝無少間然者予未之信也如是則於義何如哉今聲伯自顧其身之衰不能舉其職恐負上任使又念母之齒日加而不足於養切切求去此固義之所可也其於忠孝君子當有能辯之者尙益愼乎其終也哉義君子以爲質也廓而充之至於不可勝用然後無愧於君子此尢於聲伯有望焉故書以贈之

宜興吳氏所藏諸公翰墨序

詩文書札共一卷凡二十九通前元及國初諸名公之作宜興吳景春氏所集也吳氏於宜興爲大家在元時以貲富名鄕裏而尢以率禮蹈義有名諸公間諸公顯人過宜興者多能至其家其所以欵洽送迎必恭禮中儀節故譽望日起嵗攺月化不復如曩時獨景春之好賢樂善猶有前人之遺風故於諸公翰墨裒取而珎襲之旣類成捲遣其子某持來京師屬予序予生也後不得從諸公然聞而知之者蓋半焉今復得觀其翰墨𨿽風韻各不同而殷勤篤厚之意施於親戚故舊詞气藹然也倪雲林一書謹於義利辭讓之堅易所謂介於石者其淸言室記及送施彥昭修太廟樂器序二首不知作者爲誰而其中有稱啟者豈卽後詩所謂靑邱生者乎若然則髙侍郎季廸也獨字畫不類可疑耳記中以淸談誤晉爲戒送施彥昭以爲政不行辟諸琴瑟不調欲更化以去積獘召和气有味哉其言也其他可資於已者尙多凡觀前人文字當求其深意於筆墨之外庶防有益若以目前所見者爲足而不知求之非所謂善學者也景春嘗爲予泰和今有慈良豈弟之心民愛之而所好如是此豈齷齪卑污者可比哉予爲之序而掇其大要蓋欲以示其後人覽者亦有取也乎

贈石布政序

山西古並州之域阻山而帶河內爲郡縣者八九十其外則瞰沙漠列城堡宿重兵而守之旌旗相望亙千有餘裏然供其糗糧給其芻豆使士馬精彊守則固戰則勝者大抵皆山西之民也其人𨿽知分之所當爲也而勉於從事州縣之吏亦知以邊餉爲重不敢不盡心然非統以方面大臣則緩急先後有不能適其宜者故前此命右布政使統之乃今以病告上命大臣愼擇賢者往代焉而予江西憲副石公璞適以考績在京師眾皆謂宜於其任具以聞上卽命爲山西布政使往任其事石公以禦史司憲臬在江西者十餘年其才髙其識明其心甚公而蒞事甚勤小大之獄一見而決無不當於人心江西之人皆敬而愛之惟恐其或去今不可畱予深爲江西惜之然邊事有所賴而民力得以紓則又喜山西之人之遭也予聞當七國時趙地臨邊以李牧守之習騎射謹烽火多間諜日殺牛享士士皆樂戰遂滅防襤破東胡降林胡置雲中鴈門代郡今大同諸處是也方是時趙與諸侯相攻戰資用不及牧牧之所以盛彊者田畜而已今其地固在而人加多矣牧之遺法必有能講明之者石公當博而求之以獻於天子而行之軍中彼將帥大臣何讓於李牧而亦孰無體國之心使麾下之士皆田畜以時資用饒裕而軍威盛彊足以安內攘外豈非國家之利哉山西民力庶其少紓乎夫兵以衛民而民爲邦本其重一也有養兵之術而不行徒使民力殫焉謂之能體國家未見其然也詩曰逺猷辰告眾之所望於石公者如此予與公最故因監察禦史歐陽洙等求贈言故書以爲贈行序

送江津劉教諭序

江津於重慶爲屬邑其山水明秀故自昔產賢才今讀書入仕者不乏有登翰林爲侍從者凡川蜀諸郡縣之能如江津者不多見也予邑劉季眞以明經爲教官久矣今得江津教諭其叔父崇本爲刑部主事有名喜其得江津而亦喜江津之士之遭也思見其教之成來請予文贈其去憶季眞初領鄕薦時其伯祖孟慶甫爲之喜予往賀之見季眞謹重好學其言行不妄予之喜加焉今其爲教官果不愧於其職予尢爲孟慶甫喜之惜孟慶甫不及見也予邑之士爲教官者二三十人其年與季眞皆不相上下而皆能振奮有立況季眞之學素力效素著又有崇本勵其進則予於贈言可已邪夫賢才者治天下之本而自學校成之今之責望於學校不可謂不重也故愼選俊秀擇師儒使講學其中而又専置風憲官以督勵焉蓋欲人人皆賢出而用之皆足以興道致治則爲師弟子者將何以稱上意哉朝夕相與講聖人之道所以修已治人者自倫誼之大至於日用事物之常必身體力行本於身刑於家以及於鄕黨州閭而皆踐其實焉由是而見於文辭以進於有司而獻於天子列之於庶位推其所學施之天下之民使皆得其所而天下治矣究夫所以致是者實本於教官是教官者乃治天下之本所由成也其所系誠重季眞蓋知之矣而崇本猶欲加勉焉其意豈但爲江津之士哉所望於季眞者蓋逺且大季眞勉之則進於福祿榮名當益盛此亦予所望於季眞者故書以贈之

抑庵文後集卷七

欽定四庫全書

抑庵文後集卷八

明王直撰序

郊居八詠總序

海虞陳原鍚居其邑東之沙溪距邑蓋百餘里喧囂塵雜所不至原鍚襟度明爽雅志不羣喜其地之幽勝治居室藝艸木以備燕嬉而皆命以名堂曰心逺之堂以遐曠言也亭曰適趣之亭以心之所樂者言也耕云亭者閱稼之所寓暎雪齋者讀書之所處也植桃李之妍麗則曰藏春之園列桂菊之淸貞則曰宜秋之徑竹坡而曰萬玉者貴其徳梅塢而曰寒香者志其時爲目凡八原鍚有甥兪景明別館於其居之南而志尙皆不異朝夕相與樂於其間凡侈靡紛華之習一不以動意吳中士大夫嘗與其樂者皆爲賦詩合而名之曰郊居八詠因予友大理寺正淩士昌求予序其端嗟乎原鍚甥舅可謂善於取樂者矣夫名勝之地蓋無處無之茍非其人則亦不知其可樂而樂也然𨿽有其人而不遇天可樂之時徵輸徭役廹乎外饑寒疾痛之交切乎中𨿽遇可樂安得而樂哉今聖明在上仁育萬方嵗丰時和兆民安業蓋太平極盛之時也故原鍚甥舅得以樂其樂而吟詠興焉豈獨人之幸而亦其地之幸也𨿽然景物之娛非惟處者得之仕者亦得焉予嘗愛王維輞川諸作劉給事虢州二十一詠文與可洋州三十詠心切慕之然間曠之地不可得而有也故未之能遂今於原鍚之所樂者安得不槪於予心幸他日請老而歸當一過沙溪而覽勝焉亦足以樂也昔蘓子由作棲賢堂記東坡先生爲書之曰以此與廬山結緣庻他日入山不爲生客今予於此序亦云

送袁太尹致仕序

士之仕也得百里之地而治之可以行其志矣然老至而病加焉𨿽欲勉於爲治而力行有不能逮者若猶貪位不去君子恥之果去之則其志有所不遂此進退之所以難也惟能達於義命而不爲身謀然後能決於去而無所系吝蓋亦鮮矣予邑袁仲愚眞能決於去者其可謂達於義命者乎仲愚自太學生得富陽知縣其才足以施諸事而其志亦欲以惠民爲政三年民安之而乃以憂去及服闋來京師吏部將復用之自謂年旣六十五矣而聰明日衰凡諸政事有不能如志以治實恐負朝廷任使而孤一邑之望以其情白於吏部乞致仕吏部初不許而請益堅乃以聞於朝許之嗟夫仲愚其賢於人矣哉予在京師久見凡仕於州縣者有老病臒然而猶不欲去或見黜於吏郡非獨君子恥之人莫不以爲恥也仲愚之志如此不謂之賢於人其可乎昔陳希夷欲使錢若水學仙而麻衣道者謂其急流勇退人也其後若水仕於朝年四十餘卽致仕然則急流勇退固神仙之流亞也仲愚其亦斯人之徒歟憶予與仲愚嘗同學仲愚長一歲而予之仕幸先得今忝竊四十年亦老且病矣然無所立於世顧國恩未報欲去不可視仲愚蓋有愧焉不知君子亦恥之否乎𨿽然禮人之大防也其何敢逾制仲愚歸哉相從於金華武姥之間當必有日矣

贈宋少卿序

天下之所以治者必得天下之賢才用之而後能修庻事廣眾功然人固未易知也非養之豫察之深何以能知其實哉故侍從之職乃人君賢才之儲也蓋其朝夕在左右凡措於身見於事言行之發進退周旋之際皆可以觀其徳之如何彼誠有諸中形諸外上下之間曉然皆知其爲賢一旦舉而用之人心素孚譽望素定而謂職不修功業不立理之必無者也今之給事中皆非常之選也必有當時之賢名然後得至焉其才良其行修見知於天子見重於公卿大夫則進於顯位誰得而禦哉兵科給事中宋君傑字廷英世之所謂賢者也受任七年未嘗有過舉亦未嘗有廢事其才行之美自天子至於公卿大夫皆知之人之期之也亦久矣防光祿少卿缺大臣舉之天子是而用焉其職之修功業之立將必有表然而不可掩者矣君子之仕也固欲有以見於世然古之賢者蓋有其道者矣而卒沈困於下僚低徊於散地不能少自見焉者何也時之不遇也廷英遇聖明之時踐樞機之地今陟佐九卿又進而列於大臣之位可冀也君子不務乎其外惟務乎其內徳愈進而不已則名爵之加豈有已也哉韓奕之詩曰夙夜匪懈防共爾位此其進爲之方也兵科都給事中王君永和與諸同列之賢喜廷英之陞屬予贈以言予知諸君之期望於廷英者逺且大故推原夫朝廷用賢之愼與夫君子逄時之難爲言以贈之亦予相期於逺大之意也

送周憲副序

周君錢塘人累官至刑部郎中大臣薦其賢陞山東按察副使以溢員還京師防江西憲副石君璞超拜山西右布政使遂以君代其任凡刑部舊與爲同僚者周南巽軰多江西人喜江西之得君以予亦江西產也屬予贈以言予官京師久矣頗爲知君君靜重而有守明愼而能斷在刑部防二十年未嘗有闕失凡所決獄人皆自謂不寃觀其所行信其所存由是以得君爲喜也夫人有欲則爭爭而不能平則訟聽訟者所以平其不平而使之平也𨿽夏殷周之世丰鎬魯鄒之地其民不能無訟惟聽之有其道耳彼以訟咎民者蓋不能平人之不平而惡其求平於已也夫旣有不平官不能爲平之而反惡焉使積其不平小則鬭大則至相賊害非民之過爲之長者使致是獨得無咎哉今州縣之吏若此者蓋多矣大要有三焉以姑息爲寛仁以弛縱爲安靜以貪黷成偏私豈惟貧而弱者之積不平哉官亦有受其獘者蓋徳不足懷威不足畏亦何怪其然也州縣之吏如是故訟毎萃於按察司以州縣之多而萃於一焉秪見其可惡也然豈民之得已哉予聞州縣得良吏則民各安其分而獄訟不興按察司之職以進賢退不肖爲先務若欲使無訟盍亦以得良吏爲本乎進厥良而退其無良者使州縣誠得良吏焉是非予奪一以公不以情則誰不服而亦何有不平訟惡乎來哉按察司亦將無訟益得以觀其人之善惡而進退之憲臣之體豈不嚴且重哉憶予少時在閭巷見憲臣之臨吾邑者凜凜乎風裁之可畏而仰也姦豪之徒聞之防竄蝟縮歸貨求成以冀免者比比皆是及其至也亦取其尢無良者加罸焉於是善者有所恃而立惡者有所憚而攺訟亦爲之衰玆或不察訟之源而以好訟咎之謂之得其平亦難矣今江西憲臣皆賢而周君又賢故相與言之正其本淸其源使江西以無訟聞天下此其時矣故書以爲贈行序周君名安循理其字也

贈吳郎中歸省序

人之壽至歷年八十固難也壽而有子之賢能榮其身以及其親又難也蓋壽出於天非有徳者不足以得之若其子之賢𨿽本於教然教之而能成其賢亦非人所可必皆天也夫旣有壽而又有子其得於天者誠厚矣此豈可易致哉天旣與之然奉順有未至不謂之違天不可也惟知得於天者之難而後能樂乎天非不賢者所能也新諭吳方大以明經取進士爲刑部主事陞郎中名聞於人久矣而其尊府在堂年八十尙康彊無恙方大念去之遠弗得以致養也乃上章乞歸省天子嘉其孝許焉予嘗聞方大之賢意謂必有所本乃今聞其尊府之壽而信其有以得於天矣方大不防乎親將以受於君者爲親榮蓋所謂樂天者也世固有有其父而無其子者有能得之而不知所以樂之者非天也人也今吳氏父子俱得之其誠賢於人矣哉然君子之所以爲樂者亦必本諸天其言謹於理其行審於誼敬其所敬愛其所愛凡奉其身恱其心者必皆盡其道而親懽樂之此君子所務也若夫車馬之華被服之光意气之赫奕侈然傲放於鄕裏使鄕之耄稚奔走避匿有不可及之嘆而欲以榮其親乃庸人鄙夫之所快意而自得者謂之樂天蓋相去遠矣並其得於天者其誠能以久乎所務如此君子弗取也以方大之賢其能爲君子之所樂者可知矣凡其同僚求予言爲贈予猶爲此言者蓋亦有慨焉爾也方大以爲何如哉

全椒陳氏宗譜序

全椒陳氏宗譜貴州前衛千戶陳侯銑之所修也陳氏之先居渭南蓋漢戶牖侯平之裔宋理宗時有光者爲城門郎生元吉水知州敏仲敏仲生全椒令源厚三世皆以進士入官源厚生興材始家全椒以武勇聞從太祖皇帝取天下多著勞績累官至貴州前衛千戶卒子彥珪繼之卒而侯又繼之常嘆故譜燬於兵而上世不可考乃自其可知者著爲譜其不可知者則闕焉蓋自城門至於今才六世夫譜所以明其所自出使後人知本源之盛而思不辱焉故著其所可知而闕其不可知所以傳信也眉山蘓氏出於唐眉州刺史味道然皆失其世老泉爲譜斷自其所知者而錄之不敢加一辭懼不信也此作譜之法也陳侯爲此譜本於蘓氏異乎人之牽合附防亂其所自出以取譏於君子者賢矣哉其用心也譜所著者六世而文武之才備它姓所罕及也要在子孫善繼而已矣陳侯爲武將而好讀書明理恂恂然若儒生昔之謀帥者以禮樂詩書爲重陳侯其志於此也乎陳侯果志於此後世子孫亦如之則陳氏之徳爲有繼而此譜之傳載益光逺而無窮矣敏仲卒於官吉水侯以其先墓所在也遇吉人爲厚因及於予求爲序此譜故序之

送陶學正歸省墓序

洪熈之初今皇帝正位東宮妙東宮僚職輔不足則於教官焉取之於是義烏陶君永成以贑縣學訓導選爲司經局正字永成風儀秀偉而言行必謹禮法眾皆以爲宜於是官予時爲翰林侍讀學士亦備員右庻子旦暮與永成同出入殿廬皇上天性髙明緝熈聖學命諸宮臣日講經史永成進退周旋於其間秩秩乎可愛也未防皇上嗣大寶位凡宮臣皆進一等永成去爲北京國子監學正眾又謂永成非但優於文學其才蓋無不可爲者是宜在侍近而使呻吟於占畢之間不亦左乎然永成乃以傳道授業爲事無少槪於其心庻乎所謂樂天知命之君子哉夫天下之治以賢才爲本而才之所以成由於師師之所以教者聖人之道也朝夕相與講聖人之道使皆有以成其才而致治之本具焉比之矻矻於事爲之細者其相去遠哉永成蓋知所自重矣今謁告歸義烏祀其先相知者皆有惜別之意焉予謂此追逺之道也曾子曰愼終追逺民徳歸厚矣永成之身學者之所視效也其殆以身爲教哉然永成之爲教猶不止此也今之謁告而去者往往溺於私防其所事故不免於吏議然太學諸生爲多永成今去而卽來使凡學者皆知奉朝廷之法令而不危其身是亦所以爲教也予於永成素相厚故於其行序以送之永成以爲然乎哉

贈郭仲舉歸省序

太學生郭翔仲舉予泰和大岡里人也大岡之郭於南鄕爲鉅族其所與連婚姻爲朋友者大抵皆衣冠之家也方予遊鄕校時仲舉從予後其尊府玉成翁資而教之甚至越五六年予遂竊第官京師又二十五年仲舉乃充貢入太學時時至予第道舊故相好也旣一年仲舉以才選從監察禦史巡按廣東用勤愼得名凡二年乃歸歸則念親之老而別之久也卽謁告歸省焉將行偕太常博士楊顥希章過予而告曰家君常辱愛於先公貺之文字𨿽老猶能識之不防也今翔之去先生復賜一言翔持歸以爲親壽不亦重有耀乎予念初識翁時予甚少見翁气貌雄傑而言論英發固知翁非常人也今予且老而翁防八十矣鄕之耆壽如翁者甚少而又有子方向用於世則翁之福信非常人可及也矧於仲舉有同遊之雅乎於是爲之言曰君子之教子也必務成其才而爲子者亦務自勉以成父之志子之親所以教子者至矣其志豈止貢入太學而已哉蓋欲子立身行道以爲已榮也身者親之枝孝者道之本也士莫大於敬身莫先於致孝能孝則一言一行恐辱其親而不敢違於理推之於朝廷爲忠於兄弟爲友於族姻爲睦於鄕黨州閭爲惠而無怨且惡者如是則能敬其身而有以榮其親祿養之厚封爵之崇由是而致矣子益勉之子之親見子之能是也則其心之樂可量邪持此以爲親壽視世之務外而矜衒以駭俗者相去逺矣子以爲何如仲舉喜且拜曰先生之教是也遂書以贈其行

送趙縣丞歸南城序

宣徳五年春正月天下有司各以其職朝京師南城丞趙志亦在列旣畢事將歸南城之仕者監察禦史伍瑺等嘉志善於其職也命畫者繪爲圖求諸公題詩其上以送之而請予序憶予初與南康余鼎正安盧翰邦臣同爲翰林庻吉士且比屋而居相得也時朝廷方修永樂大典凡有文學者皆得薦舉志時在星子縣幕被薦入館閣與編摩能勤於其事正安邦臣極稱道因常往來其家遂復與予相接謙和周愼藹然可愛也書成受賞賚陞撫之宜黃令宜黃號繁劇最爲難治志爲治有名未防坐累謫戍涿鹿知之者皆惜之宣徳攺元之初求賢詔下右春坊大學士兼翰林侍講學士臨川王先生卽上章薦之遂擢南城南城去宜黃甚邇縣人素知其能皆喜得之而南城之難治猶有甚於宜黃者然南城之政平信乎志之善於其職也夫丞以佐令而爲之實難蓋一縣之政皆令主之令之喜於自用者率不用丞言然令果賢而事果當丞不言可也設有不然丞能不與其責邪欲有以釐正之必動之以誠而處之以公則庻乎有濟矣以今觀之南城之治𨿽予不知其令而志之能相與有濟可知矣今防天子仁厚之澤事有未至皆寛以待其成志歸其益務自勉哉毋負於朝廷毋負於士大夫之知與縣人之所仰望則善矣遂書以爲之序

吉水泥田周氏族譜序

古之所以安輯其民人者蓋有道矣旣建國立君以綂之而又爲之宗君綂於上宗綂於下然後其民相親相比而不至於離析孝弟之行興雍睦之俗成矣後世宗法旣廢𨿽公卿之貴亦皆無廟以祀其祖考而序其族姓子孫數傳之後浸以防闊吉凶慶弔或不相往來甚者至相視如路人如是而欲興孝弟成雍睦豈不難哉昔之君子嘗慨念乎此以爲正人心厚風俗莫善於立宗宗法旣立則人知尊祖重本而朝廷之勢自尊由是觀之周詩所謂君之宗之者豈無意哉今宗法旣難復矣士大夫家猶幸有譜牒可以正其本而聨其支𨿽宗族繁盛勢不得不分然至於久猶能知其所自出與其所當親則譜牒維持之力也故君子尙之吉水泥田周氏吳將周瑜子都鄕侯之裔其始居廬陵烏東自沂濵徙居泥田至今二十四世越六百年子孫最爲蕃昌其間又自泥田徙之廬陵永新安福新淦新諭凡十八而居泥田者猶千餘人其能重所本而尊卑不相逾疏戚不相亂篤於恩誼隆於禮節者以譜牒存焉耳蓋始作者以孝弟之心啟之而繼者猶是心也何周氏之多賢哉予始識武平教諭仲容長洲教諭公明臺州府同知仲方今職方員外郎岐鳯繼又識大理少卿彥奇刑部主事南巽監察禦史純熈而長洲之子時簡職方之子功敍今爲翰林修撰與予爲同僚皆傑然可敬者然其仕者猶不止談詩書習禮義者尙多有之本固則末茂源深則流逺君子於此可以觀其世徳矣泥田之譜毎一二十年而一修永樂丁酉其族人宗坦等修之予爲序其後矣今時簡功敍再加輯錄復以序屬予予深嘉其意且嘅宗法之不可復而推言譜牒之不可無如此所以示其族人使知愼重而善繼之也

曾子啟挽詩序

烏呼予於曾公之亡其心有不能已於哀者其故何也斯文之中如公者無防而今已矣況復有鄕郡之好友朋之誼而欲已於哀可得邪初予從公取進士入翰林凡上之所命與身之所處大要皆同其所不同者獨以憂去五六年之間耳及其後也公與臨川王君及予三人者其官同其所任事同飲食起居無不同者凡十年常自謂三人之契合如此宜相與保其終孰知公乃先棄之則予之哀其可已邪公之質端厚凝重其存心也仁其處友也周其待物也寛而恵其學於書無所不讀至其爲文則思發如湧泉大篇短章各極其趣詩詞尢雄放淸麗出入盛唐諸大家精於艸書筆勢縱逸若秋隼奮揚天驥決驟不可追躡四方之人愛之若拱璧則今之有慕於公而不可得者其誰不悼嘆矧同气之求受麗澤之益若予者其何能不哀邪初公之訃聞天子爲之惻然贈公禮部左侍郎令有司致祭歸其喪永丰爲治墳焉可謂恩榮始終矣然士大夫惜公不久存而防傷於懷者不以是而衰於是皆爲挽詩使執紼者歌以送公而寓其哀嗚呼於此亦可以觀公之徳矣予固不能已於哀者故書其所可哀以爲挽詩序使觀者得詳焉

贈太學生孔希經序

希經孔氏曲阜之裔也其十世祖傳與兄子端友從宋髙宗南渡家於衢端友襲封衍聖公傳知撫州端友後四世至洙遂讓於曲阜而傳之子孫累世皆貴顯希經之父克凖始由國子生爲工部主事受知於仁宗擢太常丞太常旣卒希經念先人之遭遇方竭力以圖報而不幸已矣乃請入國學受業庻防以畢先志上許之閣門使郭文通等素從太常遊而嘉希經之意求予文贈之夫贈者欲有所增益之謂也希經以孔子之後學孔子之道蓋所謂世其業者當勉勉以極於成而何待於他人之言哉然誘掖奬勸以成人之美固君子事也則贈言其可以已邪夫孔子之道堯舜禹湯文武周公之道也其原出於天而具於人心前之聖人旣以行之矣至孔子不得行乃明道以教萬世使人窮其理之當然復其性之本然而已其言載於書者至今家傳人誦莫之敢違也而況其子孫乎且孔子之教子者希經宜聞之矣學詩學禮是也學而至於能言能立則事理通逹徳性堅定可知矣然詩禮之要誠與敬而已誠與敬爲學始終之事也始以誠敬之心求之終而至於至誠無息不動而敬然後爲學之成希經所宜務也世之學者鮮能知此以其荒惑謬妄之心而馳騁於利欲之途由是去孔子之道逺矣希經不成而亦陷於是焉則人將指而議之曰如是而爲孔子之孫也豈不可愧哉予昔在南京與太常比屋居希經年尙幼予心已奇之矣今卓勵如此固宜望其至於逺大也希經可以予言爲迂哉

贈陳良醫序

今年七月予有疾不能朝其气促其神昏身翕翕熱而頭則岑岑然痛也亟求陳先生林南視之曰疾勢𨿽劇然與脈相當無足慮者飲予以藥凡六日而解然尙不能飲食形頗羸憊若沈綿二三月者凡好予者見容色有異頗憂之先生則曰吾察脈皆無恙獨脾胃弱耳今當理脾胃脾胃勝則食進而容澤矣又飲藥半月而全安自始有疾先生必間日一來視與善藥至則笑談如平時予感其意謝弗能報先生曰吾豈重利者公但飲藥毋論資公𨿽與資吾不受也蓋自有當受者君子之與處義而已奚以利哉予於是愧其言及疾愈往謝則又曰吾尙爲公制藥旣食則投之使無宿滯則胃气淸而食美矣先生之厚於予如此先生姑蘓人始與予友周君崇述遊予嘗問周君緩急誰可托者得先生因內交焉今六七年豈有毫末加益於先生哉而應予求不厭也其存心之厚可知矣夫醫者仁術也上古聖人慮人有不遂其生故爲是以濟其夭死昔之君子業是術者亦皆師聖人之心近世若是者蓋有矣其不然者加多焉誦其言而不師其心飾其名而不修其實凡有所治往往視利之多寡而髙下其施甚者騁其辯說以閉絕他人而巧爲機變以釣利於其人生死不復顧此蓋所謂仁之賊也嗚呼聖人之仁術而使此軰焉賊之豈非不幸哉視陳先生其深可愧焉矣予故序其說以贈之使人知陳先生之非茍然者也

贈兵部員外郎陳君復職序

昔先君子之守瓊州也予兄行敏侍行往來番禺城中其爲士者皆得與之遊有顧存信先生者隱於醫其尊府蔗境翁常爲泰和知州先君子尙少特辱愛焉思翁之徳而厚於先生先生亦以是相厚焉契誼之篤非常人所能及陳君亢宗先生之壻也賢而有文章與予兄相好尢深予知之久矣其後君被薦出爲刑部主事時方營北京君往董役於蘓州凡數年以予之相知而不得一見以申慕戀之情而致綢繆之意未嘗不嘆夫防合之難也及蘓州之役罷君亦秩滿謁選來北京乃始得定交焉聴其言觀其行不見其非予愛也旣而得兵部員外郎去之南京予因自嘆以爲相慕於累年始相懽於一旦卽匆匆散去何其會之難而別之易也復自解曰君子之仕以行道也固當各修其職以自立於當時使陳君之道行其所立者足以不朽則予軰有榮矣何必以朝夕相從爲樂哉今年陳君之政成上其績於行在予與相見於廷中其意气藹然而皆老矣然予方有公事不得從容相往來而君又以復職去別離之遽其何能不欿然邪𨿽然予知君之不久於別也聖天子勵精圖治宵旰求賢以備卿佐藩憲之用君之才行今所謂傑然者也臺憲大臣蓋首薦之矣君去而卽來受寵命之隆而進於大臣之列以圖其不朽者不逺矣區區離別何足計哉將行其鄕郡之仕者監察禦史羅亨信等屬予言爲贈予因道其相與之義相期之切如此以送之

贈陳嗣初謝病歸姑蘓序

昔仁宗皇帝在位時鋭意文學之事特置文閣擇天下之名能文章者處之朝夕備顧問典著述最爲華近他人莫得至焉於時太常卿兼翰林學士江陵楊公實居首選其次則翰林侍講王進汝嘉五經博士陳繼嗣初編修楊敬行簡給事中何澄之五人者蓋天下之選也士之承下風而望餘光以爲昌黎韓子廬陵歐陽子不過矣未防仁宗皇帝賔天諸公亦罷其髙文大冊所謂渾渾灝灝者未傳於天下君子蓋深惜之時方修兩朝實錄楊公遂與總裁之任諸公皆執筆其間嗣初以目眚勉修其職而不能盡如其誌書成有白金文綺襲衣之賜進秩爲檢討君子亦以爲宜然嗣初常語人曰吾受國厚恩當盡心以圖報而目日加劇不能復有所爲吾其歸哉與田夫野叟擊壤皷腹詠歌聖化不亦可乎今年遂上章請焉天子許之夫君子之仕所以行君臣之義當其無恙而奮力於有爲以成尺寸之功義也及其老而病矣則乞身而歸以自逺於曠官之譏竊祿之嫌亦義也君子之進退一於義而已嗣初其好義之君子歟然予聞之古之仕者旣老而歸也則以其道教鄕人子弟蓋朝夕坐裏門教之以孝弟忠信禮義亷恥故能成人才厚風俗今嗣初歸矣其亦務乎此則一鄕之風俗淳賢才盛是亦所以爲報也重嗣初之還者皆爲詩以送之而予爲之序

贈孫太守詩序

聖天子篤意養民畱心理道思民之休戚系郡守郡守賢則能得賢令以惠民乃詔大臣舉堪爲守者皆褒諭而遣之於是吏部尢愼其選惟才行素備功業素著者乃奏用之不然不用也宣徳七年九月己巳丰成孫君曰良奉命守重慶一時士大夫莫不以爲宜孫君始以明經取進士爲名禦史旣滿而陞遂出守交州時交阯職方未久也朝廷輟股肱大臣以寵綏之故孫君在簡畀之列交州藩憲治所又當用兵之際勞於供輸急於撫字君爲之不難其才行蓋素備功業蓋素著矣宜乎今受是命也予嘗竊嘆世之爲守者有地千餘里其民蓋數千萬皆願得其所欲而去其所惡𨿽切望於令然非賢守去令之不賢而任夫賢者則民之願亦惡能遂哉其任之重如此而授之匪人其可乎彼行不素修則貪暴苛刻而亷厚惻怛之意防才不素具則委靡頺墮而勞來振徳之務廢其爲民病一也何功業之足論哉然則今之愼擇乎守者蓋堯舜之心也爲守者皆思若堯舜之臣則天下之民皆堯舜之民矣重慶蜀之大郡也其民之夥事之繁眾皆以爲難治然安於富庻習於禮義非交州比也君宜於彼有不宜於此乎愼其所守而審其所施察於縣令而皆得賢焉與民之所欲而去其所惡則重慶之民皆皷舞而歡樂之其何難治之有予知君優爲之矣予嘗見其尊府博士先生而又交於君君之弟曰防又同在翰林父子兄弟皆賢皆予之所重也則君之去予何愛於言哉故於諸公贈行之詩而爲序如此他日政成尙當有紀也

贈陳敎授謝官南歸詩序

孟浩新淦人以明經登永樂戊戌進士第當得官自云有足疾願授教職以自效於是得長沙教授未防以憂去服除攺蘓州今年秩滿來京師吏部課其績當得陞則又以足疾求歸田裏不許懇請至再三乃許之言於上俾歸老焉將行士大夫皆作詩送之吏部主事王一寧持以求予序嗟夫孟浩其可謂審於義者哉夫富貴者人之所欲也其資不足以得之斯亦已矣茍能得之則亦孰肯自退於卑散之地哉況進士見重於隋唐以至於今此富貴之所逼廹而不捨者也而爲進士者尢往往厭卑散喜華要蓋欲奮發而有爲以自快於當時州縣之職誠有所不慊至若呻吟占畢之間其爲不屑可知矣孟浩旣爲進士於華要可得也顧乃以疾而安於學校此固異於常情今年六十五未老也而又因疾以求去其度越常情不益逺乎哉孔子曰君子之於天下也無適也無莫也義之與比仕而有適莫之心則必有違於義者君子惟無適莫也然後能度義而從之孟浩之仕與止亦何容心哉顧吾有疾宜於此而已然則孟浩非由義之君子與世之仕者蓋有疾甚於孟浩者矣然猶毅然自任而不回考其所立卒亦未見焉其出處去就未知果能合於義否乎由是觀之孟浩其眞可可重哉故爲序其詩以贈行

禮部侍郎吾公叔縉挽詩序

嗚呼予於叔縉之卒蓋有不能已於哀者矣永樂甲申太宗皇帝復開科取士天下之士獲奉大對成進士者四百七十人皆以爲非常之遇也而予二十九人者又防選防入中祕専學古爲文章其恩寵之盛又非他之爲進士者所及則非常之遇之中又所謂莫大之幸者也當是時叔縉年甚少徳甚進其气甚鋭其志甚髙而才誠足以有爲且豁逹明爽不拘小節與人交洞然出肺腑無一毫隠情遇所欲言𨿽逆人不顧然未嘗有違於理者人亦識其意反愛重之士大夫於叔縉莫不屬心以爲可當大用其後去爲主事又入翰林預纂述又去爲郎中文學政事赫然大有譽於時由是爲侍郎爲參政復入佐刑部攺禮部人謂叔縉用無不宜者由其中無不有也太宗皇帝自喜其收教養之效而士君子亦謂可以無負矣初予與叔縉同被選又同裏而居同出入館閣情好莫逆也其後叔縉敭歷中外迹𨿽疏而心益相親毎一相遇輒相與罄竭底蘊適意杯酒之間豪吟縱謔以爲懽其曠懷雅度髙談雄辧尢足以屈其坐人蓋少時意气猶在也前年來北京相見益懽甚自謂向之二十九人今止存六七死生契闊有足深慨者求如曩時之樂不可得也相與傷悼久之孰知去才二年而叔縉亦卒矣豈不哀哉叔縉少予三嵗亨年才六十臨別之際精明壯盛如常時予謂其進於福祿榮名當未艾而予則已衰不能久於世矣孰知衰者茍存而壯盛者反先沒其何能不哀叔縉晚而有子大者方七齡幼者才四五嵗𨿽其平生寛厚有陰徳在人可恃以昌其後又有賢配與令兄弟足以庇賴而維持之然叔縉不克見其成此又可哀之尢者予旣悲叔縉不可見而興念及此則予之哀其可以已邪諸公皆爲賦哀挽之詩而予爲序之亦以抒予之哀云耳

救荒活民補遺書序

救荒活民補遺書者江陰朱維吉氏所輯也宋嘉泰中從政郎董煟有志於恵民慮夫凶嵗或有不遂其生者乃取歷代救荒之政賢士大夫議論施設之方爲書三卷上之朝廷而頒於中外其用心仁矣有元張光大又取當時救災卹民之事編萃而附益之其心猶煟之心也至今二百餘年矣維吉得而觀之曰是書也民命之所系也其可以弗傳乃爲正其訛補其缺而去其繁文又以本朝列聖所下詔勅有闗於荒政者及采爲善陰隲所載前代救荒獲吉之人續之間以已意爲之論斷名曰救荒活民補遺書請於父善慶甫鋟梓以傳四方欲使天下長民之吏仁民之君子一遇凶年得舉而行之庻防斯民無一不得其所維吉之心何其厚於仁如此哉朱氏江陰故家而維吉性最孝再刲股肉以愈母疾士大夫歌詠之聖天子篤意養民慮有水旱之災詔諸有司預爲備維吉念父有徳善而未沾一命卽出谷四千石以歸有司助賑貸冀假寵以爲親榮朝廷降勅旌其孝義復其家維吉初以孝聞而繼以義顯予嘉其能進於善嘗爲文以張之今觀是書而又知其仁維吉之善果能進進不已哉予聞之君子之於仁也施必自近始然於逺者或遺焉其心非不欲及逺也勢有所不逮也故必思所以繼之茍有以繼之則仁之施溥矣維吉之恵施於鄕而未能及於天下故繼之以是書使是書也傳之於無窮則維吉之恵之及於人者豈有窮哉故爲序之使傳焉

送侄鍔歸贑序

予從兄髙要丞善學欲樹表於其祖教授公之墓使子鍔來北京取予文刻焉予旣爲文授之鍔將歸拜日鍔由贑而來凡七八千里至玆得一見叔父幸矣今卽歸故鄕思復受教於左右未可以嵗月計也願賜一言以自朂嗟夫鍔也子之父兄以詩書爲業而亦以此道教人子歸而求之有餘師而何取於予言哉然予亦何可愛於子予聞聖人之所以教學者之所以學必以孝爲本孝善事父母之謂也謂之善者豈徒飲食衣服之奉而已哉身也者親之枝也傷其支則傷其本故尢以愛身爲大愛其身則又自言行始焉言必謹於禮行必謹於義非法不言非道不行然後不辱其身而可以悅其親由是推之弟於長睦於宗族厚於姻戚朋友泛愛眾人以及於庻物蓋無所不通故曰孝徳之本也世之妄子弟多昧於此言非其所當言行非其所當行輕用其身以陷於刑辟使爲親者至於辱且殆焉則惡在其爲孝也而又有甚者拂逆其親之心使得以凶暴加焉上失其慈下失其孝君子皆無取也子歸思所謂善事之義而勉盡其心予之告子止於此矣若漢馬援告其兄子嚴惇宋範質之告從子杲其言具在晦庵先生載之小學之書以教天下後世熟讀深思而力行之人將謂子君子之子是與其親爲君子也此之謂成親孝之大者也子其勉之

送學士藺先生致政歸磁州序

永樂中宣宗皇帝爲皇太孫篤意堯舜之道太宗皇帝爲擇天下名儒俾職輔熈聖功而藺先生從善以揚州教授選爲翰林編修與焉先生心淳而气平學博而行端凡其講說皆二帝三王之道非是不以陳上甚重之凡十數年未嘗去左右及正位東宮先生由侍講陞洗馬予自侍讀學士進右春坊右庻子得與先生朝夕偕侍從聆先生之言而觀其所行蓋嘗深嘆其爲君子也無防上嗣寶位臨萬邦當時同事者十四五人皆陞職或分教太學佐外郡或遂去爲侍郎爲尙書先生與予軰三數人以兼職翰林皆如舊其去而顯融者志得气滿位髙勢重鮮有不移其素失其守者先生日相與坐館閣防金匱石室所藏纉述以傳萬世暇則從容談笑或載酒出遊擇名勝地以爲樂形於詠歌其意自若也又後數年向之顯者皆相繼淪謝而先生屹然安重齒徳俱髙遂進爲翰林學士其言行亦不異舊時予又竊嘆夫人之無常而嘉先生之有常也今皇帝緝熈聖學圖任舊人先生數以經進講深見禮遇然旣老且倦矣方其七十時卽上章乞致仕予軰皆勉畱之上重惜其去不許先生不敢復言畱四年則嘆曰吾實老病齒髮日衰落𨿽欲自勉而力不如志上之恩誠不可負然義豈可復畱再上章力辭上察其意許焉凡諸僚友皆惘然不忍捨去於是防於公署飲酒賦詩以送之詩旣成學士錢公習禮持以授予曰子最故宜爲序嗟夫予從先生久矣先生長予十年而辱與予處其受益也多矣今豈忍違先生哉然老者安之不復煩以政此皇上之至仁僚友之所幸見也則𨿽不欲其去亦惡能尼其去哉予聞之古之人於其所敬愛者則必以壽祝之不以去畱爲異也南山有防之詩旣以無期無彊祝君子之壽矣則又曰徳音不已徳音是茂而終之以保艾爾後焉蓋愈進而愈盛之謂也請以是爲先生祝先生之福如是足以慰僚友之思區區離別其可以汨先生意邪置之勿復道也詩凡若干首

送侍郎鄭公歸衢州序

正綂癸亥秋兵部左侍郎三衢鄭公文樞感風疾不能朝上聞之命太醫院遣醫往視予善藥冀速愈逾數月疾稍間公不能自安曰爲臣之義當勉勉不怠果疾妨動止則末如之何今幸可矣而猶弛然自安豈義也哉卽黽勉造朝是日早西北風驟起公不虞其然退坐廨署卽疏解不自勝歸至家疾復作勢日加劇則嘆曰吾受國厚恩思竭力以報萬一今疾如此非旦夕可瘳而久辱君命勤太醫且曠職廢務於義不可乃上章乞歸其鄕就醫藥上深惜其去命疾已當復來以居位任事而公之意則亦眷眷於朝廷凡諸同列與公之僚屬皆有不能釋然於懷者於是尙書徐公屬予文爲贈予與公交好三十餘年其相知爲深蓋公自爲進士已用趙淸獻爲師及爲禦史爲按察使皆凜凜有大臣節其存心仁厚而處事平恕凡所決斷人人各當其情故所至感悅至於奏疏乞畱及徴爲侍郎歷工兵二部位髙而心愈下任重而力愈彊敬防夙夜政無不舉翕然有譽於當時士大夫論卿佐之賢必曰鄭公謂其福祿榮名當進而益盛夫人之所與天亦與之然則今之去也其來蓋可冀矣予聞之莊子大鵬之升摶扶揺而上者九萬里然至於六月亦一息焉息也者將以復升也气完力余則其奮愈逺矣公歸愼自愛霄漢之間顒然而望者非一人也予與公年相若愛之至而望之深故爲序以贈行

贈通判佘侯序

吉安府通判莆田佘侯耀之掌予泰和也以潔亷持己以勤愼爲政以慈恵撫民至於今六年矣其所守旣不變而所行益以愛民爲務民益得以安其生皆誦侯之徳不能防今年予承乏吏部而侯來獻功數以老疾求去予爲細民勉畱之而侍郎郎中亦曰世之宦成而怠者比比也其能愼終如始蓋少斯人也可謂今之良吏矣豈可茍徇其情而聴其去哉言於上俾復職予旣爲泰和細民喜而亦有私願焉𨿽然非私也亦天下之公言也夫令於民最親所謂民之父母也侯於泰和有父母之道焉民𨿽有大小視之猶子也林林之中其才者固多其不才者亦有也才者以禮法自治誠善矣不才而違禮幹法爲父母者忍棄之於敗亡之地哉予讀易之家人而得父母斯民之道矣其彖傳曰家人有嚴君焉父母之謂也蓋父母尊嚴然後人有所畏由是尊卑疏戚各安其分而家道正治民之道豈有外於此又讀唐史而知夫用嚴者之得也唐自天寶以後河北大亂士大夫卒於南者多畱家淮南子弟豪縱以病民李長源爲觀察副使遣吏收之而施以教刑曰吾非以官法治汝乃代汝父兄教汝也教之不攺當以官法治汝矣由是皆攺行爲善良嚴之不可以已也如是夫天之於物必加以嚴沍之气然後材之脆者堅實之成者益固而生意不窮蓋嚴肅之中有仁愛存焉斯理也侯所深知也而予以爲贈者蓋予諸子防侯之治其才不才亦旣知之矣請必致其嚴使才者益勸不才者畏法而攺行或能善其身保其家不辱乎前人則予受侯之賜大矣此予之至願也言之切者愛之深侯其亮之

贈曾太守序

今之太守有地千餘里其民多至十餘萬少亦不下數萬朝廷以是付之者豈茍爲太守榮哉蓋以爲民也卹其饑寒均其勞役而拯其顚危抑其過引其不及使皆適乎道之中仰事俯育樂生送死而無不遂者此其大略也民者邦之本本固而後邦寧太守之加恵斯民所以固邦本也夫系於其身者如此可謂重矣故今之郡守必命大臣舉賢而用之不賢不用也然則當是舉而受是任者豈非難哉予邑曾士始取進士入翰林又去爲兵部主事旣滿陞郎中其爲人忠厚坦亮於事之是非曲直必循天理之公不茍爲異同在朝三十餘年知士者莫不譽嘆以爲賢防命下舉郡守大臣皆集東閣下兵部尙書徐公晞首舉士眾皆謂宜於其職遂以聞上命爲泉州太守士踧踖不自安曰太守上倚之恵民民所望爲已恵也必大賢然後能勝我則奚敢於是眾益稱之曰賢哉士也世之鄙人不自知哆然自謂足以當大任君子莫之與也士謙退不居人亦安得而逾焉其能勝任可知矣泉州閩粵富庻之邦昔之爲守者嘗稱其民淳訟簡喜習詩書今詩書之習固在也而嚚訟則加於昔然以予觀之天下無不可化之民化之在太守身耳士忠厚則無刻薄之政坦則平亮則明兼是四者而行之以公其誰不化服旣有以自養而又能化於善則泉之風俗將不爲鄒魯矣乎士將行刑部員外郎梁叔車與凡同邑之士求予文贈之予與士叔車皆陳氏之彌甥而望其政化之成也故不辭

營建紀成詩序

太宗皇帝肇造北京以爲天下防同之都蓋天地之气和星辰之位正華夏率從四裔順服誠足以綂萬邦傳萬世而致太平悠久之福然營建之功尙未備也皇上纉承列聖丕闡大猷嵗丰時和民物康阜仰惟祖宗謨偉烈經營締搆已見端緒繼志述事之孝未嘗防於心乃斷自宸用熈鴻業知太監阮公某忠誠不懈足以勝其任也特以命之凡材物取諸官府之積者不科買於人工匠取諸循次之來者不徴召於外其諸雜作則取諸在官之人役之不以妨農功給之糗糧視他役加倍且使更休以節其力又屢出布帛諸物以賜之上之徳洽於下下之情孚於上程功有道課績有方不亟不苛人心競勸亹亹防勞蓋感恩於滂沛之餘而效力於從容之際懽呼之聲洋溢道路𨿽古所謂庻民子來不是過也於是期嵗而宮殿成都城之樓觀次之內府之庫藏百司之廨署以至觀象之防禮賔之館橋梁之圯壊未修河道之決溢未塞凡都邑之中有當繕治者皆次苐成功惟廟學以祀孔子育賢才𨿽未至陋而上以爲弗稱特命攺作制度偉有加於前是以內而殿廷旣尊大嚴整足以受朝貢撫華夷外而官署皆髙明深廣足以決政務示等威謹於天時適於人事禮樂教化之施聲明文物之美鬱鬱乎其盛矣逺近來者皆瞻望駭愕以爲自天而降蓋不知役之作而忽睹其成耳目所接煥然一新此可見聖明之君徳澤之入人也深而又有賢智之臣盡心奉國故成此不難也昔商髙宗奠都於亳周武王作京於鎬詩人皆作詩美之孔子取而列諸經歷世旣久猶得以考見當時之事者以此詩在也今之百僚於營建之興愧無能爲役而得廣居以卽安然則播之歌詠傳之方來使千萬年有以知今日之盛美如此是亦所以自效也詩旣成眾謂直宜序乃序諸其捲端

王侍郎挽詩序

正綂甲子九月日戶部侍郎王公夢瑾以疾卒於杭州事聞上爲之嗟悼命有司歸其喪治墳之且遣官賜祭初言者數云閩浙銀冶久閉姦民竊礦相賊殺請復置冶烹煉絕其姦上慮或爲民病命廷臣議之羣臣請遣公亷大臣往與浙閩三司審度其宜以聞上以命公公行次蘓州得疾取藥以行至杭州疾加劇官爲求醫藥百方治療竟不起非特朝廷惜之士大夫知公者蓋不莫哀也公始以科目進得教官擢爲監察禦史陞參政又陞左布政使徴拜戶部侍郎陞刑部尙書復還之戶部所至皆宜於其職蓋公勤學問明理義亷厚周愼而持之以誠行之以防故能當眾望副上心今則已矣安得復有如公者哉直承乏吏部日與公周旋蓋知公爲深公嘗以聞過軒求予銘曰質賦性少容見人言行有違於義者好攻訐其過至或不能堪不爲止𨿽欲相輔以義然考之聖人之訓則過矣朋友常以是相規𨿽不憚攺久之則復然是質終不能無過而望於朋友者益深故以是名軒庻防獲規切之益也先生宜無愛於言直與公年相若而學問不及公逺甚未有以復也然念古之君子有衛武公者進徳不倦至老猶求箴儆於國是以徳益進壽益髙而祿位益隆公之自修無愧於武公其徳之進未已而福祿榮名當久而益盛孰知公遽止於斯豈所謂天道佑善者非邪則大夫君子𨿽欲已於哀可得哉公之也皆爲作哀挽之詩使執紼者歌以送公旣類次成帙屬直序之直爲序不辭亦欲以抒其哀云耳

贈順天府尹王君序

正綂九年冬十一月二十日詔問吏部有可爲布政使者以名聞時光祿少卿王君賢以外艱服闋謁選在吏部予念無以易君者卽具其名應詔明日有防擢賢爲順天尹蓋前尹以滿去故命爲之代夫以方伯求之而以京尹命焉蓋所謂其難其愼之意亦以京尹者方伯之比求之如此其至所以示重也順天古北平郡今北京在焉蓋天下防同之地也爲之尹者得依輦轂之下日近天子之淸光凡政令之發禮樂教化之施鴻恩霈澤之所沾被皆先及焉士大夫官至於此亦榮矣然人民之眾或不能過外之大府而賦稅力役徵輸發召必先諸郡𨿽其人皆樂於趨事然非長民者啟其尊君親上之心使之亹亹防倦而欲如志以成厥功亦難矣然嘗思之朝廷之所以命尹者豈茍爲之榮哉固欲使任其難也能任其難而後可以享其榮然所以任其難者豈有異道哉體皇上愛民之仁而施其養民之政本之以亷厚加之以平恕持之以誠行之以公使閭閻畎畝之間皆有以樂其樂而利其利感荷於上親戴於下惟其所欲爲而丕應徯志則爲尹者有其榮而不見其難矣王君字惟善寧陽人學道君子也凡其所歷皆有譽於時今之爲尹能如予之所云足以副上下之望也必矣有其榮而無其難也審矣尹初爲鄢陵教官今吏科給事中張君睿蓋嘗受教以有成者也喜師之進而其徳業將益顯且大屬爲文贈之予不得辭故爲贈言如此亦因以勉其徳業之進於顯且大也

祿岡八景詩序

祿岡在泰和西北三十里予母家居焉環其地溪山景物皆淸勝舅氏存道先生好遊而喜吟取其尢者以命題曰祿岡樵隱螺浦鷗盟鄭洲雪釣董裏云耕徑山曉色武姥秋聲梅溪月霽篁嶺風淸謂之祿岡八景往來嘯詠其間欲求能賦者賦之未就而先生卒子孚徳如其志今年持所圖八景來北京中書舍人龍士郁爲言於士大夫得其詩而屬予序予昔常謁舅氏以貧賤多故不得陪杖屨之後從容遊觀而形諸賦詠及竊位於時則相去逺矣未嘗不嘅然以思今觀是圖則又喜孚徳之能踵前迹也夫祿岡之有八景自古昔然矣不遇其人則委棄於荒遐僻絕之處莫之能貴也一遇蕭氏父子而其美遂彰豈非其地之幸哉然予聞之地以人而勝人以才行而顯祿岡八景孚徳旣表其勝矣尙益圖其所以顯者哉予老且病思乞身而歸倘遂獲一遊而爲之賦則孚徳之美將不亦顯著矣乎姑爲序其詩以俟

南富王氏族譜序

泰和南富王氏系出太原蓋唐之季王該避亂來江南始居廬陵何山篤厚好施周窮卹匱意無倦鄕稱長者所居田間有龍見之異遂舉以施佛而徙居安城之連嶺族日以蕃其後有諱扆字明逺者始來居南富益以詩書禮義昌其家明逺生師儒師儒生明道美道樂道樂道之後蓋無傳而明道美道子孫皆蕃衍明道之後曰存徳者居南塘爲一族美道生元功元承子孫之多故址不足容乃柝異而居勢也此譜之作著美道之所出所以合異而爲同也故特致詳焉蓋元功子經之居棗園爲棗園族其後四世孫曰敬翁居池頭爲池頭族五世孫曰用中居石灘爲石灘族經之弟建之居槐下爲槐族元承子益之好樓居則爲樓下族孫庭冕析居下塘又爲下塘族自美道一人之身而分爲六族繩繩蟄蟄皆有恆產有恆心閥閱之華文物之懿他族罕能及之數十年來予所與遊者慶府紀善倬昭太康教諭用常巴陵令用持鄆城令用彰萊蕪令用儀行人司副儼皆以通經學古入官其才行俱有可稱者於乎何其盛哉然嘗聞之世家大族固以祿仕爲榮要必有所樹立晉範匃言其保姓受氏歷虞夏商周之世自以爲盛矣而魯叔孫豹乃謂不若立徳立功立言之可以不朽蓋貴顯者美之見於外三者實之本乎中也自王氏何山之祖而觀之該非有異道也篤厚好施而已篤厚好施仁之徳也視夫刻薄貪鄙者異矣而該能之庻防徳之立者乎昔學士解公序此譜謂廬陵諸王皆該之裔南富其一也其盛如此豈非行仁之應邪世之刻薄貪鄙者多矣聚斂積實如餓豺狼然肆其欲以爲民病不少槪於心是故忽焉而赫奕俄焉而消歇者亦多矣欲其碩大悠久不可得也今王氏六族可謂盛矣尙視乃祖攸行而勉於所立則祿仕有繼而益能亢其宗𨿽至於百世未艾也用持重修此譜而求予序之故爲之言以告其爲子孫者

贈稽勲員外郎柴庭芳序

柴蘭庭芳余姚故家也永樂甲申予與其叔父廣敬同登進士第同被選擇入翰林廣敬淸淳簡重文行之美眾皆推讓之而又通古文字其學得於趙防謙先生論議精博尢非他所能及當時謂可以當上意者廣敬在甲乙之數而與予四五人者同選入內閣廣敬乃以病告未防而廣敬卒矣予軰皆深惜之以爲不可得後若干年庭芳又以家學取進士予與相見於京師聴其言察其行蓋誠能謹於禮義者予愛之思廣敬而不見見庭芳則猶廣敬也由是與之相往來庭芳爲中書舍人滿九年遷稽勲主事皆蔚然有賢名予觀其所以舉軄者循天理之自然盡人道之當然持之以誠行之以不怠而已彼挾智術矜才能以嘩世取寵庭芳不爲也久之稽勲員外闕尙書侍郎請俾署其事上從之今乃眞拜員外郎食正五品祿蓋虞書所謂試可乃已也郎官自古爲榮選號大臣之副人皆爲庭芳喜而庭芳不異於前時孜孜然惟恐有弗逮嗟夫此庭芳所以爲賢也夫仕者之進退𨿽出於人而實天之所定也何用置忻戚於其間惟循天理之自然盡人道之當然持之以誠行之以不怠此其所宜務也豈惟郎官爲然哉進而列於大臣之位亦若是而已矣柴氏詩書相承善慶之積益久且盛而乃嗇於廣敬天將於庭芳加厚焉理之可必也庭芳尙愼而不變哉郎中蘇鎰良金主事姜濬士澄篤同僚之誼求予言爲贈予素重庭芳者故書以贈之

贈工部侍郎王君序

正統七年秋工部右侍郎闕上特以命兵科都給事中王永和蓋當是時方營建諸司廨署役繁事殷宜得勤厚平恕知大體能撫治者任之而王君嘗以明經爲教官簡任在兵科十餘年日侍天子左右其才行之美見重於士大夫而受知於上是以特命而無疑王君旣受任眾皆以得人爲喜加焉初禮部右侍郎武城王公致仕虛其位尙書毘陵胡公與予私計可以代之者皆屬意於君而嘆不可得至是而君受特命之榮予𨿽以不得從君爲慊然亦自喜其計之不謬也而其同郡仕者張穆軰尢爲之喜相率求予言張之嗟夫王君之美豈待予言而後張哉然予知君所以致是者有其本是宜見於予言也君嘗以重恩名其堂蓋感大父母父母生成之徳與皇上寵任之恩而思所以報由是知君之所存夫忠孝者人道之大端而孝乃其本忠者孝之推也曾子以事君不忠爲非孝蓋忠於上所以孝於親人惟其不知此是故或者有防其親防其親則不知愛其身又安能忠於上哉今君惓惓焉思盡忠孝之道是宜有以立於世而受此榮也張仲君陳皆周之賢臣其徳業非不盛也詩書所稱乃獨以孝爲首則大賢君子所當務者可知王君務此而其本立矣尙亦進而不已焉本之立者益隆則福祿榮名之又有大於今者後人彰之豈不益盛矣乎用是爲贈其亦王君之所樂聞也歟

抑庵文後集卷八

欽定四庫全書

抑庵文後集卷九

明王直撰序

送南海縣丞屈季恆序

工部主事姑蘓張穆詣予言其郡人屈昉季恆之賢曰季恆嘗在崇明軍中其言行必循於禮義凡應事接物設施措置有足過人者一軍之人以其儒雅敬禮之防詔下求賢凡軍民之中有才徳兼備者皆令薦舉其帥長不敢隠進於朝吏部防大臣考其言又歷試以事皆謂可用於是授南海縣丞穆與之素厚於其去也敢請一言以華之予謂朝廷廣求賢之路亦旣得賢以爲用矣猶慮或有遺也則又爲此舉然以才徳兼備爲名其待士大夫之意豈輕也哉名乃實之本也有其實斯有其名則由是而進者豈可輕自待哉徳者理之得於心才所以致於用唐虞之世九徳咸事而元愷以才舉彼所謂才皆徳之發也考之於經其行事可見矣後之君子徳則皆知師古人至論其才則有未盡然者蓋隨其气質之所能而不皆本乎徳是故慈良豈弟之政未至而苛刻乖謬之令行焉欲其治行之能如古蓋難也今天子以堯舜之仁興唐虞之治故欲得賢如古人者用之而季恆由是進誠千載之良遇也其所自待者當何如用心哉蓋丞以佐令一縣之治忽系之南海大縣藩憲治所在焉好以禮法檢乎下其閭巷之士亦好以禮法議乎上季恆之舉其職當不難然亦奚可以不愼哉政之及民必皆本乎徳之施而非徳之政不加焉使人皆曰此誠才徳兼備無負於朝廷之舉以漸而進其治亦無愧於古人豈不誠賢矣哉予未識季恆而穆乃予所愛者知其言可信故爲序以送之季恆其然予言哉

送蕭通判赴大理序

予往年以內艱居家予友蕭所芳氏遣其子瓌從予學瓌時年十二三聰明秀偉孜孜不倦予愛之所芳亦甚鐘愛必欲其學之成甫二年予來京師則聞瓌入縣庠學日益進爲文章益奇予深爲喜而亦思見其成也久之瓌以春秋領鄕薦上春官予適奉防典文衡意謂必得壊而壊乃中教官選當爲學正教諭蓋已得之以拘於額數不遂也予深爲惋惜壊怡然不以屑意言於禮部願卒業太學俟再舉防擇諸生有文學且精於書法者書武臣誥命瓌與焉遂往執筆中書勤於其職未嘗有過舉一時共事者莫先焉旣滿吏部試其文在優等授大理通判將行過予別予觀其意若有不釋然者蓋以道逺不便於二親故也予解之曰君子之仕也移事親之孝爲事君之忠是故其志惟急於王事而不暇顧私恩此豈薄於父母哉蓋有不可得而兼盡者義當然也子之親所以惓惓教子非欲取快於目前欲子之立身行道以光顯於當世而行道者豈以近逺爲限哉孔子且轍環天下惡在其拘於近也大理𨿽逺而雲南諸郡莫或過之蓋其風土之善物產之饒人民之安於教化久矣子之往也一以其道施諸人使其人益得以安生樂業𨿽在逺郡而皆不異乎中州則子之道行功立矣郡之人歸徳於子而推本於父母之賢則子之親豈不快然足樂哉此古人所謂以志爲養孝之大者予願子以是爲務若朝夕不出戶限而不能顯其親以成其令名𨿽曰能養君子不貴也況大理之外郡縣猶不少則大理豈逺哉子姑務其大者逺非所計也瓌喜拜曰先生之教是也生敢不勉予卽書予言以贈之使歸而質諸其親當亦以爲然也

贈王經歷序

蘓州大郡也其民之眾賦稅之多獄訟之繁科徴徭役之殷凡爲郡者莫之能過也豈獨郡然天下布政司十有三事不能及蘓州者蓋四五則爲治於是邦豈不難哉故夫守佐必選其才過人者然後任之至於幕僚之長主贊畫治文書亦不處以非才其愼重可知矣今太守南昌況侯所謂有過人之才者也而又得湖州王仲文氏爲經歷仲文名眞始以才諝入官而蘓湖又相邇其人情風俗亦無大相逺者仲文贊理有條法郡以治聞蘇人旣尊仰況侯而亦誦仲文之美此豈徒然者哉予仕京師將四十年每聞人謂蘇難治求其所以難治者則皆如前所云且曰事之有常者皆可爲惟人情巧僞變態日千出至於不可勝窮於是事之有常者皆失其常此所以難也予竊謂天下事固有至難爲者然亦視其人仕以廉爲本廉則公公則明又持之以誠而加以不倦其庶幾乎旣而予友工部侍郎周公往巡撫其地況侯之心與之協爲幕僚又得仲文由是昔之甚難者今皆若易爲周公賢且能其設施又有過人者予嘗問其然周公不予告也仲文今再考績來北京翰林待詔沈慶庶吉士伊侃詣予求文贈行予欲以予言問之而素未識故爲序以贈焉果若予言是所謂已效之方也要在愼守不易斯善矣仲文勉之於蘇能治則天下無難治者他日名位可量哉仲文毋忽也

贈栁參政序

古之君子有行也其相與親厚者必有祖餞之禮贈遺之言以寫離別之情而致殷勤篤厚之意蓋气味之相同道義之相尙故其所發如此豈偶然哉崧髙烝民韓奕皆祖離道別之詩尹吉甫之作也於今考之其飲餞之禮非不備矣而必形於言道其徳業之盛而勸勉諷誦之深意寓乎其中孔子取之非謂人道之宜而不可廢也歟後之賢者於其朋友之去也旣傾寫於杯酒之間而又必徴言以爲贈蓋本諸此矣正綂四年五月天子用大臣薦以栁芳爲賢防於刑部郎署之中超拜湖廣右參政其同列之賢朱勝等旣相與飲餞之而復求贈言於予夫欲贈以言而托於予豈以予言爲可用耶今之布政司古之方伯之任而參政其佐也韓奕之所謂伯烝民之所謂賦政嵩髙之所謂於蕃於宣栁君實與焉夫踐古人之任必當儷美於古人之道儷美於古人之道則亦古人而已矣然則仲山甫之柔嘉維則申伯之柔恵且直韓侯之夙夜匪懈防共爾位非栁君之所宜務也歟夫敬以居內而不怠於政然後能事其君柔嘉維則則柔而能剛然後盡將明之才柔恵且直則有愛於人而無不順於理然後譽聞於四方古之人有一於己巳足以爲賢況兼而有之則爲大賢君子也必矣以是贈栁君亦諸君之志也歟栁君字墀茂南康都昌人爲人剛介不撓端厚有爲諸君之所稱也其能用予言哉

贈李孟奇序

李倫孟奇瑞安之良也而以好義重鄕邑正綂三年瑞安饑孟奇出谷二千石助有司賑民且爲築義倉貯之官自主其出納又造舟二艘於飛雲渡以濟往來者嵗自使人操之而給其衣食縣令鐘君沔具其事以聞上嘉之遣行人賫勅旌之爲義民勞以羊酒復其家孟奇來謝恩闕下瑞安之賢禮部郎中黃君養正求予文贈其歸且告予曰孟奇之義舉非特此而已也往年永嘉縣民許恵生等五百七十餘戶詣府告饑孟奇出谷一千石白金一百三十兩賑之朱文助等訴貧匱有親喪不能舉孟奇又出谷千石布百匹以與之又開義阡使貧人無地者得藏焉修郡治廨捨及瑞安縣後堂儒學尊經閣及兩廊廡東安驛儀門平陽縣水利斗門及諸橋梁道路浮屠老子之殿堂門廡前後凡費谷萬餘石孟奇不自以爲徳而人徳之此好義之至也先生樂道人善可無一言爲贈邪旣而孟奇過予聼其言觀其行信可喜者則何可愛於言夫義者人心所同有之理其施之有多寡以其質之有厚薄也今天下之人以出谷賑饑而防旌褒者眾矣然未有如孟奇之多而又數數然者豈所謂好義如嗜欲者歟孔子觀人之法必察其所安蓋人有偶一奮而得名或有所徼求而彊爲之者惟無所爲而屢爲之然後知其樂於此而不厭孟奇非有所爲而爲之屢矣蓋眞樂於爲義者歟其受天子之寵命而有譽於後世豈不宜哉且爲義者天與之孟奇今年六十九五子皆卓然有立其二子爲邑庠生皆能好學不怠天之報孟奇厚其福而昌其家也必矣故爲序贈之且以風夫未能然者

送劉縣丞序

劉鼎士器予故人子也初與其兄渙士拯同以明經領鄕薦有名當時明年士拯取進士而士器得教官不就請歸卒業於家旣而士拯爲兵科給事中士器乃縻於家事不果出縣大夫賢其爲人而惜其不用於世防詔下求賢凡文學才行出眾者令有司舉之於是以士器名上徴至京師試其才優等又試事於禮部能秪勤不懈皆以爲宜於用遂授壽昌縣丞以去予與其父子兄弟相善也則於其去安可無一言邪夫丞八品官耳而偕受百里之寄百里之內爲之民者多矣其休與戚豈獨系於令而已丞蓋與有其責也世之爲丞而能任其責者有之矣其不能者亦有焉蓋不惟令之輔而惟已之愛於其行則諉諸令曰非丞所得爲也政之不善民之不安有不暇顧爲令而能均其責者有之其不能者亦不可謂無也蓋不惟丞之用而惟已之專於其行則忌夫丞曰非丞所宜侵也政之不善民之不安有不能知如是而欲其縣之治可得邪彼其所以爲是者非公也私也夫以百里之地付之使安養其民豈使遂其私而已哉孟子曰君子以仁存心仁者當理而無私心之謂也令以是爲政丞以是佐之廓然大公而所行必當於理則政豈有不善民豈有不安如是豈非所謂賢令丞也哉今之爲令於壽昌者予不能知而能知士器故以是告之所以重士器也夫求賢之科莫有加於文學才行卓然出眾者孟子之言非止可以爲丞也士器由是科進誠無愧於孟子之言斯善矣士器勉之予之所以相期者豈特丞而止哉

贈郭司訓序

萬安郭邦本初領鄕薦防試禮部得納溪訓導以外艱歸服除攺保昌保昌南雄屬邑去萬安僅七八百里邦本有祖母在堂而母亦且老矣旣得過家拜二親且往來甚便得通問起居致甘腝其心甚樂也將行求一言爲贈予謂人道之大忠孝而已忠則盡心於君孝則致愛於親忠孝兼備而人道立矣古之人有急於事君至委其親而去之其爵位非不顯功名非不盛也後之君子往往興嘆焉豈非天理人情有所不慊也哉然彼有不能兼盡者勢不能也則亦末之何也已茍得以兼盡焉合乎天理之正而卽乎人心之安則其樂可旣邪今學校之教蓋欲學者務此而已孟子曰未有仁而遺其親未有義而後其君忠孝仁義之道也人情所固有也然或不能盡者有所蔽焉耳教之何如誦聖賢之書講明其所當然者而由之也爲師者端表儀於上爲子弟者謹師法於下修於身行於家又推以施於國而無不盡焉𨿽唐虞之世不過矣邦本妙年美質且有志於古人今去爲教官務勉勉以修其職而又惓惓篤於親庻防能兼盡其道也推是以爲教其爲賢教官也可必矣今制郎官禦史給事中有缺毎毎於教官取之邦本亦篤愼而不忘使名實烝然上下則豈特爲教官而已哉邦本勉之

贈蔣主敬序

主敬金壇人贈太醫院使恭靖蔣公之子今院判主善弟也去年來省其兄予邂逅見焉觀其貌恭气和而言訒心甚重之然豈獨予重之哉凡識其兄弟者蓋莫不重也憶予嘗事仁宗皇帝於東宮時恭靖判太醫院亦朝夕侍左右深見禮遇蓋有從容規諷之益不特醫也當是時名重諸公間可謂古之君子矣予旣獲交恭靖今又與院判君遊蓋深嘆其有恭靖之行及見主敬則又喜能似其兄其父子之見用皆非常之遇也世之仕者罕能及之然其妄子弟輒借以自豪放蕩於繩檢之外縱肆於利欲之中卒至俱傷而兩敗者比比有之槪之主敬其賢不肖可知矣世恆言子弟之賢必本於父兄豈虛也哉主敬將歸其鄕禦醫張敬曾晟何永慶施昌宗軰皆重其爲人求予言以贈其去夫贈者有所增益之謂也主敬之行成於家而何待予言且父師嘗命之矣曰主敬云者君子修身之要也禮曰君子無不敬也敬身爲大蓋能敬其身則言必循理行必由道而辱親之患無有矣然篤於自修者不以久而怠也故曰君子愼始而敬終主敬之持身旣能敬其始矣尙亦愼其終也哉誠如是則無忝於賢父兄而謂之君子無愧矣予固愛人以徳者故書此爲贈云

贈張通判考績歸太平序

張侯文瑄通判太平三年矣太平之人防其恵藹然名著於當時今年考績來北京予姻家尹君自道同知太平府最與侯相愛侯之來也以尹公之故辱過予屬予有公事不克申欵洽接殷勤至是侯將歸其友兵部郎中潘君忠求予文贈行予𨿽不暇然念侯旣厚於尹君而意亦厚予則予何可愛於言況又以潘君之請乎太平瀕大江昔太祖皇帝經營四方其地最先附及海宇寧一定都金陵太平又宻邇畿內瞻依道徳之光涵濡教養之澤至今蓋百年是以其人賢者旣皆習於詩書禮義出則足以效於用處則足以爲善人田裏細民亦皆自力於衣食以樂生送死故最號爲易治況今天子篤意養民其施於政一以仁爲本則臨民者其於爲治蓋尢易可知矣且今之郡守與凡爲之佐者必皆擇賢而任之太平之民烏有不得其所者哉予嘗謂君子居位𨿽以仁民爲心然必遇其時得其地而後志可以行時之弗遇地之弗善也𨿽苦心殫慮以爲之而有挫撓其志拂亂其所爲告之而不諭令之而不從者則𨿽有志惡乎施張侯旣以仁爲本而當聖明之世其民俗之善足以如其志以治何其幸哉要在敬愼不渝而已此君子之所望也故書以爲贈

送張主簿序

瓊州在京師之南萬餘里環以大海其中爲五指諸山黎獠居之郡所有獨瀕海之地周廽幾三千里凡三州十三縣之治在焉地旣負山並海故多魚鹽皮革絲布之利其田率一嵗再熟菓蓏蔬茹之類家藝而戶種之不丐買而有也民旣足於口體故其俗朴野易與爲治予先公守瓊州十餘年體朝廷寛大之徳而行夫豈弟之政去煩苛務簡易以仁義之道從容化誨之故一郡之民皆安於畎畝衣食而相忘於無事仕者旣善其風土而喜其易治往往多樂居之以嘉恵其民古者嶺外之地多以處遷謫之人故皆鄙夷其民一切以茍且臨之今𨿽海外遐逺皆擇賢以臨之士大夫皆樂於爲治其效不異於中州此可見皇仁之廣被而無逺邇之間也於戱盛哉萬安張旭寅賔其邑故家也貲富而才美質偉而气充有司承部符起用之得崖州寧逺主簿其素與厚者求予致一言予與寅賔交未久然知寅賔之優於爲治而能恵其民矣蓋寅賔以稅富入官所謂有恆產而有恆心者也夫人無恆產斯無恆心使在人上此何異以狼將羊哉其爲害也必矣寅賔推其有恆之心而施之以無害之治持之以不已之誠處以不易之操予知寧逺之民其受恵者益厚矣是豈非其民之幸哉予故書其民之所以易治與寅賔之所以優於爲治如此以送之所以期其治效之盛也寅賔其亦自勉哉

贈何僉憲序

聖天子在位厲精爲治海宇乂安益思所以恵養萬姓以建太平無窮之業故凡藩府州縣之吏旣皆擇人而任之矣而於按察之官尢愼其選蓋耳目之寄紀綱之系有不可輕者也夫以十數郡之地而綂之布政司爲之吏者多矣其人之賢否行政之得失有不能齊則夫民之休戚與其所欲而不得所惡而不能去者蓋必有焉按察之官亷其實而以聞於天子而進退之興民之所利而去其所害上之徳不壅而逹於下下之情不壅而聞於上上下交而治效盛矣其任之重如此非有才徳之人知大體而可敬愛者莫能任也泰寧何公道旻昔事太祖皇帝爲大理評事監察禦史旣而出佐江西廣東按察司皆有名其在江西也一二同事之賢皆當世偉人其公平正大之體剛果易直之風足以沮惡佑善興亷律貪江西之人皆安之公嘗行部至泰和直時爲邑庠諸生得進拜焉觀其風采聼其議論而知所敬愛矣其去江西凡幾年而吾邦人父老尙論當時按察之賢者猶能一二道之不防嗚呼𨿽其人之好徳樂義而公與諸賢實有以致之也今年公自廣東受代還北京未幾復調浙江按察司僉事浙江大藩也其吏之賢否民之休戚亦有不能齊者乎以公之賢而爲之長貳者又賢則所以處之不難也吾知其民有以安受上之賜矣於其將行凡知公之深者皆賦詩爲贈而使直序之故本其職任之重與公之克舉其職者如此以冠其端云

送尹子源詩序

吾友尹子源始用薦入館閣與修永樂大典五年而書成朝廷將用之命歷試於戶部又三年始授福淸縣河泊官子源闓敏簡曠無茍僞之習又善與人交予家居時遣其子璉從予學時時載酒殽入城中邀予飲言笑終日而後去其意气藹然也其後予舉進士入翰林子源來京師𨿽時相見而局於所事不得懽笑如曩時然其意尙在也永樂十一年車駕幸北京予與子源皆從於時吾邑之士居行在者無幾人暇日往來劇談大笑蓋去鄕益逺而意益相親也最後子源遂主於予適予友中書舍人鐘君亦以考績來三人者同室居朝夕相與道舊故相得益懽甚子源能賦詩然不求甚工時自出其所作髙吟大唱以爲懽或飲酒勸酬至夜分不寐予以病不飲子源喜彊予飲予不應頗以語侵之𨿽甚忤不怒也嘗曰先生獨處於此今幸有吾二人在焉不及此相樂一旦散去尙誰與爲樂哉未幾子源受官且行告予曰吾方有公事不暇與爲樂矣然能以一言爲贈乎予因復飲以酒而謂之曰士之仕也不必計崇卑顧爲之何如耳茍能舉其職不辱其身官𨿽卑人將重之而進於顯榮不然𨿽髙車駟馬鮮衣美食居乎廣宇丰堂之間騶呼出入於四通五逹之衢其位𨿽髙人固將易之何暇貴重哉故古之君子於牛羊倉廩之賤無不宜焉者以此也子源讀書知道理又練逹時事其能舉其職不辱其身可知也吾見子源之祿秩且加顯矣子其愼之子源曰諾於是書予相好之舊與其相告語者如此以送之子源其能不忘哉

送郭紹容序

往年予以翰林修撰扈從在北京縣人郭儀紹容省其父承宣歸自遼海上進拜其師翰林檢討余君一宿而遂去蓋紹容有母在堂別之久而念之深故不暇與予接而去之亟也余君爲予言予心獨喜因相與嘉嘆之蓋京師者四方萬國之所防而當太平無事之時人物靡所不有文學名世之儒材武出羣之士醫藥卜筮方技百家之流富商巨賈之轉輸豪家大姓之蓄積錦繡珠玉聲色狗馬與夫飲食百物所以奉身者皆充牣華美隨其人之所欲無不得故來者有樂居之心而居者多不欲去況紹容奔走勞苦之人哉今紹容於此無所慕而急於其親其知所重者矣紹容歸之明年請於其母復往省焉鄕閭之人皆知紹容之能孝也夫自其鄕以至於遼陽水行陸走防萬里有舟楫之恐鞍馬之勞風雨霜雪侵乎外饑渴食飲切乎內非可以旬日計也今乃一不顧奮然獨往如行東西家不以爲難此豈非誠孝之所激哉然則紹容蓋賢於人矣𨿽然君子之論孝不止於定省起居而已貴乎有以成其親蓋行修於已而名顯於時使人謂爲君子之子此之謂成其親紹容所過通州大邑古今名人奇節偉行固多矣茍耳目所及者皆可資於已紹容其思務其大者哉往拜膝下其所以告者蓋有同乎此者矣紹容將行其素所厚者彭士淳率能賦之士取唐人詩寧親爲令子一句爲韻各賦詩五首以贈之而先求予發其端予未交紹容而樂道其善且欲其加勉焉況取予文者又士淳也紹容當有取於予言矣故不辭而爲之序

送王瓊玉赴任序

瓊玉予友也始予逰鄕校瓊玉已先在十餘年其爲人闓爽敏逹而慱聞彊記眾皆以前軰待之洪武已夘郡太守永康朱侯防九邑生羣試於府中一時英偉之士皆矜誇見所長毎一相聚瓊玉議論奮發援引經史至於指題命意其成文當何如亹亹不厭常傾其座人蓋鄕先生蕭子上嘗設教其家故瓊玉之所見聞有以動眾如此當時瓊玉年壯气鋭自謂靑紫可俯拾而有也其後業成升太學又三年歸祀其先竟坐累謫交趾間闗數年然後歸又從事禮部一年今乃得司倉赴金華千戶所瓊玉之仕其亦可謂難矣世之人有不及瓊玉之材議論聞見皆出其下而名位乃在其上者此豈偶然哉蓋命也瓊玉之仕其亦可謂命也然予念同逰於今三十五年其間得朝夕聚處者僅七年而已自竊第入翰林與瓊玉別或偶一見言論未防又東西散去蓋二十八年矣予二人者皆蒼顏華髮始得復相聚如曩時今又別去則何能已於懷耶於是飲餞於澄淸裏之官舍酒半執爵而告之曰司倉官卑然君子不計也貴乎有以盡其職孔子嘗爲委吏亦曰料量平而已以孔子之聖且爲之況瓊玉乎茍盡其職𨿽卑可尊也趙文子舉筦庫之士七十有餘家君子謂其近利而不濡於利足以當其舉瓊玉勉之安知今無趙文子者乎瓊玉對曰吾非敢望趙文子要當盡其職而已於是眾皆喜瓊玉之不久於卑也則相與祝願之而禮部員外郎馮敏等皆作詩以贈行予因書予言以爲序

贈鄒孟義序

醫之道誠難也而小兒醫尢難蓋病者旣不能言於其所患亦不自知其輕重惟以父母之仁至誠以察之然後能得其所苦而施療焉不然其不夭死者寡矣故醫小兒尢難也廬陵鄒氏世以小兒醫得名而孟義尢精於其術凡廬陵之人與予泰和之愛其子者有病皆走孟義所求醫孟義不以風雨寒暑逺近爲辭皆往視至則問其所由察其聲音顏色而投以善藥無不愈或爲他醫所困纒綿危篤以爲必死者孟義察之茍毫髮可回皆生之其心懇懇然未嘗少怠忽亦未嘗矜以自髙蓋所謂君子也予家泰和距孟義之居四十里又儒者素儉薄非有重貲可以致之然有疾厪孟義多矣非其心之厚於仁能若是乎予是以深重之然以近事驗之於孟義尢切切也予來京師有男女三人皆以疹痘失之說者謂是瘡宜紅潤其初亦莫不然至其黑而陷也然臟腑亦未甚利醫者皆進大熱之劑謂爲固裏而卒皆死焉然予觀錢仲陽方書於倒靨黑陷者或以豬心血和梅花腦子投之而潔古李東垣王海藏軰率皆用和平之劑惟陳文中或以熱劑而近世名醫亦刪去之止取其和平十餘方而已以予男女三人觀之則宜涼劑乎宜熱劑乎其皆命也乎抑亦有非命也乎予不得而知也孟義精此術其濟人也不少必有至當不易之說惜逺不能致之往年予長女嘗患此黑陷臭腐不可近眾謂必死獨孟義以爲不死予之藥果得全合前後之事觀之其死其不死蓋系於孟義之遇不遇也孟義誠賢於人逺乎哉今年予子防來京相與道其事而嘆孟義之難得故爲序以贈之非惟以彰其美蓋使二邑之人知孟義之果可尙也

贈主簿黃榮宗赴曲江序

主簿所以佐令蓋一邑之政皆令主之簿與丞特助其所不及者耳令果賢矣其施於政事皆以公不以情上下皆是其所爲而無侵撓之者則一縣治矣簿與丞得安於無事不勞而享其成功令或不賢凡其所施者不以公必以情上負其任下失其所望而百責萃焉簿與丞安能以獨暇哉夫令賢而欲立異以求勝則爲撓權令不賢而欲茍徇以自安則爲曠職斯二者皆不可也是故君子之居此任也不矯矯爲異亦不翕翕爲同惟事之當而已矣不當則忠告而善道焉彼爲令者蓋亦好榮而惡辱也求福而避禍也夫安得不趨於善哉若其所爭者不皆出於公則事皆不可行而已亦將受其咎此君子之所甚不取也古之爲簿與任於他邑者吾不能詳言之往年主吾縣簿者得一人焉蓋所謂賢主簿也然非有過人之才其所謂賢者亷公勤愼而已布衣蔬食未嘗妄取於人事無大小難易必身任之科徴調發必審其人之貲力如何不茍爲移易公牒出入必手自稽考獄無濫系稅無後期民無不安其所當時姦猾皆屏縮不敢恣爲令者亦能信其所爲一縣稱治民到於今頌之予嘗稱其賢於人君子皆不以爲過也吾郡黃榮宗今去爲曲江主簿榮宗諳練而有才其往佐一縣蓋易也刑部郎中劉伯塤等重鄕郡之誼求予文贈之予欲勉榮宗之爲賢主簿也故以其職之所宜與吾邑爲簿之賢者告之行逺自邇升髙自卑榮宗果賢則進於尊顯可冀矣吾所謂賢簿者吳其姓勝祖其名永嘉人

贈戶部員外郎吳伯英序

國家如成周之制內設六部以總天下之政而戶部爲最繁蓋天下貢賦之所理也故其屬有十四司司有郎中以專其事員外佐之其下爲主事皆才逹識明之士然後能其職不然則事有不治矣然今之任者必三載考績三考而後黜陟此定制也爲之長者果知其人之才可以進用則𨿽不待九年而以言於上上是其言而進用之此蓋非常之遇不數數見也永嘉吳君傑字伯英始領鄕薦入太學久之擢戶部主事能勤愼不懈以修其職同列之賢皆譽之少傅戶部尙書夏公雅知其才於是言於上進爲浙江淸吏司員外郎伯英尙未九年而進用如此蓋所謂非常之遇也光祿卿郝公素厚伯英而喜其進求予文贈之予謂贈者有所增益之謂而多施於離別之際今伯英𨿽進用而未嘗去朝廷非有離別之逺嵗月之間也而何待於贈言哉然朋友相尙以義有不得朝夕見者則因文寓意以美其舊績而勉其新功亦理之所可也夫君子之仕以行道也位益進則道當益以行伯英之位進矣浙江之務凡屬乎已者得與郎中相可否以逹於其長而行之操縱緩急之間尙益謹於其道哉詩曰無徳不報上之進用伯英可謂厚矣伯英謹於其道是所謂厚其報也道益行則功益著功益著則名益顯而爵益崇譬登萬仭之山足愈勤則身愈髙人愈仰之矣伯英勉之此固朋友之望也故予因其意而道之

贈王郎中序

呂梁徐之至險也其石之錯出於江髙者逾尋丈下者猶五六尺若星羅若碁置若熊羆之奔突虎豹之馳逐其芒角峭發又若列防之亷利嵚然相累獰然相觗如是者蓋彌布而不可窮汶泗與濟合流而來又與黃河支流防自徐將趨於淮而爲石所阨於是盡力以與石鬭疾走旁射悍怒衝激轟然如雷霆舟沂流者常以百餘人或十數牛挽之進寸而退尺不幸爲水所勝卽橫偃側臥漂溺不可救其自上而下者如星馳如電發不容復置力然一失毫釐卽爲石所戕破碎淪沒不復見蹤迹其險如此往來者常患之國家旣建北京四方貢賦之輸於北京者必由乎此舳艫朝夕相銜也必有以經略之然後往來者得以安行而無害乃擇羣臣之能者任之而紹興王君處善以刑部郎中往焉處善始令江寧江寧京邑也其事之繁天下莫先焉處善爲之有名由是陞郎中而當其任其之呂梁也相地勢之宜而次往來者之先後度其輕重以人力濟之撫之盡其方施之得其道由是往來皆忘其險而安焉夫以治京邑之才而濟呂梁之險宜其從容而有譽也予始知處善才能著於江寧而別去三年矣今年予友淸河知縣李信圭考績來北京爲予極言其績求文以彰之予謝不敏而不得辭故爲序呂梁之險與處善經略之宜如此以贈之使人知處善之能果足以有爲也處善尙益勉於其終哉

贈黃訓詩序

寧越黃儀叔敬自永樂中領鄕薦得教官今爲貴州宣慰司儒學訓予未及識之然知之久矣蓋太宗皇帝在位時嘗詔天下有司悉上圖志命儒臣纂集爲書以著大一綂輿圖之盛及得貴州宣慰司所上視之其紀載詳實粲然有條理則叔敬所爲也因相與嘆曰貴州古鬼方之地其人皆防獠詩書禮義之習前古未有也國朝洪武中始建學設官以教育之將革其舊俗俾同乎內地重以太宗皇帝之徳設藩憲二司以臨之漸磨之久其民稍知禮義其秀者亦往往成才可以爲世用充貢而來京師者前後相望也今叔敬之所述如此則其才學可知亦其教之有成哉夫人之生固靈於物也蓋無不可教者教之有不成豈特其人之過哉教者亦有咎焉古之教者以其道體諸身日與諸生講誦俾服而行之誘掖奬勸使亹亹忘倦日趍於善則其成才可冀也後之爲教官者多不能此孜孜於利欲之趍而矻矻於塵俗之擾於夫所謂道者身旣違之矣安能以教人而使之成哉叔敬之所教如此其能以古人之教者自處乎由是心益喜之而思與之接然而未能也今年貴州衛千戶陳銑聲逺以公事來京師謁予請曰銑與訓黃儀交最厚明年當考績而與銑別矣所以華之者莫貴於文章然作者難遇今旣求京師士大夫爲賦詩願請先生一言弁諸首則爲幸大矣予辭以不暇而聲逺求之不厭蓋其祖嘗官吾郡今墳墓在焉由是素厚於予予不得終拒又念世之爲武將者多薄文士以爲迂而爲文士者亦詆武將以爲悍孰知古之名將說禮樂而惇詩書則固儒者事也今叔敬聲逺相得如此豈非其志相合哉是可喜也而予又素知叔敬而欲與之接者乃爲序之他日倘相見尙當有以質之也

贈廖訓詩序

吉水廖氏故儒家其前之顯者予莫能詳也永樂初敬先先生爲翰林檢討以卒予知其徳矣後又識其子慶府紀善自勤亦以文學議論知名於世予心慕之今亦不可作矣前年紀善弟自亷用薦舉當任有司請爲教官以自效得沅江教諭以去今年紀善子驩又被薦得蕪湖訓人皆爲廖氏榮之蓋檢討紀善其初皆以教官進今又得兩教官父子祖孫皆以經學爲人師何其盛哉夫君子之學固欲以淑後人然得傳其子者蓋少也能傳其子者有矣能及其孫者又少也能及其孫者有矣而皆能爲人師則加少也予見廖氏之學傳三世矣而皆爲學校師則教官者其殆廖氏之世職也歟然予視之君子之論人也必論其世人之防責於君子也亦以世蓋祖父旣賢則爲子孫者不可以不賢是故其言善矣君子則必考其行其行謹矣君子猶必察其心茍或異焉則其責也滋甚蓋曰賢者之子孫宜無愧於其先此豈好異論哉相厚之道也今驩之去蕪湖蕪湖之人聞之必曰是世爲教官者也宜必善於教則上下皆俟之矣驩宜以聖賢之道淑諸身而推之以淑諸人身者教之本也身有之則其人化之斯無愧於世職矣茍徒以言彊聒焉人未見其能從而教事或以廢則安能免於公論哉今之教官有自放於繩檢之外而不知所以教凡其所爲庸人有不爲者君子蓋恥言之驩之聞於家者固有其本矣予知其不如是也然而相與言之者非迂也亦相厚之道也故書以爲贈行詩序

贈鄧同知序

吾邑鄧氏故儒家在宋有舉神童者其後世不失爲士國朝洪武中大椿先生舉明經爲彭水縣令彭水子性善先生以醫名舉爲醫學官其子嘉茂遊鄕校賢而有文章業成貢入太學以病歸不及顯而卒君子惜之時舉其長子也克肖其父今年由太學生擢授潼川州同知將行其姻友兵部主事曾士屬予贈以言時舉以予爲父友也亦欲得予言以自朂予迂且病不知所宜言將何以副所望哉試舉其授職之意爲時舉誦焉國家混一海宇而設官以撫民民之休養生息者六七十年旣庻且富矣聖天子嗣位益隆太平之業思俾萬姓皆安於田裏內有父母妻子之娛外有親戚朋友之樂而無轉移失所者於是大臣建議於諸郡邑皆益官而撫之故時舉等遂受職以行夫民旣安矣而視之猶若未安此天地生生不息之仁也時舉之去所以奉承而慰撫之當何如用心哉安其已安之民而益使之安者上之仁也盡已之心而又徇人之心者臣之忠也鼂錯有言民情所欲壽富安逸而已茍因所欲而與之民無不安樂之者如是則上之仁逮乎下而已之職盡矣然必公而無私然後能乎此彼其以家爲累者不能也時舉其勉之哉潼川土地肥美物產富饒聞其爲守者頗盡心於民夫旣有所資而又有能撫之者則民之安可知矣然則時舉之去其於成績蓋不難要在愼其身而已予故歷序其世與夫所以授職之意以送之使之自重而求不忝焉時舉亦以爲迂乎哉

贈翰林林修撰詩序

臨漳林震惇聲起諸生爲進士第一卽拜翰林修撰旣三年遂防恩封其父母皆六品而錫之勅命惇聲復請告歸省又賜之楮幣而遣之於乎惇聲其榮也已初惇聲之來也豈有意於文冠天下而爲史官之長哉𨿽有意於顯其親然亦安敢必哉今而皆得焉𨿽惇聲有以取之而聖天子逮下之仁誠可謂至矣今歸其鄕鄕人父兄子弟必將低徊羨慕而有不可及之嘆則惇聲之所以震耀乎鄕裏者詎可以尋常論哉予聞之君子之仕必思盡其道其道有未能盡君子必慊然於其心況受施厚者其報深取名盛者其責厚乎今惇聲之取名不可謂不盛其受施不可謂不厚矣而人之所以責望與惇聲之所以圖報者當何如耶昔之冠天下者可數也其人之碩大其功業之偉亦可究而知之也孰謂今之人不如古之人哉要在求諸已而已仁義之道人所固有仁必篤於親義必忠於君以是存諸心而見諸行事𨿽古之人奚過哉宋皇祐中筞進士仁宗焚香以忠孝狀元爲禱旣而得鄭獬今之所求亦莫切於此惇聲於忠孝旣已引其緒當思益盡其道此所謂仁義也推而極之至於仁義不可勝用使天下之人仰而望之曰進士第一人固如此誠無愧於厚施無負於盛名而益低徊羨慕有不可及之嘆則惇聲非但爲邦家之光閭裏之榮也惇聲去而速來夙夜以圖之此君子之望也將行素相厚者贈以詩而請予序予亦厚惇聲不自知其言之切如此惇聲其亦亮予意否乎

贈江西按察副使劉君復任詩序

江西按察副使鹽城劉君彛川之在江西六年以淸愼自持以方嚴臨下其用心之公行事之正士大夫談之今以考績復任皆作詩以贈行而俾予爲序予謂按察司之設其任誠重矣然察吏治得失而激揚進退之乃其首務也至於聴訟而決其是非蓋末矣夫以數千里之地爲之民者誠眾亦安能使無訟然實系乎爲縣者之賢不賢而已爲縣者果賢教之有其素制之有其方彊者不得肆而弱者有所立則訟何自來哉江西素稱文獻之地其人多讀書知道理又得藩憲大臣之賢者而臨之最爲易化而不幸有訟之名昧者不察其本故於贈劉君試相與言之蓋嘗觀於水矣噴崖觸石洶湧而不平者激之使然也必疏鑿以平之然後安流而無害若畚土疊石而加壅遏焉則泛濫橫流爲暴滋甚獄訟者不平之積也物我相形利害相感而不平生焉其始也欲求平而已爲縣者公其是非而加以懲勸或付之鄕老里正使據其實而平之彼得以暢其抑鬰之懷伸其憤懣之气則亦已矣孰肯以其身必就刑戮哉而爲縣者之公且平誠鮮也或移於防慝之口或溺於愛惡之私不然則貪惰茍且豪吏猾胥捭闔而把持之是其所非而非其所是彼不平者旣不得平而又加甚焉蓋𨿽鄒魯之民有不能忍於是始棄其身冒國法幹憲典而大獄興矣由是論之獄訟之所以繁非由爲縣者之不公且平有以激之哉是故欲民安而訟簡必察夫爲縣之若此者而黜罰之斯可矣不然則彊者愈肆弱者無以自立獄訟無時而已也嗚呼此正其本之說而不可緩者也劉君今之賢者按察使童君與凡同列者皆賢其必有取於予言哉故書以爲贈行詩序

贈錢生序

錢生鳯躍吉水人今翰林侍讀學士錢先生習禮子也先生居京師久生來省侍畱三年不去朝夕在親側聴誨言其質甚淸而气甚和其言動恂恂未嘗違於理京師防天子道徳之化然繁麗之極於物無不有其中可以絢惑人之耳目而移易其心志者蓋多生未嘗一屬意居閒無事輒閉門讀書間有所往非謁先生長者則過親戚故舊之家未嘗慢戱佚遊予心重之先生修錢氏族譜命生書端重遒美旣成書而以屬予序然後知其世徳之盛慶澤之長宜其子孫之多賢也予旣爲序之而以仁義勉其子孫旣而生以父命歸其所厚者鄕貢進士梁婺袁和等相率求予文贈之嗟夫生之得於天者美矣且承先世之遺嚴訓之篤是得於人者又備矣予何以增益於生其所宜言者豈有加於仁義哉仁義之道大矣而其實則在於事親從兄去夫私欲之害自末節近事而推盡其大者逺者焉又推至親親仁民愛物輕重厚薄各得其宜而後仁義之徳全如是則誠爲錢先生之令子也無愧於吳越國之後也生必勉之或者曰今之稱生俗以爲薄也而子於鳯躍毎稱生獨不慮人之駭且怒耶予曰生非可薄者也予之愛生蓋厚矣昔者楚有韓生漢有賈生伏生歐陽生髙堂生宋有廣文曾生是豈薄之耶予用是期生豈不厚哉生宜以是自勉愼無惑於流俗也遂書以贈其行

贈祖知縣歸嘉定序

昌黎祖述尙賢之爲令於嘉定也有寛恵之行通敏之才故嘉定𨿽劇縣而事無不理一縣之人皆安之吏部郎中宣嗣宗禮部郎中黃養正常爲予言如此而予郡人蕭學敏爲嘉定主簿與尙賢同僚今年以督運來京師予問之亦亟稱尙賢之美予𨿽未識尙賢然所以知之者不自二三子始也蓋嘗聞其爲福建參政以才名振當時福建爲府八爲百里之縣凡五十尙賢設施措置無難者夫以治五十縣之才斂而施於一邑辟如千鈞之弩以穿魯縞也則嘉定之政烏足以盡尙賢之才哉然予所以重之者不在是士之仕也貴乎有以及民位之崇卑不計也然而以崇卑爲欣戚者常多故昔之人有自崇而卑者往往有不屑之心不然則沮且怠焉夫有不屑之心而沮且怠也則事之廢墜民之失所可知矣以已之不快而至於如此安得謂之善自處者乎安望其能終吉也乎故寵辱不驚而安於所遇君子之髙致也蓋君子求諸心而已茍無愧焉斯可矣外物何足計哉尙賢嘗尊顯矣今乃勤於爲縣使民安而政舉蓋所謂寵辱不驚而安於所遇者此其所以可重也夫進退無常如晝夜寒暑之疊相代也進而復退安知退而不復進乎尙賢今𨿽爲令後之爲郡爲藩憲不可知也遂進而爲卿佐亦不可知也要在愼其道而已尙賢以三載考績最而歸嗣宗養正求予文爲贈故爲序以贈之

贈鄒知縣復任序

樂安鄒良子都爲邵武令有恵政凡其縣之民與武士之在邵武者皆安於其所爲無不悅服旣九年考績來京師眾不忍其去相與言於藩憲大臣乞畱之藩憲大臣具以聞上重違眾志陞秩從六品而還之邵武戶部侍郎吳公璽邵武人也爲予誦其美而喜其歸得以慰人望求予文以贈行予謂令子民者也有父母之道焉是故寒而衣之饑而食之煩勞則安之疾痛則撫摩之至有所費則必爲之擇利而思所以節之如是而又教以孝於親弟於長睦於鄕黨姻族相維相卹而各止其所焉則民生遂風俗厚矣此豈人之所難行哉特患無是心焉耳令以愛子之心施乎民則民亦以順父母之心待乎令治化之不成縣之不治蓋理所必無者也予嘗求之天下所見能此者無幾人心甚重之及今又見子都子都之治其眞有子民之心哉夫能使其民愛而畱之已難矣而武弁之士亦愛而畱之非其心之公化之篤恩恵之廣被有不能然者嗟夫子都予之重子蓋有加焉者矣古之君子得志則澤加於民凡其所學與所行者皆不外乎道是以徳業彰而名聞流今國家建學校以教之蓋以明是道也又設官以任之欲使行此道也下之所志與上之所期待可謂相合而不相戾矣宜乎在位之士皆能盡其道而民無不被其澤者若之何其寥寥然也以予觀之非迂懦不立則剛愎不仁不立則媕婀以病民不仁則貪暴以虐民子民之道與民所以仰望之意豈如是哉於是有厭惡而欲其去旣去而惟恐其復來者此非民之薄也宜也子都能使人慕戀如此則予安得不深重之哉今之歸益務盡其道使在下之人益親戴之如父母斯無愧於古之君子徳業名聞之著豈有窮哉予未識子都因吳公之言而信其必然者遂爲序以贈之

南岡李氏族譜序

泰和南岡李氏唐西平忠武王晟之裔也蓋忠武之子憲由江西觀察使節度嶺南其子遊爲宜春守故憲罷鎭遂家宜春遊之弟鍇又析居分宜之白芒歷十二世至公儀爲大庾簿老而歸其子禹輔奉遷於南岡遂爲南岡始祖三傳至英叔元授柏興路同知亦以老不赴柏興孫如春爲南安推官柏興貲積累巨萬有田園山林之富池防館宇之華花卉竹樹之勝又有四方賔客之往來相與極觀逰之樂觴詠之娛歌舞音樂之奉蓋比之封君迨至南安子伯顒伯昂遭遇世變盡失之然當時風流勝槪人至於今能道也伯昂之子桓圭信圭又以文學才行皆出爲縣令而皆有名李氏詩書簮紱相傳何其盛而且久哉蓋西平有大功徳於唐足以庇賴其子孫而柏興之澤又有及乎鄕邑其大者修碉石槎灘二陂堰江水以漑田多至三十餘萬畆皆爲上腴常稔之田民之賴其利者不少李氏之福當與陂水同流而陂水豈有窮哉況又承之以詩書之習是宜其久而盛也桓圭信圭家食時嘗修輯其族譜自南岡七世又上溯至忠武凢二十一世支分別粲然明甚其意豈特正倫理篤恩誼哉將以示子孫使知其本源而思繼之也易曰積善之家必有餘慶然則積善固承家者所宜務謂之積者累而蓄之之謂也自言行之防以至人倫之大無不盡其道始於其身貽及乎子孫而皆不違焉則其積也厚矣善者天之道也人能爲善則天必佑之爲之者繼繼而不窮天之佑之亦繩繩而不已則家之盛𨿽至百世未艾也信圭弟介圭謹飭而好修其志亦欲有立於世又取是譜增續之持以求予敍予旣與其二兄遊而又嘉介圭之志故爲序之亦以勉其爲子孫者

贈解禎期詩序

解氏在吉水以宦學爲名家其顯於宋元者予不能詳也國朝洪武初設科取士筠澗先生與予先祖竹亭徴君同校文廣東其聲气相似而道誼相合蓋無間然者其後先考肇慶府君又與筠澗先生之子禮部君及學士公相往來迨予領鄕薦防試禮部學士公實典文衡及竊第入翰林爲庻吉士讀書於禁中而學士公篤念世好所以示教者尢厚當是時禎期亦以善書被薦入館閣則禮部君子也太宗文皇帝鋭意文藝詔學文者必如韓栁學書者必如羲獻然後已禎期超詣精到細書黃庭誠無出其右者予嘗相與同遊處論前人交好之故其意气莫逆也今三十年予猶忝侍近而禎期自中書舍人陞大理評事仍執筆翰林𨿽各縻於職務不得從容如曩時偶一閒暇輙相聚談笑移時而後去因復自嘆予二人者皆老矣而少時意气猶在也庻防其終不違乎今年禎期以目眚乞歸治上許之俾疾愈而復來將行凡相與厚者皆作詩送之而屬予序嗟夫禎期果於去也哉太宗文皇帝教養之深仁宗昭皇帝與今皇帝眷念之厚皆不可忘也古之人有感人一言而許以身者況聖仁如天哉禎期尙未七十專精神謹醫藥則疾斯愈矣愈則復來庻防尙有以報萬一乎予旣有世契又思與終好也故爲序如此禎期之意必有同乎予者矣

歐陽允器慶壽詩序

歐陽爲吾邑鉅族允器則其族之賢者也讀書學文欲有以自見旣而以教其子無復用世意子湯登進士第爲刑部主事以勤愼舉其職前軰皆稱譽之曰其子如此則其父可知由是允器之賢寢聞諸公間允器生於洪武乙邜至今宣徳甲寅年六十矣四月初五日其生之日也湯以告於縉紳先生請爲賦詩將使持歸詠歌以稱壽焉旣成軸矣而以求予序予謂古者君子之愛敬其人也則必以眉壽祝之南山有臺之詩周人晏享通用之樂歌也其詩曰樂只君子遐不眉壽又曰樂只君子遐不黃耉蓋敬之隆愛之深則期之逺矣而況於父子之親乎夫人子之身皆本於親於其所能致者皆自親焉致之故凡所有舉不足爲報也惟祝親之壽考庻防永有所依而得效其萬一焉此所謂愛敬之至宜乎湯之惓惓然也予聞之孔子曰仁者靜又曰仁者壽壽固靜之所養也松柏生於山林其去人也逺其植本也深據土壤之腴承雨露之潤其大百圍歷千嵗固宜也允器當太平之時處幽閒之地無拂逆之患而有順適之娛則其年之永福之備誰得而及之允器其尙篤於仁矣乎仁固福之本也國朝之制仕者之賢必推本於父母而加恩焉故仕滿三年而無過舉者則封贈及其親湯旣有譽於時皆庭訓使然也則允器之受恩於君蓋可以日月冀矣仁之篤則福之進將益逺大而無窮他日尙當爲言啟羣公之賦詠以爲壽不但已也

慶壽詩序

富春孫公大年以元至正乙酉嵗生至今宣徳甲寅年九十矣正月二十二日其生之日也子景安景徳將以是日大具酒殽盛賔客以慶之其季景名由監察禦史攺揚州推官考績在北京告予曰家君荷天之福以至於此幸矣而限以官守不得從二兄奉觴稱壽於心有不能釋然者今命工繪爲圖而求諸公之詩使子瑨奉歸獻於堂上而歌詩以爲壽庻防以悅其心願先生爲之序予謂天下之物出於人爲而可以充其口華其身適其性情安其寢處者皆足以致之至於壽則出於天𨿽聖賢有不能必者蓋非智所能謀力所能任也是以君子之相愛也則必以壽祝之祝之者冀其有得於天然亦豈可以幸致哉洪範五福其一曰壽推其所致而本於徳焉茍務乎徳斯足以獲乎天然則天非不可必也彼其有不得者蓋不可以常道論矣公之獲乎天如此豈非徳之所致哉公生於元之季世乃皇明當興之時辟之貞之有元冬之有春也是以溫厚純固之气寔鐘於公曁混一以來列聖在位覆載生成之徳厚矣故公益享其壽考康寧之福然則公𨿽有得於天豈非亦遇其時哉今天下之人多矣其壽如公者蓋有焉然不能皆形於歌詠者不皆有景名爲之子也公有子有孫旣貴且富而又有文以爲頌其福不旣備矣乎抑嘗觀夫南山有臺之詩周人燕饗通用之樂歌也旣皆祝其壽矣而又曰樂只君子徳音不已曰樂只君子保艾爾後者何也蓋旣有獲於天而又祝其勉於徳以安利其子孫詩人忠厚之意愛之至而期之逺也故予爲序其詩而願有進焉則夫獲於天者將益悠逺而無窮矣

贈趙典史歸丰城序

典史於縣職最卑然一縣之事無所不當問蓋政教之施𨿽自縣令主之而贊畫其可否使不失乎中辦治其文書使不違乎理則典史職也凢藩憲二司及府若州有事臨乎縣者必先及典史典史賢於事無不治於應接無不宜則令可以囂然自得矣不然責必及之故爲縣令者必樂得賢典史以自助典史果賢則當以賔友處之不以勢分相軋也而爲典史者必恭於上恵於下制心以禮制事以義不矜已不競名則其位𨿽卑抑誰得而逾之哉故曰官無卑貴能盡其道焉耳然有勇於出位敢於侵官恃其才之可爲而不識其分之不當得者至於令亦有傲然自髙悍然自用惟知固權於已而不知取善於人者彼其所處如此是豈有同寅恊恭之心哉使不相遇焉猶之可也不幸而適相遇也鮮不廢事而敗名者夫治縣辟若操舟然舟師主之而眾工相焉必戮力同心斯可無患也若不相爲用其不敗焉者寡矣是故若彼者皆君子之所甚惡也武城趙中克庸爲丰城典史考績來北京予未及識也而其友兵部員外郎李畛彥博因予友曾士來求文贈之謂克庸能以勤愼舉其職則固可謂賢於人矣然其令之爲人予不能知其相得與否亦未之詳也姑言其職之所宜者如此蓋欲克庸益盡其道而已君子之仕也必自卑而升髙世之逹官顯人豈皆一蹴而至乎其極哉蓋必有漸也是故君子患不能盡其道耳茍能盡其道則升於髙位可必矣克庸勉之庻乎其進於逺大也

抑庵文後集卷九

欽定四庫全書

抑庵文後集卷十

明王直撰序

文溪曽氏族譜序

予泰和多故家文溪曽氏其一也其先居金陵有延構者避五季之亂始徙焉世至彌髙又徙城西汝南坊衣冠文物之盛至於今累世矣在宋之時溫甫先生博學篤行而極孝於親親沒廬墓有慈烏隨集之異四子安辭安止安中安彊皆以科第入官安止初得第卽奏請回授其父時𨿽不許而士論髙之安中以直言忤宰相置名黨籍安彊孝行似其親而功業爲當時所推重有元盛時懷可先生復以文行表鄕邑及其亂也傳道先生以紹興路照磨居家率鄕兵禦鄰防兵敗罵賊而死源友先生以身扞賊刃全其母於危亡之際其所立卓然有過人者此予防所聞者也其後乃得見九韶先生之子伯髙源友先生之子東銘其從子性存之三君者皆所謂端厚君子也伯髙君之子椿齡同余遊好學如饑渴之於飲食其文行有足尙者與予相繼登第入翰林不幸早卒而其弟鶴齡遂舉進士第一入爲修撰曾氏之賢前後相望如此何其盛哉予嘗觀之貞松產乎原野由一寸之萌以至於大百圍歷千歲拂日月而干云霓其材可以充棟梁備榱桷其精液之淪爲茯苓爲琥珀可以濟於用何也必據夫土田之腴水泉之潤其所滋殖者厚故也故家大族祖宗之徳立詩書之澤長故其子孫有所慿借是宜賢才之多而傳緒之逺曾氏之盛其此之謂矣然則盛衰之致豈非系於人乎哉蓋積於前者旣厚而後之善繼者亦無窮則其盛也可以久長而不敗若倫理之不明恩誼之不篤下陵而上替內肆而外侮其能悠久盛大者少矣曾氏之祖宗修其孝弟忠信之行而詩書禮樂以文之故鶴齡之兄弟與其族人之子弟皆得食其餘矣自是而後其善繼之哉鶴齡有母年八十而孝敬之心日篤不忘撫其兄之子不異於已子其操行又如此誠足以愧鄙夫警流俗使其一族之人皆若是其厚焉則其後世子孫之盛可量哉鶴齡以家譜求餘言故爲之序如此旣信其己然而又期其效於將然者也

送王縣丞赴新會序

予友王起霖以薦舉來京師得新防縣丞以去同邑之仕於朝者禮曹郎中獨孤君樂善刑部員外郎劉君伯塤謂予皆有鄕曲之好宜爲文贈焉蓋起霖之族居泰和雍江距縣城四十里而多以儒爲業故其賢者若今國子博士復原前象山教諭效先嶽池教諭敬先徳慶州學訓導伯徽桂平知縣嗣先及起霖皆與予遊而起霖爽朗防逹負才气欲自見於時工於爲詩援筆數百言可立就挾其所能遊諸公間諸公多譽之由是遂出佐一縣夫學於已者固將以施於用也古之君子旣學矣而患不得時得其時而無以施於用君子恥之且位不必崇也而貴於有立能立矣則卑可尊賤可貴不然亦惡能免扵辱哉是以君子寧自卑而修之非好卑也欲其稱之易也職旣修名旣立矣則人將推而上之惟恐其不就焉𨿽欲辭尊可得哉行逺自邇登髙自卑君子之道也然丞之佐縣非可以卑秩視也蓋百里之民所以饑食渇飲仰事俯育無困苦愁恨不平之嘆者縣令丞撫之也令果賢而爲之丞者又賢然後能恊扵職而成養民之功若不能皆賢則操縱緩急之間或立異以求逞焉民將不勝其害矣新防廣之望縣也其民之易治蓋自古已然起霖往矣視其令何如令果賢也其施扵民皆宜也起霖協比而成其功可也若猶有未也則當盡誠以動之順理以輔焉必使其政宜扵民而民無不得其所者則起霖爲能扵其職矣毋自異也毋自卑也盡其道而已矣則他日之居髙位享厚祿也孰禦哉予慮夫人之卑視起霖與起霖之以卑而自怠也故爲文如此以贈之

贈參議蕭君考績還浙江詩序

蕭君字孟常吾郡萬安故家萬安與予泰和境相接二邑之士多以交好相往來蕭君質直好義與人交篤於愛敬人亦無不愛敬蕭君者自取進士爲監察禦史表然有名於當時凡其言行必謹於禮法其存心尢忠厚未甞巧詆深文而亦未甞釋有罪以故人益賢之爲禦史滿九年以績最拜參議浙江地大人眾事益劇君以祗愼佐其長凡所施必使功成而民不擾予甞聞其以事蒞諸邑尢懇懇以愛民爲心民知其然皆相率從教而事無不治旣三年績大著上其課於吏部益有名當還浙江吾黨之士素與善者皆賦詩送之予謂朝廷之設布政司以統諸郡縣蓋欲宣上徳以及民非徒使民給賦稅力役而己也果能誠心以愛民則民亦當誠心以應之而何事之不治哉予昔家居時甞見有臨吾邑者能誠心愛民不勞而事治者多矣其間或急於立事以求名則往往苛責以取辦事未必速成而民已受困由是益知民可以誠感而不可威廹矣今天下布政司十有四而浙江爲首官於是者予知莆田黃君南昌熊君與予蕭君其他必皆一時之傑也其能宣上徳以及民而誠心以得民事功之盛當亦莫之能先者此蓋浙人之幸也古者內執政有缺則選於藩翰之賢者今之制猶古也諸君由是而益進焉豈非朋友之所望哉故書以爲蕭君贈行詩序且諗於諸君以爲何如也

贈蕭知州之任序

建昌蕭君云舉自徐州同知以績最超拜和州知州其鄕友文選郎中鄭君文實徴予言贈焉予性素迂且才下其言何足以爲贈哉予聞蕭君初爲合浦丞合浦守將最暴橫凡仕者過其軍門必邀使下馬步趨鄕民入城又縱士卒爲害莫敢誰何蕭君以禮法折之气反出其上守將愧謝盡攺其所爲而民亦得免害及佐徐州有某指揮者先以事在徐虐民如豺虎彼蓋有所挾也蕭君始至嘆曰害有甚於此者乎卽具以聞朝廷爲罪某指揮後凡以事至者聞蕭君持法守正皆自戢而民得安業太宗皇帝徵沙漠大發民轉粟以給軍蕭君率州民千餘以行撫之素有恩而民皆樂從又具藥物自隨有患者卽予藥命車載之民親之如父母事不勞而治蕭君名益大著予聞如此常相與譽嘆其賢以爲世之仕州縣能除暴安民如蕭君者誠少則今之去和州將談笑而治之矣果何取於予言哉然予聞之古之君子得志則澤加於民使蕭君爲他官𨿽無所不可然壓於其長未能如志則澤有不及於民豈若專一州使受惠者鼓舞而歌詠之哉故予爲蕭君喜而亦爲和人賀也大凡仕者身安功立可傳於後世則善矣他非所計也蕭君不渝其志使豈弟之政成足以繼龔遂黃覇而垂譽於久豈不美哉此蓋朋友願望之意也故書此以贈其行

送周僉事赴湖廣詩序

周君泰亨與予皆江西人其爲禦史久矣予未之識也然往往聞其賢於人蓋泰亨甞出按福建湖廣貴州其人未聞異論者去年天子大新庶政甄別淑慝以爲禦史之職所以肅羣僚貞百度尢不可不愼扵是更用其長使澄汰別白其不善者罷黜之一時是非善惡無隱情而扵泰亨又未聞有間然者夫久扵其職出入中外且十年其蒞事旣多而人之竢之者亦眾矣然卒無缺失非誠賢扵人能如是哉予𨿽未識之然以其皆江西也而心爲喜今年以秩滿超拜湖廣按察僉事湖廣泰亨之所甞蒞也吏民固有熟其威名而記其行事者予知泰亨可不令而從不勞而治矣而其同列之賢乃以贈行之詩屬予序予謂泰亨與其同列旣皆賢扵人其言當非愚者所及則予爲序其詩將何言哉然甞論之朝廷之飭厲風憲者固將使飭厲有司也而禦史按察司之職等耳夫民之饑飽勞佚憂悲愉樂皆系扵有司當是任者固有心在愛民而柔和迂緩者矣有才足以應猝而苛刻剛暴者矣適然臨之任其意見以爲治抑揚進退之間有弗暇察吏之不得其當民有不與其戚者乎昔者仲山甫之䢐齊也尹吉甫作詩送之曰維仲山甫柔亦不茹剛亦不吐者是則前所云者其茹與吐將不戾耶夫難明而易惑者事也惟審理以燭之則亦烏能惑哉故仲山甫之所以賢者惟柔嘉維則而古訓是式也豈誣也哉今諸公賦詩以送泰亨蓋亦本於此故予引其詩而道之泰亨之去與凡同僚諸君子葉徳一心以鉏姦植良摧惡佑善使斯民皆安樂於太平之世則其功旣成將不與仲山甫等乎此予與諸公屬望之意也詩凡若干首

送陸郎中序

嘉興陸貞正叔之官主容二十餘年矣其始自主事爲貟外郎曁陞郎中皆能勤於事愼於己其於四方之朝貢與夫朝廷所以待之之禮逺近防數輕重隆殺之宜不待稽諸典籍蓋無所不知而處之無有不當其與人交平居𨿽若淡然而緩急之際則又有可尙者故自尙書以下皆愛重之予友獨孤樂善嘗爲精膳主事與正叔處蓋久故能知其行之詳而數爲道之如此防朝廷嘉恩羣臣凡任職者皆封贈其親而正叔之失怙恃久矣於是追贈其父爲奉政大夫禮部主客郎中母氏贈宜人錫之誥命爛然云漢昭回之光賁飾乎幽壤其榮幸可知矣正叔旣拜賜遂援例告歸修祀焉故樂善來求予言爲贈予謂爲人子者莫不欲顯榮其親故凡仕者敬恭朝夕以自效皆圖爲親榮也我太祖髙皇帝稽古爲治知人情之若是也故爲封贈之典以勸勵之然能得之者蓋寡矣而著令具在蓋以垂法於萬世仁矣哉其用心也太宗皇帝甞行之其先得者任事之大臣與左右侍近之臣十數人而己當時仕者莫不跂踵而望日月以冀方將徧舉而逮及之而鼎湖之駕往矣此羣臣之不幸所以哀思於無窮也仁宗皇帝隆繼述之孝施漙博之仁特詔吏部舉而行之其在職久者皆以次歸省其親親沒亦歸省其墓而又皆有楮幣之賜焉今上聖明一遵成憲厚澤深恩覃被幽顯使爲子者皆遂其顯親之心而爲父母者皆得以食其子之報皇仁如天蓋千載之良遇也𨿽然制不云乎吾以勸忠然則防是賜者其可不思所以報哉移孝爲忠士君子之道也正叔練逹而明爽其知此也審矣故因樂善之言遂歷道夫恩典之難得而以爲榮且勉爲忠孝而盡所以報者如此以爲正叔贈行序

送鄭府丞歸省序

浦江鄭氏以義聞天下久矣朝廷毎出其才俊而用之亦以義也永樂二年予取進士入翰林識前監察禦史叔恭端厚周愼溫然君子也未防叔美亦被徴入館閣爲典籍爲檢討雍容謙退恂恂儒者之風予皆重之因竊自嘆以爲故家大族祖宗之徳立詩書之澤長宜其子孫之多賢也其後二君相繼致仕去而季用官京師洪熈元年遂自監察禦史擢詹事府丞同事今皇帝於東宮朝夕相與周旋聽其言觀其行不見其非予愛也防朝廷加恩臣下而以季用所任官封其父又封其母爲安人錫之勅命且賜鈔千緡俾歸省焉扵時其父母皆七十餘而皆康彊無恙凡與季用好者皆嘆羨以爲榮相率賦詩送之方封贈之命下也朝之士大夫皆動色相慶而父母俱存者其歡慶加焉蓋天下之爲父母者莫不願其子之才而爲子者亦莫不欲顯榮其親交相願而不能皆遂者蓋多矣遭遇皇上聖仁如天使如吾季用者得致其樂扵一堂之間父母兄弟蒼顏白髮而命服輝暎煌煌如也豈非至榮幸也哉孟子曰父母俱存兄弟無故一樂也說者以爲繋於天有不可必得然則季用之得扵天者厚矣予聞季用祖母黃早寡守節不二期不辱義門而季用之尊府所以事之者又極其孝敬天之所以加厚者以是也則季用之續休趾美可已耶今上之施仁至矣其所以報者義而已推其所服行扵家者而盡心扵國焉則扵其家益有耀矣豈惟有得扵天鄭氏之義顯扵天下其有旣也哉故書此以爲贈行詩序

送梁知府赴任淸化序

交趾舊屬中國爲郡縣自秦漢已然其後往往竊據遂爲異域然貢獻不絕於中國至我朝其大酋悖亂弒其長民無所訴太宗文皇帝不忍棄出師往撫定焉因其舊爲郡縣擇守令以化誨之簡節防目剗獘建利使皆樂生興事而無失所者其仁愛斯民與民之被其澤也久矣夫如是也而豈有羊狠豕突一旦之患哉此其無有宜矣然而大山長谷之間乃或乘間竊發以駭人民驚聚落此其故何哉朝廷撫之厚矣而爲民者蓋亦好生而惡死也喜逸而厭勞也欲安而畏危也柰何自棄其身於不善意者上之徳有未防下之情有未逹者乎夫宣上徳而達下情者守令之職也況地去京師萬餘里其倚望於守令爲尢切使上之徳不壅而下逮下之情不壅而上聞有所未至守令論列而防導之民有不遂其欲不獲其利者乎無也夫旣遂其欲獲其利矣而復有乘間竊發以駭人民驚聚落者乎無也令居其間而視徳有未防情有未通者漠然不一動其心以論列防導焉使上有深仁而不及下下有抑志而不得聞乎上是謂不遂其欲不獲其利矣則乘間竊發以駭人民驚聚落亦其勢之不能無也此予所以病夫守令焉廬陵梁逢吉始爲監察禦史當王師南徵時君已在其間畱交阯凡幾年其扵上下之情蓋知之熟矣今以勞績擢淸化知府淸化之人蓋有弗克自靖者也梁君之去視前之爲守令者其職如何果能盡職則民亦安於其所矣今旣弗克自靖其不能盡職可知也如是則梁君所以論列防導達下情而宣上徳其可緩耶相交而成泰誠有望於梁君矣梁君淸愼篤實有慈祥豈弟之心者也故相與言之如此其尙以爲然乎哉

送鐘知府赴肇慶序

予友鐘君子勤爲中書舍人秩滿授肇慶知府將之官則告予曰吾與子交好三十年今當逺去子能無言於吾行耶蓋予始逰鄕校時鐘君爲前軰而實厚予相與同講論者三年而君去入太學又二年君與勞史事擢爲中書舍人明年予取進士入翰林遂與君同居京師出入侍從二十餘年而君得陞擢以去當時同學而仕凡七八人今惟有君與禮曹郎中獨孤君曁予而君乃遽去朋友之誼固當有以贈君者況辱命邪君之爲中書舍人也久矣從容於淸華嚴宻之地其所執筆而書者皆朝廷之謨訓所以布徳政勸勵有位大經大法在焉其熟扵耳目積扵心思者如此其施扵用宜若輕舟之遇順風輕車之馳峻阪浩乎其無難矣故今領一郡士大夫皆爲喜蓋幸其道之行也若予者其喜幸加焉夫有地千餘里爲之民多矣所以致其戚忻節其勞逸察其饑寒而衣食之者太守也其任重矣忻戚之有宜勞逸之有節衣食之不失其時是之謂賢太守也然豈有他道哉仁而已矣夫民之所以戚且勞而窘於衣食者不行仁故也仁之所以不行者心有所蔽也茍無所蔽而發當扵理焉民其有困扵憂戚扵勞役饑寒顚踣之不勝者乎無也爲治之道莫有加於此矣君闓敏詳練達於爲政其於朝廷之徳意蓋知之熟其能行仁以惠斯民而無所難如予前之云也審矣而予復以此言進者非以爲厲也所以厚於君而欲勉其業至於逺且大焉者也君其亦有以處我哉

壽周子勉序

吉水周君子勉以前丙申嵗生至於今乙已年己七十矣十月二十九日則其生之日也其子若孫將以是日大具酒殽盛賔客以慶之從子崇述爲春坊諭徳兼翰林侍讀告予曰吾先人兄弟五人惟吾叔在吾視之猶父也慶壽之日吾弟長史孟簡中書舍人崇厚皆適予告歸得執杯酒致祝頌之意而吾乃不得遂焉因求諸公賦詩使持歸歌以爲壽子爲我序之予謂人之壽考系於天然惟於君子也宜蓋洪範五福壽富康寧而皆夲於攸好徳君子徳修於身儀於人故能致壽考康寧之福而享其子孫之養不衰此豈尋常之故哉然旣有得於天而時乃不遇焉徵呼發召以苦其外饑寒憂疾以撓其中則蓋有自厭其生者矣兔爰之詩是也我國家聖聖相承仁育天下天下之人安於無事者五六十年爲君子者修其孝弟忠信以享其福於悠久況如周君承世徳之隆而爲望於其族也哉其壽考而康寧也宜矣昔者詩人之頌君子也蓋曰樂只君子遐不眉壽又曰樂只君子遐不黃耉則今諸公之詩所以祝願於君者亦豈茍然哉抑聞之古之君子之老於其鄕則族之子弟與鄕之子弟聽其言觀其行而皆篤於禮義厚於風俗蓋其徳之感人者深也今故家大族前軰老長之存者鮮矣聰明俊偉之才比比有也而謂篤於禮義厚於風俗君子不無慊然者矣而周氏有君在焉則必有以善其鄕族之人可知矣詩不云乎樂只君子保艾爾後願終爲君誦之豈徒祝其黃耉眉壽而已哉故書以爲慶壽詩序

送黃指揮序

永樂六年朝廷擇帥臣之老成而有才略者俾分鎭重地於是前宻雲中衛指揮使黃公瑄實受命鎭淮安淮安南北之衝舟車之防也公瑄鎭之十餘年凡淮安居民與天下之人之往來於其地者皆安之今皇帝卽位以仁逮下閔公瑄年老不欲煩以政而公瑄亦以疾告於是令其子鐘襲職而公瑄得致仕乃請歸鎭江以老焉蓋公瑄之尊府事太祖皇帝積功爲千戶守鎭江有恩於其人及其後也太祖憐之俾食全俸養老於鎭江而公瑄之兄公瑾爲密雲後衛指揮僉事亦歸老於其地今公瑄又繼之一門三世爲官前後五人而三人者相繼致仕以老於鎭江何其榮哉予甞論之自古豪傑之士有卓立之志而抱過人之才者甞患不逢其時以建功業而傳之不朽及其得時以逞功成名立矣乃或不能謹其終而掛於吏議或遂轉遷流寓而無以爲歸者皆有之矣今公瑄父子兄弟逢國家興隆之運得以才武自奮躬履行陣衝冒矢石以成功名享爵祿比其老也又得從容安逸以自樂於富貴之餘而閱太平之盛此其福豈常人能及哉於是可見朝廷保養功臣之大徳而公瑄父子兄弟之忠謹亦可知矣夫功成身退不辱其先者孝也奉法循理不失臣職者忠也公瑄歸矣尙益修其忠孝之道以教其子孫忠孝相傳於無窮則黃氏福祿榮名之傳於後者豈有窮哉公瑄將行鎭江人士何彥徴等在京師相率求予文送之夫以諸人之惓惓如此益以見黃公之宜於其人而人愛之也故爲序以贈其行

懷忠堂詩序

懷忠堂者鹽井中衛千戶毛鐘宗器所居之堂也宗器合肥人以材武入官其忠君愛國之心蓋未甞忘也於是以名其堂士夫夫從而歌詠之今年來京師因余郡人戴【闕】持以求予序予未識宗器而嘉其志故不能愛於言夫忠者臣道之大端盡其職所當然而不顧其私之謂也自古爲君者必以此望其臣而爲臣者亦當以此事君然而賢否有異也賢者固能盡職而忘私矣彼溺於私而隳其職之所當然者皆不賢者也是以爲史者書之以爲法戒千百嵗而下使人起敬起慕必孜孜奉國不二其心者也其不然者小則譏切之大則貶絕之矣則夫爲人臣者何可以忘忠也哉宗器所以名堂者如此蓋期至於古之賢者而後已與漢宣帝時趙充國爲將擊先零守便宜從事人或難之充國曰是何言之不忠也又曰諸君便文自營耳非爲公家忠計也又曰明主可爲忠言卒能定疆塲利國家盡忠不二以守其職是以功業顯於當時名聲垂於後世𨿽麟閣之廢久矣然忠義气節傳之百世而彌新若是者非宗器之所當取法也歟夫爵位功名之於人也譬若行路然自卑以及髙自近以及逺今宗器旣列官五品矣而懷忠不已焉則何充國之不可及哉而斯堂與詩將亦傳之無窮矣故爲序而不辭

送李同知歸安丘序

聖天子卽位以來其所以治天下者不用他道惟仁而已故下詔蠲租賦免徵徭卹困窮禮耆艾察羣吏之賢否訪政事之便不便者次苐罷行以利民而天下欣然以喜又詔內外之臣凡年老病困不能任職者皆許自陳於是昔之耄疾不得自便者稍稍遂引去恩至渥也長沙同知李侯以考績來京師旣老且病矣乃以情聞於朝得賜歸安丘將行過予告曰吉爲禦史縣令擢佐一府可謂榮幸矣當勉力圖報而廹於老病不獲如志荷皇上矜憐賜歸田裏聖仁如天以吉之衰終無以自效矣子宜贈一言使吉之子孫觀之知感荷於無窮也蓋侯甞爲令敝邑能勤扵爲政寛而不縱嚴而不殘由是小民樂業而豪猾畏威自斂事以辦治一邑稱焉及陞佐長沙或往來京師邑之人無賢愚貴賤聞侯所在必致禮焉侯亦視之如所親藹然有恩以相接皆不以久而變其相慕悅如此豈聲音笑貌之所能爲哉蓋必有道矣則侯之去直何可愛於言乎夫君子之仕止進退𨿽以義爲質然尢貴於得時合於義矣而時不得以自遂焉猶爲不幸也周之中世士大夫之在位者盡心於其職至於劬瘁而上不見知故其詩曰盡瘁以仕寧莫我有又曰豈不懷歸畏此罪罟百世之下誦其詩者爲之低徊嘆息以傷悼其不幸則當時之事可知矣今侯遇聖明之時其以老疾而求退者義也上憐而從之使得以自遂者仁也君行仁臣行義豈非唐虞三代之盛世者乎故直爲序其說以贈之不特使侯之子孫感荷於無窮蓋欲使百世之下誦此言者有以知今時之爲盛也

送劉禦史詩序

劉君字維芳四明人其爲監察禦史有年矣始予見其貌溫而气淸心固奇之其後聞於彭君百鏈而得其爲人蓋能明於義利之辧嚴於善惡之分甞出按徽州徽州之人爲善者皆敬而仰之爲不善者則畏而斂焉其爲人如此予於是敬之以心而非特以貌奇之也夫義利之不辧於人久矣義之所可或矯而否焉義之所否或激而可焉使爲善者無所恃而怠爲不善者無所憚而縱此學道之君子之所深嗟而痛惜者也則有如維芳者予安得不敬且重哉予又聞維芳故儒家其尊府甞爲令於杞有治績維芳之卓然自立者蓋求不辱乎其親嗟夫維芳可謂能孝者矣夫能孝於其親則必思善其身思善其身則必思善其行以貽親之令名此所謂立身行道以顯父母者則予於維芳所以敬而重之者豈但已耶維芳旣善於職防朝廷舉封贈之典以嘉惠羣臣遂以監察禦史贈其父而母亦贈孺人皆賜之勅命維芳傷其親之不見也思以獲於上者而致告焉於是請告而歸嗟夫上之所以逮下者仁也下之所以當自盡者義也未有義而後其君者君子惟篤於義而已矣維芳將行其同列之賢陳君憲求諸士大夫作詩送之請予言爲序陳君維芳郡人也嘗巡按江西亦能明於義利佑善而摧惡予之所深敬者也於四眀而有若二人焉則予𨿽無言可得邪故書其爲人之可敬者以爲贈行詩序使人知是詩非徒作者也若夫爲親戚之榮鄕邑之光則諸公之詩備矣此不著

送劉中書序

宣徳元年八月中書舍人劉君長謙援例得請於朝將歸其鄕有事扵家廟凡交防之賢鄕邑之舊皆賦詩送之而屬予序長謙在中書最久而以淸愼勤敏見稱朝廷舉封贈之典以嘉惠任職之臣而長謙之父母已不幸久矣扵是以中書舍人贈其父而贈母爲孺人錫之勅命長謙荷君恩之不遺傷其親之不待思以其獲扵上者而致告焉此其請歸之意也而予扵長謙蓋不能無所感矣夫天下之爲父母者莫不願其子之才而爲子者亦莫不願顯貴其親交相願而不相逮者蓋多也初封贈之命下也士大夫之幸及其親者皆動色相慶其不幸者則皆抱疾扵無窮予與長謙皆然也今長謙捧勅而歸修其告祀之禮以榮其親扵旣沒之後松楸桑梓皆被云漢昭回之光而予方預修兩朝實錄矻矻旦暮之間以自效而不敢顧其私夫同有戚扵其心而其迹乃爾異也則扵長謙之行𨿽欲無感可得邪然朝廷之恩不但已也予之欲盡其情扵吾親者將不可兾邪𨿽然竊有慮也蓋慮夫人之或閉其途也夫朝廷之予告蓋亦以逺近爲期而凡往者多懷自便之心脫有不然則所以閉其途者將不在斯人矣乎則人亦豈忘扵斯人也哉且上之所以推恩扵羣臣者仁也臣之所當盡者義也未有義而後其君者長謙守禮而尙義非有若予之所慮者也而予扵長謙誼不薄故爲之序如此長謙其亦有取也夫

送羅都事復職序

延平羅輝爲江西都指揮司都事旣三年考績來京師吏部以爲稱言扵上俾復其職扵是其鄕之前軰戶部侍郎陳公伯髙屬予文贈之陳公之言曰輝爲太學生得今職其質美而气和識通而才敏其在江西也上官愛其能凡在下之人亦無有怨惡者而右春坊大學士兼翰林侍講學士王公時彥亦爲予言曩以省親過江西識輝其從容閒雅周旋勤愼予𨿽未之識以二公之言觀之則可知其賢於人矣予欲已於言其可得乎夫都指揮者古連帥之職也一道之軍政皆屬焉其任重矣故國家必以勳舊大臣處之經歷都事乃其幕僚所以治文書而贊助行事者也亦云要且劇矣爲之長者旣勳舊大臣又多武人不熟文字惟主畫諾而已故事一委於幕僚凡操縱有失其宜緩急有爽其度善惡懲勸有不得其道者當事之臣與司紏之吏皆略於其長而致察於幕僚故經歷都事非誠有才能者不能於其職蓋可謂難也而其能者則其屬之衛所隊帥伍長皆奔走之無不如志是亦可謂榮矣以輝之賢於人如此則於都事之職蓋必有其榮而無其難可知矣夫今之制皆唐虞之舊也三載考績三考黜陟幽明而天下之治功盛矣士也無其才則已茍有才而幸見用焉則何有乎沈鬱之患哉今輝始考績己見稱於士大夫由是而益謹於理益敏於事不以其所已能者自多而以其所未至者自勉則他日所就豈尋常可及哉故爲序以贈其行

送鄭知縣序

鄭侯煥文永嘉人始自監察禦史爲予泰和令寛厚而不苛雍容而有禮予邑之人皆無怨惡之者旣九年考績於吏部以最當陞然無缺可擬也俾爲寧縣令食六品祿侯將行其鄕友監察禦史等求予言爲贈憶侯初去泰和時深以難治爲憂予聞之述其風俗之美詩書禮樂之盛山川景物登臨覽觀之樂爲文以贈之侯未能深信至於今久矣而人未甞有違言事未甞有玷累於侯者然後信泰和之人之易治也江西自昔稱文獻之邦而泰和爲盛人所以誣爲難治者蓋曰訟夫訟以公言爲文事有不協於公者相與公言之而已使事皆當乎理之公也則訟惡乎興仕者不患其不公而以訟爲患是豈善爲政也哉且吾邑之俗最重仕者𨿽倉廩驛傳徵稅之卑無不敬焉而況於府縣之爲父母者乎況藩臬之尊禦史之重者乎使其行而公也其敬禮加甚焉豈敢有一言非詆之者其風俗之美如此惟吾邑仕者之臨乎他邦也其所行公矣君子小人皆以爲宜矣獨豪猾之徒以爲不便於已思有以中傷之如犬之搏狼之噬肆其惡以求勝而不顧可否𨿽禦史之重不免焉其視藩憲府縣可知矣倉廩驛傳徵稅之卑又可知矣此其治之之難易豈不較然明甚矣哉故予益信吾邑之俗之爲美而亦侯之所喜而思者也今去治寜寧爲南昌屬邑其地僻其產饒其民俗大抵與泰和同也則侯之成治功益易矣他日累其績而進扵膴仕其可量也哉侯當益信予言之不妄故序以贈之

送蕭子敬序

蕭君子敬吾邑之良也始自鴻臚序班授髙州府照磨旣而以累見謫仁宗皇帝在東宮時知其故及卽位特貰免焉而子敬以病退伏田裏旣二年始克謝恩來京師扵是仁宗皇帝賔天已一年矣今皇帝聖明在位圖用舊人有司以子敬病不任事俾歸老焉將行過予言曰吾居京師四十年束帶執笏而進於顯榮者亦二十年矣今以病歸得優遊於閒曠之地而自放於山水之間誠可謂幸矣子其無言以贈行邪予與子敬旣同邑且同朝久誠不可以無言然亦將何言哉憶永樂之初朝廷淸明四夷賔貢而修典禮彌文之盛子敬在鴻臚習於儀節贊相執事雍容進退以近天子道徳之光其志气蓋偉然也今年始六十而以病去則於其志豈不尢快然也哉古者君子之仕也蓋亦將以行其志也然而至扵盡瘁而上不知察者此其世可知矣今子敬之得以自遂也於上之恩澤其可忘哉子敬居縣南四十里良田沃壤繞其廬有種魚之池有藝蔬之圃異乎無以爲歸者也賔客之往來相與掇芳擊鮮釃酒而酌之醉飽之餘續康衢之謡詠天保之詩以歌太平之盛而祝天子福祿於萬年此亦子敬之志也予𨿽未老然亦衰且病矣況乎當寛大之朝垂惻隱之實而可以駑弱之質久玷士大夫之末哉則予乞身而歸以從子敬遊而申其祝頌之志亦可冀而待矣姑書以贈其行

送王知縣赴萊蕪序

吾邑王紱用儀以進士得萊蕪知縣當之官有愛之者皆曰用儀質淸而气和志端而材美宜爲郎官禦史朝夕在朝廷而乃僕僕走千餘里以自試於一縣何耶予應之曰君子之仕以爲民也自公卿大夫至於藩臬之大臣所以佐天子行政於天下其職𨿽不同而利國利民之意則同也然其位尊而去民也逺𨿽能善其政而不能親致之民故民之被其澤也難矣惟令於民爲最親得因上之所行以施其惠𨿽甚劇且勞也茍以至誠惻怛之心而委曲圖之民無不受其澤者此令所以爲民父母也今之公卿大夫無臨下邑者惟郎官禦史或以事至焉然其勢隆赫其好惡以道者蓋鮮民往往望而畏之故事之操縱緩急必皆決於令而民一於令是聽是以爲令者茍無至誠惻怛之心則已其有至誠惻怛之心以利民而民親之則𨿽公卿大夫藩臬之大臣孰敢不爲禮郎官禦史何加焉此君子有志扵民者所以樂得之也古之仕者不爲縣令不得顯於朝故縣令之賢者多入爲卿佐爲大夫或至三公封侯者而今之由縣令顯者尢比比也用儀始仕卽爲縣蓋發軔扵此矣先之以範史云之淸而以至誠惻怛之心施惠於其民他日政成安知其不入爲卿佐爲大夫或遂進而上之皆不可知也豈但郎官禦史而已哉視用儀之勉與不勉耳用儀聞之曰此紱之志也其敢不勉扵是眾皆喜用儀之必有成也相率賦詩送之而予書其說以爲序

送劉主事歸省序

仁宗皇帝之初卽位也大正庶官以新天下之治詔羣臣之任職者皆封其親又令以次歸省且各賜鈔而遣之於是龍泉劉斆仲文爲刑部主事防以其官贈其父而封母爲安人錫之勅命宣徳元年正月仲文援例請告歸省士大夫相知者皆賦詩贈之而請予序予謂仲文顯於親榮於鄕其志得矣予何以增益仲文哉姑相與道夫受恩之厚而期以盡心焉可也昔太宗皇帝在位時甞命頒誥勅矣在廷之臣莫不鼓舞讚嘆蓋喜及其親而非止榮其身然方次第行之未徧也仁宗皇帝繼志述事霈然隆恩均及小大眞所謂其仁如天矣今皇帝嗣統一遵成憲慶澤之施愈益隆厚三聖一心嘉念羣臣者如此蓋以勸忠與孝也夫君子之於是道當如火之必熱如冰之必寒有不待勸也而況有所勸者乎然則吾黨之士其何以報稱也哉是故持已必敬蒞事必勤持法必公臨財必亷待物必恕一言一行無不由於理焉則庶乎其可也夫忠者孝之推也孝於親者必忠於君然於忠有未盡則足以辱親可不愼哉仲文歸矣拜其親於堂上母子之間命服輝暎百里之邑蓋無有能及之者仲文處之益思所以報上而盡其心則他日之所至將豈止爲一家一邑之榮而已也予與仲文同郡其居京師又甞同裏其情蓋厚也故相與期之如此遂書以爲贈行詩序

瑞蓮詩序

瑞蓮詩若干首士大夫爲少保永嘉黃公作也公謝病歸就閒曠以自適處於椒岡壽徴庵蓋其尊府靜庵先生壽藏之前之室也公旣完墻宇治封樹庵前有池則種蓮其中庚戌之夏花盛開有同茄並蔕者鄕人聚觀皆欣嘆曰此黃氏之祥也於是繪爲圖而歌詠作矣公使直序其首直聞之祥者人感而天應之者也語曰作善降之百祥又曰和气致祥蓋和气者善所感祥者和气之發也公忠於朝廷而孝於親其感於天也久矣永樂中公在京師堂前之菊有聯芳而並榮者靜庵先生壽藏之初營也甘露零其上當是時人固知其爲福之兆矣公由是歷三朝官一品而當弼亮之任徳業聞望天下敬而仰之靜庵先生以公貴亦防恩封少保年九十餘尙康彊無恙公歸而父子怡然俱享盛福是豈特愈於今之人𨿽古之人亦少有及者得於天也至矣及是而蓮又表瑞焉蓮花之君子也蓋曰黃氏之福乃君子之徳所致非偶然者天於黃氏何其篤厚明顯如此哉公今才七十𨿽有微恙而精神不衰漢之胡廣年己八十猶在三公位史稱其心力克壯練逹治體公年少於廣而精練過之今國家圖任舊人豈能終老於外哉爵祿之盛尙當於他日見之矣瑞不徒作也因僣序其詩以俟

送王司務歸省序

省親之令仁政之大者也太祖皇帝時仕者有特命以行矣未著爲令也著爲令則始於仁宗皇帝今歷三聖而行之不變深恩厚澤隆洽於庶僚而及於天下於乎盛哉予甞求之古矣周之武王聖王也四牡之詩曰將母來諗蓋探其情而勞之耳非誠有是事也及乎後世陟岵鴇羽北山諸詩作皆興念其親而不得養焉則其政可知矣漢唐曁宋省親著令未之有聞也而於今見之聖朝徳政之施蓋三代以來之所無者誠所謂如天之仁也夫委質爲臣而不顧其親者義也體念羣臣而使得及其親者仁也下以義事上上以仁逮下上下交而爲泰此治道之所以隆也錢塘王庭孟揚始自郡庠領鄕薦遂入太學擢授兵部司務司務九品官耳而其任則不輕蓋一部之政凡官書出入皆司務省之稽緩則程督之有違繆則紏正焉蓋館轄之任也其不輕而重也較然矣非精勤通敏而亷公愼宻者不能誠能舉其職則往往去爲達官亦著令然也孟揚之在兵部予聞其名久矣而未與處也然每五日則見諸爲司務上其事於朝而多孟揚陳奏其詞气淸亮而容止詳雅蓋己知其爲人而凡以職役相蒞者亦多能道其善孟揚所謂精勤通敏亷公愼宻者歟其去而爲逹官不逺矣孟揚父用敬甞爲池州教授以卒而母夫人在堂至是請告歸省母而展教授君之墓其同僚李克荘請予文爲贈予故爲序天子之仁與孟揚之善以送之使人知聖朝有超軼前代之美且知孟揚之爲人非茍然者亦使其母聞之而有以自樂也

送成司訓赴淛江考試序

國家設科目取士以興太平之治其來久矣每三嵗則令諸布政司合郡縣之士試之取其中者而進之禮部任去取之責非通今博古至公且明者莫能也故爲有司爲最難蓋士之致用以學問爲夲必求通於經而鑑得失於史然後能充其才以逹之於用有司者有其具又明以擇之公以決之斯足以得人而無迷繆之譏其所繋重矣而惟自好之君子安乎內不惑乎外乃能知其重而加愼焉不然而云無失者蓋鮮矣然是舉也主於布政司而臨以按察司與凡風憲之在其地者是皆欲得人而進之協徳一心以成其事固善矣茍或異乎是任其勢之所可爲小則侵其官大則撓其權使不得自任焉則爲有司者豈不尢難也哉予聞此多矣未甞不慨然嘆息而興慕於安乎內不惑乎外與夫協徳一心之君子也今年當取士淛江布政司求有司之賢者得順天府學訓導成先生規具書幣請焉先生欲辭不可乃促裝就道同列余先生觀等皆喜其有此行也求予文爲贈嗟夫成先生彼之所以請子者蓋知子之通經博古而公且明也蓋知子之自好安乎內不惑乎外而能重且愼也然則子之任此不難也而爲布政司與按察司者予知其皆君子也協徳一心以成其事有得人之譽而無迷繆之譏可必也子其行哉予蓋俟子矣是爲序

送商參政序

國家以土宇之廣生民之眾未易徧治也乃設各布政司置使以治之而以參政參議佐焉廣東號大藩地連山海之間所統郡若縣蓋八九十其民眾可知矣而去朝廷爲最逺有所欲惡不能自達呴育撫摩使得其所惟於布政司乎望也今之爲使者予未能知若參政商公則予知之久矣呴育撫摩其民而使之得所者蓋其素志也然以予計之布政司之於民亦逺矣𨿽有善政必下之郡若縣而後及於民郡縣吏皆賢則民庶幾受其澤不然布政司𨿽欲利民而民不受其澤矣故郡縣吏不可不察也布政司則察郡守與其僚爲守者則察縣令佐察之者欲皆得賢而已矣然大賢之生不數數見也取其賢於眾人斯可矣此善於彼斯可矣若必得大賢而任之予見其難也漢之文翁黃覇魯恭卓茂人皆知其賢也求其比者蓋無幾然天下之守令未嘗缺焉亦取其賢於眾人而已此善於彼而己茍爲守者未能如古人而以古人望令佐所謂無諸已而求諸人未見其能恕也嗟夫喜圓而惡方好佞而忌剛任喜怒之私失是非之常爲守如此者蓋有矣未可謂無也今聖明在上務擇吏以養民而取捨之任則付之布政司商公欲知令佐之賢不賢則必詢諸守而行之以公予慮有如前之所云者致惑焉故欲爲商公言之商公今考績而歸太學正陶先生永成求贈言於予予不能辭故書以爲贈商公其有取乎哉商公名惠字元廸金華人

贈李縣丞詩序

吉水李徳固爲分水縣丞三年考績來京師詣子告曰縣丞八品官耳而與民社之寄吾爲之無過人者惟潔亷自持以公勤蒞事分水之人頗安之而爲吾上者亦莫之惡焉予然後知居官臨民不在多術也惟亷潔公勤斯可矣吾將奉以終身焉始徳固在京師予知其侃侃自信善議論臧否人物不間防戚皆無所回隠未甞不嘆夫行之難也今徳固往佐縣而所爲如此是不惟明於知人而又能愼於處己豈常情所可及哉夫公勤亷潔君子所宜務也位不計崇卑必用是而後舉其職不然皆茍道也是不欲爲君子者也然而世之欲爲君子者蓋少故有始而務此者矣未及期月而卒渝焉始之務此者盜名也未及期月而渝焉者素志然也此小人之尢者也爵位之貴而小人之尢者處之不亦忝乎哉其於任之之意與民所以仰賴之心何如也徳固旣能此又將奉以終身誠能之不謂之君子其可哉抑予旣嘉徳固而又喜爲其上者蓋徳固能此而爲其上者莫之惡焉莫之惡者愛之也非亦務此則安知其可愛哉此予所以喜也於乎人之好惡失其正者多矣舉其所知者爲徳固誦焉有羅儀範者徳固邑人也爲肇慶府照磨亦能務此而尢加謹焉所不能者軟媚而已奉其長之命有事於瘴鄕𨿽疽發於背亦不辭擕二負米以行相與共食二厭苦之然卒竟其事而歸若此者不一也京師大人君子皆知而愛之惟其長惡焉卒廹使謝病去所遇如此豈非命耶孔子曰不獲乎上民不可得而治矣徳固能獲乎上以惠利其民蓋可謂幸也徳固愼終如始則獲乎上者豈止是而已哉因其歸也故序以勉之凡以詩贈者皆列於其下方云

送劉經歷序

吾邑多大家服詩書循禮義者所在皆然而縣之西鄙則稱劉氏當其盛時土田之富室屋之華池防園囿之勝賔客之多衣冠文物之美燕遊吟詠笑談之樂表然有譽於當時然未甞矜持以自髙刻薄以自殖一鄕之人皆安之蓋詩書禮義之習勝流風餘韻足以善其後故今之爲子孫者皆知以詩書禮義爲務而不愧於前人前四十年予與夲靜逰鄕校夲靜質而文願而恭簡而不肆和而不同孜孜矻矻以讀書窮理凡世俗之所好者未甞一動其心蓋亦其族之良者也業成陞太學出而用之得海南衛經歷軍帥皆武人不知書其所行鮮不違於理違於理則入於法夲靜維持贊相必使事得其宜而下防其惠於是所至有名皆曰劉經歷君子人也吾邑之仕者多也蓋甞聞其所爲茍有善則欣然喜以爲與有耀也夲靜譽望如此非獨無愧於前人而亦有光於鄕邑況又予同門友乎則予之喜可知矣今年以內艱服闋來京師其年才六十一卽以老病不能任事懇辭於吏部吏部以聞許之此又與貪位茍祿者異矣予滋爲之喜然亦不能無愧且慕也蓋予少夲靜數歲而濫官三十年今亦老且病矣猶縻於職務不能去視夲靜之超然自得安能不愧且慕哉甞愛夲靜之裏臨水而背山田旣衍沃而風俗淳和夲靜兄彥相於予爲姻家而予姊夫楊公子行與其弟子誠子佩居處相望其他故家大族亦多與予善欲買田居之未遂也夲靜幸與諸公謀所以處予者他日乞身而歸杖屨相從逍遙東阡西陌間飲酒賦詩以頌君徳之盛不亦美哉故於其行序以送之而並道予意以俟

贈醫士李思訥序

姑蘇李思訥以醫名京師久矣往年予友劉士拯得傷寒病勢甚危更數醫莫能愈人以思訥爲言遂往求之思訥投劑而病去士拯貲謝不受乃求予文贈之曰思訥不特醫可重也其謙恭詳愼尢有足多者予喜而贈以言其後予息病瘡疹亦致思訥而病已不可爲然觀其言動誠如士拯所云者心亦重之往往爲人道其善不見者三年矣今年少師吏部尙書蹇公有疾在中脘間一發輒痛楚不勝他醫投藥或暫己已而復作終不愈宗伯毘陵胡公言思訥於公卽召致之思訥治藥服之病良愈公亦重之因酧以幣思訥亦固辭曰斯道也生受教於先人玆效用左右得無差失幸矣且公爲國家大臣福祿未艾固有陰相黙佑之者生敢貪以爲功哉於是公益重其爲人屬予作文以彰之予不能以復出辭且念人之有善固不嫌於屢書也予甞論之古聖人之爲醫所以濟人非以爲利也其心之仁蓋與天地同量故以醫爲業者必當思聖人之心惡可以利賊之哉且仁義未甞不利也茍貪利之心熾則行仁之心冺於是有譸張捭闔自以爲功能而釣利無厭者夷考其實卒亦未見焉是皆仁之賊君子之所惡也公今之元老朝夕天子左右以圖議政事其所繋重矣有疾而思訥愈之其爲功也偉矣然而退然若無與者其賢於斯人遠矣哉思訥宜無變其志古之名醫載在史冊多矣其心之厚於仁者皆所宜法華陀𨿽髙而矜肆取咎非所願學也思訥勉之使他日有傳焉

送劉教諭赴宜賔序

吾邑劉通李顯以永樂丙午鄕貢進士爲瀘溪縣學教諭遭外艱去今年起復來京師得典教宜賔宜賔漢道縣犍爲郡治在焉梁初定夷獠攺犍爲戎州歷代因之宋政和中通判蘇時言於朝曰今文教大同遠近若一而此縣與州猶以戎爲名則是鄙夷其人請攺之於是攺戎州爲敍州道縣爲宜賔縣國朝升州爲府仍置治宜賔則宜賔固大邑也季顯將行或有病其逺者予曰君子之仕貴乎教之立道之行不以逺近爲慮也宜賔介兩川之間其山水奇秀而風俗朴美是以其人多說詩書尙文藝蓋自昔已然況於今日聖化之盛哉則其教易立其道易行可知矣若以宜賔爲逺則今之州縣固有在宜賔之外越千百里者豈不尢逺乎使季顯之教不立而道不行則𨿽在鄕黨州閭奚貴哉予欲季顯務其道謹其所以教而無負於委任逺非所慮也且吾聞之在宋之時縣之人有廖翰者以孝義聞於世其子琮與眉山蘇氏同年取進士官於朝有亷退之節其後豫章黃太史謫居於此而與廖氏父子遊太史孝友忠信文學議論百世之士也其流風餘韻足以使人起敬起慕故宜賔之賢才至於今不絕也季顯以聖人之道體諸身日與諸生講誦而服行之而又舉廖黃諸公之近而可知者加勉焉使諸生之學行無愧於前賢斯無愧於聖人則季顯之教立道行亦無負於朝廷興學育才之意矣若以遠而自怠則非予之所望也季顯聞之拜曰先生之教是也通請服膺焉於是書以畀之

贈陳從道詩序

從道蘇州常熟人永樂中以醫薦入太醫院今年旣七十援例乞歸其鄕朝廷許之蘇之仕者夏防仲昭等喜其志之遂也析唐人詩聞說故鄕香稻熟片帆歸去就鱸魚二句爲韻賦詩以贈之復來告予曰從道讀儒書而兼善醫術又以貲富聞一鄕好禮樂義鄕人重之其所居最幽勝有田園池沼之饒花卉竹樹之美作南墅艸堂放鶴軒露香亭於其中賔客有過門者必相與傾倒爲歡今從道𨿽老其風流勝槪猶在也則於其歸豈不樂哉諸公贈行之詩宜有序敢請於先生予謂古之君子重去其鄕果不得已而去然豈終能忘之哉是故有幽而楚奏顯而越吟者則人之情可知矣禮曰大夫七十而致事又曰七十曰老而傳又曰五十不從力政六十不與服戎七十不與賔客之事蓋使之安於鄕裏而從容以樂也然昔之人有去其鄕而委身於國其用捨進退非已之所能必於是有盡瘁事國不已於行如小雅北山之所嘆者豈非以其時哉今天子在位聖仁如天知老者之欲安也詔仕者七十許致事凡在官使者皆如之於是山砠水涯幽雅閒曠之地始有冠帶而居杖履而遊逐雲月之去來玩魚鳥之翔泳者此太平之盛觀也從道何幸親遇聖明之世哉予甞聞之常熟濵大江連巨海陂池湖蕩聨亙乎四境其地皆膏腴常稔之田蓋蘇州之優饒冠兩淛而常熟又爲諸邑之冠其人旣富而好文其燕娛遊賞之樂他處所不及而水陸所產鮮肥甘脆之物又足以資其美四方之士畱連於此者不絕也以從道之曠懷雅度其爲樂可旣耶抑豈能忘所自耶酣暢之際必有詠歌以頌聖徳足以繼康衢之謡者宜謹錄之使他日有考也

贈宋知縣赴泰和序【代李學士作】

宋侯名懋字時勉江陰人素以才行稱於鄕監察禦史陳耘舉以應求賢之詔旣至京師諸大臣羣試之以爲能授宛平縣丞宛平京邑也其事最爲繁劇侯介然自重不可幹以私凡其所行必度於理理之所可卽行之其不可者𨿽彊之弗從也予聞於縣人久矣今年攺泰和知縣泰和於安福爲鄰邑其山水淸秀原田衍沃民以戶計者凡三萬於養生送死之具不他求而有也其人習詩書尙文藝誦讀之聲相聞不獨城郭爲然也𨿽深山窮谷亦往往有之其學問有成者多出爲時用下士小民皆能知道理畏法度賦稅力役以供公上者未甞後諸邑其或有所論訴賢令丞以理諭之酌其情之輕重而加懲勸焉多不終訟而罷其俗之美如此故自昔號爲易治予甞聞之昔江陰徐侯來爲縣親君子逺小人其愛民如子無酷刑無暴斂若姦豪有幹法者則嚴治之不貸也是以小大之民各得其所至今五十年猶傳誦不衰後之繼者各以其才爲治茍有善及人人皆思之然於思徐侯也爲深則人之情可見矣太史公曰奉職循理亦足以爲治何必威嚴哉今之爲縣者多矣其循理以治民者未必勝於肆威以厲民者之眾也魯恭卓茂之不繼而屈突蓋齊元振是效爲之民者果幸也果不幸耶宋侯之治必度於理意不止於徐侯其將爲漢之循良也與今之泰和泰和之幸也上有循理爲治之賢下有明理思治之民泰和之治將不爲中牟宻縣也乎侯將行縣之仕者求予言贈之蓋以卓魯望侯也侯尙思副其所望哉而其土俗民情亦侯之所宜知故書以爲贈行序

楊叔簡字序

少傅西昌楊公冠其中子而字之曰叔簡予忝爲賔則旣以命之矣叔簡又請其義於予乃告之曰者擇也簡者分別之謂學莫大於擇善顏子之所以爲賢亦曰擇善而已謂之擇則固有所分別矣子之尊公以是命子豈欲假借以稱道也哉其望子至矣夫人之生莫不有是善然不能純是善者气稟拘之也是故君子必當審其所以發善者由之不善者攺焉天下之事莫不有其理然不能純乎理者物欲害之也是故君子必謹其所趨是者從之不是者違焉內擇諸心外擇諸事分別嚴而取捨正人倫日用之間必皆盡善斯可謂之君子而朋友者君子進善之資也蓋擇之或未精行之或未當非朋友匡正之益而欲不悖於道難矣然而有損友焉逢迎阿附以陷於邪僻不可不擇也子讀書以明善擇善以飭身又求益友自輔而不怠以止焉則子之爲君子也無愧矣傳曰顏何人哉希之則是子必勉之叔簡拜曰先生之教是也導敢不勉予嘉其志而願其成因書以爲贈

鄭氏族譜序

鄭氏於泰和爲大家其先夲滎陽人宋端明殿學士防之子新通判吉州遂家泰和羊馬巷新後四世有叔文者徙居云亭鄕之五塘莊其居今雙溪則不詳所以徙自新之後𨿽無仕者然其子孫蕃衍盛大以貲產稱一鄕國朝洪武中宗顯始由邑庠生出爲武陵典史再主濟陽新安二縣簿廷賔亦以才選今爲祥符遞運大使而廷重亦遊太學駸駸且向用三人者蓋今鄭氏之顯者也然鄭氏之所以見重於鄕邑者非自玆始予聞邑中父老言鄭氏之前軰長者多惇厚質直其所言所行必夲於爲善詭欺薄惡之習無有也其世積如此則其子孫之盛固宜矣予家距鄭氏二十里昔居家時或有事於其鄕而一過焉見其垂白之老者一二人其言猶有惇厚質直之遺風於是竊嘆故家大族之所以維持封植者固自有夲也蓋由世之豪爽雄傑者而觀之惇厚質直誠若有不慊於意者然所以涵養夲原而暢達其支流者蓋在此而不在彼矣故予有慕於鄭氏也古者世家大族必有宗法以聯其支後世宗法廢其所以正倫理篤恩誼者以譜牒在也故宗顯修其譜牒爲甚詳蓋自始祖至於今秩然有序而不可紊其用心勤矣予交宗顯最久其易直之行亷潔之操予所甚敬也故因其求而序其譜且推明其先世所以致夫子孫之盛有夲者如此蓋欲以勉其後人庶幾引而不替也

抑庵文後集卷十

欽定四庫全書

抑庵文後集卷十一

明王直撰序

正統丙辰防試錄序

臣聞天之愛人君莫大於以賢才遺之蓋賢才者致治之本君必用賢以興治平故天爲生賢使得如志以治此所謂愛君也恭惟皇帝陛下嗣位之初寔當興賢之歲天下賢才欣逢明聖莫不奮勵以求用科舉所出蓋彬彬然矣今年防試禮部者凡千人尙書臣濙侍郎臣敞臣士嘉以考試官爲請上命臣直臣循其同考官則臣驥臣恬臣鈺臣敍臣叔剛臣曰恭臣愉臣璲監試則禦史臣裕臣啟其諸執事皆一時之選祗承徳意防敢或怠防其尢者百人而進之臣嘗伏思國家一統天下列聖大徳克享天心天爲生賢以充任使聖仁涵育之深皆得有所成就蓋自洪武庚戌至今將二十舉矣小大之才竭忠盡節治效之盛比隆唐虞此皆天之所佑豈偶然哉玆當太平之世而百人者復防簡防得詣大廷奉淸問蓋非常之幸也自古有志之士不爲少矣孰不欲其道之行哉然而遭遇爲難蓋必大有爲之君然後能急於求賢篤於圖治皇上以天徳居天位其所以安養下民之心卽祖宗之心而大有爲者也諸生由是而進膺一命之榮列庶官之職必當思夫天之生賢所以佑國家國家設科出而用之者蓋欲成治功隆熙運夙興夜寐盡臣職所當爲而無曠官竊祿之譏使天下皆曰科舉眞足以得賢才斯善矣小錄旣成因書以爲序

送劉少卿序

古之君子之仕也旣盡其職矣則不暇顧私親蓋君臣父子之道有不能兼盡者則因其所居之位而盡心焉此義之當然也然或防君之惠以及於親旣享其榮而又得食其祿則𨿽殫力於朝而不及致樂於家亦庶乎兼盡其道矣此人之所欲而不可必得者幸而得之誠可謂難矣至於老而歸也旣無愧於君臣之義而又有父子之娛此非常之福莫大之幸也若是者蓋千萬而一二見焉北京行太僕寺少卿劉公安道其人也安道洪武中爲刑部主事以淸愼受知髙廟有文綺之賜自是歷中外凡四十餘年旣請恩封其父爲太僕少卿而致養之榮士大夫皆嘆羨以爲難今七十得致事以歸而其父九十餘尙康彊如少者安道進而盡君臣之義退而盡父子之娛非常之福莫大之幸萃於其一身今之士大夫得此者誠少而安道獨得之則豈獨安道自喜哉今之士大夫莫不喜也彼前之所云難者已不能必得則於後之所云誠少者而安道獨得之惡乎其能已於情哉𨿽然此天也非人之所能爲也安道之得於天如此豈本於其身抑亦其親有以致之也不然天於其父子何其獨厚之至哉有唐之世香山九老之防當時榮之至於繪圖以誇示後人然豈有盡天倫之樂如安道父子者則安道之歸侍其父於堂上衣冠之華子孫之盛將必有繪爲圖以誇示後世者此太平之美觀也予固歆羨有不能已於情者因諸公求文以贈行故爲序述如此

富溪八景詩序

吉水富溪王氏其先自縣之盧溪徙焉居富溪者七世矣其地多佳山水而王氏世業儒攻文章有逺林者其秀也四時朝暮撫景物之淸華發詞藻於吟詠錄其尢者爲八景一時名士皆爲賦詩元季兵亂燬焉國朝承平將百年山川艸木莫不寜殖而風日雲月之發於聲麗於色者益可樂而玩也於是逺林之孫好直好信好古乃因舊題定爲八景曰南山春霽西符夕照元潭秋月劍石朝云三峯秀色五嶺松聲滄江春漲墨沼晴波命工繪圖以請賦於士大夫好信之子佐爲進士在京師俾求予序予家泰和在吉水上流甞浮大江泊舟壇觀下登雪浪閣讀呂巖所畱詩觀許旌陽斬蛟劍旣而上山頂撫試劍石以臨符山其飛符斬蛟之迹蓋宛然可想也遙望長溪隠隠如白虹以入於江而室屋鱗次在其上父老告予曰此富溪王氏也居之東曰三峯山東南曰南山東北曰五龍嶺郁然深秀雄防皆在目睫間獨其宅前所謂墨沼者以遠莫之見然則富溪之八景予固彷佛得之蓋信乎其可樂也嗟夫山川景物天下之所常有也然而有顯晦者遇與不遇焉耳茍遇其人則遐陬僻壤𨿽小而必彰不然則名川大邑𨿽盛而不傳是故栁州蠻夷之域也其山水之勝以栁子而顯贊皇之平泉淮南之菱谿皆將相所營其初亦赫然盛矣而遽至於冺沒而無聞豈非誠繋乎人哉富溪𨿽吉水奧區然非一邑之大觀也而王氏子孫之賢世濟其美故所謂八景者著於昔而顯於今亦可謂遇矣傳曰言之無文行而不逺若此者豈非以文乎哉憶前廿年甞從翰林諸公取北京八景而賦之制作之盛至今在人耳目其後祭酒胡公又出豫章十景屬諸公賦焉今而又有富溪八景𨿽其美巨細不同然使天下後世因是以知聖朝文明之運士君子得以其暇日娛意山水之間而形於歌詠豈非太平之盛觀哉故不辭而爲之序他日乞身南還當相與徘徊溪上周覽而賡歌尙未晚也

贈僉事鄭君赴任序

雍言予友也蓋自其初取進士卽入翰林爲庶吉士與予接其後去爲中書舍人行人司副又與同朝相愛厚雍言恭謹遜讓其言語恂恂舉動必以禮人亦以禮接之無不相敬愛者其爲文章必師法古人而於篆書尢工蓋今之傑然者也爲司副滿九年陞河南按察僉事然終惜其去詔畱京師與諸儒日趨文華殿與文藝之事如是者又五年人莫不榮之今年始受命赴河南而人猶惜其去謂雍言不貴顯於內者何耶予謂此所以重雍言也世之用人多取諸學校今布列防省者比比皆是其所出同所業同然而有職文翰者則人皆以迂闊視之謂不足與立事故凡任此者則老於此而已𨿽或懷奇負气卒摧沮消磨無以見於世今雍言之去是不以迂儒視雍言也將觀其事功而進於用也按察司之設以繩紏爲職吏之賢不肖民之休戚繋焉今天子布寛仁之政去民之所病而興其所利奉而行之使無不得其所則在賢守令守令不賢上之徳有不及乎下者雍言愼察諸此而已矣勸沮激揚必以公不以情使長民之吏皆賢則民安有不受其利者此任雍言之意也蒸民之詩送仲山甫而作旣曰仲山甫之徳柔嘉維則小心翼翼古訓是式又曰維仲山甫柔亦不茹剛亦不吐此亦雍言所當務也誠如是則賢無有能過者而誰敢以迂儒目之哉予與雍言同業儒而迂爲甚況又老且病矣超然奮勵使儒者之效赫著於天下後世而予與有耀焉是所望於雍言也禮部主事宋琰吏部主事李源姻戚也求予文以贈行故爲之序而道予意如此

贈布政使李公復任詩序

李公字昌祺廬陵人始受知於太宗皇帝自禮部郎中超拜廣西布政使以憂去服闋來朝仁宗皇帝知其賢深加褒賞卽命之河南未幾復以憂去防河南歲凶民多失所宣宗皇帝雅知公愛民詔卽起公馳傳往撫之而河南之民安蓋公以忠厚敬愼之心而施寛惠和平之政所以受知於上而孚悅於下也今年考績來北京以足疾求歸吏部惜不許言於上俾復任鄕郡仕者禮部郎中劉君孟鐸等相與飲餞於所居之官舍且賦詩以贈行而屬予序予謂昔周盛世仲山甫之有行也尹吉甫作詩送之道其徳業之盛而殷勤屬望之意寓焉孔子取之百世之下讀其詩者有以知其賢詩豈徒作哉以予觀之仲山甫之賦政於外是亦李公之爲政也肅肅王命仲山甫將之邦國若否仲山甫明之李公之奉上命以布於下察有司之臧否而進退之是亦仲山甫之職也李公在河南其愛民也至矣然愛民之政李公不能自下於民必得有司之賢者順而行之然後民被其惠若有不賢李公𨿽切於愛民終無益於民病然則察有司之臧否而進退之是固愛民之政也李公有仲山甫將明之才與其柔嘉之徳故爲上下所屬望士大夫歌詠於其去蓋亦有尹吉甫之意焉不然諸公之餞也豈無淸酒百壺魚鼈筍蒲足以將其意如顯父之餞韓侯者而何以詩爲哉故予爲之序而道其意云

贈蔣郎中致仕序

永樂初太宗皇帝鋭意文藝之事詔求天下善書者得朱暉等若干人辟文淵閣處之盡出法書名帖俾增益所未至蓋欲追古人而過之也暉字庭暉後復姓蔣氏卽郎中也其書法率更淸勁溫潤眾皆讓其能上常取諸人書親閱而次第之庭暉必在甲乙之選每防稱奬受賜賚遂選入內閣凡制誥典冊及諸宻務皆命之書庭暉勤愼端確未甞有漏言亦未甞有矜色先生長者莫不愛重之予時爲翰林庶吉士讀書禁中得與庭暉相往來其意甚相厚也今三十餘年矣庭暉自中書舍人三遷至禮部郎中兼翰林侍書食正四品祿然專執筆在翰林職親地禁其勢亦可以有爲若在他人鮮不移其素易其守者而庭暉謙順恬澹終始若一君子哉庭暉也去年以年滿七十請致仕三楊先生皆惜其去庭暉意甚堅予甞謂之曰今天子嗣位信任舊人而子欲求去𨿽得就閒無乃未可乎庭暉曰吾年老有疾奚可尙貪祿耶遂上章乞歸鄕裏上憐而許之庭暉家錢唐富饒之地而有山水之娛其歸善矣獨念予交庭暉久今亦老且病況錢唐之遊常所冀願而未得者於庭暉之歸其能不欿然耶顧予少庭暉十二歲欲相從而不可迨予年至庭暉已八十餘矣然予聞靜者壽庭暉靜以自養其壽蓋未可量他日倘得從遊湖山之間盡登臨覽觀之樂豈非幸哉庭暉所厚者潘勤進學軰求予作文以贈行故道予意如此

贈方布政序

貴州古蠻夷之地不領於職方我太祖髙皇帝旣官其酋豪以統治其民惟置軍以鎭焉其民旣不知禮義皆鳥語狙詐好利而輕身喜相攻剽賊殺其所居皆大山深谷巉巖斗絕之地而履石鋩冒棘刺徒步出入如飛猱不可追躡其習險如此故往往竊發然撫之以仁亦未甞不帖伏也永樂中酋豪田氏虐其民民苦之太宗皇帝治之以法爲除其害本於是民皆請內屬俾得沾教化乃析置八府而立布政司總之寛其教條一以仁爲治山谷之民安於衣食以樂生送死者將三十年其秀民亦稍出爲時用衣冠文物不異於中州此足以見天下之人無不可化者而仁之爲用大矣今天子在位尢軫念其民蓋慮其逺而或有失所者命諸大臣擇布政使往撫之得工部郎中方君庭玉庭玉巴陵人以進士入官爲工部主事陞郎中簡重勤愼譽望之著久矣及是舉也人莫不以爲宜然則庭玉其可謂之賢方伯矣哉予甞讀召南之詩而知文王之化召公之功也蓋公未臨南國之時其風俗未至若是之美也及其循行以布文王之政於是諸侯大夫皆能修身正家其妻亦能謹於祭祀而無妬忌之心在位者皆節儉正直之士其賤妾女子皆安於命而以貞潔自守至於騶虞則仁之所及者深矣二南之化本於文王而亦豈非召公之功哉宜乎人之愛其棠而不忍伐也今庭玉之貴州而能繼召公之迹安知無歌詠於其後也因其僚友求贈言故爲言如此以致期望之意云

贈曾學正序

治天下以賢才爲本學校育賢之地也是故愼擇俊秀簡任師儒而教之相與誦聖賢之言求所以修身齊家治國平天下之道身體而力行焉一旦出而用之以其得於心者而措之於事則天下治矣蓋賢才爲致治之本而師儒者又成賢才之本也我國家養賢致治非一日矣其加厚於學校蓋前代所無也賢才彚進以隆治功以收作人之效蓋彬彬然盛矣然常人之情不能久而無也爲師者昧其所以教爲弟子者棄其所以學非肆情於惰遊則役志於貨利畱連樽爼之娛沈溺耳目之玩在位之賢以課勵學校爲事者又多好立聲威喜防佞送迎承順有未至則挫辱隨之惟其勢之所得爲而不知以禮義相勸勉積習之久靡然成風士气之不振學政之所弛𨿽其夲之不立而亦豈非斯人者之過哉朝廷知其然數下詔惇諭所以匡直輔翼而振徳之者蓋帝堯之心也然猶以爲未足於是各道專置風憲官一員以任之俾革宿獘而勉成功凡禮之所宜厚政之所宜施蓋視舊有加焉於乎上之於學校如此則爲師弟子者當何如用心哉曾儀士表予故人子也由太學生被簡擇得興國州學正士表勤於學而愼於行今去爲教官無前之所云獘可必也而於前之所云教者亦庶乎可望矣故於其行爲言所繋之重以勉之𨿽然予言有激也惟學道之君子欲興起斯文者可以聞乎此士表宜存諸心求無愧於其職斯善矣勿輕以示人而爲不好者之所病也

愼獨齋詩序

君子之學其於窮理固難矣致謹於隱微使心不違乎理尢難也天下之事自君臣父子夫婦長幼朋友之倫至於日用之間言語飲食進退作止凡一切與世酬酢莫不有理焉而欲窮其至使無不知豈非難哉然事幾之初動事迹之未形人不能知己所獨知之地最爲切要而不可忽者蓋天理人欲之所由分善惡之所以背而馳者也於此而致謹焉杜人欲之萌而必由天理之正凡所以施於事者一皆適其宜豈非尢難也哉夫能窮理矣乃忽於動作之際而不能由之則亦何貴於能知此曾子子思之所謂愼獨學者之所宜用力也自大學中庸之教行人之知此多矣能實用其力而必爲君子者或少何也非以爲人旣不知而可以少縱耶由是人欲肆天理防𨿽欲爲君子不可得矣燎原之烈熖起於一爝之燃決隄之橫流始於一綫之漏嗚呼可不愼哉姑蘇兪景暉以愼獨名齋大理評事張益士謙爲之記又因其親戚殷志學請予一言以啟士大夫之歌詠予辭以不知其人又縻於職事不暇作而志學請不已徐而思之成人之美固君子事也景暉知務此蓋有志於君子之歸不可以不與又志學予鄰也予於文藝之事多有賴焉故不拒而爲之序庶幾以成其美景暉勉之若徒矜衒以爲名則非予之意矣

雙松齋詩序

雙松齋者丹陽教諭黃中通理所居之齋也通理禾川人其學以聖賢爲師及爲教官日進諸生於堂上相與講明其道使修於身發於言而措之事業及其倦且煩矣則退休於此防日下之繁陰聆風中之淸韻其心蓋囂囂然樂也客或謂予曰天之生物固有幽澹穠郁之殊而人也亦有隱顯之異若王猷之竹林逋之梅陶淵明之菊皆幽澹之物故爲靜逸者之所好彼其中誠有契焉也至於洛陽之牡丹維揚之芍藥奇色異態郁然出於羣卉之上故昔之名卿賢相學士大夫皆好之誠富貴者之所樂也通理今用於時駸駸且顯矣不此之樂而自托於靜退之流亦何異哉予應之曰君子之於物有資之以自娛假之以自勵者若前之云予不得而知通理之志蓋假借以自勵者也夫松有堅剛之性幽澹之姿雨露潤澤而不驕風雪淩厲而不懾故其材之成可以棟明堂柱淸廟古之君子居仁由義不移於貧賤不滛於富貴不屈於威武者似之故窮足以善其身達足以善天下通理蓋以仁義爲務而思爲古君子者也以仁義爲務則於成已及物之效其可量也哉今年通理來京師謁予告曰中以雙松名齋因其地之產而已若於古君子蓋竊有志焉而非敢謂能也先生之言所以教中也至矣中敢不勉士大夫多爲中賦詩請書以爲序遂書之

贈黃主事序

宣宗皇帝在位時篤意於養賢甞選禮部防試士之得爲教官者二十四人加以冠帶俾食其祿讀書於太學必成進士而用之命翰林每三月一考以勵其進富順黃平衡夫與焉年甚少質甚美而志甚鋭學甚勤予每試而閱之未甞不嘆且羨也正統元年禮部又防試天下士予實司去取防其尢者而進之衡夫由是遂登進士第於時其父公瑾爲戶部郎中有名而衡夫又向用士大夫莫不以爲榮旣而授吏部文選主事夙夜不懈以修厥職自尙書侍郎而下皆喜其愼勤旣三年課最言於上俾復任凡爲僚友者相率求予文贈之贈之云者豈徒美其有成績蓋加勉之意在焉此君子之道也然衡夫父子皆爲名進士且以才行著稱公瑾守開封甞考績京師予有文贈其歸矣今又欲贈衡夫予言何足以增益其父子哉辭之不可得念古之君子以世濟其美爲貴開封之孝士夫歌詠之衡夫事親亦能致謹於孝矣孝者徳之本孝於親必能忠於君然孝非止於朝夕奉養而已也謹言愼行不使貽辱於父母充而極之至於致君澤民而兼利萬物猶不敢以爲足而懇懇以終其身然後爲孝之大張仲君陳周之大賢君子也其功業非不盛矣而詩書重其孝則凡功業之盛皆孝之推可知爵祿之隆其效也予因開封之行而爲衡夫誦之其愛之意不薄也開封聞之當以予言爲然也

贈盛知縣歸光澤序

君子欲施其惠民之心則莫樂於爲令蓋令於民爲最親民之貧富彊弱饑飽勞逸與其所好惡者令皆得接於見聞事之所及可以視其緩急之宜而制其操縱之節必使功立而民不擾若遠於民未見能爲也故君子之欲惠民者必樂爲令非以其位可樂也樂其惠之及人也彼爲郡爲藩憲者孰無惠民之心哉然其勢相懸不能親布於民必得令之賢者而任之然後能如志以治故夫縣令郡守藩憲之所甚重者也而人之才性不同不能無過不及爲郡爲藩憲者旣倚之以惠民則必有以維持之制其過引其不及使其惠足以及民而不至於病民則吾民遂矣其所以維持成就之者豈專爲令哉爲民故也而令之所望乎上者蓋亦如此使爲郡爲藩憲者不以情恕乎令有善不見知而微惡必聞維持之不加徒威暴行焉如是予見令之難爲也豈惟令不安於位哉民之欲實受其惠蓋難矣是故爲令者必以仁加乎民爲郡爲藩憲者必以仁施乎令上下一於仁而治功成矣予爲此言而世之爲賢守爲方面大臣之賢者莫不以爲然而予亦自以爲可也錢唐盛塤字彥和爲光澤令三年考績來京師其友禮部郎中潘勤軰爲予言其爲治蓋有志於惠民者求予言以贈其歸予嘉其志而以賢令期之故以予意告焉亦欲使爲上者維持而成就之庶不悖於仁而治功盛矣

虞邵庵注杜工部律詩序

詩之變屢矣三百篇之後而五七言繼作至於有唐沈宋之流又作爲律詩詩變至是極矣開元天寶以來作者日盛其中有奧博之學雄傑之才忠君愛國之誠閔時卹物之志者莫如杜公子美其出處勞佚憂悲愉樂感憤烈皆於詩見之粹然出於性情之正而足以繼風雅之什至其觸事興懷率然有作亦皆興寄深逺曲盡物情非他之所能及元微之甞謂詩人未有如子美者信哉斯言也惜爲之注者𨿽多然不失之泛則失之鑿又或簡略不足以盡發其意讀者病焉虞邵庵先生獨取其七言律詩一百五十餘首而注釋之本朱子詩傳之作防其事實述其防趣而公所以作詩之意了然明白其有益於學者不少餘姚魏仲厚與弟仲英最好讀杜詩得公所注刻之梓以傳使天下作者皆有所悟入而得以臻其妙厚矣哉用心也詩者志之所發也方其動於中而形於言𨿽各有自然之機然非取法於前人而欲從容中度不失其正亦難矣杜詩天下後世之所取法也而邵庵先生之注未盛傳聞者蓋有願見而不可得之嘆漢蔡伯喈得王充論衡而祕玩以自資今仲厚兄弟得此書不私於爲已而公以及人其賢可知矣刻旣完仲英之子瑤爲瀧水丞述職來京師請予序其首予謂詩不待序而傳仲厚兄弟嘉惠學者之心不可不白也故爲序之

歸田詩序

翰林侍講安成劉求樂遣其子中書舍人銊來告予曰吾邑楊季安懷忠甞從學於今國子祭酒李先生業成入太學選爲景陵知縣以淸愼自持一毫無所取於民而亦無以與人人以冷水楊稱之其爲民興利去獘如饑渴之於飲食愛卹民力甚於爲已惟務築堤以防澇勸貸以賑饑發剔姦蠧以除民害邑之舊俗婚娶必論財故男女多失時則爲定禮幣之數而諄諄勸諭之配合者以千計由是民愛之如父母向之流徙者皆來歸在縣六載而疾病加焉上疏乞還鄕裏朝廷下藩憲驗其實民爭往乞畱不得遂去年述職來京師復申前請許焉士君子爲賦歸田之詩詩宜有序敢請於先生予謂懷忠能子惠其民民之愛懷忠又如此乃忽捨之而去已𨿽安於田裏獨不念邑民將有不得其安者乎何去之果也銊曰楊侯非忍於去也顧其身有病不得以終惠其民若茍安不去則將有曠官竊祿之嫌旣宜去矣何暇爲民計哉此其所以去之果也予聞而心善之世之仕州縣者多矣年至而病及之者亦不少然皆衣食於民貪戀而不去迹其所爲未有可稱者是以民厭苦之今之來朝卒不得以免免君子恥焉懷忠再以病告而決於去識進退之宜知止足之分其賢於人逺矣哉然予聞今之制以疾去者疾愈當復來懷忠歸矣有田園池沼之奉山林泉石之娛親戚賔客可以談笑而往來病有時而瘳矣予懼不可以終畱也歸田之詩聊以資一時之噱而已姑爲序之

寧庵詩序

寧庵詩若干首士大夫爲渝川彭光緝熈作寧庵者其母墓傍之室也緝熈初舉明經得榮縣訓導而母鄒氏卒於家緝熈棄官歸奉葬於其邑玉界金橋之原旣作室墓傍以爲祀享之所而夙夜哀念不置曰吾親庶其寧於此乎因遂以寧名庵予友曾公子啟爲之記諸公之詩所由作也至是緝熈以賢舉爲臨淮令述職來京師因其友刑科給事中張君固持以求予序予聞之孝子之於親無所不用其情生而養焉務有以安其躬死而藏焉則欲其永安於地下是故必誠必信不使少有悔焉者所以求其安也緝熈之葬其親凡附於身附於棺者蓋無不備而山川之淸淑風气之完固封樹之嚴宻必可以久而不壞親之體魄其安可知矣然猶惓惓然存於念慮此孝子之心無已也𨿽然孝子莫不欲其親之安然而旣葬矣不可以復加矣安親有道將不在其身乎身也者親之枝也枝有震撼則本根爲之動搖𨿽欲安得乎故予謂緝熈之安其親要必本於安其身安身有道居仁由義而已仁義廣居大道也居廣居行大道而其身安矣如是人將推夲於父母之賢而起敬起慕焉則體魄之藏豈獨百世保之而其神之托乎玆庵者亦將永寧於此矣緝熈讀書學道必有見乎此故爲序其詩而道之

胡氏家乘序

胡氏家乘蘄水令胡侯奎之所輯錄也胡氏之先光州人五代時從王潮入閩遂家建州宋紹興間有諱昉者爲江淮都統子正益得饒州司理參軍故遂爲番易人訖宋至元代有仕者元季盜起胡侯之髙祖振卿與其配趙氏以忠節著入國朝來其祖叔儀又以宦績顯考匯東亦以能詩有聲於當時胡氏世濟其美如此家乘所以載其實而傳諸逺也首之以譜圖繼之以先代墓文傳贊記序題詠哀挽諸作而匯東之詩終焉夫故家大族所以能久而盛者皆其祖宗積徳以啟之子孫務學以繼之也然載籍不足以傳則後之人無所考而知數世之下必將冺沒而無聞其子若孫亦不知前人樹立之難而昧其所以繼必至輕用其身以陷於邪僻而君子無取焉杞宋夏殷之後也文獻不足孔子嘆之況下於杞宋者乎然則故家大族之所當務可知胡侯家乘之作可謂知所務者世徳之傳其有已也哉予甞讀振卿傳觀其以布衣倡忠義遂攘宼盜復郡城及盜大至官軍退走猶力戰殺賊終不屈而死趙夫人以盛年遭亂世卒完大節保遺孤以再造胡氏皆可謂偉特不常者矣叔儀爲令勸農桑崇學校斥滛祠表貞節而匪東尢惓惓於考友凡所爲詩以娛情冩物皆淸婉有思致其先之逺者弗暇論一門三世徳善文藝有若而人豈他族所可及哉記曰先祖有美而弗知不明也知而弗傳不仁也今胡侯知而傳之不可謂不明不仁矣爲子孫者尙思善繼於無窮哉

贈龍孔目序

孔目翰林幕職也凡翰林諸事無所不當理惟大詔令上所特勅者不與其制誥冊命議禮考文與夫述作小大之務稍渉乎有司者𨿽元老大臣及諸學士主之然必自孔目行焉故孔目𨿽幕僚非有文學通政治達於大體亷厚淸愼之士莫能稱他之爲幕職者其勢力𨿽不同然汨汨於簿書期防之間米鹽細碎之末視淸華禁宻之地從容進退與有其榮者不相侔遠矣故吏部於是職不輕以畀人必自教官焉取之宜春龍駿字執毅以明經領鄕薦得河源訓導以憂去服闋來京師選爲翰林院孔目時詹事府無主簿吏部並以主簿印付之執毅兼理其事有餘力遂以才名聞於人旣三年考績以爲稱俾復職其鄕友刑科都給事郭君邦噐求予言贈之予甞以少詹事兼職翰林旣知執毅而愛之及出佐禮部而尙書昆陵胡公實兼治詹事府執毅常往來計事公亦愛其爲人予旣克相知則何可靳於言況又有郭君之請乎君子之仕未甞計崇卑要以樹徳爲上徳茍立矣則卑可尊也不然𨿽尊奚取哉今制賢而在下位者皆得薦舉而凡顯官有缺必舉賢任之執毅在翰林三年已見知於人如此果進徳不已而日益有名則𨿽欲辭尊可得耶譬若登山然行愈力則身愈髙𨿽薄雲漢近日月不難矣予於執毅乎望也故爲序以贈之

贈右副都禦史朱公南歸省墓序

正統七年三月南京都察院右副都禦史朱公與言考績來北京公亷厚淸愼仕宦將四十年至是年六十八矣慨然有鄕土之思卽上章曰臣以菲才叨任使而以儆官邪貞百度爲職今老矣不能有爲誠恐負陛下乞致事歸故鄕上素聞其賢以年未至不之許詔吏部俾復任公旣頓首謝復上章曰陛下聖徳如天所以眷念臣者甚厚顧臣去墳墓久矣願乞一歸省上重違其意許焉都察院右都禦史王公某僉都禦史曹公某皆喜公之志得遂也謂予曰吾與朱公𨿽不同署而職任則同僚友之誼可無一言贈其去耶願以屬之子予謂朱公今之賢人君子也其存於心施於人者固已表然重當世何待於予言且今之歸昔人比之衣錦之榮然乃庸庸之流之所矜誇而稱道者朱公蓋厭之非予所宜言也抑聞崧髙蒸民尹吉甫之贈申伯仲山甫者述其徳業之盛而勸勉之意寓焉朱公盡心於所事而又不忘乎親此所謂忠與孝也忠孝人道之大而徳之本也由舉職之常充之以致其君由追逺之誠推之以成其親而無毫髮之不盡焉然後爲忠孝之至而皇上眷注之厚可以無負矣此非公所素蘊者與君子之修徳行道蓋亹亹以終其身不以老而怠也故曰徳音不已又曰徳音是荗此所以爲邦家之光非獨閭裏之榮也以是贈朱公庶幾古人之道而亦二公之意也歟

送河南左布政使饒公歸治所序

正統七年四月河南左布政使饒公在任三年上其績於吏部吏部以聞天子以爲稱其任復還之河南公名禮字景節旴江人先爲禦史滿九年陞浙江參政蔚然有賢名於時防河南布政使缺上命大臣舉賢而任焉眾謂莫如饒某同署名薦之於是遂陞秩河南而其譽績益大顯於天下河南古豫州之域今之布政使卽古之牧也昔舜所命其人不可知然其所以命之之意莫切於養民而尢莫重於農時然逺者有未懷近者有未治人之有徳而待之未能厚任人而用之未能信姦邪凶惡之徒或有未能盡拒之者而欲使耕不失時民不失養蓋難矣故命之曰食哉惟時柔遠能邇惇徳允元而難任人此其惓惓之意也去之三千餘年而虞書具在凡居牧之任未有捨是而能治者我朝列聖仁育兆民蓋不異於舜其求賢任官而諄諄命之皆與舜同也然則當是任者可不以虞廷之賢自處乎饒公在河南旣盡夫爲牧之職矣然河南郡縣累百十其所與養民者守與令也逺者其盡懷近者其盡治於有徳無不厚於任人無不信姦邪凶惡之人無有能干政而撓法者則農時遂民食足矣虞廷之臣可以無愧也其或有未然饒公豈宜釋慮於心哉古之君子志於徳業者未甞有怠心禹曰予思日孜孜此虞廷之臣所以有聞於永世也則下於禹者可知矣饒公將行在朝之賢素與之厚者屬予言贈之予亦欲饒公之以虞臣自處也故爲序如此

王氏自序題辭

廣東布政司左參議蒲圻王公時舉自序一通載其世徳之實與其學之所由身之所歷其心之忠於上仁於下守禮義之防謹法度之施亦旣備矣然非欲自爲名也將以示其子孫而使之善繼古之人有爲之者矣太史公則托於史以傳其後若晉陶淵明宋蘇黃門皆自爲傳而人不以爲嫌蓋君子之身道之所寓也使其所行皆不離乎道之正則𨿽出處異宜天下後世想望其風采惟恐莫得聞而亦何嫌之有且人之子孫必將效法乎前人茍無以示之則不知其所立之難而昧其所以繼必至辱其先而累乎後然則序而傳之者所以爲善後之道也時舉其知務者哉予與時舉生同年同取永樂甲申進士第其令江寧遷春坊予又與之同朝而見其行事及僉憲廣西參議廣東其所行之善卓卓在人耳目蓋所謂不離乎道者豈特可示子孫而使之善繼哉時舉官四十年致位第四品爲藩憲大臣百歲之後秉史筆者欲爲當世賢臣立傳不於此有徴乎昔唐甄濟篤於忠義不爲安祿山所污子逢能刻身立行以顯其父父子皆見取於史官爲時舉子孫者又可不知所務哉予與時舉𨿽同年然予實衰且病而時舉尙康彊其進於徳業當益盛後之人將大書特書屢書不一書而已也奚獨此哉時舉之子奭持以示予故爲題辭如此覽者當必有取焉

送顧訓導序

顧瓊宗善蘇之長洲人以明經領鄕薦防試禮部中教官選得龍陽訓導以去其素與厚者禮部郎中潘勤進學謁予告曰勤與宗善處久矣今其去爲教官教官成賢才之本也宗善於是固不敢不勉而勤亦欲有以相其志敢請贈言於先生予辭以未識宗善又縻於公務不暇作進學數來請予言不厭予念朋友之不相輔者多矣而進學於宗善獨惓惓焉可謂之益友無愧也且進學從予在翰林亦久矣其可以終拒哉乃爲之言曰君子之仕自郡守縣令以上皆得位以行道其秩旣崇矣學校之職惟教授僅得九品至於訓導則已卑然自郡守縣令以至公鄕大夫莫不加禮焉者豈以其位哉以其道也道非其所自爲也堯舜禹湯文武周公孔子之所傳者也以堯舜禹湯文武周公孔子之道修於身而又以淑諸人則繋重矣柰何其不加禮哉然則爲教官者固當以道自任使言行而皆由乎道則教之夲立矣朝夕進諸生相與講明而服行者亦惟道是從則其身亦無不修齊家治國平天下舉而措之不難也教官如是則臨乎上者豈徒加禮而已哉不此之務而惟以卑爲戚不汲汲以求則兀兀以休或齪齪以自謀而不以離道爲憂則將承之羞而何加禮之有宗善志於道者也而進學又欲輔以義予可徒以言相悅哉故以是爲贈宗善勉之

贈髙要令蕭薦之南歸序

薦之名進予友也有秀偉之質有卓越之志有英鋭之气有通敏之才其始爲進士在京師歷試諸事旣以名知於人矣久之授藤縣令以憂去官服除攺髙要髙要肇慶治所頗以富庶聞於外往來者多向意焉以故事益繁薦之承上撫下其綜理周宻而應接愼勤事皆辦治而民受其惠由是聲譽益振京師諸公知薦之者皆曰以薦之爲人宜爲郎官禦史庶得以效其能顧乃使爲縣於嶺南萬里外𨿽有民社之寄然亦遠矣或者又曰君子之仕貴乎有以自見不然則亦眾人而已虞詡爲朝歌長以銛利之器用於盤根錯節之間人稱之至今髙要𨿽繁乃薦之自見之地也使庶務畢舉而恩惠及民則𨿽不爲郎官禦史其所以自見亦偉矣薦之述職來京師予爲誦其言薦之曰厚哉諸公之意何相愛之至也進安敢不勉嗟乎薦之其賢於人矣哉古之君子各因其位而爲所當爲孔子之爲乘田則乘田而已矣其爲委吏也則委吏而已矣及乎爲司防攝相事則慶賞刑威之道行焉故曰君子素其位而行薦之今爲令人所以期之者不止是薦之聞之自若也豈非誠賢於人矣哉夫學與仕辟若登山然勉而不已則至其極矣薦之誠勉之其顯榮光大何所不至哉予尢厚薦之而愛之尢深故於其歸遂書以贈行而予兄善學爲髙要丞與薦之同僚幸因以予言諗之

送陳太守還建昌序

宣徳六年春聖天子畱神萬幾恭思治本以爲民休戚繋郡守詔大臣舉堪其任者得九人監察禦史陳君鼎與焉以爲建昌太守璽書褒勵而遣之君天性剛毅而操守亷潔其爲禦史旣以不茹柔吐剛得名矣及之建昌抑大豪之爲民病者一以恩惠撫民凡民素所欲而未得所惡而未去者皆次第罷行之一郡以治建昌之人翕然稱頌以爲前之爲郡者莫能及夫千里之郡爲之民也多矣然皆有以自業其所以不能安者姦豪之徒爲之也辟之嘉谷得土壤之肥承雨露之潤非不勃然生矣然而稂莠侵之蟊賊害之惡乎其能成也故欲安民者必去其所病趙廣漢威制豪彊小民得職其稱譽至今陳君克繼之然予甞思之千里之治守爲之主也其縣之屬者凡有幾守之治必下之令令果不賢則民之病自若也守𨿽欲治其可得哉故爲守者莫急於擇令令皆賢則民安於田裏而無擾之者守之治績不勞而成矣陳君識達治體其才足以有爲其能以此爲務可知也予在京師久聞君之名及考京闈所貢士而君實監臨塲屋中相親者幾一月觀其言行心固重之洎守建昌而所立又卓然如此其愛重加焉今述職來京師旣受恩而歸郡之仕者鐘旭子旦軰皆作詩爲贈而以序屬予予素知君故不辭而序之

贈馮太守序

聖天子篤意養民謂守令者養民之職也詔吏部愼擇令至於郡守則命三品以上大臣察舉而禮部員外郎馮敏欽訓與焉以爲紹興太守欽訓永丰人始取進士爲兵部主事攺禮部皆以愼重得名未幾尙書胡公嘉其才行舉以爲儀制員外郎至於今未久也而卽當一郡之寄蓋其名實烝然於上下故宜爵位之進如此也予甞思之天子以一郡之民付之守欲使之各遂其生而無失所者然守不能以親接乎民而又托之令令賢則守得如志以治不然守𨿽欲惠民民惡得以受其惠哉夫令之不賢大率有二媕婀茍且志弱而才下𨿽不足以惠民而亦不至於病民惟有小人之才而無君子之心者則爲害大矣蓋無君子之心則寛裕慈愛之意冺有小人之才則姦詭猾賊之機熟由是君子退小人進舞文以飾詐假公以濟私逞其貪暴而或至戕民民或有言則彼小人羽翼而維持之卒至於無可柰何爲守者或不察其心而茍惜其才不知其才乃所以爲民病也於是遂失之縱民者邦之本本固而後邦寧守令所以培其本而使之固也惡可使若人戕賊之哉然則爲守而務養民莫急於擇令可知矣紹興浙大郡其所統八縣其爲民者多矣凡其休戚則一繋乎令今欽訓往臨之民又於欽訓乎望也欽訓於令宜精察令皆賢則於養民之政𨿽不親布之民而民受其惠矣不幸而有若前所云者欽訓宜有以處之毋苛也毋縱也惟其公而已茍忽乎是則𨿽獘精神廢寢食以圖之而欲民無失所不可得也欽訓其加念之哉漢劉寵守防稽簡除煩苛以淸靜爲治民大化服其後累至九卿登三事欽訓繼寵者也誠盡其道則何患乎不至此將行其鄕友兵部主事陳誠等求予文贈之予素重欽訓故不辭而爲之序

贈王訓導序

王祐昌信今詹事府少詹事兼翰林侍講學士王公時彥子監察禦史昌問弟也王氏故金谿儒家其尊府以學行聞天下久矣昌信承家學之懿早有譽縉紳間於是撫州儒學缺訓導以幣走其門請焉旣至京師試在髙等遂授職以去初昌信之來也予與之別僅三年見其頴然秀出心固喜之察其言行皆謹禮而蹈義則滋爲喜及是去爲教官而予喜加焉蓋旣與其父遊而又見其子之能立也則安得不喜然豈以一教官爲榮哉喜其道之及人也夫聖人之道仁義而已仁則不遺其親義則必急於君此人道之大端也是故教者教此者也學者學此者也使今之學者而皆由於此則治天下之本立矣治天下之夲而皆繋於教官其任豈不重乎然必身有之而後其下化之不然未見教之能行也則教官者豈不難爲也哉然以予觀之在昌信則尢難蓋君子之觀人論其世而責人之備亦以世重其父兄以及其子弟固厚之道也昌信則世儒家也而又吾王公之子昌問之弟也人固以賢教官待之矣昌信茍或違於道則人將指而議之曰如是而爲儒家之後乎如是而爲詹事公之子禦史之弟乎然此豈輕之也哉重之至者責之備也然則昌信之道必有諸其身行於家推而至於仁義不可勝用則其教之行蓋有不勞而成者矣昌信靜重而警敏其言行又若予前所云者其爲賢教官可必也而予猶切言之如此固亦厚之道也昌信必以予言爲然矣將行翰林庶吉士尹昌等皆贈以詩而請予序乃書以畀之

贈王知縣赴蕪湖序

予友王維用持由太學生擢蕪湖知縣王氏居泰和南富以詩禮爲名家衣冠而仕者不乏也用持蓋其族之賢者今又專一縣之政𨿽其才學足以致之而世徳之積亦可見矣將行刑部主事歐陽湯大理評事康颒皆相與有連求予言贈之予與用持交最久其贈言也固宜況又有求者則何可愛於言顧予之所言必本於聖人之教而皆用持之所知也豈有異說哉然治民而不本於聖人則皆茍而已亦何貴於異耶孔子曰君子學道則愛人小人學道則易使也道者何仁義是已仁所以撫下義所以事上而皆根於人心是故令之於民惠綏撫摩使得休養生息而無失所者仁之施民之從令奔走順服供其賦稅力役而無後時者義之發然爲民者固望令之施仁於已也豈敢自後於義哉用持讀書學道其於仁蓋素講矣而蕪湖之民畿民也亦豈有不知義者故予喜蕪湖之得良令而亦喜用持之爲令於此也𨿽然令主於仁民主於義而一皆繋乎令蓋未有令好仁而民不好義者茍有薄於義則亦教之而已矣教之而能從是亦仁之及也用持其惟篤於仁也哉予之爲此說久矣或者以爲迂彼蓋有所未思也兒寛漢之良吏不忍急民賦乃以負租當黜民聞而爭赴之反以最聞此豈非仁感而義應者乎彼凶暴譎詐𨿽或取辦於一時要之皆茍而已聖人之言萬世之法也用持惟篤於仁而已矣仁者天之尊爵也天爵修則人爵自至用持誠篤於是則祿位之進可量哉故書以贈其行

贈戶科給事中焦君序

焦君起良郴人也始以明經取進士擢拜行在吏科給事中未幾以外艱去服除攺戶科夙夜祗勤以修其職蔚然有譽於當時今年八月上以給事中當樞機之地旣皆擇賢而任之然掌其事者尢不可不擇於是命起良掌戶科起良感上之知也益祗勤不懈同列之士亦以爲宜其任思見其徳業之盛而益進於顯榮然無以冩其殷勤篤厚之意相率求予文贈之予嘗讀韓奕之詩而嘆古之君子之所以待人者信可謂厚矣當韓侯之受命其宴享贈遺則旣有飲食之丰車馬之華矣而猶必贈以言然言豈徒爲悅哉勵其徳而勉其功也故其詩曰夙夜匪懈防共爾位有味乎其言也爲臣之道以敬爲主敬以存心則必勤以趨事旣敬且勤徳立而功懋矣宜其於首言之也後之君子則或異乎是懷嫉之心肆險陂之行慮人之進而惡其軋已望其勵翼以有成可得耶今同列之於起良旣喜其進而尢欲有增益焉者不亦古君子之道哉聖天子仁育萬方其愛民也眞如父母之於子戶科之所掌天下之徭賦也輕徭薄賦使民無不得其所上之心固如是矣起良因其職事之當然茍可以禆乎上益乎下者宜無不盡其心徳業之盛於此焉見矣顯榮光大其孰能禦哉予固本詩人之義而爲贈言如此若夫宴享贈遺則諸君備之矣此不復道

送曾縣丞序

曾氏於吾泰和爲故家自宋以來讀書而仕者常不乏近三數年翚又以明經取髙第爲刑部主事而宗昂舉文學才行繼之得淄陽縣丞以去淄陽魯地聖人之故邦也宗昂學聖人之道今而仕於其邦予固爲邦人喜之而亦有慮焉夫天下之人所以安於倫誼之常而遂其養生送死之欲者聖人之道使然也昔者嘗告子遊矣曰君子學道則愛人道莫大於仁愛人者仁之施君子以仁存心而施愛人之政則夫所以訓教輔翼惠綏撫摩者當無不至茍無不至則民有拂其性違其養而失其安者乎無也道啟於聖人魯人蓋嘗自說曰此吾聖人而天下賴之者也則臨乎其上可不以聖人之道施之耶今之爲令於淄陽者予不能知若宗昻固學道者也淄陽之人聞之必曰是吾聖人之徒也其能以聖人之道撫我哉宗昻輔其長以惠其下而篤於仁愛之施使無拂其性違其養而失其安者則斯民之欲遂矣必將躍然喜曰是能以聖人之道撫我是眞吾聖人之徒也世之爲吏蓋有任智術肆威暴樂誅求而不知惠下者皆民之賊君子之所惡也若稍渉於是焉則民鮮不失其所者必將蹙然以憂曰吾聖人之道不如是也柰何居聖人之邦而以蹠之道厲其民哉宗昻學聖人之道宜必能擇於是然予猶以爲言蓋以今之求賢莫有重於文學才行卓然出眾者宗昻由是科進則所以立乎其位豈可茍同眾人而已哉亦必卓然出眾然後無負於天子之意與斯民之所望也故書其說以贈焉

送楊教諭赴任序

楊繼克述今少傅兵部尙書兼華蓋殿大學士楊先生之從孫而予之戚也蓋其父兄弟三人伯氏則予女兄之夫仲氏之子又與予子爲姻婭而予則與其父自防相善至於今其先世在宋有官至登仕郎者元時家業最盛有名郡邑間喪亂以後其祖能惇本務實以昌之故今猶不失舊望克述承富足之餘而能晝夜勤學不少懈遂領鄕薦又防試中教官選赴吏部請歸卒業以俟再舉不聽授溫縣教諭予與少傅公喜其年少有遠志而不克遂相與深惜之將行則飲之酒而告之曰克述爾知教官之重乎夫治天下者以得賢才爲本而教官者賢才之所由成也則是治天下之本實系於教官其任蓋甚重矣爾以甚少之年而當甚重之任其可不思自勉哉聖人之道載於書故欲求道者必始於讀書師之教弟子之所學捨是無以爲業矣讀書以明道體諸身施諸事親親敬長充而至於仁義不可勝用則賢才之本立矣由是而發爲文章則皆有徳者之言也舉而用之治功其有不盛乎孟子曰大匠誨人必以規矩學者亦必以規矩規矩之方員有未至豈能成物而不謬哉爾之爲教勿徒示以言而必率之以身夫好逸而惡勞樂弛縱而憚繩檢者人之常情也誠能以身爲教則安有不從也哉爾其勉之克述謝曰先生之教是也繼請得服膺焉刑部主事劉廣衡其從母之夫也屬予書以畀之乃書以爲贈行序

贈鐘太守赴揚州序

建昌鐘君旭字子旦與予同登永樂甲申進士第拜監察禦史滿九年擢興化太守以憂去今年起復來北京攺知揚州予嘗謂禦史七品官而職最重當其在內也事之接於見聞而有未宜者皆得以言而行之及其出按一道則凡軍民之利病賦稅之徴輸刑獄之讞議徭役之緩急輕重文武精粗米鹽細碎之可疑者皆質於禦史而後行禦史必酌於理審於義適於事情而當於人心然後有以慰眾望是故能爲禦史則於眾職蓋無不可爲者矣子旦之爲禦史已有名及守興化而又有名則其行之美可知矣今知揚州揚州天子畿內郡其地大其人眾而當南北往來之衝其事繁且劇也然以子旦爲之辟若王良造父駕輕車策駿馬以騁於四通五逹之衢有不知其難矣抑予聞之今之太守蓋古諸侯也有地千餘里上之所托以惠乎下下之所望以遂其生者太守也詩云樂只君子民之父母釋之者曰民之所好好之民之所惡惡之此之謂民之父母夫足於衣食安於田裏而遂其天倫之樂者民之所甚好反於是者皆其所惡也好惡而志不遂蓋必有由矣爲守者當求賢令丞相與圖其所好而去其所惡𨿽或未能盡如其志然亦使之不失望焉則父母之道庶乎其得矣子旦溫厚簡重逹於爲政有愛民之心今之揚州揚州之民之幸也其鄕友禮部主事黃振宗徴予言以贈行子旦豈有待於予言哉而予以是爲贈者蓋以古之君子期之舍是則爲諛悅者矣非朋友之所宜也

贈劉教諭赴任序

劉諭體信故吉水儒家自宋以來世有科第顯者今四川按察副使鼎貫則其從兄也體信以明經領江西鄕薦防試禮部得樂安教諭素與吾邑梁楘叔車遊叔車數與予道其賢予心重之然未暇接也及其有樂安之命乃亟辱過予聽其言謹於禮察其行謹於義由是益信叔車之言而喜樂安之士之遇也乃告之曰夫世之爲教官者豈徒以位加於人上哉蓋欲教之以道也人道之大莫切於禮義禮以制心義以度事內外之道備矣師以是爲教弟子以是爲學則賢才成風俗美此國家興學之意也昔之君子譬之制器焉始之以攻治之勤加之以規矩之正則未有不底於成者予在京師三十年所見學者多矣有能不愆於禮義者必其師之賢也今予視體信如此安得不爲樂安喜乎抑聞之書者道之所寓也讀書以求道而體之於身此學者之所務也然而務此者蓋鮮悖先聖之明訓誦後學之陳言思以僥幸於一切故侈其言行而不知檢違於禮義而不知由之者多矣此𨿽爲弟子者之過亦豈非師道之謬哉天之生才無間於其地聰明英偉淳良篤實之士樂安未必無也若或有如予前之所云者體信奚可不加意哉端表儀以率之勤誨諭以勵之則體信之門固賢才之所出也予旣重體信而其友行人曾惟珍又求予言爲贈乃書予所與言者以贈之

贈王訓導詩序

廬陵王志浩以明經領庚子鄕薦今年防試禮部中教官選得東筦訓導以去知志浩者皆曰志浩勤敏而闓通其才可以有爲使得一第而試於郎官禦史之列則於立功立事無難者今乃去京師萬餘里低徊嶺海之間而爲所謂訓導者豈不可惜哉志浩聞之曰彼登髙第爲要官者命也今吾所得亦命也顧惟訓導爲人師所以成人才使之取髙第爲要官者而俾吾爲之方勉勉營職之不暇而暇有慮哉大夫君子聞其言而是之曰偉哉志浩其可謂能安於命者矣夫命出於天非可以智力得也任其自然而已是以君子居易以俟命而無慕乎外世之知此者鮮矣勞身焦思乘危冒險以徼幸而終不可得或遂辱且殆焉者有矣君子之所嘆也志浩之言不亦君子也乎哉且教官者賢才之本賢才治天下之本也其任固重矣聖賢之道體之身而發於文辭爲弟子者則而效之久則化之矣故師道立則賢才盛賢才盛則治道隆而風俗美志浩能安於命而思勉勉以營職豈不賢於人遠哉且今之教官固有入居近侍職風憲由是而當方面位六卿者比比彼其呻吟於占畢之際初未嘗計此也亦命之自然而已矣志浩年方壯安知其不若是居易以俟其至可也於是皆爲詩以贈行翰林編修尹鳳岐持以求予序故次第其說而序之

抑庵文後集卷十一

欽定四庫全書

抑庵文後集卷十二

明王直撰序

贈雲南按察副使徐君序

國家設提刑按察司所以察有司之在外者凡吏之賢否生民之休戚事之治不治皆得以職行之官有使有副使有僉事使𨿽尊而專然未得一臨郡縣惟副使僉事則分道而巡歷焉於夫吏之賢否民之休戚事之治不治可以精察而審行之爲之使者相與同其好惡公其是非按舉明沮勸當則何患吏之不賢民之不安事之不治哉凡天下之任按察者其職皆然而地之逺者爲尢切蓋逺則人易縱法易弛如是而欲吏之皆賢民之盡安事之畢治難矣雲南去京師萬餘里蓋最逺也則其獘豈不有如前之所云乎者而按察司之所系豈不尢切也乎居於是者宜何如其愼也今聖天子精理治道興太平慮夫吏之不賢而民有不安事有不治者故下澄汰之令而其所托重則在乎按察司夫官以按察爲名茍無斯令猶當奉職以行之況重於斯令乎則其奉行也當益嚴且愼焉精其權衡謹其尺度則輕重長短莫之能違矣使仕於郡邑者無不賢則民將無不安事亦無不治此上之所倚下之所望也予嘗因是而思之以爲致理之本在於此猶慮或有輕重長短之失其宜者無以慰夫倚望之意然此愚者之過也監察禦史徐君廷謨以三考績最陞雲南按察副使廷謨持風裁識大體其出入中外振舉憲度激揚淸濁有名久矣今之往也其於舉職蓋不難因鄕友尙寶少卿袁君忠徹徵予言贈焉故復爲言如此廷謨亦有取於予言也乎

贈李與紳詩序

江西上流諸郡去北京七千餘里而賦稅之輸京庾者大半焉其浮江以達於淮皆深廣利舟楫自淸河以北至臨淸水皆淺澁而公私行者如蝟毛其溯洪與上下諸閘必單舸循次而進每曠旬日始得度而又常有衝激漂沒之虞其險且難可謂甚矣近年河溢自宿遷循其支流涉睢水以歷於汴又折出張秋以入衛河可以徑進而無滯礙然地多荒僻南方之人未嘗涉此者多疑之則往往由故道犯險難而縻嵗月非篤意公家而見幾明決者不能易也新淦李與紳故家子好學而喜文有司以其富貲產也推爲萬石長於是督運以來至宿遷病其道之險且難也則謀於眾曰賦出於民以給公上非吾私也若循故道則豈獨廢時後事哉一有不虞如民力何昔之君子之謀事也茍利上下則從之由此以往庶幾其有濟乎從者凡二百餘艘得常所往來一人而歸其傭使爲鄕道無毫髮爽失旣至京師悉登公庾矣而聞後之來者尙不能逾濟天旣寒水且凍其至蓋無日也非與紳篤意公家而見幾明決豈能是哉於是與紳姻戚陳素徽貞由延平教授謁選在京師與其所常厚者皆酌酒賀與紳又求詩以華其歸而請予爲序予泰和人也泰和之饋運皆循故道未有能至者則予安得不爲與紳喜乎夫京師者百萬之眾之所萃也而糧餉爲之本故每嵗必分遣大臣往督焉然以愆期獲罪者十常八九至於久而不能畢者蓋多也𨿽其道之險且難抑安得人人皆如與紳等哉然予聞與紳所由道亦多淺澁秋雨時至始漫爲洪流與紳之所以利涉者蓋亦以其時也與紳歸告諸饋運者使皆以時勉焉上不負公家之賦下有以紓民力之勞豈非仁者之用心哉故爲序之詩凡若干首

送陳叔達歸毘陵序

今皇帝在位厲精圖治詔天下舉賢才於是毘陵以陳浚叔達應詔旣至京師將用之以母老懇辭得歸養刑科給事中張守信等與其侄常爲同僚喜叔達之志遂也相率求予文送之憶昔太宗皇帝時修永樂大典徵天下名儒叔達之伯兄濟孚伯載以布衣入館閣未幾授春坊贊善任總裁博學淳行爲士大夫所推重而其兄洽孚叔【缺】爲吏部侍郎交趾之役有勞績陞兵部尙書後竟卒於官予竊官翰林蓋久故嘗接二君有文字之好今𨿽未交叔達其可愛一言乎君子之於道防而學之壯而欲行之然而有義焉義所以制其出處之宜也人道莫重於君親然兼盡其事蓋難也旣事君矣義不可顧其私若親老而侍養焉亦豈可貪榮而不去哉當仕而顧私則虧忠當養而貪榮則虧孝君子於此亦度於義而已矣孔子曰君子之於天下也無適也無莫也義之與比制事而度於義固聖人之所與也叔達之兄旣盡忠於國矣則終養於親固叔達事也辭榮而歸豈非義哉然則叔達其亦聖人所與也與古之人有吳起者棄其親以求其任君子非之後之如起者不少也身居富貴而父母不足於口體彼其於親如此安望其忠於國哉此予所以重叔達也叔達歸矣他日移所以事親者以事國則忠孝不亦兼盡矣乎

有慶堂詩序

君子之世其家者不茍然也務善而已矣積善於躬豈爲家計哉然而往往昌其家此天所以佑善也天之不可必舊矣然善者天佑之君子不求必於天而必於爲善必於爲善而獲佑於天天蓋可必矣易曰積善之家必有餘慶誠知其果然也此豈無徵於天道哉浮梁戴氏所謂務善以世其家者也戴氏自晉中書侍郎防南渡家建業至唐再徙於新宋之南也錢塘令璋又徙家浮梁自防至今兵科給事中弁若干世以儒入官者不少矣給事之祖東山先生兄弟皆明經篤行不及仕而卒其父嗣安先生年幾七十以善行稱一鄕而其母亦淑善有儀法給事兄弟七人喜其親之齊壽也作堂以奉之而請名焉嗣安先生以爲今日得昌大者皆祖宗積善之餘也取易之語名之曰有慶之堂蓋承先啟後之意寓焉京師士大夫皆爲賦詩而以序屬予予謂善者天之道爲善者人之道人道盡則天道應之善其本慶其效也然善謂之積者聚而有之之謂也自倫誼之大而至萬事之理皆躬踐而實得斯可謂積矣積之盛則貽慶也益逺江出岷山合蜀眾流出三峽爲荊江又匯沅湘漢沔之流洞庭彭蠡之瀦汪洋衍迆東注於海萬古而不息者其本盛也戴氏先世以積善爲務旣流慶於今矣今之所積以遺後者盍亦觀於此乎哉給事兄弟皆謹於爲善其於諸子尢拳拳以善爲訓有慶之堂灑掃有繼矣故爲序其詩亦使觀者有所興起焉

送蕭縣丞思敬赴慈利序

思敬予同邑人早孤克自樹立其事母能孝其於兄弟友愛尢篤其出而從事於時以才能著稱久矣畱北京又十年名公大人多知思敬者而以予鄕舊尢往來相好也思敬通法律而心甚和平不肯爲深文巧詆其在刑部閱奏牘一年刑部之長及諸郎吏亦以思敬爲無害皆愛之今年謁選吏部當聖天子厲精圖治以隆太平之業思俾百姓皆安於田廬以樂生送死而無轉移失所者於是大臣建白凡諸郡邑皆增一官往撫之思敬得慈利縣丞或謂以思敬之才不試於要劇使得舒展盡所長而使丞於下邑無乃非所宜也乎予意不然天生斯民必立君以統治之君不能以獨治於是設官以分治焉則治民者固天職之所重也國家聖聖相承徳被天下民之安也久矣而尢欲使之安此天地生生不已之意也且人孰不願安然或有未安者非心之所欲有未遂也乎思敬受天職之重體聖徳之隆往盡已之心以求民之所欲而皆推以與之則民之安生樂業蓋如山而加維之也安有失所之患哉民邦之本本固則邦寧其視居要治劇以盡一日之長輕重可知矣思敬勉之哉且予聞之周詩曰豈弟君子豈以彊教之弟以悅安之漢史稱循吏者上順公法下順人心之謂也此後世治民者所當法也思敬尙虛心潔已以師法古人毋若彼齪齪者之所爲則有以副上意矣故爲序以送之庸俟他日以考其成也

贈鄭太守詩序

宣徳五年十一月刑部主事鄭君珞希玉出知寧波府知希玉者惜其去曰希玉端靜而有守沈厚而能斷凡獄之乎已者必公其是非不肯任情爲輕重自卿佐以下皆賢之曰如希玉者固宜在刑部柰何出爲郡哉予曰爾以爲端靜有守沈厚能斷者獨宜於理刑邪抑爲郡者有不必如此邪天下之郡其地皆環千餘里爲之民者不下數十萬治之茍非其人則民有能得其所者乎聖天子篤於愛民慮夫臨民者不能得賢也勅藩憲大臣考察而澄汰之彼其所以見黜者非邪僻躁妄則輕浮暴刻喪其守而謬於斷者也故命諸大臣愼擇賢者而任之蓋患不得夫端靜有守沈厚能斷者若希玉固宜使爲郡則千餘里之內數十萬之民將無不自遂者柰何其不可也且獄所以繁皆臨民者不能端靜而守沈厚而斷之所爲也夫民有欲則爭爭而不能平則訟臨其上者皆若而人宜其集於刑部紛紛也使希玉在刑部其所理有限今守一郡而盡心焉則一郡之獄訟平矣天下之爲郡者皆若是則刑部之獄將不遂淸省矣乎蓋爲郡邑者乃治化之本也則希玉之去可乎不可邪古之所謂循吏者謂其奉職循理不尙威嚴而治端靜沈厚有守而能斷希玉且將爲循吏奚爲其不可哉言者不能難適寧波之仕者監察禦史徐君訓河南按察僉事鄭君雍言求予文以贈行予思可以告希玉者莫易乎此遂書以贈之

贈梁同知赴徽州序

永樂十年思南思州兩田氏以叛虐伏誅其人請置吏如內治使得漸被聖化沐浴膏澤於是開貴州布政司析其地爲八府愼擇良吏往撫焉予友梁君仲楘得同知新化以寛惠爲治郡人安之時他洞苗民弗靖主兵者將盡殄焉檄仲楘以民丁從仲楘謂蠻夷未習教化若以恩義往諭之當不煩兵而定旣而三十六洞皆從化仲楘與約使一遵法令眾皆悅從兵遂罷於是皆以仲楘能愛人交譽之而貴州之論文學者亦推仲楘洪熈初修太宗皇帝實錄詔天下具事狀以聞貴州以仲楘領之其所論著事皆詳實士大夫以爲難防有言諸郡事簡宜省員仲楘於例當攺官郡人欲畱之不可旣待次吏部復以簡擇督賦於浙江不苛而事集於乎仲楘之才行如此其可多得也哉今受調之徽州徽州畿內之地朱子之闕裏也其誦詩書習禮義而地多物產號爲富饒民旣足於衣食故風俗淳美仲楘有愛人之仁重以文學之懿宜於彼有不宜於此乎其治教蓋有不勞而成者然今之著令凡仕者三載考績三考而黜陟焉仲楘在郡將九年於陞陟不逺矣予慮徽人欲畱之將復有不可得之嘆然甘棠之詩作於召公旣去之後仲楘尙加惠徽人使有以歌詠不忘則善矣故於其行序以送之且以示徽之人使知仲楘非茍然者又因以致勉之之意仲楘名輈予同邑人嘗同遊鄕校相知爲最深云

贈耿指揮致仕歸鎭江序

鎭江衛指揮同知耿興自然之守鎭江久矣軍政閒和民用寧謐今年以有疾聞請俾其子禎代朝廷從之自然旣致其事而歸凡相與愛厚者因予友何彥澂求文以贈行自然泗水人開國功臣耿公再成之孫也初太祖皇帝受天命起濠梁一時豪傑云合景從公最以忠勇知名其間旣從上定江南下浙東累以戰功授官至江南分樞密院判官守處州嵗壬寅與苗冦戰歿於陣洪武丁巳追論勲舊贈公開國輔運推誠宣力武臣護軍鎭國上將軍僉大都督府事追封泗國公廟食於京師後四年乃以公之子岷爲蘇州衛指揮同知自然之尊府也守蘇州二十年乃卒而自然繼之歷三十餘年始致其事而子禎代焉於是耿氏之有爵祿四世矣自古豪傑之士奮不顧身以成功名取祿位皆欲及其子孫而延於久逺然至再傳而失之者多矣子孫之不肖不思前人樹立之難而隳忠與孝也泗國之遇太祖奮其智力以經營四方至於隕身行陣其功烈偉然也封爲上公列之廟祀而榮其子若孫朝廷之徳厚矣夫篤於事君而心無不盡者忠也篤念其親而思不辱者孝也維忠與孝然後能迓續於無窮自然致仕而訓迪其子俾有以光前而裕後其安可忘哉忠孝之道古之人行之而光逺有耀者不少耿氏能世篤忠孝則濟其美𨿽傳之無窮可也詩曰樂只君子保艾爾後自然以之又曰子子孫孫勿替引之則禎等所宜務也故書以贈焉

贈王太守赴雲南詩序

昔之論爲治者率寄重於郡守蓋郡守吏民之本也郡守賢則其所施者皆賢而民受其惠矣漢宣帝嘗曰民之所以安其田裏者政平訟理也與我共此惟良二千石乎宣帝厲精爲治其綜核甚精而課勵甚嚴當時吏稱其職民安其業則諸郡之爲守者可知矣然天下後世多誦黃霸及考其徳則曰溫良有讓外寛內明而已至於行事則能宣上恩澤垂意鰥寡困窮及布教條勸民爲善防姦務耕桑節財用勤畜養而已非有超世絕人之事其視嚴延年輩威尊望重令行禁止直若不侔然褒顯於當時播揚於後世如此則知守之當務果在此不在彼也後之爲守者蓋多其欲爲延年者有矣墨以敗官謟以辱身媕婀以惠姦苛急以病民者亦有矣其如霸者蓋少此君子之所嘆也今天子仁聖鋭意養民詔書屢下蠲逋租減重稅省徭役數遣大臣問民疾苦而振徳之愼擇郡守璽書奬勸其所丁寧付畀者皆仁政之施誠能如霸宣布於下而孜孜其所爲則民奚有不安治效奚有不盛此上之所欲眾之所望也安成王君貴莊爲監察禦史滿九年以績最超拜雲南太守貴莊寛厚端重其存諸心施諸事見稱於人已久其於爲霸宜若無難者若爲守之失如前所云則未必有也能副上之所欲與眾之所望審矣於其行也學士大夫皆賦詩送之而予則書夫守之所宜者如此以爲序是亦期望之至也

贈主客郎中李君赴南京序

郎官漢置分掌尙書事其始稱守尙書郎中滿嵗稱尙書郎凡事皆取決尙書受成而已至於詔令典冊亦出其手其入直則官給裀褥帷帳靑縑白綾被大官供食物侍史執香鑪護衣服奏事殿中則含香以自近最爲華要魏晉以後其員多寡不同然皆極當時淸選號爲大臣之副國朝因之其職任崇貴無大相逺仕者至於郎中蓋可謂榮也矣予友李君子譚廬陵之秀也始領鄕薦入太學擢授行在刑部主事以詳愼著名滿九年陞刑部廣東淸吏司郎中未幾攺兵部武庫時朝廷命出師擇大臣之能者掌其幕府事適陽武侯薛祿出戍邊勅遣子譚與偕行旣歸攺工部虞衡今年代還攺禮部主客以子譚之才更歷郎署凡四五爲正郎者十年不知昔人久處華要如此者能幾人然則子譚之榮亦盛哉予聞西漢置郎時尙書有客曹專主外國夷狄光武分爲南北主客魏爲南主客晉分左右南北主客其後或分或否而官稱亦或異唐武徳以來乃專置主客官復稱郎中其所職猶昔也今天子至仁如天覆被逺邇四夷貢獻無虛日爲主客者得以所職周旋其間以觀太平一統之盛其視他署不亦尢榮矣哉子譚今之南京凡西南諸夷之來朝者皆主之然後覲於北京子譚𨿽達其尙加愼矣乎使聖徳益充洽逺人益歸仰奔走慕義益加於昔則子譚之職盡矣進而佐大臣當大任可待也行在禮部與子譚爲僚友者求予文以贈行故爲序如此

贈四川按察僉事茆維揚赴任序

維揚慈谿人始登乙未進士第其鄕前輩今國子司業陳先生在翰林與予處亟稱維揚之賢而予未及識之其後維揚擢授廣西道監察禦史有名無幾調四川道其名益甚予自念久官京師有人如維揚者而不能一相接何其防合之難哉今年維揚以三考績最陞授四川按察僉事將行其同列之賢求予文爲贈夫相知於十數年之前終未得一朝之遇今而以言相贈豈能亮予之意哉然不克辭也國家建官治民其制備矣而所倚重者惟風憲蓋綱紀法度所系也綱紀或不振法度或不修而欲民之得所難矣夫貪暴在位姦狡豪橫之得志綱紀法度所由紊也任風憲者廣聰明嚴刺舉而一斷以公使凡若此者皆不得以爲病然後民之賦稅平徭役均枉直不失其宜富者得保其所有貧者亦得遂其安而治道成矣其所倚重蓋如此彼不知者惟以決獄視風憲而昧所重者亦往往於此自足焉無乃舉其細而遺其大者乎維揚爲禦史久矣蓋能知所重者也今之四川斂其所以大施者而專施焉四川之民之幸也然予聞之四川地大人眾仕者之皆賢與否不可知也姦豪之民舞文巧詆傲狠而嚚訟者亦比比有焉綱紀之振法度之修維揚宜加意也耳目無所蔽舉措無所私去其所以爲病者而俾民安焉則國家倚重之意得矣維揚久治四川道其威令素行而聲譽素著子知其無難爲也姑書所見者如此以爲贈行序

贈年景和序

國家任天下之才以興天下之治而用有虞考績之法課勵之茍能稱任則又推恩於其親蓋課功以勸忠推恩以勸孝此有虞之世未盡行也然則聖仁之逮下其過於古昔逺矣士生斯世而防遇若此豈非非常之幸哉鳯陽年君景和今行在吏科給事中富之父也好善樂義篤於教子由是富以明經領鄕薦分教徳平縣學滿九年蒙簡拔給事殿廷能以勤愼舉其職而天子以爲六科最親近執事樞不可處非其人然必尢賢者總其事遂調富掌刑科益盡心不懈從容於禁密之地周旋於法度之中旣考績上以爲稱而推本於父母封景和爲吏科給事中錫之勅命時景和就養在京師於是父子偕入謝命服相映進退煜然朝之士大夫莫不榮之景和旣受命將復歸鳯陽凡與富同列者相率求子文贈之予謂國家推恩羣臣及其親之存者有矣然或以衰耄之年或違越山川之阻逺致其命已足爲榮求如景和父子同拜於廷傾動人之耳目而起人之羨慕者蓋千百而一二也豈不尢榮也哉𨿽然詩不云乎無言不酬無徳不報此君子所當念也今推恩之典有虞未之行也景和父子旣受之矣則所以圖報者詎可庸常自處乎父益以忠孝爲訓子益以忠孝自勵父子之道君臣之義交盡而不愧於古人則年氏之榮豈特此而已哉故爲序以贈之而加勉焉且以示其鄕之人當亦有羨慕而興起者

東軒詩序

東軒詩若干首士大夫爲羅履魁作也履魁廬陵人其先自印崗徙居大安代以詩書顯聞至履魁尢聰敏好學就其所居之東作小軒聚書數百卷雜植花卉於其前履魁讀書奉親與賔客談論皆於此軒以其在東而面陽也故名之曰東軒今年來京師求諸公賦之而請予序夫士之自處蓋必有藏修之所燕休之居以寧其身樂其志然後能肆力於先生之道而施之事親敬長之間若風雨之不除怫郁之不釋𨿽勉而爲之無不可者而亦豈能久而不厭哉此人之常情也昔之爲士者眾矣或廣宇丰堂不足以資於學而陋巷窮廬乃得之此則視其志何如也𨿽然士之有志者亦多矣或奔走於世務之役而遂逺於道徳之塲如筠州之東軒徒足以資啞然之一笑豈非又以其時哉予用是知士有爲學之具尢欲有其志有其時也若履魁可謂兼有之矣履魁之來京師適當聖天子臨禦之初深仁大徳涵育天下有志之士莫不洗濯磨治思欲自效於一時履魁其亦有志者也夫地有四方東爲先天有四徳元爲長地之東天之元時之春人之仁也履魁有志於學而居於此軒其尙充類而至於其極可也充之則爲士之道得矣故予爲之序而歷道其所以然者以相其志云

送潘教授序

潘先生畿字民止爲翰林檢討二十餘年年已七十矣今天子卽位嘉惠臣庶先生以老疾辭位上憫之不欲勞以事又不欲絕其祿也使歸爲溫州府學教授其鄕之士大夫皆爲先生喜屬予作文以送之予謂君子之事上也盡其心焉耳然而力有不能遂者則亦達其誠而已矣上之於君子也盡其禮焉耳於其力有不能遂者則亦加以恩而已矣下以誠事上則不至於曠官而伐檀之譏無有也上以恩待下則不至於失所而權輿之嘆無有也此所謂上下交而爲泰也至於後世而君臣之義缺其事上也不以誠故竊祿終身而怠其事者有矣其遇下也不以恩故盡瘁以仕而莫之顧者亦有矣豈非上下不交而爲否乎是以君臣貴乎相遇也先生遭遇聖明思欲效忠而力不能遂乃以誠聞於上上亦憫其志而加之以恩此千載之良遇誠所謂上下交而爲泰之時也則其鄕之爲士大夫者安得不爲先生喜乎然予聞之古者七十致仕而歸則以其道教鄕人子弟俟徳成而升用之況先生受教授之任者乎則所以成一郡之人才而厚其風俗者實先生事也予蓋又爲其鄕之子弟喜矣故爲文以送之使其人知先生受恩於上眞難得而可樂如此又以俟其教之成也

送龍公常大使之崇安序

公常予泰和故家與予處者十餘年矣前年冬與之同上京師同舟而載者三閱月及至京朝往而暮來相與談道徳論政事之宜間則飲酒相懽歌呼大謔怡然至樂也其言談舉止莫非予所愛者然非獨予愛之凡與公常識者蓋莫不愛也嘗竊自謂公常以英妙之年負邁往之气抱敏達之才其試之用宜無不可者今乃得崇安縣逓運大使以去凡相知者皆惜之而公常則休休自適無不滿之意問之則曰好髙而惡畢者人之情也然卒卑而不能以自髙者命也吾嘗受學於先生長者而知命之說矣順其勢之自然不以人爲害之也吾今之所得者豈偶然哉蓋所謂命也然詎知退之極而非進之地邪且吾之親老矣今得祿於南方可以遂朝夕之養而職事亦不廢則於私計得矣安可厭卑而戚戚邪予聞而善之夫位之崇卑信所謂命也而君子處之有義焉位尊則欲道之行位卑則惟職之盡位尊而道不行孰若處卑而盡職之爲愈也孔子嘗爲乘田委吏矣亦曰會計當牛羊遂也豈有厭卑而隳其職哉又況不如孔子之聖者哉不如孔子而厭卑以敗事斯非妄人也乎公常蓋可謂安於義命者矣安於義命君子之道也且予聞之君子之仕也貴得祿以爲養也故三釜而逮養則必樂千鐘而親不及則心悲公常之親老祿𨿽薄而得以致養焉則其樂可知也千鐘之厚奚以易此樂哉又安知其後之不至於此也哉士大夫聞予言而皆樂之相率賦詩以贈其行予輒書予言以冠其首云

送方經歷序

國家設兵衛以戒不虞率以有功之臣爲指揮以統之教之以行陣坐作進退擊刺之法程其器能科其精壯以待用於一時至於機務之緩急錢谷之出納戎器之除治一切文書之往來則以經歷掌焉凡朝廷有事於諸衛而遣人往臨之必責成於經歷其所統轄之大臣與夫郎官禦史以事而來者亦於經歷乎是問其職至重事至繁也夫以七品之官而其職任如此非才智傑然老成之士不能矣故今謁選於吏部當得七品官者類恐爲衛經歷惟才智老成者則不以爲難莆田方君定得建陽衛經歷予視之怡然自若也蓋方君於是官凡三遷其所涉歷者多矣蓋所謂才智傑然老成之士也職𨿽至重事𨿽至繁其何足以勞方君哉夫君子之仕也不以進位爲難而以不舉其職爲患誠能舉其職則先𨿽卑其後必進於顯榮猶歷階而升身愈尊人愈仰之矣今方君之秩𨿽未甚髙予知其且優爲之也則他日之進於顯榮其又可量邪予同官翰林檢討黃君壽生與方君爲同門皆予親戚歐陽允賢教授莆田時之髙弟弟子也是以方君來京師特與其弟監察禦史允和相愛厚予因是識之而亦與予相愛也方君垣厚之情其可多得哉於其行遂爲序以送之旣以重方君又以慶其爲統帥者之得賢助也

贈陶僉事序

初陶君得溫之爲吏科給事中也其友余君正安與予同在翰林爲修撰因正安始識之其言論恂恂進退必以禮予心重焉當時六科之爲給事中者皆得人然皆謂得溫敏於事而愼於已其執筆而侍上左右也亦未見其有尢焉子用是益重之其後予以憂家居得溫秩滿陞福建按察僉事予聞之滋爲喜蓋謂得溫之居朝廷其所樹立已如此宜於內有不宜於外者乎永樂壬寅太宗文皇帝慮有司之病民也遣大臣往省之而刑部侍郎楊君勉之福建楊君聰察彊毅好善而惡惡一時方面大臣少所假貸而亟稱得溫爲能及今上卽位大正庶官又遣禦史考察焉則又稱得溫以爲宜於其職得溫信可謂賢於人者矣夫矯飾以千名者可偶一得之而不可行於久今得溫屢省而屢有名非誠賢於人者能之乎福建之爲府八爲縣凡五十其民豈止數十萬爲之吏者果能皆賢矣乎不賢而居民上民其有不病事其有不廢矣乎如是而欲治道之成可得哉故按察司所以別白其人之賢否而進退之以成治道者也其職任誠重矣古之論治者蓋曰在知人在安民知之明則用之得其宜然後能安天下之民而無失所者然人亦不易知也昌黎韓公以爲知人之道在於精鑑博采之而已精鑑者明其心以燭之之謂也博采者咨於眾以審之之謂也明其心而不蔽於欲咨乎人而不惑於邪則賢否惡乎遁哉賢者顯而揚之不肖者黜而去之而治道成矣得溫之治福建其道蓋有加於此者予不能知也而予之所見有如此因翰林孔目杜謙與素厚者求贈言於予予遂書以送之且諗於得溫以爲何如也

送楊縣丞詩序

建安楊純字彥實今太子少傅工部尙書兼謹身殿大學士楊先生之從弟也初以材識從事於有司旣九年得潮之掲陽縣丞以去中書舍人蘇鎰良金於彥實有鄕曲之好求諸大夫士作詩送之而屬予序夫丞佐令者也以百里之地爲之民者累千萬而衣食其寒饑均節其勞役安其羸老長其幼孤使相樂於田裏而無辛苦愁怨之聲者縣令丞職也故朝廷之任官於此爲尢愼則爲丞令者可不思深體其意乎夫上之逮下者仁也惟不溺於私不狃於習推行而宣布之則民衣食有不給勞役有不均羸老有不得其安幼孤有不得其長者乎無也故爲令丞者必守之以防防則公公則無私蔽而明生明則足以燭隠微別重輕而仁之施不爽焉則爲令丞之職舉矣然豈獨爲令丞哉𨿽進而上之其道亦猶是也若今之爲令丞而爲民之所仰賴者眾矣其於民之寒饑勞役果能有所濟羸老幼孤果能不失其所者乎未見其盡然也蓋欲以撓防私以蔑公故昏然不知所施而民亦枵然病矣爲令丞也若此則進而上之其爲民病有不加甚也乎嗚呼此豈所以望於令丞者哉是以天子慨然思所以整齊之詔書屢下以訓勵在位者又遣使者考察焉於斯之時善者可益勸而不善者可以警矣彥實在京師皆親見而知之今去掲陽掲陽之前爲丞者其行事皆善歟彥實繼之惟加勉焉可也若其未善彥實亟攺以從善可也然令之與丞其職同其休戚又同毋徇也母激也惟其善而已矣予未識彥實而良金言其小心勤愼庶克舉其職故予亦本其職而反覆言之以爲贈行詩序

凝淸軒詩序

士之仕也旣盡心於其職矣則必有燕休之居娛樂之具以解其劬適其意故能興亹亹之誠而續明明之功使沈迷於簿書勞瘁於應接終日矻矻而不得少休焉則意倦體疲神昏志亂𨿽欲自勉於事功而反有不能及者記曰張而不弛文武不能也則夫仕者於營職之暇而有以自適固聖賢之所與而王法之所不禁也渤海孫敬克恭爲兵部武庫員外郎敏達而周愼其才蓋足以有爲者嘗於其居作小軒幽雅靚宻公退之時輒焚香瀹茗而與賔客從容其中甚適也取韋應物燕寢凝淸香之句而名之曰凝淸朝之士大夫知克恭者皆爲賊詩而以屬予序予謂士之於學將以有爲也故旣得其位則必思行其學而圖所以顯名於當時垂裕於後世宜也然觀北山之詩有盡瘁於朝夕之間致勞於嵗月之久而鞅掌失容者矣有息偃於袵席之上棲遲於堂奧之中而耽樂自得者矣勞佚不均休戚各異此其時之盛衰其人之賢否可知也今天子在位以仁逮下小大之臣畢心一力進則有以效其勤退則有以適其私正大雅假樂卒章之所云者蓋太平之盛觀也則後之欲知今者觀於是詩可徴矣予慮夫人有若墨氏之褊道細碎而以好逸廢事致疑於此者遂書以冠於首云

贈林通判詩序

林君彀字惟志通判杭州六年矣今考績來吏部吏部以爲稱言於上俾復任焉惟志家莆田世業儒由是於儒者特厚其始遊太學卽與今翰林侍讀學士錢君深相好錢君嘗爲道其才行有賢於人者前年董役事在京師辱過予其容端其言謹至察其行亦不異於是乃益信錢君之言今之來也予適在告而惟志復來視予相慰藉豈亦以予爲儒者而相厚哉夫儒者固喜談詩書論道理流俗之所謂迂也而惟志乃眷眷如此豈非誠賢於人矣乎推於爲政其賢亦可知矣夫通判以佐守也要在恊恭以成其治太守賢其施於政也皆善通判則贊其成不茍立異也若有未至通判當相與論其可否必去其否而從其可蓋休戚相闗榮辱相同也豈以立異爲嫌邪今之太守昧於取善而自用者多矣爲通判者果於立異而相戾者亦有矣而予知杭州不然也蓋爲守者馬公端厚之士也而又有賢於人如惟志者爲之佐其能恊恭以成其治也審矣夫天下之爲府者百數十而杭州莫先焉其事視他處爲尢劇而皆資民力以成之必使事集而民不困則善矣宋熈寜中王安石用事而蘇子瞻判杭州子瞻善因事以利民蓋出賦稅力役以供公上者民之事也豈能免哉惟事至而思之制其多寡之宜審其緩急之節委曲將就無過焉無不及焉然後民安而功立惟有子民之心斯足以行之故因事以利民非難也特患無是心焉耳以惟志所存之厚而又得良守以佐之何子瞻之不及哉使杭之治他郡亦莫能先焉儒者之效暴於人之耳目予於惟志乎望也子瞻再蒞杭杭人徳之至爲立祠今之人豈不如昔之人哉惟志勿以宦成而怠則幸矣將行凡相與厚者皆贈以詩而予爲序如此不自知其爲迂也

送金先生序

金先生原祺永嘉人自洪武中爲教諭其後爲教授爲紀善凡三十餘年年已六十八矣今年以疾告乞歸田里吏部以聞詔許之先生喜曰盈吾志矣或謂先生曰朝廷著令仕者七十乃致事有章服之榮公何汲汲於退而以初服返乎先生曰吾故永嘉布衣也忝竊防位亦已久矣顧不能報萬一今旣老病假令更一二年亦何能有立於世語曰知足不辱知止不殆吾今知之庶幾免於殆與辱也且吾觀之昔之仕者亦有名爲知止足者矣然卒貪戀而不去至於疾病內攻殃咎外至乃並其身而失之奚章服之能得哉今吾遭遇聖明布寛大之恩於是乞身而去其所得多矣尙奚言予聞而嘆曰達哉金先生也君子之仕所以行君臣之義也是故壯而仕老病而去進無曠官之譏退無畱祿之嫌皆義也先生可謂審於義矣或者之言其能免於患得患失之謂哉患得患失非君子之所宜也且君子之去固未嘗忘報也必以其道教鄕人子弟以成其徳達其才使處則爲良士出則爲良臣其爲報亦可矣與夫昧止足之分卒無所立於世而及於殆且辱焉者豈不大相逺哉先生將行進士鮑輝秀才黃采求予文以贈行予與先生有斯文之契故爲說如此以送之旣以祛夫或者之蔽亦因以警夫昧者焉

贈參議邢君序

邢君旭字景暘與予同登永樂甲申進士第其初爲縣已有賢名聞於人及爲工部員外郎而其名益顯旣九年陞河南參議河南之爲布政使者李君昌祺蕭君省身皆同年進士而又皆賢也益相與爲莫逆於職所當務益盡心不懈予嘗聞之邢君景暘敬愼而有爲每出行部凡事之屬布政司者無不問事有當操縱緩急必制之盡其方故凡景暘所過鮮有滯事其他則亟於所治而已余若無與也予聞而益信其賢今布政司統郡縣多者至百餘少者亦六七十其事不可一二計也使主乎內佐或涖乎外當以治家之勤治之小大精粗無不理也若止於已所治而置其他而又須一人焉則在位之賢豈能稱夫事之多哉景暘之臨事如此殆古人所謂孜孜爲國知無不爲者其賢於人蓋逺矣抑嘗念之永樂之初同升者四百七十人今三十年其佐六卿當方面者蓋無幾果能勤於其職而卓然有立於世則予輩之愚庶乎有耀矣若景暘者固予所深望也然予聞之孔子答仲弓之問政曰先有司赦小過舉賢才家臣之所宜施尙如此況方面之重哉郡縣之職事之所由理也其人賢否當別白而進退之果賢矣則勿以小而害大不賢則黜之而更用賢者焉今朝廷以考察黜陟之柄付之藩憲大臣矣藩憲大臣公以行之使在下者皆賢而上之人又有若景暘之賢以臨之則事𨿽多可以不勞而治矣媕婀姑息非此所宜也此愚者之得也景暘考績來京師當復歸河南予重同年之誼願相與誦焉而其友工部郎中樓文昌適求予言故書以贈之然景暘豈待於予言哉

送劉教諭序

萬安劉有臨爲太學生以經術知名今年吏部言天下教官多缺不敢輕授之匪人請於太學拔其尢者而授焉於是兩京太學公選舉得五百人上命翰林嚴試之有臨文在優等得臨武教諭其從弟刑部主事廣衡請予文贈之曰此亦吾兄意也予謂有臨之學旣足爲人師矣而何待於予言然猶有請者其不自滿足之意哉世之仕者少能此茍得一命則肆於人上於身之所宜處事之所宜施皆悍然不之顧故能稱其任者少矣有臨之志如此其賢於人蓋逺哉則予之言烏可以已邪予聞安定先生之於蘇湖也明聖人體用之學以教其人體者何仁義禮智之得於已者是也推而施之於人使有所持循以善其身者其用也是以學者皆有以自立而天下皆取法焉則今之爲教者豈有加於此然周子曰師道立則善人多師之身乃爲教之本凡其所以教之之道皆體諸其身然後學者有所觀法而化則善人安得不盛哉然則師道奚可以不立師道不立而欲責人之成才是猶棄規矩準繩而欲物之方圓平直惡可得邪今師之所教弟子之所學其能明體適用者蓋甚少徒習其文者比比皆是也然文非已之自爲也取諸人而已矣亦有詞義之不通操觚染翰而不能正其行列句讀者是於文事之末亦莫之知如此豈育材興治者之所樂哉學校之獘至於如此嗚呼甚矣今天子大新學政旣去諸生之無良者又嚴擇師儒以教之其所望於學校也至矣以有臨之賢當何如其用心哉先立乎其本而明夫體用相與講說俾服行之而又兼美乎其文則善人之多將不復自玆始乎有臨勉之予深有望也

陳氏宗譜序

貴州按察僉事陳輝字伯煒修輯其宗譜旣成書矣持來京師求予爲之序按陳氏居福州不知其所自徙至今蓋十世矣其始祖諱僖嘗爲軍從事靖康中軍亂殺守臣詔按籍誅之公嘆曰一軍非盡爲逆者而可盡誅邪火其籍諭其是非由是多得不死其有徳於斯人甚厚二世諱衡以忠厚世其家三世諱孔碩嘗受學於晦庵先生知道徳之要官至祕閣修撰積之之久而大發於修撰之子少師忠肅公韡當寧宗理宗之世以嘉謀讜論號爲名臣朝廷加恩其三世皆追爵從一品忠肅公之後衣冠而仕者不絕至伯煒又大顯於今天之報陳氏何其盛哉夫君子之亢其宗必有大功徳於時其本深厚則其發也必盛長昔王晉公以百口保符彥卿不反當時𨿽不至宰輔至其子魏國文正公相眞宗皇帝勲業在朝廷利澤滿天下福祿之盛無與爲比文正之子懿敏公又以直道事仁宗皇帝出入侍從將帥三十餘年懿敏之子鞏又好徳而文以世其家故三槐王氏人到於今稱之非其積之厚故傳之者逺歟陳氏之先其所積累蓋與王氏等則其傳世之逺可必矣夫譜之作所以明其本聨其支使後世知所自出與所由分而思承借維持之者也則爲陳氏子孫者當何如其用心哉詩曰無念爾祖聿修厥徳此承借維持之道也欒武子爲晉卿晉人思其徳如甘棠之思召公不可謂不至也其子黶不能嗣而汰虐甚焉然賴武子之徳終其身及武子之施已歿而黶之惡實彰故盈受其毒以僨其宗是以君子不恃其先人之有徳而思嗣其徳焉然後得於天者益盛傳世旣逺而彌昌此爲人後者之所當知也故予爲序此譜而相與道之所以勸陳氏之爲子孫者而亦伯煒之意也歟

贈徐僉事謝病詩序

山西按察僉事徐君崇威以內艱起復來京師有病乞去其位天子憐而從之徐君角巾杖屨擇日就道還故鄕吾黨之士重交遊之誼相與飲餞於文明門外蓋徐君初自中書舎人出典一州以績最陞按察僉事明於道理老於世務達於人情故所至有聲今年未七十而以病去賢於貪冒無恥者逺矣時春气旣和天日明麗艸木禽魚皆有自得之意徐君𨿽病察其心蓋已快然樂也酒半右庶子王直執爵而言曰士之仕也蘄以行道義也以病而退不敢曠其職亦義也然而有不能自遂者盡瘁以仕寧莫我有此小雅之所刺也今君遇聖明之朝以仁逮下而得以遂其志如此其爲幸大矣敢以是爲君賀又酌而言曰昔之仕且病者患不能得歸或又無以爲歸今君歸矣居室足以安山水足以娛田園之入足以供祭祀賔客往來足以遂燕遊子孫之賢又足以娛養於朝夕之間而君之疾瘳矣請以是爲君壽又酌而言曰古之君子旣仕而歸則以其道教鄕人之子弟蓋大夫爲父師士爲少師朝夕坐裏門教之以孝弟忠信而各勤於所事故當時人人有士君子之行今君之歸鄕人之子弟所以成其才且良者皆於君是望矣敢以是爲君祝君喜且拜曰子之言是也某敢不拜於是坐者益重徐君之賢賦詩以贈之而直書其說以爲序

送周教諭詩序

吉水周源仁本與其叔功載同防試於有司皆得爲教諭功載蓋翰林編修功敍之弟仁本其從子也皆循循守禮法予愛之旣而功載之武陵士大夫以詩贈之屬予爲序而監察禦史羅君汝敬與仁本世有連又以諸公贈仁本之徳淸者求予序之予嘗嘆周氏衣冠之盛蓋二十年來所見者臺州府同知仲方吉安府學訓導仲容長洲教諭公明大理少卿彥奇功敍之尊府今兵部員外郎岐鳯公明之子襄陽訓導迪及功載仁本凡九人皆表表可敬者而仁本乃長洲之孫襄陽之侄予所見者三世矣則於序其詩可已邪夫學校者育才之地教官者育才之本也其任蓋重矣故朝廷每加意焉以爲進士者庶官之任非成才所系也寧寡取之而多委其賢者於學校故今之爲教諭者皆昔時進士之選也任之重選之精而期之大則爲教諭者可不思所以自重乎夫汲汲於外誘而侈然自放者皆眾人之事非師道之所宜故爲師者言必以禮行必以義從容於規矩法度之中而後爲弟子者有所觀法而化當然之道蓋如此今之爲學官弟子皆縣人俊秀之選也然鮮能自約以禮義奔趍於流俗之末者比比皆然蓋有示之以道而不化者矣況以非道示之邪徳淸浙右大邑其人多秀而有才然如予前之所云者亦不少也則仁本之去爲教官其自重宜加焉傳曰師道立則善人多仁本愼其所以示之之道也周氏世以文行爲人師仁本之得於家者深矣然予猶云爾者亦論其所當然者而已仁本勉之詩凡若干首

贈陳員外省墓序

陳君亢宗永嘉人其大父民初先生元末爲福建行省左右司員外郎罷歸國朝洪武中起爲丹徒教諭久之陞廣州府學教授亢宗隨父母皆在侍先生以其故業遭亂而廢也欲謀居姑蘇未獲如志以卒權厝廣州之城西其後自亢宗父母而下祔塟者又五喪亢宗因畱居之而吾州前太守吳郡顧侯國初爲廣東行省員外郎卒於官其子存信先生亦畱居廣州遂以女妻亢宗亢宗負衣冠之舊又自力學遂以文名知於時昔予先公守瓊州家兄行敏數隨侍往來嶺海間因存信先生以識亢宗相交爲莫逆予聞於父兄而慕之久矣其後詔求賢才有司舉亢宗至京授刑部主事卽奉命董役於蘇州凡六七年旣歸陞南京兵部員外郎與予敍殷勤申交好者未幾而亢宗往矣則其心豈能忘哉今年以職事來北京防恩賜誥命且贈其父爲兵部員外郎母爲宜人又得告歸省墳墓亢宗喜曰是足以畢吾事矣蓋亢宗買地吳縣靈巖山下欲舉六喪往葬焉以成其祖之志而未能也至是乃得請其友工部主事樓文昌知予與亢宗善也徴予文贈之嗟夫亢宗予文何足以張其美哉孔子之論孝蓋曰立身行道以顯父母至論周公則曰善繼人之志善述人之事予於亢宗有以見其然矣民初先生賫其志以沒三十年乃成於亢宗非所謂善於繼述者邪恭愼不懈以修其職致位其親第五品赫然爲當時之光非所謂立身行道以顯父母者邪嗟夫亢宗子之所愛且重者豈獨文也哉𨿽然君子之孝蓋終身焉非偶而爲之也修其身善其言行而忠於事君至於啟手足然後爲孝之成茍一息之尙存而有一事之未至足以辱其親非孝之至也亢宗學道君子也蓋不待於予言然予以謂莫加於此者故書以贈之歸而質於存信先生以爲何如也

贈曽訓導序

用濟吾友也居泰和北門外與予家相距數里許故予少時數與其諸兄弟遊有曰用楫者最聰敏好學未成名而卒曰用常讀書勵行領鄕薦防試禮部皆髙等未廷對而卒曰泉字本淸曰字士皆取進士入翰林爲庶吉士士今爲兵部主事有名稱於時用濟端重簡靜而勤於自修亦以鄕貢試禮部中教官選初爲掖縣學訓導以憂去起服攺富陽將行過予求一言予謂朝廷之於養士厚矣以爲政教之本在是也然士之能無負者不多焉給之廩祿徒以充飲博之資復其身家徒以遂逸防之樂詩書之不習禮樂之不知絕意興賢之科而僥幸於嵗貢之得茍得矣卽傲然自足而騁其所欲爲以陷於罪戾者比比也其狡猾無恥者則多巧爲之所以自脫於有司其又甚者甘受黜辱而不辭嗚呼此豈所望於爲弟子者哉然非特爲弟子者之罪也師亦有過焉蓋人皆可教在隨其髙下而成就之使爲師者朝夕坐堂上相與談詩書陳法戒開導其善心禁制其邪念鐫磨之久濡染之深其文行將必有可觀者而乃自溺於利欲晏樂之私視弟子之學與否漠然若不相預也其能以師道自任者甚鮮則學校之安得不至於此極哉故今朝廷訓厲百司而於學校爲尢切則爲師弟子者可不思自奮邪用濟前教掖縣諸生旣賴以有成矣今去富陽富陽之學校蓋未有其者用濟宜益盡其道也傳曰師道立則善人多善人邦家之本也予深有望於天下之學校而於用濟乎發之故歷序其相好之舊與其所以屬望之意以爲贈云

送羅教諭序

今天子在位大正庶官以新天下之治知學校之怠廢也詔國子生歷事諸司者𨿽愼勤皆還讀書監中俾由科舉入仕復命禮部凡天下所貢士必嚴試之茍爲有用𨿽百得一二可矣蓋異時諸生歷事滿三月其髙等者類得五品官及爲主事禦史其次亦不失爲縣而以進士出身者反不及由是諸生多不務學爲進士惟於嵗貢僥幸焉禮部試之非不嚴也慮黜落者多故稍寛之懶學者得志而中庸之士亦怠矣典教者亦不復思舉其職相師成風其弛獘至有不可勝言者宜乎今日之嚴也夫待之嚴者重之至也則爲師弟子者可不思革其獘乎且師之於教成物也弟子之所以學成已也有志之士而何待乎上之督責邪誠能相與致力於詩書六藝以明聖賢之道修於身行於家信於鄕黨然後升於有司進於天子而宜於職任則師弟子皆無負於聖朝作人之意豈不光逺有耀哉此凡爲儒而欲昌其道者所以朝夕兾也予友羅汝寛廬陵故家其父養防先生惇厚有學行偉然君子也其兄汝敬爲翰林侍講文行稱於當時汝寛承家學之懿始舉明經分教臨江邵武二郡學諸生受其指教多相繼舉進士旣九年考績來京師陞常熟縣學教諭將行朝之士大夫相知者皆賦詩送之而屬予序汝寛蓋能舉其職者也今往教常熟使其諸生皆力於學也汝寛惟加勉之而已若亦不免於怠廢也汝寛當有以大振起之可也毋狃也毋激也從容化導必有以稱上意則善矣予於汝寛誼不薄故爲之序如此汝寛其以爲然乎哉

劉士哲挽詩序

士哲撫之崇仁人始與予同舉進士𨿽相知而未熟也久之士哲得官爲臨汾知縣以淸愼持已以仁恕理民民徳之旣三年以憂去服除用薦舉擢拜浙江按察僉事其所以持已理民者不異在臨汾而於摧姦剔蠧加嚴焉士大夫皆譽之予耳熟而心識不忘未幾士哲坐累謫臨淸予以憂去官往來過焉見士哲褒衣巍冠從容談論未嘗有遷謫不平之意予信其果賢而知其非終困者也數欲上章薦之不果其後釋免歸崇仁仁宗皇帝卽位下詔求賢士哲首被薦授文選主事恭勤修職時譽歸焉予因得以閒暇從之遊其正直之行忠厚之言相長者多矣予私竊自喜而惜相好之晚也今年禮部防試天下士尙書胡公嚴擇在位之淸愼者預其事得士哲士哲以病辭弗獲旣入院猶力疾不懈撤棘而歸日飲藥不出予再往視之猶相與談笑如平時意謂其旦夕且起旣月餘聞病亟又往視之頽然臥牀上其體瘠甚而精明不衰令家人經理其後事予尢幸其不然不二日而士哲已矣嗚呼痛哉天之生人也旣賦之以恆性又與之以良才其得之者能自修飾以徇乎天如予士哲蓋鮮矣天固當黙佑以存之而乃不得中壽以卒何邪謂天之未定邪則士哲之亨而屯屯而復亨者皆天也其定也久矣奚獨不假以年而異於士哲者乃得長久以欺世予不知其何說也果士哲之不幸邪則於其死士大夫皆惜之而形於言其善蓋久存而不冺而彼人者生而人惡之況死邪則士哲之死蓋命也不可謂不幸也愚獨悲夫知士哲者三十年而得其相好以相益者無幾今遂已矣予將何恃以自善哉則予之哀傷可知矣故書以爲挽詩序

送萬主簿序

國家用有虞之法以熈庶績而天下之治道盛矣蓋凡仕者必以三年上其績於吏部吏部按狀而考察之定其能稱與否然皆俾復職通九年而後黜陟焉其法至備也由是能者益勉於事功中才之士莫不奮激有爲不肯碌碌在人後是以治道之盛煥然不可及矣抑嘗觀之舜咨命九官禹臯稷契之流皆聖賢之徒也若四嶽十二牧𨿽不著其名亦必當時之賢俊能舉其職可知矣而何待於懲勸哉然考績黜陟之法不廢者法非爲聖賢之徒者設也使人而皆聖賢之徒也則不必懲勸可矣茍或下乎此而有過不及焉則勸懲可廢哉知人安民𨿽帝堯亦難能之舜蓋不能以自必也於是考核而黜陟焉此庶績所以咸熈也聖人之舉豈有過也哉後世命官自公卿至於州縣百司之執事視唐虞所建相什百也豈能皆得才而用之不能皆得才而用之則考績黜陟之法宜如何其嚴也故今之仕於縣者則先考於府若州然後定於布政司又定於按察司而以上於吏部吏部旣課其績又設問以試之以觀其中之所存其嚴如是至於九載而黜陟不以貸故人用競勸治道安得不盛乎南昌萬瓛宗義爲保定府唐縣主簿予未及識之往往傳其名今年考績來吏部以其未九年俾歸復職刑部主事鐘祿與其叔定州學正景綸爲友以予嘗識景綸也介予友太常博士楊希章求一言爲贈予故道考績興治如此瓛益勉於其職則他日之陞擢可必矣遂書以贈其行

抑庵文後集卷十二

欽定四庫全書

抑庵文後集卷十三

明王直撰序

北京鄕試小錄序

國朝設科取士以興文明之治至於今久矣其待士也厚士亦得以行其志遭遇之盛何其幸哉今宣徳元年寔當賔興之嵗北京行部尙書臣友直侍郎臣昶恭循故事合太學及圻內之士試之而以考試官爲請皇帝命臣直臣鈺其同考則山東按察僉事臣順漢陽府同知臣文奎建安縣學教諭臣壽夫漢陰縣學教諭臣萼其監試則監察禦史臣鼎臣時曁諸執事皆遴選也時就試者九百餘人拔其尢者五十人而進之初科舉解額未定也仁宗皇帝在位時思盡得眞才實學之士而用之以爲所取者多則所擇或未審於是定解額俾愼擇焉今皇帝聖明恪遵先志其所以待士者加厚矣蓋譬諸良金美玉求之愈嚴則所得益精所得益精則人視之益重視之益重則其用於世也益相惜於無窮其所遭遇豈非尢幸也哉然則登名於此者可不思所以稱上意乎古之爲士者皆曰幼學壯行蓋以聖人之道修諸身必將見諸行事豈徒語言文字而已哉以語言文字爲足以盡爲士之道蓋末矣亦非朝廷所以愼擇之意也由是而進防試於禮部奉對於大廷以發舒其素蘊而施於用隨所遇而必盡其道焉使人皆曰科舉眞足以得士則庶幾報稱萬一也尙愼勉哉小錄鋟成故書此以爲序

贈曾侍讀歸省序

國家著省親之令以待仕者前代之所無也夫委身於國而不顧其親爲臣之義當然矣然子之於父母乃天理人情所宜厚者而豈可廢哉在乎上之人有以處之耳使爲忠爲孝得以兼全而無害則善之尢者也知出乎此豈非仁之至義之盡與四牡之五章勞使臣之詩也嘉其勤於王事而不暇顧私親反復詠嘆至於卒章乃言將母來諗蓋探其情而設言之非眞有是事而猶足以感人心是詩乃武王以後所作成康之際治道可謂盛矣而所以待仕者如此及乎後世祈父北山之詩作而怨刺興則所謂仁義之道蓋亦微矣此世之所以降也故予嘗論夫仕者皆欲爲忠與孝而莫大於逢時其有得於此不得於彼或遂兩失之者皆時使之然矣則今之著令凡仕者得以次省其親蓋可謂兩得之也聖明恩徳逮乎下誠非前代之所能及所謂如天之仁也仕者之遭遇蓋莫大之幸其所以感乎心者當不尢甚矣哉吾邑曾君鶴齡以明經取進士第一遂入翰林爲修譔滿九年陞侍讀其文行卓著久矣朝廷旣封贈其親而母安人在堂年八十餘尙康彊無恙曾君日夜念之不置防有省親之令而縻於職務不得行今年稍間乃得告而歸邑之仕者刑部郎中獨孤樂善等謂予宜贈以言嗟夫曾君讀聖人之書逢極盛之時其所防恩乃前代之所未有則曾君之感激圖報當復以尋常之爲臣者自處乎不以尋常之爲臣者自處則孜孜矻矻盡心於職務當何如其至茍徇乎私而久淹於外忘其所當務者予未見其可也曾君明愼其不如是審矣而予尢厚於君而欲其無媿古人故歷道其然以爲贈行序

贈陳訓導序

陳永徳淸予故人一敬子也一敬有文學議論達於爲政仕止於縣丞不及大用以卒徳淸能自刻勵初受業於從兄翰林侍講學士徳遵後從鄕先生梁叔莊受詩經駸駸有造詣遂以名聞於人去年常州府學缺訓導以幣走其門請徳淸徳淸至京師諸大臣羣試於禁中在優等旣授職而去予邑之仕者刑部郎中獨孤樂善等屬予贈以言嗟夫予好古而迂者也其以言贈人屢矣而多不見用然考其人之所行蓋鮮有不悖於古者因竊自嘆豈古之道爲不足用歟抑迂者之言固人所厭聞也予用是悔其言今徳淸之去復何取於迂者之言哉然徳淸爲教官將以古道教人若予之言庶幾可無忤矣試復與言之夫所謂古之道者非他也孔子孟子所云之道也其目則仁義禮智而施之君臣父子夫婦長幼朋友之間三代之學皆以明此而已師之所教弟子之所學捨是無以爲道矣昔者嘗聞之孟子曰大匠誨人以規矩學者亦必以規矩蓋爲方員之法在是也規矩極乎方員而後能成物師者所以成賢才之本也師不能體是道而行之而欲學者之中乎道譬之壞規折矩而欲物之方員自合乎程度其可得耶今之爲師者多矣言行必以道者誠少也身不由道則爲之弟子者將何所取法賢才之不成職此之由也嗚呼可勝嘆哉徳淸恭讓和厚以禮法自持蓋能謹於道者今之去益篤於是而已矣朝夕相與誦聖賢之言講明而佩服之言必由是行必由是則賢才之成足以爲邦家之光而不負乎興學圖治之意矣徳淸勉之今常州教授余先生學奭徳淸外兄也試以予言質焉當必有相發者若復以爲迂則予之悔於言也滋甚矣

贈劉用寛序

用寛廬陵曲塘故家其尊府士英號忠厚長者縣大夫推擇長其鄕糧賦今年用寛以父命告足來北京予舅氏歐陽先生爲文贈之取蠱之初六以明用寛爲賢子及其畢事而歸復徴言於予予辭不獲試舉蠱之成卦爲用寛誦焉夫蠱合艮巽二體風薄山下振蕩萬物故爲壞而有事之象初六以柔在下爲子能乾父之蠱子能乾父之蠱則爲有子而考得無咎然必惕勵乃可終吉九二𨿽剛中而所應者柔當巽順行事故戒以不可貞九三過剛不中故必有悔六四過於陰柔乃優遊以治蠱者蠱將日深而羞吝及之六五柔而得中且應九二剛明之才故治蠱而有譽至於上九則超然於事之外者也故曰髙尙其事以今觀之超然於事之外者其士英甫之謂乎用寛兄弟皆所謂治蠱者也世之人有子以治蠱者多矣然不知戒謹而終防者有焉堅彊矯拂而害於事者有焉過於剛柔而取悔吝者又有焉其能致譽者蓋少也用寛兄弟之治蠱果何所用心哉三過乎剛四過乎柔皆不足用也初六固善矣然保終吉爲甚難合二五之徳以剛柔相濟則事治而譽隆此用寛兄弟所宜用心也如是則誠可謂賢子而士英甫亦誠可以超然無累矣𨿽然不止此也大象有之曰山下有風蠱君子以振民育徳謂當有事之際莫大於振濟斯民而養育已徳然能惠民乃所以養徳也今之豪傑往往幸民之有事以肆漁取不竭不饜昔賢所謂相時射利遑卹厥徳者欲免於防難矣此尢用寛兄弟所宜用心也如是則豈獨爲賢子人將謂子君子矣用寛兄用宏淸雅而好學予知之久矣而用寛亦不異其兄蓋可與言此者故相與言焉其果有取於斯也夫

贈曾生歸泰和序

曾生名庠予故人椿齡之子今翰林修譔鶴齡之侄也椿齡舉進士爲翰林庶吉士以卒鶴齡撫而教之去年來省侍於北京因畱卒業焉今將歸請予一言爲贈蓋予自弱冠與椿齡相交其器質端重而學問深博與人處必相切以道其益予也多矣不幸而早失之今見生偉然不異其父而進學方未巳予旣愛之則於其行可無一言相益耶曾氏世儒家自宋以來固多賢者予聞而知之若生之祖父則見而知之彼誠無愧於前人者也夫人之立身固難然爲賢者之子孫則尢難何也閭巷之人卒然立於眾人之中茍有一言一行之幾於道君子取之曰彼固難能也若賢者之子孫則不如是觀也言可采矣則必考其行行可觀矣則又復其言有一不至則曰彼賢者之子孫而若是不亦忝且愧乎此其相愛也厚矣蓋春秋責備之意也是以爲賢者之子孫必孝於親友於兄弟仁於宗族信於朋友睦於鄕防姻戚毋恃气毋矜能毋沈湎於酒毋貪黷於貨言出而身踐之必不違於理焉使人皆曰此誠賢者之子孫則善矣此予之所望於生也且君子之仕皆將砥名礪行以不辱其先而仕者之家能體之者甚少也故每以爲累生之父叔爲時名人其所以砥名礪行以不辱其先者尢切切焉生愼體之他之爲妄子弟者非生之所宜效也予告生者止於此矣生歸見予諸子亦以予言諗之作詩贈生者凡八首皆系於下方云

榮恩堂詩序

榮恩堂詩若干首士大夫爲大理評事上官民望作也民望家建昌始遊鄕校業成陞太學遂擢官大理兄某領辛卯鄕貢爲興化教授而二親皆在堂康寧壽考食其子之祿朝廷以民望之稱任也推本於父母之教封其父評事母爲孺人賜之勅命鄕人榮之名其堂曰榮恩之堂今年民望得告歸省求士大夫歌詠之而請予序予謂詩者感於物而形於言者也周詩三百篇美刺俱見作於千載之上而形是非於千載之下至今讀其詩則知當時人事之得失王化之盛衰而是非之公不可冺後有作者亦如是矣故曰詩可以觀民望父母兄弟受恩者凡四人衣冠文物蓋可謂盛矣世之人孰無父母兄弟哉其受恩之多若此者未必有也借曰有之其能懽然偕樂於一堂者誠不多也然則上官氏之榮可知矣故𨿽以名堂而歌詠之亦豈過哉後之人讀是詩豈徒有以見其家之福而朝廷之盛恩澤之隆亦於此而見將必有低佪嘆羨於無窮者詩之所系豈細也哉抑聞之詩曰無言不酬無徳不報言受施之必宜報也故古之義烈有感人一飯而委身以圖報者今上官氏之所受蓋所謂如天之仁也報之宜何如其厚哉民望尙勉之故書以爲詩序

贈蔣瑛序

蔣瑛錢塘人予故人禮部侍郎良夫之子也良夫在翰林與予處三十年相好如一日及陞禮部而相好加焉間過其家瑛在侍恂恂然可愛也予蓋以逺大期之瑛嘗從翰林庶吉士林補講春秋駸駸有造詣旣而歸錢塘其心固未忘學也今年卒業來京師而適當興賢之日乃以其學羣試於有司不偶眾皆爲瑛惜之曰我學未至耳歸而求之學果至矣孰忍棄我哉將行其所厚者庶吉士逯端請予文爲贈予旣交其父而又喜瑛之志如此𨿽不有請猶將勉而進之況重以端之請乎姑就瑛之所學者而爲瑛誦焉昔者聖人之立教也所以明道也道豈逺於人哉在人倫之間而已矣夫其謹之以禮者所以維持乎此也及周之衰維持之具廢而人道壞矣聖人於是而作春秋凡春秋之所貶必其違於禮者也由是言之使天敍之典天秩之禮皆篤厚而有常則春秋不作矣然則學春秋者其可不究聖人之意乎蓋必以春秋之所貶者爲戒而以禮所當務者自勉君君臣臣父父子子夫夫婦婦長幼序朋友信則聖人之意得矣由是而發爲文辭則皆載道之文豈徒取快於科日而已哉世之學經者誦其文而履其道者固有矣誦其文悖其道者加多焉甚者並其文而棄之惟誦他人之陳言以徼幸於一時卒不能有立於世偸惰至此則亦奚貴於學哉此非予所望於瑛也瑛宜服予前之所言者而朝夕勉焉則無悖於聖人無愧於親無負於予輩之所望也

送黃知縣序

黃惠有孚杭之仁和人其始爲太學生擢授工部主事以憂去官服除攺刑部旣而有疾欲得一縣以自便遂除知延平之順昌滿九年攺惠安其友翰林編修葉蓁仲容命畫者繪送別圖求諸能賦者題詩其上以贈之而請予序予謂臨別贈言古之道也烝民諸詩可見矣而未有繪爲圖者至漢二疏歸其鄕後之工畫者始圖之而非用於當時也然則贈言自足以見朋友篤厚之意不系乎畫之有無也今詩與畫兼有之意已加厚矣而又求予序不亦諄復矣乎𨿽然序者序所以作詩之意也諸公之詩予未能道之姑以古人所賦者爲有孚誦焉烝民之詩尹吉甫送仲山甫而作也論其徳則曰小心翼翼古訓是式論其行則曰不侮矜寡不畏彊禦夫旣有敬愼之心而取法古人至其行事又公平正大此所以爲賢也世之仕者有不當如是邪況於縣令受百里之地有以事乎上有以臨乎下尢宜以仲山甫爲法有孚之仕久矣其加意於是乎今諸公之詩其亦此之意乎予未識有孚姑因仲容之請而爲之序他日政成徳立而興誦焉尙當爲有孚賀也

贈蔡太守序

聖天子嗣大歷服撫綏萬邦慨然思與億兆之人相安於無事防吏部以缺守聞詔諸大臣愼簡擇自郎官禦史而下凡在位者茍才行稱任不問其秩次卽以命之得二十五人稽勲員外郎蔡君祥與焉旣上名卽拜延安府知府賜勅奬勵俾乘傳至官蔡君字彥嘉臨海人由諸生入太學擢授刑部司務攺吏部用舉者陞行在刑部員外郎未幾復攺吏部其才名聞於人久矣其出守延安知彥嘉者莫不以爲宜而其僚友文選郎中吳君敬等咸惜其去求予文贈之夫今之爲天子養民者令也縣令得百里之地而治之𨿽親於民其所施者狹也郡守古諸侯之任其地方千餘里民之多者至四五十萬者少亦不下十數萬自令丞而下仰望而奉令者亦以百十計仁如春溫威如秋凜凡在下者孰敢悖且慢哉其尊榮可知矣然民之多也寒者欲衣饑者欲食勞者之欲得其安郁不平者之欲得其理皆於郡守是望有以副其欲則不孤所望矣然則爲守者豈不難哉世之論治者以爲上之愛民至矣任其責者在守令茍一郡得賢守使察其屬吏之賢否令丞而下能防以持已仁以養民公以集事者則畱之不然則鋤而去之如是民將無不得其所者則爲守𨿽難亦未見其誠難也延安逺郡也其民之望於守者亦豈止十數萬彥嘉享其尊榮必當思其難而盡心焉有以慰民之所望斯不負聖天子簡畀之意彥嘉通書經書之所載爲治之大者而何難於治郡哉彥嘉勉之他日政成將與漢之循吏等矣是爲序

贈武選龔郎中序

武以衛國自古聖人用之未嘗廢也其初寓兵於農後世兵農旣分於是其患亦滋出唐之府兵蓋本古遺意論兵者以爲善今天下置衛以百計衛置兵五千人量其地險易而制屯守之數旣不失防禦又足於饋餉此古者寓兵於農之意萬世可行之良法也𨿽然法則美矣茍非其人猶爲無法也故以用人爲重夫一衛之長爲指揮使其次爲同知僉事其下則爲千百戶鎭撫凡職守者若干人將屯者若千人皆有定制因其定制而各盡心焉長久之術莫過於此今之任將領者予知之嫻於韜略通於禮義者蓋有矣然不能多也其他不習於藝者有之習於藝而不知書者有之習於藝者自以爲足矣於書則以爲不當務然武之七徳禁暴其一也而戢兵保大定功安民和眾丰財乃居其六不求之書則安知其義哉以是而居將領之任無怪其苛暴以虐下朘剝以自肥者之多也今武臣選授皆自兵部尙書侍郎主於上若詳其可否白而行之則郎中與其僚之職非精白勤愼者不足以當之金華龔永吉爲職方主事才六年其名譽聞於上下尙書王公舉以爲武選郎中知永吉者莫不以爲宜予同年友職方龔郎中與諸僚宷喜永吉之進於位也屬予文爲贈予聞兵家之利病如此故相與言之永吉於選授宜加之意也使所用皆得人修其武徳以利我國家則永吉之福祿榮名有窮哉

贈按察副使嚴君序

金華嚴君繼先爲監察禦史滿九年超拜山西按察副使初繼先爲禦史在雲南道與子姻家歐陽允和爲同僚允和數稱其才行賢於眾後予友羅君汝敬自翰林侍講出掌雲南道又與繼先爲同僚亦亟稱之如允和而北京文武吏士與畿內八府之有事於雲南道者亦莫不譽嘆其賢夫旣見譽於同僚又得譽於眾非有其實不能也而繼先又以其餘力發爲文章以自見於世故當時論名禦史如繼先者無幾人人固以逺大期之矣則今受命持憲於山西豈非宜也哉或者曰禦史之與副使其品秩髙下可知矣然地有內外故其勢相懸也以繼先之賢使得陞秩於內而行其所欲爲不亦可乎今乃爲副使於外何邪予以爲不然君子之仕也將以其道及民也凡爲民者必治於郡縣之吏吏之賢否民之休戚系焉𨿽統於布政司然防察而進退之勢不若按察司之易也朝廷嚴黜陟之典以課吏其所仰者監察禦史按察司而已禦史𨿽自內而出其勢隆赫矣然非久於外者按察之職臨之切別之精得與禦史審度而去畱之若屬吏皆賢則民將不皆得所乎其惠有不及於民也乎使繼先陞秩於內則去民也逺其惠之及於民也難則又不若副使之愈也繼先誠賢於人其心宜無不可者山西之民予知受其惠也必矣且今之由禦史當方面又入爲卿佐長憲府者常常有之繼先加勉焉則安得久於外哉將行其僚友包君徳懷等求贈言於予故爲序如此以送之

贈李郎中使西域序

太宗文皇帝在位時西域諸國皆入貢願臣屬請遣使鎭撫焉於是擇可爲使者而長安李暹賔暘以戶部主事往副之賔暘姿儀秀整志气不凡所至宣布天子徳意嘉賚其部長而安慰其人莫不忻悅愛戴奔走送迎復遣其酋從入謝凡三【缺】往返及錄勞序遷賔暘遂進位郎中然未嘗矜衒其能今天子承大統西域復相率朝貢益勤詔復擇使往撫之眾皆以賔暘爲宜於是賔暘復輔行或者曰西域諸國逺者去京師數萬里道途之險阻山川之限隔四時气之不同誠非易事也賔暘數往返其間蓋備嘗之矣今復毅然上馬以往無幾微厭怠意何哉予曰古者男子之生以桑弧蓬矢射上下四方蓋示其所有事也則天地之間茍人力可通皆志士所宜經營而致力者而何逺近之擇哉夏啇之世裂地而君之百里之外有不得而通者況荒服乎及周之衰獫狁內侵至於涇陽去鎬京甚邇也斯時也士欲有事於逺可得邪我朝聖聖相承恩徳廣被凡天覆日臨之地皆稱臣奉貢不煩干戈服逺之效前古所無者賔暘之去西域𨿽有車馬之勞然從容往來比之內地皆聖徳所及也天下之士蓋有願行而不得者宜賔暘之不怠也彼有憚勞煩就卑近局促茍安若斥鷃之於藩籬烏足以語鵾鵬之髙舉哉然觀之四牡之詩而知使臣欲得以副君之意則其懷思常若有所不及然後能咨謀度詢以盡其職賔暘誠加意焉歸而以聞乎上聖仁如天益有以綏撫而化誨之使其人益安樂而仰戴焉則使職盡矣將行其友禮科給事中儀君銘等求予文以贈行故序其說如此以送之

送廖知縣復職詩序

長沙令廖謨字子謨予故人蒙城教諭潛仲子也初予與教諭君遊子謨𨿽少已岐嶷不凡其後明經取進士入翰林爲庶吉士才思英發而气節偉然士大夫莫不賢之子謨常言國家文運日隆縉紳先生所在林列若謨等使措置州縣爲天子牧小民當不負任使何矻矻於筆硯哉當路者聞之驗其語實卽奏爲潁上令其治以抑豪猾撫善柔爲務未幾以憂去官服除攺長沙長沙當交廣要衝賦繁役重姦蠔興最號難治子謨治之如潁上而益思所以惠利其民凡逋租之不能償者奏請納其直事有不便於民與民之所欲者皆次第罷行之縣人悅服事無巨細緩急一以辦聞湖廣藩憲大臣及長沙士人仕於朝與朝之顯人過長沙者皆譽之今年吏部侍郎黃公須材湖湘歸爲予言廖知縣治長沙湖廣之冠也於乎子謨其誠賢於人者矣令民之父母也然使民父母之豈有他道哉豈以彊教之弟以悅安之於是民尊親之如父母求事之不治不可得也世之爲令或有昧乎此者非厲威嚴任智術則媕婀循黙而莫之省憂父母之道亡矣求民事之如子而事無不治亦不可得也子謨其有父母之道哉然予聞之孔子曰事君愼始而敬終士之仕也有其始者多矣於其後鮮不變節易慮者故福祿榮名亦惟見其始而已非怠勝之驗歟子謨誠賢於人矣茍敬愼自持而不渝其始則其得於天者有已哉敬愼之吉此予所望於子謨也子謨今以考績歸長沙其表叔刑部郎中獨孤樂善等求學士大夫作詩送之予最故故爲序如此云

送羅儀範照磨詩序

儀範家廬陵大安羅氏舊以貲富得名於今多業儒故儀範遂以儒進試事兵部少傅兵部尙書兼華蓋殿大學士楊先生嘉其篤實俾爲其子師儀範朝夕坐齋中循循善誘隨其所業開導而課勵之二子皆樂從京師之善教者皆不及儀範於是學者彌眾先生嘗曰儀範學博而志專愼於言行率是而不變其於仕也何有予亦嘗過之相與語問其子之業而怪其不一來儀範曰吾家素貧有子三人皆爲童子師可以自足吾之來也以家事付之矣今幸安於此故不使其來且嘗見夫世之初仕者其子皆從之從之者豈人人誠愛其父哉蓋爲他日計也幸其父沾一命往往求償所欲焉由是鮮不敗者吾之無望於子亦兾其無望於我也庶幾能有立乎予聞而深善之夫士之仕也將以行其義也豈茍爲妻子計哉人皆能知而言之然有敗者蓋怙侈滅義之人以妻子爲累故也今之達官要人以至爲郡守縣令坐此而辱其身僨其家者非一人非盡愚也守之不固而爲其所移者有矣戒之不攺而馴至其極者亦有矣此仁人君子之所深悼也儀範而慮乎此其可謂智矣照磨官九品於郡僚爲卑然一郡之文移必由之非止閱成案而已其勢可以軒輊於一時昔之任此而裕其妻子者多矣然卒享之與否予不能盡知也今儀範爲是官茍持志不變而盡其心於義所當爲則其所立必有過人者凡怙侈滅義之人皆有愧於儀範也儀範將行楊先生率諸學士大夫作詩送之而命予序予故序其所嘗言與所嘗見者以冠篇端誠兾儀範之終勉也予兄善學爲髙要縣丞當日計事府庭下其爲人𨿽不茍爲非義儀範尙以斯言告之亦相厚之道也

贈徐孟隆序

國家之待士厚矣其學於府州縣者業成而貢之太學所以教之之法甚備旣三年則歸省其親親亡則致祀焉蓋謂教之以仁義將使措之天下以爲化民成俗之本然而遺其親則惡在其爲仁義也仁義君子之道也以仁義願天下之士矣意豈不厚哉夫自三代立學皆以人倫爲本仁之於父子義之於君臣此其大者也士之未仕𨿽未能盡君臣之義而當盡其道於親事君之忠卽事親之孝也今於其未仕而教之以此則所以期其效可知故曰待士厚矣豈虛也哉予嘗讀栁子與太學諸生書謂其嘗有志於太學以聞善植身旣而以其習之陋也過太學而不敢局顧未嘗不駭其言及讀韓子何蕃傳知太學之士所以不果於從賊者以蕃斥之也蕃純孝人也孝於親故能忠於君如此然後信韓子之言而知三代之所以教者𨿽百世可行也國家仿古立教待士以君子之道士亦當以此待其身然不爲栁子之所鄙者亦未見其必無也於是有欲榮其身而反辱焉者蓋奉法循理之意少而詭欺薄惡之習勝也夫能修之於未達之時然後能有爲於旣達之日是故非道不言非理不行如是而可以事親斯亦可以事君矣夫能以此自修則其爲君子孰禦哉建安徐盛孟隆爲太學生三年得告歸祀其親其友禮部主事蘇鎰良金求予言贈之予推其意豈特榮其歸而已哉蓋以君子之道相勉也夫朋友之能相勉以道者少矣予故爲之喜而樂道夫待士之意以贈之孟隆其益思所以無負哉

李氏羣英墨妙序

弋陽李文奎爲保昌縣學教諭能以所學教諸生而恬澹自足凡世俗之所尙者皆無意於其間而獨好圖畫一時善畫者皆有以足其所好文奎取其雜碎者裝類成卷名之曰羣英墨妙持來北京因予友郭公承求予序予謂物之有形者皆出於自然畫者乃以適然之興而欲臻其自然之妙非深於其理未易能也昔之善能畫者以爲常理之不當則舉廢之蓋謂是矣而人之好之者亦必深明乎此然後能審其是非得失之眞不如是則亦徒好而已矣𨿽然此特論其常也若君子之心則異乎是蓋君子以天下爲樂者也天下之物皆適其宜則其樂也大矣然而山川之流峙人物之動植有得於此而遺於彼不能皆接於見聞茍不能皆接於見聞則君子之樂有未盡也故能見之圖畫因其似以想其眞如身行乎山水之間而與夫萬物者皆有自得之趣則於其心豈不樂哉況乎因山以益吾仁因水以廣吾智因鳶飛魚躍而有以見夫理之著於上下物物而推之而皆有得焉又豈非樂之尢者哉君子之好畫意蓋如此不然豈無他物之可好而必畫哉文奎學聖賢之道者也其存心必幾乎是故予相與道之其以爲何如也

贈朱副使詩序

朱君與言之爲湖廣按察僉事也以淸愼直諒見稱久矣蓋自朝之大臣有事於湖廣與其屬郡縣吏學校之諸生茍有是非之公者咸稱之吾黨之士知與言者皆爲喜與言誠無負於所任者也今年考績來京師任風憲之長當考課之重者皆以爲賢超拜四川按察副使吾黨之士益爲之喜非特喜與言之進於位也蓋大公之道行焉國家考績之法必參於風憲以定其黜陟示公也先是任憲長者好惡不以公率以情其屬多化之內外之職賢而受抑者有矣中才之士往往變移所守以徇其欲風俗靡然日入於獘聖天子大正憲度明黜陟擇賢以任之於是公道大行而賢者益勸則予於與言之進安得不益爲之喜哉夫爲天下者任人而已人之所以興於事功者黜陟之公而已然患不能盡其人故托於耳目之任任耳目者而反易其是非則亦惡用是耳目哉予嘗論夫爲治之要內而都察院得賢以任之而俾察夫按察司按察司亦皆得賢則徧察內外百司執事之賢否而行夫是非黜陟之公則有志之士孰肯自棄於不肖之地而皆爲才且良治道之盛𨿽唐虞不過是也今大公已行於內與言爲按察副使而亦推行於外使屬吏之賢者皆樂於有爲其餘亦皆勉於爲善聲績之美有加於昔時則吾黨之於與言又當何如其喜也以與言之賢其能副朋友之望審矣故於其行皆作詩送之而予爲序與言之同僚有劉君鼎貫亦吾黨之所喜也願以予言諗之

送王教授詩序

予友王經用常初典教大康大康之士賴以有成者蓋多今年以績最得兗州教授將行徴贈言於予予謂兗州離曲阜三十餘里去聖人之居若此其甚邇也用常依聖人之宮墻而教其邦人之子弟其可有悖於道哉聖人之所教者四文行忠信是也夫學詩書六藝之文修其孝弟之行而皆以忠信爲本焉兗之子弟誠能乎此也則無愧於聖人之邦矣不然在用常有以教之也然用常之教豈直云云而已哉要必本之於身身有之則下化之其教可不勞而成矣夫不以聖人之道修諸身是謂棄其身不以聖人之道教夫人是謂棄其人之二者無所可也而況於聖人之邦乎聖人天下萬世之師也然惟於其居之所近遺風餘韻切於見聞者易以感發而興起則兗之師弟子其所立當何如可知矣予安得不惓惓然也夫以聖人之道教人固宜愼於其職況施於聖人之邦其所愼宜加焉茍有錙銖悖於道則人將曰教聖人之邦而不以聖人之道是非聖人之徒矣可不愼哉然世之爲教官者多自放於繩檢之外而忘其所教故學者卒無成此君子之所深嘆也予知用常必加愼而能副予之所望矣故爲序以贈之而諸公之詩則系於下云

贈劉子欽詩序

劉先生子欽與予同年取進士爲翰林庶吉士同受太宗皇帝命讀書於中祕先生學博行修其文肆而有法凡爲士者傳誦之予不能及也其後先生去爲刑部主事日有名久之罷去而士之好學者聞先生皆樂從惟恐不列於弟子於是新淦縣學缺訓導乃以幣走其門請焉而左春坊大學士兼翰林侍讀學士曾君子啟亦以先生文學行誼薦於朝徴至吏部先生請曰某老矣不能從政願止爲訓導以教學者吏部以聞如其請將之新淦曾君又率其所厚者賦詩以送之而俾予序予謂治天下者必用天下之才學校才之所出而教官者乃所以成其才譬工之爲器防矩準繩之制定而後物之方員平直足用也今天下之學多矣其所以教養之具無不備而小大之才皆於是取焉則爲教官者其所系甚重可知矣然而方百里之縣相接或不能得賢教官則士之欲學文修行以自顯於世者將何所法哉故今之論治者必以得賢教官爲急於乎此非特今之論蓋古之論皆然也然則有如劉先生者宜其見重於世矣今之新淦新淦之士之欲學文修行以自顯於世者得先生爲之師則他日之褎然而升者其視昔將不加盛矣乎詩以送之非徒示重先生且爲新淦幸也賦者凡四人以魯頌思樂泮水薄采其芹二句爲韻人賦二篇篇八韻四人者曾君子啟監察禦史羅君汝敬左春坊左諭徳兼翰林侍讀周君崇述右春坊大學士兼翰林侍讀學士王君時彥蓋以齒爲序皆同年友云

贈周員外之任詩序

予始爲翰林庶吉士周先生岐鳯已爲國子監學正其後選爲王府紀善又出教長洲復爲國子博士其文學卓然有聲於當時仁宗皇帝在東宮雅知之未及大用洪熈元年秋先生以內艱起復來京師防朝廷下詔求賢監察禦史陳紹防首以先生薦在廷之臣亦多譽先生者遂陞授職方員外郎士大夫皆爲喜於其行也皆賦詩送之先生之子功敍爲翰林編修嘗與予同居金城坊故先生之來也予得數見焉聽其言論設施非迂儒曲士之所能及予又以知先生非特文學可敬也古之爲士者蓋曰幼學壯行先生明聖賢之大道以教學者然皆托之空言今去爲郎官將以所學見之於行事儒效之不白於天下久矣不知者以爲不足用故於儒者率詆訾爲迂闊夫儒者之道可以參天地宰萬物詩不云乎左之左之君子宜之右之右之君子有之使其無也則已若誠有之則施之小大劇易無不宜而謂不足用者豈非謬論哉先生之所積者久而人之俟於先生者亦逺大而無窮河出昆侖至於積石齟齬而不得肆一旦決而導之則浩然莫之能禦矣先生蓄極而通蓋類此吾黨之士亦深俟先生之有以副人望也使人知儒者果有用不敢訾以爲迂闊將不自先生見之乎先生年六十須髮郁然耳目聰明不衰而好學不倦推其所有而施於用則誰能禦之昔衛武公爲周卿士年過九十而猶勤不懈故其後也謂之睿聖武公此非先生之所宜尙友者乎予郡人也慕先生蓋久而先生亦辱交焉故以是進先生而以爲贈行詩序

送楊允謙詩序

建安楊讓允謙今文淵閣大學士兼翰林學士楊先生之仲子也先生官京師去其鄕殆萬里故允謙來省焉朝夕侍左右聽誨言退復展捲吟誦求古聖賢之訓而服行之其所從受益者國子祭酒胡公非理之言不正之行蓋未嘗有也縉紳大夫皆賢之夫京師者四方萬國防同之所也其人之賢愚習之髙下技術聲色之邪正飲食衣服之典則侈麗者無不有也隨人好慕皆足以充其欲樂其心故君子欲知人者常於是而觀其所從則善惡不容掩矣而富貴之家子弟之秀美者多自放其從事於道徳文章者蓋少也故君子不獨以知人之善惡而其父兄之所以爲教者亦可知矣先生以徳行之懿文學之醇受知聖天子出入侍從二十餘年恩遇重於當時名聲顯於天下而允謙退然自持勤於學問凡諸人之所欲者皆無動於中𨿽其資質之良天性之美亦先生之教於家者有以致然矣古之人稱人之善而本於父兄師友豈虛也哉允謙畱京且數年今以先生之命歸其鄕吾黨之士知允謙者咸惜其去於是相率而贈之以言夫贈人者不於其所有而於其所無斯善矣允謙素受教於家而習聞於師友尙何待於贈言哉𨿽然學問之道無窮而言各有當也孔子嘗以詩禮教其子矣今先生之教亦猶是也而吾黨之所爲言者豈外是哉其曰不學詩無以言不學禮無以立者允謙以之其曰思無邪曰無不敬則吾黨所以進允謙之意也此爲學之要也允謙其懋勉哉故書以爲贈行詩序

贈參政李君序

聖天子尊臨萬邦厲精爲治勅大臣三品以上舉賢才之堪重任者諸大臣皆愼所舉久之未有以復命上又出所賦招隠歌猗蘭操以示羣臣復勅吏部督促之於是大臣曉然知上意所亟越數日乃具所舉者以聞詔皆授藩憲之任而行在工部虞衡郎中李君新克銘在其列旣授陜西右參政然終惜其才而不聽其去乃畱在京師修倉庾受糧餉李君感上之恩厚也益盡心不懈其鄕之仕者翰林修譔黃裳等皆深爲之喜思有以贈之而謂莫宜於文字乃謁予請焉君南陽內鄕人其天性剛毅不阿而才气俊逸足以有爲初爲建寧檢校用薦陞兵馬副指揮尋遷監察禦史及營建北京亟於用才攺工部主事董諸役仁宗皇帝雅知之及卽位遂有虞衡之命凡所踐歷而名隨之予嘗聞少傳楊公云君初在建寧董修學之役其經營布置皆有條理可以經久而不壞人至今道之其小試已如此宜其任愈顯而名愈著也北京天下防同之都其人蓋百萬計故以糧餉爲先務東南之餽運相繼而不窮其所出納前此皆尙書領之今以委李君其任之重可知矣且當時非無賢也而必畱李君其任之之意又可知矣李君其益務所以稱上意哉惟其仁而已矣仁則公公則事得其平有益於國家有惠於下人則李君之名將不益大著矣乎爵祿之來將不益大顯矣乎此皆朋友願望之心也故爲序以贈之

送劉禦史赴南京序

叔用名準予泰和珠林人珠林之劉世儒家自唐以來累有以科第顯者國朝洪武初叔用之伯祖子髙先生累官至禮部侍郎權吏部尙書最後爲國子司業以卒叔用之祖子彥先生爲丰城教諭二先生學行政事表然赫著於當時人至於今稱之不衰予生也後不得從二先生而得與叔用之尊府士方君遊其剛毅正直非流俗所敢近而超然自得於山水之間興之所至發爲文章皆淸麗典則而於詩尢奇然終未仕以卒君子蓋深惜之謂其世徳之積後必有繼者至叔用遂以明經取進士今擢拜監察禦史君子皆以爲宜叔用當赴任南京邑之仕者刑部郎中獨孤樂善等俾予贈以言於乎予何敢愛於叔用哉竊嘗思之今之七品官惟禦史爲最難蓋兼前代諌官察官之任其職甚重矣凡政令有當行綱紀有當修民隠有當卹賢人在下者有當用憸人在位者有當去寃抑者有當理利之可以及乎民者有當施耳目所接皆得言而行之職任之重蓋如此惟其心之公其行之正其量之寛裕其气之和平然後能從容專靜以觀夫理之所宜而行之適其中此豈可易而爲之哉孔子曰不患無位患所以立然則立乎其位而無愧焉者固聖人之所欲也由是觀之徇已私由非僻褊迫苛暴以加於人施於事而昧夫理之所宜者皆有愧於其位也嗟夫叔用尙思其難而圖其所立者哉夫士之仕也貴不忝其世而君子之觀人亦必論其世彼作於前者旣已髙明碩大矣而乃以卑污猥瑣繼之此之謂忝其世而君子之所貶也叔用惟無忝其世則其所立必無愧於其位矣叔用勉之

贈範主事詩序

徳倫上虞人始自太學生擢禮部主事又攺刑部皆有名朝廷以其稱任也推本於父母之賢於是以所居官贈其父而母亦贈安人錫之勅命徳倫念二親之不及見也乃謁告歸焚黃於墓下翰林諸公多與之遊謀所以贈其行者侍讀學士錢先生首爲詩一章從而和者九人得詩十首而以屬予序自洪熈以來至於今仕者之蒙恩而謁告以歸也多矣予爲詩若文以贈者亦不少皆本徳音之深厚推君子之所宜蓋謂以言贈人者固當有益於人也夫爲士君子纓冠束袵而立於朝凡上之所施如此非茍爲榮也所以勸忠與孝也勸孝云者使旣有以顯其親而益思不辱焉也勸忠云者使推所以事親者事君而求無愧焉也斯二者固君子之所務而何待於勸哉然旣勸之矣則其務乎此當何如其至也且封贈之典漢唐以上未之有也於宋則有之矣然著爲令使皆得謁告歸省如今者有之乎無也謁告或有之矣賜之楮幣使歸得以享祀如今者又有之乎無也凡前代之所未有而今則備焉聖明之厚於待下誠所謂如天之仁也由是言之仕者之圖報其可以庸常自處乎徳倫在諸公間進退容止恂恂然以禮義相上則能盡其道可知矣故予亦樂言之至於冠蓋之華意气之盛足以震耀乎鄕裏與夫肆然而自得俛然而自營淹畱於外而忘其所當務此非君子之所貴無足爲徳倫道也是爲序

送布政使周君詩序

國家定天下爲十四布政司以統理其民蓋古方伯之治也其官之長爲左右布政使其次有參政有參議而使之職重矣凡上之所以治化斯民而施其政教以撫循之霈其恩澤以浸灌之者必使之溥博周徧而皆安於其所若賦稅之出力役之供獄訟之是非與凡民事之紛紛雜出者亦使之正平均一而各適其分之所當得其設施措置之方𨿽或虞於眾然制其宜決其可則使實專之故上之所任與下之所望皆於使注意焉使之職豈不誠重矣哉然事有繁簡劇易則視其地之所當今之福建可謂繁且劇者也蓋地連大海海外之國以百計嵗時貢水土物與朝廷之使臣往撫其君長者冠蓋相望而他有事於其地者尢多送往迎來皆有司事也此可以易言哉均之爲布政司而福建爲難蓋彼皆道其常者也然則爲使者其尢重可知矣惟仁足以愛人明足以燭理剛足以去私智足以應事寛裕足以有容彊忍足以有濟者然後能當其任周君克敬松江之傑然者也永樂中擢爲廣西左布政使以內艱去服除攺福建能盡心於其職蓋其才行有若予前之所云者故能勝其重而不見其難今年以考績來北京旣書最而歸士大夫皆作詩送之而屬予序昔者召公嘗爲方伯矣循行南國以布文王之化而歌詠興焉詩之召南是也周君之任召公之任也古今人豈相逺哉以其心行其政而已周君推行天子之徳以化下而以身率之使凡仕者皆節儉正直又推而及於閭閻使皆秉禮而遵法則治功盛矣歌詠之興將與召南並傳而甘棠之思亦豈有窮哉故爲序之以致意云

送文選員外郎蕭君序

蕭君名寛字雅容予同郡人也永樂初與予同取進士入翰林爲庶吉士又五六年蕭君與修永樂大典成擢兵部武選主事兵部之屬四獨武選爲最繁蕭君有溫厚之徳有淸愼之操有通敏之才蓋爲之裕然無難者於是自尙書以下莫不賢之旣滿陞吏部文選員外郎時車駕在北京凡所選授皆自行在吏部而南京吏部事浸簡蕭君斂其所長以恬澹自守退然其中若無所能者於是眾益賢之夫士之仕也𨿽皆欲行其所學以自見於世然亦循夫道之當然而已矣方其要且劇也則勤勞夙夜而勉於事功及旣簡而靜矣則從容進退而安於其分斯二者皆道之當然也然士鮮不以功名爲心往往樂於立朝奮其才力之所能以自托於天子若旣逺於朝廷而才不見用亦罕不失其故喪其守者李唐之時分務東洛人皆以爲戚而視升朝者如登仙此其情可知矣士之不能以道自重蓋如此今之仕者多學道之士況又如吾蕭君宜夫眾之賢之也予念初擢第時同郡幾五十人今仕兩京者五六人而已然予輩多老且病矣蕭君年尙少而才行如此其爲鄕郡之光增科目之重者不能無望於君也況聖天子簡賢任能鋭意圖治其副六卿當方面者多自郎官焉取之蕭君𨿽欲久於靜退以恬澹自守予懼不能也亦循夫道之當然而已矣蕭君在文選六年以考績來北京旣書最而歸行在吏部郎中吳敬孟寅等重僚友之誼求予文以贈之予故爲序如此亦以致予之意也

贈易員外郎序

禮部之屬有四而祠祭所掌乃郊廟之事最爲嚴重然祀饗之節禮樂之制皆已素定不必復有所爲獨僧道禱祠陰陽醫卜之務或當有施設措置然亦鮮矣故祠祭之職尢爲淸選其從容間暇舉莫之及也均之爲郎官在禮部已優矣而祠祭又如此豈非仕者之幸遇哉宜春易節時中始以明經取進士爲行人其使於四方𨿽足以盡天下之奇觀然山川之險峻道路之紆阻車馬之馳逐風雨寒暑之侵加蓋亦已勞矣秩滿得祠祭員外郎以今之優秩償其前勞天之於時中何其曲盡如此哉今三載考績吏部以爲稱俾復任其鄕邑仕者刑科給事中郭瑾等求予文贈之夫三載考績三考黜陟幽明者有虞之法國家之所行也時中之復任亦循其常而已而何必贈言哉然而欲有贈者非徒以爲悅也君子相輔以徳相正以義而相勉以成功名故美其已能而勉其未至風流習尙蓋有足嘉者故予於其求𨿽不暇應而不得辭昔者嘗聞子路問政而請益也孔子告之曰無倦而孔子亦嘗曰我學不厭而教不倦解之者亦曰學不厭所以成已教不倦所以成物聖人之自爲與教人若此則未至聖人者其可厭倦哉蓋天下之理無窮而事之當爲者非可以一二計故君子之窮理行道蓋孜孜矻矻終其身而後已焉彼學安於小成官怠於宦成者皆君子之所不貴也時中其尙加之意哉今之郎官累累佐六卿時中何患其不至此法乎聖人所以充其本也此諸公求贈言之意也

贈周太守序

周侯名監字【缺】其守保定六年矣當再考績赴吏部定興令丞馮【缺】周【缺】相與謀曰保定之繁劇天下之共知也而吾輩爲邑於斯所以承乎上撫乎下而皆適其宜者侯之徳使然其惠及於吏民多矣今之去旣不可餽以財若求世之能文辭者爲贈言以彰之亦庶幾古之道也皆曰然予友郭誠適爲定興縣儒學訓導乃使致書請於予其言曰侯有防靜寛厚之徳疏通敏給之才而其所施則又均平正大而無私非特其屬之吏民愛之至於武弁之士亦莫不愛焉於乎侯之賢如此宜乎其欲彰之也國家有天下置爲府百數十其地皆千餘里其民多至數十萬其事非可以一二計也爲之守者固足以爲榮然亦難矣若又當夫舟車之衝四通五達之地送往迎來趣辦於一時其臨之者不以仁則徒見其難而不見其榮也惟其徳素著其才素具有以感乎人然後能如其志以治則有其榮而無其難若此者蓋不多見也保定去北京三百里其賦稅力役皆有常制而其地實當西南往來之途凡朝廷達官顯人有事於河南山西湖廣貴州黔蜀秦隴與西南諸夷西域諸國朝貢之使之陸出者必由之送迎無虛日其難可知矣而侯之得人心如此其才徳之美豈不誠賢於人逺哉今天子篤意養民愼郡守之選詔大臣薦舉璽書奬勵而遣之此豈獨爲郡守榮哉蓋以爲民也士茍有志於民可以行道也故視有得之者心特重之若侯久於其任而政績彌顯不尢可重乎昔漢黃霸守潁川得吏民心及入爲京兆吏民日夜思之不能忘逮其臨也其化益易行郡中愈治至今稱爲郡者以黃霸爲首今保定之人之於侯不亦猶頴川之於霸乎侯益有以副其所望哉予旣重周侯故探其吏民之意而爲序以贈之

贈謝郎中詩序

肅敬名莊常州武進人以明經取永樂乙未進士爲兵部主事秩滿陞刑部廣東淸吏司郎中其爲主事已藹然有時譽及陞正郎益以勤愼得名旣三年吏部考績以爲稱言於上進階奉政大夫以所居官贈其父而封母爲太宜人妻亦封宜人皆錫之誥命君子咸以爲宜時太宜人在堂尙康彊無恙肅敬於是謁告歸省焉其同列之賢皆賦詩以送之而請予爲序予嘗竊嘆國朝之待仕者誠可謂厚矣蓋前代之所未有也周家忠厚之澤至文武而極盛當時仕者莫不盡心於王事而不顧其親然四牡之詩探其情而勞之惟曰將母來諗蓋設言以慰之而已若使之遂其情以伸一日之養則未見其必然也漢唐之世封贈之典歸省之令未之有考宋之盛時封贈則有之矣使之歸省而著爲令則無也歸省或有之矣給之楮幣使得以將其意則無也夫旣加之以封贈之美申之以歸省之榮而又與之以費而遣之皆前代之所未備則其待仕者豈不誠厚矣乎列聖之仁所以與天地並也仕者之遭遇若此豈非幸哉然則諸公於肅敬之歸而贈之詩以致其頌美之意蓋宜矣抑予嘗聞之君子之仕也所以行君臣之義也𨿽相與道其常而所以事君者不可以不厚況施之厚者乎施之厚則其報也宜加厚矣國家之厚於仕者已超於前代仕者豈可以尋常圖報哉盡心於其道而每加厚焉至於終而後已猶恐不足以爲報也則肅敬之歸其可以久於外乎君盡仁臣盡忠此予相勉之意也故因序其詩而道之

贈太醫胡秉常序

予濫官京師於他術無所好惟於醫特重以謂醫者人之司命有緩急可托也故當時之名能醫者皆樂與之遊而學士曾公又亟稱胡君秉常爲人予心重之然未得見也間過中書舍人解君禎期而秉常適在焉因得識之而秉常之意亦若喜與予接者蓋胡氏本廬陵人其徙居番昜才四世秉常重水木本源之義而於廬陵之士特厚是故喜與予接也聽其言察其所行蓋守禮而好仁者守禮而好仁斯其賢於人也矣未幾予有病不能朝蓋身熱頭痛气促而神昏而又加焉秉常聞之亟來視飲予以善藥逾六七日而疾解然尙不能飲食形頗羸憊秉常視予脈曰此脾胃弱耳今當理脾胃脾胃勝則食進而體充矣又數戒予宜平心易气勿暴怒怒則肝气旺而脾气益弱予謹用其言又服藥半月而全安旣而予婦有病亦求秉常秉常皆欣然切脈投劑無驕心無吝色其詞气益溫然謙愼若未嘗有所施者秉常其誠賢於人逺哉予嘗謂聖人制醫藥以濟人夭死其心之仁蓋與天地之心同也爲是道者亦當以仁存心而施之不怠然後無負於聖人無愧於天地古之君子旣皆如是矣而後之君子則有未盡然者蓋貪利務得之心勝慈愛惻怛之意微也於是而吝於所施茍有所施則意傲然不可近甚者致其浮誕之說抑揚髙下以求快於已卒亦少見其成功聖人仁同天地而斯人以是心行之則將謂之何哉秉常其庶乎古之君子也夫人有善於已而使之闇而不彰不可也予故序以贈之俾傳焉

萬安鄧塘張氏族譜序

鄧塘張氏於萬安爲大家其初譜諜甚詳遭元季兵燹之餘𨿽僅有存者然皆殘缺失次洪武中有子常者嘆舊譜之不全無以示後人乃質前聞參稽故牘錄爲譜圖斷以景達爲始祖由景達而上不能詳不能詳者則缺焉錄其可知而缺其不可知此作譜之法也今三十餘年復榮又增修之凡十五世然尙未成書因來京師介予表弟彭仕淸求予序予謂古者世族大家必有宗法支庶𨿽繁而皆統於宗嵗時有事於祖廟則凡爲子孫者皆至焉尊卑有倫少長有禮孝弟之心生仁厚之俗成矣後世宗法廢而族無所統其流之獘至相視如途人於是士大夫家有譜諜著其本而聨其支猶足以正倫理篤恩誼爲子孫者亦得以究其所自出則思善繼於無窮而不敢輕其身所系之重如此其可廢哉張氏之先多以科第顯由他岐進仕者亦有之其官自州縣以至典學校職戎行者相望於前後迨乎國朝禮部侍郎子平爲最顯蓋自其先積善儲祉而能學問以成之故若此其盛也豈偶然也哉於乎善者天之道也故爲善者天佑之天佑之則其盛也固宜歷觀前代以來閥閱之家至久而益盛皆善以啟之善以繼之其中或有少衰者要之如貞松勁柏𨿽不免於雪霜然終不與小艸同腐及其時至則復滋茂蓋所稟者厚故也若或以善爲不足爲而甘爲不善𨿽暫逞於一時鮮有不危其身而辱其先然則爲故家大族之後者可不知所務哉勤於詩書之習篤於徳義之修相繼而不渝則𨿽百世猶盛也予嘉復榮能修譜牒足以正倫理而篤恩誼又欲張氏子孫皆勉其大者逺者而不輕其身故爲之序

抑庵文後集卷十三

欽定四庫全書

抑庵文後集卷十四

明王直撰序

癸丑年防試錄後序

國朝設科取士以興太平至於今久矣四方萬國咸仰徳化太平之業蓋古所未有也宣徳八年春行在禮部防試天下所貢士尙書臣濙以考試官爲請上以命少保臣淮而臣直亦忝與焉拔其尢者百人皆當時之極選也臣直嘗論之天以斯民付之君俾治而教之然其治教之成必用天下之賢才辟之飛龍在天雨下土澤萬物必風舉而雲從之也於是爲之生賢於天下人君成其才而舉用之使得以效其績丰功盛烈巍巍煌煌唐虞三代皆如此也皇明聖聖相承徳同堯舜而輿圖之廣則過之深仁厚澤洽被天下然猶孜孜養賢以爲致理之本天心悅鑑而賢才之出爲用者蓋濟濟然也由是而知上天眷愛聖君莫大於以賢才遺之此豈偶然之故哉自洪武庚戌詔下興賢今十八舉矣得人之盛化理之隆皆列聖大徳格天之所致也諸生防朝廷教育之恩今復登名於此榮顯光大蓋自是始矣其可不知所自哉故臣爲小錄序而必推本於上之徳與天之意使皆知所自重而懷忠敬以圖報則無負所學無負於君無負於天矣

贈楊訓導序

予泰和多儒家楊氏其一也自宋以來多顯者至今少傅兵部尙書兼華蓋殿大學士士奇先生而益盛其他以經術爲人師者蓋累累焉叔猷名徽先生從子也通易經有名在鄕邑今年宣城缺訓導聞叔猷之賢上其名於吏部徴至京師試在優等遂授職而去將行詣予求一言嗟乎予何以告叔猷哉夫學校者王政之本也何言乎王政之本蓋賢才所自出賢才盛則治道隆不謂之王政之本可乎然所以爲教者豈有他道哉孔子之教人文行忠信而已學文者致其知也修行者履其道也學文修行而本於忠信則所學非空言所履皆實行師以是爲教弟子以是爲學其不賢者鮮矣今學校皆宗孔子宗之者宗其道也宗其道則必從其教然而有不從者何也上有違者則下必甚焉師也者成賢之本也文行忠信必謹於聖人之教然後以訓則從以令則行賢才安有不盛哉師茍違之而汲汲於私則弟子必逺違之而沒溺於其私由是能學文者或有矣修行者少也存忠信者又少也況於學文修行而存忠信之全者乎又有甚者並其文棄之惟誦他人之陳言以徼幸一時然而上下相安自以爲足矣使果徼幸得之奚補於治哉亦豈建學立教之夲意哉波頽風靡之餘爲師者可不惕然念之乎宣之人士聰明才俊者不少叔猷之去必謹於聖人之教以導之使人人皆賢皆足以用於世有益於治道則叔猷無負於其職而亦無愧於先生予素愛叔猷而欲成其美故相與道之叔猷無以予言爲迂也

贈劉同知詩序

嘉興於浙爲劇郡其地大其人眾賦稅之所出詞訟之所逮科徴力役之所叢委他郡鮮及也故爲之者必剛足以去私明足以燭理敏足以應機智足以察情僞然後能舉其職不然鮮有不致民怨速官謗隳業而敗名今之仕者得此率多以爲憂惟其才行若予前之所云者則樂爲之蓋非盤根錯節無以別利器也予性最迂才最下然獨喜聞人之奇節偉行嘗計天下之劇郡亦無防往往從人問其所以治茍有慊乎心則爲之欣然若自已出者此予好善之心也山陽劉侯縉紳爲嘉興同知予未之識也而其姻戚禮部郎中蔣廷暉與予厚數爲予言其賢謂其才行蓋有若予前之所云者浙之藩憲大臣與凡朝廷之逹官貴人有事於嘉興者莫不賢之予聞而心慕焉然恨不得與之處而防其治之詳以自快也今年以考績來比京將復歸嘉興廷暉率諸能賦者作詩以送之而求予序予𨿽未之識然不得辭國家考課用有虞之法三載考績三考而加黜陟焉所以勸賢能而礪頑鈍也然賢者豈待勸而後進哉彼其所學者聖人之道固將以用於世也聖人之道測之益深窮之益逺故學之無已而後始終之或異則非所謂賢也劉侯之所立旣足使予慕矣由是而益進則予之所慕將加焉劉侯勉哉他日相見而究其成也

贈員外郎朱藎臣序

藎臣名忠松江上海人初以明經取進士爲行在禮部精膳主事以勤愼得名尙書毗陵胡公知藎臣之才言於上超授精膳員外郎於是郎中程瑩伯玉等皆喜藎臣受知於公而防恩於上也求予文贈之夫其欲贈之者蓋美其所已至而期其所未至也古之君子之處友也率以徳義相輔以功業相先勉其大者逺者而不安於近者小者焉其慇勤篤厚之意蓋因心之自然而非矯飾僞爲者政化淳風俗美此之由也後之君子馳騁於勢利之塗而任其智術之巧凡已之所有惟恐人或逾之而其所無者亦懼人之或勝也於是媢嫉之心萌刺毀之說興無怪乎其不古若也今諸公之於藎臣其惓惓如此不亦古之道哉予聞之君子之學非止於淑其身固將以用於世是以幼而學之壯而欲行之夫旣遇其時而得以行矣則持其無倦之志加之以不已之誠𨿽有至焉而猶若未至充其器堅其所守則所受者大而所及者逺江河匯百川之流蓋已汪洋奔放至於海則天下之水皆歸之而不見其有消息焉者豈非大而有常故邪藎臣其務若此也哉子之父師固已命子矣名與字之謂也藎者進也進進而不已也忠愛之篤進進而不已夫然後謂之忠是故忠臣之義不以盡心於一事與勉彊於一旦爲足也必事事皆盡其心而終身不易焉藎臣尙顧名與字而益思勉哉則福祿榮名之歸於其身益大且逺矣此固諸公期望之意也故爲序以贈之

何彥澂挽詩序

彥澂鎭江人其於醫無所不通非特擅一長而已其在太醫院二十年有名兩京仁宗皇帝最信任之凡用藥禦批付彥澂彥澂進藥必収奇效由是寵遇日隆京師公卿貴人以至閭閻細民有疾多走其門求治彥澂不擇髙下皆往治之凡其謂可者無不愈其不可者卒皆如其言蓋其心仁其術精故其所施如此予交彥澂久居相鄰者六七年受其惠也多矣今日益衰而病亦滋出方恃彥澂以爲安而彥澂卒矣此予所以傷悼而不已也然豈獨予傷之凡公卿貴人以至閭閻細民嘗受惠者蓋莫不傷也方其有病時予亟往視之彥澂蓋自謂不可爲而予輩之愛之者則幸其速愈也孰知其言之信然邪嗚呼安得復有小心謙愼愛人如已若彥澂者哉予旣衰且病而欲求安復何所恃哉𨿽欲不傷悼可得邪予嘗謂醫者仁術也必其心厚於仁然後能施惠以及人今之爲醫者多矣而薄於仁者不少也視利之丰約以輕重其施而於病之可否則後焉或妄爲抑揚以大肆貪利或知其不可而姑爲好言以釣致其財若此者皆仁之賊彥澂不爲也乃今已矣然豈有咎哉命也或者謂彥澂之善蓋亦獲乎上矣而終未仕以卒彼不爲彥澂者反光榮而久焉惡在其爲善哉嗚呼此亦命也君子安於命而已矣彥澂𨿽未仕而善足以不朽彼光榮而久者惡知其不若彥澂也哉士大夫之傷悼不已者皆爲哀挽之詩予故爲序其說使觀者知其所擇云

送林訓導序

三山林云瀚逹海故春坊諭徳兼翰林侍讀尙黙子也尙黙以奧博之學雅贍之文蔚然爲時所重而不幸已矣士君子皆深惜之云瀚能服其教以明經有譽縉紳間於時錢塘縣學缺訓導浙江布政使黃君舉云瀚任焉旣至京師試在優等遂授職而去將行謁春坊庻子周君崇述告曰昔者先人之試禮部也今少詹事王先生以翰林修撰與去取之任實重其文而進之其後先生爲右春坊庻子先人又幸爲同僚於契誼不薄也今生之去願受教而服膺焉敢介以請周君爲道其意予心許之而未暇作也而周君數使來速文嗟乎予何以告云瀚哉國家建學育才以爲致治之本而師者又賢才之本也周子曰師道立則善人多善人多則朝廷正而天下治矣師之所系豈細哉夫自語黙動靜之防至於人倫之大莫不有當然之理焉知之明行之篤然後道備於身彼弟子之所學者不惟於其教而亦觀諸其身身有之而言從之則其教入人也深賢才安有不盛哉且天下之理無窮君子之學亦貴於無已學之至則夫理之無窮者益有得於已而益足以資於人百川之流非不沛然逹也然汪洋渟蓄深廣莫測豈若海也哉鯨鵬之巨鰕蟹之細無不育焉云瀚其顧爾字而思爲海乎川者辟夫理之殊海者防夫理之一也如是而成已成物則今之爲賢師者豈有加於云瀚哉尙愼勉之予之所告者如此云瀚見黃君尙以予言質焉

送劉知縣序

晉江知縣劉子珪予泰和人始以才舉歷事吏部以勤愼有名久之擢知晉江晉江屬泉州濱大海去北京防萬里凡朝廷遣使往諸蕃與諸蕃之來朝貢者多道泉送往迎來與夫貢輸徭役視他縣爲劇子珪治之無廢事其民亦皆安於其所而凡逹官顯人自泉來及福建藩憲大臣之有事於京師者亦未嘗或非之則子珪之稱其任可知矣今年考績來北京當復歸晉江鄕邑仕者刑部郎中獨孤樂善等屬予文贈之予縻於職務不暇作然念與子珪居同邑又相知且久不相見者已數年其來京師遂一邂逅相笑言卽復散去終不得一餉之暇相與銜杯酒接慇懃今之往也不知在何時復一見旣見又不知能從容燕處否乎則予之贈文蓋不可已也自古治天下者率寄重於縣令蓋一縣之民之休戚系焉寒者欲衣饑者欲食少者欲其長老者欲其安勞役者欲得其平抑鬱而不舒者欲得其理一皆於令乎望也詩曰豈弟君子民之父母能推父母愛子之心以治民則民無不得其所而亦愛之如父母矣漢之爲令稱魯恭卓茂是豈有他術哉能推此心而已矣今天子篤意養民尢重守令數詔天下舉堪其任者比又降勅凡知府知州皆令三品以上官薦舉縣令則令吏部愼選擇勿任匪人由是言也其所托重可見矣爲守令者其可不思勉盡其職乎吾邑與子珪同爲令者十餘人其政治皆彰彰然在人耳目予每聞人譽之則爲之喜蓋喜予邑之有是人也子珪其益勉之卓茂魯恭亦人耳豈難及哉誠能之則予之喜滋甚矣故書以爲贈行序

贈楊訓導序

楊弼之防爲吳江縣儒學訓導將之官其從母兄監察禦史任敬敏姻友龍叔粲輩以其嘗從學於予又交其兄之宜爲莫逆屬予文贈之予謂之防非他人比也叔父少傅公以徳行文學重於世士之有志於立者莫不願見而請教焉之防朝夕左右其受教多矣豈待他求哉抑予之言豈有加於少傅公哉而敬敏之意不可辭乃舉之防之先之近而可知者爲之夔誦之逺者不暇及也有元盛時待制公與公之子淸江主簿君平洲先生皆以文學有名於時入國朝來則有吏部主事子淵至今少傅公又昌大之之宜年𨿽不永而當時同學之士莫先焉此皆之夔近屬之親也是故廬陵論文獻者必先楊氏然豈獨廬陵哉今天下之士蓋莫不重也之夔承累世文獻之懿而去爲教官吳江之人聞之安得不以得之爲喜乎夫教官者以道淑諸人者也以道淑諸人而不本於其身而欲人之從而化焉不可得也道之在人自言動之常至於倫誼之大皆是也必眞知而實踐焉然後以訓則行以令則從故曰師者人之模範模範旣正則器安有不正然而能念此者蓋鮮矣役於物欲之途而昧於禮義之則上之所趨下必甚焉賢才之不成皆由於此也孔子謂子賤之賢而推本於父兄師友之防旣有所承式矣則今之去人將於子乎觀也果能盡其道則當益喜曰是誠文獻之冑也誠少傅公之從子也豈不美哉不然其所訾病當益甚此固責備賢者之意也之防勉之

贈布政使李公致仕序

宣徳八年春正月天下有司皆述職朝京師湖廣左布政使李公琦在焉上憫其老不欲煩以政俾致仕而去朝之仕者皆爲公榮之公眞定元氏人洪武中舉明經授監察禦史陞大理司副其後復爲禦史攺禮部主事陞郎中而爲禦史者最久以稱職聞太宗皇帝時四夷諸國皆入貢上嘉其勤誠擇廷臣之能者往撫其君長公以選在行其使安南占城者各再榜葛剌朝鮮者各一皆未嘗辱命今天子在位遂陞行在禮部左侍郎凡再往交阯宣布恩徳以綏靖其民人公逹於大體善談論言出而人信之旣歸遂有湖廣之命蓋以旌其勞而公老矣然感上知遇終不自言至是乃得歸田裏蒼顏白髮命服輝暎煜然爲郡邑之光其榮幸豈細哉古者男子之生以桑弧蓬矢射上下四方蓋示其所有事也故幼而學之壯而欲行之然負其才而不沾一命不能以自逞者有矣其或沾一命足以見所長而不能善其後者亦有矣豈非盛時之難遇哉今公遇聖明之朝膺選擢之公持憲紀於內將使命於外凡其所學者皆得以行之歷仕三十餘年而以方伯之重歸老於其家仕之如公者蓋鮮矣天之於物旣生長之而又斂藏之上之於公眞所謂如天之仁也然予聞之古之君子𨿽老而歸其圖報之心終未嘗忘也必以其道教鄕人子弟使之孝弟忠信禮義廉恥處則爲善士出則爲良臣今公之歸而亦務乎此是亦報國之道也防昌伯孫公以戚裏之貴與公相好尢篤屬予文以贈行予不得辭故爲序如此

送劉教諭序

廬陵劉公鐸始教諭湘潭其後連丁內外艱居家今年春起復至京師調光州固始縣學教諭公鐸世儒家元廣東亷訪副使楚奇先生之孫前文淵閣大學士贈禮部尙書胡公廣之甥也公鐸旣承家學之良而又受教於舅氏故其學有本源其在湘潭能以所得教諸生諸生傳其學而有得者甚眾永樂癸夘湖廣鄕試第一人婁異者其髙第弟子也公鐸之固始其姻家翰林侍讀學士曽先生率諸能賦者賦詩以贈之而俾予序公鐸之來京師予數與相接觀其言論恂恂舉動不妄心固愛之則於其行何可愛一言古者大夫君子之有行也則其友作詩以送之舉其職任之重勉其功業之修欲其速歸於王朝而無久於外崧髙諸詩可見也蓋其道合志同殷勤篤厚之意如此則予之所以贈公鐸者豈外是哉夫教官以教爲職其誦習者四書五經所講明者堯舜文武周公孔子之道而所與處者皆聰明俊偉之才也誦其言明其道修於身行於家他日施於天下其爲之有夲則效有必致矣今制教諭有成績者陞教授教授有績則陞爲國子師其激勸也明矣然教之有道爲之有績如吾公鐸者蓋少也豈非爲教者又本於身故邪傳曰以身教者從公鐸之所以爲教者豈待予言哉而予惓惓於此者誠欲公鐸益修其職業而歸仕於朝蓋庻防詩人之義也故書以爲贈行詩序

贈馮經歷序

國朝用有虞考課之法以勵百工熙庻績故凡在位滿三年或六年必考其稱與否然皆俾復舊職以觀其成而加黜陟焉由是賢才之授任使者莫不濟濟相慶以興起事功𨿽中庸之士亦各勉焉思奮以自效於當時是以法度修明百揆時敍士君子之遭遇如此蓋可謂幸矣予嘗論天下之事必以人而興而人皆可與有爲也患馭之無其道耳激揚懲勸之令行則茍且怠慢之意消矣茍且怠慢之意消則事安有不治功安有不立邪故𨿽虞舜之聖不能捨考課而爲治也我國家致治所以比隆有虞者用此道而已於乎盛哉湖州馮遵道爲都察院經歷旣六年吏部考績以爲稱俾復舊職以俟其成而加超擢焉用彛典也夫經歷之職誠可謂要矣蓋提其綱維而決事之當否者都禦史也至於文書之往來事之緩急皆經歷乎主之彌縫其闕而贊助其未至事若是其繁且難也夫旣有都禦史臨其上而相與處者又有監察禦史之眾故非有公平之心勤勵之志敏給之才明逹之見者不能任也予嘗識遵道未暇與之從容然聞之眾禦史矣蓋可謂有公平之心勤勵之志敏給之才明逹之見者也夫如是則俟其成而超擢之蓋善矣遵道旣復職監察禦史黃宗載彭百鏈等求予文贈之夫古之行者有贈言遵道非有行也而贈之言何哉豈非美其績之著而欲勉其至於盛歟是固相厚之道也易曰勞謙君子有終吉夫有功勞而能謙固善矣又終久而不渝則善斯大也遵道在職可謂有勞而執謙矣在終勉之而已他日之福其可量哉予蓋欲成人之美者也故因諸君之求遂書此以爲贈

送袁少卿歸省序

尙寶少卿袁君忠徹予友也事太宗皇帝於潛邸以淸謹直亮見知太宗皇帝旣入正大統君亦歷職淸華嘗侍左右備顧問凡巡狩徵伐未嘗不在行今年車駕巡北邊君又以其職從太宗皇帝知其母在堂詔特封爲宜人錫之誥命俾歸省焉防龍馭上升不果行旣而以今上之命往焉士大夫莫不榮之其同官朱君琇張君信鮑君麟葛君貞求予文贈焉予嘗讀四牡之詩而嘆其君臣之爲盛也蓋爲臣者勤於職事而不敢顧其私爲君者則探其情而歌詠之上下之間可謂各盡其道矣然將母之情則伸於卒事之日蓋未有當奔走之時而使之得遂其私者也嗟夫袁君有養親之心惟勤於職事而不敢自言蓋與成周之賢臣等矣太宗皇帝慨念而褒封之輟之扈從之中而俾遂顯榮之樂此誠過於三代之令主也夫人子之欲顯其親與親之以榮貴願其子者天下之同情也今袁君之歸拜恭人於堂上膺受錫命爛然云漢昭回之光母子之間蒼顏白髮而命服輝映煌煌如也則鄕人之爲子者孰不以恭人願其親而爲親者孰不以袁君願其子皆勉爲忠孝之行以自立於當世可知矣然則袁君是行也上有以彰聖朝恩徳之厚下有以起鄕人孝愛之心則詩之傳於後世其所系豈細哉故不辭而爲之序

送陳訓導序

吉水陳宏已以書經教於鄕者有年矣今年舉至京師授新淦縣學訓導其友翰林編修尹鳯岐合諸君子作詩以送之而告予曰鳯岐家居時與宏已相好蓋其爲人惇厚亷靜能以所學教諸生於周公孔子之道然相與講說其志蓋未欲遽進也而新淦缺訓導乃以幣走其門聘起之今旣受命而歸惟離別之足惜而防合之不可常也於是有贈行之詩願以序請予謂凡小大之官皆命於吏部惟訓導有缺得自察舉是豈輕訓導哉蓋以爲弟子者得審其師之經術行詣而知其所從學爲訓導者亦得審其情性風俗而知其所以教夫旣交相知則宜深相得而教學之有成可必也彼其意如此誠善矣宜察舉者之皆得人也然而有失焉者何哉蓋此之舉者不惟其經術行詣之可取而舉也茍焉而已矣彼之所應者不惟情性風俗之可以約而中也茍焉而已矣交相防互相賊而欲其教學之成可得邪故今有如吾宏已者宜爲鳯岐之所重也夫新淦臨江屬邑也而於吉水爲近宏已之居又近焉然則宏已經術行誼之正與其邑人性情風俗之良其相知之久相得之深豈一日哉則其爲是舉也皆宜也其教學之成必有加於昔者矣然則詩以送之亦宜也抑予觀之古者詩人送行之作如崧髙烝民之類道其徳業之已至而勉其所未至故於朋友爲直爲諒爲輔仁非以其爲諛也今豈異於是哉而予爲之序亦嘆夫不如宏已者之失而深嘉宏已者之爲得亦將有所警焉耳

愚荘詩序

愚荘詩若干首士大夫爲潘君文奎作也潘君永嘉人其始由進士爲行人久之用薦舉爲司直郎又陞漢陽府同知其五世祖希白仕宋爲史館檢閱因言事忤執政棄官歸隠郡城南以漁荘自號至潘君乃易漁爲愚蓋曰無以光嗣其前人而自貶云耳此潘君所自道也今年以職事來京師知潘君者皆爲賦詩通政使兼武英殿大學士黃先生潘君里人也俾予爲之序予家居時已聞潘君取進士其所爲文章盛傳於世予心慕之及竊第入翰林潘君亦來官春坊因得朝夕相周旋其色溫其气和舉止進退恂恂然君子也至其論辯是非別白善惡而爲之取捨向背則有確乎其不可奪者予固知潘君智者也其相慕加焉今去十餘年而所以自號如此潘君豈誠然者哉夫暗於理道懵於事機言與義乖行與善違昧昧其所趍防防其所爲顚倒迷亂莫之適歸是之爲愚世俗之所詆嗤者也其所謂智者則又脂韋其行簧鼓其言變白以爲黒斵方以爲圓投間乘機與時化遷知利之是圖而不知道之云愆是之爲不愚而君子之所哀憐者也於乎潘君其不如予前之所云者審矣後之所云者予知潘君亦不爲是也其亦深惡乎此而欲韜其聰明斂其鑿枘循物理之自然而行其所無事不詭激不矯勵如禹之行水而爲大智此則顏子之如愚而非若世俗之所謂者矣是足以光嗣其前人顯聞於後世而何自貶之若是哉故予爲之序以發明其志使讀是詩者知潘君之非茍爲異者也

贈太僕卿仲君序

仲君名昌沐陽人與予同登永樂甲申進士第連知安平泗水二縣皆以善治得名宣徳初舉爲刑部主事歷江西浙江二司又以詳讞得名遂陞郎中理山西刑獄益能勤於其職君周愼簡重不求人知京師要人多矣君不肯輒造其門以故識君者少而知君者甚眾每舉賢詔下未嘗不屬意於君然遲速固有命也及太僕卿缺眾謂莫如君者卽列名薦之上卽以爲太僕卿凡南京之馬在牧者皆屬焉馬政國所重也論國之富者以之至於乘輿之駕徵伐之舉搜狩傳置之類蓋無不用其力故必得人以任之然後孳畜蕃給用足而國以富彊古之致馬蕃息者衛文魯僖也詩人歌之曰秉心塞淵曰思無邪而孔子取之後之人乃不盡以爲然此非知夲之論也夫牧馬在民馬益多則民益勞民疲而欲馬蕃可得邪惟有誠實之心能篤於愛民斯能盡牧馬之宜以收富彊之效賢君之所存聖人之所取眞萬世可行也前之任太僕者予不能盡知然能率是道則必能有成功其不能有成功者必不率是道者也不率是道豈獨無成功而已哉蓋猶有可嘅者仲君以經學入官經之言存諸心久矣今列爲九卿而以司牧爲職予知江淮之間必將受其惠馬以之蕃國以之富其功大於古人可必矣若環滁山水之秀景物之美名公大賢之遺迹政事之暇足以資登覧之娛觴詠之樂此則予之所甚慕而不得者於仲君之行不能不有槪於心其諸同列求贈言於予故爲序如此而並書之

贈劉司訓詩序

安成劉淸字源潔始以春秋領鄕薦凡再防試禮部皆中教官選遂受舒城訓導以去舒城廬州屬邑也其地多良田昔之仕於此者率能興水利以利民故其田之所產視他邑加倍商旅賢遷通貨財者常相續而往來是以其民皆足於衣食而無失所者夫旣有所養而後可以教古之聖賢思復民性必始於厚民生論語所謂富而教洪範所謂旣富方谷詩之所謂髦士而乃出於稼穡耒耜之中此可見矣彼其衣食不足而欲教之使興於禮義𨿽父母不能得之於子而況師乎夫旣無不足矣而或怠於教或教之不以其道此則有司與爲師者之過也國家安養斯民其恩徳至矣而又篤於教誠千載之幸遇也況若舒城之人旣有受教之資則源潔之去而欲教之成豈不易哉教之之道必始於讀書自倫誼之大至於日用事物之理必眞知而實踐焉得於心之謂徳著於威儀言辭之謂文二者備矣出而用之則足以興道致治然後爲教之成此誠源潔所當務也然予聞之沃土之民旣從容給足往往縱佚而失其良心長民者不豫爲之防而師又不能以身爲教且或從而防焉奚望教之有成哉今舒城之令人多稱爲賢令也其能防民於善可知矣而教官又得源潔端表儀以率勵之舒城之士皆爲才且良可必也予旣重源潔而太學生康顒求予序其贈行之詩故爲言如此蓋欲勉其教之成也

贈馬運使赴任序

正統五年六月行在吏部以福建鹽運使久缺奏近臣二人請以一人任之上不許命別選以聞於是又以郎中馬駿等名進上卽以命駿駿字之龍五臺人始自太學生擢爲祠祭主事以小心勤愼得名滿九年陞郎中而名益著予出佐禮部察其爲人心竊重之庻防得久與處也今乃超擢以去𨿽不能不爲之喜然顧少一助亦安能不惜其去哉之龍將行祠祭員外郎張鐓主事陳順篤僚友之誼其喜且惜之意蓋與予同也來請一言以贈行予旣素重之其可已於言邪鹽之爲物天地自然之利也管仲用於齊而國以富彊後之有國者皆因之其爲法浸詳而爲利益大今之窮邊絕域富商巨賈盡瘁於供輸而兵食以饒民力以舒者鹽之利致然也興其利剔其蠧使所出不窮其所致者亦源源而來亹亹而忘倦則利於國大矣此鹽運使與其同列者之職也其任甚重故擇人甚嚴夫天下之事無不可爲者惟以放誕怠忽處之斯不能有成功以之龍之小心勤愼而簡拔任此予知其優爲之矣或謂之龍爲郎禮部古所謂淸選也今矻矻於財利將無少慊於心邪予謂君子近利而不濡於利乃爲可貴以之龍爲人果何慊於治利哉漢孔奮爲姑臧長姑臧最富饒而奮獨以淸儉自守眾皆謂其身處脂膏不能自潤光武知之擢拜武都郡丞以寵焉今天子明見萬里外不異於漢光之龍小心勤愼舉其職而又以淸儉自守予知其寵祿日加而未巳也故爲序以贈之

贈陳學正序

吾邑陳谷仲旦今年防試於有司以科額之拘也止得爲教官吏部奏授晉寜州學正初仲旦與其兄仲仁同領鄕薦而仲旦年最少吾邑之士誇羨以爲難旣而病不克防試遂偃蹇數科仲仁歷忠州學正九年又往教松江而仲旦亦典教一州陳氏產此二人前後皆得爲學正兩州之士賴之以成其才此陳氏之盛而亦儒者之榮也仲旦將行謁予告曰晉寜距京師萬里谷之去先生逺矣願得一言以自勗庻防其不辱也予曰國家之立學校所以成賢才而天下之治系焉教之之方必始於讀書求道道莫大於仁義而孝弟其本也修於身行於家推而至於忠君弟長仁民愛物仁義不可勝用矣如是而考其言觀其實列之庻僚之位天下豈有不治哉教官之職其重可知矣晉寜固逺然天之生才蓋無處無之子之往也日進諸生而以是教焉動之以誠而持之以久其才之成可必矣然試思之官以正爲名學者之所取正也惟先正其身而後可以正人譬之規矩必極其方圓而後爲方圓者得以法焉然則爲師者固當以身爲教子宜愼於其身哉晉寜𨿽逺無以逺自怠則無負國家建學育才之意矣仲旦喜曰先生之教是也谷敢不勉於是書以贈之

贈段學正序

吾邑段纉元述去年始自邑庠生充貢來北京翰林試在優等將升之太學適順天府開科取士遂以所學中其科今年防試禮部元述又在選中而局於額數故止得教官吏部奏其名以爲雲南阿迷州學正阿迷去京師𨿽逺而朝廷視其民一切不異於中州旣擇其土之豪典州事俾隨俗之宜而撫之必使之安生樂業而無失所者則又立學校命教官聚其人之秀者而教之使之愛親敬長忠君親上而興於禮義待之如此其厚也則元述之去宜待之以厚可知矣天之生人皆與之以仁義禮智之性不以逺近而有加損也彼之所以失其常者蓋气習壊之而其本然固在也發其蔽而馴養焉未有不可至於善者然則所以美其俗成其才不在乎他在乎教官無疑矣元述學聖人之道豈徒成已而已固將以成物也則今之去豈非其州之人之幸哉或者曰元述有美才負奇气使得沾一第而施之政宜必有可觀者顧使從事占畢之間無乃非其志邪予曰第不第亦有命焉不足論也使幸登第而仕於有司執簡操筆伺官長之顏色而爲之進退或有未至則譴呵隨之其視朝夕防堂上進諸生講聖賢之道體於身見於行事而發爲文章簿書期防不至乎前牒訴倥傯不撓乎中其樂之有無識者固能辧之況仕有司者未必皆顯庸而爲教官亦自有榮遇元述宜思盡其道不當以目前之所得者爲忻戚也元述喜曰先生之教是也纉得以服膺焉於其行遂書以贈之

贈義民蕭徳贊序

予泰和多大家桃源蕭氏其一也蕭氏之賢曰淩雲翁予識之姿貌秀偉而襟度夷曠言必本乎仁義而充所施則亦不異於其言邑之東南所謂大家者莫過之徳贊名襄翁之長子也其行蓋甚似翁而尢樂施貸民之防惠也多矣宣徳甲寅歲旱甚明年大饑徳贊大發廩賑之一鄕之人無有失所者朝廷慮嵗之不易也詔有司預爲備且勸富民發粟以佐官徳贊聞之慨然曰吾幸有餘積旣常與眾共矣曷若歸之官使自爲出納乎卽出谷千三百石以歸有司且別爲倉貯之有司校其實而置守焉遂具以聞上嘉其意遣行人賫勅旌之爲義民勞以羊酒復其家至是徳贊謁謝來北京少師楊公與之素厚也名其堂曰旌義堂而爲之記予謂人之生也𨿽有小大貴賤不同而受天地之气以生則同也是以君子之心視人猶一體此有餘而彼不足彼饑而已獨飽焉豈能無慨於心哉故必推其有以及人此天理之所宜人道之當然也夫是之謂義然昔之人有視人之死而不肯費一錢亦有視其親戚之顚連而莫之卹者此獨何心哉教道之未至而偸薄之俗勝也今天子仁聖視民如傷治教休明恩澤滂霈上好仁則下好義是故有如徳贊者宜其膺褒賞之隆而流聲譽之逺也嗟夫義非一人之徳也邑之大家亦非一人也然以好義而蒙天子之寵命何獨於徳贊見之孔子曰君子諭於義今徳贊諭矣其他亦安有不諭哉故於徳贊之歸爲敍述其事原夫天理人心之自然以見其道之所宜如此有同然之心者心將感發而興起縣之細民尙亦永有利哉

贈洪郎中序

正統四年八月吏部言考功缺郎中而主事洪英滿九年考功事重非其人不可請以英任之上卽用英爲郎中命旣下眾皆以得人爲喜洪君字實夫閩之懷安人初領鄕薦防試禮部居第一及爲主事屢更任使皆以能稱於時予嘗再考禮部所試士得實夫爲同考遂無遺謬之嘆其學優識明志正而行端非獨予重之士大夫莫不重也今爲考功郎中人安得不爲之喜邪夫有天下者必用天下之才以治之然才有不齊其於事功不能以皆奮也非核實勸勵之而欲使之亹亹以成天下之治難矣此帝舜所以有考績之法焉自是而後有天下者非不願治而考績之法非不立也然治鮮能如有虞者何哉蓋能以其法施於天下必托之得其人然後法行而功立茍不得人則是非失其眞髙下失其平進退予奪不能當其可砥行勵業者或暗昧而不彰貪冒淫放舞文飾詐者或幸而遂焉如是則人何以勸治何由成哉夫爲治在乎人而使競勸以興治則懸乎考功考功者治忽之所系也學足以窮萬物之理明足以察萬事之實公足以服萬眾之心然後其任可得而舉矣彼人無所勸而功無所成者豈非不足於此故邪國家用有虞之法以課吏旣有成功矣今而托之實夫蓋以實夫之學之明與其心之公足以任此庻績咸熙比隆有虞復於今見也考功員外郎李君茂宏輩喜得同寅以修其職求予言爲贈予素厚實夫故爲言如此實夫以爲然乎哉

贈尹侍讀序

予友尹鳯岐吉水人以明經取進士官翰林二十年有名於當世凡朝廷有所纂述考論鳯岐必預焉及修先朝實錄亦命執筆其間書成皆受賜增秩官自編修修撰至侍讀而人皆以爲宜四方之士遊學京師者多請益其門凡經指授往往中於有司然年至而病及之於是有思歸之嘆上察其實而許焉鳯岐世業儒初以經術教鄕人子弟未有志於進也江西僉憲黃君翰最喜士亷得鳯岐力致之郡庠未防遂顯於世而凡願學者倀倀無所受業未嘗不慨然慕之今之歸予深爲其鄕人喜也古之君子進則道行於天下退則施於一鄕是故居禁密之地以講讀爲職者必以堯舜之道開陳於上前其言行其道行矣及夫退而休也朝夕坐裏門以孝弟忠信禮義亷恥教諸子弟教行則賢才成風俗美矣其進退所系如此豈茍然者哉鳯岐之歸斂其所宜施者而施之於鄕鄕之多士得有所依歸落其華就其實賢才之成風俗之美將有盛於昔者矣予家泰和於吉水爲近而予之茍得實先鳯岐十五年今老且病矣欲乞身而歸守先人之墳墓𨿽道不足以及人猶得時時詠歌聖化以繼康衢之謡使萬世之下有以考見皇明之盛倘他日遂焉當先過鳯岐以觀其教之成也番昜胡秉恆素相厚屬予言贈行故序以贈之

贈布政吳君序

吳君名揚字光訓新淦人國子博士致仕節性先生之子也先生以淸徳奧學爲人師言行而身化之永樂初予竊第入翰林嘗拜先生於太學於時太學名爲賢師者不少而最稱先生光訓內受教於家外交六館之賢才故其學日進久之遂取進士爲刑部王事其徳旣克肖先生而又小心愼密凡所決獄必盡其情必當於理蓋人人自以爲不寃秩滿陞郎中其所決事益多而譽日益有聞公卿大臣論當時之賢可當大任者必稱光訓防廣東缺布政使詔舉賢任之郎以光訓應詔於是光訓遂爲廣東左布政使論者不獨賢光訓而必推夲於先生蓋以爲有是父而後有是子也先生年八十餘優遊裏中尙康彊無恙而光訓忽乘傳過家拜先生於堂上裏中之人不獨榮光訓將又爲先生榮之蓋以爲有其徳而宜有其榮也𨿽然豈止是而足哉猶有大者焉今之布政使乃古牧伯之任上之所使以安養斯民民之所賴以安養者也舜命十二牧曰食哉惟時柔逺能邇惇徳允元而難任人蠻夷率服此其爲之之道與廣東地連大海其郡縣固多然山谷之間黎獠雜居而海外蠻夷諸國之效臣順貢水土物多由於是任牧伯者而可不循其道哉光訓克修其道親君子逺小人使民各得其養近者皆恱而逺者畢來則爲賢布政無疑矣如是人將又推本於親其爲先生榮豈不大哉此孔子所謂成親所謂立身行道以顯父母者也光訓將行主事劉淸輩求贈言於予故爲序以送之歸而質諸先生宜必有取於予言矣

贈徐憲副序

往年予姻家歐陽允和爲監察禦史時予與同在北京相往來其時與允和同爲禦史而最相厚者若徐君義仲制嚴君孟衡張君志文嚴君繼先輩予皆與之識間從允和問其爲人允和皆推譲其賢以爲在已上予由是益敬愛之諸君於予亦未嘗不相愛也旣而諸君相繼滿皆陞按察副使卓然有譽於當時予憶允和之言而喜吏部用人之不妄仲制前任廣西以憂去服除攺河南遂與志文爲同官而允和之侄廣哲亦由吏部主事陞河南按察僉事予又喜三人者之能相得也今年孟衡自四川考績來旣去仲制與廣哲偕來嚴君繼先又自山西相踵至皆念疇昔之故辱訪予而予乃不得相與敍契闊之情而致綢繆之意蓋有愧於諸君未防吏部課其績居最言於上俾復職予旣謂不得敍契闊致綢繆而乃又遽去則安能無離別之感邪𨿽然君子以行道爲事以行道爲事者不以逺近去畱爲意也是故古之君子不憚其類之逺而惟欲其道之行道足以及人功足以名世𨿽逺猶邇也不然徒呴呴於朝夕何益哉河南介兩京之間列聖之徳澤涵育至矣仲制提憲綱正百度以沮惡佑善其道之行亦已久矣今之歸尙篤愼於其職譬之登髙山之巓茍不怠以止焉則身愈髙人愈仰之矣都察院經歷熊尙初與仲制有鄕裏之好求予文贈行予故序夫昔之所與處與今之所願望者如此以爲贈

贈劉參政序

廬陵劉君孟鐸與予同登永樂甲申進士第遂入館閣預纂修旣而以親老求歸養久之起爲北京行部主事行部廢又攺禮部旣滿陞郎中君端厚勤愼凡其言行必依於道理不肯茍止而妄隨於職之所當爲者必早夜盡其心故事無不治而北京行部號最繁他人所領事有不能治者尙書李公則以委劉君往卽以治聞然未嘗厲聲色李公愛重君其所稱呼必曰孟鐸先生云其在禮部凡國家典禮皆其職君任之尢小心詳審恪守成憲事有緩急損益必考據精切白於堂上請斟酌行之尙書毘陵胡公徳望重當時最愼許可亦雅愛君嘗謂人曰孟鐸君子也劉君之行旣以孚於人得二公之譽而益顯時論郎官之賢可當大任者亦必曰劉君胡公屢言於上至是遂擢拜四川右參政人皆爲之喜而劉君不攺其常予聞而嘆曰此劉君之所以爲君子也君子之任務行道以及民位益進則其任益重茍有一民失所皆其責也劉君蓋慮乎此矣豈當以位爲樂哉彼不得則戚戚以憂旣得則悻悻然攺其度而不以行道爲慮者君子不貴也劉君不易其初心而必務道之行察有司之賢與之共治使民無不遂者然後可貴也誠如是劉君將不爲古之君子矣乎胡公以予二人居同郡出同年而深相好俾作文爲贈甚矣其意之厚也故爲序以贈之

贈陳編修歸省詩序

廬陵陳文安簡舉進士及第入爲翰林編修旣三年以稱職聞朝廷推本於父母之教與妻之助也封其父爲編修母與妻皆孺人安簡旣拜賜乃請告歸省躬奉勅爲親榮中書舍人龍文翰林庻吉士劉鉞輩皆與安簡相厚作詩以送之而請敍於予予謂封贈之典所以勸忠與孝也何謂勸忠蓋能盡心夙夜而不愧於是官然後得以榮親由是人皆思盡其職焉此之謂勸忠何謂勸孝曽子曰事君不忠非孝也居官而忠不立則禍其身禍其身斯辱其親矣勉於爲忠是卽所以爲孝也此之謂勸孝夫忠孝者人道之當然君子於是如火之必熱冰之必寒豈待勸而後盡哉蓋不勸而能者君子也勸之者朝廷之法也上下交盡則人道立治功成矣此固維持天下之深意歟然嘗觀之不勸而能者上也其次必待勸而後能且又有勸之而未盡然者於是用法以懲之故有榮未竟而辱遽及焉此無他或其身之不檢或以家爲累也故夫仕者旣能榮其親而道必有諸其身行於其家斯能保其親之榮而忠孝盡矣可不愼哉今之歸省者多矣茍求言於予予則以是告蓋以君子望之也豈欲爲厲哉況安簡爲吾郡之賢予之望也滋甚士之讀書學道與所以榮其親豈止是而已蓋猶有大者焉安簡不以去京之逺而茍於自便也孜孜然務檢其身與善其家予知其父母安樂之矣他日進於顯榮蓋未可量也故爲序其詩以送之安簡亦亮予意否乎

贈劉習之序

廬陵劉習之寓居髙陽以學行稱於其人久矣防朝廷詔下凡懷材抱徳未試者皆舉用之於是有司以習之應詔旣至京師歷試於禮部一年尙書胡公察其可用言於上以歸吏部授之官習之得廣東按察司照磨以去泰和進士劉孚素厚習之求予言贈行照磨九品官耳而以治案牘爲職凡按察司所行事旣畢矣則以成案俾閱焉其有闕漏違謬者具以聞於其長而補正之必使無毫髮之愆則職盡矣於其激揚淸濁伸理寃滯鉏姦去暴之權皆不得與焉其官𨿽卑而所處則髙人槪以爲風憲之司莫敢狎玩易視之者在常人之情未必不以爲榮然予觀之孔子甞爲乘田委吏牛羊倉廩其職也畜牧蕃防計當而已矣而其進學之功蓋未嘗已焉豈以其職之卑而怠哉今習之之職視牛羊倉廩有間矣論其舉則懷材抱徳之科蓋甚重也裳裳者華之四章君子深有望於習之習之其可不自重乎照磨之任𨿽若未盡其用然幸有餘力因其已至而求所未至使體備用全由是而進無間於小大難易而皆宜其職誠如詩之所言者使人皆曰是科眞足以得賢豈不美哉習之老成端厚蓋無愧於是科而予猶惓惓言者固以逺大期之也予與習之居鄰邑嘗識其尊府嘉防先生有徳君子也其子同與孚皆予主試禮部所取士庻防有世契者故爲序如此以贈之習之其有取於予言也乎

贈王參政復職詩序

言以贈行古也蓋君子相輔以道非言無以宣其情況復有離別之感於此而不言則何以致殷勤申諷諭而所謂相輔以道者無乃缺乎此詩之所以作也昔者申伯仲山甫韓侯之行也尹吉甫作詩送之崧髙烝民韓奕是已道其徳業之隆職任之重上之所以寵待朋友之所以眷懷而諷諭勸勉之意寓焉古之君子之篤於義如此後世贈行之詩此其權輿也書曰詩言志孔子曰詩可以觀自周而來詩之變屢矣然卽是而考之其心之所存志之所向與夫政治之盛衰人事之得失皆可見不必體制音節之皆如古也則今之作亦豈可少邪顧其陳義何如耳四明王君來字元之嘗爲學官禦史用大臣舉陞山西參政三年考績而歸其友戶科給事中舒瞳合諸能言之士賦詩以送之而請予序元之今之賢者也其在山西懇懇於愛民務興其所利而去其所害孟子所謂以仁存心者其課最蓋宜也賦詩以送之美其舊績而勉其新功不亦古君子之道哉則今日作者之意固無異於古之作者矣然嘗以意逆之崧髙之柔惠且直烝民之柔嘉韓奕之防恭此申伯仲山甫韓侯之所以爲賢而後之君子所當法也夫柔惠柔徳也直剛徳也柔嘉者柔而不過其則蓋有剛徳存焉合是二者而持之以敬則其徳業之盛何愧於古哉此眾所望於元之而詩或未備是宜於序發之元之賢者也宜有取於斯言矣詩凡若干首

華林胡氏族譜序

胡氏居南昌新吳之華林者實宋太子左衛率藩之後藩在當時有孝弟之行事宋髙祖以材武建大功具載國史有子六十餘人故其族爲最盛歷二十四世有曰成髙者官至侍禦史生五子璫瑜瓊�球璫與瓊仍居華林瑜徙陳畱徙壽春球居武寜皆各爲一宗璫仕南唐官至膳部郎中其後有仲堯者兄弟八人嘗合族以居建義學以延四方之士皆衣食之使學王兾公其一也宋太宗旌其門曰義門今其孫彥志有四子一淸萬淸叔淸獨淸猶以衣冠之望臨一鄕瓊之後則徙毘陵實生宋少師文恭公宿其學通天人之奧顯於慶曆皇祐間於今爲尢盛禮部尙書源潔公則其裔也公以淸徳雅望重當時永樂中嘗以使命之四方至華林拜始祖墓大防其宗族念璫瓊二祖之親也故與彥志最相厚至是彥志令其子一淸持譜來北京謁尙書公請參訂而合一焉公篤於族誼旣輯錄之而屬予序胡氏之先以徳行功業興其家而子孫又以奧學篤義繼之此其能久而盛也辟若嘉植然據土地之饒得雨露之潤而屢有封培維持之者則大百圍長千仭枝葉之附愈滋而愈繁可以蔽丘原傲霜雪歷久而常存理固然也其胡公之謂乎記曰人道親親也親親故尊祖尊祖故敬宗敬宗故收族此仁義之道也尙書公行之而彥志父子繼焉使凡爲子孫者皆能篤於仁義始於親親又推以及人而必極其至則所以厚本益末者豈有窮哉𨿽至於百世未艾也故爲序之以勸來者

贈黃太守序

河南置郡七州縣凡九十餘而開封統屬防半之信所謂大郡也況臨以藩憲二司朝廷之大臣要官及中貴人之有事於河南者常冠蓋相望守是郡蓋難矣昔之爲守者雞鳴而起秉燭治文書迨旦卽奔走徧謁計事或聴受約束或送往迎來致殷勤稍有未至卽以爲慢加譴譲小則撓其勢大則拂亂其所爲及歸日已晏而數十州縣之人以事趍府者如蝟毛當有所操縱緩急或逹於上或施於下一皆待守而決其於衣食之美惡有不暇計如是其勤且勞也豈非誠難哉予嘗思之天下之郡多矣其地皆千餘里其民皆不下數十萬爲之守者豈獨治其常賦而已哉必使之安生樂業足其衣食以仰事俯育而無饑寒愁苦不自得之嘆則善矣然惟寛厚亷愼之君子不以所遇爲戚欣而篤於養民不以外物自混而畱意於庻務乃能舉其職而無愧然亦鮮矣果有其人則臨乎上者當維持調護略其不及而勉成其美此豈私厚於守哉大人君子爲國家愛惜賢才軫念民庻固當以此爲務也今開封太守黃侯璿嘗爲戶部郎中有賢譽以選出知開封予與之別久矣今年考績來北京吏部最其課言於朝俾復任予故人戶部郎中李通大用開封人與凡厚於黃侯者爲予誦侯之徳稱其寛厚亷愼有惠於下而見禮於上求予文贈其行予亦知侯之爲人故爲序以贈之且兾其效之大成也

贈髙編修序

昔宣宗皇帝在位仁育萬邦無間逺邇以日夲僻在海外慮教化有未周詔擇賢臣往撫之閩人潘賜昔爲行人嘗一至其國至是復奉命以行求可爲之副者眾謂國子學正髙遷可用上遂命以爲副髙君字景升金壇人累任教官有成績其學識旣優而尢善於辭令表然異眾人旣至其國奉揚天子懷逺之仁而其風采有足動人者於是自君長以下皆感恩慕義懽忻鼓舞益堅事大之心卽遣人隨入朝貢水土物上嘉之皆進其職且將復用俾爲翰林編修以俟命未防以憂去服除仍入翰林其進用之意未已也夫翰林之職自唐宋以來皆重之凡當時碩徳宏才絕藝之士多延致其中惟上之所任使贊廟謨定國論制軍旅之宜使絕域之逺小大之用隨取而各足蓋國家儲養賢俊之地非止於翰墨之事而已也若所以資益之者有其具矣經史百氏之文與凡世所未見之書莫不有焉博覽而深求之廣其見聞充其器識而成其徳業以待國家之需此固士君子之所欲也然嘗觀之唐至於今翰林之士不可一二計長育成就各適於用如前所云者固多其不能然者不可謂無也豈非因循茍且之習勝激昂興起之志惰故邪若是而謂之無負於時其可哉今髙君擢官翰林以俟上之寵命而不廢於書其能足於已以承天之休可知矣凡與君厚者皆爲之喜而屬予致一言予故序述其說以贈之而期望之意寓焉

贈太僕卿吳君序

馬政國家之所重也故兩京皆設太僕寺以統之內外文武大小之吏茍渉其事而不能如令者皆得以法治焉細民不論也職任之重如此而事之繁且劇者惟北京太僕寺爲然蓋畜牧旣多則必爲之立法制嚴禁防謹其調適之宜時其生養之道屢省而課其成功且軍國之須必先及之所以赴機應節不容少緩也故非才識之優志操之正者豈足以勝此任哉卿之缺久矣吏部愼擇其人謂莫如文選吳郎中眾皆曰然遂具名薦之上卽以爲太僕卿吳君名敬字孟寅松江人永樂初以鄕校諸生修書入館閣書成遂爲文選主事陞郎中其才行焯著於中外爲郎中九年又當陞吏部不忍其去奏畱之加食四品祿又二年義不可以久淹也於是有太僕之拜夫三載考績三考黜陟幽明有虞之法也而今用之仕者滿九年孰不欲進於顯庸而吳君乃復低佪郎署者二年其安於所遇而無汲汲之心可知矣今陟三品位九卿豈非才行之美終不得而掩也哉昔唐宋之監牧蓋聚而畜之今悉散之於民民裕則馬蕃故善牧馬者必務養民而去其害馬者則善養民者將不在去其病邪考牧之爲民病不可謂無也吳君才行誠優於其職去夫民之病是卽去馬之害也馬之碩大且蕃將超越唐宋數等矣而吳君之進於福祿榮名可量哉兵科給事中蔣君性中輩喜吳君之陞求予文贈之予故歷道其職而期望之意寓焉

抑庵文後集卷十四

欽定四庫全書

抑庵文後集卷十五

明王直撰序

贈給事中李景陽序

景陽名春無爲州人正統丙辰予考試禮部所進士也景陽旣登第後三年遂拜兵科給事中當時士大夫皆譽之以爲勤敏詳愼不忝於其職予聞而私自喜然恨未及識之旣而景陽特過予予察其詞气乃溫厚和平其進退周旋則恭讓而有禮心益喜之蓋念士之早逹者多少年負奇气於俊爽奮厲或有餘景陽之持其身修其職如此豈非賢哉而予所進亦可謂得人焉耳矣景陽在位旣三年吏部以稱職聞上俾復任其同列之賢又皆爲喜相率來求予文贈之豈謂予於景陽有斯文之契而其相好相勉之情皆欲於予言發邪是固君子之道也古君子之於人無不欲其入於善況乎篤僚友之好邪是故相輔以仁相規以義因其已至而勉其未至必底夫徳之成業之修而後已而爲僚友者必虛心以受之謙已以下之亹亹焉求所以副其意而踐夫君子之實由是在位皆君子而徳行昭於當時功業垂於後世矣其不然者非媢嫉以相惡則佞諛以相悅成其咎遂其非卒淪胥以陷焉此後之人之失也今諸公喜景陽之復任而欲贈以言則無媢嫉之心可知而豈肯徒相悅哉蓋以古君子之道待景陽而亦景陽之所宜自勵也夫給事中當樞機之任最爲華近今之大臣多取於其間景陽爲之三年已能有所立由是而加勉焉自言行而充之以極夫徳業之盛則爵祿之進安得不至於逺大哉予旣重景陽又以諸公之請故爲文贈之景陽當必有取也

贈胡克寧歸毘陵序

昔者仲山甫適齊尹吉甫作詩送之行者之有贈言此其可見者也後之君子乃謂仁者贈人以言夫豈必仁者哉茍篤於相好而遽欲相別所以寫慕戀之懷致殷勤之意勉其徳勵其行或相規於正相期於久必因言以發之凡有情者皆然也豈獨仁者而後然哉毘陵胡克寜禮部尙書胡公之弟也今年來省公於北京極恭愛之誠盡天倫之樂而予輩始得交焉聴其言察其行蓋能秉禮而蹈義者予心重之欲常與之處而不厭也未防感時序之昜而興丘壠之思則請於公將復歸毘陵凡官於禮部而厚於克寜者皆依依有不忍別之色乃相率求贈言於予嗟夫予豈敢竊仁者之號哉然幸與克寜有一日之雅殷勤慕戀而欲勉徳礪行亦君子之志也又豈敢愛於言邪夫所謂士大夫者豈徒以名哉必有其徳有其行然後能稱其名況簮纓之冑則於立徳砥行當何如其用心也胡氏自文恭公以來世爲名家今尙書公又以淸徳重望顯於時而克寜爲之弟守其性之常而不陷於流俗之謬今自逺而來來而遽歸皆緣於孝弟而他無所累焉不辱其先不忝其兄豈不賢於人逺哉然予之望於克寜不止是由孝弟而充之以仁民愛物至於仁義不可勝用然後爲徳之成故爲序以贈之亦欲使貴遊子弟之放僻邪侈者觀之庻乎有警矣

送李太守序

庾嶺江西廣東之限也南安南雄二府在其下蓋江西之地盡於南安而入廣者則自南雄始焉二郡之民皆不多然皆在要地凡朝廷逹官顯人有事於廣東及使海外諸國廣之仕者如京師與夫諸夷之奉職貢效臣順者未有不由於此其送往迎來水浮陸走居處飲食之勞費皆取給於民𨿽輕重厚薄載諸令然有力之豪與無知而防悖者往往自縱於禮法之外民旣竭力以應之矣而又有賦稅之供徴斂之撓至其仰事俯育樂生送死宗族鄕黨慶弔饋遺之酬應蓋鮮有能自遂者此其情之易知者也故夫二郡必得賢守而治之仁足以惠民義足以應事禮足以待君子智足以馭小人然後能不愆於度民庻乎其遂矣今南雄以缺守聞上命大臣舉賢而任之工科給事中李景升適考績在吏部眾謂莫宜於景升卽列名薦之上卽以爲南雄知府景升南城人其在禁近旣九年凡大政令大設施慶賞之所加威刑之所及接於耳目者多矣況有春秋之學俊敏之才哉斂而施於一郡之間其惠民其應事其處君子小人之各盡其道蓋恢恢乎有餘矣民之得遂其情可必也然嘗聞之春秋者聖人褒善罰惡之書也君子讀之必勉其所褒之實而去其所以致罰者然後能以施諸人蓋聖人之道未有不先自治而能治人者也景升之才之學如此則今之賢守豈有過於景升哉同列之賢以贈行序屬予故序以送之

贈況知府序

蘇州知府況侯伯律之在位九年矣其守正其識眀其臨事敏而公彊者擾而馴之弱者則矜而撫焉一郡之人懷其徳畏其威無不敬且愛者賦稅力役科徴調發惟侯令皆歡趍之無敢後是以功立而名顯論者以爲前之爲太守者莫能加也旣滿赴北京郡人挽而畱之不能得倀倀焉如失怙恃訴於監察禦史者凡二萬餘人請必畱侯以慰民望禦史以聞上恱而從之吏部言其績最當陞職正三品上重違民志俾食三品祿而還之蘇州蘇州之人之在京師者無貴賤愚良皆大喜曰侯之歸民之幸也夫天生斯民必立君以治之君不能以獨治必任牧守以治焉故夫守者民命所系也君子之欲行道以澤民多樂爲之蓋其職於民爲近凡民有不得其所皆易逹於已已欲加惠於民亦易以逹焉非若廟堂之髙邈乎其不可及也漢世循吏於郡守最稱黃霸千有餘年人之誦之不衰當時居廟堂者非一人然多冺滅而無聞其名績如霸之久而不忘者蓋少豈非實徳之在人者有所不及歟由是論之廟堂之與列郡不足異也顧所立何如耳今況侯所立已偉矣或以比黃霸予以爲二郡之俗旣殊事之繁簡亦異而其治皆卓然出儕輩不必要其盡同然況侯之重臨與霸則同也人之敬愛服從已久矣其治效當又勝於昔況侯終惠其民而不渝乎初則名績之傳於後世亦豈有已哉蘇之仕者旣喜侯之歸又以爲侯當大用因民之乞畱而遂尼之慮或有不慊焉相率求予文以贈行予故爲言如此以致其意云

贈王給事中序

給事中秦官也以其有事於殿中故曰給事中自漢以來皆以名儒國戚處之𨿽員之多少品秩之髙下或不同而居要地執事樞則同也我國家旣設六部以總天下之政於是而置六科給事中以司其出納凡命令之宣布內外之奏請或有違戾欺蔽者皆審覆而駁正之其任至重也非恭愼眀敏者莫能稱是以有司之選授必以賢而多於教官焉取之蓋以學聖賢之道能愼修於已而盡心於所事故也寜陽王賢字惟善嘗以詩經領鄕薦得鄢陵訓導而於翰林檢討許彬道中爲姻家今年考績來京師予自道中所識之察其言行蓋恂恂儒者也防給事中缺吏部方擇人得惟善奏授戶科給事中人皆爲惟善榮之予視其意蓋益謙其言益若不能於是而知惟善之能於其職也夫以學校之官一旦去卑位職華要爲天子所倚任據其勢又足以爲所欲爲自常情而觀有不快然喜且幸邪而惟善得之乃慊慊若不足此其志豈淺薄者可比哉其能愼修於已而盡心於所事可知矣彼侈然而自放者烏足論也夫自公卿大夫以至牛羊倉廩百司之執事其位𨿽異然愼則榮不愼則辱古今無以異也況乎職親地禁之臣乎則予於惟善安得不深嘉之哉孔子曰以約失之者鮮矣惟善日篤不渝則豈獨舉斯職而已其進於福祿榮名將未艾也惟善之友刑科給事中貫銓等皆嘉惟善而欲其進於逺大也相率求予文爲贈予故書此以贈之

永嘉集序

永嘉集者張先生則眀所著也先生始家平陽自少研窮經史欲以見於世元末遊學至姑蘇以兵亂道梗遂家常熟常熟學者爭師之舉爲州學訓導未幾轉淮安路學教授天下大亂乃棄官歸日與諸生講聖賢之道大肆力於文章國朝受命四海寜一洪武庚戌始設科取士先生領鄕薦在髙等防試禮部而朝廷急於用人遣使者賫勅命至家授膚施知縣時兵荒之後閭裏蕭然先生招輯流亡勸課農桑撫循勞來出於至誠由是邑以完復旣三年用績最陞臨江府同知有善政及人旣沒人猶思之事具前侍儀使廬陵周仲方所爲傳蓋先生學問眀正而操行淳潔故所立如此平生詩文甚多經亂不存其子規收拾於散軼之餘得若干篇皆姑蘇時所作旣彚次成帙因大理寺正嚴君志道求予序之予謂先生之學將以行之也不幸而不得行於是托於文章以自見使先生早遇聖明以所學施於用其功業有以及人則文章未必如是之美也自古賢人君子於文章事業往往患其難兼如漢賈誼董仲舒黃霸龔遂其人誠偉矣然皆不能兩得而先生兼有之豈非難哉先生之詩取法唐人皆淸逺有思致所謂古文必本於經傳其義正其辭確蓋鑿鑿乎有用之言也後之君子讀其文章而考其事業則先生之賢可知矣故爲序其首簡

崇恩堂詩序

兵科給事中李蕃彥實名其堂曰崇恩之堂士大夫皆歌詠之而以求予序蓋其父季賔累爲學官今典教單縣彥實由漢中府學訓導擢今官自謂父子受恩厚矣當圖報於無窮此堂所以名而詩所由作也昔仁宗皇帝在位時詔中外言得失彥實上章千言皆本於道切於政一時士大夫皆以爲難得由是遂進用於朝彥實之受知於上上之擢用彥實者誠所謂非常之遇也夫爲士者防而學之壯而行之然而言之而不見聴聴之而不見用者蓋多矣於是有沈鬱於下僚老棄於深山窮谷之間者此仕之所以難也若彥實者豈非幸哉況父子皆有位於時又豈非幸之大者哉宜其感恩而圖報也𨿽然君猶天也天之恩不可報不負其所以生斯可矣國家承平五六十年凡人之得遂其生長者皆上之恩也況於爲士大夫者哉又況防爵祿之榮者哉深恩大徳𨿽不能報然盡其職之當爲者而無愧焉則庻防少報萬一焉耳彥實名堂如此予知其爲有志者也故爲序其詩以俟

送參議饒君序

饒君晞字克明建昌之南城人其爲廣西參議久矣予未之識也而予友郭公緒嘗爲廣西按察僉事得代攺貴州間問廣西藩憲之賢者公緒爲予言克明寛厚簡靜謹於自持有卹下之心無慕外之意凡其所行必當於理與人交尢盡誠蓋久而不變廣西藩憲多賢者皆與之相好而克眀以同出於江西也其相好加焉予聞而心重之今年公緒克眀相繼皆以考績來京師予因得識焉聽其言察其行蓋信如前之所云者克明其誠賢於人者也予嘗謂夫布政司所以統治府州縣其下之爲吏民多矣惟有徳量之君子然後能從容馴擾懲其彊悍而撫其善柔使皆安於治化之中其或有事逮乎下則亦爲之審其緩急之宜制其輕重之節不撓之以私而待之以仁則人必樂於趍事而易以成功此君子之道也彼因淺薄之識施苛暴之政不循其常分惟溺於所欲束防馳驟以困其下人又自以爲能而莫之省顧斯人也往往見其初而已其能有終者鮮也克眀爲人如此非所謂君子者乎今之待藩憲大臣厚矣凡三年任職者皆賜之誥命滿九年則封贈其親而加秩焉克眀今已受賜矣於榮親加秩可待也亦循其前之所爲而又勉焉斯可矣譬若登山然循崖而上茍不己未有不造其極者特患其怠而止耳勉而不已眾之所望於克眀也宦成而怠克明豈爲是哉建昌士大夫之仕於朝者求予言贈其歸予故序其說如此以贈之

送李子貞序

宣徳四年三月永寜宣撫司儒學教授李亨子貞致仕歸元城其素相與厚者光祿卿郝君郁等求予文贈之其言曰子貞始爲大名府學弟子辛巳嵗饑民流太宗皇帝舉兵靖難擇有才能者以安撫之眾以子貞薦遂被命往凡安輯大名廣平順徳流民二萬餘口事畢復歸學於大名及太宗皇帝入正大統追憶前所任之人皆擢用之徴子貞至京師賜之楮幣而以爲教諭歷荏平利津二縣滿九年陞教授皆能以所學教諸生宣徳二年以事至京師防有事於交趾猶以子貞前所能者任之俾隨工部尙書黃公往撫民旣還憫其老不欲煩以政俾致仕而歸子貞履歷蓋如此予觀自古有志之人遇興隆之運莫不奮其才能以自效或馳騁於談說之間或奔走於戰鬭之頃及其事定也則必矜誇見所長以邀功名取爵位惟恐其或後子貞可謂遇矣其所成立豈不足以當一城一邑之功哉而乃恬然退處若未嘗有所爲者及其被徴而來亦泊然自足隨其命之所得而安於一教官至其逺外而歸又能知止足之分而曠然以休致爲樂此豈躁進嗜利者可比哉子貞其賢於人者也然予聞之古之君子致仕而歸朝夕坐裏門以教鄕人子弟使事親必孝事長必敬治家必儉以勤持身必守禮而畏法其他言行皆一本於理則一鄕之風俗淳人才美矣是以孔子貴乎魯有君子也子貞之歸其尙務乎此相與共樂太平之世而歌詠仁聖之徳澤豈不美哉故爲序以贈之

送劉守良歸省序

禾川劉守良爲太學生三年援例謁告歸其鄕蓋守良有母在堂𨿽老而康彊不衰守良念定省之曠而音問之稀闊也於是告歸省焉與之處者嘉其志皆作詩送之而求予序予謂國家之待士厚矣內而京師外而府州縣皆立學其學於外者業成則貢入太學而教之旣三年則又有歸省之令焉豈非以爲教之以仁義將使措之天下以漸摩斯民然而遺其親則其本有不立矣是以著於令如此待士之意豈不誠厚矣哉昔者唐太宗之世大興學校增廣生員可謂盛矣然其所以教者誦習先王之遺言而已仁義之實蓋未之聞也迨陽城爲司業慨然有省親之問於是諸生始歸養其親則前乎此者可知矣及其後也卓然能有立者何蕃而已耳教之可以不豫哉我國家待士旣厚士之所以自待亦當何如其至也王子墊問孟子曰士何事曰尙志曰何謂尙志曰仁義而已矣仁義者大人之事也士未得大人之位而所居所由必在於仁義則大人之事備矣今太學諸生皆將有公卿大夫之任其亦加意於仁義也哉仁義之實始於事親從兄推而極之至於不可勝用堯舜之道不過如此守良禾川之賢者而予同郡人也故相與期而勉焉今之省親者多自恃以逞其私而皆悖於仁義此則小人之尢者非大人之事士之所當務也而其後之所立亦可知矣予知守良不爲是也聊因序其詩而道之

送樊給事中詩序

國家采山澤之利以資用旣以內臣領之尢必擇近臣之賢者往蒞焉所以撫綏其人而加之徳也其意厚矣戶科給事中樊君伯炯之蒞雲南銀塲也凡受役於其所者勞佚必以節飲食必以時居處必有所庇疾痛病苦必有醫藥而無失所者蓋能推上之徳以及人是以人親愛之樂於趍事而克有成功斯其所謂賢也今年歸奏事京師少長不忍其去至於泣下當路者知其賢言於上俾再往焉伯炯不能辭也將行春坊諭徳周君崇述與夫凡厚伯炯者皆作詩送之而俾予序予謂天下之事以人而興茍得其人則事之至難者皆易爲之不然事未可興而僨敗及焉是何也豈非持已當以誠而待人當以恕故邪彼詭欺存於內狠戾行於外而欲人之亹亹忘倦以從吾所欲爲蓋難矣是故有爲之君子其所以處者誠不茍也傳曰至誠而不動者未之有也又曰有一言而可以終身行之者其恕乎由是觀之則凡臨事而僨敗治人而人不從者皆悖乎此而以詭欺狠戾之私行之也聖賢之言萬世不可易矣伯炯世居進賢北山其先世皆有徳義伯炯與兄伯靜相繼舉進士有名其受於父兄師友者皆此道也故所立如此雲南之人旣賴之矣今再往也其益篤乎此而已盡已之心而體人之心施之各當而行之無倦則人之樂從其功當倍於昔𨿽然此特小試者耳他日居大位臨大事率是而不變則又將有大此者焉予與伯靜同年而知伯炯爲深故以是序其詩亦伯炯之所樂聞也歟

送陳教授詩序

國家建學育才以開文眀之運於今七十餘年公卿大夫百執事之選皆由是出也歷嵗滋久居學校者或非其人而教法有忘其舊者矣聖天子在位厲精爲治修舉舊章以爲學校治之本也詔有司擇諸生而去其無良者愼簡師儒以教之兾得眞才實學之士以興太平於是天下曉然知上意所在而必夫教之成予嘗論之天之降才於人固將使有爲也而人亦當自勉以徇之不然爲棄天故古之人有力於爲學貧者至燃薪聚螢防虀畫粥勤苦而不厭卒有以名世而傳後此豈上之人所使哉以爲天之所畀者不可棄也故如是今餼廩以養之堂宇以居之賜之書籍與之儒師榮其身復其家使得專意於學以徇夫天之所畀者而兾一用焉宜其學行有加於古人矣然而偸惰茍且役役於末務其能愜乎人心者誠寡是不惟棄天實有負乎上之所待者矣抑豈獨弟子之過哉師道之不立使然也今幸遇聖眀振起而作新之得人之盛復於是見矣泰和陳先生公餘端厚而該通與予爲世姻而又與同年生相好莫逆也其始爲髙安溧陽訓導又教諭棗陽皆能以師道自任其成就學者蓋多矣今陞爲臺州教授臺州文獻之邦也其爲弟子者必良而公餘爲之師又良上下相得而教道有成可知矣予嘗嘆夫世之爲師弟子如前所云者人多以爲厲已不予愛予不爲易也今公餘之去臺州復相與道之公餘誠善教諸生願學尙益思夫天之所畀上之所待者而益盡心焉豈不尢良也哉諸生賦菁莪之詩予願歌棫朴以和焉公餘將行自學士以下皆賦詩送之而予則書其說以爲序公餘其亦以爲然乎哉

送劉訓導詩序

泰和劉經字順常今祥符教諭順先之弟也順先初與予遊鄕校被薦試禮部得分教太平開封二學又陞教祥符順先經學旣明而懇懇善敎諸生賴以有成者多矣順常往來省其兄新鄭之縣大夫知順常學行遂舉以爲縣學訓導送之吏部比其類以聞上命六部都察院及翰林六科近侍之臣羣試於禁中順常文在髙等遂授職以去予與順先相善於順常之行有不能已於言夫訓導之位誠卑矣然非牛羊倉廩之職可比也蓋天下之治本於人而人之所以成其才由於師譬之爲方圓平直必以規矩凖繩規矩凖繩不極其法之良而以爲方圓平直將不勝其謬矣師者賢才之規矩凖繩也其任豈不重哉國家建學育才以圖治其得人嘗盛矣於其久也不能無獘聖天子在位振起而作新之嚴擇諸生而去其無良者愼簡師儒以教焉誠以師者才之所由成也故昔之舉訓導者試於翰林則已矣今至以逹官近臣羣試之羣試之者示重之也順常於此時而居師儒之位可不思自重乎言而非禮非所以自重也行而非義非所以自重也身旣不能以禮義自重則爲弟子者將何所取法而爲才哉誦憶前輩之陳言𨿽若愈於已者將以興道致治則難矣勉哉順常其務以師道自重而有以副愼簡之意則善也順常之去士大夫知其兄弟者皆作詩送之予則書所欲言以爲序順常過祥符尙諗諸其兄以爲何如也

送羅賔畿詩序

泰和羅賔畿今少傅兵部尙書兼華蓋殿大學士楊先生之母弟也先生在朝廷賔畿不見者蓋久今年來省侍於北京畱月矣將復歸泰和知賔畿者皆作詩贈行謂予同邑最相知宜爲序賔畿宋荏平主簿伯受之後伯受在當時以孝顯至賓畿之尊府子理先生仕至徳安府同知其文學儀範至今爲學者所稱慕賓畿端謹而儉勤能安於其分無外慕之意凡所以供給朝夕寒暑冠婚賓祭之用皆以精力自致其在鄕裏恂恂然審理而後言度義而後動一時豪邁之人嚚然而訟雜然而趍者賓畿不與也予嘗謂賓畿家世之舊父兄之貴勢他人不能及也不以此馳騁當世而乃退然若無能者其不及者反挾以自髙傲然不知分之當守蹈借長者轥轢善柔甚者淩駕有司以逞其所欲此其故何哉蓋禮義防恥之教行則詭欺薄惡之習廢其不然者反是則此之所以亷而約而彼之蕩而肆者無怪其然也賓畿可謂賢於人而無愧於父兄矣要在勉其終而已賓畿之友彭君晚成者予表叔也其家衣冠之盛鄕族亦罕比亦能安於其分其循理服義勤儉以自足亷退而不茍皆賓畿同由是相與爲莫逆予深敬此二人故因序其詩而牽聨書之使人知賓畿之能賢於人𨿽夲於父兄朋友亦有助焉賓畿歸見予諸子幸有以教之且以予言使之法也詩凡若干首皆系於下方云

姓源珠璣序

姓源珠璣江陰楊信民所著也信民博洽多聞嘗爲日照知縣太宗皇帝在位時修永樂大典徴天下文學之士集館閣信民與焉因得觀中祕書其所見益廣旣老而歸乃於暇日輯錄前人行事之迹得二千餘條各附於其姓而以音韻統之又分類八十一別著目錄使欲觀者得因是而求焉其嘉惠學者之意厚矣縣之賢者徐爲鋟梓以傳將使窮鄕下邑之士病於無書者得是而觀之亦足以資其見聞發其志趣其意豈不尢厚矣乎因其侄兵部郎中持以求予序夫人之生莫不皆有才有才固將以有爲也故自生民以來至於今其行事之迹見於天下而載於經傳史記百家之書蓋浩瀚如煙海欲防而知之豈不難哉必有博雅之士徧采而類記之然後得以一覽而無餘然天下之事無窮而天下之理則一彼事之善者皆理之所是也事之惡者皆理之所非也徧采而類記之固可以觀矣然不眀天下之理則無以深燭其是非於夫善之可法惡之可戒者或至於迷謬而失正故曰理者制事之本也信民之爲是書𨿽不能盡前人之事亦不可謂少矣其意豈徒以資人之聞見哉亦將以爲法戒也人將以爲法戒要在愼擇之而已愼擇之而不失非深眀天下之理不能也果深眀天下之理斯足以泛應曲當於前人行事之迹𨿽或不能盡知奚慊哉故予爲序其書如此亦厚於學者之意也

贈劉侍講詩序

侍講劉君永淸字汝弼官翰林者二十餘年矣其爲人端厚而周愼介直而防通其言行必循理而蹈義凡與之遊者莫不重之以爲汝弼之賢固宜在天子左右然今之豪傑類以儒爲迂使汝弼得任政以展其素蘊其功業當不在人後可使久居文墨間邪防有詔求賢予卽上章薦之時汝弼已爲修撰九年僅得陞一階爲侍講其他所舉者皆不次而陞人皆爲汝弼惜之而汝弼自若也予則私嘆曰以汝弼之賢循次而陞已當在侍講之列而何待於舉哉而予乃彊舉之然不知有司果觀於舉者乎抑觀於所舉者乎若觀於舉者則予之謬乃所以累汝弼也誠以所舉者觀之則吾汝弼之才行豈可少哉若果以爲迂也則今之郎官禦史者多擢自進士均之爲進士也豈爲彼者獨不迂而爲此者乃迂邪必不然矣其以汝弼不可以去侍近故邪汝弼之當重任遲速自有命邪況侍講之職非在外之崇秩可比然則汝弼之澹然自若者固知命自重之君子矣而予乃云云豈非淺哉於是而愧其言今年汝弼自念去墳墓久矣乃援例得歸省予輩相與飲餞於朝集之舍而作詩以送之因復自念汝弼長予嵗其髮旣頒白矣今去鄕久而歸鄕人之愛汝弼者豈能盡知侍講之貴且重哉蓋必有深惜之而同予之所嘆者故書其說以爲序所以曉其鄕人使知汝弼之賢乃在此也詩凡十二首皆系於下方云

序飛仙圖

右飛仙圖相傳爲郭忠恕畫連江令劉君仲戩所藏也忠恕業儒而遊於藝善畫樓觀木石皆極精妙今觀此圖室屋制度人物意態逶迆曲折參差起伏橫縱隠顯蓋曲盡其趣時所謂神仙者超然髙舉於空蒙寥廓中其气韻如此信非忠恕不能作也世言忠恕師闗仝然仝於山水爲最勝人物非其所長每求胡翼爲作之蓋翼之畫於人物車馬樓防山水備極其妙忠恕所到其亦有得於翼也與忠恕髙邁絕俗性𨿽喜畫然不茍爲人作意所欲爲卽欣然命筆姿態橫生蓋取自適而已此亦其所自適者歟最嗜酒岐下富人子每飲以醇酎因致匹素求畫忠恕爲作童子放紙鳶引綫丈滿其匹富人子以爲戲已絕之不知一筆數丈直而不撓正其妙處非拙工所能也嘗聞宋戚文秀作淸濟灌河圖一筆五丈貫其中又常州佛寺壁有徐友畫水亦名淸濟灌河其中一筆至四十丈筆法如此自昔以爲難惜富人子不知此也予嘗謂書與畫同皆須人品髙故有仙風道骨者則超詣不凡忠恕是也初宋太宗徴至京師命館內侍竇神興捨忠恕美須髯一日忽盡去之神興問故答曰聊以效顰神興大怒坐縱酒肆言貶登州至臨淸謂送者曰吾逝矣掊道旁土爲小穴以面俯窺而卒人謂其尸解啟棺攺惟衣履在焉果然宜其畫之不可及也豈必得於師而後然哉仲戩求予一言以啟士大夫之賦詠故爲著其說以弁諸首云

贈吳助教序

伯昻名顒長洲人其始爲縣教諭以績最當陞教授今皇帝初正位東宮妙柬宮臣職輔導伯昂遂被選拔爲右春坊右司諌時予備員侍近亦防恩進右春坊右庻子兼翰林侍讀學士遂與伯昂爲同僚日侍上臨政及進講經史伯昂皆克盡心思不忝其職閒暇退坐春坊皆於於然以徳義相上其意气無間也及上登大寶凡宮臣之有兼職者皆仍舊其餘則以次陞遷於是伯昂得助教國子之南京一時僚友皆東西散去不復相聚如曩時予心固有不能釋然者然獨爲伯昂喜之蓋司諌𨿽淸切而助教實崇重何者道之所系也天下之士萃於大學辟集羣材於班郢之門𨿽無不可用者然方員平直豈能盡中法度哉防以規矩凖繩揆量而礱斵之然後棟梁榱桷長短小大無不適於用是豈一人所能哉眾工之力也故太學之士所以成其徳逹其才者祭酒司業總之而分教者實任焉及其教旣成其人皆宜於公卿大夫百執事之選其道之行卽師道行也豈不甚重矣乎故予爲伯昂喜之然伯昂豈但可以任教事而已昔昌黎韓子嘗爲助教博士矣其後爲京尹爲侍郎其文章徳業赫然爲斯文之光伯昂尙將有遇哉伯昂再考績來北京將謁告省墓歸長洲今洗馬藺先生等皆舊爲同僚屬予文贈之予故爲道舊如此且以致予期望之意也

贈伍縣丞序

崇岡名鳯永丰人其始被薦爲丞於江陵以憂去服除攺海陽刑部主事陳蚪淵潛重鄕邑之誼請予文贈之予謂崇岡嘗爲丞矣於丞之職宜無不知者而何待於予言然念與崇岡居同郡崇岡茍有善及人人將稱之如孔子之於子賤則凡同郡者庻乎有耀矣予何可愛一言況重之以淵潛之請乎夫丞佐令者也得百里之地而治之豈止出賦稅力役以供公上哉養民其本也曷爲養之寒使有衣饑使有食勞役則使之安窮苦困抑則使之得其所如是而已矣民旣有養又從而教之孝弟之心生禮義之俗成則所以供公上者有不待勸督而能此令丞之職也古之君子以父母視之蓋惟有子民之心然後能深體其情而施其所宜施茍深體其情而施其所宜施民其有失所者乎民無失所者有不愛戴之如父母者乎愛戴之如父母矣於其所令有不誠服而恱從者乎故凡爲縣者患無父母之心焉耳茍存是心則其效有必致矣然而反乎此者有矣酷刑暴斂以逞其私辟之以狼將羊此豈朝廷命官養民之意與爲民父母之道哉民之遇此亦可慨其不幸矣崇岡永丰故家所謂有子民之心者也而海陽潮州屬邑有昌黎韓子之遺風故其民知學而易治以崇岡之所存而臨易治之民其效必有如予前之所云而無若予之所嘆者崇岡尙勉之予庻防誠有耀也遂書以爲贈其行

送楊修撰致仕序

建安楊先生壽夫以春秋之學有名於四方久矣其始爲建安縣學訓導滿九年當去諸生乞畱之遂陞爲建安教諭以內艱服闋之京師諸生又恐失之則又乞畱得仍爲教諭受其指教以有成者蓋多矣今少師廬陵楊公雅知先生嘗曰是宜在館閣備顧問任纂述其可以久居外哉宣徳七年言於上徴拜翰林編修敬恭朝夕以舉其職凡有所爲皆愜人心允眾望及修宣廟實錄考據詳明義精而詞確同輩皆推譲之書成受白金文綺之賜超拜翰林修譔而先生年已七十矣卽上章乞致仕自師保而下皆惜其去彊畱之先生曰吾年至當去老而貪得聖人之所戒也上亦嘉其志許焉於是忻然束書就道凡與先生厚者皆祖餞東門外獨予以病不果行則私竊嘆曰君子之學固欲仕以行之然而古之大賢蓋有擯而不仕者幸而仕矣又有齟齬不得以行其道者仕而得行道矣其能進退以義而無愧者蓋少也先生遭遇聖明向用儒術元老大臣孜孜以進賢爲務是以身顯而道行身顯道行而能知止足之分不悖聖人之戒此先生之所以髙也豈常情可及哉𨿽然先生之年財七十其去伏生尙逺也今致仕而歸鄕之俊秀得先生爲之師祛其蔽而勉其不逮學成行修皆足以爲世用其道行卽先生之道行矣予旣喜先生之歸而又喜建安之士之可以有成也先生門人吏部郎中張珂鳴玉聞而善焉請書以爲贈故書之先生其必有取於予言矣

新諭西田習氏族譜序

新諭於唐屬袁州白梅習氏相傳爲晉習鑿齒之後蓋其裏有鑿齒祠分宜之棗木山有鑿齒墓墓去白梅十餘里萬載書堂山乃鑿齒授徒處舊有書堂後因以爲祠其迹可考如此見石門梁先生譜序中鑿齒本防陽人以博學洽聞名重海內嘗爲桓溫從事出守滎陽旣而以足疾廢符堅陷防陽喜得鑿齒載之去俄以疾放歸其居於袁者不知自何時豈樂於去秦而防陽陷爲異域是以引避而居於此邪然歸不久而卒今有其墓當是此時來居而史不及載白梅之族爲其後裔無疑今居西田者則宋宣和間析自白梅者也詩書相傳久而益盛表然爲鄕邑之望洪武中均謙處士湣舊譜之不傳也乃旁稽博考作譜以示後至今六十餘年子孫日蕃翰林侍讀嘉言重修之而請予爲序自古受姓命氏皆有爵者之子孫其傳之久近視其徳本深則末茂源逺則流長理固然也鑿齒初見重於桓溫然知溫有異志每陰抑之由是忤意而出其持心之正執徳之固君子哉若人是足以開善慶之源況詩書之澤又足以充益而引長之習氏之子孫安得不久且盛哉譜所以收族而仁義之道行焉仁以篤其恩義以正其分秩然尊卑疏戚之倫藹然孝弟敬愛之施惟讀書知道者能之習氏子孫而欲紹續於旣往流衍於方來其必以讀書爲本乎如是則𨿽百世有耀也

贈劉通判序

劉鐔至剛懷寜人初由邑庠生升太學選入中書書武臣誥命以勤愼著名旣三年當得官時有言往嵗細民有轉徙他邑久而不歸者請設官專撫之使無失所大臣奏用其言於是至剛得辰州通判至剛在邑庠時予往來過懷寧識焉自謂其先居番昜淸塘裏與予皆江西人故特厚予而予亦甚重之及是行也可無一言以爲贈邪夫懷土者人之常情蓋墳墓之藏親戚之依田廬之資皆其所戀慕而不可棄者非甚不得已孰忍捨而去哉今捨而去之其不得已可知也朝廷之於民厚矣知其饑則發倉廩慮其勞則省力役閔其觸法也則寛刑憐其逋賦也則罷徴去獘興利蓋惓惓焉眞所謂如天之仁也然人猶輕去其鄕豈無故哉有司以宣上徳安下民爲職而使之如此無乃於道有未盡邪今之守令皆舉賢而任之宜有能勞來安定之者而又有以命至剛輩此天子篤意於民也至剛之去與今在位之賢深思而熟講之推明朝廷之徳意盡舉其所以利民者而行之以誠持之以敬民之歸之將不待勸而自來矣詩所謂民之父母在乎好民之所好惡民之所惡好其所好而與之惡其所惡而去之父母愛子之道然也如是民亦愛之如父母安有捨去而不顧者哉予知其效有必至矣故以是贈行至剛勿視予言爲迂也

翰墨林詩序

宣宗皇帝在位時永嘉謝君庭循以善畫侍左右最防恩寵官至錦衣千戶庭循通儒書喜吟詩端厚淸愼每退然自處未嘗以色驕人而亦不妄與人接上益愛之萬防之暇娛情寫物或發於吟詠則用以賜焉云章日華光彩煥耀庭循寶之尊閣於書室之中而所蓄晉唐以來法書名畫皆在燕閒之際焚香而閱焉儼乎天容之在上王謝荊闗輩之風神气韻亦恍然其相接也庭循心獨樂此蓋不知金玉之爲貴山海之藏之爲富因名其室曰米家船少師廬陵楊公以翰墨林易之而爲之記京師士大夫皆爲賦詩庭循乃以序屬予昔之君子蓋有寓意於書畫者矣而龍章奎畫未之有得也幸而有得矣而於古今名筆或不能蓄而有也蓋人之所好不可得兼豈淸玩之適亦造物者之所靳邪庭循遭遇聖明旣受非常之賜而其所蓄之妙且富又如此𨿽造物者獨厚於庭循亦自有以致之則謂之翰墨林而賦詠於諸公豈過哉或謂宸翰之重而使眾人得厠焉無乃非其倫邪予謂林非一木之所成也文梓之良特立於霄漢之表而杉松檜栢同受气以生者皆附焉然後蔚然而成林秀色可以悅目淸聲可以娛耳陰之茂密可以解煩燠而暢郁堙小大之材隨取各足豈以比附之繁爲嫌哉楊公名之庭循樂而玩之意蓋謂是也因書以弁其首

贈李知縣致仕詩序

永樂壬辰予同考禮部防試士凡易捲皆屬予得三衢李庠宏文而進之遂成進士以去而予未識也久之宏文自淸流知縣來京師始一見臒然儒者也聽其言察其行蓋所謂安靜之吏悃愊無華者予重之今年宏文乃以老病乞致仕其年蓋六十矣翰林編修賴世隆淸流人也過予道其善而惜其去曰李侯之爲令勤於學問精於吏事尢敬禮師儒作興學校學宮縣廨皆久燬侯次第復新之暇則與賓客娛意山水之間而發於吟詠時生方讀書於家未有仕進意所以奬勵成就而至於此者侯之力也今以老病去侯之志得矣而吾縣人蓋有不能釋然者況生也邪於是求諸公之詩以贈行願得先生一言弁諸首則其歸有光矣予縻於職務不暇作而世隆求不已念今朝廷淸明恩意孚洽閭裏之人皆安於無事此易所謂泰也賢才彚徵皆思效用於當時蓋以爲於食有福故有老而猶奮病而猶力者宏文年未甚髙病未甚害而決然引去以求免於曠官之譏竊祿之嫌豈不賢於人逺哉昔希夷欲援錢若水使學仙而麻衣道者以爲不可曰此急流勇退人也其後若水官至樞密年四十二卽致仕去然則急流勇退之人蓋神仙之次者也宏文豈若人也歟予年及六十耳目筋力皆不迨前時其始也進宏文今又作文以贈其去然猶貪戀聖明瘝官茍祿視宏文寜不愧邪故因序其詩而自訟焉

送王主事詩序

刑部主事吉水王佐功載以勤愼著聞於士大夫久矣朝廷推恩封其父爲刑部主事母亦封爲太安人皆賜之勅命功載念去親之久也乃請告歸省焉同列之賢皆作詩贈行而請予序之予與功載居同郡而泰和與吉水相邇也然予來北京又十五年每欲一歸而縻於職務輒不果故於人之歸省也心切慕焉而亦不能不慊於內又安能爲言以贈之況功載同郡之人其槪於予心爲尢切則將何辭以塞請哉𨿽然諸公之詩於祖離道舊之情備矣所以侈上賜而榮其親者亦至矣而其意亦有在於言語之外者是宜見於予文則予𨿽欲嘿可已邪夫君子之仕固將以爲親榮而非善於其職不得也然善於其職亦分之當然而已豈足異哉今旣貴其身而又顯其親及往省也則又必賜賚而遣之上之恩極隆矣盡已當然之分而獲乎隆然之施其可但已邪且君子之志固欲其道之大行不以小成自足也彼以小成自足而用其所得者以爲父母榮衣服之美輿馬之華意气之雄髙赫然驚駭乎閭巷而於敬長慈幼睦族善鄰之行或闕焉又其甚至有不可勝言者而君子鄙之上之所施豈以爲是哉如是而果可以爲父母榮哉功載讀書學聖賢之道必深明乎此不以小成自足而兾其道之大行以顯於其親蓋其志也而亦諸公期待之意也予旣同郡而相愛加厚焉故發其意以爲贈行詩序

凝翠樓詩序

松江殷志學居北京之澄淸坊適當通衢廣市之中凡尊官貴人騶呼出入相屬而往來富啇巨賈挾貲以貿鬻者足相躡於路丰堂邃館長筵廣席歡笑之嘩相聞也其車馬之盛裘服之麗意气之雄髙與夫川陸所產百貨之珍飲食玩好諸物之奇燕姬趙女聲音容色之姝妙茍可以目爽口而蕩惑乎心意者無不有也故凡聚廬托處者往往隨俗變化以自陷於物欲之途而失其天理之正予見亦多矣志學則異乎是於前之所云者皆不以動心而獨好山厭闤闠之隔閡崇墉峻宇之蔽障不足以見山也乃作樓居巋然出於羣屋之上於是京師西北諸山飛碧浮黛可盡攬而得之志學日與客登而燕焉其心甚樂也吏部郎中程南云題其榜曰凝翠之樓士大夫又爲之賦詩而請予序夫山隱者之所好也故好山者必逺於城市而自托於郊野之外寂寞之濱然後能盡夫登臨覧觀之樂古之人皆然也志學有好山之心而縻於官府不能一日去城市乃因髙而盡得之其智力之所營足以遂其心之所好賢於常情逺哉予往年居金城坊於觀山爲便一時名公多比屋以居而亦皆同其好公事之暇或開軒以望或出城以遊自謂兼有此樂世莫能及者旣而皆東徙於營職爲便也而弗便於山諸公善畫者多托之毫素以足予所欲然寅而出酉而歸亦罕得自適焉於志學凝翠之樓不能不慊然也孔子曰仁者樂山以其安於義理不爲外物之所移有似乎山故好之今予𨿽逺於山而心則不敢忘是也志學亦同然乎哉予與志學鄰也有暇當一登斯樓而爲志學賦之

蕭順承恕字序

蕭順承恕少傅楊先生之壻也今年省侍來北京而以名字之義請於予曰願有教也夫順者不逆也和也惟不逆故和此之謂順順而字曰承恕蓋承以奉爲義恕者推已及人之謂也於恕而能奉以周旋凡見於事者無往而不恕則其所行亦無有不順矣昔者子貢學於夫子問可以終身行之者夫子以恕告之然則恕之一言君子不可一日違者也先儒謂學如心爲恕蓋推已以及人使其人之心皆如已之心是乃恕之事也子之父師以是命也蓋以君子待子矣夫爲君子者莫不有所欲有所惡足其衣食安其居處而得以孝親弟長慈幼其所欲也饑寒之相仍勞苦之不勝加之以非禮臨之以非義其所惡也推已之心以度乎人心知其有同然者則施其所欲而去其所惡必使無不遂焉此禮所謂逹順大學所謂絜矩也豈但可以齊其家哉治國平天下皆此道也今之人蓋有異乎此者矣專於爲已而忽於爲人凡人之貲產所以爲養生送死者皆其所欲也而已則奪之饑寒勞苦暴橫之侵加皆其所惡也而已則施之已以逆施人以逆應於是有禍其身敗其家者此小人之行不恕之效也嗟乎承恕子之父師以君子待子子可不以君子待其身哉然人有失其義而以寛假爲恕者由是已有過而昧於自責謂之恕已人有過而薄於責人謂之恕人猶可也恕已而稔惡焉而欲免於禍敗不可得也予欲承恕常求已之過而治之使其心光明正大而能公以及人則將爲古之君子無愧矣承恕勉之

送許舍人序

昔太宗皇帝卽位之初銳意文學之事旣擇士俾進學矣又徴天下能書者集館閣盡出古人名帖使學之期必與之並而許君鳴鶴在焉許君少學王右軍俊逸不羣由是復大進上每以暇日閱試賞勸之許君必占髙等予時亦在進學者之列日與許君同往來君性素剛介不茍合遇人之善者卽懽然相親見不善者輒靣斥其所爲以故人亦憚之而最與予爲莫逆君又能詩得唐人家法皆淸逺有思致人之求者相續也君旣爲中書舍人詔從諸學士直翰林夙夜不懈凡制勅之尢密者皆預執筆退則澹然若罔聞知未嘗漏其所爲其祗愼如此故任職益久而人益以爲賢今天子在位之二年許君自省墓復就官頃之有足疾不能朝更數醫弗效乃具以聞上憫之俾歸治於鄕疾已則復任焉將行士大夫皆賦詩以贈道其離別之情而美其閒曠之樂嗟夫予知許君蓋有不樂也君自始逹至於今祗事三聖將三十年恩遇之隆他莫能及蓋將終身以圖報今以疾去非其志也古之賢者感一飯而必償況乎許君篤於君臣之義而豈忍須防忘哉離別之情則信有矣閒曠之樂不樂也𨿽然君子之圖報或以力或以言許君𨿽弗良於行手固能書口固能言也今天下太平民物阜殷和气充而頌聲作以其接於見聞者詠歌而謹書之俟觀風者得之以獻於天子而列於樂官後世得以考見治道之盛是亦所以爲報也予家泰和距吉水不二百里而予之去墳墓亦久矣玆將請而歸省焉歸則必過許君醉飽之餘取而歌詠之樂其在此乎倘許君之足瘳矣遂相與歸朝而終事焉而亦豈非幸哉故爲序其詩以俟

孝友堂詩序

翰林學士沈先生以孝友名其表侄何謙之堂而求侍讀李君時勉爲之記又求學士大夫歌詠之旣成捲矣而屬予序嗟夫先生其可謂愛人以徳之君子哉夫居室之掲名蓋古人銘器之義取其接於耳目之常而致警於朝夕之間以自益也然世之命名者或矜其所能或侈其所有或表其利逹以自快或托於閒曠以自髙能知務徳蓋鮮矣謙之父子世業醫其所濟也不少杏林橘井皆醫家美事也先生不以是名其堂而取謙之善於父母兄弟以爲名而寓其加勉之意非愛人以徳之君子哉夫孝友之道孩提之童知而能之然而壯夫有不能者私欲害之也私欲勝而天理防則其形於借耰取帚紾臂防墻之謬亦勢之所必至故古之爲教必自此始有子所謂君子務本本立而道生者此也予嘗觀之君陳張仲皆周之大賢其見於事業多矣而詩書乃以孝友稱焉非以孝友爲修身之本而修身爲齊家治國平天下之本歟本之不立而能推極其所至難矣此爲士者所當勉也謙之孝於親友於兄弟固有可稱者然因其所至而勉其所未至豈非先生期望之意哉抑予聞之孝友者仁之事而醫者仁之術也謙𨿽未逹以其施於父母兄弟者而推之使凡爲父母兄弟而有求於我者皆得盡其孝友之道是亦所以爲政矣推而極之君陳張仲可企而及也在乎勉之而已故因序其詩而道之

送文選郎中鄭公詩序

南城鄭公守中以其子文選郎中文實之貴亦封爲文選郎中文實旣謁告奉勅歸南城備其儀物以榮公者無不至公感上恩之厚復與文實偕至京師謝於闕下畱數月車駕行邊大敗敵人於塞外盡收其人畜以歸公又得從公卿百執事入賀抃舞呼萬嵗自公之來凡再入覲在廷之臣見公父子前後進趨衣冠偉然而謹於禮度莫不稱譽以爲榮公退而自喜曰吾幸生熙洽之世而膺名爵之隆父子之間顯榮至矣今之來也又得覩太平之盛而交一時之賢豪是足以盈吾志吾其歸哉吾黨之士得交公父子思欲久處以爲懽而遽有不可畱之嘆乃分題賦詩以贈行而俾予序其首予謂封贈之典𨿽朝廷舊章然三四十年以來其及於人蓋鮮仁宗皇帝廓天地之仁凡羣臣任職者皆推及其親然父子俱享其榮如鄭氏者尢鮮夫豈偶然者哉蓋天也天之所佑者善而已人惟有善積於已然後能獲乎天若公父子蓋善之積於已者也故其得於天如此非詩所謂求福不回者乎𨿽然予知公之所得者不止是也夫善人皆有之人能勉而行之斯亦可以得於天矣今公之歸鄕邑之人豈無歆動其心兾亦如公者而皆勉善焉是公之善有以成之也能成人之善斯其善也廣矣則天之佑之而進於福祿榮名有已哉詩所謂如川之方至有以副諸公作詩之意也必矣故因序其詩而道之

贈醫士王立善序

醫之爲術仁術也自炎帝而有藥至黃帝而有書迨啇伊尹而湯液之論始備繼是而作者皆聖人之徒也夫人囿於六气之中故不能無病病而無醫藥以濟之則夭枉而死者多矣聖人與天地同其心者也天地之生人仁也聖人使之全其生亦仁也然則爲此者其亦體夫聖人之心而已是以古之君子應人之求視其疾痛不啻在已察之用其誠治之盡其道於利有無不校也後之爲此者或異乎是假仁者之術以濟其不仁之心往往因病之緩急以要利若賈豎然不遂所欲輒棄去不復顧視人之危亡一不以屬意聖人垂世立教以濟萬民而斯人者獨以乘危徼利豈非賊仁者乎𨿽然此特鄙陋者之所爲耳若夫逹識之士則必以聖人爲心故予於京師有得焉予在翰林蓋久齒日向衰而病日加益每求名能醫者而治之凡與予處而免予於苦者皆能體聖人之心而厚於仁不爲利疚者也心甚重之以爲京師賢者之所聚其人當不止此今又得立善焉立善王氏山陰人世業醫而亦通儒書選入太醫院有能名今年兵科都給事徐君初家之病者凡數人他醫莫能愈乃求治於立善立善旦暮視甚勤投以良劑皆愈徐君酧以幣郤之至再曰吾豈爲利者哉徐君徳之不置乃因其同僚戴君弁求予言贈焉予未識立善而二君信厚人也其言當不誣則立善蓋逹識之士能體聖人之心而厚於人者矣聖人濟物之仁欲施之無窮使皆爲立善輩善推而行之人無不遂其生者則聖人之心得矣彼賊仁者果惡用是哉孔子謂醫者貴有恆心立善愼無變其初也予素樂道人善故爲贈言而不辭又推本於聖人如此所以示重立善且使其同志者見焉益知所愼重而賊仁者視之庻防或有瘳乎

送張教諭序

張先生日孜自休寧教諭考績來京師休寜諸生不忍其去相與言於徽州府請畱之府爲逹於吏部吏部按舊例不許畱攺授英徳教諭予始聞諸生乞畱心爲之喜今去英徳而予喜加焉蓋世之爲教官非若爲治之易於得人也必有以治其心淑其身而後人慕之然而偸者則依阿茍且以自容貪者則刻薄聚斂以自足於夫所以治其心淑其身者皆漠然不知務諸生不見其可法而慢易之心生於是有欲去之而不能及旣去而遂忘之者彼於其去而眷眷焉欲畱之非甚相敬不能也今休寜諸生皆願畱先生如此則先生之教可知矣故爲之喜也然君子之教常患施之不廣也豈專於一哉今去英徳移其所以教休寜者而施之使英徳諸生皆有以治其心淑其身而不爲庸人之歸豈非君子樂育之志哉故予益爲先生喜也先生通書經嘗受業蕭先生尙仁之門而先世亦嘗以儒業顯於宋其傳於家與得於師者富矣英徳之諸生予知其必有成也英徳韶屬邑唐相張九齡之鄕張公學聖賢之道其精忠大節足以照耀千古爲後輩者宜景仰而師法之他日仕於時誠無愧於張公亦足矣捨近而求逺非所謂善學也先生將行其嘗從受業者進士楊顥希章求予言贈之予故道予意如此旣以贈先生且以爲諸生勉也

荘子觀泉圖詩序

荘子觀泉圖者廬陵胡元旦氏之所藏也荘子防人嘗爲防漆園吏偃傲自放意不累於物其著書立言皆本於老子之道然大抵皆寓言也楚王聞其賢欲以爲相荘子取諭於犧牛卒不就其爲人如此而超然自得於山水之間蓋宜也夫水智者樂也荘子之智蓋有不可測者元旦玩此其亦有所慕者歟夫泉出於山平而流坎而止盈而復進滔滔汨汨不至於海不已順其勢之自然而已矣智者之於事隨其是非曲直輕重大小而應之不疾也不徐也不翕翕爲同不矯矯爲異也亦順其理之自然而已矣此所以爲大智也孟子曰所惡於智者爲其鑿也如智者若禹之行水而行其無事則智亦大矣此天下之名言也然用智而行水者蓋少矣荘子觀泉之意其然乎其不然乎予不能知也而予之所見者如此元旦智者也試相與言之而爲元旦賦詩者其亦有取於予言也乎姑書以爲荘子觀泉圖詩序

贈彭同府赴任序

廣南去北京萬餘里國朝爲置守倅一以中州之治治之蓋欲使其民皆習於禮義而安於衣食不以逺而薄之也予嘗自謂天之生人皆賦以常性𨿽其气稟或不齊然於父子之親夫婦之義長幼之序朋友之交蓋莫不同至於好逸而惡勞好生而惡死好給足而惡窮匱亦其心之所同也何逺邇之間哉天子知其然而慮有不能然者於是擇守倅而付之又慮不諳土俗也於其世族大家擇一人爲眾所望者俾通判一郡欲其同寅恊恭以施宜民之政而民皆獲其所同然者上之仁天之仁也爲守倅者豈須異道哉深體之力行之不以逺而怠焉大山長谷之中戴髮含齒之類皆欣欣然無不遂之欲則爲賢守倅無疑矣昔之任是者人孰不願爲賢然以地之遐逺而易其心志者蓋有也偃然自放不復知蹈仁義至於虐視其民若無與於己者天子明見萬里之外故鮮克有終者此常人之情而君子之所深嘅也彭俊士英故泰和儒家而與予家通婚婣其先嘗有顯者士英以明經領鄕薦遂入太學歷事兵部有能名天子用爲廣南府同知使之施仁以及民士英以詩書之冑膺科目之榮一蹵而躋五品之列其爲幸大矣予固以賢大夫期之敢以常人待之哉士英亦以古之賢者自期而以常人之事爲戒其福祿之進蓋未有窮也故爲序以贈其行

抑庵文後集卷十五

欽定四庫全書

抑庵文後集卷十六

明王直撰序

送藺知府赴永平序

永平北京畿內郡去京師五百里其所統州縣凡七壤地方千餘里爲之民者亦數萬自其他大郡論之未爲甚劇也然以近京師凡中貴人與夫達官顯宦常往來相接於其地又凡供輸力役有趣辦於一時者𨿽其民皆知趨事赴功無敢慢然得一賢守有亷公仁恕之徳者爲之經畫處置相其先後緩急之宜而爲擇利於其間則民將益喜而競勸於從事郡可以不勞而治矣乃今而得藺太守焉太守東萊人始爲禦史滿九年陞上林苑監正復爲工部郎中又九年陞河南知府以憂去服闋攺今官其所敭歷也久矣其施於政事也多矣蓋所謂老成精練之士也夫以久試之才而用於未甚劇之郡當如健翼之翔順風輕車之馳峻阪有不足以諭其快且易也然予嘗觀之前史所載循吏如公儀休子產以至黃霸龔遂之輩其事非有赫然駭人者而名至於今不衰此其故何也蓋曰奉法循理而已奉法循理非獨以治人要之自其身始茍自置其身於理法之外而欲其民之化服悅從理之所必無也子嘗與人論此事能然予言者少其不然者蓋多而其不然者亦未見其有卓然可觀之績也然則古人已試之效豈眞有不可行邪永平光祿卿郝公鄕郡求予文以贈太守故復相與言之庻幾復見其效其亦以爲然乎哉

送黃知縣復任序

金蘭黃氏永丰故家其從父彥淸先生嘗爲國子博士金蘭從學在京師學成試於有司不利永樂八年用薦舉得貴池典史貴池南京畿內縣最爲近地又當大江往來之途事號繁劇達官要人過其縣者相接也金蘭達於爲政而篤於愛民民戴之凡其所令皆恱從事不勞而治縣之長貳皆謙已仰成於是過其縣者莫不譽嘆以爲賢監察禦史孫曰良黃振皆謂位不稱其才交薦之今都禦史熊君元節爲廣西按察使時亦奏舉焉會金蘭考滿赴吏部縣人恐失之耆老百餘人詣闕乞畱仁宗皇帝嘉嘆陞爲知縣而還之其人其人益喜而從之聲譽益籍甚於戲金蘭可謂不負上之所任與下之所望矣夫令子民者也非止於供輸力役之事而已也然而供輸力役之事常有不治者何哉子民之道未至焉耳夫寒而使有衣饑而使有食均其勞佚節其冗費凡事有及之者皆爲之擇便焉子民之道也行之以誠持之以久則民信而應之有不如子之奉父母者乎何患事之不治哉詩曰豈弟君子民之父母盡其道而民不從理之所必無者也金蘭在貴池所以得民如此豈非若予之所云者乎若是則民旣信之矣今考績而歸誠率是道而不變則民之樂從事之易治尢有甚於前日也翰林諸公皆作詩贈其行編修孫曰恭持以求予序予素重金蘭故爲之序而書予之所存者重以勉之

贈周訓導序

周轅字侯車前周府奉祠是修先生之子也先生博學有文气和而行莊今沒二十餘年士大夫猶道之蓋溫然君子也侯車能傳其所學當路者薦之以爲江都縣訓導吏部比其類以聞上命六部都察院及翰林近侍之臣羣試於禁中侯車文在優等遂授職以去同邑之仕於朝者謂予宜贈以言嗟夫侯車去爲人師以其道教人宜不假於云云也而猶責言於予豈以予言可取哉則予之贈侯車可但以言相恱耶夫治天下本於人而人之所以成材由於師辟之防矩凖繩方圓平直之所由定也規矩凖繩不極其法之良而欲物之方圓平直可得乎故曰成已所以成物也聖人之道自人倫之大以至於日用事物之常莫不有則焉爲師者不徒相與講明其說必躬行以率之使皆有得於心則其發爲文辭者非虛言措之事業者皆實行矣然後爲教之成則師之任不爲已重乎任之重而可違道以自逸乎違道以自逸則爲之弟子者將何所法而爲才哉儒道之不振未必非此之由也今朝廷之待學校至矣去其弟子之無良者而嚴擇師以教之將一剗其舊習之獘而冀爲大賢君子之歸於斯時也師之所以教弟子之所以學者當何如用心哉此侯車所宜務也侯車端重謙愼學聖人之道其在鄕裏恂恂然未嘗有過舉今去爲人師其能修職可知也其教之成將爲之弟子者皆足以興道致治予當於他日見矣是修先生昔者於予有忘年之好故予不以眾人待侯車而贈之言若此其亦以爲迂乎哉

防和郭氏宗譜序

予防時則聞北門郭氏以儒名家舊矣慶守先生與予外大父歐陽府君同學於淸節書院官至登州府學教授慶宜先生則與予先考同以賢人君子應詔論治道官至湖州經歷二先生未之識也其後先考知瓊州湖州之子彥遷任推官爲同僚推官之兄彥鉉先生則爲縣學訓導予所從防者今以順徳教授致仕歸其未仕者曰彥思彥常彥思簡靜而無害彥常豁達而有才皆所謂傑然者也彥常之子公緒嘗同逰鄕校今爲貴州按察僉事其弟公承則自萬安訓導典教番禺皆與予深相知予父子之交郭氏三世矣其仕者皆能盡職而有譽於世處者亦能自立而無愧於其先何郭氏之多賢也予泰和之名家不少然爲子孫能不失其衣冠文物之盛後之來者又思繼續於無窮如郭氏者不多見也則其祖宗之所積可知矣郭氏系出宋兼山先生忠孝兼山之子衝晦處士雍居峽之長陽後徙嶽之臨湘四世孫匯字百川爲袁州司戶宋季避亂乃徙泰和之北門至公緒之子珦六世矣兼山受易伊川先生之門衝晦傳其所學父子之徳業著述表然見於後世其所以封殖郭氏者厚矣宜其振耀於今也是譜作於慶守先生而重修於公緒尊卑疏戚昭然甚明𨿽由此而百世可述也要在勉於善而已善者天之所與也郭本姬姓以國爲氏其先蓋出於周所以失其國者知善而不用知不善而不去也夫旣知之而不能決於取舎猶足以亡況於趨惡而忘善者乎然則郭氏子孫可不知所務哉聞善則必爲知惡則必去自日用之微以至倫誼之大無不善焉則天之佑之有窮哉公緒以此譜求予言予旣有世而欲其久且盛也故爲之序如此以勉其爲後者

贈賈給事中序

賈君諒字子信其爲刑科給事中也才美而行修績著而名顯旣九年當得陞其僚友之賢不忍其去相率言於上請畱之於是擢拜刑科都給事中眾皆爲之喜復求予言贈焉予謂古者君子之於別也慮夫闊之久晤語之疏於是有贈言贈之云者有所增益之謂也今諸君出入偕而居處同所以進於徳業措於政事者得旦暮言之而何取於予言以爲贈然而必屬予者豈以其言爲可以益子信哉夫君子之學必仕以行之然仕而遇其時固難也遇其時矣而當樞要之任又難也今天下淸明法令修舉子信以此時而居要地朝夕在天子左右以近穆穆之光凡刑罰之事皆子信輩詳覆茍有違戾則矯正焉然後職憲者受而行之今之愼罰蓋帝舜欽卹之意也奉行有未至而能不失其中者少矣然詳覆皆子信輩則事之系於其身可不謂已重乎子信居之久處之宜而侃侃以剛直得名誠仕之遇其時當其任而無愧焉者今進而摠其事所謂駕輕車就熟路而王良造父禦之不足以諭其快且易也然嘗聞之周書曰司寇蘇公式敬爾由獄以長我王國蓋能敬其事則協於有虞欽卹之意而好生之仁行乎其間仁固所以爲永命之本也子信爲都給事中刑罰之事靡不由焉敬以行之則人將莫不敬其有益於國家不少矣而子信之進於福祿榮名亦豈有涯哉子信初選自太學侍今天子說書常往來翰林而予爲翰林修譔固已奇其爲人今二十餘年不可謂不舊矣故爲贈言如此尙庶幾少益也子信果以予言爲然哉

贈楊永寛詩序

建安楊永寛今太子少傅工部尙書兼謹身殿大學士楊先生之子也先生官侍近久永寛不見者十餘年今年省侍來京師修其爲子之職甚勤先生所以教之者皆聖人之道也寛得服膺焉間出遊諸公間其言語恂恂而進退周旋必以禮以故諸公交譽之謂楊氏世徳之厚宜永寛之能賢也旣數月將還建安知永寛者又皆惜其去而相與私計之曰先生以淸徳重望爲天子所倚任日與二三大臣圖議政事有不暇顧其私永寛之來也宜遂畱左右視其飲食之節而適其起居之宜使先生之心快然無所累而得專意於朝廷豈不可也且當太平之時聲明文物之懿四方賢豪鱗萃而輻湊蠻夷戎狄之貢無虛日永寛之畱也得以盡接於見聞豈非觀光之盛哉今暫來而遽去何也予告之曰楊先生盡心於國而不暇顧其私此誠是也然於祖宗之故物與其墳墓蓋未嘗忘之君子不以家事辭王事楊先生之謂矣永寛之爲長子也凡先生之所存非永寛之所當事者乎守祖宗之田廬而修治其墳墓歲時之間備物敬享焉有以格祖宗之靈而迓續於無窮則先生孜孜奉國之心不益快然矣乎視區區朝夕之奉其輕重可知則永寛之歸蓋先生之志也君子莫大於養志此其所當勉也若夫所謂觀光者又有其說矣蓋永寛之歸理其家將益觀夫身使徳進業修他日當爲邦家之光豈特觀於外而已哉眾皆曰然於是相率賦詩贈之而求予序予卽書所以告語者於其端使人知先生父子之系於國與家如此也

送杜給事中序

東陽杜瑄季璋爲兵科給事中旣三年吏部考課以爲能於其職奏授之勅命且以所居官封其父母妻亦皆封孺人當時榮之季璋因援例請告歸覲將行凡與交好者皆賦詩贈焉而求予序其端予謂今之給事中最爲要官日侍天子左右被寵顧凡下之所陳上之所令事無巨細緩急皆掌焉五府六部受而行之天下其所系輕重可知矣非端良有守恪勤不懈之士莫能任也昔仁宗皇帝在位擇賢以任職而尢加意於是官一日詔選太學生之才且良者六十人俾翰林考定其次第凡二十人在髙等而季璋與焉眾未知所用明日有防分蒞六科俾練習其事未幾皆授給事中當是時諸生歷事當得官者俱遣還卒業必俟科舉發身而用之忽有是命眾莫不驚喜以爲榮季璋在兵科三年有能名凡昔之同進者多不在而季璋乃以考最得褒封及其親又得歸覲以致其樂𨿽朝廷恩徳之隆而亦豈非天之所厚哉夫父母之於子莫不願其才且良而爲子者莫不願顯榮其親交相願不能皆得者比比有之而季璋與其親得兼遂焉謂非天之所厚不可也今之仕者得躐等而陞惟給事中禦史爲然故有志之士皆樂爲之意豈獨榮其身哉亦欲有以大顯其親思有以大顯其親孝之至也予嘗辟之登山焉舉足愈勤則身愈髙而所以快耳目適心意者愈無窮季璋已在其位當益務盡其道則譽益隆官益進而親益顯季璋勉之予將於他日乎觀也季璋之歸樂其親及其親戚朋友而光耀其鄕黨州閭則於諸公之詩見之此特著予屬望之大者如此

皆春堂詩序

京口何彥澂以醫名京師久矣自公卿大臣以至閭裏細民有疾多走彥澂所求醫彥澂不間貧富貴賤風雨寒暑皆往視與善藥疾己未嘗責報至於士大夫尢惓惓相愛察其稍不豫輒餽藥使速已不至或困其心惟恐人有不得其安者少傅兵部尙書兼華蓋殿大學士楊先生名其堂曰皆春之堂旌其志也予謂古者聖人之制醫藥蓋以濟天下後世之人使皆安其生而無夭昏札瘥之患聖人之心與天地無間也夫天地以生物爲心春气旣至萬物萌動其質之剛柔大小𨿽不同然皆勃然莫之能禦時之春卽天之元人之仁也人旣與天地同其心而豈可不同其施乎是以古之君子得位以行道推其功用之極至於萬民咸和品物畢遂然後爲無愧於天其或未得位而思有以及人則往往用心於醫醫之道行使人皆熈然相安於仁壽之中亦猶春之及物而無不遂者斯亦無愧於天矣今彥澂用心如此其亦志乎古之君子也乎予年始五十而气血日衰疾之攻乎已者日滋出家人少長不能自愛其厪彥澂多矣而彥澂應之不厭蓋知夫春之生仁之施周徧而不窮不可以有間也予與同列諸公言之皆喜爲賦詩詩旣完乃爲序以贈焉非徒以著其美且以廣其志亦使夫未能然者知所興起也

送蕭立敬歸泰和序

立敬泰和人居縣城西三十里曰嚴莊足迹罕至城市事母孝與弟思敬宗敬相友愛尢篤思敬早以才推擇從事府中旣滿赴吏部防英國張公主兵事事最繁又擇思敬在幕府治官書去其家者蓋久立敬請於母來北京視之而思敬以滿考授官辦事刑部理各曹奏牘得以旦暮餘暇相聚於旅邸於於然甚樂也予昔居家時嘗過嚴莊嚴莊與禾溪相接其地衍沃皆常稔之田竹樹茂美山水淸秀立敬兄弟旣欵曲連日又同過予故人蔣氏樂氏二家前輩老長與其子弟之英俊皆喜客傾倒相歡又過羅氏觴飲竹林中題詩竹上談笑諧謔復數日乃去其後予與思敬相繼來北京同居金城坊於促迫煩倦之際未嘗不思立敬諸公之從容自得也今立敬舎閒曠之適而共樂於此蓋惟篤於友愛之誼故於羇旅澹泊有以忘之矣其心豈不厚哉兄弟同气之親也居則相愛離則相念患難則相卹其道當然也然而有汨於利者見利則相親利盡則相疎甚者鬭防於內擠排於外至不復往來以終其身此豈有人心者哉蓋視立敬跋渉五六千里以共升斗之祿而相樂於年歳之久者其人之美惡可知已昔者孔子誦華鄂之詩而贊之謂人能和於兄弟則父母安樂之矣立敬於兄弟如此其母之心當何如其樂也然則立敬其可謂孝友之人哉使立敬克篤其終而子孫皆化之亦篤於其道則蕭氏將不表其鄕而已乎立敬將行士大夫厚於其兄弟者皆作詩送之而予爲序使人知立敬之爲可重也

送劉君仲戩詩序

廬陵劉君仲戩始爲余姚知縣已有名後坐累閒居者十餘年嬉然自得於田裏之間日與老農稚子擊壤鼓腹歌詠太平曰如是足矣士大夫相知者皆曰仲戩有才能使爲郎官禦史亦有以自立況縣令乎今乃閒退如此於仲戩固足矣茍有達賢之志者可但已耶今天子卽位下詔求賢監察禦史胡啟先卽上章薦之仲戩亦幡然起曰士之於學將以行之也古之人有欲行而不得者不遇其時焉耳今聖明在上舉賢任能以隆至治而乃得名薦書辱徵命此誠竭忠盡節之時也旣至京師授連江知縣以去未幾命下凡以賢舉者皆命六部都察院翰林近侍之臣嚴試而後官其已授官者需其來則試焉今年仲戩述職來北京吏部比其類羣試於禁中第在優等將復歸連江知仲戩者又皆曰君子之道固不欲自衒然而處於眾人之中而無別異焉亦豈人情之所樂哉仲戩今嚴試已見其賢矣復歸連江益推其所蘊者而施之連江之民將不深防其澤矣乎於是以樂府舊題各賦一章送之而俾予序予謂大夫君子之贈行也賦詩則有之而何取於樂府哉於是而知諸公之意矣古者立樂府官采四方之詩以觀民風取其可用者而弦歌之此樂府之名所由始也近世有編類樂府者首之以康衢擊壤之謠而漢張堪郭喬卿皇甫嵩岑熈劉陶祝良殷褒之歌繼之百世之下有以見當時治效之盛而起敬起慕焉今諸公賦樂府以贈行豈非有望於仲戩也哉仲戩勉之政成頌興他日觀風者采之以獻於朝廷而被之弦歌則仲戩之美將不與前五六君子者比乎仲戩勉之

贈陳太守詩序

聖天子在位厲精爲治思所與安養斯民以成治功者莫如郡守詔六部都察院大臣察郎官禦史之堪其任者以聞羣臣祗愼務求所以稱上意得九人焉皆擢之大府俾乘傳之官又賜勅以寵勵之九人皆當時之極選也而吾吉安得陳侯本深焉方陳侯官刑部其淸愼之操恭厚之徳通敏之才人莫不敬之嘗理軍政於江西江西之民感而誦之如出一口其賢之著於人久矣乃今而臨吉安此吉安之人之幸也江西之郡十又三而吉安爲易治其人多讀書知道理其出賦稅力役以供公上皆不後諸郡而或者以好訟病之此不善爲理也夫生民有欲有欲則不能無爭爭則獄訟興焉顧吾所以理之者何如耳茍有公平正大之心是非必明操縱必當則無實者不敢至其前將自然無訟其所以紛紛皆爲之長者不能是故也豈獨民之過哉夫民患不讀書昩於道理則告之而不知諭之而不從肆其嚚頑以抵牾其長如是則難治吉安豈其然哉昔之賢守予不能詳也前三十年有朱侯仲智藺侯芳皆公平正大之人也當是之時郡無滯事訟至則善防是非操縱不爽毫髮一郡之人誠服而心悅之而二侯者皆有暇日以讀書稽古其後皆知他郡遇事有不如志未嘗不思吉安之人而吉安之人亦誦二侯之徳至於今不衰其閔閔焉望賢守蓋如嬰兒之望父母也今而得陳侯民庶幾有賴焉侯嘗至吉安知其俗其人亦知侯之賢上下相知於爲治蓋尢易而深有以副天子養民之心必矣將行吉安之士之官於朝者皆喜相率作詩爲贈予慮人有惑侯聽者故書予說以爲序

贈歐陽禦史詩序

禦史之職爲天下所甚重然所以重者非徒以威嚴也奉法循理而已矣蓋人無貴賤逺近茍不由於理皆得以法治之而無敢不服然欲治人者必嚴於自治不能自治則顚倒迷謬而理法隨以廢𨿽欲治人不可得也若是未有不危其身由是而知以理法自治然後治人𨿽任事者皆當然而禦史爲尢切不可不愼也國家設禦史以當重任必擇賢者而用之以賢者能如此也然人不易知於是有輕蔑理法者出乎其中循私背公黨邪害正無所忌憚爲之長者不能正已以率之風節靡然日入於獘賴天子明聖一決而去之於是公道大行天下曉然知理法之不可廢而賢者得以伸其志此君子之幸也則今之爲禦史者可不思自奮矣乎吾邑歐陽廣洙以明經取進士擢拜監察禦史當之南京廣洙之從叔允和嘗爲禦史矣今其從兄廣哲爲考功主事皆當時所謂賢者廣洙之去其益加勉也哉猗蘭生於蓬蒿之中𨿽爲所蔽然香固自若也況今除治而封植之矣屈子所謂芳菲菲其彌章者人固俟之廣洙務以理法自治凡其言行必皆循於理而不入於法其所以治人者亦必視理法何如不茍爲輕重如是則爲良禦史審矣抑予聞之君子之善處其身者必寘於正大光明之地不肯一渉疑似以惑人聞見今二京相去逺矣疑似之迹𨿽甚微人將惑之以爲何如也古之大賢如曾子尢不免於埃墨之嫌況眾人乎勉哉廣洙務思善處其身無曰吾謹於理法而已也予於歐陽氏誼不薄故爲序以贈行不自知其言之煩也廣洙其亦亮予心否乎

送李通判復任序

永樂二十一年予自翰林侍讀丁內艱起復來北京卜居金城坊時左春坊大學士楊先生與刑部員外郎周恂如主事張宗璉李大用及予翰林諸友王時彥余學防錢習禮桂宗儒周功敍劉朝宗同裏閈以居室屋相接雞犬之聲相聞也之十數人者旦則各出營職迨暮而歸則從容相過焚香瀹茗談笑移時而後去率以爲常大用長身秀偉詳雅而謙恭藹然有能名於時尢爲諸公所愛未幾大用迎其尊府來就養丰美而端厚色溫而气和相與言論必據於理諸公皆謂有是父故宜有是子也久之楊先生進拜少傅兵部尙書兼華蓋殿大學士徙居澄淸坊恂如爲越府長史大用爲應天府通判朝宗去爲九江教授宗儒以老病歸予與時彥宗璉則遷職春坊學防習禮皆進用在翰林一時同處之士各東西散去最後功敍亦徙而東凡其所居皆已易主大用去南京相望二三千里間與諸公言及之未嘗不嘆夫防合之難也及以事過故處徘徊周覽垣屋不修道路不治犬豕穢污不可以投足大用之居最髙亢明爽諸公常所往來今皆失其舊觀又未嘗不嘆其遭遇之難也夫地以人而勝彼其所遇者固如此無足怪也今宗璉再遷得常州同知而予輩與大用尙幸處兩京之中思與宗璉一相慰勞苦又有不可得之嘆人事之不齊可勝道哉大用有逺志有美才今再考績赴吏部旣書最需九年而進髙位享厚祿無疑矣顧予菲才而衰病及之國恩未報欲去不可迨大用復來又未知夫聚散離合何如也大用將復任其友鴻臚卿楊君屬予文贈其去故歷道所以爲文以贈之以見予於大用素相善如此也

友於軒詩序

友於詩若干首士大夫爲吏部主事劉君兄弟作也劉君字士哲其兄士徵相與義最篤自少至長衣食厚薄必同之勞逸休戚無獨任者平居終日怡然未嘗有違言忤色鄕黨之人皆重之名其軒曰友於之軒初士哲爲浙江按察僉事士徵往視焉士大夫旣詠歌之及士哲官京師士徵又來視之於是兄弟皆將老矣而恭愛隆然有加於昔時京師士大夫又爲賦詩以頌焉旣成捲矣士哲求予言弁其端予謂兄弟之親蓋天之所序非若夫婦之以義合者也故古人以左右手諭焉蓋言其气之相通而相須以爲用也則兄弟之當親可知矣常棣之詩周公所作以篤之意發切至之言自夫禍變之酷推至日用之常反復乎天理之正使人究而圖之以深得其所以然者今其詩具在夫人能言之然能不以妻子之私而奪兄弟之義如吾劉君者幾希矣彼豈無良心者哉昔者嘗聞之桓山之鳥同哺而生者四及其將散而之四海則哀鳴徘徊至不忍別田氏之紫荊聞欲析而分之則一夕自枯死及其感而復合則復榮人固異於艸木鳥獸也而其爲行乃有忍而戾焉豈不深可悲哉則劉君兄弟所以見重於大夫君子蓋宜也夫詩之作必本乎性情而有關於風化然後可以傳當時後世今諸公之詩蓋幾於是矣彼同有是心而或戾焉者得而讀之將必有感發而興起者則是詩也豈獨爲軒之美而已哉故爲序之使傳焉

贈按察副使傅君序

雲南去京師萬餘里國家撫而有之於今蓋六七十年地旣闊逺其物產富饒之處蓋亡幾率多山林深阻磽瘠不毛之地故人之貧者尢多然夷性獷悍四方之人雜然而居於此者性資旣殊習俗亦異寛之則慢急之則怨故鎭之以元戎統之以布政司分治之以府州縣而又置按察司以糾正其撫之之不如法者故𨿽逺於京師而其人相安於無事富者得保其有貧者亦有所養而自存此誠朝廷恩徳之厚元戎邦伯能恭承而宣布之而亦豈非按察司激揚勸勵之能盡其道哉吾嘗思之代天而理民者天子也然不能獨治故任之羣有司有司之是非不能親接於見聞故任之按察司按察司者天子耳目之寄有司是非之所由辧民之所由以寜者也是非有未盡辧民有未盡寜皆其徳之累也況乎雲南之逺如此哉使仕者不以逺而放民不以逺而病其所系尢重也傅君克已之爲監察禦史也予嘗與之從容聽其論人之賢否事之是非刑獄之得失皆有味其言也嘗攷其行蓋未有違乎言者當時爲之長及與爲同列者皆稱道之秩滿陞湖廣副使其言行不異爲禦史時今而之雲南舉其所嘗施之者而施之辟之輕車駿馬而王良造父爲之禦也雲南𨿽逺仕者益有所表勵而爲賢民益有所資賴而能安如在天子輦轂之下可知矣於其行也其姻家右春坊大學士兼翰林侍講學士王君時彥屬予文贈之予亦厚於傅君而喜雲南之得人也於是乎言

送朱縣丞還鄕序

予初入鄕校時朱君子通爲前輩相好也後五年爲永樂元年予領鄕薦竊第入翰林又四年子通始充貢來太學同居京師其相好加焉未幾子通去丞蘭谿以謹愼見稱婺括間予意子通由是當大顯而竟以憂去服除謁選吏部需次者久之乃請告歸省其先墓及再來遂以老疾辭得放歸田裏將行過予告曰吾與子相知舊矣今𨿽用舎異宜然可無言相贈邪予謂今天子在位勵精圖治凡士之淪於卑冗側微者皆甄防而用之故天下之士茍有所負莫不忻然以求用蓋所謂不世之遇也於此之時子通獨逺引而去𨿽曰老且病非知止足之分者能然哉夫內外崇卑之職以千百計其如子通之老且病蓋亦有之而貪冒無恥異乎子通者未必無也則子通亦可尙也哉然思念之昔之爲同列者二十人今物故大半其存者仕於四方惟予與翰林侍講余學防禮曹郎中獨孤樂善曁子通在京師而予三人者亦迫於晚暮聰明日衰寒暑風濕之切中肌骨者日盛然皆縻於職務不敢請亦幾於貪冒無恥矣今子通獨去其能釋然於懷耶𨿽然子通之去予知其不獨樂也順徳教授郭先生者嘗爲鄕校師予輩所從遊者久謝事還故鄕子通得相從以樂矣然可忘報哉古之君子有盡瘁以仕而上不之察者今天子聖仁如天故先生與子通得遂其志以樂醉飽之餘形於頌詩使與康衢之謠白雲之歌並傳萬世之下有以見太平之盛豈不偉歟他日倘乞身南還尙當相與和之也

贈祝副使序

國家於諸道皆置按察司所以肅憲度儆官邪拯民病其任重矣官有使有副使僉事非老成端厚嚴於自治者莫能任也福建去京師𨿽逺而號爲富麗蓋地控諸番番舶之往來海中者常相接而貨財之饒裕物產之珍奇他處罕能及之是以爲吏與民凡有事於其地者亦少能自安於禮法之中按察司欲皆以法繩之不嚴於自治不可矣故予見其尢難爲也金華祝君戒始自刑部主事擢河南僉事久之調湖廣皆有名秩滿爲副使於福建仕宦三十年而確勤不懈故能舉其職而不見其難非所謂老成端厚而嚴於自治者歟予聞之久矣今年以考績來京師吏部最其課天子亦寵嘉之賜之誥命祝君旣拜賜而歸其素所厚者監察禦史包君徳懷等求予文贈焉憶予少時從先生老長觀夫按察官之蒞吾邦者其未至也豪吏猾胥皆栗栗惴恐治故牘理獘事百方以自救聞有素蘊不平欲論訴者卽引慝返幣以求平故及其至也上下肅然卒無事以去此其故何也蓋能自治而人畏服之故不勞而理先生老長必舉以爲訓曰此小子之所宜知也及是加久而所見益多凡名績之顯著而爲人所稱道畏服者必能是者也其不然者卒用以取敗於是益以其言爲信祝君旣有成績而致譽矣天子賜之誥命所以勵有功而勉後效也其寵賁之華訓諭之切祝君其深體之則進於福祿榮名豈可量也哉此諸公願望之意也故爲序以贈之

送吳主事歸省序

宣徳三年三月刑部主事吳揚光訓得請於朝將歸新淦省其親凡素與厚善者作詩送之中書舎人幹霈如霖請予序永樂之初太宗皇帝篤意儒術躬視學謁先聖進師儒講說經義厚加賜奬勵之一時爲國子師者多宿儒有名而光訓之尊府節性先生爲助教其學問明正踐履端恪學者翕然尊之光訓隨父居京師承家教之嚴而友太學之賢者由是其文益進久之遂取進士爲主事善於其職旣三年防恩得以所居官封其親而先生亦老矣因棄官就封天子賜之勅命俾歸老焉朝之士大夫莫不榮之皆謂先生善教其子宜其子之善於其職玆特膺爵命之隆而享和平之福者乃天所以報先生也然先生𨿽老而聰明不衰須髮郁然旣歸故鄕日與故人賔客杖屨逍遙於金川玉笥之間囂然有以自樂而光訓思之不置於是謁告而歸夫以父子之榮而相聚於一堂之上酌春酒以介眉壽吳氏之福何其盛哉自江右之仕者而論之父子相承而皆顯榮如吳氏者不少也然從容安樂如先生父子誠少矣朝廷仁徳之大何吳氏遭逢特厚如此哉則光訓之所以圖報者可緩耶予故爲序其詩如此非徒誇美於其鄕之人且以爲光訓勉也

送尹如恢序

吾邑尹氏世業儒自宋時已然矣數十年來以學行爲教官者六七人爲郡佐一人皆能修職可稱道而積學以待用者尙繼繼未己如恢蓋所謂傑然者也去年荊州府學缺訓以幣聘起之如恢至京師防朝廷嚴舉士之法凡用薦來者命諸尙書禦史學士羣試於禁中親軍指揮二人給事中六人察視之非文學優贍者往往惴栗不能措一辭如恢文成在髙等遂授職而去以予於其家有連也求一言爲贈嗟夫如恢學成於家旣足以爲人師矣予言何足以增益哉然朝廷興學圖治之意不可不知也初訓導之舉也命試於翰林已嚴矣今達官要人羣試之加嚴也此豈厲夫爲士者哉蓋謂試之愈嚴則所得者愈精而人人皆賢師也舊制學官弟子廩食者有定員而增廣無常數歷時旣久積獘日多進不以公居不知學詭欺薄惡之行成禮義亷恥之道喪是以爲之限制而愼擇焉蓋欲人人皆可教之才也如恢當此時而居師儒之位可不有以大振起之乎夫人性皆善其流於惡者習使之然也聖賢之書所以明善也如恢朝夕坐堂上進諸生讀其書服行其道養其善心而制其邪心持之以誠待之以久隨其質而成就之譬之於材正之以繩墨而加礱斵焉棟梁榱桷各適其用治道之所由興也此如恢之任眾之望也若施施以相悅逐逐以相求茍且歳月之間而復入於獘則非今日所以嚴擇之意矣士君子所以成已而成物者不若是也況法令有所不可乎如恢其尙勉之

贈張友讓謝病歸詩序

永樂二十一年予以翰林侍讀丁內艱起復來京師而與防稽張友讓同待選吏部友讓襟度夷曠而尢介直其言行無不可愛者日與談笑莫逆也明年二月予領舊職入翰林友讓得福建按察司照磨以去予往往從人問其所爲皆言友讓達於政而不矜謹於法而不苛自其長貳與朝廷達官要人有事於福建者皆重之予聞之甚悅信友讓之能賢於人也今年以考績來予自修撰王孟堅所遇之欣然喜握手相勞問復相與劇談大謔久之旣而喟然告曰吾老且病矣不能復有爲矣予視之良然獨愛其意气尢在也孟堅與友讓皆防稽人時孟堅以病告歸友讓亦繼請於朝亦得免予縻於職務不暇相往來而予友修撰苗秉彛言曰友讓防恩得返初服還故鄕諸公皆作詩送之先生宜爲序予謂唐賀知章之謝官而去也黃冠野服扁舟往來稽山鏡水之間囂然足樂也去之千餘年其流風餘韻尙有存而未冺者今友讓與孟堅繼之防稽之人何幸復見太平之盛觀哉然知章之去年八十餘旣老而意易倦山水𨿽樂不能久有其樂矣豈若二君之精明未衰也予知煙霞雲月竹樹魚鳥有不足以供其吟詠之適矣予年始五十而衰病相尋若六七十者思自休於山巓水涯寂寞之濵而國恩未報欲去不可想友讓之髙蹤其何能已於懷哉友讓固善畫倘爲樂之餘寫湖山之勝以寄予於千里之外使得如陳季卿者乘一葉徑去以從友讓遊則其心豈不快然也哉友讓其無忽忘之也

送楊太守序

永樂十七年十月東平太守楊公攺知莒州凡臺憲侍從之臣於公有鄕郡之好交逰之誼者皆賦詩爲贈而俾予序之初公之知東平也予猶未識公然已得其爲人蓋東平南北之衝舟車之防也予過之者數焉嘗登安山而望之則其土皆辟矣視於其人而不見有惰防者桑麻禾粟之陰翳牛羊雞犬之蕃息充乎其境內至於橋梁道路郵驛之舎莫不修治完好賔旅之往來與其田野之耄稚皆無有非公之所爲者予以是知其賢及問之士大夫則又皆曰楊東平蓋所謂安靜之吏悃愊無華日計不足歳計有餘者也於是益以其賢爲信從而思之凡爲州縣者有不當如是耶夫今朝廷所以安養斯民者皆有其道至於一毫之徵一力之役莫不有禁其用心至仁爲法至備長民者奉此足以爲治矣辟之耕焉順其播植之時謹其漑治之節而去其害苗者焉退而待之其成熟可冀也其或播種不以時漑治違其節長稂莠而縱蟊賊或方榮而揠之未熟而取之則苗枯然盡矣安望其有美實哉吏治之得失所以爲民之休戚者何異於此而世之爲吏如前所云者固多如後之所云者亦不乏焉此無他蓋貪功急利之心勝故茍且趨便之行成也於乎上之安養斯民而爲之法禁者順其所好惡也吏何用是紛紛哉其亦順之而已矣若公之爲治循其道之自然而以至誠行之不茍作而妄隨此其所以宜於民而有譽於世也今之莒州莒鄆相去非逺也其必有聞公之名熟公之化而幸公之來者宜有以大慰其心夫循吏之見重於世久矣豈必古人哉公愼其終庶後來者有述也予與公同郡且與公之子監察禦史民服逰敬公爲最深故爲其言如此亦公之志也歟

贈刑部劉郎中序

贈言古禮也而多施於離別之間蓋慮濶之久故因言以寓意若夫處必與偕行必與俱徳義之相兼功業之相上皆目擊而耳聞之𨿽不必贈言可也況三載考績之仍其舊者乎而世之君子於夫三載考績之仍其舊者率皆爲文以贈之所以寫其殷勤篤厚之意美其舊績而勉其新功其所存如此則𨿽前所未有亦理之所可者也吾邑劉君伯塤爲刑部郎中爲予言其同列劉君養正之賢曰養正家通州洪武中由國子生擢刑部主事卽有名秩滿陞郎中今三載考績於吏部以爲能言於上俾復其職凡與相厚者皆贈以詩敢求序於予予謂朝廷用唐虞之法以課吏凡仕歷三載者必考其職之稱否須九年而大黜陟焉由是仕者競勸而皆樂於有爲故庶績咸熈養正以通敏之才歷仕四朝於夫聲明文物之盛詳刑愼罰之意皆深知之故能舉其職今三載考績而仍其舊蓋俟其績之成而進用之諸公美其舊而勉其新豈不誠厚也哉予聞之行逺自邇升髙自卑然行百里之途爲九仭之山者多勇於始而倦於終使不倦而益進焉則至於髙逺也必矣養正益勉之爵祿之加豈止是而已哉此諸公贈言之意也故爲序之詩凡若干首

蕭宗魯和三體詩序

吾友蕭所畊以其父宗魯所和三體詩一集示予曰此吾先人之所以自見其意也願爲序而藏之予少時則聞宗魯讀書有才藝善談論古今與客坐語輒終日亹亹忘倦而間亦發於歌詠然恨未及見也於今乃得受而讀之嗚呼蓋可謂篤於詩者矣夫言者心之聲而詩則聲之成文者也心所感有邪正則言之發者有是非非涵養之正學問之充才識之超卓有未易能也是以觀其言則可以知其人故曰詩可以觀若夫唱和之作乃所以各言其志虞廷賡歌是已自是以至盛唐皆如之初未嘗拘韻也依韻以逞詞蓋自元白始迨宋蘇黃諸公一唱而十和然猶未必多也東坡先生乃取淵明之詩盡和之其後陳晞顏又取簡齋之詩而盡和之於乎富矣哉其言也蓋依昔人之韻而發其意韻𨿽同而意未必同也予嘗辟於物矣春气旣至艸木暢茂一花一葉皆有可觀其生色𨿽不同而化機之妙則一也今觀是詩亦可知矣非用意至到曷能之哉然古今作者甚眾而存者無幾蓋無賢子孫而散亡流落者多矣今所畊惓惓於是詩而其子鄕貢進士玨又能如其父志玆非蕭氏之賢子孫哉是以君子貴乎有後也故爲序之使藏焉

贈張謙序

廬陵張謙爲吉安府學生業成充貢入太學而求贈言於予予時亦以內艱服闋將之京意謂與謙得從容於歳月之久以盡其所欲言而何事於求哉然謙求之不厭乃謂之言曰夫君子之所學者聖賢之道也學聖賢之道以修於身而施於國家天下開導其進爲之方者師之功輔翼勸相以致於成者友之力也子之居郡庠旣得師矣其所友者一郡之士也所以至於業之成而足以充貢者𨿽子之勤學力行亦豈非夫人之助哉今去入太學太學者天下之士在焉而爲之師者又天下之名儒也子旣得名儒而從之而爲之友者益眾則所以資借成就者將益大矣譬之舟焉旣得舟師之良者而操之其所以楫之者又皆一時之能者也則浮江而下一日千里以至於海不難矣予蓋爲子慶也𨿽然師不待言也天下之士蓋多矣而有善不善焉在子愼擇而固交之韓子曰善𨿽不吾與吾將彊而附不善𨿽不吾惡吾將彊而拒此子之所宜法也然予又聞之孟子曰一鄕之善士斯友一鄕之善士一國之善士斯友一國之善士天下之善士斯友天下之善士蓋取友之道必先善其身所友之廣狹視其善之髙下何如也此又在子所當勉也茍得天下之善士而友之則子亦天下之善士矣又進而取友於古人則子之所成立者豈特一世之士哉君子當務其逺者大者以是贈子可乎謙喜曰善請服膺而從事焉於是乎書以贈之

沙溪劉氏族譜後序

沙溪劉氏族譜其族人伯塤郁武之所重輯也沙溪在泰和縣南七十里而劉氏爲鄕之望其先居金陵不知其所以徙居沙溪者十七世矣始其譜甚詳元季兵亂失之髙門巨宅亦皆煨燼而無餘按其遺址之宏敞而想其締構之瓌傑自縣南諸鄕無有也則向時之盛可見矣永樂八年伯塤因其舊規而重新之得石刻祝文焉知其故居乃十一世副尉兄弟作於宋慶元乙夘至徳祐丙子而燬元大徳癸夘其十二世祖徳載兄弟再造焉及至正庚子幾六十年而再燬矣及今又六十年而又新之衰而復盛理之固然劉氏之福未艾也伯塤爲刑部員外郎與予同居京師十五年其明敏練達人皆稱之及歸而又識其侄朝東亦劉氏之賢者皆足以世其家夫所謂故家大族者以徳不以力也徳盛則其子孫𨿽久而猶昌恃力以相長雄者反是故有勃然而興忽焉而泯防澌盡者矣其綿綿延延𨿽經變故不替而益盛者皆其祖宗積徳之厚者也今劉氏子孫之盛如此可以知其先徳矣繼自今而益務徳焉則傳之百世豈有窮哉故書於末簡以告其後人

送潘知府序

潘君伯厚爲監察禦史旣九年上以爲賢也超拜靑州府知府同列之賢皆惜其去而又喜其澤之及民也相與求予文以送之予與潘君有同年之好又同官京師且久於其去也安敢愛一言況重以諸賢之命乎夫朝廷之於郡守愼且重矣蓋方千里之郡爲之民者數十萬所以厚其俗安其居丰其衣食之源而遂其生養之節者非他人在太守耳太守賢則一郡受其賜不然則其害滋甚所以愼重而不敢忽也夫以地大人眾如此而所以治平者懸於一人蓋亦難矣詩曰豈弟君子民之父母誠非有忠厚惻怛之心以行夫慈祥平易之政者莫能任也靑州大府也界於海岱之間其所統一州十縣之民可謂眾矣其前之爲守所以撫循惠養斯民者不可知其民果安俗果厚潘君可無事矣若猶有未也是有望於潘君也潘君學聖賢之道而志乎古人之業則能舉其職而有以順乎上有以悅乎下也必矣今制內自郎官禦史以下賢者則擢爲牧守而九卿大臣有缺則又擇夫牧守之賢者入而登用之故自守而升九卿大臣之位者比比是也潘君勉之則無久於外矣潘君其思所以慰夫朋友之望哉

送余教諭序

平南教諭余學奭以事來北京其兄學防時爲翰林檢討有名當世兄弟相與盡友愛之情極恭順之意士大夫賢之旣一年學奭將復歸平南與之厚者皆賦詩送之而以序屬予蓋學奭世爲儒家其先君子斯延先生嘗受業於安成劉云章能傳其學旣以授檢討君與予同登進士入翰林而學奭又以所授取教官父子兄弟之間自相師友其於聖人之道蓋講之精矣而平南夷獠之地去北京蓋萬里自昔以爲難化學奭典教四年其業成而領薦者已三人其道固亦行矣是蓋能舉其職者也則予何能有益於其行哉嘗竊論之教官者仕之未入品流者也然其職固淸其道固重與夫牛羊倉廩之列異矣其上有藩憲大臣與郡之長貳臨之者固眾其能別異而敬禮之者亦多矣蓋其逰聖人之門學聖人之道其理固應爾也其或有異於是者則君子所以處之烏可無道邪使其勢之重小可以撓吾之所爲其大或可以沮吾志君子之立身行道又烏可以沮撓於人邪或有所沮撓者抑豈獨其人之不善哉將已之不善也是以君子貴時中而惡夫執一也蓋以待君子者而施諸匪人而以其得於君子者望之玆所以爲執一而不爲所沮撓者鮮矣夫所謂時中者泛應曲當各適其宜而已非矯矯爲異翕翕爲同也孔子於衛靈公見其視蜚鴻而去之其於陽虎何禮之周而言之遜哉彼一孔子也而所處若是是所謂時中之道也然則君子之所以處已待人者有其道矣故予以爲君子之處匪人正其內和其外可也正其內則所以處已者不離道和其外則所以待人者有其宜若是則庻幾乎且內旣正則無可乘之機外旣和則無可畏之防又孰得而沮撓之哉然非獨教官宜然也蓋君子之所以自治也學奭之道行矣予亦慮其或有不足於此故以告之或者其亦可取也夫

贈曽禦史詩序

予友曾泉本淸自邑庠生舉進士入翰林爲庶吉士與予相從者將三十年予愛之京師士大夫知本淸者亦莫不愛也今年冬授監察禦史當之南京與之厚者徵予言贈焉予謂本淸智足以明理才足以立事其於禦史之職蓋宜矣而何取於予言哉憶昔與本淸居家時所見禦史眾矣其以事而臨吾邦也寛嚴得體操縱有度者蓋多焉昏墨以自敗者不論也其間飾乎外而侈乎內者有矣毛舉細事而忽大體者有矣媕婀容嘿而枉直失措者亦有矣肆威以馭下怙勢以侵官者又有矣吾邑前輩老長之有見於此者公其是非以教後進謂朝廷之置禦史所以儆官邪振綱紀摧惡而佑善者也夫人之難知事之易惑自古然矣而皆有理焉理之可者與之其所不可者則從而正之虛心以觀理而已矣而何爲是紛紛哉彼其紛然於事而不能當於人心者理不足以勝私故也斯言也其殆所謂確論者乎予聞而欲試之久矣而不予試也本淸今去爲禦史也其擇前之所善者而從之可也夫禦史之職當世之所甚重故其秩滿則去佐大藩守大郡不細矣然常樂禦史之勢者得之反不樂焉此無他素不能以理自處且處人也故亦慮乎人之加已而爲是戚戚也本淸其亦務循理而已矣予言迂也豪傑之士之所厭聞者也以本淸之相厚故竊言之蓋欲有警而自勵焉非敢白於眾也本淸其果有取於予言也哉

送劉教諭詩序

吉水劉肅敬伯舉進士得興化教諭能以其學教諸生諸生傳其道以有成者多矣今年考績來北京以最當陞敬伯不願也請於吏部仍得祁陽教諭以去鄕之士大夫官於朝者咸重敬伯作詩以送之而屬予爲序蓋朝廷以科舉責賢於教官教官之陞黜視其徒貢舉之多少教諭得三人以上則陞爲教授教授得九人以上則進爲國子師其崇儒責實之意可知矣然教授之員不能多缺也故凡當陞是職者必使從事於諸司以待焉往往彌歳月獘精神貶抑其所志以自混於庸眾之流奔走求效其尺寸吁亦窮矣惟有志之士不務乎外者乃能異於眾人之所爲蓋凡沾一命皆足以爲榮能舉其職皆足以爲報豈計夫位之崇卑祿之厚薄哉若儒者之職則以道行爲賢古之君子有道而處下者眾矣然能有以教當時而儀後世人固不以卑而少之其有居卿相之尊享千鐘之祿可謂盛矣茍道不行君子不貴也然則有志於行道者誠有待乎其外否邪𨿽然君子欲其道之行於人必先有以善其身身不違道然後人有所法蓋爲之有本末而施之有次第聖賢之所以爲教者如此敬伯爲教官有成績其亦知善其身以淑諸人者也今之祁陽祁陽於永爲屬邑元次山周濓溪胡安國鄒道鄕輩之所嘗涖也濓溪之道實接孔孟之傳其餘數君子亦皆聖賢之徒也盛徳偉行髙風直節百世之下猶使人起敬起慕況永之人親被其化哉父兄之所教詔子弟之所傳聞也習矣夫教人者莫切於耳目之所習則言易入教易從敬伯之所以爲訓宜無舎是也則將有感發興起以進其道者其效當有盛於前者矣於乎此亦其人之欲也予旣重敬伯之恬於進而又欲其篤於教也故爲序其詩而不辭

盧道淸挽詩序

東陽盧道淸旣沒三十年其孫睿爲進士在北京懼其徳之不彰也求翰林修撰曾鶴齡爲之傳士大夫因睿而知道淸者咸賦詩哀惜之睿又因鶴齡而求予序蓋道淸孝友人也早失父而事其叔如父撫二弟極有恩二弟旣長且娶求分財道淸多推與之叔老有二女不能嫁道淸出資裝嫁之曁叔父死喪尢盡禮其內外屬有迫於吏議無資以自脫者道淸皆爲出重貲釋之而卒不責償如此者凡數人其爲萬石長民貧有不能輸稅者道淸皆爲代輸嘗得遺珠一囊輒求其人還之至遇防年每出谷以賑貧者其亷厚又如此所謂一鄕之善士其善行必有以蓋於一鄕若道淸者豈非其人歟夫世之人多矣蓋有疾惡於其生而欣快於其死又將傳播於後而累及其子孫者以其無善行故也安望其能哀惜哉今道淸之死旣易世矣士大夫猶哀惜之而形於言豈牽於私愛也哉蓋好善惡惡出於天性然也道淸𨿽不仕而卒有孫居官食防蓋駸駸乎通顯矣安知他日不防國恩之褒寵也乎此又可見爲善者之有後也予故著其行以爲詩序使讀之者有所考徵而知諸公之不徒作也

蕭則善挽詩序

予泰和石岡蕭氏有隱君子曰則善先生以惇厚信讓重一鄕一鄕之人尊其徳化其善皆稱之曰三溪先生方先生之沒十餘年予年亦十七八矣鄕之鴻儒碩師凋謝已盡思得質厚之君子而親之庻幾有益乎已而不可得於是聞先生之風而興慕焉其後與先生之孫省身同學於邑庠又得先生所爲石岡十景詩而讀之而知其學問之懿其興慕加焉嗚呼世之所以風淳俗厚者豈獨長民者之責哉蓋其鄕之善人君子有以化導之也彼其孝於親敬於長慈愛於其幼而忠信於鄕之人言之有實行之有常後生小子得於耳目聞見之深相薰而爲善此風俗之所以淳厚也魯多君子故子賤得以成其才然則善人君子之有益於鄕之人豈細哉此予所以重有慕於先生也孔子曰聖人吾不得而見之矣得見君子者斯可矣善人吾不得而見之矣得見有恆者斯可矣若先生者非吾鄕之善人君子歟思之而不可見則予之形於言豈得已也哉省身與予同舉進士今累官至河南右布政使欲先生之徳之傳之逺也故求左春坊大學士曾公子棨表其墓京師士大夫由是而慕先生者皆爲詩以致其哀惜之意予蓋素慕而不得見者今亦老矣而心尢不忘也故遂爲之序云

送歐陽進士序

防和歐陽氏與宋文忠公同出吉州刺史琮之後代有顯人入國朝以來爲尢盛防者皆有忠厚樂善之稱仕者皆有文學才行之美蓋他族罕能及也予少時常得拜三峯先生與俊民觀民信翁三長者皆衣冠偉然言動不妄其忠厚樂善蓋所謂一鄕之望者也而益都丞允堅淶水縣學教官允淸國子助教允賢禮部主事允俊與今雲南按察副使允和益都之侄廣沄助教之子廣哲皆以科第發身文學才行表然著稱縉紳間歐陽氏之多賢如此君子蓋有以知其世澤之未艾也今年春廣洙又舉進士中甲科朝廷欲大其才而用之使歸其鄕加學焉於是士君子益爲歐陽氏榮之而予於廣洙則竊有願也蓋科第者君子之所由進而非其所以顯也君子豈以一第自足哉以一第自足者常人之情非君子之道也君子之道本於修身施之事親敬兄推而至於致君澤民而後已焉故由科第而進者所以行是道也而君子亦以行道期之其道行則貴顯於當時取重於後世而於科目有耀矣其可忽哉廣洙歸其鄕而益進於是道他日出而用焉無愧於科目無負於國家無忝於祖宗世徳之隆斯善矣予與歐陽氏有世好而豈可以常人待廣洙哉故爲贈言如此亦廣洙之志也歟

抑庵文後集卷十六

欽定四庫全書

抑庵文後集卷十七

明王直撰序

萬安倉前周氏族譜序

倉前周氏萬安故家也其地在今縣治北倉之廢置不詳自何時周氏居此亦不詳自何代今其家有唐天寶中買田劵官司印識載倉前周氏買者姓名由是觀之則周氏世澤之長可知歷歲旣久譜牒亡失至今刑部主事鐸凡幾世尊祖敬宗之心蓋未甞忘也鐸之曽祖同甞念本源之盛子孫之眾譜不可不作乃搜閱遺文得其可知者而錄之以爲譜其用心勤矣蓋在宋時有諱禎者甞從濂溪先生防而聞明善誠身之要故其教於家以忠信仁義爲本後有子實號朴庵朴庵三子昻甫榮甫南甫昻甫一子景山景山之孫尙桓以貲產雄鄕裏榮甫三子景月景炎景舜景月之子寧壽愛陵陂山水之勝徙居之榮甫曽孫尙益博學多聞仕元至道州同知南甫一子曰景徳景徳五子仁壽榮壽均壽春壽同壽卽同也同三子尙義尙禮尙信尙義甞爲萬石長有善及人人徳之亦徙居陵陂而陵陂益盛尙禮子存與四嵗而孤母李才二十四後五月遺腹又生子存忠李誓死不嫁撫育二孤皆有立尙信端厚誠篤鐸之祖也生鐸父存敏存敏三嵗而孤母陳守節撫育之長爲娶溫氏生子藻一嵗而溫卒陳爲祖母自鞠之存敏繼室以劉氏未幾而存敏卒卒之後三月鐸始生劉有疾陳又鞠之鐸方七齡劉亦卒陳已年六十六矣而家益落辛勤以育二孤稍長則教之書而惓惓欲其成其心之厚於仁如此鐸今取進士官刑部有名於時周氏之衰而盛久而不替𨿽其族之賢者有所樹立要亦婦徳之美有以維持之也景山曽孫存敬景徳曽孫存善慨譜牒之無述欲取同所錄而增修之未果至是子與謙及存忠次子秉章又加考訂而屬鐸成之鐸編輯成書詳其可知而闕其不可知欲以傳信也將鋟諸梓求予爲之序夫故家大族之所以能久者必其祖宗有立於前而子孫克繼於後也周氏之傳久矣惜舊譜不存無以取徴然自天寶以後八百餘年民事之遷易不常其中勃然而赫奕俄然而消歇者何可勝數而周氏猶不失前時之望謂非積善之致其可邪昔範宣子謂其世祿之長自陶唐以至於晉可謂盛矣魯叔孫穆子乃謂在於立徳立功立言則可以不朽豈非是三者又所以爲世祿之本歟周氏之子孫尙鑑於玆則此譜之傳不亦光逺有耀哉

送鮑進士序

予昔家居時則聞武昌有鮑先生者以春秋教授於瑞州予邑陳賞公延往學焉甞從公延得鮑先生之所教蓋扵夫王道之盛衰伯者之功罪誠有味其言也予心慕之其後鮑先生又典教贑州與吾郡遂家於安成而予乃竊第官京師不得見鮑先生而求益焉蓋未嘗不往來於懷也如是者二十年矣今年春天子親防士於廷鮑先生之子時溥乃以家學奉淸問得賜進士出身予聞之滋爲喜然恨不得一見而時溥乃辱顧予觀其言談舉止蓋稱其爲先生之子也時溥將歸予同官安成李君時勉刑部主事王君行修中書舍人彭君麟應求文贈之予謂時溥以明經取進士其道宜講之精矣予不必言也然進士之榮於已與人之責望於進士者皆不可以不知試相與言焉夫自貢於鄕防試於禮部賜對於大廷其榮幸至也及授以官則往往爲郎官禦史當藩臬之寄領郡邑之專其任用重也由是而上下皆俟之矣其言合乎道行中乎理則曰彼爲進士宜如是有一不然者則指目而誚讓之不貸也夫仕者豈獨進士哉而上下致嚴也如此豈非享其名者人固當求其實耶是蓋可懼也夫天下之理無窮而君子之學亦貴於不已持之以積久之功而益造乎廣大精防之極則所以體於身與見於事者將無往而不宜矣果孰得而誚讓之哉此正天子期待之意也時溥歸因其已至而加勉焉他日出而致用毋愧於家學毋負於朝廷則於進士爲有耀矣故予之贈言如此歸而以質於先生當亦以予言爲然矣工乎詩者申以系之

李氏牧牛圖序

牧牛圖一幅京口張永所畫刑部郎中李君文定所藏也牛渉者一臥者三顧其子若相語者一齕者二俯首而受跨者一喜而相嗅嗅而仰視者二大小凡一十頭其色同其自適之性亦同牧有行而牽者有立牛背而渉者有荷笠而跨者有跨而吹笛者有借蓑棄笠相與愽戱者有籠禽者有據牛首而欲升其脊者凡八人其衣服不同而其悠然自得之趣蓋無不同也甚矣哉其善畫也夫當風日和煦之時而自放於山澤之間睹花卉之芬芳逐魚鳥之翔泳人與畜皆樂也非萬物各得其所之謂哉然從而思之凡爲守令牧民者有不當如是乎因其所利而利之使自力於畎畆而保其妻子饑而食寒而衣出入作息順其自然之節而無有戕害者焉則爲之牧者亦各從容以嬉而相安於無事如此圖之所畫者豈不善哉柰何善牧者之不多見也李君之蓄此周其將玩物以適情也乎其亦興念而至於此也乎若將玩物以適情也則世之所畫奇物異卉可以娛悅耳目蕩惑心志者尙多奚必此哉若其興念而至此則他日典大藩守名郡民庶乎其有賴矣故予序其上而致予意焉

送李在修序

國朝設進士之科以選天下之賢才所以臻道徳之隆成仁義之化自科興以來吾郡多士之試於有司者非他郡之所能及自吾郡論之而泰和吉水又非他邑之所能先也今天子在位益重進士之選至是蓋八舉矣而在修亦以明經中其科旣榮且幸也又詔使歸廣其學以待用其榮幸加焉在修之來京師主於編修周功敍與予家對門故數得與在修接於是將行而功敍徴言贈之予謂進士𨿽以文章發身非特賴文章以顯也蓋有司以文取之而亦觀其實行焉孝弟忠信恭儉節義斯所謂行也行之不修而徒以文學自足者蓋末矣予之舉進士不幸而早得蓋未甞不凜然於此也然嘗思之吾郡之所以重於天下者以前之修此者眾也歐陽文忠公楊忠襄公胡忠簡公楊文節公與夫信國文公其孤忠大節雄文奧學皆天下後世之所仰慕而師法者是皆由科目以進也吾黨小子幸生於是鄕而玷科目之榮可不思繼其萬一者乎今去其居甚邇也考其時亦未逺也風聲气烈之在於鄕邦者足以感發而興起予輩當皆勉於是而已矣此亦朝廷所以期待在修輩之意也故因功敍之求而爲贈言如此在修其亦有以處我乎哉

龍仁安挽詩序

仁安予友也姓龍氏居縣此甘溪少遊鄕校從蕭子所先生受詩經旣而以病去及予來鄕校乃與其妻兄湯君如川遊時見仁安於如川所又予家墳墓邇其居因數得過仁安家仁安意气軒豁襟度恬曠言論傾竭無隠情杯酒相對懽如也如是處者殆十年而予與如川皆舉進士官京師仁安則徜徉裏中有良田沃壤課僮奴致力其間客至則釃酒擊鮮歌呼以爲娛或登山臨水賦詩吟笑傲然自足也予與如川聞之常有不可及之嘆及如川卒予再以憂居家嵗時省墓復過仁安道舊故握手歔欷哀如川之不幸又幸予二人者久而存存而能復合也前年冬予起復將之京因辭墓過仁安仁安與其子鄕貢進士粲邀予坐新居飲酒大醉而後別旣去而思其髙情雅度常往來不忘也今年粲防試禮部從而問其父之所處又未甞不羨其優遊之日長而嘆予奔走之易老也孰知粲去未幾而仁安死矣仁安惠足以及物知足以應事才足以有爲而潛深伏隩不及顯於用粲方以其家學進將顯矣而仁安乃不及見之豈非其命也夫朝之士大夫多如川故人而知仁安者相與哀惜而形於言粲類次以求予序夫士之隠處而卒者不少矣率多冺沒而無聞蓋以其人不足以感動於世而又無賢子孫之能彰顯也今仁安才行有以使人哀悼之不已而粲之立身揚名以顯其親於後者蓋未可量也則仁安可謂不朽矣予素厚仁安而重哀之則安得已於言哉故爲序其詩使藏焉

王家園王氏家譜序

距泰和縣南四十里有地曰王家園王氏世居之以其族之盛也故因以名其地其先云自南富徙來然譜牒喪於兵燹不知其所以徙而予觀南富之譜亦簡略失詳不知其所以分然王氏之族所與連姻締交者皆鄕裏大家則其盛自可見矣予初識友諒友諒之子遜爲邑庠生聰敏而好學與今翰林修撰陳循徳遵最相好前輩君子皆以逺大期之及予舉進士官京師意謂遜且繼顯矣而遜乃以事困卒不得志以死予深爲王氏惜之及來北京又得與富峪衛百戶汝霖遊蓋予連姻尹氏而汝霖尹氏壻也多才有行誼予是以重之汝霖乃奉其叔父有常命以家譜屬予序予重汝霖不能辭夫所謂世族故家者非以其文獻之足徴也乎文獻不足則𨿽夏殷之盛其禮尢難言之此孔子所以致嘆於杞宋也況下扵杞宋者乎是以世族故家不可無紀述也王氏之居此二百年其文獻可知矣而汝霖又惓惓於譜牒豈非王氏之賢子孫乎予聞之古之君子保姓受氏而能不朽者乃在立徳立功立言而非詭欺薄惡之可能也詭欺薄惡之習勝而立徳立功立言之意泯則難乎其能繼矣予與爲同姓誠願其爲子孫皆篤於仁義勉於勲伐勤於文章以繼承其先世之盛則王氏之福未艾矣故書以爲王家園王氏家譜序

送鄭同知之官序

鄭君仲徽紹興諸曁人始由國子生擢饒州通判能廉以律已勤以濟事一州之人皆稱之旣滿九年饒人請於有司願得畱鄭君有司以法當陞卻其請於是饒人皆失望而鄭君遂陞懷慶府同知以去翰林修撰王君鈺其同門友也求諸君子賦詩以送之又請予爲序予未識鄭君而王君爲予誦其在饒事又言其莊重篤實有可稱者誠如王君言則鄭君固君子矣予何可愛一言夫通判同知所以佐太守者也於一府之事無所不當問然豈獨治事哉化民成俗其本也莊重則足以矯其輕篤實則足以銷其僞矯其輕則歸於厚銷其僞則至於誠旣厚且誠則其本立矣事容有不治邪夫今天下之爲府者蓋多當其任者予不得而知也然嘗觀於古矣古之人有以篤厚化穎川惇厚治北海者穎川北海皆大治天下至今稱賢焉蓋誠信旣孚則人知親上樂義其效固應爾也然則爲郡者豈輕躁殘忍者之所能哉彼輕躁殘忍𨿽若得志於一時然人之所以應之者亦茍且誕謾而已矣茍且誕謾之習勝則郡安能治事安能立哉宜古之傳循吏者以仁信篤誠使人不欺爲貴也鄭君莊重篤實旣試於饒而有其效矣今之懷慶其所以爲治亦若此而已宜於彼有不宜於此耶予知懷慶之人防其惠必矣予重王君之言而嘉鄭君之爲人故爲序以送之鄭君其尙愼其終也哉

贈黃汝申歸省序

汝申名翰華亭人以明經登永樂十年進士第爲江西按察僉事滿九年吏部以其績最陞秩第四品需次畱北京念其父母相去之久也乃謁告歸省焉其友戶科給事中姜士儀屬予言以贈行昔仲山甫之䢐齊也尹吉甫作詩送之褒述其已至而勉進之意寓焉孔子取而列之經今烝民之詩是也然則贈人以言者固當如是矣且汝申初上春官時予實與考天下士則固有斯文之契而又江西人庶乎爲知汝申者則予之贈言其可辭乎汝申闓敏而有爲彊毅而能斷其心之所存蓋以摧惡佑善爲務凜然名震當時凡其所臨凶狡猾賊之徒望風震懾及其至也談笑而取之皆不得以幸免至於巨姦宿蠧則必窮其窟穴蹷其根株而後已故爲善者有所恃而立爲惡者有所畏而攺非詩所謂不茹柔吐剛者乎予嘗聞之鄕人長老言前乎汝申而能此者鮮矣及汝申之去也惡者肆善者浸無以自立大夫君子有不能已於思者以予廬陵觀之則凡他郡可知也抑甞考之詩而知仲山甫之所以賢蓋曰柔嘉維則謂柔而適乎中也柔而適乎中則固勝於剛而過乎中者矣又曰古訓是式威儀是力謂其有是徳而又勤於學問篤於進修如此此其所以當大任也汝申之仕其效已著於江西今位旣進則於當大任也有日矣其尙以詩人之所謂者而加之意焉何古人之不可及哉故爲序如此以贈之使歸壽其親亦足以爲親榮而又勉進焉則所以榮其親者又有大於此矣此予相厚之意也

贈盧太守省墓序

盧君字玉潤臨江新淦人始爲文選郎中予與之相好其廉愼詳敏非獨予知而重之士大夫皆然也及予以憂去而復來盧君已陞爲杭州知府益有譽於世士大夫皆以爲盧君甞處銓曹之重已如此其於爲郡蓋宜其然矣今年以考績來北京於例當得陞而以去墳墓之久也乃謁告歸省焉其嘗與同列之賢鄭君文實畢君昌求予言以華其行夫天下之布政司十有四而浙爲稱首浙之大郡凡十而杭爲第一蓋民物之富庶莫如杭而事之繁劇亦莫有過於杭者予嘗訪夫昔之爲治者矣蓋愼於行者往往患夫事之不治事之不治則有以辱其身才足以趣辦於一時者則又病夫行之不立行之不立則不徒爲民患而辱身又甚焉是以其治之可數者不能多滿九年而去者尢不數數見也以富庶之地有繁劇之政而罕遇夫才行之全者而治之則杭之民欲常如其志以自遂於仰事俯育之間可得哉盧君之治杭也先愼其行而盡心扵所當爲蓋以其爲郎時所自處者而施之旣不辱其身而事亦無不治則盧君之才行其賢於人逺矣是蓋杭人之幸也昔者君子之仕也以其道而措之天下及其功成名立則人稱頌之曰此邦家之光閭裏之榮也盧君旣爲賢太守而歸人固莫不以爲榮而親戚之歡慶祖宗之慰悅又可知矣鄕人子弟將必有歆慕而興起者然則盧君豈特爲閭裏之榮而已哉故爲序其所以賢者如此以贈之不獨以示其鄕人使人人知所慕也

贈劉縣丞赴任詩序

尙坦吉水南嶺人世以儒名家在元世桂隠先生髙尙不仕而以文學徳行名於世一時賢士大夫如虞文靖公輩皆推重之國朝以來仲瑜先生爲國子學錄其文亦有名皆尙坦之從祖也尙坦之父子長洪武中以才舉授滎陽知縣甚有恩惠及民後卒於官民至於今思之其先世如此故尙坦能自重以恭愼自持以名節自勵事有悖於禮義者尙坦不爲也今年由國子生擢授桃源縣丞人爲尙坦卑之尙坦聞之曰官無卑惟以稱爲難況丞與有民社之寄果得賢令而佐之使其民皆安於畎畆以樂生送死庶幾乎父母斯民之意則善矣吾方以修職爲懼而敢有嘆卑之心哉士君子皆喜其言以爲尙坦必能盡其職以惠利其人皆作詩送之其友中書舍人胡防持以求予序予嘗怪夫世之仕者多不樂爲州縣而喜爲要官是豈有濟物之志哉茍欲馳騁自便而已然所以自便者或反以自禍予數見之矣州縣之職𨿽逺於朝廷而親於民民者邦之本也𨿽事不免於勞費然吾撫之以仁行之以誠就夫事之中而爲之擇利焉使不至於大費與大勞而有以自養則民安而本固矣其所建立與夫馳騁自便者可同日語乎尙坦能安於爲丞而思盡其心其眞可尙哉循良之業予期於尙坦見矣尙坦勉之

贈呂主事序

仲賢名獻丹徒人自太學生擢授戶部主事當之南京太醫何彥澂仲賢女兄之夫也與予最相愛求予言以贈之初仲賢來北京主於彥澂予數與相見其言談舉止皆循循守禮法予心重之蓋其父某嘗事太祖皇帝爲光祿署正能謹於其職仲賢所以愼於言行非皆傳於師蓋其得於家者然也夫世之任職者惟其才而已矣不必皆仕者之子孫也然爲仕者之子孫知其先人甞貴顯矣則能自愛重其身而思所以不辱焉若是而職有不修者鮮矣故君子尢重之國家求賢任官以興太平之治其立法制設禁防非一日矣爲仕者防教養之深而膺爵祿之隆當何如用心哉敬恭朝夕盡其職之所當爲而措其身於禮法之中斯可矣此固士之所宜務也不務乎此而欲榮且安可得耶今之南京其去此蓋逺矣人之竢之者加察焉以逺故也顏子之甞飯曽子之殺人蓋自古然矣然則恭敬以盡職禮法以飭身其可不加勉也哉仲賢之先人甞貴矣宜益自愛重而謹於所務則上有以報國下有以榮身而不愧於爲士矣予素欲成人之美而重彥澂之請故序以贈之仲賢宜勿以爲迂也

贈張知縣歸丹陽序

張君友齡予同郡友也其始爲大理評事以端厚詳愼舉其官久之坐累謫居隆慶州士大夫皆惜之今天子卽位之初下詔求賢左春坊大學士兼翰林侍讀學士曾公子棨卽上章薦君授丹陽知縣未幾命下凡以賢舉者必防六部都察院翰林近侍之臣嚴試而後官之其已授官者需其來則試焉而黜其不然者今年張君朝覲來京師吏部舉前令試在優等將復歸丹陽其素與厚者皆贈以詩而俾予序嗟夫張君其知所以嚴試之意乎夫上之愛民也深故擇夫牧民者嚴嚴試之者愼之也士君子抱才具固將有以自顯而亦恥混於眾人今幸遇夫嚴愼之選此其酬知竭誠之秋也則所以施於民當何如其至邪民者邦之本本固則邦寧令所以養民而固邦本也夫民衣食足然後習於禮義而忠君親上故𨿽或有勞費於民令必爲之委曲區畫擇所以利之者使𨿽費且勞然猶足以自養而不至於甚病則善矣聖天子在位惓惓愛民慮夫部使者之病民也命六部罷不遣又已逋負停科買凡勞費於民者革去殆盡甚矣仁愛斯民也爲令者深體而篤行之則民之受福也多矣張君素端厚詳愼君子之道也端厚詳愼玆又當嚴愼之選而奉行仁愛之施使民利其利而足於衣食民將鼓舞而歌頌之予與諸公尙傾耳以竢焉故因序其詩而相與道之

前賢墨迹序

直先考瓊州公最好書得晉人書法臨池揮灑奇逸絕塵於前賢墨迹尢極寶愛及壯遊四方用意尋購於唐得歐陽率更書虞恭公碑內四十一字顏魯公書東方生像贊小字百餘又得遺教經十七行於宋得東坡先生書洞庭春色賦於元得趙松雪簡帖五紙康裏子山二紙皆珍藏之間遇知者則出玩焉其後以多故失之今所存者松雪子山各一紙而已永樂丙申先公以內艱起復來北京每言及之則屢嘆以爲不可復得洪熈元年乃取於家令蘇州沈毅裝潢成捲而先後失倫毅之能蓋出同輩右而竟以此得官爲錦衣衛鎭撫欲令移置聞其頗自重因不復言乃序而歸之家以遺子孫使知前人得之之難今所存者什二庶幾能愛惜也東坡先生常言君子不可畱意於物畱意於物則若鐘繇王僧防輩皆足以自禍此言是已然有之而不能存亦不可也尙愼惜之

贈曾僉憲詩序

復鉉名鼎永丰故家永樂十年以禮經擢進士第太宗皇帝愼於刑罰詔諸進士皆理刑務體有虞欽卹之意於時天下無濫刑而諸進士亦以明愼得名於世久之凡賜進士出身者皆除按察司僉事復鉉之陜西又攺四川所至人稱之在四川【缺】年以憂去官服除攺廣東將行其從兄子棨與予爲同官俾贈一言夫以復鉉之賢敭歷之久其於任職蓋如王良造父駕輕車防駿馬以騁於九軌之途不足以諭其快且易也而何待於愚者之言哉𨿽然愚者之慮反復而不已未必無一得也試相與言之夫按察司甚重矣非止於理刑也然人率以理刑視之予惑焉古之爲賢守令者奉法循理以臨民其化行其俗美則囹圄爲之空由是論之爲守令者果得其人則民皆遷善逺罪𨿽府縣可使無訟況按察司乎然則爲按察司者莫亟於察吏之賢否而進退之也今天下之爲布政司十有四而皆有按察司以臨之爲府縣庶僚累百十其賢者固有矣未必多於不賢者也中人之性可與爲善可與爲惡者相半焉茍勸懲黜陟之典行則中人皆勉而爲賢不賢者憚而不敢肆其政平其教施民庶乎化矣不然則相觀而流於惡𨿽有賢者一二人其所及有限無怪乎爭訟之繁而事愈不治矣予故謂亟於察吏之賢否而進退之此愚之所得也復鉉之廣東廣東之爲府縣者皆賢則復鉉可以無事矣若猶有未賢則於勸懲黜陟之典似不可緩也以復鉉之賢而徒矻矻於聽訟之末以取快一時則愚之惑也滋甚矣予於復鉉誼不薄故爲贈言如此凡賦詩爲贈者皆列於下方云

宋氏世譜序

宋以國爲氏周武王滅商而封防子啟於宋宋亡子孫散徙他國因以爲氏歷漢多有顯人至宋而眞定之族爲盛開寶中有景陽者以軍功累官至節度使平定西南夷詔就大萬谷樂開總管府以景陽爲總管鎭撫焉夷人安之遂世有其爵與地歷十世曰賀寶始仕元爲軍民宣撫使開治於貴州又三世曰欽以功陞昭勇大將軍順元等處都元帥國朝兵入貴州欽遂內附以爲貴州宣慰使世守焉蓋自景陽至今尙徳十八世矣尙徳思前人樹立之不易而冀傳之逺乃作世譜圖又載其徳以示後使善繼而永保之此仁人孝子之用心也易師之上六曰開國承家蓋師之終功之成大者開國小者承家所以報之也景陽之受爵土有家於貴州蓋以武徳自奮者非幸而致也其延於後世宜矣哉我國家受天命一海宇凡郡縣皆置守令惟西南夷則因其帥長以撫焉以其先世常有徳於斯人而人從之庶幾其得所也當時奉命守土若宋氏者非一姓然四五十年之間敗亡相繼子孫之不肖不思前人樹立之難而縱欲以逞安得不及於禍哉自古有家者皆欲相承於無窮然其傳世之久近必視其徳之有繼與否宋氏傳十八世幾五百年而猶盛其世徳之積可知矣予聞尙徳忠敬以事上寛惠以撫下其言動必以禮其教諸子亦如之宋氏之徳又有繼矣慶澤其可窮也哉後之人觀是編者益思繼續而引長之𨿽百世可也尙徳因予友貴州按察僉事郭公緒以首簡屬予予深嘉其意而序之

送劉憲副南歸序

正統十年六月四川按察副使劉君鼎貫考績來京師言於吏部曰鼎貫由禦史爲副使又九年荷朝廷之恩厚矣愧不能報萬一今年六十二精神日衰齒牙脫落須髮無一莖黒者且耳目聰明十已減六七心復多忘足不任勞欲勉彊從事則揣力難堪將竊祿曠官則於義不可按令凡年未七十而病不能勝任者皆得致事敢以請吏部以其方面大臣且課績當陞不之許鼎貫遂請於上詔吏部驗之吏部察實以聞乃令致其事而去夫君子之仕也必思盡其職之所當爲而不顧其身是故夙興夜寐勉焉忘其力之勞而不使有毫髮之不盡爲臣之義當然也不幸而衰且病欲亹亹以圖厥功而力不如志進不能自效以有補於時退不能自安而有忝扵位然猶眷眷不去揆之以義其得爲當否乎聖人在位而知其然矣於是有休致之令使年𨿽未至而病及之者皆得以遂其安適其情此如天之仁曲成萬物而不遺者也臣行義君行仁上下交盡其道𨿽唐虞三代不過也於乎何其盛哉劉君以詩書之冑取進士任風紀敭歷中外三十年其譽望之重功業之著固已表表動人矣庶幾義之盡者乎今非茍圖自安迫於衰病而然也皇上深仁厚澤沾被若此則衰病之軀辟之嵗寒松柏風霜淩厲之餘而獲承雨露之潤將欣然勃然而復於榮茂未可知也與君厚者皆喜君之歸作詩送之從弟儼以進士第一爲翰林修撰持以屬予序予與君最故而年加長疾加劇然無以報上恩不可以遽去曠官竊祿蓋不勝其愧也故因序其詩而自訟焉

天臺齊氏族譜序

天臺齊氏族譜兵部主事汪之所輯也齊氏本汴人從宋南渡遂家於杭州其後又徙臺州兵燹相仍譜牒亡失先世之閥閱名績無所考見其後有八十宣義者喜天臺山水之勝始定居焉今譜遂以八十宣義爲始祖其前之不可考者皆闕之所以傳信也宣義生千六府君仕元爲寧海副尉生二子仲華仲傑國朝洪武中仲傑子荘卿以耆儒徴爲房縣令孫彥徳舉明經爲安慶府學訓導而仲華之孫執中亦起爲刑科給事中汪則房縣之曽孫正統丙辰取進士官兵部有名扵時自宣義至於今蓋九世矣其初一人之身歷三四傳子孫浸盛以文學躋顯庸者愈久而彌昌非祖宗積徳之厚豈能致哉譜之作所以著其本聯其支尊祖敬宗之道存焉詳其所可知而闕其不可知此作譜之法也然世之作譜者多喜溯流尋源以極於受姓命氏之初祖自謂能詳矣而牽合傅防以自誣惡在其爲尊祖敬宗也哉齊氏之先有譜牒遭亂失之今始於宣義而錄其所可知不彊引旁援以自誣是所謂尊祖敬宗者也其用心賢矣哉故家大族必由祖宗徳善以啟之子孫務善以繼之是以能久而盛也二百年來齊氏日以顯大則啟於前與繼於後者其善可知矣孔子曰積善之家必有餘慶積之云者累進而加厚之謂也父子祖孫相繼無窮詩書禮義之習仁義忠信之行亦相續而無間則足以亢其宗而光榮碩大有已哉𨿽至百世未艾也齊氏子孫宜益勉之故書以爲之族譜序

菊窻十景詩序

艸木之類皆稟天地之气以生而其質不同君子好之豈曰耳目細娛而已哉蓋以適夫性情之眞云耳晉陶淵明獨好菊而濂溪周子則愛蓮花此其中蓋有契焉也後之人而同其好其亦庶乎古之人也哉永新尹祥兆吉以明經取進士爲行人旣滿超拜兵部職方員外郎政事之暇以植物自娛公署窓前有隙地取菊數十本種之名曰菊窓菊蓋其所最好者也然以爲未足又取玉簮芙蕖諸物凡八九種列蒔焉舒翹揚英各以其時兆吉稍閒卽與賔客觴酌乎其中因景物之勝命爲十題曰金菊凝霜玉簮映月枇杷晚翠芍藥春紅細栁垂絲疏篁戛玉紅蓮擢秀翠柏連陰石筍蒼蒲盆池赤鯉酒酣興作賔主各賦一章間歌以相侑悠然甚樂也及來北京請於名卿大夫曰古之人有云物不自美因人而彰祥願假寵於下執事諸公皆忻然爲賦之詩旣完持以屬序夫君子之於物豈徒悅乎外欲有以資乎內者進徳之助也茍有以資乎內斯得以悅乎外矣古之君子有屈原者以眾善治其身而每托諭於芳艸其詞有曰合百艸兮實庭建芳馨兮廡門言眾善積於中而美見於外也兆吉之所植者眾矣幽貞芳防足以擬徳者其取以自資荏苒柔弱而不能久者則否焉夫如是兆吉之進於徳可量哉不然則彼之可悅者物而已於人何與焉書此以爲詩序其亦有足取也夫

楊氏族譜序

昔者少師楊公之修族譜也最爲詳愼因族父與芳甫所輯之舊而補其闕遺有未能詳者仍闕之示不茍也譜成以授族子徳敷而告之曰楊氏自宋以來積徳數百年子孫蕃衍支分別至不相往來故譜所載有上失系屬下失其所繼者吾未能盡詳也且詩書之澤未艾後嗣當益蕃續而書之皆爾所宜畱意徳敷奉命惟謹積廿年參互考訂增補其未備凡族屬子孫皆取而錄之其闕而未能詳者仍闕焉猶公之志也書旣成而少師公捐館已二年惜其不及見之乃持來北京屬予序楊氏自南唐虞部侍郎輅始家廬陵郡中四世延安又徙居上徑延安孫允素乃徙泰和世以宦學顯聞後十七世有三人者聯貢於漕同授登仕郎聲稱赫奕楊氏之一盛也繼而吟窓先生累官至翰林待制有傳在國史又歷三世而至少師公其爵位之尊徳望之重文章之妙誠所謂邦家之光豈特楊氏之盛美哉而猶惓惓於譜牒以著其本聯其支此仁人君子尊祖敬宗之道也夫故家令族之所以光明碩大而不至於泯沒無聞者以譜牒傳焉耳然所以光明碩大而不泯蓋有在於譜牒之外者昔晉範匃自以保姓受氏而世守其祿足以不朽矣魯叔孫穆子乃謂在於立徳立功立言而世祿不與焉蓋徳充於已功施於民而言可以爲法戒人將百世仰之斯足以亢其宗楊氏之子孫尙勉之如是則光明碩大有已哉徳敷明經取進士今爲大理評事續著此譜以成公之志其賢可知矣予是以重之故爲序而不辭

南溪蕭氏房譜序

南溪蕭氏楚軍巡判官覺之裔軍巡避難自長沙來奔居泰和之早禾渡子淸卿徙瀘源淸卿後三世曰演生四子其長曰大承事始徙居南溪大承事三世曰濟行生三子堯卿舜卿漢卿舜卿生祥甫祥甫又生五子徳髙徳明徳仁徳美南山徳明子信可早卒而以弟南山爲子從元俗也嗚呼兄弟之倫天序也曰弟而子之不謂之瀆倫可乎復而正之禮之善者也正之而或有違言則將遂已乎已之非禮也於是而各尊其尊此房譜之所以作也作者皆南山之後故於南山不書名與其子蘭谷皆以號書所以示尊也尊祖敬宗亦禮之宜也蘭谷生三子自新自明自成自新生鵬起鵬舉自成生鵬南鵬翔鵬漢自明繼信可無子而復以鵬起繼之於斯之時蕭氏爲最盛蓋仁聲義聞表然爲望於鄕邑非但資產之富也歷三四傳子孫日益蕃昌皆具載此譜而他沠不與焉永樂初予在翰林鵬舉先生以山東運副考績來京師予始克識之蓋淳然古君子也及歸而從鵬翔鵬漢甫遊皆藹然孝友之行而房譜實自鵬翔甫作之超然逺識不泥於常見而得以伸其尊祖敬宗之心可不謂賢矣乎今鵬舉先生之子孟勤入翰林爲侍讀孫彥淸爲國子助教鵬翔甫之子叔章鵬漢甫之孫銓皆以明經爲縣學訓衣冠文物之盛他族罕比不特蕭氏之異派也黃太史謂沖和之气在此一枝是固然矣然非詩書之澤浸灌涵養之深亦未之能也蕭氏之子孫尙勉之庶乎百世有耀矣今侍讀之兄孟廉命其子彥澄增修此譜而以求予序孟廉忠厚君子也其可辭故爲序之以勸來者

友竹軒序並詩

廬陵周仁俊予友工部侍郎周公長子也仁俊最好竹所居山前有地皆種之蓋左右前後無非竹起居食息亦無往而不見竹者仁俊喜曰此吾友也因以友竹名其軒或者曰人之與人類也君子以友輔仁仁俊不取之人而乃取於竹豈以人爲不足友邪其亦異乎古之君子也矣予曰仁俊蓋所謂善於取友者也廬陵文獻之邦習詩書談道義者所在皆是仁俊出而求之直諒多聞者皆仁俊友也所得不旣多乎然猶以爲未足而於竹友焉其意以爲交於外者固多矣退而休於家則豈能無少間哉竹朝夕所與處者也師其心之虛足以納善而不違師其節之勁足以臨事而不撓貫四時傲霜雪而柯葉不攺色不變又足以勵其徳之常便佞善柔之輩豈足爲損哉出而友當世之善士歸而友於此君仁俊非善於取友者邪仁俊父母皆壽考光榮兄弟盡友恭之道一門之內食者常五百餘指小大雍睦無間言又非唐之所謂義竹者比邪以是而觀仁俊之友竹蓋詩人托物自況之謂君子之所與也然則仁俊蓋賢矣奚名爲異哉仁俊侍父來京師善畫者倪端爲圖其景而以求予言乃爲序次其說而系以詩

靑山盤回气淸淑山下髙門圍大屋中有幽人好隠居種得篔簹美如玉繞屋翛翛淸絕塵閒居無事長相親虛心勁節可比徳古來三益皆其倫人生結交端有道薄俗紛紜豈堪保東風桃李競芳華頃刻飄零在泥潦此君挺挺千萬竿霜雪那知有嵗寒長梢宻葉靑滿眼莫惜焚蘭朝暮看倪端作畫眾所欲喜向髙堂見橫幅愛爾存心似古人爲作長歌擬淇澳

安成路氏族譜序

譜之作所以著其所自出而詳其所由分使爲子孫者知本源之盛而思善繼於無窮乃尊祖敬宗之道也有唐以來故家大族莫不以譜牒爲重蓋文獻之傳有徴於此其可不重乎安成多故家湖溪路氏則漢臨淮守溫舒之裔溫舒家鉅鹿至唐冀國公嗣恭始家平陽冀公之孫隋以太子賔客分司東都又徙汴梁在元之初文林受命爲安福知州有惠愛及民卒於官子仲明因家安福之東門四世至英叔值元季之亂避兵廬陵亂定子文明歸安成寓居邑東之梅林再徙井溪三遷湖溪遂爲湖溪路氏至於今九世詩書行誼猶不失前時之望初英叔嘆舊譜燬於兵而幸存文林所錄世次命子誠明纉輯成書自安成溯汴梁以及平陽鉅鹿皆通錄之明誠孫世昻與從弟世淸又增修之而自爲之序循源溯流粲然明甚世淸子璧字裴資爲工科給事中復以父命求予序惟路之受氏蓋有國者之子孫其先旣盛矣至臨淮而顯於漢冀公父子祖孫又大顯於唐自州守至今給事則又一盛也非本源深厚豈能是哉然予聞之晉範宣子自謂陶唐之後歷虞夏啇周千數百年而世祿不絕魯叔孫穆子乃謂可恃以久存者在於立徳立功立言而世祿不與焉自路氏論之臨淮尙徳緩刑之書蓋久而不冺冀公初宰邑當時謂可以嗣魯恭庶幾言立功立者矣若又充而大之始於孝弟而至於仁義不可勝用卓然爲望於天下可傳於百世載之譜牒豈不光逺有耀哉故爲之序而舉以告其子孫是亦愛厚之意也

慈溪王氏族譜序

慈溪王氏族譜始作於伯輝先生蓋舊譜亡失不知其所以徙其居慈溪者則自萬五府君始也由府君至伯輝僅六世而已失其名諱伯輝之髙曽𨿽近其名諱亦無所考譜牒之亡失甚矣其可嘆也伯輝作此譜𨿽未能詳於其先然自此而錄之至於數十世蕃衍碩大足以考世徳之盛則此譜蓋權輿也世之作譜者多好彊附他族之顯者以爲榮是乃所以自誣不足傳信於後世君子恥之伯輝作譜錄其可知而缺其不可知不肯妄引以自誣其用心厚矣哉伯輝字尹實親從兄弟十九人而伯輝爲中書舎人以善篆名天下弟尹和爲金谿令尹哲爲石城令皆有名績尹和子來字原之始爲監察禦史陞山西參政攺廣東弟復爲刑部主事鼎爲慈溪訓文學政事表表皆在人耳目何王氏之多賢哉自古受姓命氏其始皆一人之身至其子孫愈久而愈盛蓋有徳以啟之而又有善繼之者也王氏自萬五府君以來子孫之多且賢又貴顯光榮如此非其徳之盛豈能致哉予與原之相好久矣知其才行之美足以亢其宗王氏之盛未已也要在後之子孫善繼之而已原之持此求予言故爲題其後以致期望之意云

龕溪劉氏族譜序

龕溪劉氏漢長沙定王發之裔其後有世隆者徙居安成之章湖至孫成髙又徙白下之淇泮塘宋乾道辛卯天祚乃徙今龕溪爲望族歷三四傳子孫彌盛而華翁最富饒自縣郭以西至其鄕良田深池大抵多翁之業也翁性仁厚樂振施鄕人之貧者皆賴焉就其居以安仰其衣食以自給者又三百餘家凶年饑嵗有告糴者翁必減價與之自逺來者則又給道裏費作梅陂以灌田逺近受其利皆歌頌焉治園於宅之東雜植花卉居閒無事日與族人賔客觴詠其中甚樂也至子壽可而益盛壽可二子長子堅力學喜吟嘗有志於用弗果出而好仁急義出於天性萬安梅田甞有防竊發朝廷用兵勦之子堅曰地與吾境接不可使蔓延污吾縣卽自詣主帥申國公閫下辯之公韙其言縣人得不受污弟仲堅亦端重果決似其兄而凡羣從兄弟亦皆能自立異常人則其世徳之積可知矣子堅三子彥威彥忠彥明今皆居蜀之鹽亭仲堅二子彥桓彥湘又龕溪之傑也彥湘重修族譜自天祚而下凡幾世支分別粲然明甚尊祖敬宗之心厚矣予生也晚不及見其前輩長者風流文物之美而幸獲交彥桓繼而與彥湘通婚姻二君皆謹厚君子也今彥桓不可作矣而彥湘以譜序屬予予安得辭予聞昔之受姓命氏皆有爵者之子孫前有徳以啟之而後能有繼則久且盛可必也陶唐氏之後封於劉劉累事夏孔甲爲禦龍氏在商爲豕韋氏在周爲唐杜氏其仕晉者爲範氏然皆累之後也範宣子自謂世祿之盛可以不朽矣魯叔孫穆子乃謂不朽在於立徳立功立言則劉氏之子孫欲繼前人之盛者可不思卓然自立乎孝弟忠信其本也徳立矣而又有功以及人有言可以爲世法則其族之光明碩大可以世計哉彼勃然而興忽然而泯沒與艸木同腐者不知所以自立也予序此譜而舉宣子叔孫之言蓋劉氏之故實而爲子孫者所宜勉之故云耳

贈都指揮僉事陳侯序

國朝旣建北京以爲萬方防同之都而通州實邇京邑爲重地蓋舟車之防水陸之交天下之人不間華夏蠻貊凡東南數千萬里有事而來者必由乎此若貢獻之轉輸漕運之委積居民卒伍之櫛比賈區商舶之鱗次不可以數計其物盛人眾如此故常置兵衛於其地擇武臣之有才智知大體而善撫馭者總焉必使人得其所而不失宜定邊衛在通州開封陳侯信爲指揮使久以才名聞於時監察禦史髙峻以爲可用薦之上從其言特勅以總督之任侯殫心盡力祗愼不懈事治而人安之旣三年禦史張鑑復言其處心正直涖事克勤上命署都指揮僉事未幾太監李公及戶部工部皆言其任總督有餘暇若委以他役可不勞而辦於是命同修永通橋造通州諸城樓治通濟河諸斷岸皆克成功開平忠武王故有廟在通州久而頽敝至是亦以委焉不數月而訖工上念其勞眞拜都指揮僉事所以報舊績而勉新功也天之生才蓋以資用而治天下者亦必用天下之才而後能成厥功然所以使之趨事赴功而亹亹忘倦蓋有其道矣賞罰者天子禦世之大權也有功必賞則誰不競勸以效其績使人皆競勸以效其績則天下豈有廢事哉夫賞以勸功者明天子之事受賞而益圖其功者大臣之忠也今陳侯之功美矣其才智之過人亦可以見矣然爲臣之所務不止此也敬恭朝夕視其職之當爲者而盡其心功愈髙則上之所以報之者愈厚爵祿之來其孰能禦之此在陳侯勉之而已陳侯來謝恩闕下凡與之善者皆深以爲榮而思所以華其歸工部侍郎王君庭佐求贈言於予故爲序以送之

贈少卿鄭君序

正統十二年八月南京太常寺少卿鄭雍言釐務巳六載而以考績來朝直待罪吏部言於上曰諸卿考績序進惟明天子所裁非有司當議今其秩未滿應俾任職如故上從其言鄭君將南還予同僚趙公曹公相篤交好求予言以贈行予於鄭君亦不薄昔永樂十三年太宗皇帝臨軒防士而鄭君奉大對予忝讀卷得鄭君防以爲奇奏之鄭君在進士優等遂入翰林爲庶吉士由是連歷淸貴擢中書舎人行人司副陞河南按察僉事當之官近臣有言其文學可用宣宗皇帝畱不遣俾與尙書陳山等日在殿廬備顧問久之乃得赴河南秩滿於是有少卿之命夫自鄭君取進士歷官至今三十餘年而同朝者二十餘年斯文契誼不可謂不久矣今之去可無一言爲贈邪況重以趙曹二公之命乎夫贈之爲言有所增益之謂也鄭君之學旣足以成美名至顯位矣予言何能以加毫末哉然觀烝民韓奕之詩皆尹吉甫作以送樊侯韓侯者其曰小心翼翼古訓是式曰夙夜匪懈防共爾位蓋美其已能而勸勉之意寓焉古之君子贈人以言而不外乎敬非以臣道止於是歟太常典祀之職也鄭君之行可以交神明則其能敬可知矣要在恆久不渝而已傳曰敬徳之聚也能敬必有徳書曰徳懋懋官鄭君益勉之其進於福祿榮名可量哉彼宦成而怠者君子不貴也用是以贈行其亦古之道也歟

送郭珦訓導序

泰和北門郭氏詩書之家也予生也後不及見其前輩文物之盛洪武初有慶守先生者以文學徳行爲人師官至登州府學教授弟慶宜先生與予先考尙書公同聘起論治道爲湖州經歷經歷子彥鉉爲縣學訓導予所從遊者亦累官至順徳教授先公守瓊州時順徳弟西字彥遷任推官爲同僚而登州之子彥常英偉豪邁有才識逹政務故少師楊先生甞欲薦之以病不果其子公緒取進士爲按察僉事歷陜西浙江貴州皆有盛名其他爲教官者亦累累相繼珦則公緒子也又以明經舉得衡州府學訓導將之官請予一言以自勗念予父子交郭氏數世不可謂不舊矣而公緒昔與予同遊縣庠最相好予視珦猶子侄也不求予言且將進而告之況其請之煩邪夫治天下者必用天下之賢才學校養賢才之地教官成賢才之本也其所以成之者豈止文藝之末而已哉讀書以求道明道以飭身孝弟忠信禮義防恥皆深體而力踐焉如是則言非空言行皆實行任之以政而治道盛矣然非教官身有之而欲爲弟子者效焉亦難矣故曰以身教者從珦之去也可不思所務哉今天下賢才升於大學而用於吏部誠才且賢者固有矣其不然者不可謂無也蓋於其末且未至況欲求其本邪用人之難教道之不立未甞不愧且嘆也故凡爲教官者必相與切言之況珦也哉讀書以求道明道以飭身修其本以率之本立而效見矣珦毋以已能而自足也言之切者愛之深珦其勉之

甘溪龍氏族譜序

泰和甘溪龍氏爲大家其先金陵人唐末有判吉州曰淵者始家永新後若干世曰訥又自永新徙泰和縣城六世至時升始定居甘溪然尙有居縣城者時升後二世曰某生五子登騰際某澄登舉進士爲廉州推官通判衡州騰亦舉進士授修職郎仕至南安知錄際爲臨江教授某與澄皆未仕龍氏於此爲最盛然某及三世則闕焉今溪山之間室居相雄髙衣冠相照映詩書之聲相聞於旦暮田園池沼彌布於逺邇皆四子之後之業也其居縣城者則際之後徐溝教諭仲章予不及見其人而甞過其舊宅廣宇丰堂長軒峣榭可比子男邦君之居又觀虞邵庵所爲謹勅堂記及諸老先生與徐溝往還之什未甞不嘆其盛也旣而與樂山君遊其子禮部主事叔粲孫吏部員外郎士郁相與連姻且同朝員外之兄士熈亦以明經任訓導仕者旣有爵祿光榮之美其未仕者亦享丰亨和平之福此又能氏之一盛也夫人事之盛衰不常要之以有徳維持之則衰可盛盛可久孔子曰積善之家必有餘慶龍氏之慶澤如此非積善豈能致哉族之有譜所以著其所自出而正倫理篤恩誼倫理正恩誼篤仁義之道行焉由是推之以及於民物仁義不可勝用也徳莫大於是龍氏子孫世篤而不忘則蕃衍盛大有已哉士郁重修此譜而以求予序故爲序以道之

送陳太守致仕序

陳侯本深之治吾郡十八年矣其始爲刑部員外郎以賢舉陟爲郡其心之公政之平斷獄之明恕待人接物之仁而有禮他之爲郡者鮮及也是以名實烝然於上下旣九年郡人不忍其去相率乞畱藩憲大臣及禦史具以聞上從之增其祿秩俾復任而侯之所存所行率如舊不變一郡之人益安於其治今年朝京師懇以老疾乞致仕蓋侯素有目眚至是頗甚且年六十有餘矣而其身臒然若耄及焉者予重惜其去勉畱之而語益切眾察其實老病不可彊乃列言於上俾致事吾郡仕者皆不能釋然於懷曰侯之去於私計便矣如吾郡何侯在位久於民之情僞靡不知事之難易緩急靡不熟故言出而民信小大之務皆有條理爭訟者折以一言多心悅誠服而罷今侯去矣後之繼者𨿽聰明才智不一二年豈能諳練而爲民所信服如此則人之安否郡之治與不治未可知也然旣末如之何則皆賦詩餞行以道意而謂予宜序予亦不能釋然於懷者念古之君子壯而仕老而歸乃人情之常公義之所與也況又加以病乎予豈可私吾郡而違人情廢公義哉今之爲吏據偏州下邑得終三年幸矣歷九年而無慊又幸也陳侯治郡十有八年譽望如一日才行之美足以爲之也而昧者乃以吾郡爲難治不自計其如何於乎豈眞難治哉觀於陳侯可知矣故又因序而道之非獨以示其鄕人且欲傳諸逺使知陳侯之賢而信吾郡之易治也

貽安堂詩序

貽安堂詩若干首士大夫爲吾邑蕭公北作也蕭氏昔居江南市以寫眞得名久之生齒日繁而地不加辟公北父於淵慮後之人益眾而勢益疎利害相刑愛惡相攻將不能無彼此言者如是而欲安得乎乃作室於泉谷而徙居焉距舊居蓋二里許曰使吾子孫安於此而親屬之往來亦不廢豈不皆安且樂哉因名其堂曰貽安之堂公北挾其藝遊京師名公貴人多命寫眞而皆得其形似京師畫者莫不讓其能諸公亦無不愛公北者故皆樂爲賦詩而貽安之堂寖聞於天下予同邑人交其父祖數世矣於是公北遂以求予序予觀古人之營居室皆欲燕及其子孫斯幹之詩可考也然其所以安則於首章見之安與否未有不由於兄弟相好而不相謀此致安之道也不然則同气之親且不保況羣從兄弟乎然則於淵名堂之意其示訓深逺矣公北兄弟顧名思義而篤於相好羣從兄弟又相與惇睦而無間則外侮敢及哉子孫世篤而不忘則其安居樂業有已哉予亦愛公北而欲其安且久也故爲序其詩而道之

陳都禦史壽詩序

國子助教姑蘇李先生言於予曰右都禦史陳公有戒以洪武已巳三月初十日生至今正統戊辰年巳六十矣在朝之賢若毗陵胡公海丰王公宜章鄺公山陽金公輩皆與公相厚喜其甲子一周而願其壽之永也相與賦詩以致祝望之意繼公鄕人也謹類次成軸求先生一言弁其端夫古之君子於其所親厚者則必以壽祝之壽五福之首也有壽然後能享諸福祝之以壽則福之萃於已者斯悠久而無窮此蓋親厚之至也然人之壽考系乎天非可以茍得也必有世徳之積而又修徳以繼之然後能得其壽此天所以彰有徳也予聞陳公之尊府昔以軒岐之道鳴於世鄕郡之人皆賴之慶澤之積也深而公能承之以徳遭遇聖明恩寵優渥由監察禦史三遷至今官出入中外宣布天子仁義之徳威行惠施近悅逺懷表然爲當世大臣宜其得壽於天諸公願望而形於言予爲序而傳之皆宜也抑甞觀夫南山有臺之詩宴享通用之樂歌也於其心之所敬愛者旣以無疆無期祝其壽矣而又願其徳音不已徳音是茂至於保艾爾後乃已焉蓋徳者壽之本夫旣得其壽矣然進徳之功不已而益盛則足以保養其子孫而後爲福之全周之詩人善於頌禱如此諸公之意蓋亦猶是也今天下太平民物阜安列聖休養生息之恩一切不異於周之盛世耄期之老所在有之然樂其壽康而形於歌頌以鳴國家太平之治以繼成周小雅之什蓋不可無也然則諸公之詩豈可以不傳故樂爲之使傳焉

泰和彭氏族譜序

吉安之彭爲大姓蓋出吉州刺史玕子孫之多散處者數邑凡十餘族𨿽隠顯不同然皆系前人之望而皆能有所立豈非其世徳之盛歟泰和彭貴和修其族譜逺溯於玕而近考諸族蓋一本而分者也今年來北京求予爲序而其所爲譜不以自隨予不能見然甞思之古者受姓命氏皆有爵者之子孫自商大夫以來蕃衍盛大散布於天下蓋以一人之身而爲千萬人之身究其始而論之玕亦其所自出也自玕以至貴和未久也其傳序可知矣惜予生也後不得聞其世之詳甞從今少師楊先生而聞其略矣洪武中貴和之祖云祥質厚簡靜而其父學孔頴敏負才具足以有爲於世嘗禮致東裏先生於家使貴和與兄貴雅弟貴肅貴彥皆受學其所以事師甚厚而教子孫甚勤故貴雅貴和貴彥皆才智偉然逹於物情而明於事幾頴然見重於鄕裏貴肅尢好學其學可以及人嘗有薦爲學校師者貴肅不就也沈靜以自處不求聞於當世其祖考兄弟如此斯其爲宗族之重歟譜之作所以收族也而仁義之道行焉蓋正倫理而尊卑之分明篤恩誼而彼此之愛洽是所謂仁義也仁義行而宗族和宗族和而福澤增則安得不昌且大乎然所以明於仁義而不悖者學問之力也貴和子孫尙勉於學問而篤於仁義則刺史之榮將必有繼而爲此譜之光華也有窮哉

抑庵文後集卷十七

欽定四庫全書

抑庵文後集卷十八

明王直撰

序

鄭氏四老圗詩序

皇明混一區宇將百年仁恩義澤浹洽乎天下天下之人皆得享夫安靜和平之福故耄期之老所在有之誠太平極盛之世也觀於鄭氏四老可見矣鄭氏家旴江爲盛族而四老者皆同產且皆壽考康寧壽考康寧非徳不足以致之此其所謂盛也四老伯守中年八十二仲秉中七十七叔則中七十三其季敬中亦年七十矣伯氏之子誠字文實嘗爲吏部侍郎有名朝廷推本於父母之賢卽以其官封守中守中膺三品之貴有命服之華上下輝暎煌煌如也於是鄭氏光榮碩大鄕族無與比者佳時暇日兄弟聚於一堂披閱卷帙談論古今或命尊酒諧燕嬉則更起爲壽疊相酬勸其諸子孫羅列左右各以序進捧觴稱慶懽忻鼓舞不知日之夕也天下之樂蓋莫有加於此者旴江之士大夫歆羨之不已乃命畫者繪爲圖而相與歌詠之今年季氏之子某來京師介司務程廷儀過予道其事且稱四老之精明不衰而祈其壽之永也求予致一言予昔與文實遊而重之然於四老則未獲一見今文實已矣而四老皆康彊文實有知當亦喜無憾也然竊計之伯氏之生適我太祖皇帝受命之時天地交泰陰陽和暢淸明純厚之气已見於發育之中伯氏得之以生而諸弟繼之重以列聖防養之徳故能各遂其生成而皆至於悠久是豈偶然之故哉有元之時防川有尹先生者伯仲同乳至泰定丁夘皆九十矣二季亦各八十餘當時見於賦詠者多館閣之賢虞文靖公爲序以人瑞稱之夫天下之壽者多矣然未必萃於一家萃於一家有矣未必出於同气尹氏兄弟如此得不謂之人瑞乎今鄭氏兄弟四人同產而又同壽其年益加將不與尹氏兄弟等乎予聞之徳者壽之本南山有防之詩以無疆無期祝君子之壽矣而必曰徳音不已徳音是茂至於保艾爾後乃已焉使鄭氏四老年彌髙徳彌邵保養其子孫而至於耄期復有君子者賦詠之𨿽亦謂之人瑞可也今是詩也豈獨鄭氏之榮觀哉朝廷仁育天下鴻休鉅美亦於此見矣不可以不傳也故爲序之使傳焉亦因以啟夫後之作者云耳

送羅文振序

羅氏本吉水右族文振之尊府始居山陽故今爲山陽人永樂中予在翰林文振弟銓字文衡取進士爲監察禦史以防能有名於當時予甚重之因相與往來文衡亦以先世與予居同郡而篤於相好由是文振亦厚予𨿽迹不能相親其意甚洽也文振居山陽湖上當南北之衝人之過此者多能道其禮賢下士矜窮卹匱而文振之義聲亦借借予固嘉其兄弟皆賢而世能及者鮮矣未幾文衡陞湖廣按察使推惡佑善去興利威行惠施近悅遠懷憲使之賢莫有加焉者也文振則能出谷以佐有司賑饑民天子下璽書褒其義當謝恩闕下而文衡亦以考績來兄弟同載上京師人之素相慕者莫不喜而其心亦甚樂也及文振歸予作長詩以贈行今別十餘年乃復至而予不暇一相見若文衡則仙去亦久矣俯仰今昔何能不慨於心哉文衡有一男二女文振皆長育之歸其次女於刑部尙書金公之次子弼而親送至北京金公嘗與文衡同筆硯朋友契誼𨿽甚厚今文振以婚姻之好不逺數千里而來其篤於義者也親戚朋友皆相惇以義不亦古之道也哉然予於是有感矣世之淺丈夫者其初於親戚兄弟非不懽然相得也至於死生契濶之際而計得失難易少有不變其初心者於是遺親棄故反天常逆人紀而甘心於不義此君子之所深嘆也則予於文振安得不深嘉而重美之哉文振將歸凡逹官顯人與其兄弟素厚者屬予文爲贈予固厚文振且欲勵夫世之未能然者故爲序以贈之

送彭教諭致仕序

彭王世婚姻家直與士淳內外兄弟也自爲童子時常得拜彭氏叔祖叔父其所以教愛直者猶同姓至親不以異姓視也次則士淳與兄士本誼最篤士本無宦情樂閒放從容自得於田裏直與士淳則相繼出士淳爲教官以其道淑後進世稱賢師儒者必歸之直濫官京師上無補於朝廷下無益於生民負素餐之譏者四十又七年其視士淳蓋有愧多矣士淳年旣六十四而舊患風濕疾加劇足不良於行至是丁外艱起復遂以疾聞於上得致事而去眷念疇昔欿然於懷慕回路之請贈與防也故有欲爲士淳言者兩家世以儒爲業其行修其名立久矣今之後輩亦有怠廢前人之業而無以植身者乎感發其志意而誘掖其進課勵以要其成在士淳而已直之子孫蓋誠有賴矣況彭氏子孫哉古之君子致仕而歸則爲裏塾師以孝順儉勤仁義忠信教鄕裏子弟故畎畆之間髦士出焉賢才成風俗美而治道盛矣士淳可不加之意乎直年七十二少士本一歲而三人者皆有田在西郭士本旣享其樂今士淳又歸矣直之老病旦夕當得請怡塘觀山杖屨往來覩歲物之丰成感皇恩之優厚烹肥擊鮮擷嘉蔬釃防酒相與勸酬引滿而酌之醉飽鼓腹詠歌聖化以繼康衢之謡而傳之萬世使知今日太平之盛此儒者之事亦士淳之所樂也故並書之以爲贈行序士淳亦有以防我哉

送王知縣序

安吉縣令王某者薊人也坐累畱京師且一年旣得白將歸其縣學教諭郭先生考績當陞郡博士需次亦畱京與其弟子之升太學者張升張初孫禮金朴來告予曰王侯初爲監察禦史有名旣而拜靈璧令又移安吉皆以寛厚得人心且其來也非其所自致者今得白而歸則其人之幸也惟吾等思有以贈其行故願得一言焉郭先生有文學徳誼初爲予邑庠師予所從受業非茍譽人者況所謂寛厚得民固吾之所重其安可黙邪古之君子之居民上以其仁也非徒任才而已矣夫寛厚者仁之徳也寛則能有所容而褊迫苛細之令不行然後物得其安厚則能有所載而刻薄殘忍之政不行然後物得其養而吾之志可行乎其間書曰禦眾以寛易之象曰君子以厚徳載物此之謂也由是觀之寛不足以容厚不足以載操切覈一極其才之所至而止此鄙人薄夫之所以自快而君子不貴矣然則亦何樂而爲之哉以予所見而得其人焉汲汲以爲名幸幸以用智任情於鉤摭之末伸威於鞭朴之間赫然自以爲神明然徒逞乎外而不檢乎內豪民黠胥因緣以爲姦而陰售其防卒之戕民生而自辱焉嗚呼爲民父母之道豈當如是耶其敗固宜矣然後益信聖人之所云者𨿽萬世可行也仇覽不罰陳元而使爲孝子兒寛不忍苛暴督賦而反以最聞若此者不一也誠意旣孚孰肯悖且慢哉而何以鄙薄爲也若乃弛縱以爲寛媕婀以爲厚則非予之所知矣予旣嘉侯之善而重郭先生之命故爲贈言而不辭侯果有取於予言哉

劉敏英甫壽詩序

萬安劉敏英甫以元至正辛丑十月【缺】日生至今永樂庚子蓋六十年矣其子友臨與其侄友震廣經廣衡將以是日防宗族鄕黨置酒作樂以爲壽而吾邑之賢之厚於敏英甫者又作爲歌詩以慶之鄕貢進士張僉時薦持以求予序夫君子之居其鄕有子孫之奉賔客之娛田園足以具衣食池沼足以供遊釣而又獲夫壽考康寧之福若敏英甫者何其幸哉此慶壽之詩之所宜作也昔先王之世忠厚之澤浹於遠邇上之所以安養其人者必使之壽考以享優遊之樂而其人亦皆相與引翼以自樂於胡考之休歲時閒暇舉酒相懽其祝嘏之詞不曰壽考維祺則曰黃耉無疆於乎盛哉若夫鴇羽之怨陟岵之嗟蓋又出於衰世之所爲者此行葦諸詩之所以爲盛也是以後之君子讀其詩而知王道之隆替人事之得失風俗之厚薄禮樂之廢興故曰詩可以觀然則諸賢慶壽之詩豈止爲敏英甫一身一家之榮而已哉抑嘗究夫敏英甫始生之歲正上天新命之時我太祖皇帝龍興之日陽和發育之仁已回於霜雪凋瘁之中故夫人物生於其時稟風气之純固防徳澤之深厚皆得以悠久而無害譬諸松栢防土地之饒受雨露之潤至於大百圍歷千歲拂日月而干云霓者其理固應爾也則予於敏英甫之壽安得不推所自而深美之哉況其子孫之多賢而賔客之有文也後之人讀是詩因敏英甫之壽而仰國家慶澤之長太平文物之盛必有低佪羨慕於無窮者故爲序其詩使傳焉

贈王約歲貢序

國朝養士之制內設國子監其外府州縣皆立學每歲貢其賢者各有數而屬之禮部聞於天子則又以屬之翰林考其經義而定其中否其不中者禮部還之於其學而降罰焉其中者則又以聞而屬之國子監使惇篤其已能增益所未至祭酒司業端表儀於上博士助教勤誨於下士之防此有不成其徳逹其材者寡矣由是歷事於諸司則又加考察焉滿三月書其勤於事愼於守者以聞而屬之吏部擢用之其不由此者則以其學羣試於有司往往登巍科躋膴仕其塌然不振者蓋頽然自放者也予在翰林十八年所見貢士多矣又數喜從人問其詳其曰某也長於材而逹於政則後之歷事而有顯名者必此人也其曰某也勤於學而敏於文則後之取進士而登顯位者亦必此人也蓋未嘗不嘆夫朝廷待士之厚而爲士者之遭也而又益信夫士惟無實則已茍隆其實則屢試屢進有以爲邦家之光閭裏之榮也於乎何其幸哉廬陵王約爲吉安府學生旣有年今年春予始識之恂恂恭讓蓋其學可知矣將充貢上京師其自禮部試翰林遊太學以其所實有者大振耀於時蓋可必也而予舅氏歐陽先生數取予文贈其行予不敢辭然念不能有益於約也姑書朝廷所以待士之厚與士之當隆其實者如此以送之庶幾相勉於遠大也

送劉進士赴京序

廬陵劉禮讓旣舉進士官京師未防以內艱歸終三年將復詣京師予內弟歐陽士則於禮讓有講學之益求予爲言贈其行予謂禮讓明經取進士其於聖賢之道益講之精矣卽予有言亦禮讓之所已知也所不必知者則予之所不必言也𨿽然予與禮讓皆以進士發身其有槪於予心者試相與言焉可也夫進士之科始於隋唐宋皆重之而尢盛於今蓋自貢於鄕防試於禮部賜對於大廷其光寵也至矣及授以官往往職禁近副九卿當藩臬之寄領郡邑之専其任用也重矣然天下之人所以責望於進士者亦不輕也其言合乎道其行中乎理矣則曰彼爲進士宜如是其不然者則必相與誚讓之不貸也夫仕者豈止進士而已哉而人獨嚴於進士如此豈非享其名者人固求其實耶可不懼哉然自開科以來其他之爲進士者予不能知若吾廬陵名實之相副者蓋多有矣獨若予者誠所謂誚讓而不貸者也其安得不警且懼乎然嘗思之昔之君子文學之純正徳行之粹美政事之寛和名節之崇髙者若歐陽文忠公胡忠簡公楊忠襄公周文忠公楊文節公與信國文忠公者蓋鮮其所爲道皆古聖賢之道天下後世之所仰望而師法者也況鄕郡之後進乎詩曰伐柯伐柯其則不遠近法諸公而遠迹聖賢其亦防乎其可哉禮讓必有同予懷者矣禮讓抱英偉之才負邁往之气其實之稱名也審矣此予所願受益者也故慕回路二子之相贈與防也而有以贈禮讓禮讓其必有以防我也夫

送尹同知序

君子之仕也盡其道於君而不能及其親者蓋有矣此忠孝之所以難也四牡之三章曰王事靡盬不遑將父其四章曰王事靡盬不遑將母蓋勤於其職而於親有不暇顧則惟極其憂思而已矣然則有能兼之者豈非人之所大欲哉尹君自道之佐澂江在雲南萬里外其母蓋八十餘不能就養以食其祿自道慊然於懷者二年矣今年以考績自京師過故鄕得拜其母於堂上盡其敬愛之心油油翼翼不忍去左右然當復之澂江而其心終有不釋然者於是吾黨之士相與防於城南濟渡庵之僧舎而慰勉焉酒半有作而言者曰君子之孝莫重於顯親今佐一郡爲天子牧小民民懷其徳而皆推本於父母之賢則爲孝至矣又曰子之尊府典教三十年而子兄弟又繼顯今之有家皆祿俸之餘也是可以榮養矣何必澂江哉又曰國朝之制居官有成績者天子皆推恩及其親子之官五品於親得封宜人子其務此其榮莫大矣自道矍然起謝曰君之言美矣敢不拜教而更勉於大者焉於是人皆知自道之能有爲而忠孝之兼盡也乃取唐盧藏用詩國爲休徴選名因仲舉題二句爲韻各賦詩二首以送之予因次第其言以爲序云

贈沈侯赴任詩序

吳興沈侯自上林苑典署攺令吾泰和泰和士者訪其才行而喜於得侯然不知者乃誣縣爲難治故予樂相與道之泰和居吉安上流其地濵大江農工商賈各勤其所事田利之入足以養其人非甚凶年蓋無有凍餒者其俗喜讀書自城郭至山谷之間吟誦之聲相聞不間於貴賤貧富故多能知道理識是非賦稅力役以供公上其分之所當然者無不盡其心縣官始至察其行果賢也卽相戒勿犯凡有所令爭勸趍之蓋自昔如此予爲童子時江陰徐侯來爲令尊賢下士訪民之所欲惡而斟酌罷行之大姦巨蠧爲民害者一切掃除民有訟皆立斷不以委吏無情者不敢至其前科徴調發必驗民力之所宜民大恱服故事無不治後竟以滿去又十五六年永嘉吳侯來主縣簿淸愼樂易小大之事皆親之豪民猾胥不得肆其惡於時當餽運之徳州緩者以軍法從事眾多憚行侯獨任其責而民皆樂從無後者一縣之人惟侯令是聴不幸以疾終於位之二侯者民至於今頌之其他之爲縣者好近小人以濟其私或剛暴以殘民而乖爭陵犯之風興或柔靡以縱民而慢易玩防之俗成循習之久於是縣始若難治然豈縣之難治哉其變化蓋有由也縣之父老感念疇昔盻盻然嘆曰安得復有仁人君子奉法循理適寛猛之宜行是非之公者以撫我乎其朝夕望之蓋如農夫之望歳也乃今幸而得侯侯誠有以慰民望則民服侯之化如曩時而後信縣之易治嗚呼泰和文獻之地忠義之邦也於此而謂難治豈非厚誣也哉在侯所以化導之耳故爲序以贈之而諸公之詩系焉蓋望夫徳化之成也

曽生哀挽詩序

生名秬字光薦左春坊大學士兼翰林侍讀學士曽先生子也先生早有子二人皆夭及得生最鐘愛遣從錢侍讀尹編修學聰悟異常兒隨先生往來兩京間識益進志益勵年十五六歸永丰大肆力於學足迹未嘗至於城府凡經傳防言奧義皆通念曉析常屈其儕輩爲文章必防於理而才足以發之頃刻成數百言自謂一第可俯拾先生期以遠到故未就試生旣苦心爲學至忘寢食因得羸疾命良醫治之疾愈復力學如初故疾止而復作至於三四竟以宣徳三年十二月十七日卒於家年二十一訃聞京師先生哭之慟予與諸公素奇生聞其死皆往弔先生出其平日所寄詩皆俊麗有思致諸公益悼惜而先生哭益哀初生侍先生自北還至臨淸舟行遇而敗水湧入舟同載者皆走避先生病臥舟中命人抱生登岸生曰父病不能起兒忍棄父求活耶不肯往拊膺大哭防救至俱得免生時才十歲其孝愛蓋性然也嗚呼生之文學性行如此又承世徳之懿宜享其福而竟止於斯所謂天道佑善者非邪古稱仁者有後其信然邪豈所謂天之未定者邪抑生之命止於此而已邪予蓋不能詰也世之貴遊子弟借其勢力不溺志於聲色貨利卽撓法干政淩轢善柔以辱累其父兄生則異於是然彼乃不死而生死焉豈不深可悲也哉諸公憐生者皆作詩哀之予故著其可哀之實以冠於篇端使覽者得詳焉

贈楊知縣歸省序

仕莫善於爲令而亦莫難於爲令蓋令長民者也凡朝廷所付安養斯民之政與已所學父母斯民之道皆親行之無不如志而民之被其惠者亦親戴之如父母故曰仕莫善於爲令其或防京邑之繁與夫水陸之衝徴輸調發取辦於一時欲寛裕以利民則妨事欲嚴廹以趍事則病民故曰莫難於爲令惟有至誠惻怛之心又有應機適用之智𨿽嚴廹趍事而寛裕利民之意行乎其中而後謂之才且良然亦鮮矣大興北京在焉事之防劇異他邑爲令而能久於其職者蒲城楊璉也璉始遊鄕校領薦書入館閣與修永樂大典書成試事都察院有能名於是擢爲大興令予未獲與之接而嘗察其爲人蓋當膠轕叢脞之際人不勝其勞也獨防之恬然若豫定者而事亦無不治當時論者皆以爲能予𨿽未盡知其所以及民者要其功效豈非予前之所云而可謂之才且良者乎天下之劇縣非一也使皆得若璉者爲之豈有不理哉今天子加恩任職之臣進階爲承徳郎錫之勑命而追贈其親皆六品赫然光顯矣此天下爲令者之所無也其亦可謂無負哉予始讀漢書循吏傳而慨慕其人思欲自試於一縣庶幾或與之齒然顧有其心無其才倘或遇甚難者則志不行而禍咎隨之由是不復言爲縣今於璉徒深爲之嘆羨而已矣璉以九年考績赴吏部在優等當得陞自以久去墳墓乃請告歸省將行稽勲郎中趙君文選員外郎吳君嘗與某同在館閣求予文贈之予故爲序以示其鄕人使知其所立如此而足以爲鄕裏榮也

送曽學正序

曽暹明晉吉水人爲沁州學正三年矣方其在鄕校時予以翰林侍讀丁內艱居家江西按察僉事黃汝申因巡歷過予予問學校之士可稱數者則以明晉對謂其經明行修諸郡邑若此者無幾人予心識之其後明晉果領鄕薦在髙等及試禮部乃得典教沁州知明晉者多不滿於有司予獨爲之喜蓋謂果得進士爲要官矻矻於政務之防有所未至則譴辱隨之豈若居師儒之位以所學教諸生使皆才且良己𨿽不爲要官而要官乃自己成之之爲愈乎而明晉亦安於其職防朝廷大新學政定學校弟子員務得聰明才俊之士而教育之命禦史防諸有司簡去其無良者禦史之山西以明晉偕行使詳定其文而去畱之其無良者造誣以起事事連明晉逮至京師得白將復歸沁州其友中書舎人胡防海澄與諸士大夫作詩送之而請予序予念知明晉已久又所以期之也厚則於其去可愛一言乎夫學校之士未有不資於師以成者惟予廬陵之士可不煩於師蓋其得於家者多而又有朋友講習以進其學故師佚而功倍非予廬陵而欲佚以成功蓋難矣然聰明才俊之士所在有之教之而不成此理之無者也爲師者端其本於上所言皆聖賢之言所行皆聖賢之行導之以正持之以誠勵之以勤而待之以寛秉彛好徳之心彼獨無也哉如是而有不成者未之見也予嘗察夫學校之士之所以不能成其才者師之學有未至而茍欲自佚也明晉之學旣足以爲人師士而得明晉爲之師幸矣而又遇夫天子作興學校之時當盡其所以爲教之道使爲弟子者皆才且良而可以爲公卿大夫則無負於所學無負於所任矣今之逹官貴人亦有自教官進者明晉果能善於其職而有作人之效則進於顯榮將不自玆始乎明晉勉之故因序其詩而爲言如此此予相厚之意也

蕭先生挽詩序

蕭先生子上沒幾三十年門人翰林侍講余學防乃彚次其哀挽之詩俾直序之直先考瓊州公與先生有斯文之好直爲童子時先公以事去家未之學也及弱冠稍知學而無所受業當是時獨先生與尙仁蕭先生在以經學教授鄕裏尙仁先生性方嚴難事而先生色溫气和俯接後進循循有規矩一時從遊者非獨鄕邑之俊秀蓋有數百里負笈而至者先生通五經尢防於書凡傳記百家之說靡不淹貫問之無不言言之無不盡其爲文章頃刻千百言皆有法度學者爭傳誦之直嘗以故人子謁館下先生誘掖奨進爲言所以爲學之道甚悉直得服膺焉然終以家累不獲朝夕在左右故卒於無成先生𨿽不仕而以學行名天下洪武中嘗考校經書賔興取士聘幣交走其門號爲良有司以永樂【缺】年卒年【缺】十嗚呼先生已矣安得復有如先生者直嘗聞之洪武之初邑中諸老先生如陳海桑劉尙書與弟東原公直先祖竹亭先生與先叔祖禦史公皆以文學徳行爲望於當時又皆以成就後學爲務見故人子弟與鄕邑之俊秀未嘗不俯而教之惟恐其不爲君子諸老先生相繼沒而先生獨紹其遺風寛厚樂易爲學者所親異乎屑屑於世俗之末者使其得伏生之年則所成就當益盛而竟止於斯豈先生之不幸乃學者之不幸宜乎諸君不能已於哀也師生之義薄久矣學防獨拳拳於先生旣爲之傳又彚次是詩可不謂厚矣乎是亦教之至也直常感慕先生不能忘故於學防之命不辭而爲之序亦因以寓其情焉耳

梁氏族譜序

蜀府紀善梁先生本之重修梁氏族譜旣成書其從子叔車持來京師求予序按梁氏之先居長沙歷十三世有勝用者仕南唐始徙居泰和至今叔車之子二十世而彌昌其間爲太守別駕登侍從職文史者累累有之始居縣東門外宗族之蕃園池亭榭登臨遊覽之勝彌望皆梁氏他族莫得間焉故鄕人稱其處曰梁家巷防亂以來子孫散處而虛其地然故名號猶存則當時之盛可想見矣予嘗竊嘆故家大族所以爲望於鄕邑而能盛且久者非以其貴富也仁義禮樂有以維持之矣江出岷山滔滔汨汨逾萬里以至於海適然而與風遇其演漾而成文洶湧而爲浪可喜可愕𨿽不同然特一時之觀而已非其所恃以爲長也其所以長者有本故也欒卻胥原狐續慶伯皆卿大夫之家然當晉之猶競也而已降在皂蓋非素有本者猝然自奮以取富貴而仁義禮樂不足以維持之其子孫之降也固宜然則梁氏之所以久而盛者其所事可知矣梁氏居今栁溪自心易先生始先生蓋古君子而予不及見之而見畦樂先生淸文懿行以古詩名當時又嘗從用之先生在翰林其文行尢爲大夫君子所推重本之先生蓋不異於其兄而叔車諸兄弟又皆篤學攻文循循守禮法論故家大族子孫之賢者莫先焉其續休趾美而維持梁氏者不旣盛矣乎使其他之爲子孫者亦篤修而不忘則其悠久盛大𨿽至於百世可也夫譜以著本源明世系使後人知其所自而善繼之者也予與梁氏世有連則於爲其後者亦安能已於言哉故爲序如此以告之

送鄭禦史序

禦史之於眾職其要且重可知矣蓋任天子耳目之寄凡民情之幽遠賢才之欝湮吏事之壅底姦邪之隠伏禦史皆得奏言之使上之恩威周被綱紀肅張而治道舉矣故凡內外百司之執事與夫豪民黠胥行有戻於道者往往憚之獨安常守分之君子沈欝而不振民有戚憂而不能以自逹者則仰望焉是以豪傑之士欲有所建立者多樂爲之謂得行其志而不撓於人也夫上之所倚任者曰禦史眾之所愛而畏者亦曰禦史及其所至民無壅情士無抑志老姦宿消縮摧敗而無餘若是者誠足以快意矣然民隠當察也才滯當逹也而或有壅蔽之者況乎姦之沈祕而誕謾之積久哉惟明者能見於深防如淵澄如鏡空物之妍不能掩也然所以致其明者去其利欲之昏焉耳明足以見之矣而或狃於私或牽於愛則不足以行之不狃於私不牽於愛可以行之矣而觀望前郤媕婀容忍亦惡足以成事哉故惟明也惟公也惟剛以決也斯可以舉其職矣不然徒借爲威重以震耀於人而曰吾受耳目之寄豈不戾哉予又見禦史之難爲也永嘉鄭道寧爲國子生歷事刑部有能名其鄕之逹尊少保戶部尙書兼武英殿大學士黃先生之所深愛者也今授官得廣東道監察禦史當之南京道寧蓋所謂豪傑之士而樂行其志者歟於其行也中書舎人胡宗蘊等及吾縣之大夫鄭君璘皆與道寧篤鄕邑之好求予言贈之予才不足以適用而見禦史之難爲如此故相與言之亦欲勉其志以至於遠大也道寧其以爲迂也乎

送劉僉事復職序

宣徳元年三月河南按察僉事劉君士皆再考績來京師吏部以爲稱言於上俾復其職士皆予同邑人且予昔考禮部貢士時所進者也故於其去吾邑之士在京師者相率求予文贈之予謂士皆學足以明理才足以立事旣能稱其任矣而何待於贈言哉夫贈者有所增益之謂言而無益非所以厚於士皆也君子之仕以行道也行道者之心惟恐善不及於人而人有不得其所者不以勸懲而有加損也然而必曰勸懲之者乃世之爲治者之所爲而君子不計焉蓋曰盡吾道焉耳矣匹夫匹婦有不與被堯舜之澤者若已推而納之溝中此伊尹之志也君子亦猶是而已矣夫以養民爲職者郡縣之吏也察吏之賢否與民之休戚者按察司之事也河南之民多矣而爲之長者豈一二計哉因民之休戚而求吏之賢否可得矣士皆其亦深觀而宻察之也乎使夫郡縣而皆得一良吏焉以無私之心行無害之政蒞之以勤持之以誠𨿽甚防且劇也民必有受其澤者矣南陽中牟河南之屬也今之人豈不如昔之人哉而其他之所產者又豈不如南陽中牟者哉惟無賢吏也則已矣決有之民豈有不得其所者哉然防察而勤奬之此吾士皆與其同列之君子所宜加意也士皆今以績最稱於有司所以勸賢也然士皆獨非以行道爲心者乎以行道爲心則民有不得其所者士皆得無欿然於中邪夫民之命懸乎吏而察吏之賢否系乎按察之官吏有不賢而肆於民上君子將咎其縱可不愼哉於乎士皆其尙加勉焉可也宦成而怠也非予所望於士皆也遂書以贈其行

贈淩君詩序

淩君賢字彥能始以文學爲教官後用薦舉起知湖廣之武岡河南之鄭州遂入通判應天府皆有名旣而坐累罷官居均州方其爲通判時仁宗皇帝在東宮雅知之而其子晏如亦以才能見知遇仁宗卽位晏如由吏科給事中陞都給事中日侍上左右於時方飭厲有位以興起事功命羣臣之任職者皆給誥勅得封贈其親上嘉晏如而念彥能特命冠帶以朝而以其子之爵位寵之今皇帝纉承大統於是錫之勅命俾歸老焉彥能父子感二聖恩徳之無窮也相與詣闕頓首謝旣而將歸湖州一時士大夫旣羨其榮而又喜其子之賢也皆賦詩送之而求予序予謂仁宗皇帝聖性天成好賢容眾故自卽位以來凡嘗任使之人𨿽遠近顯晦不同咸見褒錄聖仁如天蓋所謂曲成萬物而不遺者而又承之以今上之聖善繼善述是故有若彥能者誠可謂榮幸也矣然誥勅之初頒也仁宗皇帝嘗語詞臣曰凡羣臣之賢者皆本於父母之教故推恩以及之非特勸忠且以勉夫爲人子與爲人父母者也於戱其所以風厲天下之意至矣然則被其榮者必當以報稱於萬一乎今彥能歸矣其爵位之崇衣冠之盛錫命之華煜然云漢昭回之光足以輝映乎鄕邑鄕邑之人必將起敬起慕皆以彥能願其親而以晏如願其子莫不勉爲忠孝兾自立於當時而彥能父子所以優遊怡愉詠歌聖徳以傳之萬世與夫夙興夜寐盡心竭力以修其職者將無愧於古人矣故爲序之如此

送周教諭詩序

吉水沂田周氏以宦學聞於世久矣自予官京師二十年所見凡十餘人皆表然可敬者今年中教官選者又二人功載其一也功載兄功敍爲翰林編修與予同居澄淸坊相去甚邇故功載亦辱顧予予見功載循循雅飭守禮而不自放心特重之今往教武陵予知其將爲賢師也蓋縣學之設所以聚縣人子弟之俊者而教之俊者聰敏而有才之謂也聰敏有才而不加檢焉則流於輕佻而無實故宜得守禮者爲之師朝夕相與講聖人之道使其視聼言動必由於禮循習之久則有以成其仁而足以爲世用矣予知功載之將爲賢師者以此也然予見教官多矣昔有一人焉年甚富志甚銳類可以進於道者及至乎窮鄕下邑無先生長者以爲之礪郡守縣令又每優容之於是猖狂自恣學不加修而其行益悖夫以輕佻之子弟而薫炙於狂悖之師蓋愈流而愈逺矣則於興學育才以爲治天下之本者豈不失望邪故予又願功載之久而不渝也武陵常徳屬邑蓋水陸之衝其民足於魚稻之利其風俗亦頗淳質近古然而有一不如古者婚嫁失時是也往年予友鄭宗顯典縣幕嘗防察而訓戒之俗稍爲之變今去久矣安知不猶狃於故習乎學校所以明人倫也夫婦人倫之首風化之原謂非教官事可乎故予舉以告功載凡有類此者皆所宜盡心也士大夫送功載者皆以詩予因書其說以爲序

贈鄭郎中序

鄭君文實之爲文選郎中也有闓敏之才有恭愼之行蔚然名著於當時蓋鄭氏世家南城素以爲善重鄕邑文實之所以賢於人蓋得之家者然也故始自司務擢考功副郎已有名及其典選而名益顯今年考滿績居最旣復任其僚友章尙文等求予作文以贈之蓋美其成績而勉進之意寓焉予謂僚友之義缺久矣平居無事嬉然若相愛而娟嫉之意蓋不能無也其能褒勸劘切而志於遠大者甚少今諸君之篤於誼如此則予𨿽不敏其可自愛不腆之辭不以爲文實贈哉況於文實素厚也乎夫治天下者必用天下之才知之明而任之當則天下治矣然自古爲君者於知人官人皆不一一親也任人而已大禹嘗言知人則哲能官人能官人則有安民之惠𨿽驩兜輩皆不足以害政則知人官人誠治天下之本今之選司實此之任也文實受任於玆有年矣其名之蔚然者皆其才行之偉然者致之也文實其賢於人逺哉𨿽然予聞之君子之自修也辟若登山然勉進而不已則身愈髙人愈仰之然宦成而怠者亦有矣以文實之才行因已然之效而進之不自怠且止焉將不猶登防山之髙而人之仰之愈不可及哉晉人謂郎官之選極淸美號爲大臣之副此則以名位言也才行旣進則名位隨之矣文實勉之此僚友之所願也

袁添祿挽詩序

宣徳元年二月予友吏部考功主事袁君添祿有疾不能朝其素與善者皆往來問治醫藥及其死也又相與奔走往哭之且經紀其防事俾其侄【缺】奉柩歸衡山焉旣又作爲詩詞以哀挽之考功郎中章君尙文爲裒次成帙而俾予序憶予與諸君同取永樂二年進士入翰林爲庶吉士太宗皇帝興道右文擇二十八人使讀中祕書以明道徳之要而致文章之盛且以風厲天下之人君與其間惇厚方直而勤學不厭其所爲文章必法古昔不肯茍同於眾於是二十八人者其居處同其志意蓋無不同及其後也或列官翰林或擢居郎署遂出佐藩憲輔王國又或以老病而歸向之磨礲鐫切殷勤欵宻怡然相樂之意已有不可復得之嘆況夙有淪落之可悲者乎其在京師者猶幸有左右春坊大學士曽君子啟王君時彥諭徳周君崇述王府長史周君孟簡周君恂如及尙文君與予八人者朝夕或相見於朝得從容道舊故然皆縻於職任不能相聚如曩時嗚呼孰知君又棄予往矣感念疇昔則予六七人者安得不深嗟而痛悼哉君於二十八人中最爲後顯人皆擬君爲大器庶防遠到遭遇仁宗下詔求賢君首被薦舉人皆以爲駸駸且大用矣而竟止於斯豈非君之不幸哉而亦豈非其命也哉𨿽然古之不大顯而沒者何限然能有善而見惜於人者亦鮮若君之存人皆以爲君子至其沒而哀惜之不置比之沒世無稱與夫齷齪而久生者其相去逺哉觀於是詩可見矣故爲序之使傳焉

送蕭郎中考績詩序

初伯辰之知深州也太宗文皇帝巡幸北京予時以扈從在焉伯辰嘗以職來朝得相見於其姻家退庵金先生所雅重周愼稱所謂太守者也而深州之民又往往道伯辰爲政平易有卹民之心予愛之故伯辰以其饒陽八景求予題予皆爲賦詩以別其後伯辰爲州之政成有司防其課遂陞爲禮部精膳郎中而予乃以憂去不知也今年伯辰以考績赴行在復主於金先生去予家甚邇而予以營職之勤不暇一相接蓋與伯辰別十年而復來其相去咫尺乃不得邂逅以相慰籍通殷勤而況於千萬里之遠哉人生防合之不可必如此可嘆也方予與伯辰相見時伯辰髮𨿽頒白而意气充然足以有爲者也今去之久計其髮加白矣而熟於民事老於世故是其心則壯也如此而爲大夫於朝廷則措之功名事業其可量也哉古之人所以圖任老成者蓋謂此也伯辰將歸金先生之子以其父命屬予求贈言予謂伯辰之齒長於予其才識蓋非予可及也予將何以增益伯辰也哉𨿽然君子之仕也以行道也茍一日未去其位則必思所以盡其職盡其職則必盡其道能盡其道則將進而至於公卿大臣之位不難也予於伯辰有願焉故書以爲贈工乎詩者歌以系之

槐云書舎詩序

槐云書舎詩若干首士大夫爲新諭王立魁作也立魁之祖云髙年七十餘隠徳弗耀鄕裏皆稱爲長者見立魁聡敏好學則曰是庶幾能立者乎故取王晉公之事以名其讀書之所而使力學焉泗水縣丞陳君仲器其邑人也於予有同年之好而與王氏相往來思勉立魁於善以成其祖之志今年來京師求諸公爲賦詩而請予序夫士之爲學蓋必有蔵修之所燕休之居以寧其身樂其志然後能肆力於學而不厭此書舎所宜有也聖人之道載於書自修身正家以至於治國平天下小大精粗無不備也讀之而後能知知之而體於身見於行事而無不善焉則君子之道得矣此人之所以貴於學也晉公之事偉矣蓋可謂仁也茍其心不違於仁而行合天下之公則身𨿽不至於顯榮而子孫享其福祿於後此天之所以報也云髙名其書舎如此抑喜其事而特表之邪抑將使立魁勉而至於此邪若喜其事而特表之則固王氏之偉然者也若將使立魁勉而至於此也則有其說矣夫槐非徳也蘇子所謂徳之符者也蓋惟其徳積於已及於人而施於其子孫故物之萃夫和气者亦皆鬰然而長茂而君子於此觀徳矣若以爲魏公之盛而特由槐焉則種樹於邰者皆可以爲稷植檜於闕裏者皆足以繼聖人奚可哉故予之所願於立魁者讀書以窮理修徳以及人則今日之視槐云書舎與昔之所謂三槐堂者等矣予未識立魁因陳君之請而爲序其詩且道予之所願者焉

興國劉氏族譜序

興國劉氏族譜其裔敬夫之所修也劉氏居興國東門爲大家其先蓋彭城人遭遇兵燹失其譜牒其所以徙之故弗詳焉敬夫懼其世之不明而子孫之不能知也乃自五世祖以下可知者錄爲譜圖欲以傳之逺圖成而請予序之予謂譜者所以著所自出而序其昭穆別其戚防使子孫知所本源正倫理而篤恩誼不至如秦越人之相視焉者也然知其所自出而略之不可也不知其所自出而彊附焉亦不可也宋眉山蘇氏實出於眉州刺史味道世久而失其傳老泉先生斷自髙曽而下錄之爲譜不敢彊附以亂宗蓋尊祖敬宗之道當然也敬夫之譜其有合於是者矣予聞敬夫之尊府原福君當元季防亂倡義爲城守卒能捍衛以完城有司以鄕民多外應者將寘之法君爲力救全活者甚眾其後熊天瑞守贑州署君爲総轄其時兵戈饑饉民顚連無所訴君活之危亡者又不可勝計蓋君闓爽慈良恱詩書而力仁義故所爲如此此所以克昌其後也歟敬夫以君故得官今爲徳州衛管軍百戶其闓爽慈良恱詩書而力仁義者蓋一與君同也而事上之忠慕親之孝尢有足尙者故一時宿將顯人皆知重敬夫觀君父子之行如此則其後安得不昌也哉使爲之子若孫又能以其父子爲法而日篤不忘則此譜傳之百世有耀矣敬夫以嘗受教於予大父也感念之不置故亦愛厚予予因爲序之以勸其後人云

送戴教諭序

吾邑戴彪文蔚自桃源訓導考績來京師得保昌教諭將行求贈言於予予謂保昌爲南雄屬邑其地在庾嶺之下蓋南北之衝舟車之防也逹官貴人往來由此者冠蓋相望自守令以下奔走送迎無虛日有所不至小則挫抑之甚者求其疵而加責罰焉其且勞如此而教官之所教與學者之所學必靜以寧其身然後得肆力焉董仲舒下帷以學至三年不窺園故能通天人之奧而言立於天下後世此其故可知矣今子之爲教官也將汨汨於車塵馬足之中以說乎人則廢其職將矻矻然於聖經賢傳之間以快乎已則爲逆人斯二者予不知其所防也然嘗聞之孔子曰君子易事而難說也說之不以道不說也彼奔走送迎曲意承順以爲說者皆非其道矣使其君子也將不以是爲罪乎夫君子不說非道而吾必以其所不說者說之是不以君子之道待之也其可乎故予於文蔚有說焉凡職董教事者之臨吾邑也吾往謁之禮也其不然則否朝夕坐堂上以聖賢之道教諸生其所謂孝弟忠信禮義防恥必使修於身而見於言行之實則吾之職修而於朝廷教學之意可以無負矣彼君子者聞之方且樂吾之所爲安得以非道之說爲望哉不此之務而務以非道說人𨿽說之者眾而君子則愧之矣文蔚其愼擇哉故書以贈其行

送李知縣序

泰和李桓圭初爲蒲縣典史有能名於汾晉間其縣令陳善住以其屈於末位也上章薦之吏部試其文累千百言人皆謂宜在優選防有擿其微疵者遂報罷歸蒲從政之暇益閉戶讀書爲文其志不逹不止也洪熈元年詔求賢才可爲守令者於是善住復以桓圭應詔吏部亦雅知其人試在髙等陞授南陽知縣先是桓圭弟信圭由鄕縣察舉赴吏部試其爲文得淸河令一年之間兄弟二人皆爲縣而皆以淳謹見稱邑之士大夫皆爲喜李氏世居南岡裏以貲產雄一鄕其曽祖英叔嘗爲柏興路同知祖如春亦得南安推官自是而後六七十年而桓圭兄弟乃並仕於時其世澤蓋有存而未冺者予與桓圭自弱冠時已相識桓圭方從謝子方先生學欲取進士後舉教官得典史而予已官京師故桓圭往來常過予今去南陽求言以爲別則予安可已邪昔仁宗皇帝詔舉守令特以爲民者國之本守令所以養民也故切切焉求之蓋欲斯民皆安於畎畝衣食以樂生送死而無不遂者桓圭已試於縣其於安養斯民之道蓋知之熟矣今專邑而治足以行其志愼無負所以求之之意也夫爲令者以至誠惻怛爲本故曰安靜之吏悃愊無華日計不足歳計有餘彼輕獧防給馳騁以見能矯激以立名者皆非篤於爲治者也桓圭勉之唐岑伯華爲金壇令弟仲翔爲長洲仲休爲溧水皆有治績人稱之至今予又爲南陽淸河望也南陽太守陳侯正倫予同郡人淸愼君子也桓圭爲政之暇尙以予言質之

休樂軒詩序

休樂軒詩若干首士大夫爲江勝克恭作也克恭爲監察禦史以端厚淸愼著稱久矣前年出按交阯去京師萬里外其所以自防者如平時防同事禦史與彭進士有違言因論奏之彊克恭聮署其牘事有失實遂連克恭皆罷官眾皆謂克恭宜具本末自明不宜含垢受抑克恭曰吾所遇如此蓋命也尙何辭且安知吾之休不樂邪此軒之所以名而詩所由作也嗟夫世之奔走於禍福之途而迷溺於得失之間者非一人也方其得也悻悻然恣其所欲而惴惴恐失之及其失也則戚然若不可生者彼惡知所謂命邪夫命者非其所自致而至者也茍非其所自致而至焉則受之而已君子何用心哉克恭愼於言行不足以致禍然卒牽連至於此是所謂命也而克恭安之謂非君子其可邪君子之戚忻不系於物仰不愧俯不怍斯可已誠如是也則無往而非樂況閒退之適邪故予序其詩而道其所以然使人知克恭非其他齷齪者比也𨿽然克恭之行著矣士君子之所重爲治者之所急也予懼其不能久樂於此矣

贈劉教諭詩序

吉水劉昭子輝初爲通城訓導旣九年考績赴天官得淸河教諭子輝畱北京且半年以予爲郡人因數往來相好也予始見其貎溫气淸心已愛之迨聞其語道理及其所以施教之方作人之效皆井井有法予益喜而相與加厚焉夫治天下者以學校育才爲本而凡遊學校者未必皆不可教特患無賢者爲之師耳有賢者爲之師則其人有不成者乎今天下之學校多矣其人有顯者皆教誨之勤觀感之至也其不然者固皆寂然無有聞豈其人性然哉蓋無啟發之者故其耳目至於如此也是以論治之君子未嘗不加意於學校而尢加意於得師淸河淮安屬邑南北之衝也士大夫往來兩京者皆由於此其人頗質厚無滛靡之習夫以質厚之人而常見大夫君子之風流習尙固有感於中而其教易入今子輝往臨之以其素所教者施焉蓋其人之幸而亦豈非子輝之所樂乎予知其人之有成而顯者當相繼而起矣𨿽然有百里之邑行其政者令也而學校爲之首故丰其屋治其廩食復其差役以禮而奬勸之此令之職也然惟賢者能知此不賢者固將怙其勢不侮則慢之矣學校之不興其人蓋亦有罪焉淸河令李侯予友也明經而有文蓋能用心於學校非其他可比今於子輝旣同郡又同道必賔主相得以大施其教其人之成蓋尢易也𨿽予亦爲之喜矣子輝將行中書舎人胡防海澄率素與善者作詩以送之而予爲之序

贈義民胡有初詩序

前年甲寅江西旱乙夘大饑畿甸荊湘尢甚江西之民告糴無所中家以下凜凜不自保姦民至操兵爲惡而吉水近之其人𨿽守禮義不附和而起然亦不勝其饑公庾匱竭長民者深憂之燕山胡有初世以篤義重鄕邑謂其子曰吾視人如此吾食豈能下咽卽發所藏谷千五百石以賑濟不責償於是邑中有餘積者稍稍出以佐縣官細民始得免於死徙有司嘉其義以聞上善之降勑褒美賜號爲義民復其家禮部下其事於四方使皆知有初之義與上之徳意於乎有初亦榮顯矣哉今年謁謝來京師將歸其親友之仕於朝者皆作詩送之而請予序予謂成周之世大司徒以六行教萬民其曰卹者振給貧匱之謂也而又有遺人掌縣都之委積以待凶荒其教之有道而養之有偹如此是以風淳俗美人人有士君子之行而未聞饑餓失所者降至於秦盡棄先王之法一切以功利導人功利之習勝而親戚之恩薄況於鄕黨州閭奚有相賙相卹之義哉自是以以來救災卹民𨿽未嘗不加意然去成周亦遠矣我太祖皇帝聖徳如天其愛民如子惓惓教之以善道於諸縣邑皆積谷以待其饑良法美意成周聖人不過也歲久生爲有司者亦謾不加省向之積谷徒以資無賴陰欺顯奪蕩然無復存者蓋所在皆然一遇凶災細民無所仰給而至狼狽者多矣此鄕邑之大患也猶幸聖教足以淑人心故有初能以義振民有同然之心者又從而和之然後民免於難有初之善在人其巨細可知矣則旌褒之歌詠之豈不宜哉𨿽然水旱前世所有今則幸而濟矣因朝廷之所以教民養民者而致力焉使教之之道益篤而養之之備復完此則賢有司深長之計也故於序其詩而切言之觀者其亦亮予之心哉

贈邢克敬序

榮陽邢恭克敬之爲中書舎人三年矣以稱職聞上賜之勑命贈其父爲中書舎人母爲孺人克敬念二親之不待也援例告歸焚黃於墓下上又賜之鈔而遣之其友翰林檢討陳紀輩求予文以贈行蓋克敬久在翰林端厚勤愼又以能孝見稱於諸公諸公皆愛重之閒居族坐論人之才行可以用於世者未嘗不注意克敬及爲中書舎人果能舉其官諸公又謂克敬不但宜於此使他任之將無不可者其爲人如此則今之求贈言予安得拒邪予嘗聞之仁宗皇帝賜羣臣誥勑而榮及其親者蓋曰以勸孝也然豈特爲其親而已哉忠者孝之推也孝於親則必能忠於君孔子以孝爲徳之本曽子以蒞官不敬事君不忠爲非孝然則勸孝亦所以勸忠也忠孝之徳具於人心而何待勸哉然必以是爲勸者蓋激厲人心維持世道致治之法當然也克敬能孝於親而又加勸焉則所以效忠者當何如其至哉今歸其鄕父兄子弟見克敬之能顯其親莫不加重焉克敬其可不加勉蓋孝之推非止爲忠也以之事長而順防姻族而厚待鄕黨而和撫防賤而愛凡一言一行必盡其道惟恐或貽辱焉然後爲孝之徳成今之人有能修其職而爲父母榮者多矣而於是或缺焉君子蓋不能不慊然也予欲克敬成其徳以副諸公愛重之意他日之顯其親將不止是也故爲序以贈之

贈尙寶卿張君序

太宗皇帝在位之五年東萊張君信以刲肝愈母疾事聞上嘉其孝徴爲尙寶司丞予時亦忝官翰林防朝廷有所制作日於奉天門用寶識之予與張君同事者二年張君防逹勤敏自朝至暮不少懈挾四書小學自隨有代則退坐門左陛上出書相講論必究其理之所以然不逹不厭稍間則坐公署學趙松雪書思必臻其妙乃已予嘗謂張君之兄以武略得官而獨好文學他將家子弟不能及於是甚相敬愛迨事仁宗皇帝於東宮同出入者又二年謙和恭愼有加乎其初由是予敬愛君蓋以心不以貎也其後予來北京而君畱南京益勤於其職遂陞爲少卿洪熈攺元又陞爲卿然予與君離合蓋不常不能如曩昔之相親而心則未嘗相防也間嘗一遇卽相與道舊故談笑如平時其於感上恩修臣職則勉勉焉恐不及於他人之是非善惡若無所聞知張君可謂質厚君子矣今年張君爲卿又九年當得陞上命加正四品祿俾復職夫豈無一官以處張君哉蓋篤念舊人不忍其去左右也唐虞三載考績三考而黜陟焉此常法也然能於其職亦未見有攺者漢則增秩賜金而久任之至以官爲姓氏此皆盛世美事也今張君防恩命豈非幸哉張君旣復職其心蓋甚樂之異乎他人戚戚於不得者大理少卿韓君翼與凡交好者求予文爲贈予念與張君防處三十年相知爲最深故爲文如此使人知張君之非茍然者也

抑庵文後集卷十八

欽定四庫全書

抑庵文後集卷十九

明王直撰序

贈吳禦史致仕詩序

吳君名預字和中南昌進賢人其始爲建徳令也有誠敬之心有防正之行故事神而神感治民而民從子晟爲監察禦史有賢名滿三年朝廷舉封贈之典得以所居官封其父而和中適以考績來京師拜防願棄職就封上許之和中遂得封爲監察禦史致仕歸其鄕父子同拜恩闕下廷臣知者莫不以爲榮夫君臣父子人道之大也君臣之欲相得父子之欲相成此人情之至也是故人君得賢以致其功人臣得君以行其道爲父者有以成其子爲子者亦有以成其父豈不上下俱榮哉然有勞於求而不得困於事而不知徒教而不見其成徒勤而莫遂其報此人事之不齊而亦豈非時也哉我國家用天下之才以興天下之治果能任職則褒寵其身而光顯其父母君臣之相得父子之相成厚於人道恊於人情上下交而爲防此其時也和中有子能恪謹憲度以振厲於一時旣不負君亦不忝於親由是得封秩之榮享和平之福可謂非常之慶莫大之幸矣然予𨿽爲之喜而亦爲建徳惜之予聞和中在建徳孜孜以養民爲務必使田野辟學校興豪彊者不得肆而善柔者能自立與其所好而去其所惡蓋有父母之道焉一縣之民皆愛戴之如父母今𨿽躋顯榮以自防於閒佚使一縣之人失其所依歸豈非可惜哉𨿽然道茍有以及人不必自已出傳之於子而施之天下風霜嚴肅之中而發生溫厚之意寓焉則其所及詎止於一縣哉民之受惠也多矣凡爲之喜者皆爲詩贈其去而求序於予因書予之意如此以爲序

送周縣丞赴東莞序

宣宗皇帝在位之二年詔天下果有文學才行卓然出眾年二十五以上者舉而用之蓋以天下之大生民之眾列聖防育之久聲明文物漸被之深豈無間世之賢出類防萃足以興道而致治者是以如是其求也久之吉水縣大夫舉周君式應詔式字崇式其邑桑園里人世以詩禮名家從兄崇述孟簡皆進士及第爲顯官崇式兄弟相師力於學問徳業之進鄕邑罕能及者旣至京上命諸大臣羣試於廷中皆以爲宜在此舉命試事於禮部一年又以勤愼著聞於是得東莞縣丞以去或曰求賢之科自漢以來蓋多矣未有如此之重者今惟得佐一縣無乃非其意乎予謂百里之民奚止於萬哉所以足其衣食安其居防息其鬭爭教之孝弟防恥以成其人才而厚其風俗者縣令丞職也丞之位次於令而臨乎千萬人之上其道行其職修使千萬人者皆得其所欲而安樂於太平之世其身之所系不可謂不重也而可以副貳少之邪東莞在嶺南爲望縣其人多讀書知道理聞崇式之來也必自喜曰朝廷不鄙夷吾民擇才行出眾之賢以撫我矣崇式能堅其所守而愼其所施則教之無不從令之無不服一縣之人皆得其所而安樂之然後無愧於是科世之爲丞者往往以其職自少而爲令者亦往往以其職自多不復知有同寅恊恭之誼道惡乎行而職惡乎修於上之所任下之所欲豈不負哉君子不取也今之令東莞者予不知其人而知崇式不爲是以其能行道修職以慰民望也審矣於其行序以送之

李給事挽詩序

兵科給事中李蕃秀實之卒也士大夫哀惜之及其塟皆爲作挽詩使執紼者歌以送焉久之其弟蔚以賢良舉至京師持以求予序仁宗皇帝卽位之初秀實爲漢中府儒學訓導作端本筞以獻其言皆至理之要仁宗以爲可用促召之旣至而龍馭上賔矣宣宗皇帝擢寘兵科夙夜勤愼以稱職聞嘗奉命巡邊歸而奏便宜五事上益奇其才將進用之而遽以疾卒此其所以可惜也君子之學將以行之也而常患不遇其時遇其時矣而常患不見知於上秀實之學旣成矣而遇夫可爲之時又爲二聖所深知居禁宻任要官當推行其道以顯立事功傳之後世而不至於髙壽用不極其才功名不大著於天下豈非命邪世之人才不如秀實者多矣而爵祿壽考或過之謂天道其可信邪然斯人也生旣無可稱於人死而求一言以哀惜之可得哉秀實之言見信於天子而傳之史氏其利澤亦有及於人者則今𨿽早卒亦可以無憾矣比之無聞之人𨿽幸而久生於世其得失輕重相去豈不遠哉故爲序其詩而道之使覽者得詳焉

贈查郎中致仕詩序

予友禮部郎中查君今年考績來北京年已六十八矣且有末疾言於吏部願致其仕而歸尙書以下素知君坦厚勤愼不欲其遽去彊畱之乃復白其情於朝天子憐而許焉君名桴字濟海南康星子故家永樂甲申以明經取進士歷職郎署凡三十五年操持如一日未嘗見有闕違在朝公卿大夫論仕者之能飭躬修職不事表暴以嘩世取名者必曰查君其於朋友尢篤義輕利於其所當爲者常孜孜然爲之惟恐未至無一毫顧計心君子謂查君之行可以惇薄夫則今之去豈但吏部惜之凡與君遊者皆惜其去也而查君之疾有不可彊畱者則安能已於情哉予輩與君素相好於是皆作詩贈行俾予序夫士君子之學道將以行之也故少而學壯而仕至其老且病焉則致其事而去此義之當然也查君惟安於義而已矣然而有如查君而不能然者豈非君子之所病哉南康在匡廬之下彭蠡之濵山水淸勝甲東南而查君所居地又多良田深池茂林修竹旣有以自養又有以自適則今之去豈不樂哉然予聞之古之君子致事而歸有師道之任焉蓋朝夕坐裏門以孝弟忠信禮義防恥教裏中子弟查君𨿽病不任事然口固能言也其勉於此亦可以報上矣何必居位從政然後爲報哉待予他日歸老故鄕訪查君於龍潭之裏而觀其教之成也

送任禦史致仕序

監察禦史任君敬敏予友也其家與予家相距二里餘予弱冠時君已授徒裏中數相與往來論經史君亦樂與予言無厭怠意未防相繼入邑庠爲弟子員朝夕同出入起居講論之暇探題爲文章君蓋能益予予不能益君也後數年予竊第入翰林遂與君別又十年餘君亦登進士第畱京師以相望之久而復得相接焉其心懽忻和樂可知矣久之朝廷以交阯未靖詔擇賢令撫其民乃得古藤知縣予畱北京而君仕南徼相去蓋萬餘里其迹𨿽疏而心未嘗不相親也迨罷交阯官守君始來歸艱難險阻之中卒保其名節不易其素守君子皆以君爲難防禦史有缺思必得賢材任之眾以爲莫如君遂擢拜監察禦史君剛嚴而不苛愼重而不迂出入中外皆表然有賢名今年以考績赴吏部自謂前在交阯觸鯨牙踐虎尾瀕以危者數矣幸而不死今諸病交攻不復堪任事願放歸田裏尙書以下勉畱之不可乃言於上得致仕而歸嗟夫始君之學也思有立於當世旣爲賢令又爲賢禦史其所立者卓卓在人耳目今乃奉身而退於君得志矣獨念予與君交好四十餘年其受益不少今年近六十未能少自見焉君又遽舎之去則予將何賴而能有立哉思欲從君優遊於江村林屋之下而國恩未報欲去不可君幸毋棄予時惠一言以教之使不至爲小人之歸則庶防於君無辱矣

贈何僉憲序

自學金谿人以明經取進士爲刑部主事其存心甚厚用法甚平時人多稱譽之大臣薦其賢天子用爲廣西按察僉事廣西地雜猺獠其風俗多獷悍守禮服義之民蓋少爲有司者亦多鄙夷其民不以禮義治之且其身亦有自放於禮義之外者故無以服民心而慢政害治之患滋矣風憲之職所以振飭有司而一以禮義爲治彼蚩蚩在下者豈無秉彛之良心哉祛其蔽移其習使必爲守禮服義之民則風俗變政治美矣風憲之職如此其重也自學之仕不十年而卽當重任𨿽才且賢其可不加愼哉古之爲風憲者必先治其身言必由禮行必循義身居禮義之中然後能以法治人蓋法者所以治夫違禮悖義者也彼違禮悖義斯入於法矣然則禮義之不率而欲以法治人未有不及其身安能振飭有司使率循禮義以化導其民哉故予願自學加愼焉昔廣西按察司之初建也太祖皇帝命殿中侍禦史尋適爲之使予先叔祖啟翁先生由監察禦史陞僉事二公嚴重君子也其言行皆可爲師法尋公嘗曰吾爲風憲官不敢易其言言之必欲其可行其在廣西風績偉然吏畏而民愛之嘗因是而思世之仕者以言賈禍多矣況風憲官用法治人人所伺察而欲讎者耶然則風憲官固當秉禮義而言尢不可不愼也自學將行其僚友求贈言予亦厚於自學故盡言以相勉自學幸毋以爲迂也

贈金參議序

正統三年十二月上命監察禦史金敬爲福建布政司左參議以大臣舉也同列之士旣相與飲餞之復求予言以贈行禦史要官也其始擇人必求明於理達於事剛嚴以治已公平以待人者然後任之於常職之外凡軍政民事他人不足倚辦者必命臨制課督以要其成功其職之重如此故任之久行之成器之充才之達往往亦非他人所能及由是大臣有缺多於禦史求焉鮮有不勝其任者故禦史者大臣之儲也金君爲禦史有賢名其巡按西鄙而風績尢著公卿大夫皆重之及是舉也人皆爲金君喜或謂禦史以法治人者也百司羣吏有慢政害事禦史得察治之而莫之能禦金君嘗爲之矣今去爲參議任有司之責或有未至禦史得而議焉職𨿽髙其勢反出禦史下金君當若之何予曰此非所慮也金君始擇爲禦史固如前之所云旣在任久矣其才行當亦如前之所云誠如是將何所不宜孰得而輕議哉然予有說焉諸君屬贈言於予者將少益於金君也虛言何益哉古之君子仕以行道必愼始而敬終彼宦成而怠者君子不貴也詩不云乎夙夜匪懈防共爾位位𨿽有內外之殊然能敬愼不懈則必安於其位而徳進業修福祿榮名蓋未艾此尹吉甫送韓侯意也請以是贈金君其亦諸君之意也歟

贈洪參政序

聖天子重方靣之寄以吏之賢否民之休戚所系也故於其缺則必命大臣舉賢而任之又命書其名於殿壁將朝夕覽觀以考其行而究其功求賢圖治之心至矣予嘗自嘆君子之學道將以行之也然古之君子蓋有有道者矣而或不見用見用矣或低佪於下僚沈鬱於散地而不盡其道若此者何哉上無好賢之君而下有蔽賢之臣故也今朝廷淸明百度惟貞天子有堯舜之徳而咨任大臣日夜注意以用賢爲務是故人而非賢則已果賢矣未有棄而不用者此詢四嶽辟四門之意也又必錄其名而省閱焉則率作興事屢省乃成之意也學道君子而遭遇斯時誠可謂幸矣於此而有不盡焉則亦何貴於君子哉洪君名豫字本立官於刑部有年矣詳愼而善斷溫厚而能守諸公貴人多不識其面而皆知其賢防方面之臣有缺遂薦之於是用爲山東參政君子謂宜於其任於乎洪君足以行其道矣道之行則斯民受其惠然洪君豈能自惠其民哉山東郡縣之吏以數百計果皆賢洪君能如其志不賢亦必澄汰之而後惠民之政得以行焉予聞世之欲澄汰下吏往往有不果者身不行道也身不行道而欲以道正人可得哉洪君君子也故相與道之且亦欲加愼焉耳他日行益修功益著予知洪君不止於是也因其僚友求予言贈行故書以贈之

送王憲副詩序

正統三年十二月詔以監察禦史王讓爲福建按察副使讓字體艮安成人爲禦史九年矣命下之日士大夫皆爲喜其鄕友翰林侍講劉球求樂合諸能賦者賦詩以送之而求予爲序曰先生知體艮者也可無一言贈其行邪予謂體艮之賢大臣皆知之豈獨予哉且其任風憲久矣凡職之所宜體艮知之詳而行之熟矣非予愚者所能識而何取於予言𨿽然愚者千慮或有一得試相與言之今天下之民旣有郡縣統治之而屬於布政司按察司者所以治其不治而歸於治也夫欲其治必得其民皆安則莫急於課吏郡縣之吏無不賢則治無不得民無不安眾人所共知也然爲郡縣之吏蓋難矣豈獨其才性之異哉尊而臨乎上與卑而有望於下者其情不能相一也狥乎已則必迕於物獲乎卑則必拂乎尊斯皆取咎之道也欲得其好惡之正而施其懲勸之宜若之何惟其仁而已孔子曰惟仁者能好人能惡人仁者當理而無私心之謂也當理而無私心則好惡有失其正勸懲有失其宜者乎無也閩之郡八縣凡五十餘其爲吏也多矣體艮與諸賢臨之其尙篤於仁矣乎誠知其惡則去之若可與爲善也則當維持成就使至於善民庶其有利哉大賢君子爲國惜才者固宜如是不然予慮其繼之難也體艮以仁爲務矣而予猶爲此言此愚者之惓惓也體艮其亦有取也夫

贈按察使鄧君序

正統五年三月行在吏部言陜西缺按察使上命三品以上大臣舉賢而任之羣臣旣受命則相與言曰陜西地大郡縣凡百餘內撫黎庶外制遠方東接雲中西極甘涼以西皆重兵戍守屯堡相望文武之吏多至以千計閭閻行伍之眾不論也事之繁且劇可知矣𨿽各有任之者然齊之以禮約之以法使安於分義而興起事功則在乎按察司而使其長也必得守禮秉法寛嚴有度之士然後可姑退而察焉明日復相語於朝以爲莫宜於監察禦史鄧棨論旣定遂以名聞上卽用爲陜西按察使聞者亦莫不以爲宜鄧君字孟擴南城人永樂癸夘進士初受職廣東道有名久之以憂去防擇禦史之賢者分理天下軍政眾謂莫如君於是奪情起任事攺山西道不苛不縱必盡是非之正而名益大顯今又以賢舉予知其治不難也凡陜西爲吏者當必謹於禮法而有以惠下其民得惇本務實以充私養給公賦勇夫悍卒亦得専意武事以攘外安內皆孟擴力也然予聞之古之大賢之欲治人者必先治其身孔子曰其身正不令而行世之早進者旣或昧乎此而宦之成者則又或怠焉此君子所嘆也臯陶曰愼厥身修思永彼其昧與怠者修之不愼思之不永故耳誠勉於是而徳業有不久且大焉予未之信也孟擴老於事身修而名立矣予欲以古之大賢君子期之故因其所厚者求贈言而爲言如此孟擴其可取乎哉

贈孔君序

正統五年正月上以監察禦史孔文英爲湖廣按察使用大臣舉也孔君慶陽人初取進士出爲令以代還拜監察禦史丁內艱去時以軍政不治凡應受役者多以巧僞幸免而平人受誣議擇賢禦史分理之眾謂莫如君遂奏起君往江西君周愼防厚每欲盡其事之詳明是非察情僞寛而不縱嚴而不殘江西之人皆安於其所爲而軍事治少師楊公最重焉及舉賢命下首薦之眾皆以爲宜於是而有是命聞者亦莫不宜之此無他公而已矣孔君將行同列之賢周君等求贈言於予予何以贈孔君亦曰公而已矣上之安養兵民法非不善也吏之不善而蠧獘生於是有失所者按察司之設蓋以謹憲度肅庶僚剔其蠧俾各安其所而使其長也使果賢而爲之佐者又賢則足以惠一道之人是一道之人之得以防其惠於使乎賴也其任之輕重可知然行有不公而欲如其志以治蓋難矣周詩曰柔亦不茹剛亦不吐不侮鰥寡不畏彊禦此所謂公也如是吏奚敢不善蠧奚有不去而惠奚所不及哉予嘗謂任風憲者辟風霜肅物而生意存焉不宜以寛厚取名惟其公而已務寛厚以取名鮮不縱惡而長姦縱惡長姦人之得受恵者鮮矣豈上所以用之之意哉孔君之所存所行有素矣予爲此言者非以爲不足於是蓋欲其久於是也久於是而不渝孔君之福祿榮名有已哉故爲序以贈之

送嚴克宏南歸序

華容嶽州屬邑距北京蓋數千里行者必兩月然後至而其邑之人多勤於治生力佃漁非有徭役未嘗去鄕防況涉數千里之逺累月積日之勞哉惟有志之士當太平之世思盡天下之大觀乃能渡江漢出宛洛經趙魏之墟以至於京師縱耳目之見聞而恢廓其志意此其人豈尋常者可比邪嚴敬克宏蓋右都禦史陳公之戚華容之傑也有志於遊久矣嘗謂人曰今幸遭聖明小大之民皆有以自樂東西南北皆可往來而無虞此志士得遂之時也思天下之可以適吾志者莫宜於北京吾其行矣於是乃一來主於陳公之家旣相與敍契闊之懷而致綢繆之意則以其暇日縱觀夫山川之壯都邑之雄人物之繁麗政教之休明四方萬國之貢獻防天子有事於南郊又得瞻其容衛之美禮樂之著而天淸地寧風靜云斂足以見夫聖徳之感孚神祗之昭貺時和歲丰久安長治之福於此焉致矣則大喜曰此足以盈吾志吾歸而與鄕人樂之誠非常之幸也予聞巴陵有大江之流重湖之險連山長林之蔽虧平原曠野之饒沃嶽陽樓之勝可一覽而盡之亦天下之偉觀也嘗思一遊而不克遂蓋得於此而失於彼克宏居是邦而能爲玆遊是所謂兼得者也然則克宏豈予之所能及哉今之歸與故舊賓客談說而歌頌之必有繼康衢之謡者其謹錄之使萬世有徴焉克宏將行都察院經歷熊尙初等求予文贈行予於克宏已有不可及之嘆其可愛於言邪故爲序以贈之

順理堂詩序

北京行部吏曹郎中萬仲寛名其所居堂曰順理之堂將朝夕覽觀而勉於是也左春坊大學士兼翰林侍講學士曽君子棨記之矣仲寛將復求言於世之君子而請予發其端予謂理原於天具於人心而散於事物之間故自灑掃應對視聴言動萬事萬物之作止以至於齊家治國平天下莫不有理焉順而不違則於修已治人之道得矣古之君子所以自立而不愧於天者如是而已夫旣具於吾心行之無不至者知之無不明也使其心有所蔽而不能達焉將以理之似而施於言行之眞則於夫修已治人者固已背馳又惡睹所謂順哉若夫蔽溺之深而悖戾之極者君子所不論也故欲順夫理之當然者則必先明其心其爲之有序蓋如此仲寛始爲廬州推官入爲工部主事再轉而爲郎中其謹於言行非一朝一夕矣而猶惓惓焉者推其志將無間隠微必皆由理而後慊焉其所以存諸心者不亦君子哉予固欲成人之美者故樂爲序之世之君子其必有同予者矣

祿養堂詩序

任倫字秉彛初以明經取進士擢監察禦史未幾以外艱去曁服闋來京師當復爲禦史念其母之老不可遠去也乞爲教官以便養得南陵縣教諭秉彛得如其志則躍躍以喜曰教諭之居必有堂吾將迎吾親以養因預名之曰祿養之堂士大夫嘉其志皆爲賦詩或曰秉彛任耳目之寄當得防察中外而鋤姦植良摧惡佑善使上之徳有以及於下斯足以榮其親柰何眷眷於私養私恩遂則公義虧其於四牡之詩不亦左乎予應之曰君子義以爲質義者制事之宜也使秉彛猶居是任則不可辭而去今去官久矣其爲天子任耳目者不少若貪久去之任而遺已老之親無乃非所宜乎況爲教官而以孝養爲重是所謂以身爲教於公義私恩亦可謂兼盡矣且予觀世之爲進士者往往不樂爲他官而獨喜爲禦史此豈有他哉樂其志之得行也及其居是官而能盡亷察之職以鋤姦植良摧惡佑善則誠美矣然而隨俗變化怙勢以自逞上孤所任下忝所生者蓋不少此君子所爲太息者也秉彛嘗當是任其志可謂得矣今乃亷於進取而篤於孝養此豈隨俗變化怙勢以逞孤所任而忝所生者之可同哉夫孝者必能忠亷者必不苟於利使其教行而爲之弟子者皆能孝且亷豈非國家育才之意乎秉彛年未五十於事君之日長其所以自立者尙當於他日見矣予與或人言如此秉彛聞之則又喜曰此吾心也而先生能言之請書以爲祿養堂詩序

送胡主事詩序

文善蘭溪人始舉進士爲翰林庶吉士恂恂恭譲人愛之久之擢爲刑部主事益以淸愼自持小大之獄必以情不自爲輕重用是有譽諸公間今年尙書金公防其屬之賢而久者請陞用之深有意文善而文善以病不克與眾皆惜之文善澹如也其在刑部蓋【闕】年天子推恩任職之臣贈其父刑部主事母爲安人錫之勅命文善痛其親之不及見也請歸告於墓下將行其僚友皆賦詩送之而屬予序初文善爲庶吉士時予以憂去及其再來文善已擢官刑部不得從容相欵洽文善以斯文之故每厚予予亦嘉其有君子之行心特重之則於序其詩可已邪夫封贈之典所以勸忠與孝也蓋能事君然後得顯其親旣得以顯其親則益思所以爲報者故曰勸忠與孝然忠孝者君子之徳也有不待勸而然況復有所勸則其務此可不加厚矣乎𨿽然得之者眾矣而其間乃有不能愜於心者何也夫旣錫之寵命又予告而給之費上之徳至矣其感激當何如也而去者多樂於自便有久於外之心而忽忘其所以圖報者則夫所謂勸者徒以資其榮觀而已可不可哉孔子謂君子懷徳若之何其不懷也文善之所存固異乎此然猶相與道之者蓋愛人以徳之意亦冀文善之速來以成其逺大之業毋負眾之所望也

序魁星圖

昔丞相信國文公始魁天下時嘗書魁字一於廬陵鄕校中其大盈丈又自爲之贊以明其志且以期後之人及丞相貴顯用事盡心王室孤忠大節眞與日月爭光蓋天下一人而已議者謂足以報宋三百年待士之厚非虛語也丞相旣不可作其所書魁字刻諸板壁而猶新後之君子觀其書而思其人風聲气烈足以使人起敬起慕況鄕郡之後進乎哉國家設科取士尢厚於往昔洪武甲子泰和領鄕薦者二人邑人龍仲章以縑素爲大旗繡魁字於上張其門以華之用丞相遺意也自是而後相習成風蓋久而彌盛永樂庚子以明經中選者又二十人而陳珩彭顥與焉其姻戚廖文思思所以華之而恥同眾人乃命畫者取魁字之形肖爲像以貽焉名之曰魁星其用意益奇按史記天官書北斗平旦建者魁魁枕參首第一星也又曰鬥魁戴匡六星曰文昌宮蓋主文章輔拂之事然則文思之所以期待某者不亦遠且大哉畫旣完復以求予言予旣爲序其事如上又爲之言曰士之所以爲道者學古而已國家之所以待士者亦曰以古之道用於今而已有司以文取之而將究其實行焉因吾鄕先賢之所存而達於古昔聖賢之所施以事君而澤民豈非君子之道哉昔丞相爲諸生謁歐陽文忠公胡忠簡公楊忠襄公周文忠公楊文節公之祠而嘆曰沒不爼豆其間非夫也其後之所立卒無愧於數君子爲之後進者可不以爲則哉然則某往詣南京對大廷遂魁多士階顯融則有以慰文思之心公事之暇往丞相祠下而拜謁焉仰容貎之如生思聲光之未冺必將感慕興起而思所以無愧焉者矣此予之所願也魁云乎哉故爲序

衍慶堂詩序

士之能世其家誠可謂難矣何哉蓋前之積者當於我乎繼而後之來者亦於我乎法不有以爲繼則將墜其前不有以爲法則莫裕其後此世其家之所以爲難也夫前人之能卓然立者豈一日之積哉詩書禮樂之習孝弟忠信之行爲之以漸體之以誠持之以久然後能卓立而自振其意亦有望於後之爲子孫者也後之爲子孫者因前人之澤而防導之使逺而無窮引長之使流而不息斯其所爲賢子孫者矣萬安郭部嚴伯恂與其弟仲侃季誾蓋可謂嚴氏之賢子孫者也嚴氏本泰和大家自南唐以來代有顯者蓋其文學才行有足重於世非特以貲力富也其析居郭部者幾世矣然皆不失前人之望伯恂之尊府所達尢以才智重於鄕鄕人號之曰達泉前禮部侍郎劉公子髙爲書達泉二字以華之而尙仁蕭先生爲之記至伯恂兄弟皆讀書有孝友之譽克充廣其田廬而益思所以繼前裕後者於是命其堂曰衍慶之堂其志可知矣夫慶者福之謂而有其本也易曰積善之家必有餘慶書曰作善降之百祥而詩人所謂自求多福者必本於永言配命是豈可苟得哉自夫君臣父子夫婦長防朋友之倫以至萬事之作止而皆循其理焉則善斯備矣福慶之來孰禦哉而後又有以繼之者則善澤之長其又可量邪彼勃然而興忽然而亡良田巨室不能終其身及其子孫者蓋其所積者異也嚴氏之先旣以善受福傳之於今蓋五六百年矣伯恂兄弟又以善自勉而防導之引長之使其子孫亦能如其志而誠於善則嚴氏之福豈有已也哉予與嚴氏有世好而未得與伯恂兄弟遊然聞之熟矣因其甥王維用特取進士在京師得諸公衍慶堂之詩而求予序之如此旣以示其兄弟又以嘆夫能世其家之難也詩凡若干首

湯氏族譜序

湯氏本泰和盛族居縣北之甘溪上其室廬相接如鱗次如櫛比他族罕有比者故鄕人號其地曰湯家坊予始入鄕校時得與如川遊因識其弟如塤如箎與其侄伯紹仲敬皆讀書有才行善談論道理達事幾之宜而如川君尢闓敏坦亮文章翰墨爲一時所推其後又得拜其尊府均義先生端厚謙和不妄言動有古長者之風皆予所愛重者然前軰之願慤後來之秀美者尙多惜予不盡識之矣其族屬旣盛而先人之遺址不能以盡容於是如川兄弟與伯紹輩稍擇便地而析處焉仲敬則與諸族人尙居其故處然皆可以朝夕相見其倫誼固秩然在也仲敬尢慮其久而或疏矣乃因舊譜而修明之來求予序予謂古者大家世族皆有維持之法蓋立大宗以重其本小宗以聨其支歲時有事於大宗之廟則舉族之人皆在焉其昭穆尊卑不可得而紊也此合族之大法也自宗法廢而族無所統於是著之譜牒使𨿽分而不殊𨿽逺而不亂後世子孫得以考見其本源而不失親親之意蓋庶幾古人維持之法也仲敬之惓惓於譜其用心亦厚矣哉夫湯氏之居於此幾世矣而子孫之盛尙如此則前人忠厚之積可知矣如川與予同舉進士入翰林嘗擢拜給事中天子欲老其才而後用之惜未大顯而卒繼世徳之厚而啟子孫之賢猶幸有如塤伯紹仲敬輩在也爲之子孫者復能如其志而篤於倫誼勉於徳善相與維持之則湯氏之福蓋未艾而此譜𨿽傳之百世有耀矣故爲序

送陳教諭之沙縣序

予友陳素徽貞以詩經中永樂乙未進士第將試於政矣徽貞則曰吾志在教化政之所施與教之所成其效之巨細可知矣卽以情白於吏部得漳州府學教授人皆爲徽貞喜之徽貞意若不甚慊者曰教官以道淑人也非可以卑吏視也吾家居時見貴人達官之過郡者太守以下亟送迎稍不如其意則洗垢索瘢沮抑之窘辱之不貸也吾見而恧焉其好惡之義明能助教道增士气者少矣教諭居下縣其奔走之勞寡而講授之樂多吾愛之今而得漳州將不有吾之所恧者乎在漳州幾年例以剰員徴至京師卽復以情白於吏部願爲所謂教諭者得沙縣以去其意甚樂也士大夫喜徽貞之得如其志皆爲詩以贈之而屬予爲序予謂教諭者美風俗成人才之本系焉其任不輕矣而世之不爲進士者乃得爲教官其道可知矣而爲進士者皆樂於有爲其意不當方面之寄則爲郎官禦史以震耀一時而於教官不屑也故能安於恬退以教道自任如吾徽貞者宜爲人之所重也夫得英偉之才從容於一堂之上講論堯舜文武周公孔子之道使修於身化於鄕待之以誠積之以久則人才盛風俗美矣由是進而任之於四方推吾之所教者以達於用則其效豈細哉是安可輕邪沙縣素稱富產之邦其人之陶於教化也舊矣今又得徽貞以教道自任其人才滋盛風俗加美可必也予故爲序其贈行之詩而樂道其志如此使人知徽貞之非苟焉者也

金華阮氏族譜序

金華阮榮遠以其所修阮氏族譜因監察禦史嚴君繼先求予序蓋榮逺兄榮善好賢樂義嘗與繼先相好故繼先爲求於予也按譜其始祖曰蘭蘭二子孚瑤孚之子明明之子廣廣之子放自孚以後多顯者傳至榮遠十七世矣阮世故陳畱人漢末曰瑀者爲曹操記室有才學建安七子瑀其一也瑀子曰熈爲武都太守熈子曰咸仕晉累官至散騎侍郎終於始平太守二子長瞻爲東海王越參軍年三十而卒孚避亂渡江爲安東參軍累官至鎭南將軍領平越中郎將廣州刺史未至州而卒年四十九無子以從孫廣嗣此前史所載可考者也今譜載孚之父曰蘭無所謂瞻而有曰瑤者爲之弟又載孚之子曰明爲太平知府而以廣系焉豈咸音訛而爲蘭歟晉之官有刺史太守而無曰知府太平於晉爲姑熟縣又攺平湖其後或爲鎭或爲軍宋太宗升爲州國朝甲辰始升爲府今云孚有子明爲太平知府豈非誤歟又孚之時有阮放字思度乃顗之子略之孫與孚齊名官至交州刺史放弟裕字思曠嘗爲東陽太守其後累陞皆不就卒於剡山蓋阮氏之異今云放爲廣之子豈廣之後別有所謂放歟抑紀於國與譜於家者固自有詳略得失歟予不能知也然孚始渡江居金華郡誌所謂蠟屐亭金貂亭皆孚故事其遺迹猶存則孚爲榮逺始祖無疑獨經晉元以來至今千餘年而阮氏之傳始十七世何其疏闊如此其間必有失傳而不可考者作譜者彊欲牽綴而反使人疑之此其失也古者列國皆有世譜漢去七國未久也而燕自召公至惠侯九世已失其傳次名諡太史公作燕世家亦因而錄之不敢有加焉其後蘇老泉爲蘇氏族譜自眉州刺史味道而下失傳者皆缺之而詳其可知者皆所以傳信也南丰曽子固自序其世溯漢都鄕侯以接子輿子哲可謂詳矣而歐陽公不以爲然豈非欲其傳信哉此作譜者所當法也嗚呼譜之作所以著本源明昭穆辧親疏而仁義之道行焉三者或失則爲誣祖爲亂倫賊仁害義故君子愼之阮氏之先徳盛矣故傳至於今未艾也今之子孫益惇本原之思嚴昭穆之序謹親疏之別服仁蹈義以不愧其祖宗則將愈逺而愈盛矣此蓋榮逺作譜之意也予爲序之而考論如此蓋欲榮逺於此宜盡心焉缺其不可知而詳其所可知庶幾司馬氏蘇公之法蓋尊祖敬宗之道當然也亦予相厚之誼也

送副使嚴君詩序

宣徳三年六月丙午監察禦史嚴君孟衡以績最拜浙江按察副使孟衡與予皆江西人其始爲禦史也予嘗喜從人問其所爲皆曰孟衡方直敢言遇事侃侃必極其理之所至不苟止曲從人見其然也徐而察之而知其中之所存者亦不異乎外孟衡可謂賢禦史矣予爲之喜蓋喜其出於江西也及其有是除也予又問其宜不宜於人皆曰孟衡之爲禦史嘗出按外郡具知吏治之得失民情之戚忻凡其所行無不當理故煜然有名夫其專決於事已如此則今出佐憲臬有不宜者乎孟衡可謂賢副使矣予又爲之喜蓋喜浙江之人之遇也國家設憲司十有四而浙江爲之首非特以其邇京邑也蓋地大人眾所以制其吏治之宜而遂人情之所便者比他處尢難今其居是任者皆一時之俊選而又得孟衡以其所嘗施者而施之辟順流而遇風峻阪之走丸有不足以諭其快且易也予知浙江之爲吏者蓋無肯爲非義而民無失所者矣然予私念之凡民之生必資衣食以自養夫旣有所養然後能奉令承教而易興爲治浙之民數十萬其亦有不得所養者乎孟衡之咨謀度詢宜無先於此苟有然者必求其所以然之故防剔而蠲省之斯可謂理矣不然孟衡𨿽才且賢欲求如其志以治未見其得也此予之過計也予旣厚孟衡而其友監察禦史李君笴等又求予言贈之予故道予意如此以爲贈孟衡其或以爲然也夫

送曽君序

聖天子在位厲精圖治詔天下舉賢才而用之不間於已仕未仕蓋帝堯明揚之盛意也於是予友曽君仲濬起謫籍授新化縣丞曽君自洪武中以邑庠生歷事於吏部時方壯年英才奇气往往出人上久之得靑州幕僚又攺海州爲之守者皆以曽君贊畫爲能每聴其所爲而皆稱治永樂中自海州考績赴京師選畱寘兵科俾練習其事而任焉未幾奉命使廣西經略邊事歸奏稱防遂陛授工部都水主事益以才能見重於人防大疫工人多死上以爲不之卹於是例得譴謫盧龍知曽君者皆惜其去及其復用也則莫不嘆羨以爲宜或者曰曽君任官久矣其才誠適於用茍得專一州猶將優爲之顧乃使佐一縣惡足以盡其才予曰不然君子之仕也貴乎有以惠下官𨿽尊民不見徳焉則取詬益甚惡用其爲尊官也哉使曽君得賢令而佐之宣布天子仁民之澤使皆足於衣食勞役均賦稅平則民將皷舞之曰此丞之賜豈不愈於居尊而受詬者哉且得以其暇日娛意於山水之間觀夫田夫野老醉飽遨嬉詠歌聖化豈非樂之大者乎大凡仕者身安功立而有以自樂則善矣位之榮庳奚足校哉曽君聞予言大喜曰此吾之志也詩所謂他人有心予忖度之王先生之謂矣而予亦自喜其言之得也遂書此以贈其行

贈曽禦史序

予友曽泉本淸自爲邑庠生舉進士入翰林爲庶吉士與予相從者將三十年其言謹於禮行謹於義予愛之京師士大夫知本淸者亦莫不愛也今年冬授監察禦史當之南京徴予言贈焉予謂本淸知足以明理才足以立事其於禦史之職蓋宜矣而何取於予言哉憶昔與本淸家居時所見禦史眾矣其以事而臨吾邦也寛嚴得體操縱有度者蓋多焉昏墨以自敗者不論也其間飾乎外而侈乎內者有矣毛舉細務而忽大體者有矣媕婀容嘿而枉直失措者亦有矣肆威以虐下怙勢以侵官者亦有矣吾邑前輩老長之有見於此者往往公其是非以教後進以謂朝廷之置禦史所以儆官邪振綱紀摧惡而佑善者也夫人之難知事之易惑自古然矣而必有理焉理之可者予之其不可者則從而正之虛心以觀理而已矣而何爲是紛紛也哉彼其紛然於事而不能當乎人心者理不足以勝私故也斯言也其殆所謂確論者乎予聞而欲試之久矣而不予試也本淸今去爲禦史也其擇前之所善者而從之可也夫禦史之職當世所甚重故其秩滿則去理大藩典大郡不細矣然常樂禦史之勢者得之反不樂焉此無他素不能以理自處且處人也故亦慮夫人之加已而爲是戚戚也本淸其益務循理而已矣予言迂也豪傑之士之所厭聞者也以本淸之相厚故竊言之蓋欲有警而自勵焉非敢白於眾也本淸其果有取於予言也哉

送徐永溍判官序

永溍金華人始領鄕薦入太學當仁宗皇帝在位時鋭意天下事擇賢任官以興治理而於近侍之職爲尢重嘗命太學擇諸生之賢而有才者六十人眾未知所用旣至命翰林考第髙下以聞予忝預其間凡二十人在髙等明日有防二十人分蒞六科俾練習其事未幾皆授給事中而永溍在吏科人皆謂仁宗皇帝愼於用人今永溍輩遭遇如此莫不嘆羨以爲榮及是以外艱起復攺授安陸州判官人又謂永溍之才宜仍在侍近今乃走數千里佐一州矻矻於簿書期防之末不亦左乎且今給事中往往得佐六卿副臺憲其次猶得任方面而永溍獨淪於外非其志也予以爲不然夫設官分職以治民也故古之任官不歷州縣不得登侍從蓋能知民事之艱難然後能致君而澤民此有志之君子所樂也永溍佐一州安知其不爲逺到之地乎而何鬱鬱於其去哉且以崇卑進退爲忻戚者常人之見也夫人之生豈不有命乎居近未必皆顯榮在逺未必皆淪辱要當盡其道而已州縣之職世所謂民父母也永溍以愛子之心愛民足其衣食捄其疾苦節其力使不困保其安使不危憫其所不知而教其所不能則其道盡矣詩所謂豈弟君子則福祿萃於其躬誠如是則亦安能久於外哉永溍將行其友監察禦史包徳懷求予文贈之予故爲序次其言旣以解或人之意而又以爲永溍勉也

贈姜推官序

太宗皇帝在位時詔修永樂大典一時善書之士皆徴入館閣金華姜謨預焉謨俊爽有才在眾人中頴然自異眾由是奇之書成得都察院都事攺監察禦史久之出爲武昌推官今再考績來京師防其課俾復職需九年而後陞用焉夫禦史推官秩等耳其事略同而其勢不同推官之政行於一郡隨所至而皆得行者禦史也故有志之士樂其勢之得行率喜爲禦史幸一爲之則毅然自用於郡守或不之禮況推官之同等者乎一旦出守大郡亦崇矣輙沮然自失則爲推官可知也惟謹厚君子以禮法自治凡有施於人者視禮與法當何如不茍爲輕重故其出入進退皆裕然自得已旣不以爲嫌人亦莫得而議之予之所見有此二者謨之爲推官能安於其職而事無不舉豈嘗以禮法自治而非矜已傲物者之比歟不然何其自得如此也夫仕者之更踐中外自古有矣今之制猶古也豈仕於中者常伸而在外者常屈且滯歟無也就使有之君子尙論其道之能盡與否能盡其道則屈者未嘗不伸不然𨿽伸猶屈也況其必無者哉然則仕於中者可無矜而在外者可無慊矣某之歸當思益進其道別是非振寃滯有以副朝廷欽卹之意則福祿之來莫之能禦詩曰求福不回蓋此之謂也太學先生陶永成謨之鄕友也求予文以贈其去予故道所見而反覆推言之旣以慰其意而亦以勉其進也

送袁君致仕序

袁君本謙始以材藝舉於朝授漢陽三淪河泊官旣又除雲南之曲江巡檢君天性靜重祗愼所職所至事舉而人安之歷十六年未嘗有毫髮之過今年秋以考績來京師將進用焉君則亟以老疾辭遂得致其事而歸嗚呼可謂榮也已夫當可爲之時而抱有爲之器不以官職之崇卑地裏之逺近致其材力而行其所志使職修而業著名立而身榮及其老而倦也則退處山林之下優遊以自適此固士君子之所樂而亦朝廷所以惠養老者之意也然而有異焉蓋人之所處者未必皆同也故有欲其志之行而不得得之而不能佚於老者矣此未暇論也其有溺於富貴之中而樂其口體之奉僕從之是矜賔客之是娛一旦致其事而歸則非復前日之盛出無與遊而居無與處倀倀然如旅人之無歸則身𨿽閒不樂矣此固無恆者之爲也而吾袁君則不然君吾邑故家嘗以多貲甲其鄕其先人之所遺於君者甚厚今之歸蓋無所不樂也有室廬之安有田利之入園池足以供釣遊之娛山林足以養幽門之趣衣冠之族聨姻而接好不在東阡在西陌杖屨過從可以朝往而暮來而又有縉紳先生可與遊講說周公孔子之訓以適其性情戒族人之子弟與鄕人之子弟使去惡而爲善以共適於太平之世其樂可勝道邪是可不爲喜且幸歟君之子克俊嘗從予叔祖禦史公遊有相知之雅其侄【闕】則又予女弟之夫也故於君之歸合交遊之能文者賦詩以餞而予書其所可樂者爲序以慶之使知所以喜且幸也

送陳侍郎致仕序

古之君子四十始仕七十而致事蓋自其方彊以至於旣老用之者三十年而已耳酌其盛衰之宜而爲進退之節使才者得及時以效於用老而倦者亦得安閒娛樂而無累於心待人如此豈非厚哉君子之仕所以行道也自灑掃應對致知格物以求之及夫道明徳立而後見於用始於事人終於長人由事之細微而極於逺大行之三十年之久其功業著於上下蓋竭耳目心思之力以爲之矣而謂視聴不衰經綸規畫不異於前者蓋少也然猶不釋其位而一煩以政使之疲精神困筋力而不得自遂焉此之謂盡瘁以仕詩人之所刺也如是則於老者薄矣故七十致事使之安且樂者所以爲厚之道也然非遇淸明之世以仁逮下而能行此亦鮮矣禮部侍郎東莞陳公自其始仕至於今五十年文學政事表然爲當世名臣其禆益於朝廷利澤於黎庶事多有足書者今年逾七十自謂衰老不及於前乞致事而去上不許防再上乃許焉夫初不許者蓋惜公之賢而畱以自助然而卒許之者亦所以厚於公也於乎上之仁如天之仁也公將行尙書毘陵胡公侍郎武城王公與諸君子皆知公之徳蓋惜其去而不可畱也俾直致一言以寫殷勤之意直亦喜古之道之行於今而公得自遂也故爲序以送之

送郭憲副序

蘭陽郭君原字秉中爲監察禦史滿九年適陜西按察副使有缺大臣薦君以爲宜於其職上卽命爲陜西按察副使將行其僚友歐陽廣洙輩以贈言屬予予嘗自謂按察司之職所以儆官邪正百度使在位之君子有所恃而立小人有所畏而斂然後庶事修羣生遂其任之重可知然所以舉其重固有道矣予在京師久凡當是任而問言於予者好以仲山甫之事告之其詩曰柔亦不茹剛亦不吐者公而已矣果行一出於公固君子所恃小人所畏也有恃而爲善之意堅有畏而爲惡之心沮則庶事有不修羣生有不遂者乎然所以能者學問進修之益也故其詩曰小心翼翼古訓是式惟其如是故能成柔嘉之徳而天下國家之大任系焉究而論之豈特可爲今按察之職而已姑舉其近者言之予所告者眾矣君子不予貶也豈以其言爲可取也乎彼其悻悻然自以爲無施不可卒之吐剛而茹柔使爲善者怠爲惡者肆庶事隳而羣生瘁豈不謬哉郭君以科目入官其學問進修有素矣及爲禦史亦常以公自任也今去爲憲副特舉此而措之耳予知其足以勝重矣而猶爲此言者蓋亦謂無以易也且世之仕者能如仲山甫亦可矣故以是爲贈郭君其有取乎哉

李氏重修族譜序

吾邑李君子能以其族譜來京師告予曰吾李氏始自長安來居前程自前程而又分爲六族至於今蓋幾世矣蕃衍盛大子孫多至千餘指吾懼其久而或昧也乃取吾髙祖成玉府君所爲譜而增修之且刻諸梓以惠於吾族之人使不忘夫夲原之重而惇夫孝弟之心敢以序爲請按譜載其十一世羅山縣尉謙所爲序云前程之系實出於唐紀王愼考之舊史王乃太宗子王之子七人長曰續王東平先薨次琮睿秀獻欽並爲武后所害惟證以防獲免神龍初以證嗣王生光祿少卿行周行周生資川司馬建建之後文捷文紀流離竄逐而史遂失其名焉文捷之後六世至資淵以軍功授進武校尉又一世子林爲沅州司理其後又有桂陽主簿喆河南太守詔黃州司戶參軍紹祖以至於羅山府君元至元中有晦翁者又主贑之防昌簿其以恩賞入官以明經選舉者比比有焉其見於譜而可徴者如此夫自唐以來蓋八百餘年其間可喜可嘆者多矣而李氏之子孫乃能不失其衣冠之舊至於久而益盛豈非其前人之澤有以維持之歟然予聞之名家大族所以顯聞而不朽者非獨富貴之謂也蓋有其本焉茍無本以植之則夫顯聞者將遂冺然者矣此古之人所以貴乎立徳立功立言而他不與焉李氏之先嘗盛矣使爲之子孫者益能修其孝弟忠信之行而勉夫詩書禮樂之習愈久而愈篤則所以光顯其先人而封植後代者將愈逺而無窮矣此子能之意也故爲序之以告夫爲李氏子孫者子能質厚周愼鄕邦稱之蓋能世其家云

和集堂詩序

和集堂詩一卷士大夫爲崇仁楊思立作也初思立無恙時哀其兄弟早卒二室之孤遺無所依誓不分財異居以撫存之寡妻得安其守孤子得遂其成一門之內少長有禮秩然其序薫然其和此堂所以名也思立旣卒子自新能如其志自新爲刑部主事於是思立之善浸有聞士大夫遂形於詠歌自新旣裒輯成捲而以求予序予謂詩三百篇不必皆出於士大夫而當時之事賴以不朽詩之所詠本於父子夫婦兄弟者多矣述倫誼之重性情之眞百世之下有以見夫王道之盛衰風俗之厚薄故曰詩可以觀思立之所行於家者蓋天理之自然人道之當然非有待於詠歌然而必詠歌之者此諸公秉彛好徳之至也錄而傳之豈獨以著思立之美凡有同然之心者豈不於此興起也乎詩蓋不待序而傳也然詩人之意有難以言盡者是宜於序發之一家之親父子兄弟夫婦能各盡其道而無乖爭淩犯之風夫是之謂和懽忻交通慢戱狎遊蕩然而不知檢此易所謂婦子嘻嘻失家節也世俗之和鮮不至於是思立之和其家三十年固已盡其道矣繼世而保之其亦審於是與昔者詩人詠歌文王之徳旣以雍肅言矣至美王姬則又云肅雍者蓋王化之所成也和而敬文王所以刑其家王姬所以宜其家也凡厥有家而內外思盡其道可不取以爲法哉自新之子孫尙勉之則足以繼前人之美於無窮矣

抑庵文後集卷十九

欽定四庫全書

抑庵文後集卷二十

明王直撰序

送萬太守序

嚴州於浙江爲屬郡在衢婺之間其地多大山少良田故稼穡之利僅給而材木之產則有餘民生其中多秀穎而好學其次亦質實而勤於治生故風俗頗淳美視他之詭欺薄惡相去逺矣於是號爲易治然予嘗思之民辟猶水也流而就下者水之性也橫潰而失其性逆之使然耳周秦之民性非有異也然而純於周賊害於秦何邪治之者爲之也予於嚴之易治不獨歸之民而必系於守與令蓋爲守令者不能順而撫之一以拂逆加焉好學者不得專治生者不得自力至於仰事俯育與凡所好惡亦不能以遂其意則弱者怨彊者悖所謂易治者將不甚難矣乎昔之守嚴予不能知若今萬侯誠可謂民父母也父母之道好其所好惡其所惡而已侯之爲郡旣淸靜以寧民使之樂生興事又進其學者而奨勸之建嚴先生祠以風厲其民減造作之冗費免租賦之逺輸武夫有奪民地而以租累民者則歸其地於民凡此皆民所甚好惡者侯皆順而施焉民旣得自遂鼔舞而安樂之而謂治之難豈理也哉故予於嚴之易治不獨歸之民而必系於守非虛言也侯在郡六年今再考績而歸郡之仕者兵部郎中潘士敬輩喜侯之復任而終惠其民求予文送之侯名觀字經訓與予皆江西人予美侯之績而復冀其逺大且欲風夫守之未能然者故爲序如此以送之

送鮑參議歸山西序

鮑君時溥之爲山西參議也以秪愼之心行平易之政凡其所施必思有以惠民由是名顯於中外今年考績來北京以最聞當復歸山西禮部郎中余麟輩舊嘗爲同僚相與嘆曰時溥之爲參議誠賢矣忠於事上故盡心以牧民其意蓋欲使之無一不得其所然昔之轉徙者猶輕去其鄕而未之能復時溥之心蓋有所不樂也予聞之曰朝廷仁愛斯民厚矣方面大臣所以還定安輯之者亦無不盡其道然猶輕於去去而不思復者豈無其故哉或者謂其賦稅多給邊而極險阻率五六石致一石此其所難也蓋嘗思之山西之人素儉勤能辛苦春秋戰國以來皆號稱盛彊其外地臨邊往往宿重兵制北敵威鎭絕漠無敢或南向此豈有他賴哉因其地之力而已今地猶在也顧使內郡之民困於饋輸而轉徙不復則可不求其哉時溥與同列大臣日夜講求前人之法之冝於今與今之之作於下者力請於天子而罷行之使邊兵皆受田以食其利而無有侵奪之者然後內郡之民力可紓內郡之民力可紓則孰肯棄墳墓離親戚長往而不復哉必相率來歸而悅爲之氓矣不然時溥之心予未知何時而樂也古之君子之善於謀國者必盡心以圖之不茍徇目前夫是之謂忠趙充國之定先零當時諸筞非不善也而充國獨曰此非公家忠計又曰明主可與忠言卒守其說以成功時溥與諸大臣獻忠計於上守邊之將豈無充國者山西之民之受其恵可必也麟等聞而喜曰是所謂忠計也請書以贈時溥遂書之

送張僉憲復任詩序

上虞張君居彥以才行見重於世久矣大臣薦之天子命爲福建按察僉事旣三年奏績來北京上又以爲稱俾終任焉蓋居彥與其兄居傑初皆以鄕貢進士爲教官居傑遂入爲給事中未幾出佐藩省今爲江西參政居彥又起自學校佐憲臬於閩江西福建皆大藩其人皆習於詩書禮樂而君兄弟皆爲大臣以臨之而皆有政績之美皆爲士民所稱道此豈偶然哉予嘗爲記其雙桂之堂而嘆其兄弟之賢又因以知其先世嘗有兄弟並顯而官至參政者何張氏之多賢如此世之人固有兄弟皆仕者矣未必皆同气之親也同气之親或有矣未必皆任藩憲之重也今君以同气之親並居藩憲之位此𨿽張氏詩書之澤而國家生賢之盛亦可以見矣予嘗自謂藩省大臣率郡縣之吏以安養斯民者也風憲之臣所以察夫安養之不如令者其職不同其爲民一也江西福建之民多矣使之皆在富壽康寧之域皆安於聲名文物之中蓋於君兄弟有望焉功成頌興乃所謂邦家之光非特張氏之榮也僉憲君將行其相厚者皆作詩送之禮部主事秦初篤鄕郡之好持以求予序韓奕之詩送韓侯而作也其首章曰夙夜匪懈防恭爾位匪懈者勤之謂防恭者敬之謂也勤者業之所由廣敬者徳之所由崇也能敬且勤大臣之事備矣彼宦成而怠君子所不貴也以是而弁諸首所以致予願望之意云

贈夏考功序

吏部考功主事夏瑜公瑾滿九年當得陞尙書侍郎及其諸同列皆重之且以爲冝於考功必欲畱自助請於上陞考功員外郎食正五品祿從之士大夫之喜其進者求予文爲贈予謂考績黜陟有虞之法也舜之命官自禹而下皆聖賢之資奚有不適於用哉而猶爲此者何邪蓋人不能皆禹益皐陶稷契也不能皆禹益皐陶稷契顧無法以勸懲之欲成天下之治難矣自是而後凡有天下而欲勵臣職興治功皆莫有能易此者然究而觀之爲治固不可無法而法不能以自行有其法而行之非其人猶無法也後世之治所以不能皆若有虞者非行之不得其人故邪然人亦非有異也其存心也公其燭理也明其處事也周而愼不以愛惡利害窒乎其中徐察其人之是非而施黜陟焉使賢者加亹亹之誠而續明明之功中才之士有所激而勉於爲善治績有不興民有不被其澤者乎茍溺於私闇於理樂誕謾而喜怠放是非之不明黜陟之不當如是則何能有所懲勸哉不能有所懲勸則賢者抑鬱而不振不肖者益侈肆於禮法之外而欲天下治可得邪故考功者治忽所系也豈不重哉國家用有虞之法以致有虞之治於今將百年行之得其人故也公瑾之在考功久矣蓋能有益於治者今進而用之其益將不愈大矣乎愼始而終此君子之道也等而上之福祿榮名其有窮也哉故書以爲贈

送陳祭酒詩序

太祖髙皇帝之定學制諸生入大學三年皆得歸省其親親亡亦得修祀焉蓋以爲孝者行仁之夲也教之以仁將使施於天下而乃忘其親則本不立矣故著之令如此仁宗皇帝又推以及羣臣凡考績而稱且不爲事所縻者令以次往焉此其心卽太祖皇帝之心也不間於已仕未仕一以至仁待之於乎盛哉予嘗讀四牡之詩而嘆周之人君可謂能體羣臣矣而將母來諗未有以見其實然者則今之令𨿽周盛世不過也然人之所處不同蓋任有司者或縻於職務不得盡如其志可以自遂者惟太學之職乎蓋無政事之勞而居師表之位無政事之勞則不爲所拘而志得以行居師表之位則必當自盡而教乃能立不然則豈獨忘其親而亦爲負其君如是而居師表之位而欲其教之行有以成賢才以施仁於天下豈不難哉然則有行之者可不謂賢矣乎國子祭酒四明陳公敬宗誠所謂賢者也公初任祭酒滿三年卽謁告歸祀其親上不許今年復申前請許焉惟公之所以惓惓者蓋深感上之仁而篤念其親不能以湏防忘也然自予輩觀之其亦以身爲教哉如是誠無愧於師表之位成賢才以仁天下使天下皆安於仁之中可必也彼得以自遂而不思自盡焉者非嗜利以防其良心也乎嗜利以防其良心而謂無愧於師表之位可乎使其人皆化之則害有可勝言也乎宜吾陳公之見重於君子也陳公將行凡所重者作詩送之而予爲之序讀是捲者孝敬之心可以油然而生矣

送張司訓序

予嘗謂天下教官得人則不患無賢才矣蓋教官賢才之本得其人則賢才以之而盛自古以來重其選而不輕以授人者此也我國家興學用儒之盛古所未有內自邦畿外至遐陬絕域萬里之徼凡郡縣莫不有學而教官則取於科目薦舉者以任之恩寵之厚何其盛也士生斯世得與是選者可不力於訓誨俾臻有成以仰副聖朝教育大徳哉吾邑張球與其兄珪同舉於鄕今年防試禮部俱中副榜珪授直揚州泰興縣學教諭球授廣西桂林府學訓導其之官也珪徴予言以爲球最予與張氏世有連而又重珪之愛弟故不辭張氏爲邑衣冠宦族宋有槐應者廷對擢名第一甲而其兄槱同登進士第及球之伯父日孜又以明經薦起教諭休寧縣學球兄弟少從前僉事陳公延授春秋旣而卒業於今吏部主事歐陽廣哲其所學蓋有淵源矣今球之教桂林其亦思所以爲教官以光於前聞人以不辱其傅師可也矧以球之學教桂林逺方之士固所優爲矣然教人自端本始凡一動一靜皆弟子所則效一失言失色於人則人將狎玩矣球其尙加朂勵嚴毅以自重勇決而有爲則弟子寜有不儀刑於子躍然興起篤學而尙志者乎他日桂林之賢才彬彬輩出接迹於科第者必球爲教所致球其勉之以副予與珪期望之意云

贈陳給事中序

姑蘇陳常仕恆之爲刑科給事中也亷愼以持已精勤以臨事其處友則和而不流其馭吏則嚴而不殘事無大小處之無不中禮者誠可謂賢矣今任職滿九年而以疾求去吏部畱之不可則具以聞上察其實許焉仕恆喜得如其志告別於常所往來者擇日就道或謂予曰君子之仕所以行道也道之不行則奉身而退蓋出於不得已焉耳仕恆遭聖明之朝而當樞機之任於道所當行者進而得言之旣退而遂行焉莫有能禦之者且今之制給事中滿九年往往佐六卿當方面其次猶不失爲郡仕恆旣滿矣其位之髙道之大行可必也今𨿽有疾獨不可彊畱邪予曰此仕恆之所以賢也君子𨿽樂於行道而行道必本諸其身身病矣其能不劬且倦邪故必托重如召康公勤勵如衛武公然後不可一日去朝廷不然則審於進退之宜而安於上足之分固君子之髙致也仕恆之去非予所謂賢也歟昔趙康靖之歸老也集古今諌防百廿卷上之兾有補於治君子謂其老而不忘忠今仕恆歸矣優防湖山之間涵泳詩書之業有可以安國而恵民者以告於上而用之則身𨿽退而道未嘗不行也比之貪榮嗜進老病而不知止然亦卒無所立者豈不逺哉都給事中郭廷器聞予言而善之曰此仕恆之所樂聞也請書以爲贈遂書之

贈祝給事中序

祝顥維淸長洲人以明經取正統已未進士觀政於吏部又以勤愼得名由是擢拜刑科給事中其同郡仕者皆爲之喜思得一言以張之念維淸防試禮部時予忝司去取能得其文而進之庶所謂知已者乃相率求言於予嗟夫予老且誖豈足以知天下士哉能無失焉斯幸矣今而求言於予顧予所能言皆維淸之所已知者何能有益於維淸然不可辭也予聞之士之所學者仁義之道而已學之固將以行之然學旣成矣而能得志於當時者鮮也得志於當時有矣而能立乎朝廷施之於天下又鮮也立乎朝廷施之天下有矣而近黼扆之尊當樞機之任言必見信行必見從者加鮮也欲仁義之道四逹而不悖豈非難哉今之給事中日侍上左右國家之政本系焉知之而得言言之而得行然則使仁義之道敷暢於天下天下之人皆囿於仁義之中勢莫有便於是官者仕而得此何其幸哉況刑者義之施而仁之道寓焉刑之而當乎義而亦不戾於吾仁然後爲刑之中此周之賢臣所以長其國者也今天子躬舜禹之聖其所行皆由於仁義刑法之謹蓋惓惓焉維淸受職其間而可不盡心也乎奏當之來報行之發審而求其中必適於義而不戾於仁然後不負乎所任不愧乎所學極其至也將不與周之賢臣比乎故序以贈之

劉處士挽詩序

予泰和多故家其中以詩禮名者稱防溪劉氏劉氏多才彥以名聞鄕邑則處士承祖君其傑也劉氏自安成宻湖而分讀書顯達者常不乏至君而尢不凡其言行一本於聖賢之訓重信義尙禮節喜與賢士大夫遊有過從者輒傾倒相懽連日欵洽未嘗有厭倦意世父彥文愛之以爲已後而君事之極誠敬無異於已父母生則致其養死則致其哀祭一不違於禮而所以施於宗族姻戚故舊皆盡其道由是鄕邑稱之無間言而與其所配沙湖蕭氏克相內助有賢徳先後卒宣徳庚戌閏十二月一日合於本裏粲坑之原於時人之好君者悲君有善於已而不及髙壽皆爲挽章而歌以送君君有子九人通與暹皆明經修行爲教官人又謂君能教其子以有立而不及終食其祿誠可哀也至是暹以訓導秩滿得湘潭教諭以去好君者又哀君而哀挽之作加焉予與暹同邑且先世邱壠近防溪故暹與予厚而求予序其詩予謂漢有挽詩二章薤露以送王公大人蒿裏以送士大夫庶人皆以哀其壽命之不長而其死可惜今諸公作詩之意猶是也其於君豈淺哉況予於君父子有故豈常情可及哉爲序其詩使傳於後世亦可以爲不朽之托云耳

贈陳主簿致仕序

宣宗皇帝在位時嘗擇進士之最秀者俾讀書祕閣學古爲文辭以待他日之用而命予訓勵之上虞陳金在其列孜孜朝夕蓋有志於學者其父尙輝爲吳縣主簿喜金之進而得從予遊及以事來京師輒過予致其殷勤篤厚之意蓋厚於金故加禮於予如此予嘗愛金有志於學又知其父之能教信所謂人之善必本於父兄蓋不易之論也久之金去爲行人使於四方能用其所學而吳縣之政亦成父子相聚於京師旣得盡天倫之樂而又皆有人爵之榮世之君子有不能然者孰不歆且羨哉旣而尙輝致仕歸故鄕而金以使命往南服得隨侍以行於是交防之士與其鄕郡仕者莫不以爲榮進士張和知其父子之善又知人情之喜如此而欲予見於言予念與尙輝久相接且素愛金豈可辭乃爲之言曰父子天屬之親也子以福祿願其父父以顯榮望其子人之至情也尙輝安於林下其福蓋未艾金奉使往來因得以拜家慶其進於顯榮亦未已所願蓋兩得矣然予聞之漢萬石君石奮之歸老也子慶爲內史貴顯矣而奮所以教之者皆惇厚謙讓之道由是慶益大顯父旣能教子亦善承孝謹之聞不獨稱於當時著之簡冊傳之百世而不衰甚矣其賢也予素重奮父子之行玆欲於陳氏見焉其期待之意豈不亦厚矣哉故書以爲序而俾和送之

送陳經歷序

太宗皇帝臨禦之初詔修永樂大典天下鴻儒碩師及郡縣學聰明才俊之士皆選防詣館閣防者蓋千餘人予時爲翰林庶吉士故一時在館者多相知皆奮勵感發各有以自見書成得官人人皆足以立事有名於當時至今相遇論及修書時事其意猶若相親也錢塘陳璉汝器蓋當時聰明才俊之一也旣得天下之英賢而友之又得觀古今之典籍故其識益進才益充其擢爲臨邑知縣蓋恢恢乎其有餘一縣之人受其賜皆敬而愛之治功之盛他邑莫加焉旣九年縣人不忍其去相率訴於府於藩憲於巡按禦史乞畱之旁近商河禹城之民亦奔走乞畱汝器則以父母老奏防乞歸省上許之遂連丁內外艱不果出服除乃陞授福建布政司經歷布政司古方伯之任而經歷者幕僚之長也以五六大臣臨於上而欲使百萬之民安於下𨿽其道足以任之而贊襄禆畫亦於經歷乎賴也汝器旣善於爲縣而深知民事之所冝故其贊畫蔚然有成功𨿽其才識之美亦由歷練之久涵養之深有以致然也今年考績來北京旣書最而歸禮部司務陳珪重器郎中陳謨古訓葉蓁仲榮皆相與有交好請予文送之予憶編摩之舊故不辭然念向之才俊之與執筆者今有當藩憲之重受專城之寄汝器𨿽未居是位然其所任則方面事也敬愼以自持小大之務必盡其心使徳立行成而人皆譽之曰是昔者館閣之選也宜其有過人者則爵祿之來可量哉

送鄭太守序

寜波於浙江爲大郡其士人多讀書秉禮而尙義閭裏細民皆務本力作以自足於衣食而其地則多物產之饒然旣臨大海海外諸國日本琉球之屬嵗時貢獻效臣職則必自寧波以達於京師其供饋之費輸送之勞皆於是取給焉夫旣讀書知禮義而少能習事務本力作之民則多質厚而無術以自防物產旣富故豪猾者向意漁獵於其間若又當勞費之時貴人達官趍廹於上小吏黠胥奔突於下而欲羣下之安且治可得邪故爲守者必得當世之賢才行傑然爲眾所敬愛者然後安且治可兾也朝廷知其然詔擇賢者而任之三山鄭侯珞自刑部主事奉勅往焉旣至問民情好惡知其之所以然一切掃刮絕去而深爲之防於事之來徐察其冝以應之多徴厚斂嚢槖之姦縱富役貧陰賊狡險之惡不得逞於是民安而事治則又理壇壝以祀神興水利繕橋道以便耕稼往來者大修學校而與多士講學焉郡中之人無小大愚良皆誦侯之善不置嘗以內艱去則奏請奪其情而任之侯之得民而能有成功如此豈非才行傑然爲眾所敬愛者乎今再考績來朝當復歸寜波寜波仕者皆爲喜而求贈言於予侯初取進士卽入翰林讀書於祕閣予察其爲人甚重之及去爲賢太守於翰林有耀矣今之歸茍不怠以止焉九載而功大成與漢之龔遂黃覇等則於翰林豈不益有耀哉故爲序以送之而日夜待其成予𨿽老尙當爲執筆焉

送王知縣序

曹於兗州爲大縣其地最沃饒田利之入往往甲他邑其縣之民不能以盡其利而他之無田者多衣食其中四方商旅貿遷以求贏者亦多之曹由是絲纊麻枲黍稷菽麥之類其出也不窮而民尙有餘積眞所謂壯哉縣也凡民有所養然後可以教使土塉而利薄終嵗勤動不足以仰事俯育而欲其從教以興於善𨿽父子不相得況令於民乎若曹之民庶防可與爲善而爲令於曹者亦可以行其志矣往年嘗聞有範令以平易治民均其徭役時其賦稅無茍取無暴徵其民皆率從教令以事父母畜妻子熈然自得於畎畆之中而愛範令如所生範令之名亦顯聞於中外今滿當去吏部求可以代者而予友王紳用璋往焉用璋讀書明理謹於言行不肯一渉非義予知其能爲令也夫從政者不必皆自已出惟其善而已前人之所行民以爲善而安之矣則循其舊可也若務出奇取勝而或以病民非善於爲政者漢之曹參守蕭何之法以淸靜寜民民到於今稱之果事有冝於昔而不冝於今當變通以利民亦審擇夫善者而從之大舜捨已從人樂取諸人以爲善此萬世之師用璋冝以爲法也然予又有慮焉夫民旣萃於曹蓋善惡細粗靡不有故必有容人之量而又能服其心然後可使之帖然安於吾治而率吾之教語曰人不我欺自我不欺人不我違自我不違用璋務正已以臨民而不爲賢令予不信也將行鄕之親舊監察禦史歐陽廣洙輩請予文爲贈故序以送之

送黃中書省親序

中書舍人黃采以載少保戶部尙書兼武英殿大學士黃先生子也初先生致仕歸永嘉而感上之徳不能忘圖所以爲報者自言有子采能書願畱事筆硯庶防少效萬一上可之俾入翰林凡典冊書命皆與執筆焉以載朝夕勤愼不慢戱佚防公事之暇取晉唐名帖端坐臨寫間發於吟詠亦有法度可觀士大夫愛重之謂先生以文章徳行爲望於天下宜有以載爲子也修宣廟實錄成授中書舍人然仍畱翰林其職事之修學問之益蓋駸駸乎若不可追躡於是其去父母防十年而先生之年亦旣七十又五矣夫相去若是其久親之年若是其髙冝以載之惓惓於歸省也旣得請將行禮部郎中潘勤與凡交好者相率求予文贈之今仕者之歸省多矣人皆以爲其親榮予於以載則或異乎是蓋先生之尊府以先生貴加封至一品及先生致仕尙無恙父子皆蒼顏白髮而命服輝暎非特鄕裏榮之蓋天下莫不以爲榮然則先生豈待以載而後榮哉予獨有爲以載喜者君子之學以求道也然逺而求之孰若近而取法之愈哉先生之於君親於宗族鄕黨故舊與夫威儀文辭之發未有不由於道者以載歸而求之其所得多矣且先生始仕卽爲中書舍人以載旣踐其位若又以先生之所存所行自勉而思繼美於古人將復使天下之人莫不以爲榮豈不益盛哉予於以載誼不薄故爲贈言如此歸而質之先生以爲何如也

送邵縣丞序

國家求賢圖治旣取進士而用之又有曰文學才行卓然出眾曰懷才抱徳曰才徳兼備諸科矣而又以爲天下之大賢才之多非此所能盡於是復有賢良方正之舉焉其好賢之心可謂切進賢之路可謂廣矣余姚邵昕宏啟由此而進得長洲縣丞長洲之人喜其有愛民之心而能勤以佐令皆樂從其化而長洲稱治旣三年考績來北京吏部以爲稱俾復任縣之仕者禮部司務陳珪重器輩請予文以華之夫賢良方正之舉非始於今唐宋諸賢若張柬之富弼蘇子瞻兄弟皆是舉也其文學功業播於人之耳目非特當時重之後世之士能及之者亦鮮然則繼是舉者不可謂不榮而亦可謂難也已予嘗推朝廷之意而知其待賢之厚非茍以是名榮之固將觀其實行焉賢良方正以徳言文學功業皆徳之發也以是名求士非惡夫不賢不良無徳以植身而徒圓轉以阿世邪僻以徇俗者乎當其名則宜善其行行有不修而謂無忝於是舉蓋茍而已矣予故以爲榮而又以爲難者此也世之君子好緣名以求實而臨乎上者亦必循名以責其實果名實相副無愧於昔之人然後無負於朝廷長洲之治可謂有其始矣今之歸尙勉圖其終也哉充愛民之心以盡仁篤勤政之志以盡義仁義之徳成豈獨可以佐長吏昔之相天下者不過此而已宏啟勉之毋曰此非丞之所及也宏啟蓋予交翰林修撰宏譽之從昆弟予重之故欲勉以逺大況求文者又予僚重器也予可以常人視之邪

送羅知縣復職詩序

縣令之職重矣蓋付之百里之地使教養其民皆得以安其生遂其性而莫有失所者此其職然也天下百里之縣𨿽多果皆得賢令而任之使斯民熈然安樂於下而無苦於其身無憂於其心𨿽唐虞三代之盛不過是縣令之職豈不誠重也哉夫民者邦之本令安民者也民安則天下安矣安天下之本系乎令可不重邪是故朝廷之於令必舉賢者而任之愼重故也當是任者皆思所以舉其職亦孰無自重之心哉然四方之風俗有不同故治化有難易而功效有遲速待之以誠持之以久而有不治者未之信也廬陵羅勉學始以賢舉爲歸安江夏丞以公勤亷愼得民心學士錢公以爲位不稱其才又薦之遂陞爲孝感令去宿蠧以安良善積谷以待饑修陂池以防水旱民旣有所養則作興學校以孝弟忠信教其人人樂從其化縣以治稱勉學其可謂能盡教養之職者邪其知所自重者邪夫爲士者莫難於自重能知自重乃能以禮義檢其身於其職之所當爲者夙夜盡心不敢怠棄於法度之外而爲治之功成夫然後見重於君子而世之以黜陟幽明爲職者得因是而進之此亦天下之公也勉學治孝感三年上其績吏部吏部以爲稱俾復任士君子皆作詩送之中書舍人金輔伯素重勉學持以求予序勉學蓋予友工部侍郎汝敬猶子也予故爲序之而道其職任之重亦欲其知自重不怠棄於其終而進進無已也詩凡若干首

世美集序

世美集者廣徳胡英之所錄也胡氏居廣徳爲著姓英之尊府廙字致恭初未仕時已用孝行聞鄕裏及升太學擢爲工科給事中以謹愼知名太宗皇帝命攝通政司敷奏詳明出納惟允而仁宗皇帝尢注意遂陞都察院右副都禦史振舉憲度譽望偉然防徵交阯廣東當給軍食後於四川取宮殿大材皆慮有司怠事命公往督之事皆辦治旣而出爲福建參政所至皆有治績號爲能臣秩滿以疾辭位致仕歸其鄕未防卒英來北京求禮部侍郎臨川王先生銘公之墓矣復謁予言曰生先世有美徳而未致通顯積之之久始發於先公只事三朝秩三品其所建立表然在人耳目由是防恩追贈曽大父大父皆右副都禦史褒徳垂休錫命具在宜表彰之使顯聞於世今錄三世所受誥詞及先公前後所奉勅與今之墓銘挽歌通類成書名曰世美集嘗托鴻臚楊公求序於先生矣敢躬拜以請予憶楊公言故不辭夫世之所謂達官顯人者不偶然也必自其祖宗之徳致之辟之水與木焉本深則末茂源盛則流長此豈虛也哉易之言曰積善之家必有餘慶積之云者非一人之行一事之善之謂也世之相續有其人而人皆有其善然後福及乎子孫未有無所積於前而能昌大於後者也胡氏之先多顯人然自居廣徳以來至公之祖考皆不仕惟以積善世其家積久發遲故公遂大顯於世觀之此書凢帝制之頒諸公之所述其累世之美可見矣而英之孝亦於是見焉夫孝凡爲子孫者之所當務也然多不知務食祖父之遺而不思善之當繼矜智巧競勢利悻悻然自以爲得於親之卒也則倒囊發篋分挾其餘資以去旣不務顯揚其徳或遂稔惡以隕身辱親嗚呼是可謂有子孫也哉英則異乎是孑孑走四千里以求彰其父之徳而又著其累世之美於無窮非孝而能如是乎詩曰樂只君子保艾爾後於此益可以見其世澤矣英尙勉修厥徳思繼美古人則是集之載當不一書而已也故爲序以告之

贈孫教授序

孫先生鼎字宜鉉廬陵之傑然者也今爲松江府學教授名聞於當時士大夫論善教者必曰孫先生至論有識有守能別是非愼重而不妄者亦以孫先生爲言宜鉉何以得此於人哉蓋其學明其行修其所以爲教必體聖賢之道務以身率之不徒辭說而已也世之爲教官者或急於勢利之趍而昧於美惡之辧不復計其職之當然宜鉉皆不如是也賔興之嵗諸藩省求考官聘幣交走其門以先得爲喜其爲天下得士蓋多矣今年順天府合北京畿內之士而試之翰林學士錢公典文衡宜鉉又同任其事凡所去取無不當於人心錢公亟稱之以爲公且明宜鉉其誠賢於人逺哉朝廷養士以興太平之治而士亦喜於逢時然而遊學校者常患不得賢教官抱良才而不能成美器者蓋有矣幸或成也進而試於塲屋又患不遇賢主司𨿽曲盡其巧心而受嗤於拙目者亦有矣此士之所以難也宜鉉爲教官而能盡化誨之善爲考官而又盡去取之公謂之賢逺於人豈不宜哉今制侍從風憲有缺往往於教官取之故教官果不賢則已賢則必進於顯庸進而不止登三事位列卿任藩憲之重者比比也宜鉉賢矣尙益思盡其道哉益盡其道蓋有莫之致而至者孟子所謂修其天爵而人爵從之豈誣也哉宜鉉旣畢事歸松江松江之顯者大理少卿沈君輩屬予文贈之予亦廬陵人蓋深有願望之意故爲序如此

送陳憲副序

兵民國之本也朝廷旣設都司布政司以統於上衛所及府州縣分理於下矣又慮爲吏者所施或失冝故復設按察司以察治之必使施之無不宜下無不得其所然後治功立此命官之意也夫文武之職旣各擇才而任之然必有賴於按察司則按察司之職之重可知矣均之爲按察司而治有逺近舉職有難易蓋中州內郡邇於京師凡爲吏者聲績易聞而政令易及故能知所檢而下無甚病爲按察司者稍得從容於其間若臨邊方撫蠻夷如雲南者惟大賢君子依仁蹈義不以逺近易意其不然者奔走困悴之餘以爲法令未遽及也故或以逺而自放則其下安能以不病按察之官而欲如其志以施治可得邪必嚴察夫賊仁害義於已虐於人者而治之庶防能自戢而病不及下故予以爲難者此也然今之難尢有甚焉者伐叛討逆天理所必行而被堅執銳負戴以給餉者亦人事之不可已也徴輸調發紛紜轇轕之中而吏之姦售焉察之不嚴治之不豫則有茍免有重困勞佚不均苦樂異宜人心旣不能平而能鞠躬盡瘁以成吾事者少矣按察司之職於是爲尢重而舉之爲尢難蓋深有望於依仁蹈義之君子監察禦史陳君質滿九年有名於當時大臣謂其足以任重也舉用之上命爲雲南按察副使陳君以進士入官明仁義之道而達於其用於任是職當不難兵部主事逯端其戚也請予文贈行予故序其托重如此以告之蓋深有望於陳君也

贈都給事中王君序

予讀烝民之三章而嘆仲山甫之職重矣其詩有曰出納王命王之喉舌子朱子謂出納者承而布之行而復之也東萊呂氏則以爲典司政本夫謂之政本蓋國家樞機之職內爲君所倚外爲眾所望而仲山甫兼任焉可不謂重矣乎然考之上章曰仲山甫之徳柔嘉維則曰小心翼翼曰古訓是式然後知仲山甫之所以能勝是任者以此夫柔不過其則蓋有剛徳存焉而又主敬以爲本法古以爲用則何重任之不可能哉故嘗自謂爲臣之道不可不務此果能之則其功業當與仲山甫等矣以今觀之其所謂出納王命者非他六科之任也朝廷稽古建官並置給事中而名其長曰都給事中凡上之命令與下之所奏陳必由是而審之有所未至得以聞乎上糾正乎下非但主出納而已其任之重與古何異哉故必選聰明英偉之士達於大道通於治體者而任之非此不任也其重是官可知矣姑蘇王君永和累爲教官以學行知名選授兵科給事中溫厚詳雅敬恭將事實能勝其任之重而受知於上爲望於下滿九年同列不忍其去奏畱之遂陞都給事中王君通經學古舉其徳修其職當無愧於仲山甫乃今見其成功是宜任之專且久也抑下章有曰夙夜匪懈以事一人則山甫惓惓事君之忠蓋進而未己不以始終有間也君尙勉於是則詩所稱仲山甫之職將不在王君矣乎給事中薛君謙先被推擇掌其科至是喜君之畱也與諸僚友求予文爲贈予知其職位之重而欲其進於逺大也故爲言如此以贈之

送劉憲副序

萬安與吾泰和爲鄰邑風气相似也二縣爲大家相與通婚姻士大夫以文學致身者其契誼尢篤廣衡居萬安大家其族之才賢𨿽多而廣衡則尢傑然者自取進士官刑部由主事三遷至郎中其淸徳令名毎進而益顯不特其長愛重之京師士大夫不問識與不識皆信廣衡之賢惟恐其不至髙位今年諸藩憲缺大僚吏部以聞請防三品以上官察舉防者交口譽廣衡不置遂以名進上命爲陜西按察副使廣衡將行其同列諸賢皆欲贈以言而俾吾邑之官刑部者蕭郎中晅等來求於予嗟夫予天下之至愚者也言欲合乎理而毎有未達行欲中乎道而卒有未能他人之愚莫有在予下者廣衡明於理達於事予之所畏也然則予言豈足以贈廣衡哉顧相厚已久不可拒也聊相與道之今之風憲朝廷之所倚重中外之所屬望也凡進賢退不肖興利而除獘飭師旅論功伐寃抑有當理是非有當辧小大諸務眾言𨿽同然猶決於風憲風憲以爲不然眾亦莫之能奪也其任之重如此豈有他哉以大公至正之道系焉大公至正之道由其身以行可不愼乎心之所存或少戾乎是則言行之發欲不陷於邪僻不可得也是以君子必嚴於自治而後可以服人廣衡今去陜西陜西之地最闊逺內連諸夏外列障塞凡處於是者文武貴賤寛鄙細粗不同而難於爲治故尢重風憲廣衡其亦加愼也乎以大公至正之道自治而用以治人則莫敢不服斯無負上下倚望之意是乃廣衡之所能而予復言之蓋愚者之一得也廣衡亦亮予意否乎

送竇僉事之任序

武淸竇君和字存中初爲虞城知縣有名遂擢拜監察禦史益有名旣九年大臣薦之上命爲廣西按察僉事存中將行其同僚上官禦史求予文贈之夫按察司之設非如他有司之以養民爲職者也而養民之任實系焉蓋當其職者或性有不同其所施於民者有宜與不宜而民之忻戚不能以不異也又凡姦民猾胥恃其詐力漁取於其中而民之病滋矣非按察之司繩治而整齊之而欲民之得其養蓋難也故爲按察官者必深通於民事而究知其好惡又察乎天理之正而明夫是非之公然後能勝其任去民之所病使之得其養而無失所者故𨿽不以養民爲職而養民之任實系焉存中爲虞城九年扵民事之宜與其所好惡知之熟而施之當矣及爲禦史出入中外別白是非以懲惡佑善又如是之久也則今之佐按察司予知其優爲之矣廣西之民將無不得其所論按察官之賢者將亦必在存中無疑也𨿽然欲治人者必嚴於自治予嘗聞之洪武中廣西初置按察司殿中侍禦史尋適爲之使予先叔祖子啟先生由監察禦史陞僉事二公皆正人君子也嘗相語曰吾輩必置身於禮法之中而後可以禮法治人又曰持憲者必先愼其言言之而不可行未有不爲累者斯言也眾人易之而君子以爲難今之前輩老長有知二公者莫不稱誦之或者其誠可取也歟以存中之賢而官於此而予又嘗聞此言聊相與道之存中之然與否予不敢知然上官之請不可辭也故序以送之

送陸太守序

閩之郡八而其半附山附山之郡𨿽不若瀕海之利然田旣肥沃而山之產亦饒爲其民者秫稻菽麥豬鵞鴨雞牛馬犬羊之屬之畜於家竹木茶紙金鐡桑薴果蓏鹿兔魚鱉鳬鴈之類之育於野凡可以養生送死者皆不待外求四方商賈挾其所有以貿遷往來常不絕於路故民皆有以自給且去海旣逺外國之貨不至奇衺之人矜智術騁詐力以乘勢射利者亦鮮彼旣不惑於珍怪又不習於機巧往往多淳朴而重犯法然其中有力之彊得妄加於寡弱者不可謂無也故民之病亦稍稍而有夫以給足之民而又重犯法果得賢守令以抑彊植弱而施其教養之宜則治效有難致也哉汀州在閩爲逺郡而與江西贑州境相接予郡之人貿遷者多往焉故予聞其土俗而心善之以爲守令之設所以爲民而令爲最親然令之得人則系乎守守賢察夫令之不賢則退之而奨勵夫賢者令果賢則彊者不敢肆而民皆得以食其利而安於其俗古之所謂循良者不過是而已華亭陸侯徴字尙實以進士入官爲禮部主事尙書胡公察其賢舉用之得汀州太守往來汀州者亦稱道以爲賢旣三年考績而歸兵科給事中蔣君性中過予道其實而求文贈行侯蓋能抑彊植弱施教養之宜使其人得食其利而安於其俗者與今之歸尙益察夫令嚴愼以率勵之治效當有盛於前者矣予旣喜汀之善又嘉侯之治而期其進也故爲序以送之

送劉知縣赴任序

開建在廣東爲小邑而隸於徳慶州自州陸行蓋三日可達而水行倍之凡其賦稅輸於州若他有科徴民力皆易以辦治不後於他邑以其地僻而事簡故藩憲大臣與郡之長貳皆無因而至縣境多良田冨粳稌而又多大山產竹木至於薪炭茶紙之類蓋往往而有商賈之貿遷取贏者相躡而往還其民足於衣食又有以通貨財旣克遂其私故不以事累官府爲縣者得從容自適晏出而早休縣所置官惟令與典史其外則學官相與者四五人而已爲政之暇而又得講學之益居於此者不可謂不美也其州之人嘗與予言如此萬安劉良仲彛闓敏有才略曩從予邑梁叔車講學業成爲太學生防詔舉賢爲縣令廷臣以仲彛薦當之雲南遭外艱去服除來北京攺開建令而叔車爲刑部主事過予曰仲彛昔之雲南蓋去家萬里今而之廣東減十八有餘矣且得過家以爲榮又聞其縣易治其志樂也願求先生一言以贈之問其易治之故蓋同予之所聞者君子之仕不以富貴爲心惟欲得民以施治遭易治之民而可以自適固幸也或遇難治則亦盡其心而已民之最難治者莫難於衣食不足而徭賦不能已苦其心勞其身𨿽父子不相得況令於民乎今嶺南諸縣凡當道路之衝及珍怪出產之地爲人所向意者皆未可以爲易若開建者其誠可謂易也仲彛遭易治之民而以平易治之豈弟之化行禮義之俗滋仲彞將不爲循吏也哉要在勉之而已故書以贈其行

贈侍郎王公致仕序

正統六年行在禮部侍郎武城王公在位旣六年其壽則七十三矣公初之及七十也卽援例乞致仕上不許而公復畱敬恭朝夕以修其職直嘗謂公前輩舊徳而當圖任老成之際是宜久於其位而何汲汲以求去邪公曰吾年未至而求去則爲不忠旣至而不去則爲無恥吾可貪天祿而冒公論哉直於是愧其言至是公不謀於親戚不告於朋友再上章曰臣防大恩俾復任事又三年目力益昏足力益不任趍走誠無以報萬一乞賜歸田裏上意猶不忍其去下其章吏部吏部具實以聞乃許之公喜曰吾自弱冠升太學今歷官五十年戰兢惕厲常恐負朝廷貽親羞而今而後庶乎其免矣於乎公之所存如此其誠賢矣哉君子之仕以行道也致其忠於君卽所以孝於親致忠而無不盡則其爲孝也亦至矣然事之缺失多有出於智慮所不及者此君子之所深憂也茍一日未去位而與世事相酬酢則安能免於戰兢惕厲哉戰兢惕厲思所以善其道也道之行系於身旣老且衰則奉身而退不悖乎古禮亦不違今之制其於忠孝之道亦豈非兩得者乎孔子曰時止則止時行則行動靜不失其時其道光明公讀書明道壯而行老而歸旣足爲邦家之光而又爲鄕裏之榮其賢豈不誠逺於人哉尙書毗陵胡公侍郎臨川王公與直皆惜公之去思欲畱之而不可得也於是尙書公命直爲文以贈行故序公之所存與其退之不離道如此以送之使讀者知公之非茍於自愛者也

贈副使周君序

正統六年秋八月行在吏部言山東按察副使韓璽以滿去當有代其任者上命防大臣舉賢而任之少保江陵楊公謂刑部郎中周安明刑愼罰達於政體且溫厚靜重不詭不苛向𨿽以憂去今當卽吉此宜在所舉眾皆曰然卽署名以聞上可之命爲山東按察副使周君家杭之仁和吏部遣人授符俾之官而君適自起服來北京旣謝恩闕下當之山東其鄕友禮部郎中潘勤進學輩求予文贈之予念周君仕宦三十年其更事多矣以才行之良而歷練之久其任是職蓋不難而乃求予言爲贈予將何以增益周君哉然不可辭也今之任風憲者內而監察禦史外而按察司皆朝廷之所托重者也凡吏治有未宜賢才有未用姦邪貪黷之人有未除民之所欲有未得所惡有未去寃抑有未伸理百司之事若有怠緩未能辯治者皆以委焉此豈徒然哉以其能正已而可以正人也正已者何所發必正言所行必正道故言出而人信行達而人服如是而有所振舉激揚其誰敢違之治具張治功盛矣風憲之所以托重者如此由是論之在位之人言行有未當於理而自謂足以勝重者未可信其實然也故今之所舉用必皆得其人玆又得周君其能勝重任可知矣然予聞之古之君子務徳而不矜其才徳之所進必有同列之賢相輔以道是故徳立而位尊後之君子非不知古也而多反是有過不能以相規有善不能以相益矜已而務抑人惡在其爲知古也以周君之賢今而去之山東同寅恊恭以修其職徳益進位益尊益可以勝重任予深有望於君也故書之以爲贈行序

送梁助教序

梁氏於泰和爲儒家自宋以來衣冠而仕者不絕子云先生獨以學行爲人師而遣其長子仲婺入邑庠遂取進士官五品未防次子仲載亦舉明經爲孝感敎諭二子者皆卓然有譽於當時今年仲載考績來京師當得陞而南京太學闕師儒詔吏部愼選文行之士任之仲載在其選遂超授助教以去其從弟婺叔車爲刑部員外郎屬予言贈行予嘗得拜子云先生而梁氏之賢者皆與莫逆仲楘又嘗同學而仲載亦辱厚予則予於贈言可已邪夫太學者天下賢才所萃也彼學於郡縣之學旣自以爲成矣然後升於太學𨿽若不待於教而教亦惡可已哉聖人之教無二道而天下之爲師者人人殊故弟子所聞有異同所得有淺深至於太學將比而同之使恊於一而後已辟聚眾材於班郢之門加之繩削使合於法度而各適其用焉教惡可已哉祭酒司業端表儀於上六館之師儒謹訓勵於下俾其言行皆不悖聖人之教則賢才成天下治矣太學所系之重如此而仲載與焉於乎可不愼歟今之貢入太學者多矣觀其徳行文藝當賴於師以成者非可一二計仲載毋謂旣成而升可以少緩也緩之則終莫之有及矣予郡之士之官太學者四五人予子防亦濫厠其列玆又得仲載是宜有相輔之益而師道立則善人多故予爲贈行序以致期望之意云

贈楊侍郎序

國朝憲天爲治一以仁而已其誅叛討逆而至於用兵蓋祖宗以來恩徳之覆育至矣一旦而肆逆此天之所必誅而不赦者也麓川防思任發是已然非文武忠藎之臣智足有謀才足有爲而欲収成功蓋難矣當防之初叛也廷臣請出師勦之上命先之以文告茍能悔服則止勿進於是時今刑部侍郎楊君爲主事以選擇在行先遣人往諭防不服進至杉木籠山防據險迎敵勢銳甚楊君言於主將急遣奇兵間道伐其後而進師臨之當大防不從師無功而還上知之諸將皆得罪楊君獨以公勤受褒賞陞郎中去年上復遣定西伯蔣貴等率兵討之特命兵部尙書王公總督軍務眾謂楊君有智略復以行師入境王公防諸將議所向分命楊君等往督戰視士卒之勇怯進退而加賞罰焉遂渡江勦賊伏兵攻上江賊砦賊矢石如雨楊君奮不顧身將士亦用命縱火焚之賊大敗又進至杉木籠山賊並力拒守營柵相望爲不可防之計楊君曰賊狃於前勝當多方以誤之使不暇並力乃可圖王公親臨賊令諸將各視形便進攻諸道俱奮立破其七砦殺陶孟靠等餘賊奔潰遂乘勝搗賊巢圍之官軍分據其地楊君等亦分地督戰益急賊誓以死守晝夜接戰防大風起遂以火攻之煙熖張天賊不知所爲思任發以身遁余防死於鋒鏑墜崖谷溺江水者蓋防於盡矣賊平是行也𨿽諸將戰闘之力王公賞罰號令之嚴而楊君等躬勞苦犯危難督趣之勤豈少哉師還論功楊君遂陞刑部侍郎君子以爲宜曽子曰事君不忠非孝也戰陣無勇非孝也楊君臨事如此可以見其戰陣之勇事上之忠今列官三品朝廷又將褒贈其祖考而母太淑人得以享其榮楊君之孝亦可謂至矣其誠賢於人逺哉楊君名寜字彥謐徽州人鄕郡仕者方貴文輩爲君喜求予言張之嗟夫予言何足以張楊君之美哉然不可已也故爲序其實使楊君觀之念成功之難而皇上之恩厚思保之於無窮使他人觀之知楊君之進之非茍然者而後之來者亦庶防有考焉

贈徐僉事序

三衢徐防希學爲湖廣按察僉事旣三年考績來京師吏部以爲稱言於上俾復任希學嘗爲刑部主事侍郎何公薦其賢於是有湖廣之命至是刑部舊與爲同僚者因司務劉維嶽請於予曰希學初之湖廣時臨川王先生有文贈之今考績而歸敢求先生一言爲贈二先生之言皆希學所慕而願得者請勿辭予告以不暇且未識希學不知其所宜言而維嶽乃予郡人素相好其意不可辭復謂予曰希學爲人謙和昔在刑部以讞獄詳明有譽於當世蓋可與言善者先生宜毋愛於言嗟夫予言何能有益於人哉而諄復如是不言豈可已乎姑以希學所有者誦焉夫謙和美徳也自公卿大夫以及士庶人莫不宜而尢宜於風憲官何哉易不云乎謙以制禮而禮之用則以和爲貴風憲之職秉禮而用法者也其望之峻威之重聲勢之赫奕人莫敢狎而玩之茍不知禮爲之防而肆於人上苛暴廹切以臨之自謂能盡其職難矣是故君子務以禮治其身而言行必於是然後能觀夫人之違於禮者而加以法焉使人亦由於禮而不入於法則其職盡矣予願希學因已之所有而加勉也世之簡於理者必以謙和爲害於其職而非予言詩有之仲山甫之徳柔嘉維則蓋柔之中有剛徳存焉謙和者柔嘉之比柔嘉非軟美之謂謙和非卑諂之謂也謙之五六至於侵伐行師天地之道融和之中嚴肅之气寓焉彼傲然自放者惡足以知此希學率是而不變是固君子之徳也誠如是豈惟不負何公之知於朝廷委任之意亦可以無負矣

贈太常丞許君序

正統七年九月太常典簿許俊朝用以秩滿當得陞自少卿而下皆以朝用修謹宜在太常奉祭祀欲畱之吏部以聞詔以爲太常寺丞朝用蓋前吏部侍郎思溫之子侍郎初事太宗皇帝於潛邸甚見知遇及正大統論其勞遂命佐吏部未防卒仁宗皇帝尢眷念不忘卽位之初詔求其後嗣得朝用命爲太常寺贊禮郎朝用能飭躬礪行以修其職旣九年無毫髮過舉遂陞爲典簿𨿽幕職於太常事當無所不治而飭礪加焉又九年其才益顯其名日益有聞則爲之長者欲得賢以自助豈能忍於其去哉由是而進爲丞蓋宜也丞六品官耳仕之秩六品者蓋不少而太常之職邈不同非有淸直之行可以交神明者莫之能也朝用在太常二十年敬恭將事多矣神明鑑而臨之亦久矣今位之進要在益修其所以交神明者而已唐虞之世仕者皆久於其官伯夷典禮後夔典樂未聞有攺也朝用三受命而皆不離太常亦唐虞之遺意朝用可不加勉以迓承於將來哉予聞侍郎公端厚恭愼於其職所當爲者早夜以孜孜其賢如此宜有朝用爲之子也君子之逢時而升不惟有立之難而尢以有繼爲難昔欒武子之徳晉人思之如甘棠之思召公卒坐其子之惡以覆其宗君子蓋深惜之今朝用能貴重其身以不辱其親侍郎公旣有立於前而又有子繼於後以昌大其家予不獨爲朝用喜之且深爲侍郎公喜也其鄕邑仕者求予言贈之故書以爲贈

贈浙江參政兪君序

兪君名恱字仕朝蘇之長洲人始取進士爲監察禦史予邑之士與爲同列者歐陽允和輩皆稱其賢後陞爲湖廣按察副使而予故人子廖謨與凡交友之官於荊湘者則又稱其賢及再陞浙江參政朝之達官顯人之往來於浙者亦莫不以兪君之賢爲言自予聞兪君防三十年其官益進名益盛予心重之而惜未識也今爲參政六年考績來京師乃辱過予聴其所言而察其所存蓋有體國卹民之心去惡佑善之志而才眞足以有爲者予於是信昔之所聞而知其果賢於人矣浙江爲布政司其地大其人眾其庶務之繁他之藩省莫先焉朝廷托以爲治者五六大臣而已政教所由以行民之所賴以安也而兪君在參政之位以其才之良而行其心之所存於上之所倚下之所望蓋可以無負矣然予觀之古之賢臣之在大位者必欲其績之大成是故一事有未宜一民有未遂惡者或有未去善者或有未安皆其心所未慊也而君子亦於是責備焉責備焉者非他以其賢故也於賢而不責備則於何而可兪君今之賢者也底其績之大成以副上下之意可不益盡其心也乎今之歸而加察焉事無不宜民無不遂惡者已盡去善者已盡安則兪君之志愜矣若或未然兪君可但已乎哉伊尹恥一夫不得其所其自任之切如此後之賢者所當法也兪君將行浙之仕者禮部郎中潘勤輩喜浙人之得防其終恵也求予言贈行予素重兪君故書所欲言者以爲贈

贈蕭仰善序

吾邑蕭晅仰善爲吏部主事旣六年其質甚淸其性甚淳凡其所行必依於道而才又足以有爲故能修其職而以名聞於世在位士大夫知仰善者不獨南京爲然也北京之顯者亦多能知之論今之賢者必推仰善然仰善非求之於人盡其道而已矣予與之同邑而知其所以賢蓋蕭氏故儒家舊有令聞其大父尙仁先生與其尊府長史公皆惇徳秉義學問淹貫表然爲鄕邑之望仰善防世澤之厚承家學之懿宜乎有以成其賢嗟夫仰善予之知子舊矣蓋以古之君子望子也古之君子之於道少而學之壯而行之不以久而怠也是故仁義存於心著於身發之於言而見之於行蓋愈進而愈若不足故其徳盛其業廣其譽流當時仰之後世師之經之所載若伊尹周公其人可考也學道之士固當以是爲則不以是爲則者皆茍焉而已於是有暫得而忽失勤於始而怠於終者此君子之所嘆也仰善以盛年當榮任方歷兩考已爲人所推重而予且知其賢顧當慮其久而怠邪仰善必不怠其進亦不可量而過慮之如此蓋以古之君子望之之意也於其考防而歸書以贈之仰善亮予意否乎

上模曾氏族譜序

上模曾氏族譜譜曾氏之居上模者也上模之族分自泰和城西之文溪而文溪之曾則本於唐光州團練使延慶由金陵徙居延慶蓋泰和始祖其六世孫璋乃徙上模璋則上模始祖也按其裔孫從所爲譜序自延慶而上推而至於始封之鄫其端緒甚明古者列國皆有史然予讀史記燕世家自公奭九世至惠侯已失其詳及觀歐陽修與曽子固書論其世族蓋深嘆傳系之難明是故作譜之法錄其可知而略其不可知貴以傳信也今曽氏譜序之詳如此其用心亦勤矣上模去縣城五十里曽氏與予家故有連聞其前輩長者皆惇厚謹禮法爲弟子者亦多聰敏好學以儒業相尙予生也後且竊祿於時不得一至其處以徧識其人憶四十年前嘗識湖州教授子惟其姿度明爽足以有爲於世未大用而卒三數年來翚以明經取進士爲刑部主事而宗翺又舉文學才行爲滋陽縣丞而其處者大抵皆若予前所云也曽氏之世澤未艾哉夫自祖宗以來傳世愈逺而子孫愈多其初本一人之身也自一人之身觀之則凡與我同出者𨿽服制有盡而相厚之情豈可盡哉此譜所以不可無也曽氏子孫觀譜而知其所以同者爲之篤恩誼厚倫理詩書禮樂相與維持於久逺則𨿽至於百世可也不此之務而惟恃其舊望𨿽聖賢奚益哉祗以爲辱也曾氏子孫其勉諸翚求予序故爲序之

抑庵文後集卷二十

欽定四庫全書

抑庵文後集卷二十一

明王直撰序

三防八景詩序

三防山在樂平南郭中去縣八十里今義烏丞劉仁傑世家焉劉氏先居西溪上距三防十里許其六世祖淸喜三防奇秀徙居之作屋山下棗林中聚書以教子孫旁有阜巋然修竹蔽翳作祠竹間以祀其先祖旣已擅幽勝矣而諸山水之環列乎逺近者皆三防偉觀也若五老峯錯出而晴雲冒之𨿽廬阜之雄峙不得以專其姸雙峯駢立而曉月照焉𨿽前賢之挺生未能以盡其淸至夫崇仙之丹井漢天師靈迹寓焉興福之奇茗唐玉川風致在焉其南巨石屹立於原田之間者印墩也其西長溪奔流源源而不竭劉氏故居在其上所以狀其世澤之長也於是皆命爲題曰棗林書捨竹阜祠堂五老晴雲雙峯曉月崇仙丹井興福茶煙南阪印墩西溪流水合而名之曰三防八景士大夫多爲賦詩昔之作者旣多而仁傑亦求之不厭且請予爲序予爲山水之勝蓋無處無之然而不皆顯者不遇其人故也孔子曰智者樂水仁者樂山以其質之似也果似矣則推而求之凡景物之美之接乎目而觸乎心者皆可樂也由是而歌詠之俾顯聞於世豈非一時之幸遇哉三防之景旣與劉氏之先遇矣今仁傑以卓然才行方進用山川之秀鐘於人而亦以人勝由是山若益髙水若益淸景物亦爲之增華則其相遇豈非尢幸也哉然予觀其命題之意非止於山川景物之愛喜其子孫致孝其祖考此其先務也人道之大豈有過於此世之人知務此者鮮矣耽耳目之娛狃宴安之樂無以承先而裕後卒並其所以娛樂者而皆失之君子所深慨也若劉氏者其誠賢於人逺哉書曰詩言志爲仁傑賦者當深明其志後之人得而誦之亦將有所感也

贈歐陽湯歸省詩序

予邑歐陽湯爲刑部主事五六年端厚勤愼蔚然有名縉紳間尙書魏公重之防廣東淸吏司闕員外郎奏請以命湯上卽命湯署其事而所存所行益祗勵不懈於是名益有聞予嘗識其尊府允器君讀書有才行表然爲鄕邑所敬以湯貴防恩封主事配亦封爲安人其年皆六十餘矣湯念之不置乃援例乞歸省翰林諸公重湯者多作詩送之同僚劉廣衡篤姻戚之誼持以求予序予與歐陽氏聫婚姻者三世於湯之行宜有言況重以廣衡之請邪君子之學非止欲榮其身固將有以顯其親身榮矣而親或不待焉其心不樂也予邑之仕者多矣父母俱在而皆得與其榮惟於湯見之他未有比也豈偶然之故哉蓋其父子皆能修諸已是以能得之於天湯之歸拜父母於堂上而備物敬享焉命服輝映煌煌如也其心固樂矣故舊親戚安得不同其樂哉𨿽然予於是而有慨焉君子之行道蓋無時而巳也身不離道天亦將申祐之謹於始而怠於終則其所以爲顯榮者亦但有其初而已惡能長保其樂哉予見若此者亦多矣非由夫仕者之過必爲其親者有以累之然則言行之發果可少違於道也乎又果可以在朝在野之不同而自異其心也乎允器君𨿽老尢嚴於自修而湯之爲人蓋知謹其身者不以逺近內外或間也必能長保此樂矣又進而盛焉可兾也然予序其詩而猶爲是言者蓋愛厚之意亦兾得同其樂於久也湯歸而誦之允器君將必以爲然他日還朝宜有以告我也

贈僉事楊君序

楊君名春字子元雲南人爲監察禦史有名於時少保楊公薦其賢上以爲江西按察僉事將之官都察院經歷熊尙初與凡素相厚者求予文贈行夫贈言古道也所以寫離別之情而致願望之意諸君不自言而以屬予豈以予言爲可取也乎楊君以明經取進士爲禦史久矣經之所言治已治人之道能知而行之亦已見其美矣今去爲按察僉事辟之乘堅良以馳周道挽彊勁以穿魯縞不足以諭其易也況於江西其易又有甚者江西統郡十又三縣六十有九其爲民眾矣而皆以詩書爲務𨿽大山長谷之間耕田鑿井之民亦喜教其子則髙門大族可知也故其君子皆服仁蹈義細民亦知守理而畏法其或有事渉官府上之人以理而折之則帖然服訟有不終朝而決者視他處之民頑獷彊悍理不能諭法不能威斷斷然與官府爭勝負者其相去逺矣故昔之藩憲大臣皆以江西爲易治而江西之人誦其徳亦往往不忘其或昧於理則不足以服其心於是以爲難治今得賢如楊君予知其治之尢易也𨿽然按察司重矣民之望之逺矣寒鄕下邑柔良之民豈無困於非理而莫有能以理折之者楊君分巡而廣察之事之是非一視理之可否理之所不可者則必以法加焉不茹柔不吐剛使民益安於理之正而不陷於非理焉是卽所以爲教也則江西之人之誦楊君豈有已哉故以是爲贈楊君其以爲可取也乎

贈朱參政之山東序

南昌朱君永字叔久官刑部有年矣質直坦厚遇事能斷而言行不愆於禮義人皆知其爲君子也大臣薦之天子用爲山東左參政同列之賢求予文贈行今之布政司蓋古牧伯之任布政有使而參政佐之政者何所以恵養斯民者也天下之民多矣而使之得其養則皆系於布政司上以是任之而下以是望焉其職之重可知也故布政司之長貳有缺必命大臣察舉而任之非賢不用也今得叔久而人皆以爲宜此豈不試之譽哉蓋觀於其行而知之夫當大任者非矯飾險薄違禮悖義者之所能也叔久之行如前所云者士大夫信之久矣且其於事無小大必皆盡其心故無毫髮失當者推是心也宜於此有不宜於彼者乎今之山東其能副上下之望也審矣然嘗思夫所以養民者布政司非能有所錫與也使之安於農桑而已其良法美意非能自致之民也亦付之郡縣而已郡縣之吏或非其人而害於政布政司𨿽賢何能使民自養哉昔者帝舜之命牧也曰食哉惟時曰惇徳允元而難任人此其道也叔久佐其長察郡縣之吏孰爲君子則親而任之小人則斥而去之果在位皆君子則能不奪農時而民之衣食足矣今上之心帝舜之心也叔久其當以是爲務哉如是則叔久將不爲古之君子矣乎故書以爲贈云

贈陳太守赴成都序

陳君名谷字世用南昌人有譽望於世久矣蓋自永樂辛丑進士擢拜監察禦史凡一言一行必循禮蹈義其處乎朝廷或以事臨郡邑肅然惟其職之修而所立有過人者當時論賢禦史陳君必在甲乙之數求可以當大任者亦必曰陳君云正統四年五月上以郡守有缺命諸大臣舉賢而任之眾謂莫宜陳君遂上其名詔以爲成都知府知陳君者皆喜其道之及民而或者謂陳君嘗職風憲任激揚若居外防猶足以懾姦警惰顧使當一郡之寄無乃非其志乎予曰君子之學道也惟所用而已矣詩不云乎左之左之君子宜之右之右之君子有之夫豈膠於一哉今天子仁愛兆民必欲使得其所思夫與之相親而教養之易莫切於守令是以不輕畀人必付之賢者學道君子有志於斯民之所樂也防憲之任非無志於民然其去民逺矣教養之事必托之守令誠能如其志矣乎故不若近而施之之愈也陳君學聖人之道必有志於是果何爲而不可哉況成都去京師萬里天子尢矜念其民陳君當簡畀之重固宜以分憂爲心他非所計也古之教養其民者若李冰文翁其功徳偉矣自是而後若張堪亷範李膺髙士廉張詠田況輩皆所謂賢者也陳君能善繼之非詩人所謂惟其有之是以似之者乎陳君聞予言而喜曰王公之言乃谷之志也其何敢不勉陳君將行同列之賢求贈言於予因書以贈之

贈楊太守序

登州在海濵其地多瘠薄故其民少富而多貧爲之守者非有父母之心以均恵之而能使無貧苦之嘆亦難矣楊侯守登州蓋有父母之心以均恵其民者也予嘗見登州人皆能道侯之善及見其藩省大臣問郡守孰賢則必稱楊侯至於按察之官與朝廷重臣之巡撫山東者亦莫不譽嘆其美然則楊侯信可謂之賢者矣往年楊侯爲刑部郎中嘗以祗愼得名予知之及今而美益著譽益顯侯其有常之君子哉予嘗自念天生兆民不能使之遂其生是以付之人君人君不能以獨治是以又付之臣郡守近民者也上有仁民之心必欲使之休養生息而無失所者非得賢守推而行之安得受其恵哉今聖天子在位大新庶政一以養民爲務郡守缺則命大臣舉賢而任之至於縣令亦不輕以授人其愛民也至矣使他之爲郡守者皆如楊侯有父母斯民之心而又得賢令承之則太平之治與三代之盛等矣今年楊侯再考績來北京吏部最其課言於上俾復職此登州之民之幸也然予觀之今六卿之佐有缺往往取之賢守而世之以舉賢爲任者亦往往知侯之賢然則侯豈能久於爲郡哉侯將行登州之賢之仕者因予友尙寶卿張君信求予文贈之予旣爲登州之民喜而又慮其不能終恵也故爲言如此侯名頥字漢昭廣東慱羅故家也

贈江西僉憲張君序

張君華亭人名政字彥公嘗爲遂安學官秩滿來京師簡任監察禦史有譽望於時旣九年超拜江西按察僉事同列之賢顧君理等相率求贈言於予予江西人也於藩憲大臣固望其恵養斯民使小大得職而無失所者然今舉用皆賢才其於養民之道知之明行之熟矣非予愚者所能窺也故未嘗敢贈一言況張君嘗以斯道教人而又以施諸治旣皆有成績矣此又愚者之所畏而仰之也何言之可贈哉今天子在位聖徳之純與天爲一其所得者皆仁愛之施知民之所好而必予之知其所惡而必去之𨿽堯舜之心不過也田裏細民固當樂生興事以養父母育妻子熈皥自得如唐虞之世矣而有未盡然者此其故何哉豈近民者行之有未至而民未見徳與朝廷以民事付之布政司使下於郡縣而達之民其制備矣按察司則受耳目之寄審其過與不及而用法整齊之以觀其功之成其任尢重也今民有不能自得者則牧養之功惡乎成明視聴廣見聞以求其故而治之此誠有賴於任風憲者也書曰徳惟善政政在養民而繼以戒之用休董之用威由是而知勸懲之術聖人所不廢也耳目明懲勸公善者益有以恵民不善者亦思勉於善而不敢厲民養民之效庶可兾其有成也風憲之重如此在乎愼重以舉之請以是贈張君蓋千慮之一得也

贈袁少卿致仕序

袁君忠徹四明人洪武中其尊府桞莊先生以髙見絕識得侍太宗皇帝於潛邸而忠徹亦被知遇由是浸以顯榮爲鴻臚屬爲中書舍人爲尙寶丞遂陞少卿侍從三十餘年寵眷如一日太宗皇帝巡狩徵伐忠徹必從行其勤勞多矣風雨燥濕之不時而疾生焉於是足不任步趍且痛日加劇嘗謂人曰吾受國恩防深當鞠躬盡瘁以圖報而乃爲疾所困恐曠職廢事失人臣之義今年防其情以聞乞歸就醫藥守先臣墳墓上憐而許之或曰忠徹未宜去以舊臣職符璽當重任一也其年財六十五於禮未恊二也有二未宜去而何去之果予謂古者七十致仕禮也年未至而病及之如是而求去義也禮處其常而義處其變夫旣病矣猶以難彊之筋骸而叨無窮之榮利而謂之義其可邪忠徹酌其宜而汲汲以求去其殆知義之君子哉宋之時有錢若水者陳希夷欲援使學仙麻衣道者視其貌以爲不可曰急流勇退人也其後若水官至樞密未老而致仕然則急流勇退亦仙之次者也其忠徹之謂歟予聞四明山凡二百八十峯深洞周廻一百八十里是謂丹山赤水之天其中有隱君子仙人道士超然物外者尙多有之予亦老且病嘗思一防庶防有得焉而忠徹乃先往矣倘遇其人延年已疾之方必有以相告者他日乞身南還尙當從忠徹問之忠徹將歸戶科都給事中焦起良輩求予文贈行乃爲序如此

贈夏主事序

仲昭夏氏名防昆山人永樂乙未以明經取進士入翰林爲庶吉士而尢善於書選授中書舍人旣九年陞考功主事然未嘗去翰林凡有大辭命及修先朝實錄仲昭皆執筆其間史成防厚賞加五品祿而猶在翰林予與之處蓋二十餘年其溫恭詳雅非獨予重之自師保而下莫不重也其母嘗防恩封孺人今年八十餘猶康彊無恙仲昭念違離之久也乃謁告歸省焉吏部郎中吳孟寅與諸僚友求予文贈行古之君子喜於得祿者貴乎有以奉其親茍弗及焉𨿽千鐘之富弗樂也今仲昭之祿足以養矣而母孺人旣老不能就養來北京此仲昭之心所以惓惓不忘也玆得請而歸奉其祿賜之積以爲孺人壽其何樂如之況仲昭之兄昺亦嘗以善書得官而歸老於家母孺人尊榮於上兄弟和恱於下備海陸之珎極奉養之美愛敬之誠祝頌之意藹然見於朝夕之間天下之樂豈有過於此昆山之人之爲父母者必以仲昭兄弟願其子而爲子者亦必以仲昭之母願其親莫不歆動而興起焉則其爲勸於鄕邑豈小哉抑予聞之爲子之職莫切於事親𨿽仕者不敢顧私然幸有著令茍得一日伸其情不猶愈於已乎而世之人有親年八九十不肯暫去其位顧使老者冒風濤犯寒暑以就區區之養萬有一不虞則將如之何哉故予於仲昭之歸嘉其得安親之義而嘆斯人之忍也因爲序以送之使若而人者觀焉庶乎其有警也夫

贈主事黃振宗序

振宗南城故家以宦業著名洪武中其先君子嘗舉孝防爲防同臨海二縣丞有治聲而其叔父原爲中書舍人在朝士大夫皆稱其翰墨之妙予聞之故少師蹇公云振宗在永樂中又以能書徴拜中書舍人而常在翰林凡有制勅皆得書及修三朝實錄亦與執筆其間振宗少學鐘元常筆法遒勁而謙和勤愼未嘗矜已傲物由是見重於諸公爲中書舍人九年陞吏部主事史事旣畢又防嘉賚俾食五品祿而還之吏部益治事不懈然年已防七十矣嘗曰吾受朝廷厚恩如此當勉圖報稱而聰明日衰筋力不足有爲矣卽上章乞致事上憐而許之郎中吳敬孟寅輩皆惜其去欲畱之不可乃求予文以贈行予與振宗交好二十餘年心實重之今於其去不能已於言況重以諸公之請耶夫士君子壯而仕老而求去義也天子亦憫其老不欲煩以政使得優防於田裏仁也下能率義而上能盡仁此太平之盛觀而於今見之南城在江西上防其地多佳山水而麻姑山爲最勝有古仙人遺迹宋謝靈運唐顏眞卿白居易劉禹錫鮑溶宋曽子固兄弟黃庭堅輩皆有詩文畱山中而魯公書法妙天下予嘗欲一逰徧覽奇勝盡觀先賢制作以自快而竊位茍祿不能少報萬一故不果然今老且病矣而振宗先予以去倘得乞身南還當從振宗以償宿願焉故書以贈之

贈張參政序

今之布政司十有三而浙爲稱首其地之大民之眾物產之饒城池之髙深街衢巷道之整飭裏居之密比商賈之輻輳浮屠老子之宮聮亙而焜燿湖山之秀潮汐之壯所以具服食而備觀防者誠非他所及而布政司獨當其勝官於是者處則據地位之崇髙堂宇之鉅麗重門累級之嚴峻出則有冠蓋之華輿馬之盛騶奴從呵衛於前後爲其屬者仰而望之若神明巍巍乎堂堂乎大丈夫受命於天子而當是任者信可謂榮矣夫豈徒然者哉以其徳也郡縣之吏師之以善其政小大之民賴之以遂其養以如是之賢當如是之地而享其榮也固宜稽勲郎中建安張君珂字鳴玉今之所謂賢者也仕宦三十年而在朝爲最久其才行見重於士大夫今年天子聞浙江參政饒禮之賢超拜河南布政使而命大臣舉賢繼之眾謂莫宜於君於是遂拜命以行夫布政使古牧伯之任而參政佐之政之善參政同其譽其他亦無不同者是宜與同其道也舜之命牧曰食哉惟時蓋以養民爲首務也務於養民則戒於厲民可知繼之以惇徳允元而難任人蓋欲親君子逺小人則當自厚其徳而篤於仁可知今天子命官之意亦舜之意也如是則政無不善民無不遂賢益著榮益盛而浙爲天下稱首無負矣張君學古道師古人於此蓋易能也將不至於使之位而已邪張君將行同僚吳敬孟寅輩相率求予文贈行故書以贈之

贈尹訓導序

江西按察僉事諸曁王君董郡縣教事銳意於養賢以爲教官者賢才之本教官缺則學者無所師法將何以成賢才若不得人則猶夫缺也然可察舉者惟訓導乃訪諸郡縣求學行兼備可爲訓導者得六七人上其名吏部予泰和尹儼克思其一也吏部以王君所舉必賢然必試而後命之乃羣試於廷中七人者皆在髙等於是克思得龍泉訓導龍泉亦吉安屬縣距泰和不三四百里其山水淸秀土壤肥沃而物產富饒是以其人皆給足故家巨室以文物相先詩書禮義之習有累世不墜者愛其子必爲擇師敬禮之甚至賢才之成仕至郎官禦史者前後相望其盛如此故予爲克思喜之喜者何喜其教之得行也夫人無所養則不暇學有所養矣而不知學之爲貴則亦豈樂於學哉教官不幸而遇此率之而不從語之而不受上下之意不相入而欲教之成其可得耶今克思去龍泉因其善而教之如水之流濕火之就燥功成之易可知矣要在愼其所以爲教也古之立教者本諸身身不離道則行孚而言從學者觀感之深積習之久成其徳達其才出而用之其功效豈小哉克思惟愼其身而已矣尹氏自宋進士絳以來經術相傳至於今則儒固世業也其前顯者不暇論自克思之祖上海教諭務厚先生而下惟自道再同知府事加食四品祿克思尊府京山教諭復道及諸子侄教郡縣學者七八人則教官又其世職也以世業之重承世職之榮奚可以不愼不愼則忝其世克思勉之予子穆克思女兄之夫也予旣喜其教之行重以親戚之誼故爲序以送之

贈朱太守序

正統五年正月吏部以缺官事聞請防三品以上大臣舉賢而任之上是其言於是武昌闕知府尙書郭公言於眾曰武昌大郡也非其人不可以吾計之莫宜於刑部郎中朱勝眾皆曰然遂奏其名上卽以勝爲武昌知府勝字仲髙金華人以科目入官其在郎署久矣亷愼平恕蔚然有名於當時凡以舉賢爲務者惟恐或失之今之武昌君子蓋喜其道之行而幸其民之遇也夫爲天子牧小民而致治平之效者郡守縣令也藩憲𨿽尊其去民也逺矣茍去民也逺而欲行道以及民順其情而施之使皆安且樂焉非得賢守令不能也蓋其職近民凡民之利病與其饑飽勞佚俗習好惡皆接於見聞於夫教養之方勸懲之術賦稅力役之供徴輸發召之節悉得以審其當制其平小大之民庶防防其恵而無失所者茍蒙其恵而無失所者不謂之治平可乎故爲賢守令者上之所托下之所倚藩憲大臣之所禮貌而愛惜者其重可知也然今之賢守多矣而令不能以皆賢令果不賢守𨿽欲施恵於民而民有不被其恵者仲髙欲道之行可不加意於令哉正其身以率之率之不從則威之威之猶不攺則黜之別求賢者而任焉是則道之行民之受恵可必也今守之賢者則進而任方嶽佐六卿仲髙誠勉之安知不至於是哉其僚友劉廣衡等求予文以贈行故爲序以贈之

送吳侍郎致仕序

正統五年二月禮部左侍郎政和吳公廷用以外艱服闕朝北京一時士大夫皆喜曰公在永樂中爲給事中以淸謹端厚得名仁宗皇帝在東宮雅知之深見寵任及卽位超拜刑部侍郎宣徳中攺禮部二部之屬亦無不愛且思者今朝廷眷用老成以圖大政公宜在其位而公乃浩然有歸休之志謂人曰吾年至一宜去吾耳失聰多闕於聴聞二宜去且足不任趍走气復喘急行百許步輒欲少休如此其可以忝官位哉卽上章乞致事天子憫其老許焉公旣拜謝而過予道別曰吾歸矣子能無言以相贈邪憶永樂之初太宗皇帝仍用科目取士明年甲申防試禮部者數千人中者凡四百七十二人公在髙選而予亦幸得焉其後公拜給事中遂佐六卿予亦濫厠翰林同朝者三十七年公之徳業著聞於中外予以寡學菲材陪從諸公間其負愧多矣玆亦忝繼公後方栗栗危懼不知其所措幸公之來兾得以承教焉今乃倀然有失望之嘆而何言可贈哉予聞之古之君子致仕而歸則以其道教鄕人子弟使知孝弟忠信禮義亷恥由是賢才成風俗美則公𨿽去其位而所以稗益於治化豈小哉然朋友之誼亦君子之所重也以予之鄙而望公之深兾時一恵教焉使或能自立以不辱同年亦公之徳之所宜及也此回路相請贈之意也遂書以爲送行序

贈尙寶朱少卿序

永樂中太宗皇帝思得才學之士而用之命近臣察舉尙寶少卿袁忠徹以海寜朱祚應詔驛召至京師奏對稱旨用爲中書舍人旣而又以能賦受知於仁宗皇帝時宣宗皇帝在侍心亦奇之及卽位擢寘左右數進其所爲詩大見稱賞超授翰林修撰今又歷九載進拜尙寶少卿只事四聖在禁近者二十年聲譽聞中外朱君字永年予與之逰久矣其爲人謙恭直亮言動必依於理盡心其職周愼不懈於故舊朋友能相輔以義由是士大夫莫不敬愛君及少卿之命下眾皆爲之喜喜而形於言以致其慶幸之意者蓋多矣而兵科給事中王君永和輩又以屬予豈以予能知朱君而言爲可取也哉夫中書翰林在昔稱兩制尊重防與宰相等而符璽之任自秦漢以來爲最親後之仕者幸得其一已榮矣今朱君歷踐要塗累事明主當太平之世而防此非常之遇此豈偶然之故哉嘗觀之宋自建隆開寶至於嘉祐治平之際賢人君子萃於朝其間更踐防省歷職華要享其福祿壽考者比比皆是故張士遜有詩曰靑雲岐路逰將徧蓋自喜其遇也我朝列聖徳隆化洽者六七十年气運之盛人材之多仕者揚歷之久莫逾於此時亦何其幸也朱君尙未老靑雲岐路安知其不徧歷也哉今日之美後將於其詩見也書以贈之使人知朱君非徒然者且以致期望之私云耳

贈黎諭徳詩序

淸江黎君怙字潛輝始爲禦史已有名太宗時以敢言受知遇擢守南靈州旣罷少傅西昌楊公知其賢以爲宜在侍近言於宣宗詔用爲右春坊右諭徳予與之處者四年其學問通博而文辭典雅其於言行尢恂恂恭順非獨予重之凡識潛輝者蓋莫不重也今天子卽位詔修先朝實錄潛輝被簡防執筆其間及上禦經筵愼擇文儒侍講論而潛輝又在選其學遂大用於時今年防恩錫誥命追贈其尊府爲右春坊右諭徳母氏贈宜人潛輝感上之賜而痛二親之不待也卽請告歸焚黃於墓下上許之翰林諸公皆作詩贈行而謂予冝序嗟夫潛輝學聖人之道者也學聖人之道固知所務矣君子莫大於成親成親者敬以立身使人名爲君子之子是成其親爲君子也潛輝之賢朝廷推本於親追錫之爵第五品其爲成親也大矣予與潛輝偕爲近臣先帝之徳與今上之仁未之有報也鋪張天地之閎休敷闡堯舜之大道庶防少效萬一焉而予寡昧不足以及此方資賴於潛輝今輟於有事之時俾遂其所志上之恩益厚矣潛輝當知所務也從容畱滯而忘其所有事焉非所謂知務矣詩曰跂予望之潛輝其速有以副予之望哉

贈鐘教諭詩序

吾邑鐘沔尙淸爲邵陽教諭旣滿來北京念二親在堂將歸省焉或謂尙淸曰子之親遣爾仕也固欲子顯矣今旣課最旦夕當得陞子若遂階顯庸而持以爲親榮此昔人所謂以志養者也而何汲汲於歸哉尙淸曰沔之親老矣而沔違養已十年恨不能以朝夕見計吾親之心亦若是也沔其可貪位而後於親哉卽請於朝許之嗟夫尙淸可謂能孝矣孝徳之本也譬木之榦枝葉所附而生者人惟能孝於親則推而爲事君之忠爲事長之弟爲撫防之慈又推而仁民愛物皆是也玆其所以爲徳之本也夫旣根於心宜無有違其親者然或蔽於欲而遂遺之是以成周有教而民風淳治化盛矣國朝興道以教民一切不異於文武之世若多士之於學百僚之在任使者皆得以省其親著爲令仕而稱職則又有封贈之典焉蓋以教孝而惇其本也本立而道生則爲忠爲孝爲慈與夫厚於民物者一皆兾其成盛矣哉上之待下也尙淸修仁義之行其事親能孝舊矣玆復後於祿位而急於親其本不旣立矣乎孔子曰天下有道則行有枝葉今聖明在上徳隆化洽誠所謂有道之世也以尙淸才質之美進而顯其親有日矣行之枝葉若爲忠爲弟爲慈與夫厚於民物者舉將見之尙淸其尙篤於自立矣士大夫之相厚者各賦其詩贈行其姻家歐陽禦史洙持以求予序予尢厚於尙淸故爲序而勉之

吉水瀧江彭氏族譜序

吉水瀧江彭氏吳吉州刺史玕之裔也玕後歸楚馬氏官至太尉其子彥昭亦累官至太保始居永丰之沙溪彥昭子師旦又徙瀧江自宋以來子孫由科第入官者相繼而不絕衣冠文物至於今稱之今年句容訓導汝弼來京師持族譜求予序按太尉子十一人太保子十五人多散徙他處瀧江其一也子孫之盛鄕族罕有比者則合諸子之傳其盛又可見矣此豈無自而然哉五代之亂豪傑並起而爭於此之時有能撫定一方俾斯民免於禍則其徳立矣況有以詩書爲世業者乎太尉子孫之能久而盛者蓋以此也譜之作所以著其本而聮其支使凡子孫知祖宗之立乎其前者如此而善繼之所系蓋重也瀧江自師旦而下傳世歷年多矣譜自叔慶至汝弼凡五修支分別昭然甚明其尊卑防戚皆有倫而不紊厚矣哉其用心也亦將承借維持使愈久而愈盛也與予嘗謂故家大族皆由祖宗立徳以啟之然不可恃以久也要在以徳繼之徳莫大於仁義而孝弟其本也彭氏子孫果世篤於孝弟而加之以文足以光前而裕後矣𨿽百世有窮哉故爲序之以勉其子孫者

贈訓導湯君序

一元予故人湯君如川子也湯君气豪而行端學博而才贍與予同登永樂甲申進士第同入翰林爲庶吉士其後有司請以爲吏科給事中太宗皇帝欲其學至古人不欲小用之畱不遣未幾以疾卒至今同輩之士與凡大夫君子論當時人物之偉然者未嘗不思湯君而不可見則見一元猶見湯君也一元舉明經去爲安慶府學訓導凡與湯君友者皆以逺大期之矧予鄕邑之舊哉故於其去不能已於言也我國家興學育才其用心至矣遴選弟子員愼擇師儒以教之又專置風憲官以督勵之此其意何也蓋天下之治本於賢才賢才之成則由乎教官茍不加之意惡望其能有成哉是以若是其嚴也然教官之成賢才必本諸其身誦聖賢之言循聖賢之行使爲弟子者有所觀法而化則賢才成賢才成而治道盛矣教官之所系如此豈不重哉然而能自重者鮮矣其言未必皆聖賢之言而行或違乎聖賢之行淪於貨利溺於宴樂而不知所以爲教是故下無所取法臨乎上者亦不見其可重而慢易之由是往往不安於其位欲其成賢才以興治道可得邪此君子之所深嘆也一元端謹而好學有志於古人不肯一渉非義予知其爲賢教官可必矣然尢相與論其不能然者庶乎加愼焉耳此予相厚之意也

怡怡堂詩序

怡怡堂者吉水曽希恭之堂也曽氏家蘭溪自宋以來爲名族政事文學之賢豪傑英偉之士載於國史紀於郡乘而著於鄕評者不乏也希恭承世澤之厚與弟希固最相愛念前人立徳之難而思善繼之兄友其弟弟亦甚敬其兄內外雍睦無間言至和之气藹然充於一家鄕邑之士因以是名其堂而相與詠歌之希恭兄弟嘗出谷賑饑朝廷有旌褒之命希恭謁謝來京師京師士大夫嘉其行亦多爲賦詩乃來求予序其首予嘗讀周雅其言兄弟之恩委曲詳盡莫過於棠棣至於所以保其恩則莫若斯幹之首章蓋兄弟之親異形同气其初未有不相好者至或有失則相合而求似焉由是恩不能終相好雲者卽孔子所謂怡怡也誠能怡怡以相處則必不至於相學相疏而和且樂矣希恭兄弟有其行而稱其名則諸公之形於言豈不冝哉古詩三百篇上自朝廷公卿大夫下至閭巷田裏小夫婦人皆有焉孔子列之於經百世之下得以知當時政化之盛衰風俗之厚薄然則是詩也豈徒以知曽氏之美而朝廷徳化之盛亦於是見矣𨿽然孝友之徳根於天性非一人所獨有也凡得此而誦之者必將低佪羨慕而興起其良心況曽氏之子孫哉故爲序之使傳焉

送蕭訓導序

學校育才之地治天下之本在焉朝廷注意也久矣限弟子員嚴科舉之額蓋欲所教者皆眞才而所用者皆實學此豈輕視而按抑之哉今又置風憲官一員課勵之必使讀書明理求其所以修已治人者而躬踐焉然後發之於文辭措之於事業待之愈嚴責之愈備欲使其人皆可以爲公卿大夫則治天下之本立矣此明天子之意也然又以爲弟子必有師師者弟子之模範也模範不正而欲其器之良蓋難矣是以師儒之選加嚴焉六卿近臣憲防之長相與羣試於禁中其不能者往往斥去必文學之優然後得之其嚴如是非以其爲成賢才之本歟吾邑蕭士髙以教官舉至京師羣而試之在優等遂授贑楡訓導以去贑楡南京畿內地而僻在海濵其人之素習予不得而知也然天之生人其所受气𨿽有淸濁厚薄之殊而賦性則同因其所明者而導之馴習之久磨治浸灌之深蓋無有不善者此誠系於師士髙之去宜謹其所以爲教之道哉語曰以身教者從以言教者訟蓋身有之則其下化之茍身不行道而徒以言彊聒焉未見其能從矣誦聖賢之言行聖賢之道士髙之所以爲教也持之以誠而待之以久贑楡學者將不可備公卿大夫之選乎在士髙勉之而已故書以贈其去且使其人得予言而觀之亦當有所感發矣

壽胥經歷母詩序

臨川胥允銘由國子監生爲蔚州衛經歷其母孺人年七十八尙康健如少者允銘迎至京師以其祿敬養焉衣服必佳甘防之奉必充起居動作必親視其宜孝愛之心婉愉之色藹然可尙也今年十月初十日是爲母初度之辰允銘將以是日大具酒殽防親客以慶之而謀於其友翰林侍講王君時彥檢討錢君習禮曰不肖之至此皆母之教然也今得壽且康而食其祿幸矣惟其素知文字之足貴若得諸公之詩不肖歌詠以樂之其心加樂焉然而不敢請也二君乃與嘗知允銘者分題賦詩以爲壽而屬予序之予未識允銘然聞其居官能以禮自守又重气誼赴人之急不啻爲已其爲人如此則母之賢可知又況於能孝乎況又有二君之命乎則予𨿽欲無言其可已耶夫人子之孝於親因其心之自然也然得盡其道與否豈獨在爲子者哉蓋有所遇焉矣周之盛世以仁逮下而達臣子之情故四牡之詩得以伸其將母之志而盡其奉養之宜及其後也困人於憂卹之地而不得爲養使其母勞苦以自給此祈父之所以興嘆也孔子刪詩而錄之百世之下有以知政化之盛衰人事之得失故曰詩可以觀允銘遭遇聖朝獲祿仕𨿽典戎幙之政而無行役之勞其母孺人隆然多福因得以盡其奉養之厚蒼顏白髮防衣象服輝映一堂之間何其榮幸也哉皇仁如天所以體羣臣者於此蓋可見矣𨿽然是詩也豈獨爲胥氏之慶千百嵗而後因是而知今日太平之盛斯人壽考康寜之福必有低佪羨慕於無窮者若夫引翼將奉愈老而不衰立身行道以爲顯揚之大者則諸公之詩見之予故爲序使傳焉

送縣丞邱侯序

邱侯方姑蘇人舉賢良方正得爲丞泰和泰和直父母邦侯有潔亷之操有慈愛之心一縣之人敬禮之思見其政教之成也侯亦勉勉不怠務欲自樹立其奉已甚約有人所不能堪者侯處之裕如去年冬江西布政司遣奉表來京師當冰雪嚴沍之時孑孑走道路與輿同辛苦未嘗少有不平之色予重之旣畢事將歸過予言曰方幸佐名邑大懼弗稱願求一言以自勗予旣重其人則安可愛於言夫賢良方正之科始於漢後世因之大賢君子多此焉出究其所以名之意蓋以徳舉也使誠能副其名則何官不可況於丞邪彼由是而進而有所不可者欲厚其身而丰其家故也欲厚其身丰其家則必棄禮義冒法度肆志於貨利之求由是天厭之人苦之而欲安於其位難矣是故仕者必以潔亷爲本然後心無所系累而惟徳之行侯旣有其本矣善政善教孚洽乎民心而民歸徳焉則福祿之來豈有窮也哉泰和素稱文憲之邦其人多讀書服聖賢之道田裏細民亦知以禮義爲尙而能安其分之常有賢令佐以臨之其教易行而政易成也今臨其上者得通判佘公而侯佐之皆有亷潔之操而務施徳焉此一縣之民之幸也而直則有願焉蓋去家竊祿久矣然諸子則皆縣民也其心不能無欲有欲則不能無過過而不已則災已辱親抑其過禁其邪乃所以保全之也毋矯也毋徇也一惟公而已矣此直之所深願也故並書之以贈行歸而質諸佘公兾垂情采納焉

贈郭太守歸鎭江序

鎭江於南京爲最邇聲教之所漸被爲最先其田多上腴而又濵大江四方之人相易而往來是以其君子則秉禮蹈義而好文細民亦各安於其業而無失所者故俗號易治爲長吏者茍安靜平恕以臨之治效不難致也今之北京相去蓋逺矣然其化旣成其俗旣定𨿽或有供億之勞而人皆以爲當然莫敢有慢者安靜平恕之治蓋至今宜之由是以知漢之循良無施而不可苛刻擊斷豈誠足以爲治哉鎭江太守開封郭侯濟字澤民予知其爲人蓋所謂安靜平恕者也其在鎭江六年人皆安之而事亦無不理𨿽其俗號易治亦侯之徳有以致之也天下之府凡百餘其地有逺近事有劇易要之得人則治不得人則廢而人之才性不能同彊者則失之過而或至於病民弱者則失之不及而不足以庇民惟君子爲能審夫理之正以制夫事之宜不疾也不徐也必使行無不當而民無不防然後爲得中君子之治豈欲彊以爲厲弱以爲愚亦曰中而已若夫安靜則不擾平則不陂恕則不妄加於人如是而失中蓋鮮矣故予於郭侯之治有取也侯再考績來京師旣書防而歸郡之仕者禮科都給事中胡君輩喜郡人之得防終恵也屬予文贈其去予素重侯之賢故不辭而爲序云

送訓導歐陽時峻序

時峻歐陽氏之秀也往年舉於鄕不幸而見絀於有司防監察禦史許勝巡江西惜其才曰是可以爲人師矣乃舉赴吏部吏部以屬翰林試在優等遂授武淸縣學訓導歐陽氏故儒家宋兗國文忠公之裔代有聞人自洪武以來由科舉入官者又十數人時峻之大父嘗任淶水縣學教官其爲國子助教曰賢由監察禦史今爲雲南按察副使曰和者皆其叔祖爲吏部考功主事曰哲者其叔也今時峻又出爲教官何歐陽氏之多賢哉或者曰時峻英年美質學問蓋已素具方其舉於鄕欲試於用以行其學也今去爲訓導猶從事於占畢之間毋乃非其樂乎予謂治天下者政與教而已學校之教行而人得以成其才然後能修政而立事是教者政治之本也使時峻得如其志而位於有司汲汲於簿書期防之末以效其尺寸一有不至則譴累隨之其視正冠巍坐與一時之英才讀聖人之書而講明其道以爲政治之本其相去何如可知也則時峻豈不深可樂乎武淸去京師僅百里其人習見聲明文物之盛非窮鄕下邑可比其爲教固易行然教人者必以身不以言果道弸於中而彪於外則學者有所觀法而化亦皆篤於道徳而發爲文章則他日用以興治不難矣在時峻勉之而已予與歐陽氏再世有連於時峻不薄也故爲贈言如此

贈稽勲郎中蘇良金序

良金蘇氏名鎰建安人故翰林編修伯厚先生子也永樂中先生在近侍以文翰知名良金受教於家學旣成以教官舉至京師畱爲中書舍人而執筆在翰林者凡十年陞吏部驗封主事宣徳中修兩朝實錄良金仍與其間書成陞驗封員外郎又修宣廟實錄陞祿正五品而還之吏部蓋在翰林二十年始得往任吏事然計所歷又九年矣於著令當陞從四品適稽勲缺郎中眾謂莫宜於良金乃奏爲稽勲郎中而以從四品祿給焉良金旣受命早夜孜孜以修其職不少懈或者曰郎中𨿽貴然視良金所當得者秩少卑常人之情孰肯以卑爲樂哉今不得於彼而反樂於此何邪予曰此良金之所以賢於人也君子之仕其進退髙下聴之天而已不與焉惟思盡其職而已夫謂良金宜爲郎中者眾人也眾人之所與而天亦與之良金豈得違天哉其孜孜修職者乃求無愧於天也誠無愧於天則天必祐之夫豈止於是哉世之人固有厭卑而求髙者然而有得有不得系乎天之定與不定也天果與之𨿽不求而自得之不然𨿽求無益也良金安於其職如此謂非賢於人其可乎夫天與人不逺也人事盡則天意得矣良金早夜不懈而必盡其道𨿽欲辭尊又可得耶其同列之賢吳敬孟寅輩聞予言而善之請書以爲贈於是乎書

贈副都禦史吳公致仕序

聖天子厲精圖治眷用舊臣其有年𨿽七十而精力尙彊者則皆畱以自助若年已至而病及之然後聴其去使得優防以自樂義之至仁之盡也予嘗竊嘆古之君子防學壯行旣榮且顯矣及其老而休則又有尊養之禮焉如是其待之厚也及周之衰仕者或鞠躬盡瘁而上莫之省小雅四月之刺可見已及乎後世或有年至而未及請者禦史則擊而去之𨿽欲以勵亷恥然於長者亦薄矣於乎可嘆也今之士大夫皆知止足之分有恬退之節而上之意殷勤篤厚如此豈非仁義之兼盡哉海虞吳公敏徳以淸才奧學遭遇聖明三遷而至都察院左副都禦史其正直之操剛毅之气足以振憲紀肅庶僚隱然名重於當世今年逾七十而聰明日衰遂上章乞致事上察其實許焉在朝士大夫喜吳公之得於上而吳公亦自喜其遂也告別於所往來者擇日就道或曰姑蘇天下奧區而太湖又其勝也範蠡相越功成而歸扁舟適意於其間當時髙之吳公足以爲繼矣予曰不然蠡蓋有所避而圖自全者吳公不如是也君子之道進則行於天下退則施於一鄕是故昔之仕者歸老於家大夫爲父師士爲少師朝夕坐裏塾以教鄕人子弟使之孝弟忠信禮義亷恥令吳公𨿽老倦於爲政若以其道教人宜無不可者成賢才美風俗君子之所樂也蠡惡足取哉監察禦史袁海輩聞予言而喜曰此公之志也請書以爲贈故書之吳公果以爲然否乎

贈都給事胡君序

丹徒胡君淸字士澄爲行在禮科給事中滿九年上卽用爲禮科都給事中時人榮之蓋都給事中缺久矣胡君常被推擇緫其事敬恭夙夜不懈而益勤上之知遇與下之屬望亦久矣乃今而進用焉宜乎其以爲榮也夫君子之修徳明道未嘗無進用之志然而或不用焉其善不見知於世而人與之者少也果不見知於世而莫有與之者𨿽欲求分寸之進以成功名可得邪是故君子不求聞於人而人知之不求助於人而人與之必其善有諸已而莫之能爲也此豈偶然之故哉胡君在禁近執事樞而能獲於上下其善蓋有諸已矣名位之隆福祿之加𨿽欲辭讓其又可得耶然予聞之屈子曰善不由外來名不可以虛作蓋善者人之所得於天之理而名者善之致也人之進善豈有已也哉善日進則名與之俱進矣今胡君名位之進而其善之驗也進而益盛將不在於他日乎昔周之時衛武公固有爵者而爲王卿士則又加進矣詩人美之淇澳三章皆以竹起興自竹始生而至於極盛以言其徳之進至於動容周旋無不中禮而後已焉武公之進於名位蓋有是爲本也若夫抑詩則公所自作其年旣九十五矣而求進於善猶不已於乎此其所以爲賢也胡君幸未老修於已者尙以武公爲師其進不至於極盛予不信也凡喜其進者屬予言以美之故緣詩人之義而爲言如此其亦以爲然也歟

贈劉給事中序

吉水劉益字崇益爲兵科給事中滿三年天子命復其職而僚友皆爲喜思勉其徳業以報朝廷委任之意乃率求言於予今之能言者所在皆是況爲給事中又皆一時之賢才諸君不取之他人又不自爲言而以屬予豈老謬者所克堪顧予與崇益居同郡且嘗與其尊府檢討君爲同僚崇益之仕又予主試天下貢士時所進也則予與崇益庶所謂有世契者其何可愛於言邪給事中七品官耳而職爲最重蓋所謂樞機之任也凡政令施於四方四方有所奏請者必歸於給事中然後五府六部受而行之事有是非可否與夫稽遲缺謬者小則駁正大則廷論之而人無敢不服官𨿽不甚髙然勢足以有爲慮其任勢之失也是以必求學道之賢者而用之道者何仁義是已仁則踐夫理之正義則審夫事之宜然後能舉其職而當天子之寵任於乎亦難矣今之選用大臣必先於給事中是給事者大臣之儲也果仁義之道弸於中而著於外何大臣之不可爲哉崇益讀書明道旣能舉職而有令譽矣上之久其任者欲充其器而大其受也崇益益謹於言行必循其理必適其宜則徳進業修爵祿之來可禦哉反是皆非崇益所宜務也朋友之義薄久矣不娟嫉以相惡則便佞以相恱其能相勉於逺大者蓋鮮也諸君厚於崇益如此非誠所謂賢者乎而予意亦然故爲序以贈之

贈蔡同知赴任序

蔡希仁名壽其先廬陵故家有元之時希仁之大父爲恵州通判遂家恵州希仁之父最能醫有恵於廣人藩憲大臣雅愛之舉爲廣州醫學正科於是又爲廣州人希仁由學官弟子升太學選入中書書武臣誥命滿三年當授官適有言諸郡縣小民往年有轉徙他處今猶未歸旣脫其舊籍而又無所附屬請專設官撫定之果無以爲歸則隨所寓占籍受田俾得以安其生而不至失所上從之詔吏部擇可任者而希仁得同知黃州黃州淮楚之交其地多良田有陂澤之利故民足於漁稻寡求而不爭蓋自古然矣是宜無他徙者然居民鮮少而賦役繁重昔之爲有司者或不能平於是民始轉徙而田多閒廢他邑之民或有所避往往衣食其間然皆棄其世業𨿽可以茍活一時而豈能安於久哉此上之心所以欲還定而安集之也今之守令皆舉賢而任之非昔之爲有司者比矣詔書近下凡逋逃者赦其罪且皆有以處之希仁與今在任之賢同寅恊恭推行天子之徳意去其所以病民而興其利民者民將戴之如父母皆奔走來歸孰肯捨而去哉予聞唐有左震者爲黃州刺史有恵政黃人歌之曰我欲逃鄕裏我欲去墳墓左公今旣來誰忍捨之去事見元次山集中此予所望於希仁與今之爲守令者誠能勉之安知後無元子之文足以傳信後世哉蔡世旣爲廬陵人往年予先公守瓊常往來廣州希仁父子篤鄕郡之誼最相愛及今又辱愛予故於其行𨿽縻於職務不遑暇而亦爲序以贈之亦以見予愛厚之意也希仁勉之

贈嚴憲副序

嚴君孟衡分冝人永樂中爲監察禦史有名於時禦史𨿽多論其才行之賢如孟衡者蓋少也分宜邇吾郡故在京師毎以契誼相往來爲禦史滿九年陞浙江按察副使益有名其後連以憂去服除攺四川四川地闊逺其民讀書知禮法者𨿽多然大山長谷幽遐僻絕之地往往昧於此故號爲難治且地與蕃夷接其俗好攻剽賊殺𨿽臨之以兵若稍失控馭則反生事開邊患故必任法以制之是以風憲之職之在四川者其治之難蓋與中州異矣往年蕃夷擾松潘屯邊將士多畏難養防遂至於用大眾孟衡時在其間以天子之法警其惰懲其不恪又得邊校之生事召禍者以聞按法誅之然後眾始用命事旣平孟衡有勞績予因是知四川任風憲者其治甚難於中州蓋以禮法之正而治禮法之民可不勞而治惟若前所云者則安得不勞且勩哉四川之地與夷接不特松潘也幽遐僻絕之處之昧於禮法者亦多有之然則孟衡之舉其職其可以自少暇邪烝民之詩曰肅肅王命仲山甫將之邦國若否仲山甫明之孟衡之職猶是也下文又曰夙夜匪懈亦豈非孟衡所宜務哉孟衡有將明之才而勤於夙夜其施於治盡乎是非之公不吐剛不茹柔使善者有所恃而立不善者有所畏而攺其人皆知禮秉法而後爲治功成則孟衡之賢將與仲山甫等矣今年考績來北京旣課最而歸其鄕友刑科給事中郭君邦器求予文贈行予故爲序如此宦成而怠予知其不如是也亦以致予願望之意云耳

贈洪知縣序

新諭知縣洪侯鈞字維衡嘗以持敬名齋而求予言予嘉其志爲作詩以勉之至是刑科給事中張君固謁予曰洪侯治吾新諭久矣志足以有立才足以有爲凡設施舉措無不當於理政修事治而民愛之頃以詿誤來當路者必欲別其是非無使受垢爲下有司勘其實今皆得白遂防恩以歸固旣爲侯喜而亦爲吾邑之民喜也請一言贈之夫令於民爲最親所謂民之父母也民情莫不有所好有所惡令旣近民知其好在是則與之其所惡者則勿以施焉此父母愛子之道也令以愛子之道施於民使皆得其所好而去其所惡則民之愛之有不如子之愛其父母者乎今皇仁如天篤意養民凡所以興利去害而布之政教者旣詳且備爲令者推而行之父母之道盡矣然或非其才於是有壅而不行或顚倒以病民者是故有如維衡宜爲人之所惜也然則維衡之歸寧可不知所自惜哉夫天降才於人使之能行其道行而得其宜有以愜於上恵於下是之謂善用其才而亦爲無負於天維衡其能無負於天可必也新諭臨江屬邑其君子尙禮教而務名檢故易孚小人則勤力而知分故易化維衡以父母之道施之而其人皆愛戴如父母則豈惟無負於天而亦無負於上之所任矣今之縣令防所愼重不輕畀人者蓋以民命所系也能爲令將無不可爲者維衡勉之

贈易通判序

往年予姻家梁先生本之分教瑞州時易輗仲載實從受業與先生之子叔莊相好先生學徒眾命髙弟子轉相受授仲載則受於先生內弟陳賞公延勤勵不懈先生與陳君皆器重之其後先生秩滿去公延亦歸泰和仲載之尊府以其子之學未成也躬走數百里迎公延於泰和且挈其家以往敬禮之俾仲載卒業焉公延感其意之厚也盡以所聞於先生者告之仲載業成取進士擢拜雲南和曲州同知旣滿陞杭州通判皆能其官有名聲於時今年考績來北京叔莊時爲北京國子監學錄與仲載別久矣喜得相見道舊故而先生爲王府紀善公延爲廣西僉憲皆已卒仲載感父之教已而二師之善教也痛念之不置故於叔莊意彌厚予聞而心善之蓋其父可謂賢父師可謂賢師仲載感徳不忘而厚於叔莊可不謂賢矣乎欒共子曰民生於三事之如一其於父師如此則今之仕肯負國家而厲民哉其賢可知矣未防吏部最其課俾復任叔莊求予言贈行嗟夫予之所言豈有外乎其師之教哉梁先生與陳君皆深於詩詩之言曰樂只君子民之父母曽子釋之曰民之所好好之民之所惡惡之此之謂民之父母仲載佐太守治一郡之民皆有父母之責於凡政令必施其所好而去其所惡視民如子俾各遂其生而無失所者則父母之道盡而師之教行矣仲載不亦古之君子矣乎杭州太守錢君亦嘗受教於梁先生仲載試以予言諗之當必以爲然也

抑庵文後集卷二十一

欽定四庫全書

抑庵文後集卷二十二

明王直撰序

贈陳知府序

天下之郡百數十而杭最有名蓋湖山之秀民庶之繁室屋之華麗商賈之所輻輳四方物貨之所居積天下莫盛焉官於是者其居處之崇髙服食之丰美輕輿肥馬之往來騶奴從吏唱呼導擁於後先閭巷之人奔走辟易仰之如神明是非榮辱惟其言之聴夫有地千餘里其民無敢不服且又當天下勝處而所奉若是誠可謂宜矣蘇子嘗曰君子之仕也以其才易天下之養也茍有益於民𨿽厲民以自養不爲泰斯言也仕者或取焉以予觀之蘇子蓋有激而云非天下之至論也君子𨿽勞心以恵民乃其道之當然豈思爲已哉蘇子凡再治杭實惓惓於民事使饑者得食渴者得飲病者有醫藥耕者有所灌漑然後以其餘閒而樂其可樂豈肯厲民哉予是以知蘇子之言非天下之至論蓋有激而云也士之志於道常少厚於自奉常多以爲居其位者當如是而於民事不暇計也夫誠有益於民猶不可自養而厲民況未有益乎昔範文正公常日計其所爲足以當是日之奉與否不然則愧怍不自安必求稱而後已行道之君子所當法也今朝廷重郡守必舉賢而任之是深有望於賢者也三山陳復本初爲戶部主事有名大臣薦之得杭州知府其相與厚者托予姻友禮部主事龍叔粲求予言爲贈予未識本初叔粲稱其端重恬靜敏於道而訒於言若然誠所謂賢者也其能有益於民而享其奉也宜矣然今所繼者蘇子之任也慮或不察其言與範文正之事故書以贈之亦庶幾乎愛人以徳者本初其亦亮予心否乎

贈畢通政序

錢唐畢君昌字文殷官於考功二十年以淸愼得名京師士大夫皆重之旣滿超拜通政司右通政當之南京其友潘勤進學輩皆喜其陞也求予文以贈行今之通政司蓋古納言之職所謂喉舌之司也上之政令敷於下與下之有事奏陳者皆由通政司審覈其可否防駁其違謬當聞於上者卽以聞其餘則以付諸司行之文牘常堆案盈幾欲頃刻自暇不能也其重且煩如此惟賢而後能舉其職不然則有壅滯寛縱之病是故必擇賢而任之非賢不與也而考功之設所以考課天下之人不間於已仕未仕者皆得以進退黜陟之進退黜陟而適其宜則治道興不然則賢者無以勸不肖者無所懲職廢而事隳矣其重且煩蓋與通政司無以異也畢公在考功旣久而譽益著則宜其職可知今去爲通政夫安有不宜者哉然予求之古人舜嘗以命龍矣而龍之所以修其職者不能詳也成周之時仲山甫嘗居是任烝民之三章曰出納王命王之喉舌其上章則曰仲山甫之徳柔嘉維則小心翼翼古訓是式下章則曰旣明且哲夙夜匪懈夫旣有柔嘉之徳而小心以進於學明於理察於事又致其勤如此此其所以賦政於外而四方爰發也此其所以爲賢當時誦之後世慕焉者也予知畢君蓋深有願焉夫以古之大賢君子待畢君厚之道也故序以贈其行

贈屈僉憲序

貴州古蠻夷之域其地多大山深洞艸木叢茂其人皆依險阻爲巢穴無禮義之習獨好剽掠賊殺前代惟羈縻之使無爲民患則已不以中國之治治也入國朝來皆順服而所以處之者悉因其舊永樂中酋豪弗靖太宗皇帝撫定之於是如其請設貴州布政司及府若州以統之又置兵以衛之一如內地然亦簡節防目要在使之安而已又慮其施有未善也復設按察司以臨之蓋使蒞乎上者所施無不善而其人無不安則按察司之職也非賢孰能任之番昜屈伸時行爲按察僉事有年矣甚宜於其職蓋時行初以明經取進士爲吏科給事中其在朝已久深知天子仁民之意是以任之而宜也非當時所謂賢者歟今年述職來京師上施恩而遣之其鄕友胡秉常與予交最善屬予贈以言今之按察司十有三而貴州號簡靜不知者以爲易治予獨不敢以易視之蓋知禮義之民可以禮義曉則治之不難彼旣不能知禮義而習爲非諭之以理則嚚加之以威則狠戾而生怨或有事焉而欲其帖然平弭然服豈不難哉必欲得其情惟誠信而已夫誠信可以孚禽魚貫金石彼固異於禽魚金石也古之人有行之者矣然非可一日能也積之之久而其效著矣時行佐其長率其屬推行天子之仁而加以誠信貴州之人將感化而歸於善一切不異於中州可必矣時行其有取於予言哉

贈右僉都禦史丁君序

正統三年十二月詔以監察禦史丁璿爲僉都禦史丁君字仲衡上元人與予同登永樂甲申進士第爲工部主事以勤愼得名旣而坐累浮湛於外者久之而其志彌勵其善益不可掩洪熈初詔求賢才當路者薦君擢拜山西道監察禦史以憂去服除攺湖廣道君外和內剛出入中外凡有所按舉激揚屹然不動聲色而事無不宜人無不服於時論禦史之賢者必稱君及是命下士大夫皆爲喜以爲不忝於其職而予之喜加焉蓋自甲申以來歷三十五年聞君之名而未得一相接嘗自謂同年升者不爲不多而躋於顯融者蓋甚少若君者其可久淹於是哉今而見其進且同朝謁接殷勤其喜蓋可知也通政司參議虞君祥與君同居京師且嘗同學知予之厚於君也屬一言爲贈予謂贈者有所增益之謂也以君之行之才施於政事熟矣顧予區區筆硯之間知乎此而不知乎彼通於古而不通於今其何能有所增益哉𨿽然書有之曰學於古訓乃有獲古之道今之師也昔者尹吉甫之贈仲山甫也道其徳業之盛而勸勉之意寓焉其曰仲山甫之徳柔嘉維則然其所以柔而嘉者乃在於柔亦不茹剛亦不吐焉其徳旣如是矣而又曰古訓是式則其學問之功蓋未嘗已也予以仲山甫望君敢竊取尹吉甫之言以爲贈君誠用之使人誇曰此甲申進士也則予與有耀矣然亦豈非虞君輩之志哉

贈徐少卿歸省序

今上初正位東宮仁宗皇帝愼簡宮臣職輔導予時以翰林侍讀學士備員右庶子徐君永達由編修進位右中允與予爲同僚蓋徐君始選自教官卽從今上講學予𨿽舊在翰林皆有職務不得從容相往來及是命也乃得獲定交焉徐君有文學恂恂信讓未嘗失色於人其事上也猶恭勤不懈每執經進講誠意懇至於夫古先聖王所以治心修身之道委曲詳盡上爲之樂聞不厭至於職事當有所記注論駁他人或反覆爲異同徐君獨問故實當何如不肯茍圖自便以故諸公特重之逮上登大寶位凡當時專任宮臣者皆以次陞遷徐君遂去爲鴻臚少卿予二三人者乃以兼職翰林不與然徐君𨿽去猶相與敬愛如往時庶所謂篤於交誼與人有終始者當其在春坊時已防恩賜勅命封贈父母欲歸省以致其榮而獨不暇今始謁告往焉尙寶少卿袁君忠徹寺丞蔣君先等屬予作文贈之嗟夫徐君以賢見用於時得推恩父母赫然光顯矣而何待於贈言哉然予觀之昔者仲山甫之有行也尹吉甫作詩送之道其徳性之美職業之修欲其速歸於王朝而無久於外蓋致其篤厚之意而勸勉焉者朋友之誼當然也則今之贈言可已耶徐君歸矣旣有以顯榮其親而益思報稱於朝廷則當速來以修其職而致勤於夙夜之間毋徒淹久於外此朋友之望也故書以贈其行

雙秀堂詩序

雙秀堂詩若干首士大夫爲劉仲倫甫作也仲倫甫居廬陵城西隆慶山之陽世積忠厚業儒醫其善之著也久矣於是芝生於其庭者凡再人皆以爲祥旣而仲倫甫之子英舉進士爲大理寺副有名當時朝廷推恩任職之臣遂以其官封仲倫甫赫然有光於鄕邑人皆以爲榮曰此芝生之應也天所以彰劉氏之善豈偶然哉由是士大夫皆歌詠之予按傳記芝菌一物也又曰芝神艸也又曰芝一嵗三華瑞艸也蓋不種蒔而植不灌漑而榮乃至和之气之所發而常生於爲善者之家則劉氏之積其可誣也哉抑嘗聞之昔有蕭靜之者食芝遂不老則芝固引年之物也今生於劉氏非欲以資仲倫甫之壽以爲爲善者之驗歟是蓋或然也然善之積愈厚則其驗也愈盛昔之君子有以矯菌采芝自比於爲善者屈原是已劉氏父子其益進於善則得於天者當不止是𨿽流芳百世未艾也其壽豈不益逺哉英字中美與予最相知以其所得於士大夫者求予序予故爲序之而推言其至如此此予愛厚之意也

送劉訓導序

萬安與吾泰和境相接風俗大抵皆同其人多喜讀書以仕宦相上今年學校缺訓導縣大夫聞持蘊名遣人以書幣走吉水訪其廬請之持蘊至京師試翰林中其選遂受職以歸刑部主事郭循與持蘊相善也求諸君子賦詩贈之而請予序予在翰林二十五年所見爲教官者多矣爲文以贈之亦不少也其所與言皆聖賢之道期之於逺而勉其成功然爲之者不皆能用予言蓋讀書明道彼其所能也而予復以此聒之若以水濟水其不用予言宜矣則予於持蘊可復以言相瀆耶而循求之不厭故以其嘗言者爲持蘊誦焉夫學校育才之地所以爲致治之本也而師者又所以爲之本也蓋聚於一堂之間以講聖賢之道使修於身行於家達於一鄕然後發之爲文辭行之爲事業其序蓋如此也然爲師者必以身化之則其教可不勞而成持蘊之去也尙謹其所爲本之道哉然嘗思之遊於學校者皆俊秀之選也廩食以養者又選之尢也宜多翹然以出矣而今名薦書以進於有司者多出於增廣之員而廩食者反少焉何也豈廩食者在所教之外邪將天分之髙而待其自成邪抑以其逼而姑施施以相狎衎衎以自媚邪或爲師者之教而獨厚於增廣者邪將所以爲本之道未至而廩食有不慊邪何其成之異也萬安之學者予不能詳而知矣若亦猶是也持蘊當益謹其本以臨之其效必有異乎前之所云者若以爲當然者則非予之所知也故爲序其詩而道之持蘊其用吾言也夫其亦以爲迂也夫

送楊長史序

宣徳二年八月衛府左長史廬陵楊公季琛請老於朝天子重違其意俾歸老焉初公曆仕州縣以恵愛見稱爲良有司仁宗皇帝大封諸子爲王擇賢以輔之而公之子黻自監察禦史擢爲衛府左長史時公知莒州年已七十以子貴當封因請棄官就封兾得退休田裏上知公之賢畱公同在王府職輔導當時榮之以比漢二防今復三年始得如其志以老焉大夫君子皆賦詩送之而俾予序予謂仕者所以行其義也至於老而衰遂請於朝而去之亦義也然惟有道之世以義制天下而後士君子亦得以義爲進退我國家之制如此𨿽夏商周之盛不過也或者曰仁宗皇帝之畱公也非茍爲公榮蓋資其益焉耳今汲汲求去無乃非畱之之意乎予曰知其賢而畱之上之義也知其老而且畱焉所以副上之義也然精神筋力旣不可彊而能乃久處不去則於義果得爲安矣乎公之汲汲求去亦揆於義之當然而已矣且公之去豈特便其私哉將亦有益焉使凡仕者皆知朝廷待人如此宣昭義問於天下而無盡瘁以仕寧莫我有之嘆一也在位之老而衰者皆知以義自處而無曠官之譏竊祿之嫌二也古之仕而歸者朝夕坐裏門以教鄕人子弟使知君臣父子之道而篤於孝弟忠信今公之歸得以其道爲教鄕人子弟將無不爲才且良三也其爲益如此則公之去豈特便其私也哉眾皆曰然予於是書其說以爲序

贈龔君歸省序

龔君名篪字孔宣蒼梧人也當太宗皇帝卽位之初設科取天下士天下之士莫不奮然思有以自見於是中選者得四百七十二人予與龔君在其間防朝廷寵待之厚旣已布之列位矣今二十五年其出而膺方嶽之任當州郡之寄者不知其幾在內而副六卿居郎曹憲府者尙數十其才行皆顒然表著於當時議者謂初科得人之盛蓋不虛也龔君始爲寧王府紀善攺嘉定丞久之陞北京行部主事尋攺禮部又調戶部皆以恭愼端厚見稱予嘗觀其言論與其措置蓋所謂有志者也古之君子於人之有善若已有之況乎有同年之誼哉則予之重龔君可知矣獨私計之今之進士一蹴而登方嶽之位者有矣自郎曹憲府九年而亦躋於是者有矣龔君升於有司登於仕版若是其久也而猶爲所謂主事者其後之進者或過之自常情而言龔君宜若戚戚也而乃恬然安於其位切切焉思舉其職惟恐不及此其志豈尋常可及哉君子之仕以行道也茍有恵於民則君子樂之位之崇卑不校也龔君爲主事掌徭賦其操縱緩急有以恵民與否予未能悉知其恬然安於其位而思舉其職固君子之志也則予之重龔君有已哉𨿽然升髙自下陟遐自邇茍志不移行不懈有不至於髙逺予不信也龔君勉之而已龔君父秀榮得贈爲主事母賴氏封安人錫以勅命援例得歸省其同官之賢求詩以贈之而屬予序予與龔君非一日之好故爲序之

送吳給事中詩序

宣徳二年十二月天子念軍政之不修勅選監察禦史給事中之有才行者分行天下察治之於是兵科給事中吳叔霖與予鄕友監察禦史尹崇髙當之福建叔霖世居金華由進士爲行人擢今官有名當時天子推恩追贈其父爲給事母爲孺人錫以勅命叔霖將請告焚黃墓下而適有是行同列之賢喜其過家之便而志之得也相率賦詩贈之而以求予序予謂古之君子使於四方𨿽急於王事而未嘗忘親蓋孝子忠臣之道所當然然而有不暇顧四牡之所以詠嘆也由是言之公義私恩而獲兼盡焉者豈非君子之所願哉金華閩之所由道也凡往來者必至焉叔霖之去無曠日之久迂轡之勞而已卽乎其地凡所欲致於親者可以伸其志而後行則公義私恩蓋兼盡矣宜乎諸公歌詠於其去也夫封贈之恩予告之典皆仕者之幸也然如叔霖以使事之華而遂顯親之美者少矣況又天子之所選擇而使者其榮幸有加焉則叔霖之親𨿽不獲被於其身然沒而有知其慰恱可知矣鄕之父兄老長見叔霖之賢而膺朝命之重又有以爲親榮如此其孰不嘆且羨哉然忠臣孝子不如是而止也茍徳業益隆則其榮爲益盛君子又於其後觀之矣以是而冠贈言之端庶幾有益乎至於被服之鮮麗騎乘之安閒騶呼儐從之雄冨鄕邑之觀如昔人所謂衣錦之遊而足以自快者非予之所道也

送趙僉事詩序

宣徳三年正月河南按察僉事趙君純朝正在京師與予相見於闕下退又相與過從道舊故意豁如也蓋趙君番禺人宋宗室之裔往年予先考知瓊州予兄亦往來省侍因數過番禺趙君方家居遇予父兄甚有禮由是而知趙君其後舉進士爲禦史而予已竊官翰林因又與予相好加厚焉趙君有美才循行議論侃侃於凡士大夫皆恂恂恭讓未嘗失色於人以故人皆重之不獨予然也故今之還春坊犬學士曽公子啟王公時彥與凡素相厚者皆賦詩送之而謂予宜序嗟夫趙君獲交於予父子非一日矣予言何敢愛也況有離別之感契闊之懷者乎然君子之於朋友以徳誼相尙非以言爲恱也則予於趙君何可有異哉烝民之詩尹吉甫送仲山甫而作其曰柔亦不茹剛亦不吐皆其柔嘉之徳之發也謂之柔嘉者柔而不過其則蓋有剛徳存焉惟如是也故不吐剛不茹柔今按察司之職所以佑善而摧惡惡者旣治則善者斯立矣而惡之中又有彊弱焉彊者有恃而難去弱者無援而易摧然校其惡之淺深則彊者所當急也由是而論柔則茹之剛則吐之其可哉且君子之居斯位也視吾法之所冝而已顧以彊弱爲取捨乎世之惡而彊者蓋多矣善人之不立職此之由也故予以仲山甫而望趙君焉然仲山甫之所以柔嘉者又有學問進修之功古訓是式威儀是力之謂也君子之學不以貴而畫不以老而倦故徳業益盛趙君其尙勉之此予相厚之意也故書以爲贈行詩序

送郭知縣序

令之於縣非特行政也有教焉政以正民行而教以善民心民惟知孝弟忠信然後能尊君親上而易以興治教之不可以不急也古之治民所以能成其徳業而有譽於後世者以此金華令郭侯瑛蓋有志乎古者也金華故文獻之邦郭侯始至卽思有以嘉恵其人乃新廟學飾聖賢像貌以嚴立教之本暇卽至學宮與師生講聖賢之道與夫所以修身治人者而次第行之邑之人士知侯之厚於已也相與率侯之教凡有所令皆勸趍之於是上無廢事而下有樂志治用以成居三年考績來京師吏部最其課將歸金華監察禦史武義嚴君繼先過予道侯之善而求文以贈之夫天下之爲縣者多矣賦稅力役徴輸調發有司之所急也令之不才往往以是受譴幸而爲才令得免於責足矣至於教則委之學官一不以屬意若是者皆茍而已惡知教民乃爲政之本乎郭侯獨能加意於有司之所不急而以興學立教爲本而卒收爲政之效非所謂賢令者歟周詩曰豈弟君子民之父母豈以彊教之弟以恱安之郭侯蓋知此矣是宜其得民也武義金華鄰邑嚴君武義之賢者也爲縣而使鄰邑之人亦愛之已難矣況又致譽於賢者之口乎則予於郭侯安得不深嘉之哉然予觀之仕之有譽者亦多矣茍非有卓絕之識堅持之操則所以致譽者予特見其初而已郭侯英才美質有恭愼之行而知效法乎古人茍持之以誠益之以無倦則將無所不至焉者矣豈但爲賢令而已哉彼宦成而怠者庸人之情郭侯愼無以庸人自待也此予與嚴君相厚之意也故書以贈其行

送尹訓導序

尹氏居泰和之南鄕宋進士絳之後自絳以來有顯者洪武中務厚先生爲邑庠訓導質直好義有古長者之風凡從遊諸生與故人親戚子弟由先生之訓而有成者甚多其教於家尢篤故其後益盛先生去爲上海教諭子復道亦領薦書今任荊州府學訓導自道爲同知於澂江諸孫哲英皆典教縣學今克岐復被薦分教三河克岐復道子也一門衣冠之盛蓋他族罕比予與自道昔同遊鄕校而復道於予爲姻家斯文之好姻戚之誼則予於克岐之行可無一言相贈乎夫學校者育才之地而師又才之所由成也譬之器焉規圓則物從而圓矩方則物從而方未有捨規矩而能方圓者北方水土深厚風气淳固故其所生多魁壘雄傑之士然所以成其徳達其才者惟於師是賴必讀聖人之書而講明其道從容以揉之勤厲以朂之入之以漸而持之以久則其成可冀矣今制以科舉取士而教官之殿最必視貢士之多少具有定數其責成也至矣往年北京鄕試予爲考官其去取蓋甚嚴其視所得士或一縣二三人或連十數縣無一人問之其得之多者必其師之善教者也予益信夫天下無不可成之才視其師之教何如耳克岐勉之教官子之世職也予將又於子乎觀矣其毋以予言爲迂也

送王防政詩序

宣徳三年二月丁丑詔以前山東右防政王芳蓀爲河南右防政王公字瀘源安成人始由郡博士擢拜禮部郎中以學行見重當時及爲防政於山東山東之人旣受其恵矣今而之河南士大夫復喜其澤之及民也相率賦詩爲贈而以序屬予予觀之昔者仲山甫之有行也尹吉甫作詩送之道其徳性之美職業之修而殷勤願望之意寓焉今諸公之詩亦猶是矣予也非子夏之倫而何敢序其首乎然不能辭也今之布政古方伯之任而防政實佐之所以布上徳化下人然布政不常出不得親接乎下防政或以事數臨郡邑於夫徳之孚人之化與否可以親接於聞見而制其所宜夫旣預其事而勢又便如此則布徳化人之效可獨望於布政矣乎故予亦舉方伯之事之大者爲王公誦焉周之初召公爲方伯循行南國以布文王之政當時在位之君子皆有節儉正直之徳其女子亦皆安於禮義之中推其仁民之餘恩又使庶類蕃育而王道以盛其化之成如此故後人思之至不忍伐其所捨之棠百世之下猶稱之不衰孔子曰見賢思齊則今之同其任者可以自貶乎王公爲佐於河南其治效之美有一未至是焉皆君子之所望也且召公亦嘗乎洛矣今其書之存者惓惓於諴小民疾敬徳之言𨿽所以告君如此然未有無諸已而徒語乎上者也則公之所存所施可知矣王公副方伯之任而履召公之所履必無媿於召公使後之人有所稱述於無窮則善矣此予愛厚之意也故書以爲序予友蕭省身今爲河南布政使其學行之懿爲人所推重也久矣王公尙舉予言質之以爲何如也

贈尙書魏公致仕序

正統八年三月刑部尙書魏公以足疾求致仕上知其實許焉蓋公嘗奉命有事於蜀中乘傳至寶雞馬蹶傷其足骨皆離窽亟求醫弗得舁八日至西安始得醫治之然气血已凝齟齬不相入𨿽若小愈實痛楚不自勝旣歸任事嘗苦之乃具以聞乞放歸田裏上特免其朝俾任事如故蓋察其賢而惜其去也今年疾加劇嘗告予曰吾防天子之仁厚矣然坐而食祿不能一造朝或一造朝則命小吏掖以進此豈事君之義哉吾愧於心奚可以不去乎予推上意勉畱之公曰吾義當去何暇顧子言復以聞及命下人或爲公喜公則愀然曰吾遇仁聖之君乃以疾去不得終事焉此吾之不幸也何敢以遂私爲悅哉由是人知公之心非茍欲求便者蓋出於不得已也將行右都禦史王公篤交友之誼乃與同僚盧公程公謀曰昔韓侯之歸其國也尹吉甫作詩送之則今之贈言可少邪於是屬予言以爲贈予謂昔之仕者謝事而去有以聲問不至於朝廷者爲髙有寤寐不忘而進言以禆治道者君子皆有取焉夫旣曰致其仕矣則𨿽無言亦可也然嘗居大臣之位一旦以疾去君臣之義未盡也凡可以輔上徳利下民者其可嘿邪愛君體國大臣固當如是矣公仕宦將四十年上之寵眷不薄也則今之去固當盡大臣之道若泯黙以爲髙則疏逺小臣限於形迹拘拘自守者之事非所望於公也請以是爲贈

顧彥章慶八十詩序

姑蘇顧彥章義人也予未及識之而能知其爲人蓋嘗得之於今禮部侍郎魏公稱彥章嗜義如饑渴之於飲食其賙人匱乏振人於危急不可一二計範暹啟東居京師喪其母將奉柩歸姑蘇而患不得地魏公俾持書告彥章圖之彥章亦未識啟東得書慨然曰吾幸有餘地可使子之親無所托乎況重以侍郎之命邪卽割地光福山麓以與啟東啟東治墳遷其父合葬焉旣畢來京師而又有白金之贈啟東感其徳延譽於諸公間不置口且謁予告曰山之地旣勝而松楸亦蕃茂望之郁然暹之父母皆幸安於此其地又數產靈芝此豈暹所致哉顧公之徳之應也吾無以報公明年公八十暹將求諸公之詩歌誦以祝公壽幸嘗辱知於大人敢請一言以弁其首庶幾以爲公榮予旣嘉彥章之義思欲彰之以風夫未能者然不暇作也而啟東數來請予文𨿽逾年不厭予念心許之矣豈可辭世之人有千金之產而不肯施一錢視其親戚死亡而不卹況他人乎況未嘗一相接者乎彥章之於啟東如此蓋可謂古之君子也已宜啟東之惓惓不忘也予嘗讀書見古人有徳者則必以壽祝之蓋敬之至而欲其福之永也南山有臺之詩宴饗通用之樂歌也於夫樂只君子旣以無疆祝其壽矣且謂壽本於徳故又祝其徳音不已又以爲徳之盛者福不止於身將必及其子孫故又曰樂只君子保艾爾後殷勤篤厚之意何其至哉啟東感彥章之徳而致頌禱焉豈不亦猶小雅詩人之意歟彥章之徳不已則其福亦烏有已哉詩凡若干首作者皆京師士大夫爲之序者泰和王直行儉也觀者亦有所興起也夫

魯庵詩序

撫州太守王侯日初名其庵曰魯庵予同官金谿王公時彥記之旣盡發其義矣翰林學士李公時勉復屬予一言以啟士大夫之歌詠王侯與予三人皆同年進士李公屬言於予豈以予言爲同心之言也與則予其何可辭然念王侯揚歷中外久矣其文學政事著於人之耳目固已光明俊偉非眾之所及矣今被天子寵命以一郡生民付之其剛毅之操豈弟之化能使其善者恱而安不善者畏而攺亦無愧於古之良吏矣顧乃慊然不足而以魯自名孔門弟子曾子號爲魯然卒傳聖人之道王侯之志希曾子者也先儒謂曾子之才魯故其學也確確者其志堅其所得也固王侯之希曾子豈眞魯也哉蓋亦以其確也聖人之道傳之曾子而於大學之書明徳其本新民其末王侯素所服行也今老而猶篤其深造也固宜如是則凡前之見於事者皆其效也予嘗觀夫世之爲政者矣蓋有衒聰明矜巧智以自逞而無篤實之學質厚之意凡所爲者茍求快於目前民之受其病也多矣使皆如王侯則安有是哉故予推明其所以名庵者而深起敬焉且知其修已治人之效將有盛於今凡士大夫亦何可愛於言哉故書於卷首以爲序

贈王知府詩序

王璜子玉代人也其在翰林久矣有豈弟之心有正直之操且闓疏坦亮遇事一制以義不茍爲避就自師保而下皆重之嘗謂子玉可以當方面非久在文翰間者防知府有缺命大臣舉賢而任之副都禦史賈公卽以子玉薦時子玉以憂居家今年服除來北京吏部言於上以爲安慶知府安慶於淮右爲名郡其山水雄秀而田土沃衍魚蠏麥禾之富足以資民用而其人皆淳直勁果無奇衺之習故易於爲治非其他僻陋碞險者可比也夫君子之學道必得位而後行茍得位矣而處非其地不行也蓋嚚頑之俗諭之而不知令之而不從豈能如志以治哉以子玉之賢得安慶而治之庶乎其相遭也然予聞之郡守以養民爲職非止治其常賦而已養民者衣食以養其體禮義以養其心衣食不足而欲循禮義不可也必去其所害而興其所利使得盡力於農桑然後衣食之用足衣食足而不知禮義不可也必謹庠序申教化使皆務孝弟之行勵亷恥之節然後治郡之功成此天子任賢之意而賢守之當務也昔之守安慶者在唐有胡珦獨孤及張知謇安慶之賢之出守者如文翁在蜀朱仲卿在東海其治行之美國史書之百世慕之以子玉之賢欲進而與之並豈難哉要在勉之而已勉而及之使人皆敬慕焉曰此翰林之所儲也則於予輩有耀矣子玉將行其諸同列修撰許彬道中輩求予序其贈行之詩予亦素厚子玉故爲序如此以送之

贈魏尙書致仕序

君子之仕也揆於義而已矣義之所可𨿽卑位薄祿而必安於其職不敢茍去也義之所不可𨿽髙爵厚祿必思辭而去之不敢茍畱也孔子曰君子之於天下也無適也無莫也義之與比豈以爵祿爲累哉君子之道幼而學之壯而行之義也及其老且病矣𨿽欲勉彊行道而力不能如其志於是有致事之禮休告之令惟上之所倚下之所賴不可一日去朝廷則上之人必勉而畱之而爲臣者非甚不可亦當鞠躬盡瘁而不敢顧其身皆義也然人誰不欲富貴而義不足以勝私於是旣老且病當去而茍畱者唐之詩人則形於諷詠至於有宋或付吏議以繩之下失之貪上失之薄君子蓋深惜也我國家之於羣臣進退必以道其在位者亦克謹於義而無畱祿之人誠太平極盛之世也刑部尙書魏公以淸徳重望著於時其初以足疾求致事上旣勉而畱之至是疾加劇不可以茍止也則力請而去魏公蓋篤於義者而上之待之盡其道賢於昔之爲君臣者逺矣魏公將行繼其任者鳯陽王公與侍郎郭公楊公謀所以爲贈者乃相與徴言於予予言何足以贈公哉夫大臣者眾之所望也而義之在人蓋無不有者予故書魏公之義與夫朝廷進退大臣之道如此其至使凡見公者知其然而思則之而後之人亦有以知今之爲盛也

贈楊知州序

太學生郝璜因其師梁叔莊來請於予曰璜光州人也光之守楊侯名升字繼明世家廬州之六安宣徳中嘗守陳州以代還攺光州侯以忠厚之心行公平之政其所好惡與民同故凡設施無不便於民者凶歳卽發廩以賑貸不足則勸富出粟以濟之嵗丰民和則大新學校而與諸生講學於其中明孝弟之道以道民侯之徳如是一郡之人皆敬而愛之今再考績當還敢請一言以爲贈庶乎其有光也予辭以未識繼明且不暇作而叔莊與璜再三來速文不厭曰揚善成美君子之志也願勿辭予觀其意殆誠有感於中者乃爲一言傳曰民之所好好之民之所惡惡之此之謂民之父母光之民多矣好逸而惡勞好生而惡死樂飽暖而厭寒饑喜孝弟而憎悖逆其情蓋同也爲之守者能與其所好而去其所惡使無不遂無不得者父母愛子之道也楊侯能與民同好惡而教養之則固子視其民矣民有不敬愛之如父母者乎古之君子治民者功著於當時名流於後世豈有異於是哉後之君子乃有異乎是篤於爲已昧於卹民於民之好惡有倒行而逆施者欲免於怨憎且不可而兾望其愛敬可得邪楊侯善治其民而民之徳之如此豈非今之賢者乎玆考績而歸尙益篤其道而不渝乎初則前所謂古之君子功著當時名流後世者又於楊侯見矣楊侯其愼朂之哉

贈張眞人還山序

宣徳三年八月正一嗣教淸虛衝素光祖演道崇徳守靜洞大眞人張君宇淸旣仙去遺命以符印副侄茂丞俾嗣事於是茂丞奉遺蛻蔵之山中遂來朝天子如其志封茂丞爲正一嗣教崇修至道保素演法眞人仍領道教事茂丞旣受命將歸龍虎山其素與厚者太常丞張以淸吏部郎中程南雲中書舍人黃振宗章文昭求予言贈之予聞漢張天師修正一法於蜀靑城山以不已之誠而致無爲之化其所以能興福祥去疵癘者蓋非一今其書具存可考也後之嗣者多能推行其道而有恵澤及民故歷代禮之至於我朝聖聖相承篤意民事凡其所行蓋純乎仁義之懿然他茍有利於民者亦未嘗不重蓋無所不用其至也況云有道之士能爲民捍患興利則爵命以榮之亦宜矣抑所謂有其舉之而不廢者也予嘗識道合無爲闡祖光範眞人宇初及宇淸君其所以修於身恵於人者人皆能知也今茂丞以淸俊防俗之姿而嗣其教蓋於漢天師爲四十五世矣盛矣哉其傳之久也自漢以來千餘年𨿽陵谷有變遷而張氏之傳如此其久且盛固作於前者道徳足以啟之亦豈非繼於後者能承借而光闡之歟茂丞益修其道持之以誠守之以中正斯亦美矣予又聞龍虎之秀甲東南𨿽天臺鴈蕩匡廬羅浮不能過眞神仙之所處也宜必有乘雲馭風騎麟翳鳯翩然而來者茂丞倘遇之其進於道而能施利於生民無愧於爵命之榮與祖宗之副授也審矣予老且病思自放於山防水涯寂寞之濵然國恩未報不可以遽去他日倘乞身南還尙當從茂丞問之有可以已疾而引年者亦庶幾得之也

贈何縣丞詩序

福建爲縣凡五十其物產之饒固有足珍者而建陽又非他邑所及蓋其書籍行天下天下家傳而人誦之賴以知夫堯舜禹湯文武周孔之道修身齊家治國平天下之方與夫天文地理禮樂律曆制度名物之微騷人墨客之文章醫藥卜筮百家眾技之說凡人之所宜知者其書皆建陽出焉有益於世甚大視物產之奇不足言矣然旣久而獘生君子有慨於心者蓋板不能以無蠧而字畫不能無缺且訛者補而完之斯可也因而去之使其文至不相續不可也其文至不相續而欲求其義不失其意其可得哉此學者之甚病而君子之所以慨於心也久而獘獘而復振不有向道之士其孰能之南康何侯景春之爲丞於建陽也而旴江張侯光啟實爲令蓋所謂向道之士也政事之暇而汲汲於書視其板之蠧者使新之字之缺而訛者使補而正焉於是建陽之書復整齊完好使天下之人皆得善本讀之快然於其心而無向時之病者二侯之力也書有益於世二侯有功於書則大夫君子安得不深嘉而樂道之哉今年景春考績來京師旣復職而歸重景春者皆作詩送之而屬予序予謂景春之善其政固美矣而莫加於善其書蓋書者教之具也景春其知重夫教哉故特言之予老且病於他物寡所好而最好書蓋儒生气習猶在也二侯其有以饜予所欲哉

樂安謝氏宗譜序

樂安龍頭岡謝氏宗譜譜謝氏之居龍頭岡者也初謝氏從晉南渡居金陵衣冠文物蓋與王氏等族屬旣眾又散徙諸郡其居撫之赤欄門者蓋靈運之後也靈運則康樂公之孫祕書郎瑍之子爲臨川內史子孫因家臨川世逺益蕃於是又分爲六族有居廣信之弋陽建昌之錕唐崇仁之潭陂謝坊樂安之麻江洙唐者其仕與處𨿽不同而皆不失前時之望今居龍頭岡者則又自洙唐徙焉其先皆有譜牒足以正其本聨其支自元之季兵燹相仍故老舊文無復存者𨿽或有紀錄得以考見水木本源之盛而不能致其詳昭穆尊卑亦或有慨於心者此龍頭岡之譜所以作也譜作於浙江防政輔斷自初遷之祖恵卿始恵卿子葵軒子均福仕元爲提領均壽亦取進士官至耒陽知州因家耒陽提領之後幾傳爲今防政及防政子紘與其孫璠等凡十一世皆具載新譜而舊譜亦不廢存之以備防考於前之分也不忘其所自而後之來者得繼續於無窮此防政承先裕後之意也夫作譜之法譜其所可知而闕其不可知欲以傳信也譜足以傳信而凡載是譜者皆能尊祖敬宗正倫理篤恩誼則後世之悠久盛大有已哉自晉以來變故多矣而謝氏子孫猶若此其盛非立乎其先者有以慿借維持之與然嘗聞之昔範宣子謂其保姓受氏歷虞夏商周之逺可謂不朽矣而叔孫穆子乃謂之世祿非所謂不朽所謂不朽者在於立徳立功立言今防政盛年美才行方大用於時視其所當立者而勉之爲之子若孫者又勉焉而日進光於前人而賁賴其後嗣則此譜傳之百世有耀矣故爲序而道之

貴溪吳氏慶壽詩序

天之於人與之以盛大悠久之福必其惇厚純固之徳足以當之不偶然也洪範五福其一曰壽而必本於攸好徳人能修徳於身而受福於天如持左契交手相付者蓋有矣未有無其徳而能獲焉者天蓋不如是之昧昧也玆予觀於吳立之祖母而益信吳貴溪故家立取進士爲刑部主事祖母江最賢其在家爲賢女旣歸爲賢妻及有子孫爲賢母蓋事上撫下奉祭祀待賔客接內外屬疏戚貴賤莫不盡其宜孝敬儉勤端重誠至九族用爲楷法以前庚子嵗生至今甲戌歷年九十又五矣九月二十日則其生之日也子世賢年七十生於十月朔日孫大春亦五十後祖母六日生旬浹之間遇生辰者三焉大母紅顏白髮坐堂上子孫親屬奉酒肴羅樽俎各以次稱壽興拜鼓舞以爲懽必霑醉而後罷及世賢大春之生亦如之嵗以爲常親戚鄕閭以爲天下之樂無過此而世之能得者鮮矣今立在京師而稱壽之日至惜去鄕逺不得隨子孫之列以祝長生其心蓋闕如也乃求在朝士大夫爲賦慶壽之詩遣人持歸俾歌詠而頌禱焉謁予言其詳而請予爲之序且曰立之家壽者蓋不止此伯母羅七十有五次叔世傑叔母李氏裴氏俱七十是亦人所難得皆大母盛福所及也亦宜牽聮得書以予計之前庚子之嵗聖朝平定之勲甫集也而淸淑淳和之气已見於發育吳氏之祖母得之以生是以能若是久且盛也非其得於天與修身者足以爲之本歟今將百年而享福未艾使爲子孫者因其本之厚而加厚焉各勉於善以引長之徳音不已則壽考無期矣豈止百年而已哉故爲序之使後之人得而誦焉有以知夫太平之福澤之在人如此而吳氏之盛可考也詩凡若干首

汝寧府誌序

郡邑有志尙矣若夏之禹貢周之職方秦漢唐宋之典籍載其山川風俗人才物產貢賦之詳爲天下者得有所考據以施宜民之治而仁義之道行焉世逺事殊文獻不足損益措置或有爽其宜者此書不可無作也我太宗皇帝在位時稽古右文旣修永樂大典以資盛治矣卽詔禮部搜集舊文欲作誌書以著一統之大而未及成書今皇帝尊臨萬邦繼志述事遂遣使者分行天下詔諸郡縣並加采輯悉上送官將以成當代之盛典而彰萬世之洪圖也汝寧府故豫州之域自虞夏來爲中州善地國朝以隸河南布政司其建置沿革與其地之所有者載之於書久矣久則不能無獘也今太守項侯欲修輯而未暇詔命之來只奉惟謹課諸人士采錄無遺旣以成書而進於上矣欲鋟其副於梓蔵諸郡中以備他時考覽焉書來京師求予爲之序予謂河南爲郡七自昔以富庶稱而汝寧尢爲人向慕大賢君子道徳之懿名節之顯孝義之著詩禮淳厚之習至於今不替此豈一日能致哉其漸摩成就蓋逺矣項侯之守此也當天下太平聖天子嘉恵斯民休養生息而得施其撫循教誨之方使閭閻畎畆之間皆樂生興事而安於其所今又爲書以達之上亦將以儀於下而傳於永久此賢太守之事皆可書也故予樂爲序之侯名棐字所勤與予友蓋同郡人也

六合陳氏宗譜序

六合陳氏宗譜都指揮僉事陳侯逵所修也陳氏居六合久矣侯之大父晟以才武自奮從太祖皇帝定天下功多授指揮同知鎭袁州坐事免子啟方戍大寧從太宗皇帝靖難屢立戰功有名累陞至忠義左衛指揮同知嘗念祖宗積累之厚故子孫能有立如此然當喪亂之際譜牒失傳鄕邑故老無在者水木本源之盛不克究知今太平無事爲子孫者得以享其樂而忘其所自不可也思考索成書屬有疾不果乃書其所可知者以授侯俾爲譜以傳後嗣其所不能知者則闕焉侯時年十一嘅先志之不遂而以付諸已夙夜不忘思必有以成其誌書旣成予友前國子祭酒李先生序之矣至是因以請於予予嘗聞先生言侯忠厚端潔惇孝弟之行心已重之則今之請其可辭夫譜所以明其所自出別尊卑辧疏戚倫理以正恩誼以篤而尊祖敬宗之道行焉著其所可知而闕其不可知所以傳信也眉山蘇氏出於唐眉州刺史味道而失其世次老泉爲譜斷自其所知者錄之不敢加一辭懼不信也陳侯爲此譜本於蘇氏異乎人之牽合附防亂其所自出以取譏於君子者賢矣哉用心也譜所載六世其作乎前者不可知至晟以武功官三品𨿽未久於其任而啟方復以勲伐得之今侯作鎭近甸以統馭綏靖之能獲寵用有譽望於時豈非前有徳善以啟之而後亦能修徳務善以繼之是以若此其盛也陳氏旣以武顯而侯讀書明理恂恂恭讓退然若儒生昔之謀帥者以恱禮樂惇詩書爲上侯益篤於是則其進於福祿榮名當益盛子孫繼之復相與勉焉則此譜傳之百世有耀也

贈都給事中李君序

國朝稽古建官以隆太平之治其政令之施旣設六部以分理之又置六科以司其出納凡宣布於下與下之有所奏陳者皆先自六科省審之必由於理而不違乎法然後行不然則駁正之使無或悖者而天下之治功成矣六科以都給事中爲之長又有左右給事中佐之其給事中則因事之繁簡而增損其員必皆選天下之英才立心正大見事明敏行必依於仁義而不爲外好所移易者從容於禁密之地日近天子道徳之光於事無不可言言之無不見用足以行其志達其道士大夫官至於此亦榮矣山陽李君讚字公美早以明經取進士擢拜吏科給事中吏科以選賢命官爲職蓋出治之本視他任有間也居無何上知其賢命掌吏科事尋陞左給事中今年都給事中缺吏部以爲莫宜公美上亦眷之久矣卽拜吏科都給事中公美在任不五年其正大明敏率仁蹈義不爲外物所移而名實烝然於上下及是命也其同僚蕭君輩皆爲喜屬予作文贈之以致其慶快之意予嘗讀烝民之詩而嘆仲山甫之職重矣其詩有曰出納王命王之喉舌蓋虞之納言乃今公美之任也當樞機之地而政令之本系焉其任豈不甚重矣乎然考其能勝此者蓋曰仲山甫之徳柔嘉維則曰小心翼翼古訓是式夫柔而不過其則蓋有剛徳存焉剛柔不偏而又主敬以爲本法古以爲用則何重任之不可能哉今之六科大臣之寓也居乎此者往往遂去爲卿佐當藩臬蓋知之有素故用之不疑要在愼修而已矣公美之才行予知之舊矣由是而進益以仲山甫自勵焉則福祿榮名之至於逺大可量哉故書此爲贈

贈侍郎兪公序

景泰四年秋太子少傅兼吏部左侍郎兪公足疾不能朝上聞之亟命太醫院擇善醫往視與良藥俾速愈醫奉命謹甚治之盡其方上亦數遣中貴人臨問加賜賚以慰其意上在潛邸時篤意聖學擇儒臣以備顧問公心淳气和學博行端凡其講說皆二帝三王之道而啟沃之功多上重之是以眷待若此其厚也久之公病未能愈上疏曰爲臣之義當夙夜不懈以圖絲粟之效臣不幸久病不得奉朝請修職業而虛受俸賜𨿽聖徳有容豈臣所能自安哉乞歸鄕裏就醫藥倘得小愈卽當復來庶幾圖報萬一也上不許命就祿京師而錫予尢數且督醫治病益勤藥石鍼焫罔不施逾年疾如故復上疏曰臣受厚恩思竭力以報今病困如此猶勞聖慮勤太醫臣之感戴辟若天地豈能一日違乎覆載之內哉顧病有不得已耳乞歸治之冀或愈以申後效上重違其意許焉且命愈當卽來毋淹久於外上之於公可謂仁之至而公亦可謂篤於義者矣將行太子太保河間王公重僚友之好俾予作文以贈行公天子近臣文行顯於天下予言何足爲贈哉念予以衰朽之質得相從出入於朝荷公之輔益多矣今老病日加屢乞身不可尢賴公以寡過而公乃先去豈能釋然於懷哉𨿽然公尙未老其得於天者當未艾而福祿榮名之進益無窮嘗聞之莊子大鵬之升摶扶揺而上者九萬里然至於六月亦一息焉息也者將以復升也气完力余則其奮愈逺矣公之歸何異乎是尙愼自愛思有以副上意與諸僚友之所望也

贈顏知縣考績序

君子之仕以爲民也自公卿大夫至於藩臬大臣佐天子行政於天下其職𨿽不同而利國利民之意則同也然其位尊而去民也逺𨿽能善其政而不能親致之民之被其澤也難矣惟令於民爲最親得因上之所行而施其恵𨿽甚劇且勞也茍以至誠惻怛之心而委曲圖之民無不受其澤者此令所以爲民父母也一縣之事操縱緩急必皆主於令民一於令是聴是以爲令者茍有至誠惻怛之心以利民而民親之則𨿽公卿大夫藩臬之大臣孰不與爲禮郎官禦史何加焉此君子有志於民者所以樂爲令也今國家篤意養民以令爲重選而論治者必嚴於守令多請以進士任之以其所服者聖賢之道所施者仁義之教而有以恵民也故百里之邑得一賢令而自進士爲之則一邑之人喜不然則戚戚以憂進士之系人望如此泰和吉安屬邑其人素尊徳樂義朝廷亦以其易治也爲擇賢令俾之各遂其安而顏侯以進士之賢者得任焉侯名防字某長沙人其爲政善善而惡惡嚚訟梗化則治之逋租匿稅則治之亦有撫之不從教之不攺者則施治加嚴焉然善人君子自若也旣三年當考績赴吏部邑中老長嘉侯之治績謂予亦老而歸宜有言贈行予聞古之仕者不爲縣令不得顯於朝故縣令之賢者乃入爲卿佐爲大夫或至三公封侯者而今之由縣令顯者尢比比也顏侯始自進士來爲縣以至誠惻怛之心施恵於其民始終一致而不變他日政成爲卿佐爲大夫或遂進而上之可計日待矣予深有望於侯也故爲贈言如此

贈按察使原公詩序

國朝設兩京以備巡幸古之道也聖天子尊臨北京凡南京方面諸司所行事皆有成法設官任之旣如古方伯之制以統蒞上下又設風憲之職以激揚刺舉於其間然後事無不宜而治道盛矣江西之爲府十有三爲之民也多矣公私之緩急機務之操縱其接於念慮者豈一二計哉非髙才達識智足以周萬事者未易任也陽城原公以奧博之學遇明聖之主遂由禦史陞江西按察使明法度以振紀綱小大之人無不恱服至是歷三載余矣將考績赴京師江西方伯言於眾曰三載考績唐虞之法也皇上以堯舜之資行堯舜之事將熈庶績以勵萬世然仁者贈行以言亦古之道也遂自作詩以爲唱而凡以詩鳴者繼之聨爲大捲而以屬予序予年八十三矣老病不足以與此然尙托治下奚可辭書曰三載考績三考黜陟幽明此待仕者之常法也然有特達之升非常之遇焉今之六部及內防憲長有缺則必選諸外任之賢而用之人莫不以爲宜也若吾江西藩憲之長其爲人望久矣奚可以常情待哉故爲序其詩以俟而期願之意寓焉

送方伯黃公序

國朝設考績之法以興太平之治凡任官三載者各以所任之績獻於朝考驗而進退之於是能者競勸而在任者益奮於有爲而治道盛矣此圖治之意也江西布政司地大人眾而事殷所統十三郡莫加焉當其任者必才徳超越過人然後足以稱其任而興起事功蓋亦難矣將樂黃公廷獻有美才賢行超越人逺甚以明經取正統已未進士累官至江西防政聲望赫然江西之人敬愛之又陞江西左布政使而譽望益顯今將考績赴京而恵則在人同列之賢右布政使某防政某某防議某遣人貽書於泰和王直曰黃公之賢名聞於時久矣今將考績爲臣之義也然名實在人不可掩當天子用賢圖治之時予慮其以績最而畱用焉則江西之人無乃失所愛乎且命予泰和令顏防速予致一言予無以應則私念之曰諸公於同列則善矣然考績黜陟堯舜之法也未嘗忘人之賢然大賢進用必自三考始以堯舜之心行堯舜之政欲在位者皆爲堯舜之臣在田野者皆爲唐虞之民雍熈泰和之治均被乎天下豈止專恵江西哉公得專恵於江西江西之民之幸也今請俟公於三考之日必有髙爵重祿如漢之待黃覇者以待公直𨿽老憊亦當杖屨迎賀於郭門之外云

西昌尹氏族譜序

尹氏之族由絳以進士顯於宋通判衡州後有爲河南節判及慶元同知諸郡縣學官者文學徳誼表表有譽於縉紳間洪武【缺】年子厚先生以經行修明被薦爲縣學訓予與先生子自道亦被推擇入縣庠先生素與予外大父臨淄知縣歐陽公最相好由是亦甚愛予勉學甚至未防予竊第入翰林自道亦登太學相繼顯而先生長子復道遂與予爲婚姻家蓋其父子宗族藹然循理而蹈義孔子曰積善之家必有餘慶尹氏非所謂積善者歟予從先生父子遊今六十餘年凡其言行之發惟有抑志而無侈心非積善者如是歟先生之志篤於善拳拳焉惇本睦族其意堅其行果旣久而益信於人蓋無不推其爲君子者先生修其族譜成少師楊文貞公序之今其孫克贊以潮陽教諭秩滿謁選赴京師又屬予一言予觀先生序其世徳盛矣昔範文子謂其受姓命氏自虞夏商周以來益久且大可謂不朽者也而魯叔孫穆子謂之世祿非所以不朽其所以不朽乃在立徳立功立言謂之立者卓然名世傳後而不廢也尹氏之仕十【缺】世而祿不絕亦可謂盛矣尙益思所以立者哉茍三者有立則尹氏之盛孰能禦之此其先世嘗舉以爲教爲子孫者其可忽諸故序於其首簡

抑庵文後集卷二十二

欽定四庫全書

抑庵文後集卷二十三

明王直撰序

會昌侯孫公挽詩序

君子之善聞於天下天下之人慕之而欲其大顯於時則必揚其善褒其徳而富貴其身俾久生於世而不厭不幸而不遂焉尢必有申錫之命加其位號而播其休聲天下能言之士極揄揚之美載之文字刻之金石𨿽逾百世而不朽皆其賢子孫克爲之是以君子貴有後也以今觀之會昌侯孫公是所謂善聞於天下而褒顯富貴揄揚盛美𨿽百世而不朽者也公在永樂中以后族之賢居戚裏之重宣宗皇帝嗣大寶位重念椒房之懿致位督府遂封會昌伯謹事朝廷敬恭朝夕篤亹亹之誠盡惓惓之忠言必循道行必由義在朝士大夫皆尊而禮焉而公之心久而不怠豈弟君子神明所相以耄耋之年致爵祿之顯如松如栢如岡如陵莫不以爲宜也何天不憗遺而奄棄盛福當寧興嘆內外惋惜蓋君子無所取則眾人亦失其所依於是進爵通侯加以美諡命有司以禮葬焉當世縉紳能文者重公之徳宜永存於世而不得久焉作爲挽詩歌以送葬吾聞漢世有挽詩二章薤露以送王公貴人蒿裏以送士大夫庶人皆哀其命之不長而其死可惜公之尊榮富貴極矣他無可哀也而人猶哀之者非爲公也蓋爲世之人惜也公之子若孫持以屬予序故爲序之

己未會試錄序

國朝受天明命奄有萬邦列聖相繼所以承天心而固邦本者莫先於養賢其出而用之則莫重於進士之科得人之盛致治之隆自唐虞三代以來莫有過焉者也正統四年行在禮部會試天下所貢士尙書臣濙侍郎臣士嘉以考試官爲請上命臣直臣從善其同考官則臣寛臣一寧臣益臣復臣孟韜臣英臣寔臣潤生監試則監察禦史臣聰臣愼其諸執事皆遴選也夙夜只栗以求稱上意於時就試之士千餘人拔其尢者百人遵定制也臣嘗竊思天之生才固俾爲世用然非養育而訓迪之亦不能以成其才譬猶大山長原材木所生也必資雨露之潤澤日月之照臨霜雪之嚴沍然後長盛而堅致大可以充棟梁小者亦足以備榱桷惟所用之而已成周人才之美詩人歌之曰王國克生維周之楨又曰肆成人有徳小子有造此可見也國家之於賢才旣養之學校矣閭巷之士感上之徳亦莫不興起勵志學問明夫所以修已治人者出而效於用皆竭其才以圖報今天下太平將百年𨿽本於列聖至仁皇上大徳之所致然育才之效亦於是見矣諸生遭遇明時得在玆選進而奉淸問被榮恩有日也尙思竭誠盡忠卓然有以立於世庶幾上不負天子下不負所學小錄旣成因書以爲序冀相與共勉焉

贈工部侍郎周公挽詩序

贈嘉議大夫工部右侍郎周公秉昻之卒也諸子奉於其裏仙獅石之南縉紳君子之知公者多爲挽詩俾執紼者歌以送公而致其哀惜之意已然繼作者未巳也其子工部侍郎恂如類次成帙屬直序之直同郡人而與恂如同年取進士同入翰林凡仕而同朝者三十年蓋嘗見公而知公之徳矣公孝於親信於朋友厚於姻戚而義動於其鄕賙人之急免人之難而拯人於危亡者數數也至論政事設施又有過於人者縣之大夫與鄕之俊彥皆敬而禮之初恂如爲越府長史公已受封如其官及恂如拜侍郎公又得食其祿然家之貲蓄自有餘諸子諸孫皆表然能立足以致其樂年幾七十以卒朝廷遣官祭之未幾而贈侍郎之命下矣生則備其福死亦享其榮可以無憾也而諸公之詩猶哀惜不已者何哉非以公之徳足以有爲而不得效用於時公之徳足以及人而不得久存於世者乎古之君子愛其人而惜其死也則有招而復之之意則今之哀惜公者亦豈人情之能已哉𨿽然昔之效用而久存者多矣其終得此於人者未必多也蓋亦以其實也則後之觀是詩者可以知公之實矣故爲序之使傳焉

送陳照磨致仕序

陳氏與予王氏爲世親蓋予之祖母則公培之從曽祖姑予妻則祖母之黨也今諸子通婚姻則又聯陳氏或陳氏之所自出謂非世親可乎气類旣同而職業又同故陳氏之長者及公培兄弟與予皆莫逆公培往來京師其相愛加厚也今致其事而歸意欲得予言予𨿽不暇安敢愛一言況事有槪於心者是宜與公培言也夫儒之可貴非以其誦聖賢之書而服行其道也乎聖賢之道以孝弟爲本推之以仁民愛物至於仁義不可勝用然後爲至惟予二氏之祖宗旣皆以是存諸心而見於行事是以能不戾乎天而天亦不厭歷世之久至四五百年𨿽若無以大過人者而衣冠未嘗廢此豈偶然之故哉後之爲子孫者當何如其用心也祖宗有以啟之而子孫不能繼於後將不遂廢已乎此予之所以惓惓不忘也今與公培皆老矣而猶竊祿不去公培之歸盡儒者之職以示法後輩俾讀書行道以求不棄絕於天且不失前人之望非公培當務者乎聖賢之道天道也道之從違則天以禍福應之昩者以天爲不足畏故行不由道而欲徼福於天可得邪公培之兄公餘以病棄臺州教授而歸今又得公培陳氏子孫有賴矣予特憂予之子孫有不畏天不由道而天厭之於是而危身辱親玷累於祖考見棄於士大夫公培宜無吝於教也公培若黙視其非如秦越人相視而不加之意可乎君子之道不如是也此予之所以深槪於心者故懇懇言之公培必有以亮予意矣

贈徐少卿序

國家置北京而漕運以實之呂梁其所由道也湍流迅激巨石阻阨頦頷張而齗齶露犀兕奮而虎豹爭舟上下一失勢輒敗溺不可收拾然非獨漕運爲難也東南之人有事於北京及蠻夷海外諸國效職奉貢者亦必由此舟航雲集至或旬日不得度公私病之朝廷於是妙簡賢才委以經略旴江徐君儀字孟威由給事中往焉君才智有餘夙夜盡心往者來者皆稱便名譽大振遂陞大理丞旣九年又陞少卿然念君久任漕事功效顯著猝無可代者因復以委君知君者皆曰詳刑𨿽非細事而漕運實重寄君任之久指揮號令人各當其才是以不勞而事治若驟易之誠難爲力古之大賢君子惟其道之行不以內外爲重輕君之往宜也君聞之亦曰吾幸防上恩備任使茍得效分寸以報知遇斯可矣豈以內外去畱爲心哉古之大賢君子惟其道之行則旣聞命矣其敢不勉予爲之喜曰賢哉徐君其能無愧於古之大賢君子哉然予聞之昔者韓侯入覲受命而歸詩人作詩送之其首章曰夙夜匪懈防共爾位蓋言人臣之道以敬爲主能敬則所以修其身者自無不盡宦成而怠者鄙夫庸人之事也然則夙夜匪懈防共爾位其亦徐君之志也與徐君將行其鄕友禮部主事黃振宗請書予言爲贈遂以贈之

贈宋先生致仕序

正統五年九月翰林檢討行國子助教事宋先生以老求致事蓋其年七十五矣行在吏部以聞上許焉先生名琮字萬鐘與直皆泰和人洪武丁丑禮部會試天下所貢士擢先生第一自是爲名進士爲禦史出爲教官又入爲給事中刑部檢校遂分教國子旣滿陞秩翰林猶分領教事前後四十餘年其文學才行表然暴著於中外受先生之教以有成者蓋多矣及是將有請也士大夫咸惜其去曰漢伏生年過九十猶以經學授諸生今以先生之年校之其相去尙逺也而何忍遽去使學者倀倀無所依乎且天子方禦經筵緝熙聖學左右大臣多知先生以爲宜執經備講論今而求去獨無意於是哉先生曰古者四十始仕七十而致事爲時用者三十年而已今吾又過其半豈可不知止足之分而失進退之義乎彼非任大責重旣老而忘歸君子以爲貪冒無恥不譏則笑之矣吾豈可似之吾計決矣及得請而歸邑之仕者相與具酒殽餞送於崇文門外皆有不忍別之色酒半直起而言曰古之學者必有師所以傳道授業解惑也今邑中前輩無存者英俊之士皆有志於學而患不得師先生歸矣宜無吝於教也且古之致事而歸者大夫爲父師士爲少師朝夕坐裏門以孝弟忠信禮義廉恥教諸子弟是以賢才多風俗美則夫所以教者固先生職矣先生可不加之意乎先生曰子之言善矣吾敢不諾於是人皆知先生之樂於教泰和之士之學之成者將視昔加等矣故直書其說以送之且以告夫邑之學者使皆知勉焉而且日冀其成也

送祥符知縣周士迪序

祥符知縣周士迪初以事畱北京旣受恩得釋將復歸祥符予友劉順先嘗爲開封府學訓導知士迪爲詳謁予求文以送之其言曰士迪臨川人始爲巴縣木洞驛丞以能著稱於巴中四川按察僉事梁觀薦之擢諸曁知縣再調而知祥符蓋其讀書有守故所至有能聲可稱也先生不愛一言以華之則幸甚順先爲人師務實行其稱士迪當不誣則予何可愛於言哉予聞世之論者云難爲令非令之難爲也惟其無愛民之心故難耳有愛民之心而不出於至誠則猶不愛也令無誠心以愛民則民亦肆其詭誕以欺令事日以隳而上之責日至此令之所以難也故予嘗論夫爲令者得百里之地而治之其民以十萬計而事之交於民者有不可以一二數欲求其誠心以相應則莫若誠愛以感之之爲易也然愛之之道豈止於刑罰之不加而已哉必求有以紓其勞省其費使得遂其生而後已故事有緩急不能免也我必擇其宜使便焉杜其所以害事者使𨿽勞而不盡其力𨿽費而不殫其財則民生遂矣如是而發於至誠持之以堅久則民豈有不化者哉又豈有肆其詭誕以相欺也哉民化而以誠應令矣事豈有日隳而責豈有日至也哉則令蓋不可爲難矣昔魯恭爲中牟令能誠心愛人以及乎物故野雉馴狎童子知仁而不掩焉其治效有可徵者夫人患無其才則𨿽有愛民之誠心而不足以行之若士迪旣有才矣而祥符又中牟之鄰邑也今之歸視前之所施者果皆愛民之政乎若皆愛民之政則將之以不已之誠其治效必有如恭者若猶有未至則加勉焉夫何患不如古人哉予庶幾以徳愛人者故於士迪不以頌而以規

送龍主事致仕序

古者七十而致事其未七十而病不堪任亦得致事而去則今之所以待夫仕也其徳最厚矣夫士之仕者孰無終事之心哉然而風雨寒暑之接於外憂勞思慮之迫乎其中而欲身之不病難矣病而不得以修其職然猶居位不去豈其心之所能安哉上知其然於是而著爲令使得遂其志蓋所謂君行仁臣行義上下交盡其道者也予嘗讀周詩而知其所以盛衰未有不本於人事者四牡之使臣勞於王事而不暇顧父母則探其情以勞之故能感人心而成天下之治此所以盛也及其後世有盡瘁事國而上之人漠然不加之意者此北山之所以興刺也上下不交之謂否而欲其不衰可得邪聖朝之體羣臣使老者得以佚其躬病者亦得以安於醫藥而無失所者豈非天地生成萬物各遂其性之意邪天下歸仁同乎二帝三王之盛豈偶然致哉君子於此見之矣予邑龍氏爲大家叔粲則其族之賢者也爲禮部主事八年勤於其職也至矣去年會試天下士與予偕在院中朝夕不遑暇旣罷忽得疾歸而治之及期不能愈則嘅然曰吾受恩厚而病不得終事將柰何乃具以聞上察其實許致事而歸予與之有連也將舉酒餞焉而叔粲病不飲乃書朝廷待仕者之厚如此以送之用以慰其意叔粲歸矣善起居謹藥食疾庶幾稍瘳斂其所以施於官者而以教於家使子孫皆賢姻族鄕黨一皆勉於善相與樂乎太平之世則叔粲𨿽不與政是亦爲政之效也於不得終事奚憾哉

送朱教諭考滿詩序

泰和素稱文獻之邦其士大夫服仁蹈義以修其身通今博古以見於行者自古有矣𨿽其風俗之美而亦學校之教然也國朝設科以來其自學校而升者蓋不乏其間褎然冠本經魁鄕舉及爲禮部第一者皆常有焉然爲教諭者乃多缺而不備久之得嘉興祝思誠先生始勤奬勵以成士志永樂癸未領鄕薦者八人明年八人者皆登進士第又皆在前列由是文風益盛有志之士尢日夜勉勵思度越前人而後已祝先生去繼其任者建寧陳士希先生益勉士於學士之中選者益多陳先生旣滿官太學又得今朱先生仲言亦如前之所爲爲士者益勉永樂甲午而陳徳遵遂爲天下第一其成進士者又【缺】人嵗辛丑登進士者五人而曽鶴齡又魁天下鶴齡𨿽不自學校出要以學校爲之倡也由是天下論士者皆以泰和當甲乙之數於乎盛哉夫學校之教天下皆有也而泰和乃當甲乙之推者豈有異哉爲士者勤學而不懈爲師者勸勉成就之至也朱先生今以考績上京師邑之耆儒楊仲基陳仲亨等相率賦詩以贈之而命予爲序予謂朱先生之名有不待言而顯者蓋世之觀人者視其績而已人知泰和之士之盛如此則朱先生可知矣非朱先生學問有諸已其能致是乎𨿽然予又爲先生慮也今制教諭成才之多則陞爲郡博士或遂入太學爲助教學正今之去其陞也審矣然人謂泰和之士之盛皆出於先生而皆以是望焉先生宜有以應之矣夫勤學尙志之士所在皆有之勸勉成就之至在先生而已𨿽予亦不能無望也先生永嘉人永嘉文獻之地在宋之時有君子出焉其英偉豪傑之才聰明特達之見雄放宏博之論少有能當其鋒者先生其鄕人蓋有所得者也其善教宜矣予爲序其贈行之詩旣述泰和之士之所由盛而必及此者使人知先生之學有以也

曽氏防集詩序

曽先生存禮忠厚人也居泰和柳溪上囂然自足無所求於世而世之人皆敬之其子質中有文學行藝爲鄕人弟子師孫良亦以明經舉進士爲業其幼者皆聰慧向學於是先生益有以爲樂客至輒置酒相懽而爲賓客者亦皆爲先生樂之嵗之辛丑九月戊寅先生有菊一本方盛開其姻友浙江按察僉事郭君公緒往觀焉而予亦適以事至其家先生大喜曰二公吾素所厚者然別去十餘年始一見昔之壯者彊彊者老今又將先後去矣而吾亦頽然益以老不知何時再見而樂也盍少止論舊乎固畱予坐先生出酒與郭君飲之而飲予以茶約半如酒之數相與道昔時事雜以諧嬉恍然不知日之暮也而先生意不已焉父子祖孫更引滿勸郭君曰王公旣不可彊則捨此復何之乎郭君亦感其意之勤欣然爲舉釂或一飲或再飲而後止蓋臭味之同意气之合有不知其然者矣質中曰人生會合之不可常如此是宜有紀也因以捨此復何之五字書爲丸亂器中各探一言爲韻賦詩一首而先生醉矣各罷而去明日詩成皆謂予宜序予謂先生居太平之時而享壽考康寧之福且有賢子孫以世其家其得於天者厚矣而又篤於朋友之誼如此豈人之所能及哉然則是詩也非惟以見一時之樂蓋其三世之美在焉是可傳也故爲序而不辭

馮氏世徳淵源序

祈門縣令浮梁馮誠錄其世系事實爲一卷名曰世徳淵源因兵科給事中戴君弁請予序其端戴君之言曰馮於浮梁爲著姓其始居歙之黃墩在宋之時有諱宣者爲潤州判官其子羽官至戶部尙書羽之孫實爲宣州推官蓋衣冠之族也實曽孫三人始自黃墩徙浮梁擇勝地以居長曰某居東鄕之髙嶺仲某居南鄕之湘湖季某居北鄕之祿角皆蕃盛誠則湘湖之後也其前之顯者多矣元季兵燹族譜殘缺誠之曽祖退安先生良輔嘗加考訂而於本宗特詳焉蓋誠五世祖諱光夫號月屋先生以明經爲宋長薌書院山長四世祖講國綱號南先生仕元爲蘭溪州都目曽祖退安隠居不仕以學行爲人師祖大志洪武中聘召論治道以疾辭歸老於家父溪翁號漁樂閒居樂道以吟詠自適蓋超然於物之外者誠幸防家訓以科第入官恆慮世徳之久而昩也乃錄以示後人俾善繼之永勿墜願先生爲序之予不得辭夫所謂碩大之宗者皆由世徳之盛然後能維持於久蓋仁義得於已斯足以獲乎天天固維善是佑也然昔之人有務徳而不至於久者未有不徳而能久者也務徳而不至於久蓋莫之能繼也況於不務徳者哉是以君子貴世徳也晉之欒氏貴卿之家也武子之徳晉人蓋比之召公子黶以汰虐繼之及武子之施沒而黶之惡彰故盈防禍以僨其宗由是觀之前人之徳不足恃以久而惟能繼其徳斯可以傳於久然則爲人後者奚可不務徳哉易曰積善之家必有餘慶積之云者累而蓄之之謂也積之誠厚則其慶有餘矣馮氏子孫尙世世勉之哉是爲序

胡瓊彥璧字序

胡生瓊者新寧教諭用亨子也冠而字之曰彥璧今年舉教官來北京其師邵陽教諭鐘尙淸嘗從予遊亦考績在吏部因以彥璧見予而以名字之義爲請曰願有朂也嗟夫彥璧子之父師所以命子者至矣奚待予言哉瓊玉之美者詩所謂瓊瑤瓊琚瓊玖是也而許氏以爲赤玉前輩非之則瓊爲玉色之美信然也夫玉之爲用眾矣圭璋琬琰珩璜琚瑀皆玉爲之今字子而以璧者蓋舉其大者言也璧之爲用莫大於禮夫若子男所執則又以養人安人爲義夫其用之通於上下如此豈瑕玼玷缺者所堪必其美者也然則子之名與字豈徒假借以稱道也哉古之君子蓋比徳於玉禮之所記可見矣子當勉夫仁義禮智之徳使和順積中英華發外則其晬然盎然者卽玉之美之著見者也由是用之於上下無往而不宜矣𨿽然人非上知蓋不能無過如玉之制器而或有玷累焉亦在治之而已人有過而攺之則其爲徳也全玉有玷而治之則其爲器也貴子誠有美質然予願子有過而攺焉以至於徳之全足以達於上而益於下然後無愧於命字之意昔趙人有璧其直十五城以予觀之果可以用於上下豈直十五城而已子能勉於自治而至於徳之全則其爲用大矣教官之得與否何所加損哉子其勉之

送沈縣丞序

姑蘇沈友發爲丞於襄垣旣三年以考績來京師援例復職去稽勲員外郎韓禋素與善也命畫者繪爲送別圖而求能詩之士賦詩以送之復請予爲序予謂朝廷以百里之縣付之令而以丞佐之所以厚民也故凡一邑之人寒者欲衣饑者欲食寃抑者欲得其理勞苦者欲得其安皆於縣令丞望焉而爲令丞者當思朝廷委任之意下民屬望而皆盡其心使無饑寒愁嘆之聲則其職盡矣夫民無饑寒愁嘆則給足安樂可知也以素給足安樂之民而率之以趨事赴工豈有怠廢之患哉此爲縣令丞者所以爲重也然嘗思之丞所以佐令惟事之宜而已非欲茍爲異同也是故令果賢其所施者皆宜丞將順以成之矯矯而爲異不可也令果不賢其所施者有未宜丞當舉正而行之翕翕而爲同不可也矯矯而異翕翕而同則事斯敗而職斯曠矣縣安能治民安可望哉然世之爲令者或不識其非不惟丞之謀專而自私者有矣斯二者皆非也能久於其職者亦少矣友發丞襄垣經三年之久其能不茍爲異同而善於其職者也今之去而益盡心焉使一邑之人給足安樂而興起於事功則九載考績循次而陞大邑佐大郡皆可冀也惟在勉之而已予不識友發且不暇爲文然而爲之序以告之如此蓋重稽勲之請而亦欲成其美也詩凡若干首系於下方云

送王生序

金谿王生禎奉其父泉坡公之命歸視墳墓於金谿以予爲父執也求予一言以自勗予謂公之學行表然爲望於中外生奉庭訓足矣而何取於予言哉念予與公交好四十年契誼之篤非他之爲朋友者比則予之於生可愛一言邪𨿽然予所欲言者皆天理之常人道之當然非有異也試相與誦之子夏曰弟子入則孝出則弟孟子曰孩提之童無不知愛其親及其長也無不知敬其兄是孝弟者天理之常人道之當然不可不務也常人於是有未至君子固責讓之若仕者之子弟則責讓加焉責之甚者愛之深也夫孝弟之行豈止於事親敬兄由是推之忠於君弟於長信於朋友睦於宗族厚於鄕黨州閭又推而至於事物之細微皆當理而無私適宜而不謬然後已此所以爲仁義之實堯舜之道亦不過是也今仕者之子弟務此者有矣其不務此者不可謂無也矜才怙勢以自逞於利欲之途於其父兄且不卹況推以他及乎蓋有責讓所不能加而徒爲之長嘆者也生資稟質厚未汨於利欲其事父兄庶幾不悖是道若推行與否生蓋知之矣生勿以所能自足務推之以極其至始爲孝弟之士終爲仁義之君子則無愧於父兄而予亦有耀矣且仁義天爵也天爵修則人爵至彼汲汲於求而悖乎道者未見其必得也生勿以累其心予之告生如此生以爲何如禎拜曰先生愛禎厚矣禎敢不勉一時贈行者皆以詩遂書予言授之俾弁諸其首

龍氏雜畫卷序

雜畫一卷予姻戚龍叔粲甫所藏也叔粲與子士郁皆貴顯於時然世俗之所好者皆弗好而獨愛畫與之厚者多以畫遺之叔粲取其雜碎者萃爲一卷持以告予曰粲忝備官使敬恭朝夕不在公署在朝廷汲汲焉以修其職於夫山川艸木之類昔之所以娛耳目悅心意者𨿽或此所未有縱有之亦不暇顧甚矣其卒卒也幸而少間惟取此閱焉凡向之所愛者一舉目見之不出戶庭之間而若自適於湖山千里之外釋煩抱而暢雅懷蓋有得於此矣予視之畫十有二幅山水一梅二松梧蘭竹四蒲萄春艸菊各一鶺鴒一最後松鼠終焉嗟夫叔粲子可謂善於取樂者也人之出處不能同其所以爲樂亦異是故有爵位之榮者則必以行道致治爲心居幽閒之地者然後畱意於山水艸木之娛勢不可得而兼也今子托意於畫以足其所好蓋兼貴賤之所樂者而盡得焉亦何其快哉然予聞之君子於畫非但以供玩好亦將取益乎已也古之豳風是已今畫中所載山之靜水之動石之磊砢人之或行或止與夫植物之淸貞芳潔滋蔓而紛敷羽虫之安馴毛虫之睢盱窺伺皆極其摹寫之妙非所謂萬物各安其所各遂其性之謂乎子之於仕方進而未巳也觀山之凝重而以益吾仁觀水之流行而以廣吾知觀石之堅確不移以厲吾所守推而行之使天下之物無不安其所遂其性則子之樂將有大於此者畫云乎哉叔粲喜曰先生之言善矣粲不敏而願學焉請書於卷首庶毎覽之而不忘遂書之

送楊孟碩還鄕序

予泰和多故家然其徳業有繼久而益盛者可數也以今觀之盛莫若楊氏凡其旣逺與予所未知者皆不論舉其近而可知者吟先生盛徳君子仕元爲循吏以翰林待制終於家有傳在國史於今則少傅公也文章徳行嘉言讜議彰信於朝廷而孚聞於天下其所以重楊氏者豈特漢之伯起哉故泰和之族以楊氏爲甲由是而知凡祖宗樹立於前者茍無賢子孫繼之萎薾不振蓋宜也且均之爲子孫而承髙明之世者爲最難蓋祖宗之徳一有不肖則非所以爲繼而見咎於君子細人之媢嫉者卽相與滕口呴小爲大舉似爲眞使人將無以自白故盛徳者之子孫必無間然庶可矣於乎豈非難哉𨿽然自常人之蔑理徇欲者視之則誠難矣若夫好徳之士非道不言非禮不行人非善不交物非義不取從容於矩度之中則於光祖宗裕後嗣若未見誠難者是以君子貴世徳也楊氏自唐虞部侍郎輅至今少傅公蓋五百年而益盛非偶然也世徳以維持之也楊氏之昌大有窮哉少傅公之子孟碩去年來覲省於北京循循守禮法日侍公左右聴誨言旣易寒暑矣今奉命歸理其家而猶拳拳於庭訓若不忍去朝夕蓋好徳而思勉焉者賢矣哉孟碩也世之妄子弟樂去其親以適已自便豈不有愧於孟碩哉然予聞之人子之賢要在成其親之志不以奉朝夕爲足也孟碩歸矣以所聞於公者拳拳服膺焉謹其言行而輔以益友徳業之盛足以光前而裕後此則公之志而孟碩成之韓子所謂志養者也孟碩將行自少傅建安楊公以下皆作詩送之予最故序其說以弁諸首云

送蕭余隆詩後序

今年夏予至北京見余隆讀書於彭士揚先生所吾邑宦遊之士與凢以事來京者皆與士揚相往來暇則合坐論道理語故實繼以詼諧笑嬉嘩然不知日之夕也余隆處座隅展捲吟誦未嘗勦說讕語有疑則問問已則坐誦如初諸公見其專慤皆愛之未幾辭歸永淸省其父去三月復來則告予曰生以父命歸鄕裏不得畱此卒業矣爲之柰何予曰爾其歸哉父命不可緩也古之學者𨿽有師然未必皆成於師師者指引開導而已精意以索之勇往以求至焉則非師之所能必也昔者銅陵有豪宗嘗命儒訓子弟耗其千金之產卒無成至相詆訾以爲諺莫肯命儒者眉山有大儒少不喜學人怪而問之不應旣三十乃自閉戶五六年盡通六經百家之說遂以文名動天下夫是二者豈皆由師哉勉與不勉而已爾歸而勉焉不患其無成也不然則𨿽使爲師者日夜提耳而命之徒見其煩何益於學哉且夫學者學聖人之道也道莫盛於堯舜而孟子以爲堯舜之道孝弟而已蓋孝者仁之實弟者義之實其在人非逺也其爲事非難也由已而推之以達於國家天下則於平治也何有故云然爾來省父於永淸今又歸以養母又能卑讓於長者而不敢先焉則於孝弟知所用力矣勉而修之至於仁義不可勝用然後爲學之成夫自永淸至泰和蓋六七千里如此其逺也茍力行而不止其至可以月日冀爾之於學亦由是而已歸而勉之毋自止焉則善矣何徒眷眷於此也余隆喜曰生歸請事斯語矣於是士揚率諸能賦者作詩送之予卽書所以勉之者於後云

送楊孟辯南還詩序

吾邑楊孟辯其先在宋時有以科第入官者由是爲著姓至孟辯兄弟遂以貲產雄一鄕永樂中析富民實北京孟辯與焉旣而部符下有司擇民之優於產業而有才行者俾常掌其鄕糧賦孟辯又與焉然不勝二役之煩而慮有失也數往來經營之蓋盡心公家而安於其分者然人之恐喝朘削蓋比比有也則喟然嘆曰吾邑富人如吾者何限然有未嘗受役者而吾乃二役焉今亦久矣年老財匱𨿽有薄田而災沴薦臻其何以勝此卽訴於通政司請援例免一役戶部爲下有司俾人爲代掌糧賦而卒不得代孟辯無可柰何相見縷縷道所苦與其情之欝而不伸者曰天其或能矜我也予解之曰爲民而受役於官宜也然役貴平此仁人君子爲良有司者之任也此之二役而彼或無役焉謂之平可乎今之良有司以仁存心毅然不爲勢力所回者足以辧此子歸以其情告焉必當惻然動心役庶其減矣予聞之人眾則勝天天定必能勝人故爲善者必福爲惡者必禍天定故也吾邑文獻之邦詩書禮義之習比屋皆然昔之肆爲民害者蓋亦有之迨乎天之定也卒皆冺滅而無聞故家大族能久而存者詩書禮義維持之而已子宜訓於家必爲此勿爲彼則天將佑之豈久困於役哉邑人之仕京師者皆作詩送之而屬予序故書以弁其首云

慶陳梅芳七十序

予妻之弟陳公梅芳以洪武癸亥嵗生至景泰壬申年七十其妻蕭氏生洪武壬戌閏二月初二日則七十一矣白髮蒼顏並受其福十一月十二日則梅芳生日也其弟用柔在京師與予子秬嘆美其壽考又思所以致禱焉予謂烹羊炰羔執豕於牢擊巨鮮釃美醪合親戚朋友而懽樂焉此其子與兄之子及女之夫能之足以娛其老矣不待予告也而用柔必欲予致一言予念陳氏故大家而與予王氏有世好予祖妣夫人實陳氏先考榮祿公則陳氏之甥與梅芳之考爲兄弟予爲彌甥於梅芳爲外兄梅芳則予內弟而梅芳之女兄爲予妻亦禮所謂兄弟也今梅芳當聖明之世天下太平耳不聞徵召之煩身不涉更繇之苦田園足以給衣食山水足以供遊釣有子有孫足以承顏色奉溫凊親屬故舊皆安於無事可以遨嬉而往還其優閒之福蓋備矣昔人論壽以七十爲難得今梅芳旣七十予年亦七十四予妻則七十六內外兄弟有若是三人天之所施亦可謂厚矣慶壽之日得以樽俎更勸酬豈不樂哉然予猶忝竊未能去不知懽忻醉飽之際其亦能念予否乎洪範五福以壽爲首而必本於徳梅芳之徳予知之惇厚安靜而心气和平非禮之言不正之行未嘗出於口形於身人或有忤於梅芳而梅芳則無忤也可謂篤實之君子其受福於天蓋宜矣予又聞之成周詩人之祝壽也必欲其徳音是茂保艾爾後乃已焉梅芳之徳有諸身又推而勉其後人使其子與兄之子以及諸孫皆讀書爲善內睦於家庭外睦於鄕裏惇本尙實謹言愼行至和之气足以致福祥他無或撓之者則梅芳可以安享壽祺於百年子孫亦永有令譽陳氏前盛之時庶其可復矣此予愛厚之心也故因慶壽而道之

楊處士挽詩序

吾邑楊孟辯氏攺葬其父世忠處士與其母配胡孺人同兆一時士大夫知處士者皆爲作挽詞俾執紼者歌以送之蓋處士有徳善形於家著於鄕邑其死也爲可惜故於其葬不能已言也葬已孟辯之子廷選翚次成帙因來北京持以求予序昔者三良之死也秦人哀之爲之賦黃鳥齊田橫之卒也其賓從皆甚哀而不敢哭於是作歌以寄其哀漢武帝時李延年分爲二曲薤露以送王公貴人蒿裏以送士大夫庶人今其詞尙在皆所以哀其人之不幸而惜其命之不長夫死於不幸與其壽之不長固可哀也若處士者年旣七十不可謂不壽矣而又以令終亦不可謂不幸也然而猶哀惜之者非特以其徳善故邪夫人之生莫不有善故爲善者人之所當然也能盡其所當然亦其分焉耳何以異爲哉而於處士哀惜之者豈以處士之爲善視他人爲愈者邪以一邑論之其爲人也多矣其於爲善能如處士者亦不可謂無其人然鮮見知於士大夫見知於士大夫者有矣而哀惜於其死者幾何人哉今處士之葬而能致哀挽之多如此者豈非有孟辯者爲之子而又有廷選輩爲之孫故邪由是而知人不可不爲善而亦不可無令子孫能爲善矣而子孫不克自立則𨿽美而不傳況於不能爲善者邪然則世之爲善而無令子孫汲汲以表揚爲事其泯然無聞也豈少哉予於是詩旣多處士之善而又嘉孟辯父子之能顯其親乃爲序之使凡觀者庶乎有所興起也詩凡若干首

送梁學錄序

國子學錄梁先生叔莊謁告歸泰和省墳墓同邑之士之在北京者多與叔莊連姻好俾予贈以言予謂叔莊之官太學三年矣太學仕者數十人論文行之美無愧於爲人師必曰叔莊蓋能以聖賢之道修諸身而推以及人凡世俗之附聲勢急貨利叔莊皆不肯爲是以譽望如此予邑之以儒名家者非一姓前五六十年先生君子有存者其道徳之懿法度之嚴表然爲望於鄕邑後生小子得有所視效而不敢爲非或有未然凜凜乎其言之畏也故風俗猶有可稱者迨老者日化壯者亦日以去向之以儒名家者遂稍稍渝其舊或旣顯而歸則又侈然而無所自防薫陶變化於是乎有不可勝嘆者去年少師楊公之歸鄕人得瞻其容儀而聽其誨論知善之當爲不善之不可爲始有沮怍而興起如見前之所云先生君子者今叔莊繼公往矣承休襲美叔莊所宜務也自言行之常以至論議之大益謹而不自放使凡接於見聞者益有所感發如復見公則鄕邑之美當復如前五六十年可必矣儒者之道固將以化民善俗然必先於家未有不先治家而能淑諸人者則夫以儒名家者當何如可知也而可以渝其舊哉渝其舊君子謂之辱先予與叔莊气味頗相似而世有連則予諸子非有望於叔莊而誰望哉予嘗告以循理畏法矣叔莊幸深察之善教之使必爲君子不爲小人而無忝於先世無愧於儒名家則予之感刻有已哉

袁氏族譜後序

西昌袁氏爲著姓蓋吉州刺史邯之後邯則唐司徒滋之少子也自邯以來衣冠蓋不絕宋之世以科目顯者相繼而仕於郡縣累累有焉至於今冨陽令仲愚之孫凢廿一世袁氏之慶澤逺矣哉初予與仲愚同遊邑庠未幾予竊第官京師久之仲愚亦充貢入太學遂有富陽之命而其從子和又以明經取進士名聲日借甚人皆以逺大期之而不幸早卒今其後輩又有讀書而思奮者其盛未可量也往年予家居時識其前輩克恕克睿克謙克勤皆忠厚樂易仲愚則克恕之子和則克睿孫也而克謙之子仲偉亦嘗同在邑庠不果成名而去今亦老矣仲愚爲富陽倦而歸持此譜屬予序其後予家與袁氏相邇而屢通婚姻且又有詩書之好則豈可愛於言予聞故家大族𨿽以仕宦爲榮要當以徳義爲之本徳義有諸已而爵祿加焉君子榮之不然而徒以貴勢陵鄕裏君子不取也況爲之子孫者固當守禮畏法以和睦其姻族鄕黨而欲驕肆以逞惡乎其可哉袁氏之先顯矣玆六七百年而猶不失前時之望非祖宗徳義之積不至此然則子孫所以迓續而引長之者其可不以徳義爲務哉仲愚今六十五矣族之老長多無在者所以訓飭諸子弟以承先裕後仲愚實當任之茍如是則謂之故家大族誠無愧而傳之百世有已哉

送錢鶚蜚序

吉水圓塘錢鶚蜚翰林學士錢先生之侄也來侍先生且三年其言謹於禮其行謹於義朝夕左右未嘗有過差先生之所友者皆當世名人其往來無虛日鶚蜚應對酬酢皆能中儀節閒暇過從非鄕郡故舊之家則之縉紳先生之門若聲色之塲貨利之區飲博之肆慢戱佚遊之地不肯一涉其間恂恂然儃儃然君子謂其質之淳而亦受教於家者致然矣予嘗竊嘆京師者萬方會同之都也當太平全盛之日聲名文物之美固足以爲榮觀然物盛人眾凢奇詭淫泆所以蕩人之耳目而移其心志者亦莫不有焉貴遊子弟信道不固立志不篤惑於外而荒於中決禮義之防失孝弟之道幸或歸其鄕又以其所習者而施焉傲然自放於繩檢之外逞奇衺之心恣殘賊之行彼僇辱其身固宜矣而貽親之羞若是其可嘅也則予於鶚蜚安得不愛且重耶夫所謂故家大族者非獨以人爵之貴也蓋有天爵焉修天爵而人爵至又益篤於所修此所以亢其宗而爲鄕邑之望也得人爵而棄天爵君子謂其必亡況彼妄庸之皆無者予不知其何如也往年予識先生之子鸞停鳯躍皆循循守禮法今又得鶚蜚錢氏之福其有窮乎哉予家距圓塘不百里而予與先生同在翰林三十年交好爲最深其受益也多矣二家子弟宜交修以善庶幾古人之誼予蓋有望於錢氏兄弟也故於鶚蜚之歸爲序以贈之凢賦詩者則系於下云

蕭氏流芳集序

流芳集者吾邑淸沂蕭公北之所輯錄也蕭氏世以善聞公北曽祖以徳孳孳爲善事父母孝鄕邑稱之其子士信孫【缺】等亦克如其志皆勉於善行士信等又工於繪事以寫眞得名嘗遊京師及通都大邑聞其名者爭迎致輒爲冩無不肖似且並其風神气韻而得之而未嘗徼利人以此益重焉又推及其先祖之美而形於贊詠盛矣哉其言也公北益喜曰此吾祖考累世之善所致也諸公大人之言豈可多得哉將與其世系通類而傳之庶托以不朽余與蕭氏厚善自士信來五世矣而於公北尢深今致仕而歸旣老且病學業盡廢人亦知余無能漸不能復記憶私竊自喜方焚棄筆硯以求快於一時而公北乃以此求余序余𨿽不能爲然念舊不可辭夫名者實之表也有其實斯有其名然必托之文字以傳故曰言之無文行而不逺文豈可少哉蕭氏之善見於文字多矣顯者若尙書茹公侍郎張公劉公祭酒張公翰林劉公解公禦史陳公及諸侍從近臣縉紳先生海桑陳公輩名徳聞於四方者皆有著述稱其善行之美贊其圖繪之精大篇短章不可殫紀傳至於今數十年兄弟子侄之眾不忘祖宗之舊皆勉於徳藝以立身揚名公北又思傳芳襲美於悠久使永永不替賢於人逺矣哉禮曰先祖有美而不知不明也知而不傳不仁也公北知而傳之可謂明而仁者矣蕭氏子孫尙益勉於其後則斯集之傳有已哉故爲序之使傳焉

胡氏族譜序

胡氏先居長沙馬殷之亂有兄弟三人曰杲暹昊者始避地來吉伯居廬陵值夏宋資政殿學士忠簡公銓其後也仲居泰和之南岡朝奉大夫衍其後也其季始居泰和之禾溪再徙居黃漕南城丞箋其後也三族皆蕃茂亦皆以文學徳義重當時而忠簡公之孤忠大節剛直之气浩然塞乎天地之間嗚呼何其盛哉黃漕之族五世乃析居社溪至今而猶盛社溪去黃漕蓋甚邇其山水雄秀而風气淸淑胡氏承閥閱之華以禮義相上節行相髙表然不失前時之望非他族可比也吾聞故老言宋之季世有文可者懷奇負气思乘時立功名文丞相辟置幕府與謀議丞相被執得間歸痛憤發病死其弟文靜猶慷慨欲有爲時北兵所至敢拒敵者屠其城而泰和已下何侯守之侯聞文靜事卽躬詣社溪諭諸父老且招致文靜文靜抗諭不屈曰吾寧死不負趙氏侯恐其終爲變以貽大患遂害之而邑裏以寧文可子南叔亦能鋤溪峒叛逆以保鄕裏全宗族其徇節秉義有此三人不亦偉烈奇男子哉夫所謂世家大族者其先必有徳業以啟之後之人復勉於善以續聞趾美斯能光顯盛大而不窮若胡氏是矣今相傳十六七世而當天下和平之時老者以防厚廉讓訓於上子孫以孝弟忠信承於下內睦宗族外睦鄕裏鬭爭淩犯之風無有也則其慶澤之長可以世計哉此譜作於仙遊教諭縉而求予序其首予素知胡氏故爲言如此以示其子若孫使善繼之而思所以無愧焉也

贈邢士俊序

醫者活人之術也惟其心之厚於仁者能之蓋天生斯人必欲使之遂其生然六气之淫七情之感有不能克者由是疾病加焉茍無以濟之而或防於死亡則天地之心有所不遂矣聖人者出爲之醫藥以調其血气制其過輔其不及祛其害之自外至者而人始得以自遂此聖人之仁天地之心也自是而後以醫爲業者必以仁存心然後能盡其道人之養老慈幼而欲遂其安者得有所托矣兵科給事中李春景陽世家無爲州有老母在堂道逺不得迎養來北京其心蓋惓惓然未嘗須防忘也今年春母忽得疾勢且殆他醫環視莫能愈乃走郡人邢士俊所求治士俊原其受病之由而思其制病之方旦夕候視與善藥未幾疾良已功成而退無矜容無徳色景陽始而深憂之及聞得士俊而愈則大喜曰賢哉士俊吾母所恃以安者也其徳可忘哉乃詣予誦其事而求文以美之且曰士俊翰林侍講寛之叔世以醫名治人多奇效徳之者不特春而已予聞而心喜之夫醫者仁術也必仁以行之而不累於私然後人得以受其惠不負於聖人之意不愧於天地之心士俊如此所謂厚於仁也乎其賢誠逺於人也乎初侍講取進士第一予疑其先有積徳焉後聞其世以醫活人予益信夫仁者之必有後也今士俊又以仁心行仁術而收活人之效安知其後不益昌大矣乎仁天之徳也人而體天之徳天安得不佑之士俊行之以不倦而果得於天后之人有所視效而興起是亦士俊之仁之所及也豈不美哉

送彭知縣復任序

翰林庶吉士歐陽允俊予同年友也爲予道項城令彭君仲恭之賢曰仲恭本吾郡龍泉故家始以秀民舉於其鄕授廬州英山縣丞有能名在英山七年卽拜項城令盡心所事不懈益勤前年河溢浸項城民田民無以供稅仲恭以聞得盡蠲其租而民以不困於是皆樂上之賜而益稱仲恭之賢今以考績來京師將復歸項城予與仲恭有連也率交遊之士賦詩送之子宜爲之序於戱伸恭其可謂賢於人矣𨿽然亦一時之遇也夫君子之仕也得百里之地而治之固足以行其志矣然古之人有爲之而無其效者何也蓋不遇夫可爲之時或不際夫可言之日故士有不盡用之嘆而人多無告之窮方今聖天子在位以至仁治天下天下之人旣已安矣而上意猶慮有不得其所者臨朝親問每至日晏恐不畢得聞凢長民者有事而來必問其民之疾苦使條列以對爲之去其所惡而施其所好聖天子仁民之意於是爲至矣予嘗竊嘆以爲今之仕者幸而遇夫聖明之朝而際夫得言之日誠能因上之仁而達之足以行其志矣天下之人豈復有遺利乎此誠萬世一時也然而長民者或有言而不盡有諱而不言往往以此得罪是上愛民之仁而長民者乃不能充而達之是得爲仁人乎哉豈不大可慨夫仲恭爲一邑旣能達下情而侈上之賜其志得行矣今之歸其益思所以廣上之意哉能如是則仲恭爲不負於其職其進於福祿榮名不可量也予未識仲恭因允俊之言爲序以送之仲恭其勉之哉

慶蕭公夫婦八十序

萬安蕭公【闕】與其配嚴氏俱生於洪武乙卯至今景泰甲戌年八十矣正月念五日實蕭公始生之旦五月初十日則嚴氏始生之旦也子作楫與弟作舟作珪作瓚將於是時大陳酒席盛賔客以慶之其仲作瑄由大學生得無爲州判以公務畱京告予曰家君荷天之福以至於此幸矣而限以官守不得從諸兄弟奉觴稱壽於心有不釋然者敢求大人先生一言使子錡奉歸獻於堂上庶幾以慰悅其心幸毋辭予謂天下之物出於人爲而可以充其口華其身適其性情安其寢處者皆足以致之至於壽則出於天𨿽聖賢有不能必者蓋非智所能謀力所能任也是以君子之相愛也則必以壽祝之祝之者望其有得於天然亦豈可以幸致哉洪範五福其一曰壽推其所致而本於徳焉茍務乎徳斯足以獲乎天然則天未爲不可必也彼其有不得者蓋不可以常理論也公夫婦之獲乎天如此豈非徳之所致哉考其初生正當皇明方興之際辟之貞之有元冬之有春也是以溫厚純固之气實鐘焉繼以列聖在位覆載生成之恩厚矣故公夫婦並享夫壽考康寧之福爲鄕邑之儀表爲閨門之楷範是𨿽公夫婦之得於天豈非亦遇其時哉今天下之人多矣其壽如公夫婦者蓋有焉然不能皆有作瑄兄弟爲之子也公有子有孫旣貴且富而又有文以爲頌其福不旣備矣乎況今制仕者之賢必推夲於父母而加恩焉故仕而稱職無過舉者則封贈其親作瑄旣有譽於時皆庭訓使然也則公夫婦之受恩於君又可待矣徳之盛則福之進將益逺而無窮他日尙當爲言啟諸公之賦詠以爲壽不但已也

送道士曽允迪序

泰和城西黃茆岡晉仙人王子瑤煉丹之地今延眞觀在焉地旣奇勝故學道於此者往往與他處異予幼時從鄕先生曽仲章讀書其中是時前輩諸老師多在皆表然有行藝而掌其教事則胡閒所也閒所居正一堂別爲屋於堂之西竹樹茂美非塵迹所能到閒所與其徒講道及延接士大夫皆在是蓋超然方外之樂也其後曽先生沒予遂去入鄕校及官京師久而歸前輩諸老凋落已盡惟與予同遊者若今道防戴用拙及道士劉正蕭中黃仲眞數人而已允迪實閒所之孫亦穎出儕輩能蕆其教事鄕人重之數人者以予嘗遊處於斯也暇卽邀予至其捨相與論舊酌酒至終日予樂之今別去且三年心未嘗忘也今天子深仁大孝慨念太宗皇帝聖神在天思仗科以資福召天下道流俾依教蕆事焉而允迪亦來旣畢事受賞而歸過予求一言爲贈予謂人之爲學必廣其見聞以充其气廓其量然後能脫去凡近以遊髙明況方外之士乎允迪涉七千餘里以來京師凡山嶽之崇髙江河之深廣都邑之雄壯人物之鉅麗皆見之天下之學老子者皆得與之處其必有以自廣而不膠於淺近者矣則今之歸吾知鄕人之待允迪者將加禮於昔矣所以繼前輩之餘風而爲道家重者吾於允迪乎望也允迪自言其祖始居文溪爲儒家則故吾里人也故爲序以送之所以重允迪焉耳

送尹執中歸省序

上在位十八年朝廷淸明四方無虞壹意稽古禮文之事旣纂輯性理大全之書以嘉惠萬世幾務之暇又取古昔聖賢盛徳至善以致休祥者類爲一書名曰爲善陰隲頒賜廷臣及內外學官弟子使知善之當爲與天之佑善如此而皆勉焉此誠開淑人心之盛意也於是南京國子監司業吳先生徳潤率六館師儒詣行在稱謝而吾友尹組執中以諸生實從行於是執中同學之士若翰林檢討余君學防進士任時敬敏尹源本深兵科給事中劉渙士拯太學生李湘允淮與予皆在得相與道舊故意懽甚甫三日卽別去則皆不能無離合之思去住之感矣旣又相與告予曰執中入太學已三年今將援例告省其親子宜無愛一言嗟乎予何言以告執中顧所欲言者豈有加於賜書哉夫所謂善者人性之本然也父子之仁君臣之義夫婦之別長幼之序朋友之信以至於飲食起居酬酢萬變細微曲折之間莫不有至當之理焉是所謂盛徳至善也夫人皆有是而人不能皆善者怵於利欲狃於俗蔽故有流於惡而不自知者此今之書所以作也然豈獨以告諸生將由諸生而施之天下焉執中歸矣問安視膳之隙必往之學宮而此書在焉其與邑之君子奉揚天子之徳意而以倡於鄕之人使皆務善而去惡自君臣父子夫婦長幼朋友之道以至萬事之理皆勉而循之以長享太平之福澤豈非美歟他日歸太學而膺爵祿之榮又推已所得者以淑諸人使他之爲諸生者累千萬人皆推其所得以淑諸人則天下純乎道徳之懿𨿽唐虞莫加矣予姑先於執中乎觀也

贈鄭進士公實還京序

予以天順元年請老而歸明年二月有悼亡之戚初予妻病嘗治葬具不果用至是乃亡縣令佐謂其嘗受夫人封也當以聞上命禮部賜祭遣郡太守張矦瑄行禮工部爲治墳以葬則遣進士一員董之工部廉得進士鄭鼐公實以行公實毗陵故家以詩經登上第有聰明坦亮過人之才而於事無不達其臨吾郡也於前之治其事者悉究其底蘊而制其所宜然予今之所欲爲視昔人之所得爲其緩急取捨有不同蓋予昔所爲具而幸存者有可用宜足成之而已朝廷以安民省費爲務宜無不可乃具言於張侯與公實請斟酌而處其中必上不負大恩下不失事宜然後爲美張侯公實皆不咈予言而公實則數履其地當時之受事者皆歸美於二君計予昔所費十之三復得公實賞勤而戒惰由是人人競勸而功以成及其將復命京師張侯謂公實之成其事乃成朝廷之美使生者有所感而死者有所歸豈非徳及於幽明者乎宜有言以張之揚公實之美乃所以美朝廷也予聞君子有美必其前人之善有可以憑藉然後子孫得以充大而引長之公實之尊府年逾七十樂善不厭公實之志亦不異其父故當聖明之時爲名進士登顯途功業炳炳在人耳目進而至於賢卿大夫可待也夫言公實之美而本於其親以見賢才之生不偶然也豈虛語哉故書以贈其行

送道士蕭淵黙序

淵黙名如潛予泰和緑竹蕭氏子也幼出家學道延眞觀師黃仲眞以其俊慧特愛之教以正一道法淵黙亦善事其師學用有成今年來北京與醮事逢國有大慶凡僧道在會未度者皆得度淵黙大喜來拜予曰如潛防恩度爲道士如所欲爲幸大矣先生以鄕邑之故願假寵如潛賜之一言以教勉之則爲幸加焉予學孔子者也孔子之道異於老氏老氏以淸淨爲宗以澹泊自養使神完气充超然自得於物表此其至者也若誦經咒蕆科法爲人禱禳則其次矣吾儒自修身齊家推以治國平天下使人皆安於仁義道徳之歸而以其餘力馳騁於文章翰墨之間流傳於世者猶足有補於風化故人爭重之此其所以異也然爲老氏者果能超然於物表固善矣其止爲人禱禳無所得於經咒科法之外亦未見其卓然有立於世也故有智識之士必自托於吾儒誦其書攻其藝往往能名世而不朽其前之爲者予不暇悉姑舉近而可信者一人焉茆山張伯雨蓋自托於吾儒者也當時爲道士者貴富顯榮愈於伯雨亦多矣然皆泯沒而無聞獨伯雨之文行與其翰墨之妙至今人皆愛重之是伯雨固未嘗死也比之區區從事於經咒科法與徒僥幸於富貴顯榮者其輕重可知矣淵黙學老氏善於經咒科法而猶欲得予言予可以尋常道士視淵黙哉延眞古名勝之地學於其中而能超然物表精於禱禳者皆有矣托於吾儒者亦有矣今之後輩如淵黙者固可勉而進也淵黙其將造乎其至者乎抑亦安於其次也乎茍將造乎其至不必用予言也若安於其次則經咒科法凡知書者皆能誦之未可以自足也盍亦博究乎儒書而攻乎其藝庶幾名世而不朽乎若其行又進焉尢君子之所與也淵黙聞予言益大喜且言其徒多淸俊可教期必如予言然後已予於是知淵黙之可與進矣故爲序以送之且俟他日考其成也歸而見同志皆以是言告之

送張太守考績序

吉安之爲望郡舊矣貢賦之殷人民之眾不論也昔之君子善政善教維持愛防以致其美而人性之良學問之力足以循上之令以成其治功豈一日之故哉我朝列聖治天下以養民爲務而猶致意於賢守非忠厚廉愼恭已愛人之君子不任也景泰中吉之守缺予承乏吏部詢於眾在廷大臣皆謂無過張郎中卽以其名進而張君遂陞吉安知府君名瑄字【闕】江浦人以進士官刑部有盛名予旣喜得張君而人之知張君皆爲吉安喜之君循仁義謹禮法其言行有常事無大小造次不違於理人亦莫敢幹以私凡諸訴訟尢必致其詳於是刑獄淸而民服旣久而不變江西藩憲及朝廷耳目禁近之賢嘗道吉而來者無間言焉予爲喜亦甚蓋前之爲郡者不能是郡人老長相與究其迹而公其是非未嘗不竊嘆之今得君之賢以爲民父母安得不深爲喜哉予官京師五十年知聖天子求賢養民之心切矣賢者賞勸以勵其進必至於逺大而後已君之徳著矣郡人仰而望之豈減龔黃召杜哉其進於顯榮蓋未艾考績而歸尙有以副民望也予年八十得賜歸田裏撫育其子孫以防善政善教之益於君功業之盛他日尙當有紀也姑書此以爲考績贈行序

送稹序【景泰元年二月】

予子稹來北京事予已三載克盡敬愛予之心懽焉今其兄秬來代予遣之歸而有不忍別之色嗟乎古人事親養志爲大此曽子之孝爾稹所宜務也予爲爾言之爾爲我敬聽之爾兄弟五人伯兄忝祿仕仲兄來此爾𨿽歸未能卽達其治家者惟弟穆一人秱幼未解也墳墓之展省祠堂之祭祀當各以時行事爾母老且病矣諸子童孫尊卑貴賤之屬奚啻百人所以事上撫下制其過勉其不及與夫親舊之往來鄕裏之交際又有吉防憂虞出於尋常智慮之所不及者此予心之所急而皆萃於穆一人速爾之歸欲爾之任此爾任之穆相之緩急相須可否相濟不惑於讒邪而篤於恩誼一徳一心庶幾其有立乎予年過七十百病交攻气餒血衰神昏意怠獨此心未忘奉祖宗保嗣續蓋其最重者日侍左右以適予口體乃其輕者也爾兄弟任其重而皆如予志是亦曽子之孝也𨿽不在左右予懽樂加焉然予聞之君子事親以敬愛其身爲本敬愛其身乃所以敬愛其親爾不能敬愛人則人亦莫有敬愛爾者愛人者人恆愛之敬人者人恆敬之則於其親有耀矣謙恭和厚乃所以爲敬愛剛暴者其反也已以剛暴施之而人亦以剛暴應焉貽辱於親豈所謂能孝者哉爾兄弟其戒之易卦之謙艮下坤上以山之崇髙而屈於卑順蓋有謙恭和厚之徳焉故六爻皆吉以是自處則何往而不善吾告吾子止於此矣歸而揭於堂中爾兄弟無少長朝夕見之猶吾之見也其敬念之毋忽

墨竹捲引

永樂初予取進士入翰林與毘陵王孟端相好孟端善寫竹遇佳紙筆輒爲予寫之不少吝然往往爲親友取去予恃有孟端亦不甚惜也久之孟端捐館竹不可復得視予所存僅三四始大悔恨旣而得仲昭爲友其風流灑落不異孟端而寫竹與之並能遂予所欲然求於予者亦不異昔時予方懲往事恐失之乃連紙十餘幅以求於仲昭仲昭欣然爲舉筆稚壯老嫩披折偃仰之態各臻其妙蓋數尺之圖而有湘江千里之勢誠可謂奇矣及仲昭歸省而來復以墨竹一卷遺予曰此某所用意者置諸左右或可少娛目焉乃此卷也於乎仲昭之意蓋厚矣古之君子托意於竹以勵徳淇澳之詩是也仲昭豈以耳目細娛爲足哉仲昭登進士第時姓朱后復姓夏其名從永從日以善書徵入翰林太宗皇帝取所書爲當時第一顧見其名謂曰太陽麗天照臨萬國日宜書在上仲昭頓首受命士大夫皆以爲榮一時與仲昭同名者皆祗奉聖訓攺焉仲昭在朝三十年其聲名借甚今以賢舉爲瑞州知府云予旣得所寫竹二卷欲求諸公題詠而難之乃書舊作於後而序所以得之故以爲引因道仲昭遭遇之盛使人知仲昭非偶然者而其美亦非特竹也

抑庵文後集卷二十三

欽定四庫全書

抑庵文後集卷二十四

明王直撰碑

衍聖公孔公神道碑

公孔氏諱彥縉字朝紳其名與字皆仁宗皇帝所命也我朝之治天下所以綏萬邦和兆民者不用他術惟宣聖之道是用尊其道而及其子孫是以若是其厚也公世家曲阜於宣聖爲五十九世孫元嘉議大夫襲封衍聖公累贈通奉大夫河南江北等處行中書省參知政事防軍魯郡文肅公思晦公之五世祖也元中奉大夫襲封衍聖公國子祭酒克堅公之髙祖也曾祖希學大父訥父鑑俱襲封衍聖公妣皆夫人公早孤母胡夫人教育之天性孝友不妄言笑未嘗慢戲佚遊人有忤言不與校或好言相媚悅亦不爲異屹然端重如成人甫十嵗太宗皇帝召使襲爵觀其言動進退從容詳雅喜謂侍臣曰眞神明之裔也館之太學而禮待甚厚旣歸日取宣聖之書讀之而尢篤志於論語凡嘉言善行而所以修已治人者不少忘於心曲阜知縣公堂者公之季父也公於事無巨細皆咨決焉由是才識益髙聞見益廣度量益寬而有容不可以毀譽動而亦無愛惡於人人以爲有長者風輕財重義出於自然親黨有吉防事而禮不能備公爲相成之孤女及時而未行者則備資裝相攸使有歸今監察禦史張子初劉安順天尹王賢兵部侍郎王偉皆其所擇壻而人以爲宜室宜家者凡其所行合於誼多類此是以上自朝廷公卿大夫以及士庶人皆敬愛公其入覲得乘傳班列文臣首洪熈中賜第於東安門北宣徳正綂以來禮之尢厚今皇帝視學特召公觀禮賜冠帯錦衣越三年來朝復賜三臺銀印玉帯衣織金麒麟文視一品皆異數也公受恩而歸卽上表謝告宣聖廟而大防宗姻彰殊遇宴享未終得風疾而卒景泰乙亥十一月二十一日也距其生洪武辛巳三月十三日享年五十五訃聞上深嗟悼命禮部治防工部爲治墳塋而厚防焉公配夏氏子曰承慶皆先卒側室江氏子曰承基郭氏子曰承澤牙氏子曰承源女三長適山東都指揮吳勣之長子越次適兗州防衞指揮鮑珣之長子克恭其一防未行孫二緒泰公長子承慶旣卒孫緒當立卽驛召來京俾襲封衍聖公而恩禮篤至所以錫賚者一不異於公昔時緒歸將奉於祖林先考墓次謂神道之碑宜有銘而以請於予予文何足以彰公之美哉然不可辭也乃爲序次其事而系以銘俾刻焉銘曰

文教之興大聖以生天實相之復有孫曾自周以來綿綿其冑曁公之世五十又九於昭聖神煥乎文章日月有恆道徳之光維我皇眀實賴於治疏爵襲封列聖之制位秩之髙章服之華厚徳殊恩乃錫乃加公之俁俁克念舊武胡不百年以篤斯祜魯林之原封樹在焉雨露潤之其蔥芊神道有碑負以趾刻我銘詩焜燿無已

贈戶部尙書王公神道碑

戶部尙書王君佐以內艱歸治防來告直曰先考之卒於海丰城西南隅祖墓之原今先妣卽世將奉以祔惟先考妣實有徳善以佐之辱任使也得受封於朝先考自吏科左給事中進戶部侍郎妣自孺人封淑人今又防恩考加贈戶部尙書妣亦進爲夫人按令四品以上得立碑神道先考妣皆進秩二品矣若不能樹碑以昭徳述美則爲不孝敢以碑文累子直忝交好故不辭公諱朴字子素其先淮北新城人宋南渡始徙淛之臨安有元之時曾祖善源不仕祖權爲臨安萬戶府百戶主漕運又徙居武淸之河西務父均讓以防得官而亦以才自奮累陞至樞宻副使洪武初放歸田裏遂占籍海丰亦以孫貴初贈戶部侍郎進尙書母楊氏濵州楊總管之女自淑人加贈夫人公防喜讀書長入太學從張潞公受業博習經史而尢邃於易洪武五年被薦舉典教濵州其事親至孝副樞公嘗病熱思冰當暑未能得遣人求之逺比至而絕公以爲恨自是誓不飲冰後公亦患熱疾勢危甚諸子以冰納公口中屢納屢吐之少間曰吾爲父故誓不飲冰爾輩乃拂吾情吾豈以殆而變邪嘗被盜中創刼其貲直千金後東光獲盜官吏多分取其財代任者知之召公驗實將窮究其事公往視皆故物而亡者過半卽自念曰吾向者被創不死爲幸已多財物固舎之矣今若道其實則取者皆得罪吾豈忍隨所有受之取布十數匹而散其餘於親知裏有貧無以立死無以者皆資給焉其平生行誼類如此夫人靳氏薊州太守士文之女實與公同徳凡公之所欲爲皆能相成之子旣貴顯每以珍羞異物來獻必薦享而後食若祿賜之餘亦以分給鄰里之老者當時稱夫人之賢而推本於公之化公生於元至正壬辰閏三月一日卒於今宣徳辛亥二月五日享年八十後十五年爲正統乙丑夫人以是年正月十九日卒距其生元至正丙申正月四日享年九十子二人長卽佐以材行顯自吏科左給事中陞戶部侍郎尙書而父母與其榮女二長適莒州知州胡璉次適杜瑛早卒以守節被旌表孫男十五震【闕】女十一曾孫男九女八洪範五福以徳爲之本觀公與夫人皆享髙壽膺爵秩之崇子孫之多且賢又如此可以見其徳之厚矣樹碑神道以昭示方來俾永永不朽豈非宜哉乃爲序次其事而系以銘銘曰

海丰之隅有墓渠渠誰其居之維公尙書尙書之先忠厚世繼迨於有元遂躋膴仕慶澤所鐘實篤生公學爲儒師髦俊攸從孝親之至備物盡禮一有弗備終慊乎已冦盜敓攘以及公身吏墨爲姦公溥其仁死者有蔵貧者有養鄕邑之間澤流惠暢婉彼夫人能匹公休宜室宜家君子好逑子也克賢天祿是供旣以奉先亦以濟眾內外具美寵命來宣錦誥煌煌龍翔鳳騫三加彌尊洊底於極眉壽隆祉實稱厥徳同蔵於斯旣固旣安利爾子孫碩大且蕃穹碑峩峩峙列墓隧刻此銘章以昭來世

兵部侍郎鄭公神道碑

正統九年二月兵部侍郎鄭公以風疾告歸上察其實許焉旣至家愈甚以五月五日終於正寢享年六十禮部以聞詔遣官致祭命有司營事某年某月某日子【闕】等奉於衢之西安縣【闕】鄕西壇社【闕】山之原事旣畢矣又思著其徳於悠久乃來求予文刻諸墓隧之碑予哀其志爲序而銘之公諱辰字文樞世家西安祖信之父仁徳皆不仕以公貴皆贈工部侍郎妣皆贈淑人公自防喜學選爲郡庠弟子員學成取永樂丙戌進士勅遣歸進學以待用丁外艱哀毀逾禮戊子服除觀政刑部鄕人有姓邵者坐事系刑部以重貲托公爲求免公堅拒不納己丑拜監察禦史惟以一力自隨居室之中蕭然無長物曰趙淸獻吾師也辛夘安福民與人有怨誣以謀逆欲置之重典上命往察之具得誣狀而民以不寃乙未秋諸蕃之人寓福建有暴悍殺人者事聞上意其叵測命往按之給衞卒五百備使令公至察無他坐首惡者而釋其餘丙申人有言南京報恩寺受役囚徒有怨謗語公受命往驗之無實由是得釋者以萬計谷庶人謀不軌公察實以聞上曰是可謂耳目臣矣灤州人告官吏爲已害旣逮治矣復命公往按得其實多見宥免上知公忠實可大用戊戌秋超拜山西按察使獄有姑誣婦忤逆者公察其實誣奏出之藩省有簠簋不飭者紏治之好惡予奪必以公不以情庚子潞州盜發有司以叛聞詔遣大臣發兵往捕適公有事在京師命亟還撫定之公曰民豈敢叛畏徭役而已請毋發兵遂深入山谷開諭之民見公來皆感泣願復爲良民潞以無事辛丑朝廷轉粟赴山海以給軍禮部侍郎蔚綬總之山西民丁則統於公道逺民勞不能無逋負蔚下令嚴督所司於山海貸錢償之公曰山西民貧且悍急之則鳥獸散姑緩之使自爲計卒不肯舉貸而所負亦漸完蔚𨿽怒公不如令然終以爲愛民癸夘丁內艱丙午當起復山西軍民感公之徳乞還之山西從之未防召爲左侍郎乙夘今上卽位勅遣之雲南四川貴州考察藩憲大臣而去其不職者人服其公正統丙辰人有建議於大名開河引其地諸水通衞河公以爲非便徒勞民力奏罷之戊午遷兵部左侍郎己未同丰城侯李賢轉餉宣府大同而鎭守都督譚廣不聽令劾奏之事辦集癸亥春持節冊封鄭王長子爲世子旣還得風疾命太醫予善藥少差卽出視事疾復作醫不能愈乃告歸卒焉娶江氏有婦道封淑人子男二曰【缺】女三長嫁徐【闕】余防未行孫一公天性寛平重義輕利卹人之患忘人之過初取進士歸人勸其與兄弟分產業不取悉以讓兄弟人有貸其大父白金百兩不能償者公憐其貧取故劵焚之在山西時同僚有杜僉事者嘗與公不恊及卒公爲治防妻子以艱險不能歸公適考績乃攜至京師又爲之經營俾得還其處心之厚如此宜歷事四朝恩眷益厚蔚然爲當世名臣是不可無紀也銘曰

有偉鄭公逢時之隆奮自儒科厥聲沨沨遂擢禦史爲天子使明目達聰以輔於理扶善植柔摧姦擊彊威行惠施春雨秋霜乃陟外臺允矣其傑乃貳列卿有勞有烈出入中外垂四十年榮始寵終式稱其賢穹碑峩峩刻銘墓道哲人其蔵後世永悼

布政使揭君神道碑

景泰元年八月二十七日聖天子萬機之暇端居穆淸念羣臣之有勞績者皆本於祖考之善欲有以寵嘉之吏部以廣西左布政使揭稽之治績聞詔用所居官封贈其祖考於是祖叔元贈正奉大夫正治卿廣西左布政使妣劉氏贈夫人錫之誥命龍章鳳彩煜然照映於其家稽旣拜賜卽錄副告於墓下而修治墳塋皆如令明年朝京師乃具事狀詣直請曰有元之季干戈相尋廣昌下邑羣盜之所睥睨數俘略境內人不得安其生我先祖正治公素以豪傑臨一邦邦人仰之至是謀舉義保鄕裏盡散貲財募勇敢而人皆樂從乃正部伍嚴號令激之以忠順申之以賞罰冦來則躬率以禦之俾人自爲戰無不感奮一時烏合之眾所向輒破由是冦憚公才武爲斂戢一邦之人得完其骨肉而無外憂者公之徳也江西行省錄其功授廣昌縣尉公感恩圖報彌自激勵欲有以成功名然冦𨿽憚公而日夜惟公是圖冀大騁其欲冦首易姓者先示屈服遣人來曰我等小人無逺略願得公爲主受使令以共保一鄕足矣公有意撫納我乎公推誠待人不疑人欺曰郭子儀輕騎見敵遂弭大患況彼皆鄕人何不可卽輕騎往其營諭以禍福眾唯唯然營外伏發公麾下從騎覺有變欲翼公以出且戰且行公馬躓遂爲賊所畱公猶曉以逆順曰順則受福逆則受禍誅死我以忠義奮豈受爾逆賊污耶賊猶欲以利誘公且以兵脇之公不從數大罵欲死賊知公終不屈曰彼豪傑人也我不可加以兵刃夜使人嚢沙壓殺之復欲誘致其麾下亦不從遂云徹鳥散無一受污者時至正十年庚寅也公年才三十一賊終敬之不哀具棺衾禮於蟾石砦後稽之先考奉祖母劉夫人往舉柩歸縣南之山寺今百餘年防褒贈之典榮名顯秩品在第二此聖朝莫大之恩非常之寵也稽敢湏防報哉按官二品者於法得立碑神道惟公之徳必載之文字刻之貞石庶防可以不朽此子孫之責也敢以文爲請自古忠義之士多奮不顧身蓋其心知有國而已事成則惠利在生民功業在國家身之利害不計也然天必陰佑之使其身受赫赫之名而子孫荷穰穰之福若公是也勒其事於碑豈徒以勵人心哉亦可以觀天道矣君四子芑芾借董孫男五芑之子顗稽董之子也董以稽貴亦追贈如其官曾孫男七人孫男五人揭廣昌故家君自少喜學篤於孝弟厚於宗戚信於朋友而惠於鄕黨人倫日用之常皆不違乎道然不能以徧書惟致死以衞鄕邑報國家乃其事之大者故按狀備書之而系以銘銘曰

天之生賢俾爲世用徳則有恆忠義實重惟時搶攘民弗寜居不有宏才誰闡厥謨侃侃掲君仗順而興眾心樂從霧滃云蒸師律有嚴人各用命冦非不多我以奇勝芒芒邑郛廬井相望孰敢來侵以取覆亡或剪其渠或摧其醜我民旣安謂君父母鳳皇於飛胡乃就笯一失莫復愴矣其豪傑之爭靡所底定惟正是從厥有殊應君𨿽不延所存者長寵命自天丕顯其光子孫繩繩膺受帝祉徳之不亡曷其有已縣南之原靈秀萃焉過者必式方伯之阡穹碑峩峩樹之神道刻此銘詩太史所造

刑部右侍郎段公神道碑

嘉議大夫刑部右侍郎毘陵段公之卒也於武進祖塋之次其孤實宏安寜與其賔客親戚謀曰先人不幸棄諸孤而防賴於朝廷者甚厚旣爲治墳以矣其垂光侈美有錫奠之章褒徳垂功有銘墓之辭足以賁飾於地下然列官三品得樹碑神道若又顯詩之以示後豈不益明著而永永不朽眾皆曰然於是實來北京請予文以鑱諸石予與公交好三十年誼不可辭段氏居毘陵世有隠徳儲休累祉而始發於公公諱民字時舉自少好學勤勵夙夜不厭永樂初以詩經取進士太宗文皇帝稽古右文選入翰林爲庶吉士俾盡讀中祕書學古爲文辭期必至於古人而後止與者二十八人公感激奮勵務欲稱上意凡一時述作所以頌聖徳而羙神功者眾皆讓公以爲能久之擢刑部主事公治獄平恕務得其情不茍爲輕重時上矜念獄囚慮有所誣枉凡鞫獄者令躬自奏陳稍有未至必獲重譴而公所治無異詞由是日益有名遂陞員外郎又陞郎中凡囚隸刑部皆以遇段郎中爲幸其他獄難決者多咨決於公自尙書以下皆器重之凡諸司所讞議當上聞悉命公審閱其牘多所駁正公若未閱不以上也當時刑部決獄號爲平山東妖賊作亂藩憲大臣以弛縱伏辜擢公爲山東參政同受任者或不樂公曰亂之作必有其漸不能早覺而圖之則安可避罪前車覆後車戒惟在愼之而已至則奉揚天子徳意抉吏振民隱使人人各安其業毋自防於邪僻前之所行有不便者皆釐正以便民人大悅服宣徳三年諸部缺侍郎詔羣臣察舉首薦公卽命往南京戶部署其職其屬皆憚之或謂公當如何公至則曰諸公宜各修職事求其當而已矣無以異爲也其下服公之教無懈弛廢事者實授戶部右侍郎遷刑部刑部素號不治公語其眾曰人不能無過而貴於攺過攺過君子之徳也益開誠心布公道以敬愼率之政用修舉獄有當平反者眾或難之公獨身任焉在刑部五年其決獄多矣無一人稱寃者蓋其天資仁厚而操履端重遇事必折於理不茍止妄隨初湖廣有黠吏得罪在京師恨憲臣之治已者過而侮辱之事聞以屬刑部公爲郎中當問或謂曰小人肆惡無忌憚不痛治以懲後憲臣將不可復按事矣公唯唯而去明日問之則曰吾已笞二十矣或詆其無威公笑曰彼皆引服國有正法何必以私怒加楚毒邪其所行大率類此舉之以槪其餘公之學正而明嘗預修永樂大典四書五經性理大全諸書皆被厚賜及同考禮部防試士人尢服其公文學政事蓋少有及者宣徳九年二月忽得疾數日稍愈出視事或止之曰不可以風公曰系獄者千百人皆待我決遣我何忍自安出三日而疾復作醫不能愈越七日大漸則泣曰吾死不惜如吾母何又曰吾受朝廷厚恩今死無以報其負愧多矣言訖而卒是月二十九日也凡諸官屬皆奔走防哭曰安得復有公以臨我哉士大夫則相與弔哭曰段公君子也今不可復得矣北京諸大臣聞之莫不嘆息以爲難得蓋享年止五十九公之先爲南康建昌人徙居毘陵才五世祖孝先父志淸以公貴皆贈嘉議大夫刑部右侍郎祖妣李氏贈淑人母葉氏封太淑人妻盛氏封淑人初公爲參政三年當錫誥奏乞以封母上嘉其孝從之及是再受封人以爲榮今年九十尙無恙而公則已矣此其可哀也公事親誠至父沒已久猶哀慕不衰而事親尢篤致其愛敬無故未嘗去左右母之心懽焉君子謂其孝於凢官事必盡其心不以小大易意君子謂其忠平生不殖貨財俸祿之外非義不取官𨿽顯而無以資其後人君子謂其廉此其始終大節也乃爲序次而系以詩詩曰

維天生才邦國以寧維玆段公實世之英遭時奮身勵志古學於粲其文帝命是若至治之興輔之以刑刑有不平戾於邦經秋官之屬以公來服維眀維允刑以不黷薇垣言言在山之東弗靖於民興此冦戎詔用公往以安以養恵綏撫摩皇徳用暢乃陟亞卿乃旋於京邦賦以正邦禁以眀有煜其譽孚於上下匪人是私維賢之故公之所存蔚爲良臣旣厚於君亦篤於親祗事三聖逾三十載恩則孔多臣亦匪懈於家則孝於國則忠吏畏其廉人服其公彼蒼悠奚祿有艾逝川莫回君子之慨峩峩新阡樹碑在焉刻文垂休何千百年

贈左副都禦史冦公神道碑

景泰二年六月聖天子嘉念羣臣之有勞績者皆本於祖考之慶詔有司舉封贈之典以寵之於是都察院左副都禦史防深文淵之祖彥和甫得贈嘉議大夫都察院左副都禦史祖妣宋氏贈淑人父禮初封刑部主事至是亦贈左副都禦史階嘉議大夫妣李氏封太淑人皆錫之誥命龍章鳳彩煜然輝映於其家而文淵乃奉勅往視師遼東以攘外安內爲事旣遣子【缺】焚黃以告墓下矣今暫得請還京師而太淑人卒文淵哀子道之未盡也奏疏乞終制上聞之命禮部賜祭工部爲治墳塋而奪情起視事疏再進不許乃與弟澄源等奉太淑人祔於先考之墓矣則又謀曰惟吾祖考實有令徳以啟佑後人玆幸防天子寵命列官於朝追榮二代皆三品恩至厚矣於法得立碑神道今四親同兆若敍述其徳爲銘詩刻諸墓道以昭示悠久爲子孫者亦有所觀法而思紹續焉於理其可乃命子某奉狀謁予以請文予不得辭按狀冦以官爲氏周司冦蘇忿生之後世家大同之渾源州爲鉅族有元之時以宦業顯受寵於世祖卜居宣寜黒虎鎭之幹河裏凢五千餘指不雜他姓因名所居曰冦家堡後有諱廣者爲某提舉卒於官則彥和甫之考也元季之亂族屬離散譜牒亡逸先世遺像皆失之國朝受命海宇寧謐而彥和甫復徙保定唐縣之連頥莊惇本尙實好善樂義其待人接物一以誠而言行必據於理見人之善則親愛之其或有失則諄諄誨諭使復於善乃已嘗念先世以貴富臨一鄕今文獻不足莫可質究而抱戚於無窮有金吾衞指揮冦彥忠慕幹河家世之舊欲援爲昆季以水木本源之盛不可容僞妄不之許君子以是髙之生元至治壬戌而卒於洪武丙子年七十六配宋氏婦徳母儀爲宗族楷法生元元統甲戌卒於宣徳丁未年九十五子禮則文淵之考也惇厚宏逹謹義方之訓事父母盡誠敬愉色婉容左右承順親之心懽焉視人猶已樂以餘財振人急而施之無難色居𨿽邇城市然無事不一至焉若貢賦惟正之供則未嘗後曰此吾爲天民者之道也吾求無愧於心焉耳生元至正壬寅卒於正統丙辰年七十六臨終戒諸子使語深盡忠報國無一語及他配李氏端重柔恵實宜其家事姑宋尢孝謹先是姑有目疾每旦盥潄躬防之目爲復眀嘗值歳防囊無餘粟至剪髮易粟煮粥以奉姑人莫不稱其孝生元至正癸夘卒於今景泰丙子年九十四而皆唐縣連頥荘西岡之原之時日則各有志於墓者予聞君子之孝於親必思顯其徳揚其名於後世而立身行道其本也文淵當聖眀之時任風紀之重其道盛行而名益著天子旣寵嘉之又褒錫其祖考此莫大之恩也作爲文章勒之貞石使先徳永不朽豈非孝之大者哉故爲序述其行而系以詩俾刻焉詩曰

司冦華閥耀西陲再遷擇勝迹愈奇柏臺持憲當聖時髙風直道罔不宜丕張皇武服逺夷世澤衍溢蕳帝思推恩錫爵加寵綏閨門雍肅亦有儀嫓徳儷美流音徽煌煌誥命日月垂山川艸木生華滋穹碑深刻太史辭蓋以天祿負以子孫相繼永保之後千百年終不

禮部尙書蕭公神道碑

泰和蕭氏文獻故家也蓋齊宗室西昌侯叔誄之後代有顯者宋盛時景純爲殿中侍禦史森擢進士第爲言官忤權貴左遷衡山丞至公之髙祖靜安遂不仕曾祖方平仕宋典書記沒於崖山祖正固先生國初以賢良徵上書言十便授潭王府長史懇辭爲平涼府學訓導老於家又以考校經書召事畢而歸公之尊府用道繼起爲靖江王府長史以公聰悟絕人最鐘愛之遣入邑庠受學於任禦史敬敏曾學士鶴齡讀書求道明體以致用朋軰皆推讓之遂取進士擢南京吏部主事時宗人府幕僚及太醫院皆缺官五品印章無系屬皆以屬公公從容詳雅無毫髮漏失人謂其小試已不懈如此則其大受可知也在文選滿三載得推恩父母如其官冡宰黃公喜其防謹欲薦爲郎中公曰吾父母妻室受恩已幸矣復何敢躁進迨九年陞郎中贈亦如之以刑部金尙書薦陞雲南按察副使時雲南多冦竊董戎沐公言於朝專命公撫治公悉心殫慮務察實情事有小大無不得宜者人自謂不寃雲南土官多女婦有事赴京混然無別公奏請於藩憲投文申部從之有司皂給官薪炭利數倍俸給民苦之公廉得實卽下令減所部三之二貪者以爲病而預役者皆鼓舞之景泰庚午朝覲歸道陞雲南右布政使旣而遭內艱治防之外不妄與人接服闋驛召赴湖廣領舊職時苖蠻叛官軍徵討貲費皆取於民因大擾公悉出帑蔵余積爲用公私皆稱焉陞左布政使當造舡數百艘公以官積木常有餘言之工部取爲用自是造舡輒舉爲例民不知勞費而事集天順四年來朝有防選才行卓異者十人大宴於禮部賜金織綺衣一襲鈔千貫辭歸至楊村驛特賜勅曰朕以爾才行老成別有委任勅至爾卽馳驛赴京毋得稽違比至親擢爲禮部尙書所以勞勉甚至已而上念南京宗廟所在而禮部典禮之必得其人命公往焉久之詎意抱病而醫不效五年五月五日卒於官上深悼惜不已命禮部賜祭工部爲治墳塋公性孝友事父母極孝敬三兄蚤卒事寡嫂無違禮撫諸子侄仁而均存心坦厚遇事一以誠公勤廉謹人無間言者生洪武丙子十二月十六日享年六十有六妻夫人劉氏有淑行子三人憲景選景邑庠弟子員女二人皆適仕族孫男八人孫女五人曾孫女二人至是景自京奉柩歸凡知公皆弔哭盡哀以眀年正月十一日奉於五十都石頭山之原乙山辛向時予致仕老病不能文公之家乃以神道碑爲請謂有世好不可辭乃勉述其事爲銘俾刻焉銘曰

維齊之支顯於前世宋建隆間厥聲相繼執法殿中君子之風阨於衡山淪於海邦韙哉正固乘時復起爲賢師儒爲名長史詩書相傳世業在焉維公承之摶鳳鶱翔於郎曹儀於憲府天子曰都予惟用爾遂陟藩翰遂陞春卿二品之貴禮樂之英寵渥霈施有隆弗替天胡不然乃咈眾志繄天何時復生此才我作銘詩以寫我哀

副都禦史林公神道碑

天順乙夘春皇上嘉念廷臣之有勞烈者皆本於其親之教故克有成績命加封贈以寵之於是都察院右副都禦史林聰得加贈其父觀爲嘉議大夫都察院右副都禦史妣倪先卒贈淑人陳進封太淑人皆錫之誥命聰旣拜賜復自念曰先考之徳及子孫厚矣而子孫未有報蓋方其不幸時適鄰境冦亂弗克如禮故墓文尙未立將何以昭徳垂逺今幸防大恩贈官三品得樹碑神道於此尙可緩乎乃具書幣不逺數千里以屬予予老病久廢業然念舊故不可辭乃按狀序而銘之公姓林氏諱觀字善甫福州寜徳人髙祖起莘生五七公五七公生徳揚徳揚生彥昭彥昭娶鄕先生王逢吉女而生公父母皆聰明有賢行生子克肖最愛之洪武庚申詔求賢凡聰眀正直可任者悉以幣聘彥昭與焉將行謂王氏曰是兒不凢必亢吾宗宜善教之彥昭至京授眞定平山丞未防卒家貧無依母篤意教之子亦鋭志於學選爲邑庠弟子員其學日有造就洪武癸酉以詩經領鄕薦得程鄕教諭嚴條約以教諸生程鄕有守禦千戶所其豪惡禆校常以索私債來學館辱諸生撓教事莫敢誰何公至則毅然與抗折之以理自是不敢復肆而教以成嵗已夘上便宜六事徵赴京將進用以母老乞歸養許之裏中有田淪於海民不得耕而里甲代輸稅公言於縣請除之縣不能用俄有詔蠲除縣大慙服永樂乙酉公以例復起教諭江西之永丰尋復以憂去居防一以朱子家禮不用浮屠戊子服闋調余姚教諭修大成殿飾聖賢像貌制祭器考滿赴京師命往徐州督捕蝗比還當得教授願仍舊復調玉山洪熈攺元朝京師奉勅奬勵宣徳已酉以玉山秩滿左遷江山訓導然公惓惓教事不少懈乎初乙夘以年老致事歸公正直剛毅風度凝逺學問該博而文詞雄整篤契誼人有過必靣斥其非茍能攺卽已蓋望之凜然而卽之溫溫其事親孝交友信其待人和以厚五邑諸生受教者數百人皆誠心直道相親愛不媕婀茍且以相悅故久而益親學成而仕者多矣往往皆有名無愧於公之弟子公生於元至正丁未五月十三日終於正統癸亥十二月二十二日享年七十七平生著述有學衲槁若干捲蔵於家其邑利峬上阪山之原以初配倪氏合而太淑人陳氏慈惠順祥克享盛福子孫賴之至是年八十六而終官爲治墳祔三嶼之原公墓次二里許公有子五人公志公應公懋皆倪出公憼聰皆陳出聰今爲臺副得封贈者也孫男十有八曾孫男七觀公之徳修於身儀於家而孚於鄕黨州閭誠足以用世勵俗而低佪下位未嘗有不遇之嘆非所謂豈弟君子求福不回者歟且有賢配同徳儷美以光大其家而子孫能繼述是以終受榮命三品之封赫然驚人龍文鳳章輝映存沒此天道之應也樹碑神道而並著之豈非宜哉惜予文之鄙不足以稱孝子令孫顯親之意也銘曰林氏之先實爲名宗詩書相傳駿聲沨沨繇公而來益逺且大學校之教有謹無怠謹以自治亦以治人程鄕悍頑奚敢弗馴民事之乖海水之暴肫肫爲仁懇懇爲孝永丰余姚多士樂從式克繕修各底有功政教之施四十餘載徳行文章羣望斯在天之報公祿位洊加三品之貴大振厥華懿彼淑人克配令徳同蔵於斯卜此宅聖恩煒煌有封若堂刻銘墓碑百世之光

刑部尙書劉公神道碑

公劉氏諱廣衡字克平其先祥符人宋季有功甫者爲萬安縣丞民悅之世亂子孫因家邑西之橫街爲仕族曾祖仁一祖昭年父俊英皆不仕而皆以徳誼重鄕裏公少遭家難失怙恃而與兄廣泰皆聰敏有美才嶷然思樹立長從翰林宋檢討琮受易經遂取永樂甲辰進士詔歸卒業於家益肆力學問鄕邑爲士者爭師之宣徳戊申徵拜刑部主事卽以明愼得名乙夘陞員外郎己未陞郎中外番有逆囚百餘不能決送詣闕下上命憲臣詳讞以聞眾顧望推公公一訊得其情述其本末數千言頃就囚頓首伏辜事遂決眾莫不讓公爲能時朝廷以民事爲憂詔選賢臣有志於養民者付之經略公在選詣淛江凡諸郡水旱饑饉所當備者得便宜從事修河渠陂堰廣倉庾儲蓄淛之人無遺利皆賴以有濟甲子陞陜西按察副使先是按察司囚累數百寄寓都司獄中數反逸武臣被累以爲怨公至悉原其輕重請於朝不月餘決遣殆盡眾皆以爲神有事每咨決焉陜西地多臨邊其號令設施非憲典之重則無所顧忌公在邊久吏畏其威而兵士防其惠常上疏乞以公鎭守陜厭眾望時已命陳灝任憲事乃命爲方伯然上終以公詳練欲寬西顧憂未防特攺公爲左副都禦史鎭其地於是修城池七十餘所嵗儲餽餉五百餘萬石市戰馬修戰具力所能爲事所當爲者無不爲而上以內防繁重且欲均勞逸召公還公一以循其舊以敬愼之心行易直之政事不失中人不失望壬申以災異命往南京錄重囚多所平反有白金文綺之賜上知公可任凡禦史方靣小大諸臣有不職者多命公考察公亦以荷聖眷盡心於其職是非優劣無所隠有言於上者多見從甲戌閩淛人盜銀礦因據官防山作亂諸郡邑多被擾命公往督軍討之事平公辯其順逆而輕重其功又以山之楊梅村宜設縣治以便巡警奏之悉如公議賜白金文綺再命考察禦史黜陟者甚眾乙亥冬山海永平河間臨淸眞定通州諸處多彊盜肆刼掠至殺人無忌上曰畿內地乃敢爾遂以命公凡錦衣衞官禦史令自擇督所在官軍捕之果殺人必死公往得盜必三五審覆無異詞乃以聞前後得三百餘人皆伏法無一人稱寃者而盜爲斂息丙子上以遼東重地宿重兵命公鎭守賜鈔二千貫金織文綺四匹以行軍務繁重且當廢之餘夙夜勤瘁圖報稱遂以勞致疾軍中憂之上聞命醫之良者攜善藥偕公之子喬馳往視公疾丁丑今皇帝復正大位簡賢圖治召公爲刑部左侍郎詢知其履歷信任之八月賜金帯陞刑部尙書累被顧問優待有加又賜白金防幣俾盡心修職毋避嫌明年六月賜尙書誥命而恩及其親於是公之祖昭年父俊英皆贈刑部尙書妣皆贈夫人公感上恩遇益殫厥心期少效萬一九月得風疾眾醫環視皆無功因上章乞歸田裏有防命醫療起視事公勉就醫藥而疾勢愈加以十二月十五日終於官舎年六十四公承忠厚之澤守詩禮之訓孝友行於家仁義及於物有慱贍之才有淸愼之操溫恭樂易謙讓和平遭遇聖明敭歷中外防四十載其徳行文章功名事業卓然見於世者何可及哉今不幸已矣君子蓋深悲之公娶康氏泰和處士康彥恢之女有賢行讀書能文累封至夫人子四述古述憲述朴述績述憲卽喬鄕貢進士述績名賢邑庠生女三歐陽聰蕭欽訓王鴻其壻也孫男二咸黼咸黻女四公卒上聞之悼惜命禮部賜祭兵部給舟歸其防工部爲墳塋諸子將以天順某年某月某日公於邑南楊梅山之原公兄弟五人長廣泰次則公又次則廣華廣恆廣嵩而廣嵩先卒今公復卽世廣泰等重念公不可見心切哀之與喬奉河南按察副使歐陽廣哲所述行狀詣予曰吾弟之神道當有銘先生幸與交好敢以請予曰尙書徳業偉矣豈待予文而顯哉今君篤兄弟之誼而以屬予予實故奚可辭乃爲序次其事之大者而系以銘俾刻焉銘曰

劉氏之初實家祥符遺愛在人子孫來居詩書相傳以昌厥後惟公承之式克毖懋旣掇巍科亦躋顯融明罸訓戎各底乃功天佑聖明篤生此傑有猷有爲有勞有烈遂升秋官迻自憲防威行恵施近悅逺懷偉玆哲人宜福宜壽胡不百年伊孰能究汗漫之遊公歸何時公往不來悠悠我思昭徳有銘刻之貞石以揚其芬以告無極

贈禮部侍郎諡文介劉公神道碑

公劉氏諱儼字宣化其先居泰和珠林再遷吉水之夏朗世以儒爲業五世祖天聲天聲子益厚益厚子維徳維徳子永寜皆以經學顯名永寜生原性公其季子也自防頴敏有大志讀書過目卽成誦眾皆以逺大期之旣冠其學切於爲已四書五經必探其深微考聖賢言行之實身體而力行之爲文章必據於理不事華藻以世取名嘗中鄕舉而黜於禮部當得教官不安於小成竟歸積學以俟家居二十六年學無所不通郡縣諸生受業以成名者多以百計而公之名盛傳於江右公亦自嘆曰吾道宜可行矣豈終不遇哉正統壬戌遂入奉大對上親擢進士第一授翰林修撰天下之人慕其名求其文者足相接於門與修五倫書成有楮幣之賜選入經筵其進講必堯舜之道多所啟沃上善其言賜之勅命而恩封其父母妻秩滿陞侍講未防以春坊近臣湏得賢特授右春坊大學士兼侍讀與修歷代君鑑成有白金文綺之賜上銳意養賢蕳進士十八人爲庻吉士與修撰孫賢等進學於翰林而令公課勵之公謙已下賢人亦樂於自奮由是益有名而公父原性得加贈右春坊大學士母與妻皆宜人修寰宇通誌公爲副總裁時議續宋元鑑綱目而眾說紛紜公力欲師朱子然終不果誌書成賜文綺以旌其勞陞太常少卿兼侍讀順天府鄕試詔公典文衡公集同列誓諸神以勵其公而權要有不遂者厚誣公以事公毅然不少屈而誣者終敗然公每與考試及讀卷殿廷尢極嚴謹期不辱君命人亦無敢幹以私天順元年春得疾賜告俾休養於家竟不起九月十二日卒距其生某年某月某日享年六十四事聞上深悼惜贈嘉議大夫禮部左侍郎諡文介遣禮部賜祭兵部給舟歸其柩工部爲治墳塋焉公性孝友篤於事親養生送死盡其道睦於宗族其恩意備至作義倉儲粟以周其乏鄕人有貸不能償者焚其劵而尢切於愛民茍可惠民卽爲之裏民減而置長多鄕之民不加多而復增糧長皆以厲民也公皆言之當道減去之如舊籍立朝正大侃侃自將正直者扶翼之邪枉者矯正之不茍狥物爲髙下朋輩有緩急赴之惟恐不至有被誣者爲申理使不陷於戾其爲人大節如此負其所畜欲大有爲以報上恩遇人之知公者亦以此望公而公已矣位不滿其徳君子皆痛傷焉娶帶源王氏格非先生之女子三人節次敉俱讀書爲士女一嫁錢啟眀孫男六女三節以公遺命奉柩歸某年某月某日其裏朱家礱之原而來告予曰先人之朝廷寵終之禮厚矣旣請前禮部侍郎錢公銘其墓而神道之碑未有銘先人幸嘗辱知於先生敢請文以信後世庶永永不朽予謂劉氏世以文學徳誼顯於時至公而名實赫著於上下其所自立誠可以繼前修儀後進而天不假年豈非吾道之不幸哉予老且病文不足以揚盛美然不可辭也乃述其事而系以銘俾刻諸神道銘曰

劉氏之先儒以顯名徳誼文章有永其承維公繼之益篤自奮夙夜靡寜學乃大進聖主好賢盛治以興公當是時式闡其能煌煌甲科進士第一經幄綸闈遂居顯秩堯舜是陳當寧用怡出入九重罔敢不秪稽古考文天子有命公則矢心維神之聽克孝其親克友其兄人文於昭以隆厥慶位以時升業以久大云胡弗延君子所慨朱家之礱峩峩新阡伊孰爲營寵命自天我作銘詩刻之貞石後千百年傳示無斁

參政羅君神道碑

天順五年某月雲南左參政羅君以風疾終於家初參政以皇上光復大寶自雲南奉表朝賀來京師事畢而歸因便過家得風疾手足不能舉畱治四年無寸效竟以是疾終於正寢子翀等卜是年十一月六日髙行鄕山月嶺之原而以前國子學錄梁先生所爲狀來請曰先考不幸棄諸孤今墓石宜有文以昭徳垂逺公幸世交願勿辭予念舊而諾之羅氏先居泰和仁善鄕之防頭裏君之曾祖均瑞防孤隨母適城西劉氏因冒其姓均瑞生仁壽仁壽七子孟昭甫其四也嘅冒姓非是請於朝復姓羅孟昭娶胡氏生二子長曰字崇弁爲國子生未仕而卒次卽君諱諆字崇本馬愉榜進士觀政刑部任主事丁父憂服闋仍爲主事甲子尙書魏公薦之陞刑部貟外郎又陞郎中己巳北邊有警車駕親徵擇廷臣之有才略者以印從君在行克效勞績及歸用兪尙書薦陞廣東左參政預考景泰辛未禮部防試士復奉勅提督廣東糧儲明年以母憂去服闋攺雲南至是終羅氏世以詩書顯聞孟昭甫嘗作北齋延鄕之名儒蕭尙仁父子及龍仲雨爲之師以教君兄弟又遣崇弁受易於廬陵謝子方又特請廣西僉憲陳公延於塾以詩授君君文學迥出儕輩上江西鄕試取其文爲詩之冠而旁郡比邑賴君有成者眾矣及取進士官刑部人疑君理刑非所長及見君明決無凝滯卿佐亦以爲難能凡以事蒞刑部者皆以遇君爲幸無不悅服及移廣東理糧儲當蠻防出沒且嵗旱荒民艱食君殫心督運勸富人出粟賑給人賴以濟君孝友睦姻族內外屬至多處之無違禮者平生性剛而仁惠而好施且酷愛書所積至萬餘卷以勤學誨人爲務有求假者未嘗吝亦未嘗以病爲辭君之父母以君貴皆褒贈至五品妻蕭氏亦封宜人可謂榮也已人咸謂其父善教子之應也今公又以其所作舉子業遺子孫其意不亦逺哉君之有日使來速文刻諸石予老且病安足以副孝子令孫顯親之心然不可緩也勉爲之銘俾刻焉銘曰

仁善之鄕防頭之裏羅居其中實克世繼城西之遷瓜瓞綿綿子孫眾多天式相焉纉承自君其業益大詩書相傳有謹無怠遂陟鄕闈遂進南宮帝制煒煌臣獻其忠天寵下臨列之庶位峻擢藩垣益勤乃事國有大慶奉表實宜萬里雲南奚敢或稽川塗然風气尢異心之所期胡此止戾寒暑屢變嵗月如馳其人則亡其誰不思靑山峩峩公安於此刻我銘詩垂耀無已

侍郎龍君神道碑

龍氏之先金陵人唐景福中有官於吉曰淵者始家永新之煙岡再遷泰和以科第顯聞宋淳祐中有兄弟三人取進士登爲廉州推官騰爲南安知錄際教授臨江聲望亦大顯四世曰震翁事親孝六月有梅花之祥理宗署其門曰孝梅龍氏至元猶歌詠不輟君之髙祖以傳曾祖明逺祖仁安皆不仕然業儒不廢至君之考叔粲遂舉進士爲禮部主事曄然有名於時君其仲子也諱文字士郁自防警敏好學不妄言笑早失所恃哀念不衰從王來旬學禮能造其深微而主靜以成徳學益進舉於鄕凡兩試禮部皆得教官不就宣宗皇帝亦慮副榜有遺才命翰林嚴考試得二十四人君居首賜冠帶給教官祿令進學國子監仍三月一試以勵其成正統丙辰君登進士第明年授中書舎人而君之尊府在禮部父子同朝淸譽藹蔚九載考績陞吏部驗封員外郎以外艱歸居防盡禮哀慕之情三載如一日足迹未嘗至公門鄕黨之間酒食伎樂之燕不與服闋朝京師仍授前職錫誥命進階奉直大夫追贈其考如之母與妻亦皆贈宜人又六年陞文選郎中初文選有缺求可當是任者眾謂求賢審官治忽所系也𨿽卿佐主之然精鑑慱采以副其長之求者郎中也察其素履龍員外可任於是以其名上而君遂爲文選郎中與其僚屬夙夜盡心萃天下之才甄別其淑慝而進退之是非可否必合公論而當人心一時皆以君爲賢皇上光復寶位大正庶官以新天下之治位不稱其才者則進之遂進君南京工部右侍郎君在位於事之當爲者必殫厥心然其所有精粗緩急異宿昔者而勞勩加焉因以致疾醫弗效天順三年五月二十五日終於正寢距其生永樂戊子二月十五日享年五十二公卿大夫縉紳君子莫不哀惜焉配湯氏有賢行裏中名家累封至宜人子男三人長曰俊次效又次儔皆習舉子業孫男三君孝友忠信寛厚簡易而謹於義利一毫非分不茍取事繼母太宜人能得其懽心敬兄士熈尢篤田廬貲產皆聽其處分諸父兄弟應薦受任在京師敬禮之不倦其有志科舉者則親授之經父同產弟惟一叔家居恭愛之如父常諭諸子厚以甘腝奉之其於宗族鄕黨亦莫不然蘇州訓導里人湯一元卒於京君旣捐金歸其櫬而湯氏子乃以田酬直君曰此非吾待親黨意也命子俊亟還之同年王鑑爲翰林庶吉士卒家貧子防君爲具殯殮日往哭之至櫬歸乃已後過其鄕見其子女遺之衣服而以其子珙補邑庠生奬勵之其存心之厚類如此且勤於學問手不釋卷爲文溫厚和平詩尢淸婉有思致居官三十年休休自得外物不足動其心淸澹防愼無愧古君子卒之日家無餘貲惟書畫數篋而已予濫官同朝而居吏部者十五年得君在郎署爲賢輔心切賴之及老而歸君亦往佐工部大夫君子知君之深者謂君福祿當未艾不意其遽終則人之哀悼有已哉事聞上亦惜之詔禮部賜祭兵部給舟歸其防工部爲治墳塋將以某年某月某日某山之原予與龍氏世交好今俊則孫壻也詣予拜且泣曰先考之宜有銘勒諸神道以傳信後世而銘之莫宜公者願矜而與之予念親好豈可辤銘曰

龍氏之先實以儒名科第入官遹駿有聲傳至於今其聞益大儀曹天官盛美世載典選司封各奮乃庸小大之才必盡其公遭遇聖明乃荷峻陟惟少司空式稱其職天不愸遺孰竟厥功靑山郁盤閟此幽宮神道有銘刻之貞石後千百年垂示無極

參政孫公神道碑

公姓孫氏字子良其先大梁人從宋南渡家杭州公曾祖仲斌生子華華移家海寜生【缺】則公之祖父也皆以公貴贈山東右參政公早以才俊得名選爲邑庠生學成升太學時祭酒徐旭嚴造士累試公第一遂取永樂初科進士爲翰林庶吉士與修永樂大典一時館閣皆名儒而公號能事書成詔擇能者四人拜郎中公在武選太宗皇帝北巡狩以兵部尙書方賔從擇廷臣堪任畱守者命公攝大司馬事兵政繁劇皆委之於公公應答如響仁宗在東宮監國見公眀敏敬愼可屬事寵遇異常人事有當奏者皆命公往奏無不稱防仁宗嘉之嘗問少師夏原吉原吉稱之無異詞然公務盡臣職侃侃自將請托不行由是人多忌之同僚有不協者其間搆尢深公不顧曰吾知有命而已久之左右復以危言譛公遂坐謫交阯古螺城八年螺城人素不樂學公憫其可教夙夜導之使學不以已之榮辱嬰心學者化之多有成者東萊黃公福毘陵陳公洽鎭交阯雅知之洪熈攺元力薦其識逹大體有守有爲乞令任交阯藩憲事庶得敷聖化以安邊民詔許之召拜交阯參議未幾夷人復叛交阯陷沒不果赴公歸俟後命有司言河南逋租數百萬積久未輸詔舉廉能者任之有司謂莫如公公曰賦之逋者民貧故也貧則散亡𨿽刑罰無所施今往忍復以刑廹之邪令有司寬其刑緩其期誘其人之親厚富實者從容勸諭相假貸以輸民心可以義動也皆樂從逋負悉完流亡皆復上嘉其才攺山東參議山東南北要道河洪閘埧漕運賴焉前平江伯陳公理之其法備矣人受其惠久而漸廢至是公下令悉循舊法惟務便民不顧小利行之以誠而加以無倦於是河上之鋪舎林木井泉可以供民用遂民志者所在皆具人之有事於河者皆懽樂而忘其家先是舊閘多頺壊欲修治而乏財公請於朝凡罹罪者得以材木爲贖發官帑以易鐡石重建南陽等十二閘而民不被擾金龍口積水每嵗夏必泛溢爲民患公每豫爲之備築堰以禦之而民獲安東昌大名嘗嵗饑民相聚爲盜有司欲以兵治之公曰彼饑欲得食耳急之恐生變請往招之公使人語之曰吾知爾饑欲食無他腸眾卽首伏令有司發粟賑之罪其爲首者數人招復逃亡者數千家而止嘗奉防慮囚必平心易气以臨之使得盡情𨿽數往復不厭故凡經公所慮者無寃人正統中蝗入兗州東昌部符下命公撲防公曰吾豈敢怠顧人力不足勝之乃沐浴齋戒禱於天是夜大雨達旦蝗則盡死人謂公誠感所致公曰此天所以哀人窮也吾何力之有時公已七十卽上章乞致仕都督武興與公同理漕事及巡按都禦史賈諒曁軍民之受役河上者皆惜公去乞畱之陞山東參政事仍舊然公去志益堅左右以爲言公曰吾老且病不去將以廢事得罪奚暇用子言復上章求去不已乃許之公存心忠厚臨事必酌大體惟以理爲主𨿽所行冺若無迹然人受其賜知公者尢惜公之用不極然功業如此亦足以垂美於後世公少喜學逹詩書禮樂之防性命道徳之奧其所著述出入唐宋諸大家有螺城集若干捲公娶某氏子某公致事而歸凡幾年卒享年【闕】十某年某月某日某山之原至是子某以才徳進爲丞予泰和謂公墓碑未立無以昭徳垂逺請予文刻之石予與公同年進士相知爲深奚可辭乃爲序而銘之銘曰

偉玆孫公力學峻升奮迹賢科揚譽士林玉堂天開時雨物化進攝六卿曰大司馬帝車北巡公適有爲進退遷除謀行計施陰陽屈伸或泰或否公亦何心安命而已民有逋租公以惠寛公往治河河順民懽自初筮仕以至於老一徳一心以終壽考天亦佑公子孫之多昭徳有銘百世不磨

刑部右侍郎薛公墓碑

正統十年八月上以刑部右侍郎薛希璉寛厚詳愼克修厥職而推夲於祖考之賢命以其官褒贈之於是祖福字伯福贈通議大夫刑部右侍郎考道銘字宗永由貴州道監察禦史加贈亦如之祖考妣皆贈淑人希璉旣錄黃燎告於墓下一時士大夫莫不誦其先徳之懿以爲宜受此榮也而希璉益思論著其美奉揚天子之寵命以表見於後世至是謁予告曰惟吾祖考實有令徳而未仕二妣皆孝敬勤儉故克興其家今以防恩備任使也褒贈皆三品幸莫大矣惟先祖以洪武壬戌六月十五日卒年七十七葬於邑之武康鄕武山之原以祖妣麻氏祔先考卒於永樂庚子五月十四日年五十六後八年先妣方氏亦卒合葬先祖妣墓次按令秩三品者得樹碑墓道而未有文敢請於先生予與希璉厚何可辭薛氏先世居建寜宋季有孟年者爲浙之瑞安尹終於官子孫因家焉瑞安生延元末冦起海上乃徙居括之東門生三子伯福公其季也命爲族父仲逹後讀書攻文不求仕進而以孝弟和厚聞鄕邑冠婚防祭悉遵古禮與人言必忠信而行未嘗異其言見人有貧匱者則周之無吝色眾皆稱爲善人長者二子長宗寜而宗永公其仲也天性頴異於書無不觀開卷卽了其大義而尢精鐘王書法孝養二親生則致其樂死則致其哀始終不違於禮善事其兄惇睦無間言視其休戚不異於巳兄嘗坐事勢危急奮欲以身代傾貲營救乃得免無毛犛顧計心女弟及笄厚爲奩具嫁之不以煩父母嘗長裏中徭賦時其徵斂而均其勞役不肯妄取一錢人有訟不平者是是非非務盡道理不茍爲異同饑寒者衣食之危難者拯救之死不能則與之棺焉其於宗戚尢有恩義性不嗜酒然親戚過從必傾倒盡歡而後罷年五十卽以家事付諸子而命之曰治家者理田園爲學者成功名無忝祖宗則吾志得矣五子長希表早卒次希進次希逺次希璉取進士由監察禦史陞今官有譽於時次希通孫男十五人曾孫男四人孟子曰古之人修其天爵而人爵從之蓋天爵者人爵之夲也天爵旣修則人爵自至二公之徳修於身豈有意於人爵哉而天之報之不爽毫髮故錫以賢子孫俾有爵位於朝而褒贈及焉使人知爲善者𨿽不生享其榮而必光顯於後足以見天之佑善不誣也是碑之作豈獨以著公之美於無窮而凡爲善者視之其亦可以無怠矣詩曰

薛始夏封實蕃其裔閩浙再遷宋元之季有偉二公令徳在躬以儀其家曁於鄕邦子孫克賢祖考之慶錫此褒寵天子眀聖錦誥煌煌龍翔鳳鶱於粲其文賁於九原三品之階六卿之貳以爲公榮父子世繼爲善有報天道則然天茍不違奚後奚先斵石道周負以趾刻此銘詩垂示無已

贈參政陳公墓碑

宣徳五年十二月貴州右布政陳君俊名以考績在北京間過予拜而言曰先人之不幸久矣旣於邑之陳巷橋東山之原思有以昭徳垂後然稽緩至於今其敢曰有待哉玆幸防國恩贈官三品而俊名亦老矣於今弗圖使潛徳懿行久而或冺則不孝莫大焉惟墓前有石可以鑱刻而示之逺敢請文於先生予不獲辭公諱茂字叔英世居嘉興海鹽之趙莊蓋宋丞相堯叟之裔譜亡不知其所以徙曾祖【闕】祖萬皆不仕而家富饒四方之人客海鹽者多依之父臯甫克紹先業而樂從賢士大夫遊鄕稱善人母殷氏生公秀偉不凡延名師教之讀書通大義而循循雅飭臯甫與浙江儒學提舉楊廉夫交莫逆防夫見公大奇之嘉興陸庭芝富而好禮亦與防夫遊嘗托防夫爲擇壻謂莫如陳臯甫子叔英庭芝乃館公於貳室見公恭謹有禮法益愛之委以家事公寬厚樂易其言行必審理度義未嘗忤於物嵗甲午大饑鄕邑流殍者甚眾公悉發粟賑之賴以全活平居假貸以濟人之急尢多人有患難公極力救解未嘗有徳色人或負公眾爲公不平公曰寜人負我卒不校其所爲類如此故鄕人稱爲有徳長者配陸氏有賢行凡公之所欲爲皆克成其志公卒獨延名儒以教俊名而訓勵於內尢篤故俊名克自樹立洪武中以才舉歷官至貴州右參政防朝廷加恩任職之臣而推本於親於是以俊名所居官贈公而贈陸氏爲淑人公以洪武壬子六月初八日卒年四十八淑人年六十一卒於洪武己巳某月某日而祔於公之墓嗚呼若公者可謂篤於爲善者矣夫善積於躬𨿽不聞逹於當時然必光顯於後故公沒五十年而有子克昌大其門顯揚於父母天道然也惟自古觀人於顯則易徵而隠則難見公隠者也然於今觀之可以知其徳矣俊名今爲右布政秩二品其所以顯親者蓋未艾然則公之徳不尢可徵矣乎故表而著之而系以銘銘曰

陳本嬀姓始於有虞曁封於陳受氏之初維蜀堯叟顯於宋世海鹽趙荘綿綿其裔公生克賢善以植身篤其恵慈以安賤貧天降防年民乃離析倒廩傾囷惟義是亟謂當百年而不其延何愧於人何辜於天有子令才藩輔是寄三品之封荷聖天子命書煌煌爲龍爲光夫豈偶然帝徳是將爲善必報亶天之道區區鄙夫胡責近效陳橋之東有郁者墳昭徳垂休視此刻文

副使劉公墓碑

君劉氏諱鉉字鼎貫世居吉水之文昌鄕夏朗裏以儒名家宋咸淳進士桂陽軍教授曰天聲者其五世祖也髙祖益厚曾祖維徳祖永寜考率性皆不仕而皆以學行爲鄕裏所敬率性尢剛果愛人人徳之君生而秀頴喜讀書士君子所稱道稍長爲文多出新意同輩俱讓其美而君志益勵弱冠喪父家事亦滋出應門幹蠱皆身任之不以累諸弟而書亦未嘗去手永樂乙未取進士授河南道監察禦史獄無滯囚有白金文綺之賜仁宗卽位得封贈考妣及妻而君又奉命詢察畿內官吏其存心公而恕凡被君罷黜者未嘗有異言宣徳元年又出按湖廣時湖廣旱民艱食君卽奏曰湖廣調軍徵交阯當餽運工部又令采杉松大材七萬株地皆險逺恐民不堪命上命悉罷之工部請罷其半上曰民力不堪凡未采者悉止之可但半邪役者皆感上徳呼萬嵗明年禦史滿九年以績最陞四川按察副使歸拜母太孺人曰今叨祿四品可以奉朝夕願大人一往太孺人憚逺不欲行卽遣子頎畱養而戒以怙勢茍取異日有累不汝釋也寮屬有昏墨者必靣斥之人憚其嚴莫敢犯丁太孺人憂服除攺貴州又攺四川滿九年蜀人猶不忘恵其得於人如此而君以年老倦勤浩然有歸志或勸止之則嘆曰吾一介寒士淸儉自守幸三十餘年無缺失今位至四品可以見祖考於地下矣吾何慊乎茍媚於世不能自盡其道人亦何取於我哉眀年又乞歸上察其實許焉於是作歸駟橋頥老堂以眀志痛父早喪不及養而事母極孝敬季弟鼎重亡有遺子女撫育婚嫁如已出治先人之田廬而理其墳墓作祠堂以奉先宗族親戚有貧乏如張興王武者資給之使能立鄕人減耗而賦役尙存則言於縣議寛減以紓民困若此類尢多君歸老老年得優遊而樂者【缺】年而以天順四年四月四日卒距其生洪武某年某月某日年七十八配帯源王氏南雄教授定夫之女封孺人二子長頎爲士次順早卒女一嫁解瑛頎卜以某年某月某日葬君於同鄕藥陂塘頭坑而以墓碑爲請予老病不能文然與君交久辭不獲乃序而銘之銘曰

惟劉故家詩禮之華其源自天其委則遐惟君承之表表兪偉爲名進士爲賢禦史出入中外憲紀是司植善糾邪舉無不宜君乃引年七十致事詔歸田裏臣敢忘賜頥老之堂歸駟之橋親知來同於焉消揺惟君平生克享其樂進退從容惟天是若今其已矣嵗月䢐遷藥陂之原啟此新阡我作銘詩刻諸貞石子孫保之垂耀無極

贈工部右侍郎周公神道碑

宣宗皇帝嗣大歷服旣垂拱於北京以施澤天下重念南京畿內諸郡乃國家肇造之地鴻業之所由興詔擇大臣撫其民得越府長史周君忱以爲行在工部右侍郎俾銜命往焉君夙夜盡心以除獘興利安養有法賦斂無擾逾三年績大著上聞而嘉之圖所以寵之者命褒贈其先世蓋曰爲臣之賢如此皆其祖考徳善所致也於是吾之祖遺安公得贈嘉議大夫工部右侍郎妣李氏黃氏皆贈淑人正綂三年君來朝則告直曰先祖荷國寵靈追爵第三品於法刻碑神道以昭懿徳侈大賜敢以文累子直與君素厚不得辤周氏先居豫章之武寜世有閥閱再遷始家吉水之月岡髙祖天驥元吉安路總管攺饒州卒贈江西行省參知政事追封豫章郡公曾祖志道橫州路治中祖圭忠州判官考諱鑑南康路知事公諱潤字仲徳自防警悟好學弱冠侍知事君在南康已有能詩名番昜周伯溫大奇之元末盜起嵗饑廬陵尢甚公母譚夫人發金賑濟而無所於糴公成其志間闗走永新得米煮粥以食饑人多所全活死者爲叢冢焉時知事君已棄官歸病不能行一旦冦猝至公以營毉藥出外知事君令家人各攜貲以竄公還遇之曰冦來無所得則禍及吾親取一囊金歸置案上具酒饌以俟防至感公孝行飲食畢置金謝而去初豫章公有腴田嵗收米萬三千石以助常平入國朝來田無所屬有司以歸公公曰吾祖以義賑鄕裏今吾乃自有之不義讓弗受有司將沒入而重其賦耕者慮爲已患致懇於公請受而鬻之公乃受防諸耕者於郡城妙觀曰爾輩貧世食此土今皆以資汝悉書劵與之不用直眾皆徳公凡好自厚者皆笑之公不顧也其奉先盡孝事寡姊盡禮嫁內外屬之孤女六人鄕人有兄弟爭財興訟不決者公諭以義皆化之人有私用其所寄谷者以母所制棺酬公公好言謝郤置不取其持身治家一本於正道內外秩然慮世俗於喪之禮或未盡而他有所惑也作愼終要錄書演義皆取先賢之遺言以輔教警世晚年益遺棄諸務放意田裏慕龐徳公爲人名所居堂曰遺安鄕邑稱爲遺安先生洪武壬午五月二十三日卒年七十九與淑人李氏合於烏石坑之原子一人曰森黃氏出也今亦贈嘉議大夫工部右侍郎女二孫男四長卽忱曾孫男九於乎自豫章公治吉安以來百六七十年郡邑故家盛衰榮辱之可感者何限而周氏簮紱之傳至於公自公至於今而益大則公之徳之盛足以承前而裕後可知矣公蓋仁義忠信人也仁義忠信天爵也天爵旣修而人爵自至故公𨿽不獲於當時而卒享於今日古所謂天道祐善非邪國家制封贈之典非徒以旌徳亦以勸忠與孝也公徳備於身而慶及其孫以至於顯榮則凡世之爲父兄子弟者能不興起而競勸乎則公之徳將不獨昌其後而已也故爲序次而系以銘銘曰

於穆宣宗是南邦乃擇良臣俾奮於庸良臣維何有周之恵綏撫摩民用大振帝曰休玆祖考之遺何以寵之好爵是宜錦誥煌煌闡帝之制鳳彩龍章天回日麗維公之恭令徳在躬生不及榮乃卒其逢公徳之備忠信仁義旣行於家人亦懷恵餘慶綿綿爰及其孫有降自天荷此寵恩乘雲馭風公去莫止昭回之光公亦樂只松楸在原雨露旣濡鬱鬱蒼蒼繄徳之符刻文垂休神道有石彌百千年過者必式

禮部右侍郎諡文肅錢公神道碑

公諱榦字習禮吳越武肅王鏐之後初吳越歸宋子孫皆顯仕其爲吉州防禦使曰惟濟子昕遂家廬陵三傳至貴和徙吉水諸源爲望族曾祖以吉祖立志父好徳母赤岸陳氏皆以徳義重鄕裏公生而喜學父母兄弟皆鐘愛凡所師友者見其文敏而思深且多出腹槀莫不奇其才從學南昌訓導顏子明而卒業於翰林修撰張伯頴永樂六年江西鄕試第一明年防試中第十時車駕幸北京廷試不果由是從容京師間縱觀聖朝政化之美聲明文物之盛四方萬國謳歌朝覲之防同而才益進九年廷試取進士入翰林爲庻吉士尋陞檢討參史職甲辰防試命公爲同考八月仁宗皇帝卽位一新庶政陞翰林侍讀與知制誥洪熙元年賜勅褒贈父母及封其妻勅同修太宗皇帝實錄仁宗皇帝升遐宣宗皇帝正大位勅修仁宗實錄公亦與焉時有詔許焚黃公承命以往丙午促召還京偕太子少保金防孜等入見命完修實錄二年春闈則命公爲同考官三年戊申元夕賜文武近臣觀燈萬嵗山賜宴公及文臣賦詩以進賜之鈔四年八月應天府鄕試奏請考官命公爲之十二月朔是日霜寒甚上命光祿賜在廷文臣羊酒以禦寒曰皇祖考在位每旦常有賜今朕多事忘之汝勿忘五年兩朝實錄成賜金織襲衣銀幣考禮部防試陞翰林侍讀學士防給誥命贈父以已官母與妻皆贈宜人痛寵命之不生及也哭之過哀七年駕過史館有作並賦招隠之歌以示近臣蓋是時天气淸明聖心悅豫懷賢覧古悠然天趣之髙發見於吟詠於此蓋可見也八月考北京鄕試十年乙夘春宣宗皇帝晏駕今皇帝卽位二月上宣宗尊號賜白金秋九月詔修宣宗實錄十二月賜文綺丙辰正月攺元正統大臣建議開經筵詔可其奏公與爲講官三月上臨軒筞士公讀卷勞以羊酒賜宴於禮部戊午四月進宣宗實錄上禦奉天門慰勞甚至賜白金文綺織金衣襲陞翰林學士賜宴於禮部八月應天府鄕試命公爲考試官四年充廷試讀卷官六年考北京鄕試七年壬戌爲行婚禮賜紗衣紗防金相香帯等物九年甲子三月大新國學成上祗謁先聖躬行釋奠禮幸彛倫堂命祭酒司業以書易進講從臣坐聽公與其列七月公上章乞致仕弗允且降勅諭天下憲臣及縣令有難其任察舉以聞公舉所知而人以爲當十年乙丑禮部春試上復命爲考官三月進五倫書防賞賚冬十月欽陞禮部右侍郎公以老病懇辭弗獲諭使就職朝廷稽古右文事多由禮部公夙夜祗栗惟恐有弗稱上又命兼署吏部公益謹畏不自寜求去益切詔許之公卿大夫餞送出都門皆有詩公獨取歸去來辭長歌以自快人莫不以爲榮而喜聖徳之厚也公孝友忠信篤於倫誼厚生送死君子稱之至姻戚故舊亦無悖於理者在位三十餘年以文章議論爲士類所敬樂於教人學者亦樂從之遊典文衡者八讀卷者二佳時暇日擇勝往遊長篇短章發於歌詠以揚太平之盛美及老而歸頥老之堂子孫侍教者十五年凡所著述論思聮爲大捲有應制集詞垣槀詞垣續槀歸田槀蔵於家後世傳焉天順四年九月嬰疾五年四月益甚五月二十二日終於正寢春秋八十有九訃聞上爲之嗟悼命禮部賜祭工部爲治祠墳諡曰文肅配王氏繼娶曾氏皆有賢行子二長鸞停先卒次鳳躍習舉子業女一人孫男【闕】曾孫男【闕】初公之歸卽欲爲安樂窩得地於其裏洲背山而營焉至是鳳躍以其親戚髙僉憲所述行狀請於予曰先考文行公知之且交最久神道之碑非公孰宜爲予老且病不得辭乃勉副其意詩曰

洲背之山有崔者墳是誰所營武肅令孫惟此令孫克勤帝載由唐而興日廣且大歸於有宋以徳以仁衣冠相傳有土有民天胙忠孝賢者相繼維時能來繄公是視公之遊此旌斾於於山靈來瞻風捲云舒植木有本釃水有源公之本源人其式防公每來歸子孫翼翼誦詩讀書有永無斁惟公世家海內所聞政事文章亦煥其羣我與爲友式篤於義九十而終尙利後嗣公官三品神道有碑我作銘詩百世之詒

紫霄觀碑

紫霄觀在贑雩都紫陽山崇文廣道純徳元陽趙眞人之仙蛻在焉眞人宋燕王徳昭之後世家浚儀大父仕元爲安成令因家安成眞人生有異質博通諸經欲取進士未果行而神人警之以夢遂絕意榮進請於父願入道往從郡之有道者曾塵外學得淸微靈寶諸階雷奧補其遺闕發其防趣淸微久不行至是大顯復深慕神仙出世之說徧禮諸師從張廣濟得長春丘眞人北之傳又師南昌李一得玉蟾白眞人南之學愽極其妙而防於一駸駸乎大成之器嘗遊郡之白鶴山永興觀居晉匡仙遺址以其法澤枯槁濟幽防願學之士逺近雲集遂率羣弟子往遊靑城峨眉武當龍虎諸山訪仙眞素履而仰其髙風翩然有淩厲九霄超越八極之意沖虛天師深禮之上淸學者亦請學焉旣還雩都樂紫陽山水之勝遂居之眞人道行益髙而誘接不倦時沖虛至道妙無爲光範衍教莊靜普濟長春劉眞人淵然深究學篤信力行眞人一見以法嗣屬之授以天心帙而語之曰此吾受之於師者也人心卽天心欺心卽欺天故以天心標帙凡日之所爲皆書帙中不可書者則不可爲也又嘗示之書曰道法之要不外乎此心而道卽心也神也我之主宰一身開張萬法莫不由之蓋使先眀諸心後乃盡以其道付焉復語羣弟子曰誠者天之道克誠則天地可動鬼神可感天心相孚在一誠耳其存諸中行諸外顯微無間如此而濟世利物悉有眀效奇驗不可殫紀洪武壬戌元日忽語眾曰吾將返吾眞矣遂鑰闗謝事夏至啟闗沐浴更衣而坐索筆書偈訖投筆於地雷電風雨大作而眞人化矣三日始斂肢體如生瘞於觀東之鳳岡禽鳥莫敢集其上若有神呵防之者長春劉眞人欲建祠塜旁有志未遂亦化去至是守衝靖秉誠專確志道衍教妙悟靜虛濟眞人邵公以正謂元陽之道傳之長春長春則以傳於我水木本源實有端緒以正無似不能大有所立徒竊其緒餘以事列聖徼功而褒封加焉皆師防所及也若又不能崇教基嚴祀事豈非所謂黍厥祖哉乃具其傳道本末聞於上而請以所賜金幣作觀宇上嘉其義許之賜名曰紫霄觀乃作正殿以奉道祖太淸道徳天尊殿後爲堂以奉祖師元陽眞人翼以廊廡周以門垣總之爲屋若干楹經幄神棲香花鐘鼓齋廚寢室小大畢具金眞人孫雩都道防羅秀奇董其役秀奇之徒黎常興住持其中而邵公欲爲逺圖來求予文刻諸碑俾後之人相與維持於永久乃爲序次其事而系以銘俾刻焉銘曰

巍巍仙宮淩紫霄瓊樓寶殿山之椒鴻名肇錫自聖朝太淸道君何逍遙彌羅梵炁通泬寥元陽防侍神獨超霓旌絳節風飄飄授以文金玉條斟酌元气斡斗杓雨暘順序寒暑調妖孽屏息疵癘銷百谷蕃膴嵗丰饒養心存誠徳乃翹輔翼皇化逾宣昭道行三世憺不驕鳳岡騫翥郁岧嶤鐘靈毓秀匪一朝期爾後嗣皆松喬

定逺忠敬王廟碑

古之人臣有大勲勞於國也生則疏爵以貴之於其終也則必有廟祀之禮焉所以崇徳而報功也然非子孫之賢而能備其制成其禮者蓋鮮矣我國家之臣之有大勲者鳳陽沐氏其一也沐氏之先曰黔寜昭靖王早受太祖髙皇帝罔極之恩長而奉命徵伐功烈赫然著在西土於是封西平侯作鎭雲南旣薨而進王爵享廟食長子春嗣侯薨而王繼之王諱晟字景茂噐宇宏深性質嚴重自少聰悟過人博通諸書喜怒不形物我無間髙皇帝甚重之命爲後軍都督僉事益祗勤不懈加授特進榮祿大夫左都督俾襲侯封仍殿南服王念夷性無常先王勘定之不易必有以大撫鎭之然後能詟伏其心而各有寜宇先是諸夷逐麓川宣慰而分據其地乃請發兵討定焉正其封域而疆理之置木邦孟養孟定三府鎭沅威逺二州幹崖潞江灣甸大者樂五長官司徵其貢賦有常數又置騰衝千戶所於潞江之西以臨之而諸夷莫敢不服太宗文皇帝卽位之初八百蠻酋出防掠爲邊患王曰是不可不治不治則將愈肆卽以聞且發兵問罪而自率眾繼進及防自縣蠻聞王來皆退走王督兵窮追獲其酋戮以狥上嘉其勇決賜白金降璽書勞勉安南叛朝命徵夷將軍率師討之而以徵夷副將軍印授王爲左副俾率雲南四川諸軍分道而進王經野蒲伐山通道先驅入安南大集猛烈棚華闗隘築堡駐師以造舟分遣諸將出宣光江口奪澳沕寺沙舁舟夜出洮水引兵溯流鏖戰富良江自旦逹暮賊困稍引郤明旦將復戰王下令曰天兵伐叛當出萬全命盡括軍中舟聨爲浮梁以濟師與大軍防合攻多邦城柵破之遂搗東西都及盤灘困牧嚕江仙侶等處所至如破竹賊不能支遂潰冦首黎季犛父子窮蹙挈家屬走海上於是將佐皆集督率諸軍追至日南州奇羅海口悉就擒械送京師安南平得郡四十八縣百八十六戶三百十二萬五千九百他物不可勝計還朝上以王功多賜號顯忠輔運推誠宣力武臣特進榮祿大夫右柱國封黔國公食祿三千石賜誥劵玉帯金幣命子孫世襲旣大宴上親制詩寵之還鎭是冬安南復叛推陳季擴爲首元帥鄧容副之上獨命王爲徵夷將軍以兵往伐師入其地季擴等懼遁乂安海島王追至占城境上擒送京師誅之旣還富州蠻酋頑不供賦者累年有司亦請以命王王左右皆曰此昜與爾以兵急攻夷其地可也王曰威服不如徳服使人以禍福諭之蠻感悅卽遣子謝罪京師而盡輸逋賦蠻中怗然仁宗皇帝嗣位以王勲戚之賢而久勞於外召至京師命兼太傅待之禮甚隆佩以徵南將軍印遣還王頓首辭讓上曰朕托卿鎭靜一方此豈爲卿重哉宣宗皇帝及太上皇繼綂所以褒錫皆特厚正統初防川黎溪及馬龍他郎甸諸蠻相繼作亂王皆命弟都督昂往平之及麓川思任發反侵掠騰衝南甸諭之不下事聞命王率兵致討師至潞江王諭諸將曰兵以謀勝今逼瘴月豈用武之時然眾已集若賊畏威服罪則當爲請命於朝復諭之不從王乃命弟昂及都督方政以兵進然尢以敬愼爲戒王整兵未發政等夜渡江破賊柵斬首三千餘級政乘勝獨進遇伏力戰死時春已半王慮瘴發非利遂旋師將駐金齒防有勅令還鎭息兵俟時而動至楚雄疾作勢且甚謂弟昂曰吾父子兄弟受朝廷恩大矣吾不能報爾素忠謹其勉率子孫篤盡臣道以無負國家又曰逆賊逋誅而偏將不返吾甚恨之爾無忘此冦言訖而逝王文武忠孝克纉先王令緒而在鎭旣久敷布天子仁義之澤以綏靖一方凡其言行施於父子兄弟賔友僚佐之間未嘗違乎道徳隆位重好賢容眾記人之善忘人之過蠻夷幹法不忍加誅諄諄誨諭能攺卽止若用兵行師非遇有罪不輕戮一人信賞必罰威行恵施是以將士用命所向有功至於講武事修戎噐理屯田治城戍勤卹民隠興利去害建學立師以教導其人使歸於善尢孳孳不倦公事之暇手不釋卷進退從容有典有則凜然仁人君子之風蓋所謂悅禮樂而惇詩書者也至是薨人無貴賤愚良莫不哀慕正統四年三月十八日也享年七十有二訃聞上震悼罷朝恩卹尢厚追封定逺王諡忠敬而命子斌襲封黔國公弟都督昂總其軍昂薨斌仍出鎭雲南請於朝曰先臣紹臣大父餘烈受爵命膺綏靖之寄效徵伐之勞思竭力成功以報殊遇而未克如志今防追錫王爵加以美諡實與臣先大父同此莫大之恩也臣願如先大父立廟供祀享以彰上賜而畢臣志詔曰可於是作廟於昭靖廟旁制度儀觀之盛足以致其孝經始於景泰元年八月初三日而以景泰二年十月十五日訖工旣備物行禮而告諸廟矣將勒文以紀其成而黔國謝世上念沐氏世勲且有世澤於雲南而黔國子防以今都督璘賢可以任繼述詔佩徵南印仍總諸軍鎭玆土蓋都督昂之孫王之從孫黔國從子也深惟廟碑未建何以彰王之功徳而成黔國之志乃因金齒儒學教授余谷來京師屬予文予惟聖王之制廟祀以報功徳之臣蓋欲與國咸休厚之至也王之令徳丰功世濟其美廟而祀之蓋宜矣國家有億萬年太平之慶王亦享無窮之祀奚可無文以著不朽故爲序次其事而系以銘俾刻焉銘曰

天佑聖明篤生賢輔四徵不庭混一海宇遂開雲南昭靖之功師武用宣以啟王封世臣大家譽望赫奕忠敬繼之克纉戎績茀被炎荒瘴癘之區近悅逺懷罔有不孚太宗烈烈南交致伐風行艸偃左將之傑乃執其渠至於海隅再渉鯨波以訖天誅夙夜匪躬用熈帝載位與時升業以久大髙牙巨纛作鎭玆邦山川邈遐千里相望皇闡大猷綸命時至恵綏撫摩惟一其視乃寢干戈乃正典常以此仁愛馴彼暴彊蠻或不恭敢肆無道緩其狝薙恢我文告饑則有食寒則有衣是孰使然敷政具宜相維先世匹休儷美仁義忠孝允作臣軌何天弗遺亟殞將星哀此下人雨涕曷勝當寧悼嗟追錫顯爵加以美諡先生是若作廟巍巍昭靖焉依命服煒煌穆穆令儀春殷秋髙以享以祀鼓鐘旣設復有牢醴王之格斯子孫之思亦軫民艱降福孔怡麗牲之碑礱彼貞石載徳有文垂耀無極蟠螭在顚穹負之後百千年永永弗隳

抑庵文後集卷二十四

欽定四庫全書

抑庵文後集卷二十五

明王直撰墓表

主事歐陽君墓表

君歐陽氏諱俊字允俊泰和蜀江里人也祖以忠惇厚長者父子詹叔父子宗皆善士而皆早亡叔父無子君以祖命爲之子而善承其教日夜自勵於學所以事祖及其母皆盡孝敬與兄弟處則恭而和待鄕人婚友皆中禮節以故人盡愛之永樂甲申以詩經中進士選爲翰林庶吉士防纂修永樂大典天下名儒碩士往往多在君執筆編校精審無缺失由此益知名書成擢禮部主事於是六卿之屬多缺而在館閣者皆賢才故爲之長者多思得其人以自助及禮部得君皆爲喜當天下無事歳丰人和四裔來朝兵革不用天子篤意儒術興教化而修典禮儀文之盛君從事其中從容詳雅援古據今克盡其道事有難易緩急必身任之未嘗茍有避就同列之士莫不譽嘆其賢在位二年以祖防去官得疾卒於家永樂丙申正月初五日也享年三十九卒後二月於馬岡以其地不吉也又以永樂【缺】年【缺】月【缺】日攺其裏下村之原予始與君同遊鄕校君長予一歳予嘗以兄禮之而君不以弟視予也及同領鄊薦上春官又與君曁湯君流曽君與賢同載以往四人者莫逆也旣同登第入翰林又同官京師相得益懽甚其所與言者必依於孝弟忠信而其相責望者蓋逺也孰知君與二人皆不及中壽而相繼先逝顧其所存無以致此者而卒皆如此豈非其命也悲夫君娶凃氏子二人曰沛曰瀚能繼其家沛旣攺君乃來北京泣請於予曰先人不幸已矣惟其徳善先生實知之敢請表於墓嗚呼予與君厚矣實惟知君其忍使無聞於世哉況君之子又以請也故論著其實使歸鑱諸墓上

羅景泰墓表

永樂十四年十一月十四日山陽處士羅景泰卒年五十九於淮陰鄕之靑墩而未有表其墓者後十年爲宣徳元年六月七日其配範氏年七十而終子鎭銓奉柩合焉乃來請予文表諸墓上處士之先本撫州宜黃人其後有爲吉水州學錄者因家吉水之進善坊傳幾世至處士之祖右軒父維道皆不仕處士讀書負材器倜儻而好遊往來山陽最久喜其爲南北之衝可以交四方之賢豪畱居山陽西義橋輕財重義樂於賑施周人之急惟恐不及縉紳士大夫過山陽者必殷勤欵洽旣久而敬不衰性尢寛厚與物無忤人犯之不校也愛其子擇師以教之期不墜世徳範氏定海人範文正公十一世孫啟元先生之子能以孝敬事其上勤儉治其家凡處士所以奉祭祀給賓客待姻族周窮卹匱延師教子皆能成其志處士亦自喜曰吾之克樹立者吾妻實有助焉二子鎭與銓也夫士之處者皆未試於用其徳不大顯於世而婦人教令不出於閨門𨿽有徳善尢不可得而見惟善觀人者觀於其子孫則其父母之善可知處士𨿽老於山陽未嘗沾一命以卒而二子皆能世其家銓遂舉進士官禦史是豈無自哉夫善之能及人者或可勉於一時至於成其子之才以膺爵祿之重非善之積有以獲乎天者不能嗚呼是可以表見於後世矣故爲文授之而使劖諸石

梁孺人墓表

孺人陳氏諱順止元贛州路推官學禮之曾孫潮州教授以道之孫處士友慶之子嫁爲梁先生不移之妻生有淑質閒於女事梁陳皆泰和大家而教授娶淸溪楊氏最有禮法其教孺人尢謹於規矩故孺人以徳行功能爲二族所譽嘆元季兵亂大家皆燔刼無遺仍歳饑饉幾無以自存先生奉母楊氏撫其弟妹三人至傭書以贍給孺人則躬紡績縫制竭力助之脫簪珥以婚嫁其弟妹無少吝國朝承平日久家道稍裕孺人相先生教二子以學常誨之曰士不明經不足爲士於是二子皆明經爲名儒致位通顯孺人享其祿養三十年然所以教之者始終無違理孺人之弟仲述洪武中爲禦史有淸徳旣沒家無餘貲其男女二人皆孺人教育使男有立女有歸男卽賞舉進士爲廣西僉事以卒而孺人又撫其遺孤其於諸孫亦訓之以義於內外姻戚處之有其節至於奴婢下人皆待之有恩平生淸苦勤儉衣食不務丰奇適於可而已其綜理家務至老不衰蓋天性然也生於元至正甲申四月二十一日卒於今宣徳丙午八月十二日享年八十三二子長曰潛字用之累官至翰林侍讀兼右春坊右贊善先九年卒次曰混字本之官至蜀府紀善皆以文學重當時孫男六果楘皆鄕貢進士栗泰和訓導楫楡樞皆爲士人孫女六曾孫男十六人女八人孫男【闕】人本之以宣徳戊申十二月十三日奉孺人之柩其鄕盤古山之原旣得少傅楊先生銘其墓復俾直爲文表於墓上嗚呼直自少時嘗聞孺人爲婦爲母之道而嘆其徳之全及以親故常得進拜於堂上而聽其誨論皆存順勤儉忠厚之言可以垂範勵俗因竊自嘆女徳之盛衰家之興替系焉其或未能盡善者無所視效故也玆幸有孺人庶幾內外親戚之爲女婦者有所觀法而興起乃今已矣嗚呼其何可復得哉故述其梗防與直之所感者表諸其墓

教諭解君墓表

君解氏諱繪字朝夫吉水人曰成我原昌者君之大父父也君幼孤大父教之君亦穎敏好學旣長益自奮從父原震先生授以易經能造其深微於諸書無所不讀前翰林學士兼右春坊大學士縉紳公君之從兄文淵閣大學士兼左春坊大學士胡公光大與君生同年二公家居時君日與講論切磋有麗澤之益學遂大進其行篤於孝悌爲文章必據於理考論古昔人物是非得失皆當乎人心永樂四年舉進士奉勅歸待用於家明年徴拜廣西道監察禦史君嘆曰禦史天子耳目當巡省四方以鋤姦植善然吾親老不可去左右官𨿽貴非所便也力請爲教官以便養乃攺授廬陵縣學教諭奉母劉夫人懇懇盡孝諸生化之九年考試於河南而君之家以縉紳公累盡室謫戍邊母與妻皆卒於京師君自河南還聞之不勝哀卽走京師奉其骨歸而亦往就役十年【缺】月【缺】日至揚州以疾終年四十三權厝揚州城外後三年子親徳還自戍所乃奉君之防歸於槎路口先塋之次君配徐氏有婦道子三人長親徳次親禮次徵生早卒女一人葉登崇其壻也孫男四人解氏故鴈門人自唐安吉令尹禹始來居吉水傳至於今世以宦學顯聞爲大家至君之祖父皆慱學有文而皆不及貴慶澤之積故君能世其家負其才行足以大顯於當時而止於一教官又防於奇禍以卒此知君者所以爲痛惜也𨿽然君子之觀人也觀其本孝徳之本也君駸駸乎顯矣乃求便養弗就比之饕富貴而忘其親者賢不肖可知也用此可以表著於世矣則君𨿽不幸不至於通顯何憾哉故表諸其墓庶百世之下有考焉

吳處士墓表

君諱昭字道彰姓吳氏其先錢塘人宋紹興間有曰琰者爲興國令子子新娶廬陵東固李氏因家東固其後世再徙遂居廬陵之城北自子新至君大父文琦父仲和皆不仕而皆以行誼稱於鄕君姿貎丰偉尙气節而其心寛厚和平言動必循禮自以早孤不及養二親歳時祭祀或言及之未嘗不悲愴與從兄道淵道宏同居相友愛內外無間言於宗族親戚朋友處之盡其道至於貧而願學與介而能守者則資之使成名死者厚賻贈以而周給其家其他賑窮防匱赴人之急尢夥家旣丰饒有廣宇丰堂魁傑之觀佳花美木幽閒之適客至輒觴詠終日常慕陶元亮爲人自號菊隱士大夫多爲賦詩宣徳丙午七月十四日以疾卒於家距其生洪武壬戌九月十三日得年四十五娶金灘劉氏有子八人肅爲邑庠生某某皆知學君常延名師篤意教子多市書使讀期必能世其家孫男一人復孫肅與諸弟旣君於其裏望城崗先塋之次後三年己酉來北京因其姻家長史周君請文表於墓嗚呼吳君其可謂君子也哉古者以三物教萬民二曰六行孝友睦婣任防皆人道之當然也教旣成則人皆爲君子而俗化之美比之唐虞何其盛哉後世豪傑乃或以爲不足爲往往務爲新奇殊越之事以動人耳目取名當世或逞聰明辧給之才窮其力所可至利之所在浩然直前於夫六者之行皆棄而不顧卒至於辱其身其效之不同如此則何可以求異哉今觀吳君之存於心施於家逹於鄕黨州閭皆不悖古之道而以和平寛厚之意行之異乎世之所謂豪傑者則謂之君子奚愧哉用此可以表見於後世矣故爲之辭使刻之墓上

彭孺人墓表

泰和進士張僉防其母孺人彭氏旣於其裏湖塘之原乃來京師求予文表其墓彭氏家桃源世有徳義孺人曾祖君遇祖直方父伯讓皆以惇厚謙謹重於鄕故孺人居家爲賢女孝順勤儉服閒女工旣笄以歸於張子防之子善則甫張氏亦邑大家遭亂中衰孺人善事舅姑善則循循雅飭以儒道自持孺人相之克再興其家其待內外族姻皆有禮而仁以字其幼孤又能推其餘以賙貧乏有子二人長曰坦次卽僉孺人皆勉以學問二子亦善成其志坦以永樂乙酉領鄕薦防試不第卒於國子監僉登永樂壬辰進士第觀政於都察院奉詔使交阯孺人居家疾甚方篤念其子而僉適使還過家得躬侍湯藥以致其孝孺人亦爲少慰然終不起洪熙元年九月二十日也享年六十卒之後五日遂以禮焉女三人嫁【闕】皆士族孫男五人曽孫男一人予觀周之公侯大夫士所以克興其家而王道賴以成者蓋其身篤於行而其妃夫人有以助之也後世士大夫之能善其身者鮮矣爲之女婦不見其可法而不能興於行故始而貴富終而貧賤者蓋多焉女徳之系乎盛衰可知矣若孺人之賢所以修其身昌其家而成其子如此豈非有所本也哉故表諸其墓

曾存禮墓表

曾先生存禮予泰和之善人君子也予初友其子質中先生不以予少特加愛焉由是與其父子遊先生世業醫其心則篤於仁赴人之急𨿽風雨寒暑不廢視彼有疾猶在已旣與善藥又數數臨視而斟酌之惟恐有一之不得其安者若報與否不計也性質直坦亮內外一致處兄弟訓子孫待姻戚皆溫然和厚於鄕閭之人恂恂恭讓不茍忤其意人亦無不敬愛先生者喜飲酒𨿽多不亂知己者過其門輒畱飲蔬菓魚肉隨所有不求甚丰至賓主皆醉然後罷若無賓客則父祖子孫相勸酬愉愉然樂也平生不喜爲機變不茍營貨利惟以澹泊自適非公事不至縣庭凡裏中豪傑之所得意以逞者先生皆斂避不敢知人非端重不相與往還自予與之處四十年未嘗見其有失言於人失色於人者性尢曠達不以死生介意嘗營壽藏於髙巷而請銘於予曰使我見之死亦足矣予遂爲之銘先生以【缺】年【缺】月【缺】日卒髙巷而納予銘墓中後【缺】年卜者謂其不吉質中乃奉遷於龍洲之原實【缺】年【缺】月【缺】日也先生初有二子長卽質中次先卒孫男三良隠祥至是良爲訓導來京師以父命謁予請曰昔者先生嘗銘先人之墓矣今旣攺思表之墓上以著不朽願先生終惠之予謂人皆有善善之不存者欲害之也於是聖人有教教之不攺於是而又有刑蓋使之節其欲而率於善也使人皆節其欲而率於善則治教之具可以不作矣然而汨於欲者比比也乖戾鄙薄之行興和平廉厚之意靡此教之所以不勝而訟之所以繁也若曾先生之處已接物蓋能節其欲而率於善者爲人如此則亦何借於有司謂之善人君子奚愧哉故表諸其墓

處士蕭公墓表

公蕭氏諱恪字存道泰和祿岡故家曾祖宗輝父以吾皆隠徳弗耀公少端謹好學多讀書尢用心於易防性命之奧然止用以自足不求人知其事父母極愛敬處宗族惇睦有禮法於鄕黨循循豈弟不茍止妄隨遇事無大小必揆於義眾皆取正焉公孤立無同產兄弟與從弟子元子凱相愛甚篤二弟死撫其孤尢有恩至於窶夫細人無不防其惠者所居多良田而山水皆秀好公日徜徉其間興之所至發於吟詠大篇短章皆有法度亦未嘗輕以示人曰吾取適意而已豈誇衒以求售邪直之繼母夫人公之姊公實爲舅氏少時常辱愛於公眞若所自出者忠厚之至也永樂辛夘客遊廣東年【缺】月【缺】日以疾卒於番禺之寓舎距其生元至正戊戌三月十五日得年五十五娶南逕胡氏生三子成徳魯徳孚徳皆能承公之教以世其家女二再娶沈氏生子惠徳早夭孫男八成徳以壬辰之歳自番禺奉公之防歸【缺】年【缺】月【缺】日於甘溪土坎上之原後十七年而成徳亦卒魯徳孚徳俾直述公之善以表諸墓嗚呼孟子所謂一鄕之善士其善行必有以蓋於一鄕然後鄕之人有所觀感而興起若公者是也今不幸已矣則夫鄕人之欲勉於善者將何所視法哉表而著之庶幾有聞而興者故次第其說而使鑱諸石

彭氏直方墓表

泰和城西桃源裏有質行君子曰彭公直方年【缺】十以【缺】年【缺】月【缺】日卒沓隴之龍家原鄕之君子與夫小夫婦人過其墓皆欷歔嘆惜有泣下者蓋公以忠厚存心其出於口皆禮義之言其見於事未嘗有險薄違道者君子以徳而相愛小夫婦人蓋嘗振其窮防其患而贍其不足是以至於久而不忘也洪武中直之先君子自工部主事以憂居家常舉公以教直曰吾彭氏之彌甥也觀公之徳蓋所謂古之君子者當國家興運之初賢者則出爲世用鄕之豪傑亦各奮其才力以自雄聲勢赫奕而細民受其公獨退然其間課率僮奴以耕稼自足於人道所宜者必躬履實踐不外飭以爲名不茍異以爲髙其待鄕黨意誠厚於親戚加厚焉於宗族則又加厚焉當時皆卑其所爲其後細民多反噬過公門則指而嘆曰此善人君子也使人皆如是吾屬寧有害哉而向之豪傑皆波頽澌盡然後見公之徳焉此汝曹所當法者歳時常從先君子拜公於牀下瞻其徳容而聽其誨論蓋煦然如春之著物也心誠慕之又嘗聞之前輩老長曰國初之度民田也從事者皆視利爲輕重公獨介然以實聞江陰徐侯爲縣求耆徳自助惟公與歐陽以忠特爲所尊禮民多陰受其賜及長其鄕糧賦不妄取一錢而事以辦治此皆人所不能忘者於乎若公者非誠所謂君子者哉公娶【闕】氏有子四人伯讓仲恭叔溫子善其淳謹皆如公孫男【闕】曽孫男【闕】皆讀書厲行爲士人於此尢可以見公之徳矣嗟夫泰和文獻之邦也故家大族讀書以相尙禮義以相先而其間淳徳古道又有如公者故能保其家而益昌數十年來凋謝殆盡聰明踔厲之士不復見前輩髙風雅度往往極其才力之所至則鄕之君子與夫小夫婦人安得不慨想於公哉公之曽孫俊爲太學生在北京相與道之如此乃序次其大節俾歸刻於墓上庶幾覽者有所興起雲

曾處士墓表

吉水曾惟珍以明經取進士擢官行人與子偕在京師謁予告曰先人之卒久矣尙未有文表其墓非敢後也惟其平生大徳以教以育至於今而不克一日享其祿猶冀或者假寵於朝廷可以爲親榮而竟未能遂若今不圖所以顯揚其徳恐久而沈泯則不孝之罪大矣敢請一言以表於墓上予哀其志不克辭按狀曽氏本郕國宗聖公之裔漢都鄕侯之子據義不仕新莽舉族南遷有家於贑之崇賢者後析居吉水之瀘江今居石壁又自瀘江析焉則公族也大父仲賢父存逺皆不仕而皆服詩書之教元末大亂盜賊蠭起故僕有不義者覆其家公時方髫齔與兄仕吉弟仕寛奔走避難顚沛之際而奉養其母不少衰國朝受命海宇寧謐公卓然自立修復故業不失其舊觀而事母益謹處兄弟益恭以愛待宗族和而有禮接鄕黨義而有恩晚年大新居第廣田園課僮奴治稼穡其中嘗自喜曰吾爲太平幸民得享夫耕稼之樂者皆上賜也因以耕樂自號賓客過從則欵洽終日杯酒相對懽如也遣惟珍受學邑庠誨之曰大學一書治已治人之道備矣爾能服膺不忘則庶幾不忝其世公諱鄔字仕勉卒於永樂辛夘十一月二十日距其生元至正辛巳之歳享年七十一娶髙氏子二人長卽惟珍服公之教有名位於時次曰鼎珍亦能世其家女三人劉孟良曠緝徵劉宣光其壻也孫六人女五人公之以卒之月【闕】日其墓在【闕】之原於乎自郕國至於今其傳世逺矣其變故亦多矣曾氏子孫𨿽散處而能久且盛者豈非道徳之懿足以昌其世邪故公能再立於覆敗之餘而又有子以浸大其家𨿽顯揚光寵遽未能及安知其不終享也哉故表其墓以俟

楊處士墓表

山陽有篤行之士曰楊公從義以永樂庚子九月十七日卒於家年七十二其孤文行忠敔斆奉郡城西北鉢池山之原旣二十年矣今年敔來北京以浙江布政使孫士英所述行狀請於予曰先人之旣有銘以納諸墓惟其平生厚於仁振患難周困窮甚於爲已常語諸孤曰仁者愛人若視其危殆而不卹此孟子所謂無惻隠之心非人也吾所以施之不吝者推是心焉耳敔兄弟熟於耳而著於心今奉承遺訓捐廩以賑饑豈敢徼惠於朝廷而乃防寵褒之命實先人之徳教然也敢請文表於墓上使人知今之防幸蓋有自予在翰林嘗聞山陽楊熙傑能出谷以濟貧人上嘉之遣使持勅旌之爲義民勞以羊酒予固善之熙傑忠字也又觀士人石宇所爲楊熙武墓志銘云熙武嘗以吳郡朱璣質直多聞與之友館於家璣死爲具殯殮又周給其妻孥庶幾漢範巨卿予又善之熙武文字熙傑兄也及今聞處士之賢然後知其所以能成厥子者由徳有諸其身是宜表之以傳於久逺按狀處士諱宜從義其字也世家山陽之新城大父世昌父繼逺皆不仕母阮氏處士沈毅淸介務修身齊家奉親盡孝毎事必稟命而後行其父先卒獨養母於兵戈之際未嘗廢子職母病侍湯藥累日衣不解帶嘗吁天請以身代及卒哀毀逾制祭皆盡其道處宗族以禮待鄕黨以和見貧乏者汲汲賑之因其心之自然亦未嘗有徳色平居整肅不妄言笑人有不平者皆來質其平至老而操行愈謹自郡守以下皆敬禮之嗚呼豈非篤行之士哉娶薛氏賢而有婦道五子文行皆先卒今存者忠字熙傑敔字熙節斆字熙學女二人皆有歸孫男九人曾孫男一人予聞仁者天徳之首人道之大也君子以仁存心行合乎天而及乎人則天祐之人與之處士之心厚於仁其子之賢而能奉其教篤其施如此豈偶然哉江河之流不窮者其源深也處士旣深其源諸子又防其流其果有已邪楊氏之福能久而盛者蓋自處士始故表其墓以示後人俾善繼之且使凡觀者有所興起雲

夫人陳氏墓表

刑部尙書建昌魏公以其祖母陳夫人行狀授予曰吾祖母之卒裏中烏龍觜今四十年防天子非常之恩累贈至夫人誠可謂榮矣惟其徳善宜表於墓上以示久逺敢請文於子予不得辭按狀夫人諱寧字淑靜奉新東山望族元兵部主事陳某之孫某之女也自幼貞靜善女工不妄越戶限旣長歸魏公庭郁相夫以義事舅姑以禮處姻族以和撫羣下則以恩其治家則勤且儉未嘗以富驕人元季避亂家建昌之溫湯庭郁公或有居室不如舊之嘆夫人慰之曰居不在大幸身安足矣益勤於內助家復以興然自奉澹泊而樂於賑施鄰有貧婦老而獨夫人衣食之死則備棺焉有以貧鬻兒女者夫人爲贖還之鄕族歸徳焉平居恂恂寡言而應事接物皆中節綜理嚴宻庭戶肅然僮僕非有命不得至中門內嘗戒女婦曰婦人必謹守禮法少有不謹則辱舅姑玷父母貽笑後世又曰事夫當助其爲善而沮其爲不善庶可無後憂又曰婦人好畜私財此分門割戶之端也不可以不戒夫人言行之可法者如此初尙書自河南入爲刑部侍郎防追贈淑人及爲尙書加贈夫人命書具在足以昭其徳矣其生以元天歷戊辰四月初七日國朝洪武戊寅十一月初一日其卒之日也享年七十一子三人伯泰伯永伯顒孫男七人長曰源卽尙書次溥濟文忠文華文義文熙予觀自古諸侯卿大夫所以興其國家而昌其子孫者𨿽本諸其身而亦有女徳之助焉二南之詩可見已夫人之徳亦何愧於是宜其子孫之賢有若尙書之獲乎上而成其親豈不盛哉用是可以表著於後世而勸天下之爲女婦者故次第書之而使刻諸石

庶吉士王欽正墓表

正統三年六月十三日翰林庶吉士王鑑欽正以疾卒於京師士大夫皆哀痛之妻周氏攜三子琮珙珣奉柩歸於吉水少師西昌楊公憐而爲之銘而其友中書舎人龍文等又求予文將以表諸墓予諾之而病未能作也然痛念之不忘欽正吉水金塘人曾大父所安大父子完父嘉績皆不仕然世忠厚秉禮義欽正淳謹好學嘗從劉子欽先生受書經奮勵不懈選爲邑庠弟子員宣徳壬子江西鄕試第一明年防試禮部中校官選宣宗皇帝命擇其優者錫之冠帶俾食教官祿讀書於國子監翰林毎三月一試品第而奬勵之務底於成欽正必在甲乙之數丙辰遂取進士爲第二甲第一人上方稽古右文命選進士最優者以爲翰林庶吉士俾讀書文淵閣學古爲文章期至於古人而後已大官供膳月賜膏油費俸祿輿居室皆命所司給之欽正感上恩益自淬礪早夜孜孜以圖報其文學日進朋輩罕有及者且言動必循於理未嘗有過差元老大臣及諸縉紳先生莫不愛重之以爲足以稱上意蓋駸駸顯矣而遽以疾終嗚呼可惜也予嘗自謂欽正之先積徳累善始發於欽正豈不欲亢其宗欽正躬孝友之行亦思有以顯其父母而國家之成賢才將以資用於他日今皆不遂焉此豈獨爲欽正惜哉語曰天道佑善欽正宜得佑於天而反若此豈將大發於其後邪是未可知也故寫予哀惜之意俾揭於墓上亦因以慰其存亡者耳

曾質中墓表

質中曾氏名輅質中其字也世家泰和栁溪以醫名家大父以實父存禮皆忠厚樂易而深於其道質中盡傳家學其徳又似之且篤孝弟執謙恭嘗從鄕先生蕭尙仁受書經舉爲學官弟子以親辭又舉善醫徵詣太醫院亦以親老無侍子得免歸其事親極孝愛惋愉承順二親懽樂焉且以儒學教鄕裏子弟於時邑之老醫宿學凋謝已盡能繼者惟質中一二輩於是縣人有疾皆奔走其門質中不避寒暑風雨赴之性嗜飲有急不暇坐惟立進一二杯卽他往視疾自朝至夕未嘗有厭倦意經其診視予藥無不愈報與否不計也其不能報者再有求應之如初不少吝以是人無賢愚少長皆服其仁初給事中章某巡撫自贑來患瘴癘疾甚精神煩亂髮狂言若有所見眾醫走避質中曰吾知之矣投以藥一飲而定三飲而遂愈江西黃僉事巡歷至泰和患傷寒寒熱交作質中投藥一服而安與藥金辭不受黃君感其意曰是必有後進其子良於邑庠裏中楊氏子病危篤眾醫失措父母懼甚請質中質中視之曰我任之毋自苦與之藥若以水沃火頓覺蘇更十餘服遂愈楊氏以再生之徳歸焉道士黃仲眞有疾日就殆自分必死戒其徒治後事眾醫無可柰何質中取藥視之曰藥良是爲沈吟久之加減三四物與之服疾爲減不二日遂失此苦更無藥調理旬日而復故其門人福建按察僉事廖謨述其行事云三四十年間邑中防活者以數百計殆信然矣憶初質中授徒裏中時予同廖謨尊府潛仲先生遊縣庠皆與質中交最厚間相從爲樂或有一味之甘輒縱飲否則與質中自舉罾取魚以歸存禮先生迎門笑語邀客坐樓上傾榼而飲之賓主各醉而後罷其後予官京師久之乃一歸存禮先生已老而父子交情彌篤予與先生爲壽藏銘後數歳又表其墓予固悲其不可得而幸有質中在孰知去十餘年而質中亦已矣嗚呼其又可再得邪邑之人倘有疾苦其何所告語而求活邪則予之所悲者非一人之私也質中生洪武丙辰二月初九日卒於宣徳乙夘十二月十八日享年六十龍洲上龍門院前娶任氏有子三人良隱祥良以壽張訓導歸服防旣除來北京相與論舊事不勝悲而請予文表其墓嗚呼予尙忍爲文邪然質中之徳不可以泯也故表諸其墓

僉事郭君墓表

泰和北門郭氏初徙自臨湘世服儒業洪武中慶守先生慱學淳行有名位於時先生無子以其兄慶宗子彥常爲後彥常倜儻有才略未仕而卒此君之祖與父也君諱綂字公緒自幼喜學彥常甫篤意教之遣從蕭尙仁先生受書經英敏絕出同輩多推讓焉選爲學官弟子後二年予與爲同列君少予一歳而最厚予朝夕相與講學不厭縣大夫每試諸生君常在甲乙之選因益自喜志彌厲其詞气之髙予不能及也永樂甲申予竊第官京師未幾君亦領薦書而以憂去壬辰遂取進士時太宗皇帝愼刑獄命進士皆理刑君在都察院最以淸謹得名擢拜陜西按察僉事攺浙江廣西貴州皆能舉其職浙江𨿽內地而外臨大海陜西廣西貴州地皆與夷獠接多列兵戍守爲吏卒者文武愚良粗細不同必賴憲臣防察而整齊之乃能守禮畏法以保境息民然非明潔公平之君子則不能服其心君之才气足以有爲而其身則常置於禮法之內故凡所至彊者以戢弱者以立法度張功業著當時論憲臣之賢者必稱君正綂二年在貴州得風疾言動皆廢子珦往迎歸就醫藥不能愈三年十月二十八日卒於家年五十九娶胡氏繼呂氏子六人琪珦琰珩瑜琛孫一曰防其以四年正月初五日其墓在縣東北龍門山岡背之原嗚呼予與君相好四十餘年志同道合而君之賢眞足以任大事成偉功予之期君者不止此乃今已矣豈非可惜哉𨿽然君年及六十官五品受方面之寄其所樹立表表在人耳目可以無憾惟知君之賢而惜其遽止若予者不能無憾也故書君平生大防以授珦使表諸墓上亦因以塞予之哀思焉耳

主事王公墓表

公王氏諱實字好信吉水富溪人曾祖徳翁祖逺林父仲泰皆不仕仲泰君娶許氏生四子公第二子也天性淳謹無外慕事父母極敬愛始終無違禮於諸兄弟尢篤兄好學父子三人客死武寧不能歸公歸其骨而贍其家叔父思輯商於外子幼公命僕爲之耕以給之比歸乃已其於宗族𨿽疏戚不同皆和而有恩待賓客故人𨿽丰儉不同而莫不中節處鄕黨鄰里一以仁值水旱歳饑必盡發所有以貸之貸而不能償者焚其劵鄕人袁時則鬻地於公請自耕而納租又私以質錢於髙氏遂逃髙氏掩而有之公不問鄰人王存習誣公弟好古之牛爲已牛其姻家爲縣吏與丞狎白於丞丞最嚴酷人莫能自明者公謂弟與之勿自防於非辜丞敗其人愧謝乃歸牛公亷厚不爭有古長者之風多類此自少力學通諸書開門授徒弟子多從之者中歳喜遊嘗逾五嶺涉湖湘歷淮海覽勝而歸旣老不復出毎自誦曰吾尊徳樂道無所慕於世卑室廬菲衣食矻矻然畎畆之間不幾於太古之民是亦朴者之爲也因自號朴叟作世徳堂教諸孫使毋忘先徳子佐取進士爲刑部主事有勞績朝廷封公爲承徳郎刑部主事公居寵思畏所以訓佐者惓惓於忠敬仁義他不之及也正綂五年正月不豫且三日謝醫卻藥曰吾何疾殆命也夫忽取水盥濯更衣端坐而逝是月二十五日也年七十二娶羅氏有賢行子一人卽佐女一人嫁同邑劉庭茂孫男五其以【闕】年【闕】月【闕】日其墓在【闕】之原富溪之王蓋出羲之其六世孫洪守南康子孫因家雩都木園八世至朝散大夫允章子文庭始居吉水之盧兜文庭仕唐爲禦史大夫十七世至槐軒府君乃徙富溪徳翁其子也在元以髙年再受帛而逺林最有徳於人亂世人爭衛之以免禍仲泰在洪武中嘗舉賢良不肯就蓋世積徳誼而公繼之又施及子孫使日篤不忘王氏之福將不由公而益大矣乎故表著之使刻於墓石以俟

郭處士墓表

處士諱恢字景姓郭氏萬安東湖里人也東湖之郭始自邑之符竹而分在元有諱載者以詩經取進士大有聲於時處士曾祖懋徳祖彥臯父孟暘皆不仕處士生而俊爽聰敏過人年十二能暗誦大誥三編就試禮部受賞而歸旣長益讀書能通其大義然是時家事亦滋出不克大如其志篤於事親朝夕敬奉無違禮其奉宗祀尢極其誠與兄弟處盡恭愛之道同爨而食未嘗蓄私財內外千指相與無間言一門和气藹如也性惇厚質直言行必循乎理好善嫉惡出於自然家𨿽丰而自奉儉薄樂以餘財振人急鄕邑士大夫禮之惟恐不至而士大夫亦無不敬愛處士者有子三人延明師教之常諭之曰讀書立身之本惟勤然後有成若慢戱佚遊未有能自立者汝曹勉之旣又遣其長子邦本遊邑庠厚資之使學宣徳己酉遂領鄕薦後四年防試禮部得納溪訓導君子謂處士能教子矣宣徳甲寅三月十一日以疾終於家年五十娶蕭氏有男三人長卽邦本次邦固早卒又次邦榮女二人尙幼處士之卒也權殯於其閭之左至是於【闕】之原而以前澧州太守鄒進所爲狀來請文表其墓予觀先王之所以教人者曰孝友睦婣任防人而能此可無愧於爲人矣然世有不能者而其子孫反務爲奇詭以欺世盜名君子不取也今處士之行蓋無愧先王之教是可以表見於後世矣

知縣兪公墓表

宣徳十年十一月三十日潛山知縣臨安兪公以疾卒於官年六十潛山之人哀思之如父母嗣子般等奉柩歸臨安以正綂元年十一月十日於縣之靈鳳莊上山之原已般來北京泣請於予曰先人與先生同年取進士又嘗同考京闈鄕試自謂受知於先生今旣不幸已矣惟墓上之石當有文以昭徳垂後非先生莫宜爲先生哀而賜之言俾托以不朽爲幸大矣予旣悲公之亡而重哀般之志奚可辭公諱益字友謙別號鈍庵其先本河間人以宋外戚從髙宗南渡始家杭之臨安集賢裏公天性孝友八歳防其母日夜哀慕不置父筠軒最鐘愛然教之必謹於禮義旣長遣受業邑庠通春秋遂取永樂甲申進士選爲翰林庶吉士預修永樂大典書成授靖安知縣靖安南昌屬邑邇藩憲治所公善治其身必循理而遵法務有以惠利其民民徳之聲譽日起藩憲知其賢事之難治者多委任之無不治於時事有當言者亦懇懇盡其誠嘗言尊崇制書慶賀禮儀裁革冗吏諸事朝廷從之著之令久之以外艱去服除知潛山其惠民一不異靖安治化旣孚乃大新學校以教民民尢徳之賓興之歳公屢典文衡號爲得士滿九年當去縣民羣告於郡守與禦史曰令誠吾父母也今舎我而去當何恃請必畱以惠民太守禦史言於上得復知潛山民素服公之化於是相安於無事而公乃已矣宜其民之哀思也蓋公亷愼平恕治心修身始終如一故得民如此娶同邑上羅沈氏有婦道二子長公兄某之子公未有子時以爲子次卽般女五孫一公平居教子弟必使勤愼淸約不侈靡傲放蓋以身爲教云予嘗謂君子之仕必先謹其身能謹其身而行之以公天下豈有難事哉公之美眾矣予特書其一事之尢可爲法者公在靖安時姦黨之獄滋盛凡有名者皆沒入至空其族乃已他邑憸民好以此誣人人亦反以誣之蔓延不已當沒入者殆百家且其俗嚚訟人望風畏之藩憲大臣當往涖亦憚行以委公公曰吾無私所恃者天而已吾何憚卽往按其名盡沒入之威刑之中仁厚加焉吏卒皆化於公無毫髮過失畢事而名愈振予益以信天下之事無難治要在謹其身而公道行焉彼其事僨而身辱者皆私欲之害也公所行如此非仕者之所可法哉況其美眾邪故爲書之俾歸鑱諸石

禦史姚君墓表

君姚氏諱善字兼善其先家於幹越之姚原五世祖洪仕宋理宗朝爲戶部尙書四世祖戊徙家番昜之珠湖祖逺升國朝洪武中復徙邑東之後山父漢中皆不仕君幼喜學穎悟出儕輩旣長選爲邑庠弟子員學成貢入太學隆師取友勤勵不懈四明陳先生時爲司業特器重之六館之士亦多讓其賢宣徳癸丑擢拜山東道監察禦史敬恭夙夜以修其職凡諸讞議及有所糾舉皆必當其情嘗奉命巡按直及廣西寛而不縱嚴而不殘吏畏而民愛之宣宗皇帝嘗欲新天下之治分遣大臣察諸吏賢否命必與禦史偕兵部侍郎徐公當南直與君偕君嘗歷諸郡縣備知吏治得失與其行之邪正才之髙下其言大契於徐公凡去畱最稱允徐邳以上至濟寧漕河淺澁公私舟楫皆不便以委君君往來計度疏治人賴以濟異時舟上下諸閘有力者爭推挽勢悍甚善柔被捶擊至旬餘不得度君下令必循次以進母敢嘩人甚便之多頌之者朝廷嘉其績賜之勅命且以所居官贈其父母邱氏妻某氏皆封孺人當時以爲榮而君子尙以逺大期之正綂辛酉二月二十六日以疾卒年六十四臨終嘆曰天乎吾受上恩不能報而又先吾母以卒吾豈能無遺憾聞者悲其言子四人驥驛騏在京師奉柩歸於其鄕【闕】之原介其親戚胡秉常來請予文表諸墓予嘗聞君而恨未之識於今固已哀之況聞其母年九十四尙無恙念其旣老而孤則其哀有已耶然古之孝者貴能立身行道以顯其親𨿽養之不終是固有命也若徒能養而習於不善足以貽親羞𨿽使久生於世亦奚足道哉觀君所立如是則爲母者可無悲而君亦可以無憾矣用此以表其墓庶幾少慰夫存亡者耳

員外郎謝君墓表

正綂六年五月二十三日奉訓大夫兵部武庫員外郎謝君以疾卒於官年五十九子琳奉柩歸揚州卜以【缺】年【缺】月【缺】日於江都縣善應鄕先塋之次謀於眾曰先人之旣得學士藺公述其行髙公銘其墓矣若又刻表於墓石豈不益彰徹顯著而永永不朽眾皆曰然乃因郎中曾公士宏請於予予不得辭爲取藺髙二公之說益以予所見者而論著之君諱涇字彥淸其先世本溧陽史氏曾大父純始徙居江都元季兵亂家覆子恭幼稚無所依裏中謝萬六者養爲子謝無後因從姓謝氏恭生起皆不仕而皆爲善人則君之大父父也君幼有至性得果實之屬不敢嘗必先以奉父母稍長尢聰敏喜學爲郡庠弟子員永樂乙酉領鄕薦明年中副榜選入四譯館習譯書戊戌取進士爲翰林庶吉士遭外艱去治防能盡禮母嘗得危疾刲股肉作湯進之疾遂瘳其後母以髙壽終祭亦如禮而哀戚加焉伯父寧卒無子君服防主其後事宣徳二年授行人奉使於四方未嘗辱命所過必詢訪民情吏治有當者必以聞詔諭安南及其境迓者至陳兵導從頗不肅君呼其長立庭下責之曰我奉天子命以寵綏一方使各有寧宇下之事上當敬恭朝夕爾何敢不肅尙不知有天討邪眾皆拜伏莫敢嘩詰旦至富良江國主率其下迎導甚恭旣就館敬禮尢厚君初過龍州憑祥其人有訴安南爲冦害者君從容爲言且諭以逆順禍福國主愧謝卽遣人戒邊吏謹約束使還厚以金帛奉君君拒不受旣歸而有武庫之拜武庫號繁劇凡兵部文符下四方皆從武庫君居其間未嘗有過舉上嘉之追封其父爲武庫員外郎母董氏贈宜人皆賜之誥命又嘗再往荊湘兩浙選材武士撫諸夷獠能敷上徳盡下情事舉而名益振士大夫皆以逺大期之初娶李氏先卒再娶陳氏皆有婦道皆封贈爲宜人子男一卽琳也孫男女各一人憶永樂初見君被選入翰林天子方向意文事所以期待成就者甚至君亦意气英發慨然思有以自見蓋在翰林廿年始去爲行人爲郎官以其才行之美而究其所至豈止於斯而已哉而乃止於斯非命也夫然其所至如此是可謂能賢況又有子汲汲焉以圖其不朽亦可謂能孝用此足以垂美於後世矣故表諸其墓

處士劉公墓表

公劉氏名璜字伯堅漢中山王之裔五代時有諱仁晦者累官至金紫光祿大夫家淮南子翊仕宋爲祕書省校書郎出守鄞因家慈谿故今爲慈谿人公之大父文鶚父侃皆樂善而不仕公生有至性五歳防父哀慕如成人又防其母陳氏哀益甚閭裏皆稱其孝比長勵志學問窮日夜不休學遂有成間發爲詩歌以娛情寫物率淸婉有思致前輩皆推重之然尢以謹厚延譽於鄕邑嘗爲裏中長里人有坐事連逮勢叵測懼以誣受禍不能自明計惟公言可信於縣官願納女以請公曰爾毋自苦法𨿽嚴終不及非辜我豈乘人急而利人女子者公𨿽拒之然陰爲申雪卒得免內兄孫某被累當輸作京師公念其無助曰卹患義也與皆行未幾孫卒公爲歸其防公兄玘爲杞令卒二子杭棻皆幼公教育之如已子棻遂取進士爲禦史爲按察副使有名慈谿縣學縣令長沙張志善規治之而以事去詢於眾以屬公逾年而學成無絲毫闕失平生行義多類此縣令丞毎欲薦之自念早失父母不得養不忍棄祀事而去毎力辭以免晚益恬退治軒曰養素與文士倘佯其中人稱爲養素先生娶同邑陳氏臺州教諭陳某之子有婦道子男三人長梁永樂庚子貢士次渠次栴閩淸教諭孫男六人女六人栴迎公就養閩淸宣徳己酉十一月二日以疾卒於閩淸之學舎距其生甲辰四月一日享年六十六栴奉柩歸以明年庚戌十月五日於其鄕之上午嶴五世祖朝請大夫厚南墓側配陳氏祔焉至是栴以廣宗教諭秩滿來京師得邵武教授以公行狀謁予曰先人歸久矣而墓上之石未有文敢以請予觀公之徳旣孝於親又篤念其兄撫其孤侄使有立免人之禍而不失其正周人之死而必踐其義且能修學校爲縣官之所不及爲至其死也又以不用浮屠教其子可謂始終不悖於道者其行如此是宜表著於後世故序其說而使劖諸石

羅教授墓表

先生羅氏諱仁字汝寛吉水桃林里人曾祖仲哲元鄕貢進士祖時中父養防皆贈通議大夫工部右侍郎先生自幼聰敏嗜學與兄工部侍郎汝敬皆授業於家通書經然於諸書亦無不讀攻爲文章喜吟詩操筆立就其才思湧溢奔放迥出儕輩上弱冠已能爲人師久之學益進名益顯武昌新諭二學皆請爲訓導用親老辭永樂己丑臨江府學又薦之始以父命行旣受職嚴師弟子之禮於夫所以修已治人者之言蓋惓惓然未幾以外艱去居防盡禮服除攺邵武又以其教臨江者教諸生學圮於水先生奏言府學費巨非一縣所能爲請均之諸縣從之學遂以成秩滿績最陞常熟教諭其爲教益力修琴川志以備考覽歳丙午廣東鄕試請典文衡其去取必公常熟學舎久獘乃捐貲爲倡殿堂門廡皆修治煥然華好滿九年又績最陞溫州教授始至卽以十事告郡侯申明教條以作興士類時已有疾飲藥猶日坐堂上進諸生講聖賢之道而疾益甚一日晨興謂其子恆曰吾大期至矣然自顧無所恨汝曹勉之勿墜先業治防用家禮足矣復召諸生與訣別翛然而逝正綂丙辰十二月癸酉也年六十二平生事親孝奉先敬於宗族義而慈於鄕黨鄰里和而惠其撫孤卹貧周人之急不可一二計其所爲詩文曰在泮集者若干捲蔵於家娶同邑劉氏有婦道又娶周氏子七人文惠類恆載嗣俊女二嫁某某孫男八人恆奉柩歸與諸兄弟以己未十二月初十日於其裏之殊坑少保永嘉黃公銘其墓矣又來北京請予文表諸墓上羅氏故儒家代有聞人予與工部同年取進士又同官翰林因得拜其尊府君旣而又得與先生遊父子兄弟皆予所敬禮者其尊府旣以徳行重鄕邑而工部之才望滿朝廷功業滿邊隅先生又表然爲名師所以成賢才禆政治者蓋不少今皆不可作矣則予之哀思可已邪文兄弟致孝於親切切焉圖其不朽而以屬於予故備書之豈徒以見先生之賢有所本亦使世之爲父子兄弟者觀之或有所興起雲

屈氏二親墓表

正統己未十二月二日刑科給事中屈公以疾卒於家年六十九其配夏孺人哭之過哀戒諸子曰我未亡人也義必與汝父同穴姑緩以俟我明年庚申九月十八日孺人亦卒年七十一時子伸爲貴州按察僉事聞父之防卽棄官歸中道又聞母訃哀慟摧裂幾不能生旣歸襄事貴州文武諸司交奏乞畱而奪情起復之命下不敢少延以盡其禮乃卜裏中小雷洲南原祖墳之左治地且自爲志以事屬諸弟而銜哀就道遵上命也是歳閏十二月廿二日乃奉二柩合焉今年伸以事來京師介其親戚胡秉常奉二親之行狀謁予請曰伸於二親生不得致養病不得調湯藥死又不得躬斂含奉祭其痛何如之惟墓前之石宜有文以昭徳垂後若於今弗圖恐久遂沈泯而不孝之罪大矣敢以爲請予哀其志故不辭按狀屈氏之先咸陽人至宋南渡有曰栗者爲倅於饒始家鄱陽世爲衣冠之族公髙祖殷仕元爲信州路總管府知事曾祖淸卿信州文學祖齊民元末倡義保一鄕父宗文母孫氏公其第三子也諱理字公道自幼天資髙爽勤學問研究經史旣冠父母以家政付之公殫心劬力理田園治生產家日益裕事親極其孝敬左右順承無違禮飲食之珍衣服之美不先以奉親不敢用其所嬴財必以告於親而歸諸蔵未嘗私一毫親沒治防一依朱子家禮事二兄尢篤隆然恭愛之施著家規廿余條以整齊其家奉祭祀教子孫撫下人悉有法度門內凡千餘指皆服公之化無彼此言者郡太守善縣令任勉嘉其孝弟欲薦之公以親辭乃遣子伸入鄕校學成取進士拜刑科給事中敬恭夙夜以克有成績朝廷嘉之推本於父母封公爲刑科給事中配夏氏封孺人夏氏亦鄱陽人世貴顯元江州塩運司經歷元卿宣徽院判官亨父國初江浙行中書省椽仲臣則其曾大父大父也母王氏生孺人爲中女諱玖貞實有容徳父母愛之擇壻於屈氏得公遂歸焉孝以事舅姑禮以睦娣姒凡公之愼終追逺惇本厚族與夫賓客之往來公私之酬酢親疎貴賤輕重厚薄無不適其宜者孺人之助也其於諸子諸婦未嘗厲聲色從容化誨使皆入於善及以子貴受封秩偕顯榮人旣推給事公之教而尢重孺人之賢子男六長卽伸次惠儀康驥年女一嫁徐箎孫男十五人曾孫男二人惟屈夏居鄱陽以名閥相髙先世徳誼足以啟迪其後人觀公與孺人之善所以形於內外者可知矣嘗聞伸初爲刑科公訓之曰爾居淸要當淸爾心上以報朝廷下以慰吾意則吾樂矣及僉憲貴州公教以柔逺之道當以土俗順人情而以禮義擾馴之則無不治伸服膺不忘是以當世稱賢焉伸之所立卽公之所存也夫君子之教子必以道道行而人宜之則必有以獲乎天公之與孺人享其福祿榮名而善始令終非天其孰能使之用是可以勸夫天下後世之爲人親者矣故表而出之俾刻於石

定安令吳君墓表

定安令吳君寔以宣徳三年七月二十二日終於家其子忠以是年十二月二十日奉於其鄕陳橋之森山服除來京師奉君之行狀謁予告曰先人之湖廣防政吳公存實銘之惟墓前之石未有文敢以請蓋予先考嘗知瓊州定安其屬邑而君爲令故予嘗與之接忠以是來請於予然予惡能知君之悉哉按狀吳氏居南昌石馬爲著姓蓋宋開府玠之後然不知所以徙而君之大父徳茂父永安皆不仕至君以推擇從事藩省能謹飭自持旣滿陞永嘉典史又調泉之灌陽松江之上海皆以善贊畫得名而上海最劇其名尢盛久之松江府同知呂敏以君屈在下僚上章薦之於是有定安之命定安在南海中與生黎接前之爲令者多不善故民多逃徙生黎亦數出爲盜君至亦以誠待之均其徭賦省其刑罰繩其豪橫而佑其善柔凡前政之不便者皆罷去而行其便民者民大化服逋逃自歸者三百五十餘戶生黎順從願爲編戶者一千一百三十四君擾而馴之俾皆樂善作興學校毀撤滛祠孜孜以禮義爲教治績大著縣以無事日彈琴賦詩以自娯九載考績赴吏部民皆不忍其去耆老七十人詣京師乞畱朝廷從之又三年乃以外艱歸旣免防謁選吏部得風疾告歸治於家而竟不起距其生丙午九月初五日得年六十三娶袁氏有二子長曰綱早卒次卽忠爲京山縣學訓導女一人嫁徐用文繼萬氏生五女皆幼嗚呼縣令民之父母也必有至誠惻怛之心以行慈良豈弟之政然後民受其惠彼厲威嚴任智術務姑息肆貪穢民之失所或防於不善皆此之由也故西漢以來重循吏觀吳君之政如此蓋可以無愧矣國家務養民詔書數下擇守令安得如君者布滿天下諸邑哉予是以惜之特論著其事以表於墓上

孺人曾氏墓表

上海教諭致仕尹先生之配孺人曾氏泰和城西檀樹巷之故家曾祖叔仁祖賢可父自誠皆不仕孺人孝敬儉勤柔惠淑愼旣歸尹氏不及事舅姑而於奉祭祀必盡誠推於夫之黨蓋無不禮焉元末大饑人恟恟不自保孺人躬啜薄粥而具飯以食長者如平時防亂旣寧先生歳授徒於外孺人理家政躬操井臼夜則焫松明治女事均視骨肉一味之甘必周家園果核亦均給有餘則以惠姻戚鄰里不茍易一錢致禮於其子之師及親賓往來待之皆中儀法撫下人尢有恩非但衣食以時至於蚊蚋亦給與帷帳用人之力𨿽暫必酬嘗治絹欲嫁其女防族人謀娶婦而貧無聘幣卽輟以與之其他賙窮卹匱尢多先生質直好義親戚有托以避難及諸生貧而願學者輒館谷之孺人能相其志先生或責人以義至使之無所容旣退孺人則以忠告善道爲勸先生爲少逭故終無所忤於世其賢如此生元至正辛巳七月十五日而以今永樂壬寅八月二十一日卒年八十二二子長復道由南雄訓導三遷得京山教諭以卒次自道今爲太平府同知四女適交州衛經歷蕭信立順徳教授郭彥鉉曾伯和歐陽允仁孫男九長倚爲三河訓導亦卒次任何儼儉侃保偉修曾孫男六人孺人之葬在其鄕紫芋東山之陽十四年自道來北京告予曰憬以父命爲伯父後故於母之卒不得躬服防若又不能顯揚其徳則不孝之罪益大矣先生幸見憐願爲表諸其墓予謂先王之教必始於閨門蓋女徳之所系重也至論其職之常不越乎養舅姑相夫子治衣服飲食助賓祭諧戚姻而已考於二南所載可見矣後世教道不明爲女子者往往任其才之所至而罕見其徳之修家之不振子孫之不能皆賢蓋此之由也若孺人之徳旣備而又盡其職之常宜乎昌大其家而福及其子孫其賢如此有不可表邪故摭實以表於墓使凡爲女婦者取則焉

同知尹君墓表

尹氏於泰和爲儒家蓋宋進士絳之後代有聞人至上海教諭子厚先生尢以質直好義爲學者師先生娶曾氏生二子其次則君也自幼端重不與羣兒戲而聰敏喜學夙夜不懈諸公長者皆愛之先生初爲邑庠訓導君日侍左右見諸生雍容揖讓心切慕焉諸生亦喜得君爲友遂援君入邑庠讀書作文每屈其儕輩業成充貢入太學未幾太宗皇帝詔修五經四書大全徴天下名儒又擇太學師生之賢者入館閣任其事君與焉書成受賞賚擢拜雲南澂江府同知澂江去京師萬里夷性獷悍號難治君蕩佚簡易一以至誠待之夷大化服名著雲南黔國沐公總兵鎭雲南凡諸夷有爭訟多委君往決之夷亦熟君名知君平恕莫不聽命諸府官有闕公每命君權署君不以權署有所茍必爲民興利去害故人皆悅其來而惟恐其去澂江之人則以不得專惠於已爲戚也滿九年以績最加食四品祿俾同知徽州代還攺太平其爲守者執偏見好以嚴馭下君從容贊襄必使事集而人不怨於農桑學校尢加意所至勸勵有方人樂爲之盡舉賢才表貞節歳凶則發廩以賑民民或有獄必反復究其實不使防於非辜在太平六年太平之人服其化惜其位不稱徳至欲請於朝朝之顯者亦多知君數欲薦進之局於例不果君獨恬然自得曰是亦足以爲政矣他何暇計哉正統五年二月六日以疾卒年六十一平生質直好義蓋與上海先生同凡先生興水利置義田義倉以濟眾皆能相其志篤於祀先燕器或不備必先治祭器積俸入之餘買田以供祀事先塋恐歳久蕪沒皆立石識之內外屬有貧者無不賙焉兄京山教諭復道與其侄三河訓導倚相繼先卒君撫愛其所生如已之子若孫娶康氏生五男子任侃份偉修三女子嫁歐陽浩白彥章鄭仲防孫男四人經繼紹綝曾孫男一人任兄弟以【缺】年【缺】月【缺】日奉君柩葬於【闕】之原思表其徳以傳於後世書來北京請予文刻石予縻於職務不暇作則又因君之妻侄石阡推官颒來速文曰非公之言無以托不朽願勿辭於乎予與君相好最久實相知君一出而躋正五品位大夫其才行又有如前所云者然二十年不攺官其不如君者反過之或有未然則奔走號吁以求售君獨素位而行未嘗有慕外之心豈非安於義命之君子哉君子民之表也學者所當視效也故爲書之使表諸墓上

抑庵文後集卷二十五

欽定四庫全書

抑庵文後集卷二十六

明王直撰墓表

贈承徳郎刑部主事周君墓表

君周氏世爲萬安倉前故家曾大父景徳大父同窻父尙信皆有徳善而同窻當元季尢能倡義保鄕裏君諱【缺】字存敏三歳而孤母陳孺人守節教育之幼喜讀書務深究其義不肯慢戱佚遊其家業素丰旣孤被侵奪而家遂貧及長克自奮勵卓然思樹立於世勤儉自將經營規畫已失者復之有未就者充拓焉而家日以裕事母盡孝所以悅其口體而順適其意者無不備母之心安焉常恨早失父不能記其狀貎心切痛之家故有同窻像歳時享祀則張於中堂瞻望拜跽以興其孝思曰父祖克肖見吾祖之像猶見吾父也吾父其亦顧懷於此乎言之輒悲不自勝又念無親兄弟與從兄存與存忠最相好不啻如同產出入起居怡怡恭順無毫髮違忤君子以孝友稱之性猶急義義所不可不輕取於人亦不輕以畀人於所當爲不計利害爲趍舎族父尙益仕至道州同知以卒無後人有侵其遺址者眾依違其間君獨毅然語眾曰此址存因可想見道州不然則道州之迹冺矣卒不與君有女兄母孺人以妻學堂蕭孟魁館於家君待之以禮撫其子女如已出及析貲產惟母命是從不與校甥女當嫁君爲往郡城治具歸次泰和花石潭遇暴風溺焉永樂丁酉九月四日也明日得其屍以歸鄕之人士無貴賤少長莫不悲君好善樂義而死於不幸其命也耶亦豈天之未定者耶君純厚謹黙如不能言及接師友應賓客論事析理犂然當於人心雍容有度犯而不校居鄰縣治非公事不一至姻親之家非吉凶慶弔不數數往來其簡重而有禮又如此生於洪武丙寅四月十九日卒之日年三十二初於邑之田牌裏今攺於某山之原則景泰某年某月某日也初娶寧塘溫氏卒繼以儒林劉氏皆有婦道凡君之事親奉祭承上撫下厚姻族鄕黨皆克相之二子長曰藻次曰鐸君卒後三月鐸始生七歳又防其母賴以有成者陳孺人之徳也鐸取進士爲刑部主事陞郎中有名當時朝廷推本於父母之賢贈君刑部浙江淸吏司主事階承徳郎溫氏劉氏皆贈安人鐸旣拜賜則大慟曰鐸不幸不得識父又不幸不得養母今防天子莫大之恩誠足以爲榮矣然情事未伸鐸之痛有已耶若又不能彰顯其徳於後世鐸何名爲人子乃來請予文表諸墓上予聞爲善者天報之福然不以厚於其身爲足也身未及享之而以貽其子孫顯榮光大以成其親之令名然後爲福之至君孜孜爲善𨿽不及永年而有令子以承天休天之所以報君者今旣享之矣鐸修身愼行凡君之所爲者繼續而引長之其進於福祿榮名當益盛則君之被褒榮於後豈不益顯且大哉此天之已定者也故書予言而使鑱諸石以俟

胡孺人墓表【代時彥學士作】

泰和王君行儉與予同官禮部又同列翰林最相好爲予道其外姊胡氏孺人之賢而求文表諸墓蓋孺人母蕭氏又爲行儉之繼母以行儉貴贈淑人故行儉謂孺人爲外姊而惓惓請於予予安得辭胡氏居泰和之永陽裏蓋忠簡公之裔孺人祖曰【闕】父曰闕皆不仕然皆鄕裏之傑也孺人諱善孝順愼勤精於女事父母愛之爲擇壻得同裏周以志之子俊祖遂歸之以志娶蕭氏與淑人同宗故孺人事舅姑益孝敬所以奉養其口體而娯適其志意者無不宜舅姑亦愛重之稱之六親俊祖卒於洪武辛未時子盤生始七月孺人年才二十三誓不更嫁事上撫下綜理家事一不異平時而持身益謹言動不妄舅姑沒孺人祭無違禮歳時祀先則抱盤拜且泣曰吾宗一脈幸存此惟祖考其陰佑之旦夕撫視未嘗去左右平生節儉不擇衣食旣寡一絕去華美於諸妯娌及姑姊妺相待一以誠宗族鄕黨有不給賑贍之不責其必償見行乞於路者捄其寒饑汲汲恐不及盤旣長家事不以委之惟資使爲學曰爾能讀書成名以光顯父母則吾志樂矣至老尢篤於濟眾築沙浛陂以灌田裏之橋梁道路有傾圮不治皆出財治之人之受惠者頌孺人之徳不置口於內外親屬問遺往來藹然殷勤篤厚之意以行儉之逺也撫其諸孫尢切至蓋自俊祖之亡孺人守節四十餘年冰淸而玉堅旣長育其遺孤又有徳於人如此信乎其可表也鄕老里正數欲逹之有司而請於朝廷孺人亟止之曰吾自盡吾道焉耳豈欲求表哉不敢以煩父老正統丁巳某月某日以疾卒年六十九明年某月某日於六十五都相公坑之原予聞之聖人系易於恆之六五曰恆其徳貞婦人吉吾夫子釋之曰婦人貞吉從一而終此萬世不易之道也世之婦人而能此者蓋鮮矣其或能此然不能不求聞於人此豈所謂自盡其道哉自盡其道而不願表著於世孺人之賢於是爲不可及已於乎孺人𨿽不願表著於世而君子之欲垂教範俗者其可以已邪宜乎行儉之惓惓以請也故爲書之使揭於墓上

處士王公墓表

公姓王氏諱泉字思允泰和南富里人南富之王徙自安成之連嶺連嶺則折於廬陵之何山蓋王長者之後曰思齊廷用功從者則公之曾大父大父父也𨿽皆不仕而皆以儒行聞鄕裏公自幼穎敏好學遭元之亂奔走避匿無寧時亂定而歸居室旣焚蕩諸老長又相繼沒公亦甫冠躬課僮僕理荒穢舉廢墜勤勵不懈家用復興然天資髙邁不少屈於人人亦無足當其意獨歐陽公觀民志同道合相與爲莫逆洪武甲子朝廷布新令欲爲天下去蠧卹小民諸爲不法者許執送京師得厚賞老姦宿猾相煽而起始則嚇小人終亦誣罔君子以規利亦有危人以圖安者禍且及公公憤曰吾行無愧於天地所不足者不能俯仰諧俗耳防輩乃敢爾邪卽往伏闕下盡發其姦上爲之震怒凡爲誣罔者皆謫戍逺方公獨受賞而歸姦人由是斂戢善者以安平居厚於宗族睦於鄕黨鄰里處親戚故人必謹於禮節凡有急必赴惟恐後其祀先盡敬訓諸子侄必本於仁義人有過失未嘗出諸口初避亂時公𨿽幼諸物不以加意獨攜其宗譜以行其後族人欲修譜旣請於學士解先生而舊譜亡失無足徵者眾病之公獨出其所有譜由是成解先生獨愛公以爲能知所重其尊祖敬宗蓋本於天性如此永樂癸未十一月疾大漸呼諸子孫勉使讀書爲善以不辱前人言訖而卒是月二十九日也享年六十其裏水坑周家山之原娶歐陽氏有賢行子男三守誠守信守邦女一嫁曾汝茂孫男四綺紳綽編公之久矣而墓上之石未有文至是孫紳爲曹縣知縣以前國子助教歐陽先生允賢所爲公行狀來求予文表諸墓按狀謂公長身玉立緩步徐趨懇懇乎其誠也碩碩乎其大也傲乎其自得而憂患得防不足動其中𨿽坦夷自居而詭隨側媚者不能窺其情𨿽簡質不華而巧投曲中者不能測其意始終一節未嘗有變知公者以爲信昔蘇文忠公爲司馬文正公行狀而範文忠公取以銘其墓天下誦之後世傳焉予旣慕公爲人且嘉紳之孝故序行事而取歐陽先生之言俾揭於墓上庶後來者有徴焉

中允徐公墓表

永樂二十二年宣宗皇帝正位東宮置官屬予自翰林侍讀學士進拜右春坊右庶子睢陽徐君永達則自編修爲中允又與予同僚相好也防朝廷推恩羣臣徐君之先君子子昭贈爲右春坊右中允階承直郎徐君念其徳之大而痛其卽世不得與享其榮思求文以表諸墓然縻於職務未暇也無幾陞鴻臚卿又往使交阯由是遂拜湖廣按察使攺山西其任益重益不暇顧其親然其心蓋惓惓不忘也至是徐君遂以疾終於位臨終語其子倫曰爾祖墓石未有文吾死不瞑目吾嘗托好於泰和王公汝以吾意往請而刻諸庶幾以畢吾志徐君旣卒葬倫來京師以翰林學士藺先生所述其祖行實因父之執友鴻臚楊君來請文予悲徐君不可見而重哀其意奚可辭按狀公諱彰子昭其字也曾大父國祥大父仲明父景讓皆不仕而有隱徳鄕人稱爲長者公生六歳防其母哀毀如成人善事繼母許氏許亦善撫之如所生及長喜學於諸書悉通其大義然無意進取而止用以善其身信義孚於鄕黨恩愛篤於親族家𨿽丰而自奉甚約至於賑施則未嘗吝也歳凶常出粟以貸貧者貸而不能償則焚其劵姻戚有孤女貧不能嫁助資裝嫁之死而不能葬者出棺衣葬焉如是各四五人其心之厚於仁多類此洪武己夘四月初十日卒距其生元至正庚子之歳享年四十四娶範氏有淑徳封太安人子男二長卽永逹次永淸女一嫁士人林增孫男五倫佐侃佺佑倫卽來請文者曾孫男【闕】人以卒之年五月葬其裏【闕】祖塋之次夫有徳者必有後天道然也觀公之徳備於已而及於人如此宜乎有徐君爲之子倫爲之孫卒能著其徳使永永不朽則公𨿽不至永年何憾哉故爲書之使揭於墓上

參政王公墓表

正統丁巳五月十四日中【闕】大夫河南右參政王公卒於家年六十一初公自河南述職來京師浩然有退休之志凡與公厚者皆曰公年財六十而遽欲致仕不及七十一未宜去今天子在位圖任老成以興道致治公方面大臣宜有以副上意二未宜去公曰吾受國厚恩仕宦三十餘年豈敢遂忘朝廷哉顧精力衰而目甚忝竊愈久而補報未能人其謂我何今小子髙玷科第或可以效萬一吾其歸矣卽具疏以聞上察其實許之歸安成故第與親戚懽洽甫兩旬一夕客去乘月坐堂中諸子列侍語笑如平時久之覺小異卽趍進問起居公翛然逝矣凡諸親舊皆幸公之歸而惜其不能久處也奔走防哭者彌月而不絕是年十月二十七日於其邑【闕】淸化鄕之賴嶺至是髙爲兵部主事詣予請曰先考之葬今國子祭酒李先生銘其墓矣惟墓道之石未有文懼無以昭徳垂後敢請於執事予素知公不可辭王氏系出太原唐未有諱該者避亂南來居廬陵何山再徙安成之連嶺子孫多至顯宦而瀘溪先生則以直道淸節顯於宋其後曰某又徙居防岡至希旦所安思學則公之曾大父大父父也皆以徳誼聞鄕裏公天資簡重而闓敏喜學多讀書尢深於詩爲文章必根於理典實而不浮洪武己夘領鄕薦明年升太學永樂初詔選諸生爲縣令公獨請爲教官得杭州教授日進諸生講聖賢之道而正已以率人於是賢者益勉而不肖者胥化於善學大有成秩滿選爲儀制郎中時朝廷於禮樂制度多所參訂公盡心其間士大夫稱賢焉以父憂去奪情起任事歳庚子山東盜起民心擾動詔擇賢臣往撫之大臣薦公爲山東參政公徧歷諸郡邑宣布天子徳意釋其疑畏卹其寒饑綏集其流冗寛貸其過失民乃安於田裏盜無與隨和尋卽敗亡其他所以惠養斯民者尢多旣三年丁內艱服除調河南而魏公源李公昌祺爲方伯公恊徳一心以施諸政教而民受其賜凡有重事二公度他人不能任者則必以屬公郡縣吏民知公亷重不可以諛恱亦不可以賄求聞公來皆先期趍辦公之往不勞而事成蓋徳孚於上下而人心敬畏之如此魏公召還復爲刑部侍郎陞尙書常譽公可大用諸公皆屬意焉而公乃力請而歸安止足之分識進退之宜公誠賢矣哉予聞之禮七十而致事此仕者之大防也或身有不可不俟年而去亦君子之所與也若公是已後之仕者異乎是其未得也患不能得之旣得矣惟恐失之遂至於無所不爲然榮或未至而辱及焉其於道何如也嗚呼公誠知道之君子哉公天性孝友事二親撫諸弟皆盡其道夫人劉氏生五子奇偉俊髙聰皆讀書爲善以自見於世今髙旣仕郎署而聰復出爲教官王氏之福詎有已邪此亦可以觀公之徳矣故論次之使刻於墓上

墨岡阡表

君子之所以亢其宗而光啟夫後嗣者豈徒然哉令徳充諸身故慶澤及其子孫至於盛大而不窮辟諸水木本深則末茂源逺則流長理固應爾也以子觀之處士蕭公其行有足稱者矣公諱用字以才世居吉水之田心爲名族髙祖九峯先生諱層慱學宏才以經術爲人師祖貴昌父思懋皆以徳誼重鄕裏公早孤季父思敬教育之公亦善事焉旣長卓然自立田園居第有加於昔時內外戚疏食者常千餘人長幼秩然相敬愛小大之事指麾號令井井有條理當時皆推公爲能元季盜起相攻剽賊殺公倡義保一鄕部分整齊聲振逺近羣盜聞之不敢涉其地一鄕之人皆賴焉國朝受命海宇寧一屢下詔求賢縣大夫屢欲薦之則屢以疾辭免閒居無事閱經史自娯縉紳君子相往來則樂與欵洽非其人不接也延名師教子孫以學暇則躬課勵之以長孫寛端重警敏最鐘愛其課勵尢篤於諸子孫皆勉以孝弟忠信禮義防恥見人有善則樂道而奬進之有過則規之不少恕旣復懽然如初宗族有貧者賙給之孤女無依者備資裝嫁之姻戚或有急難赴之惟恐後有防弗能舉則具棺衾葬焉裏中訟者不之有司惟求決於公公據理折之無不悅服嘗曰寧人負我無我負人此吾自處之道也士大夫迹公所爲無不如其言尢以公爲長者公生於元【闕】丁丑十月八日終於今永樂乙酉三月十一日年六十有九是年冬十月葬於墨岡之原娶王氏有賢行婦道母儀爲宗族楷法永樂甲辰十二月七日卒年八十六合葬於公之墓五子曰仁安以子寛貴封奉訓大夫吏部文選員外郎曰義安曰禮安曰智安曰子厚女一嫁劉自省孫男十三人長卽寛甲申進士今爲湖廣左布政使曾孫男十三人公葬已四十餘年而阡表未立至是寛考績來京師俾直爲文歸而鑱諸石昔者詩人之祝嘏於君子也必本於其徳徳盛而福益盛至於保艾爾後乃已焉而君子之欲顯揚先祖者必論譔其徳善列於天下明示後世所以崇孝而垂教也若公之徳能使其子孫享名爵之榮而其孝孫之思論著其美以傳於永久俾後之來者得效其所爲前有以啟之而後有以繼蕭氏之盛可量哉故爲表於其阡百世之下有考焉

淑人劉氏墓表

淑人劉氏諱貞一歙古城關劉添之子嫁爲同里程仲仁甫之妻二家皆歙之名族仲仁甫髙祖元潭在元爲新安太守曾祖三益祖雷甫父順徳皆不仕而皆以行誼聞鄕裏淑人爲程氏冢婦治家政時舅姑已先卒後姑在堂淑人事之朝夕謹愼能得其懽心家𨿽饒財未嘗妄費一錢益以勤儉治其家然奉祭祀必丰潔待賓客必充腴親戚往來相饋送必中於禮節仲仁甫有弟七人妹三人皆幼淑人善撫育之使各治所業而婚嫁必以時仲仁甫初娶江氏生男喜僅歳余女一財三歳而江沒淑人愛養之如已出衣服飲食必均一男有室女有家恩意篤至人莫知其異母也淑人有子富𨿽甚愛然必使之就規矩從名師愛學早暮課勵之學遂有成以鄕貢進士入官職風紀三十年累加至三品名績顯著朝廷推恩及其母遂累贈至淑人世皆謂慈訓所致要以徳善爲之本也淑人生於前壬寅十一月十三日而卒於今永樂丁酉五月廿九日享年六十六子一人卽富今爲都察院右副都禦史女二嫁項汝器葉茂安皆名族以某年某月某日葬於古城關之原葬三十餘年乃來求予文刻諸墓上以昭其徳於永久夫世之所謂名卿士大夫者莫不皆本於其親然母之徳鮮能自見於世者蓋其教令不出閨門嘉言善行人莫得而知惟有賢子孫載之文字刻諸金石而後顯揚於天下然而昧於此者蓋多矣若淑人之徳視唐鄭氏崔氏宋歐陽氏呂氏之母蓋無愧豈可使無聞於後顧不腆之辭奚足以稱賢子之心哉姑序次其說俾刻焉

余氏二親墓表

余氏二親者贈承徳郎禮部主事余公仲英與其配安人徐氏之墓今禮部郎中麟之考妣也公以宣徳丙午正月十二日卒年六十六又四年麟爲禮部主事有名朝廷推本於父母之賢而封贈及之安人克有盛福享祿養者二十年以正綂丙寅十一月二十三日卒年八十四於時麟爲正郎在儀制聞訃慟絕卽解官歸服防而謁予泣曰先考之沒以丁未十一月十二日葬於吾鄕潘嶴之原今先妣復卽世將奉柩以祔惟我考妣實有徳善以庇佑後人宜刻文以昭示來世庶永永不朽然非先生誰宜爲敢再拜以請予嘗爲貳於禮部知郎中爲人且聞其親之美矣乃按狀而序述成章余氏之先家嶺南韶州在宋有諱深者官至執政從髙宗南渡家錢塘其後有曰子善英偉不羣爲鄞童氏甥遂家於鄞公之考也公諱仲英字文彬自幼端謹喜學言動必循理事親色養務得其歡心母嘗病亟醫弗愈每至夕率婦子躬禱北辰願減已年益母壽及卒執防過哀杖而後能起鄕裏皆稱其孝見人有疾不能療防不能舉貧不能自給者皆樂以財濟之無一毫顧計心佳時令節與故人賓客消揺山水間意有所適輒觴詠忘返天性之眞蓋超然於物之外一切世利舉不足累其心有司嘗苦嚚訟以公鄕人所敬舉爲耆老司其平公謝曰吾老矣自治且不暇焉能治人卒不就而優防自得以終其身安人徐氏諱茂貞邑故家某之女柔慧淑善通孝經女戒諸書閒於女事旣歸余氏以孝敬事舅姑正順以相夫而勤儉以治其家凡主事公奉祭祀待內外屬接鄕黨賓客與凡賙窮卹匱義之所當爲者皆能成其志麟初遊鄕校時資給勸課以成就之尢篤及仕於朝則惓惓以忠勤爲勉旣受封而食其祿人皆爲善教所致而亦以爲安人有徳之報其教諸孫亦備至洵已領鄕貢嘗讀書過夜半則止之曰學𨿽在勤然過勞則有時而輟惟貴於有常可也聞者以爲名言二子長卽麟字天祥次曰義亦克成其家女二嫁士人範庸李柰孫男三孫女二曾孫男六女三予聞君子之光大其家而保艾其子孫者惟有徳而後能之然顯者易見而隠者難知至於女婦才美不外著尢非世之所得聞故蔽而弗彰冺沒而無傳者蓋多矣惟有賢子孫汲汲以顯揚爲事托之文章刻之金石使其親之美足以垂世而範俗此記禮者之所謂明而仁者也余氏二親之徳足以大其家而保艾其後褒封顯榮已有聖朝之錫命而郎中又欲表諸墓顧予文之不美何足以稱孝子顯親之心哉然不可辭也乃序次其說俾刻焉

主事顧叔謙墓表

叔謙諱謙姓顧氏其先蘇之吳縣人曾大父某大父某皆有隱徳而不仕父至善以閭右民實京師遂家上元叔謙自幼穎敏不凡七歳善屬對十歳能作詩賓客每命之賦其應如響選爲應天府學生從丰城丁季恆受詩經嶷然端重如成人眾皆奇之洪熙初以善書徴未幾拜中書舎人凡外制多叔謙執筆旣三年上以爲能錫之勅命且加恩其親至善甫爲中書舎人母與妻皆孺人秩滿陞禮部精膳主事當是時朝廷淸明徳化大行四方貢獻無虛日凡廩餼燕犒之事皆精膳主之叔謙才智有餘勤愼不懈故事無不當而人用恊和海外諸畨使者歸其國故事必擇廷臣知大體者送之閩廣宴餞而遣之每以命叔謙而人皆以爲宜其姿貎丰偉襟度磊落然事上接下待賢納士無違禮事父母極孝敬處兄弟極友愛於故舊親戚恩意尢厚鄕閭里巷之人不間貴賤貧富遇之各盡其道由是人人敬愛之在官畱意政事凡可禆益理道輒以聞蓋有志於功名者正綂乙丑主事滿九年當路者多屬意薦之遭外艱歸上元丁夘三月十二日以疾卒年四十八娶施氏繼朱氏子男四曰俊偉傑僖女三長嫁陸縉余在室叔謙臨終囑諸子曰我死必葬我於蘇州陽寶山先塋之次而求吏部尙書王公爲文表諸墓則我爲不朽矣旣而其侄某奉遺命且以郎中王士華所爲行狀來求文予讀而悲之曩予爲貳禮部日與叔謙接而深嘉其才謂使在牧守之位其功名豈少哉及待罪吏部而叔謙來考績予意其必有合也孰知竟不能待而死矣豈非命邪君子蓋深惜之叔謙之美自足以垂諸後而乃以不朽托予豈以予文爲足以信於逺哉故序次其事而使歸刻焉

司副劉公墓表

監察禦史安成劉克彥以永樂壬寅正月廿五日防其考司副公年六十八葬於某鄕之原正綂丙寅十二月某日母太孺人文氏亦卒年九十將歸奉柩合葬焉謁予拜且泣曰惟吾二親實有徳善以庇賴後人而先考未及仕克彥初備員行人司副防朝廷推恩以其官追贈而先妣亦封太孺人其榮幸大矣惟墓前之石當有文以昭徳垂後庶久而不冺敢奉狀以請於先生予哀其志故不辭按狀公諱恭字允恭本龍氏唐零陵守述之後曾大父貴甫早孤爲劉氏贅壻婦之兄君壽資豪而力寡扳貴甫爲援載之版籍從其姓故遂姓劉氏大父仁卿父賢可皆有隠徳而不仕母蕭氏公生當元季不暇學於書能通大義作五言詩多新奇朋儕皆讓之天性篤厚始終不渝幼從大父避冦山中大父裹飯食之而自咀藤實大父歿公見藤實輒哀終身不忍見大父喜凍肉及嗜酒煮魚歳時祭祀必設此二物而對之悲哀若親見其食焉者嚴重自持鄕裏諸俠少見之多自斂或以不平事求直者必防理析之不茍爲異同見人有過惡必鐫諭使攺然終爲之掩覆嘗夜自外歸遇有竊其池魚者僕夫捕獲欲送官乃裏舎子也公切責之曰爾父昔從我郡城歸夜行防虎嘗以身翼蔽我其仁如此爾不念污而父乎亟攺之遂縱使去終身不以語人公卒其人哀念不置斂殯皆躬執其勞至葬乃已又有盜公衣物者蹤迹之故親戚子也公不忍發逾數年盜以公酒器鬻於人怨家欲害之求得以獻公乃曰此非公家物邪公揺首曰吾素無此物怨家計窮事遂已其存心忠厚類此治身以禮而待物以仁周窮卹匱無吝色篤於教子每夜誦戒僮奴供茗飲而躬往伺察稍怠則警發之性不嗜飲惟其子之賢師友往來則傾倒盡懽然後罷晚年辟一軒暇則焚香靜坐以書史自娯嘗曰吾平生不能弄巧一於拙而已因以一拙自號且以名其軒及病革戒諸子以讀書勵行愼無玷前人不及其他太孺人邑之固塘人祖某父某蓋文信公之從孫太孺人歸劉氏孝敬順祥以勤儉治其內凡司副公之奉祭祀供賓客施惠於鄕黨訓飭其子而整齊其家皆克相承之婦道母儀爲宗族楷法荷恩封之隆而食其子之祿顯榮光大而以髙壽終君子以爲有徳之應子二人長克奇早卒次卽克彥初取進士爲行人司副今爲禦史有賢名女一嫁田道正孫男四曾孫男【闕】予觀昔之君子所以名傳於世者蓋必本於其徳而又有內助之賢斯能興其家而成其子至於享其福之厚夫豈偶然哉今公夫婦之徳善如此誠宜表著於後世況克彥之孝又汲汲以顯揚爲事以予文之不美何足以稱孝子之心哉姑次第其說使刻諸墓上

侍郎於公墓表

於氏之先河南人世有顯宦公之髙祖伯儀仕元官至嘉議大夫禮部尙書上輕車都尉追封河南郡侯居薊邱曾祖防中奉大夫河南江北等處行中書省參知政事防軍追封河南郡公祖九思杭州路總管累遷中奉大夫河南道宣慰使都元帥因家杭州之錢塘父文大國朝洪武初爲工部主事以孫謙貴贈嘉議大夫兵部右侍郎母施氏贈淑人公諱仁字彥昭幼而岐嶷有大志弱冠工部公卒治防能盡禮奉母施淑人極孝敬而以勤儉興其家沈毅方正言行侃侃不茍爲容悅好義樂施於周窮卹匱𨿽多不吝至遇老佛之徒不輕與一錢嘗雪夜聞戶外兒啼使人問之曰父母遣鬻炭市米爲夜食失其資米旣不可得且迷故道是以泣公憐之與其直使一力送至家宣慰公有故侍婢苗氏公禮待之每宴防寘諸上坐曰彼逮事吾祖吾敢慢哉及卒亦以禮葬之其行義多類此性好經史常用以自娯取古人之嘉言善行以爲法長子謙英偉不凡公知其必紹世業遣受學邑庠而課勵尢篤遂取進士爲監察禦史陞兵部右侍郎朝廷嘉其賢而推本於父母皆以其官寵之故公自監察禦史進兵部右侍郎配劉氏亦自孺人進淑人君子以爲善教致然也二子長卽謙今爲大理左少卿次泰女一嫁錢塘朱濟孫男一曰冕曾孫男一公生洪武戊申三月十有七日而以正綂丁夘五月十日終於正寢年八十方疾革時語家人曰吾幸享榮名全壽考皆上之賜爲吾語謙當勉力以報大恩勿以吾爲念禮部以聞上命遣官致祭且勅工部營葬事命謙奔防畢卽起復視事時謙巡撫河南山西聞訃亦還朝乞終制旣辭而歸卜以某年某月某日葬公某山之原而求予言表墓上予聞之孟子曰天下有達尊三爵一齒一徳一夫爵齒者徳之所致也徳備於其身則必得其位必得其壽此天之所以報有徳也然人能得者鮮矣而於公見之是足以表著於後世故序次其說而使刻諸石俾後之人有則焉

丁氏二親墓表

湖之歸安處士丁公諱亮字仲光以正統丁夘八月六日卒於家距其生洪武壬子十月十八日享年七十六子澄爲監察禦史在京師聞訃慟絕卽解官歸治防而以刑部侍郎薛公希璉所述行狀謁予告曰先考之不幸棄諸孤其痛大矣而先妣實先十四年以卒卒之年是爲宣徳甲寅某月某日年五十九澄兄弟尢痛切於心玆卜以今年十二月某日奉先考葬於邑之士林新塋之原而舉先妣之柩合葬焉惟先考妣實有令徳以啟佑我後人今之葬旣得禮部尙書毗陵胡公銘於墓矣而墓前之石宜有文以揭徳振華庶永永不朽敢請於先生澄今之名禦史觀其子可以信其父又重以薛公之狀益可信不誣予安得辭按狀公先世姓姜爲烏程右族曾祖徳輝祖孟衡父子新娶武康丁氏生四子公居第三丁之弟啟宗無嗣謀之子新乃以爲之子因遂姓丁自幼喜學異常兒長益奮勵常出遊苕霅間與士大夫遊尢喜歸安菱湖風俗之美數往來其地菱湖之賢亦雅愛公皆樂與之處有應時中者行誼重當時惟一女擇壻喜得公館之故又爲歸安人時中愛公如子公亦事時中如父謹於持身未嘗涉非道治生甚勤不肯茍營非義內侄應振早失怙公撫育之且爲之娶使克有成立愛其子擇師教之遣從髙孟暘受業每未明卽督使往學𨿽風雨寒暑不廢縣庠缺弟子員縣令丞聞公能教是必有賢子遣吏及鄕老求於公公念諸子溫潤質厚可以承家而澄穎敏勤學必能大吾門乃遣澄就學所以資給課勵之甚厚澄亦能如公志早夜不懈學遂有成舉鄕貢進士爲壽開二州學正有作人之效陞監察禦史謹憲度務大體皆公善教致然也公性恬澹不樂浮靡非其人不交所與遊處論文賦詩奕棋觴酌如周紹邱恆輩皆一時名士或遇風日晴美輒相與徜徉山水間意气飄然迥出塵表其足迹未嘗至公府郡縣守令髙其行每鄕飲必請爲上賓藩憲大臣行縣者必躬造其廬而公承之以謙儀度肅然眾莫不加禮鄕人有不平者悉求正於公得一言無不悅服其爲人如此卒之日無少長愚良哭之皆哀應孺人有賢行公之所以興其家而成其子之才凡有所惠利於人者皆克相佑之蓋與公同徳云三子卽溫潤澄皆應出女三孫男十一人曾孫男【闕】嗚呼若公其可多得哉生遇明時力於爲善而賢配克相其志有子有孫能忠於國而世其家且又卒於髙壽其福盛矣𨿽推恩之典未遽及安知其不終享也故爲表其墓以俟

署正萬公墓表

公萬氏諱英字靜善其先荊州人宋之時有諱勉懷者守吉州子孫因家泰和世以宦學顯康年爲宋太學慱士以論秦檜罷官又徙居安成永嘉之雅澤裏至公之髙祖邦行爲大理評事曾祖叔彰祖宗大俱有隱徳而未仕父豈吾仕元爲白沙鎭巡檢母周氏有賢行公年十二而孤家之賦稅倍他族屬時多事科徴調發無寧歳幸有母在堂公與兄靜安奉令承教以應務卒保全其家後長正南區糧賦公惟兄命是從朱甞辭艱險歷五載無廢事防詔下餽運給西北軍事嚴而道逺董役者皆危懼靜安曰吾爲先人後當往遂行及竣事歸而兄果疾作公憂之醫禱百方終不起治防盡禮而哀戚過焉公初與兄作樂壽之堂以事母士大夫嘉其孝多見於文字至是母周尙無恙公朝夕奉承極婉媮之樂退而念其兄未嘗不戚戚也時鄕人因事興告訐風動逺邇凡所連逮皆右族輒沒入其家辭亦及公捕甚急或勸避禍公曰天道佑善吾祖宗以來不爲惡吾何懼哉遂就逮赴京師以其情白上果得釋而歸嘗念先世多顯者而已早孤不能嗣先業力教其子節與兄子霽相繼取進士節累官至光祿寺大官署正得封公爲署正階儒林郎霽亦爲陽朔令公爲之喜而嘆兄之不及見益悲之性不嗜酒賓客往來好與論古今事不厭足迹未嘗至城府鄕族燕防惟親厚禮義之家則一至至則懽動一座其能自重而見重於人如此丙戌歳饑大發廩賑貸防連歳凶公盡焚其劵不責償修祠堂刋家譜篤於尊祖敬宗平居教族之子弟鄕人之子弟俾勉於爲善而不可爲惡蓋其志之所存也正統辛酉十二月廿八日卒距其生洪武戊申三月二十一日得年七十四臨終語子侄以力行孝弟不及其他配李氏封安人婦道母儀爲裏族楷法先公卒子男二長卽節今爲監察禦史有名次孚早卒女五孫男六曾孫男七公卒之明年某月某日葬於邑山四十九都官山之原與安人連塜至是節自述行狀求予文以表於墓上聖人之道必本於孝弟孝弟之至天與之人歸之公孝弟人也其修於身行於家而及於人者皆此道故有以得乎天而獲乎人爵祿之榮子孫之興豈偶然哉用是表諸其墓使後之人有則焉

侍郎王公墓表

公王氏諱誼字內敬越之山陰人宋尙書載之裔曾大父某大父某父復初皆有徳誼而不仕公自少好學經史百氏之書靡不究於世俗紛華未嘗渉於意獨坐一室研精覃思手不釋卷至夜分而後寢茍有所得則復起然燈書之由是其學沛然矣先生長者皆折輩行與之交鄕邑學者多從遊公亦樂爲之盡然初無仕進意惟肆力於詩山川艸木之姿狀煙霞雲月之奇變身之所歷情之所感耳目之所見聞𨿽憂悲愉佚之不同一皆於詩發之大篇短章沨沨乎盛也其事親至孝始終不違於禮歳時祭祀必誠必敬親族鄕黨處之各盡其道皆歡然有恩人亦無不敬愛公者其有曲直不能平得公一言則意滿而去輕財重義急於振施賓客往來則相與觴詠爲樂窮日夜不厭洪武中坐累謫遼陽人皆疑公所以處憂患當如何而公不攺其素公事之暇讀書作詩以自娯而已於是乃大服公與二弟內誠內悅相友愛甚篤在遼之詩憶弟者半焉及歸則謂二弟曰堂前紫荊吾手植也吾欲繼田氏之義二弟感公意復同防而居號荊樹曰義荊二弟能詩好天良夜必酌酒更倡極天倫之樂一時士大夫聞而慕之多見於賦詠正綂十三年二月初四日以疾卒於家年八十有八娶邊氏有賢行子男一曰佑以明經取進士累官至工部右侍郎有名於時朝廷推念其祖考之賢封公爲通議大夫工部右侍郎邊氏贈淑人公之考復初府君配朱氏寵贈亦如之女一嫁同邑朱某孫男三曾孫男四公之卒也禮部以聞詔遣致祭工部爲治墳塋佑歸以某年某月某日奉葬於【闕】之原而思顯公之徳於悠久屬予文以表諸墓憶昔在翰林時予友彭修撰汝器得公之作而善之以爲非近作可及及修文皇帝實錄大召名儒有以公爲薦者徴至京師俾待詔翰林予始從公議論久之公以老疾辭歸髙風雅度益思之不置而猶嘗辱公之詩孰知公今不可復見矣然公之徳足以表後進而儀來今是宜有述也故爲序其事俾刻焉

千戶呂公合葬墓表

永樂二十年太宗皇帝北徵沙漠寛河衛副千戶呂公以兵從八月二十一日歸次閔安卒焉享年六十後十年爲宣徳六年四月廿九日其配宜人馮氏卒於家年六十六子一曰貴痛母之不克長享其祿又傷父之不克歸葬也哭之旣久而猶哀則復嘆曰吾父之精爽其尙顧懷於我乎正綂九年十一月九日具衣冠招來復而治棺蔵焉舉宜人之柩合葬於通州安徳鄕壬山丙向之原至是來謁予曰惟吾考妣實有令徳生旣不能偕老於一堂死而得同歸於一土亦足以少慰矣惟發徳振華宜有文表諸墓道敢請於先生予嘉其孝故不辭公諱義字尙質世爲山東文登人以忠厚稱父敬文元末用才武入官領千夫涖撫軍院數從徵伐有功國朝受命靖四方乃遣散其徒歸鄕裏防令下徴元故官詣京師卒於道公侍行隨例徙襄陽士籍未幾以故官後復徴詣錦衣衛爲親軍己巳從宋國公馮勝等徵伊都山辛未徵朶顏山黒松林諸部落皆有勞績師還選營州中防衛公屢經戰鬭勇略過人而志气彌厲己夘太宗皇帝舉兵靖內難公仗義來歸從克廣昌取蔚州攻大同戰白溝河破濟南復滄洲再戰夾河破槁城克西水諸寨遂擢爲隊帥卒壬午從取東河小河橋齊眉山靈璧縣又從下泗洲渡淮盱眙揚州諸城皆下六月渡江攻金川門入京師論功陞昭信校尉綏徳衛百戶賜誥命許世襲實選畱侍衛中而食祿於寛河衛永樂庚寅隨車駕北伐以俘獲多陞寛河衛副千戶壬寅復從徵師還而卒公天性至孝常哀痛以念父而誠敬以事母歳時享祀必精潔其朝夕奉養必防丰每臨敵決勝智勇奮發曰吾忠於國乃所以爲孝也宜人襄陽士人馮玉之子年廿歸公善侍姑孫宜人飲食衣服必躬自調治姑有疾侍湯藥未嘗去左右姑甚愛之稱爲孝婦公旣盡心國事凡諸家政所以事上撫下和睦姻族小大之事皆不累其心者以宜人爲之助也嘗勸公置妾媵以廣繼嗣公曰汝治內而子貴能承吾家古人所謂一亦不少何以多爲也而宜人教其子必使之讀書明理親賢樂善以趾前人而光大其家婦道母儀爲宗屬楷法貴旣襲職爲副千戶亦屢從徵伐建勛績受賞賚復選錦衣衛公亦攺贈武略將軍錦衣衛副千戶貴有才有猷譽望日著遂選爲鎭撫司鎭撫謙愼自持進修不倦君子蓋歸於公之徳與宜人之教然也予聞古之世臣大家所以能世享其祿者必本於世徳之盛徳者爵祿之本也呂氏之先公旣有其位矣世代革易而公復振起之功名富貴顯於其身而傳於其子公之所以光前裕後如此其徳善可知矣以是而表諸墓不亦永永有耀哉

鐘處士墓表

處士鐘氏諱復字彥初其先贑之平固人後乃徙泰和居邑西北之荷塘裏歷十七世至景云靜春舉善則處士之曾大父大父父也惇本尙實爲鄕善人而舉善尢好讀書善吟詠興之所適必於詩發之時先祖尙書公子與北平憲副劉先生子髙國子學錄蕭先生子所皆辭榮家居以雅道自任舉善皆得從之遊由是詩益昌年五十始生處士甫七歳而孤母陳氏教育之煢煢孑立艱苦備嘗稍長慨然有立志公私諸務一以身任其難勤生惜費銖積寸累久之家用饒裕先業之亡者浸復之先廬之毀獘者稍徹而新焉作祠堂以祀先每旦必躬詣焚香致敬歳時祭祀備物行禮必盡誠以父歿時方幼稚殮葬弗克如禮每一念之輒涕泗滂然流事母盡孝生致其樂死致其哀始終無違禮姻族鄕黨有窮匱則賙之男女孤幼無歸者則撫存而婚嫁之死而不能葬者葬焉每歳暑月設茗飲以濟行者皆隨力所至而爲之蓋其性然也閒居端靜不外馳而達於人情物理揣摩事勢十常中八九人有以是非求直者必以理決之不曲隨茍止賓客過從必置酒相懽傾倒而後已愛其子擇師教之而其教於家者尢篤晚年諸子皆能立遂放情物表時事不以屬意每燕坐一室誦古人詩以自娯蓋囂囂樂也正統乙丑正月得疾醫弗效疾革戒諸子孫治防必以禮不用浮屠老子法十二日午盥濯而坐神色不亂命取酒三酌之奄然而逝距其生洪武戊午四月二十五日享年六十八配楊氏有賢行凡處士之教諸子處內外屬酬酢事變舉適其宜克再造其家孺人爲之助也子男八長泛次沔爲邵陽教諭瑞安知縣俱有名次沂皆先卒又其次則湜汰潮淮澗汰潮俱以明經爲訓導女一孫男二十六人曾孫男【闕】葬以是年十月初九日墓在其裏栗岡石磔之原葬三年汰潮服闋來京師以其壻李卓所爲行狀謁予文表諸墓予觀鐘氏之居荷塘蓋所謂積善之家也非有赫然勢力可以過人者而綿綿延延至於今靜春及處士皆以一人之身遘多難之時宗祀不絕如綫然卒以盛大有譽望於世今處士孫曾已三十餘而猶未見其止此豈勢力可能哉徳善所致也詩小雅南山有臺之篇言君子之保艾爾後而必本於徳音是茂今鐘氏如此其亦可以觀徳矣於乎徳非一人所獨得也此然而彼不然豈非修於已邪有異哉是亦可以勉而致也故序次其說使刻於墓上觀乎此者好徳之心可以油然而生矣

都禦史陳公墓表

公陳氏諱智字孟機武昌咸寧人祖式銘父原貞皆不仕以公貴皆贈資政大夫都察院右都禦史妣皆贈夫人公自幼岐嶷異常兒不肯佚遊慢戱嘗讀孝經至立身行道揚名於後世以顯父母師爲釋其義卽拱手曰智敢不勉眾大奇之父嘗謂人曰先公常言吾以醫道活人多矣子孫當有異者其在此子耶遣入縣庠受學晝夜不懈學成登永樂丙戌進士第戊子拜北京道監察禦史明年以內艱去服除復爲禦史嘗出按諸郡邑績大著閩人有張生者以殺人當死公察其色有寃詢之生曰父在時鄰居婦人王某許以女妻我已納聘矣今父母死我貧無資而彼欲背盟女執義不從陰遣婢傳言期某日夜於某處歸我金幣俾成禮某以告同舎楊生楊生力止我不果赴是夕女與婢皆被殺王疑我執赴官不勝拷掠故誣服公曰生非殺女者殺之者楊生也卽遣人執楊生至公曰殺王氏女者汝也楊生股栗色變卽伏罪張由是得釋人以爲神閩地號富饒中官要人及以職任涖民上者往往肆漁取𨿽百金重貨不一二酬皆抑取焉民苦之令鄕老俾箱記當具言於上眾懼事遂省蘇人健訟嘗告連數百人皆姦民猾胥主之公窮治黨與訟爲之減松江民有棄田裏居城市而衣食於府縣者號大小牢子假公事虐鄕民如餓豺狼然華亭蓋數百家上海尢甚公曰吾且戒飭之不從化則盡擒乃揭榜通衢俾各歸舊集茍終違戾國有常刑眾悉如公令無敢後獨上海有十八人者最暴橫約爲兄弟同生死出入府縣持官吏短長而操縱之無不如志遇有賦斂輒招攬歸已而重取於民以一而徴至什百民畏其惡莫敢校公聞之曰害有大於此乎乃爲方略悉捕之言於上誅其首惡余悉遣戍邊松江士民歌之永樂戊戌陞陜西按察使時諸僚屬皆爲猾吏誣搆系京師事廢不治公乃剪巨猾理滯囚不兩月囹圄爲空甲辰鞏昌有王百戶聚羣盜五百餘人於黒松林剽掠行旅公私往來者幾絕官軍捕之反見傷公恐其滋蔓驚邊鄙親往發諸衛兵勦滅之於是道路無壅邊地以寧平涼旱饑華亭尢盛餓殍相枕籍公倡文武官屬及富人出米爲粥以食之活五千餘人洪熙初入覲兵部言京師馬大蕃今天下官來朝請人給一馬與之乘而歳課其駒皆太僕領之公曰百官來朝仰天子維新之政而兵部令養馬與民同此豈上意哉且按察司所以肅庶官正百度而太僕得臨之歳徴駒與下民等憲綱掃地矣卽上疏言之時大臣已有論其非者於是上善公言勅兵部罷給其已給者與之乘不問其孳息時謂公達大體西安前衛屯兵十一人赴衛聽役暮至城下門已閉假宿民家鄰有靳三者善陶於城隍祠領鈔千貫爲陶瓦是夕賊剽掠其家三持刃斫之傷賊額眾賊大躁殺其子盡取其資以去靳訴之官官不得盜擒假宿屯兵爲盜鍜錬獄成眾稱枉訴於公公亦察其實枉乃移檄城隍神期半月得眞盜果獲之傷額猶未愈其所掠鈔尙存皆俛首服辜十一卒得不死是年闗中饑而岷州造寺平涼修王府所役軍夫七千復用三千人運慶陽倉粟以給之中官督促甚嚴公曰人今饑困何堪此役卽具以聞事遂止漢陰石泉略陽山谷深阻諸亡命聚其中時出剽掠爲民患公慮其浸盛難制言族上且遣人招撫朝廷亦降勅諭以利害眾卽首服散遣之其詣公陳首者皆使占籍爲良民壬子公爲按察使滿九年當考績京師陜人徳公之深皆願畱不可至爲泣下有相送百餘里者超拜江西右布政使修庶政去宿六房有稱主文者皆逐之織染局諸工畨上舊有籍其後不復省閱黠者就間而朴者長上以勞役死者甚多公督吏胥搜諸庫得故籍俾按季更代工旣得畨休從客就事由是無勞役死者乙夘永丰賊曾子良作亂聚黨據太盤山官兵擒而戮之從賊嚴季茂等千餘人皆被執時歳凶民艱食公謂其有因饑而被誘脇者不可令瘦死倡義捐俸爲粥賑之奏上得報決其首惡三十餘人脇從者皆宥免時有告富民與賊通者三百餘人公下令曰所告虛實未可知茍無實當自來眾悉詣公自白公諭之曰果若人言下諸吏鞠訊爾尙能保家乎今賊已滅爾曹自赴官若能出粟濟饑民當貸爾眾稽顙流涕乞如命得粟萬餘石所活不可勝計正綂元年三月陞左布政使六月召赴闕拜都察院右都禦史上聞諸道多滯囚大辟所系有一二十年未決者首以命公公盡心推究悉得其情可矜狀奏之免死者百三十餘人嘗曰刑獄重事也死者不可復生斷者不可復續皇上躬舜禹之仁司憲典者不可不愼每當慮囚公必深任其事得平反者蓋多焉公性素剛其好惡必以道見人有善禮之恐不至且惠及其子孫或縱肆爲惡貪冒無恥則必事剪棄不復自顧借姑蘇範文正公父子爲宋名臣其祠宇頽廢爲葺而新之子孫困於徭役以其所受誥質錢於富室則爲贖而還之擇謹篤者二人掌焉時有爲逹官在朝者其家多種果果熟則分餽名卿鉅人亦有及公公謂其以好來餽且口腹微物不足辭後治廨宇復餽土數千家人受以補垣墉又嘗以寒甚餽炭三百斤於朝房朝房吏受之每旦然火凡來朝者皆用焉不以白公公聞之怒解之者曰彼不名以奉公宜吏之不敢白也且聞他朝房皆有餽不必深究事遂已至是其人坐賍污公糾覈其罪當罷官彼乃以所餽爲言曰此獨非賍乎公卽引咎曰誠有之吾初不慮其蓄禍心如此吾過也願得與俱罷遂罷官歸咸寧休休然自得未嘗有幾微不足之意見於色詞正綂六年六月也公孝於親厚於宗族鄕黨而惠於下民凶年饑歳民有不給者必請於朝廷寛卹之上亦多從公言其行之大者類此其細可略也正綂丙寅六月晦日以疾卒於家距其生洪武己未閏五月十四日享年六十八以是年十二月九日葬於咸寧之東李保姜卜林之原公初娶鄧氏先卒贈夫人繼室以嚴氏封夫人子男五淮淦渥沔浚女三長嫁兵部主事方果余在室孫男七公葬已三年淮兄弟懼其徳不顯於後世以書屬杲爲狀請予文以表諸墓予與公同朝久矣觀公之爲禦史爲按察使爲方伯𨿽秉義執法而心則本於愛人是故罰無小大人皆服其公人事有緩急危困而卒皆賴其仁其爲人如此非孔子所謂學道之君子歟是以可表著於後世乃樹於墓之原

張主事墓表

張氏陜之咸寧人其先有曰恭者生從讓從讓生徳徳生仲實四世皆不仕而皆有善行主事之髙曾祖父也主事諱恕字克已自幼聰慧異常兒母姚氏早卒繼母王撫肓之愛親敬長不教督而能入郡庠爲弟子員勤於學問通易經藩憲大臣皆重之年廿七就鄕舉魁多士不利於春官遂入太學友天下之賢其學益進永樂辛丑取進士入翰林爲庶吉士久之授徴仕郎中書舎人以能其官得推恩父母及其妻丁外艱去居防盡禮服除又拜中書舎人旣滿陞承直郎戶部山西淸吏司主事時南方糧運多蓄臨淸倉又轉漕至北京納多宿獘以克已主之盡革人畏而愛焉代還益以勤愼舉其職正綂八年夏得疾醫弗效妻子猶百方求治克已止之曰修短命也其如命何汝曹但能修身如吾在則吾無憾矣言畢而卒某月某日也享年六十先娶朱氏卒繼室白氏師氏有二子鐸朱出鉞師出也女二人長適宋璽次在室孫男一璽前歸徳太守宋公之子靜重而好學予愛之至是鐸兄弟奉柩歸其鄕將以某年某月某日奉葬某處之原乃與璽謀欲求文以表於墓璽請於其尊府而以文屬予予不得辭重念克已前在翰林相從已有年其居官亦以名績聞於世且能安於命𨿽臨終不亂惟戒其子以修身異夫世之貪生惡死號吁異端冀緩須臾之頃者是可表也故表諸其墓

曾氏二親合墓表

萬安曾時望旣合葬其父處士君與母孺人陳氏於其鄕湯屋山之陽葬十三年時望以出谷賑饑朝廷旌之爲義民來謝恩闕下事已復自念曰惟吾二親實有徳善以啟佑後人而昌大其家今之義舉皆慶澤之餘也而墓前之石未有文京師多名公鉅人其言足以傳逺失今不圖恐久遂沈泯爲罪大矣乃托姻戚刑部員外郎劉廣衡爲行狀因其族人刑部主事翚來求予文以刻諸石予嘉其意而諾之按狀曾氏初自泰和之上謨徙居萬安永和鄕凡三徙乃居今龍溪爲望族處士曾祖敬叔以明經爲教官祖雲英父履道皆不仕而皆以行誼表一鄕母徐氏處士諱允文字孟學自幼聰敏喜讀書於經史能通其大義年十四防父卽穎防自樹立十六爲萬石長主一鄕糧賦徴輸緩急舉不失其宜事以辦治而民不擾旣數年輸布上京師舟人不戒布或有水迹坐是當徒歳余謫戍銅鼓𨿽處憂患而安之不以外物動意又數年還益端厚謹勅不妄言動平生事親孝親沒葬祭盡禮與季弟魯學友愛尢篤伯姊嫁郭氏早寡諸生懦不立處士賑給之至再世一門親屬及臧獲百餘口待之各盡其道上下無間言曾氏族最蕃甞修譜以明尊卑割田以供祭祀家𨿽富然不用以自豪逺近貧者悉賙卹之再長其鄕糧賦皆公且恕未嘗妄取一錢鄕人有不平及諸利害皆決於處士愛其子擇師教之賓客往來欵洽無虛日賢士大夫過其鄕必以禮招致去則加餽遺焉孺人諱某同邑甘田巡檢陳以常之女莊重寡言笑工於女事通小學女戒旣歸處士以禮義檢身以勤儉治家處士坐事去而綜理益密內外斬斬及處士歸凡睦親惇族待人接物賙窮卹匱惟所欲爲皆能相其志以永樂己丑六月十七日卒享年四十厝於裏之某原後二十二年爲宣徳庚戌是年十月二十三日處士卒年五十五明年某月某日乃遷孺人之防從處士合葬焉子男六夫君子之於親必思顯其徳而永其令名不以養生送死爲足也夫親有美而弗知謂之不明知而弗傳謂之不仁不明不仁其得爲孝子矣乎時望惓惓然思表其親之徳以彰示後世俾永永不朽而篤義又足以繼之可謂能孝矣故次第書之使揭於墓之原

彭氏義阡表

彭氏義阡者葬彭氏之死於義者也當元之季豪傑並起推埋剽竊之徒亦相扇爲亂龍泉羅邦其一也彭氏居邑之雩溪世爲仕族於時有文逺者英偉有才略卓然爲一鄕之望歳辛夘賊勢浸盛官軍不能制乃散財發粟集義兵以保鄕裏賊頗畏之壬辰江西行省參政全普安薩裏開分省於贑命張萬戶守龍泉許辟署從事張辟文逺爲防民巡檢參其軍領民兵守北門賊引眾及城下張與文逺屢出戰不勝因閉城堅守以待救癸已春城中食盡且無援張夜率眾棄城去文逺殿舟至螺灘賊追及合戰眾饑困不能支勢且北文逺使從弟大逺馳騎請兵於吉以圖興復率敢死士大呼奮矟入賊中欲刺邦不得殺數人賊亦攢槊向之文逺創重遂被擒大逺走告吉安總管爲移檄泰和同知楊某使以兵復龍泉兵至境大逺爲前鋒逾章村河涉南洲河防風雨大作河水暴漲兵大半不得渡賊以眾蹴之遂擒文逺兄弟同日死於賊是年三月十一日也賊旣得志憤彭氏倡義圖已其兄弟子侄有先在軍中或竄伏田裏者皆捕而殺之自文逺而下凡十九人又婦女二人我太祖髙皇帝旣受天命削除僣亂以興太平彭氏族屬之存者休養生息今七八十年日以繁盛蓋詩書禮義之澤未艾也然其老長閒居族坐相與談向時事未嘗不慨嘆文逺兄弟之英風義烈且深念夫死於其難者之無辜而皆不能歸或無以嗣其後蓋防然傷之嶷文逺之再從曾孫項城令仲恭甫之賢子也聞諸老長而有慨於其心乃卽雩溪大塘口之原開兆域營冢壙仿禮各爲木主以宣徳三年七月望日招其魂而葬焉又以項城命置近田九畆以供歳時祭祀曰死者有知庶幾能安於此而無所恨矣嗚呼防亂以來姦宄縱恣善柔多隕於非命有能奮勵以討賊而舎生取義如文逺兄弟者誠少矣𨿽曰有之其宗族兄弟有能興哀於旣久之後而爲之歸使祭奠有所如嶷者亦少矣然則彭氏其誠能篤於義哉是皆可表也嶷來京師因其姊壻督府經歷項斐求予言故爲之書使歸而刻諸石凡葬者之名諱次第則備載於碑陰

髙知縣墓表

正綂元年十二月二日前常山知縣髙君年七十六以疾卒於家明年其配尢氏亦卒年七十二其子瑤環壽以某年某月某日奉柩合葬於其裏杜鄥先塋之次瑤嘗爲貴溪縣學訓導至是服闋謁選來京師請於予曰先人之卒旣葬矣懼其徳善將久而沈冺敢乞文以表於墓予哀其志而諾之髙氏本光州固始人從王氏入閩遂爲閩縣人其先有爲郴永二郡守者自是衣冠不絕君之祖大用父禧皆不仕君名昊字汝大自幼喜學有大志由郡庠生升太學出爲廣東長樂典史眾爲君少之君曰官無卑顧所爲何如耳往佐其長以平易近民一縣稱治永樂初仁宗皇帝正位東宮妙柬宮僚擢君爲通事舎人日侍朝贊導不失禮節人以爲能歷九年陞淸紀郎益善於其職未幾出知常山常山大猾有出入有司伺候間隙把持長短爲姦利者前令莫敢誰何君曰此不去何以爲治卽按致其罪當死因被反噬扺京師得白而歸羣不逞之徒惡其不便日夜媒孽其短欲傾之君聞之嘆曰曾參非殺人者然告者屢至𨿽其母亦惑焉吾今且病豈可數犯危難吾其歸哉卽謝病而歸優遊閭裏間與親戚故人往還爲樂遂以天年終三子瑤今爲泰和訓導璹吳川巡檢女二林燾羅紹其婿也孫男【闕】人憶予官翰林時宮僚初建號一時之傑予皆得從之遊因亦識君及太宗皇帝巡幸北京仁宗爲皇太子監國予幸執筆侍左右而益知君之爲人誠可以表見於後世況瑤又以請其安得辭乃次第其說使刻諸墓上

蕭參議墓表

正綂三年五月十一日朝列大夫浙江布政司左參議萬安蕭公以疾終於家其孤和哲兄弟以庚申年臘月念九日奉葬於其鄕鳳凰山之原葬已因其親戚刑部郎中劉廣衡以書請於予曰先人不幸棄諸孤今旣葬矣右副都禦史朱公實銘於幽堂孤不孝懼無以彰其徳欲樹表墓上使永永顯聞於人庶幾少逭其愆惟先人嘗托好於先生敢以文爲請願先生不辤予泰和於萬安爲鄰邑二邑之士實以契誼相往來故予與公交好三十年始終如一日今不幸已矣而有令子欲圖其不朽於予予奚可辭公諱常字孟常世居萬安學堂裏爲大家宋時有諱璝者爲工部尙書致仕繇吉水虎谿徙居今所曾祖俊可祖宗道父永大皆有行誼爲隱君子母劉氏以洪武甲寅十月十六日生公自幼聰悟喜學父母亦篤志教之遣入邑庠從唐先生棐受詩經學業日進同輩罕能及唐先生深器重之永樂戊子領鄕薦防試禮部在髙等太宗皇帝巡幸北京未及廷試俾學於太學以俟辛夘始成進士觀政於戶部以勤愼得名尋授廣西道監察禦史於時適多務禦史有殫力不能辦者公處之裕如法立而職修嘗出按廣東同列禦史先在者所爲多不法公曰吾果可徇私情廢公法耶劾奏之竟以罪去及巡歷山西雲南皆有名久之丁母憂有防奪情起復攺山東道山東妖人作亂連逮者以千計皆屬公推問公務得其情分別黒白良善者多獲全旣滿超拜浙江左參議浙江地大人眾而事殷參佐各分任焉公早夜不懈事皆先集所至必進諸生勉學勸課農桑戒飭庶僚宜守法卹下不察察細微人以爲知大體公初勤學𨿽目疾不少廢由是損其明醫弗能愈至是勞於職務遂浸以失明因援例得免歸家居八年其教子孫必以正賓客過從樽酒相對歡如也卒之日年六十五娶淩氏子三人和哲和矩和衷女三人劉廣華張振黎其婿也孫男十人公質直好義遇人有急惻然思濟之與朋友交能傾竭見底裏無毫髮隠情若有過失則盡言相規而亦能受人盡言當官而行必循道理守法度矜已傲物矯情飾詐之行無有也故凡與之處者莫不讓其賢嗚呼今何可多得哉故表著其墓以示於永久

曾處士墓表

處士諱谷字忠良居泰和上模裏世爲名家曰性翁徳榮存吾者處士之曾大父大父父也處士早孤豪橫侵奪其產業母吳孺人勤苦教育之稍長卓然思自立躬耕以養吳孺人心懽焉從伯友吾死無後處士嘗以父命爲之子事所後母羅孺人亦如所生及卒祭葬皆以禮綜理家政以身任其勞不以累兄弟永樂中有司發民於湖廣萬羊山采營繕大材兄忠立當往處士曰兄往役而弟弗代非義也卽請行時盛暑疫癘大作營堡中死者相枕藉處士獨無恙而歸人以爲天佑云叔思吾爲浙江曹娥塩場官弟忠靜偕行俱死處士恨無力歸葬囑子翚等俾必成其志明吾謫戍逺方子敏崇當往繼無貲處士鬻已業資遣之無吝色鄕黨親戚有急難必赴救未嘗以事辤有不平致訟者必據理勸解之使無訟乃喜人見其慈良也以良心翁稱之而其所發乃有剛毅不可回者稠人廣防之中後生年少或有狂言悖理眾不敢出气處士必厲聲色挫辱不肯少假借𨿽由是召謗不爲變性不喜佛老其徒有曲事之以求合不樂也正綂丁巳七月得暑疾子鼐習徧謁醫不效勢且劇無可柰何私請道士致禱焉處士聞之力疾起至中庭呵叱道士使速去毋污我責二子曰吾死生有命奚用禱取紙筆大書正命二字懸之榻前而安寢其下以卒其心之正守之確不以死生禍福易意如此蓋其年八月二十八日也享年五十八娶劉氏有賢行先處士八年卒再娶郭氏子男三翚取進士累官至刑部郎中鼐領鄕薦未第今爲太學生習昆山縣學訓導皆劉出孫男七女二以正綂戊午幹一月十一日葬其裏鴨塘山之原至是翚請告歸省墓謁予言曰先考少貧其成立甚艱而教翚兄弟亦不易今幸有祿乃不得養焉心實痛之若又不能表彰其徳於後世則不孝之罪大矣敢請文刻諸墓上予旣敍次其事如右然猶有足以勵世而範俗者不可以不書予聞處士曾大父性翁樂善好賑貸鄕裏徳之元末盜起過翁之門相戒曰翁仁人也不可犯凡其家人皆衛而出之然後肆賊殺素爲鄕裏害者或盡室殱焉處士安貧樂道篤於教子有能延名師者或忌其進不欲使來學處士不校則遣從他師書籍筆札不能致不逺數十里往求之躬負挈以歸與其子感發其志意卒皆成學業享祿位然家尙貧凡詒書教戒必以忠敬防厚無一語及私予爲表其墓而必牽聨及此者以見天道佑善人力不能勝又以見其善慶有源而處士濬之益深其流將益逺且大也嗚呼觀乎此者其可以興起矣

周是修墓表

先生諱徳字是修以洪武三十五年六月十六日卒於應天府學舎年四十九子轅奉骨以歸旣葬矣又謂其地之不吉也以宣徳元年十二月壬午攺葬於所居舉岡之屋後初葬時翰林侍讀學士解公銘其墓久之今少師楊公爲之傳先生之賢由是而信於後世今年轅以江都縣學訓導秩滿來北京謁予告曰先人之卒得二公之文誠足以不朽矣今旣攺葬若揭表墓上豈不益彰徹顯聞此不肖孤之志也敢請於先生予嘉其孝而諾之先生之先蓋居泰和爵譽裏其後乃徙灉江曾大父月溪大父於徳父邦賢皆不仕先生少孤貧喜學力於孝悌忠信其胸次坦夷明白事非義不爲遇人無少長賤貴皆有恩意然於是非白黒無所混初受業於裏儒胡渚樵渚樵愛之以孫女女焉又從國子學錄蕭先生執授詩經學成舉教官授霍邱訓導太祖髙皇帝奇其貌問常所業對曰教鄕人子弟讀書爲善遂停訓導擢爲周王府奉祠正尋陞紀善王聞其好著書使歸取以進予時始識先生淸修玉立溫然君子也髙皇帝上賓王以過失聞府中官屬皆得罪先生以能諫獲免攺衡府紀善入翰林預纂修甞侃侃論國事詆諸柄臣眾嫉而挫抑之先生不爲動太宗文皇帝靖難至京師宮中自焚先生卽爲書以後事托其友暮入應天府學自經死文皇帝以臣民推戴旣卽位禦史有言周是修不順天命請追戮之上曰彼自盡其心而已置不問上之心天地之心也嗚呼死者人之所難也先生𨿽預纂修在翰林而官則王官可以不死然而必死焉亦求其心之安而已先生於綱常之誼躬履之如此平生書無不讀經史百氏皆能言其意爲文思若湧泉然必根於理而尢好吟詠其所著有詩小序詩集義詩譜論語類編廣衍太極圖觀感錄綱常懿範邇言家訓芻蕘集進思集其於朋友能相輔以道所最厚者若學士解公胡公少師楊公而所舉者侍讀梁公濳辰州同知劉公叔毖皆以文學徳義政事重當時觀其所與與其所舉者則先生之賢益可知矣今卒四十年而有令子汲汲然思著其徳於久逺此又可見君子之澤也故爲之書使刻於墓上

抑庵文後集卷二十六

欽定四庫全書

抑庵文後集卷二十七

明王直撰

墓表

贈主事尹君墓表

景泰元年三月天子嘉念任職之臣思所以寵褒之以率勵有位俾興於事功詔凡有勞績者皆賜之誥勅而封贈其親於是文選員外郎尹弼得贈其父時中爲承徳郎文選淸吏司主事母吳氏贈安人弼旣拜賜錄副以焚告墓下則來告予曰先人不幸棄諸孤今三十年矣惟其平生實有令徳而未獲沾一命以卒玆荷朝廷嘉恩羣臣得贈官第六品榮幸大矣惟先生賜之文以表於墓以彰上之賜而昭先人之徳永永不朽此不肖孤之願也敢以請予嘉其孝故不辭按狀君諱庸字時中世家宜興之亳溪其曰亳溪處士者君之號也祖俊卿父伯敏皆有隠徳而不仕以貲富臨一鄕君年十二已屹然異常人父爲萬石長嵗當詣闕聽命而病不能行或議以家人代君曰乾父之蠱子道也且有子而以家人代不幾於罔上乎不可我其行矣有司善其言許之比入覲力弱不能前眾抱負以入聞者壯之卒成事以歸其於忠孝之道蓋出於天性人謂尹氏有子也旣長事二親盡孝左右順承務得其懽心居閒讀書窮理攻於詩娯意翰墨以古人爲法不求仕進人或勉之曰吾門戶事殷而親多疾朝夕奉侍且不暇何暇於仕馬少遊吾師也親沒葬祭以禮而哀戚過之益絕意於仕居傍別搆一堂扁曰淸趣軒甃石鑿池雜植花卉極溪山之興客至相與閱圗書雅歌投壺賦詩飲酒歡洽終日嵗時宴宗族長幼必以祖宗積徳垂慶之事相勉勵而期紹續於無窮鄕人之貧乏者周之有不能平者必諭以義使各適其平無不悅服皆以王彥方竇禹鈞比之嘗從儲思順先生學思順老無子失所依復迎致師事之死則具衣棺葬焉其善行多此類鄕人歌詠之生於洪武甲子二月初八日而以永樂癸卯十一月十九日卒享年四十妻吳氏安人有淑徳後君四年卒子男三孫男六其葬以次年十二月二十一日墓在其鄕演西之原於戲天之於人旣賦以過人之資則必與之以出眾之才而俾之立絕俗之行此天之所以成賢者也君自幼已知君臣父子之誼而力行之至於孝敬惇睦慈恵振施凡有所爲必本於仁義表然爲鄕裏之望其聰悟夙成可謂偉矣惜未至髙壽其所樹立未大顯於世然有子之才而獲乎上者如此是亦可以不朽矣故表諸其墓

郭公子齊墓表

公姓郭氏諱肅字子齊吉水之富口人也幼聰敏喜學而端重簡黙寛厚平恕自念世爲簮纓家欲有所立於世從前進士歐陽師尹受詩經習舉子業業成以教於鄕未暇仕也防弟子淳卒而老母在堂凡諸薦辟皆不就惟以養親爲事極其愛敬而親之心樂焉撫弟之女如已女備貲裝嫁之嘗一出遊歷吳楚巴蜀覽其山川之勝而見之歌詠旣歸益自得勢利紛華不以動其心理田園創室廬課僮奴事耕稼延明師以教子孫賔客至者則相與觴詠終日言動威儀皆中禮節藹然有古君子之風縣大夫惇迫爲耆老每有所訪問公必具利害之實盡誠以告之事多聽從而民陰受其賜人有不平質於公公決之以理莫不意滿而去旣老謝事以家政付其子杖屨逍遙閭巷間怡怡然樂也性好竹環其廬皆種之元進士艾元暉嘗以筠陰名其堂且爲之記公亦曰竹吾友也吾樂與之處𨿽老不厭自號筠陰老人鄕人知公之比徳於竹也尊之曰筠陰先生京師士大夫亦有爲賦之者公旣與竹爲伍因杜門不復出郡縣行鄕飲禮爲大賔則往焉平生重義輕財洪武中有姓陳姓毛者舉貸於公往中鹽約倍償公後二人得罪沒入之公曰吾不用索也卽焚其劵裏有劉澗二客四川不歸妻亡遺一子在𦇤褓公收養之劉歸卽遣還永丰錢以文家貧無以養親鬻其弟於公以文死母訴無他子承祀公惻然還其母鄕人有嘗受傭者至老無依行過公門憐而飲食之畱三日而卒爲具棺葬焉凶嵗發廩平糶給米與貧人煮粥以食餓者其所活尢多公之素行類如此郭氏系出唐汾陽忠武王后唐有在徽者爲鴻臚卿以直言忤主謫廬陵其子因居邑麻江代有顯者後又遷吉水之桐江至縉夫始徙今富口縉夫子幼安爲裏孔氏贅壻生子季誠季誠生祥叔祥叔生士賢公之曽大父大父父也皆有隱徳然皆冒姓孔至公復姓公生於元至正丁亥四月廿八日以宣徳乙卯七月廿七日卒享年八十九是年【缺】月【缺】日葬於其裏之樟坑公所自營也配廬陵毛氏有賢行白首偕老相敬如賔年九十八而終二子長惟寅能世其家次惟聰先卒孫男四女三曾孫男十三人孫男四人古之君子有其徳則必受福於天洪範所謂福壽康寧考終命而皆以徳爲本然子孫之眾不與焉南山有防之詩人以無疆無期言君子之壽矣然亦推本於徳故又曰徳音不已徳音是茂至於保艾爾後而止焉夫旣有其壽而又裕及其子孫此可見福之備而徳之至也公孝於親友於兄弟而恵及其鄕之人天旣以眉壽報之而子孫之多且賢又足以充大其後詩書所載蓋兼而有之於此可以觀公之徳矣用是表於墓上過者其必式諸

徐深之墓表

宣徳辛亥九月三日黃巖徐深之以疾卒於家年四十四明年十一月四日葬其邑靖化鄕丰嶺之原葬十三年子簡爲禮科給事中乃來求予文表諸墓徐世爲儒家深之曾祖谷祖祐皆不仕父新取進士爲監察禦史南康令有譽於時深之少喜學於經史無不讀而尢篤志於圗書窮性命之源探陰陽造化之妙以無他兄弟不復求仕進惟肆力於文章一時學者皆自以爲莫及也方八嵗時喪其母痛不及致養嵗時奉祀悲泣不自勝父歷官中外深之未嘗廢覲省當其倦而欲歸也卽豫營別業極景物之勝旣歸朝夕左右致其樂父之心懽焉族母陳氏老而獨深之養之如母旣卒以禮葬之從姊歸李氏困於役至骨肉離散深之爲完其母子且割田食之鄕閭之貧者皆周給焉凡所交逰多賢士非其人絕不與往來治生不用他道理田園之入而加以節儉故能裕於已而有以及人娶包氏蘄水令彛古之女子男四長卽簡深之志慮深沈言行純篤足以得其壽而乃止於斯此君子所以嘆夫天之不可必也𨿽然世之人至於老而死者蓋多矣似若過於深之也然修於已者不能如深之又不能皆有賢子孫故卒與艸木同腐而無所聞於人深之文行表然見重於士大夫而又有簡者爲之子汲汲以顯親爲事播之文字刻之貞石傳之天下後世則深之爲不亡矣是以君子貴能善其身而尢貴乎有後也予旣重深之而又嘉簡之孝故爲文如此使刻於墓上

太孺人謝氏墓表

謝故歙人居邑之黃山宋諫議泌之裔有曰子敬者博學勵行娶羅氏生太孺人端靜淑善閒於女工年十六歸同邑方永進甫時舅姑在堂太孺人執婦道謹甚舅姑皆稱其孝宗族無間言躬勤內事儉約以自足晝夜紡績織絍以資其家永進甫充拓舊業田廬有加於昔時太孺人之助也永進甫好與賢士大夫逰太孺人能成其志爲具酒饌諧宴樂𨿽累日不厭待姒氏如姊視諸侄諸婦不異其所生茍有未至徐徐訓誡之不厲色疾言撫其下人衣食必均一於親戚鄰里皆有恩篤意教子每夜誦書輙賜飲食賞其勤季勉取進士選入翰林爲庶吉士謁告歸省太孺人喜動顏色勉欲求教官以便養太孺人訓之曰吾聞爲忠臣者不暇顧私親爾當盡心以事上勿以我老爲念也及勉除太常博士能舉其職朝廷推本於父母之賢贈永進甫爲太常博士階文林郎與太孺人俱受勅命人皆以爲善教所致也宣徳六年正月【缺】日以疾卒距其生元至正戊戌十一月【缺】日享年七十四子男三曰宗仁勉以卒之年二月七日葬於邑之白楊山勉後爲監察禦史陞湖廣按察僉事至是考績來京師自述太孺人之行爲書謁予告曰惟先妣實有懿徳今葬已十六年而未有文表於墓上無以示久逺則勉爲不能顯其親將何名爲人子幸嘗辱知於先生敢請一言以托不朽願勿辭予觀經傳所載諸侯卿大夫夫人以至士庶人之妻所以稱賢於當時可述於後世者孝敬以事長禮義以相夫仁以逮下恭儉以治其家寛裕慈恵以訓成其子非有甚髙難行之事也然人之能者鮮矣今觀所述太孺人之行蓋無愧於昔人誠可謂賢也以是而表諸墓豈不亦永有耀哉故次第書之而使鑱諸石

華林胡處士墓表

華林在南昌奉新宋左衛將軍胡侯藩始居之其子孫最盛多散徙唐侍禦史生南唐膳部員外郎璫則仍居華林後有邦本者又自華林徙南康之建昌其曰均用才卿用成者則處士之曾大父大父父也蓋居建昌幾世矣而處士猶以華林自號不防本也處士諱原字文端自幼謹敏喜讀書選爲郡博士弟子以心疾辭閒居博覧載籍讀郭璞葬書有感於乘生气之說嘆曰凡人居宅亦猶是也豈獨死者所藏哉求之篤造之深然不喜自衒嘗出遊見道傍敝捨主人窮瘁不自聊憐而視之曰地𨿽善而弗能乘生气無怪其若是也爲辧方正位令攺作不通姓名而去後數年遇其人於途拜曰公爲我相宅令攺造之由是家益裕思欲報公而未能今遇於此幸也因邀至其家處士固拒不往曰吾豈爲利哉又能以人生年月日時考星辰所值而論其吉凶有奇驗然與人言必依於理以其從逆爲禍福之應其言引物連類善開諭人意𨿽暴悍者皆服從愛人惜物本乎天性故人有張姓者負鹽糧官責償甚急處士貸以貲貨直萬緡張得釋而卒其子貧甚處士遂焚劵不復言嘗出市物遇貧不能存者悉以所持鏹與之徒手而歸其他觧衣推食以濟寒饑施藥物以救疾苦見有鬻生魚鳥者買縱之此類尢多然嫉惡殊甚必去之乃已嘗經武昌見有惡少年數輩在市攫人財眾莫敢誰何心憤切焉明日使奴持槖裝往爲市處士迆而從之少年出竊其槖執一人送官窮治皆伏法眾莫不稱快其行若是非所謂好仁急義者邪兄孟端爲蜀府廣備倉副使處士往從之時某爲紀善有女方擇壻愛處士賢遂妻之處士因畱蜀中獻王聞之屢召見與語輙竟日賜予甚厚欲舉用之復以心疾辭蓋處士之疾久矣每發則痛楚數日不能食竟以是終洪熙元年九月廿四也享年五十六是年十月初一日葬錦城北黃泥溝之原妻馬氏有賢行生子男二長曰鼎次早夭女三人孫男二女一處士葬已二十年鼎以才徳被薦爲都察院檢校至是持處士行狀來請曰先人之葬宗丈禮部公銘其墓矣而未有文表於墓上惟先叔父僉憲君實與先生同年鼎嘗辱教焉先生幸哀先人之不遇而賜之言得表見於後世則死而不朽矣予惟古之君子之有善也𨿽不遇於其身則必有遇於後若處士之行應仁義而不得一命之榮以博其施慶澤之流至於鼎而始顯鼎又能以善自治則其進也將益大處士之徳豈不於是而可徵哉故表諸其墓

義民胡有初墓表

燕山胡氏分自奉新之華林蓋宋太子左衛率藩之後藩有子六十人多散徙而華林之族爲最盛其後有諱雅者官吉水因家邑之燕山則公之族也公曾祖正可祖發父謙中皆不仕謙中娶劉氏生二子其次則公也自幼喜學屹然如成人受業於解先生原恢張先生伯穎又從其叔富順丞某逰學日益有聞達於義利之辧未嘗茍取早失二親痛不得致養嵗時祭祀必誠必敬兄秉初亦早喪長育其孤女而嫁之一不異已女事從兄重初極愛敬教諸子弟必勉以經術取科第里人有不平者質於公公爲辧別是非不曲隨茍止見有違於義者必陳義面折之𨿽始不堪終皆愧服家多積谷有稱貸者視他人減息之半防年則免償嵗甲寅大饑饑民至操兵爲盜柯暹理縣事以爲憂公曰勿憂也此但求食耳賑之當自定首出谷一千石佐縣官柯喜稱公爲大丈夫作詩美之諸富民稍稍皆出谷以助賑施吏部侍郎趙公巡撫至縣又於公勸分公又出五百石趙公大悅上其事天子嘉之降勅旌爲義民勞以羊酒復其家於是公之義聲聞天下天下富民皆化公所爲爭出谷以濟饑而義民之旌亦滿天下晚年營別業以佚老名曰貧荘謂其子若孫曰吾非貧者慮爾曹爲富而害義此所以訓也昔洪武初法制未備公兄弟早孤豪橫多侵奪其產及稍長智略過人奮然欲有所爲諸豪知不便於已出力沮抑之公謂兄秉初曰必去是吾乃有寧宇秉初奇之縛其渠訴之京皆得罪而胡氏遂復舊觀由是人皆憚公至老而篤於義厚於施而人復愛且重焉公非殊於昔也皆義之所當然也以正統癸亥十月廿四日卒享年七十有五兩娶龍潭曾氏皆早世繼以防溪劉氏有賢行子男四其葬以甲子正月四日其墓在裏中大木坑之原子昕來京師求予文表諸墓嗚呼義者天之所賦人之所同得者也推而行之豈以爲名哉然而名必歸之者上之人所以勸天下之爲義者也由是人皆賴之而適自公始公之恵利其大小可知矣孔子曰君子諭於義又曰君子義以爲質然則謂公爲君子豈不稱情也哉故表諸其墓

周功懋墓表

功懋諱勉姓周氏吉水泥田人正統乙丑六月二十五日卒於南京之寓捨年五十七從子謙奉柩歸以【缺】年【缺】月【缺】日葬於某鄕某山之原弟翰林侍讀功敍旣銘其墓矣復求予文刻於墓上以表著其徳俾永永不朽予嘉其意故不辭周氏世儒家功懋曽祖聞孫元貞文書院山長祖觀贈奉直大夫兵部職方司員外郎父岐鳳累官至兵部職方員外郎母彭氏贈宜人繼母王氏封宜人功懋少喜學以舉進士爲業弱冠父命理家政凡四十年一門之聚常百二十餘口公私百需皆功懋主之蓋自山長以來不異爨至職方尢篤義不倦二弟早亡皆撫育其孤功懋克承厥志內外雍睦無間言孝於二親職方在逺外間嵗必往省有疾躬侍湯藥事生送死極其誠敬無違禮而哀戚之情過之友於諸弟本乎天性其言煦煦未嘗有所忤功敍在北京數有詩相往來愛厚之意溢於言外宗族有祠以祀先則力相其成鄕裏有爭辧則爲之處其平賙窮卹患扶弱抑彊事有闗於紀綱風化者毅然自任而不回愛其子復巽遣爲學官弟子員所以課勵者甚至嘗曰吾早任家政不及仕爾勉以成吾志其風度凝重善談論所謂詩淸婉有思致以雪坡自號有雪坡集藏於家娶王氏濟陽教諭子職之孫生子三人長渙早卒次復與巽也女二人繼室劉氏側室子一人曰益孫男二人功懋來北京視功敍因過南京得疾卒功敍感兄之爲已來也而不得一遂焉哭之過時而猶悲於是以墓表屬予予謂功懋孝友人也孝友之行施於家而推及鄕之人孔子所謂是亦爲政也仕不仕奚足校哉仕而無所立於世孰若不仕而有立之爲賢也功懋是已用表諸其墓刻石以示來者石可泐也名不可滅也於戲

王彥瑞墓表

彥瑞王氏蓋王長者之裔其先自廬陵何山徙安成之連嶺又徙泰和之南富爲望族彥瑞曾祖敬翁爲池頭郭氏甥遂家池頭祖復初父麟昭皆不仕彥瑞幼聰敏喜學才智過人弱冠卽能乾父蠱公私之事皆任之父之心安焉永樂中縣官命麟昭領千夫往永州萬陽山伐宮殿大材輸京師彥瑞不欲勞其親請於官曰吾方壯足以任此願代父往縣官奇之遂行彥瑞能撫馭人人樂從然入山多病死者什七八而彥瑞無恙人以爲天祐雲母溫氏早亡能盡孝道事繼母韋亦盡禮韋有子辱愛於父貲產陰厚與之彥瑞克如其志父卒待之不衰嘗出遊湖湘淮濟倦而歸曰讀書力田吾樂也早暮肆力其間辟一軒環植以菊號菊軒花時與客觴詠𨿽連日不厭喜閱諸史究前言往行用以爲法戒篤於教子曰吾所置腴田若干畝勤學有成者吾盡以畀之旣而仲子儼取進士卽授以田儼力辭不受曰願與兄弟共之人皆稱其父子之賢儼爲行人司副所以教之者尢篤謹於祀先祖考忌日哀感如初喪不飲酒食肉與人交有信義樂道人之善人有不平求正者必折之以理無不悅服其善行類如此正統乙丑十一月初九日以疾卒於家年六十八初娶郎湖趙氏生子文震早卒不復育乃娶郭氏曽祖母黨也生三子長倫次儼次儀女二嫁歐陽淘曽鑑孫男四女二池頭在縣西十五里其地之良田深池多王氏業也予少時嘗再三過之然未識彥瑞二十年前聞予兄治別業在蘭塘開軒閱稼名曰稼軒與彥瑞菊軒最相近二軒皆景物殊勝可以杖屨相往來而予且老矣思從予兄學稼以自足暇日過菊軒掇英泛酒而酌之三人者皆庶幾康生得不死孰知予兄先往而彥瑞繼之嗚呼豈非命邪儼歸治喪求予文表諸墓上予旣爲著其美而感慨系焉使歸以鑱之石

封編修劉公墓表

公劉氏諱髦字孟恂永新人以子定之貴封翰林編修文林郎正統乙丑十月九日以疾終於家年七十三劉氏之先居安福荊山世以宦學顯聞後乃徙居永新之藥湖其曰才卿溪所元傑三世皆不仕則公之曾大父大父父也元傑爲永新城北歐陽氏贅壻遂家城北而生公早從鄕先生劉逸安吳孟勤謝子方學頴悟絕人經史淹貫鄕之學者又多集其門公事親孝始冠卽能乾父蠱公私之事皆身任之不以勞其親母性最嚴公夫婦奉事甚謹若意有未慊卽惴惴引咎立階下不敢退或俟命寢門外至夜分必意觧乃已母嘗病痢勢危殆則晝夜扶持至手掬其矢溲二親沒治喪一用古禮而哀戚過焉永樂戊子領鄕薦爲易經冠然以多病不欲出退居石潭上課童奴治耕稼講學以爲樂弟子從之者彌眾稱爲石潭先生而不名有姊早寡從兄四人皆無後公篤於愛敬生則迎養死則殯葬焉鄕人有急周之恐不至時諸縣丁夫伐材萬羊山道出永新適嵗饑疫死者盈道上公率家人荷鍤往上下三十里間掩藏者凡百餘有鄕人李自逺歸病且死同舟者懼貽累及公里中舉置河上神祠而去公知之與湯藥不能救瘞之祠下錄其槖榜祠庭數日李兄至悉以歸之兄與鄰人曹有怨誣曹殺其弟訴之官曹引公爲證憲臺遣人逮公索重貨遂傾其家或笑公行仁乃得禍公怡然不爲變篤意教子以通經博古爲務定之受公教防試禮部亦以易經冠多士遂入翰林爲編修而褒封及公矣然公所以教戒者尢切初娶楊氏無子又娶畱氏生四子定之寅之安之宜之其葬以【缺】年【缺】月【缺】日其墓在某之原平生所著有覆瓿集若干捲示兒偶錄若干捲易經撮要四卷藏於家於戲公之學以聖賢爲師而其道必本於仁義行於家施於鄕黨州閭門人弟子之所講說與夫應事接物酬酢進退之間未嘗違乎此至於權謀術數常情用以自豪而無復顧忌公往往陳義訓切之不攺則與之絕猝然遇卽退避引郤若將凂已然其爲人如此蓋所謂篤行君子也一鄕一邑而有一人焉則好修之士有所師法而興起若公者𨿽久生於世而不厭乃今已矣豈不可惜哉定之來求予文表諸墓乃爲著其美且附以予之意而使歸刻焉

丁氏阡表

聖天子嘉念羣臣茍有勞效於國者則必寵榮其身以及其親所以褒善而勸功也正統十一年用兵於麓川都察院右僉都禦史上元丁公璿與有平冦功旣進爲右副都禦史矣復推恩於所自出追贈其祖友輔考子玉皆爲通議大夫都察院右副都禦史妣皆贈淑人錫之誥命龍光赫奕輝映於其家公旣拜賜然以官守不得躬致命墓下至是遣壻李祥奉誥歸上元以屬其二兄俾率諸子舉焚黃之禮而過予告曰惟吾丁氏居上元之崇禮鄕世有隠徳而恬於世利至璿祖考益以忠厚昌其家教子孫勤學問日課僮奴以耕桑爲務供祭祀睦姻族尢謹禮蹈義與人言必依於孝弟忠信考其行不異其言一鄕之人尊禮之祖考蓋同徳也先祖妣【闕】氏孝敬順祥以治其家先妣【闕】氏朝夕奉事必誠必敬婦道母儀爲宗族楷法先祖以【闕】年【闕】月【闕】日卒年【闕】葬於鄕之石馬衝西山觜長子子賢生二子【闕】次卽先考也享年【闕】卒於【闕】年【闕】月【闕】日祔葬於先祖之墓次有子三人長璵次琚其三卽璿也祖考妣之卒則又各祔於域中獨先妣卒時璿蓋在𦇤褓罔極之恩愧弗能報此璿之所深痛者也惟我祖考積善累慶百餘年而璿乃克承之遭遇盛時薦登顯仕先考初贈山西道監察禦史妣贈孺人今聖明在上天威逺暢蠻夷悖叛自底敗亡璿實何功而冒膺寵祿且追榮及於二代皆進秩三品赫然驚人天地之仁雨露之施滂沛洋溢皆吾祖考之徳之所致豈偶然哉語曰爲善無不報而遲速有時信不誣也宜揭表於其阡以昭示後世敢以累子予與公同年取進士同朝蓋四十三年相好爲最深且聞其先徳舊矣義不可辭乃次第其說而使刻諸石用告其子若孫尙愼繼之永勿怠

太僕寺少卿沈公墓表

永樂二年太宗皇帝復以科舉取士天下之防試於禮部者凡數千防其尢者得四百七十人海寧沈公志行初以易經中浙江鄕試第二至是防試在十七及奉大對占第二甲前列名動京師旣而有防又防其尢者二十八人入翰林績學爲文務追古作者而沈公與焉當是時四方獻祥瑞貢水土物不間逺邇足相躡於京師文人才士歌詠聖徳以彰太平之盛者沨沨乎盈耳沈公之作諸公莫不以爲賢防朝廷有大著述包羅古今揆敍萬類以爲永樂大典又命取前後聖哲及名公鉅儒之微言奧論足以發明斯道者以爲四書五經性理大全諸書時公皆在其中最號能事名益顯於天下初授刑部主事陞員外郎其所讞議號爲平陞四川布政司參議伐宮殿大材躬履巖險而人皆樂從其所取者皆中度連丁父母憂葬祭皆克盡禮服除調除河南參議時薊州永平宿重兵防邊都督陳敬統之簡文臣往參軍事公奉勅以行監軍貴人蕃種也蕃來朝者道其地則陰與之狎凡其類在軍中則縱使爲惡公私苦之乃以嚴刑馭下使不敢有言言者或抵死私造兵器詐張敵聲息擅調益官軍人皆謂其志叵測然難於發言防有國哀人言益借借公曰吾奉命在此當知無不言若復顧忌不爲朝廷言之一旦竊發死有餘罪卽密疏其事以聞曰願早發宸斷庶消患於未萌疏奏卽有防召還邊境帖息今上嘉其勤誠賜白金二十兩防幣二有副未幾召爲太僕少卿公曰馬政國家重務而吾輩主之何可以不愼魯頌之無邪衛風之塞淵此其道也使任其事者皆篤誠無怠馬安有不蕃者乎凡公之所巡歷考閱者皆以是爲訓馬大蕃息累進階至中議大夫勲爲贊治尹且贈其父明逺亦太僕少卿母葛氏繼母錢氏妻胡氏皆贈恭人公賦性溫厚恥言人過自奉儉約而樂周人急臨政一以愛人爲本好學之心老而不倦正統丙寅二月庚戌以疾終於位年七十一上聞之遣官賜祭在朝士大夫莫不傷悼致賻奠公初娶胡恭人生一男早卒女二繼室張氏生男防又娶觧氏生一女尙幼至是防來京師奉柩歸葬其裏之某山從先公墓次國子祭酒李先生爲之銘又奉公之宗弟教授寧所爲狀來求予文表諸墓道憶予與公同年取進士同選入翰林同仕於朝四十有三年今之存者予與李公輩四五人而已常謂公之才行豈止於九卿副進而佐六卿無愧也屬意於公者不獨予一人而卒不如志豈非命邪然公之所樹立自足以表著於後世而不系乎位之何如也故爲書之俾刻於其墓之原

西軒蕭先生墓表

西軒先生姓蕭氏名金字孟防西軒其別號也蕭氏爲泰和南溪望族其先世篤義有傳在家譜君慕其髙風雅度思紹續不防嘗作屋以居而問名於予予取其所向名曰西軒且爲之記因天之利時之秋人之義而言其理甚悉君日坐軒中讀書明義將充乎其極至於不可勝用士君子因稱爲西軒先生君之曾祖蘭谷祖自新皆不仕父鵬舉以賢良薦爲蘇州府同知未幾罷去久乃復起爲山東鹽運副使寛厚防愼尢以詩名搢紳間君其長子也母郭氏有賢行甚宜其家運副公早從仕君受慈訓爲多讀書勵行懇懇致孝左右奉順無違禮其宗族最蕃而外姻戚亦夥君承上撫下制事度物公私酬應輕重緩急無不適其宜嘗請於母夫人往省父運副公甫至京訛傳公病君亟擕一僕渡江冒暑雨走千數百里至山東而公無恙忽聞君來驚且喜曰吾早違汝不意汝之成立如此也朝夕奉養恩禮隆至復隨考績之京師凡遇景物必命題使賦而公自和之因以啟其興發其才由是君之學識日進其省覲凡再而所益多焉君與弟鎡孟勤尢篤而教其子與弟之子及內外屬之子弟必由於義依於仁忠厚樂易而負直气不隨俗俯仰人有不善則折之以義然能攺卽止復懽好如初長身玉立襟懷曠如人見其瓌奇磊落謂功名可立致皆勉使從政君曰吾姑施之家可矣及孟勤取進士官翰林子灓亦以明經爲教官則嘆曰吾老矣吾弟與子能效用以報國家吾其休哉不復有仕進意盡以家事付諸子營別業於其鄕履塘居之以泉石自娯足迹不一至官府縣大夫髙其行鄕飲以賔禮之亦不赴視當時豪傑以勢利自雄者蔑然若浮雲之過眼一不以屑意蓋囂囂自得也君生於洪武戊午【闕】月【闕】日而以景泰癸酉九月十八日卒享年七十六娶樂氏爲婦爲母皆盡其道子男三長卽灓由鄕貢進士爲長洲教諭國子助教今通判順天府予嘗從君遊而孟勤相好尢深今爲太子少師戶部侍郎翰林學士朝廷推本於運副公而以其官贈焉君篤念少師思復得怡怡之樂少師亦深念君而冀一遂焉而君不待矣乃自爲狀寫其哀戚之情而灓持來求予文以表諸墓予與君再世爲婚姻豈可辭且今之鄕邑有令徳懿行如君者蓋少而君視之蔑然者蓋多表而著之足以爲世勸也故次第其說使刻焉

楊從晉墓表

泰和楊處士從晉以永樂十二年正月廿二日卒於家年七十二是年【闕】月【闕】日葬千秋鄕過路塘之山下後十八年其配郭氏孺人年八十亦卒祔於處士之墓又七年爲正統二年其孤子珩子珹子佩相與謀曰父母之葬旣有銘以納於墓矣若又表其徳於墓上豈不益明顯而延聞於世乃以書幣來北京請予文將以刻諸石子珩予女兄之夫而子珹子佩皆有連𨿽不得辭然縻於職務未有以復也久之子佩又以書來速文曰子知吾親宜無愛於言乃著其實俾揭焉楊氏故大家而族屬最蕃世居汝南坊號上園楊氏曽祖述叟祖宗哲父憲恭𨿽不仕然皆富而有文有元之季盡失其故業處士恭儉勤愼務不辱其先言行必由於禮義卓然出儕輩初娶東門劉氏賢而有婦道處士再造其家實克相之劉孺人卒處士求同徳以成其志遂以郭孺人繼焉郭氏世居縣西之大溪孺人則柳溪之曾孫景宣之孫才卿之子也資稟端重色溫而气和旣歸處士尢謹於內助處士孝念其親必盡誠相祀事其撫育孤侄則加之以恩親賔往來處士欵洽於外孺人治具於內必潔以丰歳時饋遺輕重疏數必適其宜撫異母子如已子衣服飲食必均所以訓勵之者亦無彼此之殊處士勤於治生貲產日盛而孺人樂儉素未嘗侈費一錢以故家益裕皆處士之志孺人成之也處士旣卒三子因其所遺各置別業於西鄕孺人亦厭城市喜田園板輿迎奉極甘防之養鄕人以孺人有福而其子能孝莫不譽嘆焉處士三子子珩子珹劉孺人子也子佩郭孺人子也女八人皆有歸孫男八人維繼綸纓鎭緘純緒繼領鄕薦爲河內教諭今已卒孫女九人曽孫男三人憲廣懋嗚呼元季兵亂以來大家世族之淪喪者多矣髙門大宅廢而爲邱墟子孫亦降爲輿或湮沒而無聞其能修復舊觀如上園楊氏者甚少蓋由處士之孝不墜其世業而又有孺人之賢以爲之助也生旣同勤以成其家死又同葬以妥其魄則皆表著其行而使同不朽焉豈不宜哉故爲次第書之使後之人有則也

同知郭君墓表

景泰二年辛未【闕】月【闕】日徳安府同知郭君以疾終於位距其生洪武戊寅【闕】月【闕】日享年五十四【闕】年【闕】月【闕】日子公榮等奉葬於【闕】之原而以書來京師告予曰先人不幸棄諸孤於其葬也得舅氏憲長劉公銘其墓矣而墓上之石未有文以昭徳垂逺幸嘗辱知於公今又托姻好敢請一言表諸墓庶永永不朽予嘉其孝而諾焉郭氏居萬安下驛爲名家曰某曰昭明曰文仲者君之曾大父大父父也世有徳義而不仕文仲甫娶劉氏生君自幼而孤母辛勤教育之君𨿽幼已能知愛重思讀書自立及就外傅益勤篤不懈母嘗語其先世詩書之訓則服膺不防母益喜知其能有立遣入縣庠爲弟子員事師處友皆厚資給之君夙夜孳孳聖經賢傳務深窮其奧凡所以修於身行於家與夫治人接物者皆師諸古言行恂恂必盡其道學旣成充貢入太學彌自飭勵不隨俗俯仰六館之士皆英才端表儀者皆天下名儒碩師而皆稱君爲賢久之歷事都察院憲長江陵張公喜曰以子之才於吏事有餘暇宜以所學教諸生使其子受學凡諸禦史有子願學者皆來從然君於治獄亦不廢公平廉愼凡遇君論斷者皆悅服及謁選吏部考第髙下諸生百餘人君第一遂授徳安府同知旣至防察民隠興其所利而去其所害應城民徐綱事母孝母沒廬墓三年君奏請旌其閭孝感人周鼎搆誣詞起大獄親識劉源邱元皆當死不能辧君曰誣人以死如天道何反復窮詰之得其誣二人皆不死隨州舊有銀冶久廢姦民妄言銀大發欲告之官冀復開冶以規利君聞之亟呼至諭之曰此以無礦故廢朝廷不欲以微利病民莫大之恩也今爾欲復之若所得不足償所費則爾之禍一縣有已乎眾皆咎其妄言事遂已荊州守臣奏欲仿山東設譏察以捕盜事下湖廣按察司俾勘驗其可否按察司以屬君君所至諭其人曰譏察𨿽能捕盜而亦能害民爾知之乎禁戢盜賊之利未及爾而搜索連逮之害先及爾矣增一譏察是增一巡司也設否孰便眾皆讙曰不設便願堅持此議以恵民君具以聞荊州遂無譏察人至今徳之其心之厚於民而所行之善多類此景泰元年述職朝京師天下守臣以稱職聞者蓋無幾而君表然有賢名旣歸乃嬰疾不起徳安之人無問少長愚良文武細粗皆哭之哀君之徳善在人可知也君配劉氏有賢行三子公榮公績公熹女一嫁蕭彞下驛於泰和爲鄰境予嘗識君之從父工部主事原琳於文貞楊公所魁然偉人也旣又得識君而知其才行之美政事之優自謂名家生賢如此誠足以亢其宗不幸而主事君卒猶幸有君在焉今而又遽去豈不深可惜哉天道佑善其報君者詎止是君有子有孫安知其不益昌大也哉故爲表諸其墓

鐘處士墓表

鐘故宋微子之後其受姓命氏之詳有譜牒今居溫州瑞安之鹿巖者蓋處士八世祖成徳自霅川徙焉又三世曰某仕元爲國子學錄學錄孫廷俊廷俊生士皆博學能文章士皆生應時娶沈氏則處士之考妣也處士諱音字玉和自少端重不妄言笑喜讀書手未嘗釋卷不肯慢戲佚遊事父母極孝敬左右承順務得其懽心服食起居亦躬視其所宜𨿽祁寒盛暑不少懈若有疾飲藥夙夜奉侍尢謹親沒治喪以禮而哀戚過之嵗時奉祭猶感泣如初喪事兄玉振則雍穆盡誠恭愛之意無間朝夕飲食遊從必與偕怡怡然相得也家故饒財而樂振貸宗族之貧者賙給之孤遺男女則教養之婚嫁焉鄕閭之人有困乏者每濟之無吝色凶嵗則大發粟施予𨿽傾嚢倒廩不之惜其心之厚於仁如此平居言行恂恂凡發諸口行諸身者必本於聖賢之訓其爲詩若文必據於理非端人正士不與遊一切勢利紛華不入於念慮郡邑大夫行鄕飲必以賔位處之非公事不一至城府是以人無少長愚良皆尊禮焉生於洪武戊申六月廿一日而以正統辛酉二月十七日卒享年七十四葬邑周奧先隴之次元配李氏繼室董氏相繼先卒皆無子而皆祔於處士之兆側室二皆李氏其一生三子侃仁侔其一生四子偉停淸偶處士皆使之學嘗自念曰吾家素積善子孫當有興者遣淸受學縣庠而督勵加焉淸學成取進士爲稽勲主事人皆謂積善之報亦處士善教所致也景泰五年【闕】月【闕】日淸母卒卽觧官歸將奉葬處士墓側謁予請曰先人葬已十四年而墓上之石未有文以昭徳垂逺敢以考功郎中黃采所述行狀來請願先生賜之言俾托以不朽爲幸大矣予聞魯叔孫穆子言人之能不朽者在立徳立功立言鐘氏之先之久而盛者其所立可知矣而處士之徳之孚於家儀於鄕又如此豈可無文以傳不朽顯親揚名孝之大者宜淸之欲有述也國朝之制仕者有所立則推恩及其親今淸列官於朝遵處士之教而有立焉則褒贈及之錫命之華赫然照映於其後豈不百世有耀哉故爲表於其墓以俟

知縣項君墓表

景泰二年天子嘉念羣臣之有勞績者皆本於父母之教詔有司褒寵之曰朕以勸忠與孝也有司言工部主事項備爲縣令滿九年以績最得陞今幸有榮命宜在褒顯之列上命以備前所居官贈其父惇爲文林郎安仁縣知縣妣鄭氏爲孺人皆賜之勅命備旣拜賜錄其副焚告於墓下至是謁予言曰先考實有令徳孚聞縉紳間不幸奄棄諸孤旣葬而有銘納之墓矣今二十九年墓上之石未有文以表著於永久備蓋有待也玆防天子之寵命褒贈至七品顯榮光大蓋非常之幸也敢請先生爲文刻諸石庶托以不朽予嘉其孝而諾焉按狀君諱惇字士溫世爲溫之瑞安名族髙祖公澈汀州通判曾祖光祖長樂主簿祖諱師之父諱誾皆有徳善而不仕君受教於家以孝友稱父嘗被薦上京師君甫冠侍行𨿽居旅次左右奉順不異家居時父旣引年而歸君與仲兄愉綜理家務一不以嬰其心父得享其樂而以壽考終君治防奉祭悉依家禮絕緇黃不用時節薦享哀慕如初喪伯兄愷𨿽異產友愛無間言從弟怡坐累役石城事嚴役徒稍緩輙至斃君與仲兄更往調護之怡得全歸方是時法令更新事多趣辦爲縣者審所宜訪諸故老率依違其間獨君侃侃爲折中事以辦治民亦陰受其賜裏閈忿爭親朋有闕失多咨決於君蓋君循循樂善謹禮而蹈義事非其所當爲者未嘗加之意惟以愼終追逺爲務修譜牒理祭田葺祠堂正塋域課子孫力學思不忝厥祖防鉤黨之禍起憸人欲中傷項氏君能豫防於事之未形輙先杜其機姦不得發而族賴以完君子謂君之智足以亢其宗晚年家居與親戚故舊徜徉泉石間觴飲旣酣道古人奇節偉行髙談劇論以爲懽蓋忘其身之老也初娶董氏先卒繼鄭氏元順徳路同知津之女亦先卒二子長曰儉董出也次曰備鄭出也女一嫁同邑金子厚孫男四宣徳元年三月君有疾呼二子儉備語之曰居者以勤儉守業仕者以防恕處心吾目瞑矣以是月戊午卒距其生元至正十六年八月丁卯享年七十又一其年八月已酉葬邑之防遊鄕白門山與鄭氏同兆予聞項氏之先有仕至祕書以文學顯者汀州長樂皆受子民之寄君之祖考𨿽未見諸用而善之積於躬以及於人者蓋多故備超取顯美以名聞當時而褒贈之典及君由是而升祗服天子之詔而篤念考之遺訓忠孝之道兼盡而益隆則君之顯榮光大有已哉故表諸其墓以俟

段處士墓表

處士段氏諱鳳字若用壽寧翁別號也其先淄川人唐時有成式者爲吉州刺史子孫因家吉之禾川後又徙廬陵至處士曾大父正允始徙居泰和城西大父道源不仕以儒術教鄕裏父繼道字益謙娶鄢氏生子五人而處士居長美容質喜讀書同學皆推讓之而尢以才敏有時譽益謙以事赴京師卒於途處士年財十四卽奔走歸其喪葬祭以禮哀感行路事母極孝敬而撫諸弟尢篤弟若麒若金卒與若龍若麟雍睦無間資產益饒防徙閭右民實京師處士在行時有以計免者或亦勸處士處士不從曰吾不履險以速禍旣而幸免者皆得罪處士居京師數嵗得代還眾皆服其智識過人每事咨決焉縣令丞欲舉用之以母老辭母卒弟若龍亦卒處士治喪皆以禮若龍無後婦陳守節不嫁處士命子京爲之子以養焉後京又卒乃盡以先廬處其嫠俾各有寧宇而別搆廈於里巷之西居焉建祠以祀先作齋捨聚書史延名師以教子孫日與士大夫語道理論古今觴詠以爲娯且樂耕稼築髙洲別墅課僮奴致力其中杖屨逍遙以觀嵗事之成囂然自得也鄕邑姻舊有窮匱者輙賙之凶嵗卽發廩以賑貧乏凡假貸不能償者折其劵嘗爲萬石長治賦稅有恵愛不怙勢厲民民徳之部使者行縣察民病他以事受逮者比比獨處士無間言人皆謂忠厚之報處士二子素京皆嗜學礪行有志於當世及京亡素理家政學遂廢長孫纉頴然出儕輩遣從曽先生鶴齡受書經所以成就之者甚至取鄕貢進士爲阿彌州學正處士尢以逺大期之曰教官致治之本當以道自重毋以卑冗爲戚也正統辛酉六月得疾且革遺言子孫當務忠孝以光前裕後言訖而終是月十五日也生元至正乙已九月十六日享年七十七妻劉氏有賢行先處士五年卒子卽素京女一嫁康叔緒孫男三纉今爲國子助教綸綰皆爲士人孫女一適髙要令蕭薦之子今以舉義得官曾孫男八孫男二處士卒之又明年【闕】月【闕】日葬邑千秋鄕吳潭山之原素自爲志以納諸壙尙慮其徳未盡顯於後命纉屬處士內侄河南參議劉渙爲狀來謁予文表諸墓予與處士居同裏知其徳爲詳且嘗爲贊其像矣至是復求表於予豈以予文爲足以傳信哉君子之徳有諸身固足以儀世而範俗然非有賢子孫則郁而不章者蓋多矣是以君子貴有後也今處士之子孫汲汲以顯揚爲事所謂先祖有美而能知而傳之庶幾乎明且仁者矣則予豈可愛其不腆之辭不使著於後世哉故表諸其墓

太孺人陳氏墓表

陳氏泰和故家蓋太丘之後世有徳義多顯人萬安縣尹贛州路推官【缺】新淦州判以新則太孺人之髙曾祖考也父有開不仕而以儒業教鄕裏太孺人諱貴自幼聰慧端重寡言笑讀論語孝經女教諸書皆能通其意而見於行事衣服飲食凡女子所宜務者皆不待教而能父母最鐘愛爲擇壻於楊氏得仲穆遂歸焉楊氏亦泰和故家動有禮法太孺人之爲婦也移其所以事父母者事舅姑祭祀賔客必適其宜內外姻族尊卑疏戚不可一二計而嵗時往來慶弔問遺無不當於理者仲穆忠厚簡黙然與人處好盡言以規其過太孺人每約於中道故人人稱其賢永樂丙申仲穆卒太孺人篤志自守撫育其遺孤常舉先人所以訓勵子孫者語之使學焉於是五子皆卓然有立其季徳敷遂取進士爲大理評事有名上嘉之而推本於父母贈仲穆大理評事而封母爲太孺人無幾徳敷陞太僕丞又陞漢陽知府而才行益著太孺人得食其祿君子謂天以是報賢母也景泰壬申五月二十二日卒於家距其生洪武戊申十月十八日享年八十五子五人徳崇徳純徳修徳淵徳敷女一人嫁謝士方孫男十三峕寶桓恪顥升晉通濟威菽蔣菽爲邑庠生女六曾孫男十一長琚舉進士次璣爲邑庠生次珖璢珝瓈珀瑯女四孫男一女二諸子旣葬太孺人於其裏梧岡之陰而徳敷服闋來京師請於予曰惟我先妣實有徳善以儀於家而聞於姻威先生旣知之矣其褒顯於朝廷而受七品之寵命亦可謂榮矣子孫之多足以娯其老而又以髙壽終非盛徳安能致是哉願蘄一言以表諸墓上予謂昔之君子之克顯於世𨿽系其身之所立未有不本於父母之教故國家之褒重臣下亦必推本於其親蓋以勸天下之爲父母者太孺人之徳厚矣其獲福於天如此其偹表而著之豈徒信其善於後世使永永不朽觀乎是者亦必有所興起矣

尙寶少卿楊君墓表

景泰六年六月壬辰尙寶少卿楊君以疾卒於京師京師士大夫知君者莫不哀惜之蓋君先以繼母太夫人劉氏憂歸建寧朝廷授恩例遣官賜祭且爲治墳塋以葬旣襄事君亟率諸弟來謝恩矻矻然盡其禮君質厚气充時方盛暑不得少自暇越二日甲午疾大作醫藥罔效乙未病益甚諭諸子曰吾年六十不爲夭持身保家爾曹勉之忠孝勤儉以不墜先徳吾死無憾矣言訖而逝君之弟與子晝夜哭盡哀以禮殯斂歸其鄕卜【缺】年【缺】月【缺】日葬於某山之原而以訓導馮鋋所爲行狀來求予文表諸墓楊氏建寧大家世有令徳君髙祖伯遜曾祖達卿祖伯成皆不仕而君尊府字某諱榮乃以文學掇髙科官侍近事太宗仁宗宣宗累進至少師工部尙書兼謹身殿大學士於是三代祖考皆贈以其官妣皆夫人少師公薨贈特進光祿大夫左柱國太師諡文敏君其長子也公初在翰林最承眷遇予亦幸從公遊因得識君聰明俊偉端重喜學君子謂必亢其宗早喪母劉夫人公復以劉夫人繼君哀死事生克盡子道人稱其孝無間言且器量雅不妄動嘗侍公北上渉大江風濤暴作檣傾楫摧舟幾覆者屢矣眾皆失措惟君神色不動卒無恙又嘗過徳州舟爲漕船壓溺同舟五人沈沒者四君獨倚敗舟無懼色眾皆異之君曰吾豈不有命哉人以此益重君文敏公忠於事上不暇顧其家家事悉以委君俾處之盡其道凡祭祀賔客惇宗族教子孫仁於鄕黨州閭立義塾以訓願學者置義倉振貧匱舉貸者不取息爭訟者斷以理人𨿽徳公之教而尢稱君之善承其教也公薨朝廷遣中使防喪歸葬寵終之禮有加焉君入謝特拜尙寶司丞君乞歸終制乃爲人所搆防君處之泰然久之上知其無罪且念公勞績驛召君復其官沙尢冦亂人罔不受害獨以楊氏能施恵及人遇所積蓄戒勿犯君亦遣書與弟譲子泰各輸粟千石助軍餉人尢以義許焉尙寶職最親凡所領事皆要重君小心愼密由司丞陞少卿凡五六年無闕失亦爲上所眷知將進用焉而竟以內艱去嗚呼今已矣豈非可惜哉君諱恭字允寛生於洪武丙子二月十二日至是年財六十娶建陽黃氏有賢行封安人子男十泰以軍功今爲建寜右衞指揮同知俊中書冩誥【闕】偉補邑庠生女四皆適宦族孫男三孫女七予聞之君子之興其家不偶然也必有徳爲之本初楊氏之貸粟與民而俾種木也豈必木之植哉蓋聊以爲名而已樹成亦惟徳之用不及其他由是積之久而大發於公今復於君見之而君之子則又以武功奮予見楊氏之顯三世矣甚矣其徳之繁昌也君之子若孫又累累而積之則楊氏之繁衍碩大可以數計哉予爲表其墓而必及此所以著其本焉耳觀乎是者其亦可以興起矣

指揮同知陳公墓表

公陳氏諱啟方其先應天六合人世有隠徳太祖皇帝受命而興公之考晟以智勇自奮從徵伐立戰功累官至袁州指揮同知坐事免而卒公援例請襲不許謫戍大寧大寧臨邊重地而逺去其鄕公有役在官勤事不懈而力穡以養母人稱其孝及大寧兵起殺掠無寧居乃奉母奔竄以圗全有六嵗子號泣不能行母盧淑人命捨已而抱之行公曰母豈可棄今不能兩全則寧棄我子急負母逸出亂兵間得免於禍太宗皇帝靖內難豪傑之士云合景從公在其中以勇略著聞攻城野戰摧鋒防陣功居多事平授忠義左衛指揮同知公喜曰吾父以功得此官不幸失之今吾遭聖明而官亦至此豈非天所定耶吾何以報國家惟勉於忠義而已久之上以遵化亦近邊要地命公往守之公鎭之以靜不急近功小利兵民安焉以城守勞績進階懷逺將軍得世襲俾息勞歸京師永樂十九年二月七日卒於家年五十二配淑人張氏袁之宜春人嶽州衛指揮廷秀之子端重柔恵事舅姑克孝敬左右奉順務得其懽心大寧之禍劇矣能相其夫捨其愛子而奉母俱免禍其篤於孝義而見幾明決如此豈淺薄者可比哉公卒後二十六年是謂正統十一年二月二十七日以疾卒年七十三子男二長卽大寧所棄者次曰逵字宏道復以功進位都指揮僉事有盛名女三肅州衛千戶胡勝之弟海常山中護衛指揮同知錢輔富峪衛指揮使石堅其壻也孫男二珦琇女二宏道旣奉先考妣合葬於宛平縣京西鄕之原前國子祭酒李先生爲志以納諸壙至是又思表其徳以示於永久乃來請予文刻於墓上夫君子之欲顯其親必論譔其徳善列於天下後世所以崇孝而垂教也若公之徳有於身而能立功名取爵位其所以獲乎上者又足以承休儷美而不失前時之聞此豈偶然之故哉今其賢子又克效忠勤受寵命而進於顯榮孔子曰積善之家必有餘慶陳氏之盛有已哉故爲表於其墓百世之下有考焉

給事中李公墓表

公李氏諱諒字益友永新錢溪人兵科給事中鈞之考也聖天子嘉念羣臣之有勞績者推本於父母之賢而以其子之官寵之於是鈞考績以最聞得封公爲徵事郎兵科給事中迨命下而公卒矣鈞哀公不得久存以享榮命攀號哭踴幾欲無生卽觧官歸治喪乃自述其世系善行來請曰先考承先世之遺實有令徳以啟迪後人宜受福於悠久而不幸已矣今將奉葬於某之原墓前之石當有文以昭徳垂逺非先生莫宜爲敢以請予嘉其意而諾之按狀李氏蓋唐西平忠武王晟之後晟子憲觀察江西孫遊刺袁州遊子丕令宜春因家焉後又徙吉水之谷村永新之浣溪代有聞人至公曽祖道節祖貫章父天祐皆不仕天祐爲錢溪劉氏甥因家錢溪而公生焉天性和厚而操行甚謹不輕舉妄隨其治家嚴而有法稱易所謂嚴君者家人少長有小拂其意卽堅臥不食公率妻子泣拜牀下請攺過乃觧而公夫婦終怡然侍左右無毫髮厭倦意其事妣劉孺人皆極孝敬始終無違禮人稱其孝叔父天福居浣溪貧而無子其沒也公以禮葬焉迎養叔母左氏於家終其身長兄晉賢先卒公哀思不忘事仲兄斯友如事父後客死襄陽公念之輙流涕事寡嫂吳氏盡禮而撫育其遺孤吳氏兄弟相繼卒其外父母貧無依公以兄故亦迎至家養生送死皆賴焉人稱其弟尊儒好學本於天性從叔李伯尙母舅劉逸如妻兄鄺彥琳皆一時賢者公禮爲塾師訓子弟而敬事不懈尢慕石潭劉先生學行而以不得親炙爲慊乃爲鈞請婚因遣就學而締交焉公喜從數君子遊自謂有得於已曰是與吾名字協矣扁其齋曰三益晚益嗜書手不釋卷雅愛歐陽公文常取其所作諷誦之而深有味乎其言性恬淡靜重家事不以累心故人賔客相過從樂宴處無間言縣大夫髙其誼嵗時鄕飲以賔席處之然有不可於意則辭不赴教諸子必以道鈞取進士官近侍訓之尢切屢書古人忠孝大節以勵之鈞奉命惟謹至是以賢名於時而公亦受褒寵此天所以報公之徳也公生於洪武辛酉二月十一日而以景泰乙亥五月二十六日卒享年七十五配鄺氏有賢行子男四女三孫男十四女九人曽孫男六人公旣承世澤之長以昌大其家而其所以成於身者尢篤於詩書之訓孝弟忠信之行是以有子有孫以克受天子之寵命以是而表諸墓斯可以不朽矣故次第其說而使刻諸石

贈侍讀劉公墓表

吉水夏朗劉氏始自泰和珠林而分宋元盛時以經學顯公曽祖益厚祖維徳父永寧皆有學行公穎敏不凡父奇之使從劉文同先生學深有造詣父卒公獨任家事不以累兄弟然學亦未嘗廢訓勵諸弟養性庸性俾博學不倦侄鼎貫幼公爲綜理其家使專意讀書其後庸性舉於鄕鼎貫取進士任臺憲有名公之教也劉氏族大凡三百餘家公日往來相教語爲士者篤於學爲農者勤於耕孝敬以事長和恵以字防而惇厚以睦其鄕人尢以端本收族爲重修譜牒作祠堂嵗時祀先畢則族之人合宴於祠下俾各出其譜以防妄冒而以蘇氏族譜亭記爲說相戒勉由是鄕族之名爲有禮法而能繼承不墜者莫過劉氏晚嵗作室於所居之西號曰退庵自爲贊以示志君子韙之公年徳俱尊養性庸性皆厖眉皓首鼎貫亦致仕而歸衣冠儼雅容止可法四方賢士過其鄕者必造焉相與講學問業久之然後去巍然老成之望公坦易直亮行必由義不爲利害所移妻之家嘗得罪當沒入公爲收養二孫女嫁之且爲佃其居事平以歸所親曰此爲楊氏計耳居存則楊氏猶存也與人交必以信其待下𨿽嚴而恩不衰人徳之宣徳丁未年七十二八月十六日以疾卒逺近之人哀惜之娶楊氏宋屯田員外郎丕之後有賢行子男三長爽次幹次儼爽先公二十四年卒儼正統七年進士第一官至太常少卿兼翰林侍讀女二孫男七以【缺】年【缺】月【缺】日葬公里龍下庵前之原至是公以儼貴贈官至太常少卿兼翰林侍讀卜者以葬爲未利子孫將攺葬於【闕】山之原以前翰林編修王先生雅所述行狀屬予文表諸墓予聞君子之欲世其家者必以詩書仁義爲本詩書仁義之習勝然後家之道成此君子所以貴有立也夏朗之劉盛於宋元當時以經學名者多出自劉氏至公又能成族屬之賢而家益盛公之子乃以文章魁天下而公遂食其報褒贈之華自天而下又何其盛哉用此以表諸墓可以百世不朽矣故次第其說使刻於墓上

楊子珹墓表

公楊氏諱玉字子珹其先居吉水再徙泰和爲上園楊氏曽大父宗哲大父憲恭父從晉皆不仕而皆惇徳蹈道以丰其家母劉氏公其第二子也方在娠母已有疾旣防而母亡眾以爲禍其母欲棄之伯母李心切哀焉曰母旣不幸當存其子匿不與然絕乳哺數日矣視其息尙存眾以爲異曰此天也亟求乳活之鄕之姻戚郭忠禮與其內黃氏嘗受恵於劉孺人願抱歸撫育以報徳在郭氏七年視遇如所生稍長問知本末常號哭以念母悲戚以思父而父與繼母郭氏皆憐之俾之歸公性至孝日侍左右聽誨言務順適其意及年益壯才智益充孝親敬兄事慈母與寡姊皆盡其道而終始不變至於公私上下應事接物其言有則而行有常君子莫不愛敬之永樂中北京營建鄕人餽運以供公上因憚險逺多避逃公則曰吾弟幼吾豈可累父兄耶凡有事卽請行洗手奉公毫髮無漏失官稱其能人亦樂其簡易不擾事畢功成則怡然自得曰吾亦可以休矣遂卜築於長溪課僮奴力耕將終老焉未幾兄子珩卜居上鄕弟子佩遷大陂相去不二里許佳時令節親賔過從徜徉溪山之間觀稼穡之丰成而逐魚鳥之翔泳樽酒相對懽如也一鄕之人莫不羨楊氏之盛兄弟並受其福於悠久而公之報徳酬恩於死生之際尢惓惓然則其獲於天者有已哉公質直嚴重好善樂義周人之急規人之過行有未善者卽靣責之能攺則止故欲寡過而喜聞善者多親就焉古所謂一鄕之善士公之謂也公早有二子維縝好學而立家不幸相繼卒季子緒孫懋等尙未冠公日夜課之而試以事見其卓然有立志喜曰吾家事有托矣天順戊寅冬公有疾時方理上園故宅未畢工而醫亦罔效一日呼緒懋等語曰吾疾革矣然年幾八十死無憾惟上園舊業未克如吾志汝曹當協力成之則吾見祖宗於地下無愧矣言訖而逝十二月二十五日也其生以洪武辛酉十二月十七日享年七十八娶康氏子男二先卒繼室李氏子一人曰緒女三人孫男五曾孫二人緒等將以是年【缺】月【缺】日奉葬於【缺】之原旣請前戶部尙書翰林學士蕭公銘其墓復求予文表墓上楊氏泰和大家詩書之澤相承已久不特貲產之富也善積於家施於人旣食其報矣而施報相續於無窮則其盛可量哉況有賢子孫又能昭徳著美於不朽予豈可辭乃爲之書使刻於墓上百世之下有考焉

抑庵文後集卷二十七

欽定四庫全書

抑庵文後集卷二十八

明王直撰墓表

彭先生墓表

泰和月池彭氏自宋以來爲名家仕之顯者𨿽未至公卿而詩書徳義蔚然爲望於鄕邑蓋數百年前輩長者相繼淪謝惟先生獨存孝弟忠信樂善不倦鄕之後進得以考聞前人之徳之懿而師其遺風自先生發之今復已矣蓋君子之不幸也然則表而著之以儀來世其可已邪先生諱啟字彥晦其先徙自長沙曽祖順軒祖徳聲皆不仕父叔介香山縣丞先生自幼喜學手不釋卷香山公嘗從安成劉云章受易通性命之奧先生能傳其學而於書亦無不觀精研其義窮深極微然未嘗自矜衒爲文質直典雅足以達意而已不務奇詭以駭俗其教人亦如之香山公初分教萬安縣庠委以家政綜理微密義所當行不復顧計從伯與誠無後人竊除其墓事覺厚賂先生先生不許卒復其故地仍以禮葬焉伯父與仁及諸子先後皆卒先生皆卜地葬之及香山公久在廣先生往省焉衝冒瘴毒歸而疾大作時或譫語人以爲神請禱之先生曰神佑善災惡吾省父不爲不義神非所獲罪也奚用禱不聽而疾以安時外國貢方物有自香山入京典其事者失封緘朝廷遣禦史按問事連香山公或謂當有重罰先生曰吾父老矣吾願以身代隨至京師擬上表自陳防赦而免及香山公再考績乞致仕卒於旅捨先生奉柩歸治喪悉依朱子家禮不用浮屠重作祠堂以祀先嵗時行事必誠必敬八世祖俊夫嘗鑄鐘以嚴祀事經亂亡失者六十年先生詢察得之贖以歸先世墳塋封植尢謹母蕭氏賢而知書幼時嘗口授孝經論語甫十嵗母卒先生痛不及養每念之輙悲哀奉繼母王氏時氏如所生待內外姻族禮意甚篤言必循道行必由義名所居堂曰敬齋居常無事則端坐其中訓子孫以學非善類不交非親戚禮義之家不肯一往來非上丁鄕飲不往見縣大夫而縣大夫見先生者亦無不盡禮人有不平得先生一言無不意滿而罷正統丁卯三月十八日終於正寢年九十一娶楊氏有賢行先先生九月卒子男四幹耒皆爲士人顥吳縣教諭鉉鄕貢進士亦先卒女二孫男十五人曽孫男十九人是年十二月十五日葬於五十八都橫山之原葬已而幹兄弟屬直爲文表於墓直以世好在子侄之列嘗獲陪左右聽誨言見香山公每燕坐堂上先生立侍柱下終日不少倚飲食起居進退應對奉順惟謹𨿽須髮蒼然猶執禮不變於諸父兄亦未嘗愆於度蓋自幼至老無不然由是而質其平生可謂篤行君子者也孟子曰堯舜之道孝弟而已矣又曰人人親其親長其長而天下平誠使天下之人皆躬行孝弟則世之治將不與唐虞三代等乎然能如是蓋寡矣借耰取帚防墻紾臂者比比也若先生之行宜表示於世好修願學之士有所視效而興起則於世教豈小補哉故用是揭諸墓上

贈順天府丞王公墓表

王氏之先居徽州之祁門蓋唐金紫光祿大夫禮部尙書璧之裔宋初有諱居正者知饒州遂家番昜子孫於是爲番昜人公之髙祖仲仁宋咸淳中領浙江漕貢曽祖震甫元衢州錄事祖義昭父禮和皆讀書厲行不嗜榮進公諱輅字道升自少聰敏喜學而資質奇偉表然出儕輩誦聖賢之微言必求其防歸而不溺於凡近服仁蹈義事親敬長盡孝友之道鄕黨姻戚老者則尊而禮之幼者則撫而教之其有貧乏者則出資粟賑貸恐不及是以無少長愚良皆謂公有徳於已洪武中縣大夫知其才行可用將薦起之力辭不就髙蹈逺引以自放扁舟江湖歷吳楚淮汴齊魯之邦通都大邑名山勝境靡不至覽古人遺迹而挹其餘風一時所與遊者皆馴雅之士莫不稱公爲君子長者而言行取則焉生於吳元年丁未六月初十日而以永樂己亥十二月十七日卒享年五十三娶阮氏先卒繼程氏子男五長曰敏先卒阮出也次曰弼癸丑進士歷官至順天府丞女三孫男六景泰元年上嘉弼有勞績賜之誥命而推恩其親贈公中憲大夫順天府丞母程氏封太防人初公卒之明年庚子十一月二十日葬於裏之小渡山先塋之次至是三十餘年弼悲公生旣不逮養而幸防褒寵以爲千古之榮此其令徳所致也乃自爲行狀來請文表於墓庶永永不朽君子之徳修於身而及其子孫則天必報之以福𨿽不及其生前而必顯於身後此理之不易者也而孝子慈孫欲顯其親者亦必承休趾美日篤不忘斯能有獲於天而垂耀於無窮此所謂孝也今觀公之徳而有子之孝如此則予何愛不美之辭不以表公墓乎故序次其說而使刻諸石

王處士墓表

處士王氏諱穎字仲敏萬安著姓居北郭之鴈塔裏曽祖茂寧祖貴祥父菊隠皆好善樂義而不仕菊隠娶黃氏生五子處士其季也資質丰美儀觀偉然喜讀書好文藝尢明於法律交遊之士相與論道理議政務語嘗傾一座聞古人奇節偉行心切慕之遇前代器物多購藏人皆稱爲好古處士亦因以自號初二親在堂處士與諸兄朝夕奉養極孝敬親沒葬祭皆以禮怡怡防讓未嘗有間言旣而諸兄各出營第宅相環列以居悉以舊業讓處士處士則修飾之遇吉凶行禮仍聚處如一家作好古齋作西軒翰林學士錢習禮侍講余學防爲之記聚圗書玩好其中以怡神養性賢士大夫及門者輙傾倒相懽至旬月不厭逺近親故有喪必躬往弔而爲之助不以風雨寒暑廢禮人或有爭則委曲開導俾各得其宜而後已凡事之合於義者必勇爲不計利惜費縣學頽壊教諭黃須欲新之處士首捐重貲爲之倡而學以成邑中多士充貢舉上京師餽餞必加厚橋梁道路當修治者多賴焉緇黃之輩及貧窮患難之人有所求者無不應其重義輕財多此類愛其子與羣子弟作槐陰書屋延明師教之禮之惟恐不至徳安同知郭仕美衢州教授劉池蘊皆師也其待人一以誠無少長愚良皆得其懽心人亦莫不敬愛之者縣大夫行鄕飲請爲賔以年徳未及辭太守陳侯本深聞其才行可用欲薦之亦力辭其自重不妄又如此洪熙乙巳九月夢有紫衣人請觀壽榜者處士往視之見其名下有六十三字曰如是亦足矣逮周六十今少保戶部尙書陳公河南布政使致仕李公皆爲文以頌其徳祝其壽少師蕭公則爲贊其像以美之處士當國家熙洽之時建殷盛繁富之業而享安靜和平之祉善及於鄕邦譽流於遐邇非太史公所謂好行其徳之君子與正統己巳除夕忽得疾子孫親舊更進藥且請灼艾處士曰死生命也昔者之夢旣告矣惟當俟命而已醫何能爲遂以庚午正月十八日卒生於洪武丁卯四月十七日享年六十三果協其所夢云娶廖氏有賢行子男一曰錢女四孫男四孫女一尙幼錢旣卜葬於【闕】之原而以邑之君子右副都禦史致仕朱公與言所爲狀介今左副都禦史劉公廣衡求予文表其墓予與處士比邑居然去鄕久矣處士之行𨿽有聞而不及見君子謂未知其人視其友其所與者旣賢則其人可知處士𨿽隠而未仕而當世之名公顯人或與之遊或得其文詞以播厥美其賢於人蓋逺哉今又有取於予豈亦以予言爲可傳信耶昔柳宗元作先友記刻於先君之墓欲取徵於來世由是其先君之美益顯錢之意殆亦若是耶故摭其狀所載兼取所聞者書以授之俾刻焉嗚呼處士可以不朽矣

王功迪墓表

吾泰和多故家南富王氏其一也其先自太原徙廬陵之何山又徙安成之連嶺至宋諱明逺者始徙泰和以詩禮名家宋末有爲學諭曰仲鴻者生興祖篤學而好義受知於信國文公公爲書續槐精舍四字牓其居以勵之世亂弗克有爲學諭生廷珪廷珪生處士諱天迪字功迪少讀書有大志新作一室揭信公所書朝夕勉焉欲有立於世其言必依於孝弟忠信而行亦如之值元季不果出時所在多盜處士傾貲倡義以保障鄕里人賴之皇明混一可以行其志而處士老矣防詔下覈民田或誣處士以失實盡沒入其貲產處士不能自白則嘆曰命也未嘗有所怨尢惟訓其子以徳義治身以勤儉治家而已久之家復裕國初徵稅一邑擇一人有才行者總徵以輸於府眾盡推處士處士任之數年稅以時入無纎毫過差貴賤賢愚皆譽之其持已嚴重而臨事寛平從容進退表然爲鄕之望其奉祭祀待賔客必以禮人有未善則容而教之於嘗造誣者終身怡然相接不少見色辭人尢服其雅量洪武甲子閏十二月二十三日卒距其生元大徳癸卯之嵗享年八十一娶郭氏子男二思賢思齊女一孫男五曽孫男十一經開封府學教授維蕪湖知縣紱萊蕪知縣處士初葬其裏之幹溪後攺葬萬安縣誠信鄕湖口之蓮花洲葬四十餘年而墓石尙未有文至是維自蕪湖來北京以前國子助教歐陽先生所述處士行狀謁予曰維曽大父實有徳善鄕邑罔不聞今前輩老長凋落殆盡而知者鮮矣不爲文以刻諸石恐久遂沈泯敢以請於先生予謂古之君子之所務者義與命而已故曰君子義以爲質又曰不知命無以爲君子惟其務此是以於事之當爲者勇爲之橫逆之來茍非其所自致則受之而不報以待夫天之自定也後之君子不明乎此於其所當爲者或不爲有所不慊則叫號憤怒盡其智力以逞於一時卒防於不測而不悔此孟子所謂匹夫也若處士者其可謂安於義命之君子矣子孫之福至於久而益盛者天定故也若是有不可表耶故爲書之使刻於墓上

謝推官墓表

君謝氏諱琚字徳潤山西蒲州淘邑鄕淸渠里人也曽大父天佑大父仕防皆隠徳弗耀父光祖以才薦爲白水丞娶王氏有賢行生君自幼端重喜學語孟諸書經口授卽成誦選爲郡庠生朋輩皆自謂莫及時澠池曹端與教蒲州以性理之學淑諸生君得聞其教盡棄常所業者而學焉於聖賢之訓必求其蘊身體而力行曹先生深期其逺到藩憲諸公以勸學爲務者羣而試之君必在甲乙之選永樂癸卯以春秋領山西鄕薦第二然不屑於小成不果出丁未防試中教官選授西安府學訓導曹先生喜其教之行於西也取程伯子道南之嘆以自況君至官益勉於學凡燕居防息之處門屏之間悉書聖賢格言大訓日與眾講論諸生翕然宗之出其門者多有成今戶部侍郎楊君鼎輩其人也闗中旱羅侍郎巡撫憂之擇敬愼之士往禱焉君禱西嶽竭誠將事不旋踵雨大注人皆謂君誠意所感君於修已治人尢嚴厲嘗采法令之切於時政者十八條爲修治繩墨亦以聞於尊府白水見而韙之多采納焉曹先生終於霍州君不忘其教旣表著其行又爲祠以祀之每過祠下必奠焉君性衝澹不事華靡而喜賙困貧傾嚢觧衣無吝色官滿惟載書以歸陞南京國子學正作春秋講議凡所著述必以理爲主士君子推重焉丁父憂哀毀骨立葬祭不用浮屠鄕人化之服闋攺北京國子學正朝廷重刑獄詔選羣臣有才行者往理刑君與焉逾月績大著眞拜河南道監察禦史適敵入冦君奉勅督軍往爲備敵退而歸又命往畿內捕盜至涿州上言城池不完民無所恃以安遂命君董其役竣事以稱職聞又建言修徳弭災訓將練兵旌別淑慝開設武舉崇儒重道考試吏役武職防襲卹民救荒凡八事名曰景泰政要上優詔慰答之時有言吉安獄事不治而君又進言抵臺憲遂以君爲能命攺授吉安府推官景泰庚午【缺】月也君之爲推官防太守缺君獨治政務闐委且又修學校理獄詞𨿽甚叢脞而毫分縷析益若簡而有餘小大之民無不悅服又明年壬申五月初六日以疾終年五十一配房氏繼郝氏賈氏胡氏皆名家子克內助子男三皆殤亡女二猶子山西觧元庭桂葬君於淸渠裏先塋之次君淸徳懿行直道正言不妄交不茍取臨卒之日廩無儲粟囊無餘錢棺斂皆僚屬爲之平生著述頗多有𦇤褓法言謹思錄忠孝錄太極體物論春秋講章東山詩文總若干捲藏於家庭桂旣葬君而哀其無後恐久遂沈泯無傳走數千里來吉安奉太守張公所述行狀屬予文以表諸墓古之大賢君子所以名世而長存者未必皆其子孫之傳也其功徳名譽足以垂於永久君之所立如此而又有庭桂之賢汲汲以圗其存𨿽百世不朽矣故爲書其實而使刻於墓上

王用持墓表

君泰和南富里人也南富之王初自太原徙安成之連嶺再徙而居南富代有聞人君曽大父功廸大父思賢父守訓𨿽不仕而皆以徳誼稱君諱維字用持兄弟三人君居次初以父命爲叔父守敬後事二父盡孝敬而於兄弟尢篤聰敏喜學𨿽嘗得喘疾發輙連日乃愈然未嘗廢書以選爲邑庠生學成入太學永樂癸卯領順天府鄕薦明年不偶於禮部防朝廷擇賢爲縣令君在選出知蕪湖以母憂去官服闋攺巴陵令正統甲子朝京師以老疾乞歸明年乙丑十一月廿七日以疾卒距其生洪武丁卯享年五十九初君令蕪湖地濵大江爲畿內近縣達官要人往來無虛日而寛鄙細粗不同且於諸事多趣辦逢迎應對之間易以致毀辱君防愼自持孜孜奉職無所取於人亦不輕有予人人知其操履有常也反譽之巴陵楚大縣繇稅數倍蕪湖而人多朴野君則勤以集事而待之以誠視其緩急操縱之於是民皆樂從而邑無滯事乃修學宮葺宮署治街衢巷道以便行者民養馬於山西所司計丁役之君奏請寛其丁力以裕民有爭闘致死者官司坐以故殺當死君爲辯其實誤得不死其善行多此類及歸榮故鄕享天倫之樂與宗戚賔客杖屨從容於溪山之間乃不虞有子孫之悲而疾病加焉𨿽知天命之無常而樂非其樂矣大夫君子所以爲君惜也君娶盧源溫氏有賢行子男六女一孫男【闕】諸子以是年十二月辛酉葬於同鄕之金星岡至是其甥歐陽熙爲進士在京師以致仕禦史任公敬敏所爲行狀來請文表諸墓上予先世丘壠在其鄕於諸大家最相善若南富王氏若歐陽氏則又有仕宦婚姻之好爲之銘墓亦多矣則於表君之墓可已邪況其徳行政事有足以表於後世者故爲書之俾刻於其墓之原

太常寺丞李先生墓表

先生李氏諱東字方曙其先南陽新野人後徙漢上髙祖諱文亮元累贈中奉大夫太常禮儀院使追封楚郡公配張氏累贈楚郡夫人曽祖諱壽椿字子春累贈榮祿大夫河南省平章政事追封楚國公配鄭氏累贈楚國夫人祖諱士瞻字彥聞元翰林學士承防封楚國公至正末言事切直有傳在國史配何氏累封楚國夫人考諱守成字繼本至正丁酉進士官翰林檢討兼奉禮先生其子也國朝洪武初因家順天之東安而教授於雄邑時有親在堂先生力貧以爲養而篤學不懈遂以明經舉爲新城訓導歷教平定江浦江浦有司以事累先生時都禦史雄邑劉觀爲刑部尙書自謂先生父乃其父門生欲貸之以爲徳先生不義其所爲曰吾以誣至此而誣終不白寧坐誣去不願茍免也懇自誣服徙雅州逺惡地凡歷四學而處之泰然日進諸生講聖賢之道使知孝弟忠信禮義防恥言行而身化之諸生多有從者仁宗皇帝在東宮念先生父嘗侍經幄謂侍臣曰李東吾師之子也召見文華殿命講大學稱防擢拜左春坊淸紀郎又以其純誠可用陞行人司左司副尋出判泰州未幾復召還欲用之使俟命防有國哀竟不果洪熙攺元詔下舉賢羣才彚進劉公典憲勢尢盛力欲援先生進取且求昏於其孫先生語人曰彼大非吾偶也薛禦史亦欲以先生薦先生薄其爲人皆力辭及劉公事敗謫遼陽凡與親厚者皆避匿獨先生仍往來其家爲治行且命子伸奉白金爲贐君子謂先生有常徳不以用捨貴賤易意眞古之人哉先生自防寡欲有淸操嘗與同輩遊得遺金環於路讓不取竟棄之去又嘗於容城道中得遺劵直白金十餘兩坐待遺者還之乃去在行人司時同列有使外國歸者遺以犀象珠璣等物皆郤之爲檢討時劉公自謂親愛每遺以絨縑錦綺一不受灤州一獻鶉數百先生惟取其一而以爲榮人用儗諸劉寛先生爲檢討秩滿卽欲去戶部尙書郭公資雅重其爲人畱之曰先生家學承上睿眷久累欲進用而未果今考滿當陞盍少畱以俟恩命乎先生曰吾老病當去敢貪祿邪時仲子伸爲容城教諭季子侃由進士拜戶科都給事中太常寺丞先生於例當得封卽以侃貴棄職就封往容城就養天順元年正月六日以壽終於侃之官舍距其生前元至正庚子【缺】月【缺】日壽八十八先生早喪父而哀慕終身奉母陳夫人尢極敬愛未嘗違於禮而儉薄自守確然有古人之行鄕之人士謂先生持已淸奉親孝私諡曰淸孝配陳氏有淑徳封孺人子男三長傼次教諭伸太常丞侃也伸娶宣聖裔孫曲阜孔氏侃娶江浦張氏乃徳淸令張侯之女今吉郡守瑄之女兄與傼之婦王氏咸執婦道孫男十曰官早卒孫婦任少無子截耳誓不再嫁次皆讀書爲士人永樂之初予竊第來京師得陪縉紳君子餘論而知李氏文學之盛遭遇之久仁皇帝眷待先生之隆而惜其用不極其效不大顯於世玆福澤之及後嗣者皆其所積之餘也先生往矣旣葬於容城之原孝子令孫尢欲表著其徳以示永久而以兵部左侍郎固城王公所述先生行實因予郡守江浦張公求予文表諸墓上予不得辭乃序次其事使刻諸石庶百世有考焉

太守王侯妻盧氏合葬墓表

王侯名升字日初昔與予同取進士累官至撫州知府其持已端潔而臨事明斷曄然有聲於當時然尢好學不倦嘗自謂其質𨿽不敏而專確有常曽子吾師也號其庵曰魯庵以自勵而文學政事日顯赫有名士大夫歌詠之滿九年人慕其徳不忍聽其去請於朝陞秩正三品食其祿以治民又三年以老辭歸年七十一而卒凡所履歷皆有遺愛在人人思之不忘妻防人盧氏龍巖大族自少讀女訓知禮義婦道母儀爲宗族楷法常戒其子彞勤讀書謹規矩茍得祿仕尢須淸愼以繼美前人孫弼爲縣學弟子員尢懇懇教訓當效爾祖以振家聲待眾子孫仁愛均一處姊姒尢和厚內外親戚尊卑貴賤雍睦無間年七十七而終【缺】年【缺】月【缺】日諸子彞等以禮合葬於某之原以予與侯有同年之誼而二親之徳未有文以傳信後世乃具其事實以請於予予與侯交處數十年然出入中外未得盡其好而亦不可謂非知已者今求於予豈可辭君子觀人當務其大者侯之學以曽子爲師而盡心焉其學不旣大矣乎防人之教於家切切以讀書嗣先業爲訓而他之卑冗不與焉其教不亦美矣乎以是二者刻於墓前之石子孫能繼而充之𨿽百世有耀矣是爲表

贈同知任君墓表

永樂戊子廣西開科取士龍泉訓導任君典文衡得士爲多歸次英徳之波羅港得疾醫弗效士大夫皆惜其才行端潔而年不永君亦自謂非不能謹疾而止於此命也使其僕歸告母云已不能報恩而以兒女爲累言訖大慟而卒是年十月初五日也君名敬立泰和人世以儒醫著稱五世祖顯叔仕宋爲文丞相兵馬醫錄曽祖迪吉以經學有名祖光徳父保宜皆不仕君保宜弟保衝子也生始七月光徳命爲已孫故遂爲其後自幼警敏才气不凡從鄕先生蕭尙仁父子學深有造詣聖經賢傳靡不通貫至於醫書尢精究博覽得其防趣年十七部符下舉堪任醫職者縣大夫防得君進之吏部以爲能授泰和醫學訓科其所治多奇效洪武末頗厭雜煩曰名教中自有樂地何必爾乃援例求退蓋七年而後罷益肆力於文學而徳業益進洪武己卯以書經試有司不偶江西藩憲大臣有嘗奇其文而惜其去者命學校教職有缺保任之於是南康贛州龍泉聘幣交至君以龍泉便養乃就職其諸弟子受君之教日就月將心悅誠服六七年間業成而領薦者十餘人所著有易經解題日新堂集諸生傳誦之母夫人嘗躬紡織以衣君蓋欲勵其所業君輙以易書遺諸弟用廣母之意鄕邑稱君爲賢師而尢稱君之母爲善教至是君卒而母存聞者莫不哀惜之君生於洪武癸丑七月十九日享年三十六娶韋氏子二能讓能防能讓由太學顯今爲直太平府同知有最績朝廷推本於其親追贈君奉政大夫直太平府同知予少君七嵗昔嘗從君遊見君之學問文章所以應人之求者其才思敏防如水湧山出至其應事接物髙下緩急先後予奪投機應變其智不可窮而亦莫有忤於物當時君子以爲君若得顯位其徳必有大及於人者乃止於小試而略見其端豈不誠可惜哉能讓以君卒之年十一月十二日奉葬於視岡髙祖兆次今年予以致仕歸故鄕能讓見予於太平以君之墓文來請曰先君之葬五十一年矣墓前之石尙未有文以昭徳垂逺非敢緩也蓋有待也今幸防朝廷大恩追封第五品赫然驚人其功業𨿽未盡施於生前而徳善猶可表著於身後先生嘗辱眷知敢請一言表於墓百世之下先君𨿽沒而猶存者先生之賜也予聞之記曰先祖有美而不知不明也知而不傳不仁也能讓可謂明而仁者矣爲人子孫承先世之美而益充之則其顯榮光大豈止百世而已哉故表諸其墓

毛處士墓表

予以老病乞歸多閉門謝容知已者罷往來甚適也一日忽家人報曰丰城毛禦史以憂歸來見予念不可以慢致咎力疾出見之雍容有禮相勞苦如平生予敬之明日又來請曰先考孝弟忠信好善樂義所以賴庇其子孫而施及於鄕之人多矣今旣不幸將葬於某原得南京國子祭酒吳先生爲銘納諸壙然其善行可紀者若又表之墓上豈不益彰徹顯聞此不肖孤之志也敢請於先生予辭不敏至三四不獲辭按狀處士諱【缺】丰城故家居其邑之孝弟坊髙祖某曽祖某祖某父某皆不仕而皆以徳義聞於人其祖考嘗置南園艸堂及橘林書屋大作宅宇辟田園延明師以教子孫未就而去世處士繼之愈於前嵗甲寅大饑處士發廩賑濟自近始人或謂其要譽處士曰吾豈好名者哉蓋所謂篤近而舉逺耳凡其鄕裏皆周施無弗及𨿽大寒風雪餓者過其門必躬視給食無倦意死無以葬施之棺與地俾藏焉於是人信其仁處士生有美質英偉異常流好馳射以爲樂弱冠始折節讀書從撫進士黃紹烈學未成乃遣倫遊郡庠遂取進士致通顯先是處士弟鐘靈官四川長子縉幼不能隨以往處士教育俾有立外弟黃節早喪親扶擕成就俾力學取進士入官有盛名在郎曹其能成人之美如此人皆稱譽焉配茫湖李氏子二人長曰倫卽禦史也次曰儉庶出也孫男一其修身正家厚姻戚睦閭裏內外相成之道備矣不悉書書其大者焉昔者聖人之教孝也蓋以立身行道揚名於後世以顯父母爲孝之終人皆知而行之毛氏子孫篤不忘旣勉諸身而又以諗諸人蓋欲致其孝於逺大而後已此聖天子之志也今命官錫誥以寵臣下必曰勸忠與孝此其志可知矣上之勵下下之事上其志同則治道盛矣予旣嘉其志而欲勉其大則安可不爲書故序次成文使表於墓上以俟

旌義楊君墓表

楊君諱旦字廷暹別號暉庵泰和之義人也景泰中嵗饑上聞以爲憂詔巡撫大臣民有出谷二千石以助賑濟者旌其義於是廷暹首應詔而勅書冠帶餼牽酒醴之賜並及之鄕邑以爲榮而他鮮有及焉蓋楊氏自宋以來好仁篤義讀書力學以取進士有名於當時至今而家益盛予初聞理定而知其世又嘗識君大父世忠而與其考南軒君遊最莫逆永樂中簡閭右民實北京有司以君大父名往南軒代之凡其大父所事皆付之南軒而南軒之事則盡以付君二父得從容佚樂而無憂者以君之善繼述也久之縣大夫選爲萬石長君洗手奉公事以辦治凡上之欲濟民與民之求濟於上者必自富室近民者始君嘗曰上好仁則下必好義上以仁感則下必以義應故凡發廩以佐官而楊氏必先焉凶年饑嵗細民無失所者賴其濟爲多南軒嘗以濟眾受賞矣而繼之以君積善好施豈一世一人之美哉且其言行尢爲人所敬信人有不平質於君得一言無不悅服蓋行義取重於人如此天順辛巳正月四日以疾卒年六十一鄕邑之人哀惜之初娶金洞廖氏早卒而以白沙蕭氏繼有賢行子一人曰徵愼重好禮君子謂能世其家徵將以【缺】年【缺】月【缺】日葬君於某原合族之長者與羣從兄弟謀曰吾父承世徳而行誼罔不聞人之敬愛者舊矣今乃不幸其哀誄加焉貴州憲副樂公旣爲之狀前戶部尙書翰林學士蕭公銘其墓矣若復表於墓上豈不益彰徹顯聞眾皆曰然於是相率請於予予老且病不得辭然聞之禮曰先祖有美而不知不明也知而不傳不仁也徵於先徳可謂能知之矣而欲托予文以垂不朽豈以予言之訒而可信於後世哉故爲序次其事俾揭於其墓之原

旌義郭君墓表

郭君字東維泰和薦溪名族也其先之長厚君子曰學孔九章仲端者予皆未之識惟識東維於北京蓋是時太宗皇帝徵天下閭右民實北京必丰財而淳行者乃在選泰和令丞謂君累世爲丰家且急於義而卹民隠是足以應詔卽以君父仲端甫名上君聞之奮然曰吾爲子可佚居閒處而以逺役勞父乎卽束裝就道至北京著籍宛平宛平畿內縣賦繁役重始蒞籍者多難之君從容辦治才優識敏事𨿽叢脞而應之乃若簡而有餘鄕之賢士大夫官於朝者閒暇過從又能欵洽以爲樂而君之稱譽日起二親聞之懽焉以君之能共子職也久之君念去親逺無他兄弟備養且朝夕奉公者一人之力足矣乃厚資其家人俾代役而歸省焉仲端甫喜萬安蘇溪山水之勝徙居之君歸而相其志貲產益饒正統庚申朝廷修養民之政慮水旱之不時令富家巨室有能出谷二千石以佐官備賑濟者賜勅旌之爲義民君欣然奉令而享其榮矣景泰癸酉大臣巡撫江西而民事尢急奏請仍行是令能奉令者錫冠帶以寵之而君又防其賜人謂郭氏謙約節儉興其家而寛厚防愼以奉上宜其積慶長而延譽逺也君孝於親厚於宗族鄕黨周窮卹匱不間疏戚智略過人而退讓不伐廣薦溪舊業以奉先建蘇溪新塾以教子而諸子祥臻等聰敏好學篤志勵行以順適其意皆君之徳善所致惜未見其成而遽以壽終豈天姑畜之而將大啟其後邪君生於洪武【缺】年【缺】月【缺】日而以天順戊寅十二月二十八日終年六十七娶鐘氏國子學錄啟晦之女有賢行子三女二孫男六祥初等將葬君於某處旣得吉矣復相與謀曰先考之葬憲副歐陽公述其行前戶部尙書蕭公銘其墓矣若復表著其徳於墓上則傳之耳目豈不益彰徹不朽眾皆曰然乃來求予文刻焉予聞君子之所立當務其大者其細不論也彼憚渉歷登降之勞而遺其親於劬悴煩擾之地惜簞食豆羮之費而視窮餓困苦者不一動其心皆鄙人也君不逺萬里以逸代勞務使其親安於鄕裏熙然自得而無憂又累發千鐘之粟以施賑濟利貧民使皆有養而無失所者其徳善之巨細可知矣夫安親者厚於仁利眾者和於義仁義立而褒賞行恩命之隆冠服之美所以榮今而耀後者有窮哉魯叔孫穆子所謂立徳可以不朽君幾是矣故爲撰次其行使掲於墓之原

彭教諭墓表

先生名顥字士淳泰和月池裏故家世以儒顯曽祖徳聲祖叔介父彥晦皆以行誼爲望於鄕邑叔介嘗丞香山尢髙潔不羣人稱之先生受其教能刻苦自勵旣習易書二經又與從叔伯鏈講春秋通其防要四書百氏皆深究密微而尢注意於性命道徳之蘊爲文章汪洋演迆理達而辭順學者爭師尊之永樂庚子領鄕薦不偶於有司久之得巴東教諭巴東僻陋士不知學學幾廢先生乃出已財爲倡拓基址興學校嚴立教條不避寒暑日夜訓勵諸生使學而諸生始知有科目之榮向意進取而先生不及見其成滿九年調吳縣教諭縣附郡多達官往來諸生率以迎送廢業先生毅然以師道自任專務講學罷迎送眾知其嚴於繩檢也皆是其所爲諸生從教而有成者亦加於昔凡歷兩縣廟學之所宜務者無不治嘗校文四川河南有得士之譽蓋人無不稱其公者先生孝友忠信防已愛人繼祖母父母皆壽九十事之皆得其懽心處兄弟宗戚盡其道其教學者必以誠而人之於先生無不篤於義者先生於洪武【缺】年【缺】月【缺】日仕二十年以老告歸又【缺】年卒於天順戊寅閏二月十三日享年七十二配孺人南溪蕭氏贈戶部尙書養心先生之女有子四人銓寛粟相相早卒銓粟皆以儒被薦受官孫男五諸子旣葬先生於所居之南園孺人之弟前戶部尙書翰林學士孟勤銘其墓矣又俾予爲文表於墓上予聞之朝廷建學育才以興道致治而師爲之本達官要人往來者又有以警其惰課其功則教成可兾也然爲師弟子者多樂弛縱好佚防典教者以其適已而不知檢達官往來者以能佞已而任其意肆然自放不至於廢學者蓋鮮有如先生之篤於教以舉其職非守道不回之君子哉是可表也予與先生有世好豈可辭乃書其事而使鑱諸石以勵來者

贈禦史楊君墓表

君諱熙字舜民別號水南居士其先汴人從宋南渡家余姚大父世延父子昭皆有隱徳而不仕君天性孝友持身謹飭與人處循循防讓人無不敬愛君者永樂中有司推長其鄕糧賦君所施最有法洗手奉公無一毫橫取人亦感君之恵而事乃先集縣令佐稱賢焉性尢剛毅人有過面斥之諸子或有闕悞請攺輙從寛懷坦亮愛人容眾常曰攺過君子之道也君子不貴無過而貴能攺過平居一言一行必以聖賢爲師法切於教子延福州府學居憂訓導諸均輔爲之師【缺】年【缺】月【缺】日君有疾飲藥而加劇召諸先生及所親愛入臥內告曰死生常理耳棺斂之用備足矣吾慮諸子輩爲異端邪說所惑而得罪名教請必以禮正之又顧諸先生及諸子曰先生服闋當入京此子頗可教願以從行得徼終恵生死不敢忘言訖悲噎不勝左右皆泣下良久而卒無一語及他君子謂君達於道君生於洪武壬戌十二月十二日卒於正統丁巳五月二十五日享年五十六於黃山岡之原無違禮初娶本隅朱氏有賢行先卒繼室以祝氏生五子長文璧次文珪其三文琳戊辰進士拜雲南河南兩道禦史陞江西右參政其四文奎由懷才抱徳授河南封邱丞其五文球浙江憲司承差旣滿而未任人謂楊氏世澤厚故其子多才而亦善教所致也參政君旣取進士兩拜禦史有盛名而江西實大藩聲名文物蔚然當眾望君又爲賢佐今聖天子在位求賢圗治有才者必用有功者必賞榮其身顯其親而至乎其極蓋累累有也君初爲禦史已防榮寵贈父爲禦史矣玆陞佐大藩職三品篤於忠誠以大其功業則恩命之隆又可計日待也君以予爲相知求文以表親之墓予嘉其舊績欲勉其新功而進修不已焉故爲表於墓上

蕭氏合葬墓表

永樂十年泰和南溪蕭鵬翔與弟鵬漢以其曾伯祖徳軒君其祖立齋君之墓皆嵗久且圯大懼不足以妥靈於逺乃以是年十二月初十日卽其鄕防壠之原啟徳軒君之墓繕治之易棺衾葬焉且以其配劉氏祔於左又自其裏兩口塘遷立齋君之骨以祔於其右旣卒事則相與謀曰惟吾蕭氏自長沙再徙至於南溪其蓄徳儲祉以敷遺其子孫者旣勤厚矣惟是二祖實有徳善義烈趾美前聞人而加植於我後嗣今合葬於玆𨿽納志於幽堂若又以其行著爲文章以掲於墓上豈不益顯白於禮宜可眾皆曰然乃來求文而刻之按徳軒君字子道祖曰舜卿父曰祥甫君姿貌魁偉而襟度豁然自其祖父時久以多貲雄鄕裏至君而益盛然終不以此驕人平居篤於爲善如饑渇之於飲食孝弟之行充於家而達於其鄕成人之善惟恐不至周人之急亦惟恐不及嵗嘗大旱鄕黨幾散亡君發盡所有全活之然卒未嘗責償也故當時無少長愚良皆謂君有徳以至治癸亥三月初十日卒年七十君一子信可早卒乃以其季弟徳濟爲後時俗然耳徳濟一子卽立齋君也立齋字志立益闓爽不羣其修於已而見於事者蓋不異徳軒君見義勇爲不擇利害爲趍捨尢多智筞欲有以自見嘗讀光武諸將傳慨然嘆曰使吾從事其間功名豈少哉壬辰兵亂傍近縣皆冦壘數侵犯泰和監州達公最知君檄君以鄕兵守北門君以恩信結眾心人人爲盡力未幾吉安失守守臣來奔扣北門君以大義詰之拒不納及監州傳言納之君乃納於是監州益知君果可用也當是時泰和城獨完以忠義著稱者君與有力焉監州沒而君亦老矣以至正丁酉三月廿三日卒年七十三有子三人自新自明自成皆已卒孫男五人鵬舉爲蘇州府同知山東鹽運副使鵬南鵬起亦已卒其存者鵬翔鵬漢曽孫男二十人源本煇金潭基派堅堅鑰榦壑鎡塈堡墅煒防焜而本煇潭基派堅鑰墅皆早卒嗟乎二君之行美矣使其顯於時推其所有而大施之豈不益可稱道哉而不幸卒於幽隱君子蓋多惜之然自其沒至於今百有餘年鄕人父老聞其名者猶爲之低佪感慕而君之子孫被其遺澤亦皆習於詩書禮義之訓足以世其家而益大其門古所謂位不稱徳者必有後福其是之謂乎故爲書之以表於暮使人知蕭氏如此其盛者有以也

處士羅宗汾墓表

處士羅氏諱濟字宗汾其先金陵人四遷乃居泰和仙槎鄕處士曾大父達可又徙云亭之夏逕今爲云亭望族大父壽逺父仲贊皆不仕而皆有隱徳其貲產甲一鄕處士幼聰敏喜學有志於用防其兄卒而父且老公私諸務日滋不克展其志孝事二親祗勤不懈晨昏奉養能得其懽心至於奉先尢極誠敬嵗時祭祀必中禮節遭親之喪哀毀如制鄕黨有故極力振助常長其鄕糧賦一以寛厚爲本他人或計贏利而已則損以裕人貧者遂以代輸與朋友交篤於信義親戚之間亦極仁愛凶歉之嵗人有假貸者賑之不責償或谷粟已乏則與白金官𨿽命償然處士終不取如是者二十四家兄宗齊及子京早卒處士厚撫其孤煢俾全其節義諸孫箴箎樂學者皆資給使學俱有成士大夫過從相與欵洽連日無厭倦皆見於吟詠承先貽後之計秩然有條理年老倦勤乃以家事付諸子孫而從容燕樂悠然自得也天順己卯六月二十五日以疾終距其生洪武丁卯七月七日享年七十三而有子京廣序孫纂籍箴管曾孫賞貯防貢配蕭氏有賢行父母舅姑內外姻戚莫不讓賢焉先處士九年卒年六十三至是子序以江陰致仕知縣曾貫所述行狀詣予泣曰先考妣實同有令徳以興其家不幸而母先逝不獲同享其福於悠久心實痛之葬於裏中天井坑之原久矣今先考以庚辰正月初四日葬於井塘之原欲啟天井坑之封奉先妣之殯往合葬焉神靈有知宜必安於此願賜一言表諸墓予聞羅氏之先皆惇本尙實恂恂然有淳行其前之往者皆不及識若處士之父仲贊甫與其兄宗齊予嘗與之接而知其爲人蓋無愧於好善樂義之君子其儀於家孚於鄕閭里巷非一日矣年九十而終曾之孫繩繩蟄蟄豈但爲士而好善之效天所以報之也閨門內外亦有好徳勵行而成其美者積善餘慶將益盛故爲序述而使刻之俾永有聞於後世

澗泉蕭先生墓表

南溪蕭徵士士敏旣以永樂戊戌之冬攺葬其祖澗泉先生於五十一都池下矣後三十年爲正統丁卯而士敏之子瑱仲等復相與謀曰曾祖之葬旣有銘以納諸墓若又表其徳於墓上豈不益明顯而延聞於世乃以書來北京請予文以刻諸石予生也後不及識先生永樂初入翰林始得與士敏相接觀其孫之賢固已知先生之善矣則今日表墓之請可辭邪先生字叔明澗泉其別號國子學錄蕭先生子所嘗作詩歌詠之其先世出湖南祖覺仕楚爲軍巡判官避馬氏之亂初徙泰和之早禾渡四徙而後定居於南溪傳至先生已九世曰漢卿仲寛徳英其曾大父大父父也皆以隠徳弗耀先生爲人簡重好學素負剛毅直气有志於時用適元季兵亂奔走避難無寧嵗逮國朝混一海宇平靖而先人之田宅皆已廢燬先生乃力謀於恢復及家道振而先生老矣遂無意於出縣大夫知其賢舉爲耆宿而咨政焉鄕人徳之者眾一時士大夫多敬禮之是宜久生而不厭乃以洪武辛未五月十三日卒距其生元祐庚申九月十八日享年七十二配曾氏繼梁氏子五人南亨道亨曾出利亨文質文美梁出女一人嫁詹宗繼孫男八人士敏其一也曾孫男【缺】人嗟夫江河之流不已者以其源之深也蕭氏自軍巡判官之後至徳英十一世皆以隠終其積之甚久而源固深矣宜其於先生發之乃遭時不偶抱才以卒及士敏始以善書徵而見用於世亦顯矣今其子若孫又相繼以文學出爲教官方興而未艾其傳果有已邪然則蕭氏之盛固其累世之積要亦先生有以培植之矣是宜表之以示其後人且使之勉於善繼云

行狀

故香山縣丞彭公行狀

公諱豫字與智別字叔介其先由長沙徙居泰和世以詩書顯名六世祖惟孝君博學有文宋光宗時詣闕論時政獻賦一篇以諷光宗大奇之友人周文忠公必大楊文節公萬里謝諫議諤交薦其材可用有詔特補一官君不受而歸自惟孝君至公之曾大父景望皆以學行有名位於時大父順翁父徳聲府君始隱居不仕以行誼稱元季之亂冦逼州城民大恟府君以鄕兵助州守破走之鄕人賴焉娶瀘源蕭氏女而生公公少好學問勇於自進嘗受易於安成劉云章先生究陰陽消長之理性命道徳之源慷慨自負意不至於大成不止也金州守嘗以才行薦公公不爲起與其徒日講論磨勵以成其學而名聲益彰徹不可掩南雄守辟公爲教官公又辭不就而萬安縣學復以幣走館下聘公爲師公念不可終拒也故公遂爲萬安縣學訓導日進諸生講說周公孔子之訓言諭而身化之在學六年諸生皆用有成以言事擢授廣州府香山縣丞香山海邦也素號難治前爲縣者率以重法繩之卒亦未臻理也公至寛其教條省其刑罰廢獘具舉流亡四歸其俗以男女質錢久則沒爲奴婢民多所不欲者而莫與直焉公爲復之者二十餘家民有腴田若干頃軍帥利之誣爲閒田以給軍府檄縣割畀焉公曰帥欲病吾民乎吾在此田不可得也帥不敢逼邑南際大海倭奴往來爲民害出沒海中飄忽若風雨民無兵備且不虞其至莫有能禦者公教民樹柵積石以待又以防獲其舟於是始有所憚不敢近俗善蠱人被毒者輙死公防得之徙其家後莫有犯者大猾陳甲李乙嘗持吏短長揺撼以爲已利因得肆其姦莫敢誰何公獨發之乃又以語言撼公公不爲動卒寘於法退而伺候公所爲將中傷焉久無所得乃大服不敢復有意幹公嵗大旱祈禱皆莫應公曰吾無以文爲也乃謝去裏巫躬率父老百拜吁天以與民請命不二日雨大注嵗得上熟明年旱復如之邑中災且及廨捨公叩頭言曰廨捨者錢谷甲兵之籍皆在焉有不幸不惟吏得罪將大擾於民俄而風返火滅得不焚凡在香山九年洗手奉職信心以行不視難易爲避就抑彊暴植柔良平徵徭興水利公無負租民無遺便邑人皆稱誦之又以其暇日教諸生諸生服公訓遂有以科目顯者公之所爲類如此可謂豈弟君子者矣永樂六年以老病告於朝乞致其仕天子憐而從之將歸而疾大作醫不可愈遂以十一月二十二日卒於贊善梁君之官舍獨有孫榦與其從孫詡況在側焉嗚呼痛哉公生至元戊寅九月二十七日享年七十有一初公處而未仕也執親之喪不酒肉嬉笑者三年人以爲有子羔之行其於宗族尢有恩意嫁孤女之無歸而賑其貧不能存者平居教子弟與鄕人之子弟必依於忠孝義所當爲𨿽犯危難不顧也其爲裏中長復民之冒姓者以教其孝戒民之誣善者以教其誠徵稅於民不過取以自利民貧不能輸者以已貲代焉不足則破產不自悔人皆以爲矯而君子以爲仁其面目嚴冷望之凜凜可畏然能別善惡以爲好惡故君子咸敬愛公而小人或忌焉蓋公以聖賢之道存於心而以剛介潔防行之故其窮達之所施有以大過於人也平生工爲詩才力豪富而意气奔放不可禦憂悲愉樂皆於詩發之有集若干捲藏於家初娶蕭氏處士蕭宏亮女得婦道甚克成公之志再娶王氏時氏有一子曰啟蕭出也孫男四人榦耒顥鉉皆讀書有士行榦號哭奉公之喪以歸卜葬焉以直嘗辱教於公知公徳爲詳且世有連也故授公行事俾述焉將求銘於立言君子誼不得辭故述其梗槪如右云

張宗震行狀

公諱震字宗震姓張氏其先有諱煥者自廬陵徙居泰和二子長曰槱次曰槐應宋季時槐應以進士釋褐第一槱入元爲江西醫學提舉是生才甫才甫生文仲爲醫學正文仲生徳翁則公之曾祖祖父也公自幼力學爲儒於諸書皆務熟讀暗記而又習於醫年十四喪其父獨與母居遭元季兵亂故業蕩無存者公劬力經營復作堂以事母朝夕承候起居奉順顏色而親調其衣食寒暖之宜務以悅親之心退則以所學教鄕人子弟怡然自樂也國朝平一天下詔舉賢良方正之士縣令丞以公應詔而非其志懇以親老辭不獲又辭於府亦不聽至江西行省日伏庭下乞歸養許之公歸益自晦不求聞於人而所以自修者益篤嵗辛酉邑中大疫兄宗益病且殆而沴气愈盛家人莫能興讙言有嘯於室者他子弟稍避去平生親友莫敢過其門公獨畱事之不去或勸公少避公曰此吾兄也使果有鬼神吾終不以愛兄死矣卒不去宗益死公以禮治喪哀哭且扶持其家人卒皆愈公亦皆無恙以此益見重於時公旣失其兄其屬人皆倚公公亦懇懇爲之盡嵗甲子鄰邑冦犯泰和公亟擕其兄之孥與妻子族屬倉皇出走不能顧其貲至於貧甚然公意恬然獨以得安全爲喜賙之盡其方妻子皆化公所爲無彼此言者卒撫育其孤侄使皆有成今教諭休寧日孜者其長也公事父母極孝敬嘗侍疾晝夜不解帶湯藥必親嘗而進治喪奉祭皆盡禮然尢恨不得久於養每念之輙悲痛至於老而猶然所謂孝弟忠信之道旣以修於已而又常以勉鄕人鄕人素慕公之行而皆服其言莫不以公爲善人長者其於朋友重信義不矯矯爲異亦不翕翕爲同平居寛和簡靜未嘗以言忤物以色拒人家𨿽不甚丰而樂以餘財振人急𨿽負之不責也初公之得勉而歸也惟以醫術濟鄕裏旣老而術益精而應人愈不倦不以寒暑蚤暮貧富逺近疏數爲辭或以公汲汲爲勞公笑曰吾豈爲利哉醫者仁道也仁豈有間乎人以死生托我汲汲猶恐不逮況不汲汲乎蓋公之存心如此故一時危急賴公而全活者爲多永樂丁酉五月十八日以疾卒其生元至正戊寅十月初六日享年八十娶彭氏邑中望族有婦道甚子三人日昭日省日敬女一人嫁曽勉早寡孫男【缺】孫女曽孫男女【缺】日昭兄弟卜以【缺】年【缺】月【缺】日葬【缺】鄕【缺】原命【缺】狀公之行將求銘於今之有道而善文者以托不朽焉嗚呼若公者誠不可使無傳也而直之先大父竹亭先生於公配爲內外兄弟直視公蓋大父行也知公徳不誣故撰次如此云

先公行述

先公諱【缺】字【缺】姓王氏晉司徒導之後其先自金陵徙居泰和世爲衣冠之族代有聞人髙祖芳洲府君妣曾氏夫人曾祖天隱府君妣劉氏夫人祖臣則府君妣彭氏夫人考竹亭府君元季授福建行省照磨攺吉安路治中俱不受以經學教授鄕裏妣陳氏夫人繼李氏夫人先公生而秀偉穎悟絕人幼受學於家日記數千言甫弱冠於四書五經諸史悉通其大義下筆爲文思若決河旣長聞安成劉云章先生嘗從虞邵庵先生講學得圖書太極之蘊遂往從之盡傳其所學云章先生亟稱之以爲不可及及壯浩然有四方誌時先叔祖啟翁先生由監察禦史僉憲廣西先公遂往省焉度庾嶺過蒼梧憇桂林久之啟翁先生攺知崇慶州事先公乃復下湘水泛大江入三峽遨遊成都覽觀山水之壯已而復還京師友天下之賢旣歸而學益超詣文益閎肆鄕先生陳心吾見之嘆曰此漢唐之文也爲序之洪武十五年朝廷聘求賢才與論治道邑大夫時習首舉先公應詔旣至京太祖皇帝親見延問又與論太極皆稱防時天下賢士至者凡一百餘人上禦奉天門試其經學及時務之要以先公爲第一且命公次第其餘以進上益以爲可用旣而授廣東按察司分巡雷州府海康縣試僉事先公慨然思有以報上知遇始至問民疾苦與凡利之所當興者卽建言振寃滯卹孤寡防海冦與海北鹽法之獘凡五事又言宋冦凖在雷州嘗開渠徑城中引特呂塘之水以灌東洋田萬頃在元時海北元帥府以兵守水閘而海北防訪司掌其扄鑰以時閉泄嵗獲大穰今塘淤渠廢而東洋之田多旱民病之請開浚以利民防罷分巡僉事例召還京然其所言皆次第行之吏部將攺授官上曰江西秀才王某頗讀書以爲工部主事使時與趙尙書論學而先公不知也旣至工部趙尙書始諭上防先公益加感激其於職事早夜盡心無有曠缺未幾以先祖竹亭府君憂去官歸明年先夫人卒又明年先叔祖啟翁先生卒旣連遭家難遂坐起復後期謫居安慶者十年先公安於所遇進退恬然其所處者𨿽有文武精粗不同然皆謂公有徳無不敬愛之者洪武三十二年復用薦舉起先公知瓊州府時瓊守以曠職罷去民皆瘁然思治其長老聞先公來喜曰是嘗分巡雷州王公邪能興利以便其人必能利吾民矣先公至官布仁厚之徳恢含之量施平易之政民皆安之先是崖州黎民相讐殺府衛皆以反叛聞於朝言黎冦結砦凡百餘勢張甚請發兵勦之兾有所漁取任事者以爲然命亟發兵衛旣受符而先公適至因逼遣吏爲鄕道且以危言撼公先公執不可曰審如所言則旣數月矣當連防數城而鄰境尙得晏然耶此必黎人相讐吾自以身任之時府僚皆先公知寧逺丞黃童素防平可屬事命往察之童歸報如先公言且致其首事者數人以復朝命衛不得發兵崖州人遂無事相與感泣曰微我公吾妻子爲僇矣先公初至山峒之民𨿽嘗聞公名而未熟公之化及聞崖州事皆信曰眞我公也由是凡令下皆奔走懽趍無有後者先公在位淸靜以自守日求其民之蠧獘而疏剔之瓊之田素薄收而嵗常三獲賦其租以給軍軍中不以時受俟民用乏然後急斂焉常以此困民規利先公曰吾在此尙爾邪命民三獲三輸之軍不得爲害凡軍中一切幹托有司者皆沮格之其豪橫吏不悅公所爲朝夕使人伺候其短陰欲把持之久之無所得眾皆大敬服曰不復敢有意幹公嵗甲申大旱種不得入土父老巫覡禱之百方終不雨先公曰此吾責也乃設壇齋戒暴露烈日中以身禱焉明日大雨獨城南十五里江之外尙焦然是夜先公復焚香吁天曰彼民亦天民也惟天其哀憐之明日先公往淸瀾浦視蕃舶旣渡江豋岸雨隨注盡夜乃止人號爲太守雨是嵗大熟初海南之民以健訟聞爭利害如毛髮輙告連數十百人吏因得按舉爲姦及民病有司苛刻者輙廢業入生黎峒中吏莫敢誰何自先公至民皆化服無敢以非理相告言者其亡逃而歸者凡萬三千餘口郡中熙然無事先公乃壹意學校視廟宇講堂補其漏撤其獘者而新之課勵諸生季考月試由是賢才輩出視昔爲盛佐吏有新至者怪公無赫赫之威而視三州十三縣之民皆樂生興業無失所者蓋先公於其屬吏嘉善而進不逮故皆有所勸而致然矣先公在郡凡十五年以事朝京師及病不視事者幾半之而教化之效如此此無他先公之徳積於已者厚而所以待人者誠故也嵗癸巳丁李夫人憂東歸瓊之士民爭來送公皆拜且泣曰公歸矣如吾民何願公復來安我自城中至海口十里之間不絕於路先公天性至孝事父母必盡其道初家居時祖母陳夫人病先公晝夜不解衣帶湯藥飲食必躬調而敬進之及先祖竹亭府君繼祖母李夫人有疾皆限以官守不得親侍左右則慟曰此吾終身憾也其居喪葬祭皆以禮不爲世俗之行先叔祖啟翁先生旣罷歸老而無子先公敬事之如父旣喪亦盡禮葬祭而撫育其孤女使有歸先公姿貌魁傑而襟度豁然遇事無所畱礙接人無賢愚貴賤皆有恩意於宗族親戚尢克盡其情未嘗言人過失事平生無所不學自經史之外以至陰陽地理醫學卜筮方外雜家之書皆能悉其防趣至於字書之妙尢得晉人家法故所至之處不特士大夫尊之其自奉儉約𨿽貴未嘗擇衣食常曰鮮衣美食貪者得之然貪者禍之媒也吾所守者三言循天理而已永樂十四年五月以李夫人服除謁選詣行在而兄信侍行時直亦以扈從畱北京蓋違五年而始得拜膝下六月初七日攺授廣東肇慶府知府屬先有脾胃之疾乃以聞於吏部請得醫治而後行而不肖孤兄弟不能具醫藥時飲食遂遘大禍以七月初九日辰時終於萬寶坊之官舍嗚呼痛哉先公生元至正壬午十月一日享年七十有五先夫人歐陽氏前進士臨淄知縣日新先生之女婦道母儀爲宗族表法生不肖孤二人女一人適楊子行先先公三十二年卒繼母蕭氏夫人在堂孫男八人防穟防種秬稹稚穆孫女三人皆幼先公所爲詩文千餘篇藏於家嗚呼不肖孤兄弟不孝不天不卽隕防將奉先公之喪歸葬於泰和千秋鄕辛山之原痛惟先公盛徳懿行存諸身以及於人者有不可泯若不能顯白以告來世則不肖罪惡益大將無所容故敢述其大略丐爲銘文以著不朽荒迷不次伏惟垂仁采錄焉不肖孤直泣血謹述

彭先生行狀

先生諱羣字與和姓彭氏世爲泰和人曾祖呂濂溪書院教諭祖方拙號月溪處士父文政皆不仕然皆以學行見重於人而亦以貲富甲一鄕元季兵亂州守達侯結義兵爲守備月溪與州之豪傑傾貲以應之是時傍近皆冦壘惟泰和獨完以忠義稱者實侯之功諸公資助之力也及侯卒月溪父子相繼沒而州亦陷於冦倉猝之際骨肉離散先生走贑州龍泉以避難亂定而歸親屬無幾室廬皆焚蕩先生爲之號慟及聞女兄被掠往衡州卽徒往購贖以歸又往安成求得兄子某歸而卒於途先生負其屍行哭求地以葬見者哀焉旣而自念曰以百口之家而存吾一人不力學何以昌吾宗乃從直先祖竹亭先生學大肆力於六經子史百家之言爲文淸婉而有法安成劉云章先生見之曰彭某所造他日未易量也洪武中詔求賢才與論治道有司舉先生應詔後又以應懷材抱徳之徵辭弗就避居廬陵永水之陽鄕人子弟從之者甚眾先生日爲講說聖賢之道所以修已及人者學者化之郡縣學校聘爲弟子師先生皆力辭謂人曰吾豈能捨先人墳墓而從宦乎嵗時祭享與論及祖父盛時未嘗不泣下沾襟也居永陽二十餘年乃歸居於南溪之上其從兄叔介先生剛嚴有禮不以言笑假人先生事之如同產怡然道義之樂其於宗族恩意尢厚伯父文明夫婦旣沒久未葬先生以其骨往葬瀘源山中夜宿道傍神祠無扄鑰虎闖祠而號先生曰吾所爲非不義鬼神有知吾終不死於虎卒安坐不動虎亦不敢近至旦乃去族弟可永死其妻子貧無依先生分所有濟之曰此其初一人之身也濟之不猶愈於他人乎其家不甚丰然樂以餘財振人急酬與否不校也與人言色溫气和未嘗有所忤故無賢愚少長皆稱和林先生而不名晚有二子長百鏈次百鈞皆使力學曰爾祖多振施於人有陰徳其在爾乎爾其勉之先生生元至正癸未十二月初九日以永樂丁亥五月十一日卒年六十五當先生疾甚時命取平日鄕人假貸劵約盡焚之左右勸畱以資二子先生曰吾觀二子必能讀書以自立不必畱此累其進卒之後七年百鏈取進士爲監察禦史後三年百鈞學成將貢於有司未試而卒女三人孫男二人先生初娶楊氏早卒再娶永陽胡氏男女皆其出也先生葬南溪已十六年而墓未有文百錬痛之使直狀其事將求銘納於墓直之曾祖母乃先生之從姑故先生於先祖竹亭爲內外兄弟蓋直之大父行也幼時常謁拜先生先生以所聞於先祖者教直藹然仁者之言嗚呼若先生者是豈可無傳者故述其大槪如此其所著詩文若干捲藏於家云

抑庵文後集卷二十八

欽定四庫全書

抑庵文後集卷二十九

銘

禮部侍郎陳公墓志銘

陳氏之先汴梁人宋建炎間有諱譽者爲嶺南淸海軍節度使終於官子晏防東莞令因家邑之延福鄕由是爲東莞人公髙祖祖舜曽祖誠子祖用廣父宗彛皆不仕宗彛娶翟氏生四子公其長也自幼聰敏喜學從邑庠訓導黃先生受書經學成領鄕薦會試不偶入太學選爲桂林府學教授嚴條約以身先之時有詔武臣子弟皆受學公日進諸生講聖賢之道所謂忠孝仁義之說必使身體而力行之諸生𨿽文武不同莫不皆有所得都督韓觀總兵鎭廣西猛悍不下士聞公之教心恱誠服毎以儒師加禮焉秩滿陞國子助教永樂初近臣言公有治才不宜置之散地詔試在優等擢知許州始至人以儒者易之公少有警發眾爲悚懼乃更以寛厚寜民未防代還攺滁州均徭役時徵斂禁姦戢暴民用大和太宗皇帝巡幸北京所過先遣廷臣察吏治問民隠治有異效者加陞擢焉眾皆言公績防滁人恐失之詣闕乞畱遂陞揚州知府掌滁州事賜綺衣一襲鈔五百貫禮部宴餞給驛遣還在滁又九年陞四川按察使四川去京逺民不畏法豪吏黠胥姦獘百出公至一治以法不少貸軍中暴橫有號彪虎太嵗者人莫敢犯犯輙受奇禍公亷得實爲設方略宻遣人捕之皆置之重典而人以寜乃建言修武備愼刑罰眀禮制復義倉正風俗等九事上嘉納之召還攺南京通政使掌國子監事公旣樂於教諸生亦樂於學而以內艱去服除復爲南京通政使出納命令罔不眀允上喜其盡職賜之誥命以示褒而曽大父大父父皆贈通政使妣與妻皆淑人正統初陞調南京禮部左侍郎於稽古禮文之事尢拳拳不少懈又五年以年逾七十乞致事上許焉公徳行淳懿文辭典重人愛之若拱璧其所進於上有巡狩頌平夷頌鐃歌鼔吹天下傳誦之搢紳士大夫求碑銘序記詩賦諸作以發徳述懷娛情寫物者足相躡於門公應之如響故所作防多今傳者有琹軒集歸田槁若干捲尢好著書凡所臨郡邑必采其山川人事風俗物產所以供賦稅之正而適上下之宜者爲書以傳若頴川永陽羅浮成都等志皆具存其識鑑精眀取舎不妄賓興之嵗公必在主司之列而收得人之譽及致仕而歸鄕之學者有所請益郡縣守令政有未逹者得咨度於公黃蕭養作亂其所以制禦綏靖卒保無恙者公之筞爲多公生於洪武庚戌五月初七日而以景泰甲戌十月十六日終享年八十五配淑人袁氏有婦道先卒縣南三十里竹溪之原又娶侯氏子男二亦先卒女四孫男二將以年月日奉公之柩與淑人合葬焉墓宜有銘鎧以公之友左副都禦史致仕羅公亨信所爲行狀來請予甞托交於公知公文行政事之善且與羅公同年又知其言足以取信扵後世誼不可辭乃爲序次而銘之銘曰

東莞陳宗來自汴梁武徳桓桓奠此一方傳至於公益篤文藝奮迹泮宮遂領民事今之太守乃古諸侯千里滁陽賦政優優繼登外臺克謹邦憲政肅刑淸俗爲之變典教成均學者有師執事之樞出納具宜維少春官禮樂是輔帝實用公公乃求去白髮蒼顏老於故鄕賢哉二疏千古相望山川出雲雨彼黍稷功成來歸孰知其力公今逝矣與汗漫期有美在人百世之思

王思賢墓志銘

泰和南富處士王公思賢以洪武壬午七月一日卒年七十七其子若孫奉葬於其鄕賽口山旣又以地不吉也乃以永樂二年【缺】月【缺】曰攺葬其鄕之甘溪葬十八年而未有銘其墓者其子守訓大懼無以昭徳示永久使子維以鄕先生歐陽永淸所爲狀來求銘按王氏其先自廬陵何山徙居安城之連嶺後有諱扆者始爲泰和人其曰興祖廷圭功迪者則公之曾祖祖父也𨿽皆不仕而皆以詩禮世其家公少而能學長而有爲事親治家必盡其道平居孝謹恭儉不妄言笑家故饒財然不以自累洪武初覈民田人有以不實誣公官沒入其貲眾皆謂公宜如何公處之泰然未甞怨誣者於是其父老矣而公之所以奉養不異於盛時官私百需皆自公出上下給足而家復以興蓋其素所服行者有以致然矣性方潔和易口不言人過而樂教其所不及待其子弟則甚嚴不肯一縱之於不善之地凡言事必據於理與人交終始如一不以勢利爲親疎素不嗜酒然未甞以已律人長筵廣座公居上必從容笑樂使飲者各盡其歡甞曰醒醉各有趣夫何異因自號獨醒老人前翰林學士解公爲之傳南富去縣西十五里其地多大家而如公者無防人故鄕人子弟服公之徳有失其平者得一言無不意滿而去初娶羅氏再娶蕭氏子男五人守一守約先公卒守敬守行後公卒今存者守訓公第二子也女一人孫男八人維今貢爲太學生經太康縣學教諭曽孫男【闕】公卒之日遺言其子必以詩禮教人而以勤儉裕其家於乎賢哉予𨿽不識公然觀公之子孫服公之訓而知公之徳則惡可不銘乃爲序而銘之銘曰王自廬陵徙於安成再遷泰和其家以興公徳之茂不失其恆𨿽未顯榮有蔚厥聲衣冠儼然雍容降升皆醉者人惟已獨醒甘溪之原和气所凝子子孫孫百世其承

歐陽公觀民墓志銘

泰和蜀江歐陽氏始自萬安常溪而分蓋唐吉州刺史琮之後元國學錄徳髙徳髙生孚先孚先生以定則公之曽大父大父父也公諱琳字觀民甞以父命爲伯父以信後自少疏通有幹局所遇無難事官私諸務公皆任之不以煩父兄元季盜起鄕民有欲爲應者公捕送之官且欲舉義以保鄕裏而賊勢日甚不可支廼奉親出避艱難之際極力營養務慰恱其心親歿殯無違禮國朝定江西吉安內附始克有寜宇大將常遇春取贑州令泰和諸縣以民丁從擇公領之軍中指顧皆如令主者愛其才師還欲挾如京師用之公懇求歸田裏始誅蓬藋治耕稼然官府初立法制未定徵賦以田爲凖公兄俊民素不任事事至無柰何悉以田歸公曰吾無用此也公爲治辦而復歸其田承平日久合族而居長幼殆數百人公與叔以忠兄性民性翁俊民四公者爲鄕族儀表隆然敬愛之施公甞舉祖宗徳義之實以教諸子侄延明師於家塾訓切之務趾美前人其後累累以經學顯者公端莊厚重惇夲尙質家𨿽丰而自奉儉約待親姻必盡禮而視宗族一以仁從兄逸民早卒公長育其子允恭分貲產與之允恭又卒公又撫其子浤濟浤濟又相繼卒公又厚撫其孤閒居無事子孫宗族見公者必從容與語勉以孝弟忠信禮義防恥甞曰往年鄕邑之豪多怙侈蔑義自謂人莫我何今皆澌盡無復存者惟讀書循理之家猶不失其故則天之佑善可知也且富貴貧賤各有分不可以幸致亦不可以幸免惟當安於義而已其教鄕人子弟亦如之平生未甞以言忤物以色陵人人或有違負公者公處之無少異眾爲公不平欲與校公曰吾求天知而已何暇與彼校得失哉人往往自化服公於經史皆通其大義尢熟於文選及陳壽三國誌多能暗誦至議論當時事與人之賢否犂然當於人心凡陰陽醫學山經地誌諸書皆所深究遇有善者必手錄之至老不倦喜蓄善藥以濟人甞有贑卒艤舟河下同輩二人病且死莫知所措公往視與之藥畱十餘日病可乃令去後以事至贑二人者遇公率其同伍羅拜曰公吾父也甞活我然公亦不能記憶徒唯唯而已其他賙窮卹匱尢多生於元元統甲戌八月十七日以宣徳丁未二月初九日終年九十四是年三月十七日葬縣西郭石獅嶺下公所自卜也公再娶皆南富王氏後娶龍丘曽氏子男五人長允淸淶水縣學訓導次允賢國子助教次允仁屢聘爲儒官不就次允幹次允和雲南按察副使女六人皆適士族孫男十九人廣湘廣漴廣廣哲廣莆廣淶廣浯廣濬廣灤廣澗廣沐廣徳廣澧廣灞廣沔廣濠廣洧廣淳廣漵曽孫男【闕】人時峻珽顯泰勉華瓌光熙效蕳欣祐綱【闕】孫十人直與公之季子允和通婚姻嘗得拜公

館下時歐陽氏之長者惟公一人接其詞气溫然盛徳君子也竊謂子賤之賢孔子歸於魯之君子今鄕邑有公在焉後生小子得以瞻望其儀型而興於徳義庶幾善類之多也而今已矣其可復得哉公葬已十八年而墓未有銘允幹數以命直直縻於職務未暇也至是廣哲爲浙江按察司僉事來京師復以銘爲請嗚呼公之徳自足以不朽直何以副賢子孫之意哉其尙敢緩耶乃按狀序而銘之銘曰

曄曄名宗盛徳在公於家於鄕孰比其隆壽考百年公又多子多子多孫公旣受祉維老成人眾之所望天不愸遺人胡不傷石獅之岡公所卜吉歸安於玆過者必式

夫人蕭氏墓志銘【代郭公緒作】

夫人蕭氏諱壽泰和祿岡處士蕭以吾之子而歸我肇慶太守王公爲繼室慈儉順祥以克有其家處士君素富旣歸王公又貴顯而夫人樂居田裏澹泊自足浣濯之衣菲薄之食處之不厭未甞矜飾以自大猝然見之不知其貴且富也家𨿽丰裕未甞妄費一錢而所以經營綜理者益宻蓋忘其身之老也王公初娶歐陽夫人有二子夫人能撫愛之逮事姑李夫人李夫人者公之繼母有徳有能當王氏中衰李夫人嶷然自守撫育其後嗣以再造其家鄕裏敬服焉夫人事之無違禮其待宗族鄕黨不問疎戚愚良皆有恩意其生以至正戊子五月十九日而以永樂庚子正月二十日終享年七十三夫人有二女長嫁周仲威者早寡次適嚴敬仲其二子長曰信字行敏次曰直字行儉今爲翰林侍讀孫男七人女三人其以是年十二月某日其墓在祿岡南升仙嶺之麓旣有日使來求予銘嗚呼予文何足以彰夫人之徳哉然不可辭也乃序次而銘之銘曰

於惟夫人慈順儉勤克有其家而約其身仙嶺之原有崔者墳昭徳垂休述此墓文

劉宗慶墓志銘

永樂十八年庚子二月二十四日前完縣丞劉宗慶卒於河西務時予在北京與其平生故舊聞之皆傷嗟出涕五月予以內艱歸過河西務往哭之十一月其侄渙與其子完州等奉防歸至泰和侄同文來泣告予曰吾叔不幸以喪歸卜以是月初一日縣南門外龍洲上先生甞辱與處則墓非先生莫宜銘敢以爲請嗚呼予與宗慶相好十五年今𨿽哀苦不文其忍不銘吾友耶宗慶居泰和縣東祖某父某皆不仕至宗慶乃以邑庠弟子歷試於吏部擢丞完縣方盛年有才局遇事果敢其令與簿皆聴其所爲縣有逋租積三年弗完者宗慶首出俸貲倡僚吏代輸其他事皆辦集一縣稱治今皇帝以舊藩爲北京完縣在畿內扵事尢劇宗慶理之無不宜者時方調郡縣出薪炭以給用所與防者皆中官要人其下怙勢干求有弗得卽媒孽其間故司出納者多敗去行部以宗慶爲能使典其事宗慶洗手奉公夙夜勤愼請托𨿽不行而亦無所忤旣歷三年未甞有違言者宗慶歸後來者又相繼敗而宗慶之能益顯其後縣人有應從戍者逃去宗慶以其族人代之用事者以爲罪乃落職居河西務宗慶處之恬然賓客往來輒置酒相樂終日忘倦曰如是足矣嵗己亥予以外艱服闋赴北京宗慶聞予來俟於河上相見甚歡則告予曰吾近得痰疾气逆上防死今再見幸也嗚呼孰知去一年而宗慶竟死矣則知人之處扵世者其可自恃以久乎其生以丁未月日享年五十三妻鐘氏同邑某之女有女四人又娶慶都某之女生四子完州北京復任重關也宗慶𨿽不幸客死於外然旣知義命而能安之則亦何憾之有予與爲銘亦以慰宗慶也銘曰

材足有爲而又逢時退而就卑益恬以嬉知命不違死則奚悲我銘用昭永永弗隳

羅先生墓志銘

先生羅氏諱河字徳崇一字象賢西樵其號也世家廬陵之淸湖自幼讀書穎悟異常人甞逰吉安路儒學從勤窓王先生受詩經日有造詣元季兵亂乃歸學於家與其諸兄自相師友經史百氏靡不窮究曁天下大亂鄰境多冦壘先生相其兄自持倡義保一鄕人徳之國朝受命儒道復興先生遂以學行師後進文章翰墨往往爭爲人所傳洪武辛未用薦舉爲武昌訓導日與諸生講聖賢之說凡經指授者多克底於成久之歸老於鄕鄕人學者復相踵於門先生誨之不倦其教宗族子弟必使守禮而蹈義與他人言亦依於孝弟忠信蓋本諸其身云其祀先祠掃墳墓嵗時必謹至於先世遺文法書名帖皆手自校錄以遺子孫𨿽老不衰羅氏故望族先生五世祖妣蕭氏在宋時以上壽錫封孺人文信公以親故甞拜跽稱壽扵堂上旣貴猶然髙祖融齋景定元年以明堂恩贈承務郎妣蕭氏封孺人曽祖濬祖則揚父求過皆不仕先生生元至順辛未十一月某日沒於永樂癸未某月某日年【闕】娶同鄕江陰劉氏子二人孫男四人曾孫男三人葬其鄕某山之原而墓未有銘至是適均卜攺葬於某山之原乃自爲狀使子彬來北京請直銘之直少嘗從舅氏歐陽先生學以故人子得拜先生於永和先生風儀秀整語言切實所以垂訓者甚至今四十年毎思之不能忘其何敢愛不腆之辭不以銘先生墓乎乃序次其大槪而系以銘銘曰淸湖之宗來自金陵世有徳義藹然聲稱先生承之學博以宏人所儀刑而已不矜越七十年不爽於恆荃蘭杜蘅有苾其馨峩峩新阡子孫是營載徳垂輝刻此墓銘

封禦史宋公墓志銘

監察禦史宋原端旣聞其父一聰公之訃當歸治喪事乃來北京請命而後行奉其友右春坊諭徳黎君恬所爲狀謁予告曰生之父實有奧學淳行生忝以科第成名者皆庭訓致然也及濫官雲南道其所以教者尢篤凢敬愼潔亷蓋諄諄命之生得服膺焉幸歷三年無過舉吏部以爲稱言扵上推恩封文林郎雲南道監察禦史勅且下而訃至矣嗚呼痛哉今歸奉葬而墓宜有銘庶防托以不朽敢請扵先生予與原端居同郡誼不得辭按狀公諱敏一聰其字世居永丰遷鸎鄕之白水裏爲名族髙祖邦達元信陽州判官曽祖貴忠祖壽考父永泰皆不仕然詩禮相承爲鄕邑所推重公秀穎純茂篤志於學凡經史百氏之書靡不研究工扵詞翰與弟一誠皆有志科第而不遂乃出以教學者學者爭師之孝扵親睦扵宗族鄕黨其持已待物一以誠信非義不爲非禮不行藹然君子長者之風生元至正癸卯十月初十日而卒扵今宣徳癸丑正月日享年七十一娶黃氏有淑徳二子長卽原端次行端孫男三予聞人之有徳善者必獲佑扵天生𨿽未食其報而卒享其榮若公者非天之所佑哉是宜銘以昭徳垂後葬以某年某月某日其墓在同裏帶源之西巖銘曰

遷鸎名宗藹文學衣冠相繼儼蔚若有美夫子玉在璞惇徳勵行志愈確賢嗣承之奮寥廓推恩褒封荷優渥龍光下賁洞漠吁嗟天道信可托辟之稼穡種必獲我爲銘詩警涼薄更百千年久彌灼

太宜人楊氏墓志銘

太宜人楊氏諱觀丰城人曽祖祖父皆有善行而皆不仕太宜人自幼端重寡言笑工於女事父母愛之爲擇壻得同邑丁公尙文旣歸善事其舅姑飲食衣服必躬治以進朝夕勤甚舅沒年七十二而老姑獨在堂太宜人奉事尢謹其心懽焉年九十而終丁氏素饒財遭亂失之公乃有四方誌挾其貲旅逰於外者二十年太宜人治家事扵祭祀賓客吉凶慶弔凡諸所行皆中節由是公得如志卒能再丰其家平居教子必使讀書爲善於諸女婦必戒以貞靜謹嚴其言鑿鑿乎不少貶至待妯娌則藹然其和遇窮困撫幼賤皆有恩初命子鉉赴南京受學於丁季恆先生所以訓勵資給者甚備學成以進士入官太宜人得食其祿而教戒尢至鉉初任太常寺博士得封孺人及爲刑部員外郎遂加封太宜人今進位刑部侍郎於法當封淑人而乃不能待以正統六年二月初一日卒於家距其生丙午之嵗享年七十六子男五女一孫男八曽孫男五侍郎君聞訃解官歸將以年月日奉葬於【闕】之原以行狀授予請爲銘納諸墓中予受而讀之知其婦道母儀皆可爲師法於葬宜有銘況侍郎之孝而予沗交好奚可辭銘曰

孝事舅姑順相夫端厚淑愼厥家宜善旣積累慶有餘令子顯赫升天衢恩封屢進禮秩殊髙堂鼎食防且腴忽焉而逝良可吁我爲銘詩賁廬後百千年永弗渝

尙寶卿張公墓志銘

尙寶卿張公諱信字彥實以正統七年二月初三日卒於【闕】年六十以年月日江寧鳳棲鄕先塋之次其子昱昂以尙寶卿朱君用和所述公行狀來謁銘公東萊掖人曾大父諱某大父諱興考諱五以公貴贈尙寶卿母某氏封太宜人公天性至孝自幼已能奉父母飲食不敢先居父防哀毀防滅性而事母尢篤母甞病醫弗能愈公焚香吁天刲肝和湯以進母病遂愈事聞太宗皇帝嘉之詔旌表其孝行而召爲尙寶丞能以勤愼舉其職秩滿陞少卿仁宗卽位陞尙寶卿而封贈其父母賜之誥命又滿九年於例當陞正四品徙他署上以其先朝舊臣不欲使去左右命復爲卿而食正四品祿至是乃以疾終永樂之初朝廷有所纂述旣成書當用寶識之予時在翰林與公同事者防二年毎朝罷輒相與任其事然公必以書自隨稍倦更休則退坐屏處出書相講論務窮極防趣當時皆深美公以將家子而篤學如此其賢於人逺矣及同事仁宗皇帝於東宮旦莫同出入者又二年公忠勤切至臨事儼恪其與人處則雍容謙退未甞有所忤人亦莫不敬愛之在位三十餘年未甞易所守可謂篤實君子矣勤於治生有別業在都城東暇則課僮僕力樹藝衣食之餘以待賔客賑窮乏不少吝事其兄義極恭愛義爲旗手衛正千戶無子公奉太宜人命以次子昻爲之子兄卒昻襲其官公教之忠孝必無前人功而思保其祿位正統六年朝廷出師徵麓川昻在行見公有疾欲求免公戒之曰爾年少當捐軀徇國毋以我爲念昻遂行以破賊功陞指揮同知獻捷至京師而公疾甚昻不敢畱復奉勅詣軍中而麓川平卽馳歸闕下冀得一侍疾而公已捐館矣嗚呼公之教子有成績而不及與其榮人皆爲公惜之娶楊氏封宜人生二子昱昂也女一孫男二予旣悲公不復見而公之子乃能求銘以葬思著其徳於久逺其何可辭銘曰東萊之濵生此令人旣孝乎親亦忠於君寶璽是司小心愼宻逾三十年所履如一鳯棲之鄕其安其藏昭徳有銘愈久彌光

孺人費氏墓志銘

孺人費氏諱妙淸以正統七年五月日卒於家年七十子敬爲監察禦史在京師聞訃慟絕卽解官歸治防以翰林修撰張益士謙所爲行狀謁予告曰敬不幸失慈母罔極之恩不能報其痛甚矣若葬而不得銘以昭徳垂後則何名爲人子敢請於先生予與敬素厚且哀其意不得辭按狀孺人世居歸安之淩波裏父原達母吳氏皆有善行故孺人之生亦端重柔淑閒於姆教凡諸女事不程勸而能父母愛之爲擇壻得同邑處士嚴士毅遂以歸焉處士孝弟忠信雅有志於四方常挾貲以逰家事悉孺人主之以勤儉自足處姻族撫下人待鄰里鄕黨皆盡其道見貧乏者賙之橋梁道路有欲修而弗給者亦助焉居常蔬食曰吾非他有慕也不欲以嗜味傷物耳敬早有志於學孺人相處士日夜奬勵之學成取進士爲縣令禦史又毎以忠孝爲訓故敬大有譽於時而孺人夫婦得偕享其祿恩封之典將及之而孺人不待矣此敬所以慟而不能已也孺人一子卽敬孫男四女一其葬以某月某日墓在【闕】之原於乎孺人之徳善如此而子又克孝是不可不銘銘曰

婦道之良母徳之光胡不百年而忽云亡藏於斯丘卜所定利爾子孫以鴻厥慶

中書舎人周君墓志銘

永樂中太宗皇帝向意文藝旣以經術求賢矣而攻書之士學有師法者亦徴詣京師有所纂述使執筆其間姑蘓周君璿用珎與焉其書宗虞永興在朋輩中最有名久之得官爲營膳所丞然未甞去館閣與人交謙愼有禮士大夫𨿽前輩名徳多愛之而用珎久益敬不見有闕失遷中書舎人益謹飭不懈而書亦益有名秩滿得推恩封父母而二親皆得食其祿鄕邦榮之母沒治防如禮起復未防復以父防去官旣卽吉將朝京師有疾遂弗起臨終自以不克報君恩爲慊而勉其弟與子以忠孝正統辛酉九月七日也年五十七其天資明敏多讀書又通醫術喜吟詩於晉唐名帖所積尢多其畫師董源作古松法畢宏韋偃揮毫灑墨變化不窮京師人多好之用珎亦不厭其求其爲人如此周氏之先居鄢陵宋南渡時有諱【闕】兵馬鈐鎋守平江之嘉定州因家焉曽大父繼善元平江路醫學提舉大父自牧爲鄕校師父仲立封從仕郎中書舎人母陸氏封太孺人妻張氏贈孺人繼室施氏封孺人子男一曰浩女二以卒之明年葬長洲縣彭華鄕金盆塢之原而墓未有銘其弟寜波府學教授璣貽書翰林徐編修良玉請爲行狀托中書舎人淩尙義持來謁予銘予於用珎亦素厚甞念其以憂去而冀其速來不知其遂死矣惜哉銘曰楚楚兮令儀渺兮予思悵一去兮不復來金盆之原兮此焉歸於呼柰何兮胡寜不悲

張君墓志銘

張君諱【缺】字彥彰別號耕逸其先淸河人唐末有諱容者爲吉州刺史因家於吉宋建隆初孫渥乃徙居吉水縣文昌鄕之西圑裏世以儒術顯聞君之曽大父尙友大父心顏父允仁皆不仕而皆有學行母顏氏以至正壬寅十月初十日生君君自幼穎敏闓悟博覧經史一見能了其大義座客甞有言周勃呼軍門令左右袒以爲逹權變君曰斯時惟當諭以義豈當問其從不從邪其意與先儒合前軰長者大奇之及長學益進智識亦超邁宗族有事皆取決於君然君未甞有矜色居常嘿嘿似不能言者至論事之是非析理之同異眾言紛紜莫有適當者君徐一語折之無不恱服君𨿽負奇气然所行必由道早失父事母顏夫人極愛敬伯父晚年防子諸孫幼君養之如父厚扵兄弟先廬悉推讓之從兄死君教其子宗璉尢嚴見其能學則心爲之喜諸子弟有悅學者皆奬勵以成之族有遺孤女從其母適人而許與非類取而育之擇名族歸焉從兄弟某遭疫舉家莫能興眾亦莫敢過其門君獨日往視予湯藥死則殮焉緦親有中嵗猶鰥者君出財爲禮俾之娶謹於取友非其人則深絕之性不喜飲遇賢士大夫相過從輒傾倒爲懽至竟日不亂尢倜儻有才略好古人奇節偉行非常之功嵗壬午永丰吟田羅坊人作亂聚眾萬餘殺人掠財焚廬舎故家大族皆栗栗危懼務奔走以圖存君獨思保障一鄕傾家養士召鄕人子弟諭以逆順禍福部署爲扞賊計眾樂爲之用逺近來依君者君皆能館谷之賊素聞君名亦畏君君覘知之率敢死士夜出旦乘大霧搗賊巢賊倉卒不知所爲殺戮無算餘眾各鳥獸散比官軍至聞賊平止不進縣令丞欲上其功君力止之曰吾爲家族計耳何功之有君子謂魯連不過也甲申嵗歉君推其餘積以濟饑所活甚眾永樂丙戌十月二十四日以疾卒年四十五聞者莫不哀之娶劉氏有賢行五子長容重後君十四年卒次容端次容肅次習早卒次容靜君甞欲各教以一經今皆能爲士人女二孫男【闕】以某年某月某日葬君於裏之故寺祔大父母之兆然墓尙未有銘至是容端以君兄子宗璉舊所爲狀來求銘予觀君之才行信所謂奇偉不常之士稍振其端而所立已有過人者使效用於當時得盡出所有其功業豈少哉而惜止於斯宗璉故大理丞甞官春坊與予爲同僚予知其言信故不辭而爲銘銘曰

嗚呼張君承閥閱之華服禮義之腴才足以奮厥謨行足以世其家而不永年命也奚辜銘以昭之千載弗渝

都事熊公墓志銘

熊氏居南昌之盧觀爲右族在宋有仕至補闕曰云卿者公之五世祖也曽祖叔美祖敬升父中立皆不仕中立娶劉氏生公扵元至正丁酉十月十六日今正統壬戌十一月日以疾卒於家年八十六公諱紀字景方松節其號也自少端重喜學多讀書孝弟之行成於家孚於鄕裏其與人處寛和而有恩嵗饑常發粟以賑貸貧不能償者焚其劵鄕人有受傭於家必丰其飲食常直之外又厚資給之曰吾扵鄕曲當如是豈惟酬其力哉家𨿽丰自奉甚約其教家人亦如之至待賔客則甚厚性坦亮剛毅好古人奇節偉行洪武壬午有司以才武薦公用事者便宜授公六品公知不可爲竟謝去會造船海運費繁役重守令屬公董之部使者苛急眾不勝其嚴貸白金六百兩以就事弗克償公曰吾觀役夫多貧若責之急必有損產業鬻兒女者獨取於家償之眾皆誦徳焉子尙初以才舉當得官需次於家公教之勤愼平恕而以不欺爲本前都禦史顧公佐舉尙初爲都察院都事用公之教有能名於是朝廷推恩封公爲都事鄕人皆以爲有徳之報公饗其榮養將二十年而所以教子孫者尢篤至是𨿽以髙壽終而大夫君子猶惜之娶徐氏有賢行子二長尙初今爲都察院經歷次尙爵女二孫男六曾孫男【闕】尙初卜以某年某月某日葬公【闕】之原以國子助教李洪所爲行狀來請銘嗚呼公之徳宜有銘而子又克孝予奚可不銘銘曰

熊於南昌蔚爲故家而公承之亦孔之嘉其福則那其壽則遐昭徳有銘百世之華

王處士墓志銘

泰和王君伯彰以永樂二十二年二月十四日終於家年六十九其子若孫將以某年某月某日葬於【缺】原而以狀來請予銘予與君交也後而相知爲深其何敢以不敏辭乃按狀序而銘之君諱環伯彰其字世家邑之梅岡自少力學通諸書慨然有志於用而諸兄弟多防亡惟君在父母老矣因自嘆曰親老乃欲仕耶遂隠居榮養朝夕左右能得其歡心父母疾奉侍尢謹湯藥必親甞親沒葬祭無違禮寢苫枕塊三年然後復旣久而哀慕不衰好善急義出於天性親族有防孤者長育婚嫁之死不能葬者爲具棺葬焉嵗歉則出谷以賑貧乏貸而不能償者不切切計也故鄕稱爲有徳嵗辛未裏中大旱巫尫百方禱之不雨禾則盡病君嘆曰若是民其殍矣乃自作壇以吁天誠意懇至越三日大雨人又以爲有徳之應皆歌詠焉甞一至京師今少傳楊公故翰林侍讀梁公皆相推重梁公後以憂歸君遂禮而館之使諸孫受學焉益相與爲莫逆性尢髙簡閒曠喜賦詩得唐人家法吾邑故族富而有文如君者甚少君亦以此自豪遇大夫君子相從講論連日夜不厭長筵廣席髙吟大唱以爲歡他莫之顧也由是爲不能者所忌而尢以門第自重鄙夫窶人一旦勃然起者未甞比數收拾故素出其下者尢忌之然君一不以屑意自號樵雪人異之曰君非樵者也君曰吾豈欲爲會稽守邪淸苦自勵吾志也與其從兄子朋相友愛一味之甘不聚不食故宗族子弟皆化之王氏夲長沙人南唐時有爲吉州法曹者因家廬陵之甲村今居梅岡則自甲村徙也六世祖約齋宋咸淳間與弟某皆以易經舉進士而約齋與文信公最相愛然至君之祖則堂父道濟累世皆不仕而皆稱爲善人長者君娶淸湖羅氏之子婦道母儀克刑其家子二人長某先五年卒次某孫男七人曽孫男二人憶永樂廿年予以內艱起復赴北京君因邀予過其家相與觴詠至夜分不寐旣旦遂別去未半年而君已矣此予所以深惜者也故旣爲詩以哀之又因其請而爲之銘亦情之不能已也銘曰

嗚呼王君有行有文不詭而羣世嗣其芬蒼山郁盤有崔者墳慶澤斯存利爾後昆

範仲彰墓志銘

仲彰姓範氏諱文煥上虞人也忠厚坦亮厭世之爲機械者因號守拙子人信其行因亦以是稱之好學能文博覧彊記少從四明桂彥良先生受詩經欲有爲於世值元季衰亂不遂也甞一逰齊魯燕趙之郊訪古人遺迹登覧吟嘯慨然嘆息人莫之測也其事親能飬志有疾則躬調湯藥衣不觧帶母甞冬月患熱疾防殆思食不得仲彰冒風雨走百二十里得之會稽市中及暮而歸以啖母疾遂瘳葬其父時積雨泥淖仲彰禱於天得稍霽葬畢復然人咸以爲孝誠所致事伯父仲父皆盡禮病則爲治湯藥死則具棺衾殯斂焉撫其遺孤尢厚好義樂施賙窮卹匱人有假貸不能償者折其劵洪武乙亥有詔舉賢才左軍都督府經歷兪均息薦仲彰仲彰以疾辭而縣令李惟中彊舉爲耆老甞與論賢才將薦舉焉仲彰以葉砥履道對惟中薦之起自戎伍爲考功郎中而人以爲當永樂元年縣南黃路溪蝗生縣令丞令民捕之而浙江按察僉事林公亦以蝗故至上虞責縣令丞曰蝗生由爾曹失政也捕之而用非其人益爲害林公知仲彰亷謹乃専委用焉仲彰念非人力所能盡於是齋沐禱於社不數日蝗無遺類鄕人歸徳於仲彰皆歌頌之永樂六年又用薦者徴至京以年老辭歸縣官毎行鄕飲輒以大賓之位處焉永樂二十年某月某日卒年七十九以某年葬城南工黃山先塋之次範氏本宋石湖先生之後石湖之孫禮始家上虞禮之孫生無咎無咎生徳甫徳甫生均與仲彰之曾祖祖父也娶盧氏有子一人曰侃先卒孫二人曰【缺】曾孫二人平生所爲文有北逰集二卷和陶詩二卷歸田槁二卷藏於家仲彰葬已二年其侄監察禦史宗淵始因其同僚歐陽禦史求予銘將以納諸墓予重其意不能辭也乃爲序而銘之曰嗚呼仲彰學博行淳玉韞珠淪不顯其珍孝以事親誠以感神明以逹賢恵以賑貧其善不忘其嗣彌振我銘用昭千載猶新

劉仲良墓志銘

君劉氏諱懿字仲良世居泰和東陽門柳州判官況之後也曽祖中祖仲源父存善皆不仕君少英敏尙气誼從陳心吾先生學渉知書史用其道於父子兄弟之間亦稍振厲見才能視鄕裏齷齪者無足當其意人謂君宜在官使將薦之洪武十九年被誣謫遼東安於義命時以吟詠自娛無怨懟不平之語當時重之居十餘年乃歸益篤意事親與季弟相友愛待諸子侄恩意尢厚於得失利害不校也久之徙居江南下村課僮奴力耕以自足子咸舉進士爲按察僉事自四川攺河南迎君就飬不行而數寄詩以忠謹潔亷爲勉咸分祿以飬於家君旣不爲時俗傲放事而事亦無干君者乃陶然於詩酒之樂號醉吟翁甞以其族分而慮其疎也旣爲譜牒以聨屬之復欲以已分地建祠堂於故居以奉祖考嵗時祭祀使子孫得序昭穆於其中庶防不至爲塗人其用心厚矣今年咸自僉事秩滿陞廣東按察副使君於例當得封有司以前被謫不許君子皆惜之蓋君性伉直非其人不交遇事必盡道理人有爲非義卽正言面折之以此見重於君子而亦取惡於人君生元壬寅正月十日而卒於今宣徳己酉四月十四日年七十八娶廖氏有婦道子三人震坤咸側室子六人女一孫男十人曽孫一人其所著詩和平婉麗有壯逰集醉吟翁槀藏於家古者君子之仕也其父兄所以相告語者必以道其居官臨民其處鄕防州閭蓋未有違道者是以徳立而名顯今仕者之父兄能如古人者蓋少矣反道悖徳慿籍以自逞者蓋有焉仕者旣無所取式不知道之當行卒有防於邪僻有識者蓋深鄙之君之子咸貴爲大夫處方靣之重而君若無與者從容田裏之中飲酒賦詩足迹罕或至城邑而所以教其子皆道義之言此君子所以多君也今不幸已矣咸兄弟將以某年卜葬君於【闕】原而以狀來請銘予知君者其何可不銘乃爲銘之曰

嗚呼劉君行淑才優於家於邦不競不絿善教其子以克顯仕在人則驕而已一致田裏之間優遊詠歌今則已矣命也柰何日月其良歸於窀穸發聞垂休視此貞石

李伯昻墓志銘

伯昻李氏世居泰和之南岡有元盛時其曽大父英叔以財雄鄕裏居室之華貲產之盛園池逰觀之美能過之者鮮矣英叔爲栢興路同知生子皆春皆春生如春爲南安推官則伯昂之大父父也元季之亂豪傑蜂起推官旣卽世伯昻年始十四主其家貲猶以萬計江西行省參政全普庵薩裏受命復袁州憚不敢行走保贑猶以軍興括民財豪橫之徒依以用事伯昂始破其家盡失其貲產於時袁冦數侵掠泰和居室皆焚蕩伯昻奔走避亂無寜時國朝受命海宇寜謐乃歸葺廬以學鄕閭子弟爭師之尢喜交逰敬禮賢士大夫遇故人賔客相與道盛時事或因覧其遺趾而想其故處則嘆曰物盛而衰固其理也吾何忻戚於其間哉伯昂孝於先仁於宗族旣爲族譜以聨屬之嵗時有事於祠墳則躬率子侄以致其禮待姻戚鄕黨亦皆驩然有恩篤於教子甞語之曰吾少遭亂晚而始學不能有爲於世汝曹勉之毋亦有後時之悔也故其子桓圭信圭之學皆足以成名甞辟一軒種菊其中而扁曰愛菊鄕人因以號焉以永樂丙戌正月十七日卒距其生至正己丑六月二十九日得年六十八初娶趙氏漢中教授伯洙之女再娶胡氏皆有婦道子男六人惟髙堅節桓圭信圭介圭躬圭惟髙早卒堅節爲浮屠師桓圭信圭相繼舉眀經桓圭由蒲縣典史擢南陽知縣信圭爲淸河知縣並見稱於時女四人皆有歸孫男十四人曾孫男【闕】人伯昂之卒也權厝於其居之東偏至是始得吉地於【闕】之原卜以某年某月某日攺葬焉信圭考績來北京奉國子助教宋先生琮所爲狀請銘予觀自古冨貴之家其子孫安於豢飬而無卓厲之志一遇變故往往不能以自存或遂冺焉蓋有也伯昂之家甞盛矣而淪於防亂乃復能自立如此非其中固有卓然不可易者乎況其子之才安知李氏將不盛於昔也哉乃爲之銘曰

李氏之先大顯於唐析自分宜居邑南岡南岡之盛遭亂不競惟伯昂甫克紹厥慶其行孔嘉其福則那有子承之益大以遐歸藏斯丘卜者曰吉刻此銘詩百世有繹

蕭叔仲墓志銘

公蕭氏諱鉉字叔仲泰和螺溪人曽祖容安祖厚溪父端仁皆不仕而世以貲雄鄕裏端仁號艸堂尢急於賑施用其所有供佛僧修橋道爲利益事者甚眾至今人知蕭艸堂公生而端厚喜讀書於世俗侈靡傲放事及一切鉤距機械傷人害物者未甞存諸心惟思廣其先人之恵以周窮振乏元之季世用薦授江州徳化縣尹非其所好不果赴天下大亂豪傑四起螺溪之居皆焚蕩公奔走避難無寜時國朝受命始歸理故業課僮奴耕種以自足而放懷於山水之間會故人賓客則相與飲酒談笑終日於諸利害不計也洪武乙丑五月初八日以疾卒於家享年七十有三娶吉水坪溪李氏先卒二子孫男三人曽孫七人公卒之年二子奉葬於裏之石陂越三十三年爲宣徳三年諸孫以其地之沮洳也擇某年某月某日攺葬公於其裏石洲之原而墓未有銘旣而棟梓來北京請於予蓋先考瓊州公甞與公相好而予又與其諸孫逰是所謂有世契者而公之爲人又長厚如此其何可不銘乃爲銘之銘曰

蕭氏之先實出於梁綿綿慶源積久彌昌螺溪之居徙自廬陵好善急義藹然聲稱惟公承之亦篤於施有蘊弗彰仕不逢時遭遇聖明業底於成以善其身以厚其慶石洲之原公墓在焉刻此銘詩百世之傳

孔君墓志銘

永樂己丑仁宗皇帝在東宮監國實尊信孔子之道而篤行之思用其後之賢者時君由太學生爲工部主事近臣爲言上曰聖人之後而使在劇司將不爲累乎卽以君爲太常博士食六品祿君與予比屋居而母夫人在堂旦則出營職及暇而歸卽率婦子侍左右備物敬飬焉夫人樂之退則與予言笑相好也嵗癸巳予別君詣行在後三年丙申君來奏事詔陞君太常丞畱北京復得相與懽笑如曩時明年君以大祀天地乘傳還南京又明年丁母夫人憂去官服闋調祠祭主事予亦連丁內外艱相去六七年始復見於北京而故意猶藹然也仁宗卽位復太常寺丞祀神南海上今天子卽位攺元復奉命告祭帝王陵寢就祠闕裏因得與宗族懽聚逾月而歸君謙愼和厚秉禮而蹈義其奉職尢盡誠與人交久而敬人亦無不愛敬君者宣徳己酉六月二十七以疾卒年五十七相知者莫不哀之娶龔氏封安人賢而謹禮法君之所以事親處友睦婣戚和鄕黨克適其宜者安人相之也先是有羸疾因哭君遂劇是年十一月初四日亦卒年五十二三子皆爲士人二女孫男三君宣聖五十五世孫其先居曲阜九世祖傳與兄子端友從髙宗南渡端友襲封衍聖公傳官撫州因家於衢卒贈中奉大夫開國男端友傳爵五世至洙始讓於曲阜宗弟曰治者傳生奉議郎端已端已生南嶽奉祠行可皆贈少保行可生贈少師文介公元龍元龍生右諌議大夫資政殿大學士僉書樞宻院事應得應得生奉議大夫汴梁等處納綽提舉福孫福孫生新會尹維敬維敬生道君父也以君貴贈太常寺丞母班氏封安人君卒之明年希綱兄弟奉君與安人之喪歸以某年某月某日合葬於【缺】原而以衛府左長史金先生用誠所爲狀來求銘予念與君交好廿年當鄰居時兩家婦子亦未甞有違言者今君夫婦俱不幸予𨿽不忍銘亦安可不銘乃爲序而銘之曰

聖澤之長君行之良宜壽宜昌而忽己忘納銘其藏後世之光

蕭母胡氏墓志銘

宣徳五年二月工部營繕郎中泰和蕭飬髙防其母太宜人胡氏將奉葬於其裏陽坑而以翰林侍講陳循所爲狀來乞銘蕭氏居螺溪裏爲大家予繼母蓋其族因甞得拜飬髙之尊府贈工部營繕郎中世榮先生與太宜人而飬髙以端重勤愼有名與予相處爲莫逆予𨿽不敏其可辭而不銘胡氏之先始居廬陵永陽裏後析居邑之岐步岡世爲右族太宜人早慧知理義喜女紅父母爲之擇配以歸世榮事姑盡孝姑甞疾篤夜禱於北辰請以身代姑疾尋愈世榮業儒嗜經史於家事一不以介意太宜人治之悉有法待宗族婣戚鄕黨皆得其宜甞以學問勉其子曰必無愧前人故飬髙遂顯於朝而封贈之典及焉其生元至正戊子九月九日卒於今宣徳己酉十一月四日享年八十三男一人飬髙是也女三人孫男二曽孫一嗚呼太宜人之生與予母恭人歐陽氏及予繼母蕭氏皆同年而皆不幸久矣獨太宜人得享其子孫之祿飬至於髙壽而終豈非福也哉予於此有不勝其哀者矣銘曰

早爲賢女壯爲賢婦晚爲賢母藏於斯墓子孫之祜

管氏孺人墓志銘

孺人管氏諱靜字淑恵寜都管仁傑之子嫁爲同邑黎大成之妻二家皆大姓世有徳義孺人早慧習姆教閒女紅年十九歸大成相夫以順事舅姑以禮凡賔祭冠婚長防之衣食內外戚之往來供餽皆孺人主之尢明於事機而造次必守禮義大成甞受誣被逮赴臬司有爲異論搖撼之者孺人曰黎氏世爲善善者天必祐之吾何懼大成竟得白而歸大成甞遘危疾孺人吁天請以身代未防疾愈其後大成客閩浙家事一委孺人處之盡其力誨子使學曰爾家世以讀書爲顯官爾必無愧前人凢士大夫有過寜都者必爲之盡禮俾子從之逰或招延以教之大成女兄適溫氏者夫婦皆早亡有遺女孺人飬之如已出及長備禮嫁之黎氏家素饒中而困晚而益裕孺人之力也故鄕人論婦道母徳之善者必歸孺人宣徳丁未二月某日以疾卒距其生之嵗得年六十一二子淳爲邑庠生諒以易經領癸卯鄕薦孫男六人孫女五人淳諒以【缺】年【缺】月【缺】日葬孺人於邑東山之原而墓未有銘今年諒會試於北京乃以前進士張純所爲狀來求銘自古女徳之著於閨門者不少非孝子順孫表而揚之其湮滅無聞者多矣今孺人旣賢而子又克孝予何可以不銘乃爲之銘曰

徳之盛才之良宜於家聞於邦藏斯丘綿厥慶刻此銘百世光

龍彥鶚墓志銘

永樂甲辰月日泰和甘溪處士龍彥鶚以疾卒於家其子崇安遞運大使公常以月日奉葬於云亭鄕乕岡中洲之原而未有銘及起復來京師得淸逺驛丞乃以請於予將歸而納諸墓龍氏世居甘溪爲大家宋咸淳進士連州推官登其顯者也至處士曽大父盤居始遷縣城西丰堂廣宇蓋窮州下邑公署所不如大父善翁父成章皆好徳樂義不求仕進處士少嗜讀書存心以不欺爲主孝於親友於兄弟忠於親戚朋友凢其所行必法古人與人言必依扵孝弟忠信眾皆以爲善人長者其後厭城市徙居乕岡之下以詩書山水自娛家𨿽不甚丰而極好賔客延師教子尢盡其道及公常以薦得官教之以忠孝大節必勤必愼晚年復歸甘溪理故業與宗族鄕黨遨娛往來方將享其子之祿扵永久而竟以壽終其生元至正戊戌十二月十九日得年六十七娶羅氏繼康氏二子長卽公常次日弁女三人皆有歸孫男一龍氏與予家相好予生也後甞從處士遊察其言行心切重之而公常又厚扵予則今之銘墓其敢已乎銘曰

善有諸己以淑其子宜多受祉而終於此銘告來世作者太史

鄭先生墓志銘

錢唐進士鄭垕述其父完齋先生之行謁予拜且泣曰先人不幸棄世而垕畱京師不得盡爲子之道其罪大矣若葬又不銘以著其徳扵不朽則不孝之罪益大將無以自容敢以爲請予哀其志不可辭乃按狀序而銘之先生諱壁字伯規自防頴異過人在祖父側日聞君子長者之訓與其所爲詩退而卽能成誦前軰皆奇之長從鄕先生周某學通書經其爲文章力追古作者雅有志於當世弟仲舉卒乃一意事親不復求進有薦之仕者皆弗應二親老先生侍左右能得其懽心父卒旣斂比舎失火延其廬先生痛哭吁天俄而風反火暫息得舁櫬以避及母沒皆不飲酒食肉者三年晝夜悲號髮爲白鄕裏皆稱其孝其與人處則恂恂恭讓未甞昜其言言之必如所行家故有池池上種竹因作軒曰水竹軒日觀書其中客至必置酒吟詠以爲樂晚自號完齋蓋寓全歸之意所著有完齋集宣徳戊申十一月廿八日以疾卒距其生洪武丙辰六月十六日得年六十三娶陳氏一子卽垕也恭而有禮蓋能昌其家者女二孫男一鄭故汴人其六世祖筠孫仕宋至中大夫判揚州從思陵南渡始居山陰大父俊徳在元時從江浙儒學提舉陳眾仲學因復徙居錢唐父敬常皆不仕先生初有志扵用而以事親不果扵是力教垕使必如其志及垕領永樂癸卯鄕薦自以無他兄弟侍飬不忍去左右先生勉以移孝爲忠及取甲辰進士歸五載復被召尢不忍去乃復以顯親揚名爲勉先生𨿽未仕然觀其善教與其子之才安知不終享其榮也哉其葬以宣徳己酉四月某日墓在錢唐縣石壁之碧梧原銘曰孝以事親善以植身𨿽未榮顯亦足自見壽六十年克全其天銘著不朽以耀爾後

王敬先墓志銘

今上攺元之三年詔修永樂大典徴天下學官及甞考貢士者皆使執筆焉敬先爲郴州宜章縣學訓甞考試於廣西由是預徴入館閣來者蓋累百人然如敬先者不多也於時吾邑之士若今左春坊大學士楊先生士奇與其侄刑部主事之宜山東參政陳公士啟及予軰凡廿餘人皆在京師敬先朝入坐館中編摩讎校其所去取皆當乎人心同列敬服之暮出則過諸公談論笑謔或飲酒或圍碁嘩然不知夜之久也如是者累年當天下太平沐浴膏澤禎祥恊應嘉禾瑞麥之類交獻於朝敬先皆得親見而形扵頌歌士大夫韙之書畢受賞而歸旣三考陞嶽池教諭慨然欲成就後學孜孜講道晝夜不厭然未及五年而敬先卒矣敬先少從鄕先生陳心吾國子學錄蕭先生子所防故學有造詣而從之防者亦皆得成其才質厚气和坦然無畛域人犯之不校也然事有不可亦未甞詭隨其爲人類如此而竟不及中壽以卒是可惜也其家在泰和縣北之灉江祖眀徳父古平皆不仕而皆有隠徳其生以乙巳年六月十七日而以永樂十八年六月初二日卒扵官年五十六娶胡氏再娶彭氏子二人固聰聰爲伯父象山教諭效先後皆讀書習舉子業女一人皆胡出也孫男五人固自嶽池奉柩歸泰和以永樂十九年十二月初八日葬扵廬陵二十八都馬嶺之原而求予銘其墓予重朋友之誼而哀之乃爲銘曰

灉江奮身勵文學璞玉堅渾借雕琢宜章嶽池繼鳴鐸校文廣西聲蔚若持筆編摩居館閣沨沨雅頌中矩矱平生交好恣爲樂怡然色笑相惟諾柰何一去反漠九亰冥冥不可作我爲銘詩賁泉壑

陳處士墓志銘

監察禦史陳訥汝常旣葬其父黙齋處士六年矣乃以九江太守吳致文所述事狀因中書舎人黃防飬正請予銘其墓曰先人以行誼聞於鄕而不及大顯扵時今不幸已矣若又不得銘以著之恐久而浸泯敢以請於先生予辭不獲乃按狀序而銘之處士諱升字子讓其先頴州人唐宰相夷行之裔夷行後三世曰檄者始居閩之長溪又二世居善復居溫州平陽上莆裏故今爲平陽人髙祖彥慱宋南康軍教授曽祖銘道祖云翼皆不仕父國光仕元爲閩淸縣尉處士惇厚好學受業林棲澤先生之門於經史子集陰陽醫卜諸書無不究尢精秦漢篆甞逰閩浙覧觀山川奇勝及古人遺迹然不求仕進旣歸益以耕學教子爲事奉飬二親極其至侍縣尉君疾藥必親甞衣不觧帶及沒哀毀防絕水漿不入口者累日葬祭一遵家禮及母薛氏病沒亦如之鄕裏稱其孝其待內外屬及閭裏鄕黨皆盡其道尢愼語言甞曰惟口起羞古人所戒因名其室曰黙齋以自警故號黙齋處士邑宰羅敏學髙其行毎舉行鄕飲必請居賔介之列人無非間之者永樂辛丑二月初五日有疾且亟召諸子孫戒之曰吾家素以耕學爲業爾等善繼之無忘也言畢而逝距其生至正癸未得年七十有九以是冬十二月初七日葬裏中上莆祖墳之次娶同裏吳氏子男四南伯訥推訥卽來請銘者女一孫男七曽孫一予甞謂君子之行其顯者易見而隠者難知若處士之修身愼行非其子汲汲顯揚之亦何能自白於後世哉然則處士可謂有子矣銘以昭之固宜也銘曰其行淳其志壯孝於親信一鄕樞機之發愼有常生𨿽自晦沒愈彰我銘斯丘昭弗亡

王主簿墓志銘

遂安縣丞王開所瞻以其尊府遂昌主簿之官世行治爲書謁予拜且泣曰先人之沒久矣沒之日開始四嵗於其徳有所未知長而聞諸母夫人然弗能詳也𨿽得翰林編修周先生述爲文表於墓然尙未有銘無以光幽潛示久逺敢請於先生先生幸哀而賜之銘豈惟開之不肖得以逭罪而先人實防賴焉予辭不獲乃按狀序而銘之君諱道字魯方居吉水縣仁壽鄕之髙唐裏世以儒爲業年十九卽能爲人師事二親盡孝承候顏色奉甘防得其歡心父沒哀毀骨立葬祭如禮甞從元進士歐陽莘耕受書經有志於科第洪武中縣大夫舉以應求賢之詔其母勉之問所宜施則跪而對曰道聞事君不忠非孝也茍受一命當盡心所事庶防不辱吾親旣而有遂昌之命時令丞皆罷懦事一委君君夙夜不懈悉以辦治尢愼於刑獄民有忿爭卽諭以義多化服罷去嵗大饑有莩死者君蹙然曰吾爲民父母可弗救耶卽躬白於府發粟千餘斛以濟之民賴以活一邑稱其仁而僚吏無不恱服甫三年以疾卒於官年三十七曽祖誠可祖恱中父以順皆不仕娶郭氏一子卽所瞻女二孫男五曽孫男三嗚呼君以方壯之年抱有爲之志始見用扵世已足以成功名而不幸不至於大用然幸有子能彰君之徳以光顯於後天蓋以此報君其亦可以無憾矣墓在裏中湧泉岡石陂山葬以某年某月某日求予銘則宣徳九年二月也銘曰

孝以事親仁以及民而不永年何辜於天餘慶所鐘俾有令子謂天孔神庶其在此隆隆髙墳石陂之山昭徳有文百世不刋

抑庵文後集卷二十九

欽定四庫全書

抑庵文後集卷三十

明王直撰

墓銘

歐陽先生墓志銘

永樂二十年十一月初三日國子助教歐陽先生以疾卒於官時監學之賢自司業吳公以下至於六堂之士往來問疾治醫藥者相續於其門及卒也又相與哭之哀凡所教諸生官京師者皆來會哭且相與治其防子哲奉柩歸泰和凡祭而送者又千數百人旣歸諸子將以【缺】年【缺】月【缺】日奉葬於其鄕馬岡之原而先以事狀來請銘予與先生同邑且有連又同官京師二十年閒暇相從講學論道相知爲最深蓋先生自幼聰慧夙成讀書輒了其大義稍長懷奇負气不肯在人下遂入鄕校爲弟子員洪武庚午領鄕薦眀年會試禮部中乙科得嚴州教授益自刻厲其所以自修者必依扵仁義忠信而其教人亦如之以母憂歸家父觀瀾先生爲憸人所誣受役太常役滿猶當戍邊先生與兄允淸謀曰父受誣而情不白今且老矣戍役可柰何卽以情聞於上願以家人代戍使父得終飬上憐其孝許之一時士大夫嘖嘖稱譽服除調興化教授秩滿陞國子助教時天下太平天子篤意文治永樂四年三月一日親釋奠於先聖孔子因視學祭酒胡儼司業張智以經進講畢命學官坐賜茶而退明日上表謝人賜衣一襲錫宴奉天門詔國子監官坐各官上先生在列人觀其進退容止皆以爲宜受此榮也爲助教九年例當陞有司失奏請守舊職人皆爲先生惜之而先生怡然又及九年將請告歸覲而乃以柩歸嗚呼其命也夫先生爲人雍容惇厚無畛域其言恂恂未甞忤扵物然臨是非利害之際則有確乎不可奪者其與人交久而益善尢篤於倫誼從兄允堅爲益都丞伯兄允淸爲淶水縣學訓導皆以事謫戍興州先生皆屢以俸給之其爲人師善誘掖奬進講經至扵精微爲諸生言故承指授者皆有造就其列官中外蓋五百餘人其在太學四方充貢者皆願屬歐陽先生至有托逹官貴人請扵祭酒司業而後得之其尊徳善教爲人所向慕如此其文思發越動蕩必以理勝有集若干捲藏於家先生諱賢字允賢世居泰和蜀江爲衣冠之族髙祖徳髙充國子學錄曽祖孚先祖以定父觀瀾皆不仕而皆有徳善爲鄕邑所稱母王氏先生以洪武元年十月十五生享年五十有五娶劉氏贑州府學訓導一淸之女有賢行子六人哲登永樂十九年進士第莆先先生卒女二人孫男三人先生兄弟五人允仁允幹皆讀書爲士人允和爲監察禦史歐陽氏之福盛矣然其尊府年九十餘尙康彊無恙而先生遽以疾終嗚呼此其可哀也已銘曰

徳足以潤身學足以及人旣逢其辰式榮其親不及百年天道奚信歸藏斯丘後嗣彌振

龔處士墓志銘

處士龔氏諱賢字思齊其先汴人宋建炎間有遇仙者從髙宗南渡道昆山愛其土俗卜居之揷銀杏一枝於地曰生則吾居於此旣而果生遂定居焉於是爲昆山人髙祖端甫曽祖天祐祖士斌父子瑞皆不仕而皆有隱徳鄕裏敬重之處士自幼端重若老成人性聰敏讀書輒了其大義甫弱冠祖父相繼沒克自樹立而喜從縉紳先生問學故識益廣行益修而家益饒事其母極孝敬處宗族鄕黨厚而和交朋友愼而信縣大夫奇之俾長其鄕賦稅竭力奉公事集而民不擾鄕人有疑事及鬭爭不求決於官而求決於處士處士旁引曲譬一折之扵理無不悅從人有艱食及播種無種者處士則傾廩給之天旱不雨則多爲桔橰以恵貧者使引水灌田而不取其傭故里中貧民有以爲生而無鬻男女轉徙失業者凡防有不能舉者與之棺嫁娶無資者助以財其善之及人多類此是以人多徳之爲縣者亦往往稱譽以勵俗尢篤意教子延良先生爲之師而躬視其業加砥礪焉故皆能有立其生以洪武丙寅十二月初九日而卒於宣徳癸丑五月十七日年四十八娶周氏子男三曰珩曰理曰琚琚以春秋領鄕薦會試禮部中教官選防恩防擢授冠帶讀書於太學蓋以逺大期之一女子曰淑英在室孫男一曰慶同理聞訃將歸偕其兄弟奉葬於駟馬涯先塋之次而以禮部主事沈餘慶行狀來請銘予謂先王之世以孝友睦婣任卹教其民故人人有士君子之行及乎後世教有未至人亦鮮能務此故可稱道者少矣今觀處士之行不防備矣乎𨿽聖朝之化抑其天性然也是宜銘銘曰

其行之淳旣有及於人宜久存厥身而遽返其眞維嗣之賢終以克振垂逺有文以揚其芬

陳處士墓志銘

處士諱頥字九齡姓陳氏世居上虞之小越歷二十一世生某某生某某生與道處士之曽大父大父父也與道娶孫氏生三子處士其季也少好學有志於當時及伯兄韶出爲亷州教授仲兄睿爲叔與權後處士専家政家旣饒裕事亦滋出遂無復用世意曰吾能不墜先業亦可矣奚必仕哉其立心平恕而識度過人年未五十縣舉爲鄕老一鄕之人有不平者不之縣庭而皆求直於處士得一言無不意滿而去縣令丞於事有疑者多詢之處士爲區畫處置曲盡其道急於爲義鄕之貧弱有姻防不能舉者多賙給之其於教子孫尢防招延名士爲之師蓋自先世已然四眀孫某括蒼王某其先皆延爲塾師以道義相好遂畱不去至處士皆分給田廬俾爲永業子孫遂連姻婭宅前有山最奇秀鄕先生徐某求爲葬地術者曰是大利子孫處士曰使吾子孫能力學爵祿自至奚必是吾不可不遂徐先生志卽告諸族人書劵與之不受其直其平生篤義如此甞戒諸子孫曰爲人後者當砥名礪行不愧於前人吾老矣汝曹勉之及從子羆選入邑庠爲弟子員孫瑰以推擇從事憲府則又勉之曰進取之階𨿽不同然能敬愼自持則皆足以致顯榮吾不及見汝無忘吾言也永樂甲午正月五日以疾卒於家其生以元至元戊寅閏八月十四日享年七十有七娶顏氏有婦道克相其家三子伎侃皆先卒傪後五年亦卒女一嫁士人馬斯臧孫男五人瑰今爲吳縣主簿其四曰【缺】孫女一曾孫男七金登宣徳癸丑進士第爲翰林庶吉士處士之葬以卒之【缺】年【缺】月【缺】日其墓在蕭灣之原葬已二十餘年而尙未有銘至是羆取進士爲贑州推官與瑰各以職事來北京會於金之官舎憶處士之遺訓而傷之思眀著其徳以傳於久逺於是瑰屬羆爲狀而使金請銘於予曰先祖之沒賴先生以不朽請勿辭乃按狀序次而銘之銘曰

猗陳公徳之良儀於家孚於鄕教子孫篤義方福則那慶彌長刻銘詩久愈光

陶節婦諸氏墓志銘

陶節婦諸氏蘓州昆山人曽祖挹祖勝父安之皆不仕而皆有隠徳安之娶陸氏生節婦端一柔嘉閒於女事習聞父母禮義之訓及古昔賢女貞婦之行心切慕之及長嫁裏中陶震孝以事姑敬順以相其夫生二子琛璐而震卒節婦年才二十四父母憐其少欲嫁之節婦誓不他適苦辛劬力以事上撫下舅姑沒節婦竭其貲以葬旣無所依遂復依父母其父母無他子亦賴節婦以養及當徙京師亦隨之旣而璐卒父母相繼沒節婦皆以禮襄事𨿽備極艱難而志愈明節婦厲琛受教以行誼聞節婦諭之曰汝一身而二姓之祀系焉汝其愼之琛奉命惟謹永樂十九年有司以節婦事上於朝詔旌表其門琛娶張氏繼王氏孫男二長瑛早卒次元素節婦教之有法度遣從眀師受業領鄕薦當赴春官以節婦老慕戀不欲行節婦勉之就功名曰當使吾見爾有成也又遣琛送至北京及元素成進士而節婦訃至蓋以正統元年二月三日卒於家年七十七琛父子皆不勝其哀琛卽日歸治防語元素曰葬宜有銘使托大理評事同郡張益述節婦行實而以請於予予觀節婦之所自立誠可謂難矣夫節義𨿽生於心非有待於外而處丰豫則易處困約則難然丰豫而失其守者亦多彼固不能自擇於禽獸也節婦之困約蓋甚矣而卒能卓然有立於世此易之所謂安節者也是不可不銘其墓在【缺】之原其葬則【缺】年【缺】月【缺】日也銘曰

婦人貞吉惟一之從偉玆節婦困極而通煌煌髙門錫命顯隆令子賢孫以榮厥終旣安旣藏有郁其封刻銘於中以耀無窮

鐘處士墓志銘

處士泰和荷塘里人以洪武甲子二月二日卒年五十六葬其鄕湖角塘至是孫沔爲邵陽教諭官滿來北京致其父彥初之言曰先人之葬彥初尙未成童蓋不能如禮今卜者又以爲不吉愚豈敢自安將以正統二年月日攺葬於兆次墓宜有銘敢以請予少時嘗讀先大父竹亭先生所作處士東遊槁序知處士以詩名縉紳間心竊慕之而恨不及見則今之請其敢辭按狀處士姓鐘諱祥字舉善曾祖【闕】祖景云父靜春皆不仕處士自幼頴敏好學多讀書事父母至孝靜春府君喜藝蘭時號蘭所旣沒而處士哀思不忘求宋景濓先生書蘭所二字掲府君之室旦夕瞻慕如或見之事兄舉正甚防兄卒二子繼沒處士厚撫卹其家鐘氏故饒財元季兵亂盡失之處士不屑意惟以書畫自娛興之所至發爲吟詠洪武中劉先生子髙甞客南溪蕭氏蕭氏之賢曰鵬舉雅能詩與處士爲內外兄弟得相從講論詩遂大進處士家𨿽貧賔客相過或不能具酒食而泊然不爲動惟篤意於詩皆淸雅有思致劉先生序之以爲窮而能工者性樂易無畛域與人交懇懇盡誠可謂君子長者矣娶羅氏繼陳氏子一人彥初女一孫男八曽孫男處士詩多至千餘篇而多忘失今存者什二三爲捲藏於家銘曰

維昔詩人窮而後工猗嗟處士乃與之同旣昌其詩窮則奚卹視彼顯者孰得孰失矧曰孝友式獲於天有繁孫曾慶則斯延新墳峩峩是爲吉宅昭徳垂休納此貞刻

康孔猷墓志銘

泰和處士康孔猷以宣徳甲寅十一月十九日卒於其子京山縣學訓韶之官舎年七十六旣奉柩歸將葬其弟梁府紀善孔髙之子大理評事颒詣予泣且言曰伯父不幸已矣惟其善行有足書者蓋事繼母如所生友愛弟妹至老無間言親戚有急卽赴救之病疫人不敢近獨數往視而周其所乏死者爲具棺葬焉行道之人有病投止者飲食之病愈而去未甞有徳色或私用其所積谷貧不能償置不問平生喜讀書手不釋卷乳源縣學甞欲請訓諸生謝弗就爲裏塾師以吟詠自娛非公事不一至官府其行之善如此娶曽氏三子豫勉早卒其一卽韶也女三孫男六其葬以年月日其墓在千秋鄕末車之原敢請銘於先生予與處士同邑居其何敢辭然嘗銘紀善君之墓而載其世系爲詳此不著銘曰恬以自怡而不外馳善有諸內亦施於外逢時之隆以壽考終其安於此利爾後嗣

教授黃君墓志銘

黃先生諱湏字用之福之永福人始逰邑庠以詩經領鄕薦及會試得蕭縣教諭以內艱去服除攺番禺又攺萬安秩滿陞瑞州教授以舊官代還攺廬州卒權厝於廬州先生爲人溫厚和平其持已甚嚴而教學者甚篤故所至有成蕭俗勁悍爲士者亦不樂學先生誘而進之遂有以進士顯者番禺萬安素尙文得先生爲之師士益勸以眀經進者益多萬安劉哲遂爲禮部第一其廟學久而敝先生次苐修之煥然華好前之自科第出者勒其名於石以風勵後學萬安人士服先生之教皆敬而愛之非若他人爲師弟子者旣滿不能畱白於縣官奏乞畱之奏至已遷瑞州瑞之士亦喜得先生而遽以代去在廬州僅三年學者知所向方益趍於學而先生卒矣先生之去萬安人思之不能忘及聞其卒莫不哀惜之先生亦甞美其俗有畱居之意至是故諸生擇地以居其孥相其子亦水迎先生之柩歸葬焉刑部員外郎劉廣衡諸生之傑然者適請告歸省墳墓旣爲經理其事又以先生歷官行事之實爲狀持亦水之書謁予銘先生孝於親親沒哀慕旣久而不衰恭愛其兄兄老而子弱先生毎之官必奉以行事之如事父撫侄亦信如亦水萬安訓何阜卒於官貧不能給防事先生爲具棺稅地葬之而資贍其家其子來又厚賻贐而歸之工部員外郎趙鼎卒於交阯有司逓傳歸其骨至萬安失之越數年其子求之弗得訴之官無可柰何先生百方爲求得之加賻遣焉平居以誠敬自持喜怒不形於色遇人無貴賤少長皆有恩意其心之厚於仁如此曽祖均壽祖提叟父則敬皆不仕娶同邑陳氏繼杜氏子一人卽亦水女三人孫二人其生以洪武辛亥十一月十七日卒於宣徳癸丑閏八月十二日享年六十二其葬以【缺】年【缺】月【缺】日其墓在萬安縣【缺】之原嗚呼師生之義薄久矣豈獨生之罪蓋爲師者不能盡其道不足以化服之耳今於萬安觀之非先生徳之至與其士習之厚惡能至是哉用是可以爲勸於後世矣何可不銘銘曰嗚呼先生徳周於身教孚於人是以其澤𨿽久而不泯峩峩髙墳松楸在原何必金支之麓玉泉之濱其安爾魂寧爾神利爾子孫彌逺彌振

周振文墓銘

泰和爵譽周氏爲著姓蓋南唐僕射矩之後防世至希叔始徙居其鄕之陽岡希叔生道立𨿽皆不仕而皆不沗其先則振文之祖父也振文防孤其祖教育之旣長哀痛以念父孝敬以事祖遭元季亂離奉祖避難未甞以艱虞廢禮防亂旣平勤身節用以裕其家愼終追逺慕古人之行嵗時奉祀必誠必親常曰祭而丰不如飬之薄蓋未甞不然也讀書知道理事無大小必盡其宜人無賢不肖皆有恩意且姿貌丰偉而言語恂恂人敬愛之縣大夫舉行鄕飲振文必與焉蓋可謂善人長者矣以永樂【缺】年【缺】月【缺】日卒於家得年【缺】娶【缺】氏有子曰【缺】於其葬也以翰林庶吉士廖謨所爲狀來求銘予嘗往來其鄕聞其行良然今已矣是可惜也乃爲銘曰丰其貌行則臧刑於家孚一鄕嗟不見此其藏我爲銘百世光

彭孺人墓志銘

孺人諱玉字玉潔姓任氏蓋保衝處士之長子而彭君學禮之賢配也兩家皆家泰和西郭室廬相望又皆以善良稱於其鄕故孺人爲彭氏婦性眀敏防讀論語孝經皆暗記而通其大義其爲女也能哀痛以念母孝敬以事父撫其弟妹有加焉旣歸移其事父母者事舅姑衣食湯藥必親焉柔順相夫子以主其饋祀和睦處宗族而適其戚疏教諸子以禮蓄奴婢以仁見鄕鄰之貧者必惻然思濟之淑善如此而不及中壽以卒其命也夫蓋生扵洪武已酉十一月十九日而卒扵永樂庚子五月二十八日享年五十二子一人曰俊讀書習舉子業女一人其葬以【缺】年【缺】月【缺】日其墓在【缺】之原予與彭氏有世好故俊以狀來請銘予嘗聞其行雲然今按狀果然乃爲銘之銘曰

才淑行孚宜其室家施於父母移於舅姑克相其夫子亦惋愉惠洽童奴逮及裏閭天不永年五十而殂歸藏斯丘命也嗚呼

康宗性墓志銘

永樂十六年八月十一日衡山縣學訓康先生卒於北京孫衡負骨歸泰和其子伯徽奉於其鄕而以事狀來請銘按先生名某字宗性泰和沙溪人曽祖友賢祖文瑞父景從皆不仕先生生而端確好讀書而家素貧困於無資乃去從舅氏尹務厚先生學詩經業成舉廣東乳源縣訓未防調雲南之曲靖永樂初復還乳源秩滿遷衡山能以其學教諸生所謂堯舜禹湯文武周孔之道朝夕講說爲之盡故所在皆有成其自衡山考績赴北京過直沽得疾至則不能朝求醫治療不愈且死衡與其親戚王汝霖以身後事爲請先生索筆書云上天生我上天死我一任於天有何不可觀其於死生之際如此則其平生所飬可知矣旣斂比舎失火防其柩乃拾骨以歸嗚呼其可謂不幸者矣先生平生謙謹秉直不欺善書通陰陽術數又能詩有詩集【闕】捲藏於家其在衡山名其所居軒曰樂靜軒故門人稱爲樂靜先生云其生元至正戊戌享年六十一子一人女三人孫男四人銘曰

質厚而不華才美而行嘉藏於斯丘君子之嗟

羅孟敬墓志銘

極拙翁者姓羅氏諱存字孟敬泰和人也以永樂辛丑四月二日卒卒之後二日其子仲晦奉葬於縣北之楮原而墓未有銘今年予以內艱起復將之京仲晦乃以其塾師康中行所爲狀來求銘按羅氏始家邑之梅溪其祖均瑞乃徙居城西父仁壽皆不仕而皆饒財好施與翁有弟六人篤於孝友父早卒葬祭無違禮撫其稚弟有加應門幹蠱以身先之奉母劉尢盡其道篤意教子請蕭尙仁先生爲之師先生剛嚴難事翁處之𨿽久無間言性不嗜酒出入閭巷恂恂然未甞忤於物常言種徳莫如醫乃學眼科人求之多奇效窶夫細人皆與善藥不責其報有司嵗行鄕飲必禮翁爲賔平居無事輙焚香端坐誦佛老之言及古人奇方奧防訓子侄必以仁義忠信與鄕人賔客談論亦如之聞人有善喜若已出𨿽童僕有過亦以好語訓勵未甞加笞箠其交朋友以信處鄕裏宗族皆和厚平生畏愼扵機變之巧恥爲之甞別治宅於舊居之南名其堂曰極拙前靖江王府長史蕭用道爲之記又因以自號曰吾無益於世宜以是表也其生以元至正丁亥八月二十六日享年七十五娶蕭氏子二人長仲勤讀書有气節先翁五年卒次卽仲晦通醫學能世其家女四人孫男七曽孫男二予與翁同鄕裏知翁之行而子又能求銘以著不朽則予安得辭乃爲序而銘之銘曰

世人競巧翁以拙稱不究其行孰知其名胡不百年七十而止歸藏斯丘裕爾孫子

廖先生墓志銘

永樂二十年八月初八日桐城縣學教諭廖先生以疾卒於官其子儀仲祥仲奉柩歸泰和葬於【缺】之原惟墓宜有銘乃以鄕先生曽存禮所爲狀來請予與先生同裏閈少先生二十年而辱與爲友相知最深今𨿽以內艱起復匆迫就道其忍不銘先生墓乎按廖氏始由金陵徙泰和世以儒名家先生之祖芳所以明經教授鄕裏父伯先亦舉明經爲翰林編修官後終五河簿先生諱傳字季習自防端恪凝重聰悟夙成其爲學早夜不懈縣大夫舉爲學官弟子業成升太學選授松溪縣學教諭其所以教諸生亦如其自爲學旦暮坐堂上相與講論聖賢之道必以修諸身而見於行事於是學者皆有成其出而顯者比比也會朝纂修永樂大典徴天下教官萃京師者數百人能如先生者無防館閣諸公雅愛敬之書成受優賚歸松溪考滿調桐城其所以教亦如松溪時才三年而先生有疾然毎旦猶肩輿至堂進諸生問所業至疾甚乃已及卒諸生哀之如防所親平生質直好義不喜浮華防孤貧事母至孝年十四伯先先生卒於五河能輿櫬歸葬哀毀如禮鄕人咸稱之其教子侄處宗族交朋友皆盡其道事獨孤氏寡姊意厚甚撫其甥樂善尢有恩樂善今仕爲都水郎中能舉其職蓋先生之教然也其生元至正丙申五月二十五日享年六十七娶曽氏存禮先生之妹有婦道子二人憶前七八年予爲翰林修撰在北京先生亦以考績詣行在而主於予萬寶坊之官舎時天甚寒予與先生及儀仲三人者毎圍鑪至夜分煮茗而啜之談諧笑嬉不啻如骨肉及去予贈詩十章自此不再見然皆相憶不忘也嗚呼孰知今已矣感念疇昔予𨿽欲不銘可得乎銘曰廖氏之先來自金陵累世爲儒鄕邦所稱於惟先生孝友端確揚譽邑庠馳聲館閣表表有煒作人之功胡不百年六十而終歸藏斯丘曰有令子刻銘墓中作者太史

彭士鼎墓志銘

士鼎諱鉉姓彭氏居泰和月池世爲望族與予家故有連蓋予之曽祖母則士鼎之從曽祖姑也自予祖父時數以親故相往來予少時亦甞至其家拜其祖香山縣丞叔介先生與其父今處士彥晦君退而與士鼎諸兄遊相好也時士鼎年才十嵗余方從諸兄讀書於經史日記千餘言端重謹確不事遨嬉凜然異常兒其祖父皆愛之後予取進士官京師不見士鼎者十三年及以外艱歸間往至其家士鼎出所著文章與予講論予不能損益也嵗丁酉士鼎以易經領鄕薦在髙等眀年上春官後期而歸益沈敏務學其志不肯小成而止也未防得痰嗽疾气或逆上藥食且浸減其父兄求所以療之者百方終不愈勢且殆則呼天曰吾父母老矣而我早死不克終飬曷少緩我乎竟以戊戌十月日卒其祖母與其父母諸兄哭之過哀而族姻朋友之知士鼎者亦莫不哀也嗚呼士鼎姿貌丰厚其進退行步翼然處事必據於理有不可者輙正色直言不曲從茍止遇大夫君子言色溫溫未甞有所忤奉父母盡孝敬事其諸兄蓋怡然順也其爲人如此而其家又世以儒爲業其祖父蓋善人君子果安所獲戾於天而士鼎以夭死嗚呼所謂佑善災惡者可信耶士鼎生洪武辛未卒時年二十七娶劉氏萬安城江劉之女子一人生始數月女一皆防葬其所居南園予與士鼎防厚尢不能已於哀者也故爲銘其墓銘曰

嗚呼士鼎質厚而不華守正而不阿才足以爲時用學足以世其家而壽乃不遐嗚呼其命也耶其可哀也耶

方處士墓志銘

舒之懷寜有處士曰方君琮字伯玉以宣徳已酉十月十日卒年八十一其子義爲河南道監察禦史聞訃慟絕卽觧官歸治防而以同官吳邦直所狀行實來請銘曰先人不幸棄諸孤今歸將以【缺】年【缺】月【缺】日奉葬於【缺】之原義嘗辱愛於先生惟先人之墓宜有銘以昭徳垂後敢以爲請予曰甞聞子之親蓋所謂樂善君子者今按狀良然是不可不銘方氏世爲懷寜儒家處士之曽大父紹祖大父昻霄有文行而不仕父桂山在元爲黃州教授陳友諒兵亂棄官而歸余忠宣公守安慶引爲賔客用其謀城防家覆與公皆死焉處士因流落沔陽時𨿽防然能知其家世務讀書自立久之歸懷寜理故業而家益裕與親戚朋友旦暮過從以爲懽其言行皆師古蓋未甞有違於理者鄕邑之人皆愛且敬焉甞謂人曰丈夫志四方吾將盡天下之大觀寜能老於此乎乃防閩浙湘楚逾淮泗入陜洛所至觀其形勝訪古人遺迹遇賢士大夫內交焉意之所適援筆紀之名曰壯逰錄歸而其中蓋浩然晚愛郭西山水之勝別築一室寘圖書榜曰眀善常與客論談觴酌蓋終日焉因號明善處士常戒義曰吾家世業儒而吾防遭亂不得力學以趾美前人汝小子宜成吾志旣而義取進士爲禦史舉其職而處士教之以道益然時旣以義爲賢而尢多處士之善教配畢氏有賢行子三人義禮智而禮早卒女一孫男四於乎以處士之善𨿽不及貴顯然旣食其子之祿而又以髙壽終可謂盛福者矣況國家著令仕而賢者卽以所居官贈其親而處士有賢子安知不終享其榮也哉銘曰幼而屯長乃亨樂善道焯有名遊四方際盛明子克賢教之成膺胡福享遐齡藏於斯久而寧

吳處士墓志銘

丰城進士吳顯試用在京師聞其父處士君之喪卽觧官歸治葬而以吏部員外郎丁鉉所爲行狀來請銘蓋處士篤意教子甞作重室聚書延明師以教之縉紳之士之有名徳者皆禮致其中名其室曰云津書閣顯甞求予記曰此吾父以教顯也不可無記以示久逺予爲記之京師能詩者又從而歌詠之由是人知處士之賢而有未及識之嘆乃今已矣顯以予爲知君故復請銘焉予安得辭處士諱平字伯衡其先居丰城之吳塘至其祖景福始析居縣城云津坊而與其父子文皆隠不仕處士早孤諸兄教育之然亦頴然克自立性資惇朴篤於孝弟先塋之傍舊有田以供祀族人各欲私之處士不可曰此祖宗所以致其孝敬者子孫宜百世守之其可廢哉於是田以永存而祀亦不廢平居守禮而好仁足迹未嘗至官府見人有不給者卽賑貸之能酬與否不屑屑校也與人處久而益敬而於士大夫尢厚蓋欲成其子也顯旣取進士鄕人皆賀處士亦爲之喜曰是不負吾志矣及徵用來京師惓惓教以忠孝而厚資給之常曰仕者所以喪其良心蓋以家爲累也吾何靳於吾子哉人蓋以處士爲賢旣老自謂身際太平約與故人親戚歲時爲防飲酒以相歡鄕裏敬慕焉其生以洪武壬子八月十五日卒於宣徳壬子【缺】月【缺】日年六十一娶羅氏有子三人女一人孫男五人處士之葬以【缺】年【缺】月【缺】日其墓在【缺】之原銘曰

云津之陽矗髙閣經史百氏相間錯延師教子俾力學有嚴訓辭本先覺業成而升志允若玉石加礲匪徒琢行孚於鄕警涼薄晚有髙情眾所樂嗟今已矣不可作新阡盤盤此焉托我爲銘詩庶無怍後百千年久彌灼

禦史謝良翰墓志銘

君諱憲字良翰姓謝氏臨江之新淦人晉臨川內史靈運之後十世祖仲任與歐陽文忠同年取進士官至殿中侍禦史至君之曽祖逺翁祖子亷父程髙皆不仕然皆以忠厚聞鄕裏君六嵗而孤母何氏教育之俾從良先生受業業成鄕人子弟爭師之得以其資備甘防爲飬極愛敬之情退而與其弟怡怡然樂也洪熈攺元命下江南求文學之士有司薦起君至京師試事於吏部而太子少保金公防孜雅知君延至其家教諸子朝夕授之書講說詳盡而重厚端嚴公益愛之久之除建寜府照磨建寜逺郡爲吏者多怠忽案牘不能無謬誤者君至日夜磨勘皆駁而正之府中肅然敬憚焉時方擇賢爲禦史於是禦史包徳懷首薦君遂徴爲禦史益恭謹不懈遇事無小大必究其情而折之於理不茍止妄隨眾皆稱之以爲無愧於其職甫四月以疾卒宣徳七年十月二十八日也生洪武庚午七月二十四日享年四十三娶張氏有一子曰邦女二尙防君天性孝友常篤念其親而恨不得侍左右及爲禦史則喜曰吾父不幸早世吾母守節以教我今防賴恩徳至於此而當聖眀之世舉封贈之典庶或有及乎吾其愼修以成吾志時其母年防八十矣嗚呼孰知老者存而壯者乃遽已乎推君之志其能無遺憾也乎然而命也邦從在京師至是奉柩歸將以【缺】年【缺】月【缺】日卜葬於【缺】之原而以翰林編修習嘉言所爲狀來請銘予素知君而重哀其志乃爲之銘庶防少慰焉耳銘曰

嗚呼謝君遽止於斯有偉其才尙蓄未施傷哉老母失此壯子何辜於天斯乃已矣卜藏斯丘食其墨銘以慰之安此宅

楊博士墓志銘

博士名顥字希章姓楊氏其先居泰和縣西湖潭裏曽祖某始徙南溪祖舜卿父彥通皆不仕希章自防喜學祖與父防意教之遣從鄕先生彭與和受業駸駸有造詣後入縣庠爲弟子員讀書作文日夜勤愼於事師處友皆盡其道未甞有過當時在學者百餘人希章年甚少前軰皆以逺大期之希章益自勉登永樂辛丑進士第歸鄕裏鄕裏子弟爭師之受其教者多有成久之召爲太常博士凢有事於上下神只益恭謹不懈少傅楊先生館之使教其子諄諄然爲講說學者慕之多從之者受任三年上以爲稱推恩贈其父爲博士母與妻皆孺人將捧勑歸焚黃於墓下而病不果行逾月遂終宣徳壬子十二月二日也距其生洪武戊辰四月一日享年四十五初娶劉氏先卒再娶羅氏又卒又娶廖氏凢三娶有二子砥礪三女嫁【闕】希章溫厚和平孝於親友於兄弟睦於姻戚故舊與人處能輔以義及在太常又善於其職自始從予防縣庠洎同官京師前後三十餘年見其如此意謂方進未止也而竟止於斯嗚呼其命也夫希章初病時其弟希武適來得治醫藥與其終事今將舉柩歸葬而以監察禦史彭百錬所爲狀來請銘予素厚希章而重哀其死奚可以辭乃爲銘之其葬以【缺】年【缺】月【缺】日其墓在【缺】山之原銘曰

旣學而仕宜享壽祉而遽藏於此人誰不死尙利爾後嗣

羅處士墓志銘

公姓羅氏諱道生字孟昭其先居泰和仁善鄕之梅山裏至公髙祖福始徙其鄕之頭以貲富得名曽祖仲實遇非橫早亡防其家祖均瑞才五嵗隨母嫁城西劉茂林遂冒其姓居城西復振起其家父仁壽凡四世皆不仕公生而秀頴父母愛之鄕先生蕭尙仁教其家子弟公獨出儕軰以推擇爲郡庠生又受業於吉水顏六奇二先生皆奬譽之學有端緒以疾去又遭父防遂不復出惟以飬母爲事與兄弟相友愛公私之事皆以身任之暇則觀史書接大夫君子考論古人言行以資其身防意教子曰吾不幸廢學吾兒可復廢耶仍延致尙仁先生教之先生卒繼以其子用道及龍仲雨皆禮之甚至旣而遣長子防鄕校受易於廬陵謝子方次子諆居家塾受詩於裏儒陳公延二子皆能力學如公志皆有造就公好徳樂義於事先極孝敬常曰姓氏所以別宗羅之於劉其可終冒乎乃與諸父兄弟言於官請復羅氏君子韙之家𨿽丰而自奉儉約然於祭祀賔客賙窮卹匱則未甞吝也甞以輸稅詣京師次池州遇暴風他舟多覆溺人浮沈巨浪中莫有援者公號於岸曰有能活一人者吾賞米一石活五人皆衣食而遣之後三十年過黃盆湖民家見有書公名爲位祀之者蓋所活者也其待姻戚鄕黨有禮遇臧獲下人皆有恩見人之善者敬之其爲不善者未甞一與狎也治家整然有條理𨿽老不倦尢謹於守法其居室服用必如制戒家人勿蓄異物曰伹取充用而已毋以妖異賈禍也其善行多可紀如此娶韋氏繼胡氏二子卽諆胡出也領鄕薦入太學未仕而卒諆取進士爲刑部主事有能名四女長韋出其三皆胡出嫁袁仲彬胡秋輝樂象明嚴思濟孫男三鏞翀翰曽孫男一曰浚公生元至正乙未閏正月廿四日沒於宣徳甲寅二月廿八日享年八十初疾革諆在京師鏞侍側請禱焉公曰死生有命非禱所能益也爾奚用禱爲我語爾叔愼以持已忠以奉職教爾兄弟皆能有立吾志願足矣𨿽死奚憾言畢而逝諆聞訃慟絕卽解官歸服喪卜以【缺】年【缺】月【缺】日奉葬於【缺】之原以予爲知公乃奉狀來請銘予聞洪範所謂五福而本於好徳公之徳裕矣而壽考康寧以卒於正寢此好徳之驗也況又有令足以顯揚於後公可謂盛福者矣於其葬也是宜銘銘曰福備諸身及其後人惟徳義是遵斯有獲於天銘以昭之千載彌新

陳處士墓志銘

處士陳氏諱美字克良世居永丰縣遷鸎鄕之畱屯裏以宦學爲名家曾祖【闕】祖【闕】父志徳皆積忠厚而皆不仕處士生有至性幼值元季避亂無寧時能順父母不憂勞其心國朝平定有寧宇處士年才十嵗已能盡孝愛嘗之旁近親舊之家食以美味輒不食曰將歸以奉二親與二弟聞者咸嗟異之蓋其孝弟出於天性然也及長溫厚謹重事親無過舉親沒哀甚蔬食以終喪嵗時備物致享必盡誠撫二弟克俊克遜尢篤旣教之學又爲之娶無愧於爲人兄者睦於姻族信於朋友治家以勤儉待物以平恕鄕人少長皆慕其徳服其化有爲非義者不敢使聞之或有爭競不平多質於處士防理折之無不悅服常曰彼是非不辯者不反諸心故也反而得之何爭之有聞者謂爲名言以是尢爲縣大夫所禮嵗鄕飲必寘之賔位而人皆以爲宜篤意教子自言吾故簮纓之家不可墜先世之聞使其次子誠逰鄕校而教之甚至及誠取進士爲兵部主事益訓勵不少置誠亦能奉其教宣徳九年【缺】月【缺】日【缺】處士以疾卒於家年七十九妻謝氏四子皆業儒遺言勉誠以竭忠守分無負於國家女一孫男【闕】人誠與諸兄弟以【缺】年【缺】月奉葬於其裏【缺】之原而以翰林編修鐘復所爲狀來謁銘於乎處士孝友人也有士之實者也世之名爲處士者多矣未見其皆無愧也若公者庶防無愧焉耳矣予安得辭乃按狀序而銘之銘曰

孝友之行乃仁之施休哉陳公率履不違充而達之譽望有偉惟士之名庶幾無愧鄕山之原峩峩新阡全歸於玆大耋之年夫旣有年而又有子刻銘垂休何千百祀

王處士墓志銘

處士王氏諱忱字敬恂一字公弼梅雪其號也世家泰和之梅岡爲望族曽祖臣山祖獨淸父予皆不仕予爲廬陵永和彭氏贅壻生處士於永和故遂爲廬陵人自防謙敏好學甞從胡山立先生逰博渉書史好爲唐人詩其事親極愛敬親沒祭無違禮二兄相繼亡事二寡嫂皆盡禮死亦以禮葬之而撫兄之子如已子嫁娶皆不失時壯逰四方遇名山勝景必形於歌詠晚年以家事付其子惟與賢士大夫觴詠以爲娛從兄伯彰居梅岡亦篤誼而好吟處士時往從之極其意之所適然後歸正統丁已十一月二十二日以疾卒享年七十二娶鐘氏生子二人女一孫男一人孫女【缺】卜以【缺】年【缺】月【缺】日奉葬於【缺】之原而以予舅氏歐陽先生所狀行實來求銘予聞處士久矣生𨿽不及見死則奚忍不銘乃爲之銘曰嗚呼處士躬孝友晚歳怡情在詩酒宜以百年爲爾壽胡乃遽歸無何有我銘其藏傳不朽

於先生墓志銘

予防時甞從舅氏歐陽先生讀書於永和時則有於公王用霖二先生與予舅氏交最善而皆以文章翰墨見重當時數往來講論予從傍聴之心竊慕焉公又從謝先生子方逰有決科之志其後用霖先卒公啟以疾不果出而鄕裏子弟師尊之未防予亦歸泰和久之遂竊第入翰林毎從人問於先生起居之狀而先生亦卒矣追念疇昔蓋不能不防然傷心也今年予內弟歐陽士則來北京於先生之子剛之則士則姊夫也以舅氏所述於先生行實俾予銘其墓嗚呼予尙忍爲之銘哉然亦何可不銘按狀先生諱閌字公雪巖其號也其先金華人宋時有履吉先生者典教廬陵遂家於永和曽祖拙愚淸江學官祖應云父從龍皆業儒而皆不仕先生自防聰敏出儕軰溫然和厚而最孝友早孤善事其母撫三弟尢篤弟先卒則又撫其孤教育之平居以禮法自持其教人亦必使由於禮法襄陽府學甞辟先生爲師固辭不就一時名公如觧胡二學士修撰蕭時中國子愽士羅師程軰皆與先生有文字之雅欲推挽俾見用於世而惜其病也先生曠懷雅度不汲汲於名利惟以詩書自娛𨿽甚貧不厭君子韙之正統丙辰四月十三日卒於正寢年七十三初娶歐陽氏再娶龔氏王氏有子二人長剛之歐陽氏出次繩之龔氏出也孫男一曰善貞葬以【缺】年【缺】月【缺】日其墓在【缺】之原銘曰旣善其身以淑諸人病不克振又何戚欣歸全於玆昭徳有文後百千年愈逺彌新

張子中墓志銘

公張氏諱忠字子中松江華亭人曽祖秉彛祖仁甫父安皆不仕然世積忠厚鄕稱長者公早孤母顧氏撫育之長讀書通大義常痛不及事父故事母極愛敬備物致飬朝夕無違禮母甞病躬侍湯藥衣不觧帶時人稱其孝家𨿽不甚丰而樂以餘財賑貧乏與人處務掩惡揚善然於事之是非必盡道理未甞茍異而妄隨故鄕人有不平者不求直於官而多於公取正焉平居胸次悠然不役役於物課僮僕勤樹藝客至則飲酒相歡所與厚者多一時名士言行有可法者必籍記之其取善不厭如此甞謂其子政曰吾不幸防孤廢學不克有所爲今幸遇聖朝豈可負哉遣入郡庠受業業成領鄕薦會試禮部得分教遂安旣而用薦舉拜湖廣道監察禦史公喜曰成吾志矣數以書勉其忠愼政奉教以稱職聞吏部奏請推恩以政所居官封公爲文林郎湖廣道監察禦史旣得命而公卒矣宣徳八年正月十五日也距其生元至正甲午三月三日享年八十娶吳氏有二子女一孫男三曾孫男四政將以【缺】年【缺】月【缺】日奉葬於【缺】山之原而以其友江西按察僉事黃翰汝申所爲狀來請銘嗚呼公可謂善人君子也旣享髙壽防寵命而子又克孝其得於天也厚矣葬奚可不銘乃爲序而銘之銘曰積善於身內以事親外以及人宜有獲於天而卒返其眞勒辭貞瑉千古不泯

楊仲穆墓志銘

仲穆楊氏泰和中村里人也以永樂丙申八月十九日卒年四十九是年【缺】月【缺】日葬於裏河埠先塋之次後廿餘年其子徳敷爲大理評事始以翰林編修蕭鎡孟勤所狀行實來求銘將納之壙中泣曰生不能早有立以圖顯先徳今始求於先生此生之罪也願先生賜之銘使永永不朽則爲幸大矣予𨿽不識仲穆然哀徳敷之言乃按狀序而銘之楊氏故大家仲穆之祖晴川以上皆居縣治西廟巷元末兵亂其父與良始徙云亭鄕之中村仲穆天性孝弟未冠已能事父兄有事必服其勞旣長而益力父疾躬侍湯藥不忍去左右其事母尢極敬愛二親沒葬祭無違禮而哀戚過之嵗時祀先省墓必以身任焉於宗族尢厚訓其子侄必以義兄仲實早死人有欺其孤而侵其產業者仲穆毅然持正不可回得不侵鄕人曲直不能平質於仲穆必公其是非爲平之莫不悅服閒居靜處未甞有外慕惟課僮奴治稼穯至於修陂堰以備水旱必命眾豫爲之鄕裏常賴以不饑其行類如此蓋可謂一鄕之善士而天不畀之年嗚呼惜哉然今有子在官位所以顯其親者未可量天蓋以是報之也娶柳溪陳氏有婦道子五人徳崇女一人孫男十四人孫女五人曽孫男二銘曰

善不必壽而能有後全歸於玆先祖是依旣安旣固以延爾祚昭徳有銘百世其徴

袁仲暹墓志銘

泰和袁君仲暹以正統元年五月二十七日卒於家年六十四鄕閭之人無疏戚愚良皆哀惜之至爲出涕予聞則亦爲之悲而嘆其不可得君淳謹坦夷內外一致師古人之嘉言善行凡世俗機巧略不萌於心稍長傳家政事父母極孝敬無毫髮違忤公家百役弟妹婚嫁日用之費皆盡其力不以累父母與諸弟相友愛至分貲產皆聴其自取已之所得美惡多寡不復校家𨿽近市未甞營於利若有役在官可以得志亦未甞茍取於人惟以田園之入自給安於儉約毎從容而有餘性不喜飲至奉祭祀待賔客則丰厚傾倒以盡情晚居城西別墅作惇夲之堂教諸孫爲學課僮奴耕稼曰此治身治生之本也人非善類不與相往來縣大夫非鄕飲不一見市防喧囂非有事不投足樂於賑貸不能償者不責也嵗凶盡發倉廩倡富室以濟饑自底匱乏則糴貴而不厭所行所存如此蓋自少至老不易意則謂之善人君子奚愧哉君娶陳氏有婦道子男一曰和女二孫男五袁氏出唐尙書右丞滋滋之子邯爲吉州刺史因家泰和宋嘉定中有諱士表者由進士官至建寜通判至君之曽大父以寜大父務學父克睿皆不仕然皆以徳善重鄕邑而君又以篤實承之子和受教取進士有名則袁氏之世徳可知矣和將以【缺】年【缺】月【缺】日奉葬於【缺】之原而痛不得早沾榮命以顯親自爲行狀來求予銘欲著其美而傳之逺然以君之行安知其不終享也哉乃序其實而系以銘銘曰

有淳行宜永年遽全歸閟斯阡嗟古人已有然勒吾銘百世傳

指揮使石公墓志銘

正統二年八月初三日昭勇將軍安慶衛指揮使致仕石公卒於家其孤珣來北京以兄琮之命詣予告曰先人不幸棄諸孤將以【缺】年【缺】月【缺】日奉葬於懷寧縣緑水鄕【缺】山之原惟其平生忠孝大節所以效於上而光啟其家者不可以無傳敢請銘於先生庶防托以不朽予謂公致位三品其勲烈多矣宜有銘且予甞受知於公而琮珣又以禮請其何可辭按狀公諱英字某世家山東海丰縣之慶雲鄕自少端重沈毅以材武自豪其志卓卓在人上洪武中代父爲十夫長遵化衛隨王指揮徵討五浪河又隨徐指揮東徵至希爾哈指揮胡龍徵口琨又擇公自隨所向有獲軍中皆推讓之太宗皇帝靖內難一時豪傑之士云合景從公尢感激奮勵從指揮蔣玉攻松亭關搗雄縣莫州略眞定有功而還擢長五十夫隨大軍援永平攻大寜城城小南門守最堅攻之不下主將問誰敢當先者公先登奪其旗軍聲大振賞銀碗三鈔百緡大戰鄭村公獨挺刃闘而前多所殺傷眾乘之敵不能當遂大敗陞副千戶復廣昌克蔚州從徵濟南略武定州皆有功陞正千戶又徵滄州大戰於東昌師還敵以兵遮絕道路戰魏縣郤之又戰深州敗之鏖於夾河蹴於槁城公之功爲多遂躐陞指揮同知明年度兵肥河大店驛渉小河攻齊眉山又合於靈璧皆大戰破之遂入泗州渡淮河絕大江抵京師自興兵以來小戰不計大戰凡十數公皆在前摧鋒防陣未嘗少挫衂每戰勝彌自修飭無矜色亦無惰容眾皆服其量而美其能人或與論古兵法公曰用兵𨿽有法然闔辟變化豈能盡拘於法要湏智勇兼備而已人以爲名言又問公所以克敵制勝之方公曰此上威靈所致吾何能然臨機應變豈可以言諭卒不以語人太宗皇帝卽位錄前後功陞太倉衛指揮使俾子孫世襲然愛其材畱環衛中不使去左右永樂六年始涖安慶安慶重地瀕大江兵民雜居易生好惡公一待以寛厚眾皆喜曰公吾父母也無彼此言者處同僚必和必敬於士大夫尢厚平居恂恂然無疾言厲色而號令條教莫敢有毫髮違者曽祖某祖某父某皆以公貴贈指揮使妣贈淑人公自以身都顯位食厚祿而不克致一日之飬於祭祀必盡其誠其教子孫必使忠以事上仁以撫下未甞及於私宣徳九年以老疾請於朝命子琮代其職公閒居接賔客語道理論古人功業陶然自樂也至是卒年七十六娶張氏封淑人有賢行二子琮與珣也皆能世其家女一孫男六女六曽孫男二女三於乎自古國家之興必有傑出之材以輔成大業然或泯沒而無聞者子孫之不肖不能序而傳之逺也公以雄才逹識遭時奮興其所立有過人者而子又賢思著其美於後世惜乎奇謀偉略不盡傳於人然書其大防亦足以不朽矣銘曰桓桓石公產自海丰奮於幽薊萬夫之雄太宗龍興公樂順附荷戈與殳闞若虓虎搴旗大寧壩上鏖兵奮鬭直前人莫敢嬰龍旂四徵公必在列其聲赫赫其武烈烈內難旣淸萬方底平錫爵酬勲三品之榮頟頟舒城公則專制旣有威嚴亦有慈惠士伍民居不忮不求恬澹優防惟公之庥於國克忠於家克孝式嚴武備式謹文教子孫之賢公徳在焉厚祿髙官有永其傳天不憗遺將星夕墜比屋連營靡不涕泗髙墳峩峩公藏其中勒此銘詩垂耀無窮

給事中焦君墓志銘

君諱起良字明善郴州興寜人祖必正父慶華皆不仕君生而頴悟選爲縣庠弟子員學成當貢念其友曹貴民之淹滯也舉以讓之永樂丁酉領鄕薦登戊戌進士第觀政於刑部甲辰拜吏科給事中能以恭愼舉其職上以爲稱任封其父爲給事中母妻皆孺人旣而以內艱去服除攺戶科駙馬都尉井源持節往寜府行冊禮君爲之副能不愆於度王重之未防權長其科事滿九年拜戶科都給事中君感上恩常思欲有報於法當舉縣令曰薦賢所以報也吾豈可茍哉舉李寛爲蕪湖令果稱職凡時事有可行者無不言甞請考察在外文臣武將之未良者修大學以飬士興義倉以賑民大書方面大臣姓名於便殿以便覧觀察賢否外諸司有重囚疑未決者請命公防吏往審覆從輕決遣之遷民有老疾無依者放之歸畿內饑請發廩賑貸國子生初食陳粟請易以粳米漕卒多糶所運糧而挾貲來糴於北京故米翔貴請禁之所言多見聴用君之志益欲大有所爲人亦以逺大期之而遽以疾卒正統辛酉二月初九日也距其生洪武乙醜得年五十七君平生孝於親事生送死能盡禮宦逰二十餘年以逺不得飬有一美饌未甞不思親教其子必守家法於祖宗墳墓展視尢謹見凢物有罹害者必救之權量之屬必如制否者毀之其自奉儉薄而厚於撫下故人人親愛焉其所存所由蓋如此子一人從周正統已未進士女三人長適同邑李秉恭余未行於時君之父年八十一尙無恙而君則已矣從周奉柩歸葬而以兵部侍郎鄺公所述行狀來請銘予念甞與君周旋惜其志不及大行以卒而父乃以耋年失令子是皆可哀也且從周又予所取士而汲汲圖其不朽亦可謂能孝故爲銘之庶防存沒皆少慰焉耳其葬以【缺】年【缺】月【缺】日其墓在【缺】山之原銘曰仕旣逢時材行具宜未竟厥施命也奚悲白髮髙堂失此令子而有孝孫亦克用繼故山之原有郁其阡刻銘垂休百世之傳

錢良玉墓志銘

良玉名瑛姓錢氏其先江都人世以醫名曽祖益元常州醫學教諭因家常州兵亂徙蘓州祖原善洪武中徴入太醫院晉王子有疾奉命往治之愈王奇其術畱之卒葬太原父宗道亦精於醫王奏爲良醫甚見禮遇久之亦卒良玉奉葬於祖之墓次而奉母歸飬於蘇州遵治命也良玉承家學之懿又慱通諸書醫道益大顯蘓人求醫不問風雨寒暑貧富貴賤卽往視與善藥無不愈名聞京師又徴入太醫院奉公有暇往赴人之急一不異蘓州時人之能報與否不計也甞教諸子曰醫仁術也當博施濟眾而可計利哉聞者韙其言而美其徳事母極孝能順適其意去年冬母病心憂之爲之不遑寜處湯藥親甞而後進母卒治防如禮居苫塊之中哀毀逾節將奉柩歸蘓州得寒疾而終正統六年二月十七日享年五十二娶髙氏子男五女二孫男二女二恆兄弟舉二防歸欲與祖母同域葬焉乃以禮部主事顧謙所爲狀來請銘予在京師久見凢爲醫者多嗜利而少見其效心切鄙之甞問今右副都禦史陳君鎰蘓醫之良者爲誰得二人焉其一良玊也數欲試之防緩急可托而卒未能遇嗚呼孰知良玉今遂死矣豈非可惜哉予旣重其人而惜其死奚可以不銘其葬以【缺】年【缺】月【缺】日其墓在【缺】之原銘曰

仁於人孝於親吁柰何返其眞善必報利爾昆刻銘章庶永存

秦主事墓志銘

禮部主事秦君初字性初越之山陰人唐詩人系之後曽大父懋徳大父喜皆不仕父祐以君貴封翰林院檢討母王氏封孺人君自少喜學選爲郡庠弟子甞作樓讀書扁曰淩雲以示志永樂辛卯領鄕薦明年會試不偶遂入太學益自勵弗懈太宗皇帝在位四夷賔貢無虛日上亦欲大鎭撫之思盡通其文字命選太學生之願而敏者入翰林習之君在選習西天書然志彌厲必欲兼盡其美再試禮部凡三塲文字又以西天書翻譯成篇主司嘉其能取以進及對亦然遂賜進士出身爲翰林庶吉士未防除檢討授從仕郎凡西天譯書皆與執筆焉久之連丁內外艱居防盡禮鄕人稱之服闋攺中書舎人秩滿陞禮部祠祭主事又攺精膳皆能舉其職於所當爲者勇爲之未甞有辭避以是見重於僚友君資稟淳實其言吶吶似不能出口然其中固有黒白所守確然不可回若機變之巧未甞萌於心而所行必依於仁義太學生張安以使命去京師妻死無主後君曰安吾友吾甞兄事之其妻則吾嫂也吾不可不任其事卽爲具棺衾使家人殯殮而自往致祭且安厝之必盡其誠又有金某者得某衞經歷當之官貧無以治行君觧衣衣之輟所乘驢資遣焉甘徒步出入或勸君市一馬乘以造朝人失之以逸告眾以爲盜且疑與盜通當窮治君曰吾無負於彼彼安得爲是豈可輕以盜賊污人又安知實非逸乎命求之得之他所果逸去以不寃君𨿽忠厚而嫉惡尢甚居防時鄕人有暴橫以致富者厚其金幣請爲其母墓銘君曰吾𨿽貧且居憂然寜渇死誓不飲盜泉堅拒不納君爲人如此正統六年六月廿一日以疾卒於官年五十七娶蔣氏先卒繼以張氏有婦道三子君歷官二十年俸入之外不茍求妄取旣卒竭其資僅足治棺以故衣衾殮焉他無餘物理將奉柩歸山陰卜以【缺】年【缺】月【缺】日奉葬於防稽甜水井上蔡山陽先壠之次予在翰林已愛君及出佐禮部又見其踐履之實而與其爲君子於其卒也深悲之不欲使泯泯無傳乃求君之行狀爲序而銘之以授理俾納諸墓中庶後世有徴焉銘曰

其言也恂恂其行也振振官𨿽久矣家則貧忽焉而逝返其眞賦命如此奚所云上蔡之陽安爾墳後欲考徳在斯文

贈監察禦史黃君墓碣銘

黃氏戈陽潭石名家君之曽祖隠名祖謙甫皆有徳善而不仕考祐忠洪武中爲海寜丞蘓州延平二府經歷母郭氏君其仲子名遜字敬讓自防喜讀書長益不倦陰陽醫卜算數靡不通善事二親極其孝敬父終於延平君奔走歸其防哀感行路葬祭不違於禮而養母盡誠左右奉順能得其歡心母病甞刲股和藥以進病良已人謂其孝感所致兄敬和早世與弟敬方友愛甚防撫教諸子侄必均一昬娶則擇名家不問財賄嫁姊妺姑侄之貧者五六人則厚資給之嚴於自治由身以及家門內百口無間言財用出入一以公處之家故饒裕而樂於賑施內外戚姻有舉貸者一不計其息鄕之古塘田瘠而民貧則仿義倉之制計口嵗給焉橋梁道路之傾圮修治之不惜費人有疾病不能療者與之藥忿爭不能平者諭以義而服其心訟爲之省平居言行恂恂一以理爲主其心惟恐人不入於善人知其意多樂從故兄弟有相讎者化之竊牛之盜化之豪奪人之室者亦化而返焉其有不可化者聚徒黨好刼掠挾官府以朘民搆詞訟而興大獄者則言之藩憲而誅罸之鄕邑感焉佑善摧惡之見於事多此類其治居室則建祠於東以祀先作齋舎於西聚書籍以教子孫因地之宜搆臺榭蒔花卉以奉母佳時令節則率婦子奉觴稱壽致樂於其中作淸興樓以延賔賢士大夫來者燕欵終日無惰容又於其居之東百步許多植松作亭松間事親之暇常與客逰焉四時朝暮寒暑晦明之變景物所遇𨿽不同而亦各適其宜也因松埜處士君子謂其於松比徳焉生於洪武庚午六月一日正統丙辰十月君有疾彌畱神色不亂其言以不得終飬母爲恨戒諸子善繼志語不及他遂卒是月十八日也享年四十有七明年丁巳十二月初九日葬邑之招賢鄕弋源裏大山之陽初娶陳氏有賢行先卒繼張氏側室傅氏子男七長溥字澄濟明經取進士拜監察禦史善舉其職朝廷推本於親贈君文林郎廣西道監察禦史次澄濬澄淸澄流陳出也澄淮張出也澄澈澄演傅出也女四皆歸名族孫男二十六珪瑄瓉璲防琛珣瑜瑛珤珺璉琳珵防玭璟瓏琡珦瑗璡玘珙曽孫男五習旦昊旻升君之葬久矣至是漙以禮部郎中胡添麟所述行狀來請曰先考之徳修於身行於家而及於鄕人溥防余澤以克今日玆荷聖天子寵命而褒贈及焉爲幸大矣惟墓前之石宜有銘以昭徳垂逺敢請於先生余嘉其孝故不辭銘曰

弋陽之黃實曰名家維君承之克振厥華孝友之隆慈愛之篤惠於鄕邦儀於姻族克用其柔克奮其剛以植善良以抑暴彊詩書之訓乃有令子爲賢進士爲名禦史慶典之貤寵贈及焉烜赫龍章式降自天佳城峩峩君安於此靈秀所鐘以利後嗣墓前有碣刻此銘詩昭徳垂休百世之詒

抑庵文後集卷三十

欽定四庫全書

抑庵文後集卷三十一

明王直撰墓銘

知府李君墓志銘

君李氏諱湘字允淮泰和文溪里人髙祖仁可曾祖宗明祖雲龍父又新皆不仕然世以忠厚聞鄕裏又新甫冠循循雅飭躬孝友之行配蕭氏有賢徳故君之生亦端重謹靜好讀書不喜佚遊遨戲予兩家相近數往來甚愛之及遊縣庠遂援引以入啟處必偕又新甫篤意教之而深以屬予朝夕相與講學不厭予先仕入翰林久之君亦充貢升太學初歷事都察院以勤愼得名遂知東平州前之守東平者以不職逮去君至務防公爲治去民之所患而求其所以恵民者築大村壩捍水患化沮洳廢壤爲上腴民肆耕其中資用給足視州學敝甚圖新之以教學者以舊守代還時朝廷遣重臣巡撫山東州民數百人列言君治狀願得君事聞上還之東平而君之所以恵其民者益有加於昔開市區以通商賈節婚禮以便嫁娶於是民益親愛如父母凡所當爲皆勸趍之無不如志太宗皇帝北徵饋運失期者以軍法從事君總督兗州車千輛撫綏有道無一夫後者君之才旣足以有爲值嵗丰民和乃大修學宮捐已貲以爲倡眾僚和之其民之好義者爭來助學遂以成凡諸壇壝及州治廨宇皆次第修葺事神治民各有其所人不知勞初馬驛夫長有巨姦久衣食其中君黜之日夜伺便欲去君乃誣君修學陰有所漁取州民大以爲恨詣闕訟寃者千餘人刑部亦知君賢曰不可使無辜受垢爲窮治得姦狀君遂復官而其志彌厲不少變民心旣孚績用大著滿九年上其狀防朝廷擇郡守禮部尙書胡公亟薦君授懷慶知府東平之民數百伏闕借畱不能得皆怏怏而去君旣受命河南方伯李公昌祺適在京師謂予曰懷慶衛卒最喜生事擾府縣又嘗有惡婦人與其子壻皆工爲誣詞以搆害善良故有一虎三彪母大虫之諺今其風猶在李知府能懾服其心斯可矣君聞之曰吾知其衛卒多揚州人向之薛守以鄕郡之故與之狎是以敗今吾以正道馭之彼當自戢不然吾知有法而已吾何憚旣至文武之吏及軍民無賴者聞君之言與東平之治皆曰是不可欺也皆帖服無敢嘩而君亦以治東平者治其民民大悅郡以治稱然君已得風疾初則手顫不能書久而加劇或不能坐聽事然人猶敬憚不敢撓其政兵部侍郎於公巡撫河南山西還爲予道其善不置口曰今惜其病矣相與慨嘆者久之而竟以正統己未七月初十日卒於官年五十七懷慶之人無少長愚良哭之皆哀子誠奉柩歸過東平東平之人亦奔走防哭賻祭如所親嗚呼是可以觀其徳矣君孝於親友於兄弟其季浩爲固安教諭得痞疾君求醫藥百方治之不能愈旣卒爲歸其喪葬焉娶朱氏有三子長卽誠次讚次恵側室子一人女三人孫男三誠兄弟以是年十二月丁酉奉葬於縣之千秋鄕四十都羅團之原葬已乃來北京請予銘其墓曰先人實受知於先生葬而得先生銘以昭徳垂後𨿽死而不朽矣予念朝廷重養民愼擇賢守令而任之君之所存與其所行表然有名於世使得永年而究其所至將不與龔遂黃霸等乎而不至中壽以卒此人所以哀惜而不已也況予知之久愛之深而欲已於哀可得耶則墓非予誰宜銘銘曰

求世之治莫重良吏吏而循理其民乃喜東平覃懷眾庶允諧績則多有胡不眉壽命也柰何而譽則遐欲知其徳視此銘刻千嵗不泐

紀文逺墓志銘

山陽紀文逺以正統六年二月十四日卒於家年七十三子昶善醫有名在太醫院告歸以【闕】年【闕】月【闕】日奉葬於其邑鉢池山之原思顯其徳於不朽乃求翰林修撰張益士謙爲行狀因予友番陽胡秉常來請銘納諸墓中予辭以不暇防予子有疾數求治於秉常秉常亦數以銘爲請曰紀公重厚坦亮𨿽若少文然言行恂恂無悖於理者且不茍取不吝施有古長者之風公宜爲之銘乃按狀序而銘之文逺諱明其先鳳陽定逺人祖元潔仕元爲萬戶父士和元季避兵居山陽故今爲山陽人文逺躬孝友惇信義常挾貲遊四方貿遷廢貯故其家益裕然樂推其餘以周人之急貸而不能償者因以與之洪武中傍郡連嵗饑民流至山陽鬻男女自給文逺多出錢畱十數人育之後皆遣還其家揚州教授欲修孔子廟與楊運使謀俾商人助費人不能過二百貫文逺獨助三千貫它食物稱是嘗早過市就浴堂得倉鈔於地計其直巨萬萬洛陽周晟所遺也晟失之欲自絕乃訪晟還之晟感其徳篤念不忘外祖死無嗣文逺葬之祖塋之右令子孫亦以嵗時祀之又鑿井得髑髏其大異甚爲具函祭而瘞之其夕夢有來謝者鄕人有親喪不能舉輙往遺之貲使葬焉其篤於義如此娶陳氏戶部主事陳仲祥之女有婦道子一人昶也孫男二予嘗觀夫世之善自營者往往極其才力之所至茍可得矣不復計義之如何若義所當爲者則又寧死而不肯費一錢所以見薄於君子若紀公者賢於斯人蓋逺矣是宜有銘以葬銘曰

不徇乎利必放於義不遺其親亦厚於人全歸於此宜爾子孫我爲銘章百世之光

處士歐陽允幹墓志銘

歐陽氏於泰和爲大家衣冠文物自唐宋來爲甚盛至君之曾大父孚先大父以定父觀民皆不仕而皆以徳誼重鄕裏至君諱允幹尢荘重喜讀書嘗曰吾於書通其大義不悖聖訓而已吾豈切切爲章句儒哉君兄弟五人相敬愛學而仕者有循良明哲之稱隠而處者有孝弟恭愛之行二親在堂皆九十有餘而君以逾七十之年致其養此天之厚於君也且不汲汲於財利貸而不償償而不備者皆不問人至有求福於神以報君者性坦厚有容人之量而好善惡惡爲尢至未嘗茍徇時有言郡守以誣枉殺其子至起大獄以取償守皆就逮當過君地以驗屍彼積憤聚徒伺守至將逞惡焉人皆危之君獨奮曰孰敢肆惡於吾土卽呼鄕人爲之衛加嚴焉彼不得間以逞乃免事訖而散當時人謂非君莫能禦至今服其勇且仁君家縣城上游蜀江章水之間往年予竊祿京師假寓於君之弟禦史君永和因得聞君之善其修身愛物濟人和眾囂囂然有樂於心而無用世之意予謂此馬少遊之髙也久之乃搆宅先作祠堂以祀先其藏書之齋待賔之位燕遊之居棲息之舍次第皆作而花卉竹樹蔚然秀發在山水之外而可樂者尢多及予老而歸方欲與之久處而不厭而君已矣蓋有足悲者君娶萬安曾氏繼娶泰和曾氏皆有賢行子男四溥濠沔漵女三康汝宣王用荘賴仲暘其壻也孫男十二斆遷用璉曼彞仰兆傑錫登頌而君以景泰庚午十二月初十日卒諸子奉葬於沙壠之原而墓未有銘至是乃以屬予將以納諸壙予蓋慕君之行而不得者奚可辭銘曰

猗歐陽君卓爾不羣旣孝於親亦厚族姻恵利之施逮及賤貧士論失常天奚不聞君子之心旣勇且仁彼區區者曽何足雲沙壠之原君墓所存源逺流長百世之芬盛徳不忘視此刻文

湯處士墓志銘

處士諱鉉字文恂姓湯氏其先豫章人宋時有曰珩者爲廬陵尉因家廬陵後又徙吉水之大洲故今爲吉水人尉之孫從志與益國周文忠公爲布衣交嘗見於吟詠孫念吾爲大理評事其後累世皆未顯處士曾祖云瑞祖惟信元至順領江西鄕薦未及仕而卒父韶翁妣鄧氏處士自防不事遨戲端重如成人比長好學多讀書達於物理服勤家事不以累父母而致養必盡誠撫愛弟妹尢篤宗族有貧者必濟之出入鄕閭恂恂恭讓橫逆之來不校也由是人皆稱爲長者莫不敬愛焉其襟度灑然喜賔客相與久而不厭延師教子務厚待之兾得盡其心平生治貨產不汲汲於求但取適而已嘗遊淮楚交四方賔客茍意气相得𨿽捐重貲不吝也一時豪俊皆願與之交而於士大夫尢極向慕禮之惟恐不至嘗取周益公詩及先進士髙若鳳國朝吏部侍郎顏秋宇諸公往來之作類成捲學士解胡二公及諸名賢皆爲之題詠處士最珍惜之嘗語諸子弟曰吾家世積徳𨿽未大顯然不失爲士若等不可不勵志以光前裕後及季弟文禮爲宣城訓導處士喜益勉之以學曰惜吾病恐不見汝大有立也永樂癸已六月初九日卒距其生元至正辛丑九月七日享年五十三娶夏氏二子琰頊皆讀書三女孫男四【闕】年【闕】月【闕】日葬其裏黃洲之原而墓未有銘至是文禮以閩縣教諭考績來北京得潮州府學教授則自念曰吾幸過家得拜吾兄之墓而惜其不吾見也乃述處士行實謁予銘予觀世之爲兄弟者以利欲之私移天性之貞生而不相好者蓋多矣能念其死而思其善以圗其不朽者十不一二見也若處士兄弟交相愛而互相成非詩所謂令兄弟者乎予爲銘之亦以愧夫未能然者銘曰

繄處士鐘厥美宜遐壽胡遽止昭徳垂休偉令弟刻此銘章示無已其不然者宜有泚

許處士墓志銘

處士姓許氏諱觀祐濟川其號也以宣徳壬子十一月七日卒距其生元至正辛卯十二月六日享年八十二【闕】年【闕】月【闕日】葬於其裏藕塘山之原而墓未有銘至是其子誠爲武昌令述職來京師乃以中書舍人宋懷所爲行狀謁予曰先人實有徳善而未獲顯聞於世願先生賜之銘庶幾托以不朽予哀其志故不辭按狀許氏之先某處人曰元衝者宋嘉祐八年進士子份崇寧中擢甲科知鄧州家於鄧咸淳間有諱銘者爲廬陵尉卒於官二子湘湜因家廬陵之鄔園以貲產雄一鄕湘生復安復安生明通又徙居吉水中鵠鄕之靑山明通生宗逺則處士之考也處士早失怙事母盡孝有美味不先奉母不敢嘗撫一弟二妹尢篤婚嫁皆以禮勤於治家嘗挾貲遊四方覽奇勝友名士遇人無賢愚皆有恩義人亦皆敬愛之𨿽童稚亦知其名性質厚恥浮薄鄕裏歸其徳服其教俯接後輩色溫气和使勉於善見貧者則賑貸之不計其償平居無事遇天朗气淸與故人賔客逍遙於閒曠之中談論故實及治生諸事聽者忘倦常曰爲人當安分而已何用外慕哉尢篤意教子務不忝其先故長子誠遂取進士歷宰三縣皆有名處士娶廬陵村前李氏有賢行子男三人長卽誠字正非次去非早卒又次曰戒非女一人孫男七人銘曰於惟處士徳蘊諸身教行於家亦以及人福慶綿綿厥有賢子納銘墓中以告來世

任母蕭氏墓志銘

吾邑任信防試於禮部中教官選聞其母孺人之喪詣予泣且告曰生之充貢而來圗進用於世以爲父母榮也今幸取於有司當得教官祿足以奉朝夕而吾母不待矣此生所以抱痛於無窮也母蕭氏世居泰和城東大父某父某家故饒財而吾母最勤儉精女事幽閒靜專無傲惰之習旣歸吾父善事大父母而宗族稱其孝處妯娌及內外屬一主於禮施之必適其宜恩及下人衣食必均一見鄕鄰有不給者必賙之假貸不償不問也吾父以醫名鄕邑求治者足相躡於門其能濟人之急而不以家爲累者吾母之助也生兄弟就學時日諄諄誨諭隆事師之道必欲使底於成今生未能有所立而吾母棄之其何以報大徳哉且於其終生獨在逺外不得奉湯藥視殯殮於孝已闕矣若葬又不能乞銘以昭徳垂後則不名爲人子敢請於先生予嘗與生之父敬說公遊而予家人又數以病厪君由是聞孺人之徳而知生之言爲然則安可不銘其生以洪武甲寅十二月二十六日卒於正統辛酉十月【缺】日享年六十八子四人長曰遜次卽信又次曰宏曰靜皆爲士人女一孫男五其葬以【闕】年【闕】月【闕】日其墓【闕】之原銘曰

早爲賢婦終爲賢母葬此原阜旣安且久尙利爾後

曹處士墓志銘

曹氏於歙爲儒家在元有觀國者爲某官實生從善永樂中爲遼府審理則處士之大父父也處士以正統戊午八月五日卒年六十四【闕】年【闕】月【闕】日葬於其邑水西花塢岡之原後四年壬戌之十二月十四日其配陳氏亦卒年六十七某年【闕】月【闕】日祔葬處士之墓次葬已子睿明相與謀曰惟吾二親實有令徳今不幸已矣若刻石墓道以掲徳振華使永永不朽於禮亦可眾皆曰然於是睿來京師以行人葉春蓁所述處士行狀又自錄其母之徳爲書因刑部侍郎楊君屬予銘予重楊君之言而嘉睿兄弟之孝故不辭按狀處士諱韋字子寛自少懷奇負气力於學問事其親懇懇致孝審理君素髙邁喜賔客其在京師及從王之國江陵賔客過從無虛日處士輙治酒殽供宴樂務以悅乎親家之有無不計也親疾憂形於色朝夕不去左右湯藥必嘗而後進審理君卒以喪歸舟遇大風前後多覆溺處士哀號吁天風爲止其於葬祭必以禮時物未薦者不先食治家有法教諸子則以勤儉爲修齊之本鄕人子弟有爲不善者必勉使爲善閭裏多化之平居必整冠服未嘗有惰容喜屬文賦詩攻行艸書所著有夢艸槁嘗自號存耕人稱爲存耕先生性不嗜飲然遇知已𨿽觴詠終日不厭丙辰秋遘疾治久弗效臨終之日語子孫務勉於學行必不辱前人言訖而逝陳氏爲歙之故家皆篤於爲善由是產賢淑以配處士孝敬順祥姻族取法處士之行成於家及於人與凡事物之酬酢皆能相其志門內之治肅然自子婦至於臧獲無不秉禮法而雍睦之風藹如也處士有疾𨿽老猶躬自扶持三年不少懈處士卒哭泣過哀因以成疾疾且革戒子以勤愼友愛不及其他二子睿與明也女二孫男三銘曰

有蔚曹宗世業以儒簮紱相承佩玉長裾篤生處士式克用繼其繼者何維徳之似婉婉令人來歸自陳淑善之孚始於閨門宜大宜久而不眉壽孝子順孫以昌厥後其安其藏花塢之岡銘以昭之愈逺彌光

孺人夏氏墓志銘

孺人夏氏吏部司務程羽之母以正統癸亥十月十一日卒於家夏故旴江大族曰仲祥均迪者孺人之祖與父也孺人生而柔順善女工母陶氏甚愛之訓教尢篤旣長擇壻以歸程孟麟甫孟麟守儒素澹泊自足孺人克執婦道以孝敬事舅姑而勤儉以治其家紡績織絍旦暮無廢業門內之事井井有條孟麟始𨿽貧繼而日以饒裕孺人相之也有二子孟麟皆課督使學孺人則循循誨導俾勿怠長子光卒於永樂甲午孫杜始二嵗孺人躬撫育之次子羽由邑庠生充貢入太學畱婦章事孺人未幾章亦卒所遺子女皆孺人撫之教養備至故皆有成立羽嘗謁告歸省孺人勉以忠孝大節及爲司務欲迎養不果請分祿爲養孺人喜遣書戒羽曰吾與汝父得食汝之祿幸也汝尙愼以守身敬以事君則可以長保此祿矣聞者皆稱其善教嵗壬戌遣杜來北京視羽歸次池口溺焉孺人聞之傷痛由是得疾遂不起年七十六二子光羽二孫桓杜光杜先皆已卒惟羽桓在而曾孫男乃六人後來之盛蓋未艾天之厚程氏其在此歟羽卜以【闕】年【闕】月【闕】日奉葬於某山之原而請予銘予嘉孺人之賢而羽又克孝乃爲銘之銘曰徳有諸內而形諸外旣宜其家益蕃以大孰不有子而子克賢祿養之榮惟教則然旣多受祉歸安於此我爲銘詩以著厥美

方處士墓志銘

方氏之居歙者由漢丹陽令紘始初居歙之東鄕再遷蘇坡之陽爲大家處士大父宏仲篤學醇行而未顯實生徳潤處士父也有大志雅度樂磻溪山水之勝遂徙居之是生處士諱榕字以茂少聰敏喜學而不求仕進事父母以孝聞父知其才委以家事綜理皆盡其道父之心歡焉父沒葬祭盡禮旣久而哀慕不衰勤於治生課子弟僮奴戮力樹藝家日以饒裏中地疏燥嵗多旱處士乃相地宜治爲堨以畜水漑田田更爲上腴無旱災一鄕賴焉初鄕人有重利者爲私量加公量十二以公量出而以私量收其權衡亦然細民苦之而無所取正處士以爲不義乃多致衡量於市區小大均一人得以爲凖欺獘遂息嘗長其鄕糧賦徵輸必以公民有患難庇護貧不能輸者代之輸人皆歸徳焉其性端重不嗜酒不樂華侈與人交必以誠不能彊笑語爲容悅亦未嘗矜已之長人或假貸而無以償者不校也常延名師教諸子及族人子弟必以孝弟忠信爲本藹然有仁厚之風尢善治居室經營規畫往往出人意表作成性之堂讀書之樓攬秀之閣禮賔之館庫廐庖湢下至僮僕之所居門墻巷道制度嚴整他自以爲莫及也晚年又治別業鑿池塘種花果以爲燕嬉之所暇則往遊焉蓋囂囂然樂也正統己未忽得疾醫弗愈語諸子曰吾殆不起矣汝曹幸知學吾無憾然勤以立事儉以治家者先人之訓也汝尙勉之以二月廿九日卒年七十娶唐氏有賢行子男三人長熙唐出也次煇次炳側室余氏出也女五人孫男五人孫女二人是年十月甲申葬於其邑楚山之原而未有銘至是熙以其親戚吳恭所述行狀托刑部侍郎楊公求予銘予觀處士之才行誠有過於人其恵利之在物亦有沒而不忘者而熙猶汲汲以圗不朽此孝子之心也予其可辭乃按狀序而銘之銘曰

惟歙之方自漢徙子孫綿延濟厥美處士繼之乃愈偉徳孚於鄕本諸己恵澤之流如彼水謹權審量納諸軌嗚呼休哉此君子

宋子琳墓志銘

子琳宋氏諱玨子琳其字也曾大父彬之大父成章父若璟皆有徳誼而不仕其先居吉水之洪同爲望族再徙廬陵城西又徙吉水之田心至若璟乃買宅郡城南之龍舟街居焉宋氏素尙文學而亦以多貲聞鄕裏若璟有四方誌屢挾貲往遊必極其趣乃已子琳能如父志嘗遨遊兩京觀都邑之雄宮闕之壯禮樂制度之盛四方萬國之防同又徘徊齊魯荊梁秦隴之間見山之髙川之深民物之繁富聲教之洋溢流風習俗之淳美皆發舒其志意以見於詠歌歸而其心益有以自樂其行於家施於宗族鄕黨姻戚友朋務各盡其道吉凶慶弔祭祀賔客酬酢往來輕重疏數必皆適其宜表然有譽於鄕裏而士大夫尢以孝友重之蓋子琳初生才五月喪母孺人張氏鞠於大母大父尢憐之常置諸懷抱大父卒子琳甫四嵗知其母亡而悲且念大父之徳哭泣之哀如成人食輙捨肉父病子琳色憂躬侍湯藥未嘗去左右其執父喪慟絕復蘇者再居廬毀悴杖而後能起凡所行一遵朱子家禮不用浮奢嵗時奉祀及遇忌日哀戚如初喪事繼母孫孺人生致其養死致其哀亦不異於父初其父每出遊必委以家政子琳厚於諸弟數延明師以教之暇則至塾中相與講論經藝提掖奨勸友愛篤至諸弟亦善承其教敬恭朝夕怡怡和悅上下惇睦無間言由是多以學行顯者予與其弟子環同年取進士同官京師嘗一歸故里訪子琳子琳設宴於堂中諸弟侍左右惟兄命是聽周旋進退無不中禮藹然和气可挹也予於是敬之深而知士大夫之重子琳者信可徵不誣晚年優遊林下與故人親戚觴詠以爲樂守令行鄕飲必以賔位處之曰此孝友君子也鄕人無少長愚良亦以孝友稱之嗚呼子琳其賢哉生於洪武乙卯正月十八日而以正統癸亥正月卒年六十九娶田氏張氏有婦道子男四怡悌恆憚皆能成其家而悌先卒孫男七女六諸子卜以【闕】年【闕】月【闕】日奉葬於【闕】山之原而以劉先生子欽所爲行狀命子環之子中書舍人懷詣予請銘以納諸墓予固知子琳者奚可辭銘曰

惟孝友徳之基有諸身隆厥施令譽藹蔚紛四馳今其已矣吁可悲我爲銘詩宜永垂

曾本淸墓志銘

本淸諱泉姓曾氏泰和人蓋唐檢校司空洪立之後曾祖觀玉祖克復父子敏皆不仕本淸自防聰敏喜讀書予遊鄕校時本淸來從予遊親賢取友其學大進永樂辛卯領鄕薦明年防試下第入太學戊戌遂取進士入翰林爲庶吉士未幾擢拜監察禦史有志於事功坐累出爲汜水縣典史朋輩皆惜其去本淸曰是亦足以爲政何必禦史邪汜水地瘠民貧而性椎魯不善治生以故積逋賦多逃亡本淸乃教民入山采藥伐材木治薪炭爲网罟漁於河又召工爲造舟俾往來汴泗易貨於是民皆能自給流亡四歸田野盡治官無負租民有餘力凡諸繇賦必以公民無不信從擇其子弟之俊秀者入學讀書習禮義民俗婚娶必論財男女有失時者命其耆老轉相誨諭俗爲之變民旣有所養又有所教皆安於無事嚴保伍之法治他縣人之入其境爲盜者有發卽得之縣以治聞兵部侍郎於謙巡撫河南大奇之俾往山西撫逃民民亦樂從其令宣徳乙卯考績來北京得疾卒十二月初九日也享年五十汜水人有在京者皆哀惜之娶王氏有子六人防豫震升謙巽女一人尙防孫男十二人明年丙辰防來迎柩歸將以某月日葬於其鄕之某原以事狀來請銘予與本淸處旣四十年聞其治縣如此心甚喜之常謂本淸之治庶幾有循吏之風今聖天子篤意養民愼擇賢守令若本淸者使專郡縣之寄其功業當益顯眾皆以爲然將薦起之而本淸卒矣豈非命也乃爲銘之俾有傳於後銘曰有偉其才而不大施遺恵在人後世之思噫

吳處士墓志銘

吳氏居廬陵郡城北其先有諱盛者仕宋官至殿中侍禦史世有聞人曰某曰迪初曰九成者處士之曾大父大父父也吳氏旣大家名公偉人多相與往來處士方防而岐嶷如成人應對進退能以禮諸公皆器重之讀書了其大義卽止曰吾取適於用而已何暇爲章句儒哉及長卓然自立於事之當爲者必身任之不肯碌碌在人後洪武中擇貲產富者長其鄕糧稅處士兄弟爲之能不擾而事集鄕人安焉邑有劇賊爲民患眾莫能禦處士設方略防其渠三人送京師餘賊皆遁走太祖皇帝嘉之勞以酒饌給道裏費遣還處士謙退不伐未嘗言所爲於人郡縣守令有重務或急需上官督責眾莫知所爲卽以委處士處士爲計畫處置每如期而辦𨿽甚勞費不惜也由是聲譽益聞於上下嵗辛已令下徵民兵入衛郡守朱仲智雅知處士彊起爲百戶非其志卒免去平生事親孝友兄弟好善急義直道自信不以利害爲趍捨蓋其親在時處士奉養敬愛備至能得其懽心親沒奉葬尢盡誠不使少有遺憾嵗時享祀旣久而哀慕不衰兄立極早卒從仲兄遵極理家政事必咨而後行遵極嘗爲小人所誣搆法司逮問禍叵測處士力爲辧明𨿽被鍜錬詞气不少挫慷慨激烈有足動人者竟得直而歸及遵極亦卒處士斂葬如禮二兄有遺孤三人皆防弱處士躬撫教之俾皆有成內奉二姊外睦一族恩禮勤至劉武信先生其師也罷廣西訓導歸家甚貧處士迎至西塾敬養之死則爲治喪事鄕民有某甲嘗誣乙爲盜處士憐乙懦慮不能自明卽詣官言其非盜與其所以受誣狀有司知處士長者信其言抵甲罪嵗甲寅廬陵大饑處士發廩賑濟所活不可勝計又令子昊出谷數千石以歸有司助賑貸事聞朝廷旌之爲義民其善行不可以徧書其大者如此處士諱奭字民極竹雪其號也生於洪武乙卯四月初六日而以正統己未五月初六日卒年六十五娶王氏有賢行先十年卒子三人昊練績女三人皆嫁爲士人妻孫男一人昊等卜以【闕】年【闕】月【闕】日奉葬【闕】山之原乃請河南左布政使致仕李公昌祺爲行狀因工部侍郎周公恂如屬予爲銘以納諸墓二公皆其親戚言足以信於世予亦嘗與之接而知其才行則奚可辭乃按狀而銘之曰

廬陵名家顯自昔偉哉處士紹厥迹徳義有聞聲孔碩壽不百年吁可惜堂一閉杳莫覿我爲銘章刻貞石揚休述美永無斁

郭處士墓志銘

吉水同江郭氏蓋汾陽王子儀之裔南唐時有在徽者爲鴻臚卿以言事謫廬陵子暉因家廬陵之麻岡六世孫詠又徙今同江其後有季眞者生喜叔爲新淦蔣沙毛氏贅壻生務逺因冒姓毛處士之曾大父大父父也𨿽皆不仕而皆以忠厚聞鄕裏務逺娶髙氏生處士諱望字子瞻其曰瞻云處士者里人之所稱也性最淳篤其治身治家必循理義不爲侈靡傲放旣壯有四方誌嘗挾貲出遊覽江湖之勝及倦而歸理田園齊家眾一以勤儉爲之本友愛三弟人無間言季弟子南早卒撫育其子女俾皆有室家尢號鯁直是非邪正不茍爲異同人或有爭訟不白之官而質之處士輙據理論斷無不悅服而去愛其子擇師教之仲子俊取進士爲行人奉使四方常乘傳過家捧觴稱壽處士爲之喜人亦莫不以爲榮藩憲大臣及諸郎官禦史與俊善而慕處士之徳者有事過其鄕必往拜焉處士輙置酒欵洽終日𨿽老未嘗有惰容諸公貴人益敬愛之後陞爲兵部員外郎處士數以忠勤爲訓癸亥秋俊謁告歸省賔客之來者益眾處士日坐堂上俾得盡其情懽忻交通和气充溢天下之樂莫加焉如是者蓋嵗餘甲子八月俊還朝處士復申前訓而益以防愼且曰吾先人冒毛氏今三世矣人各有本不可以不復爾往請於朝而復之俊如其志得請復姓郭以告處士而處士以俊行之月廿四日無疾而終享年八十娶蕭氏先卒子三人長璉次卽俊次珵再娶袁氏亦先卒子一人曰賔又娶邵氏孫男十三人女五人曾孫男十人女【闕】人俊歸治喪將以【闕】年【闕】月【闕】日葬於裏郭公山先塋之次自爲行狀謁予銘予與俊善何可辭銘曰

郭居同江汾陽之裔處士承之善聲世繼有偉令子訓以義方翔於郎曹爲親之光水木本源篤念弗替克復其初祖考用慰歸藏玆山旣固且安昭徳有銘終古弗刋

侍讀陳君墓志銘

君陳氏諱棖字叔剛閩縣人曾祖壵祖鈺考仲昌以君貴封監察禦史母林氏封孺人君自防喜學端重異常兒稍長作詩有奇句先生長者皆愛重之從劉九疇受春秋選爲鄕校弟子永樂甲午領鄕薦明年上春官不偶而歸益肆力於學辛丑登進士第時上重進士欲老其才而用之皆使歸積學以待君復從鄕先進學古爲文辭深有造詣宣徳丙午徵爲監察禦史嚴重不苛預修兩朝實錄書成受重賞陞修撰時他官預史者數人皆不畱獨君在翰林而人皆以爲宜未幾以內艱去廬於墓側哀毀逾禮服除領舊職修宣廟實錄上禦經筵充講官實錄成陞侍讀賜賚尢厚聞父病疽乞歸省歸而得疾頗狂惑失常父卒疾愈加亦卒正統五年二月二十三日也享年四十七君操履潔白謹於言行其事親孝家居極婉愉之樂其在京師凡物可以奉親者必致之左右不使乏絕於其弟杪桭友愛尢篤與人交必以忠信務相輔以道掩惡而揚善有客死無歸者則爲經畫歸其喪居官勤於職業未嘗以私廢公退則閉門讀書非其人不與接事非其所當爲者不敢爲休暇無事喜與故人賔客飲酒賦詩其襟度灑如也娶林氏浙江參議季之女封孺人生子皆不育而能娶妾以事君生二子煒爟皆幼女一嫁士人周材林出也陳氏之先光州固始人也唐末有諱檄者從王審知入閩官至太尉太尉二子令圖令鎔宋之時令鎔之後有諱塏者仕至顯謨閣待制至君之曾大父大父父𨿽皆不仕而善慶實鐘於君故君遂超取顯美爲當時偉人惜其年不永用不極功業不大見於世然卽其所立者而觀之可以知其賢矣君以卒之明年二月甲申葬於其鄕蔡荘山之原至是弟叔紹取進士官京師以侍講劉求樂所爲行狀詣予告曰兄之葬少保江陵楊公爲文表諸墓矣而墓未有銘惟兄嘗辱愛於先生願賜一言俾托以不朽予在翰林時實厚於君今不幸已矣心切傷之奚可以不銘乃按狀序次其事而系以銘銘曰

其行有常其言有章宜及百年士林之光而壽乃弗長刻銘幽堂久愈彰𨿽死不亡庸何傷

劉君宗平墓志銘

永樂二年予取進士入翰林時初至京師四方之士相與遊者蓋甚寡惟翰林有學士解公侍讀胡公侍講楊公直以世契得從容其間而君亦先自大寧教諭與修髙廟實錄陞翰林待詔又自待詔陞檢討一時同郡進者凡數人皆篤於鄕誼往來相善也太宗皇帝徵天下名儒集館閣修永樂大典翰林之賢則命爲副總裁而君在焉予限以職業不得數從君聽議論其後扈從畱北京迹日益疎久之聞君坐罪在謫籍則爲之悵然不懌旣而聞以代還有司復舉爲教官送之京師意謂君且復顯而竟以疾卒於天長之旅邸年五十七嗚呼其命也夫劉氏之先自金陵徙居吉水之金灘再徙居學宮之旁世以詩書顯聞君之曾祖【闕】祖道章父子同皆不仕而皆以學行有名然君實道山之孫子溫之子以子同無後故命君爲子道章先生嘗受易於解先生伯中得吳文正公之傳至是奇君淳謹盡以所學授焉故君早有譽於世由學宮弟子領鄕薦防試禮部得典教大寧大寧俗陋不知學君循循誨誘日以經傳爲諸生講說俾致力於修已治人之道諸生知所向方皆樂從由是寖有顯者其在翰林與纂述早暮盡心考據精切不取快一時嘗迎其尊府就養來京師備物盡禮懇懇致孝諸公皆稱道之君襟度坦夷不爲崖異斬絕之行與人交色溫气和未嘗有所忤性尢篤誼親舊有罹患者賙卹之恐不至故學士解公檢討王孟暘君尢所加意者也若他人有急求於君君視其力可爲卽爲之規畫處置於身之利害不暇計以故人多徳君及其謫也人亦皆深惜之君諱均宗平其字拙闇其號也生於洪武辛亥五月十九日而以宣徳丁未三月廿三日卒於天長惟季子觀在側力不能歸其喪僦地葬焉後九年爲宣徳乙卯是冬諸子始克奉柩歸葬於故里防坑祖塋之側君娶裏東門解氏華容丞元復之女有賢行子男三皆服君之教長晉能治其家次益次觀皆取進士第益今爲兵科給事中觀未仕女三孫男五平生所著詩文有金陵稿仕優集拙闇稿若干捲藏於家君歸葬十年而墓尙未有銘至是益狀君之行詣予曰先人之交今惟先生在墓宜有銘敢以請先生不棄舊好而賜之言豈惟先人幸托以不朽子孫實嘉賴之願勿辭嗚呼予尙忍銘君墓哉然不可辭也乃爲銘銘曰君家文江富儒術典教大寧俊茂出躋於館閣勤纂述發爲文章何炳蔚翺翔禁署領淸秩排風勁翮上云日回溪澠池奮已疾悲哉天長人所卹歸安於斯卜曰吉勒銘垂休靡終卒誰其作者太史筆

嚴處士敬仲墓銘

予先祖竹亭公有子二人長卽先考肇慶公次則嚴氏姑也姑歸元齡甫生二子曰敬仲仁仲而予兄弟亦二人各長一嵗以齒爲序則予兄行敏最居上次敬仲次予仁仲則少予數嵗惟予三人者實相親𨿽同姓兄弟不過也二家皆以儒爲業無厚產以自資而遭家難亦相似於是予三人各奔走自營不得相比如曩時間或一見傾寫未及終復東西散去其意𨿽親而迹則已疏未嘗不慨然興嘆也旣而仁仲卒君則就甥館祿岡以醫術濟人藥大效乃因其舊業而充廣之爲富家予兄行敏亦治別墅於蘭塘課童奴耕稼其中囂然皆有以自樂顧予碌碌進無補於時退無益於家每念二兄欲相從以娯老而未能遂其嘅嘆加焉前八九年予兄行敏卒予哭之慟蓋傷兄弟之益少也然猶幸有君焉今復已矣則予之哀可止耶君闓爽不羣攻儒書識聖賢微言奧防又旁通道家之說通於文事凡人情物理靡不究知處之各當其宜人咸謂其才可用以有足疾不果薦君亦樂於自便得優遊治其家作讀書堂以教子孫嘗語人曰吾先世以宦學顯聞自教諭天澤府君以來三世皆不仕先祖尙徳府君僅爲萬安縣典史而吾父復以隠終積之之久子孫其必有興者乎性喜賔客往來欵洽無虛日且樂以餘財振人急人多徳之君諱璞敬仲字也生於洪武戊午二月【闕】日而以正統乙丑【闕】月【闕】日卒享年六十八娶劉氏早卒再娶胡氏有婦道生四子所儉所仁所【闕】皆先卒今存者惟所義女二人長壻胡叔寓亦先卒次適蕭粲孫男【闕】人女【闕】人長嫁【闕】次則許妻予孫重母黨也所義卜以是年【闕】月【闕】日奉葬於【闕】處之原而君之從兄誠仲甫以書來京師屬予爲墓銘嗚呼君予外兄予深願其生而遽哭其死尙何忍銘其墓然誠仲甫予姻家其命不可辭乃述予之情與君之行而系以銘言之復者哀之深也銘曰少日兮相親旣長兮離分老可樂兮意空勤忽死別兮返其眞嗚呼哀哉兮涕淚沄沄述懿行兮勒堅瑉耀百世兮永長存

檢討何先生墓志銘

余姚何先生諱鼐字玉鉉以子瑄貴封翰林檢討階徵仕郎享其祿養者七年以正統十年四月【闕】日得風疾卒於家年七十九瑄歸治喪以吏部員外郎柴蘭所述行狀來求銘予素與瑄厚不得辭何氏故汴人宋南渡時有諱曼者爲宣威將軍居余姚蘭風鄕之八字橋由是世爲余姚人其曰原祿子秀徳義者先生之曾大父大父父也先生端重警敏少從金華戴叔能學詩深有造詣戴公甚推許焉然篤於事親不欲仕郡大夫再以隠逸薦皆力辭父得心恙醫弗愈先生乃治居室植花卉置琴書圗畫其中日爲具以娯樂之隨所意欲皆適其可如是者二十年而以疾卒母倪氏目眚餘十載而性嚴難事先生躬扶持得其懽心親沒葬祭無違禮每遇忌日哀慟如初喪𨿽老不變又本朱子爲冠婚喪祭禮三十餘條名曰家範俾宗族行之知禮者取焉明於義理不茍愛一錢少與伯兄同治產新增有倍於舊及分異先生止取舊產而以新增者讓其兄從兄季章爲古田丞被逮至南京年老子防無從者先生赴其難未至二十里聞疾亟倉皇疾行𨿽遺金不顧至則兄已絕矣乃爲扶柩歸葬焉其於宗族皆有恩意親厚無間言性愛梅羅置階下花時徜徉其中扁曰萬玉築墻以蔽其外役夫發地得錢數斛歸之先生先生曰此天濟汝也吾何與卒不受鄞人姓潘者鬻農具經其鄕值風雪寒饑垂盡先生衣食之得不死嘗夜歸過余支湖忽寒風颯然有異狀先生心動曰顧安所得燭乎俄有火自山際來視之無人也先生曰爾來爲我當送我過湖火遂前導及家忽不見是夜夢有告者曰我湖山主人也知君將及難故來救明旦聞有數虎共啖牛湖上先生非陰佑殆不免其行孚於鬼神蓋如此晚年作小軒號拙逸人稱爲拙逸先生及受封鄕人皆以爲榮而先生不自矜大非公事不一至縣門人以是益髙之娶蔣氏士族女相敬如賔閨門雍肅未嘗妄言笑婦道母儀皆可師法先十有九年卒贈孺人繼室陳氏子男二長琮讀書爲士次卽瑄女二皆蔣出也孫男【闕】先生姿貌魁偉美須髯慷慨尙气節篤於教子每延名儒爲之師而厚禮焉暮夜則躬課二子所受書必成誦乃已初遣瑄爲邑庠生訓勵之甚至及取進士官翰林則以書戒之曰爾所師友者皆今世鉅公偉人當修身愼行毋忝於親無負於君臨終勉琮以睦兄弟教子孫且令諭瑄益以忠謹爲務喪禮悉依家範言訖而終二子卜以【闕】年【闕】月【闕】日葬先生於其鄕觀音峯之原而以蔣孺人祔禮也於乎君子之道以孝弟爲本善以及物者皆孝弟之推也若先生者非孝弟之君子哉葬其可不銘銘曰孝弟之道始於其親推以及人而感乎神有子克賢顯榮其身昭徳垂休百世不泯

主事郭公墓志銘

正統十年四月刑部郎中廬陵郭循以翰林編修陳文所述其父主事君行狀詣予曰先人生於洪武壬子六月十九日宣徳庚戌循備員刑部主事承朝廷褒封以循所居官享其福祿榮名者五年而以甲寅二月廿六日卒年六十三是年十二月葬裏之同井師姑山今十二年而墓尙未有銘懼無以昭徳垂後敢請於先生予以鄕郡之好不得辭然靡於職務未暇作也十月上命舉賢臣可以當方面者刑部尙書金公以循薦卽命爲廣東參政將行復申前請曰循之獲備任使皆先人之教今得拜墓下徒抱痛於無窮先生幸賜之銘以納諸墓隧俾永承不朽則爲恵大矣予重哀其志乃按狀序而銘之君諱勉字景敏竹林先生其別號也曾大父仕先大父有道父桂芳皆不仕母羅氏君自防頴防喜讀書旣長益肆力於學學成故家右族爭迎致以教子弟篤於事親養生送死無違禮二兄逺客君皆獨任之居家惟以詩書自娯兄子賔初亦好學君日與講論扁其所居曰竹林淸隠鄕人因以爲號焉其教子侄皆令通一經嘗曰吾家不能以財產勝人惟讀書則不可後人子循有美質遣爲邑庠弟子所以訓勵之者甚至迨取進士爲刑部主事則數以書戒之曰刑獄重事也宜廉公平恕毋負天子欽卹之意循嘗上書言事有所忤人皆危之君聞之曰出位而言固當死然聖明在上必不以言罪人未幾果得釋則又以書戒之曰君子思不出其位治獄爾職也愼修爾職斯可矣及循出錄囚便道過家旦日卽遣去曰爾有公事毋久畱累累以敬愼爲勉公忠厚端重其言行皆淳正不矯飾以徇流俗於夫治生產爲異日計者皆略不經意而樂以餘財周貧乏嘗客遊桂林盜夜竊其貲以出或促君追之臥不應徐曰彼以貧至此吾幸有餘積因而與之可也奚用追人皆稱君長者君旣受封鄕人莫不羨其榮以爲有徳之報郡縣長吏行鄕飲必請置賔位進退有禮人不見其惰容閒居無事親戚故舊相過從者觴飲無虛日然未嘗亂襟度豁如也娶孫氏封安人有賢行先四年卒再娶劉氏後四年亦卒子男二長卽循次通女五皆適士族孫出也孫男六人郭氏蓋汾陽王之後王七世孫在徽唐末爲鴻臚卿以言事謫守廬陵因家城北之麻岡今居烱溪者又自麻岡徙焉君之族也嗚呼自唐肅代以來至於今七百餘年其間世臣大家盛衰興滅者何限而汾陽王之子孫愈久而彌昌豈非功徳之大而天報之宜爾其厚邪而君父子所以承先而裕後者又表表如此郭氏之盛其有已也哉銘曰

鴻臚南遷忠武裔廬陵再振篤文藝維公蓄徳子能繼顯身榮親防帝制壽考康寧福斯備云胡一旦奄然逝髙墳峩峩永潛翳作銘者誰太史氏發聞垂休綿百世

龍叔昭墓志銘

龍氏居泰和甘溪爲大家宋淳祐中有曰登者取進士爲廉州推官弟際爲臨江教授世以詩禮顯聞不特貲產之富也其後有曰以傳曰明逺曰贈禮部主事仁安者則叔昭之曾大父大父父也叔昭闓爽不羣讀書能通其大義卽止曰吾豈爲章句儒哉然於人情物理靡不周知其事父母盡孝敬處兄弟極友愛於宗族朋友必循其道好仁篤義出於天性從叔升云早死叔昭撫其遺孤俾有立見人之貧困者或與之財或給與衣食無吝色鄕黨資賴焉平生侃侃負直气人之是非事之可否不茍爲異同惟一斷於理凡有忿爭搆禍難他人不能平者得叔昭居中無不帖然順從蓋其言公且信有以服人也叔昭兄叔粲爲禮部主事叔昭數來省視諸公貴人聞其行者多敬禮之少師楊公尢加奨重每見於文字而叔昭亦承之以謙作屋聚書使子都等勤讀誦其中名曰甘溪書屋又爲亭曰凝春雜植花卉客至卽從容延欵繙閱經史談道義退而觴詠於亭中超然甚適也又遣都爲邑庠弟子資而教之者甚至期必底於成叔粲致事歸兄弟相與盡天倫之樂而叔昭得疾以正統十年五月廿三日終於家年五十六娶蕭氏子男四長都女四皆嫁士人幼在室孫男二儀佐子都等卜以是年【闕】月【闕】日葬於【闕】原於是叔粲之子中書舍人文述其行實詣予泣請曰叔父嘗辱愛於先生其徳善之詳先生實知之葬宜有銘願求一言俾托以不朽嗚呼予與叔昭父兄相好四十年而交叔昭亦二十年矣其知之蓋深則叔昭之墓非予誰宜銘銘曰克善其身克篤其親義洽鄕人恵周困貧天胡不仁而不俾長存杳一去兮隔九原我爲銘章納墓門垂耀百世在斯文

侍郎李公墓志銘

正統十年九月二十三日正議大夫資治尹戶部左侍郎李公終於位初上以陜西災慮儲峙或不充欲遣大臣往按視河南地近關中積粟可移者有幾關右河西諸郡邑能免於災有粟可糴者凡幾卽以內帑所出金帛收市之務使倉廩實而人不告病眾謂莫如公公亦以身任之將行疽發右脇而气不少衰曰是豈能爲吾害哉奏請緩數日卽行上壯之積十餘日疾浸甚猶彊起戒行李及大漸不能興時猶咄咄以整理糧艸爲言無一語及家事而卒事聞上爲之嗟悼遣官賜祭命有司治墳塋子升等奉柩歸長安以【闕】年【闕】月【闕】日祔葬終南山北祖塋之次而以翰林編修楊鼎所述行狀來求銘予嘉其有體國之心而深惜其死奚可以不敏辭公諱暹字賔暘系本出隴西今家長安不知其所以徙髙祖忠信曾祖茂叔祖彥均父才甫皆不仕及公貴祖父皆贈通政使妣皆淑人公以洪武丙辰三月三日生自幼屹然如成人稍長喜學爲邑庠弟子員領鄕薦入太學永樂初擢爲北京行部戶曹主事調行在戶部於錢谷出入靡不盡心毫髮無所失坐累左遷淸河監副淸河不利孳牧公力請移房山馬大蕃息太宗皇帝在位徳化大行四夷向風西域諸國數遣使貢馬及諸水土物詔擇羣臣忠厚知大體有綏靖才者往撫之公在選與吏部主事陳誠偕行逾數萬里至賽瑪爾堪公姿貌英偉言辭辯正宣布天子仁厚之意其君長聞之皆悅服稽首南向尊朝廷宴享有禮所過部落遞送迎徧歷諸國皆得其懽心公之名亦徧滿西域使還各遣人隨入朝貢獻稱謝凡五往返不替益防上嘉之賜賚稠疊復命爲戶部主事陞郎中宣宗卽位以京庾儲積多不能無蠧獘詔舉廉公有爲一人理之大臣咸薦公公旣受命謹防範夙夜勤勩震之以威處之以公典守者畏戢不敢復怠肆宿獘盡革陞右通政再陞通政使仍理其事久之上以通政司出納政令而使爲之長不可久曠其職乃令公歸署未幾丁母淑人憂去官治喪以禮未嘗用浮屠喪三年不離墓側服除入朝仍命至京庾兼理積芻遷戶部左侍郎京師芻粟以億萬計皆委公事旣繁重公不以爲勞惟日夜憂慮或有闕失今年才七十欲上章乞致事防命下不果而竟以疾終公性剛嚴守禮法仕宦四十年治官事如家事人不可幹以私事母極孝敬嘗以使命過家升堂上壽盡婉愉之樂母賢而子克孝鄕裏榮之處兄弟相友愛篤於朋友非其人不交茍賢𨿽少必加禮教諸子以忠孝勤儉諸子亦克承其教先娶呂氏早卒贈淑人繼張氏封淑人六子升頤呂出也復益臨大有張出也女一孫男二銘曰侃侃李公植徳自躬遭遇聖明克致其忠翔於大廷騫於絕域旣宏厥聲亦丕乃績寵與位升遂佐司徒體國之心終老不渝噫嗟若人惟時之傑我作此詩以告來哲

太淑人郭氏墓志銘

太淑人郭氏諱妙明鳳陽洪塘湖人也父祥母熊氏以忠厚勤儉聞鄕裏生太淑人端重柔恵閒於禮則衣服飲食之事不待教而能父母愛之爲擇壻以劉淸才武遂歸之淸九江徳化人起自戎行擢爲十夫長方奮志取功名不暇顧其家太淑人理之家日以裕年廿六而夫亡太淑人益勤苦自勵躬女事以養舅姑教育諸子俾各務樹立長子源代父領其眾屢從徵伐太淑人必勉以忠義報朝廷源能奉其教功業日盛遂自百戶累陞至懷逺將軍錦衣衛指揮同知在侍近者數十年家事猶太淑人主之小大之務咨而後行具有條理凡內外屬無間貴賤戚疏人人皆謂有徳於已源之得盡心所事荷列聖寵遇之隆有勞績而無過舉太淑人之教也子孫女婦朝夕受訓言皆克興其家正統十二年三月初一日以疾卒於北京明時坊之官舍距其生元至正癸卯七月廿六日享年八十五三子長卽源次政次全早卒孫男十五人女八人曾孫男四女四源典親軍嚴侍衛例不得以親解遣潮等奉柩歸南京是年【闕】月【闕】日葬於江寧縣趙家村新丰山之原而以錢塘王謙所爲行狀來求銘予觀太淑人之徳備於身儀於家受封秩之榮享祿養之厚有子有孫蕃衍碩大而又以髙壽終其得於天者厚矣葬奚可不銘銘曰

孝敬順祥女徳之良猗嗟淑人實踐其常旣興其家亦成其子桓桓懷逺功業焯煒錦誥煌煌三品之封富貴壽考孰比其隆新丰之阡卜者曰吉昭徳有銘太史所述

處士魏仲英墓志銘

正統七年十二月甲子余姚處士魏黙仲英以疾卒於家年六十五其子瀧水丞瑤歸服喪屬吏部員外郎柴蘭庭芳狀其行來請於予曰瑤之奉葬事有日矣葬而不得先生銘將何以昭徳垂後敢以請予念初因吏部侍郎魏公得識瑤由是而知處士及處士得虞邵庵所注杜詩欲刋布以恵學者求予序其所以刻之意予之知處士舊矣則於銘墓奚可辭魏氏唐鄭國文貞公之裔始家鉅鹿其後累因事而遷故今爲余姚人曾大父福賜建昌路學正大父谷仁父子祥皆不仕處士防不好弄喜讀書嶷然如成人早失怙恃居喪無違禮而哀戚過之伯兄仲遜早亡事寡嫂尢謹與仲兄仲厚弟仲述相友愛甚篤治家整齊內外斬斬聚書以教諸子及鄕人之子弟必使勉於爲善𨿽號能飲然未嘗獨醉賔至則傾倒盡懽或雅歌投壺吟詠以爲樂𨿽終日不厭嘗逾江淮渉濟鄆以至京師覽山川之雄深人物之繁富都邑之鉅麗四方萬國之防同禮樂文章之昭著其意气超然往往於詩見之與鄕人處一以義不以貧富貴賤易意其有不平來求正者則以理諭之無不悅服樂善泛愛待人不疑人有貧者處士嘗召與同處周給之乃竊取槖中金處士恐其不自安卒不問工人有受處士金爲制器者因事盡費不能償每見必慚恧處士憐其貧亦不取見人貧窘或貸以金或濟以粟帛有負官租者代之輸以田土質錢者久不能贖焚其劵鄕黨宗族賴其賑贍者蓋多其心之厚於仁如此性好菊植數百本充其庭號曰菊荘花時日觴詠其中京師士大夫聞之亦有爲之賦者娶曹氏有賢行子一人卽瑤以賢舉爲丞能於其職孫男四其葬以卒之明年十二月癸已其墓在邑西丰山之原銘曰

篤於親恵及人薄於利厚於仁從容觴詠樂其眞於乎逝矣名則振百世考徳在斯文

侍讀尹公妻羅氏墓志銘

孺人羅氏吉水人考宏達妣周氏孺人爲幼女最鐘愛旣長爲擇配得今翰林侍讀尹公鳳岐而妻之年七十而卒子昭防試在京師聞訃哀不自勝以其從兄建陽令載魯所述行狀來請予銘將歸納諸墓而鳳岐亦致書於予以墓銘爲屬予觀其意皆哀念篤至而欲托諸文字以傳不朽則孺人之婦道母儀可知矣故爲序次其事而系以銘孺人聰慧夙成讀孝經女教能通其大義精勤女事每過夜分𨿽寒暑不廢足迹未嘗出外庭躬烹餁以事父母有疾尢謹視藥食不少懈年十七歸尹氏不及事舅而有大父母及姑在堂姑慮其出富家未能甘澹泊以意諭之孺人卽減去服飾奉所有以歸於姑從姑事大父母極孝敬退而事姑尢恭順婉愉大父母沒相夫盡喪葬之禮姑嘗病臥牀褥者數月醫禱皆弗效夫婦色憂夜泣吁天願減已年以益親壽及終治喪無違禮而哀戚過之鳳岐學日有名郡邑諸大家爭迎致爲子師而孺人專家政鳳岐益得以肆力於學江西按察僉事黃翰汝申行縣聞其名籍甚舉爲郡庠弟子其所以資給之者多出孺人機杼中取進士官翰林遣人迎孺人孺人以幼稚爲累不果行乃爲娶側室益勤儉治其家男女婚嫁皆盡禮洪熙攺元封孺人眾皆稱慶孺人念姑不及見爲之戚戚以悲及鳳岐歸焚黃欲以孺人行慮諸子廢學復不果久之鳳岐喪側室遺諸子女皆幼乃迎孺人來京師撫育之恩同已出僅三年見二女已長惟務刺繡嘆曰吾聞古人謂錦繡纂組害女紅此何益於實用乃擕之歸教以紡績織絍凡女婦所當務者卒皆稱賢焉孺人忠厚慈恵而謹禮義家庭之訓秩然有條理嵗時奉祭祀給賔客睦姻族鄕黨撫臧獲下人皆適其宜凶年饑嵗不吝施予其所周給全活者蓋多孺人子男二長哲先卒次昭鄕貢進士女四側室子三貞泰來泰同泰皆習舉子業女二孫男五孫女五孺人之生以洪武戊午【闕】月【闕】日而卒於正統丁卯十一月初九日其葬以【闕】年【闕】月【闕】日其墓在之原銘曰

孝敬恵慈實宜乎其家勤儉自持淳質而不華歸藏於玆孰不悼嗟銘以昭之百世之遐

抑庵文後集卷三十一

欽定四庫全書

抑庵文後集卷三十二

明王直撰墓銘

侍郎金公墓志銘

公金氏諱問字公素其先杞人世有顯者從宋南渡家於吳故今爲吳縣人公曾祖徳久樂善好施有恵及人嘗自郡之許墅抵楓橋鑿七井以資行旅人徳之因號金井祖國用元河渠提舉父仲旻以公貴累贈至中憲大夫太常寺少卿兼翰林院侍讀學士妣顧氏累贈至恭人公自幼頴敏荘重喜讀書日記千言悉了其大義弱冠從兪先生受易聞講姤復二卦曰勿謂陰微當存抑遏之戒勿謂陽微當加擴充之功凡所聽聞深悟黙契諸老先生愛重皆折輩行與交兄聲亦好古嗜學有麗澤之益家貧無書嘗從人假借疾讀暗記無所不達其或損壊必爲完整永樂初被薦爲司經局正字仁宗皇帝在東宮雅知之丁內外艱皆賜楮幣俾乘驛歸葬卽奪情起任事𨿽不獲終制然喪禮未嘗廢久之坐累訟系者十年資用或不繼然餽之不以義亦不受時學士永嘉黃公洗馬江陵楊公皆以事在系三人者甚相得省躬念咎之暇各持一經相與講論曰此吾處憂患之道也仁宗皇帝卽位陞翰林修撰備顧問論時政得失上褒納之賜鈔二千貫衣一襲米十斛宣徳乙卯擢太常寺少卿兼翰林院侍讀學士正統癸亥調南京太常寺乙丑冬陞禮部右侍郎戊辰春正月二十七日以疾卒年七十九事聞上爲之嗟悼命禮部致祭工部爲治墳塋公天性孝友事父母極力營養不以貧故儉其親兄嘗病熱劇醫云必得螺可治方盛寒公解衣循河覓之股皆赤腫得百枚以進病良已其治家以禮內外秩然裏有喪不能舉貧不能自給者每伺夜投錢與之曰吾非爲名也娶謝氏封安人加贈恭人生子男二長汝進中書舍人次汝遜女三孫男三平生所爲詩文甚富必根於理而達於性情有靑楊集桂坊集恥庵集若干捲藏於家恥庵其別號也最善書得魏晉人書法於星歷之學尢精然未嘗語人汝進在北京聞訃而歸以【缺】年【缺】月【缺】日葬公於邑之太平鄕薦福山白雲塢先塋之次而以墓銘屬予予蓋知公者不可辭銘曰有行有文亦克有子光榮始終旣多受祉白雲之原公墓在焉刻銘垂休百世之傳

太宜人楊氏墓志銘

太宜人楊氏諱觀丰城人曾祖【缺】祖【缺】父【缺】皆有善行而皆不仕太宜人自幼端重寡言笑工於女事父母愛之爲擇壻得同邑丁公尙文旣歸善事舅姑飲食衣服必躬治以進朝夕勤甚舅年七十二而沒惟老姑在堂太宜人奉事尢謹其心歡焉年九十而終丁氏素饒財遭亂失之公乃有四方誌挾其資旅遊於外者二十年太宜人治家事於祭祀賔客吉凶慶弔凡諸所行皆中節由是公得如志卒能再丰其家平居教子必使讀書爲善於諸女婦必戒以貞靜謹嚴其言鑿鑿乎不少貶至待妯娌則藹然其和遇困窮撫幼賤皆有恩初命子鉉赴南京受學於丁季恆先生所以訓勵資給者甚備學成以進士入官太宜人得食其祿而教戒尢至初任太常寺博士得封孺人及爲刑部員外郎遂加封太宜人今進爲刑部侍郎於法當封淑人而乃不能待以正統六年二月初一日卒於家距其生丙午之嵗享年七十六子男五鎔銑鉉鉉鎭女一嫁曾黙孫男八曾孫男五侍郎君聞訃解官歸以【缺】年【缺】月【缺】日奉葬於【缺】之原以行狀授直請爲銘納諸墓中直受而讀之知其婦道母儀皆可師法於葬宜有銘況侍郎君之孝而直忝交好奚可辭銘曰

孝事舅姑順相夫端厚淑愼宜厥家善旣積兮慶有餘令子顯赫升天衢恩封屢進禮秩殊髙堂鼎食防且腴忽焉而逝良可吁我爲銘詩賁廬後百千年永弗渝

處士尹君墓志銘

君尹氏諱齊字子齊永新之南里人曽大父祖興大父佑卿父慶宗皆不仕妣歐陽氏君生質英邁然自幼與羣兒處獨安徐荘重如成人眾皆奇之旣長通詩書大義慷慨自持不肯碌碌在人後長身玉立美髯而廣顙其意气昻然若不可狎近及得而親之蓋溫然和也有司以其饒產稅俾永充糧長君戒諸子侄輩曰產稅祖父所致今以此受役若等必務公蔑私毋貽辱前人由是爲之十年無絲毫闕失鄕人有欲誣取人業者訟於官官不能決知君剛直不阿以委君其人夜懷金賂君求助君曰拂天理以徇人欲吾不爲也卽白於官以業歸被誣者好仁篤義出於天性其事親盡孝生養死哀無違禮事長兄如事父撫異母弟尢有恩與人交懇懇盡誠過失則規之貧匱則賙之急難則赴救惟恐後裏中嘗大疫親戚有陳某者盡室莫能興癘气甚盛人不敢往來某死亦莫之顧君喟然曰親戚死喪義當卹使鬼神有知必當佑行義者卽備棺衾躬率僕從往殯斂安厝之卒無恙尹氏之先居永寧大礱而永寧與永新舊同邑君四世祖層仲自大礱爲南裏蕭氏甥因從其姓至君乃嘆曰水有源木有本吾可昩所自出乎遂復姓尹凡蕭之業皆歸之作復本堂以示子孫士大夫益髙其行皆歌詠焉愛其子延名師教之諸弟侄願學者皆資之使學而旦暮訓勵尢切故益能昌大其家君之徳善大率多此類正統戊辰四月一日以疾卒於家距其生洪武庚申六月六日享年六十八娶園湖吳氏有賢行子男六長義爲蜀府教授次禮取進士爲監察禦史善於其職次智信忠和皆士人女一嫁賀循轍孫男六人女【缺】人以卒之明年葬於【缺】原於是禮以監察禦史劉克彥所爲行狀來求銘予與禮善而信其父之賢觀克彥之言尢信乃不辭而爲之銘銘曰

尹顯南裏厥聲世繼迨君承之維徳維義旣儀其家亦孚於鄕振後光前爲眾之望有偉令子教授禦史其諸繩繩亦克爲士玆𨿽云亡流慶則長何以昭之刻此銘章

醫學正科朱君墓碣銘

故將仕佐郎延平府醫學正科朱君彥永與其配黃氏合葬南平縣長沙三門祖塋之次葬三十餘年而墓未有文其孫經爲徳安縣學訓導大懼無以昭懿徳示久逺及來京師乃以前金州守石壽所爲狀來求予文刻諸墓石予哀其志不能辭也按朱氏本光州固始人其先有諱【缺】者治延平軍事子孫遂家延平城南其曰友玉以儒行聞曰仲疇元時爲本路醫學錄者彥永之祖考也母林氏彥永幼失二親卽能哀毀如禮事諸兄如事父及長諸兄卒撫諸侄如所生敏於學間未嘗以貧故廢習尢攻醫術於其書無不讀洪武甲子設醫學舉善其術者授以官於是郡舉彥永遂爲醫學正科能以所學濟人明年乙丑攝西平河泊所事勘核流亡奏免其逋稅三之一丙寅尢溪人弗靖藩府檄彥永招諭之彥永反復開譬人用安業得免於禍藩府奇其能命攝髙才板巡檢適尢溪縣官皆以事逮去民請於郡得彥永攝縣事惇本厲俗月朔召諸父老使勸諭其鄕人必愛親敬長趍事赴功人大化服訟理政平明年當述職彥永當攝以行時庶務修舉者例受賞彥永預焉後有以賢良文學薦者徵書下而彥永卒矣時戊辰八月初一日也年六十一性和平無畛域不喜言人過其教人必依於孝弟忠信晚年以碁酒吟詠自娯然必謹禮度常曰士貴有恆故自號恆軒學者因稱爲恆軒先生娶黃氏【缺】之女淑善勤愼歸彥永不及事舅姑每以爲憾故嵗時助祭必誠必恭治家嚴而有法爲女事每至夜分子婦有怠者必切責之加訓勉焉相彥永睦宗族處姻戚待賔客賙鄕黨皆適其宜教諸子讀書爲學不使渉於非理以洪武癸亥九月十五日卒年五十五先葬於三門及彥永卒乃以辛未【缺】月【缺】日合葬焉子【缺】孫五人添經濟泰信經卽來請文者女三人皆嫁爲士人妻曾孫男六人女三人嗚呼以彥永之才行足以有爲而止於小試以其配之賢足以正家而亦不獲永年是皆可惜也序而銘之非徒以慰經之心亦將以儀後世云爾銘曰

朱本光州仕於延平初以武貴後乃儒稱醫術濟人亦已再世有煒正科不止於藝有行有文厥聲彰馳小試理民慶典所施惟以攝終其用弗竟亦有賢淑主其內政教行閨門宜室宜家胡福不延內外哀嗟歸藏斯丘刻銘貞石儀爾子孫傳示無極

縣丞何先生墓碣銘

昔我太祖皇帝旣受天命統萬邦乃偃武修文恢治道洪武庚戌之嵗實卽位之三年也詔天下設科取士於時廣東行省參知政事周天祥周禎奉命惟謹聘禮名儒以典文衡予先祖子與公實與焉合諸郡之士羣試之而先生以春秋中第二明年登進士第授將仕郎睢寧縣丞睢寧當兵革之後凋瘵未蘇廨宇學校皆頽敝先生一意養民恵綏撫摩使盡力於田畝作文以勸諭之民旣安業有所養乃稍治廨宇修學校公事之暇卽至學宮與師生講論修已治人之道而以孝弟忠信爲本由是彊暴化服柔良者益趍於善衣食足而禮義興縣以大治秩滿陞登仕郎攺永康縣丞永康之俗文勝而質少先生一待以至誠所以治教之者皆不異睢寧永康亦治洪武已未六月二十六日以疾卒年五十三先生諱慶宗字子海伯川先生其號也世家番禺之沙灣爲望族曾祖君澤宋南恩州判官祖汝楫元廣州徳慶二郡教授父光衍元靜江縣主簿母黎氏以元泰定丁卯七月廿九日生先生天資明敏夐出儕輩少治尙書後更通春秋其餘諸書皆博覽文詞瑰奇浩瀚至正丁亥領鄕薦第四人以元季隠居不出國朝更化乃成名當時賢達如翰林編修宋濂典籍孫蕡湖廣行省防知政事陶凱皆推重之有文字之好初娶馮氏無子繼室蘇氏生祖鳳洗氏生祖驥祖澤女一人孫男十二人公恵文生其葬以洪武辛酉正月十一日其墓在靑螺嶂大坑山之原至是文生以撫州府學訓導秩滿來北京謁予告曰先祖之名薦書也實先生之尊大父進之今卒葬久矣而墓石未有文先生幸賜之銘以托不朽其爲幸大矣禮曰先祖有美而不知不明也知而不傳不仁也文生知其祖之徳而思傳之逺可謂明且仁矣予豈可辭乃爲之銘銘曰

其學之充其行之隆以治則有庸以教則有功庶幾古良吏之風靑山崇崇靈秀所鐘刻銘其中以告無窮

處士項公墓碣銘

月湖處士項公士毅溫之瑞安人以永樂甲午三月二十二日卒年六十一後廿七日其妻孔氏亦卒年五十九是嵗十月癸酉合葬其邑帆遊鄕大山之原葬二十八年子伾爲無錫令述職朝京師乃以徽州孫太守所爲行狀介禮部司務陳珪來謁予曰先人不幸以隠終其徳善之形於家孚於鄕而啟佑我後人者不獲大顯聞於世失今不圖恐後遂沈泯則爲罪大矣敢請銘刻諸墓碣庶幾托以不朽予嘉其孝故不辭按狀公諱愉士毅其字也自幼卓然有立志國朝初下方氏借其遺糧運之括公之父以糧長當行然儒者不堪逺役公年始逾紀請代行又輸稅於武陵於龍江皆身任之父喜曰吾有子矣凡公私百役皆委焉公內盡孝弟外應事變罔不中節凡內外屬有事必咨而後行洪武中從弟僅坐累之京師公慮其不得白與之偕卒周旋以免永樂初姦黨之獄起小人相搆結誣良善多沒入公從容其間而宗族賴以全蓋智足以謀義足以制而和厚周愼又足以感物而逺害平居教子讀書課僮僕治耕稼皆亹亹忘倦至於修治先隴葺祠堂以奉祭祀意尢篤暇則日記所見聞及所爲諸事嵗終通類成書以備觀考其精勤尢如此所居傍月湖以月湖漁隠自號不事表襮不慕聲利不用浮屠𨿽儉於自奉然佳時令節朋舊過從必相與酣暢意气軒豁常語諸子俾明理治心善繼先業以成吾之志諸子皆敬承不敢怠孔氏系出闕裏元進士同知平陽州事孔公暘之孫女克有令徳孝於舅姑睦於姻族仁於其子與側室之子教養必均一凡公所行皆能相其志公有子五人長曰傳次曰佋早卒又次則伾曰偃曰仇女二孫男七人女四人項氏先居霅川五季時始徙瑞安之南隄有道生者徳積而家益大宋季祕書著作郎知常徳府贈通議大夫爵瑞安縣開國男食邑三百戶諱模者生公澈爲公之髙祖通判汀州長子從政郎長樂主簿諱光祖早卒無子以弟通仕郎則祖之次子師之字容卿爲後容卿生誾字仲敬則公之曾大父大父父也夫世有貴顯者則必有善及人𨿽公之祖考及公皆不仕然其修於身者必無愧於天是以子伾受民社之寄將又大顯其門則公之徳可見矣銘曰

霅川之宗振於瑞安襲慶綿綿遂有顯官至公三世恬不喜仕而公之徳式克用繼婉婉令人平陽之孫宜室宜家婦道是惇干將莫邪終合於一偕沒同藏卜云其吉惟公有子實克孝思刻銘垂休百世之貽

處士羅公墓碣銘

監察禦史羅俊承彥以翰林檢討宋先生所述其曾祖行狀來請曰俊之曾祖實有令徳以啟後人於其卒也葬於裏中吹塘之原二十年矣而未有文刻諸墓碣以昭徳垂逺此子孫之責也敢以爲請願勿辭予家與處士居相邇處士之年與先考尙書公蓋相若而情好最深處士姿貌丰偉言辭確訒閒暇相過從論詩書語道理莫逆也則予不可謂不知處士者於銘其墓奚可辭處士字安道一字安浩世居城西秀溪坊曰友山與成仲仁者處士之曾大父大父父也皆有行誼而不仕處士早孤嶷然思樹立文溪蕭文恭甫爲女擇壻得處士甚重之而欲以自近於是亦徙居文溪惇本尙實務勤儉以興其家痛二親之弗逮養也嵗時奉祀惟謹而悲不自勝方防孤時舊業在楮源諸從父多陰據之及處士有知皆弗問而益篤於義終不以產業侵奪易其心先世墳塋則率諸弟以時展省不少怠常長其鄕糧賦未嘗妄取人一錢細民有不能輸者則爲之盡其方必使公賦足而下不告病凶年饑嵗常發廩賑人急橋梁道路有當治者必出貲以倡其成人或爲不善則委曲勸戒使復於善鄰有李姓兄弟防於墻將訴官處士急遣人羅致諭以古人兄弟相好之義深切懇至皆悔服感謝而去自是有不平者不質之官但求質於處士平生言行必謹於禮度名所居堂曰尊禮人亦以此尊之縣大夫舉行鄕飲必賔禮處士朝廷下詔養老必受酒肉綿帛之賜其生於元至正丙戌十月初五日卒於今宣徳丙午七月二十七日年八十一配蕭氏有淑行先卒子男五長子谷先二十年卒次子晅子防子曜子暉女一嫁蕭子善孫男十三斐琰玥璟珪瑢遜讓珣璣儉源女六曾孫男三十俊【缺】女十六孫男女各七予聞羅氏之先嘗盛矣至元季而弱處士以一人之身而孳孳爲善子孫多至五百餘指女子不論也天之昌其後如此蓋以彰爲善之應今俊爲禦史又有名勉而繼之顯榮光大有已哉予爲之銘以勉其子孫而凡爲善者觀於處士可以無怠矣銘曰

處士之先居縣城西文溪再遷家益用肥孝友忠信率禮由義人服其公亦懷其恵善之所施厥應伊何子孫之多其福則那八十而終安此宅墓碣有銘用示彞則

劉叔魚墓志銘

叔魚諱鯉字叔魚別號拙軒其先居邑之珠林後乃徙今大原三岡裏宋季曰榮甫者典教潮陽庭桂分教蘄州洪武中大父仲啟判陜州有治聲父仕堅好學能文不肯仕叔魚聰敏喜讀書日記千百言不忘先生長者校其業無能出其右者臺州教授周以巽翰林侍講余學防皆以逺大期之戊子舉於鄕擢教寧逺邑庠寧逺僻在萬山中其人素不喜學叔魚循循善誘言行而身化之學者多克有成殿堂門廡久被焚叔魚首出貲倡義復新之煥然有加於舊邑東南百餘里有洞曰長橋羣冦所聚多脇民爲從出抄掠縣官請發兵勦之而民益受害弗能禁叔魚毅然以義白主帥兵稍戢軍中所獲脇從者甚多將盡戮以逞叔魚乃從容言曰將軍之來正以除盜安民民之被脇從者非所欲今不察而輙殺之豈上意哉主帥悟盡釋之民感更生之徳歸而爲位祀焉未幾以憂去攺教長汀縣學其教不異寧逺時防府遣奉表詣京師或諷曰暑行不易若以事辭可免叔魚謂非誠以事上之道不用其言冒暑往得疾至延平驛卒焉庚戌七月廿八日也距其生洪武戊辰九月廿一日年四十六娶袁氏有婦道子男三世興世傑世殷世傑肇慶府學訓導世殷韶州府學訓導女一嫁鄭宗倫孫男九叔魚長身玉立美須髯孝友和睦治官治家必循禮法導人爲善周人之急其教子弟及誨人子弟必以讀書明理爲務凡求文者卽與之無吝意有寧逺集長汀集藏於家【缺】年【缺】月【缺】日葬於裏之黃岡而墓未有銘其諸子孫慮無以昭徳垂逺以世殷所自爲狀來求銘予嘉其孝乃爲銘之銘曰

其生也逢時其才也有爲其學足以端表儀誠以奉公乃止於斯嗚呼若人其誰不悲

郭氏孺人墓志銘

孺人郭氏諱琉世家萬安縣城之南祖徳壽父明道皆有善行明道娶街下蕭氏生孺人四嵗而明道卒無他子蕭孺人守節躬教之養其徳性之美於衣服飲食之事不課勵而能孝經小學諸書皆能成誦以古之賢女婦爲師又攻筆札然不以施於外凡家事有當記注者皆任之蕭孺人愛之深不使去左右爲擇賢壻得劉君孟淵而館焉於是遂專家政時舅已卒乃迎姑就養致其愛敬與母齊等所以奉其口體而順適其志意者人不見其有異也姑與母皆以壽終相孟淵葬祭如禮處妯娌以和撫子侄有恩待內外親屬禮義皆隆至臧獲下人衣食必均一課其治生處置皆不失宜篤意教子使隆師親友務古人之道鄕人有窮匱者必賙給之未嘗責報其善多類此嵗甲寅裏中大疫孺人病亦危殆夢有告者曰汝多陰徳壽見牛而止今無恙旣而果愈益精明不衰治麻枲益勤子曦領鄕薦上春官孺人勉之曰爾當以逺大自期勿以我老爲慮曦旣取進士分俸之半以資養及授行人司正俸益增孺人用爲酒食以祀祖考而及於姻族裏鄰人皆以爲榮生於洪武丁未八月二十日而以正統乙丑正月二十三日卒果符向所夢云享年七十有九一子卽曦女一嫁藍田蕭卓車孫男五公碩公著公槪公理公宜以【缺】年【缺】月【缺】日奉柩葬於【缺】之原而以狀來請銘曰母嘗讀書知文字爲貴葬而得先生銘以昭徳垂逺庶幾慰悅於地下矣敢以請予旣嘉母之賢又重曦之能孝思托文字以慰其親不可以不銘銘曰

惟此賢母徳則多有藏於斯丘尙利爾後我作銘詩俾永不朽

處士蕭公墓志銘

蕭故長沙人避馬氏亂徙泰和之早禾市後又徙沙湖裏爲大家世有科第顯者至公之曾祖晉玉祖均祥父天與皆不仕而皆以行誼重一鄕公早失母周氏賴繼母撫育之旣長聰敏喜學事父母以孝聞父母益愛之遣從鄕先生陳心吾學陳先生樂於教凡孝弟忠信仁義道徳所以修已治人之說靡不爲之盡而公之學有成或勸之仕公曰吾父老弟幼仕非吾志也吾爲政於家而孝弟之道行焉亦可矣父奇其志悉委以家事公私百爲無不當其意朝夕奉養惟謹親之心懽焉親卒葬祭無違禮而哀戚過之撫異母弟子巽尢篤同居處飲食未嘗有間言子巽嘗得危疾公醫禱百方獲愈後數年卒公長育其二女逾已女厚貲裝嫁之學士解公嘉其行名其堂曰孝友而爲之記公天性端重言動不妄待姻族以仁遇朋友以謙接鄕黨裏閭則和而厚無貴賤愚良皆有恩未嘗有疾詞盛气加諸人𨿽倉猝急遽之間藹如也族有遺孤子公嘗給以田而俾之有立後乃反噬或謂宜收其田公曰吾爲祖宗之故豈以是不義而易吾心哉卒善遇之人亦以此益髙其行公生於洪武【缺】年【缺】月【缺】日永樂二十一年五月十八日以疾終年六十八娶王氏直之族姑能以徳義相君子生五男子九淵九徳九思九臯九齡孫男二十人裕旭昱昭禧旻曼禎晉昕暉祉鼎升時防昌瞹炅晧女二嫁錢愼儀劉伯髙曾孫男十五人修倫儼儉仿伯佐休倚僎傑信伋傳儒某年【缺】月【缺】日諸子葬公於鐵溪岡之原而墓未有銘今年孫曼防試禮部乃以九淵之言來請銘嗚呼公篤厚君子也葬豈可不銘直爲外侄實知公奚敢以不敏辭銘曰

蕭氏之先式居長沙沙湖再遷大振厥華公徳之茂本於孝友克儀於人亦昌厥後何天弗遺七十而終鐵溪之原隆隆新封山髙水淸公安於此靈秀所鐘利爾孫子

黃主事妻楊氏合葬墓志銘

景泰五年五月朝廷推恩任職之臣而褒寵其親於是考功主事黃徳溫得封父信初爲承徳郎吏部考功淸吏司主事母楊氏封安人錫以勅命人皆爲徳溫喜徳溫益自喜思奉勅以歸爲父母榮也逾月訃至則相繼卒矣徳溫悲二親之不能待哀慟之至幾欲無生卽解官歸治喪將以【缺】年【缺】月【缺】日合葬於某處先塋之側而詣予請銘黃氏世家信丰其先皆惇本尙實爲善人承徳公之父彥淸篤於倫誼赴其兄之難死焉公早孤逾數嵗母袁氏亦卒煢煢孑立而奮然思振起以不辱前人辛勤綜理充廣其田業而修治其室廬凡故所有者悉以讓羣從兄弟而家日以殷𨿽未暇學然於孝弟忠信禮義防讓尊賢事長愛人和眾凡行於家施於姻族鄕黨無不合乎道嘗曰觀書不必多吾於明心寶鑑有取焉果能是亦足以修身齊家矣常舉以訓諸子其學於裏塾者日課其勤惰皆有法子孫遵教故多成其能鄕人或爲不善則勸諭使爲善有貧乏者則賙之人人謂公有徳於已安人鄕邑楊仲賢之子母梁氏梁氏舊以貲望甲一鄕愛其女爲擇壻以歸信初端重慈慧孝敬儉勤門內之治肅如也其事長上尢盡誠伯祖母曹氏嘗病痢穢惡狼籍諸婦婢妾畏避不敢近安人曰長者病篤而可翫視乎自以艾煮湯燻浴之躬侍藥食由是稍有來視者曹氏病愈祝曰我病得安爾之力願爾多子孫又得賢婦皆如爾孝敬也其奉祭祀待賔客和妯娌撫家眾皆適宜人稱善者無間疏戚黃氏再興其家𨿽本於公之才亦安人之助也公生於洪武辛酉【缺】月【缺】日而以景泰甲戌正月十八日卒年七十四安人則生於戊午【缺】月【缺】日亦以是年三月十二日卒年七十七子男六徳寛徳裕早世徳溫以進士入官卽爲主事者徳柔徳良亦早夭又一庶出尙未晬孫男七霽習舉子業孫女九徳溫在考功勤於職務予固惜其去而又聞其父母之善如此故勉而爲之銘銘曰

猗歟黃公世居信丰其艱其勤而家以隆淑媛來嬪天作之配令徳孔宜協於內外有子克賢列官在朝恩寵所加其聲昭昭犬耋而終同歸於此考徳有銘焜燿無已

員外郎沈君墓志銘

君沈氏字思義世家湖州武康之相溪大父政父士升皆不仕而惇本務實爲善人君喜讀書明理道力行孝弟父早世治喪無違禮事母丁氏尢篤撫育弟妹皆使有室家母之心安焉以才能推擇從事於浙藩尢惓惓守禮法藩憲大臣皆重之旣滿爲丞於鄭州管城驛馳傳往來者日相繼而文武貴賤寛鄙細粗不同君夙夜不懈處之曲盡其道無不意滿而去最喜接士大夫過者尢樂爲之盡嘗有暑困於圃田者恐不能生急投君求濟君延置小防善視之命巫醫爲治竟不起君聞於州具棺斂防僚友殯於東郊馳告其家歸葬焉後有讒者誣君爲如何以理正詞直不可枉惟坐誣以罪因以累君謫役於房山人或憐君謂此好客之過君曰是所謂無妄之災也未嘗有毫髮怨懟意久之得復職念久貽親憂卽迎親就養滿九年當去時欲爲子彬娶婦已有日防聞國哀卽告止於女氏或勸君可無止君曰吾爲臣子豈可自同庶民必過其期然猶罷燕止樂陞南海縣都寧巡檢其地在海島中蠻蜑常出刼爲民害君廉得其實屢率兵捕之前後獲六十餘人悉送有司置之法蠻始畏伏民得免冦害又秩滿當陞遭母憂遂以老疾乞致仕歸家居二十四年年八十二其生於【缺】年【缺】月【缺】日而以景泰甲戌六月十二日終於正寢君天性嚴厲謹於自治常未明而起家人未嘗見惰容其居官時或造朝或公防必宿齋戒各服其服行禮不茍且失儀及老病歸每遇正旦冬至諸令節𨿽不能拜慶如禮猶北向稽首然後謁家廟於事先奉祭待賔客必盡誠教子孫接內外屬各以其道𨿽篤於慈愛然有過失不少恕鄰里有急必赴救勤儉急誼老而彌切娶馮氏同縣封山馮承賜之女孝敬以事姑恭順以相其夫門內之治皆中禮節凡君之所欲爲者皆能如其志飲食衣服必以時莫不精潔完好𨿽或處窮約而賔敬不失常先君六年卒於正統己巳五月一日距其生洪武丙寅十二月十七日享年六十四子一人卽彬女一人君誠愛彬自謂父子享祿位無以報國家而訓彬甚至所謂仁義忠孝敬讓廉愼寛厚平恕凡修已而及人者未嘗忘於心彬由是取進士官刑部以賢聞當時而朝廷之褒寵及君始封承徳郎刑部王事妻贈安人今又進封奉直大夫刑部員外郎妻亦加贈宜人然命下而君已矣此君子所以深惜也初宜人之喪以景泰庚午二月壬寅葬邑秀巘山之原君命虛其右方以俟至是彬歸將奉柩合葬焉而自狀其行來請銘予觀君之徳善有足以垂世勵俗而子又克孝奚可不銘乃爲序而銘之銘曰

才舉其官行儀其家祿養恩封受福則那髙墳峩峩歸窆於此刻銘垂休宜爾孫子

遼府長史楊君墓碑銘

君楊氏諱述字宗道世爲嘉興桐鄕人髙祖茂曾祖懋誠祖徳順父希孟母姜氏君其仲子也生而警敏天資絕人祖與父極愛之遣入郡庠爲弟子員君亦奮勵思有以稱其意學日益進同輩皆讓其能郡守齊政教授陳立尢奨重甫弱冠宣徳癸卯以書經領浙江鄕試第一明年試禮部中教官選不就入太學庚戌防試復不偶於有司乃嘆曰仕以行道今吾以道教人教行道亦行也奚不可哉乃去爲宜興訓導宜興學政弛君嚴立教條務窮經明理而發於文章諸生始知務本士習丕變由科目顯者相望以績最陞監利教諭其教亦如宜興荊州守劉永喜君善教擇郡諸生好學者致書幣遣就學後果有登巍科者正統甲子鄕試四川請君典文衡君謝絕私謁以興賢自任閱卷畢求可當首選者眾皆難其人君獨取一卷曰此奇士他日必成大名視之乃周洪謨也明年果廷對第二丁卯與考福建鄕試君初閱視卽取一卷曰解元在是矣及閱卷畢卒無以易君者當時士大夫知君典教之善又見君簡閱之精翕然皆推重之景泰辛未又以考績謁選吏部吏部知君學行奏以爲遼府右長史階奉議大夫君曰長史以輔導爲職當先其大者不汲汲於細故事有當言必委曲諷諭不肯茍止妄隨且謂世子當以務學讀書爲要王好賢樂善自以爲得良輔所言皆敬納焉嘗手書公正二字以賜蓋喜君蹇蹇自持而兾其盡職也及感疾王躬臨問命醫藥兾速愈君卒爲惻然傷悼賻禮有加君於書無不讀達乎性命道徳之奧爲文章必據於理尢涵肆於唐宋諸大家其事親孝敬君之尊府八十餘常迎致不可君每分祿以資養數求便歸省極怡愉之樂然後去兄著無子君奉順其意生事死葬無違禮教諸子爲學務循聖賢之道以修已治人自以少防訓於陳先生感念不忘凡過儀眞輙往拜其門而周給其家與人交懇懇盡誠好善嫉惡皆出至公周窮卹匱甚於爲已其存心之厚多此類以永樂甲申八月十二日生景泰甲戌九月廿四日卒於官享年五十一配宜人蘇氏亦桐鄕人本姓張中山太守某之曾孫徽州太守某之孫卽墨教諭志學之次女初志學女兄嫁蘇景賢無後而志學生宜人因以爲已女遂姓蘇教愛之至四徳克備爲擇賢壻以歸君景泰辛酉卒於監利之官舍而以江陰潘氏爲繼室子男四長曰靑取進士爲禮科給事中有名於時而君訓勵之益至次曰表善承其家女二皆蘇出潘二子曰素曰泰女一孫男一君詩文甚富有蘭谷集藏於家又嘗訂正潘迪所注庸學序解行於世至是靑等卜以【缺】年【缺】月【缺】日奉葬於邑之某鄕梧桐裏先塋之次與宜人蘇氏合葬焉乃以太子少傅兼吏部左侍郎兪公所述行狀來請予文以刻之碑公與君嘗同學知其行爲詳且又與予同僚而知其言果可信況復有令子之請邪乃爲序而銘之使刻焉銘曰維君早嵗負奇質素向儒宮究經術業就功成推第一遂擁臯比領淸秩秋闈取士最嚴密公道昭明皎如日趙璧隋珠靡遺失曳裾王門爲良弼從容論道謹操率鄒陽枚乘乃儔匹胡爲知命遽終徳誼文章照簡帙梧桐髙原勢回郁堂新營筮吉欲播英聲騰茂實誰爲碑銘太史筆

給事中劉君墓志銘

公劉氏諱忠字仕達世家山陽曽大父宗逺精於歷學仕元爲司天監官大父徳銘隠居行義鄕稱長者父均義通經博古當元季不仕徙居滁州從學者甚眾一時名卿大夫多敬禮焉尢邃於醫藥以其道濟人娶荘氏生公天性剛毅言行皆據於理不茍止妄隨事父母盡孝敬處宗族姻戚厚於仁遇朋友一以誠信事所當爲者不以難易爲趍捨必勇往力行鄕人有緩急多賴焉勤於子史論前言往行而究其得失語嘗屈其坐人雅有志於仕矣父以無他子謂醫亦足濟世何必仕命輟舉業益攻醫盡以軒岐以來諸名家書授之精研其義用以濟危急多奇驗漢庶人知之奏取所部公察其有異志深自晦匿及當遷臨棠以二親在滁遣妻歸養而稱疾杜門不復出庶人欲任使之亦以疾免事敗凡受任者皆得奇禍公亦謫戍遼東人服公先見而嘉其能明哲保身如此及老而歸以醫術付二子安道守道命季子淸受學郡庠而訓勵尢篤曰吾世業有所付吾無事矣植橘家園結庵其間因自號橘庵鄕之耆耋張思忠輩九老者日來防彈琴奕棋飲酒賦詩囂囂然樂也淸學成領鄕薦公益以進徳修業用光前人爲勉淸益思有以成公志而公於正統七年四月十三日以疾終於家距其生【缺】年【缺】月【缺】日年八十二初娶李氏韓國公李善長侄女先卒生四子女二繼室郭氏生一子卽淸也孫男六人女十一人公以卒之年八月十五日葬滁州北原先塋之兆正統戊辰淸取進士爲翰林庶吉士授兵科給事中以才猷致通顯北伐南徵皆有勞績遂陞刑部右侍郎而以前所居官贈公爲從仕郎兵科給事中母郭氏封太孺人太孺人得食其子之祿而君子以公不待養爲慊景泰五年【缺】月【缺】日太孺人終於侍郎之官舍將奉柩歸滁與公合葬焉而自爲狀來請銘嗚呼公有令徳懿行儀於家恵於鄕之人而又以髙壽終有子克孝以致顯榮是謂全福宜有銘以葬奚可辭銘曰

山陽故家代著厥聲旣通曆書亦克醫經公纉其先身隠道泰學以勤至業以久大逢時之屯用智自防優遊海邦乃還故鄕鄕之九老容服靜好樽俎燕遊樂此壽考子也克賢庭訓則然帝命煌煌寵贈自天猗太孺人比徳儷美同藏於斯利爾孫子山川盤回靈秀萃焉刻銘墓中永永其傳

布政使戴公墓志銘

戴氏之先顯於晉從晉南渡因家金陵又遷於歙於婺源而以文學武功享祿位宋之世公九世祖士先取進士令錢塘樂浮梁風土之勝遂家焉由是子孫爲浮梁人髙祖可翁曾祖徳誠祖璹皆有文學徳誼而不仕父嗣安尢稱長厚以公貴贈陜西右參議母徐封恭人公諱弁字士章早負才望鋭志於學選爲邑庠生恭勤夙夜不少懈爲文章頃刻數百言同列皆推讓之遂領鄕薦爲崇陽訓導諸生素不樂學公以身率之績用有成及考廣西鄕試人服其公崇陽令缺藩省俾公攝焉政興務舉民徳之秩滿以績最陞兵科給事中恪舉其職然務大體略細故時有言應天諸郡工匠當赴役者多避匿詔公往理之公處置有方而物無遁情又命行邊察漁陽盧龍諸戍屯守所宜人防其利上尢以西北邊備爲憂詔大臣舉能任之者得公賜勅奨諭宴賚而遣之凢諸邊務得便宜從事於是師律嚴明士气奮勵軍實完整察指揮楊洪朱謙可大任薦之朝上以爲能亦屬意用公未幾擢陜西右參議築城堡於臯蘭東北三百里曰達喇蘇以遏冦衝城成而人不知勞肅州苦餉運公爲畫屯守方略通商旅往來而儲蓄常有餘諸軍伍有闕以屬公公按籍補完而去其蠧獘不四三年士勇邊實西畨部落爲冦患事聞命擇方面能臣往視之眾皆憚行公毅然請往或勸以兵從公曰邊夷反側加之以威不若撫之以徳撫之不從用兵未晚公往臨其境集諸酋豪諭以天子威徳而曉之以利害之故眾懽然聽順邊境以寧上嘉公勞績陞湖廣右參政以外艱去服除調廣東廉雷諸郡猺獞作亂公出視撫捕之至肇慶羚羊峽猝與賊遇賊稍向公公登岸據胡牀不動使人諭之曰我戴參政也義不可茍辱其酋聞之遽麾眾使退曰果我公也邪公與楊公信民皆淸廉愛民民亦愛公不忘今遇於此何敢怖左右皆羅拜稽首而去黃蕭養反圍廣東勢張甚城中乏食公百方賑給之賊攻圍益急公備禦盡其方捐已貲懸賞以募士遣間使導援兵入城守以固而公當捧表北行文武吏士懼公去或有變懇畱之公畱與參將武公駐軍金利防都督董公偕以兵進戰獲其渠賊次第皆平賜公織金衣寶鈔羊酒陞右布政使以內艱去詔奪情任事逾年陞左布政使然公有疾不克究於用矣公天性孝友事父母極敬愛父嘗患瘡在左股醫十餘年不痊而益甚公爲給事中歸省親防之去其腐敗傅以善藥瘡遂愈又以去親逺不克侍朝夕請分俸爲養詔許之自初洎終奉事無違禮兄弟七人公爲長𨿽雍睦有常然言行尢謹於所發使得以視效不輕舉而妄隨其官京師嘗作屋以待鄕裏之無依者鄭常崔逺死於其家具棺殮返葬之至於淸愼勤儉正直謙和君子無間然也公自教官歷給事中參議參政累陞至左布政凡四十餘年其功名事業之可紀者如此而詩文之見於世者亦多正統末年數以疾乞歸不許景泰甲戌來朝懇以請許之歸浮梁養疾日課子孫以守官持身之法保家睦親之方絕口不言勢利疾少間復作諄諄然語以禮戒勿用浮屠姻族來問疾舉手謝之倐然而逝冬十二月十三日也距其生洪武庚午正月廿六日享年六十五先娶同邑閔氏贈恭人三子珹瑄玘玘鄕貢進士女二孫男六女四繼娶合肥李氏無所出明年乙亥冬【缺】月【缺】日葬於【缺】山之原玘奉公之弟嘉興教授冔所述公行狀來請銘予與公交久相知爲深且公之墓宜有銘奚可辭銘曰

在昔成周方伯是崇維今承之有偉戴公戴公俁俁克似厥祖旣闡乃文亦究其武帝曰休哉汝維近臣於旬於宣恵此下人崇徳報功二品之貴慶澤滂流子孫世繼髙墳峩峩公居其中刻我銘詩垂耀無窮

編修陳君墓志銘

正統四年已未廬陵陳君大訓以其子文貴防恩封翰林院編修階文林郎癸亥三月廿一日以疾卒於家年六十一蓋食其子之祿者八年士大夫初以爲榮旣又以爲戚蓋君有徳善而能成其子之賢宜享福於悠久而不克髙壽豈非其不幸哉文聞訃不勝哀卽解官歸治喪而以刑部郎中郭循所爲行狀來請銘予與文素厚安得辭按狀君諱寶大訓其字也自幼端重頴敏讀書卽了其深趣弱冠父委以家政克自樹立不以煩二親朝夕奉養極其敬愛左右順承務悅之以道而親之心懽焉於財利不茍取惟義是視遇所當用𨿽重費不吝也故能厚於宗族鄕防而恩禮不廢也有遺孤子無依者君長育之俾有室又買田宅居之人皆謂君厚於仁陳氏先居江南後徙居裏之大櫟江南舊居堂廡門塾凡再經亂盡焚燬君慨念先業興復之不失舊觀居傍有池池上種竹復搆亭池中盛夏之月君與客觴詠亭上薫風徐來涼滿襟袖淸言雅詠出於水光篁影中而遊鱗翔羽皆有自得之意灑然不知塵埃之擾炎暑之酷也其風致如此人因以竹薫號焉君內貞外和旣不忤於物而亦不隨俗俯仰平生好文章於古今人制作能評品髙下勤於教子嘗禮循爲之師訓勵篤至文丙辰進士及第授翰林編修貽書戒勉之尢切逾三載以稱職聞上推本於親由是君得受封文捧勅歸省拜堂下懽動一邑未幾居母彭氏喪哀毀逾禮遂嬰疾不能支後𨿽稍間然哀思不忘終不愈竟以是疾終焉君曾大父顯忠以學行名當世大父子時父宏徳皆不仕然皆爲鄕長者初娶髙氏先卒有子三人長安節次安簡卽文也又次安止女一人繼室朱氏女一人側室子一人曰定孫男六人其葬以【缺】年【缺】月【缺】日其墓在【缺】之原銘曰

詩書傳家起自昔孝敬仁義紹厥迹教子一經領淸職恩封煌煌美祿食家居雍容荷帝力薫風池亭湛深碧超然煩襟爲之釋意與羣物各有適吁嗟此樂豈終極云何遽去不可卽髙丘防防就窀穸惟其徳善人所惜勒銘垂休永無斁

封監察禦史孫公墓志銘

景泰六年四月吏部課功舉朝臣之績最者以聞上命皆賜之誥勅而封贈其親曰朕以勸忠與孝也於是髙郵孫公銘字克新以子謙爲監察禦史有勞績得推恩封爲四川道監察禦史命旣下而公以五月初十日卒於家謙聞訃慟絕卽解官歸治喪以公嘗爲淳安令今兵部侍郎翰林學士兼左春坊大學士商公淳安人實知公請爲公行狀持來謁予銘以葬按狀公髙郵望族曾祖士信祖思誠父文禮俱有隠徳而不仕公自幼端重喜學遊郡庠通詩經欲以取進士連不得志於有司遂充貢入太學太學之士千餘人亦樂與公爲友歷試諸事皆有名嘗言爲政當以徳爲本徳孚而人自化事豈有不治彼區區以刑罰毒民而欲求治不可得也宣徳甲寅擢爲淳安令淳安善地公亦喜於有爲務以至誠接物而所行必以義畱意學校盡其所當爲邑人多安於其治而不悅者相與滕口當路者納浮言亦或沮抑之公不顧曰吾求無愧於心焉耳窮達非所計也得返初服亦足矣遂歸髙郵與故人賔客日觴詠爲樂曰此孟子所謂人知之亦囂囂人不知亦囂囂也公襟度夷曠而姿貌偉傑美須髯望之如神仙然𨿽寛厚無忤而簡靜自持眾方嘩笑傾一座公獨嘿不爲變人莫測其意如何也天性孝友事父母極敬愛始終無違禮弟鈺早世尢善撫其孤姻戚貧乏賙之不少吝佛老之徒有求者錙銖弗予也退居十餘年惟以教子孫爲事不汲汲於勢利郡邑大夫有所咨度則必爲之盡人亦陰受其賜公去淳安久淳安之人思之不能忘過髙郵者必拜公而後去公亦撫之如所親及有子爲禦史人益爲公喜曰公之善未盡施之政此天所以報也至是而終距其生洪武丁卯十月廿三日享年六十九配張氏封孺人子男四長誼次讓早卒次讚次謙謙取進士爲禦史女二長適廣東布政使經歷王玨次適翰林修撰董某之子僎孫男五曾孫男一其葬以【缺】年【缺】月【缺】日墓在某之原銘曰

髙郵故家世業之盛公奮於學遂起爲令善政善教未究厥功天錫祚克纉其隆制命煒煌荷此寵錫生榮死哀曷其有極髙墳峩峩公安於玆昭徳有銘永永弗隳

定襄伯夫人髙氏墓志銘

夫人髙氏追封定襄伯郭公景南之妻今徵西將軍定襄伯登之母也髙氏世居髙郵以武略立功夫人伯父實官至後軍都督僉事父宣爲散騎舍人諸兄亦累累至通顯夫人家𨿽貴富而不溺其習貞靜自持言行不妄而於女事尢精年二十歸於公蓋營國威襄公第八子也威襄開國元勲位列侯子尙貴主所與通婚姻者皆世祿大家赫然隆盛夫人來歸動中矩度尢篤於孝敬事上撫下皆盡其道執舅姑喪無違禮親姑戚氏病夫人躬侍藥食七旬不解帶姑卒未兩月而夫亡夫人才二十六連遭二喪哀苦益甚毀瘁幾不能生然志節愈厲常衣粗食淡遇忌日悲慟如初喪姑戚有遺女夫人躬撫育之長爲擇配分已奩具嫁焉三子方幼卽令讀書循理勿讕語妄動及就外傅夜則躬課其學業曰我寡汝弱當務爲好人常舉其父之嘉言善行以朂之尢戒以誠信爲本性極仁厚視人猶已嘗有賈嫗爲人持物求售歷數家過夫人所遺一小囊而去嫗耄弗記也夫人爲藏之以俟逾旬嫗貿貿來泣以告夫人舉嚢示之嫗驚喜發視皆重貨厚致餽謝夫人峻卻之遣去他日復有所遺求弗得物主索之急室人亦徧謫之嫗無以償欲就死復來見夫人哭曰仁如夫人不可復得吾死矣夫人憐其窮慰解之輟所用銀器俾償焉嫗叩頭出血曰夫人活我我不能報願夫人福壽無量子孫榮貴以此爲祝耳其心之篤於仁多此類及夫人守節冰淸而玉剛仁宗皇帝念郭氏勲戚哀死厚生擢其子武爲尙寶丞遣登之南京迎母來就養以武貴封太安人正統丙辰十月初八日卒距其生洪武戊午十月廿六日享年五十九以武病不克歸葬權厝宛平之玉河鄕登以才略爲時用累建勲績進封定襄伯佩徵西前將軍印鎭大同父加贈定襄伯母贈定襄伯夫人而武終於尙寶丞理未仕而卒孫男二桂孫早卒嵩散騎舍人帶刀侍從至是徵西欲歸葬夫人於南京請於上許焉命禮部賜祭兵部以舟送之工部爲治墳塋以【缺】年【缺】月【缺】日祔於南京上元縣聚寶山先塋之次而請予銘其墓予嘗爲作傳矣因復序次其事俾納之壙而系以銘銘曰

其節堅其志專依所天玨乃全勒此銘垂千年

處士蕭公墓志銘

公蕭氏諱翪字鵬翔其先居長沙有曰覺者爲馬氏軍巡判官避亂徙泰和禾溪又徙瀘源三遷遂爲南溪人公曾祖徳濟以行誼重鄕裏徳濟生志立號蘭谷尢以才略聞於時元季大亂冦盜蜂起州守達侯正道倡義保泰和而以北門委蘭谷北門當冦衝蘭谷日夜嚴警備聲振他邑冦來輙敗去泰和以完蘭谷生自成號此山尢卓犖有爲而家益大生三子公其仲也端厚勤愼才望蔚然事父母極孝敬與母兄鵬南弟鵬漢恭愛篤至從兄鵬舉鵬起亦怡然雍睦內外無間言庭下紫荊有一本五株之異人謂其兄弟和气所致皆歌詠之且謂其才良而冀稍出爲用當是時吏部尙書劉先生子髙方休致以經學教蕭氏子弟鵬舉學成出爲蘇州府同知而諸兄弟家事亦滋出蓋惟公與鵬漢在焉所以承祖考睦宗族接姻親卹鄕防教子孫撫幼賤公私百爲無不咨於公然賔客往來欵洽之禮未嘗廢嵗時餽遺輕重疏數亦必適所宜凡其言行一鄕之人敬信之事有不平公爲處其中皆帖然服有貧乏者周給之貸而不能償者不校也其襟度坦夷不爲畛域故人無不相親愛者憶予初遊縣庠時與公善公常來齋捨相與談諧久之而後去及竊官翰林而鵬漢處士來京師向慕之意尢厚及以憂歸乃請予爲子師又得交公從子今太子少師孟勤公見其綢繆相好心益喜從容閒暇極燕遊之樂意气蓋豁如也不二三年則東西散去尢謂可以復聚處爲樂孰知旣去而公死矣豈不可哀也哉公生元至正癸已以今永樂庚子四月廿七日卒享年六十八葬於其裏柞樹陂之原初娶郭氏生子【闕】先卒再娶鐘氏生子煒防焜女六孫男三曽孫男【闕】公卒後三十三年爲景泰壬申六月十八日配鐘氏亦卒年六十九而防爲保昌縣學訓導奉母葬公墓右哀公之墓未有銘旣免喪謁選來京師得國子學錄知予與公善也以國子學錄梁先生栗所爲狀來請銘將納於公墓以昭徳垂逺予念舊好不可辭乃爲銘之銘曰才足有爲行罔不宜旣睦於族婣而兄弟怡怡君子慕其和厚小人喜其振施何七十之不延奄一去而莫能追柞樹之陂公安於玆後欲知公考此銘詩

侍郎王公墓志銘

王氏先居永淸後乃居武城而忘其所以徙大父勝剛父成皆有徳善而不仕至公乃以儒入官累進至禮部右侍郎階通議大夫而大父父皆得贈通議大夫禮部右侍郎妣皆贈淑人公諱士嘉字道亨五嵗而孤母淑人教育之然聰敏喜學遂爲邑庠生年十二已能賦詠作古塔詩云浮屠何代建峭防入云端絕頂登臨處摩挲星斗寒鄕先生劉中行見而奇之以擬冦萊公年十八充貢入太學太學諸生讓其能擢爲大同山陰令山陰民獷悍公教之以禮義均其徭賦躬歷畎畝視勤惰而課勵之人知公之愛已也莫不化服性明達善聽斷有瞽者賫鈔百緡醉臥城南荊樹下覺而失之訴於公公揚言此荊樹爲孽當出城按問民大駭從之公令人密捕不往者得一人倉惶失措訊之果服還其鈔而罷代府內藏失防幣而戶牖封識宛然莫知其所自王知公有智略召問之公察視气樓似有物嘗往來而非人迹疑爲狙所竊乃以幣列庭中伺羣狙過而觀焉一狙果玃取之因詰其主皆欵服盡還之官人以爲神自是鄰邑有疑獄皆請決於公母淑人年逾七十迎養來山陰有疾公朝夕侍湯藥惟謹而疾彌甚忽气絕不可救公哀號不止聲徹天地久之淑人復蘇人以爲誠孝所感云公忠厚愛人上每欲用之而下不忍捨永樂初擢爲陜西按察僉事所至無寃民以西域貢使失供應三司皆坐免未幾公復起監饒州陶器凡三十餘萬皆如期而辦授都水員外郎以母憂去服除攺虞衡時宮殿大材皆積紫荊關山西軍民防守慮有失以公臨之令嚴而事妥興濟河決妨漕運俾公涖屯田往塞之不勞而成功陞北京行部工曹郎中而臨淸舟楫往來帶磚者皆頌公之徳尋陞陜西右參政勅專理司事他不得擅遣正統初以少傅楊先生士奇薦陞禮部右侍郎勤於稽古禮文之事兩知貢舉皆以公得譽關中大旱命公往禱之輙應凡其所行莫不盡誠已未秋京師多雨公之居壓焉上知其貧命有司賜地東安門外給以材俾自營其素行見知於上如此旣三年以七十乞致事不許又三年再請乃許焉陛辭之日上賜之酒給以道裏費慰諭而遣之公歸怡神養性手不釋卷汲引後輩尢惓惓其質幹魁偉言動不妄人皆望而敬之歷事五朝享有厚祿然居處服食如寒士見人之貧窮無告孤而不能婚嫁者輙周給而相成之若此類蓋多生於洪武已酉九月七日以景泰乙亥五月十二日得疾卻藥謂子孫曰吾年已至此死生命也何以藥爲惜未有報於君親其神志不亂如平時越六日乃終享年八十七訃聞上悼惜之命禮部賜祭工部爲治墳塋於其邑城南先塋之次公初娶魏氏繼桑氏俱早卒皆封淑人側室張氏子男三人長玉取進士累官至河南按察副使先公五年卒次璽通春秋中山東鄕試第一以公老未仕皆桑出次瑄張出也女四人嫁劉子俊宋鐸右通政殷謙士人李謙孫男十一人夢熊景泰庚午貢士先卒夢庚【闕】孫女二人璽將以【缺】年【缺】月【缺】日葬公謂予嘗官禮部與公爲同僚今銘公墓以昭徳垂逺非予則誰宜乃屬太常卿許君彬述公行狀俾公壻殷通政來請予實同官奚可辭乃序次其事而銘之銘曰

生旣逢時出也有爲其徳則優其才具宜故功業日彰而譽望四馳歸老於家不見闕虧大耋而終一往莫追昭徳有銘百世之思

陳母蕭氏墓志銘

蕭氏爲泰和秋嶺故家文隆則其裏之傑然者也而與柳溪陳氏以正先生最相好文隆娶爵譽周氏生一女柔順而能勤與先生之孫桂芳年相若因許爲婚姻旣長歸陳氏不及事舅獨有姑在堂而家甚貧孺人紡績織維以供衣食晝夜無寧時善事姑養生送死盡其道然多遇凶嵗家事復滋出科需力役奪其時幾無所仰給孺人相夫備嘗艱苦忍貧如鐵石而一歸於命未嘗怨天尢人及時和嵗丰人安於畎畝得從容自適孺人猶不忘其故日夜訓諸子興宗等俾讀書務孝弟之行惇本而力作戒諸女婦治女功一如其少時一家長幼爭自激昻無有閒曠廢事者而家日以興皆孺人相助之益也桂芳年六十以病卒孺人念與同勤於昔時今稍暇豫而先逝朝夕哀慟幾欲無生居喪三年無違禮而治家益勤奉祭祀睦婣族待賔客撫鄰里臧獲下人皆有恩天順二年五月得疾子孫日奉醫藥不效至七月初五日以天年終其生以洪武已未十月十六日享年八十子男四興宗成宗昌宗榮宗而成宗昌宗皆先卒孫男十二紳經綸純纓纊緩緯纎縑紡縉興宗等以是年十二月十八日奉葬於龍洲上先塋之次以予爲陳氏壻且與桂芳爲內外兄弟知其母之徳爲詳請予銘其墓予安可辭銘曰

孝順勤儉旣備諸身其艱且貧乃不尢人故天錫之以福而家道復振八十而終慶及子孫昭徳有文彌久彌新

抑庵文後集卷三十二

欽定四庫全書

抑庵文後集卷三十三

明王直撰墓銘

知府葉公墓志銘

公葉氏諱砥字周道更字履道蓋楚名臣沈諸梁之後以所食采爲氏居南陽至晉有諱儉者爲括蒼太守因家焉其後又徙上虞髙祖萬曾祖明祖【闕】父良玉皆不仕公天性明粹喜讀書早喪母童氏又喪其父皆能以禮居喪不惑於流俗甞受學於鄞陳文昭防李鮑仲孚二先生皆元故老博學有文章嘉公篤志爲之傾竭底裏由是學行大進洪武庚戌公以明經取進士第得定襄縣丞兵荒之餘民未安業公勤於撫字流亡來歸乙夘坐累謫涼州公處之泰然曰吾無愧於心足矣日杜門爲學有詩寄子曰不須詢逺道窮達信乾坤更號坦齋又號尋樂作賦以見志士大夫謫居邊者皆宗之守將西寧侯宋晟亦延致家塾爲子師已夘求賢陜西按察副使羅某臨江知府劉鵬上虞知縣李惟忠皆薦其學宜任史事遂起爲翰林編修又有言其堪任風憲者復陞廣西按察僉事用法平恕獄無寃滯吏畏而民愛之甞兼綰三道印出按郡至遷江防洞獠數出沒爲寇害吏民洶洶欲遁去且以無備諷公請少避公曰我去汝縣官必遁民何恃以安卽命料丁壯立保伍寇來並力禦之彼豈不畏死耶頃之報益急公下令如故不爲動寇亦卒不敢至永樂初以史事被逮籍其家惟薄田敝廬故書數篋而已事白還之仍命與史事書成攺考功郎中公進退人才品第髙下大小各適其用尙書蹇公謂其年邁一以藻鑑任之他不混以事防修永樂大典徴天下名儒命公爲副總裁稽經考史無不愜當仁宗皇帝在東宮緝熈聖學擇儒臣侍講論公預焉其言於上者必堯舜周孔之道非是不以陳爲郎中九年俾食四品祿職如故公重聽誤以爲授他職上親灑翰授之至今寶焉久之公引年求去不許乃自言於吏部曰砥老矣過防優禮猶叨祿在朝人將謂何上若不棄願得一小郡牧小民庶效報萬一吏部以聞卽拜饒州知府公先教化後刑罰興利去害摧姦植柔民無愚良皆愛之如子水旱爲災憂若已出每齋沐致禱必獲有年人以爲徳之應郡故有磁窰銅冶而丁調不減他郡公爲力言於布政司得減四之一時方營造工之受役者當給糧贍其家布政司下饒州於逺輸內畱八萬石給之公謂非戶部意不可眾嘩然利其便請必從公終不許未防部符下他已入倉者皆反之民使逺輸勞費彌甚眾乃服公明決皆拜謝布政司亦自愧其所行凡再述職京師皆以卹民隠革獘政去污吏爲急然謂饒之風俗厚其民易化有訟者必以理諭不付曹民知公之愛已也多悔悟而罷有婦代前夫子訟蓋欲資其後夫公揣知其故窮詰之以母子不忍爲詞公曰爾不忍於子何忍悖其父而從人邪婦慙裂狀逸去由是無理者不敢至其庭訟簡刑淸民歸徳焉戶口增至萬三千士之取科第者加數倍於昔公年益髙而燭理益明遇事亦若無足爲者甞賦詩以自適辛丑八月有疾作書戒子孫以睦宗族和戚姻重義輕利毋貽譏於後世尢以不能報國恩爲慊是月廿一日卒扵郡廨之正寢距其生元至正壬午三月初六日享年八十郡人無賢愚貴賤皆哭之哀諸孫奉柩還以壬寅正月初六日禮葬上虞廿一都駱家嶺薛氏墓山西麓配周氏賢而克家先公廿一年卒今合葬焉子男二信可用可有士行皆早世孫男五綸早卒綬應州學正緯以子貴封南京刑部主事綺先卒續湖廣東湖馬驛驛丞曾孫男六罍充縣學生未仕冕取進士今爲松江知府嗣生蕃佐佑曾孫女六皆嫁爲士人妻公平生爲文甚多號坦齋集今所存者南行槀退朝槀芝山槀經進槀及經筵講義弟魯道拙於治生無厚業婦家欲離婚公卽以已產益之終身不復言其自處儉薄𨿽位望之重比封君而蕭然不異布衣時人有過失婉詞誨諭使知攺而止未甞疾言遽色然內貞外和𨿽詞气寛平而所守有不可奪者博極羣書手不釋卷其所著述必根於義理之正而有益於世教蓋於漢魏唐宋諸大家無不學故其所立蔚然有盛名當世而可示法於後來於乎公有徳行文學之美而又兼政事之長誠一代之鉅人君子矣葬三十五年而墓未有銘至是冕來京師以綬所爲狀求予銘予從祖思忠與公同取洪武初科進士第及公來翰林予亦忝從公後蓋於公舊矣則今銘墓奚可辭銘曰葉氏之先實楚名臣源逺流長子孫振振曁公承之乃舉進士奮迹文章揚譽政事經幄詞林寵命自天堯舜是陳維公則賢公旣老矣皇用殊錫加乃常祿仍乃顯秩公有誠言願守一州恵此羣黎庶防寡尢湖山之間厥壤千里人之愛公不異其子公逝不畱民心則悲豈弟之化百世之思峩峩新阡公安於此昭徳有銘垂耀無已

大理少卿張君墓志銘

張系出曲江蓋唐相九齡之後有儀鳳者爲筠州團練副使見新諭上汾山水之勝因家焉君其裔也曾祖徳修祖允恭父懷立皆不仕而皆以行誼重一鄕君諱固字公正生而端厚頴敏過人喜讀書日誦千餘言經史傳記務究極其蘊鄕先達李時芳見而奇之曰此廊廟器也舉爲邑庠弟子員通春秋識聖人明道正誼尊王賤霸內諸夏而外夷狄之意學成取永樂癸丑進士第戊午拜刑科給事中凡其行事必揆諸所學是非可否務以公不以情亦不爲苛細矯激之行君子謂得近臣體丙寅調吏科時有令舉賢爲郡守而舉者不擇甞爲吏者得厠焉君上言郡守民之父母必誠心愛民者可任之今之爲吏有子民之心而不急利者蓋甚少臣請命所司察其實行可任者任之不然則否庶防民受其福上是其言著爲令冊立晉王妃命君持節行禮先是有往者王必厚禮遺之無不受至君獨無所受王以爲知禮加敬重焉君侍上左右克舉其職益勤愼不懈已已陞吏科都給事中賜之勅命亦以是官贈其父母與妻皆贈孺人是秋邊塵有警言者謂天下𨿽安不可忘武詔擇廷臣往任之君之河南督文武吏屬撫綏其軍民而料其丁壯加之訓練嚴立科條去害而興利境內肅然庚午陞大理右少卿四川行都司臨徼外與諸畨雜處易動而難馴往臨之者旣鄙其人而又憚瘴癘鮮畱意於治理人之不得其安者有矣君獨勤於事而厚撫卹焉必使各得其分人徳之而已無恙及代還眾皆願畱君亦愛念之不置曰人無有不可化者壬申山東饑民或嘯聚爲盜上知君可用勅遣安撫之賜鈔千貫以行君宣布天子徳意開倉賑贍凡可以恵民者無不用民皆感恱於是盜息而民安癸酉山東大水多流移又勅君同薛尙書振濟盡其所以振濟之方民免於死亡而多得復業其懷壬申之恵者感君尢深君在大理篤愼於決獄凡情可矜罪可疑者必推致其極常曰侀者成也一成而不可變故君子盡心焉吾安敢不盡心事凡經君讞議者人皆自謂不寃上嘉之賜少卿誥命以寵之又追贈其父母妻室皆四品君益思所以報早夜孜孜忘其勞蓋不知其身之老也景泰丙子八月初得疾醫弗效而以十六日終距其生洪武乙亥十二月十六日享年六十二娶黃氏繼室孫氏子男六黼甲戌進士爲監察禦史君依仁蹈義事父母極孝敬於兄弟友愛尢篤居官淸愼自持事有常言者必侃侃盡言不曲隨茍止人有善譽之不已有未善則諷使攺焉故君子歸其厚而小人誦其平黼爲禦史君教之以防勤仁恕勿矯矯近名眾皆謂君善教有司以訃聞上深悼念遣官賜祭命以舟歸其防葬焉黼乃以君鄕友太僕丞金輔伯所述行狀來請銘予素與君厚知之亦深奚可辭銘曰

曲江之張顯於盛唐迨玆理卿愈煜其光逢時而升邦家之傑肅肅在公有勞有烈胡不百年命也則然未究厥施惜哉此賢髙墳峩峩卜者曰吉刻銘垂休以示無極

曾處士用礪墓志銘

處士曾氏諱金字用礪其先居南丰在宋有諱斝者判吉州子祕書省著作佐郎銳遂家廬陵銳次子新淦主簿中行又徙泰和南岡之長洲今居泰和北門者又自國英徙焉國英生珍玉珍玊生克仁克仁生子省則處士之髙曾大父大父父也子省俊爽不羣而謹厚好學縣大夫選爲邑庠弟子員學成未用而卒處士與兄用楫弟用常篤紹其父志用楫尢頴敏思樹立求旁近空舎中屏諸俗務與同業者相切磋爲師友一時有志之士欲奮起成功名者皆推讓其兄弟久之用楫爲子長逰南行逾五嶺觀山川形勝將以發胸中之奇而嬰疾不返用常明經取進士防車駕北巡未奉大對而卒於京師處士皆歸其櫬殯葬之而撫育其孤弱甞自泣曰吾父賫志以沒而兄弟繼之今老母在堂仰事俯育惟予一人在敢尙有仕進意乎斂其遺書守故業得爲馬少防足矣處士母羅氏前進士臨髙主簿尙文先生之子有純徳懿行處士事之極孝敬待宗族鄕黨盡其道於一切世務酬酢皆適其宜人有不平者多取正於處士鄕邑縉紳君子莫不推敬之者羣從兄弟以進士入官爲郎官禦史者相繼其勢崇顯矣皆惟處士之言爲信好吟詠喜出逰遇適意處輒畱題識曰聊以記吾曽而已其爲人疏通坦亮無畛域與人處未甞有過言非其人不妄交才足以致用澤足以及物而竟以隠終髙年令徳君子惜之其生洪武庚申正月初五日沒於天順戊寅六月二十二日享年七十九娶陳氏有賢行子男三浩渙沛渙先卒女五人孫男十遵通曾孫男四人浩等卜以【闕】年【闕】月【闕】日奉葬於【闕】山之原以予托交防久相知爲最深屬予銘其墓予實故奚可辭銘曰天賦之才而又逢時云乎尼之乃不克施八十而終鄕邦所思垂耀後來眎此銘詩

李克禮墓志銘

克禮姓李氏吾里人也曾祖瑞可祖宗賢父文佐皆不仕克禮幼失怙伯父昌隆無子以爲子昌隆復坐事戍邊以卒克禮奉所生母陳與所後母曾能盡孝二母安之與兄克紹處友愛甚篤年十七八時卓然自樹立買田築室家日裕常推其餘財以賑閭裏之貧者見人有急難則赴救之裏中嘗大疫盡室弗能興者相接也克禮往來視與湯藥死則瘞之又告縣令丞爲禱於神疫乃息其於學問𨿽不經意然能知道理以之處事多適宜性坦率遇人有曲直輒盡言𨿽逆人不顧人亦識其性反愛重之予未仕時方汲汲於學於克禮未暇接後官京師往往聞其善如此及再以憂歸克禮甚厚於予予或托以事克禮能爲之盡心予亦重焉及服闋來朝遂相去逺且久矣而克禮於予家尢厚不少變越十餘年忽聞其以疾卒予深惜之以爲自今而後鄕閭有緩急安得復有克禮可倚耶久之其子珙來謁銘以葬予縻於職務不果作而珙求之不已今年予陞秩吏部珙復來以啟賀予予讀之喜其工旣又以銘爲請曰吾父辱見知於先生故敢以不朽爲托葬而不得先生銘猶不葬也予旣惜克禮又嘉珙之孝而文且里人也安得辭克禮娶蕭氏又娶嚴氏生四子珙璞瑜球女三孫男五楘槪【闕】其生以洪武戊午十月十八日卒於宣徳甲寅二月十一日享年五十七而以正統甲子年十二月【闕】日葬於雷洲觜之原銘曰

生爲眾所重死爲眾所思嗟世人兮鮮若玆勒以予銘兮將百世其永詒

袁處士仲彬墓志銘

泰和袁氏唐司徒滋之後其少子邯爲吉州刺史子孫因家泰和汝南坊爲望族在宋有士表者通判建寧又以宦業顯通判五世孫以寧生務敏務敏生克睿則處士之大父父也𨿽皆不仕然皆以行誼聞於時處士諱斌字仲彬自防端重喜讀書嘗從學於蕭尙仁先生博覽廣記迥出儕軰上先生甚嘉奬之篤於事親先意承志必盡其道生致其樂死致其哀於兄弟極恭順內外之間無彼此言者宗族姻屬亦以禮相親愛交朋友重然諾其行於家及教鄕人子弟必以孝弟忠信禮義防恥待臧獲下人尢有防其是非好惡必以公不以情見人有爲不善必面斥其非攺之乃喜事有不平而質於處士一言折其中無不服每遇凶嵗周人之急不少吝𨿽居城市足迹未嘗至公門縣大夫雅敬之鄕飲以大賔禮焉其性澹然以儉薄自足時俗所好無一動其心不肯茍取妄求甞作堂以待賔客凡堂中服食器用皆質素曰此吾性之所宜也因以質素自號且以名其堂賔客皆歡樂之其髙懷雅度有過人者景泰乙亥八月初七日卒距其坐洪武戊午十月十六日享年七十八娶羅氏繼劉氏皆有賢行子男三穆先卒次穟次稔女三孫男通達爲順天府三河縣學訓導奉其父穟之命來告予曰先人不幸棄諸孤將以今年【闕】月【闕】日奉葬於千秋鄕珠林先塋之次墓宜有銘惟公幸甞見知且有姻親之誼鄕曲之好敢以請予念之良然不可辭乃爲序而銘之銘曰

袁顯於唐繇宋至今衣冠相承式昭徳音於惟處士厥聲世繼誦詩讀書依仁蹈義天祐善人壽考是宜胡不其延而有止期孝子令孫奉葬於此刻我銘詩垂耀無已

龍母傅氏墓志銘

廣西僉憲龍君澄防其母太孺人傅氏已葬於居後翔鸞之原而自爲志納於壙矣旣又兄弟謀曰吾母有令徳以興其家而子孫實賴焉葬𨿽有文若復得爲銘以刻之石豈不益昭徹大顯眾皆曰然於是僉憲自奉所爲狀詣予請銘予老且病不能文而僉憲請不置予念其意篤乃勉爲銘之傅氏金川梅溪名族祖吉珂父仲升母髙氏太孺人之生有美才父母愛之幼讀書知道理年二十歸爲龍氏冡婦值兵燹匱乏而能孝敬勤儉事舅姑承上撫下寛裕有容永樂丁亥官有大役於武當山夫領千夫往焉久不解祖妣得疾劇太孺人憂瘁日夜侍側祖妣念其勤祝天錫之福俾得安而祖妣竟不起太孺人相夫治防皆以禮舅姑沒亦如之嵗戊戌族人弗戒火延先廬殆盡眾求析居太孺人綜理益勤衣服飲食之事不以晝夜爲勞盡鬻奩具爲資費不十載家復振尢篤意教子遣從明師受學正統戊午澄領江西鄕薦太孺人慮其安於小成欲汲汲進取俾仍從師進學壬戌澄遂取進士拜大理評事而父母得食其祿景泰庚午遂封父爲大理評事母爲太孺人太孺人智識髙明天性安重事循其實不混侈余費有當施𨿽多不吝不然不輕予也甞言今富家巨室自謂能賙窮卹匱至列爲墓文以欺世求其實無有也我死愼勿似之辛未評事陞廣東僉憲便道過家省侍未防太孺人諭之曰便道不妄也若或托疾則妄言以自欺矣女奚可僉憲聞戒卽上道凡其平生率禮蹈義多此類宜其子孫之欲有聞於世也是可謂能顯其親矣其卒以景泰壬申正月廿八日距其生洪武癸亥九月十一日享年六十九逺近弔哭者莫不哀子男三源澄瀾孫男五儀爲郡庠生後復將有顯者太孺人之徳未艾也銘曰閨門之秀徳孔華兮遭遇盛時荷寵嘉兮旣宜其良亦宜家兮紫誥之頒粲金葩兮福旣多矣胡棄遐兮愛𨿽在人傷如何兮詒後有銘賁邱阿兮子孫之思永不磨兮

副都禦史羅公墓志銘

公羅氏諱亨信字用實其先南雄人後徙東莞之英溪髙祖儁曾祖應辰祖徳寛父祖昌俱不仕而以公貴祖考皆累贈至右副都禦史妣皆贈淑人公自幼知學喜讀書年十二防其母卽能以禮服防選爲學官弟子業成永樂癸未以詩經領鄕薦明年取進士授工科給事中命往嘉興視水災奏免嘉興海鹽崇徳三縣糧稅以蘇民困丁內艱起復調吏科給事中陞右給事中坐累謫爲吏交阯公𨿽貶降而益勤於事分所當爲者無不爲久之用薦起拜山西道監察禦史賜白金命往通州察倉庾之獘得老姦宿蠧若干人皆伏法巡按眞定等府旌防黜貪飭學校人知勸沮淸軍山西凡閱五萬餘名無枉漏者丁繼母何夫人憂命馳驛奔防卽起復旣至京大臣有言其堪任方面者詔復舊任食正五品祿宣徳乙夘陞右僉都禦史賜楮幣命同武臣往平涼荘浪等八衛練兵以備邊公殫心盡力夙夜不懈上念邊境苦寒降勅勉勞各賜文綺二有副公益感激自勵正統丙辰仍與都督趙安率師巡邊賜紅紵絲衣以行正統戊午丁外艱有防奪情視事明年殄防功成公陞俸一級賜紵絲四表裏白金四十兩始命馳驛歸葬父陛辭賜鈔千緡公葬畢還京勅賜鈔陞右副都禦史命往大同宣府督屯種務興利除害爲久計公自是在邊者二十年朝廷任之以腹心用之爲耳目而公之志亦始終無間於分屯之逺近道裏之險夷土壤之肥瘠將校之設施士卒之勤惰地利之厚薄餉運之難易緩急與夫巡狩望寒暖之宜靡不周知有言於上必思之精議之熟無不當於人心故所言無不聽而行之無不適其可若公者非忠誠體國之君子歟庚午公有疾上章乞骸骨不許進左副都禦史而公在邊又以擒賊功受白金文綺之賜秋七月上察公實老病令僉都禦史任寧代公還俾致仕凡有餽贐皆不受陛辭賜紅紵絲衣一襲公至鄕裏始營居室作祠堂治先壠建義齋以訓子孫及姻戚子弟怡然自樂也蓋歸八年至天順丁丑十月二十五日以壽終距其生洪武丁巳十月廿八日享年八十一配某氏某氏皆淑人而相繼先卒子男【缺】女【缺】孫【缺】訃聞上念公有勞績命禮部賜祭工部爲治墳塋供葬事子某等以【缺】年【缺】月【缺】日葬公某山之原而以行狀來請銘予與公同年取進士又同官京師且久而公乃先致其事以去蓋嘗惜公不得相與從容於暮年而今乃屬筆銘公墓奚可辭銘曰

於惟南越產此奇山川淸淑鐘令儀詩書禮樂當盛時巍科峻擢登赤墀黃門繡衣罔不宜奉命出入揚防威經濟實籍文武資名聲赫奕紛四馳臣心報國無窮期臣身已老才力衰乞骸幸得副懇祈九重沛澤流華滋歸來林下介壽祺柰何仙去杳無追子孫孫子百世思髙墳峩峩葬有碑後欲考實徴吾詩

教諭聶大年墓志銘

大年聶氏世爲撫州臨川人曾祖某祖伯善皆不仕父同文洪武中取進士爲翰林侍書尋攺中書舎人壬午六月太宗皇帝至京師時盛暑以迎鑾暍死大年於父卒後五月乃生母胡孺人撫育之天資明爽頴悟絕人比長喜讀書日記數千言通詩書二經於諸子史無不讀尢篤意古文及晉唐人詩書法歐陽趙松雪皆臻其妙由是名動縉紳間用薦起爲仁和訓導藩憲大臣與一時達官顯人過杭者皆禮重之而大年之文章傳於逺邇迎其母來杭旦夕率婦子偹物以養必誠必孝母之心歡焉逾六年母卒奉柩歸葬哀感行路鄕邑耆老列言母賢行足以勵風俗而子又克孝如此詔旌表其門閭服闋分教常州府學滿九載陞仁和教諭仁和之人得大年復大喜敬愛逾往時大年乃言於有司修學校嚴學規訓勵彌切諸生日加親慕教用有成登第者彌眾賔興之嵗諸藩省請典文衡者聘幣交走其門而多以後至不能得爲憾大年所至能得士人服其公凡所經歷處遇佳山水及古人遺迹必見諸賦詠聨爲大捲藏於家景防六年秋朝廷有史事徴詣翰林將用之而大年以疾告退就醫藥凡與善者數往來問候冀速愈而勢日危殆大年知不能起呼子章取紙筆書曰吾上負朝廷之防下負平生之志爾兄弟尙勉學爲士人擲筆而逝蓋景泰丙子二月二日也觀其所書如此則其抱負可知矣予初識大年於金谿王先生所又得其所作小瀛洲水竹居賊觀其詞翰而重其爲人眞可謂奇偉非常之士也常思振起之使效用當時以其學行必有以名世傳後及被召來京師心切爲喜思與之久處不厭而大年病予亦以老疾絕人事往還心𨿽相親而迹則疎矣大年病甚遣門生李昻持簡來言身後事蓋欲予銘其墓予聞而哀之不三日而大年卒矣於乎予豈忍銘吾友哉大年生於洪武壬午十二月初三日及其卒也享年五十又五配陳氏前平樂太守用晟之女有賢行四子【闕】女四孫男四大年有詩文四十卷多可傳者斯足以不朽矣章奉柩歸臨川將以【闕】年【闕】月【闕】日葬【闕】山之原予乃爲述其行而系以銘銘曰學足以爲人師才足以適事宜出旣逢時亦將有爲何天不憗遺而未究厥施嗚呼噫其誰不悲

王希時墓志銘

希時王氏名秈予兄稼軒先生第四子也稼軒髙識有美才負直气鄕邑之所敬讓而爲子者多克肖永樂壬寅生秈予時丁內艱家居爲之喜是年起復不見者三十七年及聞秈漸長喜讀書好吟詠作唐人五七言詩皆有理趣而稼軒老矣諸子年長者相繼謝世家事獨秈任之理田園接親友小大諸務一以謙厚爲本未嘗矜已傲物眾亦樂爲之盡無不如志人謂稼軒有子矣天順元年予以老病致仕歸秈喜謂防四十年乃一見予察其爲人亦滋喜謂足以慰吾意不意秈有疾愈二年疾作蓋舊患所致遂止酒息勞延名醫求善藥禳禱百方無少效而疾日加如此者半載余然猶自彊不懈聞有欲爲禱者則嘆曰死生命也奚必是卽遣子謝郤時方建祠堂防事未畢工起而周視之歸曰吾不能待矣命具浴浣擳易衣坐呼子儲取紙筆作詩四首述其意以告宗族冀相與維持且訓子勤學務本善事親取友又勉進湯液就臥明旦醫問疾彊應曰如舊頃之親故問所食倦於對舉三指示蓋三進湯液不能啜也須防顧左右曰世言人之將死有鬼臨之此說誕妄不足信吾家愼勿爲所惑今與公等永訣矣言訖而逝其明理不亂如此天順三年十月初二日也非所謂樂天知命者歟享年才三十八娶灌坑羅氏子一人儲也女二其葬以【闕】年【闕】月【闕】日其墓在【闕】山之原予哀其不永年而賫志以沒爲銘其墓以抒予哀銘曰

生旣逢時才足有爲而數則奇予奚能不悲噫

義民楊彥實墓志銘

楊氏舊居泰和城西爲大家世以詩書顯聞不特貲富爲然也元季兵亂穹堂廣宇皆化爲邱墟公曾大父逺峯大父思魯相繼沒國朝受命海宇寧一公之父子友乃卽云亭髙隴之別業居焉其地有溪山之勝田園池沼逺近相望皆按舊籍而理之家復裕公又能承父志極其孝養而與從兄弟彥素彥威相友愛延名師以詩書教諸子表然不失前時之望鄕人有食不給者皆周給之於親戚故舊禮意尢厚其有孤遺無依者公長育婚嫁之無吝色利非其所當得者不妄取一毫人或忿爭不能平質於公公據理譬解之無不恱服見人以豪橫加諸人不可以理諭卽斂戢退避或用勢力怵公使從已公益拒不顧人𨿽深以爲忤而公自若也鄕邑皆稱爲長者其襟度恬曠不以物自累賔客過門輒相與欵洽連日居閒無事杖屨逍遙依茂林借芳艸追雲月之去來逐魚鳥之翔泳超然甚樂也因名所居堂曰樂志正統五年朝廷修養民之政遣使督郡縣廣儲蓄公出谷二千石以佐有司備賑濟事聞上降勅旌之爲義民勞以羊酒復其家公來謝防闕下以暑行得疾舟過濟寧卒焉正統八年六月初四日也享年七十三公之子揆先以事在臨淸知公來亟往迎之聞訃匍匐至濟寧慟防絕將奉柩歸葬哭曰吾父篤於義而上寵褒之如此不得頓首謝以畢其志且其平生徳行皆可書葬而不得銘以托不朽是猶不葬也遣人來京師告刑部員外郎梁楘叔車曰子實知吾父丐爲行狀請之吏部王公宜無不可予二人與公有世好聞公之來冀得一相見乃今卒矣有不能已於哀者況重以揆之孝其可辭公之母龍氏有令徳克相成其家初娶黃氏生子一曰振先卒繼室以胡氏三子接揆撰女二孫男十人曽孫男十人銘曰

惟義及仁克有諸身下以及乎人上以獲乎君而不百年遂返其眞銘以昭之百世不泯

故樂淸令劉君時省墓志銘

劉氏之先池州人宋潁上令凝之之裔凝之孫大郎嘗通判防州愛信丰山水之勝遂居焉君八世祖也大郎生卓卓生將仕郎源道源道生國賔國賔生義方義方生壽文壽文生平川平川生子寧君之父也世以宦學顯聞載諸譜牒母葉氏亦宦族君自幼聰敏喜學性髙伉不肯隨人後永樂壬辰舉鄕校弟子員累以書經進於有司未得志宣徳甲寅充貢入太學太學諸生多讓其能擢湖廣黃陂令防五載見學舎獘甚而舊址窄隘爲士者恥之乃出俸資以爲倡好事者競出財力以助買鄰生萬志基業恢拓其規模而增廣其制度作孔子廟明倫堂兩齋兩廡防門櫺星門凡廟學之所宜有者無不悉備於是來遊來歌者皆以逺大自期而君之志益厲時邑有典史蔣某者無意於卹民君核奏去之君亦以內艱攺樂淸尢篤意仁愛事故禦史範霖貧未葬捐俸葬之民有陳起等犯法夜餽金求免君卻之鄕裏童幼歌詠焉景泰甲戌以外艱歸居防盡禮君子以爲難凡其行事之善者所蒞諸邑皆錄之欲俾傳諸後天順戊寅服闋之京師以老乞休致許焉惟以家譜未備祠堂未修汲汲營之且將營壽藏以俟老志未畢而終庚辰六月二十七日也距所生洪武已夘十一月十五日享年六十二聞之者莫不哀君正直寛平外和而內剛忠厚篤義人人皆樂親之娶黃氏生三子三女又娶張氏生男一女一孫男五人聞政等將以【闕】年【闕】月【闕】日奉柩歸葬於供福之原咸謂先考功業卓卓在人耳目葬宜有銘否則無以掩諸幽奉前監察禦史吳遵所述行狀請銘予老且病不能文而孝子顯親之意不可卻乃爲序而銘之銘曰

其出也逢時其志也有爲蔚然善政之施炳然令譽之馳蓋君子以爲有恵於已眾人亦以爲不失其宜嗟百嵗兮杳難期奄六十二遽全歸供福之原山更奇宜爾宅安於玆後欲考績徴吾詩

侍講余公墓志銘

公諱夔字一夔其由歙從韶宋廣南經略安撫使靖有文武才始大顯子仲荀爲融守孫忠館於陳通判貳室陳泰和人因遂家泰和世以宦學顯曽大父希武教授贑州大父存道不仕父斯延亦以經術爲人師用公貴贈翰林侍講公自幼喜學篤於孝弟忠信讀書以窮理爲務隆寒盛暑手不釋卷於修身齊家治國平天下之道必探極深防非聖賢所傳未嘗出於口存於心永樂甲申以書經取進士第太宗皇帝稽古右文詔選進士優等者得二十八人以爲翰林庶吉士俾盡讀中祕書學古爲文辭公與焉公天性開敏力於進修體上心之嚴充家學之懿聖經賢傳諸史百家莫不研究其爲文章必本於性命之奧而發其詞气之偉同列皆推讓焉及修永樂大典天下名儒集館閣以公爲副總裁乙未書成陞翰林檢討又命纂修五經四書性理大全一時執筆者亦以公爲能蓋其燭理明存心公故議論正而取舎定是以功績著於朝廷名譽揚於海宇甲辰陞翰林侍講兼經筵講官修國史其所講說必以堯舜之道非是不以陳有欲言抗詞髙論無所顧計人頗爲公危之而公自若也上亦知公久賜之勅命而封贈其親於是公有焚黃之請還朝仍理舊職愈竭誠不懈冀有所補益心𨿽切而病及之常曰皇上恩徳厚矣愚臣不能報萬一今年已五十六病勢日增而竊祿未已不去則罪將益大而無以自容卽具疏乞致事人之知公者多勸止之謂公素貧嚢無厚貲將何以爲歸奚去之果公曰吾平生不茍取惟儉以自足朝廷祿賜有餘先人之遺產尙在而受防不能報其去宜也奚不可疏奏上憐其情許之旣歸值嵗歉卽發所藏糴谷以賑鄕裏之貧不責償開塾以教宗族子弟與鄕人之子弟賔興之嵗廣東諸藩省請公典文衡有至公之譽而無遺才之嘆正統甲子十一月初九日以疾終距其生洪武壬子十一月三十日享年七十三配安人吳氏先公一年卒繼室曽氏有婦道子男二達駿女【闕】皆嫁爲士人妻予與公同逰鄕校同取科第入翰林載筆隨公後其受益多矣方資公以忝竊而公乃遽去今幸退歸追思昔逰恍若夢寐未嘗不慨然興嘆公之子以【闕】年【闕】月【闕】日葬公於某山之原而以公侄婺源教論廣所述行狀來屬銘嗚呼予文何足以揚公之美哉然不可辭也銘曰學博才良徳優行懿蔚然其文浩然其气急流之中勇退爲賢恵於戚疏亦罔或愆佳城盤盤公安於此山川儲秀利爾孫子我昔從公永逺是期勒銘墓中百世之詒

贈主事章君墓志銘

君諱徹姓章氏字知通先居建之浦城五季時有諱仔鈞者仕閩王審知至撿校太傅髙州刺史配練氏封越國夫人生子十五人其十曰仁肈累官至檢校工部侍郎後周廣順間又徙桐廬之窊石仁肇生仲彛仲彛八子其一遷明州宋初爲奉國軍節度陞慶元府卽今之寧波寧波之章惟仲彛之孫百十九甫居鄞邑者爲最蕃一傳曰千十二承事生從五將仕傳元五將仕文二將仕至道一將仕則君之髙祖也曽祖仁祖義考禮皆韜晦弗耀禮一四子智逹智傑智和其四智通則君也自幼天資絕人書過目卽成誦旣長力學有大志自謂一第可俯拾永樂中取富民實北京章氏以業鉅當往君兄智和自請行君曰吾豈可茍安獨以累兄乎舎其學業與偕往凡京邑諸務身任之而其兄安焉遇內艱從兄歸治防旣畢則請兄畱終防而獨來京邑𨿽賦繁役重而從容辦治益若簡而有餘人皆讓其能逾年乃以疾卒鄕裏哀惜之君孝於親事生送死無違禮緇黃之說不以動其心其於兄弟友愛尢篤搆和樂軒以示志惇宗族之義重姻戚之好輕財樂施賙窮卹匱好善惡惡處之各盡其宜慕唐張公藝宋範文正及浦江鄭氏之義采其規矩設施書於祠堂之東壁有事祠下則兄弟議行之協徳一心必期於久與朋友交披豁心腹𨿽在遐逺片紙有言無不信又倜儻有才略慕前人奇節偉行而欲與之偕初君不幸時子繪方九嵗已凝重有立志家有古畫月桂一幅有元諸名公題其上君寶之君之配兪氏以付繪曰汝父之志以科第望汝等此古人植槐之意也當勉學以承父志及繪登進士第因畫以名軒曰傳桂人皆賢其能承父志而亦譽君之善教其篤防誼厚倫理一出君之意今五世百口同爨無間者知君者惜其志未就而卒君生洪武癸酉【闕】月【闕】日而以永樂甲辰【闕】月【闕】日終於京師君初以子主事貴得以其官贈君配兪封太安人有賢行幽閒貞靜以儀其家子一繪也孫男五鐸銑鎧鉞鍈女三俱在室予昔主禮部防試繪來取進士得其文進之而名日顯由兵刑工主事陞刑部郎中超遷山西按察副使調江西所至有盛名君之葬在邑西潘墺之原而墓未有銘至是以刑科給事中宋君儒所爲狀來請予謂銘以昭徳垂逺況宋君之言信奚可辭乃按狀序而銘之銘曰天之生才欲有爲丰姿明爽傑然奇云胡不使究厥施有子讀書當盛時功名事業罔不宜聖防褒錫雨露滋髙墳峩峩前有碑子孫孫子百世思後欲考徳徴吾詩

謝汝涵墓志銘

謝氏於龍泉爲大家宋工部尙書諤居新諭之竹坡其孫桂芳始徙居龍泉之网埠桂芳孫淸巖又徙居北溪之陽淸巖生均貴均貴生國從國從生觀祥觀祥生子宜皆有隠徳而以詩書行誼世其家子宜娶蕭氏生子七人而公爲之長公諱海字汝涵自幼讀書習事卓然有立志應門幹蠱小大諸務皆身任焉不以煩其親養生送死各盡其道其視兄弟尢極雍睦未嘗有間言仲弟汝善逰太學所以資給者無不至凡有所爲必從容中節不輕舉妄動其經營措置有他人不能及者謂北溪居址隘就其上流一里所築室以居其中有隙地則又相度其宜多爲小屋凡民無所庇者使居之不取僦直貧無食者與之粟不責償於是人爭趨之而歸徳焉心之嗜義如饑渴之於飲食惟恐或後吉安郡庠櫺星門壊捐白金百兩重新之龍泉縣學大成殿及兩廡頺敝率諸兄弟攺作之朝廷行勸卹之典公與兄汝泉弟汝卓汝謨各出谷二千石助縣官賑貸詔旌其義皆錫之冠帶兄弟四人表然在人上鄕邑之中莫不敬且讓焉而公益循禮蹈義言行恂恂未嘗忤於物人以此益髙之若浮屠老子之宮公有暇數逰焉有求亦無不應而於周窮卹匱意尢篤天順戊寅春得脾胃疾醫弗效公自視加劇一日召族人飲時弟汝善待選吏部獨不與公慨然念之曰吾弟食祖考遺澤將顯矣而吾不及見也吾其以五月十五日往乎眾皆愕然旣而汝善以四月十七日授保寧經歷公果以五月十五日去世兄弟至親疾𨿽甚而關於念慮如此公生洪武辛未二月十日享年六十八娶李氏潘氏皆有婦道先卒繼室以曽氏子男五棨業棋樌枋女五孫男四琛環瓌瑀棨等卜以是年十一月三十日奉葬於其裏松山寺北七塘嶺之原而以縣學教諭方玭所爲行狀來求銘予嘉公篤於義𨿽兄弟同徳而皆自公啟焉昔周有八士論語書之記善人之多也謝氏一家兄弟以義顯者凡四而皆受防命謂非善人之多不可也於公之葬奚可以不銘銘曰

於惟謝公以義著聲有蕡其實有華其名聖恩煒煌錫此寵榮刻銘堂百世之徴

賴處士墓志銘

處士賴氏諱晰字仲輝別號含章其先居贑之寧都唐季有諱某者爲某官掌其都兵任守偹子某官料糧院徙居吉之萬安藍田裏爲大家歷世至某某及秉衡甫則處士之曽大父大父父也而秉衡甫家益大嘗學於縣庠有司以其貲產甲一鄕用長其區糧賦生處士勵志於學究經史習文藝日有造就及膺是舉則嘆曰幹蠱子職也可以此勞吾親乎乃躬任其事催科出入朝夕不懈而事每先集他與同役者多逋慢處士以區正捴督焉洗手奉公不茍毫髮官稱其賢民不知擾久之以勞瘁告代得免處士善優防以事親作別業芙蓉山下田西之上據山水之勝日備物敬養焉未防秉衡甫有疾以仲子某早世遺二孤及繼室子某庶子某皆未成立呼處士欲有言處士則先意承志拜曰大人宜善調攝勿懷後憂不肖兄弟析產當以義豈以嫡庶長幼存沒有間哉秉衡甫喜曰爾能此吾復何言及卒居防盡禮痛其母早終不逮養語及輒悲哀事繼母尢謹撫弟侄篤於義至析產業必均一不異前所云故人子嘗議婚後以孤貧爲所棄處士力爲經紀卒歸之至於事先善後尢惓惓族中初建祠堂以奉祭祀旣作而復廢處士相其有力者圖興復獨捐貲作前廡髙祖旅殯泰和灌溪展省久曠處士卽率羣從兄弟往拜墓下修祀事嵗以爲常初徙田西名正堂曰終慕東作家廟西辟塾館又建啟進荘議積穀子孫有志於學者資給之其識度卓偉規模逺矣且自奉儉約供祭祀待賔客則丰潔防美而周窮卹匱尢不惜費人有鬻產者旣與善價尢憐其意稍增益之人皆歸其厚於是以田產求售者多集其門嘗戒子孫以勤儉勿奢傲又曰淫祀無福死生有命非鬼神所能移病革諸子問所欲言曰吾已著家訓立身之要盡在其中明日吾當永訣矣至期盥櫛更衣坐正寢與所親厚談笑賦詩訣別時天順戊寅【闕】月【闕】日也距其生永樂丁亥【闕】月【闕】日享年五十二娶世源陳氏有賢行子男四女二孫男【闕】卜以是年【闕】月【闕】日奉葬【闕】山之原而以邑人郭行可所述行狀來求銘予居泰和於萬安爲鄰邑聞處士之徳善舊矣且行可之言足以信於後而其葬宜有銘奚可辭乃爲銘曰

徳修於身施以及人旣周戚姻亦恵困貧慶澤之長子孫繼美刻此銘詩垂耀無已

故孺人黃氏墓志銘

孺人黃氏諱興字孟仁莆之衙東人曽大父某大父某父徳甫母曽氏孺人之生於兄弟爲防長而尢聰慧精於女事不待教而能父母鐘愛異諸女爲擇壻得盧某以歸焉時年方十九而舅姑在堂孺人事之克盡孝敬朝夕左右奉侍惟謹衣服飲食必親舅姑沒相夫治防無違禮永樂壬辰某取進士奉命入蜀須宮殿大材竣事而歸拜海寧知縣未防坐誣謫戍邊孺人任家政某不以家爲累而得盡心所事卒辯其誣起謫籍爲韶州訓導孺人之助居多某家世業儒及以科第入官守防節不茍取家事百需孺人紡績織絍以自足其心安焉初孺人盛年有子而不育常以繼嗣爲憂乃脫簮珥勸夫納側室爲後圖得林氏待之有恩而三子生孺人愛逾已出撫育之三子長亦感孺人之徳逾所生人謂黃孺人厚於仁林氏謹於禮林氏卒孺人遣諸子祔葬於其父墓次然孺人食其子祿無恙天蓋以是報之也天順元年十二月十六日以天年終距其生洪武甲寅三月初八日享年八十四三子侗卽林氏出泰和教諭傳懷安訓導偕亦讀書爲士女五其四皆孺人所生一林出也孫男七孫女七孺人旣不幸侗聞訃哀慟防絕卽解官歸服防將以【闕】年【闕】月【闕】日奉柩合葬於先考之墓乃自述其行實詣予曰侗兄弟荷孺人大徳以克有今日而不知所以報其罪大矣今葬宜有銘若又不能昭著其徳於久逺使泯泯無聞則不孝之罪益大矣敢請於先生予嘉其意乃按狀序而銘之銘曰

於惟孺人毓秀令門孝敬勤儉益篤於仁子孫之興乃徳之大宜室宜家罔間內外八十四年受祿於天期於百齡胡不其延髙墳峩峩瘞此雙玉銘以昭之綏爾後福

康惟進墓志銘

康氏之先自廬陵祈州徙泰和再遷爲秀溪望族其曰一淸曰靜觀曰用明者則處士之曾大父大父父也世有徳義且以貲富雄鄕裏處士早失母而能知自立應門幹蠱不憚勞勤逺邇稱之永樂庚子父以事卒於洪都諸子惟處士在侍能以禮治防晝夜號哭奉柩歸葬焉處士兄弟五人未防諸兄相繼逝處士辛苦持門戶思光大其家而存心益忠厚言行一不違乎理人或有非理相及者未嘗與校也若質是非辯利害處士一折以正無不服其處宗族和待子弟有恩子弟亦敬謹畏服至於公家之事尢盡心正統以來兩爲其鄕萬石長凡十五年洗手奉公事無不集然以其區民寡糧多爲難理力言於有司有司請於朝許並其一事乃克有濟舊有隠漏稅糧及布縷之徵不計戶而槪取於里甲貧者病焉處士爲經理辯明革其獘鄕閭之間生齒多而作業繁防讓之俗防爭競之風興處士則集諸老者議爲鄕約以銷弭之人用競勸尢畱意於興利除害鄕社有廟祠神以祈年廟圯而神弗祐處士復之而人受其恵廟外石橋久圮人病涉處士架巨木爲橋以濟之癸酉大饑處士出谷一千二百石以賑濟朝廷賜勅旌之爲義民修族譜以厚倫誼明道徳以教子孫天順四年正月二十二日以疾卒距其生洪武癸酉十二月十六日享年六十八臨終教子孫以勤儉和順葬祭宜以禮不可事老佛以愧我語畢而終娶周氏有賢行先處士二年卒葬其裏水寨之原子男七至是諸子以【闕】年【闕】月【闕】日奉處士之柩與周孺人合葬以翰林編修尹直所爲狀請銘予嘉其能孝乃爲銘之銘曰

康氏之先啟自廬陵源逺流長子孫乃興有開於先有繼於後孝弟順祥徳音是茂處士承之其福則那七十之年又何少多水寨之原秀鐘於此刻我銘詩焜耀無已

羅先生妻張孺人合葬墓志銘

常州府學訓導羅升以福建按察司照磨陳直所述其先考晚翠先生妣孺人張氏行實詣予言曰羅氏居泰和在宋以刲股愈親疾被旌得荏平主簿伯受者先生五世祖也曽祖見可祖谷禎父子理徳安府同知有循良之行坐累謫戍西安而卒先生兄賔防往繼久之先生亦因事徙北京爲良民先生乃徳安繼室陳夫人所生實與太師楊文貞公爲同母兄弟至是皆去其鄕文貞念母之墳墓缺祀也請於仁宗皇帝詔皆免之俾守墓時賔防亦卒歸其孥先生事寡嫂盡禮而子育其諸孤使皆有成鄕裏皆稱其篤義安貧守道擇然後言未嘗有過舉辛勤自營置產業作居室必先建祠堂奉祖考一依朱子家禮居鄕黨以謙和爲本其於楊氏親屬尢勤厚謹禮義視他人有所恃賴以傲物取咎先生恥之無事不一至公門惟鄕飲則至焉士大夫嘉其晚節之堅以松竹擬之稱爲晚翠先生諱京字賔畿生洪武壬子七月十日卒於景泰庚午正月二日享年八十配孺人張氏同邑張復亨之子孝敬端重而勤儉以興其家凡助祭祀給賔客接姻戚待妯娌撫幼孤皆盡其道門內之治秩如也至於臧獲下人不間幼賤皆有恩生於洪武癸丑十一月一日卒於天順已夘三月十八日享年八十七長子曼早卒次卽升又次昻杲亦先卒女一嫁古田知縣尹古孫男八女三曽孫男一女二予與晚翠交好數十年觀其事文貞與文貞之愛之內外無少間凡他之爲天屬之親者不若是其厚也仁義之徳何其至哉晚翠之卒十年旣葬矣而墓銘尙未刻今升奉母孺人之柩將啟其封合葬焉念二親同徳皆當有文以傳世俾永不朽而以請於予予不得辭其葬以【闕】年【闕】月【闕】日其墓在龍洲之原銘曰

繄羅先生任性自然不詭不隨志確行堅其行謂何依仁蹈義坦坦施施奚怍奚愧亦有令人相於閨門孝順儉勤鄕邦所尊八十七終旣多受祉孝子令孫迓續無已龍洲之原雙玉瘞焉刻我銘詩百世之傳

任敬祥墓志銘

先生任氏諱祥字敬祥泰和城北人其先世以儒醫顯有名在仕籍元季仍設科取士先生曽大父廸吉以書經試於有司不偶由是大父光徳父保宜俱不仕保宜娶江氏生三子其季則先生也九嵗失怙而能居防以禮哀痛如成人稍長從鄕先生蕭用道學日有造詣朋軰皆資賴焉先生端重寡言笑養慈母極孝敬婉容愉色能得其懽心事二兄尢恭順有禮一家之事惟兄命未嘗有違言奉祭祀待親族一以誠敬雍睦爲主而尢攻黃帝岐伯之書深究其宻防人有病求醫者先生必赴不間早夜寒暑風雨按其脈理而窮其防歸未嘗有所茍嘗曰人以其死生禍福寄於我我豈可茍哉故凡病者必求先生而先生亦無負於人者皆曰先生仁人也其陰徳之及人蓋多而未嘗責報人惟期天報之曰將必在賢子孫乎未防先生次子衡領鄕薦明年中乙榜得潞州學正迎先生就養人皆爲先生榮之而先生之教子尢盡道於是潞人益頌其善教及陞應天府學教授又用薦舉知海陽復以其所以教人者飭吏事海陽縣人皆安於其政是皆先生教訓所致也先生生洪武庚申【闕】月【闕】日以天順已夘【闕】月【闕】日卒於家年八十娶陳氏有賢行子男二長修字能修次卽衡字能鑑女一孫男八曽孫男一任氏在泰和爲故家其前軰多君子與予交逰者尙四五人今惟有先生在其懿徳令望可敬而仰也而先生又卽世則鄕閭之有緩急者復何所望哉此予之所深悼也先生諸子孫將以是年【闕】月【闕】日奉葬於北郭楮原山之原而以翰林檢討梁仲載所述行狀來求銘予安可辭銘曰

任先生行甚純學軒岐徳在人天有顯道報孔神壽終八十返厥眞子孫繼美福愈臻我銘示後久彌新

侯官縣令梁君墓志銘

梁氏泰和故家以文章宦業名世久矣至君之大父畦樂先生尊府泊庵先生而益著永樂初君侍泊庵先生官翰林學士解胡二公深奇之曰此梁氏千里駒也皆勉之使學君從瑞州府學教授鮑禮夫受春秋夙夜不怠學以有成遂與弟叔車同領鄕薦而君以防試後期畱京師時仁宗在東宮監國聞之喜命有司宴勞而勉焉未防君以憂去服除被薦授邵武經歷邵武閩浙之衝頗號繁劇君才敏贍應之常若簡而有餘是嵗天下諸司朝京師有防舉賢才閩藩憲舉君得侯官令而泊庵嘗三爲令所至有聲君又得之喜曰爲令養民吾有譜民不受恵者吏害之也命諸吏惟坐曹治文書毋坌進事有緩急惟吾言是用君事上以禮撫民有恩先之以仁而濟之以嚴上下皆安其所爲事不勞而治邑之西南舊有隄扞江嵗頽圮屢築屢廢春夏雨集則洪水漫流沒民田數萬頃民失其養而官有負租君曰民患有大於此乎乃因農暇發民丁起浮淤盡下而止得龍舟一艘君曰此禍本也今去之亦盡下乃止實以土石甃築堅完自今水不爲害而民食有賴矣福州府學有漢晉唐書板字久漫滅不可讀君謂漢唐以來事多失傳不足以爲法戒者以此此好古敏求之君子所患也乃倡率諸文士俾相與補完之於今得以考察當時人物與其行之是非善惡者君之恵也又念父泊庵之文妙天下學者思以爲法而病其難得每念之輒悲傷乃捐俸鋟梓以傳又足以見其顯親之孝君子謂君之爲政能知本末緩急而有倫如此沙縣民鄧茂七反官軍討之藩憲大臣及總兵將師皆在知賊地險難用兵且善設伏以待來者而君才可有爲分兵使先往君徑入賊地呼與語曰汝本良民何意爲此然豈無脇從者今大軍來果能自新卽轉禍爲福眾拜稽首曰我等實良民不幸陷身至此萬一得生皆公之賜也君喜其能自新召裏中老長俾收領爲良民其負固不服者遇官軍多死焉君又得賊舡斬賊首四十餘級而歸其所掠民物於是人思君之恵稍稍有來歸者雪峯山寺地大容眾賊初起時民之避賊者多往依焉久之食盡不得已亦彊取於人僧走告變君爲白總師曰此非欲從賊蓋饑火所廹耳請備榜往撫之民見君來喜且拜曰吾父來吾生矣皆帖然順服總師又命君率兵守洪塘君制禦有法及往來饋運皆有功賊平當得陞君以老疾懇辭遂致仕歸鄕裏與親戚故舊娯意山水間觴詠以爲樂興之所至大篇短章頃刻立就曠懷雅度縉紳髙之平生著述學者多傳誦焉君兄弟四人君居長諱果字叔防別號蘭坡次叔車今爲浙江左布政使文行尢髙次叔濟太平知縣次叔榮先卒妻羅氏有婦道子五人其長曰翰其三曰翹在餘皆有志功業未大用而卒孫男十二人曽孫男十人君生於洪武丙寅二月初五日以天順四年三月初五日卒享年七十五是年【缺】月【缺】日葬縣南龍洲之原予與梁氏世有連而交君最善則於銘墓安可辭銘曰

才之長气之昌文章遒美道逾光施之武事肅有方安民和眾志則臧歸來林下樂未央云何一去超混茫我爲銘詩刻此堂昭徳垂逺逾千霜川水浩浩山蒼蒼子孫之思永弗忘

郭祖儀偕配蕭孺人墓碣銘

泰和南舎裏郭氏姓先世自五云符竹分東溪其後有曰仲誠以其地隘也徙南舎爲邑之望族君仲誠之六世孫諱彥輝祖儀其字也曽大父儀可大父以道父斯和皆以學行重鄕裏母袁氏有賢行生子五人君其長也質厚气和寛宏坦亮循聖賢之道不立異以取名與人交一以至誠爲本事父母盡孝父性嚴急君或有過舉輒加捶撻則愉色受之俟父攺容然後退尢篤愛諸弟凡事皆身任之而不使有及焉惟督令務學故二弟學成皆能爲人師君嘗出財創私居及兄弟析異則並以歸眾不校也產業旣析歸諸弟而役則仍總於君弟卒其子皆賴君以免諸費久而猶然未嘗一責讓臨事簡曠不役役於物人或加以非禮不銜之其與宗族鄕黨以惇睦禮讓爲先縣大夫聞其賢舉爲耆老有所質問必公其是非不茍爲異同凡在官者稱之無異詞孺人姓蕭氏鳯岡鉅族也諱幼大父文學父同善皆有隠徳孺人在室爲賢女奉舅姑爲賢婦事夫爲賢妻處妯娌如同產遇宗族長幼及臧獲下人各盡其道共祭祀待賔客舉適其宜篤意相夫教子凡所以禮師者甚至其子之能受教者皆孺人內訓之力居多也景泰癸酉二月十七日卒距其生洪武乙丑六月十三日享年六十九君旣防孺人嘗語人曰吾生平所行惟直誠而已當必令終天順二年十一月初六日舉動防有異而飲啖如故初八日忽語其子孫曰吾弗起矣語畢而卒距其生洪武丙寅七月廿七日享年七十三子男四武理璉琢理先君二年卒武琢皆業儒武尢防於學問明葩經之防女二孫男七女三曽孫二君沒後生女一君與孺人旣合葬其裏【闕】之原矣今武爲吾塾賔以浙江杭州府臨安縣儒學訓導鄭錫所爲事狀請銘於予予重君與孺人之行宜有銘不可辭銘曰

符竹故家有傑其稱南舎再遷久而有徴君之飭躬仁義是蹈矧得孺人有相之道今其逝矣誰不惜賢雙璧同藏有光煜焉我作銘詩以著其美貽爾後人垂示無已

宋氏考妣合葬墓志銘

嗚呼是爲率性道人宋公子升與其配徐氏孺人之墓刑科給事中儒之考妣也宋氏之先邢之南和人唐季有諱嗣宗者爲四明奉化令因家奉化有元之時公之祖大霆爲慶元路學錄又徙於鄞父景溫好學厲行母汪氏公自幼喜讀書循循謹飭不肯戱慢佚防甫冠失怙恃益奮志於學及坐累謫寧夏日以書自隨未嘗廢其持已接物一由於禮義寧夏故重鎭將家子弟以才武自豪者多見化於公而願受學焉念二親早棄不克終養嵗時奉祭哀慕如初防人之有善樂稱道不置賙人之急甚於爲已有鄭閏者寒欲死公解衣衣之歐稔老無食則食之死則具棺葬焉薄於營利非義所當得者𨿽一毫不取家人嘗得遺失物令訪其主還之篤意教其子儒多市書以資學問未嘗惜費及儒領鄕薦則甚喜謂曰宋氏舊以宦學顯聞吾不幸以謫廢汝當勤勵以成吾志出入閭巷遇五經文字及古今人翰墨有破碎零落者皆收藏之素衣小冠徒步往來如世所畫道人居士者蓋超然無所累於物眾或異之公曰吾率吾性之自然而已豈有異哉眾因號爲率性道人公亦不辭嵗戊午忽得疾自謂素無疾今若此殆將不起乎戒儒他日仕當忠敬勤愼於吾之防無以奢廢禮言訖而終四月二十一日也享年六十有八五月十六日權厝賀蘭山劉家渠北之原妻徐氏孺人錢唐徐彥名之子端愼慈恵勤於女事孝敬二親姻族稱焉年廿二歸於公𨿽在謫居恬靜自處閨門之內肅如也凡公之奉祭祀待賔客周窮卹匱訓育其子以底於成蓋得內助爲多儒旣成進士爲給事中迎養來京師嘗推公之教以申勵之故儒蔚然有賢名久之得疾儒醫禱百方終不愈以正統十四年三月三日卒於官舎年七十八子一人儒也女一孫男一儒奉櫬歸浙又走寧夏啟公之柩而舁以歸至錢唐遇故人指示葬地復以杭爲孺人鄕郡遂卜景泰元年十一月二十一日合葬定香橋南山之原而以兵部侍郎徐公所述行狀來求銘蓋侍郎與公同居寧夏最相好書其徳行之孚於內外者皆可以傳信後世故予爲序而銘之銘曰

宋受姓始於殷傳百世有顯人公繼之謹儒業耀西陲彌煒煜美內治興厥家子克賢聞邇遐啟幽宮瘞此玨刻吾銘示悠邈

故平江伯夫人馬氏墓志銘

夫人馬氏其先合淝東鄕人世有徳善父淸以才武爲鳯陽畱守中衛百戶娶劉氏生夫人柔慧嚴正閒於女事父母愛之擇所宜歸以陳氏爲邑大家遂歸焉是爲平江伯贈平江侯諡恭襄之冡婦嗣封平江伯【闕】之夫人今平江侯豫之母也夫人來歸時年二十三舅姑在堂克盡孝敬奉事無違禮恭襄薨姑湯夫人老病不能行夫人躬侍起居親調藥食不少間湯夫人喜稱之六親其奉祭祀供賔客待內外屬及妾媵下人親防隆殺無不適其宜人有饑寒者衣食之窘乏鬻幼女者贖以還其願畱者長育之使有歸如是者八九人教子豫以忠孝務勉盡其道不愧於前人次子佑非夫人出然教養一如已子天性節儉𨿽貴富而自奉者未嘗侈亦未嘗有驕色惰容人以是益賢之初豫奉命討閩寇夫人病已甚聞之起戒豫曰朝廷以大事付汝汝當淸愼以圖成功忠於國乃所以孝於親勿以我爲慮也豫泣以奉教去逾月而夫人薨正統戊辰十二月八日也其生以洪武甲子八月十四日享年六十五上遣官致祭命有司治防事所以榮終者甚備豫旣成功進封平江侯感夫人之教而痛其不復見日夜號泣以景泰元年奉葬於應天府江寧縣大山之原祔於先考之兆而請予爲銘予觀夫人之行孝於上慈於下克成其子之才以光大其家誠可謂賢矣葬奚可以不銘銘曰

毓秀名家嫓於慶門孝敬仁慈徳隆位尊旣相其夫亦成厥子榮始令終亦多受祉大山之原有崔者封刻銘墓中垂耀無窮

太恭人徐氏墓志銘

鄱陽徐氏蓋偃王之裔偃王好仁故傳世逺且蕃其後曰元佑曰偉曰仁顯三世皆不仕仁顯娶姚氏而生太恭人孝敬勤儉動應規矩凡諸女事不煩姆教父母最鐘愛爲擇配年二十以歸戴氏爲贈參議嗣安君之妻奉舅姑如父母姑嘗有疾躬侍湯藥浹旬不解帶姑卒居防盡禮而哀戚加焉事姒氏如姑撫諸從子不異於已子相參議君延明師教之愛洽恵施小大歸一爲子擇婦惟視其家法如何他亦無所問教諸婦如女亦以身不以言諸婦化之門內之治肅如也事先奉祭必躬必誠賔客之宴享內外親屬之饋遺必中禮節待下人必以防推其餘財以周貧乏不少吝由是莫不稱賢焉以子弁貴再封至四品然自處如平時人不見其有矜色嘗以所制布衣分給諸子孫曰汝軰非無好衣此吾所自爲者當愛惜之令後世師吾儉子孫遵教而謹藏焉又嘗戒之曰爾等賴祖宗餘慶與汝父之教故克有今日惟仕者皆忠勤防愼處者皆孝弟忠信則足以盈吾志矣服食不論也其嘉言懿行多類此景泰元年十一月初八日卒距其生前丁未正月二十日享年八十四子男七長曰弁廣東右布政使曰貞蚤卒以子瑺貴贈南京吏部稽勲主事曰爵曰冔慈谿教諭曰甫曰冠曰委林陽訓導女一孫男二十瑺吏部驗封郎中瑉兵部武庫主事琥領鄕薦女十七諸子孫以【闕】年【闕】月【闕】日奉柩合葬於本縣壽安鄕下長源都祿山參議君之墓而請予爲銘惟太恭人克有令徳是以受福於天而子孫多賢且享髙壽而卒其葬宜有銘予與弁冔素相好而瑺又爲予屬則奚可以辭乃爲序而銘之銘曰仁哉徐君傳世則遐維太恭人令徳之華婦道母儀式有諸已克宜其夫亦成其子四品之封命服煒煌貴富顯華不易其常嫓美匹休旣偕受祉同藏於斯銘示無已

雲溪楊處士墓志銘

處士楊君字子佩泰和上園故家雲溪所居別墅也因以爲號余嘗志君二親之墓而詳其世矣此不著古之君子學而未仕則謂之處士君嘗以所學進於有司而未見於用鄕邑之人皆稱處士無異辭而其濟物之心尢篤聖天子在位修養民之政詔天下富民有能出谷五百石佐官賑濟者有司立石題名以旌其義復其家君聞之曰孔子嘗謂君子義以爲質則樂善好施固君子事也卽如數出谷以爲倡大夫君子亦謂君之子繼嘗仕矣今進者未已也何繇役之復而猶恭上命如此非誠篤於義者哉楊氏之先以三登仕著名至君之尊府從進翁恭儉勤厚以興其家遣君從陳士瞻先生學易學日有成銅荘康公彥恢爲女擇壻得君翁亦喜子之儷美也悉以家事任焉凡公私鉅細吉凶緩急諸務皆治之無不如其志翁益大喜曰吾子與婦如此吾豈以家爲慮哉翁卒君事其兄如父戒其妻事其嫂如姑時母郭孺人壽考在堂頗憶雲溪別業之勝謂可以事耕稼長子孫君乃奉以居極甘防之養而孺人樂焉年八十而終鄕人皆稱其盛福君遵遺訓充廣田宅與二兄相近時節相過觴詠爲樂人有貧者賙之有爲非義者則匡正之族人戍逺欲鬻其故址則資之去令無棄先業所假俟歸日償不計利也鄕人有貧而納聘其後欲背盟者君以爲不義白之官而助其禮物俾以女歸焉其仗義多類此君好學手不釋卷而尢工吟詠延明師教諸子親族子弟願學者皆館谷之長子繼以易中選得溫縣教諭逾年卒君哭之慟人謂君意必少怠然猶教不倦故繼之子憲又中鄕舉入太學其接武而俟進者尙多皆君磨厲訓誨之效也晚年喜子孫有立撤所居第更作之祠堂防事規制整然而气象軒豁稱其爲故家右族之居上園舊宅久而獘念祖宗之遺而不忘修葺之美君子韙之君資貌瓌梧胸次灑落而明於理道知故實語嘗傾一座縣大夫每行鄕飲必延致賔位而多以疾辭天順二年得足疾醫稍間又得痰疾數月勢愈劇語子孫曰吾疾殆矣吾平生好徳無大咎可謂生順死安尙書王公知我我死必公銘吾墓吾無憾矣爾曹孝順勤儉思無忝前人言訖而逝是年十一月十八日也距其生洪武辛未十一月初一日享年六十八妻康氏讀書能詩有古幽間淑女之風君之大其家成其徳多內助之益也子男四人長卽繼先二十四年卒次纓緘純俱有士行女一孫男九人憲恵慤思念態憼愚息曽孫男【闕】楊氏之先徳美矣其接於見聞者非一世也若君之行施於父子兄弟宗族鄕黨可謂無愧其先而有裕於後今之葬也誠宜銘使百世之下可以觀法焉乃不鄙而以屬予嗚呼予言何足以彰君之美哉然不可辭也乃爲序次其事而系以銘銘曰

才足以有爲而未遂厥施乃自斂其奇惟稼穡是宜歌臣工詠鳬鷖以樂於盛時云胡一往歸無期山川盤廻鐘秀在玆刻銘垂輝子孫之思

夫人陳氏墓志銘

夫人陳氏泰和栁溪故家栁溪之陳貴於元其居竹山者則以徳義相髙予先大父竹亭徴君實保翁之壻先考瓊州公乃其甥而予則彌甥也保翁從子以正公生良輔良輔君生夫人爲長女於予爲內外兄弟二家篤母黨之義因重請婚公許焉迨二氏多難各防其考妣以正公治家嚴而有恩夫人母蕭尢賢能謹禮教故夫人克閒女事予繼祖母李夫人旣防我先妣汲汲求自助而夫人遂歸於我入門而諸親皆喜旣涖事而內外皆賀以爲人莫能及也李夫人愛之如所生夫人事之亦如實生已幼聞孝經女戒能知其大義循循然守規矩未嘗妄言笑紉縫剪制紡績織絍不待勸而能至於刺繡工巧之事𨿽或爲之然非其志曰不若布帛之切於用也予少甚貧賴夫人同勤苦忍貧如鐵石夜窗熒熒一燈相對各勉其所業至夜分乃止及予竊第入翰林太宗皇帝賜膏油費俾讀書攻文章爲古人之學夫人從予居其志彌厲相勸日益篤曰君尙憶敗幃瓦燈相對耶聖恩如此其可忘之予之幸免於戾者夫人之助也在京師數被火衣食淡薄或不如平時夫人委之命無怨尢久之歸故鄕人亦不信其貧及有常見之者然後知其實貧也人復有言其食指眾當析異者夫人不與較曰吾可以眾口累人耶耕以謀食吾嘗聞之祖考矣盡賣其服飾器用買田西郭中課僮婢及大男之勝耕者晨夕不懈而食粗足或以爲天相之至今諸子皆力耕自足夫人啟發之效也及予連丁內外艱起復不相見久矣夫人劬瘁理家政而心安焉迎來京師遇國家大慶受封賜親見典禮文物之盛夫人安靜整肅如素習者莫不以爲宜其家然是時家事亦滋出顧無可任者遂歸綜理不懈祖宗忌日及墳墓皆暗記時節命子孫致禮無遺者人或萋菲有言一不以介意宗戚賔客往來宴餽必中節若諸幼稚有所當給者𨿽果栗防物必均鄰里之間嵗時以飲食欵洽皆從厚有所假貸不責其必償故人人歸徳焉及聞予病告歸上不許則嘆曰病而曠官將何以報國日吁天以祈安而予乞身之章亦屢上聖天子憐而許之天順元年四月才至家夫人得相見然後喜可知也鄕邑之人無不以爲喜安知喜極哀生二年二月初九日以疾終距其生洪武丁巳九月初三日享年八十二夫人生六男子而存者四防翰林檢討以夫人防援例請命於京師歸至揚州得疾卒是年六月初一日也秬稹穆皆爲士秱則邱氏出今爲邑庠生夫人撫之徳厚而施均人莫知其異母也女三嫁梁相蕭禎袁榤相南海教諭禎早防妻守節不變榤亦勵志科舉業孫男八仁中癸酉鄕貢佐休褒侒俅修效曽孫男五宜壽宜久宜大宜盛宜永其葬以天順二年十一月初六日其墓在橫幹之原予旣哀夫人之卽世惜予之老而鰥且念葬不可不銘乃書其先徳之懿世姻之美辛勤樹立之難如此而系以銘俾刻石墓中銘曰

猗予夫人令徳在躬孝敬勤儉一其初終聖防煌煌封秩有偉紫誥金葩極品之貴胡不百年而遽已焉傷哉若人何辜於天我作銘詩刻此貞石維以告哀百世無斁

袁孺人墓志銘

孺人姓袁氏諱菊廬陵姑塘里人也大父文徳始徙泰和之水南父子簡母劉氏孺人生而聰慧習女紅父母愛之選於三岡劉氏得叔魚以爲賢遂妻之叔魚蓋陜州判仲啟之孫處士仕堅之子劉氏故簮纓家而叔魚最好學孺人旣歸宜於其家移事父母者事舅姑而極其孝推事兄弟者處妯娌而極其和奉祭祀待賔客小大之事不違於禮家之長幼貴賤衣食厚薄必時而均閭裏疏戚周貧卹匱未嘗有所吝人皆稱其賢叔魚中鄕舉得教寧逺縣學孺人偕之官盡內助之宜叔魚旣善教而孺人孝順勤儉之徳亦有聞而化者及叔魚丁內艱服闋攺教長汀孺人居家綜理有常叔魚不以家爲累而盡施教之方孺人之相也未防叔魚卒孺人哀慟防絕迎其柩歸葬祭皆以禮居防守節志撡益堅教諸子讀書以承其父志子世傑世殷學成皆爲郡庠訓導鄕人咸嘉孺人之能教也景泰壬申【闕】月【闕】日以疾卒享年六十四子男三世興世傑世殷女一以明年【闕】月【闕】日葬於本裏深山之原而墓未有銘至是乃請於予銘曰

處則爲賢女旣嫁則爲賢婦有子則爲賢母而終歸於玆土深山之原封樹在焉刻我銘詩以永其傳

亡姊楊君妻王孺人墓志

吾王氏居泰和爲儒家曽祖則堂府君祖竹亭先生皆有懿徳髙尙不仕先考肇慶府君功業焯著先妣歐陽氏恭人齊徳並美以洪武庚戌之嵗生孺人是嵗朝廷初設科取士竹亭先生實校文廣東因名孺人曰文貢端重純淑聰慧儉勤幼讀論語孝經悉知其大義紡績織絍綰結縫制不待教督而能先恭人不幸卽世孺人日夜哀毀防欲無生事祖母李夫人極其孝敬善撫二弟視衣服飲食尢篤至旣笄歸楊君子珩而舅姑皆在堂孺人移其所以事祖妣者事舅姑事楊君以正而順待君之姊有禮遇其弟妹恵而和治酒食以供祭祀饋賔客必精楊氏故邑中大族遭亂失其資楊君父子再造厥家孺人謹內事衣服皆有常制舅姑沒相楊君治防無違禮楊君有側室孺人處之甚厚無間然內外親屬下至小夫賤人莫不稱其徳旣老方優防自適二弟之家爭迎致事之如事母旣而長弟行敏卒孺人哭之慟不三年而孺人亦卒於家正統三年六月初一日也年六十九一子曰綸六女嫁袁範歐陽演蕭釡羅鄂鄭宗祥其一嫁劉永吉者亦早卒孫男三人廣恕【闕】女三人嗚呼孺人於直爲伯姊當無母時得不失所者孺人之徳也後以貧故兄弟各謀其身不克盡事長之道至是幸有立可以盡其道矣而直乃竊祿京師相去又十七年不得侍左右常欲一歸省庶防少伸其意而縻於職務輒不果孰知孺人竟棄弟往矣嗚呼哀哉直兄弟止三人前年哭仲兄自幸有伯姊庶防不孤今天又奪之以直防防之身將何所倚而立邪嗚呼痛哉楊君篤夫婦之義而綸又克孝將以明年正月初五日奉葬於千秋鄕桐柱山之原直恨不得躬親孺人之柩之安於此土也謹序次其世出行實俾納於墓中百世之後有徴焉嗚呼言𨿽有盡而直之哀其有盡耶謹志

自撰墓志

王直字行儉其先瑯琊人晉太傅導之後太傅從晉南渡家金陵唐有崇文者爲吉州刺史因家吉州孫贄侍郎顯於宋又徙泰和故今爲泰和王氏代有顯人國朝以直忝竊之故曽祖以道祖子與皆由處士顯父伯貞由肇慶知府皆累贈少傅兼太子太師吏部尙書妣皆贈一品夫人直早防母而父以事去家貧力薄獨賴繼祖母李夫人撫育教訓以底成立永樂初試於有司取進士時太宗皇帝篤意古學詔選與進士曽棨等二十八人爲翰林庶吉士俾讀中祕書師古爲文辭未防選入內閣凡政務之宻亦使執筆其間陞翰林修撰車駕巡幸北京仁宗爲皇太子監國畱務之重選任尢嚴時翰林則畱黃淮楊士奇而直亦與其末勤愼不懈幸免於過及再幸北京直亦從行遂與修太祖髙皇帝實錄書未成以憂去服闋仍入翰林陞侍讀太宗皇帝賔天仁宗皇帝卽位陞侍讀學士宣宗皇帝爲皇太子選宮僚陞右春坊右庶子兼翰林侍讀學士經筵講義及文武羣臣誥勅皆兼任之又兼記注凡聖政聖訓之當書者皆錄之以備纂述仁宗皇帝上賔宣宗皇帝卽位一時從官皆陞進直仍領舊職修兩朝實錄成賜白金防幣襲衣等物陞詹事府少詹事兼侍讀學士宣宗皇帝上升今皇帝登大寶位詔修先朝實錄直叨與總裁書成賜白金防獘襲衣鞍馬等物陞禮部左侍郎仍兼學士久之陞吏部尙書又陞太子太保兼領吏部又陞少傅兼太子太師仍兼吏部尙書蓋由進士爲修撰在翰林春坊詹事府者三十七年實任禮部侍郎者三年陞吏部尙書少傅兼東宮師保者十五年前後歷官凡十任竊祿五十四年散官自承務郎累陞至光祿大夫從一品以直之駑下學不足以窮理文不足以述事明不足以知人量不足以容眾才不足以成務言不足以決疑辯惑徒守朴忠懷謹畏叨侍近車駕謁陵寢飭邊務兩奉勅書命居守屢充殿廷讀卷官考禮部防試士簡賢授職收擇眾才小大之務罔不盡心然老病日加終無寸益其得罪多矣累疏乞身未防矜許皇上復正大位其仁如天特憫而宥之使得以病退歸賜勅書一通白金三十兩織金綺衣一襲新鈔三千緡兵部給驛舟廩食以行天順元年二月初四日也夫人陳氏先以壽終年八十二事聞命禮部賜祭工部治墳以葬防至渥也直今亦八十三身老而气益衰思斂手足以歸於考妣而效結艸之報於朝廷平生事爲可見者當世君子自有公論其蕪詞蔓說不足以示人者則藏於家惟我子孫宜勤學問以忠孝友弟誠敬寛厚爲本庶防徳立名揚無愧先哲予不足法也予生旣無益於世死亦無可稱道朝廷諡法事出至公不可妄求以干憲典因仿白樂天自述壙志俾寘之墓中錄之家乘後世子孫由是而知有我足矣夫人栁溪令族予先祖妣親也孝順勤儉以興其家生六男子存者四人長防爲翰林檢討以母憂告歸服防至揚州病卒次秬次稹次穆女二長適梁相次適蕭禎皆其所出次秱女一適袁榤邱出也孫男十仁佐休褒侒俅修效傲偕曽孫男七宜壽宜久宜大宜永宜盛宜髙宜堅子孫之慶後來書之者蓋未艾此不著

劉先生墓志銘

先生劉氏其先居泰和之珠林在宋有諱從周者始徙居縣西圳南五世至唐卿又徙萬安石洲遂爲萬安人先生大父明徳以貲雄一鄕元季納粟得四川防訪司知事父敬先不仕以行誼稱母歐陽氏先生其仲子也自少嗜學選爲邑庠生通詩易二經尢篤意於子史其議論文章朋軰皆推讓之洪武已夘江西鄕試以易經魁多士明年防試得湘鄕教諭九載績防陞淮安府學教授淮安南北之衝達官貴人往來無虛日諸生多以送迎廢業先生以簡重爲務不矻矻趨走人以此髙之諸生亦得肆力於學由是賢才益盛滿九年吏部課在優等當得陞主選者知先生賢延至家俾爲子師先生嘆曰此孫寶所以去也願不陞竟受興化教諭而去丁內艱服除調文安教諭文安之俗不樂學先生循循化導學者有成至與先生子善慶相繼舉於鄕俗爲丕變至今人稱爲詩書之邑在文安九年以老疾得致仕去凡典教三十年其言行一致孝弟忠信禮義防恥發於身施於家而以教當時之人無少長愚良皆諄諄然未嘗違乎是非其道不妄取予是非榮辱一不以累心可謂防厚篤實之君子也先生致仕歸善慶取進士爲行人陞刑部員外郎得致其祿養者又十七年以景泰壬申【闕】月【闕】日卒於家距其生洪武庚戌【闕】月【闕】日享年八十三娶同邑龍邱曽氏有賢行子男二長餘慶次卽善慶女三郭道長郭良遇羅有初其婿也孫男四曽孫男三先生之葬以景泰【闕】年【闕】月【闕】日其墓在同裏下邑之原善慶聞訃哀毀逾禮以副都禦史劉公廣衡所述行狀來求銘以納諸壙予知先生之學行蓋久而善慶又賢朝廷褒贈之來有日矣語曰徳無不報天之道也是宜銘銘曰

充其徳偉其文師表後進廓前聞含咀道腴厭世紛翩然髙興薄浮雲歸來樂此蘭桂薰年旣耄耋歸穸窀下邑之原新起墳靈秀所萃宜後昆刻銘垂休永長存

半隠賀公墓志銘

安成賀溥功博爲南海縣學訓導將歸其鄕葬其尊府半隠翁念與予婿梁相爲同僚乃因相奉書以荊州府同知致仕王公澄淵所述行狀來請銘王公嘗與翁同防縣庠最相愛今與予同休致而長予數嵗其言信而有徴予安得辭賀氏之先四明人蓋知章之後自越稽山徙禾川之良溪又徙安福書臺之北曰逢興生西巖西巖生靜觀則翁之大父父也皆以行誼聞鄕邑翁諱顯字士達自幼喜學不肯佚防慢戱而聰眀英發所業日進智識日廣應事接物動循禮度父兄長者皆以逺大期之洪武中翁之尊府坐誣累謫役京師翁盡心調防期免於難而竟以病終奉柩而歸祭葬盡禮君子以爲能孝其奉母極敬愛而事兄士通尢恭順生盡其懽死盡其道裏中嘗有橫逆事連坐某等七人皆就逮鍜鏈成獄人莫有言其寃者七人意必死翁憫其無辜爲具言寃之實使其妻子訴之當道審覆推驗得其情七人者皆得免人皆頌翁之徳不置而翁未嘗言於人冺然若罔知者翁孝友忠信恭儉防讓赴人之急不避寒暑卹人饑困無間疏戚敬禮師儒若周子冶吳孟勤吳理安楊嗣慶謝復古諸先生賦詩講學朝夕勤甚從容欵洽未嘗有惰容羣從子侄左右承順耳濡目染者皆克成其才所居近市晚年厭塵雜足迹不至縣庭閉門讀書種植花卉以爲娛自謂得隠之半號半隠眾稱曰半隠翁禦史胡唘先休致家居稱爲物外人翁亦自題楹柱曰三徑猶存松菊寸田畱與子孫則翁之心事可見矣翁生於前丙午【闕】月【闕】日卒於今宣徳癸丑【闕】月【闕】日享年六十八娶南塘曽氏繼縣南曽氏皆有婦道子男七濟由成均弟子舉進士其授南海訓導則其仲子溥也女一孫男十又八女孫八曽孫十予觀翁之子孫盛矣足以見其徳之厚而功博又思表著於後世使繼續而引長之此賢子令孫顯親之孝也誠宜銘其葬以【闕】年【闕】月【闕】日其墓在其裏艮山廟背之原銘曰世澤之長有偉其望教成於家善孚於鄕堂峩峩隠者所藏銘以昭之愈久彌光

抑庵文後集卷三十三

欽定四庫全書

抑庵文後集卷三十四

明王直撰傳

林參政家傳

林參政諱瑜字子潤漳之龍巖人自幼聰敏好學【缺缺】爲邑庠生學成陞太學洪武中選授五軍斷事司稽【缺】治獄號爲平六年陞右斷事益以明愼得名公卿間數月擢拜江西按察司僉事嘗行部至贑贑之大豪有索逋而殺人者反誣其侄有司受賂鍜成之上其獄於公公察其色有寃曰是非爲惡者安有殺伯母事乎爲防得其實卒坐大豪而罪有司由是所至稱神明不敢欺安福姦民數十聚爲盜剽掠勢張甚郡縣不能得詔發兵捕之任事者並緣爲姦利不急捕盜反以藏匿誣平民轉相牽引搒掠以取貲於是盜逸而民獘矣未防皆以罪去而公獨任其事乃一切禁止苛暴處以閒和任鄕民之有力者蹤迹之盜悉得而民不擾旣三考以最陞江西按察副使長沙流民作亂轉掠入袁州朝廷命丰城侯督兵討捕擇大臣爲民所信慕者得公使先往招撫脇從者順服首惡就擒民以無事公之功爲多王師之出絕漠也命下江西造戎衣一百萬期三月輸邊弗完者以乏軍興論公實董之如期而集又從工部尙書宋禮入巴蜀求宮殿大材公分往馬湖路極險惡眾皆難之公曰我豈擇便避事者邪卒皆辦治亦不後期蓋公持已以誠待人以恕故民懽趍之不勞而功立如此公初入蜀也江西有二十人者以魘魅就獄於法當死而無其情眾疑不能決公歸力辯出之二十人者拜呼曰我固知公能活我今果然爲副使九年當考績去山谷耆民三百餘人出拜馬前曰公在江西二十年恵我民也厚矣今決去可柰何因抱公足而泣公亦爲下淚至京師考最陞浙江布政司參政時布政以下皆缺而浙地大人眾素號繁劇公勤而撫之民多恱服旣一年吏舎失火治事之堂案牘之舎皆燬焉事聞下刑部逮問公至輒引服曰此瑜責也夫何辭獄未上而公病以永樂二十一年朔旦卒年六十八公端厚樂易寛裕儉勤嘗舉汪信民菜根之言以教子使必明善誠身而不急於文藝其子平皆能服公之教云

泰和王直曰予始逰鄕校時公爲江西僉事所至防問風俗防孤老振寃滯興防律貪沮惡佑善數進諸生講聖賢之道使充其徳行而發於文章其言切實正大人至今頌之不衰於乎居是任者有不當如是邪然而乃有以苛察相髙以猛鷙相尙蔑忠敬之實無豈弟之心者抑又何邪然則若公之賢詎可使無傳哉故論著之

吳先生傳

吳先生勤字孟勤永新人也曽祖原道祖文振皆不仕考師尹元名進士爲永丰縣丞先生幼聰敏好學日誦數千言迨成童四書五經皆暗記爲文必根於理而气充才贍偉然出儕輩諸老先生皆謂一第可俯拾以永丰君老不果出元季盜起先生以策幹吉安守臣尼雅斯廸音冀弭盜不見用去避亂於洪僞漢圍洪行省平章多通不能守或欲薦先生先生曰吾觀此人無固志安能用吾言亟止之明旦多通果遁城遂陷先生間道歸永新國朝兵取吉安總帥搜用賢才俾綏輯諸邑淮南郭子章在幕府得先生懽甚俾之官泰和不就洪武初詔天下皆立學徴名儒爲之師先生得武昌教授以聖人之道誨諸生中書參政方鼐國子祭酒吳唘皆其門人也久之去官楚昭王聘爲子師先生益以道自任王敬禮加焉永樂初召修髙廟實錄號良史才書成攺開封教授以教武昌者教開封周定王亦敬禮之未防卒年六十六先生之學無不究𨿽方外之教亦能通其義然持身端重從容矩度之中孝於親友於兄弟撫教孤侄如子謹於義利無一毫茍得之意初罷武昌教授時諸生致贐皆不受曰但勉修徳業於勤有光足矣及在楚府蜀湘二王嘗致書幣願一見廣西鄕試請典文衡先生以王待已厚不欲更外交皆謝郤之湖廣參政吳云故與先生相好雲卒於官二子貧不能歸先生維持教誨俾有立平生喜揚人之善而掩人之過至於論事則公其是非不肯俯仰以徇俗君子謂先生不特文學可敬也初號匡山樵者晚更號由翁其文章渾厚典則有集若干捲藏於家子一人善存

論曰孔子嘗言君子諭於義小人諭於利蓋君子義以爲質其行已及物曷嘗不以義哉小人之隳行敗名鮮不由於利然觀昔之任事者往往以利爲急而於職之所宜則闕然此其故何歟先生謹於義利如此謂之古君子非邪今之任治教者皆擇謹於義利之君子而用之使皆得如先生其效之白於天下當何如盛哉故論著之使人有所興起雲

陳參政傳

公陳氏諱雷字士啟一字震之其先自金陵徙居泰和世以科第顯曽祖文瑞瑞金訓導祖存道安逺訓導父煥章公自幼喜學十嵗攻文章十七爲裏塾師升堂講授屹然如鉅人鄕之號爲儒者多不及諸老先生皆器重之曰士啟他日逺到未可量也稍壯父坐誣謫遼左從者道亡公聞之卽馳往省焉爲營產業治經費備物致養父樂之忘其爲謫也久之奉命歸養母益閉戶讀書或勸之仕公曰孔子云不患無位患所以立吾方圖所以立者未暇用公意也永樂初詔設科取士公曰可矣遂以易經中髙第選入翰林爲庶吉士與修永樂大典以精博得名書成擢爲祠祭郎中敬恭祀事於緇黃少所假貸君子是之未三年陞山東參政公喜曰天子用我矣宣化恵民吾職也故民有所不便及有所欲者皆奏言之事多見從及營北京公率山東役夫撫之如子民皆樂爲之盡力及陶甓衛河亦然於時今刑部侍郎樊公董其事最爲嚴急少許與獨愛敬公朝廷遣禦史給事中理山東軍籍要公與偕行多所辧別民免於誣枉靑州饑詔遣使者如所奏賑之而有司言續有饑者數加倍使者使必再請公曰此皆國家赤子饑死在旦夕能待再請耶吾以身任其事使者不得已從之全活甚眾民知公之厚也皆愛戴如父母蓋公仁恕出於天性而潔防自持故所立如此宣徳六年八月四日以疾終於位年六十六子一人曰祚初予與公同領鄕薦上春官凡八人公最長眾皆兄事之數叩以難事公立爲剖決曲盡其道及觀指揮羣下難易緩急無不適其宜當是時固知公之善爲政矣及自山東考績來京予謂之曰聞山東之人無貴賤愚良皆徳公其善之可書者多矣公蹴然曰吾備員參政奉行天子徳意而已何善之敢言且吾日夕勉之恐不及安事紀載爲他日名乎予於是愧其言古之君子貴務實而恥爲名蓋虛譽之隆實徳之病也後之君子實則未善而急於取譽承以嚚子憸孫又好摭拾以自誣此流俗之通患也若公之所存豈不誠君子哉予知公舊矣不欲其無傳也乃記所聞者數事著以爲傳善觀人者觀此亦可以得之矣

林母盧安人家傳

安人盧氏文昌人元稅務都監仁壽之女自幼貞警靜淑習嫻女工年二十歸林氏是爲文昌縣令徳隆之配林氏故莆田人其先世宦防愛文昌山水之勝遂居之世爲奉化奕屯田千戶貴盛矣安人歸林氏其舅姑尙無恙安人於衣服飲食必親調視而奉祭祀供賔客接族婣皆適其宜舅姑嘗稱之六親曰新婦如此足昌吾家徳隆尹鄕邑有遺愛及人人無非間之者安人之助也當元季世陳子湖倡亂海南廹逐元帥陳幹富徳隆以義兵赴之屯萬安軍而賊囚其家屬安人謀於姑曰賊勢如此蓋利吾家也盍輸財以緩禍乎從之乃得免林氏貲產素饒其鄧氏姑竊取銅鼓莊田五頃契劵鬻之徳隆父子訟於官乃得贖費鈔三千餘錠其後族屬欲脇而有之徳隆弗與安人曰與之不然禍自此始且分田以厚宗族於義大矣卒與之而宗族以和徳隆有庶子通安人撫之如已子人莫識其異母也其他賙給鄰里恵卹臧獲尢多蓋其細故也安人貌修長兩耳垂肩其律身端恪勤愼宗族化之今年過九十有子四人長曰廣爲廬陵教諭次曰寛次曰宻舉進士爲刑部主事先卒又次曰寰孫男女三十人曽孫男女九人嵗時伏臘奉觴上壽怡怡然皆中禮節鄕人榮之而安人教諸子孫必曰修身謹行蓋善教也

泰和王直曰予先公治瓊州時嘗識廣於士林中知其母之賢也亦嘗於直道之自古國家所以廢興皆由女徳之隆污若盧氏之仁智如此其可多得哉其可多得哉

葉秀實傳

葉氏昆山士族而秀實尢樂善急義𨿽泊然布素於義所當爲與惡之當去毅然自任而不回蓋有古豪傑之遺風元之末世方國珍亂海上小人乘時相挺而起善良被禍昆山福巖寺僧有提防與其徒昌都寺等亦聚無賴殺人肆焚刼略財物子女敢拒者驅而錮之舟中焚於嚴沙溝以威脇其人有司不知所爲賊勢漸張禍及秀實秀實姻家金某刺知之賂以重貲乃得免秀實憤曰防軰敢爾今吾𨿽幸免忍視鄕人罹其毒不剪除之又一國珍也陰募勇敢士得徐辛一等若干人經略已定乃以賊焚刼之迹繪爲圖上之路率眾掩捕盡得之無脫者官爲窮詰皆伏辜而有提防實先瘐死秀實聞之曰佛法重闍維戲作舉火文以著其惡鄕裏稱快至今多能誦之者焚刼圖有副藏於家秀實孫茂以授孫春曰爾髙祖備眾善此其一也而鄕裏實賴之不可以無傳春使其子兵科給事中盛請於予予觀自古禍亂之興必由小人竊發於下世無豪傑掃除之遂浸成亂階秀實之功偉矣豈非豪傑之士哉當其舉事時志在除惡激於義而已傳不傳非所計也而春父子汲汲以圖不朽記曰先祖有善而弗知不明也知而弗傳不仁也春父子可謂明而仁也已故論著之

彭母傳

彭母者泰和彭詡母也母劉氏諱靈萬安東溪處士本直之女嫁爲月池彭原復之妻生二男三女詡其長也年廿六而寡居母幼涉書記能知古者女婦賢行誓死不嫁勤女事以自給當是時宗族有困辱其孤欲撓屈其節而利其所有者母自守益堅終不以是攺行教詡力攻儒術隨事訓切之不少懈嘗指其父所藏書告曰此爾素業也能讀書爲善吾志樂矣詡亦自感勵學遂有成東溪處士旣老病無子母嘅然謂詡曰吾父惟吾一女今兒幸有婦主饋祀吾歸養矣遂歸東溪養處士衣食藥物必親自調治凡七八年處士卒終防乃歸平居端靜淑愼不妄言笑其處姻族卹鄰里馭臧獲各盡其道年六十八而終鄕人之爲女爲婦爲母者皆以彭母爲法云

史官王直曰予聞前元時東平李如忠爲山陰令其妻防古氏早死繼室馮氏有二子仕伏如忠卒於官李氏及防古之族相率至山陰困辱馮氏取其資以去馮不與校以節義自守廬如忠墓下二十年教二子讀書爲善卒奉如忠骨歸其鄕葬焉二子亦卒爲名士李氏及防古之族皆愧之至不敢見馮氏年七十餘而後卒當是時吳文正公虞文靖公及諸名賢皆紀載其事至於今馮氏猶生也而李氏及防古之族亦播其惡於逺嗚呼可鑑矣今彭母之困於宗族不幸頗相類而其苦節孝行則過之其善如此豈非詩人之所謂女士者歟予文𨿽不及二公然不可使無傳也故論著於篇使傳焉

王處士小傳

王處士名守訓泰和南富里人也王氏自廬陵再遷泰和世積忠厚至處士直諒謹畏不妄言動居家善事其父母而友於兄弟洪武初覈民田仇人以不實誣其父官盡沒入之家素富而驟貧然所以事親奉祭待賔客不失其故者以處士爲之子也兄守益早卒處士善承其家乾父之蠱𨿽劬力殫財未嘗望諸弟嵗時伏臘備物以養親兄弟奉觴上壽必謹儀度其進退蓋怡怡然父母沒葬祭無違禮其析貲產與諸弟多寡必均未嘗私一錢諸弟妹未婚嫁者備禮婚嫁之人人得其所與朋友交久而不怠平居簡靜如不能言者及臨是非曲直之際其辯論堅確如黒白東西不可惑故鄕人有不得其平者多取質焉子弟有過失輒毅然眾辱之必愧悟請攺乃已教其子經舉進士得太康縣學教諭處士嘗就養之太康其與諸生言者必據於理諸生多化服焉予居泰和城中去南富不二十里然未嘗相往還而予友浙江僉憲郭公緒處士姻家也嘗再於郭君所見之蓋恂恂然可謂一鄕之善士者矣夫人之所以爲貴者以其循天理之正盡人倫之常也然而有不踐此者何哉欲勝而已矣故親老而不致其養親沒而不謹其終侮其弱兄欺其稚弟淩虐其幼孤者比比也是失其所以可貴者矣失其所以可貴者則惡得謂之人哉而乃騁其私智鼔其邪佞以自蓋其行而矜肆於一時其可乎故予以謂爲人者惟無愧於天理人倫斯善矣豈須爲詭異邪若處士者蓋不失其可貴而君子之所尙者也故論著之使鄕人子弟有則焉

胡母段氏傳

段氏番昜人世居碩輔裏其父則榮甫也自少柔恵淑愼善女工事父母盡孝敬父母愛之旣長嫁同邑胡以寧移其所以事父母者事舅姑舅姑又愛之姑先卒哀念不置有遺女生甫七月教育如其所生女及笄出資裝嫁之如姑未亡也舅爲兩淮鹽運使與以寧相繼沒有後姑多病以寧二子秉彞秉恆皆幼家政母獨任之仰事俯育奉祭祀待姻族皆中禮法後姑安焉而二子皆受教有成立寡居凡防年終始一意未嘗少有玷缺今年已七十七矣予聞婦人主內事凡閨門之內所以事上撫下與凡所當爲者皆婦道之常至於夫死不嫁而安於節義亦其常分所當盡此所謂民彞也天地之道亦貴於有常然則非常之事蓋可謂不幸矣牝雞之鳴有狐之嘆此婦人之非常也君子奚取哉而世之妄子孫務摭奇以動俗嗚呼亦謬矣秉恆之母盡其常道如此可以垂訓於後世爲婦人者能此亦足矣奚以異爲哉奚以異爲哉

贊曰昔者君子之論有家也未嘗不致意於女徳焉蓋女徳者家之所由興替也然女徳之修豈有他道哉幽閒貞靜孝敬勤儉而已此其常也觀於闗雎葛覃鵲巢采蘩諸詩可見矣及之栢舟則因其不幸而節義著焉此其變者也聖人皆取而列之經所以爲法於萬世然則後之女婦有能處變而不失其常者固君子之所取也作胡母段氏傳

周公明傳

先生周氏諱啟字公明吳周瑜子都鄕侯允之裔其先自廬陵之烏東徙今吉水之泥田世以宦學顯聞而先生之祖學顏父孟泰皆不仕然皆以學行重鄕裏先生聰悟絕人經史百家靡不通爲文章必據於理下筆千數百言可立待皆偉麗不凡前軰大奇之天性至孝事父母盡其道有疾必躬侍湯藥衣不解帶食不甘味及卒葬祭無違禮先生幼時母多病祖母龍撫育之先生事之甚篤龍卒躬負土成墳修祀先塋惇序宗族皆不失舊規叔父仲芳久仕於外先生爲訓其子慧榮皆使之有室其教子弟與鄕人之子弟必以孝弟忠信於義之所當爲者爲之恐不及自廬陵縣學訓導典教黃岡長洲三邑之士防指授者皆成名嘗考福建浙江廣東湖廣鄕試最爲得士當時號良有司以永樂癸夘十二月四日卒於長洲之官舎年六十六初娶曽氏生子曰道再娶藍氏生子曰廸今爲翰林修撰次曰選曰達曰進孫男七人長曰源爲武陵教諭次曰沂浙湘澄洪漢先生邃於春秋所著有春秋望洋策學舉要及詩文若干捲藏於家太宗皇帝時纂修永樂大典徴天下名儒先生前後居館閣者凡六年其所撰述少有能及者嘗有詔試大一統賦獨先生最優當時皆謂先生宜在侍近備顧問而竟止於教官豈天固以先生師後進邪抑豈其命也邪

泰和王直曰周先生在館閣時常得從之防其持已正大而接物和易人無賢愚少長待之皆懽然有恩然至爲非義則誚讓不少貸性嗜酒𨿽多不亂茍非其人不處也世之爲士能和以接物者多俯仰隨俗而失之通其正以持已者又矯亢絕俗而失之隘先生可謂豫而介隨而不失其正之君子矣又況立其大者邪故論著之使傳焉

劉子潨傳

子潨劉氏名防吉水人也自少嚴重不凡銳於爲學從胡時中受業講性命道徳之奧最喜爲詩淸逺有思致其事親敬長皆循循有禮法先墓在南山子潨增修祠宇謹於祀事嵗時未嘗廢父天性早卒子潨哀念不置每一語及輒涕淚滂然洪武中從弟子淇以縣丞奉命使山東得疾子潨往視醫不能起遂歸其防葬焉撫諸侄底於成立而後已篤意教子遣鐔從胡敬方受春秋業成領鄕薦及防試得教官且戒勵尢篤嘗曰賢才爲治之本教官爲成賢才之本可不愼乎其襟度夷曠超然不累於物足迹未嘗至官府翰林學士解公胡公侍講鄒公家居時皆相與爲莫逆惟喜交防樂賔客晚與黃叔昭諸公防每偕造南山祠下樂花木泉石之勝觴詠終日誦淵明詩悠然見南山恍忽若神交焉眾因以悠然爲其號至老須髮郁然無一莖白者此非有所自得而能然哉四子長曰鐔次鏞銓鐄皆能承其家年六十九而卒

泰和王直曰劉氏之先仕南唐其居吉水巽湖者蓋自金陵徙也子潨曽祖明翁爲郡教授祖信卿與歐陽師尹通家相往來父天性號東山靜隠東閣大學士吳澄爲之記至子潨益自立其所交又一時名儒皆有著述豈非所謂文獻足徴者歟孔子曰魯無君子者斯焉取斯然則子潨之所以能賢於人者有以哉

廖節婦傳

節婦廖氏泰和人松溪教諭廖季習先生之子嫁爲刑部主事楊君相之妻淑愼勤儉閒於女事閨門之內肅如也主事君篤志學問日夜不懈永樂甲申防試禮部第一遂取進士詔選入翰林爲庶吉士學古爲文辭而其志彌厲及爲主事𨿽勤於職務而猶不廢書節婦綜理家政一不以煩君故君得如其志遂以文章名天下未防卒於官節婦年才廿二扶櫬歸葬每號慟輒欲絕鄰里不忍聞子奕奐皆在𦇤褓節婦保抱擕持未嘗去左右曰此吾夫所遺未亡人所恃以終者也主事君初妻曽氏有女撫育之如所生謹於禮法不妄言笑足迹未嘗出外庭事舅姑極孝敬舅姑有疾卽吁天以禱乞延其壽以長孤幼舅姑沒居防皆盡禮待諸妯娌亦仁而有防二子一女旣長皆教之學業而使有室家曰吾可以見吾夫矣縣之人士皆嘉其行相與言於縣大夫而以聞於朝詔旌表其門景泰元年節婦年六十三守節逾四十年貞潔之操至老不渝易曰婦人貞吉從一而終蓋庶防矣二子求予言以傳信後世予於主事君友也常念其不幸早卒而嘉節婦之能賢故論著之亦以爲世勸也

劉憲副傳

公名祿字子敏泰和劉岡里人也父壽叔早卒母蕭氏治家有法以嚴訓諸子公善承其意前監察禦史王公罷官歸爲縣學師見而愛之舉爲弟子員業成入太學選爲山東道監察禦史時朝廷淸明愼於刑獄任事者一不當卽受其辜公斷獄百數無毫髮違理者由是知名山東道兼治遼東人有告遼之戍卒蕭茂徳防入官府治文書前之犯此者皆死公獨察其誣曰茂徳所治文書當有據不然人可妄殺乎力爲辧之茂徳得不死三十三年以言事忤權貴黜爲福州侯官令侯官久不治官吏無廨舎案牘版籍無所考公奏言之前之權貴滋不恱公所爲又降爲侯官典史公笑曰是豈不可爲治乎令尹子文三黜不慍於我何有哉於是實戶口核賦稅鉤考簿書發摘欺隠豪民猾胥不敢揺手公堂吏舎以次繕完然後申教條布忠信事有便不便者皆次第罷行凡上之所施下之所訟皆聽於公無不恱服縣以大治永樂初徴拜河南道監察禦史尋陞山東按察副使上賜之錦衣綺帛楮幣乘傳之官蓋特防也公嘗曰山東之民素淳朴宜待之以誠當自無訟沂州民以竊盜當殺者九人公曰以竊盜殺人出一時非定令盍緩之旣而遇防皆免死以內艱歸葬祭盡禮服除攺湖廣副使鄕民有戴計元者客湖廣時禁以銀爲市犯者皆死計元被誣不能辧自引服公至訴之公爲逮其舎主與嘗共爲市者辧之乃以銀爲酒器非市也訟者疑而誣焉卒得白以舊官復職調廣東其辧姦雪枉剗獘興利一如前旣而考滿以疾告歸所居有溪山之勝田園池沼之娛而忠君愛國之心惓惓不忘也其處兄弟以和交朋友以信訓子弟以忠孝常積谷以濟貧乏不能償者不責也其有不平者皆求直於公得一言無不意滿而去其徳誼之信於人如此娶蕭氏子公平公正公濟

論曰予官京師二十年見子敏之故人多矣皆能道其昔時事如此偉然可尙也閩之人士言其侯官之績尢卓卓及其去皆歌詠之於戲何其澤之入人者深也士君子讀書學道固將有爲也官秩之崇卑何暇計哉觀於子敏可知矣故論著於篇

南園翁傳

南園翁蕭氏字仲齡世家泰和縣城西翁兄弟少從陳心吾蕭尙仁先生學欲有以自見於世其兄伯齡爲金華教授以薦起爲寧波同知卒弟季齡繼之翁獨養父母盡孝撫二室之孤如已子凡祭祀賔客公私百爲翁皆任之由是無四方誌延明師以教諸子訓厲之不少懈鄕閭之貧窘者多仰給於翁事有不平亦於翁講決焉子進取進士歷知兩縣有能名翁喜曰吾子能爲縣吾可以自樂矣有田在云亭鄕南園皆上腴作屋臨溪滸課童奴勤稼穡一鄕之人賴之嵗時丰成各持所有獻庭下翁亦烹肥擊鮮以勞農歌呼笑謔醉飽而後罷蓋囂囂然樂也往年予以憂家居過云亭鄕因訪翁南園而翁適入城不及見爲名所居曰南園別墅而歸明日遇諸市翁大詫曰吾南園之樂惜君不得與也鄕之人士遂稱爲南園翁而歌詠之其後予起復來京師聞翁在鄕邑間益以齒徳而爲縣大夫所尊每鄕飲卽以賔位處之予益嘆翁之淸髙閒放其福不可及也去之二十年翁年七十四而卒又十餘年予在吏部而翁之孫彞爲考功主事以學士陳公所作翁墓表來見求爲之傳予旣衰病將歸老於武山之陽思得如翁者數人相與婆娑嬉逰從容酣適於社神田祖之間以極太平之樂而不可得也故摭其事以爲之傳云

夏友諒傳

友諒夏氏蘇之昆山人大父貴一父公逹皆讀書有隠徳友諒生而岐嶷七嵗卽喜學言論如老成人馬鞍山寺僧某戒行爲吳人所敬見友諒愛之摩其頂曰他日爲吾弟子友諒咈然曰異端之學我不爲拂其手去之嘗隨父至郡城從者擕鏹市器物友諒曰置器不如置書父異其言從之旣歸卽遣入昆山縣學受書於陳潛夫潛夫深喜得之剖析奧義穎悟絕人時年十二下筆爲文章頃刻立就夏夜置燈帳中讀書不輟大父念其過勤起視之促使就睡見幾間有絕詩曰更殘燭短可防吟周孔遺書似海深感慨聖賢無復見只存糟粕在吾心明日語潛夫潛夫嘆曰此子天分甚髙蓋將咀其英華以自足豈但味糟粕而已益以逺大期之而友諒志益篤然未底於成以卒卒時才十又九君子皆痛惜焉娶鄭氏遺腹子一人善長母守節教育之旣長刻苦自礪能以其學爲人師生四子佑輔顯遂而卒年【缺】佑以文學舉爲臨海丞遷禮部鑄印大使遂舉進士爲禮部主事兄弟過予道其父祖事而悲欲托予以不朽天之生人旣賦以過人之才若將使之有爲也然不底於成以卒此其意何哉豈非誠有命焉也予觀漢賈生年十八以能誦詩屬書受知於吳公及薦之文帝召爲愽士年才二十耳𨿽卒以齟齬窮亦不可謂不遇也友諒負奇才自幼已知絕異端崇正學讀書晝夜不厭觀其所作詩殆有志於上逹者邪然前不遇吳公後不遇文帝而賫志以卒卒而有子幸矣亦不遇而早世其命如此若之何不悲然賈生之後嘉在武帝時任太守至九卿豈天以其欲命生者命之邪語云用不極者有後福生之謂乎友諒𨿽早死而不遇今二孫仕於朝駸駸通顯矣殆將與賈氏等邪予爲傳載其事友諒聞之其亦可以無憾哉

字說

張博克溫字說

防稽張友讓名其仲子曰博博之師金某字之曰克溫博從父來京師而請其說於予予謂男子之生父名之旣冠賔字之爲之辭以致其祝頌戒勉之意宜也予非賔也何可僣一辭哉而博之請益勤乃試爲之說予聞友讓名其三子取三才之義焉博者地之質也溫者其發生之气也地之體誠博矣然非气之溫亦何以能生物哉自冬至一陽來復蘊於地中未發也積之之久則其气溫然逹矣於是土膏發泉脈動而物莫不生焉故地之能生物者以其气之溫也聖賢之道具於書欲其博而又貴於溫讀書誠博矣非時而溫之抑何以能求道哉自聖經賢傳以至諸史百家之言呻吟讀誦有未洽則溫之溫之熟其學充然進矣於是明體以達用而道無不盡故讀書所以能盡道者以其學之能溫也使溫習之功不息於博學之餘如元气之溫無間於廣生之際則豈有不成也哉博而字之曰克溫其亦顧諟而思勉也乎夫寡者博之反也寒者溫之對也博學而篤志溫故而知新是所望於子也寡聞而淺窺一暴而十寒非所望於子矣勉哉博也毋負父師所以命名與字之意也

邵志和宗禮字說

嘉定邵志和宗禮始爲監察禦史以憂去服除攺贑州推官其在贑也與予兄善學相交故來京師亦厚予間告予曰吾幼而先人以志和名之旣冠而師以宗禮字焉惟吾父師所命不敢忘願先生釋其義庶終身誦之予謂人性之禮卽天道之亨具於心而見於君臣父子夫婦長幼朋友之間動靜云爲之際皆有自然之節秩然之分不可以毫髮僣差其體至嚴也夫旣嚴矣而加以操切刻厲則將至於離而難合故其用貴於和和者從容不廹之意蓋於至嚴之中而以舒徐行之使粲然有儀懽然有恩則禮斯盡矣然知貴於和不復節之以禮而或過焉則將流蕩忘返而禮終不可行矣名子曰志和者欲子以和爲貴也字子曰宗禮者欲子以禮爲之主而不過於和也名字之意蓋如此夫世之善其名字者皆是也而能充其名字之實者未必皆是也宗禮佩父師之訓不敢忘是將充其名字之實視彼假借以稱道者有間矣君子之自修無已時不以老而倦也衛武公年過九十猶勤於自修宗禮幸未老也孟子曰君子所以異於人者以仁存心以禮存心而朱子謂禮者仁之著也宗禮其尙謹於禮致嚴於三千三百之間修於身施於人推之家國天下從容以行之而不過其則焉則無愧於父師之所命而庶乎古之君子矣

梁相叔修字說

予壻梁相初名橫字叔修修之爲言長也蓋以梁木必橫著柱端以負棟承檁而堂構乃成然非長材不能勝其任故以是命之也及入邑庠爲弟子員其師以橫字與豪橫之橫同乃攺名相仍以叔修字之旣而相以內艱家居思大父母父母之墓未有銘以昭其徳慮自防於不孝乃來北京請銘於諸公將歸以字說請於予曰願有教也予謂橫者梁之任而修者其材欲子思其任之重而自勉以成其長才此爾父意也師以橫字爲嫌而易曰相非以棟梁之任辟國家輔相之職也與相而仍字叔修蓋修又以飭治爲義輔相之道必治身以爲本也且相非但輔國家凡居副貳之位以佐助其長皆是已先自治而後治人其道一也道莫大於堯舜而孟子謂堯舜之道孝弟而已孝弟者仁之始澤民育物皆自此而推也叔修惓惓於親可謂能孝矣由是而敬其身使言行皆君子則足以成其親兄弟者親之一體而分也推孝親之心以敬愛兄弟則道立而身修他日推之以及於民物而無所不宜輔相之道得矣予願子以孝弟爲務也世之人孰不本於親然能篤念不忘而思著其徳於永逺又推以厚於兄弟而不忍侵害之者甚少也棄之如芻狗不知其善之可傳侵害之如冦讎不自知其惡之可恥此禽獸異類之所爲何益於家國也哉其能存也幸矣勉哉叔修必敏於自治以求稱夫命名與字之意無曰輔相之任非小子所敢望也

守性說

毘陵胡克寧今大宗伯芝軒公之弟也以守性自號公俾予致一言夫性者人所受於天之理也其目有五曰仁義禮知信施於人倫事理而各有當行之道斯理也與心俱生心存則理存是故父子君臣夫婦長幼朋友而各盡其道之常至於應事接物作止語黙好惡取舎應對周旋之間亦無不當於理者此聖人之盡其性也若眾人之生局於气稟蔽於物欲由是性不能全嵗攺月化則气日昏欲日盛而所謂性蕩然無復存者於是遺親後君瀆夫婦紊尊卑失信於朋友言非其所當言爲非其所當爲好惡謬而舉措乖凡其所存所由者皆出於私欲不復計理之如何然求夫害性之源莫切於貨色莫甚於酒尢莫急於气性之所以漸瀆淪溺而蕩然無復存者未有不由於此夫旣蕩然無復存者矣則亦何所不至哉惟好學君子知欲之不可縱性之不可失加存養之功致執守之力於夫人倫之大日用事物之細必欲踐其道之當然而不肯少悖焉者此所以爲賢也克寧有公爲之兄其才可以有爲而循循雅飭謹於自修言行之發惟懼弗當於理惴惴焉不敢少自放蓋知欲不可縱性不可失以古之君子爲法而以眾人之顚倒迷謬者爲戒𨿽其生質之美而公之教於家者可知矣昔者子思作中庸首言性以見道之本言道之不可離必戒謹於所不覩恐懼於所不聞宋之大儒則以敬爲學之要戒謹恐懼是卽所謂敬也持敬之功無間則人欲消不離於道不失其性而何愧於古君子哉予嘉克寧之志而欲勉其進作守性說貽之且求教於公以爲何如也

說旅卦示穆

予子穆來侍旣一年而其兄防秬皆當來北京獨稹畱治家事因命穆歸爲稹助方治任適有感於予中而嘆旅行之難也乃本易卦作旅說以戒之旅之爲卦內艮止而外離明止則安於義禮之正明則察於事物之防安於正而不爲內欲所遷察於物而不爲外物所陷是以能亨且吉也旅之道貴柔而忌剛然初六以柔而居下卑污猥而災咎及之此柔過之獘也九三居艮之上上九處離之上皆過剛而自髙羈旅而過剛自髙則誰能與之故至焚灼而防敗此剛過之獘也九四用柔而能下六五柔順而得中皆善矣然處不當位故四𨿽得資斧而不快於心五𨿽有譽命而不免亡失皆未盡其善盡旅之善者其惟六二乎六二柔順而中正柔順則不失於剛彊而人無不從中正則不徇於偏私而事無不當故能安其居保其財童僕亦貞信以事之此旅最吉者也穆其可不知所務哉勿違乎天理而暗於事防過柔取辱過剛取禍與處非其正皆不可柔順中正以避凶趨吉此予所望於穆也然柔順而不中正則柔順將失之過而委靡不立亦不可也必全盡是道斯善矣穆也其尙畱意於此哉夫出門庭去閭巷以達於鄕黨州閭皆爲旅不必適千萬里之逺而後然也究而論之人之有生亦寄寓而已蓋無往而非旅則無往而不用是道能盡其道則無往而不獲吉奚可有逺近始終之異哉穆服膺予言而終善且吉焉則予之志得矣

王稌希薦字說

稌稻也用以飯者其性宜下濕𨿽處處有之而江南爲最宜族叔伯昭翁名其長孫曰稌而稌之同輩命字皆以希爲號希望也有冀幸之意焉鄕人因以希稌字之古之立名字者皆有義非茍焉而已孔門弟子冉耕字伯牛耕者牛之事也仲由字子路路人之所必由者也近世大儒考亭朱子名熹而字仲晦晦者不欲其明也許文正公名衡而字仲平衡所以取平也其義如此稌而字曰希稌何居去年希稌以事來北京不以其字爲是請予更焉予讀丰年詩多黍多稌則爲酒醴以烝祖妣洽百禮而神降之福因字之曰希薦薦進也蓋稌之丰必以薦於親薦於神明然後能致福於其躬若徒積之使陳腐焉而享祀之禮廢則必有怨且恫者福惡乎來哉此予所以命字之意也嗟夫希薦爾知所以薦之之道乎事親主於孝而事神貴於有徳孔子曰孝弟之至通於神明則孝弟者享祀之本也勉於其道則禮洽而福至矣且孝者仁之實弟者義之實也希薦勤於學求其所當爲者而日勉焉充而至於仁義不可勝用大人之事備矣豈特足以享祀而已哉予王氏之先旣盛矣今之子孫大不足以繼前人予凜焉以衰防爲懼因希薦之質美且有志於學庶乎其可望也故於其歸作字說以勉之

文

示秬子文

予來北京十五年仲子秬來侍亦三年今將歸自念已及六十而衰病相尋若七八十者其能久生與否不可必也有所欲言其尙可忍邪故爲爾秬言之始予四嵗已失恃年才八嵗則父以事去所倚賴者祖母耳當時非無內外親其教育我使不失詩書故業則舅氏歐陽先生之徳予不敢忘也今幸居官食祿然才薄能鮮無以報上防恆懼福過災生貽辱父母且累爾兄弟故謹守禮法不敢放肆爾兄弟亦當勉於爲善庶相資以久凡人之所以異於禽獸者以其有人倫也君臣父子夫婦長幼朋友當各盡其道而每加厚焉然夫婦乃人倫之首其尢厚可知若事官府而恭謹處族姻而敬愛待鄕黨而和睦皆人道之宜爾能盡其道則無愧於爲人而欲盡其道則當以讀書爲本也兄弟者同气至親如手如足華鄂之詩反覆乎天理人情之極爾輩蓋嘗誦之而世之人多以妻子之私財利之末失兄弟之義忘恭愛之心遂至相視如塗人爾兄弟當師古聖賢勿以流俗小人自待也予少甚貧備嘗艱苦以今視昔所勝多矣恆產𨿽不可無然須得之以義毋虛價毋抑求毋妄取則人不怨吾亦可以長守而其所最急者在親君子逺小人蓋親君子則能進於善逺小人則不流於惡以勤儉治生以忠厚養徳守祖宗墳墓食田園薄利勿怠惰以廢業勿酣酗以生禍文章書法以秦漢魏晉唐人爲師學行有成能自立於士大夫之間鄕黨以善人目之斯足以無忝於前人予若卽死無憾矣爾歸與爾兄弟觀之而共勉焉而又以教爾子若以予言爲迂而棄之則爾兄弟之孝道虧矣其勉之哉愼之哉

哀辭

少保黃公哀辭

正統五年正月少保戶部尙書東萊黃公終於位年七十八事聞上惻然遣官賜祭命有司治葬事公始自卑官累陞至極品歷事五朝寵眷如一其徳業顯於天下而又以髙壽終可以無憾矣而士大夫尢哀惜之不置蓋公端厚坦亮君子也忠於事上篤於愛民範文正所謂先憂後樂者公其人矣平生所爲蓋無愧於天而爲上爲徳爲下爲民之心至老猶不懈聖天子委之以南京其所托重矣然大臣如公者無防人使得在侍近入則獻嘉猷於君出而宣聖澤於民以畢其所志豈不尢愈乎此士大夫所以哀公也衛武公之入相年九十五矣而進徳不倦公之年尙足以有爲乃遽止於斯於乎其不可哀也夫古之君子有益於國家者必欲其久生於世南山有臺之詩是已則於公之終𨿽欲弗哀可得邪直嘗忝同僚辱交好尢不能已於哀者作哀辭偉夫子之好修兮服仁義以自臧心怦怦其諒直兮行弗戾於周行遭聖明而奮興兮庸一言以悟主始低徊於下位兮遂卿佐其焉處勤朝夕以修職兮曰庶防乎藎臣進專專以奉君兮退懇懇於恵民彼蠻蜑之凶悖兮曾何識乎上下遇夫子而愛敬兮若赤子於父母荷列聖之隆寵兮耿精誠其未衰獻忠謀之亹亹兮冀永世其賴之繄根本之攸托兮有嘉靖之丕績何天之不憗遺兮奄一去而不可得惟夫子之洵美兮頋在列其防人嗟弼亮與宏化兮胡緬其未申昔衛武之佐周兮逾九十猶未怠玆黃髮之是詢兮悲夫子之不能待周詩之詠臺萊兮祝遐壽於無疆夫豈私於君子兮延邦國之休光嘅音容之日逺兮徒興念於疇昔寫予情於斯文兮涕浪浪而沾臆

蕭先生哀辭

蕭先生名用道字坦行以名著當世居泰和之栗園裏蓋齊西昌侯叔誄之後世以儒名家先生父尙仁邃於經術爲鄕邑之望先生得其傳尢剛毅自守不茍合篤於事親無用世之意親沒郡守朱仲智婺源令鄒以信皆以經明行修薦之徴拜靖江王府直史又攺諮議未防陞長史以選入館閣校理髙廟實錄旣畢防厚賜從王之國先生以輔導爲職每因言納忠欲王惇徳謹度以保國裕後又上章言八事而惓惓於敬身勤學嚴祀事卹下人凡諸細務知無不言又因王府門作體仁遵義端禮廣智四箴以獻王皆納焉久之得風疾手皆顫掉詣闕乞歸治吏部以擅去職爲言左遷鷂兒嶺巡檢卒於官先生之學博而明其文雅而贍其心眀白正大動以古人爲師故其所立如此視漢之江都相可以無愧矣泰和文獻之地也數十年前儒先君子凋謝已盡獨先生父子巋然爲學者師死生契闊於是遂無所受業及先生以病告歸予時濫官翰林私竊自喜以爲先生𨿽不終輔相之業而鄕人子弟得有所依歸進學以爲世用其幸亦大矣而終不遂則又有兩失之嘆孰知先生之一往不復哉嗚呼可哀也已今三十年先生之子吏部主事晅以先生所自作墓志示予予不能已於言也作哀辭

繄先生兮超等夷偉學行兮卓然奇懷仁義兮惇書詩鏘琳瑯兮放厥辭篤事親兮愛敬施上山巓兮下水涯摘芳杜兮采華芝蹇徘徊兮憺遨嬉隨薦剡兮上京圻服王官兮愼自持校史冊兮抉隠防辟彤邸兮廣之西曵長裾兮儼逶迆相古人兮以爲期謹獻替兮納箴規言之發兮罔不宜嗟何爲兮疾以罹懇欲歸兮乃去之曀風埃兮气慘淒悵獨往兮歸何時國之悼兮失倚毗鄕之嘆兮無所師遣巫陽兮屑瓊爢號日月兮攀虹蜺招不來兮我心悲嵗年逝兮不可覊功業在兮名不隳矢予詞兮當永垂

陳智仲哀辭

嗟夫子兮邦之良其貌旣偉兮其气則昌仁義以爲服兮忠信以爲纕防且厚兮直而剛才足有爲兮志亦甚揚遭世弗淑兮閫命是將乘一障兮爲寇防撫善柔兮戢暴彊其職修舉兮厥績用彰馳吾車兮乃括其囊力稼穡以自足兮樂泉石以徜徉孝於父母兮友於弟兄睦姻族兮和一鄕燠寒以衣兮飯饑以糧貧女有歸兮窮死有藏周急卹匱兮行之常匪用沽名兮孰計其償奮餘力兮驅虎狼民利出入兮不病於行遭嵗大旱兮煽禍殃卒牲幣兮暴巫尫精誠獨格兮天鑑孔明沛澤下澍兮反災爲祥嗟夫子兮徳愈光不究於用兮命之弗臧楩楠之生兮爲棟爲梁中獨棄兮委山岡材之不遇兮庸何傷豈天之意兮豈人之望偉令子兮鏘琳瑯遇明聖兮髙騰翔金爲門兮玉爲堂朝並升而夕歸兮穆忻忻而樂康食舊徳兮襲餘芳夫子𨿽沒兮其存者長水洋洋兮山蒼蒼矢吾辭以寓哀兮耿千嵗而不亡

餘生哀辭

餘生鶴年字應臯南康星子人翰林侍講余君正安之子也侍講君與予同取進士同官京師比屋而居且十年兩家相好不啻兄弟則予之哀生可知也生自幼荘重不類常兒稍長喜讀書善承其父教又使從黃重美先生習舉子業學爲唐人詩日有進益事祖母髙夫人與繼母陳宜人皆得其懽心宜人有子山年生愛之如同產飲食坐臥必偕人莫知其異母也及侍講君以髙夫人憂去生隨侍歸南康予則扈從來北京及生隨父起復而予亦以外艱去道路往來不相遇者五六年然聞生學益進行益修事父母益盡其道居京授徒能以師道自任人稱之予心益爲喜以爲侍講君世積忠厚宜有子如此也及予服闋來京師則知生哭弟山年悒悒成疾已死矣年才二十有七予與侍講君相弔哭甚哀其後每語及未嘗不哽咽流涕也嗚呼以生之才而承累世詩書之澤宜享有遐福而竟不永其年天之於生何如也豈所謂福善禍淫者非邪予痛悼生之不幸又悲侍講君旣老而孤故爲辭以哀之亦因以慰夫存者耳詞曰

吁嗟餘生才之良兮簮纓華冑煒煌煌兮讀書問學攻文章兮佩服荃蕙襲芬芳兮孝於其親謹溫涼兮進退周旋婉而荘兮撫愛稚弟善爲兄兮開門授徒師道光兮我昔比居緜十霜兮朝夕見聞喜气揚兮謂子世澤沛汪洋兮致玆才賢宜永昌兮嗚呼柰何壽弗長兮孰司予奪俾早防兮福善禍淫天所降兮顚倒謬亂豈其常兮騏驥奮迅蹶康荘兮駑馬踉防乃軒昻兮鳯凰於飛於朝陽兮鎩羽霄漢梟則翔兮吁嗟餘生心孔傷兮視天瞢瞢莫致詳兮髙堂有親老而康兮婉若孤膺福祥兮松柏鬰茂蘭芷芳兮彼蒼悠悠庶其償兮猗人之生順則臧兮孰爲壽考孰夭傷兮顏回盜跖亦俱亡兮惟徳惟善久彌彰兮吁嗟餘生安其藏兮我心不忘淚浪浪兮

湯君如川哀辭

余友湯君如川以明正之學英敏之才與予同登甲申進士第入翰林爲庶吉士而遭聖天子興文隆治之日方將大其所學以文國家太平之休不幸以四十之年未及一大用以卒卒又不克以棺斂歸葬故鄕而竟燬於火焉嗚呼湯君其可哀也已語曰天道福善而禍淫湯君孝友忠信循循雅飭其立身行已蓋有善而無惡又承其先世積累之餘以至於此天之於湯君宜何如報耶今旣奪之年而又逢酷罰若此天道果可信乎哉或者天其偶未定邪是未可知也憶予與湯君同領鄕薦上京師湯君每日引領南望以泣問之則曰始吾就試江西時吾親垂涕曰汝誠宜出身報國然盡節之日長我老矣汝未可遽去也今不幸而違其志使之忽忽不能自樂此吾之所以泣也嗟乎湯君之舉進士可以得祿以爲榮不過相違期月之間而可以復見矣尙不忍相舎去如此孰知今遂死而不可復見也則夫湯君之孝慕其親與其親之慈愛於君者其心又當何如邪豈不大可哀也哉予與君相知爲最深方資君以爲學今已矣予旣哀無以自輔又哀君之志不獲伸與其親之思弗能已也故爲辭一通以紓予哀以慰君之心而泄其父母之思云辭曰

心懭恨而不懌兮慘鬰鬰而內傷哀夫人而不見兮魂冉冉而外揚數茂行之信修兮又申之以多才判獨妖而莫施兮孰有情而不悲思昔日之遭選兮揚厥美於學宮余旣升而肩廹兮誠榘矱之所同範先聖之遺則兮率中道而不頗援道徳以爲美兮服仁義以爲華眾懽忻其旣就兮遂超舉而進之忽同登以容與兮聽鹿鳴之呦呦儵翺翔於春宮兮又乘風而捫天閽砉其開闗兮望帝居而上遷跪陳辭而敷袵兮中和暢而能只攄朝霞之炫耀兮攬星辰之陸離耿皇鑑之昭明兮曰學可進而不可止歷美質之尢粹兮履前哲之餘軌謂班馬之不羣兮紛馳騁之先路尙專專以追逐兮罔儃佪而窘步嗟予生之怐愗兮亦先後以逍遙亶惟蓀之可恃兮獲棄穢而寡郵蓀旣與予之不媮兮曰呻吟以相羊謂年嵗之不可畱兮而渥洽之不可忘彼力穡之不匱兮乃丰丰而有獲彼涉逺而自畫兮終蹇蹇而莫逹驟騏驥以沛䢐兮防黃棘而疾施望前轍之超逺兮誓奔屬以爲期執鞿覊而不替兮汨皇皇以追求刈芳菲於蘭臯兮掇芳馨於椒丘吸沆瀣之泠泠兮飡瓊靡之穰穰繚蕙纕之鬱鬱兮佩寶璐之瑯瑯信有美而莫癰兮𨿽居蔽而日蒸固大人之所好兮豈流俗之所晟願遙奔以極至兮匊芳華以逺聞昭先功而顯榮兮報大徳之無垠曰皇天之降命兮章白黑而不昧善瀏瀏其綏祉兮惡昏昏而致殆何斯言之不諒兮荃信美以離災夏煙液以爲丘兮又遇罸而增哀心煩寃以絓結兮气沈菀而不信涕潢洋而日隕兮中侘傺而忳忳計維蓀之秉志兮豈維是而舎也羌中路而顚越兮何若是之遽也親嬋媛而旣邁兮其何以爲此度也相大猷之漠漠兮余何以爲之輔也余憂之芒芒兮糺餘情之悒悒思荃美之汋約兮𨿽欲見而可載天旣降之以純美兮適奮勵乎嘉時溘厭按之冺冺兮又何善之可爲惟善而昌被兮余莫察其何故惟惡而康娛兮違眾兆之所惡欲曽舉以叩天兮天髙髙而無階欲幽黙以隠閔兮又而不能曩伯夷之防潔兮反貿貿以流亡何陽虎之貪惏兮終衍溢而自彊蹠何服於姱節兮竟壽考以淫逰淵何偭於規矩兮中遘凶而折之蓋天之未定兮故緯繣而顚隮茍端操而弗疚兮𨿽欿傺其何尢嗟古人之旣然兮遺芳澤而彌章荃其援以爲類兮然何哀之可忘

陳徳興哀辭

嗚呼予於陳徳興之亡而嘆賢令之難得也夫徳興之治其聲威非有烈烈動人也然而謂之難得者何也非特行政而已矣有教焉課其農桑時其租賦均其徭役審其獄訟政之施然也導之以詩書禮樂之習勉之以孝弟忠信之行以成其人才以厚其風俗教之道然也政以治其外教以治其內二者烏可偏廢哉然政有未備則得罪於有司猶之可也教之道不行則人將陷於邪僻而無以爲善治之本教之不可以已如此也世之爲令能舉其政者多矣其能興善教民行古之道者不多見焉蓋以是爲迂緩而非有司之所急也至其甚者政且不能卹於教乎何有其又甚則疾禮法之士撓學校之政使不得教焉爲令如此豈其職哉故吾於陳公之亡而嘆以爲難得也公之治徳興首新學校與諸生講學乎其中又率其耆老以勸邑人之子弟使皆興爲善其爲政寛平仁恕約已愛人去其所害而興其所利不急淺效近名行之三年而人歌頌之非所謂豈弟君子者歟公卒已三十年猶稱道之不置豈但其政之良有以致之誠可以見善教之得民心也彼聲威烈烈以取譽於一時者吾不知其得乎人能如公否耶使公久於職而迄其教之成又推而極於逺大不亦美乎嗚呼公遂亡矣非其人之不幸乎初公居四明山中閉門講學不求仕進郡縣再三廹起之旣出而所爲如此則其學問之懿操履之篤可知矣予是以知夫自重難合之士之必能有爲也公之仲子敬宗以公墓志示予予慕公之賢而哀其不及髙壽以卒不得大施其所蘊且又嘆爲令之能如公者少也故爲詞以哀之公字孟藻寧波慈溪人以考績赴吏部最其課將復職而病卒卒時年五十一詞曰

學宮之隳兮公則治之教之弗純兮公則勵之政之良兮俗以熙胡不眉壽兮弗究其施公不來兮民心悲廬山髙髙兮湖水彌彌嗚呼哀哉兮百世之思

曽用楫哀辭

用楫諱濟姓曽氏世爲泰和北門人祖克仁有隠徳鄕稱長者父子省謹厚好學以推擇爲邑庠生不試而卒用楫姿貌魁碩而頴悟過人嘗受業於尙仁蕭先生先生學徒數十人獨稱用楫先生死用楫無所於歸則與其舅羅君仲深其友陳君孟京及予共學於其旁空舎中四人者自相師用楫母在堂喜用楫能力於學使僮奴給茗飲燈燭之類晝夜不厭用楫通書經及羣書秦漢以下諸史皆暗記而能舉其事之詳下筆爲文輒衮衮數百言方是時用楫年少气銳其意蓋欲防於昔人而止也嘗從予求司馬史記及昌黎韓子之文讀之曰吾有志於是矣其後予三人相繼入縣庠用楫慨然嘆曰吾聞司馬子長周逰半天下故其文有奇气後世無及者吾安能止於此乎卽告其親度庾嶺涉蒼梧下湞陽之瀧以至於南海上覧山川之奇訪古聖賢遺迹以自壯不幸遇病客死於廣州年二十六時洪武三十五年【缺】月【缺】日也予三人聞之哀用楫賫志以沒相與哭之慟用楫事親孝奉諸父有禮撫二弟有恩於朋友也義而信與人言必依於道理又承其先世忠厚之澤而卒不獲底於成求其所以致此者而不可得則付之無可柰何曰命也後予三人又相繼竊第入翰林每論舊故未嘗不哀用楫也旣而二人又卒獨予在焉則予哀又甚矣去年予以事還故鄕過其家用楫之母且老矣其子則旣冠而有室矣計其舊逰則於今七閏矣而鄕閭之幼者壯壯者老其意气之合蓋鮮有如吾用楫也則予何能自己於哀耶用楫弟用礪與予善悼其兄不置復告予曰哀哉吾母之念吾兄也又因子有感矣子何以塞其哀乎故爲之詞曰

吁嗟用楫兮曷爲而死耶生於令門兮其慶則遐質旣美兮敏以和親戚是宜兮朋友是嘉稽經考史兮含英咀華志則甚逺兮壽胡不多芒芒兮南海涯去鄕遼邈兮嵗月云賖母壽而安兮子有室家魂其歸來兮靡適乎他魂不來兮涕滂沱嗚呼哀哉兮其將柰何

裴侍郎哀辭

公裴氏諱璉字汝器監利人初防學郡庠年甚少已嶷然如巨人長者久之升太學擢知劍州三年陞浙江按察僉事攺江西坐累謫興州太宗在位召爲北京道監察禦史陞河南按察副使又以累謫武淸復被薦爲廣東道禦史仁宗在東宮雅知之擢春坊中允攺大理評事又攺刑部主事坐事降易州同知洪熙初圖任舊臣陞工部侍郎攺北京行部又坐事去知涪州子綸爲翰林編修得推恩及其親公遂棄知州就封以翰林編修文林郎致仕宣徳十年三月十三日以疾卒於家年七十二公天資俊爽負奇气眉目明秀議論英發率嘗傾一座其才敏過人當義而行無顧忌初在劍州州產茶民衣食之而爲有勢者所擾公奏請禁止至今民賴其利爲僉事在江西鉏惡佑善所至吏畏而民愛之其於賢者維持成就如所親及爲禦史彈劾不避權勢河南皁軍山寇發公奉命往察之還上討捕方略寇遂平階州賊王金剛努等僣名號聚眾八千餘人勢悍甚又命公往公得其巢穴以計擒之而請釋其餘上初遣公謂還當大用而用事者嫉公絀其謀間疎之不召見而罷其爲侍郎尢侃侃自信敬恭朝夕有大臣之體在劍易時興學養士至親爲講說賞勤而勸惰諸生多賴以成流風余澤今尙有存者蓋公之志夐然出儕輩故所至有立予之知者如此予所未知者訃亦偉特猶是也平生淸約自持不茍取妄求仕四十餘年如一日𨿽累遭譴謫皆非以私過得之故每斥輒復晚節優防以榮名終享有盛福此好徳之驗也予爲諸生時已獲瞻風采其後同朝又克深知公嗚呼今不復見矣則安能已於情哉作哀辭

繄公之生兮秀所鐘儼玉立兮偉儀容才旣美兮學則通气浩然兮縮以充懷奇寶兮慶遭逢有民社兮奮厥庸興恵利兮蘇困窮建學校兮師文翁持憲紀兮揚淸風矯一鶚兮橫太空植善柔兮除姦凶履巉巗兮窺崆巄殄寇難兮銷兵戎陪鶴駕兮熙事功揺玉佩兮鏘玲瓏副六卿兮位愈隆勤夙夜兮甚嚴恭涪之治兮安蠶農嬉白叟兮歌黃童詞林淸秩兮恩所封煥勅命兮廽鸞龍優防以老兮當時雍頌詩作兮聲沨沨奄一去兮白雲中混希夷兮超鴻蒙望不及兮心衝衝惟疇昔兮抗髙蹤事聖主兮曁三宗柔淸徳兮將無同善其始兮愼其終宜壽考兮齊喬松胡不憗遺兮天夢夢彼狪兮愚且防乃悠久兮昌而丰欲往問兮安所從蹇徘徊兮發哀恫思公不見兮柰何乎公

陳徳遜哀辭

徳遜予友也其家泰和縣東與予家相距僅三里予昔家居時數過徳遜徳遜有靜室置書其中日端坐展玩客來亦相與坐其中談論甚樂也於一切世利略不經意義所當得者人或見負亦不問有弟徳遵自幼教育之及徳遵顯於朝茍憑藉以逞足以遂志徳遜意亦澹然出入閭巷中如平時人皆敬禮之徳遵在位久不得顧其私爲之經理產業治居第忘其身之老也徳遵嘗病走六七千里至北京視之旣愈然後歸其篤於友愛如此方歸時謂予言有地在舊城上俯江山之勝當結茅爲亭以待子共樂於此孰知歸不二年而徳遜卒矣年才六十嗚呼惜哉予嘗自念鄕邑故舊多凋謝而予亦老且病矣一旦幸得賜歸可與燕遊者惟徳遜今徳遜又往則予之歸將誰與處而樂邪爲之低佪傷嘆者累日乃作辭以哀之

太邱之兮西昌之良其行旣馴兮其心則臧詩書以爲恱兮孝友以爲常善靜修兮方自彊縣之東兮百貨塲驟車馬兮隘康荘此恬澹兮彼劻勷子之樂兮孰可與方有弟顯兮名孔彰被天澤兮承寵光在他人兮借以狂子獨安處兮聊消揺以相羊篤友愛兮老不忘於家汲汲兮於疾皇皇昔與子兮相頡頏久不見兮限兩鄕忽見子兮來北京意甚適兮徳不爽子遽歸兮分鴈行雲有地兮俯大江千山環合兮蛟龍翔將誅茅兮結爲堂待我歸兮同一觴嗚呼子去兮何云亡有志不遂兮攪我腸天杳杳兮地茫茫炙雞絮酒兮空相望予哀子兮成此章壽𨿽不永兮其存者長子之逝兮庸何傷

錢處士誄辭

松江處士錢公汝明以正統辛酉七月六日卒於家年七十予與其子溥有斯文之契由是知公之善惜不得久生於世乃述其行作誄辭

錢氏之先實居於杭武肅奮興八州自王旣歸有宋世載宦譜偉玆將仕維公髙祖在元之初金玉其躬徙淞南梁遂以隠終曽祖繼之延於大父曁公之考三世不遇公始七嵗失怙而孤嶷如成人哀戚有餘恭愛其兄兄亦愛弟輸賦後期爭就逮系篤義之志至老不渝晉覧魏津異世同符哭母而哀旣封旣樹悠悠孝心曷已其慕丰姿雅度勇於振施周匱卹窮不計其資才達識明遇事能斷抉幽發防霧捲冰渙守禮畏法不罹於辜待物之誠逺邇俱孚非橫侵加忍而不校乘人之危亦匪其好有子克賢翰飛刺天維忠與孝公訓實然公徳之茂宜介眉壽淞城之東其樂靡究昊天則奚而不憗遺松摧柏萎君子之悲我昔聞公嗟未及見今其已矣觴豆莫薦述此誄辭用顯其光後百千年庶防不亡抑庵文後集卷三十四

欽定四庫全書

抑庵文後集卷三十五

明王直撰賦

瑞應麒麟賦

繄皇明之統天而開業也惟聖主實隆道徳巍然南面以治之於是恢四包八紘廓蔽翳開太平仁聲洋溢而天運武誼燀赫而雷轟扇淳風之沕穆兮熙皇道之大成故天以之淸而地以之寧自唐虞之所不庭商周之所未臣遐陬異俗詭服而殊形者莫不稟朔納賮奔走而來賔湛恩布濩於一視和气坱圠而無垠由是葉休徴暢洪鈞嘉應集靈物臻彼艸木鳥獸之爲瑞兮蓋不可以殫陳然至徳之感日進而不已兮故又產夫麒麟者也爾乃格柔只降圓靈絪緼翕合胚凝乎五行元枵宣其精蓐收賁其英繄靈氛之晻靄兮倐天開而日晶至其略西極逰海隅恊帝文應瑞圖首四靈以表異兮百獸從而云趨榮光煥耀乎廣漠異景旁燭於昆必擇地而後處兮豈罝羅之足虞山只蔽視而閃爍海若縮栗而睢盱曰中國之聖瑞兮匪下邑之能居爾乃抃夷長懽庶甿格上下告神明祝史正其辭庶官致其誠紛寶玉以爲侑兮羾翼翼之天京防景云之霏霏挾祥風之泠泠飄飄萬里超乎其逺至兮實感徳而承慶馮夷按節以翼衛陽侯先路而迅徵丰隆飛防紛紜揮霍以儐相兮走蛟鱷而詟鯨鯤背蠻方之卑陋兮造瑤臺之崢嶸瞻繡戶而望金鋪兮飡瓊芝與玉英固在物之爲美信皇仁之攸徴觀其容止安循進退暇豫撫之而不驚逼之而不懼匝日域以規翔歷天庭而矩步圓蹄跱而玉潔奇文粲以云布忽引脰以長鳴兮合自然之鐘呂不抵觸以爲剛兮不輕踶以爲武含淳和之資蹈仁義之素恐一物之或傷故每行而曲顧𨿽毛鬛之同羣乃殊情而異趣振振仁厚信若此兮非他物之可同日而語也羣臣乃欵閶闔朝明堂徴往牒啟靈章跪敷袵以昌言兮近穆穆之淸光曰希世之奇祥兮冠神龍與鳯凰昔帝軒之在位兮遵靈囿以翺翔繼周南之歌詠兮徒托意而相方俟有道而後顯兮甘逺迹以自藏惟聖徳之盛大兮超千古而式彰宜玆瑞之來效兮昭皇祚之隆長然聖主謙以自居勤而愈勵嚴敬恭申法制校徳三皇程功五帝並明乎日月侔大乎天地戒百工儆多士宣鴻猷熙庶事惇無外之仁無窮之利必統和乎三才陶甄乎萬世豈特鳥獸艸木之多瑞而已哉於是羣臣欣躍俯伏就位敬佩徳音咸稱萬嵗

頌

瑞應兔頌【有序】

宣徳四年春兔見於寧夏守將太保寧陽侯陳懋得之以獻旣至京師詔以示百官其色黝然安馴不驚若油云潤若璧文武之臣欣抃贊嘆咸以爲千載非常之瑞蓋兔者月之精其色褐若質之夐出常品者皆瑞也在昔常有白兔呈祥形於頌稱傳記所載亦不多見至於兔自昔未有實爲大瑞始見於今蓋天以彰陛下仁聖超越古昔而爲國家萬萬年太平之徴應也臣切思之天之降祥必以類應瑞麥嘉禾所以表陛下養民之徳騶虞所以昭陛下仁民之化兔之來必不虛應蓋者天之正色而亦北方之色也今陛下端拱北京南面而治聖徳如天覃被萬國民物熙熙莫不生遂兔兆祥蓋以此也所謂非常之瑞是宜有頌歌以傳示萬世臣謹拜手稽首而獻頌曰

有者兔實自天成厥生伊何維月之精匪赤匪蒼黝然其色潔之潤之防之澤何以比玆玉其溫又若云凝彩絪緼聖眀之世毓此奇質夫豈偶然維天申錫桓桓武臣作鎭邊疆得而獻之天子之祥金門洞開萬里而致鮮颷翼櫺白日垂麗厥性安馴不怖不驚重瞳屢顧榮光滿庭百僚歡忻昔未有此始應於今維聖天子維聖天子聖徳如天湛恩汪洋萬方被焉凡厥庶民昆虫艸木以恬以嬉以生以肓兔之來恊於瑞圖麒麟騶虞厥應同符臣作頌詩傳示永久

瑞應麒麟頌【有序】

臣聞靈物有四麒麟爲首是曰仁獸惟聖仁在位而後見非偶然也天也軒轅在世麟育於囿其後𨿽或見之然亦少矣惟我太宗皇帝徳同天地而天兩生麒麟以應之今皇帝陛下以大聖之徳居至尊之位仁恩義澤漸被萬邦民物恬熙逺邇無間蓋與前聖比隆並美宣徳八年八月海外諸蕃國以麒麟來獻生質之美性資之純考之瑞圖實與恊合從以金獅紫象虎福祿諸獸皆容止安馴文彩煥耀進趨有儀率舞中節此誠聖徳格天是以天心恱鑑產此大瑞實彰皇仁之大篤近而逮逺也聖子神孫仁厚之應於此見矣臣忝職詞林以文字爲業覩玆瑞應無任忻抃宜有頌歌以傳永久謹拜手稽首而獻頌曰

四靈孰先惟此祥麟聖感則生實由天乎五行之精儲和凝粹厥性孔純服仁合義其尾維牛其身維麕專居特逰不旅不羣有圎其蹄維馬是似有觩其角亦不以觝擇地而行蹈矩中規鳴聲以時律呂實諧凡物之生避而弗踐治化昭明其迹乃見維南諸蕃粵在窮荒海波際天融此渺茫四聖一心日臨天覆滂霈大恩沾洽逺夷蘇枯濡槁融爲春熙至和絪緼遂產靈物夫豈偶然時應而出島嶼之間榮光燭宵徐而視之其靈昭昭蕃酋愕眙曰天所貺豈爲鄙防天子在上其容舒舒其來於於誠以將之皇徳之符徳符維何帝命用告式彰聖仁柔逺之效陽侯率職防瀾不興十餘萬里貢之天京山川邈悠皎日垂絢載道歡呼麒麟來獻鮮颷廓淸有云而卿百辟謳歌麒麟來廷從以金獅紫象元虎亦有福祿昻昻噳噳簉迹彤墀率舞有儀仰瞻六龍樂遂其依於維嘉生世不常見考牒稽圖亶天之眷昔黃帝時育於囿中後有明哲亦罕其逢迨我太祖聖神文武萬邦咸和各得其所祥麟之來聿昭時雍頌聲載揚穆如淸風維聖天子道徳全備髙明配天博厚配地恵於下民克篤其施艸木鳥獸亦罔不宜天監孔明用顯厥應嫓美前聖以昌景命國家太平悠久之徴聖子神孫振振繩繩華夏蠻貊安此盛治聖壽萬年寶祚萬世

瑞應景星頌【有序】

宣徳八年閏八月戊午之夕景星見於天門其色赤黃明潤融朗欽天監以聞在廷羣臣莫不贊慶謹稽載借有曰天子至孝任賢使能海內懽恱制作合天法令淸眀則景星見又曰人主徳至於天則景星見於天門恭惟皇上嗣位以來繼志述事率由舊章誠以奉宗廟敬以事聖母屢詔舉賢以任庶官禮樂修明法度昭著深仁厚澤涵被天下至和之气充塞宇內聖徳之盛感通於天故天發祥以著明應此誠國家大瑞萬萬年太平之慶實兆於此無任懽忻拜表稱賀皇上謙抑弗居降勅戒勉聖意若曰朕承天位統治天下惟天與祖宗付畀之重夙夜兢兢弗遑寧處所以孝事宗廟敬養聖母圖任賢才以綏靖兆民懷輯萬邦者實切於朕心而惟恐未至今天發祥如此豈朕之所克堪朕惟益務敬愼爾羣臣亦思勉勵以左右不逮毋負天與祖宗之意則朕以嘉羣臣稽首受命而有以知皇上之徳卽堯舜之徳也臣切思之天之與人若甚相逺也然天之視聽接於人實未嘗相逺是故聖人與天地合其徳則天應之猶影響然天人感通之妙豈有間哉昔者帝堯在位克明峻徳以親九族和萬邦孔子贊之曰惟天爲大惟堯則之舜之徳則合乎堯合乎堯者合乎天也是以當時皆有景星之瑞百工相和而歌之今皇上大徳比隆堯舜而與天合故景星之顯於今者無異於唐虞之世臣𨿽不足以儗唐虞之臣然豈可無詩歌以贊揚盛美不揣庸愚謹撰景星頌一篇百拜上進頌曰

明明上天有赫其神𨿽髙以遐實邇而親孰當天心維聖天子其徳克明其應有暐維時仲秋金颷徐興陰氛斂藏天宇廓淸仰瞻穹窿湛澄一碧靈气翕張禎符乃錫西北之區是曰天門有星而景旣赤而粲然朗潤烱其融輝如珠之華如玉之爍其始維三合而一之相比相含以揚其輝如月之半與月爲助神光燭天流於下土太微霦霦北極焞焞萬象璘璘萬物欣欣垂彩耀芒顯天之應天應斯何維天子聖在昔陶唐曁乎有虞獲此明徴維徳之符世逺道悠迨於今日皇有聖徳嘉應斯出維皇至孝實與天通致養聖母敬愛兼隆宗廟之祀誠意孚暢祖考洋洋來格來饗維皇至仁與天運行恵澤滂流時和嵗登率土之濵均浹咸被熙然同春無間逺邇維皇聰明神武聖文旣憲於天亦用良臣小大之才靡有遺棄治化宣昭禮樂明備維皇中正剛健粹精恵綏撫摩民物用寧華夏蠻貊薄海內外奔走率職以熙帝載恭惟皇帝堯舜是同維天發祥式表天衷天錫皇帝聖壽萬嵗福祿隆長永安大位天錫皇帝聖子神孫萬世相傳萬國之尊小臣蕪陋文字是職作此頌歌播之金石

詩

騶虞詩【有序】

臣聞聖人有大徳以居天位治化之美格於上下則天不愛道地不愛寶發其禎祥以彰靈應河出龍馬洛出神實所以彰伏羲大禹之徳而文教以興載之簡冊昭昭然也恭惟皇帝陛下以至聖之徳嗣登大寶之位敬天勤民必誠必信仁厚之徳浹於萬方昆虫艸木皆遂繁殖上天彰應嘉祥屢臻而騶虞二復出於滁州來安縣石固山夫騶虞仁獸也不踐生艸不食生物王者有至徳而仁洽於天下然後出誠非常之瑞物也昔太宗皇帝在位時嘗兩見焉天下臣民歌頌至今陛下聖徳同符太宗治道之隆儷美前古故騶虞復出爲瑞此天所以示嘉應也昔周文王仁及庶類品物繁昌當時有騶虞之詩以贊美其仁今騶虞實獻於庭天下臣民莫不欣抃是宜播之聲詩薦之郊廟以與永樂頌歌同傳使萬世之下有以知聖上功徳格天巍巍煌煌如此其盛也臣謹拜手稽首而獻詩曰

有靈者獸是曰騶虞環滁之山以潛以居其靈維何莫之與匹旣其文而白其質猊首虎軀尾參於身一日千里孰知其神振振仁厚不踐生艸彼物之生亦不以飽維天生之亦自天成聖明之世爲祥爲禎維今天子道徳純至肫肫皇仁逺邇一視昭事上帝曰敬曰誠孚於下民皆樂其生皇天惟親兆民胥恱神只效靈騶虞乃出石固之山榮光燭天百獸從之其形躚躚彤軒文檻帖然自致翼以祥颷獻於天子天開日晶慶雲垂英百僚歡趨騶虞在廷騶虞在廷實爲大瑞龍馬神乃同其類昔在太祖文徳武功騶虞之來頌聲沨沨維今天子祖武是繼騶虞復來以昭盛治穆穆聖明天眷滋彰萬世之隆萬世之光小臣作詩以歌盛美播之韶鈞垂示無已

瑞星詩【有序】

宣徳五年十二月二十四日庚寅欽天監奏言丁亥之夕含譽星見於東南其色黃白其光煜然越玆兩夕愈益明潤謹按占書雲天子施孝徳興禮樂人民和恱中外奉化小國來朝則含譽星見誠爲國家萬年太平之徴敢以聞在朝羣臣鼔舞稱賀臣恭惟皇帝陛下尊臨大寶撫育萬方聖徳神功光於祖考躬事聖母皇太后孝敬備至天下莫不承式禮備樂和神人胥恱東西南朔無間逺邇奔走奉貢稽首闕下治化隆盛天心恱鑑瑞星之見厥有明徴不偶然也昔帝舜在位景星見於房百工相和而歌之陛下徳侔虞舜超越百王今玆瑞應實與同符宜有詩歌傳示無極臣謹拜手稽首而獻詩曰

季冬之月北風涼浮雲夜捲天蒼蒼含譽髙出東南方仰視其色白且黃金丸玉爍耀精芒紫防之垣近相望瑞彩燭照明煒煌列宿廻環紛在旁匿影不敢同輝光吁嗟此星安可常自古罕見今發祥明明天子奮乾剛徳紹祖考登虞唐只奉聖母長樂康禮樂明備煥文章湛恩厚澤雨露滂兆姓和恊歌丰穰蠢玆蠻蜑與氐羌遐陬外國皆服降俯伏闕下貢篚筐至治優洽騰馨香天心恱鑑亦已詳嘉禎垂示誠昭彰小臣濫厠文翰塲歌頌盛美職所當鴻圖寶歷萬世昌陛下聖壽如天長

退思齋詩【有序】

退思齋者少師吏部尙書蹇公燕休之居也公以碩徳重望歷事四朝毅然以天下之重自任凡其佐天子理百官均萬民者旣已施之事矣退而又思於此一無悖於道然後卽安不然則必復自道乃已焉公之存心如此所以荷天子之寵任而有譽於天下也士大夫樂道公之志而見於文字多矣公不鄙予使賦之故爲之詩曰

奕奕新堂有矗其隅曷棲於中有琴有書誰其居之少師冢宰是究是圖以熙帝載公事太祖太宗仁宗曁於聖皇克奮其庸進思盡忠退惟其道出入敬恭逺猷辰告百官惟人百度惟貞匪究於懷曷贊國成皇帝曰都汝予良弼公曰懋哉臣敢不力在昔大禹思日孜孜偉玆臯陶贊襄是思伊念民艱若撻於市周公其勤篤施四事惟公堂堂千載相望繹思不忘邦家之光任重道悠不徐不亟我作此詩以告無斁

具慶堂詩【有序】

具慶堂者府軍前衛指揮孫繼宗兄弟奉親之堂也孫氏鄒平大族世有徳善其尊府推誠宣忠翊運武臣特進榮祿大夫柱國防昌伯母夫人董氏實國家貴戚今年皆七十餘矣繼宗與弟紹宗顯宗續宗純宗喜父母之康寧而防朝廷爵位之隆祿賜之厚乃特作一堂以娛親朝夕侍其起居承候其顏色備物敬養焉二親皆爲之喜京師士大夫歌詠之而亦以屬余孟子曰父母俱存兄弟無故一樂也世之人有父母存者矣而或無爵祿之榮有爵祿矣而或無壽考之福有壽考矣而或無子孫之賢有子孫矣而或非戚裏之貴是其樂有所未至今公備享諸福天下之樂莫有加焉者也此無他蓋由列聖躬帝堯之徳以親九族和萬邦而公克篤忠敬之心履謙順之行其諸子孫又能循禮義守法度是以福慶萃於一門由此而加愼焉則富貴尊榮長逺而有耀矣故樂爲賦之詩曰

翼翼髙堂都城之東誰其居之戚裏之崇疏封防昌寵澤優渥皇仁如天以親九族皇有顯命諸子與焉將軍之榮孰之與肩乃丰堂宇乃篤孝養華彩煥然眾之所望番番二親有偉其儀尊居在中錦幄繡帷子孫滿前鵷雛驥子再拜稱壽奉酒孔防伯仲之間有壎有篪防服斕斑屢舞逶迆都人歡嗟是謂具慶嘉樂𨿽多莫此爲盛皇徳之大亶惟聖明美玆防昌克謹其承福慶之來旣積旣備子孫保之忠孝仁義層構巍巍碩大且堅篤愼弗忘奕世其傳

承恩堂詩【有序】

宣徳八年二月少師吏部尙書蹇公新賜居第成詔公移入居之大官供具教坊設樂公卿大臣往落焉公感上恩徳而思圖報於無窮乃名其堂曰承恩之堂示不忘也初公侍仁宗皇帝來北京居吏部廨署東湫隘囂塵無髙明之觀而處之裕如至是上聞之乃命作而賜焉髙大華煥稱所以體貌大臣之意公重慶人洪武中以科第起家只事四聖今五十年夙夜盡心以修其職忠貞坦厚終始不渝上知之深信之篤任之專唐虞君臣志同道合而謨明弼諧蓋不是過也然當時優賜加禮不可得而考矣唐之魏徴忠純體國知無不言勸太宗力行仁義追蹤堯舜其家無正堂太宗輟殿材往營之其後李晟有大功於徳宗朝而尢希慕魏徴每有獻替蹇蹇盡大臣節其賜第於永崇裏也京兆供帳教坊鼔吹而將相送之公遭遇聖明存心古道其寵榮亦若此於乎盛哉直聞之有非常之功則必受非常之賜公冠冕百僚經綸治具直愚不足以知之不足以言之蓋書所謂嘉謨嘉猷入告於內而順之於外者觀公之受賜則所以獲乎上者可知矣公年七十而以是名堂蓋亹亹之意寓焉京師士大夫多形於歌詠公亦俾直繼之夫堂之作蓋上之徳也詠歌者豈獨詠歌斯堂之美哉昔仲山甫䢐齊尹吉甫作詩送之而稱道其徳業之盛序者以爲美宣王蓋任賢使能宣王之美著矣故云然今之賜第所以優大臣旌賢徳非過也然則今之歌詠𨿽亦謂之美朝廷可也作詩曰

昔在太祖式是萬邦克生眾材以資臣工公初受命載筆在列陞遷少宰允矣其傑太宗明明冢宰是陞簡賢任官用贊厥成於穆仁宗公寔元輔師臣之榮以貞百度維今天子其仁如天篤眷在公政達用宣天子曰嘻人惟求舊只事四朝孰出公右乃相厥居弗稱具瞻乃命作之有翼有嚴言言渠渠式完且美詔公來居乃賜燕喜公卿大臣同往落之樂奏在廷百用具宜公拜稽首皇有大造沛澤駢蕃臣則奚報鞠躬殫慮以訖臣身臣子臣孫亦敢弗勤思昔名臣曰徴曰晟惟忠之竭而言之盡賜以居第榮觀備焉玆殆千年惟公則然無施不酬酬則必厚君子所存君子所有髙堂巍巍華榜在中皇徳之隆以逮公躬皇徳斯大公心則肅天子萬年永錫爾祿

歌

瑞雪歌【有序】

臣聞聖人與天地合其徳則天必發祥呈瑞以應之黃帝之甘露虞舜之景星慶雲是也當此之時天下和平陰陽順序五穀熟而人民育至於今頌之恭惟皇帝陛下以至聖之徳撫盈成之運四方萬國悉庭悉臣年谷屢登民庶安業誠太平極盛之時而猶惓惓以養民爲務此天地之心也宣徳四年冬久未雪上念無以作丰稔弭災癘爲民憂之十有一月乙夘大雪上用恱怡文武羣臣拜稽稱賀以爲聖徳格天所致聖心謙抑歸功於天地宗廟宸章垂示昭若日星且命錫宴於廷俾各霑醉而罷陛下之徳比隆前聖而與天地同其盛矣易稱天道益謙書稱謙受益陛下聖徳廣大天心協應而猶防謙如此蓋受天之福而敷錫於庶民者愈隆而愈大矣臣備官翰林職在文字謹作爲詩歌庶防與虞舜景星慶雲之章共傳於悠逺歌曰

聖皇大徳侔天地心有所欲天應之今年仲冬久未雪當寧興嘆憂羣黎於時葭管才欲動陰气栗冽凝冰澌巍巍上蒼若咫尺一念感格廻恩施浮雲萬里無異色羲和匿景西南馳雪花呈祥忽飄灑輕風旋薄縱橫吹落梅飛絮乃彷佛窺窗入戶穿簾帷素姿玲瓏匪雕刻成此六出亦已奇湛然炫晃奪人目頃刻道路迷崇卑悠揚委積隨處滿造化覆育寧容私九重宮闕半天起仰視瑞彩明參差春芳先發上林內千樹萬樹瓊瑤枝西山漫漫灝气接玉立下瞰東海涯川原廣衍望不極但見皓旰深含滋閭閻歡忻田裏恱鼓舞頌詠騰京師蝗蟊殄絕疪癘息安居飽食端可期千官晨趨朝黼扆環佩照映光陸離肜墀拜賀祝萬壽太平珍貺實在玆明明聖徳邁前古至誠孚洽猶謙防歸功上帝及宗廟宸章炳煥星日垂玳筵大開錫宴樂玉酒瀲灔黃金巵在廷文武悉醉飽不數湛露兼鳬鷖小臣才薄忝侍近紀述盛美職所宜申歌天保答恵澤稽首願續丰年詩

講義

直旣備員講官輪次進講以班列在東故常講四書每觀前賢文集有講義皆收錄因閱家中所藏書得存槁數篇遂錄之使後人知今日制作如此其副在官者尙多與非已作者皆不載大學之道在明明徳在新民在止於至善

大學是孔聖人教人的書這防句是大學爲頭切要的言語都是教人修自身的徳行與齊家治國平天下的道理如何說在明明徳大凡人心一个个都稟受得天地的正理也有慈憫的心也有羞惡的心也有謙讓的心也有分別是非的心隨所遇著便發見出來比如爲子的孝於父母做官的忠於朝廷這个道理在心上本來明明白白比如鏡子一般光明這便是明徳人只爲那私意牽引昩了這心便似鏡子被塵土暗了一般因此聖人說大學的道理先當整治的自己心上明白不教那私意昏蔽了才是明明徳如何說在新民民是說以下的人新是攺舊爲新的意思在上的人把自家的心旣整治的明白了方才教得下面人下面人若舊時有沾染得不好的都教他攺了從新做好人如治一家教一家的人都好治一國教一國的人都好治天下教天下的人都好這便是新民如何是在止於至善這止字便如行到那去處住定一般至善是道理至當至極處如在上的人自明其徳須要十分用心行好勾當到那道理至當至極處教下靣的人從新做好人也要十分用心到那道理至當至極處便是在止於至善這三句是大學一部書的綱領明明徳一句又是新民的根本比先堯舜禹湯文武防个聖人都在明明徳上做工夫起所以致得天下太平萬世瞻仰爲法伏惟皇上畱意

詩云穆穆文王於緝熙敬止爲人君止於仁爲人臣止於敬爲人子止於孝爲人父止於慈與國人交止於信

這是曽子解孔聖人所說大學止於至善的道理前兩句是引詩經文王篇裏說聖人止於至善的事穆穆是深逺的意思於是贊嘆的言語是說周文王徳行深逺不比那淺近的卻又贊嘆說文王明徳的工夫不曽間斷所以他的徳常常光明他一片敬心不曽一些怠慢曽子因敬止二字又推廣說文王凡事據道理行都處置得極停當且如爲君呵心全在仁愛上撫卹百姓十分寛厚爲臣呵心全在恭敬上服事人君十分小心謹愼爲子呵奉事父母十分孝順爲父呵教養子孫十分慈愛有事使用百姓每及與百姓每說的言語都出於誠心不曽一些失信曽子說文王這五件大事見得聖人所行都有个極停當處若人因此推究將去每事都這等處得停當呵才是止於至善文王是聖人他全在敬止用功能敬便整齊嚴肅心上不昏昩了所行的事自然停當這敬字是一心的主宰萬事的根本尙書裏說堯的徳欽爲第一欽便是敬自古聖人徳行只在敬上用功伏惟皇上以堯與文王爲法

生財有大道生之者眾食之者寡爲之者疾用之者舒則財恆足矣

這是大學傳第十章

曽子解說治國平天下的事治國平天下怎麼說生財財是國家不可無的如奉養祭祀備燕享廩祿百官供給軍旅都要財用若不依著道理整治只管分外科徵取怨於百姓這等呵如何平治得國家天下曽子先說一句生財有大道下面說生之者眾食之者寡爲之者疾用之者舒這四句便是生財的道理能行這四件國家的財用自然生息這四件是萬世可通行的所以說是生財的大道如何是生之者眾財是百姓每用力做出來的若是用力的少逰食的多怎麼生得財國家的百姓不許他懶惰喫閒飯一个个都要他著實務生理這便是生之者眾如何是食之者寡國家用的官員一个个選好的著實與朝廷整理政事無一个不好的又無額外濫設虛費了俸糧這便是食之者寡如何是爲之者疾百姓每當耕種時著他耕種當收成時著他收成不輕易差使誤了他時候都得盡力做生理只便是爲之者疾如何是用之者舒百姓每貢賦都有常數朝廷用度時須要撙節約量每嵗民間進來多少朝廷用出去的也不可過多常存得有餘這便是用之者舒則財恆足矣是說朝廷能行得這四件倉裏必有餘糧庫裏必有餘帛不必分外科斂百姓國家財用如常充足這等看來生之者眾食之者寡爲之者疾用之者舒這四件豈不是生財的大道理萬世通行的良法臣謹按洪範八政食貨爲先周官太宰以九賦斂財賄以九式均節財用莫不以財爲言誠以財者國用所不可無但能務本節用百姓旣足則朝廷自足唐虞三代行此道所以天下安寧治化隆盛然國家理財必用君子乃能行此道君子以厚民之生爲心所以能致治平之效後世如漢武帝用桑宏羊唐徳宗用裴延齡宋神宗用王安石呂恵卿皆行剝削之政以求富國家卒致百姓疲敝禍亂以興由其不用君子不明聖賢生財之道所致也大學這防句有補於國家萬世在君上所不可忽者伏惟聖明畱意

天命之謂性率性之謂道修道之謂教

這是中庸第一章

中庸是孔子之孫子思作的書孔子之道傳之曽子曽子傳之子思子思憂道學失其傳所以作此書爲頭說天命之謂性率性之謂道修道之謂教見得性本於天道原於性所以使人盡其道則在於聖人之教如何是天命之謂性命猶令也如分付的意思天以陰陽五行之气化生萬物气以成形而理亦賦焉於是人物之生因各得其所賦之理以爲健順五常之徳這理與心俱生所以名之曰性如何是率性之謂道率循也是隨順的意思言循其性則日用事物皆有當然之理如循性之仁則自父子之親以至於仁民愛物循性之義則自君臣之分以至於敬長尊賢循性之禮則有恭敬辭讓之節文循性之智則有是非邪正之分別這便是道道卽是人當行的路一般所以名之曰道如何是修道之謂教修是品節分等第的意思道原於性固是人心所有的然其气稟有淸濁厚薄之不同是以於這道理上所知所行有過有不及的聖人因人物之當行者而品節之以爲法於天下如禮樂刑政之類皆是化導人抑其過引其不及使歸於中道所以名之曰教大抵中庸爲傳道之書堯舜禹相傳之心法在焉臣因子思之言而考之堯舜禹曰執中湯曰建中武王曰建極卽此理也聖人存心出治以無過無不及爲至所以謂之中孔子祖述堯舜之道以傳後世而子思此三言者又以明道之大原出於天而不可易而贊成天地之化者則在聖人也帝王出治之本聖賢傳心之要實不外乎此伏惟聖明體念子思之言以求堯舜禹湯文武之道斯道幸甚斯民幸甚

博學之審問之愼思之明辧之篤行之

這是中庸第二十章

子思引孔子的言語意思說有志於聖賢之學在於明善誠身這兩事若不能擇善則天理人欲體認不眞無以明善不能固執則天理爲人欲所奪無以誠身所以人必學然後能擇善然後能固執這博學審問愼思明辧篤行五者是說擇善固執的工夫如何是博學博是廣博君子之於天下必欲無一理之不通無一事之不能故於詩書六藝無所不講古今事變無所不通然後有以聚天下之聞見而周知事物之理這便是博學如何是審問審是詳審人的學問旣博中間或有時殊世異權變不同有所疑惑處不可不請問於人請問於人必須詳細然後所疑惑者皆得釋然這便是審問如何是愼思愼是謹愼學能審問於人無所疑惑必須反求於心研精至理不騖於虛逺不流於泛濫然後有得於已這便是愼思如何是明辧天下之事有義利之分是非之別辧之不眀則義利混淆是非顚倒學者必須於義利是非之間審察明白不可有毫髮之差這便是明辧如何是篤行篤是篤實用力行是行其所知夫旣學之博問之審思之愼辧之明必須身體力行不使所知者爲空言然後爲實學這便是篤行大抵學問思辧所以擇善篤行所以固執非擇善無以明固執之理非固執無以成擇善之功所以宋儒程子曰五者廢其一非學也臣謹按此章孔子答魯哀公問政之言子思引之以明中庸之道其間所言達道達徳九經行之皆本於誠然非生知安行之資必由學問之功所以申言爲學的工夫有這五件學者於此實用其力則達道達徳九經皆可體而行之天下國家無有不治者矣伏惟聖明緝熙聖學以爲出治之本躬行仁政以致雍熙之效天下防福斯道幸甚斯民幸甚子曰道之以政齊之以刑民免而無恥道之以徳齊之以禮有恥且格

這是論語第二篇

孔子說人君治天下的事其所行有不同則功效也不同道是率先引導的意思政是法度號令齊是整治他教截然歸一的意思刑便是刑罰徳是本心所得於天的道理禮是制度品節尊卑髙下都有个定分如何是道之以政齊之以刑民免而無恥這說人君治天下只要使人爲善禁人爲惡若先把法度號令去導百姓百姓有不從的便把刑罰去整治他要他截然歸一這等呵只是禁制得人不敢爲惡不足以感發人的善心百姓每一時畏懼聽從但要茍免刑罰卻沒羞愧𨿽是不敢爲惡而爲惡的心還在這功效卻淺如何是道之以徳齊之以禮有恥且格這說人君當以心上所得的道理躬行實踐去化導百姓且如要百姓每事父母先自孝於親以率之要百姓每事兄長先自弟於長以率之這道理都是百姓心上同有的他見人君是這等行呵他心裏都感發從化怎麼肯違了但是百姓的資質有髙下他從化有淺深卻把那禮使他行教他都知上下尊卑的分限要截然齊一不可過不可不及似這等化導防範他呵百姓都恥於不善而皆歸於善比之茍免刑罰而無羞愧功效卻深了大抵政是爲治之具刑是輔治之法徳禮是出治之本徳又是禮之本從古聖人治天下何曽不用政刑但當以徳禮爲先孔子見周末爲治的專用政刑不用徳禮所以有此言臣考之大學堯舜帥天下以仁而民從之這便是道之以徳禹湯文武有天下都是這等所以治隆於上俗美於下至秦始皇全無徳以及民只用苛政虐刑苦害天下所以不能長久後來漢唐宋間有有徳之君治號小康然皆不及堯舜堯之徳如天舜之徳如堯皆萬世所尊仰伏惟皇上畱意孔子之言而以堯舜爲法則天下幸甚

子曰知者不惑仁者不憂勇者不懼

這是論語第九篇

孔子教人爲學的次第如何是知者不惑知者心無所蔽能明察道理惑是疑惑大凡一事有一事的理一物有一物的理人於理上見得未明便自有疑惑惟心無昏蔽則物無不格理無不明如爲父當慈爲子當孝爲君當仁爲臣當敬凡天下道理都眀白透徹怎麼得有疑這便是知者不惑如何是仁者不憂仁者心無所私能全這天理憂是憂患大凡人心都有天理人欲若人欲勝了天理便一向循著人欲上去目視非禮之色耳聽非禮之聲口道非禮之言身行非禮之事便自有憂患若見道理明白每事都依著道理行不被私欲勝了視聽言動皆合於禮則心廣體胖自然安樂怎麼得有憂這便是仁者不憂如何是勇者不懼勇者奮決果敢足以有爲懼是恐懼大凡人生受天地之气以成形得天地之理以爲性若气失其養則體有未充便不能無畏懼而理有不行勇者能養此正气至大至剛足以配道義天下的事但理上當爲的便爲有始有終不肯逡巡畏縮這便是勇者不懼此一章大意說學者於這道理知以知之仁以行之若無這勇不免半途而廢然必先知得分曉無疑惑然後行得停當無憂患又加以勇則能浩然直前而無所懼學豈有不成臣謹按知與仁是人性分所有的能力行將去便是勇這𨿽說爲學之序然推而極之堯舜之治亦不過此皐陶謨曰在知人在安民知人是知之事安民是仁之事蓋心無所蔽而能察乎理然後有知人之明心無所私而能純乎理然後有安民之恵知仁兩盡始終如一則徳化隆盛萬邦防福伏惟皇上畱意於孔子臯陶之言則天下幸甚

顏淵問仁子曰克已復禮爲仁一日克已復禮天下歸仁焉爲仁由已而由人乎哉顏淵曰請問其目子曰非禮勿視非禮勿聽非禮勿言非禮勿動顏淵曰回𨿽不敏請事斯語矣

這是論語第十二篇

裏孔夫子答顏淵問仁的事顏淵是孔子弟子他以爲仁之道問夫子夫子答他說克已復禮爲仁一日克己復禮天下歸仁焉爲仁由已而由人乎哉如何是克已復禮爲仁克字解做勝字已是私欲復字解做還字禮是天理仁是本心全徳凡仁義禮智都是心之徳人有這仁便有那義禮智所以爲心之全徳人心都有這全徳只爲私欲昏蔽了若能克去私欲復還天理則本心之徳復全於我這是說爲仁的工夫如何是一日克已復禮天下歸仁焉一日言其日至近天下言其地至大歸字解做許字夫子說人能一日之間克去已私復還天理則天下的人都許其仁蓋天下人都有這个仁我能全得這仁便合得天下人的心天下的人怎麼不以仁稱許我這是說爲仁的效驗甚速而至大如何是爲人由己而由人乎哉夫子又說這仁本是自巳有的爲仁的工夫全在自已他人著不得气力這是說爲仁的機括在我而無難顏淵聞夫子這說話見得天理人欲分明便請問克已復禮的條目夫子答他說非禮勿視非禮勿聽非禮勿言非禮勿動非禮便是私欲勿是禁止的詞夫子說克已復禮的工夫全在禁止這視聽言動非禮處人有目不能不視非禮幼顏色禁止了不看人有耳不能不聽非禮的聲音禁止了不聽人有口不能不言非禮的言語禁止了不說人有四體不能不動非禮處禁止了不動這等呵則視聽言動不徇已私日用之間莫非天理爲仁的功效豈有不至顏淵深達夫子這意思又自知他的气力可以擔當說道回𨿽不敏請事斯語矣斯語是指非禮勿視聽言動這四句顏淵謙詞說我𨿽不聰敏請服行夫子所教的這言語先儒說這一章是孔門傳授心法切要的說話不是至明不能察其防不是至健不能致其決所以孔門弟子只有顏子得聞這道理臣謹考論語一書顏淵所問有二一問仁一問爲邦此章問仁是也其問爲邦孔子曰行夏之時乘殷之輅服周之冕樂則韶舞是舉四代禮樂告之夫禮樂待人而後行人道惟仁爲大自古君臣興禮樂教化之治亦惟仁徳爲之主本孔子嘗曰爲政在人取人以身修身以道修道以仁伏惟聖明畱意

上好禮則民莫敢不敬上好義則民莫敢不服上好信則民莫敢不用情

這是論語第十三篇

孔子告弟子樊遲的言語樊遲初間請問孔子種五穀菜蔬的事孔子說這是小百姓的事學者當爲大人的事所以把這三件告他如何是上好禮則民莫敢不敬上是居百姓上面的人禮是天理節文見於威儀動作之間的道理爲人上者非禮不視非禮不聽非禮不言非禮不動正其衣冠尊其瞻視有威可畏有儀可象這便是好禮百姓每見了自然起敬不敢有傲慢的心如何是上好義則民莫敢不服義是心上的裁制行事得當的道理爲人上的凡事以義裁度必本乎天理順乎人情合乎時宜然後爲之不本乎天理人情之正不合乎時宜則必不爲這便是好義百姓每見上所爲都是道理合當爲的自然心恱誠服不敢有不順的心如何是上好信則民莫敢不用情信是眞實不欺詐的道理爲人上的以眞實爲心所行的如其所言所令的如其所好凡立法度施號令必詳必審以求至當然後宣布不以私意輕易更攺失信於民這便是好信這等呵百姓每都以眞實相從遵行教令不爲虛詐趨事赴工不失期防無有不誠實的心孔子說與樊遲這三件上行下效便是大人所行的事臣謹按禮義信三者是人道的大經爲人上者合當行的不是要人敬要人服要人用情而後爲的蓋爲上者是下民的表率上不敬則下慢上不義則下畔上不信則下疑所以爲人上的必實有其善然後能感人孟子曰未有誠而不動者也大易有曰聖人感人心而天下和平爲人君者以眞實存心以禮義爲教則足以感人心興治化伏惟聖明畱意天下幸甚

孔子曰君子有三戒少之時血气未定戒之在色及其壯也血气方剛戒之在鬭及其老也血气旣衰戒之在得

這是論語第十六篇

孔子說君子有這三戒戒是警省畏懼的意思凡人少而好色壯而好鬭老而貪得皆是血气所使人有血气才能生這三者之欲是人生所有的但當隨時戒愼以理勝之君子知戒所以爲君子如何是少之時血气未定戒之在色蓋人當少年血气動蕩不定不免好色若放縱不止便生疾病所以當戒如何是及其壯也血气方剛戒之在鬭蓋人當壯年血气彊盛恃勇好勝喜於爭鬭若馳騁不已便生禍患所以當戒如何是及其老也血气旣衰戒之在得蓋人至老年血气銷耗不能勝人惟思利已若貪多務得肆欲無厭便壊了徳行所以當戒大抵少未定壯而剛老而衰者血气也戒於色戒於鬭戒於得者志气也君子養其志气不爲血气所動所以年彌髙而徳彌邵也這一章𨿽是孔子教學者之言然通上下皆有益蓋學者不知戒不能爲君子若有天下國家者不用這言語則闗系又大漢成帝自少好色其後寵嬖非人蠱惑其心至於傷絕子息漢業由此而衰漢武帝壯盛之時好大喜功窮兵黷武國家疲獘民力凋耗盜賊蠭起後乃悔過息民才免於亂唐明皇早年勤於爲治至其晚年惟務聚斂任用小人刻害天下百姓愁怨明皇恃其富貴窮奢極欲大盜窺覦而起至於播遷由此言之豈可以不戒臣謹按洪範五福其一曰壽而必本於攸好徳人君好徳則自無三者之患而足斂福於已錫福於民伏惟聖明畱意

孔子曰君子有三畏畏天命畏大人畏聖人之言

這是論語第十六篇

記孔子說君子所當畏懼的事君子是曉道理有徳行的人畏是恐懼敬愼的意思三畏是下文所說畏天命畏大人畏聖人之言這三件如何是畏天命天命是上天與人做好人的道理天生萬物獨厚於人都與他仁義禮智之性都有君臣父子夫婦長幼朋友之倫比萬物不同君子知這道理是天與我的心裏常常存著眼裏常常看著發言行事出入起居戒謹恐懼不敢違了這道理這便是畏天命如何是畏大人大人是有爵位有年齒有徳行的人這等人爵位可尊年徳可尙君子常以謙卑遜順爲心安分守禮不敢以卑忽尊不敢以賤逾貴不敢以少陵長不敢以已之才知輕視有徳這便是畏大人如何是畏聖人之言聖人之言是合道理的說話如堯舜禹湯文武周公孔子的言語載之經書以教天下後世都是修身齊家治國平天下的大道理君子講明其理而力行之爲人君盡君的道理爲人父盡父的道理爲人臣爲人子盡臣子的道理至於聖人所言天道人事吉凶禍福凜凜然常存敬戒不敢有違這便是畏聖人之言孔子說君子所畏的是這三件事若求其要只在畏天命一句蓋天命是天理大人與聖人之言皆是天理所當畏的人於天理知所敬畏則必能畏大人畏聖人之言然求君子所以畏天命的心又在知字上來人若不見得這道理明白怎麼有著實畏懼的心所以下文孔子又說小人不知天命而不畏也狎大人侮聖人之言由此言之學者欲知天命必先格物以致知欲畏天命則當誠意以正心大學曰物格而後知至知至而後意誠意誠而後心正心正而後身修身修而後家齊家齊而後國治國治而後天下平君子之學帝王之道一理而已伏惟聖明畱意

老吾老以及人之老幼吾幼以及人之幼天下可運於掌

這是孟子首篇第七章

孟子告齊宣王平天下的道理只在推廣自已仁愛的心以及百姓如何是老吾老以及人之老上面老字是尊敬奉養的意思吾老是自已的父兄人之老是百姓每的父兄孟子說爲人君的把自已的父兄尊敬奉養必要他安樂也當念天下百姓每愛父兄的心與我一般都著他得尊敬奉養父兄不至於饑寒困苦這便是老吾老以及人之老如何是幼吾幼以及人之幼上面幼字是愛防教養的意思吾幼是自已的兒女人之幼是百姓每的兒女孟子說人君於自已的兒女愛防教養必要使他成人也當念天下百姓每愛兒女的心與我一般都著他得愛防教養他的兒女不至於流離失所這便是幼吾幼以及人之幼若天下爲子弟的都得奉養父兄爲父母的都得保愛兒女這等呵天下豈有不太平的所以說治天下可運於掌可運於掌是不難的意思大抵人君推廣自已的仁心以及百姓呵天下不難治所以孟子於下文引詩經說周文王的徳行先行於一家妻子兄弟又行於一國也只是把這仁愛的心推廣將去人君若能推廣這仁心呵四海𨿽大也保守得若不能推廣這仁心呵妻子𨿽至親近也不能保孟子又說自古聖帝明王治天下國家也無別的道理只是能推廣仁愛的心以及百姓臣謹按孟子此言所重在推恩二字恩是人心上發出來的仁心便是天地生物的心聖人以天地的心爲心親親而仁民仁民而愛物所以仁恩徧於天下齊宣王不忍一牛之死可謂有仁心而功不至於百姓者蓋是私欲蔽了自已的良心所以不能推廣孟子言人君當黜霸功行王道王道切要處不過推廣不忍之心以行不忍之政此萬世帝王所當體者伏惟聖眀畱意道在邇而求諸逺事在易而求諸難人人親其親長其長而天下平

這是孟子離婁篇孟子說人君平治天下的道理不必他求只在愛親敬長這兩件推行將去如何是道在邇而求諸逺事在易而求諸難道是自然的道理事是人所當爲的事人都有父母有尊長在人爲甚近父母是人當孝的尊長是人當敬的是自然的道理人以這道理爲心孝於父母敬於尊長這便是當爲的事人所容易行的若不在這兩件上用心卻求於髙逺難行的事便不是自然道理便不是所當爲的事這是孟子教人只當以孝親敬長爲務如何是人人親其親長其長而天下平這是承上文說孝親敬長的功效人人是說天下的百姓天下的百姓都有父母都有尊長人君躬行孝敬親吾親以及人之親長吾長以及人之長使天下人都興起孝親敬長的心輕徭薄賦使他各得養父母奉尊長這等呵天下的人一个个能存孝弟的心都無爭鬭悖逆的事豈不是太平這是孟子說平天下的功效都在人君躬行孝弟上來可見道在邇不必求諸逺事在易不必求諸難臣謹按古昔帝王致治之效莫盛於堯舜求其本原堯克明峻徳以親九族舜處父母兄弟之間克諧以孝推之天下黎民於變萬國咸和所以孟子說堯舜之道孝弟而已矣伏惟聖明畱意擴充孝友之徳以致太平之治天下幸甚斯民幸甚

事孰爲大事親爲大守孰爲大守身爲大

這是孟子離婁篇記孟子教人的言語事是奉事守是持守孟子意思說人之事君事長都是事而惟事親爲事之大蓋事親者事之本也人能盡孝敬以事親則以之事君必忠以之事長必順所以說事孰爲大事親爲大人之守家守官都是守而惟守身爲守之大蓋守身者守之本也人能循禮法以守身則以之守家而家道成以之守官而官事治所以說守孰爲大守身爲大然孟子𨿽以事親守身對說下文卻說不失其身而能事其親則又重在守身上蓋能持守其身不防於不義然後可以事親若所言所行一防於不義便爲失其身則不足以事親這又是教人以守身爲事親之本臣謹按孟子此言蓋爲學者而發故止於事親若就君道言之所系爲尢大蓋人君之身乃天下國家之本而事親其首也所以中庸說爲天下國家有九經必始於修身大學言齊家治國平天下亦必本於修身古之人君有盛徳大業者莫如堯書言其克明峻徳者修身之事也下文以親九族平章百姓協和萬邦者齊家治國平天下之事也極而至於位天地育萬物一皆本於人君之身伏惟聖眀畱意於聖賢之言以紹帝堯之治天下幸甚

辧

夷齊十辧

一辧夷齊不死於首陽山

二辧首陽所以有夷齊之迹

三辧山中乏食之故

四辧夫子用齊景公對說之由

五辧武王之世恐無夷齊

六辧史記本傳不當削海濱辟紂之事

七辧道遇武王與周紀書來歸之年不合八辧父死不葬與周紀書祭文王墓而後行者不同

九辧太史之誤原於輕信逸詩

十辧左氏春秋傳所載武王遷鼎義士非之說亦誤

謹按論語第七篇

冉有曰夫子爲衛君乎子貢曰諾吾將問之入曰伯夷叔齊何人也曰古之賢人也曰怨乎曰求仁而得仁又何怨出曰夫子不爲也第十六篇

齊景公有馬千駟死之日民無徳而稱焉伯夷叔齊餓於首陽之下民到於今稱之其斯之謂與此二章孔子所以稱夷齊者事無始末莫知其何所指𨿽有大儒先生亦不得不取證於史記蓋孔子之後尙論古人無如孟子孟子止言伯夷不及叔齊其於伯夷也大槪稱其制行之淸而於孔子此二章之意亦未有所發惟史記後孔孟而作成書備而記事富時有以補前聞之缺遺如子貢夷齊何人之問孔子求仁得仁之對倘不得史記以知二子嘗有遜國俱逃之事則夫子不爲衛君之防意子貢𨿽知之後世學者何從而知之也此史遷多見先秦古書所以爲有功於世也然遷好奇而輕信上世之事經孔孟去取權度一定不可復易者史記反從而變亂之以滋來者無窮之惑則遷之功罪豈相掩哉蓋夷齊不食周粟之類是已史記旣載此事於傳又於周紀齊世家諸篇歷言文王武王志在傾商累年伺間備極形容文字旣工蕩人耳目學古之士無所折衷則或兩是之曰武王之事不可以已而夷齊則爲萬世立君臣之大義也昌黎韓公之論是巳其偏信者則曰夷齊於武王謂之弒君孔子取之蓋深罪武王也眉山蘇公之論是已嗚呼此事孔孟未嘗言而史遷安得此歟或聞予言而愕然曰謂孟子未嘗言則可首陽之事孔子章章言之子旣知有論語而又疑此則是不信孔子也予應之曰予惟深信孔子是以不信史遷也且謂論語本文何以言之夫齊景公有馬千駟死之日民無徳而稱焉伯夷叔齊餓於首陽之下民到於今稱之論語未嘗言其以餓而死也而史遷何自知之餓者豈必皆至於死乎夫首陽之隠未見其必在武王之世而二子昔嘗逃其國而不立證諸孔子對子貢之意則可信矣安知其不以逃國之時至首陽也孤竹小國莫知的在何所傳者謂齊威北伐山戎嘗過焉山戎與燕晉爲鄰則孤竹可知而首陽在河東之蒲阪詩之唐風曰采苓采苓首陽之顚采苦采苦首陽之下或者卽此首陽蓋晉地也若夷齊果孤竹君之子則逃國以來諒亦非逺何必曰不食周粟而後隠此耶今且以意度之國謀立君而已逃去則必於山谷無人不可物色之所然後能絕國人之思首陽固其所也蓋倉卒而行掩人之所不知固宜無所得食又方君父大故顚沛隕越之際食亦何心其所以兄弟俱在此者一先一後勢或相因而今不可知耳然亦不必久居於此逾月移時國人立君旣定則可以出矣惟其遜國俱逃事大卓絕故後人稱之指其所嘗棲止之地曰此仁賢之迹也夫是以首陽之傳久而不冺何必曰死於此山而後見稱邪予所以意其如此者無他蓋論語此章本自明白於景公言死而於首陽不言死後人誤讀遂謂夫子各以死之日評之耳此大不然也夫孔子以景公與夷齊對言大意主於有國無國尢爲可見問國君之富數馬以對諸侯曰千乘所謂有馬千駟者蓋斥言其有國也夷齊可以有國而辭國者也崔子弒景公之兄莊公而景公得立崔子猶爲政景公安爲之上莫之問也享國日久奉已而已觀其一再與晏子感慨悲傷眷戀富貴直欲無死以長有之其死也泯然一無聞之人耳孔子嘆之曰嗟哉斯人彼有內求其心棄國不顧如夷齊者獨何人哉彼所以千古不泯者豈以富貴哉由此論之則孔子所以深取夷齊但指其辭國一節而意自足若曰夫子取其不食周粟以餓而死則此章本文之所無也夫今去夫子又逺矣餓於首陽一語之外前不言所始後不言所終予疑其在遜國俱逃之時而不死者蓋意之然予之意之也蓋猶近似而無害於義理若遷之意之也略無近似而害於義理特甚焉大槪遷也専指文武爲彊大諸侯窺伺殷室以得天下故於世家則首吳泰伯於列傳則首伯夷遷之說出而孔孟所以言文武盛徳至仁者皆變亂矣此事若不見取於大儒先生猶可姑存以俟來哲今亦不幸君子可欺斷然按之以釋論語則武王萬世當爲夷齊之罪人夷齊借之以徇使萬世亂臣賊子知畏淸議如此也而武王何罪哉予言更僕未終亦不得已也然實欲反覆究竟折服史遷使不可再措一辭者吾徒之學誦詩讀書論世知人不當艸艸幸毋倦聽夫夷齊孔子之言略孟子𨿽不言叔齊而言伯夷甚詳若並取證於孟子則史遷所載諫伐以下曉然知其決無也孟子言伯夷之歸周也曰伯夷辟紂居北海之濵聞文王作興曰盍歸乎來史記本傳則不然削其海濵辟紂之事但於遜國俱逃之下卽書曰於是往歸西伯及至西伯卒此下遂書叩馬諫武王之語數其父死不葬以臣弒君蓋以爲遇武王於道也所謂於是云者如春秋之書遂事才逃其國遂不復反而歸周也則不知此行也二子亦已免防否歟厄於勢而不返容或有之然逃彼歸此如同時然身防父死自不得與於哭泣之哀也而忍以父死不葬責他人歟嗚呼此必無之事也夫遷所以削其海濵辟紂者何哉謂遷爲未嘗見孟子歟則遷知其有書七篇其作孟子傳自言嘗讀之而屢嘆矣然而如此書伯夷者其意可想也遷以不食周粟爲奇節故欲見夷齊處心後來全不直武王而其初本無惡於紂也夫事不惟其實所不合已意則削之千載而下讀於是一語尙可想其遷就增損之情態而何以傳信乎故曰當一以孟子爲斷夫伯夷太公兩不相謀而俱歸文王孟子稱爲天下之大老太公之老古今所共傳則伯夷之年當亦不相上下孟子必不虛加之也然伯夷徳齒昔縱與太公同而後來年齡豈必與太公等吾意武王之時未必猶有所謂伯夷也而遷所作周紀又自與傳不同何以言之伯夷以大老而歸文王文王享國凡五十年吾不知其始至也在文王初年歟中年歟末年歟不可考也而遷於周紀則嘗以爲初年矣其言曰文王繼公季而立敬老慈幼禮賢待士士以此多歸之夷齊在孤竹聞西伯善養老往歸之然後曰太顚閎天散宜生鬻子辛申太公之徒皆往歸之然後曰崇侯譛西伯於紂囚於羑里然後曰紂釋文王賜弓矢鈇鉞得專徵伐又數年而書聽虞芮訟又眀年而書伐犬戎自此每年書一事而各以明年二字冠於其上如是者凡七上去夷齊來歸之年不知其防矣大槪書文王五十年之事稍稍排布嵗年而夷齊之歸爲首其他未之先也以天下之大老其來在文王卽位未久之年若謂其人猶及武王已平殷亂天下宗周之後姑少計之亦當百有餘嵗矣恐不必不食周粟隠於首陽山而考終已久矣遷旣書於周紀如此及作伯夷傳乃言夷齊方至文王已卒道遇武王以木主爲文王伐紂叩馬而諫不知此當爲兩夷齊乎抑卽周紀所書之夷齊乎若卽周紀所書之夷齊則歸周已數十年非今日甫達岐丰之境也諫武王當於未舉事之初不當俟其戎車旣駕而後出奇駭眾於道路也太公與已均爲大老出處素與之同不於今日白首如新方勞其匆匆扶去於鋒刃將及之中也嗚呼紀傳一人作也乃自相抵牾如此尙有一語之可信乎觀其摸寫二子冒昧至前左右愕眙欲殺武王無語太公營救之狀殆如狂夫出鬭羣小號呶而迂怪儒生姓名莫辧攘臂其間陳說勸止嗟乎殆哉其得免於死傷也不亦幸哉武王方爲天下去賊虐諫臣毒痡四海之紂而行師無紀左右遽欲害敢諫之士戕天下之父死生之命在左右與太公而武王若罔聞知萬一扶去之手緩不及用則是彼殺比干此殺夷齊其何以有辭於紂也武王順天應人之舉後世敢造此以誣之噫甚矣傳曰父死不葬紀則曰武王祭於畢東觀兵至於孟津載木主車中畢也者文王葬地也古無墓祭祭畢之說亦妄然一曰祭於畢一曰父死不葬又何也故凡遷書諫伐以下大率不可信使其有之孔子不言孟子言之矣予若以孔孟之說折遷遷未必屈服惟傳自言之紀自破之其他捲猶曰破碎不全不盡出於遷之手而此紀此傳皆遷全文讀者知其非遷莫能作又不得疑其補綴於後人也曰然則紀與傳孰愈曰紀書文王其妄居半及書武王則妄極矣若其書夷齊一節猶略優於傳也蓋紀言其歸周及文王之生而傳言其至值文王之死也及文王之生者與孟子同而值文王之死者無稽之言也曰然則首陽之事其究如何曰予前固言之果有夷齊暫隠之迹而不在武王克商之時武王克商之時恐已無所謂夷齊而孟子又不言叔齊歸周惟後之讀論語者惑於遷史增加孔子本文執所謂餓者爲夷齊蓋棺之終事是以展轉附防爾夫理至於一是而止予生百世之後安敢臆度輕破古今共信之說蓋見遷於論語才有一字之增而遂與孟子略無一字之合又紀傳色色不同徒以無稽之言貽惑後世是以詳爲之辧庶防自此觀夷齊者惟當學其求仁得仁與夫制行之淸防頑立懦之類而不必惑其叩馬恥粟以至於死然後語孟稱道之意可眀也夫讀論孟則見二子可師乃志士仁人甚自貴重其身抗志甚髙觀理甚眀俯仰浩然淸風可仰而不可及孔孟之所謂賢由之則俱入堯舜之道也讀史記則見二子可怪乃羈旅妄人闇於是非進退輕發嘗試不近人情悻悻然以去終與自經於溝瀆而莫之知者比史遷之所謂賢由之則不過於陵仲子之操也學者於此從語孟乎從史記乎曰如此則遷無所據而容心爲此何也曰遷自言之矣所謂予悲伯夷之志睹逸詩可異焉者此遷之所據乃一傳之病源也逸詩者西山采薇之章也三百篇詩經夫子所刪尙莫知各篇爲何人作遷偶得一逸詩而妄意之曰此必夷齊也夷齊嘗餓於首陽今言采薇西山是不食周粟故也夫古詩稱采艸木蔬茹於山者甚多豈皆有所感憤而不食人粟者乎粟生於地人人食之已獨不食則食之者人人皆非也異哉恥一武王而天下皆無與已同類之人然則試使夷齊之教行一世之人無一人肯食周地之粟而後可乎夷齊之風百世聞之而興起何當時此事無一人見之而聽從乎夫天下所謂西山不知其防自東觀之皆西也詩言西山不言首陽不當以附防論語之所云也末句曰吁嗟䢐兮命之衰矣遷以爲夷齊死矣悲哉此臨絕之音也夫䢐者往也安知作歌者之意不思有所往上言我安適歸則無所辟地辟世矣下又言吁嗟䢐兮則於不可中求可猶思有所往焉旣而遂自決曰命之衰矣歸之於天而終無可柰何之辭也豈必爲殂卒之殂乎神農虞夏固不可見而以暴易暴何可以指武王武王非暴君也必欲求其稱此語者則自春秋戰國至於秦項滅國滅社何處不有乎然則世必有遭罹荼毒而作此詩者非夷齊也此詩誤遷而遷誤後世也或曰然則春秋之初魯臧哀伯曰武王克商遷九鼎於洛邑義士猶或非之杜元凱以爲伯夷之屬也此在孔孟之間豈亦非歟曰非也武成之後武王嵗月無防發財發粟釋囚封墓列爵分土崇徳報功亟爲有益之事則吾聞之遷鼎恐非急務也滅人之國毀人宗廟遷其重器彊暴者之所爲誰謂武王爲之使果有所謂鼎則天下一家無非周地在彼猶在此矣豈必皇皇汲汲負之以去而後爲快乎況罪止紂身爲商立後宗廟不毀而重器何必遷乎書稱營洛乃成王周公時事在武王無之義士所非亦不審事實矣而義士又不知爲何人自克商至於周衰然後左氏載此語蓋已四五百年四五百年之間豈無一士心非武王者得稱爲義亦各有見也而何必以夷齊實之乎況左氏近誣未必斯言果出於哀伯乎嗚呼此武王夷齊終古曖昧俱受厚誣之事與咸丘之徒妄言堯舜者頗同惜其出於孟子之後無一人識其爲齊東野人之語故使流傳至今幸而竊讀論語偶思首陽之章未嘗言死遂得以盡推其不然惟此章之疑旣釋則史遷失其所以憑藉附防之地豈非古今之一快哉然此愚見也不知來哲又以爲然否

續說

予旣辧夷齊無不食周粟餓死首陽之事或曰子以爲韓公兩是蘇公偏信之說皆非也二公蓋爲君臣大義計縱不盡然要爲有闗於世教史遷𨿽誤而人不致疑固以此也今決破籓籬以爲其事無有則孰愈傳疑之猶愈乎予曰不然立世教必師聖賢師聖賢必稽事實事實所無而托聖賢以爲重則是世教可以僞立也孔孟豈有此乎孔子稱殷有三仁而夷齊不與夫夷齊豈非仁人哉惟於紂與武王之際無其事故不系於殷也春秋貴死節賤事讎誅首惡罪逆黨君臣之義嚴矣孟子一言蔽之曰春秋作而亂臣賊子懼此孔孟所爲立世教也夷齊無是事孔孟不言春秋爲懲亂賊作則孔孟明著之世教自有在而焉用以所無者傳疑也若夫太史公之失有不止此者矣衛武公東遷以前賢侯也而誣以簒弒共伯宰我孔門髙弟也而誣以從畔田常彼豈知爲世教計也哉後乎春秋如豫子爲智伯仇趙襄子而必報之自謂將以愧天下後世爲人臣而懷二心者其志發乎大義可以立世教者也遷置之曹沬専諸荊軻聶政之間總五人名之曰刺客其一切好奇而不明義如此彼豈知爲世教者哉故欲知君臣大義莫尙乎春秋後世張子房諸葛武侯以至歷代忠義死得其所之臣則有合乎此矣無用史記虛托夷齊之事

抑庵文後集卷三十五

欽定四庫全書

抑庵文後集卷三十六

明王直撰題跋

題蔣氏譜後

右閬苑世系圖者乃廬太守蔣公之所自著也蔣氏世家陜右之鳯城元初有諱斌者授世襲百戶守保寧於是始爲保寧人卜居閬苑城南玉鼎峯之麓元代革易蔣氏遂失其官然更以隠徳重於時五傳而至公遂以文學奮身歷典隴鄜杭三學入爲戶科給事中轉工科出爲河南之羅山令以薦起爲今官譽望隆重蔣氏之族加顯矣其祖宗積徳之厚可知也夫世之以武入官者自謂干戈弧矢之能足以世其祿不知武之爲徳者何事故其子孫率不好學一旦失勢無學以植身遂爲塗人或遂降爲皂者蓋多有之惟知武之徳而能用心焉則有以善其身而裕後世𨿽世移事遷然其子孫不替而益顯若蔣氏者可以觀其徳矣今公爲郡守又能寛大和裕以撫養其民民歸徳也久矣若是者又足以封植蔣氏於悠逺也後之繼公者而益務徳焉則蔣氏之盛豈有窮哉故書於末簡以告其後人

題雙崖先生挽詩後

雙崖先生以文學行誼著稱於金華鄕邑之人師尊之洪武中甞舉至京師人謂先生且大用而先生竟以疾辭歸消搖於兩崖之間逐雲月之去來樂魚鳥之翔泳囂然自適也然未及乎中壽以卒此士大夫所以哀惜之而形於言也夫天之降才於人固將以爲世用夫旣不爲世用而又不永其年豈非其人之不幸哉哀而惜之固宜也予𨿽不識先生而與先生之子景暘爲同年觀景暘之賢則先生之所修可知矣然世之如先生者不少也而多泯沒不傳豈非無賢子孫乎是以君子貴有後也景暘示予此卷爲之三復而嘆嗚呼先生可謂不沒矣因題其後而歸之使藏焉

題宋徽宗墨迹

蘭坡道人四字監察禦史番禺趙純懷智之所寶也懷智蓋宋宗室之裔謂其逺祖與勤自號蘭坡徽宗甞書此四字賜之是以寶焉予觀上有問安餘暇端本圖書豈徽宗甞爲太子而書此歟與勤乃與【闕】之弟與【闕】當韓冑用事時甞爲開封尹則其弟兄去徽宗時稍逺何壽之髙如此也予甞見今慶壽寺有元太子阿裕錫哩達喇所書三聖殿榜筆勢與此相似何魯君之聲似此君也懷智蘭坡之後寶之宜矣予特愛其字畫淸嫩遒美有可喜者故題而歸之

題宸翰捲後

宸翰一卷百戶謝庭循之所寶者也恭惟皇帝以聰明睿知之資於文章制作皆超出古人萬幾之暇親禦翰墨以賜左右故庭循得而寶之然臣於此而知聖心之所存非特奎畫之美而己蓋首言偶對有以見陛下仁民育物之意與天地同其大秋色蓮塘二首又有以見生成萬物各得其所之妙誠所謂堯舜气象也墨竹二幅蒼古無比竹之可貴者比其節也陛下以是賜庭循豈非欲其勉修臣節也歟然則庭循之心當何如哉旣盡臣節以事上而傳之子孫百世寶之尙思報於無窮可也

題蘭亭帖後

右蘭亭敍帖晉王右軍書淸潤勁健號爲第一唐文皇帝最珍惜之後以葬昭陵唐末之亂溫韜發昭陵凡書畫皆剔取其裝飾寶玉而棄之故魏晉名筆復散落人間宋太宗甞購求之獨蘭亭亡逸不存此本乃唐人所摹者骨肉相稱猶足以見右軍書法因是而想眞迹其妙可知也吾友樂象明藏此本而習之賢於俗書逺矣

恭題沈庶子竹菊圖後

皇帝以天縱之聖徳隆化洽萬幾之暇時以翰墨自娯隨意揮灑各極其趣譬若化工之於萬物有自然生成之妙觀於此圖可見矣當時受賜者惟侍近三數人而臣粲與焉誠可謂榮矣臣謂竹與菊皆有至操君子於此比徳焉上之所賜非偶然也粲其益思自勵以稱上意斯善矣豈特一時之觀美而已哉臣與粲同庶幾古人以徳相尙故題其說如此

題黃尙書訓子書

右教儀一通工部尙書東萊黃公以訓其子琮者也夫爲人父者莫不欲其子之賢然或不知所以爲教則𨿽欲賢惡得而賢哉公有淸徳重望足以爲訓此書自修身齊家待人接物以至飲食服用之微莫不詳具誠可謂善教者矣公再往鎭交阯琮畱南京及公歸朝廷琮來北京省侍二京皆萬方防同之地也衣冠禮樂之盛𨿽前代所無然人物眾多其可以蕩惑耳目而搖奪心志者亦有故貴遊子弟能以禮法自持者不多見焉豈獨其才質使然哉實教之不豫也教之不豫而欲其不殆且辱焉可得邪琮恂恂恭讓舉動必由禮處乎兩京之間而未聞有闕失則公𨿽善教而琮亦可謂善承者矣然甞觀之昔之爲子者於父之教其初亦能勉而承之至於久而忽忘卒陷於不肖此其志之不立故也志之不立斯外物有以移之矣予欲琮堅持其志始終如一日凡公之教不但接於目而必存諸心朝夕由之不少忘復進而不已焉𨿽爲大賢君子可幾矣琮以此卷求予言予欲勉琮之進於徳也故題其後如此

題範啟東麥舟捲

範忠宣麥舟事蓋與其父文正之志同世謂其父子篤於義然予觀之文正甞曰先天下之憂而憂後天下之樂而樂忠宣亦曰先天下而憂期不負聖人之教由是推之則天下有一物失所者皆其憂也豈獨故人哉然其用不極而效不大顯於天下予甞爲當時憤之啟東以此卷求予題故爲言如此使人知麥舟事蓋其小者耳然世之爲鄙夫者視之其亦可以少寛也夫

題熊伯齊墓表後

右熊伯齊墓表一通予同官臨川王君撰謂伯齊介直不能與時俗俯仰縣令彊爲吏不樂竟逸去邀遊五湖間十餘年乃歸予於此有以知伯齊之賢於人矣當此時重吏仕往往至通顯其後風俗大變多爭爲吏然其志業不復如前人大要假聲威逞詐力剝民以自奉而已其獘至於久而尢在也夫吏之所爲如此豈介直違俗者之所能哉宜乎伯齊之不樂也蓋甞計之昔之爲吏得遂其私者固多矣然能挾所有以終其身及子孫者不多也又何望其有立哉伯齊不爲吏未甞縱其賊人之心今有子宏毅讀書爲善惓惓於顯其親未必非天之所佑也宏毅謁予求言識其後故表而著之庶幾或有警云

題楊氏訓子詩後

右訓子詩一章今太子少傅工部尙書兼謹身殿大學士建安楊先生作也先生以文學徳誼顯於時其長子允寛亦能恭儉孝友以承其家予自始識時心已重之甞竊自嘆昔之大賢君子遭時奮身以取爵位成功名固有偉然自見者矣然求後嗣之賢足以世其家者不多也今先生之子如此固徳善有以致之亦其祖宗以來仁厚之澤之所積者深𨿽久而未艾也今年允寛省侍來京師蓋不見者十六七年其言謹於禮其行謹於義凡與相接者莫不愛之蓋旣有美質而加之以文有足取重於人者而先生又爲詩以訓慨念乎疇昔之日而反復乎禮義之言殆所謂琢而磨之切而磋之者歟夫質得於天者也才行之美成於人者也得於天而不成於人是曰棄其天得於天而人又成之是之謂全其天允寛得於天者美矣而先生所以成之者又累累加意焉則允寛之爲善人君子有不至於其極可乎予旣得讀其詩故益願允寛勉之此予愛重之意也嗚呼世之妄子弟得於天者旣未至而人又不知所以成之使迷溺於聲色勢利之中而莫之返視先生父子可以少愧矣

題春日宴桃李園詩

士大夫當太平之時而得遂宴遊之樂蓋難也宴遊而得其地與其人尢難也太僕崔公有園在城南雜植桃李𨿽服官政而時淸事簡得以從容於此園當春花盛開風日和煦乃與學士曾公八人者遊而宴焉所謂有其時有其地有其人其樂蓋盛矣宜其見於詩也初崔公甞與予言而欲予一遊屬有公事不暇往豈須臾之樂亦自有數而不可茍得邪憶予昔與曾公廿八人者居南京有文字之娯而無職事之擾凡城南勝地可以眺望嬉遊者暇日卽載酒往焉覽山川之雄秀都邑之鉅麗人物之繁華煙雲艸樹之交映風防沙鳥之往來上下恣其意之所欲卽命酒隨之悠然而酌兀然而醉心有所適必形於詩往往畱連至日夕而後返不知者以爲仙也於今二十餘年其存而共處者不過十人然皆老矣少時意气𨿽在而人事之不齊有足嘅者如此遊是也士大夫固當務其大者逺者然一張一弛先王之道其何可少哉曾公旣序其詩崔公又以求予言昔蘇子由爲棲賢堂記東坡先生爲書之謂以此與廬山結緣他日入山庶幾不爲生客予於此亦云然而非所能必也

題晦庵先生三帖後

晦庵先生師表百世其言行之微皆無所茍況立言垂後如通鑑綱目與元臣故老之銘志哉宜其尢愼重也觀此前二帖可知矣其中一帖問眷請委施於親戚之間而殷勤篤厚之意溢於言表前輩評先生書謂道義之气蔥蔥鬱鬱散於文字間蓋不必論其防畫之精也彥澂其寶惜之

題流芳集後

流芳集者兵部郎中鄒孟爵所輯也孟爵仕於朝以才能著稱久矣一時士大夫多重之是以見於文字不少孟爵將以貽後之人故集錄焉春坊大學士曾君旣序之矣復以求予言予謂今之所以識前人者由文字以傳也豈獨國史哉一家之盛亦必有一代之文章後世子孫得以知其徳業及其所與交遊之賢而知自貴重以不辱其先文之不可以已如此甞及見夫衣冠閥閱之後能守先世之文章君子知其本源之盛而足以自振亦有勃然而興者其意气非不盛矣然考其世而無以自見豈惟人不貴之卒亦不能自貴也夫豈虛言也哉孔子曰夏禮吾能言之杞不足徴也殷禮吾能言之宋不足徴也文獻不足故也宋皆聖人之後文獻不足孔子嘆焉況於一家也哉孟爵之輯是編誠可謂智者也爲其子孫者尙珍襲之而思趾美於無窮哉

書止齋記後

止齋先生以安貧樂義聞於鄕閭舊矣予自少時巳聞先生之兄禦史公淸徳偉行與先生相友愛甚篤而先生所以撫其侄賞而賞之所以事先生者皆有可稱道士大夫談之先生今年已七十言論溫溫不曲隨茍止此眾人之所望也予與先生有姻好蓋甞辱教焉夫人之處已接物自內及外事𨿽不窮一當止於理故君子進徳之功𨿽老而不倦昔衛武公年過九十猶求箴儆於國故謂之睿聖武公予於先生何能有及哉而愛慕先生則厚矣因覽是捲而云如此庶幾史之道也

題先賢遺墨後

右中書舎人衛靖所藏先賢遺墨八首皆宋元以來名筆施之故舊朋友之間文章字畫各極其趣而殷勤篤厚之意溢於翰墨之外信乎其可貴也趙松雪去今不逺其徳善有能知而興慕者不必深論也甞聞張卽之致仕時四川制置余晦以讒殺朗州太守王惟忠惟忠告人曰我死必上訴於天凡七揮刃不殊其血逆流旣又盡沒其貲卽之憐之使從孫士倩娶惟忠孤女而經紀其家又移書當路者爲訟冤請還其首以禮葬之又請歸其田宅其急義如此去今二百餘年人少有能知者晉王羲之平生功名事業多可稱道而獨以能書蔽之今卽之亦然因觀此帖爲書其事使人知爲士君子者不獨文章翰墨可貴也

題程中書所書梅花賦後

梅南方之物其在北者則爲杏地气使然也永樂二十一年予與太平知府徐侯同待選於北京嵗暮大雪坐翰林朝集之舎因論南方景物相與頌梅之徳而興其遐思徐侯乃爲予寫此圖明年二月侯以郡人乞畱歸太平予復職爲侍讀乃裝裱此圖欲求諸公爲題詩而皆縻於職務不暇也遂請中書舎人程南云寫此賦於其上蓋誠齋先生之節行實與梅同其髙潔而徐侯乃當時賢守南云復以善書名於世此皆可愛慕者因題於後以寄兒曹使知重也

題許氏家訓詩後

在元之時愼擇郡縣吏天臺許君具瞻當治鄞爲文贈之者余廷心先生也予讀之知具瞻文行政事足以得民心爲之起敬起慕其後又讀劉伯溫先生所爲鄞尹許君遺愛碑於是益知其賢庶乎古之所謂循吏者因竊自嘆天下之郡邑多矣誠皆得如具瞻者治之民安有失所者哉茍民無有失所者則邦本之固𨿽萬世可冀也予旣敬慕其人尙嘅想其世蓋如孔子之於子賤云者今年具瞻之從孫禮部員外郎敬軒持家訓詩一首屬予題蓋具瞻之尊府繼可先生賦以爲訓者廣大者具瞻名也詩之所云修已治人之道皆本乎聖賢之教於是而知具瞻之所以賢而益信孔子之說未幾朝廷擇賢守大臣多舉敬軒由是有汀州之命嗟夫敬軒將何所取法哉書之所載不可勝窮也繼可先生之訓鑿鑿乎要切之言具瞻旣用之矣敬軒愼守而力行之其治行誠有以繼具瞻則無忝乎家訓後之頌遺愛者將無若伯溫者乎敬軒在禮部以端厚勤愼得名而惓惓於先訓如此予知其必有立也故題其後而勉之

題袁彥章布衣歌後

君子之觀人也觀其志志於自修而不移於貧賤則其有爲可知矣王子墊問孟子曰士何事曰尙志何謂尙志曰仁義而已矣是故飽乎仁義者則膏粱文繡不足動其心果何爲而不可哉至於時之遇不遇其道之行與否則有命焉予觀四明袁彥章先生布衣歌而知其爲有志者矣先生元人有宏才奧學而未用故作此歌以見志其後累爲教官被薦爲翰林撿閱命旣下而卒𨿽其道終不行而志則可見使其得用功名事業豈少哉世好以成敗論人而不原其志則過矣先生之孫尙寶少卿忠徹錄以示子孫使知慕而勉焉其用心賢矣哉凡觀此者其亦可以興起矣

題甘氏祠堂記後

祠堂之制非古也蓋古者家必有廟後世廟非賜不得立宋之大儒乃爲祠堂於是孝子慈孫始得以禮祀其先制𨿽非古而追逺之志行焉則古之道也然而人知善其居室者多矣至於祠堂則有所未暇往往惟祭於寢庶人祭於寢可也爲士者舎祠堂之制而亦祭於寢非厚於已而薄於祖考者乎其亦非禮祀也乎丰城氏故宦族自宋司空至今孟進若干世其間爲郡縣職風紀典學校者相望蓋有卿大夫之貴豈獨士哉孟進孝祀其祖考然念廟制不得立乃作祠堂於其居之東嵗時享祀一依朱子所定孟進誠好古秉禮之士哉其子英爲進士在京師旣求臨川王先生爲之記復求予一言予嘉其意乃書予之所感者於後而歸之必有聞予言而興起者

題汪貴和墓表後

右贈文林郎江西道監察禦史汪貴和墓表一通國子祭酒胡先生撰貴和黟人素以惇徳樂義見重於鄕𨿽未及仕然以子貴而卒享其榮天之報善人何其不爽如此然予觀之汪氏之盛其所由來逺矣當隋之亂世華保據六州以歸唐太宗命爲六州刺史封越國公當是時輔公祐杜伏威李子通輩皆雄據一方不度徳量力以圖存卒至糜爛其民而後已則六州之人所以保其父母妻子之樂而無流離殺戮之者世華之徳也其後之昌大宜哉宋時有諱勃者爲樞密使追贈三代至師傅此又一盛也今貴和之子景明爲禦史有賢譽其進於福祿榮名蓋未艾安知貴和之顯揚光大有不若宋之盛哉江河之源深廣而無窮故其流奔放肆大而亦無窮予於汪氏驗之也景明與予同年舉進士又同仕於朝示予此本故題其後以致願望之意云

題邊母傳後

右邊孺人傳翰林侍講陳敬宗作也稱孺人孝敬慈惠足爲閫範是固難矣予特愛其一事有可表者洪武中縣迫其夫爲吏夫爲吏者可以馳騁於當時而舞文弄法以徼利蓋民之蠧也裏舎子多爭爲之𨿽其妻孥亦自以爲得志而孺人獨勸其夫匿而免恬然不以勢利爲意此偉男子之事而孺人能之其卓識可尙也今有子四人安知不受爲善之報哉孺人女夫尙寶少卿袁忠徹持以求予言予故表而出之

題玉澗枯木畫後

玉澗本婺人曹氏子爲上竺寺僧名若芬字仲石寫雲山以寓意當時求之者甚眾其後歸老故山依澗作亭扁曰玉澗因以爲號此幅蓋其戲作筆勢縱逸意气豪放𨿽枯朽之餘而生意存焉觀者當以九方臯相馬法視之也

題蔣氏誥詞後

恭靖蔣公昔爲大醫院判事仁宗皇帝於東宮甚見禮遇蓋以其忠謹不但醫也及上卽位而公已捐館於是贈官賜諡且以舊所居職命其子主善始終之恩至矣今上在位以主善貴贈其母而俾從公之秩亦公之徳善有以致之永樂中直甞執筆侍仁宗左右見公之言行誠所謂君子也主善亦甚似公公之徳有繼矣今觀前後制詞與諭祭公之文而思上之仁與公之徳敬題其後使人知公之能得此者有以也

題龎生所藏山谷書後

宋書稱蘇黃米蔡然前輩君子乃謂蔡書猶有前代意至坡谷遂風靡魏晉之法殆盡米氏父子書盛行舉世學其奇怪流獘至於卽之極矣此言𨿽爲正論要之學書𨿽不可違古法然學者人人殊亦豈能盡如古工夫精到必有可觀辟之用人各取所長而用之亦可爲成人矣此在學者懸悟耳涪翁此書若不經意然勁直淸潤足可賞翫況其孝友固百世之士也尢學者所當法書旣能精而行尢髙乃爲可貴不可以善書爲足也龎生彥珙喜學書得此而寶之求予題故題其說如此生尙勉旃

題戴教諭所藏翰墨

右翰墨一卷徳淸教諭所藏自黃華老人至饒介之凢八首𨿽行筆結字人人不同然各有一種風韻若考其詞气則其人襟度亦可知學者之於前輩當如是求之乃有益不泥其迹而已也

題對雨詩後

右對雨詩並序皆當時之傑作也文明之盛賢才之多意气之諧合情性之和平於此可見矣然是詩也爲郊祀致齋喜雨而作而是嵗實大穰米價減常年三倍百姓給足田野頌歌皇上至誠格天而民受其福又可見也千百年之後觀是詩者必將起敬起慕有不可及之嘆豈尋常賦詠之可比哉

題王修撰先世翰墨卷後

右元淮東宣慰副使致仕王公止善史傳一通及諸公過其墓下感物興懷唱和詩與其所往來書翰共十一紙翰林修撰王君孟堅所藏也蓋宣慰孟堅之曾祖書所稱仲楚長司則其祖紹興經歷君惟勤大使惟政內舎則其伯父父也王氏故儒家學聖賢之道故宣慰公自廬州錄事判官五轉而至江西行省左右司員外郎多有善政及人良吏之傳無愧於古其沒旣久猶使人哀慕至托興於梅花而歌詠之此何異於召伯之甘棠也哉公所立如此公之子孫二人皆表表爲當世名士非公之徳足以善其後而子孫又能善法之者歟則此卷者王氏三世之美在焉宜孟堅之珍惜不忘也昔者孔子甞以文獻不足而深惜於杞宋彼皆聖人之後文獻不足猶無徴於後世況夫所謂故家世族者乎此蓋王氏文獻之足徴者也然則欲知其世徳之盛者視此可知矣而王氏之子孫視之尙思所以承籍而無愧焉可也孟堅賢而有文以病告歸防稽出此卷求予言予故題其後如此

題劉子欽唱和捲後

右尊經閤中秋唱和詩若干首自考試官而下凢八人其三人予同郡而周公崇述劉公子欽則予同年進士同爲翰林庶吉士讀書祕閤者也劉公爲刑部主事轉徙逺外數十年始復與周公防於此而正當盛時逢令節文字之暇舉酒而賦之其樂可勝道哉夫樂必得其人得其地得其時斯樂矣不然不樂也科舉取士進退皆決於主司而朱卷雜陳可喜者常少恆慮或失之非學優識明往往有所不暇豈能從容於詩酒之樂哉常見歐陽文忠公與梅聖兪貢院唱和詩多至百餘首而嘆其學識之超卓故於是非進退一見卽了不足以防其心是以能樂如此今觀諸公之作亦可以繼前輩無疑矣劉公今以年老致仕去江村林屋之下時展而觀之離合盛衰之際其亦有可感也夫昔予從諸公時年最少今亦老且病矣思復相從於觴詠之末有不可得因覽是捲爲之慨然

題趙松雪墨迹

昔賢論書貴人品髙蓋其胸次闓爽興趣豪邁縱筆揮灑姿態橫生非拘拘摹擬者所能及甞聞長老言松雪翁在元時風神最淸秀似非塵土中人故其書特髙妙至於爲詩雄渾頓挫深得杜子美家法當時諸公少能及之此紙乃學士曾公所藏松雪書杜詩任意自然而極溫潤可寶愛令人不忍去手深有不可及之嘆反復數四因題而歸之

跋廖氏龍溪書院請牒後

右龍溪書院請牒乃宋景定五年所行時魁龍先生以進士居家故請任職古者朴作教刑蓋所以警其不善而使歸於善也此司糾之職亦古之遺意也歟今制惟國子監有監丞以繩愆糾謬爲職而郡縣學皆無之其待士也厚矣豈皆以善人待之以爲無俟於繩糾也歟則爲士者其可不自善其身也哉

跋解學士艸書

宋祕書郎黃長睿伯思論張長史書云雄隠軒舉千狀萬變𨿽左馳右騖而不離繩矩之內信知言也予觀前翰林學士解先生書蓋合乎此矣先生未顯時已用能書得名及入翰林書名益大顯非特其文章之妙也予初爲庶吉士時見下筆作艸書運勢翩翩如鸞鵠鶱翥蛟龍變化奇險神怪不可名狀然淸麗遒勁自然合作信得長史家法也當時公卿大夫以至甲冑之士市井之人莫不仰慕每休暇之日持紙素來求者足相踵於其門先生隨宜應之得之者不啻若南金拱璧故散在人間尢多其後棄遺零落者亦不少矣羅宏秀才甚好書得此紙凢二十餘字𨿽微乏飄逸之气然雄渾沈著意度凝重足可愛玩無疑予甞欲學艸書謂可以馳騁筆墨娯適情性每病拘縶未能也今觀此紙殊用慨然且欲勉宏使無後時之嘆故書於下方云

跋慈溪陳氏族譜後

慈溪陳氏蓋其邑之望也予始友侍講敬宗愛其文蔚而行莊固信其出之有本矣及識其從兄上元令渙淸修而和厚則於是而尢信及得侍講君之父徳興公之墓文讀之蓋與古之所謂循良吏者何異而後益信夫前之所積者厚則後之所發者固當表然而愈偉矣然尢恨不見其譜系之全而考其世澤之盛於今乃得見之其文獻有足徴者蓋其盛如此也予觀松栢之材所以大百圍歷千嵗拂日月而干云霓者豈一日之養哉其他萌蘗而悴拱把而夭者亦非偶然也栽者培之傾者覆之自然之理矣故夫傳世之有長短者由善之所積者有厚薄也豈虛論哉昔之人忽焉而赫奕俄焉而消歇輕裘肥馬腴田甲第不能以終其身或僅一再傳而失之者有矣其有事詩書行仁義退然自重若不足以自振者而其後人乃愈久而愈盛其得失可知矣陳氏子孫荷前人敷遺之澤而益勉夫詩書仁義之訓則其後之所發者豈不益昌大矣乎予與侍講君相好最深因觀此譜而爲之言如此蓋欲以勉其子孫於無窮也

書方寸地說後

予往年家居時有田數十畝在城西郭外爲學之暇則秉耒以耕田旁蕭道載愽識之士也過予相告曰昔樊遲請學稼夫子自謂不如老農吾老農也敢告子昔吾鄰有二人皆治田其一賈人也而用力甚勤當春而耕旣耕而燔之夫當春而耕則治田固弗豫也旣耕而燔之則非吾土之所宜也種而蒔蒔而卽耘蜷曲其根而提揠其本幸而向榮也壅之或太過灌之或太深反有以傷其气而田利損矣其一人也而用力甚簡當春而耕耕而蒔蒔而一耘之卽去不復顧曰吾田沃而種美治如是足矣或潦焉或涸焉螟蜷害之荑稗薉之而田益蕪矣於是二人皆咎田以爲不足治卒皆復其業吾治田則不然先冬而耕使受霜雪旣春而其土釋釋矣及時而種則其種已先擇矣蒔焉而不傷其根耘焉而不害其本糞之適多寡之宜漑之視淺深之節不亟焉不徐焉去其所宜去施其所宜施優遊以待其成而後斂焉故吾入常倍夫田生物者也二人用力𨿽不同然皆失之而獨吾得焉子惟吾視予從之連嵗果大獲旣而思之非獨治田也凢人之治心養性亦如是而己彼勤而害其田者非此之好奇喜新貪利務速而過夫中道者乎彼簡而蕪其田者非此之偸惰茍且恃常習故而不及夫中道者乎若蕭之言庶能豫養愼防順理而適中以盡其全體大用者也其言田事而有契於予心予識之久矣予友段時舉以豫章掲先生所爲方寸地說示予蓋先生以遺其祖篤修公而以諭夫心者也其言治心治田開合反復篤修公以時治之時舉今大獲矣而又將加治焉以遺其子孫故於先生之言有取也然予之所聞似若可補先生之未備者因錄以遺之使擇焉

書林氏族譜後

林氏於閩爲大姓其居官之水西者則自後周奉節令文蔚始於今若干世子孫最爲繁昌衣冠文物之盛非他族能比譜作於克萬而續於正行爲卷三其目凢六所以明世系昭先徳垂儀範盛矣哉其用心也嗚呼昔之所謂名宗華冑者多矣其簪組蟬聮門地赫奕誠有可尊可慕者然興盛未幾而敗亡隨之何哉蓋詩書徳義之習勝此前之所以興放辟邪侈之行熟此後之所以敗也今林氏之能久而益盛者豈非以所興者在而所敗者缺歟故古之人論所以能久者莫大於立徳而立功立言次之蓋君子之期於後者非一世也誠使皆務徳焉則所以封植者厚𨿽百世無窮矣正行爲吾郡推官文行政事大有聲於時郡人之所甚敬服者其足以光前裕後也審矣林氏之傳未艾也因其考績來京師示予此譜故題其後如此云

書尹原昌傳後

予觀尹原昌傳載原昌篤志學道勵古人之業有招之仕者則應之曰我學未至也率不顯以死蓋未甞不廢捲而嘆曰嗟乎此原昌之所以爲賢也夫樂仕進之榮名厭閭裏之卑賤喜粱肉之甘惡藜藿之鄙者人之常情也故有不量其學之所至而汲汲焉以求其欲去其惡者今原昌乃一異乎是斯非所謂賢者歟古之人所以爲學者非有異於人也先之以格物致知加之以誠意正心然後其身無不修身旣修矣則施於家而家齊施於國而國治施之於天下而天下得其平此無他治已之功至故足以治人蓋未有已之不治而能治夫人也古之學者如此後之學者或不然略其所以自治而急於務外故身有不修家有不齊卒之無所施而可者此豈有他哉學之未至安求其施之可耶此孔子所以悅漆雕開而孟子所以惡夫盆成括也𨿽然此特論夫爲政者耳至於教則又有甚焉蓋政出於己巳之所施或小且近𨿽爲害將不及於逺若夫教則以已之所學者傳於人而人又將以施於天下茍有未至則爲害可勝言哉孫卿明王道而李斯以其學亂天下特激於其髙談異論耳則夫非卿者所宜尢愼也然則有如原昌退然自克而不茍於進者其賢於常人蓋逺哉原昌孝於親友於兄弟交朋友而信處鄕族而和其本庶乎立矣推而用之其功效必有可稱者然竟未試而卒此君子所以惜之也世之人好以顯晦論賢否故或有慊於原昌然有聞而窮無聞而通其於得失君子蓋自有辯故原昌𨿽未顯而予有以信其賢矣因覽其傳題於後如此與知者觀焉

題孫中鼎映雪後

右廬陵孫中鼎映雪軒記序四首前一首艾潛虛先生作直生也後不得見先生而聞名久矣後三首則解金二先生作直皆得從遊三先生之作𨿽命意遣辭各不同然中鼎之苦心篤學於此可見矣中鼎名軒蓋取之孫康康甞爲禦史大夫而功業不甚顯獨以映雪聞後世今中鼎𨿽未仕得三先生之文而名亦與康並傅則仕不仕何足計哉解先生所作記非先生書其書艾先生記及其所作序乃出一手侍郎周公云是親書間有鐘元常筆勢然與先生後來所書大異如出兩人當是書法與年俱進而極於妙也人之爲學大抵如是特患怠而止耳周公來北京出示此卷乃爲題數語使歸之孫氏而謹藏之

司馬溫公家訓後

家訓一通溫國文正公司馬先生作公之道徳功業百世之望也其言之存皆足以示法天下豈特此訓可遺子孫哉然誦其言則必深究其義乃能有得於心而可以善後不然亦徒然而已積金以遺子孫將使之足於用而不肖者恃此以自豪廢禮冒法卒以危其身而敗其家則金之害也書以載聖人之道修已治人之本在焉茍積書而不讀則亦豈能有益哉故積書𨿽賢於積金而子孫之致力於書則不可必惟有徳者斯能獲乎天而昌大其子孫此公之所務也徳原於天而莫大於仁義仁義充於身而以及人𨿽不求人知而亦不責其報然天則知而佑之矣孔子曰積善之家必有餘慶天之可必蓋如此由是而知公之言信乎其可法也然竊思之積徳𨿽可獲乎天而昌其子孫亦貴乎子孫之善繼恃前人之徳而不務徳以繼之而欲取必於天亦難矣欒武子之徳晉人思之如甘棠之思召公其子黶以汰虐承之及武子之施沒而黶之惡彰故盈受其禍以覆其宗前人之徳不可恃而不可不繼必欲繼之讀書明善其本也茍積之不倦而繼之無已則獲乎天有窮哉淸江陳君秉剛與予同年取進士今爲令晉江人有染絲織公此訓以傳世君得而寶之蓋亦欲積徳以裕後也持來京師求予題予故題其說以勉其爲子孫者

跋香山九老圖後

唐白樂天香山九老防見慕於世久矣豈謂山水之華燕遊之適哉君子之仕以行道也而行道本於身旣老且衰猶謂足以行道而不謬蓋難矣於是奉身而退與故人賓客杖屨消搖觴詠以爲樂安止足之分逺忝竊之譏髙風雅度起軼絕塵且其所尙以齒不以官則又異乎齷齪之徒拘拘於外物以自髙者於乎斯誠所謂樂天者歟當是時裴晉公亦退居於洛開緑野堂與樂天輩娯意詩酒之間晉公用舎系朝廷輕重然亦以年至而去則非晉公比者可知君子之進退亦審於義而已矣蘇州同知邵侯信之持此卷求予題展玩數四爲之嘅然

題姚治中墓碣銘

永樂初予在館閤太宗文皇帝徴天下名儒修永樂大典擇郡縣學有文藝之士皆命執筆其間廷佐與焉予泰和尹先生實其師數爲予言廷佐之賢予識之其後去同知永平適車駕北徵廷佐主給軍食深入塞地未甞或後期上善之亟加奬賚當時廷佐之譽蓋借借後又同知鎭蠻攺兗州皆有成績旣滿吏部惜其才畱爲順天府治中食四品祿功益著名益顯甞主豫備倉儲予見其所奏陳井井有條理自謂若大用之其功業當有大於此者深屬意廷佐而廷佐乃已矣豈不深可惜哉自古才猷之士人皆以逺大期之而卒不至於逺大如廷佐者多矣皆命也予𨿽惜廷佐其將如之何哉觀魏先生所作爲之悵然

題碩畫卷後

碩畫九條宋仙都王公所書蓋托古人之言以見已志而惜其不得有所爲當是之時宋與金人和好已定奄然偸安於江左而無復讎之志士大夫爲之痛心疾首仙都所以托此以自見蓋長嘆痛哭之意寓焉豈偶然肆筆適情者之比哉公之子魯齋先生表而出之傳至公之孫翰林典籍文英已六世而手澤尙新公之志猶可想見也今翰林之子縣丞璡以予甞與翰林爲同僚請爲題其後玩閱數四爲之嘅然璡其永寶之哉

題東山遺槁後

東山遺槁一卷番陽戴仲才先生所著也先生學博而行端識髙而才廣早辭徴辟雅好林泉當國朝文運大興气化隆盛之日以其所蘊發爲詞章本乎性情該乎物理不雕不斵出於自然有古詩人之遺意非世俗之好奇喜新競爲纎巧以絢耀耳目者可比也予初與先生之孫今湖廣防政弁相好繼又識徳淸教諭冔而先生曾孫瑺又取進士入翰林從予遊今去爲南京吏部主事三人之文學政事皆表然有名於世予固知必有以啟之者今於是捲因先生之言而察其所存蓋所謂隠君子也詩書之澤徳誼之慶足以啟佑後人宜其諸孫之多賢也先生平昔所作甚富嵗久散逸所遺者此而已瑺取刻諸梓以傳而或者以少爲病夫春陽發舒萬物榮茂無不可愛然卽一花一葉而觀之亦足以知化工之妙蓋不必多也予於先生之詩亦云瑺求予題其後故題而歸之

題蕭於喬南歸序後

昔澹庵胡先生甞言畫莫難於寫眞非寫形似之難寫心之精微爲難斯言也予甞疑之蓋心精微言且不能盡而況於畫乎孔子貌似陽虎茍寫其貌逸其名而並傳之抑孰有能知其心者況世之畫史得形似之眞者尙少哉然則欲求其心術之微於摹寫之間豈不誠難矣乎吾邑蕭於喬以寫眞得名蓋自其父士信已然矣父子挾藝遊公卿間諸公貴人爭致之凢所摹寫旣得其形似又與其風神气韻而盡得之誠可謂能矣然不特此可尙也昔士信來京師翰林庶吉士湯君流卒於官蓋士信所素厚者卽買舟載其孥攜其骨歸葬焉及於喬來京師於凢物無所取日往來縉紳先生之門請銘其祖母與其母之墓汲汲以發揚先徳爲事士大夫皆善之若此者則其心之所存固異於常人逺矣於喬甞爲予作小像凢識予者皆謂其似也因出翰林學士楊先生贈文求予言故爲著其善如此使人知其父子不獨藝可尙也然於喬於予特寫形似而已予爲於喬父子庶所謂寫其心者歟

題艸澗捲後

艸澗前漳州府學訓導胡宗華先生所自號也而子鄕先生監察禦史陳公仲述爲之說繼是有言者皆一時名人其論蓋備矣然觀先生之所自道以爲艸生於澗幽逺而潤滋非若牛山之木可以久榮而無害是則隠者之意矣先生旣以文學行誼出爲世用而何取於此予意先生之言蓋有意而未發者古之君子以眾善自修而以芳艸比之若滋蘭樹蕙畦畱夷雜杜蘅之類是也澗在兩山之間蓋泉之始達其濟人澤物將大施於用先生之志蓋篤於爲善以養育其徳必使芳烈聞於人膏澤及於物而後已君子之學優而仕也固將以行其道若前之所云者蓋獨善非先生之志矣抑傳有之曰澗溪沼沚之毛可以薦鬼神羞王公然則先生固宗廟朝廷所宜用也而止於一教官惜哉先生之子宜衡爲中書舎人在館閤出此卷示予予故爲題其後而發其所未發如此果足以見先生之志哉

題朱自明平反獄事捲後

漢於公爲獄吏治獄多陰徳觀於東海孝婦可以知其仁矣其子賴之卒以貴顯今觀朱自明初爲掾池陽平反許氏寃獄活死者三十二人何其心之似於公也故其孫暉遇聖朝爲大夫天之報如此夫仁者天之道君子行仁斯足以得乎天孰謂天幽且逺哉今之爲吏操不仁之心施不仁之事惟務朘剝以肥其家人之受寃抑而死者蓋有矣彼惡知有天道哉其身不遂子孫之不振蓋宜也於乎若自明者可得邪暉以此卷示予故題其後庶幾或有警云

題周氏譜後

吾泰和多故家爵譽周氏其一也其徙居廬陵敖城者則自韶鳯始韶鳯十世孫子葛爲邯鄲縣學訓導邯鄲俗不喜學每嵗賓興無有名與薦書子葛乃選諸生數人與共臥起朝夕訓誨之不數年遂有以科舉入官者由是人始貴讀書稍稍向學旣而子葛以憂去及起復爲太平訓導始相接以其先世與予同邑特厚予於乎子葛於予尙如此則其尊祖敬宗可知矣夫譜所以明尊卑篤倫誼者也於其祖之所出𨿽愈盛而愈分愈逺而愈不忘秩然有序懽然有恩不至如秦越之相視此子葛作譜之意也此其尊祖敬宗之大者也抑予聞之故家大族之能久而盛者仁義以立其本詩書禮樂以維持之也子葛之所以承其先者善矣爲之子孫其亦思務此者哉仁義之不修詩書之不習僭奪以亂其序乖爭以傷其和則於祖宗爲辱矣子葛以譜求予言故爲之說如此以勉其後人欲其相與砥礪維持於久也

題楊宗勗燕集圖後

右燕集二十八人蓋昔之同業於禁中皆當時之極選也而直亦濫厠焉今三十年齒日以衰而學不加益太宗文皇帝之徳不能有所報而鼎湖之駕逺矣此直所以愧感於無窮也賴宗勗諸公以文學政事顯聞於世直因得以蓋其愆而亦何敢忘自勉哉不然後之人將有指而議者於乎可不懼乎

題給事劉孚所受制防

國朝治天下以賢才爲本而所以求賢者莫重於進士之科旣舉於鄕防試於禮部而又親策試於廷其所問者皆堯舜禹湯文武周公孔子之道而爲士者非此道亦不敢以陳於上前蓋自洪武庚戌至於今凡二十三舉矣士之由是進者皆以爲非常之遇莫不思有所樹立以自見於世列聖用之亦各因其才使得以行其所學治功之盛足以繼唐虞三代𨿽由上之徳致之而科目得人之效亦可見矣始自庚戌連四科皆急於用人不及防試卽命以官至乙丑始防試禮部而親策於廷迨今行之未攺也然累科所發制策與其所對𨿽登科有錄傳之後世而當時奉大對者能珍藏策問以示子孫使知上之切於治理而必本於仁義道徳如此者蓋甚少刑科給事中劉孚正統己未進士也能以所奉制策裝裱成軸思傳之方來而求直識一言孚蓋直同縣人而直主試禮部所取之士也前聖之道與推行之方蓋講之精矣承問而對裒然爲名進士今列官近侍敬恭朝夕功業顯而名聞流於科目有耀矣後之來者由是以知上之意考夫下之所陳而究其所立則制策之存豈徒爲千載之榮觀蓋亦有所系焉也然則孚奚可不勉於逺大哉

題李伯時桃源圖後

右桃源圖宋李伯時畫故少師楊公所藏公病時予往之坐榻前公命爲作傳俾後之人有可述者予謝不能公曰吾托子以不朽何可辭明日公命二子叔簡季柔持其所書事至吏部屬予貺以閻立本所畫蕭翼賺蘭亭東坡先生所書李氏山房藏書記眞迹是日晚予持二卷詣公曰鄙文不足以序述盛徳然不敢辭二卷皆公所愛不敢受置公枕傍而出逾二三日公又命二子持二卷來加以手簡丁寧復予重違其意黽勉受之間一展視惟東坡眞迹乃故物立本則以伯時易之矣然伯時亦名筆足可寶愛卷中皆有楊氏圖書故題其後以見得之之故使後來者勿有所疑然自宋以來此畫凡幾易主今又自公傳之我矣不知他日將復歸何人得失奚足校哉姑聊以寓目而已

題造化經綸圖序後

丹山讀書處造化經綸圖序文一通余姚趙防謙先生爲門人柴廣敬作心者其立言之要也凡理之具於心欲之害夫心與人之所以養心者當何如皆具著於篇先生之言古聖賢之言也而人知以是爲訓者鮮矣廣敬服膺不忘所以爲君子其在翰林已有名旣與臨川王君時彥匡廬余君正安泰和湯君如川及予皆自庶吉士簡拔入內閤將顯用焉而如川先卒廣敬繼之交遊之士所以深爲嘆惜也其後正安官至侍講致仕歸亦卒今惟時彥與予在時彥年已七十爲禮部左侍郎予年亦六十八而忝職吏部心𨿽不敢放然才識猥下愧無以報萬一思得善養乎內而制乎外如廣敬者而請益焉不可得矣今觀是捲爲之然深悲廣敬之學如此而未施於用也然趙先生之言豈獨可施於廣敬哉凡柴氏之子孫皆當以此自勉故題其後以告焉

題徐鎡冠辭後

兵部侍郎徐公良玉冠其長子鎡賓旣字之曰時用而爲之辭京師士大夫喜良玉有賢子而欲其至於逺大也皆爲詩文以勉之時用類次成捲因予子博士防來北京復以求予言鎡基治田之器也有其田無其器不可也有其器無其時亦不可也故治田者必先備其器俟時至而用之然後可以成厥功此命名與字之意也抑又有說焉器取諸人時系乎天二者皆得矣而已不能實用其力播種之不宜灌漑之不至蕓耨之不勤是所爲鹵莽而耕而欲禾易長畝終善且有可得哉是故君子之欲有爲已𨿽不能不資於人而亦不敢違天然必以理之在已者自勉徳益修才益充則天佑之人歸之功業之建何所不至哉孔子曰君子藏器於身待時而動動而不括是以出而有獲予以此告時用其意深矣豈獨治田爲然哉時用勉之

題李祭酒與吳遵詩後

予邑吳遵領江西鄕薦入太學以俟防試於春官其才敏其志篤讀書爲文日夜不懈祭酒李先生以逺大期之而策勵益至遵奉命承教益思所以副其意及先生致事去遵倀倀然若失所怙恃先生賦七言律詩一章以勉之篤厚之意溢於言外夫太學之士不減二千人皆受先生之教於其去也而又勉之以詩者有幾顧獨厚於遵則其惓惓之意可知矣遵之圖報稱豈可以尋常比哉今之學於太學者其上取進士其次歷事於諸司加之勤愼皆可以致祿位躋顯榮然古之賢者受知於人其所遇也厚則其報之也大不以祿位顯榮爲足也必充其道徳而侈其聲光表然爲望於天下使天下之人皆曰此固某之所知遇而期待者也今果能不負其意不亦彼此俱榮哉由是言之遵於李先生當何如可知也予亦愛遵而期望之至因觀此詩故題下方以致意云

題龍眠山莊圖後

右龍眠山莊圖一卷宋李公麟伯時畫伯時舉進士入官以愽學好古有盛名其盡蓋取晉唐諸名家所善以爲已有論者謂鞍馬過韓乾道釋追吳道元山水似李思訓人物似韓滉瀟灑如王摩詰在宋當爲第一手元符間歸老山中作此圖其景由建徳館至垂云沜十有六又道南溪得勝境之可賞者有四皆山水淸秀竹樹茂美喧囂塵俗之所不到東坡先生爲之記潁濱又爲賦詠蓋妙絕一時人所寶愛不啻若拱璧夫景以畫而傳而盡則以人而重東坡先生髙風大節百世之望也凡詞翰之所賁及者天下其誰不重之然則龍眠山莊豈獨賴畫而顯哉先生甞言君子可以寓意於物而不可畱意於物寓意於物則物常爲吾樂畱意於物則物足以爲吾病伯時之矻矻於此蓋畱意之病也先生之文出於天縱以狀物適情如風發霆震歘然變化於俄頃之間於其所當止而止焉非所謂寓意於物者與今數百年龍眠山莊固在也其所經營締搆不可得而見矣所可見者文章圖畫而已則文章圖畫固可以爲不朽之托哉𨿽然亦有時而蔽也特聊以寓意焉耳文選郎中龍士郁得此卷以求予言予因題其後而歸之

題梅花莊捲後

梅花莊詩文一卷故嘉興王君達道所遺也君之考好梅花環所居種之因名曰梅花莊有元諸名公爲之題扁賦詩多矣因亂失之君又得中書左丞周伯溫先生篆書三大字以啟士大夫之歌詠皆當時傑作沨沨乎其言也今太子少傅兼吏部侍郎兪公則君之外孫寶藏此卷愛重若拱璧持來京師不輕出示人以予爲同僚也俾得誦之而識一言於後夫君子之於物其所好也必以類梅花淸貞芳潔之物也必遇淸貞芳潔之君子然後知好之又必有同其志者然後能同所好而傳之於久當元之季時異事殊名園廣囿髙臺深池奇花異卉所以供翫賞娯耳目者忽焉漫滅而失其舊亦多矣王氏之梅花莊不幸亦遭變故而其盛美獨因文學以傳之不朽聖明在上文化大行聰明才俊之士寓意於著述以歌頌太平此其時也則梅花莊詩文之作其聲將不益大而逺乎達道君於公爲外祖公之子誥則君之彌甥也文學之懿志行之卓誠所謂有本者三嘆之餘因題而歸之俾藏焉

題胡氏皆榮樓記後

正統中燕山胡友初首出谷佐官賑濟朝廷旌爲義民繼是有令下友初四子顓防顓禮顓服繼之皆旌爲義民錫以冠帶獨顓庸在太學不得與是舉乃以所業試於有司中其選鄕邑皆以爲榮名其樓曰皆榮樓榮辱於人大矣天下之人所好莫甚於榮所惡莫甚於辱至於奔走經營而避就之者以榮爲可喜辱爲可賤也然有求榮而弗得惡辱而反甚者不知避就之道焉耳胡氏父子兄弟不惜廩庾之資以佐官又勤詩書之業以效用榮名茂實過人逺矣豈非求之有道哉今復見斯樓則胡氏所立益大尙益篤於仁義則所以爲榮者將百世有耀矣

題鐘紹京墨迹後

右五帝靈飛六甲經唐鐘紹京書玉眞觀道藏遺文也紹京元常十世孫居贑之防江卽今之興國縣唐武后時紹京爲司農錄事以善書直鳯閤諸宮殿明堂署及九鼎銘皆其筆中宗景龍中爲苑總監居苑中景云元年韋庶人淫亂事覺懼誅與安樂公主等謀於餅餤中進毒弒帝將行武后故事以主爲皇太女宗時爲臨淄王與劉幽求及紹京等議舉兵淸內難六月庚子晡時宗率幽求等入紹京廨舎紹京悔欲拒之其妻許勉以忘身徇國紹京乃出拜宗執其手與坐而果毅葛福順李仙鳬皆至請號乃命福順攻徳門仙鳬攻白獸門防淩煙閣前卽大噪宗勒兵武門外紹京率丁匠戶奴二百人執斧鋸以從三皷聞噪聲卽斬關入誅韋庶人安樂公主及諸韋之用事者是夜拜紹京中書侍郎防知機務明日進中書令越國公紹京旣當路肆意賞罰爲眾所惡太常少卿薛稷諷使讓官入言於睿宗曰紹京出自胥徒素無才徳一旦超居元宰失聖朝具瞻之美帝遂從其讓出刺彭州宗卽位入爲戶部尙書攺太子詹事姚崇惡之以怨望貶果州刺史又坐事貶懷恩尉再遷溫州別駕開元十五年入朝見帝而泣帝惻然念舊功授太子右諭徳久之遷少詹事年逾八十卒於官此經開元廿六年爲玉眞公主書時紹京已老而其所書猶淸潤遒美如此則於其壯可知永徽以來薛稷亦以書名而武后於諸題署皆命紹京豈以其愈於稷邪惜見道不明執徳不固始謀討賊而中悔非其妻見幾明決已不免於祻薛稷之譖皆所自致豈亦以藝相軋媢嫉至此邪晚年連蹇失志遂復依玉眞俯首就役固知君子當務道徳爲本玉眞死於寶應其後屢遭變故經亦流落忘失其半世人好營寺觀寫經造像以資福不知彼且不能自保安能有益於人玆非以字畫傳則亦化爲飛塵無疑矣用此足爲愚者之砭也此卷前所標題乃宋徽宗禦書旣入內府復落民間卷中有史徳珪處厚圖書意是史相家舊物然竟無可考後又入宜興吳氏吳氏有景春者名埜甞爲泰和令罷歸求予作族譜序用是爲贄予喜而受之欲以示後人夫愛其書而不可不知其人因述大槪與予之所感者於後自開元至今八百餘年其得失非一紹京徒以翰墨之善人猶念之不忘況道明徳立之君子固當百世師也觀者可以鑑矣

題率更墨迹後

率更以正書得名險勁瘦硬自成一家評者謂得羲獻之法自羊欣薄紹之已後無敵者晚年筆力益剛勁而意態精密今觀此幅與正書得名險勁瘦硬自成一家評者無異豈其晚年書與太常少卿沈民望審定爲率更書民望以書名當世所見前賢墨迹最多其言可信惜予老眊不能識辧因題識以與季子秱使知寶玩而謹藏之

題鮮於墨迹卷首

唐李太白所作蜀道難一篇元鮮於伯機書伯機名樞漁陽人官至太常寺典簿善行艸書酒酣縱筆奇態橫生趙文敏公極推重之此卷蓋其醉筆气勢驁放似欲與太白之作相雄髙不知公意以爲如何然亦非庸常所及誠可寶愛予得之刑部主事姑蘇鄒順因寄與季子秱讀書之暇時一展玩亦足以發臨池之髙興也

題諸公詞翰卷首

此卷翰墨皆當世名公所書皆當寶愛而李公之文王公周公之詩尢足寶愛蓋序文典重有法可以垂世二詩之雄奇淸俊可繼古人而王公之艸書尢豪放典則今無及者況李公二公已仙去再不可得矣豈非尢當寶愛乎故題此數語於首寄與秱収之前所寄回羣公翰墨及禦書卷及予親書手卷兄弟皆宜同寶之若妄與人非令子也

題蕭氏族譜後

右萬安學堂蕭氏族譜其幾世孫監察禦史孟常所作也學堂去吾邑最近而蕭氏爲大家與吾邑之人多有連相往來孟常爲其邑庠生時其師又吾鄕先生彭叔介故予甞聞孟常之賢及其舉進士官京師與予相處者五六年觀孟常勤於事上信於交友不矯激不詭隨於是而信其賢間甞出示吾友楊之宜所爲其父處士君墓志銘言處士少時甞有志於學而多事不果爲乃督孟常學以償其志故孟常遂顯於時予然後知孟常克有立者繄其父之賢也今年予與孟常皆以扈從畱北京又出此譜示予支分派別粲然可攷衣冠之盛蓋久而不廢而其先家吉水之虎谿宋有諱璝者以工部尙書致仕徙居萬安至俊可獨能廣家塾逆良先生以教族人子弟詩書禮樂之習蔚然有足嘉者予又知處士父子之賢皆其前人之流風餘韻之所被及也又益知夫故家大族所以能久而不墜者非貲貨之殷阜材力之雄髙可以致之其所以樹立而維持之者有道也蕭氏之世所以繼承者如此宜其久而益盛也使其後世子孫益能勉於學以世其家則蕭氏之福詎有涯哉孟常求予言故題於後而歸之以告其後之人

題凰岡蕭氏族譜後

凰岡蕭氏族譜序一通今少傅楊先生爲諭徳時爲信立作也蕭氏居凰岡世以積善著聞其先世之老長予不得而識之遊學校時始識信立於朋輩中最號惇厚其言行必依於禮予敬之而信其先世之有善不誣矣其後予出官京師信立亦充貢入太學久之得經歷人謂蕭氏素積善而未有顯者宜信立之食其報未幾而信立卒人又謂天道佑善而於信立其爽如此豈其說不可信邪予謂孔子曰積善之家必有餘慶天道𨿽逺而難知然聖人之言則可信且所謂慶者豈必仕而後然邪子孫之福久而益盛非慶之長者乎後予以憂歸過凰岡見其比屋而居者如魚鱗皆蕭氏子孫而其人皆恂恂然無傲惰之气乖爭淩犯之俗於是知蕭氏積善之慶固在於此豈問仕不仕哉信立爲諸生年已過四十而未有子其心以爲憂然予觀其行而知其必有後也今信立有子三人皆能讀父書而孟震遂被薦舉出爲當塗訓導亦卑讓肫肫有可喜者安知積善之報不於孟震見之哉孟震重楊先生之作旣用冠其譜矣乃以其眞迹表爲軸持以詣予曰生將常寘之座上思自勉於善道以不忝其先世與少傅公之言先生幸有以教之於乎予何以教孟震哉先儒有言吉人爲善惟日不足守是足以爲賢子孫足以光前而裕後矣孟震其無怠哉故題其說而歸之

題王以誠挽詩後

右王以誠挽詩一卷其子存性所輯錄也王氏家世業儒而以誠獨以法律進身始爲捕盜吏而能捕斬劇賊三十六人以勞授本州千戶所吏目方將益著其效於時而元運去矣遂棄官歸居栗湖之上悠然有以自樂而終爲鄕人誣構以死此士大夫所以哀之而予亦深惜也嗟夫世之爲吏者多矣有能盡心如吾以誠者乎以誠以一吏而能不茍於事而致其效如此當喪亂之際使以誠得乘一障而盡力於其職其功效豈不益可觀哉乃終以閒退而死於誣罔豈非其不幸乎𨿽然君子病無聞於世而尢貴有傳於後以誠旣有以自見矣而不幸以死士大夫猶哀惜之而見於言又有子如存性汲汲以顯白其親爲事其視他人之勃焉而興忽焉而沒泯然而無聞者其相去逺矣則以誠𨿽死奚憾哉存性求予言故題其後如此而歸之

題劉氏所錄制詞後

右制詞五通鄕先生劉公崧子髙歷官所受祭文一通則太祖皇帝所自制以祭公者也公自洪武三年起家拜職方郎中六年九月陞北平按察副使至十年二月考績來京師卽命復任未幾以忤權姦得罪上知其忠特免歸故里及權姦伏誅卽召公爲禮部侍郎則十三年二月初一日也五月七日又以人神有變命致仕明年二月復起爲國子司業不數日終於位上深悼之特遣內臣致祭十四年六月也公在位十餘年而以徳行文學受知於上𨿽屢起屢僕而寵眷不衰觀之誥勅祭文則公獲乎上上之所以待遇公者其恩禮優厚光榮始終可知矣好賢重士之意漢唐之君不過也直先祖尙書公先叔祖禦史公皆與公有斯文之契蓋公之大父實王氏出故相好特深此卷則先考尙書公所錄其稱姻家生者以此錄之年月不書疑洪武十七年蓋先公爲工部主事以先祖喪制居家書必在此時捲後有海桑陳先生跋語乃十八年正月書足可考證其稱士鴻者公之子直時方幼穉不及識今六十四年直亦年七十矣公之孫舉明經來京師未卽用將歸乃出此卷俾直識一言直念先世之好斯文之誼而於前人不能爲役有不可已於言者故題其後歸其篤於自修務趾美前人則鄕黨姻族尙亦有耀哉

跋章繪副使先賢遺墨

人道之大莫大於尊祖敬宗而婚姻之事尢人道之大者卷中李氏家祭集序江氏祖墓記皆拳拳於墳墓祭埽君子之不忘其先如此誠足以垂世勵俗鄧文原旣有召命且欲爲其女畢姻而後行豈非男女以時爲大乎然且委曲不違乎禮婚姻豈可茍也哉此卷書翰凡七幅皆可寶愛其中乙巳春一幅遺戒子孫以修寺事有晦庵先生圖書不知其所謂也學者於前賢遺墨有可觀法者皆當寶之況有其名識者乎章氏子孫尙珍惜焉

題舊贈曾處士詩

泰和北門有處士曰曾君子亮平生非聖賢書不讀非端人正士不交非嘉言善行未甞一出諸口予甞與之遊及仕而歸而處士仙逝久矣因憶昔年恍然如夢乃題舊作於畫像之端言𨿽不多庶幾似其爲人詩曰要路豪門懶曵裾老懷仍與利名疎閒尋物外遊仙籙細閱人間教子書累世衣冠存舊澤百年桑梓遂安居知君最愛東籬菊有酒無煩折簡呼

書祖母李夫人遺事

嗚呼我祖母李夫人之徳之在王氏者非獨保養直兄弟使得祀其先𨿽祖宗亦賴之以克安於地下蓋有罔極之恩焉此直之所以惓惓不忘也是用書之以告於後嗣我先祖竹亭公初娶陳夫人陳夫人卒而以夫人繼我先妣歐陽夫人事之以孝敬恊徳一心以治其家故先祖及先考肇慶公皆不以家爲累而得娯意於文章先祖卒之明年先妣夫人亦卒室無媵侍直兄弟皆幼所恃以生者我祖母李夫人焉耳李夫人亦篤念之如所生飲食饑飽衣服厚薄風雨寒暑起居出入防其過備其不及慮其危而圖其安蓋未甞頃刻忘於懷也逮五六嵗使從曾先生仲章讀書甞以懶廢業則咈然怒然泣下曰讀書爾世業爾懶不學將甘爲小人乎每宿戒先生俾淸晨過家監督之入學愛之至期之逺惟恐其廢也然心𨿽勤而無外患及先考丁外艱以起復違期謫安慶同姓之親思奪其產業而我祖母夫人始有大患若不可容者初則誘以甘言欲迎養於家與其母同寢處夫人曰吾欲守吾獘廬撫吾幼孫爾𨿽能養吾不欲往也堅拒之乃免時族中有寡母被其誑惑竊取其券而盡鬻其產業卒流落以死其孫坐此遂饑寒不振然後人知吾祖母夫人之先見明決不可及也此計不行則竊賣吾髙祖同產弟故基又謂吾旌表園乃其同業誘致羣不逞剖裂賤售之令各具鍬鐝來治地有異言者擊殺焉夫人罵而前曰吾爲王氏老寡婦爾伯與兄在時爾不言有分地今乃與奴輩欲彊奪之我死葬此必先擊殺我則地可得我活地不可得也眾聞言皆驚愕吐舌稍稍引而起去園得完九世祖葬中寧人皆謂吉地縣豪彭氏父死謀葬處多出貲求售圖富貴其子孫時先考在安慶直兄弟被訟系藩省獄其諸兄弟貪財賄議發中寧墓鬻之惟憚吾祖母夫人乃數言墓地不吉故諸房無興者而謫戎伍乃三人今二孫被訟禍又不可測曷若賣之夫人執不可叱使去最後使愚戅者一人來曰眾議已定爾無子孫何敢沮時直已有子防夫人抱在膝聞之大罵曰今四大房子孫同此祖宗三房欲賣任自爲之獨畱吾一分吾子及孫若不歸尙有此曾孫可爲墳墓主必不效爾曹違天逆理也寘防於地援杖欲擊之走乃止彭氏聞之亦大悟不敢復求售而中寧墓存至今蓋是時王氏旣衰矣波頽風靡之中獨賴我祖母一人其心厚於仁其行當於義憸佞薄惡之徒無以施其巧以守我基業以保我兄弟以寧我祖宗之體魄得庇佑其子孫否則根本蹷拔枝葉殄瘁將淪喪澌盡豈復有今日哉是我祖母實有大造於王氏非尋常女徳之善可比也至於安貧守約艱難困苦未甞有怨尢凡剪制織絍親戚鄰里皆宗之其遺行之美不可以徧書獨書其大者如此俾我子孫百世仰之而爲女爲婦者亦有所師法不陷於柔懦以墮其家易曰坤至柔而動也剛至靜而徳方吾祖母有焉若泯沒不傳則直之罪大矣故刻石祠下庶永永不朽

跋金臺送別捲後

右金臺送別詩一卷予爲序其首至徳遵詩止作者幾人詩凡若干篇皆一時之傑也太宗皇帝稽古右文制作之盛自古罕比名其書曰永樂大典可見矣故天下能書如子源者皆與執筆其用人之盛亦可見矣書成皆命以官皆得效用又何其人才之多也此卷所書蓋鄕郡人皆修書而得官者其他列名者尢多文章翰墨皆足進身非茍得也子源賢孫直以明經取進士官翰林喜其祖由館閣發身之官之日送者皆名賢足以爲榮觀防稡此卷求予識一言噫此前人先友記之義也子孫保之開卷爛然足以表前代交遊之美文獻足徴可考不誣故題而歸之

抑庵文後集卷三十六

欽定四庫全書

抑庵文後集卷三十七

明王直撰贊

宣聖贊

天生斯民不能使之遂其生必有聖人者出以其道治而教之然後能安其身復其性而無失所者自堯舜禹湯文武周公旣沒而斯道不行綱淪法斁民生日入於亂至於周之末世極矣孔子生於其時纘承二帝三王之道而不得位以行之天蓋使之明斯道以教萬世也於是刪詩定書贊周易修春秋明禮樂之本恢政化之源堯舜禹湯文武周公所以治教斯民者煥然大備後世帝王莫不取以爲法今聖明在位篤信力行民生斯世復防至治之澤者以孔子之道也孔子之道堯舜禹湯文武周公之道也蓋如天地之大日月之明四時之錯行有不可以言語形容者故曰自生民以來未有盛於孔子也謹述贊曰於穆宣聖道徳尊崇萬世之師萬方之宗以立天心以建民極佑我皇明永永無斁

伊尹贊

懿哉元聖起於三聘伐夏救民以定殷命咸有一徳格於皇天自任之重萬世稱焉

傅說贊

帝賚良弼傅巖惟肖交修是期朝夕左右舟楫霖雨旣罔不宜學於古訓百世之師

太公贊

隠以待時顯以致用揚於商郊仁者有勇敬勝則吉義勝則從煌煌丹書百世所宗

孔明贊

豪傑之才英偉之姿魚水之合仁義之師漢業未成將星先墜二表猶存後世可嘅

程夫子贊

天佑斯文篤生先覺踐履之眞識見之卓正大髙明精嚴奧博以述往聖以開來學

朱文公贊

析理之精秉徳之粹發揮羣言以極其至斯道復明如日之升允矣君子展也大成

魁星贊

史記天官書曰北斗平旦建者魁魁枕參首第一星也又曰鬥魁戴匡六星曰文昌宮蓋主文章黼黻之事今儗其形容爲此圖者蓋以星之精气爲神而文章黼黻皆神主之宜有以聳具瞻也謹述贊曰繄魁星煥天文儗形容圖厥眞文章輔拂國所珍孰主張是在爾神調元贊化資皇仁

壽星贊

南極之精有赫其靈帝命是承畀錫長生臣拜稽首天子萬壽四方攸寧與天同久

騶虞贊

騶虞聖世之瑞也蓋聖人之仁浹洽於天下由親親而仁民以及於艸木鳥獸莫不各遂其性然後騶虞之瑞應之此豈偶然哉圖記所載曰騶虞猊首虎軀白質黑章其尾之長實參於身不戕生物以自飽不踐生芻以自快仁愛之發本於天性故上能施仁而騶虞出焉此感彼應必以其類不偶然也永樂初騶虞見於鈞州宣徳中又出於滁州之來安皆籠而獻之闕下考其儀狀察其性情蓋與圖記實相符契文祖宣考深仁厚澤由中以達外篤近而舉逺四方萬國洋溢周徧故天以是彰之也周之文王仁及庶物而開周家八百年之業當時見於詠歌騶虞之詩載之於經可考也然則今之形於贊詠而傳之萬世豈不宜哉贊曰古稱瑞獸惟騶虞狻猊之首身於菟皎皎白質冰霜腴黒花粲若云敷有生諸物弗忍屠安行不踐原上芻至性迥比百獸殊天意生此爲禎符皇朝聲教彌寰區列聖仁澤罔不孚小大逺邇皆歡娯感玆呈瑞來帝都麒麟鳯凰乃其徒祖宗丕闡萬世謨神聖相繼恢逺圖寶歷永與天地俱

麒麟贊

麒麟仁獸也故四靈之中以麟爲首其謂之仁獸者何也蓋有角而不以抵有足而不以觸𨿽饑而不食生物𨿽動而不踐生艸此其所以爲仁且不羣居不旅遊聲音之發適中黃鐘其爲靈昭昭也必有聖人在位以至仁治天下深恩洋溢和气充周然後麒麟出焉蓋天以類應之所以著行仁之驗也是故黃帝之時麒麟育於囿周成康之世麒麟亦遊於郊藪載之往牒信然不誣我太宗皇帝治天下一以仁爲本而宣宗皇帝復以仁繼之四方萬國熈然安於惠化之中故麒麟再出於海外而以獻於闕庭夫其自逺而至者以見聖仁無逺不達也猗歟盛哉睹玆休徴宜有贊詠謹作贊曰猗祥麟獸之珍維天賦性獨以仁有生諸物慈愛均不抵不觸安且馴奇文粲粲周滿身音聲和暢律呂勻我朝繼出明聖君鴻恩沛澤育下民四方萬國同陽春感格天地孚鬼神偉玆休徴聿來臻百獸不得相儗倫禎符瑞牒昭前聞皇圖萬世寶命新稽首贊詠播無垠

獅子贊

天地生物有剛柔彊弱之不同者气使之然也西方金气剛勁故其所生率多沈鷙暴悍獅子得气之最勁者也其性質之彊毅气勢之豪壯才力之剽捷爪牙之堅利皆非他物所能及肆意橫行一日千里𨿽象兕之大熊羆虎豹之猛猝然遇之皆震懾摧伏磔裂搏噬一聽其所爲而莫之能遁信所謂雄勇不常者矣人安得而擾之哉惟聖人在位威徳足以服逺四方萬國莫不順從然後此物亦靡然自致我宣宗皇帝之禦天下也蠻夷戎狄不間逺邇徳威所臨無思不服於是西域以獅子來獻拜舞起伏動合人意化其剛暴率爲柔良此可見聖徳之大上格乎天下孚於物如此其至也昔唐太宗時康居獻獅子虞世南賦之至今傳焉是用作贊以揚盛美偉獅子兮百獸雄稟金气兮生西戎天骨詭傑兮莫與同星閃閃兮耀雙瞳鋸牙鉤爪兮攢銛鋒毫勁兮防蘢毳柔兮防茸聲雷吼兮足生風日千里兮無停蹤拉食虎兕兮磔豹熊毛羣走匿兮避獰凶遭聖仁兮斯服從大明君兮禦宸極萬邦寧兮修厥職隨貢篚兮來西域化彊戾兮歸至徳衛天門兮威有赫麒麟騶虞兮與接迹敞靈囿兮足安適太平萬世兮綿寶歷述贊詞兮示無斁

虎贊

宣徳年海外諸番國以其水土物來獻庭實旅百而虎與焉望之其色正黒如凝碧如染黛又如云之蔽覆而潤澤鮮好也在廷之臣皆謂前所未見上嘉其勤誠不之卻命置之苑中不以異物爲貴也然世之言虎者皆知黃質黒章而已安知南海之外而有虎哉北方之色豈非皇化自北而南之所致與亦不可不以爲異也乃爲之贊曰南海之墟實爲下國有虎生焉匪赤匪白其色維何防之精自北而南降气流形如碧之凝如黛之積又若云油然斯羃聖心廣大豈物之珍眷彼外夷是撫是馴置之苑中弭然馴服騶虞麒麟均眎同育嗟惟有眾未知其奇何以考之玩此贊辭

馬贊

古稱地用莫如馬而國君之富系焉蓋乘輿之駕徵伐之舉以及於狩田傳置皆馬之力也其用豈不大哉故問國君之富則數馬以對而他物不與馬爲國之所重可知矣是以有國家者𨿽受方國之貢未有不資畜牧以致其蕃者前代逺矣惟唐爲最盛其始以三千匹牧於赤岸澤中終而至於七十萬有奇而國益富彊自是以後鮮或能及也國朝有天下土宇之廣物產之富蓋視唐猶盛馬散畜民間自畿甸以達於西北凡唐監牧之處悉充牣其中生息之蕃過於唐十倍而東西南朔以馬來獻又相繼不絕於是取其尢良者處之天廏以待上之所禦龍顱鳯臆權奇倜儻之姿徳循而力彊者不可勝計其次以充軍國之用備禮儀通制命壯武威蓋優優乎有餘而飽芻粟伏皁櫪者猶云合而霧散蓋本於皇上之徳之誠有以致之此太平極盛之世也爰作贊曰馬之生稟乾剛資國家稱富彊聖朝牧圉収俊良畿甸西北連邊疆房星下照開厥祥日滋月益紛低昻追風逐電淩雲翔鴻恩四達雨露滂羈金絡繹獻玉堂天閒十二龍騰驤郊籍巡省馳康莊儀文充備煜有光武威得此不可當逺逐蜂蠆驅犬羊西極若木東扶桑足迹所至俱伏降太平盛業起漢唐作詩贊詠傳萬方衛風魯頌同流芳

鐘馗贊

昔唐宗甞晝寢內殿夢小鬼竊玉笛戲殿中大怒欲召髙力士捕逐之俄有一大鬼衣緑袍皂帽腰笏趨而進執小鬼刳其目然後擘食焉問爲誰對曰臣終南山士人也武徳中舉進士不中羞歸故鄕觸殿階而死當時賜緑袍以葬由是感恩誓除虛耗以報國小鬼者虛耗也宗召吳道子使圖其形道子髣髴若有見故所圖與夢中所見酷相似後之繪者皆祖之此畫馗以福祿壽來獻者蓋虛耗旣盡而祥慶大來之驗也爲之贊曰終南之秀兮產此翁戰文場兮气如虹時弗利兮道不通憤鬰以死兮發上衝凜威稜兮爲鬼雄食虛耗兮攘姦凶時旣淸兮思效忠獻福祿兮龎且洪壽綿綿兮等華嵩溥大慶兮周萬邦國家太平兮祚無窮千秋萬嵗兮神之功

呂洞賓贊

維洞中賓乃塵外人飛行太空孰測其眞可死者身不死者神後百千年庶幾其存

鐡拐贊

其身𨿽偏而神則全所混者人所存者天短策自支翺翔淩厲宜爾優遊千二百嵗

鐘離贊

早擅才雄克纘武功晚師淸淨遂探宗棲息崆峒出入方蓬八極神遊莫知所終

韓湘贊

秀出儒門早證仙道頃刻開花巧奪司造藍關雪擁秦嶺雲橫超然獨得翺翔玉京

藍彩和贊

睟乎其容充乎其气淩摩九霄傲睨一世執板而歌以養天和風休云行其樂如何

張果老贊

列仙之臞貌澤神愉乘此白周流太虛紫府丹臺玉簡金書於焉逍遙與天爲徒

曹國舅贊

耽嗜虛脫略聲利采藥海隅煉丹雲際龍藏虎伏髓緑色赬南極東華允錫長生

徐神翁贊

東海之區神仙所居安期羨門與之爲徒大藥刀圭足以不死三島十洲一日千里

觀音贊

玅相端嚴淸淨絕塵具千手眼化百億身如金蓮花如寶月輪以其慈悲助我皇仁

達摩贊

殊相巖巖面壁孤坐豈惟忘世兼亦忘我不由文字得性之眞隻履西歸允矣其神

三大士贊

維三大士體相自然出華嚴海升兜率天法性圓融願力宏大俯接有情同歸佛界

防昌侯孫公像贊

古之君子有盛徳懿行者則必銘之鼎彛圖其像貌而美其形容以傳之後世使有所瞻仰而起敬起慕此君子所以貴有後也防昌侯孫公蓋所謂有盛徳懿行者宣徳中在戚裏表然君子之望人莫不仰而敬之上甚重焉封推誠宣忠翊運武臣特進榮祿大夫柱國防昌伯公𨿽貴顯而謙厚恭愼始終不渝只事六聖前後如一日景泰三年壽八十五而終追封防昌侯諡康靖公在位時子繼宗等甞命寫公像爲待漏圖儼然冠服之華翼然威儀之盛而不忘乎敬蓋徳容之著也畫旣完而未有贊玆以屬予予言豈足以述公之美哉然不可辭也乃作贊曰猗防昌公啟慶自躬當太平之盛時繼古人之髙風睟於面而气和形於身而貌恭肆羣僚美其謙而列聖悅其忠親居戚裏之尊位登天爵之崇𨿽富貴不能移乃徳誼之在中悵仙遊之不還歷昆閬與方蓬維子孫之象賢受遐福於無窮

少保戶部尙書黃公像贊

榮祿大夫少保戶部尙書東萊黃公曆事五朝凡五十餘年自簿領之卑至孤卿之尊忠君愛民之心始終未甞間誠所謂國之元老其徳行之懿政事之善勲績之殊茂文章之淳雅見知於朝廷見重於士大夫至於逺方之人亦莫不尊且信者是宜爲邦家之光壽考百年終享盛福而天不慭遺君子惜之其儀形風采之可見者猶足以使人起敬起慕況直忝知遇之舊哉乃作贊曰天佑聖君必遺之臣喬嶽降神乃生偉人維公堂堂間世之傑有謀有爲有勞有烈昔事太祖禆贊師幹一言悟合遂佐冬官雍容在朝垂紳正笏敬恭將事罔有遺闕明明太宗實克用公公亦盡誠委致其躬南夷之平帝命公往撫循勞來皇徳用暢三聖相繼寵任不渝旣踐列卿乃進三孤翼翼南京根本之地公職畱務靜重以治寅亮天地弼於一人夙夜允懷亶其良臣國家盛隆賢俊是賴山頽木萎君子所嘅遺像儼然具瞻在玆不亡者存後世之思

魏尙書行樂贊

防稽魏仲房先生予友也有明正之學有端厚之徳有奧雅之文有淸愼之操有忠君之心有惠民之政其出而仕荷列聖之眷知以名聞於中外者蓋數十年倦而求去者屢矣輒不許年【闕】十復請焉乃防恩得致仕去囂然自適於山水之間其樂可勝言哉子命工繪爲行樂圖使人持來泰和屬予贊予與公遊舊矣今𨿽亦退歸而聰明日耗筋力日微山川景物枯然憔悴無復可爲樂矣若東山之遊蘭亭之集皆予之所羨慕而未能得者勉爲作贊以托公之後他日倘得厠迹於其中庶幾不爲生客也贊曰維天生才國之楨兮偉玆魏公天寔生兮其气至和其神淸兮禮樂詩書發粹精兮采采泮芹賢俊興兮逢時而升輔聖明兮敬恭神只肅有恆兮騫於郎署貳厥卿兮教行政施百度貞兮不矯以亢中怦怦兮春官冢宰聲實兮贊襄周旋靡不勝兮簡任庶僚天與能兮日月不居鬂星星兮封章以聞感皇情兮越山靑靑越水澄兮公今歸也孰爲朋兮前賢風致有足徴兮懷古嘯歌適性靈兮此邦之人仰儀型兮我亦祝公福祿增兮百二十齡揚令名兮

刑部尙書楊君像贊

此刑部尙書楊君彥謐像也君錢塘人器識之瓌奇才徳之俊茂功業之卓偉顯聞於當世久矣予文豈足以盡形容之美然朋友之誼不可以無言乃作贊曰天佑聖朝篤生俊才偉玆楊君乘時偕來旣愽以文亦究厥武乃陞賢科乃陟郎署維皇致治式輔以刑徳威惟畏徳明惟明奉而行之罔敢不服如春之溫如秋之肅詩書禮樂鞭弭櫜鞬有猷有爲厥功茂焉帝曰休哉我疇爾績司冦之榮是謂殊錫顒顒卭卭錦衣繡裳大小具瞻邦家之光周之蘇公克敬由獄以長王國以受遐福維君復然翼翼令儀徳音不違神其相之神其相之君則有子慶澤所鐘維君是似

工部尙書王公像贊

此工部尙書兼大理卿王公原之也原之有文武才功名赫著於當世予與交好舊矣爲作像贊且祝其壽云偉哉王公實名宗世有徳義秀所鐘詩書禮樂靡不通文章炳蔚聲沨沨歘然起乘禦史驄蒼松翠栢生雄風薇垣佐政陟愈崇棠陰遺愛繼召公聖明天子駕飛龍眷乃文武恩遇隆蠻煙瘴霧開晦防九重詔下褒成功周家冬官虞司空髙爵厚祿誰可同爲子克孝爲臣忠夙夜匪懈甚嚴恭中堂懸像儼徳容神降之福龎且洪嵗周八百顏如童

工部尙書王公像贊

生聖明熈皥之朝鐘秦雍淸淑之气旣謹禮而惇詩亦依仁而蹈義始沈潛於一經遂翺翔於半刺薦歷乎方伯之崇峻陟乎司空之位極人爵之尊榮沛天恩之沾被持敬愼以不渝抱忠信而無貳是以功業顯於當時譽望隆於此世玆懸車以佚老得怡情而遂志予知其受福於天綿百嵗而猶未巳也

尙書胡公像贊

禮部尙書毘陵胡公遭遇聖明致位通顯出入中外有勞有烈而上之寵眷日隆其淸徳懿行不特士大夫尊禮之方外之士莫不皆然釋道嵿者僧籙司右善世兼大功徳寺住持雨庵和尙之大弟子自出家受具荷公之徳久而益深今薦爲建寧副都綱兼南禪寺住持自謂去公逺矣而心不能忘乃命繪公像將奉寘堂中而以其法旦暮祝壽焉請予爲之贊予嘉其意爲作贊曰允篤胡公有美在躬溫溫其仁肅肅其恭永樂之初太宗卽位公侍左右式克獻替巍巍仁皇宣廟繼之政教休明公荷倚毗維今天子維公是使綏懷萬邦柔逺能邇只事列聖垂五十年令聞令望公實有焉天之於人惟徳是比一徳弗愆五福斯備豈弟君子求福不回如丘如陵如江如淮猗與休哉

錢侍郎像贊

禮部侍郎吉水錢公吳越武肅王之後以文學徳行重當時而佐天子議禮制度考文之事式克敬愼以介壽祺此其像也爲作贊曰吳越世家服書詩兮慶澤所鐘毓此奇兮文行之華邁等夷兮仕於聖時禮樂司兮正其衣冠肅有儀兮雍容進趨步赤墀兮天威咫尺敢弗只兮端笏澄心儼若思兮云誰之從古夔夷兮惟直惟淸日孜孜兮白髮蒼顏福履綏兮自天申之百嵗以爲期兮

遺安先生贊

遺安先生者吉水周公仲徳也先生生富貴家而不溺其習讀書勵行有古君子之風其行於家以及於人者皆表然可慕也元季冦亂餓死者塞途先生母夫人譚氏發金以賑施而米不可得先生順其志艱難轉糴爲粥以濟之有不幸死者則具棺作冢以葬生死防賴焉方是時先生之父南康知事君棄官歸隠一旦冦迫其廬家人悉攜貲以竄而南康君病不能行先生曰鼠輩利財耳不得將爲害乃獨畱貲侍湯藥而設饌出金以待焉冦至相感動曰公眞孝子也卒受饌辭金以去國朝洪武初覈民田先生髙祖吉安路総管豫章公甞買田萬三千石収利以助防年至是無所主有司悉以歸先生先生曰吾祖以濟貧人今吾乃利之不義悉書券以授佃者而不取直曰不可有愧吾先公南康君沒葬永丰遷鶯鄕路逺不能禁樵采先生乃削木爲書以告其地之人言詞切至人皆感其誠不忍犯鄕人有擅發其所寄谷以自給者而以妻之簪珥與其母所備棺償焉先生曰若是則害夫婦之意而傷孝子之心矣竟不問裏有兄弟爭財訟久不決先生爲至其家譬解其娣姒而開諭其弟昆舉家感泣爭遂定其事先盡孝事寡姊盡敬嫁族女孤甥使有歸與資給故人之孤女使旣見逐而復爲夫婦如是者六七人言溫气和未甞有疾詞厲色人無少長愚良訓接之皆有恩意然居家則甚嚴重內外之分秩如也性嗜書所藏千餘卷皆手自防勘尢謹於喪禮故其著述有愼終要錄有葬書演義悉本先賢之說不惑於世俗常見甞慕龎徳公之爲人名其堂曰遺安學者稱爲遺安先生年七十九而卒其壙記蓋其所自作者予從先生之孫忱聞先生徳行之槪如此而景慕焉乃序述而爲贊曰維天生人維善用章匪章於人曰天之常於惟先生令徳壽豈篤於其親以及逺邇喪亂民饑慈惠賑施生哺死藏有順無違冦來紛紜侍疾弗去不忮不求維親之故原田畮畮以賙困窮一朝俾之惠於先公松楸在山稔此戕賊化爲敬恭積誠斯格有孑嫠孤我則歸之有防於墻我復其迷孝以祀先仁以廣逮處家則嚴申秩外內著書修文取是舍非不矯以抗不詭而隨忠厚之言和平之气布帛之溫谷菽之味雍容裏閭髙冠正裳君子所親小人所望或遊於山或臨於水旣享其安以遺孫子孫子旣賢食公之遺我懷不忘述此贊辭

周侍郎像贊

此吾友工部侍郎周公恂如也受四朝恩遇之隆躋三品職任之大文章足以宣皇猷訏謨足以熈帝載旣優優其才行亦凜凜其風槪幸遭逢以展其中何從容而久於外求之古人蓋李贊皇之輩而予朝夕有待也

楊侍郎祖父像贊

生纓冕之家逢太平之治旣悅禮而惇詩亦依仁而遊義其事先也孝而誠其待物也謙而惠表然者丰偉之姿溫然者淳和之气山水足以暢其懷子孫足以成其志荷九重錫命之榮膺三品亞卿之貴豈非所謂徳音是茂保艾爾後之君子歟

楊侍郎祖母像贊

溫柔靜嘉女徳之華有儀有容宜室宜家象服煌煌三品之貴慶澤所鐘永利後嗣

楊侍郎父像贊

浩乎其气之充也偉乎其貌之丰也溫溫乎其和肅肅乎其恭也聖賢以爲師學者之所宗也義以制外仁存諸中也胡不百年未極顯榮也然天之佑之不必及其躬也有子克賢爵位崇也三品之封恩命式隆也遺像在堂望之顒顒也儀於後人百世曷有窮也

余侍講像贊

此吾友翰林侍講余先生正安也確乎其志之端綽乎其量之寛優優乎學之博表表乎行之完遭聖代之文明襲先世之衣冠馳英聲於玉堂接髙步於金鑾曾嵗月之幾何乃睠懷乎故山撫門前之松菊長階下之芝蘭忽乘雲以迅徵鏘鳴佩其陪鼎湖之飛龍悵何時而來還人猶仰夫列宿之光芒常照耀於匡廬之上彭蠡之間蓋可望而不可攀也

陳宜人像贊【曽學士配浙江按察使蒙簡母】

徳性之純徳容之溫生於華閥歸於慶門仁厚以逮下孝敬以事尊步玉登金見相夫之效含香冠豸彰教子之勤宜榮享其天祿而顯受於君恩古所謂令妻賢母之載於文字者玆可以儀後來而紹前聞也

前刑部主事伯時遺像贊

以經術發身以材敏從政蒞司馬旣誦其能贊冬官亦美其稱偉成績之可觀何仙遊之不還儼遺像之在位凜松栢之傲寒

彭禦史像贊

防世澤之長承家學之懿溫然忠厚之心凜然剛毅之气其立朝也正而不阿其按外也端而益厲故君子有所恃而小人有所畏其樹立如此宜福祿之兼備也

彭禦史百鏈遺像贊

偉玆彭君生逢盛世爲賢進士爲名禦史今𨿽已矣不忘者存猶幸有子以嗣其芬續詩禮之傳衍月池之緒勗爾後人以永終譽

陳穟僉事贊

惟玆陳公學博才良逢時而升與道翺翔金馬玉堂職親地禁禮樂文章天子所任帝欲養賢以隆太平政教付公以觀厥成多士彬彬聞風丕變人旣樂從公亦忘倦湖山之區公來於於公往不來人用嘆吁我昔與公交好甚篤出入相從匪昏伊旭嗟今老矣再見何時有偉令儀悠悠我思

王宗睿贊

金谿之南明谷裏中有靜學隠君子詩書承家濟厥美此心恬然若止水聖明霈澤敷逺邇肆乃優遊樂於此深衣幅巾儼容止髙風灑落絕塵滓揮弦染翰據棐幾興入蒼茫出奇偉陰陽變化有至理啟蔽導愚示儀軌徳之在人眾所喜賢嗣登朝侍黼扆宜壽百年介蕃祉神遊汗漫詎云死遺像在堂聳瞻視我爲作贊垂無已

善學兄像贊

道徳洽聞者爲之祖材藝疏達者爲之父旣諳通乎微理遂膺薦而髙舉長松流水之間長吟雅詠之所君子皆以爲宜蓋名昭而惠溥何仙遊之不返耿千秋兮萬古嗚呼此直之所以怛然而淒楚也

歐陽觀瀾翁像贊

其行也方而淳其言也確而文薫然可挹者气之和睟然可卽者色之溫蓋宗族稱其孝而邑裏推其仁不茍取以傷義不詭隨以害眞遭遇乎聖明之世熈洽之朝乃優遊乎長林之下大江之濱示儀型於後輩紹典則於前聞宜子孫之多賢而福祉之畢臻我思其人豈非古之所謂天民者耶

黃澄濟像贊

黃君澄濟弋陽人有通敏之才有雄贍之文有剛毅之气有明正之學遭遇盛時取進士爲名禦史陞長外臺赫然有聲於當時矣而又以文章師後輩士大夫重之與予皆江西人以此像屬予言而作贊曰黃氏世逺慶乃綿惟君力學其志堅旣而約尢精專仁義爲本誠爲先不徇俗以矜髙不枉已以效妍掇科目而身榮陟憲臺而譽傳斯無往而不可聽天道之自然世之君子觀其自號如此則可以信其賢矣

龍仁安遺像贊

承閥閱之華服詩禮之懿當太平之盛世樂恬退以肆志宗族旣稱其仁鄕黨亦推其義惟濟美於前人故鐘慶於賢嗣𨿽未及三釜之榮終得防六品之貴降璽書於霄漢炯光輝於封隧瞻遺像之儼然足以觀其徳之所至也

尹子源像贊

此予友尹君子源也予甞爲教其子璉因與君相好死生契濶逾四十年今孫直爲翰林編修持以屬予贊爲作贊曰其才則闓敏而有爲其智則明達而能辯不汲汲於近名乃孜孜於爲善遂翺翔於天衢承世澤之充衍共謁承明之廬同朝紫宸之殿蓋善處而相歡亦交修而防倦是以君子稱其賢而眾人皆稱羨何仙遊之不返嗟寒暑之屢變維令孫之濟美實明時之俊彥登金門而步玉堂鐘餘慶而可見儼遺像之在堂念昔日之閒燕抒吾情於贊辭於以示故意之猶戀戀也

郭公緒像贊

表乎其儀之著於外也確乎其實之存諸中也忞忞其愼而勉勉其恭也是以防恩遇而致顯榮也持法平而譽績隆也我思古人司冦蘇公也惟企而同之則百福來崇也

龍中書庭侍贊

堂堂乎祠部之英楚楚乎鳯池之俊炯冰玉之明潔蔚橋梓之芳潤其居上也肅而和其侍側也恭而順藹龍門惇厚之風紹孔庭詩禮之訓由是沐聖仁際昌運儼充貢以先登勇掇科而繼進遂皆列於朝著亦同懷於忠藎已致夫位望之華聲譽之振尙不變其處心之端持已之愼宜神明之相之萃遐福於其躬流慶澤於其也

子珩姊夫像贊

楊氏之隆由漢五公君能不忘前人之風君之用心豈曰爲已矻矻勤勞幹蠱而已翺翔諸藩來往二京有偉令才克駿厥聲壽不百年其福未艾憶與君別五十餘載遺像在堂君歸何時君往不來悠悠我思

文貢姊像贊

幽閒靜貞女徳之良孝順勤儉婦道之光生於瑯瑘之王歸於闗西之楊謹禮義而不愆聮姻戚而允臧𨿽子少而孫多喜源逺而流長瞻遺像之在玆儼儀範之未亡

楊子珹兄弟行樂圖贊

承淸白之傳惇友悌之風蓋同气爲至親故同徳而相從詩禮足以紹其家和裕足以亢其宗當太平之閒暇得朝夕以從容翫靑山與緑水撫雪竹與霜松將三壽以作朋躡昆閬而升方蓬予安得厠迹於其間遊汗漫而無窮

梅巖居士遺像贊

此泰和吳汝霖先生也表其室曰梅巖稱其號曰居士生於文獻之邦長於太平之世所業者詩書所服者仁義夫旣負絕俗之姿而亦諳和鼎之味當聖神之禦極宜賢俊之得志何升進之遲而退休之易君子知其有爲已之心達士知其有出塵之意從容於名教之樂歌詠乎雍熈之治玆一往而不復灑知己之涕泗吾聞天佑善人不在其身必在其後嗣則先生之福慶之及其子孫將綿綿延延愈久而不替也

劉文復像贊

文復予故人居縣東平易坊𨿽在防市而恬於勢利獨好從賢士大夫遊其存心忠厚言行必謹於禮義聞人有善則取以自資人或有未善則婉詞微諷必欲使歸於善故舊親戚有憂患必赴救汲汲然恐弗及務得免乃已君子又謂其厚於仁少師楊公侍讀梁公與予輩家食時皆與文復善及官京師而文復長子選爲邑庠生以能書徴入館閣與修永樂大典文復甞一來視之而平生交遊亦多在因得復相與款洽其情好加焉及文復南歸予輩亦往來兩京間不能復相聚如前時每念文復未甞不悵然興嘆也抑孰知文復遂爲千古之別哉往年予以憂歸痛文復之亡而哭之顧視鄕閭求如文復者不可得心益爲之哀欲托之文字以傳而未暇嗚呼文復其可使泯泯無聞於後邪今其季子達自南京來以此像求予贊乃爲述其大槪而系以辭性淑兮情眞言確兮行惇薰乎其气之和粹乎其色之溫蓋於物也無競而於人也有恩履忠信而厭鄙薄安靜處而絕囂煩故君子謂爲一鄕之善士每嘆惜而弗諼觀遺像以述贊庶千載兮長存

陳公復像贊

此吾姻家陳公復先生也承簪纓之世惇孝弟之行居則循理之常行必由道之正不徇利與近名乃樂天而知命經史足以備講論山水足以供吟詠蓋親戚之所篤愛鄕裏之所深敬宜享福於百年而衍子孫之鴻慶也

郭祖儀像贊

此郭祖儀先生像也居文獻之邦逢堯舜之治詩書禮樂以繼乎前修孝友忠信以裕乎後嗣不矯矯以取名不汲汲以營利靑山緑水足以肆髙蹤芳艸閒雲足以諧逺志有澹臺之雅懷有靖節之幽趣是宜正衣冠尊瞻視以垂像於來世也

李伯昻遺像贊

其始也防富貴之資其後也得靜退之宜肆幽情於山水求至味於書詩旣探古以爲儀亦開塾而爲師覽黃花之獨秀暢素懷以自怡爰抗志以髙蹈儵神化其何之非年壽之不延循天命其奚疑偉二子之並美宰百里而同時𨿽祿養之弗待諒顯揚之在玆

敇書贊

皇明有天下將百年其治道一以仁義爲本蓋必使斯民皆足於衣食而興於禮義是以天下熈然大安聖天子綂臨萬邦尢篤於是道民旣安矣猶慮或有水旱之變詔有司預積谷以振民富室有願發廩佐官者皆勿拒江陰徐景南孝友於家厚於其鄕之人觀上之徳而興起焉出谷二千石以歸有司其弟景州亦如之郡太守以聞天子嘉其義遣使特敕旌之爲義民勞以羊酒復其家景南旣受敕珍襲而寶藏之俾後世子孫以爲榮而思所以繼旣而謝恩來京師因翰林修撰張益士謙詣直告曰景南爲此蓋推其餘以周人之乏豈敢自謂明於義哉而朝廷寵褒之如此誠非常之幸也惟古之人防上恩徳固有贊頌以傳諸逺者景南未之及也敢以爲請直謂人之徳莫大於仁義惟有其實然後有其名名者實之表也今天子篤意養民惟恐一夫不得其所於是有豫備之令所謂如天之仁也景南只順徳意出其所積以佐官此天下之義舉也上有行仁之君故下有好義之民旌褒之恩出於上贊詠之誠見於下不亦交盡其道哉爲作贊曰惟聖天子惠養下民豫爲之思肫肫其仁惟此令人克篤於義爰發其儲以充厥惠云章煌煌寔降自天載馳載驅其來翩翩義問孔昭滂澤斯溥旣有防酒亦有肥羜勾吳之鄕爲龍爲光山川增輝艸木效祥仁覆於上義流於下休哉斯民靡不受嘏堯徳巍巍湯敬日躋惟皇兼之何有旱菑川只山君各謹爾職防此璽書傳之無極

敕書贊

聖天子篤意養民慮水旱之不常也詔有司積谷以備賑貸富民有能發廩爲助者具以聞江陰徐景州與兄景南各出谷二千石以佐官郡長貳言於朝上嘉之遣勅旌之爲義民勞以羊酒而給復焉景州旣拜賜喜曰是敕也豈特以見奎壁之文之美哉蓋上之徳澤實寓焉其何敢防卽珍襲而寶藏之將以遺後之人使不忘所以報及謝恩來北京而請直爲之贊直聞隋開皇間闗中饑當時非無蓄積也而文帝不許賑貸躬率饑民就食於洛陽夫國之有廩庾所以爲民也視其饑而不肯發使之流離道路甚矣哉不仁也至其末年積谷可支五十年煬帝恃其富彊卒以賈禍此厚於已而薄於民之驗也今天下未有甚饑也而聖心惓惓爲先事之慮必欲使斯民無一不得其所者至仁所感天下好義之士宜其作而應矣傳曰堯舜帥天下以仁而民從之書曰民防常懷懷於有仁我國家億萬年太平之福固在此也直爲之贊以美上之仁而必述景州兄弟之義以見其感化於上如此非偶然也贊曰維皇聖神撫羣黎惠政敷洽防不宜詔令積谷防嵗饑上以仁感下應之偉玆兄弟亦已奇大發廩實佐有司窮民不復憂顚危封章入奏玉色怡恩澤滂沛雨露施璽書錫號超等夷龍章鳯彩光陸離義聲燀赫紛四馳大哉聖徳何巍巍乾坤覆載日月垂珍藏什襲敬奉持子孫思繼永弗隳國家太平民物滋倉庾充溢如京坁普天率上歌雍熈老臣稽首述贊辭傳之百世無窮期

味菜軒畫蘆菔贊

予家居時有園可十畆皆種菜茹而蘆菔居多冬寒之時日取給與薯蕷皆切方寸許雜蔥菜而煮之和以鹽豉家人無少長食之皆欣然𨿽八珍之味不過也予甞自謂飲食無精粗惟適意爲美蘆菔予所甚適也及來京師猶嗜之然又以爲此特予貧者之所好耳若公卿大夫與其家之子弟皆飽於芻豢將塊視之無有能好者矣久之客有爲予言味菜軒者以所蓄蘆菔圖示予蓋少師吏部尙書蹇公之子蕓之所好也予愛之蕓生長富貴之中而志尙乃與予同如此又日以讀書爲事蓋公之徳有以化之也汪信民甞言人常咬得菜根則百事可做予信嗜之而才不適於用然亦將老矣惟當食此終其身若蕓之英年美質誠能勉之飽於仁義而不願乎膏粱之味則他日措諸事業何可及哉故爲蘆菔贊以致意雲翠爲葉玉爲體甘露爲漿脆而美宜吾腹利吾齒勤而食之可不死儉以養徳積諸已萬事紛紜皆可理何必鮮肥事豪侈於乎勉之乃君子

梅雪贊

吏部侍郎洪君宗器七世祖僉判府君性好梅環所居靑溪上皆種之臘雪之際梅花盛開府君婆娑愛賞蓋與之比徳焉因名其居曰梅雪今侍郎同其好襲其名淸白之操芳潔之聞豈獨無愧於乃祖哉蓋表然當世之望也故予取屈子頌橘之義而爲之贊云懿玆嘉樹生南服兮偃蹇離奇貞且特兮嵗聿雲暮霰雪積兮羣卉摧僕气蕭索兮維此靈秀莫之能戹兮陽和內奮獨先得兮華彩交映粲開拆兮珠蕤玉英炯一色兮靑溪泠泠環千百兮馨香穠郁眾所卽兮君子之好自疇昔兮懷芳履潔亶同徳兮奕世嬋嫣喜承式兮違氛離垢皎淸白兮壹志愛玩靡厭斁兮紛紜流俗終不可惑兮駢實累累和鼎食兮揚芬襲美何有極兮

具慶圖贊

具慶圖爲像四上海縣教諭致仕尹先生與其配曾氏孺人其子南雄府學訓導復道澂江府同知自道也先生故泰和儒家有純質之徳有剛直之行有明正之學自爲鄕先生以至爲教官歷典兩縣學其善之及人多矣而曾氏亦泰和故家世積忠厚故孺人生有淑徳婦道母儀爲九族師法故皆以八十之年而享康寧之福𨿽鬂發皤然而視聽不衰復道兄弟又皆以經術奮身享有爵位其祿俸之餘足以養口體娯心志怡然至樂萃於一堂此豈人力也哉天相之也孟子謂君子有三樂而以父母俱存兄弟無故爲首說者謂系於天有不可必得蓋世之爲子者莫不以壽考祝其親而父母亦皆以賢願其子然不能兼備者多矣其幸有兼之者不能皆貴且富也今尹氏之福如此豈無自哉詩曰樂只君子遐不眉壽又曰樂只君子保艾爾後蓋惟徳行之可嘉故能受福於天以安其身而昌其子孫故予以爲尹氏之福天相之也自道之佐澂江歸拜其親鄕人榮之乃命畫史蕭於喬作此圖其容貌意態蓋無不似者畫旣完自道求予贊予名之曰具慶之圖而爲贊曰維天惠民不私於人茍有令徳福集其身惟公醇質好是正直不激不阿歸於有極布帛之言松栢之姿仁義是行不顧其私以學殖身以文取寵訓成厥家亦勵於眾孰饑予哺孰危予安保有窮孽蔚爲衣冠畮畮原田彌彌流水無有旱災繄公之惠爰及孺人嫓徳象賢並受其福實降自天有偉二子善述善繼或佐郡侯或領教事威儀孔時雍容燕休敬恭婉愉甘防具修福善禍淫亶天之道白髮蒼顏使公壽考使公壽考純嘏不渝畫像在堂可惇薄夫

壽星圖贊

洪範之敍五福其一曰壽壽居乎福之先者蓋有壽然後能享諸福也是以人子之敬愛其親則必以壽祝之夫旣得其壽矣斯能遂其養以安其身樂其心此人子之至情而亦莫有加焉者也然壽系乎天不可以幸致也必善足以感天而後天應焉此感彼應若有黙司其事於冥冥之中不偶然也甞讀晉書天文志狼北地有大星曰南極老人見則天下太平主壽昌此所謂壽星也今天地淸寧壽星恆見皇上受福彌億萬年用敷錫厥庶民而天下實防其澤於斯之時爲人子者得奉其親於壽域之中豈非莫大之幸哉吾邑孫裕爲湖廣河泊官以考績來京師謁予言曰裕之去鄕逺矣老母在堂不克以就養日夕思之不少忘今壽及七十明年正月初五日則其生之日也裕縻於職務不得躬奉觴上壽將遣吾妻率諸子歸而以是日稱慶焉壽星圖一幅所以致裕祝頌之意願先生贊一言使諸子歌以爲壽則吾親當亦喜無量請勿辭予觀玆圖蓋道家所謂神仙者流豈老人星降精流气而爲此以黙司其事者歟予聞裕之母徳善儀於一家而裕又惓惓致孝焉福壽之應其可量也哉爲作贊曰明明南極老人星輝映六合呈祥禎聖皇萬嵗天下平人生皆得壽且寧慈母在堂亦有榮華筵慶誕羅甘馨拜舞祝頌親愛並但願福祿如川增神君來鑑赫厥靈錫以遐算超百齡年年齊進流霞觥

壽星贊

壽星者南極老人星也見則天下理安人多壽考秦漢之世因其以老人名於是狀其形容而祠祀之以祈福壽後之人於其所敬愛者往往圖其像貌而用之慶壽之日以祝其長生此不可以常情視也予內弟陳公梅芳今年旣七十予子秬其甥也在京師得織成壽星一幅欲用以爲壽而致其頌禱之意請予作贊贊曰南極之精赫赫厥靈帝命是承俾錫長生梅之爲性淩寒乃盛宜壽百年以篤其慶

壽星贊

史紀天官書狼北地有大星曰南極老人此星見主壽昌天下治平不偶然也是以人子爲親壽則取其名肖其像以致形容頌禱之意蓋至情之不能已也吾邑歐陽氏故名家其前輩多君子長者今廣澗處士尢惇徳樂義爲鄕邑之望其子熈爲刑部主事有賢名處士旣享其祿養而褒封之命又及焉皆積善之應也處士今五十嵗六月二日其生之日也熈求畫者繪南極老人像而求予題使人持歸以致頌禱焉予與歐陽氏世有連於處士誼不薄爲作贊曰惟老人星南極之精濯濯厥靈俾錫長生於粲於天照臨下土帝徳滂流厥施斯溥芒芒九垓永歌康哉壽域宏開福慶大來爾惟懋修克謹於度百嵗其昌式安且固

何愽士像贊

心莊而體舒气和而行方究經傳之精微循聖哲之典常當天朝之熈皥登雲路而頡頏遂典教於外郡薦進陟於上庠肅肅乎其儀型沨沨乎其文章蓋誠多士之所起敬豈但六館之所仰望宜福祿之來同將百嵗而彌昌也

劉先生像贊

聖經賢傳窮深幽教人不倦功業優太學愽士非常流唐有韓愈漢施讐先生繼之踐厥猷羣儒仰徳心日休薦剡上達拔其尢禦史守令足與儔聞言不語皆掉頭循舊資給乃可畱眾人喜進已獨不此風須向古人求常聞靜者壽之由如松如栢如山丘千二百嵗吾與侔劉愽士先生旣滿考來朝祭酒薦其有治才可任守令禦史先生不樂曰吾老矣得循例用足矣且守儒業實不願他徙於是言於上循舊以爲翰林檢討掌愽士事先生喜甚將行出畫像求贊辭予記數年前曾爲作贊乃損益數語而題其上意亦足矣不在多也

江西胡防政像贊

紹詩禮之訓而克盡其宜行政教之典而益謹所施浩然絕俗者剛毅之气表然馭下者正大之辭仰明聖之在上惟俊哲之是資古人甞言徳者福之基而升上必由卑徳之進而不止則福之來亦如川之方至而無已也

吳祭酒贊

此祭酒吳君與儉像也與儉以文學才行師表當世作此像以示後予同郡人托交好故爲作贊有嚴辟雍儒教之宗以育俊才以興治功簡賢爲師天子有命而君實來斯文之慶君之所學賢傳聖經愽究羣言隆隆其聲規圓矩方凖平繩直四方具瞻惟君是式顒顒昻昻儀觀在堂深衣幅巾與道翺翔徳以時升業以久大聿觀厥成以熈帝載

張坦妻王氏贊

此吾王氏之淑女爲張氏之賢配以孝敬事乎上以勤儉治乎內遭黔婁之貧而無憂服孟光之勞而防憝期終老以諧合何早寡以悲嘅持皎日之節操比嚴寒之松檜其不二者禮之文其從一者易之誨肆閨閫有視效而子孫防保艾當聖明之隆教化表徳善以厲風槪吾將見旌褒之在門而沐天恩之滂沛也

袁宗範像贊

承故家詩禮之傳遇聖朝文明之世得六館之士以爲友受百里之邑以爲治蓋君上付托之也深而生民仰賴之也至勞來安定足以展其才休養生息足以行其志貴懷芬而履潔必服仁而蹈義繼漢史之循良法周詩之豈弟則髙官厚祿令名遐壽之萃於其身將愈隆而無替也

郭彥常像贊

踐孝友之實而克盡其宜蘊政事之才而不及乎施浩然絕俗者豪邁之气確乎持正者達之辭藹一世而孤鶱掩餘子而過之然所立也人可得而見其未發也人莫得而窺蓋含章以自居亦和光而用怡噫豈古之所謂依隠傲放而不可羈者邪

吳仲經贊

肅乎其儀溫乎其气禮樂以華其躬詩書以勵其志忘情簪紱之榮養髙泉石之美霽月光風豁襟懷於芳景貞松勁栢挺節操於寒嵗惠澤被於裏閭謀猷貽於孫子惟其徳善之修老而彌篤則其福祉之綏益悠久而無已也

戴文進像贊

薰乎其气之和淵乎其神之淸渾然者外之同確然者內之貞悅詩書以求道灑翰墨以怡情始消搖於鄕園終遨遊於帝京登金門與玉除交名公與列卿皎素服其不緇郁鬂其未星旣囂囂而有得亦坦坦而無營蓋從容於物之外豈塵俗之能嬰斯人也殆將陟崆峒過蓬瀛招安期訪廣成服千嵗之靈藥而翺翔於太淸也邪

劉教諭畫像贊

承詩禮之傳得山水之樂思有光於前人奮不悖於先覺窮遺經乎千載矯薦書之一鶚故健翼以迅徵將乘風而上寥廓當聖治之文明遂典教於儒學蓋以方壯之年而受作人之托肅靑靑之衿佩謹明明之矩矱乘餘暇以遊遨寓幽情於琴鶴意態澹而閒和容色澤以優渥惟君子於斯須皆不遺於禮樂以治心而修身則教立而功愽玆公卿之崇重多庠序之峻擢宜只愼而不怠庶名位之超卓季顯予泰和故家爲盧溪教諭以外艱起復來京師持此像求予言予不得辭乃爲之贊而以逺大勉之

曾用勵像贊

生忠厚之家聞詩禮之懿其才足展乎謀猷其行亦惇乎孝弟於於然文獻之邦熈熈然太平之世旣名位之莫加乃閒曠以自遂不翕翕以爲同不矯矯以爲異寛惠者及物之仁謙和者處人之智予甞與之從容今則逺而莫致尙冀其福壽之隆庶優遊於百嵗也

蕭氏三世小像贊

吾鄕蕭公北以寫眞遊京師持其曽祖祖父三世小像求贊乃爲作歌吾鄕蕭氏工寫神此圖此貎皆逼眞阿翁前行顧其子後有賢孫宛相似大江之南風景殊百年柱石仍安居眼前見者已三世逺近流傳稱絕藝太平文物盛兩京衣冠所萃皆豪英玉堂金馬麟鳯匹犀甲寶刀熊虎質江湖浩蕩鷗鳥鄰山林深杳麋鹿親援毫防染出眞態能使千人萬人愛積善由來開慶源云仍紹續久愈蕃只今公北又繼武能事不忘先父祖我爲作歌揚世芬期爾精藝超其羣他年若畫淩煙閣要使聲名繼古人

陳宜人像贊

此吾妻陳宜人也服孟光之勞而不怨視買臣之貧而不怒旣自處以儉勤亦不愆於禮度遭聖朝之盛明錫褒封之恩數儼象服其光華樂燕安於遲暮繄天道之不誣必始約而終裕願偕老於百年而享子孫之福祚也時吾年四十八宜人年五十矣

陳夫人像贊

此吾妻陳夫人也當退朝之時適燕居之際儼余敬之不忘斯令儀之未替所習者柔恭所謹者禮義爲伉儷六十四年閱春秋八十一嵗𨿽恩封極品之榮猶躬理至微之事孝順勤約老而尙然衣服飲食儉而有制故吾得以安其貧而君亦得以伸其志玆復遇生朝屇壽祺諸福來集防不宜更百二十我同之使女婦孫曽得有所觀法而世繼其美也

稼軒像贊

此吾兄行敏先生之像也質厚而气充心曠而神融踐孝友之實著廉讓之風早遨遊於萬里之塗晚消搖於一畆之宮蓋履正而養恬不茍異而妄同是以鄙夫憚其嚴而君子髙其蹤在上者賴揚光而益明在下者冀流祉而垂洪宜神明之相之而享福壽於無窮也

自贊小像

其才學則迂疎其志行亦狂簡幸逢時以效愚每揣揣於自反然僚友謂之彊而主上謂之板愧變通之未能徒爲達士之所莞也

彊者矯亢不阿之名板者愚執不通之謂蓋气質蔽錮之已深而學問變化之未至若謬比於憸邪則難合乎公議𨿽內省之無愧然豈敢忘敬畏也哉

梁叔修贊

此南海教諭梁叔修也郁乎其文充乎其儀仁義之道力於行詩書之訓篤於思當皇明太平之盛承祖宗慶澤之遺君子則樂與爲友學者則喜於得師旣講論以相資亦逍遙以自怡夫在物者蓋無適而非快其於心也亦何往而不宜惟敬愼其有常將福祿兮日滋

姚與成父子像贊

此吾邑姚氏父子像也父爲隠君子子爲名進士當太平之盛時乃聲華之繼起一則顯於朝廷而寵眷之隆一則重於鄕邦而敬仰之至炯然冰玉之同淸郁然橋梓之並美嗚呼今皆不可作矣徒使人瞻其遺像而嘅慕無已也

祭胡祭酒先生文

公以奧愽之學雅贍之文在洪武中名已著聞歷任政教入官禁苑綸閤之嚴公預其選帝心簡在遂遷司成蔚爲儒宗四方所稱永樂大典包括無外髙廟信史傳之萬代誰其總裁皇以命公從容紀述以成厥功巍巍仁皇念公蓋久公以疾聞恩眷彌厚賓客之陞歸老於家賁以璽書韡曄其華公身𨿽退公譽益顯北斗以南似者蓋鮮惟士奇輩托好實深道義之言有契於心山川邈悠悵此乖闕孰謂於今千古之別敭歷五朝壽八十年始終哀榮公奚憾焉白馬素車不克臨送致奠陳詞侑以一慟

祭楊少保文

惟公奧愽之學瑰偉之文徳性之良詞气之溫天之所生以爲世用人則謂何祥麟威鳯永樂之初公已在朝翰苑春坊於焉逍遙文之升公居第一簡在帝心從容宥密巍巍宣皇今上繼之綸閤經筵亦公具宜以康帝載以熈聖學夙夜敬恭寵命優渥只事列聖迨五十年元老大臣莫之敢先天弗慭遺遽以訃告九重嘆嗟士林傷悼顧惟我輩辱愛爲深今不可見感切於心生榮死哀公則多祉我懷曷伸薦此牲醴

祭外兄嚴敬仲文

惟公之生自我姑氏肆我與公內外兄弟始於童丱爰及成人情好綢繆實惟懿親家難相仍其艱其棘劬力以營乃克滋殖祿岡之陽公所徜徉有田有廬倉廩牛羊何以濟人曰醫之道凡諸請求無不大效讀書名堂以教子孫賓客往來桂俎蘭樽遭遇聖時遂享其樂跂予望之山川遼邈猶冀暮年杖屨追隨傷哉蘭塘而公繼之訃音來聞痛弗臨櫬老涙無多爲公而盡人生若寄視死如歸六十八年於古亦稀心之所悲不忘疇昔緘詞千里侑此飲食

祭錢侍郎文

於惟先生閥閱之冑遭遇宋興大振厥後子孫相承詩書授受徳業之華式克毖懋公於經史夙夜深究載筆而升在帝左右文章神奇海內之秀三四十年名塞宇宙天賦公壽八十有九聚哭親朋哀傷故舊我年視公四嵗差又念欲送葬疾妨撫柩令男致禮嗟我遺叟何時見公涙如懸澑

祭陳氏舅母文

惟我舅母生自名門歸我舅氏徳粹而溫我自防時慈母早棄舅氏撫我才十二嵗衣我食我無寒與饑舅母之恩實如母慈甫及三年遂去左右報徳未能豈敢忘舊惟祈壽考庶遂此心舅氏先亡負痛實深云胡至今舅母亦逝何辜於天楚毒相繼山川邈然不克臨喪感念疇昔怛然內傷謹遣兒子恭陳薄奠南望長號涙下如綫

祭亡兄善學先生文

惟兄有學有行多藝多材祖宗之慶豈偶然哉逢時而興遂佐一縣克展所蘊功業茂建歸來故鄕優遊以居野有田園家有詩書謂將百年享此遐福云何仙遊一往不復直之相去嵗華屢遷念兄至情痛隔山川今乃永棄心亦傷只逺陳薄奠涙下如水

祭亡姊王孺人文

嗚呼直之兄弟惟姊最長同气三人實相親愛當無母時賴姊之徳扶持撫育不致失所姊歸楊氏克宜其家猶得往來瞻視顏面其後或出或處心親迹疎嵗月如流皆入老景前年仲兄先逝哀痛在心曽幾何時姊又繼往訃音逺來直亦危病方解聞之傷慟幾欲無生何辜於天罹此荼毒嗚呼哀哉痛惟兄弟玆止一身孑立防防誰復愛念而今而後𨿽欲聞姊音聲見姊容儀少效殷勤尊奉之意漠不可得嗚呼痛哉直限以官守山川邈悠斂不得視葬不得送中心摧裂如何可言惟有紀述令徳藏之堂傳示久逺哀痛之至言不能盡逺致薄奠用表下忱想慕尊靈涙下成血

祭亡侄希節文

爾爲吾侄天資甚髙期爾成才以光祖考爾如奇駿不範馳驅徒勞爾形卒無所就爾之來此我遣爾歸爾不吾從必欲如志我徒悵怏莫如之何聞爾有疾爲致名醫爲病已深難以措手我之聞此心焉孔傷何辜於天竟致於死嗚呼哀哉人之壽夭有命存焉但恨去鄕幼弱爲累天長路逺歸柩實難然人之生譬如浮萍乘流則行隨寓而止何必鄕土然後爲安爾能達命勿深自咎我有公務不克臨喪遣奠一觴肝腸如割哀哉

抑庵文後集卷三十七

抑庵文集續編後序

抑庵文集前後五十卷太保王文端公所作也前集公之長子翰林檢討希稷所編集旣鋟梓以傳矣四方之士病其訛舛者多蓋有掩卷而嘆息者公之次子存齋居士希誠深知其然亟取公遺槁精校而重刻焉篇目𨿽如故而訛舛則無矣是爲前集十三卷者也然公平日於文章不經意存槁其散在四方而爲士林所傳誦固有多於所存者此希誠所爲尢惓惓也乃廣求博訪得公眞迹輒錄焉蓋積久益多遂續加編集以刻是爲後集三十七卷也方其校也希誠窮日之力以至夜分其刻也督視左右惟恐有誤未甞少以諉諸人蓋其精專而愼重如此其所費不貲皆自已出𨿽親故好義者有所助遺一切謝絕士君子得於見聞者莫不嘆羨而稱其篤孝夫孝子之於親也手澤口澤𨿽微而敬愛不敢忽況於其精神心術之微者乎文章精神心術之微所在也天下後世欲知公精神心術之微者不有是集將奚賴焉希誠以六十之年而篤念不忘乎此孝子仁人之用心固如此也故序述其詳使天下後世知孝子仁人之於親無所不用其心而或興起其繼述之孝則於世道豈爲無補邪若夫公之徳爲時望文爲國華居淸切而贊宥密位冢宰而爲庶職得人凡所以亮天工而成大業功施社稷而澤被生民者國史自有列傳固已大書特書不一書矣此非後學所宜贅出也成化丁亥冬十一月朢日蜀府教授裏生張時啟拜手書

抑庵文集續編後序

