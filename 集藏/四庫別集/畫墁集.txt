

欽定四庫全書

集部三

畫墁集八卷

別集類二

宋

提要

﹝臣﹞等謹案畫墁集八卷宋張舜民撰舜民字蕓叟自號浮休居士邠州人中進士第以司馬光薦爲監察禦史徽宗時進吏部侍郎旋以龍圖閣學士知定州攺同州坐元佑黨謫楚州團練副使商州安置復集賢殿修撰卒事迹具宋史本傳舜民爲人忠厚質直慷慨喜論事葉夢得巖下放言稱其尙气節而不爲名北宋人物中殆難多數其初從髙遵裕西徵靈夏無功而不還舜民作詩有靈州城下千枝柳總被官軍斫作薪及白骨似沙沙似雪將軍休上望鄕臺之句爲轉運判官李蔡所奏謫監彬州酒稅其後起爲臺官浸至通顯而議論雄邁气不少衰崇寧初又以謝表譏謗坐貶晁公武稱其文豪縱有理致最刻意於詩晚作樂府百餘篇自序云年踰耳順方敢言詩百世之後必有知音者其自矜重如此周紫芝太倉稊米集有書舜民集後一篇稱世所歌東坡南遷詞回首夕陽紅盡處應是長安二語乃舜民過嶽陽樓作又舜民題庾樓詩有萬里秋風吹鬢髮百年人事倚闌干之句世或載之東坡集中蓋由其筆意豪健與蘇軾相近故後人不能辧別往往誤入軾集也文獻通考載舜民畫墁集一百卷奏議十卷周紫芝謂政和七八年間京師鬻書者忽印是集售者至塡塞衢巷事喧復禁如初而南渡後又有臨川雕本浮休全集蓋其著作在當日極爲世重而自明以來久佚不傳惟永樂大典尙間載之計其篇什𨿽不及什之一二然零璣斷璧倍覺可珍謹搜輯排比釐爲八卷用存崖略其郴行錄乃謫監酒稅時紀行之書體例頗與歐陽修於役志相似於山川古迹往往足資考證今亦並附集末焉

乾隆四十六年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全

書畫墁集卷一

﹝宋﹞張舜民撰

○詩

紫驑馬

紫驑馬白面郎紅銀鞍勒靑油韁左牽黃犬右擎蒼朝從灞陵獵暮宿投平康使酒不滿意按劍叱天狼今年明年一如此後年不覺發成霜扶肩策杖出門行抱子弄孫樓上坐忽然涕淚滿衣襟爲見驊驑面前過

闗山月

明月生海上裴回照邊城中夜闗山靜但聞流水聲徵人看月思鄕泣夜久衣單難獨立錦字佳人怨不歸開幃更感飛螢入桃李花紅白

桃李花

馨香滿芳艸開時人少年落處人已老風雨半夜來飄揚滿官道行客爲嘆息不忍便除掃猶有兩三枝香色晚更好把酒將柰何攀折恨不早

二

花如桃李人如玉終日看花看不足萬年枝上轉春風七絲弦上調新曲寶馬嘶風車擊轂東市鬭雞西市鞠但得長畱臉上紅莫辭貴買尊中醁

來日大難

去日滔滔似易得來日藐藐若大難一日且作一日調百年莫作百年看晉侯竟爾見新麥楚王更要食熊蹯勿輕白髮翁勿恃靑楊質物壯則老矣其壽不可必嵇叔夜郭景純今般人物如何人皇天何不畱逡巡

君馬黃

君馬良乘乘黃僕臣禦守法度乍可三驅失前禽不可一朝爲詭遇假使四牡項領無害六轡如組周旋中規折旋中矩聽和鸞之聲遵康莊之路馬不駭輿君子安處如欲登九折之險走羊腸之阻蒙犯霜露趺踢風雨𨿽使造父再生王良復出予亦未知其如何爾

大雪行

曉辭洛水濱暮宿河之涘四野漫漫不見人竟日止能行數里渾然天地爲一色渭水南北復何似五陵鷹犬爭合圍十宅管弦初熱耳連宵耿耿照鬢髮迎馬點衣猶未已但得來年春麥熟暫困泥塗復何恥農夫南畆未厭多卻入長安作泥滓

邯鄲少年

邯鄲全盛時人物自都雅更得幽並兒豪气陰相假生求趙王劍千金不論價力購燕國姝臨髙起亭榭使酒叢臺上夜獵西陵下聞說五陵兒臂鷹馳犬馬

試院感懷

朱戶當晝扄霜簾達夜懸沈沈造廣庭皥皥接眾賢疎莛叩洪鐘短綆汲深淵始知學不迨內顧多歉然憶昔居上庠忝出流輩前賦就千金直詩成萬口傳荀揚迥接迹班馬思比肩一從茍幹祿永謝英俊躔折腰府縣中餬口道路邊世俗多見輕義士誰哀憐憔悴有今日光輝思昔年今玆覩秋闈猶欲爭相先枯魚傍江湖疲馬憶薊燕涼風拂翠幙隴月向人圓物景近中秋客意孤綿綿裴回望淸光欲攬不得全永懷歡樂時把酒謝嬋娟

鯨魚

東海十日風巨浪碎山谷長鯨跨十尋宛轉在平陸雷火從天來砉然刳兩目肌膚煮作油骨節分爲屋鮏羴百里內戶戶至厭足我聞海上人明珠可作燭鯨魚復何罪海若一何酷從欲讒風伯大鈞問不告躊躇復嘆息歸咎當溟瀆托形天地間獨爾有含蓄大者不能容小者又何益卻羨鰕魚輩安然保家族

東武二首

小白奬周室夷吾致其君各竭當時力未免後儒言駿馬日千里壯士舉百鈞更欲加勉策折髀與摧轅

景公登牛山俯闞臨邑區耕耘被廣野軒冕充修衢鬭雞走狗馬擊築吹笙竽魚鹽來海岱桑柘入靑徐饒樂曾無敵棄背復何如公乃嘆而泣顧謂諸大夫安得千萬年長有此國都大夫助公泣獻壽猶欷歔晏子斂袂笑笑此君臣愚世事如輪環曾不借須臾前此十數公今已成丘墟胡不長守此乃與子孫居始知富貴者喜受庸人諛豈獨當時笑後世亦揶揄

山陽二首

山陽水陸衝樂餌人所赴寂寞先生門車輪不少駐賢哉彼二公綽有尙賢風恨不生羽翼嘯歌尊酒中

古人急於仕每擇分所安願爲趙魏老不作滕薛官今人不量力臨老當繁難少見詠淇澳甚多歌伐檀

淮口阻雨【己亥吳同年要飲舟次淮口作】

旱久不得雨旣雨不肯休沄沄汴河水初合淮河流北來何處客暫此駐扁舟中有投荒人萬里趨炎洲聽水夜不眠觀水朝亦愁呼風捲重陰放出赤日頭捨舟出平地走馬復西遊

天爵山

耕者志於食否則餒繼之學者志於道一爲好爵縻本自不營利間或與利期朝日入而處暮日仰而思浮雲蔽蔀屋見前當自知

李侯新齋植松竹聊爲雜言

嘗聞君子居一日顧必葺李侯作新齋制度皆自給軒楹如肺腑豁達可出入取竹渭水湄移松隴山隰歲寒逺相依勁節久孤立栽培豈無法根著至今濕淸風在目前獨我得多挹歸壤共無涯往日不可及惟憂屬後人長伴邊聲急

送葉伸出使河北

君今使河北幾日渡黃河脫身出臺省杖節犯風波東南耆舊中如君能幾何何人把袂畱顧我餞則那燕趙多佳人善舞體婆娑不學白紵詞能唱瓠子歌歌罷令翁愁井竈宅黿鼉安得佐禹才幹旄飾五紽與君並駕驅坐使民气和揮汗彊援筆矢辭愧不多

汧陽感事

人誰無婚姻我則分鮮薄卽今頭已白不識外家樂再過汧陽縣心境何寂寞當時退食地東軒俯層壑華屋變山丘九原寧可作空存遺愛樹枝葉幾榮落正如遼東歸但見舊城郭堂堂想其儀物物皆如昨眼看北來鴈身是南飛鵲霜風掃隃麋晚翠斂吳嶽臨行更踟躕灑淚徧南閣

思善堂

春風長萬物棘子猶捲然及至華實稠已悲霜露先功隨四時去不待三牲全所以陟屺人設身常捨旃

鄕人言

郴江有奇石似牛伏岸側鄕人久相傳過者有顚覆我與鄕人謀鑿去可勿畱祗消一日力得弭千歲憂鄕人顧我笑官必有闇拙大者不能圖小者安用說方今民閒事頗有急於石當官貴居事能不閒采拾我家本多田今乃身無居𨿽有兒女輩售人爲婢奴破家不足恡所恨骨肉離官今將骨肉好去將何之我𨿽有田裏亦聞官念此念此不能爲何用居官爾乃指江中石此物如有神不覆廉善士獨傾貪虐人官今幸過此行李都無害將我言日思勿爲貧賤懈我聞鄕人言背顙俱汗流欲問破家因恐爲明者羞

送羅正之年兄出使二浙

玉麈助淸談金貂飾髙位二物已殺身無剝生民利君爲使者官猶作農夫事隨軒載畚鍤一心惟度地惟梁及齊岱潢污變滯穗玉食反無魚黃牛如象貴凡人畏辛苦君處乃樂易富哉太伯墟吳越之委積二年苦昏墊竈臼成蛙肆一日死百人官司但熟視不獲乃命君物議已爲遲君其尙勉旃副彼朝廷意若爲浚涇洪可得露城市誅其姑息人戢彼因循吏死者不可招存者如何置赴海與壑鄰實系君之智君家本天臺立身頗勤勩一生在州縣晚歲稱憲使南人重衣錦今爾實自致弭節拜墳墓椎牛設鄕遂翁媼上籬觀揮零復嗟喟咸曰羅家兒今日乃如是伊予出西北仕路每相值交代又同年莫予論事契嗜好無不同出處亦有類天臺與四明一生遊夢寐澹蕩秋風中都門把歸袂行與興公遊閒過賀老醉二客儻有言因風幸相寄

送薛昌朝赴太原幕府

去國重爲客送君還復歸天寒雨細光景促且就東城寺中宿寺當蒲阪望屋廬日暮無由辧喬木旣已惟諾難自由𨿽欲一日安可畱吾輩事勢不大殊此際興味復何如歸來愁坐獨嗟吁畢竟豈如村野老或爾富民城郭居雨暘寒■﹝日奧﹞都不與親戚滿眼身不孤乃知平生走薄宦正似癡牛引重車險夷繚絡不知止祗得終年困道塗

贈奉議沈遼詩

鳬脛天生短鶴脛本來長一朝有客欲斷續二物無地逃悲傷吾徒曾匪鳬鶴匹又取聖賢爲學術解將軒冕等浮雲寧免儻來並執一夫君擢秀居東南代以文詞起簪紱錚錚官業素有聞更號能書居第一平生意气少防閒一跌落在江湖間幾年轉徙無家室惟與樵漁爲往還醉吟未免寫胸臆健筆依舊飛雲煙逺俗僻陋多不識都城一帖沽萬錢今朝我過齊山下邀我陟降遊二山羨君卜築思意盡今古气象羅目前佛畱九頂千株石天賜淸溪一水灣自拾薪枝給朝夕不與城郭通交闗親友一切皆謝絕惟許子馳來問安人生涉世多憂喜不用昭昭明物理少小辛苦卜一廛如今老大無居止遷流方從五嶺去敢望生還復經此萬一君恩縱北歸與君左右爲鄰里

還李彀士雄捲

河汾之會韓晉之津在昔王馬今何人靑衫木笏排風塵面如桃花髭如銀長篇大字妙入神闗輔後輩誰等倫四方仕宦足邅迍歸老閿鄕玉澗濱云爲友兮山爲鄰森森緑槊萬霜筠汩汩淸漣飛兩輪亭上何所見荊山早暮來相親齋中何所有新舊歌詩千百首細大搜羅萬象勞放開日月東西走世上兒女徒紛紛作者須教歸老手君不見古往今來富貴人燦燦金章懸紫綬金珠初入寵方深骨肉未消名已朽又不見李杜死來三百年至今仰望如星斗一聫一句掛齒牙便同金石垂長久乃知皇天造萬物獨於吾輩偏加厚還翁詩卷翁細思豈是生平都不偶

禪僧福公寄惠牧牛圖答以問牛歌

訶訶訶棲巖老法師寄我牧牛頌我是人間百歲人今朝卻作嬰兒弄堪笑其間有一牛滿身變白尾猶黑想君不是上上根教人費盡閒心力我昔有一牛其毛元自白如今牛已無欲求不可得蓑笠與鞭繩同時皆棄擲身心無住著冷坐溪邊石卻問山中人閒尋牧牛客

書節孝先生事實於先生詩編之後

古人往矣名空存爾來冠帶誰其倫語言淵騫行盜跖俯仰不愧何繽繽先生道義完且潔去彼取此非今人事親豈但彩衣戲刻木省定長悲辛拋官卻掃醉經史胸中無復畱纎塵履穿袍敝突不墨辭幣與粟甘淸貧自從秀發到白首造次於是非一晨當知有昊憫澆散先生故出拔斯民嗟余稟賦𨿽不敏管窺偶幸知所因講聞先生亦已久云爲輙以書諸紳朅來廣陵兩閱歲所得比舊又加親此編雅什盈數百覃思成誦驚余神恍如聽樂周太廟黃鍾大呂皦且純又如典瑞出圭璧璀璨溢目非玞瑉偉哉固足信萬一髣髴想見容彬彬吾皇圖治急遺逸空谷相望推蒲輪先生髙臥焉得遂細札匪日頒嚴闉重慚韁鎖脫無計灑掃猶阻致此身願言師法不少懈異日有立逃湮淪

跋百之詩畫

詩是無形畫畫是有形詩丹靑不知老將至李陵蘇武眞吾師太平本學治禮樂猶有暇日能臨池區中孰最奇龎眉皓首苟住著安得一區我安之

京兆安汾叟赴辟臨洮幕府南舒李君自畫陽闗圖並詩以送行浮休居士爲繼其後

古人送行贈以言李君送人兼以畫自寫陽闗萬里情奉送西安從辟者澄心古紙白如銀筆墨輕淸意瀟灑短亭離筵列歌舞亭亭諠諠簇車馬溪邊一叟靜垂綸橋畔俄逢兩負薪掣臂蒼鷹隨獵犬聳耳駏驢扶隻輪長安陌上多豪俠正值春風二三月分明朝雨挹輕塵客捨靑靑柳色新主人舉杯苦勸客道是西徵無故人殷勤一曲歌者闋歌者背淚沾羅巾酒閳童僕各辭親結束韜縢意气振穉子牽衣老人哭道上行客皆酸辛惟有溪邊釣魚叟寂寂投竿如不聞李君此畫何容易畫出漁樵有深意爲道世間離別人若个不因名與利紅蓮幕府盡奇才家近南山紫翠堆烜赫朱門當巷陌潺潺流水遶亭臺當軒怪石人稀見夾道長松手自栽靜鎖園林鶯對語密穿堂戶燕驚回試問主翁在何所近向安西幕府開歌舞教成頭已白功名未立老相催西山東國不我與造父王良安在哉已卜買田箕嶺下更看築室潁河隈憑君傳語王摩詰畫个陶潛歸去來

打麥

打麥打麥彭彭魄魄聲在山南應山北四月太陽出東北才離海嶠麥尙靑轉到天心麥已熟鶡旦催人夜不眠竹雞叫雨雲如墨大婦腰鐮出小婦具筐逐上隴先捋靑下隴已成束田家以苦乃爲樂敢憚頭枯面焦黒貴人薦廟已嘗新酒醴雍容會所親曲終厭飫勞童僕豈信田家未入唇盡將精好輸公賦次把升斗求市人麥秋正急又秧禾丰歲自少凶歲多田家辛苦可柰何將此打麥詞兼作挿禾歌

書畫墁集卷一

●欽定四庫全書

畫墁集卷二

﹝宋﹞張舜民撰

○詩

梅子

月破冥冥雨枝揺閃閃黃口中先水出衣上帶花香肺疾須■﹝扌棄﹞醉牙疎不耐嘗調羮無復用山谷日傾筐

巖花

托根何太逺得地亦相宜土石生爲偶紅香想自知風英將片片雨實漸離離戍客思攀折無何歷處危

矴齋獨懷兄弟

並橋冰乍泮隔岸柳初黃河上春猶淺天涯日漸長平時好行樂往事入思量最恨三年別應添兩鬢霜

東行別矴齋詩

宴坐豈不好有誰彊爾行山川不攺色兒女若爲情岸隔霜林意齋空夜水聲虛傳少陵叟一室過生平

秋日書懷

涼風起天末何物動人愁一室闗河暮三年艸木秋髙文誰弔屈晚節漫依劉獨怪瀼西叟巴江得久畱

秋暮書懷

秋日平涼客棲遲泮水間家貧思得祿性懶要長閒欹枕時聞雁登城忽見山徵西舊時將大半發毛斑

客捨無前後分明似一舟瓶罌生計小兒女長年憂餬口身將老謀歸歲聿周布衣今復敝莫問黒貂裘

憶昔曾遊處俄經二十年重來人不識獨想事依然北海知劉備荊州小仲宣如何騎駿馬徼幸學開邊

濯濯荒山麓娟娟孤女祠曉泉開寶鏡秋月畫蛾眉拾翠來涇汭行雲過北池猶勝靑冢魄埋恨九原悲

旅鬢莖莖白霜梨葉葉紅可憐非類者同落有涯中萬物齊爲馬勞生獨轉蓬此行江海外便作狎鷗翁

再到崆峒寺題名尙宛然存亡如昨日筋力想當年禍福歸元鸐晨昏聽杜鵑此間無虎豹好著養生編

節物推移速登臨感慨多寒雲飛隴首殘葉下朝那代北慚歸馬洮西尙凱歌惟憐鏖戰骨寂寞掩山阿

冶谷鴉仍亂空同日欲曛闗河圍絕壁鼓角壯中軍自納和戎策還停艸檄文徵西好規矩後世見忠勤

愛靜無由靜思歸不得歸幹時虛碌碌懷往回依依菊酒還吹帽元霜未授衣知他蘧伯玉曾悟少年非

登大岯

東郡韓延壽黎陽李魏公一時推豈弟累代想英雄艸木芳菲外山河感慨中但逢川上客不見狎鷗翁

離山陽

日日東南去空勞北望魂孤帆轉城角返照入船門彊飯甘魚菜隨方學語言蛙聲不忍聽爲似故山村

八月十四日淸溪堂望月

客路三湘逺天風八月淸雲間𨿽掩映水底已分明且對當年影休吟萬古情喜君方向滿照我過江城

郴州送許叔獻員外赴道州【許在江淮間講學甚久】

嶺下爲遷客人中得老成傳經漢丞相授講魯諸生五斗靑衫色三湘白髮莖話言猶未盡要作道州行

順陽

已免均房險寛平喜博山園林皆掩映風俗自安閒麻麥三春暮人煙百里環吾行半天下難得此江闗

隠隠來山逺茫茫去路平舟車楚北戶城冢漢南京小杏沾花摘春醪對雨傾士民畱我住彊作少陵行

鞏州首陽鋪鳥鼠同穴

本是巢居物那容鼠穴中旣言無牝牡何用有雌雄山節曾居蔡長江网得鴻誰能窮物理目送渭波東

送鮑經句赴辟洮東幕府

平昔通家子今爲幕府賓宦遊知幾日器業已成人隴右從戎客燕南老病身軍中想多暇莫惜寄書頻

體之推官侍親出使聊書短篇以凂行色

遊梁並困洛誰是故人情未盡環中說俄成劍外行路遙詩篋重雪映彩衣明預想東歸日相逢指渭城

過同州遇雪贈毋淸臣

左輔沙如水長春柳未勻精神迎刺史景物爲行人羃■﹝罒歷﹞梁山外飄流洛水濱十年門下客依舊困泥塵

花時對雪

急霰飄零際羣芳爛熳中半開先逐水未落已隨風兵渡金陵破塵來繡嶺空誰能勞樽酒暫使客顏紅

西宮致齊貽裴著作

西出都門外塵埃撲馬鞍人家事寒食星雨仰祠官日永鶯千囀庭閒竹數竿惟憐隔齋禁不得共淸歡

南衙寺會宿王鮑二同年

徧走長城塞歸由舜阪頭榜中千里駿天外二星流花月仍寒雨闗河逼寺樓寧知十年後此地並衾裯

組以時果供饋予以酒爲報

饉歳無時果秦人饜艸茶開奩驚見李對客喜浮瓜爲乏瓊瑤報聊稱旨酒嘉中郎不憂老有女可傳家

哀虢縣令猶子箄

匍匐岐山下三呼已過時臧孫𨿽有後伯道竟無兒自是終身痛空畱一縣悲老人休雨淚轉面卽逢伊

送別言猶在來書墨尙溫安知咫尺地便有死生分已負秋山約猶傳魯史文魂兮今有托將祔伯兄墳

蘇子瞻哀辭

石與人俱貶人亡石尙存卻憐堅重質不減浪花痕滿酌中山酒重添丈八盆公兮不歸北萬里一招魂

佚老堂爲陶敏宣徳題

未老剛稱老言休卽便休潯陽眞有後彭澤善貽謀隠幾悲殘漏回頭見急流便須移醉石偃臥北牕幽

杜鵑

飛伏終難見空摶似老烏一身隨變化故國任丘墟簇簇花如血聲聲怨不枯春山情更好何必夜相呼

食楊梅茘枝思去年

楊梅味已酸茘枝色能丹大齊驪龍脫江綃玉露團謫居深不負沈醉亦何難今歳無人剝吁嗟任滿盤

山果

煮酒堆山果新茶下粉團似梅嫌足核如蜜少加酸公子傾金彈行人漏蠟丸吾鄕元不識歸日畫圖看

宣赦

擊鼓塡街道傳聲過水濱國嚴三歳祀恩洗萬方春舟檝隨南斗衣冠拱北辰嶺南並嶺北多少望歸人

秋日燕山道中

燕山秋更好況復值新晴一徑幽花鬧千巖晚瀑明寺危迂路入水漫信船行嘗栗皺初破開梨頬未頳松蘿扶斗上劍戟插沙平秦趙封疆宻岷峨气象淸五龍丹桂盡萬馬蹛林橫韞玉人時得埋錢事可驚畫圖傳輞水醉倒戀增城爲報南歸客應須自作程

和趙大監雪一首

臘雪稱爲瑞初春又不同月藏燈市底云泛彩山中灑面猶堪數連宵勢莫窮催花縈小檻引絮舞低空三徑從誰掃千門倐自通■﹝衤離﹞褷消酒力料峭卻東風闊壅平戎幕孤撐訪戴篷豈期麟趾客並舎虎門東郢國歌難和梁園賦易工何人知帝力鼓腹頌淸衷

畫墁集卷二

●欽定四庫全書

畫墁集卷三

﹝宋﹞張舜民撰

○詩

東湖春日

湖外紅花間白花湖邊遊女駐香車秋千對起花陰亂蹴鞠孤髙柳帶斜無數小魚眞得所一雙新燕宿誰家故園風景還如此極目飛魂逐暮鴉

所寓開利寺小池有四色蓮花靑黃白紅紅者千葉皆北土所未見者也惜其遐陬有此異卉

深山艸木自幽奇四色荷花世所稀孤獨園中瞻佛眼凝祥池上捧天衣白公沒後禪林在王儉歸來幕府非水冷風髙人不到卻憐鷗鳥日相依【東京五嶽觀後凝祥池有黃蓮】

王氏松齋詩

人傳半隠在龍門天啟松齋遇逺孫水石蔽虧包廢寺版圖磨滅指鄰村如將緑野還裴度不見潛溪付李藩壁土未幹三易主洛陽城裏有名園

題融師松齋

未解子荊流可枕冷笑陶令琴無弦臨流有耳安用洗續弦得膠還自煎不禁巢邊黃口鬧不作竿上鮎魚緣但欲移牀倚西壁共師飽聽松風眠

鄰居張民師孝友齋

歲晚何人念孔懷北齋風景似南齋夜寒幾借陽城被歸興徒穿杜子鞋烏鳥爭巢時墜屋叢萱得雨亂侵階閉門朗諷閒居賦一任紅塵漲六街

妙蓮閣

休論雪竇與雲峯且看天臺劍戟叢萬水千山來閣上一花六葉現池中誰將色界塡空界不離香風席祖風有底妙蓮談不盡卻成賦筆與興公

叢臺

荊棘芃芃百尺堆路人云此是叢臺雨中漳浦明還滅門外靑山去又來歌嘯且從今日樂是非誰管後人哀靚妝袨服尋爲土不似昆明塹刼灰

送鄭平叔司勛之陜二首

憶昔垂髫裏閈間披云常覩一峯巑靑衫白髮經憂患珥筆含香最歲寒夢寐依稀畱北省家山迆邐近長安下車已接櫻桃會走馬西歸趁一盤

憧憧大道兩京來千騎東方最上才豈有甘棠存故國空餘河水繞行臺松筠寂寂徵君宅簫鼓匆匆過客杯九陌風塵歸未得不知靑眼爲誰開

孫賁知衢州去疑冡以其所得雙石作堂乞詩

芝蘭𨿽好忌當門何況庭前惡土墩畚鍤才興雙劍出狐貍盡去老松蹲百年守冡眞堪笑一日開軒亦可尊安得擲從天外去成都石筍至今存【有讖刺史爲吾守冡云】

送比部孫郎中將漕二浙

前朝使節擁朱軒乃是君家小狀元不獨官資如令祖更將學術付賢孫上供旋搗新禾米行部時驚舊水痕遊徧天臺便歸好喬松翠竹滿靑門

送鞠十二朝散將漕二浙

闗塞煙塵二十秋適持使節海山頭行衙到處皆如寺按部經年不離舟公舉所知當勿枉上供易足更何求若論安便無加此秪恐旁求第一流

聞說長安苦戴星公家無補秪勞形每思肥羜心先寫今見淮山眼自靑豈乏尋常將漕挽好畱人物爲朝廷四明久已無狂客欲問天工乞簈篂

送何子溫提刑奉使江東

奉使江東知幾春此行重駕赤車輪靑綾故被畱歸我白髮祠郎便乞親老大豈堪愁桂玉秋風依舊長鱸蒓宦途出處何須較且與廬山作主人

螢

江臯螢火故輝輝仍解穿簾夜點衣但取見時增意思莫嫌生處太卑微月明敢向星中亂天黑偏能雨裏飛今日分明知我去何年漂泊照吾歸

秋日陪陜守成伯閣老過魏淸逸艸堂詩以志之

何處登臨散郁陶艸堂依約在東郊籠中凡鳥迎新网天外冥鴻委舊巢山色蘢蔥輝彩斾田歌嘔軋雜鳴鐃靑編𨿽有知音絕可是無人學解嘲

夜聞劉宮苑舟中琵琶詩

系舟江岸兩相聞弦索嘈嘈恍未分不得長安水邊見卻於湓浦夜深聞窮愁似影長隨我樂事如年不負君會倚檀槽求一醉世間榮辱任紛紛

長沙遇雪贈何待制二首

初過湖南正慘淒朔風邊雪逺相隨林欺橘柚看零落岸拆蒹葭倚倒垂可是輞川眞入畫須教梁苑徧題詩莫言北客都無有且與湘人當土宜

由來地气本無天致感中和報有年拂檻穿簾初學舞縈風帶雨不成團淸光並入書仙府寒色偏畱逐客船老杜題詩曾有乞漂零今昔路人憐

和同使鄭內藏見貽之作

仗節傳呼出紫宸燕南薊北望車塵身爲五郡循良守家是三朝宿衛臣對榻夢魂思共得據鞍吟嘯喜相親驛亭處處逢花發疑是春光解送人

梁才甫自湖南移使廣西自廣西移使廣東自廣東復移湖外三年之間周曆四路今者北還已越郴嶺道次作詩見寄渇於會遇謹用賡和

天際雲帆百尺開廣西移去廣東回未成老大歸朝計且喜平安出嶺來竹馬共迎新使節松齋暗鎖舊莓苔回思托蔭無多日早至瀟湘欲重陪

同劉貢甫學士登石鼓合江亭一首【再到衡陽作】

乘興俄成石鼓遊可堪揺落楚江秋巖中名字今何在亭下瀟湘古亦愁萬里再驚金馬客一家重上木蘭舟卻令二水知人意合勢相邀向北流

舟行湘岸見早梅盛開

江上籬邊見早梅天寒地暖數枝開爲憐北客漂流逺偸報東君信息回香气輕於新釀熟襟懷重似故人來舟中莫問無兼有急急呼兒貰酒杯

再過黃州蘇子瞻東坡雪堂因書卽事題於武昌王叟齋扉

欹帆側柂嶺邊歸重過東坡叩竹扉牀坐凝塵風自掃江山無主燕空飛門前桃李添新徑井畔梧桐長舊圍好在江南王釣叟爲君時復曬漁衣

灑然堂

何必彷徉水石間聽君言話已孱顏三湘盡處猶逢竹五嶺回時卻見山吏案總教如雁進靈源我且似鷗閒天邊猿鶴皆相識惟欠攜笻日往還

壬戌孫覽右司同年以詩見寄用韻和酬

孫郎臥省正當年曾奏嘉謀玉扆邊事契且論龍虎榜行藏休問孝廉船從軍脫略矜橫槊禦魅遷流喜執鞭莫怪子云知遇晚勒銘終欲上燕然

過山陽有懷山

陽過處苦匆匆想見平生水陸衝但有酒杯浮緑蟻卻無賦筆寫遊龍江湖風浪三千里京國鶯花一萬重他日君恩容北首故人能作復從容

書薛紹彭詩編

白楊宿艸幾離披忽對遺編動永思棠棣先凋空浩嘆圖書不展已多時豈惟獨負遊山約何意重看送我詩今日山翁悲復喜薛家門裏有孤兒

淩虛臺

岐山四合與臺平半露園林葉未成是處芳菲皆可惜晚來風雨太無情山川不攺秦云色宮室長懸隴水聲惟有故園終不見倉庚黃鳥向人鳴

原州贈王補之洛苑同年

汴上相從又幾星尙淹符竹守臨涇不須怪我頭添白且喜逢君眼暫靑舊任再遊空寂寞同年屈數半凋零何當展盡平邊策圖使秦民得敉寧

送章質夫同年

同年事契最知名眾謂朝廷得老成感慨共論平昔事蹉跎還累故人情節旄落盡髭仍黒髀肉消殘寵未驚若過函闗須北望皚然依復俟河淸

九日和檢法登髙之作

重陽何處可登臨獨有條山可共尋世上幾人能到此樽前萬事莫相侵溪風獵獵頻吹帽菊蘂紛紛易滿襟莫爲嘉辰須索醉也須隨分惜光陰

和人歲暮書懷

星回律變數將終二十年前此邑中天令尙隨新歲攺人顏那得舊時紅家無妻妾仍多難腹有詩書可屢空莫笑鄭人欺子產到頭畱得惠民功

至瀛州小雪貽蔣潁叔

梁苑瑤池醉夢闌忽隨北客度燕山馬頭點綴飛才宻日腳微明意尙慳疏布久拋南海上貂裘初襲兩河間好畱幕府陪樽俎剛被行人不放閒

十月十九日諸講官晨趨邇英前夕初雪沾洽尋有旨權住講一日旣而同子開內翰正夫侍郎元功舍人少竚資善一飫而出諸公嘉其景而被上恩乃謂衰薄不可無作聊書長句深愧斐然

西風拔地夜飄霙天惠臚傳講暫停病眼昏花逋讀史髙談快論阻橫經禦溝容與冰初合苑柳扶疎葉未零可是太平占上瑞衰才殊不解丹靑

部役書懷

近市銅章泊近郊炯無塵慮掛秋毫含宏品彚知天大照鑑容光仰日髙匝捨柔桑圍幄幙弄風新麥泛波濤巷歌野哭應聽取珍重吾家制錦刀

還捲答徐長官

才士生平多薄命文章自昔少知音增添行李妨爲客搜攪肝腸枉用心髙閣書存終覆瓿長門賦麗偶遺金雲臺幸有功名望何必孜孜泥古今

和答還捲

屈宋功成道不傳後來雞犬各登仙畱連光景隨時俗盜竊聲名至暮年陷沒李陵因北伐漂流杜甫爲南遷耒陽郴口今吾在誰與誅茅屋數椽

和陳憲章蠟梅

黃宮暖律暗相催臘後春前見蠟梅靑帝不知無蝶至黃華先賞有蜂來風飄嫩蘂添鶯羽雪駕寒香入酒杯盡道此花居第一如何更有百花開

秋晚三首

久雨秋深對晚晴近山昏黒逺山明灘頭艇子排行系水底魚兒作隊行衰柳帶風猶喜舞殘蟬送日尙能鳴角冠藜杖何爲者獨向溪邊忘姓名

官事私憂總不論每於樓上到黃昏江城日暮須吹角野寺僧歸自掩門秋晚山川多艸木年丰場圃足雞■﹝犭屯﹞人生幾有淵明樂稚子迎門酒滿樽

誰把霜林染得紅更栽緑竹與長松家家白酒連宵醉處處新禾徹夜舂半落園林懸橘柚低回門巷映芙蓉沙鷗性在終難狎秪解沙頭印腳蹤

裴綸著作見期行日延宿所居旣至而裴已行因書寄此

都城人事日烹煎跳出都門意已仙摩詰舊聞空一室祖生何事忽先鞭塵埃馬上同看月絺綌風中共聽蟬我復西還君北去箕山潁水自蕭然

送辛著作罷榮河

常笑三閭老大夫枉將憔悴付江魚爲儒須較身名重入仕先將喜慍除莫顧他門堪炙手且教我腹可回車此行愧乏瓊瑤贈聊比詩人一束芻

題三水縣捨左幾著作

還鄕去日正遲遲枉道相過慰所思歷國聘君良自苦敝衣懷組欲誰欺白楊葉上三更雨黃菊風前一酒巵莫道相逢是容易與君頭鬢各絲絲

中宮致齋

重重絳闕隠琳房落絮飛花日正長著作未諳靑瑣闥祠官還伴紫微郎林藏鵯鴂隨鶯轉風引酴釄助酒香十載京城倦遊客不知身世在何鄕

呂子固小女哀辭

伯道無兒可典刑中郎有女最聰明季拏卻返商山塟阿軟空畱洛下情令祖六男皆磊落名孫一女又凋零茫茫此理終難問忍聽人間哭子聲

雙松堂

嘆息前人布政優手栽松竹助淸幽當年撥土人何在今日捎云勢未休直幹幾排雷雨怒細聲常伴管弦愁若爲喚起王摩詰畫个浮休倚白頭

賜資治通鑑呈範淳父學士

通鑑初成賜近臣不遺疎賤布恩均我投淮水五千里君滯周南二十春東觀汗靑身是夢西宮削槁事如新細思當日修書者祗有三人今一人

鄧正字宅見劉明復所畫麓山秋景

洛陽才子見長沙自識中丹鬢未華文武才全皆不試丹靑筆妙更誰加老杉列在堂皇上小景將歸學士家我有故山常自寫免教魂夢落天涯

感時事戲作

少年辛苦校虫魚晚歲雕虫恥壯夫自是諸生猶習气果然紫詔盡驅除酒間李賀皆投筆地下班揚亦引車惟有少陵頑鈍叟靜中吟撚白髭須

眞州儀眞觀

聞說仙鄕接瀨鄕閒遊詩侶禮虛皇三潮寶派通胥浦萬葉靈杉蔽蜀岡天地杳冥供寫像江山回合助靈祥五云送入蓬萊島畱與人間作道場

離眞州

日日北風吹上水年年客思攪新秋山長水逺連三楚物態人情又一州隔岸晚峯如見揖並船孤鶩似相畱因知景略非前達身後猶須具十牛

和諭明仲馬上吹笛

越客思歸黯不平閒持長笛寫秦聲羨君气海如斯壯博我詞鋒莫敢爭江上梅花開又落隴頭流水咽還驚豈知不寐鰥魚眼獨坐山堂對月明

題木居士

波穿火透本無奇初見潮州刺史詩當日老翁終不免後來居士欲奚爲山中雷雨誰宜主水底蛟龍睡不知若使天年俱自遂如今已復長孫枝

畫墁集卷三

●欽定四庫全書

畫墁集卷四

﹝宋﹞張舜民撰

○詩

站臺

明月光常滿使君罇屢開何須待月上日暮便登臺

宴橋上

橋上置杯盤可容十客坐遊人撐小艇卻從橋下過

吳山堂

楚客對吳山歸心常自苦守土切須防半夜俱飛去

嶽麓寺

初投旱海戈忽整瀟湘枻彭蠡鏡中行洞庭天外倚

攜杖溪邊聽抱琴臺上坐我喜見江山江山愁見我

臥治齋詩

爲治固有術公臥有人立直須緊閉闗勿使龎公入

濟川堂

河流便當城峻嶺借爲屏疑在金山寺憑欄看北泠

爲圃

前人厭膏粱志欲服賤事若論區別功爲圃亦不易

過魏文貞公舊莊

破屋居人少柴門春艸長兒童不識字耕稼鄭公莊

邠詩人張谷齊物先生馳名京師四方晚隠於終南山黃池谷陜右多畫爲醉仙因贈繪者

能吟解飲張夫子醉臥黃池谷口風天地至寛容不得勞君收入畫圖中

長幹寺同劉宮苑浴

人看浴出如枯木我自無心類死灰在處秋風吹鬢髮不堪更上雨花臺

未知何處是吾廬南北悠悠意所如不愛渭川千畝竹與君江上卜新居

繡鶴竹

好客精神來萬里此君風格聳雙枝丹靑絕筆眞難得不似佳人粉錦時

弔太白

采石山頭秋月明姑熟堂下秋水淸可恨世人皆捉月如何偏解溺先生

登樓

繁華蓋盡一時間煙雨蒙蒙气象閒今日登臨何所似慈恩塔上望南山

起桅

百尺桅檣一尺烏一夫擊皷百夫呼何似北人將逺適呼童秣馬與膏車

元丰癸亥秋季赴官郴嶺艤舟樊口與潘彥明範亨父以小艇過吉陽寺是日大風雨雪

江上秋風九日寒故人樽酒暫相歡如何塞北無窮雪卻坐樊山竹萬竿

下灘二絕句

下得寒灘水漫流山平水逺更淸幽幾何舟楫隨風去惟有漁人得自由

江風淅淅似相催緑竹丹楓去又來任使雲帆能破浪不知歸客已心灰

望子嶺梅花方開用黃道韻

木海亭前花似錦嶺頭梅蘂怯風沙正如隠者歸幽谷鶴版徵書未到家

杜城茅齋二首

已分長招湘水魂安知卻返杜陵村陸居無屋舟無水坐看南山飛白雲

多謝村人亮素貧墻垣𨿽設不闗門一杯藜粥茅亭上臥看南山飛白雲

均州南川春日三首

水墨屛風逺近開人煙隠映水環回何人學得愚公術故意移將灞滻來

麻葉梢梢麥弄風一家花發一村紅長安兒女逢寒食灑淚看花正憶翁

宦名生事日悠悠問道參禪已白頭自笑攀緣猶未斷每逢佳處卽遲畱

薄臺【臺在富文縣南漢文帝母薄太后所居】

屈曲淸溪十里長淨涵天影與秋光此行卻在樊川尾稻熟魚肥柿子黃

僕射陂

陂頭下馬問漁者欲買鮮鱗充晚庖昨夜北風水面合不禁楊柳已成苞

和麟遊王令雪中見憶

麟遊小雪近家山歸思連云不可攀珍重歲寒惟白檜忽飄幽韻到人間【九成宮有唐初白檜】

和呂與叔觀耤田三絕

南燻門外禾千畝觀稼亭前柳四垂茭芡滿盤新熟酒年年妝點早秋時

奉常別後靑衫窄刺部歸來白髮多眼看湯孫宜黍稌愧無才力繼猗那

城中車馬已諠諠竹下髙人尙晏眠倚道公門少還往可能時到野塘前

書陳副省捲

乃翁能繼輞川吟零落傳家得至今貧賤莫量陳孺子與人千古作知音

寄陸彥回同年

忍從多難生華髮枉被髙談敝黒貂策馬又從闗塞去空將回首戀中條

燕山聞杜鵑

曉色千峯杳未分聲聲哀怨出云根舉頭忽見思鄕嶺何不他時別處聞

圓覺院聞杜鵑

秦川渺渺楚天長血色山花哭斷腸謝汝殷懃苦相勸如今倦客已還鄕

哀王荊公

門前無爵罷張羅玄酒生芻亦不多慟哭一聲惟有弟故時賓客合如何

鄕閭匍匐茍相哀得路靑雲更肯來若使風光解流轉莫將桃李等閒栽

去來夫子本無情奇字新經志不成今日江湖從學者人人諱道是門生

江水悠悠去不還長悲事業典刑間浮雲卻是堅牢物千古依棲在蔣山

哀虢縣令猶子箄

種瓜再摘覺瓜稀不爲衰年骨肉離何事一哀還不哭老人相別不多時

艱生數寸得能孤滿望亭亭百尺餘霜雪未零摧折去不材何用腹心枯

跋範寛小景【魏泰所藏】

對鏡傳神了不殊峴山黃落數峯孤旣能咫尺成千里何必吾家十幅圖

題趙大年小景

生長深宮不識山騷人一見便開顏分明記得經行處靑艸湖邊第幾灣

題趙大年奉議小景

渭曲山陰到者稀浮休一見便開眉客來不必多嗟賞自古詞人是畫師

西徵回途中二絕

靈州城下千株柳總被官軍斫作薪他日玉闗歸去路將何攀折贈行人

靑銅峽裏韋州路十去從軍九不回白骨似沙沙似雪將軍休上望鄕臺

自題畫扇

忽忽南遷不記年二妃祠外橘洲前眼昏筆戰誰能畫無柰霜紈似月圓

題薛判官秋溪煙竹

深墨畫竹竹明白淡墨畫竹竹帶煙髙堂忽爾開數幅半隠半見如自然

贈山人張無惑善畫山水

西徵已度故闗山秋雨零零路屈盤受盡艱辛心不足解程又展畫圖看

九日

一見黃花只自羞蕭然短髮不禁秋誰人爲整烏紗帽獨倚西風滿眼愁

酴醿

冰肌雪豓映殘春燠日燻風入四鄰任是主人能愛惜也■﹝扌棄﹞一半與逰人

眞珠花

風中的皪月中看解作人間五月寒一似漢宮梳洗了玉瓏璁壓翠云冠

○詞

癸亥陳和叔會於賞心亭【江神子】

七朝文物舊江山水如天莫憑欄千古斜陽無處認長安更隔秦淮聞舊曲秋已半夜將闌爭教潘鬢不生斑斂芳顏抹麼弦須記琵琶子細說因緣待得鸞膠腸已斷重別日是何年

淸遐臺餞別【朝中措】

三湘遷客思悠哉罇俎定常開雲雨未消歌伴山川忍對離杯他年來此賢侯未去忍話先回好在江南山色恁時重上髙臺

題嶽陽樓【賣花聲】

木葉下君山空水漫漫十分斛酒斂芳顏不是渭城西去客休唱陽闗醉袖撫危欄天澹雲閒何人此路得生還回首夕陽紅盡處應是長安

畫墁集卷四

●欽定四庫全書

畫墁集卷五

﹝宋﹞張舜民撰

○賦題跋論

長城賦【並引】

甲戌之歲予被詔出使馳驅王路行次懷柔之北得古長城焉因感而賦之固以渉獵古今亦兼風戒之意云

予昔逰驪山之上得靈臺之遺基今過燕山之下見長城之故址自非逹觀安能齊萬物而一指予本儒者未免非非而是是竊嘗聞長城之役不獨在秦而已燕趙啟其前始皇繕其後西首臨洮東被於海實萬有餘裏我今所見如東海之一波泰山之一簣西望之而不極東循之而無際停驟緩轡獨立而喟徒觀其隠若壊塜屹若長堤荒煙蔓艸日落風淒丰狐之窟屢昜狡兔之徑多迷下有朽骨旁有斷杵曽未知何鄕之人誰氏之子非閭左之丁男則關東之獄吏當是時也蒙恬章邯之方造陳勝項籍之未起爾胡不采芝於商洛山中種桃於武陵溪裏飬浩飡和長生久視胡爲乎顏色枯槁形容憔悴之如此也其後百有餘歲孝武皇帝閔平城之阨憤冒頓之書赫然發怒慨然下詔奮然興師斥單於於大漠之北開亭障置烽燧出長城於千里之外此非城之功又數百年外敵擾境邊馬飲江氈裘被於河洛鳴鏑鬭於上林此非城之罪及乎周隋至於唐晚亦我出而彼入將屢勝而屢敗莫不火滅煙消土崩瓦解缾罄罍恥兔亡蹄在城若有知應爲感慨方今遐方面內百蠻冠帶指乾坤之闔辟以爲門戶盡日月之照臨以爲經界戴白之老不識兵革垂髫之子盡知禮節庶矣富矣震盈丰大求之古先莫與京對在昜有之萃以除戎器戒不虞旣濟曰君子思患而豫防之儒館老生稽首再拜不敢多陳伏願聖神念斯文而爲戒

火宅賦【並引】

直言之不能信故借外而諭之正理之不能奪故指物而譬之孔子謂能近取譬爲仁之方孟軻書大抵以譬諭入人故曰仁人之安宅義人之正路釋氏書有火宅舉是皆欲誘人而之於善也予竊韙之故爲之賦云

仁宅不能入火宅不能出聚五蘊之幻材依三界而建立其宅朽故土穿木蠧𨿽樂居處實同暴露寢食燕安不覺不悟哆大矜華誇髙逞富金玉滿堂簮組成行珠櫳璧房冬溫夏涼地控水陸路直康莊賓客候門趦趄傍徨執侍番軰坦腹在牀擋■﹝扌必﹞挨抌婢僕彊梁騰踔■﹝車蘭﹞轢車攻馬良耳瞶絲竹鼻饜膻薌口爽滋味體倦衣裳朝醒暮酗旦取夕忘三槐九棘卵翼揄揚外姻甥舅許史金張門可炙手室如探湯春來秋去其樂未央檀槐攺而不舉回祿監而不禳以致寶臺灑熄武庫騰芒城門煙壒宣榭熒煌閔池魚之亡及略廐馬之或傷客無商丘姚光之賢術靡樊英郭憲之長不取淳於之前識寧免牧子之後殃而況名薪積而如山利膏流而如川五欲槖鑰三塗熾然火自心起倐爾大作肇本中除次及堂筵鄰里奔迸雞犬攀緣郁勃赫曦芬輪轉圜煙■﹝土蓋﹞彗天煨燼沸泉千雷隠轔萬電回旋風摶羊角雨灑蝸涎淩爲流星散作燎原十里避熱百里聞膻當是時也巢居飛揚宂居深藏或爇毛而殺羽或跳竈而乘墻各奏生路安能緩步已半生而半死猶或散而或聚頭角崢嶸腹腸回互■﹝齒虘﹞掣睢盱睚眥嘷吠魋夔蹲踞鷹鸇拗怒吮血含腥飲膏抉乳或閧或潛一啄一顧又有狐狼野幹焦頭爛額成軰而出鼠竊狗盜廋形匿影投隙而入或祛篋而半焦或探囊而全濕莫不幸災樂禍乘危利急厥有居士覩此擾攘廹迮之勢閔玆愚迷顚倒之徒內外慈悲作念思惟我有膂力一身已出顧彼兒女火來廹身寂復不知貪著戲弄東走西馳亦復不知何者爲火何者爲宅無憂無怖孰安孰危我當作計誘而出之於是飾以三車列於門外惟羊鹿牛照耀行路兒女見之喜恱爭取一時走出列於通衢露坐淸涼安穏快樂得免斯難隨力而受乘此三車而出三界噫嘻此乃聖賢方便善巧譬諭之說也居士三車則佛之慈力也火宅兒女則三界眾生也此理非有非無非實非虛儻言其無終日嗟吁儻言其有故不出走是以火宅𨿽苦出之者少三車𨿽樂乘之者稀凢百君子勉而再思不可不知吾是以區區而賦之云爾

題懷素歸田賦跋

張平子歸田賦懷素艸書雍熈間內出此書俾再裝褫工人以絹本進入自取其紙本以售於人久之流傳士人家旣歸於我然筆墨自如無間淄澠嘗思古之爲書自二王已還歷數百年寂無知名者至唐以太宗好書故歐陽虞禇同時而幾過之迨唐之末世以書名家者多矣然皆不能過貞觀以歐虞爲師祖獨二張艸書見於開元天寶間較其歲月前自張伯英以至今日千五百年莫能繼者亦可謂之豪傑矣中間以文章知名含華咀英馳騁今古者不可勝數何獨至於書而其吝若此哉歐陽虞禇若二張皆吳楚人天之宰物又不可得致詰也

題仲芮家藏四畫

右宗室仲芮以名畫數種示予且俾予爲書子何足以知之姑發而觀焉其一大李將軍桃源圖其二南唐李主雪鵲雪雀其三鍾隠鵪隼其四徐熈牡丹桃花富哉一時之奇工美迹也二李見於總章咸亨之間始爲山水畫乃羣工之祖也纎繁蘊宻間以仙靈云闕羽衣煙霞縹緲龍虎花竹無物不具有長春不夜之景後世俗工非獨不能爲亦不知其學也張彥逺畫記云每作一畫必先起艸按文揮灑今之畫工固無是事也李主天資多藝書本鍾索畫法韋畢筆力遒勁若聚鍼鐵故議者謂殆不類其爲人惜乎拙於大而工於細觀之使人嘆息鍾徐之迹度越前人得其一技足以爲貴上好下甚風之使然夫是數物者其工可謂精矣二李之迹固不可及如鍾徐軰才百餘年亂色𨿽多不復有一人相似者亦可怪也何絕弦投斧之遽耶技固如是況爲道者乎斵輪之嘆方信於古人學步之尢尙希於來者

題姚氏家藏畫

今日姚熈州出眾畫惟老子一幀最爲奇古晉人筆也老子牀坐從者三四皆土形木質神王如金精玉彩固神仙人也其次徐熈花今之畫花者多矣茍取一花並張之形色皆奪所謂婢對夫人也又有孫知微五星近世之奇筆也爲仙佛者略使之無酒肉气已足尙矣今人畫仙佛惟要紅紅白白乃是世間富貴之士非神仙之質也俗人執筆必爲俗狀以賈俗人授售之間彼此各不知或有淄澠則人舉非之吁百年之後當有鑑者

易論

妙萬物而爲言者道也妙道而爲言者元也天地之大不能加於道道之妙不能加於元仰觀而俯察探往而知來天地之蘊不能逃也故曰不能加於道道有善惡大小隨世污隆並遊於君子小人之間故曰不能加於元元也者道之宗萬物之祖引乎百世之上不能見其端反乎百世之下不能齊其末始而非始以其有終也一而非一以其墮數也非精非气非指非馬天所以行四時地所以出萬物人所以正性命老氏曰無名天地之始有名萬物之母無名者元之謂也有名者道之謂也無名者不可名也古之聖賢擬諸形容象其物宜者多矣至於此不可以名言𨿽不能名而顧藏身利用在其中得之卽生失之卽死其爲主也大矣幹之彖曰大哉乾元萬物資始乃統天坤之彖曰至哉坤元萬物資生萬物可資也所謂資之以始資之以生者果何物哉故其探幽而識顯察微而知彰見明則仰之以日月履潤則俯之以江河見資生則知其地力也又烏觀其資始之功哉始不可見況於元乎老氏之言道猶曰恍惚杳冥精物也𨿽聖人之言易姑曰元而已又曰乃統天玆義至大使學易者洗心而求之由是知元者聖人之賾也亨利貞百姓與能焉故彖曰大哉乾元萬物資始乃統天雲行雨施品物流行者天之化也能統天之化者惟元乎大明終始六位時成時乘六龍以禦天干道變化各正性命保合太和乃利貞首出庻物萬國咸寕凢此皆亨利貞之功也先立乾元之功次言三徳之效終著人物之性萬物皆有性性其情者惟君子能之窮理盡性以至於命者惟聖人能之如下文乾元者始而亨者也利貞者性情也互爲體用矣文言曰元者善之長也又曰君子體仁足以長人善之長況天道也體仁足以長人況君道也亨者嘉之會也又曰嘉會足以合禮嘉會者時也合禮者朝廷鄕黨之事也君明臣良化行於上而格於下天下無犯非禮三代之盛皆是也利者義之和也又曰利物足以和義凢言利者有狥焉爾狥利而忘義則爭端作惟義之所以爲利者先義而主和先義則利物也主和則天下莫能與之爭湯武是也貞者事之幹也又曰貞固足以干事自無名而至有事其漸可知已幹大患濟大難惟堅貞幹固者能之參之以權挾之以覇危而克存顚而克扶皆可也期於濟事而已復何嫌哉故孔子文言不以干加元直曰元者善之長明𨿽幹之大不能加於元用之周不能亢於體故曰乾元用九天下治也又曰乾元用九乃見天則前言用九天徳不可爲首此言乃見天則申明用九之義也孔子於幹之六爻三復重言之聖人之意深矣夫天下之勢陽乘陰尊臨卑賢役愚此理之常也兩貴者則不能相事兩賤者則不能相使彼幹陽物也九陽數也以陽用陽則孰爲受制以貴事貴則孰爲祗役故必以干元乃可用九九旣爲用則天下之法較然可見也孰爲天下之法則用九天徳不可爲首是也其功如是彼亨利貞者疇敢往參焉然𨿽不若元之用九其與有功焉皆由此出矣王弼曰治眾以寡制動以靜又曰大衍之數五十其用四十有九其一不用者以無者爲之主也無者爲之主則有者爲之用皆此義也卦具四徳者有七乾坤屯隨臨旡妄革也坤之利牝馬屯之利建侯至於諸卦各因其徳惟幹不言所利孔子曰幹始能以美利利天下不言所利大矣哉以言天之道無所不利也屯者有云雷無膏澤陰陽始交而難生動乎險中難保乎全濟也君子於是經綸焉隨說以動而天下皆隨天下皆隨未明乎正邪也必大亨以正乃可也臨至於八月有凶七月陰陽均八月陽衰而陰盛故曰至於八月有凶然下有剛果之臣上有知臨之君陽有進長之象故曰消不久也旡妄天體在上不與物相接在下者可以妄矣或有剛而動者內爲之主物是以不敢妄故曰非正有眚物與旡妄革以象成者也已日乃孚然後元亨利貞悔亡然初無四徳者安能致信於民而無悔哉徒信其成事而不見其四徳之固有也革與暌同體而暌不具四徳者以柔進而上行柔進而上行所以小事吉也革與天地四時同徳湯武同功異乎暌矣王弼曰凢卦具四徳者則専以勝者爲先故曰元亨利貞也其有先貞而後亨者由於貞也容有亨利貞先於元者乎弼之此論未爲確也然常究之卦具四徳者必從曰大亨以正四徳者本也大亨正者事業也本原其始也事要其終也聖人行法如是所期事遂而逺災保常而免咎捨此則凶吝隨之矣凶悔吝不能免亦何有易

畫墁集卷五

●欽定四庫全書

畫墁集卷六

﹝宋﹞張舜民撰

○記表

札子墓志

靜勝齋記

天下之事非一不靜則不能勝也故爲齋居於堂之東隅南背通道北臨永巷有車馬之往來市井之交易晨蹄夜響怒歌笑言相繼而作於外而聞於其中如是茍不以靜勝之則不能處也非惟所處之爲然也職亦有之夫法令繁多民犯者眾淺深重輕之際有所未明差若毫釐則陷平民於有罪生死見之於目慘怛形之於心俯而深思茍不以靜處則不能也非惟所職之爲然也憂亦有之吾君吾相遊巖廊之下廟堂之上攬天下之萬務紛然有不勝理者則禮樂刑政安危治亂系之於身將帥之士總師旅之眾奉徵伐之事壁壘疆場兩軍相持必有譎詐之謀間諜之士以往來疑恐於其間則千萬人之性命寓之於一人居斯二者之際茍不能靜勝之則不能全也故因其所居及其所職因其所職及其所憂自一室而及天下故曰天下之事非一不靜則不能勝也齋有喬林修竹冬榮夏實溯洄漣漪禽魚萍梗之戲可以恱目經史山積圗畫左右彈琴詠歌逍遙永日可以樂心居𨿽不寛裕如也然所謂靜者其在於地乎在於人乎在於端居黙坐終日無事而已乎由是言之不在乎地而在乎人不在乎人而在乎平心也

豳州亭口馬氏復田業記

豳城之西一捨之地涇源之會同關隴之趾踵有墟曰亭口卽古所謂豳亭者也有馬氏者實長其聚落然其產不及中人而常於士之有文行者屈致以禮使其子弟事而學焉當是時馬氏甚得譽於鄕人其學者有曰錫者曰房者於予之齒比肩也一日邑令語予曰宜祿之民無良生齒之籍二萬有畸兄弟同居者止馬氏一家君子由是知馬氏不獨謂之好事而友悌之行有過人者於所居之東有梁山之勝鑿山引水蒔稻稉開池沼菇蒲芰荷橋彴亭館鷗鷺之飛翔魚之潛躍春華秋實茂林修竹回環於數里之間行者止而不去居者樂而忘歸亦莫知其爲江湖之大鄠杜之曲其後予遊宦三十四年以事之涇源再過某處漠然無所覩惟荒艸野田而已詢之居人則曰劵數易矣業屢攺矣罷於力役獘於凶年當時靑衿子佩之徒或爲兵而徙邊或爲農而易縣獨生錫者出枯槁憔悴殆不可識相與把袂嘆息而已歲在戊子子再過其處流者潏然滀者淵然爲苖者茁然爲植者蓊然耕者歌漁者詠柴荊之往來雞犬之相聞前所謂飛翔潛躍之徒復集於其處恍然無異於平昔又激水爲磨以紓鄕人之勞伐木爲橋以利往來之渉生復見予曰錫幸而未死盡力而得之豈期垂老之年復覩先人之業予曰此亦人生之難也傳曰農服先疇之甽畝爲國者以復古爲大爲子者以克家爲難亡而復得墜而復興求之古人亦鮮有矣予復語生曰頗記與子挾書策走博簺解而泅挃喉而歌與樵夫牧子接膝而醉爭席而寢予之心力貌顏方之當日何如生曰弗如也予曰子之業固已復矣予之心力貌顏詎可復得耶言之悲夫屢嘆而爲之記

房州修城碑陰記

蜀人大抵善詞筆而少吏能眉山任師中嘗與予言吾蜀前軰有吏能者惟何聖從陳公弼二人而已小子不才敢出其後然師中之言亦自負爾何公予不及識治平末年予爲岐府掾是時陳公去岐未久竊嘗訪其行事大略馭吏嚴察人不敢欺姦吏不敢欺則良民自安堵矣小大之牘罔不經目小則幕府大則自操筆爲之常屬紙數幅使兩人持其端提筆歷曆書之理法皆備出人意表官吏以此服之是時蘓子瞻登制舉簽判府事實佐公其後子瞻亦自負吏事人或詰之乃曰吾得之陳公也崇寧癸未歲予以罪責居房陵州隘陋無遊適之地或乘興登城以縱目獨怪是城矗矗言言而門觀隍塹一如邊壘皆有法度因念房居深山中土疏匠苦又安得至此哉久之至南門得石表曰修城記乃是皇佑中艸竊王論者嘯聚均房間朝廷自謫籍起陳公守房陵所爲者迨今六七十年矣且諸邊城始非不工至六七十年有不圮者乎而玆城獨能如此夫城猶法也法者政事之所守人亡而守不廢者鮮矣故曰作事可法皆謂去久之言也子瞻在岐與陳公不相葉至境上聞其來陳公以鄕里長老自處子瞻少年气剛不少下子瞻後悔此事不喜人問之於是作陳公弼傳是亦補過之言云

四賢堂碑陰記

關梁蒞事之三日例見吾孔子於學中旣拜堂下又引而之東西序有偏坐者四焉其禮如見孔子舜民陰怪而問之典謁者曰此所謂四賢堂也敢問賢者爲誰曰司馬遷王通韓愈桞宗元也前守玆土者旣新吾學又取蒲人之有聞於後世者設堂侑之意使天下知蒲州人物之盛且以勉學者予嘆曰河東人物自古冠天下莫尊於舜莫髙於伯夷叔齊介之推莫智於百里奚莫辯於司馬遷莫賢於王通莫富於猗頓莫盛於唐莫衰於今日至於二裴之功業三薛之學行張說之通才張巡呂子臧張介然之死莭陽城之敢諫王維司空圗之髙雅桞宗元韓愈之文章至於宗楚客裴延齡之險詖揚國忠妃子之寵遇門閥之家富貴之冑以至於一介一莭之士立身於當時名聞於後世者不可勝數夫何其盛哉觀其條華之所鎭臨河洛之所經會宜有靈气孕奇育粹之不竭如東海之淵泰山之麗其所以爲珠璣金貝楩楠豫章之貨者於玆出焉又何獨至於今日空虛索寞寂無人哉且學校之設所以教也教之大倫忠孝是也當孔子不得中道而與之𨿽潔已之童子有常之人狂狷之士亦所不棄者欲以教也冉求一賦粟將鳴鼓而攻之欲以爲教也教者取其材而爲教者必責其成材則是四賢者皆成材也茍取其文章而略其徳業則柰何其爲教哉吾欲進裴度張巡陽城而退子厚以爲六數合於聖人鳴鼓之義而患不能故書其碑之陰以告在學之徒若後之守土者

代謝衣襖表

冰沙更戍深軫於睿慈袍帶淪恩普延於列校趨承增激拜服知榮中謝恭惟皇帝陛下衣被羣生覆露四海視天下以猶已念一夫之予辜坐均安燠之仁遐及疆埸之旅禦寒風之慘勁豈曰無衣泳聖澤之汪洋皆如挾纊能使枕戈之士永肩衛社之心

賀受玉璽表

太平無象神器有歸照耀大庭鎭安萬國中賀竊以聖人之大寶曰位王者之受命於天何物傳流致之悠久若荊山之璞史籀之文螭紐焜煌龍章飛動以世有污隆之數故物存顯晦之時在昔江左之求今出咸陽之市惟聖人之在禦無羽翼而致前井底土中常有神光之照夜金繩玉檢行刋舊典以升中此乃伏遇皇帝陛下徳及淵泉化孚比屋修明五事式敍九圍豈期懷糈之餘親見受釐之盛望蓬萊之仗邈在於雲中求封禪之書必居於身後

投進使遼錄長城賦札子

臣近伏蒙聖慈差奉使大遼尋具辭免不獲兪允勘會昨於元佑九年差充回謝大遼弔祭宣仁聖烈皇后禮信使出疆往來經渉彼土嘗取其耳目所得排日紀錄因著爲甲戍使遼錄其始以備私居賓友燕言之助今偶塵聖選辭不免行因檢括舊牘此書尙在其間所載山川井邑道路風俗至於主客之語言龍庭之禮數亦可以備淸閒之覽觀並長城賦一篇渉獵古今兼之風戒謹繕冩成冊副以縑襆隨狀進呈𨿽塵瀆睿明雅無誦訓之學僅得乘軺之略亦所以見臣子區區原隰王事靡盬不遑啟處之意

太尉張公守約墓銘

公爲涇州守涇民有親在而析居者公未至卽毀劵合居曰無使張閣使來知有此也後有耋而跂者拜於庭問之曰孤貧無賴有弟貲富未嘗通假貸今遽見收養甚溫由公之政故來謝遂呼其弟詰之則曰見人言張閣使獨惡不孝不弟者故爾公曰待我去後復棄兄乎曰至死不相離也因厚勞遣之

畫墁集卷六

●欽定四庫全書

畫墁集卷七

﹝宋﹞張舜民撰

○郴行錄

丁丑拜雙廟卽張巡許逺祠也宋人謂之五王廟兼南霽云姚誾雷萬春而爲五也五王廟詩淸汴河邊五君子身遏橫流同日死火炎曾是及池魚世變安能顧妻子百尺髙城不足慿日月所照惟孤誠當其殺身際肯念身後名嗚呼伯夷旣死孔子不復生身後是非誰與評

乙酉率建安進士葉浮游北郭劉氏園園多奇石乃符離土產有丈餘者紺潤詭怪非京師者所擬也

辛卯次洪澤口過龜山寺辛奉議繼至同遊久之寺臨淮水負小山規制壯麗自京師以南寺觀皆不及也乃眞廟所建佛殿三牓石曼卿書筆力勁健老僧淸悠可語出畫佛一幀自云王維筆制作古妙𨿽非摩詰亦奇手所爲也寺後山腳有石穴以磚塞其戶俗云無支祈所宅也少南有長源公祠祠下臨水石色紺碧出沒舂激可愛龜山寺詩白塔揺揺波浪間幾多舟楫望禪關天邊幡影因心動堂上潮音到海還我拔一毛猶自苦師除雙臂信如閒【祥符中斷臂道者所居】中流莫怪頻回首直到江南始見山

壬辰次虹縣虹當爲紅漢書所謂紅陽侯立是也訛而不攺遂謂之虹城北有湖水廣袤十里蒲魚之饒周給鄰境煬帝幸江都賜名萬安湖比晚與辛大觀以小舟遊定林寺後遙絕湖心可十里至小洲有民居兩三家雞犬籬落四面渺茫過江渚旣歸候都監蘇育供奉問郴州土風雲

乙未次泗州同年吳立禮承議相候

丙申見發運副使蔣之奇知州朝奉劉士彥通判奉議王純中午間蔣之奇通判見候申後大聖見塔上始見香煙如霧籠閉四周少頃有物如拳許在相輪上或坐或作往來周旋不止每至東南角少竚立至暮不滅又自塔下煙霧如甑气上騰少間雨作

丁酉早霽以家詣塔下寺號普照王塔在一偏大聖面西座開鑰諦觀久之或云所見喜慍大小各異亦有竟不覩者塔間貨貝山積謁禮自遠至者常如市閧泗州劉士彥先自睦州通判替還京艤舟宿淮泗間岸次忽遇乞者年十七八目瑩而唇朱光彩可掬劉怪而問之異人曰吾賣豆每粒一貫二伯文足劉曰我適無錢止有所衣綿襖聊以當之如何乞曰固可也容取豆卽以紙一幅於兩乳間擦摩之轉有烏豆數粒出取一粒與劉其餘擲汴水中劉欲吞之乞曰未也又以紙擦摩胸腋間復有菉豆數粒出又取一粒與劉其餘擲汴水劉卽吞二粒畢與所許物乞人笑而不取劉始病蠱不能下食卽食如初而益多今劉面色如丹然一歲一發渴飲水數斗覺二豆腹中如棗大乞人曰後某年復相見於淮西不知如何也是日登寺閣眺望淮山有如圖畫閣之西南隅有塔影倒垂長可尺許以扇承之影在扇上僧云有時見二塔影也

庚子晚霽與辛大觀涉淮南登山寺會景亭乃見臨淮形勝類蒲關寺後因山■﹝嵌﹐穴代山﹞爲方丈天然奇制盛夏凜然南北遊人刋志殆徧凡久居京師厭倦塵土乍爾登舟沿流已覺意思軒豁然汴岸荒疎無可觀覽未有超然淸思及出汴入淮始見山水之勝歷目稍曠而適口鮮繁竟日之間遂忘遷流之懷也

甲辰入運河艤舟洪澤間下見比目魚髙柳淸渠寂無暑气魚鰕蟹蛤日厭盤飡自是行運河矣辛大觀先行以此走寄同下龜山時舟行篙參差夜投洪澤口訪問失所之不應一日力解至淮陰祠長淮自風浪竟夕起憂疑旦日坐閘中聽水朝忘饑淸泠見雜詠蓊宻聞羣咿就柳喜髙蔭避橋嫌窄卑涼風吹水面襟袖不假披新螯與老鮭登俎輒無遺飽食卻思睡睡起復何爲稍厭理文字惟思弄孫兒尙有數舟酒獨酌非所宜好話不得吐兩日舌如茨舟行𨿽云樂先後不可期爭如鞍馬間吟嘯長追隨

己酉至太平興國觀卽唐九天采訪使者廟熙寧中冊封應元保運眞君開元十九年兆夢明皇卽此立祠規制宏敞連亙溪谷階廡廚湢水流周環畫夜淙淙有聲玄宗手篆殿牓漆牌黑字金銅等身禦容元丰所賜殿牓金字又爲髹塗金扉以祕之常不得見又有賜泥金仙衣共三事至爲華爛殿外階下有石一株曰劉仙石扣之卽開劉仙自此出入監宮劉延式朝奉齊州人斷房十九年辟穀九年方六十一恬和自處裕如也言人未來事數驗

辛亥同辛大觀遊楊氏園紫極宮皆山陽之勝是日見徐積先輩積山陽人爲學志古養母盡力不置僕妾年四十不婚不仕食飲洗浣力役之事皆身爲之不婚恐異姓不能盡心於母也不求仕恐一日去其親也久之鄕人惇迫使之就舉及應貢入京師以雙輪載母躬自行推葛衫艸屨行道之人不能辧也治平四年許安世牓下及第未調官母亡遂不復仕窮居山陽衣食不給凡市買楚人不肯受其直積亦不取至有信宿不食者淮南學者宗之至路振通判楚州始爲娶妻生子小名路兒云

丁巳次召伯埭召伯爲揚州爲民築堰去後思之方之召公甘棠焉亦謂之棠堰祠宇存焉

甲子同陳舅遊甘露寺寺俯大江踞崇崗金山焦山皆在指掌東眺海門北見揚州天下絕致也李衛公在浙西再加繕葺有文饒畫像手植柏佛殿兩牖門菩薩六軀世傳張僧繇筆菩薩二神一師子一世傳陸探微筆與予家所藏天王筆小異庭間有大鐵鑊僧堂下有小鐵鑊二梁天監中所作砌下有石如蹲羊卽狠石也世傳孫權劉備據此石以謀曹操前朝題記歷歷皆在主僧道敷頗淳固有理學題狠石詩江北江南一道兵匆匆據石各論情功成與爾遊滄海此語當初是至誠是日同陳舅遊延慶寺延慶卽劉裕故宅有丹井壽丘在焉形勢盤固眞異境也

乙丑晚離潤州趨金山寺自南岸登小舟風雨暴作大浪如屋出沒於其中比達寺下已見燈矣

丙寅大雨食罷登山頂江中風浪如萬羊齊奔寺在江心島上樓殿周匝可數百楹松竹疎翠望之如浮動南朝人謂之浮玉山其下卽水府也大浪舂簸夜晴晝雨初若不安東望海門焦山出沒皆在海中也主僧了元者頗嫻外學丈室燦然圖畫尺牘好玩之物莫不畢具又蓄孔雀能言之鳥數種因徧索古今題詠了不可得惟於化城閣棟間揭介甫兄弟兩詩而已又榜客位云官非文侍中才非李太白不請畱題過者莫不大罵北人望南方宗門請方必謂人人了達方敢住院匡種旣習其爲人往往市廛之不若也晚渡瓜洲夜泊運河旦至舟次金山貽了元詩何年靈鷲鳥飛落大江心石壁𨿽難轉風波不易禁樓臺分左右日月見浮沈便欲歸休庇長嗟世累深

己巳徐瓘承議丘朝奉辛大觀遊建隆寺九曲池登大明寺塔摘星樓故基望江南山水煙雨隱顯如圖畫酌水試茶井在茶經爲第五品建隆寺卽太祖濯徵之地有禦容香火殿九曲摘星皆前朝故迹大率今之所謂揚州者視故地東南一角無慮四分之一爾其唐室故地皆榛莾也胥浦河在揚州揚子縣一水縈回南入大江名曰胥浦河一日三潮俗曰伍子胥渡江解劍之所旁有子胥廟觀記之所載使者以像置舟潮水忽至日景方午至今此水有午潮也

己丑立秋是夜風雨

辛卯羣會食於後園

丁酉陸彥回同年如金陵徐瓘承議至

戊戌同徐承議遊儀眞觀因過法云寺伍子胥廟瞰江山尢爲爽塏俗云此黥布寨地也至今耕者多得箭鏃徐見松上有鶴巢乃言昔李倕學士知晉州重葺堯廟俾縣尉者監督役事廟多古松上有鶴巢及宿枝喬然可愛李視事後每置酒其傍及府寮並尉公仰玩竟日一日尉獨念府公之重每置酒相勞顧鶴巢危綴茍爲風吹墮無乃狼籍杯盤又標枝芽蘗不茂何足取觀乃命工以斧悉除之居無何李又至方銜杯仰首則無是二物怪而問尉具以情告嗟嘆久之爲不懌而罷長蘆崇福院乃章憲太后爲眞宗所營制度宏麗甲冠江淮𨿽京師諸寺有所不及常安五百眾又僮僕數百日食千人主僧法秀秦州人語論精確持戒嚴整寺之內外未始見僧行往還盡日閴然如無人者實南方尊宿所推尙也

庚戌發長蘆始循北岸行五里許卽絕江至南岸下漾口循南岸行數里入新河口王介甫時爲江寧所開新河其南有卑麓正類解梁南山稍稍南趣馬鞍山口有居民巡檢司復出大江少南循石頭城過淸涼寺宛轉入秦淮北晚次江寧府始將離眞州人多以涉江爲戒比至長蘆南望渺溟誠可爲懼及放舟乘風不踰食頃已達南岸介甫開新河以避欒家磯數十里風水甚爲行舟之利然夾口土山屢崩歲勤補葺方可經久石頭城者天生石壁有如城隅起夾口直至淸涼寺金陵之爲國大略自孫權城石頭謂之建業卽今之覆舟山上也晉宋以來其臺城稍遷而南以就平坦尙在今之城北數里之內梁陳因之及李氏卽營今之江寧跨踞淮水形勢始全夢得所謂山圍故國周遭在此不刋之句也兵火之迹宛然登覽之間使人淒愴不已鐵塔寺在城內天慶觀相連庭中有二鐵塔甚奇制也

辛亥見知府待制陳繹通判何壽昌奉議提刑髙復大夫通判杜偉奉議範公共會於淸心亭

壬子六同年食於府園同年張琬與焉歷徧李氏後苑登髙齋望蔣山覆舟幕府諸山盡見金陵形勝大率今之衙城乃故內也府園卽禁苑蔣山遇王安上同觀上方鐘山誌公塔在鐘山之頂四面皆不相連屬自爲一山形如覆鐘蔣山包懷在外迫近方見舊有志公刀尺箒李氏歸國太宗取致宮中旣而出付啟聖院塔之所奉者非本物也

乙卯遇劉顗宮苑遂遊長幹寺登雨花臺髙座寺越王臺周處臺及升元寺保寧院長幹寺在南門外東枕崇崗北瞰城邑自梁陳以來久廢李氏爲散從官營本朝天禧中其地數有光怪眞廟後營葺之寺後皆修竹長林下上凡數百步有髙亭四望又有靈濟夫人祠潭水湛然祈雨數應昔髙魁得銅像冶城張系网得金蓮座於江上董城獲大額珠於合浦三物並致於長幹寺大小適當後有梵僧自天竺至鄴都失銅像中原擾亂因渡江至長幹見銅像泣涕禮謁卽有光異因言此阿育王第四女所制坐下有志驗之果然大業滅陳至武徳中遷其像於上京光宅寺靈異極多唐末兵火不知所終髙座寺在長幹之南迆邐登陟岡嶺蘭若甚幽大松修竹夾道而起超然出羣崗之上俯瞰都城人物可數西望江渚雲水杳然乃金陵絕勝之景吳仲庶作記案髙僧傳西域帛屍黎宻多羅晉永嘉中始至中國值亂渡江居金陵建初中王導庾亮咸敬信之江左人呼爲髙座所居曰髙座寺至咸康中葬於石子岡升元寺卽瓦官寺在城內西南隅後踞崇岡前瞰江西城最爲古迹然累朝兵火略無彷佛李氏時升元閣猶在乃梁朝故物髙二百四十尺李白有詩云日月隱檐楹者是也丙辰雨同劉宮苑遊淸涼寺在府城之北石頭之上下臨大江後附山麓規制宏敞山勢回合擁抱殿閣盛暑淸涼因以名之自李氏歸朝之後金陵仍大火宮室民廬焚毀皆盡惟有小廳乃當時玉燭殿也與廳後修令閣二物獨存後苑養中堂卽舊澄心堂故基

戊午率董謀父登賞心亭賞心白鷺二亭相連南北對偶以扼淮口望煙渚杳無邊際白鷺蔡州皆在其下亦金陵設險之地也丁晉公登賞心亭以家藏袁安臥雪圖張掛之爲屛風晉公旣去未幾遂亡其圖繼來者又以布衣鄧淑所畫寒蘆野鴨圖充之今蘆鴨亦無有但紙糊粉堊而已

甲子府中早食晚張琬同年飲子龍興寺所居詩雲臺城風物已淒淒牢落行人邂逅齊秉燭相看如夢寐片帆回首又東西依依團扇秋仍好脈脈靑娥恨卻低一曲琵琶無限意時時閒客思都迷

丙寅同劉宮苑遊臺城寺觀辱井三品石三合遺址晚就鐵塔寺具食臺城寺在府城內北附城堙隳圮殆不堪處卽東宮故地也辱井在佛殿前深可尋丈上加石檻紅痕點染若胭脂俗云後主拉孔張二妃入井泣涕所沾也石檻上刻後主事八分小字極其精古乃大歷七年張署文頗詳爲近年俗人題記刋刻所掩甚可惜也又有太和四年篆書可見者數字又舊聞臺城辱井石上有胭脂淚痕久未之信今見之似是淋漓塗抹之迹失笑不已因成此句平居已無柰倉卒故難任井上痕猶淺水中痕更深問鰲何至此下石爾甘心不及馬嵬韈猶能致萬金三品石在寺門外榛莽間卽今園苑中怪石磊落奇詭各有尋丈亦爲鄕中人鑿取之以焚灰剜缺爲甚

辛未發江寧出秦淮西南行順風循東南行小夾中左面卑麓勢如石頭比比有人煙十里過板橋店地形平曠行蘆葦可三十里出夾瀕大江過三山及十里至烈山祠卽烈州也王浚庾亮泊舟之所五里過白土磯烈山下有響石擊之聲聞數里

壬申旦出大江南岸小山甚秀五里許入慈湖夾東望山原髙下極類京口有巡檢司以西皆小山臨水可三十里出夾行大江趣東岸北夾極闊無異大江過采石磯望夫山其下卽中水府也采石卽牛渚磯也乃溫嶠然犀照水怪袁宏月夜艤舟之所北對和州江岸極狹本朝下南唐樊若水假爲僧徒於此卓庵鑿石穴度量水面及大軍臨江用以爲橋不差尺寸軍事獲濟今石鑿穴尙存

丁丑登大信口出十許裏過碣石磯風逆水急舟行極力循東岸數里過磯卽平行十許裏斥岸皆卑麓如壞城臨水可二十里過薤葉磯過光寧姑熟堂臨溪上制作宏麗江表諸郡無此亭後著李白畫像並十詠詩乃李白平生遊詠之地也西梁山前漢地理誌所謂梁博望山亦謂之天門山李白有銘鐫於江亭宋沈慶之破臧質於此置梁山軍至李建中立雙廟於上南北岸各有巡檢司

己卯發蕪湖循東岸而行數里拋西岸中有羣石拱起林樾蒼然曰蟂磯其上有若塔屋俗云有道人居其上過板子磯磯上紅黃絲花俯照江面花繁而石怪間以翠筱正如徐熙所畫者乃知藝之工者有本也詩云石上紅花低照水山頭翠筱細含煙天生一本徐熙畫祗欠鷓鴣相對眠

辛巳發上口行十里許出大江循東南岸淺水五里入銅陵夾五里銅陵縣隸池州沿江牽行五里許上口少轉西望行過石人磯磯臨江隱起石理如側磚有石拱立逺望如人形過此上流坦然不見山阜

壬午發銅陵逆風可五里許出大江南岸皆大山十餘里拋北岸少轉而西牽行可四十里復拋南岸次梅根港江流至此稍狹西岸上下廣輪數十里皆平陸良田極類北地東北望九華山見峯嶺勝於池州所見也

癸未出大江逆風循東岸挽行可四十里入峽口又三四里入池州溪口宛轉行陂澤中可十餘里次池州弄水亭杜牧之所剏俯溪流望齊山景致淸絕人皆采爲圖畫亭上石刻盡載小杜詩篇詩云淸溪望處思悠悠不獨今人古亦愁借爾碧波明似鏡照予白髮瑩如鷗江山自美騷人宅鐃鼓常催過客舟惟有角聲吹不斷斜陽橫起九峯樓

甲申觀州宅有蕭相樓九華樓蕭相謂復也嘗爲池州刺史裴度竇潏皆守土各有記述州宇前臨淸溪規制古壯廳事頗雄近歲吳仲庶滕元發皆葺新之江上諸郡皆不及也梁昭明太子以產魚味爲可貴名可貴池在江邊洲島之上城無垣壘編竹爲防井邑疎索然江山之麗下流諸郡皆不及也物產丰賤北人寄居甚多亦生理之便也

戊子羣會於蕭相樓是夕中秋八月十五日夜淸溪舟次詩云淸溪水底月團圓因見中秋憶去年旱海五更霜透甲郴江萬里桂隨船昔看故國光常滿今望天涯勢似偏只恐姮娥應笑我還將隻影對嬋娟

己丑與沈遼飲於齊山觀理浮橋謁余爲齊山橋銘【並引】齊山有徑坑附寺之背深可尋丈闊倍之有事於山者越此乃可涉木久朽腐中間經遊者病焉元丰癸亥仲秋沈遼施橋張舜民爲之銘曰阻不在大歸於閡利不在充志於通措此以往嘉無窮齊山在州城之南隔淸溪可二里許背溪之陽不與大山相連東西可數里南北才一里髙可百步石色紺碧稜角隱顯百怪千狀正似人家所畜太湖石也竹木叢生其上有如塑畫寺居其陽山有二十九洞左史石燕白虎七頂觀音嵓小九華紫峯其著也乃李白杜牧及唐人素所遊息之地刺史齊照日居其中故以名焉左史在山東首自南麓緣山蹊可一里餘越嶺北下穿石罅石頗奇怪罄折入洞十步許稍低匍匐尋丈間又儻壯丈餘乃出一穴忽見天日四壁削髙可二十丈渾如甑形石色如黛女蘿樛葛徧其上亦名小洞天北嵓有刋志會昌六年刺史杜牧建安張佑書石石燕左史之西越嶺少下北嵓如覆杯可容百人有穴西出晝日石燕飛翔然捕者莫能得也左史已爲沈遼所購石燕方鬻未售遼曰不過三數十緡可得爾欲予售之白虎洞有石如虎蹲人不敢近也

壬辰移舟出淸溪次池口有人煙稅場距城四里許兩邊長松夾路云九里松也

乙未微雨無風纖行可五里出夾入大江循西岸二十里至將軍堰拋東岸入鴈翅夾下口次上口是日逆風可行六十里雨至夜北有小龍王廟西對皖口卽舒州路也

丁酉行東岸勢類石頭城忽然天气翳黑自北而南時頃開朗可三十里過祝家磯東流縣磯極爲險惡是時秋深水落在夏潦最爲難上

己亥行山夾順風夾合大江東岸山小而近尢爲秀拔西岸淮南界極望平曠過烽火磯山勢特然髙茂乃南朝於此置烽火以通上流徵鎭也

甲辰羣會於庾公之樓在衙城北庾亮鎭潯陽經始其事廢興久矣近歲祖無擇頗葺新之俯瞰江湓南望廬阜北窮夢澤乃江國勝絕之地前人題之繼韻甚多罕見於今但比歲數篇而已

畫墁集卷七

●欽定四庫全書

畫墁集卷八

﹝宋﹞張舜民撰

○郴行錄

丁已泊鎭岸自入龍峯港趣蘄州四十里港口依山有寺叢翠可愛

戊午發蘄口順風瀕東岸行臨岸皆小山培塿可二十里拋西岸可三十里過新野夾上口又五里過道士磯散花洲舟過磯上風勢方急爲山所轉帆或倒掩船卽回旋久之方能整行惟此與馬當山有風乃山勢使然也

辛酉晴風逆循北岸纖行可十餘里過巴河口北岸無山平曠南岸培塿童禿又十里至菜園步以風止此距黃州五里南岸下江中有石如伏牛曰節度石舟人云或者重載而下此石往往觸而覆之謂節度者戒之也壬戌早次黃州見知州大夫楊宷通判承議孟震團練副使蘇軾會於子瞻所居晚食於子瞻東坡雪堂子瞻坐詩獄謫此已數年黃之士人出錢於州之城東隅地築磯乃周瑜敗曹操之所州在大江之湄北附黃崗地形髙下公府居民極於蕭條知州廳事敝陋國朝王禹偁嘗謫此丙寅同蘇子瞻遊武昌樊山山之巓有郊天臺卽孫權卽位郊天之處食罷移舟離黃州泊對岸樊溪口蘇子瞻以舟涉江同詣武昌縣縣在樊溪之東隔樊山五里許卽吳之西都有吳王城同縣令季觀佐吳亮嚴■﹝山厷﹞遊樊山步出西門涉寒溪迆邐上凡兩寺在山中下寺有觀音泉澄澈可愛

丁卯會食李令射於縣圃蘇子瞻言近獲一魚似鮎而四足能履地而行不敢殺復縱之江中或曰此鯢魚也鄂州城卽孫權所創與潤州子城金陵覆舟山城武昌吳王城制作一體皆因山附險止開二門周環不過三二里乃知古人爲城欲牢不欲廣也

丙子羣會登石城最西臨江卽黃鶴白雲最東卽頭陀寺寺與樓下枕大江對瞰漢陽江中卽鸚鵡洲黃祖沈禰衡之所上接湖湘下臨沔漢乃古今絕景也白雲黃鶴樓者取費禕上升之地仙洞尙存禕始乘白雲而去久之復乘黃鶴而歸也自漢口少南卽故漢陽軍軍今廢爲縣軍西附城有山渾然獨起卽大別山禹貢所謂過三澨至於大別也

戊寅陰早率檀宣義逰魏夫人閣觀在廟之西南山麓少上半里許據大石作屋規模頗狹閣上爲二女人像云麻姑魏夫人也夫人晉魏舒之女故嘗嫁爲王氏婦生息男女旣而學道升仙列仙自有傳閣前有二石相重上石如荷菌形可半間屋謂之乘雲化石下石如棋盤爲上石所壓而破分爲二相著處才可數寸下臨溪望之如墜至爲危險以椀酌水置之石上一指微按之水卽動揺以兩手極力推托水復不動傳云魏夫人與麻姑自麻姑山乘此石飛空而至又云乃所乘之云及地而化爲石也

己夘夜雨至旦少霽解舟順風西南行十餘里過五家洲江流兩山之間勢尢偪狹而水急非迅風不可上又五里過雷家步石岸有寺名兜率云韋宙所建

庚辰雨雪循岸牽行宛轉二十餘里過思塘鋪有廟曰思唐相公不知爲何神也

癸未循丁家洲北岸牽行可二十里過昭坎爲正南行少間風作西北來勢橫揜岸吹使船側可二十里次茅州洑居人云舊無此洑昨六月內一夕無風但水匯所成昨夕丁家洲夜半水發浪崕崩弛舟人云下有蛟蜃所作也然自鄂以南江無完岸

丙戌觀萬石船船形制圓短如三間大屋戶出其背中甚華飾登降以梯級非甚大風不行錢載二千萬貫米載一萬二千石次嶽州日方辰巳間行一百二十餘里見知州大夫黃休晚登嶽陽樓卽嶽州之西門也下湖水北望荊江自西北流東南至嶽州城下與湖水合而東流始爲大江凡絕湖而南西者趨鼎澧西北趨荊峽一湖之間分此四路也毎歲十月以後四月以前水落洲生四江可辧余時彌漫云涯相浹日月出沒皆在其中望水中如覆斗者卽君山也嶽州西南山勢如覆舟東連眾山而孤絕山之南卽石橋港舟行緩急避風之地

辛卯登嶽陽樓樓有牌極大乃前知州事李觀所記呂洞賓事迹李先知賀州日有道士相訪自言遇呂先生誦過嶽州詩云惟有城南老樹精分明知道神仙過始亦不知其由其後李爲嶽州有白鶴寺僧見過道呂先生題老松詩與道士之言相符呂憩於寺前松下有老人自松梢冉冉而下致恭於呂呂問之爲何乃曰某松之精也今見先生過禮當候見因書二絕句於寺前壁間獨自行兮獨自坐無限世人不識我惟有城南老樹精分明知道神仙過又云朝遊百越暮三吳袖裏靑蛇膽气麄三入嶽陽人不識醉吟飛過洞庭湖郡人於松下構亭名曰呂僊亭云據圖志嶽陽樓經始於張燕公終唐之世屢圮皆完葺慶曆中滕宗諒謫守始大加增飾規制宏敞甲冠上流取宋梁以來所題詩記刻石於夾樓

壬辰羣食於嶽陽樓坐客有楊維承議者乃鼎州人能言武陵桃源之事桃源前後上升者凡六人一洞天二福地桃源觀有二烏自晉太康以來見之馴擾山林中中間攺換不可知也然二烏如故其餘烏雀服之每有遊人貴客未及數十里烏已先報之近歲爲人獵去其一實時復有一烏充之天慶觀木柱上有謝仙火三字體兼篆隸皆倒書入木至寸筆畫雄勁非人力所能爲然莫究其端或云永州何仙姑能道幽隱事因走人具事致問旣還報云此雷部中火神也兄弟三人形質如墨然其長各不過三尺此用鐵筆倒書也旣再使人就書驗之一如所報天慶觀西廡有石刻二詩辭致淸婉其道人云至道中有賣墨人儀狀雄偉嘗此遊息一日於扉上題詩二絕句而去或云呂洞賓所書也郡人爭刳之以治病今字字刳痕深寸餘而墨迹不滅

癸巳次晚洲洲上平廣土壤如北方居人止一兩家自朱洲之西水中處處有三石形如壊冢土人謂之黃牛石出沒水中頗爲舟船行人之患過者避之行次晚洲有詩云臈月遭霖雨孤舟艤暮灘數聲歸雁斷半嶺野梅殘無復論偕老何時展急難江湖臥周歳此夕最難安

甲午早發嶽州自東山又五里許過閣子湖口卽■﹝氵邕﹞湖也爾雅所謂春夏有水冬無水曰■﹝氵邕﹞也張燕公及幕府題■﹝氵邕﹞詩甚多在嶽陽樓上順風放湖是時冬深水落港浦可辧近東岸向西南行十里許過靈妃廟在東山下水次極望甚逺過扁擔山勢如覆舟東連眾山而孤絕上有小塔望之巋然曰啞女塔昔有士人女生數歲而不能言一日渉湖女見塔卽語其父母故名曰啞女塔巴陵以南漁者皆用連网罩水中延袤可一二百步有如城郭謂之欄灘网過巴溪十里許次鵝洲以風急止鵝洲下

丙申陰晦欲雪岸洪宛轉尙未全出湖中午際風微雨作可十五餘里東岸始有人煙曰龍渥水色極深乃湘水也有水自東出曰歸義江口入口十許裏余卽汨羅也一水中分南曰汨北曰羅洲上有忠潔侯廟卽三閭大夫也東望培塿迆■﹝辶裏﹞林薄曰鹿角巡檢司又十餘里西岸有沙洲堆阜隆起卽靑艸廟下有一湖湖之中有此洲南名靑艸北名洞庭所謂重湖也申後次廟下舟人展賀大率南行至此北行者至廬舟人皆致賀以其萬里江湖至此方保平善也乘舟人當有酒肉之賜廟居洲上南向門內一排三殿中曰勸善大師乃一僧像西曰安流大王東曰昭靈大王中曰勸善卽泗州大聖也昭靈馬援也安流者莫知其爲誰小碣一乃梁開平中馬殷所建然堂廡頹圮湫隘爲甚西殿有一鐡鍋可容五斗許下有木刻龍頭之鍋上有字云準宣鑄利州黑龍船上鐵鍋祝云此二物自川峽流下自湖中溯流至廟也廟外有巡檢司居民十數家以漁釣爲業樟木數百株徑數圍徧覆洲上冬靑可愛是夜船上不敢打更提舉舟人云廟中自打更報牌也夜深傾聽亦有所聞靑艸湖旁有朱陵洞亦謂之朱陵仙府有唐人題刻散滿巖上歲久荒涼至慶曆中因其地建爲石鼓書院𨿽略爲規制然僻在江郊又三冬寒露學者未嘗逰焉惟守將之好事者歲時一爲登覧燕逰之地黃陵廟卽舜二妃牓曰懿節廟庭宇湫隘竹木蓊郁二妃並坐傍設舜像馬殷嘗加營葺退之記沈傳師書碑石訛剝更以石模刻之字體多失詩云靑艸仍殘照黃陵一望中壁書遷客淚簾捲過湖風斑竹痕猶淺蒼梧恨莫窮年年秋水上瑤瑟伴驚鴻

癸夘逆風循西岸牽行可五里有江自東南出其大江與湘江等曰瀏陽江西岸有廟曰三沙牓曰武威王石刻乃天佑二年馬殷爲馬援建而逺祖之也

甲子晴無風發潭州循西岸牽行艤舟王公亭奠南嶽行祠逰嶽麓升中洞眞觀謁漢文帝廟嶽麓書院塔院大抵諸寺相鄰惟升中寺最髙宛轉登陟可百餘步門外小溪激射竹木其聲泠然稍稍露石角寺後有法華臺髙絕山頂晉僧法崇者箋法華經於此有杉槱數本其大如菌云陶士衡手植也王公亭湖民爲王宰少卿所立洞眞觀記云鄧固眞人上升之所潭州嶽麓書院有孔子堂禦書閣堂廡尙完淸泉經流堂下景意極於瀟湘升中寺法華臺下有白鶴泉涓涓有聲味極甘冷橘洲湘江中南北與城等有巡檢司僧寺兩三所居民業漁者數百家景物最爲佳處秦少逰死藤州其子護喪槁殯潭州黃魯直有詩雲長眠橘洲風雨寒

丁卯晴無風拋東岸牽行五里許過車子磯西岸有小山回又行十里過昭潭其水澄湛如墨俗云傍通江南壬申自夜大雨順風行五里許水中多亂石三十里至昭靈灘有昭靈廟凡四灘皆行亂石中而復湍急自三門船上執色倡道皆土人謂之灘子舟人束手一不與焉官舟過者擊鼓呼之實時來集舟上至昭靈出灘方各捨去在湘中最爲險處

癸酉十月朔拋西岸十里許江轉自西來北望武口又三十里過靑山磯臨岸培塿

丙子如嶽下出衡山縣西門長松髙下夾道三十餘里或云三十里松乃馬希蕚所植馬長而無髭遂禱於嶽神種松而髭生

丁丑陰朝謁嶽祠退季眞君觀謁北門侍郎神位食後率檀宣義登山自嶽西渡小澗以轉軸轎子迆邐挽行路皆直上略無盤曲一轎至十餘夫方可舉而前可里許至石橋亦謂之石梯鑿成階級長可二十餘步必履而登之其石每在山之面蔽路鑿乃能通也其端有小寺可數楹謂之石橋寺乃遊人憇足之所主僧必具茶食又登陟可五里左之福巖右之南臺在福巖之下峯側架空爲之制作奇巧殿堂皆板瓦宛轉下上始能及粵梁天監中惠海法師始開而居之其後六祖之徒惠遷卓庵於石上人謂之石頭和尙死謚無際大師塔號見裴休書牓尙在庭中有石如案乃無際落髮之所龎居士亦曽居之西隅有壽星殿內有木根如龜形有水泉涓涓寺眾仰給其源曰洗缽池亦石頭故物也主僧維聖嘉州人居此十餘年質重可嘉

戊子雨晚往花藥山寺浴其山則在州城之南培塿竹木可周數百步其寺則居懷抱之中寺後有廽鴈峯髙可數百步俯見城邑其上有面嶽亭北望衡山之陽有如屏扆過陷池五里許至湯泉在澗底大如車輪熱不可插手稍稍下流始可盥濯浸漑田畝流數里左右山徑偪側略無興葺之地瘴嶺蠻溪亦有此泉渇飲猿鳥污濯儂猺物同而其致異亦可嘆也過陷池嶺少南下有淸池隠出山腹泓澄可二十畝卽是也傳云昔有萬氏居此一日雷雨全家淪陷遂爲此池故當時有謡言當陷萬家萬氏一家當之今歲旱則以牛數十淘攪其中或能致雨郴之通惠禪師院有唐楊惠之手塑九子母一堂每軀自地坐立不以牀具至於裝繪采飾皆以純色不甚華彩開戶愯然觀者皆以爲生動也嘉佑中大卿解程守郴率僚屬同觀程朴野士也見其生態俾其工以彩飾之又欲以俸錢作牀坐而薦之以命主僧僧不從解怒欲加之罪僧曰喫棒不辭可惜壞了四百年手迹而損大卿好事之名解竟不能奪而止馬黙單州人气幹老而不衰言廣西事甚詳熈寧中邕州未陷覆常有怪異大蛇見若甕麄重八十斤食豬幾盡州衙廳前井中白气幹霄蝴蝶無數飛集林木上不久陷覆今復完葺然寺中泥佛手足常動城下郁江舊潭濁土人云淸則有兵今已淸有二龜伏其下鱗甲皆可數曹谷能星歷數術言事如神爲王欽若作知命書云七十年中一一加弄珠灘上貴堪誇碧油幢下聞啼鳥千日徵還上漢槎欽若七十二建節知襄州正得一千日召還又云周匝將臨壬戌歲定鼎門前春色異一千日止少三還再入和羮宜盡瘁其後欽若判西京得七百日再入卒於政府盡瘁病卒乃壬戌歲也又云臨去尙猶聞禁漏異姓嘉名在史書王死在京是時夜漏將盡無子女婿張瓌主後事又與馮拯作書云太常樂闋都門遇雪拯葬在劉太后喪中不給鹵簿是日大雪鬼門闗在山嶺上鑿石通路崖壁如削𨿽盛夏亦凜然寒涼擬金山在水中嶺岫崛起有類金山自余亭榭基址甚多竹木侵雲遊者竟日乃可盡也

附郴學大成一則

宋王沂公父𨿽不學問而酷好儒士每遇故紙必掇拾滌以香水嘗發願曰願我子孫以文學顯一夕夢宣聖撫其背曰汝敬吾教何其勤歟恨汝已老無可成就當遣曽參來汝家晚年果得一子乃沂公也因以曽字名之竟以狀元及第官至中書侍郎門下平章事封沂公

畫墁集卷八

