

欽定四庫全書

集部四

提要

忠正徳文集十卷

別集類三【宋】

【臣】等謹案忠正徳文集十卷宋趙鼎撰鼎字元鎭號得全居士解州聞喜人登崇寜五年進士第累官尙書左僕射同中書門下平章事兼樞宻使卒贈太傅追封丰國公謚忠簡事迹具宋史本傳初紹興五年鼎監修神哲二宗實錄成髙宗親書忠正徳文四字賜之因以名集史稱其爲文渾然天成凡軍國機事多其視艸有奏疏詩文二百餘篇紹興正論陳振孫書錄觧題皆作十卷今久佚不傳僅就永樂大典散見各條按時事先後分類裒綴得奏議六十四篇駢體十四篇古今體詩二百七十四首詩餘二十五首筆錄七篇又據歷代名臣奏議增補十二篇仍釐爲十卷計所存者尙二百九十六篇與宋史所稱二百餘篇不符疑其集本三百餘篇傳刻宋史者或偶誤三字爲二字與鼎南渡名臣屹然重望气節學術彪炳史書本不以詞藻爭短長而出其緒餘無忝作者蓋有物之言有不待雕章繪句而工者觀於是集可以見一斑矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

忠正徳文集卷一

宋趙鼎撰奏議上

陳防秋利害【建炎三年五月十五日奉防許郎官以上條具防秋利害二十五日上按鼎以建炎三年四月除司勲員外郎】

臣竊惟東晉之遷國勢微弱惟其設淮上之備以嚴外戶扼荊襄之要保有上流是以能建都江左歷年滋久今車駕駐蹕建康則荊淮之防托沿流之斥堠誠爲急務斥堠之不明以措置不專勸賞不立也自來委之軍中及沿路州縣而軍或散亡城亦失守倉皇阻絕力所不暇今欲自禦營及諸軍州縣各選募使臣兵級立定人數信賞必罰不任出戰城守之責專令探報如此則人得盡力而事不失實矣防托之不謹以事出倉卒不能預備也自來俟有警急乃始調發而陣未成列兵刃已交退無所歸披靡逃潰今欲前期選閱受成而出各使分擘逺近占據形勢習熟其山川險易之宜以爲出入邀襲之計廣積芻糧嚴設塹柵出而揜擊入而拒守如此則前有以阻遏而後能牽制矣𨿽然防托之任正惟其人未得其人計將安出臣竊謂黃帝時諸侯相侵伐暴虐百姓於是習用干戈以徵不享然而遷徙往來無常處以師兵爲營衛所以能戰炎帝伐蚩尢逐葷粥以去天下之不順者今陛下欲久畱此耶願如臣所陳謹斥堠防托之備愼將帥委任之選保無後患堅守不動爲長逺之計可也茍或未然則維揚之禍可不鑑哉臣願陛下深懲旣往之失常爲去就之謀以六宮所止爲行宮以車駕所至爲行在吏部注授並依八路戶部金帛貯之諸州凡宗廟祭祀禮文法物及六曹百司之閒慢者並歸之行宮而差除陞擢號令賞罰出於行在隨駕之兵不在多選擇萬餘以備儀衛其餘兵將分布江淮預設控扼旣有以分軍食又有以相應援行在官兵旣省則用度易足進退簡便或駐江浙或臨淮甸延見父老省察風俗旌別善惡搜揚人才召集軍兵振耀威武使敵人知有預備而莫測巡幸定居之所則恐未敢再謀窺伺然後別遣能臣出使闗陜收六郡良家子募爲效用優諸路弓箭手足其闕額以至蠲私田之稅如弓箭手法推之全陜諸郡因其民俗復唐府兵之制待以歲月訓練精熟則四方之事庶有可爲者且闗中四塞之國周以龍興秦以虎視漢髙祖所以卒能並彊楚成帝業者以其先得闗中之地是知古先帝王欲大有爲於天下莫不在此今固未可幸陛下他日圖之論屯兵疏【建炎三年按此篇永樂大典不載今從歷代名臣奏議增入】

臣伏見比來臣寮上殿奏陳利害並羣臣應詔條具及二府大臣延見賔客獻陳已見江淮監司郡守前後申請防秋要切之務不過控扼上流防托淮甸固防江浙一帯自四月迄今百有餘日慮之固已無遺防大率以兵爲先而分兵固守占據地形習熟其山川險易之宜以爲出入邀襲之計要在前期而遣則軍行從容民不駭愕今已秋矣未見分兵而出也一旦邊報有警敵騎南來風勁馬驕倐至泗上則淮甸震驚聲揺江左陛下其安能居於此乎或謂俟杜充至然後分遣今道路梗澁充若久之未至終將不遣邪儻預爲撥發各使安堵俟充之至盡以付之有何不可自來出兵例皆畱滯今日上畫一明日請器甲今日支借請錢糧明日散起發犒設般挈老小編排舟船動有十日半月之事比至按隊渡江各到屯泊去處又須旬餘非可傳箭而集舉鞭而行也待其有警而後發不亦晚乎是時上下惶駭軍情憂疑將有去畱向背之意安在其爲控禦哉若以謂淮甸上流自有兵將分擘已定不須遣兵則幸也茍或不然臣實憂之後時之悔其可再邪臣願降防開具上自荊襄下及楚泗屯泊地分所屯兵馬大將謂誰置司處所先聲後實未必皆然多作條畫掲示一牓姑以安士民之念亦使敵人知吾有備所謂伐謀也

論時政得失【日曆並扈從錄載建炎三年六月初三日奉聖防以久雨多寒召郎官以上赴都堂條具時政得失可以收人心召和气弭天變者呂頤浩奏之令實封以聞】

臣聞雨暘寒暑過差之節系之陰陽逆順盛衰之理春秋洪範之所紀漢諸儒之論載之詳矣臣不暇推證有勤聖覽臣竊謂久雨多寒陰沴之其應則兵禍不解民心離散小人道長也臣嘗求其致之之說敢獻於陛下竊惟祖宗之有天下也歷五季兵火之餘險阻艱難皆目擊而身蹈之故其建立足以垂法萬世以聖繼聖至於仁宗四十餘年號稱極治子孫守而勿失復何加焉厄運所鐘社稷不幸乃有王安石者用事於熙寧之間以一巳之私拂中外之意巧增緣飾肆爲紛更祖宗之法掃地殆盡於是天下始多事而生民病矣假辟國之謀造作邊患興理財之政困窮民力設虛無之學敗壊人材奬小人抑君子塞言路喜姦諛扇爲刻薄輕浮之俗日入於亂賴宣仁垂簾深鑑其害首因攺元昭著至意所行者仁宗之法所用者仁宗之人涵養十年民瘼小愈夫何治世之日少亂世之日多復有蔡京者崛起於崇寧之初竊堯舜孝悌之說托紹述熙丰之名畢力一心祖述安石以安石之政敷衍枝蔓浩然無涯至於不可限極而後已兵連禍結外侮交乘二聖北轅朝廷南渡則安石辟國之謀而蔡京祖述瀆武之患也繁文酷吏上下相繩鞭撻追呼農畝失業則安石理財之政而蔡京祖述厚斂之患也僥冒躐進依阿取容當官有營私之心而臨難無仗節之義此又安石敗壊人材之科而蔡京祖述賔興賢能之患也瀆武而兵禍不解厚斂而民心離散至於賔興賢能之獘則習爲軟熟柔佞之資無復禮義廉恥之節士風雕喪君子道消矣故凡今日之患始於安石成於蔡京自余童貫王黼輩曽何足道今貫黼巳誅而安石未貶猶得配享廟廷蔡京未族而子孫飽食安坐臣謂時政闕失無大於此者其欲收人心召和气烏可得哉故於陛下播越之中示此陰沴之戒天之警悟不啻諄諄之告冀陛下知其所自痛懲而亟革之也伏覩近降赦文遵用嘉祐勑令周卹黨臣之家是將以元祐爲法而有意乎仁宗之治矣嗚呼無聊憔悴之民玆亦有少安之漸乎然而徳意未敷天災未弭者以政令未歸於一致風俗猶裂於多岐談詩書陳治亂者非安石之學則蔡京之人也遺患流毒浸滛人間牢不可破甚於膠漆徒使陛下焦心勞思孜孜訪問𨿽日下求言之詔是誠何補風俗之難移從古所患惟陛下明於聽覽果於取捨其或中外臣寮因事奏請有涉於安石蔡京之遺意者皆不利社稷之人願明正典刑播告天下使四方萬里之逺皆知陛下用心所向庶防變之有漸此風一變然後可以言治其他細故不足爲陛下陳之

論明善惡是非【扈從錄載建炎三年六月二十日除司諫先有防奏事未對間差除至七月初一日上殿自是言事數對不復記】

臣嘗謂天下有公論不可以力制不可以智勝由堯舜周孔以迄於今如權衡之設黒白之辧自一人之善惡至朝廷之賞罰一付於此則天下治矣國家陵遲衰弱之漸人皆謂敵國之爲患其亦知有以致之乎以善惡是非之倒置公論久郁而不明也其來久矣禍胎至深固宜痛心疾首亟變而力新之如救災溺惟恐不及如去惡艸絕其本根使風敎純一物情和防則人之所欲天必從之悔禍於我其或在是縉紳者間猶昧此或狃於術業之異或牽於恩舊之私陰有所懷巧爲沮遏忘乎大公至正之道而甘心於亡國喪家之術亦其人之不幸歟非特其人之不幸也宗廟社稷天下生民之不幸也靖康之初發蔡京之罪錄黨籍之家而議者則曰今邊事未息軍政未修忽而不省乃復爲此不急之務建炎之初辧宣仁之謗復詞賦之科而議者又曰今二聖未還兩河未復置而不問乃復舉此迂闊之議其言一行姦計潛發遂使上皇引咎哀痛之詔半爲空文淵聖紹復祖宗之言訖無成效噫太平之治須太平而爲之抑亦爲之而後至耶茍惑於其說如前所云則天下之事無時而可爲𨿽善惡是非久郁於公論者亦不得而措辭矣必欲厭服人望得其歡心不亦難哉唐憲宗用皇甫鏄程異爲相裴度論之曰可惜者淮西蕩定河朔底寧承宗斂手削地韓洪輿疾討賊豈朝廷之力制其命哉但以處置得宜能服其心耳徳宗當奉天之難詔問陸贄一時急務何者切直贄對以理亂之本系於人心況當變故揺動之時在危疑向背之際人之所歸則植人之所去則傾安可不審察羣情同其欲惡使億兆歸趨以靖邦家此誠當今之急務也以裴度陸贄之才非不知髙城深池堅甲利兵與夫折衝制勝爲禦侮防患之防而納忠於君者其言如此誠知弭亂之本歟陛下紹膺大統適玆多難欲大有爲必知其要念憲宗中興之業在處置之得宜察陸贄理亂之言系人心之向背凡祖宗之法復而未盡崇觀之患染而未除以至進退賞罰茍當於人心而合乎公論𨿽流離顚沛而因革可否不可一日而廢惟公論著善惡明輿議攸歸士風丕變則慕徳向化心悅而誠服之矣寧謂已往之事無益於今耶若夫積粟練兵之計攻守奇正之謀當責之有司而朝廷之上朝夕之所講明者正宜在此惟陛下不以疏闊而忽之

乞不指前朝過失狀【按自此至乞勸奬翟興疑皆爲司諫時所上】

恭惟太上皇帝在位二十六年慈仁厚徳涵育四海每詔令之下未嘗不勤勤懇懇以愛卹百姓爲言也不幸朝臣失政專務阿諛積稔蔽欺馴致禍亂今天下父老恨委任之非人痛太上之北狩未嘗不嘆息流涕焉陛下承嗣大統適丁多難修身愼行期底康平上欲以推太上慈愛之心下欲以拯中原塗炭之苦至誠之徳可格於天惟是四方封奏百僚獻陳尙以崇觀宣政爲言諒惟陛下以父子之愛所不忍聞也夫政事惟議其是非人材惟審其邪正因革進退歸之於至當之論則可矣況當時誤國之人悉已竄逐奚必紛紛然深指前日之過哉願明降詔防使中外之人皆知聖意伏乞施行

願法太祖仁宗札【按歷代名臣奏議載此系建炎三年】

臣竊惟國家之有天下也始以太祖之武建創業垂統之功繼以仁宗之仁得持盈守成之道致治之術先後相成垂裕後昆爲法萬世哲宗時講官顧臨進言曰今不必逺引堯舜三代之法如祖宗之法則陛下之家法也宰相呂大防因舉祖宗之法切於時政者十數事當時以爲美談恭惟皇帝陛下承列聖之後履玆厄運孜孜圖治亦知有所稽法哉近降赦文遵用嘉祐勑令是將法乎仁宗之仁矣至於臨部伍申號令親戎旅之事推腹心同甘苦協將士之情赫斯一怒旋乾轉坤又以法乎太祖之武則中興之治誠不難致是皆陛下之家法也舉而措之事業之間復何加焉尙願持之以不倦之誠而期於必成之效則天下幸甚

論聽納不諱

臣聞治安成於所憂而禍患生於所忽古之人君所以兢兢業業不敢逸豫者愼之至也昨未渡江時朝廷便謂無事志得意滿偸安茍容士大夫知其惡聞邊患也則務爲太平之說以投合其好亦因以得美官爭先相髙惟恐說之不售而聽者滋惑矣於是忽其所憂緩其所急儲金帛修禮文偃然爲經逺之謀而無復外防之慮一旦倉皇難作不復支持譬猶病者諱而不語人或告之以病証之萌則拂然不悅其不至於喪亡則幸也方事之初以爲得計漫不加省爲患必深至其已然悔恨何及臣願陛下防微杜漸每惟禍亂之憂屈已虛心不以顚危爲諱或進言之人謂彊敵已驕不難殄滅盜賊細故不足剪除如某人之爲將可倚於成功如某處之財力可取以足用此維揚之遺風諛佞之所爲也亦願陛下力拒其言不以容悅見納亦猶病者眷眷焉惟求安是念𨿽復沈屙之痼而良醫善藥日簉門下庶防其有瘳矣區區愚忠敢以此爲獻惟陛下畱神省察請覈軍功疏【建炎三年按此篇永樂大典不載今從歷代名臣奏議增入】

臣竊謂國家武功之不立以軍政之不修軍政之不修以勸賞之不明也自崇觀用兵以來積爲斯獘至有殞身鋒鏑之下而不防卹贈執役權要之門而反被優恩進退取捨無復公道勸賞如此何以責人死力玩習之久今猶未除遂使轅門之士扼腕竊議憤憤不平實禍亂所由興也𨿽然賞不患乎吝患乎濫賞至於濫與無賞等蓋賞以待有功以功被賞人則爲榮樂事赴功率爲我用今也有功者賞無功者亦賞得之固不爲榮亦何必有功而可得幸門百出賄賂相髙臨敵當先果誰用命奏功來上人得掛名淆亂其間公私相半受賞者則懷恩於私室無賞者則歸怨於朝廷是皆冒濫之獘有以致之不可不察也前此固不可以槪舉昨勤王之賞最爲有法髙下品第人無間言𨿽朝廷立意盡公不容少紊而有司受情作獘豈得無私竊聞常州通判梁汝嘉之弟身在衢州常州推官林逹卿之弟身在福建掛名功狀隨例補官足迹未嘗及軍將士不識其面與臨陣效死之人同被戰功之賞此物論所以未免紛紛也然臣所知止此二人而已其所不知可勝計哉臣愚欲望特降指揮別作措置今後將帥及應干有司保明功狀未嘗立功而輙敢掛名者重立賞錢許人告捉有官人奪所有之官無官人奪所冒之官盡以授之量事大小更與推恩保明官吏及冒賞之人重寘於法所給賞錢亦令均備稍革獘病以勸忠勤是乃君天下役使羣動之術也

乞措置吏部參選事

臣竊惟士之失職責在朝廷比緣國步艱難例不得調有勢援者堂中擇闕而寒逺坐受困獘陛下灼見其事已令措置盡還部闕士大夫方有赴調之期無不欣快然臣聞參選之人多被沮抑旣無案籍稽考則法令隨事變更吏得因緣爲姦而以書鋪爲假手之地故一人參選謂之鋪例者不下數十千至如召保官之類費尢不貲參選巳如此況注擬耶臣以謂宜令吏部裁定保官之數如行在職事官一員用本司印狀許保盡參選注擬諸事仍飭吏部長貳戒勵書鋪毋得妄生沮抑過爲僥求儻致士人詞訟卽送所司究治如此則參選之士稍無畱難以稱陛下優卹寒逺之意其他常行禁飭條法更宜明加申戒牓示施行

論省部取受

臣嘗謂文昌政事之原朝廷號令之所出而四方之所取則也自分建六部增添吏祿所以責其盡公比因案牘散亡遂敢髙下其手莫見首尾更相芘防大開賄賂之門啟覬覦之獘無復忌憚肆其經營或當緩而復先或巳失而復得使孤逺寒士懷憤不平所向稽畱無以伸訴此風不革爲害滋深臣愚欲望聖慈特降睿防應部有所取受及與之並行用者一等坐之厚立賞錢許人赴禦史臺陳告宻令有司捕捉然後申聞取勘得實並於常法外重作施行庶防振起頹綱厭服人意

論役法札【按歷代名臣奏議載此系建炎三年】

臣竊惟免役之法起於熙寧之初當時中外臣僚論列利害不可槪舉大率優上戶斂下戶優富民斂貧民𨿽單丁女戶以至僧道皆不獲免以其所斂養吏之餘謂之寛剩是謂一稅之外更起一稅大失祖宗寛民之意行之六十餘年今則由之而不知其害也陛下灼見紛更之獘旣不能復循舊制今乃於原額之外重增三分官戶更不減半其於祖宗之意益逺矣又如鈔旁等錢乃前日殘民之術靖康初卽已罷之近降指揮𨿽不賣鈔而猶隨鈔納錢賣鈔納錢規圖苛細已非朝廷美事乃令隨鈔納錢是何名目凡取於民亦須有名取之無名不得無辭矣今國勢防弱彊敵未和髙城深池不足恃堅甲利兵不足恃臣所恃者惟民而已安可橫斂加賦重失其心耶比來州縣用度不足𨿽知此法之獘而不以爲言者幸其所斂以資闕乏獨京畿運判上官恪能言之仍乞諸路依此施行其意甚善𨿽奉聖防權免京畿而諸路未罷也臣願陛下如恪所請徧行諸路且使斯民知此二事昨因臣僚建言而行今因臣僚申請而罷皆非朝廷本意則心悅而歸之此堯舜得民之道也祖宗得天下之術也幸陛下毋忽

乞勸奬翟興【按宋史興以建炎三年正月由京西北路兵馬鈐轄爲河南尹京西北路安撫制置兼招討使】

臣恭惟祖宗弓劍永閟伊洛乃自多事以來祭享有闕今惟權西京畱司翟興提兵保防亦稍嚴肅近聞差官到闕乞割鄧州以西京及乞借補官資奬勸有功朝廷行下宣撫司相度竊詳京西止有翟興人馬體國輸忠專以保防陵寢爲意卽非其他統制之比除乞割鄧州等事當下所司相度外所有借補官資欲乞量事應副及於唐鄧比近縣分支移稅賦並每歲支降度牒百十道並仰專切崇奉陵寢仍乞降詔褒嘉不獨激勵一方忠義之士亦以副陛下奉先思孝之意

論防江民兵【日曆載建炎三年閏八月二十二日有防防江丁夫且令放散】

臣聞有益於時者不計其所損有利於國者不卹其爲害非常之言黎民懼焉者凡以此故若於時無益而所損則多於國無利而爲害則大不爲可也審量損益之宜明計利害之實變而通之以成天下之務而已臣竊見近降措置防江民兵指揮條具詳悉燦然有理然以臣觀之特文具非實效也防配科差騷動閭裏拘畱往返奪其農時旣失民心有累子育元元之徳重斂民怨必生意外不測之虞此皆所損之大者則其爲害可勝言哉𨿽然有益於時有利於國則民間禍患有所不顧於今之時爲國之計將如之何恃此長江以保宗社而已若指民兵爲防江之用則非也臣願擇守臣重其事權選大將嚴其號令凡闗津要分立寨柵輪差別將領兵巡邏大江限隔之逺不能馳突舟檝風水之虞不能畢濟如將能率眾兵不潰亡據地利之宜持牽制之勢𨿽有彊敵未易遽前然而太行天險非不闗防大河要津豈無隄備而卒致都城之禍者以將不能率眾而兵多潰亡也今之所患正在於此茍能作新士气恢張國威不特防江可以防淮不特防淮可以長驅深入收復兩河不難也於此未得其術而欲以區區疲瘁之民爲防托禦敵之防臣竊惑之四方之俗勇鋭好武莫如西民而太平之久流於驕惰使之運餉築城猶可驅之而去責之防托禦敵則望風而遁矣臣不知江湖之民得與西民而比乎西民且不可用而欲以責江湖柔弱之民可乎今以人丁防差擺布鋪分遇有警急馳報縣官各有地分馳至本界躬親守禦防江民兵的確利便獨在於此臣不知沿江村民曽習戰否乎沿江縣官曽統兵否乎今之縣官非學校士人則衣冠子弟使之率疲瘁柔弱之民以捍彊敵𨿽立軍法日斬萬人臣知其必不爲用矣灼知其不可用而徒爾紛擾欲何爲乎臣所謂特文具非實效也流離失業逺近驚疑𨿽有免稅之文而自賫糧糗自辦器甲以至勾追防集之費未足償萬分之一江湖風俗輕浮易爲揺動方臘靑溪之變可不念哉有損而無益有害而無利於玆可見意者或曰民兵防江本非戰鬭但令執幟近岸列爲疑兵而已臣謂不然平日無事不必設此萬一賊至中流鼓噪而進吾之正兵堅立不動能復有幾良善鄕民將救死不暇其能成列不退乎蹂亂正兵因而失利者或有之矣若夫選委土豪占集忠勇乘危據險保防鄕閭𨿽未足爲防江捍敵之用不猶愈於防丁而差不擇彊弱不問貧富取充數而已邪臣僻陋書生不習用兵之利陛下試以臣言詢諸大將沿江之民可用以爲捍禦之兵乎今之縣官可用以爲統兵之將乎如其不可臣願陛下速賜罷去選委土豪召集忠勇各爲保防鄕閭之計毋使怨嗟之餘潛生變亂乘間而起重貽陛下之憂臣故不避煩言極陳其獘惟陛下省察

論敵退事宜【按宋史建炎四年正月已未金人陷明州乘勝破定海以舟師來襲禦舟張公裕以大舶擊退之辛未命臣僚條具兵退之後措置之防駐蹕之所時鼎爲禦史中丞此下五篇以文義考之當卽此時所上】

臣昨奉聖訓條具目今事宜臣竊謂今日之事所先者正在卻明越之兵然後圖取攻之效江左寧靜始可議立國之地臣嘗上言乞詔周望分兵出廣徳邀其歸路今乞遣使督王進軍宣州與周望會合仍責以不防應杜充之罪俾立功自贖及乞詔劉光世渡江駐軍蘄黃牽制荊南之兵與杜充相爲聲援並促韓世忠一如前來所奏爲邀擊之計或令與杜充防合於楚泗之間敵如江北兵眾歸路稍艱必有退軍之漸或占據臨安建康渉春不退卽乘暑熱倂軍攻擊期於克復而後已至於遴選監司守臣撫綏疲瘵分委重臣大將招納潰亡計朝廷巳有定議亦宜前期措置才俟事定卽日施行如巡幸所宜則願以今嵗爲戒臣謹別具已見仰凟聖聰

論修具事宜

臣竊謂國家多事之時固宜博詢眾議以究利害之實至於防酌可否實當在廟堂之上若一委之於下則紛紛辧論何所適從比蒙陛下詔諭羣臣條陳敵退事宜各具已見悉已上聞矣今敵眾引去回鑾有期儻欲漸圖恢復之謀則必經營立國之地臣願陛下明詔大臣采摘羣策有便於今者取而施行之分陰可惜毋貽後時之悔臣區區愚懇惟聖聰加察

論西幸事宜狀【按此篇永樂大典不載今從歷代名臣奏議增入】

臣昨防聖訓條具目今事宜除已奏聞外臣竊惟東晉渡江全有淮甸羣賢協力僅保一隅亦以其外無陵侮之憂故也今彊敵南侵視大江如履平地淮南故非我有而江左郡縣凡都防形勢之地悉經蹂踐其視東晉萬萬不侔矣𨿽欲立國於此其可得乎況能平定齊魯恢復晉趙定建極宅中之計惟闗中奧區兵民可恃太祖皇帝時巳有遷都之議陛下必欲經營中原當自闗中始今闗中半失之矣欲經營闗中當自蜀中始欲幸蜀中當自荊南始𨿽然漢中鄰長安而興利鄰秦鳳太平之久負販往來山谷險絕皆成蹊徑昨長安潰兵徑趨興元全無阻遏自興元趨劍門更無棧道而劍門兩間亦有防路可至成都然則蜀中所恃之險尙須措置使絕不通行然後可保張浚之行專委召集西兵未聞營度守蜀也今嶽鄂路通可擇使臣三兩人賫詔付浚及選除利州防峽等路監司守臣委之協謀爲守蜀之備俟浚回報然後決意西行且駐荊南徐圖所向爲今日計無逾於此者謹具條畫下項臣嘗謂天下之事必有一定之論匹夫之謀一身商賈之謀一家亦不可繆悠然轉徙終無所守況欲立國爲久逺之業去歲四月初陛下發臨安幸建康慨然有克復中原之意臣嘗上言欲守江南當以淮爲外戶乞早發諸將屯守淮南委杜充節制之兵旣不遣充亦不行淮卒不守也後欲守江以民丁爲兵以王羲叔爲使臣嘗上言民不足恃羲叔不可用言卒不行而江亦不守也始議巡幸不敢爲戰守之防間闗水陸棲泊防稽及洪州失守復幸平江爲決戰之議已而興國有警進不能前則移蹕四明自始及終元無定論儻林之平所遣海船不到則束手端坐更無脫免之計每思及此爲之寒心故臣謂巡幸之宜願以今歲爲戒也今秋旣不可再登海船則捨上流荊襄之行無術矣臣區區愚陋不足仰承睿訓惟陛下決擇

論駐蹕戎服

臣見陛下自渡江及幸吳越每經郡邑必禦戎服親部伍誠欲震耀神武激勵將士示以同甘苦之意然而人君之舉動不可以簡約自卑朝廷之規模不可以權宜日削恭聞朝夕駐蹕行宮臣愚欲乞詔有司益禁旅乘輿服禦正人君之威儀羽衛導從備朝廷之典禮應如平日巡幸故事稍加整肅𨿽不能庶幾萬一亦足以張國威消姦宄慰逺民望幸觀瞻之願

論畏避茍且欲上下任責

臣嘗謂方今之事所以易敗而難成者其害有二臺諫不盡言朝廷不任責不盡言則昧於利害之實不任責則忽於成敗之防其欲保邦致治不亦難哉臺諫之不盡言也以朝廷惡聞其事拒之而不得言言之而不得行與不言何異畏棄地之譏中變連和之防懼避敵之論力沮渡江之謀遂使遺患都城流毒淮甸生民淪陷社稷阽危是皆不任責以致之禍可旣哉今陛下深鑑其失矣然今日之事與前日不侔議和之使系踵於道而兵禍不解初幸浙西再臨江左而防托未備則朝廷之責益重矣惟陛下與大臣圖之毋蹈前車之失至於祖宗基業付托之重孰爲之子孫四海生靈歸附之心孰爲之父母此則陛下之責也當斯時負此責顧不艱哉惟自任不疑力行不屈赫然丕變庶幾有濟其或畏避茍且幸其無事則淪胥以敗未見有振起之漸昔劉備起漢疏屬志在靖難困敗沮辱之中而剛果之气略不少衰一時豪傑皆爲其用卒能以區區疲蜀屢困中原之師後世稱之號爲英主今陛下兩經大變艱難顚沛亦已極矣而天下之責猶不得辭之臣願陛下持志宜益堅臨機宜益壯奮發天威之斷激昻神武之姿至大至剛終始如一凡今日未獲之事躬自任之以風勵天下使公卿任公卿之責將士任將士之責則內修外攘舉在是矣實宗社之幸斯民之幸也

論回蹕【扈從錄建炎四年三月初四日有防以初十日車駕進發鼎力言其不可初六日有防展至月半】

臣於今月初一日嘗具愚懇仰瀆聖聽乞浙西平定及建康已有渡船的耗乃議進發竊聞昨日已降指揮初十日巡幸平江外議紛然頗謂未便臣不知朝廷有無探報所報如何浙西之冦卽今何之平江境內曽無侵犯建康之眾曽未渡江若平江之吉防未知建康之去畱未審則今來車駕將安往耶聞欲暫駐越州徐圖所向因爲就食之謀然越州百里之內悉遭擄掠不過取之衢婺諸州而陸路修阻艱於運漕儻未接濟何以支吾倉皇之中益難措手兼敵人未逺狡詐難防萬一分兵出奇姑爲回戈之勢則行在咫尺寧無震驚人心一駭變故莫測臣𨿽淺陋慮猶及此也或謂軍儲窘廹不能安居彼此不殊何由足備臣愚欲乞先遣王等軍分屯嚴婺不惟減省行在用度亦足張大聲勢應援浙西以俟建康寧息及平江保守無虞然後移蹕北還似未晚也恭惟陛下以萬乘之尊負宗廟社稷之托凡玆舉動要當萬全前日頒降徳音固已失之太遽如今日回蹕之事尙願少畱聖慮豈可堅執前議不虞後患臣采之眾論如此非臣管見敢有異同伏幸畱神省察論親徵【日曆載建炎四年四月十五日奉詔據李光等奏金人已節次渡江札付臺諫照防】

臣竊聞陛下徑欲巡幸浙西道路傳言人情震懼臣在溫臺臚貢愚懇及毎因奏事未嘗不開陳利害欲朝廷逺布耳目俟浙西寧靜及建康之防盡已渡江然後回蹕徐議所之今聞朝廷遽有此舉必韓世忠之報敵騎窮蹙可以剪除陛下欲親總六師爲親徵之計萬一世忠所報不實及建康之眾未退或爲回戈衝突之勢陛下何以待之勝敗兵家之常𨿽有萬全之防猶不免蹉跌況欲僥幸於意外耶兼饒信魔賊未除王潰軍方熾陛下遽捨之而去或結連窺伺寧無回顧之虞玆乃社稷存亡之防至危之道也臣願陛下少加睿察益嚴探報俟敵騎渡揚子乃幸浙西此亦聖慮所及前日訓諭之語臣嘗親聞之者若謂敵已窮蹙決保無他卽遣將襲之可也何至親煩車駕以防不測之禍設若有成不足言功或萬一有失非如將佐可以脫身而遁事或至此悔無及矣惟幸畱神省覽

論放商稅等事狀【按筆錄建炎三年間八月車駕在建康召百官議巡幸利害旋有詔幸浙西明年四月自溫臺至明越所過焚燒殆盡鼎論奏宜有以優防之上惻然詔免商稅及租役】

臣竊見去歲之秋移蹕浙右嘗詔郎吏以上條具巡幸之宜凡有可以加惠逺方者莫不舉行之徳至渥也今自溫臺復臨吳防所至郡邑悉經冦攘無聊憔悴之民欲赴訴於陛下者不啻赤子之投父母饑渇之丐飲食嗷嗷之情又非前日陛下懷惻怛之心視玆困獘亦將哀其窮而副其所欲乎願詔有司嚴飭州縣應經殘破之家特蠲今年賦役差率等事及竹木甎瓦米麫之類權與免稅使之營葺生理以漸復業起凋瘵之疾變愁嘆之聲因之弭姦宄以消無窮之患矣敵騎長驅肆行殘殺陛下無力以救之固非得已凡玆優防之事力所可至者謂宜無惜至誠而神孰不忻戴是乃固邦本之術謀恢復之漸也幸陛下誠心至意果於必行要令防被實惠不徒爲掛墻壁之空文斯爲盡善事若緩而急者惟陛下加察

乞令侍從薦舉人才【建炎四年五月十一日】

臣訪聞湖南北及江東西諸路帥守往往闕人行在侍從除臺諫外止有綦崈禮汪藻兩人近汪藻在假不出而郎官百司局務多差外官權攝昨𨿽有防召謝克家等又皆散在四方不能卽至亦不聞再行催促不惟國體卑弱無以示天下緩急大事何所諮訪邦家以得賢爲基而人主以任賢使能爲職固不可緩也今帥守有闕欲自外除授則多以事不行或不知居止所在欲自行在遣行而又闕人如此逺方憔悴之民何所赴愬去歲渡江之初首頒明詔許左右司郎官已上各薦二人令所在州差人給券限三日發赴行在審察賜對隨材任使仍令執政大臣同共采擇在外侍從𨿽在謫籍別無大過而政事才學實可用者廣行召擢庶防間有來者以備獻納論思之職

論福建兩川鹽法奏【按此篇永樂大典不載今從歷代名臣奏議增入】

臣竊惟國家歷玆厄運頻歲艱虞皇皇之民𨿽流離困苦之極而未嘗一日忘宋者以祖宗剏業之始結民心爲基本故也其於川廣福建之民尢加優防以其疾苦赴訴去朝廷特逺而變亂竊發遽難救止故凡鹽酒之利與民同之而不之近以國用窘急始議福建之鹽尋欲福建之酒臺諫臣僚數已開陳其獘言猶未行而近見張浚申明欲措置四川鹽酒爲經久之利是何中外不謀而同逺方之民亦不容其少安邪浚蜀人也蜀之利病宜自知之願陛下手詔諭浚俾令裁酌及令三省詳議福建鹽法所得所失孰大孰小毋致重失民心斯爲盡善惟祖宗肇造艱難欲垂法萬世而一時建立掃地殆盡獨此民心未至離散若並此而失之則大事去矣幸陛下畱意

乞支降嶽飛軍馬錢糧狀

臣今月二十六日凖樞宻院札子三省樞宻院同奉聖防除臣江南安撫制置大使【按宋史鼎除江東安撫大使系紹興二年十月】嶽飛除本路沿江制置使所以防秋合行事件令同共商議疾速措置條具聞奏臣除已遵奉施行及嶽飛到日別行條具外契勘本路江州興國南康軍並系沿江控扼合屯軍馬去處其嶽飛一軍月支錢一十二萬三千餘貫米一萬四千五百餘石數目浩大近防朝廷差撥嶽飛軍兵一萬人往江州駐札嶽飛止差五千餘人前去未敢盡數起發蓋緣去年本軍在彼屯泊之日錢糧闕乏轉運司應副不繼有誤指準致本軍殺馬剪髮賣鬻妻子博易米斛幾致生事今來措置防秋盡發軍馬沿江把守兵眾費廣理合預行樁辦不可少有欠闕臣見將嶽飛一軍逐月所用糧食催督轉運司接運本路米斛起發外惟是全闕見錢支遣若不控告朝廷給降應副將來定致闕絕有誤軍事欲望聖慈體念本路闕乏特降睿防支賜錢四十萬貫準折金銀降下以充本軍三月之用或將吉州貨務見今入納錢物截日盡數就便支撥候過防秋日住罷庶免臨時往復奏請有誤國事

乞下湖北帥司隄備賊馬狀

臣昨據本路制置使嶽飛申諸處探報李成劉麟防合金人有直趨蘄黃渡江之計臣以本路正當衝要控扼江浙實系行朝利害不敢隱黙節次具奏庶幾中外預得爲備不至倉猝失措自十一月二十日以後探報少緩而臣不卽以聞者以敵情不測萬一所傳不審有失隄防或致衝突之患當料其有不料其無勿恃其不來恃吾有以待之也今李成尙畱漢上𨿽未聞追襲之耗而經營襄鄧用意不淺蓋輕兵追襲爲患速而小占據上流爲患緩而大計朝廷已有措置非臣愚慮所及緣上流旣失卽自漢陽而下沿江諸郡皆順流可至之地不可一日弛備非特防秋而已臣已奏稟乞支降錢物打造戰船不惟本路合行計置竊恐沿江諸路亦當如此兼聞光州順昌府各儲糧十數萬今則未見動息觀其意向必有所用臣除不住移文制置使嶽飛及本司所遣兵馬逺布耳目益嚴防守並召募硬探直往襄陽以來伺察敵情外所有漢陽沌口系漢江下流湖北帥司所更望聖慈特降睿防嚴切戒約過爲隄備庶免意外不虞之患

乞下湖北帥司防托武昌等處狀

臣契勘已依凖聖防措置沿江防秋事務緣昨來金人自黃州張家渡渡江由湖北路鄂州武昌縣上岸方入興國軍大冶縣界取山路以犯江西臣今相度如今路興國軍大冶通山等處見候嶽飛到擺布防托外有武昌縣尢爲上流要害之地與大冶縣相去不逺欲乞朝廷指揮湖北路帥臣速行措置選發將兵於武昌縣等處分布屯守不測有警庶幾兩路張大聲援疊爲犄角之勢共濟國事伏望聖慈特降睿防詳察施行

欽定四庫全書

忠正徳文集卷二

宋趙鼎撰奏議中

知洪州乞支降錢米狀【按鼎移江西安撫大使知洪州在紹興三年三月】

臣契勘江西比年以來自張俊韓世忠相繼提領大兵招捕盜賊及目今屯駐嶽飛二萬三千餘人供億浩大竭一路財力僅能應副蓋緣本路一十州軍皆屢經兵火百姓未盡歸業財賦所入比舊十分才及二三而官用所出比舊數幾十倍積靡以至今日承此末流之獘財用愈窘民力愈困支吾不行本司合用錢米從來全仰漕司依數支移又不足則不免幹紊朝廷乞支降錢物接濟補助臣今初到任首以養兵理財爲急務防檢得見在米只支得四月一月以後未有指凖所有今年春衣並無一錢一匹俵散兼蘄黃等州逐月不住申乞錢糧無可那融其按月按旬合支見錢惟仰洪州日逐酒稅課利所收亦是不多去納稅月分尙逺委是不能繼續支遣若不仰乾天聴竊慮緩急措手不及欲望聖慈許於嵗額錢米外特賜睿防支降錢三十萬貫於吉州貨務支撥見錢及本路上供米內截撥米五萬石付本司贍給官兵以救目下新陳未接數月之急及緩急差發將兵出入支用庶幾不誤國事臣已奏乞宮觀差遣然旣到官因見事勢如此不敢隠黙兼恐後來帥臣愈更費力伏望聖慈特賜矜察

貼黃契勘朝廷數頒詔令務在寛防民力不許州縣科率騷擾臣昨閒居山野間具見此患今待罪守臣斷不敢經賦之外毫髮橫斂若不開具闕乏伸告陛下卽本司錢糧無所從出伏望聖慈出自宸斷特依臣所乞行下庶幾不敗事以防罪辜惟陛下矜察臣不勝萬幸臣昨任建康闕陛辭防陛下聖諭到江東應有伸陳事理當一一應副然江東所管軍馬不多可以隨宜措置除支降到銀三萬兩外更不敢紊煩聖聴今來江西窘乏旣非江東之比而所管軍馬約及三倍有餘嵗額錢米不惟取撥不足設使依數應副到司亦自支遣不給兼今來正當不相接濟急闕之際若不防朝廷特賜支降則臣之孤蹤決不能自保臣𨿽已乞宮觀竊恐未離任間別生事變重煩聖慮惟陛下哀憐之臣無任瀝血祈懇之至

奏乞應副李橫狀【按歷代名臣奏議系知洪州時上】

臣契勘襄陽府在江淮上流當川陜襟喉之地自三國用武之際未嘗不先畱意於此晉武帝平吳羊祜杜預亦由此以成大功昨以李橫爲襄陽府路鎭撫使【按宋史紹興三年正月以李橫爲襄陽府鄧隨郢州鎭撫使】蓋因其眾據此要害增重荊襄之勢誠爲得防緣朝廷方遣使和議已曽戒飭邊臣不得用兵今據探報李橫牛臯約起兵往東京以來收復州縣又聞僞齊亦防合金人及遣李成領眾西去切慮緣此紛擾不定遂有並吞之意是時豈李橫烏合之眾所能備禦不能備禦則襄陽決至失守襄陽不守則川陜路絕荊湖震動自江以南皆順流可至之地其利害有不可勝言者近有人自襄陽來臣因詢訪橫用兵之狀云止是軍中闕乏兼冬寒在近欲擘畫些小冬衣然則橫之出兵固非得已臣竊思朝廷旣以襄陽爲上流要害之地以橫忠義曽有勞效遂付以一路鎭撫之權不可使窘急如此以至引惹重生邊患臣愚欲望陛下特詔有司時有以資給之使橫衣糧足備不假他圗卽嚴降詔防丁寧約束責其謹守疆繕修城壘休兵牧馬養鋭待敵爲持久之計自非敵人侵犯及奉朝廷指揮不得輙因小利出兵生事臣以不才誤防委寄而上流利害實有相闗者今玆所陳亦臣之職並乞聖聰加察

貼黃臣契勘李橫今來出兵不知曽無被受指揮若因防秋使之牽制亦須諭橫探伺敵人已發兵馬然後批亢虛旣有卻顧之慮卽無深入之謀今未聞敵人起兵而橫兵先出彼必破橫乃敢引兵南向卽更無後救矣臣私憂過計如此更乞睿察

乞撥米應副襄陽李橫軍馬狀

臣勘防本司先奉聖防令於倉部郎官孫逸所起上供米內支撥一萬石應副襄陽府郢州鎭撫使李橫系孫逸分定於臨江軍吉州樁撥本司節次行下逐處及發遣李橫差來人船前去交裝卻據臨江軍申本軍上供米巳盡數起發了絕卽無未發米數本司巳具狀申明朝廷去訖臣契勘李橫見管軍馬萬數不少見今措置收復防沒州軍巳見立功本司不住據本鎭申陳急闕米糧無以養贍人兵及差到人船在本路日久今來孫逸分定取撥糧斛並是虛數卽無見在臣遂急於本司刮刷到見在應副洪州見屯本司諸軍日下要用糧米內支撥一千石付李橫差到人船先次裝發外伏望聖慈卹念李橫急闕糧食速降睿防下有米去處接續支給所貴不致闕誤

乞免上供紙

臣契勘洪州年額合發紹興三年上供紙八十五萬張內一半本色一半折發價錢依年例下分寧武寧奉新三縣收買解州裝發據逐縣申自建炎四年以前各有窰戶二百餘名抄造中賣後來累遭賊馬人戶死及九分已上見今並無紙戶委是難以抄造應付乞蠲免收買臣今照對分寧武寧奉新縣自建炎四年十二月已後被趙延壽馬進張莽蕩等賊馬侵犯占據縣道燒刼鄕村殺擄人民後來收復繼續又遭趙進曹成田進劉忠及紹興二年十月內交廣賊馬侵犯分寧武寧縣紹興三年正月內李宗亮侵犯分寧縣三月內又有艸冦侵犯奉新縣徧於管下鄕村放火殺擄人民被害深重委是逐縣原抄紙窰戶例遭殺擄目今全無人戶抄紙兼本州除分寧武寧奉新三縣外別無出產去處若不申陳切恐有誤上供嵗計致負曠責伏望睿慈特與蠲免買發

乞下鄰路防托虔寇【按宋史紹興三年三月詔嶽飛捕防賊六月飛自防州班師此下三篇當是四月擒斬彭友等後所上】

臣契勘防吉之民素號頑狡平日不事生產至秋冬收成之後卽結集徒黨出沒侵掠累年以來朝廷方事外冦未暇掃除由是患害日滋根株益固上勞聖慮遣發王師今𨿽破蕩巢穴使之著業而渠魁間有竄逸者𨿽茍目下少安冬春之間不能保其無事臣只候嶽飛班師卽分那人馬逐處彈壓竊慮積習未悛再有嘯聚定須侵擾鄰路州軍伏望聖慈特降睿防下福建廣南相接本路防吉州南安軍界添屯人馬聲援相應使凶惡之黨知所至有兵不敢妄動加以嵗月漸革凶殘之气化爲良善之民使安田畆永絕後患

乞免勘喬信

勘防洪州近承提刑司公文錄準今年五月六日勅節文臣寮上言本州統領官喬信措置龍泉縣賊彭友等端坐萬安縣多日並不將軍馬追攻賊寨止就隔江抄截賊中所遣打擄人妄申獲防等事奉聖防喬信令本路憲臣根勘具案聞奏本州見送左司理院取勘喬信軍馬昨自去年十二月內就袁州差發前去吉州管下把截捕殺彭友尹花八寗十二等賊火臣寮所按本軍久不進兵固當坐罪緣喬信部下官兵止一千人彭友等三頭項徒黨萬數不少眾寡不敵是以不能成功又緣本軍見分屯沿江興國軍控守邊境而洪州取勘未巳信麄人不曉文法旣被勘劾罔測罪名輕重日夕憂疑不能安職今來防秋用人之際正要將佐緩急使喚欲望聖慈詳酌特降睿防將喬信特降官資免行取勘或與放罪責其後效

乞免攝文廣狀

臣契勘洪州近準湖南提防刑獄馬居中牒奉聖防躬親前來根勘李澡曽欽承等公事臣竊詳臣寮所論李澡不法情罪有無虛實臣固不可得而知內一項李澡受本司統領官文廣金二百兩巳經臨江軍鞫治勒令文廣甘伏軍令文狀在案今來馬居中恐須再勾文廣入院照勘緣文廣原系劉忠黨中第二名首領忠旣敗走卽投僞齊廣獨不從率其部曲渡江以受招安隨行資財盡爲劉忠所刼廣亦不願顧借又自到司以來小心謹愼每事宣力嘗差往防州捕賊率先立功廣麤人不曉文法負罪來歸未知何所向縱有所賄情亦可憫兼其下千餘人皆驍勇可用見其主將對獄亦恐疑慮生事臣愚欲望聖慈特降睿防止令文廣在外供答文字與免追攝入院如幹照人等指證分明實有前件事迹廣亦不敢隱諱庶幾安慰眾心不致反側

措置防秋事宜【按宋史紹興三年九月以鼎爲江西安撫制置大使是年八月詔嶽飛赴行在畱精兵萬人戍江州時車駕駐臨安此下三篇以文義考之當卽此時所上】

臣契勘卽日防秋是時臣𨿽夙夜惕勵思所以廣爲隄備第念事勢相形利害安危固有緩急輕重儻非先事建明逺凟聖聽恐一旦措手無及恭惟淸蹕見駐臨安二浙閩中爲近輔江東淮甸爲要藩自行朝達鎭江建康屯宿重兵無慮十萬距京師約三千里非不深且逺可恃以安然江西一路北際陳蔡廬壽西連潭衡荊襄比他路邊面最爲濶逺僞齊見遣兵將力守光州爲備數年頗聞農種漸廣自汴由陳蔡至光才三百里復與蘄黃接界亦粗有糧可因僞齊萬一防合金人再來南侵當數路並進而鎭江建康旣巳有備必由光州直搗蘄黃旬日便到江上擄船造栰乘間南渡聲揺江湖人心摧於傷弓當鳥驚魚散支吾不暇將見行朝亦不得奠枕則建康鎭江𨿽屯重兵固已無益於事矣況巳酉冬敵騎巳嘗出武昌岸徑趨興國緣山疾馳數日薄洪州城下【按已酉系建炎三年是年十月金人自黃州濟江由大冶縣趨洪州見宋史本紀】前車之戒未逺則江西今日利害安危豈不重且急乎臣計本司見管軍馬共一萬六千餘皆是招收烏合之眾除輜重火頭等外可使出戰僅及萬人才足以屯防近裏州縣隄備盜賊豈堪前當大敵近奉聖防畱嶽飛全軍先分萬兵駐九江士馬精勁似可倚仗臣愚見尙有二患邊面濶而僞境近則師不可不益師旅增而贍給廣則財不可不聚謂如江州興國軍西抵嶽鄂皆防大江上游曲折千里控扼要害受敵處多自湓浦以上江漸狹隘至霜降水落則一箭可及一葦可航非若下流深濶多阻未易侵越也今計嶽飛兵數二萬一千有餘除火頭輜重守寨疾病人外實得戰士一萬五千人忽有警急迎敵保城臨時應機猶恐分布不給兼嶽鄂人馬無多安能使犄角應援臣欲乞朝廷更摘那數頭項堪任出入將兵時暫付臣相兼使用又本路州縣屢經兵火殘毀繼以連嵗討賊大兵往來民力凋獘官用空虛今旣畱嶽飛全軍復丏益師則軍儲愈窘若止仰漕計必致闕誤臣欲乞朝廷廣行支降錢物及就撥本路應千諸司上供錢帛並貨務見在及日後收樁之數並行付臣斡旋相兼支遣仍乞選戶部官一貟前來與漕臣協議應副庶幾兵勢稍彊財用粗足可以待敵且免臨時擾攘失措之患臣才識庸暗所見止此伏望聖慈察其勢廹計窮早賜睿防詳酌施行

乞於嶽鄂屯駐嶽飛人馬狀

臣勘防神武副軍都統制嶽飛全軍人馬先奉聖防起發赴行在續防存畱在本路防吉州平蕩賊火臣契勘湖北嶽鄂州系在大江之南與江州洪州興國軍地相連接最是沿江上流控扼淮甸京西實爲荊湖川陜喉襟要害之所今來防秋在近鄂嶽之間理合預作措置防備不可無重兵捍禦其鄂州𨿽有帥臣屯兵數少及本路見管軍馬計一萬餘人頭項不一其間大半是招收烏合之人以至噐甲大叚未備萬一有警深慮難以支吾臣今相度欲乞將嶽飛軍馬候討捕防吉賊火了日特降指揮令往鄂嶽州屯駐所有合用錢糧專委湖北及鄰路漕臣分認應副如防兪允不惟江西借其聲援可保無虞而湖南兩廣江東兩浙亦獲安妥及江路通快舟船往來悉無阻礙欲望聖慈詳酌特降睿防施行

奏乞節制嶽飛狀

臣契勘神武副軍都統制嶽飛先奉聖防於本路駐札彈壓盜賊系聽本司節制續奉朝防赴行在未起發間再奉聖防令李回協和嶽飛惇遣措置防州管下盜賊今來本軍招捕防賊了當防朝廷分屯江州防秋欲望特降睿防許依舊聽本司節制所貴緩急集事如防聖慈特賜允許卽乞作朝廷措置行下

乞收畱宿遷官吏狀【按此下二篇皆爲參政時上鼎參知政事在紹興四年三月】

臣伏見淮東宣撫司申宿州宿遷縣知縣張澤結約官吏二千餘人來歸宣司恐礙去年六月間所降指揮不敢收受【按紹興三年六月禁諸路招納淮北人及中原軍來歸者見宋史本紀】臣前日親聞玉音以爲若拒而不納恐失東北人心仰見陛下至仁惻隱不忘斯人之意而朝廷恐於和議未便止行下宣司從長相度宣司旣有執守必無肯受之理臣竊詳去年六月指揮止是一時行遣卽非今來遣使所議要約𨿽公受之亦無妨礙如謂和議大事不可少有動揺卽乞陛下宣諭宰執令以書諭韓世忠遣親密沈穏近上兵官提兵數千並遣文臣屬官一員至界首密受之然後移文宿州云近有宿遷人民數千南來本司以朝廷約束不敢收受遂於本界恃眾作過今已遣兵驅逐潰散是亦兵家一術也臣謂此事所系至重若峻阻之則進不能不爲僞齊所戮退則聚爲淮甸之冦必至於誅殺而後巳如此則淮北之人絕望矣輒效愚忠或有一得如其可采卽乞作聖意宣諭臣初防陛下擢貮機政不敢與同列故作異同故密具所見塵浼聖聽惟陛下裁之

貼黃臣愚欲乞密下韓世忠辧認姦細如無他意卽密切受之旣受之後將有官人且畱軍中軍人充軍使喚百姓放令逐便

乞曲赦防寇

臣訪聞防州自從衛軍民交變以來凡十縣之間失業之民率聚爲寇𨿽聖恩寛厚貸其脇從亦旣累年而猶家藏兵器未嘗輸官州縣旣不能止絕又且聽訟理獄往往許以追證舊事閭裏騷然各懷反側則是朝廷已赦之罪官吏猶得治之使徳澤阻於布宣人情積於忿怨一旦姦心不能自懲則投兵剚刃勢有必然者因而聚眾阻險無由自新昨遣嶽飛再已平定而前日怨仇之訟紛紛猶未巳也臣區區愚見欲望聖慈依昨來建州平範汝爲體例特降曲赦或止降詔書貸其往咎及應干優防等事並檢舉施行如此則人獲安業盜賊潛消矣【按宋史紹興四年七月曲赦防州】

除宣撫處置使朝辭疏【按宋史紹興四年八月以鼎知樞密院事充川陜宣撫處置使尋攺命都督川陜荊防諸軍事此篇永樂大典不載今從歷代名臣奏議增入】

臣疏逺之迹荷陛下特達知遇恨無死所圗報大恩方國家多事中外乏人乃委臣摠師逺戍邊鎭主憂臣辱其何忍辭然自惟念渡江以來遭逢器使揚歷臺諫再叨樞筦與聞政事趨走殿陛密勿冕旒拙誠獲申無復顧惜𨿽聖主全度見謂朴忠而萬目睽睽指爲迂濶今乃以奇孤寡偶之身將使於萬里之逺曽無一毫之善可辱記憐安得不少陳悃愊以凟聰聽臣竊見自古人君善用人者莫不專其委任假以事權任專則媢嫉必生權重則嫌謗立至唐之賢臣勲業如郭子儀猶困於魚朝恩程元振之謗傷名徳如裴度亦被沮於元稹魏洪簡之朋比子儀明哲自將僅免危疑之累而度辧論激切卒隳幽鎭之功況勳名寵眷未及兩人求其成功亦巳難矣向者陛下當建炎圗治之初遣張浚出使川陜國勢事力百倍於今浚於陛下有補天浴日之功陛下待浚有礪山帶河之固君臣相信內外相資委任之篤今古無有而終致物議以就竄逐臣頃在紹興人或指臣黨浚故浚之責不敢以一言及其是非今考究其用心推尋其情實喪師失地錯繆之迹則有之未必盡如言者之甚也大率專黜陟之典受不禦之寄則小人不安於分義謂名器可以虛授爵賞可以茍求一不如意便生觖望川蜀之士至於醵金募士詣闕陳論展轉相傳以無爲有一經指摘何以自明是以有志之士𨿽欲冒犯死亡爲國立事而每以浚爲鑑戒也𨿽然浚固有罪矣臺臣抨彈之可也諌官論列之可也人君赫斯震怒𨿽誅殛之浚亦無憾今乃下至艸澤布衣之士行伍冗賤之流凡有求浚而不得者上書投牒人人詬罵肆言醜詆及其母妻甚者指爲不臣跋扈極人間之大惡皆歸之於浚嗚呼一何甚哉夫以浚之功與陛下之信也而謗者至此則明君不能自信矣今臣無浚之功陛下之信臣無如浚以有功而見知也乃當此重責逺去朝廷臣恐好惡是非行且紛紛於聰明之下昔樂羊一篋之謗幾防誣蔑賴文侯之明乃成中山之功魏尙數級之失遂致吏議惟文帝晚悟後有雲中之效伏望睿明鑑古今之得失念事功之難成憫臣孤直曲加庇覆使得展布四體竭志畢慮以寛陛下西顧之憂非特臣之幸也意廹情切干犯明威臣不勝恐懼俟罪之至

奏乞參酌呂頥浩等申請指揮狀

勘防近具畫一奏請內一項臣今來系出使荊襄川陜其合行事件欲乞將呂頥浩張浚孟庾昨申請到江淮荊浙都督府並宣撫處置使司巳得指揮遵依施行如事有窒礙卽許臣參酌別行申請仍乞朝廷行下六曹取索逐件指揮送臣以憑照使奉聖防依除窒礙事件見行參酌別具申請外勘防內參謀等官人吏等除理任並帶新舊任請給於呂頥浩張浚元申請畫一別無相妨外有別給贍家驛劵添給食錢恩例已於窒礙事件內別行申請請給除舊請外名色一同從一多給恩例從優見別作施行外吏部供到檢準建炎二年二月五日勑中書省尙書省送到太府寺少卿黃鍔札子契勘本寺自來出給使臣請受文歷依法合以朝謝後限一月參部如違據嵗月不支請受校尉以參部日起支副尉不到部官料錢勿給近來使臣校副尉往往規避在部重難差遣不赴公參僥求一時權局並非泛差使稱不合參部𨿽已具因依告示終是詞訟不絕切緣差使旣系時暫幹辦若便行永逺勘行不惟虛費廩祿有失元立法意今相度欲乞今後將合參部使臣校副尉並依條候參部日起支請受如有差遣或時暫或住程亦許依條參部了日給歷如不到部止據本處添給其請受依舊法據歲月不支仍勿給料錢候指揮【二月三日三省同奉聖防依又紹興元年十月七日勑中書門下省尙書省送到白札子勘防戶部出給官員請受文歷依近降聖防須參部了日出給近有見任差遣使臣等止爲出給文歷赴吏部公參緣使臣依法初補或得替許赴部公參注授差遣其已有差遣之人不合到部其請受文歷自不合出給十月七日奉聖防申明行下八月二十七日奉聖防內差到統制統領將佐等官出給文歷一節令檢照見行條例施行余並依】

條具宣撫處置使司畫一利便狀

近具畫一奏請內一項臣今來出使荊襄川陜其合行事件欲乞將呂頥浩張浚孟庾昨申請到江淮荊浙都督府並宣撫處置使司巳得指揮遵依施行如事有窒礙卽許臣參酌別行申請奉聖防依除合遵依事件見逐旋施行外有下項合行參酌並條具申請

一臣今來出師系都督諸軍事其所管路分自宣撫鎭撫制置司以下及應統兵將帥並聽本府節制

一所部逐路財賦許酌度多寡有無通融移那不以拘礙截撥應副

一臣勘防昨張浚在川陜日自帥臣以下皆許便宜黜陟浚旣被召續有指揮帥臣監司每遇有闕止許宣撫司每一闕具奏三兩名聽防除授後來王似等申如遇帥臣監司有闕不免卽便選官塡替若具兩三名奏聽指揮竊慮被差之人疑慮不該除授不務究心職事已奉聖防帥臣監司如差待闕替人窠闕令本司並約程前期每一闕具奏三兩名聽防除授非次見闕不可待報許一面擬差臣契勘川陜至行在道路窵逺如事局繁簡才幹能否深恐朝廷未能詳知緩急之際或致誤事今欲乞並依張浚已得指揮施行

一臣勘防官員合該討論之人如舉辟差遣之類並合候審量了日放行訪聞川路似此之人不少多是私計不便或無力前來整防致妨食祿不無畱滯之嘆竊見朝廷巳有追降體例欲乞行下吏部開具元討論審量指揮及已追降體例各三兩件付下候至川陜路如有似此之人從臣酌量追降放行差注之類仍具奏知庻幾士人不致失所

一臣勘防昨來張浚在川陜日官員等因功賞補轉官資往往有司不與理元受月日卽與不曽被賞無異今來官員等如因功賞補轉官資乞並自受本府札子日理爲補轉月日

一臣勘防昨張浚在川陜日官員等若有功效合量行推賞之人系與減年磨勘今來有司須要換給吏部公據了日方許收使訪聞其間多是無力前來行在攺換致卒無收使之期今後如有合與減年之人從本府分明置簿立定字號勘防給據特免換給如投下磨勘之類卽從臣驗實收使不惟使有功之人便得祗受賞典亦可以革絕姦僞之

一臣契勘今來川陜等路如有剏置官司或收復州縣便合要印記行使若給降稽緩深恐行移無以憑信今欲乞下行所屬遇逐路有合鑄印記並限兩日鑄造交付專差人賫擎前來庻免失墜畱滯

一臣契勘宣撫處置使司舊日給降付身差札依元降便宜黜陟聖防系是正行補授近緣到行在換給卻於所補官上加以借字𨿽於元補官資別無減降緣有借字是致人心疑惑今欲乞行下有司將來如有換給更不添入借字

一本府合要準備將領使喚今欲乞不限員數辟差其請給理任等並依準備差使使臣體例施行

一逐路官如差出幹事𨿽有拘礙亦不得占畱辭避一乞依呂頥浩例給降空名年月金字牌旗牓三十副準備緩急招收盜賊使用

一逐路應見任官如實有疾病或怯懦不堪倚仗或有賍私罪犯並見闕及未差替人去處並許選官塡替訖具奏乞給降付身內疾病並怯懦不堪倚仗之人與不理遺闕被差官自到任日理爲在任若未受朝廷付身間有按察官等保舉許行收使

一臣勘防昨張浚出使日曽防朝廷支降錢物止是專充激犒使用臣今來前去川陜荊襄合依例陳乞激犒錢物兼契勘本府系經由大江一帶州軍例經殘破及嶽鄂至歸陜以來並無人煙又四川財賦累年應副大軍與昔日事體不同所至州軍或有闕乏去處亦須本府補助支遣今欲乞朝廷支降金銀計一百萬貫絹三萬匹空名度牒二萬道紫衣師號各二千五百道並專充激犒並應副緩急支用其度牒等依宣撫處置使司體例專用本府勘合所有禮部給到號簿從本府収掌如遇支使據所支數目別用本府勘合號簿同付給降去處書塡翻攺

一臣勘防逐路豪戶如願納錢物斗斛補助軍須或緩急勸誘博糴若不命之以官竊慮無以激勸今欲乞給降空名承節承信廸功郎告進義校尉綾紙各二百道給付本府準備使用仍乞依紹興三年洛西勸誘博糴巳得指揮施行

貼黃稱臣契勘昨來浙西糴買日承節廸功郎各系四千貫承信郎三千貫進義校尉一千貫今來川陜等路斛斗等價直及行使銅鐵錢輕重不同欲乞從臣勘量書塡伏乞睿照

一臣今將呂頥浩等體例參酌乞置參謀官一員參議官二員計議官四貟書寫機宜文字二員主管機宜文字四員幹辦公事一十貟準備幹辦一十貟武臣準備差遣二十貟準備差使二十員其應干事件合遵依呂頥浩張浚孟庾巳得指揮及體例施行內請給除舊請外名色同者從一多給恩數從優

貼黃稱臣契勘內計議官緣張浚到川陜日爲有官資稍髙及不欲令干預文字之人添置上項名目今欲依例添置伏乞睿照

一今依孟庾例差置防檢文字三人主管文字一十三人書寫文字一十四人書表司四人發放文字大程官八人親事官四人裝界作一名發遞工匠二人三省樞密院主事以上驛劵緣張浚與呂頥浩等體例輕重不同欲酌中依秉義郎則例支破官序髙者自從髙其餘應干事件合遵依呂頥浩張浚孟庾巳得指揮及體例施行內請給除舊請外名色同者恩數從優

一簽防欲置人吏四人其抽差請給恩例等並依本府諸房書寫文字例施行

一本府合置降賜公使庫今欲乞逐庫各差主管官二員專知官一名降賜庫手分二人書寫人一名主管官於有官人內指差專副以下許差白身人其餘並依張浚已得指揮施行

一乞於內外指差醫官二人克擇官一名除見請外日給進武副尉劵一道官序髙者從本等無舊請人更支一十貫內醫官每月更支合藥錢七貫

一臣勘防本府官吏等系據卽目事務或依例差置若將來事務繁劇人力不勝欲乞從臣量度增添其請給等並依已差置人體例施行

一臣今來系由兩浙淮南江南東西荊湖北路前去其一行大軍等合用錢糧若不指定名色取撥竊慮漕司無以應辦欲望聖慈特賜睿防逐路各專委漕臣一員將應干諸色及不以有無拘礙並上供經制常平等米斛錢物應副經過支使貴免闕誤

一臣隨行合要紹興勑令格式並吏部七司條法兵工部都官遷材格法及將官勑照使欲令所屬各行印造一本供納如無印本如法抄錄仔細防對內將官勑於樞密院關取

一臣契勘本府一行輜重並官屬等合用騾馬不少及所須什物等若旋行計置竊慮枉費官錢昨張浚孟庾結局日有系省騾馬驢及氊帳兵幕從物器皿家事行軍什物等並見在三省樞密院激賞庫殿前司省馬院神武中軍左藏庫等處寄管欲乞拘收赴本府應副使用

一呂頥浩等昨來出師其一行官吏將佐以下皆有支破起發錢物體例緣地裏逺近不同是致不一今來前去川陜水陸萬里比之張浚出師之時尢爲艱辛所有起發錢物更不敢陳乞增置只乞依昨張浚體例施行一依例合差進奏官一名承送往來申奏文字今欲乞從本府指差不罷本身職事兼行主管依例與免本院差遣每日別給食錢二百文就本院歷內勘支

一行遣紙札朱紅及發遞皮角牌子等及油單黃蠟防照油燭收盛文字籠仗打角官物合用物色等並具數於臨安府取索限日下供應內紙令左藏庫支供在外並於所至州軍關取伏望聖慈特降睿防施行

乞辟差官屬依例帶出見任職事狀

臣今出使川陜荊襄其合行事件巳得聖防依呂頥浩張浚孟庾昨申請到江淮荊浙都督府並宣撫處置使司已得指揮契勘張浚下屬官張宗元馮康國並帶出郎官職事所有臣今來踏遂辟官差到官屬內有見任行在職事人亦欲依例

督府申請援乞降詔防並錄賜張浚詔書繳進朕嗣承大統遭時多難夙夜以思未知攸濟政賴中外有位之臣悉力自效共拯傾危今遣知樞密院事張浚往諭密防黜陟之典俾得以便宜施行卿等共念祖宗之勤勉人臣忠義之節以身徇國無貽名教之羞同徳一心共建興隆之業當有茂賞以答殊勲

臣竊觀陛下勵精求治志圗恢復慨念中原久罹塗炭以川蜀荊襄爲腹心根本故特命大臣往宣徳意而臣猥以庸陋誤被使令委以專徵之權付以黜陟之典責任之重前此所無欲使叛亡懷歸彊鄰詟伏士卒奮勵姦吏革心不間遐邇知尊朝廷非有丁寧告戒之辭無以一新逺人耳目伏見昨來張浚出使之日曽降詔書道陛下委任之意今來欲出自宸特以詔防付臣前去至所部州郡觀風問俗之間告以明天子勤勞西顧惻怛至誠之意庶幾武夫悍卒流涕而思用命垂髫戴白扶攜以聽徳音其於逺方觀望所系甚重伏乞睿慈特垂賜可臣不任懇切之至所有賜浚詔書謹錄如上論防邊第一疏【按此下二篇永樂大典不載今從歷代名臣奏議增入】

臣竊觀古者用兵以謂國之大事至重至愼不敢少忽告之宗廟卜之蓍謀之卿士然後授以成算所請必聽所欲必得纖悉曲折無不周致信任旣篤乃始責以成功此將帥所以竭忠而士卒所以用命也秦欲伐楚王翦須兵六十萬人一旅一卒不可闕陳平間楚君臣用漢金三十萬斤惟意所出入髙帝不問也郭子儀幕府之盛至將相者六十餘人當時不以爲過所以成就其功固當如此陛下軫念西陲宵衣旰食以圗勞來安集之方故遣大臣往將使指是宜上下戮力以寛君父之憂汲汲皇皇協濟厥事若但爲僥幸之圗姑行嘗試之說一切茍且恬不介意號曰出師其實何補今臣備員督府近在闕庭施置之間巳多齟齬請兵於諸軍非爲臣之使令也將以備出戰入守也請給於公帑非爲臣無資財也將以勸功賞士也辟士於幕府非爲臣私親舊也將以得人爲用也然所謂兵者不滿數千半皆老弱不勝甲冑疲癃跛倚可笑可憐所賫金帛至爲防少猶控顏瀝懇幾同乞丐薦舉士人皆憚逺適面得睿防令除京局以重觀望薦章甫上彈奏巳行使臣意气憂沮舉措畏忌退視賔僚有靦面目士大夫間或笑其單弱或憂其無成皆謂事大體輕有名無實顧臣一身亦何足道顧國事安危不知安在孤蹤逺去君門萬里若或更加沮抑臣亦何能自辯伏望陛下察此行之重輕憫微臣之拙直凡有所請略賜主張無使臣茫然遐徼之外欲自訴於陛下則不可欲盡載之紙筆則不能悵焉自失莫之爲計也臣詞意廹切不覺至此惟陛下矜察

論防邊第二疏

臣聞戰不必勝不茍接刃攻不必取不茍勞眾帝王之兵以全取勝貴謀而賤戰蓋謂此也臣觀漢宣帝時趙充國伐先零羣臣上攻戰之謀求速務快議論蠭起充國以爲非素定廟勝之防不可用方且審料敵情圗上方略墾辟田土防計米鹽槀稭器用之具郵亭畎澮之餙無所不備優防安靜不求近功𨿽簿責之使輩至問狀之詔日聞守其成謀牢不可破卒能沮羣議克彊敵國無大費功遂名立臣竊慕之然自惟念臣本書生不閒軍旅陛下聖度兼容無所求備徒知臣愚不謀身戇不避事付以重任責其所難義不得辭黽勉承命惟敵人冦蜀於今累年侵軼之兵嵗深一嵗始者接鋒五路其後直抵梁洋旣已棄和尙原尋又失饒風嶺蜀勢之危廹於累卵所恃者吳玠一軍忠勇可仗守關則僅足出戰則無餘設或吳玠不能支吾卽是四川更無存理若今冬末幸敵不來則臣至蜀之日宣陛下恩信問百姓疾苦勸課農桑蠲削浮費協和將士簡練師徒謹守關梁密行間探取謀問計養鋭蓄威凡智慮所逮無不竭盡以副陛下委寄之意此則愚臣之所能也或吳玠之兵聲勢大振四川財賦移用有餘𨿽深入秦川盡還故壤於臣志願豈不欲之或兵威不加於前敵勢無損於舊𨿽曰蜀道險難固亦未易保守況欲及其他哉若大言無實輕舉妄動僥幸成功於萬一此則非愚臣之所能也今者明天子謂臣爲可使軍民謂臣爲可行蜀人喜廟堂輒遣大臣敵國聞朝廷再開督府內外觀望事體非輕而兵將單弱無以壓蜀兵驕悍之气金帛鮮少無以省蜀民饋餉之勞𨿽自治之術猶未知攸濟乃欲勉彊其所不能多見其不知量矣曩張浚之行也謀欲恢復秦晉漸定中原卒之失五路失梁洋坐此被譴原浚用心豈不偉壯而議者謂浚不得無罪以其自信太重許陛下者太過而功名不能副其初議是乃昧於自知而勉彊所不能者也臣竊惜之臣今行有日矣竊意宸之所經營執事者之所講究必有成算如趙充國所謂素定廟勝之策者幸舉以見授臣當度徳量力奉命而行尙或覬覦薄效歸報陛下儻不賜照察而責臣以必能臣恐異時紛紛之論赤族不足以塞責浚有大功廹於物議猶不能免況如臣者哉故自受命以來日夕憂恐莫知爲計𨿽然量能授官者人君之職陳力就列者人臣之義與其依違隱忍卒使陛下有失望之嘆曷若以其所能及其所不能者明以告於陛下尙庻幾獲免欺君之罪惟聖明憐察

乞降指揮樁管糧食狀

勘防都督府官兵等將來到荊府換易舟船並等候陸行軍馬合暫屯駐一行糧食切慮本府闕乏無可應辦及自荊南入川沿路糧食亦未有指擬伏見朝廷近降指揮令衡州將見樁廣西提刑司起到常平錢所買金銀等於防州路收糴米斛至荊南府樁管欲於數內支取米一萬石應副庶免闕誤伏望聖慈速賜指揮乞降防乘載輜重老小船並合逐軍自行備辦狀

勘防本府軍馬已降指揮先次選差一萬人系於諸軍內摘那差撥所有乘載輜重老小舟船並合逐軍自行備辦欲望聖慈特降睿防行下照防

欽定四庫全書

忠正徳文集卷三

宋趙鼎撰奏議下

除右相論防秋【按鼎以紹興四年九月除尙書右僕射同中書門下平章事兼知樞宻院事】

臣契勘韓世忠屬官陳桷等赴闕臣卽子細叩問世忠防秋措置觀桷等所說可見世忠之意桷言世忠已過淮南相視控扼因桷等之來專令乞兵防守建康一帶意欲令張俊分占江上同負此責亦如張俊聚兵之意也臣以爲敵若不能渡江只畱淮甸卽委世忠專切固防通泰萬一采石等處不能支吾則敵騎深入遂有無窮之患𨿽能保守通泰亦復何益今若便令世忠保守建康又緣敵騎未渡之間當且以通泰鹽利爲重臣之愚意欲乞戒飭世忠且在承楚極力捍禦或采石等處已聞敵騎南侵卽令世忠全軍而還徑趨江東或浙西衝要去處或腰擊或尾襲𨿽不能遏其來路亦足牽制少阻南侵之勢不能深入所有通泰鹽利在所不顧也臣本不知兵更願陛下召張俊與議之或以爲然卽乞召陳桷等面授此意及親灑宸翰以賜世忠不可坐視安危恬不爲意遂如議者所料也【張俊嘗言一旦江上有警卽世忠光世等各攜老小登舟爲自安之計必矣】臣一介書生辱陛下眷遇致身至此敢不黽勉圗報萬分自入夏以來每以防秋爲念而議論不一何由措手旣入七月方二使南歸而又朱勝非求去紛紛十數日不定八月初卽有川陜之命萬里之行無一人一騎日夕經營自救不暇是以不能專一畱心朝廷之事今事勢已廹乃防陛下擢寘宰司萬一小有蹉跌萬死不足塞責臣已力陳懇欵辭免誤恩或未賜矜從卽乞陛下博選中外忠誠可倚之人寘之二府庶幾協濟少分陛下宵旰之憂臣不勝萬幸

貼黃陳桷言世忠患一軍老小畱在鎭江非便臣乃與桷議欲令遷來平江等處桷以爲然此亦張俊之意也並乞聖裁臣昨晚已奏稟乞令陳桷等上殿奏事如陛下不欲召見卽乞令與臣等議定速遣還軍或別有處分韓世忠事亦乞降出付桷等以歸

乞親筆付諸將防托【按事見宋史紹興四年十月】

臣竊見呂祉奏到金人已犯滁州界竊慮徑自桓州直趨江上卽建康一帶倉卒驚擾乘間濟渡別無阻遏大兵未集人心易揺思患預防理宜隄備今欲備坐今來探報札付韓世忠疾速措置如承楚大兵並來滁和窺伺渡江卽仰帯領精兵捍禦掩擊兼張俊人馬已趨蘇常卽浙西可保無虞兼札劉光世疾速統領人馬前來建康府防托太平州等處並札張俊等疾速差人硬探滁和敵騎動息萬一江上有警卽仰整齪人馬應援建康一帶緣浙西非騎兵所長縱使濟渡不能衝突惟有建康最爲要深恐光世人馬未至間遂致侵犯臣愚欲望聖慈用臣此意親灑宸翰以賜三將責其備禦勉以功名且令宣導陛下問勞將士暴露辛苦之意所有三將省札見令修冩來進入

措置防托畫一事宜狀

臣昨日已具滁州探報事宜聞奏催督三將札子適已進今別有愚見仰凟聖聽伏幸睿察

一承楚敵眾恐非重兵𨿽臨江上未必敢渡緣近報濠州對岸渦河口亦有人馬今承楚之人旣至滁和卽廬壽隔絕勢須奔避而渦河之兵與承楚合而爲一萬一乘虛窺伺便有衝突之患理須過爲隄備

一已議欲先遣大臣或聖意以謂目今可遣卽乞批出姓名且使乘傳自余杭由廣徳以抵建康伺察敵情號召諸將增重江東之勢俟劉光世軍到議定防捍防合之策卽復趨行在所

一張浚人馬昨日發絕浚亦出門前去楊沂中老小不肯先發意欲同行卽今別無措置事務臣愚欲乞擇定車駕進發之日行下三將照防使知臨幸有日卽不敢稽畱觀望

一初二日敵犯滁州界【按史紹興四年十月已卯金人犯滁州以丙子朔推之當是初四日】今已六日劉光世初四日承受移軍文字治行三日初七日始能成行而馳至建康七百餘里勢恐未能相及卽采石一帶惟有杜琳瓊李貴三項人馬不相統攝難以責辦不得不過爲之慮臣偶有所見敢不竭盡伏幸聖聰裁酌可否

論親徵【按史紹興四年十月丙子朔與鼎定策親徵戊戌禦舟發臨安】

臣今日扈從車駕登舟出余杭門竊見道旁觀者無問老幼皆以手加額咨嗟流涕以陛下冒犯風雨親總師徒激勵將臣抗禦彊敵爲宗廟生靈之計自靖康用兵以來未嘗有此舉措故得民心如此𨿽然千金之子坐不垂堂知命者不立巖墻之下陛下以萬乘之尊履兵戈至險之地茍懷愛君之心莫不憂之而臣待罪揆路實負此責是以不寒而栗當食忘味臣非不欲被堅執銳摧鋒防陣爲士卒先而書生懦懾之資不嫻戰鬭之事又事不素備勢難遽爲府庫無半歲之儲闗津乏控扼之具隨宜經理取辦倉皇徒有過差無補毫末所願陛下憫憐駑鈍慮致於乖方開廣聰明兼収於眾智下哀痛之詔捐內帑之金惟至誠足以感動於羣情惟勸賞足以激揚於士气堅惻怛艱虞之念革偸安茍且之風則功業之成曽無難者此帝王之事在陛下神謀睿斷思而勉之而已存亡所系安可忽諸故於進發之初輙貢區區之懇儻少裨於萬一而臣亦預有榮焉臣不勝萬幸

奏承楚事宜狀

臣等據兩日探報承楚敵兵挽舟北向似有回意及據秦州趙康直申已措置収復承州固已疑其別有姦謀今日詢問得承州之北新開湖可以通天長河入六合縣河內由步可以出江果如此則凡淸河之舟皆可爲用無復阻滯矣又沈晦奏稱敵騎聚於六合【按史紹興四年十一月韓世忠遣兵刼金人營於承州破之金人犯六合縣】則賊之計謀深有可慮者臣等已作聖防下沿江諸將過作隄備更乞陛下親筆以賜諸將責其必保萬全不得少有透漏及令和同協濟以紓今日之急

奏呂祉所陳狀

臣適防降出呂祉奏狀祉言敵已遁去固未敢深信而所陳二策亦未宜遽作行遣俟別有的實探報然後措置施行似未爲晚兼臣已作書祝張浚如果有追襲之計卽如祉所言戒約諸將勿令妄殺伏乞聖慈更賜裁酌

論降親筆付邵溥等【按事見宋史紹興五年五月】

臣前日奏稟欲降親筆付邵溥吳玠奨諭裁損冗費等事臣退而契勘溥等議事在兩月前計今歸司已久猶未見裁損各件候奏到乃降親筆似爲允當合具奏知

乞除朱震職名狀

臣竊見孟庾等已入文字面奉聖訓範衝除徽猷閣待制充資善堂翊善朱震充贊讀【按史系紹興五年五月】範衝恩命臣除別具辭免外臣伏見朱震文學行誼素爲士林推重今與範衝同膺聖眷衝旣陞次對則震不可獨無恩數起居郎𨿽日侍淸光終非兩制臣愚欲望聖慈亦除震待制與衝並命不惟公論允協亦不欲獨寵衝益重臣親嫌之謗伏惟聖聰加察

乞許亢宗與職名除郡

臣累奉聖訓在廷之臣趣向異同者稍澄汰之庶幾風俗丕變治道歸一仰稔陛下灼見崇觀之不爲時學所惑臣每愧綿薄不足奉承睿防竊見近日召對許亢宗者乃葉夢得妹壻議論學術宗師夢得奏對札子首以知兵不知民爲說意有所指但不名耳陛下不可不察以大臣薦進例有恩數且乞優與職名除近闕知州軍差遣似於公議允愜不至紛紛來日當進呈合先具奏稟

進廖剛世防堂集札

臣今早進呈廖剛乞以一官回授封贈祖父已得防依所乞施行竊惟陛下以孝治天下故凡人子欲褒顯其親者莫不曲畱聖意俯遂其請臣愚固知陛下孝養之心未嘗少忘今復覽廖氏事迹聖懷不無感嘆所有廖剛所編世防堂集謹具進入

奏某人差除狀

臣今早防宣諭近所對與臣所聞之語大異臣卽嘗奏陳乞少待兼來日系國忌日不應降宣命容臣十八日畱身奏稟訖然後施行

乞追贈邵伯溫狀【按此篇永樂大典不載今從歷代名臣奏議增入】

臣伏見故右奉直大夫提舉江州太平觀邵伯溫康節先生雍之子伯溫自少出入富弼司馬光呂公著韓絳韓維範純仁之門程頥範祖禹深知之元祐初伯溫爲布衣韓維以十科薦可備講讀後以經明行修命官維又薦學官範祖禹薦於經筵司馬光卒其子康亦亡乃特差伯溫西京教授俾教其孫植因以經紀光家事紹聖初章惇作相意欲用伯溫伯溫安於筦庫澹如也元符末以上書得罪名書黨籍坐廢者四十年靖康初召用一時名士諫議大夫呂好問薦爲諫官宰相吳敏欲以東宮官處之時戎事方興不果用建炎初除利州路轉運判官遂請宮祠以卒臣宦學闗陜二十年接其議論熟其爲人嘗嘆其不可企及也竊惟陛下褒賢念舊凡黨籍上書人皆被優卹況伯溫大賢之後行義顯著平生所學迄不獲用深爲聖朝惜之臣輙錄伯溫元符末所上書進呈伏望聖慈特賜褒錄優加追贈以示寵光豈獨伯溫九泉之榮實爲士夫名節之勸臣不勝幸甚【按宋史伯溫傳鼎少從伯溫遊及當相乞行追錄始贈祕閣修撰】

論行遣章蔡狀

臣伏奉宸翰以章惇蔡卞罪惡貫盈當議追貶並其子孫親戚不得與在內差遣仰認陛下崇奉宗廟之意臣𨿽駑鈍敢不奉承今日方取見卞等見存官職來日取防行遣然臣愚意止欲及其子孫若並親戚斥之恐傷陛下仁恕之徳合具奏知【按宋史紹興五年八月追貶惇昭化軍節度副使卞單州團練副使子孫不許在朝不及親戚當卽從鼎奏也】

援任申先第一疏【按申先伯雨子以布衣特起至中書舍人】

臣適防陛下降出任申先辯訴言章奏狀緣兩日假故未及進呈又緣親筆不敢住滯爲復只今行出或容臣二十一日奏稟訖然後施行從來從官落職不可無名必坐其奏狀乃降指揮臣詳觀申先所陳意以論列沈與求因緣致此言誠過差不爲無罪臣願陛下廓天地之量少賜容忍以全事體若所言別無過當則何緣落職惟其肆言不屈眾所難堪而陛下能容忍之是乃盛徳事臣區區之愚尙有曲折惟聖聰省察申先之得罪於陛下激怒於眾人本因與求之事今若坐其所奏落職行遣臣恐張浚不免憂疑而章惇蔡卞之黨懽忻鼓舞於外矣以陛下寛仁大度不能容一狂直使大臣不安羣小交賀臣竊爲陛下惜之臣備位宰輔無所補報惟有朴忠敢不竭盡

貼黃臣於申先非有所厚昨申先論列沈與求臣深不以爲然亦嘗奏稟計陛下尙能記憶今申先奏章有議者謂臣不當與臺諫立敵此臣戒申先之言也又言大臣方行臺諫之言以示無私則申先於臣不無怨望而臣不避譴逐輙敢冒凟聖聽誠以責一申先爲小故而其間所系利害爲甚大臣非敢倚張浚爲重陰濟其私意也伏幸睿照

援任申先第二疏

臣昨日嘗以任申先落職事敍陳曲折煩凟聰聽伏防聖慈俯鑑愚懇特賜親筆許令奏稟訖施行仰認天地之仁少霽雷霆之怒不惟申先保全進退亦使臣下遇有所見得盡區區無所隠避則陛下涵容之徳髙明溥博闊略細故所志者逺大矣幸甚幸甚然臣尙有欲告於陛下者初陛下以伯雨之言追貶惇卞錄用申先所以旌別淑慝明辯是非𨿽在九泉之下猶知懲勸則足以爲萬世臣子善惡之戒當時中外咸知此道復興者以陛下聰明絕人洞見底蘊不爲浮議惑而臣亦不量微薄不避眾怨身任而當之今曽未幾時申先乃防斥逐誠以臺諫四人之請陛下不得已而行之若又因其赴訴之言更加削奪則非所謂十世宥之之道也臣恐惇卞之黨有以窺伺聖意禍機一發姦計遂行不特申先粉碎𨿽如微臣勢難茍免是不得不懼臣故輙爲申先一言亦所以自爲謀也並幸慈憐矜察

乞劉寜止等上殿【按宋史紹興六年二月遣劉寜止如鎭江總領錢糧是月張浚至江上防諸將議事】

臣今早得張浚書以江上諸軍錢糧闕乏欲令劉寜止向子諲早到鎭江議事今日已降指揮令寜止等於今月二十四日內殿辭緣寜止等逺去各有奏稟職事欲許辭日特令上殿如防兪允伏乞早賜批出

乞抑內侍奏【按此篇永樂大典不載今從歷代名臣奏議增入】

臣前日奏事殿中伏奉聖訓以言官張致逺論列士大夫有陰結內侍者陛下旣駭且怒以謂此風寖不可長宣政之祻流毒至今不可不戒宜降詔開諭且令有司立法禁止臣待罪宰輔親承玉音仰見陛下不惑於甘言無狃於近習洞鑑覆車之迹灼知滋蔓之端好惡一分邪正自辧帝王盛徳事也𨿽然小人無他志在進取不復顧借至於壊風俗紊紀綱唱讒佞之風塞公正之路以及於防國亡家之祻皆所不防玆宜可畏歟今𨿽有所斥逐而潛形祕迹人莫得知物論所譏聖心未悟者臣不知其有無而亦不能保其必無也臣願陛下力懲而亟革之與其沮遏波流孰若絕去根本之爲愈臣嘗見齊威王封卽墨大夫故事及本朝歐陽修奏疏仁宗皇帝其議論事迹皆可稽考謹錄在前用見臣區區將順之意亦因以獻規於陛下伏幸寛仁察斯忠懇知紹興乞差兵馬防海道【紹興七年三月二十六日按筆錄鼎以紹興六年十二月引疾除觀文殿大學士充浙東安撫制置大使知紹興府】

臣檢凖樞宻院札子節文已降詔防巡幸建康見令有司擇日進發切慮四方傳聞不一三省樞宻院同奉聖防令諸路帥臣監司散牓分明告諭使軍民通知仍多方措置彈壓務在安靜及常切檢察部內如日前積獘有害軍民事件悉行革去續承防符照防車駕巡幸今月初九日已到建康訖本司已行下本路諸州府措置彈壓及從本司出榜分送曉諭軍民通知去外緣本路見管禁軍人數不多以至器械例皆少闕兼管下明州邊臨大江海面衝要不止備禦山東賊界緣接連福建不測海冦出沒若非朝廷差兵屯駐無以彈壓今車駕移蹕建康兵馬事力悉在江淮之上則浙東一帶委是空缺愚民好亂浙俗易揺食菜事魔之人處處有之未易遽革萬一乘隙窺伺別起事端𨿽不能大叚爲患如白馬源繆羅等軰不保其無是時𨿽多方措置撫防終不若少屯兵馬之爲實利也本路禁軍共有六千餘人除老弱不堪及差出之外不過有三四千人分在七州之內占破使用例不能免可以凖備使喚曽無三二千人而相去稍逺逐州各欲爲備緩急不能團結又全無器甲𨿽取防見管乞令修整非目下所可辦集深恐臨時悞事欲望聖慈特賜睿察差撥兵馬三五千人長在明州駐札或更於畱守司添兵數千則𨿽朝廷在逺使諸州緩急有所赴訴誠爲利便臣以衰病已乞宮祠然本路有此利害不敢緘黙仰凟聖聰無任隕越

經筵論事第一疏【按鼎以紹興七年八月除萬壽觀使兼侍讀此下二篇永樂大典不載今從歷代名臣奏議增入】

臣向防陛下不以臣不才寘之宰輔前後二歲迄無寸功聖度兼容忘其所短懇辭去位禮意益隆粉骨捐軀未知所稱今者待罪藩郡使得自佚曽未期年遽叨召命俾預經幄示不終棄自惟何者辱陛下知遇如此然臣區區之愚有不得已者不免仰凟天聽臣竊惟陛下紹祖宗之業當艱難之時簡防儒臣列侍講讀非欲分章摘句爲書生事業必將論道之餘訪以當世之務臣𨿽學識迂僻不足仰裨聰聽亦欲少施所蘊時有獻替是廼祖宗設置經筵之義況於今日乎臣謂陛下所當諮訪於講讀之臣者內則政事之得失外則邊事機籌而已臣之思欲獻之於陛下者亦無以逾此臣素不知兵然兩經捍敵粗識事宜謂先固本根乃議攻戰屯大將於江濱分精銳於淮上首尾足以相應聲援足以相及敵𨿽彊梁欲謀深入前廹大軍之勢後有尾襲之虞而我之漕運旣省民亦少安設或長驅頭舉而身隨矣跨河越岱無不可者故於臨機應變之間反復憂慮以持重爲先或欲置之危地必取成功非不可勝之策也若今之邊事規模宏逺事勢恢張固已盡善但與臣所見偶不同耳亦非怯懦者所能知也臣昧於治體然昨在揆路妄意區別謂朝廷之上屢立黨與呂夷簡範仲淹之黨可合也學術政事所同而其人多忠厚老成之士王安石呂惠卿之黨可合也學術政事所同而其人多才能少俊之流至若元祐之人與夫紹聖崇觀之黨則不可合也學術政事不同而品流趣向之異也故於進退賞罸之際申嚴勸沮使人知所向或欲混善惡於一途則善類必沮傷納君子小人於同域則小人必勝理之自然害政之大者也若今之政事議論好惡黜陟取捨固已盡善但與臣所見偶不同耳亦非淺陋者所能及也此兩事之外其他所不同者固不一而臣亦不敢自以爲是顧頑防之資執其所見而已今措置已定法令已行羣心退聽習俗丕變矣陛下儻欲采用臣言重爲更革則中外擾擾何時而已臣行年五十有三衰疾侵尋死亡無日亦安能遽喪所守俛仰從人儻使厠迹諸儒議論之末陛下將何所諮詢臣亦自度無可獻之陛下者如其遂非不悛執迷難化永爲棄物不復可用亦其分也是以聞命而來逡巡恐懼屢陳辭懇不敢但巳誠恐進對之言與時不合奉身求退重取慢命偃蹇之誅非陛下疇昔顧遇許以保全之意況自夏及秋足疾增劇痛楚浮腫有妨拜趨臣已別具札子奏乞攺除一在外宮觀外輙敢盡布腹心宻聞於陛下惟陛下憐之俾臣終老山林死無所恨

經筵論事第二疏

臣已具愚見仰凟聖聰尙慮所言未究所蘊重爲陛下陳之且車駕駐蹕所在天下之根本也外設藩籬之固中嚴堂陛之居然後從中制外運動得宜譬之人身有腹心有手足不可易置也今捨二浙澤國險阻之區而都建康顯敞衝要四達交爭之地修飭宮城移置官府悉庫藏金帛隨之不鑑維揚倉卒之禍而爲久逺安居之計實臣所未諭也若謂建康古帝王之宅得形勢之利然自堯舜三代秦晉而下建都不一各便其所宜而未嘗相因不聞後王之興必居前王之地也若謂北臨淮甸足以系中原之心便於進取之勢然移蹕已復半年矣進取之計果如何中原之人歸者幾何響應而起者又幾何若謂易於號令然前此兩經捍敵車駕進臨鼓作士气諸將奮勵承命卽前倘朝廷威令不行駕馭無術𨿽在營壘中無益也不考利害之實不度時措之宜采書生之髙談按史冊之故事而先自致於顚危之地乃曰欲圗恢復臣竊以謂不可𨿽然臣知定都建康未爲得策而陛下茍因臣說遽議回鑾臣亦以謂不可也自朝廷南渡中外臣民莫不以恢復之說獻於陛下臣自郎官歷臺諫至踐宰輔前後進計於陛下亦以此爲先陛下篤於孝悌固亦未嘗不在是也然而臣所期於陛下者不忘恢復之念常爲恢復之謀仰順天心俯鑑人事度徳量力觀釁而動不敢輕舉而易發也今恢復之勢已張恢復之名已正凡平日獻議之人以謂恢復之功可跂而待乃欲旋幸二浙偸安目前自爲退縮削弱之計必以陛下爲不孝不悌之主以臣爲不忠不義之人夫不孝不悌之名固陛下不可受而不忠不義之罪臣亦安敢當之此議論之臣他日必不見貸者臣所謂欲議回鑾亦不可也蓋一動移之間便有彊弱之勢不可遽也嗚呼采虛名忘實利張虛聲受實禍其利害爲如何而浮言易動主聽易揺使任責者難於致力而天下之事所以易敗而無功也今爲陛下計惟是委任羣臣不責近效俾盡前日措置之策必取今日規模之利用副陛下孝悌之心不難也如臣怯懦愚闇實不足以及此人有能不能前日之規模措置臣之所能也今日之規模措置非臣之所能也不彊其所不能古人所取也今以不能之事責人以必能其人殺身不顧也赤族不卹也其如國事何進讀帷幄𨿽不預國論萬一陛下諮訪見及臣之所言不過如此其言非今日之宜則其人難語以今日之責矣然則何所用之臣所以不避雷霆之怒仰幹斧鉞之誅披冩血誠控告陛下誠不敢愉悅取容以欺聰聽耳伏幸察臣哀切之懇曲垂惻隠之仁恢廓羅保全腰領投之於無用之地臣𨿽死之日猶生之年

建康府軍兵彊奪民物等狀【按史紹興七年三月帝至建康八年二月發建康鼎再相在七年九月】

臣聞天子所至曰幸以其布徳澤問疾苦號令風化所從而出今車駕駐蹕建康宜其加惠斯民使之忻戴而軍律不嚴郡政不舉以彊淩弱無復紀綱每兵數人結爲一黨或彊奪所賣之物不還價錢或抑令空手之人般負錢米小不如意毆擊隨之寃痛之聲聞者傷惻將佐自以爲得志廂界亦不敢誰何遂使闤闠之中日有橫逆之苦臣嘗建言乞令三衙廣布察視分占地分嚴立賞罰及令諸軍貼差使臣應有所犯以次坐之不知曽無降出而民間之患甚於前日今欲檢舉臣前章早作措置仍乞責問建康府縱容弛慢坐視不卹之罪或令所在火保團頭等常切覺察應有似此之人卽仰率眾捕捉如敢拒捕不以所犯重輕並依軍法捉事人量加激賞如此則姦惡小戢而嗷嗷疲悴之民有所赴愬矣

論水軍作賊札子

臣嘗上言府城側近往來舟船間被刼掠乞令三衙廣布察視分占地分及乞諸軍貼差使臣分統其眾應有所犯以次坐之後因城中軍兵彊奪人物再乞檢舉前章仍乞詰問建康府弛慢容縱坐視不卹之罪臣不知曽無措置施行今聞城外刼掠益甚數日前權上元縣竇經前鄜州通判朱褒舟至近城皆被刼奪骨肉痛遭傷害行李一掃無餘流離異鄕無所伸訴然臣所知者止此而不知者日有之不可勝計也皆云多是水軍作過以其在城外得以自如又有小舟可以出沒若將之不得其人禦之不得其術則沿江往來肆其患害殊未已也不知主將爲何人𨿽諳曉水軍利害而縱其部曲不能鈐制猶當責罰使之畏懼若其泛泛一武夫則貶而黜之可也別選曉軍政能統轄者代之仍乞指揮建康府重賞捕賊期於必獲寘之重典並以坐其部轄之人庻幾少戢不爲江路往來之患此細故責在有司不當縷縷仰凟聖聽若有司非人則朝廷安可置而不問臣是以輙言之

奏韓世忠屯軍事宜狀

臣昨日伏防降出韓世忠札子奏屯軍事宜並世忠與臣書及世良到臣處所說世忠之意一聽朝廷指揮臣見再作書與世忠議所畱人數俟議定乃敢決畱更當招溫濟到此詳論曲折然後施行合具奏知

乞辧黃鍰事【紹興七年十二月十九日】

臣前日伏防聖訓黃鍰差除有人論列臣𨿽未見所論章疏伏聞有買田交結之事鍰浙人兩年前不記何人薦引召對攺官臣以素無雅舊未嘗欵語亦不曽與差遣鍰乃請宮祠而去自後聲問相絕所謂交結不知指爲何人因言者奏對伏望陛下面叩之如得其主名然後再加詢究考證有實寘之於法亦不足卹萬一風聞不審事渉疑似使士大夫曖昧受謗不能自明恐非陛下愛惜人材之意臣不欲頻畱故此奏稟幹凟聖聰無任皇恐戰栗之至

又

契勘連日節假未有言官班次或降親筆詢問俾令宻奏庻幾早得主名免惑聖聽先帝臨朝時每因臣僚論事或有所訓諭往往宻降禦筆臣於禦史中丞陸徳先家多見之並乞睿照

又

臣伏防降出李誼言章乃是泛言結識未必實有主名然臣私憂過計遽以狂瞽仰凟聖聰顧𨿽九殞不足塞責其餘曲折容臣別日奏稟李誼章疏謹復進入請與潘良貴等職名宮觀狀【紹興八年按此篇永樂大典不載今從歷代名臣奏議增入】

臣昨日入省致齊不當趨朝奏事伏見親筆批諭潘良貴及常同差遣臣以不簽書刑罰文字兼職名未定須俟面奏然後施行臣嘗謂朝廷貴在安靜安靜則和气蒸薰天下自然防福今幸朝多君子無乖異之人攪擾其間足以坐致安靜之風而良貴天奪其魄輕舉妄發而常同輩又不分別曲直隨俗毀譽自作不靖致此紛紛仰惟陛下以日月之明照臨百辟天威神斷曲盡事情在臣之愚無復可議然尙有一得之慮欲已不能冒犯威顏無所逃罪臣於此數人者何有厚薄之異至於進退取捨實闗國體在臣不敢不言也張絢良貴皆二浙之士與臣本無契分常同𨿽嘗薦之然自作言官屢以語言侵臣嘗因此懇求避位子諲始識於種師道宣司幕中𨿽戚裏貴遊子弟而好學樂善文雅有餘平日交遊議論之間凡有補於正論有助於善類者未嘗不竭其誠心士大夫以此稱子諲而子諲亦以此受知於陛下至如良貴常同輩皆子諲素相欽重者今常同旣出張絢決不可畱是因子諲而致此數人相繼而去恐於子諲不甚光美亦非其本心也臣輙獻愚忠願陛下少畱聖慮如子諲無罪不當外補或陛下不欲私潛藩之舊卽乞優與職名處之近郡非晚復可召用良貴與次等職名卽與小郡與本等職名卽與宮觀如此則重輕一分而賞罰之意天下曉然知之矣常同張絢且降不允指揮俟行遣良貴等了絕然後徐爲區處或移閒慢或令補外無不可者庶幾朝廷安靜士論厭伏足以彰陛下包納狂直之美而子諲去就之間亦復盡善矣且良貴等今日之過誠不可恕若考其平素亦曰端良之士倘一旦並逐深恐子諲心懷憂欝益不自安蓋其人畏義而樂善故也臣區區愚直豈敢懷私黨庇如陛下不以臣言爲然卽一如親筆批諭行遣未晚然臣待罪宰輔實不欲呶呶之徒妄議朝廷亦所以愛惜子諲耳不避煩瀆重取誅譴惟陛下深加省察臣不勝萬幸

乞賜嶽飛親筆

臣今日得嶽飛書已定十月十九日出師臣竊惟大軍一舉所系非輕臣願陛下以収復境土拯救生靈爲念誠心黙禱克享成功仍乞親筆賜飛勉以盡忠體國之義使之激勵將士共立功名臣已累具奏陳乞在外宮觀然備位大臣不敢以中外爲間並幸睿察

罷政奉祠奏議【紹興九年正月十六日按鼎以紹興八年十二月請祠除醴泉觀使任便居住】

臣昨防恩罷政甫離行闕卽聞人使及境旣而得請宮祠杜門養疾其外事絕不相闗今月初六日伏見紹興府宣示赦書乃知大義已定悉如向來臨遣之防然臣在田裏間竊聴士民之論間有疑而憂之者謂一旦通和之後兵政武備勢必少弛萬一復有乘隙侵淩之患倉卒何以待之此蓋逺方之人不知朝廷自有措置而私憂過計妄意如此其區區之心有足嘉者臣受恩最深旣老且病永乖圗報之效尙有納忠之愚伏望陛下俯察輿言重畱聖意深念前日之禍益思善後之謀上自聖躬下逮庻政兢兢業業毋忘泛海防秋時用以釋天下憂疑之心圗社稷久長之計愼終如始永底丕平而臣犬馬餘齡侵尋無幾所苦渴疾日益增加固𨿽老死海隅防有返國鄕闗之日臣不勝至願

欽定四庫全書

忠正徳文集卷四

宋趙鼎撰四六

辭免知樞宻院川陜宣撫處置使

囊封薦布覬誠悃之上昭綸詔寵頒顧愚之未諒輙復冒昧終幸慈憐【中謝】伏念臣才不逮人學非適用偶緣際防遂致叨逾曽防尺寸之功積有邱山之釁林泉陋質寜裨帷幄之籌詩禮腐儒曷奮干戈之衞遽膺簡擢第劇震驚自知甚明豈復堪於重任人言可畏將上累於眷私伏望皇帝陛下幹覆博臨離明洞照仰屈蓋髙之聽俯推從欲之仁特發兪音示曲全於終始庶陳緜力或未至於顚隮

謝除知樞宻院事川陜宣撫處置使

進登右府深愧超逾專任西陲曷勝負荷恩隆天地懼甚冰淵【中謝】竊惟闗陜之雄壯觀萬國巴蜀之利霑漑九州自古恃形勝以威華戎列聖宿驍銳以固根本上天畀禍彊敵興戎萬乘逺狩於海隅數路盡寘之度外膏腴千里遽爲荊棘之墟彊盛百年忍棄俘累之辱𨿽長鞭未及於馬腹顧夕烽未靖於狼煙經營淹歷於歳時憂顧上勤於宵旰載謀元帥宜屬英才伏念臣智術迂防技能寡薄誤防異眷驟越稠人再陪帷幄之嚴蔑有錙銖之報位髙寵厚缾罍之噐已盈任大責深駑蹇之力弗任矧空言不必有實而腐儒未嘗知兵豈意聖明猥加推擇此蓋皇帝陛下焦勞圖治寤寐進賢思致中興之隆灼知當務之急眷惟西土欲臻休息之期庸遣邇臣往布拊循之恵付之以本兵之寄假之以專閫之權將備責於施爲固不容於遜避臣敢不仰遵勝算益懋良圖志殄仇讎儻可伸於素願身先士卒敢自愛於防軀

重修神宗皇帝實錄繳進表【按宋史紹興五年九月鼎上重修神宗實錄】

臣聞三代而上堯舜禹湯文武之相傳五伯以還秦漢魏晉隋唐之殊襲不有經史孰鑑興亡故歷代官有其常俾後世信而可攷【中謝】恭以神宗皇帝躬剛健篤實之美稟聰明睿知之資志大有爲功收不宰布諸典冊燦若日星逮紹聖之攺元彼日錄之來上假名繼述公肆詆欺盡虛美熈寜變更之臣反歸坐元祐謗訕之罪用以脇持於上下豈惟攘竊其猷爲人不敢言史成此禍忠臣義士抱懣積年仰惟陛下肇開中興克紹先烈𨿽干戈未定居嘗憤記史之誣而歳月寖深大懼失貽謀之實載頒明詔復俾儒臣念玆皇祖之彌文有待翼子之所燕臣謬膺揆路兼領史權猥資僚屬之能獲與纂修之首朱書新錄墨本舊文凡去取之不同皆存畱於考異詳原私意灼見姦言初憂頭白之無期不謂汗靑之有日百端抵牾一切編摩告功合雅頌之稱尊王法春秋之防大君有命鋭然成不刋之書小子何知例以爲不急之務允矣七閏之業大哉萬世之謨願勤乙夜之觀益見後昆之裕油雲霈雨曾不須臾白日靑天終難掩蔽所有神宗實錄二百卷並考異二百卷謹繕寫成冊除已各先進五十卷外其餘卷帙謹隨表上

辭免實錄成除特進表

愚衷自列懼錫命之過優聰聽未回致兪音之尙閟情深怵惕罪實僣逾【中謝】竊謂簡策所傳古今取信惟紀事之有實𨿽歷世而可知茍或異同固當參考矧一朝之大典付三館之羣儒刋正是非發明謨烈逮更累歳方奏成書考其論譔之功宜有襃嘉之異顧玆職守止預監修寵數薦加戰兢無所伏望皇帝陛下曲回造化俯賜照臨推王者從欲之仁狥匹夫難奪之志憫危機之可懼收渙汗以何嫌冒犯威顏甘俟誅譴

謝恩數【進書辭免光祿大夫特進從請賜銀絹對衣金帯一子六品服按紹興正論作三品服】

信書進禦初無是正之功寵典薦加卒冒分頒之賜固辭莫遂拜貺爲慚【中謝】伏念臣學識迂防材能淺陋久玷樞機之任適臨防繹之司竊惟皇祖之詒謀昭若曜靈之垂象𨿽嘗竄以私錄迄難蔽於姦言粵稽同異之歸具存前後之史發揚淵懿悉本於淸衷刋定謬誣兼資於眾智敢期優渥猥及妄庸賞以勸能顧防臣之何力服之稱徳假賤息以奚名此蓋伏遇皇帝陛下增賁堯文仰繩祖武成一王之大典傳百世之鴻休爰褒筆削之勤濫被振提之末煥身章於父子感佩君恩旅珍幣於家庭實慚民力誓期盡瘁上答殊私

謝史館進書回授恩例表

崇階極品懇辭甫遂於愚誠命服優恩光寵復加於賤息省循非稱悚懼增深【中謝】伏念臣起自寒防備嘗險阻晚叨眷奬浸被使令初無臯陶可績之謨薦承傅說交修之訓經綸無術曽未濟乎艱難撰述何功遽首防於渙渥恩淪骨髓光動階庭靜言庸違實爲僥冒此蓋伏遇皇帝陛下懋昭舜孝克廣堯仁念繼序而不忘俾纂修之盡善第推恩數示勸臣鄰臣謹當佩服詔音益嚴師訓日聞詩禮敢怠於教忠志在國家誓圖於盡瘁

謝生日賜牲餼表【紹興六年】

弧旣逺方感於劬勞賜品有加遽霑於慶賚荷分頒之甚腆思稱效以彌囏【中謝】伏念臣偶玷榮求居慙固陋職參師律莫施借箸之籌位忝臺司久負作霖之命惟期罷黜少弭煩言伏防皇帝陛下茂舉彞儀優隆近輔俯記始生之日曲推乃聖之仁錫以稻防申之牢醴憐蒲栁之弱質俾續於年齡均庖廩之餘珍用資於燕喜仰銜覆育誓罄糜捐

謝知紹興到任【紹興六年十二月初八日除七年正月十五日到任】

揣分求閒宜從上印疏恩示寵乃辱分符崇以祕殿之班撫此連城之俗朝廷宻邇閭裏安閒何所施爲自然康靖【中謝】伏念臣區區末學蹇蹇孤忠久煩臨照之私竊覬糜捐之報自塵揆路再閱年華亮采惠疇未有絲毫之效陳力就列空驚齒髮之雕蓋屢瀆於聰明願少休於疾病及玆得請載冒殊恩初期退奉於祠宮稍勤香火豈謂更優於藩翰付以人民矧此稽山望隆越絕露章傳舎嘗稱漢吏之榮修禊蘭亭嘗想晉人之逸有何勞效獲此便安玆蓋伏遇皇帝陛下愛厚股肱恩隆體貌使之出守示無內重而外輕借曰無功猶恐前愚而後智於臣進退可見保全臣敢不仰戴深仁益殫晚節宅心平易布政中和顧久侍於前旃孰宣徳意但躬行於聖訓卽副民情

謝進哲宗實錄書成除特進表【按筆錄紹興八年九月哲宗實錄書成授特進宋史及紹興正論系六月誤】

忱辭屢貢方俟於兪音溫詔薦頒莫回於聰聽逡巡拜命感懼交懷【中謝】竊以特進崇階蓋參一品之貴實封加邑必由三歳之祠其間耆徳夙望之隆或是將帥勲勞之著膺此異數乃恊師言矧信史之告成因舊文而刋定防書載筆𨿽閱歳時振領提綱曽何績效遽叨光寵但切戰兢此蓋伏遇皇帝陛下仁孝生知聰明時憲念防陵之繼序辧聖烈之謗誣累年於玆大典克備肆推褒錫首及庸虛臣固當仰體眷私益思策勵而久妨賢路常懷患失之譏退奉眞祠卽控辭榮之懇尙祈天造俯鑑物情

謝再除紹興到任表【按鼎以紹興八年十月除檢校少傅奉國軍節度使充浙東安撫大使知紹興府】

屍榮揆路無裨廟算之奇假守稽山復叨閫制之重恪宣條詔遄畱部封【中謝】伏念臣性質顓愚噐能譾薄少從師學計已拙於謀身晚被聖知心但期於許國兩膺枋任四閱歳華破朋黨之相傾惟賢是薦懲風俗之大所見必聞徒殫駑蹇之誠莫效防埃之報臣猶自愧人豈無辭敢圖陳力之方積有妨賢之畏力求閒退尙辱眷存憐其心膂之近僚付以股肱之大郡戴恩甚懼撫已增慙此蓋伏遇皇帝陛下齊徳乾坤同明日月擴勾踐養胎之義惻昭王卹病之仁而臣久侍淸光備觀宸斷逮玆臨遣得以遵承謹當細大必躬夙宵彌勵庶收薄效少答鴻私

謝泉州到任表【四月二十一日按鼎以紹興九年二月除知泉州】

愚誠上逹方逃防府之繁申命中頒復拜名藩之寵仰銜至意不敢終辭亟引道以騰裝已合符而視事異恩山重危涕雨零【中謝】伏念臣才不適時學非聞道初心耿耿誓許國以忘身末路區區欲庇民而尊主適中興之昌運荷特逹之深知顧晚節以何堪謂朴忠而可信間登帷幄薦冠鈞衡不知權變之宜奚補艱難之際閱時寖久屬疾難勝亦旣就閒再叨假守命出九天之防道更千里之遙俟駕靡遑褰帷戾止退循疵吝曷稱使令此蓋伏遇皇帝陛下志在宅中仁深及物駕馭英傑肆成克復之功體貌舊臣重責蕃宣之效綸言有耀汗號莫回臣敢不祗服訓辭恪施條教持身率則革閩俗之浮誇刻意咨詢究海邦之利病或少輸於報效當繼請於便安

泉州謝落節表

罪尢昭著合正明刑仁聖優容止從寛典恩深淪骨涕下交頥【中謝】伏念臣奮迹寒鄕蒞官逺服覊孤寡與進取何階歷半生州縣之勞分沈白首偶千載風雲之防遂躐華途粵自渡江之初首寘思言之列旋從樞筦薦守侯藩獨持將相之權兩冠鈞衡之任處人臣之極地蔑著勞能蹈富貴之危機拙於周愼叨塵旣久違繆滋多自信直前執迷不反咎將安往罰其可逃是致煩言並塵睿覽卽其釁戾當永棄於窮荒保以初終尙逺臨於民社此蓋伏遇皇帝陛下明齊日月徳合乾坤念犬馬之服勤嘗叨任使憫桑楡之廹暮有足哀矜用全體貌之私並示臣鄰之勸臣仰銜恩紀祗服訓詞寸髮寸膚荷再生於洪造一邱一壑祈終賜於餘齡

謝到潮州安置表【按鼎以紹興九年十月責授淸逺軍節度副使潮州安置】

省躬知過宜湯之不遺屈法施仁荷堯云之曲庇徒知幸免何以自容【中謝】伏念臣才不通方力難任重冒竊寵靈之久積成釁戾之多屢揣分以祈閒亦防恩而賜可而臣憂患踵至羸癃日增始抱疾以還家卽銜悲而哭子齒髮雕瘁於感傷之後精神昏耗於驅馳之餘其誰爲之無足憐者載念百爲之俱謬寘之九死以奚逃自信直前安處危機之上執迷不返卒投罪罟之中幸沐洪私止流荒裔聞命就道寜辭險阻之備嘗杜門省愆更覺悔尢之自取噬臍莫及流涕何追此蓋伏遇皇帝陛下天度並包離明旁照曲全體貎奬勸臣工憐臣簮履之餘嘗叨顧遇察臣桑楡之暮不足誅夷臣敢不上體不殺之仁益勵自新之志身畱瘴海分甘老於漁樵目斷雲天心永傾於葵藿

謝到吉陽軍安置表【按筆錄紹興十四年十月移吉陽軍十五年二月至吉陽宋史及紹興正論系十四年九月誤】

一謫五年咎將誰執再投萬里戚本自貽罪大難名恩深莫報【中謝】伏念臣起從孤逺幸際休明猥被眷知叨逾寵數旣昧禍福之倚伏不虞罪惡之貫盈宜自省循益疎周愼天其或者將必至於顚隮臣猶知之固難逃於譴罰茍全要領有愧面顏此蓋伏遇皇帝陛下性蘊堯仁躬行舜孝王者之法難犯固有刑章聖人之徳好生終歸善貸如臣繆戾尙辱哀矜白首何歸悵餘生之無幾丹心未泯誓九死以不移

欽定四庫全書

忠正徳文集卷五

宋趙鼎撰五言古詩

已亥秋陪伯山遊中條窮盡山中之勝明年春迓王毅伯再過山下呈伯山

條山有佳色不入俗子眼結廬傍洓水永與山作伴一腳落宦遊坐嘆千里逺長恐山靈檄重令猿鶴怨朅來河之湄用意固不淺擬從水石行稍釋煙霞戀而於闤闠中舉首卽相見相防猶有情不攺舊顏面自憐非故吾撫心祗媿赧惟公絕俗姿體道任舒捲笑揖浮邱伯雙鳬脫覊絆步武招我陪放歌容我亂窅窕空翠間風馭躡雲棧山亦爲君容景態互明煥別去今防時玆遊倐飛電所思在巖壑欲往不得便此身被官縛事廹胡可緩東風漲邊塵羸馬注長阪﨑曲餘百里盡日期往返問途策而前不復微吟欵向來經行處猶作生綃展悵念捫蘿手去斂趨庭板忽放微雲開顧我一笑筦出沒髙樹端退避還偃蹇俗駕良已非塵容更增靦解鞍迫昏暮假榻憇疲懶夜夣五老人詰詬不容辧局促將安之勇退在能斷利害甚白黒胡爲兩交戰語已去飄忽欲畱不可挽那知有志士居以貧爲患求田亦本謀他日當能辦伏馬告勞投林鳥知倦嵗時耕耨餘食息桑楡暖優遊聊卒嵗誰復議樗散卻坐洓水傍適我結廬願

陪王毅伯遊柏梯寺次毅伯韻

伊昔耐辱人【司空表聖自號耐辱居士】誅茅此山谷愛閒如愛官食薇如食肉酌泉吸山光淸泠飽空腹故居今宛然修篁蔽山麓我亦困塵籠暮年思退縮道人梯柏處夢想長在目﨑嶇乃夙心寕問隘車轂危蹬亂水石悲風號竹木欵步轉嵚岈舉頭防朴防徑欲走其顚仰羨孤飛鶩層峯擁戶來何啻三十六幽人豈知此相對一茅屋眞成拓異境不勝無遺鏃夜枕卻生寒尙煩杯酒燠淸夢那得長魚鼓驚晨粥五老曉相迎霧雨如盥沐引我眺北嶺坐覺天宇蹙朝日湧地低明霞疑可掬欲畱采黃精媿此鬢髮禿正恐泛槎星已見君平卜

次韻

平生隠遁資白駒在空谷儻令眼有山寕問食無肉要當揖爽气滌此勤書腹得官大河濱枕帶首陽麓如聞五老勝坐使山峯縮捫蘿上巉絕作意快心目卻視宇宙間萬化轉一轂道人眞有道直上駕危木神光祕巖隈靈艸蒙朴防空令蓮社子紛擾亂鳬鶩先生志髙古眞遊窮六六飄然淸夜夢時到山頭屋念此感塵迹一往如飛鏃哦詩示觀覽律呂回春燠作字紀經行典刑餘食粥使我蒙鄙心蓬首加櫛沐致我外塵垢益嘆生理蹙夜潄落箭泉明月冷盈掬朝飰過靈峯何憚屐齒禿玆焉畢餘齡更無疑可卜

再次韻

蒼顏五老人潛此十里谷孤標面有稜瘦骨饑無肉手揮雲霧開絕澗坦其腹乃知奇偉狀未省出山麓窮幽偶見之欲遁不及縮亦憐麋鹿資笑睨回靑目政欲挽渠衣未應回我轂卻顧巖壑底鬱鬱聳喬木尙玆遺棟梁況乃問朴蓛我亦脫网羅江湖孤鶩念此難折腰本無蘇印六何意從公遊大嚼渠渠屋公仍爲銷冩妙語矜破鏃一防云臥冷固鄙權門燠懸知飰藜不換咄嗟粥笑我漫彈冠短髮不勝沐眞恐緣壁枯莫作蝸行但當葺詩業萬象入吾掬要與麯生狂一掃中書禿此計是耶非更擬從公卜

王官谷夜歸次伯山韻

讀公出谷詩語峻有骨肋使我兩目明燭籠照昏黒欲和輙復已夜漏下防刻

出郭次伯山韻

道心日和平向人絕城府雅意在泉石外物等泥土終尋勾漏公丹砂養龍虎

欲遊靜林不果

林泉共一山欲往不得暇我不如陶生日到逺公社安得縮地術坐我雲門下

翠微閣

秋山挿半空山半倚危閣遊子山下行秦川正搖落日暮天宇寛西風捲云幕

南泉

陰液淪山顚天匠鑿其腹噴薄湧飛泉散落珠百斛幽人時一來但愛消煩溽何當作膏雨萬里防霢霂

還城次必彊韻

俗駕不可防歸途無乃遽未飽愛山心復還城路今彼城中人朝暮催鐘鼓

獨樂園夜飲梅花下再賦

我有一樽酒爲君消百憂當春梅盛發去作花間遊嫦娥從東來愛此亦遲畱便欲買花去玉玦戀枝頭花動月光亂月移花影流橫斜滿杯盤酒面香浮浮舉觴吸明月與花相勸酬君若不盡飲恐爲花月羞緬想李太白對酒無朋儔當時明月下還有此花不

次韻酬贈元長少卿

夫子稟家學玉徳潤無色搢紳先生間早嵗聲籍籍晚乃落筌蹄云空鳥滅迹功名翰墨場一笑兒時劇

寄贈向叔美二首

夫子冰玉質未肯污膏粱坐此困州縣一飽猶皇皇懷才防時用鬢髮行老蒼今世無伯樂不識眞乘黃結交恨不早天意非人謀論文一樽酒邂逅古虞州我嘗評其人請從前輩求紛紛此薄俗定將誰與儔

夢覺一首時將解安邑赴調

明月入破一室炯如曉幽人睡易驚遙夜正寒悄自緣懷抱惡安得夢寐好推枕惘不樂念念墮空杳所思天一涯忽忽令人老老境足悲傷窮愁更縈繞嗟余竟奚爲濫爲策名早漫浪戱一官不覺成潦倒況此百日中隨分接紛擾跧如轅下駒孤甚沙洲鳥未妨公事多但使癡兒了州縣定勞人侏儒尙能飽毋作腐防嚇要同牛驥皂更憐愛酒陶未免空嚢趙去矣莫畱行崢嶸嵗雲杪三宿戀桑下千載歸華表更堪無定居驚飈轉蓬葆臥聞南飛鵲悲鳴樹三繞念爾將安之天濶風霜渺不如刷勁翮去躡鴻鵠矯

山寺詩

夕照銜半壁煙霏淡橫練呼風掛帆席晚著淮東岸波流蕩伏山腳挿秋漢白塔歘飛動紺宇鎖華煥小閣候潮平微徑依山轉雲林杳靄間歷歷皆奇觀十年客京洛毎抱轅駒嘆何意頓蕭然朝來舟出汴眼界霄壤分骨相仙凡換鱸從秋後肥米到淮南賤幸脫兵火余苦爲塵网絆滄海寄餘齡去此不難辦招邀謫仙人騎鯨遊汗漫

儀眞宮玉淸昭應宮成鑄聖像於此

樓觀俯長江竹樹蔽修嶺入門卻立驚淸曠非人境福地包形勝眞儀入範鎔防持國祚永報貺年谷丰蓬萊杳莫尋弱水三萬里我欲試丹訣誅茅或在此神僊可學否要且扶頺齡生當兵火日飄泊安得寕愛之不可畱弛擔休信宿白鶴唳石壇香煙繞云屋夜久萬籟息松風度玉琴瀟然不能寢相伴一哀吟

舟行著淺夜泊中流

雪漲秦淮水春生白鷺洲洲前棹歌發送此一葉舟轉柂起防席快甚誰能収舟師拙於事遂作中灘畱支撐莫動搖喘汗徒呀咻彈繩測河道篙竿伺潮頭疏篷雞柵低兀坐如拘囚仰羨雙飛鵠安得從之遊日落暮云碧波光澹如秋四顧無極黯黯令人愁黒風捲半夜大浪掀中流傲兀不能寢取酒聊相酬人生天地間大海一浮漚風水審如此蛟龍應見求未脫干戈地敢爲身世謀醉酣還就枕吾已信沈浮

吳帝廟

阿瞞鬼之雄掌握弄神器孫劉相繼踵分爭足鼎峙支吾僅自保終作降囚系智力非不如亦各論其地吾聞隆凖公防爲彊楚斃轉粟收散兵正賴關中勢中原乃腹心四肢吾所制英雄建立初豈但誇一世處之或不然果非長久計古人今復生此論無以異

泊震澤道中步遊善宥寺觀芍藥回舟中小飲用範四韻

非才與時背空手行路難朱門極嚴冷仰首不可幹初欲效寸進挽舟八節灘雅意同心人贈之云錦端𨿽云食破硯渇擬回狂瀾胸次竟莫吐千丈虹蜺蟠誰復議行藏浩歌空倚欄南來寄疏蓬蝦菜豈所歡尋幽偶一笑芳葩發奇觀念爾托根逺香色不易完姓名逋客晦風味書生酸作詩慰流落激烈窮雕頑愁人多苦語步繞吟且防歸懷止惋結賴此杯酒寛忽忽時嵗邁淒淒風雨殘曷當三徑歸暫卜一枝安寵辱何定物向來心已闌

過平望趨吳興阻風遊殊勝寺用益謙韻

羃羃疏雨歇冷冷晚風淸扁舟泊淸淺落日涵空明門臨稻畦沒水浸莎岸平欠伸得寛曠杖屨喜微行招提掩深靚房戶開斜橫紛紛諸衲子尙作迎送情神武行掛冠吳市今變名及聞名理談頓覺肝膽傾凡籠了無著古佛當自成已復外身世何者爲官榮同遊有亞父早定登壇盟歸來不受賞慨慷羞論兵閭閻取封侯健兒勝書生因之發深省種種鴻毛輕

過子陵灘題僧捨壁

山水莽回互轉眄圖畫間念此淸絕地昔人所盤旋舟子相嘆嗟示餘子陵灘有臺出山半藤蘿防蘚斑緬想建武功用人及茅菅躐取汝潁士列宿樞極環中有貧賤交客星犯帝關其能榮辱之但及平生懽志願乃有在歸歟一漁竿髙風邈千載獨立誰躋攀山僧本何知結屋臨淸灣笑謂舟中客何爲爭崄艱權門有遺啄造請無寒暄囁嚅到童僕俛仰慚衣冠所得諒防何赩汗流面顏偃防不過飽鷦鷯亦求安子能了此義分子一席閒

奉送呂若谷縣丞任蒲東歸五首

著鞭愧後發挾矢爭先登肯顧危機在尙以智力矜曷不往試之投足還兢淩寄謝婁羅兒老矣病未能三年巽亭上防盡洛中山山亦爲君好朝昏圖畫間那知張季鷹髙興不可攀忽見秋風起東隨洛水還巽也幕府舊【聰問叔巽】阿升交分深【丕問季升】與君均骨肉況乃相知心遽復捨我去倍覺傷離衿髙亭東望眼從此費登臨

夫子有髙趣一官聊爾耳獨騎破虎韉憔悴洛城裏緬想文穆公靑嵩照伊水百年風烈在須公一振起忽忽嵗華暮悠悠心事違此行元自懶前計頗知非公有酒堪隠我無田可歸月明枝未穏誰念鵲孤飛

眞率防諸公有詩輙次其韻

山林與鐘鼎出處無異趣芻豢等藜藿同是一厭飫此心無適莫外物曽何忤奚獨淡交遊未肯厠紈袴故尋漫浪人要作尋常聚主旣不速客客亦隨卽赴傾談劇懸河防酒快流霔百年人醉醒萬物皆僑寓云何造請門日滿戶外屨卻想耆英遊風流甚寒素淡然文字歡一笑鮏羴慕我亦蹭蹬余早向危機悟絕意鴛鷺行幸此松蘿附君詩妙鋪冩縱橫俱中度我老學荒廢一詞不能措獨於樽酒間不惜淋漓污何當賦歸歟去斂頭角露家有譍門兒稍能隨指顧雞黍林下期視此猶應屢有興卽放言安能限章句

寄金陵諸防

去年都城開南下相繼踵我亦具扁舟攜汝百指眾汝寕爲我累我獨於汝重今而暫相逺愁亦慮汝共因人問在否未語先悸恐淚下復吞聲寢愕不成夣倘有相見期勿復借官俸一飽不求余去辦南山種

七言古詩

乙已二月初八日集獨樂園夜飲梅花下防者宋退翁胡明仲馬世甫張與之王子與林秀才及余凡七人以烱如流水涵靑蘋爲韻賦詩分得流字

孟公飲狂車轄投不適遂與俗沈浮謫仙醉吟驚冕旒气侮權幸無悔尢不如淵明此意俱悠悠飄然不系之虛舟偃蹇不從刺史遊遇酒或能道上畱介不爲髙通不偸亦知出處非人謀人生一世罹百憂驚風變滅波上漚胡爲滯此胸中愁聖賢淸濁皆友儔九老前塵邈難求七交髙躅或可侔百年典刑今在不振起此風須此流亭亭玉立郡督郵文采秀發中甚遒絳帳先生兩淸修和音相答鳴琳球靖居之孫髯而修昂藏野鶴橫髙秋林生風度和且柔抗論直欲輕王侯河南遊刄無全牛弟兄傳家才術優老成不堪冠屨囚人憐拙甚營巢鳩覊窮動輙遭防讎但欲縮首眠黃防何意獨防公等收歡然一笑回靑眸空囊未分一錢羞典衣猶得事勸酬南州竹樹相庇庥步隨流水尋淸幽尙嫌白日多喧啾少待月出東南陬黃梅一株香颼飅靑蘋浮水涵春洲那知落雪紛滿頭但覺香露沾衣裘一釂百罰寕論籌嗚嗚自作秦人謳快談慨慷雜嘲咻凜如武庫森戈矛天地萬物窮雕鎪往往出語誇何劉卻視萬物皆蚍蜉便擬騎鯨跨九州誰能疊麯築糟邱所願酒泉生酒甌此生痛飲無罷休

次韻退翁遊北山之什

孤雲天末山數峯峯頭隠隠銜烏龍遙臨北嶺望故國行歌負販舟車通時當髙秋雨霜後木葉紛亂號悲風聲華一夣水流去名迹千古山爭穹津橋煙艸闕雙峙馳道莓苔門九重鳴鑾飈馭杳何許蓬萊頂上云蒙蒙徒驚朝市屢更變遑問邱壠多英雄鼎湖龍去自不返非煙長鎖琉璃宮當年眞聖受天命香生菡萏祥光紅宮前父老尙能說顧瞻遺宇悲涕中橋山松柏閟弓劍有時寶气飛長虹今主紹述更神武回眸一視雲煙空請封章疏幾時上振蹕行聞來自東功成亦念剏基業從此不復言兵戎我生多難傷暌離茫然卻顧當何歸伏轅不作馬思奮塌翼應憐鳥倦飛臨風且共一杯酒要防酒面吹瀾漪不湏遐想念今昔吾廬好在尋歸期

雪中獨坐退翁索詩

東風解放狂花飛何乃尙容寒作威了無賓客共攜酒更有人家來索詩天髙云漏不遮月皎潔上下同澄輝亭前有樹髙百尺爲借驚烏安一枝

戊申正月行在參吏部示諸防

秋風鼓棹長蘆渡吾與若曹俱豁然脫迹干戈玩淸絕収身溝壑厭肥鮮折腰爲米豈所願賣劍買牛端可賢韓公雅欲卻窮鬼趙壹其如無一錢罷官淸坐乃吾分號寒啼饑誰汝憐政緣玆事借升斗使我不得休林泉日下揚州行在所寸長片善希陶甄汗衣塵帽門戶底包羞忍恥王公前此行寕復作此態疇昔相知吏部銓謹嚴資格可馴致𨿽甚不才無棄捐我已投誠永結好相從緑髮至華顚矧復鴛鷺滿臺閣功名合在中興年縮頭袖手正應爾敢問祖生先著鞭

京師次韻邵澤民憶擬江梅花

憶並條山訪云屋渡水涼飈散芬馥一枝璀璨端可人步繞微吟揩病目作意題詩向我誇只今戶知誰家伶俜瘦馬京塵惡障面羞防檐上花

役所寒食卽事

疲民正苦淘泥沙彼何人兮怒且嘩麄狂不肯道姓字呼前醉態猶欹斜自言寒食身無事快意欲嚼遑卹他覊愁我自感節物遣去不問徒咨嗟

余去秋七月登舟逮此一年矣六月晦日午睡覺聞兒女輩相謂曰眀朝又是秋風起推枕悵然走筆記之

流萍斷梗飛花委四海茫然無定止古今本是一郵傳況乃其中悲轉徙秦淮霜葉亂楓林苕霅春風泛蘋芷薄酒時時伴兒女疏篷處處愁煙水故鄕知是幾長亭眼暗相望越千里悵念徵鴻一紙書明朝江上秋風起泊桐廬縣合江亭下昔有得道之士不知姓名結廬山間手植桐數本因謂之桐君縣亦以此得名【是日雨】

桐廬縣前江合流合江亭下多客舟紅樓參差出木末小市宛轉依巖陬桐君手植碧桐樹嵗嵗春風柯葉柔白雲一去鳯不至暮雨丁零生客愁

舟中呈耿元直

念昔一笑相逢初我時尙少君壯夫十年再見輦轂下我鬢斕斑君白須落魄朋遊嗟我在艱難兵火與君俱酬恩未擬塡溝壑彊顏忍復陪簮裾浩然胡不徑投劾老矣難堪歸荷鋤田園墳壠亂戎馬是身是處長羈孤解維汴岸一篙水小舟漂兀如鷖鳬對牀推枕坐嘆息此行未肯悲窮途胸中炯炯時一吐與生俱坐寕籧除只今雲臺羅俊彥鄙賤老醜憎朴疏躍馬食肉付公等浮家泛宅眞吾徒與君轉柂從此逝秋風萬里吹江湖

閱陶集偶有所感

彭澤縣令八十日束帯恥爲升斗污二十四考中書令端委廟堂揮不去兩公於此固無心鐘鼎山林隨所寓愼勿蹉跎兩失之嵗晚要尋棲息處

謝人惠麥穗

愚軒臥病空瓶儲市米不得如求珠鄰翁餽麥穗盈筥或揉或簸喧庭除磨雷隠隠破霜瓣家童執防煙生廚須臾粥成勸我食齊眉舉案煩妻孥病餘聊復潤喉吻軟滑盈盈如膏酥宛然長粳欲爭長加以白豆爲參輿童兒作顰若不足老夫大笑爲有餘虎頭食肉非不美回視利害爲何如平生不耕啖此物壠頭汗滴慚耕夫淡中有味足養福爲君努力飡一盂

五言律詩【五排附】

車駕還汴

孝感天心格憂勤國步艱賈生休賦鵩貢禹欲彈冠白髮他鄕客淸尊此夕懽如聞京兆尹拜表請回鑾

圍城次退翁韻

甲馬分諸道舟車防此都前王端有意異世肯同途人物風流盡公私府庫虛百年餘故老相遇涕漣如

將歸先寄諸防

擾擾干戈地懸懸父子情人間正多故身外復何營我已防官寵兒須辦力耕歸家休歇處團坐話無生

還家示諸防

避地重遭亂還家幸再生一身今見汝寸防敢畱情更恐死生隔渾疑夢寐驚吾今猶有愧未遂鹿門耕

還家

但切思家念那知行路難杯盤無作具菽水自加餐竹老風聲勁山深夜气寒肯教孤枕夢容易到長安

馬靖國後軒

性靜交遊少身閒日月長防言千句偈宴坐一鑪香世有流離苦人趨聲利塲此間亦何事髙臥傲羲皇蒲中次韻提舉趙正之秦亭唱和五首

云端貝闕見鼇負海山來瑞气元非霧天風不染埃頒常八柱建象魏五門開肯構經營念貽謀丕顯哉丁丁谷聲響泛泛棹歌來淨港時吹浪中流或起埃亦知從地出幾若鑿山開帝室須梁棟斯功當念哉隴樹迎人去關云逐馬來淒風搖白艸落日蔽黃埃仗節身方逺逢山眼暫開卻臨分水處蜀道賦髙哉要作哦詩伴何妨結駟來瓊林有餘韻水檻絕纎埃醉膽江山闊吟毫花艸開只應聞鴈夜夢枕思悠哉追隨六郡子深入塞云來關路春飛雪沙塲夜漲埃戱圍千騎獵笑挽六鈞開歷歷經遊處初心已矣哉

再到蒲中遊穆氏園

懷感花無數其時春正深如今重對酒感舊獨傷心山鳥那知此向人猶好音東城多樂事疇昔共幽尋

贈普照監院【陜人也】

飄泊嗟何往歸來恨莫從師猶作秦語我已效吳儂水淺長河浪山低太華峯防時攜手去南北本同宗

六合縣相僧

門外江南道瀟然誰與同禪心達生死道眼識窮通聊爲機緣起懸知色相空有人眞勇退不到急流中

中秋呈元長

江上中秋月天邊白髮翁一輪還自滿千里共誰同擾擾干戈後棲棲羈旅中持杯那復問一釂百分空誰作淸光伴瀟然屬兩翁他鄕多病後竟夕一樽同孤杵徵衣淚寒沙戰角風何由遂心賞幽思秋空

中秋醉後

顧影不成舞披襟欲禦風人憐經嵗別月與舊時同鶴警露華白魚潛水鑑空舉杯還徑醉歸夢廣寒宮

九日置酒坐上呈元長

未厭山林僻那知節序遷髙閒愛重九安健又今年物外無韁鎖樽中有聖賢黃花自衰晚勿復笑華顚

毗陵道中

煙水毗陵道光涵落月空夣魂塵外眼界畫圖中舟安期鯉防飛禦防風鑑湖如可乞歸老浙江東

登蘭溪亭

帆落溪風轉山明霧雨收登臨本乘興惝恍卻生愁獨鴈竟安往潛魚不可求何年定歸計復此過扁舟左馮翊寄東鎭張致一兼簡聞喜親舊

一官馮翊郡爲況定如何水似古桐苦風如東鎭多幽心迷簿嶺斷夣阻關河賴有淸樽酒時時一醉歌

次韻富季申寄示

相期念疇昔道在敢憂貧分手便千里論心復防人微詞動招謗爛醉可藏身第恐先求舊黃麻起世臣次韻富季申雪中卽事時聞北敵起兵京師戒嚴二首

東風花萬防落我酒杯間欲和郢中曲先頽坐上山威稜徒料峭生意自斕斑誰是淮西將提兵夜斬關無才居客右孤坐一間夢到廣寒殿人來姑射山舞低明佩冷妝罷落花斑便欲淩風去天門隔九關

後數日雪再作

三見江南白端來伴酒樽作寒催嵗暮流潤壓冬溫云臥山容濕天低水气昏東風猶有信昨夜到前村

發杭州有訝太遽者

未著絕交論但歌招隠詩人間審如此身外復奚疑防亂物情薄奔馳智力疲溪山有佳處老更何之

東軒卽事二首

投閒非避世導引學修眞物外元無事壺中別有春水聲淸夢寢山色上衣巾已矣將安往鄕關戰塵原憲貧非病淵明懶是眞詩畱百年債酒占四時春泉石髙涼地祠官自在身叨防有如此何以效涓塵

聞有長沙之命

安土無南北論情皆弟兄休尋卓庵處要便打包行萍迹𨿽無定葵心終有傾相望得安健有使卽傳聲泊小金山覺渡寺僧言建徳知縣桐廬知縣婺州教授皆被召

敢嘆邊氛熾今聞公道開中原非世事南國自人材朱履羞彈鋏黃金謾築臺天涯轉蓬恨何地賦歸來

登舟示邢子友

盡室嗟何往窮年浪自悲才疏身潦倒地逺迹孤危風雨江南岸豺狼天一涯畏途端可憫薄宦竟奚爲已失田園計難防升斗資毋煩俗子問有媿達人嗤病馬思春艸驚烏繞夜枝登舟一長嘆此意只君知

聞郭瑾懷甫除郎【開封司倉】

至治本無爲何曽帝力知人惟求俊彥天畀濟艱危鼎席尊黃髮星郎用白眉鋒芒森武庫律呂奏咸池海內想風采朝中增羽儀餘光被艸木盛事播聲詩感防惟千載飛騰各一時著鞭今更懶投劾去奚疑亦有乘軒戀其如續脛悲銜蘆聊避弋繞樹未安枝念舊多生死思鄕久別離自余復何道湖海是歸期

七言律詩【七排附】

秋試鎖宿府學

悄無人語到髙堂爽气侵淩枕簟涼木葉雕風秋瑟瑟檐花流雨夜浪浪燈明疎幔孤光暗蛩咽空堦怨緒長心願無期淸夣斷一鑪沈水自焚香

登第示同年

氤氳和气鳯城春正是英豪得志辰雨露九重均造化丹靑千字富經綸古來將相皆由此今見詩書不悞人何處寒鄕少年子緑袍歸拜北堂親

守官長道之岷南過馬務寨示知寨石殿直

夜關不鎖戍無兵負販行歌樂太平緑野牛羊新牧地頽垣煙艸古邊城山川自昔畱形勢基業今誰問戰爭隴上少年多意气彎弓徒自詫功名

酬贈黃倅

翰墨文章妙若神風流談笑絕纎塵才華最盛東西蜀聞望相髙一二人淸奪峨眉千嵗雪麗如錦水萬花春我生不識東坡老猶及頥庵見後身

馮翊次韻邵子文寄贈之什

三見西風洛水秋歸心長共水悠悠扁舟未遂蒓鱸願俗駕空貽猿鶴羞可見飄零疎酒盞更慚落魄問朋遊回頭一笑君應防薄有田園歸去休

夜送客至馬鳴橋

滿眼塵埃懶據鞍暫逢淸景卽怡顏月明夜水平低岸煙淡秋林倚半山隠退謾畱他日計居貧未放此身閒老來媿取移文誚會整怱怱俗駕還

從軍滑臺

中原何自假遊魂帷幄奇謀妙若神沙漠宣威元有將燕然勒頌不無人山川流恨荒涼地桃李無言寂寞春炯炯孤懷竟何補猶能狂飲吐車茵

碌碌功名安用之更堪心事巧相違秪緣叔夜此生懶更悟淵明前日非客捨那知春色暮東風但見栁花飛瀟湘亭下煙波好送我如將短艇歸

登廓軒用王穆之秀才韻

臨髙懷逺悵夷猶放目微吟竟日畱一鴈北來天杳杳片防東下水悠悠雲煙慘淡關河暮風雨淒涼觀閣秋回首何由叫虞舜蒼陵山色向人愁

河南畱守王大資

退臥東山自在身幡然猶肯慰斯民名髙海內推前輩徳冠朝中號偉人紫誥卽防還舊物黃扉終許秉鴻鈞瑤池花有千年實更防東風幾度春

洛陽九日次韻縣尉【是日司馬文季西歸因以寄之】

誰遣孤標最晚芳寒蜂冷蝶尙能狂不禁淸瘦西風薄洗鉛華曉露香照影一樽聊作伴誅茅三徑莫相忘他年載酒能來否相見懸知話更長

貧病侵尋不少寛行藏何事更慿欄兒曹不解市朝隠我輩政宜文字歡客恨向來隨處有秋風待此著人寒賔鴻旅燕元無定莫把黃花取次防

次韻縣尉

勞人州縣若爲情蹭蹬窮途已半生愁滿西風雙鬢白夣回中夜寸心驚毎慚彭澤辭升斗終合吳門變姓名且把黃花泛杯酒秋深蕭寺有餘淸

縣丞呂若谷置酒巽亭

涼風收雨斷晴霓漠漠靑山白鷺飛竹樹蔽虧涵野色樓臺滅沒淡煙霏淩波鳴佩杳何許駕鶴吹笙殊未歸悵念夷猶淒望眼碧雲千里又斜暉

荒煙蔓艸接平林景物蕭蕭秋意深水濶山長人去逺雲閒天淡鳥飛沈宮前離黍他年恨關外西風別夜心莫倚欄幹重畱客子山從此費悲吟

再用前韻

萬里髙空捲素霓徘徊防防暮鵶飛波平洛浦棹歌逺風裊宮樓香霧霏猿鶴山中應怨別蒓鱸秋後合思歸此間自有江淹賦不用桓伊恨落暉

一枝枝自寄深林何得翻然著意深塞上亦知無馬失江邊誰問有舟沈煩君爛漫千鐘酒慰我登臨一寸心醉後狂歌歌更切未應愁減越人吟

次韻張與之登巽亭

百年遺恨了難平只有南山不攺靑橋下溫波秋樓頭霏霧晚冥冥祥鐘福地衣冠盛气潤中天艸木靈那得丹靑繪縑素煩君妙語冩無形

霜洗殘秋暮吹驚長林蔓艸斂余靑防機獨鳥臨淸淺避弋孤鴻入杳冥老矣未成南畆計歸歟空媿北山靈獨憐亭下瀟瀟栢能伴幽人槁木形

洛中次韻河南令王子與觀梅

桃李叢中獨立難自憐孤艶怯春寒微風只解分香去流水猶能照影防冷落霓衣慵按舞斕斑妝粉未勝冠畱連芳酒無嫌晚要與涼蟾共倚欄

定海路中觀梅

傅粉生香作意開柔情似欲挽人回猶憐行役怱怱去不是尋芳得得來姑射山頭若冰雪謝家林下絕塵埃空江月落東風冷誰並孤舟一笛哀

建隆寺詩

天上旌旗照海隅規模想象百年餘雷霆號令推神筆龍虎風雲識防書顧盼八方平僣亂謳歌幾世樂耕鋤他時誰唱紛更術不念艱難樹立初

紅門埽役所觀河

砥柱西傾朔野寛魚龍掀舞去漫漫潤蒸霏霧一川暗怒激驚風千里寒九折勢須回故道三山天爲障狂瀾尋源不作乘槎計滄海他年一釣竿

役所寒食晚歸

永巷疏林棲鳥還幽花蔓艸慘荒煙悄無人語寒食後時有雨防黃昏前孤坐何從得言笑一樽不復論聖賢酒酣縮首絮衾底屋頭浩浩南風顚

之官開封泛洛東下先寄京師故舊

滄波東下武牢關物色人情共慘然艸檄舊傳驃騎府浮家今在孝亷船向來戎馬知何補老去江湖定有緣無限靑雲著鞭處固應分付祖生先

暮春

花開花謝縂無心轉首薰風緑滿林人事不隨春事了眼云空與暮云深錦鳩呼婦商量雨白蟻排兵做弄陰除卻墻頭老山色更無佳客肯相尋

和元長暮春

坐嘆空山落景催幾時江上葉舟回初無妙術畱春住彊覓餘歡傍酒來體力寒多便故絮齒牙衰甚怯新梅秦川洛水繁華事白首天邊共此杯

別張徳逺詩

殘蟾衰栁伴牢愁把酒悲歌汴水秋契濶死生俱淚下功名富貴此心休殺雞爲黍思前約問捨求田媿本謀又向春風話離別此生生計日悠悠

淸涼寺

數壘小山松桂幽能令盛暑作涼秋故宮於此有遺迹客子暫來生許愁萬頃云波朝古堞一簔寒雨送扁舟他年圖畫歸攜取要使北人淸兩眸

將發泗上

客裏尋歡豈易謀牢歌誰與散幽憂可憐傖父雙蓬鬢長寄吳儂一葉舟陶令早知今日是庾郎能賦此生愁殘年流蕩歸無處蘭芷瀟瀟江上秋

至宿聞陸昭中病痁

偉幹亭亭嘆轍鱗裘破帽厭京塵一官恥作兒女態扁舟去卜漁樵鄰他鄕未辦饘粥計何物更能寒熱人努力扶持飽喫飯秋風江上正鱸蒓

示陸昭中

執耒田園正所圖無心重整少時書功名常若歸難必拙直懸知退有餘避謗杜門賓客絕病痰妨飲酒杯疏平生剛笑孔文舉老我年來百不如

六月十三日書呈元長

心逺由來絕世紛更尋邱壑避囂塵門闌已覺貧無事賓客應憐老畏人詩不名家免招謗酒𨿽作病要全身香山千載流風在雞黍他年早卜鄰

用元長韻贈空老

虛懷無地著纎塵獨鶴孤云寄此身琴發淸彈廬阜月詩探妙意武林春少陵深契贊公語惠逺能知陶令眞擾擾今誰同此趣容車山下兩閒人

夜坐

寺樓鐘斷鎖長廊誰共蕭齋一炷香書冊自能畱久坐燈花還解勸餘觴風回絕壑沈虛籟雨入幽林送嫩涼老懶由來貪睡美秋衾不怕夜初長

泊眞州閘外詩

南來系防楚江臯孤客羈心正郁陶海气連空山色暗秋陰覆地水風髙屋頭冰雹敲寒雨枕底春雷簸怒濤一防靑燈雙白鬢可無樽酒伴離騷

過髙郵飲張才甫家作詩爲別

短棹人誰識姓名相逢況是十年兄江關契濶秋來恨兵火流離別後情髙論防君揮麈柄雄圖憐我付楸枰酒闌月落孤舟起便是江湖萬里行

和鄭有功次範元長韻

慿陵風雪不相貸逋客向來生事寒京國回頭九關隔江湖弔影一身單著鞭意气初非淺唾手功名不作難老矣收心定何許蒓鱸聊饌腐儒飡

嵗晏感懷

欲雪濃云凍不收淒寒偏著敝貂裘客愁有許要排逐嵗事無多難挽畱疇昔謾懷三徑約飄零聊用一樽酬卽防瑤艸光風轉作意湖山汗漫遊

掃蕩邊氛漸有期此生已復嘆差池眼中種種無聊賴身外悠悠徒爾爲彭澤歸來那得酒少陵窮甚但哦詩卑棲儻遂桑楡晚敢並鴛鴻接羽儀

臥病一首【已酉正初】

此生已復外升沈出處由來著意深拙甚但知閒可樂災余猶有病相尋貧難調防漳濱臥老自消除魏闕心莊舄鐘離各懷土吳兒莫笑作秦音

次韻子蒼諸公韻

亂來那復較升沈愁極仍嗟病骨侵雙袖龍鐘羈客淚一樽傾倒故人心沙寒獨雁難求侶山近浮雲易作陰落軫斷非眾聴暮年淮海嘆知音

再用前韻示範六

舉目山河往恨沈吳霜一防鬢毛侵飄零顧我非前日慷慨惟君識此心香散藥畦花漫漫波侵蝶沼竹陰陰平生載酒論文地鴻鴈歸時問信音

將至三衢楊村道中小飲

衢江波上半帆風散髮篷防笑傲中晚境但深耽酒癖窮途猶愧作詩工天邊壠阪三秦阻海上山川百越通得盡餘齡安一飽此身何敢較西東

長沙倅劉元舉寄示參議伯山酬唱之什因亦次韻二首

揮毫曽防妙如神傾防明珠百斛珍疇昔笑談知寡和後來風度絕無人應憐老矣紆朱紱早約歸歟岸角巾明鏡未須羞鬢髮一樽相與永靑春

秋風澤國正鱸蒓歸意長隨陸海珍簿領窮年迷舊學瘡痍千里愧斯人防中本是釣竿手頭上無非漉酒巾節物驚心勞夢寐衢江西岸小梅春

送張京與之宰解縣

憶嘗從事舜蒲州把酒論文並俊遊千古關河增義气一時人物最風流飄零無復相從樂潦倒難堪送別愁爲我去尋山下路疏雲流水五峯秋

得蜀信

雲水關山恨渺茫尺書能慰九回腸劍南親舊知安健陜右兵民亦奮揚契濶十年悲故國飄零百指滯殊鄕何由結伴春風暖也向襄陽下洛陽

寒食日書事

江海飄零防送春飛蓬無地寄孤根夢回南浦人千里醉倚東風酒一樽可是今年暗寒食不堪多病怯黃昏兒童自趁秋千約花落空庭獨掩門

淸明詩

鄕書難附北歸云燕子猶尋舊主人流水迢迢長念逺飛花糝糝又傷春向來軒冕非吾意何處園林托此身只有長歌一樽酒暮年風味最情親

和元長書懷二首

神靈久憤敵塵侵畀付經營惜寸陰聞道倒戈回易水行防休戰牧桃林寕論少壯非前日及見升平亦本心亂後親朋無恙否試慿北鴈寄歸音

孤懷詎勝百憂侵息影由來貴處陰志謝長嘶走千里身如倦翼返深林雲山處處明雙目樽酒時時洗寸心更賴淸詩爲陶冩朱流水嘆遺音

晚風定放小舟江心

蕩漾扁舟入彌一夫搖櫓疾如飛涵空鑑影月光淡襯地羅紋風力微未擬然犀窮水府猶能酌酒勸江妃眼中淸絕非人世定使魯連何許歸

同苗秀才楊山人登舟

本無籌策堪人用盍掛衣冠遂物情官職向來滋味薄干戈經此夢魂驚君猶極口談經義我已無心卜死生何必吳門變名字煙江萬里葉舟輕

靖安道中見梅

塵容俗狀早知非脫迹歸來喜復悲隴上人遙千萬里江邊花發兩三枝兵戈阻絕書難到雪霰飄零鴈去遲防馬東風一回首落英還與淚紛披

又泊蘭溪亭

孤防薄暮轉淸溪空翠回環望眼迷夢想莫知家逺近羈遊將徧浙東西歸來分合投閒散老去情猶惜解攜明月深林有烏鵲悲鳴未許一枝棲

發四明奔昌國用韓叔夏韻呈覺民防政

曉掛危檣兩席開孤城西望幾時回飄搖一舸隨潮去彷佛三山入眼來身世從今寄雲海親朋何在渺風埃乘桴肆志吾安敢就戮鯨鯢亦快哉

過石佛洋

鳴鐃疊鼓兩山傍曉泛回潮石佛洋漠漠東風吹瘴霧曈曈暖日上扶桑如聞鶴馭來空濶知有神洲在渺茫何必山林啗靈藥他年鼓枻訪東皇

越土水淺易涸而近山無木可采故常有薪水之憂旣歸黃岡遂脫此責作詩示同捨

經年薪水困行朝一日歸來百念消決決溪流鳴枕下丁丁谷響應山椒小安課伐猶多事無復移居莫見招老矣羞爲吳市隠買田從此混漁樵

丁未冬同陸昭中渡江泊秦淮稅亭之側癸丑三月自建康移守南昌登舟顧覽卽昔年系纜之所也時昭中亡矣感嘆存沒作詩寄黃岡親舊

江湖南北寄飛蓬嘆息流光俛仰中千里月明人念逺一年春事水流東驚心存沒風花轉閱世悲歡夢境空欲寄此情那可盡相逢惟有一樽同

次張眞君韻

聞君結屋臨山磵多種黃精與紫芝雲气毎占華蓋頂松陰長防玉津池溪流盤轉近百里山色淸虛無一姿傳得僊人新句法封題遙寄五言詩

中秋夜淸坐讀歐陽公正統論二首

稍覺淸涼換縠衣獨憐衰鬢與秋期淸樽浪作經年計黃卷長懷萬古悲蛩咽幽吟愁露艸鵲翻寒影繞風枝此生此念能防否夢破蒼龍西去時

露濯秋空灝气生沈沈天宇夜空明南樓老子興不淺赤壁先生夢更淸小艇擬尋銀漢路哀砧還起玉關情何心把酒論歡賞細字文書對短檠

九日晚坐獨酌一杯

木落江城風露寒坐驚芳嵗逼雕殘晚來自愛一杯暖老去元無九日歡擬借靈均蘭作佩尙餘陶令菊堪餐平生徧挿茱萸處短夢悠悠行路難

泊舟鹽橋兒子洙輙於市買歷尾題云客裏其如日費多因取筆足成一詩

蹭蹬生涯一釣簔東西淮海信濤波亂來益覺人情薄客裏其如日費多麟閣壯圖今老矣菟裘歸計柰貧何越吟楚奏那能已時倚哀彈拍棹歌

雪中與洙輩飲

朝市邱園定孰優要將閒適換深憂門闌終日斷還往父子一樽相勸酬云鎖山林寒悄悄風吹雪霰暮悠悠醉餘身世知何許莫向東陵覓故侯

大雪連日不已

日日愁陰慘不開驚風和雪振窮埃百年未省南州見千里應隨北客來塞馬曉悲沙上月隴人遙恨笛中梅獨憐寸艸滋榮意知道春從斗柄回

雪晴東軒獨坐

雲山回合翠重重不放幽人逺目窮髙竹有時催凍雪饑禽竟日咽悲風悠悠事與本謀異擾擾人誰此意同卻坐蒲團聊袖手更無一語可書空

過石門洋

平生戎馬踏塵埃晚防滄波眼漸開轉忽從千仭落低昻時見一山來風頭淅瀝吹成雨枕底鏗轟怒作雷雅欲騎鯨傲人世吾其於此賦歸哉

丙子夏病臥汗後【按鼎卒於紹興十七年丁夘逆溯丙子則年才十二嵗不應有殘生兒女之語疑是紹興十四年甲子之誤】

枯腸得水若通靈溟汗周身一雨零行客筋骸困方歇醉人心骨喚初醒病蟬移夢入新殻老鶴息神梳舊翎乞得殘生對兒女不愁無粟貯陶瓶

河中太守

掄才梁棟定誰須聳拔長松第一株令聞允爲時屬望丰功當在帝都兪將令異日作霖雨暫使斯民歌袴襦播物仁風隨扇發向人和气與春舒請防嶷嶷諸郎秀是應詵詵盛徳符廣陌乘黃將驥子丹山威鳯帶鵷鶵聲名最重連城寶文采光騰照夜珠賈誼著書驚一世平津射策冠諸儒傳經固自卑劉向遺直猶資見魏謩便向萱堂生月桂更尋雲路種星楡人從碧海偸桃實客自朱門墜舄鳬性靜緑宜作伴身輕靈壽不須扶金波滿泛鵝兒酒香霧爭持鵲尾鑪要識東人念公意巖廊千載贊昌圖

欽定四庫全書

忠正徳文集卷六

宋趙鼎撰七言絕句

聽琴次退翁韻

夣尋仙子訪瀛洲怨入春泉繞指流酒病著人無物解更煩一鼓爲扶頭

正月十八日枕上

空籠疎幔曉寒淸小醉醒然不作酲欹枕誰能尋斷夣臥聞童子誦經聲

山中書事

心逺身閒眼界淸瀟然回首萬緣輕更將滿耳是非語換作松風溪水聲

山居次韻止老

衣巾翠濕陰陰竹屐齒寒生步步云莫向淸流還洗耳世間言語不曽聞

再用花字韻示止老二首

靈龍夜吠千年木丹鼎光騰九轉砂鶴馭雲軿竟何許巖前老盡碧桃花

尋師杳隔蓬萊水煉藥長懷勾漏砂聞道髙人猶笑此春風無處不開花

次韻止老見贈

誰是繙經淸淨侶毋煩杖履過前溪不如多置葫蘆酒直使淵明醉後歸

老媼折山櫻一枝觀其開落

坐防餘香作雪飛春風猶戀折來枝何如就賞芳叢下畱到丹丸結實時

有送生鳩者放之使去

山林是處有依棲及此秋晴喚婦歸隨分謀生何厭拙莫因飲啄傍人飛

登第西歸過甘羅廟題詩壁間

初無勲徳在生靈徒以逰談致上卿血食官祠尙千載男兒要自勉功名

宿宣化鎭僧寺

收罾漁浦靑裙女出米商舡白紵郎水小交闗江上市空山落日暮煙蒼

齋廚冷落山頭寺人物蕭條水上村幾葉商船泊淸淺一星漁火照黃昏

蒲中雜詠

安民堂

愷悌頒條坐嘯余自書下考拙催租編民不解歌襦袴鑿井耕田一事無

吏隠堂

玉麈逍遙岸葛巾鸞釵寶瑟奉淸樽寄聲與問鴛行舊何似棲棲金馬門

進思閤【府衙】

蕭生雅意定何哉何復畱情任剸裁但把一杯無事酒幕中年少盡長才

頒樂堂

堂上新音錫燕開坐收和气入樽罍已應倦聽漁陽摻客右不無鸚鵡才

賞心亭

玉山頽倒莫來扶富貴功名不讓渠文舉平生一樽酒苦逢兒輩議才疎

紅雲閣【府園】

香風百步錦江秋片斷明霞晚不收幕府諸郎總淸麗一樽相與最風流

名閫堂

有美東吳勝事防醉翁遺恨阻躋攀只應名閫山河秀亦在先生几案間【公甞除知河中不到名閫有美皆以賜詩得名】

逍遙樓

元龍髙興絕塵寰笑傲乾坤眼界寛斥鷃鵾鵬俱定分行藏何用倚欄幹

白樓【府城】

寸斷吟膓柰此何臨髙懷逺足悲歌若敎盡冩淒涼意東閣郎君語更多

文瑞堂【倅防繪韓退之桞子厚司馬子長文中子四人像】

辛苦魚虫老著書一生冷淡笑迃儒何當馬上提三尺去作淩煙大丈夫

建安堂【以茶名】

瀟然一枕北牕涼喚取樵靑發嫩香淨洗西州羊炙口要防妙語落冰霜

必種軒

此君風度固蕭然誰解招邀到此軒要識維摩眞面目支離瘦骨寂無言

河山閣【提刑司】

干戈險阻恃河闗禍亂相尋一轉丸千載太平歸有道牂牁靑海盡衣冠

種學軒

詩書千畆浩從橫蚤嵗勤勞費筆耕紈袴儒冠定誰飽年年妻子笑謀生

精思軒

窮年兀兀究遺編聖處工夫也自賢政苦虀鹽食不足諸生毋誚腹便便

竹軒【行香院府官多燕集於此】

笙簫聲斷一杯殘翠袖雲鬟共倚欄要借余陰淸晚醉酸寒莫作子猷防

北閣【南衙寺前有周太祖劍甲陵破李守正時世宗駐軍於此故謂之南衙北閣】

一時相見萬夫雄蔓艸荒陵劍甲空爭戰百年無處問髙城弦管正春風

鸛雀樓

目斷河梁有許愁人生離合最悠悠遙憐別夜登臨怨不減淸秋燕子樓

披風亭

飛步臨風亦快哉雌雄何苦賦蘭臺只慿一弄漁舟笛喚得涼飊渡水來

矴齋【河上張蕓叟命名如舟之下矴也】

長波浩渺拍靑山細雨蓬牕一覺眠但向急流能暫止從他蛟鱷怒垂涎

臨川亭【河上】

捲落銀潢天漢涯坐觀河伯勢雄誇遊人不識支機石擬向津梁問客槎

河西亭

波光山色雨溟蒙粉雉紅樓杳靄中自是人間佳麗地不須尋訪水晶宮

行慶闗

振蹕鳴鑾萬馬環悲歌應鄙漢樓船闗頭老吏親曽見千丈榮光夜燭天

鐡佛寺【寶山閣】

波面香風落磬聲夕陽樓殿更分明蓬萊弱水端難到聊與人間作化城

李園【城南李武臣累典邊郡有伎人爲人所誘而去】

射虎將軍竟不侯脫身鋒鏑老菟裘栁枝折盡東風晚閒對酴醿一醉休

淙玉亭【亭在棲巖寺】

跳珠濺雪滿空巖防滌心靈爽气嚴彷佛瑤臺明月下佩環聲在水晶簾

逍遙亭

欝欝亭前三四松蒼髯疑是采芝翁歸歟莫作終南臥無限英雄落彀中

此君亭【萬固寺】

飄零誰復問平安只得幽人冷眼防流水空山雲暮合此君無乃太淸寒

禦波亭

泠然我欲禦波行身世由來水上萍好笑安期空狡獪猶須赤鯉渡滄溟

王母觀

月下何人唱步虛如聞仙子好樓居五云縹緲星河閣腸斷靑鸞一紙書

面山堂【普救寺面山堂郡人劉氏功徳院也劉多將帥】

老去收身百戰塲厭聞皷吹奏西涼慿君剰把珠捲要與靑山共此觴

涵虛閤【城南】

鵲飛喬樹月臨波仿佛天孫擲夜梭捲盡纎云風不動卻從直下防星河

南軒【南禪寺桂娘墓在其側】

璧月沈沈過女墻時聞桂子落天香三山碧海無消息防燕歸飛秋色荒

虞鄕道中菊

沍露低煙擬怨誰淒然亦自惜餘姿無人爲買蒲城酒正是柔桑葉落時【桑落酒蒲中故事也】

和通守王元美二絕句

斷無車馬訪閒曹背暖兒童罷抑搔嘆息深林有蘭蕙誰能收拾賦離騷

志士猶來惜寸陰靑銅那覺二毛侵畱連春色一樽酒未必東風識此心

和倅車韻

斯文天意屬吾曹技癢何由一快搔莫撫斷思鳯髓如公便可將風騷

髙標聊復寄塵凡此意難從俗子談爛醉狂吟公勿怪公猶如此我何堪

解池役所大風

初從蘋末轉飄揺回薄山林勢益豪好笑堤邊膚寸水便能平地作波濤

解梁別李氏女子晚宿靜林寺

滿眼西風恨別離路逢蕭寺叩柴扉團欒一聽無生話更覺前謀種種非

山下人家雞黍時解鞍那暇拂塵衣宦遊無況田園薄自問此生何以歸

森森竹樹曉生寒病怯秋衾夢易防欲駕徵鞍慵未起臥聽漁皷吼空山

客捨重九

半月徵衫困路塵一樽芳酒謾情親心知不是陶彭澤只恐黃花解笑人

揚州竹西亭

路入揚州秋艸殘竹西亭上曲欄幹而今那復聞歌吹黃葉西風薄暮寒

錦防牙檣一夢愁行人空擊木蘭舟玉簫吹斷靑樓鎖二十四橋風月秋

大明水

咫尺城中膏火煎空山竹柏固蒼然贈君杯酌淸心骨此是人間第一泉

秋江晚渡

木落空江淡夕霏疎篷一葉並漁磯秋風幾許蒓鱸興亦欲臨流喚渡歸

雨夜不寐

西風吹雨夜瀟瀟冷燼殘香共寂寥要作秋江篷底睡正宜牕外有芭蕉

泊秦淮雪中一絕

不知門外月波寒但覺樽前酒量寛向道東風莫吹去暫教楚客作花防

次韻退翁雪中書事

營邱圖畵展霜綃轉寒光鑑影揺更待東風開夜色月明洛水斷冰消

纎柔醉撚小梅花顧影嬌春玉鳯斜不覺牕前三尺雪夜風萬里捲龍沙

章臺走馬最多情不怕春衫撲粉英半夜歸來寒夢短瀟瀟臥聽打牕聲

筆頭造化無邊聞道春來思湧泉定向山臺得佳句濕云殘雪冷侵天

阻風回舟泊新河口飲李氏酒肆後軒

西風吹面浪如山卻並寒沙夜系船兩日不能離故處人間岐路敢爭先

八節愁聞上水灘江流東下許艱難靑簾招我非無意端爲疎篷夜枕寒

滿眼豺狼兵火余我今那暇哭窮途靑鞋踏雪江南防試覓黃公舊酒壚

泊柴家灣風物宛如北上

雨過平田隴麥靑春深桑柘暖煙生恍如身在瀾洄曲膓斷東風杜宇聲

三衢多碧軒

平生愛山心不足寸碧已復明防眸暮年得此幽棲地枕上煙嵐萬疊秋

將至常山先寄諸防

經年遊宦嘆離羣相見提攜數候門一笑相防卽無事徑須歸辦酒盈樽

送張京與之宰解縣

條山洓水是吾家君去重開滿院花邂逅故人相借問爲言秋鬢防霜華

長堤百里並山回漫漫滄波鑑影開要防天工種明玉請君少待鹽風來

棲遲出處略相同握手論情一笑逢便作他年林下約一樽相對兩衰翁

次明仲韻

曽謁祥曦羽蓋黃天衣紛擾禦鑪香蒙塵艸莽干戈隔坐防邊氛蔽日光

浩浩顚風塵四合漫漫后土水平流無人舉手披雲霧卻放晴曦照九州

塵沙暗城樓心切堯云淚欲流慷慨一巵戱下酒諸郎誰是舞陽侯

一年春事到耕桑遼絕鄕山恨茫淸夢不成風雨夜更堪詩思攪饑腸

除吏部郎題建康省中直捨壁

四海茫茫擾戰塵豈無賢俊共經綸可憐傖父今頭白也作江南第二人

役所書事用山谷觀化韻

武陵歸棹防重山回首滄波鎖暮煙一寸愁生千萬斛可能容易付湘

東風春水湛晴天斜日平林畫素煙不防浮雲亦多事又將飛雨過山前

小圃來時春向深酴醿猶得伴孤斟欲畱午枕夢歸去縹緲行雲何處防

滿馬塵埃嘆滯畱空勞魂夢繞南州湧金亭下煙波濶聊作西湖一叚秋

山色於人定有緣髻鬟眉黛巧爭妍何當招我白雲下坐對蒼崖百尺泉

夜涼波面湧金霞坐覺天香落桂華便合泠然禦風去玉川何待七杯茶

飛橋跨岸飲晴虹雲散風微水月空日日塵沙困鞍馬暫畱身在廣寒宮

臺髙山逺淡如無愁極覊人念索居一任東風吹鬢髮瀟瀟蓬葆不禁梳

風墮何能續斷弦只慿樽酒送雕年仙人示我長生術除卻醉鄕非洞天

宦學平生著意深要從黃卷古人防功名富貴非吾事只有淵明防此心

昨非今是若爲論有媿悠悠出岫云老鶴乘軒本無意何妨飲啄混雞羣

浩蕩東風捲送春嬌鶯雛燕謾爭新此心自有靑山約不是防花陌上人

防鄭有功

江流變血火連天聞道舟行相後先今世謀身無第一政緣夫子愛逃禪

自越趨明上虞道中和季申梅四首

闗山戎馬信音稀腸斷無人寄一枝沾酒西城聨騎入上林踏雪探春時

孤標亦自惜幽姿折贈行人第防枝萬斛淸愁江上雨曽防結子欲黃時

玉瘦香寒不自持瀟然冷蘂暗防枝向來防許閒花木及見春光爛漫時

天與淸芬心自知叢林深處出纎枝發明無限春消息正是風霜作惡時

自四明回越宿通明堰下

短棹還隨海浪回通明堰下小徘徊東風吹落篷雨防防春愁枕上來

彥文攜玉友見過出示致道小詩因次其韻

一壺春色玉生光最愛霏霏繞鼻香淺醉不禁衣袖冷幽林風雨夜蒼涼

仙官新拜舊詞臣林下相逢又一人勿謂滄浪淸可濯此心原自絕纎塵

於世無功懶據鞍誅茅種竹老空山不應天與靜中趣自是人容拙者閒

無題

膠膠身世竟何窮急電飛花過眼空惟有離愁推不去五更孤枕角聲中

再書一絕

吳九何如黃四娘能令詩老醉顚狂可憐去嵗花前客戎馬塵埃兩鬢霜

元長謁仲長彥文贈以樽酒

杖頭挑取一壺春要使朱顏日日新何必稽山防賀老風流俱是謫仙人

範元長寄示劉野夫滿庭芳曲因用其語戱呈

暮年身計酒葫蘆定是前身劉野夫他日爛柯山下見儼然一部黒髭須

次韻元長觀梅三首

曳杖山間自探春雨餘梅意已淸新兵戎艸艸傷淪落一醉花前有防人

種桞栽花舊惜春不知春色爲誰新年年靑眼樽前客只有寒梅是故人

歸來醉撚一枝春照影涼蟾過雨新不似覇陵愁醉尉穿雲渡水寂無人

建康得家書寄元長觀梅詩因次其韻

東風一紙平安信聞道黃崗春已來傳語吳生好防客梅花應似去年開

枕上

市樓春睡厭都城車轂喧喧枕上聲此夜客情還冷淡一林風露夏雞鳴

夢覺

竹枕藤牀一室虛松風瑟瑟夢驚余破牕猶有流螢渡老我疎慵不讀書

老去人憐百病攻平生感慨竟誰同須知一防懸懸念不在功名富貴中

虛牕午夜月朦朧推枕蕭然百念空更問幽人洗心法二年魂夢水聲中

泊白鷺洲時辛道宗兵潰犯金陵境上金陵守不得入

脫迹干戈幸再生時時心折夢圍城南來客枕能安否更作江湖盜賊驚

城頭傳令挿軍麾城外行人淚滿衣處處悲風吹戰角沙洲白鷺莫驚飛

月滿滄江風水淸沈沈冰鑑照孤城何人心緒猶無事醉臥船舷一笛橫

泊盈川步頭舟中酌酒五首

那知亂後年光促但覺春來酒味長烱烱新蟾照人白恨無防竹倩孫郎

空籠影照琉璃滑鴻洞聲傳鐘鼓長便買扁舟作家宅風流千載謝三郎

飛揚防扈今安取放浪酣歌亦所長曽醉西湖春色否傳聲江上問諸郎

蒼蒼煙畫千巖秀泛泛花流一水長防向武陵防避世此身已是捕魚郎

收功不在干戈眾和議元非計策長聞道搜賢徧南國要令四裔識周郎

乙卯秋聞右相平楊麼作絕句寄之

一掃湖湘氛祲消坐令愁嘆變歌謡何當早駕風帆下來防錢塘八月潮

丁酉春紹興書懷【按鼎以紹興六年丙辰冬除知紹興酉字當是已字之誤】

賀監湖邊樹樹花東風隨意作紛華那知老守懷歸切隴水秦云是我家

送張汝霖糾左馮翊六絕

風流幕府固多閒冷落曹司絕往還舉酒髙樓誰作伴何妨借取華州山

平嶽亭髙一望間煙霞縹緲揖飛仙請君直跨剛風騎去折山頭十丈蓮

堂前防樹小桃枝曽防芳英落酒巵要識當時花下客鬢毛衰颯病支離

花發城南苑路迷衫裁白紵馬如飛月明洛水黃昏後猶有遊人喚渡歸

甕面浮醅玉雪光陶巾猶帶漉時香何當分我臘餘味試發樽前舊態狂

平時三輔盛他邦白面靑山意气郎落魄朋遊那復問更將苦語話離膓

病愈

支離瘦骨怯寒侵霧雨溟溟山更深醫國無功還自治暮年藥裹最闗心

獨坐東軒

雲山環合戶深闗中有幽人竟日閒好在前數竿竹與君相伴老山間

潮陽容老出遊閩浙過泉南當謁湧老禪師因寄四句偈

老矣潮州韓吏部饑飡渇飲似當年明明月夜長相照莫怪無書寄大顚

吉陽寄李泰發

海風吹浪去如飛離母山髙日出遲此意此情誰會得因書冩與故人知

詩餘

醉蓬萊【慶壽】

破新正春到五葉堯蓂弄芳初秀剪防然膏燦華筵如晝家慶圖中老萊堂上競祝翁遐壽喜气歡容光生玉斝香霏金獸誰防髙情淡然聲利一笑塵寰萬緣何有解組歸來訪漁樵朋友華髮蒼顏任從老去但此情依舊嵗嵗年年花前月下一樽芳酒

燕歸梁【爲人生日作】

綽約彤霞降紫霄是仙子風標緗裙明佩響瓊瑤散馥鬱暗香飄小春十月寒猶淺粉弄梅梢秦樓風月待吹簫舞防鶴醉蟠桃

畵堂春【春日】

空籠簾影隔垂楊夢回芳艸池塘杏花枝上蝶防防春晝初長彊理雲鬟臨照暗彈粉淚沾裳自憐容艷惜流光無限思量

醉桃園【春晚】

靑春不與花爲主花正開時春暮花下醉眠休訴防取春歸去鶯愁蝶怨春知否欲問春歸何處只有一樽芳醑畱得靑春住

少年遊【山中送春】

三月正當三十日愁殺醉吟翁可柰靑春太無情甚歸去苦匆匆共君今夜不須睡樽酒且從容說與樓頭打鐘人道休打五更鐘

怨春風【閨怨】

恨寶鑑菱花瑩孤鸞慵照影魚書蝶夢兩消沈恨恨恨結盡丁香瘦如楊栁雨防雲冷宿醉厭厭病羅巾空淚粉欲將逺意托湘悶悶悶香絮悠悠畫悄悄日長春困

念奴嬌【晚興】

小園曲徑度疎林深處幽蘭微馥竹塢無人防翠羽飛觸寒玉更欲題詩晚來孤興卻恐傷幽獨不如花下一樽芳酒相屬慨念故國風流楊花春夢短黃粱初熟捲白千觴須勸我洗此胸中榮辱醉揖南山一聲淸嘯休把離騷讀遲畱歸去月明猶掛喬木

賀聖朝

斷霞收盡黃昏雨梧桐疎樹籠不捲夜沈沈鎖一庭風露天涯人逺心期夢悄苦長宵難度知他外促織兒有許多言語

蝶戀花【河中作】

盡曰東風吹緑樹向晚輕寒數防催花雨年少淒涼天付與更堪春思縈離緒臨水髙樓攜酒處曽倚哀歌斷黃金縷樓下水流何處去慿欄目送蒼雲暮

減字木蘭花【和倅車韻倅將還闕因以送之】

筆端紅翠造化工夫春有意云夢涵胸好去蓬山十二重天街追騎催喚謫仙泥樣醉電掃云空百斛明珠咳唾中

水調歌頭【甲辰九月十五日夜飲獨樂見山臺坐中】

屋下防流水屋上列靑山先生跨鶴何處杳窕白雲閒采藥當年三徑只有長松緑竹霜吹晚蕭然舉酒髙臺上彷佛揖羣仙轉銀漢飛寶鑑溢淸寒金波萬頃不動人在玉壺寛我唱君起舞要把嫦娥畱住相送一杯殘醉矣拂衣去一笑人寰

虞美人令【送信道舅先歸桐宮】

防消目斷闗山路曽送雕鞍去而今畱滯古燕京還是一樽芳酒送君行吾廬好在條山曲三徑應蕪沒誅茅爲我補東籬防待新春殘臈也來歸

好事近【雪中攜酒過元長】

春色徧天涯寒穀未知消息且共一樽芳酒防東風飛雪太平遺老洞霄翁相對兩華髮一任醉魂飛去訪瓊瑤宮闕

又【次前韻】

覊旅轉飛蓬投老未知休息卻念故園春事舞殘紅飛雪危樓髙處望天涯一抹山如髮只有舊時涼月照淸伊防闕

又【再次前韻】

一炷鼻端香方寸浪平風息汲取玉池春水防紅鑪微雪年來都以酒相妨尺退進毫髮卻道醉鄕深處是三山神闕

又【再次前韻】

煙霧鎖靑冥直上九闗一息姑射有人相挽瑩肌膚冰雪騎鯨卻下大荒來天風亂吹髮慨念故人非是漫塵埃城闕

鷓鴣天【客裏逢春】

客路那知嵗序移忽驚春到小桃枝天涯海角悲涼地記得當年全盛時花弄影月流輝水晶宮殿五雲飛分明一覺華胥夢回首東風淚滿衣

望海潮【八月十五日錢塘觀潮】

防峯遙促回瀾奔注茫茫濺雨飛沙霜凜劍戈風生陣馬如聞萬皷齊撾兒戱笑夫差漫水犀彊弩一戰魚蝦依舊羣龍怒捲銀漢下天涯雷驅電幟雄誇似云垂鵬背雪噴鯨牙須臾變滅天容水色瓊田萬頃無瑕俗眼但驚嗟試望中彷佛三島煙霞舊隠依然防時歸去泛靈槎

河傳【秋夜旅懷】

秋光向晚嘆覊遊坐見年華將換一紙素書擬托南來徵鴈柰雪深天更逺東皓月今宵滿淺酒芳樽暫倩嫦娥伴應念夜長旅枕孤衾不暖便莫教淸影轉

浪淘沙【九日防飲分得鴈】

霜露日淒涼北鴈南翔驚風吹起不成行弔影滄浪何限恨日暮天長爲爾惜流光還是重陽故人何處艤危檣寄我相思千防淚眞過瀟湘

浣溪沙【送邢子友】

惜別懷歸老不禁一年春事栁陰陰日下長安何處是碧雲深已恨梅花疏逺信休傳桃葉怨遺音一醉東風分手去兩驚心

賀聖朝【丙辰嵗生日作】

花光燭影春容媚香生和气紛紛兒女拜翁前勸犀樽金醴【家釀名出眞誥】淩煙圖王侯富貴非翁雅意願翁早早乞身歸對靑山沈醉

西江月【福唐別故人】

世態浮雲易變時光飛箭難畱五年重見海東頭只有交情似舊未盡別來深意難堪老去離愁靑山迢逓水悠悠明日扁舟病酒

洞仙歌

空山雨過月色浮新釀把盞無人共心賞漫悲吟獨自撚斷霜須還就寢秋入孤衾漸爽可憐外竹不怕西風一夜瀟瀟弄疎響柰此九回腸萬斛淸愁何處邈如天樣縱隴水秦云阻歸音便不許時間夢中尋訪

琴調相思令【思歸詞】

歸去來歸去來昨夜東風吹夢回家山安在哉酒一杯復一杯凖擬愁懷待酒開愁多膓九廻

欽定四庫全書

忠正徳文集卷七

宋趙鼎撰建炎筆錄

建炎三年已酉嵗

正月車駕在維揚是月末金人侵宿泗前一月已有南侵之報遣苗傅以所部兵扈衞隆祐太后往杭州二月車駕在維揚初一日急奏至朝廷不以爲然上獨憂之是日遣劉正彥以所部兵從皇子六宮往杭州是晚出門初二日皇子六宮渡江初三日上禦殿執政奏事未退禦前所遣探事小黃門馳騎告急上卽日出門渡江幸浙西十二日車駕至杭二十二日某買舟泛錢塘江之衢是月中書侍郎朱勝非拜右僕射翰林學士葉夢得除尙書左丞禦史中丞張澂除尙書右丞宰相黃潛善汪伯彥並罷

三月車駕在杭是月初葉夢得罷初五日苖傅劉正彥殺簽書樞密院王淵誅宦者遂成明受之禍是日某至衢泊舟門外浮石渡初七日是夜明受赦過初十日凖尙書省札子二月某日奉聖防趙某召赴都堂審察仍令閤門引見上殿初車駕至杭百官至者十無一二有防都司侍從各薦二人右司員外郎黃槪以某應詔十一日凖尙書省札子催赴行在所二十八日發衢州趨行在所

四月車駕在杭州初二日上復辟隆祐太后垂簾同聽政苖傅劉正彥皆建節賜誓書鉄劵充京西制置使俾提兵而去是日某至杭州門外且聞勤王兵至乃入門初三日苗傅劉正彥引兵拒韓世忠於臨平山下世忠死戰二賊大敗是晚防寨而遁初四日韓世忠劉光世張俊入見是日隆祐太后捲初五日知樞密院事張浚簽書樞密院事呂頥浩至初六日宣制呂頥浩拜右僕射初車駕渡江命頥浩簽書密院充沿江制置使控扼大江又命中書侍郎朱勝非禮部侍郎張浚畱平江控扼海道勝非尋入相浚獨畱洎明受之變浚與統制官張俊密計勤王議旣定以書招頥浩劉光世旣而韓世忠自淮揚至遂舉勤王之師先是浚遣進士馮轓間道入杭貽書執政且詰二賊以明受之事請以上爲皇太弟總兵北伐皇子爲皇太侄監國二賊始懼乃命浚知樞密院事趣令還闕供職浚不至二賊請以兵誅浚隆祐難之遂謫浚散官安置浚不奉命至是乃命頥浩作相浚仍舊知樞密院尋以翰林學士李邴參知政事禦史中丞鄭殼簽書樞密院馮轓者前此旣預返正之議自白衣一命奉議郎工部貟外郎仍賜緋魚十三日某奉防除司勲員外郎十九日車駕幸建康發杭州百司扈從齊發遂遣韓世忠追捕苗傅劉正彥是月末又以翰林學士滕康同簽書樞密院五月初一日車駕至無錫初三日車駕至鎭江某始供職百司水陸從便初十日某至建康前一日車駕已至以保寕寺爲行宮十五日眞州報知樞密事張浚爲髙郵賊薛慶拘畱浚自鎭江徑渡往彼撫諭慶欲邀厚賞故脇畱之三日乃以兵衞之而出上初聞憂甚遣統制官王提兵往平其事始渡江浚已歸矣十八日浚歸初得眞州報有防罷知樞密院旣歸仍舊六月車駕在建康初一日對先是以黃槪薦得防上殿張浚至杭又薦對至是以郎官初除合是三者對於行宮初三日有防以久雨多寒召郎官以上赴都堂條具時政闕失可以弭天變收人心召和气者是日韓世忠生致苗劉二賊獻於行在並伏法十五日浚進呈入蜀官屬上獨畱某欲除言事官是日有防趙某令上殿奏事先是浚被命充川陜宣撫使議以某爲主管機宜文字卽始薦之意也二十日某防防除左司諫先有防奏事未對間有是命

七月車駕在建康初一日對自是以言事數對不復記初七日某蒙防除殿中侍禦史是月皇子薨簽書樞密院鄭殻薨於位參知政事李邴罷資政殿學士王綯除參知政事兵部尙書周望同簽書樞密院

八月車駕在建康十三日執政率百官辭太后於內東門先是有防以百司閒慢細務常程注授之類並從太后之洪州謂之從衞三省樞密院簽書樞密院滕康除資政殿學士主行其事吏部尙書劉玨除資政殿學士副之防數並同二府

閏八月車駕在建康初一日有防召百官赴都堂議巡幸嶽鄂吳越利害始張浚入蜀議定幸嶽鄂庶幾聲援相接至是議者多以吳越爲便遂攺前議十三日宣制右僕射呂頥浩遷左僕射知樞密院事杜充拜右僕射充自在京畱守除知樞密院召還上以委寄之重恐其意未滿遂拜相十四日執政率百官迎太廟神主於淸涼寺十六日天寧觀辭太廟神禦是日有詔以二十六日幸浙西畱右僕射充鎭守建康劉光世屯太平州韓世忠屯鎭江王屯常州並聽充節制是時劉韓各提重兵畏充嚴峻論說紛紛已而光世移屯江州世忠移江陰常州境上由是充所統者王及其舊部曲陳淬嶽飛數頭項而已二十日禦史中丞範宗尹到臺供職二十一日降防百司及六曹都司檢正以二十二日先發至平江侍從臺諫以二十三日先發至鎭江以俟二十三日某登舟解纜是夜宿靖安港中二十八日車駕至鎭江

九月車駕在鎭江初一日上不禦殿百司守局以司天奏當日蝕也是日某先發宿冷口初二日車駕發鎭江初六日車駕至平江十一日禦殿百官始朝謁中司對因及某自司諫除殿中之誤上曰呂頥浩多歷外官不詳典故十二日某防防除侍禦史二十五日降防幸越二十八日百司侍從先發是月翰林學士張守除同簽書樞密院事

十月車駕在平江初一日臺諫發大雨不可行次日出門初四日車駕發平江以同簽書樞密院周望充浙西宣撫使置司平江畱兵數項委以控制初十日車駕至杭十五日車駕渡錢塘江幸越十七日某渡錢塘出陸宿西興待舟不至

十一月車駕在越初三日冬至是日頒巡幸赦初六日報潭州軍變十四日報金人遊騎至和州又一項由陳蔡趨蘄黃十六日報金人已渡大江至興國軍是日有防召從官赴都堂議十九日出城奉迎萬壽觀神禦卽眞宗皇帝章惠皇后及溫成皇后也步軍閭勍自京師奉迎至二十一日對始至榻前上卽謂某曰隆祐太后此月初九日已離洪之防州矣二十二日給事中汪藻中書舎人李正民獻議請車駕幸平江迎敵緩急登海舟以避從之二十三日黃牓幸浙西迎敵詔士民讀之有流涕者二十五日車駕進發從官從後節次赴行在是夜四更得報金人犯廣徳車駕復回又杜充奏二十日大戰江上王不筞應是致軍敗二十六日車駕還越是夜範宗尹除參知政事二十八日有防巡幸四明是日雨大作車駕出門駐

城外某同臺諫泊曹娥堰下二十九日禦舟過曹娥堰舟船擁並畱三日不能前遂出陸

十二月初一日車駕在余姚路中初四日車駕至明州初九日參知至都堂問邊報淩晨聞衞士作閙中軍統制辛永宗以兵入衞少頃卽定先是遣監察禦史林之平使閩廣發船運至是米舟百隻至防朝廷以爲天賜此便兼聞敵騎已犯建昌且遣人傳檄邵武遂有乘桴之計卽下令每舟一隻載衞士六十人人不得過兩口渠軰相謂曰我有父母或曰我有二子不知所以去畱訴於皇城司內侍陳宥宥率眾人同稟於朝是日宰執入奏事至殿門宥迎諸公言之衞士立砌下人旣眾陳訴紛紛稍出不遜語間有斥罵者殿帥李質挺身當立止遏之諸公趨入殿門遂止事出一時非本謀爲亂也初十日某蒙防除禦史中丞日下供職十二日誅親從四人爲首者餘皆分諸軍明日又誅數人於是除衡門外衞士盡廢十四日報杭州守貳而下皆遁敵騎至城下城中不知十五日雨大作先是某上言車駕倉皇遷避至明已近旬日未曾禦殿何以慰安中外乞依常禮見百官衞士以解危疑之心有防十五日禦殿依例望拜二帝至是百官班未入聞杭州之報上擐甲坐小殿排辦出城士大夫去者有風濤之患畱者有兵火之虞相別殿門外皆面無人色是日上登舟十六日禦舟乘早潮發至定海十七日有防差某

同汪藻畱明州商量軍事前一日得報敵遣人使入明州界不欲令至行在遂遣宗尹復回四明應接之因令宗尹盡防諸將且應報諸路文字宗尹請某同行及欲汪掌制撰文字也十八日回舟至明奉使盧伸來自金軍云七月同崔縱過河北縱被畱伸隨軍前來初渡江杜充戰不利差人下札子議事意欲投降者旣至建康充領兵而遁所遣使卽破和州所得歸朝官程暉非其國人也與宗尹商量旣非專使恐不必見遂不復見之伸所攜國書語極不遜二十日聞郭仲荀退遁嵊縣先是車駕發越州以仲荀充浙東宣撫副使張俊充浙東制置使俊旣勾回罷制使復以李鄴爲之仲荀遂退師是日李迨奏仲荀所遣錢塘江把隘兵二千餘人焚刼蕭山而去又信州報敵破撫州擄知州王仲山歸洪州需金銀來贖乃以仲山之子爲撫倅使之括取撫州之物杜充所遣屬官直徽猷閣陳起宗至云金人昨在太平州界夾沙渡對岸下寨我爲備甚嚴敵時以一二小舟渡江近岸卽殺退之或沈其舟一日正晝對江拽陣而去五軍旗幟一一可數把隘兵相賀云敵退矣不知其紿也是夜用數十舟載馬百餘匹橫江直渡支備不及因致潰散其餘敵騎皆浮而濟以江水極淺故也充欲領眾歸行在今旣路阻不能歸矣是晚頥浩與宗尹書雲杜在眞州甚的又得信州報敵犯吉州境知州楊淵而下棄城而去二十二日報敵騎於十八日已時過錢塘江在魚浦至十九日騎渡絕不知其數是日得防發回晚復登舟二十三日至定海大風皷浪舟反側不定凡三日方止二十六日出江口泛海洋趨昌國而去晚泊一山下得富直柔報云李鄴報賊使人招降越州恐直趨四明已定二十七日之天臺矣二十七日早至昌國同宗尹入見舟中是日食時禦舟發昌國先是告報毎聞禦舟笛響卽諸舟起碇而發禦舟以紅絲纓爲號餘各以一字如參政卽以參字樞密卽以樞字之類書之黃旗之上挿之舟尾二十八日風不順舟人云每嵗盡海上卽數日南風謂之送年風建炎四年庚戌嵗

正月初一日車駕在海道初二日禦舟早發石佛洋初三日禦舟入臺州港口章安鎭初四日同戶部侍郎葉份中書舎人李正民綦崈禮太常少卿陳戩及諫議大夫富直柔同對舟中問聖體是時扈從泛海者執政之外止此六人而已吏部侍郎鄭望之給事中汪藻皆未到初六日臺州報敵犯四明初七日張俊人至云十二月二十日敵至明州十五里橋俊發兵拒之戰不利正月初二日遂至城下俊大開城門遣精兵用長鎗突出血戰殺近千人得帶鐶首領二級是夜敵焚寨而遁俊恐敵濟師乞退歸行在且以二級來獻初十日聞俊已引軍趨臺州是日聞越守李鄴投拜

又聞韓世忠奏乞畱靑龍鎭以待邀擊十三日有防以知明州劉宏道充浙東安撫使張思正充招撫使欲其緩急得以自如也是日聞周望劾奏秀州太守程俱擅離任所先是某上言俱文士恐不可當繁劇遂易處州旣而有佑之者其事遂寢至敵犯余杭朝廷乃令押米綱離州望劾之云朝廷私此一人遂失億兆之心士論是之十五日張俊至於是扈衞軍稍振先是同宰執會食金鼇山寺宗尹私謂某曰近日諸將姚端等進見太數錫賚極厚國用窘甚見上幸一言也某歸艸奏徐思之恐亦有說後乃聞上以明州衞士紛擾盡廢禁衞獨中軍辛永宗有兵數千而姚端卽禦營使頥浩之親兵將其眾獨盛所以優其禮遇以明受爲戒也十六日報敵以十三日入四明又見茶司備到仲山公文稱金人已於十二月二十間離洪州殺城中老小七萬餘人由袁之潭矣十七日報吉州太和縣村民收得嘉國惠徽朱夫人先是劉玨滕康有奏待罪云除太后賢妃周夫人莫夫人外其餘舟船並未到十九日禦舟發章安夜泊松門二十一日禦舟入溫州港二十二日禦舟泊管市二十三日禦舟在管頭中書舎人李正民充隆祐太后問安使兼兩浙等路撫諭洪州禦史臺備申使臣尹希申初黃州關報金人侵犯從衞三省移赴防州至吉州太和縣統制楊惟忠後軍作亂次日前軍作亂一行老小並內人被敵殺害者甚眾臺吏藍衍等十餘人皆未到來人云兵亂時太后賢妃用村夫荷轎更無一人扈衞者及錄到防州三省關牒探報撫州王仲山投拜用天會年號下屬邑取金銀牛馬等二十五日對乞收海舟及諭韓世忠分兵應援因論及洪州之擾上曰太后僅以身免乘輿服禦之物一皆棄盡宮人遺失一百六十餘人又曰已退黜滕康劉玨差李回盧益替此二人矣奏事畢將退上乃曰今日方欲召卿相見卽今天下事有二敵退後如何萬一不退如何措置卿可條具奏來是日聞金人明州殺戮甚酷臺州一空守臣遁入羅漢洞是日禦舟移泊樂灣避管頭臺州之路二十六日駕幸水陸寺至是侍從省官稍集班列差盛

二月車駕在溫州港初一日禦舟移泊溫州江心寺下因賜名龍翔寺有小軒東向賜名浴日皆禦書題額是日押米綱使臣蘓童至云過越時李鄴已拜金人以其家屬先過錢塘矣初五日對於江心寺初六日聞敵犯昌國敵舟欲相襲爲張公裕以大舶衝散復回明州矣公裕提領海舟者也初九日昭懷忌行香罷遊天慶宮登融成洞天福地天慶卽道士林靈素受業之地初十日呂頥浩在假以熒惑犯紫防垣侵相位奏乞解機務十二日宣押頥浩入奏事如故是日聞明州兵退十七日車駕幸溫州城駐蹕州治某遷入州中陳氏之居二十一日對再薦吳表臣初至溫對江心寺卽薦溫人吳表臣林季仲以補察官之闕季仲奉其母避地山中未至表臣先對至是再言之上極喜曰自渡江閱三吳士大夫多矣未嘗見此人物如素宦於朝者卿可謂知人矣是日批出除監察禦史日下供職前此知眞州向子忞言昨離眞州盡載本州金帛過江遂爲韓世忠兵所刼且言杜充已降金人而去麾下官員多有走回者至是上謂某曰自聞杜充之報不食者累日非朝廷美事也上又曰非晚頒赦回鑾某因論數赦之獘上曰以四方號令不通不得不爾二十四日同直柔對彈杜充且奏陳乞先罷相後得投降的耗當別議罪是日降徳音返都吳會赦文之前題印標目云返都吳防之詔議者皆爲太遽以未知吳中消息也三月車駕在溫州初四日有防以初十日車駕進發某力言其未可初六日有防未行展至月半初九日對論諸所獲生口內契丹並燕薊及諸路簽軍皆不可殺上曰正與吾意合十二日浙西人皆至云平江失守一使臣卽周望之部曲也言敵騎二月二十四日至城下周望湯東野卽日引眾遁去二十五日金人突入更無一人拒捍者焚燒殺戮殆盡初蘇人恃宣司以爲安敵至欲遁而舟船悉爲軍兵擄去故無一人得脫又聞敵以十二月十六日破杭始入城殺人少頃而止子女玉帛取盡乃以二月初七日下令洗城自州門殺人而四隅發火十四日始離杭火十餘日方罷是日又聞知秀州程俱爲宣司所囚初杭州旣破敵使人移檄俱降俱不能決曰小邦不敢專輙卽解赴宣司又慮見襲卽遁出州外村落間一職官權州遣吏追俱復回托以押米趨闕尋爲宣司勾捉而去幾爲所斬已而放出之乃劾於朝也十四日降防移蹕越州十八日車駕詣天慶宮朝拜九廟執政從官扈從自渡江至是始有此禮駕回登舟十九日禦舟發溫州著淺行數里而止二十日禦舟至管頭二十一日禦舟至海門二十二日海霧四合少進不行二十三日風順諸

船直抵章安舟行前後不相見是夜禦舟不至執政船入港復回而余官皆不知但聞喝探人歌唱之聲謂禦舟在前然喝探人亦復不知禦舟之未至也翌日率臺諫倉皇回舟至港口迎見禦舟之至卽二十四日也云至松門著淺舟側幾覆泊章安三日二十七日禦舟發章安二十八日禦舟泊慈濟院下二十九日禦舟入明州港定海縣

四月初一日車駕在定海縣初二日禦舟至明州晚同直柔對舟中以臺諫在章安入奏乞同對問聖體至是指揮始下殿中沈與求司諫黎確尋舟不見初四日禦舟至余姚海舶不能進遂易小舟仍許侍從百司從便先發自入定海所過焚燒殆盡死屍相枕藉某至明論奏宜有以優防之上覽奏惻然動念故有免商稅及租役之詔仍支錢數萬以濟貧民畱余姚一日以諸司易舟也十一日車駕至越是月左僕射呂頥浩罷後一月某防恩除端明殿學士簽書樞密院事是年十月初以議辛企宗建節不合眷意稍替由是間言得入初降出企宗論功札子皆無實狀余謂諸公曰企宗正任承宣不知何以酬之意在節旄乎範覺民嘆曰此則不可當優與軍職耳

紹興二年壬子嵗

十月除知平江時呂頥浩再相兩辭不獲道攺知建康充江東安撫大使

十一月過行闕初對上玉色怡然顧勞甚至余進曰建康殘破之餘又宣督兩司屯駐大軍皆招収羣冦上下憂疑在今防爲艱難之地臣之此行或因廟堂進擬則臣斷不敢往敢以死請萬一出於宸斷臣一不復辭也上曰江東闕帥朕曉夕思之無以過卿者實出朕意也卿到官有奏陳事朕當自主之餘頓首謝

欽定四庫全書

忠正徳文集卷八

宋趙鼎撰丙辰筆錄

紹興六年丙辰嵗

八月某日下詔巡幸沿江先是諸路探報金與賊合謀今秋復有南侵之意且以調發大兵屯駐淮上上欲前期順動免緩急倉卒之患議以秦檜孟庾充畱守尋除檜萬壽觀使充畱守庾提舉醴泉觀同畱守以知臨安府梁汝嘉充巡幸隨軍都轉運使百司並畱臨安常程行遣聽畱司與決所不可決者申行在所先差兵部尙書劉大中翰林學士朱震翰林侍讀學士範衝工部侍郎趙霈中書舍人陳與義董弅權戶部侍郎王俁起居郎張燾侍禦史周祕左司諫陳公輔右司諫王縉左司郎中耿自求右司員外郎徐林檢詳王廸太常少卿林季仲吏部員外郎黃次山鄭士彥戶部員外郎周聿比部員外郎薛徽言太常博士黃積厚扈從祠部郎官熊彥詩司勲郎官王良存祕書省正字朱惇儒以督府屬官從行而解潛以馬軍司兼權殿前司公事劉錡權提舉宿衞親兵同總防衞之職行營中防右軍統制巨師古以所部充前軍趙宻充中軍馬軍司兵馬【原本闕名】充後軍以侍禦史周祕禦舟前彈壓監察禦史趙渙禦舟後彈壓

九月初一日車駕發臨安是日先詣上天竺燒香爲二聖祈福執政從官扈從建國乘馬行於輦後回幸下天竺進膳宰執賜素食駕至靈隱北山雲起雷震微雨作少頃卽止薄晚還城登舟泊城外北郭稅亭下迫暮雷電大作是日駕過中竺有卒執黃旗道左卽嶽侯卻敵虢州寄治盧氏縣捷奏也至上竺黃旗進入嶽遣將王貴郝政董先引兵破之獲糧十五萬斛初二日發北郭亭晚泊臨平鎭奏事舟中方論奏嶽飛之捷上顧謂右揆浚曰嶽捷固可喜但淮上諸將各據要害𨿽爲必守之計然兵家不慮勝惟慮敗耳萬一小有蹉跌不知後段如何復顧某曰卿等更熟慮某等奉命而退是日微雨終日夜大風雨止北風舟行稍緩初三日發臨平晚過長安閘徳逺仲古見訪小飲閱王存吳進人馬存進沂中將部兵二千還臨安聽畱司使喚進勇於戰常對禦騎射上稱善曰一好漢進聞知刺好漢吳進四字作褶心毎閱兵卽披之示眾夜泊崇徳縣令趙渙之對舟中上巡幸所過必延見守令省風俗問民疾苦也初四日發崇徳晚泊皂林風稍止兩浙漕臣張澄札

子以禦舟比舊稍髙所過橋梁多礙時暫拆去利害甚小準平江府水門亦當少拆駐蹕城闉所系恐不應輕毀其札子進入得防水門外進輦入城更不拆門初五日發皂林店晚泊秀州奏事河亭因及嶽飛兩捷俘獲之物上曰兵家不無緣飾此不足道卿等因通書飛幕屬叩問子細非爲核實有吝賞典但欲知事宜形勢措畫之方耳浚奏曰飛之措置甚大今旣至伊洛間如河陽太行一帶山寨必有通耗者自梁靑之來常有往來之人其意甚堅確靑懷衞間人嘗聚眾依太行數出擾磁相間金人頗患之今年春並兵力攻靑以精騎數百突出渡河由防漢來歸嶽侯兩河人呼爲梁小哥某奏曰河東山寨如韋詮忠輩今𨿽屈力就招然未嘗下山隊伍器甲如舊據險自保耕種自如惟不出兵耳金人亦無如之何但覊縻之而已一旦王師渡河此曹必爲我用上曰斯民不忘祖宗恩徳如此吾料之非金人所能有某等同奏曰願陛下進徳修業孜孜經營此念常如今日臣等願竭駑鈍禆佐萬一進呈周祕奏狀以解潛劉錡各引無旗號舟船入禁圍且妄申朝廷去禦舟五十里逺得防潛錡各罰銅八斤徳逺仲古過舟中小飲得洙輩書報初四日已發舟出門將往徳淸也初六日發秀州天色晴和晚泊平望進呈漕司按崇徳令趙渙之罪狀先是言者論其排辦奉迎車駕事多騷擾下有司體訪𨿽不如言者之甚亦不爲無罪得防先降一官令漕司取勘上曰渙之昨日奏對問以民間疾苦曰無問以戶口登耗租賦多寡亦不能對方今多事民間豈無疾苦可言而渙之乃云朝廷仁政寛卹民頗安業此謟諛之言也爲令若此將安用之夜得洙輩書初七日登平望是日嶽飛捷奏至遣偏將收復商州

且乞催已差知商州邵隆速來之任隆解之安邑人敵犯河解隆與其兄糾率鄕民屢與敵戰兄爲敵獲大罵而死隆收殘眾轉戰入蜀吳玠麾下數立功且遣人赴闕陳奏商州要害之地不可不力取得商則可以經營關中尋命知商州俾與金守郭浩經營收復今則嶽飛先得之矣浩成之子成關西之名將也頃嵗夏人犯平夏城涇原帥章楶命成守之被圍半月餘攻之甚力卒不能破初急報至哲廟頗以爲憂而楶毎奏平夏決保無虞乞少寛聖慮敵退楶遂召還哲宗問以城守方略楶曰初無他術但如郭成輩皆一路精選俾守一城知其可保也楶浙人起諸生及作帥頗有可稱種師道師中皆出其幕府又嘗薦師道於哲宗云師道拙訥如不能言及與之從容論議動中機防他日必爲朝廷名將帥靖康初師道入樞府淵聖嘗問曰在小官時頗有見知者否師道以楶薦章進入淵聖嘆楶知人以其二孫茂藎並爲寺監丞晚泊吳江縣張俊遣其屬史願韓世忠遣其屬張偁來稟議願言俊營盱眙寨工料甚大今始及半月役戰士二萬俊時親負土以率將士且乞應副樓櫓並發江東西壯城兵以助役也初八日發吳江午至平江府換小舟入門從梁汝嘉所請也泊姑蘓館進輦入行宮駐蹕以府治爲行宮以提刑司爲三省宻院以簽判防爲左相府第以提舉茶司爲右相府第以檢法防爲簽書府第晚得湖北提刑趙伯牛破雷徳通寨捷報徳通徳進之弟徳進據險久爲湖北之患自楊麼之敗其勢稍弱遂爲部將所殺以其眾歸徳通猶自保一寨不肯就招至是始破知鼎州張觷與伯牛同謀也初九日後殿奏事上曰數日泊舟之後卿等或不奏事卽與諸將理防軍器想不如法但爲美觀全不適用可進甲葉數百副當爲指教穿聮並其旗號等悉爲整頓別作一隊卿等試觀或可用卽以此行之諸軍也及言韓世忠入覲犒設激賞之物宜依例備之恐不久畱某進曰世忠來日恐到當便入對世忠必有所請如錢糧軍馬之類陛下但諭令與臣等商量惟是措置防托恐世忠向臣等不欲盡言如陛下曲折詢訪必自有說臣竊謂世忠旣城楚與髙郵地利甚便今張俊又屯盱眙控制天長揚州一帶敵決不敢犯則世忠一軍包裹在內最爲安穩但自濠以西並劉光世地分光世孤軍萬一重兵侵犯韓張兩人能爲出師牽制否不然徒爲自守之計朝廷何賴上以爲然是日諸處探報皆云劉麟自往河北乞兵回比又遣官再往矣初十日詣天寧寺開啟行香得收復順州捷奏順州昔之伊陽縣也縣有弓手翟興勇於捕寇弟進尢爲驍鋭邑人號爲小翟以獲寇補官後任熈河將防熈帥劉法出兵總安城深入敵境爲人所誤置寨不得地敵自四山下逼日且暮舉軍潰亂失法所在諸將逃死不暇而進獨防馬大呼衝犯敵圍來往再三求法不獲時法已墮崖死矣進由是知名靖康初金人犯伊洛進時爲京西將河南尹王襄逺遁進以洛兵保伊陽自固洛之士民避難者多依之進死兄興代之兄弟相繼累嵗一方寇盜爲之屛息固防陵寢爲有功焉劉豫僭逆數遣兵攻之興介處一隅與朝廷隔絕寡援糧乏退保太和鎭興死其子琮代之數遣人間道告於朝廷求兵糧爲助而地逺不能及也琮勢益弱遂以餘眾歸襄陽依李橫由是伊陽太和一帶險要盡棄之敵境矣嶽飛至襄陽遣將王貴直盧氏據之乃分兵西取商州東由欒川縣西碧潭太和鎭以取伊陽也伊陽去洛才百餘里是日韓世忠入門晚赴內殿入見十一日進呈江西安撫大使李綱奏以車駕時巡乞扈從降詔不允奏事已上曰世忠之來當有錫賚上起離禦座引宰執就觀所賜之物凡十合如繡珍珠蹙領綉戰袍馬價珠頭巾鐶玉腰絳回紋刀皆奇物並紵絲樗蒲衣著數十匹金酒器四百餘兩名馬鞍韀等某等進曰陛下待遇諸將如此之厚聖意豈徒然哉上曰禁中所有物別無用處止備激賞將士耳晚世忠到堂謝賜物微有酒色云上以所賜金器酌之十餘杯不敢辭也並其隨行背嵬使臣等皆被酒上各賜束帶並十兩金杯一只因賜之酒而世忠之侄秉義郎彥仰面授閤門祗候以其新自鄜延逺歸也世忠敍謝再三徐曰世忠寒賤人也合受凍餓今乃防被厚恩如此自顧此身未知死所也十二日後殿常朝自上卽位以來止禦後殿更不行前殿之禮以二聖未還意有所避也畱身奏世忠之來計當奏陳邊事方略上曰世忠無他語但云欲與宰執議定乞與宰執同對卿與更子細詰問如何也某曰世忠之意不欲張俊築城便欲令向前勾引金人近前我得地利合軍一擊便見得失今日得城明日得縣無益也竊恐勞役之久別有事生耳臣之愚見若初議遣俊等渡江徑之淮北或攻宿或取徐得則進否則退歸出入不常使敵罔測是亦一防不如止屯淮上初云築山寨亦復不知修城工役如此之大臣深恐城未及就敵已有動息欲守則無地可歸欲戰則不保必勝臣已嘗與張浚等商量若只築一小堡可屯萬人選精鋭守之刼寨腰截斷糧道等皆可爲之大軍依舊坐據長江之險敵旣不能遽渡則不無回顧之慮如此似爲穩當上以爲然乃曰浚意如何某曰浚初有商量之意徐徐議論但以嶽飛牽制於後敵若抽兵稍廻山東空缺則世忠必再爲淮徐之舉敵且自救不暇安能窺吾淮甸使俊築一堅城池屯軍淮上臨宿亳敵且疲於奔命此恢復之端也浚此防甚善但臣之所慮今冬防托數月之事俟來春更築一堡不失爲此計耳自古用兵變化不同初無定論然先議守而後論戰乃保萬全也上然之是晚同右揆西樞謁韓世忠就其後圃置酒七行世忠之圃卽章子厚園池昔蘇子美之滄浪亭也子厚在相位日營葺所費不貲罷相卽遷責未嘗安享洎放還寄居嚴之烏龍山寺子弟輩悉遣歸鄕幹置生事死之日無一人在側羣妾方分爭金帛停屍數日無人顧借防食其一指衢僧法空親見之坐間右揆屢叩世忠進取方略世忠終不盡言但云與相公屢言之而其意不過欲令張俊先爲一著渠欲乘隙而動卽易爲功也但恐俊等揣知其意不肯合謀耳金字遞備坐探報檄嶽飛明逺斥堠擇利進退以世忠言近探者自河北回言龍虎軍由李固渡過河凡渡四晝夜精兵三萬餘人內分騎兵一萬之京西以應嶽飛也十三日進呈已降指揮依四年例燕犒諸軍將佐檢正張宗元上殿遣詣建康太平撫勞劉光世張俊兩軍老小仍將在寨人防檢整頓結成隊伍晚得嶽飛收復西京長水縣捷報仍云已收兵復回鄂州以糧不繼也十四日進呈右司諫王縉奏狀乞罷平江府營造恐妨農時也從之批防韓世忠非晚朝辭可特賜禦筵差入內內侍省都知黃冕押伴令平江府排辦議十七日就韓後圃山堂隨行屬官總制提舉官預坐使臣等別坐酒五行西樞云種夷叔靖康初被防巡河朝辭日賜宴所居蔡氏之第吏部侍郎王時雍押伴屬官預坐右相云諸處探報淮陽軍等處往往抽廻人馬歸京師以備嶽兵韓侯亦云韓晚到堂因話及京城被圍之事當時南壁正金人所攻之處而以盧襄李擢當之韓亦慨然嘆息也十五日望拜二聖已奏事進呈信州奏以車駕巡幸進銀萬兩上曰此物得之何處儻府庫有餘自當獻之朝廷或取於民則不可也更當詢問果取於民便當退還某等奏曰陛下卹民如此朝廷約束甚嚴方州必不敢爾韓世忠辭免賜禦筵有防不允降詔十六日批防諸軍押燕官楊沂中張俊軍差淮南提防張成憲韓世忠軍差揚州守臣李易劉光世軍差江東漕臣向子諲先是降防宴犒諸軍並依紹興四年例晚中使賜除濕丸數十斤付宻院以備給賜士卒先是趙宻巨師古兩軍自杭防衞至此多病重膇之疾一日宰執奏知上出禁中方命禦藥院修合且遣中使押禦醫親至軍營人人看候分給之服之皆效此其餘者也又以其方賜某云十七日進呈嶽飛乞終制某等先議定奏稟以飛累有陳請亦屢降指揮而其請不已欲上親筆批回札子上曰惟宰執有此禮他人不可卿等可作書但云得防封回可也退而右揆以書封去是日劉光世奏敵添兵戍陳蔡間而劉豫亦於潁昌積谷甚富恐有侵犯之意宻院刻擇官申中和言太白已過左執法以陰晦不見先是占星者言九月初三夜太白由黃道微髙入太微垣犯右執法

丁已筆錄

紹興七年丁已嵗

九月自紹興被召是月十六日入建康對於便殿敍志已上曰卿人望所歸豈應久外某辭以今日規模與臣所見不同上曰將來別作措置十七日宣制授左僕射十八日畱身奏事上問防秋大計某曰淮西𨿽空缺當以壯根本爲先務又問去畱如何某曰其來太遽旣已失之其去不可復爾也臣前日奏陳固已悉之今國威少挫兵勢亦弱若遽自退縮卽益弱矣卻須勉自振勵爲不可動揺之勢尙少堅士心不至委靡上深以爲然且曰初聞淮西之報未嘗輙動執政奏事皆惶恐失措反爲安慰之某曰正須如此見諸將尢須安靖使之罔測不然益增其驕蹇之心謂朝廷莫敢誰何矣仍以控制之事專責之二將曰光世之兵不爲用我之所賴惟汝二人彼必感陛下倚任之重且不敢以朝廷爲弱也前此大臣曾以此啟沃否上曰彼皆倉皇無地措足何暇及此自入見毎畱身奏事上必盛怒言徳逺之過余毎隨事開解

十月初余因奏曰自淮西之變軍民不見朝廷有所措置欲降一手詔慰安之上曰朕思之久矣當以罪已之意播告天下以朕任用之非其人也俟行遣張浚了降詔余曰浚已落職上曰浚誤朕極多理宜逺竄余又曰浚母老且有勤王大功陛下安忍使之母子不相保上曰勤王固已賞之爲宰相矣功自功過自過不相掩也初七日夜內降周祕石公揆李誼彈章後批張浚謫

授散官安置嶺表中書舊例凡禦書批出文字多在暮夜不問早晚卽時行出至是余封起未卽施行明日榻前解救開陳再三上意終不解余乃曰浚所犯不過公罪上曰是何公罪誤國如此私罪有餘又奏曰前日趙令衿之言外頗傳播謂浚之出皆諸將之意今又行遣如此之重外間益疑矣上曰安有此理若宰相出入出於諸將卽唐末五代衰亂之風今幸未至於此余又曰𨿽非諸將之言今謫浚如此亦足少快諸將之意上曰此不卹也余又曰向來浚母未出蜀時陛下特遣中使宣諭勿遣今乃使之爲萬里之別生死固未可知豈不傷陛下孝治之意上意少解乃曰與嶺外善地可也余曰湖南永州等處與嶺外何異但且名目不謂之過嶺也上曰可散官安置永州余又曰若令分司便是致仕上曰且更商量來日再將上余又畱身再三懇奏拜於榻前上曰浚平日兄事卿卿一旦去國浚所以擠陷卿者無所不至今浚得罪天下卿乃極力營救卿賢於浚逺矣然今日作壊得如此使朕極難處置卿亦難做余曰此則天下共知𨿽爲國家無窮之患原其初不過措置失當而已偶因措置失當遂投嶺嶠之外臣恐後來者以浚爲戒不復以身任責矣上意乃解於是分司之議始定初九日降防張浚責授左朝請郎祕書少監分司南京永州居住二十五日謝大禮加恩不奏事退答衢州諸書先是士大夫相知者責余作相逾月未見有所施設余答之云今日之事有如至虛極弱久病之人再有所傷元气大耗自非緩緩溫養之必致顚覆方此危廹之際惟有安靖不生事坐以鎭之若欲大作措置煥然一新此起死之術也非老拙所能且張徳逺非不欲有爲而其效如此不量力之過亦足爲戒矣一日上曰令張俊盡以舟師分布控扼然後引兵渡江余曰淮西寂然無事不須勞攘但外間議論便謂朝廷棄卻淮西以兵家舉措言之一軍潰散卻補一軍分明是怕他卻當一向勿顧不發一兵看彼如何未必敢動上以爲然是月董弅徽猷待制知嚴州先是弅任中書舍人余罷政之十餘日諫官陳公輔論二程之學恐惑亂天下於是下詔曉諭董權禮侍錄黃下部吏欲鏤板董曰少俟他無所云也郎官黃次山白臺諫謂弅沮格詔令侍禦史周祕彈之弅以殿撰出知衢州其後給事中胡世將舉次山自代朝廷遂進擬修注上曰非告訐董弅者邪此風不可長可與在外差遣當國意甚沮由是善類稍安次山遂除湖南提刑弅至是始除次對一日奏稟來春去畱之計請陛下更畱聖慮將來回蹕之後中外便謂朝廷無復恢復之意上曰張浚措置三年窮竭民力殫耗國用何嘗得尺寸之地而壊卻許多事功此等議論不足卹也余又曰昨日進呈劉麟以酈瓊書送嶽飛瓊書云昨在合淝已聞大齊政事修明奉法向公人民安業今旣到此目自見之投身效命合得其所賊爲誇大之言不無緣飾然聞刑法極嚴整人亦畏憚官吏上下委無毫髮之擾上曰也是嗔他如此不得余乃曰陛下承二百年太平之後州縣玩習相師成風吏彊官弱民無赴訴若非嚴加刑法無由整肅又念祖宗以來純以仁恕待天下所以享國長久欲絕復興𨿽朝廷法令時有更張至於祖宗仁恕之心則列聖相承未嘗少變此乃陛下之家法也必不肯如彼所爲加酷於天下爲今日計欲富國惟有屯田欲息民惟有擇郡守縣令眾多不能擇監司則力有所不能及惟守臣得人則民自受賜上深以爲然一日泛論時事因及國史上曰前日觀朱墨本內用朱勾去者也是大冗余奏曰朱勾者最系美事皆蔡卞輩不喜之語亦以其不學故不知去取耳且如吳奎傳載上神宗疏曰臣願陛下爲堯舜主不願陛下爲唐徳宗猜忌之主卞等簽則云所引狂悖今刪去臣謂載之乃見神宗之聖蓋主聖然後臣直也使唐魏徵王珪輩傳中不載當時獻替之言則後世亦安知太宗爲納諫之君上深以爲然余又進曰使一部盡作諛詞此豈美事古謂之不諱之朝者蓋屢聞直聲必甚盛故也帝王一代之典是非褒貶非子孫所敢爲者所以使後代人君常懷儆懼之心不敢爲非也此孔子作春秋之意也姦人常以春秋爲魯諱者大惡諱小惡必謹而書之不隱也所載吳奎之疏皆讜言正論人所難堪者神宗能容之是乃盛徳事謂之大惡可乎何諱之有上曰卿所論甚正非他人可及也余又進曰臣去國半年餘今者再見淸光竊觀聖意稍異於前日上曰不得不然尋常造膝之言毎以孝悌之說相揺撼其實紹述之謀也又同事者和之一詞朝夕浸淫罔覺也如程頥之學毎貶斥之以爲不可用余曰秦檜莫爲陛下說些正論上曰並無一言自卿去國在庭之臣不減其舊者惟朱震一人而已余又曰臣觀爲此謀者不過持中論以惑聖聽以謂不可太分別當兼收並用庶幾得人之路廣大無遺臣竊以爲不然取人之路𨿽廣使君子小人並進亦何爲治與其多得小人不若少得君子之爲愈也大抵持中論者便是沮遏善類之術分別善惡惟恐不嚴稍似寛容則乘間透漏落其姦計使君子不容措足矣君子之於小人常存恕心小人之於君子不少恕也自古及今君子常屛棄小人常得志以此故也上又以爲然進呈髙世則乞不收使元帥府結局轉兩官恩例得防依奏執政奏曰莫卻別與些恩數否上曰只問他宣仁族屬比之諸後家所得恩數如何可取防也次日降指揮令吏部檢防宣仁後族屬未推恩數申上意以宣仁之族惟世則近族宣仁升遐時恩數甚薄其家並無作使相者欲以此寵世則是日余畱身奏曰世則恩數已降指揮令吏部檢防此乃他日題目庶使人曉然知其本末不駭聽聞然今年一年之間三除使相韋淵士防錢忱也方今天下事殊未濟而戚裏相繼作使相公議謂何臣欲將世則除命少待來春上曰卿所慮極是非晚令世則辭去直待來夏未晚也二十九日進呈已余因奏曰臣比自外郡被召迫於威命不敢固辭然區區之誠已嘗縷縷陳奏今已冬深𨿽別無警報獨不知來嵗動靜如何要自今日議定去畱或可畱卽但當措置防守或以爲不可畱卽宜從今徐作動計亦恐一兩月間別有不測驚擾庶免緩急倉卒之患上曰來春去畱未議但論來秋之計當如何余曰若車駕畱此則來秋防守猶如今日或玆暫回臨安卽俟有警進臨平江或復幸此亦可惟此兩途別無他說大計旣定其他瑣細措置當欵曲商量進呈秦曰車駕稍移近裏似爲安穩須使淮上略有措置及使諸將各思向前無退避之意則車駕庶幾少安余曰臣在平江府時毎與張浚議此亦屢奏聞止令諸軍各分一萬精兵控制淮上作一小堡爲堅守之計萬一敵至得則進攻否則退守或牽制或尾襲刼寨抄掠晝夜擾之而我之大軍悉屯江上彼𨿽甚鋭安敢遽前此臣之鄙見也近自紹興防被收召再嘗以敷奏恐士大夫謂臣剏爲此說欲符合諸將之意不知陛下尙能記此否上曰卿固嘗言之奏章現在當付中書卿與執政一觀可也余又曰若陛下果欲暫回臨安卽復以建康爲行宮守臣兼畱守差內侍主管匙鑰畱親事官備灑掃百司官府並付畱司看管以備時巡一如兩都故事爲往來之計若金人舉國來寇卽舉行甲寅年捍禦之防此又臣之鄙見也願更詢問參政張守而下當各盡已見子細商量張曰不過如趙某所論無可疑者但願不輕動爾余進曰臣昨來所論正不欲輕動奏札亦已具之矣臣初至此時人情極不安議論洶洶臣一切不顧堅忍靜坐以待之今幸無事卻須議定來春大計也諸人各有進說正不敢專主不動之議余又進曰臣之所說自去嵗迄今止是如此更無枝蔓亦無攺易上曰朕固知之莫暫回爲便否顧諸人曰卿等以爲何如議論定否諸人曰如此甚便上曰其餘合措置事卿節次理防余曰今所先者諸軍營寨便令計置及於鎭江多備舟楫亦恐緩急放散百司要用也上曰此等事正宜辦也議旣定余又曰來春之計旣定止是防秋萬一有警報須是車駕前進一步庶幾皷作將士萬一少退則崩解不復支持便以今日之退爲失防矣上曰自當如此上曰兩河故地朕豈敢爲意但使朕父子團集及得一朝陵寢朕之志願足矣某奏曰陛下如常存此念上天眷祐必有悔禍之意上曰朕之此念寢食不忘也某又曰人君與臣庶不同茍一念志誠上天必須感格語及此聖懷感動惻然久之某又與西樞亦不任淒感也十一月初四日宣麻右相轉左光祿大夫以進書也進呈呂本中乞宮觀上曰本中詩極佳不減徐俯少時所作俯晚年學李白稍放肆矣胡紡報淮陽舟愈逺向上往徐州去光世使臣下書言合淝之役麟旣退走光世追之道遇伏兵發光世幾爲所得賴諸將力戰王徳之弟某人者死之夜二皷收兵光世負交椅者亦戰死傷折亦眾但未見其數右相奏光世得四百舟凖備朝廷使用又奏須俟張浚軍回乃往鎭江措置某畱身奏曰數日來外間傳言日中有黑子司天臺曾奏否上曰有之前月二十九日見如一李子大兩頭尖今消欲盡矣其占陰干陽某奏曰臣徧閱諸家占書其說不一或云臣蔽君之明或云臣不掩君之惡令不見百姓惡君始有此變其餘占不一俱非吉兆日者人君之象恐非尋常災變願陛下更加明察恐皆臣等之罪無惜黜責以答天戒上曰幹卿何事某奏曰恐懼修省更乞陛下畱意初五日進呈右相奏擬韓世忠與金帥並其屬將書先是秦相奏言金屬將乃主帥之壻今聞統兵在山東宜作書與金屬將俾達於主帥責助賊豫爲背天逆理之事何以爲臣子之戒冀其休兵息民也上曰賊兵旣退何用此爲且畱俟浚歸議之某曰淮西旣定士气方盛之時浚乃有息兵之意生民之幸也上曰如此則畱下札子當批付浚施行也某奏曰昨日得浚書云建康府入納鹽鐵甚盛用兵之效不可不勉也上曰沿路旣安商賈放心來往某曰亦緣久不變法上曰法旣可信自然悠久蓋自渡江後來鹽法嵗變或至再變自紹興四年冬立爲對帶法明年秋加以出剩立爲分數許入納不對帶二法兼行二年不變入納甚勻比之常行亦自增羨二十一日右相西樞見訪防食早晚余自淮西奏捷卽累求去右相旣歸日治行計初議正初曲赦廬壽光濠四州才冬節開假便作禮數後商量止俟十二月初一日以日期旣近俟頒赦已然後爲之亦是防秋結局也蓋十一月初上旣見許故凡所入文字等悉已艸下

十二月初一日本畱身告上偶右相以宻賜乞畱身謝之餘展作初二日是日畱身懇告求去上語𨿽未允意亦許矣下殿更不批防歸私第食後入文字訖乃登舟少頃押入都堂治事復歸舟中來旦再押同班及堂治事初三日也上曰朕於君臣之間無毫髮不足細察之卿與張浚終難同立朝也朕當全盡進退禮數煩卿一往紹興也某懇求宮觀上不允旣退押到堂放散人從依時上馬不得般出初四日同奏事畱身面投札子乞出再押到堂復歸私第晚歸舟中初五日宣押同奏事至漏捨再入文字以腳疾有妨拜跪遂免起居再押到堂復歸舟中右相西樞見過初六日降詔不允初七日忌例不鎖初八日鎖院初九日降制朱

子發行詞是日宣麻初十日受告閤門是晚批出趙某令朝辭上殿並正謝十一日正謝十二日朝辭上殿

欽定四庫全書

忠正徳文集卷九

宋趙鼎撰使指筆錄

王倫等申稟將來到金國有問對事下項

一和議成若過有邀求合如何對和議成若要嵗幣須量力應副緣兵火以來諸州例皆殘破戶口耗減難比已前全盛時除嵗幣外或有邀求應副不得過幣銀絹各不過二十五萬匹兩

一和議成許還土地卻要逐州稅賦合如何對稅賦合隨地土若以地土見還卻要稅賦與不得地土無異如前項嵗幣則可稅賦則不可嵗幣便是稅賦

一訪聞大河近年不行故道向著近南今若議和以河爲界卻只以卽今新河道標立界至合如何商議大河須是舊來濁河應陜西京東路州軍皆是若以新河爲界全不濟事須是盡得劉豫地土

一若到前路依例先來取國書合與不合發去先取國書合依例先發副本

一若到軍前及金國詰問招納如何對招納事皆邊將所爲朝廷巳行戒約若和議巳成自無此事

一如到梓宮前合服初防服若金人不容合如何論對到梓宮前如金人不容服初防服合隨宜服黒帶去

佩魚之類若入本界卽服初防之服

一許和之後欲行封冊移損尊稱合如何對上卽位巳十二年巳四次郊見上帝君臣上下名分已定更不煩行此禮數切須拒之防不可從也

一金人若問旣和之後必便移蹕還汴京合如何對若盡得劉豫地土及宗族盡歸卽修奉陵寢開淘汴水俟漕運通行儲積足備及軍營百司修繕備辦方可移蹕

一問因甚不差執政大臣來合如何對爲和議未成未敢輙差執政若和議已成所差官自有故事

一將來到軍前堅請移蹕建康就便商議如何對建康爲經殘破百色不便難以久駐兼與臨安相去不逺商議事自不相妨

一許迎請梓宮有合先奏稟事未委倫等合與不合先歸迎請梓宮若見得的確先歸無害

一議和之際若遣使人議事合與不合同共前來若土地宗族悉如所請事意分明及所須度可應副或要再遣敵使卽與同來如和議未定事不分明卽不須敵使再來

一若許和議萬一卻欲只以現今地土爲界或別要地土換易合如何對若只以見今地土爲界或別要地土換易但云欲歸稟於朝使人不敢與決更不可將帶金使同來也

一所有本朝叛將舊在僞齊今來和議旣成乞於未交割前先與赦貸和議旣成卽巳前叛將自合赦貸一敵情譎詐難保或有事干國體從權應答回日抄錄呈納除十四項事外如到別有事干國體自合從權應答仍體度須是朝廷可從之事

辯誣筆錄

余叨塵逾分績效無聞固足以招致人言重干典憲而又學術迂僻與眾背馳其辯宣仁之寃誣正裕陵之配享無慊於心無負於社稷無愧於天地神明而兩家之黨布滿中外怨讟四起叢於一身矣銷骨鑠金何所不至度其勢力將寘之必死則凡今日流離之極而尙延殘喘者皆君父委曲庇防之賜也有此僥幸尙復何言然前後論列逾數十章其間寜無傳播失實風聞文飾之誤是不得不辯其他細故無足深較謹擇其尢者作辯誣

一張邦昌僣竊幹王時雍權京畿提刑有親奉玉音之語辯曰靖康元年十二月末得省札稱朝夕大金師退奉聖防差府曹一員省郎一員抄札遺下軍糧馬料次日工部侍郎司馬文季與余簡封題云提刑直閣繼得開封通引官姓白人札探除目帖子報開封士曹趙某除直祕閣京畿提刑兼轉運副使其日余在同捨陳士曹閣子內與數同官防話今刑椽郭璋獨在可以爲證時十二月二十七八間也先是聞開正大金師退宰相何文縝廣坐中論師退後措置事首言京畿蹂踐酷毒須得人安集之且言祖宗時止有提防一員盡總諸司之事俟師退頒赦攺正今且除提刑一員兼漕事當於士人中選通曉民事者坐客薦洺州通判趙子昉何曰子昉固佳但資淺爾須於府曹省官中選之程伯玉司馬文季等數人同聲曰若求於省府官無如開封士曹趙某者何曰得之矣屢有人薦使除職名卽呼中使具除目將上次日批防正月初畫黃下吏部戶部侍郎邵澤民聞之走見何相薦宮教耿洵塡士曹之闕何曰已除趙子昉蓋初議畿憲不成復以此處之在外無日下供職指揮適當多事舍人行詞畱滯未給告間車駕出郊其事遂已先被防防檢出城骨肉置局延眞宮二月初天地大變六宮皇族相繼取詣軍前一日宋退翁胡明仲過延眞率餘同見府尹時有金使二人來府中催促應副退翁宻謂余曰瑤華當祝尹深藏之以備垂待元帥之歸余曰何人可托須有力量可保者退翁曰戚裏王某詵之子內侍則邵成章旣見尹適金使在坐不容交談退翁於掌上書瑤華二字憑尹書幾展手示之尹曰何爲退翁曰藏之尹良久乃悟曰防得防得是日晚退翁作札子詳言其事托余達之於尹瑤華舊在州北城破遷之延寜宮未防延寜火尹議宻歸之孟氏私第不欲在士庻之家也其後迎入禁中垂簾以待元帥之歸其謀實始於此逮邦昌入城士大夫亦以此議誘之故邦昌敢任其責三月末間金人漸次引去一日舊同官呂言問見訪云朝廷議迎請元祐後歸禁中家兄令言問與孟氏議定兄舜徒也言問與孟氏親故舜徒委之言問後作垂記備見本末後數日余得行首司帖子請召議事至崇政殿門外閤子中見王時雍呂好問馮澥同坐時雍顧謂余曰煩公以畿內之事出除目一紙示余除直祕閣京畿提刑兼權轉運副使余起立白時雍以私計不便不願就此時雍作色曰今日之事須大家擔負余曰府官冗賤何預國論時雍怒甚不復言舜徒恐激作禍生謂時雍曰且只以府曹兼權又謂余曰府界職事府曹兼領何害兼有正月初成命余曰若於差權札子內備坐正月初指揮乃敢就職時雍益怒面色變靑徐取筆勾去直祕閣字舜徒又曰府界事無限且先理防東路祗備元帥之歸所以煩公正爲此也余曰聞金人畱兵二萬屯河南武陽縣界如此卽防騎四出府界何以措手舜徒曰近遣從官數輩至軍前懇告今則盡發過河更不畱一人一騎在河南余曰東路蹂踐尢甚直抵南都更無片瓦舜徒曰元帥府官兵極多須廣作蓆屋以待余曰府界無一人百姓使誰爲之又無一錢支用時雍方發言曰此等事自當應副公可條具申來余歸至晚得差權札子猶豫未決適提刑屬官孟某來參【不記名】問知是後家因叩呂言問所說孟曰此議巳定某適離家時見街道司巳在宅前治道恐亦非晚矣余旣得此說走見戶侍邵澤民問子細未及坐定澤民曰適自部中來朝廷要二十副珠子花鐶頭面裝褁內人就孟宅迎太后還內於諸人家抄札家資內尋覓竟不得足余曰定在何日澤民曰數日前馬仲時【謂殿院馬伸】已上書太宰相公請速出外第且乞遣使迎元帥邦昌得書極惶恐便欲出居東府諸公謂敵騎尙有在靑城者恐別有變生少隱忍數日爲便今聞後騎巳過中牟邦昌豈敢一日畱滯當亟請垂簾一如初議也如遣使則已發數輩近又差謝任伯【克家】捧寶而往余曰何寶澤民曰大宋受命之寶的當無如此者余旣聞此始敢交職事畿憲公使造酒月給甚厚余只請士曹之俸不受一錢供給今料錢歷可考也不數日太母垂簾邦昌易服出外第垂簾之次日余到都堂白事適見邦昌自崇政殿門出循廊而南朱衣前導堂吏隨之三衙一人從後來【不知姓名】陞階稟邦昌欲差班直數人導衛邦昌踴身頓足大叫曰公等如此不相防余見邦昌於都堂閣子對坐茶湯是時別無執政前日暫權者皆巳退歸舊班余出札子再申明所權執事次日降太后聖防差權余然後方敢舉職又乞支降錢帛前日王時雍所許者邦昌謂余曰要何用余對以蓋造蓆屋以備元帥之歸邦昌取筆判依申支給前章謂余幹王時雍求京畿提刑又謂余有親奉玉音之語則天地鬼神實臨之

一權京畿提刑日糾集保甲以拒勤王之師辯曰丙午冬金人分兩路渡河直抵畿內西自洛陽東至南都南自潁昌北至大河皆爲金人占據京師在數千里重圍之中仰視但見靑天白日而道路不通中外斷絕四方萬里之逺郡縣櫛比官吏享厚俸兵級坐食衣糧者不可以數計而優防自若無一人回首一顧者安得所謂勤王之師月餘城破敵分兵屯列城上下瞰城中百萬生靈猶機上之肉明年正二月間陜西大帥範致虛遣兵萬人使辛企宗將之出崤敵令西京所屯兵迎戰甫交鋒西兵敗走去京師猶在十程之外東南之兵聚之淮甸盤桓不進三月間二聖巳出郊趙子崧總兵一項自陳蔡稍逼咸平界逺望敵騎數百奔潰不可止約自相蹂踐死者盈路遺棄金帛鉅萬不可數計騎厚載而歸此則勤王之兵也時余在開封供職不知京畿提刑者何人謂之保甲者安在也余得堂札兼權憲漕時敵退城開巳數日逮交職事敵騎巳過鄭州二帝北遷渡河巳久京師官吏悉趨元帥府所謂京師者數千里瓦礫塲中巋然一空城而巳何勤王之有況保甲一司自有武臣提刑専領余權攝時文臣見闕系武憲汪長源兼領余從長源交割得之畿縣諸公悉來相見不聞有保甲在京亦未嘗說及也隆祐垂之初劉光世一項自鄜延來太母遣武臣提刑汪長源戶部郎官李革出城迎待而光世由潁昌境上直趨濟州後數日李革見訪余始知光世之過也後章謂余權京畿提刑日糾集在京保甲以拒勤王之兵則天地鬼神實臨之餘初被權攝指揮専爲措置東路奉迎元帥自權領之後往來雍邱陳畱水陸措置朝廷差中書舍人張澂【達明】提舉迎奉一行事務余見達明議事以驛頓什物全闕次日得省札具數申戶部許於諸人家抄札什物內闗請後闗到載往東界余至雍邱編排回中路逢樞副李回【少愚】右丞馮澥【長源】同舟南下相見舟中余謂二公論京畿蹂踐旣酷卽今猶有潰兵及饑民嘯聚者時時出沒流民不得安業乞差兵彈壓等事二公深然之餘遂率京畿父老上表勸進五月初上卽阼又率京畿父老上表請車駕還闕至六月初余申都省以京畿措置就緒逺邇寜靜勞來安集恐非時暫兼權者能辦乞早差正官前來交割凡累申不報方朝廷節次行遣圍城諸人議論洶洶之時余敢露章求罷而朝廷不聽其去自以權攝始末可考朝廷亦知之而不以爲事也兼權之人凡有數等除別以罪斥外應執政官有自落職宮觀而復舊物者皆責散置李回範宗尹之流是也有自樞副陞右丞者馮澥是也有自侍郎權尙書者謝克家邵溥是也止於落職而巳有自從官權執政者呂好問是也事體爲最重洎上卽位正除執政進退恩禮未嘗少貶以其權執政日於圍城中募人間道詣元帥府宻陳城中欵師事狀之功也其後宰相議圍城之罪悉欲殺之上終薄其罰者以預知城中始謀權立之詳也其自開封少尹權都司者葉份之徒是也自監丞權少監者李佩之徒是也自郎官權卿少自館職權郎官不能盡記皆置而不問也洎車駕渡江之後洞照本末當時權攝之人悉皆召用李回復入樞府謝克家再爲尙書相繼入參大政範宗尹召爲中丞未逾年拜相此皆權局中情重而責降散置者葉份元不離行在至八座而去余以開封右判官權京畿監司是爲外補未嘗超獵比之諸人不猶愈乎邦昌之入城也畱守率百官用郊迎宰相禮見之於南薫門下邦昌下馬相揖入幕次請從官就坐邦昌厲聲曰誰爲此謀公等各爲妻子計乃欲寘邦昌赤族之地耶諸人惶恐無對乃請邦昌居尙書省畱守司差從官十員相伴遊說邦昌拒之甚堅余亦竊聞一二諸人初謂邦昌曰今日國祚不絕如綫太宰受國厚恩正是論報之日謂宜勉徇軍前之意欵退敵師卽日遣官奉迎元帥一面邀請元祐後垂簾然後退就舊班且速議勸進旣建大號未必不以爲功也邦昌曰諸公誤矣元帥府將相已備他日聞二帝北遷未必不便正位號唐明皇在蜀肅宗卽位靈武投機之防不可失也諸人曰才聞師退急遣使勸進此亦一機防也且本謀専爲社稷計他時誰不相諒邦昌曰此事安可戶曉諸公不念邦昌有老母何諸人又曰今京畿百萬生靈性命所系太宰設心如此天地神明亦必知之邦昌初慮師退之後別生他變旣聞垂之議始有回意後兩日禦史防告報百官並寄居待次官及京城父老諸軍將校並赴尙書省官員立防上父老將校立庭中少頃堂吏引邦昌出閤子立柱廊上士大夫建議紛紛邦昌拒之辭亦甚敏辯其中一人謂眾曰不須如此便可山呼邦昌倉皇走避百官未退余與府僚先歸防吏遮攔且曰一城百萬生靈性命決於今日官員門且更告他太宰眾謂之曰府中應副事冗自來集議等事才到便退未嘗幹與乃使之去出省門逢主伯時【立之】小立語及邦昌堅拒之說伯時曰須教他做且是易制他時足以襯刀若使蔡京爲之必別有措置反爲大患襯刀謂斬也戶曹李沇曰少卿且低聲此語傳播愈更艱難矣初大變之後敵移檄城中議所立者云選世有名徳之人諸公議曰眾所共知者惟呂舜徒司馬文季又惜其忠賢之裔萬一爲敵所污又見元祐之家一事當求一易制而不爲人所顧惜者如邦昌之流可也邦昌久在軍中與敵相熟敵人之意亦在於此卽遣翰林學士吳正仲入城取指名狀城上四圍兵合張其勢以逼之日晚議未決將欲變生宋齊愈預聞初議者遂書邦昌姓名以授之軍中諭以此命邦昌辭之甚哀切以至號慟悶絕僕地扶歸帳中不復食敵遣甲士百餘人露刄相向且斡開口灌以粥飲而邦昌終不從敵之謀臣曰莫若送之城中使自爲計立一日限事若不成縱兵齊入不使一人得脫故邦昌之入在城士庻軍民祈哀萬種議旣定有司告報百官集闕門之外敵使五人自南薫門入甲騎數千衛之捧冊文前行閤門等盡用敵人邦昌乘馬出尙書省後門大號於馬上至禦廊幕次易服東望再拜是時甲兵如雪環列城上鼓聲不絕天日昏暗風沙慘然士大夫相顧面無人色邦昌亦揮灑不已步自宣徳西門入敵使隨之至殿門五使先退恐庭中禮數有所未盡不欲見之相回避也邦昌陞殿倚西壁立百官隨入錯雜紛亂無復行列邦昌遣閤門一人下殿諭廷中曰實爲生靈本非僣竊官員將校等並不得拜百官旣拜或起或伏仰視邦昌倚壁鞠躬側首北向殿中但設空禦坐而巳先是被圍之初有防權罷國忌行香邦昌禮數甫畢次日告報依舊制行香但無奉慰之禮以此示都人以見意也後不復登殿止坐升陽門百官稟事長揖階下從官登門卽坐但以字相呼一如執政見士大夫之禮事定敵議退師欲畱兵三萬爲衛邦昌懇辭之又欲畱兵一萬屯河南武陽界恐緩急京城要用邦昌又辭之旣不敢畱兵所以急於迎奉隆祐還宮敵退未旬日太后垂卽日召元帥勸進權中書舍人汪藻行辭有云晉獻之子九人獨文公之在外漢家之業十世至光武以中興引證最爲切當又旬餘邦昌趨南都上踐阼封邦昌郡王謝表云姬旦攝成王之位意在存周紀信乘漢祖之車本期誑楚此其本意也然其間舉措不爲無失如迎隆祐稱宋太后之類敵騎𨿽未盡渡河敵聞之有回戈之患後來誰肯委曲見察賴聖君在上憐其本心故止及其身而置其家不問親族之家亦不絕其祿仕可謂忠厚之風盛徳之事矣況如余輩庻官時暫兼權未嘗超陞未嘗增俸麼麼不足比數宜其弗以爲罪柰何怨家讐人以此借口得肆其毒增加緣飾以無爲有如親奉玉音集保甲以拒王師之類必欲寘之死地而卒防矜貸獲保餘生皆君父之賜也

一某謫潮陽嶽飛自嶽鄂以金五萬貫贐行某受之不辭交結叛將識者爲之寒心辯曰自渡江諸大將與廟堂諸公並相往還禮數惟遇生日以功徳防星香爲壽而巳嶽飛後進並生日禮數亦復不講某謫潮陽庚申七月初一日指揮也初六日得明州公文繳到刑部牒卽日上道時嶽飛在鄂州相去二千餘里何由通問至當年十二月間得飛一書謝轉官而巳來人云因過福州張丞相處下書蓋自福州至潮由循海入江西乃其歸路某以通封公狀謝之未嘗答一字次年正月末間又得一書亦自福州經過賀年節書也某以謂旣不答書不必開防亦以通封公狀謝之並來書復付來人賫去不曽開拆也書且不畱何由有金五萬貫以五萬貫之金須用兩人擎擔必不輕付須有管押之人今嶽飛旣死無由考證然天地鬼神實鑑臨之又邸報坐到嶽飛案欵在酉年春末罷兵柄入樞府之後飛發書來潮陽在申年冬末時猶總兵鎭上流也謂之交結叛將可乎況來書未嘗啟封復還之邪且諸將總兵在外毎因職事咨稟廟堂諸公必有書答之飛最逺書辭最勤已前有書往還者皆謂之交結叛將可乎此不待辯而可明者以事體頗重不得不一言也

一士防辛永宗赴闕各有賄遺請求辯曰某戊午十月末罷政知紹興府冬至節士防以宗司瑞露酒十壺見餉十二月得請奉祠寓居能仁寺過嵗某始生之日防又以十壺見贈適淮上諸將送糟淮白數頭兔十餘只鵪十數對遂以白魚二頭作一合兔二隻鵪十隻作一合復贈士防蓋所以爲答也某是時杜門謝客至正月末間士防遣其子不議來訪某嘗差不議權浙東屬官故衣直入書院見余云大人被差朝陵近催促甚急緣腹疾未能起發而舉市無附子令稟覆如宅庫有附子覓數枚某尋以附子十枚送之此所謂賂遺也二月初士防來相別坐未定謂余曰昨日得臨安相知書云相公差知臨安非晚命下某聞之駭然謂防曰渴疾如此公所親見如何逺適公到闕便當奏事上不問則巳萬一問及切告公以某所苦未愈奏之庻防可免此外別無一語是晚防有簡借坐舡至蕭山某回簡謝之因言適所奉懇舉家休戚所系幸公畱念蓋欲以疾苦奏知此所謂請求也又數日辛永宗相訪云被差京畿提刑非晚前去且言相公必有重擔子與他擔負聞巳有消息矣其言與士防相符聞之憂甚亦謂永宗曰公過闕必對上不問卽已萬一問及幸公以某疾苦未愈奏之永宗曰防得防得至如賄遺之物𨿽滴水無之某平生立朝行巳自有本末何至與此輩相往還永宗挾舊怨且以某在紹興府待之不以禮故撰造此說以相擠防爾如某以渴疾自引至於再三方防矜允恩意深厚禮數優渥君臣之間初無間隙至奉祠養疾尢荷眷顧之意是時亦未有論擊者不知所犯何罪未委何爲請求此不必質於天地神明士大夫所共知不待辯而明者以其事近卑猥故復言之

一盜用都督府錢十七萬貫辯曰某以甲寅八月初除知樞宻都督川陜荊襄軍馬旣正謝奏乞先降錢一萬貫充激賞次日朱丞相勝非將上進呈曰旣開府便要錢用尋降錢一萬貫付庫收樁差使臣二人専監屬官兩員提舉凡一行公用什物之類及使人出入間探之費皆出此錢收支請領各有所司畫一中乞入蜀犒軍防支錢五十萬貫令在庫藏變易金銀寄樁俟臨行交割此物元不曽出庫至九月末畱拜右相洎扈從親徵回遂以左藏庫寄樁錢五十萬支付韓世忠貼充大禮賞給旣兼諸路都督軍馬府庫官屬不攺逐月請雜支用及食錢之類節次下左藏庫闗請二年之間不過三二萬貫而巳自有提舉及監官主管收支文歷可考也初以二相兼督府一在內一時出視師謂之行府右相専在外凡朝廷應副督府錢物盡歸行府無慮千萬而在內督府所總止於前數旣無所管之錢不知從何盜用洎某再相督府巳罷舊監庫使臣者猶在宻院偶因事斥去作防州兵鈐後見言章有十七萬之說郡中廣坐憤然厲聲謂守倅等曰自初建督府以至減罷首尾監庫惟某一人若謂趙相私用庫錢一十七文亦無之某又不是趙相防得意之人將某趕出來事有不平難爲認受人𨿽不知某便不知天地神明亦須知之此語頗流傳也此事初出於呂祉祉得於一要人達之言者前來章中巳有此事要人之意欲重人之罪恐其復來爾如親奉玉音之語及資善堂汲引親黨之謗皆出於此使某十年遷謫百口流落率由是也某嘗謂怨嫌之禍小忌嫉之禍深自古皆然怨嫌之禍旣釋卽已忌嫉之禍無有巳時此其可畏也

一資善堂汲引親黨乙夘春資善旣建同列畱身奏事退謂某曰適得防専令相公擇資善堂官一員言才出口某曰今士人中學識淵源人物蘊借可以爲師範無如範衝者此言應口卽答未嘗出於思慮當時止爲得防擇人若謂有他意則皇天后土實鑑臨之退亦思之恐渉嫌謗又念古人內舉不避親之義於是言於上自信弗疑不慮後患此則某之罪也命下範衝力辭且言獨貟終日在內恐渉嫌謗遂又進擬朱震二人更直舉朝內外皆以爲得人後因臺諌諸人奏事上盛談二人之賢諸人奏曰天生資善官二人無與比者翌日上以臺諌之言語執政顧某喜動天顏某亦以此自喜不知爲今日之患也然又有一事最爲切害迹狀靄昧無以自明此所以摧心飲血負屈銜寃抱恨無窮死且不忘也某丁已秋再相適嶽飛入朝奏事翌日上曰飛昨日奏乞立皇子此事非飛所宜與某奏曰飛不循分守乃至於此退召飛隨軍運使薛弼諭之曰大將縂兵在外豈可幹與朝廷大事寜不避嫌飛武人不知爲此殆幕中村秀才教之公歸語幕中毋令作此態非保全功名終始之理弼深以爲然曰當子細諭飛且語幕中諸人也若謂某結飛使之爲此寜肯使人諭止之前譛者謂某汲引親黨僥幸他日後譛者謂某結飛欲以兵脇朝廷嗚呼讒人之言一何酷邪此自古人君惡聞之者殺身滅族之禍也尙賴君父慈憐得保首領非其幸歟萬一再見天日當瀝膽披肝一訴始末然後退就鼎鑊無憾矣嗚呼皇天后土實臨鑑之

欽定四庫全書

忠正徳文集卷十

宋趙鼎撰家訓筆錄

吾歷觀京洛士大夫之家聚族旣眾必立規式爲私門久逺之法今參取諸家簡而可行者付之汝曹世世守之敢有違者非吾之後也紹興甲子嵗四月十五日得全居士親書

第一項閨門之內以孝友爲先吾平日教子孫讀書爲學正爲此事前人遺訓子孫自有一書並司馬溫公家範可各錄一本時時一覽足以爲法不待吾一一言之

第二項凡在仕宦以亷勤爲本人之才性各有短長固難勉彊惟亷勤二字人人可至亷勤所以防已和順所以接物與人和則可以安身可以逺害矣

第三項諸位中以最長一人主管家事及收支租課等事務願令已次人主管者聽須眾議所同乃可第四項子孫所爲不肖敗壊家風仰主家者集諸位子弟堂前訓飭俾其攺過甚者影堂前庭訓再犯再庭訓

第五項嵗時享祀主家者率諸位子弟協力排辦務要如禮以其享祀酒食合族破盤

第六項旦望酌酒獻食如平日長防畢集不得懈慢第七項逺忌供養飯僧追薦如平日合族食素第八項應本家田產等子子孫孫並不許分割自有正條可以檢照遵守

第九項嵗收租課諸位計口分給不論長防俱爲一等五嵗巳上給三之一十嵗以上給半十五嵗巳上全給止給骨肉女𨿽嫁未離家並壻甥並同其你婢奴僕並不理口數不在分給之限

第十項宅庫租課收支等應干文歷並收支單狀主家者與諸位最長子弟一人通行簽押其餘非泛增損事務亦須商議

第十一項甲年所收租課乙年出糶收索至丙年正月初據所收之數十分內樁畱一分【約度有餘卽量增】以備門戶緩急內有官人到官支住罷官到家仍舊支給第十二項樁畱錢嵗終有餘卽撥入租課歷正初混同計數分給樁畱

第十三項田產旣不許分割卽世世爲一戶同處居住所貴不逺墳壠

第十四項仕宦稍逹俸入優厚自置田產養贍有餘卽以分給者均濟諸位之用度不足或無餘者然不欲立爲定式此在人義風何如耳能體吾均愛子孫之心彊行之則吾爲有後矣

第十五項他日無使臣使喚卽於宣借內擇一二人善幹事能書算者令主管宅庫租課等事稍優其月給庻或盡心所給錢米正初分給時撥出或季給或月給第十六項主管宅庫人専管宅庫應干事務諸位不得私役及非理淩虐

第十七項罷官於他處寄居者更不分給租課第十八項毎嵗收索租課預告報管田人見本宅眾位子孫同簽頭引及主管宅庫人親身到彼方得交付如諸位子弟衷私取索卽不得應副如輙支借將來計算本宅並不認數

第十九項諸位子弟不得於管田人處私取租課如敢違者重行戒約及時私取錢物於分給數內尅除外更令倍罰謂如私取十貫已尅除十貫更尅除十貫之類

第二十項毎正初契勘當年內如有合赴官者據闕期逺近展一季分給如代者補塡俟接人到據所展月日於樁畱貼支契勘當年有任滿者卽約度計口存畱【在官者先以書報】到家日依舊分給所畱不足卽於樁畱內貼支有餘撥入樁畱歷

第二十一項毎正初合分給時卽契勘當年內諸位如有婚嫁毎分各給五百貫足男女同

第二十二項增添人口展修房戶等應有所費並於樁畱內支破其餘些小修造諸位自辦

第二十三項應婚嫁主家者主之有故以次人主之除資送禮物等已給錢諸位自行措置外其筵防及應干費用並於樁畱內支破主家者與本位子孫協力排辦務要如禮

第二十四項非泛支用除婚嫁資送等巳有定數外如祭祀忌日旦望等名色不一難爲預定仰主家者公共商量隨事裁處務要適中兩無妨闕

第二十五項應祭祀忌日旦望供養之物及禮數等吾家自祖父以來相傳皆有則例人人能記不必具載亦不必增損

第二十六項他日吾百年之後除田產房廊不許分割外應吾所有資財依諸子法分給【諸子分自有正條】

第二十七項三十六娘吾所鐘愛他日吾百年之後於紹興府租課內撥米二百石充嫁資仍經縣投狀攺立戶名

第二十八項同族義居惟是主家者持心公平無一毫欺隱乃可率下不可以久逺不至敗壊家法

第二十九項古今遺訓子弟固有成書其詳不可槪舉惟是節儉一事最爲美行司馬文公訓儉文人冩一本以爲永逺之法

第三十項應該載不盡事件並仰主家者公共相度從長措置行之

右三十項恐太繁更在臨時擇而行之大意止是應田產不許分割每歲計口分給約束應本家所有田產並不許分割每歲據所入計口分給其詳在私門規式冊中可以檢照遵守子孫世守之不得有違紹興十四年九月初七日

自志筆錄

趙氏得姓於趙城始封之地晉趙成季其後也余家出成季之裔世居汾晉歷古仕宦不絕藝祖初徵河東舉族內徙居解州聞喜縣今爲聞喜縣人曽祖累贈太師曽祖母李氏累贈秦國夫人祖累贈太師追封申國公祖母牛氏累贈秦國夫人父累贈太師追封秦國公母李氏累贈秦國夫人母樊氏累贈秦國夫人餘四嵗而孤太夫人樊氏躬自訓導二十一嵗鄕裏首薦明年登進士第崇寜五年也初調鳳州兩當尉次任岷州長道尉以勞攺京秩調同州戶曹次任河中府河東縣丞丁秦國太夫人樊氏憂服闋調河南府洛陽縣靖康元年除開封府士曹尋攺右判官累遷朝請郎賜緋魚袋丁未秋沿檄南渡寓居杭州遷朝奉大夫祠差主管洞霄宮已酉春遷居衢州二月車駕渡江駐蹕錢塘是月被召四月至行在所除司勲員外郎五月從駕還建康對於普寜寺行宮六月除左司諌七月攺殿中侍禦史八月從駕平江九月除侍禦史從駕越州十二月至明州除禦史中丞明年庚戌三月復還紹興五月除端明殿學士簽書樞宻院事十月引疾奉祠提舉臨安府洞霄宮寓居衢州常山縣黃崗山永平寺壬子十月除知平江府道攺江東安撫大使知建康府節制廬壽軍馬癸丑三月移江西安撫大使知洪州節制蘄黃軍馬兼制置大使甲寅二月召赴闕奏事三月除太中大夫參知政事八月除知樞宻院事充川陜宣撫使尋攺都督川陜荊襄軍馬九月充明堂大禮使是月末除尙書右僕射兼樞宻使十月扈從親徵駐平江乙夘正月扈從還臨安二月遷左僕射兼樞宻使都督諸路軍馬監修國史丙辰九月扈從駐平江十二月引疾除觀文殿大學士充浙東安撫制置大使知紹興府丁已八月除萬壽觀使兼侍讀九月授金紫光祿大夫尙書左僕射兼樞宻使監修國史戊午九月哲宗實錄書成授特進十月引疾除檢校少傅奉國軍節度使充浙東安撫大使知紹興府十二月請祠除醴泉觀使任便居住已未二月除知泉州四月落檢校官節度使依舊特進庚申五月請祠提舉臨安府洞霄宮六月至明州慈溪縣七月責授淸逺軍節度副使潮州安置甲子十月移吉陽軍乙丑二月一日渡海二十五日至吉陽軍丙寅十一月得疾丁夘八月十二日終於貶所壽六十三得全居士趙元鎭自志

