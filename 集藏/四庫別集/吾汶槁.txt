

欽定四庫全書

集部四

吾汶槁

別集類三【宋】

提要

【臣】等謹案吾汶槁十卷宋王炎午撰炎午初名應梅字鼎翁後攺今名安成人宋末爲太學生以孝友節義聞於時咸淳間文天祥募兵勤王炎午杖防謁之畱置幕府旋以母老辭歸入元後終身不出因所居汶源裏名其槁曰吾汶揭徯斯歐陽皆爲之序其生祭文丞相文尢稱傑作世爭傳誦是槁爲文九卷附錄一卷明宣徳中始出正徳中其裔孫偉刻之南京後板散佚萬曆中裔孫伯洪別摘抄爲二卷而重刋之僅錄文二十八首詞二首又自以雜文數首綴於末去取簡略殊不足觀此帙乃抄本猶其全集文章大致近於質直而要不失爲眞朴其間稍近卑俗者其集晚出或後人有所竄入亦未可定王士禎居易錄至以爲里社餅肆中慶弔卷軸之語又摭其幹姚防政貫學士書並其人而詆之則未免責備太甚矣乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

吾汶槁原序

余舊聞宋太學生廬陵王鼎翁作生祭文丞相文每嘆曰士生於世不幸當國家破亡之時欲爲一死而無可死之地又作爲文章以望其友爲萬世立綱常其志亦可悲矣然當是時文丞相興師勤王非不知天命巳去天下已不可爲廢數十萬生靈爲無益誠不忍坐視君父之滅亡而不救其死國之志固巳素定必待王鼎翁之文而後死使文丞相不死𨿽百王鼎翁末如之何況一王鼎翁耶且其文見不見不可知而大丈夫従容就義之意亦有眾人所不能識者近従其門人劉省吾得王鼎翁集始見所謂生祭文丞相文旣歷陳其可死之義又反覆古今所以死節之道激昂奮發累千五百餘言大意在速文丞相死國使丞相志不素定一讀其文稍無苟活之心不卽伏劍必自經於溝瀆豈能間關顚沛至於見執又坐燕獄數年百計屈之而不可然後就刑都市使天下之人共覩於靑天白日之下曰殺宋忠臣文丞相何其従容若此哉故文丞相之死國必不系王鼎翁之文其文見不見又不可知而鼎翁之志則甚可悲矣卽王鼎翁居文丞相之地豈肯低首下心含垢忍恥立他人之朝廷乎鼎翁徳之粹學之正才之雄詩文之奇古則劉防孟先生言之備矣玆不復論獨論文丞相之心與鼎翁之志云元統二年春中奉大夫翰林侍講直學士同知經筵事掲徯斯撰

論人行事枚舉而稱之者其善爲可數論人文章舉一以蔽之者其善爲不可勝數也廬陵王梅邊先生與先君渤海侯爲太學存心齋同捨咸淳甲戌隨路混補入學又同生淳祐之壬子先君常稱其才器卓犖有往哲風運攺世遷篤志稽古蘄爲文章以見志餘恨未及一識他日従其門人劉君省吾得吾汶稿讀之至生祭文丞相文作而嘆曰嗚呼王鼎翁宇宙奇士也士之趣人以自裁者惟朱云於其師蕭望之然望之特一身計耳鼎翁之爲言爲天下萬世之爲人臣者計也嗚呼雄哉蓋嘗論之斯文者宇宙之元气也幸而治平措諸事業則爲典謨爲雅頌不幸而反是則爲春秋爲變風雅爲離騷然其正人心扶世教之功難見於治平無事之時而屹然可仗於流離顚沛之日然後知斯文之所系如是其重歟詩曰徳輶如毛民鮮克舉之我儀圖之維仲山甫舉之愛莫助之夫天人維持之際惟是心耳何其深厚悠長之味溢出言表耶文武之澤在人其未泯歟鼎翁是篇與是詩辭气𨿽若不同實相表裏吾故表而出之他詩文奇气壯節類是也元統二年春中順大夫僉太常禮儀事歐陽撰

忠義錄序

元嘗讀文山集見載今太史胡文穆公所撰文丞相傳備敍其忘身徇國履歷艱險至於千挫百折而後就義以死恆竊傷之然猶意其義夫烈士周旋往來其間亦有史不盡書泯沒而無以自見者正徳甲戌蒙恩送母家居防安成王公由南禮曹左遷守予峽出吾汶槁讀之乃其族祖梅邊先生所著也梅邊宋太學生未有民社之寄文山起兵勤王卽應召畫防尋以母老辭歸其心必有不安者及文山再執恐其就義遲回也爲生祭文以速之旣而得死復爲文北望以祭今具載槁中其志亦偉矣夫顯而易見者事隠而難知者心文山力圖恢復人莫不知忠義天植要不必助於人生祭之作其見與否不可知而梅邊孤忠勁節悲壯激烈之气惜獨於文焉見之故人容或有未知者然君子取人亦於忠義而巳矣不計其隠與顯也王公履徳行義好修慕古合傳文以成錄捐俸鍥梓名之曰忠義其所以正天常立人極以扶持世教者切矣此錄在天地間烏可少哉承公命不可辭作忠義錄序公名偉字資邁別號坦庵云正徳十年乙亥孟夏旣望賜進士出身承徳郎禮部儀制司主事後學夷陵鄭元拜識

欽定四庫全書

吾汶槁卷一

宋王炎午撰書

上貫學士

嘗謂友朋之樂惟賤貧者得而専之貴富者無與焉非貴富者無友朋也特貴富之所友則貴富之人也友貴富之人則所樂者貴富之事也貴富者相與樂其爵賤貧者相與樂其道惟忘其富貴而下貧賤閽焉而不禁數焉而不厭謀道而忘其勢則貧賤者願爲之友矣豈待求哉故孟獻子五友漢淮南八公文侯之所式曹參之所捨陳仲舉之所下榻皆貧賤者也恭惟閣下以開國元勲之孫太平宰相之子暫辭鳯闕來奉溫凊推縑而畏人知解貂而易甘防曽無一毫綺紈金璧犬馬之事之好蕭然儒服日與書生學子抵掌劇談倚馬而著書對客而評古載酒而問字履滿不設限而都人踵門貧賤者於此難也而明公乃能獨爲之耐爲後凋不待蓍而已孚矣某廬陵下士也異時博學弟子員也幼事呫嗶長習騎射諸公貴人招隠而推轂者往往有意所不樂輒若有鬼物聯縶其足𨿽徐亭滕閣不到者三十又四年而且老矣扁舟乘興適際公來千載遭逢其在今日僕竊觀物理奇遇未有若柯椽之笛鹽車之驥爨下之桐之不偶然者然柯椽不笛不失爲竹鹽車不驥不失爲馬獨爨下之桐頃刻之命耳使中郎不審音律審音律而不相邂逅邂逅而不聞其烈烈告急聞其烈烈告急而或不及救救而不善斵則焦尾之音世莫聞矣某旣無用於斯世者獨念父兄師友之教捨筆硯無以自托且使見之者察其窮不忘道豈不愈於他用其心也向使明公不爲南浦來來而深居東閣不與寒畯接與寒畯接而某復屏居六七百里外則艸腐木朽固其分也謹繕錄所爲文二十篇詩百首獻於閣下𨿽學荒材陋無異擁腫之木而日暮途逺凜乎爨桐之憂其烈烈告急之聲亦旣聞於左右矣聽其卒於煨燼岀而被之徽惟明公之所命也

上參政姚牧庵

閉門窮居切嘗考於窮達之勢進退之交以爲貧賤之士有求於王公大人齟齬常多諧合常少蓋王公大人地位不得不崇貴而貧賤之士無論所挾短長卒不免於事干請地位崇嚴故難近事干請卽可賤以難近遇可賤此昌黎之賢三至光範三書之不報固其所也伏惟大參相公牧庵先生北方奧學先秦古文內直玉堂外參大政自公退食講道著書以儒素而行公卿惠後學不啻子弟而僕也復無干請之私庶幾乎可以及門矣某切謂一代之興必有一代之文運大人君子起而乘之成一家之言以禆太史氏之所不及而非徒飾章繪句以賈聲譽也蓋史者托往事示方來自天子至於庶人皆以附美爲榮書惡爲懼然而書局於凡例官限於専掌尙書所記耳目所接者始得書深山長谷之間匹夫匹婦善一言介一行系於風俗世道者𨿽不求名求亦何自而入於史或有幹常犯義則亦幸逃焉於是大人君子憫善惡之兩亡傷勸懲之不立爲之立言著其臧否後世因其人信其言而其文遂與史俱傳故史之所書必朝野顯著之迹文之所記多山林疎逺之人槪可見也獨惟斯文之大宗則隨世運而間岀故唐虞三代之盛托之聖人之言則爲經戰國漢唐而後歸之諸賢之文則爲史周魯非不史矣亂臣賊子逮春秋而後懼戰國非不史矣微孟氏則楊墨非邪說而匡章爲不孝自是厥後享國日長者漢唐宋耳西漢近古司馬遷揚雄劉向之徒家有其書人文賴以綱紀而史記超越舊史畦逕遂爲班史之模的三國分裂八代陵夷人物眇然唐興而韓栁還大雅宋盛而歐蘓扶正气號稱四大家方今混一之時元气昌明之會文安得不在玆乎夫以張徹之罵賊死不絕口與顏眞卿同一忠烈趙來章之求父屍哀動神人示之以蕝與李行逺夢得父屍均爲孝義然唐史顏李有傳而張趙無傳許子春孝友兄衣而衣兄食乃食有司馬溫公候問兄伯康饑寒之風朱壽昌以生母離逺棄郡守刺血寫經五十年而竟得母司馬淵歸養棄官一主簿耳又無壽昌艱難辛苦之求然而宋史司馬淵得書而朱許不得書遂使千載之下欲聞張趙朱許之梗槪者不於唐宋之史而求之四君子之文又至張巡傳許逺不傳得昌黎後序而歐陽公取以足唐史之缺元稹由甄氏父子牽聯得書昌黎史事寔賴之栁宗元暴貴早謫其先府君碑陰亦可以敍次人物蘓氏未得與於修史而進防分目盛徳五碑言熈寧元丰之世道必攷焉其有功於人物世道爲何如今天下爲一禹迹所無斯文之運捨魯奚屬蓋自拜讀滕閣奎章二記東南之士相與語曰姚夫子之文今之韓子也安得從之遊乎曁公分政江省則又相與語曰天之屬斯文也必使環轍四方使昌黎不南遊則禹廟舜妃南國得失遺憾多矣然而昌黎官止刺史耳而明公爲大參昌黎來南以貶謫而明公以顯擢記滕閣一也昌黎奉禦史委耳明公則敬承隆福之徽音且昌黎想慕滕閣欲一到其間不可得明公則官蒞是邦日與二三子賦詠其間斯文之福一日千載於是鯫生管見願有請焉若皇墳帝典元勲戰功幄謀陳法鐃歌樂章誠非偏方小儒所知惟是南北未一江廣閩淛有死城郭封疆者有深隠甘凍餓者有孝義率鄕閭者𨿽非事之所急亦足以移風易俗至元初年翰林學士疏齋盧公巡行江南論有司求野史此時南國初歸諱言節義而翰林公歸往匆匆勢必遺逸明公進有班馬之貴退有韓栁歐蘓之才拔幽振淹訪窮悼屈皆職分所得爲願少畱意大者考寔奏聞俾參竹帛小者類聚褒表俾得恩光與髙文俱傳其於化今傳後誠非小補言有迂疎而實迫切干瀆鈞嚴不勝俯伏俟命之至不備

擬再上參政姚牧庵

某比者不自揣量拜書閣下以褒拔亡國節義爲請者公也今者旣見顏色復爲巳有請焉則私也而所請不敢貨則亦公矣某少讀父書二十一入太學於其行先父命之曰吾族由江左起家逮至南宋文獻彬彬有以節義著於史者數世以來貢於鄕升於太學科不乏人然不能致身貴要以盡顯揚之責以是待汝某感泣拜受悚然憂其不敏而不敢防曽未一年而父沒於家不及訣又一年而化更科廢矣防名未立夙志已乖故自臣附以來當道鉅公憐才過聽欲拔其沈抑而致之寥廓者往往而及僕也前愧何蕃後感聶政蓋母子相爲命者三十年而今復永感矣雲路簪紱夢想不到獨先世所以期待之意念至魂消欲自力則已晚欲依托以傳則負行道之初心然念得托幸傳豈不愈於俱朽故終喪忍死蓋將乞銘四方嘉惠千載而大宗師適爲分政江省來使在三十年前南北未合合而大宗師不爲此來來而先親尙未沒沒而服衰未及終則萬丈光焰不惟逺不可卽而不肖子生養沒哀之身亦無由拜庭下不先不後幸適相際似非偶然之故是非僕之遇先世之遇倘自暴棄要非人子顧惟某於親之生也不能致三釜之榮沒也不能盡千載之責乃以上累公相愧罪萬死然眉山父子顯揚至矣而先世志述必以望之曾南丰蔡中郎銘墓多矣惟於郭有道無慙色如某先累世孝友忠義化俗實爲鄕黨所推鄕先達所信視郭有道固逺然自信可不爲慚色之累而不肖僕無東坡之才有東坡之心若不賫持鄕先生須溪劉防孟靑山趙儀可所撰先親行述俯伏哀鳴於函丈之側而請命焉則不惟負先志且無以訓方來昔晉鄧燦痛父騫有忠信之言而不傳於世史傳哀而書之僕亦本人子獨無情乎抑嘗觀物理奇遇未有如柯亭之笛鹽車之驥獨爨下之桐頃刻之命耳使中郎不審音律審音律而不相邂逅邂逅而不聞其烈烈告急聞其烈烈告急而不及救救而不善斵則焦尾之音不聞於世矣某身負不朽之責早失手足之助而又年衰病痼出門良艱更或遲回則爨下之桐且燼矣東望車塵力疾而往其烈烈告急之聲亦旣聞於左右矣聽其卒於煨燼出而被之徽惟公相所以命也不勝俯伏俟命之至不備

回耘廬劉堯咨

某行負神明父兄早逝防然阿奴依母爲命一旦棄背實難堪此而疎庸顚覆讀書且未知悉矧復得之行事惟不能自盡者則不敢不勉爾先生過聴奬借激揚不惟提撕且重顧念反自循省一非敢承然於古道盛心敢不再拜杜注不鄙尢佩髙風舊注增明不鑿則誕防勘去取徒勞心目蓬萊音吐如醉得醒非與子美神交意授不至此孰謂無兩子美哉某昔旣荒庸今在憂痼斯文蓋已自畫旣厪枉教敢不窺斑謹以一得之愚而進責備之說竊謂事注太簡似有矯枉之失如龍門奉先注在何所如伽藍須明爲招提何物𨿽非大闗渉而亦觀詩者所宜防僕未能盡讀而姑舉此蓋後學不肯贍博固有讀其句而不知句中用事者或知有其事實而昧所自岀者遂於事實之切用事之巧兩失之不免乖開警之初意且今觀詩者多因注以廣記問若太簡則不諧俗不諧俗則難爲售此必然之勢宜更審酌增益於其所合注如何至圈防中如李年四句覓松【闕】之二句皆圏各似稍欠優劣某以爝火之光而議日月之明亦已謬矣來教欲俾僕依托名姓尢非所敢當也

慰趙如山喪

自聞尊公先生之潔逝不勝人亡道喪之痛而迄今昉能一書則世故寔累之引紙行墨不知悲愧叢於中也先生以該深博碩之學而爲雄奇正大之文盛年塲屋陶鑄一時晚嵗篇章炤耀四裔士有師表鄕有典刑使更憗遺豈非世道之所深望而遽已矣此吾黨之所以出涕相弔而識與不識皆爲之黯然也某自訂交璧流餘四十年其間攜持周旋何所不有獨平生有連牀一月之約有逕造竹所之興苦不能遂乃於昨嵗皆邂逅得之孰知造物以是厚之者所以爲千古之訣耶只雞絮酒旣愧幽明伯仲荼毒方深又不能早致寛譬尙惟有以亮之天气尙熱伏惟節哀自愛以副拳切

慰蕭潁濵喪內

懷欲弔君久矣而驅馳世故迄今方得少閒則此心固明者之所亮也每惟人生伉儷相成孰不有百年之願牛衣扊扅攜持辛苦以期晚泰而不可待固可悲矣有如執事髙堂鐘鼎賔從優防計其平生夫復何憾而內之奉親事長之勤外之應門待客之重由少而晚朂助已多靑冥縱靶榮路肇新使得偕老以遲髙平之封豈非至願而中道捐棄此人事之所以不可齊而造物之所以不可詰也君處變當過昔人然此等況累何可纒繞以理觀幻諒不待以寛譬論爲進未究萬一尙須面晤以旣臨筆黯然

賀王云祥訟直【王圭文令子】

春首靑原適際禦侮旣不能小效奔走以盡吾情又不能躬造待直之所相與慰藉徒肝肺之怒激口舌之遊談何補於事繼聞得直且戢貪風玆系足下家居捐養後應門試手之初奇事快事仇家惡黨猶將心服矧托交際之深喜可知己至爲賀之所以後則聞畱城圖終故俟嵗晏日承臨顧乃知蟬蛻市塵久矣昔人云制勝易保勝難謹奉尺書因以此爲祝

唁吟吾彭丙翁喪子

初春厄繋招提昉聞令子之變爲之然次日邂逅名父𨿽小進寛譬而不敢詳亦不暇詳年來天不佑老哭少者種種而令子何可死足下方一子而才前主閫僅一子而在皆不可死名父髙年斯文嫡長孫賢祖孫三世長嫡斯爲宗子尢不可死而死不可死而死其可死而不死者何多也某衰年病軀於人事多曠獨弔送死則未嘗敢後而此書及今乃遣者則伺受業來歸而吾意有屬所不敢進之尊翁則恐重悲戚爾父子之間情固難抑獨記吾兄見棄時每來弔者老母必記省其子之所與遊又重悲慟遂外領其弔而請免其哀足下盛年得子未晚願割不忍之愛以安親懷

慰楊如逸喪弟

老病之餘每聞親朋凋謝輒愴然不可自禁玆者令弟與吾州判遽爾潔逝聞訃尢使人傷心坐念古今英才俊士往往多不得年有如令弟抱幹莫之器生棨防之門嗜學好修其所樹立謂在何許靑雲發軔曾不崇朝而竟賫志以沒此文通之所以賦恨而禹錫之所以問太鈞也緬惟蘊在原之痛興聽雨之懷其何以自堪然人世修短決有定理況堂有慈親在執事又當以矯情寛譬爲重而不盡在於感傷悲悼也某誼當躬唁屬體气殊憊日與藥裹纒綿故托之尺書惟厚自愛重幸甚

吾汶槁卷一

欽定四庫全書

吾汶槁卷二

宋王炎午撰書

謝蕭恕齋縣尹惠東界浮梁鎍

得別離久徼福如初獨念暮景衰情所以周旋姻友間者多所疎曠愧悚何極伏承妙墨橋鎍偕來防蝀橫江鯨鯢就貫某與行道均此感喜也某固知東城梁舟化爲砥柱此鎍加美如解禾川之任而攺調矣所以不敢専請者實以東津後屬實出先志未敢煩人且聞石橋庵僧之言謂已得請鬻以相從於是托之法防老圖度之固非望必濟竟不報而澗上好音乃得之於不求古道固如此也亦惟明府得天者多急義而勇紹濟川之世徳償掛劍之宿心旁通曲成以爲己任繼今攺舟不攺鎍永鎭此江一日千載某感佩偉度固不敢以貨取獨合眾爲一必非空言可濟尙圖轉托以盡吾情謹先此以復先施之辱薄將寓意實匪報也

慰湯履存喪母

不諗捨市塵歸舊隠於是經年則其於太夫人之變負負可知已周某談邊昉知伯仲頃以姻黨醮子將母來歸小奉歡聚乃喜悲相尋遽棄色養是月二十九日且葬矣嗚呼孝子之得於天者固如是耶夫依城遺安此事親常分也乃於生死之交巧中歸往之節則宰物之曲成也某疇昔將母徙避先母常恐棄捐身魂不得返故鄕先母之心太夫人之心也向使嬰變城郭𨿽必歸魯而冥冥之意其何如耶談虎色變筆淚俱落某抱疾棲身日與世逺而親朋之哭嵗必三四或不得匍匐則必致書盡吾情豈有久要如伯仲而休戚不相聞知自非竊聴則儼然衰絰以至襄事竟不得貢一哀唁然唁而不得往豈其情哉奠賻薄將別幅以進

慰張東賓喪父浦澗

老境病軀不幾辟世以此得尊翁訃最晚其不能匍匐者罪也而不敢不書者情也尊翁某長篇短章士流傳誦嘉言善行鄕評著稱行見穹碑著此不朽獨聞周身周衣謀於不虞而必誠必信得以無悔焉者𨿽萬口一辭傳頌舊館故人之助之賢亦見名父子擇交之審也端可勵薄俗寛譬等語不敢以進惟萬萬自愛以襄大事

左拙逸喪內而身在金臺以書慰其子

初識丰神於東渡之濱繼親意防於鶴圃之集於是濶疎嵗年不可復省乃今以唁緘進曽不如濶疎之無何也某爲世間無母之子者十有八年矣每聞昔人陟屺之悲輒矍然驚惘然戚矧托交非淺淺者則某聞先令母之訃何如其悲慘也緬惟太夫人生富貴之門歸簪纓之族婦儀母道齊家可傳夫貴子賢福慶成圖於人間世故事事如所願欲惟事親百年之情偕老一訣之欠若將慊然然修短數定況以考終至若行四方戒懷安太夫人生死此情固可想見沒而有知當如生時玆固可不爲深憾者獨惟送終事大顯揚責深自愛自厚是所願望

寛譬康氏姊哭長子

近以長令嗣病已向瘥而問安客眾非病家之便故先至者暫退方謀問訊而訃音至矣聞之哀慟欲絕則以老母哭長子情當若何然緣數至此𨿽眼枯腸斷無救於死者徒爲髙年康濟之累小弟近以病作故遣兒輩匍匐所遺衾禮愧不能如吾意當必諒之重惟尊姊積厚齊家子孫繞膝而曽孫更早此數事一一類吾母但偕老善緣分淺耳今豈料早哭次子繼哭長子又俱不得年何厄數相遭亦復相似耶蓋吾母每以爲恨小弟輒勸曰骨肉豈能皆壽惟母壽長故及見一子短耳宜痛割不忍之愛以承天貺以惜暮年吾母以闔閤之身具曠達之見痛自節抑卒在餘年此尊姊所見者今敢以爲尊姊告尊姊聰明復不減吾母則俯從所請亦當如吾母也且長令嗣婚嫁已了二子已成立孫亦可望矣二叔又諳練老成扶持撐拄乃防防中顧復之所先者而無可爲憂也或有欠商略處小弟未死之年不敢負平生也防哭之禮知必在新正不知曽定否近小弟贊髙門公處喪禮止受其密友之弔余悉不領旣無益於逝者且芻飯小不謹怨詈必及幸自商略見教更得與髙宅先後相避爲好不特小弟之便亦諸親友之便

回侄孫壻朱公弼

伏辱顓凾以孫侄女百年之托之歸若某自贊助之效以謝爲言過矣頌待過情尢非某所敢當也禮娶妻嫁女必擇行義敬惟名族世家有詩書之澤無勢利之交此先君之所慕望而有子孫之好於是且四世矣矧足下家君道義傳家而足下英英多藝快識能言則𨿽疎逺者且知向仰況托肺腑之親之舊者乎小侄女孤遺子義重情連則不得不謹所歸而盡吾責耳然朱陳纒綿之好緣也秦晉甥舅之托義也若夫練裳竹笥稱家丰儉固非知義者所屑屑而亦母憂女兄念妹者之事某何有焉來教纎舉悉彰使人愧汗如注獨念鄕邦陋習延師訓子者洎畢娶則撤臯比而謝方冊矣賢壻如嵗方春正是力學之時十年勤苦何志不成入可褆身出可用世少不自立後難攀援衰老者正坐此悔爾尊翁當自教也何待吶吶恐恩義相奪故不得不盡吾言而不敢以僭自諉也

回養吾所送喪長子碑志

伏承惠示先冢似銘志拜讀然夫以須溪先生之孫家學得令祖之傳穹碑出名父之筆且得歸故鄕視埋骨嬴愽者而了無聞蓋相萬萬某屬以疾作不得往弔別圖造謝不敏

謝吳午川

一別十年之久一見十日之畱何數何緣可怪亦可喜歸不必別更自風流惟是白髮紅塵欲避不可𨿽成敗有數然憂我之憂急我之急市囂扇日之累僕猶知之而況公乎若夫觴詠雞黍之相暖熱則又午川愛貺友朋之素不敢以言語盡感激偶得竹簾遣供中堂屛蔽之用𨿽麄俗或稱處士家風鴈面薄將則爲起築外廚之助前榮饌賓親重來尙當分半席耳

什香劉景芳撫李氏外孫之孤而與人有爭因共折衷之辱書貺爲謝有只作遺鯉意領之語且錄示陳言十二事之詳

內交四十年防僅六七卒無所云退則惘惘而俗交世態日接乎前者乃一不以動吾心不自知其所以然也日者撫孤之忠略推及物之恕捨輕存重以弛爲張區區幸際周旋從而鼓噪耳至於感劬勞食淡泊亦聊以盡吾情耳遊刃之褒表微之頌一言已過多貺何居且托誼婉辭若誨之以逃名實受之以術者不先不後如自欺何平生知已忍使仲連笑人寂寂哉龍門十二防政民隠昭如日星宣室前席十九可行某受賜賢於遺鯉多矣果貺拜登余悉錦返

吾汶槁卷二

欽定四庫全書

吾汶槁卷三

宋王炎午撰序

送右衛教授劉一靑北上

裏選廢而士不得不遊封建攺而遊不得不息蓋人才與世道升降尙矣漢唐踵秦制設守令官滿且去何以遊士爲哉然漢有侯王唐有藩鎭士尢得以自托枚臯在吳相如遊梁石洪赴河陽董生適燕趙是以韓退之尢以爲古之士之齊不可則之宋之秦之楚今天下一家四海一國捨是則無所往嗟乎此退之未得與科盛時苟未得志尢欲依附以自達況乎無科舉無侯國無藩鎭時耶吾劉兄一淸鄕先生誠翁諸孫及與益國周公文節楊公遊著虞初子花史等書以該洽稱一淸少與余周旋詩文未出而善與人交念局蹐環堵不自拔謁武昌省取儒職旣六七嵗復觀上國賴當路有力者推轂教授右衛衣靑衫載天錄擁髙馬大蓋歸故鄕以爲玆榮皆遊之力也士果不可徒守鄕裏如此哉春序旣仲別余復上京師念吾黨拘儒當科未復不能出門一步及科復則又徒欲守常途不肯決失得於場屋一淸取功名於科舉未復之前可謂無所待而興者庸非豪傑者乎玆行遂拾穹爵教授何有哉

贈晏裱背

廬陵闤闠間裝理書畫者署其門曰表背往往裁飾其外之謂表輔襯其裏之謂背余謂表當作褾韻書褾裝飾也漢藝文志則稱之爲裝潢惜未有拈出者吾鄕晏氏子某業此以世略通文藝喜諷議人物一日求吾言以行四方余詰其巧拙敏鈍何如則曰余常患不巧不敏而亦有時拙且鈍系所遭耳問之故則曰余之藝理新易緝舊難於緝舊之間綴理經籍則巧敏於富貴之門而拙鈍於寒畯之屋至裝飾圖畫則反是余笑而問之曰手一也經籍圖畫一也手在我而巧拙敏鈍系於彼何居則謂余曰富貴家經籍蠒紙而絲縫髹匣而絲絳新若未觸惟糊力敗爾故巧而敏其圖畫則朝宴夜飲有張無弛暑風梅溽腐潰裂難於緝舊故拙而鈍彼寒畯之家其文集則朝吟夜誦方冊成眞其圖畫則客少艸窓曠嵗不設故巧拙遲速不可彊也余聞其言召子侄而誡之曰自今後使晏氏子理吾事當使經籍拙鈍而圖畫巧速則免矣遂書贈之具志齋壁

記

修吉安府防

吉爲江右望郡公廨又諸侯所以承流宣政之地士民所以瞻仰聴政之處非遊觀燕集之所比也廢則建獘則修理之常也郡侯某公近覩防堂吏捨敝壞當修於是謀之同寅捐俸以倡官吏翕然從之亦願助焉逾月郡治一新民之觀政者見其新而不知有是役也官吏請於公曰是不可以無記公以屬其郡民前太學進士王炎午辭不獲命則言於眾曰修公廨常事也不記可公廨修而民不知不記不可修公廨以民不知而記所以警後之修公廨而擾民者吾於公之修郡治得爲政之理焉得愛民之心焉黃霸之爲潁川守也曰治道去泰甚夫泰固不可甚尢不可因其獘而不修謂之泰撤而修之以爲民擾謂之甚霸之爲政惟去泰與甚此事立而民不擾所以爲漢循良之最也公廨之獘謹畏者不敢修闒茸者不欲修曰官滿且去矣其妄作爲已計則往往因一梁一棟之壞而毀及一室毀及一室則害及萬家矣初議修郡廨也官吏咸欲新之公曰屋未傾何用撤漏者補之壞者易之是修盡撤則吏獘而民勞眾曰然於是屋不盡撤而一新郡之民拜公之賜何如也魯人爲長府閔子騫曰仍舊貫如之何何必攺作夫子稱其言必有中蓋攺作則不免厲民仍舊貫則費約而民不病僖公修閟宮修泮宮春秋不書而新作南門則書豈非修則爲常事作則爲大役故聖人謹書之聖人之重民力如此安得不深有取於閔子之言哉今公之用意合於閔子不戾於春秋君子學道則愛人其知學道者歟且郡廩嵗一修吏得爲姦公罷之上徵經匣必展轉逮下戶公自造之府胥常持不切檄下擾州縣公首禁之驛馬戶苦防差祗待之職常賄免公定籍以次充省檄委公更馬戶之貧乏者籍公得奇貨公一無所取不一二日名巳上皆其初政之可稱者余故並記

重修安福縣學

皇元一天下之十六年張公信之爲安福縣丞始至謁先聖廟請於邑宰某曰某聞化民成俗必由學黌捨弗修士教養無所民何觀焉宰曰諾乃相與請於郡曰學不可不修也顧邑計不足柰何咸曰吾輩捐俸以倡邑士之有力者孰不勸乃經始於大徳某年某月某日禮殿中嚴從祀旁列繪事一新晬容悅懌以至講有堂學有齋房舍庭廡廩旣咸新矣則又曰學成不可無記乃屬應梅俾記應梅辭於公曰紹興壬戌之重修是學也應梅之從祖直敷文閣瀘溪先生嘗爲之記其於先王建學之意與學士爲學之方者至矣應梅則何敢僭辭不獲敬復於公曰應梅嘗爲成均生成均曰太學所以教天下之人也今是學曰縣學所以教一縣之人非止爲養於是學之中者設也養於是學之中者禮義明而徳業修俾一縣之人有所觀感而化焉則縣學是也子遊爲武城宰夫子過焉聞弦歌之聲喜之而有牛刀割雞之語子遊誦昔者所聞於夫子者以對君子學道則愛人小人學道則易使當是時武城養士之學未必尙存弦歌者邑人之弦歌也子遊以道爲教君子小人皆知向學能使闤闠之間藹然弦歌之聲如衢謡如壤歌此非號令約束所能致也其君子人人有愛人之心其小人皆尊君親上而易使豈復有乖爭陵犯之事哉是武城未必有學而一邑皆學也今縣有學宮聚一縣之俊秀而教之學有泮池澄瑩澈秀峯前列士之來遊其間也一入門而俗气自消其自今以聖人之言自律以天地父母之身自愛以孝弟忠信爲必當行以奪攘謗訐爲必可恥則一邑之民翕然化之皆爲君子之歸是一邑之人皆教養於學者也學之化豈不甚大也哉於是公起而言曰君言美矣足以繼敷文公不愧是縣以瀘溪節義重是學以瀘溪記重瀘溪復有諸孫如君焉請書之爲重修安福縣學後記

處靜堂記【爲萬戶劉作】

凡人事物理之動者不能無靜善處之則吉而凶悔吝不生矣昆虫鳥獸之微無非動者然獸晝而隠鳥不夜鳴虫虺冬而蟄𨿽天所賦然天豈能一一而爲之耶其自處則有道矣惟人則不然聖人主靜賢人處靜不肖者妄動而厭靜故國不處靜則垂拱無爲轉而爲土木徵伐矣政不處靜則淸淨畫一變而爲法律坑焚矣彼異端以寂滅爲靜𨿽戾於道而面壁觀白亦其處之有方也𨿽然本乎靜者易守反乎靜者難安鵠之鷇馬之駒休於巢伏於櫪則安矣旣翔千仞走千里乃籠之縶之其有不頓足而奮翼者乎故以人事言之安貧賤者本乎靜也由富貴而貧賤反乎動者也反乎動而以本乎靜之意處之焉往而不利哉故角巾歸第閉門謝客種逃名縱酒自污穴垣通飲饌絕口不及時事者反乎靜而善處者若夫歌南山而嗚嗚從罵坐之擾擾者其賈禍豈有他哉徒以言骯髒交遊俠而未明乎處靜之道耳吉州路守城萬戶劉公伯泉燕山人自攻取襄樊親冒矢石偉姿長幹騎射無倫諸盜竊發久不下者省檄必命公平定多單騎俘縶同時奏功十不一二者受上爵而公得萬戶旣又以例歸其爵於兄子當道𨿽薦其賞不償功未報則築室於甘棠之陰而退休焉旣落成徵名於余余惟公退而未忘忠也息而未忘定也於是請扁曰處靜公曰吾軍伍耳豈樂靜耶昔者虎符壓吾腹而今枵然貔貅服吾役而今煢然黃金散復聚而今蕭然昔者斬伐生死在指顧而今無一鞭一叱之權玆非靜耶所不免者當路官僚往來爾汝烹羊釃酒談近事說平生間以擊射相娛悅玆易動耶余曰正坐此耳軍動類也軍帥馳騁者也然解組投閒𨿽他官尢當以靜爲事況軍帥乎公壯士也酒酣气張下視長官若呼友狎僚屬同小兒能無爭乎手弓抹羽豈釋兵權者事乎談近事能不譏得失說生平能不論功賞乎小人巧於搆怨摘虛談夢者多矣矧有所借口乎於是舉古今處靜之幾微得喪陳於公其自今折弓矢謝車馬忘勲伐息論議日以處靜爲事蒔花種竹品石彈碁翛然隠士之風則𨿽古名將將有愧於公矣於是公喜命書其辭於壁

張縣尉舊祠堂記

宋端平太學生張公安世字履道調衡陽縣尉世居永新之龍溪其孫某避亂徙煙溪公病且革誡其子聖翁曰吾祖考祠於是者暫也而龍溪則其初也我死魂必從焉其返先塋而以先廬扁友梅庵永奉舊祠聖翁旣従先志其子性源恐來世不究祠庵之義求余文記之餘惟父子孫之行事𨿽殊而孝則一也遂不辭周制官師一廟官師古之中下士也下士今之縣長丞尉當之衡陽尉古下士可廟也而不廟時也禮索祭於祊不知神之所在於彼乎於此乎求諸逺者與說者曰索求也祊廟門也亦曰待賔客處也彼室也此堂也逺者無定所也堂之與廟門相去跬步者也聖人制禮猶慮神無定在使祝求諸室求諸堂求諸廟門外求諸賓客之處復求諸逺蓋虛無想象庶幾萬一之遇今張氏望故家百里外祖考生於彼沒於彼墳墓於彼而保其神靈必來此乎先人臨別之音他事且不敢負矧祠重事忍死其父違其言乎或議之曰一家二祠主必兩設禮歟余曰禮非天子不議然漢立原廟原重也且廟於所嘗幸郡國至宣帝時合一百六十七所諸陵不與焉漢不必論也周公制禮者也魯公周公之後也周公祀文武於洛邑魯建公別廟於許田非耶此禮之變而厚者也朱文公以洛邑祀文武爲得禮之意漢明帝遺詔無起廟孝章以後世世藏主於世祖廟至積多無別唐宋禮令文武官立私廟此有其禮有其時有其財王珪以祭寢被劾下至豪門富室貯聲妓藏貨賄列棟列甍猶以爲隘誰能爲先人專掃一室者此禮之變而爲薄者也禮以義起觀過知仁過而薄行道之人猶或非之過而厚聖人復起不能禁也季札其子嬴博而號曰骨肉歸於土命也而魂气則無不之也是冀其骨嬴博而魂延陵也溫序死節光武命洛夢於其子曰久客思故鄕其子棄官乞骨歸是魂之不能返故鄕者骨未離乎洛陽也張氏新祠之合祠者季札之望也首丘而從先人者溫序之思也余方將張之以勵薄俗而顧有以議其禮與非禮哉後之繼者之於祠祭爲何如也其世世守之勿替祀行於家祠嵗時拜掃詣庵以祭聖翁字某歷儒選將仕矣他時復其家聲易祠而廟未可知也而余因是重有感矣餘四十年前太學諸生也亦守墳墓而老且死者於衡陽公有異世同捨之好而公又南渡後之臣子也丘冢旣無恙而新祠舊祠入奉出祭如此彼晉宋穹陵新廟之寄南國者且不可復識矣矧東都汴水之舊者哉余因是重有感矣

彭母湯氏復明事

嗚呼古今豈有七袠老母喪明一十二年不醫不藥而雙瞳炯然復如嬰兒者哉當有其故矣此余於斯母存亡之際爲之慨然也友人彭逢達字元觀授徒吾裏常悵惘如有所失旦夕以卻酒肉告神明爲事問之則曰餘九嵗喪父而母復失明居危地遭厄運扶攜保抱教養冠婚使能挾防四方皆母廢目中所爲者今且十二秊矣不特妻子輩僅以音聲養而不肖子年長貌攺且不及睹記初謹醫治望其愈今不可治無復望矣每言罷輒淒斷余亦惟寛譬之耳一日來告曰日收家報母鼻左患衂而左目明未幾右亦如之君每爲余有母喜且每爲吾母失明惜敢不以告某曰盛彥蠐螬感泣劉元棄官歸養而二母廢目爲之了然今子無二子之遭而母目自開其必佑於神明有自來矣𨿽然目本於肝气而養於腎水今以七袠之年腎水必衰十二年喪明其疾已痼以痼遇衰明恐其暫何不急歸使母識子且防家人輩日奉歡娛不幸吾言驗則兒婦諸孫盡在母目中矣遂取果餌納之袖而急歸達踉蹡走久而來繼此余見達必問久無他乃止於是又四年而達永感矣嗚呼使斯母遂瞽以沒𨿽百嵗可憾使臨終僅一明目與骨肉別猶當以爲難況四年乎常証之醫率皆不信知非藥物所可及則又反覆求之而後知夫人之賢與達之孝固有以臻此而天人應感之際至矣

字說

戴石玉字說

安成文獻稱【闕】南戴而石玉其後出之秀者余知之久而未達其字義玉則玉矣石何名耶一日攜字爲說示余而徵餘言及讀之則卞和說也詭隨求異皆害道願從石玉商之夫玉也而謂之石玉何傷也卞和之刖卞和之怨也非玉也玉而怨則非玉矣君子比徳於玉而著怨於其字非徳也楚子玉衛伯玉不及石鄭子石晉伯石不及玉蓋玉猶是也石猶非也玉猶美也石猶惡也儻字於是非不曰公是則曰去非字於美惡不曰子美則曰鎭惡寧有字是非字美惡者矧卞和本文先玉於石而君字反是無巳則他山之石可以攻玉經語也石先玉也有造就之托焉君之字在是矣天壤間堅勁之物銛鑿之則陷剗刜之則銷惟玉也不受銛剗而聴命於石彼攻玉之石至微而至剛捨玉亦無所售其才蓋石之堅也燥玉之堅也潤以潤從燥有謙受益之義天豈無意於玉耶無石則無玉矣抑石玉名不異字古之道也一稱名一聞字不忘石焉進進可量哉𨿽然玉成於石而不能爲石以攻玉也今石玉樂英才所至有就則且爲他山之石矣祝之曰琢之磨之玉汝於成孰爲玉工師友父兄他山之石今則在我彼璞之棄我責之墮爲瑚爲璉如圭如璋山澤之潤邦家之光玉不自毀人或喪寶聞字稱名不離其道

戴正傳齋號說

友人戴君正傳淸才苦學士林推之一日過余曰名與字行尙矣世降風靡學者不謹其學行而惟稱號是務上之爲霄壤雪月下之爲河海山溪髙之爲崆峒昆侖淸之爲梅蘭泉石張大矜詫怪怪奇奇彊之以爲號或摘抉其字中之一字號曰某齋某軒某山某溪稱其字則若輕已而加怨稱其號則若尊已而樂聞余薄之故余名外無字而友朋徇俗不名字我而正齋我正軒我能言者又正心我傳心我每簡箋之交貽會聚之相呼嵬眼而傾耳若潁水之百東坡心切惡之餘𨿽不能使人之必名字我又不能使號我者之不二願量我可堪而賜之號大書扁以貽之使百東坡之復於一其敢不徳余應之曰余得君之號矣未必能從也正傳曰惟謹遂上正傳之號曰正傳而爲之說曰名字之義不可以不謹以所知者推之上古有名中古有字末世或以號行耳夫人之有名與字皆貴乎善善則相與樂之不善則相與正之也以一人名字號三非同居至宻而習其名者或昧其字若號者亦然設有稱其人之名而譽其善則習其字若號者不知其誰何也稱其人之字而貶其惡則習其名若號者不知其誰何也稱其號者亦然善而莫余樂也不善而莫余正也此非宗族親友罪也多立名號之效也稱夫子名子貢爲之憤疾仲由弟子也執輿之對遂名夫子何耶豈不以爲孔子之名行天下而字則魯衛之君臣習之故公孫桀溺亦曰魯孔丘之徒與是皆知魯有仲尼也向使由也以仲尼對則沮溺不知其誰何問津或可得而避世之議不可聞矣𨿽其言之不中道而以所不知誰何之字對之失之豈不惜哉司敗之問聖人喜聞其過而楚狂之歌聖人欲與之言又至丈人之反見蓍簪之哭傷虎之哀聖人察民風求人言蓋汲汲也仲由從遊尙矣獨不以聖人之心爲心耶此名號之大驗也余大書正傳以遺君第髙扁之則不惟自此無異號而正傳宗族親友之助日益多矣

吾汶槁卷三

欽定四庫全書

吾汶槁卷四

宋王炎午撰祭文

生祭文丞相

丞相見執就義未聞豪傑之見固難測識因與劉堯舉對牀感愴共賦嗟惜之堯舉先賦曰天畱中子繼孤竹誰向西山飯伯夷子問其下句義則謂伯夷久而不死必有飯之者矣予謂向字尙有憂其饑而願人餉之之意請攺在字如何堯舉然之予以寂寥短章不足以寄吾情遂不復賦蓋丞相初起兵僕嘗赴公召進狂言有曰願明公復毀家產供給軍餉以倡士民助義之心請購淮卒參錯戎行以訓江廣烏合之眾他所議論狂斐尢多慷慨戅愚丞相嘉納委帥機何見山進之幕府授職従戎僕以身在太學父歿未葬母病危殆屬以時艱恐進難盡忠退復虧孝倥傯感泣以母老控辭丞相憐而従之奬拔之公許養之私丞相兩盡矣僕於國恩爲巳負於丞相之徳則未報遂作生祭丞相文以速丞相之死堯舉讀之流涕相與謄錄數十本自贑至洪於驛途水鋪山墻店壁貼之冀丞相經従一見𨿽不自揣量亦求不負此心耳堯舉名應鳳黃甲科第授建康軍判簽與其兄堯咨文章超卓爲安成名士

維某年某月某日裏學生舊太學觀化齋生王鼎翁謹采西山之薇酌汨羅之水哭祭於丞相文山先生未死之靈而言曰嗚呼大丞相可死矣文章鄒魯科甲郊祁斯文不朽可死喪父受公卿祖奠之榮奉母極東南迎養之樂爲子孝可死二十而巍科四十而將相功名事業可死仗義勤王使命不辱不負所學可死華元踉蹡子胥脫走丞相自敍幾死者數矣誠有不幸則國事未定臣節未明今鞠躬盡瘁則諸葛矣保扞閩廣則田單卽墨矣倡義勇出則顏平原申包胥矣𨿽舉事卒無所成而大節巳無所媿所欠惟一死耳柰何再執涉月逾時就義寂寥論者驚惜豈丞相尙欲去耶或以不屈爲心而以不死爲事耶抑舊主尙在未忍棄捐耶果欲脫去耶夫伏橋於厠捨之後投築於目矐之餘於是希再縦求再生則二子爲不智矣尙欲有所爲耶識時務者在俊傑昔以東南全勢不能解襄樊之圍今以亡國一夫而欲抗天下況趙孤蹈海楚懷入闗商非前日之頑周無未獻之地南北之勢旣合天人之際可知彼齊廢齊興楚亡楚復皆兩國相當之勢而國君大臣固無恙耳今事勢無可爲而國君皆爲執矣臣子之於君父臨大節決大難事不可爲則屈意忍死以就義必不幸則仗義以明分故身執則勇於就義當以杲卿張巡諸子爲正李陵降矣而曰欲有所爲且思刎剄以見志其言誠僞旣不可知況形拘勢禁不及爲者十常八九惟不刎刎豈足以見志向使李陵降後死他故則頸且不及刎志何自明哉丞相之不爲李陵不待知者而信柰何慷慨遲回日久月積志消气餒不陵亦陵豈不惜哉欲不屈而不死焉惟蘇子卿可漢室方隆子卿使耳非有興復事也非有抗師讐也丞相事何事降與死當有分矣李光弼討史思明方戰納刃於靴曰夫戰危事也吾位三公不可辱於賊萬一不利當自刎李存勗伐梁梁帝朱友貞謂近臣皇甫麟曰晉吾世讎也不可俟彼刀鋸卿可盡吾命麟於是哀泣進刃於帝而亦自刎今丞相以三公之位兼睚眥之讎投機明辧豈堪在李光弼朱友貞之下乎屈且不保況不屈乎丞相不死當有死丞相者矣自死者義也死於勢死於人以怒罵爲烈死於怒罵則肝腦腎腸有不忍言者矣𨿽湯鑊刀鋸烈士不辭苟可就義以歸全豈不因忠而成孝事在目睫丞相何所俟乎以舊主尙在未忍棄捐耶李昪簒楊行密之業遷其子孫於海陵嚴兵守之至男女自爲匹偶然猶得不死周世宗徵淮南下詔撫安楊氏子孫李昪驚疑盡殺其族夫撫安本以爲徳而反速禍幾微一失可不懼哉蜀王衍旣歸唐莊宗發三辰之誓全其宗族未幾信伶人景進之計衍族盡誅幾微之倚伏可不畏哉夫以趙祖之遇降主天固巧於報徳然建共暫處倨坐苟安舊主正坐於危疑羈臣尢事於骯髒聲气所逼猜嫌必生豈無李昪之謀或有景進之計則丞相於舊主不足爲情而反爲害矣鼎翁丞相鄕之晚進士也前成均之弟子員也進而父沒退而國亡生旣媿陳東報汴之忠死不效陸機入洛之恥丞相起兵次鄕國時有少年狂子持緋牘叫軍門丞相察其憂憤而進之憐其親老而退之非僕也耶痛惟千載之事旣負於前一得之愚敢黙於後啟手啟足非曽參乎得正而斃乃取童子之一言血指慷慨非南八乎抗義遲回終待張巡之一呼進薄昭之素服先元亮之挽歌願與丞相商之廬陵非丞相之父母邦乎趙太祖憐孟防母曰勿戚戚行遣汝歸蜀防母曰妾太原人願歸太原不願歸蜀契丹遷晉出帝及太后安太妃於建州太后疾急謂帝曰我死焚骨送範陽佛寺毋使我爲北地鬼也安太妃臨卒亦謂帝曰當焚我灰向南颺之庶幾遺魂得返中國也彼婦人彼國後一死一生尙眷眷故鄕不忍飄棄仇讎外國況忠臣義士乎人七日不谷則斃自梅嶺以出縱不得畱漢廏而従田橫亦當吐周粟而友孤竹至父母邦而首丘焉廬陵盛矣科目尊矣丞相忠烈合爲一傳矣舊主得老死於降邸宋亡而趙不絕矣不然或拘囚不死或秋暑冬寒五日不汗蒂噴鼻死溺死畏死排墻死盜賊死毒蛇猛虎死較一死於鴻毛虧一簣於泰山而或遺舊主憂縱不斷趙盾之弒君亦將悔伯仁之由我則鑄錯巳無鐵噬臍寧有口乎嗚呼一節四忠待公而六爲位其間聞訃則哭

望祭文丞相

嗚呼扶顚持危文山諸葛相國𨿽同而公死節倡義舉勇文山張巡殺身不異而公秉鈞名相烈士合爲一傳三千年間人不再見事謬身執義當勇決祭公速公童子易簀何知天意佑忠憐才畱公一死易水金臺乘气輕命壯士其或久而不易雪松霜柏嗟哉文山山髙水深難回者天不負者心常山之舌侍中之血日月韜光山河攺色生爲名臣沒爲列星不然勁气爲風爲霆干將莫邪或寄良冶出世則神入工不化今夕何夕斗轉河斜中有光芒非公也耶

予嘗讀王梅邊先生所爲生祭死祭信國公文二篇其忠烈之气直可與天地間風霆日月星辰相永久偉哉言也使當時非母老去幕下則發謀出慮爲信國左右手者豈在杜架閣諸君子之後哉今諸君子皆以信國牽連掛名於宋史則先生之志知者鮮矣豈不良可慨耶然先生見義明信道篤固不以史書爲輕重二祭文足以不朽也恨生晚無由親炙故再拜而識以斯語庶百代之下有能覩先生風神者亦足以感發而興起雲【失名氏】

祭禦史蕭方厓

年月日奉使禦史方厓先生蕭公之柩返於故里姻契生王炎午感鮑叔之前知傷嚴武之歸櫬謹敍哀悃哭奠淸觴嗚呼公喪來歸余政哭母亟令兒曹迎酹江滸蒼生之慟鄕國之悲倉惶而言未及吾私余昔與公知心違面豈其繡衣乃始攀援何見何聞抵掌平生公謂剛腸堪與事君餘言豺狼橫此道路器利兵精彊可使僕余摶而怒余謾喑嗚公言此意萬夫一夫小山之招文學之薦得於不求敢復偃蹇柰何疇昔何蕃不歸父死未訣生兒何爲幸有母存年將九袠勢難久長恐蹈前失千鐘美祿一日盡歡以彼易此非心所安慘罹家變公亦流涕知我生我寧於公二親沒於家公亦畱外亟止餘言曰聽子志一語感激不纊而溫豈必提攜而後爲恩海運南漕人避驄馬取次澄淸霖雨天下何以報公聞喜則舞何以相公閭裏疾苦過家上冢當道堂堂亦擬東歸效其短長驚聞抱疾九折不挫狐兔驚疑鷹隼折墮挈榼隨後表墓生前大人之事兒女之憐誰將不死公死傷早曹蜍而壽公瑾而殀世憎抗直事喜反覆得全而歸亦或其福昔人有言不將則使皇華折衝臺閣生气男兒成名余顙有泚餘生不生公死不死庭有佳兒鄰有姻防扶持之計天巧纒綿哭公之次余更歔欷政身前是毛檄今非滄海可竭黃金可土知巳云亡千載誰主骨則可朽志則難平豈不泣鬼排云上徵不風而霆則霜以冰裨補元气廓然太淸蒼蒼者天明明者月何世何年復見此傑

葬祭蕭方厓

鳴呼余昔有感於弔公之喪者矣況逺日乎公之繡衣梅嶺也所過郡邑非所其縉紳大夫非素所識無不候道路詣門墻持杯酒爲情周旋迎送惟恐或後亦猶行臺也大江以南無不然一不幸以喪來歸交遊親戚門生故吏以至逺而深山長谷志士仁人見公之風裁者無論識與不識皆悲嗟號泣而至執紼以窆如巨卿者恨若不可爲情而前之候道路詣門墻持杯酒迎送惟恐後者亦旣有識之舊乃裹足無有至焉夫用情於非所非所識宜如之何而用吾情今而反是豈生死交情眾人皆古道而縉紳大夫皆翟公之客耶將死諸葛生仲達其勢自不得不逺乎抑子玉死莫予毒之爲喜矧肯弔乎人心好惡之私於是必有分矣王祥之死弔者皆朝廷之賢雜賓無進者文伯之喪朋友諸臣無出涕者而內人爲失聲吾以二子之事觀之蓋以信公之平生且以知送車之不必千兩矣𨿽然趙武子之風千載猶將興起彼素車白馬者誰謂竟無人耶事不可移天不可沒此心未沒尙冀有知

哭廬陵【爲蕭禦史作】

嗚呼廬陵俯仰百年丞相文山精忠貫日月而志無成大博須溪文章昭河漢而時不用今禦史方厓勁气摧山嶽而不得年以死吾未暇哭吾私而爲吾蒼生痛未暇爲蒼生慟而爲吾廬陵長太息嗚呼廬陵

祭楊同知母髙氏

嗚呼髙楊世家爲蜀甲戴夫人三従朱幡皂蓋去之千載婦範姆儀眷言有子灑血成碑栁翣芻靈古道振起千乘送車四方觀禮蓼莪之感葭玉之依我亦人子其能不悲夫人旐前長孫旐後冷日空江行道回首焚黃植表行慰新阡不封而贈巳矣何言

祭架閣楊秋山

嗚呼秋山我亦人子何用我存而使公死眞元遺士漸無可悲紛紛年少悲亦無誰道衰俗降士或陷溺佞舌如飴罵吻生棘公持風裁視之若仇介而能通和而不流急義如貪範已如傲擇交如矜責善如躁淸修縝密衮筆堂堂【文山爲書淸修縝密】斯人斯筆千載有光繡衣家聲防棒初筮姦儔膽落當道羅致南州大隠涉歷淸班載家而往攜影獨還庾梅誓隠蜀四遺老【文山嘗言吾與陳淸溪楊鱣堂劉某四人皆蜀人俱仕嶺南旣臣附後書到嶺誓不復仕】公不負梅三子則否退修初服奇字雄文子厚之屈子厚之伸師道陵遲以術廢義欺其父兄交其子弟公嚴已分憂其無成及門髙第雜遝縉紳余初識公聚散艸艸三年城西爾汝傾倒髙談今古細覈經術聴雨良宵看花晴日重來問病亟往問安證危食少忍淚盤桓姦凶庸瑣朝病夕愈乃如之人一疾千古家有遺書庭有佳兒桐鄕之桐鄕之思力疾哭公亦自哭止噭公不應視天如水

祭克齋劉校勘方伯

侯蕃分裔【方伯爲劉省元永州太守磐溪之孫出繼安成叢桂劉氏】祕屬起家公豈不仕靑門種黃鵠九秋老驥千里公豈無爲遇坎乃止蓉城地迥桂院叢深公豈小隠城市囂塵微言解紛大語重鼎公豈避喧瓦釡方逞家之富澤鄕之儀型葛巾野服東晉遺民中年得子坐見成立色養正長天奪何亟小艸長松初意謂何報公則少愧公則多所貴姻親歸往篤密托姻廿年防僅六七況所以防不訟則喪悔不良時爲壽稱觴所貴姻親緩急相佐自慚庸窶多所遺墮頻年顚頓我愧非公不顧控愬無従崇子薄祜中道傷往累公哭女老淚慘愴尙期晚嵗二老風流何圖一疾浩不可畱病質衰年哭公巳矣哭公巳矣行自哭矣

代劉民憲祭內【前宋察院歸附後儒學提舉曽東軒之女】

嗚呼偕老百年賢妻是冀我實不徳累汝中棄文獻之系貴富之家出吾望外勤力桑麻事上齊家必敬必戒盥匜必供節序必拜吾親念汝質弱病多投閒遺逸冀汝安和撫汝念汝吾母更苦名爲婦姑實則女母亦期孫嗣少慰暮懷我負神明屢喜隨乖庶幾今者誕彌不逺子未出腹身巳不免風漲痰吼如吹如焚藥不及試訣不得言六年伉儷一旦今古兩家長上更屢悲楚棺衾旣謹蓋殮斯停令兄賢侄防哭禮成餘香在帷殘咳在戶卿不我聞呼君或悟外姑外兄我事敢廢顧我棄我則不敢計埋嵗晚弔祭生前始勤終怠猶有黃泉恐重親憂不哭而泣魂如有知夜枕皆濕

吾汶槁卷四

欽定四庫全書

吾汶槁卷五

宋王炎午撰祭文

祭劉司法夫人羅氏

嗚呼痛哉哭母未幾聞夫人訃弱妹可憐哭姑哭母夫人平生母儀可傳救災賑鄰如舊姻眷吾母羣従夫人所歸兩家兒女婚媾相依四世圑圞年逾八袠二母厚道得天者一柰何疾革一復同時遂捨吾妹朝往暮歸吾母旣逝夫人小善休戚相闗幸一母在曽幾何時惡風西來形枯淚盡灑血爲哀夫人病中且問吾母吾妹吞聲辭曰小愈夫人問妹汝何憂遽妹應夫人二母病故一死未保猶念吾親行道之人所不忍聞生死病死一一相類其不然者夫人夫貴復同日二母何緣魂其相望萬古千年

祭彭梅軒

嗚呼天遺公年二孫成立迨公棄捐憂患涉歷今者逺日如公在時聲華藻借庭戶淸夷眼底曽孫嶄然頭角源逺流長有種斯獲嘉言碩行眾口成碑素車白馬載道塡溪西州之門出不復入冷日孤舟行道爲泣鮑知庾顧初意謂何報公無自媿公則多予捉梅花萬感一酹南枝巳摧北枝可待失聲似咽墮淚如鉛如公可負猶有黃泉

代兒壽孫祭外姑劉孺人歐陽氏

嗚呼外姑巳矣甥之事外姑者如此而巳矣蘋祭禮嚴柏舟誓早事長而盡其孝教子而玉於成謂宜色養日長弄孫娛晚何百年未五袠乃一疾而不可起耶婦徳母儀善言淑行賴令子伯仲朝談暮愬使聴者不忍聞而言者不得休行將著銘以樹於千載甥也一言而措則爲隨矣獨爲凡質辱在甄收至於爲體則亦外姑令子之所教母畱愛女俾夫従妻子善事親要壻共養蓋控辭再四而不獲非見利而自趨有所要而後進者於是又三年矣外姑撫顧令子挈提其得免饑渇脫水火者何莫非徳然以別二親而奉外姑捨諸兄而從令子朝侍夕養稍逺則追上彌下縫微拂是懼方且進殫酬應退廢耘耔巷誚街談抗顏不顧蓋自謂奉命承教可幸無負豈意外姑捐棄骨肉饑寒死生離合之際已有不忍言者夫招之可來者麾之固可去矣進退以禮誰得而違之耶嗚呼生我者父母也而旣老矣館我者外姑也而旣送終矣嗚呼外姑従此辭矣

代兒敏孫祭外舅髙逢齋

嗚呼不善之類耄耋期頤公不上壽善者則疑衣紫腰黃可貴可賤公懷其才而飭其行微言似易人不可違小退若懦人不忍欺豈一利交無我誰怨豈不勢接不競誰辧而況家訓懇懇勤勤我積我累勿斧勿斤家之太丘鄕之王烈樓棣春融堦蘭秀茁六藝之學談析如飴過庭得之聲聞四馳偕老鹿門課孫娛晚色養情深百年猶短微屙可飲尊者之常天奪何遽變起倉皇午飯夕催連輿載月生女何爲不及一訣誰無子壻誰無丈人慚承愧荷撫愛皆眞甥於外舅如子職可辱公我壻而不壻我所不敢數恐累勤渠早知有今其忍踟躕外孫拜晚幼病之故旣見復病更累憂顧嘉言碩行服膺媿魯壻愆必戒私心必吐西州之門西州之路甥舅之情永絕千古

代侄孫眞孫祭從舅彭竹巖

嗚呼昔哭公喪甥有母在今公歸窆母不可待公與吾母𨿽從而親哭母念母后死何情緬想儀型髙風抗直倔彊如爭直道如激早逢世難諸從齊馳宗祀無恙閭裏安居花竹園林詩酒庭館吏塵不侵客座常滿人生逸樂當在暮年變成禍防何數何緣一子父慟一弟兄哭【言喪子弟】序逆情乖得年何促嵚崎孤苦公冀後雕云何中壽魂復難招惟公令孫出自仲氏繩武應門如公之世長兒非才聘公孫女公不及見而公夙許亦旣依托敢負一言旣言於昔哭公弟前弟後兄先二旐舉矣二旐舉矣不復聚矣行道有知猶爲沾襟甥不痛絕甥獨何心

祭姻家新齋劉又新

鄕之善士非公而誰公之長嗣復肖似之厚徳盛年公訃何遽長嗣未幾亦從公去事不可詰天不可知我不爲惡昔人所疑公之平生懷才遁世伯倫之達少遊之志簮纓在前公獨辭名山林在望公獨依城田裏歡聲親友交譽其不然者不善或惡眞侄非才公錄爲壻依倚纒綿副余初意方期久逺中流失船侄如喪父余亦惘然余戒斯侄勿負公義中表兩家如兄於弟鬱鬱牙丘此公之墓先兄何緣行托子所二公平生意厚徳齊魂如有知當必依依淸觴何爲載酹載舉嗚呼新齋尙能飲否

祭外舅側室【劉所存生母】

嗚呼外舅外姑不肖甥不及事久矣得見夫人如見外姑而今復巳矣外舅五子出於夫人者二爲六一哥六四哥六一哥復不得年自外舅外姑棄捐後夫人巋然晚福受子婦孫曽之養者三十年壽幾八袠歿無痛苦豈非賢淑勤渠事長撫幼盛徳厚積之報乎某辱壻門墻且老其所持迂疎如昨無一可以幾夫人子若孫獨早慟二兄與六四哥幸不幸適相似而吾母復先亡蓋常泣愬六四哥公有母在何不能期年耶某去春哭我長孫是爲夫人外曽孫未幾哭母族妹之姑於妻族今春哭夫人冢婦曽未數月又哭夫人果何樂乎人生果何愛乎骨肉何其聲之相似也何其變之相屬也西風古道墳木淒然此堂此酒何世何年

祭姻家梅軒彭云則

嗚呼梅軒竟至於斯聞者嗟悼矧在親知孫曽四世始終五福天之所難公之所獨若僕與公辱知早嵗邂逅平生如兄如弟兒女之緣婚媾區區乃累他人攘臂驚呼我之感公則不在是何見何聞眾棄復取去冬城寓記辱過從俯仰今昨促膝從容僕嘗告公意長世短遺後以安優遊嵗晚辱公畢從謂巳區分何其易簀尙此紛紜變出非常事有當急內理小乖外言以入諸孫祖武姻黨比鄰中表攜持公死猶生緬懷疾革面不得近訃莫之聞弔莫之進固知此罪非我獨然悠悠逺道我則自憐豈無老成主相喪禮一死一生今巳如此遣兒防哭父淚於家僕之報公竟如斯耶

祭姊丈菊存劉所祥

嗚呼菊存猶能飯耶奠公哭公亦自哭矣餘生何命早罹百憂行年廿四先父見棄曽未五袠二兄俱亡伯姊事公棄弟更早仲姊弱妹良人繼捐吾母昔在今亦巳矣煢然阿奴賴公後雕休戚相闗患難必赴肝膽相照彷佛古人花竹巾車行間徑造來往風流共此嵗晚今春致公公卻對牀餘言此生對牀有幾公歸得疾幸謂旣安何知對牀語竟成防余嘗告公餘必先逝爲文以酹公當何情公每戒余感愴太過今公又往其能不悲記公盛年意气邁往世更科廢野服葛巾鄕黨儀刑宗族元气坐客常滿家釀爲傾天之厚公康寧壽考孝友之報眾子色養遺經之效長子能言而況可人孫曽繞膝慰公遲暮當復何憾所未慊者少子未婚公有遺言奉者惟謹匡持門戶如公在時有不然者負公則忍嗚呼菊存余何言矣內外兄弟六人五非孤注危殘其何能久公行防防見我父兄爲言孤兒來有日矣

初奠起起今嵗蛇防驚夜夢【沒於巳年】休休明日蝶愁瑣秋容逝者如斯夫魂兮歸來些

亞奠平生友愛忍伯氏之先傾三世團圞悵一翁兮安在天髙地厚世短意長

終奠燈前細雨尙懷尊酒之笑談門外落花無復小車之來往何嗟及矣涕泣漣如

祭妻弟劉所性

嗚呼所性亦厪余哀耶余旣匍匐哭所性矣後六日防哭或謂余未必再至而不能不至謂余未必至者以余固悲乎所性矣不能不再至者人固各有意也古人道路相遭一言合意卽握手如平生甚者相許以死無吝色況余於所性爲異姓兄弟死生之際能無情乎獨惟餘壻於君門者十有九年矣其間承平者五年其五年之間不得以冠蓋相爾汝又三年哭外舅而進始得與所性仲伯識繼是所性或投謁公車或問津榮途而余以戶門多故郡邑奔馳亦時得一邂逅往往吾之所持迂疎顚頓視所性意气百倍直如短翮之於孤鶱其勢自不得不逺耳霜降水涸嵗晚或得相從而君巳矣嵗初聞難兄卜新宅君與諸季攜酒過之盡歡此常情常禮而傳者爲美談可喜也亦可感矣余𨿽不得躬俎豆而且爲之驚喜亦豈知一日揖遜遂爲兄弟間之永訣耶嵇康且死顧其子曰巨源在汝不孤矣晉之曠達稱嵇阮而康未忘紹於巨源康以爲有知巳者可以慰平生而保其他日死者有知吾知其有不釋然者歟𨿽然上有難兄下連三弟一子寜有憂乎其肯俾嵇阮輩笑人寂寂耶嗚呼春風兮故宇神遊兮何處杯酒兮何爲哭君也歸去

祭姻家髙逢齋

嗚呼春風著物春雨旣濡是爲公初度之慶是爲公後天之初待公不歸不特中表骨肉之慟而鄕裏逺近識者聞者無不黯慘而嗟吁尙論平生非過非諛知忤物之非道也退非小怯慮急利之傷義也近厚非迂謹出言而人莫不信持一眞而人不謂疎蓋萬石君不言而躬行之流馬少遊鄕裏稱善人之徒一經之遺葉寔充腴暮年之味課孫讀書入共徳耀謹藥裹之助出友二季永詩書之娛借使百年其餘幾何胡爲乎君遽遊廣莫之衢余兒君壻失問起居洎聞命而奔走徒顚頓而號呼人何樂於有女而得壻曽不如童子之坐隅余昔過門必造庭除忽忽聚散意密迹疎尙圖秋早徑造依稀𨿽所圖之餘命而顧慮之渠渠寧知永訣寄此踟躕余於親友何能驅馳獨誼分之當盡忘利害之切膚嘗公之餘論究餘懷之區區此昌黎每輕於勢利之合而重悲夫知已之無方撫心而驚喜乃回首而歔欷嗚呼餘子余侄有十其軀門戶之托嵗傾月殂幸二老之後雕聊依倚於桑楡公又捨我而去去能不驚絕乎一注之孤余病巳痼余目巳枯惟公之不可負忍不提攜一哭而庭趨倘冥冥而有知豈不知哭餘生之須臾

吾汶槁卷五

欽定四庫全書

吾汶槁卷六

宋王炎午撰祭文

祭侄女慧一娘

嗟哉侄女生世何爲起家志在身世巳非夫待如賓舅姑似佛更負母恩此恨何極汝父臨終爲汝揮毫手澤具在我誦則號汝父一女汝兄一妹豈不念汝汝命不待人誰不死汝死傷蚤一兒旣化一女在褓汝母念汝以汝女隨汝兄奉母挈汝喪歸我家在南汝墳在北嵗時麥飯攜步可得憶遣汝嫁汝父戒行叔豈不送病訟纒綿今汝歸汝父巳死叔乃在城一慟送爾八十有二祖母在堂聞汝歸骨老淚倉皇吾年五十多病如縶九京相從其防何日我子我侄使視汝藏果有來生歸來無忘

祭侄成巳【先兄大翁長子字有成第行成一大徳丁未以應門沒於洪痛哉至大中十一月二十九日權於住居東邊園內】

吾兄之子吾父之孫旣慟其亡忍棄其存維持匡救若保赤子有一不然我生猶死忠愛無窮勢分有限言諄聽邈形隔勢斷不坐淺躁不爲沈淪深若獨善淺不顧身骯髒排山經綸談諷履險如飴機失如縱最可痛者反汝所爲下至臧獲退者進之祖奠倉皇何忍及此庻防昭白其顙有泚閱歷未防庻或攺之家慶未竭尙或相之因時權厝汝則巳矣萬一攺卜吾不見矣

祭三從兄定翁

嗚呼兄沒一年今矣始克爲文以祭時有母故也不肖弟扵兄爲三從兄弟十人殤夭者三冠婚者七十人之中兄之一兄二弟不肖弟之二兄俱不得年至戊戌零落殆盡存者惟兄與不肖弟二人而弟之得於天視兄爲稍厚者老母髙年耳故奉親之餘時得從兄杯酒談笑兄患足不能常爲弟來弟又不能常往兒輩每彊致二老而兄不能復畱宿對牀每以爲恨癸邜春母病弟不幸哭母庻防有兄遲暮相友或評論先世舊事得有考證豈意僅及一年兄又捨弟往則求如前者不得對牀之恨復不可得於是三從兄弟十人之身惟弟未亡耳老境病軀不堪淒愴夕陽殘漏聲光防何在他人得此未必不以爲幸不知鐘情者能堪此乎否也兄嘗以棺木之制爲慮病中所議今吾侄眞孫奉以周旋不以累諸孤矣又至未了兒女之念弟嘗復於兄曰弟不卽殞當隨力所至使男得識字女得所歸九京早晚相從此言當可復耳嗚呼兄往矣願告我父兄曰未亡子來侍有日矣

啟先兄祭奠

嗚呼痛哉先兄捐世扵是六年矣不肖弟乃能相兄子卜則陰陽山水不得不謹而兄所知也兄爲家之孝子鄕之善人國之名士弟旣不揣而志諸壙自兄歿後不肖弟撫教諸侄如巳子今長者巳成立少者各向學家事視前無失墜防防當必知之獨不肖弟痛心疾首先父見棄後弟常侍二兄每以諸長上百嵗之事爲慮以爲生養死經有明訓可法可勉獨恐病革之際或證治多疑或拘攣瘖痼則扶持救療事爲最難然恃二兄老成諳曉藥性不肖弟竭力左右或免疎憾豈意伯父二兄相繼淪沒不肖弟惸然奉老母而母又見棄矣昔之憂者旣萃於一身而老境病軀其何能久自懷私貪生者觀之則以後死爲幸而不肖弟每一念至如夕陽如孤注如壑蛇余尾如雞三號更五防之夜如殿後軍如孤旅未得息途遠而日巳暮上無可奉之親世無可樂之具防何其不相從也冦烽未息人事難知抔土之計不得不亟而遠且僻則非所敢安也今以十二月十九日奉先考妣合於瀘邊故宇之前山是日並奉先兄於暇詠鋪北之牙丘故從兄益齋之墳之左復軒之墳之右三公皆宗門之善士生共族而死托鄰泉下爲不孤矣亡嫂劉氏亦以是日於兄墳東北之數步如合然四旐後先行道淒愴他時或以陰陽不利從而攺卜未可知而不肖弟不及見矣嗚呼兄弟三人坐共食處二兄先逝墳復各所仲兄居東兄卜【闕】

祭母劉氏

嗚呼痛哉不肖孤不孝罪深禍延尊母且一年矣忍不一言耶子孫如昨時物不殊吾母而安在耶行耶止耶坐耶臥耶飲食耶寒燠如人世耶人言魂爽不昧如人間事然耶不然耶然也先父曽得防二兄曽得侍耶吾母坐轎臥轎寒暑衣被巳隨時焚化曽到耶故左右使令曽給事左右耶八月十九日不肖孤到安成謝弔客夜夢見吾母語不肖曰火焚吾衣防傷吾面不肖孤驚責使令者而覺亟謀歸而收家問則知先晚侍婢不謹燭及棄幃使魂無知也此夢何自來耶其有知也則吾母假寐而化兒女諸孫悉未聞遺誡豈無欲言而夢不及何耶幽防考較善惡倘誠有之吾母平生持善凡鄕鄰貧乏生老病死過橋渡舟各付兒孫隨力拯濟縱有小過神理亦必準除至於佛道救度之事不肖孤素不敢信而吾母諸女與諸孫拳拳汲汲不肖孤忍不從耶玆事可信耶曽受用耶吾母得年八十有六生而康寜沒無病苦男女內外曽六十餘人於人事可少憾恨獨離亂依城奔馳局蹐不能盡一日之養事定而歸方將重尋園林之樂而吾母不逮矣吾母初見棄時諸孫穉日繞棺尋叫祖母今期年矣不復來矣嗚呼痛哉

祭先母

嗚呼不肖孤將以詰朝奉吾母出華堂而下幽室矣痛可言耶少畱靈柩事亡如存子孫豈無意不惟於禮不容且冦烽未息不得不割情忍痛盡此千古吾母生前嘗言宜卜近宜傍人村七尺村𨿽吾母病中嘗喜其近然於人煙不相接今於住屋前山內卜厝奉先父合焉比七尺更近如在家矣曽以後春秋拜掃得以近不違且不肖孤便於攀倚以卒餘年山水外勢盡無凶惡壙內左右前後皆有石限制使不得逾越機緣若有所屬土色黃而燥又於磚甃盡去濕閉蟻之道或可千載矣不肖孤又於墳左建屋數間使侍二親之婢僕居焉他時死亦令山之四傍果有幽防得服事如生前矣是日並奉長兄及兄嫂劉氏於暇詠鋪近之牙丘二柩皆過墳前止車停旐存沒交別天寒嵗晚四旐分飛病淚爲枯滴滴成血

除祭先母

嗚呼不肖子所以事親者至是而巳矣如此而終矣不肖子不天先父不逮養先伯父二先兄復相繼淪謝防然阿奴所依者母耳不幸母又見棄而喪未去堂事死如事生猶若情有所歸洎矣仰瞻幾筵依執哀杖尙得事朝夕盡哭泣旣奉主歸祠除凶就祥則禮有所殺而情有所禁然猶有服在身喪禮哀情尙庻防萬一之未盡而若得盡焉者今又除矣禮不敢過矣𨿽祀於堂墳近朝夕追慕沒身以之然養生送死之故若於此時禁絕斷割而無復系累焉者痛可言耶不肖孤重念顯揚父母人子之責況先親之所以教惟質凡年邁學道巳晚時異世殊用世則非使二親嘉言善行將遂晦沒豈惟生無以榮則死無以見九京矣惟自今至死之年不敢負家訓忠厚之意勉而行之父母之身全而歸之如此而巳矣嗚呼痛哉

吾汶槁卷六

欽定四庫全書

吾汶槁卷七

宋王炎午撰儷文

贄謝疊山

余以宋咸淳甲戌混試豫章補參太學赴九江轉運司取公文於運使錢觀坐識疊山弟運幹君辱相攜劇談並以家書介紹詣其兄之廬

訪新亭問神州南國再夷吾之望過黃河見泰華前修一歐陽之歸天相斯文運開嘉防恭惟某官與古人友爲天下儒𨿽小試於經綸終見疑於瓠落龍川之文稼軒之句學則過之祖逖之楫元龍之樓意可悲也豈名髙固鬼物之所忌亦見定或气數之不容匠豈巧而旁觀醫能治而不使惟南北之判而二自秦漢以來而三外攻者每睨中原而長驅內防者竟成長江之飛渡周謝蕃屏僅可走扵曹秦孫陳淫荒能不移於隋晉恭惟幸逢昭代度越前朝英君訪洛之成王賢相救時之諸葛柰何國勢稍異古先自龍渡建邦承平何啻百載曁鹿磯解甲休息亦且十年豈撫此東南半壁之全而不解襄樊六年之困倍道賫糧攻堅持久彼慮觸藩則必除因臂使指愛齒防唇此乃墮甑而不顧將帥陳往事則人人瓦解藩維無鬭志而處處風寒當局者如人醉覆舟之中身巳溺而魂不悟憂國者如馬走畵圖之上勢欲往而形則拘事旣亟於燃眉誰獨爲之流涕某江左末系廬陵晚生慚用世之非才欲榮親而無計短衣匹馬射猛虎徘徊李廣之風刻篆雕防非壯夫荏苒揚雄之笑逐洪圍而一試偹唐館之諸生觀北方之彊但知學走知南風不競猶欲怒飛從此防家因而觀國頃歷九江之重鎭有類兒嬉繼乘兩浙之要衝不聞邊患幸弋陽爲朝宗之徑而東山有憂世其人比於大帥靜觀之庭得分上幕季方之席辱憐小艸之志俾參大乘之襌遇天良難及門敢後非苟求於利逹亦欲吐其平生惟標榜過髙李範自知不免而聲气小斂韓蘇所以來歸非獨身謀雅爲時屈念學校可許補闕而揖遜非以救焚亦欲昧死而上陳豈敢諉言以干進疏遠及河北切欲附李翶之憂興亡卜江東行矣挽深源之起忠愚不詐狂斐非誇

延祐乙夘八月爲族孫智則修居梁文

輞川之別墅成旣安大隠河汾有先廬在尙念初基繼述超乎常情完美特其餘事玆惟某靜安辭寡敏練才多綜劇務而不見其勞勤小物而非流於屑直宜用世而重出山因辟地爲城郭之依乃隨處成室家之美聲名日起基業川增門前車轍多公侯堂上樽俎勤皂家有俊子館有快壻庭有佳客塾有嚴師倚竹而聽弦歌折花而共觴詠平泉石永寜畵勝興何多蘭亭帖善和書傳家如昨顧方慟吹箎之無後乃載歌防璋之有詩事之期於人不皆齊貺之必扵天獨何審是可占餘慶之積其能防前人之勤買宋季雅之新鄰𨿽費錢巳百萬計荒蘇子瞻之舊宅蓋去鄕亦三十年將以庇賴其後人何可蹉跎於吾世扵是索筳篿而歷吉於是召梓匠而掄材一念初回百堵皆作東階之梁木無恙物得其先西樓之棣蕚重輝情深所寄饌賔親而前榮秩秩庇寒畯而代捨重重先祠之神气有歸羣從之輝光相映行登顯仕擁朱章而遂歸榮定有飛仙歌黃竹以倡成相羣工並手六偉齊聲

東樓閣空明受兩峯一澗淸泉流不盡直須到海

快朝宗

南古木千章雨露酣長日薰風琴一操時分吟思

到晴嵐

西鄰墻萬瓦碧參差相防不但培桑梓葛藟綿綿

是本支

北萬竹靑靑還舊色他年定有鳯凰棲何須海上

神仙宅

上萬里淸秋凝遠望白衣蒼狗只須臾防幹依舊

環靑嶂

下白雲幾度思親捨月明淸夢繞城西市聲何似

枌楡社

伏願上梁之後風雨相安江山有待際春回於文運行氊復於家聲僮僕歡迎稚子候門未許斂裳而返栗裏旗旄導前騎卒擁後佇防懷綬而歸防稽福祿綿綿子孫世世

本宅瀘邊起居梁文

天將興王氏歟宅气又一初之起吾必在汶上矣族居合三從之歸𨿽小人猶有闔廬可吾世而忘故宇緬惟先伯父訥齋先生先父槐坡先生派司空系世長者稱文學爲眾之師孝友成鄕之族防同三世將尋張公藝之風裘敝四方早慕陳龍川之志時旣乖乎分表隠遂卜於瀘邊相饌給則母力居多董工役則兒癡是訓謂峻宇雕墻者國且戒而蓽門圭竇者儒之常陳太守臺巳髙前修薄其誇世之見杜少陵屋安在後世修其庇寒之心每念族裏之無家悉俾帡幪之有托各得其所乃葺吾廬內嚴祖考之祠外秩賔師之位堂寢眠食計必儉無華庭榮揖讓區必寛無陋齋聽雨而二老語夜樓待月而眾賔談秋濃墨大書彈壓山川長篇短詠衣被花栁乃崇先志惟恐不時不程中人之資每取常收之半寒者饑者病者逝者濟涉者當厄難居衣之食之藥之殯之方舟之惟力是視亦曰義而巳矣豈爲天可必乎巢等鶯遷運如蟄啟所欠孫嗣於此而卜防之璋【闕】

於此而連薦之剡不先不後如種如收悵【闕】過之防乃一旦失肯堂之舊充耳參元之【闕】

才驚心柴桑之災而守其裏旣遇否斯有【闕】

乃因革而成鼎峙之規棟楹借宿種之餘【闕】

初營之底法丈夫𨿽無事一室然不能【闕】

宗子乃得承先祠若不有先祠何以子敢【闕】

廢經營惟闔門撫螽羽之蕃故因地成兔窟之【闕】侄而南道北道兄弟而東頭西頭或有委而去之此則末如何巳尙期諸少共聽一言裴楷營新居揣伯氏意奉之而不靳卜式成先宅憫少者狂畀之而不休此事吾情他年古道惟良辰之不早協於暮景亦自懷疑大方家見憐昔恐捨一蝸而無措小兒軰妄舉今乃梁六虹以齊升眾聽無嘩我歌有偉

東故宇秋風念我翁气數後先如有約桂花香裏

舉防虹

南靑嶂連云露濕藍山下泉流長繞捨爲添吾汶

漲寒潭

西漁洲時共客畱題獨倚西樓斜日外書燈夜對

月痕低

北白雲空對參天栢月明孤鶴夜歸來一笑兒孫

今第宅

上風雲催起龍門浪功名老去付兒孫好傳宮錦

新花樣

下三更比屋書聲亞長年風雨安如山卻笑輞川

圖入畵

伏願上梁之後江山有相祖考來寜車同軌書同文行同倫早觀光於上國子有親臣有義防有序尙濟美於一門於前人光自今日始

賀醮子【謝縣尹男兌軒醮子娶朱縣尹女二縣尹皆安成朱代謝而來理仕】

醮嚴仲子好合名家舊尹新尹之間昔巧兆子孫之福五世八世之盛今遂成婚媾之盟喜吉事之鼎來想慶筵之初秩花燭不夜蓉褥生春某辱愛惟深往賀或尼爰借行人之敬薄爲有客之羞讀書煮茶之歌益增晚福然炬頌椒之宴就迓春年

賀兒敏孫妻兄以孝亷薦得教授

官筮淸流年當彊仕鳯千仭而下【元字廷鳯】久應覽徳之輝鵬九萬而南初試培風之力孝亷舉而風俗厚學校重而禮樂興彼持府檄尢盡子之情況懷天祿而逮親之養歡謠載道气類彈冠木鐸傳聲巳度梅闗之外金蓮賜夜行依蘭署之光【聞其有意於省故云】

回靑山趙儀可慰書

伏聞確守孝忱尙持齋禁是可以惇薄俗是可以勵後人凡在傳聞孰不感動然而酷虐如此中年何堪創鉅痛深形羸髮變非飯無以敵暑非味無以彊餐大事未終一疾其可是以有疾則食肉聖人著之禮經於母不用情君子以爲防悔若使夫人之尙在忍見季子之如斯事死如事生愛身卽愛母願俯從乎常制非苟狥於羣言某自宜勉公以執禮之言非敢防公於不孝之域質之古道而無媿揆之人情而甚安不拜此書則有餘責伏惟念其遠歸多事力疾有言使兒書報兪允之音卽吾疾拜安全之賜

比防髙誼遠弔凶問兒後翁前兩極情文之慟母亡子在一深哀感之私謝言尙阻於摳衣枉敎復厪於銜袖重憫其形髮之變明示以古今之宜謂養生乃所以終喪俾變食稍更於常制感泣不能自已徬徨莫知所爲獨扵汝之未安𨿽行道有勿忍念昔怡怡間之早逝不幸碌碌者之僅存暮年雞黍之歡又成昨夢終身羊棗之慟莫可名言政自疚心其能悅口嗟予季行役固知無間於九京自吾母用情亦有可由之中道莫容置者饘粥之食所未忍者肥甘之謀不至跂而及之必信勿之悔而使疾須有助自難廢聖經之權儻肉於無名不幾效晉人之達抑此特居喪之末何足防勵俗之褒勉從儷語之酬恐負來章之厚苟存餘息願寛顧念之懷嘉惠斯文就致調防之祝

代陽昭陽回李晉翁賀書

安成陽昭陽作髙安正教諭李皆春年學俱優反爲副陽𨿽推遜而終不懌陽善文臺乃求上髙而去兩得獨任李當贊喜以儷語餞別有防蚿之憐君其念我之語蓋譏其多足如蚿故得巧宦云客來語及此且言所答未快因戱作一答

徼幸三生分教百里敢謂振揚扵木鐸政圖防合於幹將年後官居前亦旣遜惟陽之柄君來我未去猶若爭安石之墩故思半璧之合全敢不三捨之先退蓋鑿渠非獨韓之利而合從亦爲楚之謀逸巳勝勞去何如住曽未辱飲其至乃遽承贐之行慊然揚粃之在前行矣積薪之居上何寓意鷃鵬之笑乃托辭防蚿之憐位右是慚小效相如之避乘同非防不妨和嶠之專

回劉如春賀起屋

晚嵗卜居未歌先哭【起屋後侄喪妻】新元枉駕弔亡撫存復貽多貺之充庭坐使羣工之動色政慚媿乎兔營窟之陋乃張大以鰲戴山之誇防惟大廈之旣成合先燕賀實恐素書之交遺故尼魚傳抑旣得於前言乃巧移於厚道室成自禱何如拔乎萃之云瓊報安能況聞往不來之命不防吾慢安見公髙

吾汶槁卷七

欽定四庫全書

吾汶槁卷八

宋王炎午撰

回立齋賀出繼子之長子娶

猶子之子因親而親寔元舅之彌甥纒綿知自聘名宗之孫子俾迎惟期坐邀正重於主臣俯顧未承於特達乃厪儷語重以多儀身章因而自新賔庖恃以無恐肅使下拜揆誼敢辭呼張丈喚殷兄又動百年之感問諸姑及伯姊終期一顧之情感佩萬端俯伏再拜

賀劉菊存壬子生日

菊翁年七十原擬與館中客劉定山往賀定山菊翁舊客菊翁以哭仲子將期年貽簡謝客遂以書寛譬並賀

壽方七袠人可百年老子婆娑長飲菊潭之水曽孫岐嶷又開蘭砌之春堂堂道義之門世世詩書之府某擬共西賔之舊進依南極之光乃訑訑之有聲指防防而多感固當從意而亦有言使髙年而喪二親亦飲酒食肉惟衰麻在𨿽鐘情而念仲子此鑽燧攺火而新谷升當謹分之尊卑且隨年而降殺不敢進東門吳之曠論謂自無而有有而無願勿叛西方佛之宗風當知色卽空空卽色齊聲贊詠長壽如來

回劉潭東賀生日【蓋是年逾七十來書云靜中如兩七十嵗曽記昔年復有絲竹盈耳之語】

正感初生恭承華翰顧虛度七十嵗愧壯心間气之褒而永感十九年負揚名顯親之責對松楸而收淚聽絲竹以何情不圖髙誼之勤又侈多儀之貺奉卻不敢只受良慚如東坡靜坐之言亦旣周於倍算慕淮南鴻枕之記還以祝於長年感激萬端俯伏再拜

回劉菊存賀獲冦【冦黨俱在軍前被戮惟此冦以他故遲畱我乃得直】

自慚慢藏更遇厚誣誤取不疑之金彼物無怪眞書諸葛之冦眾論何居人皆明薏苡之疑天忍絕莫邪之气使晉讐俱死則報怨之無從而周道旣明息流言之有在雄甲旣服【冦名甲仔】雌倪更藏【匿冦之兵姓倪】靑氊自是我家【王徽之】愧謀不早賊子近出臣族返本自憐【冦姓王】

賀髙逢齋訟殺牛者搶奪防並珠【菊節後官懲斷】

大道爲公小敵亦勇本非忤物終還合浦之珠尙及登髙還我龍山之防進虎穴而取子止牛舌之逃姦不妨老子之投閒旋報兒輩之破賊親朋吐气閭裏揭聲某適阻塵坌末由躬賀賣刀買犢要令民俗之相歡化劍爲龍願養神鋒於旣試

賀謝兌軒遷居義歷

榮遷勝地遙望故家屋分陸東西輝仍聯於棣蕚【與其先因築室各居而仍相聯】道合阮南北嵗長共於椒花【乃叔先徙義歷兌軒嵗晚尾後】新丰之雞犬自歸河陽之桃李如昨子孫世世文獻堂堂某婣托葭聯情深栢悅不出門庭三五步成此江山安得廣廈千萬間庇我風雨

賀劉菊存癸丑生日

往賀初度失仲子之期年不謂今朝重冢婦之初服蓋不齊者人倫之異世而可防者翁壽之得天八袠肇開百年可卜無庸以感傷之故而重爲康濟之虧某欲躬進寛譬之私恐反爲酬應之累劇深贊善敢不拜書敎曽孫作善財喜競進霞觴之盛撫佳兒爲陸賈將共爲雲山之遊

賀夫婦同年月日【甲辰生】

曲進長生詩歌偕老𨿽甲有雌雄之異而年無大小之分不我後不我先霞觴共舉以閫內以閫外壽域同躋可開家慶之圖方表機緣之熟有稽賀武更頌懽聲兒讀書婦供珍千載防衣之樂左垂弧右設帨一朝門第之慶

代劉立齋謝曽東軒乃似巽堂立齋子民憲悼亡妻兄巽堂來弔卽行

昨辱遠來禮成防哭向子平了兒之願空負初心杜少陵憶妹之章變成哀惜惟蕭然桐棺之斂且重以錦衾之華生死一情俯仰千載獨恨徳星之輝映乃從喪禮以周旋誰實爲之我之懷矣致蒭而去愧莫陪髙士之風折梅以前其敢廢驛使之敬

代長侄賀親家劉如心二月一日生旦

山林安隱體候勝常稱壽詩來未許淵明之止酒【渴疾愈方開酒禁】戢貪書至不妨安石之評棋座添佳客之談夜課諸郎之吟捲門多淸事裏合頌聲某莫剔塵紛敢以書賀二分春在海棠開燕子來千載心期蟠桃熟靑鳥至

回婣家劉敏求餽嵗書

昨修禮曠旋沬書勤歐陽子謂誰眾指東家之近眉山翁餽嵗一超南俗之髙蓋投桃而報瓊猶種黍而吹律廼若穪頌之過敢陳休戚之同𨿽載陽又將重於攀號【敏求哭父之二年】而五服且見欺於老大宗婣交變涕淚相仍又減一年遑卹屠蘇之我後相看萬感不知門帖之誰春問候何如加餐可矣

回劉如心恵侄冠禮

來書與長侄成已賀其弟祜孫冠祜孫乃如心壻實未冠而成已且不在家遂爲代回

伏辱深情嘉惠長侄謂其弟冠枉一紙之甚榮使此子才豈三加之敢後要亦告者之過徑累使人之來第持家旣拜於衮褒則成人或望其他日至於侈貺敬用循墻固知卻之不恭其如受之無謂知我有素察其無他癡叔無知女有阿大中郎之訓愛女所托終慚天下男子之求永賴提撕庶增造就

代劉新斯行賀廬陵宣差自燕馳驛持酒至洪省且聞將得士選

肅將使轡寵臺垣宮壼持雨露之香取知當道官府列神仙之貴佇拜除書聞弦歌過鄒魯之邦談劍气友燕趙之士平生偉事萬里奇觀某喜逐斾旋敢先書賀親友芳年樂京國況際明時富貴晝錦歸故鄕益期遠躅

答櫪塘劉公榮招飲

望龍門於當世幸托通家遭鴻蒙者謂何意疑防我愧尙稽於擁篲驚或報於招旌惟君子淡交是宜脫略邊幅之表𨿽後生可畏何足位置俎豆之間感召命之孔嘉覺歸心之殊劇瞻言竹下尙當效王子猷之來笑指梅邊或可預劉公榮之飲【公榮晉刺史】

皇慶癸丑三月三日【癸巳】邀宗族親友於吾汶亭西塘臺山社壇下泉上修禊

防稽山陰一詠一觴昔正當癸丑之嵗長安水邊三月三日今況符上巳之辰此天時千載之遭逢可人事一朝之蹉過宜修禊典稍紹宗風惟汶上之雙泉對石門之羣岫可臨流而泛酒可登髙而賦詩敬邀合志之親朋以及同宗之少長卜晨飛斾及暮旋車抱琴館下之儒生無復遺音之想【韓文上巳日太學一儒生彈琴】學射山頭之仙子當有禦風而來【坡詩注】

代劉學村索鄰館雞酒

乙未徙寓靑原羅吾所劉學村處吾館一日胡子巖來聞鄰館段止水訓讀南陵敍別胡語村以帖挑之云聞君烹雞酌酒諸友當不速余語村我輩雅戲當以文字且段厚訥一笑必不速旣而信然村不堪余誚乃泚筆伸紙余前曰請爲段作君房一笑余放言勒村效以歸服代書胡一見獨取其専意於非酒之酒不雞之雞而子巖已矣段亦久棄人間俯仰今昔聊著其本末以示兒孫云

偶從諸子誦南陵呼童之章誤辱明公動北海對客之興嗟唱籌要非實餉而畵餅何自充饑況聞梅林之言渴當自止如過屠門之嚼快實何從悵口腹之累人乃聲音而求我不妨想象相與糢糊吹水添金杯舊狂未減見夘求時夜有意速來

代學村再往段止水

自憐暮景稍事老饕持螯執杯有懷雅趣烹雞酌酒忽聽好音故於同聲同气之求而有旣醉旣飽之望從而气槪豈不風流武城聞歌往聖且牛刀之戱靑州從事大賢有烏有之吟皆嬉笑以爲文何喑嗚而盛气見夘求時夜本亦寓言如蠃與螟蛉不妨設法

代段止水回復學村螟蛉之譏

撫景髙歌有人妄想烹雞酌酒我本托之空言失鹿怨蕉君乃以爲眞夢可憐謀食且不知幾平生公榮坐視嗣宗之飲千載郭泰肯分季偉之見可欲且不動心何過耳而求充腹得已則已不然必然捨名教而弗居夜眠甕下知非義而不巳月攘鄰家惟此是圖充子之腹

代學邨往報段止水月攘之誚

某貪饕易攺刓忍難逢酌酒烹雞縱糢糢糊糊愛屋及烏宜礌礌落落非貿貿然之來者何訑訑然而拒人子瞻二客之遊婦發藏而魚酒偹元伯千里之約母爲具而雞黍供曾謂丈夫不如女子旣無意陽闗之勸乃敎以月攘之非鵝𨿽變鴨頭賦質巳定雞不爲牛後遺臭柰何

吾汶槁卷八

欽定四庫全書

吾汶槁卷九

宋王炎午撰題疏

王宗約幹作屋

平生慕陳仲舉一室茫然他日求杜少陵萬間安在此曠世之所通患豈晚節而可迂疎惟安成之文獻不乏人而瀘溪之節義著於史儒有宗約公之嫡孫皇皇乎往教之勤忽忽乎無家之念謂堂搆弗克奉其先志可宗廟無以示其後人牛山之木瓊林儀封之地金埒每謀束手於是贈言蓋困厄通有無者守道之權而假托事俯仰者習俗之壞旣處約而安素豈問捨而求田分必棲隠而非吾廬此不痛心焉用取友且所至髙第篤靑靑悠悠之義其可使吾師賦翛翛翹翹之詩不吝周旋當有興起倘得輞川之勝地願共知己者遊旣還河汾之先廬當有濟世者出

爲前朝貢士宋則陽幹買棺木宋君則陽年逾七袠時制茫然生死相交情當有憫

種東門檟而爲櫬計巳失於初年指牛山木可以棺事難期於他日彼引嚢而窆者曠於禮而荷鍤自隨者儉此情爲此惘然傷防貧也睠言古道猶憐天寶遺民之漸稀豈有仁人不念咸淳貢士之垂盡矧歷歷交遊之舊重悠悠休戚之同信不棄其平生義可謂之知巳不慚誤活生前但遇桓荊州倘得全歸身後無煩劉長史爲善最樂圖報安能

爲族長順軒幹族人整屋買壽木

杜陵庇天下之寒用情迂遠鄒湛瘞瓦中之骨談夢誰何念此同宗遺吾一老得年七十悵時制之無從有室數間歷年深而欲壓傷哉貧也念此惘然旣生無以庇其子孫而死亦必累於宗族略推感激卽慰淒涼使數世之敝廬晚無所患且八尺之遺體終有所歸圖報安能爲善最樂

安成南玉荊山通濟橋化修

玆橋前朝玉荊山劉永州所建岸移橋壊三址僅存涉漲履冰過者良苦欲謀興復敢告有緣

玉荊隔衣帶水題橋記五馬之歸砥柱成灔澦堆遺址幸三犀之在物不盡化時有當興此四方通達之途在萬國朝覲之內省符憲轡之晝夜商車宦轍之嵗年每兼程而患遲乃臨流而莫渡今欲買田協眾力以謀其復先須築庵延上衲以司其圖如畵江山聞風豪傑長鯨鐡索翻江面如行天日之玉京野店山橋送馬蹄不是人間之略彴川靈有相聖壽無疆

東界渡化修庵屋

造舟爲梁東界渡巳成平陸買田築室西方教可托千年蓋旣絕而不絕者惟空門爲然而補敝不待敝者必專職是務至於气數之感召每觀基業之何如故贍橋贍庵贍長年千畝地但覺其不足居佛居僧居過客百間屋未見其有餘顧我江湖豈無豪傑或倡義割膏腴之壤或聞風捐土木之資言報若欺爲善最樂秋霖夏潦歸關鍵永無人涉卬否之憂晨鐘暮鼓羅幡幢長頌海晏河淸之盛

北眞觀渡化修橋庵

北眞故宇有胡忠簡所記碑南面長江是徐神翁飛渡處未能紹眞風以度眾厄何忍見病涉之當吾門𨿽造舟爲梁巳可十年之計必買田築室乃爲千載之謀主之者以指天自誓爲心予之者以利物濟人爲念或慕義割膏腴之壤或聞風捐土木之資言報若欺爲善最樂坐閱瓊田三萬頃風定垂虹之波何須簫月廿四橋天近升仙之柱江山偉觀鐘鼓淸時

東界渡化修江樓

濟世金仙巳現迷津之舸艦淩空劍客尙須近水之樓臺旣諸少爭欲相成則萬間行見突兀使風防雪棹者扵此息使霜車雨笠者有所歸豈無防胡牀而專談詠之髙防有感吾土而賦江山之美攜笛防月色呼酒聽漁歌何必跛男子而從橋之安旣臻厥盛扵是病惟摩不服藥而愈請底於成

東界渡化修浮橋

問東明蹴魚鱉徑渡何利已不及眾生待相如擁駟馬歸來須化水如行平陸惟東界之古渡亦西江之上流省符憲轡之通行府檄州凾之交傳宦逰雜遝商擔繽紛𨿽好義者世修利涉之緣柰趨程者日有待濟之苦況姦民而鬻渡每諧價以妨時惟客子以徵宵徒臨淵而待旦顧未能鞭石夷險豈不可造舟爲梁然非買田植生財則無以修其壊若不築庵延上衲則無以世其功旣非咄嗟可成當有豪傑者出儒有編竹濟物遂居三公位之髙佛說作橋渡人當在八福田之上川靈有相聖壽無疆

題修浮橋

廬陵安平鄕土名浮橋頭

野航受兩三人絕憐待渡徒杠成十一月可更後時惟西江之浮橋頭如瀘溪之鐡鑪步波濤浩渺曽驚魚腹之魂晝夜往來半是狐疑之客緬懷舊貫重起浮梁虹板堂堂著腳如行平地蟻封歷歷舉頭便是靑天爲眾因緣有大福徳

安福縣靈祐廟壬子火後題修

災由天數

神像巋然

徳在人心

廟貎如故

日月且有蝕之時莫違數厄神明不敢愛其捨用殺天威此安成靈祐之祠接太守官民之屋赤熛巳接黒風遽回消此百年之災【前八十年曽火】僅及一閧之市【止焚一市兩傍皆救之】非徼福不至於此則圖報其將若何豈有殞身衛國之忠廟食可闕【靈王三世後】起死回生之造屍祝無從【病者求水飲之卽愈】興復規憑仗眾力幸存舊像重瞻當日之羽儀行受新封永謝前朝之冠冕【宋代所贈冕衣皆已焚化】王居有偉聖壽無疆

靑詞

先母薦修【代康氏婦力疾彊作】

重念先母親劉氏少日持家晚年受養勢難全扵物命事或忤於人情然以平生謹持厚意渇者饑者凍者死者濟涉者抱苦可憐飲之食之衣之殯之方舟之隨力所到下以信扵閭裏上可質之神明欲求哀矜豈容隠黙如聞地下纒綿之獄專糾生前過誤之愆𨿽幽防殊途不敢究言而母子至情豈可坐視累伸薦拔莫救何如伏望大慈俯矜誠悃勅防司而考較察逝魄之生存小過倘原寸善或錄乞準除於黒業俾莫離於黃泉其或積罪旣多難邀寛典則某願將身代祈賜殛誅庻幾少謝劬勞寧敢惜玆頂踵母嗟予季之情捐身報本天有好生之徳頓首祈哀

行實

先父槐坡居士先母劉氏孺人事狀

先君子槐坡先生姓王氏諱希淮字同甫第行九五世前居吉州安福縣中鵠鄕防名裏之汶源曽祖諱廷字彥直第行十六祖諱忠攺字君徳第行三十六父諱朝用字淑行第行四十五先妣孺人劉氏第行十六娘本縣欽風鄕吉村嶺下劉氏【闕】

汶源王氏派出江左至南唐司空平章

諱懷之長子勲客逰至汶濵愛其山水因家焉宋南渡直敷文閣廷珪以直節斥辰州號瀘溪先生有文集行世事載宋史則勲之諸孫也汶族家教本忠厚惇倫誼科盛時與計偕者代不乏先父與先伯父希旦字明甫同气同胞是爲先伯祖諱朝達字淑憲之猶子先伯祖早世無子以先父爲後初居汶源東至先伯父先父徙卜其西瀘邊先父𨿽出繼而兄弟共三世未嘗分居沒齒合防奉母以孝穪祖母彭氏失防子得心疾劇每見裏嫗卽推食以授之又不欲使子婦知先伯父先父先母隨所欲多設任所與先父才多超邁偉風儀暢音吐慷慨有大志多聞彊學讀書一過成誦平生所著述必宿於理經兵火散逸惟人道易知集擇經史格言易知者以訓裏俗其書今存少年試舉子不利又學孫吳慕陳龍川辛稼軒之風先伯父好恬退謂先父曰弟有用世之才可行四方吾奉重闈當不離於一宿敎子侄不至廢墜弟往無憂也扵是挾防幹時相歷諸閫旣不合他日蜀閫余公玠求士於左臧彭公師尹師尹者以居士及廬陵子開薦居士曰人之樂有子者送老扶病耳惜吾母康彊逰而不遇今母病不可離方寸一亂進未得爲忠退巳虧孝遂力辭不就左臧子方回丙辰魁蘭省祕書與居士爲貧賤之交及校文省闈病卒居士聞訃曰故人亷貧又無子喪何由歸不逺二千里匍匐至京師獲喪歸助理喪事居士𨿽剛介族裏親友有未善靣責不少貸然酬接藹然與後學言必先倫誼亹亹不倦間有爭競者必委曲消釋之嘗謂父子夫婦之間天理稍晦亦或微忤況情分旣遠气稟不齊者乎族有喪親爲斂含主喪事饋粥飯不以富廢卻酒肉計日有差不以服盡年少廢哀臨則疎者少者亦三日宗族至今守之丁夘大比先父攜諸兒試漕闈族子慶亦待試每嵗試闈爭排競進有躪死者慶適患背疽欲無試先父曰三嵗乃一試汝父老望汝切汝力疾吾當防汝及期先父捨諸児而從慶凡三日身爲障抱出入且爲謹醫治以愈其年慶薦焉先伯父先父力𨿽不及中人而拳拳奉先志竭力行善每嵗約所入半給公私半以行義渴者漿病者藥死不能舉者棺凶年倡率平糶過客之艱苦姻族之災患纎悉防遺孶孶不倦奉兄如父候問寒暄所欲眞有司馬溫公兄弟之風先伯父性寛和與先父適相濟遇事拂意憑怒甚先伯父一言卽攺容先伯父於儒書外尢好方外醫藥百家之書先父廣求所未見者以奉每食必待先伯父方舉先父沒先伯父遇食輒哭曰吾對食者何往獨食何爲輙廢食哭弟哭聲悲痛不可聞聞者爲之墮淚蓋哀之三年悒欝成疾曁喪終則先伯父亦逝矣先父三子皆先伯父先父更共教督長元長挾書遊沅湘衡陽宰趙平仲器之聘至與其子講學辟雍石鼓長次方升先伯父螟爲子宋咸淳癸邜中漕貢季應梅咸淳甲戌補中太學將行先父戒以詩曰璧流天下士取友戒荒嬉家國闗身重鄕山得夢遲子行𨿽不惡我老自堪疑莫似遼東鶴悠悠不可期其後若防云蓋應梅趨京後先父病且革先伯父問曰弟何言先父曰弟生長老死太平無康莭之徳而有其遭平生父兄之教小過不免而大莭不敢失惟母喪未事兄未終義學未成三事遺憾耳又問速季子歸乎先父曰弟覺去期急速歸亦無及況初至天庠勿卽撓之待我死後遣報則參學事畢矣曰季子萬一不及訣當何以教之先父曰是子少自有立志伹患其過無成則已成則當念姻族閭裏縱不能爲之利愼無爲之害於是枕中取詩二章授之兄曰弟初得病知己不免寫此欲寄季兒不及其歸示之其詩曰汶水寄季子也汶汶湯湯兒行錢塘匪行錢塘逰於帝庠父母白髮男兒四方豈不念季送之遠翔季也念我戒於荒唐湯湯汶水季也閭裏兒惟無成成則惟理邦家之光鄕國之庇不得誦穪防俾尢懟山川生人常有後悔心術之正家教之嚴蓋宋徳祐乙亥正月也病𨿽亟不亂日與宗親傳觴歡笑劇談平生若將永訣朔旦後每傴指計日至初四日則又傴指計時至午時數問家人及午否家人不以實對頃之見執午饌者過卽起正衣冠坐急請兄至相目而逝次年則世攺矣孺人劉氏世儒家相先考起家先考下世諸孤哀毀甚母教曰汝等不幸孤汝父好義而力不逮汝軰能勉之卽無負矣乃命元長方升持家事禮賔客命應梅應門戶衛鄕鄰於是渴漿病藥死棺荒糶一如居士在時至產乳之貧者施米肉酒藥鄕鄰貧老七十以上者嵗給一綿衣收養道路遺孩裏近小渡設橋大渡作舟更革以來兵冦殺虜焚蕩何所不有而應梅恐負先訓委身犯難宻防防維使暴吏不敢加過卒不得橫盜賊不得肆其暴丙子丁丑到今三十年田廬生聚若未經離亂者則先親之所敎也元貞丙申避盜州城嵗適歉命不肖孤移粟以濟閭巷及歸而裏界安福永新廬陵饑人以千數於所居近南山鋤蕨本充食每聞裏媼言食蕨者僅可充饑而穀气不續困無力貧甚者𨿽求合勺屑爲飲不可得適諸子奉食進母卻不食問故曰饑人不能屑米以飲將死忍獨食甘防耶諸子卽日載米登山視饑人肥瘠施有差米盡又轉糴爲繼如是彌月又碎米爲粥置通途聽其自取賴以活者不可勝計或莩死者又給棺以事聞有司奬而不理癸邜春母病革時雪凍連旬應梅以藥進母曰汝家汝族未見其有年近九十者造物所賜吾年八十六矣更服何藥雪凍如此汝以市藥資略濟鄕鄰缺食者吾死不恨應梅如言計戶贈粟病亟問所欲言母曰自我歸汝家家道貧薄汝父汝伯父奉伯祖四十二長者意隨力方便我有金釵一嘗於東家質錢以助洎汝父兄弟力稍紓濟稍廣汝輩享有今日皆汝祖父一念之積恨年來避冦城市此等善事多巳間防汝輩不協力爲之何以遺後嗚呼身已不保而好善不變可哀也已孺人天性慈祥內行淑謹事長率下動以禮法姆儀婦道族裏化之每敎諸子崇師取友以故賔客至無虛日仲子方升畱心方外不嗜殺每聞戒雞黍輒拜曰此子婦職耳願母勿涉傷物事先母𨿽領其意而亦不能已也晚年閫內事任子捨然猶喜總其槪方升又以爲言則曰吾自安此不爲煩應梅每探其意則取不勞心而可寓目者請蒞焉卽喜見眉睫諸孫環侍常謂古訓子孫宜守之不防孺人沒以大徳癸邜二月八日鄕人哭之如母至三日服成時雨彌月防弔之日特霽弔賔數千人弔止雨如初洎營殯室適霽連月窆後則雨雪大作鄕人以爲善念之報故邂逅之巧若此居士生嘉定丁丑九月初二日徳祐乙亥正月初四日沒得年五十有九孺人以嘉定戊寅九月十七日生大徳癸邜二月八日沒得年八十有六長子元長次子方升出繼皆前孺人卒女四人孫男十曽孫男七合內族外姻曽六十餘人先父以今丙戌年九月三日合於【闕】居士生父四十五長者之墳長者性篤厚每一言一行鄕人取以爲法族裏有爭率有直焉得一言無不悅服者每臧獲有過必三犯乃加責仍先諭所厚者使及略懲卽勸止每課兒深夜讀書見執燭者假寐卽令先就寢曰此亦人子力單而急義鄕人穪爲長者至今諸族元日之聚拜婚喪之扶持秩秩可觀比他族爲盛者其禮莭皆長者所定今述先考妣言行之槪而及此者亦居士之志也

吾汶槁卷九

欽定四庫全書

吾汶槁卷十

附錄

大明一統志曰宋賢王炎午安福人名鼎翁爲上捨生防天祥舉義兵乃杖策謁見尋以母憂家居而天祥被執鼎翁爲生祭文以速其死隠居不仕所著有吾汶槁劉詵先生保舉梅邊先生狀【詵號桂隠吉水人】

伏以徴求遺逸幸逢千載之時明薦舉賢良少見一鄕之公論庶從學校轉達省臺切見前太學生王炎午身偹美才世推名士其事親也有溫蓆扇枕之風其廬墓也有寢苫枕塊之實文詞髙古足領袖於儒宗武事優通屢削平乎冦難論治體則不愧於賈誼懷義气則素慕乎仲連𨿽邱園髙蹈之多年而名譽自聞於四境不以應詔是謂蔽賢爲此保結關請申上以備擢用允爲相應

劉詵先生祭梅邊

嗚呼孰不事親而公能盡甘防盡歡如曽參閔子之以孝傳孰不居喪而公能苫塊飦粥如王裒徐積之廬阡其爲兄弟也如連璧奇木千載而不分其從气類也如長風健翮而縱髙騫其用武則力足以任鄕裏之保障藝足以與乎原野之櫜鞬其爲文則精者出寶劍於千鏈粹者縱春濤於百川賴以排難者以之爲壺於中流待以舉火者以之爲谷於凶年聞其辯者疑其爲戰國之處士見其粹者疑其爲山澤之仙人方縱侈公何爲淡服而疏食人皆行樂公何爲晝防食而夜防眠蓋其可知者已見於斯世之公論而不可知者𨿽吾亦不敢以妄言嗚呼公年不躋於上壽而凶傲或至於耄耋公位僅發於六館而貪狡常一日而貂蟬生材傑而不見用於天下吾亦不知彼蒼之曷爲其然然詵少而聞名晚始相識𨿽十五年之未多貴情好於一日每暫離而卽書常少防而恐失談何微而不窮辯何異而不一悲悠悠之論交觀勢利以疎宻公昔初疾吾往候公公喜我至剪燭夜中後聞就安每報卽喜於公何益心則如此三月欲盡報公在門雨車淋漓握手防言蓋入城未就乎賢子之養而先急乎友朋之共論慨此意之迂濶曽不旬浹而公貎之不可復覩公有令子𨿽死不亡獨風流之永絕增鄕國之防傷公魂何之公柩返鄕倘斯文之足慰尙彷佛於一觴

王炎午忠孝傳

先生姓王氏攺名炎午原諱鼎翁別號梅邊學者稱梅邊先生宋敷文閣瀘溪先生之諸孫也世居安成南汶源裏自防力學業春秋升太學上捨生與丞相文公靑山趙公同遊尋以父憂値宋亡文丞相募兵勤王鼎翁謁軍門諭丞相毀家產供給軍餉以倡士民助義之心請購淮卒參錯戎行以訓江廣烏合之眾丞相嘉納目爲小範老子欲授職從戎以母病不果及丞相被執爲生祭文以速丞相之死旣歷陳其有可死之義又反覆古今所以死莭之道累千五百言其曰鼎翁丞相鄕之晚進士也進而父沒退而國亡生𨿽愧陳東報汴之忠死不效陸機入洛之恥忠肝義膽凜然如秋霜烈日蓋欲爲一死而無可死之地故以死莭望丞相其爲萬世立綱常之志甚可悲矣鼎翁以太學舊生世移運攺遂終身不仕奉母夫人至孝三十年不懈夫人沒廬墓三年靈龕設遺像又以喪事宿邑城夣夫人謂曰夜來侍婢不謹火吾衣幾及吾靣且急趨至家謁遺像果夣之夕爲防燭所爇及靣而止由是家居迹不至外境朝夕饘粥靑山趙先生慰之以書曰確存孝忱尙持齋禁是可以惇薄俗是可以範後人凡在見聞莫不感動然創鉅痛防形羸髮變非飯無以敵暑非味無以彊餐大事未終一疾其可若使夫人之尙在忍見季子之如斯事死如事生愛身卽愛母願俯從於常制非苟狥於羣言鼎翁復書曰重憫其形髮之變明示以古今之宜感泣不能自已徬徨莫知所爲暮年雞黍之歡又成昨夣終身羊棗之慟莫可名言莫由置者饘粥之食所未忍者肥之謀抑此特居喪之末何足防勵俗之褒力辭不允其篤孝純至又如此竊觀古今忠孝固有其人而忠孝之得兩全者鮮矣鼎翁獨全於一人非得於天之厚者其能然耶鼎翁學行揭文安公歐陽圭齋先生序文載之詳矣予亦自防時聞諸父師曰鼎翁之學之正見於著述鼎翁之行之力顕於忠孝誠爲宇宙奇士乃所願則學鼎翁也予晚輩後學鉆仰不足𨿽幸私淑彷佛一蹴於臣子之職尢有慊焉庶幾殘息致臣而歸至謁忠莭之祠詣先賢之宇見諸鄕之忠臣義士名公鉅儒皆得以俎豆其間惟鼎翁未與仰而嘆曰登俎豆於前者公而當繼俎豆於後者私而蔽嗚呼鼎翁死國之志卽丞相死國之心丞相死國之心卽鼎翁死國之志丞相有可死之地則致命而遂志鼎翁無可死之地故以言而建極死則建功業於當時言則立綱常於萬世言與死其義一也俎豆何愧焉鼎翁不與果學行有未及乎抑後世有未聞乎噫可惜也可嗟也予恐久而湮沒其善遂纂其忠孝之實合爲一傳以俟後之闡幽者而尙進之云時正統丙寅孟冬望日後學李時勉書

讀吾汶槁

予舊聞有此書今始得見而讀之王梅邊先生英風義槪凜凜可想宋末有士如此作育之效見矣撫捲感嘆因成一絕用發其意

養士恩深士气豪豈分廊廟與蓬蒿梅邊莭槪秋云聳直繞文山萬仭髙國子祭酒三山林瀚識

永思庵記

永思庵者安成王君宜遠廬其親之墓而作者也宜遠之先君子是爲梅邊先生梅邊初入太學尋丁外艱自以不得與大人永訣終其身不願仕奉太夫人至孝三十年不懈太夫人亡廬墓者三年孝感昭著宜遠天性純篤才气超邁被先生身教世以孝行聞鄕裏先生疾晝夜扶持衣不解帶者二年先生沒慟至嘔血幾絕乃蘇旣結艸如繭寢處在墓哀至悲泣苫艸爲腐風雪豺虎不避久之母命再三乃歸服闋猶不食醯醬蔬菓今宰木巳拱言及其父哀如初喪每食稍甘必遣人馳奉墓所歸乃就食里人表其阡曰白華所居曰永思然皆非宜遠意也其友劉君省吾來京師具言永思庵之所始謁余記之予之在京師也四方之士來謁爲其父兄求記其樓居齋室者蓋多若永思庵者則友人懼其行之無聞於世而記之者也孟子言五十而慕者於舜見之曠千百世而見一五十慕親之人至終身之慕猶推而知之則孝子之永思不旣難乎梅邊與先君渤海侯爲同捨而又同甲有通家之好感良友之誼記不得辭宜遠名畱孫弟初遠名壽孫孚遠名敏孫來遠名州孫學行皆能肖其父兄云翰林學士歐陽撰

先祖宜山公遠居士墓志

嗚呼不肖不天久矣七嵗而哭父十嵗而哭吾祖又五年始克奉吾祖以可無一言以志其壙吾祖性頴悟讀書過目成誦終身不忘詩文援筆立就早從曽大父梅邊先生遊鄕校須溪劉先生中齋鄧先生諸名公皆一見器重曽大父以盛徳重望所至衣冠雲集吾祖侍左右候辭色隨所施設必合親意閒居酬物酢務娛賔婣結公上皆諧俗適宜父子兄弟弦誦觴詠自爲知巳如是者餘三四十年嵗大比兄弟非有故約赴塲屋曰得失不計吾以奉親歡先廬火旋爲華堂曰非求自安吾奉親是亟泰定甲子春曽大父寓城變故病竭力致哀水漿不入口者連日兄弟遵治命以宋國學生衣冠斂擗踴孺慕痛不可聞蔬食飲水不沐浴不鹽醯蔬菓朝夕奉幾帷上盥潄茗膳如生終三年累然骨立苫塊爲腐又曾大父歸來阡意不忍圖身富貴置親於遠卜屋東廬墓禮如在殯事曽祖母益盡其心進甘防候安否無一日懈嵗租得錢劵必以奉惟所用辛未秋丁艱禮喪兼盡如居曽大父及先父背棄吾祖報復除期朂小子於成年短於心哀哉吾祖自親喪以來至沒十六年間服縗絰者過半𨿽免喪衣不帛食不甘花時月夕非對客常孤懷憂處怊悵如失少壯皆盡生孝之日衰老皆盡死孝之年古人所謂純孝非歟先是當路公論擬以先祖再世孝行聞謂宜旌表吾祖以爲事親人子分內事且吾親生不求聞死而聞之非親意也力止之曽大父常造東界渡浮梁濟涉買田築庵以爲永久吾祖一奉先志嵗必修葺無替平昔所爲詩文若干捲藏於家諱畱孫字宜遠曽大父長子也娶劉氏諱詢壽同邑叢桂劉堯齋之女生前至元十五年戊寅六月二十五日以至大三年庚戍七月十三日先逝初欽風鄕南社背子一諱瓌中字徳彰娶賀氏女一淑靖適劉堂孫一卽小子開也生前至元十六年已夘十一月初十日歿後至元五年巳夘九月十七日若世系則有桂隠劉先生所爲曽大父行狀防碩掲太史墓碑在至其不朽則擬求當世大手筆以傳玆姑述其近似焉嗚呼小子何足以知之蓋自能言侍祖訓知其彷佛長得之諸叔祖師友之教云卜以至正二年癸未嵗十二月二十九日辛亥遷祖母之喪合於欽風鄕之南藏領山午丁向子癸嗚呼小子非吾祖無以至今日泣而書是於壙尙忍言之承重孫開泣血百拜謹志

圭齋先生所撰八世祖宜遠永思庵記先達附之於吾汶槁久矣時未知有志也曁嘉靖巳丑冬墳被殘傷重加修理幸而又得其志於塜仁孝畢具而記之所謂廬墓者亦在焉是用敢並附之俾論世者庶有以得其實云八世孫宗之頓首謹識

跋吾汶槁後

右吾汶槁若干捲宋季梅邊王先生之所著也先生諱應梅字鼎翁別號梅邊最後更名炎午安成南汶源里人也世惇詩書崇孝弟至先生博學雄才尢爲當時所推重咸淳甲戌補太學生丁父憂家居又明年而臨安防矣乃持牘謁文丞相勸其盡毀家產供給軍餉以倡士民助義之心募淮卒參錯戎行以訓江廣烏合之眾丞相嘉納畱置幕府巳而以母病請歸未幾而丞相被執先生作生祭文以速其死自是杜門卻掃益肆力於詩文乃更其名並名其所著曰吾汶槁皆示不仕異代之意也其槁在元初諸名公多有序防後遭兵燹遂致散逸間有傳錄其一二者皆殘編防簡豕魚殊甚先生之裔孫華常遊郡庠恐其愈久而愈訛也乃繕冩鋟梓以垂久遠又取楚國歐陽公揭文安公所著序防冠於首復屬宣識其後嗚呼先生之文歐揭諸公論之詳矣小子安敢置喙於其間哉惟是更名與所以名槁之意則未有及之者故特著之禮曰先祖有善而弗知不明也知而不傳不仁也華能表章先生之文其亦王氏之佳子弟歟宣先生鄕後進也私家相去僅二十里先祖母先生之族子也而先姑又歸先生之六世孫若瑜嘗拜墓下及觀先生廬母墓之遺址髙山仰止非一日矣今得托名於文槁之末豈非幸哉治辛亥正月人日賜進士出身資善大夫南京工部尙書前翰林學士修撰太子諭徳南京太常寺卿掌國子祭酒事吏部左侍郎經筵講官同修國史裏晚生劉宣頓首謹識

題吾汶槁後

鄕先達汶源王鼎翁先生名應梅鼎翁其字也宋季時以明經補太學生尋以父憂母病家居且時不可爲矣遂更名炎午號梅邊學者稱爲梅邊先生文學徳行兼備者也其防於文學則有吾汶槁文安揭公圭齋歐公序之其優於徳行則有忠孝傳古亷李公時勉撰之其宋賢之名又載於大明一統誌書嗚呼先生𨿽死猶不死也先生去今二百餘年而文行之名彰彰在人耳目世豈多得者耶其裔孫華字懋確讀書學古慮祖善晦旣采集先生散逸之文彚爲一帙謁大司空劉公紹和序之將鋟梓以傳尢汲汲以先生未得與從祀之列爲歉而古亷李公於忠孝傳末亦深致此嗟噫先生文章有槁忠孝有傳殆將與日月而爭光貫金石而不朽祀不祀何憾焉然盛徳不祀實爲闕典以此華等力請不懈治辛亥冬防臺省諸公可其請而提學僉憲黃公仲昭尢力贊之乃舉先生從祀於本縣鄕賢之祠自是先生得與吾邑諸先達聚首於一堂論心於千古又得與信國文公肝膽相照於百里之內亦可謂盛矣吁隠於昔而顯於今豈亦有所蔽而然歟天下公論有在亦有終不可得而蔽歟抑亦潛徳之幽光待其人而後發歟華等是舉也上有以昭國家之盛典下有以伸先生之屈志又表吾邑之多賢一舉而數善並晚生末學不足以知先生者特因筆之

跋重刋吾汶槁後

族祖梅邊先生平生詩文無慮數百千自元季兵火族之譜牒遺墨散棄幾盡至宣徳間里人撤復壁僅得是錄豈得全牛一毛而虫鼠嚙蝕之餘加以謄冩之謬魯魚亥豕郭公夏五殆不成誦而初刻者以未讀霍光傳竟踵訛以入讀者病之予繼博采善本及凡錄有畸篇單牘皆集相參訂多歷年所乃始可誦而慊者或寡竊謂公之學之博才之贍文行之卓異歐揭二公及諸前哲發之詳矣但論文不計其有益於風教與否而惟奇是尙則譬之寶空靑赤箭而賤布帛菽粟矣果何補於民生耶公之文味其古道盛心其五典可敍夫豈世之嘲俳滑稽如泥車瓦狗同一戱劇而何闗於世教也哉儀曹侄偉閱之欲以壽棗故敬題以畀之正徳二年三月朔日裔孫懋再拜謹書

書重刋吾汶槁後

右宋廬陵王先生集九卷治辛亥先生八世孫華嘗刻之於木後華之族弟懋復加參考正其譌舛始爲完書南京禮部主事偉於先生爲九世從孫近得懋所遺本其中表弟知六安州劉君天澤見之爲重刻以行劉君以予進士同年而禮部亦同年也俾有以識之予少嘗閱文丞相集得先生生祭丞相文讀之毛髮竦動以爲先生忠義當不在丞相下今而得覩其文之全豈非幸哉苐惜夫先生丁宋季之衰所抱負者欝而不施而止於一太學生也𨿽然言者心之聲士之識也昔蘇文忠公謂諸葛武侯出師二表與伊訓說命相表裏蓋不必博求武侯之文而二表固足以盡之矣先生文之祭文公者傳於天下後世人誦習其言仰之若景星靈鳯則先生之文不在其多而況有集如是者防王氏叔侄之章顯其先劉君之好賢以成其志皆所以爲忠義勸也抑聞之文公鄕有特祠當時督府之士多俎豆其間而先生乃獨不與顧非一闕典耶因識先生之集故並及之正徳丁夘十月十有七日承徳郎南京兵部武庫淸吏司主事蘇臺都穆敬書

吾汶槁卷十

