讀史女媧矜巧智﹐煉石補天漏。秦王恃威力﹐舉鞭石可走。愚夫秉至性﹐金石良非偶。豫生報國士﹐三伏漆身黝。嗟哉樊將軍﹐贈軻以其首。浣沙有貞女﹐輕生如敝帚。智可下三軍﹐威劫六國後。莫轉愚夫心﹐乃失函關守。聖人貴至誠﹐立法尙平厚。堯舜恭己任其賢﹐四海嗥嗥智巧閒。回首唐虞靑簡在﹐愚夫愛生甘倒懸。

慨古乾坤何齪齪﹐四序代衰雄。古道盡河水﹐枯木多悲風。世事緬如此﹐人欲焉可窮﹖

元宵王萬戶席上暮靄初收火樹懸﹐銀河萬丈遙相連。繁星麗千門﹐明月當華筵。髙堂簇綺羅﹐寶炬開金蓮。鰲山掩映城不夜﹐昆侖頂上人如仙。忽憶窮谷之元元﹐不知今夕何爲然﹖願得君恩如燈月﹐一時照耀來九天。關塞無塵烽火息﹐太平有象鳳毛騫。且與將軍拌一醉﹐髙歌潦倒春風前。

王明府園亭久憶池亭勝﹐今來覽物華。松篁開晚徑﹐鳥雀浴晴沙。地卽談玄宅﹐人疑輞水家。獨憐幽意愜﹐不惜醉流霞。

部兵戍薊叱馬過幽州﹐橫行北海頭。朔風喧露鼓﹐飛電激蛇矛。奮臂千山振﹐英聲百戰畱。天威揚萬里﹐不必侈封侯。

薊門雨霽陽光隱現塞天昏﹐一半山容帶雨痕。新水亂浸黃艸岸﹐殘煙淡襯綠楊村。胡收野馬休南牧﹐漢有雄師在北門。籌國莫矜無戰伐﹐聞看遊騎獵秋屯。

寄孫都護獨念艱難日﹐徒勞萬里神。聞蟬驚序攺﹐見月憶君頻。鎖鑰山河壯﹐風雲號令新。莫憐吾性拙﹐薄宦已忘身。

擬黃臺瓜作

四瓜猶畏摘﹐兩瓜更何如﹗一摘瓜分半﹐再摘蔓且除。家家有南畝﹐毋使婦人鋤。

客中病作暑气蒸衣濕﹐幽棲祗自憐。那堪多病客﹐偏怯火雲天。旅夢驚啼鳥﹐鄕愁望過船。杖藜何所值﹐野寺一僧還。

雪樹

叢林凝雪時﹐瓊花耀長路。忽忽來羲和﹐依然見枯樹。

暑雨暑雨連三夕﹐溪聲日日流。門前通獨木﹐天上過孤舟。舊國莓苔老﹐他鄕禾黍秋。故人何契闊﹐愁絕一登樓。

江樓半溪晴日銜疏柳﹐無數秋山入小樓。誰伴主人一瀟灑﹖灘頭釣石石頭鷗

寄懷佳人負紅顏﹐家在白茅渚。獨憐形影時﹐東風一延佇。

閨意

不見郎君到﹐但見塞鴻歸。鴻歸知妾意﹐故向樓前飛。

南莊卽事野色山千里﹐香風水半池。小亭無一事﹐白日苦催詩

潞河聽笛述閨情茫茫遼海無鱗羽﹐戍客寒深妾怨深。何處少年吹鐵笛﹐願風吹入阿郎心。

春日謁聖水廟廟枕淸泉不記秋﹐當年靈气一時收。誰人更識爲霖意﹐門掩松杉落日愁。

夜靜靜極气如響﹐流芳月下閒。仰天發長嘯﹐宿鳥墮林間。

金嶺驛楚雀聲中感慨深﹐郵亭午夢苦相侵。院幽晝永無人到﹐啼罷槐陰過柳陰。

辛亥年戍邊有感結束遠從徵﹐辭家已百程。欲疲東海騎﹐漸老朔方兵。井邑財應竭﹐藩籬勢未成。每經霜露候﹐報國眼常明。

秋日﹝二首﹞其一經時謝客掩柴關﹐秋入江臯艸色斑。玉露淒淸天宇迥﹐金風蕭瑟洞雲閒。蒼蒼晚木羣猿集﹐歷歷睛沙一鳥還。偶上髙樓意疏豁﹐山河極目轉愁顏。其二淸溪誰與濯塵纓﹐水气常昏海上城。北塞曉煙嘶戍馬﹐西風寒浪吸長鯨。旗翻紫電皇威遠﹐劍躍靑虹閫令明。驕子莫詢周鼎重﹐鬱蔥佳气滿神京。

述竹間婦綠竹映芳渚﹐竹裏誰家女﹖手攀竹上枝﹐咄咄時自語。髙樓臨通津﹐朝暮閱行人。芳顏易老妾未售﹐不是知心肯托身﹖

過文登營冉冉雙幡渡海涯﹐曉煙低護野人家。誰將春色來殘堞﹐獨有天風送短笳。水落尙存秦代石﹐潮來不見漢時槎。遙知百國微茫外﹐未敢忘危負歲華。

乙卯元日登太平樓髙臺元日一登遊﹐東向扶桑送遠眸。岸隱潮聲連古戍﹐天回春意滿芳洲。鯨波突兀遼陽隔﹐螺島微茫海市浮。翹首五雲宮闕近﹐靈氛常映太平樓。

過嚴子陵祠當時虎符臣﹐千載羊裘友。試看元勛臺﹐何似山祠久

秋澗寒碧不盈掬﹐山花欲盈筐。同儕好相待﹐從容采其芳。

關嶺寺有感聖治於今天地寬﹐危岑何事尙名關﹖客中襆被因秋薄﹐月下禪鐘入夢閒。寒水繞溪喧古樹﹐睛煙破曙滿空山。平生卻遣羣鷗笑﹐一片孤忠兩鬢斑。

巾幘山春城東去海氛稀﹐城畔人煙繞翠微。山麓髙樓開重鎭﹐轅門曉角起晴暉。九天雲气三臺近﹐百里江聲一鳥飛。極目蒼茫憶明主﹐吳鉤髙接鬥牛輝。

遊謝莊謝家亭館客心驚﹐徑艸無媒雨益生。柳覆綺疏余疊蘚﹐花搖石磴但流鶯。仇湖客散黃金後﹐精舍書閒白日聲。偶見門前雙燕子﹐徘徊獨有主人情。

忠愛亭危亭懸百尺﹐結構記玆年。陟險消多病﹐憑髙卻萬緣。云邊燕闕近﹐樹杪越峯連。誰會勞人意﹐西風一惘然。

撫松亭我愛將軍樹﹐誰同國士憂。滄波回遠寇﹐極島認歸舟。風墮鈞天樂﹐雲橫臥月虯。撫君頻極目﹐西北有神州。

自取池撓之亦濁﹐澄之亦淸。名曰自取﹐濯足濯纓。

韜鈐深處小築慚髙枕﹐憂時舊有盟。呼尊來揖客﹐揮麈坐談兵。云護牙簽滿﹐星含寶劍橫。封侯非我意﹐但願海波平。

春野短竹編籬人幾家﹐野扉傍水碧陰斜。睛莎何意翩翩燕﹐淑气無私處處花。浙海風和橫舴艋﹐越山春靜老煙霞。愧予不是尋芳客﹐夜夜嚴城度戍笳。

鐵馬一簇敲風百煉成﹐中宵驚起玉關情。總然用盡檐前力﹐應是無心爲利名。

寄書寄書向知己﹐不解作家音。男兒鐵石志﹐總是報君心。

登伏龍寺憶昔梵宇蕭條自翠微﹐丹楓白石靜雙扉。曾於山下揮長戟﹐重向尊前醉落暉。衰艸尙迷遊鹿徑﹐秋云空鎖伏龍磯。遙看滄海舒孤嘯﹐百尺仙橋一振衣。

普寧寺度歲落日蕭蕭起暮鐘﹐祗園呼酒亦從容。時華已謝羣情異﹐風景相將到處同。百戰誰能寬束帶﹐平生自慰有孤忠。殘宵坐對寒燈盡﹐遠思悠悠在海東。

天臺道中柬林尹亂後遺黎始卜家﹐春深相與事桑麻。綠云萬頃無閒地﹐浪說河陽一縣花。

同行卽事客程車馬集多賢﹐隨處尋幽意欲仙。分石坐談蘿月裏﹐卻忘身世是驚弦。

曉徵霜溪曲曲轉旌旗﹐幾許沙鷗睡未知。笳鼓聲髙寒吹起﹐深山驚殺老閣黎。

和張都護蕭條宦況有誰憐﹐橫槊歌君感舊篇。促膝曾聽窗外雨﹐論心空憶鏡中年。身謀落落嗟秋水﹐劍气稜稜倚碧天。拜命自慚靑鬢在﹐同期勛業勒燕然。

船廠阻雨春雨下危墻﹐煙波正渺茫。好山當幕府﹐壯士挽天潢。鳥立林邊石﹐人歸海上航。驅馳還我輩﹐不惜鬢毛蒼。

送別簾外漏傳疏雨﹐籬邊風遞幽香。明日使君歸去﹐一方月照空梁。

過淸風嶺節婦祠淸風名嶺復名寺﹐往事依然動客悲。嶺下年年馳駟馬﹐何如節婦薦江蘺﹖

宿阿育王寺十里靑靑竹作圍﹐連天山色欲西飛。不因國憤衝雙鬢﹐便與支公老翠微。

督兵援閩遊雁山戲集爲詩灌木蒼蒼潦水收﹐展旗迢遞下閩州。石僧卓筆含珠曉﹐玉女乘鸞瀑布秋。仙子屏鑪回候雁﹐天孫刀剪傍牽牛。神工特爲東南缺﹐砥柱巍然立海陬。

援閩過平陽鐵騎長驅千餘里﹐幾回淸夢到樵漁。停杯聽雨分秋漏﹐憂國瞻云啟夜廬。天末有懷看易老﹐客中無計可容疏。何時投傳來東海﹐還向蓬萊一卜居。

寧徳平孤城已復愁還劇﹐艸合通衢雜蘚痕。廢屋梁空無社燕﹐淸宵月冷有悲魂步兵涉海懸夷馘﹐飛旆降俘散蟻屯。且喜丈人在帷屋﹐願從驥尾報君恩。

凱歌萬人一心兮太山可撼﹐惟忠與義兮气沖斗牛。主將親我兮勝如父母﹐干犯軍法兮身不自由。號令明兮賞罰信﹐赴水火兮敢遲畱﹖上報天子兮下救黔首﹐殺盡倭奴兮覓个封侯。

紀事十年荼毒悲閩徼﹐壬戌揚旌岊水湄。劍倚秋風平劇壘﹐帆懸漲海聚新夷。翻思往日同盟地﹐何似中流擊楫時﹗報國志酬民恨雪﹐艱虞此意更誰知﹖

遊雁山集景雁山秋杪一探奇﹐素練千尋下雁池。仙掌芙蓉當客聳﹐石梁盂缽爲誰遺﹖巖髙月掛觀音鏡﹐洞古云生羅漢衣。施雨神龍歸太速﹐尙餘鼻水滴淸漪。

宜曛洞共愛朝曦好﹐吾憐夕照斜。聽橈歸晚渡﹐看鳥篆睛沙。嘯發悲髙葉﹐杯空落斷霞。醉銜三尺舞﹐直欲挽天槎。

望闕臺十載驅馳海色寒﹐孤臣於此望宸鑾。繁霜盡是心頭血﹐灑向千峯秋葉丹。

振衣臺蓬萊有佳人﹐佩劍遊南紀。指顧山海間﹐徜徉羣動裏。薄行幽徑紆﹐亂石誰人驅﹖中有千丈表﹐乘之臨玉虛。拂袖驚長風﹐浩歌空九衢。飄搖揖王母﹐如聞瓊佩琚。幽人保元命﹐義士輕其軀。雉飛不逾阜﹐鵬摶九萬餘。巨翰如可挾﹐從此謝塵區。

客館酒散寒江月﹐空齋夜弈時。風如萬馬斗﹐人似一雞棲。生事甘吾拙﹐流年任物移。所憂在俯仰﹐何以慰離思﹖

暮春舟中疏雨同春盡﹐輕帆並鶩飛。柳深黃鳥樂﹐莎暖白魚肥。物候驚新轉﹐塵蹤恨昨非。江濤渺無際﹐端坐對晴暉。

馬上作南北驅馳報主情﹐江花邊月笑平生。一年三百六十日﹐多是橫戈馬上行。

山居何處舟橫秋水中﹐道人家在五湖東。黃庭誦罷柴扉啟﹐一片飛雲護藥籠。

督兵過潮州渡汗血炎方七見春﹐又隨殘月渡江津。行藏莫遣沙鷗識﹐一片浮雲是此身。

題廖貞女捲昔讀衛姬傳﹐今徵廖女辭。乘龍不可待﹐別鶴動成悲。操擬冰霜在﹐心應天地知。行看紫泥下﹐千古照門楣。

送劉太守赴武定幾年烽火照江門﹐樽俎相看意气存。天上論功分五馬﹐滇南問俗過雙幡。秋髙銅柱蠻云淨﹐月度金沙旅雁繁。聖代共推劉寵政﹐好從斗極望中原。

送崔刺史之廣徳橫山西去近皇都﹐十載靑雲羨壯圖。起艸舊從金虎署﹐行春初領玉麟符。尊前離別蟬聲滿﹐天外憔幨海气孤。獨倚轅門聽過雁﹐上林秋色待驪駒。

題萬年宮壁一劍橫空星斗寒﹐甫隨平虜復徵蠻。他年覓取封侯印﹐願向君王換此山。

奉召北還﹐元日邀友人集大安曁氏耀金亭﹐分得連字聖主籌邊日﹐孤臣應召年。臨池驚短鬢﹐聚梗識多賢。二水分閩楚﹐丹心誓地天。感恩懷尺疏﹐直欲搗祁連﹗

入關述少年好紙筆﹐長事行間役。落落慚父書﹐爲國空馳驅。三吳早分閫﹐一麾豈憚遠。兩越五六秋﹐水犀雄貔貅。南徵復七載﹐鯨波息閩海。百粵慮轉深﹐誰憐和氏心﹖千金幾垂罄﹐松菊荒三徑。紫泥儼回鸞﹐萬里重入關。稽顙玉墀側﹐回頭驚澤國。已分老樓船﹐羯來忽朝天﹗古來忠與義﹐自可居蠻狄。何當聖主恩﹐付以羽林軍。有懷未及吐﹐出振漁陽旅。詎意流涕余﹐翻向長沙居﹗嗟哉漁陽鎭﹐邊愁不可問。淒其塞上行﹐何處古長城﹖偶逢路旁女﹐泣下前致語﹕「阿郎戍邊陲﹐何來輕薄兒﹖莫展合歡席﹐置妾章臺陌。郎憂未能紓。妾憂殊難祛踟躕日揮淚﹐王孫數停騎。呼酒意翩翩﹐誰不窺嬋娟﹖但謂靑樓下﹐安有羅敷者﹗力竭計方窮﹐匕首飛白虹。將以謝天紀﹐未忍先郎死。赤膽猶鬥懸﹐寸心亦金堅。相期在白首﹐郎能知妾否﹖行行薊門東﹐雲沙迷晴空。寒衣欲前挈﹐北向更嗚咽。不怨夫婿未封侯﹐願持婦徳如金甌。」聽罷拂須三太息﹐誰信紅顏气英特﹗

奉和中丞楊公送胡帥南還募兵韻六郡儲胥頻入計﹐邊臣何以報垂衣﹖詔徵間左開秦塞﹐春入江東樹漢旗。故里冰霜丹橘美﹐髙堂云日紫泥輝。姓名久已寒羣虜﹐獨立遲君薊北扉。

薊門述憶從結髮時﹐遠戍漁陽陬。官卑分易盡﹐常得橐鞬遊。倏奉天王命﹐分符東海頭。怒發淩齊飆﹐壯圖指吳鉤。彈冠桑梓間﹐父老慰且酬。再拜謝父老﹐黽勉展所猷。薄言省繁役﹐妄意振頹流。遂得循例遷﹐幸免覆飠束羞。乙卯入吳會﹐倭奴正虔劉。帆檣日無輝﹐烽燹天爲愁。徵兵出萬里﹐吳兒何能謀﹖但稱練土著﹐伊誰爲之籌◎﹖予承兩將後﹐覆轍不敢由。檄募婺越士﹐交知苦相畱。當日主此盟﹐惟有譚郡侯。轉瞬蔚如雲﹐士气橫南州。才罷遠方戍﹐始減徵徙憂。三年戢吳越﹐乃及閩楚疇。六年事閩楚﹐五嶺興戈矛。一時氛祲中﹐躍馬更操舟。狐鼠無遺蹤﹐鯨鯢能復裒﹖余黎旣復業﹐殘邑亦遂收。海波息奔騰﹐山鬼絕啁啾。驅馳片心存﹐至死那敢休﹗方爲永安計﹐海濱肆探求﹐遴卒與澄籍﹐旦夕慮已周。

其二無何奉明詔﹐油幢移北壤。假之曠代私﹐謬叨諸帥長。廟議閱秋冬﹐未能定銜鞅。枳橘誠足疑﹐參辰竟殊象。邊行歷艱虞﹐拊膺頻惻愴。封章幾萬言﹐激烈一朝上。聖明不予罪﹐天恩益駘蕩。開府薊門東﹐復俾孤臣往。至尊憂時殷﹐卿輔惜才廣。護持過嬰兒﹐信任鮮猜黨。感深繼以泣﹐何從展榛莽﹖杪春復行邊﹐嚴風尙蕭爽。柳條靑未回﹐燒痕黑猶敞。擬築敵虜臺﹐三千列螗山芒。庶幾沙漠蹤﹐一顧在指掌。天險眞足乘﹐天威益堪仰。巨工眇程期﹐慮材更鐫磉。石澗深莫窮﹐遙岑幾萬丈。聯臂攀復登﹐丁丁振餘響。於役固焦勞﹐輸誠靡搶攘。

其三道逢老邊卒﹐白髮兩垂頤。不避五兵鋒﹐向予重致詞。片言欲出口﹐雙淚慘漣洏。次第吐邊情﹐一一三嗟咨。贏卒當雄關﹐煢煢命如絲。餉餼𨿽有常﹐粗糲不可炊。倉庾隔數捨﹐兩斛月所糜。彊者力負歸﹐弱者易銖錙。市賈誰欲售﹖竟爲廩人資。舊積與新徵﹐交並眩所司。陳陳恨相因﹐循獘無已時。屬夷時近關﹐倉皇勢莫支。外以助虜姦﹐內以邀重貽。拂意戕邏卒﹐王制輒見縻。將吏畏簡書﹐徒增撫賚資。卽殫戰士膏﹐莫逆猾虜姿。爰立樵采法﹐以飾賦斂基。公私倘各遂﹐樵采亦其宜。乃今則不然﹐歲歲徒傷悲。枵腹出關去﹐目昏神尢萎。或返或見俘﹐吉凶難預期。哭聲應斧聲﹐山風轉淒其。束薪未滿額﹐公庭懼鞭笞。侯門妻與母﹐對語情弗持。尙謂官家餉﹐足療數口饑。婦人處閨閣﹐時艱奚能知﹖寥寥升鬥間﹐凋耗詎有差﹖旣均償馬金﹐充薪亦在玆。溝壑立可待﹐十戶九仳離。

其四四

晝夜分乘城﹐一卒守數陴﹐落落似晨星﹐迹遠寧附麗﹖弧戟蘚半侵﹐刁鬥音空齊。修築十載余﹐但見來胡兒。治險旣艱難﹐恃險亦傾危。莫謂兩無益﹐誰從求端倪﹖兼之制外役﹐使者紛路歧﹐嚴工卽復停﹐且逐使者馳。終歲苦莫陳﹐無能揚雙眉。士困每不堪﹐邊臣尢失意。俸給未或敷﹐曷由章厥志﹖俯仰苟混淆﹐曷由措厥事﹖廉毅天降衷﹐豈無平旦气﹖濁水視淸塵﹐飛沈兩暌異。嗟嗟佐吏威﹐揚鞭動恣肆﹐道左貴鴟蹲﹐庭前愛狐媚。由是裨校流﹐上及參遊輩﹐奔走車塵前﹐屈體若僮隸。恃操榮辱柄﹐睚眥立傾置﹔忽薰倏爲蕕﹐當路安得識﹖傷哉七曜明﹐難悉覆盆翳。主吏尙不免﹐詎暇問入衛﹖將欲列守陴﹐邊工胡敢廢﹖將欲練備虜﹐邊工胡能曁﹖將欲罷邊工﹐戰守勢軒輊。

其五嗟乎﹗塞垣將校殊堪傷﹐聞之淒楚徹肝腸。於今滿眼徧痍瘡﹐誰爲窮邊獨沾裳﹖莫訝反復還摧藏﹐移橈呂梁馳太行。古來人情元靡常﹐何況瓊簪鐵衤兩襠﹗吾曹致身期飛揚﹐不必尢人當自臧。上勤國豢十代彊﹐偶荷戈矛臨邊疆。旣無能賦退虜章﹐復無計縛左賢王。徒與斯世相低昂﹐韜鈐未閒謀稻粱。邊事日隳習日荒﹐西北之陲嗟金湯。君看聖代邊策長﹐六十萬人俱戎裝。不將筋力答吾皇﹐方寸何安顏何光﹗薊門老卒言非狂﹐令予揮涕立斜陽。浮生俄頃休回翔﹐努力人紀與天綱。爲子死孝行聿彰﹐爲臣死忠國之良。勿以餘詞空慨慷﹐千秋姓字期垂芳。

行邊述花事蹉跎候雁催﹐江南三月送春歸。薊門桃李應何限﹖歲歲不知春去來﹗

盟忠樓絕頂開髙閣﹐雄規壯北門。側身見遼海﹐舉首接天閽。擊楫前賢志﹐裁襟國士恩。叮嚀二三子﹐毋負此盟言。

過遊鄕有感勒馬遊鄕鄕思催﹐十年不上望鄕臺。明時愁負余雙鬢﹐誰問陵陽三獻來﹖

明妃曲五兵不治隳軍容﹐卻將艷色下深宮。君王計在弭彊胡﹐非干錯畫丹靑圖。胡兒得意跨馬去﹐烽火依然暗邊樹。單於無端彊調笑﹐漢家天子恩未報。從來胡語不相通﹐愁心都付琵琶中。乳酪香﹐入口斷妾腸。羌管音﹐入耳傷妾心。黃金竟莫贖﹐徒向南天哭。雁來幾度無信還﹐龍荒秋雨增辛酸。漢使歸來那肯說﹖纖手冰弦恨空結。至今芳艸悲春風﹐孤冢靑靑不攺色。

挽大司馬中丞吳郡王公二十二韻何意中興日﹐天摧柱石臣。精靈懸海嶽﹐部曲哭荊榛。才大逢時屈﹐功髙獲謗頻。那堪玄兔塞﹐忽度白雞辰。戰伐誰能計﹐艱危獨致身。冰霜勞節制﹐南北識經綸。疏艸神應護﹐詞華眾所珍。漢庭期聽履﹐周道憶埋輪。寵辱孤忠在﹐威稜百代伸。雷霆余往歲﹐雨露轉成春。力挾聖圖遠﹐名依帝澤新。紫泥多慰藉﹐黃壤詎沈淪。墮淚隨編簡﹐銜恩起縉紳。伊周思繼躅﹐方召願爲鄰。舊事紛淒愴﹐浮生極苦辛。承家還鸑鷟﹐開閣且麒麟。孝理封章上﹐儀刑率土濱。予慚五兵後﹐幸竊一廛親。井邑看猶頌﹐韜鈐信絕倫。是非今已定﹐社稷恨堪陳。客下蘇臺鶴﹐歌傳蒿里人。佳城不可卽﹐愁思附靑蘋。

挽袁封君東歸已老宦遊身﹐桃李陰連章水春。云斷靑山余艸榻﹐月臨白社失綸巾。天朝有子看勛業﹐石室遺文動鬼神。獨倚塞門傳楚些﹐生芻萬里復何人﹖

宿石門驛聞馬嘶伏軾長嘶動石門﹐時艱滿目幾消魂。非干冀北空羣久﹐羈靮年來苦漸繁。

登石門驛新城望塞萬壑千山到此寬﹐邊城極目自辛酸。援袍志在捐身易﹐按塞年來報國難。尙有二毛知往事﹐偶聞百舌送球寒。聖朝不欲窮佳器﹐疏艸空從午夜來。

送學仙者入遼令威一去幾千載﹐瑤艸萋萋華表閒。不爲采芝遲海外﹐還逢化鶴到人間。

鄭山人自閩赴友難歸﹐詩以贈之海上昔傳有俠士﹐二十年來竟誰是﹖鶡冠赴難風塵裏﹐九塞三山八千里。傷心淚灑將軍墳﹐灤水無聲低暮云。嗚呼夜臺聞不聞﹖先生義气髙人羣﹗南歸笑擲囊中字﹐不向人間道其事。

己已除日署中乏薪﹐得毛字試看臘向天涯盡﹐獨有邊愁戀二毛。列塞云連靑海色﹐雙弧春隱赤魚弢。晨炊煙斷家謀拙﹐旅病魂驚國事勞。西望薊門通禦气﹐孤臣不惜敝徵袍。

北海宋使君人賀少負靑雲志﹐同鳴白玉珂。建旄天著象﹐持憲海無波。尊對千峯啟﹐人憐萬里過。離筵漫惆悵﹐春向使君多。

送涇水王使君鎭遼海天末逢君感慨生﹐星軺萬里又東徵。誰云斗氏終無國﹐獨與王家舊有盟。去後兒童猶護轍﹐重來父老更含情。從今遼海休傳箭﹐仗劍相看是此行。

買花細雨霏微春又深﹐買花聲度綠楊陰。勞人不會東風意﹐分得紅桃似赤心。

出塞【二首】其一鬱蔥千里綠陰肥﹐澗水縈紆一徑微。魚未驚鉤聞鼓出﹐鳥因幽谷傍人飛。江南塞北何相似﹐並郡桑幹總未歸。惆悵十年成底事﹖獨將贏馬立斜暉。

其二石壁淩虛萬木齊﹐依稀疑是武陵溪。長城舊飲紛胡騎﹐大漠初驚過漢鼙。國士死來金已盡﹐邊機愁絕劍空攜。天山聞說尢佳勝﹐欲乞君恩試馬蹄。

登捨身臺【二首】其一向來曾作捨身歌﹐今日登臺意若何﹖指點封疆余獨感﹐蕭疏鬢髮爲誰皤﹗劍分胡餅從人後﹐手掬流泉已自多。回首朱門歌舞地﹐尊前列鼎問調和。

其二斷崖垂綆幾憑虛﹐卻笑山猿技不如。古戍春殘初見雁﹐故園愁絕冷看魚。百年俯仰誰巾幗﹐五尺涓埃自簡書。沙磧傳餐君莫嘆﹐邊臣應得戒衣枷。

送同年劉都護偉矣劉都護﹐翩翩濟北來。俠懷猶似昔﹐笑口向誰開﹖一別鷹揚會﹐相憐虎窟回。家貧休賣劍﹐聖主正掄才。

中丞公以芍藥花數本見寄經時涉塞意難論﹐乍見春風入燒痕。不道平章亭子畔﹐數枝紅藥向人繁。

端午方景武山人以趙藩骰牌巧扇見寄聞說齊紈巧﹐何如趙箑新。翩翻辭帝子﹐意气許綸巾。搖落蒲觴月﹐驚揮塞上塵。梟盧隻眼底﹐儋石未全貧。

寄臨淮李公子隔歲相看思渺然﹐尺書忽向故人傳。九關天啟靑雲業﹐千古春涵白雪篇。列塞戈矛猶獨倚﹐淸時雨露爲君偏。勞歌欲和慚同調﹐瑞气西依斗極懸。

送美弟之任金山驪駒系雨向郊墟﹐長夏分攜伏枕余。百代家聲重賴汝﹐半生心事獨愁予。東歸松檟停驂外﹐南去鯨鯢避楫初。別酒淚痕渾是血﹐年年塞雁問吳書。

送李文學歸蓬萊早年結社蓬萊下﹐塞上重逢已二毛。天與龍蛇開筆陣﹐地分貔虎愧戎韜。郊原酒盡雨聲細﹐島嶼人歸海气髙。叢桂芳時應入越﹐扁舟隨處任君豪。

庚午夏六月檄召諸將登壇會盟獨立懷知己﹐多歧嘆宦情。古今誰俠气﹐天地一愁城。萬里猶投筆﹐千年羨請纓。君俱學劍者﹐報國有新盟。

讀孤憤集獨夜秉靑藜﹐往迹何歷歷。有恨拂龍泉﹐生不與時適。古來興廢事﹐掩卷三太息。嗚呼少保冤﹐九州目所擊。書空徒咨嗟﹐誰爲吁天策﹖不知後世人﹐視今何如昔。義士莫向江南行﹐屍祝家家正寒食。

春日與友人同集﹐分得開字閶闔蘢蔥淑气回﹐遙瞻日月九天開。邊臣病骨兼愁立﹐俠客長歌任酒催。烽火十年驚澤國﹐松楸千里隔蓬萊。恩深不道謀身拙﹐獨倚靑萍志未灰。

贈前婺川令毛公遷捨六年婺水尙遺思﹐擇裏三遷裕徳時。竹葉遙分灤海色﹐桂花初發薊門枝。官從丹窟顏應駐﹐業喜趨庭發未絲。獨愧徵塵老雙鬢﹐羨君能誦考槃詩。

徳昂尋師北來﹐詩以贈之﹐兼呈汪公飛錫尋師灤水頭﹐胡塵不傍朔云浮。肇林覺樹誰先植﹐宦海慈航爾獨修。一別谼中蘭若隔﹐重來塞外雨花收。南歸執法應相問﹐半席他時爲我畱。

送隆上人歸肇林新剎萬里新都問法還﹐幾年杖錫徧燕關。天空眞界分三世﹐月度禪枝憶五山。隨處冥心祗樹裏﹐有時淸梵暮濤間。宰官欲問邊臣況﹐赤膽猶懸鬢已斑。

夏日同徐使君方山人避雨朝陽寺﹐限陽字千山風雨忽斜陽﹐尊酒相逢引興長。使節扶搖臨朔漠﹐仙槎縹緲接天潢。雙鉤夜卜南金气﹐一榻睛分祗樹涼。短髮如今看漸攺﹐幾回飛夢在滄浪。

夜止朝陽寺分韻﹝二首﹞其一贈徐使君﹐得時字日暮雨初歇﹐空林暑气遲。連城逢白璧﹐並轡向淸時。興傍騷壇遠﹐才看憲府奇願言各努力﹐絕代一相知。其二贈方山人﹐得君字南北徵塵裏﹐艱危獨共君。壯心懸白日﹐俠气薄靑雲。並榻時聽雨﹐銜杯夜論文。十年交好意﹐今古挹淸芬。

中秋卽席呈中丞楊公十載觀潮坐江閣﹐北來三見塞鴻歸。愁顏盡是封疆色﹐短髮頻驚心事違。滄海濤生珠競泛﹐藍田煙斂玉雙飛。他時此會燕然上﹐醉指龍光倚翠微。

初冬行邊木落空山冷﹐煙凝古渡迷。歲華堪送酒﹐世事只如棋。險竇羣猿狎﹐斜陽倦鳥知。邊愁頻入眼﹐滄海愧心期。

送張中丞開府遼陽海祲初消柳色斑﹐春隨使節度楡關。櫜鞬日暖遼陽近﹐笳鼓風生錦水閒。三輔經綸畱宦轍﹐一時勛業動人寰。徘徊重惜臨灤意﹐丹陛方虛司馬班。

辛未除夕【二首】其一四指回杓猶障塞﹐顚毛如許怯簪冠。驚心歲月愁仍在﹐回首風塵夢已闌。百戰勞銷千口集﹐萬金散盡幾人歡﹖燕然北望空彈劍﹐馬革尋常片石難﹗

其二一奉徵書向薊丘﹐鹽車幾度嘆驊驑。幽蘭堪紉淸時佩﹐薏苡何辭絕塞愁﹗忽訝光陰明曰攺﹐都將辛苦二毛收。狂胡索餉今猶急﹐聞說邊人涕淚流。

元夕開府楊公自範陽過訪﹐賦事以謝﹝四首﹞其一觀燈火迢遙春色自長安﹐火樹初從塞上看。云擁千枝回紫電﹐風移萬朵壓朱闌。星河爛漫低垂閣﹐樽俎從容近舞盤。側耳關城猶擊柝﹐幻光不照戰袍寒。其二觀梅花使節幾年開碣石﹐東來佳气動戎旃。一枝春到吳梅上﹐千里烽銷薊戍前。滿目時艱堪共嘆﹐破顏花事竟誰憐﹖蚤知帝澤先畿甸﹐何限新聲入夜弦﹗其三登陰山淩虛小隊散春風﹐長嘯遙看大漠空。隱約蓬萊滄海畔﹐氤氳宮殿紫雲中。睛沙鳴鏑初回騎﹐石磴移尊已度鐘。萬竈暮煙低漢戍﹐歸來豪气挾長虹。其四觀新廟殿俯楡關迎六纛﹐旌移蘭省閱初禖。雲間山色槯甍起﹐天外河流鼓角回。騏驥中朝殊盛矣﹐貔貅乘塞亦雄哉﹗他時呼酒祁連上﹐潦倒淸秋三百杯。

緗桃戲題緗桃千葉正宜春﹐萬里風塵嘆此身。移向平章亭子畔﹐徘徊應憶武陵人。

壬申春餘月下浣夜夢使君少負九州名﹐開府天津近帝城。六博似知憂國意﹐一輪紅日掌中擎。

暮春方山人邀遊山莊尋芳長嘯到林丘﹐謝眺莊前控紫驑。白雪滿枝臨月塢﹐絳霞繞樹抱春流。石牀未醒寰中夢﹐羽服誰同物外遊。醉挹韶光問花事﹐從來不解破邊愁。

夏日浮麓山人方君邀同諸客遊山莊何處開新畝﹐憑誰識舊遊﹖杏林金作塢﹐瀑布玉爲樓。客盡江南盛﹐身仍塞北畱。鐘聲林外急﹐倏起戍城愁。

秋日邀友人同登三屯之陰山秋入千山靜﹐東來紫气多。徳星髙可摘﹐碣石醉堪磨。九塞勞車馬﹐孤辰傍薜蘿。偶聞擊柝者﹐回首愧煙波。

送王山人南還天風萬里過仙槎﹐灤水光搖彩筆花。慷慨已知淩大漠﹐艱虞何用問悲笳。乍見白髮乾坤短﹐忍聽驪駒道路賒﹗秋雁圖南江國近﹐邊臣愁絕久無家。

送葉山人歸恆安其一仗劍來遼西﹐徘徊望恆安﹔古塞下秋色﹐淸霜侵鶡冠。長揖謝比鄰﹐幾屨向巖岵﹔時從倦鳥棲﹐亦與浮雲伍。俗情旣難協﹐衡寧堪畱連﹔中心識者稀﹐恍惚羲皇前。惜此轅下駒﹐徒羨靑冥翼﹔汗血豈足憐﹖皮骨易拋擲。論交繄早歲﹐自首乃所期﹔歧路一何廣﹐雅志遂參差。劍合古有言﹐分金亦吾黨﹔握手且踟躕﹐迢迢嘆孤往。任俠應多愧﹐還丹好自求﹔不知他日淚﹐誰爲故人流﹖

其二浮世蹉跎易白頭﹐毋令舊約負沙鷗。蚤知裘劍歸山好﹐不傍風塵作遠遊。

和徐使君秋日建昌聞警﹐得「戎」字飛羽遼河上﹐移軍灤水東。前驅皆大將﹐列陣盡元戎。夜出楡關計﹐朝看朔漠空。但期常獻馘﹐不敢望彤弓。

送文學郭建初歸閩夕陽慘澹眾芳歇﹐木葉脫盡羣山髙。一尊萬里坐超忽﹐浮生如此亦已勞。君來暑深去秋杪﹐意气自謂淩風濤。醉揮彩筆時側目﹐況復過從鞬與櫜。靑袍凋敝猶未售﹐古今扼腕多英髦。幕中校藝萬夫敵﹐銜杯出塞誰稱豪﹗問天天欲何爲者﹖髙陽大名遽相假﹗逸態常畱山簡前﹐壯心不在少卿下。朔風歸渡延平津﹐何日風塵手重把﹖君王更起黃金臺﹐會見東南至天馬。

仙舟洞送郭建初把酒仙舟个愴神﹐釣鱉君去大江濱。白雲紅葉看無際﹐何處千峯是七閩。

送黃醫官南還少年結俠如君少﹐況復神樓舊業奇。松菊滿庭歸正好﹐春鴻回首慰相思。

壬申除夕偶成絕塞無烽紫气浮﹐一時軒蓋愧同遊。使星天地看仍聚﹐子夜招尋醉未休。臘盡忽驚雙鬢攺﹐北來已是六年畱。丹心不假殘杯力﹐醉倚空庭拂劍緱。

春郊行十日一出郊容攺﹐東風夜發山花紅。紛紛桃李何爲者﹖不可思憶天之工﹗輪轉榮枯何日了﹐年年靑入長城艸。嗟嗟人生物不如﹐一度經年一度老﹗朔方健兒期報恩﹐憔顏短髮披荊榛。成蹊桃李自何處﹖那知芳艸憶王孫。

塞外觀音巖朔庭喜見戰塵收﹐石洞疑從大士遊。不道受降唐壁壘﹐何如奉使漢風流。天低臺觀三千里﹐雪近顚毛四十秋。短劍蕭森心尙壯﹐君恩回首幾時酬﹖

奉陪少司馬汪公等同登山海關之觀海亭曾經澤國鯨鯢息﹐更倚邊城氛祲消。春入漢關三月雨﹐風推秦島五更潮。但從使者傳封事﹐莫向將軍問賜貂。故里滄茫看不極﹐松楸何處夢魂遙。

山海關城樓樓前風物隔遼西﹐日暮憑欄望欲迷。禹貢萬年歸紫極﹐秦城千里靜雕題。蓬瀛只在滄波外﹐宮殿遙瞻北斗齊。爲問靑牛能復度﹖願從仙吏授刀圭。

送侯民部守思恩楊柳春深易水濆﹐十年交誼兩離羣。中朝經術還酬主﹐西粵江山待使君。士馬漸彊邊計在﹐幨帷初啟郡符分。。政成莫問長安遠﹐回首天涯見五云。

夏日邀遊賦別﹐兼呈詩社諸君子天際浮雲久不開﹐他鄕禾黍重徘徊。報君尙愧求龍種﹐艸檄應多倚馬才。南國傳家惟二謝﹐東牟舊徳有三槐。寄言蓮社當壇者﹐乘醉長登萬里臺。

遊夾山寺塞門從古雜煙塵﹐丹鷲誰移佛土新﹖屬國已歸東夏日﹐荒碑猶識上元春。穿亭一水畱僧供﹐夾寺三峯護法輪。中有雙鉤看欲起﹐光芒夜夜動星辰。

練武太平﹐登南廟望北山古剎﹐感懷賦此

憶昔從戎向北陲﹐重來持節鬢成絲。夜懸炎海烽煙夢﹐時聽嚴關杕杜詩。

古戍寒云過鐵馬﹐中原睛日閃牙旗。安危賴有諸君在﹐酹酒還期下月支。

送陳將軍畱守承天天爲閩越息風塵﹐借箸奇能動鬼神。二十年來勞汗馬﹐五千里外過徵輪。義髙田孟翻多議﹐家似韓原未是貧。忽聽離歌秋色裏﹐當杯不覺倍酸辛。

湯泉大閱使者臨關日擁旄﹐天威只尺壯神臯。指揮乍結車騎陣﹐戰守還憑虎豹韜。萬閣淩霄金作壘﹐五兵飛雪玉爲刀。年來愧博君王寵﹐幸有邊塵識二毛。

送徐使君參知山東政事【二首】其一監兵六郡節旄新﹐元是褰帷第一人。患難相將蘭作佩﹐生平獨立玉爲身。曾消漢士沙中語﹐更卻胡兒磧外塵。桑梓何因私帝澤﹐歲星今已在東秦。

其二儲胥百萬識奇才﹐東向扶桑嶽色開。潞水片帆看復合﹐丰城神劍去還來。離歌忽起山頭月﹐釃酒能忘塞上臺﹖君下三齊知憶我﹐朔風吹雁到蓬萊。

奉和司馬劉公﹑中丞楊公過溫泉有作﹝二首﹞其一武帝恩波在眼中﹐龍飛气色尙蘢蔥。淸時不減爲霖意﹐滄海遙分浴日功。碧水浮觴搖夜月﹐玉虯拖練動秋風。天私三輔余膏沐﹐一脈湯湯萬古同。

其二幾度臨池愧病身﹐綸巾猶自滯風塵

三秋經略秦封壯﹐千載澄淸漢澤新。祗樹晴光分障塞﹐中天爽气動星辰。左賢已屬穹廬部﹐願理滄溟舊釣緡

諸公秋日過訪灤上卽席奉呈結駟何期薊北城﹐徳星忽傍磧沙明。談鋒獨感匡扶志﹐祿食同銜顧遇情。三輔桑麻連朔野﹐萬方玉帛擁神京。秋回戰气爲山色﹐醉倚崆峒看洗兵。

送曹將軍擢領南兵還越投筆當年勒漢勛﹐驅馳南北獨憐君。天遙海上金湯在﹐地壯漁陽版臿分。蚤識名家還越郡﹐今看精騎屬將軍。關樓秋望旌旄色﹐佳气如含紫塞云。

兵憲劉公以遊喜峯﹑柞子洞諸作見示﹐賦答【二首﹞其一車騎行邊筆作籌0﹐光搖五色度中流。斜陽有意杯仍劇﹐危堞無烽洞轉幽。誰謂風沙通朔漠﹐共疑形勝是南州。關前不築三城在﹐能使山靈識壯遊﹖

其二塞垣風色易淒淒﹐柞子城頭烏夜啼。漢節蹉跎仍薊北﹐文星錯落復遼西。烽明飛閣三千迥﹐角起連營十萬齊。眼底戎機君自見﹐逢人不必說羈棲。

秋日承召泛舟﹐後登峯臺寺﹐賦此蕭鼓下長河﹐中流發棹歌。野雲隨岸闊﹐秋色逐帆多。爲惜經年別﹐翻憐此日過。憑髙追往事﹐雙鬢已成皤。

次馬祥寺﹐值方山人至﹐共酌稼場入各有愁城﹐能攻仗酒兵。關山一片月﹐遊子十年情。未遂終軍情﹐徒爲班固徵。相逢且潦倒﹐天地自虛盈。

聖水泉王气偏三輔﹐山靈遲上卿。湧泉分左右﹐疊石起崢嶸。洛畫龜猶負﹐河源鑑自淸。君恩仍未報﹐不敢濯塵纓﹗

黠虜獻俘得封﹐堅志貢市【三首】其一狂胡初款塞﹐飛詔出雲中。自古綏戎策﹐應難此日同。

其二王者原無外﹐殘黎莫隱憂。已聞兵馬詔﹐相繼下深秋。

三屯新城工成志喜【二首﹞其一三忠气色壯三屯﹐燈火遙連十萬村。版閘層巒秦作塞﹐風雲大陸薊爲門。東來直接山河固﹐西望還依宮闕尊。百二城邊過質子﹐千秋同戴漢家恩。

其二冰霜誰識抱關情﹐三輔河流一洗兵。樓閣城懸新日月﹐桑麻色起舊屯營。龍回地軸開戎幕﹐水合風門遠戍城。應是太平還有象﹐金湯萬世奉神京。

萬曆乙亥秋九月﹐同諸將再登太平南山有作把酒重登塞上臺﹐匡時君等亦雄哉﹗云連雉堞秋逾靜﹐月照機絲夜可哀。何日信眉容我去﹐百年開口幾人來﹖還爲國步推豪俊﹐誓向祁連勒馬回﹗

病中偶成﹝三首﹞燕越烽煙二十春﹐一朝病集未閒身。忽來窗外黃梅雨﹐又送新愁到耳頻。

其二邊愁隱隱上顚毛﹐肺病那堪轉側勞﹖惟有空庭一片月﹐漫移花影護徵袍。

其三風塵已老塞門臣﹐欲向君王乞此身。一夜零霜侵短鬢﹐明朝不是鏡中人。

紀夢平楚何來使者驄﹐爲言聖主是重瞳。中興禮樂當年異﹐上國文章振代雄。但說梯航歸越雉﹐還看社稷倚周公。抱關小吏君休問﹐一任東流泛短蓬。

龍潭紫極龍飛冀北春﹐石潭猶自守鮫人。風雲气薄山河迥﹐閭闔睛開日月新。三輔看天常五色﹐萬年卜世自中宸。同遊不少扳鱗志﹐獨有波臣愧此身。

寄監兵陳使君﹝三首﹞其一閩海烽煙首重回﹐當年攬轡識君才。半生偃蹇慚同調﹐浮世風波敢自媒﹖秋向西山鴻雁起﹐月依碣石白雲來。軺車按塞難爲禦﹐又負淸宵五百杯。

其二延津分劍寒﹐別後還從萬里看。雁塞更將蘭作佩﹐鵷行尙憶筆簪冠。聲名天下無雙士﹐保障軍中有一韓。抵掌不須談往事﹐顚毛種種識艱難。

其三東向楡關離恩賒﹐外臺只尺是天涯。自憐燕越分前箸﹐誰謂歌鐘阻暮笳﹗塵滿三秋孺子榻﹐眼穿八月使君槎。主恩不薄行間吏﹐遮莫風霜襲鬢華。

仙舟洞天地無心壑似舟﹐巖扉寂歷自春秋。一時偶見停橈在﹐千載能令載酒遊。洞口將軍應化石﹐薊門客子尙存丘。醉來欲掣神鰲去﹐不擲任公舊釣鉤。

霧靈山昔人說法暮云殘﹐幾度勞歌秋艸寒。日月四千俱佛土﹐山河百二盡龍蟠。南瞻禦气長安近﹐北俯胡沙屬國寬。樂界自迷歸去路﹐卻嫌苦海殢纓冠。

赤靈符病骨嶙嶙彊自撐﹐每從馬革問餘生。而今萬里無烽火﹐不用靈符辟五兵。

送別總鎭劉公百年天地識孤忠﹐九塞旌旗羨更雄。易水光分典屬國﹐太行色起右扶風。論文幾度同聽雨﹐把劍中宵自吐虹。詞客相看多不薄﹐早將椽筆賦彤弓。

申太夫人八秩。一陽回泌澤。云物卜先春。聖善鐘中閫。賢才啟後人。授經逾五桂。列彩重三辰。養至金章貴。恩逢石茆新。家聲振冰雪﹐世徳著絲綸。但識旗常顯﹐還看機杼陳。河源分浩蕩﹐嶽色起嶙峋。彤管稱堯舜﹐瑤樞映楚秦。輕軺陟屺日﹐寸艸倚閭身。忠孝誰能擅﹐千秋獨頌申。

丙子除夕署中有感五十春光隔曙暉﹐風塵未晤夢中非。半生俯仰天應識﹐三輔蹉跎臘又歸。杯酒忽驚寒漏盡﹐壠云故與片心違。共君莫話當年事﹐赤膽猶殷白髮稀。

壽北平兵憲海山陳公南北天爲吾黨期﹐櫜鞬常得傍蟾帷。行間力借靑雲起﹐使者名從絳節馳。萬仞岡陵當祝日﹐三藩才俊共瞻時。安閩籌策應誰問﹖惟有年來白髮知﹗

石匣四松翛然相倚翠堪餐﹐龍臥鸞翔各羽翰。對爾十年流景易﹐會心一日宦途難﹗濤回小簟侵入骨﹐夢破層陰悟鼠肝。莫道大夫能變化﹐貞操不易雪霜寒﹗

四時館校武開形勝﹐論文傍梵宮。層陰三樹合﹐復道一泉通。環宇寒暄異﹐流觴左右同。醉來誰意气﹐白眼弄靑虹﹖

送鄒隱君歸洞庭皓首相逢意气殊﹐誰知大雅在菇蘆。客星起色當東輔﹐碣石雄談入太湖。萬頃煙消鴻影度﹐兩山寒浸月華孤。扁舟好逐鴟夷侶﹐能憶邊庭歲易䢐﹖

燕河送別東山張公鎭守寧夏十年心印許誰傳﹖萬里西徵思黯然。聖主寵分金鵲篆﹐疆臣敢負采薇篇﹖流言往事浮雲盡﹐破虜殊勛麗日懸﹗燕塞何時重握手﹐一尊相罄故人前﹖

登塞上臺﹐和幼海周山人韻曾嗟雁唳越王臺﹐何處分飛又北來﹗遊子幾時歸故里﹖年年秋影落空杯。

辛未送譚司馬﹑甲戌送劉司空﹑戊寅送楊司寇﹐俱至牛山有感春擁油幢出遠山﹐十年三到白河灣。生平自分無骸骨﹐卻是人間有玉關﹗

秋日飲孫協鎭葡萄園﹐憶北平傅﹑陳二使君不見浮槎博望侯﹐相看蒼幹已成虯。珠龍當日儔能致﹖射海何年迹並收﹖云擁北平淹使節﹐夢遙南國下鯨流。累累架底容吾醉﹐爲有諸君盡虎頭。

石塘嶺鸚鵡巖﹝二首】其一翠羽丹壓敞碧天﹐飛來風雨不知年。肯饒寸舌呼余粒﹖惟有精神倚暮煙。

其二側身天地欲言難﹐故向空山戢羽翰。雨後千林爭起色﹐月中片石怯生寒。更無金鎖驚春夢﹐似有淸音落暮灘。一自邊城畱幻迹﹐隴西雲樹幾凋殘。

戊寅長至日﹐早起拜賀令節﹐恭賦氤氳祥煙散﹐依稀扇影張。有天皆日月﹐無地不虞唐。百辟趨蹌肅﹐三公弼佐良。要知犬馬肊﹐寤寐下龍荒。

贈杜氏歸濟北當年紫气度黃河﹐今日靑霞出大羅。不藉金光分造化﹐常令石室護松蘿。書傳扶廣開諸嶽﹐佩有靈飛走百魔。一片歸云仙路杳﹐可教關吏嘆蹉跎﹗

讀劉使君詩﹐遂爲卻寄﹝二首﹞其一關塞劻勷客﹐方亭許數過。月光隨樹轉﹐花色媚春多。意气看裘馬﹐簾籠護薜蘿。半生塵土夢﹐相對愧南柯。

其二地憶桃源勝﹐亭開雉堞長。虛星侵幾榻﹐古調出絲簧。但得華胥樂﹐無論太守章。君家世業在﹐不必讓諸王。

送北平陽郡丞守廬陵負弩誰先五馬驅﹐棠陰驪唱爲踟躕。循良雅稱中興吏﹐保障重開大楚圖。孤竹風流增臥轍﹐豫章春色待分符。無言此別河山邈﹐露冕聲名滿帝都。

甬東呂山人自薊復遊晉﹐因覽天海﹐驪歌有贈道辟在重華﹐道隱在素王。其流蔚無盡﹐散之丘壑旁。抗志倘弗徇﹐艸木增芬芳﹗卓哉呂家二﹐又稱四明狂。一與五嶽盟﹐托矚殊未央。論交齊顯遁﹐和歌葉宮商。少微麗中天﹐海宇挹精芒。長嘯斷虹霓﹐坐客慨且慷。逸駕不可攀﹐白雲載翺翔。孤竹畱叢祠﹐千里攜椒漿。淸風颯然來﹐參差開君裳。三嘆懷伊人﹐聖賢亦摧藏。枯卉帶寒澌﹐古磧啼蛩螿。事去能復徵﹖山川郁相望。余愧老抱關﹐投袂暫徜徉。蚤歲阻越徼﹐暮齡逢燕疆。遂此平生歡﹐十日爲持觴。但識徑寸丹﹐無嗟顚毛蒼﹗願言往從之﹐王命或靡遑。鉛槧大有權﹐戈戟分餘光。行遊固莫偕﹐歡燕誠難忘﹗出門歧路多﹐雨雪紛河梁。還問禦者期﹐離合豈必常﹖所至猿鶴迎﹐何異歸舊鄕﹖婚嫁諒已畢﹐松菊任其荒。顧謂向子平﹐遐舉非柴桑。爲君賦驪駒﹐君馬玄以黃。

再遊無終洞無終有國已難尋﹐洞口誰爲梁甫吟﹖一片白雲飛不去﹐徘徊似識主人心。

贈無終洞道士七日山中已爛柯﹐豈期再爲道人過﹖年來鶴馭經多少﹐縱有無終柰爾何﹗

悼石匣松荏苒凋雙鬢﹐蕭條嘆四松。虯枝虛夜月﹐鸞影亂幽蹤。骨任狂鋒剖﹐靑憐故友濃。都知多勁節﹐不道更猶龍﹗

安思樓成﹐值久雨初霽一望靑山輒解顏﹐況臨髙閣對層山。長空獨任云舒捲﹐故國虛憑夢往還。煙火萬家新雨霽﹐桑麻千里捷書閒。年年笳鼓邊頭聽﹐誰遣班生入漢關﹖

宛在亭懷王中丞﹝四首﹞其一云護千峯起﹐煙消百頃開。夫容映秋水﹐不減美人才。

其二莫唱驪歌傍碧潯﹐肴言何處憶知音﹖那能載去顚毛否﹖莫古湖光識苦心。

其三倚棹憑危堞﹐開亭出遠山。樂從魚鳥後﹐愁憶鼓鼙閒。地澤偏東輔﹐天朝重北關。別來蒲柳質﹐不敢俯潺湲。

其四誰挽銀河被艸萊﹐層城飛剎鏡中開。堤橫翠幄歌鐘度﹐波約紅雲釣艇來。晴雨四時殊色相﹐芳菲是處合尊罍。江南塞北看無異﹐忽報西臺尺牘回。

雨夜飲客震湖舟中有感賦此細雨霏微六月殘﹐靑萍有客扣柴欄。據牀野老呼難醒﹐繞屋歌兒聲更歡。總有相思連夜發﹐更疑解語曉風寒。主恩未敢虛圖報﹐白眼紛紛且自寬。

悼司馬公吳簡何來傳絕塞﹐支硎試展墨痕新。流波夜逝無同調﹐白雪春消獨少倫。方矗嵌崟望汗漫﹐忽從襟袂起精神。優遊樹底三人者﹐誰是當年太史身﹖

見柳絮牡丹有感一團晴雪亂階除﹐雨後名花入眼疏。春來春去天下似﹐不知何處是春居﹖

挹秀館孤松宛似蒼虯伏﹐嶽色參差別館傍。喜見金湯開漢上﹐還將畚臿卜灤陽。羣峯北擁王庭遠﹐一水東涵帝澤長。潦倒卻忘身似寄﹐十年相對滯冰霜。

送錢大別駕之太倉於越談經二十年﹐漢庭今日借才賢。雲開驥足時堪遠﹐地有龍門客最先。天子正憂吳會急﹐王臣莫厭海邦偏。三吳使者如相問﹐直北棠陰滿護燕。

秋日送別協守李副將軍及吳參戎於灤水上半百風塵暫息居﹐傷心相對各躊躇。當時未信塞翁智﹐千古徒傳蜀相疏。紅葉無邊云外樹﹐靑蠅不盡篋中書。秦關越水同天地﹐常把殷勤付雁魚。

馬頭山別陳狼牙﹝二首﹞萬石嵯峨秋色深﹐居然天險待登臨。防胡莫問當年事﹐惜別堪憐此日心。

其二滿前貔虎換龍蛇﹐上谷文星傍建牙。一出羅浮多少日﹐早將名姓播中華。

古北橋成志喜鞭石誰憐萬里遙﹖忽看蛟室湧岧峣。空中樓閣天驕遁﹐望裏虹霓海若朝。艸合關前無牧馬﹐月明溪畔有鳴橈。富平曾識君王力﹐塞北今傳第一橋。

己卯除夕督兵次建昌﹐候援遼左倩掃松楸卻是疇﹖壯年袍鼓鬢成秋。行藏齮齕多因病﹐歲月消磨總是愁。心爲報恩終化石﹐骨因酬志欲無丘。材官若信狂夫語﹐聖主如今肯建侯﹖

潮河紀遊關門日款五單於﹐三輔金湯版閘都。綱紀大夫紆幄算﹐風流使者急儲輸。雲開碧藻漁金鯉﹐風散靑煙破紫楡。自是聖人在中國﹐梯航萬古頌唐虞。

庚辰除夕﹝二首】其一南北徵途莫問年﹐但教意气每翩翩。人情到老方知味﹐世態無端尙有天。蕉夢甫殘仍澤國﹐粱炊未熟已桑田。邊書不至昏鐘起﹐獨抱丹忱付篆煙。

其二稜撐余骨不勝裘﹐又說添庚到白頭。日日衰容隨病攺﹐年年旅況付愁收。笙歌天上方辭臘﹐士馬邊間正佩鉤。春至九重多雨露﹐敢辭膏血灑軥輈﹗

春事嫩綠園林雨霽時﹐紛紛紅紫斗春姿。嬌花總有東君護﹐若到開殘亦下枝。

奉挽曉峯張丈【二首】其一三十年交云已亡﹐那禁風雨到胡牀﹗中宵徒有空梁淚﹐候雁應無遠字將。天縱神駒方騁足﹐星搖寶劍遽韜芒﹗欲徵世業君堪慰﹐三署猶虛鵷鷺行。

其二長幹盡是少年行﹐老大重懷白馬生。夢杳蓬萊聞鶴語﹐別深滄海失鷗盟。誰知楚服天猶妒﹐自擬玄經日已成。一代風流看欲盡﹐秋原未到不勝情﹗

夏日遊唐氏山莊靑山來朔漠﹐綠樹雜西臯。殘醉驅炎色﹐新城倚暮濤。臥便松影密﹐興對野人豪。寧復悲歧路﹐蕭疏感二毛﹖

送歐廷評侖山遷南工部﹝四首﹞畱京王气自天開﹐三署初逢載筆來。早慕玄熊平水土﹐至尊一日借君才。

其二朝辭北寺五云傍﹐暮指中流萬鷁翔。若過江都應系纜﹐手栽桃李已成行。

其三家傳六一有遺風﹐昭代爲郎意獨雄。候雁北來新調好﹐文星南度大江空。

其四羅浮蒼蒨傍君偏﹐憶共觀濤十四年。莫問盍簪知有日﹐主恩重奏柏粱篇。

登楊木頂邊樓﹝二首﹞其一誰起樓臺接帝閽﹐萬山回合五云屯。因看短劍開塵匣﹐化作長虹護塞垣。小隊旌旗空外出﹐層巒刁鬥日邊繁。居然爽气來杯勺﹐避暑無論河朔尊。

其二歲月堪嗟胼胝深﹐與君此日重登臨。曾知往事惟衰鬢﹐莫話新愁但赤心﹗已覺竦身天尺五﹐都忘側足地千尋。神工更欲增奇絕﹐螮蝀雙飛抱碧岑。

遊鐵冶湧泉湖。百里靑山夾道花﹐柳迷幽谷有人家。望連野色堪邀月﹐坐漱淸溪可當茶。傍水桃源仙地近﹐隔林漁火世途賒。披襟今夕同君醉﹐愁絕何年泛海槎﹖

遊翠峯寺白髮年來老更狂﹐愛尋幽僻到僧房。精磨古石見山影﹐浸抱尼珠弄月光。早爲炎蒸休戰馬﹐那知秋色動淸商。翠微若有徘徊分﹐早謝丹書禮法王。

登盤山絕頂。霜角一聲艸木哀﹐雲頭對起石門開。朔風邊酒不成醉﹐落葉歸鴉無數來。但使雕戈銷殺气﹐未妨白髮老邊才。勒名峯上吾誰與﹖故李將軍舞劍臺。

放舟蓬萊閣下三十年來續舊遊﹐山川無語自悠悠。滄波浩蕩浮輕舸﹐紫石岐增出畫樓。日月不知雙鬢攺﹐乾坤尙許此身畱。從今復起鄕關夢﹐一片雲飛天際頭。

將赴粵東別親友五嶺迢遙秋望遲﹐白頭今復動離思。兒童遮道看傳節﹐朋舊臨歧爲舉卮。仰面還驚歸鳥下﹐捫心詎遂片雲移﹗東門尙有瓜田在﹐重語園丁好護持。

赴粵途中述﹝三首﹞其一四十年來汗血間﹐徵鞍重度穆陵關。如今南北多良將﹐何日天王爲賜環﹖

其二再渡長江旅夢牽﹐歌聲子夜逐秋舷。人間苦海波猶沸﹐天上春風祗自偏。

其三倏報南天未息氛﹐樓船飛鶿渡江濆。帆頭應掛故鄕月﹐隴外不知何處云。

度梅嶺﹝三首﹞溪流百折繞靑山﹐短髮秋風夕照間。身入玉門猶是夢﹐復從天末出梅關。

其二北去南來已白頭﹐逢人莫話舊時愁。空餘庾嶺關前月﹐猶照漁陽塞外秋。

其三仰看夾壁起層雲﹐一綫靑天五嶺分。共訝皇恩徧海嶠﹐嶺頭十月气氤氳。

觀迎春三農東作喜開先﹐簫鼓聲闐此地偏。薄海共逢文化日﹐殊方初頌武功年。艷看羅綺千門集﹐笑擁魚龍百戲傳。萬里陽和𨿽有腳﹐總應不到二毛邊。

端陽奉邀藩臬諸司觀龍舟有作參差飛鷁集中流﹐振地歡聲競楚舟。憲紀髙懸明法象﹐海氛常淨見訏籌。江潭獨抱孤臣節﹐身世何須漁父謀。一片丹心風浪裏﹐心懷擊楫敢忘憂﹗

在告暫憩小金山﹝四首﹞其一六十行年夢更夢﹐幸存骸骨乞重瞳。風塵久矣迷眞覺﹐苦海何緣悟性空。前世有心仍野寺﹐故吾不復識鐘公。遐方但願無烽火﹐煙柳年年系去驄。

其二諸公盡是濟世才﹐吾臥蓬萊亦快哉﹗聞說伏杉生百粵﹐常看飛棟斫三臺。報君未老驅贏骨﹐聽笛先聞吹落梅。但願五云扶日月﹐相逢到處好銜杯。

其三年來嶺海偃旌旗﹐瘦骨何妨萬里移﹗云擁三城多瑞靄﹐夢回孤枕愧支離。登髙漸喜瞻天近﹐抱病翻思去國遲。粵路險巇君莫問﹐天街更有路多歧﹗

其四戢羽樊籠四十年﹐水濱亦有白鷗天。君恩自是優功狗﹐世事渾如看紙鳶﹗戀客靑山隨處有﹐向人明月爲誰憐﹖杖藜徙倚蕉窗下﹐幾度從容檢內篇。

別粵中諸公﹝二首﹞其一萬里歸心系別船﹐髙情直與九霄聯。望迷北斗知天遠﹐水盡南郵見地偏。帆逐晚云隨去住﹐鷗浮春雨任蹁躚。聖朝不薄庾關外﹐新拜元戎已出燕。

其二瘴海氛多曉亦寒﹐維舟更識主恩寬。放懷到處靑山外﹐幽夢那知白日殘﹖別酒聞歌還障袂﹐除書拭目聽彈冠。人間薏苡容身易﹐天漢風波把舵難﹗

宿五羊驛細雨鳴鳩石路遲﹐蒼茫水樹共依依。好山可惜雲藏半﹐古砌空閒客到稀。列炬自應投照乘﹐踏春何用問漁磯﹖停橈不少迷津者﹐獨幸風波一息機。

舟行有感孤帆遠浦暮云低﹐海祲遙連望眼迷。滴盡春愁三日雨﹐叫殘香夢五更雞。喜看赤日經黃道﹐卻愛靑山轉碧溪。此際黃冠應底事﹖天恩曾許謁夷齊。

謝參知陳﹑少參梁聯檣爲送﹐盡境始別﹝二首﹞東泛江流逆更狂﹐憲旌千里送歸航。百年義重看云外﹐匝月情同去水長。楚粵天分傷把袂﹐舟車地迥動離觴。應知意气淩今古﹐便到蓬萊亦未央﹗

其二道遠情勞客散時﹐雙旌何事又相遲﹖珠江共楫淩江返﹐宦海同緣別海悲。勝境相攜傷去住﹐聯舟唱和惜分離。驪駒歌罷家何處﹖直借髙風到嵎夷。

入梅嶺五嶺山頭月半灣﹐照人今古去來還。靑袍芒履途中味﹐白簡朱纓天上班。煙水情多鷗意愜﹐長林風靜鳥聲閒。依稀已覺黃粱熟﹐卻把梅關當玉關。

結夏山中寄都塞上諸知己﹝二首﹞六月園林意自涼﹐紛紛開落住時芳。莫招仙子層霄遠﹐且傍佳人舞袖狂。鷗鷺沙頭原有侶﹐鵷鸞天上自成行。宰官若問山中況﹐日日淸風薜荔牀。

其二九曲河流返漢槎﹐蓬萊原有野人家。堪傷地僻虛談麈﹐總是山髙障落霞。花發舊林春自足﹐醉來淸夜月徧賒。尙知造化猶憐拙﹐孤嶼仍畱篆鳥沙。

東海奇松歌蓬萊畔﹐奇爾松﹗蒼鱗黛鬣身虯龍。風雨時時吟不歇﹐炎天淒切寒無冬。問之何代誰植此﹖精神命脈羌如彼﹗初不避山林﹐原不竟朝市。久隨冷淡緣﹐靜任盈虛理。壽已千齡外﹐恍然一瞬裏。松有聞﹐塵囂兩耳具紛紜﹔松有見﹐轉眼榮瘁亦堪嘆﹗松若有心情﹐能忘利與名。人非松﹐松非人﹐古來那具千年身﹖龍爭與虎鬥﹐轉盼卽成陳。松兮人兮柰爾何﹗搖筆且放奇松歌。

傳烽歌一炮一旗山海路﹐一炮二旗石門衝﹐一炮三旗臺頭警﹐一炮四旗燕河攻。二炮一旗太平路﹐二炮二旗是喜峯﹐二炮三旗松棚路﹐二炮四旗馬蘭中。三炮一旗墻子嶺﹐三炮二旗曹家烽﹐三炮三旗古北口﹐三炮四旗石塘衝。千賊以上是大舉﹐百里以外卽傳烽。賊近墻加黑號帶﹐夜晚添个大燈籠。若是夜間旗不見﹐火池照數代旗紅。賊若潰墻進口裏﹐仍依百里號相同。九百以下是零賊﹐止傳本協各成功。單用炮聲分四路﹐不用旗火混匆匆。山海大墻皆一炮﹐石門喜曹二炮從。臺頭松古三炮定﹐四炮燕馬石塘烽。零賊東西一時犯﹐兩頭炮到一墩重。該墩停炮分頭說﹐東接西來西接東。但凡接炮聽上首﹐炮後梆響接如風。炮數梆聲聽的確﹐日旗夜火辧分明。

露坐觀飛虫撲燈賦余經營塞事﹐次曹家寨路﹐宿野寺之逼仄﹐實不安乎臥護。性不喜於暗室﹐漏初嚴而若厔。乃移席於中露﹐秉一燭以待胐。二三童子﹐若驂若服﹐或持我肱﹐或捫我足﹐以開我襟﹐而觸我目。時維仲夏﹐百物繁生。潛動而無翼者﹐則不睹乎其形﹔蕞爾飛虫﹐曷來繩繩﹖巨如胡餅﹐微如粟粳﹐倏多倏少﹐或夥或零。毋論有知無知﹐毋問有情無情﹔豈暗投之弗白﹐及覆照之未明﹐爭借輝以叢集﹐徑如毀而回縈﹖非上下之火鼠﹐乃宛轉之水螢﹐焰焰所燎﹐薨薨而傾﹗余將以爲無幸﹐少間鼓翅而復升。又以爲焦爍之不可當﹐必遠向菌木而自藏。尋復振羽﹐何異探湯。微者或一再而繚繞﹐巨者則數次而徬彷。胥糜爛於鏖戰﹐不知曾爲燎之所戕﹔盡爾族黨﹐至已斯亡。俄傾瞬息﹐折堲無光。浮盆盂爲鼎鑊﹐沈膏脂於豆觴。寧趨熱而速斃﹐不就涼而延長。豈薰之有馥﹐而煨之爲芳﹐甘蹈火而俱焚﹐以篝燈爲昆岡﹖嗟物之外蔽﹐故昧死以趨炎。乃人之內熱﹐孰不如彼之熸﹖嗜義易厭﹐嗜利彌堅。或因難而止﹐或中道而遷﹔奉首幸免﹐蔑理苟全。方寸之欲勝﹐則七尺其何慳﹗旦夕之謀遂﹐則百歲其可捐。貿貿汩汩﹐虫何辧焉﹗故有感於物物﹐敢用告乎元元﹕惟隨日月之臨照﹐而保天年於自然。

