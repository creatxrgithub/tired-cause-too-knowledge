

欽定四庫全書

集部二

江文通集

別集類一【梁】

提要

【臣】等謹案江文通集四卷梁江淹撰淹字文通濟陽考城人仕齊至冠軍將軍吏部尙書入梁爲金紫光祿大夫封醴陵侯謚曰獻事迹具梁書本傳淹自序傳稱自少及長未嘗著書惟集十卷考傳中所序官階止於中書侍郎核以史傳正當建元之初則永明以後所作尙不在其內今舊本散佚行於世者惟歙縣汪士賢太倉張溥二本此本乃乾隆戊寅淹鄕人梁賓以汪本張本防核異同又益以睢州湯斌家鈔本參互成編汪本闕知已賦一篇井賦四語銅劍讚一篇詠美人春遊一篇徵怨一篇張本闕爲蕭某拜太傅揚州牧表一篇此皆補完他如待罪江南思北歸賦張本無題首四字尙書符張本題下闕夾注起都官軍局符蘭臺八字爲蕭某重譲揚州表中任鈞符負圖之重句張本脫符字爲蕭某譲太傅相國十郡九錫表首張本無備九錫之禮五字上建平王書末汪本脫此心旣照死且不朽八字亦均校正其餘字句皆備錄異同若雜擬詩序中芳艸寧共气句此本訛气爲棄之類小小疎舛間或不免然終較他本爲善也乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

江文通集卷一

梁江淹撰

賦

學梁王兔園賦【有序】

或重古輕今者僕曰何爲其然哉無知音則已矣聊爲古賦以奮枚叔之制焉

碧山倚巘﨑兮象海水碣石朝日晨霞兮赩紅壁仰望泬寥兮數千尺硬嵺汩淈成岫谽呀而窟竇哮碻確紫蕪丹駮苔防綺縟若斷若續如此者百有十處奔水激集瀴溟絜渠潏湟吐吸跳波走浪濺沫而相及漾長驚澆灌逺注無時息焉靑樹玊葉彌望成林亦有輪囷磥硊一枝百頃萬葉共陰縹艸丹蘅江離蔓荊酷郁交布原滿隰平於是金塘湎演緑竹被阪繚繞靑翠近而復逺白砂如積雪者焉碧石如圓玦者焉水鳥駕鵞鳿鴻鴈上飛衡陽下宿沅漢十十五五忽合而復散乃有綺雲之館頳霞之臺其樂足以棄國釋位遺死忘歸也若夫墨翟商瞿之倫學兼師術才參道眞方駕連軫於沼之濵乃射宿餌魴前繳鷫鷞靑黏黃粱臛鼈胾羮臑防柘漿窮嬉極娛云翺兮煙翔超然左覽蒼梧右睨鄧林崩石梧岸崱屴藏陰逮至山頂丹壁四平靈木夾道神艸列生俯瞰太一下視流星旣投冠而棄劍亦抗魄而蕩靈於是大夫之徒稱詩而歸春陽始曉朱華未希卒逢邯鄲之女蕙色玉質命知其麗攢連映日綺裳下見錦衣上出𨿽復守禮令人意失遂謡曰碧玉作椀銀爲盤一刻一鏤化雙鸞乃報歌曰美人不見紫錦衾黃泉應至何所禁妃因別曰見上客兮心歷亂送短詩兮懷長嘆中人望兮蠶旣饑躞蹀暮兮思夜半

靑苔賦【有序】

余鑿山楹爲室有苔焉意之所之故爲是作云

嗟靑苔之依依兮無色類而可方必居閒而就寂以幽意之深傷故其處石則松栝交陰泉雨長注絕磵俯視崩壁仰顧悲凹崄兮惟流水而馳騖遂能崎屈上生班駮下布異人貴其貞精道士悅其迥【一作廻】趣咀松屑以髙想捧丹經而永慕若其在水則鏡帶湖沼錦匝池林春塘秀色陽鳥好音靑郊未謝兮白日照路貫千里兮緑艸深廼生水而揺蕩遂出波而沈滛假靑條兮總翠借黃華兮舒金逰梁之客徒馬疲而不能去兔園之女𨿽蠶饑而不自禁至於修臺廣廡幽閣【一作闔】閒楹流黃以織琴瑟且鳴戶牖祕兮不可見履袂動兮覺人聲廼蕪階翠地繞壁防墻春禽悲兮蘭莖紫秋虫吟兮蕙實黃晝遙遙而不暮夜永永以空長零露下兮在梧楸有美一人兮欷以傷若廼崩隍千仞毀冡萬年當其志力雄俊才圖驕堅錦衣被地鞍馬耀天淇上相送江南采蓮妖童出鄭美女生燕而頓死艶气於一旦埋玉玦於窮泉寂兮如何苔積网羅視靑蘪之杳杳痛百代兮恨多故其所詣必感所感必哀哀以情起感以怨來魂慮斷絕精念徘徊者也彼木蘭與豫章旣中繩而獲夭及薜茘與蘪【一作蘼】蕪又懷芬而見表至哉靑苔之無用吾孰知其多少

蓮花賦【有序】

余有蓮花一池愛之如金宇宙之麗難息絕气聊書竹素儻不滅焉

檢水陸之具品閱山海之異名珍爾秀之不定乃天地之精英殖東國之流詠出西極而擅名方翠羽而結葉比碧石而爲莖蘂金光而絕色藕冰折而玉淸載紅蓮以吐秀披絳華以舒英故香氛感俗淑气參靈躑躅人世茵蒀祗冥靑桂羞烈沈水慙馨於是生乎澤陂【一作波】出乎江陰見防霞之夕照覿雕云【一作龍】之晝臨旣翕赩於洲漲亦映曖於川潯奪夜月及熒光掩朝日與赩火出金沙而延曜被淥波而覃拖冠百艸而絕羣出異類之眾夥故仙聖傳圖英隠流記一爲道珍二爲世瑞發靑蓮於王宮驗奇花於陸地若其江淡澤芬則照電爍日池光沼緑則明璧洞室曜長洲而瓊文暎靑崖而火質或憑天淵之淸峭或殖疏圃之防宻故河北櫂歌之姝江南采菱之女春水厲兮楫潺湲秋風駛【一作駃】兮舟容與著縹芰【一作菱】兮出波擥湘蓮兮映渚迎佳人兮北燕送上客兮南楚知荷華之將晏惜玊手之空佇廼爲謡曰秋雁度兮芳艸殘琴柱急兮江上寒願一見兮道我意千里逺兮長路難若其華實各名根葉異辭旣號芙渠亦曰澤芝麗詠楚賦艶歌陳詩非獨瑞艸爰兼上藥味靈丹砂气驗靑防乃可棄劍海岫龍舉云防畫臺殿兮霞蔚圖縑縞兮炳爍永含靈於洲渚長不絕兮川壑

丹砂可學賦【有序】

或【一作咸】曰金不可鑄僕不信也試爲此辭精思云爾惟云塲之少折乃人逕之多憂𨿽瑤笙及金瑟雜翠帳與丹幬吞悲欣於得失銜哀樂於春秋煥如星絕黯如火滅星絕難光火滅可傷故從師而問道冀幽路之或暘測神宗之無緩踐云根【一作極】之不賒訊名山及石室驗靑汞與丹砂防五難之重滯擥九仙之輕華故抱魄寂處凝神空居冺邈深晝窈郁重虛覘炫燿而可見聴泬寥而有餘於是乘河漢之光气騎列星之防色輟陰陽於形有傳變化於心識浮恍惚而無涯泛靈怪而未極架日月之精照騫蛟龍之毛翼遂乃气穆肅而神奔骨窈窈而怪綴葳蕤而成冠防雜錯而爲佩出湎而遐騖貫蒙鴻而上厲鳯之來兮蔽日鸞之集兮爲羣左昆吾之炎景右崦嵫之卿云爛七采之炤燿漫五色之氤氳【一作煙熅】非世俗之習見焉神之嘗聞旣而曖碧臺之錯落燿金宮之瓏玲幻蓮華於繡闥化蒲桃於錦屏赩丹光而電烻防翠氛而杳冥軒惝惘於長虹【句從西銘定本】階侘傺於奔鯨惑龍宮之殿稱迷忉利之宮名故靈偃蹇兮姣服女嬋娟兮可觀秀靑色之泯靡熳美目之波瀾襞日月之纂組襲星宿之羅紈百味酒兮靈之集河供鯉兮靈之安卻交甫之玉質笑陳王之妙顏所以樂精於太乙妙宮徴於淸都簫含聲而逺近琴吐音而有無奏神鼓於玉袂舞靈衣於金裾韻躑躅而易變律參差而難圖非南方【一作風】之能擬詎濮水之可摹於是流瀁不一遨曹無邊娥眉旣散鐘鼓都捐乘防霞於西海駟行雨於丹淵山差池而鏡壑水淸明而抱天山含玊以永嵗水藏珪以窮年擬若木以寫意拾瑤艸而悠然遂乃凝虛斂一守仙閉方智寂術盡魄兀心亡白生不能闗其說惠子無以挫其芒原其恥市朝之失道疾讒嬖之不祥卻文防之媱冶去利劍之鏗鏘懅生死於半气惜百年於一光故以鑄金爲器丹砂爲漿慙旣盡妖怨當忘吾師以爲可學而公子謂之不良歟

靈丘竹賦

登﨑嶇之碧巘入朱宮之玲瓏臨曲江之廻蕩望南山之蔥靑郁春華於石岸赩夏彩於沙汀逺亙紫林祕埜近匝玉苑禁坰【一作垌】於是緑筠繞岫翠篁緜嶺參差黛色陸離紺影上謐謐而畱間下微微而停靖防朱霞之丹气曖白日之素景故非英非蘂非香非馥而珍跨仙艸寶逾靈木夾池水而檀欒繞園塘而橚矗旣間霜而無凋亦中暑而增肅每冠名於華戎將擅奇於水陸況有朝云之館行雨之宮窗崢嶸而緑色戶踟躕而臨空綺疏蔽而停日朱簾開而畱風被箘簵之窈蔚結篠蕩之溟蒙或產鳷鵲之右或居露寒之東此皆金輿之所出入瑤輦之所周通

空靑賦

夫赤瓊以炤燎爲光碧石以葳蕤爲色咸見珍於東國並被貴於西極況空靑之麗寶挺山海之不測其所處則峻巘層石穴龍壁素岸成云頳砂如磧外隠靑苔丹艸內伏玉枝瑪瑙銅鉛合生防磪堅英自非索崄覓危乘鱟履螭倦春厭秋斲異鐫奇能得厠於軒防接君子之光儀於是寫云圖气學靈狀仙寶波麗水華峯艶山陽谷之樹崦嵫之泉西海之艸炎州之煙銀臺之烏穆王之馬都廣之國番禺之野皆咫尺八極鏡見四荒雲煙始出日月旣張若夫邃古之世汗漫窈微惟此靑墨所以造之至乃翠燦軒室防郁臺殿雜蛟龍之文章發麟鹿之炳絢騁神形於鐘簴舒怪物與雷電亦有曲帳畫屏素女防扇錦色窈【一作�】郁綺質蔓衍防拂濃薄如隠如見山水萬象丹靑曲變咸百鎰之可珍亦千金而不賤𨿽楚之夏姬越之西施趙妃燕後秦娥吳娃溺愛靡意魂飛心離靑翳爲藻飾方赩紅華與素儀冠眾寶而獨立信求之而無虧

赤虹賦【有序】

東南嶠外爰有九石之山乃紅壁【一作塵】十里靑防【一作萼】百仞苔滑臨水石險帶溪自非巫咸采藥羣帝上下者皆斂意焉於時夏蓮始舒春蓀未歇肅舲波渚緩栧汀潭正逢巖崖相炤雨雲爛色俄而雄虹赫然暈光耀水偃蹇山頂舄弈江湄廹而察之實雨日陰陽之气信可觀也又憶昔登鑪峯【西銘本作香鑪峯】上手接白雲今行九石下親弄絳蜺二奇難並感而作賦曰

迆邐碕礒兮太極之連山鰅鱅虎豹兮玊虺騰軒孟夏氤氳【一作茵蒀】兮荷葉承蓮悵何意之容與兮冀暫緩此憂年失代上之異人遲山中之虛迹掇仙艸於危峯鐫神丹於崩石視鱣岫之吐翕看黿梁之交積於是紫霧上河絳氛下漢白日照餘碧雲捲半殘雨蕭索光煙艷爛水學金波石似瓊岸錯鱗之崚崚繞蛟色之漫漫俄而赤蜺電出蚴蚪神驤曖昧以變依俙【一作稀】不常非虛非實乍陰乍光赩赫山頂炤燎水陽𨿽圖緯之有載曠代識而未逢旣咨嗟而躑躅聊周流而從容想番禺之廣野意丹山之喬峯稟傅說之一星乘夏后之兩龍彼靈物之詎幾象火滅而山紅余形可覽殘色未去耀葳蕤而在【一作生】艸映靑蔥而結樹昏靑苔於丹渚曖朱艸於石路霞晃朗而下飛日通曨【一作籠】而上度俯形命之窘局哀時俗之不固定赤舄之易遺乃鼎湖之可慕旣以爲騂鬐四毳之駕方瞳一角之人帝臺北荒之際弇山西海之濱流沙之野析木之津云或怪防煙或異鱗必雜虹蜺之气陰陽之神焉

四時賦

北客長欷深壁寂思空牀連流【一作流連】圭窬淹滯网絲蔽戶靑苔繞梁春華虛艷秋月徒光臨飛鳥而魂絕視浮雲而意長測代序而饒感知四時之足傷若乃旭日始曖蕙艸可織園桃紅防流水碧色思舊都兮心斷憐故人兮無極至若炎雲峯起芳樹未移澤蘭生阪朱荷出池憶上國之綺樹想金陵之蕙枝若夫秋風一至白露團團明月生波螢火迎寒眷庭中之梧桐念機上之羅紈至於冬陰北邊永夜不曉平蕪際海千里飛鳥何嘗不夢帝城之阡陌憶故都之臺沼是以軫琴情動戞瑟涕落逐長夜而心殞隨白日而形削故秦人秦聲楚音楚奏聞歌更泣見悲已疚實由魂气愴斷外物非救參四時而皆難況僕人之末陋也

別賦

黯然銷魂者惟別而已矣況秦吳兮絕國復燕宋兮千里或春苔兮始生乍秋風兮暫起是以行子腸斷百感淒惻風蕭蕭而異響云漫漫而奇色舟凝滯於水濱車逶遲於山側棹容與而詎前馬寒鳴而不息掩金觴而誰禦橫玉柱【一作筯】而沾軾居人愁臥怳若有亡日下壁而沈彩月上軒而飛光見紅蘭之受露望靑楸之罹霜巡層楹而空掩撫錦幕以虛涼知離夢之躑躅意別魂之飛揚故別𨿽一緒事乃萬族至若龍馬銀鞍朱軒繡軸帳飲東都送客金穀琴羽張兮簫鼓陳燕趙歌兮傷美人珠與玉兮艷暮秋羅與綺兮嬌上春驚駟馬之素沬【一作仰秣】聳淵魚之赤鱗造分【一作攜】手而銜涕咸【一作感一作各】寂寞而傷神乃有劍客慙恩少年報士韓國趙厠吳宮燕市割慈忍愛離邦去裏瀝泣共訣刎【一作抆】血相視驅徵馬而不顧【一作觀】見行塵之時起方銜感於一劍非買價於泉裏金石震而色變骨肉悲而心死或乃邊郡未和負羽從軍遼水無極雁山參云閨中風暖陌上艸薰日出天而耀景露下地而騰文鏡朱塵之炤爛襲靑气之煙熅攀桃李兮不忍別送愛子兮沾羅裙至如一赴絕國詎相見期視喬木兮故里訣北梁兮永辭左右兮【一作顧左右兮】魄【一作魂】動親賓兮【一作視親賓兮】淚滋可班荊兮增恨惟樽酒兮敍悲值秋雁兮飛日當白露兮下時怨復怨兮逺山曲去復去兮長河湄又若君居淄右妾家河陽同瓊佩之晨照共金鑪之夕香君結綬兮千里惜瑤艸之徒芳慙幽閨【一作宮】之琴瑟晦髙臺之流黃春宮【一作閨】閟此靑苔色秋帳含玆明月光夏簟靑兮晝不暮冬釭【一作缸】凝兮夜何長織錦曲兮泣已盡回文詩兮影獨傷儻有華陰上士服食還仙術旣【一作將】妙而猶學道已寂而未傳守丹竈而不顧錬金鼎而方堅駕鶴上漢驂鸞騰天蹔逰萬里少別千年惟世間兮重別謝主人兮依然下有芍藥之詩佳人之歌桑中衛女上宮陳娥春艸碧色春水緑波送君南浦傷如之何至乃秋露如珠秋月如珪明月白露光陰往來與子之別思心徘徊是以別方不定別理千名有別必怨有怨必盈使人意奪神駭心折骨驚𨿽淵云之墨妙嚴樂之筆精金閨【一作門】之諸彥蘭臺之羣英賦有淩雲之稱辧有雕龍之聲詎【一作誰】能摹暫離之狀寫永訣之情者乎

恨賦

試望平原蔓艸縈骨拱木斂魂人生到此天道寜論於是僕本恨人心驚不已直念古者伏恨而死假如秦帝按劍諸侯西馳削平天下同文共規華山爲城紫淵爲池雄圖旣溢武力未畢方架【一作駕】黿鼉以爲梁巡海右以送日一旦魂斷宮車晚出若廼趙王旣虜遷於房陵薄暮心動昧旦神興別艶姬與美女喪金輿及玊乘置酒欲飲悲來塡膺千秋萬嵗爲恨難勝至如李君降北名辱身寃拔劍撃柱弔影慙魂情往上郡心畱【一作存】雁門裂帛系書誓還漢恩朝露溘至握手何言若夫明妃去時仰天太息紫臺稍逺闗山無極揺風忽起白日西匿隴雁少飛岱云寡色望君王【一作子】兮何期終蕪絕兮異域至乃【一作如】敬通見抵罷歸田裏閉闗卻掃塞門不仕左對孺人右顧【一作顧弄】稚子脫略公卿跌宕文史賫志沒地長懷無已及夫中散下獄神气激揚濁醪夕引素琴晨張秋日蕭索浮雲無光郁靑霞之奇意【一作念】入修夜之不暘或有孤臣危涕孽子墜心遷客海上流戍隴陰此人但聞悲風汩【一作防】起泣下【一作血下】沾襟亦復含酸茹嘆銷落湮沈若廼騎疊迹車屯軌黃塵匝地歌吹四起無不煙斷火絕閉骨泉裏已矣哉春艸暮兮秋風驚秋風罷兮春艸生綺羅畢兮池館盡琴瑟滅兮丘壠平自古皆有死莫不飲恨而吞聲

去故鄕賦

日色暮兮隠吳山之丘墟北風防兮絳花落流水散兮翠莖疎愛桂枝而不見悵浮雲而離居廼淩大壑越滄淵茫茫積水斷山【一作沄沄積水橫斷山】窮陰匝海平蕪帶天於是泣故闗之已盡傷故國之無際出汀洲而解冠入漵浦而捐袂【一作視】聴蒹葭之蕭瑟知霜露之流滯對江臯而自憂弔海濱而傷嵗撫尺書而無悅倚樽酒而不持去室宇而逺客遵蘆葦以爲期情嬋娟而未罷愁爛漫而方滋切趙瑟以橫涕吟燕笳而坐悲少歌曰芳洲之艸行欲暮桂水之波不可渡絕世獨立兮報君子之一顧是時霜翦蕙兮風摧芷平原晚兮黃雲起寜歸骨於松柏不買名於城市若濟河無梁兮沈此心於千里重曰江南之杜蘅兮色以陳願使黃鵠兮報佳人橫羽觴而掩望撫玉琴兮何親瞻層山而蔽日流余涕以沾巾恐髙臺之易晏與螻蟻而爲塵

哀千里賦

蕭蕭江陰兮荊山之岑北繞瑯琊碣石南馳九疑桂林山則異嶺奇峯橫嶼帶江雜樹億尺紅霞萬里【一作重】水則逺天相逼浮雲共色茫茫無底溶溶不測其中險如孟門豁若長河參差巨石縱橫鼉若乃夏后未鑿秦皇未辟嶄巖生岸迆成迹馳湍走浪漂沙撃石伊孟冬之初立出首夏以歸來自出國而辭友永懷慕而抱哀魂終朝以三奪心一夜而九摧徒望悲其何及銘此恨於黃埃於時【一作是】鴻雁旣鳴秋光亦窮水黯黯兮蓮葉動山蒼蒼兮樹色紅思云車兮沅北望蜺裳兮澧東惜重華之已沒念芳艸之坐空旣而悄愴成憂憫黙自憐信規行之未曠知矩步之已難𨿽河北之爽塏猶橘柚之不遷及年嵗之未晏願匡坐於霸山

待罪江南思北歸賦【西銘本無待罪江南四字】

伊小人之薄伎奉君子而輸力接河漢之雄才覽日月之英色絕雲气而厲響負靑天而撫翼徳被命而不渝恩潤身而無極何規矩之守任信愚陋而不肖愧金碧之琳瑯慙丹雘之照曜樊天网而自離徒夜分而誰弔遭大道之隆盛𨿽艸木而勿履誤銜造於逺國出顚沛之願始去三輔之臺殿辭五都之城市惟江南兮丘墟遙萬里兮長蕪帶封狐兮比【一作上】景連雄虺兮蒼梧當靑春而離散方仲冬而遂䢐寒蒹葭於余馬傷霧露於農夫跨金峯與翠巒涉桂水與碧湍云淸冷而多緒風蕭條而無端猨之吟兮日光迥之啼兮月色寒究煙霞之繚繞具林石之巑岏於是臨虹蜺以築室鑿山楹以爲柱上暠暠以臨月下淫淫而愁雨奔水潦於逺谷汩木石於深嶼鷹隼戰而橧巢黿鼉怖而穴處若季冬之嚴月風揺木而騷屑云合而爲凍黃煙起而成雪虎踡局而斂步蛟蚭而失穴至江蘺兮始秀或杜衡兮初滋桂含香兮作葉藕生蓮兮吐絲俯金波兮百丈見碧沙兮來往霧葐蒀兮半出云雜錯兮飛上石炤爛兮各色峯近逺兮異象及回風之揺蕙天潭潭而下露木蕭梢而可哀艸林離而欲暮夜燈光之寥迥歷隠憂而不去心湯湯而誰告魄寂寂而何語情枯槁而不反神翻覆而亡據夫以雄才不世之主猶儲精於沛鄕奇略獨出之君尙婉戀於樊陽潘去洛而掩涕陸出吳而增傷況北州之賤士爲炎土之流人共魍魎而相偶與蠨蛸而爲鄰秋露下兮防劍舄靑苔生兮綴衣巾步庭廡【一作蕪】兮多蒿棘顧左右兮絕親賓憂而塡骨思兮亂神願歸靈於上國𨿽坎軻而不惜身

泣賦

秋日之光流兮以傷霧離披而殺艸風淸泠而繞堂視左右而不臑具衣冠而自涼默而登髙谷坐景山倚桐柏對石泉直視【一作眡】百里處處秋煙閴寂以思情緒畱連江之永矣蓮欲紅南有喬木葉以窮心防防兮恍惚魄漫漫兮西東詠河兗之故俗眷徐揚之遺風眷徐揚兮阻闗梁詠河兗兮路未央道尺折而寸斷魂十逝而九傷欷潺湲兮沫袖泣嗚唈兮染裳若夫景公齊山荊卿燕市孟嘗聞琴馬遷廢史少卿悼躬夷甫傷子皆泣緒如絲詎能仰眎鏡終古而若【一作如】斯況余輩情之所使哉

知已賦【有序汪本缺】

陳國之華者故吏部郎殷孚其人也博而能通學無不覽雅賞文章尢愛奇逸𨿽志隠巖石而名動京師矣才多深見气有逺度𨿽安期千里不能尙焉始於北府相值傾蓋無已僕乃得罪嶠外遐路窈然始還舊都防君尋卒故爲玆賦以寄深哀

順祗效寶瀆靈防昌時雨種祉山云降祥承瑤葉之餘曖系金枝之末光聳孤韻以風邁騫逸气以煙翔故學不常師而心鏡羣籍理不啟問而情炤諸密采圖辧緯逰璣訪歷潛志百氏沈神六經冥析義象該洽性靈儒不隠迹墨無遁形旣含道潤亦發才華采耀秋月文麗冬霞有體有艶光國光家識包上仁義兼髙行如彼淸波可挹可鏡又象衝室惟淸惟淨气擬北海情方中散風流未輟盛名猶纂英馳芬激譽流聲滿我筠心而松性君金采而玊相伊邂逅之未遇爰契濶於朱方丹瓊譬而非寶緑蘭比而無芳每賞矜其如契貴懷允而不忘亟閒席兮惆悵屢緩帶而從容論十代兮興毀訪五都兮異同談天理之開塞辧人道之始終罄龍圖及鳯書傾蒼冊與篆字儲西國之闕文采東京之逸記閱歆向之舊防闡鐘王之新意對楚漢之贍墨覽魏晉之鴻筞挍逺近之眞假削古今之名實每齊韻而等逕輒同懷而共術吐情志而深賞忘年齒而隆眷擬餘才兮前華比余文兮後彥余結袂於山石君憑神於寒霰何逺期之未從痛戢景其如電堂酒兮一塵暮燈兮萬春黛艸兮永祕朱丹兮何晨聞瑤質兮可變知余采兮一奪惟華名與芳暉兮爭日月而無沫

傷友人賦【有序】

僕之神交者嘗有陳郡之袁炳焉有逸才有妙賞博學多聞才明敏而識奇異僕以爲天下絕倫黯與秋艸同折今不復見矣旣而陳書有念橫瑟無從𨿽乏張範通靈之感庶同嵇向篤徒之哀乃爲辭曰

然沾衣兮悲袁友之英秀系神緒而作氏靈枝而啟冑轢四代而式昌洎十葉而克茂友人之生川岫降明峻調迥韻慧【一作惠】志聰情倜儻逺度寂寥靈素文攀淵卿史類遷固譬如冬雪旣潔將似秋月至徹乃上代而少雙故叔世而曠絕弔蕙若之暫芳慟琬琰之永闕余旣好於斯友乃神交於一顧邈疇年之繾綣窈生平之遊遇旣逰遇兮可尋乃協好兮契心懷愛重於素璧結分珍於黃金拾一代而笑淺訪古人而求深故髙術而共逕豈異褏而同襟爾掛情於霜柏我發意於冬桂擥千品之消散鏡百之衰替帶瑤玉而爭光握隋珠而比麗披圖兮炤籍抽經兮閱史共檢兮雒書同析兮河紀旣思逰兮百說亦窮精兮萬里愛詩文之綺發賞賦艶兮錦起罄古今之寶賮殫竹素之琛奇信朝日之徒昃屬夜星之空移覽秋實於西苑摘春華於東池蚤同嵗於上京未滿年於下國爾湘水兮深沈我前山兮眇黙惟音華與書酒伊楚越兮南北余結誼兮梁門復從宦兮朱藩何人遙而困阻而天道之匪存凋碧玉之神樹銷紫石之靈根永逺書於江澨結深痛於爾魂魂綿昧其若絕泣縈盈其若結妙賞之不畱悼知音之已逝金𨿽重而見鑄桂徒芳而被折百年一盡兮貴揚蕤於後烈

傷愛子賦【有序】

江艽字卿僕之第二子也生而神俊必爲美器惜哉遘閔涉嵗而卒悲至躑躅乃爲此文

惟秋色之顥顥心結縎兮悲起曽憫憐之慘淒痛掌珠之愛子形惸惸而外施心切切而內圯日月可銷兮悼不滅金石可鑠兮念何已緬吾祖之赫羲帝髙陽之冑惜衰宗之淪沒恐餘人之弗構覬三靈之降福竚弱子之擢秀酷柰何兮卿那逢天兮不祐爾誕質於靑春攝提貞乎孟陬謂比方於右列望齊英於前修遰髙行之美迹盛業之淸猷白露奄被此百艸爾同凋於梧楸憶朱明之在節顧岐嶷之可貴睨鑪帳而多怊瞻戶牖而有慰奚在今之寂寞失音容之彷佛姊目中而下泣兄嗟季而飲淚感木石而變哀激左右而隕欷奪懷袖之深愛爾母氏之麗人屑丹泣於下壤傃慇憂於上旻視往端而擗栗踐遺緒而苦辛就深悼而誰弭歸末命兮何陳我過幸於時私爰守官於江潯悲薄暮而增甚思纁黃而不禁月接日而爲光霞合云而成陰霧籠籠而帶樹月蒼蒼而架林嗟柰何兮弱子我百艱兮是尋驗纖帶之夜緩察葆鬢之朝侵惟人生之在世恆懽寡而戚饒𨿽十紀之空名豈百齡之能要迅朱光之映夜湛白露之凝朝指玆譬而取免排此理以自銷然則生之樂兮親與愛內與外兮長與稚傷弱子之冥冥獨幽泉兮而永閟余無愆於蒼只亦何怨於厚地信釋氏之靈果歸三世之逺致願同升於淨剎與塵習兮永棄

麗色賦

楚臣旣放魂往江南弟子曰玉釋佩解驂蒙蒙淥水靑衫乃召巫史玆憂何止史曰臣野【賦楷無野字】膠學蔽理臣之所知獨有麗色之說耳夫絕世【一作代】獨立者信東方之佳人旣翠眉而瑤質亦盧瞳而頳唇灑【一作鍱】金花於【一作及】珠履颯綺袂與錦紳色練練而欲奪光炎炎其【一作而】若神非气象之可譬奚影響而能親故仙藻靈艶金華玉儀其始見也若紅蓮映池其少進也如防云出崖【一作衣】五光徘徊十色陸離寶過瑚同樹價值瓊艸共枝𨿽玊堂春姬石室素女張煙霧於海際耀光景於河渚乘天梁而浩蕩叫帝閽而延佇猶比之無色方之非侶於是雕臺繡戶當衢橫術椒庭承月碧幌延日架虯柱之嚴麗亙虹梁之峻宻錦幔垂而杳寂桂煙起而淸溢女乃耀邯鄲之麗步媚趙北【一作北裏】之鳴瑟若夫紅華舒春黃鳥飛時紺蕙【一作穗】初嫩頳蘭始滋不擥蘅帶無倚桂旗摘芳拾蘂【一作藥】含詠吐辭笑月出於陳歌感蔓艸於衛詩故【一作迨夫】气炎日永離明火中槿榮任露蓮華勝風後檐丹葵前軒碧桐笙歌畹右琴儛池東嗟靈王之心悅怨漢女之情空至乃西陸始秋白道月金波炤戶玉露曖天网絲掛墻防螢繞梁气巳濕【一作溫】兮曉未半星𨿽流兮夜何央憶雜佩兮且一欷念錦衾兮以九傷及冴陰【一作及乎沍陰】凋時冰泉凝節軒疊厚霜庭澄積雪鳥封魚斂河凝海結紫帷鉿匝翠屏環合麝宻周彰燈鑪重沓恥新臺之靑樓想上宮之邃閣【一作閤】若乃水炤景而見底煙尋風而無極霧出吳而綺章云堆趙而碧色露辭楚而容裔風去燕而淒惻莫不輟鏡徙倚擥琴心息於是帳必藍田之寶席必蒲陶之文館圖明月室畫浮雲春蠶度网綺地應紡秋梭鳴機織爲褧衣象奩瓊盤神瀝仙丹雕柱彩瑟九華六出翠蕤羽釵緑秀金枝故言必入媚動必應規有光有艷如合如離气柔色靡神凝骨奇經周【一作秦】歷趙旣無其雙尋楚訪蔡不覿【一作觀】其容亦可駐發還質驂星馭龍蠲憂忘死保其家邦非天下之至麗孰能預於此哉宋大夫耀影汰迹縈魂灑魄賞以雙珠賜以合璧拂巫蕩祝永爲上客

水上神女賦

江上丈人逰宦荊吳首衛國望燕途歷秦闗出宋都徧覽下蔡之女具悅淇上之姝未有粉白黛黒神之所無也廼造南中渡炎洲逕玉磵越金流路逶迆而無軌野忽漭而尠儔山反覆而參錯水繞【一作澆】灌而縈薄石五采而橫峯云千色而承萼日炯炯而舒光雨屑屑而稍落紫莖繞逕始參差紅荷緣水才灼爍忽而精飛視亂意徙【一作淩】心移綺靡菱蓋悵望蕙枝一麗女兮碧渚之崖曖曖也非雲非霧如煙如霞諸光諸色雜卉雜華的的也象珪象璧若虛若實綾錦共文瑤貝合質遂乃紅唇寫朱眞眉學月美目艶起秀色爛發窈窕暫見偃蹇還沒冶異絕俗奇麗不常靑娥羞艶素女慙光笑李后於漢主恥西施於越王神翻覆而愉恱志離合而感傷女遂俯整玊軑仰肅金鑣或采丹葉或拾翠條守明璣而爲誓解瑯玕而相要情乍合而還散色半親而復嬌聳軿車於水際亭云霓於山椒奄神只之彷像共光气而寂寥於時也防霞繞繞卿云縵縵石瓊文而翕赩山龍鱗而炤爛苔緑根而攢集艸紅葩而舒散日晃以朧光樹葳蕤而蔥粲無西海之浩蕩見若木之千尋非丹山之赫曦聞琴瑟之空音理洞徹於俗聴物驚怪於世心恨精影之不滯悼光晷之難惜閱有無於俄頃驗變化於咫尺視空同而失貌察倐忽而亡迹野田田而虛翠水湛湛而空碧廼唱桂櫂淩衝波背橘浦向椒阿硉矹木石洪漭蛟鼉顧禦僕而情饒巡左右而怨多弔石渚而一欷悵沙洲而少歌茍懸天兮有命永離決兮若何退以爲【西銘本無此三字】妙聲無形奇色非質麗於嬪嬙精於琴瑟尋漢女而空佩觀淸角而無疋嬪楊不足聞知防牙焉能委悉何如明月之忌云秋露之慙白日愁知形有之畱滯非英靈之所要術也

娼婦自悲賦【有序】

漢有其錄而亡其文泣蕙艸之飄落憐佳人之埋暮廼爲辭焉

粵自趙東來舞漢宮瑤序金陳桂枝嬌風素壁翠樓明月徒秋歌聲忽散傷人復愁君王更衣露色未晞侍靑鑾以云聳夾丹輦以霞飛願南山之無隙指壽陵以同歸俄而緑衣坐奪白華臥進屑骨不憐金誰恡九重已閉【一作閱】髙門自蕪靑苔積兮銀閣澁网羅生兮玊梯虛度九冬而廓處遙十秋以分居傷營魄【一作魂】之已盡畏松柏之無餘歸故鄕之末光實夫君之晚滋去柏梁以淹袂出桂苑而斂眉視朱殿以再暮撫巓【一作嬪】華而一疑於是怨帝闗之遂岨悵平原之何極霜繞衣而葭冷風飄輪而景昃禦思趙而不顧馬懷燕而未息泣逺山之異峯望浮雲之雜色若使明鏡前兮碎孤鴈之錦翼廼爲詩曰曲臺歌未徙黃壤哭已親玉玦歸無色羅衣防成塵驕才雄力君何怨徒念薄命之苦辛

江上之山賦

潺湲溶兮楚水而吳江刻劃嶃崪兮雲山而碧峯掛靑蘿兮萬仞竪丹石兮百重嵯峨兮嵒防如斲兮如削嶤嶷兮尖出巖岍兮空鑿波潮兮吐納峯兮積防鰅鱅兮赤尾黿鼉兮匼匝見紅艸之交生眺碧樹之四合艸自然而千花樹無情而百色嗟世道之異玆牽憂恚而來逼推鑪炭於片景抱絲緒於一息每意逺而生短恆輪平而路仄信懸天兮窈昧豈系命於才力旣羣龍之咸疑焉眾狀之所極俗逐事而變化心應物而回旋旣歘翕其未悟亦繣而已遷伊人壽兮幾何譬流星之殞天悵日暮兮吾有念臨江上之斷山𨿽不敏而無操願從蘭芬與玊堅亂曰折芙蓉兮蔽日冀以蕩夫憂心不共愛此气質何獨嗟乎景沈

扇上防畫賦

臨淄之雅女宋鄭之妙工織素麗於日月傳畫明於【一作之】防虹洛陽之伎極江南之巧窮故飾以赤野之玊文以紫山之金空靑出峨嵋之陽雌黃出嶓冡之陰丹石發王屋之岫碧髓挺靑蛉之岑粉則南陽鉛澤墨則上黨松心山乃嶄巖郁峍路必防﨑嵚馭龍所不逺至駕鳯未之前尋乃雜族以爲此扇爲君翳素女與玊琴玊琴兮散聲素女兮弄情旻天兮舒縹暮云兮含頳窗中暖兮露始滴池上凝兮月又明玊琴兮珠徽素女兮錦衣促織兮始鳴秋蛾兮載飛識桂莖之就罷知蘭葉之行衰願解佩而捐玦指黃墟而先歸重曰碧臺寂兮無人蔓丹艸與朱塵度俄然如【一作而】一代經半景若九春命幸得爲防扇兮出入玉帶與綺紳

燈賦

淮南王信自華淫命防女兮餌丹砂而學鳯音紫霞沒白日沈掛明燈散陰顧謂小山儒士斯可賦乎於是泛瑟而言曰若大王之燈者銅華金檠錯質鏤形碧爲雲气玉爲仙靈雙婉百枝艶帳充庭炤錦地之文席映繡柱之鳴【一作鴻】箏恣靈修之浩蕩釋心疑而永平玆侯服之誇詡而處士所莫營也若庶人之燈者非珠非銀無藻無縟心不貴美器窮於朴是以露冷帷幔風結羅紈螢光別桂蛾命辭蘭秋夜如嵗秋情如絲怨此愁抱傷此秋期必丹燈坐嘆欲說忘辭至夫霜封園橘冰裂池蓀云雪無際河海方昏冬膏旣凝冬箭未度悁【一作涓】連冬心寂歷冬暮亦復朱燈空明但爲傷故乃知燈之爲寶信可賦也王遂贊善澄意斂神屈原才華宋玉英人恨不得與之同時結佩共紳今子凝章挺秀近出嘉賔吐蘅吐蕙含瓊含瑉摧【一作推】驂雕輦以愛國之有臣焉

井賦【汪本缺】

穿重壤之千仞兮構玉甃之百節營之不日旣汲旣渫

金燈艸賦

山華綺錯陸葉錦名金燈麗艸鑄气含英若其碧莖淩露玊根升霜翠葉暮媚紫榮晨光非錦罽之可學詎瓊瑾之能方廼禦秋風之獨秀值秋露之餘芬出萬枝而更明冠眾蘤而不羣旣艷溢於時暮方照麗於霜分是以移馥蘭畹徙色曲池軼長洲兮杜若跨幽渚兮芳蘺映霞光而爍爚懷風气而參差故植君玉臺生君椒室炎萼耀天朱英亂日永緒恨於君前不遺風霜之蕭瑟借綺帳與羅袿信艸木之願畢

翡翠賦

彼二鳥之奇麗生金洲與炎山映銅陵之素气濯碧磴之紅泉石錦質而入海云綺色而出天峯岑嵒而蔽日樹靜瞑而臨泉霞輕重而成彩煙尺寸而作緒熱風翕而起濤丹气赫而爲暑對流之蛟龍衝汶漻之霧雨耀緑葉於冬岫鏡朱華於寒渚斂慧【一作惠】性及馴心騫頳翼與靑羽終絕命於虞人充南琛於祕府備寶帳之光儀登美女之麗飾雜白玉以成文揉【一糅】作紫金而爲色専妙防於五都擅精華於八極傳貴質於竹素晦深聲於百億嗟乎雞鶩以稻粱致憂燕雀以堂構貽愁旣銜利之情近又遁害之無由今乃依赮火之絕垠出赤縣之紘州逺人迹而獨立擥天倪而爲儔竟同獲於河雁不俱恕於海鷗必性命兮有當孰能合兮可求

石蜐賦【有序】

海人有食石蜐一名紫蚌蛤類也春而發華有足異者戲書爲短賦

我海若之小臣具品色於滄溟旣鑪天而鑄物亦噏化而染靈比文豹而無卹方珠蛤而自寜冀湖濤之蔽迹願洲渚以淪形故其所巡左委羽右窮髮日照水而東防山出波而隠沒光避伏而不耀智埋冥而難發何弱命之不禁遂永至於夭闕【一作閼】已矣哉請去海人之仄陋充公子之嘉客儻委身於玊盤從風雨而可惜

橫吹賦【有序】

驃騎公以劍卒十萬禦荊人於外郊鐵馬煩而人聳色防旄耀而士銜威軍容有橫吹僕感而爲之賦云北陰之竹兮百尺而不見日石硿礲而成像山防合而爲一云遙遙而孤去風時時而寒出木斂柯而攢抏艸騫葉而蕭瑟故左﨑嶬右硱磳樹嵓防水澄鎭雄蛟及雌虺獨鴟與單鷹白山顥赤山赩匝流沙經西極原陸窈灌莽深人聲絕馬迹沈寂然四顧增欷累吟𨿽欲止而不能禁此竹方可爲器廼出天下之英音於是帶以瑉色扣以瓊文潤如沈水華若浮雲赤紫駮星含露分其聲也則郁有意摧萃不羣迢遙衝【一作行】山﨑曲抱津緜羃順序周流銜呂故西骨秦气悲憾如懟北質燕聲酸極無已斷絕百意繚繞萬情吟黃煙及白艸泣虜軍與漢兵於是海外之云防防而秋色河中之雁一一而學飛素野黯以風暮金天赩以霜威衣袂動兮霧入冠弓刀勁兮馬毛寒五方軍兮出不及雜色騎兮往來還旃如雲兮幟如星山可動兮石可銘功一竪【一作堅】兮迹不奪魂旣英兮亦靈奏此吹兮有曲和歌盡而淚續重一命而若煙知半气之如燭美人戀而嬋媛壯夫去而躑躅故感魂傷情獲賞彌倍妙器奇制見貴歷代所以韻起西國響流東都浮江繞泗歷楚傳吳故函夏以爲寶飾京關以爲戎儲至於貝冑象弭之威織文【西銘刻本缺文字】魚服之容鄞山錫刃耶溪銅鋒皆陸斷犀象水斬蛟龍載云旗之逶迆扈屯騎之溶溶啾寥亮於前衡嘒陸離於後陣視眄而或近聴嘹嘈而逺震奏白登之二曲起關山之一引吐哀也則瓊瑕失防銜樂也則鈆堊生潤采菱謝而自罷緑水慙而不進代能識此聲者長滅淫而何

江文通集卷一

欽定四庫全書

江文通集卷二

梁江淹撰

詔

北伐詔

門下朕統歷馭政志包函夏庶惣文軌無思不服而逖焉狡虜久爲邊虞及宋末不庭授筞乖律北州外淪威風內毀鑑彼隆替慨嘆盈懷冕旒濟河翦彼凶狄咸秩中嶽望祀汾陰則聲教鬯矣猶以經綸惟始恩化甫洽勞民擾眾爲政所重故方輟六師按經九伐今淮泗告驚羽書馳聞醜羯妖燼送死北陲【一作垂】徴天人之數撫自來之防無勞逺兵剿撲爲易蓋因玆大號蕩其巢藪可遣某官【一作可遣使某官】組甲十萬鐵騎千馬斜趣潁洛衝其要津某官某虎旅八萬舳艫數千沿淮長驅稜威靑汴某官某舟師五萬直出淮淝某官控江右之鋭絡繹繼進某官某率羽林勁勇爲水陸形援某官某甲等並率義勇之眾牙制【一作盡】犄觕【一作椅角】之機戎車戒路事宜惣一使持節都督南徐兗二州諸軍事後軍將軍南徐州刺史長沙王晃出次江都爲眾軍節度驍雄競奮火烈風掃尅定中原肅淸河洛便可內外纂嚴以時備辦

遣使巡行詔

門下昔明王馭世巡嶽采政睿後司朝觀俗調化故生無郁滯物獲修通釐風拯患於玆爲急朕以輶薄昧於大道因璿璣之歷遵三徳之運緬鑑前哲寤寐永嘆思所以辟訪治蠧詢求民瘼才寡務殷若無津際故以情深危薄心疚夙夜矣可普遣大使分行四方推賢薦能問疾舉滯若其采野不辟犴訟有虧妨氓利害擾黷政經者具以奏聞如其讜言嘉話直士智才亦依名騰上隨事均量務取厥中朕將親覽以逺化

立學詔

門下夫膠庠之典彞倫攸先所以昭振才端啟發性緒世字氓納之軌儀是故五禮之迹可傳六樂之容不冺朕自膺歷受圖志闡經訓且有司羣僚奏議橫集以戎車屢警文教未敷思樂辟雍永言多慨今闗燧無虞時和嵗稔逺邇同風華夷慕義便可式遵前準修建斆學精選儒官廣延國冑

斷募士詔

門下設【一作詔】募取將懸賞購士蓋出權宜非曰經制頃者民罹氛藹世襲艱阻因時流故浸以成俗斯風蕩而未返【一作還】且滋長逋逸開罪山湖遂乃鯨刑不辱艸竊無咎平政察治萌合甄革自今已【一作以】後可悉斷眾募

慰勞雍州詔

皇帝謝鎭軍寜蠻二府雍州文武士庶等夫忠爲令徳或感槪【同慨一作慨】殺軀信實美行或殉義蹈節而沈攸之小豎反覆稱逆西藩袁粲劉秉潛使相扇遂擁據石頭並圖廟社粲秉旣從王憲蒼黎同慶攸之孤州蟻聚勢必燼滅刺史張敬義气云騰秣馬星驅全羽十萬殄玆氛鯨曾不旋踵彼州南陽白水將相遺風忠烈【一作義】之士霜戈電發但戎車暫動念原未寜冬寒卿皆無恙

賜赦交州詔

門下交部昔值時詖負海不朝因迷遂往歸欵莫由今創制萬防煙熅造物原刑四裔澤浹中畿湣【一作慜】彼邊氓未均王化宣逺仁蕩以更始可曲赦彼州統內咸同曠泰李叔獻一人卽撫南土其股肱文武詳材選推並遣大使宣揚朝防

曲赦丹陽等四郡詔

門下朕興言民瘼昧旦求政所以庶存簡惠緝玆治道而玊燭未調祥風尙郁京輔及三吳昔嵗水災秋登旣罕今玆厲疾罹患者多納隍之嘆爲矜良深可曲赦揚州所統丹陽吳興南徐州所統義興等四郡其遭水尢劇之縣自今年以前三調未充而虛例已畢官長局吏應共備償者𨿽卽事爲愆情在可亮外詳所除以優澤

大赦詔

門下朕思風教而刑圄猶積永言前烈兢嘆載懷今履端告始羣後執防治洽樂郊華夷同泰𨿽和慙撃石采愧卿云然景業初基義深恆典慶動靈歡溢都縣憫彼幽黔猶隔玆澤思我兆民共熙至化

王儉爲左僕射詔

門下端貳樞祕實惟國禎緝典宣機所寄時彥尙書右僕射領吏部尙書南昌縣開國公儉器懷明亮風情峻逺業積珪璋才兼經緯況乃節亮帷幄譽敷端揆升授之宜蓋允具瞻可左僕射

王儉領太子詹事詔

門下管司東朝歷代所重自非國華莫允斯任侍中尙書左僕射南昌縣開國公儉鑑識淸贍理懷秀澈績亮朝端譽敷僉議贊業攸光物聴斯緝宜惣二官以穆彞序

王鎭軍爲中書令右光祿詔

門下綸言要密歷選爲難優秩崇顯允在舊徳使持節都督江州豫州之新蔡晉熙二郡諸軍事鎭南將軍江州刺史延之業履衝約秉情閒素譽彰頻試績著累朝自居南服徽庸尅舉宜升寵章管兼樞祕

張令爲太常領國子祭酒詔

門下庠議旣敷縉紳攸屬師氏之任宜歸儒素散騎常侍中書令驍騎將軍揚州大中正緒器識淸簡理懷恬約譽洽朝聞聲緝民聴必能闡揚宗式範冑子兼掌宗伯望實惟宜

何詹事爲吏部尙書詔

門下官人之職實難其選所以弼諧彞品謨明庶績今思治惟急彌不可曠侍中太子詹事戢業履修平體識詳穩自升宮闥美譽咸聞必能無懈於位爕玆流序

王撫軍爲東安吳興詔

門下震澤殷奧撫馭須才都官尙書撫軍潯陽郡開國公敬則志幹貞烈秉情開敏忠勤之志形乎出內必能綏懷大邦尅隆美政可安東將軍吳興太守

王光祿爲徵南湘州詔

門下衡嶽名區荊湘奧壤自頃凋綏撫須賢侍中光祿大夫丹陽尹僧防徳履淹邃識局詳正衝素之品朝望攸歸歷職之庸載懷僉聴往任沅湘余惠在民今宜重敷善政申此懿績

栁僕射爲南兗州詔

門下河兗衝要維扞中畿司牧之任宜詳其授後將軍領軍新除尙書左僕射涢陽郡國公世隆業體淹濟思情通敏功書王府績彰累任必能宣恩政威懷萬里𨿽哀疾毀頓而禮有權奪

王侍中爲南蠻校尉詔

門下荊楚殷曠任重寄深毗佐之選非良勿授侍中領祕書監驍騎將軍奐秉心貞元志局開亮績譽之美在公屢彰必能贊政南紀播惠西夏

王僕射加兵詔

門下散騎常侍尙書左僕射太子詹事南昌縣開國公儉忠欵昭著任寄隆深旣光朝猷允屬民聴宜增威飾以崇望實可加兵二百

禇侍中爲徵北長史詔

門下蕃佐須才非良莫寄侍中領步兵校尉炫識業淸悟思懷淹暢出內之譽日聞其美宜弼諧親屏以申茂績

封江冠軍等詔

門下締基緯業序功攸急開歷闡祚酬庸爲先故以式藹曩書載炳前軌文仲等或誠亮艱危效彰屯詖皆績幹兩宣勤圖兼立宜各分珪社酬厥勞謐

蕭冠軍進號徵虜詔

門下維翰之重實資名品使持節都督郢州司州之義陽諸軍事冠軍將軍郢州刺史南昌縣開國侯鸞體局濟器操端敏自蒞任夏首美政殷流必能聿宣國化以庇人瘼宜崇顯秩允玆聲望

教

爲建平王聘隠逸教

府州國綱紀夫嬀夏已沒大道不行𨿽周惠之富猶有漁潭之士漢教之隆亦見棲山之夫迹絕雲气意負靑天皆待絳螭驤首翠虯來儀是以遺風獨扇百代餘烈激厲後生斯乃王教之助古人之意焉吾稅駕舊楚憩乘汀潭挹於陵之操想漢陰之髙而山川遐久流風無沫養志數人並未徴采善操將棄良用慨然宜速詳舊禮各遣纁招庶暢此幽襟以旌蓬蓽

建平王赦五刑教

府州國綱紀吾謬紲朝組廼班恩命重渥華蕃踐寵懋甸永言政惠良攪淸寐況舊楚地曠前郢氓殷水帶枉渚山匝魯陽自頃田邑榛故封井萊蕪財賦方屈犴獄實繁思所以厚風釐俗變瑟攺調自五嵗刑以【一作已】下未送臺者一皆原遣文武彈坐亦悉復職主局依舊施散薄紓此懷

爲蕭太傅東畊教

三府二州綱紀夫寶農賤貨防炤周縢巡畊去販光炎漢籙故能業滋都野產殷弦縣吾任屬寄思闡治源慮以晨感情以宵嘆今司調气靑祗佇節陳【闕】旣柔服【闕】方秀電爍有期桐萌無逺便當躬速紺耦道先列辟事均暫勞迹在永豫可尅日備辦詳典施行

爲蕭驃騎發徐州三五教

府州綱紀沈攸之背慢靈極稽誅之日久矣況稱兵江漢之上圖釁廟闕之下惡熾罪盈民靈所絕朝廷以尅辰纂嚴令輿夙駕吾任先貴近義兼常慨挺刃投袂信見其時方當水斬龍蛟陸斷犀兕𨿽烈士銜志壯夫投槪然云羅旣舒宜廣威防所統郡縣便普三五咸依舊格以赴戎麾主者飛火施行

爲蕭驃騎築新亭壘埋枯骸教

府州綱紀夫汝南稱慈諒由掩胔廣漢流仁實存殯朽近築制玆營崇壘浚壍古墟曩時有湮移深松茂艸或致刋薙憑軒動懷巡隍增愴宜並爲收攺勿毀奠祀主局詳辦施行

表

拜中書郎謝表

榮郁兩臨恩儆交鏡悄然擥魂廼懼廼逝臣聞汝潁之金或揚采於四豪江淮之珠已馳光於七貴皆聲不妄美第豈虛立未有伎慙湘輿防送目之賞工謝防輪竊歸風之價臣幼乏篆刻長暌圖史智罕效官志闋從政方遽求振風長憂淩雨不悟遭社鳴之屬際河淸之防云素霞必駕蓬萊白毳騂鱗咸防解遂仕通物任官登郎掾此實耀靈之私照而微臣之厚幸也仰惟皇衢大融气品呈觀西傾棧山東鯷航海故奇士端威異人罄折皆相望北闕待詔南宮而臣學無利博文有忮害廼彯裾頓屣伏黃扉之右曵纓轉笏居靑璅之前訪徳於姑射聞道於崆峒伊臣之願過爲信矣昔望都才麗爵乏上班長岑聞靡身終下秩愚臣方古悠然已泰內燭徘徊眇不識屆

拜正員外郎表

臣邁鄕逺迹由學末徒不瑩雕龍之采寜照豹之飾自過被光私濫防恩幸屢度經冬亟移春序皇緯如紐慙飛塵之效璿基方峻謝寒露之勤故宜伏影軒間捲气衡下猶防供事紫楹奉役丹殿巡魄擎槪榮渥不晤震離徹邃阿景洞幽復升官淸閨列版嚴闥蕞識何算爰忝叔則之仕菲質焉樹廼謬仲容之職猥枉靑艧增光空質心懅末塵情慙洞戶佇首矯迹以銘以奏

爲建平王慶明帝疾和禮上表

臣聞慶動至則昌衢惇序教孚上云則紫防交泰故祁寒溽暑無以變其和沴火凝陰不能徙其气伏惟陛下至徳遐穆實天縱聖仁鑄蒼嶽道括寰海故丹陵之君欵金泥而謝賢嬀墟之後眷龍圖而慙徳頌聲蔽逵歌思匝道而望景暫虧輪光少曖玉櫺違和金幌輟念百祠未遑四嶽匪處吉蠲爲慶神禦方休瑞廣文齡祥深武日具惟涵教欣愉兼薦臣班戚奉慈實自慶舞不勝悅豫之情

建平王慶安城王拜封表

麗采繩河映萼璿圃淑問夙孚令儀早晰撰告辰昭膺輝序國維富禮皇塗凝衛具生屬慶懷識戴躍臣涵悅楚邊魂馳闗闕不任下情

建平王之南徐州刺史辭闕表

臣過承寵靈閔防暇日徒抱皇慈無充橫艸而品第廼崇軒服逾峻顧玆靦躬彌覯荒昧今便奉官外甸捲迹徐山托慕宸嚴載惟感戀哀疾不獲詣闕不任窮鯁之情

建平王讓右將軍荊州刺史表

茂寵廼臨奪彞典巡恩鏡飾攪情震慮【中謝】臣聞該秩詔序匪賢莫能孚其職端維裂陜非功無或濫其選所以輪鞅國典締結民紐五威咸平四精或訓者也臣踐行迷方試業敝緒徒以綴采宗莩承渥帝席執珪戴筆亟荷出內至乃曵組河縣蔑馴羽之化鳴環京轂謝擇鱗之政聲績兩無風化雙缺而紐未剔璽書頻降復攺冊湘區分瑞衡服竟無賈琮交部之防終乏郭伋並壤之信固以雜防民明湫隘身諷不悟皇靈再煇河海重渥遂逾恆采妄賁異等荊門務要方城任積水交沅澧山通岷峨襟帶百縣縈抱七州上徳懋勲尠居斯地寜臣膠固所宜膺荷是以燋薄魂色驚廹心影謹刷睿情置露弱志伏願陛下停旒弛琪暫炤瑣曲則鑄才式練物惟逺王度旣淸防識以泰不勝慙懅屏營之情

爲蕭驃騎讓封第二表

臣某言寫瀝愚丹已續前表猥降前詔未垂鏡恕一省驚慙再悸魂府靜躬自察啟居匪地【中謝】臣聞日薄星回昊天無以爽其節山盈川衝厚地不能虧其度豈不靈鑄有限神極無爽況世道恆淪人彞剽奪數滿必沿虛飾小故亂大臣才非古賢任鈞左戚祚開山河兼金疊組爵侈【一作誇】常班寵溢前達以榮以渥且慙且靦𨿽嘉銘鼎之恭更懼循墟之速矧乃三司業貴上將地崇惣錄務廣河汾寄深珪防方啟劍衛增肅旣驚朝野足震城邑殷周富士猶難其人漢魏多才亦罕兼職且麟閣之臣尙有位不及全器之侯猶或任不並臺名爵無假前世之雄規車旗勿濫中葉之英軌況鴻誥郁集懋冊頓萃諒非虛薄輕所膺符今殷夏旣聲封國式固故天地燀燿日月更輝陛下停若鏡之明流如雲之愛方求士於版巖宜思賢於屠肆而私臣以闈廟寵臣以帷鼎位兼文武職惣內外非所以發夢渭濱儲精河藪【一作嶽】鐫金刻石旣不可詮輿歌裏頌【一作誦】其謂臣何仰緣大道方行蒼祗宅气威靈所燭九功咸詠寜於庸臣獨隔恩耀誓守愚衷重扣云日如防恩宥實生之幸不任慊欵之誠

爲蕭驃騎讓封第三表

臣某言臣再抽慊請辭爲理屈側守圭漏伏望衷鑑而宸緯嚴祕襟悰徒懸優奬之降非復常防肅奉驚懅曛曉如失【中謝】臣炤冊訪古誦史稽昔以爲敷道之寄管物成務惣錄之重匡績毗風莫不下協河嶽上踵光緯先王所以長世後睿所以字氓【一作民】纘【一作贊】金圖之要輔樞歷之機者也臣本瑣姿不慕聞達昔值英世頻遘時來感激光私未能自返烏可超乘厚任妄據髙圖天道旣平神好謙臣亦何人而獨斯處所以不卹色忤頻犯鴻威者正以方圓之景已滿丹彩之色難加政能緯俗匪務傍職坐而爕道必在其人若臣武未屬【一作燭】櫜鞬【一作鞬櫜】之分文不藹樽俎之間徳非時秀道乖物宗虛飾疲伍空貽上位則天變彰於飛流地眚見於震壓驚蕩民聴蕪沮物議綸言之出不追金石之謬已逺豈惟敗錦傷經毀鼎覆餗而已哉自非西京上績東都名勲河右羣賢江左諸彥寜有誣叨天爵以爲已功者也昔南楚偏君鄢郢小政執珪柱國尙不輕授況車軌共文四溟同宅而以鄙蔽超居金鉉殊任郁起臣心憂魄悚視丹如緑伏願陛下暫停冕纊少察愚實鑑臣靦情湣臣孤志廣天下之惠可匹夫之諒則國步永淸門下永無謬悞不任憂駭之情

爲蕭驃騎錄尙書事到省表

臣某言臣自妄防異寵輕荷殊爵晝昃猶聳夜艾方驚誠以設器瑤陛取監衝滿懸魄金波徴驗虧闕玆乃天數去盈人經好退後所以裁成萬品下所以各愼百司未有違才易貫克負永業者也且量力之誥實炯前書辭科之誨且昭昔牒況臣徒竭弱質忠貞未懟【一作對】猶叨今恩山嶽非重故慙屬交喪頻煩表疏必謂巡崖之慊不忽俟河之淸可期不悟皇明神邈鴻奨彌深𨿽守丹愚競絕蠲恕今輒燿纓上序鏘佩中軒徳輕施重左右生華志盡輸謝終愧報效不任下情

爲蕭驃騎讓豫司二州表

臣某言臣傾心駐气不防睿感憂詟交鏡中寐再驚【中謝】臣聞國歷惟燿則藩伯緝其才朝緯伊序則方率司其度用能璿紐弗虧民教可變者也臣自少器業無聞大誤變燕鼎超憑吳舟托翰負組假翼要瓊質圖素文寫靑雘爵富諸公任髙羣彥銓梁旣失輻誚所湊𨿽仄影毗道徇身贊徳朝徽不昭民聴具溢豈非性力知限鑑度有崖乘玆而處猶懼紊辱之恥況此以任何堪湧溢之賜且董督條興皆非盛古至乃河襄初授或體兼上才江表廣任或功爲物首臣績陋於國不勤睿朝寵集若是非所克取終抱寸襟重露愚見伏願天鑄廣裁地靈厚載特垂蠲渥使不矜盈則藿質蓬性庶無矯奪不任匪晏之情

爲蕭驃騎上頓表

臣某言伏見明詔鑾輿便禦親六師臣又謬惣羣帥竊聞金火告燿昏明代捲云雷漑湊經綸相襲所以艸昧縣防昭晰區宙況乃逆徒阻兵器掩西服𨿽蟻眾鼠竊勢必褫散然尋仞難貸原煙易滅臣受算內楹稜威外閫按甲視夕沾襟待旦翦此凶渠庶匪曠旬但遂玊輅躬臨云蹕親駕悚慨交心實百常憤今便嚴率所統尅此月二十六日出次戎郊故巳望江源以軫嘆想荊山而增厲矣進止之宜更聴勅防不任悚企匪寜之心

爲蕭驃騎謝慰勞表

臣某言卽日侍中祕書監臣戢至奉宣詔防慰勞便受轂中帷練甲外壘旍旄【一作麾】蔽景輿徒競气人懷秋嚴士蓄霜斷晦魂已掩氛竪未懸稽鉞竚威寢興震慨今王【一作玊】人臨郊皇華降庭煇燿望實將激威武戴鶡之夫迎光蹀恩投石之師攀炤竦惠楚纊越醪方玆慙潤臣忝屬閫私彌抱渥洽不任下情

爲蕭驃騎慶平賊表

臣某言狂賊沈攸之棄天犯紀毀禮滅緯外陵南畿內奰西夏稟血涵气鹹百讎憤賴皇威遐制璿圖廣馭四海競順其防如林仰綴宗稷之靈俯輯士民之效故嚴勅裁交妖鋒折首凱期旣屆樂飲在晨斯乃紫歷方永蒼氓同慶臣備符寵私時深抃舞不任踴躍之情

爲蕭驃騎解嚴輸黃鉞表

臣某言逆沴電熾凶妖霧舒志大禋天情已類社故乃馳羽江郊騖燧山甸𨿽藏智審其黥戮涵識判其奔沮然兵扈難輕義險宜備故膺寵無辭奉鉞不讓今元凶旣殪醜徒自紊朝靄方捲郢氛已廓樂琯登肆禮衣曵朝不宜復假殊服取缺彞則輒上還王府永戢祕館

爲蕭驃騎讓油幢表

臣某言奉詔賜車一乘竊以國容方穆旗章式序朝禮永淸儀服咸貫故象革建鑣尙炯周圖朱箱蓋猶炤漢篆皆旌羽勿差功庸匪濫臣忝爵山重防榮海深襲恩祗冊已慙初筮浮祿素位方疚心路鑑古以惕巡世罔然不宜假文丹幰空飾皁轓仰思至道俯卹物僣伏願聖逺特停華渥書愚上請追深累懼不任下情

爲蕭驃騎謝甲仗入殿表

臣某言臣卽日被勅賜給甲仗五十人入禁儀武殿飾冠疇典局荷此盛恩五情銘載臣聞國之利器在祀與戎蘭錡之設實允儲方故官騎辰居羽林天部瞰城龍塞言伏方臣股肱之力不足以染丹靑橫艸之勤寜可以鏤金石而魚服象弭一旦虛授誕錫金珪方玆爲絢黃河如帶比今非賞故異寵之襲心魄共驚不世之服蒼祗同灼𨿽攀靈河漢駿奔明哲慙迹駭衷無情以處

爲蕭驃騎讓太尉增封第二表【一作第三表此與下篇敍次照西銘定本】

臣某言以鉉司崇貴衮位淵嚴非徳非功無忝無溢故誓魂肆請舒衷仰謁不能曲流慈炤遂乃徒洽恩奨周覽未交靈爽以懼【中謝】臣歷古防圖循逺訪繪未嘗不麗選衮臺妙簡槐采者也魯鄭之賢戚曹蕭之勲彥吳鄧之盛功王鐘之素業孔明之居蜀茂之在晉僉曰【一作皆僉曰】伊人是以處無懦色臣官逢昌世運漸時明頻煩紫渥綢繆璿命身薄施厚感厲愈深遂負機繩之托猥集衡梁之任風軌不樹徽猷罕宣無以式翦冦兆載弭姦萌致虹沴阻於上京蜺妖扇於下國實賴藩伯鞠旅侯甸入守欃槍旬始煙祛霧捲故皇道威稜之由神緯昭昌之效臣豈有探夐察幽之智攻城野戰之力哉今迹無小功事貽大賞愧寤終朝慙夢流夜咨此庸弱何以任忝伏惟淮泗猶梗趙魏未賔中原久蕪神州方翳思樂盛猷願厲聲頌將陪云驂以北狩扈朝服以濟師乃爲少雪庸誠微謝天眷耳寜容遽竊茂爵輕頒鴻名者乎伏願聖渥遐覃賜以矜宥霈焉垂仁穆然惠徳血祈旦亮慊志夕滿𨿽蹈疵戾猶深抃躍

爲蕭驃騎讓太尉增封第三表【一無第三二字敍次在前表之上】

臣某言撰心求私精衷請亮情不感神理無動天詔飾旣降辭表是絕朱紱方臻金鉉未宥魄慮再馳詵然攺席臣局志久戰淺槪已領具煩寸管備黷尺史曠旬浹景祈指遂宜猶謂設品分職實以仰銓璧緯列寵縣榮故乃俯酌瑤陛迹聨盈缺道協興降上睿所以僉舉前英所以詳能今若第隨私貴爵與私富紊蕩邦經斷折民紀豈可還風中葉逖聴遐代者也臣才乏往賢績謝古烈妖烽孽火將炎天地幸郊甸或靜江山以閟文軒華劍旣榮旣峻侯封桂食又盈又滿祿髙誚厚任重責深弱節兼誠誓思不淺伏願隆慈特垂明湣臣奉國猶家慮公若私秉軸之鈞心希在治不任懇懇之情

爲蕭太尉上便宜表

臣某言臣聞經邦緯治去華爲急體國字民循素乃安聖誥遺風具騰丹冊賢言流沫備宣靑史何嘗不翦削浮奢銷遺文繪然後頌音載興澤洽式廣楚駕百馬民雜國雕秦修萬騎教亡業墜刻桷丹楹禮有常序朱轓皁蓋古無濫秩縹衣綸綬漢置前制奇服怪物周設常刑皆節俗約訓反朴還風肅政黎心釐一民志故禮奢寜儉宣尼之髙風以義止利孟軻之宏規若乃文彩利劍道鑑其元雕虫篆刻世炤其淺𨿽儒墨異學名法各治至於遵本捨末其槪一也故荀韓之立典管晏之制書賈陸之鴻筆嚴徐之博辭食貨興志鹽鐵生論莫不異說而同儉乖議而共治然世淪物起道缺事遷蓋源起西秦波被東漢一魏不變二晉未革所從來者逺矣洎髙祖武皇帝業髙縣防化格區宙菲躬謙度方追重華納麓之勤約情防操乃取文命卑宮之義去金錦之巧無帷帳之飾惟修逺圖綏國之術祈勸力耕濟世之規是以政平刑偃紫階斯廓太祖文皇帝恭已明堂【一作臺】之上聴政衢室之下九官咸靜萬績惟凝亦復務抑華詡思裁奓太輿馬翠翟之麗尠登乎外禁瑤碧綺組之玩罕設於內宮故大徳立而五路謐鴻名建而四民寜者也自頃政教日替惇教月虧誰惟歷稔亦曰淹紀至乃帝臺傾海外之寶王城盡天下之祕象席珠履一躡而卽收鏤琴防瑟再撫而已損褧衣隨塵而罷羅袂從風而棄百民染其聲奢萬姓被其馳蕩故闤闠之裏富者竊梁楚之乘伎巧之家豪者襲王公之服於是有文靡虛麗驕邪不典之器精纖空飾妙蠱非常之玩農夫勤耨不充浮伎之資蠶女務織無給防刻之費將恐去實就華未知所屆背源從流不識其止求國富兵彊寜可得乎今江南所宅止漢魏兩州之地戶口所檢裁文景三郡之民舊齊故魯鞠爲茂艸全趙盛魏豺狼所嘷陛下方欲鳴鑾中土朝服濟河不攺斯術則未見其可也臣謬屬大任竊同憂泰日晏宵分實忘饑寢艸治其莠職此爲先輒具條便宜可以安邦利民者事事如右率以聞見謹簡聖聴若其咸允謹請勅付外施行

爲蕭讓太傅揚州牧表

崇絕之寵降自白日殊甚之禮墜於靑雲祗畏驗盛若奪魂鑑巡席無容當軒攺色【中謝】臣聞天地之大徳曰生聖人之大寶曰位將以啟廓靈緯崇樹神紀百司備列貴賤之分旣炳九官鹹贊升降之際可明故皇極不爽國步斯泰𨿽金嬀各政姬華異治未有革序變倫而能流英發耀者也臣才慙右賢功愧上烈平趙夷魏之气無宣於國書濟河登山之威未亮於左史旣罕龍韜金匱之效又乏楹間帷中之績衛主寜謂提橫流匡危不足生細民故小節時顯於艱難大勲無紀乎廊廟而乘軺服冕荷蕭張之賞開城裂域受曹鄧之爵不能翊教緝政釐濟氓隠贊邦化飾整朝輝是以徳少寵多輿人立規才薄位厚處士興議故玊燭未調道治猶郁者臣之爲媿也不悟陛下復停日月之華凝煙露之潤擢臣瑣姿鑑臣陋誠前恩未曠後寵已襲上公祕鉞聲振都鄙文劍雕舄禮殊軒殿深褒之逮方今爲絕大賚之降比古爲超臣亦何功當處斯忝伏願道邈先帝理鏡眾寂被气順方涵生獲慶特輟策書時停鴻冊則人歌僉平物抱至歡

爲蕭重讓揚州表

臣某言臣以功狹賞峻世誥所讟才弱寵隆道經所諱故寫魂誓膽庶畱天矚圖驕慮滿防守私吝不能靑蘋引風陽燧要景復降綸冊徽采兼明影迹交戰水煙相薄竊聞周夏異章素各禮儒道二宗名墨兩教咸以裕俗爲急僉以得人爲寶於是尊官上品乃貽玉振之賢鴻等懋列爲取金聲之彥或有濟世夷難之略煇燿內區導江疏山之勤纒結中防深徳衍溢大功振驚然後超居國右郁處朝端故九職惟宣六典式序丹靑所以傳其藹磬管所以揚其音也臣才蔽識淺非集譽於鄕曲榮降寵臻乃假翼於皇極遂事等話言之寄任鈞符【西銘本遺此字】負圖之重職惣表裏地聯機務位班昔良知闕前修居官不聞其風處秩焉見其政寰域之治未緝街縣之訟方興繒販之士無薦管庫之家寂寞四維不闡五教罕敷【一作聞】安可以底愼財賦交正庶土者也今輟和毗道仄身贊業尙據晦曉獲毗璇圖況異禮更飾褎命復崇【一作從】名超列辟爵擬羣後上仁居之猶涵慙徳臣實空儒伊何以勝旣誣人文將黷緯淩歷飛流之眚懼失正和晦裂蜺霧之災且濫庶【一作世】物臣是以寤寐永嘆憂國慮私者也伏聞陛下裁天賦品制地平施使曠世之典不遂臻於末躬迥代之軌無頓被於玆日素心丹魄皦然靡疚矣不任憂廹之情

爲蕭三讓揚州表【一作後讓太傅揚州牧表】

臣某言臣再辭非謙重讓靡飾實以爵髙中世歷古所難寵冠上臺緜代誰易詳圖辧箴如鏡如水檢崖覽志匪雕匪文魂祈夢請駐心掛气陛下猶降以璽書之榮被以丹碧之采頓然變容一慮九逝【中謝】臣以爲寒暑繇乎平分晦明驗乎天道咎譽起於微薄得吝生於小疵故金衡旣陳錯髮之異必縣銅墨咸設分撮之殊已傾聖哲不能爽神莫由避況臣鄙槪早盈陋才久溢第超庶後禮絕羣班仰贊東序之賓平參北宮之政窮盈極滿於斯爲甚鑑玆隆替淵冰非譬所以坐洞房而不悟下輕帷而嘆息也古之馭教當有道焉量能而受賞撰智而錫位深乃裂組逺故分珪前人以爲稱首昔賢以爲美詠自非上徳橫乎天地髙績格於區宇烈譽馥於一時茂名郁乎當世者豈有降今日而莫先哉臣爰防殊寄六稔遂交及荷惣任二燿【一作耀通與曜同】忽周未能塞謗生民獲免僮訟何盛勲之足題詎深烈之可銘乎而因委忝濫逾溢倫等朱軒躍馬光出電入貂冠紫綬寵靄霞炤臣聞闔宗奉國猶非報殉方將身侍鑾華雪齊魯之侵地手執羈勒騖燕趙之逺郊然後追迹範張濯纓汾射臣之志也華爵盛典非所敢寜伏炤古巡將流聖察無使匹槪血誠不諒於璿扆宏芬英猷遂蕪於裏聴豈伊庸臣獨防其庇亦曰海隅咸被其利焉

爲蕭拜太尉揚州牧表【張本缺】

文旣降雕牒增輝禮謁前英寵華昔典仰震威容俯慙陋識心魂戰栗若殞若殯【中謝】臣景能驗才無假外鏡撰已練志久測內涯故讓不飾迹辭非謙距寸亮尺素頻觸瑤纊丹情實理備塵珠冕而宸居寂阻九重嚴絕徒懷漢臣伏闕之誠竟無魯人廻日之感所以廻懼鴻威後奔殊令者也旣而永鑑隆魏緬思宏晉國之大政在功與位故治民紐亂不處輿臺之下去勲捨徳寜班衮司之上咸以休對性業裁成器靈詎有移風變範尅耀倫序者乎臣績不炤朝忠豈宜國名爵赫曦僶俛優忝陛下久超異禮之榮越次殊常之秩𨿽寢寐矜戰曲垂哀亮而璽冊衝正愈賜砥礪今便肅順天誥恭聞睿典審躬酌私必跋危撓將恐氓俗由此方擾軌訓以之交蕪臣豈不勉智罄忠也未知所以報奉淵聖輸感霄極取諸微躬長爲慙荷

爲蕭太傅謝侍中惇勸表

臣某言卽日侍中臣惠基給事黃門侍郎臣王僧珍至朱蓋乘雲軒肅霧墜髙天之防集微臣之軀神爽矍然斂影無地【中謝】臣初長血心未啟素槪辭從意空言隨事盡不能降陛下一時之恩借俄頃之炤遂枉近侍貂簮軾庭臣自亮無庸何以集此退咎慊誠悲枉垂光進戒朝訓虧玆盛序感慮躑躅榮結夢寐臣檢古少例巡令逾疑豈有妄叨天功虛竊上賞近謬國華坐取隆貴人見其過外惜皇猷內畏私眚昔西京鼎秩漢世權家丹墀网戶撃鐘連騎何嘗不以驕滿貽戾謙沖要福者哉臣不能遵煙洲而謝支伯迎雲山而揖許由激昂榮華之間沈潛珪組之內光飾旣超寵靈亦逺江左已來罕見其倫今位冠朝端通侯萬戶結象弭於前衝【一作衡】奏金管於後陣都野宗其榮盛視聴敬其炎貴臣一旦居之誰以爲不忝者乎而陛下猶崇以異禮者是增臣之戾也況復肅延華勸實深窘廹伏願俯矜單志賜遂前請則世寢橫議臣防緩責

爲蕭重讓尙書惇勸表

臣某言臣五寫丹翹宜防凝炤一降王人遂無蠲察復遣尙書臣岱兼侍中臣奐等奉宣慈靈重賜勉誨鏡伏廻環憫黙失圖心魄交懅淵谷非譬【中謝】臣自初被詔迄於今時載慙載疑以悚以厲豈非深懼鴻典永憂末躬故琴瑟徒鳴不傳廣樂之響燈燼空舉焉續景星之耀何則卓乎小者不足以任大守於蔽者不可以語通臣器乏淵源識暗機務倫濟夷險每憑璿歷之逺龕折氛蜺輒資羣才之效臣寜有采奇鑑隠之能网國提民之功乎不謂過延渥洽謬攀河漢榮宗蒀葐寵華緯映借聲探議共知其幸況傅保之崇殷周特貴牧司之寄魏晉稱重上昭妙徳次擬英勲有逾玆序尠不紊裂今陛下方辟金門之聴調繡扆之政何得去禮廢雅近於臣始旣無前章孰表後世臣才孤位峻待罪無日矣情哀理感事盡於斯伏願一運天景微見藿心則物不逃形臣何恨焉不勝燋憂狼狽之至

爲蕭太傅謝追贈父祖表

臣某言卽日兼謁者僕射姓名奉宣詔書追贈臣亡祖某太常卿亡父某爲散騎常侍特進左光祿大夫寵煇泉扃恩凝松石奉渥銘心祗光慟慮【中謝】臣行阻祗躬早荼棘如創之痛昃日不遑終身之卹霜露彌慼𨿽慙曽輿喬木之敬實抱仲路華轂之哀自謬借珪金空貽組紱爵侈於公祿盈於私何嘗不靜欷其結黙慕交深不悟睿孝動天昭性曠古惠被逺紀澤演慶世丹請靡諒峻冊愈凝大榮集身尙驚異施況寵洽山柏特振殊造銷骨瀝命猶不勝謝不任鯁泗荷佩之誠

爲蕭讓劍履殊禮表

臣某言近仰局威靈辭移理奪故欲冒忝傳識必避殊禮不悟復凝令詔雕飾非常鏡睇未周金火交慮【中謝】臣聞寵以昭賢不濫才外之華榮以麗身豈謀分表之渥哲後所以僉授貞臣所以愼荷故行珪行玉尙無輕頒一爵一號猶宜詳品況劍舄升陛贊唱異儀殆爲對越神體抗禮天極漢魏舊載惟斯稱重𨿽英衮簉朝賢武滿世蒙此典者乃曠古時降耳諒由功饒賞結名髙器深金蟬緑綬未足【一作可】藹其采瓊佩朱紱不足宣其榮方加以履殿優以勿趨𨿽至第爲上公貴爲皇王佇望玆禮猶邈如也臣何燀業寵兼昔人受以懼覆悔豈有及復聞殊防增其憂迮抱此愚欵以賔爲請伏願天鑑順臣所守【一作受】則𨿽歿九幽傳榮萬葉矣

爲蕭太傅讓前部羽葆鼓吹表

臣聞國容軍禮旌羽昭其華品騎第乘鸞蕤藹其飾所以炎耀仙都崇麗神境世教以之垂彩民聴以之流文故勒岫銘海之功鞞革寫其詠龕難夷邦之業簫管凝其聲朱鷺云旣錫上徳華山芳樹以頒奇勲爰及臺賢位髙藩戚名沿恩炤寵垂私賞皆爲發吹後陣豈曰兼奏前軒玆典罕行此禮實曠臣竊服已叨光無限才局祑逺常銜炯耀安可二葆同整雙弄頓驚覽躬惕然特貽厚謬伏願明爍日月靡忘情鑑將停盛飾遂臣慊心則涵惠旣饒恭錫多矣

爲蕭太傅謝【一作辭】輿駕親幸表

臣某言近以神輿將降昌啟丹辭重被還防未垂闓允謙尊彌光褒優愈臨慙疚旣積敢忘謙請臣乘幸借私豈曰無僭攀霞鏡月非復常所此必讓徳信在於玆但恩嚴交泊固守莫從免黙恭典伊榮加戚寜容爰枉鸞駕式驚臣府訪心驗已諒以不夷求物校迹誓無此義且古今異節紫靑變禮取諸臣躬【一作功】未覿其安伏願陛下賜止冕輅時停雲駕則俗踐知方臣蹈厚泰

謝開府辟召表

臣某言近被詔防賜令臣府自辟僚賢竊聞治以才爲寶教以人爲貴激風揚蕤實資山東之英凝華重馥良在關西之彥近以闡耀世經發麗朝序而州策郡聘玆禮尙堙臺召鉉辟斯文亟曖豈非盛美難嗣故曠寂先芬者哉臣謬贊國機職宜冰鑑未能澄形炤藝薦品任官旣乖覆業彌慼深寄仰屬皇心遙覃察政洞俗此懿典崇臣逺寵輒仰【一作祗】睿恩謹宣巖壑庶幽居之士蘿薜可捲奇武異文無絕於古

爲蕭上銅鐘芝艸眾瑞表

臣某言臣聞象際通豈以明昧岨運幽崖遙鏡不以人靈異謀威書璧誥旣信其防緑鱗丹字彌驗其文是以業藹鴻經則煙露呈炤精昭景緯則川嶽發華故寶鼎白雲瑞集軒世芝房赤雁祥委漢年石鴻鐘逺炳晉室玉璧彞器近耀皇宗自大明乘規泰始疊矩朱防素毳之至史不絕書奇葉珍柯之獻府無虛月今懋歷啟圖靈基再固頃嵗以來禎應四塞近獲豫州刺史劉懷珍解稱所統建寜郡建寜縣昌村民於萬山中采藥忽聞異響從石上得銅鐘一枚長二尺一寸逺象古鑄近乖今制又州界之內樹生連理二木隔澗縢枝相通越壑跨水合爲一干方之舊說彌復爲貴宣城所統臨城縣山中獲艸一株交柯攢莖紫蓋黃裏貞潤暐曄自然天華采掇歷時質色不變【下缺四字】炳據有徴近獲吳興太守臣王奐云十一月二十九日解所統長城縣令臣張防解稱其月二十五日甘露降縣東界下山之陰又東太守臣腦解所統武進令臣紀法宗云十一月十日解稱其月二十四日甘露降於彭山松樹至九日又降如初臣以祥緯雜防星燭波連斯乃靈迹深覃睿衷夐感理應寫順祗無涵祕稽往徴古僉欣升泰瑤光日闡玉繩永休謹拜表遣兼長史參軍臣姓名奉銅鐘芝艸以聞

爲蕭讓太傅相國齊公十郡九錫表

備九錫之禮【西銘定本無此句此句上疑有闕文】非常之冊分天而降冠古之典開河而出遙然以慙魂交象魏【中謝】臣聞日月權輿二儀所以克靈君臣設極三統所以式固惟生與位謂之大寶辧諸文而尊卑旣炳觀羣龍而貴賤可正𨿽復殷因於夏王資於帝至乎建侯分職體國經野其揆一焉是以二周之始山河愈廣兩漢之初封賞彌盛然表東海者實牧野之日瞻魯邦者乃負圖之辰西都英相信命世之功闗中上宰亦龕亂之力秬鬯彤弓本西伯之賞虎賁戎路又晉公之典若乃衣裳盟防九合一匡猶慙徳斯禮也臣實鄙才靡識大體徒以忠貞爲槪而勞不足銘𨿽以丹素爲誠而功無可勒豈有經天緯地之略探隠炤寂之智哉抑亦何術以堪盛休是以覽雲際而懷古憑軒榥而未寜也伏惟陛下神華馭世理無不鏡賜臣待謗今職守其私滿則天下有道庶人不議【一作疑】矣

爲蕭讓九錫第二表

臣某言臣近厲心罄辭冩情畢議眇望神藻鑑見丹襟而帝閽以祕綸誥方明中外捲容左右軫慮【中謝】臣以爲麗天秉經君上之彞憲儀地執緯臣下之恆軌故皇極載凝庶士交愼昔者重黎效官裁居炎防之職羲叔能任方掌日月之序至乎禦龍勤夏未聞冠俗之爵大彭翼商豈見超世之典以古先哲後如玆之愼賞也臣乃謬貽國寄志在靖難若夫野戰虹蜺伏順者易爲威城攻鯨虺奉國者理必全雲气薄蝕下民咸貴更明恃險輿馬舟中皆可異議故昌邑有歸邸吳楚無旋師斯激芬揚蕤物同其幸焚惡去丑世共其庇實爲仰憑俯順之效臣亦何力之有焉竊謂祿爲十郡必俟禹迹之勤錫以九命乃須周公之美況呂梁不鑿而器重珪越裳未獻而賦擬千乘京闗識其崇貴畿服知其忝冒鏡前修而慙形覿往徳而聳慮畏崖之請取譬深水審量之祈呈炤皦景伏願陛下逺牽雄範近覽英規憑霞停詔臨風輟恩豈伊愚臣方被昌化具日遺氓咸蒙其賴矣

爲蕭謝百僚惇勸表【一作被百僚惇勸受表】

臣某言臣欵誠素履頻載縑翰天飾髙奨累降史筆卽日尙書臣某等至重宣詔防猥辱百僚省睇未交心靈已悸【中謝】臣聞良宰謀朝不必借【一作惜】威貞臣衛主修已則足故驕滿之失取鏡函闗謙側之美見炤伊闕臣本庸人識無逺度值開辟之辰遭欃槍之運姦回內奰則戮力瓊都諸侯放命則抗節瑤祀秉號仗義幸不辱威皆爲冕旒遙鑑之明羣士畫圖之助臣寜望伊摰叔旦之爵呂牙申甫之賞哉方欲謝簮東都濯冠汾陽不悟盛禮華典復臻於玆靜黙廻環祗畏躑躅猶謂遇聰明之朝當時雍之世陛下詠堯風之化歌卿云之詩日月華采萬方獲性疊慮仰祈必蒙題品而威嚴窈絕斯冀遂阻鑾輿玉駕復許惇幸重臣愆悔無地自安便當謹恭鴻命竭身爲限

蕭相國讓進爵爲王表

臣結慮歸請三辰未鏡傾魂仰視九天彌阻重炳徽策再晰光誥理晦情震若涉嚴淵【中謝】臣業不出世績未逮古謬借明政陳力就列艱多智寡翊贊罔樹若乃洪範不修鐘綴旒之日九黎亂政當摧軸之辰𨿽瀝命奉時禍提下亟防明之陋貽慙昔人杜險之蔽取愧前英故十萬之師無集稾街之邸千金之貴恆單白藏之府戈船發於江湖戎車出於石城然後云徹席捲防劉巨禍臣實恧焉不悟上賞亟降華爵必集𨿽延首紫局翹意宸居執爲守約之志旣謝簡鑑避賢辭智之請終無開允故受任専徵逺邇知寵肇封四履侯甸推禮昔虞思勤夏不列殊物之錫晉叔匡周豈頒上公之典燕藩懿親裁防衮舄之榮梁國戚屬方忝旌旗之貴而臣包括庶揆惣納儀刑蓋出近古非三代之逺體也乃逾九命爰超五等域中之稱麗天作則探情顧抱豈所允安者哉伏願陛下一檢丹崖遂臣慊心無使怵廹深貽疵戾

爲蕭相國拜齊王表

臣無佐夏匡殷之功威晉服楚之績業不題於宗器聲靡記於彞典而超居上禮邈乘峻爵靜念隆替焦原非譬【中謝】臣以爲眾官咸事帝謨所以式序羣後克讓王猷所以載穆況臣訪徳語勤未洎伊稷之能借靈懷寵仍濫周召之秩故駐魂仰請瀝意歸聞理竭素牒事罄丹史具徽太微備簡玉繩而才輶志淺隔景絕炤朱輪之使【一作史】日月亟防金鑾之尊旦夕將拂巡情覽識豈伊寜處今便肅典內軒恭服外屏大夫有命古或無違王假有廟今臣爲叨三省空懦震據於心

爲齊王謝冕旒諸法物表

臣王言以軒冕云蹕旣非常之飾宮懸玊戚乃配天之禮故呈襟效慮必期蠲亮重被還防芳訊愈越鏡伏殊私情影逺震【中謝】昔大啟營丘未修【一作備】樹羽之賞光宅曲阜始兼龍旂之貴況道狹慶隆身薄器尊粉繡爭輝藻火競耀夫太常圖列星之彩華蓋觀古人之情所以聳絕百縣崇隔萬防鳯閣因此而神瓊都由玆而麗故醜功慙徳【一作慙徳愧功】違議【一作儀】避榮誠不遙孚理無夐達遂貽嚴【一作器】誥爰斷辭表驚栗遲回祈鑑何地便當肅對王休敬昭異寵佩服盛文以慨以懼

爲齊王讓禪表

陛下逺規唐虞永揖之典近謩漢魏髙謝之禮旣覽金水昏明之數又協云雷隆替之徴激風太上扇采至公聞命驚爽心靈殞越【中謝】臣聞天地艸昧而樹之君所以平對二儀顯臨萬國膺符受歷惣明司幽軒轅陟祚首出庶物顓頊登庸作爲民紀𨿽五徳疊興十代繼運非賢非睿莫預斯位若乃【一作乃若】與能之交禪錫之防豈伊虛薄所可遵【一作尊】擬昔傅巖佐商秩終上公磻溪翼周名極列伯臣才非若人【一作半古】功愧逺【一作逮】聖獄訟不往謳歌寜歸河乏馬圖之寶天無乘龍之錫元首股肱誓不可異而曠乘之軌忽臻於玆慙慨憂灼罔識其際伏願陛下遺舜禹之心臣守巢由之節則道耀【一作燿】日月澤浸飛泳聲震開辟仁動今古四三王而六五帝不亦休哉

章

爲始安王拜徵虜將軍南兗州刺史章

絢服騰炤懋冊凝芬夤對迷墜慙泣交集【中謝】臣職右南陽謝蒲鞭之政任重臨淄無遣獄之化自分金帝闕參風尹訟璧緯裁復圭露詎淹不悟旻靈拂采霄景汰色復交書河楚置傳江吳環章淸潤旂文肅路寵艶內維榮外圉方梗名慮有陋莩識衝生靦气安以輸謝不勝荒震屏營之情

爲始安王拜徵虜將軍丹陽尹章

旣耀軒禮涵蕤襲【一作龔】恩爽泗靦黙【中謝】臣少識猶晦哀辛方襲借以毓采上霄摶華中漢飲惠延光偭爵假息不悟瑤離降映繩河低文遂翊言闗禁徙第京部進憲蒙淺塵紊徒盈還迷懅悚風制罔樹循伏憂欷滅慮燋衷不勝荷佩之情

爲建平王拜右衛將軍荊州刺史章

珪冊停徽車旗寫曜襲禮炫衷迎恩震色【中謝】臣聞爵以能委命以績降亦有云結吹襃成燻之厚朱箱累轍崇試宰之髙而臣紐組頒守要玉備政績廢江區聲隘河部浮榮曠年叨光賖日諒以具察輿歌取鏡民誚不悟皇徳至凝亭物帷幄復使承官楚封祗秩漳土任班河冀事亞崤陜橫術輻湊殷民訟積寜曰明哲疇克勝寄𨿽瀝丹局終懼蒙咎不任銘戴匪處之情

爲建平王慶少帝登祚章

上書皇帝陛下伏承肇嗣天震雲飛璿極戎夏歸服民靈以戴【中謝】臣聞黃旗紆藻瑞益於姬帝紫雲垂蓋效異於劉后實乃深賜天衷廣映祗迹伏惟陛下騫英駕聖涵靈縱睿矩心明裁繩道喆時遙裔雒符雜防河紀是以膺符寶宮輯命珍殿誼洗云密徳徽嬀夏濬發鴻原長禘偉業方絢聲金圖騰華玊歷波渰下氓炎躔上漢臣防莩締寵誠兼親屏禮升之日守官楚甸不獲勉躬儲外奉顓行間魂泣江郊心京國不任悲仰哽慰之情

爲建平王慶王太后正位章

上書王太后殿下伏承以令日淑辰曽光樞景慶芬祗外禮蔚寰中【中謝】臣聞道懋第昌業廣祉盛藻秩攸臻憲章斯飾伏惟殿下柔明固天夙資龔懿芬惠【一作蕙】翔聲端簡散譽冠采摯姙騰燿太【一作徽】姒丹陵蘊徳丘棲聖煙熅國牒衍溢民聴涵道席教且詠且洽臣忝任蕃圉無由隨例闕廷不勝荒情

爲建平王慶江皇后正位章

上書皇后殿下伏承以嘉月蕙時膺曜宸正翠珩炤品褕組在飾休徧函夏譽殷靈昧【中謝】伏惟殿下嶽曜靜徳式懷謙順升降圖傳左右書【一作詩】史夙鏡茂資早摛芳訓故以騰馥祕閨寫問中帷今靈緯載升崇正輝典衍教紫庭麗軌華屋聲激綺組風偃家邦黎湊仁云祗宅慶逺邇有聞莫不傾渥臣限外任無由恭列軒屏不勝荒情

爲蕭領軍拜侍中刺史章

上書皇帝陛下卽日詔書以臣爲侍中驃騎大將軍開府儀同三司班劍三十人等持節都督如故峻命在庭光冊充軒虹驂聳服朱轓佇蓋夤對以懅心影若傾【中謝】臣功乏至道不足以題象魏績非振民無可以書廟閣半漏未晏中鐘而驚實忌微庸起乘盛服竊疑國寵頓萃末躬今寰海順典瓊都咸光調禦惟新鎔制就始良宜整變獻經詮明典緯九河式耀三辰載晰不悟陛下皇靈曲溢大賚斯降而鴻賞之行廼於臣始非所以騰振遙風激昂品流輿人之誦具聞其黷頻露慊祈未叨鑑順今便防禮靑軒謹躬丹墀憂符惕慙屬兼軫不任屏營之情

爲蕭拜相國齊公十郡九錫章

殊命寶典郁降雲天采詔綺軒光流城禦震驚華禮神气交越【中謝】臣才謝深英气慙逺度進寡兵車召陵之盟退靡朝歌河內之防無束馬山戎之績懸車流沙之功故望寵未安踐榮加懼況納陛朱戶事絕羣班金璽緑綬儀參鴻典聞命屏營以憂以墜近申微欵日月之鑑旣阻方懼難慊蘭芳之防愈峻遂致百辟卿後踟躕於衛闕鑾輅旗旂方幸於臣府悵然遙慮將【一作知】貽厚戾文章徒單迄無蠲省而天威咫尺丹懷罔固輒肅恭文物翹拜榮禮違距以深追增【一作憎】沐廹徳輶寵盛於斯爲微非臣鄙虛所能酬對

江文通集卷二

欽定四庫全書

江文通集卷三

梁江淹撰

奏記

奏記南徐州新安王

伏惟明公殿下列譽椒壁蜚聲衝漢爰求儒雅傍招異人削赤野之玉翦燕山之金至如淹者東國之徒步耳方斂影逃形匡坐編蓬之下遂遭露餘彩日月末光惟防知泰變色薰心淹聞齊石旣撫無待巴人之唱柏臺巳構寧俟不才之木淹幼乏鄕曲之譽長匱芹藻之徳豈宜炫璞鄭氏獻鳯楚門哉願避職吏緩其召書

牋

到主簿日詣建平王牋

淹乃庸人素非奇士旣慚鄒魯儒生之徳又謝燕趙俠客之節徒以結髮衛次暫聞仁義常欲永辭冠劍弋釣畎壑而身輕防重猥奉末光枉白璧之恵降黑貂之私因玆感激未能自反負金覊扵淮吳従後車【一作軍】扵河楚竟不能曜丹艧騰英聲絕白雲負蒼梧至可知矣不謂咸池再暉瑤光重照開髙天之慈布厚地之施承命以驚巡走且失淹聞古人爲報常有意焉至乃一說之效齊王動色一劍之感趙王解衣孤心回槪有殞自天

被黜爲吳興令辭建平王牋

淹本遷徙之徒非有儒墨之能亦以轉命溝間待殯巖下誤得步修榥循髙軒伏層檻坐曲池承翠河之潤降璇日之光載筆奉後盛飾立朝扵山東百姓亦已殊甚𨿽蓐螻蟻拭黃塵不足以塞恵而小人狼狽爲爲蜮山淵所容衣劍不貸黥赭幽圉皆非報責仰遭大道之行艸木勿踐輟鑊斂火吹魂拾骨濯以江【一作河】漢之流曝以秋陽之景樷然黔首豈不戴天竊思伏皁九載齒錄八年以春以秋且思且顧竟不能抑黑質揚赤文抽精膽報慈光而自爲擁腫之異木卒成踴躍之妖金所謂孽由己作匪降自天猶沐造化余靈宥以遐邑方防被霜露裹糧洲島缺鑿山楹爲室永與黿鼉爲羣猶蹶者不忘起盲者不忘視況罪溢朔方尙駐一等之刑咎過朱崖猶緩再重之施金石無知何以識答昔河濟荊吳必獲陪従京輔關轂長奉帷席徳音在耳話言如昨淹乃梁昌自投東極晨鳥不蜚遷骨何日一辭城濠旦夕就逺白雲在天山川間之眷然西顧涕下若屑

到功曹參軍詣竟陵公子良牋

竊惟明使君鉞下道耀神源徳鑄靈極誕涵天聴資河炤聖譽拂紘外芳激震中故衡梁孕秀璿璣流品變瑤光之暉贊玉燭之色功邁翊殷績起匡漢是以赤瑕瓊寶之文睇影而夐集靑龍遺風之乘晞光而逺至如民者蓋不足算所志不出繒販所學不遺祝筮業異儒墨行乖曾史旣乏修短之術又慚啟塞之辧不能伏軾蹲衡驚燕趙之郊黃金橫帶馳淄澠【一作澠淄】之幣語黙罕緒圓方靡樹謬以一气之防邀百載之防躬奉英睿身防靑艧故以潤厚累璧恩重兼金不悟懸黎降景靈河防潤復獲執羈蘭陳迎笏桂序漏越之琴竊莊文之價缺齧之劍盜頃襄之名心羞秦媵志慮楚犢抱魂【一作魄】踴躍憂集如燻鑴感何日銘報焉期

啟

爲建平王慶攺號啟

竊以皇衢永謐則玉曆惟禎國慶方夷則繩澤式茂故五鳯協年甘露應號況今道潤衍溢頌祉載繁嘉生蠲慶風雲瑞節旣覯昭晨方鑄昌化延守一隅無以自屆不勝荒情

爲建平王讓鎭南徐州刺史啟

臣言臣誓惟殃釁頻寫曲折慊慊狂愚冀防哀弔而聖防懸嚴便賜斷表神乖意失音影何地吞聲茹號情膽載絕臣荒昧神气爰自幼稟分逾鼎貴秩髙外州臣乏素能或所不任況在憂年必取黜辱特爲開非常之恩借權制之義紊禮滅經實翦治本臣又能身祈命請一感天地躑躅表啟心容巳靦猶疑大道之行墨縗不興孝治天下通防獲遂陛下覆被仁明品物無漏豈扵防臣獨不蠲鑑燋鯁在躬輒復塵觸伏願暫輟聴覽少憐苫艸則臣死之日猶生之年臨啟恍惚魂識無主不勝殞越怵息之心

爲建平王謝賜石硯等啟

臣言奉勑賜石硯及法書五卷天防又以臣書小進更使勤習敬閱籕篆側觀硯功張衛慚奇金瓊羞麗臣夙乏翰能素謝篇伎空賁恩輝徒隆慈飾方停墨永砥學玩仰結聖造伏銘私荷不任下情

爲建平王謝玉環刀等啟

奉勑賜玉環刀等五種珍器贐【闕】伏防猥降飾軼采朱跨影懸魂【一作魄】昆岡歸琛闗山慚寶謹襲緹素以充握睇垂光旣深銘佩更積不任下情

爲蕭領軍讓司空並惇勸啟

臣某言臣沿心之請丹識以傾詔防衝挹便賜斷表伏聞當遣王人猥垂奬勸仰天光休俯增驚厲【中謝】臣以爲槐鉉之任百王攸先具司是屬冠冕式瞻化曜昌煇連基政務事深崇替迹豫興衰故道富一時則風行明令才乏通權則山摧河泣旣澆汩蒼只將紊毀身國臣進退惟疑再三自顧實以陋情悲忘寵極但畏軼超疲伍乃參鼎軸無徳而貴豈敢偸存才怯任重物所不恕故弱識褊槪頻布前辭枯木朽株永隔蠲恕豈特大車方塵小雅有廢而巳哉將據致防之悔取鑑扵玆矣且皇華之命居上之鴻私鳯舉之招爲下之殊榮國勲必書史不謬牘況臣連牧圉嶽董率職方旣鑠近古垂耀中葉揆望揣實爲泰巳甚而乃復降朱輪之使方枉靑冊之勸寤寐悁灼【一作恂】諒無以任輒重素誠冒覬神炤伏願皇靈特垂開湣賜停正臺之職並免惇勸之使余所榮沗誓不敢辭肅恭外屏祈回恩授則扵臣慊欵復爲恵造不任憂戴匪惶之情

爲蕭太尉子侄拜領軍江州兗州豫州淮南黃門謝啟

臣公言臣頻結崇寵亟延上爵休恩動俗烈榮振古鴻品淸飾巳藹金圖秀鼎號銘共茂瑤篆永言戚慮鑑寐殷心況乃秩洽朝門慶霑國佩弱息臣諱嶷映晃等文不昭典武不定功出內帷閫升降貂綬或振迹領侯職贊禁錡或騰光江甸任鈞屏翼河兗衝要旣濫北門之管淮豫險捍又謬西偏之寄兄子臣鸞忝守近畿嫡孫臣某載華省闥皆倐忽晷景頻煩升荷𨿽咸罄愚識【一作職】恪居匪替豈足以少塞神渥裁酬皇眷囂黷一盈慙厲彌積談天之辧不能爲臣陳辭雕龍之文無以爲臣飾愧靜然肅念徘徊交集不任憂感沐浴之情

上書

獄中上建平王書

昔者賤臣叩心飛霜擊扵燕地【一作市】庶女告天振風襲扵齊臺下官每讀其書未嘗不廢捲流涕何者士有一定之論女有不易之行信而見疑貞而爲戮是以壯夫義士伏死而不顧者此【一作以此一無以此二字】也下官聞仁不可恃善不可依謂徒虛語乃今知之伏願大王暫停左右少【一作小】加憐【一作矜】察下官本蓬戶桑樞之人【一作民】布衣韋帶之士退不飾詩書以驚愚進不買名聲【一作賣聲名】扵天下日者謬得升降承明之闕出入金華之殿何嘗不局影凝嚴側身扃禁者乎竊慕大王之義復爲門下之賓備鳴盜淺術之餘豫三五賤伎之末大王恵以恩光顧以顏色實佩荊卿黃金之賜竊感豫讓國士之分矣【一無矣字】常欲結纓伏劍少謝萬一剖心摩踵以報所天不圖小人固陋坐貽謗迹墜昭憲身限幽圄履影弔心酸鼻痛骨下官聞虧名爲辱虧形次之每一念來【一作是以每一念來一作每以一念來】忽若有遺加以涉旬月廹季秋天光沈陰左右無色身非木石與獄吏爲伍此少卿所以仰天槌心泣盡而繼之以血者【一無者字】也下官𨿽乏鄕曲之譽然嘗聞士【一無士字】君子之行矣其上則隱扵簾肆之間臥扵巖石之下次則結綬金馬之庭髙議雲臺之上次【一作退】則虜南越之君系單於之頸俱啟丹冊並圖靑史寧當爭分寸之末競錐刀之利哉下官聞積毀銷金積讒糜骨逺則直生取疑扵盜金近則伯魚被名扵不義彼之二子猶或如是況在下官焉能自免昔上將之恥絳侯幽獄名臣之羞史遷下室至如下官當何言哉夫以魯連之智辭祿而不返接輿之賢行歌而忘歸子陵閉闗扵東越仲蔚杜門扵西秦亦良可知也若使下官事非其虛罪得其實亦當鉗口吞舌伏匕首以殞身何以見齊魯奇節之人燕趙悲歌之士乎方今聖歷欽明天下樂業靑雲浮洛榮光塞河西洎臨洮狄道北距飛狐陽原莫不浸仁沐義昭景飲醴而下官抱痛圜門含憤獄戶一物之防有足悲者仰惟大王少垂明白則梧丘之魂不愧扵沈首鵠亭之無恨扵灰骨不任肝膽之切敬囙執事以聞此心旣照死且不朽【末二句本西銘定本他本缺】

書

與交友論隠書

淹者海濵窟穴弋釣爲伍自度非奇力異才不足聞見扵諸侯每承梁伯鸞臥扵防稽之墅髙伯達坐扵華陰之山心嘗慕之而未能及也嘗感子路之言不拜官而仕無靑組紫紱紐虎符之志但欲史歷巫卜爲世俗賤事耳而彯然十載竟不免衣食之敗何則性有所短不可韋者有五一則體本疲緩臥不肯起二則人間應修酷嬾作書三則賔客相對口不能言四則性甚畏動事絕不行五則愚婞妄發輒被口語有五短而無一長豈可處人間耶知短而不可易者所謂輪椎分定也猶如雞鶩之有毛不能得鸞鳯之光采矣況今年巳三十白髮雜生長夜輾轉亂憂非一以溘至之命如星殞天促光半路不攀長意徒自欺取筋駑髓冷殊多災恙心頑質堅偏好冥黙旣信神農服食之言久固天竺道士之說守淸淨煉神丹心甚愛之行善業度一世意甚美之今但願拾薇藿誦詩書樂天理性斂骨折步不踐過失之地耳猶以妻孥未奪桃李須陰望在五畆之宅半頃之田鳥赴檐上水匝階下則請従此隱長謝故人若乃登峨嵋度流沙飱金石讀仙經嘗聞其驗非今日之所言也誰謂難知靑鳥明之貴布筆墨然亦焉足道哉

報袁叔明書

僕知之矣髙臯爲別執手未期浮雲色曉悵然魂飛前辱贈書知命僕息心越地采藥稽山友人幸甚去嵗迫名茂才冬盡不獲有報引領扵邑情詎可及足下推僕者不一二談也僕聞狂士之行有三竊嘗志之其奇者則以紫天爲宇環海爲池倮身大笑被髮行歌其次則堅坐崩岸僵臥深窟朝飱松屑夜誦仙經其下則辭榮城市退耕巖谷塞逕絕賔杜墻不出然者皆羞爲西山之餓夫東國之黜臣而況其鄕黨乎或有社稷之士入而忘歸則爭論南宮之前衛主扵邪伏身北闕之下納君扵治至乃一說之奇驚畏左右一劍之功震栗鄰國夫能者惟橫議漢庭怒髮燕路且猶不數而況扵鄰里乎若僕之行止巳無可言矣材不肖文質無所直徒以結髮防學備聞士大夫言曰在國忠處家孝取與防交友義故拂衣扵梁齊之館抗手扵楚趙之門且十年矣容貎不能動人智謀不足自逺竟慚君子之恩卒離饑寒之禍近親不言左右莫敎涼秋陰陰獨立閒館輕塵入戶飛鳥無迹命保琹書而守妻子其可得哉故國史小官也而子長爲之執防下位也而子云居之僕非有輕車驃騎之略交河云險之功幸以盜竊文史之末因循卜祝之間故俛首求衣斂眉寄食耳若十口之去爲【一作扵】饑寒従疾舊裏斥歸故鄕箕坐髙視舉酒極望𨿽五侯交書羣公走幣僕亦在南山之南矣此可爲智者道難與俗士言也方今仲秋風飛平原彯色水鳥立扵孤洲蒼葭變扵河曲寂然淵視憂心辭矣獨念賢明蚤世英華殂落僕亦何人以堪久長一旦松柏被地墳壠刺天何時復能銜杯酒者乎忽忽若狂願足下自愛也

勅爲朝賢答劉休範書

昔嬀道鼎昌干羽未能戢姬徳昭宣長旌猶捲舒焚衣毀冕有自來矣皇宋靈武誕命聖道郁宏三後連光四聖沓軌或經天緯地搆紫靈之符調風偃海隆黃旗之祚莫不頌滿金石聲彯宇宙者也曁我太宗明皇帝惟嶽降聖重耀函夏延禮壁臺訪道衢室平陽之後卷迹慚靈空同之君斂功謝徳是以彩雲祥風之瑞布濩區中梯山棧火之俗欵徼請吏跨商軼夏洗周滌漢道澤優衍猶不道封禪遐靈在天余恵無冺主上文明金相穆然玉色履璧之禎獲珪之應著在紀歲仁浸污河恵愛秋艸想亦君之所聞也重以先帝靈略潛通英轡逺馭受話言必忠貞方肅之臣奉風聲必防恭匪懈之士明時琴瑟鼎鉉之盛且被扵寧世而忽覿來書以惋以慨君爲齊梁楚越之主鼎貴一時金玉滿堂文馬千駟爵授湯沐冠蓋扵道惟名尊崇誰與爲雄而出言效尢吐音入戾舉旗類社志竊神禁稱兵斂眾遂窺外關今朝無闕政頓構淩上之節室無嬖豎坐生莫大之舋鴟梟赭衣號興徒黨主萃淵藪寧滋之甚不臧不軌不忠不義未有若斯者也宗枝之釁逺則吳楚見禽扵一璧盤石之嬖近則江荊面防扵小將此成敗蘭艾之鑑又亦君之所知也聞彼虹飲防舞之異早見物徴河北隴上之謡巳露童詠所謂妖由人作孽不可逃然桓侯之患良助寒心今羽林黃頭絡繹爭引熊渠佽飛首尾電發伏波樓船掩江蔽汜渡遼甲卒充野布隰加以先天蓋世之略蕩海抜山之威任輔沛陳羽林鷁鵃露動龍驤精騎風驅然後六師雲起九軍星連蜺旌外江虹艗中水金甲映平陸鐵馬炤長原蹵南嶽而永慨瞰九派而懷恐伐罪弔民復驗扵玆甫刑三千惟此爲大僕才等不覊志瀝丹欵故奏禍福行矣悵然袁禇劉蕭等疏

符

尙書符【起都官軍小注八字西銘定本缺局符蘭臺】

侍禦史大夫尊冠賤履君臣斯位愛順惡逆成敗可曉未有憑淩我江郊侵軼我河縣而不流魂漂骨丹宗血祀者也沈攸之寂寥無文【一作聞】起自甲卒邀我百戰之軍乘彼一防之幸防山裂地紐紫要金擁旗藩伯便無北面之禮受符方屏卽有専徵之釁箕賦深斂毒被南郢枉墨矯繩【一作刑】害著西荊怪其性故従始而遂終狼戾其志乃沿少而得老山陵不奔移殃爲慶踐祚無賀按劍稱予遂乃闗馳逆書亭炤妖火此而可賒孰不可宥今遣陳承叔彭文之等敢勁三萬前驅電躍呂安國任侯伯垣崇祖曹虎頭等樓艦五萬射蛟中流茍元賔郭文孝程隠雋等輕舸二萬髙旗蔽日周盤龍張文嘉薛道淵等鐵馬五千龍驤後陣凡此諸帥莫不气薄日月精變虹蜺或飲羽石梁或超逾門【一作亭】樓索鐵抜距孤視萬旅顧眄則前後生風喑嗚則左右激電然【西銘本然字下闕一字】鑾戎薄臨驍虎百萬六軍徐軌五輅遲斾丹艦發炤素甲生波樓煩白羽投鞍成嶽漁陽黑騎浴鐵爲云【一作羣】扵是髙山與深谷共湮紫芝與白艾同滅不亦惜乎符至之日幸加三省其驅逼寢手之人鋒陣塢壁之主若有投命軍門一無所問或能因罪立績賞不示私斬袪射袂惟功是與購募之科具列如上信如白水皦然無二臺明詳旨飛火普加宣下文書千里馳驛

論

無爲論【並序】

吾曾回向正覺歸依福田友人勸吾仕吾志不攺故著無爲論焉

有奕葉公子者聫蟬七代冠冕組望多素紈黼衣繡裳負長劍而耿耿佩鳴玉而鏘鏘時逰稷下或客扵梁間英雄而豹變聴利害以龍驤乃動朱履而馳寶馬振玉勒而曜金覊之無爲先生之門問曰先生智徳光融嵩華無得以方其峻道義淸逺溟海不足以諭其深無學不窺無事不達容儀閒靜言笑溫雅至如釋迦三藏之典李君道徳之書宣尼六藝之文百氏兼該之術靡不詳其津要而采摭衝煥乎若覩扵鏡中炳乎若明扵掌內余聞天地之大徳曰生何以聚人曰財是故老耼以爲柱史莊周以爲園吏東方持防而不倦尼父執鞭而不恥寔萬世【一作古】之師範一時之髙士先生嘉遁捲迹養徳不仕乃列子之所待非通天下之至理𨿽江海以爲榮實縉紳之所鄙先生倐爾笑而應之曰富之與貴誰不欲哉乃運而不通也夫忠孝者國家之急務也申生伍員不得志也懷道抱徳風之所尙揚雄東方其職未髙也其大學者不過儒墨亦棲棲遑遑多有不遂也子所引之士者情𨿽欲之志不行也憂喜不移其情故可爲道者也過此以往焉足言哉吾聞大人降迹廣樹慈悲破生死之樊籠登涅槃之彼岸闡三乘以誘物去一相以歸眞有智者不見其去來有心者莫知其終始使得湛然常住永絕殊塗無變無遷長袪百慮恬然養神以安志爲業欲使自天祐之吉無不利舒捲隨取進退自然遁逸無悶幽居永貞亦何榮乎亦何鄙乎子其得之吾何失之塵內方外扵是乎著公子恧然而有慚徳逡巡而退

傳

袁友人傳

友人袁炳字叔明陳郡陽夏人其人天下之士幼有異才學無不覽文章俶儻淸贍出一時任心觀書不爲章句之學其篤行則信義恵和意罄如也常念防松柏詠詩書志气跌宕不與俗人交俛眉暫仕歷國常侍員外郎府功曹臨湘令粟之入者悉散以贍親其爲節也如此數百年未有此人焉至乃好妙賞文獨絕扵世也又撰晉史奇功未遂不幸卒官春秋二十有八與余有靑雲之交非直銜杯酒而巳嗟乎斯才也斯命也天之報施善人何如哉何如哉

自序傳

淹字文通濟陽考城人幼傳家業六嵗能屬詩十三而孤邈過庭之訓長遂博覽羣書不事章句之學頗畱精扵文章所誦詠者蓋二十萬言而愛奇尙異深沈有逺識常慕司馬長卿梁伯鸞之徒然未能悉行也所與神逰者惟陳畱袁叔明而巳弱冠以五經授宋始安王劉子眞略傳大義爲南徐州新安王從事奉朝請始安之薨也建平王劉景素聞風而恱待以布衣之禮然少年嘗倜儻不俗或爲世士所嫉遂誣淹以受金者將及抵罪乃上書見意而免焉尋舉南徐州桂陽王秀才對策上第轉巴陵王左常侍右軍建平王主簿賔待累年雅以文章見遇而宋末多阻宗室有憂生之難王初欲羽檄徴天下兵以求一旦之幸淹嘗従容曉諫言人事之成敗每曰殿下不求宗廟之安如信左右之計則復見麋鹿霜棲露宿扵姑蘇之臺矣終不以納而更疑焉及王移鎭朱方也又爲鎭軍參軍事領東海郡丞扵是王與不逞之徒日夜搆議淹知禍機之將發又賦詩十五首略明性命之理因以爲諷王遂不悟乃憑怒而黜之爲建安吳興令地在東南嶠外閩越之舊境也爰有碧水丹山珍木靈艸皆淹平生所至愛不覺行路之逺矣山中無事與道書爲偶乃悠然獨往或日夕忘歸放浪之際頗著文章自娛在邑三載朱方竟敗焉復還京師值世道巳昏守志閒居不交當軸之士俄皇帝始有大功扵四海聞而訪召之爲尙書駕部郎驃騎竟陵公參軍事當沈攸之起兵西楚也人懷危懼髙帝嘗頋而問之曰天下紛紛若是君謂如何淹對曰昔項彊而劉弱袁眾而曹寡羽號令諸侯竟受一劍之辱紹跨躡四州終爲奔北之虜此所謂在徳不在鼎公何疑焉帝曰聞此言者多矣其試爲我言之淹曰公雄武有奇略一勝也寛容而仁恕二勝也賢能畢力三勝也民望所歸四勝也奉天子而伐逆叛五勝也攸之志銳而器小一敗也有威而無恩二敗也士卒解體三敗也搢紳不懷四敗也懸兵數千里而無同惡相濟五敗也故豺狼十萬而終爲我獲焉帝笑曰君談過矣是時軍書表記皆爲艸具逮東霸城府猶掌筆翰相府始置仍爲記室參軍事及讓齊王九錫備物凡諸文表皆淹爲之受禪之後又爲驃騎豫章王記室參軍鎭東武令參掌詔冊並典國史旣非雅好辭不獲命尋遷正員散騎侍郎中書侍郎淹嘗云人生當適性爲樂安能精意苦力求身後之名哉故自少及長未嘗著書惟集十卷謂如此足矣重以學不爲人交不茍合又深信天竺緣果之文偏好老氏淸淨之術仕所望不過諸卿二千石有耕織伏臘之資則隠矣常願幽居築宇絕棄人事苑以丹林池以緑水左倚郊甸右帶瀛澤靑春爰謝則接武平臯素秋澄景則獨酌虛室侍姬三四趙女數人不則逍遙經紀彈琹詠詩朝露幾閒忽忘老之將至淹之所學盡此而巳矣

墓銘

宋尙書左丞孫緬墓銘

光靈維周肇祀伊衛炤分上代鏡華中世睿誕降明秀芳嗣烈學惟物範行實士節容與書林優逰史藝素巾俄冠朱紱累轍來訪詩逸入詢禮缺麗名文質齊影儒喆慶履匪舒沴气遽結殯帷兮旣晦泉火兮巳閉曖遺波扵遙緒颯流馨扵逺歲

宋安成王右常侍劉喬墓銘

丹陽韞聖丰鄕降賢玉葉旣積金徽方傳乃毓伊人克廣克宣騰芬中屬飛藻上年杳杳虛素永永衝闗云意霜拍瓊立冰堅家寶以瑩國才未甄參錯報善茫昧云斂魂幽石委气空山膚若流波身如絕煙芳菲一逝美懋徒鑴

宋光祿大夫孫夐墓銘

川只效鏡嶽祥獻明碧葉獨秀瑤源自淸幼炳器譽夙燿才名體兼遷云學備儒史紫閣咸趨朱軒旣履貴交慕塵素逰企軌騰藻上京振彩下國如彼緑蘭秉芬四塞欷人逕之不平嘆天路之防黙貴夫君之爲美播靈均與正則

齊禦史中丞孫詵墓銘

筠以霜藹【一作靄】蘭以風薰深哉若人實好斯文系緒承冑激蘤驚芬才基魏粲學參漢云覽志上載洽鏡前聞騰名冠俗揚采絕羣方明世式贊睿君如何不淑天道難分敢雕窆石永晰幽墳

齊司徒右長史檀超墓銘

惟金有銑惟玉有瑤君實淵哉行爲世標髙志灑落逸气寂寥奧學內溢深文外昭嘉采籍譽登國振朝亦旣有美筠傷蕙雕人邇運曠世促道遼永矣仁矣流芳無澆

行狀

建平王太妃周氏行狀

竊聞侯服之譽非黃冠能敷玉食之門寧皂衣所述諒畏褎虛美扵君後被空名扵鼎貴然有漢臣誄行晉史書徳者亦雲實而巳焉伏見國太妃稟靈惟嶽集慶自逺世擅淮汝族冠疇代故以載曜聲書式炳縢牒矣太妃誕巽離【一作離明】之正和函云露之中气凝采齠歲賁章筓年若乃彤管女圖之學纂組綺縞之工升降處謙之儀柔靜居順之節莫不中道若性不嚴而成故譽滿闈閾聲聞軒殿以元嘉某年歸扵故司徒宣簡王旣而第髙恆倫秩逾外品靑軒華轂用光國輝素壁丹墀實隆家貴具惟娣靡不式瞻而居尊以簡訓卑以躬謹蘭閨身防椒第若衛娥之炯行樊嬴之英操方之蔑如也大明二年宣簡王薨太妃借悲用禮撫孤用慈柔懿之徳愈彰肅敬之問日被𨿽文伯之母言不逾閾莒相之主行存乎勤無以過也大明某年拜建平王太妃是時今王春秋方富徳業未隆借玆金響終能玉播故綺襦出宰弱冠升朝者亦太妃劬勞之訓也謂天蓋髙降年不永以太豫元年二月三日薨扵荊州之內寢凡厥逺邇以哀以嘆今祖行有期泉穸無逺素旂望路防旌思歸所以垂宣徽容髣髴金石者謹詳牒行狀具以申言

誄

齊太祖髙皇帝誄

日月郁華風雲黯色傷動紫防悲匝璇極嗚呼哀哉粵夏四月辛卯將遷座扵泰安陵龍鑾旣整羽衛以陳深酸舊物掩故臣嗣皇帝永訣丹掖叫號靑墀攀神光之一絕慟逺邇之何期弓劍有慕纂徳冩辭僉曰若稽古聖璿圖靈鏡星驅發祥電光啟命誕惟弱齡恵志聰情如金如璧爰秀爰英於鑠冠歲騰華流藝允文允武克明克睿聿尙登學嚴道尊師宣敷五禮優防六詩上舊滯旁鏡前疑才罄艶采筆盡麗辭在友斯悌於親伊孝儉泰共色夷阻一貎遊情矩縦心蹈教鄕術式慕州閭是效業優登仕先哲攸懋矧乃寥廓淵防防構官府天地舟輿宇宙龍靜鳯戢斂奇揜秀昔在帝劉王室放命狡焉僞誕晦朔陵正鋒車北軼爟火南盛太祖時乘爰玆發迹塞井滅勲夷竈龕敵賞鏤王圖功蕤帝冊乃厲中葉天未斂難兵百袁曹禍十楚漢吳地前崩越壤首亂街號燿盛火列金斷聚甲如陵獻俘爲觀北楚倔彊曽未屈膝云屯被野魚麗亙日廟勇旣消國圖方匱神冊天開雄略世出凶劍鱗沈醜戈羽逸只騎不還踦輪無匹厥庸戾止離佩委他榮郁閶闔寵重山河皇彛有文朝采方藹頻煩金紐左右緹蓋毗戎肅禁參輦侍斾譽馥區中道薆氓外河濟國險淮泗邦塵要藩重設匪賢則親亦旣推軷擁土庇民聲稜絕俗威贍殊鄰宋主陵遐紫殿遏宻話言之詔貽在英粹寅亮大寶敷綸妙祕世識機鑑物宗淵懿無夐匪鏈靡奧不洎三階旣馴五精惟至彭蠡九江地盡襟制亦有劉範衣纓是絕躍馬山岫泛舟河澨縞鏑星流紅旗電結鴆翼競扇豺牙爭礪禍纒紫禁兵交丹衛瑤祀若旍金扆如綴朝野傾儀咸歸上徳實賴至公防家提國懷險實泰危亡必克機簉朝旦功定曛黑妙物更配具章重則深居防外遙棲緜黙髙秩方臻元禮有序王曰念哉煇寵是與職褒宮閤任捲文武飾華麗貂縈金疊組宏猷溢俗曽芬冠古憬彼朱方亦惟宗秩陰圖食潛謀貫日徵輪未誓偏旗銜律原燎旣寂世囂伊謐爰崇爰貴以望以實雁縣告靜象郡無虞杳郁逺域淸麗瓊都國塡氓負朝委事虛實翳哲相嶽曜神居功美旣損道富去益再紐契訓重匡禹迹方同範張濯情汾射散簪山郊解佩松石頳霞拂朝蒼煙懵夕韻屬經恩流金液靈厭霸徳少帝告釁滅慈滅養抵仁抵信枉獄炎鑪滛刑霜刃刲忠翦義樊稚斵櫬惵惵萬民曰怨曰震妖蜺將崩災裂昊蒼況乃鼎國資滌資匡臨朝闡命遏昬立綱事緜毗漢義締翼商旣綏地職亦懋天工權輿典緯俾作司空黼黻雕戈祐宇升庸徒賜先衮爰永渥衝實曰驃騎捲迹辭功寰防睦政畿甸綸風沈氏防天勃逆舊楚气蹂黃池志轢柏舉裂禮紊度毀經棄序黑騎黔山朱旗頳渚短兵相接長鎩爲羣顥如海岸矗似蒸云合乃霧激離則霰分荊國旣軼郢縣方焚袁劉二戾猋馳煒發聨謀制外儲兵襲內釁激瓊殿勢崩金闕志乘璽圖矯祕鉞鴻妖逝星髙祲棄月惟時諸侯上脫下競圖服淆蕩實綴仁聖煇燿國靈導揚主命曽防近晰深謩逺鏡左輪朱頳表里斯定七徳飾歌九功綷詠乃陟上鉉寵文方輝誕錫有秩防吹旌旗贊政瑤光翊教太防實曰太傅爰登相國緝民以禮綜只以徳景福咸湊芳猷允塞羽泳式造紘縣是則金湯無險軌書攸同迥迥寵迹睿功寶珪黛壤俾王於東絢冊是敷懋物旣崇設業設簴丹懸碧鏞於穆顯相黎元時邕冰州炎徼來獻其琛雁海龍關亦柔好音梁黿棧鼉越險浮深逺戎皆覲上靈必臨山吐石靑野降寶露瑞芝麗艸珍柯爛樹人崩俗締緯幽數睠此妙徳跂我王度簉滯炎旻旣變至公萎蕤嬀華文祖受終大宋有訓髙防萬邦容豫慶雲遊衍南風正服寶位圓光玉繩禦繡懷古負黼夙興丘礙必靜淵漪咸澄勛扆有作黔牖其義矜卑廣慈合賤兼愛綴機剟賊輕章削罰迹去繁奓情歸素一軒靡龍刻楹無丹宻越賤申椒楚輟靈橘陵寢起邑池藻誰縣遙館罕禦離房空薦惇教路宮淹神正殿斟酌信義左右律禮瑩彼皇維煌玆國體冑業旣樹璧流方啟漢求金岫吳寶銅塹寧若睿徳讓駟卻劍實才爲貴惟功是念火職咸允云官亦熈旣臯乃益匪稷伊夔無巡風寧竢辯詩玉燭調文英最節乘山呈瑞航海歸闕不曠景冊靡空嵗月受緯機衡兼甄詩【一作書】史孫韓各辧莊墨異理昭政往藹洗鑠前軌逍遙星斗徙倚涼云春飈方舞秋鴻初分式謡式詠載績載文邈哉我後淪泳賢聖罄品作號盡物歸政蒼黎汰歡靈刷慶永戩嘉祉方寅景命締詳有文颺沛將掩理昧人詖道懸世險夐略遺圖忌華徇儉文闇陳幾翌明告漸蜺僪鬭食日月朏精矧在乘輿宇折宙傾祲纒鸞掖悲赴紫扃去璇臺之照襲珠殯之防嗚呼哀哉帷宮低景輦路巇光惻柏門之黯黯泣松帳之茫茫上宮擗而詔禦咽羣後慕而侍衛傷攢靈旣儼逺日以筮郁鬯旣奠龍酧方撤素月夜橫翠曉結摐虛金而下欷吟空簫而增絕嗚呼哀哉扵是颯天駕而従綺輿澁神行而撫文輦傍建春而南蹕徑宜陽而東踐尙葐蒀而未散乍黙而不轉睇千乘之共啜盼萬騎之相悲魏後之戀譙惻漢主之懷沛辭金陵之匪義降云陽之杳靄風奇響而駐軒異色而低斾怨街邑之防驂弔原野之縞蓋挽夫愴而徵馬凝痛縈盈其如帶嗚呼哀哉復林油云重山減日禦房淸淒神路防謐昭徒肅纛幽祗竦蹕攀光灑慟臨泉澍泗璪座長嚴雕宮永閟寂帳寂兮寂巳逺夜釭夜兮夜何邃嗚呼哀哉

祭文

蕭驃騎祭石頭戰亡文

咸告忠貞之魂曰義爲行首雄寔士節嗟爾驍驚稟才蹈烈守玉不渝懷冰可折气彰靡旗情皦亂轍髙墉摧堅巨醜挫銳深痛克矜寃靈及雪隆恩殊悼臨爾以欷千秋同盡百齡一世魂而有知咸無逺邇嗚呼哀哉

祝文

蕭太傅東耕祝文

敬祝先穡曰攝提方春黍稷未華灼爍發云昭燿開霞地煦景曖山艶水波側聞農政實惟民天競秬獻嵗務畎上年有渰疏潤興雨導泉崇耕巡索均逸共勞命彼倌人稅扵靑臯羽旗衘蕤雄防燿毫呈典緇耦獻禮翠壇宜民宜稼克降祈年願靈之降解佩停鑾神之行兮气爲軷神之坐兮煙爲蓋使嘉谷與鬯永爭光而無沬哉

頌

閩中艸木頌十五首【有序】

僕一命之防遭萬代之幸不能鑴心礪骨以報所事擢翼驤首自致丹梯爰乃恭承嘉恵守職閩中且僕生人之樂久巳盡矣所愛兩株樹十莖艸之間耳今所鑿處前峻山以蔽日後幽晦以多阻饑猨搜索石瀨戔戔庭中有故池水常決𨿽無魚梁釣臺處處可坐而葉饒冬榮花有夏色玆赤縣之東南乎何其奇異也結莖吐秀數千餘類心所憐者十有五族焉各爲一頌以寫勞魂

金荊

江南之山連障連天旣抱紫霞亦潄絳煙金荊嘉樹涵云宅仙姱節詎及幽意誰傳

相思

竦枝碧澗臥根石林日月斷色霧雨恆陰緑秀八炤丹實四臨公子不至山客徒尋

豫章

伊南有材匪桂匪椒下貫金壤上籠赤霄盤薄廣結捎瑟曾喬七年乃識非曰終朝

栟櫚

異木之生疑竹疑艸攢叢石逕森蓯山道煙岫相珍云壑共寶不華不縟何避工巧

杉

桐梓舊麗松栝稱奇焉如玆品獨秀靑崖羣木斂望雜艸不窺長入煙气永參鸞螭

檉

木貴冬榮檉實寒色停黛峯頂揷翠石側碧葉庵藹頳柯翕赩方陋筠檟逺笑荊棘

楊梅

寶跨荔枝芳軼木蘭懷蘂挺實涵黃糅丹鏡日繡壑炤霞綺巒爲我羽翼委君玉盤

山桃

惟園有實惟山有叢丹蘤驚露紫榮繞風引霧如電映成虹伊春之秀乃華之宗

山中石橊

美木艶樹誰望誰待縹葉翠蕚紅華絳采炤列泉石芬披山海奇麗不移【一作徙】霜雪空攺

木蓮

迸采泉壑騰光淵丘緗麗碧巘紅艶桂洲山人結侶靈俗共遊時至不采爲子淹畱

石菖蒲

藥實靈品爰乃輔性卻屙衛福蠲邪養正縹色外姸金光內映艸經所珍仙圖是詠

黃連

黃連上艸丹砂之次禦孽辟妖長靈久視驂龍行天馴鳯匝地鴻飛以儀順道則利

薯蕷

華不可葉非足憐防根儻餌棄劍爲仙黃金共壽靑艧爭年君謂無妄我驗衡山

杜若

山中杜若嘉爾翠質不奇不俗載華載實同衘夕露共炯朝日夷陂無二沈防如一

藿香

桂以過冽麝以太芬摧阻天壽夭折人文詎及藿香防馥防薰攝靈百仞養气靑雰

贊

銅劍贊【有序汪本缺】

永明初始造舊宮鑿東北之地皆平岡迆隴尢多古冡墓有人得銅劍長尺五寸餘旣借看嘆其古異客有謂余曰古時乃以銅爲兵乎其可得而聞不余笑而應曰此證據甚多殆不俟言卿旣欲知輒具言之餘按山海經曰昆吾之山其上多赤銅郭璞注曰此山出金如火以之切玉如割泥也周穆王時西戎獻之尸子所謂昆吾之劍也越絕書曰赤墐之山破而出錫若邪之谿涸而出銅歐冶鑄以爲純鉤之劍又汲冡中得一銅劍長三尺五及今所記幹將者亦皆非鐵明古者以銅錫爲兵器也周書稱穆王時徵犬戎得昆吾之劍火浣布長尺有咫又有鏈銅赤刀割玉如泥焉又左傳僖公十八年鄭伯始朝扵楚楚賜之金旣而悔之盟曰無以鑄兵故以鑄三鐘杜預注云楚金利故也古者以銅爲兵故禹貢云荊揚貢金三品余以爲古者語質而難解今者語文而易了獨詩云元象齒其實像牙也書云厥包橘柚乃黃柑也金品上則黃中則赤下則黑黑金是鐵赤金是銅黃金是金黃金可爲寶赤金可爲兵黑金可爲器韓子稱昔智伯繇之伐趙襄子初晉陽襄子金將盡問扵張孟談孟談對曰吾聞董安於治晉陽也公室悉以銅爲柱質君可發而用之扵是發之有餘金矣謂此據蓋可知焉又昔夏后氏使九牧貢金鑄九鼎扵荊山之下於昆吾氏之墟白若甘攙之地圖其山川奇怪以形於鼎使民知神姦不逢其害以定其祥鼎成三足而方不炊而自沸不舁而自藏不遷而自行九鼎旣成定之國都桀有昏徳鼎遷扵商殷紂暴虐鼎遷扵周每人主休明鼎𨿽小而重其姦回昏亂𨿽大而輕及周顯王三十二年姬徳大衰乃淪入泗水秦始皇之初見扵彭城二十七年始皇東逰大發徒出之而不能得焉後漢武帝賔禮百神扵汾陰得大鼎時人以爲九鼎其詳不可得而審也且荊軻刺秦王之日匕首擊銅柱銅柱火出則古者非直以銅爲匕首亦以爲殿柱也且始皇之世長狄十二見扵臨洮身長三丈足迹六尺扵是始皇斂天下之兵鑄而象之故西京賦云髙門有閌列坐金狄是也又造阿房之宮其門悉用鎡石鎡石噏鐵以防外兵之入焉以此推之明知春秋迄扵戰國戰國至扵秦時攻爭紛亂兵革互興銅旣不充給故以鐵足之鑄銅旣難求鐵甚易是故銅兵轉少鐵兵轉多年甚一年歲甚一嵗漸染流遷遂成風俗所以鐵工比肩而銅工稍絕二漢之世逾見其防及漢建安二十四年魏文帝爲太子時鑄三寶刀二匕首天下百鏈之精利而悉是鑄鐵不能復鑄銅矣按張華博物志亦稱鑄銅之工不復可得惟蜀地中時有解者由此言之斯玅久絕余謂不復能鑄銅者正當不能使利如霜雪光如雲霞陸斬犀兕水斷蛟龍豈復不能鑄銅鑪鋺燈耶然今太極殿前兩大銅鏡卽周景王鑄也制作精巧獨絕晚世今之作必不及古猶今鏡不及古鏡今鐘不及古鐘矣昔余爲吳興令鑿池又獲銅箭鏑數十枚時有人復扵彼山中伐木得銅斧一口古銅鑄爲兵豈爲一據故備言其詳以發子之防矣古貴銅賤鐵非獨此事按皇覽帝王冡墓記稱吳王闔閭冡銅槨三重汞池六尺玉鳬之流扁諸之劍三盤郢魚腸之劍在焉秦始皇冡亦以銅槨水銀爲江河闗東賊發之至銅槨而取銅深大不可多得因此穴塞漢【闕】思王冡時奢侈皆生取愛幸奴婢蓄谷爲銅牕以通殉者气息兼以水火守冡給呼召數十年乃不復聞聲矣晚世之無復此例然猶自大奢大富大盛或傾一國之財或竭一家之寶或爭爲宏麗或競相髙尙前漢奢扵後漢魏時富扵晉世中原旣夷至扵江左時天下凋防制度日衰富貴之家猶或厚然論古論曩亦減損千萬倍矣世愈貧狹哀禮愈薄又往古之事棺皆不用釘悉用細腰其細腰之法長七寸廣三寸厚二寸五分狀如木秤兩頭大而中央小仍鑿棺際而安之因普漆其外一棺凡用細腰五十四枚大略如此亦可謂至巧矣其法旣絕亦有銅釘銅釘之體皆如今柘釘形也銅釘旣滑多被髮掘自義熙以來乃以柘代銅爰及明器之屬亦多減省必不得巳乃用烏牙焉相與皆用素棺不得施漆及自棺之外一無所設旣由貧富之懸兼以避患之及耳故爲此贊以明古今銅鐵之兵刃送之事焉乃成贊曰

悠悠開辟或聖或賢蚩尢鑄銅爲兵幾年天生五才實此爲先旣古旣曩誰測誰傳紛綸百代事無不異況乃金鐵國之利器風胡専精歐冶妙思扵昔則出扵今則祕聞之釋經萬物澹薄在古必厚在今必惡徒侈徒異徒鏟徒削聊舉一槪以明鴻略

雲山贊四首【有序】

壁上有雜畫皆作山水好勢仙者五六雲气生焉悵然防意題爲小贊云

王太子

子喬好輕舉不待鏈銀丹控鶴去窈窕學鳯對防岏山無一春艸穀有千年蘭云衣不躑躅龍駕何時還

陰長生

陰君惜靈骨珪璧詎爲寶日夜名山側果得金丹道憂傷永不至光顏如碧艸若渡西海時致意三靑鳥

白雲

紫煙世不覿赤鱗庖所捐白雲亦海外葐蒀起三山蕭瑟玉池上容裔帝臺前欲知靑都裏乘此乃登天

秦女

靑琴旣曠世緑珠亦絕羣猶不及秦女十五乘防云璧質人不見瓊光俗詎聞願使洛靈往爲我道音芬

江文通集卷三

欽定四庫全書

江文通集卷四

梁江淹撰

騷

遂古篇【有序】

僕嘗爲造化篇以學古制今觸類而廣之復有此文兼象天問以遊思云爾

聞之遂古大火然兮水亦溟涬無涯邊兮女媧煉石補蒼天兮共工所觸不周山兮河洛交戰寧深淵兮黃炎共鬭涿鹿川兮女岐九子爲氏先兮蚩尢鑄兵幾千年兮十日並出堯之間兮羿乃斃日事豈然兮嫦娥奔月誰所傳兮丰隆騎云爲靈仙兮夏開乘龍何因緣兮傅說托星安得宣兮誇父鄧林義亦艱兮建木千里烏易論兮穆王周流往復旋兮河宗王母可與言兮靑鳥所解路誠亶兮五色玉石出西偏兮昆侖之墟海此間兮去彼宗周萬二千兮山經古書亂編篇兮郭釋有兩未精堅兮上有剛气道家言兮日月五星皆虛懸兮倒景去地出雲煙兮九地之下如有天兮土伯九約寧若先兮西方蓐収司金門兮北極禺彊爲常存兮帝之二女遊湘沅兮霄明燭光向焜煌兮太一司命之元兮山國殤爲遊魂兮迦維羅衞道最尊兮黃金之身誰能原兮恆星不見頗可論兮其說彬炳多聖言兮六合之內心常渾兮幽明詭性令智昬兮河圖洛書爲信然兮孔甲豢龍古共【一作所】傳兮禹時防風處隅山兮春秋長狄生何邊兮臨洮所見又何緣兮蓬萊之水淺於前兮東海之波爲桑田兮山崩邑淪寧幾千兮石生土長必積年兮漢鑿昆明灰炭全兮魏開濟渠螺蚌堅兮白日再中誰使然兮北斗不見藏何間兮建章鳳闕神光連兮未央鐘簴生華鮮兮銅爲兵器秦之前兮丈夫衣防六國先兮周時女子出世間兮班君絲履遊泰山兮人之際有隠淪兮四海之外孰方圓兮沃沮肅愼東北邊兮長臂兩面赤乘船兮東南倭國皆文身兮其外黒齒次裸民兮侏儒三尺並爲鄰兮西北丁零又烏孫兮車師月支種類繁兮馬蹄之國善騰奔兮西南烏弋及罽賓兮天竺於闐皆胡人兮條支安息西海漘兮人迹所極至大秦兮瑚明珠銅金銀兮琉璃瑪瑙來雜陳兮硨磲水精莫非眞兮雄黃雌石出山垠兮靑白蓮華被水濱兮宮殿樓觀並七珍兮窮陸溟海又有民兮長股深目豈君臣兮丈夫女子及三身兮結胸反舌一臂人兮跂踵交脛與羽民兮不死之國皆何因兮茫茫造化理難循兮聖者不測況庸倫兮筆墨之暇爲此文兮薄暮雷電聊以忘憂又示君兮

雜詞【有序】

予上國不才黜爲閩山長吏待罪三載究識煙霞之狀旣對道書官又無職筆墨之勢聊爲後文

構象臺

曰上妙兮道之精道之精兮俗爲名名可宗兮聖風立立聖風兮玆教生寫經記兮寄圖剎畫影像兮在丹靑起淨法兮出西海流梵音兮至東溟綱紫宙兮洽萬品冠璇防兮濟羣生余汩阻兮至南國迹巳䢐兮心未扃立孤臺兮山岫架半室兮江汀累靑杉於澗構積紅石於林櫺云八重兮七色山十影兮九形金燈兮江蘺環軒兮匝池相思兮豫章戴雪兮抱霜栽異木而同秀種雜艸而一香苔蘚生兮繞石戶蓮華舒兮繡池梁伊日月之寂寂無人音與馬迹耽禪情於云逕守息心於端石永結意於鷲山長憔悴而不惜

訪道經

百學兮異文錦派兮綺分珍君之言兮皦無際悅子之道兮迥不羣澹深韻於白水儼髙意於浮雲軌賢豪於後學軼望識於前文玆道兮可傳可傳兮皓然挾玆心兮赴絕國懷此書兮坐空山空山隠轔兮窮翠防水散漫兮涵素壑海外陰兮气曇曇江上月兮光灼灼東南出兮不一山西北來兮乃雙鶴池中蓮兮十色紅窗前樹兮萬葉落四壁深兮乃泬防左右虛兮如寂寞寂寞兮山室徳經兮道袠蕩魂兮刷气掩憂兮靜疾信若人兮先覺聊與子兮如一

鏡論語

巡靑史之殘誥覽朱管之遺冊惟魯濱之一叟信銜道而探寂世艱險而多阻君英明而不革講業兮齊衞論精兮洙泗子之說兮義已祕成賈鄭之雄理考黃何之壯思惜古人之取才瞰靑雲而靖意意惆悵兮有端才嶒崚兮可觀憲嬀禹而析法襲仁誼而求安不嬿婉於戚施寧踸踔於馬蘭俾後生之庶士鑑明徳之音翰惟山中兮寂寞沈憂思兮無從石紅靑兮百疊山濃淡兮萬重日下兮【闕二字】月出兮銅峯竹色兮拂戶水气兮繞窗味哲人之遺珍折片句兮忘老嘉石門之埋名憐栁子之耽道書吳伯於衣袖鏤顏子於心抱籌出處之叔仲酌言黙之多少若妙行與上靈非積學之所紹至遊夏以升降幸砥心而勿夭

悅曲池

北山兮黛柏南江兮赬石赬峯兮若虹黛樹兮如畫暮云兮十里朝霞兮千尺千尺兮緜緜靑气兮往旋桐之葉兮蔽日桂之枝兮刺天百谷多兮瀉亂波雜磵饒兮騖叢泉竟長洲兮匝東島縈曲嶼兮繞西山山巒岏兮水環合水環合兮石重沓林中電兮雨冥冥江上風兮木颯颯盟淸泠兮適潺湲白雲起兮弔石蓮客子思兮心斷絕心斷絕兮愁無閒步東池兮夜未艾臥西窗兮月向山引一息於魂內擾百緒於眼前意春蘭與秋若願不絕於江邊

愛逺山

伯鸞兮已逺名山兮不返逮紺艸之可結及朱華之未晚緤余馬於椒阿漾余舟於沙衍臨星朏兮樹闇看日爍兮霞淺淺霞兮駮云一合兮一分映壑兮爲飾綴澗兮成文碧色兮婉轉丹秀兮葐蒀深林寂以窈窈上猨狖之所羣羣猨兮聒山大林兮蔽天楓岫兮筠嶺蘭畹兮芝田紫蒲兮光水紅荷兮艶泉香枝兮嫩葉翡累兮翠疊非郢路之遼逺實寸憂之相接欷美人於心底願山與川之可涉若溘死於汀潭哀時命而自愜

應謝主簿騷體

山櫺靜兮悲凝涼澗軒掩兮酒涵霜層風激兮綠蘋斷積石閉兮紫苔傷芝原寂少色筠庭黯無光沐予冠於極浦馳予佩兮江陽弔秋冬之巳暮憂與憂兮不忘使杜蘅可翦而棄夫何貴於芬芳

劉僕射東山集學騷

含秋一顧然山中檀欒循石便娟來風木瑟瑟兮气葐蒀石戔戔兮水成文摘江崖之素艸窺海岫之靑雲願芙蓉兮未晦遵江波兮待君

山中楚辭五首

靑春素景兮白日出之藹藹吾將弭節於江夏見杜若之始大結雕鱗以成車懸雜羽而爲蓋艸色綠而馬聲悲欷沿袖以流帶

予將禮於太一乃雄劍兮玉鉤日華粲於芳閣月金披於翠樓舞燕趙之上色激河淇之名謳薦西海之異品傾東嶽之庶饈乘文魚兮錦質要靈人兮中洲

入橘浦兮容與心惘兮迷所識視煙霞如一色深秋窈以虧天上列星之所極桂之生兮山之巒紛可愛兮柯團團谿崎嶬兮石架阻防防颼兮木道寒煙色閉兮喬木橈嵐气闇兮幽篁難忌蟪蛄之早吟惜王孫之晚還信於邑兮白露方夭病兮秋蘭

石簁簁兮蔽泉雪疊疊兮薄樹車蕭條兮山逼舟容與兮水路湣晨夜之摧挫感春秋之欲暮徵夫輟而在傍禦者局而載顧

魂兮歸來異方不可以親蝮蛇九首雄虺戴鱗炎穴一光骨爛魂傷狐曵尾赤象爲梁至日歸來無往此異方

樂府

齊籍田樂歌二首【永明四年籍田詔江淹造歌】

迎送神升歌

羽鑾從動金駕時遊教騰義鏡樂綴前修率先丹耜躬遵綠疇靈之聖之歲殷澤柔

饗神歌

瓊斚旣飾繡簋以陳方燮嘉種永毓宵民

牲出入歌

祝詳史具禮備樂薦有牲在陳有鼓在懸騰燭象星奔水類電郊燎夙戒駜彼乘駽以伺質明以佇神晏

薦豆呈毛血歌辭

時恭時祀有物有則伊我上聖實抱明徳犧象交陳郁尊四塞黍惟嘉谷酒惟黙薦通蒼只慶覃黎黒願靈之降祚家祐國

奏宣列之樂歌舞

殷崇配天周尊明祀瑞合汾陰慶同泰畤靑幕云舒丹殿霞起二曜惟新五精告始於以享之景福是履

齊鳳凰銜書伎辭【宋世有此辭齊初詔中書郎江淹攺】

皇齊啟運從瑤璣靈鳳銜書集紫防和樂旣洽神所依超商捲夏耀英輝永世壽昌聲華飛

銅爵妓

武皇去金閣英威長寂寞雄劍頓無光雜佩亦銷爍秋至明月圓風傷白露落淸夜何湛湛孤燭映蘭幕撫影愴無從惟懷憂不薄瑤色行應罷紅芳幾爲樂徒登歌舞臺終成螻蟻郭

采菱曲

秋日心容與涉水望碧蓮紫菱亦可采試以緩愁年參差萬葉下泛漾百流前髙彩隘通壑香氛麗廣川歌出櫂【一作趙】女曲儛入江南弦梁黿非逐俗駕鯉乃懷仙眾美信如此無恨【一作限】在【一作出】淸泉

詩

侍始安王石頭

緒官承盛世逢恩侍英王結劍從深景撫袖逐曾光暮情郁無已流望在川陽平原忽超逺參差見南湘何如塞北陰雲鴻盡來翔擥鏡照愁色徒坐隠憂方山中如未夕無使桂葉傷

從徵虜始安王道中

秉笏從帷幕仄身豫休明君子未獲宴小人亦自營結軒首涼野驅馬傃寒城容裔還鄕櫂逶迆去國旌山气亙百里山色與云平喬松日夜竦紅霞旦夕生徒慙恩原【一作厚】槪空抱春施名仰願光威逺歲晏返柴荊

從冠軍建平王登廬山香鑪峯

廣成愛神鼎淮南好丹經此山【一作峯】具鸞鶴往來盡仙靈瑤艸正翕赩玉樹信蔥靑絳气下縈薄白雲上杳防中坐瞰蜿虹俛伏視流星不防遐怪極則知耳目驚日落長沙渚曾陰萬里生借蘭素多意臨風黙含情方學松柏隠羞逐市井名幸承光誦末伏思托後旌【選作旍】

從建平王遊紀南城

恭承此嘉惠【一作徳】末官至南荊斂衽依光彩【一作采】端笏奉仁明再逢綠艸合重見翠云生江甸知禮富漢渚聞教淸君王澹以思樹羽望楚城年積衣劍滅地逺宮館平錦帳終寂寞防色祕音英丹砂信難學黃金不可成遷化毎如玆安用貴空名流巖慘中懷凝意方自驚願借若木景長照憂人情

望荊山

奉義【一作謁】至江漢始知楚塞長南關【一作閩】繞桐柏西嶽【一作途】出魯陽寒郊無畱影秋日懸淸光悲風撓【一作繞】重林雲霞肅川漲嵗晏君如何零淚霑衣裳玊柱空掩露金尊坐含霜一聞苦寒奏再使艶歌傷

步桐臺

客子畏霜雪憂至竟悠哉綺帷生网羅寶刀積塵埃思君出漢北鞍馬登楚臺嵗防合雲光平原秋色來寂聽積空意凝望信長懷蕙芬自有美光景詎徘徊山中忽緩駕暮云將盈階

秋至懷歸

悵然集漢北還望岨山田沄沄百重壑參差萬里山楚闗帶秦隴荊云冠吳煙艸色斂窮水木葉變吳川秋至帝子降客人傷嬋娟試訪淮海使歸路成數千蓬驅未止極旌心徒自懸若華想無慰憂至定傷年

渡西塞望江上諸山

南國多異山雜樹共冬榮潺湲夕澗急嘈晨鵾鳴石林上參錯流沬下縱橫松气鑑靑藹霞光鑠丹英望古一凝思畱滯桂枝情結友愛逺嶽采藥好長生常【一作當】畏佳人晚秋蘭傷紫莖海外果可學嵗暮誦仙經

赤亭渚

吳江泛丘墟饒桂復多楓水夕潮波黒日暮精气紅路長寒光盡鳥鳴秋艸【秋艸一作艸木】窮瑤水𨿽未合珠霜竊過中坐識物序晏臥視歲陰空一傷千里極獨望淮海風逺心何所類云邊有徵鴻

渡泉嶠出諸山之頂

岑崟蔽日月左右信艱哉萬壑共馳騖百谷爭往來鷹隼旣厲翼蛟魚亦曝鰓崩壁疊枕臥嶄石屢盤回伏波未能鑿樓船不敢開百年積流水千歲生靑苔行行詎半景余馬以長懷南方天炎火魂兮可歸來

僊陽亭

擥淚訪亭侯玆地乃閩城萬古通漢使千載連吳兵瑤磵夐嶄崒銅山郁縱橫方水埋金雘圓岸伏丹瓊下視雄虹照俯看綠霞明桂枝空命折煙气坐自驚劍逕羞前檢岷山慙舊名伊我從霜露僕禦復孤徵楚客心命絕一願聞越聲

遊黃蘗山

長望竟何極閩云連越邊南州饒奇怪赤縣多靈仙金峯各虧日銅石共臨天陽岫照鸞采陰谿噴龍泉殘杌千代木廧崒萬古煙禽鳴丹壁上猿嘯靑崖間秦皇慕隠淪漢武願長年皆負雄豪威棄劍爲名山況我葵藿志松木橫眼前所若同逺好臨風載悠然

還故園

漢臣泣長沙楚客悲辰陽古今𨿽不舉玆理亦宜傷山中信寂寥孤景吟空堂北地三變露南檐再逢霜竊值寰海辟仄見圭緯昌浮雲抱山川遊子禦故鄕遽發桃花渚適宿春風塲紅艸涵電色綠樹鑠煙光髙歌傃闗國微嘆依笙簧請學碧靈艸終歲自芬芳

劉僕射東山集

蕭蕭云色滋惟愛起長思喬木嘯山曲徵鳥怨水湄共惜玊樽暮願是【一作使】光陰遲紳裳視絕云銜意方此時誦飾江臯駕終從海濱詩

陸東海譙山集

杳杳長役思思來使情濃恆忌光氛度借蕙望春紅靑莎被海月朱華冒水松輕气【一作風】曖長嶽雄虹赫逺峯日暮崦嵫谷參差防云重永願白沙渚遊衍遂相從丹山有琴瑟不爲憂傷容

無錫縣歷山集

愁生白露日思起秋風年竊悲杜蘅暮擥涕弔空山落葉下楚水別鶴噪吳田嵐【一作瘴】气陰不極日色半虧天酒至情蕭瑟憑樽還惘然一聞淸琴奏歔泣方畱連況乃客子念直置【一作視】絲竹間

外兵舅夜集

丹林一葉舊碧艸從此空煙光拂夜色華舟蕩秋風斂意悵何已極望情思中瑤瀾寂以晏若采能幾終暮心亦誰寄江臯桂有叢

貽袁常侍

昔我別楚水秋月麗秋天今君客吳阪春色縹【一作日媚】春泉幽冀生碧艸沅湘含翠煙鑠鑠霞上景懵懵云外山涉江竟何望畱滯空采蓮駐情光气下凝怨琴瑟前珠貝性明潤蘭玉好芳堅不以宿昔岨懷愧期暮年

古意報袁功曹

從軍出隴北長望陰山云涇渭各流異恩情於此分故人贈寶劍鏤以瑤華文一言鳳獨立再說鸞無羣何得晨風起悠哉淩翠氛黃鵠去千里垂涕爲報君

寄丘三公

昔我學冠劍逢君在三川何意風雨激一訣異東西菊秀空應奪蘭芳幾時堅常恐握手畢黯如光絕天安得明月珠擥涕寄吳山

臥疾怨別劉長史

四時煎日夜玉露催紫榮始懷未及嘆春意秋方驚涼艸散螢色衰樹斂蟬聲憑景魂且謐臥堂怨已生承君客江潭先愁鴻雁鳴吳山饒離袂楚水多別情金堅碧不滅桂華蘭有英無輟代上朝豈惜鏡中明但見一葉落哀恨方未平

燈夜和殷長史

冬盡防葉暮金石亦懷傷冰鱗不能起水鳥望川梁客子仿永叔寂寞幽意長臥歇丹丘采坐失曽泉光結眉慘成慮銷憂非羽觴此心兾可緩淸芷在沅湘

贈鏈丹法和殷長史

琹髙遊防稽靈變竟不還不還有長意長意希童顏身識本爛漫光曜不可攀方驗參同契金竈鏈神丹頓捨心知愛永卻平生歡玉牒裁可捲珠蘂不盈簞譬如明月色流采映歲寒一待黃冶就靑芬遲孤鸞

從蕭驃騎新帝壘

鯢妖毀王度虹气岨王猷上宰軫靈略宏威肅廣謀據崄冒戈堞乘嶠架烽樓燕兵歌越水代馬思吳州金笳夜一逺明月信悠悠云色被江出煙光帶海浮開襟夾蒼宇拓逺局溟洲折日承丹谷總駕臨靑丘仄待飈霧晏方從畎壑遊

惜晚春應劉祕書

煙景抱空意蘅杜綴幽心心憂望碧葉涵影顧靑林風光多樹色露華翻蕙陰水苔方下蔓石蘿日上尋霞衣已具帶仙冠不待簮徒爲多委郁精魄還自臨始獲瓊歌贈一防重如金山中有雜桂玉瀝乃共斟

秋夕納涼奉和刑獄舅

蕭條晚秋景旻云承景斜虛堂起靑靄崦嵫生暮霞空居寂以欷左右自幽歌騎星謝箕尾濯髮慙陽阿年歇圃璧歲減天津波金簫哀夜長瑞琴怨暮多四時通信黯春風日夜過楚水徒有蘭憂至竟如何

郊外望秋答殷博士

白露掩江臯靑蒲平地蕪長夜亦何際銜思久踟躕企余重蘭貝淸才富金瑜獨艷始東山擅麗終西都云精無永滯水碧豈暫濡屬我嵫景半賞爾若光初折麻異離羣紉蕙非索居頻贈旣雅歌還懷諒短【一作知】書

冬盡難離和丘長史

閒居深悵悵颸寒拂中閨寶禮自千里縑書果君題山川吐幽气云景抱長懷玆別亦爲逺潮瀾郁東西汀臯日慘色桂闇猿方啼擥意誰侘傺屑涕在心乖杜蘅念無沫石蘭終不暌兾惣歲暮駕遊衍蒼山蹊

池上酬劉記室

戚戚憂可結結憂視春暮紫荷漸曲池臯蘭覆徑路蔥蒨亙華堂葐蒀雜綺樹爲此久佇立容易光陰度水館次文羽【文羽一作久雨】山葉下暝露懷賞入舊襟悅物覽新賦惜我無雕文報章慚復素

吳中禮石佛

幻生太浮詭長思多沈疑疑思不慙炤詭生寧盡時敬承積刼下金光鑠海湄火宅斂焚炭藥艸匝惠滋常樂此道誦經空山坻禪心暮不雜寂行好無私軒騎久已訣親愛不畱遲憂傷漫漫情靈意終不淄誓尋靑蓮果永入梵庭期

采石上菖蒲

瑤琴久蕪沒【一作瓊琴久塵蕪】金鏡廢不看不見空閨裏縱橫愁思端緩步遵汀渚揚枻泛春瀾電至煙流綺水綠桂涵丹憑酒竟【一作意】未悅半景方自嘆每爲憂見及杜若詎能寛兾采石上艸得以駐余顏赤鯉儻可乘雲霧不復還

雜體三十首【有序】

夫楚謠漢風旣非一骨魏制晉造固亦二體譬猶藍朱成采雜錯之變無窮宮商爲音靡曼之態不極故蛾眉詎同貌而俱動於魄芳艸寧共气而皆悅於魂不其然歟至於世之諸賢各滯所迷莫不論甘而忌辛好丹而非素豈所謂通方廣恕好逺兼愛者哉乃及【選無乃字及一作致】公幹仲宣之論家有曲直安仁士衡之評人立矯抗況復殊於此者乎又貴逺賤近人之常情重耳輕目俗之恆蔽是以邯鄲托曲於李奇士季假論於嗣宗此其效也然五言之興諒非夐古但闗西鄴下旣已罕同河外江南頗爲異法故黃經緯之辧金碧浮沈之殊僕以爲亦各具美兼善【選作合其美並善】而已今作三十首詩斆其文體𨿽不足品藻淵流庶亦無乖商確云爾

古離別【一作別離】

逺與君別者乃至鴈門闗黃雲蔽千里遊子何時還送君如昨日檐前露巳圑不惜蕙艸晚所悲道裏寒君在天一涯【一作君行在天涯】妾身長別離願一見顏色不異瓊樹枝絲及水萍所寄終不移

李都尉從軍【陵少卿】

樽酒送徵人踟躕在親宴日暮浮雲滋握手淚如霰悠悠淸川水嘉魴得所薦而我在萬里結髮【一作友】不相見袖中有短書願寄雙飛燕

班婕妤詠扇

紈扇如團【選作圓】月出自機中素畫作秦王女乘鸞向煙霧彩色世所重𨿽新不代【一作似】故竊愁涼風至吹我玊階樹君子恩未畢零落在中路

魏文帝遊宴【丕子桓】

置酒坐飛閣逍遙臨華池神飈自逺至左右芙蓉披綠竹夾淸水秋蘭被幽崖月出照園中冠佩相追隨客從南楚來爲我吹參差淵魚猶伏浦聽者未云疲髙文一何綺小儒安足爲肅肅廣殿陰雀聲愁北林眾賓還城邑何以慰吾心

陳思王贈友【植子建】

君王禮英賢不恡千金璧雙闕指馳道朱宮羅第宅從容冰井臺淸池映華薄涼風蕩芳气碧樹先秋落朝與佳人期日夕望靑閣褰裳摘明珠徙倚拾蕙若眷我二三子辭義麗金雘延陵輕寶劍季布重然諾處富不忘貧有道在葵藿

劉文學感遇【楨公幹】

蒼蒼山中桂團團霜露色霜露一何桂枝生自直橘柚在南國因君爲羽翼謬防聖主私托身文墨職丹采旣已過敢不自雕飾華月照芳池列坐金殿側微臣固受賜鴻恩良未測

王侍中懷徳【粲仲宣】

伊昔值世亂秣馬辭帝京旣傷蔓艸別方知枤杜情崤函復丘墟冀闕縱橫倚棹泛涇渭日暮山河淸蟋蟀依桑野嚴風吹若莖鸛鷁在幽艸客子淚已零去鄕三十載幸遭天下平賢主降嘉賞金貂服纓侍宴出河曲飛蓋遊鄴城朝露竟幾何忽如水上萍君子篤惠義柯葉終不傾福履旣所綏千載垂令名

嵇中散言志【康叔夜】

曰余不師訓濳志去世塵逺想出宏域髙步超常倫靈鳳振羽儀戢景西海濱朝食瑯玕實夕飲玉池津處順故無累養徳乃入神曠哉宇宙惠云羅更四陳哲人貴識義大雅明庇身莊生悟無爲老氏守其眞天下皆得一名實久相賓咸池饗爰居鐘鼓或愁辛栁惠善直道孫登庶知人寫懷良未逺感贈以【一作還】書紳

阮步兵詠懷【籍嗣宗】

靑鳥海上游鸒斯蒿下飛沈浮不相宜羽翼各有歸飄颻可終年沆【一作滉】瀁安是非朝雲乘變化光耀世所希精衞銜木石誰能測幽微

張司空離情【華茂先】

秋月映【一作照】簾櫳懸光入丹墀佳人撫鳴琴淸夜守空帷蘭徑少行迹玉臺生网絲庭樹發紅彩閨艸含碧滋延佇整綾綺萬里贈所思願垂湛露惠信我皎日期

潘黃門述哀【嶽安仁】

靑春速天機素秋馳白日美人歸重泉淒愴無終畢殯宮巳肅淸松柏轉蕭瑟俯仰未能弭尋念非但一撫衿悼寂寞怳然若有失明月入綺防髣髴想蕙質銷憂非萱艸永懷寄夢寐夢寐復防防何由覿爾形我慙北海術爾無帝女靈駕言出逺山徘徊泣松銘雨絕無還云花落豈畱英日月方代序寢興何時平

陸平原羈宦【機士衡】

儲後【一作諸後】降嘉命恩紀被微身明發眷桑梓永嘆懷宻親流念辭南澨銜怨別西津驅馬遵淮泗旦夕見梁陳服義追上列矯迹厠宮臣朱黻咸髦士長纓皆俊民契濶承華內綢繆逾歲年日暮聊總駕逍遙觀洛川殂【選作䢐】歿【選作沒一作役】多拱木宿艸淩【選作陵】寒煙遊子易感慨【選作愾】躑躅還自憐願言寄三鳥離思非徒然

左記室詠史【思太衝】

韓公淪賣藥梅生隠市門百年信荏苒何用【一作爲】苦心魂當學衞霍將建功在河源珪組賢君眄靑紫明主恩終軍才始達賈誼位方尊金張服貂冕許史乘華軒王侯貴片議公卿重一言太平多懽娯飛蓋東都門顧念張仲蔚蓬蒿滿中園

張黃門苦雨【協景陽】

丹霞蔽陽景綠泉湧陰渚水鸛巢層甍山云潤柱礎有弇興春節愁霖貫秋序燮燮涼葉奪戾戾颸風舉髙談翫四時索居慕儔侶靑苕【一作苔】日夜黃芳蕤成宿楚歲暮百慮交無以慰延佇

劉太尉傷亂【琨越石】

皇晉遘陽九天下橫氛霧秦趙值薄蝕幽幷逢虎據伊余荷寵靈感激徇馳騖𨿽無六奇術冀與張韓遇戚扣角歌桓公遭乃舉荀息冒險難實以忠貞故空令日月逝愧無古人度飲馬出城濠北望沙漠路千里何蕭條白日隠寒樹投袂旣憤懣【一作滿】撫枕懷百慮功名惜未立發已攺素時哉茍有防治亂就【選作惟】冥數

盧侍郎感交【諶子諒】

大廈須異材廊廟非庸器英俊著世功多士濟斯位眷顧成綢繆乃與時髦匹姻媾久不虧【選作虛】契濶豈但一逢厄旣已同處危非所卹常慕先達槪觀古論得失馬服爲趙將疆場得淸謐信陵佩魏印秦兵不敢出慨無幄中策徒慙素絲質羇旅去舊京感遇逾【選作諭】琴瑟自顧非杞梓勉力在無逸更以畏友朋濫吹乖名實

郭農遊仙【璞景純】

崦山多靈艸海濱饒奇石偃蹇尋靑雲隠淪駐精魄道人讀丹經方士鏈玉液朱霞入窗牖曜靈照空隙傲睨摘木芝陵波采水碧眇然萬里遊矯掌望煙客永得安期術豈愁蒙汜迫

孫【選作張】廷尉雜述【綽子荊】

太素旣已分吹萬著形兆寂動茍有源因謂殤子夭道喪涉千載津梁誰能了思乘扶搖翰卓然淩風矯靜觀尺箠義理足未嘗少冏冏秋月明憑軒詠堯老浪迹無蚩妍然後君子道領略歸一致南山有綺皓交臂久變化傳火乃薪艸亹亹思淸胸中去機巧物我俱忘情可以狎鷗鳥

許徵君自敍【詢元度】

張子闇內幾單生蔽外像一時排冥筌泠然空中賞遣此弱喪情資神任獨往采藥白雲隈聊以肆所養丹葩曜芳蕤綠竹【一作艸】陰閒敞苕苕寄意勝【一作勝景】不覺淩虛上曲櫺激鮮飈石室有幽響去矣從所欲得失非外奬至哉操斤客重明固已朗五難旣灑落超迹絕塵网

殷東陽興矚【仲文】

晨遊任所萃悠悠蘊眞趣雲天亦遼亮時與賞心遇靑松挺秀萼惠色畱喬【一作芳】樹極眺淸波深緬映石壁素瑩情無餘滓拂衣釋塵務求仁旣自我風豈外慕直置忘所宰蕭散得遺慮

謝僕射遊覽【琨叔原】

信矣勞物化憂襟未能整薄言遵郊衢總轡出臺省淒淒節序髙寥寥心悟永時菊耀巖阿雲霞冠秋嶺眷然惜良辰徘徊踐落景捲舒𨿽萬緒動復歸有靜曽是迫桑楡歲暮從所秉舟壑不可攀忘懷寄匠郢

陶徵君田居【濳淵明】

種豆在東臯苗生滿阡陌𨿽有荷鉏倦濁酒聊自適日暮巾柴車路闇光已夕歸人望煙火稚子檐隙問君亦何爲百年防有役但願桑麻成蠶月得紡績素心正如此開逕望三益

謝臨川遊山【靈運】

江海經邅回山嶠備盈缺靈境信淹畱賞心非徒設平明登雲峯杳與廬霍絕碧障長周流金潭恆澄澈桐【一作洞】林帶晨霞石壁映初晰乳竇旣滴瀝丹井復寥泬嵒防轉奇秀岑崟還相蔽赤玉隠瑤溪云錦披沙汭夜聞猩猩啼朝見鼯鼠逝南中气候暖朱華淩白雪幸遊建徳鄕觀奇經【一作探】禹穴身名竟誰辧圖史終磨滅且泛桂水潮映月遊海澨攝生貴處順將爲智者說

顏特進侍宴【延之】

太微凝帝宇瑤光正神縣揆日粲書史相都麗聞見列漢構仙宮開天制寶殿桂棟畱夏飇蘭橑停冬霰靑林結冥蒙丹巘被【一作披】蔥蒨山云備卿靄池卉具靈變重陽集淸氛下輦降宴騖望分寰隧曬曠盡都甸气生川嶽陰煙滅淮海見中坐溢朱組步櫩簉瓊弁禮登佇睿情樂闋延皇眄測恩躋愉逸防牒懵浮賤承榮重兼金【選作榮重餽兼金】巡華過盈瑱敢飾輿人詠方慙淥水薦

謝法曹贈別【惠連】

昨發赤亭渚今宿浦陽汭方作雲峯異豈伊千里別芳塵未歇席涔【一作零】淚猶在袂停艫望極浦弭棹阻風雪風雪旣經時夜永起【一作豈】懷思泛濫北湖遊苕【一作岧】亭南樓期防翰詠新賞開袠瑩所疑摘芳愛气馥拾蘂憐色滋色滋畏沃若人事亦銷鑠子衿怨勿往谷風誚輕薄共秉延州信無慙仲路【一作由】諾靈芝望三秀孤筠【一作云】情所托所托已殷勤祗足攪懷人今行嶀嵊外銜思至海濱覿子杳未僝【一作未僝聚】欵睇在何辰雜佩𨿽可贈疏華竟無陳無陳心悁勞旅人豈遊遨幸及風雪霽靑春滿江臯解防候前侶還望方郁陶煙景若離逺末響寄瓊瑤

王徵君養疾【微】

窈靄瀟湘空翠澗澹無滋寂歷百艸晦歘吸鵾雞悲淸陰往來逺月華散前墀鏈藥矚虛幌泛瑟臥遙帷水碧驗未黷金膏靈詎緇北渚有帝子蕩瀁不可期悵然山中暮懷屙屬此詩

袁太尉從駕【淑】

宮廟禮哀敬枌邑道嚴恭潔由明祀肅駕在祈年詔徒登季月戒鳳藻行川云斾象漢徙宸网擬星懸朱櫂麗寒渚金鋄映秋山羽衞藹流景防吹震沈淵辧詩測京國履籍鑑都甿【選作萌一作氓】謡響玉律邑頌被丹弦文軫薄桂海聲教燭冰天和惠頒上笏恩渥浹下筵幸侍觀洛後豈慕巡河前服義方無沫展歌殊未宣

謝光祿郊遊【莊希逸】

肅舲出郊際徙樂逗江陰翠山方藹藹靑浦正沈沈涼葉照沙嶼秋榮冒水潯風散松架險云郁石道深靜黙鏡緜野四睇亂層岑气淸知鴈引露華識猿音云裝信解黻煙駕可辭金始整丹泉術終覿紫芳心行光自容裔無使弱思侵

鮑參軍戎行【昭明逺】

豪士枉尺璧宵人重恩光徇義非爲利執羈輕去鄕孟冬郊祀月殺气起嚴霜戎馬粟不暖軍士冰爲漿晨上城臯阪磧礫皆羊腸寒陰籠白日太谷晦蒼蒼息徒稅徵駕倚劍臨八荒鷦鵬不能飛武伏川梁鎩翮由時至感物聊自傷豎儒守一經未足識行藏

休上人怨別【惠休湯氏】

西北秋風至楚客心悠哉日暮碧雲合佳人殊未來露彩方泛艶月華始徘徊寶書爲君掩瑤琴詎能開相思巫山渚悵望陽雲臺膏鑪絕沈燎綺席生浮埃桂水日千里因之平生懷

學魏文帝

西北有浮雲繚繞華陰山惜哉時不遇入夜值霜寒秋風聒地起吹我至幽燕幽燕非我國窈窕爲誰賢少年歌且止歌聲斷客子

效阮公詩十五首

歲暮懷感傷中夕弄淸琴戾戾曙風急團圑明月陰孤云出北山宿鳥驚東林誰謂人道廣憂慨自相尋寧知霜雪後獨見松竹心

十年學讀書顏華尙美好不逐世間人鬭雞東郊道富貴如浮雲金玊不爲寶一旦鶗鴂鳴嚴霜被勁艸志气多感失淚【一作泣】下沾懷抱

白露淹庭樹秋風吹羅衣忠信主不合辭意將訴誰獨坐東【一作髙】軒下雞鳴夜已晞總駕命賓僕遵路起旋歸天命誰能見人蹤信可疑

飄飄恍惚中是非安所之大道常不驗金火毎如斯忼慨少淑貌便娟多令辭宿昔秉心誓靈明將見期願從丹丘駕長弄華池滋

陰陽不可知神惟杳防暫試武帝貌一見李后靈同情淪異物有體入無形賢聖共艸昧仁智焉足明變化未有極恍惚誰能精

若木出海外本自丹水陰羣帝共上下鸞鳥相追尋千齡猶旦夕萬世更浮沈豈與異鄕士瑕瑜論淺深夏后乘兩龍髙防在帝臺榮光河雒出白雲蒼梧來侍禦多賢聖升降有羣才四時有變化盛明不徘徊髙陽邈巳逺竚立誰語哉

昔余登大梁西南望洪河時寒原野曠風急霜露多仲冬正慘切日月少精華落葉縱橫起飛鳥時相過搔首廣川陰懷歸思如何常願反初服閒步潁水阿

宵月輝西極女圭映東海佳麗多異色芬葩有奇采綺縞非無情光陰命誰待不與風雨變長共山川在人道則不然消散隨風攺

少年學擊劍從師至幽州燕趙兵馬地惟見古時丘登城望山水平原獨悠悠寒暑有往來功名安可畱擾擾當途子毀譽多埃塵朝生輿馬間夕死衢路濱藜藿應見棄勢位乃爲親華屋爭結綬朱門競彈巾徒羨艸木利不愛金碧身至徳所以貴河上有丈人

華樹曜北林芬芳空自宣秋至白雲起蟪蛄號庭前中心有所思虛堂獨浩然安坐詠琴瑟逍遙可永年假乘試行遊北望髙山岑翩翩徵鳥翼蕭蕭松柏陰感時多辛酸覽物更傷心性命有定理禍福不可禁惟見雲際鵠江海自追尋

夕云映西山蟋蟀吟桑梓零露被百艸秋風吹桃李君子懷苦心感慨不能止駕言逺行遊驅馬淸河涘寒暑更進退金石有終始光色俯仰間英艶難久恃

至人貴無爲裁魂守寂寥惟有馳騖士風塵在一朝輿馬相跨躍賓從共矜驕天道好盈缺春華故秋凋不知北山民商歌弄場苗

就謝主簿宿

季月寒气重滋蘭錯無芳北風【一作方】漂夜色河凝暠如霜悵哉心神晚燭滅此深堂芰【一作菱】衣如可贈寧濕岨云梁

無錫舅相送銜涕別

心逺路已迥意滿辭未陳曽風漂別蓋北云竦徵人杯酒憐歲暮志气非上春若無孤鳥還瀝泣何所因

當春四韻同王左丞

雷萌山中艸云煦江上花流煙漾璇景輕風泛淩霞我有幽蘭念銜意矚裏斜友人殊未還獨慰檐前華

感春冰遙和謝中書二首

江臯桐始華斂衣望邊亭平原何寂寂島暮蘭紫莖芬披好艸合流爛新光生冰雪徒皦潔此焉空守貞暮意歌上春【一作眷】悵哉望佳人擥洲之宿莽命爲瑤桂因觀書術不變學古道恆眞若作商山客寄謝丹水濱

詠美人春遊

江南二月春東風轉綠蘋不知誰家子看花桃李津白雪凝瓊貌明珠防絳唇行人咸息駕爭擬洛川神

徵怨

蕩子從徵久鳳樓簫管閒獨枕雕云鬂孤燈損玊顏何日邊塵淨庭前徵馬還

淸思詩五首

趙后未至麗陰妃非美極情理儻可論形有焉足識帝女在河洲晦映西海側陰陽無定光雜錯千萬色終歲如瓊艸紅華長翕赩

師曠操雅操延子聆奇音鶴徒翔舞淸角自浮沈明琯東南逝精絲【一作思】西北臨白雲瑤池曲止【一作上】使淚淫淫

秋夜紫蘭生湛湛明月光偃蹇靈芝采容裔紫華堂林木不拂蓋淇水寧漸裳倐忽南江陰照曜北海陽從此長往來萬世無感傷

白露滋金瑟淸風蕩玉琴空閨饒逺念虛堂生夜陰玆夕一何哀【一作衰】明月沒西林世人重時暮道士情亦深願【一作賴】乘靑鳥翼徑出玊山岑

至徳不可傳靈不可侶艸木還根蔕精靈歸妙理我學杳冥道誰能測窮巳須待九轉成終防長沙市

傷內弟劉常侍

金璧自蕙質蘭杜【一作桂】信嘉名丹防旣騰迹華萼故揚聲伊余方罷秀嘆息向君榮誰疑春光昃何遽秋露輕逺心惜近路促景怨長情風至衣袖冷況復蟪蛄鳴白露沿漢沼明月空漢生長悲離短意惻切吟空庭注欷東郊外流涕北山坰

悼室人十首

佳人永暮矣隠憂遂歷玆寶燭夜無華金鏡晝恆微桐葉生綠水霧天流碧滋蕙弱芳未空蘭深鳥思時湘醽徒有酌意塞不能持

適見葉蕭條已復花庵郁帳裏春風蕩檐前還燕拂垂涕視去景摧心向䢐物今悲輙流涕昔懽常飄忽幽情一不弭守嘆誰能慰

夏云多雜色紅光鑠蕤鮮苒弱屏風艸潭拖曲池蓮黛葉鑑深水丹華香碧煙臨防方自弔擥气以傷然命知悲不絕恆如注海泉

駕言出遊衍冀以滌心胸復值煙雨散淸陰帶山濃素沙匝廣岸雄虹冠尖峯出風舞森桂落日曖圓松還結生不念楚客獨無容

秋至羅紈淚滿未能開風光肅入戶月華爲誰來結眉向珠网瀝思視靑苔髩局將成葆帶減不須摧我心若含煙葐蒀滿中懷

防塵歲時阻閨蕪日夜深流黃久不織寧聞梭杼音涼靄漂虛座淸香蕩空琴蜻引知寂寥蛾飛測幽陰乃抱生死悼豈伊離別心

顥顥气薄暮防防淸衾單階前水光裂樹上雪花團庭鶴哀以立云雞肅且寒方冬有苦淚承夜非膏蘭從此永黯削萱葉焉能寛

抒悲情𨿽滯送往意所知空座幾時設虛帷無久垂暮气亦何勁嚴風照天涯夢寐無端際惝恍有分離意念毎失乖徒見四時虧

神女色姱麗乃出巫山湄逶迆羅袂下鄣日望所思佳人獨不然戶牖絕錦綦感此增嬋娟屑屑涕自滋淸光澹且減低意守空帷

二妃麗瀟湘一有乍一無佳人承雲气無下此幽都當追帝女迹出入泛靈輿掩映金淵側遊豫碧山隅曖然時將罷臨風返故居

江文通集卷四

