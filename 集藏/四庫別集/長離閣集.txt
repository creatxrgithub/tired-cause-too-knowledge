長離閣集淸王采薇

長離閣集目錄

長離閣集一卷﹝詩七十一首詞一首﹞

燕燕於飛山中作自君之岀矣山中憶吳如霞姊復與季逑夜起視月同作池上書寄薇隱望夫石香艸河舟晚曉步夢遊秋胡蘭芝曲華淸曲昆靈曲前樓句容齋捨寒食吟秋夜答季逑夢天春眠曲夏行曲秋望曲冬坐曲木蘭詞春暝曲離居曲霽行曲病中憶歸效簡文卦名詩曉起效徐陵體早起憶弟婦銅雀臺不眠曲渚山空雨夜病臥得季逑詩送春山夕幻夢初春山夕夢起步後園半領和薇隱韻舟次有感水宿九月十四日舟由丹徒夜半與薇隱乘月登岸行三里作寄薇隱次韻山齋病起憶亡姊答薇隱復次前韻悼姊寄季逑時客和州空室山夕蔣墅舟次和季逑下苐有作七夕悼姊憶別和薇隱晚立二月十七日柬薇隱得薇隱從金陵寄一書三月三日夢起寄父空樓哭亡姊春夕秋夜不寐哭姊臥病向夜偶成歸寧後尋亡姊故居夢中作又幽夢寄季逑回文和薇隱韻﹝醉花陰﹞附小傳事狀墓志銘

長離閣集一卷毘陵王采薇

燕燕於飛

流光何暉暉﹐暉暉亂春目。獨燕銜愁來﹐懸飛鏡池淥。池淥何多情﹐堂空復孤驚。羽丰離其窠﹐哺足辭所生。回身顧新侶﹐得食哀哀鳴。

山中作

夜松何蒙蒙﹐月小飛不起。知有抱瑟人﹐垂光碧簾底。露气明曲巖﹐花光照虛夜。一片白雲聲﹐飛泉隔煙瀉。

自君之出矣

自君之岀矣﹐兩瘦不相識。炯心如流丹﹐掬贈焉可得。

山中憶吳如霞姊

帷鐙照宵衾﹐澗水聞夜室。天靜遠煙揺﹐華云度流月。幽棲亦心好﹐思子方首疾。憶昨寄遠書﹐淒淒淚盈帙。生愁一何滋﹐少樂從是畢。虛房想淸燕﹐蛾響落淸瑟。何由寄新吟﹐慰我中似結。

復與季逑夜起視月同作

虛扉浹宵開﹐涼鐙照幽素。肅肅鴉不翻﹐團團云稍去。蛩底聞行泉﹐箐黑辧浮露。外役於此捐﹐中屙自玆悆。循階桂華歇﹐交戶瓜蔓吐。徒乖有懷衷﹐未協長往趣。亦有同心人﹐斯情積難訴。

池上書寄薇隱

日暝幽眠涼﹐流云漲巖曲。相思寄長風﹐動汝窗外竹。池頭孤行薄羅冷﹐卻憶把書雙對茗。受露衰荷散葉香﹐臨溪獨鳥矜毛影。

望夫石

妾顏初如花﹐妾心已如石。定情雙妍姿﹐不忍君歸見衰色。妾顏當雕心不移﹐妾身亦化君始知。冰爲肌﹐艸爲鬢﹐山頭無人寄君信。妾意淺﹐君心深﹐恐君復化塡海禽。冤禽來銜石方動﹐不作巫云入君夢。

香艸河舟晚

疎林無人葉飛影﹐暝渚歸帆貼空冷。斷岸泥多鴨爪痕﹐亂山鐘到鴉巢頂。鄰舟裊裊歌入煙﹐明月已讓星懸天。來風吹衣恐仙去﹐白道還疑翠微路。

曉步

曉色凝不來﹐鴉嗁去何許。茶煙生溟蒙﹐孤桃索人語。幽亭無人拓﹐窗徧一桁碧。山低未見﹐日气如煙。聚水心雨光﹐滿地流花片。

夢遊

一星迷蒙遠溪路﹐岀礙荒煙入橫霧。峽中泉气冷逾秋﹐峯底天光碧疑曙。僊鳧飛空蜀江小﹐露雨香挑覺春早。瓊樓貝闕揺靈瓏﹐衣翠霞紅各漂眇。流云爲車鶴銜轡﹐心著遊絲不堪系。斷橋圍水水壓墻﹐雙燕爭魂墮空砌。

秋胡曲

珂聲璫璫踏春疾﹐立處蘭風下林末。柔桑落臂弱不收﹐花頰流紅射朝日。冰縑夜斷不願金﹐妾涙自墮因蓍簪。倉庚少婦能銷妒﹐盤石男兒不鎭心。

蘭芝曲

嗁鬟垂云粉黃落﹐夜半嚴妝起幽閣。已分單棲似伯勞﹐劇憐薄命逢姑惡。紅桐掩墳秋骨灰﹐阿母淚落心當回。莫隨怨魄塡波去﹐合化幽魂促織來。

華淸曲

玉魚如冰冷犀齒﹐雪色靈禽作仙使。石扇龍鐶守別魂﹐不似蟾宮敞千里。蓬萊山髙無落虹﹐釵盒夜泣翡裯空。雨零石磴荒夫艸﹐网暗宮門縊女虫。

昆靈曲

宮槐曨曨向淸曙﹐蠧粉梁空燕無主。玉芪不動踏堂塵﹐簾底菱花學睂語。蟬絲細帳虫織成﹐秋簟夜碧嗁潛英。翻翻小蜨隨帬幅﹐迹迹衰梧作履聲。

前樓

前樓交樹檐柯徧﹐後戶穿窗月輪見。樓空貯愁愁不升﹐飛露著鏡如吹鐙。長天無鴻斷來信﹐自禱夜風吹夢近。一夕參差隔院聲﹐梨花飛白春人鬢。

句容齋舎

山鶯破曉苐一聲﹐綠蘿雨落如珠纓。連松猶合夜泉響﹐殘月不避晨光明。晨光朧朧逗深幕﹐開戶持書候空鶴。零云一片吹不開﹐卻掛碧潭潭上閣。

寒食吟

花枝揚揚柳宛宛﹐不動陂塘水芹短。破冢孤梅掩骨深﹐敗墻小蜨尋魂遠。紅鮮綠稺隨春夭﹐咽咽蜀禽飛不髙。紙錢掛樹雨淋盡﹐滿地暝煙開鬼桃。

秋夜答季逑

金鑪無香道書朽﹐隔枕秋聲下殘柳。瑣窗睂斂愁寄箋﹐懸夢已入浮雲邊。蕉廊風多獨吟處﹐落葉幽魂各來去。寒虫一夜嗁漸低﹐露白星黃共爭曙。

夢天

碧闌十二花無數﹐桂葉低籠若靑霧。蕊宮誰遣別魂遊﹐只有靑禽送來去。波離扉薄不上關﹐對語月姊瓊樓閒。銀河珊珊瀉聲小﹐手弄白雲天下曉。

春眠曲

篁梢壓戶簾紋細﹐空色湖光著山膩。鶯眠樹杪弄垂絲﹐蜨上花鬢醉芳气。琉璃隔香香暗流﹐薇帳夢醒聞輕鉤。空闌盡日無人影﹐日炙落紅蔫不收。

夏行曲

白波疊玉荷如錢﹐綃戶織月疑空煙。靑虫挑鬟受花露﹐丹鳥入幕棲蕓編。疏桐垂陰下苔井﹐雨去新蟬一聲警。蘭堂夜靜還獨開﹐小玉眠涼抱枝影。

秋望曲

花梢凝霜散寒蜨﹐檐角垂絲掛零葉。南溪別處渚連空﹐瘦綠愁山照波濕。細煙靑鎖雅尾長﹐淡日半入幽蟾黃。虛房未暝吹鐙坐﹐露眼風蹤弔曲廊。

冬坐曲

曲瓊押幔香絲起﹐酒波微皴夜及子。花蟫心朽不得仙﹐粉蛻空僵碎黃裏。風欞朧朧通月澤﹐屏外鳥嗁瘦林直。已罷懷人更憶親﹐冰紅淚落蘭膏碧。

木蘭詞

生男勿喜歡﹐生女勿悲酸。女生當縣弧﹐女足亦莫雙行纏。不見木蘭女﹐代爹徵可汗。岀門望行塵﹐日色靑漫漫。顧笑諸少年﹐泣行﹝胡郞切﹞何汍瀾。流塵凝雙睂﹐飛露綴兩肩。閨中何能貴﹐不及鐵衣錦韉黃金鞍。閨中何能豪﹐不及銜霜度雪聽風湍。蛇矛丈八气決前﹐精感白日昏沙煙。生還見天子﹐天子動色言﹐要金佩玉作纖步﹐綽約顧影驚千官。上堂拜父母﹐父母疑重看。開簾覓我故時鏡﹐手脫長劍分雙鬟。君不見東家女兒好顏色﹐朝貧穿鍼莫貧織。西家女兒衣盈箱﹐自矜嫁得金龜郞。男兒封侯妾何有﹐要取黃金自懸肘。

春暝曲

靑楊分鬟下拋地暝色春空綠膏膩怨土成云葬玉京虛簾燕落相思淚檐鈴細語春眠回撲樹晚蜂嬌不歸園扉斜開石泉冷笛韻吹愁出苔井黃月如星慘一鉤杏花樓暗藏人影

離居曲

露華网戶參差光碧筠粉薄如棲霜涼堂下簾簾窣地素手無分玉如意燔膏作鐙檐不紅夕撫綠綺空窗中一聲涼破楚天碧去雁叫影思離鴻南山點苔愁向曉獨客朣朣涉長道樓前月浪捲衣來夢裏江聲隔帷小

霽行曲

幽窗無人竹枝重晴色風林散雅夢曲沼圓文上薄冰差差曉日魚吹動黃編落枕愁獨眠下階自惹花間煙金蟾鎖春不得住已入暗戶生苔錢南云沈沈雁慵度鳳紙回文積筐蠧已是春衫染淚來亂紅更見鵑嗁處

病中憶歸效簡文卦名詩

雁小過樓迷流云復滿溪蘿蒙才上月竹比已開扉蠟照憐妝損虫吟識夢離旅魂宵不定革帶日仍移病漸因霜痼心恆似葉危何時升畫閣言歸妹把衣

曉起效徐陵體

春鏡動春煙春林綠半天簾低壓枝捲窗迥對禽眠書帳蠅彈紙琴牀風觸弦辭衾惜香在掃徑待花蔫硏墨污羅袖看魚落翠鈿誰云厭長日終是惜馳年

早起憶弟婦

日華生曲沼昨夢去東軒露雨岀深艸禽花雜一園妝余惟拂捲繡裏更看山蘐葉如長帶蘋英似小鈿何時話離恨雙笑北堂前

銅雀臺

日莫碧空杳望窮如有存云癡想歌態月轉見牀塵艸暗露凝迹樹斜煙曳魂此中君不起何許泣能聞可惜分香女都無殉沒人

不眠

不眠虛靜夜憶別損淸娛月芒生鏡匣露顆雜簾珠徑壞轉鮮葉巖寒尙碧蕪息檐惟旅燕映樹有垂鼄夜夜梅枝下迎寒減病軀

曲渚

曲渚斜生白疏星動欲昏四更桃葉影一縷杜鵑魂斷雨還零砌虛簾自打門蕭蕭庭竹短都作淚花痕

山空

山空收夜气墟上露千星嶺月流塵幾窗風亂道經鶴隨云到戶虫與葉棲亭是夕懷蕭史幽行徧綠汀

雨夜

響急衣砧合聲沈漏箭隨黛痕侵故壁香影聚重帷碧簟眠傷骨紅鐙病壓睂數株門外柳苦伴暝禽垂

病臥得季逑詩

病減無三日春歸又來年能傳閉關句來破擁衾眠落雨時連蒂喧禽不岀煙開簾放香篆應始覺晴天

送春

如何送春處不見有春歸落雨絲闌住殘花蜨斗飛黃驪正漂蕩碧葉空參差徒傷持桂酌況復易裘衣

山夕

艸虫門徑遠一路入溪煙月滿無人地鐘殘有雁天心孤聞動竹衣冷近流泉欲覓鄕關夢樓空獨上眠

幻夢

幾疊春山路誰分碧扇開露光生竹石雲气雜樓臺鶴度涼潭去鐘穿薄霧來微茫天水闊我夢正尋梅

初春

曉鏡慵梳飾幽窗夢破遲梅梁波反影蕓帙曙通曦花逐調琴指鶯隨入鏡枝十分春欲去惆悵未成詩

山夕

將暝室生白松花滿石闌碧潭琴影瘦黃葉客衣單网露迷蘭徑茶煙惹竹竿瓊枝空憶夢挑飯不能餐

夢起步後園

蘭香流一澗桑煙染半岑雨開殘照影花動小樓陰蜂晚能喧夢塵凝不上琴何時識芳艸眠裏定幽尋

半嶺和薇隱韻

半嶺幽居好疏談向夜分劍明疑有月香細欲生云新醞皆松術淸娛有典墳湘簾池上動苦露濕行裙

舟次

風斜舟近岸竹外復蘆中樹褭屏中綠荷愁鏡浦紅殘霞猶眇莽岀月已空蒙莫惜橫煙住孤吟答露虫

有感

不見畫釵處驚看過月痕簾斜生鳥影屏小貼花魂鳳瑟埋塵冷鮫綃濕淚溫石牀苔掩鬢黃蜨欲棲門

水宿

冥冥堤畔路艸艸別時家碧影沈湖月紅心上冢花鐙微還下雁鐘冷不驚鴉薄醉和衣宿扁舟入樹斜

九月十四日舟由丹徒夜半與薇隱乘月登岸行三里作

幽行已三里村落半攡扉只鳥時依樹孤螢不上衣月平人影小潮定櫓聲稀沿水星星火歸驚宿鷺飛

寄薇隱次韻

春牖對芳林朝陽上綺衾戶低交葉暗徑小受花深金錯循離恨瑤璫鎭別心欲諳芳艸路因夢寄新唫

山齋病起憶亡姊

澗響當宵定嵐光入戶深余云泛幽石碎露滿疎林竹院彈碁斷松房沸藥聞重泉埋玉客誰識正思君

答薇隱復次前韻

香霧斜橫帳衣綿重壓衾夢聽嗁鳥亂愁與落花深易盡千行札難分一縷心相如情若固何用白頭唫

悼姊

殘夜一禽驚鐙幽夢轉明把書尋涙色掩幔想衣聲微病花全發深眠月暗行蜀弦塵裏斷已任指尖生

寄季逑時客和州

空院題詩對碧莎華年作別嘆蹉跎夢餘捲帳人疑在書去尋愁語轉多曉岫入雲飛斷雁夜鐙照雨落殘蛾空江無復憐才客此夕租船憶嘯歌

空室

蠧壁蛛絲掩綠琴碧苔紅葉拾遺簪露寒花帶嗁痕長月小簾圍夢影深條脫寸寛辭病臂秋千伴遠系春心幽梅一樹還窺戶似約幽人到綠岑

山夕

碧簾不捲映風蘿十日淸愁獨抱屙寒浦帶星垂似露夜風吹月動如波入樓葉趁人蹤斷隔戶梅疑夢影過莫更砧聲近空院女媭宿艸徧墳科

蔣墅舟次和季逑下第有作

一夕霜花濕鬢靑湍聲岀渚棹初停病中龍具和衣泣愁裏魚簫帶夢聽隔浦葉多飛似鳥入林鐙小遠於星從君湖海幽尋志何日浮家去杳冥

七夕悼姊

奠果穿鍼聽曲街瘦林斜月闇虛齋愁年不共生年短死日方知別日佳風燭作花搖怨影露螢隨淚墮孤懷故牀鍼盒飄零在望有吟魂到玉階

憶別和薇隱

閣中羈客淚盈醪湖上徵人艸染袍小樹雨寒蜂去靜亂花風壓燕銜髙幾年嘆逝閒淸笛百日傷離閣彩毫波影連天柳迷路幽行惟有夢魂勞

晚立

旋整羅衣候月斜蕭然人影岀晴紗煙中紫燕相思語霜裏紅蕖獨自花住久小樓因對嶺斷來淸夢又無家曲闌幽話何時展一笛西風萬樹遮

二月十七日柬薇隱

五日春陰不啟關封書始此整幽鬟離愁作霧疑沈水曉病如煙盡著山淚裏鏡開花四照夢餘簾動燕孤還錦囊自續新吟滿何日憑欄與共刪

得薇隱從金陵寄一書

尺幅吟箋照淚眸半窗斜日夢孤舟愁如天遠還窺帳病與云親不下樓濕翠雨收侵硯匣落紅風颭上簾鉤靑山到處應相憶除是徵人醉裏遊

三月三日

綠楊樓角帶棲鴉欹枕鑪聲正憶家吹夢夜風先到樹弄愁寒雨不妨花虫依香影垂簾网蛾怯晨光墮帳紗我已離愁懶春褉徑泥何處又鳴車

夢起

夢醒思家望翠微幽苔染影上羅衣寒天細竹人孤倚斜日空檐燕對飛碧嶺疊來鄕路斷玉梅枯盡舊魂非夜堂疎磬疑禪寂冷水閒雲照合扉

寄父

疎鐙殘雨計宵程貧日偏傷遠別情薄宦十年徒三黜衰顏千里更孤徵饑猶勵學憐諸弟弱未酬恩厭此生一夜趨庭夢言笑曉窗垂涙聽春鶯

空樓哭亡姊

綠槐影裏露幽扉寂寞樓頭落照微此地獨來空繞樹幾時別去更牽衣風停虛幌神靈在雨壞幽苔淚迹稀誰語愁心向梁燕故巢莫作一雙飛

春夕

已罷讎書怨夕遙更聞疎竹度鄰簫靈瓏鳥語驚簾押寂寞香絲繞畫綃一院露光團作雨四山花影下如潮傷離不爲何郞句病久東陽自損腰

秋夜不寐

獨掩幽窗臥不成香心冷死粟肌生五更霜月欺鐙影一樹風鴉續雁聲短艸積煙歸夢怯長林掛葉曉魂輕鞠闌半曲還扶病水玉簾間看啟明

哭姊

斷甲遺琴委故牀思君獨旦不成裝花邊風起肩誰擁月裏煙銷影更涼殘墨尙明箋上涙余膏空落枕前香翠屏一角棲歌哭秖恐猿聞也斷腸

臥病

漠漠凝塵掩鏡臺藥煙如霧夢初回扃魚影裏窺花盡驚鵲林中覺月來故里信疎拋舊翰夜窗語冷見殘杯長卿亦有懷鄕恨百日靑琴欲上苔

向夜

樹影入淸漢蟬聲動小樓憑闌弄淸笛微月在釵頭

偶成

竹葉鳴紗牖虫聲雜錦梭簾長鐙焰小山亂月明多

歸寧後尋亡姊故居

痛定猶開鏡嗁多不整妝紅苔黯空壁飛電夜明房

夢中作

欲暝疑將曙涼春似早秋靑山獨歸處花暗一層樓

夢中作

艸長蘭弄影鶯語蜨飄魂一畝淒淒水斜陽卻在門

幽夢

幽夢隨云細細生闌干經雨入流螢夜堂獨自花迷影碧漢風吹雁岀城

寄季逑

嫩寒幃幙雨亷纖衾上春衫逼曙添試束晨妝拓幽閣小紅齊見破楳尖

回文

壁上虫箋舊鑪香近帳紗石幽和瑟冷衣薄引衾加隔院過蜂蜨分牕對竹花席長橫帙亂簾側掛枝斜客思愁來晚林空滿立鴉

和薇隱韻

嘹唳歸鴻驚社後旅館鄕心逗夢入曉雲飛綠徧天涯不認門前柳露桃影里人非舊春也應難久風日又淸明獨對殘紅寂寞簾垂晝﹝右調醉花陰﹞

伯舅淵如先生配王夫人﹐才慧早世﹐曾刊薇閣偶存一卷﹐得詩詞雜著三十八首。畢秋帆尙書刊吳會英才集﹐復於伯舅雨粟樓詩後附錄夫人詩﹐名長離閣集﹐較舊本增損不同﹐蓋選時各有去取耳。今年春﹐慶爲伯舅搜輯遺集﹐自夏䢐秋﹐編成付梓﹐將有中州之行。外舅南麓先生更屬編次長離閣集﹐乃以薇閣偶存及吳會英才集所選者互相校訂﹐合爲一編﹐凡詩詞雜著七十八首﹐附刊冶城遺集之後。袁簡齋太史爲夫人作墓志﹐稱其詩哀感頑艷﹐丁當淸逸。王萟山先生爲作小傳﹐並摘佳句﹐有寄父云饑猶厲學憐諸弟弱未酬恩厭此生詠木蘭云男兒封侯妾何有要取黃金自懸肘步月云只鳥時依樹孤螢不上衣秋夜云五更霜月欺鐙影一樹風鴉續雁聲春陰雲離愁作霧疑沈水曉病如煙盡著山悼姊云把書尋淚色掩幔想衣聲春夕云一院露光團作雨四山花影下如潮七夕悼姊云愁年不共生年短死日方知別日佳舟次云隔浦葉多飛似鳥入林鐙小遠於星有感一律云不見畫釵處驚看過月痕簾斜生鳥影屏小貼花魂鳳瑟埋塵冷鮫綃濕淚溫石牀苔掩鬢黃蜨欲棲門皆已載入集中又有感云名香一縷當簾岀故札千圅向月開入夢已迷前度艸返魂惟有去年梅惜首尾不全集中未載姑附錄於簡末焉伯舅號季逑一號薇隱玆編題內或稱季逑或稱薇隱皆依原本夫人喜讀漢晉書尢工小楷嘗見夫人爲伯舅手錄詩艸一冊絕似永興家法因題句冊後云手寫新詩墨細研永興楷法尙依然名山各有千秋業偕老何須說百年以志景仰之誠且紀實也嘉慶戊寅秋七月從子壻龔慶謹識

亡女王采薇小傳

亡女采薇字玉瑛余第四女也其生母方娠時夢月旁星光熠熠或告曰此四女星也欲手摘之倏不見矣及生姿質淸弱周晬病幾危八歲許同邑孫文學星衍女旣長貌端麗性柔婉耽文史手不釋卷尢工小楷好吟詠余以詩非女子所宜遂祕之雅愛潔靜每明窗淨幾讀書臨帖煮茗供花翛然物外時翻道家書志神仙余切戒之則止而夙根靈慧時有出塵之思性至孝得嫡母白孺人歡心迄於旣嫁猶依戀不舎待人接物和順恭敬余鐘愛之每有拂抑嗔怒對之輒解人以爲吾家嬌女𨿽大家左芬不是過也年十九贅壻星衍於家次年壻補博士弟子員壻聰穎工詩倜儻不羈邑中時有毘陵才子之目然頗恃才不屑屑爲經生吾伊態或縱酒放歌女數箴勸之甲午秋闈報罷女頗抑鬱從壻之句容官舎舅姑俱稱美之而女以乍離膝下又値餘三女適吳者暴亡女悲慟欲絕自顧孱弱亦恐壽命不長居常悒悒乙未九月生女阿靈得嗽疾體漸尫怯丙申七月歸寧病益劇竟於十月二十三日卒距生癸酉九月十九日得年二十有四先是八九月間余謁選都門知女病竊憂之然以其貞靜閒淑冀可不致夭折自冬䢐春不得家書心瞀亂若有所失今年二月初得惡耗計歿時逾百日矣壻已於十一月中葬女於橫塘鄕新阡余不獲撫棺一慟情何能已聞殮時顏貌如生手足溫軟似解脫者今年春有能爲扶鸞術者乩詞稱女住忉利東宮掌上界書並有寄外八絕其事甚異或有鬼物憑之耶抑宿根之說不盡荒唐耶余自庚寅歲適許之次女亡甲午三女繼之今四女又繼之七年之內連喪三女哀何如也前明吳江葉太常天寥兩女昭齊瓊章皆以才殀太常作窈聞記傳其事閱者哀之餘三女似昭四女似瓊近聞乩仙事又適相類女所配旣得才士而天不永其年奚忍令其湮沒無聞與流螢落葉同歸澌盡也歿後檢故笥得詩詞雜著若干首付梓伏冀大人先生矜其蹇薄錫以挽誄使幽泉弱息得言而傳則鄙人之哀亦以少釋云爾武進王光燮萟山氏和淚筆於京邸

誥贈夫人亡妻王氏事狀

夫人姓王氏名采薇父光燮乾隆元年進士宜黃縣知縣贈奉政大夫兵部主事生母黃氏弟五人姊三人妹一人一弟一妹同母生夫人少以姿質端麗尢爲父鐘愛外舅之擇壻必推年命當發科與否或以子生年月日告外舅推而善之亟介戚好言姻事時予生數齡家君遠出大母許通聘以干隆三十六年冬十二月年十九成婚於甥館越四年隨余歸句容學捨四十一年以疾歸寧卒於十月二十三日距生乾隆十八年得年二十四凡生二女後皆殤始外舅之在令廨以文學飾吏治不延幕僚事皆辦多燕閒其敎女一如敎子嘗自言吾女慧或過於男故夫人姊妹俱識字能書旣婚數日夫人屬余塡詞並約圍碁餘皆未學頗心媿之後遂爲小詞酬夫人而卒不能對弈夫人終日持一編書在室教其幼妹時時臨帖好虞永興楷法或爲余錄詩至今有存篋中者嘗言唐五代詞率可倚聲被之簫管春餘夜靜輒取李后主簾外雨潺潺詞按篴吹之令余審聽至流水落花人去也天上人間聞者欷歔其後寫夫人遺影爲落花流水圖以此旣歸句容時余大母在堂兩親愛子息無苛禮定省之暇不事鍼黹夫人好絜除幾席余每陳書滿案而岀比入室則夫人爲整齊之偶得許氏說文與余約日識數十字久之予遂通小學山齋有桐桂古柏冬寒月皎對影蕭瑟或岀戶閒吟或焚香開卷論說史事俱有神識不信佛書邪鬼之語不視裨官小說旣得疾終夕嗽不止又痛其姊先卒自疑以產致疾將不起爲詩詞多淒楚音有詞雲歸夢到江南綠徧天涯不認門前柳又爲詩云五更霜月欺鐙影一樹風雅續雁聲余驚以爲不祥乃起對落英嘆曰人常惜花早謝紅顏岀世不勝衰頹耶病甚急歸母氏因送之至裏門遂不起臨歿遺言勿厝棺佛寺故余亟擇地鄕郡之橫塘鄕權葬焉越十二年餘以翰林攺官尙書比部郞例贈宜人及嘉慶元年餘岀官山東兗沂曹濟道例贈恭人皆請貤贈先世今年以予官督糧道加三級贈夫人夫人卒時余曾爲事狀年久失其稿有袁太史爲夫人墓志已屬梁侍講同書寫刋於石頃因整理家乘復記憶遺事撰次大槪以示後人云孫星衍狀

孫薇隱妻王孺人墓志銘錢塘袁枚

孫薇隱秀才詩才俶詭能爲昌谷玉川家數予愛偉之今春二月以其亡妻王孺人事狀及詩索予銘幽予讀其樂府諸篇哀感頑艷丁當淸逸故知完山之鳥無異吭之鳴云和之笙有雙管之奏宛其死矣士也婆娑彤管旣淹元石斯耀謹按孺人姓王名采薇宜黃令光燮公女也有天紹之麗姿慍愉之修美天女九相靈蕓三絕年十九歸秀才秀才故食貧者賦感昏時以帛拜代香纓孺人不槪於心能鉏其色守成湯嫁妹之誡捐夏禹修容之粉調言筊巢咊之器治幹﹛艸橑﹜饋食之籩威姑以下愉愉如也每至玉女沙涼金虫鐙小釵橫三鐏髻妥半蟬孺人焚衙濕之香展排比之捲或抽觴以啟顏或論古而交謫誦靈飛之篇目王母心驚成鞶鑑之圖章南海紙貴秀才愛玩賢妻有終焉之志匪云嘉耦直是吟朋且其神識尢異儕輩嘗讀王章傳曰牛衣妻自賢柰沮仲卿上書終是恇怯女兒又對落英嘆曰人當如渠蚤謝慮有憐者何俟頹侵才舎恆幹耶味其言直以形骸爲桎梏晝夜爲一致采云畱影曇花愛空宜其拂衣行矣便登女﹛女坐﹜之邱執手奄然難挽靈妃之步病成解﹛亻亦﹜熊失嫶妍卒年二十有四秀才開華錜之故匣見都膚之舊痕哀思夕流憤泉朝湧遂乃詣宛若請神君執鬼中玩仙牒知孺人故是兜率宮掌書者𨿽迹涉幽渺莊士不言然浴羲女於甘淵奔純狐於月窟乃自古記之秀才鐘情語怪以妄塞悲當亦君子所不廢也以丙申年十二月葬常州府城東橫塘鄕之原銘曰

驚女鹿佑楚客問天緣何彼姝以此名焉宜其奄忽離瑜復位當景收蘭臨華罷翠愔愔孫楚蟹行索妃歌離弔夢有涕漣洏﹛木桼﹜娥臺髙玻瓈魂杳定有靑鸞集此華表

