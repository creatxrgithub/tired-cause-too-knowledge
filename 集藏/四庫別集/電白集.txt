電白集

﹝明﹞張可大撰

●目錄

序

五言古詩

七言律詩

五言律詩

五言排律

九言

五言絕句

七言絕句

六言律詩

集杜

●電白集小序

家大人看詩癖客曰軍務勞詞賦工無益曰官何物許廢詩耶於予小子匍匐時��葩經三百篇稍長則�讀唐人語久之無覺津有味漸學推敲若唫瘦甚家大人笑曰是見嘔出心肝矣甫弱冠經營四方違庭訓者十有五年江之西南多名流�來山水彈�風花的酒坐石題桐葉渾澷興耳友生炎木覆瓿小子恥馬及電陽之役奔走空波骨此事都廢所韋折衝尊俎之略借諸縉紳先生烽燧銷沈壁門閴�間淂援蘿攀掛騎羊玩鵲以寄閒邊之趣�累累盈帙僅著人所餘鱗爪於四昭六義無當也少陵雅稱濤史尙以佳句法如何問時輩小子不敢忘家大人之教敬執此編以就心於海內宗�名曰電白集無並州卽�鄕之意云

萬曆乙卯春三月秣陵張可大澷書

●電白集﹟五言古詩

秣陵張可大孔徳甫著

建武鄭象極璇樞甫校

詠懷詩十四首

◆詠懷詩十四首◆

序

顧夫子涇陽

蕭宮詹玄圃

華山殿下

董大參玄宰

莊大參泰巖

諭兵憲養初

李兵憲明鰲

黃水部貞父

鄭水部應尼

朱觀察爾醇

陳徵君仲醇

夏文學鳳羽

潘太學穉恭

孫山人世聲

○詠懷詩十四首【有序】

余小子國家戶牖之臣耳足迹未徧五嶽安能徧交宇內賢豪苐以臭味所同金石可貫僻處嶺表思我懷人雙鯉初來鴻飛不下聊抒款款代寫朝宗以效執鞭以期授履耳

○顧夫子涇陽

吾道往榛莽夫子起艸昧微言醒域中和气布人代只手揮日月光明麗大塊玅理旣隱躍精神何盎睟黃河日東注白雲遂千載哲人旣以逝斯世還憒憒孺子秉遺教深心空寤對

○蕭宮詹玄圃

伊余方弱冠請纓遊北地射策黃金臺誰爲別其器先生眞大冶纖微入鑪錘玉瓚注黃流天球陳東序人寰起麟鳳神駿附騏驥龍門饒聲價知遇有所自蒼生望霖雨應復同沾被

○華山殿下

彼美帝室冑意气淩秋空磊落眞龍種擊築歌大風博古探岣嶁問道證崆峒傑出天潢派雅意托冥鴻遊神西嶽巓奇云日蕩胸折節天下士梁苑多豪雄十年不相見憂心每衝衝彩雲如可駕相與問赤松

○董大參玄宰

震澤日汪濊雪濤浴奔星伊人握玄象何物助精靈寶鼎貯靑霞銀管迅春霆蛟龍含神霧麗藻致天經大言淩嵩髙玅理徹杳冥絕代文章伯乘時廊廟英風流渺難尙依然具典刑區區慕執鞭徒懷朝宗情

○莊大參泰巖

山川蘊奇寶精華挺人傑先生起南海峩峩淩列缺把玩皆瑤琨佩服總芳潔奇字閱軒輶赤珪探禹穴摛藻擲金聲吐言霏玉屑鈴閣來淸風龍門何嶻嶪會跨琴髙鯉聽君賡白雪

○諭兵憲養初

兵憲何神秀天府寶琳球大鵬運南溟白鶴唳髙秋玉旒方眷注繡斧獨夷猶雄聲扇六合徳澤從雲遊膚功奠南粵淸風徧羅浮遙思桄榔下應聘五花騶

○李兵憲明鰲

君侯豫章英涉世何皛皛冥悟契象先風稜絕霞表獨抱邁往情今人而古道文藻麗物華貞良爲國寶閶闔懸景星洞壑生瑤艸腐鼠嚇威鳳朝夕移醜好莫向東山臥行將歌在藻

○黃水部貞父

大雅久不作風流振頹響汪汪黃叔度直作五湖長鳳彩耀人寰鴻名照天壤珊瑚出若水沆瀣霏僊掌搖筆驅洞庭蕩胸吞曠漭朝著名山屐夕理梅花牀隨風唾珠玉飄飄披鶴氅我吟水部詩悠然洽神賞之子人中龍四海固無兩

○鄭水部應尼

矯矯旴江彥鄭君獨開美淸標映孤霞深心湛秋水髙空奮飛翰天路騁長轡立言駕千秋裁詩軼七子金石自鏗鏘文華太披靡阿龍故自超風流正伊邇何日對潘陸開門問倒屣

○朱觀察爾醇

爾醇慕神僊朱顏欲霄舉俠骨寧不香道情契鍾呂作賦金石聲揮毫煙霞語髙義淩等夷然諾聞吳楚閉關煉九還香風來玄女黃鶴翼猶輕白石髓堪煮滄溟湛珊瑚藍橋投玉杵始知英雄士出世世可處陸沈有歲星封����寄語虯髯翁金丸堪我與

○陳徵君仲醇

東吳菇蘆中餘子紛可數中有淡心人逸气淩寰宇長嘯蘇門煙棲眞守大素芙蓉瀉綠濤琳瑯冠玄圃言語玅天下珪組如塵土我讀先生詩神情便栩栩絕欲居名山讀書恥中古所以千秋士惟君罕與伍

○夏文學鳳羽

有美正一子雅慕大羅僊旴士多如雲鳳羽何翩翩先天證大道無極合自然至文直遊戲佳句標新鮮才雄力亦厚義髙心且堅宇宙在其手豈爲世网牽相思不相見惆悵海門煙

○潘太學穉恭

南國有佳人才華美竹箭新洱播瑤瑟墨花噴匹練逸气吐靑虹英辭繞春電如何廣陵濤三年不復見交情比金石何以抒繾綣賴有五雲箋春來寄雙燕

○孫山人世聲

韻宇凝冰雪逃名守太玄金紫不掛意飄然淩紫煙史籀摹鐘鼎詩歌協管弦玄豹嘯蒼冥黃鵠摶秋天人間鄙肉食丘壑寧無權珍重淩雲賦寥寥誰與傳

●電白集﹟七言律詩

秣陵張可大孔徳甫著

建武鄭象極璇樞甫校

五色鸚鵡

佛桑花

花影

香塵

燭淚

睡蝶

松濤

竹粉

麥浪

月露

煙柳

梅雪

雁字

登羅浮

竹葉符

登望海樓

送陳鴻盤明府入覲

石山

寄贈貞父黃先生二首兼識闊私

朱爾醇觀察以三詩見懷予巳和答矣又以前韻賦七言寄贈兼志闊私

寄懷鄭水部應尼四首

題陳鴻盤明府太翁淸時儒碩冊

元日試筆

人日探韻得醒字

賦得艸

雙魚鎭送劉日龍回電白

午日同黃穎芳別駕觀競渡

壽袁瞻旭

浴日亭次蘇長公韻

大雅堂詩爲林理齋廣文題

憩通衢梅亭和壁間韻

將赴甬東之命畱別莊泰巖大參

姜同節憲副魏滄水諭養初參知過訪舟中賦謝

畱別李聚吾兵憲姚允初督學

舟次淸遠莊大參遠頒翰貺賦謝

舟行峽江和蕭宮詹座師韻

癸巳舟中初度口號

孫世聲以詩扇見贐賦謝

晚秋席間分韻得三字

紀事

同張小毓袁瞻旭傳約所遊七星巖時予有甬東之役兼以志別

曹溪謁六祖眞相

答孫世聲

度梅嶺

阻風吉水同劉日龍陸寧之遊玄潭道院過羅念庵先生講學處

次丰城訪李伯玉社丈

抵豫章赴李明鰲大參招

與李明鰲話別

陳仲醇先生過訪舟中

望鐘山

望小姑山

舟過匡廬

除夕下揚子

慧山道中大雪

望太湖潮

曉發婁東

靈谷寺

偶成

○五色鸚鵡

奇毛不數雪衣娘。點綴明霞五色裳。遙曳彩雲團繡閣。輕敲檀板動笙簧。翻飛忽捲桃花片。驚顧俄分翡翠妝。何事美人相並立。含愁獨解羨鴛鴦。

○佛桑花

五色霓裳剪綠綃。靑蓮端的共根苖。金環皓腕攜筐至。玉佩珠瓔帶雨飄。天女初來紛自墜。羅敷欲采漫相邀。祗園也有春千樹。淸淨芳魂莫可招。

○花影

玉砌雕闌錦繡圍。風搖花影倦相依。當空曉月明妝鏡。覆地春云動舞衣。徙奇芳陰嬌共語。婆娑仙態聚紛飛。冰壺魂魄淩波襪。彷佛何妨較是非。

○香塵

響屧廊前步有聲。泥人花气透疏欞。梁間欲動歌聲繞。襪底微飄玉骨輕。縹緲每迎芳佩出。氤氳如傍禦煙生。春來日暖浮香霧。好炙龍涎試瑟笙。

○燭淚

月影初殘燭影稀。啼痕滴滴染羅衣。蓮膏濺罷鮫綃濕。湘玉融時露點飛。光浸冰盤珠錯落。花開金掌雨霏微。熱心未冷愁難盡。一樣飄零一樣揮。

○睡蝶

舞入飛花褪粉裳倦收雙翅恨春長閒依柳帶舞人見巧坐桃枝未擬忙酣處不愁風雨急醒來猶覺夢魂香玉錢欲化羅衣冷好比蛾眉醉後妝

○松濤

百尺亭亭倚碧巓䢐徠淸韻更悠然千巖響徹虯龍嘯萬壑聲傳霹靂闐碧浪忽飛秦帝雨銀河遙擁蔚藍天狂來欲駕神鰲去雲裏猶疑聽管弦

○竹粉

瓊枝千尺見琳瑯輕絮盈盈膩素裳湘淚巳銷珠作粉羅方初解玉爲妝龍飛葛杖光搖水鳳入淇園羽帶霜勁節幹霄靑窈窕白雲爲我護新篁

○麥浪

南隴晴雲曉欲屯長江滚滚在平原風吹金粟輕濤合日照龍鱗錦浪翻鴨綠潮聲催竹箭鵝黃水色擁蘋蘩文生九穗漣漪動翠色依然照蓽門

○月露

冰輪初濕露瀼瀼誰識人間沆瀣香金掌欲霏蟾有暈玉階多怨襪生涼漾荷亂作明珠動綴艸猶含寶鏡光一吸自知能潤肺姮娥應勸引壺觴

○煙柳

淡煙疏柳獨依依紅板橋頭綠漸肥暗引蝶魂飄粉絮寒凝鶯夢冷金衣愁痕欲濕纖腰弱啼眼初醒翠黛稀堪可春情勞綰結王孫何事尙忘歸

○梅雪

望裏俄驚物候新南枝六出倍精神暗香浮動龍鐘管舞絮侵淩鶴氅人鷁首剡溪花是綺馬蹄庾嶺玉爲塵可憐白雪陽春手不作鹽梅鼎鼐臣

○雁字

帛書遙曳過瀟湘錦字聯翩雁幾行寄去回文批月露飛來片羽挾風霜盤中詩句天中樣塞下愁緘翅下望幾幅練裙堪點染莫言个是換鵝艸

○登羅浮

躡屩攀蘿尋古洞儼乘玄鶴淩罡風蒼煙若失三千界紫霧常凝四百峯丹鼎竹符仙客迹鐵橋流水白雲封朅來五色翔神鳥擬向星壇伴赤松

○竹葉符【生羅浮山劉眞人壇側綠筠紫籜組練成章寶字靈符雲霞絢彩信丹房石室之仙蹤嶰谷淇園之異種也】

鳳尾誰將彩筆圖飄零綠葉字模糊如何鴻寶囊中祕盡向蒼瑯節下書摹得篆文皆鳥迹采來芳佩是龍符湘洲有淚爲情死何似羅浮竹未枯

○登望海樓【二首】

海濱樓閣迥崔嵬檻外煙波入望來萬里天風滄溟闊千山霽色畫圖開扶桑蜃結云籠樹合浦珠明月滿臺靑艸黃茅無瘴癘登臨莫惜雅文杯

其二

飛甍縹緲電城東銅柱珠厓指顧中雪浪雲濤浮檻出蠻煙蜃雨入樓空天低百粵峯巒近潮擁三山睥睨雄夜坐胡牀詠明月幾人淸興似庾公

○送陳鴻盤明府入覲

僊郎鳧舄五雲中驛路睛開澹遠空數載棠陰淸海嶠一江明月映珠宮久孚循譽稱三善好采民艱達四聰岐路歌驪縈別思竚看天上佐夔龍

○石山

移來片石自■﹝王靈﹞瓏捲幔淸齋紫翠通縝閏信堪稱琬琰嶙峋直欲擬崆峒蘿封星牖長疑雨樹傍云根半雜風遮莫道人愚未醒從今虛笑比山公

○寄贈貞父黃先生二首兼識闊私

一別旴江幾夢思每疑梁月照須眉淩空風雨驚毫素入手辭華逗色絲白下靑雲隨鳳吐鬥間紫气許龍知江南自古多文物會見人傳水部詩

其二

俯檻滄浪可濯纓帝城亭館百花明區中五嶽誰雄長萟苑羣英屬主盟人曳鳳毛池上佩僊吹鵝管嶺頭笙風流絕代文章伯不羨當年七子名

○朱爾醇觀察以三詩見懷予巳和答矣又以前韻賦七言寄贈兼志闊私

憶昔南州共陸沈片言猶識古人心別來丘壑誰同老語到風塵我獨深此日樓船橫海嶼何時樽酒向雲林朱弦寂寞靈妃瑟囊空餘爨下琴

其二

廣陵雲樹動相思有客飡霞臥盛時圖室名山遊自遠駐年大藥事誰知崆峒問道多僊骨湖海逃名是子皮聞說紅顏生羽翼馬肝何用拭須眉

其三

羅浮明月幾回圓今夕遙飛五色箋俠骨風流人共妒交情物外爾何堅紛披花蕚冰壺影錯落明珠瀑布泉直是赤松盟可踐漢家無事勒燕然

○寄懷鄭水部應尼四首

樽酒旴江把臂同片言艸艸識英雄十年不作麻源夢今日空懷水部風海內名流推上駟江東詞藻麗飛虹時聞彩筆賡桃葉六代弦歌調自工

其二

未央前殿奏淩雲才子爲郎自不羣何物憑空抒鳳嘯依然噓气現龍文玉顏誰贈金條脫錦瑟仍傳白練裙天上故人勞夢寐海門空對月紛紛

其三

粉署譚詩霄漢間誰同拄笏望鐘山城隅池館通閶闔白下笙歌擁佩環堪可風流推俠骨了無時俗妒朱顏別來酒態將何似應把茶經次第刪

其四

風塵何處問加餐兩地應愁啼笑難南國煙花春自賞故園明月夜誰看憐予海嶽藏蹤迹羨爾雲霄布羽翰何日秣陵勞顧盻相期各佩紫瑯玕

○題陳鴻盤明府太翁淸時儒碩冊

髙人昔臥貴人峯通徳門深世所宗一代文章推伯玉百年湖海識元龍息機每藉靑尊適行捲常教紫气封琴閣鳳雛多異政褒綸遙向五云逢

○元日試筆

黍谷春溫回電白椒花新頌玉鑪燻家家彩勝闐闐皷款款條風澹澹雲柳眼梅心同節序辛盤柏酒坐氤氳天涯薄宦驚華發棐幾常披貝葉文

○人日探韻得醒字

入春春雨轉冥冥爲惜梅花愁不醒煙際寒鶯仍喚侶雪中老鶴故梳翎棲棲桂瘴逢人日莽莽梧云照客星無那東風不解趣曉來吹徹柳條靑

○賦得艸

千里平原一望中綠沙如掌艸連空晴翻翠色浮杯酒寒捲黃雲上畫櫳南浦多愁飛細雨西堂有夢待朝風春來莫擬蘼蕪怨河畔靑靑感慨同

○雙魚鎭送劉日龍回電白

三月正當三十日春歸客別總堪愁緇衣授館憐同調紫气臨關羨遠遊魚鎭千山初應接鑑湖一曲舊夷猶觀濤海上堪裁賦何用狂飛似白鷗

○午日同黃穎芳別駕觀競渡

五彩新絲九節蒲中流簫皷競飛鳧喜同紫府神仙吏來弔湘潭楚大夫雨後山光凝翠黛樽前海色隱蓬壺酣余抵掌譚風雅避暑還期河朔無

○壽袁瞻旭

鈴閣朝來爽气新郤從初度紀生申登壇事業淸時重橫槊詩篇萟苑珍道契西來無量壽功成南極宰官身淸秋佳節迎珠履羣指星巖祝大椿

○浴日亭次蘇長公韻

廣利祠前浪接天漁歌款乃過黃灣波羅樹種南天竺浴日亭吞北海山番鬼暮歸煙艇急鱗人夜語水雲寒唐碑漢皷俱無恙今夕扶桑只自看

○大雅堂詩爲林理齋廣文題

城隅卜築近蓮頭百粵人稱第一流大雅詞華追郢曲名家經術擅箕裘堂虛不淺煙霞色坐久惟知花木幽玄圃僊姿同野鶴於今个是鹿門遊

○憩通衢梅亭和壁間韻

釃酒空亭人迹稀千林楓葉帶朝暉閣因��僊姿重人在羅浮小境歸入望雲山皆罨畫當階瑤艸總芳菲憑闌坐久煙霞集玉笛一聲孤鶴飛

○將赴甬東之命畱別莊泰巖大參

離亭祖帳映淸沙揮手空乘萬里槎遊子何期貽杜若伊人今合賦蒹葭鑑江明月浮杯酒隴首秋風咽暮笳一自彈冠成顧盻愧將燕石報瓊華

○姜同節憲副魏滄水諭養初參知過訪舟中賦謝

何來官蓋問徵夫歌就驪駒下彩鳧謾道丰城飛寶劍誰能合浦走明珠河梁日落淒風起峽谷雲開夜月孤遙望旌旄回上客東方千騎漫踟躕

○畱別李聚吾兵憲姚允初督學

俠骨何如仙骨香文星遙動客星光名非楚璧時增價劍是吳鉤拂曉霜嶺外曾披銅柱月橐中幸謝尉陀裝甬東此去懷人夢何夜重尋到越裳

○舟次淸遠莊大參遠頒翰貺賦謝

大羅山下水雲寒忽捧明珠綴羽翰別後相思誰命駕書來寄語問加餐逶迆江岸憑雙槳寥落乾坤走一官何事風塵勞夢寐殷勤錦字喜時看

○舟行峽江和蕭宮詹座師韻

逶迆百丈峽江行雲物鮮明秋色淸野水一汀堪見底好山雨岸不知名蒹葭過雨鸕鷷起蘿薜生風彩鷁輕去去只愁歸路遠煙波聊爾狎鷗盟

○癸巳舟中初度口號

一官雞肋嶺南遊萬事驚心老大羞三十餘年猶故我七千遠道只孤舟刀頭夜夜思家夢匕首時時報國憂馬齒塵容滯行役蕭蕭風雨滿滄洲

○孫世聲以詩扇見贐賦謝

誰贈當年驛使梅冰紈初展彩雲開予非猿臂封侯骨子是龍鱗作賦才下榻曾逄髙士過揚舲猶喜故人來秪今遠別情難盡共酌金莖露一杯

○晚秋席間分韻得三字

秋雨園亭瘴嶺南泉流曲曲徑三三尊前漫拭靑萍劍座上同敲碧玉簪喜有吳歈能宛轉可余楚醴不沈酣風生白薴霜凝月剪燭還傾麈尾譚

○紀事

南粵從誇景物嘉深冬猶自葛衣遮果名人面花名佛茶是檳榔酒是椰滿地綠榕啼倒掛殊方黑鬼弄胡笳蕭蕭海署渾閒事一睡三餐兩放衙

○同張小毓袁瞻旭傳約所遊七星巖時予有甬東之役兼以志別

圓屋山形列斗星何年神斧鑿山靈虛空世神僊宅霄漢樓臺翡翠屏滴乳千秋凝雪白懸崖一罅逗天靑那堪此地傷離別回首紅塵嘆梗萍

○曹溪謁六祖眞相

浮土巃蔥別有天寶山隨喜信良緣一花五葉南宗振萬壑千峯西竺連衣缽獨存心印遠金剛不壞法身全壇經細讀香煙繞明鏡菩提得證禪

○答孫世聲【使者南來世聲遠貽詩箑﹖峨嵋積雪圖賦此】

萬里歸鴻自泖湖各天消息嘆蘼蕪殷勤一致雲間札珍重雙貽明月珠嶺海炎蒸愁伏枕峨嵋雪色慰操觚甬東予有新除目密邇相逄調不孤

○度梅嶺

何來淸夢到庾關今日梅花正可攀艸際淡煙迷曉騎松頭明月墮山灣巴人倚市輸橦布粵女迎門賣耳環風景不堪頻指點空餘澗水韻潺潺

○阻風吉水同劉日龍陸寧之遊玄潭道院過羅念庵先生講學處

衝寒此日崇元觀杯酒同登劍你樓鼓枻秪緣風浪阻看山暫向石門畱金宮貝闕丹霞矗潭月松風講席幽捫虱雄談者誰子漫將華發付滄洲

○次丰城訪李伯玉社丈

相逄撫掌笑沈冥公子何來成聚星千里人回驚別緒一尊酒盡問愁醒劍光半吐金銀气水色時搖錦繡屏鳳羽欲飛龍气合人間猶自識寧馨

○抵豫章赴李明鰲大參招

風塵無冉﹖﹖動離愁行役慚予五嶽遊披幕忽看丰水月揚舲欲下漢江流雌雄敢道雙龍合去住應難十日畱樽酒暫來成笑傲蒹葭好賦洞庭秋

○與李明鰲話別

海上年來駐六師俄驚煙樹動離思同歌南國無衣賦翻鏳東徵破斧詩銀漢星文明劍鍔王關明月照須眉雲霄會看飛雙履尺素應愁雁到遲

○陳仲醇先生過訪舟中

姓字髙懸五嶽圖徳星遙聚洞庭湖到來眉宇煙霞色轉覺風流吳會孤吾道𨿽云尊艸野此人豈合老菇蘆玄言綺語應難盡坐使冰心映玉壺

○望鐘山

萬疊峯巒紫亙空人間巖壑盡朝宗銀河倒映芙蓉曉玉殿遙披錦繡封呼吸已知通帝座雲霞一望擁天中何時絕頂窺龍臥擬向仙人學禦風

○望小姑山【二首】

捲幔晴巒錦作文江中峭崿半氤氳天開圖畫明妝鏡仙挾鸞笙曳錦裙環佩依然來漢女芙蓉堪可貌湘君小姑若就彭郎宿好學巫山行雨雲

其二

神女明妝儼欲邀時凝粉黛曳羅綃波傳鐵笛蛟龍醒霧擁靑螺豺虎驕水中縹緲淩波襪峯頂參差弄玉簫好借長風吹巨浪鵬鳩何處不逍遙

○舟過匡廬

銀海僊槎泛碧虛層巒忽接是匡廬仙人騎鶴歸華表玉女披衣濕上墟照眼霞光飛薜荔蕩胸雲气艷芙蕖東風迅速吹雙槳空有蓮花照錦裾

○除夕下揚子

圖南好擬挾飛僊遊子驚心歲序遷捲幔欲披峯頂雪掛帆直破鏡中天金鰲自湧三山動玉柱遙連二水懸明日春風吹錦纜扣舷擊楫自悠然

○慧山道中大雪

銀河欲灑九龍驕六出疏花半欲飄繡閣遙飛柳絮起藍田誰把玉環雕仙人初詠冰壺月髙士還移剡水舠庾嶺梅花何處是擬披鶴氅步瓊瑤

○望太湖潮

淩波髙閣綺窓開遙望虛空捲雪來天外千尋驅岱嶽眼中一道走風雷气蒸日月春蕭瑟勢薄魚龍晝撼推漫說三山原咫尺試看杯影倒樓臺

○曉發婁東

簡書朝捧向江臯出匣芙蓉瀉綠濤月冷石梁窺洞壑霜飛鷹隼拂旌旄關門紫气迎羅綺馬首西風響佩刀直泛僊槎淩象緯還愁閶闔五云髙

○靈谷寺【二首】

春從靈谷轉新年載好倉庚發籟先玩世偶耽云外賞和光聊證酒中禪鬱蔥陵气分香阜淡冶山嵐借禦煙隨步琵琶調佛手艸燻風暖且畱連

其二

志公雉艸導先機第一禪林禦宇輝行入煙蘿疑隔世心隨猿鶴共忘機霞生丹艧浮珠网露降靑松暗翠微郤愛解醒功徳水呼兒注向玉壺歸

○偶成

嶺南爲客憶江南采葛情深秋已三白雪誰能誇繡虎靑雲吾意欲投簪莊周蝶夢蘧蘧適阮籍琴尊夜夜酣莫道淸言解廢事玄關仔細共君譚

●電白集﹟五言律詩

秣陵張可大孔徳甫著

建武鄭象極璇樞甫校

詠紅拂妓

南康舟中

九日林藻門陸對亭鍾欽吾廣文招同楊勉吾明府燕集

十七夜同諸君集周園

憶劉陽六首偶有所思因紀其事

畱別陽電諸友

萬安道中和日龍韻

詠映山紅

舟過韶州

聽歌

冬日菊

與諸君劇飲

卽事

送楊勉吾明府謫教北上

劉日龍訪予陽江

侍立小童淸爲友人賦

雙魚署中獨臥陸五治具見招

送李叔豹還豫章

放舟江門卽事二首

舟中七夕

黃長白年兄招遊惠州西湖移席舟中卽席二首

舟中小酌分詠席上犀杯

九日過羊蹄嶺

坐鳳浴潭

登淸遠峽飛來寺

朱爾醇觀察以三詩見懷依韻奉答

○詠紅拂妓

玉顏人共惜媚眼世應稀譚俠憑紅拂含羞著紫衣爲憐龍虎侶故作鳳凰飛寄語文君輩私衷異弄徽

○南康舟中

倚棹澄湖裏靑山間白雲煙霞五老接形勝九江分驛路連春樹琴尊逗夕曛滄波望不盡舟在鷺鷗羣

○九日林藻門陸對亭鍾欽吾廣文招同楊勉吾明府燕集【二首】

素秋開九九他席此追陪白雁銜殘照黃花泛客杯倩人扶折角戲馬出崔嵬璧水文章在況兼僊吏才

其二

正是登髙日何妨秉燭遊歌從金縷奏杯借紫萸酬露冷蒹葭月風傳砧杵秋淸歡忘永夜爽气滿重樓

○十七夜同諸君集周園

不廢穿林屐樽開茂叔亭海光天地白山色古今靑明月流庭樹淸時聚徳星飛觴殊未厭子夜調堪聽

○憶劉陽六首偶有所思因紀其事

憶昔停車地蕭條海國城雲霞時出沒波浪日縱橫竹筍春晴美河魨市價平年年靑海戍赤羽不曾驚

其二

粉堞苔顏合荒城蜃气驕綠知橋畔桺白見海門潮土布家家織桑麻處處饒天風吹不斷終歲莽蕭蕭

其三

茆茨居民室芒鞵少婦妝孤村無賈業比屋習舟航春盡黃魚賤秋深紫芋香人情吁可怪靡薄且鴟張

其四

漠漠村煙徧戎戎海气遮水田喧雁鶩村市集魚蝦釀飲弇州酒人收谷雨茶兵戈猶未定落日咽悲笳

其五

孤城如斗大兩汛急防倭組練軍容壯艅艎水怪過大都編戶少彊半受廛多桃李春風日吳歈總不歌

其六

潮長塘南渡水平天母宮挽犂多里婦系网半村翁雨滴煙蘿紫霜催柿子紅乘風理桂楫一夜到婁東

○畱別陽電諸友

河上正徘徊悲風萬里來提攜雙匕首斟酌幾金罍七子名空在千秋業未開吾生非鹿豕珍重故人哉

○萬安道中和日龍韻

不淺煙波興江帆暮雨寒靑楓攢野岸白鷺立髙灘涼口千峯色儲潭百頃瀾多君飛藻思雪調和皆難

○詠映山紅

澗水空山道閒花隔岸開誰知靑嶂裏別有紫雲堆疏影隨波出繁枝帶雨來扁舟饒遠色不負雅文杯

○舟過韶州

綠鷁淩風上芙蓉古驛邊千帆同雨色一水積寒煙江漲波濤壯山深雲樹連孤村沙岸裏點火照漁船

○聽歌

剪燭頻相藉聽歌子夜淸憑君雞舌口調出鳳簫聲銀漢云偏度雕梁塵自驚葡萄傾不盡霜月一簾明

○冬日菊

秋盡巳多日東籬菊始妍嶺南殊气候花鳥也遲延挹露餘香度持螫幽賞偏聊同歲寒意寄傲晚風前

○與諸君劇飲

謾道人俱醉誰知我獨狂眞同荷插客何異指瓶郎白薴歌堪聽金龜換不妨陶然相枕藉便是水雲鄕

○卽事【二首】

勝事耽騷雅閒居愛水雲種花尋舊譜倚玉對諸君絳荔齋前供靑苔石上文此中無俗韻茗椀共鑪燻

其二

盡日披書坐風吹一院寒香浮靑玉案煙靄碧瑯玕金橘霜前植朱禽倦後看孤唫成底事把酒醉更殘

○送楊勉吾明府謫教北上

河橋一尊酒應爲故人憐風雨靑春暮乾坤畏路前珠厓無意苡絳帳有蘭荃別後看蓮嶼相思明月圓

○劉日龍訪予陽江【二首】

一別動經旬相過抵掌論遠山翻白雨密坐薦靑尊竹外禽言細花前鶴夢頻此中饒曠遠瀟灑隔風塵

其二

地僻經迥少君來意气舒潮聲撼城廓山色入庭除座有髙陽侶牀余玄艸書淹畱喧且寂翻覺世情疏

○侍立小童淸爲友人賦

銀鹿洵文雅膚淸神亦淸香鑪溫活火珠串度歌聲割袖曾承寵分桃倍有情方回端可比寧媿掌書名

○雙魚署中獨臥陸五治具見招

散吏安吾拙山房盡日眠中庭多茂樹昧爽卽聞蟬服藥非關病尊生但業玄故人具雞黍醉任蹁蹮

○送李叔豹還豫章

河朔思逃暑君今觸暑歸瘴云消去馬嵐翠襲徵衣五嶽時名重千秋雪調稀滕王江上閣日日憶淸徽

○放舟江門卽事二首

秋景悲搖落江門接大川人間多俗吏天上有神僊白鶴朱霞裏黃雲紫水邊孤懷聊一騁散發弄蒼煙

其二

畫鷁拈鸚鵡江澄棹若飛雲霞餘碧嶼山水在金徽暮雨侵蘿薜秋風拂釣磯蓬窓時一啟野色綠成圍

○舟中七夕

客途逄七夕暮雨暗湖頭不見投機杼空傳會女牛銀河天上渡靑雀鏡中浮乞巧非矼事尊開且勸酬

○黃長白年兄招遊惠州西湖移席舟中卽席二首

朱舫漾漣漪移尊薄暮時燈前一夜雨湖上百年期握手看玄鬢論心倒玉卮多君投轄意扶醉彊題詩

其二

劍作靑萍合人從碧沼遊一時中聖飲千里素交流深語星辰沒孤懷山水幽淸歡良不厭未可卽回舟

○舟中小酌分詠席上犀杯【二首】

文犀雙鑿落佳客共夷猶不數黃金斝眞同白玉甌風前竹葉釀雨後木蘭舟酒政何勞問頹然醉卽休

其二

瓊醑傾三雅初筵頌徳星望云畱月影照水失幽暝蟻向浮時綠山從墮處靑公榮如可對沈醉不思醒

○九日過羊蹄嶺

登髙逄九日叱馭過羊蹄一雨乾坤暝孤峯雲霧低紫萸虛令序白雁點沙堤極目潮陽道行行望轉迷

○坐鳳浴潭【邂逅南海遊人李爾眞因與共酌有入云呼稚子釃酒聽泉聲之句率爾賦贈】

玉麈靑霞洞冰壺綠竹林枕流千日醉傾蓋百年心聽爾譚幽勝令予興不禁淩風五色鳥故故向人吟

○登淸遠峽飛來寺

積水浮香象孤岑聽梵音飛來一寺峙獨往白雲深貝葉經春長梅花傍嶺尋如何不住相翻作去來心

○朱爾醇觀察以三詩見懷依韻奉答

白沙勞夢寐之子寔同心握別三年久椷書詞組深詞堪稱鳳藻價巳重雞林曠世知音者無弦方是琴

其二

風雨聯牀夕澄江維舫時形骸俱自外衷曲總相知守黑甘雌伏驪黃略馬皮羅浮春萬樹梁月照須眉

其三

遠水雙魚腹臨風錦字箋雲霄眞可薄金石豈爲堅瘴海環三島金山品一泉逄君揮玉麈不羨勒燕然

●電白集﹟五言排律

秣陵張可大孔徳甫著

建武鄭象極璇樞甫校

大觀樓賦得樹影中流見

○大觀樓賦得樹影中流見【五言排律一首】

觀濤因結社雉閣鬥牛傍岸岸羣芳逞湯湯一帶長文漪靑藹合素練綠陰涼水月半明滅江霞忽吐藏遊魚疑网設落雁誤羅張銀浦金絲亂珠瓔寶鏡籹春湳滋沃若秋老映疏狂萬頃容顚倒千條戀渺茫瓊筵畱彩筆玉樹繞雕梁太史占星聚昭回云漢章

●電白集﹟九言

秣陵張可大孔徳甫著

建武鄭象極璇樞甫校

詠荔枝

○詠荔枝【九言一首】

梅雨溟蒙五嶺臨槐序水昌荔子瑪瑙盤堆奇焜煌霞映乍解絳襦處馥鬱風生微露水肌時金穀園中千載綠珠怨沈香亭畔一騎紅塵馳彩毫吟弄收入錦囊句碧筒瀟灑同向玳筵宜

●電白集﹟五言絕句

秣陵張可大孔徳甫著

建武鄭象極璇樞甫校

銅雀硯

軒轅鏡

古意

云根石

○銅雀硯

銅雀臺巳荒銅雀瓦猶在歌舞不百年文章自千載

○軒轅鏡

似燃太乙藜遙掛上弦月夜照仙人言淸光鑑毫髮

○古意【十首】

花气透疏欞蛾眉照眼靑春深愁不語斜倚翠花屏

其二

妾貽郎玉玦郎贈妾靑裳相思轉相恨嗔見繡鴛鴦

其三

美女出東鄰。妝生桃李春。章臺折楊柳。眉黛兩含嚬。

其四

剪卻芙蓉絹裝成蛺蝶圖願同飛款款莫教夢蘧蘧

其五

繡閣佳人語聲聲罵薄情緩步來相訴翻疑鸚鵡聲

其六

纖手碎芙蕖臙脂濕錦裾恨他比顏色郎言妾不如

其七

團圓白玉盤。冰色照瑯玕。纖手拊郎肩。低聲問郎寒。

其八

抱郎不作夢。郎去夢偏多。夢裏翻愁醒。愁多柰夢何。

其九

春到轉傷情棃花媚水靑怪殺花間鳥雙雙向妾鳴

其十

素綆作我淚轆轤作我腸早向江頭望郎如參與商

○云根石【四首】

虛空一片雲風雨化爲石伴此墻角蕉依依媚幾席

其二

不自壺公袖郤向鮫人室突兀疑落星喚作云根石

其三

近取檳榔蔭遠借滄海色中有會心處悠然而自得

其四

盈眸勢欲飛著蘚態逾碧何須五嶽遊對爾成主客

●電白集﹟七言絕句

秣陵張可大孔徳甫著

建武鄭象極璇樞甫校

荔枝

山行遇雨

途中卽事

偶成

無題

登淸遠峽飛來寺

過梅嶺

○荔枝【二首】

緗枝黛葉絢朝霞。珍重天南荔子嘉。此日甞新盈玉案。冰丸顆顆褁輕紗。

其二

萬顆勻圓十八娘明珠初出絳綃囊楊梅盧橘應難比嬴得紅塵一笑香

○山行遇雨

千巖萬壑雨蒙蒙。水漲橫塘樹雜風。日暮驅車倍惆悵。孤城遙在亂雲中。

○途中卽事

路出雙魚千萬山。白雲白鳥任飛還。時於馬首搜詩句。野水潺湲樹色閒。

○偶成

階上流云枕上看雨飛嵐气晝生寒茶香午夢無餘事閒把吳歌次第刪

○無題

白雪凝膚絳點唇銀燈影裏笑生春云情愛唱行雲曲曲曲曲聲偏泥人

○登淸遠峽飛來寺

絕巘層巒勢插天飛來古剎自何年慈云慧日明空界松閣潺湲聽碧泉

○過梅嶺【三首】

玉削芙蓉翠插屏千盤百折雨溟溟小春十月梅花放初趁庾關艸色靑

其二

十里蒼松紫翠重濤聲壑壑起蛟龍行人猶說張丞相一辟巉厓萬古功

其三

鎖鑰南天自盛唐寒梅常傍嶺雲香羅浮丹竈依稀近來住仙人五色羊

●電白集﹟六言律詩

秣陵張可大孔徳甫著

建武鄭象極璇樞甫校

偶成

初度

雙陸

○偶成

玄冬暖過三伏白日閒把一杯屋後靑山罨畫海邊蜃气樓臺浮雲無意舒捲飛鳥依人往來何物消除官廩牀頭更釀新醅

○初度

仲冬十有一日浮生三十三年名微祿薄應爾今是昨非信然海上靑洲赤水尊前翠管朱弦任他呼牛呼馬都付酒聖酒賢

其二

白電常閒白日淸尊又倚淸歌丹砂能延歲月瑤海更足煙蘿學劍學書皆廢一丘一壑堪過朅來檢點佳事詩卷鑪香較多

雙陸

大聖猶賢博弈東阿握槊千秋挑燈試開玉局引彩頻喚瓊投取去白馬黑馬嬴來單籌雙籌千金但供一擲妙處不減皰牛

●電白集﹟集杜

秣陵張可大孔徳甫著

建武鄭象極璇樞甫校

歲暮舟阻孟河

贈劉日龍

贈王二

贈陸寧之

○歲暮舟阻孟河【三首】

輕帆好去便心折此淹畱川路風煙接乾坤日夜浮世人共鹵莽吾道付滄洲獨坐親雄劍朝來減片愁

其二

畎畝孤城外江流宿霧中寒天催短日急雪舞回風霄漢愁髙鳥波濤亂遠峯所過憑問訊此日意無窮

其三

維舟倚前浦閃閃浪花翻飄泊猶杯酒江山非故園悲君隨燕雀作客信乾坤悵望東陵道逶迆白露昏

○贈劉日龍【四首】

海內文章伯飄然思不羣神仙才有數水竹會平分長日容杯酒晴天捲片雲異方同宴賞涼月白紛紛

其二

名豈文章著將詩莫浪傳驊驑開道路鵰鶚在秋天野寺垂楊裏春城海水邊論交翻恨晚把酒意茫然

其三

看君用髙義文雅擅風騷身世雙蓬鬢林棲見羽毛素琴將暇日白幘岸江臯當代論才子悠悠見爾曹

其四

平生當勝事興遠一蕭疏寒水光難定新詩錦不如山居精典籍客至罷琴書萬象皆春气玆辰放鷁初

○贈王二【二首】

聞道王喬舄天晴喜浴鳧江雲飄素練碧海掛新圖醒酒微風入吟詩信杖扶看君用幽意冉冉下蓬壺

其二

江山如有待佳气日氤氳野屋流寒水書簽映夕曛人間常見畫幽處欲生云白日移歌袖天靑木葉聞

○贈陸寧之【二首】

才髙處士名披豁對吾眞白也詩無敵褚公書絕倫深山催短景久坐惜芳辰莫道新知要交情老更親

其二

佳士欣相識風帆數驛亭渚花張素錦髙柳半天靑筆架沾窓雨孤槎自客星向來幽興極醉舞爲誰醒

