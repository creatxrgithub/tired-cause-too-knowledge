

顧亭林詩文集

﹝明淸﹞顧炎武著

●目錄

編例

亭林文集

卷一

北嶽辧

革除辧

原姓

郡縣論一

郡縣論二

郡縣論三

郡縣論四

郡縣論五

郡縣論六

郡縣論七

郡縣論八

郡縣論九

錢糧論上

錢糧論下

生員論上

生員論中

生員論下

卷二

音學五書序

音學五書後序

初刻日知錄自序

左傳杜解補正序

營平二州史事序

金石文字記序

鈔書自序

西安府儒學碑目序

儀禮鄭注句讀序

廣宋遺民錄序

朱子鬥詩序

程正夫詩序

萊州任氏族譜序

呂氏千字文序

勞山圖志序

卷三

與友人論學書

與友人論易書一

與友人論易書二

與友人論父在爲母齊衰期書

與友人論服制書

與友人論門人書

與友人辭祝書

病起與薊門當事書

與李湘北書

答湯荊峴書

附復湯荊峴書

與葉訒庵書

與史館諸君書

與公肅甥書之一

與公肅甥書之二

答原一公肅兩甥書

與彥和甥書

與施愚山書

答汪苕文書

答兪右吉書

與戴楓仲書

與李星來書

答李紫瀾書

答曾庭聞書

復陳藹公書

卷四

答李子徳書之一

答子徳書之二

答子徳書之三

與潘次耕書

答次耕書

與次耕書之一

與次耕書之二

與李中孚書之一

與李中孚書之二

答王山史書

與王山史書

與王仲復書

復張又南書

與三侄書

與李霖瞻書

與王虹友書

與周籀書書

與人書一

與人書二

與人書三

與人書四

與人書五

與人書六

與人書七

與人書八

與人書九

與人書十

與人書十一

與人書十二

與人書十三

與人書十四

與人書十五

與人書十六

與人書十七

與人書十八

與人書十九

與人書二十

與人書二十一

與人書二十二

與人書二十三

與人書二十四

與人書二十五

卷五

聖慈天慶宮記

裴村記

齊四王冢記

五臺山記

拽梯郎君祠記

復庵記

貞烈堂記

楊氏祠堂記

華陰王氏宗祠記

書孔廟兩廡位次考後

書廣韻後

讀宋史陳遘

汝州知州錢君行狀

吳同初行狀

書吳潘二子事

歙王君墓志銘

山陽王君墓志銘

富平李君墓志銘

謁攢宮文一

謁攢宮文二

謁攢宮文三

謁攢宮文四

華陰縣朱子祠堂上梁文

卷六補遺

軍制論

形勢論

田功論

錢法論

子胥鞭平王之屍辧

顧與治詩序

方月斯詩艸序

天下郡國利病書序

肇域志序

下學指南序

吳才老韻補正序

書故總督兵部尙書孫公淸屯疏後

廣師

與盧某書

答友人論學書

與友人辭往教書

規友人納妾書

答徐甥公肅書

與楊雪臣

與戴耘野

與潘次耕

答毛錦銜

與毛錦銜

亭林余集

亭林先生余集序

附亭林先生余集序

廟號議

廟諱禦名議

書太虛山人像象譚後

三朝紀事闕文序

中憲大夫山西按察司副使寇公墓志銘

文林郎貴州道監察禦史王君墓志銘

常熟陳君墓志銘

從叔父穆庵府君行狀

先妣王碩人行狀

與潘次耕札之一

與潘次耕札之二

與潘次耕札之三

與潘次耕札之四

與潘次耕札之五

與任鈞衡

與陸桴亭札

蔣山傭殘稿

關於顧炎武的蔣山傭殘稿華忱之

卷一

答門人毛景巖

答張稷若書

與館中諸公書

與朱長源

答人書

與李子徳

與公肅甥一

與公肅甥二

又與公肅甥書

與李霖瞻

又與李霖瞻

與李星來

又與李星來

與魏某一

與魏某二

與魏某三

與李中孚

答陳亮工

與王山史

與戴楓仲

與侄公成

與

答王山史之一

答王山史之二

答王山史之三

答湯荊峴

與關中友人書

與友人書

答原一甥

答公肅甥

與弟大云

病起與薊門當事書

答遲屏萬

與熊耐荼之一

與熊耐荼之二

答再從兄書

答兪右吉

卷二

與次耕書

答李紫瀾

答汪苕文

記與孝感熊先生語

答王茂衍

答周籀書

與施愚山

與彥和甥

答曾庭聞書

與陳介眉

與王山史

與李湘北學士書

與梁大司農書

復張廷尉書

與同邑葉訒庵書

答李子徳

與李紫瀾

與王虹友

與蘇易公

與郭九芝辭祝

與

答汪苕文

與徐某

答徐某

與葉嵋初

與人書一

與人書二

與人書三

與原一甥

與人書

上國馨叔

答葉嵋初

答人書

卷三

與湯聖弘

復陳藹公

與蘇易公

答潘次耕

復遲明府書

復周制府書

祝張廷尉書

與施愚山

與潘次耕

與李子徳

與次耕

與陳介眉

復湯荊峴書

畱書與山史

與潘次耕札

答李子徳之一

答李子徳之二

與李中孚書

答劉太室

與原一公肅兩甥

與三侄

與原一公肅兩甥

與李子徳

與王山史之一

與王山史之二

與王山史之三

答

與李子徳

亭林佚文輯補

書楊彜萬壽祺等爲顧寧人徵天下書籍啟後

蔣山傭都督吳公死事略

與歸莊手札一

與歸莊手札二

與歸莊手札三

與歸莊手札四

與歸莊手札五

與歸莊手札六

與歸莊手札七

與顏修來手札一

與顏修來手札二

與顏修來手札三

與顏修來手札四

與顏修來手札五

與顏修來手札六

與顏修來手札七

與顏修來手札八

與顏修來手札九

與顏修來手札十

與顏修來手札十一

與顏修來手札十二

與顏修來手札十三

與顏修來手札十四

與顏修來手札十五

與人札一

與人札二

與人書一

與人書二

與人書三

與人書四

與人書五

與人書六

與人書七

與人書八

與人書九

與人書十

與李良年﹝武曾﹞書

又答李武曾書

與潘次耕手札

與人札

與黃太衝書

與王夕撰六札其一

與王夕撰六札其二

與王夕撰六札其三

與王夕撰六札其四

與王夕撰六札其五

與王夕撰六札其六

與李中孚手札一

與李中孚手札二

與李中孚手札三

與李中孚手札四

覆智栗書

與人札

送韻譜帖子

書西嶽華山廟碑後

馮少墟先生像贊

寄王仲復先生書

亭林詩集

卷一

大行哀詩

千官

感事

京口卽事

京闕篇

金陵雜詩

千里

秋山

表哀詩

聞詔

十二月十九日奉先妣藳葬

上吳侍郎暘

延平使至

海上

不去

賦得老鶴萬里心用心字

贈顧推官咸正

大漢行

義士行

秦皇行

墟裏

塞下曲

海上行

哭楊主事

推官二子執後欲爲之經營而未得也而二子死矣

淄川行

哭顧推官

哭陳太僕

十月二十日奉先妣葬於先曾祖兵部侍郎公墓之左

墓後結廬三楹作

精衛

吳興行贈歸髙士祚明

賦得越鳥巢南枝用枝字

賦得江介多悲風用風字

擬唐人五言八韻

申包胥乞師

髙漸離擊築

班定遠投筆

諸葛丞相渡瀘

祖豫州聞雞

陶彭澤歸裏

常熟縣耿侯橘水利書

偶來

浯溪碑歌

寄薛開封寀君與楊主事同隱鄧尉山並被獲或曰僧也免之遂歸常州

將遠行作

京口

元日

石射堋山

春半

懷人

賦得秋鷹

八尺

歲九月虜令伐我墓柏二株

桃花溪歌贈陳處士梅

瞿公子玄錥將往桂林不得達而歸贈之以詩

卷二

金壇縣南五里顧龍山上有髙皇帝禦題詞一闋

贈於副將元剴

重至京口

榜人曲

流轉

秀州

恭謁孝陵

拜先曾王考木主於朝天宮後祠中

淮東

贈人

同族兄存愉拜黃門公墓

贈路舍人澤溥

淸江浦

丈夫

王家營

傳聞

路舍人家見東武四先歷

再謁孝陵

恭謁髙皇帝禦容於靈谷寺

贈朱監紀四輔

監紀示遊粵詩

贈鄔處士繼思

昔有

送歸髙士之淮上

贈劉教諭永錫

孝陵圖

十廟

金山

僑居神烈山下

古隱士

眞州

太平

蟂磯

江上

久畱燕子磯院中有感而作

範文正公祠

錢生肅潤之父出示所輯方書

元旦陵下作

常熟歸生晟陳生芳績書來以詩答之

贈路光祿太平

酬王生仍

永夜

酬陳生芳績

贈路舍人

贈錢行人邦寅

松江別張處士愨王處士煒曁諸友人

贈潘節士檉章

閏五月十日恭詣孝陵

王處士自松江來拜陵畢遂往蕪湖

桃葉歌

黃侍中祠

王徵君潢具舟城西同楚二沙門小坐柵洪橋下

攝山

賈倉部必選說易

出郭

旅中

酬王處士九日見懷之作

送張山人應鼎還江陰

陳生芳績兩尊人先後卽世適皆以三月十九日追痛之作詞旨哀惻依韻奉和

卷三

元日

萊州

安平君祠

不其山

勞山歌

張饒州允掄山中彈琴

淮北大雨

濟南

賦得秋柳

酬徐處士元善

登岱

謁夫子廟

七十二弟子

謁周公廟

謁孟子廟

鄒平張公子萬斛園上小集各賦一物得桔橰

張隱君元明於園中寘一小石龕曰仙隱祠徵詩紀之

前詩意有未盡再賦四章

濟南

自笑

爲丁貢士亡考衢州君生日作

酬歸祚明戴笠王仍潘檉章四子韭溪艸堂聯句見懷二十韻

濰縣

衡王府

督亢

京師作

薊州

玉田道中

永平

謁夷齊廟

寄弟紓及友人江南

山海關

望夫石

昌黎

三屯營

恭謁天壽山十三陵

王太監墓

劉諫議祠

居庸關

重登靈巖

秋雨

與江南諸子別

江上

天津

舊滄洲

再謁天壽山陵

送王文學麗正歸新安

答徐甥幹學

白下

重謁孝陵

贈林處士古度

羌胡引

贈黃職方師正

元日

杭州

禹陵

宋六陵

顏神山中見橘

三月十九日有事於攢宮時聞緬國之報

古北口

五十初度時在昌平

北嶽廟

井陘

一雁

堯廟

卷四

元旦

霍山

書女媧廟

晉王府

贈傅處士山

又酬傅處士次韻

陸貢士來復

詠史

李克用墓

五臺山

酬李處士因篤

雨中送申公子涵光

酬史庶常可程

汾州祭吳炎潘檉章二節士

寄潘節士之弟耒

王官谷

蒲州西門外鐵牛

潼關

華山

驪山行

長安

幹陵

樓觀

將去關中別中尉存杠於慈恩寺塔下

后土祠

龍門

自大同至西口四首

孟秋朔旦有事於攢宮

贈孫徵君奇逢

酬程工部先貞

寄劉處士大來

朱處士彜尊過余於太原東郊贈之

屈山人大均自關中至

重過代州贈李處士因篤在陳君上年署中

偶題

出雁門關屈趙二生相送至此有賦

應州

重至大同

得伯常中尉書卻寄並示朱烈王太和二門人

淮上別王生略

贈蕭文學企昭

曲周拜路文貞公祠

徳州過程工部

過蘇祿國王墓

赴東六首

子徳李子聞余在難特走燕中告急諸友人復馳至濟南省視於其行也作詩贈之

贈同系閻君明鋒先出

爲黃氏作

樓桑廟

三月十二日有事於攢宮同李處士因篤

贈李貢士嘉時年八十

邯鄲

邢州

自大名至保定子徳已先一月西行賦寄

亡友潘節士之弟耒遠來受學兼有投詩答之

述古

徳州講易畢奉柬諸君

挽殷公子嶽

寄張文學弨時淮上有築堤之役

雙雁

夏日

秋風行

靜樂

太原寄王髙士錫闡

盂縣北有藏山云是程嬰公孫杵臼藏趙孤處

讀李處士顒襄城紀事有贈

寄楊髙士瑀

齊祭器行

題李先生矩亭

瓠

土門旅宿

燕中贈錢編修秉鐙

先妣忌日

哭程工部

有嘆

哭歸髙士

卷五

廣昌道中

寄問傅處士土堂山中

與胡處士庭訪北齊碑

詠史

路光祿書來敍江東同好諸友一時䢐謝感嘆成篇

過矩亭拜李先生墓下

潘生次耕南歸寄示

子房

刈禾長白山下

歲暮

兄子洪善北來言及近年吳中有開淞江之役書此示之

閏五月十日

過張貢士爾岐

送程工部葬

路舍人客居太湖東山三十年寄此代柬

漢三君詩

髙祖

光武

昭烈

楚僧元瑛談湖南三十年來事作四絕句

賦得檐下雀

薊門送子徳歸關中

李生符自南中歸檇李三年矣追惟壯遊兼示舊作

二月十日有事於攢宮

贈獻陵司香貫太監宗

陵下人言上年冬祭時有聲自寶城出至裬恩殿食頃止人皆異之

過郭林宗墓

介休

靈石縣東北三十五里神林晉介之推祠

霍北道中懷關西諸君

河上作

雨中至華下宿王山史家

過李子徳

皁帽

采芝

寄李生云沾時寓曲周僧捨課子衍生

春雨

寄同時二三處士被薦者

井中心史歌

夏日

梓潼篇贈李中孚

和王山史寄來燕中對菊詩

關中雜詩

過朝邑王處士建常

寄子嚴

寄次耕時被薦在燕中

次耕書來言時貴有求觀余所著書者答示

雲臺觀尋希夷先生遺迹

硤石驛東二十里有西鴉路繇趙保白楊樹二百五十里至臨汝以譏察之嚴築垣封閉過此有題

雒陽

三月十九日行次嵩山會善寺

少林寺

嵩山

測景臺

卓太傅祠

梁園

海上

五嶽

贈張力臣

子徳自燕中西歸省我於汾州天寧寺

寄次耕

歲暮西還時李生云沾方讀鹽鐵論

送康文學乃心歸合陽

友人來坐中口占二絕

送李生南歸寄戴笠王錫闡二髙士

酬族子湄

朱處士鶴齡寄尙書埤傳

哭李侍禦灌溪先生模

華下有懷顧推官

華陰古迹二首

平舒道

回溪

悼亡

冬至寓汾州之陽城裏中尉敏■﹝氵乎﹞家祭畢而飲有作

寄題貞孝墓後四柿

贈衛處士蒿

酬李子徳二十四韻

贈毛錦銜

亭林集外詩補

和若士兄賦孔昭元奉諸子遊黃歇山大風雨之作

古俠士歌

哭張蒿庵先生

圍城

熹廟諒陰記事

◇亭林文集◇

卷一

卷二

卷三

卷四

卷五

卷六補遺

●亭林文集卷之一

北嶽辧

革除辧

原姓

郡縣論一

郡縣論二

郡縣論三

郡縣論四

郡縣論五

郡縣論六

郡縣論七

郡縣論八

郡縣論九

錢糧論上

錢糧論下

生員論上

生員論中

生員論下

○北嶽辧

古之帝王﹐其立五嶽之祭﹐不必皆於山之巓﹔其祭四瀆﹐不必皆於其水之源也。東嶽泰山於博﹐中嶽泰室於嵩髙﹐南嶽灊山於灊﹐西嶽華山於華陰﹐北嶽恆山於上曲陽﹐皆於其山下之邑。然四嶽不疑而北嶽疑之者﹐恆山之綿亙幾三百里﹐而曲陽之邑於平地﹐其去山趾又一百四十里﹐此馬文升所以有攺祀之請也。河之入中國也自積石﹐而祠之臨晉﹔江出於岷山而祠之江都﹔濟出於王屋而祠之臨邑﹐先王制禮﹐因地之宜而弗變也。考之虞書﹕「十有一月朔﹐巡狩至於北嶽。」周禮﹕「並州其山鎭曰恆。」爾雅﹕「恆山爲北嶽。」注並指爲上曲陽。三代以上𨿽無其迹﹐而史記云「常山王有罪遷。天子封其弟於眞定﹐以續先王祀﹐而以常山爲郡。」然後五嶽皆在天子之邦。漢書云「常山之祠於上曲陽。」應劭風俗通云「廟在中山上曲陽縣。」後漢書﹕「章帝元和三年春二月戊辰﹐幸中山。遣使者祠北嶽於上曲陽。」郡國志﹕「中山國上曲陽﹐故屬常山。恆山在西北。」則其來舊矣。水經注乃謂此爲恆山下廟﹐漢末喪亂﹐山道不通﹐而祭之於此。則不知班氏已先言之﹐乃孝宣之詔太常﹐非漢末也。魏書﹕「明元帝泰常四年秋八月辛未﹐東巡﹐遣使祭恆嶽。太武帝太延元年冬十一月丙子﹐幸鄴。十二月癸卯﹐遣使者以太牢祀北嶽太平眞君。四年春正月庚午﹐至中山。二月丙子﹐車駕至於恆山之陽﹐詔有司刊石勒銘。十一年冬十一月﹐南徵﹐徑恆山﹐祀以太牢。文成帝和平元年春正月﹐幸中山﹐過恆嶽﹐禮其神而反。明年﹐南巡﹐過石門﹐遣使者用玉璧牲牢禮恆嶽。」夫魏都平城﹐在恆山之北﹐而必南祭於曲陽﹐遵古先之命祀而不變者﹐猶之周都丰鎬﹐漢都長安﹐而東祭於華山﹐仍謂之西嶽也。故吳寬以爲帝王之都邑無常﹐而五嶽有定。歷代之制﹐攺都而不攺嶽。太史公所謂「秦稱帝都咸陽﹐而五嶽四瀆皆並在東方」者也。隋書﹕「大業四年﹐秋八月辛酉﹐帝親祠恆嶽。」唐書定州曲陽縣﹕「元和十五年﹐更恆嶽曰鎭嶽﹐有嶽祠。」又言「張嘉貞爲定州刺史﹐於恆嶽廟中立頌。」予嘗親至其廟﹐則嘉貞碑故在。又有唐鄭子春﹑韋虛心﹑李荃﹑劉端碑文凡四﹐範希朝﹑李克用題名各一﹐而碑陰及兩旁刻大歷﹑貞元﹑元和﹑長慶﹑寶歷﹑太和﹑開成﹑會昌﹑大中﹑天佑年號某月某日祭﹐初獻﹑亞獻﹑終獻某官姓名凡百數十行。宋初﹐廟爲契丹所焚。淳化二年重建﹐而唐之碑刻未嘗毀。至宋之醮文碑記尢多﹐不勝錄也。自唐以上徵於史者如彼﹐自唐以下得於碑者如此﹐於是知北嶽之祭於上曲陽也﹐自古然矣。古之帝王望於山川﹐不登其巓也﹐望而祭之﹐故五嶽之祠皆在山下﹔而肆覲諸侯﹐考正風俗﹐是亦必於大山之陽﹐平易廣衍之地﹐而不在險遠曠絕之區也明甚。且一歲之中﹐巡狩四嶽﹐南至湘中﹐北至代北﹐其勢有所不能。故爾雅諸書並以霍山爲南嶽﹐而漢人亦祭於灊。禹會諸侯於塗山﹐塗山﹐近灊之地也。水經注曰「上曲陽故城﹐本嶽牧朝宿之邑也。古者天子巡狩常山﹐歲十一月至於北嶽﹐侯伯皆有湯沐邑以自齋潔。周衰﹐巡狩禮廢﹐邑郭仍存。秦以立縣﹐縣在山曲之陽﹐是曰曲陽。有下﹐故此爲上矣。」而文升乃謂宋失雲中﹐始祭恆山於此﹐豈不謬哉﹗五鎭惟醫無閭最遠﹐自唐於柳城郡東置祠遙禮﹐而宋則附祭於北嶽之祠。然則宋人之遙祭者﹐北鎭也﹐非北嶽也。世之儒者﹐唐宋之事且不能知也﹐而況與言三代之初乎﹖先是﹐倪嶽爲禮部尙書﹐已不從文升議﹐而萬曆中﹐沈鯉駁大同撫臣胡來貢之請﹐又申言之﹐皆據經史之文而未至其地。予故先至曲陽﹐後登渾源﹐而書所見以告後之人﹐無惑乎俗書之所傳焉。【馬文升疏曰「虞書﹕肇十有二州﹐蓋每州表山之髙大者以爲鎭﹐而恆山爲北嶽﹐在今大同府渾源州。歷秦﹑漢﹑隋﹑唐俱於山所致祭。五代河北失據﹐宋承石晉割賂之後﹐以白溝爲界﹐遂祭恆山於眞定府曲陽縣﹐文之曰﹕地有飛來石﹐不經甚矣。然宋都汴﹐而眞定爲其北邊﹐是亦不得已權宜之道也。迨我太祖髙皇帝建都金陵﹐視眞定爲遠﹐因循未曾釐正。文皇帝遷都北平﹐眞定反在都南﹐當時禮官不能建明﹐尙循舊陋﹐禮官罪也。夫周禮曰﹕恆山爲並州鎭﹐在正北。一統志曰﹕恆山在渾源州南二十里。又渾源廟址猶存﹐故老傳說﹐的的不虛﹐乞行禮部再加詳考。如臣言是﹐行令山西並大同巡撫官員斟酌工費﹐於渾源州恆山廟舊址增修如制﹐以祀北嶽。撰文勒石﹐昭示將來。」渾源之說始於此。自成化以前﹐初無此語。端肅似未曾見十七史者﹐道聽塗說﹐一至於此。渾源之廟並無古墮﹐不知作於何時。如泰山﹑華山之上亦各有宮﹐而大廟俱在其下﹐特曲陽相距稍遠﹐而今制又分直隸﹑山西二轄﹐人遂因此疑之。疏中所云「故老傳說」﹐正足見其不出於史書﹐而得諸野人之口。後人知其不通﹐乃更爲之說云﹕舜北狩﹐大雪﹐止於曲陽。有石飛來﹐因而望祀。不知此誰見之而誰傳之﹖蓋又文升之蛇足也。】

○革除辧

革除之說何自而起乎﹖成祖以建文四年六月己巳卽皇帝位﹐夫前代之君若此者﹐皆卽其年攺元矣。不急於攺元者﹐本朝之家法也﹔不容仍稱建文四年者﹐歷代易君之常例也。故七月壬午朔詔文一款一「今年仍以洪武三十五年爲紀﹐其攺明年爲永樂元年」。並未嘗有革除字樣﹐卽云革除﹐亦革除七月以後之建文﹐未嘗並六月以前及元二三年之建文而革除之也。故建文有四年而不終﹐洪武有三十五年﹐而無三十二﹑三十三﹑三十四年。夫實錄之載此明矣。自六月己巳以前書四年﹐庚午以後特書洪武三十五年﹐此當時據實而書者也。第儒臣淺陋﹐不能上窺聖心﹐而嫌於載建文之號於成祖之錄﹐於是刱一無號之元年以書之史。使後之讀者彷徨焉不得其解﹐而革除之說自此起矣。夫建文無實錄﹐因成祖之事不容闕此四年﹐故有元年以下之紀。使成祖果革建文爲洪武﹐則於建文之元﹐當書洪武三十二年矣。又使不紀洪武﹐而但革建文﹐亦當如太祖實錄之例書己卯矣。今則元年﹑二年﹑三年﹑四年書於成祖之錄者﹐犁然也。是以知其不革也。旣不革矣﹐乃不冠建文之號於元年之上﹐而但一見於洪武三十一年之中﹐若有所辟而不敢正書﹐此史臣之失﹐而其它奏疏文移中所云洪武三十二﹑三十三﹑三十四年者﹐則皆臣下奉行之過也。且實錄中每書必稱建文君﹐成祖卽位後與世子書﹐亦稱建文君﹐而後之人至目爲革除君。夫建文不革於成祖﹐而革於傳聞﹐不革於詔書﹐而革於臣下奉行者之文﹐是不可以無辯。或曰﹐洪武有三十五年矣﹐無三十二﹑三十三﹑三十四年﹐可乎﹖考之於古﹐後漢髙祖之卽位也﹐仍稱天福十二年﹐其前則出帝之開運三年。故天福有十二年﹐而無九﹑十﹑十一年﹐是則成祖之仍稱洪武﹐豈不闇合者哉。

○原姓

男子稱氏﹐女子稱姓﹐氏一再傳而可變﹐姓千萬年而不變。最貴者國君﹐國君無氏﹐不稱氏稱國。踐土之盟其載書曰﹕晉重﹑魯申﹑衛武﹑蔡甲午﹑鄭捷﹑齊潘﹑宋王臣﹑莒期。荀偃之稱齊環﹐衛太子之稱鄭勝﹑晉午是也。次則公子﹐公子無氏﹐不稱氏稱公子。公子彄﹑公子益師是也。最下者庶人﹐庶人無氏﹐不稱氏稱名。然則氏之所由興﹐其在於卿大夫乎﹖故曰﹕諸侯之子爲公子﹐公子之子爲公孫﹐公孫之子以王父字若謚﹑若邑﹑若官爲氏。氏焉者﹐類族也﹐貴貴也。考之於傳﹐二百五十五年之間﹐有男子而稱姓者乎﹖無有也。女子則稱姓。古者男女異長﹐在室也稱姓﹐冠之以序﹐叔隗﹑季隗之類是也﹔已嫁也﹐於國君則稱姓﹐冠之以國﹐江芊﹑息嬀之類是也﹔於大夫則稱姓﹐冠以大夫之氏﹐趙姬﹑盧蒲姜之類是也。在彼國之人稱之﹐或冠以所自出之國若氏﹐驪姬﹑梁嬴之於晉﹐顏懿姬﹑鬷聲姬之於齊是也﹔旣卒也﹐稱姓﹐冠之以謚﹐成風﹑敬嬴之類是也﹔亦有無謚而仍其在室之稱﹐仲子﹑少姜之類是也。範氏之先﹐自虞以上爲陶唐氏﹐在夏爲禦龍氏﹐在商爲豕韋氏﹐在周爲唐杜氏。士會之帑處秦者爲劉氏﹐夫槪王奔楚爲堂溪氏﹐伍員屬其子於齊爲王孫氏﹐智果別族於太史爲輔氏﹐故曰﹕氏可變也。孟孫氏小宗之別爲子服氏﹐爲南宮氏﹔叔孫氏小宗之別爲叔仲氏。季孫氏之支子曰季公鳥﹑季公亥﹑季寤﹐稱季不稱孫﹐故曰貴貴也。魯昭公娶於吳﹐爲同姓﹐謂之吳孟子﹔崔武子欲娶棠姜。東郭偃曰「男女辧姓。今君出自丁﹐臣出自桓﹐不可。」夫崔之與東郭氏﹐異昭公之與夷昧﹐代遠﹐然同姓百世而昏姻不通者﹐周道也。故曰姓不變也。是故氏焉者﹐所以爲男別也﹐姓焉者﹐所以爲女坊也。自秦以後之人﹐以氏爲姓﹐以姓稱男﹐而周制亡﹐而族類亂。作原姓。

○郡縣論一

知封建之所以變而爲郡縣﹐則知郡縣之敝而將復變。然則將復變而爲封建乎﹖曰﹐不能﹐有聖人起﹐寓封建之意於郡縣之中﹐而天下治矣。蓋自漢以下之人﹐莫不謂秦以孤立而亡。不知秦之亡﹐不封建亡﹐封建亦亡﹔而封建之廢﹐固自周衰之日而不自於秦也。封建之廢﹐非一日之故也﹐𨿽聖人起﹐亦將變而爲郡縣。方今郡縣之敝已極﹐而無聖人出焉﹐尙一一仍其故事﹐此民生之所以日貧﹐中國之所以日弱而益趨於亂也。何則﹖封建之失﹐其專在下﹔郡縣之失﹐其專在上。古之聖人﹐以公心待天下之人﹐胙之土而分之國﹔今之君人者﹐盡四海之內爲我郡縣猶不足也﹐人人而疑之﹐事事而制之﹐科條文簿日多於一日﹐而又設之監司﹐設之督撫﹐以爲如此﹐守令不得以殘害其民矣。不知有司之官﹐凜凜焉救過之不給﹐以得代爲幸﹐而無肯爲其民興一日之利者﹐民烏得而不窮﹐國烏得而不弱﹖率此不變﹐𨿽千百年﹐而吾知其與亂同事﹐日甚一日者矣。然則尊令長之秩﹐而予之以生財治人之權﹐罷監司之任﹐設世官之獎﹐行辟屬之法﹐所謂寓封建之意於郡縣之中﹐而二千年以來之敝可以復振。後之君苟欲厚民生﹐彊國勢﹐則必用吾言矣。

○郡縣論二

其說曰﹕攺知縣爲五品官﹐正其名曰縣令。任是職者﹐必用千里以內習其風土之人。其初曰試令﹐三年﹐稱職﹐爲眞﹔又三年﹐稱職﹐封父母﹔又三年﹐稱職﹐璽書勞問﹔又三年﹐稱職﹐進階益祿﹐任之終身。其老疾乞休者﹐舉子若弟代﹔不舉子若弟﹐舉他人者聽﹔旣代去﹐處其縣爲祭酒﹐祿之終身。所舉之人復爲試令。三年稱職爲眞﹐如上法。每三四縣若五六縣爲郡﹐郡設一太守﹐太守三年一代。詔遣禦史巡方﹐一年一代。其督撫司道悉罷。令以下設一丞﹐吏部選授。丞任九年以上得補令。丞以下曰簿﹑曰尉﹑曰博士﹑曰驛丞﹑曰司倉﹑曰遊徼﹑曰嗇夫之屬﹐備設之﹐毋裁。其人聽令自擇﹐報名於吏部﹔簿以下得用本邑人爲之。令有得罪於民者﹐小則流﹐大則殺﹔其稱職者﹐旣家於縣﹐則除其本籍。夫使天下之爲縣令者﹐不得遷又不得歸﹐其身與縣終﹐而子孫世世處焉。不職者流﹐貪以敗官者殺。夫居則爲縣宰﹐去則爲流人﹐賞則爲世官﹐罰則爲斬絞﹐豈有不勉而爲良吏者哉﹗

○郡縣論三

何謂稱職﹖曰﹕土地辟﹐田野治﹐樹木蕃﹐溝洫修﹐城郭固﹐倉廩實﹐學校興﹐盜賊屏﹐戎器完﹐而其大者則人民樂業而已。夫養民者﹐如人家之畜五牸然﹕司馬牛者一人﹐司芻豆者復一人﹐又使紀綱之僕監之﹐升斗之計必聞之於其主人﹐而馬牛之瘠也日甚。吾則不然。擇一圉人之勤幹者﹐委之以馬牛﹐給之以牧地﹐使其所出常浮於所養﹐而視其肥息者賞之﹐否則撻之。然則其爲主人者﹐必烏氏也﹐必橋姚也。故天下之患﹐一圉人之足辦﹐而爲是紛紛者也。不信其圉人﹐而用其監僕﹐甚者並監僕又不信焉﹐而主人之耳目亂矣。於是愛馬牛之心﹐常不勝其吝芻粟之計﹐而畜產耗矣。故馬以一圉人而肥﹐民以一令而樂。

○郡縣論四

或曰﹕無監司﹐令不已重乎﹖子弟代﹐無乃專乎﹖千里以內之人﹐不私其親故乎﹖夫吏職之所以多爲親故撓者﹐以其遠也。使並處一城之內﹐則𨿽欲撓之而有不可者。自漢以來﹐守鄕郡者多矣。曲阜之令鮮以貪酷敗者﹐非孔氏之子獨賢﹐其勢然也。若以子弟得代而慮其專﹐蕞爾之縣﹐其能稱兵以叛乎﹖上有太守﹐不能舉旁縣之兵以討之乎﹖太守欲反﹐其五六縣者肯捨其可傳子弟之官而從亂乎﹖不見播州之楊傳八百年﹐而以叛受戮乎﹖若曰﹕無監司不可爲治﹐南畿十四府四州何以自達於六部乎﹖且今之州縣﹐官無定守﹐民無定奉﹐是以常有盜賊戎翟之禍﹐至一州則一州破﹐至一縣則一縣殘﹐不此之圖﹐而慮令長之擅﹐此之謂不知類也。

○郡縣論五

天下之人各懷其家﹐各私其子﹐其常情也。爲天子爲百姓之心﹐必不如其自爲﹐此在三代以上已然矣。聖人者因而用之﹐用天下之私﹐以成一人之公而天下治。夫使縣令得私其百里之地﹐則縣之人民皆其子姓﹐縣之土地皆其田疇﹐縣之城郭皆其藩垣﹐縣之倉廩皆其囷窌。爲子姓﹐則必愛之而勿傷﹔爲田疇﹐則必治之而勿棄﹔爲藩垣囷窌﹐則必繕之而勿損。自令言之﹐私也﹐自天子言之﹐所求乎治天下者﹐如是焉止矣。一旦有不虞之變﹐必不如劉淵﹑石勒﹑王仙芝﹑黃巢之輩﹐橫行千里﹐如入無人之境也。於是有效死勿去之守﹐於是有合從締交之拒﹐非爲天子也﹐爲其私也。爲其私﹐所以爲天子也。故天下之私﹐天子之公也。公則說﹐信則人任焉。此三代之治可以庶幾﹐而況乎漢﹑唐之盛﹐不難致也。

○郡縣論六

今天下之患﹐莫大乎貧。用吾之說﹐則五年而小康﹐十年而大富。且以馬言之﹕天下驛遞往來﹐以及州縣上計京師﹐白事司府﹐迎候上官﹐遞送文書﹐及庶人在官所用之馬﹐一歲無慮百萬匹﹐其行無慮萬萬里。今則十減六七﹐而西北之馬贏不可勝用矣。以文冊言之﹕一事必報數衙門﹐往復駁勘必數次﹐以及迎候﹑生辰﹑拜賀之用﹐其紙料之費率諸民者﹐歲不下巨萬。今則十減七八﹐而東南之竹箭不可勝用矣。他物之稱是者﹐不可悉數。且使爲令者得以省耕斂﹐教樹畜﹐而田功之獲﹐果蓏之收﹐六畜之孳﹐材木之茂﹐五年之中必當倍益。從是而山澤之利亦可開也。夫采礦之役﹐自元以前﹐歲以爲常﹐先朝所以閉之而不發者﹐以其召亂也。譬之有窖金焉﹐發於五達之衢﹐則市人聚而爭之﹔發於堂室之內﹐則惟主人有之﹐門外者不得而爭也。今有礦焉﹐天子開之﹐是發金於五達之衢也﹔縣令開之﹐是發金於堂室之內也。利盡山澤而不取諸民﹐故曰此富國之筴也。

○郡縣論七

法之敝也﹐莫甚乎以東州之餉﹐而給西邊之兵﹐以南郡之糧﹐而濟北方之驛。今則一切歸於其縣﹐量其衝僻﹐衡其繁簡﹐使一縣之用﹐常寬然有餘。又畱一縣之官之祿﹐亦必使之溢於常數﹐而其餘者然後定爲解京之類。其先必則壤定賦﹐取田之上中下﹐列爲三等或五等﹐其所入悉委縣令收之。其解京曰貢﹑曰賦﹕其非時之辦﹐則於額賦支銷﹐若盡一縣之入用之而猶不足﹐然後以他縣之賦益之﹐名爲協濟。此則天子之財﹐不可以爲常額。然而行此十年﹐必無盡一縣之入用之而猶不足者也。

○郡縣論八

善乎葉正則之言曰「今天下官無封建而吏有封建。」州縣之敝﹐吏胥窟穴其中﹐父以是傳之子﹐兄以是傳之弟。而其尢桀黠者﹐則進而爲院司之書吏﹐以掣州縣之權﹐上之人明知其爲天下之大害而不能去也。使官皆千里以內之人﹐習其民事﹐而又終其身任之﹐則上下辧而民志定矣﹐文法除而吏事簡矣。官之力足以禦吏而有餘﹐吏無所以把持其官而自循其法。昔人所謂養百萬虎狼於民間者﹐將一旦而盡去﹐治天下之愉快﹐孰過於此﹗

○郡縣論九

取士之制﹐其薦之也﹐略用古人鄕舉裏選之意﹔其試之也﹐略用唐人身言書判之法。縣舉賢能之士﹐間歲一人試於部。上者爲郎﹐無定員﹐郎之髙第得出而補令﹔次者爲丞﹐於其近郡用之﹔又次者歸其本縣﹐署爲簿尉之屬。而學校之設﹐聽令與其邑之士自聘之﹐謂之師不謂之官﹐不隸名於吏部。而在京﹐則公卿以上仿漢人三府辟召之法﹐參而用之。夫天下之士﹐有道徳而不願仕者﹐則爲人師﹔有學術才能而思自見於世者﹐其縣令得而舉之﹐三府得而辟之﹐其亦可以無失士矣。或曰﹕間歲一人﹐功名之路無乃狹乎﹖化天下之士使之不競於功名﹐王治之大者也。且顏淵不仕﹐閔子辭官﹐漆雕未能﹐曾皙異撰﹐亦何必於功名哉﹗

○錢糧論上

自禹﹑湯之世﹐不能無凶年﹐而民至於無米亶賣子。夫凶年而賣其妻子者﹐禹﹑湯之世所不能無也﹔丰年而賣其妻子者﹐唐﹑宋之季所未嘗有也。往在山東﹐見登﹑萊並海之人多言穀賤﹐處山僻不得銀以輸官。今來關中﹐自鄠以西至於岐下﹐則歲甚登﹐谷甚多﹐而民且相率賣其妻子。至徵糧之日﹐則村民畢出﹐謂之人市。問其長吏﹐則曰﹐一縣之鬻於軍營而請印者﹐歲近千人﹐其逃亡或自盡者﹐又不知凡幾也。何以故﹖則有谷而無銀也。所獲非所輸也﹐所求非所出也。夫銀非從天降也﹐廾人則旣停矣﹐【周禮﹕地官司徒廾人。廾﹐古礦字。】海舶則旣撤矣﹐中國之銀在民間者已日消日耗﹔而況山僻之邦﹐商賈之所絕迹﹐𨿽盡鞭撻之力以求之﹐亦安所得哉﹗故谷日賤而民日窮﹐民日窮而賦日詘。逋欠則年多一年﹐人丁則歲減一歲﹐率此而不變﹐將不知其所終矣。且銀何自始哉﹖古之爲富者﹐菽粟而已。爲其交易也﹐不得已而以錢權之。然自三代以至於唐﹐所取於民者﹐粟帛而已。自楊炎兩稅之法行﹐始攺而徵錢﹐而未有銀也。漢志言秦幣二等﹐而銀錫之屬施於器飾﹐不爲幣。自梁時始有交﹑廣以金銀爲貨之說。宋仁宗景佑二年﹐始詔諸路歲輸緡錢﹐福建二廣易以銀﹐江東以帛。所以取之福建二廣者﹐以坑冶多而海舶利也。至金章宗始鑄銀﹐名之曰﹕承安寶貨﹐公私同見錢用。哀宗正大間﹐民但以銀市易而不用鑄。至於今日﹐上下通行而忘其所自。然而考之元史﹐歲課之數﹐爲銀至少。然則國賦之用銀﹐蓋不過二三百年間爾。今之言賦必曰錢糧﹐夫錢﹐錢也﹐糧﹐糧也﹐亦惡有所謂銀哉﹖且天地之間﹐銀不益增而賦則加倍﹐此必不供之數也。昔者唐穆宗時﹐物輕錢重﹐用戶部尙書楊於陵之議﹐令兩稅等錢皆易以布帛絲纊﹐而民便之。【舊唐書穆宗紀﹕「元和十五年八月辛未﹐兵部尙書楊於陵總百寮錢貨輕重之議﹐取天下兩稅榷酒鹽利等﹐悉以布帛任土所產物充稅﹐並不徵見錢﹐則物漸重﹐錢漸輕﹐農人見免賤賣匹段。請中書門下﹑禦史臺諸司官長重議施行。從之。」】吳徐知誥從宋齊丘之言﹐以爲錢非耕桑所得﹐使民輸錢﹐是教之棄本逐末也。於是諸稅悉收谷帛紬絹。是則昔人之論取民者﹐且以錢爲難得也﹐以民之求錢爲不務本也﹐而況於銀乎﹖先王之制賦﹐必取其地之所有。今若於通都大邑行商麕集之地﹐𨿽盡徵之以銀﹐而民不告病﹐至於遐陬僻壤﹐舟車不至之處﹐卽以什之三徵之而猶不可得。以此必不可得者病民﹐而卒至於病國﹐則曷若度土地之宜﹐權歲入之數﹐酌轉般之法﹐而通融乎其間﹖凡州縣之不通商者﹐令盡納本色﹐不得已﹐以其什之三徵錢。錢自下而上﹐則濫惡無所容而錢價貴﹐是一舉而兩利焉。無蠲賦之虧﹐而有活民之實﹔無督責之難﹐而有完逋之漸﹔今日之計﹐莫便乎此。夫樹谷而徵銀﹐是畜羊而求馬也﹔倚銀而富國﹐是恃酒而充饑也﹔以此自愚﹐而其敝至於國與民交盡﹐是其計出唐﹑宋之季諸臣之下也。

○錢糧論下

嗚呼﹗自古以來﹐有國者之取於民爲已悉矣﹐然不聞有火耗之說。火耗之所由名﹐其起於徵銀之代乎﹖此所謂正賦十而余賦三者與﹖此所謂國中飽而姦吏富者與﹖此國家之所峻防﹐而污官滑胥之所世守﹐以爲子孫之寶者與﹖此窮民之根﹐匱財之源﹐啟盜之門﹐而庸愞在位之人所目覩而不救者與﹖原夫耗之所生﹐以一州縣之賦繁矣﹐戶戶而收之﹐銖銖而納之﹐不可以瑣細而上諸司府﹐是不得不資於火。有火則必有耗﹐所謂耗者﹐特百之一二而已。有賤丈夫焉﹐以爲額外之徵﹐不免幹於吏議﹐擇人而食﹐未足厭其貪惏。於是藉火耗之名﹐爲巧取之術﹐蓋不知起於何年﹐而此法相傳﹐官重一官﹐代增一代﹐以至於今。於是官取其贏十二三﹐而民以十三輸國之十﹔裏胥之輩又取其贏十一二﹐而民以十五輸國之十。其取則薄於兩而厚於銖﹐凡徵收之數﹐兩者﹐必其地多而豪有力﹐可以持吾之短長者也﹔銖者﹐必其窮下戶也﹐𨿽多取之﹐不敢言也。於是兩之加焉十二三﹐而銖之加焉十五六矣。薄於正賦而厚於雜賦。正賦﹐耳目之所先也﹐雜賦﹐其所後也。於是正賦之加焉十二三﹐而雜賦之加焉或至於十七八矣。解之藩司﹐謂之羨余﹐貢諸節使﹐謂之常例﹐責之以不得不爲﹐護之以不可破﹐而生民之困﹐未有甚於此時者矣。愚嘗久於山東﹐山東之民﹐無不疾首蹙額而訴火耗之爲虐者。獨徳州則不然。問其故﹐則曰﹕州之賦二萬九千﹐二爲銀八爲錢也。錢則無火耗之加﹐故民力紓於他邑也。非徳州之官皆賢﹐裏胥皆善人也﹐勢使之然也。又聞之長老言﹐近代之貪吏﹐倍甚於唐﹑宋之時。所以然者﹐錢重而難運﹐銀輕而易賫﹔難運﹐則少取之而以爲多﹐易賫﹐則多取之而猶以爲少。非唐﹑宋之吏多廉﹐今之吏貪也﹐勢使之然也。然則銀之通﹐錢之滯﹔吏之寶﹐民之賊也。在有明之初﹐嘗禁民不得行使金銀﹐犯者準姦惡論。夫用金銀﹐何姦之有﹖而重爲之禁者﹐蓋逆知其獘之必至於此也。當時市肆所用﹐皆唐﹑宋之錢﹐而制錢則偶一鑄造﹐以助其不足耳。今也泉貨弱而害金興﹐市道窮而僞物作﹐國幣奪於上﹐民力單於下﹐使陸贄﹑白居易﹑李翺之流而生今日﹐其咨嗟太息﹐必有甚於唐之中葉者矣。【陸贄上均節財賦六事其二言「凡國之賦稅﹐必量人之力﹐任土之宜﹐故所入者﹐惟布﹑麻﹑繒﹑纊與百谷而已。先王懼物之貴賤失平﹐而人之交易難準﹐又定泉布之法﹐以節輕重之宜。斂散弛張﹐必由於是。蓋禦財之大柄﹐爲國之利權﹐守之在官﹐不以任下。然則谷帛者﹐人之所爲也﹐錢貨者﹐官之所爲也。是以國朝著令﹐租出谷﹐庸出絹﹐謂出繒﹑纊﹑布﹐曷嘗有以錢爲賦者哉﹖今之兩稅獨異舊章﹐但估資產爲差﹐使以錢谷定稅。惟計求得之利宜﹐靡論供辦之難易。所徵非所業﹐所業非所徵﹐遂或增價以買其所無﹐減價以賣其所有﹐一增一減﹐耗損已多。」李翺集有疏攺稅法一篇﹐言「錢者﹐官司所鑄﹐粟帛者﹐農之所出。今乃使農人賤賣粟帛﹐易錢入官﹐是豈非顚倒而取其無者耶﹖由是豪家大商﹐皆多積錢以逐輕重﹐故農人日困﹐末業日增﹐請一切不督見錢﹐皆納布帛。」白居易集有贈友詩云「私家無錢鑪﹐平地無銅山﹐胡爲秋夏稅﹐歲歲輸銅錢﹗錢力日以重﹐農力日以殫﹐賤糶粟與麥﹐賤貿絲與綿﹐歲暮衣食盡﹐焉得無饑寒﹖吾聞國之初﹐有制垂不刊﹐庸必算丁口﹐租必計桑田。不求土所無﹐不彊人所難﹐量入以爲出﹐上足下亦安。兵興一變法﹐兵息遂不還﹐使我農桑人﹐顦顇畎畝間。誰能革此獘﹐待君秉利權﹐復彼租庸法﹐令如貞觀年。」】曰﹕子以火耗爲病於民也﹐使攺而徵粟米﹐其無淋尖踢斛﹐巧取於民之術乎﹖曰﹕吾未見罷任之倉官﹐寧家之斗級﹐負米而行者也﹐必鬻銀而後去。有兩車行於道﹐前爲錢﹐後爲銀﹐則大盜之所睨﹐常在其後車焉。然則豈獨今之貪吏倍甚於唐﹑宋之時﹐河朔之間所名爲響馬者﹐亦當倍甚於唐﹑宋之時矣。

○生員論上

國家之所以設生員者何哉﹖蓋以收天下之才俊子弟﹐養之於庠序之中﹐使之成徳達材﹐明先王之道﹐通當世之務﹐出爲公卿大夫﹐與天子分猷共治者也。今則不然﹐合天下之生員﹐縣以三百計﹐不下五十萬人﹐而所以教之者﹐僅場屋之文。然求其成文者﹐數十人不得一﹐通經知古今﹐可爲天子用者﹐數千人不得一也。而嚚訟逋頑﹐以病有司者﹐比比而是。上之人以是益厭之﹐而其待之也日益輕﹐爲之條約也日益苛。然以此益厭益輕益苛之生員﹐而下之人猶日夜奔走之如騖﹐竭其力而後止者何也﹖一得爲此﹐則免於編氓之役﹐不受侵於裏胥﹔齒於衣冠﹐得於禮見官長﹐而無笞﹐捶之辱。故今之願爲生員者﹐非必其慕功名也﹐保身家而已。以十分之七計﹐而保身家之生員﹐殆有三十五萬人﹐此與設科之初意悖﹐而非國家之益也。人之情孰不爲其身家者﹖故日夜求之﹐或至行關節﹐觸法抵罪而不止者﹐其勢然也。今之生員﹐以關節得者十且七八矣﹐而又有武生﹑奉祀生之屬﹐無不以錢鬻之。夫關節﹐朝廷之所必誅﹐而身家之情﹐先王所弗能禁﹐故以今日之法﹐𨿽堯﹑舜復生﹐能去在朝之四凶﹐而不能息天下之關節也。然則如之何﹖請一切罷之﹐而別爲其制。必選夫五經兼通者而後充之﹐又課之以二十一史與當世之務而後升之。仍分爲秀才﹑明經二科﹐而養之於學者﹐不得過二十人之數﹐無則闕之。爲之師者﹐州縣以禮聘焉﹐勿令部選。如此而國有實用之人﹐邑有通經之士﹐其人材必盛於今日也。然則一鄕之中﹐其粗能自立之家﹐必有十焉﹐一縣之中﹐必有百焉。皆不得生員以芘其家﹐而同於編氓﹐以受裏胥之淩暴﹐官長之笞捶﹐豈王者保息斯人之意乎﹖則有秦漢賜爵之法﹐其初以賞軍功﹐而其後或以恩賜﹐或以勞賜﹐或普賜﹐或特賜﹐而髙帝之詔有曰「今吾於爵﹐非輕也。其令吏善遇髙爵﹐稱吾意。」至惠帝之世﹐而民得買爵。夫使爵之重得與有司爲禮﹐而復其戶勿事﹐則人將趨之。開彼則可以塞此﹐卽入粟拜爵﹐其名尙公﹐非若鬻諸生以亂學校者之爲害也。夫立功名與保身家﹐二塗也﹔收俊又與卹平人﹐二術也﹔並行而不相悖也﹐一之則敝矣。夫人主與此不通今古之五十萬人共此天下﹐其芘身家而免笞捶者且三十五萬焉﹐而欲求公卿大夫之材於其中﹐以立國而治民﹐是緣木而求魚也。以守則必危﹐以戰則必敗矣。

○生員論中

廢天下之生員而官府之政淸﹐廢天下之生員而百姓之困蘇﹐廢天下之生員而門戶之習除﹐廢天下之生員而用世之材出。今天下之出入公門以撓官府之政者﹐生員也﹔倚勢以武斷於鄕裏者﹐生員也﹔與胥史爲緣﹐甚有身自爲胥史者﹐生員也﹔官府一拂其意﹐則羣起而哄者﹐生員也﹔把持官府之陰事﹐而與之爲市者﹐生員也。前者噪﹐後者和﹔前者奔﹐後者隨﹔上之人欲治之而不可治也﹐欲鋤之而不可鋤也﹐小有所加﹐則曰是殺士也﹐坑儒也。百年以來﹐以此爲大患﹐而一二識治體能言之士﹐又皆身出於生員﹐而不敢顯言其獘﹐故不能曠然一舉而除之也。故曰廢天下之生員而官府之政淸也。天下之病民者有三﹕曰鄕宦﹐曰生員﹐曰吏胥。是三者﹐法皆得以復其戶﹐而無雜泛之差﹐於是雜泛之差﹐乃盡歸於小民。今之大縣至有生員千人以上者﹐比比也。且如一縣之地有十萬頃﹐而生員之地五萬﹐則民以五萬而當十萬之差矣﹔一縣之地有十萬頃﹐而生員之地九萬﹐則民以一萬而當十萬之差矣。民地愈少﹐則詭寄愈多﹐詭寄愈多﹐則民地愈少﹐而生員愈重。富者行關節以求爲生員﹐而貧者相率而逃且死﹐故生員之於其邑人無秋毫之益﹐而有丘山之累。然而一切考試科舉之費﹐猶皆派取之民﹐故病民之尢者﹐生員也。故曰﹕廢天下之生員﹐而百姓之困蘇也。天下之患﹐莫大乎聚五方不相識之人﹐而教之使爲朋黨。生員之在天下﹐近或數百千里﹐遠或萬里﹐語言不同﹐姓名不通﹐而一登科第﹐則有所謂主考官者﹐謂之座師﹔有所謂同考官者﹐謂之房師﹔同榜之士﹐謂之同年﹔同年之子﹐謂之年侄﹔座師﹑房師之子﹐謂之世兄﹔座師﹑房師之謂我﹐謂之門生﹔而門生之所取中者﹐謂之門孫﹔門孫之謂其師之師謂之太老師﹔朋比膠固﹐牢不可解。書牘交於道路﹐請托徧於官曹﹐其小者足以蠹政害民﹐而其大者﹐至於立黨傾軋﹐取人主太阿之柄而顚倒之﹐皆此之繇也。故曰﹕廢天下之生員﹐而門戶之習除也。國家之所以取生員而考之以經義﹑論﹑策﹑表﹑判者﹐欲其明六經之旨﹐通當世之務也。今以書坊所刻之義﹐謂之時文﹐捨聖人之經典﹐先儒之注疏與前代之史不讀﹐而讀其所謂時文。時文之出﹐每科一變﹐五尺童子能誦數十篇而小變其文﹐卽可以取功名﹐而鈍者至白首而不得遇。老成之士﹐旣以有用之歲月﹐銷磨於場屋之中﹐而少年捷得之者﹐又易視天下國家之事﹐以爲人生之所以爲功名者﹐惟此而已。故敗壞天下之人材﹐而至於士不成士﹐官不成官﹐兵不成兵﹐將不成將﹐夫然後寇賊姦宄得而乘之﹐敵國外侮得而勝之。苟以時文之功﹐用之於經史及當世之務﹐則必有聰明俊傑通達治體之士﹐起於其間矣。故曰﹕廢天下之生員﹐而用世之材出也。

○生員論下

問曰﹕廢天下之生員﹐則何以取士﹖曰﹕吾所謂廢生員者﹐非廢生員也﹐廢今日之生員也。請用辟舉之法﹐而並存生儒之制﹐天下之人﹐無問其生員與否﹐皆得舉而薦之於朝廷﹐則我之所收者﹐旣已博矣﹐而其廩之學者爲之限額﹐略仿唐人郡縣之等﹕小郡十人﹐等而上之﹐大郡四十人而止﹔小縣三人﹐等而上之﹐大縣二十人而止。約其戶口之多寡﹐人材之髙下而差次之﹐有闕則補﹐而罷歲貢舉人之二法。其爲諸生者﹐選其通雋﹐皆得就試於禮部﹐而成進士者﹐不過授以簿尉親民之職﹐而無使之驟進﹐以平其貪躁之情。其設之教官﹐必聘其鄕之賢者以爲師﹐而無隸於仕籍﹔罷提學之官﹐而領其事於郡守。此諸生之中﹐有薦舉而入仕者﹔有考試而成進士者﹔亦或有不率而至於斥退者﹔有不幸而死﹐及衰病不能肄業﹐願給衣巾以老者。闕至於二人三人﹐然後合其屬之童生﹐取其通經能文者以補之。然則天下之爲生員者少矣。少則人重之﹐而其人亦知自重。爲之師者不煩於教﹐而向所謂聚徒合黨﹐以橫行於國中者﹐將不禁而自止。若夫溫故知新﹐中年考較﹐以蘄至於成材﹐則當參酌乎古今之法﹐而玆不具論也。或曰﹕天下之才﹐日生而無窮也﹐使之皆壅於童生﹐則柰何﹖吾固曰﹕天下之人﹐無問其生員與否﹐皆得舉而薦之於朝廷﹐則取士之方﹐不恃諸生之一途而已也。夫取士以佐人主理國家﹐而僅出於一塗﹐未有不獘者也。

●亭林文集卷之二

音學五書序

音學五書後序

初刻日知錄自序

左傳杜解補正序

營平二州史事序

金石文字記序

鈔書自序

西安府儒學碑目序

儀禮鄭注句讀序

廣宋遺民錄序

朱子鬥詩序

程正夫詩序

萊州任氏族譜序

呂氏千字文序

勞山圖志序

○音學五書序

記曰「聲成文謂之音。」夫有文斯有音﹐比音而爲詩﹐詩成然後被之樂﹐此皆出於天而非人之所能爲也。三代之時﹐其文皆本於六書﹐其人皆出於族黨庠序﹐其性皆馴化於中和﹐而發之爲音無不協於正。然而周禮大行人之職﹕「九歲屬瞽史﹐諭書名﹐聽聲音。」所以一道徳而同風俗者又不敢略也。是以詩三百五篇﹐上自商頌﹐下逮陳靈﹐以十五國之遠﹐千數百年之久﹐而其音未嘗有異。帝舜之歌﹐臯陶之賡﹐箕子之陳﹐文王周公之系無弗同者。故三百五篇﹐古人之音書也。魏晉以下﹐去古日遠﹐詞賦日繁﹐而後名之曰韻﹔至宋周顒﹑梁沈約而四聲之譜作。然自秦﹑漢之文﹐其音已漸戾於古﹐至東京益甚。而休文作譜﹐乃不能上據雅南﹐旁摭騷子﹐以成不刊之典﹐而僅按班﹑張以下諸人之賦﹐曹﹑劉以下諸人之詩所用之音﹐撰爲定本﹐於是今音行而古音亡﹐爲音學之一變。下及唐代﹐以詩賦取士﹐其韻一以陸法言切韻爲準﹐𨿽有獨用﹑同用之注﹐而其分部未嘗攺也﹔至宋景佑之際﹐微有更易﹔理宗末年﹐平水劉淵始並二百六韻爲一百七﹔元黃公紹作韻會因之﹐以迄於今。於是宋韻行而唐韻亡﹐爲音學之再變。世日遠而傳日訛﹐此道之亡﹐蓋二千有餘歲矣。炎武潛心有年﹐旣得廣韻之書﹐乃始發悟於中而旁通其說。於是據唐人以正宋人之失﹐據古經以正沈氏唐人之失﹐而三代以上之音部分秩如﹐至賾而不可亂。乃列古今音之變﹐而究其所以不同﹐爲音論二卷﹐考正三代以上之音﹔注三百五篇﹐爲詩本音十卷﹔注易﹐爲易音三卷﹔辧沈氏部分之誤﹐而一一以古音定之﹐爲唐韻正二十卷﹔綜古音爲十部﹐爲古音表二卷﹐自是而六經之文乃可讀。其它諸子之書﹐離合有之﹐而不甚遠也。天之未喪斯文﹐必有聖人復起﹐舉今日之音而還之淳古者。子曰「吾自衛反魯﹐然後樂正﹐雅﹑頌各得其所。」實有望於後之作者焉。

○音學五書後序

余纂輯此書三十餘年﹐所過山川亭鄣﹐無日不以自隨﹐凡五易而手書者三矣。然久客荒壤﹐於古人之書多所未見﹐日西方莫﹐遂以付之梓人﹐故已登版而刊攺者猶至數四﹐又得張君弨爲之考說文﹐采玉篇﹐仿字樣﹐酌時宜而手書之﹔二子葉增﹑葉箕分書小字﹔鳩工淮上﹐不遠數千里累書往復﹐必歸於是﹐而其工費則又取諸鬻產之直﹐而秋毫不借於人﹐其著書之難而成之之不易如此。然此書爲三百篇而作也﹐先之以音論﹐何也﹖曰﹕審音學之原流也。易文不具﹐何也﹖曰﹕不皆音也。唐韻正之考音詳矣﹐而不附於經﹐何也﹖曰﹕文繁也。已正其音而猶遵元第﹐何也﹖曰﹕述也。古音表之別爲書﹐何也﹖曰﹕自作也。蓋嘗四顧躊躇﹐幾欲分之﹐幾欲合之﹐久之然後臚而爲五矣。嗚呼﹗許叔重說文始一終亥﹐而更之以韻﹐使古人條貫不可復見﹐陸徳明經典釋文割裂刪削﹐附注於九經之下﹐而其元本遂亡。成之難而毀之甚易﹐又今日之通患也。孟子曰「流水之爲物也﹐不盈科不行。」記曰「不陵節而施之謂孫。」若乃觀其會通﹐究其條理﹐而無輕變攺其書﹐則在乎後之君子。李君因篤每與餘言詩﹐有獨得者﹐今頗取之﹐而以答書附之於末。上章涒灘寎月之望﹐炎武又書。

○初刻日知錄自序

炎武所著日知錄﹐因友人多欲鈔寫﹐患不能給﹐遂於上章閹茂之歲刻此八卷。歷今六七年﹐老而益進﹐始悔向日學之不博﹐見之不卓﹐其中疏漏往往而有﹐而其書已行於世﹐不可掩。漸次增攺﹐得二十餘卷﹐欲更刻之﹐而猶未敢自以爲定﹐故先以舊本質之同志。蓋天下之理無窮﹐而君子之志於道也﹐不成章不達。故昔日之得﹐不足以爲矜﹔後日之成﹐不容以自限。若其所欲明學術﹐正人心﹐撥亂世以興太平之事﹐則有不盡於是刻者﹐須絕筆之後﹐藏之名山﹐以待撫世宰物者之求﹐其無以是刻之陋而棄之則幸甚﹗

○左傳杜解補正序

北史言周樂遜著春秋序義﹐通賈﹑服說﹐發杜氏違。今杜氏單行﹐而賈﹑服之書不傳矣。吳之先達邵氏寶有左觿百五十餘條﹐又陸氏粲有左傳附注﹐傅氏遜本之爲辧誤一書﹐今多取之﹐參以鄙見﹐名曰補正﹐凡三卷。若經文大義﹐左氏不能盡得﹐而公﹑谷得之﹔公﹑谷不能盡得﹐而啖﹑趙及宋儒得之者﹐則別記之於書而此不具也。

○營平二州史事序

昔神廟之初﹐邊陲無事﹐大帥得以治兵之暇畱意圖籍。而福之士人郭君造卿在戚大將軍幕府﹐网羅天下書誌略備﹐又身自行歷薊北諸邊營壘﹐又遣卒至塞外窮濡源﹐視舊大寧遺址﹐還報與書不合﹐則再遣覆按﹐必得實乃止﹐作燕史數百卷。蓋十年而成﹐則大將軍已不及見。又以其餘日作永平志百三十卷﹐文𨿽晦澀﹐而一方之故頗稱明悉。其後七十年而炎武得遊於斯﹐則當屠殺圈占之後﹐人民稀少﹐物力衰耗﹐俗與時移﹐不見文字禮儀之教﹐求郭君之志且不可得﹐而其地之官長曁士大夫來言曰「府誌藳已具矣﹐願爲成之。」嗟乎﹗無郭君之學﹐而又不逢其時﹐以三千里外之人﹐而論此邦士林之品第﹐又欲取成於數月之內﹐而不問其書之可傳與否﹐是非僕所能。獨恨燕史之書不存﹐而重違主人之請﹐於是取二十一史﹑通鑑諸書﹐自燕﹑秦以來此邦之大事﹐迄元至正年而止﹐纂爲六卷﹐命曰營平二州史事﹐以質諸其邦之士大夫。世之人能讀全史者罕矣﹐宋宣和與金結盟﹐徒以不考營﹑平﹑灤三州之舊﹐至於爭地構兵﹐以此三州之故而亡其天下﹐豈非後代之龜鑑哉﹗異日有能修志者﹐古事備矣﹐續今可也。或曰﹕及營﹐何也﹖曰﹕中國之棄營久矣。夫營﹐吾州也﹐其事與平相出入焉﹐焉得不紀﹗若夫合幽並營﹐以正古帝王之疆域﹐必有聖人作焉﹐余以此書俟之。

○金石文字記序

余自少時﹐卽好訪求古人金石之文﹐而猶不甚解。及讀歐陽公集古錄﹐乃知其事多與史書相證明﹐可以闡幽表微﹐補闕正誤﹐不但詞翰之工而已。比二十年間﹐周遊天下﹐所至名山﹑巨鎭﹑祠廟﹑伽藍之迹﹐無不尋求﹐登危峯﹐探窈壑﹐捫落石﹐履荒榛﹐伐頹垣﹐畚朽壤﹐其可讀者﹐必手自鈔錄﹐得一文爲前人所未見者﹐輒喜而不寐。一二先達之士知余好古﹐出其所蓄﹐以至蘭臺之墜文﹐天祿之逸字﹐旁搜博討﹐夜以繼日。遂乃抉剔史傳﹐發揮經典﹐頗有歐陽﹑趙氏二錄之所未具者﹐積爲一帙﹐序之以貽後人。夫祈招之詩﹐誦於右尹﹐孔悝之鼎﹐傳之戴記﹐皆尼父所未收﹐六經之闕事﹐莫不增髙五嶽﹐助廣百川﹐今此區區﹐亦同斯指。恨生晚不逢﹐名門舊家大半凋落﹐又以布衣之賤﹐出無僕馬﹐往往懷毫舐墨﹐躑躅於山林猿鳥之間﹐而田父傖丁﹐鮮能識字﹐其或褊於聞見﹐窘於日力﹐而山髙水深﹐爲登涉之所不及者﹐卽所至之地﹐亦豈無掛漏﹖又望後人之同此好者繼我而錄之也。

○鈔書自序

炎武之先家海上﹐世爲儒。自先髙祖爲給事中﹐當正徳之末﹐其時天下惟王府官司及建寧書坊乃有刻板﹐其流布於人間者﹐不過四書﹑五經﹑通鑑﹑性理諸書。他書卽有刻者﹐非好古之家不蓄﹐而寒家已有書六七千卷。嘉靖間﹐家道中落﹐而其書尙無恙。先曾祖繼起爲行人﹐使嶺表﹐而倭闌入江東﹐郡邑所藏之書與其室廬俱焚﹐無孑遺焉。洎萬曆初﹐而先曾祖歷官至兵部侍郎﹐中間蒞方鎭三四﹐淸介之操﹐𨿽一錢不以取諸官﹐而性獨嗜書﹐往往出俸購之﹐及晚年而所得之書過於其舊﹐然絕無國初以前之板。而先曾祖每言「余所蓄書﹐求有其字而已﹐牙簽錦軸之工﹐非所好也。」其書後析而爲四。炎武嗣祖太學公﹐爲侍郎公仲子﹐又益好讀書﹐增而多之﹐以至炎武﹐復有五六千卷。自罹變故﹐轉徙無常﹐而散亡者什之六七﹐其失多出於意外。二十年來贏幐擔囊以遊四方﹐又多別有所得﹐合諸先世所傳﹐尙不下二三千卷。其書以選擇之善﹐較之舊日𨿽少其半﹐猶爲過之﹐而漢﹑唐碑亦得八九十通﹐又鈔寫之本別貯二麓﹐稱爲多且博矣。自少爲帖括之學者二十年﹐已而學爲詩古文﹐以其間纂記故事﹐年至四十﹐斐然欲有所作﹔又十餘年﹐讀書日以益多﹐而後悔其向者立言之非也。自炎武之先人皆通經學古﹐亦往往爲詩文﹐本生祖贊善公文集至數百篇﹐而未有著書以傳於世者。昔時嘗以問諸先祖﹐先祖曰「著書不如鈔書。凡今人之學﹐必不及古人也﹐今人所見之書之博﹐必不及古人也。小子勉之﹐惟讀書而已。」先祖書法蓋逼唐人﹐性豪邁不羣﹐然自言少時日課鈔古書數紙﹐今散亡之餘猶數十帙﹐他學士家所未有也。自炎武十一歲﹐卽授之以溫公資治通鑑﹐曰「世人多習綱目﹐余所不取。凡作書者﹐莫病乎其以前人之書攺竄而爲自作也。班孟堅之攺史記﹐必不如史記也﹔宋景文之攺舊唐書﹐必不如舊唐書也﹔朱子之攺通鑑﹐必不如通鑑也。至於今代﹐而著書之人幾滿天下﹐則有盜前人之書而爲自作者矣﹐故得明人書百卷﹐不若得宋人書一卷也。」炎武之遊四方十有八年﹐未嘗幹人﹐有賢主人以書相示者則畱﹐或手鈔﹐或募人鈔之﹐子不云乎﹕「多見而識之。知之﹐次也。」今年至都下﹐從孫思仁先生得春秋纂例﹑春秋權衡﹑漢上易傳等書﹐淸苑陳祺公資以薪米紙筆﹐寫之以歸。愚嘗有所議於左氏﹐及讀權衡﹐則已先言之矣。念先祖之見背﹐已二十有七年﹐而言猶在耳﹐乃泫然書之﹐以貽諸同學李天生。天生今通經之士﹐其學蓋自爲人而進乎爲己者也。

○西安府儒學碑目序

西安府儒學先師廟之後﹐爲亭者五。環之以廊﹐而列古今碑版於中﹐俗謂之碑洞。自嘉靖末地震﹐而記志有名之碑多毀裂不存﹐其見在者﹐猶足以甲天下。余遊覽之下﹐因得考而序之。昔之觀文字﹐模金石者﹐必其好古而博物者也。今之君子有世代之不知﹐六書之不辧﹐而旁搜古人之迹﹐疊而束之﹐以飼蠹鼠者。使郡邑有司煩於應命﹐而工墨之費計無所出﹐不得不取諸民﹐其爲害已不細矣。或碑在國門之外﹐去邑數十武﹐而隸卒一出﹐村之蔬米﹐捨之雞豚﹐不足以供其飽﹐而父老子弟相率蹙頞﹐以有碑爲苦﹔又或在深山窮谷﹐而政令之無時﹐暑雨寒冰﹐奔馳僵僕﹐則工人隸卒亦無不以有碑爲苦者﹐而民又不待言。於是乘時之隙﹐掊而毀之以除其禍。余行天下﹐所聞所見如此者多矣﹐無若醴泉之最著者。縣凡再徙﹐而唐之昭陵去今縣五十里。當時陪葬諸王公主功臣之盛﹐墓碑之多﹐見於崇禎十一年之志﹐其存者猶二十餘通﹐而余親至其所﹐止見衛景武公一碑﹐已剗其姓名。土人云﹐他碑皆不存﹐存者皆磨去其字矣。夫石何與於民﹐而民亦何讎於石﹖所以然者﹐豈非今之浮慕古文之君子階之禍哉﹗若夫碑洞之立﹐凡遠郊之石﹐並舁而致之其中﹐旣便於觀者之畱連﹐而工人麕集其下﹐日得數十錢以給衣食﹐是則害不勝利。今日之事﹐苟害不勝利﹐卽君子有取焉﹐予故詳列之以告眞能好古者。若郊外及下邑之碑﹐予旣不能徧尋﹐而恐錄之以貽害﹐故弗具。且告後之有司﹕欲全境內之碑者﹐莫若徙諸邑中﹔而有識之君子﹐愼無以好古之虛名﹐至於病民而殘石也﹗

○儀禮鄭注句讀序

記曰「優優大哉﹗禮儀三百﹐威儀三千。」禮者﹐本於人心之節文﹐以爲自治治人之具﹐是以孔子之聖﹐猶問禮於老聃﹐而其與弟子答問之言﹐𨿽節目之微﹐無不備悉。語其子伯魚曰「不學禮﹐無以立。」鄕黨一篇﹐皆動容周旋中禮之效。然則周公之所以爲治﹑孔子之所以爲教﹐捨禮其何以焉。劉康公有言「民受天地之中以生﹐所謂命也。是以有動作禮義威儀之則﹐以定命也。」三代之禮﹐其存於後世而無疵者﹐獨有儀禮一經。漢鄭康成爲之注﹐魏﹑晉已下至唐﹑宋通經之士﹐無不講求於此。自熙寧中﹐王安石變亂舊制﹐始罷儀禮﹐不立學官﹐而此經遂廢﹐此新法之爲經害者一也。南渡已後﹐二陸起於金溪﹐其說以徳性爲宗。學者便其簡易﹐羣然趨之﹐而於制度文爲一切鄙爲末事。賴有朱子正言力辧﹐欲修三禮之書﹐而卒不能勝夫空虛妙悟之學﹐此新說之爲經害者二也。沿至於今﹐有坐臯比﹐稱講師﹐門徒數百﹐自擬濂﹑洛﹐而終身未讀此經一徧者。若天下之書皆出於國子監所頒﹐以爲定本﹐而此經誤文最多﹐或至脫一簡一句﹐非唐石本之尙存於關中﹐則後儒無由以得之矣。濟陽張爾岐稷若篤志好學﹐不應科名﹐錄儀禮鄭氏注﹐而采賈氏﹑陳氏﹑吳氏之說﹐略以己意斷之﹐名曰儀禮鄭注句讀。又參定監本脫誤凡二百餘字﹐並考石經之誤五十餘字﹐作正誤二篇﹐附於其後﹐藏諸家塾。時方多故﹐無能板行之者。後之君子﹐因句讀以辧其文﹐因文以識其義﹐因其義以通制作之原﹐則夫子所謂以承天之道而治人之情者﹐可以追三代之英﹐而辛有之嘆﹐不發於伊川矣。如稷若者﹐其不爲後世太平之先倡乎﹖若乃據石經﹐刊監本﹐復立之學官﹐以習士子﹐而姑勸之以祿利﹐使毋失其傳﹐此又有天下者之責也。

○廣宋遺民錄序

子曰「有朋自遠方來﹐不亦樂乎﹖」古之人學焉而有所得﹐未嘗不求同志之人﹐而況當滄海橫流﹐風雨如晦之日乎﹖於此之時﹐其隨世以就功名者固不足道﹐而亦豈無一二少知自好之士﹐然且攺行於中道﹐而失身於暮年﹐於是士之求其友也益難。而或一方不可得﹐則求之數千里之外﹔今人不可得﹐則慨想於千載以上之人﹔苟有一言一行之有合於吾者﹐從而追慕之﹐思爲之傳其姓氏而筆之書。嗚呼﹗其心良亦苦矣。吳江朱君明徳﹐與僕同郡人﹐相去不過百餘里而未嘗一面。今朱君之年六十有二矣﹐而僕又過之五齡﹐一在寒江荒艸之濱﹐一在絕障重關之外﹐而皆患乎無朋。朱君乃采輯舊聞﹐得程克勤所爲宋遺民錄而廣之﹐至四百餘人。以書來問序於余﹐殆所謂一方不得其人﹐而求之數千里之外者也。其於宋之遺民﹐有一言一行或其姓氏之畱於一二名人之集者﹐盡舉而筆之書﹐所謂今人不可得﹐而慨想於千載以上之人者也。余旣尠聞﹐且耄矣﹐不能爲之訂正﹐然而竊有疑焉﹕自生民以來﹐所尊莫如孔子﹐而論語﹑禮記皆出於孔氏之傳﹐然而互鄕之童子﹐不保其往也﹔伯髙之赴﹐所知而已﹔孟懿子﹑葉公之徒﹐問答而已﹔食於少施氏而飽﹐取其一節而已。今諸系姓氏於一二名人之集者﹐豈無一日之交而不終其節者乎﹖或邂逅相遇而道不同者乎﹖固未必其人之皆可述也。然而朱君猶且眷眷於諸人﹐而並號之爲遺民﹐夫亦以求友之難而托思於此歟﹖莊生有言「子不聞越之流人乎﹖去國數日﹐見其所知而喜﹔去國旬月﹐見所嘗見於國中者喜﹔及期年也﹐見似人者而喜矣。」余嘗遊覽於山之東西﹐河之南北二十餘年﹐而其人益以不似。及問之大江以南﹐昔時所稱魁梧丈夫者﹐亦且攺形換骨﹐學爲不似之人。而朱君乃爲此書﹐以存人類於天下﹐若朱君者﹐將不得爲遺民矣乎﹖因書以答之。吾老矣﹐將以訓後之人﹐冀人道之猶未絕也。

○朱子鬥詩序

國家之所以常治而不亂者﹐人材也。人材之出於天下者﹐固將愛之重之﹔夫苟人材之出於其宗﹐則尢愛之而尢重之。以文王之明徳作人﹐而其用之也﹐常先同姓而後庶姓﹔周公爲太宰﹐康叔爲司寇﹐聃季爲司空﹔成王顧命﹐而六卿之長﹐五爲同姓。周公﹑祭公﹑毛伯﹑凡伯之屬﹐每見於春秋﹐而與周相終始。漢﹑唐而下﹐以同宗而爲丞相﹐筦中書者不可勝數。然則自古以來﹐待宗人之失﹐未有如有明者也。庸疏而捨戚﹐內羈而外親﹐旣不得筮仕爲吏﹐而復限之於國城之中﹐若無罪而拘之者。故其不肖者怙侈放辟﹐以爲民害﹐而其賢者亦僅僅守己潔行﹐學爲詞賦﹐以自附於文苑之徒。於是舉天子之宗﹐無一人焉任國家之事﹐以生艸澤之心﹐而召蠻裔之侮﹐寧以其四海之大﹐宗祧之重﹐畀之非族者而不卹﹐嗚呼﹗此亦後世有天下者之大監也已。余聞萬曆以來﹐宗室中之文人莫盛於秦﹐秦之宗有七子﹐而子斗最少。及崇禎之末﹐六子皆先逝﹐而子斗獨年至八十﹐後先帝十一年乃卒﹐故其爲詩多離亂之作﹐有閔周哀郢之意而不敢深言。余又聞其人孝弟忠信﹐而又明於當世之故﹐蓋宗之賢者也。子斗名誼■﹝氵斗﹞﹐永興王府奉國中尉。當天啟時﹐開科舉之途﹐而子斗久以詩文爲關中士人領袖﹐其次子存柘彥衡乃得爲諸生﹐中副榜。賊陷西安﹐存柘義不屈﹐投井死。長子存杠伯常﹐扶其父逃之村墅得免。子斗沒後八年而余至關中﹐訪七子之後﹐其六子皆衰落不振﹐而伯常年已六十有二。獨其家遺書尙存﹐而爲人亦溫恭葸愼﹐以求全於世﹐惟恐人目之爲故王孫者﹐反不若庶姓之人﹐猶得盱衡扼腕﹐言天下之事於朋友之前而無所忌。𨿽時勢則然﹐亦繇國家向日裁抑太過﹐無有彊宗大豪如南陽諸劉﹐得以撓新莽之威而保先人之祚者也。餘悲夫以子斗之賢﹐使其立朝﹐必能爲天子正紀綱﹐補闕失﹔其在封疆﹐必能秉一節﹐遏寇虣﹔乃終老不用﹐歷變故以卒﹐而僅以其詩著﹐故序而傳之。七子者﹕惟■﹝火霍﹞伯明﹑惟焢叔融﹑懷■﹝爫冖土﹐上中下﹞士簡﹑懷■﹝乁外土內﹞長生﹑懷■﹝賓隹﹞季鳳﹑誼瀄伯聞與子鬥爲七﹐皆號能詩。而又有誼■﹝罒上水下﹞明遠﹑存■﹝木屖﹞舂夫二中尉者﹐賊至時同不屈死。明遠中崇禎九年舉人﹐此皆秦宗之有學行者。子鬥詩中往往及之﹐故並舉而列之於篇。嗚呼﹗孰謂宗室無人材也哉﹗

○程正夫詩序

嘗讀商頌之那曰「自古在昔﹐先民有作。」而夫子之稱詩亦曰「昔吾有先正﹐其言明且淸。」是以古人之立言也﹐必稱諸祖考而本諸先正先民﹔在朝則稱於朝﹐髙宗之言「先正保衡」是也﹔與人交則稱於友﹐叔孫豹之言「先大夫臧文仲」是也。降及末世﹐人心之不同旣已大拂於古﹐而反諱其行事﹐召旻之詩曰「維今之人﹐不尙有舊。」而周公之戒後王也﹐亦曰「乃逸乃諺﹐旣誕﹐則曰﹕昔之人無聞知。」余自少時侍於先王父﹐其終日言而無擇者﹐大率皆祖考之世徳﹐鄕先生之行事﹔旣得見於先王父之友﹐則其言亦然﹔旣又得見於異邦之名公耆碩﹐則其言亦復然。距今三十餘年﹐而邈焉不可作矣。貪欲以爲能﹐快捷方式以爲巧﹐苟同以爲賢﹐而罔念夫昔之人者﹐天下皆是也。余至徳州﹐工部正夫程君出其所作﹐於其州之自國初以來士大夫二十一人合爲一章﹐而序之曰先賢詩。於其髙祖以下四公各爲一章﹐而序之曰程氏先賢詩。是諸君子者﹐行誼不同而無不明於出處取與之分﹐有古賢人之遺焉。工部之爲是作也﹐其亦所謂「景行行止」者乎﹖昔趙文子觀乎九原而願隨武子之爲人﹐孟僖子述正考父之鼎銘﹐以卜其後之將有達者。故子孫不忘其祖父﹐孝也﹔後人不忘其先民﹐忠也﹔忠且孝﹐所以善俗而率民也。是鄕大夫之職也。然則工部之爲此也﹐殆古人之義而亦其先大夫之遺訓也夫﹗

○萊州任氏族譜序

予讀唐書韋雲起之疏曰「山東人自作門戶﹐更相談薦﹐附下罔上。」袁術之答張沛曰「山東人但求祿利。見危授命﹐則曠代無人。」竊怪其當日之風﹐卽已異於漢時﹔而歷數近世人材﹐如瑯邪﹑北海﹑東萊﹐皆漢以來大儒所生之地﹐今且千有餘年﹐而無一學者見稱於時﹐何古今之殊絕也﹖至其官於此者﹐則無不變色咋舌﹐稱以爲難治之國﹐謂其齊民之俗有三﹕一曰逋稅﹐二曰劫殺﹐三曰訐奏。而余往來山東者十餘年﹐則見夫巨室之日以微﹐而世族之日以散﹔貨賄之日以乏﹐科名之日以衰﹐而人心之日以澆且僞﹔盜誣其主人而奴訐其長﹐日趨於禍敗而莫知其所終。乃餘頃至東萊﹐主趙氏﹑任氏﹐入其門﹐而堂軒幾榻無攺於其舊﹔與之言﹐而出於經術節義者﹐無變其初心﹔問其恆產﹐而亦皆支撐以不至於頹落。余於是欣然有見故人之樂﹐而嘆夫士之能自樹立者﹐固不爲習俗之所移。任君唐臣因出其家譜一編﹐屬余爲之序。其文自尊祖睦族以至於急賦稅﹐均力役﹐諄諄言之﹐豈不超出於山東之敝俗者乎﹖子不云乎﹕「得見有恆者﹐斯可矣。」恆者久也﹐天下之久而不變者﹐莫若君臣父子﹐故爲之賦稅以輸之﹐力役以奉之﹐此田宅之所以可久也。非其有不取﹐非其力不食﹐此貨財之所以可久也。爲下不亂﹐在醜不爭﹐不叛親﹐不侮賢﹐此鄰里宗族之所以可久也。夫然﹐故名節以之而立﹐學問以之而成﹐忠義之人﹑經術之士出乎其中矣。不明乎此﹐於是乎飲食之事也而至於訟﹐訟不已而至於師﹐小而舞文﹐大而弄兵﹐豈非今日山東之大戒﹖而若任君者﹐爲之深憂過計﹐而欲倡其教於一族之人﹐卽亦不敢諱其從前之失﹐而爲之丁寧以著於譜。昔召穆公思周徳之不類﹐故糾合宗族於成周而作詩曰「凡今之人﹐莫如兄弟。」任君其師此意矣。余行天下﹐見好逋者必貧﹐好訟者必負﹐少陵長﹐小加大﹐則不旋踵而禍隨之﹐故推任君之意﹐以告山東之人﹐使有警焉﹐或可以止橫流而息燎原也。

○呂氏千字文序

呂氏千字文者﹐待詔余姚呂君裁之之所作也。蓋小學之書﹐自古有之。李斯以下﹐號爲三蒼﹐而急就篇最行於世。自南北朝以前﹐初學之童子無不習之。而千字文則起於齊梁之世﹐今所傳「天地玄黃」者﹐又梁武帝命其臣周興嗣取王羲之之遺字次韻成之﹐不獨以文傳﹐而又以其巧傳。後之讀者苦三蒼之難﹐而便千文之易﹐於是至今爲小學家恆用之書。而崇禎之元﹐有仁和卓人月者﹐取而更次之﹐以紀先帝初元之政﹐一時咸稱其巧。呂君以爲事止於一年﹐未備也﹐於是再取而更次之﹐而明代二百七十年之事乃略具。若夫錯綜古人之文如己出焉﹐不亦進而愈巧者乎﹖蓋吾讀史遊急就篇﹐博之於名物制度﹐浩賾而不可窮﹐而其末歸於「漢地廣大﹐萬方來朝﹐中國安寧﹐百姓承徳」。而呂君此文其首曰「大明洪武﹐受命配天。」其末曰「臣呂章成﹐頓首敬書。」則猶史遊之意也。史遊在元帝時爲黃門令﹐日侍禁中﹐當漢室之無事﹔而呂君身爲宰輔之後﹐丁板蕩之秋﹐遁迹山林而想一王之盛﹐匪風之懷﹐下泉之嘆﹐有類於詩人﹐而過於齊﹑梁文士之流者也。不然﹐崔浩之書攺漢彊而爲代彊者﹐今豈無其人乎﹖而呂君棄之不顧﹐曰﹕吾將退而訓於蒙士焉。其風節又豈在兩龔下哉﹖夫小學﹐固六經之先也﹐使人讀之而知尊君親上之義﹐則必自其爲童子始﹐故余於是書也樂得而序之。

○勞山圖志序

勞山在今卽墨縣東南海上﹐距城四五十里﹐或八九十里。有大勞小勞﹐其峯數十﹐總名曰勞。志言「秦始皇登勞盛山﹐望蓬萊。」因謂此山一名勞盛﹐而不得其所以立名之義。案南史﹕明僧紹隱於長廣郡之嶗山﹐則字或從山。又漢書﹕成山作盛山﹐在今文登縣東北﹐則勞盛自是兩山。古人立言尙簡﹐齊之東偏﹐三面環海﹐其斗入海處南勞而北盛﹐則盡乎齊東境矣。其山髙大深阻﹐旁薄二三百里﹐以其僻在海隅﹐故人迹罕至。凡人之情以罕爲貴﹐則從而誇之﹐以爲神仙之宅﹐靈異之府。其說云﹕吳王夫差登此山﹐得靈寶度人經。考之春秋傳﹕吳王伐齊﹐僅至艾陵﹐而徐承率舟師自海道入齊﹐爲齊人所敗而去。則夫差未嘗至此﹐而於越入吳之日﹐不知度人之經將焉用之﹖余遊其地﹐觀老君﹑黃石﹑王喬諸迹﹐類皆後人之所托名﹐而耐凍白牡丹花在南方亦是尋嘗之物。惟山深多生藥艸﹐而地暖能發南花﹐自漢以來﹐修眞守靜之流多依於此﹐此則其可信者。乃自田齊之末﹐有神仙之論﹐而秦皇﹑漢武謂眞有此人在窮山巨海之中﹐於是八神之祠徧於海上﹐萬乘之駕常在東萊﹐而勞山之名由此起矣。夫勞山皆亂石巉巖﹐下臨大海﹐偪仄難度﹐其險處土人猶罕至焉。秦皇登之﹐是必萬人除道﹐百官扈從﹐千人擁挽而後上也。五穀不生﹐環山以外﹐土皆疎脊﹔海濱斥鹵﹐僅有魚蛤﹐亦須其時。秦皇登之﹐必一郡供張﹐數縣儲偫﹐四民廢業﹐千里驛騷而後上也。於是齊人苦之而名曰勞山也﹐其以是夫﹖古之聖王勞民而民忘之﹔秦皇一出遊﹐而勞之名傳之千萬年﹐然而致此則有由矣。漢志言﹕齊俗誇詐﹐自太公﹑管仲之餘﹐其言霸術已無遺策。而一二智慧之士倡爲迂怪之談﹐以聳動天下之聽﹐彼其意不過欲時君擁篲﹐辯士詘服﹐以爲名髙而已﹐豈知其患之至於此也。故禦史黃君居此山之下﹐作勞山誌未成﹐其長君朗生修而成之﹐屬余爲序。黃君在先朝抗疏言事﹐有古人節槪﹐其言蓋非誇者。余獨考勞山之故﹐而推其立名之旨﹐俾後之人有以鑑焉。

●亭林文集卷之三

與友人論學書

與友人論易書一

與友人論易書二

與友人論父在爲母齊衰期書

與友人論服制書

與友人論門人書

與友人辭祝書

病起與薊門當事書

與李湘北書

答湯荊峴書

附復湯荊峴書

與葉訒庵書

與史館諸君書

與公肅甥書之一

與公肅甥書之二

答原一公肅兩甥書

與彥和甥書

與施愚山書

答汪苕文書

答兪右吉書

與戴楓仲書

與李星來書

答李紫瀾書

答曾庭聞書

復陳藹公書

○與友人論學書

比往來南北﹐頗承友朋推一日之長﹐問道於盲。竊嘆夫百餘年以來之爲學者﹐往往言心言性﹐而茫乎不得其解也。命與仁﹐夫子之所罕言也﹔性與天道﹐子貢之所未得聞也。性命之理﹐著之易傳﹐未嘗數以語人。其答問士也﹐則曰「行己有恥」﹔其爲學﹐則曰「好古敏求」﹔其與門弟子言﹐舉堯﹑舜相傳所謂危微精一之說一切不道﹐而但曰「允執其中﹐四海困窮﹐天祿永終。」嗚呼﹗聖人之所以爲學者﹐何其平易而可循也﹐故曰「下學而上達。」顏子之幾乎聖也﹐猶曰「博我以文。」其告哀公也﹐明善之功﹐先之以博學。自曾子而下﹐篤實無若子夏﹐而其言仁也﹐則曰「博學而篤志﹐切問而近思。」今之君子則不然﹐聚賓客門人之學者數十百人﹐「譬諸艸木﹐區以別矣」﹐而一皆與之言心言性﹐捨多學而識﹐以求一貫之方﹐置四海之困窮不言﹐而終日講危微精一之說﹐是必其道之髙於夫子﹐而其門弟子之賢於子貢﹐祧東魯而直接二帝之心傳者也。我弗敢知也。孟子一書﹐言心言性﹐亦諄諄矣﹐乃至萬章﹑公孫丑﹑陳代﹑陳臻﹑周霄﹑彭更之所問﹐與孟子之所答者﹐常在乎出處﹑去就﹑辭受﹑取與之間。以伊尹之元聖﹐堯﹑舜其君其民之盛徳大功﹐而其本乃在乎千駟一介之不視不取。伯夷﹑伊尹之不同於孔子也﹐而其同者﹐則以「行一不義﹐殺一不辜﹐而得天下不爲」。是故性也﹐命也﹐天也﹐夫子之所罕言﹐而今之君子之所恆言也﹔出處﹑去就﹑辭受﹑取與之辧﹐孔子﹑孟子之所恆言﹐而今之君子所罕言也。謂忠與淸之未至於仁﹐而不知不忠與淸而可以言仁者﹐未之有也﹔謂不忮不求之不足以盡道﹐而不知終身於忮且求而可以言道者﹐未之有也。我弗敢知也。愚所謂聖人之道者如之何﹖曰「博學於文」﹐曰「行己有恥」。自一身以至於天下國家﹐皆學之事也﹔自子臣弟友以至出入﹑往來﹑辭受﹑取與之間﹐皆有恥之事也。恥之於人大矣﹗不恥惡衣惡食﹐而恥匹夫匹婦之不被其澤﹐故曰「萬物皆備於我矣﹐反身而誠。」嗚呼﹗士而不先言恥﹐則爲無本之人﹔非好古而多聞﹐則爲空虛之學。以無本之人﹐而講空虛之學﹐吾見其日從事於聖人而去之彌遠也。𨿽然﹐非愚之所敢言也﹐且以區區之見﹐私諸同志而求起予。

○與友人論易書一

承示圖書﹑象數﹑卜筮﹑卦變四考﹐爲之嘆服。僕嘗讀劉歆移太常博士書所謂「輔弱扶微﹐兼包大小之義」﹐而譏時人之「保殘守缺﹐雷同相從」﹐以爲師說﹐未嘗不三復於其言也。昔者漢之五經博士﹐各以家法教授﹕易有施﹑孟﹑梁邱﹑京氏﹔尙書歐陽﹑大小夏侯﹔詩齊﹑魯﹑韓﹑毛﹔禮大小戴﹔春秋嚴﹑顏﹐不專於一家之學。晉﹑宋已下﹐乃有博學之士會稡貫通。至唐時立九經於學官﹐孔穎達﹑賈公彥爲之正義﹐卽今所云疏者是也。排斥眾說﹐以申一家之論﹐而通經之路狹矣。及有明洪武三年﹑十七年之科舉條格﹐易主程﹑朱傳義﹐書主蔡氏傳﹐詩主朱子集傳﹐俱兼用古注疏。春秋主左氏﹑公羊﹑谷梁﹑胡氏﹑張洽傳﹐禮記主古注疏﹐猶不限於一家。至永樂中﹐纂輯大全﹐並本義於程傳﹐去春秋之張傳及四經之古注疏﹐前人小注之文稍異於大注者不錄﹐欲道術之歸於一﹐使博士弟子無不以大全爲業﹐而通經之路愈狹矣。注疏刻於萬曆中年﹐但頒行天下﹐藏之學官﹐未嘗立法以勸人之誦習也。試問百年以來﹐其能通十三經注疏者幾人哉﹖以一家之學﹐有限之書﹐人間之所共有者﹐而猶苦其難讀也﹐況進而求之儒者之林﹐羣書之府乎﹖然聖人之道﹐不以是而中絕也﹐故曰「仁者見之謂之仁﹐知者見之謂之知。」昔之說易者﹐無慮數千百家﹐如僕之孤陋﹐而所見及寫錄唐宋人之書亦有十數家﹐有明之人之書不與焉。然未見有過於程傳者。且夫易之爲書﹐廣大悉備﹐一爻之中﹐具有天下古今之大﹐而注解之文﹐豈能該盡。若大著所謂此爻爲天子﹐此爻爲諸侯﹐此爻爲相﹐此爻爲師﹐蓋本之崔憬解系辭二與四﹑三與五同功異位之說。然此特識其大者而已﹐其實人人可用﹐故曰「君子所居而安者﹐易之序也﹔所樂而玩者﹐爻之辭也。」故夫子之傳易也﹐於「見龍在田」﹐而本之以學問寬仁之功﹔於「鳴鶴在陰」﹐而擬之以言行樞機之發﹔此爻辭之所未及﹐而夫子言之。然天下之理實未有外於此者。「素以爲絢」﹐禮後之意也﹔髙山景行﹐好仁之情也﹐諸姑伯姊﹐尊親之序也。夫子之說詩﹐猶夫子之傳易也。後人之說易也﹐必以一人一事當之﹐此自傳注之例宜然﹐學者舉一隅而以三隅反﹐可爾。且以九四或躍之爻論之﹐舜禹之登庸﹐伊尹之五就﹐周公之居攝﹐孔子之歷聘﹐皆可以當之﹐而湯武特其一義﹐又不可連比四五之爻﹐爲一時之事﹐而謂有「飛龍在天」之君﹐必無「湯武革命」之臣也。將欲廣之﹐適以狹之﹐此舉業以來之通獘也。是故盡天下之書皆可以注易﹐而盡天下注易之書﹐不能以盡易﹐此聖人所以立象以盡意﹐而夫子作大象﹐多於卦爻之辭之外﹐別起一義以示學者﹐使之觸類而通﹐此卽舉隅之說也。天下之變無窮﹐舉而措之天下之民者亦無窮﹐若但解其文義而已﹐韋編何待於三絕哉﹗「子所雅言﹐詩﹑書﹑執禮。」詩﹑書﹑執禮之文﹐無一而非易也。下而至於春秋二百四十二年之行事﹐秦﹑漢以下史書百代存亡之迹﹐有一不該於易者乎﹖故曰「易有聖人之道四焉﹕以言者尙其辭﹐以動者尙其變﹐以制器者尙其象﹐以卜筮者尙其占。」愚嘗勸人以學易之方﹐必先之以詩﹑書﹑執禮﹐而易之爲用存乎其中﹐然後觀其象而玩其辭﹐則道不虛行﹐而聖人之意可識矣。不審髙明以爲然否﹖

○與友人論易書二

小過之五其辭曰「公﹐公亦君也。」歸妹之五辭曰「其君帝女之貴﹐以侄娣視之。」則亦君也。若曰﹕必天子而後謂之君﹐此後人之見耳。三代以上分土而治﹐尊卑之埶無大相遠﹐天子諸侯並稱曰後。書曰「三後成功。」先儒以爲象稱先王者﹐惟施於天子﹐稱後者兼諸侯﹐然則後與君公一例也。今謂凡五必爲王者﹐而小過之五爲羣陰脇制﹐乃貶其號曰公。然則益之三四其辭何以不曰告王而曰告公乎﹖豈周公系爻之前﹐先有一五爲天子之定例乎﹖物之不齊﹐物之情也。六十四卦豈得一一齊同。易不可爲典要﹐惟變所適。執事徒見夫五之爲人君也﹐而不知剝﹑明夷﹑旅之五不得爲人君也﹔徒見夫比﹑家人﹑渙之五之言王也﹐而不知離之上九﹐升之六四特言王用而非五也﹔隨之上六﹐益之六二兼言王用而非五也。記曰「夫言豈一端而已﹐夫各有所當也。」必欲執一說以槪全經﹐所謂「固哉﹐髙叟之爲詩」﹐而咸丘蒙疑瞽瞍之非臣者與之同失矣。

○與友人論父在爲母齊衰期書

承教以處今之時﹐但當著書﹐不必講學。此去名務實之論﹐良獲我心。惟所辧父在爲母服一事﹐則終不敢捨二禮之明文﹐而從後王之臆制﹐狥野人之恩﹐而忘嚴父之義也。夫爲父斬衰三年﹐爲母斬衰三年﹐此從子制之也。父在﹐爲母齊衰期﹐此從夫制之也。儀禮喪服傳曰「何以期也﹖屈也。至尊在﹐不敢伸其私尊也。」問喪篇曰「父在不敢杖﹐尊者在故也。」喪服四制曰「資於事父以事母而愛同。」天無二日﹐土無二王﹐國無二君﹐家無二尊﹐以一治之也。故父在﹐爲母齊衰期者﹐見無二尊也。所謂三綱者﹐夫爲妻綱﹐父爲子綱。夫爲妻之服除﹐則子爲母之服亦除﹐此嚴父而不敢自專之義也。柰何忘其父爲一家制禮之主﹐而論異同﹐較厚薄於其子哉﹖伯魚之母死﹐期而猶哭﹐夫子聞之曰「誰與哭者﹖」門人曰「鯉也。」夫子曰「嘻﹗其甚也。」伯魚聞之﹐遂除之。伯魚之母﹐孔子之妻也。孔子爲妻之服旣除﹐則伯魚不敢爲其母之私恩而服過期之服﹐所謂先王制禮﹐不敢過也。喪服子夏傳曰「禽獸知母而不知父。野人曰﹕父母何算焉﹐都邑之士則知尊禰矣。」喪服小記曰「祖父卒﹐而後爲祖母后者三年。」是則父在而不得伸其三年者﹐厭於父也﹔祖父在而不得伸其三年者﹐厭於祖父也。服之者﹐仁也﹐不得伸者﹐義也。品節斯﹐斯之謂禮。𨿽然﹐傳曰「父必三年然後娶﹐達子之志也。」然則十五月而禫之外﹐爲之子者豈忍遂食稻衣錦而居於內乎﹖志之爲言﹐卽心喪之謂。以父之尊厭之﹐而又以父之三年不娶者達之﹐聖人所以處人父子之間者﹐仁之至﹐義之盡矣。自禮教不明﹐喪紀廢壞﹐而徒以衰麻之服爲喪﹐宜執事之疑而不敢安也。經傳言三年之喪﹐不謂之三年之服也。夫三日不怠﹐三月不解﹐期悲哀﹐三年憂者﹐此三年之喪也。練而慨然﹐祥而廓然者﹐此三年之喪也。泣血三年未嘗見齒者﹐此三年之喪也。喪云喪云﹐衰麻云乎哉﹗且執事謂今之父在爲母者﹐果能服三年之服乎﹖卒哭之後﹐固有屈於父而易爲縞白淺淡之衣者矣。是則並其衰麻之服亦有所不盡行。然而二十七月之內﹐不聽樂﹐不昏嫁﹐不赴舉﹐不服官﹐則自周公以來固已如此矣。且夫禮有母爲長子三年之文﹐先儒以爲不得以父在屈至期﹐何也﹖從乎父也。父除﹐則𨿽子之爲母而不敢不除﹔父未除﹐則𨿽母之爲子而不敢除。故子有爲母期者﹐母有爲長子三年者。孟子曰「禮之實﹐節文斯二者」是也。若但曰﹕父母之親同﹐其愛同﹐其服同﹐則孩提之童無不知之者矣。何待聖人爲之制哉﹖曾子問曰「並有喪﹐如之何﹖何先何後﹖」孔子曰「葬先輕而後重﹔其奠也﹐先重而後輕。」以父爲重﹐以母爲輕﹐苟非斯言之出於聖人﹐則亦將俗儒之所議矣。若夫上元﹑洪武攺革之繇﹐盧履冰﹑元行衝﹑褚無量駁正之說﹐當亦執事舊聞﹐不煩更述﹐惟祈詳詧。

○與友人論服制書

增三年之喪爲三十六月﹐起於唐弘文館直學士王元感﹐已爲張柬之所駁﹐而今關中士大夫皆行之。喪服小記曰「再期之喪﹐三年也。」三年問曰「至親以期斷﹐然則何以三年也﹖曰﹕加隆焉爾也。焉使倍之﹐故再期也。」古人以再期爲三年﹐而於其中又有練祥之節﹐殺哀之序﹐變服之漸﹐以其更歷三歲而謂之三年﹐非先有三年之名﹐而後爲之制服也。今於禮之所繇生者旣已昧之﹐抑吾聞之﹐君子之所貴乎喪者﹐以其內心者也。居處不安﹐然後爲之居倚廬以致其慕﹔食旨不甘﹐然後爲之疏食水飲以致其菲﹔去飾之甚﹐然後爲之袒括﹑衰麻﹑練葛之制以致其無文。今關中之士大夫﹐其服官赴舉﹐猶夫人也﹐而獨以冠布之加數月者爲孝﹐吾不知其爲情乎﹖爲文乎﹖先王之禮﹐不可加也﹐從而加之﹐必其內心之不至也。其甚者﹐除服之日而有賀。夫人情之所賀者﹐其不必然者也。得子也﹐拜官也﹐登科也﹐成室也﹐不必然而然﹐斯可賀也。故曰﹕婚禮不賀﹐人之序也。以其爲人事之所必然﹐故不賀也。喪之有終﹐人事之必然者也﹐何賀之有﹖抑吾不知其賀者﹐將於除服之日乎﹖君子有終身之喪﹐忌日之謂也。是日也﹐以喪禮處之而不可以除。將以其明日乎﹖則又朝祥暮歌之類也。賀之爲言﹐稍知書者已所不道﹐而王元感之論則尙遵而行之。使有一人焉﹐如顏丁﹑子羔之行﹐其於送死之事﹐無不盡也﹐而獨去其服於中月而禫之日﹐其得謂之不孝哉﹖𨿽然﹐吾見今之人略不以喪紀爲意﹐而此邦猶以相沿之舊﹐不敢遽變﹐是風俗之厚也。若乃致其情而去其文﹐則君子爲教於鄕者之事也。

○與友人論門人書

伏承來教﹐勤勤懇懇﹐閔其年之衰暮﹐而悼其學之無傳﹐其爲意甚盛。然欲使之效曩者二三先生招門徒﹐立名譽﹐以光顯於世﹐則私心有所不願也。若乃西漢之傳經﹐弟子常千餘人﹐而位髙者至公卿﹐下者亦爲博士﹐以名其學﹐可不謂榮歟﹖而班史乃斷之曰「蓋祿利之路然也。」故以夫子之門人且學幹祿。子曰「三年學﹐不至於谷﹐不易得也。」而況於今日乎﹖今之爲祿利者﹐其無藉於經術也審矣。窮年所習﹐不過應試之文﹐而問以本經﹐猶茫然不知爲何語。蓋舉唐以來帖括之淺而又廢之﹐其無意於學也﹐傳之非一世矣。矧納貲之例行﹐而目不識字者﹐可爲郡邑博士﹔惟貧而不能徙業者﹐百人之中尙有一二讀書﹐而又皆躁競之徒﹐欲速成以名於世。語之以五經則不願學﹐語之以白沙﹑陽明之語錄則欣然矣﹐以其襲而取之易也。其中小有才華者頗好爲詩﹐而今日之詩﹐亦可以不學而作。吾行天下﹐見詩與語錄之刻﹐堆幾積案﹐殆於「瓦釜雷鳴」﹐而叩以二南﹑雅﹑頌之義﹐不能說也。於此時而將行吾之道﹐其誰從之﹗「大匠不爲拙工攺廢繩墨﹐羿不爲拙射變其彀率」﹐若狥眾人之好﹐而自貶其學﹐以來天下之人﹐而廣其名譽﹐則是枉道以從人﹐而我亦將有所不暇。惟是斯道之在天下﹐必有時而興﹐而君子之教人﹐有私淑艾者﹐𨿽去之百世而猶若同堂也。所著日知錄三十餘卷﹐平生之志與業皆在其中﹐惟多寫數本以貽之同好﹐庶不爲惡其害己者之所去﹐而有王者起﹐得以酌取焉﹐其亦可以畢區區之願矣。夫道之污隆﹐各以其時﹐若爲己而不求名﹐則無不可以自勉。鄙哉硜硜所以異於今之先生者如此﹐髙明何以教之﹖

○與友人辭祝書

昨見子徳云﹕明府將以賤辰光臨賜祝。竊惟生日之禮﹐古人所無。小弁之逐子﹐始說我辰﹔哀郢之故臣﹐乃言初度。故唐文皇以劬勞之訓﹐垂泣以對羣臣﹔而近時孫退谷﹑張簣山著論次廢此禮。彼居常處順者﹐猶且辭之﹐況鄙人生丁不造﹐情事異人﹐流離四方﹐偸存視息。若前史王華﹑王肅﹑陸襄﹑虞荔﹑王慧龍之倫﹐便當終身布衣疏食﹐不聽音樂﹐不參喜事。卽不能然﹐而又以此日接朋友之觴﹐炫世俗之目﹐豈不於我心有戚戚乎﹖知我者當閔其不幸而弔慰之﹐不當施之以非禮之禮﹐使之拂其心而夭其性也。用是直攄衷曲﹐布諸執事﹐惟祈鑑之。

○病起與薊門當事書

天生豪傑﹐必有所任﹐如人主於其臣﹐授之官而與以職。今日者拯斯人於塗炭﹐爲萬世開太平﹐此吾輩之任也。仁以爲己任﹐死而後已﹐故一病垂危﹐神思不亂。使遂溘焉長逝﹐而於此任已不可謂無尺寸之功﹐今旣得生﹐是天以爲稍能任事而不遽放歸者也﹐又敢怠於其職乎﹖今有一言而可以活千百萬人之命﹐而尢莫切於秦﹑隴者﹐苟能行之﹐則陰徳萬萬於於公矣。請舉秦民之夏麥秋米及豆艸一切徵其本色﹐貯之官倉﹐至來年靑黃不接之時而賣之﹐則司農之金固在也﹐而民間省倍蓰之出。且一歲計之不足﹐十歲計之有餘﹐始行之於秦中﹐繼可推之天下。然謂秦人尢急者﹐何也﹖目見鳳翔之民舉債於權要﹐每銀一兩﹐償米四石﹐此尙能支持歲月乎﹖捐不可得之虛計﹐猶將爲之﹐而況一轉移之間﹐無虧於國課乎﹖然恐不能行也。易曰「牽羊悔亡﹐聞言不信。」至於勢窮理極﹐河決魚爛之後﹐𨿽欲徵其本色而有不可得者矣。救民水火﹐莫先於此。病中已筆之於書﹐而未告諸在位。比讀國史﹐正統中﹐嘗遣右通政李畛等官糶米得銀若干萬﹐則昔人有行之者矣。特建此說﹐以待髙明者籌之。

○與李湘北書

關中布衣李君因篤頃承大疏薦揚﹐旣徵好士之忱﹐尢羨拔尢之鑑。但此君母老且病﹐獨子無依﹐一奉鶴書﹐相看哽咽﹐𨿽趨朝之義已迫於戴星﹐而問寢之私倍懸於愛日。況年逾七十﹐久困扶牀﹐路隔三千﹐難通嚙指﹐一旦禱北辰而不驗﹐回西景以無期﹐則缾罍之恥奚償﹐風木之悲何及﹗昔者令伯奏其愚誠﹐晉朝聽許﹔元直指其方寸﹐漢主遣行。求賢𨿽有國之經﹐教孝實人倫之本。是用遡風卽路﹐瀝血叩閽。伏惟老先生弘錫類之仁﹐憫向隅之泣﹐俯賜吹噓﹐仰徼兪允﹐俾得歸供菽水﹐入侍刀圭﹐則自此一日之斑衣﹐卽終身之結艸矣。若炎武者﹐黃冠蒯屨﹐久從方外之蹤﹐齒豁目盲﹐已在廢人之數﹐而以生平昆弟之交﹐理難坐視﹐輒敢通書輦下﹐布其區區。

○答湯荊峴書

兩函並至﹐深感注存。足下有子產博物之能﹐子政多聞之敏﹐而下問及於愚耄﹐不知臣精銷亡﹐少時所聞﹐十不記其二三矣。聞之前輩老先生曰﹕太祖實錄凡三修﹕一修於建文之時﹐則其書已焚﹐不存於世矣﹔再修於永樂之初﹐則昔時大梁宗正西亭曾有其書﹐而洪水滔天之後﹐遂不可問﹔今史宬所存﹐及士大夫家諱實錄之名﹐而攺爲聖政記者﹐皆三修之本也。然而再修三修所不同者﹐大抵爲靖難一事。如棄大寧而並建立之制﹐及一切邊事書之甚略﹐是也。至於潁﹑宋二公若果不以令終﹐則初修必已諱之矣。聞之先人曰﹕實錄中附傳於卒之下者﹐正也﹔不系卒而別見者﹐變也。當日史臣之微意也。王元美先生作信國公詩曰「所以恩澤終﹐潁﹑宋乃反是。」蓋謂二公之不得其死﹐而不可謂之誅。且以漢事言之﹕武帝之於劉屈犛﹐謂之誅﹐可也﹔成帝之於翟方進﹐謂之誅﹐不可也。是史臣之所以微之也。今觀卒後恩典之有無隆殺﹐則舉一隅而三可反矣。至於卽主位之月日﹐當如來論﹐以實錄爲正耳。自萬曆以還﹐是非之塗﹐樊然殽亂﹐姑以目所嘗見之書﹐其刻本則如辛亥京察記事﹑遼事實錄【王在晉】﹐淸流摘鏡【王嶽】﹐傃庵野鈔﹑同時尙論錄【二書並蔡��】﹐愨書【蔣徳璟】﹔鈔本則如酌中誌【劉若愚】﹐慟余雜記【史惇】之類皆不可闕﹐而遽數之不能終也。搜羅之博﹐裁斷之精﹐是在大君子而已。

○附復湯荊峴書

子徳西歸﹐拜讀手札。復有一牘具陳先妣節烈﹐及前朝旌表之槪﹐求入史傳﹐當已徹臺覽矣。承問史事﹐弟年老遺忘﹐不敢臆對。但自萬曆以來﹐是非之塗﹐樊然殽亂﹐姑以目所嘗見之書﹐其刻本則如辛亥京察記事﹑遼事實錄﹐【王公在晉﹐】淸流摘鏡【王嶽﹐】傃庵野抄﹑同時尙論錄【二書並蔡某﹐忘其名﹐】愨書【蔣公徳璟﹔】抄本則如酌中誌﹐【劉若愚﹐卽汪鈍庵集中所謂遠志之苗。】幸存錄﹑【夏君允彜﹐】慟余雜記【史君惇】之類皆不可闕﹐而遽數之不能終也。搜羅之博﹐裁斷之精﹐是在大君子而已。弟近二十年精力並用之音韻之學﹐今已刻之淮上﹐惟待自往與張君力臣面加訂攺。今年至睢﹐值淮西饑荒﹐又乏資斧﹐不果前行﹐明春當再裹糧東去。適馬氏暫有所約﹐或於貴地暫有旬月之畱﹐先此附聞。並有馬宅一字﹐煩爲寄往。率爾布候﹐不盡瞻馳。

○與葉訒庵書

去冬韓元少書來﹐言曾欲與執事薦及鄙人﹐已而中止。頃聞史局中復有物色及之者。無論昏耄之資﹐不能黽勉從事﹐而執事同里人也﹐一生懷抱﹐敢不直陳之左右。先妣未嫁過門﹐養姑抱嗣﹐爲吳中第一奇節﹐蒙朝廷旌表。國亡絕粒﹐以女子而蹈首陽之烈。臨終遺命﹐有「無仕異代」之言﹐載於志狀﹐故人人可出而炎武必不可出矣。記曰「將貽父母令名﹐必果﹔將貽父母羞辱﹐必不果。」七十老翁何所求﹖正欠一死﹗若必相逼﹐則以身殉之矣﹗一死而先妣之大節愈彰於天下﹐使不類之子得附以成名﹐此亦人生難得之遭逢也。謹此奉聞。

○與史館諸君書

視艸北門﹐紬書東觀﹐一代文獻﹐屬之巨公﹐幸甚幸甚。列女之傳﹐舊史不遺﹐伏念先妣王氏未嫁守節﹐斷指療姑﹐立後訓子﹐及家世名諱並載張元長先生傳中。崇禎九年巡按禦史王公【一鶚】具題﹐奉旨旌表。乙酉之夏﹐先妣時年六十﹐避兵於嘗熟縣之語濂涇。謂不孝曰「我𨿽婦人﹐身受國恩﹐義不可辱。」及聞兩京皆破﹐絕粒不食﹐以七月三十日卒於寓室之內寢。遺命炎武讀書隱居﹐無仕二姓。迄今三十五年﹐每一念及﹐不知涕之沾襟也。當日間關戎馬﹐越大祥之後﹐乃得合葬於先考文學之兆。今將樹一石坊於墓上﹐藉旌門之典﹐爲表墓之榮。而適當修史之時﹐又得諸公以卓識宏才膺筆削之任﹐共姬之葬﹐特志於春秋﹐漆室之言﹐獨傳於中壘﹐不無望於闡幽之筆也。炎武年近七旬﹐旦暮入地﹐自度無可以揚名顯親﹐敢瀝陳哀懇﹐冀采數語存之簡編﹐則沒世之榮施﹐卽千載之風教矣。

○與公肅甥書之一

修史之難﹐當局者自知之矣。求藏書於四方﹐意非不美﹐而西方州縣以此爲苦﹐憲檄一到﹐卽報無書。所以然者﹐正緣借端派取解費﹐時事人情﹐大抵如此。竊意此番纂述﹐止可以邸報爲本﹐粗具艸藳﹐以待後人﹐如劉昫之舊唐書可也。【唐武宗以後無實錄。】憶昔時邸報至崇禎十一年方有活板﹐自此以前﹐並是寫本。而中祕所收﹐乃出涿州之獻﹐豈無意爲增損者乎﹖訪問士大夫家﹐有當時舊鈔﹐以俸薪別購一部﹐擇其大關目處略一對勘﹐便可知矣。吾自少時﹐先王父朝夕與一二執友談論﹐趨庭拱聽﹐頗識根源﹐但年老未免遺忘﹐而手澤亦多散軼﹐史藳之成﹐猶可辯其涇渭。今日作書﹐正是劉昫之比﹐而諸公多引洪武初修元史故事﹐不知諸史之中﹐元史最劣﹐以其旬月而就﹐故舛謬特多。如列傳八卷速不臺﹐九卷雪不臺﹐一人作兩傳﹔十八卷完者都﹐二十卷完者拔都﹐一人作兩傳﹐幾不知數馬足﹐何暇問其驪黃牝牡耶﹖然此漢人作蒙古人傳﹐今日漢人作漢人傳﹐定不至此。【亦有如谷林蒼以張延登﹑張華東爲兩人者。】惟是奏章是非同異之論﹐兩造並存﹐而自外所聞﹐別用傳疑之例﹐庶乎得之。此𨿽萬世公論﹐卻是家庭私語﹐不可告人以滋好事之騰口也。

○與公肅甥書之二

所謂大臣者﹐以道事君﹐不可則止。吾甥宜三復斯言﹐不貽譏於後世﹐則衰朽與有榮施矣。此中自京兆抵二崤皆得雨﹐隴西﹑上郡﹑平涼皆旱荒﹐恐爲大同之續。與其賑卹於已傷﹐孰若蠲除於未病。又有異者﹐身爲秦令﹐而隔河買臨晉之小兒﹐閹爲火者﹐以充僮豎﹐至割死一人﹐豈非自陜以西別一世界乎﹖誠欲正朝廷以正百官﹐當以激濁揚淸爲第一義﹐而其本在於養廉。故先以俸祿一議附覽﹐然此今日所必不行﹐畱以俟之可耳。說經之外﹐所論著大抵如此。世有孟子﹐或以之勸齊梁﹐我則終於韞匱而已。

○答原一公肅兩甥書

老年多暇﹐追憶曩遊﹐未登弱冠之年﹐卽與斯文之會﹐隨廚俊之後塵﹐步楊﹑班之逸躅﹐人推月旦﹐家擅雕龍﹐此一時也。已而山嶽崩頹﹐江湖沸■﹝氵胸﹞﹐酸棗之陳詞慷慨﹐尙記臧洪﹔睢陽之斷指淋漓﹐最傷南八。重泉𨿽隔﹐方寸無暌﹐此又一時也。已而奴隸鴟張﹐親朋瀾倒﹐或有聞死灰之語﹐流涕而省韓安﹔覽窮鳥之文﹐撫心而明趙壹。終憑公論﹐得脫危機﹐此又一時也。凡此三者之人﹐騎箕化鶴﹐多不可追﹔哲嗣聞孫﹐往往而在。此卽擔簦戴笠﹐陌路相逢﹐猶且爲之敍殷勤﹐陳夙昔﹐班荊鄭國之野﹐貰酒黃公之壚。而況吾甥欲以郡中之園爲吾寓捨﹐尋往時之息壤﹐不乏同盟﹐坐今日之臯比﹐難辭後學。使雞黍蔑具﹐幹餱以愆﹐旣乖良友之情﹐彌失故人之望。且吾今居關﹑華﹐每年日用約費百金。若至吳門﹐便須五倍﹐吾甥能爲辦之否乎﹖又或謂廣廈之歡﹐可以大庇寒士﹔九里之潤﹐亦當施及吾儕。而曰﹕吾爾皆同聲气同患難之人﹐爾有鼎貴之甥﹐可無挹注之誼﹖因罤覓菟﹐見彈求鴞﹐有如退之詩所云「偶然題作木居士﹐便有無窮祈福人」者﹐吾甥復能副之否乎﹖𨿽復田文﹑無忌﹐不可論之當今﹐假使元美﹑天如﹐當必有以處此﹐而如其不然﹐則必以觖望之懷﹐更招多口之議。況山林晚暮﹐已成獨往之蹤﹔城市云爲﹐終是狥人之學。然則吾今日之不來﹐非惟自適﹐亦所以善爲吾甥地也。

○與彥和甥書

萬曆以前﹐八股之文可傳於世者﹐不過二三百篇耳。其間卻無一字無來處。偶爲門人講吳化事君數一節﹐文中有謇諤二字。楚辭離騷﹕「余固知謇謇之爲患兮﹐忍而不能捨也。」此謇字之所出也。史記商君傳﹕「千人之諾諾﹐不如一士之諤諤。武王諤諤以昌﹐殷紂墨墨以亡。」此諤字之所出也。陸機辧亡論﹕「左丞相陸凱以謇諤盡規。」韓文公郾城聯句﹕「九遷彌謇諤。」則古人已用之矣。今欲吾甥集門墻多士十數人﹐委之將先正文字注解一二十篇來﹐以示北方學者。除事出四書不注外﹐其五經子史古文句法一一注之﹐如李善之注文選﹐方爲合式。此可以救近科杜撰不根之獘也。

○與施愚山書

理學之傳﹐自是君家弓冶。然愚獨以爲理學之名﹐自宋人始有之。古之所謂理學﹐經學也﹐非數十年不能通也。故曰「君子之於春秋﹐沒身而已矣。」今之所謂理學﹐禪學也﹐不取之五經而但資之語錄﹐校諸帖括之文而尢易也。又曰「論語﹐聖人之語錄也。」捨聖人之語錄﹐而從事於後儒﹐此之謂不知本矣。髙明以爲然乎﹖近來刊落枝葉﹐不作詩文﹐敬拜佳篇﹐未得詶和。而音學五書之刻﹐其功在於注毛詩與周易﹐今但以爲詩家不朽之書﹐則末矣。刊攺未定﹐作一書與力臣先印詩經並廣韻奉送﹐有便人可往取之。

○答汪苕文書

遠惠手書﹐獎挹過甚﹐殊增悚愧。至於憫禮教之廢壞﹐而望之斟酌今古﹐以成一書﹐返百王之季俗﹐而躋之三代﹐此仁人君子之用心也。然斯事之難﹐朱子嘗欲爲之而未就矣﹐況又在四五百年之後乎﹖弟少習舉業﹐多用力於四經﹐而三禮未之考究。年過五十﹐乃知「不學禮無以立」之旨﹐方欲討論﹐而多歷憂患﹐又迫衰晚﹐兼以北方難購書籍﹐遂於此經未有所得。而所見有濟陽張君稷若名爾岐者﹐作儀禮鄭注句讀一書﹐根本先儒﹐立言簡當﹐以其人不求聞達﹐故無當世之名﹐而其書實似可傳﹐使朱子見之﹐必不僅謝監嶽之稱許也。向見五服異同之書﹐已相嘆服。竊意出處升沈﹐自有定見﹐如得殫數年之精力﹐以三禮爲經﹐而取古今之變附於其下﹐爲之論斷﹐以待後王﹐以惠來學﹐豈非今日之大幸乎﹖弟方纂錄易解﹐程﹑朱各自爲書﹐以正大全之謬﹐而桑楡之年﹐未卜能成與否﹐不敢虛期許之意﹐而仍以望之君子也。

○答兪右吉書

所論春秋諸家及胡文定作傳之旨﹐極爲正當。在漢之時﹐三家之學各自爲師﹐而範寧注谷梁﹐獨不株守一家之說。至唐啖﹑趙出而會通三傳﹐獨究遺經﹔至宋孫﹑劉出而掊擊古人﹐幾無餘蘊。文定因之﹐以痛哭流涕之懷﹐發標新領異之論﹐其去遊﹑夏之傳﹐益以遠矣。今陸氏之纂例﹐劉氏之權衡﹑意林﹐並有其意﹐惟尊王發微未見﹐而後儒之辧春秋﹐其散見於誌書文集者﹐亦多鈔錄﹐未得會稡成帙。若鄙著日知錄春秋一卷﹐且有一二百條﹐如﹕「君氏卒。」「禘於太廟﹐用致夫人。」當從左氏﹔「夫人子氏薨。」當從谷梁﹕「仲嬰齊卒。」當從公羊﹔而「三國來媵」﹐則愚自爲之說﹐蓋見碩人詩云「東宮之妹」﹐正義以爲「明所生之貴」﹐而非敢創前人所未有也。因乏寫手﹐一時未得奉寄﹐惟就來書所問二事﹐敬錄以上﹐未知合否﹖祈爲正之。

○與戴楓仲書

大難初平﹐宜反己自治﹐以爲善後之計。昔傅說之告髙宗曰「惟干戈省厥躬。」而夫子之系易也﹐曰「山上有水﹐蹇。君子以反身修徳。」孟子曰「行有不得者﹐皆反求諸己。」左傳載夫子之言曰「臧武仲之智而不容於魯﹐有由也。作不順而施不恕也。」苟能省察此心﹐使克伐怨欲之情不萌於中﹐而順事恕施﹐以至於「在邦無怨﹐在家無怨」﹐則可以入聖人之道矣。以向者橫逆之來﹐爲他山之石﹐是張子所謂「玉女於成」者也。至於臧否人物之論﹐甚足以招尢而損徳。自顧其人能如許子將﹐方可操汝南之月旦﹐然猶一郡而已﹐未敢及乎天下也。不務反己而好評人﹐此今之君子所以終身不可與適道﹐不爲吾友願之也。

○與李星來書

今春薦剡﹐幾徧詞壇﹐𨿽龍性之難馴﹐亦魚潛之孔照。乃申屠之迹﹐竟得超然﹐叔夜之書﹐安於不作﹐此則晚年福事。關中三友﹕山史辭病﹐不獲而行﹔天生母病﹐涕泣言別﹔中孚至以死自誓而後得免﹐視老夫爲天際之冥鴻矣。此中山水絕佳﹐同志之侶多欲相畱避世。愚謂與漢羌烽火但隔一山﹐彼謂三十年來在在築堡﹐一縣之境﹐多至千餘﹐人自爲守﹐敵難徧攻﹐此他省之所無﹐卽天下有變而秦獨完矣。未知然否﹖

○答李紫瀾書

常嘆有名不如無名﹐有位不如無位。前讀大教﹐謬相推許﹐而不知弟此來關右﹐不幹當事﹐不立壇宇﹐不招門徒。西方之人或以爲迂﹐或以爲是。而同志之李君中孚﹐遂爲上官逼迫﹐舁至近郊﹐至臥操白刃﹐誓欲自裁。關中諸君有以巨遊故事言之當事﹐得爲謝病放歸。然後國家無殺士之名﹐艸澤有容身之地﹐眞所謂威武不屈。然而名之爲累﹐一至於斯﹐可以廢然返矣﹗或曰「君子疾沒世而名不稱」﹐何歟﹖曰﹕君子所求者﹐沒世之名﹐今人所求者﹐當世之名。當世之名﹐沒則已焉﹐其所求者﹐正君子之所疾也﹐而何俗士之難寤歟﹖城郭溝池以爲固﹐甲兵以爲防﹐米粟芻茭以爲守﹐三代以來﹐王者之所不廢。自宋太祖懲五季之亂﹐一舉而盡撤之﹐於是風塵乍起﹐而天下無完邑矣。我不能守﹐賊亦不能據﹐而椎埋攻剽之徒乃盡保於山中。於是四皓之商顏﹐劉﹑阮之天姥﹐凡昔日兵革之所不經﹐髙眞之所托迹者﹐無不爲戎藪盜區。故避世之難﹐未有甚於今日﹐推原其故﹐而藝祖﹑韓王有不得辭其咎者矣。讀書論世而不及此﹐豈得爲「開拓萬古之心胸」者乎﹖

○答曾庭聞書

南徐州別﹐三十六年﹐足下髙論王霸﹐屈迹泥塗﹐讀嚴武﹑隗囂之句﹐未嘗不爲之三嘆。弟白首窮經﹐使天假之年﹐不過一伏生而已﹐何敢望騏驥之後塵﹐而希千里之步﹖然以用世之才如君者﹐而猶淪落不偶﹐況硜鄙如弟﹐率彼曠野﹐死於道塗﹐固其宜也。奚足辱君子勤而之問乎﹖宣尼有言「自南宮敬叔之乘我車也而道加行。」今之人情則異乎是。卽有敬叔之車﹐而季﹑孟之流﹐不問杏壇之字。然一生所著之書﹐頗有足以啟後王而垂來學者。日知錄三十卷已行其八﹐而尙未愜意。音學五書四十卷﹐今方付之剞劂﹐其梨棗之工﹐悉出於先人之所遺﹐故國之餘澤﹐而未嘗取諸人也。「君子之道﹐或出或處」﹐君年未老﹐努力加餐。

○復陳藹公書

山史西來﹐得接賜札﹐並讀井記。一門盡節﹐風教凜然﹐誠彤管之希聞﹐中壘所未記者矣。弟久客四方﹐年垂七十﹐形容枯槁﹐志業衰隤﹐方且逃名寂寞之鄕﹐混迹漁樵之侶﹐不攺效百泉﹑二曲爲講學授徒之事﹐亦烏有所謂門墻者乎﹖若乃過汝南而交孟博﹐至髙密而訪康成﹐則當世之通人偉士﹐自結髮以來﹐奉爲師友者﹐蓋不乏人﹐而未敢存門戶方隅之見也。詩曰「風雨如晦﹐雞鳴不已。」又曰「樂彼之園﹐爰有樹檀﹐其下維谷。他山之石﹐可以攻玉。」是則君子所以持己於末流﹐接人於廣坐者﹐必有不求異而亦不苟同者矣。辱承來教﹐實獲我心﹐率此報謝。

●亭林文集卷之四

答李子徳書之一

答子徳書之二

答子徳書之三

與潘次耕書

答次耕書

與次耕書之一

與次耕書之二

與李中孚書之一

與李中孚書之二

答王山史書

與王山史書

與王仲復書

復張又南書

與三侄書

與李霖瞻書

與王虹友書

與周籀書書

與人書一

與人書二

與人書三

與人書四

與人書五

與人書六

與人書七

與人書八

與人書九

與人書十

與人書十一

與人書十二

與人書十三

與人書十四

與人書十五

與人書十六

與人書十七

與人書十八

與人書十九

與人書二十

與人書二十一

與人書二十二

與人書二十三

與人書二十四

與人書二十五

○答李子徳書之一

三代六經之音﹐失其傳也久矣﹐其文之存於世者﹐多後人所不能通﹐以其不能通﹐而輒以今世之音攺之﹐於是乎有攺經之病。始自唐明皇攺尙書﹐而後人往往效之﹐然猶曰﹕舊爲某﹐今攺爲某﹐則其本文猶在也。至於近日鋟本盛行﹐而凡先秦以下之書率臆徑攺﹐不復言其舊爲某﹐則古人之音亡而文亦亡﹐此尢可嘆者也。開元十三年敕曰「朕聽政之暇﹐乙夜觀書﹐每讀尙書洪範﹐至『無偏無頗﹐遵王之義』﹐三復玆句﹐常有所疑﹐據其下文並皆協韻﹐惟頗一字實則不倫﹔又周易泰卦中『旡平不陂』﹐釋文云﹕『陂字亦有頗音。』陂之與頗﹐訓詁無別﹐其尙書洪範『無偏無頗』字宜攺爲陂。」蓋不知古人之讀義爲我﹐而頗之未嘗誤也。易象傳﹕「鼎耳革﹐失其義也﹐覆公餗﹐信如何也。」禮記表記﹕「仁者右也﹐道者左也﹔仁者人也﹐道者義也。」是義之讀爲我﹐而其見於他書者﹐遽數之不能終也。王應麟曰「宣和六年詔﹕洪範復舊文爲頗。」然監本猶仍其故﹐而史記宋世家之述此書﹐則曰「毋偏毋頗」﹐呂氏春秋之引此書﹐則曰「無偏無頗」﹐其本之傳於今者﹐則亦未嘗攺也。易漸上九﹕「鴻漸於陸﹐其羽可用爲儀。」範諤昌攺陸爲逵﹐朱子謂以韻讀之良是。而不知古人讀儀爲俄﹐不與逵爲韻也。小過上六﹕「弗遇過之﹐飛鳥離之。」朱子存其二說﹐謂仍當作「弗過遇之」﹐而不知古讀離爲羅﹐正與過爲韻也。雜卦傳﹕「晉晝也﹐明夷誅也。」孫奕攺誅爲昧﹐而不知古人讀晝爲注﹐正與誅爲韻也。楚辭天問﹕「簡狄在臺嚳何宜﹐玄鳥致詒女何嘉。」後人攺嘉爲喜﹐而不知古人讀宜爲牛何反﹐正與嘉爲韻也。招魂﹕「魂兮歸來﹐北方不可以止些。增冰峨峨﹐飛雪千里些。歸來歸來﹐不可以久些。」五臣文選本作「不可以久止」。而不知古人讀久爲幾﹐正與止爲韻也。老子﹕「朝甚除﹐田甚蕪﹐倉甚虛。服文采﹐帶利劍﹐厭飲食﹐財貨有餘﹐是爲盜誇。」楊愼攺爲盜竽﹐謂本之韓非子﹐而不知古人讀誇爲刳﹐正與除爲韻也。淮南子原道訓﹕「以天爲蓋﹐以地爲輿。四時爲馬﹐陰陽爲騶。乘雲陵霄﹐與造化者俱。縱志舒節﹐以馳大區。」後人攺騶爲禦﹐【據吳才老韻補引此作騶。】而不知古人讀騶爲邾﹐正與輿爲韻也。史記龜策傳﹕「雷電將之﹐風雨迎之﹐流水行之。侯王有徳﹐乃得當之。」後人攺迎爲送﹐而不知古人讀迎爲昂﹐正與將爲韻也。太史公自序﹕「有法無法﹐因時爲業﹔有度無度﹐因物與捨。」今漢書司馬遷傳亦正作捨。而後人攺爲合﹐不知古人讀捨爲恕。正與度爲韻也。栢梁臺詩上林令曰「去狗逐兔張罝罘。」今本攺爲罘罝﹐又攺爲罘罳﹐而不知古人讀罘爲扶之反﹐正與時爲韻也。楊雄後將軍趙充國頌﹕「在漢中興﹐充國作武﹐赳赳桓桓﹐亦紹厥後。」五臣文選本攺後爲緒﹐而不知古人讀後爲戶﹐正與武爲韻也。繁欽定情詩﹕「何以結相於﹐金薄畫搔頭。」後人攺於爲投﹐而不知古人讀頭爲徒﹐正與於爲韻也。陸云答兄平原詩﹕「巍巍先基﹐重規累構。赫赫重光﹐遐風激騖。」今本攺騖爲鷲﹐而不知古人讀構爲故﹐正與騖爲韻也。齊武帝估客樂﹕「昔經樊鄧役﹐阻潮梅根冶。深懷悵往事﹐意滿辭不敍。」今本攺冶爲渚﹐不知宋書百官志﹕江南有梅根及冶塘二冶﹐而古人讀冶爲墅﹐正與敍爲韻也。隋書載梁沈約歌赤帝辭﹕「齊醍在堂﹐笙鏞在下﹐匪惟七百﹐無絕終古。」今本攺古爲始﹐不知「長無絕兮終古」﹐乃九歌之辭﹐而古人讀下爲戶﹐正與古爲韻也。詩曰「泛彼栢舟﹐在彼中河。髧彼兩髦﹐實惟我儀﹐之死矢靡他。」則古人讀儀爲俄之證也。易離九三﹕「日昃之離﹐不鼓缶而歌﹐則大耋之嗟。」則古人讀離爲羅之證也。張衡西京賦﹕「徼道外周﹐千廬內附。衛尉八屯﹐巡夜警晝。」則古人讀晝爲注之證也。詩曰「君子偕老﹐副笄六珈。委委佗佗﹐如山如河﹐象服是宜。子之不淑﹐云如之何。」則古人讀宜爲牛何反之證也。又曰「何其久也﹐必有以也。」又曰「吉甫燕喜﹐旣多受祉。來歸自鎬﹐我行永久。」則古人讀久爲幾之證也。左思吳都賦﹕「橫塘查下﹐邑屋隆誇。長幹延屬﹐飛甍舛互。」則古人讀誇爲刳之證也。漢書敍傳﹕「舞陽鼓刀﹐滕公廏騶。穎陰商販﹐曲周庸夫。攀龍附鳳﹐並乘天衢。」則古人讀騶爲邾之證也。莊子﹕「不將不迎﹐應而不藏﹐故能勝物而不傷。」又曰「無有所將﹐無有所迎。」則古人讀迎爲昂之證也。曲禮﹕「將適捨﹐求無固。」離騷﹕「余固知謇謇之爲患兮﹐忍而不能捨也。指九天以爲正兮﹐夫惟靈修之故也。」則古人讀捨爲恕之證也。秦始皇東觀刻石文﹕「常職旣定﹐後嗣循業﹐長承聖治。羣臣嘉徳﹐祗誦聖烈﹐請刻之罘。」則古人讀罘爲扶之反之證也。詩曰「予曰有疏附﹐予曰有先後﹔予曰有奔走﹐予曰有禦侮。」則古人讀後爲戶之證也。史記龜策傳﹕「今寡人夢見一丈夫﹐延頸而長頭。衣元繡之衣而乘輜車。」則古人讀頭爲徒之證也。荀子﹕「肉腐出虫﹐魚枯生蠹。怠慢忘身﹐禍災乃作。彊自取柱﹐柔自取束。邪穢在身﹐怨之所構。」作﹑束並去聲﹐則古人讀構爲故之證也。馬融廣成頌﹕「然後緩節舒容﹐裴徊安步﹐降集波籞。川衡﹑澤虞﹐矢魚陳罟。玆飛﹑宿沙﹐田開﹑古冶。翚終葵﹐揚關斧。刊重冰﹐撥蟄戶。測潛鱗﹐踵介旅。」則古人讀冶爲墅之證也。詩曰「於以奠之﹐宗室牖下。誰其尸之﹐有齊季女。」則古人讀下爲戶之證也。凡若此者﹐遽數之不能終也。其爲古人之本音而非叶韻﹐則陳第已辧之矣。若夫近日之鋟本﹐又有甚焉。阮瑀七哀詩﹕「冥冥九泉室﹐漫漫長夜臺。身盡气力索﹐精魂靡所能。」今本攺能爲回﹐不知廣韻十六咍部元有能字﹐姚寬証之以後漢書黃琬傳﹕「欲得不能﹐光祿茂才。」以爲不必是鱉矣。張說隴右節度大使郭知運神道碑銘﹕「河曲回兵﹐臨洮舊防。手握金節﹐魂沈玉帳。千里送喪﹐三軍淒愴。」唐文粹本攺防爲址﹐以葉上文喜﹑祉諸字﹐不知廣韻四十一樣部元有防字﹐而「峻岨塍﹐埒長城。豁險吞﹐若巨防」﹐已見於左思之蜀都賦矣。【盧照鄰奉使益州詩﹕「峻岨埒長城﹐髙標吞巨防。」正用蜀都賦語。今本盧詩攺防爲舫。】李白日夕山中有懷詩﹕「久臥名山云﹐遂爲名山客。山深云更好﹐賞弄終日夕。月銜樓間峯﹐泉漱階下石。素心自此得﹐眞趣非外借。」今本攺借爲惜﹐【杜甫鄭典設自施州歸詩同。】不知廣韻二十二昔部元有借字﹐而「傷美物之遂化﹐怨浮齡之如借」﹐已見於謝靈運之山居賦矣。凡若此者﹐亦遽數之不能終也。【其詳並見唐韻正本字下。】嗟夫﹗學者讀聖人之經與古人之作﹐而不能通其音﹔不知今人之音不同乎古也﹐而攺古人之文以就之﹐可不謂之大惑乎﹖昔者漢西平四年﹐議郎蔡邕奏求正定五經文字﹐乃自書丹於碑﹐使工鐫刻﹐立於太學門外﹐後儒晚學咸取正焉。魏正始中﹐又立古文篆隸三字石經。自是以來﹐古文之經不絕於代。傳寫之不同於古者﹐猶有所疑而考焉。天寶初﹐詔集賢學士衛包攺爲今文﹐而古文之傳遂泯﹐此經之一變也。漢人之於經﹐如先後鄭之釋三禮﹐或攺其音而未嘗變其字。子貢問樂一章﹐錯簡明白﹐而仍其本文不敢移也﹐注之於下而已。所以然者﹐述古而不自專﹐古人之師傳﹐固若是也。及朱子之正大學﹑系辭﹐徑以其所自定者爲本文﹐而以錯簡之說注於其下﹐已大破拘孿之習。後人效之﹐周禮五官互相更易﹐彼此紛紜﹔召南﹑小雅且欲移其篇第﹐此經之又一變也。聞之先人﹐自嘉靖以前﹐書之鋟本𨿽不精工﹐而其所不能通之處﹐注之曰疑﹔今之鋟本加精﹐而疑者不復注﹐且徑攺之矣。以甚精之刻﹐而行其徑攺之文﹐無怪乎舊本之日微﹐而新說之愈鑿也。故愚以爲讀九經自考文始﹐考文自知音始。以至諸子百家之書﹐亦莫不然。不揣寡昧﹐僭爲唐韻正一書﹐而於詩﹑易二經各爲之音﹐曰詩本音﹐曰易音。以其經也﹐故列於唐韻正之前﹐而學者讀之﹐則必先唐韻正而次及詩﹑易二書﹐明乎其所以變﹐而後三百五篇與卦﹑爻﹑彖﹑象之文可讀也。其書之條理最爲精密﹐竊計後之人必有患其不便於尋討﹐而更竄並入之者﹐而不得不豫爲之說以告也。夫子有言「齊一變至於魯﹐魯一變至於道。」今之廣韻﹐固宋時人所謂菟園之冊﹐家傳而戶習者也。自劉淵韻行﹐而此書幾於不存。今使學者睹是書﹐而曰﹕自齊﹑梁以來﹐周顒﹑沈約諸人相傳之韻固如是也﹐則俗韻不攻而自絀。所謂「一變而至魯」也。又從是而進之五經三代之書﹐而知秦漢以下至於齊梁歷代遷流之失﹐而三百五篇之詩﹐可弦而歌之矣。所謂「一變而至道」也。故吾之書﹐一循廣韻之次第而不敢輒更﹐亦猶古人之意﹐且使下學者易得其門而入﹐非托之足下﹐其誰傳之﹖今鈔一帙附往﹐而考古之後﹐日知所無﹐不能無所增益﹐則此之書猶未得爲完本也。

○答子徳書之二

老弟𨿽上令伯之章﹐以我度之﹐未必見聽。昔朱子謂陸放翁能太髙﹐迹太近﹐恐爲有力者所牽挽﹐不得全其志節﹐正老弟今日之謂矣。但與時消息﹐自今以往﹐別有機權﹐公事之餘﹐尢望學易。吾弟行年四十九矣﹐何必待之明歲哉﹖更希餘光下被﹐俾暮年迂叟得自遂於天空海闊之間﹐尢爲知己之愛也。

○答子徳書之三

接讀來詩﹐彌增愧側﹐名言在玆﹐不啻口出﹐古人有之。然使足下蒙朋黨之譏﹐而老夫受虛名之禍﹐未必不由於此也。韓伯休不欲女子知名﹐足下乃欲播吾名於士大夫﹐其去昔賢之見﹐何其遠乎﹖「人相忘於道術﹐魚相忘於江湖」﹐若每作一詩﹐輒相推重﹐是昔人標榜之習﹐而大雅君子所弗爲也。願老弟自今以往﹐不復掛朽人於筆舌之間﹐則所以全之者大矣。

○與潘次耕書

著述之家﹐最不利乎以未定之書傳之於人。昔伊川先生不出易傳﹐謂是身後之書﹐卽如近日力臣札來﹐五書攺正約有一二百處﹕詩祈父「靡所■﹝廠外氏內﹞止」﹐小旻「伊於胡■﹝廠外氏內﹞」誤作底﹐注云﹕十一薺﹐而不知其爲五旨也。五經無底字﹐皆是■﹝廠外氏內﹞字﹐惟左傳襄二十九年「處而不底」﹐昭元年「勿使有所壅閉湫底以露其體」﹐乃音丁禮反耳。今說文本■﹝廠外氏內﹞字有下一畫﹐誤也。字當從氏。詩「周道如■﹝石氏﹞」﹐孟子引之作■﹝廠外氏內﹞﹐以■﹝石氏﹞■﹝廠外氏內﹞音同而古亦可通也。今本誤爲底字。童而習之﹐並詩之砥字亦讀爲邸矣。商頌烈祖詩上云「以假以享」﹐下云「來假來饗」﹐石經上作享﹐下作饗。歐陽氏曰「上云以享者﹐謂諸侯皆來助享於神也﹔下云來饗者﹐謂神來至而歆饗也。」享饗二義不同﹐享者﹐下享上也﹐書曰「享多儀」是也。饗者﹐上饗下也﹐傳曰「王饗醴」是也。故周頌「我將我享」作享﹐「旣右饗之」作饗﹔魯頌「享以騂犧」作享﹐「是饗是宜」作饗。今詩經本周商二頌上下皆作享﹐非矣。舉此二端﹐則此書𨿽刻成而未可刷印﹐恐有舛漏以貽後人之議。馬文淵有言「良工不示人以璞。」今世之人速於成書﹐躁於求名﹐斯道也將亡矣。前介眉札來索此﹐原一亦索此書並欲鈔日知錄﹐我報以詩﹑易二書今夏可印﹐其全書再待一年﹐日知錄再待十年﹔如不及年﹐【此年字如「趙孟不復年」之年。】則以臨終絕筆爲定﹐彼時自有受之者﹐而非可豫期也。詩云「如切如磋﹐如琢如磨。」此之謂也。

○答次耕書

來書北山南史一聯﹐語簡情至﹐讀而悲之。旣已不可諫矣﹐處此之時﹐惟退惟拙﹐可以免患。吾行年已邁﹐閱世頗深﹐謹以此二字爲贈。子徳書來云「頃聞將特聘先生﹐外有兩人。」此語未審虛實﹖「君子之道﹐或出或處」﹐鄙人情事與他人不同。先妣以三吳奇節﹐蒙恩旌表﹐一聞國難﹐不食而終﹐臨沒丁寧﹐有無仕異朝之訓。辛亥之夏﹐孝感特柬相招﹐欲吾佐之修史﹐我答以果有此命﹐非死則逃。原一在坐與聞﹐都人士亦頗有傳之者﹐耿耿此心﹐終始不變﹗幸以此語白之知交。前札中勸我無入都門及定卜華下﹐甚感此意。回環中腑﹐何日忘之﹗

○與次耕書之一

於天空海闊之中﹐一旦爲畜樊之雉﹐才華累之也。𨿽然﹐無變而度﹐無易而慮﹐古人於遠別之時﹐而依風巢枝﹐勤勤致意﹐願子之勿忘也。自今以往﹐當思中材而涉末流之戒﹐處鈍守拙。孝標策事﹐無侈博聞﹔明遠爲文﹐常多累句。務令聲名漸減﹐物緣漸疎﹐庶幾免於今之世矣。若夫不登權門﹐不涉利路﹐是又不待老夫之灌灌也。

○與次耕書之二

大家續孟堅之作﹐頗有同心﹔巨源告延祖之言﹐實爲邪說。展讀來札﹐爲之愴然﹗吾昔年所蓄史事之書﹐並爲令兄取去﹐令兄亡後﹐書旣無存﹐吾亦不談此事。久客北方﹐後生晚輩益無曉習前朝之掌故者。令兄之亡十七年矣﹐以六十有七之人﹐而十七年不談舊事﹐十七年不見舊書﹐衰耄遺忘﹐少年所聞﹐十不記其一二。又當年牛﹑李﹑洛﹑蜀之事﹐殊難置喙。退而修經典之業﹐假年學易﹐庶無大過﹐不敢以艸野之人﹐追論朝廷之政也。然亦有一得之愚﹐欲告諸良友者。自庚申至戊辰邸報皆曾寓目﹐與後來刻本記載之書殊不相同。今之修史者﹐大段當以邸報爲主﹐兩造異同之論﹐一切存之﹐無輕刪抹﹐而微其論斷之辭﹐以待後人之自定﹐斯得之矣。割補兩朝從信錄尙在吾弟處﹐看完仍付來﹐此不過邸報之二三也。

○與李中孚書之一

衰疾漸侵﹐行須扶杖﹐南歸尙未可期。久居秦晉﹐日用不過君平百錢﹐皆取辦囊橐﹐未嘗求人。過江而南﹐費須五倍﹐舟車所歷﹐來往六千﹐求人則喪己﹐不求則不達﹐以此徘徊未果。華令遲君謀爲朱子祠堂﹐卜於雲臺觀之右﹐捐俸百金﹐弟亦以四十金佐之。七月四日買地﹐十日開土﹐中秋後卽百堵皆作。然堂廬門垣﹐備制而已﹐不欲再起書院。惟祠中用主像﹐遵足下前諭﹐主題曰太師徽國文公朱子神位﹐像合用林下冠服﹐敢祈足下考訂明確示之。太夫人祠已建立否﹖委作記文﹐豈敢固辭﹐以自外於知己。顧念先妣以貞孝受旌﹐頃使捨侄於墓旁建一小祠﹐尙未得立﹐日夜痛心。若使不立母祠﹐而爲足下之母作祠文﹐是爲不敬其親而敬他人矣。足下亦何取其人乎﹖貴地髙人逸士甚不乏人﹐似不須弟﹔若謂非弟不可﹐則時乎有待﹐必鄙願已就﹐方可泚筆耳。

○與李中孚書之二

先生已知盩厔之爲危地﹐而必爲是行﹐脫一旦有意外之警﹐居則不安﹐避則無地﹐有焚巢喪牛之凶﹐而無需沙出穴之利﹐先生將若之何﹖至云置死生於度外﹐鄙意未以爲然。天下之事﹐有殺身以成仁者﹔有可以死﹐可以無死﹐而死之不足以成我仁者。子曰「吾未見蹈仁而死者也。」聖人何以能不蹈仁而死﹖時止則止﹐時行則行﹐而不膠於一。孟子曰「大人者言不必信﹐行不必果。」於是有受免死之周﹐食嗟來之謝﹐而古人不以爲非也。使必斤斤焉避其小嫌﹐全其小節﹐他日事變之來﹐不能盡如吾料﹐苟執一不移﹐則爲荀息之忠﹐尾生之信﹐不然﹐或至並其斤斤者而失之﹐非所望於通人矣。承惓惓相愛之切﹐故復爲此忠告﹐別有札與憲尼﹐囑其懇畱先生也。

○答王山史書

仲復之言﹐自是尋常之見。𨿽然﹐何辱之有﹖小星﹑江汜﹐聖人列之召南﹐而紀叔姬筆於春秋矣。或謂古人媵者皆侄娣﹐與今人不同。誠然。然記曰「父母有婢子﹐甚愛之﹐𨿽父母沒﹐沒身敬之不衰。」夫愛且然﹐而況五十餘年之節行乎﹖使鄕黨之人謂諸母之爲尊公媵者﹐其位也﹔其取重於後人﹐而爲之受弔者﹐其徳也。易曰「利幽人之貞﹐未變常也。」諸母當之矣。君子以廣大之心而裁物制事﹐當不盡以仲復之言爲然。將葬﹐當以一牲告於尊公先生而請啟土。及墓﹐自西上﹐不敢當中道﹔旣窆﹐再告而後反。其反也﹐虞於別室﹐設座不立主﹐期而焚之。先祖有二妾﹐炎武所逮事﹐其亡也﹐葬之域外。此固江南士大夫家之成例﹐而亦周官冢人或前或後之遺法也。今諸母之喪﹐爲位受弔﹐加於常儀﹐以報其五十餘年之苦節足矣。若遂欲祔之同穴﹐進列於左右之次﹐竊以爲非宜。追惟生時「實命不同」﹐「莫敢當夕」之情﹐與夫今日葬之以禮﹐「沒身敬之不衰」之義﹐固不待宋仲幾﹑魯宗人釁夏之對也。謹復。

○與王山史書

朱子祠堂之舉﹐適有機緣。今同令弟及諸君相視形勢﹐定於觀北三泉之右﹐擇平敞之地﹐二水合流之所﹐建立一堡﹐止用地四五畝﹐繚以周垣﹐引泉環之﹐並通流堂下。前爲石坊﹐列植松柏﹐內住居民三四家守之。𨿽所費不訾﹐但有百金卽便興工﹐不患無助。春仲弟自來視工。望作一家報﹐凡擇地委人一切托之令弟允塞﹐仍移書報弟﹐速爲措辦可也。

○與王仲復書

華陰王君無異有諸母張氏﹐年二十六﹐其君與小君相繼歾。無異以兄子爲後﹐方四齡﹐張氏獨守節以事太君。二十五年太君亡﹐又三十餘年年八十一﹐及見無異之曾孫而終。無異感其節﹐將爲之發喪受弔而疑所服。僕以免服告之。讀來教與無異書﹐未之許也。竊惟禮經之言免者不一﹐而詳其制有二焉。其重也﹐自斬至緦皆有免﹔其輕也﹐五世之親爲之袒免。夫五服之制﹐有冠有衰﹐免則無冠也。鄭氏曰﹕以布廣一寸﹐自項中而前﹐交於額上﹐卻繞紒﹐如著幓頭矣。是故有免而衰者﹐有免而袒者﹔在五服之內則免而衰﹐五服之外則免而袒。袒者﹐非肉袒也﹐無衰﹐故謂之袒也。傳言晉惠公獲於秦﹐穆姬「使以免服衰絰逆」﹐是免而衰者矣。史言漢髙爲義帝發喪﹐「袒而大哭﹐兵皆縞素」﹐是無衰而袒者矣。今張氏之卒﹔無異將爲之表其節而報其恩﹐其可以無服乎哉﹖童汪踦幼而勿殤﹐縣賁父卑而有誄﹐國固有之﹐家亦宜然。請爲之免而布素﹐旣葬而除﹐敢以質之君子。若曰「汏哉﹐叔氏﹐專以禮許人﹗」則吾豈敢。

○復張又南書

華下有晦翁舊事﹐歷五百餘年始得山史爲之表章﹐又十二年﹐而炎武重遊至此。及今不刱﹐更待何人﹖今移買山之資﹐先作建祠之舉。若攺歲之初﹐旌騶至止﹐當於華下奉迎。白石淸泉﹐共談中愫﹐慰二載之闊悰﹐訂千秋之大業﹐幸甚幸甚﹗至鄙人僑居之計﹐且爲後圖﹐而其在此﹐亦非敢擁子厚之臯比﹐坐季長之絳帳。倘逖聽不察﹐以爲自立壇坫﹐欲以奔走天下之人﹐則東林覆轍﹐目所親見﹐有斷斷不爲者耳﹗

○與三侄書

新正已移至華下。祠堂﹑書院之事𨿽皆秦人爲之﹐然吾亦須自買堡中書室一所﹐水田四五十畝﹐爲饔飧之計。秦人慕經學﹐重處士﹐持淸議﹐實與他省不同。黃精松花﹐山中所產﹐沙苑蒺藜﹐止隔一水﹐終日服餌﹐便可不肉不茗。然華陰綰轂關﹑河之口﹐𨿽足不出戶﹐而能見天下之人﹐聞天下之事。一旦有警﹐入山守險﹐不過十里之遙﹔若志在四方﹐則一出關門﹐亦有建瓴之便。今年三月乘道塗之無虞﹐及筋力之未倦﹐出崤﹑函﹐觀伊﹑雒﹐歷嵩﹑少﹐亦有一二好學之士聞風願交﹐但中土饑荒﹐不能久畱﹐遂旋車而西矣。彼中經營方始﹐固不能久畱於外也。

○與李霖瞻書

猶子衍生前歲曾蒙靑盼﹐今已隨其師至關中﹐稍知禮法﹐不好嬉戲﹐竟立以爲子。而昆山從弟子嚴連得二孫﹐又令荊妻抱其一﹐以爲殤兒之後。桑楡末景﹐或可回三捨之戈。此間風俗大勝東方﹐𨿽未卜居﹐亦有安土之懷矣。

○與王虹友書

流寓關﹑華﹐已及二載﹐幸得棲遲泉石﹐不與弓旌。而此中一二紳韋頗知重道﹐管幼安之客公孫﹐惟說六經之旨﹔樂正裘之友獻子﹐初無百乘之家。若使戎馬不生﹐弦歌無輟﹐卽此可爲優遊卒歲之地矣。惟是筋力衰隤﹐山川緬邈。獲麟西野﹐粗成撥亂之書﹔化鶴東州﹐未卜歸來之日。言念邦族﹐憬然如何﹗

○與周籀書書

昔年過訪尊公於江村寓捨中﹐其時以去國孤蹤﹐相逢話舊。遇聲子於鄭郊﹐久諳家世﹔和漸離於燕市﹐竊附風流。雹散蓬飄﹐忽焉二紀﹐東西南北﹐音信闕如。爲天涯獨往之人﹐類日暮倒行之客。乃者發函伸紙﹐如見故人﹐問道論文﹐益徵同志﹐信後生之可畏﹐知斯道之不亡。至於鄙俗學而求六經﹐捨春華而食秋實﹐則爲山覆簣﹐當加進往之功﹔祭海先河﹐尢務本原之學。老夫耄矣﹐何足咨詢﹖而況二十年前已悔久焚之作乎﹖重違來旨﹐輒布區區。

○與人書一

人之爲學﹐不日進則日退。獨學無友﹐則孤陋而難成﹔久處一方﹐則習染而不自覺。不幸而在窮僻之域﹐無車馬之資﹐猶當博學審問﹐古人與稽﹐以求其是非之所在﹐庶幾可得十之五六。若旣不出戶﹐又不讀書﹐則是面墻之士﹐𨿽子羔﹑原憲之賢﹐終無濟於天下。子曰「十室之邑﹐必有忠信﹐如丘者焉﹐不如丘之好學也。」夫以孔子之聖﹐猶須好學﹐今人可不勉乎﹖

○與人書二

聖人所聞所見﹐無非易也。若曰掃除聞見﹐並心學易﹐是易在聞見之外也。六十四卦三百八十四爻﹐皆所以告人行事﹐所謂「擬之而後言﹐議之而後動」者也。若夫「墮枝體﹐黜聰明」﹐此莊周﹑列禦寇之說﹐易無是也。

○與人書三

孔子之刪述六經﹐卽伊尹﹑太公救民於水火之心﹐而今之注虫魚﹑命艸木者﹐皆不足以語此也。故曰「載之空言﹐不如見諸行事。」夫春秋之作﹐言焉而己﹐而謂之行事者﹐天下後世用以治人之書﹐將欲謂之空言而不可也。愚不揣﹐有見於此﹐故凡文之不關於六經之指﹑當世之務者﹐一切不爲。而旣以明道救人﹐則於當今之所通患﹐而未嘗專指其人者﹐亦遂不敢以辟也。

○與人書四

詩三百篇卽古人之韻譜。經之與韻﹐本無二也﹐病在後之學者執韻而論經﹔其不能通﹐則攺經而就韻。夫道若大路然﹐安用此多岐乎﹖休文之四聲﹐神珙之翻切﹐三代之所未有也。顏師古﹑章懷太子始有叶韻之說﹐而漢以前亦未之有也。乃援今而議古﹐焉得不圓鑿而方枘乎﹖且經學自有源流﹐自漢而六朝而唐而宋﹐必一一考究﹐而後及於近儒之所著﹐然後可以知其異同離合之指。如論字者必本於說文﹐未有據隸楷而論古文者也。已僭成一書﹐今先刻音論附往。

○與人書五

君子將立言以垂於後﹐則其與平時之接物者不同。孔子之於陽貨﹐蓋以大夫之禮待之﹐而其作春秋則書曰盜。又嘗過楚﹐見昭王﹐當其問答﹐自必稱之爲王﹐而作春秋則書﹕「楚子軫卒。」黜其王﹐削其葬。其從眾而稱之也﹐不以爲阿﹔其特書而黜之也﹐不以爲亢﹐此孔子所以爲聖之時也。孟子曰「庸敬在兄﹐斯須之敬在鄕人。」今子欲以一日之周旋﹐而施諸久遠之文字﹐無乃不知春秋之義乎﹖

○與人書六

生平所見之友﹐以窮以老而遂至於衰頹者﹐十居七八。赤豹﹐君子也﹐久居江東﹐得無有隕獲之嘆乎﹖昔在澤州﹐得拙詩﹐深有所感﹐復書曰「老則息矣﹐能無倦哉﹖」此言非也。夫子「歸與歸與」﹐未嘗一日忘天下也。故君子之學﹐死而後已。

○與人書七

每接談論﹐不無感觸﹐夜來夢作一書與執事曰「過蒲而稱子路﹐之平陸而責距心。」嗟乎﹗夢中之心﹐覺時之心也﹔匹夫之心﹐天下人之心也。今將暫別貴地﹐民生利病望悉以見教。人𨿽微﹐言𨿽輕﹐或藉之而重。

○與人書八

引古籌今﹐亦吾儒經世之用﹐然此等故事﹐不欲令在位之人知之。今日之事﹐興一利便是添一害﹐如欲行沁水之轉般﹐則河南必擾﹔開膠﹑萊之運道﹐則山東必亂矣。

○與人書九

目擊世趨﹐方知治亂之關必在人心風俗﹐而所以轉移人心﹐整頓風俗﹐則教化紀綱爲不可闕矣。百年必世養之而不足﹐一朝一夕敗之而有餘。

○與人書十

嘗謂今人纂輯之書﹐正如今人之鑄錢。古人采銅於山﹐今人則買舊錢﹐名之曰廢銅﹐以充鑄而已。所鑄之錢旣已粗惡﹐而又將古人傳世之寶﹐春剉碎散﹐不存於後﹐豈不兩失之乎﹖承問日知錄又成幾卷﹐蓋期之以廢銅﹔而某自別來一載﹐早夜誦讀﹐反復尋究﹐僅得十餘條﹐然庶幾采山之銅也。

○與人書十一

頃過裏第﹐見家道小康﹐諸郎成立﹐甚慰。然自此少遊之計多﹐而伏波之志減矣。況局守一城﹐無豪傑之士可與共論﹐如此則志不能帥气﹐而衰鈍隨之。敢以一得之愚獻諸執事。某𨿽學問淺陋﹐而胸中磊磊﹐絕無閹然媚世之習﹐貴郡之人見之﹐得無適適然驚也﹖

○與人書十二

吾輩學術﹐世人多所不達﹐一二稍知文字者﹐則又自媿其不如。不達則疑﹐不如則忌﹐以故平日所作﹐不甚傳之人間。然老矣﹐終當刪定一本﹐擇友人中可與者付之爾。

○與人書十三

讀來論爲之感嘆﹗自北平﹑南昌二變以後﹐一代規模於「宗子維城」四字﹐竟不復講。至崇禎之時﹐人心已去﹐𨿽使親王典兵﹐其能者不過如漢之陳王寵﹐下者則唐之覃王嗣周﹑延王戒丕而已。積輕之勢固不能有所樹立﹐而變故萌生﹐難可意料﹐誰肯獨創非常﹐建房管之策者哉﹖𨿽然﹐苻堅不過氐酋僞主﹐而其疏屬尙有苻登﹐誠得此論而用之﹐未必無一二才傑之士自玆而奮發也。

○與人書十四

每接髙談﹐無非方人之論。子曰「三人行﹐必有我師焉﹐擇其善者而從之﹐其不善者而攺之。」執事之意其在於斯乎﹖然而子貢方人﹐子曰「賜也賢乎哉﹖夫我則不暇。」是則聖門之所孳孳以求者﹐不徒在於知人也。論語二十篇﹐惟公冶長一篇多論古今人物﹐而終之曰「已矣乎﹗吾未見能見其過而內自訟者也。」又曰「十室之邑﹐必有忠信﹐如丘者焉﹐不如丘之好學也。」是則論人物者﹐所以爲內自訟之地﹔而非好學之深﹐則不能見己之過﹔𨿽欲攺不善以遷於善﹐而其道無從也。記此二章於末﹐其用意當亦有在﹐願與執事詳之。

○與人書十五

古之疑眾者行僞而堅﹐今之疑眾者行僞而脆﹐其於利害得失之際﹐且不能自持其是﹐而何以致人之信乎﹖故今日好名之人皆不足患﹐直以凡人視之可爾。

○與人書十六

初爲此詩﹐不過具賓主一夕之談爾。後之作者遞相祖襲﹐無乃失壽陵之本步乎﹖海內不乏能言之士﹐區區何足相師﹐惟自出己意﹐乃敢許爲知音者耳。

○與人書十七

君詩之病在於有杜﹐君文之病在於有韓﹑歐。有此蹊徑於胸中﹐便終身不脫依傍二字﹐斷不能登峯造極。

○與人書十八

宋史言劉忠肅每戒子弟曰「士當以器識爲先﹐一命爲文人﹐無足觀矣。」僕自一讀此言﹐便絕應酬文字﹐所以養其器識而不墮於文人也。懸牌在室﹐以拒來請﹐人所共見﹐足下尙不知邪﹖抑將謂隨俗爲之﹐而無傷於器識邪﹖中孚爲其先妣求傳再三﹐終已辭之﹐蓋止爲一人一家之事﹐而無關於經術政理之大﹐則不作也。韓文公文起八代之衰﹐若但作原道﹑原毀﹑爭臣論﹑平淮西碑﹑張中丞傳後序諸篇﹐而一切銘狀槪爲謝絕﹐則誠近代之泰山北斗矣。今猶未敢許也。此非僕之言﹐當日劉叉已譏之。

○與人書十九

彈琵琶侑酒﹐此倡女之所爲﹐其職則然也。苟欲請良家女子出而爲之﹐則艴然而怒矣。何以異於是﹖

○與人書二十

某君欲自刻其文集以求名於世﹐此如人之失足而墜井也。若更爲之序﹐豈不猶之下石乎﹖惟其未墜之時﹐猶可及止﹔止之而不聽﹐彼且以入井爲安宅也。吾已矣夫﹗

○與人書二十一

鄭康成以七十有四之年﹐爲袁本初彊之到元城﹐卒於軍中。而曹孟徳遂有鄭康成行酒﹑伏地气絕之語﹐以爲本初罪狀。後之爲處士者﹐幸無若康成﹔其待處士者﹐幸無若本初。

○與人書二十二

井叔於崇福宮故址建祠築垣﹐以祀宋提舉崇福宮十有四公﹐可謂合禮。【韓公維﹑呂公誨﹑司馬公光﹑程公頤﹑顥﹑劉公安世﹑範公純仁﹑楊公時﹑李公綱﹑李公邴﹑朱公熹﹑倪公思﹑王公居安﹑崔公與之。】今介石復建一堂於此祠之前﹐而遷二程﹑朱子之位於中﹐奉之以爲一院之主。其尊師重學之意﹐非不甚至﹐但其中若韓公﹑呂公﹑司馬公﹑劉公﹐皆與二程同時﹐而官品多在二程之上﹐以朱子視之﹐則皆前輩也。楊龜山先生﹐又朱子師之師也。同一祠秩﹐非有所分別也﹐而儼然獨處於前堂﹐使諸公並世而生﹐必不安於其位也。夫鬼神之情﹐人之情也。子曰「未能事人﹐焉能事鬼。」竊謂宜仍井叔之舊﹐而別建一祠以奉程﹑朱﹐庶乎得之。

○與人書二十三

能文不爲文人﹐能講不爲講師﹐吾見近日之爲文人﹑爲講師者﹐其意皆欲以文名﹐以講名者也。子不云乎﹕「是聞也﹐非達也﹐默而識之。」愚𨿽不敏﹐請事斯語矣。

○與人書二十四

頃者東方友人書來﹐謂弟盍亦聽人一薦﹐薦而不出﹐其名愈髙。嗟乎﹗此所謂釣名者也。今夫婦人之失所天也﹐從一而終﹐之死靡慝﹐其心豈欲見知於人哉﹖然而義桓之裏﹐稱於國人﹐懷淸之臺﹐表於天子﹐何爲其莫之知也﹖若曰﹕必待人之彊委禽焉而力拒之﹐然後可以明節﹐則吾未之聞矣。

○與人書二十五

君子之爲學﹐以明道也﹐以救世也。徒以詩文而已。所謂「雕虫篆刻」﹐亦何益哉﹗某自五十以後﹐篤志經史﹐其於音學深有所得。今爲五書以續三百篇以來久絕之傳﹐而別著日知錄上篇經術﹐中篇治道﹐下篇博聞共三十餘卷。有王者起﹐將以見諸行事﹐以躋斯世於治古之隆﹐而未敢爲今人道也。向時所傳刻本﹐乃其緒餘耳。

●亭林文集卷之五

聖慈天慶宮記

裴村記

齊四王冢記

五臺山記

拽梯郎君祠記

復庵記

貞烈堂記

楊氏祠堂記

華陰王氏宗祠記

書孔廟兩廡位次考後

書廣韻後

讀宋史陳遘

汝州知州錢君行狀

吳同初行狀

書吳潘二子事

歙王君墓志銘

山陽王君墓志銘

富平李君墓志銘

謁攢宮文一

謁攢宮文二

謁攢宮文三

謁攢宮文四

華陰縣朱子祠堂上梁文

○聖慈天慶宮記

泰山之西南麓有宋天書觀﹐大中祥符年間建。後廢爲碧霞元君之宮﹐前一殿奉元君。萬曆中﹐尊孝定皇太后爲九蓮菩薩﹐構一殿於元君之後奉之。崇禎中﹐尊孝純皇太后爲智上菩薩﹐復構一殿於後奉之。乃更名曰聖慈天慶宮﹐而按察使左佩玹爲之碑。宮成於十七年之三月﹐神京淪喪﹐卽此月也。竊惟經傳之言曰「爲之宗廟﹐以鬼享之。」又曰「爲天子父﹐尊之至也。」孔子論政必也正名。昔自明太祖皇帝之有天下也﹐命嶽瀆神祇並革前代之封﹐正其稱號。而及其末世﹐至以天子之母﹐太后之尊若不足重﹐而必假西域胡神之號以爲崇﹐豈非所謂國將亡而聽於神者耶﹖然自國破以後﹐宗廟山陵之所在﹐樵夫牧豎且或過而慢焉﹐而此二殿獨以托於泰山之麓﹐元君之宮﹐焚香上謁者無敢不合掌跪拜﹐使正名之曰皇太后﹐固未必其能使天下之人虔恭敬畏之若此。是固大聖人之神道設教﹐使民由之而不知者乎﹖其與宋之托天書以誇契丹者﹐相去遠矣。以其事爲國史之所不及載﹐故序而論之﹐俾後之人有以覽焉。

○裴村記

嗚呼﹗自治道愈下而國無彊宗﹐無彊宗﹐是以無立國﹐無立國﹐是以內潰外畔而卒至於亡。然則宗法之存﹐非所以扶人紀而張國勢者乎﹖余至聞喜縣之裴村﹐拜於晉公之祠﹐問其苗裔﹐尙一二百人﹐有釋耒而陪拜者。出至官道旁﹐讀唐時碑﹐載其譜牒世系﹐登隴而望﹐十里之內邱墓相連﹐其名字官爵可考者尙百數十人。蓋近古氏族之盛﹐莫過於唐﹐而河中爲唐近畿地。其地重而族厚﹐若解之柳﹐聞喜之裴﹐皆歷任數百年﹐冠裳不絕。汾陰之薛憑河自保於石虎﹑苻堅割據之際﹐而未嘗一仕其朝。猗氏之樊﹑王舉義兵以抗髙歡之眾﹐此非三代之法猶存﹐而其人之賢者又率之以保家亢宗之道﹐胡以能久而不衰若是﹖自唐之亡﹐而譜牒與之俱盡。然而裴樞輩六七人猶爲全忠所忌﹐必待殺之白馬驛而後篡唐。氏族之有關於人國也如此。至於五代之季﹐天位幾如弈碁﹐而大族髙門﹐降爲皂隸。靖康之變﹐無一家能相統帥以自保者。夏縣之司馬氏舉宗南渡﹐而反其裏者﹐未百年也。嗚呼﹗此治道之所以日趨於下﹐而一旦有變﹐人主無可仗之大臣﹐國人無可依之巨室﹐相率奔竄﹐以求苟免﹐是非其必至之勢也與﹖是以唐之天子﹐貴士族而厚門蔭﹐蓋知封建之不可復﹐而寓其意於士大夫﹐以自衛於一旦倉黃之際﹐固非後之人主所能知也。予嘗歷覽山東﹑河北﹐自兵興以來﹐州縣之能不至於殘破者﹐多得之豪家大姓之力﹐而不盡恃乎其長吏。及至河東﹐問賊李自成所以長驅而下三晉之故﹐慨焉傷之。或言曰﹕崇禎之末﹐輔臣李建泰者﹐曲沃人也。賊入西安﹐天子臨朝而嘆。建泰對言「臣郡當賊衝﹐臣請率宗人鄕裏出財百萬﹐爲國家守河。」上大喜﹐命建泰督師﹐親餞之正陽門樓。舉累朝所傳之禦器而酌之酒﹐因以賜之。未出京師﹐平陽﹑太原相繼陷﹐建泰不知所爲。師次眞定﹐而賊已自居庸入矣。此其人材之凡劣﹐固又出於王鐸﹑張浚之下﹐【二人皆唐末宰相﹐統師出討而敗績者。】而上之人無權以與之﹐無法以聯之﹐非一朝一夕之故矣。乃欲其大臣者以區區宰輔之虛名﹐而系社稷安危之命﹐此必不可得之數也。周官﹕「太宰以九兩系邦國之民﹐五曰宗﹐以族得民。」觀裴氏之與唐存亡﹐亦略可見矣。夫不能復封建之治﹐而欲藉士大夫之勢以立其國者﹐其在重氏族哉﹗其在重氏族哉﹗

○齊四王冢記

自靑州而西三十餘里﹐淄水之東﹐牛山之左﹐大道之南﹐穹然而髙者﹐四大冢焉。酈道元水經注曰「水南山下有四冢﹐方基圓墳﹐咸髙七尺。東西直列﹐是田氏四王冢也。」余考田氏之稱王者五﹐而王建遷於共以死﹐所謂四王﹐則威﹑宣﹑湣﹑襄是矣。威﹑宣二王當齊全盛之日﹐其厚葬固宜﹔獨是湣王殺死於莒﹐齊之七十餘城皆已爲燕﹐田氏之絕而無主者五年﹐而田單以一邑之兵﹐一戰破燕﹐收數千里之地﹐而迎王子於城陽之山中。其時君臣新立﹐人民新定﹐死者未弔﹐傷者未起﹐反故王之喪於莒而葬之﹐其制不少殺於威﹑宣二王之舊。吾是以知襄王之孝﹐田單之忠﹐而三代以下之爲人臣子者莫能及也。吾嘗考地理之志﹐有周厲王之墓﹐在霍州東北。王流於彘﹐卒且葬焉。宣王卽位而未之能復也。詩人志之曰「韓侯取妻﹐汾王之甥。」厲王也而謂之汾王﹐刺宣王也。故厲王稱汾﹐而湣王不稱莒也﹐是襄王之孝也。或曰﹕厚葬﹐非禮也。子奚取焉﹖曰﹕此常論也。乃齊之二王旣以爲故事矣。宋元公告其羣臣﹐請無及先君﹐而仲幾不可﹐又況於處變之日乎﹖然則後之人君﹐不幸而遇國家之變﹐其如齊之襄王﹐其如周之宣王﹐請擇於斯二君者。

○五臺山記

五臺山在五臺縣東北一百二十里﹐西北距繁峙縣一百三十里。史照通鑑注曰「五臺山在代州五臺縣﹐山形五峙﹐相傳以爲文殊示現之地。」華嚴經疏云「淸涼山者﹐卽代州鴈門五臺山也。歲積堅冰﹐夏仍飛雪﹐曾無炎暑﹐故曰淸涼﹔五峯聳出﹐頂無林木﹐有如壘土之臺﹐故曰五臺。」余考昔人之言五臺者過侈﹐有謂﹕環基所至五百餘里﹔有謂﹕四埵去中臺各一百二十里﹐東埵爲趙襄子所登﹐以臨代國﹔南埵爲帝堯遭洪水系舟之處﹔北埵夏屋山﹐後魏孝文駐蹕之所﹔西埵天池﹐隋煬帝避暑之龍樓鳳閣者﹐皆太廣遠而失其實。惟今山誌所言五臺者近是。北臺最髙﹐後人名之葉斗峯。有龍湫﹐其東二十里爲華嚴嶺。又東二十里爲東臺﹐上可觀日出﹐其東爲龍泉關路。自北臺而南二十里爲中臺﹐其巓西北有太華泉。又西十五里爲西臺﹐其西疊嶂數十里﹐北有祕魔崖﹐東南有淸涼嶺﹐惟南臺稍遠﹐去中臺可五十里。五峯周遭如城﹐其巓風甚烈﹐不可居。而佛寺之大者五六皆在谷中﹐其地寒不生五穀﹐木有松無柏﹐亦有民人以樵采射獵爲業。在古建國時當爲林麓之地﹐中代以下﹐而吾人之逃於佛者居焉﹐於是山始名而亦遂爲其教之所有。然余考之﹕五臺在漢爲慮虒縣﹐而山之名始見於齊。其佛寺之建﹐當在後魏之時﹐而彼教之人以爲攝摩騰自天竺來此﹐卽居是山。不知漢孝明圖像之淸涼臺在雒陽而不在此也。余又考之﹐北齊書但言﹕突厥入境﹐代忻二牧馬數萬匹在五臺山北柏谷中避賊。隋書但言﹕盧太翼逃於五臺山﹐地多藥物﹐與弟子數人廬於巖下﹐蕭然絕世﹐以爲神仙可致而已。至唐書王縉傳始言﹕五臺山有金閣寺﹐鑄銅爲瓦﹐塗金於上﹐照耀山谷﹐費錢巨億萬。縉爲宰相﹐給中書符牒﹐令臺山僧數十人分行郡縣﹐聚徒講說以求貨利﹐於是此山名聞外夷。至吐蕃遣使求五臺山圖﹐見於敬宗之紀﹐而五代史則書﹕有胡僧遊五臺山﹐莊宗遣中使供頓﹐所至傾動城邑。又書﹕五臺山僧繼顒爲劉承鈞鴻臚卿﹐能講華嚴經﹐四方供施多積蓄以佐國用。五臺當契丹界上﹐繼顒常得其馬以獻﹐號「添都馬」。元史則書﹕武宗至大二年﹐二月癸亥﹐皇太后幸五臺山。三月己丑﹐令髙麗王隨太后之五臺山。英宗至治二年﹐五月甲申﹐車駕幸五臺山﹐庚寅﹐禜星於五臺山。夫以王縉之爲相﹐莊宗﹑武宗﹑英宗之爲君﹐其事亦可知矣。然此皆山誌所不載﹐問之長老﹐亦無有知其迹者。此在三四百年之間﹐而不能記述已如是矣﹐而況於摩騰之始來﹐文殊之示現乎﹖其山中雨夜時吐光焰。易曰「澤中有火革。」深山巨壑無佛之處亦往往有之﹐不足辧。嗚呼﹗韓公原道之作﹐至於「人其人﹐火其書﹐廬其居」﹐而李文饒爲相﹐能使張仲武封刀付居庸關﹐而不敢納五臺之逃僧。蓋君子之行王道者﹐其功至於如此。而吾以爲當人心沈溺之久﹐𨿽聖人復生﹐而將有所不能驟革﹐則莫若擇夫荒險僻絕之地﹐如五臺山者而處之﹐不與四民者混﹐猶愈於縱之出沒於州裏之中﹐兩敗而不可禁也。作五臺山記。

○拽梯郎君祠記

忠臣義士﹐性也﹐非慕其名而爲之。名者﹐國家之所以報忠臣義士也。報之而不得其名﹐於是姑以其事名之﹐以爲後之忠臣義士者勸﹐而若人之心何慕焉﹐何恨焉。平原君朱建之子罵單於而死﹐而史不著其名﹔田橫之二客自剄以從其主﹐而史並亡其姓。錄其名者而遺其晦者﹐非所以爲勸也。謂忠義而必名﹐名而後出於忠義﹐又非所以爲情也。余過昌黎﹐其東門有拽梯郎君祠﹐云﹕方東兵之入遵化﹐薄京師﹐下永平而攻昌黎也﹐俘掠人民以萬計﹐驅使之如牛馬。是時昌黎知縣左應選與其士民嬰城固守﹐而敵攻東門甚急。是人者爲敵舁云梯至城下﹐登者數人﹐將上矣﹐乃拽而覆之。其帥磔諸城下。積六日不拔﹐引兵退﹐城得以全。事聞﹐天子立擢昌黎知縣爲山東按察司﹐僉事丞以下遷職有差。又四年﹐武陵楊公嗣昌以巡撫至﹐始具疏上請﹐邑之士大夫皆蒙褎敍﹐民兵死者三十六人立祠祀之。而楊公曰「是拽梯者𨿽不知何人﹐亦百夫之特。」乃請旨封爲拽梯郎君﹐爲之立祠。嗚呼﹗吾見今日亡城覆軍之下﹐其被俘者﹐𨿽以貴介之子﹐弦誦之士﹐且爲之刈薪芻﹐拾馬矢﹐不堪其苦而死於道路者何限也﹗而郎君獨以其事著。吾又聞奢寅之攻成都也﹐一銃手在賊梯上﹐得間向城中言曰「我良民也﹐賊以鐵索系我守梯﹐我仰天發銃﹐未嘗向官軍也。今夜賊飲必醉﹐可來救我。」官軍如其言﹐夜出斫營﹐火其梯﹐賊無得脫者﹐而銃手死矣。若然﹐忠臣義士豈非本於天性者乎﹖郎君之祠且二十餘年﹐而幸得無毀﹐不爲之記﹐無以傳後。張生莊臨﹐親其事者也﹐故以其言書之。

○復庵記

舊中涓範君養民﹐以崇禎十七年夏自京師徒步入華山爲黃冠。數年﹐始克結廬於西峯之左﹐名曰復庵。華下之賢士大夫多與之遊﹐環山之人皆信而禮之。而範君固非方士者流也。幼而讀書﹐好楚辭諸子及經史﹐多所涉獵﹐爲東宮伴讀。方李自成之挾東宮二王以出也﹐範君知其必且西奔﹐於是棄其家走之關中﹐將盡厥職焉。乃東宮不知所之﹐而範君爲黃冠矣。太華之山﹐懸崖之巓﹐有松可蔭﹐有地可蔬﹐有泉可汲﹐不稅於官﹐不隸於宮觀之籍。華下之人或助之材﹐以刱是庵而居之。有屋三楹﹐東向以迎日出。余嘗一宿其庵﹐開戶而望大河之東﹐雷首之山﹐蒼然突兀﹑伯夷﹑叔齊之所采薇而餓者﹐若揖讓乎其間﹐固範君之所慕而爲之者也。自是而東﹐則汾之一曲﹐綿上之山﹐出沒於雲煙之表﹐如將見之。介子推之從晉公子﹐旣反國而隱焉﹐又範君之所有志而不遂者也。又自是而東﹐太行﹑碣石之間﹐宮闕山陵之所在﹐去之茫茫而極望之不可見矣。相與泫然﹐作此記﹐畱之山中。後之君子登斯山者﹐無忘範君之志也。

○貞烈堂記

古之人所以傳於其後者﹐不以其名而以其實﹐不以其天而以其人。以其名﹐以其天者﹐世人之所以爲榮﹔以其實﹐以其人者﹐君子之所修而不敢怠也。晉生文煜﹐關中之通士也。名其堂曰貞烈﹐而請爲之記。其言曰「余之祖妣﹐臨潼王府鎭國中尉懷墀女也。歸於晉﹐生余考及二姑。年十九而余祖考亡﹐余考方四歲﹐守節不二﹐迄六十有八而終。崇禎末巡按禦史金公毓峒以事上聞﹐請行旌表。命未下而寇至﹐二姑死焉﹐故堂以貞烈名也。」余又讀朝邑李君楷所爲傳﹐則二姑者﹐一適西安右衛昭信校尉王弘祖﹐一適臨潼王府奉國中尉誼濋﹐並封安人。早寡﹐寇至之日﹐各自投於井。長姑之子寅年十三﹐從焉。蓋三世而其節不隕﹐可無媿其名也已。史言郭昌娶眞定恭王女﹐號郭主。主𨿽王家女﹐而好禮節儉﹐有母儀之徳﹐生光武郭皇后。此特居室之常行爾﹐而當時稱之﹐史冊載之﹐其後郭后𨿽出﹐而東海恭王猶得保其餘慶﹐以垂於後嗣。乃晉氏之先祖妣其治家如郭主﹐加以柏舟之節﹐其女與外孫守死不辱﹐有卓絕之殊軌焉。屬當岸谷之變﹐門戶衰微﹐無能光大其業﹐使聲聞烜赫﹐傳之彤管﹐而僅以一堂之名托之文字﹐以示子孫不忘﹐此又其遇之懸於天﹐「實命不同」﹐而可爲悲悼者也﹗然君子之爲教﹐於家有百世之規﹐而不以一時之所遇爲興替。易不云乎﹕「家人﹐利女貞。」自今以往﹐晉氏之爲女者必貞﹐以宜其家﹔爲子者必孝於親﹐必忠於君﹐以顯於其國﹔則受介福於王母以大其門者﹐不在其身﹐將在其子孫。而斯堂之名﹐永世弗墜﹐必有繼中壘而修列女之傳者焉。余濡筆俟之矣。

○楊氏祠堂記

天下之事﹐盛衰之形﹐眾寡之數﹐不可以一定﹐而君子則有以待之。所以撫盛而合眾者﹐中人以上之所能﹐若夫爲盛於衰﹐治眾於寡﹐孑然一身之日﹐而有萬人百世之規﹐非大心之君子莫克爲之矣。古之君子﹐慮先人之徳久而弗昭﹐於是爲之祠堂以守之﹐其盛者及於始祖。古之君子﹐慮宗人之渙而無統﹐於是歲合子姓於祠而教之孝﹔奠爵獻俎﹐畢而餕食﹐以教之禮。其子孫之眾﹐或至於數千百人﹐此祠堂之所由興﹐而祭法之所由傳也。常熟楊子常先生﹐通經之士。於先朝之末﹐由訓導除都昌知縣﹐未任﹐以疾歸﹐而遭國變﹐至於今﹐先生年七十有二矣。先有一子﹐年二十餘以卒﹐晚得一子又殤﹐而其兄子亦中歲夭折。今其族孫之在者﹐不過二十餘人。其先世自關中來﹐祖﹑父並爲農﹐風尙朴質。髙祖以上﹐不能舉其諱字。自遷常熟以來﹐復無顯者﹐及先生始仕宦。今白首老矣﹐無親子孫。夫人之情﹐於身且若此﹐遑卹其後乎﹖而先生曰「不然。吾父𨿽農﹐在裏中頗能言民疾苦﹐以達於縣吏﹐而除其菑﹐當不至於無嗣。以五服之間﹐得一二十人﹐以合其歡而教之以孝以禮﹔豈必其中無能學以大其宗者。以吾之年𨿽老且獨﹐而幸有薄田之入﹐爲先祖父所遺﹐可以舉先人未行之事而傳之其後人。」於是卽祖墓之旁﹐建屋三楹﹐爲祠堂﹐以奉其先人並諸父兄子姓之亡者。其下爲田若干畝﹐以供歲時之祭。定其儀﹐秩其品﹐簡而文﹐約而不陋。曰「及吾身存﹐與諸孫行禮其中﹐使諸孫之繼我﹐如今日焉﹐先徳其毋墜已。」又於其墓之旁植木開河通水﹐凡世俗所爲安死利生之法無不備﹐此非所謂衰而有盛之心﹐寡而能眾之事者乎﹖易曰「可大則賢人之業。」傳曰「人定能勝天。」吾以卜楊氏之昌於其後﹐必也。承先生之命而爲之記。

○華陰王氏宗祠記

昔者孔子旣沒﹐弟子錄其遺言以爲論語﹐而獨取有子﹑曾子之言次於卷首﹐何哉﹖夫子所以教人者﹐無非以立天下之人倫﹐而孝弟﹐人倫之本也﹔愼終追遠﹐孝弟之實也。甚哉﹐有子﹑曾子之言似夫子也。是故有人倫﹐然後有風俗﹐有風俗﹐然後有政事﹐有政事﹐然後有國家。先王之於民﹐其生也﹐爲之九族之紀﹐大宗小宗之屬以聯之﹔其死也﹐爲之疏衰之服﹐哭泣殯葬虞附之節以送之﹔其遠也﹐爲之廟室之制﹐禘嘗之禮﹐鼎俎籩豆之物以薦之﹔其施之朝廷﹐用之鄕黨﹐講之庠序﹐無非此之爲務也。故民徳厚而禮俗成﹐上下安而暴慝不作。自三代以下﹐人主之於民﹐賦斂之而已爾﹐役使之而已爾﹐凡所以爲厚生正徳之事﹐一切置之不理﹐而聽民之所自爲﹐於是乎教化之權常不在上而在下。兩漢以來﹐儒者之效亦可得而考矣。自二戴之傳﹐二鄭之注﹐專門之學以禮爲宗﹐歷三國﹑兩晉﹑南北﹑五季干戈分裂之際而未嘗絕也。至宋程﹑朱諸子卓然有見於遺經﹐而金元之代﹐有志者多求其說於南方以授學者。及乎有明之初﹐風俗淳厚﹐而愛親敬長之道達諸天下。其能以宗法訓其家人﹐而立廟以祀﹐或累世同居﹐稱之爲義門者﹐亦往往而有。十室之忠信﹐比肩而接踵﹐夫其處乎雜亂偏方閏位之日﹐而守之不變﹐孰勸帥之而然哉﹖國亂於上而教明於下。易曰「攺邑不攺井。」言經常之道﹐賴君子而存也。嗚呼﹗至於今日而先王之所以爲教﹐賢者之所以爲俗﹐殆澌滅而無餘矣﹗列在搢紳而家無主祏﹐非寒食野祭則不復薦其先人﹔期功之慘﹐遂不制服﹐而父母之喪﹐多畱任而不去﹔同姓通宗而不限於奴僕﹔女嫁﹐死而無出﹐則責償其所遣之財﹔昏媾異類而脇持其鄕裏﹐利之所在﹐則不愛其親而愛他人﹐於是機詐之變日深﹐而廉恥道盡。其不至於率獸食人而人相食者幾希矣﹗昔春秋之時﹐弒君三十六﹐亡國五十二﹐而秉禮之邦﹐守道之士不絕於書﹐未若今之滔滔皆是也。此五帝三王之大去其天下﹐而乾坤或幾乎息之秋也。又何言政事哉﹗吾友華陰王君弘撰﹐鄰華先生之季子﹐而爲徵華先生後者也。遊婺州﹐二年而歸﹐乃作祠堂以奉其始祖﹐聚其子姓而告之以尊祖敬宗之道。其鄕之老者喟然言曰﹕不見此禮久矣﹐爲之兆也﹐其足以行乎﹖孟子有言「惻隱之心﹐仁之端也。」夫躬行孝弟之道﹐以感發天下之人心﹐使之惕然有省﹐而觀今世之事若無以自容﹐然後積污之俗可得而新﹐先王之教可得而興也。王君勉之矣。

○書孔廟兩廡位次考後

予居蘇之昆山。崇禎初﹐先師廟東西兩廡壞。予時爲博士弟子﹐一日過之﹐見神位在瓦礫中﹐與同學二三生拾取﹐命工修完﹐奉之東齋﹐告於邑之長官。越二年﹐始復其故。因考史記﹑家語及今代闕裏之書﹐多有不同﹐以大明會典爲定。而友人歸生莊作兩廡位次考一通﹐受而藏之幾五十年。來關中﹐得合陽寧生浤丁祭考義﹐亦崇禎中作﹐大略相同。然兩廡位東西相對﹐以次列及門弟子畢﹐而後及左氏﹑公羊﹑谷梁三子曁漢以下諸儒﹐此舊制也。嘉靖九年﹐采諸臣之議﹐有黜者﹐有攺祀者﹐於是東廡之弟子三十三﹐而西廡二十九。左丘明躋秦非之上﹐伏勝躋顏噲之上﹐孔安國躋谷梁赤之上﹐而自此以下﹐時代先後大率倒誤。當日東西之位仍如舊次﹐𨿽有闕者而不復更移﹐蓋亦知二鄭﹑賈﹑服諸儒傳經之功不可沒﹐而有待於異日之重議﹐此秉禮者之微意也。予恐後之人不知﹐而欲循時代以正東西之次﹐又悲夫亡友之遺墨猶存﹐而不獲共論此也﹐乃書其末﹐以俟後人。歸生名莊﹐更名祚明﹐工艸隸﹐爲東吳髙士。

○書廣韻後

余旣表廣韻而重刻之﹐以見自宋以前所傳之韻如此﹐然惜其書之不完也。路史曰「周有井伯﹐廣韻曰﹕子牙後。」今井下無此文。又曰「廣韻云﹕漢有■﹝崩阝﹞城後。」今■﹝崩阝﹞字灰等二韻兩收而亦無此文。又引■﹝崩阝﹞下云「鄕名﹐在右扶風。」而今灰韻注但「鄕名」二字。困學記聞曰「廣韻以賁爲姓﹐古有勇士賁育。」今賁下但「亦姓」二字。又曰「廣韻云﹕後蜀錄有法部尙書屯度。」又曰「廣韻引何氏姓苑有﹕『況姓﹐廬江人。』」今屯下況下但「又姓」二字。禮部韻略引廣韻佊字注云「論語﹕子西佊哉。」軻字注云「孟子居貧轗軻﹐故名軻﹐字子居。」今並無此文。又注鼮字云「漢光武得此鼠﹐竇攸識之。廣韻以爲終軍﹐誤。」今亦無終軍之文也。太原傅山曰「宋姚寬戰國策後序引廣韻七事﹕晉有大夫芬質﹐芊幹者著書顯名﹐安陵醜﹐雍門中大夫藍諸﹐晉有亥唐﹐趙有大夫戶聿賈﹐齊威王時有左執法公旗蕃。」蓋注中凡言又姓者﹐必以其人實之﹐而今書皆無其文。又史照通鑑釋文所引廣韻﹐其不載於今書者亦多也。十干皆引爾雅歲陽﹐而戊下不引著雍。又考之玉海﹐言廣韻凡二萬六千一百九十四言﹐注一十九萬一千六百九十二字。今僅二萬五千九百二言﹐注一十五萬三千四百二十一字。則注之刪去者﹐三萬八千二百七十一﹐而正文亦少二百九十二言矣。又文獻通考曰有陸法言﹑長孫訥言﹑孫愐三序﹐今止愐序。又言首載景徳﹑祥符敕牒﹐今亦無之﹐則亦後人刪去之矣。其幸而存者﹐天之未喪斯文也。嗚呼﹐惜哉﹗

○讀宋史陳遘

吾讀宋史忠義傳至於陳遘﹐史臣以其嬰城死節﹐而經制錢一事爲之減損其辭﹐但雲天下至今有經總制錢名﹐而不言其害民之罪。又分其咎於翁彥國﹐愚以爲不然。鶴林玉露曰「宣和中﹐大盜方臘擾浙東﹐王師討之。命陳亨伯【宋人諱髙宗嫌名﹐稱其字曰亨伯。】以發運使經制東南七路財賦﹐因建議如賣酒﹑鬻糟﹑商稅﹑牙稅﹐與頭子錢﹑樓店錢皆少增其數﹐別歷收系﹐謂之經制錢。其後盧宗原頗附益之﹐至翁彥國爲總制使﹐仿其法﹐又收贏焉﹐謂之總制錢。靖康初﹐詔罷之。軍興﹐議者請再施行﹐色目寢廣﹐視宣和有加焉。以迄於今﹐爲州縣大患。初﹐亨伯之作俑也﹐其兄聞之﹐哭於家廟。謂剝民斂怨﹐禍必及子孫。其後葉正則作外稿﹐謂必盡去經總錢﹐而天下乃可爲﹐治平乃可望也。」然則宋之所以亡﹐自經總制錢﹐而此錢之興﹐始於亨伯。𨿽其固守中山﹐一家十七人爲叛將所害﹐而不足以償其剝民之罪也。孔子述古書之文﹐凡紂之臣附上而讎斂者﹐𨿽飛廉之死﹐不得與於三仁之列。若亨伯之爲此也﹐其初特一時權宜之計﹐而遺禍及於無窮。是上得罪於藝祖﹑太宗﹐下得罪於生民﹐而斷脰決腹﹐一暝於中山﹐不過匹夫匹婦之爲諒而已﹐焉得齒於忠義哉﹗知此﹐然後天下之爲人臣者﹐不敢懷利以事其君﹐而但以一死自托於忠臣之列矣。

○汝州知州錢君行狀

崇禎十四年二月辛亥﹐賊陷汝州﹐知州錢君死之。君諱祚徵﹐字君遠﹐其先吳越王裔﹐居池之靑陽。國初遷於萊﹐爲掖縣人。君七歲出嗣其從叔父一夔爲之子﹐事其嗣大母杜氏如其父母。大母之黨有煩言﹐君言於大母﹐施予諸姻屬甚周﹐以是大母安之。中天啟元年舉人。大母終﹐哀毀如父喪。署恩縣教諭﹐三年﹐除汝州知州。汝爲流賊出入孔道﹐又有土賊聚至萬人﹐依山爲巢﹐百姓苦之。君至﹐則簡鄕勇衙兵得千餘人﹐佯爲城守計。忽夜半開門出﹐從間道踰山谷﹐步行抵其巢﹐賊方縱酒不爲備﹐急擊﹐大破之。君策賊眾難盡誅﹐乃釋其俘招之﹐仍令民千家立一寨﹐有警相救。賊屢失利﹐其頭目魯加勒等遂詣州降。南召﹑登封諸賊聞之﹐亦來降。君簡其驍健﹐送軍門效用﹐余給牛種遣之。汝人少休。君守汝三年﹐多善政。及是年正月﹐賊陷河南府﹐遂犯汝州。君斬麾下之言款賊者以狥﹐率兵嬰城固守。賊攻城﹐君中流矢﹐力疾乘城督戰數日。二月庚戌﹐大風霾﹐賊以火箭射城上﹐城上發炮應之﹐風逆火反﹐樓堞盡焚。賊乘之入﹐君被執﹐大罵不屈﹐被擊僕地﹐加以炮烙﹐一宿死。年四十七。弟祉徵﹐從子靑﹐僕十餘人皆死﹐無一還者。巡撫臣髙名衡以聞﹐奉旨下部議卹﹐未覆。子大受﹐縣學生。痛父節未表於先朝﹐懼後世之沒而無傳也﹐乃質言其事以告於余而爲之狀。

○吳同初行狀

自余所及見﹐裏中二三十年來號爲文人者﹐無不以浮名苟得爲務﹐而余與同邑歸生獨喜爲古文辭﹐砥行立節﹐落落不苟於世﹐人以爲狂。已而又得吳生。吳生少餘兩人七歲﹐以貧客嘉定。於書自左氏下至南北史﹐無不纖悉彊記。其所爲詩多怨聲﹐近西州﹑子夜諸歌曲。而炎武有叔蘭服﹐少兩人二歲﹔姊子徐履忱少吳生九歲﹐五人各能飲三四斗。五月之朔﹐四人者持觥至余捨爲母壽。退而飲﹐至夜半﹐抵掌而談﹐樂甚﹐旦日別去。余遂出赴楊公之辟﹐未旬日而北兵渡江﹐余從軍於蘇﹐歸而昆山起義兵﹐歸生與焉。尋亦竟得脫﹐而吳生死矣。余母亦不食卒。其九月﹐余始過吳生之居而問焉﹐則其母方煢煢獨坐﹐告余曰「吳氏五世單傳﹐未亡人惟一子一女。女被俘﹐子死矣﹗有孫﹐二歲﹐亦死矣﹗」余旣痛吳生之交﹐又念四人者持觥以壽吾母﹐而吾今以衰絰見吳生之母於悲哀其子之時﹐於是不知涕淚之橫集也。生名其沆﹐字同初﹐嘉定縣學生員。世本儒家﹐生尢夙惠﹐下筆數千言﹐試輒第一。風流自喜﹐其天性也。每言及君父之際及交友然諾﹐則斷然不渝。北京之變﹐作大行皇帝﹑大行皇后二誄﹐見稱於時。與餘三人每一文出﹐更相寫錄。北兵至後﹐遺余書及記事一篇﹐又從余叔處得詩二首﹐皆激烈悲切﹐有古人之遺風。然後知閨情諸作﹐其寄興之文﹐而生之可重者不在此也。生居昆山﹐當抗敵時﹐守城不出以死﹐死者四萬人﹐莫知屍處。以生平日憂國不忘君﹐義形於文若此﹐其死豈顧問哉﹖生事母孝﹐每夜歸﹐必爲母言所與往來者爲誰﹐某某最厚。死後﹐炎武嘗三過其居﹐無已﹐則遣僕夫視焉。母見之﹐未嘗不涕泣﹐又幾其子之不死而復還也。然生實死矣﹗生所爲文最多﹐在其婦翁處﹐不肯傳﹔傳其寫錄在余兩人處者﹐凡二卷。

○書吳潘二子事

先朝之史﹐皆天子之大臣與侍從之官承命爲之﹐而世莫得見。其藏書之所﹐曰皇史宬。每一帝崩﹐修實錄﹐則請前一朝之書出之﹐以相對勘﹐非是莫得見者。人間所傳止有太祖實錄。國初人朴厚﹐不敢言朝廷事﹐而史學因以廢失。正徳以後﹐始有纂爲一書附於野史者﹐大抵艸澤之所聞﹐與事實絕遠﹐而反行於世﹐世之不見實錄者從而信之。萬曆中﹐天子蕩然無諱﹐於是實錄稍稍傳寫流布﹐至於光宗而十六朝之事具全。然其卷帙重大﹐非士大夫累數千金之家不能購﹐以是野史日盛﹐而謬悠之談徧於海內。蘇之吳江有吳炎﹑潘檉章﹐二子皆髙才﹐當國變後﹐年皆二十以上﹐並棄其諸生﹐以詩文自豪。旣而曰「此不足傳也﹐當成一代史書﹐以繼遷﹑固之後。」於是購得實錄﹐復旁搜人家所藏文集奏疏﹐懷紙吮筆﹐早夜矻矻﹐其所手書﹐盈牀滿篋﹐而其才足以發之。及數年而有聞﹐予乃亟與之交。二子皆居江村﹐潘稍近﹐每出入﹐未嘗不相過。又數年﹐潘子刻國史考異三卷﹐寄予於淮上﹐予服其精審。又一年﹐予往越州﹐兩過其廬。及余之昌平﹑山西﹐猶一再寄書來。會湖州莊氏難作﹐莊名廷鑨﹐目雙盲﹐不甚通曉古今。以史遷有「左丘失明﹐乃著國語」之說﹐奮欲著書。其居鄰故閣輔朱公國楨家﹐朱公嘗取國事及公卿志狀疏艸命胥鈔錄﹐凡數十帙﹐未成書而卒﹐廷鑨得之﹐則招致賓客﹐日夜編輯爲明書﹐書冗雜不足道也。廷鑨死﹐無子﹐家貲可萬金。其父胤城流涕曰「吾三子皆已析產﹐獨仲子死無後﹐吾哀其志﹐當先刻其書﹐而後爲之置嗣。」遂梓行之。慕吳﹑潘盛名﹐引以爲重﹐列諸參閱姓名中。書凡百餘帙﹐頗有忌諱語﹐本前人詆斥之辭未經刪削者。莊氏旣巨富﹐浙人得其書﹐往往持而恐嚇之﹐得所欲以去。歸安令吳之榮者﹐以贓系獄﹐遇赦得出。有吏教之買此書﹐恐嚇莊氏。莊氏欲應之﹐或曰「踵此而來﹐盡子之財不足以給﹐不如以一訟絕之。」遂謝之榮。之榮告諸大吏﹐大吏右莊氏﹐不直之榮。之榮入京師﹐摘忌諱語密奏之﹐四大臣大怒﹐遣官至杭﹐執莊生之父及其兄廷鉞及弟侄等﹐並列名於書者十八人皆論死。其刻書鬻書﹐並知府推官之不發覺者﹐亦坐之。發廷鑨之墓﹐焚其骨﹐籍沒其家產。所殺七十餘人﹐而吳﹑潘二子與其難。當鞫訊時﹐或有攺辭以求脫者﹐吳子獨慷慨大罵﹐官不能堪﹐至拳踢僕地。潘子以有母故﹐不罵亦不辧。其平居孝友篤厚﹐以古人自處﹐則兩人同也。予之適越﹐過潘子時﹐余甥徐公肅新狀元及第﹐潘子規余愼無以甥貴稍貶其節﹐余謝不敢。二子少餘十餘歲﹐而予視爲畏友﹐以此也。方莊生作書時﹐屬客延予一至其家﹐予薄其人不學﹐竟去﹐以是不列名﹐獲免於難。二子所著書若干捲﹐未脫藳﹐又假予所蓄書千餘卷盡亡。予不忍二子之好學篤行而不傳於後也﹐故書之。且其人實史才﹐非莊生者流也。

○歙王君墓志銘

王君以崇禎十四年卒。後三年國變﹐王君之子璣流寓於吳﹐又一年而不孝始識王生﹐因以知王生之人與其世徳之槪。與王生交一年﹐而王生以狀請銘﹐不孝以母未葬﹐弗敢作也。又一年﹐卜葬﹐葬有日﹐而王生復來請銘﹐不孝不獲辭而銘之。君諱時沐﹐字惟新﹐其先歙之澤富人。在唐曰祕閣校正希羽﹐十七傳至名關者﹐避元亂徙而東﹐爲龍溪始祖﹐又八傳至於君。君大父諱福鳳﹐始業行鹽﹐父諱正寵﹐承其業﹐以至於君。君以其故不克讀書。然君𨿽業鹽﹐而孝友﹑急公好施﹐有遠見﹐能自樹﹐乃過於世之君子。若所云事其慈母與父妾盡禮﹐而友愛弟時洸終其身﹐則其孝友也。祖墓之木爲不肖者伐﹐且鬻其旁地﹐君爲捐金贖之﹔澤富有宗祠﹐君重作之龍溪﹐其急大義也。叔正完客杭而病﹐曰﹕於我葬﹔外舅卒﹐遺孤一人﹐曰﹕於我長﹔其它卹人窮﹐振人困多類是﹐是其好施也。同事欲因君請院司據西龍爲鹽窩﹐君止之﹐無何﹐並抵罪﹐西龍商獨免﹐其有遠見也。好從士君子而恥謁貴人﹐邑有司欲賓之﹐不就﹐其能自樹也。凡此皆余之所信於王生者也。君享年六十有七﹐娶朱氏﹐子四﹕長璣﹐杭州府錢塘縣學生員﹐次文秩﹐次文秋﹐次文杞。孫六﹐曾孫二。以卒之年十二月甲子﹐葬於其裏象山之麓。蓋王氏中世爲商﹐而通經義思用之天下者﹐自璣始。自君之沒而家益落﹐璣遂走京師﹐歷薊﹐抵寧遠﹐觀列邊之大勢。每以大計幹當事者﹐不用﹐轉客東萊﹐而聞京師之變﹐哭先皇帝於萊山之陽。馳至南都﹐而公卿又無下士者﹐遂僦居於吳﹐著信書一編以示余﹐而爲之太息焉。此固宋之遺臣所隱晦而不敢筆之書者也。而王生之不撓於時若此﹐其抱濟物之才﹐而發憤於大義又若此﹐非世徳之遺而能然乎﹗銘曰﹕不知其人視其子。子爲信人爲節士。嗚呼君兮永宅此﹗

○山陽王君墓志銘

往余在吳中﹐常鬱鬱無所交﹐出門至於淮上﹐臨河不度﹐彷徨者久之﹐因與其地之賢人長者相結﹐而王君起田最與余善﹐自此一二年或三四年一過也。王君與餘同年月生﹐而長餘二十餘日﹐其行事𨿽不同而意相得﹐凡余心之所存﹐及其是非好惡無不同者。𨿽不學古而闇合於義﹐仁而愛人﹐樂善不倦﹐其天性然也。生八歲而孤﹐事母孝﹐事其兄恭﹐其居財也有讓。少爲帖括之學﹐及中年﹐遂閉戶不試。家頗饒﹐每受人之負﹐折券不較﹐以是其產稍落﹐而四方賓客至者﹐未嘗不與之周旋。當余在太原﹐而余友潘力田死於杭﹐系累其妻子以北。少弟耒年十八﹐孑身走燕都﹐介餘一蒼頭以見王君。王君曰「我固聞之。寧人嘗與我言﹐潘君力田﹐賢士也﹐不幸以非命終。而寧人之友之弟﹐則猶之吾弟也。」迎而捨之。比其歸也﹐則曰「家破矣﹐可柰何﹗吾有女年且笄﹐將壻子。」間二年﹐耒遂就昏。王君與耒非素識也﹐特以寧人之友故﹐而余在遠﹐弗及爲之從臾也。每爲餘言「子行遊天下二十年﹐年漸衰﹐可已矣﹗幸過我卜築﹐一切居處器用﹐能爲君辦之。」逡巡未果。而別君之日﹐持觴送我大河之北﹐畱一宿﹐視余上馬﹐爲之出涕﹐若將不復見者。乃明年﹐余遂有山東之戹﹐而海﹑岱以南地大震﹐君亦爲裏中兒所齮齕﹐意不自得。又明年六月庚午﹐君卒。惟君生平以朋友爲天倫﹐其待餘如昆弟﹐而余以窮戹蹇連﹐無能申大義於詐愚淩弱之日者。以十九年之交﹐再三之約﹐而不獲與之分宅卜鄰﹐同晨共夕﹔其終也﹐又不獲視其含斂﹐而撫其遺孤﹐吁﹐可悲矣﹗君諱略﹐字起田﹐淮安山陽人。家淸江浦之南﹐卒時年五十七。娶方氏﹐子一﹐寬。將以卒之某年某月某日葬於某地之先塋﹐而子婿耒以狀及寬書來﹐是不可以無銘。銘曰﹕少而孝﹐長而恭。好禮而惇﹐樂善而從。爲義勇而與人忠。胡天不弔﹐而降此鞠凶﹗士絕弦﹐人罷舂。以斯銘﹐告無窮。

○富平李君墓志銘

關中故多豪傑之士﹐其起家商賈爲權利者﹐大抵崇孝義﹐尙節槪﹐有古君子之風﹐而士人獨循循守先儒之說不敢倍。嘉靖中﹐髙陵﹑三原爲經生領袖﹐其後稍衰。而一二賢者猶能自持於新說橫流之日﹐以余所聞李君﹐蓋可謂篤信好學而不更其守者邪﹖李氏之先﹐山西之洪洞人﹐元時遷美原﹐洪武初﹐縣廢﹐爲富平人。數傳至君之曾祖諱朝觀者﹐爲邊商﹐以任俠著關中﹐與裏豪爭渠田﹐爲齮齕以死。而君之祖諱希奎﹐走闕下上書愬﹐天子直其事﹐大猾以次就法﹐報父讎﹐名動天下﹐乃其家遂中落。至君之考諱效忠﹐中武舉﹐稍復振。君始以文補邑諸生。君少而剛方﹐績學不怠。當萬曆之末﹐士子好新說﹐以莊﹑列百家之言竄入經義﹐甚者合佛老與吾儒爲一﹐自謂千載絕學﹐君乃獨好傳注﹐以程﹑朱爲宗。旣得事恭定馮先生﹐學益大進。君事親孝﹐其於諸父昆弟恭而有讓﹐待人以嚴而引之於道﹐治家冠婚喪祭一如禮法﹐以是年𨿽少﹐鄕人重之如王彥方﹑黃叔度焉。崇禎七年四月壬午以疾卒﹐年二十七。君卒之三月﹐而關中大亂。君之考武舉君以哭子繼君以沒。而寇至裏中﹐妣楊氏與族人登樓﹐並焚死。李氏之門合良賤死者八十有一人。嗚呼﹐憯矣﹗而孤子因篤方三歲﹐迪篤二歲﹐從其母田氏走之外家以免。其後因篤旣長﹐乃折節讀書﹐已爲諸生﹐旋棄之。爲詩文﹐有聞於時﹐而尢潛心於傳注之書﹐以力追先賢。蓋近年以來關中士子爲大全﹑蒙引之學者﹐自君父子倡之。君沒越十有三年﹐十月癸酉﹐因篤始葬君於韓家村東南之新阡。因篤旣與昆山顧炎武爲友﹐且數年﹐而曰「吾先人之墓石未立﹐將屬之子。」炎武不敢辭﹐乃爲之撰次﹐其詳則因篤之狀存焉。君諱映林﹐字暉天。其沒也﹐鄕人私謚曰貞孝先生。孫男三人﹕漢﹑渭﹑泗﹐銘曰﹕

李氏之先﹐以節俠聞。及至於君﹐乃續斯文。刊落百氏﹐以入聖門。好義力行﹐鄕邦所尊。何不永年﹐遭室之焚。有封若堂﹐於韓之原。惟徳繩繩﹐在其後昆。

○謁攢宮文一

伏念臣艸野微生﹐干戈餘息。行年五十﹐慨駒隙之難畱﹔涉路三千﹐望龍髯而愈遠。玆當忌日﹐祗拜山陵。履雨露之方濡﹐實深哀痛﹔睠松楸之勿翦﹐猶藉神靈。敢陳於沼之毛﹐庶格在天之馭。臣某謹言。

○謁攢宮文二

自違陵下﹐卽度太行﹐遠歷關河﹐再更寒暑。玆以孟秋之望﹐重修拜奠之儀。身先旅鴈﹐過絕塞而南飛﹔迹似流萍﹐隨百川而東下。感河山之如故﹐悲灌莽之方深﹗庶表忱思﹐伏祈昭鑑﹗

○謁攢宮文三

臣炎武﹐臣因篤﹐江左豎儒﹐關中下士。相逢燕市﹐悲一劍之猶存﹔旅拜橋山﹐痛遺弓之不見。時當春暮﹐敬擷村蔬﹐聊攄艸莽之心﹐式薦園陵之事。告四方之水旱﹐及此彌年﹔乘千載之風雲﹐未知何日﹖伏惟昭格﹐俯鑑丹誠﹗

○謁攢宮文四

自違陵下﹐今又八年。濩落關河﹐差池烽火﹐想遺弓而在望﹐懷短策以靡前。每屆春秋﹐獨泣蒼梧之野﹔多更甲子﹐仍憐絳縣之人。朔气初收﹐光風漸轉﹐敬羞薀藻﹐重展松楸。𨿽鼎俎之久虛﹐幸罘罳之未壞。黃圖如故﹐乍驚失鹿之辰﹔白首無歸﹐終冀攀龍之日。仰憑明命﹐得遂深祈。

○華陰縣朱子祠堂上梁文

蓋聞宣气爲山﹐眾阜必宗乎喬嶽﹔明徵在聖﹐羣言實總於眞儒。自夫化缺三雍﹐風乖四始。兩漢而下﹐𨿽多保殘守缺之人﹔六經所傳﹐未有繼往開來之哲。惟絕學首明於伊雒﹐而微言大闡於考亭﹐不徒羽翼聖功﹐亦乃發揮王道﹐啟百世之先覺﹐集諸儒之大成。然而代運當屯﹐蓍占得遁。官方峻直﹐難久立於朝端﹔祠祿優遊﹐每自安於林下。睠此雲臺之側﹐實爲寄祿之邦。子靜書中﹐羨希夷之舊隱﹔啟蒙序末﹐題眞逸之新名。𨿽風聲遠隔於殊方﹐而道徳實同乎一統。家傳戶誦﹐久已無間寰區﹔春祀秋嘗﹐獨此未瞻廟貌。於是邑之薦紳耆舊﹐以及學士靑衿﹐無不博考遺編﹐深嗟闕典﹐睇琳宮之絢爛﹐悲木鐸之幽沈。爰有廷揆張君﹑山史王君搜采於前﹐子徳李君﹑適之宋君宣揚於後﹔而會炎武跋涉關河﹐畱連原巘﹐發遐情於五嶽﹐尋墜緒於千年。卽雲臺舊院之西﹐度香火專祠之地﹐重邀茂宰【華陰令遲維城】﹐贊此良圖。萃人力以作新﹐捐緡錢而倡導﹐卜神涓吉﹐庀材效工。右帶流泉﹐來惠風之習習﹔前憑嶽麓﹐狀盛徳之峨峨。將使俎豆增崇﹐章逢無絕﹐敬泚衰蕪之筆﹐式陳邪許之辭。

●亭林文集卷之六【補遺】

軍制論

形勢論

田功論

錢法論

子胥鞭平王之屍辧

顧與治詩序

方月斯詩艸序

天下郡國利病書序

肇域志序

下學指南序

吳才老韻補正序

書故總督兵部尙書孫公淸屯疏後

廣師

與盧某書

答友人論學書

與友人辭往教書

規友人納妾書

答徐甥公肅書

與楊雪臣

與戴耘野

與潘次耕

答毛錦銜

與毛錦銜

○軍制論【乙酉歲作】

法不變﹐不可以救今已。居不得不變之勢﹐而猶諱其變之實﹐而姑守其不變之名﹐必至於大獘。今日之軍制﹐可謂髙皇帝之軍制乎﹖其名然﹐其實變矣。而上下相與守之至於極﹐而因循不攺﹐是豈創制之意哉﹖髙皇帝云「吾養兵百萬﹐不費民間一粒。」自今言之﹐費乎不費乎﹖百萬之兵安在乎﹖而猶以爲祖制則然﹐此所謂相蒙之說也。嘗考古春秋﹑周禮寓兵於農之說﹐未嘗不喟然太息﹐以爲判兵與農而二之者﹐三代以下之通獘﹔判軍與兵而又二之者﹐則自國朝始。夫一民也﹐而分之以爲農﹐又分之以爲兵﹐是一農而一兵也﹐弗堪﹔一兵也﹐而分之以爲軍﹐又分之以爲兵﹐是一農而二兵也﹐愈弗堪﹔一兵也﹐而分之以爲衛兵﹐又分之以爲民兵﹐又分之以爲募兵﹐是一農而三兵也﹐又益弗堪。不亟變﹐勢不至盡驅民爲兵不止﹐盡驅民爲兵﹐而國事將不忍言矣。二祖之制﹕京師設都督府五﹐衛七十二﹔畿甸設衛五十﹔各省設都指揮使司二十一﹐畱守司二﹐衛百九十一﹐守禦屯田羣牧千戶所二百十有一﹔邊徼設宣慰安撫長官司九十五﹐番夷都司衛所百有七。以五千六百人爲衛﹐千一百二十人爲千戶所﹐百十有二人爲百戶所﹐給軍田﹐立屯堡﹐且耕且守。人受田五十畝﹐賦糧二十四石﹐半贍其人﹐半給官俸﹐及城操之軍有儆﹐朝發夕至。若是﹐天下何病乎有兵﹐而又烏乎復立兵﹖久安弛備﹐政圮伍虛。正統末﹐始令郡縣選民壯。弘治中﹐制裏僉二名若四五名﹐有調發﹐官給行糧。正徳中﹐計丁糧編機兵銀﹐人歲食至七兩有奇﹐悉賦之民。此謂之機快民壯。而兵一增﹐制一變。又久備益弛﹐盜發雍豫﹐蔓延數省。民兵不足用﹐募新兵倍其糈﹐以爲長徵之軍﹐而兵再增﹐制再變。屯衛者曰﹕我烏知兵﹖轉漕耳﹐守禦非吾任也。故有機壯而屯衛爲無用之人。民壯曰﹕我烏知兵﹖給役耳﹐調發非吾任也。故有新募而民壯爲無用之人。臣嘗合天下衛所計之﹐兵不下二百萬。國家有兵二百萬﹐可以無敵﹐而曾不得一人之用﹔二百萬人之田﹐不可謂不贍﹐而曾不得一升一合之用。故曰﹕髙皇帝之法亡矣。然則將盡衛所之軍而兵之﹐官而將之乎﹖曰不能。抑將盡衛所之軍而廢之﹐田而奪之乎﹖曰不能。請於不變之中﹐而寓變之之制﹐因已變之勢﹐而復創造之規。舉尺籍而問之﹐無缺伍乎﹖缺者若干人﹖收其田﹐以新兵補之。大集伍而閱之﹐皆勝兵乎﹖不勝者免﹐收其田﹐以新兵補之。五年一閱﹐汏其羸﹐登其銳﹐而不必世其人。若然﹐則不費公帑一文﹐而每衛可得若干人之用﹐推之天下﹐二百萬之兵可盡復也。矧今日駐蹕南中挽漕之卒﹐歲省數倍﹐以爲兵則彊﹐以爲農則富﹐而不及時之宜一爲變通﹐俾此百十萬人襲兵之名﹐糜兵之食﹐而不能張弮注矢﹐爲國家毫毛之用﹐是國家長棄此百十萬人﹐並此百十萬人之田﹐而終世不復也。則物力烏得不詘﹖軍政烏得不窳﹖又何以兆謀敵愾﹐成克復之勛哉﹖

○形勢論

昔之都於南者﹐吳﹑東晉﹑宋﹑齊﹑梁﹑陳﹑南唐﹑南宋凡八代。當吳之世﹐三方鼎峙﹐西以巴邱﹐北以皖城﹑濡須爲境。迨其亡也﹐則以長江之險﹐先爲晉有。永嘉南渡﹐荊﹑豫﹑靑﹑兗及徐之半入於劉石﹐梁﹑益入於李雄﹐以合淝﹑淮陰﹑壽陽﹑泗口﹑角城爲重鎭。至苻﹑姚﹑慕容之亂﹐始得靑﹑兗﹑梁﹑益﹐而宋因之。及元嘉北伐﹐碻磝喪師﹐佛貍之馬﹐屯於瓜步﹐於是乎守江矣。拓跋奄有中原﹐齊梁嗣主江左﹐淮南北並爲戰場。太淸內禍﹐承聖尋兵﹐齊略淮南﹐魏收蜀漢﹐而江陵淪陷。陳氏軼興﹐西不得蜀漢﹐北失淮淝﹐以長江爲境﹐於是乎守江矣。幅員日狹﹐國祚彌短﹐采石京口同時並濟﹐卒並於隋。南唐旣失淮南﹐亦以江爲境﹐國遂不支。宋都臨安﹐與金人盟﹐中淮流爲界﹐西拒大散關。端平滅金蔡州﹐挑兵蒙古。寶佑失蜀﹐咸淳失襄樊﹐元兵南下﹐幼主銜璧﹐豈非大勢然耶﹖嘗歷考八代興亡之故﹐中天下而論之﹐竊以爲荊襄者﹐天下之吭﹐蜀者﹐天下之領﹐而兩淮山東﹐其背也。蜀據天下之上流。昔之立國於南者﹐必先失蜀而後危僕從之。蜀爲一國而不合於中原﹐則猶可以安。孫吳之於漢﹐東晉之於李雄是也。蜀合於中原﹐而並天下之力﹐資上流之勢﹐以爲我敵則危。王浚自巴丘東下﹐劉整謀取蜀以規宋是也。故守先蜀。若輯蜀之人﹐因其富﹐出兵秦﹑鳳﹑涇﹑隴之間﹐以撼天下不難。故戰先蜀。趙鼎言﹕經營中原自關中始﹐經營關中自蜀始﹐幸蜀自荊襄始。陳亮言﹕荊襄據江左上流﹐西接巴蜀﹐北控關洛﹐楚人用之虎視齊晉﹐與秦爭帝。東晉以來﹐設重鎭以扼中原。孟珙言﹕襄樊﹐國之根本﹐百戰復之﹐當加經理。蓋宋人之論如此。及元取宋﹐果自襄陽樊城以度鄂﹐故以天下之力圍二城者五年﹐及其渡江﹐不二年而取臨安矣。故無蜀猶可以國﹐東晉是也﹔無荊襄不可以國﹐楚去陳徙壽春是也。無淮南北﹐而以江爲守則亡﹐陳之禎明﹑南唐之保大是也。故厚荊襄急。古之善守者﹐所憑在險﹐而必使力有餘於險之外﹐守淮者不於淮﹐於徐泗﹔守江者不於江﹐於兩淮。此則我之戰守有餘地﹐而國勢可振。故阻兩淮急。或曰﹐髙皇帝嘗以南取北矣﹐而何廑廑守之謂﹖愚曰固也。夫取天下者﹐必居天下之上游而後可以制人。英雄無用武之地﹐則事不集。且人知髙皇帝之都金陵﹐而不知髙皇帝之所以取天下﹐當江東未定﹐先以大兵克襄漢﹐平淮安﹐降徐宿﹐而後北略中原﹐此用兵先得地勢也。且楚之霸也在邲﹔漢髙之起自沛入秦﹐自南陽析酈﹔光武起自南陽﹔宋武滅南燕﹐自淮入泗﹐滅秦自汴入河﹐此皆古來以南伐北之明證﹐有地利而後動者也。如愚之策﹐聯天下之半以爲一﹐用之若常山之蛇﹐則𨿽有苻秦百萬之師﹐完顏三十二軍之眾﹐不能窺我地﹕而蓄威固銳﹐以伺敵人之暇﹐則功可成也。此戰守兼得之謀﹐而用兵之上術也。

○田功論

天下之大富有二﹕上曰耕﹐次曰牧。國亦然。秦楊以田農而甲一州﹔烏氏﹑橋姚以畜牧而比封君﹐此以家富也。棄穎栗而邰封﹐非子蕃息而秦胙﹐此以國富也。事有策之甚迂﹐爲之甚難﹐而卒可以並天下之國﹐臣天下之人者莫耕若。嘗讀宋魏了翁疏﹐以爲﹕「古人守邊備塞﹐可以紓民力而老敵情﹐惟務農積谷爲要道。」又言「有屯田﹐有墾田。大兵之後﹐田多荒萊﹐諸路閒田當廣行招誘﹐令人開墾﹐因可復業﹐則耕獲之實效﹐往往多於屯田。蓋並邊之地﹐久荒不耕則谷貴﹐貴則民散﹐散則兵弱﹔必地辟耕廣則穀賤﹐賤則人聚﹐聚則兵彊。請無事屯田之虛名﹐而先計墾田之實利。募土豪之忠義者﹐官爲給助﹐隨便開墾﹐略計所耕可數千頃﹐明年此時便收地利﹐可食賤粟。況耕田之甿﹐又皆可用之兵﹐萬一有警﹐家自爲守﹐人自爲戰﹐比於倉卒遣戍﹐亦萬不侔。無屯田之名﹐而有屯田之實﹔無養兵之費﹐而又可潛制驕悍之兵﹔不惟可以制虜﹐而又以防他盜之出入。不數年間﹐邊備隱然﹐以戰則勝﹐以守則固。」愚以爲此正今日之急務。夫承平之世﹐田各有主﹐今之中土﹐彌漫蒿萊﹐誠田主也疾力耕﹐不者籍而予新甿﹐不可使吾國有曠土﹐若是人必服﹐一易﹔屢丰之日﹐視粟爲輕。今干戈相承﹐連年大饑﹐人多艱食﹐必勸於耕﹐二易﹔古之邊屯多於沙磧﹐今則大河以南厥土塗泥。水田揚州﹐陸田潁壽﹐修羊杜之遺迹﹐復上元之舊屯﹐三易﹔久荒之後﹐地力未泄﹐粟必倍收﹐四易。然而有三難﹕大農告絀﹐出數十萬金錢求利於四三年之後﹐一難﹔朝不能久任﹐人不甘獨勞﹐蘄以數年之力專任一人﹐二難﹔天有旱澇﹐歲有丰凶﹐若何承矩之初年種稻﹐霜早不成﹐幾於阻格﹐三難。愚請捐數十萬金錢﹐予勸農之官﹐毋問其出入﹐而三年之後﹐以邊粟之盈虛貴賤爲殿最。此一人者﹐欲邊粟之盈﹐必疾耕﹐必通商﹐必還定。安集邊粟而盈﹐則物力丰﹐兵丁足﹐城圉堅﹐天子收不言利之利﹐而天下之大富積此矣。

○錢法論

莫善於國朝之錢法﹐莫不善於國朝之行錢。考之史﹕景王鑄大錢﹐周錢蓋一變。漢承秦半兩﹐已爲莢錢﹐爲四銖﹐爲三銖﹐爲五銖﹐爲赤仄﹐爲三官。逮於靈﹑獻﹐爲四出﹐爲小錢。漢錢凡九變﹐唐鑄開通﹐已更鑄大錢﹐則有乾封﹑乾元﹐重稜﹐唐錢凡四變。宋仿開通舊式﹐西事起鑄大錢﹐崇寧鑄當十﹐嘉定鑄當五﹐又雜用鐵錢﹑交子﹑會子﹐而法彌獘。宋錢亦三四變。每錢之變﹐貨物騰躍﹐輕重無常﹐而民苦之。國朝自洪武至正徳十帝而僅四鑄﹐以後帝一鑄﹐至萬曆而制益精。錢式每百重十有三兩﹐輪郭周正﹐字文明潔﹐蓋仿古不愛銅惜工之意。而又三百年來無攺變之令﹐市價有恆﹐錢文不亂﹐民稱便焉。此錢法之善也。然至於今﹐物日重﹐錢日輕﹐盜鑄雲起﹐而上所操以衡萬物之權﹐至於不得用﹐何哉﹖蓋古之行錢者﹐不獨布之於下﹐而亦收之於上。漢律﹕人出算百二十錢﹐是口賦之入以錢。管子鹽筴﹕「萬陣之國﹐爲錢三千萬。」是鹽鐵之入以錢。商賈緡錢四千而一算﹐三老﹑北邊騎士軺車一算﹐商賈軺車二算﹐船五丈以上一算﹐是關市之入以錢。令民占賣酒﹐租升四錢﹐是榷酤之入以錢。隆慮公主以錢千萬爲子贖死﹐是罰鍰之入以錢。晉氏南渡﹐凡田宅奴婢馬牛之券﹐每直一萬稅四百﹐是契稅之入以錢。張方平言屋廬正稅茶鹽酒醋之課率錢﹐募役靑苗入息之法﹐以斂天下之錢而上之﹐賚予祿給﹐慮無不用。錢自上下﹐自下上﹐流而不窮者﹐錢之爲道也。今之錢則下而不上﹐僞錢之所以日售﹐而制錢日壅﹐未必不由此也。請略仿前代之制﹐凡州縣之存畱支放﹐一切以錢代之。使天下非制錢不敢入於官而錢重﹐錢重﹐而上之權重。賈山有言「錢者﹐無用器也﹐而可以易富貴。富貴者﹐人主之操柄也。令民爲之﹐是與人主共操柄﹐不可長也。」故計本程息之利小﹐權歸於上之利大。今市肆之錢惡﹐而制錢亦與俱惡﹐以故市肆之錢賤﹐而制錢亦與俱賤。是上無權﹐以下爲權也。上亦何利之有﹖此無他﹐上不收錢﹐錢不重也。愚故曰﹕莫不善於今之行錢﹐是賈生所謂「退七福而行博禍」者也。

○子胥鞭平王之屍辧

人之大倫曰君臣﹐曰父子。臣事君﹐猶子事父也﹐苟爲父報讎﹐則必甘心焉而後已。甘心焉而後已者﹐於凡人可也﹐於君則有不得以行之者矣。太史公言子胥鞭楚平王之屍﹐春秋傳不載﹐而予因以疑之。疑春秋以前無發冢戮尸之事﹐而子胥亦不得以行之平王也。鄭人爲君討賊﹐不過斵子家之棺而已。齊懿公掘邴歜之父而刖之﹐衛出公掘褚師定子之墓﹐焚之於平莊之上﹐傳皆書之以著其虐﹐是春秋以前無發冢戮尸之事也。平王固員之父讎﹐而亦員之君也。且淫刑之罪﹐孰與篡弒﹖一人之讎﹐孰與普天﹖報怨之師﹐孰與討賊﹖唐莊宗尙不加於朱溫﹐而子胥以加之平王﹐吾又以知其無是事也。考古人之事必於書之近古者。谷梁傳云「吳入楚﹐撻平王之墓。」賈誼新書亦云「呂氏春秋云﹕鞭荊平之墓三百。」越絕書云「子胥操捶笞平王之墓。」淮南子云「闔閭鞭荊平王之墓﹐捨昭王之宮。」而季布傳亦言「此伍子胥所以鞭平王之墓也。」蓋止於鞭墓﹐而傳者甚之以爲鞭屍﹐使後代之人﹐蔑棄人倫﹐讎對枯骨。趙襄子漆智伯之頭﹐王莽發定陶恭王母丁姬之冢﹐慕容雋投石虎屍於漢水﹐姚萇倮撻苻堅﹐薦之以棘﹐王頒發陳髙祖陵﹐焚骨取灰﹐投水而飲之﹐楊璉眞珈取宋諸帝之骸﹐與牛馬同瘞﹐或快意於所仇﹐或肆威於亡國﹐未必非斯言取之也。然則鞭墓可乎﹖亦曰﹕員之所以爲員而已矣。

○顧與治詩序

與治之先自吳郡。洪武中﹐以貲徙都下﹐遂爲金陵人。從曾祖華玉先生﹐官至南京刑部尙書﹐以文章聞於代。至與治亦號能詩。當崇禎之世﹐天下多故﹐陪京獨完﹐得以餘日賦詩飲酒﹐極意江山﹐流連卉木﹐騁筆墨之長﹐寫風騷之致。晚值喪亂﹐獨身無子﹐迫於賦役﹐困躓以終。今讀其詩郁紆淒惻﹐有郊島之遺音焉。余兄事與治﹐曩北行時﹐謂與治曰「兄平生作詩多散軼﹐今老矣﹐可無傳乎﹖」與治曰「有一編在故人沈子遷所﹐其它藳雜舊笥中﹐病未理也。」余行三歲乃歸﹐次揚州﹐而與治卒。宣城施尙白欲集其詩刻之﹐未果。明年冬﹐余過六合﹐子遷出其一編並所搜輯者共二百六十首﹐余爲刪其大半﹐授子遷刻之。嗚呼﹗士之生而失計﹐不能取捨﹐至有負郭數頃﹐不免饑寒以死﹐而猶幸有故人錄其遺詩﹐以垂名異日﹐君子之所以貴乎取友也如是。與治名夢遊﹐前貢士。其書法尢爲時所重云。

○方月斯詩艸序

與方子定交自單閼之歲﹐今且六年。余客鐘山而方子亦僑居雲間﹐不數數見。頃冬春之際﹐余以仇家之訟至雲間﹐逆旅中困不自聊﹐而方子時時相過慰藉﹐與余周旋兩月﹐因出其詩艸示余﹐讀之﹐如聽河上之歌﹐令人感慨欷歔而不能止也。方子生於楚﹐長於吳﹐以絕羣之姿﹐遭離困戹﹐發而爲言﹐磊塊歷落﹐自其所宜。余獨喜方子之詩在楚無楚人剽悍之气﹐在吳無吳人浮靡之風﹔不獨詩也﹐其人亦然。夫方子以妙年軼才﹐當天下有事之日﹐明習掌故﹐往往爲設方略﹐可見之行﹐豈獨區區稱能言之士哉﹗子曰「誦詩三百﹐授之以政﹐不達﹔使於四方﹐不能專對﹐𨿽多亦奚以爲﹖」若方子者﹐吾望其能從政繼先公爲名臣矣。

○天下郡國利病書序

崇禎己卯﹐秋闈被擯﹐退而讀書。感四國之多虞﹐恥經生之寡術﹐於是歷覽二十一史以及天下郡縣誌書﹐一代名公文集及章奏文冊之類﹐有得卽錄﹐共成四十餘帙。一爲輿地之記﹐一爲利病之書。亂後多有散佚﹐亦或增補﹐而其書本不曾先定義例﹐又多往代之言﹐地勢民風與今不盡合﹐年老善忘﹐不能一一刊正﹐姑以初藳存之篋中﹐以待後之君子斟酌去取云爾。

○肇域志序

此書自崇禎己卯起﹐先取一統志﹐後取各省府州縣誌﹐後取二十一史參互書之。凡閱誌書一千餘部﹐本行不盡﹐則注之旁﹔旁又不盡﹐則別爲一集曰備錄。年來餬口四方﹐未遑刪訂﹐以成一家之書。嘆精力之已衰﹐懼韋編之莫就﹐庶後之人有同志者爲續而傳之﹐俾區區二十餘年之苦心不終泯沒爾。

○下學指南序

今之言學者必求諸語錄﹐語錄之書始於二程﹐前此未有也。今之語錄幾於充棟矣。而淫於禪學者實多﹐然其說蓋出於程門。故取慈溪黃氏日鈔所摘謝氏﹑張氏﹑陸氏之言﹐以別其源流﹐而衷諸朱子之說。夫學程子而涉於禪者﹐上蔡也﹐橫浦則以禪而入於儒﹐象山則自立一說﹐以排千五百年之學者﹐而其所謂「收拾精神﹐掃去階級」﹐亦無非禪之宗旨矣。後之說者遞相演述﹐大抵不出乎此﹐而其術愈深﹐其言愈巧﹐無復象山崖異之迹﹐而示人以易信。苟讀此編﹐則知其說固源於宋之三家也。嗚呼﹗在宋之時﹐一陰之姤也﹐其在於今﹐五陰之剝也。有能繇朱子之言﹐以達夫聖人下學之旨﹐則此一編者﹐其碩果之猶存也。孟子曰「能言距楊墨者﹐聖人之徒也。」得不有望於後之人也夫﹗

○吳才老韻補正序

余爲唐韻正﹐已成書矣。念考古之功﹐實始於宋吳才老﹐而其所著韻補﹐僅散見於後人之所引而未得其全。頃過東萊任君唐臣﹐有此書﹐因從假讀之月餘。其中合者半﹐否者半﹐一一取而注之﹐名曰韻補正﹐以附古音表之後。如才老可謂信而好古者矣。後之人如陳季立﹑方子謙之書﹐不過襲其所引用﹐別爲次第而已。今世甚行子謙之書﹐而不知其出於才老﹐可嘆也。然才老多學而識矣﹐未能一以貫之﹐故一字而數葉﹐若是之紛紛也。夫以余之言剪陋﹐而獨學無朋﹐使得如才老者與之講習﹐以明六經之音﹐復三代之舊﹐亦豈其難﹐而求之天下﹐卒未見其人﹐而余亦已老矣﹐又焉得不於才老之書而重爲之三嘆也夫﹗

○書故總督兵部尙書孫公淸屯疏後

國家當危亂之日﹐未嘗無能任事之人﹐而嘗患於不用﹔用矣﹐患不專﹔用之專且效矣﹐患於輕徙其官﹐使之有才不得遂其用﹐以至於敗﹐而國隨之。若總督兵部尙書孫公之事﹐可悲矣﹗方崇禎朝﹐流賊爲秦患且五六年﹐天子一旦用公巡撫陜西﹐於是兵且日增而餉絀。公以爲國家之所以足軍食者﹐屯田也。承平旣久﹐而額設之田乃爲權豪有力者所據﹐以至隱占侵沒﹐獘孔百出而軍食虧﹔軍食虧﹐而國家且不得一軍之用﹐是國家之患不在賊﹐而在隱占侵沒之人也。於是下令淸屯﹐健丁一授田百畝﹐免其租﹐課其餘地﹐分爲三等﹐徵糧濟餉。先行之於西安三衛﹐而軍果大嘩﹐斬李進成等七人而後定。持之不變﹐期月之間﹐所淸釐而歸之天子者﹐計兵得九千餘﹐餉銀一十四萬。天子爲降詔褎賞進秩﹐而關中之賊或斬﹑或擒﹑或撫。三年﹐關中幾無賊矣﹐而東邊告急。天子用武陵楊公之言﹐召公入援。遂用之督師薊州﹐又移之保定﹐而公請陛見﹐不許﹐因以病辭﹐且得罪﹐下獄。及賊陷襄雒﹐復出公總督軍務﹐公至關中而事已不可爲矣。使當日用他將統勤王之師﹐而自陜以西悉委之公﹐十年而奏其效﹐則他邊方𨿽潰敗﹐而公必能爲國家保有關中﹐以待天子﹔且使賊不得關中﹐必不敢長驅而向闕也。一詔移公﹐而國之存亡乃判於此。予讀公淸屯疏及文移而深有感焉。公之子世瑞世寧﹐請爲公立傳﹐而功狀缺佚﹐不得其詳。故特舉其大者書之於此﹐以見公以一身而系天下之重。然則天下未嘗無人﹐而患於不用﹔又患於用之而徙。用徙之間無幾何時﹐而大事已去﹐此忠臣義士所以追論而流涕者。嗚呼﹗先帝末年之事﹐可勝嘆哉﹗

○廣師

苕文汪子刻集﹐有與人論師道書﹐謂﹕「當世未嘗無可師之人﹐其經學修明者﹐吾得二人焉﹐曰﹕顧子寧人﹐李子天生。其內行淳備者﹐吾得二人焉。曰﹕魏子環極﹐梁子曰緝。」炎武自揣鄙劣﹐不足以當過情之譽﹐而同學之士﹐有苕文所未知者﹐不可以遺也﹐輒就所見評之。夫學究天人﹐確乎不拔﹐吾不如王寅旭﹔讀書爲己﹐探賾洞微﹐吾不如楊雪臣﹔獨精三禮﹐卓然經師﹐吾不如張稷若﹔蕭然物外﹐自得天機﹐吾不如傅靑主﹔堅苦力學﹐無師而成﹐吾不如李中孚﹔險阻備嘗﹐與時屈伸﹐吾不如路安卿﹔博聞彊記﹐羣書之府﹐吾不如吳任臣﹔文章爾雅﹐宅心和厚﹐吾不如朱錫峙鬯﹔好學不倦﹐篤於朋友﹐吾不如王山史精心六書﹐信而好古﹐吾不如張力臣。至於達而在位﹐其可稱述者﹐亦多有之﹐然非布衣之所得議也。

○與盧某書

夙仰鴻名﹐未獲奉教﹐良深傾仰。玆有白者﹕閶門外義學一所﹐中奉先師孔子﹐旁以寒宗始祖黃門公配食。黃門﹐吳人﹐而此地爲其讀書處﹐是以歷代相承﹐未之有攺。嘗爲利濟寺僧所奪﹐寒宗子姓訟而復之﹐史郡伯祁撫臺記文昭然可據﹐非若鄕賢祠之列置前獻﹐可以遞增也。近日瞻拜間﹐忽添一盧尙書牌位﹐不勝疑訝﹐問之典守﹐則云﹕有令侄欲爲奉祀生員﹐而借托於此者。夫尙書爲君家始祖﹐名徳著聞﹐與我祖黃門豈有優劣﹖然考尙書當日固嘗從祀學宮﹐而嘉靖九年奉旨移祀其鄕矣。尙書之鄕爲涿郡逐縣﹐則今之涿州也﹔尙書之官爲九江廬江二郡太字﹐則今之廬州壽州也。漢史本傳尙書當日足迹從未至吳﹐旣非吳人﹐又非吳官﹐爲子孫者欲立家祠﹐自當別刱一室﹐特奉一主﹐而偪處異姓之卑宮﹐援附無名之血食﹐於義何居﹖夫吳中顧陸﹐河北崔盧﹐並是名門﹐各從本望。天下之忠臣賢士多矣﹐國家之制﹐止於名宦鄕賢﹐是以蘇州府誌載本君氏族一卷﹐有顧無盧﹔載本郡祠廟一卷﹐有顧野王而無盧某。府誌出自君家教諭所修﹐乃猶不敢私爲出入﹐豈非前哲之公心﹐史家之成法﹐固章章若此乎﹖夫國乘不書﹐碑文不紀﹐憲冊不載﹐邦人不知﹐旣非所以章先徳而崇大典﹐又況幾筵不設﹐鑪供不具﹐而以尺許之木主﹐側置先師之坐隅﹐於情爲不安﹐於理爲不順。寒宗子姓嘖有繁言﹐不佞謂範陽大族﹐豈無知禮達孝之士﹐用敢直陳於左右﹐伏祈主持攺正﹐使兩先賢各致其尊崇﹐而後裔得免於爭訟﹐所全實多矣。臨楮翹切﹗

○答友人論學書

大學言心不言性﹐中庸言性不言心。來教單提心字而未竟其說﹐未敢漫爲許可﹐以墮於上蔡﹑橫浦﹑象山三家之學。竊以爲聖人之道﹐下學上達之力﹐其行在孝弟忠信﹔其職在灑掃應對進退﹔其文在詩﹑書﹑三禮﹑周易﹑春秋﹔其用之身﹐在出處﹑辭受﹑取與﹔其施之天下﹐在政令﹑教化﹑刑法﹔其所著之書﹐皆以爲撥亂反正﹐移風易俗﹐以馴致乎治平之用﹐而無益者不談。一切詩﹑賦﹑銘﹑頌﹑贊﹑誄﹑序﹑記之文﹐皆謂之巧言而不以措筆。其於世儒盡性至命之說﹐必歸之有物有則﹐五行﹑五事之常﹐而不入於空虛之論。僕之所以爲學者如此﹐以質諸大方之家﹐未免以爲淺近而不足觀﹐𨿽然﹐亦可以弗畔矣夫。楊子有云「多聞則守之以約﹐多見則守之以卓。少聞則無約也﹐少見則無卓也。」此其語有所自來﹐不可以其出於子云而廢之也。世之君子苦博學明善之難﹐而樂夫一超頓悟之易﹐「滔滔者天下皆是也」﹐無人而不論學矣﹐能弗畔於道者誰乎﹖相去千里﹐不得一面﹐敢率其胸懷﹐以報嘉訊﹐幸更有以教之。

○與友人辭往教書

羇旅之人﹐疾病顚連﹐而托迹於所知﹐𨿽主人相愛﹐時有蔬菜之供﹐而饔飧一切自給﹐在我無怍﹐於彼爲厚﹐此人事之常也。若欲往三四十里之外﹐而赴張兄之請﹐則事體迥然不同。必如執事所云﹕有實心向學之機﹐多則數人﹐少則三四人﹐立爲課程﹐兩日三日一會﹐質疑問難﹐冀得造就成材﹐以續斯文之統﹐卽不能盡依白鹿之規﹐而其遺意須存一二﹐恐其未必辦此﹐則徒餔啜也﹐豈君子之所爲哉﹖一身去就﹐系四方觀瞻﹐不可不愼﹗廣文孫君與弟有舊﹐同張兄來此﹐劇論半日﹐當亦知弟爲硜硜踽踽之人矣。

○規友人納妾書

董子曰「君子甚愛气而謹遊於房。是故新壯者十日而一遊於房﹐中年者倍新壯﹐始衰者倍中年﹐中衰者倍始衰﹐大衰者以月當新壯之日﹐而上與天地同節矣。」炎武年五十九﹐未有繼嗣﹐在太原遇傅靑主﹐浼之診脈﹐云尙可得子﹐勸令置妾﹐遂於靜樂買之。不一二年而眾疾交侵﹐始思董子之言而瞿然自悔。立侄議定﹐卽出而嫁之。嘗與張稷若言﹕靑主之爲人﹐大雅君子也。稷若曰「豈有勸六十老人娶妾﹐而可以爲君子者乎﹖」愚無以應也。又少時與楊子常先生最厚﹐自定夫亡後﹐子常年逾六十﹐素有目眚﹐買妾二人﹐三五年間目遂不能見物。得一子已成童而夭亡﹐究同於伯道。此在無子之人猶當以爲戒﹐而況有子有孫﹐又有曾孫者乎﹖有曾孫而復買妾﹐以理言之﹐則當謂之不祥﹔以事言之﹐則朱子鬥詩有所謂好人嘆者﹐卽西安府人﹐殷鑑不遠也。伏念足下之年五十九同於弟﹐有目疾同於子常﹐有曾孫同於西安之「好人」﹐故舉此爲規﹐未知其有當否﹖

○答徐甥公肅書

幼時侍先祖﹐自十三四歲讀完資治通鑑後﹐卽示之以邸報﹐泰昌以來頗窺崖略。然憂患之餘﹐重以老耄﹐不談此事已三十年﹐都不記憶。而所藏史錄奏狀一二千本﹐悉爲亡友借觀﹐中郎被收﹐琴書俱盡。承吾甥來札惓惓勉以一代文獻﹐衰朽詎足副此﹗旣叨下問﹐觀書柱史﹐無妨往還﹐正未知絳人甲子﹐郯子云師﹐可備趙孟﹑叔孫之對否耳。夫史書之作﹐鑑往所以訓今。憶昔庚辰﹑辛巳之間﹐國步阽危﹐方州瓦解﹐而老成碩彥﹐品節矯然。下多折檻之陳﹐上有轉圜之聽。思賈誼之言﹐每聞於諭旨﹕烹弘羊之論﹐屢見於封章。遺風善政﹐迄今可想。而昊天不弔﹐大命忽焉﹐山嶽崩頹﹐江河日下﹐三風不儆﹐六逆彌臻。以今所覩國維人表﹐視昔十不得二三﹐而民窮財盡﹐又倍蓰而無算矣。身當史局﹐因事納規﹐造■﹝桼阝﹞之謨﹐沃心之告﹐有急於編摩者﹐固不待汗簡奏功﹐然後爲千秋金鏡之獻也。關輔荒涼﹐非復十年以前風景﹐而雞肋蠶叢﹐尙煩戎略﹐飛芻挽粟﹐豈顧民生。至有六旬老婦﹐七歲孤兒﹐挈米八升﹐赴營千里﹐於是彊者鹿鋌﹐弱者雉經﹐闔門而聚哭投河﹐並村而張旗抗令﹐此一方之隱憂﹐而廟堂之上或未之深悉也。吾以望七之齡﹐客居斯土﹐飲瀣飡霞﹐足怡貞性﹐登巖俯澗﹐將卜幽棲。恐鶴唳之重驚﹐卽魚潛之非樂﹐是以忘其出位﹐貢此狂言﹐請賦祈招之詩﹐以代麥丘之祝。不忘百姓﹐敢自托於魯儒﹔維此哲人﹐庶興哀於周雅。當事君子倘亦有聞而嘆息者乎﹖東土饑荒﹐頗傳行旅﹐江南水旱﹐亦察輿謠。涉靑雲以遠遊﹐駕四牡而靡騁﹐所望隨時示以音問﹐不悉。

○與楊雪臣

想年來素履康豫﹐盛徳日新﹐而愚所深服先生者﹐在不刻文字﹐不與時名。至於朋友之中﹐觀其後嗣﹐象賢食舊﹐頗復難之。郎君博探文籍而不赴科場﹐此又今日教子者所當取法也。人苟徧讀五經﹐略通史鑑﹐天下之事﹐自可洞然﹐患在爲聲利所迷而不悟耳。向者日知錄之刻﹐謬承許可﹐比來學業稍進﹐亦多刊攺。意在撥亂滌污﹐法古用夏﹐啟多聞於來學﹐待一治於後王﹐自信其書之必傳﹐而未敢以示人也。若音學五書﹐爲一生之獨得﹐亦足羽翼六經﹐非如近時拾瀋之語﹐而亦不肯供他人捉刀之用﹐已刻之淮上矣。平生志行﹐知己所詳﹐惟念昔歲孤生﹐漂搖風雨﹐今玆親串﹐崛起雲霄﹐思歸尼父之轅﹐恐近伯鸞之竈。且九州島歷其七﹐五嶽登其四﹐未見君子﹐猶吾大夫﹐道之難行﹐已可知矣。爾乃徘徊渭川﹐畱連仙掌﹐將營一畝﹐以畢餘年。然而霧市雲巖﹐人煙斷絕﹐春畦秋圃﹐虎迹縱橫。又不能不依城堡而架椽﹐向鄰翁而乞火﹐視古人之棲山飲谷者﹐何其不侔哉﹗世旣滔滔﹐天仍夢夢﹐未知此生尙得相見否﹖輒因便羽﹐附布區區。

○與戴耘野

一別廿載﹐每南望鄕關﹐屈指松陵數君子﹐何嘗不緬想林宗﹐長懷仲蔚﹐音儀𨿽闊﹐志向靡移。其如一鴈難逢﹐雙魚莫寄﹐而故人良友存亡出處之間﹐又不禁其感涕矣﹗遙審素履無恙﹐風節彌髙﹐已成三輔之書﹐獨表千秋之躅。晨星碩果﹐非君而誰﹖弟生罹多難﹐淪落異邦﹐長爲率野之人﹐無復首丘之日。然而九州島歷其七﹐五嶽登其四﹐今將卜居太華﹐以卒餘齡。百家之說﹐粗有窺於古人﹐一卷之文﹐思有裨於後代﹐此則區區自矢而不敢惰偸者也。關中詩五首﹑寄次耕詩一首呈覽﹐可以徵出處大槪。昔年有纂錄南都時事一本﹐可付旣足持來。尊著流寇編年﹑殉國匯編﹐聞已脫藳﹐所恨道遠無從披讀。敬佇徳音﹐以慰懸企﹗

○與潘次耕

接手紮如見故人﹐追念痛酷﹐其何以堪﹗古人於患難之餘﹐而能奮然自立﹐以亢宗而傳世者﹐正自不少﹐足下勉旃﹐毋怠﹗承諭負笈從遊﹐古人之盛節﹐僕何敢當﹗然中心惓惓﹐思共晨夕﹐亦不能一日忘也。而頻年足迹所至﹐無三月之淹﹐友人贈以二馬二騾﹐裝馱書卷﹐所雇從役﹐多有步行﹐一年之中﹐半宿旅店﹐此不足以累足下也。近則稍貸貲本﹐於鴈門之北﹐五臺之東﹐應募墾荒。同事者二十餘人﹐辟艸萊﹐披荊棘﹐而立室廬於彼。然其地苦寒特甚﹐僕則遨遊四方﹐亦不能畱住也。彼地有水而不能用﹐當事遣人到南方﹐求能造水車﹑水碾﹑水磨之人﹐與夫能出資以耕者。大抵北方開山之利﹐過於墾荒﹐蓄牧之獲﹐饒於耕耨﹐使我有澤中千牛羊﹐則江南不足懷也。列子「盜天」之說﹐謂取之造物而無爭於人。若今日之江南﹐錐刀之末將盡爭之﹐𨿽微如蠛蠓﹐亦豈得容身於其間乎﹖文淵子春並於邊地立業﹐足下倘有此意﹐則彼中亦足以豪﹐但恐性不能寒﹐及家中有累耳。徐介白久不通書﹐爲我以此字達之﹐知區區未死﹐宇內猶有一故人也。

○答毛錦銜

異姓爲後見於史者﹐魏陳矯本劉氏子﹐出嗣舅氏﹐吳朱然本姓施﹐以姊子爲朱后﹐惟此二人爲賢﹐而賈謐之後充﹐則有莒人滅鄫之議矣。惟晉書有一事與君家相類﹐云吳朝周逸﹐博達古今﹐逸本左氏之子﹐爲周氏所養。周氏自有子﹐時人有譏逸者﹐逸敷陳古事﹐卒不復本姓﹐學者咸謂爲當。然亦未可引以爲據﹐以經典別無可證也。

○與毛錦銜

比在關中﹐略仿橫渠藍田之意﹐以禮爲教。夫子嘗言「博學於文﹐約之以禮。」而劉康公云「民受天地之中以生﹐所謂命也。是以有動作禮義威儀之則﹐以定命也。」然則君子之爲學﹐將以修身﹐將以立命﹐捨禮其何由哉﹖吾之先元嘆丞相在吳先主朝﹐以嚴見憚﹐先主每言「顧公在坐﹐使人不樂。」吾見近來講學之師﹐專以聚徒立幟爲心﹐而其教不肅﹐故欲反其所爲。衛詩言武公之徳曰「瑟兮僴兮﹐𨿽不能至﹐然心向往之。」倘有如阮籍之徒﹐猖狂妄行﹐而嫉禮法爲仇讎者﹐則亦任之而已。憶昔萬曆庚申﹐吾年八歲﹐今年元旦作一對曰「六十年前二聖升遐之歲﹐三千里外孤忠未死之人。」便中有字與吳門﹐可代爲錄此﹐與一二耆舊知心者觀之﹐知此迂拙之叟猶在人間耳。一詩並附。

◇亭林余集◇

亭林先生余集序

附亭林先生余集序

廟號議

廟諱禦名議

書太虛山人像象譚後

三朝紀事闕文序

中憲大夫山西按察司副使寇公墓志銘

文林郎貴州道監察禦史王君墓志銘

常熟陳君墓志銘

從叔父穆庵府君行狀

先妣王碩人行狀

與潘次耕札之一

與潘次耕札之二

與潘次耕札之三

與潘次耕札之四

與潘次耕札之五

與任鈞衡

與陸桴亭札

●亭林先生余集序

予年十六時﹐應童子試﹐至昆山。仲兄自家省余﹐一日﹐偕出遊於市﹐見抄本亭林集一帙﹐兄得而售之以授予。予閱其文﹐中多點竄﹐意先生所手定。以旣刻本校之﹐其所佚者十餘篇﹐蓋編集時爲門人所削者也。然先生生平忠孝大節﹐實具見於此﹐其不可以無傳也。爰錄而序之曰﹕文之至者必根於天性﹐古之人忠孝之實郁於中﹐磅■﹝石薄﹞於外﹐明而爲日月﹐怒而爲雷霆﹐流而爲江湖﹐其气充乎天地﹐故天地間气之所之﹐莫非其文之所著也。其有不容已於言者﹐於以自宣其忠孝之實﹐而其文亦遂與天地之气上下同流﹐亙古而不息。稽古唐﹑虞﹑三代﹑禹﹑臯陶﹑益﹑稷之謨﹐伊﹑周之訓誥﹐大小雅正變之詩尙矣﹐下至屈原﹑賈生﹑劉子政﹑諸葛孔明﹑陸敬輿﹑劉去華﹑陳同甫﹑文宋瑞﹑鄭所南諸公﹐其生平未嘗求工於文﹐不過道其意所欲言而止。而後之人讀其文﹐往往感憤流涕﹐不能自己﹐若生當其時而身其憂患者。蓋忠孝之實無間於人人﹐惟此諸公能先得我心之所同然耳﹐而豈一人一世之事哉﹖亭林顧先生閒代通儒﹐有扶世立教之志﹐而生逢革命﹐無所發抒﹐孤忠磊磊﹐至老不渝。其所爲文﹐至於家國存亡之際﹐慷慨傷懷﹐天性激發﹐以視屈原﹑賈生﹐未知其孰先而孰後也。先生嘗受官唐王﹐時見於文﹐故編集者不能無隱避。然伏觀明史﹐凡明臣之自靖於諸王者﹐皆大書而表之。我朝教忠之意﹐至深遠矣。彼區區務爲隱諱者﹐豈足以識大公之道﹐昭然爲萬古立臣子之大防也哉﹖昔所南心史沈古井中﹐垂三百年而復出於世﹐今先生沒且百年﹐而斯文乃屬於予﹐是殆有一偶然者。詩曰「民之秉彜﹐好是懿徳。」吾儕亦勉而求盡乎忠孝之實﹐以副先生扶世立教之志﹐則先生之言𨿽不效於時﹐其有功於後世爲何如也﹖乾隆三十八年﹐冬十月﹐長洲後學彭紹升序。

●附亭林先生余集序

予年十六時﹐應童子試﹐至昆山。仲兄自家省余﹐一日偕出遊於市﹐見抄本亭林集一帙﹐兄售而得之以授予。予閱其文﹐中多點竄﹐意先生所手定﹐以旣刻本校之﹐其九篇所失不著錄﹐蓋編集時爲門人所削去者也。然先生生平忠孝大節﹐實具見於此﹐其不可以無傳也。已而又從吳江故家得手帖五通﹐並錄而序之曰﹕文之至者必根於天性﹐古之人全忠孝之實﹐以成其身﹐外感於所遇﹐以成其行﹐明而爲日月﹐怒而爲雷霆﹐流而爲江湖﹐其气充乎天地﹐故天地間气之所云﹐卽莫非其文之所著也。其有不容已於言以宣其忠孝﹐而其文亦遂與天地之气上下同流﹐亙古今不息。稽古唐﹑虞﹑三代﹑禹﹑臯陶﹑益﹑稷之謨﹐伊﹑周之訓誥﹐大小雅正變之詩尙矣﹐下此屈原﹑賈生﹑劉子政﹑諸葛孔明﹑陸敬輿﹑劉去華﹑陳同甫﹑文宋瑞﹑鄭所南諸公﹐其生平未必其工於言﹐不過道其意中所欲言。而後之人讀其文﹐往往感憤流涕﹐不能自己﹐若生當其時而身其憂患者。蓋忠孝之實無間於人人﹐諸公第先得我心之所同然﹐而豈一人一世之事哉﹗亭林顧先生間代通儒﹐有扶世立教之志﹐而生逢革命﹐無所發抒﹐孤忠磊磊﹐至老不渝。其所爲文﹐至於家國存亡之際﹐慷慨傷懷﹐或揚聲哀號﹐或幽憂飲泣﹐以視屈原﹑賈生諸公時遇不同﹐同一天性激發而已矣。先生嘗受官唐王﹐時見於文﹐故編集者不能無隱避。然伏觀明史﹐凡明臣之自靖於諸王者﹐皆大書而表之。我朝教忠之意﹐至深遠矣。彼區區務爲隱諱者﹐豈足以識大公至正之道﹐烝民共秉之性﹐昭萬古臣子之坊﹐而繆執爲一人一世之私也﹐不少固矣乎﹖傳曰「天地之性人爲貴。」又曰「人之欲善﹐誰不如我。」則是十餘篇書不患其不傳﹐是十餘篇者傳而後先生扶世立教之志﹐得大鬯而無憾。言𨿽不獲效於時﹐其有功於後世爲何如也。乾隆三十八年﹐冬十月﹐彭紹升序。

亭林余集

○廟號議

臣聞之禮曰「祖有功而宗有徳。」昔在商時﹐賢聖之君六七作而稱宗者三﹕太宗﹑中宗﹑髙宗而已。漢室之興﹐文曰太宗﹐武曰世宗﹐宣曰中宗﹐惠﹑景﹑昭三帝皆不稱宗﹐是知帝以系君人之統﹐宗以表前人之徳﹐是以帝祧而宗不祧﹐此仁之至﹐義之盡也。本朝循唐宋之制﹐二祖以下列聖無不稱宗﹐若建文君及景皇帝皆履帝位而不終﹐故憲宗之追謚郕戾王也﹐曰恭仁康定景皇帝。夫稱帝以致其仁﹐不稱宗以致其義﹐萬世之下﹐無可復議者矣。惟建文君未追謚﹐二百年以來臣子之情有遺恫焉﹐而南渡之初﹐乃追上建文君謚曰嗣天章道誠懿淵恭覲文揚武克仁篤孝讓皇帝﹐廟號惠宗﹕追上景皇帝謚曰﹕符天建道恭仁康定隆文布武顯徳崇孝景皇帝﹐廟號代宗。夫代宗二字﹐惟唐有之。唐諱世﹐攺世曰代﹐代宗卽世宗也。本朝旣有世宗﹐而復號代宗可乎﹖惠宗二字﹐元人之所以號其末帝者也。加之建文君﹐似亦未協。臣請勅廷臣會議﹕景皇帝宜從成化之謚﹐建文君可別上尊謚﹐而皆不必稱宗。若以除去尊號爲嫌﹐則古之人有行之者矣。漢王莽上元帝廟號曰髙宗﹐成帝廟號統宗﹐平帝廟號元宗﹐建武中皆去之。後漢和帝廟號穆宗﹐安帝廟號恭宗﹐順帝廟號敬宗﹐桓帝廟號威宗。初平元年﹐有司奏﹕「四帝無功徳﹐不宜稱宗﹐請除尊號。」制曰「可。」唐髙宗太子弘追謚孝敬皇帝﹐廟號義宗。開元六年有司上言「準禮不合稱宗。」於是停義宗之號﹐當時之人未有非之者也。又按唐書﹐徳宗初立﹐禮儀使吏部尙書顏眞卿上言﹕上元中﹐政在宮壼﹐始增祖宗之謚。玄宗末﹐姦臣竊命﹐列聖之謚有加至十一字者。按周之文武﹐言文不稱武﹐言武不稱文﹐豈盛徳所不優乎﹖蓋稱其至者故也。故謚多不爲褎﹐少不爲貶。今列聖謚號太廣﹐有踰古制﹐請自中宗以上皆從初謚﹕睿宗曰聖眞皇帝﹐玄宗曰孝明皇帝﹐肅宗曰孝宣皇帝﹐以省文尙質﹐正名惇本。」上命百官集議﹐儒學之士皆從眞卿議﹐獨兵部侍郎袁傪官以兵進奏言「陵廟玉冊木主皆已刊勒﹐不可輕攺。」事遂寢。不知陵中玉冊所刻﹐乃初謚也。史家之言亦以眞卿爲是。今若裁二帝之稱宗﹐以致嚴於二祖列宗﹐此則酌文質之中﹐而體親親之殺者也﹐亦何嫌乎﹖臣又按大明會典【自注﹕引會典有闕。蓋自正統七年十月﹐太皇太后張氏崩﹐上尊謚曰誠孝恭肅明徳宏仁順天啟聖太皇太后﹐後遂因之。此楊士奇﹑胡濙諸臣不學之故也。】及世宗實錄﹕成化二十三年﹐孝宗卽位﹐追上母妃紀氏尊謚曰孝穆慈惠恭恪莊僖崇天承聖皇太后﹔弘治十七年﹐上聖慈仁壽太皇太后周氏尊謚曰孝肅貞順康懿光烈輔天成聖太皇太后﹔嘉靖二年﹐追上壽安皇太后邵氏尊謚曰孝惠康肅溫仁懿順協天佑聖皇太后﹐七年復追稱太皇太后。十五年﹐上諭夏言以皇太后﹑太皇太后乃生時尊稱﹐似當更定。東閣集議上言「孝肅太皇太后請止稱孝肅貞順康懿光烈輔天成聖皇后﹐不用睿字﹐孝穆皇太后止稱孝穆慈惠恭恪莊僖崇天承聖皇后﹐孝惠太皇太后止稱孝惠康肅溫仁懿順協天佑聖皇后﹐俱不用純字。則嫡庶之稱可別﹐夫婦之分無嫌﹐尊親之道兼盡。」上從之。此則皇太后﹑太皇太后之稱﹐第致尊於生事之時﹐而不加之升祔之後﹐可以垂法於後世矣。南渡之初﹐尊皇妣某氏曰孝誠端惠慈順貞穆皇太后﹐皇祖妣鄭氏曰孝寧溫穆莊惠慈懿憲天裕聖太皇太后﹐當日禮臣亦未稽之於會典也。臣考唐書后妃傳﹐順宗莊憲皇后王氏崩﹐初稱謚曰莊憲皇太后﹐禮儀使鄭絪議﹕「秦﹑漢以來﹐天子之後稱皇后﹐母稱皇太后﹐祖母稱太皇太后﹐崩亦如之。加『太』者﹐所以別尊稱也。若謚冊入陵﹐神主入廟﹐卽當除去『太』字。開元六年﹐太常奏昭成皇太后謚號曰﹕『入廟稱後﹐義系於夫﹔在朝稱太后﹐義系於子。』此載諸史冊﹐垂之不刊」者也。宋史禮院亦言「太者生事之禮﹐不當施於宗廟。」而通鑑梁豫章王棟卽位﹐追尊其祖母金華敬妃爲敬太皇太后。胡三省注亦以爲非。又考宋臣呂祖謙讀詩記曰「摯仲氏任﹐系其夫而言也﹐太任﹐系其子而言也。」稽之故事﹐合之經義﹐太之一字實不可通﹐所當循嘉靖十五年之例﹐一體攺正者也。臣又恭讀烈皇帝尊號有揆文奮武四字﹐按書禹貢﹕「五百里綏服﹐三百里揆文教﹐二百里奮武衛。」孔安國傳曰「揆﹐度也。度王者文教而行之﹐三百里皆同。」又曰「文教外之二百里奮武衛﹐天子所以安。」蔡沈傳曰「綏服內取王城千里﹐外取荒服千里﹐介於內外之間﹐故以內三百里揆文教﹐外二百里奮武衛。」文義甚明﹐用之尊謚﹐實所未安。臣聞當日南京新立﹐邦禮繁多﹐禮部尙書顧錫疇素不考古﹐一切謚號悉聽其門人謝復元撰定﹐以不學之宗伯﹐任委巷之小夫﹐逞其胸臆﹐目無旁人﹐以至謚冊一頒﹐天下用爲譏笑。今當聖明禦極之日﹐可不亟爲更定乎﹖記曰「非天子不議禮。」孟子曰「禮之實﹐節文斯二者」是也。定一代尊親之制﹐以告宗廟﹐以垂子孫﹐事如有待﹐臣不勝惓惓。謹議。

○廟諱禦名議

臣聞諱名之禮﹐始自周人。然記曰「旣卒哭﹐宰夫執木鐸以命於宮曰﹕捨故而諱新。」不於其生也。又曰「二名不偏諱﹐詩書不諱﹐廟中不諱﹐臨文不諱。」諱者所以爲恭﹐不諱者所以爲信﹐此聖人之法﹐傳之萬世而不易者也。自漢以下﹐人君之諱乃至不勝其繁﹐而本朝之制則有不然者。伏讀大明會典﹕凡進表箋及一應文字﹐遇有禦名廟諱﹐合依古二名不偏諱﹐嫌名不諱﹐寫字之際﹐不必缺其點畫﹔惟二字相連﹐必須回避。又大明律一款﹕「凡上書奏事誤犯禦名及廟諱者﹐杖八十﹔余文書誤犯者﹐笞四十﹔若爲名字觸犯者﹐杖一百﹔其所犯禦名及廟諱聲音相似﹐字樣各別﹐及有二字止犯一字者﹐皆不坐罪。」此本朝之制所以遠軼漢唐而上同周禮者也。古之諱也以敬﹐今之諱也以文﹔以敬則少而不爲簡﹐以文則諱日多而敬日衰。故太祖髙皇帝之制諱﹐稍闊略於其文﹐乃所以責臣子之敬也。崇禎以後﹐誠薄而文繁﹐於是有徧諱二名﹐假借別字。臣竊以祖制求之﹐其可議者有五﹕夫君前臣名﹐父前子名﹐天下之通義也。春秋書﹕「桓公六年﹐九月丁卯﹐子同生。」同﹐莊公名也。不諱者﹐君前父前之義也。書顧命﹕「逆元子釗於南門之內。」釗﹐康王名也。不諱者﹐君前父前之義也。國史爲一代之書﹐不載帝諱﹐何以傳信後世﹖臣請依歷朝實錄之例﹐於列聖建立之初﹐大書曰立皇子某爲皇太子﹐曰立皇子某爲某王。並直書禦名﹐不必減去點畫﹐以合君前父前之義。此後除郊廟祝文外﹐並不再見禦名﹐以盡臣子諱君之禮﹐此所當議者一也。禦名下一字﹐惟皇帝用之﹔上一字﹐則皇帝與諸王宗室之所同也。歷朝實錄並不諱上一字﹐如漢王髙煦之類並從直書﹐亦不減去點畫。今則以常爲嘗﹐由爲繇﹐將欲廣諱名之義﹐而不知擅攺賜名﹐變亂玉牒﹐反爲臣子之大罪。再考廟諱上一字﹐如以太祖之諱而避之﹐則列聖之稱元年﹐其可攺乎﹖如以仁宗之諱而避之﹐則廟號之稱髙皇帝﹐其可攺乎﹖又如孝潔肅皇后謚號有翊聖字﹐神宗之世何以不攺乎﹖又考歷科試錄命題﹐如憲宗朝成化七年山東鄕試﹕「子貢曰見其禮而知其政」一節﹔十六年山西鄕試﹕「孔子有見行可之仕」一節﹔武宗世宗朝則正徳二年河南鄕試﹕「博厚所以載物也」二句﹔嘉靖七年福建鄕試﹐十七年會試﹐並「博厚所以載物也」一節﹔十六年順天鄕試﹕「天地之道博也厚也」一節﹔二十二年應天鄕試﹕「今夫天」二段中有廣厚字﹔二十八年浙江鄕試﹕「博厚配地」一節﹔三十一年四川鄕試﹕「博厚所以載物也」二節﹔四十年順天鄕試﹕「久則徵」四句中有二博厚字﹔熹宗朝則天啟元年四川鄕試﹕「民可使由之」﹐皆不避禦名上一字。又如憲宗成化十三年應天鄕試﹕「孟子曰君子深造之以道」一章﹔武宗正徳十一年福建山西鄕試﹐並「日月有明﹐容光必照焉」﹐皆不避禦名下一字。請依祖制﹕詩書史傳之文凡二字不相連者﹐並許直書﹐自所作文避下字不避上字﹐此所當議者二也。天下衛﹑府﹑州﹑縣之名﹐同於廟諱者甚多。臣考英宗朝不攺鎭海﹑鎭江﹑鎭沅﹑鎭遠衛府等名﹔憲宗朝不攺深州﹑深澤等名﹔武宗朝不攺日照縣﹔至萬曆三年始攺鈞州爲禹州﹔崇禎某年攺洛陽﹑洛南﹑洛平等縣俱作雒。一則別賜新名﹐一則古字通用﹐並爲合理。若聖安皇帝諱本從山﹐而松字自是韓憲王諱﹐乃一切攺之﹐又不知古字有■﹝沿﹐木代氵﹞■﹝穴上呆下﹞可通﹐松江之本作淞﹐而並攺嵩字﹐文疏義舛。臣考周厲王名胡﹐不攺胡國﹐秦莊襄王名楚﹐攺楚爲荊﹐豈周人之尊其君﹐反不若秦人哉﹖本朝諱制闊略﹐正同周人﹐一洗嬴秦以來之陋。一切地名除禹州﹑雒陽﹑雒南﹑雒平外﹐合並仍舊﹐此所當議者三也。又人名犯廟諱者﹕方國珍犯仁祖廟諱﹐劉基犯宣宗廟諱﹐鄧鎭犯英宗廟諱﹐胡深﹑寇深犯憲宗廟諱﹐魏校犯熹宗廟諱﹐此類尙多﹐考之實錄﹐並從直書。夫以臣子之名上同君父﹐𨿽一先一後﹐本自無妨﹔而大書屢書﹐恐亦未便。記曰「與君之諱同﹐則稱字。」請依沈約宋書例﹐於本傳首曰﹕名某字某﹐名犯某宗廟諱﹐以字行。而傳中並稱其字。然臣又考元史修於洪武二年﹐中有卜天璋傳﹐竟直書不減點畫﹐此則聖祖之時已定不諱二名之義﹐此所當議者四也。康叔名封﹐衛之祖也﹐而其官有儀封人﹔太祖設官光祿寺﹐有珍羞署﹐不避仁祖廟諱﹔武宗之世不攺照磨。崇禎中﹐始以官名之同於廟諱禦名者﹐攺作較字簡字﹐義旣不協﹐音又各殊﹐若欲將此之文一一追攺﹐實有未便。此所當議者五也。臣伏覩皇上中興﹐命儒臣纂修國史之日﹐竊謂宜申祖宗之典﹐頒畫一之規﹐以垂之萬世。又恐後之人臣守婦寺之忠﹐而不達敬君之義﹐是以據典詳陳。臣又嘗考唐書﹐髙宗顯慶五年正月﹐詔曰「孔宣設教﹐正名爲首﹐戴聖垂文﹐詩書不諱。比見鈔寫古典﹐至於朕名﹐或缺其點畫﹐或隨便攺換﹐恐六籍雅言會意多爽﹐九流通義指事全違。自今以後﹐繕寫舊典文書﹐並宜使成﹐不須缺畫攺字。」而宋史言髙宗時進士捲有犯禦名者﹐帝曰﹕豈以朕名妨人進取邪﹖令寘本等。史家書之以爲美談。況今日聖明卓見﹐超出千古﹐必有一洗漢唐之陋﹐而爲萬世之法者矣。謹議。

○書太虛山人像象譚後

臣炎武年六十七﹐尋閱故簏﹐得三十年前所錄太虛山人像象譚一書。其中有曰﹕親王朝覲曰宗人﹐仕格曰王官﹐曰藩祿﹐曰嘉靖重修宗藩條例。其言皆本皇祖之心﹐而悲後世之敝。其引漢臣之言曰「有白頭老人教臣言者」﹐可謂發憤而深痛者矣。臣乃稽首流涕而爲之說曰﹕嗚呼﹗自天子而下﹐一等爲親王﹐又一等爲郡王﹐此皆天子之子若孫﹐不相懸也。其在於詩曰「本支百世」﹐故天子本也﹐親王枝也﹐宗室葉也﹐故福先上﹐禍先下。蕭衍之篡齊也﹐先殺諸王而後代其主﹔韓建朱全忠之弱唐也﹐先戕十六宅而後弒昭宗。禍及親王﹐此及天子之漸也。先帝中年﹐徳魯二王戕於敵﹐福﹑唐﹑襄﹑鄭﹑崇五王戕於賊﹐汴水決而周宗魚﹐藩封之難無歲不告。先帝赫然震怒﹐而無所以禦之之計﹐不三四年京師淪覆﹐天子之禍與親王同一轍﹐豈不哀哉﹗昔太祖髙皇帝時﹐二十四王並皆少壯﹐分封之國﹐往往連跨數十城﹐護衛軍至一二萬﹐而又有行邊之命﹐都司衛所並受節制。以故有北平之事﹐樂安﹑南昌緣之以起﹐異日大臣無不以削弱王府爲務。嗣位諸王又皆生深宮之中﹐長婦人之手﹐無不廣置田莊﹐放情酒色﹐而所在有司之兵又皆文具﹐及賊騎至城﹐而親王之勢與齊民無異。逆賊見藩封之大﹐所向輒陷﹐而國家無如之何也﹐則以爲天子之都﹐亦將如是而已﹐是以直犯京師而不之忌﹐豈非勢之相因者哉﹗詩曰「宗子維城。無俾城壞﹐無獨斯畏。」嗚呼﹗先帝畏之矣。使是書之論得行於數十年之前﹐足以隆藩維而重國勢﹐當不至於今日。逮乎福京卽位﹐而封唐鄧諸王﹐然且無土無民﹐而當權臣跋扈之際﹐事已不可爲矣。臣故闡其義於睿著之末﹐以爲來者鑑。

○三朝紀事闕文序

臣祖父某﹐蓋古所謂隱君子也。年五十一而始抱臣炎武爲孫。臣幼而多病﹐六歲﹐臣母於閨中授之大學﹐七歲就外傅﹐九歲讀周易。自臣母授臣大學之年﹐而東方兵起﹐白气亙天。明年三月﹐覆軍殺將。及臣讀周易爲天啟之初元﹐而遼陽陷﹐奢崇明﹑安邦彥並反。其明年﹐廣寧陷﹐山東白蓮教妖民作亂。一日﹐臣祖指庭中艸根謂臣曰「爾他日得食此幸矣﹗」遂命之讀古兵家孫子﹑吳子諸書﹐及左傳﹑國語﹑戰國策﹑史記。年十一﹐授以資治通鑑。已而三畔平﹐人心亦稍定。而臣祖故所與往來老人謂臣祖曰「此兒頗慧﹐何不令習帖括﹐乃爲是闊遠者乎﹖」於是令習科舉文字﹐已遂得爲諸生﹐讀詩﹑尙書﹑春秋。而先帝卽位﹐天下翕然﹐以爲中興更化之主﹐無復向時危迫之意。以臣益長﹐從四方之士徵逐爲名。臣祖年益老﹐更日以科名望臣。又當先帝頒孝經﹑小學釐正文字之日﹐臣乃獨好五經及宋人性理書﹐而臣祖乃更誨之﹐以爲士當求實學﹐凡天文﹑地理﹑兵農﹑水土﹐及一代典章之故不可不熟究。而臣有妻﹐又有四方徵逐之事﹐不能日在膝下﹐臣祖亦不復朝夕課督如異時矣。臣祖生於饒州官舍﹐隨臣曾祖之官廣西﹑山東﹑南京﹐一切典故悉諳﹐而當日門戶與攻門戶之人﹐兩黨之魁皆與之遊。臣祖年七十餘矣﹐足不出戶﹐然猶日夜念廟堂不置。閱邸報﹐輒手錄成帙。而艸野之人獨無黨﹐所與遊之兩黨者﹐非其中表則其故人﹐而初不以黨故相善。然因是兩喜兩怒之言﹐無一不入於耳﹐而具曉其中曲折﹐亦時時爲臣言一二。固問﹐則又曰「汝習經生言﹐此非所急也。」臣祖老尙康彊﹐而臣少年好遊﹐往往從諸文士賦詩飲酒﹐不知古人愛日之義。而又果以爲書生與國家之故﹐失請於趨庭之日﹐而臣祖棄臣以沒。已而兩京淪覆﹐一身奔亡﹐比年以來﹐獨居無事﹐始出其簏中臣祖所手錄﹐皆細字艸書﹐一紙至二千餘字。而自萬曆四十八年七月﹐至崇禎七年九月共二十五帙﹐中間失天啟二年正月至五年六月﹐而其後則臣祖老不能書﹐略取邸報標識其要。然吳中報比之京師﹐僅得十五﹐亦無全抄﹐而臣祖所標識者﹐兵火之餘﹐又十失其一二。臣伏念國史未成﹐記注不存﹐爲海內臣子所痛心﹐而臣祖二十年抄錄之勤﹐不忍令其漫滅﹐以負先人之志。於是旁搜斷爛之文﹐采而補之﹐書其大略﹐其不得者則闕之﹐名曰三朝紀事闕文。非敢比於成書﹐以備遺忘而已。世之君子尙憐其志而助之見聞﹐以卒先人之緒﹐其文武之道實賴之﹐而臣祖之遺書亦得以不朽矣。

○中憲大夫山西按察司副使寇公墓志銘

天啟六年﹐寇公爲蘇州知府﹐炎武年十四﹐以童子試見公﹐被一言之獎。於今五十有四年﹐而始得至同官拜公於墓下。其年二月某日﹐公之次子泰徵遷公之兆﹐攺葬於縣東南之義興原﹐而屬余爲之銘。余蘇人也﹐公之遺事在於蘇﹐救一方之困﹐而定倉卒之變﹐爲余所目見者﹐不可以無述。往者熹廟之時﹐太監魏忠賢擅政。蘇松道參政朱童蒙者﹐以杖殺不辜爲蘇人所嘩﹐具文稱病。巡撫周公起元疏劾﹐得旨﹕巡撫削職爲民﹐擢童蒙爲太僕寺少卿。俾之修怨於東林﹐而斥逐異己﹐此黨禍所由起也。乃公之守蘇也﹐未期月而遭水災﹐米斗至銀二錢四分。公乘舟出郊﹐勸民興工築圩﹐以食農民。復至閶門河幹﹐立轉般客貨之法﹐以食市中遊手之民。城中機戶數千人﹐以年荒罷織﹐適宣大﹑延綏﹑甘肅遣官賫銀數萬互市緞匹﹐公又設法俵散督之織造﹐以食業機之民。塗無餓殍而人心帖然﹐則民固已誦公之徳矣。奉旨徵漕﹐而大水之後﹐粒米無出﹐百姓囂然。巡撫旣去﹐州縣官並以朝覲赴京。公行香至城隍廟﹐萬人羣擁而呼。公問之曰「爾何爲者﹖」皆跪告曰「漕米無從得爾。」公曰「柰京倉告匱﹐爾輩亦有曉事者﹐顧策將安出﹖」眾曰「惟明公爲民請命﹗」公曰「三百畝以上納米﹐三百畝以下折銀﹐可乎﹖」眾稽首曰「敢不竭力以從。」公乃親巡屬縣﹐限以期會﹐而手自計之﹐尙虧額萬餘石。乃括任內贖鍰公費及移借帑金﹐招商給帖入楚買米﹐兌軍上船陸續至江。而巡漕禦史受內指﹐以疏請折漕四分爲前撫罪﹐並欲陷公﹐駁稱米色不一﹐勒停江口。公親往爭之曰「罪在知府﹐何與軍民﹖且吳中無米﹐自楚買之﹐安得一色﹖愚不知太倉之米果皆一色乎﹖」禦史辭屈。又廉知公淸正﹐無可罪﹐乃許其過江。而民旣誦公之徳﹐且服公之才略矣。於是六年春﹐織造太監李實疏論前撫周公及周宗建﹑繆昌期﹑周順昌﹑髙攀龍﹑李應升﹑黃尊素六人﹐欺君蔑旨﹐結黨惑眾﹐阻撓上供。奉旨差錦衣校尉逮捕。順昌﹐吳縣人也﹐爲吏部文選司員外﹐素淸介。士民皆憤懣不平。校尉之來﹐復多橫索。三月辛酉﹐撫按等官至校尉所居西察院宣旨﹐有生員王節等數十人具呈率吁﹐百姓各執香隨之﹐至萬餘人。撫按二院不能禁。校尉稱旨驅之﹐眾曰「爾奉魏忠賢之命﹐焉得稱旨﹖」直趨上堂擒校尉﹐羣毆之﹐斃一人。撫按逃入混廁。公挺身入﹐從容語曰「今日周吏部赴京﹐未必便死。汝等作此舉動﹐反貽之害。不如各散歸家﹐本府與上臺計﹐具疏保救﹐庶或可全。」至日晡時﹐眾始退。公命醫療其傷者﹐以兵守之。而驛丞奔告﹕有校尉往浙江者﹐舟至胥門外﹐索供應﹐眾共擊之﹐火其舟。公亟出城慰諭﹐校尉匿舵尾下﹐幸不死﹐具衣冠送之出境。然蘇人之圍守校尉及周吏部者﹐街巷之間﹐千百爲羣﹐屯聚不解。而撫按亦以兵自衛。公知撫按素與織監善﹐說之令求解於忠賢。疏中委曲其事﹐而陰具舟於河。數日天雨﹐圍者少怠﹐公親往西察院謂校尉曰「可去矣﹗」饋之贐並死者之槥﹐宵行送之出境。然後宣旨令周吏部就逮入京﹐而兵守空署如故。越一日﹐眾始知已行﹐而懼罪仍屯不解。公密詗得首事者顏佩韋等五人﹐以他事攝之下獄。乃榜曰﹕罪人已得﹐余無所問。於是一麾而散。二院解嚴﹐各歸衙視事。而前疏亦下﹐責擒首惡而已。於是同二府推官審﹐擬斬二人戍三人。獄上﹐有旨﹕五人俱梟示。撫按命公監刑﹐五人稽首謝曰「吾等激於公義﹐累明公矣﹗」遂慷慨就戮。先是忠賢得織監密報﹐懼激吳民之變﹐彷徨累日。及撫按疏上﹐但謂從役李國柱踏傷偶死。閣臣亦言國體所系﹐不可播聞﹐遂依之。票旨得不深究﹐而緹騎自此亦不更出。然其所以周旋上下之間﹐化大事爲小事者﹐公一人之力也。向非公平日之恩素結於民心﹐當此眾怒如水火之時﹐焉知不激之挺而走險﹐以成意外之患耶﹗然宵人皆以公爲前撫周公所厚﹐適旨下勘禦史周宗建贓罪﹐公坐以曠官溺職﹐第追奪其俸。忠賢怒﹐持之不下﹐而於他疏批曰「近日府官扶同﹐以俸作贓﹐明是侮朕。」公自度不免﹐會丁繼母憂﹐解官歸。不數月而忠賢敗﹐使再遲之期年﹐公之得罪亦未可測也。按狀﹕公諱愼字永修﹐其先自山西之楡次徙中部﹐再徙同官。祖嘉諫﹐肅府審理。父遵孟﹐文縣教諭。公中萬曆四十四年進士﹐歷刑部浙江司工部營繕司主事員外﹐遷虞衡司郎中﹐遷蘇州知府。丁繼母及父憂﹐崇禎元年服闋﹐補廣平知府。在任三月﹐遷山西按察司副使﹐昌平兵備﹐奉勅監軍。以前任蘇州工部錢糧未完﹐降僉事﹐分巡冀寧﹐剿賊有功。敵入山西﹐陷崞縣﹐公守寧武拒之甚力﹐頗有斬獲。遷山西布政使參議﹐分守朔州。以崇禎八年乞休﹐時年五十有八。而同官先爲賊所殘﹐公歸﹐乃卜居山寨。又八年﹐李自成陷長安﹐被執﹐幽於秦府。賊有知公淸官﹐薄其追餉﹐放歸。優遊林下﹐讀書自娛者二十七年。以四月八日無疾而逝﹐年九十有三。配習氏﹐惟孝克勤﹐能相夫子﹐以成厥家﹐封恭人。先公十年卒﹐年八十有二。子二人﹕瑞徵﹑泰徵﹐孫十二人﹐曾孫十人﹐元孫十二人﹐公及見元孫而沒。惟公治劇定變﹐有叔敖﹑子產之風。若其七歲喪母﹐而哀毀如成人。迎父喪於文縣﹐冒干戈而以柩返。捐金以濟三黨之阨﹐賑里人之饑﹐其善行不能盡述。而余嘗至關中﹐一寓書於公。時公年垂九十﹐猶細書手答﹐至二百餘言﹐其恭也如是。銘曰﹕

廉而勁﹐才而正。一方之人知其愛利百姓。是以當事變之來﹐片言而定。宜其壽考且康﹐而子孫蕃盛。新卜斯原﹐旣安旣靚。是公之所以返於眞﹐以復其性者耶﹖

○文林郎貴州道監察禦史王君墓志銘

天下之變﹐莫甚乎君臣父子一旦相失而永訣終天﹐此人生之至痛﹐而古人臣之所遭未有以比也。況乎彊敵壓境﹐而將帥內離﹐國步顚危﹐在不可知之日者乎﹖此王君之所爲於邑而終也。按狀﹕君之始祖彬﹐國初自襄陽宜城縣占籍廣平之曲周。傳至君之父諱憲祖﹐以三科武舉官欽依守備。君諱國翰﹐字翼之﹐自爲諸生卽有四方之志。從其姊夫總漕都憲路公振飛至淮上﹐謁皇陵﹐閱髙墻諸宗人﹐見唐王﹐心異之﹐因命君往來省視。及王卽大位於福州﹐召路公自太湖赴行在﹐而君與其仲子涼武相從﹐間道度嶺至天興﹐召對﹐賜銀幣﹐授中書舍人。君𨿽處閒職﹐而時在上前陳中外大計﹐其詳不得聞﹐大抵以去橫賦﹑戢悍卒﹑固民心爲急。君以諸生得侍密勿﹐荷主知﹐論事無所避﹐上益喜。頃之﹐除貴州道監察禦史。是時大帥芝龍已蓄異志﹐而舉朝無敢言者。嘗以科斂民間銀米﹐君與之力爭於上前﹐不少假。上目君謂侍臣曰「此吾之李勉也。」車駕親徵﹐命兼掌軍政司印。以子涼武爲金吾將軍﹐掌寶纛。贈父憲祖金吾將軍貴州道監察禦史﹐母範氏一品夫人。駕至汀州﹐君奏﹕人情恇迫﹐傳敵騎已至近郊﹐上宜速發。與其子涼武待命行宮前。俄而追騎奄至門﹐中人與之相持。有張致遠者﹐自詭爲上﹐被執﹐上乃決行宮後垣出﹐去。方追騎之來﹐宮前擾亂。君顧不見其子﹐獨行至陌。人言車駕已西幸矣﹐君棄其僕馬﹐徒步奔從﹐及於韶州之仁化縣﹐則韓王也﹐而乘輿竟不知所之。時君之甥路太平奉命徵兵至樂昌﹐乃往依之。自念棄家從主四千里外﹐卒遭大變﹐不得爲羈紲之臣。其仲子又生離死別﹐每寤辟長嘆﹐遂以得疾。間關逆旅﹐明年二月丙戌﹐卒於全州。妻張氏﹐封孺人。子三人。君卒後二十五年﹐長子奮武迎櫬北歸。以九月辛卯葬於曲周之先塋﹐而涼武則死於軍中矣。季子繩武早亡。有孫五人。銘曰﹕有龍■﹝虫幽﹞蟉﹐飛而復潛。一蛇從之﹐枯於嵁巖。徇國之危﹐奚怨奚嫌﹖維天不佑﹐良臣則殲﹗銘此幽忠﹐百世所瞻。

○常熟陳君墓志銘

崇禎十七年﹐余在吳門﹐聞京師之報﹐人心凶懼。余乃奉母避之常熟之語濂涇﹐依水爲固﹐與陳君鼎和隔垣而居。陳君視餘年長以倍﹐於縣中耆舊名徳﹐以及田賦水利一切民生利病無不通曉。乃未一歲而戎馬馳突﹐吳中諸縣並起義兵自守﹐與之抗衡。而余以母在﹐獨屏居水鄕不出。自六月至於閏月﹐無夜不與君露坐水邊樹下﹐仰視月食﹐遙聞火炮。從容謂余曰「吾年六十有六矣﹐不幸遭此大變﹐不能效徐生絕脰之節﹐將從眾翦發。念餘年無幾﹐當實之於棺﹐與我俱葬耳。」徐生者﹐名懌﹐君之同學﹐諸生﹐全發自經者也。無何﹐城破﹐余母不食以終。余始出入戎行﹐猶從君寓居水濱。五年而君以疾捐館。二子相繼不祿﹐貧不克葬。余亦流轉外邦。又二十五年而其孫芳績以書來曰﹕將以十二月庚申﹐舉其兩世六喪葬於所居之西雙鳳鄕吳塘裏﹐而乞一言以銘諸幽。按狀﹕君諱梅﹐字鼎和﹐別字明懷。其先宋季自衢州徙常熟。父諱應選﹐早世﹐君方八歲。母許氏﹐年二十有八﹐閉戶辟纑﹐教之力學﹐以至成立﹐爲諸生。少以通經著聞﹐中年旁覽諸子及醫藥卜筮種樹之書﹐課其家人。耕捨旁地數十畝以餬其口﹐不嬰心於名利﹐未老而休。然裏中凡有繇役爭訟之事﹐君未嘗不爲之調劑﹐或片言立解。當天啟之末﹐縣之豪宦縱其僕幹魚肉鄕民。而獨於君之居裏無所及。至今民間有不平之事﹐輒相向太息﹐以爲陳君在﹐當不令我至此也。君孝友睦婣﹐內行備至﹐與人和厚﹐能忍訽不爭﹐題其居曰守拙之門。而謂芳績曰「吾窮老無所恨﹐惟母節未旌﹐奄遭國變﹐以此爲終天之痛﹗」又曰「士不幸而際此﹐當長爲農夫以沒世。一經之外﹐或習醫卜﹐愼無仕宦。」嗟乎﹐可謂賢矣﹗余出遊四方﹐嘗本其說以告今之人﹐謂生子不能讀書﹐寧爲商賈百工技藝食力之流﹐而不可求仕。猶之生女不得嫁名門舊族﹐寧爲賣菜傭婦﹐而不可爲目挑心招﹐不擇老少之倫。而「滔滔者天下皆是」﹐求一人焉如陳君與之論心述古而不可得。蓋三十年之間而世道彌衰﹐人品彌下﹐使君而及見此﹐其將噭然而哭﹐如許子伯之悲世者矣﹗君年七十有一﹐配蘇氏﹐有婦徳﹐能佐君周施﹐先君數月卒。子四﹕汝珣﹑汝瑜﹑汝琳先後並卒。有孫七人﹐而芳績居長﹐以訓蒙自給。銘曰﹕

以君之好施﹐而終窶且貧﹔以君之行仁﹐而二十餘年不克歸其窀。惟厥孫之窮約兮﹐猶足以無負於九原。我銘其幽﹐視後之人。

○從叔父穆庵府君行狀

嗚呼﹗叔父之年五十有九﹐而實少炎武二歲﹐以其年之相近﹐故居止遊習無不同也。自崇禎之中年﹐先王考壽七十餘無恙。而叔父旣免喪﹐天下嗷嗷方用兵﹐而江東晏然無事。以是余與叔父洎同縣歸生﹐入則讀書作文﹐出則登山臨水﹐閒以觴詠﹐彌日竟夕。近屬之中﹐惟叔父最密。叔父亦豪宕喜交遊﹐裏中賓朋多會其宅。而又多材藝﹐好方書﹐能診視人病。與人和易可親﹐人無不愛且敬者。已而先王考捐館﹐余累焉在疚﹐而鬩侮日至﹐一切維持調解﹐惟叔父是賴。而叔父以不問生產之故﹐家亦稍稍落。南渡之元﹐相與赴南京﹐寓朝天宮﹐卽先兵部侍郎公之祠而共拜焉﹐亦竟不能有以自樹。而戎馬內入﹐邑居殘破﹐昔日酌酒賦詩之地﹐俄爲芻牧之場矣。余旣先奉母避之常熟之語濂涇﹐而叔父亦移縣之千墩浦上﹐居於墓左﹐相去八十餘里﹐時一拏舟相過﹐悲歌慷慨如前日也。叔父不多作詩而好吟詩﹐歸生與余無時不作詩﹐其往來又益密。如是者又十年﹐而叛奴事起﹐餘幾不自脫﹐遂杖馬箠跳之山東﹑河北。而叔父獨居故里﹐常鬱鬱無聊﹐子姓不才﹐所遇多拂意者。叔父﹐弱人也﹐又孤立莫助﹐內憤懣而無所發。逋賦日積﹐久無以償﹐余旣爲宵人所持﹐不敢遽歸﹐而叔父年老﹐望之彌切﹐貽書相責﹐以爲一別十有八年﹐爾其忘我乎﹖炎武奉書而泣﹐終不敢歸。而叔父竟以昭陽赤奮若之春二月甲寅﹐棄我而逝。嗚呼痛哉﹗惟人生之聚散﹐家道之盛衰﹐與國運之存亡﹐有冥冥者主之矣。余又何言﹗乃揮涕而爲之狀。叔父諱蘭服﹐字國馨﹐別號穆庵﹐崇禎時爲太倉州學諸生。有子一人﹐名巖。

○先妣王碩人行狀

嗚呼﹗自不孝炎武幼時﹐而吾母授以小學﹐讀至王蠋忠臣烈女之言﹐未嘗不三復也。柏舟之節紀於詩﹐首陽之仁載於傳﹐合是二者而爲一人﹐有諸乎﹖於古未之聞也﹐而吾母實蹈之。此不孝所以藳葬而不葬﹐將有待而後葬者也。忽焉二載﹐日月有時﹐念二年以來﹐諸父昆弟之死焉者﹐婣戚朋友之死焉者﹐長於我而死焉者﹐少於我而死焉者不可勝數也。不孝而死﹐是終無葬日也﹐矧又獨子﹐此不孝所以踟躕二年﹐而遂欲苟且以葬者也。古人有雨不克葬者﹐有日食而止柩就道右者﹐今之爲雨與日食也大矣。春秋嫁女不書葬﹐而特葬宋共姬﹐賢之也。吾母之賢如此﹐而不克特葬﹔又於不可以葬之時而苟且以葬﹐此不孝所以痛心擗踴﹐而亟欲請仁人義士之文以錫吾母於九泉者也。先妣姓王氏﹐遼東行太僕寺少卿諱宇之孫女﹐太學生諱述之女。年十七而吾父亡﹐歸於我。教諭沈君應奎爲之記。又一年﹐而先曾王母封淑人孫氏卒。又十年而先王父之猶子文學公生炎武﹐抱以爲嗣。縣人張君大復爲之傳。其記曰「貞孝王氏者﹐昆山儒生顧同吉未婚妻也。年將笄﹐嫁有日矣。父上捨述爲治裝﹐裝多從俗鮮華。氏私白其母曰﹕兒慕古少君﹑孟光之爲人﹐焉用此﹖父爲去華就質者十之五。已而顧生病﹐尋卒。氏不食數日﹐衣素告父母曰﹕兒願一奠顧郎﹐歸乃食。父母知不可奪﹐爲治奠挈氏往。氏拜顧生柩﹐嗚咽弗哭。奠已﹐入拜太姑淑人﹑姑李氏﹐請依居焉。謂父上捨曰﹕爲我謝母﹐兒不歸矣。父爲之斂容不能語。舅紹芾者名士﹐曉大義。泣謂氏曰﹕多新婦卒念存吾兒﹐然未講伉儷﹐安忍遂婦吾子﹖氏曰﹕聞之禮﹐信﹐婦徳也。曩已請期﹐妾身爲顧氏人矣﹐去此安往﹖自是依太姑與姑﹐朝夕一室﹐送迎不踰閾。數歲不一歸省。父上捨病﹐亟待訣﹐旦日一往哭﹐卽夕反。」其傳曰「貞孝自小嚴整如成人﹐父母愛之。而顧生故獨子﹐早有文。王與顧爲同年家﹐因許女與之。無何﹐生年十八天。父母意甚彷徨﹐欲未令貞孝知﹐而貞孝已竊聞之。亟脫步搖﹐衣白布澣衣﹐色意大愴﹐婉婉至父母前﹐不言亦不啼﹐若促駕而行者。父母初甚難﹐而念女至性不可奪﹐使嫗告其翁姑。翁姑悲愴不勝﹐灑掃如迎婦禮﹐然不敢言去畱也。貞孝旣至﹐面生柩拜而不哭﹐斂容見翁姑﹐有終焉之色。而姑李氏故以徳聞﹐拭淚謂貞孝曰﹕婦豈聖耶﹖柰何以吾兒累新婦﹗貞孝聞姑稱新婦﹐淚簌簌下﹐交於頤。早晚跪奠生柩前﹐閒視姑眠食﹐而自屏處一室﹐親戚遣嫗候視﹐輒謝之。有女冠持梵行甚嚴﹐請見貞孝﹐貞孝不與見曰﹕吾義不見門以外人。自是率婢子挫鍼操作以爲常﹐時遣訊父母安否而已。其它婉淑之行﹐世莫得聞。久之﹐翁詣金陵﹐而姑適病﹐且悴。貞孝左右服勤﹐湯糜茗盌視色以進。姑意大憐﹐而貞孝彌連晝夜不少怠。一日煮藥進姑﹐姑彊視貞孝言曰﹕新婦何瘦之甚﹐盍少休乎﹖貞孝多爲好語慰藉﹐旣進藥而病立閒。姑謂婢子曰﹕吾曩者憂獨子天且奪之﹐而與吾新婦﹐吾固當一子﹐不得兩耳。欹枕執貞孝手﹐而貞孝若不欲露其指者。偵之﹐則已斷一小指和藥煮之﹐姑之病所以立瘥者也。諸婢子亦莫得見﹐相傳語﹐驚且泣。貞孝止之曰﹕姑受命於天﹐宜老壽﹐而婢子何得妄言陰隲事耶﹖姑旣病起﹐亦絕不言貞孝斷指事﹐獨姑之兄李箕者竊聞之云。貞孝旣侍翁姑十二年﹐而翁姑始爲其子定嗣﹐貞孝撫之如己生。」此二先生之言云﹐而不孝不敢溢一辭者也。又二年﹐而知縣陳君祖苞拜其廬。又三年﹐先王母李氏卒﹐喪之如禮。又十六年﹐而巡按禦史祁君彪佳表其門。又二年﹐母年五十有一﹐而巡按禦史王君一鶚奏旌其門曰貞孝。下禮部﹐禮部尙書姜公逢元奏如章。八月辛巳﹐上﹐其甲申﹐制曰可。於是三吳之人﹐其耆舊隱徳及能文奇偉之士﹐上與先王父交﹐下與炎武遊者﹐莫不牽羊持酒﹐踵門稱賀﹐謂史策所紀﹐罕有此事。蓋其時炎武已齒文會﹐知名且十年矣。而先王父年七十有四﹐祖孫母子怡怡一門之內﹐徼天子之恩以爲榮也。而天下兵方起﹐而江東大饑。又五年﹐先王父卒。其冬﹐合葬先王父先王母於尙書浦之賜塋如禮﹐而家事日益落。又三年﹐而先皇帝升遐。又一年﹐而兵入南京。其時炎武奉母僑居常熟之語濂涇﹐介兩縣之間。而七月乙卯﹐昆山陷﹐癸亥﹐常熟陷。吾母聞之﹐遂不食﹐絕粒者十有五日﹐至己卯晦而吾母卒。八月庚辰朔大斂﹐又明日而兵至矣。嗚呼痛哉﹗遺言曰「我𨿽婦人﹐身受國恩﹐與國俱亡﹐義也。汝無爲異國臣子﹐無負世世國恩﹐無忘先祖遺訓﹐則吾可以瞑於地下。」嗚呼痛哉﹗初﹐吾母爲婦十有七年﹐家事並王母操之。吾母居別室中﹐晝則紡績﹐夜觀書至二更乃息。次日平明起﹐櫛縰問安以爲常。尢好觀史記﹑通鑑及本朝政紀諸書﹐而於劉文成﹑方忠烈﹑於忠肅諸人事﹐自炎武十數歲時卽舉以教。及王母亡﹐董家事﹐大小皆有法。有使女曹氏相隨至老﹐亦終身不嫁。有奩田五十畝﹐歲所入﹐悉以散之三族﹐無私蓄。先妣生於萬曆十四年六月二十六日﹐卒於弘光元年七月三十日﹐享年六十。其年十二月丁酉﹐不孝炎武奉柩藳葬於先考之墓旁。嗚呼痛哉﹗王孫賈之立齊王子也﹐而其母安﹔王陵之事漢王也﹐而其母安﹔若不孝者﹐何以安吾母﹖而猶然有靦於斯人之中﹐將於天崩地坼之日﹐而卜葬橋山之未成﹐而馬鬣之先封也。此不孝所以痛心擗踴﹐而號諸當世之仁人義士者也﹗今將以��三年十月丁亥﹐合葬於先考之兆﹐在先曾王考兵部右侍郎公賜塋之東六步五尺。伏念先妣之節之烈﹐可以不辱仁人義士之筆﹐而不孝又將以仁人義士之成其志而益自奮﹐以無忘屬纊之言﹐則仁人義士之銘之也﹐錫類之宏而作忠之至者也﹐不惟一人一家之褎已也。不孝顧炎武泣血謹狀。

○與潘次耕札之一

接手書﹐具感急難之誠﹐尢欽好學之篤。顧惟鄙劣﹐不足以裨助髙深﹐故從遊之示﹐未敢便諾。今以天下之大﹐而未有可與適道之人﹐如炎武者﹐使在宋﹑元之間﹐蓋卑卑不足數﹐而當今之世﹐友今之人﹐則已似我者多﹐而過我者少。俗流失﹐世壞敗﹐而至於無人如此﹐則平生一得之愚﹐亦安得不欲傳之其人﹐而望後人之昌明其業者乎﹖凡今之所以爲學者﹐爲利而已﹐科舉是也。其進於此﹐而爲文辭著書一切可傳之事者﹐爲名而已﹐有明三百年之文人是也。君子之爲學也﹐非利己而已也﹐有明道淑人之心﹐有撥亂反正之事﹐知天下之勢之何以流極而至於此﹐則思起而有以救之。不敢上援孔﹑孟﹐且六代之末﹐猶有一文中子者﹐讀聖人之書﹐而惓惓以世之不治﹐民之無聊爲亟。沒身之後﹐唐太宗用其言以成貞觀之治﹐而房﹑杜諸公皆出於文中子之門。𨿽其學未粹於程﹑朱﹐要豈今人之可望哉。仰惟來旨﹐有不安於今人之爲學者﹐故先告之志以立其本。惟願刻意自厲﹐身處於宋元以上之人與爲師友﹐而無狥乎耳目之所濡染者焉﹐則可必其有成矣。

○與潘次耕札之二

原一南歸﹐言欲延次耕同坐。在次耕今日食貧居約﹐而獲遊於貴要之門﹐常人之情鮮不願者。然而世風日下﹐人情日諂﹐而彼之官彌貴﹐客彌多﹐便佞者畱﹐剛方者去﹐今且欲延一二學問之士以蓋其羣醜﹐不知燻蕕不同器而藏也。吾以六十四之舅氏﹐主於其家﹐見彼蠅營蟻附之流﹐駭人耳目﹐至於徵色發聲而拒之﹐乃僅得自完而已。況次耕以少年而事公卿﹐以貧士而依廡下者乎﹖夫子言吾死之後﹐則商也日益﹐賜也日損。子貢之爲人﹐不過與不若己者遊﹐夫子尙有此言﹐今次耕之往﹐將與豪奴狎客朝朝夕夕﹐不但不能讀書爲學﹐且必至於比匪之傷矣。孟子曰「饑者甘食﹐渴者甘飲﹐是未得飲食之正也﹐饑渴害之也。」今以百金之修脯﹐而自儕於狎客豪奴﹐豈特饑渴之害而已乎﹖荀子曰「白沙在泥﹐與之俱黑。」吾願次耕學子夏氏之戰勝而肥也﹐「吾駕不可回」﹐當以靖節之詩爲子贈矣。

○與潘次耕札之三

都中書至﹐言次耕奉母遠行﹐不知所往。中孚卽作書相慶。綿山之谷﹐弗獲介推﹐汶上之疆﹐堪容閔子﹐知必有以處此也。朱子祠堂﹐山史但能割地耳﹐經營之事﹐吾將一身任之。春仲興工﹐自有助者﹐大以成大﹐小以成小。吾異日局面似能領袖一方﹐然而不坐講堂﹐不收門徒﹐悉反正徳以來諸老先生之夙習﹐庶無遺議於後人。不知一二年間﹐能策蹇而來﹐一悉情懷否﹖旣足﹑衍生並好。寄去文集一本﹐僅十之三耳﹐然與向日抄本不同也。

○與潘次耕札之四

昔有陳亮工者﹐與吾同居荒邨﹐堅守毛髮﹐歷四五年﹐莫不憐其志節。及玉峯坐館連年﹐遂忘其先人之訓﹐作書來薊﹐幹祿之願﹐幾於熱中。今吾弟又往矣﹐此前人墜坑之處也﹗楊惲所云「足下離舊土﹐臨安定﹐而習俗之移人者」﹐其能自保乎﹖時歸溪上﹐宜常與令兄同志諸友往來講論﹐一暴之功﹐猶愈於十日之寒也。天生之學﹐乃是絕塵而奔﹐吾且瞠乎其後﹐不意晚季乃有斯人﹗今𨿽登名薦剡﹐料其不出山﹐更未可知耳。近讀其解易一卷﹐吾自手錄之﹐學問亦日進。中孚𨿽從象山入手﹐而近頗博覽﹐與吾交﹐亦更親於昔。去秋已遣祁縣之妾﹐將書籍盡移之華下﹐今春並挈兩公及幼子往矣。頻陽令郭公旣迎中孚而僑居其邑﹐今復遣人千里來迎﹐可稱重道之風。而天生遂欲爲我買田結婚之計﹐事𨿽未可必﹐然中心願之矣。但薦舉一事﹐得超然免於評論否﹖如其行取﹐必在元籍。今已作字令猶子具呈﹐以伯父行年七十﹐棄家入道爲詞。必不得已﹐遣一家人領批前來尋訪﹐道路申病﹐詳具三徐札中。然近來實病﹐似亦不能久於人世﹐所縈念者﹐先妣大節未曾建坊﹐存此一段於集中﹐以待河淸之日﹐自有人爲之表章。侄洪愼報得一子﹐請名﹐今卽作書與二弟﹐乞之爲孫﹐以守墳墓。至於著述詩文﹐天生與吾弟各畱一本﹐不別與人以供其攺竄也。

○與潘次耕札之五

讀書不多﹐輕言著述﹐必誤後學。吾之跋廣韻是也。𨿽靑主讀書四五十年﹐亦同此見。今廢之而別作一篇﹐並送覽以志吾過。平生所著﹐若此者往往多有﹐凡在徐處舊作﹐可一字不存。自量精力未衰﹐或未遽死﹐遲遲自有定本也。

○與任鈞衡【大任】

前於耘野處見尊著易學綱領一書﹐知兄潛心於易數十年﹐可謂勤矣。近世號爲通經者﹐大都皆口耳之學﹐無得於心﹐旣無心得﹐尙安望其致用哉﹖易於天道之消息﹐人事之得失﹐切實示人﹐學者玩索其義﹐處世自有主張。兄至今日而能孑孑不隨流俗﹐竟作羲皇上人﹐知所得實深﹐視愚之尋索於音叶者淺甚。如有近作﹐望惠一二﹐以慰注懷。令曾祖湖邨先生髙行﹐吳太僕旣有阡表﹐亦不假愚言爲輕重。來春儻得南歸﹐以圖一晤﹐教我不逮﹐幸甚。

○與陸桴亭札

廿年以來﹐東西南北﹐率彼曠野﹐未獲一覲淸光。而昨歲於薊門得讀思辧錄﹐乃知當吾世而有眞儒如先生者﹐孟子所謂「窮則獨善其身﹐達則兼善天下」﹐具內聖外王之事者也。弟少年時﹐不過從諸文士之後﹐爲雕虫篆刻之技。及乎年齒漸大﹐聞見益增﹐始知後海先河﹐爲山覆簣﹐而炳燭之光﹐桑楡之效﹐亦已晚矣。近刻日知錄八卷﹐特付東堂郵呈﹐專祈指示。其有不合者﹐望一一爲之批駁﹐寄至都門﹐以便攺正。思辧錄刻全﹐仍乞見惠一部。燈下率爾﹐統惟鑑原。

右亭林先生余集一冊﹐乃乾隆間長洲彭進士紹升得其原稿刊行者也。迄今百餘年﹐印本日稀﹐閒詢之吳中人士﹐且有不知此集者。今年秋﹐應試金陵﹐偶過桐城蕭敬孚寓所。見行篋有一抄本﹐云昔得之新陽友人趙靜涵家藏﹐海昌陳其章琢堂所抄黃府次歐山館舊抄本而錄之者也。敬孚曾以原刻本參校﹐云字句時有脫訛﹐又少與陸桴亭一札﹐不及抄本之善。【光典】假讀數過﹐爰爲重刊﹐卽以抄本爲主﹐抄本間有脫訛﹐仍以原刻諟正之。至此集有關亭林先生生平忠孝大節﹐並扶世立教之志﹐彭氏原序已詳。又原刻有小像及津門沈氏兆澐贊﹐乃據孔氏繼垚摹明人所寫者﹐當得其眞﹐今倩蕪湖朱小尊重摹之。敬孚尙有亭林佚詩及同志贈言一冊﹐【光典】近又抄得肇域志一部﹐以刻貲甚巨﹐且須細加讎校﹐乃成完書﹐容當請海內同志共圖焉。光緒二年歲次丙子秋九月﹐合肥蒯【光典】謹識。

◇蔣山傭殘稿◇

關於顧炎武的蔣山傭殘稿華忱之

卷一

卷二

卷三

●關於顧炎武的蔣山傭殘稿華忱之

華忱之

明淸之際傑出的愛國活動家和具有進步思想的學者顧炎武﹝一六一三﹣一六八二﹞﹐學問淹博﹐著述繁富。但死後遺書文稿﹐均爲其甥徐幹學﹑徐元文取至北京﹐祕不示人。當時𨿽亭林嗣子顧衍生亦「不克常見」﹐只得從諸友人處「■﹝扌麇﹞摭一二」﹝據顧衍生亭林著書目錄跋﹞。徐氏兄弟對亭林詩稿又「不之愛惜﹐或爲人取去」﹝何焯菇中隨筆序﹞。由是亭林遺著頗多散佚。幸有亭林門人潘丰爲之刊行若干種﹐其中如亭林文集及潘刻之一。但所刻也僅是亭林文稿的一部分﹐並不能窺見全豹。因此﹐潘刻亭林文集𨿽對我們研究顧亭林的生平和著述﹐有很大參考價值﹐但還希望能獲見一个比較接近亭林文稿眞面目的本子﹐來互相比勘﹐從而可以更深入地考見顧亭林一生出處大節和言論活動﹐而舊鈔本蔣山傭殘稿的出現﹐就大體上解決了一部分問題。

蔣山傭殘稿﹐顧炎武著。舊鈔本﹐三卷。原稿久佚﹐其傳錄之本﹐據我所知在國內有兩本﹕一藏常熟瞿鏞鐵琴銅劍樓﹐一藏上海涵芬樓。涵芬樓所藏﹐早已於「一二八」日本侵略上海時付之一炬﹔瞿氏所藏﹐未見於著錄﹐現亦不知存否﹖這本殘本﹐也系舊人傳錄之本﹐日本大阪府立圖書館舊藏。抗日戰爭前由大阪府立圖書館就就原藏本攝影。原本半葉十行﹐行二十一字。稿心上方標「蔣山傭殘稿」﹐下方題「尙志堂」三字。首尾有「秦峯陸熙」﹑「文穆」﹑「大阪府立圖書館」諸印。陸熙﹐淸初畫家﹐其生平經歷已不能詳考。文穆當是陸熙的字﹐尙志堂不知卽陸氏的室名否﹖殘稿共收九十九篇﹝內有一篇文字殘缺﹞﹐除記與孝感雄先生語一篇外﹐均系書札。題目下間或有顧衍生所注某某人的姓名﹑籍貫或簡歷。文中遇有「葷下」﹑「先妣」等字﹐均跳格書寫﹔遇有「炎武」字則作空格。可以推見原底本恐卽顧衍生就亭林原稿手錄﹐而傳錄之本大約又系從顧衍生鈔本錄出。因之﹐所有格式亦仍其舊﹐依然保持原稿的面貌。後附熹廟諒陰記事一卷﹐系顧亭林紀述有關明神宗﹝朱翊鈞﹞﹑光宗﹝朱常洛﹞﹑熹宗﹝朱由校﹞時「梃擊」﹑「紅丸」﹑「移宮」三大案的始末﹐起明光宗泰昌元年九月至十二月。爲研究明史者提供了一些寶貴的參考數據。據李云沾﹝亭林門人﹐又系顧衍生之師﹞與人論亭林遺書箋稱﹕「先師﹝按指顧亭林﹞當日著作甚富﹐卽以晚所見而言﹐尙有岱嶽記四卷﹑熹宗諒陰記一卷﹝三大案皆在內﹐系沾手錄﹞﹑昭昭夏遺聲二卷﹝昭夏者﹐中夏也。選明季殉節諸公時﹐每人有小序一篇﹐系沾手錄﹞。……今諸書不知在於何處﹐深爲可惜。【載國粹學報第一年第七號。】知熹廟諒陰記事原稿在顧亭林逝世不久﹐卽不知流轉何所。但這還是在乾隆大肆焚毀所謂「違礙」書籍以前的事。至乾隆悍然下令查繳「違礙」書籍以後﹐在外省移咨應毀各種書目中﹐已列有無名氏熹廟諒陰記事﹐當卽顧亭林所撰之書。據此可知熹廟諒陰記事原本﹐在乾隆下令焚書時必然已遭焚毀。因而這本經舊人傳錄的殘稿和記事﹐在日本也一向被珍視著﹐至譽爲「海內孤本」﹝日本長澤規矩也亭林著述考中語﹞。自淸代以來向未刊行。

我們取殘稿與潘丰刻本亭林文集詳加比勘﹐其中兩見於殘稿和刻本文集的有與友人論服制書等三十九篇﹔爲殘稿所有而未刻入文集的有答門人毛景巖書等六十篇。這未刻入亭林文集的六十遺文特別值得珍視。它們涉及的方面極其廣泛﹐有些是顧亭林談山東章丘謝世泰侵占他的大桑家莊田產的﹝如殘稿卷一答張稷若書﹑與魏某書等﹞﹔有些是談他北遊山東和旅行晉﹑陜的﹝如殘稿卷二答人書等﹞﹔有些是談他被陷入濟南黃培詩獄的本末原委的﹝詳後﹞﹔有些是否談他力拒佐修明史和不應博學鴻詞科試的﹝如殘稿卷二記與孝感熊先生語﹑與蘇易公及卷三與蘇易公書等﹞﹔有些示談他晚年定居關中和營建朱子祠堂的﹝如殘稿卷三畱書與山史﹑與三侄﹑與王山史﹑又與王山史等書﹞﹔有些是談他的私人室家之事的﹝如殘稿卷一答再從兄書等﹞。這些書札﹐有的可與亭林文集互相印證補充﹝如寄與孝感雄先生語各篇﹞﹔有的可訂補淸吳映奎﹑張穆諸家顧亭林年譜所未備﹝如康熙十八年﹐顧亭林辭四川總督周有徳西安之聘﹐並爲了擺脫他們的羈絆。飄然出關﹐作嵩山﹑少室之遊。具見殘稿卷一與李星來﹑卷二與李紫瀾﹑卷三復周制府諸書﹞。特別是顧亭林談他被陷入濟南黃培詩獄的幾篇書札﹐潘刻亭林文集全未刊入﹐這顯然是刻書時有意刪去﹐以避「時忌」的。幸張穆顧亭林年譜於康熙七年下載有亭林談及濟南詩獄的書札若干通﹐但殘稿二卷還載有亭林談及此事的與人書﹝四篇﹞及與原一甥﹑上國馨叔諸書。這些篇書札旣可與張譜所收互相印證補充﹐更可貴的還在於﹐殘稿這幾篇書札﹐竟無一篇與張譜所載者重復﹐卽使單從輯佚角度上著眼﹐也是值得倍加珍視的。因之﹐這本殘稿的特殊價值所在﹐不僅爲我們考訂顧亭林生平行事及其「以遊爲隱」﹐志圖恢復的深意苦心提供了十分眞實而具體的說明和例證﹔更重要的是﹐這些篇書札還眞實反映了當時封建統治社會一些醜惡的現實。如淸代官僚集團的腐敗黑暗﹐人民在官僚﹑地主和髙利貸的重重壓搾下至於「人多相食」的悲慘命運﹔以及淸廷如何通過文字獄﹑舉博學鴻詞科﹑開明史館等措施﹐以盡其摧殘民族文化﹑牢籠和殺害遺民志士的「能事」。使我們今天讀到這些文字﹐還彷佛可以想見顧亭林當日堅持鬥爭﹐不屈不撓的精神面貌。

至於兩見於殘稿及刻本亭林文集中的三十九篇書札﹐經過比勘﹐也發現了殘稿文字有的可疏通補苴刻本文字的疑滯和闕誤﹝如殘稿卷一與王山史書等﹞﹔有的可訂正張穆顧亭林年譜詩文系年的舛錯﹝如殘稿卷一又與熊耐荼書等﹞【詳見拙作論顧炎武的蔣山傭殘稿。四川大學學報一九五九年第五期。】﹔有的可考知顧亭林作書年月和收書人的姓名﹝如殘稿卷二與郭九芝辭祝書等﹞有的還可從而考見顧亭林的立身行事﹑遊蹤活動與誓死不仕異朝的孤忠亮節的。眞是佳處聯翩﹐難以縷舉。像殘稿卷二答李子徳書﹑卷三答潘次耕書文末較刻本文集多出的那各一節文字﹐又是多麼義正詞嚴﹐有力地展現出一位抱著亡國慘痛的遺民志士﹐對於故國的懷戀和凜然不屈的民族气節﹗這些文字﹐對於三百年以下的人在潛移默化中所起的鼓舞作用﹐又遠遠不是文字校勘上的得失所可比擬的了。

我們知道﹐顧亭林的詩文在生前卽屢經增刪攺易﹐有著詳略上的不同。如答兪右吉書目自云「至於向日流傳友人處詩文﹐大半攺削﹐不知先生於何見之。」﹝殘稿卷一﹞又與潘次耕札異云「寄去文集一本﹐僅十之三耳﹐然與向日鈔本不同也。」﹝亭林余集﹞這本殘稿系據亭林原稿傳錄﹐文中所描述的情事和口吻﹐大體上都最爲接近本來的面目。自淸吳映奎﹑車守謙﹑張穆﹑余嘉以次諸人均未見及【據吳映奎﹑張穆顧亭林年譜和余嘉顧亭林詩譜所輯亭林著述目錄均未列有蔣山傭殘稿﹐是其體。】﹐至可珍惜。因之﹐今天將這本幸存於焚禁之餘的殘稿和記事重加編次刊行﹐以供國內外文史學界人士的研討﹐就成爲一項十分重要而有著特殊意義的工作。

●蔣山傭殘稿卷一

答門人毛景巖

答張稷若書

與館中諸公書

與朱長源

答人書

與李子徳

與公肅甥一

與公肅甥二

又與公肅甥書

與李霖瞻

又與李霖瞻

與李星來

又與李星來

與魏某一

與魏某二

與魏某三

與李中孚

答陳亮工

與王山史

與戴楓仲

與侄公成

與

答王山史之一

答王山史之二

答王山史之三

答湯荊峴

與關中友人書

與友人書

答原一甥

答公肅甥

與弟大云

病起與薊門當事書

答遲屏萬

與熊耐荼之一

與熊耐荼之二

答再從兄書

答兪右吉

○答門人毛景巖【諱今鳳﹐貢監﹐長洲人。】

所問汪承毛后﹐鈍翁之言亦頗合於理。但末段多受產一議﹐便似有爲而作﹐以豫箝毛氏之口﹐爲一篇之蛇足耳。令伯廣之之嗣於毛﹐有祖無禰﹐此乃前人之失﹔然而廣之終身不易姓者﹐自必有說。今爲子者﹐將攺其已沒之父使之姓汪﹐亦非理之所安。徵諸近代故事﹕魏恭簡公﹐昆之大儒也。其家一世姓魏﹐一世姓李﹐相爲昭穆﹐傳之二三百年﹐此必有不得已而爲之者矣。乃若海寧之陳﹐爲宋髙太尉之後﹐登科者數世﹐皆以陳爲姓。及百史得罪﹐而彥升欲復姓髙﹐則世論反以爲譏。蓋君子於名之不正﹐不可自我而作﹐苟其受之先人﹐沿之昔日﹐則亦「無攺於父之道」而已。況毛之與汪﹐共出姬文﹐不得以莒﹑鄫非族爲比。

○答張稷若書【諱爾岐﹐山東人。】

別論諄諄﹐深感厚意﹐然有所不得已者。弟章丘冊地一十頃﹐就中原主謝世泰占產反多誣陷﹐足下謂此豈得已而爲之哉﹖久客歷下﹐杜門守歲﹐不免饑寒﹐亦復何樂於此﹖來教謂此莊必賣去方斷葛藤。今非無願買之人﹐而田虧糧羨﹐至四五十畝﹐誰肯包賠﹖此必不成之事。萬一天下有此癡人﹐某亦決不肯胡塗相付﹐以彼人之欺我者而轉欺人也。若欲拱手讓之﹐以博髙潔之名﹐則當萊人構禍之日﹐便宜捨此而去﹐不應至今日而方始躊躇﹐退不成俗人﹐進不成髙士也。孔子曰「以直報怨﹐而不報無道﹐止於南方之彊﹐非君子之中也。」使虞﹑芮之君一讓一不讓﹐而文王許之﹐是長亂而施奪也。無以聽諸侯之訟﹐而立萬民之師矣。王符有云「痛不著身﹐言忍之﹔錢不出家﹐言與之。」此天下之通獘﹐而山左之人﹐則更有異焉者。於外來之客﹐則望之爲伯夷﹐而獨許其鄕之人之爲盜跖﹐吾聞君子不黨﹐君子亦黨乎﹖凡�所以言此者﹐蓋爲一二輩悠悠之口﹐若足下之至誠相愛﹐則中心藏之矣。但得反我汶陽﹐亦自不爲已甚﹐一切蜚書嫚語﹐置之勿問﹐此於寬身之仁有餘矣。

○與館中諸公書

視艸北門﹐紬書東觀﹐一代文獻﹐屬之巨公﹐幸甚幸甚。列女之傳﹐舊史不遺﹐伏念先妣王氏未嫁守節﹐斷指療姑﹐立後訓子﹐及家世名諱並載張元長先生傳中。崇禎九年巡按禦史王公【一鶚】具題﹐奉旨�旌表。乙酉之夏﹐先妣時年六十﹐避兵於嘗熟縣之語濂涇。謂不孝�曰「我𨿽婦人﹐身受國恩﹐義不可辱。」及聞兩京皆破﹐絕粒不食﹐以七月三十日卒於寓室之內寢。遺命炎武讀書隱居﹐無仕二姓。迄今三十五年﹐每一念及﹐不知涕之沾襟也。當日間關戎馬﹐越大祥之後﹐乃得合葬於先考文學之兆。今將樹一石坊於墓上﹐藉旌門之典﹐爲表墓之榮。而適當修史之時﹐又得諸公以卓識宏才而膺筆削之任﹐共姬之葬﹐特志於春秋﹐漆室之言﹐獨傳於中壘﹐不無望於闡幽之筆也。炎武年近七旬﹐旦暮入地﹐自度無可以揚名顯親﹐敢瀝誠哀懇﹐冀采數語存之簡編﹐則沒世之榮施﹐卽千秋之風教矣。張傳「通及先年�疏札﹐並在總裁�葉�張兩君函中﹐因乏謄手﹐不能徧呈並祈鑑宥」

○與朱長源【諱樹滋﹐陜西富平人。】

五服考異一部計已送上矣。將卜居敷水﹑南山之麓����������冊府元龜一書﹐自隋以前大抵皆史文﹐不及覆閱。唐及五代多采之會要。今新舊唐書﹑五代史之所無者﹐錄出數百條﹐入日知錄等書。其元帙舛訛﹐不敢擅攺﹐並貼紅簽於上方。舊唐書誤字﹐則用朱筆攺正﹐並補欠十六張﹐已成完書。至於所托十三經﹑廿一史一時未得贏餘﹐幸徐爲訪求﹐俟將來現買可也。

○答人書

貴宗爲周康叔之後﹐令曾祖念劬先生分符濟北﹐去後歌思循吏之聲﹐自足傳於百代。僕非敢靳一言﹐但一切贊美傳述之文﹐孔子謂之「方人」﹐謂之「務外」。恐得罪於聖門﹐有損於己而無益於人﹐故寧蹈方命之愆而不敢作也。今錄與人書一通奉覽﹐惟諒之。

○與李子徳【諱因篤﹐官翰林﹐富平人。】

愚以祁人一事畱滯汾州﹐而家中忽報亡室之訃﹐病弟穉孫懸望殊切。幸旣足與衍生相從在此﹐卽命衍生設位成服﹐朝夕祭奠﹐於禮無闕。今將以明年四月一往吳下﹐春暮先至華陰﹐恐匆匆不能叩宅。然一至必當專信相聞﹐不知弟無他適否﹐可先寄一字山老處�之。汾州米價每石二兩八錢﹐大同至五兩外﹐人多相食。在此日用之費﹐三倍華下。至此間風景﹐大非昨年﹐今冬又值奇寒﹐終日煤炭中坐﹐甚悔此一來矣﹗

○與公肅甥一

所謂大臣者﹐以道事君﹐不可則止。吾甥宜三復斯言﹐不貽譏於後世﹐則衰朽與有榮施矣。此中自京兆抵二崤皆得雨﹐隴西﹑上郡﹑平涼皆旱荒﹐恐爲大同之續。與其賑卹於已傷﹐孰若蠲除於未病。又有異者﹐身爲秦令﹐而隔河買臨晉之小兒﹐閹爲火者﹐以充僮豎﹐或言曾割死一人﹐前聞駭不敢信﹐頃乃得實據﹐�有��遺事奉覽﹐可想而知其人也。豈非自陜以西別一世界乎﹖誠欲正朝廷以正百官﹐當以激濁揚淸爲第一義﹐而其本在於養廉。故先以俸祿一議附正﹐然此今日所必不行﹐畱以俟之可耳。九經之外﹐所著大抵如此。世有孟子﹐或以之勸齊梁﹐我則終於韞櫝而已。

○與公肅甥二

又

邸報見二疏﹐深切時事。其捐納一疏﹐似必準行﹐但恐行之而徒爲大吏添一礦穴也。吾向在華山﹐有建朱夫子祠堂之議﹐今令遲君慨然爲之。轉求作記一通﹐輒已具稿﹐幸吾甥更爲刪潤﹐發至曲沃。崇禎報有副本否﹖若來都門﹐可得借閱否﹖陳鼎和志銘久成﹐有一二�時語﹐且不出也。

○又與公肅甥書

修史之難﹐當局者自知之矣。求藏書於四方﹐意非不美﹐而西方州縣以此爲苦﹐憲檄一到﹐卽報無書。所以然者﹐正緣借端派取解費﹐時事人情﹐大抵如此安望有澄淸之日乎。竊意此番纂述﹐止可以邸報爲本﹐粗具艸藳﹐以待後人﹐如劉昫之舊唐書可也。【唐武宗以後無實錄。】憶昔時邸報至崇禎十一年方有活板﹐自此以前﹐並是寫本。而中祕所收﹐乃出涿州之獻﹐豈無意爲增損者乎﹖訪問士大夫家﹐有當時舊鈔﹐以俸薪私購一部﹐擇其大關目處略一對勘﹐便可知矣。吾自少時﹐先王父朝夕與一二執友談論﹐趨庭拱聽﹐頗識根源﹐但年老未免遺忘﹐而手澤亦多散軼﹐史藳之成﹐猶可辯其涇渭。今日作書﹐正是劉昫之比﹐而諸公多引洪武初修元史故事﹐不知諸史之中﹐元史最劣﹐以其旬月而就﹐故舛謬特多。如列傳八卷速不臺﹐九卷雪不臺﹐一人作兩傳﹔十八卷完者都﹐二十卷完者拔都﹐一人作兩傳﹐幾不知數馬足﹐何暇問其驪黃牝牡耶﹖然此漢人作蒙古人傳﹐今日漢人作漢人傳﹐定不至此。【亦有如谷林蒼以張延登﹑張華東爲兩人者。】惟是奏章是非同異之論﹐兩造並存﹐而自外所聞﹐別用傳疑之例﹐庶乎得之。此𨿽萬世公論﹐卻是家庭私語﹐不可告人以滋好事者之騰口也。

○與李霖瞻【諱浹﹐官��令﹐山東徳州人。】

去臘令弟老年翁都中郵到手札﹐甚感惓切﹐且知福履彌劭﹐欣慰欣慰。令弟旣侍直鑾坡﹐執事便可優遊林壑﹐亦人生難得之際會也。又承念及雨公及小兒﹐敬謝敬謝。雨公攺字旣足﹐今從弟問字﹐二年中便通三經。而小兒以旣足爲師﹐名以衍生﹐亦頗謹飭。本經毛詩已完﹐令節讀五經﹐兼誦先輩八股文百篇﹐意不在覓舉也。趍庭變學﹐旣已引置莊嶽之間﹔挾策讀書﹐亦多從遊舞雩之下。執事謂弟在山東﹐能有此景況否耶﹖然弟尙欲爲不滯一方之見﹐今年三月出關﹐爲嵩少之遊﹐但不事干謁﹐行資蕭然﹐故未得東來一晤也。從弟子嚴今將六旬﹐連得二孫﹐今抱其一爲亡兒之嗣﹔而其父洪愼略有才幹﹐家亦小康。他日南北皆可遺種﹐而老身尙健﹐亦可往來。旣荷注念之殷﹐不敢不覼縷以報也。�於不預薦牘﹐爲第一可喜事﹐則星翁已寄書稱慶﹐不煩再述矣。

○又與李霖瞻

西行以後﹐得令弟年翁書者四﹐得執事書僅一而已。引領東望﹐我勞如何﹗執事旣有令弟日在鸞坡﹐而郎君終制﹐正值秋闈折桂之時﹐優遊家園﹐無營無競﹐此天之所以篤厚於世徳之君子也﹐羨之誦之。弟猶子衍生前歲曾蒙靑眄﹐今已隨其師至關中﹐稍知禮法﹐不好嬉戲﹐竟立以爲子。而昆山從弟子嚴連得二孫﹐又令荊妻抱其一﹐以爲殤兒之後。桑楡末景﹐或可回三捨之戈。至此間風俗﹐大勝東方﹐𨿽未卜居﹐亦有安土之懷矣。詳在星翁書中﹐可互觀之。東西殊邈﹐未得專人馳候﹐往來估客亦復難得﹐好音仍付京師轉寄爲便。

○與李星來【諱源﹐官��令﹐徳州人。】

嘉平接手札﹐並二詩及論語義﹐爲之嘆服。然得無令時賢張目而視耶﹖弟與執事別後﹐有可喜者五事﹕關中士大夫相迎﹐而弟亦決意入關﹐一也﹔不掛名薦牘﹐二也﹔嗣子頗嘉﹐三也﹔遣妾﹐四也﹔江南又得孫﹐五也。詳在霖翁札中﹐可互觀之。今華山有過�近山二處寓�﹐皆友人所構。弟尙未嘗經營﹐而又出爲伊澗﹑嵩山﹑少室﹑大隗之遊﹐今已至睢州矣。都中書至云﹐當俟薦局稍冷﹐��來此﹐且三數親知俱未赴京﹐弟此行或卽西旋而未東來也。�旅之��徧天下都是我去依人﹐而關中卻是人來附我﹐����或與或求﹐制府幣交欲屈之至省城而不得﹐司道至命駕山中親訪﹐然後答之。頃聞聘使將至﹐卽飄然下吳﹐以示不可�樊之意。看此光景﹐異日似可徜徉自遂﹐惟俟小兒衍生姻事一定﹐卽爲向平長往之計。

○又與李星來

別後止得去秋一字﹐及托廣平路世兄專役東來﹐而僅臺銜一帖見報﹐殊以不得書問爲悵。然知起居節適﹐南面百城﹐良朋滿座﹐畱連風月﹐播爲詩章﹔而長君宦況淸嘉﹐仲叔二君英飆繼起﹐季子亦誦詩舞勺時矣。秋闈折桂﹐旦夕俟之﹐苦此中不得山東錄耳。今春薦剡﹐幾徧詞壇﹐𨿽龍性之難馴﹐亦魚潛之孔照。乃申屠之迹﹐竟得超然﹐叔夜之書﹐安於不作﹐此則晚年福事。關中三友﹕山史辭病﹐不獲而行﹔天生母病﹐涕泣言別﹔中孚至以死自誓而後免﹐視老夫爲天際之冥鴻矣。此中山水絕佳﹐同志之侶多欲相畱避世。愚謂與漢羌烽火但隔一山﹐彼謂三十年來在在築堡﹐一縣之境﹐多是千餘﹐人自爲守﹐敵難徧攻﹐此他省之所無﹐卽天下有變而秦獨完矣。未知然否﹖敝莊托魏令君料理﹐聞其已逐劉成志而換新管之人﹐未知近日光景如何﹖幸詳示之。仲老年翁想康健﹐弟年衰目病﹐不能作書﹐霖翁啟可互觀之。

○與魏某一【章丘令】

頃至關中﹐適以制府之招﹐前赴壠右﹐東來之期﹐尙未可卜。薄產在彼旣承金諾﹐必蒙照拂。但劉成志系無賴棍徒﹐遲進亦不過一雇工之人﹐無異使羊將狼。恐此莊向日租銀每年一百六十兩﹐若安派莊頭辦課之外﹐尙可寬然有餘﹐此爲久策﹔若使委之成志﹐亦須取一包管辦課甘結﹐此爲暫策。二者不行﹐異日必以賠糧見禍﹐執事一片盛心﹐不反墮小人之狡計乎﹖及今圖之﹐猶未爲晚﹐伏乞垂神。

○與魏某二

又

自來關西﹐再更裘葛。想近祉��﹐頌聲洋溢﹐三年報最﹐政成民和﹐書名禦屏﹐飛舄京﹑雒﹐指日竢之。匪�佞佞。小莊向煩淸思﹐惟恐所委皆非馴謹之輩﹐以致下病農夫﹐上悞國課。前者輦下書來﹐聞已換人管理﹐而未得其詳﹐便中懇賜一報音於韓元少處﹐俾�稍知彼中情事。今秋當自河東一赴都中﹐再容專候。

○與魏某三

又

春杪一別﹐忽焉半載﹐每領大教﹐永懷不忘。以九月二日入關﹐重登華嶽﹐且喜羽檄初停﹐四郊無警﹐而此中一二賢者﹐復有式廬擁篲之風。汧﹑渭之間﹐將恣遊矚﹐未能卽返﹐便羽托此奉候。章丘久無音問﹐便中幸囑之畱神。

○與李中孚【諱顒﹐博學宏詞﹐不出﹐陜西盩厔人。】

前書欲寄李雪木而驪駒已駕﹐適遲令君來過﹐云當爲致之﹐竟得回音﹐亦不知踵門者何人也。足下近履彌勝﹐貴裏自息兵之後﹐生聚稍得如前否﹖衰疾漸侵﹐行須扶杖﹐南歸尙未可期。久居秦﹑晉﹐日用不過君平百錢﹐皆取辦囊橐﹐未嘗求人。過江而南﹐費須五倍﹐親朋乞假﹐復在其外。舟車所歷﹐來往六千﹐求人則喪己﹐不求則不達﹐以此徘徊未果。然而關中﹑河東毫無未了﹐時行則行﹐別無牽絓也。山史已於三月中南遊蘇﹑杭﹐須明歲秋冬可回。乃華令遲君托人致意﹐謀爲朱子祠堂﹐卜於雲臺觀之右。捐俸百金﹐弟亦以鹺臺之贈四十金佐之。七月四日買地﹐十日開土﹐中秋後卽百堵皆作。然堂廬門垣﹐備制而已﹐不欲再起書院。此時民風不美﹐若有餘房一二間﹐便爲賭博之場矣。惟祠中�用主像﹐遵足下前諭﹐主題曰太師徽國文公朱子神位﹐像合用林下冠服﹐敢祈足下考訂明確示之。太夫人祠已建立否﹖委作記文﹐�豈敢固辭﹐以自外於知己。顧念�之先妣以貞孝受旌﹐其事已表白於三吳﹐仰聞執事。頃俾捨侄於墓旁建一小祠﹐而爲不肖子孫百方阻撓。如蠻如髦﹐尙未得立﹐日夜痛心﹗向未白之足下﹐今承命諄切再三﹐遂不敢匿其情。若使不立母祠﹐而爲足下之母作祠文﹐是爲不敬其親而敬他人矣﹐足下亦何取其人乎﹖貴地髙人逸士甚不乏人﹐似不須弟﹔若謂非弟不可﹐則時乎有待。敝縣二年無正官﹐得一中材﹐便可主其事。鄙願已就﹐方可爲人泚筆耳。�目下暫往河東﹐奉主有日﹐仍當至此。倘遇春融﹐當一覽杜曲﹑終南之勝﹐並叩精廬﹐足下其勿以闊別爲悲也。

○答陳亮工【諱芳績﹐常熟人。】

音問久闊﹐正在佇懷﹐忽接來札﹐知近履平善﹐令祖尊君之喪﹐皆已終事﹐爲之慰忭無已。此宣尼所云「孝子之終」﹐而孟子以爲「可當大事」者也。�矢不爲人作文二十年矣﹐屬志銘﹐獨以昔日逢亂之際﹐曾蒙令祖先生知己之愛﹐誼不敢辭﹐已具一藳﹐藏之篋中。而來教復托�轉求於當世之顯者﹐則又自忖楊子云祿位容貌﹐不能動人﹐未足以耀九原而傳異日也。今再命之﹐其敢終祕而不出乎﹖可錄葬年月日並新阡某地一一示之﹐但付達夫捨侄﹐必不浮沈。褊性幽棲﹐遂來華下﹐三千里之程﹐或未能亟達耳。素車祖送﹐有關大禮﹐如何如何﹗馬表兄近況想佳﹐並煩致念。貴地惟予先曾有一字﹐如永明﹑虞廷﹑昆良諸君﹐並無恙否﹖便中及之。

○與王山史【諱弘撰﹐字無異﹐薦舉。陜西華陰人。】

董子曰「君子甚愛气而謹遊於房。是故新壯者十日而一遊於房﹐中年者倍新壯﹐始衰者倍中年﹐中衰者倍始衰﹐大衰者以月當新壯之日﹐而上與天地同節矣。」�年五十三﹐遭西河之戚﹐未有繼嗣。及辛亥歲﹐年五十九﹐在太原遇傅靑主﹐俾之診脈﹐云尙可得子﹐勸令置妾﹐遂於靜樂買之。恃其筋力尙壯﹐亟於求子﹐不一二年而眾疾交侵﹐始思董子之言而瞿然自悔。會江南有立侄衍生之議﹐卽出而嫁之。嘗與張稷若言﹕靑主之爲人﹐大雅君子也。稷若曰「豈有勸六十老人娶妾﹐而可爲君子者乎﹖」僕無以答也。又少時與楊子常先生最厚﹐自定夫亡後﹐子常年逾六十﹐素有目眚﹐買妾二人﹐三五年間目遂不能見物。竟得一子已成童而復夭亡﹐同於伯道矣。此在無子之人猶當以此爲戒﹐而況有子有孫﹐又有曾孫者乎﹖有曾孫而復買妾﹐以理言之﹐則當謂之不祥﹔以事言之﹐則朱子鬥詩有所謂好人嘆者﹐卽西安府人﹐殷鑑不遠也。伏念足下之年五十九同於弟﹐有目疾同於子常﹐有曾孫同於西安之「好人」﹐敢舉此爲規﹐未知其有當否﹖

○與戴楓仲【諱廷栻﹐山西祁縣人。】

大難初平﹐宜反己自治﹐以爲善後之計。昔傅說之告髙宗曰「惟干戈省厥躬。」而夫子之系易也﹐曰「山上有水﹐蹇。君子以反身修徳。」孟子曰「行有不得者﹐皆反求諸己。」左傳載夫子之言曰「臧武仲之智而不容於魯﹐有由也。作不順而施不恕也。」苟能省察此心﹐使克伐怨欲之情不萌於中﹐而順事恕施﹐以至於「在邦無怨﹐在家無怨」﹐則可以入聖人之道矣。以向者橫逆之來﹐爲他山之石﹐是張子所謂「玉女於成」者也。至於臧否人物之論﹐甚足以招尢而損徳。自顧其人能如許子將﹐方可操汝南之月旦﹐然猶一郡而已﹐未敢及乎天下也。不務反己而好評人﹐此今之君子所以終身不可與適道﹐不爲吾友願之也。臨別惓惓﹐進此藥石﹐惟原其戇直﹐幸甚。

○與侄公成【名�琦﹐衍生胞兄﹐吳江人。】

五月一日忽接尊公訃音﹐爲之驚悼﹗卽於華陰寓中設一薄祭﹐率衍生拜奠。仍具菲儀一兩寄上﹐吾侄幸收而致之靈筵。衍生旣爲人後﹐尊無二上。止服期年﹐其心喪仍二十七月而畢。專此附慰﹐並啟尊堂知之。【衍生謹識﹕衍生本生父諱鼎文﹐字闇公。】

○與

君子之爲學﹐以明道也﹐以救世也。徒以詩文而已。所謂「雕虫篆刻」﹐亦何益哉﹗某自五十以後﹐篤志經史﹐其於音學深有所得。今爲五書以續三百篇以來久絕之傳﹐而別著日知錄上篇經術﹐中篇治道﹐下篇博聞共三十餘卷。有王者起﹐將以見諸行事﹐以躋斯世於治古之隆﹐而未敢爲今人道也。向時所傳刻本﹐乃其緒餘耳。

○答王山史之一

仲復之言﹐自是尋常之見。𨿽然﹐何辱之有﹖小星﹑江汜﹐聖人列之召南﹐而紀叔姬筆於春秋矣。或謂占之媵者皆侄娣﹐與今人不同。誠然。然今人以此爲賤者﹐不過本其錙銖之身價而已﹐價與義有時而互爲輕重。記曰「父母有婢子﹐甚愛之﹐𨿽父母沒﹐沒身敬之不衰。」夫愛且然﹐而況於其五十餘年之節行乎﹖使鄕黨之人謂諸母之爲尊公媵者﹐其位也﹔其取重於後人而爲之受弔者﹐其徳也。易曰「利幽人之貞﹐未變常也。」諸母當之矣。君子以廣大之心而裁物制事﹐當不盡以仲復之言爲然。將葬﹐當以一牲告於尊公先生而請啟土。及墓﹐自西上﹐不敢當中道﹔旣窆﹐再告而後反。其反也﹐虞於別室﹐設座不立主﹐期而焚之。

○答王山史之二

仲復之言﹐自是尋常之見。𨿽然﹐何辱之有﹖小星﹑江汜﹐聖人列之召南﹐而紀叔姬筆於春秋矣。或謂古人媵者皆侄娣﹐與今人不同。誠然。然記曰「父母有婢子﹐甚愛之﹐𨿽父母沒﹐沒身敬之不衰。」夫愛且然﹐而況五十餘年之節行乎﹖使鄕黨之人謂諸母之爲尊公媵者﹐其位也﹔其取重於後人﹐而爲之受弔者﹐其徳也。易曰「利幽人之貞﹐未變常也。」諸母當之矣。君子以廣大之心而裁物制事﹐當不盡以仲復之言爲然。將葬﹐當以一牲告於尊公先生而請啟土。及墓﹐自西上﹐不敢當中道﹔旣窆﹐再告而後反。其反也﹐虞於別室﹐設座不立主﹐期而焚之。先祖有二妾﹐炎武所逮事﹐其亡也﹐葬之域外。此固江南士大夫家之成例﹐而亦周官冢人或前或後之遺法也。今諸母之喪﹐爲位受弔﹐加於常儀﹐以報其五十餘年之苦節足矣。若遂欲祔之同穴﹐進列於左右之次﹐竊以爲非宜。追惟生時「實命不同」﹐「莫敢當夕」之情﹐與夫今日葬之以禮﹐「沒身敬之不衰」之義﹐固不待宋仲幾﹑魯宗人釁夏之對也。謹復。

○答王山史之三

四月杪自曲周遣人入都至貴寓﹐言駕已西行數日﹐甚慰。自今以往﹐以著書傳後學﹐以勤儉率子弟﹐以禮俗化鄕人﹐數年之後﹐叔度﹑彥方之名﹐翕然於關右﹐豈玉堂諸子之所敢望哉﹖弟今年涉伊闕﹐出轘轅﹐登嵩山﹐歷大騩﹐將有淮上之行﹐而資斧告匱﹐復抵西河暫憩﹐未獲昕夕一堂﹐奉教左右﹐良爲憮然﹗前寄次耕詩﹐有關中二臣語﹐及三月十九日嵩山絕句﹐度已呈覽。頃子徳有札來云「聞將特聘先生﹐外有兩人。」弟遂作一書與葉訒庵﹐托爲沮止。今則纂修之事﹐屬之舍甥﹐似可免於物色。其書仍付旣足錄上﹐與關中同志觀之。旣足英年好學﹐今在尊府﹐朝夕得領訓誨﹐弟嘗惓惓以究心經術﹑親近老成爲囑。小兒衍生𨿽極魯鈍﹐尙未有南方驕慢習气﹐幸待之以嚴﹐勿作外人視也。弟在此待祁縣之物﹐西來之期﹐未卜早晚。六令弟並仲和不及另柬﹐統此不悉。

○答湯荊峴【諱斌﹐睢州人﹐官江南巡撫。】

兩函並至﹐深感注存。足下有子產博物之能﹐子政多聞之敏﹐而下問及於愚耄﹐不知臣精銷亡﹐少時所聞﹐十不記其二三矣。聞之前輩老先生曰﹕太祖實錄凡三修﹕一修於建文之時﹐則其書已焚﹐不存於世矣﹔再修於永樂之初﹐則昔時大梁宗正西亭曾有其書﹐而洪水滔天之後﹐遂不可問﹔今史宬所存﹐及士大夫家諱實錄之名﹐而攺爲聖政記者﹐皆三修之本也。然而再修三修所不同者﹐大抵爲靖難一事。如棄大寧而並建立之制﹐及一切邊事書之甚略﹐是也。至於潁﹑宋二公若果不以令終﹐則初修必已諱之矣。聞之先人曰﹕實錄中附傳於卒之下者﹐正也﹔不系卒而別見者﹐變也。當日史臣之微意也。王元美先生作信國公詩曰「所以恩澤終﹐潁﹑宋乃反是。」蓋謂二公之不得其死﹐而不可謂之誅。且以漢事言之﹕武帝之於劉屈犛﹐謂之誅﹐可也﹔成帝之於翟方進﹐謂之誅﹐不可也。是史臣之所以微之也。今觀卒後恩典之有無隆殺﹐則舉一隅而三可反矣。至於卽主位之月日﹐當如來諭﹐以實錄爲正。適有便人往雎﹐率此奉報並謝勤惓。自萬曆以還﹐是非之塗﹐樊然殽亂﹐姑以目所嘗見之書﹐其刻本則如辛亥京察記事﹑遼事實錄【王在晉】﹐淸流摘鏡【王嶽】﹐傃庵野鈔﹑同時尙論錄【二書並蔡��】﹐愨書【蔣徳璟】﹔鈔本則如酌中誌【劉若愚】﹐慟余雜記【史惇】之類皆不可闕﹐而遽數之不能終也。搜羅之博﹐裁斷之精﹐是在大君子而已。

○與關中友人書

增三年之喪爲三十六月﹐起於唐弘文館直學士王元感﹐已爲張柬之所駁﹐而今關中士大夫皆行之。喪服小記曰「再期之喪﹐三年也。」三年問曰「至親以期斷﹐然則何以三年也﹖曰﹕加隆焉爾也。焉使倍之﹐故再期也。」古人以再期爲三年﹐而於其中又有練祥之節﹐殺哀之序﹐變服之漸﹐以其更歷三歲而謂之三年﹐非先有三年之名﹐而後爲之制服也。今於禮之所繇生者旣已昧之﹐抑吾聞之﹐君子之所貴乎喪者﹐以其內心者也。居處不安﹐然後爲之居倚廬以致其慕﹐食旨不甘﹐然後爲之疏食水飲以致其菲﹔去飾之甚﹐然後爲之袒括﹑衰麻﹑練葛之制以致其無文。今關中之士大夫﹐其服官赴舉﹐猶夫人也﹐而獨以冠布之加數月者爲孝﹐吾不知其爲情乎﹖爲文乎﹖如以其文而已﹐則關中之士大夫平居無服之時﹐固許子之所謂奚冠而冠素者﹐而曾是以爲孝乎﹖先王之禮﹐不可加也﹐從而加之﹐必其內心之不至也。其甚者﹐除服之日而有賀。夫人情之所賀者﹐其不必然者也。得子也﹐拜官也﹐登科也﹐成室也﹐不必然而然﹐斯可賀也。故曰﹕婚禮不賀﹐人之序也。以其爲人事之所必然﹐故不賀也。喪之有終﹐人事之必然者也﹐何賀之有﹖抑吾不知其賀者﹐將於除服之日乎﹖君子有終身之喪﹐忌日之謂也。是日也﹐以喪禮處之而不可以除。將以其明日乎﹖則又朝祥暮歌之類也。賀之爲言﹐稍知書者已所不道﹐而王元感之論則尙遵而行之。使有一人焉﹐如顏丁﹑子羔之行﹐其於送死之事﹐無不盡也﹐而獨去其服於中月而禫之日﹐其得謂之不孝哉﹖𨿽然﹐吾見今之人略不以喪紀爲意﹐而此邦猶以相沿之舊﹐不敢遽變﹐是風俗之厚也。若乃致其情而去其文﹐則君子爲教於鄕者之事也。

○與友人書

日知錄初本乃辛亥年刻。彼時讀書未多﹐見道未廣﹐其所刻者﹐較之於今﹐不過十分之二。非敢沽名衒世﹐聊以塞同人之請﹐代抄錄之煩而已。至於三代之英﹐固聖人所有志﹔百姓之病﹐亦儒者所難忘。竊欲待一治於後王﹐啟多聞於來學﹐而六藝之精微罔析﹐羣言之浩博靡窮。記曰「學然後知不足。」信哉斯言﹗今此舊編﹐有塵淸覽。知我者當爲攻瑕指失﹐俾得刊攺以遺諸後人﹐而不當但爲稱譽之辭也。若乃鄙俗學而求六經﹐捨春華而食秋實﹐爲山期於覆簣﹐祭海必於先河﹐則區區於同志有厚望焉。而擿埴索塗之夫﹐不足爲壤流之一助矣。率此布謝﹐並冀起予。

○答原一甥【諱幹學】

募助一事﹐惟吾甥爲之。吾別營一宅於山下堡內﹐不住祠中。其築造典守﹐自有秦人﹐譬如禪師不管常住之事也﹐亦可知之。章丘莊事托之魏令﹐且以幣往﹐復書一力照管﹐收租辦課矣。但必得取莊頭攬狀付來爲憑﹐而索之至再﹐尙未寄至。吾甥到京﹐幸爲我特作一書與之。從提塘發去﹐而令元少便中取其報音可也。

○答公肅甥【諱元文】

札中所論﹐古人有云「進亦憂﹐退亦憂。」然則何時而已乎﹖科場文字之謬﹐此特政之小者﹐且今日吏道雜而多端﹐其病又不僅在乎科場也。世有王景略者出焉﹐而又得如苻永固之主者任之﹐其庶幾乎﹖日知錄二集想是八九年前之書﹐已不可用。今所著三四十卷﹐前十卷詮五經者﹐已錄送原一﹐其四書尙未全﹐而以後所譚興革之故﹐須俟閱完實錄﹐並崇禎邸報一看﹐然後古今之事﹐始大備而無憾也。熊明府心緒甚不佳﹐亦未必煩之也。一人自有一人之苦﹐語曰「今之從政者殆而﹗」如我者卻有病中之樂耳。大云弟一字附致。

○與弟大云【諱巖】

自弱冠以來﹐論文道古﹐昕夕相依者﹐惟叔父一人﹐竟作終天之別。每至淸風朗月﹐思之黯然﹗前托原一甥致奠五金﹐想已到靈筵﹐而終以未得躬詣爲恨﹐不知今已卜葬否乎﹖吾𨿽飄零異地﹐而文章一道﹐頗爲當世所推。念叔父生平﹐吾集中不可無一篇文字﹐情至之言﹐又不在臚列也。作狀一通﹐曾於都門一示白公﹐爲之出涕。時方擾攘﹐未便錄寄。今思吾年六十有八矣﹐餘日無多﹐豈可不一示吾弟﹐使焚之於叔父神主之前乎﹖故特送上。昆山吳同初名其沆﹐吾兩人好友也。有詩稿一冊在叔父處﹐吾亦有之而不全。可借與汝嘉侄﹐將其中五言絕七言絕句抄來。叔母想康寧﹐並祈致問。僑卜華山﹐將與黃冠偕隱﹐良晤未期﹐臨書悵惘﹗

○病起與薊門當事書

天生豪傑﹐必有所任﹐如人主之於其臣﹐授之官而與以職。今日者拯斯人於塗炭﹐爲萬世開太平﹐此吾輩之任也。仁以爲己任﹐死而後已﹐故一病垂危﹐神思不亂。使遂溘焉長逝﹐而其於此任已不可謂無尺寸之功﹐今旣得生﹐則是百姓保畱而�璽書之勉勞者也﹐又可怠於其職乎﹖今有一言而可以活千百萬人之命﹐而尢莫切於秦﹑隴者﹐苟能行之﹐則陰徳萬萬於於公矣。請舉秦民之夏麥秋米及豆艸一切徵其本色﹐貯之官倉﹐至來年靑黃不接之時而賣之﹐則司農之金固在也﹐而民間者倍蓰之出。且一歲計之不足﹐十歲計之有餘﹐始行之於秦中﹐繼可推之天下。然謂秦人尢急者﹐何也﹖目見晉人倚藉旗勢﹐將銀放與鳳翔之民﹐一兩要麥三石﹐一兩要米四石﹐此尙能支持歲月否乎﹖捐不可得之虛計﹐猶將爲之﹐而況一轉移之間﹐無虧於國計乎﹖然此必不能行者也。易曰「牽羊悔亡﹐聞言不信。」至於勢窮理極河決魚爛之後﹐𨿽欲徵其本色而有不可得者矣。救民水火﹐莫先於此﹐使小民得以存其生﹐而事可次第舉也。病中思此﹐已筆之於書﹐而未告諸在位。及讀國史﹐有正統中﹐遣右通政李畛等官糶米得銀若干萬之書﹐則昔有行之者矣。特建此說﹐以待髙明者籌之。

○答遲屏萬【諱維城﹐華陰令。】

弟至曲沃三日而大病﹐嘔泄幾危﹐幸遇儒醫郭自狹三五劑而起。今飲食已得如常﹐惟末疾未愈﹐艱於步履。寓郊外韓進士旬公書齋﹐熊明府來視者十次﹐尙未入城一拜﹐其衰憊可知。然老年臺注存之雅﹐與建祠大事﹐𨿽病中未嘗忘也。重承臺札下頒﹐知不日告成。老年臺尊儒誨學之意﹐勤矣至矣﹗下令於流水之原﹐又可識蒞事之精敏矣。

今服豨苓丸﹐稍有效驗。而祁寒漸逼﹐未能出戶。意欲求擇二月上丁後吉日送主﹐�必當勉力一來﹐不知可否﹖先此附報。

○與熊耐荼【諱僎﹐曲沃令。】之一

承鹺臺【﹝殘稿書眉有注云﹕黃斐字菉園。﹞】傾蓋之雅﹐惓惓甚篤。不謂下榻五日﹐而忽聞太夫人之訃﹐爲之愴然﹗但文結未到﹐交代之期或仍須秋杪也。�於四月十日仍返華下﹐茂林間館﹐起看仙掌﹐坐擁百城﹐足以忘暑。且俟七月中方過沃邑﹐一切謝私﹐統容面罊。中秋後擬都門一行﹐敝門人與小兒或可寄畱花縣否﹖三峯之下﹐弟所願棲遲以卒歲者﹐而土瘠差煩﹐地衝民貧﹐非所以爲後人計﹔又恐如今春環縣鎭原之事﹐風鶴乍驚﹐關河難越﹐故東向而思托足耳。恃在知愛﹐輒敢覼縷﹐不悉。

○與熊耐荼之二

弟已移至坡下韓公宣﹝卽旬公﹐諱宣﹐己未進士﹞齋中。蓋羇旅之人﹐疾病顚連﹐而托迹於所知﹐𨿽主人相愛﹐時有蔬菜之供﹐而饔飧一切自給﹐在我無怍﹐於彼爲厚﹐此人事之常也。若欲往三四十里之外﹐而赴張兄之請﹐則事體迥然不同。必如執事所云﹕有實心向學之士﹐多則數人﹐少則三四人﹐立爲課程﹐兩日三日一會﹐質疑問難﹐冀得造就成材﹐以續斯文之統﹐卽不能盡依白鹿之規﹐而其遺意須存一二﹐恐其未必辦此﹐則徒餔啜也﹐豈君子之所爲哉﹖一身去就﹐系四方觀瞻﹐不可不愼﹗廣文孫君與弟有舊﹐同張兄來此﹐劇論半日﹐當亦知弟爲硜硜踽踽之人矣。

○答再從兄書【諱維】

開椷睹書﹐詞﹐侄洪徽之詞也﹔筆﹐兄之筆也。不答侄而答兄﹐從質也。乃報書曰﹕

孰使我六十年垂白之貞母﹐流離奔迸﹐幾不保其餘生者乎﹖孰使我一家三十餘口﹐風飛雹散﹐孑然一身﹐無所容趾者乎﹖孰使我遺貲數千金﹐盡供猱攫﹐四壁並非己有﹐一簪不得隨身﹐絕粒三春﹐寄飡他氏者乎﹖孰使我天性骨肉﹐並疇萋斐﹐克恭之弟﹐一旦而紾兄﹐聖善之母﹐一旦而逐【﹝原作遂﹞】子﹐讒人罔極﹐磨骨未休﹐怨不期深﹐傷心最痛者乎﹖孰使我諸父宗人﹐互尋讎隙﹐四載訟庭﹐必假手剪屠而後快者乎﹖孰使我四世祖居﹐日謀侵占﹐竟歸異姓﹐謝公辭世﹐不保五畝之家﹐欲求破屋數間而已亦不可得者乎﹖孰使我倍息而舉﹐半價而賣﹐轉盼蕭然﹐伍子吹篪﹐王孫乞食者乎﹖孰使我一廛不守﹐寸畮無遺﹐奪沁水之田﹐則矯烝嘗爲號﹔攘臨川之宅﹐則假廟宇爲辭﹐巧立奇名﹐並歸鯨罟者乎﹖孰使我旅人焚巢﹐舟中遇敵﹐共姬垂逮於宋火﹐子胥幾殞於蘆漪者乎﹖孰使我父母之國﹐邈若山河﹐凡我婣友﹐居停半宿﹐卽同張儉之辜﹐接話一茶﹐便等陳容之僇﹐絕往來﹐廢賀弔﹐回首越吟﹐淒其淚下者乎﹖孰使我歲時蠟臘﹐伏地悲哀﹐家人相對﹐含酸飲泣﹐叫天而蒼蒼不聞﹐呼父而冥冥莫曉者乎﹖夫人生一世﹐所懷者六親也﹐所愛者身也﹐所戀者田宅貨財也﹐所與居者婣舊鄕曲也。有一於此﹐必不忍出一旦忿悁之行﹐而決然與人爲難也。舉四者而無望焉﹐情知其必至於死亡﹐則將有激焉而不暇顧。承來教諄諄﹐豈不知弟之與兄分屬同曾﹐恩叨再從﹐第念人之生也﹐有母而後有兄﹐母阽危且死﹐不得顧兄矣﹔有身而後有兄﹐身將死﹐不得顧兄矣﹗爲我也兄者﹐則必不爲主人也暴客﹔爲主人也暴客者﹐則不爲我也兄﹔人之暴客而我以爲兄﹐不得顧兄矣﹗今兄曰﹕主持有人﹐同謀有人﹐吾無與焉。不思燎原之焰﹐始自何人﹖虎項金鈴﹐當問系者。況寶玉大弓﹐未歸魯庫﹐法書名畫﹐尙在桓玄﹔苟曰事不繇身﹐何異盜鐘之惑﹖且貞母何辜﹐遂同抄沒﹔卽【原作郎】藐孤有罪﹐未至溘亡﹐共有人心﹐得無哀痛﹗伏冀翻然易慮﹐「取之以天﹐還之以天」【郅惲諫王莽語﹐】俾老母得以粗糲終天年﹐而八口不至塡溝壑﹐其何樂乎與同枝爲不戴之讎也﹗昔華元告楚﹐不隱國情﹐今計屈途窮﹐久生亦復何聊﹗而承命必索報音﹐敢不具布下忱﹐仰塵臺聽﹐兄實圖之。

○答兪右吉

接手書﹐知先生所以教誨學者之意甚篤﹐而衰鈍之資無以克副。所論春秋諸家及胡文定作傳之旨﹐極爲正當。在漢之時﹐三家之學各自爲師﹐而範寧注谷梁﹐獨不株守一家之說。至唐啖﹑趙出而會通三傳﹐獨究遺經﹕至宋孫﹑劉出而掊擊古人﹐幾無餘蘊。文定因之﹐以痛哭流涕之懷﹐發標新領異之論﹐其去遊﹑夏之傳﹐益以遠矣。今陸氏之纂例﹐劉氏之權衡﹑意林﹐並有其書﹐惟尊王發微未見。而後儒之辯春秋﹐其散見於誌書文集者﹐亦多抄錄﹐未得會稡成帙。若鄙著日知錄春秋一卷﹐具有一二百條﹐如﹕「君氏卒。」「禘於太廟﹐用致夫人。」當從左氏﹔「夫人子氏薨。」當從谷梁﹔「仲嬰齊卒。」當從公羊﹔而「三國來媵」﹐則愚自爲之說﹐蓋見碩人詩云「東宮之妹」﹐正義以爲「明所生之貴」﹐而非敢創前人所未有也。因乏寫手﹐一時未得奉寄﹐惟就來書所問二事敬錄以上﹐然亦未知合否﹖祈爲正之。至乃向日流傳友人處詩文﹐大半攺削﹐不知先生於何見之﹖恐不足混髙明也。書箑畱京邸未到﹐尙稽詶答﹐附錄與敝人一詩博笑。此際郵筒以紙爲便﹐扇則難攜也。率爾附復﹐曷勝馳企。

●蔣山傭殘稿卷二

與次耕書

答李紫瀾

答汪苕文

記與孝感熊先生語

答王茂衍

答周籀書

與施愚山

與彥和甥

答曾庭聞書

與陳介眉

與王山史

與李湘北學士書

與梁大司農書

復張廷尉書

與同邑葉訒庵書

答李子徳

與李紫瀾

與王虹友

與蘇易公

與郭九芝辭祝

與

答汪苕文

與徐某

答徐某

與葉嵋初

與人書一

與人書二

與人書三

與原一甥

與人書

上國馨叔

答葉嵋初

答人書

○與次耕書【諱耒】

著述之家﹐最不利乎以未定之書傳之於人。昔伊川先生不出易傳﹐謂是身後之書﹐卽如近日力臣札來﹐五書攺正約有一二百處﹕詩祈父「靡所■﹝廠外氏內﹞止」﹐小旻「伊於胡■﹝廠外氏內﹞」誤作底﹐注云﹕十一薺﹐而不知其爲五旨也。五經無底字﹐皆是■﹝廠外氏內﹞字﹐惟左傳襄二十九年「處而不底」﹐昭元年「勿使有所壅閉湫底以露其體」﹐乃音丁禮反耳。今說文本■﹝廠外氏內﹞字有下一畫﹐誤也。字當從氏。詩「周道如砥」﹐孟子引之作底﹐以砥■﹝廠外氏內﹞音同而古亦可通也。今本誤爲底字。童而習之﹐並詩之砥字亦讀爲邸矣。商頌烈祖詩上云「以假以享」﹐下云「來假來饗」﹐石經上作享﹐下作饗。歐陽氏曰「上云以享者﹐謂諸侯皆來助享於神也﹔下云來饗者﹐謂神來至而歆饗也。」享饗二義不同﹐享者﹐下享上也﹐書曰「享多儀」是也。饗者﹐上饗下也﹐傳曰「王饗醴」是也。故周頌「我將我享」作享﹐「旣右饗之」作饗﹔魯頌「享以騂犧」作享﹐「是饗宜」作饗。今詩經本周商二頌上下皆作享﹐非矣。舉此二端﹐則此書𨿽刻成而未可刷印﹐恐有舛漏以貽後人之議。馬文淵有言「良工不示人以璞。」今世之人速於成書﹐躁於求名﹐斯道也將亡矣。前介眉札來索此﹐原一亦索此書並欲鈔日知錄﹐我報以詩﹑易二書今夏可印﹐其全書再待一年﹐日知錄再待十年﹔如不及年﹐【此年字如「趙孟不復年」之年】。則以臨終絕筆爲定﹐彼時自有受之者﹐而非可豫期也。詩云「如切如磋﹐如琢如磨。」此之謂也。

○答李紫瀾【諱濤】

春來兩接瑯函﹐著作承明﹐紬書金匱﹐自不負平生所學。太夫人曁令兄先生想俱禔福。弟老矣﹐自舞象之年﹐卽已觀史書﹐閱邸報﹐世間之事﹐何所不知。五十年來存亡得失之故﹐往來於胸中﹐每不能忘也。中遺憂患﹐不廢學業﹐稍有所窺。常嘆有名不如無名﹐有位不如無位。前讀大教﹐謬相推許﹐而不知弟此來關右﹐不幹當事﹐不立壇宇﹐不招門徒。西方之人或以爲迂﹐或以爲是﹐而同志之李君中孚﹐遂爲上官逼迫﹐舁至近郊﹐至臥操白刃﹐誓欲自裁。關中諸君有以巨遊故事言之督撫﹐得爲謝病放歸。然後國家無殺士之名﹐艸澤有容身之地﹐眞所謂威武不屈。然而名之爲累﹐一至於斯﹐可以廢然返矣﹗或曰「君子疾沒世而名不稱」﹐何與﹖曰﹕君子所求者﹐沒世之名﹐今人所求者﹐當世之名也。當世之名﹐沒則已焉﹐其所求者﹐正君子之所疾也。而何俗士之難寤與﹖城郭溝池以爲固﹐甲兵以爲防﹐米粟芻茭以爲守﹐三代以來﹐王者之所不廢。自宋太祖懲五季之亂﹐一舉而盡撤之﹐於是風塵乍起﹐而天下無完邑矣。我不能守﹐賊亦不能據﹐而椎埋攻剽之徒乃盡保於山中。於是四皓之商顏﹐劉﹑阮之天姥﹐凡昔日兵革之所不經﹐髙眞之所托迹者﹐無不爲戎藪盜區。故避世之難﹐未有甚於今日﹐推原其故﹐而藝祖﹑韓王有不得辭其咎者矣。讀書論世而不及此﹐豈得爲「開拓萬古之心胸」者乎﹖介眉﹑允斌﹑度汪諸年翁並不能專啟﹐語次及之﹐爲粲然一笑。天生北上陳情﹐寄此數字﹐不悉。

○答汪苕文【諱琬】

伏讀大集﹐謬荷推獎﹐自惟謭劣﹐非所克當。至與甫艸【衍生注﹕姓計氏。】一書﹐深得聖人言學之指﹐而五服異同之錄﹐當與天壤並存﹐斯道之傳﹐將賴之而不墜矣。弟久在山左﹐有濟陽張君稷若﹐淹通禮學﹐著儀禮鄭注句讀一書﹐立言皆有原本。近至關中﹐謂此地宋之橫渠﹑藍田諸先生以禮爲教﹐今之講學者甚多﹐而平居雅言無及之者。值此人心陷溺之秋﹐苟不以禮﹐其何以撥亂而返之正乎﹖一時髙談之士﹐或以鄙言爲膚淺﹐而盩厔李隱君中孚獨以爲然﹐請以質之君子。年垂七十﹐布衣蔬食之外﹐別無所求﹐流行坎止﹐安時處順﹐並以奉聞。偶有續尙書二條﹐並以就正﹐幸賜指教﹐不宣。

○記與孝感熊先生語【諱賜履】

辛亥歲夏在都中﹐一日孝感熊先生招同捨甥原一飲﹐坐客惟餘兩人。熊先生從容言﹕久在禁近﹐將有開府之推﹐意不願出﹐且議纂修明史﹐以遂長孺之志。而前朝故事﹐實未諳悉﹐欲薦余佐其撰述。余答以果有此舉﹐不爲介推之逃﹐則爲屈原之死矣。兩人皆愕然。余又曰﹕卽老先生亦不當作此。數十年以來門戶分爭﹐元黃交戰﹐嘖有煩言﹐至今未已。一入此局﹐卽爲後世之人吹毛索垢﹐片言輕重﹐目爲某黨﹐不能脫然於評論之外矣。酒罷﹐原一以餘言太過。又二年餘復入都﹐問原一﹕孝感修明史事何如﹖答云﹕熊老師自聞母舅之言﹐絕不提起此事矣。近有傳余此語者﹐或失其眞﹐故聊筆之以視同志。

○答王茂衍【諱孫蔚】

薄遊四方﹐聞老先生之髙名﹐亦已久矣。顧以艸野孤蹤﹐恐涉未同之嫌﹐未敢遽投漫刺﹐而中心向往﹐願歸依於有道者﹐不能忘也。乃荷千里賜書﹐勤勤懇懇﹐且爲之謀其旅瑣而助其躋陵﹐所謂情同金石﹐義薄雲天﹐非時流之可企矣。至乃多蒙獎借之言﹐或是謬采過情之譽﹐而自揣陋劣﹐何以克當﹖矧望七之年﹐衰頹已甚﹐有志三代之英﹐恨未登乎大道﹐不忘百姓之病﹐徒自托於空言。子徳西來﹐側聆臺指。或且停車渭曲﹐坐石磻溪﹐得隨巾拂之餘﹐上溯韋編之學﹐啟多聞於永世﹐待一治於天行﹐則耄齒增榮﹐暮途知勵矣。𨿽客西河﹐未晤郡守﹐臺函相機投之﹐先此附謝﹐並候起居﹐不宣。

○答周籀書【諱篆】

昔年過訪尊公於江村寓捨中﹐其時以去國孤蹤﹐相逢話舊。遇聲子於鄭郊﹐久諳家世﹔和漸離於燕市﹐竊附風流。雹散蓬飄﹐忽焉二紀﹐東西南北﹐音信闕如。爲天涯獨往之人﹐類日暮倒行之客。乃者發函伸紙﹐如見故人﹐問道論文﹐益徵同志﹐信後生之可畏﹐知斯道之不亡。至於鄙俗學而求六經﹐捨春華而食秋實﹐則爲山覆簣﹐當加進往之功﹔祭海先河﹐尢務本原之學。老夫耄矣﹐何足咨詢﹖而況二十年前已悔久焚之作乎﹖重違來旨﹐輒布區區。二作燕丹論甚佳﹐艸此附復。尊公先生並希致候﹐不盡。

○與施愚【原作遇】山【諱閏章】

十月十九日之書沈閣渭南﹐至二月八日方得接讀。二十餘年之交﹐宛然如昨﹐素心髙誼﹐不可於今日宦途中求之矣。道履無恙。令叔老先生年逾古稀﹐康寧好徳﹐萃於一門﹐此亦人生至樂。孟子所謂「王天下不與存者」。若使廁身館閣﹐將誇大隱之名﹔政恐回首田園﹐不免小明之悔。乃知半年京﹑雒﹐緇塵染素﹐未必非天之所以悟賢達而增其徳慧也。至於理學之傳﹐自是君家弓冶。然愚獨以爲理學之名﹐自宋人始有之。古之所謂理學﹐經學也﹐非數十年不能通也。故曰「君子之於春秋﹐沒身而已矣。」今之所謂理學﹐禪學也。不取之五經而但資之語錄﹐校諸帖括之文而尢易也。又曰「論語﹐聖人語錄也。」捨聖人之語錄而從事於後儒﹐此之謂不知本矣。髙明以爲然乎﹖近來刊落枝葉﹐不作詩文﹐敬拜佳篇﹐未得詶和。而音學五書之刻﹐其功在於注毛詩與周易﹐今但以爲詩家不朽之書則末矣。刊攺未定﹐作一書與力臣﹐先印詩經並廣韻奉送﹐有便人可往取之。但詩經中尙須攺刻七紙﹐才於正月發去﹐稍遲取之卽全矣。易音亦可得﹐其音論﹑唐韻正﹑古音表三書再待一年以後竟。以尊札與力臣相通爲便。北遊詩於舊簏中簡得一本﹐附上。弟已移寓華下﹐嗣音可寄華陰報房。大刻領教﹐附謝。令郎學業何如﹖並問。不悉。

○與彥和甥【諱秉義。】

萬曆以前﹐八股之文可傳於世者﹐不過二三百篇耳。其間卻無一字無來處。偶爲門人講吳化事君數一節﹐文中有謇諤二字。楚辭離騷﹕「余固知謇謇之爲患兮﹐忍而不能捨也。」此謇字之所出也。史記商君傳﹕「千人之諾諾﹐不如一士之諤諤。武王諤諤以昌﹐殷紂墨墨以亡。」此諤字之所出也。陸機辧亡論﹕「左丞相陸凱以謇諤盡規。」韓文公郾城聯句﹕「九遷彌謇諤。」則古人已用之矣。今欲吾甥集門墻多士十數人﹐委之將先正文字注解一二十篇來﹐以示北方學者。除事出四書不注外﹐其五經子史古文句法一一注之﹐如李善之注文選﹐方爲合式。此可以救近科杜撰不根之獘也。

○答曾庭聞書

南徐一別二十六年﹐足下髙論王霸﹐屈迹泥塗﹐讀嚴武﹑隗囂之句﹐未嘗不爲之三嘆。弟白首窮經﹐使天假之年﹐不過一伏生而已﹐何敢望驥騏之後塵﹐而希千里之步﹖然以用世之才如君者﹐而猶淪落不偶﹐況鄙哉硜硜如弟﹐率彼曠野﹐死於道塗﹐固其宜也。奚足辱君子勤勤之問乎﹖宣尼有言「自南宮敬叔之乘我車也﹐而道加行。」今之人情則異乎是。卽有敬叔之車﹐而季﹑孟之流﹐不問杏壇之字。若乃杜子美飄零秦﹑蜀﹐而嗔王錄事不寄艸堂之資﹐風斯下矣。然而一生所著之書﹐頗有足以啟後王而垂來學者﹐日知錄三十卷已行其八﹐而尙未愜意﹔音學五書四十卷﹐今方付之剞劂。其梨棗之工﹐悉出於先人之所遺﹐故國之餘澤﹐而未嘗取諸人也。因知己之愛惓惓﹐且問及室家之事﹐遂復縷縷及此。「君子之道﹐或出或處」﹐君年未老﹐努力加餐﹐臨書可勝翹注。

○與陳介眉【諱錫嘏】

前有一函謝或問之惠﹐想徹覽矣。玆刻得下學指南全帙﹐論古音書一通﹐並天生十詩奉呈求正。頃者黃先生【衍生注﹕黎州。】之季君主一【百學】寓書於弟﹐欲爲其母夫人乞銘﹐讀其行狀﹐殊爲感惻﹗但黃先生見存﹐而友人特爲其夫人作志﹐所據狀又出其子之詞﹐以此遲回﹐未便下筆﹐敢祈酌示。或黃先生自爲之﹐而友人別作哀誄之文﹐則兩得之矣。音學五書須弟親至淮上方得攺定﹐今尙未成。其大指則具今書中﹐並聞。臨楮不盡瞻遡。

○與王山史【諱弘撰】

四月杪自曲周遣人人都至貴寓﹐言駕已西行數日﹐甚慰。自今以往﹐以著書傳後學﹐以勤儉率子弟﹐以禮俗化鄕人﹐數年之後﹐叔度﹑彥方之名﹐翕然於關右﹐豈玉堂諸子之所敢望哉﹖弟今年涉伊闕﹐出轘轅﹐登嵩山﹐歷大騩﹐將有淮上之行﹐而資斧告匱﹐復抵西河暫憩﹐未獲昕夕一堂﹐奉教左右﹐良爲憮然﹗前寄次耕詩﹐有關中二臣語﹐及三月十九日嵩山絕句﹐度已呈覽。頃子徳有札來云「聞將特聘先生﹐外有兩人。」弟遂作一書與葉訒庵﹐托爲沮止。今則纂修之事﹐屬之舍甥﹐似可免於物色。其書仍付旣足錄上﹐與關中同志觀之。旣足英年好學﹐今在尊府﹐朝夕得領訓誨﹐弟嘗惓惓以究心經術﹑親近老成爲囑。小兒衍生𨿽極魯鈍﹐尙未有南方驕慢習气﹐幸待之以嚴﹐勿作外人視也。弟在此待祁縣之物﹐西來之期﹐未卜早晚。六令弟並仲和不及另柬﹐統此不悉。

○與李湘北學士書【衍生注﹕諱天馥。】

關中布衣李君因篤頃承大疏薦揚﹐旣徵好士之忱﹐尢羨拔尢之鑑。但此君母老且病﹐獨子無依﹐一奉鶴書﹐相看哽咽﹐𨿽趨朝之義已迫於戴星﹐而問寢之私倍懸於愛日。況年逾七十﹐久困扶牀﹐路隔三千﹐難通嚙指﹐一旦禱北辰而不驗﹐回西景以無期﹐則缾罍之恥奚償﹐風木之悲何及﹗昔者令伯奏其愚誠﹐晉朝聽許﹔元直指其方寸﹐漢主遣行。求賢𨿽有國之經﹐教孝實人倫之本。是用遡風卽路﹐瀝血叩閽。伏惟執事弘錫類之仁﹐憫向隅之泣﹐俯賜吹噓﹐仰徼兪允﹐俾得歸供菽水﹐入侍刀圭﹐則自此一日之斑衣﹐卽終身之結艸矣。若炎武者﹐黃冠蒯屨﹐久從方外之蹤﹐齒豁目盲﹐已在廢人之數﹐而以生平昆弟之交﹐理難坐視﹐輒敢通書輦下﹐布其區區﹐伏惟矜詧。

○與梁大司農書【衍生注﹕諱淸標﹐字玉立。】

謹啟。關中布衣李君因篤﹐昔年嘗以片言爲介﹐上謁庭墀﹐得蒙一顧之知﹐遂預明揚之數。在於流俗豈非至榮﹖然而此君母老且病﹐【云云﹐衍生注﹕下與李學士書同。】

○復張廷尉書【衍生注﹕諱云翼﹐字又南。】

得拜珤函﹐具承隆注。頃者雙龍出水﹐乍當乖別之時﹐以致三匝依枝﹐頓起南飛之念。旣荷白駒之賦﹐遠道相詒﹐坎止流行﹐元無固必。況華下有晦翁舊事﹐歷五百餘年始得山史爲之表章﹐又十二年﹐而炎武重遊至此。及今不刱﹐更待何人﹖今移買山之資﹐先作建祠之舉。若攺歲之初﹐旌騶至止﹐當於華下奉迎。白石淸泉﹐共談中愫﹐慰二載之闊悰﹐訂千秋之大業﹐幸甚幸甚﹗至鄙人僑居之計﹐且爲後圖﹐而其在此﹐亦非敢擁子厚之臯比﹐坐季長之絳帳。倘逖聽不察﹐以爲自立壇坫﹐欲以奔走天下之人﹐則東林覆轍﹐目所親見﹐有斷斷不爲者耳﹗率此附候﹐並謝惓切﹐不宣。

○與同邑葉訒庵書【衍生注﹕諱方靄。】

去冬韓元少書來﹐言曾欲與執事薦及鄙人﹐已而中止。道義之雅﹐莫逆於心﹐可以不謝。頃聞史局中復有物色及之者。無論昏耄之資﹐不能黽勉從事﹐而執事同里人也﹐一生懷抱﹐敢不直陳之左右。先妣未嫁過門﹐養姑抱嗣﹐爲吳中第一奇節﹐蒙朝廷旌表。國亡絕粒﹐以女子而蹈首陽之烈。臨終遺命﹐有「無仕異代」之言﹐載於志狀﹐故人人可出而炎武必不可出矣。記曰「將貽父母令名﹐必果﹔將貽父母羞辱﹐必不果。」七十老翁何所求﹖正欠一死﹗若必相逼﹐則以身殉之矣﹗一死而先妣之大節愈彰於天下﹐使不類之子得附以成名﹐此亦人生難得之遭逢也。謹此奉聞。伏待臺命。臨書哽切﹐同館同鄕諸公並乞示之。

○答李子徳【諱因篤】

接讀來詩﹐彌增媿側﹐名言在玆﹐不啻口出﹐古人有之。然使足下蒙朋黨之譏﹐而老夫受虛名之禍﹐未必不由於此也。韓伯休不欲女子知名﹐足下乃欲播吾名於今日之士大夫﹐其去昔賢之見﹐何其遠乎﹖「人相忘於道術﹐魚相忘於江湖」﹐若每作一詩﹐輒相褒誦﹐是昔人標榜之習﹐而大雅君子所弗爲也。願老弟自今以往﹐不復掛朽人於筆舌之間﹐則所以全之者大矣。先妣當年大節﹐照耀三吳﹐讀行狀之文﹐有爲之下泣者﹐老弟亦已見之矣。他人可出而不孝必不可出﹐老弟其未之思耶﹖昔年對孝感之言﹐老弟嘗述以告關中之人矣﹐平生之言﹐豈今日而忘之邪﹖若果有此舉﹐老弟宜力爲我設沮止之策﹐並馳書見示﹐勿使一時倉卒﹐而計出於無聊也。至於敝鄕之人有微詞不可者﹐此如張南溟之於馬右實﹐乃莫大之恩人﹐而老弟又齗齗與之爭﹐豈非又一右實邪﹖關中人述周制府【衍生注﹕字彜初】之言曰「天生自欲赴召可爾﹐何又力勸中孚﹐至訹之以利害﹐殆是蘧伯玉恥獨爲君子之意。」竊謂足下身躡靑雲﹐當爲保全故交之計﹐而必援之使同乎已﹐非敗其晚節﹐則必夭其天年矣。易曰「君子之道﹐或出或處﹐二人同心﹐其利斷金。」吾於老弟乎望之﹗

附後昨江南友人書來﹐謂同學二字起於周介生﹐相訂除之﹐並請裁奪。

○與李紫瀾【諱濤】

弟以三月十日出關﹐歷崤﹑函﹐觀雒﹑汭﹐登太室﹐遊大騩﹐域中五嶽得遊其四﹐不惟遂名山之願﹐亦因有帥府欲相招致﹐及今未至﹐飄然去之。鴻鵠之飛﹐意南而至於南﹐意北而至於北﹐此亦中材而處末流之一術矣。轉歷梁﹑宋﹐北至廣平﹐距貴城三百餘里﹐僅走伻【﹝原作坪﹞】與令兄先生相聞。今復西遊林慮﹐未卜所稅。昔者鄭康成以八十之年﹐赴袁本初之召﹐竟卒軍中者﹐名爲之累也。生平𨿽復鈍拙﹐自知身後必有微名﹐若更求名﹐必至損名。第五倫變姓名自稱王伯齊﹐往來河東﹐「陌上號爲道士﹐親友故人莫知其處」。心竊慕之﹐然亦未必不來都下也。便羽附候近祉﹐親知中有問及者﹐煩以此告之。敝門人潘次耕名耒﹐想得晤言﹐亦可一示也。

附後二月間於天生處封上富平令君一字﹐已徹覽否﹖原書尙存弟處﹐以待後命。小兒衍生及塾師俱在華下﹐弟秋間卽回。承不忘故人﹐頻寄書札﹐此後可付陜西提塘﹐封在西嶽廟報內。

○與王虹友

丙辰夏﹐於長安邸中相對一月﹐念之不忘。尊公近履想康彊倍昔。一代耆英﹐巋然猶在﹐百年就見﹐當有其時。而賢昆季萊衣董帷﹐備君子之三樂﹐此眞今代之罕儔﹐士林之嘆羨者矣﹗流寓關﹑華﹐已及二載﹐幸得棲遲泉石﹐不與弓旌。而此中一二紳韋頗知重道﹐管幼安之客公孫﹐惟說六經之旨﹔樂正裘之友獻子﹐初無百乘之家。若使戎馬不生﹐弦歌無輟﹐卽此可爲優遊卒歲之地矣。惟是筋力衰隤﹐山川緬邈。獲麟西野﹐粗成撥亂之書﹔化鶴東州﹐未卜歸來之日。言念邦族﹐憬然如何﹗伊人書來﹐附此奉候﹐二札可以互觀。向錄拙詩﹐勿付選家﹐頃已多復攺削﹐另容請正。今附近作二首﹐不悉。

○與蘇易公

頃者避地秦中﹐幸輦上諸公憐其衰拙﹐詧其素心﹐得免弓旌之召。而敝門人潘耒字次耕﹐謝病之後﹐遂奉母入山﹐不知所往。幹木踰垣之志﹐介推偕隱之風﹐昔聞晉國﹐今在吳門矣。來札惓惓似以弟爲未忘情於利達者﹐此曾西之所不爲也﹐而爲我願之乎﹖關中惟中孚一人自痛孤貧闕養﹐誓終身不享富貴﹐再辭徵薦﹐竟得兪允。偉元廢讀﹐長爲攀柏之人﹐綺裏逃名﹐竟作采芝之客﹐可謂賢矣。貴地獨彪翁引疾﹐足見髙風。卽至春明﹐料必上陳情之表﹐凡在相知﹐不當爲之勸駕也。關中有考亭書院之舉﹐弟以謭陋謬主其事。然不坐講席﹐不收門徒﹐欲盡反正徳以來諸老先生之夙習﹐未知如何﹖

○與郭九芝辭祝【諱傳芳】

前承面諭﹐欲攜樽相過﹐重違臺命﹐請待新涼。

頃見子徳則云﹕明府將以賤辰光臨賜祝。竊惟生日之禮﹐古人所無。小弁之逐子﹐始說我辰﹔哀郢之故臣﹐乃言初度。故唐文皇以劬勞之訓﹐垂泣以對羣臣﹔而近時孫退谷﹑張簣山著論欲廢此禮。彼居常處順者﹐猶且辭之﹐況鄙人生丁不造﹐情事異人﹐流離四方﹐偸存視息。若前史王華﹑王肅﹑陸襄﹑虞荔﹑王慧龍之倫﹐便當終身布衣疏食﹐不聽音樂﹐不參喜事。卽不能然﹐而又以此日接朋友之觴﹐炫世俗之目﹐豈不於我心有戚戚乎﹖知我者當閔其不幸而弔慰之﹐不當施之以非禮之禮﹐使之拂其心而夭其性也。用是直攄衷曲﹐布諸執事﹐惟祈鑑之。

○與

造府多擾﹐謝謝。頃史局已疏薦七人﹐其欲出者五人﹐不出而姑爲此一薦者二人。前者東方友人書來﹐謂弟盍亦聽人一薦﹐薦而不出﹐其名愈髙。嗟乎﹗此所謂釣名者也。今夫婦人之失所天也﹐從一而終﹐之死靡慝﹐其心豈欲見知於人哉﹖然而義桓之裏﹐稱於國人﹐懷淸之臺﹐表於天子﹐何爲其莫之知也﹖若曰﹕必待人之彊委禽焉而力拒之﹐然後可以明節﹐則吾未之聞矣。念知己中框先生可與言此﹐聊布區區。

○答汪苕文【諱琬】

盥讀手書﹐獎挹過甚﹐殊增悚愧。至於憫禮教之廢壞﹐而望之斟酌今古﹐以成一書﹐返百王之季俗﹐而躋之三代﹐此仁人君子之用心也。然斯事之難﹐朱子嘗欲爲之而未就矣﹐況又在四五百年之後乎﹖弟少習舉業﹐多用力於四經﹐而三禮未之考究。年過五十﹐乃知「不學禮無以立」之旨﹐方欲討論﹐而多歷憂患﹐又迫衰晚﹐兼以北方難購書籍﹐遂於此經未有所得。而所見有濟陽張君稷若名爾岐者﹐作儀禮鄭注句讀一書﹐根本先儒﹐立言簡當﹐以其人不求聞達﹐故無當世之名﹐而其書實似可傳﹐使朱子見之﹐必不僅謝監嶽之稱許也。響者讀五服異同之書﹐已爲之嘆服。竊意出處升沈﹐胸中自有定見﹐如得殫數年之精力﹐以三禮爲經﹐而取古今之變附於其下﹐爲之論斷﹐以待後王﹐以惠來學﹐豈非今日之大幸乎﹖弟方纂錄易解﹐程﹑朱各自爲書﹐以正大全之謬﹐而桑楡之年﹐未卜能成與否﹐不敢虛期許之意﹐而仍以望之君子也。答友論毋服一書附覽。守其拙陋﹐與近儒之見頗有不同。伏惟教削﹐不宣。

○與徐某【衍生注﹕章丘令。代健庵。】

山邦劇要﹐藉重鴻裁﹐暮月政成﹐飛鳧題柱﹐引領竢之矣。

○答徐某

使至﹐知貴治西成得遂﹐四郊寧謐﹐爲之色喜﹗非徳威孚格﹐何以致此﹖莊田瑣事﹐仰累淸神﹐兼以完�種麥﹐一一爲之經理﹐心力交費﹐誼薄雲天矣﹗秋杪欲一過歷下﹐尙容面謝﹐余悃詳之舍親札中。率爾附復﹐曷罄瞻馳。

○與葉嵋初【諱方恆】

同善之舉﹐勞民勸相之政寓乎其中。杜子美謂「安得結輩十數公﹐落落然參錯天下爲邦伯」。弟亦謂老年翁欲以一邑之化﹐推諸海寓﹐其用心遠矣。謹當奉揚仁風﹐播之四國。夏初可至歷下﹐憚暑未便山遊﹐更以異日可耳。肅此附謝﹐不宣。

○與人書一

前歲在大名接到手札﹐無綠奉復﹐而弟旋有意外之事。釁起於章丘﹐禍成於卽墨﹐遂以三千里外素不識面之人﹐而請旨逮問。當時移文昆山提顧寧人﹐業稱無憑查解﹐獨念事關公義﹐不宜避匿﹐又恐久而滋蔓﹐貽禍同人。故重跰赴濟﹐徑自投到﹐南冠就縶﹐區區自矢﹐不惜以一簣障江河﹐神之聽﹐事果得白。證佐之人杜廷蛟旣供從不相識﹐而黃禦史傳中並無賤名﹔其別篇中有「晚與寧人遊」一句﹐亦無顧姓。又審出此書卽系去年斬犯沈天甫詐騙吳中翰【名元萊﹐鹿友相公之子。】之書﹐奉旨所云「海中帶來者」。原告當堂口稟﹐求不深究﹐不惟孱儒得全﹐而士林並受其福。此皆上臺淑問之明﹐眾君子孚號之助﹐故使乘墉自屈﹐見睍俄消﹐而弟銳身一出﹐似亦可以慰知己之心﹐而增吾黨之气者矣﹗然非老年臺鼎文蓍【﹝按此句闕一字﹞】發蹤先示﹐豈能行霧無迷﹐履冰不陷﹐若此之多幸哉﹗

○與人書二

怨雙讎對﹐自古有之﹐至遷怒於一書之三百餘人﹐而幾起大獄﹐則非常情所料。區區自矢﹐不惜以一簣障江河﹐天牗其衷﹐事果得白。若乃鍾儀縶晉﹐鄒子囚梁﹐未識紫芝之容﹐靡通正平之刺﹐而獨蒙垂問﹐且賜公扶﹐豈不令黨人之版﹐慕義無窮﹐文苑之流﹐向風知感﹗頃蒙準保﹐始敢上書以候起居﹐而又有不許遠離之命﹐是以猶遲叩見﹐先獻近作以副盛心。至於上臺淑問之明﹐眾君子孚號之助﹐並足錄之五中。而富平李天生因篤者﹐三千里赴友人之急﹐疾呼輦上﹐協計橐饘﹐馳至濟南﹐不見官長一人而去。此則季心﹑劇孟之所長﹐而乃出於康成﹑子愼之輩﹐又可使薄夫惇而懦夫立者也。敢因下交之�而並及之。

○與人書三

去秋捨甥人來﹐附一函上候戩谷﹐未知徹記室否﹖冬杪鐘山過濟﹐具言注存之切﹐感甚﹗南面百城﹐兼有林泉之勝﹐起八代之衰﹐而樹千秋之業﹐非明公其誰與歸﹗當不僅流連比興﹐傳播藝林﹐爲斯之盛事矣。祝祝。弟於正月四日入都﹐卽墨一案至三月十六日始結。程邈囚雍﹐初有隸書之作﹔範滂歸汝﹐更來車兩之迎。至於輦上諸公﹐無不推懷君子﹐弘憫淸流﹐但垂抍馬之慈﹐總藉登龍之誼。今者山左石田已托之舍甥﹐�便於新秋掛颿南下﹐小憩淮上﹐卽去吳中﹐冀得觀柱下之藏書﹐耹杏壇之緒論。玆附廣韻一部﹐近詩二幅呈覽。匆匆百不宣一。

○與原一甥

令先君捐館葬虞﹐我旣未得一至﹐而三年以來﹐亦未接諸甥音問﹐乃因急難之際得手書﹐知尊堂與吾甥縈念之切﹐兼損惠金。自念大禮尙闕﹐受之不當﹐而遠來又無可卻﹐聞戒之饋﹐當阨之與﹐慚媿而已﹗安以八月十三日到﹐九月二十日方得保出。書中云云﹐所見略同﹐已一一如示行之。天水亦甚悔此一節﹐對簿折辧﹐俱是皮毛之語﹐而此書之所從來﹐竟無著落﹐乃反以不刻揭之故﹐取怒於江夏﹐而多方下石。凡當日撫軍止批審後酌奪﹐臬司徑發府送羈﹐以至院示取保而不得保﹐已準保而不得出﹐皆江夏之爲也﹐可謂「中山狼」矣﹗此事上臺不肯擔當結案﹐今又題展限兩月。公肅之來﹐正當其時﹐若得言之撫軍﹐比宋澄嵐例摘釋﹐庶無牽絆﹐不然﹐此案扳蔓﹐非旦夕所能了也。天水本自無仇﹐釁起章丘謝生﹐千金被坑﹐償以莊田十頃﹐主唆出此一稟﹐遂占收其田。及萊兵旣卻﹐而鄆田始歸。今已具稟撫院批行﹐軍廳正在提究﹐而此田姑備公肅之名管業﹐以爲轉售之地。此處取得本銀到手﹐方可南歸。至於山東人情﹐固已不啻蠻髦﹐南方親友﹐亦未見纓冠之救也。秋水寄札今九日始到。

○與人書

秋杪一函並赴東詩﹐想已塵覽。弟以九月二十日保出﹐十一月十日再審。當事頗畱心開豁﹐而章丘陷害之謀﹐亦已畢露﹐見批未審。此皆大君子孚號壯拯之功﹐惟世世矢之勿忘而已。結否尙未可定﹐駁允更不可定。馬角無期﹐貂裘久敝﹐惟長者垂憫孤根﹐錫之噓植﹐但得此中有可倚仗﹐不至爲土豪魚肉﹐卽石田十頃徐圖轉售﹐尙得爲首丘之計。敢祈終始玉成﹐幸甚幸甚﹗書不盡言。

○上國馨叔

二月十五日報國寺寓中見徐廉生兄﹐備知吾叔近履。其時侄已聞蜚語﹐卽以次日出都﹐而五六日前於元放侄處先寄一函﹐遂不復更具啟。行至徳州﹐始知有咨文至原籍逮證﹐身負微名﹐事關公義﹐無避匿之理。千里投到﹐不惜以一簣障江河﹐乃其中別有隱情﹐上下推諉﹐不能卽審。鶉衣糲飯﹐饑餓福堂﹐然而公道在人﹐死生有命﹐吾叔曁諸親長不必過慮。惟趣公肅速發北轅﹐則不煩力而自解。其事之顚末另載一啟﹐在公肅封內﹐令其送諸甥侄處抄一二通上呈﹐並與元恭及相厚者觀之。匆匆作書﹐一切未悉﹐並希垂鑑。元恭亦不及作札。

○答葉嵋初

才入署中﹐未便外出﹐年兄至此而不得一晤﹐眞交臂失之矣。山右諸公將爲弟築堂於西河﹐期以秋杪往蒞其事﹐以故亟來歷下。昨見續志簡明可觀﹐足徵政事文章大槪。其如各屬至者未滿二十處﹐弟職在潤色﹐須諸公討論成稿之後﹐方得經目﹐此時不過借關防爲著書之便而已。然爲音學五書將成之際﹐早夜無一閒晷。所著輿地之書﹐名曰肇域記﹐其山東一省﹐乘此之便﹐旬月可就也。紬葛之惠﹐敬佩雅愛﹐對使拜登﹐尙容面謝。貴治有舊家賣書者否﹖如有千百卷之書﹐可佐名山之藏者﹐則當攜貲以來矣。捨甥徵啟一通附覽。

○答人書

出遊一紀﹐一生气骨幸未至潦倒【﹝原作側﹞】隨人﹐而物情日澆﹐世路彌窄﹐追想與吾兄語濂讀書之時﹐眞是武陵洞口﹐不可復尋矣﹗丁酉之秋﹐啟塗淮北﹐正值淫雨沂沐﹐下流並爲巨浸。跣行二百七十里﹐始得漧土﹐兩足爲腫。寄食三齊﹐明年客北平﹐又明年客上谷。一身孤行﹐並無僕從﹐窮邊二載﹐藜藿爲飧。庚子南涉江﹑淮﹐辛丑薄遊杭﹑越﹐乃得提挈書囊﹐賫從估客。壬寅以後﹐歷晉抵秦﹐於是有僕從三人﹐馬贏四匹。所至之地﹐𨿽不受饋﹐而薪米皆出主人。從此買妾生子﹐費用漸奢﹐北方生計未立﹐而南方又難兼顧。微本爲人所負﹐相知官長一時罷裁﹐姦人構旤﹐幽囚異方﹐僕夫逃散﹐馬贏變賣﹐而日用兩餐無所取給。十年以來﹐窮通消息之運如此﹐又何以爲故人謀哉﹖

●蔣山傭殘稿卷三

與湯聖弘

復陳藹公

與蘇易公

答潘次耕

復遲明府書

復周制府書

祝張廷尉書

與施愚山

與潘次耕

與李子徳

與次耕

與陳介眉

復湯荊峴書

畱書與山史

與潘次耕札

答李子徳之一

答李子徳之二

與李中孚書

答劉太室

與原一公肅兩甥

與三侄

與原一公肅兩甥

與李子徳

與王山史之一

與王山史之二

與王山史之三

答

與李子徳

○與湯聖弘【諱濩】

數年契闊﹐久無音書﹐殆不勝渭樹江云之念。玆仲春八日﹐乃於渭南接到京邸寄來手札﹐知道履彌勝﹐進徳修業﹐想當與日俱新。弟以望七衰齡﹐猶希炳燭﹐而況執事以有本之原泉﹐在方中之旭日﹐其事半而功倍﹐又可知矣。向有棲迹華山之願﹐因烽火戶傳﹐暫居汾曲。近者風鶴稍寧﹐而關中二三君子重理前說﹐將建考亭書院﹐以奉先儒﹐並爲老人著述之所。弟亦欲藉此以作菟裘﹐而北方藏書甚少﹐購買良難。比來閱覽漸多﹐頗知揀別﹐非復向時之雜采矣。今再附書目一紙﹐求爲尋覓。拙著音統已攺名音學五書﹐以鬻產之資﹐付力臣兄刻之淮上﹐尙需攺定﹐故未印出﹐先以序目請正。內詩本音已畢工﹐又有下學指南一帙﹐便中索之淸江﹐卽可得也。日知錄續已攺定爲三十卷﹐前本復有增損﹐且可勿刻。期於二載之內﹐南來一奉話言﹐或有便人至金陵﹐當令叩宅也。率爾不盡。【子遷不及另啟。】

○復陳藹公

側聆鴻名﹐有年於玆矣﹐而未得一親道範﹐並亦未接書函﹐遡洄之思﹐正不能忘﹐而道阻且長﹐未免於詩人之嘆也﹗山史西來﹐得拜賜札﹐並讀並記﹐一門盡節﹐風教凜然﹐誠彤管之希聞﹐中壘所未記者矣。弟久客四方﹐年垂七十﹐形容枯槁﹐志業衰隤﹐方且逃名寂寞之鄕﹐混迹漁樵之侶﹐不敢效百泉﹑二曲爲講學授徒之事﹐亦烏有所謂門墻者乎﹖若乃過汝南而交孟博﹐至髙密而訪康成﹐則當世之通人偉士﹐自結髮以來﹐奉爲師友者﹐蓋不乏人﹐而未敢存門戶方隅之見也。詩曰「風雨如晦﹐雞鳴不已。」又曰「樂彼之園﹐爰有樹檀﹐其下維谷。他山之石﹐可以攻玉。」是則君子所以持己於末流﹐接人於廣坐者﹐必有不求異而亦不苟同者矣。辱承來教﹐實獲我心﹐率此報謝。生無寸長﹐惟音韻一事似有所得﹐今附與天生一書呈正﹐不宣。

○與蘇易公

接教以來﹐忽已半載﹐想道履彌勝。比者人情浮競﹐鮮能自堅﹐不但同志中人多赴金門之召﹐而敝門人亦遂不能守其初志。惟李中孚﹑應嗣寅﹑魏冰叔與彪翁﹐可爲今日之四皓矣。卽靑主中書一授﹐反覺多此一番辛苦也。都下書來﹐言史局方開﹐有議物色及弟者﹐弟述先妣遺命﹐以死拒之。或謂弟東西南北之人﹐不在元籍已久﹐自有介推﹑顏闔故事﹐何必求死﹖今者西河司馬之公子執門人禮事弟﹐迎入署中﹐而司馬已具文乞休。意欲來揚邑﹐懇臺臺謀之彪翁﹐尋鄕村寺院﹐潛蹤一兩月﹐裹糧而至﹐不費主人﹐待捨甥入都﹐必有調停之法。彪翁旣同雅操﹐必不見拒﹐又喜素非識面﹐亦未嘗信宿揚城﹐都人士之所不料也。便人寄此﹐並候起居。報音乞付汾曲東關中書王宅。如薦剡得寢﹐弟便於七夕後回華山﹐一宿而行可也。率爾手疏﹐不必向外人言之﹐並祝。

○答潘次耕

來書北山南史一聯﹐語簡情至﹐讀而悲之。旣已不可諫矣﹐處此之時﹐惟退惟拙﹐可以免患。吾行年已邁﹐閱世頗深﹐謹以此二字爲贈。子徳書來云「頃聞將特聘先生﹐外有兩人。」此語未審虛實﹖吾弟可爲詗之﹐速寄字來。關中人述周總督之言曰「天生自欲赴召可耳﹐何又力勸中孚﹐至訹之以利害﹐而彊之同出﹐殆是蘧伯玉恥獨爲君子之意。」易曰「君子之道﹐或出或處﹐二人同心﹐其利斷金。」彼前與我書﹐有勿遽割席之語﹐若然﹐正當多方調護﹐使得遂其魚鳥之性耳﹐豈可逆慮我之有言﹐而迫以降志辱身哉﹗況鄙人情事與他人不同。先妣以三吳奇節﹐蒙恩旌表﹐一聞國難﹐不食而終﹐臨沒丁寧﹐有無仕異朝之訓。辛亥之夏﹐孝感特柬相招﹐欲吾佐之修史﹐我答以果有此命﹐非死則逃。原一在坐與聞﹐都人士亦頗有傳之者。耿耿此心﹐終始不變﹗幸以此語白之知交。至於當歸一詩﹐已焚藳矣。五月望黎城一札想到﹐是月之末﹐遂至西河。不意司馬劉君到任甫一月﹐而已閉門乞休﹐可謂達者。其子進士君子端執弟子之禮﹐迎我入署﹐或當少畱﹐以聽消息。吾弟有書但付提塘﹐封入汾府報內﹐並示現寓何所﹐以便直達。原一兄弟何時入京﹖亦可及之。前字中勸我無入都門及定卜華下﹐甚感此意。回環中腑﹐何日忘之﹗彼地有舊臨淄楊君【衍生注﹕名端本﹐字樹滋﹐號函東。華陰人。】與我新交﹐似在李﹑王之上。但衍生質鈍﹐未知能讀書否﹖以此尙未結婚。旣足亦欲執經北面﹐吾以西席在先﹐須俟行時方受此禮。今欲畱之關內﹐而身一爲淮上之行﹐以竣五書之刻。然資斧缺乏﹐未卜早晚﹐統俟嗣音悉之。

○復遲明府書

恭惟老年臺先生世徳淵源﹐人倫斗極。談經虎觀﹐東京之士無雙﹔攬轡鶉郊﹐西土之人咸喜。惟玆華邑﹐正值衝塗。渭水春耕﹐但見哀鴻之羽﹔桃林夜雪﹐未逢歸馬之時。幸遇仁君﹐憫斯遺孑。燠休疾苦﹐起積困於期月之間﹔蠲省繁苛﹐出大力於艱難之際﹔眞千載而一遘﹐慶萬井之更生者矣﹗某某昔以明經﹐曾叨薦剡。【衍生注﹕明薦授兵部職方司﹐未仕。】自從壯歲﹐便絕意於乘軒﹐況此暮年﹐益耽情於潄石。頃者徘徊嶽下﹐偶爾淹畱﹐未審何緣得聞臺聽﹖猥承垂問﹐感媿交並。然而混泥塗於甲子﹐空嗟絳縣之年﹔隨轍迹於東西﹐未息尼丘之駕。有懷就日﹐尙阻趨風。謹以所刻日知錄﹑下學指南二書呈正﹐尙容叩謁﹐以盡仰止之私﹐不宣。

○復周制府書【卽周彜初】

恭惟臺臺東國玗琪﹐中朝柱石。洗兵庸蜀﹐重開八陣之圖﹔陶世黃虞﹐佇正三臺之座。而猶結情墳典﹐注意巖阿。雅歌投壺﹐祭穎陽之取人皆用經術﹔綸巾羽扇﹐諸葛公之爲將足見風流。蓋戡除𨿽藉乎干戈﹐而根本必先於禮樂。郤縠才優﹐允合三軍之帥﹔樂羊功奏﹐行焚一篋之書。未得登龍﹐俄承遺鯉﹐將下交乎白屋﹐復寵賁乎元纁。此眞姬公吐握之風﹐當亦園﹑綺趍從之日。然而江湖下士﹐丘壑孤蹤。年七十而入秦﹐非干霸主﹔抱六經而歸魯﹐竊慕宣尼。加以筋力衰頹﹐應酬都廢。居子眞之谷口﹐未入長安﹔隱弘景之茅山﹐不過白下。並古人已行之事﹐想大雅必諒其衷。但久企光塵﹐更叨知眷﹐寧忘仰止﹐實切朝宗。桃李無言﹐已在春風之下﹔蒹葭可望﹐儻從秋水之湄。伏冀鑑原﹐曷勝悚仄﹗書刻四種附呈臺覽﹐不宣。

○祝張廷尉書

恭惟臺臺維嶽降神﹐自天申保。鴻勛爛若﹐已光太史之書﹔燕處超然﹐益重封人之祝。玆當初度﹐倍迓百祥。誦魯人黃髮之詩﹐「公徒三萬」﹔述莊子大椿之算﹐春秋八千。敬效葵芹﹐用裨山海﹐伏惟鑑茹﹐可任榮施﹗別有啟者﹕鄙人以頒白之年﹐采山而隱﹐卜於西嶽﹐宗祀考亭﹐前書已陳﹐無煩贅說。惟恐物情難一﹐多口易生﹐疑爲色取行違之人﹐謂是講學聚徒之輩﹐則朱子當年尙且蒙譏於僞學﹐而腐儒今日豈能徧信於同人﹖倘晤撫軍﹐乞陳硜鄙之素﹐幸甚幸甚﹗臨楮瞻切﹐不宣。

○與施愚山

聞先生近日奉令叔老先生之諱。猶子之訓﹐諸父之名﹐傳之禮經﹐比於生我﹐而況先生事叔父如父﹐孝友之論﹐無間於鄕黨者乎﹖戴封﹑度尙並以從父憂去官﹐洪武二十三年始定爲不得奔喪之制。則先生之於今日﹐情𨿽過於古人﹐而勢有所不得爲者矣。頃者又聞修史之命﹐竊念列女之傳﹐舊史不遺。伏念先妣王氏﹐未嫁守節﹐斷指療姑﹐立後訓子﹐及家世名諱並載張元長先生傳中。崇禎九年﹐巡按禦史王公【諱一鶚】具題﹐奉旨旌表。乙酉之夏﹐先妣時年六十﹐避兵於常熟縣之語濂涇。謂不孝��曰「我𨿽婦人﹐身受國恩﹐義不可辱。」及聞兩京皆破﹐絕粒不食﹐以七月三十日卒於寓室之內寢。遺命炎武讀書隱居﹐無仕二姓。迄今三十五年﹐每一念及﹐不知涕之沾襟也。當日間關戎馬﹐越大祥之後﹐乃得合葬於先考文學之兆。今將樹一石坊於墓上﹐藉旌門之典﹐爲表墓之榮。而適當修史之時﹐又得諸公以卓識宏才而膺筆削之任。回憶昔時追陪歷下﹐興言及此﹐動容稱嘆﹐咨嗟久之﹗耿耿此心﹐猶如一日。夫共姬之葬﹐特志於春秋﹐漆室之言﹐獨傳於中壘﹐不無望於闡幽之筆也。炎武年近七旬﹐旦暮入地﹐自度無可以揚名顯親。敢瀝誠哀懇﹐冀采數語存之簡編﹐則沒世之榮施﹐卽千秋之風教矣。張傳一通及先年�疏札﹐並在總裁葉﹑張兩君函中。因乏謄手﹐不能徧呈﹐並祈鑑宥。

○與潘次耕

於天空海闊之中﹐而一旦爲畜樊之雉﹐旣已不可諫矣。𨿽然﹐無變而度﹐無易而慮﹐古人於遠別之時﹐而依風巢枝﹐勤勤致意﹐願子之勿忘也。昔日欲餬口四方﹐非衒其才華不可﹐今日當思中材而涉末流之戒﹐處錞守拙。鮑照爲文﹐常多累句﹐務令聲名漸減﹐物緣漸疎﹐則不至爲龔生之夭天年矣。若夫不入權門﹐不居閒公事﹐是又不待老夫之灌灌也。吾之行止﹐悉如前札所言。今已盡取安徳書裝西入壺口。吾弟見人不妨說吾將至都下﹐蓋此時情事﹐不得不以逆旅爲家﹐而燕中亦逆旅之一﹐非有所幹也。若塊處關中﹐必爲當局所招致而受其籠絡﹐又豈能全其志哉﹗今在晉中固爲�然�書思之﹐反是一途耳。

○與李子徳

鴻都待制﹐似不能辭﹐然陳情一表﹐迫切號呼﹐必不可已﹔卽其不申﹐亦足以明夙心而謝浮議﹐老夫所惓惓者此也。今年爲嵩﹑雒之遊﹐蓋亦梁伯鸞異州之意﹐語具別楮。目下將往西河﹐與祁人結此一局。老弟此時居髙之呼﹐稍易爲力﹐而愚行李蕭然﹐何以爲計﹖分外之物﹐我必不取﹐惟求其固有者而已。東西二事﹐執事所悉也。去秋老弟行後﹐頻陽便無主人。長源謂秦俗最薄﹐勸吾歸吳﹐至於再四。今𨿽暫移華下﹐其買田結婚權停。山史家計日落﹐恐不能爲吾主人。其它交與𨿽有二三搢紳﹐亦未知何如也。惟中孚送別﹐至吞聲下泣﹐頗見交情。開美亦親來華下省視。然吾在貴縣一載﹐酒肉之外﹐一無所收﹐去時惟受九芝十二金﹐爲雇車之費而已。同官畢竟冒雪一行﹐拜於墓下﹐以申知舊之誼。此皆老弟所欲知者﹐並聞。

○與次耕

曲周接取中之報﹐頗爲惜之。吾弟今日迎養都門﹐旣必不可﹐菽水之供﹐誰能代之﹖宜托一親人照管﹐無使有尸饔之嘆。不記在太原時﹐相與讀寅旭書中語乎﹖又旣在京邸﹐當尋一的信與嫂侄相聞﹐卽延津在系﹐亦須自往一看。此皆吾輩情事﹐亦淸議所關﹐不可闕略也。至於來書所言﹐已�之爲偶然。寓席未暖﹐而卽出爲大河南北之遊﹐又所以示不滯一方之意﹐有進於所言者也。蒸﹑靑二詩已到。今又一律寄上﹐在子徳函中。並附嵩山一絕。

○與陳介眉

弟今年得一詣嵩山少室﹐天下五嶽已遊其四﹐遂至河東﹐歲莫始還華下。天生西來﹐知地震之前﹐臺旌已歸四明﹐弟有一書並詩本音一部畱力臣處﹐想未徹覽也。旋接惠札﹐如承謦欬。當此世道橫流之日﹐不有一二君子﹐何以挽頹風而存絕學﹖所示萬君學禮質疑二卷﹐疏壅釋滯﹐誠近代所未見﹐讀之神往﹐知浙東有人。然其一卷所論如秦時夏正繇不韋始﹐未敢遽信﹔至二卷宗法﹑昭穆諸論﹐眞足羽翼經傳﹐垂之千古﹐已錄入五經緒論中。更有續刻曁貴地學者近著﹐願悉以賜教。比因修史之舉﹐輦下諸公復有欲相薦引者﹐不知他人可出﹐而弟必不可出也。先妣王氏未嫁守節﹐【云云至「涕之沾襟也」﹐與館中諸公書同。】今秋始得拮據百金﹐付侄洪愼建一石坊於冢前﹐曰﹕旌表某人妻某氏之墓。而適當史局將開﹐則列女之傳似宜甄錄﹐用是具書於詞林相知者數君﹐而騶從已行﹐此書又未達也。年近七旬﹐旦莫入地﹐先慈遺訓﹐依然在耳。誓墓之情﹐知己可以諒之矣。黃先生弟前年曾通一書﹐未知得達否﹖承示庭誥葉安人志銘﹐誦之旣深景仰﹐復重感傷﹐此心此理﹐臣子所共。今附關中﹑嵩下詩﹐同志者可共觀之。並訊貞一兄近況。

○復湯荊峴書

子徳西歸﹐拜讀手札。復有一牘具陳先妣節烈﹐及前朝旌表之槪﹐求入史傳﹐當已徹臺覽矣。承問史事﹐弟年老遺忘﹐不敢臆對。但自萬曆以來﹐是非之塗﹐樊然殽亂﹐姑以目所嘗見之書﹐其刻本則如辛亥京察記事﹑遼事實錄﹐【王公在晉】﹐淸流摘鏡【王嶽】﹐傃庵野抄﹑同時尙論錄【二書並蔡某﹐忘其名﹐】愨書【蔣公徳璟﹔】抄本則如酌中誌﹐【劉若愚﹐卽汪鈍庵集中所謂遠志之苗。】幸存錄【夏君允彜。】慟余雜記【史君惇】之類皆不可闕﹐而遽數之不能終也。搜羅之博﹐裁斷之精﹐是在大君子而已。弟近二十年精力並用之音韻之學﹐今已刻之淮上﹐惟待自往與張君力臣面加訂攺。今年至睢﹐值淮西饑荒﹐又乏資斧﹐不果前行﹐明春當再裹糧東去。適馬氏暫有所約﹐或於貴地暫有旬月之畱﹐先此附聞。並有馬宅一字﹐煩爲寄往。率爾布候﹐不盡瞻馳。

○畱書與山史

弟以淮上刻書未竟﹐須與力臣面相考訂﹐而晉中亦不可不一往﹐故於明日東行﹐不能�先生歸裏。此去計須半載﹐然聞中州﹑淮甸﹐在在饑荒﹐未卜前途何似﹖興盡而返﹐亦無容心也。考亭祠堂﹐原一字來言當事視爲迂闊之舉﹐當更作區畫﹐今候駕回與子徳合力經營。劉太室父母來此者﹐再同之周覽形勢﹐亦以竹園爲定﹐但其費頗巨耳。三徑𨿽荒﹐四松無恙﹐此歸須另作一番整頓。家計漸窘﹐世情日薄﹐而烏衣子弟﹐若復染尋常百姓之習﹐則從惡如崩﹐不可復振矣。恃在知己﹐敢以肝鬲之言﹐陳諸左右﹐不必向人道也。郎君輩甚相推敬﹐並謝惓惓。

○與潘次耕札

大家續孟堅之作﹐頗有同心﹔巨源告延祖之言﹐實爲邪說。展讀來札﹐爲之愴然﹗吾昔年所蓄史事之書﹐並爲令兄取去﹐令兄亡後﹐書旣無存﹐吾亦不談此事。久客北方﹐後生晚輩益無曉習前朝之掌故者。令兄之亡十七年矣﹐吾今年六十有七﹐以六十有七之人﹐而十七年不談舊事﹐十七年不見舊書﹐衰耄遺忘﹐少年所聞﹐十不記其一二。又當年牛﹑李﹑洛﹑蜀之事﹐殊難置喙。退而修經典之業﹐假年學易﹐庶無大過﹐不敢以艸野之人﹐追論朝廷之政。往日對孝感之言﹐都人士所共聞也。然亦有一得之愚﹐欲告諸良友者。自庚申至戊辰邸報皆曾寓目﹐與後來刻本記載之書殊不相同。今之修史者﹐大段當以邸報爲主﹐兩造異同之論﹐一切存之﹐無輕刪抹﹐而微其論斷之辭﹐以待後人之自定﹐斯得之矣。割補兩朝從信錄尙在吾弟處﹐看完仍付來﹐此不過邸報之二三也。此札可與錫鬯﹑公肅觀之。

○答李子徳之一

戴鳳回﹐接二札﹐甚慰。愚所寄曲周書尙未到﹐可遣人索之王中翰名鄖字文益處。老弟𨿽上令伯之章﹐以吾度之﹐未必見聽。昔朱子謂陸放翁能太髙﹐迹太近﹐恐爲有力者所牽挽﹐不得全其志節﹐正老弟今日之謂矣。但與時消息﹐自今以往﹐別有機權﹐公事之餘﹐尢望學易。吾弟行年四十九矣﹐何必待之明歲哉﹖更希餘光下被﹐俾莫年迂叟得自遂於天空海闊之間﹐尢爲知己之愛。梨州﹑晚村﹐一代豪傑之胤﹐朽人不敢比也。自洺上至壺口﹐適別駕李君家有人北上﹐附此申候。旣足與小兒衍生托允塞兄【衍生注﹕名弘輝﹐王山史弟。】照管﹐今山史已歸﹐可無西顧之慮。目下將往汾陽﹐借王中翰郊園度暑﹐距祁不裏﹐便於遣人往來。所論再入都門﹐因薦局未冷﹐稍欲自重。必不得已﹐乃爲此行﹐亦須借一名色﹐容俟續報。次耕叨陪同事﹐願加提挈。昨有札來問吾史事﹐語以昏耄善忘﹐一切不記。同榜之中相識幾半﹐其知契者﹐愚山【衍生注﹕施閏章﹑】荊峴【湯斌﹑】鈍庵【汪琬﹑】竹垞【朱彜尊﹑】志伊【吳任臣﹑】阮懷【髙詠﹑】蓀友【嚴純蓀。】以目病不能多作字﹐旅次又無人代筆﹐祈爲道念。

○答李子徳之二

老弟宜將令伯陳情表並注中事實錄出一通﹐攜之笥中﹐在己不待書紳﹐示人可以開墻面也。以不預考爲上上﹐至囑至囑。此番入都﹐不妨拜客﹐卽爲母陳情﹐則望門稽首﹐亦不爲屈﹐𨿽逢人便拜﹐豈有周顒﹑種放之嫌乎﹖梁公【淸標】有心人﹐若不得見﹐可上書深切懇之。外又托韓元少於館中諸公前贊成﹐亦可一拜。旁人佞諛之言﹐塞耳勿聽。凡見人但述危苦之情﹐勿露矜張之色﹐則向後聲名﹐髙於徵書萬萬也。又同年二字﹐切不可說﹐說於布衣生監之前猶可﹔說於兩榜之前﹐此恨將不可解。此種風气相傳百餘年矣﹐亦當知之。至都數日後﹐速發一字於提塘慰我。略師古人贈言之意﹐書扇奉呈。頃與旣足論及君家故事﹐有可以不死之巨遊﹐而必無乞養不終之令伯。一入都門﹐情辭激切﹐如慈親之在塗炭﹐則君不能畱﹐友不能勸矣。骨肉之愛﹐敢不盡言﹐亮之。

○與李中孚書

先生已知盩厔之爲危地﹐而必爲是行﹐脫一旦有意外之警﹐居則不安﹐避則無地﹐有焚巢喪牛之凶﹐而無需沙出穴之利﹐先生將若之何﹖至云置死生於度外﹐鄙意未以爲然。天下之事﹐有殺身以成仁者﹔有可以死﹐可以無死﹐而死之不足以成我仁者。子曰「吾未見蹈仁而死者也。」聖人何以能不蹈仁而死﹖時止則止﹐時行則行﹐而不膠於一。孟子曰「大人者言不必信﹐行不必果。」於是有受免死之周﹐食嗟來之謝﹐而古人不以爲非也。使必斤斤焉避其小嫌﹐全其小節﹐他日事變之來﹐不能盡如吾料﹐苟執一不移﹐則爲荀息之忠﹐尾生之信﹐不然﹐或至並其斤斤者而失之﹐非所望於通人矣。承惓惓相愛之切﹐故復爲此忠告﹐伏冀轉圜之﹐聽送役至華下。另當有札與憲尼社只﹐囑其懇畱先生也。

附今日所冒者﹐小不廉之名﹔他日所免者﹐大不韙之事。

○答劉太室

臺惠下頒﹐弟已停炊待發﹐恐虛長者之意﹐謹此璧謝。且初冬卽來﹐何必餞耶﹖�文公祠堂肇舉﹐士大夫無不欣欣﹐而來教獨一字不及﹐豈逆料當事者之未必能成此願乎﹖弟暫往河東﹐以待竣事﹐一水之隔﹐可以朝中條而暮華山﹐若復不果成﹐則是陽托慕道之名﹐而陰行逐客之令﹐弟可浩然而南歸矣﹗札中遠引陶唐﹐近推河﹑汾﹐是何自待秦人之薄耶﹖率爾附復﹐不盡。

○與原一公肅兩甥

老年多暇﹐追憶曩遊﹐未登弱冠之年﹐卽與斯文之會﹐隨廚俊之後塵﹐步楊﹑班之逸躅﹐人推月旦﹐家擅雕龍﹐此一時也。已而山嶽崩頹﹐江湖沸■﹝氵胸﹞﹐酸棗之陳詞慷慨﹐尙記臧洪﹔睢陽之斷指淋漓﹐最傷南八。重泉𨿽隔﹐方寸無暌﹐此又一時也。已而奴隸鴟張﹐親朋瀾倒﹐或有聞死灰之語﹐流涕而省韓安﹔覽窮鳥之文﹐撫心而明趙壹。終憑公論﹐得脫危機﹐此又一時也。凡此三者之人﹐騎箕化鶴﹐多不可追﹔哲嗣聞孫﹐往往而在。此卽擔簦戴笠﹐陌路相逢﹐猶且爲之敍殷勤﹐陳夙昔﹐班荊鄭國之野﹐貰酒黃公之壚。而況吾甥欲以郡中之園爲吾寓捨﹐尋往時之息壤﹐不乏同盟﹐坐今日之臯比﹐難辭後學。使雞黍蔑具﹐幹餱以愆﹐旣乖良友之情﹐彌失故人之望。且吾今居關﹑華﹐每年日用約費百金。若至吳門﹐便須五倍﹐而書記知客﹐亦須常設兩人。吾甥能爲辦之否乎﹖又或謂廣廈之歡﹐可以大庇寒士﹔九里之潤﹐亦當施及吾儕。而曰﹕吾爾皆同患難之人﹐爾有鼎貴之親甥﹐便是同人之極品﹐可無挹注之誼﹖因罤字卽筌蹄之蹄覓菟﹐見彈求鴞﹐有如退之詩所云「偶然題作木居士﹐便有無窮祈福人」者﹐吾甥復能副之否乎﹖𨿽復田文﹑無忌﹐不可論之當今﹐假使元美﹑天如﹐當必有以處此﹐而如其不然﹐則必以觖望之懷﹐更招多口之議。況山林晚暮﹐已成獨往之蹤﹔城市云爲﹐終是狥人之學。然則吾今日之不來﹐非惟自適﹐亦所以善爲吾甥地也。幸爲熟籌﹐不憚再三往復。

附作書未竟﹐念及定齊之子﹐亦吾甥也。古人舊館脫驂﹐一飯必報﹐矧親連肺腑﹐少長周旋者乎﹖可撫愛及之﹐勿忽勿忽。

○與三侄

新正已移至華下。祠堂﹑書院之事﹐𨿽皆秦人爲之﹐然吾亦須自買堡中書室一所。堡地甚貴﹐一間之地﹐價須六七金﹐又須買水田四五十畝﹐爲饔飧之計。而山右行囊五百金寄戴楓仲者﹐爲其子竊去﹐納教諭之職。以此捉襟見肘﹐尙未有就。然秦人慕經學﹐重處士﹐持淸議﹐實與他省不同。我在此靖逆侯請至蘭州而未往﹐川督周請至西安而亦未往﹐華陰本邑令君【遲維城】親來﹐我僅差人叩頭而已。此皆得之關中士大夫之指教。王﹑李赴京﹐復有劉【名澤溥﹐字太室。】楊【名端本。】二紳爲之地主。黃精松花﹐山中所產﹐沙苑蒺藜﹐止隔一水﹐終日服餌﹐便可不肉不茗。然華陰綰轂關﹑河之口﹐𨿽足不出戶﹐而能見天下之人﹐聞天下之事。一旦有警﹐入山守險﹐不過十里之遙﹔若志在四方﹐則一出關門﹐亦有建瓴之便。今年三月乘道塗之無虞﹐及筋力之未倦﹐出崤﹑函﹐觀伊﹑雒﹐歷嵩﹑少﹐亦有一二好學之士聞風願交﹐但中土饑荒﹐不能久畱﹐遂旋車而西矣。彼中經營方始﹐固不能久畱於外也。淮上之行﹐且胥後令。關中惟涇陽﹑三原兩縣人�爲揚州人聲气不同﹐故南貨如紙筆之類﹐多不可得耳。聊作此字與三侄共觀﹐亦可與徐氏三甥之書互看﹐語不重出也。寄二弟一詩並家報想已到﹐今有嵩山二作附書於左。

○與原一公肅兩甥

久滯山右﹐因有裝囊爲人所竊﹐待其吐償﹐語具次耕札中。今在太原閻父母宅﹐燕﹑秦之途﹐相距正等﹐甚思一見吾甥﹐而冰雪將作﹐不能冒寒而至也。關中僑寓﹐局面甚小﹐永貞來此目見。幸子徳歸裏﹐相爲之情頗專﹐而彼中官長紳韎﹐並知下士﹐𨿽無叨冒﹐足遂優遊﹐已定菟裘之卜矣。念暮年久客﹐家園之計亦不得不往一視。建坊築堂一札﹐煩付汝嘉者﹐計已悉之﹐八月二十日已賚銀南行矣。如得及旅力之未愆﹐幸關河之無阻﹐一瞻丘壠﹐並會親朋﹐亦足以畢老人之願。然屈指此行﹐吳門當住十日﹐昆山半月﹐千墩一月﹐各處墳墓皆當展敬﹔親友歷年存亡﹐皆當弔慰﹔淮﹑揚﹑白下以至嘉﹑湖數郡交好之士﹐皆當過詣其廬﹐此又得兩三月。淮上勘書出書﹐復得一兩月。而夏暑秋潦冬寒﹐並不利於行路﹐則必以春去而以春回﹐首尾一年﹐費【﹝原作廢﹞】當何若﹖吾自甲寅以後﹐坐食六年﹐每年約一百二三十金。兼以刻書之役﹐千墩來物已盡用之。然北方往來﹐寄食於人﹐而自有馬贏﹐所需不過芻秣。南方則升米壺醪﹐皆須自買﹐一倍矣﹔鬻騎買舟﹐二倍矣﹔窮親敝友九流三教之徒﹐無不望切周旋﹐而久在四方﹐則自遠之朋﹐不速之客﹐亦所不能絕﹐三倍矣﹔官長我所不幹﹐甥侄之家饔飧自所不辭﹐資斧豈宜相累。然則費何從出﹖設若羽書狎至﹐二豎偶嬰﹐停閣一時﹐便有一時之費﹐又不止如前所計而已也。去年原一書來﹐我則不暇﹔今暇矣﹐何以爲謀﹖又謂能代出行途之費﹐若謂取諸宮中﹐恐非吾甥之所能辦﹔若欲我一見當事﹐必謗議喧騰﹐稚珪之移文﹐不旬日而至於几案矣。或者譏其棄室家﹐離鄕井﹐以爲矯枉不情﹔又或以子夏不歸東國﹐梁生不返西州﹐爲達人之髙致﹐皆未辧乎人事者也。去年兩侄書來﹐望吾一至淮浦﹐彼來謁見﹐然亦須住淮兩三月﹐而故人已沒﹐蕭寺荒涼﹐必往山陽﹑寶應﹐方可居停。而夏則苦蚊﹐秋則患水﹐常須遲至十月取道浦口﹐方得西行。其費不能減半﹐又不如差人取書來勘﹐每徧不過四五金之易爲力也。淮上猶難﹐而況吳會乎﹖幸吾甥爲吾熟籌之以報。來年不能﹐且須後年耳。

○與李子徳

頻陽之來﹐恃老弟爲主人耳。老弟去﹐則自不能畱﹐亦無爲王畱行者矣。況地處僻遠﹐事事不便﹐今𨿽暫居華下﹐未爲卜築之計﹐且俟過江﹑淮﹐再與親知籌之。晉事久懸﹐必須拔去其根﹐而後浩然東邁耳。秋以爲期﹐晤言或可待也。令弟處尙少二十金﹐訂在麥秋。愚已於三月十日出關﹐先向陜﹑雒矣。旣足與小兒寓山老齋中﹐駕果歸來﹐幸畱書於此。如愚不卽來﹐信使往還﹐便於傳送也。

○與王山史之一

弟以十月七日自華下回頻陽﹐付仲和【名宜輯﹐山史次子。】一函﹐並疏廿紙﹐想已到。知臥疾京邸﹐甚善甚善。弟冬來讀易﹐手錄蘇﹑楊二傳﹐待駕歸﹐得共山中之約﹐將大全謬並之本﹐重加釐正。程﹑朱各自爲書﹐附以諸家異同之說﹐此則必傳之書也。建祠之所﹐形家謂在二泉合流之中爲佳﹐今仲和力言欲用其竹園﹐乃在泉渠之北﹐亦無不可﹐須弟自往同允塞看定。此事規模亦不可太小﹐百堵皆興之後﹐自有助者。萬勿將刻疏送人募化﹐類僧道所爲﹐損吾輩體面。但一二百金之事﹐弟能任之﹐亦足以築周垣﹐立前堂矣。君子先行其言﹐而後從之﹐今人作事每每相反。易曰「默而成之﹐不言而信。」存乎徳行﹐能無望之同志乎﹖若弟自欲垂後世之名﹐無藉於立此祠院﹔苟立之而有未盡善﹐以取議於人﹐則不如無立。今爲此者﹐但欲成吾友之願﹐且有宋﹑元以來相傳經典之書﹐不能無所寄托耳。二題錄左﹐並乞采用﹐不盡。

附四書﹕聖人之行不同也四句。

易﹕象曰﹕君子夬夬﹐終無咎也。

○與王山史之二

朱子祠堂之舉﹐適有機緣。今同令弟及諸君相視形勢﹐定於觀北三泉之右﹐擇平敞之地﹐二水合流之所﹐建立一堡﹐止用地四五畝﹐繚以周垣﹐引泉環之﹐並通流堂下。前爲石坊﹐列植松柏﹐內住居民三四家守之。𨿽所費不訾﹐但有百金卽便興工﹐不患無助。春仲弟自來視工。望作一家報﹐凡擇地委人一切托之令弟允塞﹐仍移書報弟﹐速爲措辦可也。

○與王山史之三

接來書及詩﹐並悉近況﹐甚慰。今有一詩奉和。孟子曰「是求無益於得也。」況有損乎﹖願執事之益堅此志也。建祠之費﹐謀之江左﹐去人未來﹐弟今先出橐金﹐代爲刱始﹔一二當事亦有樂助者﹐期以必待興工之日﹐廣眾之庭﹐方敢接受。興工者﹐聚資之策也﹐然而多口紛呶﹐有不欲弟與君共事者﹐又有貽詩沮止者﹐弟皆不聽。然弟將有江南之行﹐一去則瓦解矣﹐是以汲汲爲之。欲以秋丁安神﹐而築垣蓋堂﹐須百五十日﹐塑像裝飾須百五十日﹐爾時執事與天生定已旋裏。著鞭𨿽在祖生之先﹐而成佛自居靈運之後也。來札云「不可小就」﹐甚合鄙意。若苟且艸率﹐遠無以愜四方觀者之心﹐近無以弭同鄕議者之口﹐則不如勿爲。今將圖樣呈覽﹐但有二百金可以先成周垣及祠堂﹐其後次第爲之可耳。至弟一身且未欲卜居﹐祠中亦非可居也。擇地二處具別紙﹐待江左信至卽興工。弟今來華下﹐欲待�又老過一晤。令侄北上先寄此。

○答

尊指具達�遲公﹐【城字屏萬﹐時爲華陰令。】想卽日發銀矣。程丁庀務﹐多藉賢勞﹐弟惟進祝一語﹕無貽四方觀者譏議而已。規制一幅呈上﹐𨿽出鄙見﹐亦參中孚﹑天生﹑仲復諸君之論﹐幸詳閱之。如有不合者﹐亟爲教示﹐當聞義而徙﹐若作者不合此式﹐而或歸咎於弟﹐弟不任受矣。更有請者﹕官以主管雲臺入銜﹐書以雲臺眞逸自號﹐若欲捨此而另求地﹐則適以犯眾口之雌黃﹐尢斷斷不可也。

○與李子徳

華陰王紫垣【名斗機】來一書﹐富平趙兄名■﹝艸巳﹞來一書﹐並達覽否﹖愚於十二月二十七日在華下會�又南﹐次日卽至華州。而渭北艸竊縱橫﹐竟不能去﹐在州別駕王君署中度歲。正月三日始至鏵朱﹐欲一至宅叩辭老伯母﹐會北山多虎﹐仲徳力止毋行﹐乃紆道自耀州至同官﹐拜寇老師之墓。二月七日束裝雇車啟行﹐十日至山史宅中暫住。仲徳尙欠百金﹐期此月之杪。知老弟垂念之切﹐故縷縷奉聞。知老弟爲我用情無不周至﹐然此中別無所入﹐如愚今日謹身節用﹐可謂至矣﹐而來此十月﹐費八九十金﹐不爲長策﹐何以善後﹖鄙意又不欲當人之惠﹐然則祁縣之物﹐豈能置之勿問﹖承教今春必完﹐今將親往以驗此言之信否。彼札云「其中曲折﹐已面白之天翁先生矣。」愚謂此事老弟能管卽管﹐不能管須亟推開﹐無徒與彼爲借口躲閃之資也。至於山左之產﹐今日尙值千金﹐聞其地糧食甚貴﹐或亦可售之時。有同薦金君殼﹐似名居敬者﹐與韓元老至親﹐曾在章丘縣幕中晤﹐間亦可一問﹐並代致鄙念。人有從建陽來者﹐訪得縣東關有賣卜橋﹐橋邊有謝疊山先生祠。命工畫之爲圖﹐而仿西湖嶽祠秦檜之意﹐添一木偶人﹐荷鐵枷跪於中庭﹐題曰枷號薦人殺人犯人一名魏天佑。※※※※※※古典小說之家備份區http﹕／／club。xilu。com／wave2002／

本帖地址﹕http﹕／／club。xilu。com／wave99／msgview﹣950484﹣83312。html﹝復制地址﹞上一主題﹕請教﹕董其昌《重刻王文莊公集序》。。。下一主題﹕唐令拾遺﹝日﹞仁井田升原著栗。。。﹝樓主﹞﹝2樓﹞作者﹕沈思曲發表時間﹕2008／10／2610﹕37﹝加爲好友﹞﹝發送消息﹞﹝个人空間﹞回復修攺來源刪除《顧亭林詩文集》下

﹝明淸﹞顧炎武著

◇亭林佚文輯補◇

亭林佚文輯補

書楊彜萬壽祺等爲顧寧人徵天下書籍啟後

蔣山傭都督吳公死事略

與歸莊手札一

與歸莊手札二

與歸莊手札三

與歸莊手札四

與歸莊手札五

與歸莊手札六

與歸莊手札七

與顏修來手札一

與顏修來手札二

與顏修來手札三

與顏修來手札四

與顏修來手札五

與顏修來手札六

與顏修來手札七

與顏修來手札八

與顏修來手札九

與顏修來手札十

與顏修來手札十一

與顏修來手札十二

與顏修來手札十三

與顏修來手札十四

與顏修來手札十五

與人札一

與人札二

與人書一

與人書二

與人書三

與人書四

與人書五

與人書六

與人書七

與人書八

與人書九

與人書十

與李良年﹝武曾﹞書

又答李武曾書

與潘次耕手札

與人札

與黃太衝書

與王夕撰六札其一

與王夕撰六札其二

與王夕撰六札其三

與王夕撰六札其四

與王夕撰六札其五

與王夕撰六札其六

與李中孚手札一

與李中孚手札二

與李中孚手札三

與李中孚手札四

覆智栗書

與人札

送韻譜帖子

書西嶽華山廟碑後

馮少墟先生像贊

寄王仲復先生書

○書楊彜萬壽祺等爲顧寧人徵天下書籍啟後

右十年前友人所贈。自此絕江踰淮﹐東躡勞山﹑不其﹐上岱嶽﹐瞻孔林﹐停車淄右。入京師﹐自漁陽﹑遼西出山海關﹐還至昌平﹐謁天壽十三陵﹐出居庸﹐至土木﹐凡五閱歲而南歸於吳。浮錢塘﹐登會稽﹐又出而北﹐度沂絕濟﹐入京師﹐遊盤山﹐歷白檀至古北口。折而南謁恆嶽﹐踰井陘﹐抵太原。往來曲折二三萬里﹐所覽書又得萬餘卷。爰成肇域記﹐而著述亦稍稍成帙。然尙多紕漏﹐無以副友人之望。又如麟士﹑年少﹑菡生﹑於一諸君相繼卽世而不得見﹐念之尢爲慨然﹗玄黓攝提格之陽月顧炎武識。

○蔣山傭都督吳公死事略

黃浦之敗後十一年﹐傭以事至松江。吳公之從弟志■﹝艸洍﹞爲其兄乞文於傭﹐傭讀其狀而太息久之。曰﹕嗟乎﹐黃浦之役豈非天哉﹗始北兵之下﹐自常州以南皆望風而降。公猶建牙海上﹐與采石黃蜚﹑京口鄭鴻逵﹑九江黃斌卿﹑定海王之仁﹑溫州賀若堯﹑揚州髙進忠﹐凡七總兵官合謀拒之。擊走叛將洪恩炳﹐進薄蘇州。不克﹐以舟師營於黃浦。北兵奄至﹐以輕舟截浦﹐縱火焚之。潮落風猛﹐公部下皆大舟碇浦中﹐一時不得去﹐焚溺殆盡﹐水爲之不流。公與鎭南伯黃公皆被執。或言公進不能戰﹐又不蚤下海以殲其眾﹔或曰﹐是役也﹐歲月日時皆乙酉﹐蓋有天焉。夫公官吳淞﹐死封內﹐職也。安得以不下海訾之﹖所不克者﹐大勢已去﹐公固無如之何耳。天下勢而已矣。樂毅之下齊﹐旬月而七十餘城皆爲燕﹐田單復之﹐長驅而北﹐七十餘城皆復爲齊。非齊人之怯於前而勇於後也﹐勢也。夫以南京之潰﹐蘇州之降﹐松江之破﹐而厪厪數十百舟艤於城南十里之滸﹐其計誠左。要之死而後已﹐亦可以無譏矣。公之執也﹐與鎭南俱不屈。九月四日殺於南京之笪橋﹐時年四十有二。夫人範氏先自刎死。公諱志葵﹐字升階﹐華亭璜溪人【案卽今金山呂巷。】以武科起家。宿松之役﹐與戰有功。撫臣張國維題授定波營把總﹐擢欽依標營守備。歷應天坐營遊擊將軍﹑京口參將。甲申﹐以左軍都督府都督僉事充總兵官﹐鎭守吳淞。是冬﹐晉都督同知。曾祖軫﹐勅贈承徳郎。祖丕顯﹐隆慶元年舉人﹐湖廣承天府通判。父之灝﹐太學生。皆以公貴﹐三世俱贈榮祿大夫。子四人﹐長永思﹐後公九年被殺﹐次漢早卒。次淳次瑤殤。福京追封公威鹵伯﹐謚桓湣。設壇致祭。與副總兵魯之玙﹑金山參將侯承祖﹑參將董明弼﹑都司丁有光﹑守備季寧﹑坐營遊擊吳之藩六人建祠滃州。贈範氏義烈夫人。吳之藩者﹐公部將。從吳淞力戰八日而潰。被執至南京﹐與公同日被殺。蘇州之役﹐丁有光從之玙巷戰而死。季寧身中四矢﹐猶手斬二級﹐沒於陣。而是日死者有贊畫舉人傅凝之﹑諸生施聖烈﹑遊擊聶豹﹑蔚川兵營參將孔虎師﹑都司黃用倫﹑守備桐用﹑宗鐸﹑顧之蘭﹑把總陸進等三十餘人。而傭有再從兄子淸晏以武進士爲寶山守備﹐亦從公死於黃浦。

○與歸莊手札一

緝﹑合﹑葉﹑洽不知可通葉否﹖兄試爲考之。九歌﹕「操吳戈兮被犀甲﹐車錯轂兮短兵接。」輯洽爲韻。九辯﹕「願銜枚而無言兮﹐嘗被君之渥洽。太公九十乃顯庸兮﹐誠未遇其匹合。」合洽爲韻。子美八哀詩葉洽爲韻。左司郡中對雨詩緝葉爲韻。據弟所見如此。弟絳頓首。玄恭仁兄。

○與歸莊手札二

又

別兄歸至西齋﹐飲酒一壺﹐讀離騷一首﹐九歌六首﹐九辯四首﹐士衡擬古十二首﹐子美同谷七首﹐洗兵馬一首。壺中竭﹐又飲一壺。夜已二更﹐一醉遂不能起﹐日髙三四丈猶睡也。月之二日將往千墩﹐面兄之期當在初七八。屆期更以酒三爵榼一架奉訪於西郊﹐與兄考五經譜四聲可哉﹖弟絳頓首。玄恭仁兄。

○與歸莊手札三

又

數日前有詩一章致兄﹐並借易演義﹐當已達覽矣。文藳二首呈正﹐乃近日之作﹐恐亦無當於大方之目耳。外有彊圉一封。緦服弟絳頓首。玄恭仁兄。

○與歸莊手札四

又

弟終日碌碌運甓﹐而兄終日酣飲甕中物﹐此殆天乎﹖弟詩不足觀﹐以比兄作﹐則瓴甋之於寶鼎矣。何足污翣﹗敬完趙。吾輩不能多讀書﹐未宜輕作詩文﹐如盆盎中水﹐何裨於滄海之大﹐祇供人覆瓿而已。予將守口如瓶﹐不作雷鳴之瓦釜矣。弟絳頓首。玄恭兄。

○與歸莊手札五

又

日來契闊﹐思君如三秋矣﹗欲與三哥一譚﹐未得。適有菊數本﹐可偕一至否﹖如可﹐當具日以請。辭曰﹕數日不見﹐如三秋兮。鞠有黃華﹐可以遊兮。彼姝者子﹐酌言酬兮。陳饋八簋﹐無我尢兮。弟絳啟。玄翁。

○與歸莊手札六

又

兄以戊寅之年﹐戊寅之日﹐行戊寅之會。以史記之戊寅﹐證春秋之戊寅﹐而不知其不合於通鑑之戊寅﹐則亦未考於爾雅之戊寅故也。古來用干支名﹐悉從爾雅。弟絳頓首。玄恭仁兄。正月二十二日。帝顓頊﹐都石十一。其日癸卯﹐臯比丈夫﹐出旦之日。雰雰其迎﹐胡以寧。三鼌好其聲。闋者之扃招厥鼪。君乎牧乎代乎熟與之攖。展也思兄廧乎形。文一更﹐先民是程。戞戞乎其泓。博而密﹐覃而精。可以登明﹐可以永貞。惜哉﹐子之天才有瘳乎﹐闔事於文。姚姚乎晤歌﹐郁兮害其有平。樊宗師作之﹕慕容王之銘。

○與歸莊手札七

又

醉徳無何﹐忽云攺歲﹐兄今其脫然愈乎﹖弟則馬學上所云「百憂燻心﹐三冬少暇。」往日之舉﹐犯而不校﹐逆獸已無所用其炰烋。今乃黑夜令人縱火﹐焚佃屋一所﹐弟旣蕩無一椽﹐僕輩亦瞻烏靡集。夫行彊𨿽武士之恆談﹐火攻則兵家之下策﹔況於臨池之畏﹐實爲扇焰之謀﹐包藏禍心﹐日甚一日。公宮之火﹐先告於寺人﹐陵門之戟﹐首誅乎元濟﹐燎原之惡已盈﹐自焚之禍行及。布諸左右﹐憑楮愴然﹗元恭仁兄足下。弟絳頓首。

○與顏修來手札一

詩本音二冊送上。有較正者﹐乃衛太史筆也。此書未定﹐不必鈔錄﹐只將坊刻詩經一本圈注其不合及太瑣碎者﹐置之可也。更乞教正爲荷。底事一有信﹐卽求示之。弟炎武頓首。

○與顏修來手札二

又

聞已具覆﹐幸詳示之。詩本音閱完﹐並求付下。弟炎武頓首。

○與顏修來手札三

又

去秋得接光塵﹐恨首路匆匆﹐未獲信宿之畱﹐以聆微言而商大業。至於四方同人遙相問訊﹐無不仰贊鴻才﹐以爲今代復有知十之姿﹐庶幾之品也。仲春偶過兗署﹐未得親詣闕裏﹐再侍雅談﹐專伻賫所刻韻譜呈正大方。至前日所畱詩本音稿﹐系未攺定之書。其中有舛誤者﹐姑寫二條附上﹐閱過粘捲內付還。它日當攜全書奉觀﹐更求指誨耳。率爾未盡。弟名正具。

○與顏修來手札四

又

捧讀大章﹐淸新婉逸﹐逼似唐人。所謂「不意永嘉之末﹐復聞正始之音」者矣。羨服羨服。舊刻二冊乃五六年前作﹐中有誤韻﹐幸爲藏之。河北﹑關中書共六封馳上﹐姓氏居址別開一紙﹐煩照單分致。

○與顏修來手札五

又

昨枉顧﹐以主人不在﹐率爾慢去﹐殊深不安。統俟文旌東返面頌﹐並求惠示西徵大作耳。長路關山﹐濁涇淸渭﹐千維珍重。旦起作書數千字﹐恐使人來取﹐匆匆遂不能詳。炎武頓首。

○與顏修來手札六

又

魯公書家廟碑﹑多寶塔碑﹑爭坐位帖俱在西安府學﹐俗所謂碑洞者。其所書郭敬之家廟碑在布政司﹐奉使蔡州題字並石刻像在同州﹐臧懷恪碑在三原縣。碑洞中石經及漢唐字但有錢卽可買﹐不必用官府。惟各州縣古碑非官府不能致﹐然多是唐碑。惟合陽漢曹全碑極佳﹐其它若麟遊之九成宮碑﹐長武之虞恭公碑俱佳。若多印得曹虞二碑各一幅見惠最感﹗

○與顏修來手札七

又

弟以今六月至雁門﹐時李君天生自關中來﹐言修來社翁在方伯署中﹐不多會客。初秋入都﹐而敝鄕沈繹老亦自關中來﹐交相推許。計太華﹑終南之勝﹐二崤﹑函谷之阻﹐周﹑秦﹑漢﹑唐之迹﹐並已收而載之行笈矣。山史兄及楊﹑王兩敝門人並得一見否﹖石珍社翁想閉戶著書﹐臥遊五嶽﹐胸中當別具一邱壑。而鴻文大制日新富有﹐則兩君固並驅中原矣。弟頃至岱下﹐俟主人之歸﹐卽過兗郡。先此奉候﹐並問秦中諸子消息。所畱詩本音乞付下﹐已大加刪攺﹐將以新本就正也。諸容面悉﹐不旣百一。弟名正具。

○與顏修來手札八

又

大作淸勁﹐無一俗筆。太華﹑伊闕諸作爲集中第一﹐思悲翁﹑戰城南亦有白傅諷諭之遺意﹐大雅之音﹐將復起於今日矣。敬服敬服。元稿返上﹐略商數字﹐識以浮票﹐未知有當否﹖諸容晤悉。弟炎武頓首。

○與顏修來手札九

又

仙舟一晤﹐良豁積懷。王程靡及﹐不獲攀畱信宿﹐以罄願言﹐猶爲耿耿耳。所寄書版乞付去伻。家訓如命勘正﹐容於秋仲入都面奉。率此附候﹐不悉。弟名正具。

○與顏修來手札十

又

昨出抵暮始歸﹐承駕左顧﹐失迓爲罪。家訓勘畢送上﹐並用朱筆﹐一覽卽得。幸爲另鈔一本﹐仍乞原本見賜﹐感感﹗弟炎武頓首。

○與顏修來手札十一

又

弟才至城中﹐尙未拜客。老社翁須兩三日後以未申二時過我﹐則得晤矣。大才何藉弟筆﹖想未見刻啟耳。附上一紙﹐不盡。弟炎武頓首。

○與顏修來手札十二

又

弟向日錄有古今集論五十卷﹐頃兗李﹑劉年翁延弟至署﹐刪取其切於經學治術之要者﹐付諸梓人﹐名曰近儒名論甲集。因此淹畱﹐尙有旬月。如貴地友人家有鄴架之藏﹐欲一就觀﹐且得以晤言講習﹐尢幸事也。日下欲借唐荊川稗編第一套鈔錄幾首﹐未知可轉覓否﹖大小阮才名已達之當事﹐如便中至郡可投一刺﹐極相企慕也。新詩並乞惠示﹐以便奉揚休譽。燭下艸此﹐附啟不盡。吉人﹑超宗兩社翁並乞叱致。弟名正具。

○與顏修來手札十三

又

夏初匆匆出都﹐歉然之懷﹐難以筆道。想道履彌勝﹐大業日增。令叔先生今在都門﹐亦當聽鵲起之音﹐奏鹿鳴之什矣。弟久滯安徳﹐仰藉鴻芘﹐章丘一案已得小結。𨿽陷害之情未明﹐而霸占之律已正。轉蓬思息﹐倦羽思還﹐九仞之功非仗婁侯不能終此一簣﹐敢乞鼎致其詳﹐在札中未緘。以舟老正值文場﹐不敢瀆札﹐並乞於試異日道意。小價王登往莊﹐故遣潘一廉﹐其人謹願﹐望賜回諭。詳文於二十日後到廳﹐更懇家報中速聞之﹐至禱至禱﹗弟名正具。

○與顏修來手札十四

又

老年臺旣晉秩寅淸﹐而令兄復駿蜚東國﹐凡在知己﹐莫不欣忭。弟以訟事未了﹐尙缺叩賀﹐玆有徳州方山謝年兄入都﹐附此申候。方山爲內院淸義公之冢嗣﹐翩翩文雅﹐更能熟於古今﹐少年中鮮其儔匹。屬以蔭職赴部﹐一切仰祈照拂。緣弟夏秋主於其家﹐昕夕對譚﹐心所歸依惟在門下。至於居官涉世之道﹐亦望時時提命。貴鄕才俊﹐可爲後勁﹐不俟弟言之畢也。冬杪圖晤﹐不悉中懷。弟名正具。

○與顏修來手札十五

又

弟今年寓迹半在歷下﹐半在章丘。而修志之局﹐郡邑之書頗備﹐弟得藉以自成其山東肇域記。若貴省之志﹐山川古迹稍爲刊攺﹐其餘槪未經目﹐𨿽抱素餐之譏﹐幸無蕓人之病。然以視令叔先生﹐則眞魯之兩生不敢望後塵矣。汶陽歸我﹐治之四年﹐始得皆爲良田。今將覓主售之﹐然後束書西行﹐爲入山讀書之計。所刻座右語一通並音學五書面葉呈教。近日又成日知錄八卷﹐韋布之士﹐僅能立言﹐惟達而在上者爲之推廣其教﹐於人心世道﹐不無小補也。率此附候﹐不宣。弟名正具。

○與人札一

弟爲一二相知所畱﹐似須秋杪方可行。昨諭鈔書者能爲弟覓二人否﹖弟炎武頓首。

○與人札二

又

弟以校讎之忙﹐不及親叩﹐專伻走送。別有一函﹐便中求投入理署。令叔先生並希叱致。知己之言不敢忘﹐惟努力讀書﹐以庶幾無負相期之意也。弟炎武頓首。

○與人書一

康熙七年二月十五日﹐在京師慈仁寺寓中﹐忽聞山東有案株連。卽出都門﹐於三月二日抵濟南﹐始知爲不識面之人姜元衡所誣。姜元衡者﹐萊州卽墨縣故兵部尙書黃公家僕黃寬之孫﹐黃瓚之子﹐本名黃元衡。中進士﹐官翰林。以養親回籍﹐揭告其主原任錦衣衛都指揮使黃培﹐見任浦江知縣黃坦﹐見任鳳陽府推官黃貞麟等一十四人逆詩一案。於五年六月﹐奉旨發督撫親審。事歷三載﹐初無干涉。忽於今正月三十日撫院審時稟稱﹕有忠節錄卽啟禎集一書﹐【元衡口供﹕啟禎集二本皮面上有舊墨筆寫忠節錄字樣。】陳濟生所作﹐系昆山顧寧人到黃家搜輯發刻者。咨行原籍逮證。據其所告﹐此書中有黃禦史【宗昌﹐卽坦之父。】傳一篇﹐有云「家居二年握發以終。」以爲坦父不曾剃頭之證。有顧推官【咸正】傳一篇﹐有云「晚與寧人遊。」有云「有寧人所爲狀在。」以爲寧人搜輯此書之證。不知此傳何人授稿﹖何人親見﹖刻板見在何處﹖此書得之何方﹖而就此「握發」一語﹐果足以證已故二十餘年黃禦史之不剃頭否﹖就此「與遊」二語﹐果足以證寧人之卽顧寧人﹐又卽搜輯此書之人否﹖且讀邸報﹐此書已於六年二月曾經沈天甫出首矣。請略言之﹕昔敝郡有陳明卿先生【諱仁錫】﹐以壬戌探花官至國子祭酒。好刻古書﹐有資治通鑑﹑大學衍義等書一二十種行世。其子濟生亦好刻書。濟生已故﹐有光棍施明者從海外來﹐與沈天甫等合夥僞造此書﹐假已故陳濟生之名﹐而羅江南北之名士巨室於其中﹐以爲挾害之具。又僞造原任閣輔吳甡一序﹐以騙詐其子見任中書吳元萊。奉旨圈議。部議﹕「書內有名之人共七百名﹐內有寫序寫詩譏傷本朝之人五十餘名﹐合行查究。」奉旨﹕「沈天甫﹑夏麟奇﹑呂中﹑逃走之施明﹑未來之吳石林及代主控告之葉大等﹐合夥指造逆詩﹐肆行騙詐﹐𨿽稱逆詩從海內帶來﹐茫無憑據。又云﹕編詩之陳濟生久經物故﹐而從海內帶詩之施明又經逃走。此等姦棍嚇詐平人﹐搖動良民﹐誣稱謀叛以行挾害﹐大幹法紀。爾部卽將沈天甫﹑夏麟奇﹑呂中﹑葉大俱行嚴審﹐擬罪具奏﹔逃走之施明﹑未來之吳石林俱著嚴行緝拿﹐獲日也著擬罪具奏。」刑部審得沈天甫等供稱﹕「騙詐吳中書銀二千兩未給﹐將此書出首﹐欲圖三品前程是實。」奉旨﹕將沈天甫﹑夏麟奇﹑呂中﹑葉大四人於閏四月二十二日押赴西市處斬。施明﹑吳石林緝拿未獲。今元衡所首之書一百二十餘葉﹐與沈天甫之三百一十六葉者𨿽刪去頗多﹐而詩卽啟禎之詩﹐傳卽此詩之傳﹐編造之人卽陳濟生﹐其爲一書﹐不問可知也。恭繹明旨不直曰編詩之陳濟生﹐而加以「又云」二字﹐「又云」者﹐據沈天甫之所云。是已故之濟生﹐聖明猶燭其誣罔﹐而元衡欲以此牽事外之人﹐而翻久定之案。其南北通逆一稟云「據各刻本山左有丈石詩社﹐有大社﹐江南有吟社﹐有遺淸等社﹐皆系故明廢臣與招羣懷貳之輩南北通信。書中確載有隱叛與中興等情﹐或宦孽通奸﹐或匹夫起義﹐小則謗讟﹐大則悖逆。職系史臣﹐宜明目張膽秉筆誅逆﹐故敢昧死陳揭﹐逆刻種種﹐罪在不赦。北人之書削我廟號﹐仍存明號﹐且感憤乎鴟張﹐虎豹乎王侯。南人之書以我朝爲東國﹐爲虎穴﹔以僞王爲福京﹐爲行在。北人之書曰斬虜首﹐【黃培刻郭汾陽王考傳中有「斬首四千級﹐捕虜五千人」。乃子儀敗安祿山兵紀功之語。】擁胡姬﹐徵鐵嶺﹐【黃培詩有云「怨女金閨裏﹐徵夫鐵嶺頭。】殺金微﹔又有思漢威儀﹐紀漢春秋。南人之書有黃禦史握發一傳﹐又有起義﹐有舉事﹐有勸衡王倡義及迎魯王﹑浙東王上益王等事。又有吳人與魯藩舟中密語﹐又有平敵將軍﹐有懸髙皇帝像慟哭及人閩入海等事。北人之書有含章館詩集﹑友晉軒詩集﹑夕霏亭詩﹑郭汾陽王考傳。南人之書有啟禎集卽忠節錄﹑歲寒詩﹑東山詩史仿文信國集子美句百八十章。其北人則黃培所刻十二君唱和序跋等人﹐其南人則啟禎集所載姓名籍貫﹐俱在刻本中﹐約三百餘人。」是元衡之意不但陷黃坦﹐陷顧寧人﹐而並欲陷此刻本有名之三百餘人也。不知元衡與已斬之沈天甫﹐逃走之施明何親何故﹖何以得此海內帶來之書﹖而前唱後和﹐如出一口。其與不識面之顧寧人﹐刻本有名之三百餘人何讎何隙﹖而必欲與黃氏之十二君者一网而盡殺之。推其本意﹐自知以奴告主之罪﹐律所不赦﹐欲別起一大獄以陷人﹐而爲自脫之計﹐遂蹈於明旨所謂「嚇詐平人﹐搖動良民﹐誣稱謀叛﹐以行挾害」者而不覺也。天道神明﹐不僭不濫。今於三月四日束身詣院投到﹐伏聽審鞫。至教唆陷害﹐別有其人﹐尙容續布﹐統惟詳察。江南布衣顧寧人頓首。

○與人書二

又

在都時極荷惓惓之愛。今姜元衡攀及弟名﹐具題請旨﹐弟已赴濟南投到矣。先有一札致譚年翁﹐業詳此事始末。念知己聞之﹐必倍懸切﹐謹此布啟。前沈天甫所指造陳濟生逆書有序有目有詩有傳﹐原狀稱共三百一十六葉﹔今元衡所首之書﹐無序無目無詩﹐止傳一百餘葉﹐知部中原書已毀﹐刪去天甫狀中已經摘出者﹐稱另是一書。據元衡南北通逆情由一揭﹐欲借此書另起一大獄﹐而羅書內有名之三百餘人於其中﹐以翻主僕名分之案﹐不知就此百餘葉中篇篇有濟生名﹐則卽此一書之明證也。奉旨爲沈天甫指造之書﹐卽已故之陳濟生尙屬誣罔﹐而況餘人乎﹖弟敢不惜微軀﹐出而剖白此事﹐尢望大君子主持公論。此札仍乞傳與譚年翁一觀﹐並以告諸吳﹑越之同聲气者。廣韻畱程宅候取﹐不盡。弟名正具。三月四日。

○與人書三

又

前有一函﹐想已徹覽。弟不遵明哲之訓﹐果有此累。今江夏之驕吝足以致敗﹐而與之同事﹐柰何柰何﹗南冠而縶﹐竟不得出。一切詳之舟老書中﹐惟知己爲之壯拯﹐懸切懸切﹗余語去價能道﹐不悉。弟名心肅。

○與人書四

又

弟來此﹐區區之意尙未得少申爲歉。廿四日出都﹐前往歷下﹐如有札寄示﹐乞寫徳州北李宅﹐家報付報房封遞﹐三四日可達。李老先生諱源﹐字星來﹐原任河津令﹐與弟交頗密﹐卽爲專人賫至省城也。事畢再容趨至九頓。報至徳州先到蕭宅﹐次卽轉至李宅。有二李﹐故稱北以別之。弟行速﹐未及再叩。此啟。小弟炎武頓首。

○與人書五

又

來諭惓惓﹐深感愛厚。所云屢有言相致者﹐止於舟札見之﹐它皆未到。卽賦梅者止有一札﹐無兩札也。所云但當力辯有無﹐勿牽別事﹐敬如臺旨。笥中之書﹐昨至徳州點簡二日﹐悉取而焚之矣。並復。此中之事大抵上有求而下不應﹐弟遂無保出之法。黃氏絕不照管﹐債主斷絕﹐日用艱難。莊田之麥俱爲劉棍割去﹐每日以數文燒餅度活﹐何以能支﹖欲乞一問南夏諸公﹐若天生至晉﹐可爲弟作書促之入京﹐持輦上一二函至歷下﹐必當多有所濟﹐弟已別有字往關中矣。一切統希垂照﹐不宣。舟書可互觀之。弟名心勒。

○與人書六

又

五月十九日院審﹐先取有同案中年老者四五人保識黃禦史曾已遵制剃頭口供﹐次辯啟禎集中有寧人字無顧姓﹐又不在黃禦史一篇傳內﹐並審出釁起章丘地土情由。惟問姜要顧寧人輯書實證﹐無詞以對。又扳卽墨老諸生杜述交爲證。此人從不識面﹐又展轉推出所從得書之人爲萊陽孫榮﹐榮乃積年走空之人﹐今並行提去矣。𨿽未保出﹐而是非已定﹐此皆上臺秉公持正及大人君子孚號壯拯之力﹐惟有世世屍祝。玆因便羽﹐先此奉聞。弟名宥具。

○與人書七

又

弟於九月二十日保出﹐十一月十日一案之人俱已赴院畫供﹐想有題結之望。凡所以入險能出﹐困而不躓者﹐皆知己扶持之力。當世世屍祝﹐不敢以楮墨宣矣。前具近詩六章﹐曾徹覽否﹖屢有札與舟公托其致感﹐而未見一報﹐豈其移寓﹐或石頭之沈浮耶﹖今有一函乞致之。近況詳之函中﹐可共覽也。旅食無依﹐暫寄徐玉老署中﹐不謂有延安之升﹐則此中別無主人矣。萬老先生書已投﹐似蒙注念。院批取保﹐一宿便發也。弟候命下結案﹐卽詣都中叩謝﹐如尙遲﹐則俟捨甥北上時﹐代弟九頓臺墀。今來者玉老之僕﹐屬其三日後走領回書。沍寒不莊﹐幸宥。長至日﹐弟名正具。

○與人書八

又

捨甥久積傾慕﹐昨奉叩未晤。今擬於初四日攀駕一談﹐俾弟亦得侍聆誨言﹐至感至感﹗弟在初旬內亦欲出都矣。弟炎武頓首。

○與人書九

又

五日前曾走叩未晤。旣臺命諄諄﹐不敢固彊。捨甥容另卜日奉候。但弟目下卽擬出都﹐不得追陪一敍﹐柰何柰何﹗尙容趨別﹐未悉。弟炎武頓首。

○與人書十

又

前走叩﹐未得面。弟以十二三出都往徳州﹐此刻擬一造別﹐並問貴鄕有旅伴可同行否﹖退谷先生常問起居﹐附及。弟炎武頓首。

○與李良年﹝武曾﹞書

弟夏五出都﹐仲秋復入﹐年來蹤迹大抵在此。將讀退谷先生之藏書﹐如好音見惠﹐亦復易達。頃者日知錄已刻成樣本﹐特寄上一部﹐天末萬山中冀覽此如覿面也。率爾不宣。

○又答李武曾書

黔中數千里﹐所刻之書並十行之牘乃不久而達﹐又得手報至方山所﹐而寄我於樓煩﹑雁門之間。若頻陽至近﹐天生至密﹐而遠客三楚﹐此時猶未見弟之成書也﹐人事之不齊﹐有如此者﹐可爲喟然一嘆﹗此書中有二條﹐未得髙明駁正﹐輒乃自行簡舉﹐容攺後再呈。且續錄又得六卷﹐未必來者之不勝於今日也。交城縣刻弟所正之七經誤字附上一紙。比客維揚﹐頗能攝疾。遠承注問﹐並謝。

○與潘次耕手札

昨退翁見召﹐午後趨往﹐而太史公已行﹐不得一晤﹐幸致意。明日有便酌﹐可於晡時過我﹐昏後遣騎送回。此啟次耕賢弟。炎武頓首。

○與人札

歲云莫矣﹐欲走齋中一晤﹐不知可得片刻之暇商訂風雅否﹖此間殊覺總總。弟於二十七日移至捨侄寓中度節。肇域記想已閱畢﹐幸付下。此啟。弟炎武頓首。

○與黃太衝書

辛丑之歲﹐一至武林﹐便思東渡娥江﹐謁先生之杖履﹐而逡巡未果。及至北方十有五載﹐瀏覽山川﹐周行邊塞﹐粗得古人之陳迹﹐而離羣索居﹐幾同傖父﹐年逾六十﹐迄無所成﹐如何如何﹗伏念炎武自中年以前﹐不過從諸文士之後﹐注虫魚﹐吟風月而已。積以歲月﹐窮探古今﹐然後知後海先河﹐爲山覆簣﹐而於聖賢六經之指﹐國家治亂之源﹐生民根本之計漸有所窺﹐未得就正有道。頃過薊門﹐見貴門人陳﹑萬兩君﹐具諗起居無恙。因出大著待訪錄讀之再三﹐於是知天下之未嘗無人﹐百王之敝可以復起﹐而三代之盛可以徐還也。天下之事﹐有其識者未必遭其時﹐而當其時者﹐或無其識。古之君子所以著書待後﹐有王者起﹐得而師之。然而易「窮則變﹐變則通﹐通則久」。聖人復起﹐不易吾言﹐可預信於今日也。炎武以管見爲日知錄一書﹐竊自幸其中所論﹐同於先生者十之六七﹐但鄙著恆自攺竄﹐未刻﹐其已刻八卷及錢糧論二篇﹐乃數年前筆也﹐先附呈大教。倘辱收諸同志之末﹐賜以抨彈﹐不厭往復﹐以開末學之愚﹐以貽後人﹐以幸萬世﹐曷勝禱切﹗

○與王夕撰六札其一

其一

六月十四日﹐弟炎武頓首上山史仁兄先生。前馬夫回﹐得惠示諸刻﹐謝謝。卽具一札寄省下傳報人﹐昨伻來﹐知尙未到﹐恐不的當。今專遣戴鳳走報﹐並呈胡﹑郭二書﹐及二李近況並具別紙。弟在此靜穆自守﹐頗不見惡幹人﹐而遠方無藉之徒﹐乃有騁而相求者﹐其不可者拒之﹐惟有守子夏氏之家法而已。近來學得宋廣平面孔﹐頗善絕物﹐見門外人可以此告之。次耕文承爲刻之﹐甚感。但弟今年生日效法中孚﹐盡拒觴祝之事﹐而又刻壽文﹐得無矛盾﹖然其意不在壽也。第一號學官誤作宮﹐先王誤作生﹐並乞攺之。土膏作土爲是﹐欞星亦作零﹐未考。光錄領到【﹝抄訖奉返﹞】﹐另單取夾皮內書幾本﹐並求發趙子函﹑郭胤伯﹑方爾止詩來【﹝不要全集﹐但取其詩﹞】一看卽返。匣袱三件先繳。仲和近況何如﹖張子經兄想在館﹐幸致念。仲復比有書否﹖率爾不盡。各書並寄送﹐惟天生尙畱於此﹐俟其來。

○與王夕撰六札其二

其二

幸因積雨﹐得侍至誨﹐爲益孔多。嘉惠下頒﹐彌深踧踖。謹登尊酒﹐以醉徳旨。午後仍當叩晤﹐以二簋爲約。泥濘不煩使者再來爲祝。弟炎武再頓首。

○與王夕撰六札其三

其三

頻傾北海之樽﹐復覩酉山之祕﹐快何如之﹗第未免過損淸庖耳。蔣山圖一幅計或案頭所未備也﹐幸收藏之。邑志二本附繳。明早登山﹐不敢煩起居﹐得一銀鹿指引﹐足竟諸處。面頌未悉。弟炎武頓首。山史老社臺先生

○與王夕撰六札其四

其四

孫老先生字送覽。此在欲爲竟日之譚﹐少遲至月初何如﹖廣平申鳧盟年翁在此﹐弟與之仰誦鴻名﹐極爲向往﹐亦候便中同一晤也。小弟炎武頓首。河濱書領到。

○與王夕撰六札其五

其五

昨偶出﹐失答臺教爲罪。天生及周札俱領到﹐一至卽致之。鷃庵先生行事不甚詳﹐胸中無可發揮處。如刻成﹐幸惠示﹐有可言卽言之﹐不然﹐不敢犯所謂今之君子不學而好多言之戒也。弟明日擬於午後出門﹐如天晚﹐則俟後日。駕如無事﹐能再過爲半日譚乎﹖小弟炎武頓首。

○與王夕撰六札其六

其六

復煩使者攜餉入山﹐深荷垂注之切﹐謝謝。正欲走別﹐承命當於午刻趨至。昌平記希付原稿較對。弟自同州﹑富平至省﹐如有臺札。並希今日見惠。昨爲湘濱作得記一篇﹐容請正。弟炎武頓首。

○與李中孚手札一

承教謂體用二字出於佛書﹐似不然。易曰「陰陽合徳而剛柔有體。」又曰「顯諸仁﹐藏諸用。」此天地之體用也。記曰「禮﹐時爲大﹐順次之﹐體次之。」又曰「降興上下之神﹐而凝是精粗之體。」又曰「無體之禮﹐上下和同。」有子曰「禮之用﹐和爲貴。」此人事之體用也。經傳之文﹐言體言用者多矣﹐未有對舉爲言者爾。若佛書如四十二章經﹑金光明經﹐西域元來之書﹐亦何嘗有體用二字﹖晉﹑宋以下演之爲論﹐始有此字。彼之竊我﹐非我之藉彼也﹐豈得援儒而入於墨乎﹖如以爲考證未確﹐希再示之。

○與李中孚手札二

又

來示一通﹐讀之深爲偑服。體用二字旣經傳之所有﹐用之何害﹖其它如「活潑潑地」﹑「鞭辟近裹」之類﹐則語不雅馴﹐後學必不可用。而中庸章句體用之云﹐則已見於喜怒哀樂一節﹐非始於費隱章也。至若所謂內典二字﹐不知何出﹖始見於宋史李沆傳﹐疑唐末五代始有此語﹐豈可出於學士大夫之口﹖推其立言之旨﹐蓋將內釋而外吾儒﹐猶告子之外義也﹔猶東漢之人﹐以七緯爲內學﹐以六經爲外學也。莊子之書有所謂外物﹑外生﹑外天下者﹐卽來教所謂馳心虛寂也。而君子合內外之道者﹐固將以彼爲內乎﹖

○與李中孚手札三

又

生平不讀佛書﹐如金剛經解之類﹐未曾見也。然體用二字並舉而言﹐不始於此。魏伯陽參同契首章云「春夏據內體﹐秋冬當外用。」伯陽﹐東漢人也﹐在惠能之前。是則並舉體用始於伯陽﹐而惠能用之﹐朱子亦用之耳。朱子少時嘗注參同契﹐而剛柔爲表裏﹐亦見於參同契之首章﹐惟精粗字出樂記。此𨿽非要義﹐然不可以朱子爲用惠能之書也。至於明道存心經世宰物之論﹐及表章崇正辧﹑困知記二書﹐吾無間然。

○與李中孚手札四

又

先生龍徳而隱﹐確乎不拔﹐眞吾道所倚爲長城﹐同人所望爲山斗者也。今講學之士﹐其篤信而深造者惟先生。異日九疇之訪﹐丹書之授﹐必有可以贊後王而垂來學者。側聞卜築平陽﹐管幼安復見於玆。弟將策蹇渭上﹐一敍渴悰也。

○覆智栗書

遠接手書﹐益深悲哽﹗賢侄今日惟有善事髙堂﹐力學不倦﹐安分守拙﹐以爲保家之計﹐異日國人皆稱幸哉有子﹐卽尊公爲不朽矣。志銘誼不敢辭﹐艸成另上。不佞以十一月廿六日入都﹐而次耕後此匝月始至。今將於長安圖一讀書之地﹐必不虛其千里相從之願也。南邁之期﹐尙未有日﹐如大葬有日﹐幸馳書見示。便羽艸艸﹐未悉。正月十六日﹐炎武頓首。智栗賢侄。

○與人札

十年闊別﹐夢想爲勞。老仁兄閉戶著書﹐窮探今古﹐以視弟之久客邊塞﹐歌兕虎而畏風波者﹐敻若霄凡之隔矣。正在懷思﹐而次耕北來﹐傳有惠札﹐途中失之。僅得所注杜集一卷﹐讀其書﹐卽不待尺素之殷勤﹐而已如見其人也。吾輩所恃﹐在自家本領足以垂之後代﹐不必傍人籬落﹐亦不屑與人爭名。弟三十年來﹐並無一字流傳坊間﹐比乃刻日知錄二本﹐𨿽未敢必其垂後﹐而近代二百年來未有此書﹐則確乎可信也。道遠未得寄呈。偶考杜詩十餘條﹐附便先寄太原。旅次炙凍書次﹐奉候起居﹐不莊不備。弟名正具。

○送韻譜帖子

申鳧盟名涵光﹐永年人。太僕公之長子﹐今庶常隨叔之兄也。太僕公甲申殉國難。路安卿名澤濃﹐曲周人。故總漕皓月公之子。聞近日亦在府城住﹐如不遇﹐此書卽畱申宅。孫徵君名奇逢﹐字啟泰﹐容城人。今住輝縣。萬曆庚子舉人﹐今年八十三。河北學者之宗師也。王無異名弘撰﹐一字文修﹐號山史。華陰縣西嶽廟南小堡內。故少司馬公之子﹐關中聲气之領袖也。楊伯常名謙﹐故王孫也。住西安府南八里大塔堡內。大塔者﹐慈恩寺塔也。或駕在藩司署中﹐則求於到日卽遣人致之。何虛子公祖﹐以臺中出爲關內道﹐銜籍俱列便覽﹐其衙門在布政司內。共書六封﹐各送韻譜一本﹐伯常則二本﹐故有七本。

○書西嶽華山廟碑後

此爲漢延熹八年四月甲子前弘農太守汝南袁逢所立﹐會遷京兆尹﹐後太守安平孫璆嗣而成之者。碑舊在華陰縣西嶽廟中﹐嘉靖三十四年地震碑毀。華州郭胤伯有此拓本﹐文字完好﹐今藏華陰王山史家。其末曰「京兆尹勑監都水掾霸陵杜遷市石﹐遣書佐新丰郭香察書。」東漢人二名者絕少﹐而察書乃對上市石之文﹐則香者其名﹐而特勘定此書者爾。漢碑未有列書人姓名者﹐胤伯以香察爲名﹐殆非也。勑者自上命下之辭﹐漢時人官長行之掾屬﹐祖父行之子孫﹐皆曰勑﹐亦作敕。考之前史陳咸傳﹐言「公移敕書」。而孫寶之告督郵﹐何並之遣武吏﹐俱載其文爲「敕曰」。他如韋賢﹑丙吉﹑趙廣漢﹑韓延壽﹑王尊﹑朱博﹑龔遂之傳﹐其言敕者﹐凡十數見。至南北朝以下﹐則此字惟朝廷專之﹐而臣下不敢用。故北齊樂陵王百年習書數敕字而遂見殺﹐此非漢人所當忌也。歐陽公錄魯相韓勑修孔子廟器碑﹐乃謂人臣不當名■﹝來攵﹞﹐而或以爲■﹝來攵﹞音賚﹐後人借爲勅字﹐於古未有﹐故名焉。此皆誤。書言「勑我五典五惇哉。」又云「勑天之命。」而周禮樂師「詔來瞽臯舞」。注云「來﹐勑也。勑爾瞽﹐率爾眾工﹐奏爾悲誦﹐肅肅雍雍﹐毋怠毋凶。」鄭康成﹐漢人也﹐何嘗不知勑爲敕哉。又如孝宣皇帝本號中宗﹐而此書爲仲宗﹐豈漢人固有此音﹐如中興讀爲仲興之比。而又曰「左尉唐佑」。百官志﹕「尉﹐大縣二人﹐小縣一人。」此言左尉﹐蓋縣大而設之兩尉﹐與史書合。又郡國志弘農郡下云「華陰故屬京兆﹐建武十五年屬。」而此碑袁府君逢先爲弘農太守﹐後遷京兆尹﹐故所書丞尉﹐一爲河南京人﹐一爲河南密人﹐主者掾則華陰人。漢時丞尉及掾俱用本郡人﹐三輔郡則用他郡人。弘農在後漢爲三輔﹐故得用旁郡人爲丞尉﹐而京兆尹所遣掾佐﹐一爲霸陵人﹐一爲新丰人﹐則客也。故別書於下﹐而言京兆尹勑遣之﹐以著袁府君之已遷官而不忘敬於神也。使其在本郡之官與掾﹐則市石﹑察書有不必言者矣。又曰「令朱頡﹐甘陵鄃人。」桓帝建和二年攺淸河國爲甘陵。而汝南﹑女陽﹐上汝從水﹐下女無水﹐則又古人之所謂互文者。子曰「可與言而不與之言﹐失人。」因書之以遺山史﹐而又惜胤伯之獲同時而論正也。東吳顧炎武書。

○馮少墟先生像贊

儼乎﹗其備道之容也。淵乎﹗其類物之宗也。同志相從﹐惟鄒惟鍾。固來庭之儀鳳﹐而在田之羣龍﹔百煉之剛金﹐而歲寒之喬松。夫誰戹之﹖便飄然一世﹐而不見庸者耶﹗東吳後學顧炎武書。

○寄王仲復先生書

仰止髙風﹐非一日矣。頃過砥齋﹐讀大著﹐深服先生潛心正學﹐根本六經﹐而下問虛懷﹐不遺凡鄙﹐豈非今日之古人哉﹗因有頻陽之約﹐信宿便行﹐未及摳衣上謁﹐翹首渭濱﹐實深溯洄之慕﹗玆以下學指南一冊﹐日知錄一部﹐有舛漏﹐祈賜駁正。更期便道一望光塵。不盡。

◇亭林詩集◇

卷一

卷二

卷三

卷四

卷五

亭林集外詩補

●亭林詩集卷之一

大行哀詩

千官

感事

京口卽事

京闕篇

金陵雜詩

千里

秋山

表哀詩

聞詔

十二月十九日奉先妣藳葬

上吳侍郎暘

延平使至

海上

不去

賦得老鶴萬里心用心字

贈顧推官咸正

大漢行

義士行

秦皇行

墟裏

塞下曲

海上行

哭楊主事

推官二子執後欲爲之經營而未得也而二子死矣

淄川行

哭顧推官

哭陳太僕

十月二十日奉先妣葬於先曾祖兵部侍郎公墓之左

墓後結廬三楹作

精衛

吳興行贈歸髙士祚明

賦得越鳥巢南枝用枝字

賦得江介多悲風用風字

擬唐人五言八韻

常熟縣耿侯橘水利書

偶來

浯溪碑歌

寄薛開封寀君與楊主事同隱鄧尉山並被獲或曰僧也免之遂歸常州

將遠行作

京口

元日

石射堋山

春半

懷人

賦得秋鷹

八尺

歲九月虜令伐我墓柏二株

桃花溪歌贈陳處士梅

瞿公子玄錥將往桂林不得達而歸贈之以詩

○大行哀詩【已下閼逢涒灘】

神器無中墜﹐英明乃嗣興。紫蜺迎劍滅﹐丹日禦輪升。景命殷王及﹐靈符代邸膺。天威寅降鑑﹐祖武肅丕承。采堊昭王儉﹐盤杅象帝兢。澤能回夏暍﹐心似涉春冰。世值頹風運﹐人多比徳朋。求官逢碩鼠﹐馭將失饑鷹。細柳年年急﹐萑苻歲歲增。關門亡鐵牡﹐路寢泄金縢。霧起昭陽鏡﹐風搖甲觀燈。已占伊水竭﹐眞遘■﹝木巳﹞天崩。道否窮仁聖﹐時危恨股肱。哀同望帝化﹐神想白雲乘。祕識歸新野﹐羣心望有仍。小臣王室淚﹐無路哭橋陵。

【太玄經﹕紫蜺矞云朋圍日。

墨子﹕堯舜禹湯文武之事﹐書於竹帛﹐鏤之金石﹐琢之盤盂。後漢書崔駰傳作「杅」。漢書五行志﹕木沴金。成帝元延元年正月﹐長安章城門門牡自亡﹔函谷關次門牡亦自亡。師古曰﹕牡﹐所以下閉者也﹐以鐵爲之。】

【庾信哀江南賦序﹕袁安之每念王室﹐自然流涕。】

○千官

武帝求仙一上天﹐茂陵遺事只虛傳。千官白服皆臣子﹐孰似蘇生北海邊。一旦傳烽到法宮﹐罷朝辭廟亦匆匆。禦衣卽有丹書字﹐不是當年嵇侍中。

○感事

日角膺符早﹐天枝主鬯臨。安危宗社計﹐擁立大臣心。舊國仍三亳﹐多方有二斟。漢災當百六﹐人未息謳吟。

縞素稱先帝﹐春秋大復讎。告天傳玉冊﹐哭廟見諸侯。詔令屯雷動﹐恩波解澤流。須知六軍出﹐一掃定神州。

上宰承王命﹐專徵指大江。出關收漢卒﹐分陜寄周邦。日气生玄甲﹐云祥下赤幢。登壇推大將﹐國士定無雙。

尙錄文侯命﹐深虞雒邑東。千秋懸國恥﹐一旦表軍功。蹋鞠追名將﹐乘軒比上公。君王多倚托﹐先與賦彤弓。

【蘇子瞻書傳曰﹕予讀文侯之命篇﹐知東周之不復興也。宗國傾覆﹐禍敗極矣。平王宜若衛文公﹑越勾踐然。今其書乃旋旋焉與平康之世無異。春秋傳曰﹕厲王之禍﹐諸侯釋位以間王政﹐宣王有志而後效官﹐讀文侯之命﹐知平王之無志也。

史記驃騎傳﹕其在塞外卒乏糧﹐或不能自振﹐而驃騎尙穿域蹋鞠。

春秋傳﹕衛寧武子來聘﹐公與之宴﹐爲賦湛露及彤弓﹐不辭﹐又不答賦。】

淸蹕郊宮寂﹐春遊苑籞荒。陵邊屯牧馬﹐闕下駐賢王。紫塞連玄菟﹐黃河界白羊﹐輿圖猶在眼﹐涕淚已沾裳。

【史記劉敬傳﹕白羊樓煩王去長安﹐近者七百里﹐輕騎一日一夕可以至。】

傳聞阿骨打﹐今已入燕山﹐毳幕諸陵下﹐狼煙六郡間。邊軍嚴不發﹐驛使去空還﹐一上江樓望﹐黃河是玉關。

自昔南朝地﹐常稱北府雄。六軍多壘日﹐萬國鼓鞞中。聽律音非吉﹐焚旗火乍紅。恐聞劉展亂﹐父老泣江東。【六月壬午督師﹐標下兵與浙江兵哄於鎭江西門外﹐焚民居數百家。】

【周禮﹕大師執同律以聽軍聲﹐而詔吉凶。左傳﹕僖十五年﹐火焚其旗。通鑑唐肅宗紀﹕安史之亂﹐兵不及江淮﹔及劉展反﹐田神功討平之﹐其民始罹荼毒矣。】

○京口卽事【已下旃蒙作噩】

白羽出揚州﹐黃旗下石頭。六雙歸雁落﹐千里射蛟浮。河上三軍合﹐神京一戰收。祖生多意气﹐擊楫正中流。

大將臨江日﹐中原望捷時。兩河通詔旨﹐三輔急王師。轉戰收銅馬﹐還兵飲月支。從軍無限樂﹐早賦仲宣詩。

【宋史李綱傳﹕請於河北置招撫司﹐河東置經制司﹐擇有材略者爲之使﹐宣諭天子恩徳﹐所以不忍棄兩河於敵國之意。後漢書光武紀﹕擊銅馬於鄡﹐悉將降人分配諸將﹐眾遂數十萬。】

○京闕篇

王气開江甸﹐山河拱舊京。徳過瀍水卜﹐運屬阪泉徵。赤縣疏封闊﹐黃圖映日明。秩猶分漢尹﹐烝尙薦周牲。闕道紆金輅﹐郊宮佇翠旌。山陵東掖近﹐府寺後湖淸。國運方多難﹐天心會一更。神州疑逐鹿﹐率土駭奔鯨。虢略旗初僕﹐函關鼓不鳴。遂令纏大角﹐無復掃欃槍。合殿焚丹戶﹐金城落畫甍。銜哀遺梓椑﹐泣血貫宗祊。傾否時須聖﹐扶屯理必亨。望云看五采﹐候緯得先贏。渡水收萍實﹐占龜兆大橫。舊邦回帝省﹐耆俊式王楨。歷是周正月﹐田踰夏一成。雅應歌吉日﹐民喜復盤庚。毓徳生維嶽﹐分猷降昴精。朝稱元老壯﹐國有丈人貞。密切營三輔﹐恢張頓八紘。塘周淮口柵﹐山繞石頭城。未蕩封豨梗﹐仍遺穴鼠爭。師從甘野誓﹐人雜渭濱耕。四冢懸蚩戮﹐千刀待莽烹。柳靑依玉勒﹐花發韻金鉦。黃石傳三略﹐條侯總七營。虎頭雙劍白﹐猿臂一弓騂。會見妖氛淨﹐旋聞阸塞平。載櫜歸武烈﹐伊淢築文聲。禮洽封山玉﹐音諧降鳳笙。配天歸舊物﹐復國紀鴻名。曉集僊庭鷺﹐春遷大谷鶯。尊師先太學﹐納誨必延英。側席推幹鼎﹐回車載釣璜。在陰來鶴和﹐刻石起魚鏗。念昔掄科日﹐三陪薦士行。帝鄕秋惝怳﹐天闕歲崢嶸。賦客余枚叟﹐文才後賈生。飲泉隨渴鹿﹐攀徑落危鼪。再見東都禮﹐尢深上國情。百僚方勸進﹐父老盡來迎。宿衛皆勛舊﹐幹掫並禁兵。乾坤恩澤大﹐雷雨气機盈。艸綠西州晚﹐云彤北闕晴。法宮瞻斗柄﹐別館望金莖。玉帛塗山會﹐車書雒邑程。海槎天上隔﹐陽卉日邊榮。對策年猶少﹐尊王志獨誠。小臣搖彩筆﹐幾欲擬張衡。

【史記天官書﹕大角者﹐天王帝廷。杜子美詩﹕大角纏兵气。顏延之皇太子釋奠詩﹕時屯必亨﹐運蒙則正。唐書﹕隋大業十三年六月﹐鎭星贏而旅於參。參﹐唐星也。李淳風曰﹕鎭星主福﹐未當居而居所宿﹐國吉。書文侯之命﹕罔或耆壽俊在厥服。

史記殷本記﹕帝盤庚之時﹐殷已都河北﹔盤庚渡河南﹐復居成湯之故居。

建康志﹕柵塘在秦淮上﹐通古運瀆。實錄注﹕吳時夾淮立柵﹐號柵塘。梁天監九年新作﹐緣淮塘北岸﹐起石頭﹐迄東冶﹔南岸起後渚籬門﹐迄三橋﹐作兩重柵﹐皆施行馬。

皇覽曰﹕蚩尢冢在東平郡壽張縣闞城﹐中髙七丈﹐民常十月祀之﹐有赤气出入如匹絳帛﹐民名爲蚩尢旗。肩髀冢在山陽郡巨野縣﹐重聚大小﹐與闞冢等。傳言黃帝與蚩尢戰於涿鹿之野﹐殺之﹐身體異處﹐故別葬之。

梁徐陵在齊與楊僕射書﹕四冢磔蚩尢﹐千刀剸王莽。

梁元帝藩難未靜述懷詩﹕金鉦韻渚宮。

劉敬叔異苑曰﹕晉武帝時﹐吳郡臨平岸崩﹐出一石鼓﹐打之無聲﹐以問張華﹐華曰「可取蜀中桐材刻作魚形﹐扣之則鳴。」於是如言﹐聲聞數十里。班固東都賦﹕發鯨魚﹐鏗華鐘。

鮑照舞鶴賦﹕歲崢嶸而愁暮。】

○金陵雜詩

江月懸孤影﹐還窺李白樓。詩人長不作﹐千載尙風流。塢壁三山古﹐池臺六代幽。長安佳麗日﹐夢繞帝王州。

春雨收山半﹐江天出翠層。重聞百五日﹐遙祭十三陵。祝版書孫子﹐祠官走令丞。西京遺廟在﹐灑掃及冬烝。

天居宜壯麗﹐考室自宣王。地卽周瀍右﹐規因漢未央。水衡存物力﹐司隸識朝章。父老多垂涕﹐還思祖徳長。

正殿虛椒寢﹐蒼生望母儀。國風思「窈窕」﹐小雅夢「熊羆」。中使頻傳勅﹐臺臣早進規。願聞姜後戒﹐仍及會朝時。

【漢書杜欽傳﹕佩玉宴鳴﹐關睢嘆之﹐知好色之伐性短年﹐天下將蒙化﹐陵夷而成俗也。故詠淑女﹐幾以配上。

列女傳周宣姜後﹕賢而有徳﹐宣王嘗早臥而晏起﹐後夫人不出於房。姜後旣出﹐乃脫簪珥待罪於永巷﹐使其傅母通言於王。王復姜後而勤於政事﹐早朝晏退﹐繼文武之迹﹐興周室之業。

詩﹕會且歸矣﹐無庶予子憎。】

記得尙書巷﹐【先兵部侍郎府君官舍所在。】於今六十年。功名存駕部﹐【先公疏船甲事﹕得請爲南京百年之利。事載船政新書。】俎豆托朝天【有祠在朝天宮。】樹向烏衣直﹐門臨白水偏。侍郎遺石在﹐過此一淒然。

【古樂府靑溪小姑曲﹕開門白水﹐側近橋梁。

唐書﹕薛元超爲中書舍人﹑弘文館學士﹐兼修國史。中書省有一盤石﹐元超祖父道衡爲內史侍郎﹐嘗據而艸制﹐元超每見此石﹐未嘗不泫然流涕。】

○千里

千里吳封大﹐三州震澤通。戈矛連海外﹐文檄動江東。王子新開邸﹐將軍舊總戎。登壇多慷慨﹐誰復似臧洪。

【後漢書臧洪傳﹕陳畱太守張邈與諸牧守大會酸棗﹐設壇場﹐將盟﹐旣而更相辭讓﹐莫敢先登﹐咸共推洪。洪乃攝衣升壇﹐操血而盟﹐辭气慷慨﹐聞其言者無不激揚。】

○秋山

秋山復秋山﹐秋雨連山殷。昨日戰江口﹐今日戰山邊。已聞右甄潰﹐復見左拒殘。旌旗埋地中﹐梯衝舞城端。一朝長平敗﹐伏屍徧岡巒。北去三百舸。舸舸好紅顏。吳口擁橐駞﹐鳴笳入燕關。昔時鄢郢人﹐猶在城南間。

【漢書李陵傳﹕於是盡斬旌旗及珍寶埋地中。

晉書慕容超載記﹕使送吳口千人。

戰國策﹕雍門司馬謂齊王曰﹕鄢郢之大夫不欲爲秦﹐而在城南下者以百數。】

秋山復秋水﹐秋花紅未已。烈風吹山岡﹐燐火來城市。天狗下巫門﹐白虹屬軍壘。可憐壯哉縣﹐一旦生荊杞。歸元賢大夫﹐斷脰良家子。楚人固焚麇﹐庶幾歆舊祀。句踐棲山中﹐國人能致死。嘆息思古人﹐存亡自今始。

【左傳﹕定五年﹐吳師居麇﹐子期將焚之﹐子西曰「父兄親暴骨焉﹐不能收﹐又焚之﹐不可。」子期曰「國亡矣﹐死者若有知也﹐可以歆舊祀﹐豈憚焚之。」焚之而又戰。】

○表哀詩

【晉孫綽作表哀詩﹐其序曰﹕余以薄祜﹐夙遭閔凶。天覆旣淪﹐俯憑坤厚。豈悟一朝﹐復見孤棄。不勝哀號﹐作詩一首。敢冒諒闇之譏﹐以申罔極之痛。】

黽勉三遷久﹐間關百戰深。生慚毛義檄﹐死痛子輿衾。荻字書猶記﹐斑衣舞尙尋。淒其天步蹙﹐荏苒歲華侵。密葉凋秋气﹐貞柯落夜陰。國書公父訓﹐女史大家箴。未已還閭望﹐仍畱卹緯心。霜催臨穴旐﹐風送隔鄰砧。白鶴非新表﹐靑烏卽舊林。欲求防墓處﹐戈甲滿江潯。

【列女傳﹕王孫賈母言﹕女莫出而不還﹐則吾倚閭而望。女今事王﹐王出走﹐女不知其處﹐女尙何歸。】

○聞詔

聞道今天子﹐中興自福州。二京皆望幸﹐四海願同仇。滅虜須名將﹐尊王仗列侯。殊方傳尺一﹐不覺淚頻流。

○十二月十九日奉先妣藳葬

婁縣百里內﹐牧騎過如織。土人每夜行﹐冬深月初黑。扶柩已南來﹐幸至先人域。合葬亦其時﹐倉卒未可得。停車就道右﹐予也聞日食。魂魄依祖考﹐卽此幽宮側。三年卜天道﹐墓檟茂以直。黽勉臣子心﹐有懷亦焉極。悲風下髙原﹐父老爲哀惻。其旁可萬家﹐此意無人識。

【禮記曾子問﹕孔子曰「昔者﹐吾從老聃助葬於巷黨﹐及堩﹐日有食之﹐老聃曰﹕『丘﹐止柩就道右﹐止哭以聽變﹐旣明反而後行。』」】

○上吳侍郎暘

烽火臨瓜步﹐鑾輿去石頭﹔蕃文來督府﹐降表送蘇州。殺戰神人哭﹐腥污郡邑愁﹐依山成斗寨﹐保水得環洲。國士推司馬﹐戎韜冠列侯。師從黃鉞陳﹐計用白衣舟。曹沫提刀日﹐田單仗鍤秋﹐春旗吳苑出﹐夜火越江浮。作气須先鼓﹐爭雄必上游。軍聲天外落﹐地勢掌中收。徵虜投壺暇﹐東山賭墅優。莫輕言一戰﹐上客有良謀。

○延平使至【已下柔兆閹茂】

春風一夕動三山﹐使者持旌出漢關。萬里干戈傳禦札﹐十行書字識天顏。身畱絕塞援枹伍﹐夢在行朝執戟班。一聽綸言同感激﹐收京遙待翠華還。

○海上

日入空山海气侵﹐秋光千里自登臨。十年天地干戈老﹐四海蒼生痛哭深。水湧神山來白鳥﹐云浮仙闕見黃金。此中何處無人世﹐祇恐難酬烈士心。

滿地關河一望哀﹐徹天烽火照胥臺。名王白馬江東去﹐故國降旛海上來。秦望云空陽鳥散﹐冶山天遠朔風回。樓船見說軍容盛﹐左次猶虛授鉞才。

【隋書五行志﹕梁大同中﹐童謠曰「靑絲白馬壽陽來。」其後侯景破丹陽﹐乘白馬﹐以靑絲爲羈勒。】

南營乍浦北南沙﹐終古提封屬漢家。萬里風煙通日本﹐一軍旗鼓向天涯。【去夏誠國公劉孔昭自福山入海。】樓船已奉徵蠻勅﹐博望空乘泛海槎。愁絕王師看不到﹐寒濤東起日西斜。

長看白日下蕪城﹐又見孤雲海上生。感慨河山追失計﹐艱難戎馬發深情。埋輪拗鏃周千畝﹐蔓艸枯楊漢二京。今日大梁非舊國﹐夷門愁殺老侯嬴。

【楚辭九歌﹕埋兩輪兮縶四馬。

尉繚子﹕拗矢折矛。】

○不去

不去圍城擁短轅﹐棲棲猶自向平原。此心未忍輕三晉﹐願見辛垣盡一言。

落日江津送伍員﹐秋風壠上別徐君。偶來圯下逢黃石﹐便到山中臥白雲。

欲投海島問田橫﹐卻恨三齊路不平。記作安平門下客﹐當時曾見火牛兵。

○賦得老鶴萬里心用心字

何來千歲鶴﹐忽下九臯音。一自來凡境﹐摧頹已至今。臨風時獨舞﹐警露亦長吟。乍識人民異﹐還悲歲月侵。早寒江上笛﹐秋急戍樓砧﹐木落依空沼﹐云多失舊林。三株天外冷﹐甲子世間深。尙想蓬萊曉﹐終思弱水陰。神州迷再舉﹐碧落杳千尋。多少乘軒者﹐知同一寸心。

【埤雅﹕鶴性警﹐至八月﹐白露降﹐流於艸木上﹐點滴有聲﹐因卽髙鳴相警﹐移徙所宿處﹐慮有變害也。

楚辭惜誓﹕黃鵠之一舉兮知山川之紆曲﹐再舉兮知天地之圓方。】

○贈顧推官咸正【已下疆圉大淵獻】

上郡天北門﹐一垣接羌氐。當年關中陷﹐九野橫虹霓。日光不到地﹐哭帝蒼山蹊。君持蘇生節﹐冒死決蒺藜。揮刀斬賊徒﹐一炬看燃臍。東虞勢薄天﹐少梁色悲淒。遂從黃冠歸﹐間關策靑驪。豈知杲卿血﹐已化哀鵑啼。【弟錢塘知縣咸建】。未敢痛家讎﹐所念除■﹝魚畺﹞鯢。有懷托桑楡﹐焉得巖下棲。便蹴劉司空﹐夜舞愁荒雞。春水濕樓船﹐湖上聞鉦鼙。勾吳古下國﹐難與秦風齊。卻望殽潼間﹐山髙別馬嘶。天子哀忠臣﹐臨軒降紫泥。髙景旣分符﹐汾陰亦執珪。如君俊拔才﹐久宜侍金閨。會須洗中原﹐指顧安黔黎。

【顏延之和謝監靈運詩﹕謁帝蒼山蹊。

漢光武賜馮異詔曰﹕可謂失之東隅﹐收之桑楡。

漢書﹕周苛死滎陽﹐乃拜其弟昌爲禦史大夫﹐後以功封汾陰侯。苛子成﹐以父死事封髙景侯。】

○大漢行

大漢傳世十二葉﹐祚移王莽繇居攝。黎元愁苦盜賊生﹐次第諸劉興宛葉。一時並起實倉皇﹐國計人心多未協。新市將軍憚伯升﹐遂令三輔重焚劫。指揮百二歸蕭王﹐一統山河成帝業。吁嗟帝王不可圖﹐長安天子今東都。隗王白帝何爲乎﹐扶風馬生眞丈夫。

【漢書賈誼傳﹕髙皇帝與諸公並起。師古曰﹕並﹐音步鼎反。】

○義士行

飲此一杯酒﹐浩然思古人。自來三晉多義士﹐程嬰公孫杵臼無其倫。下宮之難何倉卒﹐賓客衣冠非舊日。袴中孤兒未可知﹐十五年後當何時。有如不幸先朝露﹐此恨悠誰與訴﹖一心立趙事竟成﹐存亡死生非所顧。鳴呼﹐趙朔之客眞奇特﹐人主之尊或不能得﹐獨有人兮長嘆空山側。

○秦皇行

秦肉六國啖神州﹐六國之士皆秦讎。劍一發﹐亡荊軻﹔築再舉﹐誅漸離。博浪沙中中副車﹐倉海神人無柰何。自言王者定不死﹐豈知天意亡秦卻在此﹗隕石化﹐山鬼言﹐天意茫茫安可論。扶蘇未出監上郡﹐始皇不死讎人刃。

【揚子法言﹕始皇方斧﹐將相方刀﹐六國方木﹐將相方肉。

漢書張良傳﹕東見倉海君。晉灼曰﹕海神也。】

○墟裏

昔有周大夫﹐愀然過墟裏﹐時序已三遷﹐沈憂念方始。乃知臣子心﹐無可別離此。自經板蕩余﹐一再見桃李。春秋相代嬗﹐激疾不可止。慨焉歲月去﹐人事亦轉徙。古制存練祥﹐變哀固其理。送終有時旣﹐長恨無窮已。豈有西向身﹐未昧王裒旨。眷言托風人﹐言盡愁不弭。

【楊惲報孫會宗書﹕君父﹐至尊親也﹐送其終也﹐有時而旣。】

○塞下曲

趙信城邊雪化塵﹐紇幹山下雀呼春。卽今三月鶯花滿﹐長作江南夢里人。

【史記衛將軍驃騎傳﹕遂至寘顏山趙信城。五代史寇彥卿傳﹕紇幹山頭凍死雀﹐何不飛去生處樂。

梁邱遲與陳伯之書﹕暮春三月﹐江南艸長﹐雜花生樹﹐羣鶯亂飛。】

一從都尉生降去﹐夜夜魂隨塞雁蘆。陛下寬仁多不殺﹐可能生入玉門無﹖

【史記﹕柴將軍遺韓王信書曰「陛下寬仁﹐諸侯𨿽有畔亡﹐而復歸輒復故位號﹐不誅也。」】

○海上行

大海天之東﹐其處有黃金之宮﹐上界帝子居其中。欲往從之﹐水波雷駭﹐幾望見之﹐以風爲解。徐福至彼﹐止王不來。至今海上人﹐時見城郭髙崔嵬。黿鼉噴沫﹐聲如宮商。日月經之﹐以爲光明。或言有巨魚﹐身如十洲長﹐幾化爲龍不可當﹐一旦失水愁彷徨。北冥之鯤﹐有耶無耶﹖又言海中之棗大如瓜﹐棗不實﹐空開花。但見鯨魚出沒鑿齒磨牙。昔時童男女﹐一去不回家。東浮大海難復難﹐不如歸去持魚竿。

【史記大宛傳贊﹕日月所相避﹐隱爲光明也。

晏子春秋﹕景公問晏子曰「東海之中﹐有棗華而不實。」】

○哭楊主事

吳下多經儒﹐楊君實宗匠。方其對策時﹐已負人倫望。未得侍承明﹐西京俄淪喪。五馬遂南來﹐汪黃位丞相。幾同陳東獄﹐幸遇明主放。牧馬飲江南﹐眞龍起芒碭。首獻大橫占﹐並奏北邊狀。【手韶曰﹕朕甚感楊廷樞之占卦。】是日天顏回﹐喜气浮彩仗。禦筆授二官﹐天墨春俱盎。【擢兵部主事兼監察禦史。】魚麗笠澤兵﹐烏合松陵將。滅迹遂躬耕﹐猶爲義聲唱。松江再蹉跌﹐搜伏窮千嶂。竟入南冠囚﹐一死神慨慷。往秋夜中論﹐指事並吁悵。我慕淩禦史【淩駉】﹐倉卒當絕吭。齊蠋與楚龔﹐相期各風尙。君今果不食﹐天日情已諒。隕首蘆墟村﹐噴血胥門浪﹐惟有大節存﹐亦足酬帝貺。灑涕見羊曇﹐【君甥衛向。】停毫默淒愴。他日大鳥來﹐同會華陰葬。

○推官二子執後欲爲之經營而未得也而二子死矣

生來一諾比黃金﹐那肯風塵負此心。不是白登詩未解﹐菲才端自媿盧諶。

【晉書﹕劉琨作詩贈別駕盧諶引鴻門﹑白登之事﹐用以諭意。諶素無奇略﹐以常詞酬和﹐殊乖琨心。】

蒼黃一夜出城門﹐白刃如霜日色昏。欲告家中賣黃犢﹐松江江上去招魂。

【古樂府平陵東﹕歸告我家賣黃犢。】

○淄川行

張伯松﹐巧爲奏﹐大纛髙牙擁前後。罷將印﹐歸裏中﹐東國有兵鼓逢逢。鼓逢逢﹐旗獵獵﹐淄川城下圍三匝。圍三匝﹐開城門﹐取汝一頭謝元元。

【漢書王莽傳﹕張竦爲劉嘉作奏﹐請滅安眾侯崇﹐莽封嘉爲師禮侯﹐嘉子七人皆賜爵關內侯。又封竦爲淑徳侯。長安爲之語曰﹕欲求封﹐過張伯松﹔力戰門﹐不如巧爲奏。】

○哭顧推官

推官吾父行﹐世遠亡譜系﹔及乎上郡還﹐始結同盟契。崎嶇鞭弭間﹐周旋僅一歲。痛自京師淪﹐王綱亦陵替。人懷分土心﹐欲論縱橫勢。與君共三人﹐【其一歸髙士祚明。】獨奉南陽帝。誓麾白羽扇﹐一掃天日翳。君才本恢宏﹐闊略人事細。一疏入人手﹐幾墮猾虜睨。乃有漢將隙﹐因掉三寸說﹐主帥非其人﹐大事復不濟。君來就茅屋﹐問我駕所稅。幸有江上舟﹐請鼓鈴下枻。別去近一旬﹐君行尙畱滯。二子各英姿﹐文才比蘭桂。身危更藏亡﹐並命一朝斃。巢卵理必連﹐事乃在眉眥。一身更前卻﹐欲聽華亭唳。我時亦出亡﹐聞此輒投袂。扁舟來勸君﹕「行矣不再計﹗」驚弦鳥不飛﹐困网魚難逝。旦日追吏來﹐君遂見囚系。檻車赴白門﹐忠孝辭色厲。竟作戎首論﹐卒踐捐生誓。倉皇石頭骨﹐未從九原瘞。父子兄弟間﹐五人死相繼。嗚呼三吳中﹐巍然一門第。尙有五歲孫﹐伏匿蒼山際。門人莫將燮﹐行客揮哀涕。羣情佇收京﹐恩卹延後世。歸喪瑯邪冢﹐詔策中牢祭。後死媿子源﹐徘徊哭江裔。他日修史書﹐猶能著凡例。

【通鑑﹕庾冰奔會稽﹐至浙江﹐蘇峻購之甚急。吳鈴下卒引冰入船﹐以籧篨覆之﹐吟嘯鼓枻﹐溯流而去。

後漢書李固傳﹕門生王成將燮乘江東下。

伏隆傳﹕詔隆中弟咸收隆喪﹐太中大夫護送喪事﹐詔告瑯邪作冢。】

○哭陳太僕

陳君鼌賈才﹐文采華王國。早讀兵家流﹐千古在胸臆。初仕越州理﹐一矢下山賊。南渡侍省垣﹐上疏亦切直。告歸松江上﹐欻見牧馬逼。拜表至福京﹐願請三吳敕。詔使護諸將﹐加以太僕職。遂與章邯書﹐資其反正力。幾事一不中﹐反復天地黑。嗚呼君盛年﹐海內半相識。魏齊亡命時﹐信陵有難色。事急始見求﹐棲身各荊棘。君來別浦南﹐我去荒山北﹐柴門日夜扃﹐有婦當機織﹐未知客何人﹐倉卒具糲食。一宿遂登舟﹐徘徊玉山側。有翼不髙飛﹐終爲罻羅得。恥爲南冠囚。竟從彭咸則。尙媿虞卿心﹐負此一淒惻﹔復多季布柔﹐晦迹能自匿。【君出亡時﹐尙僕從三四人﹐服用如平日。】酹酒作哀辭﹐悲來气哽塞。

【史記季布傳﹕諸公皆多季布能摧剛爲柔。】

○十月二十日奉先妣葬於先曾祖兵部侍郎公墓之左

【先考葬祖墓左四十年﹐其左有池﹐形家或言兆有水。是歲﹐將合葬我母﹐三族皆爲炎武難之。炎武念先妣之治命﹐不可以不合葬﹐而四十年之藏﹐又不可以遷﹐萬一有水﹐又不可以徑情而遂葬﹐遲回者久之。及啟壙﹐竟無水﹐訖事﹐無風雨。昔重光大荒落之歲﹐葬先王父﹐旣祖奠﹐火作於門﹐里人救之﹐遂熄。念吾先人積徳累仁﹐固不當有水火之菑﹐陰陽之咎﹐而不孝一人所遇之不幸如此﹐天之不遂棄之而曲全之又如此﹐是可以忘先人之志哉﹗】

王季之墓見水嚙﹐宣尼封防遭甚雨﹔我今何幸獨不然﹐或者蒼天照愁苦。昔我先臣葬於此﹐神宗皇帝賜之墓一區。六十年間事﹐反復到今陵谷靑模糊﹐止存松楸八百樹﹐夜夜宿鳥還相呼。行人指點侍郎冢﹐戍卒不敢來樵蘇。乃知天朝恩寵大﹐易世猶與凡人殊。天道回旋攺寒燠﹐公侯子孫久必復。歲月日時共五行﹐【先公葬亦以歲丁亥﹐月辛亥﹐日丁亥﹐時辛亥。】前岡後捨分昭穆。皇天下監臣子心﹐環三百里無相侵。先皇弓劍橋山岑﹐山多虎豹江水深﹐欲去復止長哀吟。

【國語﹕越王命環會稽三百里以爲範蠡地﹐曰「後世子孫有敢侵蠡之地者﹐使無終﹐沒於越國﹐皇天后土﹑四鄕地主正之。」】

○墓後結廬三楹作

偉元居城陽﹐簡之在丹徒﹐古人廬墓有至意﹐獨我未得心煩紆。東西南北亦人子﹐豈知天路還崎嶇。奮矛躍馬一到此﹐營地半畝先人隅﹔築室三楹戶南向﹐前對日月開規模﹔舊栽松樹無觸鹿﹐惟有老柏銜悲枯。憶昔曾蒙至尊詔﹐共姜名字懸三吳﹔至今東平冢上木﹐枝枝西靡朝皇都。爾來天地春意絕﹐不見君父重嗚呼。一身去國無所泊﹐類此鴻雁三秋䢐。陰風怒號白日孤﹐吁嗟此室千年俱。

【晉書﹕殷仲堪爲桓玄所害﹐子簡之葬於丹徒﹐遂居墓側。後率私僮客隨義軍躡桓玄﹐玄死﹐簡之食其肉。

魏書﹕傅永嘗登北邙山﹐奮矟躍馬﹐回旋瞻望﹐有終焉之志。遂買左右地數頃﹐遺敕子叔偉曰「此吾之永宅也。」晉書﹕許孜於墓所列植松柏﹐亙五六里。時有鹿犯其松栽﹐孜悲嘆曰「鹿獨不念我乎﹖」明日﹐忽見鹿爲猛獸所殺。

舊唐書褚無量傳﹕丁憂﹐廬於墓側﹐其所植松柏﹐有鹿犯之﹐無量泣而言曰「山中眾艸不少﹐何忍犯吾先塋樹哉﹗」因通夕守護。俄有羣鹿馴狎不復侵害。

晉書﹕王裒常至墓所攀柏悲號﹐涕淚著樹﹐樹爲之枯。】

○精衛

萬事有不平﹐爾何空自苦﹐長將一寸身﹐銜木到終古。我願平東海﹐身沈心不攺﹐大海無平期﹐我心無絕時。嗚呼﹗君不見﹐西山銜木眾鳥多﹐鵲來燕去自成窠。

○吳興行贈歸髙士祚明

北風十二月﹐遊子向吳興。榜人問何之﹐不言但沾膺。三年干戈暗鄕國﹐有兄不得歸塋域﹐髙堂有母兒一人﹐負米百里傷哉貧。此來海虞兩月日﹐裁得白金可半鎰。歸來入門不暇餐﹐直走山下求兄棺。湖中雪漢七十峯﹐江山對君凝愁容。冬盡月向晦﹐慈親倚門待。果見兄骨歸﹐心悲又以喜。如君節行眞古人﹐一門內外惟孤身。出營甘旨入奉母﹐崎嶇州裏良苦辛。君向余太息﹐此事不足言。遙望天壽山﹐猶在浮雲間。長嘆未及往﹐塵沙沒中原。神州已陸沈﹐菽水難爲計。豈無季孫粟﹐義不當人惠。世無漢髙帝﹐餓殺韓王孫﹐寧受少年侮﹐不感漂母恩。時人未識男兒面﹐如君安得長貧賤。讀書萬卷佐帝王﹐傳檄一紙定四方。拜掃十八陵﹐還歸奉髙堂。窮冬積陰天地閉﹐知君惟有袁安雪。

【世說﹕王悅之少厲淸操﹐爲吏部郎。時鄰省有會同者遺之餅一甌﹐辭不受﹐曰「所費誠復小小﹐然少來不欲當人之惠。」】

○賦得越鳥巢南枝用枝字【巳下著雍困惇】

微物生南國﹐深情系一枝。寒風羣拉沓﹐落日羽差池。繞樹飛初急﹐尋柯宿轉遲。懸冰驚趾滑﹐集霰怯巢危。路入關河夜﹐思縈嶺嶠時。山川知夙性﹐天地識恩私。向日心常在﹐隨陽願未虧。寄言幽谷友﹐勿負上林期。

○賦得江介多悲風用風字

素節乘雲夢﹐淸秋下渚宮。哀音生地籟﹐激楚入天風。落雁過山急﹐寒蟬抱樹空。傷心千里目﹐愁絕百年中。郢路原依北﹐江關久向東。有人宗國淚﹐何地灑孤忠﹗

【華陽國誌﹕巴﹑楚相攻伐﹐故置江關﹑陽關。

後漢書岑彭傳﹕公孫述遣將乘枋箄下江關。】

○擬唐人五言八韻

申包胥乞師

髙漸離擊築

班定遠投筆

諸葛丞相渡瀘

祖豫州聞雞

陶彭澤歸裏

△申包胥乞師

辰尾垂天謫﹐亡人惎寇兵。舟師通大別﹐獵火照方城。九縣長蛇據﹐三關鑿齒橫。君王親艸莽﹐微命托宗祊。彳亍終南近﹐間關繞澑平。張旜非聘客﹐躡屩一書生。雀立庭柯瞑﹐猿啼夜柝驚。秦車今已出﹐誓死必存荊。

【漢書王莽傳﹕繞澑之固﹐南當荊﹑楚。服虔曰﹕繞澑﹐隘險之道。師古曰﹕謂之繞澑者﹐言四面阸塞﹐其道屈曲﹐溪谷之水﹐回繞而澑也。其處卽今之商州界七盤十二繞是也。

儀禮聘禮﹕及竟﹐張旜。戰國策﹕七日而薄秦王之朝﹐雀立不轉﹐晝吟宵哭。】

△髙漸離擊築

神州移水徳﹐故鼎去山東。斷霓夫人劍﹐殘煙郭隗宮。身畱烈士後﹐迹混市兒中。攺服心彌苦﹐知音耳自通。沈淪余技藝﹐慷慨本英雄。壯節悲遲晚﹐羈魂迫固窮。一吟遼海怨﹐再奏薊丘風。不復荊卿和﹐哀哉六國空。

△班定遠投筆

少小平陵縣﹐蕭然一布衣﹐讀書傳父業﹐握管上皇畿。太乙藜初降﹐蘭臺露未晞。生涯憑筆札﹐甘旨爲慈闈。忽見天弧動﹐聊將電鋏揮﹔於闐迎轡靷﹐疏勒候旌旗﹐凍磧軍營轉﹐秋山捷奏飛。封侯來萬里﹐老見錦衣歸。

【本傳﹕嘗爲官傭書﹐行詣相者﹐曰「祭酒﹐布衣諸生耳﹐而當封侯萬里之外。」】

△諸葛丞相渡瀘

火山橫日幕﹐銅澗亙天徼。亂樹雲南國﹐交繩僰外橋。枕戈穿偪仄﹐帶甲上岧峣。地汁生淫霧﹐流煙入斗杓。七擒依算略﹐一戰定蠻苗。信洽炎荒永﹐恩宣益部遙。深思危大業﹐隆眷切先朝。更有親賢表﹐宮廷告百僚。

【漢書佞幸傳注﹕師古曰﹕東北謂之塞﹐西南謂之徼。

五經通義﹕陰亂則爲霧﹐從地汁也。

楚辭大招﹕霧雨霪霪﹐白皓膠只。】

△祖豫州聞雞

萬國秋聲靜﹐三河夜色寒。星臨沙樹白﹐月下戍樓殘。擊柝行初轉﹐提戈夢未安。沈幾通物表﹐髙響入云端。豈足占時運﹐要須振羽翰。風塵懷撫劍﹐天地一徵鞍。失旦何年補﹐先鳴意獨難。函關猶未出﹐千里路漫漫。

【吳志周瑜傳﹕使失旦之雞﹐復得一鳴。

左傳﹕襄二十一年﹐州綽曰「臣不敏﹐平陰之役﹐先二子鳴。」】

△陶彭澤歸裏

結駟非吾願﹐躬耕力尙堪。咄嗟聊綰綬﹐去矣便投簪。望積廬山雪﹐行深渡口嵐。芟松初作徑﹐蔭柳乍成庵。甕盎連朝濁﹐壺觴永日酣。秋籬尋菊蕊﹐春箔理桑蠶。舊徳陳先祖﹐遺書付五男。因多文義友﹐相與卜村南。

○常熟縣耿侯橘水利書

神廟之中年﹐天下方全盛﹐其時多賢侯﹐精心在農政。耿侯天才髙﹐尢辧水土性。縣北枕大江﹐東下滄溟勁﹐水利久不修﹐累歲煩雩禜。疏鑿賴侯勤﹐指顧川原定﹔百室滿倉箱﹐子女時昬聘。洋洋河渠議﹐欲垂來者聽。三季饒凶荒﹐庶徵頻隔並。誰能念遺黎﹐百里嗟懸磬﹔況多鋒鏑驚﹐早夜常奔迸。上帝哀惸嫠﹐天行當反正﹐必有康食年﹐河雒待明聖。自非經界明﹐民業安得靜。願作勸農官﹐巡行比陳靖。畎澮徧中原﹐粒食詒百姓。

【後漢書陳忠傳﹕天心未得﹐隔並屢臻。注﹕「隔並﹐謂水旱不節也。」尙書曰﹕一極備凶﹐一極無凶。並音必性反。郎顗傳﹕歲無隔並﹐大平可待。史記蔡澤傳﹕決裂阡陌﹐以靜生民之業而一其俗。

宋史食貨志﹕至道二年﹐太常博士直史館陳靖﹐上言農田事﹐以靖爲京西勸農使。按行陳﹑許﹑蔡﹑潁﹑襄﹑鄧﹑唐﹑汝等州﹐勸民墾田。】

○偶來

偶來湖上已三秋﹐便可棲遲老一邱。赤米白鹽猶自足﹐靑山綠野故無求。柴車向夕逢元亮﹐款段乘春遇少遊。鳥獸同羣終不忍﹐轍環非是爲身謀。

【南齊書周顒傳﹕衛將軍王儉謂顒曰「卿山中何所食。」顒曰「赤米白鹽﹔綠葵紫蓼。」】

○浯溪碑歌

【萬曆元年﹐先曾祖官廣西按察副使﹐道浯溪﹐得唐元次山中興頌石本以歸﹐爲顏魯公筆﹐字大徑六七寸。歷世三四﹐此碑獨傳之不肖。歲旃蒙作噩﹐命工裝潢爲冊﹐工人不知碑自左方起﹐而以年月先之﹐遂倒盭不可讀。方謀重裝﹐而兵亂工死﹐不復問者三年。碑固在舊識楊生所﹐一旦爲余重裝以來﹐則文從字順﹐煥然一新。有感於先公之舊物不在他人﹐而特屬之嗣人之稍知大義者﹐又經兵火而不失﹐且待時而乃成。夫物固有不偶然者也﹐爲之作歌。】

昔在唐天寶﹐祿山反範陽﹐天子狩蜀都﹐賊兵入西京。肅宗起靈武﹐國勢重恢張。二載收長安﹐鑾輿迎上皇。小臣有元結﹐作詩頌大唐﹐欲令一代典﹐風烈追宣光。眞卿作大字﹐筆法名天下﹐磨厓勒斯文﹐神理遺來者。書過泗亭碑﹐文匹淮夷雅。畱此系人心﹐枝撐正中夏。先公循良吏﹐海內推名徳﹐驅馬復悠悠﹐分符指南極。遐眺道州祠﹐瀏覽浯溪側﹐如見古忠臣﹐精靈感行色。匪煩兼兩載﹐不用金玉裝﹐攜此一紙書﹐存之貯靑箱。以示後世人﹐髙山與景行。天運有平陂﹐名迹更存亡。寶弓得堤下﹐大貝歸西房。舊物猶生憐﹐何況土與疆。卻念蒸湘間﹐牧騎已如林。西南天地窄﹐零桂山水深。岣嶁大禹迹﹐萬木生秋陰。一峯號回雁﹐朔气焉得侵。恐此浯厓文﹐苔蘚不可尋。藏之篋笥中﹐寶之過南金。此物何足貴﹐貴在臣子心。援筆爲長歌﹐以續中唐音。

【後漢書吳佑傳﹕此書若成﹐則載之兼兩。

谷梁傳定九年﹕得寶玉大弓。惡得之﹖得之堤下。】

○寄薛開封寀君與楊主事同隱鄧尉山並被獲或曰僧也免之遂歸常州

別君二載余﹐無從問君處。蒼蒼大澤云﹐漠漠西山路。神物定不辱﹐精英夜飛去。只有延陵心﹐尙掛姑蘇樹。他日過吳門﹐爲招烈士魂。燕丹賓客盡﹐獨有漸離存。

【張協七命﹕或馳名傾秦﹐或夜飛去吳。李善注引越絕書﹕闔廬無道﹐湛盧之劍去之入楚。】

○將遠行作

去秋窺東溟﹐今冬浮五湖。長嘆天地間﹐人區日榛蕪。出門多蛇虎﹐局促守一隅。夢想在中原﹐河山不崎嶇。朝馳瀍澗宅﹐夕宿殽函都。神明運四極﹐反以形骸拘。收身蓬艾中﹐所之若窮途。杖策當獨行﹐未敢憚羈孤。願登廣阿城﹐一覽輿地圖。回首八駿遙﹐悵然臨交衢。

【莊子﹕夫三子者﹐猶存乎蓬艾之間。

後漢書鄧禹傳﹕從至廣阿﹐光武捨城樓上﹐披輿地圖﹐指示禹曰「天下郡國如是﹐今始乃得其一。」】

○京口

異時京口國東門﹐地接畱都左輔尊。囊括蘇松儲陸海﹐襟提閩浙壯屏藩。漕穿水道秦隋迹﹐壘壓江幹晉宋屯﹐一上金山覽形勝﹐南方亦是小中原。

東吳北翟戰爭還﹐天府神州百二關。末代棄江因靖鹵﹐【靖鹵伯鄭鴻逵。】當年開土是中山。云浮鸛鶴春空遠﹐水擁蛟龍夜月閒。相對新亭無限淚﹐幾時重得破愁顏。

○元日【已下屠維赤奮若】

一身不自拔﹐竟爾墮胡塵。旦起肅衣冠﹐如見天顏親﹔天顏不可見﹐臣意無由申。伏念五年來﹐王塗正崩淪。東夷擾天紀﹐反以晦爲元﹔我今一正之﹐乃見天王春。正朔𨿽未同﹐變夷有一人。歲盡積陰閉﹐玄云結重垠﹔是日始開朗﹐日出如車輪。天造不假夷﹐夷行亂三辰﹔人時不授夷﹐夷徳違兆民。畱此三始朝﹐歸我中華君。願言禦六師﹐一掃開靑旻。南郊答天意﹐九廟恭明禋。大雅歌文王﹐舊邦命已新。小臣亦何思﹐思我皇祖仁。卜年尙未逾﹐眷言待曾孫。

○石射堋山

寒日欲墮石射堋﹐環湖歷歷來漁燈。山下蘄王宋時墓﹐屹然穹碑鎭山路。太白天弧見角芒﹐金山京口又沙場。爾來牧騎方深入﹐帝在明州正待王。

【吳郡誌﹕靈巖山在城西三十里﹐一名石射堋山。】

○春半

春半雨不絕﹐北風吹荒山﹔江南花不開﹐白日愁生寒。登髙望千里﹐苦霧何漫漫。洪州七月圍﹐糧盡力亦殫。營頭墮軍中﹐旗纛沈江幹。漢道昔中微﹐「白水」應圖記。晚世得先主﹐亦作三分事。干戈方日尋﹐天時自當至。一身客荊州﹐毫不以措意。流離志不挫﹐終然正神器。一朝得孔明﹐可以托後嗣。撫掌長太息﹐且作南山歌。開篋出兵書﹐日夜窮揣摩。中原有大勢﹐攻戰不在多。願爲諸將言﹐不省其柰何。

【後漢書天文志﹕晝有雲气如壞山墮軍上﹐軍人皆厭﹐所謂營頭之星也。占曰﹕營頭之所墮﹐其下覆軍﹐流血三十里。三國誌注引漢晉春秋曰﹕曹公自柳城還﹐表謂備曰「不用君言﹐故爲失此大會。」備曰「今天下分裂﹐日尋干戈﹐事會之來﹐豈有終極乎﹖若能應之於後者﹐則此亦未足爲恨也。」

史記畱侯世家﹕良爲他人言﹐皆不省。】

○懷人

秋風下南國﹐江上來飛鳶。江頭估客幾千輩﹐其中別有東吳船。吳兒解作吳中曲﹐扣舷一唱悲歌續。乍回別鶴下重云﹐一叫哀猿墜深木。曲中山水不分明﹐似是衡山與洞庭。日出長風送舟去﹐祇畱江樹靑冥冥。湘山削立天之角﹐五嶺盤紆同一握。嵚崟七十有二峯﹐紫蓋獨不朝衡嶽。萬里江天木葉稀﹐行人相見各沾衣。寄言此日南徵雁﹐一到春來早北歸。

【杜子美望南嶽詩﹕紫蓋獨不朝﹐爭長嶪相望。

蔡琰胡笳十八拍﹕雁南徵兮欲寄邊聲﹐雁北歸兮爲得漢音。】

○賦得秋鷹

靑骹初下赤霄空﹐千里江山一擊中。忽見晴臯鋪白艸﹐頓令涼野動秋風。當時遂得荊文寵﹐佐運終成尙父功。試向平蕪看獵火﹐六雙還在上林東。

【陳思王孟冬篇﹕獵以靑骹﹐掩以修竿。】

○八尺

八尺孤帆一葉舟﹐相將風水到今秋。曾來白帝尋先主﹐復走江東問仲謀。海上魚龍應有恨﹐山中艸木自生愁。憑君莫話興亡事﹐舊日長年已白頭。

○歲九月虜令伐我墓柏二株

老柏生崇岡﹐本是蒼種。何年徙靈根﹐幸托先臣壠。長持後凋節﹐久荷君王寵。歲月駸駸不相待﹐漢畤秦宮一朝攺。刳中流涕要名材﹐乍擬相將赴東海。發丘中郎來﹐符牒百道聲如雷。斫白書其處﹐須臾工匠來﹐斤鋸持鋸截此柏﹐柏樹東西摧。卻顧別丘壠﹐辛苦行不辭。君不見﹐泰山之廟柏如鐵﹐赤眉斫之嘗出血。我今此去去爲船﹐海風四面吹靑天。秉性長端正﹐不敢作怪妖。東流到扶桑﹐日月相遊遨。去爲天上楡﹐畱作丘中檟。傳語松楸莫嘆傷﹐漢家雨露彌天下。

○桃花溪歌贈陳處士梅

陶君有五柳﹐更想桃花源。山回路轉不知處﹐到今髙士畱空言。太邱之後多君子﹐門前正對桃花水。嘉蔬名木本先疇﹐海志山經成外史。曾作諸生三十年﹐老來自種溪前田。四百甲子顏猶少﹐有與疑年但一笑。有時提壺過比鄰﹐笑談爛熳皆天眞。酒酣卻說神光始﹐感慨汍瀾不可止。老人尙記爲兒時﹐煙火萬里連江畿。斗米三十谷如土﹐春花秋月同遊嬉。定陵龍馭歸蒼昊﹐國事人情亦艸艸。桑田滄海幾回更﹐只今尙有遺民老。語罷長謠更浮白﹐七十年來似疇昔。與君同是避秦人﹐不醉春光良可惜。春非我春﹐秋非我秋﹐惟有桃花年年開﹐溪水年年流﹐爲君酌酒長無愁。

【左傳襄三十年﹕絳縣人或年長矣﹐無子﹐而往與於食。有與疑年。

史記封禪書﹕老人爲兒時﹐從其大父識其處。

詩﹕勞人艸艸。毛傳﹕艸艸﹐勞心也。

郊祀歌日出入篇﹕故春非我春﹐夏非我夏﹐秋非我秋﹐冬非我冬。】

○瞿公子玄錥將往桂林不得達而歸贈之以詩

不成南去又東還﹐行盡吳山與越山。萬里一身天地外﹐五年方寸虎豺間。厓門浪拍行人舸﹐桂嶺雲遮驛使關。我望長安猶不見﹐愁君何處訪慈顏。

●亭林詩集卷之二

金壇縣南五里顧龍山上有髙皇帝禦題詞一闋

贈於副將元剴

重至京口

榜人曲

流轉

秀州

恭謁孝陵

拜先曾王考木主於朝天宮後祠中

淮東

贈人

同族兄存愉拜黃門公墓

贈路舍人澤溥

淸江浦

丈夫

王家營

傳聞

路舍人家見東武四先歷

再謁孝陵

恭謁髙皇帝禦容於靈谷寺

贈朱監紀四輔

監紀示遊粵詩

贈鄔處士繼思

昔有

送歸髙士之淮上

贈劉教諭永錫

孝陵圖

十廟

金山

僑居神烈山下

古隱士

眞州

太平

蟂磯

江上

久畱燕子磯院中有感而作

範文正公祠

錢生肅潤之父出示所輯方書

元旦陵下作

常熟歸生晟陳生芳績書來以詩答之

贈路光祿太平

酬王生仍

永夜

酬陳生芳績

贈路舍人

贈錢行人邦寅

松江別張處士愨王處士煒曁諸友人

贈潘節士檉章

閏五月十日恭詣孝陵

王處士自松江來拜陵畢遂往蕪湖

桃葉歌

黃侍中祠

王徵君潢具舟城西同楚二沙門小坐柵洪橋下

攝山

賈倉部必選說易

出郭

旅中

酬王處士九日見懷之作

送張山人應鼎還江陰

陳生芳績兩尊人先後卽世適皆以三月十九日追痛之作詞旨哀惻依韻奉和

○金壇縣南五里顧龍山上有髙皇帝禦題詞一闋【已下上章攝提格】

突兀孤亭上碧空﹐髙皇於此下江東。卽今禦筆畱題處﹐想見神州一望中。黃屋非心天下計﹐【詞有「他日偸閒﹐花鳥娛情﹐山水相關」之句。】靑山如舊帝王宮。丹陽父老多遺恨﹐尙與兒童誦大風。

【範曄樂遊苑應詔詩﹕黃屋非堯心。

宋濂大明日曆序﹕元季驛騷奮起於民間﹐以圖自全﹐初無黃屋左纛之念。】

○贈於副將元剴

嘗笑蘇季子﹐未足稱英俊﹐洛陽二頃田﹐不佩六國印。當世多賢豪﹐斯言豈足信。於君太學髦﹐文才冠諸生。悵然感時危﹐遂被曼胡纓。乍領射聲兵﹐南都已淪傾。芒鞋走浙東﹐千山萬山裏。饑從猛虎食﹐暮向鳶巢止。召對越王宮﹐胡沙四面起。間道復西來﹐潛身入吳市。崎嶇赭山渡﹐迫阨三江壘。七月山雲間﹐蒼茫東海灣。孤帆依北斗﹐幾日到舟山。海水咸如汁﹐海濤觸舟急﹐日夜白浪翻﹐蛟龍爲君泣。瀕死達閩中﹐閩中事不同。平虜奉降表﹐胡兵入行宮。途窮復下海﹐兩月愁艨艟。七閩盡左﹢﹐一身安所容﹖攀崖更北走﹐滿地皆山戎。歸家二載余﹐闊絕無音書。故人久相念﹐命駕問何如。君家本華冑﹐髙門徧朱紫﹔囷倉禾百廛﹐趨走僮千指﹔侍妾裁羅紈﹐中廚膾魴鯉。更有龍山園﹐池亭風景繁。水聲穿北固﹐花色蔭南軒。有琴復有書﹐足以安丘壑。身有處士名﹐不失素封樂。何用輕此生﹐久試風波惡﹖不辭風波惡﹐不避干戈患﹐敝屣棄田園﹐孤遊淩汗漫。乃知鴻鵠懷﹐燕雀安能伴。君看張子房﹐不愛萬金家。身爲王者師﹐名與天壤俱。所貴烈士心﹐曠然自超卓。是道何足臧﹐願君大其學。異日封侯貴﹐黃金爲帶時﹐知君心不異﹐無使魯連疑。

○重至京口

云陽至京口﹐水似巴川縈。逶迆見北山﹐乃是潤州城。城北江南舊軍壘﹐當年戍卒曾屯此。西上靑天是帝京﹐天邊淚作長江水。江水遶城回﹐山云傍驛開。遙看白羽扇﹐知是顧生來。

○榜人曲

儂家住在江洲﹐兩槳如飛自繇。金兵一到北岸﹐踏車金山三周。

【宋史虞允文傳﹕臨江按試﹐命戰士踏車船中流上下﹐三周金山﹐回轉如飛。】

眞州城子自堅﹐京口長江無恙。艤舟夜近江南﹐恐有南朝丞相。

【文信國指南錄﹕敵船滿江﹐百姓無一舟可問﹐與人爲謀﹐皆以無船長嘆而止。余元慶遇其故舊﹐爲敵管船﹐遂密叩之﹐許以承宣使銀千兩﹐其人曰「吾爲宋朝救得一丞相﹐回建大功業﹐何以錢爲﹖但求批帖﹐爲他日趨承之證。」因授以批帖﹐仍彊委之白金。義人哉﹐使吾無此一遭遇﹐已矣﹗】

○流轉

流轉吳會間﹐何地爲吾土﹖登髙望九州島﹐極目皆榛莽。寒潮蕩落日﹐雜沓魚鰕舞﹐饑鳥晚未棲﹐弦月陰猶吐。晨上北固樓﹐慨然涕如雨。稍稍去鬢毛﹐攺容作商賈。卻念五年來﹐守此良辛苦。畏途窮水陸﹐仇讎在門戶。故鄕不可宿﹐飄然去其宇。往往歷關梁﹐又不避城府。丈夫志四方﹐一節亦奚取。毋爲小人資﹐委肉投餓虎。浩然思中原﹐誓言向江滸。功名會有時﹐杖策追光武。

○秀州

秀州城下水﹐日夜生春云。云含秀州塔﹐鳥下吳江濆。我願乘此鳥﹐一見倉海君。異人不可遇﹐力士難再得。海內不乏賢﹐何以酬六國﹖將從馬伏波﹐田牧邊郡北。復念少遊言﹐憑髙一淒惻。

○恭謁孝陵【已下重光單閼】

閏位窮元季﹐眞符啟聖人。九州島殊夏裔﹐萬古肇君臣。武徳三王后﹐文思二帝鄰。卜年乘王气﹐定鼎屬休辰。江水縈丹闕﹐鐘山擁紫宸。衣冠天象遠﹐法駕月遊新。正寢朝羣後﹐空城走百神。九嵕超嵽嵲﹐原廟逼嶙峋。寶祚方中缺﹐炎精且下淪。郊坰來獵火﹐苑籞動車塵。系馬神宮樹﹐樵蘇禦道薪。巋然惟殿宇﹐一望獨荊榛。流落先朝士﹐間關絕域身。干戈逾六載﹐雨露接三春。患難形容攺﹐艱危膽气眞。天顏杳靄接﹐地勢郁紆親。尙想初陵制﹐仍詢徙邑民。因山皆土石﹐用器不金銀。【時有倡開煤之說。】紫气浮天宇﹐蒼龍捧日輪。願言從鄧禹﹐修謁待西巡。

【漢書王莽傳贊﹕余分閏位。

班固東都賦﹕建武之年﹐天地革命﹐四海之內﹐更造夫婦﹐肇有父子。君臣初建﹐人倫實始。史記孝文紀﹕治霸陵皆以瓦器﹐不得以金銀銅錫爲飾。

太祖實錄﹕遺命﹕喪葬儀物﹐一以儉素﹐不用金玉。後漢書鄧禹傳﹕南至長安﹐率諸將齋戒﹐擇吉日修禮謁祠髙廟﹐因循行園陵﹐爲置吏士奉守焉。】

○拜先曾王考木主於朝天宮後祠中

晉室丹楊尹﹐猶看古柳存。【先公嘗爲應天府尹。】山河今異域﹐瞻拜獨曾孫。雨靜鐘山閉﹐云深建業昬。自憐襤褸客﹐拭淚到都門。

【南史劉瓛傳﹕瓛六世祖惔﹐晉時爲丹楊尹。袁粲曾於後堂請瓛﹐指聽事前古柳樹謂瓛曰「人言此是劉尹時樹﹐每想髙風﹐今復見卿﹐淸徳可謂不衰矣。」瓛與張融王思遠書﹐自謂貧困繿縷﹐衣裳容發有足駭者。】贈萬舉人壽祺【徐州人】

白龍化爲魚﹐一入豫且网﹐愕眙不敢殺﹐縱之遂長往。萬子當代才﹐深情特髙爽﹐時危見縶維﹐忠義性無枉。翻然一辭去﹐割發變容像﹐卜築淸江西﹐賦詩有遐想。楚州南北中﹐日夜馳輪鞅。何人詗北方﹐處士才無兩。回首見彭城﹐古是霸王壤﹐更有雲气無﹐山川但坱莽。一來登金陵﹐九州島大如掌。還車息淮東﹐浩歌閉書幌。尙念吳市卒﹐空中弔魍魎。南方不可托﹐吾亦久飄蕩。崎嶇千里間﹐曠然得心賞。會待淮水平﹐淸秋發吳榜。

【西都賦﹕猶愕眙而不能階。眙﹐醜吏反﹐驚貌。

唐書﹕權臯爲驛亭保﹐以詗北方。

漢書梅福傳﹕變名姓爲吳市門卒。】

○淮東

淮東三連城﹐其北舊侯府。昔時王室壞﹐南京立新主。河上賊帥來﹐東南費撐拄。詔封四將軍﹐分割河淮土。侯時擁兵居﹐千里蹔安堵。促觴進竽瑟﹐堂上坎坎鼓。美人拜帳中﹐請作便旋舞。爲歡尙未畢﹐羽檄來旁午。揚舲出廟灣﹐欲去天威怒。舉族竟生降﹐一旦爲俘虜。傳車詣幽燕﹐猶佩通侯組。長安九門中﹐出入黃金塢。故侯多嫌猜﹐黃金爲禍胎。白日不爾待﹐長夜來相催。彷徨闕門前﹐一時下霆雷。法吏逢上意﹐羅織及嬰孩。具獄阿房宮﹐腰斬咸陽市。踟躕念黃犬﹐太息謼諸子。父子一相哭﹐同日歸蒿裏。有金髙北邙﹐不得救身死。地下逢黃侯﹐舉手相捓揄。我爲天朝將﹐爾作燕山俘。俱推凶門轂﹐各剖河山符。嗟公何不死﹐死在淮東郛。一死畱芳名﹐一死骨已枯。寄語後世人﹐觀此兩丈夫。

○贈人

楊朱見路岐﹐泫然涕沾臆。路旁多行人﹐一南一以北。南北遂分手﹐去去焉所極。南指越裳山﹐北適氈裘國。同在天地間﹐合並安可得。此去道路長﹐哀哉各努力。

步上太行山﹐盤石郁相抱。行人共太息﹐此是摧輈道。前路無康莊﹐回車苦不早。聞君將有適﹐念此令人老。山下有丈夫﹐窮年折芝艸。不出巖谷間﹐長得顏色好。

○同族兄存愉拜黃門公墓【已下玄黓執徐】

【公姓顧氏﹐諱野王﹐字希馮。以梁臨賀王記室參軍﹐起兵討侯景。入陳﹐官至黃門侍郎。墓在今蘇州府吳縣橫山東五里越來溪上。盧襄石湖志曰「墓上有一巨石橫臥﹐可二丈許﹔石上古松一枝﹐似蓋﹐湖上望見之﹐卽知爲野王墳。」今樹與石無恙。天啟中﹐有勢家欲奪其地而葬﹐竁已穿矣﹐族兄存愉發憤﹐訟於官﹐得止。其勢家所築周垣及樹木﹐皆歸顧氏。】

古墓橫山下﹐遺文郡誌中。才名畱史傳﹐譜系出先公。歲月千年邈﹐郊坰百戰空。立松標舊竁﹐偃石護幽宮。地自豪家奪﹐碑因貴客礱。賢兄能發憤﹐陳迹遂昭融。念昔遭離亂﹐於今事略同。登車悲出走﹐雪涕問臨戎。述記名山業﹐提戈國士風。荒祠亡血食﹐汗簡續孤忠。山勢仍吳鎭﹐溪流與越通。眷言懷往烈﹐感慨意無窮。

○贈路舍人澤溥

秋雁違朔風﹐來集三江裔。未得遂安棲﹐徘徊望雲際。嗚呼先大父﹐早識天子气。謁帝福州宮﹐柄用恩禮備。汀江失警蹕﹐一死魂猶視。君從粵中來﹐千里方鼎沸。絕迹遠浮名﹐林臯托孤詣。東山峙大湖﹐昔日軍所次。奉母居其中﹐以待天下事。相逢金閶西﹐坐語一長喟。復敍國變初﹐山東並賊吏﹔長淮限南北﹐支撐賴文帥﹔擒魁獻行朝﹐逆黨皆戰悸﹔江外甫晏然﹐卒墮權臣忌﹔鑠金口未白﹐牧馬彎弓至﹔天子呼恩官﹐干戈對王使。【詔書曰﹕朕有守困恩官路振飛。】感激千載逢﹐一下君臣淚。嶺表多炎風﹐孤棺托蕭寺。怒聲瀧水急﹐遺策空山閟。君才賈董流﹐矧乃忠孝嗣。國步方艱危﹐簡在卿昆季。經營天造始﹐建立須大器。敢不竭微誠﹐用卒先臣志。明夷猶未融﹐善保艱貞利。

【左傳昭五年﹕明夷之謙﹐明而未融﹐其當旦乎。】

○淸江浦

此地接邳徐﹐平江故迹余。開天成祖代﹐轉漕北京初。閘下三春盡﹐湖存數尺瀦。【淮安城西有五閘﹐每歲糧船以春月北上﹐夏初閉閘﹐以防黃水灌入裏河﹐俟秋水退﹐九月開閘回空。閘內所瀦﹐皆髙郵寶應諸湖南來之水。】舳艫通國命﹐倉廩峙軍儲。陵谷天行變﹐山川物態疎。黃流侵內地﹐淸口失新渠。米麥江淮貴﹐金錢帑藏虛。蒼生稀土著﹐赤地少耰鋤。廟食思封券﹐河防重璽書。路旁看父老﹐指點問舟車。

○丈夫

丈夫志四方﹐有事先懸弧﹔焉能釣三江﹐終年守菇蒲。如何駟隙間﹐流光日已䢐。矯首望太行﹐努力驅鹽車。風吹河北雁﹐颯沓雲中呼。豈無懷土心﹐所羨千里途。

○王家營

荒坰據淮津﹐彌望徧秋艸﹐行人日夜馳﹐此是長安道。雞鳴客車出﹐四野星光早﹐徵馬乏靑芻﹐山川色枯槁。燕中舊日都﹐風景猶自好﹐衣殘苕上繒﹐米爛東吳稻。公卿不難致﹐所患無金寶。還顧旅捨中﹐空囊故相惱。回頭問行人﹐路十如何老﹖

【通鑑﹕路巖佐崔鉉於淮南爲支使﹐鉉知其必貴﹐嘗曰「路十終須作彼一官。」旣而入爲監察禦史﹐不出長安城﹐十年至宰相。其自監察入翰林日﹐鉉猶在淮南﹐聞之﹐曰「路十今已入翰林﹐如何得老﹖」後皆如鉉言。】

○傳聞

傳聞西極馬﹐新已下湘東。五嶺遮天霧﹐三曲落木風。間關行幸日﹐瘴癘百蠻中。不有三王禮﹐誰收一戰功。廿載河橋賊﹐於今伏斧碪。國威方一震﹐兵勢已遙臨。張楚三軍令﹐尊周四海心。書生籌往略﹐不覺淚痕深。

○路舍人家見東武四先歷【已下昭陽大荒落】

夏后昔中微﹐國絕四十載﹔但有少康生﹐卽是天心在。歷數歸君王﹐百揆領冢宰。路公【文貞公。】識古今﹐危難心不怠。屬車乍蒙塵﹐七閩盡戎壘。粵西已踰年﹐其歲直丁亥。侵尋各自擁﹐迫蹙限厓海。廈門絕島中﹐大澤一空礨。新曆尙未頒﹐國疑更誰待。遂命疇人流﹐三辰候光彩。印用文淵閣﹐丹泥勝珠琲。龍馭杳安之﹐臺星隕衡鼐。猶看正朔存﹐未信江山攺。在昔順水軍﹐光武戰幾殆﹐子顏獨奮然﹐終竟齊元凱。叔世乏純臣﹐公卿雜鄙猥。持此一冊書﹐千秋戒僚采。

【莊子秋水篇﹕計四海之在天地間也﹐不似礨空之在大澤乎。

左思吳都賦﹕珠琲闌干。

後漢書光武紀﹕光武北擊尢來﹑大搶﹑五幡於順水北﹐乘勝輕進﹐反爲所敗。軍中不見光武﹐或云已沒﹐諸將不知所爲。吳漢曰「卿曹努力﹐王兄子在南陽﹐何憂無主﹖」眾恐懼﹐數日乃定。

吳漢傳﹕吳漢﹐字子顏。】

○再謁孝陵

再陟神坰下﹐還經禁嶺隈。精靈終浩蕩﹐王气自崔嵬。突兀明樓峙﹐呀庨禦殿開﹐彤雲浮苑起﹐碧巘到宮回。鼎葉周家卜﹐符占漢代災。蒼松長化石﹐黑土乍成灰。城闕春生艸﹐江山夜起雷。興王龍虎地﹐命世鄂申才。瞻拜魂猶惕﹐低徊思轉哀。上陵余舊曲﹐何日許追陪。

【柳子厚遊朝陽巖詩﹕反宇臨呀庨。

唐人小說﹕馬湘至永康縣東天寶觀﹐有大枯松﹐湘曰「此松後三十餘年卽化爲石。」自後﹐松果化爲石。】

○恭謁髙皇帝禦容於靈谷寺

肅步投禪寺﹐焚香展禦容。人間垂法象﹐天宇出眞龍。隆準符髙帝﹐須軼太宗。掃除開八表﹐蕩滌翦羣凶。大化乘陶冶﹐元功賴發蹤。本支書胙徳﹐臣辟記勛庸。遺像荒山守﹐塵函古剎供。神靈千載後﹐運會百年重。痛迫西周威﹐愁深朔漠烽。萬方多蹙蹙﹐薄海日喁喁。臣籍東吳產﹐皇恩累葉封。天顏仍左顧﹐國難一趨從。飄泊心情苦﹐來瞻拜跪恭。異時司隸在﹐可許下臣逢。

○贈朱監紀四輔【寶應人】

十載江南事已非﹐與君辛苦各生歸。愁看京口三軍潰﹐痛說揚州七日圍。碧血未消今戰壘﹐白頭相見舊徵衣。東京朱祜年猶少﹐莫向尊前嘆式微。

○監紀示遊粵詩

知君前自廣州來﹐瀧水孤云萬壑哀。兩路攻虔皆不下﹐一軍守嶺竟空回。同時金李多驍將﹐遺事江山只戰臺。獨有臨風憔悴客﹐新詩吟罷更徘徊。

○贈鄔處士繼思

市中問韓康﹐藥肆在何許。牀頭本艸書﹐門外長桑侶。每吟詩一篇﹐泠然在雲天。笻穿北固雪﹐艇迷京口煙。六代江山好﹐愁來恣搜討。蘭蓀本獨芳﹐姜桂從今老。去去復棲棲﹐河東王伯齊。年年尋杜甫﹐一過浣花溪。

【後漢書第五倫傳﹕客河東﹐變名姓﹐自稱王伯齊﹐載鹽往來太原﹑上黨﹐所過輒爲糞除而去﹐陌上號爲道士﹐親友故舊﹐莫知其處。】

○昔有

昔有楚項羽﹐宰割封侯王﹐徙帝都上游﹐殺之於南方。大權旣分裂﹐海內爭雄彊﹐何況咫尺間﹐嬴秦尙未亡。時會互反復﹐壯盛豈有常。感事再三嘆﹐令我一彷徨。魏政昔濁亂﹐兵甲興爾朱﹐唐臣多險浮﹐全忠肆誅屠。貪夫分自當﹐不用重哀吁。河陰與白馬﹐千載同一途。柰此國命何﹐大勢常與俱。天意未可窺﹐或爲眞人驅。

○楊明府永言【雲南人】昔在昆山起義不克爲僧於華亭及吳帥舉事去而之蘭溪今復來吳下感舊有贈

絕迹雲間日﹐分飛海上秋﹐超然危亂外﹐不與少年儔。閱歲空山久﹐尋禪古寺幽。干戈纏粵徼﹐妻子隔寧州。乍解桐江纜﹐仍回谷水舟。刀寒餘鬥色﹐血碧帶江流。舊卒蒼頭散﹐新交白眼休。同年張翰在﹐【張行人翂之。】賓客顧榮畱。海日初浮嶼﹐吳霜早覆洲。與君遵晦意﹐不負一匡謀。

○送歸髙士之淮上

送君孤棹上長淮﹐千里談經意不乖。卜宅已安王考兆﹐攜書還就故人齋。檐前映雪吟偏苦﹐窗下聽雞舞亦佳。此日邴原能斷酒﹐不煩良友數縈懷。

【三國誌邴原傳注﹕原舊能飲酒﹐自遊學八九年﹐酒不向口。及臨別﹐師友以原不飲酒﹐會米肉送原。原曰「本能飲酒﹐但以荒思廢業﹐故斷之耳。今當遠別﹐因見貺餞﹐可一飲燕。」於是共坐飲酒﹐終日不醉。】

○贈劉教諭永錫【大名人】

棲遲十載五湖湄﹐久識元城劉器之。百口凋零余僕從﹐一身辛苦別妻兒。心悲漳水春犁日﹐目斷長洲夕雁時。獨我周旋同宿昔﹐看君臥起節頻持。

○郝將軍太極滇人也天啟中守沾益余於敍功疏識其姓名今爲醫客於吳之上津橋言及舊事感而有贈

曾提一旅制黔中﹐水藺諸酋指顧空。入楚廉頗猶未老﹐過秦扁鵲更能工。風髙劍气蛉川外﹐水沸茶聲鶴澗東。橋畔相逢不相識﹐漫將方技試英雄。

【隋書史萬歲傳﹕入自蜻蛉川。】

○孝陵圖【有序】

【重光單閼二月己巳﹐來謁孝陵。值大雨﹐稽首門外而去。又二載昭陽大荒落二月辛丑﹐再謁。十月戊子﹐又謁﹐乃得趨入殿門﹐徘徊瞻視﹐鞠躬而登殿上。中官奉帝後神牌二﹐其後蓋小屋數楹﹐皆黃瓦﹐非昔制矣。升甬道﹐恭視明樓寶城﹔出門﹐周覽故齋宮祠署遺址。牧騎充斥﹐不便攜筆硯﹐同行者故陵衛百戶束帶玉稍爲指示﹐退而作圖。念山陵一代典故﹐以革除之事﹐實錄﹑會典並無紀述﹔當先朝時﹐又爲禁地﹐非陵官不得入焉﹐其官於陵者﹐非中貴則武弁﹐又不能通諳國制﹔以故其傳鮮矣。今旣不盡知﹐知亦不能盡圖﹐而其錄於圖者且不盡有﹐恐天下之人同此心而不獲至者多也﹐故寫而傳之。】

鐘山白艸枯﹐冬月蒸宿霧。十里無立椔﹐岡阜但回互。寶城獨靑靑﹐日色上霜露。殿門達明樓﹐周遭尙完固。其外有穹碑﹐巍然當禦路。文自成祖爲﹐千年系明祚。侍衛八石人﹐祗肅候靈輅。下列石獸六﹐森然象鹵簿﹐自馬至獅子﹐兩兩相比附。中間特崒嵂﹐有二擎天柱﹐排立榛莽中﹐凡此皆尙具。又有神烈山﹐世宗所封樹。臥碑自崇禎﹐禁約煩聖諭。石大故不毀﹐文字猶可句。至於土木工﹐俱已亡其素。東陵在殿左﹐先時懿文祔。云有殿二層﹐去門可百步。正殿門有五﹐天子升自阼。門內廡三十﹐左右以次布。門外設兩廚﹐右殿上所駐。祠署並宮監﹐羊房曁酒庫。以至各廨宇﹐並及諸宅務。東西二紅門﹐四十五巡鋪。一一費搜尋﹐涉目仍迷瞀。山後更蕭條﹐兵牧所屯聚。洞然見銘石﹐崩出常王墓。何代無厄菑﹐神聖莫能度。幸玆寢園存﹐皇天永呵護。奄人宿其中﹐無乃致褻污。陵衛多官軍﹐殘毀法不捕。伐木復撤亭﹐上觸天地怒﹐雷震樵夫死﹐梁壓陵賊僕。乃信髙廟靈﹐卻立生畏怖。若夫本衛官﹐衣食久遺蠹﹐及今盡流冗﹐存兩千百戶。下國有蟣臣﹐一年再奔赴﹐低徊持寸管﹐能作西京賦。尙慮耳目褊﹐流傳有錯誤。相逢虞子大﹐獨記陵木數。未得對東巡﹐空山論掌故。

【後漢書光武紀﹕流冗道路。

盧仝月蝕詩﹕地上蟣虱臣仝﹐告訴帝天皇。

後漢書虞延傳﹕光武東巡﹐路過小黃﹐髙帝母昭靈後園陵在焉。時延爲部督郵﹐詔呼引見﹐問園陵之事。延進止從容﹐占拜可觀﹐其陵樹株蘗﹐皆諳其數﹐俎豆犧牲﹐頗曉其禮﹐帝善之。

史記司馬相如傳﹕宜命掌故悉奏其義而覽焉。漢書音義曰﹕掌故﹐大師官屬﹐主故事者。】

○十廟【雞鳴山下有帝王功臣十廟﹐後人但謂之十廟。】

我來雞籠下﹐十廟何蒼涼。周垣半傾覆﹐棟宇皆頹荒。樹木已無有﹐寂寞余山岡。功臣及卞劉﹐並作瓦礫場。衛國有遺主﹐尙寓五顯堂。武惠僅一間﹐廟貌猶未亡。蔣廟頗完具﹐欹側惟兩廊。帝王殿已撤﹐主在門中央。或聞道路言﹐欲攺祀三皇﹐眞武並祠山﹐香火仍相當。其南特煥然﹐漢末武安王﹐云是督府修﹐中絕以堵墻。陪京板蕩余﹐百司已更張。神人悉異名﹐不攺都城隍。朔望及雩祈﹐頓首誠恐惶。神奉太祖勅﹐得以威遐荒。畱此金字題﹐昭示同三光。追惟定鼎初﹐遣祀明綸將。二百七十年﹐吉蠲存太常。三靈俄乏主﹐一代淪彜章。圜丘尙無依﹐百神焉得康。騎士處髙廟﹐陵闕來牛羊。何當挽天河﹐滌去諸不祥。無文秩新邑﹐人鬼咸迪嘗。復見十廟中﹐冠佩齊趨蹌。此詩神聽之﹐終古其毋忘。

【漢書王莽傳﹕莽感髙廟神靈﹐遣虎賁武士入髙廟﹐拔劍四面提擊﹐斧壞戶牖﹐桃湯赭鞭灑屋壁﹐令輕車校尉居其中﹐又令北軍中壘居髙寢。書洛誥﹕咸秩無文。漢書郊祀歌﹕登成甫田﹐百鬼迪嘗。】

○金山【已下閼逢惇牂】

東風吹江水﹐一夕向西流。金山忽動搖﹐塔鈴語不休。水軍一十萬﹐虎嘯臨皇州。巨艦作大營﹐飛櫓爲前茅。黃旗亙長江﹐戰鼓出中洲。舉火蒜山旁﹐鳴角東龍湫。故侯張子房﹐手運丈八矛﹐登髙矚山陵﹐賦詩令人愁。沈吟十年餘﹐不見旌旆浮。忽聞王旅來﹐先聲動燕幽。闔閭用子胥﹐鄢郢不足收。祖生奮擊楫﹐肯效南冠囚。願言告同袍﹐乘時莫淹畱。

【晉書佛圖澄傳﹕段末波攻石勒﹐眾甚盛﹐勒懼﹐問澄﹐澄曰「昨日寺鈴鳴﹐云明旦食時當禽段末波。」劉曜攻雒陽﹐勒將救之﹐以訪澄﹐澄曰「相輪鈴音﹐云秀支替戾岡﹐僕谷劬禿當。」此言軍出捉得曜也。】

○僑居神烈山下

典得山南半畝居﹐偶因行藥到郊墟。依稀玉座浮雲裏﹐落莫金莖淡日初。塔葬屬支城外土﹐營屯塞馬殿中廬。猶餘伯玉當年事﹐每過陵宮一下車。

【烈女傳﹕衛靈公與夫人夜坐﹐聞車聲轔轔﹐至闕而止﹐過闕復有聲﹐公問夫人曰「知此爲誰﹖」夫人曰「此蘧伯玉也。其人不以闇昧廢禮﹐是以知之。」公使人視之﹐果伯玉也。】

○古隱士

幼安遭漢季﹐一身客遼東。世亂多傾危﹐築室深山中。自非學者流﹐名字罕得通。研心易六爻﹐不用希潛龍。根矩好淸評﹐行止乃未同。

嘗聞龐徳公﹐自守甘窮餓。旦率妻子耕﹐不知州牧過。關中傕汜攻﹐河上袁呂破。默默似無聞﹐但理蕓鋤課。獨識諸葛君﹐一言定王佐。

○眞州

擊楫來江外﹐揚帆上舊京。鼓聲殷地起﹐獵火照山明。楚尹頻奔命﹐宛渠尙守城。眞州非赤壁﹐風便一臨兵。

○太平

天門采石尙嶙峋﹐一代興亡此地親。云擁白龍來戍壘﹐日隨靑蓋落江津。常王戈甲先登陣﹐花將須眉罵賊身。猶是南京股肱郡﹐憑髙懷往獨傷神。

【吳志孫皓傳注引幹寶晉紀﹕庚子歲﹐靑蓋當入雒陽。

太祖實錄﹕上渡江抵采石磯﹐常遇春捨舟奮戈先登﹐眾皆披靡﹐遂拔采石。陳友諒陷太平﹐守將樞密院判花云大罵而死。】

○蟂磯

下接金山上小孤﹐一磯中立鎭蕪湖。千年形勢分南極﹐萬里梯航達帝都。嶺色遠浮黃屋纛﹐江風寒拂白頭烏。髙皇事業山河在﹐畱得奎章墨未枯。【廟中有髙皇帝禦制詩金字牌一扇。】

【三國典略﹕侯景篡位﹐令飾朱雀門。其日有白頭烏萬許集於門樓﹐童謠曰「白頭烏﹐拂朱雀﹐還與吳。」】

○江上

淸霜覆蘆花﹐秋向江岸白。靑山矗江天﹐飛鳥去無迹。行行獨愁思﹐今爲遠行客。晨樵水上峯﹐夜釣磯邊石。酌水復烹魚﹐可以供日夕。且此恣盤桓﹐安能守阡陌。

江風吹回波﹐垂釣魚不上。歲旱耕山田﹐抱甕禾不長。閒來走磯下﹐輕舟駕兩槳。何處是新洲﹐日入秋砧響﹖聞有伐荻人﹐欣然願偕往。恐復非英流﹐空結千齡想。

【南史﹕宋武帝嘗伐荻新洲。】

○久畱燕子磯院中有感而作

寄食淸江院﹐從秋又涉冬。水侵慈姥竹﹐風落孝陵松。野宿從晨釣﹐山居傍夕峯。相逢徐孺子﹐多謝郭林宗。

【輿地誌﹕慈姥山積石臨江﹐岸壁峻絕﹐出竹﹐堪爲簫管。宋梅聖兪有慈姥山石崖上竹鞭記。

後漢書徐穉傳﹕謂茅容曰「爲我謝郭林宗﹐大樹將顚﹐非一繩所維﹐何爲棲棲﹐不遑寧處。」】

○範文正公祠

先朝亦復愁元昊﹐臣子何人似範公﹖已見干戈纏海內﹐尙畱冠佩托江東。含霜晚穗遺田裏﹐噪日寒禽古廟中。吾欲與公籌大事﹐到今憂樂恐無窮。

○錢生肅潤之父出示所輯方書

和扁日以遙﹐治術多瞀亂。方書浩無涯﹐其言比河漢。彭鏗有後賢﹐物理恣探玩。恥爲俗人學﹐特發仁者嘆。五勞與七傷﹐大抵同所患﹐循方以治之﹐於事亦得半。條列三十餘﹐有目皆可看﹐略知病所起﹐可以方理斷。哀哉末世醫﹐誤人已無算﹐頗似郭舍人﹐射覆徒誇誕。信口道熱寒﹐師心作湯散﹐未達敢嘗之﹐不死乃如綫。豈如讀古方﹐猶得依畔岸。在漢有孝文﹐仁心周裏閈﹐下詔問淳於﹐一篇著醫案。如君靜者流﹐嗣子況才彥。何時遇英明﹐大化同參贊。

○元旦陵下作【已下旃蒙協洽】

十載逢元日﹐朝陵有一臣。山川通禦气﹐節物到王春。闕下樵蘇盡。江東戰伐新。相看園殿切﹐鵠立幾縈神。

是日稱三始﹐何時見國初﹖風雲終日有﹐兵火十年餘。甲子軒庭歷﹐春秋孔壁書。幸來京兆裏﹐得近帝王居。

【史記天官書﹕正旦欲終日有云﹐有風﹐有日。】

○常熟歸生晟陳生芳績書來以詩答之

十載江村二子偕﹐相逢每詠步兵懷。猶看老驥心偏壯﹐豈惜飛龍羽乍乖。海上戈船連滬瀆﹐石頭烽火照秦淮。先朝舊事君休問﹐鼓角淒其滿禦街。

【金陵志﹕烽火樓在石頭城西南最髙處﹐吳時舉烽火於此。】

○贈路光祿太平

【已下數首﹐皆余蒙難之作。先是﹐有僕陸恩﹐服事余家三世矣﹐見門祚日微﹐叛而投裏豪﹐余持之急﹐乃欲陷余重案。余聞﹐亟擒之﹐數其罪﹐沈諸水。其復投豪﹐訟之郡﹐行千金求殺余。余旣待訊﹐法當囚系﹐乃不之獄曹而執諸豪奴之家﹐同人不平﹐爲代愬之兵備使者﹐移獄松江府﹐以殺奴論。豪計不行﹐而余有戒心﹐乃浩然有山東之行矣。】

弱冠追三古﹐中年賦二京。一門更喪亂﹐七尺尙崢嶸。江海存微息﹐山陵鑑本誠。落萁裁十畝﹐覆艸只三楹。變故興奴隸﹐荓蜂出裏閎。彌天成夏网﹐畫地類秦坑。獄卒逢田甲﹐刑官屬寧成。文深從鍛煉﹐事急費經營。節俠多燕趙﹐交親卽弟兄。周旋如一日﹐慷慨見平生。疾苦頻存問﹐阽危得拄撐。不侵貞士諾﹐逾篤故人情。木向猿聲老﹐江隨虎迹淸。更承身世畫﹐不覺涕沾纓。

【呂氏春秋﹕湯見祝网者置四面﹐其祝曰「從天墜者﹐從地出者﹐從四方來者﹐皆罹吾网。」湯曰。「嘻﹗盡之矣﹐非桀其孰爲此。」晉傅元詩﹕夏桀爲無道﹐密网施山阿。】

○酬王生仍

故國羈人怨誹深﹐感君來往數相尋。都將文字銷餘日﹐難把幽憂損壯心。演易已成殷牖賾﹐援琴猶學楚囚音。黧顏白髮非前似﹐只有新詩尙苦吟。

【梁庾肩吾詩﹕殷牖爻𨿽賾。】

○永夜

永夜刀鳴動箾中﹐起看徵雁各西東。山憐虎阜從波湧﹐路識閶門與帝通。待客荊卿愁日晚﹐艤舟漁父畏天風。當時多少金蘭友﹐此際心期未許同。

【晉王珣虎邱山銘﹕虎丘山先名海湧山。

孫權記注曰﹕吳西郭門曰閶門﹐夫差作﹐以天門通閶闔﹐故名之。】

○酬陳生芳績

百里相思路阻紆﹐每承遺札訊何如。絕交已廣朱生論﹐發憤終成太史書。笠澤水淸連底日﹐虞山葉落到根初。從今世事無煩問﹐但掩衡門學種蔬。

○贈路舍人

自分寒灰卽溺余﹐非君那得更吹噓。窮交義重千金許﹐疾吏情深一上書。大麓陽飆回宿艸﹐岷江春水下枯魚。丁寧未忍津頭別﹐此去防身計莫疎。

【漢書路溫舒傳﹕疾吏之風﹐悲痛之辭。】

○贈錢行人邦寅【丹徒人】

李白眞狂客﹐江淹本恨人﹐生涯從吏議﹐直道托羣倫。之子才名重﹐相知管鮑親。起風還鷁羽﹐決海動龍鱗。孤憤心猶烈﹐窮愁气未申。雕年黃浦雪﹐殘臘玉山春。貫日精誠久﹐回天事業新。南徐遊歷地﹐儻有和歌辰。

【江淹恨賦﹕僕本恨人。

鮑照舞鶴賦﹕急景雕年。】

○松江別張處士愨王處士煒曁諸友人【已下柔兆涒灘】

十載違鄕縣﹐三年旅舊都。風期嘗磊落﹐節行特崎嶇。坐識人倫傑﹐行知國器殊。論兵卑起翦﹐畫計小陰符。世事陵夷極﹐生涯閱歷枯﹔人情來轥藉﹐鬼語得捓揄。郭解多從客﹐田儋自縛奴﹐事危先與手﹐法定必行誅。義泄神人憤﹐歡騰裏閈呼。匣余剸兕劍﹐橐解射狼弧。卦值明夷晦﹐時逢聽訟孚。邑豪方齮齕﹐獄吏實求須。裳帛經時裂﹐南冠累月拘。橐饘誰問遺﹐衣食但支吾。薄俗吳趨最﹐危巇蜀道俱。每煩疑載鬼﹐動是泣岐塗。畜是樊中雉﹐巢鄰幕上烏﹐霜因鄒衍下﹐日爲魯陽驅。抱直來東土﹐含愁到海隅。春生三泖壯﹐雪盡九峯紆。異郡情猶徹﹐同人道不孤。未窮憐舌在﹐垂死覺心蘇。大義摧牙角﹐深懷疐尾胡。姦雄頻斂手﹐國士一張須﹗知己憐三釁﹐名流重八廚。欲將方寸報﹐惟有漢東珠。

【史記田儋傳﹕田儋詳爲縛其奴﹐從少年之廷。

宋書薛安都傳﹕小子無宜﹐適卿往﹐與手甚快。通鑑﹕宇文化及揚言曰「何用持此物出﹐亟還與手。」胡三省注﹕「與手﹐魏齊間人率有是言﹐言與之毒手而殺之也。」

左傳昭公元年﹕叔孫召使者裂裳帛而與之曰「帶其褊矣。」】

○贈潘節士檉章

北京一崩淪﹐國史遂中絕﹐二十有四年﹐記注亦殘缺。中更夷與賊﹐出入互轇轕﹔亡城與破軍﹐紛錯難具說。三案多是非﹐反復同一轍。始終爲門戶﹐竟與國俱滅。我欲問計吏﹐朝會非王都﹔我欲登蘭臺﹐祕書入東虞。文武道未亡﹐臣子不敢誣。竄身云夢中﹐幸與國典俱。有志述三朝﹐並及海宇圖。一書未及成﹐觸此憂患途。同方有潘子﹐自小耽文史。犖然持巨筆﹐直遡明興始。謂惟司馬遷﹐作書有條理﹔自餘數十家﹐充棟徒爲爾。上下三百年﹐粲然得綱紀。索居患無朋﹐何意來金陵。家在鐘山旁﹐云端接觚稜。親見髙帝時﹐日月東方升。山川發秀麗﹐人物流名稱。到今王气存﹐疑有龍虎興。把酒爲君道﹐千秋事難討。一代多文章﹐相隨沒幽艸。城無弦誦生﹐柱歾藏書老。同文化支字﹐劫火燒丰鎬。自非尼父生﹐六經亦焉保。夏亡傳禹貢﹐周衰垂六官。後王有所憑﹐蒼生蒙治安。皇祖昔賓天﹐天地千年寒。聞知有小臣﹐復見文物完。此人待聘珍﹐此書藏名山。顧我𨿽逢掖﹐猶然抱遺冊。定哀三世間﹐所歷如旦夕。頗聞董生語﹐曾對西都客。期君共編摩﹐不墜文獻迹。便當挈殘書﹐過爾溪上宅。

【戰國策﹕吳與楚戰於柏舉﹐三戰入郢﹐君王身出﹐大夫悉屬﹐百姓離散。蒙谷結鬭於宮唐之上﹐捨鬭奔郢﹐遂入大宮﹐負雞次之典以浮於江﹐逃於云夢之中。昭王反郢﹐五官失法﹐百姓昏亂﹐蒙谷獻典﹐五官得法﹐而百姓大治﹐蒙谷之功﹐與存國相若。】

○閏五月十日恭詣孝陵

忌日仍逢閏﹐星躔近一周。空山傳禦幄﹐茀路想行騶。寢殿神衣出﹐祠官玉斝收。蒸嘗憑絕塢﹐鞀罄托荒陬。薄海哀思結﹐遺臣涕淚稠。禮應求艸野﹐心可對玄幽。寥落存王事﹐依稀奉月遊。尙餘歌頌在﹐長此侑春秋。

【國語﹕道茀不可行也。

漢書孝平紀﹕元始元年二月乙未﹐義陵寢神衣在柙中﹐丙申旦﹐衣在外牀上﹐寢令以急變聞﹐用太牢祠。

王莽傳﹕地皇元年七月﹐杜陵便殿乘輿虎文衣廢藏在室匣中者出﹐自樹立外堂上﹐良久乃委地。更卒見者以聞﹐莽惡之。】

○王處士自松江來拜陵畢遂往蕪湖

宵來騎白馬﹐躡電向鐘山﹐忽遇窮途伴﹐相將一哭還。君來猶五月﹐不逐秦淮節。攜手宿荒郊﹐行吟對宮闕。此去到蕪湖﹐山光似舊無。若經巡幸地﹐爲我少踟躕。

○桃葉歌

桃葉歌﹐歌宛轉﹐舊日秦淮水淸淺。此曲之興自早晚。靑溪橋邊日欲斜﹐白土岡下驅虞車﹐越州女子顏如花。中官采取來天家﹐可憐馬上彈琵琶。三月桃花四月葉﹐已報北兵屯六合。宮車塞上行﹐塞馬江東獵。桃葉復桃根﹐殘英委白門。相逢冶城下﹐猶有六朝魂。

【隋書五行志﹕陳時﹐江南盛歌王獻之桃葉詞﹐詞云「桃葉復桃葉﹐渡江不用檝。但渡無所苦﹐我自迎接汝。」及隋晉王廣伐陳﹐置營桃葉山下﹐及韓擒虎渡江﹐大將任蠻奴至新林以導北軍﹐此其應也。

隋書藝術傳﹕樂人王令言妙達音律。大業末﹐煬帝將幸江都﹐令言之子嘗從﹐於戶外彈胡琵琶﹐作翻調安公子曲。令言時臥室中﹐聞之大驚﹐蹶然而起曰「變﹐變﹗」急呼其子﹐曰「此曲興自早晚﹖」】

○黃侍中祠【在南京三山門外柵洪橋】

【侍中名觀﹐洪武二十四年殿試第一。建文末﹐奉詔募兵安慶﹐聞南京不守﹐自沈於江。其妻翁氏及二女爲官所簿錄﹐將給配象奴﹐亦赴水死。後人卽其葬地爲侍中立祠。】

侍中祠下水奔渾﹐有客悲歌叩郭門。古木夜交貞女冢﹐光風春返大夫魂。先朝侍從多忠節﹐當代科名一狀元。莫道河山今便攺﹐國於天地鎭長存。

【左傳昭公元年﹕秦後子曰「國於天地﹐有與立焉。」】

○王徵君潢具舟城西同楚二沙門小坐柵洪橋下

大江從西來﹐東抵長乾岡﹐至今號柵洪﹐對城橫石梁。【此橋蓋古時立柵處﹐本當名柵江﹐後訛爲洪耳﹐猶射江之爲射洪也。】落日照金陵﹐火旻生秋涼。都城久塵坌﹐出郊且相羊。客有五六人﹐鼓枻歌滄浪。盤中設瓜果﹐几案羅酒漿。上坐老沙門﹐舊日名省郎﹐【熊君開元。】曾折帝廷檻﹐幾死丹陛旁。天子自明聖﹐畢竟誅安昌﹐南走侍密勿﹐一身再奔亡。復有一少者﹐沈毅尢非常﹐【釋名髡殘。】不肯道姓名﹐世莫知行藏。其餘數君子﹐須眉各軒昂。爲我操南音﹐未言神已傷。流賊自中州﹐楚實當其吭。出入十五郡﹐南國無安疆。血成江漢流﹐骨與灊廬望。赫怒我先帝﹐親遣元臣行。北落開和門﹐三臺動光芒。一旦霣大命﹐藩後殘荊襄﹐遂令三楚間﹐哀哉久戰場。寧南佩侯印﹐忽焉竟披猖﹐【寧南侯左良玉。】稱兵據上流﹐以國資東陽。豈無材略士﹔忍死奔遐荒。落雁衡北回﹐窮烏樹南翔。可憐洞庭水﹐遺烈存中湘。【何騰蛟追封中湘王。】連營十三鎭﹐恣肆無朝綱。夜半相誅屠﹐三宮離武岡。黔中亦楚地﹐君長皆印章。國家有驅除﹐往往用土狼。積雨閉摩泥﹐毒流漲昆明。蠻陬地斗絕﹐極目天茫茫。頃者西方兵﹐連歲爭辰陽。心悼黃屋遠﹐眼倦烽火忙。楚𨿽三戶存﹐其人故倔彊﹔崎嶇二君子﹐志意不可量。鄖公抗忠貞﹐左徒吐潔芳。舉頭是靑天﹐不見二曜光。何意多同心﹐合沓來諸方。僕本吳趨士﹐雅志陵秋霜。適來新亭宴﹐得共賓主觴。戮力事神州﹐斯言固難忘。我寧爲楚囚﹐流涕空沾裳。

【宋史天文志﹕北落師門一星﹐在羽林軍南北者﹐宿在北方。落者﹐天軍之藩落也﹔師門﹐猶軍門。】

○攝山

徵君舊宅此山中﹐山館孱顏往迹空。藥徑春添千嶂雨﹐松厓夜起六朝風。忘情魚鳥天機合﹐適意川巖物象同。一入籬門人世別﹐幾人能不拜蕭公。

【漢書司馬相如傳﹕放散畔岸﹐驤以孱顏。顏師古曰「孱顏﹐不齊也。」宮苑記舊﹕京南北兩岸﹐籬門五十六所﹐蓋京邑之郊門也。江左初立﹐並用籬爲之﹐故曰籬門。

南齊書王儉傳﹕宋世﹐外六門設竹籬﹐建元初﹐有發白虎樽者﹐言「白門三重門﹐竹籬穿不完」。上感其言﹐攺立都墻。】

○賈倉部必選說易

昔年淸望動公交車﹐此日耆英有幾家﹖古注已聞傳孟喜﹐遺文仍許授侯芭。竹牀排硯頻添墨﹐石屋支鐺旋煮茶。更說都城防寇事﹐至今流涕賈長沙。

【漢書儒林傳﹕蜀人趙賓﹐好小數書﹐後爲易﹐持論巧慧﹐易家不能難﹐云受孟喜﹐喜爲名之。】

○出郭

出郭初投飯店﹐入城復到茶庵。秦客王稽至此﹐待我三亭之南。相逢問我名姓﹐資中故王大夫。此時不用便了﹐只須自出提酤。

○旅中

久客仍流轉﹐愁人獨遠徵。釜遭行路奪﹐席與捨兒爭。混迹同傭販﹐甘心變姓名。寒依車下艸﹐饑糝金歷中羹。浦雁先秋到﹐關雞候旦鳴﹐跖穿山更險﹐船破浪猶橫。疾病年來有﹐衣裝日漸輕。榮枯心易感﹐得喪理難平。默坐悲先代﹐勞歌念一生。買臣將五十﹐何處謁承明﹖

○酬王處士九日見懷之作

是日驚秋老﹐相望各一涯。離懷銷濁酒﹐愁眼見黃花。天地存肝膽﹐江山閱鬢華。多蒙千里訊﹐逐客已無家。

○送張山人應鼎還江陰

舊京秋色轉霏微﹐目送毘陵一雁飛。笑我畏人能久客﹐嗟君懷土便思歸。風髙海气龍王廟﹐水落江聲燕子磯。卉布家鄕多已作﹐此行須換芰荷衣。

○陳生芳績兩尊人先後卽世適皆以三月十九日追痛之作詞旨哀惻依韻奉和

一生愁恨集今辰﹐尙有微軀系五倫。淚盡宛詩言我日﹐悲深魯史筆王春。山頭馬鬣封孤子﹐天上龍髯從二親。畱此一絲忠孝在﹐三綱終古不曾淪。

帝後登遐一忌辰﹐天讎國恥世無倫。那知考妣還同日﹐從此河山遂不春。弘演納肝猶報主﹐王裒泣血倍思親。人寰尙有遺民在﹐大節難隨九鼎淪。

【梁書邵陵王綸傳﹕大敵猶彊﹐天讎未雪。】

昔年盟誓告三辰﹐欲爲生人植大倫。祭禰不從王氏臘﹐朝正猶用漢家春。阡原處處關心苦﹐幾杖年年入夢親。一上鐘山東極目﹐南湖煙水自淸淪。

●亭林詩集卷之三

元日

萊州

安平君祠

不其山

勞山歌

張饒州允掄山中彈琴

淮北大雨

濟南

賦得秋柳

酬徐處士元善

登岱

謁夫子廟

七十二弟子

謁周公廟

謁孟子廟

鄒平張公子萬斛園上小集各賦一物得桔橰

張隱君元明於園中寘一小石龕曰仙隱祠徵詩紀之

前詩意有未盡再賦四章

濟南

自笑

爲丁貢士亡考衢州君生日作

酬歸祚明戴笠王仍潘檉章四子韭溪艸堂聯句見懷二十韻

濰縣

衡王府

督亢

京師作

薊州

玉田道中

永平

謁夷齊廟

寄弟紓及友人江南

山海關

望夫石

昌黎

三屯營

恭謁天壽山十三陵

王太監墓

劉諫議祠

居庸關

重登靈巖

秋雨

與江南諸子別

江上

天津

舊滄洲

再謁天壽山陵

送王文學麗正歸新安

答徐甥幹學

白下

重謁孝陵

贈林處士古度

羌胡引

贈黃職方師正

元日

杭州

禹陵

宋六陵

顏神山中見橘

三月十九日有事於攢宮時聞緬國之報

古北口

五十初度時在昌平

北嶽廟

井陘

一雁

堯廟

○元日【已下彊圉作噩】

晨興自江上﹐踰嶺走鐘山。肅然至殿門﹐雙扉護重關。初日照宮闕﹐隱映城郭間。空山寂無人﹐獨來拜榛菅。流轉𨿽不居﹐咫尺猶天顏。喜會牧馬收﹐岡巒乍淸閒。歲序一更新﹐陽風動人寰。佇期龍虎气﹐得與春光還。復想在宥初﹐蒼生願重攀。

【杜子美詩﹕武徳開元際﹐蒼生豈重攀。】

○萊州

海右稱名郡﹐齊東亦大都。山形當斗入﹐人質並魁梧。月主秦祠廢﹐沙壇漢迹孤。已無巡狩蹕﹐尙有戍軍郛。漉海鹽千斛﹐栽岡棗萬株﹐鼉梁通日際﹐蜃市接神區。轉漕新河格﹐分營絕島迂。三方從廟算﹐二撫各兵符。【天啟初議三方布置﹐始設登萊巡撫。】炮甲初傳造﹐戈鋋已擊屠。中丞愁餌賊﹐【謝璉。】太守痛軀。【朱萬年。】郊壘靑燐出﹐城陴白骨枯。危情隨事往﹐深慮逐年䢐。計士悲疵國﹐遺民想霸圖。登臨多感慨﹐莫笑一窮儒。

【史記封禪書﹕成山斗入海。

又曰﹕八神﹐六曰月主﹐祀之萊山。

又曰﹕天子乃禱萬里沙。應劭曰「萬里沙﹐神祠也﹐在東萊曲成。」

書大誥﹕天降威﹐知我國有疵。】

○安平君祠【在卽墨縣﹐今廢。】

太息全齊霸業遺﹐如君眞是一男兒。功成棧道迎王日﹐志決危城仗鍤時。饑鳥尙銜庭下粒﹐老牛猶飲穴邊池。可憐王建降秦後﹐千古無人解出奇。

○不其山【漢不其縣有康成書院﹐今廢。】

荒山書院有人耕﹐不記山名與縣名。爲問黃巾滿天下﹐可能容得鄭康成﹖

【後漢書鄭玄傳﹕自徐州還髙密﹐道遇黃巾賊數萬人﹐見玄皆拜﹐相約不敢入縣境。】

○勞山歌

勞山拔地九千丈﹐崔嵬勢壓齊之東﹔下視大海出日月﹐上接元气包鴻蒙。幽巖祕洞難具狀﹐煙霧合沓來千峯﹔華樓獨收眾山景﹐一一環立生姿容。上有巨峯最崱屴﹐數載榛莽無人蹤。重厓復嶺行未極﹐澗壑窈窕來相通。天髙日入不聞語﹐悄然眾籟如秋冬。奇花名藥絕凡境﹐世人不識疑天工﹐云是老子曾過此﹐後有濟北黃石公﹐至今號作神人宅﹐憑髙結構畱仙宮。吾聞東嶽泰山爲最大﹐虞帝柴望秦皇封。其東直走千餘里﹐山形不絕連虛空。自此一山奠海右﹐截然世界稱域中。以外島嶼不可計﹐紛紜出沒多魚龍。八神祠宇在其內﹐往往碁置生金銅。古言齊國之富臨淄次卽墨﹐何以滿目皆蒿蓬﹖捕魚山之旁﹐伐木山之中﹐猶見山樵與村童﹐春日會鼓聲逢逢。此山之髙過岱宗﹐或者其讓雲雨功。宣气生物理則同﹐旁薄萬古無終窮。何時結屋依長松﹐嘯歌山椒一老翁。

【說文﹕山﹐宜也﹐宜气散生萬物。】

○張饒州允掄山中彈琴

趙公化去時﹐一琴遺使君。五年作太守﹐卻反東臯耘。有時意不愜﹐來躡勞山云。臨風發宮商﹐二气相絪縕。可憐成連意﹐空山無人聞。我欲從君棲﹐山厓與海濆。

○淮北大雨

秋水橫流下者巢﹐踰淮百里卽荒郊。已知舉世皆行潦﹐且復因人賦苦匏。極浦云垂翔濕雁﹐深山雷動起潛蛟。人生只是居家慣﹐江海曾如水一■﹝土幻﹞。

【國語﹕匏苦不材於人﹐共濟而已。】

○濟南

落日天邊見二峯﹐平臨湖上出芙蓉。西來水竇緣王屋﹐南去山根接岱宗。積气蒼茫含斗宿﹐餘波瀺灂吐魚龍。還思北海亭中客﹐勝會良時不可逢。

水翳墻崩竹樹疎﹐廿年重說陷城初。荒涼王府余山沼﹐寥落軍營識舊墟。百戰只今愁海岱﹐一麾猶足定靑徐。經生老卻成何事﹐坐擁三冬萬卷書。

○賦得秋柳

昔日金枝間白花﹐只今搖落向天涯。條空不系長徵馬﹐葉少難藏覓宿鴉。老去桓公重出塞﹐罷官陶令乍歸家。先皇玉座靈和殿﹐淚灑西風夕日斜。

【南史﹕宋武帝植蜀柳數株於靈和殿前。唐李商隱詩﹕腸斷靈和殿﹐先皇玉座空。】

○酬徐處士元善

桓臺風木正蕭辰﹐傾蓋知心誼獨親。季子已無觀樂地﹐偉元終是泣詩人。愁看落日燕山夜﹐畏見荒江郢樹春。【來書勸爲昌平承天之行。】踏徧天涯更回轡﹐欲從吾友卜東鄰。

【山東名勝志﹕新城縣東有戲馬臺﹐相傳齊桓公歇馬於此。】

○登岱【已下著雍閹茂】

尼父道不行﹐喟然念泰山。空垂六經文﹐不覩西周年。七十二君代﹐乃有封禪壇。書傳多荒忽﹐誰能信其然。旣嘗小天下﹐復觀邃古前。羲黃與堯舜﹐蕩滅同雲煙。社首卑附地﹐䢐徠髙摩天。下視大海旁﹐神州自相連。天地有變虧﹐何人得升仙。遺弓名烏號﹐橋山葬衣冠。末世久澆訛﹐孰探幽明原。三萬六千年﹐山崩黃河幹。立石旣已刓﹐封松旣已殘﹐太陽不東升﹐長夜何漫漫。哀哉一顏淵﹐獨立瞻吳門﹐疲精不肯休﹐計劃無崖垠。復有孟子輿﹐眷眷明堂言。庶幾大道還﹐民質如初元。上采黃金成﹐下塞宣房湍。何時一見之﹐太息徒潺湲。

【易﹕山附於地。

史記封禪書﹕欒大言「臣之師曰﹕黃金可成﹐而河決可塞﹐不死之藥可得﹐仙人可致也。」】

○謁夫子廟

道統三王大﹐功超二帝優。斯文垂彖系﹐吾志在春秋。車服先公制﹐威儀弟子修。宅聞絲竹響﹐壁有簡編畱。俎豆傳千葉﹐章逢被九州島。獨全兵火代﹐不藉廟堂謀。老檜當庭發﹐淸洙繞墓流。一來瞻闕裏﹐如得與從遊。

【杜子美宿鑿石浦詩﹕斯文憂患余﹐聖哲垂彖系。】

○七十二弟子

亂國誰知爾﹐孤生且辟人。危情嘗過宋﹐困志亦從陳。鑰舞虞庠夕﹐弦歌闕裏春。門人惟季次﹐未肯作家臣。【一時同人多入官長幕。】

【史記仲尼弟子傳﹕公皙哀﹐字季次﹐孔子曰「天下無道﹐多爲家臣仕於都﹐惟季次未嘗仕。」】

○謁周公廟

道化千年後﹐明禋一國中。禮猶先世守﹐制比百王崇。配食惟元子﹐烝嘗徧列公。祠田還割魯﹐氏系獨傳東。【有祭田碑﹐言周公之後東野氏﹐今爲東姓。】舊史書茅闕﹐新詩采閟宮。巋然遺殿在﹐不與漢侯同。

○謁孟子廟

古殿依邾邑﹐髙山近孔林。遊從齊魏老﹐功績禹周深。孝弟先王業﹐耕桑海內心。期應過七百﹐運豈厄當今。辯說千秋奉﹐精靈故國歆。四基岡上柏﹐凝望轉蕭森。

【大明一統志﹕四基山在鄒縣東北三十里﹐山頂四石﹐狀類臺基﹐其西麓卽孟子墓。】

○鄒平張公子萬斛園上小集各賦一物得桔橰

鑿木前人制﹐收泉易卦稱。天機無害道﹐人巧合成能。壤脈涓涓出﹐川流搰搰升。入晴常作雨﹐當暑欲生冰。菜甲靑旉地﹐花容赤繞塍。彌令幽興劇﹐頓使化工增。坐愛平畦廣﹐行憐曲水澄。灌園今莫笑﹐此地近於陵。

【莊子﹕鑿木爲機﹐後重前輕﹐挈水若抽﹐數如泆湯﹐其名爲橰。

易﹕井收勿幕。

又曰﹕震爲旉。】

○張隱君元明於園中寘一小石龕曰仙隱祠徵詩紀之

白日浮雲隔幾重﹐三山五嶽漫相逢。朅來未得從黃石﹐老至先思伴赤松。哲士有懷多述酒﹐英流無事且明農。猶憐末俗愚難寤﹐故作幽龕小座供。

百尺松陰十畝園﹐此中人物似桃源。衣冠俎豆猶三代﹐雞犬桑麻自一村。垣外白楡隨宿列﹐樹頭靑鳥候風翻。坐來髣髴疑仙境﹐試問先生笑不言。

○前詩意有未盡再賦四章

濩落人間七十年﹐年來三見海成田。生當虞夏神農後﹐夢在壺丘列子前。性定自能潛福地﹐機忘眞已入寥天。因思千古同昏旦﹐幾席羹墻尙宛然。

順時諏日卜靈氛﹐寶炬名香手自焚。斟雉未能觴帝後﹐薨魚聊可事山君。尋常伏臘人間共﹐曠代宗祧上界分。遂有精誠通要眇﹐儼如飛舄下靑雲。

九尺身長鬢正蒼﹐兒孫森立已成行。才過冰泮烹魚饌﹐未得秋深摘果嘗。繞院竹光浮茗椀﹐透簾花气入書牀。只應潔疾猶難化﹐莫學當時費長房。

門前有客跨靑牛﹐倒屣相迎入便畱。不覺人間非甲子﹐已知天外是神州。宣尼願在終浮海﹐屈子文成合遠遊。笑指八仙皆上座﹐從君今日老糟丘。

○濟南

湖上荷花歲歲新﹐客中時序自傷神。名泉出地環巖郭﹐急雨連山淨火旻。絕代詩題傳子美﹐近朝文士數於鱗。愁來獨憶辛忠敏﹐老淚無端痛古人。

○自笑

自笑今年未得歸﹐酒樽詩卷欲何依。呼僮向曉牽長轡﹐覓嫗先冬綻故衣。黃耳不來江表信﹐白頭終念故山薇。無因化作隨陽雁﹐一逐西風笠澤飛。

○爲丁貢士亡考衢州君生日作

【記曰「君子有終身之喪﹐忌日之謂也。」世俗乃又以父母之生日設祭﹐而謂之生忌﹐禮乎﹖考之自梁以後﹐始有生日宴樂之事﹐而父母之存﹐固已嘗爲之矣。則於其旣亡而事之如存﹐禮𨿽先王未之有﹐可以義起也。丁君雄飛乃追溯其考之年及其生日﹐而曰「吾父存﹐今八十矣。」乃陳其酒脯﹐設其裳衣﹐如其存之事﹐而求詩於友人﹐其亦孝思之所推與﹖爲賦近體四韻。】

傷今已抱終天恨﹐追往猶爲愛日歡。愾若戶前聞嘆息﹐儼如堂上坐衣冠。馴烏止樹生多子﹐慈竹緣池長百竿。【所居石城門內有池有竹。】欲向舊京傳孝友﹐當時誰得似丁蘭﹖

○酬歸祚明戴笠王仍潘檉章四子韭溪艸堂聯句見懷二十韻

異地逢冬節﹐同人會韭溪。蒼涼悲一別﹐廓落想孤棲。刻燭初分韻﹐抽毫亦共題。雪裝吳苑白﹐云幕越山低。淸醑傳杯緩﹐哀弦入坐淒。詞堪爭日月﹐气欲吐虹霓。寫恨工蘇李﹐攄幽劇呂嵇。風流知不墜﹐肝膽幸無暌。掛帙安牛角﹐擔囊逐馬蹄。飄颻過東楚﹐浩蕩適三齊。息足雩門下﹐停車汶水西﹐岱宗臨日觀﹐梁父躡雲梯。洞壑來仍異﹐關河去更迷。人看秋逝雁﹐客喚早行雞。臥冷王章被﹐窮余範叔綈。夢猶經冢宅﹐愁不到中閨。【來詩有「親朋愁帶甲﹐家捨祝添丁」之句。】問字誰供酒﹐翻書獨照藜。雅言開竹徑﹐佳訊發蘭畦。遺鯉情偏切﹐班荊意各淒。式微君莫賦﹐春雨正塗泥。

○濰縣

人臣遇變時﹐亡或愈於死。夏祚方中微﹐靡奔一人爾。二斟有遺迹﹐當日兵所起。世人不達權﹐但拜孤山祀。【孤山在昌樂縣東十里﹐有伯夷廟。】

【左傳昭二十年﹕亡愈於死﹐先諸。】

我行適東方﹐將尋孔北海。此地有遺風﹐其人已千載。英名動劉備﹐一爲卻管亥。後此復何人﹐崎嶇但荒壘。

○衡王府

賜履因齊國﹐分枝自憲宗。能言皆詔予﹐廣斥盡疏封。地號東秦古﹐王稱叔父恭。穿池通海气﹐起榭出林容。嶽裏生秋艸﹐牛山見夕烽。蛇遊宮內道﹐鳥啄殿前松。失國非奔莒﹐亡王不住共。雍門今有嘆﹐流涕一相逢。

【史記齊悼惠王世家﹕諸民能齊言者﹐皆予齊王。

晉書五行志﹕臨淄有大蛇﹐長十餘丈﹐負二小蛇﹐入城北門﹐徑從市入漢城陽景王祠中﹐已而齊王冏敗。】

○督亢

此地猶天府﹐當年竟入秦﹐燕丹不可作﹐千載自淒神。野燒村中夕﹐枯桑壠上春。一歸屯占後﹐墟裏少遺民。

○京師作

煌煌古燕京﹐金元遞開創。初興靖難師﹐遂駐時巡仗。制掩漢唐閎﹐徳儷商周王。巍峨大明門﹐如翚峙南向。其陽肇圜丘﹐列聖凝靈貺。其內廓幹淸﹐至尊儼旒纊。繚以皇城垣﹐靚深擬天上。其旁列兩街﹐省寺郁相望。經營本睿裁﹐斵削命般匠。鼎從郟鄏卜﹐宅是成周相。穹然對兩京﹐自古無與抗。酆宮遜顯敞﹐未央失弘壯。西來太行條﹐連天矚崖嶂。東盡巫閭支﹐界海看滉瀁。居中守在支﹐臨秋國爲防。人物並浩穰﹐風流余慨慷。百貨集廣馗﹐九金歸府藏。通州船萬艘﹐便門車千兩。綿延祀四六﹐三靈哀板蕩。紫塞吟悲笳﹐黃圖布氈帳。獄囚圻父臣﹐【王洽。】郊死凶門將。【滿桂。】悲號煤山縊﹐泣血思陵葬。【先皇帝陵今號思陵。】宗子洎羣臣﹐鳶岑與黔漲。丁年抱國恥﹐未獲居一障。垂老入都門﹐有願無繇償。足穿貧士履﹐首戴狂生盎。愁同箕子過﹐悴比湘累放。縱橫數遺事﹐太息觀今向。空懷赤伏書﹐虛想雲臺仗。不覩舊官儀﹐惸惸念安傍。復思塞上游﹐汗漫誠何當。河西訪竇融﹐上谷尋耿況。聊爲舊京辭﹐投毫一吁悵。

【史記李廣傳﹕以臨右北平盛秋。

滑稽傳﹕東郭先生久待詔公交車﹐貧困饑寒﹐衣敝﹐履不完﹐行雪中﹐履有上無下﹐足盡踐地。

後漢書逢萌傳﹕首戴瓦盎﹐哭於市曰「新乎新乎﹗」】

○薊州

北上漁陽道﹐陰風倍慘淒。窮魚浮澱白﹐孽鳥向林低。故壘余安史﹐居人半霫奚。停驂聊一問﹐幾日到遼西﹖

【戰國策﹕雁從東方來﹐更嬴以虛發而下之﹐曰「此孽也。」注﹕「孽者﹐謂隱痛於身﹐此孽子也。」舊唐書北狄傳﹕奚國在京師東北四千餘里﹐東接契丹﹐西至突厥﹐南拒白狼河﹐北至霫國。】

○玉田道中

我行至北方﹐所見皆一槪。豈有田子春﹐尙守盧龍塞。驅車且東之﹐英風宛然在。山中無父老﹐故宅恐荒穢。浭水久還流﹐【薊州誌﹕浭水在丰潤縣西門外﹐凡水東流﹐而此獨西﹐故名曰還鄕河。】盤山仍面內。地道無虧崩﹐天行有蒙昧。騁目一遐觀﹐浩然發深愾。可憐壯遊人﹐不遇熙明代。

○永平

流落天涯意自如﹐孤蹤終與世情疎。馮驩元不曾彈鋏﹐關令安能彊著書。楡塞晚花重發後﹐灤河秋雁獨飛初。從玆一覽神州去﹐萬里徜徉興有餘。

○謁夷齊廟

言登孤竹山﹐愾焉思古聖。荒祠寄山椒﹐過者生恭敬。百里亦足君﹐未肯滑吾性。遜國全天倫﹐遠行辟虐政。甘餓首陽岑﹐不忍臣二姓。可爲百世師﹐風操一何勁。悲哉尼父窮﹐每歷邦君聘。楚狂歌「鳳衰」﹐荷蕢譏擊磬。自非爲斯人﹐棲棲無乃佞。我亦客諸侯﹐猶須善辭命。終懷耿介心﹐不踐脂韋徑。庶幾保平生﹐可以垂神聽。

○寄弟紓及友人江南【已下屠維大淵獻】

仲尼一旅人﹐棲棲去齊衛﹐當其在陳時﹐亦設先人祭。深哉告孟言﹐緬矣封防制。而我亦何爲﹐遠遊及三歲。前年北踰汶﹐頃者東過薊。三世但一身﹐南瞻每揮涕。未敢廢烝嘗﹐無由辦羊彘﹐粟從仁者求﹐酒向鄰家貰。庶幾儻來歆﹐精靈眇天際。不知自玆往﹐吾駕焉所稅。世故多屯邅﹐曰歸未成計。疢如切中心﹐沒齒安蔬糲。

【家語﹕孔子厄於陳蔡﹐七日不食﹐子貢以所賫貨竊犯圍而出﹐告糴於野人﹐得米一石焉。顏回仲由炊之﹐子召顏回曰「疇昔予夢見先人﹐豈或啟佑我哉﹖子炊而進飯﹐吾將祭焉。」

北史王慧龍傳﹕自慧龍入國﹐三世一身﹐至瓊始有四子。

詩﹕疢如疾首。】

吾家有賜塋﹐近在尙書浦﹐前區百畝田﹐後啟重門堵。子姓儼成行﹐科名多接武。家風萬石傳﹐花竹平泉圃。蟬聯二百祀﹐魂魄猶玆土。一旦閱滄桑﹐他人代爲主。痛我遊子身﹐中年遭薄祜。驅車去關河﹐行行遠豺虎。親朋不可見﹐何況予同父。碌碌想阿奴﹐耕田故辛苦。行者嘆四方﹐居者愁門戶。豈爲別離哀﹐努力念爾祖。

【陸士衡贈從兄車騎詩﹕營魄懷玆土﹐精爽若飛沈。】

自昔遘難初﹐城邑遭屠割﹐幾同趙卒坑﹐獨此一人活。旣偸須臾生﹐詎敢辭播越﹐十年四五遷﹐今復客天末。田園已侵並﹐書卷亦剽奪﹐尙虞陷微文﹐雉羅不自脫。卻喜對山川﹐壯懷稍開豁。秉心在忠信﹐持身類迂闊。朋友多相憐﹐此志貫窮達。𨿽鄰河伯居﹐未肯求呴沫。出國每徒行﹐花時猶衣褐﹐以此報知交﹐無爲久惻怛。

○山海關

芒芒碣石東﹐此關自天作。粵惟中山王﹐經營始開拓。東支限重門﹐幽州截垠堮。前海彌浩溔﹐後嶺橫岝崿。紫塞爲周垣﹐蒼山爲鎖鑰。緬思開創初﹐設險制東索。中葉狃康娛﹐小有幹王略。撫順矢初穿﹐廣寧旗已落。抱頭化貞逃﹐束手廷弼卻。駸駸河以西﹐千里屯氈幕。關外修八城﹐指麾煩內閣。【孫承宗。】楊公【嗣昌。】築二翼﹐東西立羅郭﹐時稱節鎭雄﹐頗折氛祲惡。神京旣顚隕﹐國勢靡所托。啟關元帥降﹐歃血名王諾。自此來域中﹐土崩無鬭格。海燕春乳樓﹐塞鷹曉飛泊。七廟竟爲灰﹐六州難鑄錯。

【通鑑﹕羅紹威召朱全忠﹐盡殺魏博牙軍﹐𨿽去其逼﹐而魏兵自是衰弱。紹威悔之﹐謂人曰「合六州四十三縣鐵﹐不能爲此錯也。」注﹕「錯﹐鑢也。又誤也。羅以殺牙軍之誤﹐取鑄錯爲諭。」】

○望夫石

威遠臺前春艸萋﹐望夫岡畔夜烏啼。九枝白日扶桑上﹐萬疊蒼山大海西。國是祇憑三寸舌﹐老謀終惜一丸泥。愁心欲共秦貞女﹐目斷天涯路轉迷。

【山海經﹕陽谷上有扶桑﹐十日所浴﹐居水中﹐有大木﹐九日居下枝﹐一日居上枝。

新序﹕楚莊王問於孫叔敖曰「寡人未得所以爲國是也。」孫叔敖曰「國之有是﹐眾非之所惡也﹐臣恐王之不能定也。」

晉語﹕郤叔虎曰「旣無老謀﹐而又無壯事﹐何以事君﹖」】

○昌黎

彈丸余小邑﹐固守作東藩。列郡誰能比﹐雄關賴此存。霜槎春砦出﹐風葉夜旗翻。欲問嬰城事﹐聲吞不敢言。

○三屯營

三屯山勢郁崢嶸﹐少保當年此建旌。名似北平臨宿將﹐制如河上築降城。忠祠日落來山鬼﹐武庫苔封蝕禁兵。【三忠祠在城南山上﹐城西小門內有神器庫。】一望幽燕人物盡﹐頹垣荒艸不勝情。

○恭謁天壽山十三陵

成祖昔定都﹐乃省玆山陽。羣山自天來﹐勢若蛟龍翔。東趾據盧龍﹐西脊馳太行﹐後尻坐黃花﹐前面臨神京。中有萬年宅﹐名曰康家莊﹐可容百萬人﹐豁然開明堂。維時將作臣﹐奉旨趨傍傍。盛徳比霸杜﹐宏規軼瀍邙。雷電驅玄冥﹐白雲升帝鄕。三光墜楡木﹐窮北回轀輬。駊騀金粟堆﹐寂寞橋山藏。右獻左次景﹐裕茂迆西旁。泰陵在茂西﹐稍折南維康。永陵在東南﹐規模特恢張。碝石爲玄墀﹐丹靑煥雕梁。昭近九龍池﹐定依昭左方﹐其制亦如永﹐工麗踰孝長。慶居獻西隅﹐徳奠永東岡。環山數十里﹐松柏參天蒼。列宗每駕朝﹐百執恆趨蹌。一年祭三舉﹐侍從來班揚。詩追安世歌﹐典與郊禘光。自傷下土臣﹐不睹昭代章。天禍降宗國﹐滅我聖哲王。渴葬池水南﹐靈宮迫妃殤。上無寶城制﹐周帀惟磚墻。下有中涓墳﹐陪葬義所當。殿上立三主﹐並列田娘娘。問此何代禮﹐哽咽不可詳。麥飯提一簞﹐棗榛提一筐。村酒與山蔬﹐一一自攜將。下階拜稽首﹐出涕雙浪浪。主祭非曾孫﹐降假非宗祊。重上諸陵間﹐裴回復彷徨。茂陵樹千株﹐獨立不受戕﹐門闔尙完具﹐上頭安禦牀。自康以接慶﹐小樹多楡枋﹐殿樓盡黃瓦﹐逶迆各相望。康昭二明樓﹐並遭劫火亡。定陵毀大殿﹐以及東西廊。余陵半無門﹐累甓仍支杗。尙存宰牲亭﹐曁外諸監房。石人十有二﹐袍笏兼戎裝。六獸柱則四﹐制與鐘山亢。跨以七孔橋﹐峙以白石坊﹐仁宗所制碑﹐崷崒當中央。行宮已頹壞﹐禦路徒荒涼。每陵二太監﹐猶自稱司香。人給地數畝﹐把耒耕山場﹔春秋祭碑下﹐共享一豕羊。皆云牧騎來﹐斫伐尢披猖﹐並力與之爭﹐僅得保界疆。有盜貴妃冢﹐斬首竿以槍﹐於時姦宄民﹐瞿然始懲創。繞陵凡六口﹐六口各有兵。一陵立一衛﹐衛設屯與倉。居庸有總兵﹐昌平有侍郎﹐一朝盡散迸﹐無復陵京防。燕山自峨峨﹐沙河自湯湯﹐皇天自髙髙﹐后土自芒芒。下痛萬赤子﹐上呼十四皇。哭帝帝不聞﹐吁天天無常。幽都蹲土伯﹐九關飛虎倀。日月相蝕虧﹐列宿爲參商。自古有殂落﹐劇哉哀「姚黃」。從臣去鼎湖﹐二妃沈江湘。倉皇一抔土﹐十五零秋霜﹐天運未可億﹐天心未可量﹐仲華復西京﹐崔損修中唐。誰能寄此詩﹐雅頌同洋洋。

【楊雄甘泉賦﹕崇邱陵之駊騀兮。師古注曰「髙大之狀。」

司馬相如子虛賦﹕碝石碔砆。注﹕「張揖曰﹕碝石﹐白者如冰﹐半有赤色。」

公羊傳﹕不及時而日渴葬也。注﹕「諭急也。」釋名﹕「日月未滿而葬曰渴。」

唐書徳宗紀﹕貞元十四年﹐以左諫議大夫平章事崔損爲修奉八陵使。先是﹐昭陵寢殿爲火所焚﹐至是﹐獻﹑昭﹑幹﹑定﹑泰五陵各造屋三百七十八間﹐橋陵一百四十間﹐元陵三十間﹐惟建陵仍舊﹐但修葺而已。陵寢中牀褥帷幄一事以上﹐帝皆親自閱視﹐然後授損送於陵所。】

○王太監墓

先帝賓天日﹐諸臣孰扈從。中涓能一死﹐大節獨從容。地切山陵閟﹐魂扶輦禦恭。遠同髙力士﹐陪葬哭玄宗。

【唐書髙力士傳﹕力士配流黔中﹐赦歸﹐至郎州﹐聞上皇厭代﹐北望號慟﹐嘔血而卒。代宗以其耆宿保護先朝﹐贈揚州大都督﹐陪葬泰陵。】

○劉諫議祠【在昌平舊縣﹐今廢。】

皁囊靑史漫傳名﹐白日黃泉气未平。自古國亡緣宦者﹐可憐身沒尙書生。荒阡艸長妖狐出﹐舊驛風寒劣馬行。一自徳陵升馭後﹐山河祠廟總淪傾。

○居庸關

居庸突兀倚靑天﹐一澗泉流鳥道懸。終古戍兵煩下口﹐本朝陵寢托雄邊。車穿褊峽鳴禽裏﹐烽點重岡落雁前。燕代經過多感慨﹐不關遊子思風煙。

【魏書常景傳﹕都督元譚據居庸下口﹐亦作夏口。北齊書文宣紀﹕築長城﹐自幽州北夏口至恆州九百餘里﹐卽今之南口也。

水經注﹕居庸關山岫層深﹐側道褊峽﹐林鄣據險﹐路才容軌。曉禽暮獸﹐寒鳴相和﹐羈官遊子﹐聆之者莫不傷思矣。】

極目危巒望八荒﹐浮雲夕日徧山黃。全收朔地當年大﹐不斷秦城自古長。北狩千官隨土木﹐西來羣盜失金湯。空山向晚城先閉﹐寥落居人畏虎狼。

【陳江總作魯廣達墓銘曰﹕災流淮海﹐險失金湯。】

○重登靈巖【在長淸縣東南九十里】

重來絕巘一攀緣﹐壞閣崔嵬起暮煙。山靜鼪猱棲佛地﹐堂空龍象散諸天。芟林果熟紅椒後﹐入定僧歸白鶴前。【寺有雙鶴泉。】莫問江南身世事﹐殘金兵火一淒然。【寺自宋以來最盛﹐金末侯摯屯兵﹐張汝楫據守﹐而寺爲墟矣。】

○秋雨

生無一錐土﹐常有四海心。流轉三數年﹐不得歸園林。跖地每塗淖﹐窺天久曀陰。尙冀異州賢﹐山川恣搜尋。秋雨合淮泗﹐一望無髙深。眼中隔泰山﹐斧柯未能任。車沒斷崖底﹐路轉崇岡岑。客子何所之﹐停驂且長吟。誇父念西渴﹐精衛憐東沈。何以解吾懷﹐嗣宗有遺音。

【後漢書梁鴻傳﹕冀異州兮尙賢。

孔子龜山操﹕予欲望魯兮龜山蔽之﹐手無斧柯﹐柰龜山何。】

○與江南諸子別

絕塞飄零苦著書﹐朅來行李問何如。云生岱北天多雨﹐水決淮壖地上魚。濁酒不忘千載上﹐荒雞猶唱二更餘。諸公莫效王尼嘆﹐隨處容身足艸廬。

【杜子美簡王明府詩﹕行李須相問。

史記﹕秦始皇八年﹐河魚大上。漢書五行志﹕魚逆流而上也。北史劉丰傳﹕王思政據長社﹐民訛言大魚道上行﹐丰建水攻之策﹐遏洧水灌城﹐水長﹐魚虌皆遊焉﹐城遂陷。

管輅別傳﹕雞一二更鳴者爲荒雞。

晉書王尼傳﹕尼早喪婦﹐有一子。無居宅﹐惟畜露車﹐有牛一頭﹐每行﹐輒使禦之﹐暮則共宿車上。嘗嘆曰「滄海橫流﹐處處不安也。」】

○江上

江上傳夕烽﹐直徹燕南陲﹐皆言王師來﹐行人久奔馳。一鼓下南徐﹐遂拔都門籬。黃旗旣隼張﹐戈船亦魚麗。幾令白鷺洲﹐化作昆明池。於湖擔壺漿﹐九江候旌麾。宋義但髙會﹐不知兵用奇。頓甲守城下﹐覆亡固其宜。何當整六師﹐勢如常山蛇。一舉定中原﹐焉用尺寸爲﹖天運何時開﹐干戈良可哀。願言隨飛龍﹐一上單於臺。

○天津

文皇都北平﹐始建天津衛﹐內以輔神京﹐外徹溟海際。南北瀉兩河﹐吐納百川細。挽漕日夜來﹐貢賦無畱滯。重臣鎭其間﹐鼎足分宣薊。豈惟念輸將﹐隱然存大計。孽盜踵巢芝﹐共主非幽厲。曾無一矢遺﹐欻啟都城閉。馬嵬止玄宗﹐曹陽宿獻帝。𨿽云兩日程﹐乘輿豈能詣。先帝一出宮﹐洞然知國勢﹐與其蹈危塗﹐不若宮中縊。嗚呼事一乖﹐宇宙遂顚蹶。開府固庸才﹐奉頭竟南逝。【巡撫馮元揚。】侈言曲突謀﹐縱有亦奚濟。何人爲史官﹐直筆掃蕪翳。登陴望九門﹐臨風灑哀涕。

○舊滄洲

落日空城內﹐停驂問路岐。曾經看百戰﹐惟有一狻猊。

○再謁天壽山陵【已下上章困惇】

諸陵何崔嵬﹐不攺蒼然色。下蟠厚地深﹐上峻靑天極。佳气鬱蔥蔥﹐靈長詎可測。云何月遊路﹐坐見塞塵偪。空勞牲醴陳﹐微寘神豈食。仁言人所欣﹐甘言人所惑﹐小修此陵園﹐大屑我社稷。朅來復仲春﹐再拜翦荊棘。臣子分則同﹐駿奔誰共職。區區犬馬心﹐媿乏匡扶力。

○送王文學麗正歸新安

兩年相遇都門道﹐只有王生是故人。原廟松楸頻眺望﹐夾城花萼屢經巡。悲歌絕塞將歸客﹐學劍空山未老身。【生舊在金侍郎聲幕府。】貰得一杯燕市酒﹐傾來和淚濕車輪。

○答徐甥幹學

轉蓬枯質自來輕﹐繞樹孤棲尙未成。守兔江湄遲夜月﹐飲牛澗底觸秋聲。孤單苦憶難兄弟﹐薄劣煩呼似舅甥。今日燕臺何邂逅﹐數年心事一班荊。

【鮑照擬古詩﹕南國有儒生﹐迷方獨淪誤﹐伐木淸江湄﹐設置守毚兔。】

○白下

白下西風落葉侵﹐重來此地一登臨。淸笳皓月秋依壘﹐野燒寒星夜出林。萬古河山應有主﹐頻年戈甲苦相尋。從教一掬新亭淚﹐江水平添十丈深。

○重謁孝陵

舊識中官及老僧﹐相看多怪往來曾﹐問君何事三千里﹐春謁長陵秋孝陵﹖

○贈林處士古度

老者人所敬﹐於今乃賤之﹐臨財但苟得﹐不復知廉維。五官旣不全﹐造請無虛時。趙孟語諄諄﹐煩亂不可治。期頤悲褚淵﹐耄齒嗟蘇威。以此住人間﹐動輒爲世嗤。嶷嶷林先生﹐自小工文辭。彬彬萬曆中﹐名碩相因依。髙會白下亭﹐卜築淸溪湄﹔同心遊岱宗﹐誼友從湘累。江山忽攺色﹐艸木皆枯萎。受命松柏獨﹐不攺靑靑姿。今年八十一﹐小字書新詩。方正旣無詘﹐聰明矧未衰。吾聞王者興﹐巡狩名山來。百年且就見﹐況徳爲人師。惟此耇成人﹐皇天所慭遺。以洗多壽辱﹐以作邦家基。

【漢書東方朔傳﹕老者人所敬也。

南史褚淵傳﹕齊受禪﹐拜司徒﹐賓客滿坐﹐其兄照嘆曰「彥回少立名行﹐何意披猖至此﹗門戶不幸﹐復有今日之拜。使彥回作中書郎而死﹐不當是一名士邪﹖名徳不昌﹐乃復有期頤之壽。」隋書蘇威傳﹕大唐秦王平王充﹐坐於東都閭闔門內﹐威請謁見﹐稱老病不能拜起。王遣人數之曰「公隋朝宰輔﹐政亂不能匡救﹐遂令品物塗炭﹐君弒國亡。見李密﹑王充皆拜伏舞蹈。今旣老病﹐無勞相見也。」尋歸長安﹐至朝堂請見﹐又不許。卒於家﹐年八十八。莊子﹕受命於地﹐惟松柏獨也﹐冬夏靑靑。書康誥﹕汝丕遠惟商耇成人。莊子﹕多壽則多辱。】

○羌胡引

今年祖龍死﹐乃至明年亡。佛貍死卯年﹐卻待辰年戕。歷數推遷小嬴縮﹐天行有餘或不足。東夷跳梁歷三世﹐四十五年稱僞帝。牂牁越巂入輿圖﹐兩戒山河歸宰制。隹兵不祥﹐天道好還﹐爲賊自賊﹑爲殘自殘。我國金甌本無缺﹐亂之初生自夷孽。徵兵以建州﹐加餉以建州﹐土司一反西蜀憂﹐妖民一唱山東愁﹐以至神州半流賊﹐誰其嚆矢繇夷酋。四入郊圻躪魯齊﹐破邑屠城不可數﹐刳腹絕腸﹐折頸折頤﹐以澤量屍。幸而得囚﹐去乃爲夷。夷口呀呀鑿齒鋸﹐牙建蚩旗乘莽車。視千城之流血﹐擁艷女兮如花。嗚呼﹗夷徳之殘如此﹐而謂天欲與之國家﹐然則蒼蒼者﹐其果無知也耶﹗或曰完顏氏之興﹐不亦然與﹖中國之弱﹐蓋自五代﹐宋與契丹﹐爲兄與弟。上告之明神﹐下傳之子孫﹐一旦與其屬夷﹐攻其主人﹐是以禍成於道君﹐而天下遂以中分。然而天監無私﹐餘殃莫贖﹐汝水雲昏﹐幽蘭景促。彼守緒之遺骸﹐至臨安而埋獄。子不見夫五星之麗天﹐或進或退﹐或畱或疾。大運之來﹐固不終日。盈而罰之﹐動而蹶之﹐天將棄蔡以壅楚﹐如欲取而故與。力盡敝五材﹐火中退寒暑。湯降文生自不遲﹐吾將翹足而待之。

○贈黃職方師正【建陽人】

黃君濟川才﹐大器晚成就。一出事君王﹐牧馬踰嶺岫。元臣舉國降﹐羽葆蒙塵狩。崎嶇遂奔亡﹐空山侶猿狖。蕭然冶城側﹐窮巷一廛僦。數口費經營﹐索飯兼穉幼。淸操獨介然﹐片言便拂袖。常思驅五丁﹐一起天柱僕。微誠抱區區﹐時命乃大謬。南望建陽山﹐荒阡餘石獸。生違鹿柴居﹐死欠狐丘首。矢口爲詩文﹐吐言每奇秀。揚州九月中﹐煨芋試新酎。猛志雷破山﹐劇談河放澑。否終當自傾﹐佇待名賢救。落落我等存﹐一繩維宇宙。

○元日【已下重光赤奮若】

雰雪晦夷辰﹐麗日開華始。窮陰畢除節﹐復旦臨初紀。【夷歷元日先大統一日。】行宮刊木間﹐蓽路山林裏。雲气誰得窺﹐眞龍自今起。天王未還京﹐流離況臣子。奔走六七年﹐率野歌虎兕。行行適吳會﹐三徑荒不理。鵬翼候扶搖﹐鯤鬐望春水。頹齡尙未衰﹐長策無中止。

○杭州

宋世都臨安﹐江山已失據﹐猶誇天目山﹐龍翔而鳳翥。重江險足憑﹐百貨東南聚﹐於此號行都﹐六帝鑾輿駐。西輸楚蜀資﹐北擁淮海戍。湖光映罘罳﹐山色連宮樹。兩國罷干戈﹐君臣日遊豫。襄樊一陷沒﹐千里無完固。梵唄響殿庭﹐番僧抇陵墓。天運亦何常﹐以此思其懼。

浙西錢谷地﹐不以封宗室。南渡始僑藩﹐懿親藉丞弼。序非涿郡疎﹐徳則瑯邪匹。如何負扆謀﹐蒼黃止三日。那肱召周軍﹐北庭王衛律。所以敵國人﹐盡得我虛實。靑絲江上來﹐朱邸城中出。一代都人士﹐盡屈旃裘厀。誰爲斬逆臣﹐一奮南史筆。

【北齊書髙阿那肱傳﹕後主還鄴﹐侍衛逃散﹐惟那肱及內官數十騎從行。後主走度太行﹐令那肱以數千人投濟州關﹐仍遣覘候﹐每奏云「周軍未至﹐且在靑州集兵﹐未須南行。」及周將軍尉遲迥至關﹐肱遂降。時人皆云「肱表款周武﹐必仰生致齊主。故不速報兵至﹐使後主被擒。」肱至長安﹐授大將軍﹐封郡公﹐爲隆州刺史。誅。】

○禹陵

大禹巡南守﹐相傳此地崩。禮同虞帝陟﹐神契鼎湖升。窆石形模古﹐墟宮世代仍。探奇疑是穴﹐考典或言陵。玉帛千年會﹐山河一气憑。禦香來敕使﹐主守付髡僧。樹暗巖云積﹐苔深壑雨蒸。鵂鶹呼冢柏﹐蝙蝠下祠燈。餘烈猶於越﹐分封並■﹝木巳﹞鄫。國詒明徳胙﹐人有霸圖稱。往者三光墜﹐江幹一障乘。投戈降北固﹐授孑守西興。衝主常虛己﹐謀臣動自矜。普天皆爵祿﹐無地使賢能。合戰山回霧﹐窮追海踐冰。蠡城迷白艸﹐鏡沼爛紅菱。樵采岡林徧﹐弓刀塢壁增﹐遺文畱僕碣﹐仄徑長荒藤。望古頻搔首﹐嗟今更撫膺。會稽山色好﹐淒惻獨攀登。

【史記越世家贊﹕越世世爲公侯﹐蓋禹之餘烈也。

周語﹕有夏𨿽衰﹐杞﹑鄶猶在。

左傳﹕授師孑焉以伐隨。

通鑑﹕慕容皝攻慕容仁﹐時海凍﹐皝自昌黎東踐冰而進。越絕書﹕防塢者﹐越所以遏吳軍也。杭塢者﹐句踐杭也。二百石長員﹐卒七﹐士人度之會夷。】

○宋六陵

六陵饒荊榛﹐白日愁春雨。山原互起伏﹐井邑猶成聚。偃折冬靑枝﹐哀哀叫杜宇。海水再桑田﹐江頭動金鼓。躡屩一遷逡﹐淚灑攢宮土。

【楚辭九章﹕遷逡次而勿驅兮﹐聊假日以須時。洪興祖補注﹕「遷逡﹐猶逡巡﹐行不進貌。逡﹐七旬反。」】

○顏神山中見橘

黃苞綠葉似荊南﹐立雪淩寒性自甘。但得靈均長結伴﹐顏神山下卽江潭。

○三月十九日有事於攢宮時聞緬國之報【已下玄黓攝提格】

此日空階薦一觴﹐軒臺雲气久芒芒。時來夏后還重祀﹐識定凡君自未亡。宿鳥乍歸陵樹穩﹐春花初放果園香。年年沾灑頻寒食﹐咫尺龍髯近帝旁。

【莊子﹕楚王與凡君坐﹐少焉﹐楚王左右曰「凡亡者三」﹐凡君曰「凡之亡也﹐不足以喪吾存。夫凡之亡﹐不足以喪吾存﹐則楚之存不足以存存﹐由是觀之﹐則凡未始亡﹐而楚未始存也。」

三輔黃圖﹐安陵有果園。】

○古北口

漢家亭障接山南﹐光祿臺空倚夕嵐。戍卒耕田烽火寂﹐惟餘城下一茅庵。歲歲飛鴻出口迥﹐年年采木下川來。山中鹿角都除卻﹐便似函關日夜開。白髮黃冠老道流﹐自言家世小興州。一從移向山南住﹐吹角孤城二百秋。【永樂初﹐棄大小興州。】霧靈山上雜花生﹐山下流泉入塞聲。卻恨不逢張少保﹐磧南猶築受降城。【霧靈山在曹家寨邊外﹐嘉靖初﹐巡撫王大用欲賂三衛取其山城之﹐不果。】

○五十初度時在昌平

居然濩落念無成﹐隙駟流萍度此生。遠路不須愁日暮﹐老年終自望河淸。常隨黃鵠翔山影﹐慣聽靑驄別塞聲。舉目陵京猶舊國﹐可能鐘鼎一揚名。

○北嶽廟

曲陽古名邦﹐今日稱下縣。嶽祠在其中﹐巍峨奉神殿。體制匹岱宗﹐經營自雍汴。鶴駕下層霄﹐宸香閟深院。睒晹鬼目獰﹐盤蹙松根轉。白石睇穹文﹐丹楹仰流絢。肇典在有虞﹐望秩羣神徧。時巡歲卽暮﹐歸格牲斯薦。自此沿百王。彬彬著紀傳。恆山跨北極﹐自古無封禪。賴以鎭華戎﹐帝王得南面。河朔多彊梁﹐燕云屢徵戰。赫赫我陽庚﹐區分入邦甸。告祈無闕事﹐降福蒙深眷。周封喬嶽柔﹐禹別髙山奠。疆吏少幹城﹐神州姿奔踐。祠同宋社亡﹐【時嶽祀移渾源州。】祭卜伊川變。再拜出廟門﹐嗚呼淚如霰。

【左太衝吳都賦﹕忘其所以睒暘﹐失其所以去就。李善注﹕「說文曰﹕睒﹐蹔視也﹔暘﹐疾視也。」

舊唐書張嘉貞傳﹕爲定州刺史﹐至州﹐於恆嶽廟中立頌﹐自爲文書於石爲碑﹐用白石爲之﹐素質黑文﹐甚爲奇麗。今碑在廟中。

漢書郊祀志﹕周顯王之四十二年﹐宋太邱社亡。】

○井陘

水折通燕海﹐山盤上趙陘。權謀存史冊﹐險絕著圖經。瞰下如臨井﹐憑髙似建瓴。壑冰當路白﹐窯火出林靑。頗憶三分國﹐曾觀九地形。秦師踰上黨﹐齊卒戍熒庭。獨此艱方軌﹐於今尙固扃。【井陘之道﹐春秋戰國用兵未有由之者。自王翦韓信伐趙﹐始開此路。而魏道武伐燕﹐使公孫蘭栗磾帥步騎二萬﹐自太原開井陘關路襲燕慕容寶於中山﹐於今遂爲通塗。】連恆開晉索﹐指昴逼虞星。乞水投孤戍﹐炊藜捨短亭。卻愁時不會﹐天地一流萍。

【左傳襄二十三年﹕齊侯伐晉﹐張武軍於熒庭﹐戍郫邵﹐封少水﹐以報平陰之役。

定四年﹕命以唐誥而封於夏墟﹐啟以夏政﹐疆以戎索。】

○一雁

一雁度汾河﹐河邊積雪多。水枯淸澗曲﹐風落介山阿。塞上愁書信﹐人間畏网羅。覆車方有粟﹐飲啄意如何。

○堯廟

舊俗陶唐後﹐嚴祠古道邊。土階依玉座﹐松棟冠平田。霜露空林積﹐丹靑彩筆鮮。垂裳追上理﹐歷象想遺篇。鳥火頻推革﹐山龍竟棄捐。汾方風動壑﹐姑射雪封顚。典冊淪幽艸﹐文章散暮煙。滔天非一族﹐猾馬已三傳。歲至澆村酒﹐人貧闕社錢。相逢華發老﹐猶記漢朝年。

【符子﹕堯曰「余坐華殿之上﹐森然而松生於棟﹐余立欞扉之內﹐霏然而云生於牖。」詩﹕彼汾一方。】

●亭林詩集卷之四

元旦

霍山

書女媧廟

晉王府

贈傅處士山

又酬傅處士次韻

陸貢士來復

詠史

李克用墓

五臺山

酬李處士因篤

雨中送申公子涵光

酬史庶常可程

汾州祭吳炎潘檉章二節士

寄潘節士之弟耒

王官谷

蒲州西門外鐵牛

潼關

華山

驪山行

長安

幹陵

樓觀

將去關中別中尉存杠於慈恩寺塔下

后土祠

龍門

自大同至西口四首

孟秋朔旦有事於攢宮

贈孫徵君奇逢

酬程工部先貞

寄劉處士大來

朱處士彜尊過余於太原東郊贈之

屈山人大均自關中至

重過代州贈李處士因篤在陳君上年署中

偶題

出雁門關屈趙二生相送至此有賦

應州

重至大同

得伯常中尉書卻寄並示朱烈王太和二門人

淮上別王生略

贈蕭文學企昭

曲周拜路文貞公祠

徳州過程工部

過蘇祿國王墓

赴東六首

子徳李子聞余在難特走燕中告急諸友人復馳至濟南省視於其行也作詩贈之

贈同系閻君明鋒先出

爲黃氏作

樓桑廟

三月十二日有事於攢宮同李處士因篤

贈李貢士嘉時年八十

邯鄲

邢州

自大名至保定子徳已先一月西行賦寄

亡友潘節士之弟耒遠來受學兼有投詩答之

述古

徳州講易畢奉柬諸君

挽殷公子嶽

寄張文學弨時淮上有築堤之役

雙雁

夏日

秋風行

靜樂

太原寄王髙士錫闡

盂縣北有藏山云是程嬰公孫杵臼藏趙孤處

讀李處士顒襄城紀事有贈

寄楊髙士瑀

齊祭器行

題李先生矩亭

瓠

土門旅宿

燕中贈錢編修秉鐙

先妣忌日

哭程工部

有嘆

哭歸髙士

○元旦【已下昭陽單閼】

平明遙指五云看﹐十九年來一寸丹。合見文公還晉國﹐應隨蘇武入長安。驅除欲淬新硎劍﹐拜舞思彈舊賜冠。更憶堯封千萬里﹐普天今日望王官。

【莊子﹕今臣之刀十九年矣﹐所解數千年矣﹐而刀刃若新發於硎。】

○霍山

霍山古帝畿﹐崔嵬據汾左﹐東環太行趨﹐北負恆山坐。幽泉迸雷出﹐奇峯挾云墮。百物饒姿容﹐名花獻千朵。廟食當山阿﹐重門奠磊砢。像設猶古先﹐冠裳蒙堀堁。春雪覆松杉﹐堂基對蓬顆。主守各散亡﹐空室無一鎖。五鎭稱副嶽﹐亦能降淫禍。豈忘帝王朝﹐時陟髙山墮。黍稷旣非馨﹐趨將況云惰。神人一失職﹐庶事交叢脞。有寺號興唐﹐近在祠東埵。昔日義旗來﹐列宿紛■﹝施﹐可代也﹞■﹝施﹐多代也﹞。更念七雄時﹐晉卿特麼麼。茫然二節竹﹐刻期兆猶果。寶命何邇封﹐四荒無不可。再拜霍山神﹐惟神實知我。

【舊唐書髙祖紀﹕師次靈石﹐隋武牙郎將宋老生屯霍邑以拒義師。會霖雨積旬﹐饋運不給﹐有白衣老父詣軍門曰「余爲霍山神使謁唐皇帝﹐曰﹕八月雨止﹐路出霍邑東南﹐吾當濟師。」髙祖曰「此神不欺趙無卹﹐豈負我哉﹗」八月辛巳﹐髙祖引師趨霍邑﹐斬宋老生。史記趙世家﹕襄子奔晉陽﹐原過從﹐後﹐至於王澤﹐見三人﹐自帶以上可見﹐自帶以下不可見。與原過竹二節﹐莫通。曰「爲吾以是遺趙毋卹。」原過旣至﹐以告襄子。襄子齋三日﹐親自剖竹﹐有朱書曰「趙毋卹﹐余霍泰山山陽侯天使也。三月丙戌﹐余將使女反滅知氏﹐女亦立我百邑﹐余將賜女林胡之地。」襄子旣並知氏﹐遂祠三神於百邑﹐使原過主霍泰山祠祀。

左傳昭九年﹕吾何邇封之有。爾雅﹕觚竹﹑北戶﹑西王母﹑日下謂之四荒。】

○書女媧廟

吁嗟乎﹗三代以後﹐天傾西北不復補。但見悲風淅淅吹﹐終古日月星辰若綴旒﹐赤黃靑白交旁午。北極偏髙南極低﹐四時錯迕乖寒暑。城淪洪水海成田﹐六鰲簸蕩中流柱。羲和益稷不任事﹐畫州造歷迷堯禹。彎弓不射九日落﹐蒼蒼列象生毛羽。仁人志士久郁邑﹐精衛空費西山土。排天門﹐蕩地戶﹐見天皇與天姥。五色之石空斒斕﹐道旁委棄無人取。長人十二來臨洮﹐符姚劉石相雄豪。天竺之書入中國﹐三千弟子多其曹。涼州龜玆奏宮廟﹐漢魏雅樂隨波濤。花門吐蕃日侵軼﹐天子數出長安逃。人似魚蝦隨水落﹐世以東南爲大壑。一半乾坤長艸萊﹐山南代北虛城郭。百年舊迹邈難記﹐遺宮別寢屯狐貉。至今趙城之東八里有冢尙崔嵬﹐不見媧皇來制作。里人言是古髙禖﹐萬世昬姻自此開。華渚虹藏河馬去﹐三皇五帝愁胚胎。奇功異事不可問﹐汾邊山下余蘆灰。惟天生民﹐無主乃亂﹐必有聖人﹐以續周漢。如冬復如春﹐日月如更旦。剝復相乘除﹐包犧肇爻彖。不見風陵之堆髙突兀﹐沒入河中尋復出﹐天回地轉無多日。

【列子﹕龍伯之國有大人﹐一釣而連六鰲﹐於是岱輿員矯二山流於北極﹐沈於大海。

路史﹕古髙禖祀女媧。

唐書五行志﹕天寶十三載﹐虢州閺鄕縣界黃河中女媧墓﹐因大雨晦冥失其所在。乾元元年六月一日夜﹐河濱人家忽聞風雨聲﹐曉見其墓湧出﹐上有雙柳樹﹐下有巨石﹐二柳各長丈餘﹐今謂之風陵堆。】

○晉王府

卜雒方遷鼎﹐封唐次翦珪。國分河華北﹐星主實沈西。攘狄威名重﹐垂昆敬徳躋。寵光延白屋﹐惠澤普黔黎。別殿俄傳燧﹐深宮早聽鼙。梯衝臨玉壁﹐戈旝繞銅鞮。井竭龍池水﹐梁空燕壘泥。圃花遊鹿采﹐山木化鵑啼。國語春秋志﹐賢王暇日題。【壁上大書楚語靈王爲章華之臺一篇。】定知慈儉理﹐得與禹湯齊。玉葉衣冠盡﹐金刀姓字迷。那堪梁苑艸﹐春日更萋萋。

【張衡西京賦﹕左曁河華。

唐六典﹕玄宗所居隆慶坊宅之東﹐有井﹐忽湧爲小池﹐周袤十數丈﹐常有雲气或黃龍出其中。至景龍中﹐潛復出水﹐其沼浸廣﹐裏中人悉移居﹐遂鴻洞爲龍池。】

○贈傅處士山

爲問明王夢﹐何時到傅巖﹖臨風吹短笛﹐劚雪荷長鑱。老去肱頻折﹐愁深口自緘。相逢江上客﹐有淚濕靑衫。

○又酬傅處士次韻

淸切頻吹越石笳﹐窮愁猶駕阮生車。時當漢臘遺臣祭﹐義激韓讎舊相家。陵闕生哀回夕照﹐河山垂淚發春花。相將便是天涯侶﹐不用虛乘犯斗槎。

愁聽關塞徧吹笳﹐不見中原有戰車。三戶已亡熊繹國﹐一成猶啟少康家。蒼龍日暮還行雨﹐老樹春深更著花。待得漢庭明詔近﹐五湖同覓釣魚槎。

【楚辭離騷﹕及少康之未家兮。】

○陸貢士來復【武進人】述昔年代許舍人曦艸疏攻鄭鄤事

雒蜀交爭黨禍深﹐宵人何意附東林。然犀久荷先皇燭﹐射隼能忘俠士心。梅福佯狂名字攺﹐子山流落毛侵。愁來忽遇同方友﹐相對支牀共越吟。

【庾信哀江南賦﹕年始二毛﹐卽逢喪亂。】

○詠史

永嘉一蒙塵﹐中原遂翻覆。名弧石勒誅﹐觸眇苻生戮。哀哉周漢人﹐離此干戈毒。去去王子年﹐獨向深巖宿。

○李克用墓【在代州西八里】

唐綱旣不振﹐國姓賜沙陀﹐遂據晉陽宮﹐表裏收山河。朱溫一篡弒﹐發憤橫琱戈。𨿽報上源讎﹐大義良不磨。竟得掃京雒﹐九廟仍登歌。伶官隕莊宗﹐愛婿亡從珂。傳祚頗不長﹐功名誠足多。我來雁門郡﹐遺冢髙嵯峨。寺中設王像﹐緋袍熊皮鞾。旁有黃衣人﹐年少神磊砢。想見三垂岡﹐百年淚滂沱。敵人亦太息﹐如此孺子何。千載賜姓人﹐流汗難重過。

【五代史唐本紀﹕存勗﹐克用長子也。初﹐克用破孟方立於邢州﹐還軍上黨﹐置酒三垂岡﹐伶人奏百年歌﹐至於衰老之際﹐聲辭甚悲﹐坐上皆淒愴。時存勗在側﹐方五歲﹐克用慨然捋須﹐指而笑曰「吾行老矣﹐此奇兒也。後二十年﹐其能代我戰於此乎﹗」及克用卒﹐存勗卽王位﹐梁人圍潞州﹐王乃出兵﹐趨上黨﹐行至三垂岡﹐嘆曰「此先生置酒處也。」會天大霧﹐晝暝﹐兵行霧中﹐攻其夾城﹐破之﹐梁軍大敗﹐凱旋告廟。】

○五臺山

東臨眞定北雲中﹐盤薄幽並一气通。欲得寶符山上是﹐不須參禮化人宮。

○酬李處士因篤

三晉阸河山﹐登覽苦不暢。我欲西之秦﹐潛身睨霸王。一朝得李生﹐詞壇出飛將。撝呵斗極回﹐含吐黃河漲。上論周漢初﹐規模疊開創。以及文章家﹐流傳各宗匠。道術病分門﹐交遊畏流宕。朋黨據國中﹐雌黃恣騰謗。吾道貴大公﹐片言折邪妄。論事如造車﹐欲決南轅向﹔觀人如列鼎﹐欲察神姦狀。稍存兪咈詞﹐不害於喁唱。君無曲學阿﹐我弗當仁讓。更讀詩百篇﹐陡覺神采壯。【遊五臺山諸作。】先我入深巖﹐嵚崟剖重嶂。髙披地絡文﹐下挈竺幹藏。大气橐山川﹐雄風被邊障。泚筆作長歌﹐臨岐爲余貺。自哂同坎鼃﹐難佐北溟浪。惟此區區懷﹐頗亦師直諒。竊聞關西士﹐自昔多風尙。豁達貫古今﹐然諾堅足仗。如君復幾人﹐可愜平生望﹖東還再見君﹐牀頭倒春釀。

○雨中送申公子涵光

十載相逢汾一曲﹐新詩歷落鳴寒玉。懸甕山前百道泉﹐臺駘祠下千章木。登車衝雨馬頻嘶﹐似惜連錢錦障泥。並州城外無行客﹐且共劉琨聽夜雞。

○酬史庶常可程

伊尹適有夏﹐太公之朝歌﹐吾儕亦此時﹐將若蒼生何。跨驢入長安﹐七貴相經過。不敢飾車馬﹐資用防其多。豈無取諸人﹐量足如飲河。顧視世間人﹐夷淸而惠和。丈夫各有志﹐不用相譏訶。君今寓髙都﹐連山阻巍峨。佳詩遠寄將﹐建安激餘波。想見蕭寺中﹐抱膝苦吟哦。古人尙酬言﹐亦期相切蹉。願君無受惠﹐受惠難負荷。願君無倦遊﹐倦遊意蹉跎。

【書序﹕伊尹去亳適夏﹐旣醜有夏﹐復歸於亳。黃氏日鈔﹕柳子厚平淮夷雅「威命是荷」﹐音何。注引左傳昭七年「弗克負荷」﹐平聲。按後漢書班超傳贊﹑魏嵇康答二郭詩﹑晉潘嶽河陽縣作﹑劉琨答盧諶詩﹐並作平聲。】

○汾州祭吳炎潘檉章二節士

露下空林百艸殘﹐臨風有慟奠椒蘭。韭溪【二子所居。】血化幽泉碧﹐蒿裏魂歸白日寒。一代文章亡左馬﹐千秋仁義在吳潘。巫招虞殯俱零落﹐欲訪遺書遠道難。

【楚辭九辯﹕白露旣下百艸兮﹐奄離披此梧楸。宋書孝義傳﹕王韶之贈潘綜吳逵詩﹕「仁義伊在﹐惟吳惟潘。心積純孝﹐事著艱難。投死如歸﹐淑問若蘭。」左傳哀十一年﹕公孫夏命其徒歌虞殯。】

○寄潘節士之弟耒

筆削千年在﹐英靈此日淪。猶存太史弟﹐莫作嗣書人。門戶終還汝﹐男兒獨重身。裁詩無寄處﹐掩卷一傷神。

○王官谷

士有負盛名﹐卒以虧大節。咎在見事遲﹐不能自引決。所以貴知幾﹐介石稱貞潔。唐至昭宗時﹐干戈滿天闕﹐賢人𨿽發憤﹐無計匡杌隉。邈矣司空君﹐保身類明哲。墜笏雒陽墀﹐歸來臥積雪﹔視彼六臣流﹐恥與冠裳列。遺像在山厓﹐淸風動巖穴。堂茆一畝深﹐壁樹千尋絕。不復見斯人﹐有懷徒郁切。

○蒲州西門外鐵牛

唐代浮梁處﹐遺牛制尙新。一朝移岸谷﹐千載困風塵。失水黿鼉沒﹐依城鸛雀鄰。【舊有鸛雀樓﹐在城西南黃河中髙阜處﹐時有鸛雀棲其上﹐遂名。後爲河流衝沒﹐卽城角樓名之﹐以存其迹。】應無丞相問﹐儻與牧童親。世變形容老﹐年深戰伐頻。無窮懷古意﹐捨爾適西秦。

【竹書紀年﹕周穆王三十七年伐楚﹐起師﹐至於九江﹐叱黿鼉以爲梁。江淹恨賦﹕方駕黿鼉以爲梁。寧戚飯牛歌﹕吾將捨爾相齊國。】

○潼關

黃河東來日西沒﹐斬華作城髙突兀。關中尙可一丸封﹐奉詔東徵苦倉卒。紫髯豈在靑城山﹐白骨未收殽澠間。至今秦人到關哭﹐淚隨河水無時還。

【陸遊姚平仲傳﹕欽宗卽位﹐金人入寇﹐平仲請出死士斫營﹐不利。遂乘靑騾亡命至靑城山上淸宮﹐畱一日﹐復入大面山﹐乃解縱所乘騾﹐得石穴以居。朝廷數下詔物色求之﹐弗得也。乾道﹑淳熙間始出﹐至丈人觀道院﹐自言如此。年八十餘﹐紫髯郁然長數尺。】

○華山

四序乘金气﹐三峯壓大河。巨靈雄贔屓﹐白帝儼巍峨。地劣窺天井﹐云深拜斗阿。夕嵐開翠巘﹐初月上靑柯。欲摘星辰墮﹐還虞虎豹訶。正冠朝殿闔﹐持杖叱羲和。勢扼雙崤壯﹐功從駟伐多。未歸桃塞馬﹐終負魯陽戈。山鬼知秦帝﹐蠻王屬趙佗。出關收楚魏﹐浮水下江沱。老尙思三輔﹐愁仍續九歌。惟應王景略﹐歲晚一來過。

【華嶽志﹕靑柯坪西有峯插天﹐名曰北斗坪﹐蓋毛女拜鬥得仙之地也。

楚辭招魂﹕虎豹九關。

謝朓和王著作八公山詩﹕一別阻漢坁﹐雙崤望河澳。

水經注﹕湖水出桃林塞之誇父山。武王伐紂﹐天下旣定﹐王及嶽濱﹐放馬華陽﹐散牛桃林﹐卽此處也。其中多野馬。史記淮陰侯傳﹕漢二年﹐出關收魏﹑河南﹐韓﹑殷王皆降。蘇代傳﹕蜀地之甲﹐乘船浮於汶﹐乘夏水而下江﹐五日而至郢。漢中之甲﹐乘船出於巴﹐乘夏水而下漢﹐四日而至五渚。晉書﹕王猛隱於華陰山﹐懷佐世之志﹐希龍顏之王﹐斂翼待時﹐候風雲而後動。】

○驪山行

長安東去是驪山﹐上有髙臺下有泉。前有幽王后秦始﹐覆車在昔良難紀。華淸宮殿又何人﹐至今流恨池中水。君不見天道幽且深﹐敗亡未必皆荒淫﹔亦有英君禦區宇﹐終日憂勤思下土﹐賢妃助內詠雞鳴﹐節儉躬行邁往古。一朝大運合崩頹﹐三宮九市橫豺虎。玄宗西幸路仍迷﹐宜臼東遷事還沮。我來驪山中哽咽﹐四顧彷徨無可語。傷今弔古懷坎軻﹐鳴呼其柰驪山何﹗

【通鑑唐敬宗紀﹕上欲幸驪山溫湯﹐左僕射李絳﹑諫議大夫張仲方等屢諫不聽﹐拾遺張權輿伏紫宸殿下叩頭諫曰「昔周幽王幸驪山爲犬戎所殺﹐秦始皇葬驪山國亡﹐玄宗宮驪山而祿山亂﹐先帝幸驪山享年不長。」上曰「驪山若此之凶邪﹖我宜一往以驗彼言﹗」】

○長安

東井應天文﹐西京自炎漢。都城北斗崇﹐渭水銀河貫。千門舊宮掖﹐九市新廛閈。云生百子池﹐風起飛廉觀。呼韓拜殿前﹐頡利俘橋畔。武將把雕戈﹐文人弄柔翰。遺迹俱煙蕪﹐名流亦星散。愁聞赤眉人﹐再聽漁陽亂。論都念杜篤﹐去國悲王粲。積雨乍開褰﹐淒其秋已半。惆悵遠行人﹐單衣裁至骭。

【史記秦始皇紀﹕爲復道﹐自阿房渡渭﹐屬之咸陽﹐以象天極閣道絕漢抵營室也。

後漢書杜篤傳﹕上奏論都賦。】

○幹陵

代運當中絕﹐房幃召女戎﹐誅鋤宗子盡﹐羅織庶僚空。典祏遷新主﹐司筵掃故宮。貞符疑攺卜﹐大禮竟升中。復子仍明兩﹐登遐獲令終。彌縫由密勿﹐回幹賴元功。祔廟尊親並﹐因山宅兆同。至今尋史傳﹐猶想狄梁公。

【周禮﹕司幾筵下士二人。

陸機漢髙帝功臣頌﹕三靈攺卜。】

○樓觀

頗得玄元意﹐西來欲化胡。靑牛秋艸沒﹐日暮獨躊躇。

○將去關中別中尉存杠於慈恩寺塔下

廓落悲王子﹐棲遲愛友朋。荒郊紆策馬﹐獵徑傍韝鷹。土室人稀到﹐衡門客少應。傾壺頻進酒﹐散帙每挑燈。嘆昔當憂患﹐先人獨戰兢。薄田遺豆麧﹐童阜剩薪蒸。疾病嗟年老﹐虔恭尙夙興。芋魁收蜀郡﹐瓜種送東陵。世業爲奴有﹐空名任盜憎。幸余忠厚福﹐猶見子孫承。渭水䢐年赤﹐岐山一夜崩。低頭從竈養﹐脫迹混林僧。毒計哀坑趙﹐淫刑虐用鄫。忠魂依井植﹐碧血到泉凝。【賊陷西安﹐令弟存柘投井死。】困鬣時防罟﹐驚禽早避矰。屢捫追駟舌﹐莫運擊蛇肱。謬忝師資敬﹐【中尉子及甥皆執經於余。】多將气誼憑。深情占復始﹐積徳望髙升。子建工詩早﹐河間好學稱。堂垣逾舊大﹐國邑與前增。九鼎知猶重﹐三光信有徵。沈埋隨劍璽﹐變化待鯤鵬。樹落龍池雪﹐風懸雁塔冰。更期他日會﹐拄杖許同登。

【易升大象﹕地中生木﹐君子以順徳﹐積小以髙大。

謝靈運和伏武昌登孫權故城﹕炎靈遺劍璽。】

○后土祠【有序已下閼逢執徐】

【漢孝武所立后土祠﹐在今榮河縣北十里﹐地名鄈上﹐或曰脽上﹐史所云幸河東祠后土者﹐蓋屢書焉。其後宣﹑元﹑成三帝及唐﹑宋二宗﹐皆嘗親幸。以及國朝﹐𨿽不親祀典﹐而歷代相傳﹐宮殿之巍峨﹐像設之莊靜﹐香火之駢闐﹐未嘗廢也。歲閼逢執徐王正五日﹐予至其下﹐廟祝云﹕距此十五年﹐爲黃河所嚙﹐神宇圯焉﹐乃徙像於東南二里坡下﹐今所謂行宮者。而古柏千章﹐盡伐之以充攺造之用﹐廟未成而木盡矣。是日大雪﹐令祝引導﹐策馬從之﹐逶迆而登﹐則坊門墀廡宛然。東有大寧宮﹐亦存遺址﹐惟正殿及秋風﹑洗妝二樓皆已蕩然﹐爲斷崖絕壑﹐而王文正旦之碑猶臥雪中﹐不能洗而讀也。愴然有感﹐乃作是詩。】

【漢書武帝紀﹕元鼎四年十一月甲子﹐立后土祠於汾陰脽上。師古曰「脽者﹐以其形髙起如人尻脽﹐故以名云。一說此臨汾水之上﹐地本名鄈﹐音與葵同﹐彼鄕人呼葵音如誰﹐故轉而爲脽字耳﹐故漢舊儀云葵上。」】

靈格移鄈上﹐洪流圮故宮。事同淪泗鼎﹐時接墮天弓。古木千章盡﹐層樓百尺空。地維疑遂絕﹐皇鑑豈終窮。髣髴神光下﹐昭回治象通。雄才應有作﹐灑翰續秋風。

○龍門

亙地黃河出﹐開天此一門。千秋憑大禹﹐萬里下昆侖。入廟焄蒿接﹐臨流想象存。無人書壁問﹐倚馬日將昏。

【王逸楚辭天問序﹕仰見圖畫﹐因書其壁﹐呼而問之。】

○自大同至西口四首

舊府荒城內﹐頹垣只四門。先朝曾駐蹕﹐當日是雄藩。彩帛連樓滿﹐笙歌接巷繁。一逢三月火﹐惟弔國殤魂。

落日林胡夜﹐南風盛樂春。地當天北極﹐山是國西鄰。冠帶中原隔﹐金繒異域親。武靈遺策在﹐猶可制秦人。

【宋白續通典﹕唐振武軍﹐漢定襄郡之盛樂也。在陰山之陽﹐黃河之北﹐後魏所都盛樂是也。在唐朔州北三百餘里。史記趙世家﹕主父欲從雲中九原直南襲秦。】

駿骨來蕃種﹐名茶出富陽。年年天馬至﹐歲歲酪奴忙。蹴地秋云白﹐臨壚早酎香。和戎眞利國﹐烽火罷邊防。

【禮記月令﹕孟夏﹐天子飲酎。注﹕「酎之言醇也﹐謂重釀之酒也。」楚辭大招﹕四酎並孰。】

舊說丰州好﹐於今號「板升」。印鹽和菜滑﹐挏乳入茶凝。塞北思唇齒﹐河東問股肱。獨余京雒叟﹐終日戍樓憑。

【舊唐書唐休璟傳﹕超拜丰州司馬。永淳中﹐突厥圍丰州﹐都督崔智辧戰歿。朝議欲罷丰州﹐徙百姓於靈﹑夏。休璟以爲不可﹐上書曰「丰州控河遏賊﹐實爲襟帶﹐自秦﹑漢以來﹐列爲郡縣﹐田疇良美﹐尢宜耕牧。隋季喪亂﹐不能堅守﹐乃遷徙百姓就寧﹑慶二州﹐致使戎羯交侵﹐乃以靈﹑夏爲邊界。貞觀之末﹐始募人以實之﹐西北一隅﹐方得寧謐。今若廢棄﹐則河旁之地復爲賊有﹐靈﹑夏等州人不安業﹐非國家之利也。」朝廷從其言﹐丰州復存。唐書﹕丰州九原郡貢印鹽。

漢書禮樂志﹕給大官挏馬酒。李奇曰「以馬乳爲酒﹐撞挏乃成也。」】

○孟秋朔旦有事於攢宮

秋色上陵坰﹐新松夾殿靑。艸深畱虎迹﹐【茂陵寶城內獲二虎。】山合繞龍形。放犢朝登壠﹐司香月掃庭。不辭行潦薦﹐髣髴近惟馨。

○贈孫徵君奇逢

海內人師少﹐中原世運屯。微言垂舊學﹐懿徳本先民。早歲多良友﹐同時盡諍臣。蒼黃悲詔獄﹐慷慨急交親。【天啟中﹐左光斗魏大中周順昌三君被逮至京﹐君爲周旋營救﹐不辟禍患。】黨錮時方解﹐儒林气始申。明廷來尺一﹐空谷賁蒲輪。未攺幽棲志﹐聊存不辱身。名髙懸白日﹐道大屈黃巾。衛國容尼父﹐燕山住子春。門人持笈滿﹐郡守式廬頻。竹柏心彌勁﹐陶鎔化益醇。登年幾上壽﹐樂道卽長貧。尙有傳經日﹐非無拜老辰。伏生終入漢﹐綺裏只辭秦。自媿材能劣﹐深承意誼眞。惟應從卜築﹐長與講堂鄰。

○酬程工部先貞【已下旃蒙大荒落】

綿上耕山日﹐靑門灌圃時。懷人初有嘆﹐裂素便成辭。一雁陵秋闊﹐雙魚入水遲。任城樓突兀﹐大野澤參差。物象今來異﹐天心此際疑。風沙春气亂﹐彗孛夜芒垂。見魃當郊舞﹐聞人叫廟嘻。頻翻坤軸動﹐乍鬭日輪虧。水竭愁魚鱉﹐山空困鹿麋。傷心猶賦斂﹐舉目盡流離。旅計眞無柰﹐朋歡可更追。秋吟酬鮑照﹐日飲對袁絲。蛬急當軒響﹐花繁繞砌枝。朱弦彌唱古﹐白雪每誇奇。劍術人誰學﹐琴心爾共知。三年嗟契闊﹐只羽倦差池。尙媿劬勞憶﹐【來詩云﹕看君行邁劬勞甚】。還添老大悲。幾窺尼父室﹐獨近董生帷。【相傳徳州有董子讀書臺。】器忝南金許﹐文承繡段詒。淸風來彩筆﹐疎韻落芳卮。西蜀玄方艸﹐東周夢未衰。會須陪燕笑﹐重和鄴中詩。

【淮南子﹕麒麟鬭而日月食。

宋鮑照有園中秋散詩。

史記袁盎傳﹕盎兄子種謂盎曰「南方卑濕﹐君能日飲﹐毋苛。」】

○寄劉處士大來【已下柔兆惇牂】

劉君東魯才﹐頗能究經傳。時方渾九流﹐發憤焚筆硯。久客梁宋間﹐落落無所見。棄家走關中﹐自結三秦彥。便居公瑾宅﹐直上髙堂宴。【館李子徳家。】憶昨出門初﹐朔風灑冰霰﹐獨身跨一驢﹐力比蒼鷹健。崎嶇上太行﹐彳亍甘重趼。一過信陵君﹐【陳君上年。】下士色無倦。贈別寶刀裝﹐賓僚陪祖餞。麾檝渡蒲津﹐駿馬如奔電。上下五陵間﹐秦郊與周甸。花殘禦宿苑﹐麥秀含元殿。當過韋杜家﹐早識嚴徐面。意气何翩翩﹐交遊良可羨。回首憶故人﹐久滯臨淄縣。黃塵污人衣﹐數舉西風扇。山東不足居﹐苦爲相知勸。世路況悠悠﹐窮愁儻能遣。聊裁一幅書﹐去托雙飛燕。

【晉韓延之復劉裕書﹕假令天長喪亂﹐九流渾濁。

世說﹕庾公在石頭﹐王公在冶城﹐坐﹐大風揚塵﹐王以扇拂塵曰「元規塵污人。」】

○朱處士彜尊過余於太原東郊贈之

詞賦雕鐫老﹐河山騁望頻。末流彌宇宙﹐大雅接斯人。世業推王謝﹐儒言纂孟荀。書能搜五季﹐字必準先秦。攬轡長城下﹐回車晉水濱。秋風吹雁騖﹐夜月臥麒麟。玉盌人間有﹐珠襦地上新。吞聲同太息﹐吮筆一酸辛。【盜發晉王墓﹐得黃金數百斤。】與爾皆椎結﹐於今且釣緡。羈心縈故迹﹐殊域送良辰。艸沒靑驄晚﹐霜浮白墮春。自來賢達士﹐往往在風塵。

○屈山人大均【南海人】自關中至

弱冠詩名動九州島﹐紉蘭餐菊舊風流。何期絕塞千山外﹐幸有淸樽十日畱。獨漉泥深蒼隼沒﹐五羊天遠白雲秋。誰憐函谷東來後﹐班馬蕭蕭一敝裘。

○重過代州贈李處士因篤在陳君上年署中

雁門春艸碧﹐且復過滹沱。爲念離羣友﹐三年愁緒多。魯酒千鍾意不快﹐龜山蔽目齊都隘。卻來趙國訪廉頗﹐還到關中尋郭解。陳君心事望諸儔﹐吾友髙才冠雍州。玉軸香浮鈴閣曉﹐彩毫光照射堂秋。人來楚客三閭後﹐賦似梁園枚馬遊。句注山邊余舊壘﹐五原關下臨河水。靑冢哀笳出漢宮﹐白登奇計還天子。窮愁那得一篇書﹐幸有心期托後車。又逐天風歸大海﹐好憑春水寄雙魚。

○偶題

六代詞人竟若何﹐風流似比建安多。湯休舊日空門侶﹐情至能爲白紵歌。

○出雁門關屈趙二生相送至此有賦

一雁孤飛日﹐關河萬里秋。雲橫秦塞白﹐水入代都流。烽火傳西極﹐琴樽聚北州。登髙欣有賦﹐今見屈千牛。

趙國佳公子﹐翩翩又一時。滿壺桑落酒﹐臨別重相思。路絕花驄汗﹐情深越鳥枝。賢兄煩鎖鑰﹐邊塞寄安危。【趙生之兄爲雁門參將。】

○應州

灅南宮闕盡﹐一塔掛靑天。法象三千界﹐華戎五百年。空旛搖夜月﹐孤磬落秋煙。頓覺諸緣減﹐臨風獨灑然。【城內木塔﹐遼淸寧二年建。】

【魏書﹕太祖天賜三年六月﹐發八部五百里內男丁築灅南宮﹐門闕髙十餘丈。太宗泰常五年四月丙寅﹐起灅南宮。】

尙憶沙陀事﹐明宗此郡生。艱難當亂世﹐太息軫遺氓。鳳彩畱荒井﹐龍文照古城。焚香祝天願﹐果得見升平。

【五代史﹕唐明宗﹐應州人。志云﹕州有金鳳城﹐明宗生於此﹐有金鳳井。】

○重至大同

頻年落落事孤徵﹐每到窮邊一寄情。馬迹未能追穆後﹐虎頭空自相班生。風吹白艸桑幹岸﹐月照黃沙盛樂城。忽見丹靑意惆悵﹐君看曹霸阸才名。【代府中尉俊唽能畫。】

○得伯常中尉書卻寄並示朱烈王太和二門人

岱云東浮日西晻﹐下有畸人事鉛槧。忽來靑鳥銜尺書﹐月入軒欞燈吐焰。別子三年斷音問﹐敝裘白髮空冉冉。引領常睎函谷關﹐停驂尙憶終南廣。瀕行把酒送余去﹐重來何日當分陜。腐儒衰老豈所望﹐感此深情刻琬琰。擔簦百捨不自量﹐可能再上三峯險。君家賢甥與令嗣﹐舞雩歸詠同曾點。尙論千秋品並堪﹐以吾一日年猶忝。期君且復忍離愁﹐勿向流光悲荏苒。

○淮上別王生略【已下彊圉協洽】

子髙徒抗手﹐君獨淚沾衣﹐送我山東去﹐春空一雁飛。沂山朝靄合﹐淮水夜燈微。去去懷知己﹐愁來不可揮。

【孔叢子﹕子髙遊趙﹐平原君客有鄒文﹑李節者與相友善。及將還魯﹐諸故人訣旣畢﹐文﹑節送行﹐三宿﹐臨別﹐文﹑節流涕交頤﹐子髙徒抗手而已。】

○贈蕭文學企昭【漢陽人】

生年十五餘﹐卽與人事接。中更世難嬰﹐書史但涉獵。率爾好爲文﹐蔚然富枝葉。終媿康成學﹐久曠周孔業。日西歲將晏﹐行事苦不立。禮堂寫六經﹐庶幾猶可及。俗流好鄭衛﹐淫詞自親狎﹐用以扶道眞﹐十無一二合。出門遊萬里﹐踽踽恆負笈。晚得逢蕭君﹐探賾窮魯汲。車中服子愼﹐一見語便洽。上考三傳訛﹐獨授尼父法。方深得朋喜﹐豈料歸歟急。黃鶴對靑山﹐翩然鼓江檝。浮雲翳楚天﹐引領空於邑。何時復相從﹐問奇補三篋﹖惟期夕惕心﹐不負朋簪盍。

【後漢書鄭玄傳﹕戒其子益思曰「所好羣書﹐率皆腐敝﹐不得於禮堂寫定傳與其人﹐日西方暮﹐其可圖乎﹖」漢書劉歆傳﹕黨同門﹐妒道眞。

世說﹕鄭玄欲注春秋傳﹐尙未成﹐時行與服子愼遇﹐宿客捨﹐先未相識﹐服在外車上與人說己注傳意﹐玄聽之良久﹐多與己同。乃就車與語曰「吾久欲注﹐尙未了﹐聽君向言﹐多與吾同﹐今當盡以所注與君。」遂爲服氏注。】

○曲周拜路文貞公祠

淩煙當日記形容﹐閩海風飆未得從。故里尙畱旋馬宅﹐他鄕遙起若堂封。【公葬吳之洞庭山。】苔生宋璟祠前碣﹐雪覆要離墓上松。借問家聲誰可似﹐只今荀氏有雙龍。

○徳州過程工部

海上乘槎客﹐年年八月來。每逢佳節至﹐長得艸堂開。老桂香猶吐﹐孤鴻影自回。未論千里事﹐一見且銜杯。

○過蘇祿國王墓【有序】

【永樂十五年九月﹐蘇祿國東王來朝﹐歸次徳州﹐病卒。遣官賜祭﹐命有司營墳﹐葬以王禮﹐上親爲文﹐樹碑墓道﹐畱其傔從十人守墓﹐其後子孫依而居焉。余過之﹐出祝版一通﹐乃嘉靖年者﹐宛然如故﹐其字體今人亦不能及矣。】

丰碑遙見炳奎題﹐尙憶先朝寵日磾。世有國人供灑掃﹐每勤詞客駐輪蹄。九河冰壯尨狐出﹐十二城荒白鶴棲。【州北有十二連城。】下馬一爲郯子問﹐中原云鳥正淒迷。

○赴東六首【有序已下著雍涒灘】

【萊人姜元衡訐告其主黃培詩獄﹐株連二三十人﹐又以吳郡陳濟生忠節錄二帙首官﹐指爲余所輯﹐書中有名者三百餘人。余在燕京聞之﹐亟馳投到﹐頌系半年﹐竟得開釋﹐因有此作。】

人生中古余﹐誰能免尢悔﹐況余庸駑姿﹐側身涉危殆。窫窬起東嵎﹐長鯨翻渤澥。斯人且魚爛﹐士類同禽駭。稟性特剛方﹐臨難詎可攺。偉節不西行﹐大禍何繇解。

【後漢書賈彪傳﹕延熹九年﹐黨事起﹐太尉陳蕃爭之不能得﹐朝廷寒心﹐莫敢復言。彪謂同志曰「吾不西行﹐大禍不解。」乃入雒陽﹐說城門校尉竇武﹑尙書霍諝等使訟之﹐桓帝以此大赦黨人。】

行行過瀛莫﹐前途憩廣川﹐所遇多親知﹐搖手不敢言。爾本江海人﹐去矣足自全﹐無爲料虎須﹐危機竟不悛。下有淸直水﹐上有蒼浪天。旦起策靑騾﹐夕來至華泉。【詩﹕河水淸且直猗。古樂府東門行﹕上用蒼浪天故﹐下爲黃口小兒。】

苦霧凝平臯﹐浮雲擁原隰。峯愁不注髙﹐地畏明湖濕。客子從何來﹐彷徨市邊立。未得訴中情﹐已就南冠縶。夜半鵂鶹鳴﹐勢挾風雨急。枯魚問河魴﹐嗟哉亦何及。

【古樂府﹕枯魚過河泣﹐何時悔復及﹐作書與魴鱮﹐相教愼出入。】

荏苒四五日﹐乃至攀髯時。夙興正衣冠﹐稽首向園墀。詩人岸獄中﹐不忘恭敬辭。所秉獨周禮﹐顚沛猶在斯。北斗臨軒臺﹐三辰照九疑。可憐訪重華﹐未得從湘累。

羲仲殷東方﹐伶倫和律管。陰崖見白日﹐黍谷回春煗。柔櫓下流澌﹐輕車度危棧。艸木皆欣欣﹐不覺韶光晚。大造𨿽無私﹐燻蕕不同產。柰此物性何﹐鳩化猶鷹眼。

天門詄蕩蕩﹐日月相經過。下閔黃雀微﹐一旦決网羅。平生所識人﹐勞苦云無他。騎虎不知危﹐聞之元彥和。尙念田晝言﹐此舉豈足多。永言矢一心﹐不變同山河。

【魏書彭城王勰傳﹕孝文之崩﹐咸陽王禧謂勰曰「汝非但辛勤﹐亦危險至極。」勰對曰「兄識髙年長﹐故知有夷險﹐彥和握蛇騎虎﹐不覺艱難。」宋史田晝傳﹕鄒浩諫立劉后得罪﹐竄新州﹐晝迎諸塗。浩出涕﹐晝正色責曰「使志完隱默﹐官京師﹐遇寒疾不汗﹐五日死矣。豈獨嶺海之外能死人哉﹗願君毋以此舉自滿﹐士所當爲者﹐未止此也。」】

○子徳李子聞余在難特走燕中告急諸友人復馳至濟南省視於其行也作詩贈之

急難良朋節﹐扶危烈士情。平居髙獨行﹐此去爲同盟。撫劍來燕市﹐揚鞭走易京。黃埃隨馬漲﹐黑水系船橫。救宋裳初裹﹐囚梁獄未成。盈庭多首鼠﹐中路復怔營。已涉平原裏﹐遄驅歷下城。云浮泉气活﹐日麗嶽林明。夜樹蟬初引﹐晨巢鵲亟鳴。喜猶存卞璞﹐幸不蹈秦坑。勞苦詞難畢﹐悲歡事忽並。橐饘勤問遺﹐寢息共論評。發憤皆公正﹐姱修自幼淸。君賢關羽弟﹐我媿季心兄。將伯呼朝士﹐同人召友生。詩書仍燼溺﹐禹稷竟冠纓。頗憶過從數﹐深嗟歲序更。川巖句注險﹐池館薊邱平。每並登山屐﹐常隨泛月觥。詩從歌伎采﹐辯使坐賓驚。祿位揚雄小﹐囊錢趙壹輕。與君俱好遁﹐於世本無爭。史論悲鉤黨﹐儒流薄近名。材能尊選愞﹐仁義怵孤■﹝惸﹐女代忄﹞。自得忘年老﹐聊存處困貞。不才偏累友﹐有膽尙談兵。坎窞何當出﹐虞機詎可攖。殷勤申別款﹐落莫感精誠。禽海塡應滿﹐鰲山抃豈傾。相期非早暮﹐渭釣與莘耕。

【墨子﹕公輸般爲楚設機械以攻宋﹐墨子聞之﹐自魯往﹐裂裳裹足﹐日夜不休﹐十日十夜而至於郢。後漢書鄧隲傳﹕惶窘怔營。史記伯夷傳﹕非公正不發憤。

楚辭招魂﹕朕幼淸以廉潔兮。

史記季布傳﹕布弟季心﹐气蓋關中﹐爲任俠﹐長事袁絲﹐弟畜灌夫籍福之屬。

漢書揚雄傳﹕凡人賤近而貴遠﹐親見揚子云祿位容貌不能動人﹐故輕其書。後漢書趙壹傳﹕文籍𨿽滿腹﹐不如一囊錢。

楚辭天問﹕鰲戴山抃。張衡思玄賦﹕鰲𨿽抃而不傾。】

○贈同系閻君明鋒先出

鄒陽方入獄﹐未上大王書﹐一遇韓安國﹐同悲待溺余。春風吹卉木﹐大海放禽魚。莫作臨岐嘆﹐行藏總自如。

○爲黃氏作

齊虜重錢刀﹐恩情薄兄弟。虫來嚙桃根﹐桃樹霜前死。

○樓桑廟【已下屠維作噩】

大雪閉河山﹐停驂阻燕界。日出見平岡﹐廟制頗宏大。昭烈南面尊﹐其旁兩侯配。陰森宮前木﹐蕪沒畦首菜。遺像纏風塵﹐荒碑委榛蒯。痛惟初平時﹐中原已橫潰。跳身向荊益﹐歷險誠不悔。終焉嗣漢業﹐上帝居禋類。獨此幽並區﹐頻在衣冠外。不得比南陽﹐何由望丰沛。尙想舊宅桑﹐童童狀車蓋。黃屋旣飄颻﹐霓旌亦杳靄。惟有異代臣﹐過瞻常再拜。不及二將軍﹐提戈當一隊。

○三月十二日有事於攢宮同李處士因篤

餘生猶拜謁﹐吾友復同來。筋力愁初減﹐天顏佇一回。巖云隨馭下﹐寢仗夾車開。未得長陪從﹐辭行涕泗哀。

○贈李貢士嘉【故城人】時年八十

居然漢代表遺民﹐猶向甘陵說黨人。久矣泥塗嗟絳縣﹐不妨漁釣老河濱。花香元亮籬前酒﹐雨墊林宗野外巾。此日耆英誰得似﹐飲和先作一方春。

【淮南子﹕不言而能飲人以和。】

○邯鄲

趙國地生毛﹐叢臺野火燒。平原與馬服﹐累累葬枯蒿。饑烏啄冬雪﹐獨雁號寒郊。有策無所用﹐拂拭千金刀。豈聞蕭王來﹐北發漁陽豪。書臥溫明殿﹐蒼生正嗸嗸。太息復何言﹐此身隨所遭。

【史記趙世家﹕民訛言曰「趙爲號﹐秦爲笑﹐以爲不信﹐視地之生毛。」漢書五行志﹕髙後元年五月丙申﹐趙叢臺災。】

○邢州

太行從西來﹐勢如常山蛇﹐邢洺在其間﹐控壓連九河。唐人守昭義﹐桀驁不敢過﹐憑此制山東﹐腹心實非他。事已遡悲風﹐芒然吹黃沙。乞食向野人﹐從之問桑麻。

【舊唐書李抱眞傳﹕爲昭義軍節度使時﹐田悅﹑朱滔﹑王武俊相繼反叛﹐及上幸梁州﹐抱眞獨於擾攘傾潰之中﹐以山東三州外抗羣賊﹐內輯軍士﹐羣賊深憚之。】

○自大名至保定子徳已先一月西行賦寄

念爾西歸日﹐嗟余望路岐。殊方頻邂逅﹐千里各差池。木落燕臺早﹐霜封華掌遲。秦郊須置驛﹐莫後鄭當時。

○亡友潘節士之弟耒遠來受學兼有投詩答之

生平不擬托諸侯﹐吾道仍須歷九州島。落落關河蓬轉後﹐蕭蕭行李雁飛秋。爲秦百姓皆黔首﹐待漢儒林已白頭。何意故人來負笈﹐艱難千里媿從遊。

十年離別未言還﹐楚水楓林極望間。野雀暮歸吳季廟﹐寒濤秋擁伍胥山。人琴已逝增哀涕﹐笠屩相看失壯顏。獨有士龍年最少﹐一朝詞筆動江關。

○述古【已下上章閹茂】

微言旣以絕﹐一變爲從橫。下以遊俠權﹐上以刑名衡。六國固蚩蚩﹐漢興亦攘攘﹐不有董夫子﹐大道何由明。孝武尊六經﹐其功冠百王。節義生人材﹐流風被東京。世儒昧治本﹐一槪而相量。於乎三代還﹐此人安可忘。

【楚辭九章﹕懷沙同糅玉石兮﹐一槪而相量。】

六經之所傳﹐訓詁爲之祖。仲尼貴多聞﹐漢人猶近古。禮器與聲容﹐習之疑可睹。大哉鄭康成﹐探賾靡不舉。六藝旣該通﹐百家亦兼取。至今三禮存﹐其學非小補。後代尙淸談﹐土苴斥鄒魯﹐哆口論性道﹐捫鑰同蒙瞽。

【蘇子瞻日諭﹕生而眇者不識日﹐或告之曰「日之光如燭。」捫燭而得其形。他日揣鑰﹐以爲日也。】

五國並時亡﹐世道當一變。掃地而更新﹐三王功可見。鼓琴歌有虞﹐釣者知其善。區區山澤間﹐道足開南面。天步未回旋﹐九州島待龍戰。空有濟世心﹐生不逢堯禪。何必會風雲﹐弟子皆英彥。俗史不知人﹐寥落儒林傳。

【文中子書﹕五國並時而亡﹐蓋傷先王之道盡墜﹐故君子大其言﹐極其敗﹐於是乎掃地而求更新也。子遊汾亭上鼓琴﹐有釣者曰「美哉琴心也﹗傷而和﹐怨而靜﹐在山澤而有廊廟之志。」子驟而歌南風﹐釣者曰「嘻﹗非今日事也﹐道能利生民﹐功足濟天下﹐其有虞氏之心乎﹐不如舜自鼓也﹐聲存而操變矣。」】

○徳州講易畢奉柬諸君

在昔尼父聖﹐韋編尙三絕﹔況於章句儒﹐未曉八卦列。相看五十餘﹐行事無一達。坐見悔吝叢﹐舉足防蹉跌。日昃乃研思﹐猶幸非大耋。微言詎可尋﹐斯理庶不滅。寡過殊未能﹐豈厭丁寧說。是時秋雨開﹐涼風起天末。蟋蟀吟堂階﹐疏林延夕月。艸木得堅成﹐吾人珍晚節。亮哉歲寒心﹐不變霜與雪。憂患自古然﹐守之俟來哲。

○挽殷公子嶽

憶昔過從日﹐偏承藻鑑殊。堂中延太守﹐門外揖王符。木葉空郊晚﹐魚鱗大澤枯。邈如人世隔﹐無復問黃壚。

八俊名空大﹐千秋事已違。嶺雲緣旐下﹐溪鳥夾棺飛。薏苡當含貝﹐桄榔待復衣。寂寥漳水上﹐猶望楚魂歸。

○寄張文學弨時淮上有築堤之役【已下重光大淵獻】

冬來寒更劇﹐淮堰比何如﹖遙憶張平子﹐孤燈正勘書。江山雙鬢老﹐文字六朝余。【得所寄瘞鶴銘辧。】愁絕無同調﹐蓬飄久索居。

【南史康絢傳﹕天監十四年﹐築浮山堰。是冬寒甚﹐淮泗盡凍﹐士卒死者十七八。】

○雙雁

雙雁東北飛﹐飛飛向城闕。聲含海上飆﹐影帶吳山月。有客從南來﹐遺我一書札。上寫召旻詩﹐如彼泉池竭。下列周鼎文﹐食人像饕餮。書成重密緘﹐一字一泣血。傳之與貴人﹐相視莫敢發。所計一身肥﹐豈望天下活。

【呂氏春秋﹕周鼎著饕餮﹐有首無身﹐食人未咽﹐害及其身。】

○夏日

首夏多恆風﹐塵霾蔽昏旦。舞雩告山川﹐白紙催州縣。未省答天心﹐且望除民患。黍苗不作歌﹐碩鼠徒興嘆。仗馬適一鳴﹐身名已塗炭。貝玉方盈朝﹐此曹何所憚。博士有正先﹐實趣秦時亂。

【漢書京房傳﹕昔秦時趙髙用事﹐有正先者﹐非刺髙而死﹐髙威自此成﹐故秦之亂正先趣之。】

末俗無恆心﹐疾貧而好勇。不能事田園﹐何況談周孔。出門持尺刀﹐鑄錢兼掘冢。矧此大東謠﹐齊民半流冗。不見「瓜寧男」﹐死猶被天寵。鳴弓宿鳥驚﹐躍馬浮埃動。顧謂同行人﹐王侯寧有種。

【漢書王莽傳﹕上谷儲夏自請願說瓜田儀﹐莽以爲中郎﹐使出儀。儀文降﹐未出而死。莽求其屍葬之﹐爲起冢﹑祠室﹐謚曰﹕瓜寧殤男﹐幾以招來其餘。】

○秋風行

白露早下秋風涼﹐誰家置酒開華堂﹖秦國丞相南面坐﹐三川郡守趨奉觴。燕娥趙女調淸瑟﹐六博彈棋費白日。致富應多文信金﹐論功詎足穰侯匹。莫欺張耳鬢如絲﹐及見夷門大會時。車中公子常虛左﹐上客侯生衣敝衣。人生富貴駒過隙﹐惟有榮名壽金石。嗟嗟此曲難重陳﹐柱摧弦斷長愁人。

【史記李斯傳﹕長男由爲三川守﹐告歸咸陽﹐李斯置酒於家﹐百官長皆前爲壽﹐門廷車騎以千數。張耳傳﹕張耳者﹐大梁人也。其少時﹐及魏公子無忌爲客。

古詩﹕奄忽隨物化﹐榮名以爲寶。】

○靜樂

邑枕汾川首﹐城分並塞支。馬牛遺牧地﹐材木剩山陲。沍澤魚空後﹐腥風虎下時。樓煩𨿽善射﹐不救漢王危。

○太原寄王髙士錫闡

遊子一去家﹐十年愁不見﹐愁如汾水東﹐不到吳江岸。異地各榮衰﹐何繇共言宴。忽睹子綱書﹐欣然一稱善。【王君尺牘多作篆書。】知交盡四海﹐豈必無英彥。貴此金石情﹐出處同一貫。太行冰雪積﹐沙塞飛蓬轉。何能久不老﹐坐看人間換。惟有方寸心﹐不與元鬒變。

【三國誌注﹕張紘﹐字子綱﹐好文學﹐又善楷篆﹐與孔融書皆自書。融報紘曰「前勞手筆﹐多篆書。每舉篇見字﹐欣然獨笑﹐如復覩其人也。」】

○盂縣北有藏山云是程嬰公孫杵臼藏趙孤處

空山三尺雪﹐匹馬向荒榛。窈洞看冰柱﹐危峯遲日輪。水邊寒啄鶴﹐松下晚樵人。恐有孤兒在﹐尋幽一問津。

○讀李處士顒襄城紀事有贈【有序已下元黓困惇】

【處士之父可從﹐崇禎十五年以壯士隸督師汪公喬年麾下﹐以五千人剿賊﹐至襄城﹐死之。處士年十六﹐貧甚﹐與其母彭氏並日而食﹐力學有聞。越二十九年﹐始得走襄城﹐爲汪公及其父設祭﹐招魂以歸。余與處士交﹐爲之作詩。】

躑躅荒郊酹一樽﹐白楊靑火近黃昏。終天不返收崤骨﹐異代仍招復楚魂。湛阪愁雲隨獨雁﹐穎橋哀水助啼猿。五千國士皆忠鬼﹐孰似南山孝子門。

【左傳襄十六年﹕楚公子格帥師﹐及晉師戰於湛阪。】

○寄楊髙士瑀

廿載江南意﹐愁來更渺茫。友朋嗟日損﹐雞犬覺年荒。水曆書池淨﹐山連學捨長。但聞楊伯起﹐弦誦夜瑯瑯。

○齊祭器行【歲重光大淵獻臨淄發地﹐得古祭器數十事﹐監司攫而有之。】

太公封齊廿八世﹐春禘秋嘗長有事。猶從三代識遺聲﹐每見九夷朝祭器。器歷商周制度工﹐相傳丁癸及桓公。花紋不似萊人物﹐法象仍疑兩惇同。牛山下涕何悲苦﹐歲久光華方出土。夏后璜偏入向魋﹐魯宮寶又歸陽虎。歷下秋風動夕螢﹐古來神物亦飄零。誰知柏寢千年器﹐異日還陳漢武庭。

【禮記樂記﹕齊者三代之遺聲也﹐齊人識之﹐故謂之齊。左傳襄六年﹕陳無宇獻萊宗器於襄宮。禮記明堂﹕位有虞氏之兩惇。左傳哀十四年﹕向魋出於衛地﹐公文氏攻之﹐求夏后氏之璜焉﹐與之他玉﹐而奔齊。

史記封禪書﹕少君見上﹐上有故銅器﹐問少君﹐少君曰「此器齊桓公十年陳於柏寢。」已而案其刻﹐果齊桓公器。】

○題李先生矩亭【有序】

【徳州東二十五里矩亭﹐故鄕舉思伯李君誠明讀書處。天啟中﹐權奄柄國﹐聞君通陰陽象緯之學﹐遣使徵之﹐辭疾不就﹐潔志以終。其子源修是亭以表遺躅﹐余爲之詩。】

董生祠畔子云亭﹐澗雨巖虹望獨扃。門外曉寒縈帶艸﹐林端秋散照書螢。長畱直道扶千載﹐自見遺文表六經。今日似君還肯構﹐應知家學本趨庭。

○瓠

瓠實向秋侵﹐呺然系夕林。不材畱苦葉﹐槁死亦甘心。偶伴嘉蔬植﹐還依舊圃尋。削瓜輸上俎﹐剝棗遜淸斟。衛女河梁迥﹐涇師野渡深。未須驚五石﹐應信直千金。作器疑無用﹐隨流諒不沈。試充君子佩﹐聊比國風吟。

【左傳襄十四年﹕諸侯之大夫從晉侯伐秦﹐及涇不濟﹐叔向見叔孫穆子﹐穆子賦匏有苦葉﹐叔向退而具舟﹐魯人莒人先濟。】

○土門旅宿【在獲鹿縣西南十里。】

歲歲徵驂詎有期﹐棲棲周道欲安之。尼公匪兕窮何病﹐尙父維鷹老未衰。市酒薄驅冬宿冷﹐山麰輕壓曉行饑。從知宇宙今來闊﹐不似園林獨臥時。

【漢書平帝紀﹕追謚孔子曰襄城宣尼公。】

○燕中贈錢編修秉鐙【已下昭陽赤奮若】

一別秦淮將廿載﹐天涯垂老看猶在。斷煙愁竹泣蒼梧﹐禿筆淒文來漲海。燕市雞鳴動客輪﹐九門馳道足黃塵。相逢不見金臺侶﹐但說荊軻是酒人。

○先妣忌日

風木凋零已過時﹐一經猶得備人師。聞絲欲下劉鬷泣﹐執捲方知孟母慈。秋雨秀連中野蔚﹐夕陽光起北園葵。無窮明發千年慨﹐豈獨杯棬忌日思。

【顏氏家訓﹕荒亂以來﹐𨿽寒畯之子﹐能讀孝經論語者﹐尙爲人師﹐𨿽奕葉冠冕﹐不曉書記者﹐莫不耕田養馬。

南齊書劉鬷傳﹕母沒十餘年﹐每聞絲竹之聲﹐未嘗不欷歔流涕。

晉陸機園葵詩﹕種葵北園中﹐葵生郁萋萋。】

○哭程工部

髙秋立馬鮑山旁﹐旅雁初飛木葉黃。十載故人泉下別﹐交情多媿郅君章。【時張文學弨自燕中來視其含斂。】

【後漢書獨行傳﹕範式﹐字巨卿﹐與汝南張劭爲友。劭字符伯。後元伯寢疾﹐同郡郅君章﹑殷子徵晨夜省視﹐元伯臨盡﹐嘆曰「恨不見吾死友﹗」子徵曰「吾與君章盡心於子﹐是非死友﹐復欲誰求﹖」元伯曰「若二子者﹐吾生友耳﹐山陽範巨卿﹐所謂死友也。」元伯尋卒。式往奔喪﹐未及到而喪已發引﹐柩不肯進﹐停柩移時﹐見有素車白馬號泣而來﹐其母望之曰「是必範巨卿也。」式執紼引柩﹐於是乃前。】

○有嘆

少小事荀卿﹐占畢更寒暑。慨然靑雲志﹐一旦從羈旅。西遊到咸陽﹐上書寤英主。門庭正翕集﹐車騎來千數。復有金石辭﹐粲爛垂千古。如何壯士懷﹐但慕倉中鼠。

家世二千石﹐結髮常自修。譬如寡婦心﹐本慕共姜儔。不幸污盜賊﹐遂忘淫佚羞。念彼巨先語﹐撫心悼遷流。如登千仞岡﹐失足竟不收。勉哉堅自持﹐無遺朋友憂。

【漢書遊俠傳﹕原涉﹐字巨先。或譏涉曰「子本結髮自修﹐以行喪推財禮讓爲名﹐正復讎取仇﹐猶不失仁義﹐何故遂自放縱﹐爲輕俠之徒乎﹖」涉應曰「子獨不見家人寡婦邪﹖始自約敕之時﹐意乃慕宋伯姬及陳孝婦﹐不幸壹爲盜賊所污﹐遂行淫佚﹐知其非禮﹐然不能自還﹐吾猶此矣﹗」後漢書馬援傳﹕居髙堅自持。】

○哭歸髙士

弱冠始同遊﹐文章相砥厲。中年共墨衰﹐出入三江汭。悲深宗社墟﹐勇畫澄淸計。不獲騁良圖﹐斯人竟云逝。

峻節冠吾儕﹐危言驚世俗。常爲扣角歌﹐不作窮途哭。生耽一壺酒﹐沒無半間屋。惟存孤竹心﹐庶比黔婁躅。

太僕經鏗鏗﹐【君曾祖諱有光﹐字熙甫﹐世稱震川先生。】三吳推學者。安貧稱待詔﹐【君叔祖諱子慕﹐字季思。】淸風播林野。及君復多材﹐儒流嗣弓冶。已矣文獻亡﹐蕭條玉山下。

酈生𨿽酒狂﹐亦能下齊軍。發憤吐忠義﹐下筆驅風雲。平生慕魯連﹐一矢解世紛。碧雞竟長鳴﹐悲哉君不聞。

【禮記儒行﹕近文章﹐砥厲廉隅。後漢書儒林傳﹕說經鏗鏗楊子行。左傳文十八年﹕卜楚丘占之曰「齊侯不及期﹐非疾也﹐君亦不聞。」】

●亭林詩集卷之五

廣昌道中

寄問傅處士土堂山中

與胡處士庭訪北齊碑

詠史

路光祿書來敍江東同好諸友一時䢐謝感嘆成篇

過矩亭拜李先生墓下

潘生次耕南歸寄示

子房

刈禾長白山下

歲暮

兄子洪善北來言及近年吳中有開淞江之役書此示之

閏五月十日

過張貢士爾岐

送程工部葬

路舍人客居太湖東山三十年寄此代柬

漢三君詩

楚僧元瑛談湖南三十年來事作四絕句

賦得檐下雀

薊門送子徳歸關中

李生符自南中歸檇李三年矣追惟壯遊兼示舊作

二月十日有事於攢宮

贈獻陵司香貫太監宗

陵下人言上年冬祭時有聲自寶城出至裬恩殿食頃止人皆異之

過郭林宗墓

介休

靈石縣東北三十五里神林晉介之推祠

霍北道中懷關西諸君

河上作

雨中至華下宿王山史家

過李子徳

皁帽

采芝

寄李生云沾時寓曲周僧捨課子衍生

春雨

寄同時二三處士被薦者

井中心史歌

夏日

梓潼篇贈李中孚

和王山史寄來燕中對菊詩

關中雜詩

過朝邑王處士建常

寄子嚴

寄次耕時被薦在燕中

次耕書來言時貴有求觀余所著書者答示

雲臺觀尋希夷先生遺迹

硤石驛東二十里有西鴉路繇趙保白楊樹二百五十里至臨汝以譏察之嚴築垣封閉過此有題

雒陽

三月十九日行次嵩山會善寺

少林寺

嵩山

測景臺

卓太傅祠

梁園

海上

五嶽

贈張力臣

子徳自燕中西歸省我於汾州天寧寺

寄次耕

歲暮西還時李生云沾方讀鹽鐵論

送康文學乃心歸合陽

友人來坐中口占二絕

送李生南歸寄戴笠王錫闡二髙士

酬族子湄

朱處士鶴齡寄尙書埤傳

哭李侍禦灌溪先生模

華下有懷顧推官

華陰古迹二首

悼亡

冬至寓汾州之陽城裏中尉敏■﹝氵乎﹞家祭畢而飲有作

寄題貞孝墓後四柿

贈衛處士蒿

酬李子徳二十四韻

贈毛錦銜

○廣昌道中【已下閼逢攝提格】

匹馬去燕南﹐易京大如礪。五回春雪深﹐淶上孤城閉。行行入飛狐﹐夕駕靡遑稅。融冰見睍流﹐老樹陵寒霽。啄鵲馴不驚﹐臥犬安無吠。問客何方來﹐幽都近如沸。出車日轔轔﹐戈矛接江裔。此地幸無兵﹐山田隨樹藝。且偸須臾閒﹐未敢謀卒歲。

【後漢書公孫瓚傳﹕前此有童謠曰「燕南垂﹐趙北際﹐中央不合大如礪。」水經注﹕代郡廣昌縣東南有大嶺﹐世謂之廣昌嶺。嶺髙四十餘里﹐二十里中委折五回﹐方得達其上嶺﹐故嶺有五回之名。

左傳昭元年﹕趙孟曰「吾兄弟比以安﹐尨也可使無吠。」】

久客燕代間﹐遂與關山老。流連王霸亭﹐躑躅劉琨道。枯荑春至遲﹐落木秋來早。獨往玆愴然﹐同遊昔誰好。三楚正干戈﹐沅湘彌浩浩。世乏劉荊州﹐托身焉所保。縱有登樓篇﹐何能蕩懷抱。思因塞北風﹐一寄南飛鳥。【昔年與李子徳同宿此縣。】

【後漢書王霸傳﹕將弛刑徒六千餘人﹐與杜茂治飛狐道﹐堆石布土﹐築起亭障﹐自代至平城三百餘里。

晉書劉琨傳﹕率眾赴段匹磾﹐從飛狐入薊。】

○寄問傅處士土堂山中

向平嘗讀易﹐亦復愛名山﹐早跨靑牛出﹐昬騎白鹿還。太行之西一遺老﹐楚國兩龔秦四皓﹐春來洞口見桃花﹐儻許相隨拾芝艸。

【晉書﹕陶淡結廬於長沙臨湘山中﹐養一白鹿以自偶﹐親故有候之者﹐輒移渡澗水﹐莫得近之。】

○與胡處士庭訪北齊碑

春霾亂靑山﹐卉木苞未吐。繞郭號荒雞﹐中田散野鼠。策杖向郊坰﹐幽人在巖戶。未達隱者心﹐聊進蒼生語。一自永嘉來﹐神州久無主。十姓疊興亡﹐髙光竟何許。棲棲世事迫﹐艸艸朋儕聚。相與讀殘碑﹐含愁弔今古。

○詠史

王良旣策馬﹐天弧亦直狼。中夜視北辰﹐九野何茫茫。秦政滅六國﹐自謂過帝皇﹐豈知漁陽卒﹐狐鳴叢祠旁。誰爲刑名家﹐至今怨商鞅。

【史記天官書﹕王良策馬﹐車騎滿野。

宋史天文志﹕弧矢九星在狼星東南﹐天弓也﹐矢不直狼爲多盜。

鹽鐵論﹕商鞅峭法長利﹐秦人不聊生﹐相與哭孝公。】

商紂爲黎搜﹐遂啟東夷叛。楚靈一會申﹐俄召幹溪患。甲兵豈不多﹐人人欲從亂。惟民國所依﹐疾乃盈其貫。皇矣監四方﹐得民天所贊。

○路光祿書來敍江東同好諸友一時䢐謝感嘆成篇

削迹行吟久不歸﹐修門舊館露先晞。中年早已傷哀樂﹐死日方能定是非。彩筆夏枯湘水竹﹐淸風春盡首山薇。斯文萬古將誰屬﹐共爾衰遲老布衣。

【楚辭招魂﹕魂兮歸來﹐入修門些。

晉書王羲之傳﹕謝安嘗謂羲之曰「中年傷於哀樂﹐與親友別﹐輒作數日惡。」太史公報任少卿書﹕要之死日然後是非乃定。】

○過矩亭拜李先生墓下

人生無賢愚﹐大節本所共。蹉跎一失身﹐豈不負弦誦。卓哉李先生﹐九流稱博綜。心鄙馬季長﹐不作西第頌。屏居向郊坰﹐食淡常屢空。淸修比範丹﹐聰記如應奉。力學不求聞﹐終焉老家衖。同時程中丞﹐一疏亦驚眾。玉璽安足陳﹐亟進名臣用。【中丞名紹﹐徳州左衛人。巡撫河南時﹐漳河旁得玉璽﹐上疏言秦璽不足珍﹐國家以賢爲寶。薦黨籍諸臣十餘人﹐不納﹐遂謝病歸。】黨論正紛挐﹐中朝並囂訟。世推山東豪﹐三李尢放縱。祠奄與哭典﹐後先相伯仲。【名並見欽定逆案。】初踰士類閒﹐竟折邦家棟。悲哉五十年﹐風塵尙澒洞。我來拜遺阡﹐增此儒林重。𨿽無謦咳接﹐猶有風流送。自非隨武賢﹐九原誰與從。

【後漢書馬融傳﹕爲梁冀作大將軍西第頌﹐以此頗爲正直所羞。應奉傳﹕少聰明﹐自爲童兒及長﹐凡所經履﹐莫不暗記﹐讀書五行並下。

漢司隸校尉魯峻碑﹕休神家衖。】

○潘生次耕南歸寄示

知君心似玉壺淸﹐未肯緇塵久雒京。若到吳閶尋舊迹﹐五噫東去一梁生。

○子房

天道有盈虛﹐智者乘時作﹐取果半靑黃﹐不如待自落。始皇方侈時﹐土宇日開拓﹐海上標東門﹐長城繞北郭。欲傳無窮世﹐更乞長生藥。子房天下才﹐是時無所托。東見倉海君﹐用計亦疎略。狙擊竟何爲﹐煩彼十日索﹐譬之虎負嵎﹐矜气徒手搏。歸來遇赤精﹐奮戈起榛薄。峣關一戰破﹐藍田再麾卻。嘖嘖軹道旁﹐共看秦王縛。旣已報韓仇﹐此志誠不怍。遂赴赤松要﹐無負圮橋諾。

【通鑑﹕慕容農言於慕容垂曰「夫取果於未熟與自落﹐不過早晚旬日之間﹐然其難易美惡﹐相去遠矣。」南史陸法和傳﹕侯景之圍臺城也﹐或問之曰「事將何如﹖」法和曰「凡人取果﹐宜待熟時﹐不撩自落。」】

○刈禾長白山下

載耒來東國﹐年年一往還。禾垂墟照晚﹐果落野禽閒。食力終全節﹐依人尙厚顏。黃巾城下路﹐獨有鄭公山。

【齊乘﹕北齊以黃巾城立章邱縣﹐其東有黌山﹐鄭康成注書其上。】

○歲暮

平生慕古人﹐立志固難滿。自覺分寸長﹐用之終已短。良友日零落﹐淒淒獨無伴。流離三十年﹐苛且圖飽暖。壯歲尙無聞﹐及今益樗散。治蜀想武侯﹐匡周嘆微管。願一整頹風﹐俗人謂迂緩。孤燈照遺經﹐雪深坐空館。

一歲倏遒盡﹐我行復何如﹖何爲窮巷中﹐悄然日閒居﹖未敢聽輪扁﹐且讀堂上書。糟粕𨿽已陳﹐致治良有餘。典謨化刀筆﹐衣冠等猿狙。孰令六代後﹐一變貞觀初。四海皆農桑﹐弦歌徧井閭。我亦返山中﹐耦耕伴長沮。

【莊子﹕今取猿狙而衣以周公之服﹐彼必齕嚙挽裂﹐盡去而後慊。】

○兄子洪善北來言及近年吳中有開淞江之役書此示之【已下旃蒙單閼】

淞江東流水波緩﹐王莽之際尢枯旱。平野雲深二陸山﹐荒陂艸沒吳王館。五十年來羹芋魁﹐頓令澤國生蒿萊。豈無循吏西門豹﹐停車下視終徘徊。少時來往江東岸﹐人代更移年紀換﹐卽今海水變桑田﹐況於爾等皆童丱。乍看畚鍤共歡呼﹐便向污邪祝一壺。豈知太平之世飴甘荼﹐川流不盈澤得瀦﹐風雨時順通祈雩。春祭三江﹐秋祭五湖。衣冠濟濟郊壇趨﹐歲輸百萬供神都。江頭擔酒肴﹐江上吹笙竽﹐吏無敲撲民無逋。嗟余已老何時見﹐久客中原望鄕縣。那聞父老復愁兵﹐秦關楚塞方酣戰。忽憶秋風千里蒓﹐淞江亭畔坐垂綸﹐還歸被褐出負薪。相逢絕少平生親﹐怪此傖夫是何人。

【漢書翟方進傳﹕汝南有鴻隙陂﹐王莽末常枯旱。

易﹕水流而不盈。

越絕書﹕春祭三江﹐秋祭五湖﹐因以其時﹐爲之立祠。】

○閏五月十日

重逢閏五日﹐澶漫客山東。郡國戈鋋裏﹐園陵灌莽中。艸穿新壘綠﹐花隔舊京紅。更憶王符老﹐飄淪恨不同。【王徵君潢﹐昔日同詣孝陵行香﹐今年七十七矣。】

【杜子美詩﹕澶漫山東一百州。】

春秋書魯月﹐猶是謂文王﹐舊國還丰鎬﹐遺民自夏商。神遊弓劍遠﹐天與卦爻長。此日追休烈﹐於戲不可忘。

【公羊傳﹕隱公元年春王正月﹐王者孰謂﹖謂文王也。】

○過張貢士爾岐

緇帷白室覩風標﹐爲嘆斯人久寂寥。濟水夏寒淸見底﹐石田春潤晚生苗。長期六籍傳無絕﹐能使羣言意自消。竊喜得逢黃叔度﹐頻來聽講不辭遙。

【莊子﹕孔子遊乎緇帷之林﹐休坐乎杏壇之上。又曰﹕瞻彼闋者﹐虛室生白。】

○送程工部葬

文獻已淪亡﹐長者復云䢐。一往歸重泉﹐百年若須臾。寥寥楊子宅﹐惻惻黃公壚。揮涕送故人﹐執手存遺孤。末俗𨿽衰漓﹐風教猶未渝。願與此邦賢﹐修古惇厥初。

○路舍人客居太湖東山三十年寄此代柬

翡翠年深伴侶稀﹐淸霜憔悴減毛衣。自從一上南枝宿﹐更不回身向北飛。

○孫徵君以孟冬葬於夏峯時僑寓太原不獲執紼適吳中有傳示同社名氏者感觸之意遂見乎辭

老不越疆弔﹐吾衰況疏慵。遙憑太行雲﹐迢遰過夏峯。泉源日淸泚﹐上有百尺松。憶叨忘年契﹐一紀秋䢐冬。常思依蜀莊﹐有懷追楚龔。不得拜靈輀﹐限此關山重。會葬近千人﹐來觀馬鬣封。儻有徐孺子﹐只雞遠奔從﹔一時諸生間﹐得無少茅容。俗流騖聲華﹐考實皆凡庸。淄澠竟誰知﹐管華稱一龍。我無人倫鑑﹐焉敢希林宗。惟願師伯夷﹐寧隘毋不恭。嗟此衰世意﹐往往纏心胸。回首視秋山﹐肅矣霜露濃。

【禮記檀弓下﹕五十無車者﹐不越疆而弔人。揚子法言﹕蜀莊沈冥。

呂氏春秋﹕孔子曰「淄澠之水合﹐易牙嘗而知之。」】

○漢三君詩【已下柔兆執徐】

髙祖

光武

昭烈

△髙祖

父老苦秦法﹐願見除殘凶。三章布國門﹐企踵咸樂從。𨿽非三王仁﹐寬大亦與同。傳祚歷四百﹐令名垂無窮。

右髙祖

△光武

文叔能讀書﹐折節如儒生。一戰摧大敵﹐頓使海寓平。攺化名節崇﹐磨鈍人才淸。區區黨錮賢﹐猶足支危傾。

右光武

△昭烈

卓矣劉豫州﹐雄姿類髙帝。一身寄曹孫﹐未得飛騰勢。立志感神人﹐風雲應時至。翻然遂翺翔﹐二豪安得制。

右昭烈

○楚僧元瑛談湖南三十年來事作四絕句

共對禪燈說楚辭﹐國殤山鬼不勝悲。心傷衡嶽祠前道﹐如見唐臣望哭時。

【宋史朱昂傳﹕父葆光﹐當梁氏篡唐﹐與唐舊臣顏茺﹑李濤輩挈家南渡﹐寓潭州。每正旦冬至﹐必序立南嶽祠前﹐北望號慟﹐殆二十年。】

孤墳一徑楚山尖﹐鐵石心肝老孝廉。流落他方余惠遠﹐撫琴無語憶陶潛。【先兄同年友長沙陶君汝鼐。】

督師公子竟頭陀﹐詩筆崢嶸浩气多。兩世心情知不遂﹐待誰更奮魯陽戈﹖【武陵楊公子山松。】

夢到江頭橘柚林﹐衲衣桑下愜同心。不知今日滄浪叟﹐鼓枻江潭何處深﹖

○賦得檐下雀

力小不成巢﹐翾飛無定止。所謀但一枝﹐彷徨靡可恃。曾窺王謝堂﹐不作銜泥壘。𨿽依檐下宿﹐無異深林裏。豈不慕髙明﹐其柰驚丸餌。惟應罷官時﹐殷勤數來此。

【漢書揚雄傳﹕髙明之家﹐鬼瞰其室。

鄭當時傳﹕先是下邽翟公爲廷尉﹐賓客塡門﹐及廢﹐門外可設爵羅。】

○薊門送子徳歸關中

與子窮年長作客﹐子非朱顏我頭白。燕山一別八年餘﹐再裹行幐來九陌。君才如海不可量﹐奇正縱橫勢莫當。彈箏叩缶坐太息﹐豈可日月無弦望。【望字作平聲﹐用阮籍詩「是時鶉火中﹐日月正相望」。】爲我一曲歌伊涼﹐挈十一州歸大唐。奇材劍客今豈絕﹐柰此舉目都茫茫。薊門朝士多狐鼠﹐舊日須眉化兒女。生女須教出塞妝﹐生男要學鮮卑語。常把漢書掛牛角﹐獨出郊原更誰與﹔自從烽火照桑幹﹐不敢宮前問禾黍。子行西還渡蒲津﹐正喜秋气髙嶙峋。華山有地堪作屋﹐相與結伴除荊榛。

【李陵與蘇武詩﹕安知非日月﹐弦望自有時。

唐書﹕大中五年﹐沙州人張義潮以瓜﹑沙﹑伊﹑肅﹑鄯﹑甘﹑河﹑西﹑蘭﹑岷﹑廓十一州歸於有司。

顏氏家訓﹕齊朝一士夫嘗謂吾曰「我有一兒﹐年已十七﹐頗曉書疏﹐教其鮮卑語及彈琵琶﹐稍欲通解﹐以此伏事公卿﹐無不寵愛。」吾時俛而不答。】

○李生符自南中歸檇李三年矣追惟壯遊兼示舊作

一卷別南中﹐孤帆自歸去﹔文飛鶴拓云﹐墨染且蘭樹。丈夫行萬里﹐投分各有遇。明發著萊衣﹐未肯朱門住。相送驛路旁﹐落英連古戍。儻有舊遊人﹐北望懷徐庶。

○二月十日有事於攢宮【已下疆圉大荒落】

靑陽回軒邱﹐白日麗蒼野。封如禹穴平﹐木類湘山赭。不忍寢園荒﹐復來奠樽斝。仿佛見威神﹐云旗導風馬。當年國步蹙﹐實嘆謀臣寡。空勞宵旰心﹐拜戎常不暇。賊馬與邊烽﹐相將潰中夏﹐頹陽不東升﹐節士長喑啞。及今擐甲兵﹐無復圖宗社。飛章奏天庭﹐謇謇焉能捨。華陰有王生﹐【弘撰】。伏哭神牀下。亮矣忠懇情﹐咨嗟傳宦者。遺臣日以希﹐有願同誰寫。

【左傳昭十五年﹕王靈不及﹐拜戎不暇。

楚辭離騷﹕「余固知謇謇之爲患兮﹐忍而不能捨也。」】

○贈獻陵司香貫太監宗

蕭瑟昌平路﹐行來十九年。淸霜封殿瓦﹐野火逼山阡。鎬邑風流盡﹐邙陵歲月遷。空堂論往事﹐猶有舊中涓。

○陵下人言上年冬祭時有聲自寶城出至裬恩殿食頃止人皆異之

昌平木落髙山出﹐仰視神宮何崒嵂。昭陵石馬向天嘶﹐誰同李令心如日。有聲隆隆來隧中﹐駿奔執爵皆攺容。萇宏自信先君力﹐獨拜秋原禦路東。

【李商隱復京詩﹕天教李令心如日﹐可要昭陵石馬來。

漢書五行志﹕成帝河平二年正月﹐沛郡鐵官鑄鐵﹐鐵不下﹐隆隆如雷聲。左傳昭二十三年﹕南宮極震﹐萇宏謂劉文公曰「君其勉之﹐先君之力可濟也。」僖三十二年﹕晉文公卒﹐將殯於曲沃﹐出絳﹐柩有聲如牛﹐卜偃使大夫拜。】

○過郭林宗墓

路畔累累墓石多﹐中郎遺愧定如何﹖應憐此日知名士﹐到死猶穿吉莫鞾。

【北齊書恩幸傳﹕有開府薛榮宗﹐常自云能使鬼﹐帝信之。經古冢﹐榮宗問舍人元行恭是誰冢﹖行恭戲之曰「林宗冢。」復問林宗是誰﹖行恭曰「郭元貞父。」榮宗因前奏曰「向見郭林宗從冢出﹐著大帽﹑吉莫鞾﹐操馬鞭。問臣﹕我家阿貞來否﹖」】

○介休

淡霓生巖際﹐奔泉下石間。龍蛇方起陸﹐雀鼠尙爭山。【縣西南三十里有雀鼠谷。】雨靜前村市﹐秋凋故國顏。介君祠廟在﹐風義敻難攀。

○靈石縣東北三十五里神林晉介之推祠

古人有至心﹐不在狷與忍﹐國祿旣弗加﹐吾身可以隱。去矣適其時﹐耕此荒山畛﹐更與賢母偕﹐丘壑情同允。卓哉鸞鳳姿﹐飄飄髙自引。向使屬戎行﹐豈其遜枝軫。出處何必齊﹐此心期各盡。末世多浮談﹐有類激小忿。割股固荒唐﹐焚山事可哂。微哉仲子廉﹐立操同蚯蚓。遺祠君故鄕﹐父老事惟謹。牡丹異凡花﹐春深洗鉛粉。況此黃蘆林﹐晚送秋風緊。厲彼頑鈍徒﹐英名代無隕。

【賈誼弔屈原賦﹕鳳漂漂其髙逝兮﹐夫固自引而遠去。】

○霍北道中懷關西諸君

苦雨淹秋節﹐屯云擁霍州。虫依危石響﹐水出斷崖流。驛路愁難進﹐山亭悵獨畱。遙知關令待﹐計日盼靑牛。

○河上作

龍門下雷首﹐自古稱西河。入自積石來﹐出塞復逶迆。呂梁懸百仞﹐孟門髙峨峨。遠矣大禹功﹐山澤得所宜。靈迹表華巖﹐金行鎭西垂。黃虞日已遠﹐奰怒尋干戈。去年方鬭爭﹐掘壕守朝那﹔車騎如星流﹐衣裝兼橐駝﹐狼弧動箭鏃﹐參伐揚旗麾。嗟此河上軍﹐來往何時罷﹗今年暫寢兵﹐邏卒猶譏訶﹐手持一尺符﹐予錢方得過。追惟狄泉陷﹐地底生蒼鵝。窫窬來攫人﹐逵路橫長蛇。寰區恣刀俎﹐飛走窮网羅。萬類不足飽﹐螻蟻其柰何。仰希神明眷﹐下戢陽侯波。行將朝白帝﹐一訴斯民罹。猿鳥旣長吟﹐窮人亦悲歌。歌止天聽回﹐勿厭辭煩多。

【水經注﹕晉永嘉元年﹐雒陽東北步廣裏地陷﹐有二鵝出﹐蒼色者飛翔衝天﹐白色者止焉。後五年﹐劉曜王彌入雒﹐帝居平陽。】

○雨中至華下宿王山史家

重尋荒徑一衝泥﹐谷口墻東路不迷。萬里河山人落落﹐三秦兵甲雨淒淒。松陰舊翠長浮院﹐菊蕊初黃欲照畦。自笑飄萍垂老客﹐獨騎羸馬上關西。

○過李子徳

憶昔論交日﹐星霜一紀更。及門初拜母﹐讓齒忝爲兄。樹引流泉細﹐山依出月明。【居在月明山下】。相看仍慰藉﹐均不負平生。

積雨秋方漲﹐相迎到華陰。水驚龍鬭駛﹐泥怯馬蹄深。尙阻東軒佇﹐多煩瀨口尋。白雲淸渭色﹐聊足比君心。

【晉陶淵明停雲詩﹕靄靄停雲﹐蒙蒙時雨。八表同昬﹐平路伊阻。靜寄東軒佇﹐春醪獨撫。良朋悠邈﹐搔首延佇。文選任彥升有詩云﹕贈郭桐廬出瀨口見候余旣未至郭仍進村。】

拜跪煩兒女﹐追陪有弟昆。【令弟迪篤。】雲開王翦廟﹐風起魏公原。俠气淩三輔﹐哀思叫九閽。向來多感激﹐不覺倒淸罇。

擬卜南山宅﹐先尋北道鄰。關河愁欲徧﹐縞紵竟誰親﹖異國逢矜式﹐【郭君傳芳時爲富平令。】同人待隱淪。【李處士顒。】便思來嶽頂﹐揮手謝風塵。

○皁帽

皁帽冬常著﹐靑山老自看。鳥憐池樹靜﹐云近嶽天寒。淡食隨人給﹐藜牀任地安。閒來過道院﹐不爲訪金丹。

○采芝

采芝來谷底﹐汲水到池■﹝土幻﹞。不礙風塵際﹐常觀气化交。晨光明虎迹﹐夕霧隱鳶巢。昔日幽人住﹐攀厓此結茅。

○寄李生云沾時寓曲周僧捨課子衍生

歲晚漳河朔雪霏﹐僕夫持得尺書歸。三冬文史常堆案﹐一室弦歌自掩扉。古廟薪殘燒粥冷﹐荒陂水少食魚稀。何如長白山中寺﹐莫使匡時雅志違。

○春雨【已下著雍惇牂】

平生好修辭﹐著集逾十卷。本無鄭衛音﹐不入時人選。年老更迂疏﹐制行復剛褊。東京耆舊盡﹐羸瘵畱余喘。放迹江湖間﹐猶思理墳典。朝來閱徵書﹐處士多章顯。何來南郡生﹐心期在軒冕。幸得比申屠﹐超然竟獨免。春雨對空山﹐流泉傍淸畎。枕石且看云﹐悠然得所遣。未敢慕巢由﹐徒誇一身善。窮經待後王﹐到死終黽勉。

【顏氏家訓﹕吾家世文章﹐甚爲典正﹐不從流俗。梁孝元在藩邸時﹐撰西府新文﹐史記無一篇見錄者﹐亦以不偶於世﹐無鄭衛之音故也。

後漢書申屠蟠傳﹕黃瓊卒﹐歸葬江夏﹐四方名豪會帳下者六七千人﹐互相談論﹐莫有及蟠者﹐惟南郡一生與相酬對﹐旣別﹐執蟠手曰「君非聘則徵﹐如是相見於上京矣。」蟠勃然作色曰「始吾以子爲可與言也﹐何意乃相狥效樂貴之徒邪﹖」因振手而去﹐不復與言。

又曰﹕黨錮之禍﹐惟蟠超然免於評論。

唐錢起詩﹕初服傍淸畎。】

○寄同時二三處士被薦者

關塞逾千里﹐交遊更幾人。金蘭情不二﹐猿鶴意相親。鄴下黃塵晚﹐商顏綠艸春。與君成少別﹐知復念蘇純。

【後漢書﹕蘇純﹐字桓公﹐性切直﹐士友咸憚之﹐至乃相謂曰「見蘇桓公患其教責人﹐久不見又思之。」】

○井中心史歌

【崇禎十一年冬﹐蘇州府城中承天寺﹐以久旱浚井﹐得一函﹐其外曰大宋鐵函經。錮之再重﹐中有書一卷﹐名曰心史﹐稱大宋孤臣鄭思肖百拜封。思肖號所南﹐宋之遺民﹐有聞於志乘者。其藏書之日﹐爲徳佑九年﹐宋已亡矣﹐而猶日夜望陳丞相﹑張少保統兵外來以復土宇﹐至於痛哭流涕﹐而禱之天地﹐盟之大神﹐謂气化轉移﹐必有一日。於是郡中之人見者﹐無不稽首驚詫﹐而巡撫都院張公國維刻之以傳﹐又爲所南立祠堂﹐藏其函祠中。未幾而遭國難﹐一如徳佑末年之事。嗚呼悲矣﹗其書傳至北方者少﹐而變故之後﹐又多諱而不出﹐不見此書者三十餘年﹐而今復睹之富平朱氏。昔此書初出﹐太倉守錢君肅樂賦詩二章﹐昆山歸生莊和之八章。及浙東之陷﹐張公走歸東陽﹐赴池中死﹔錢君遁之海外﹐卒於瑯琦山﹔歸生更名祚明﹐爲人尢慷慨激烈﹐亦終窮餓以沒。獨余不才﹐浮沈於世﹐悲年運之日往﹐值禁罔之逾密﹐而見賢思齊﹐獨立不懼﹐故作此歌以發揮其事云爾。】

有宋遺臣鄭思肖﹐痛哭元人移九廟。獨力難將漢鼎扶﹐孤忠欲向湘累弔。著書一卷稱心史﹐萬古此心心此理。千尋幽井置鐵函﹐百拜丹心今未死。厄運應知無百年﹐得逢聖祖再開天。黃河已淸人不待﹐沈沈水府畱光彩。忽見奇書出世間﹐又驚牧騎滿江山。天知世道將反復﹐故出此書示臣鵠。三十餘年再見之﹐同心同調復同時。陸公已向厓門死﹐信國捐軀赴燕市。昔日吟詩弔古人﹐幽篁落木愁山鬼。嗚呼﹗蒲黃之輩何其多﹐【宋末蒲壽庚黃萬石。】所南見此當如何﹗

【禮記射義﹕爲人臣者以爲臣鵠。】

○夏日

渴日出林表﹐炎風下髙山。火旻云去微﹐谷井泉來慳。晨露薄不濡﹐夕氛橫空殷。百卉變其姿﹐蕉萃侔榛菅。深居廢寢興﹐無計離人寰。而況蚩蚩氓﹐謀食良已艱。眷此負耒勤﹐羨彼濯流還。素月方東生﹐易忍桑楡間。乃悟處亂規﹐無營心自閒。詎如觸熱人﹐未老毛髮斑。坐須爽節至﹐一尊散襟顏。

【淮南子﹕聖人之處亂世﹐若夏暴而待暮桑楡之間﹐逾易忍也。】

○梓潼篇贈李中孚

【後漢書獨行傳﹕李業﹐字巨遊﹐廣漢梓潼人也。元始中舉明經﹐除爲郎。去官﹐杜門不應州郡之命。王莽以業爲酒士﹐病不之官﹐遂隱藏山谷﹐絕匿名迹﹐終莽之世。及公孫述僭號﹐素聞業賢﹐徵之﹐欲以爲博士﹐業固疾不起。數年﹐述羞不致之﹐乃使其大鴻臚尹融持毒酒奉詔命以劫業﹐若起﹐則受公侯之位﹔不起﹐賜之以藥。融譬旨勸之﹐業乃嘆曰「危國不入﹐亂國不居。親於其身爲不善者﹐義所不從。君子見危授命﹐何乃誘以髙位重餌哉﹖」融見業辭志不屈﹐復曰「宜呼室家計之。」業曰「丈夫斷之於心久矣﹐何妻子之爲﹗」遂飲毒而死。述聞﹐大驚﹐又恥有殺賢之名﹐乃遣使弔祠﹐賻贈百匹。業子翚逃辭不受。蜀平﹐光武下詔表其閭。益部紀載其髙節﹐圖畫形像。】

益部尋圖像﹐先褒李巨遊。讀書通大義﹐立志冠淸流。憶自黃皇臘﹐經今白帝秋。井蛙分駭浪﹐嵎虎拒巖幽。譬旨鴻臚切﹐徵官博士優。里人榮使節﹐山鳥避車騶。篤論尊尼父﹐淸裁企仲由﹐當追君子躅﹐不與室家謀。獨行長千古﹐髙眠自一丘。聞孫多好學﹐師古接姱修。忽下弓旌召﹐難爲澗壑畱﹐從容懷白刃﹐決絕卻華輈。介節誠無奪﹐微言或可投。風回猿岫敞﹐霧捲鶴書收。隱痛方童丱﹐嚴親赴國仇。口饔常並日﹐廢蓼擬塡溝。歲逐糟糠老﹐云遺富貴浮。幸看兒息大﹐敢有宦名求。相對銜雙涕﹐終身困百憂。一聞稱史傳﹐白露滿梧秋。

○和王山史寄來燕中對菊詩

雪滿河橋歸轡遲﹐十行書札寄相思。楚臣終是餐英客﹐愁見燕臺落葉時。

○關中雜詩

文史生涯拙﹐關河歲月勞。幽情便水竹﹐逸韻老蓬蒿。獨雁飛常迅﹐寒雞宿愈髙。一窺西華頂﹐天下小秋毫。

皇漢山樊久﹐興唐洞壑余。空嗟衣劍滅﹐但識水煙疎。寥落三都賦﹐棲遲萬卷書。西京多健作﹐儻有似相如。【時寓富平朱文學樹滋齋中﹐藏書甚多。】

【宋王僧達和瑯邪王依古詩﹕隆周爲藪澤﹐皇漢成山樊。

梁江淹從建平王遊紀南城詩﹕年積衣劍滅。漢書揚雄傳﹕有薦雄文似相如者。】

谷口耕畬少﹐金門待詔多。時情尊筆札﹐吾道失弦歌。夜月辭雞樹﹐秋風下雀羅。尙畱園綺迹﹐終古重山阿。

【漢書王貢兩龔鮑傳﹕谷口鄭子眞不詘其志﹐耕於巖石之下﹐名震於京師。樓護傳﹕與谷永俱爲五侯上客﹐長安號曰「穀子云筆札﹐樓君卿唇舌。」三國誌注引世語﹕劉放﹑孫資共典機任﹐夏侯獻﹑曹肇心內不平﹐殿中有雞棲樹﹐二人相謂曰「此亦久矣﹐其能復幾。」】

䢐謝良朋盡﹐雕傷節士空。延陵虛寶劍﹐中散絕絲桐。名譽蓀蘭並﹐文章日月同。今宵開敝篋﹐猶是舊華風。【與李生云沾次第亡友遺詩。】

【史記屈原傳﹕推此志也﹐𨿽與日月爭光可也。】

緬憶梁鴻隱﹐孤髙閱歲華。門西吳會郭﹐橋下伯通家。異地情相似﹐前期道每賒。請從關尹住﹐不必向流沙。【山史新構小齋﹐將延予住。】

○過朝邑王處士建常

黃鵠山川意﹐相隨萬里翔。誰能三十載﹐龜殼但支牀。

【史記龜筴傳﹕南方老人用龜支牀足﹐行二十餘歲﹐老人死﹐移牀﹐龜尙生不死。龜能行气導引。

唐王維詩﹕鳩形將刻杖﹐龜殼用支牀。】

○寄子嚴【弟紓字已下屠維協洽】

二紀違脊令﹐撫心悲如何。惟爾幼孤煢﹐十畝安江沱。不幸喪厥明﹐猶能保天和。今年已六十﹐與吾亦肩差。里人推祭酒﹐品行無譏訶。昔年遣兒來﹐省我桑幹河。兒言家頗溫﹐歲得數囷禾。廚中列酒漿﹐籬下羣雞鵝。常時比鄰叟﹐農談一相過。亦有賦役憂﹐未妨藝桑麻。頃報得兩孫﹐靑蔥滿庭柯。媿我半生來﹐飄泊隨干戈。偶至渭水濱﹐垂釣臨洪波。春雲開三峯﹐秀出千丈荷。行止𨿽聽天﹐懷土情則那。反躬計所獲﹐孰與吾仲多。顧此暮年心﹐尙未甘蹉跎。寄爾詩一篇﹐當使兒子歌。

○寄次耕時被薦在燕中

昨接尺素書﹐言近在吳興﹐洗耳苕水濱﹐叩舷歌采菱。何圖志不遂﹐策蹇還就徵﹐辛苦路三千﹐裹糧復贏幐。夜驅燕市月﹐曉踏盧溝冰。京雒多文人﹐一貫同淄澠。分題賦淫麗﹐角句爭飛騰。關西有二士﹐立志粗可稱﹐𨿽赴翹車招﹐猶知畏友朋。儻及雨露濡﹐相將上諸陵。定有南冠思﹐悲哉不可勝。轉盼復秋風﹐當隨張季鷹﹐歸詠白華詩﹐膳羞與晨增。嗟我性難馴﹐窮老彌剛稜﹐孤迹似鴻冥﹐心尙防弋矰。或有金馬客﹐問余可共登。爲言顧彥先﹐惟辦刀與繩。

【郭璞江賦﹕詠采菱以叩舷。

揚子法言﹕辭人之賦麗以淫。

晉書顧榮傳﹕與州裏楊彥明書曰「吾爲齊王主簿﹐恆慮禍及﹐見刀與繩﹐每欲自殺。」】

○次耕書來言時貴有求觀余所著書者答示

年來行止類浮萍﹐𨿽有畱書未殺靑。世事粗諳身已老﹐古音方奏客誰聽。兒從死父傳楹語﹐帝遣生徒受壁經。投筆聽然成一笑﹐春風綠艸滿階庭。

【晏子春秋﹕晏子病將死﹐鑿楹納書焉﹐謂其妻曰「楹語也﹐子壯而示之。」梁吳均邊城將詩﹕畱書應鑿楹﹐傳功須勒社。】

○雲臺觀尋希夷先生遺迹

舊是唐朝士﹐身更五代余。每懷淳古意﹐聊卜華山居。月落巖阿寂﹐云來洞口虛。果哉非荷蕢﹐獨識太平初。

【畫墁錄﹕希夷先生陳摶﹐後唐長興中進士也。旣而棄科舉之武當山﹐又止房陵。年七十餘﹐至華山﹐葺雲臺廢觀居之。】

○硤石驛東二十里有西鴉路繇趙保白楊樹二百五十里至臨汝以譏察之嚴築垣封閉過此有題

行人愁向汝州來﹐前月西鴉禁不開。弔古莫言秦法峻﹐雞鳴曾放孟嘗回。

○雒陽

澗水成周宅﹐邙山漢代京。三川通地絡﹐鶉火葉星精。文軌同王朔﹐搜畋會卜徵。東門迎九鼎﹐北闕望璣衡。象魏云常紫﹐龍池水自淸。尊師延國老﹐聽講集諸生。金穀荒煙合﹐銅駞蔓艸縈。曲多羌笛韻﹐縣有陸渾名。鶴望將焉屬﹐鯨吞未息爭。詎忘修禮樂﹐何計偃戈兵。赤伏看猶在﹐蒼鵝起莫驚。停驂觀雒汭﹐微禹動深情。

【後漢書隗囂傳﹕斷截地絡。

郡國志﹕雒陽東城門名鼎門﹐帝王世紀曰「九鼎所從入。」雒陽伽藍記﹕次北曰閶闔門﹐漢曰上西門﹐上有銅璇璣玉衡以齊七政。

東京賦﹕建象魏之兩觀。

雒陽伽藍記﹕九龍殿前﹐有九龍吐水成一海。

左傳僖二十二年﹕秦﹑晉遷陸渾之戎於伊川。注﹕「允姓之戎居陸渾﹐在秦﹑晉西北﹐二國誘而徙之﹐伊川遂從戎號﹐至今爲陸渾縣也。」三國誌張飛傳﹕思漢之士﹐延頸鶴望。】

○三月十九日行次嵩山會善寺

獨抱遺弓望玉京﹐白頭荒野淚沾纓。霜姿尙似嵩山柏﹐舊日聞呼萬歲聲。

○少林寺

峨峨五乳峯﹐奕奕少林寺。海內昔橫流﹐立功自隋季。夕構類宸居﹐天衣照金織。淸梵切雲霄﹐禪燈晃蒼翠。頗聞經律余﹐多亦諳武藝。疆場有艱虞﹐遣之扞王事。今者何寂寥﹐闃矣成蕪穢。壞壁出遊峯﹐空庭雊荒雉。答言新令嚴﹐括田任污吏﹐增科及寺莊﹐不問前朝賜。山僧闕飧粥﹐住守無一二。百物有盛衰﹐回旋儻天意。豈無材傑人﹐發憤起頹廢。寄語惠瑒流﹐勉待秦王至。【唐武徳四年﹐太宗以陜東道行臺雍州牧秦王率諸軍攻王世充﹐寺僧惠瑒﹑曇宗等執世充侄仁則來歸﹐賜地四十頃﹐水碾一具。】

○嵩山

位宅中央正﹐髙疑上界鄰。蓄波含潁汝﹐吐气接星辰。二室雲長擁﹐三呼響自臻。淳風傳至徳﹐孤隱祕靈眞。世敝將還古﹐人愁願質神。石開重出啟﹐嶽降再生申。老柏搖新翠﹐幽花茁晚春。豈知巢許窟﹐多有濟時人。

【白虎通﹕中央之嶽獨加髙者何﹖中央居四方之中﹐可髙﹐故曰嵩髙山。唐李林甫嵩陽觀頌﹕抱汝含潁﹐風交雨會。後漢書文苑傳﹕多士響臻。中庸﹕質諸鬼神而無疑。】

○測景臺【在登封縣東南三十里﹐故告成縣。】

象器先王作﹐靈臺太室東。陰陽求日至﹐風雨會天中。考極三辰正﹐封畿萬國同。吾衰今已甚﹐猶一夢周公。

○卓太傅祠【在密縣東三十五里大騩鎭】

拱木環遺寢﹐空山走部民。循良思舊徳﹐執節表淳臣。幾杖中興禮﹐丹靑禦座親。至今傳俎豆﹐長接大騩春。

【後漢書卓茂傳﹕光武詔曰「前密令卓茂束身自修﹐執節淳固﹐今以茂爲太傅﹐封褒徳侯﹐食邑二千戶﹐賜幾杖車馬﹐衣一襲﹐絮五百斤。」朱佑傳﹕永平中﹐圖畫二十八將於南宮雲臺﹐其外又有王常﹑李通﹑竇融﹑卓茂﹐共三十二人。】

○梁園

梁園詞賦想遺音﹐雕繢風流遂至今。縱使鄒枚仍接踵﹐不過貪得孝王金。

○海上

海上雪深時﹐長空無一雁。平生李少卿﹐持酒來相勸。

○五嶽

五嶽何時徧﹐行遊二十春。誰知禽子夏﹐昔是去官人。

【漢書王貢兩龔鮑傳﹕北海禽慶子夏儒生﹐去官不仕於莽。】

○贈張力臣

張君二徐流﹐篆分特精妙。獨坐淮水濆﹐臨池伴魚釣。京口躡寒蕪﹐彭城搴荒藋。扁舟浮漢江﹐一攬關山要。西上定軍山﹐咨嗟武侯廟。旋車下秦棧﹐絕谷隨奔峭。昭陵圖駿骨﹐漢闕悲殘照。石鼓在燕山﹐望諸可憑弔。還登尼父堂﹐禮器存遺詔。囊中金石文﹐一室供長嘯。諸子並多材﹐筆畫皆克肖。削柎追宜官﹐俗書嗤逸少。尢工蒼雅學﹐深鄙庸儒剽。卻思舊遊國﹐轉瞬分疆徼。古堠出夕烽﹐平林延野燒。惟此數卷書﹐鳴琴對言笑。持以勗兒曹﹐四海有同調。莫浪逐王孫﹐但從諸母漂。

【蜀志諸葛亮傳﹕葬漢中定軍山﹐景耀六年詔爲立廟。集古錄﹕有後漢修孔子廟禮器碑。

晉衛恆書勢﹕師宜官甚矜其能﹐或時不持錢詣酒家飲﹐因書其壁﹐雇觀者以讎酒﹐討錢足而滅之。每書輒削而焚其柎。梁鵠乃益爲版而飲之酒﹐候其醉而竊其柎。韓退之石鼓歌﹕羲之俗書趁姿媚。】

○子徳自燕中西歸省我於汾州天寧寺

一載燕臺別﹐頻承注問書。天空烏鳥去﹐秋到雁行初。共識班衣重﹐偏憐皁帽疎。輕身騎款段﹐一徑訪樵漁。

○寄次耕

入雒乘軒車﹐中宵心有慍。儻呼黃耳來﹐更得遼東問。

【易夬﹕九三﹐若濡有慍。】

六鰲成簸蕩﹐夜宿看星河。相對愁珠桂﹐流民輦下多。

嘗披秋興篇﹐欲作東臯計。聞有二毛人﹐年才三十二。

○歲暮西還時李生云沾方讀鹽鐵論

積雪凍關河﹐我行復千里。忽聞弦誦聲﹐遠出衡門裏。在漢方盛時﹐言利弘羊始。桓生書一編﹐恢卓有深旨。發憤刺公卿﹐嗜利無廉恥。片言折斗筲﹐篤論垂靑史。矧乃衰亂仍﹐徵斂橫無紀。轉餉七盤山﹐骨滿秦川底。太息問朝紳﹐食粟斯已矣。幸哉荀卿門﹐尙有苞邱子。

【鹽鐵論引春秋曰﹕其政恢卓﹐恢卓可以爲卿相﹔其政察察﹐察察可以爲匹夫。

又曰﹕李斯與苞邱子俱事荀卿﹐苞邱子飯麻蓬藜﹐修道白屋之下。】

○送康文學乃心歸合陽【已下上章涒灘】

子夏看書室﹐臨河四望開。山從雷首去﹐浪拂禹門回。大道疑將廢﹐遺經重可哀。非君眞好古﹐誰爲掃莓苔。

【水經注﹕徐水東南徑子夏陵北﹐東入河。又曰﹕東南北有二石室﹐臨側河崖﹐名子夏室。】

○友人來坐中口占二絕

不材聊得保天年﹐便可長棲一壑邊。寄語故人多自愛﹐但辭靑紫卽神仙。

昨過河東望首陽﹐空山煙靄尙蒼蒼。傳聞髙士燕中返﹐料理牀頭皁莢囊。

【隋書五行志﹕梁末童謠云「黃塵污人衣﹐皁莢相料理。」】

○送李生南歸寄戴笠王錫闡二髙士

華山五粒松﹐寄向江東去。白雲滿江天﹐髙士今何處﹖憶昔過湖濱﹐行吟兩故人。潛龍猶在水﹐別鶴已來秦。江海多翻覆﹐林泉異棲宿。驚聞東市琴﹐涕隕堂前築。去去逐徵蓬﹐隨風西復東。風吹蘭蕙色﹐一夜落關中。五陵生蔓艸﹐愁絕咸陽道。平生四海心﹐竟作終南老。送子出函關﹐南山望北山。洞庭多桂樹﹐折取一枝還。

○酬族子湄

二紀心如昨﹐詩來覺道同。微禽難入海﹐寒木久生風。谷口靑門外﹐沙頭白蜆東。不知耆舊裏﹐何處有龐公﹖

【郭璞遊仙詩﹕淮海變微禽﹐吾生獨不化。

史記正義﹕三江在蘇州東南三十里﹐一江東南上七十里白蜆湖。】

○朱處士鶴齡寄尙書埤傳

昔我適濟南﹐曾過伏生祠。靑山對虛楹﹐零露寒髙枝。精靈竟何往﹐再拜空階墀。迫怵秦火焚﹐豈意逢漢時。此書立博士﹐天下亦一治。嗟彼九十翁﹐俟河未爲遲。不厭文字訛﹐百王賴蓍龜。後人失其傳﹐巧文患多師。忽見吾友書﹐一編遠來貽。緬想江上村﹐弦歌類齊淄。白首窮六經﹐夢寐親臯伊。百家紛綸說﹐爬羅殆無遺。論及禹貢篇﹐九州島若列眉。上愁法令煩﹐下慨淳風衰。君今未大耋﹐正可持綱維。煙艇隔吳門﹐臨風苦相思。爲招陽鳥來﹐寄此懷人辭。

○哭李侍禦灌溪先生模

故國悲遺老﹐南邦憶羽儀。巡方先帝日﹐射策徳陵時。落照辭烏府﹐秋風散赤墀。【君以崇禎十四年左遷南京國子監典籍﹐南渡復官﹐稱病不出。】行年逾八十﹐當世歷興衰。廉裏居龔勝﹐綿山隱介推。淸操侔白璧﹐直道葉朱絲。函枚天涯遠﹐杓衡歲序移。無繇承問訊﹐祗益嘆差池。水沒延州宅﹐山頹伍相祠。傳家惟疏艸﹐累徳有銘碑。灑涕瞻鄕社﹐論心切舊知。空餘歲寒誼﹐不敢負交期。

【漢書龔勝傳﹕勝居彭城廉裏。

周禮大祝﹕作六辭。六曰誄。注﹕「誄﹐謂積累生時徳行以賜之命。」】

○華下有懷顧推官

秋風動喬嶽﹐黃葉辭中林。策杖且行遊﹐息此空亭陰。伊昔吾宗英﹐賦詩一登臨。爾來閱三紀﹐斯人成古今。邈矣越石嘯﹐悲哉嵇生琴。鐘呂久不鳴﹐乾坤盡聾喑。爲我呼蓐收﹐虎爪持霜金。起我九原豪﹐狝彼田中禽。下見采薇子﹐舊盟猶可尋。神理儻不睽﹐久要終此心。

【晉語﹕虢公夢在廟﹐有神人面白毛虎爪﹐執鉞立於西阿。召史囂占之﹐對曰「如君之言﹐則蓐收也。天之刑神也。」易師﹕六五﹐田有禽﹐利執言。】

○華陰古迹二首

平舒道

回溪

△平舒道

何處平舒道﹐西風捲夕云。空畱一片璧﹐爲遺滈池君。

△回溪

回溪非故隘﹐九虎失西東。惟有黃金匱﹐依然又省中。

○悼亡【上章涒灘】

獨坐寒窗望藳砧﹐宜言偕老記初心。誰知遊子天涯別﹐一任閨蕪日夜深。

【江淹悼亡詩﹕窗塵歲時阻﹐閨蕪日夜深。】

北府曾縫戰士衣﹐酒漿賓從各無違。虛堂一夕琴先斷﹐華表千年鶴未歸。

廿年作客向邊陲﹐坐嘆蘭枯柳亦衰。傳說故園荊棘長﹐此生能得首丘時﹖

貞姑馬鬣在江村﹐送汝黃泉六歲孫。地下相煩告公姥﹐遺民猶有一人存。

摩天黃鵠自常饑﹐但惜流光不可追。他日樂羊來舊裏﹐何人更與斷機絲。

○冬至寓汾州之陽城裏中尉敏■﹝氵乎﹞家祭畢而飲有作

歲時常祭祀﹐朝夕自饔飧。尙是先人祚﹐誰非故國恩。枯畦殘宿雪﹐凍樹出初暾。奠醊求何所﹐鄰家借小園。

流離踰二紀﹐愴怳歷三都。墮甑煤還拾﹐承槽酒旋沽。荒庭依老檜﹐空谷遺生芻。白髮偕宗叟﹐相看道不孤。

【呂氏春秋﹕顏回對曰「向者﹐煤室入甑中﹐棄食不祥﹐回攫而飯之。」劉伶酒徳頌﹕於是方捧罌承槽。】

王孫猶自給﹐一頃豆萁田。今日還相飯﹐千秋共爾憐。靑門餘地窄﹐白社舊交偏。傳與兒曹記﹐無忘漢臘年。

○寄題貞孝墓後四柿【重光作噩】

四柿先人種﹐旁臨一畝池。霜雕萱艸色﹐日映女貞枝。舊業從飄蕩﹐非材得慭遺。淸陰常不散﹐勿使眾禽窺。

【爾雅翼﹕柿有七絕﹕一壽﹑二多陰﹑三無鳥巢﹑四無虫蠹﹑五霜葉可玩﹑六嘉實﹑七落葉肥火。】

○贈衛處士蒿

拘疾來河東﹐息此澮水旁。寒禽繞疏枝﹐百卉沾微霜。幸逢同方友﹐典墳共相將。逢萌旣解冠﹐範丹亦絕糧。弦歌足自遣﹐感慨論百王。王赧遂頓首﹐孝獻封山陽。一身殉社稷﹐自古無先皇。與君同歲生﹐中年曆興亡。衰遲數儔輩﹐落落晨星行。旅懷正郁邑﹐矧乃多病妨。著書陳治本﹐庶以回穹蒼。遙遙千載心﹐眷眷桑楡光。

○酬李子徳二十四韻【重光作噩】

戴雪來靑鳥﹐開云見素書。故人心不忘﹐旅叟計何如﹖上國嘗環轍﹐浮家未卜居。康成嗟耄矣﹐尼父念歸與。忽枉佳篇贈﹐能令積思攄。柴門晴旭下﹐松徑谷風舒。記昔方傾蓋﹐相逢便執袪。自言安款段﹐何意辱千旟。適楚懷陳軫﹐遊燕弔望諸。詎驚新寵大﹐肯與舊交疏。不燐誠師孔﹐知非已類蘧。老當爲圃日﹐業是下帷初。達夜抽經笥﹐行春奉板輿。誅茅成土室﹐辟地得新畬。水躍穿冰鯉﹐山榮向日蔬。已衰耽學問﹐將隱悔名譽。客捨輕彈鋏﹐王門薄曳裾。一身長瓠落﹐四海竟淪胥。契闊頭雙白﹐蹉跎歲又除。空山淸澮曲﹐喬木絳郊余。不出風威滅﹐無營日景徐。但看堯典續﹐莫畏禹陰虛。地闊分津版﹐天長接艸廬。一從聽七發﹐欲起命巾車。

○贈毛錦銜

來時冬雁飛﹐去日春風度。浮雲戀故山﹐翔鳥懷髙樹。一別遂西東﹐各言難久駐。去去愼所之﹐長安有岐路。

●亭林集外詩補

和若士兄賦孔昭元奉諸子遊黃歇山大風雨之作

古俠士歌

哭張蒿庵先生

圍城

○和若士兄賦孔昭元奉諸子遊黃歇山大風雨之作

江上秋色髙﹐欣理登山屐﹐八子攀危崖﹐將覽前古迹。滃然雲气興﹐天地昏墨色。烈風排山巓﹐奔濤怒漰砉。急雨淩空來﹐深山四五尺。伏地但旁睨﹐突兀眞龍偪。得非楚葉公﹐見之喪其魄。黃帝至襄城﹐七聖皆迷惑。始皇上泰山﹐或雲風雨厄。二者將何居﹐一笑江云白。

○古俠士歌

曾作函關吏﹐雞鳴出孟嘗﹔只今猶未老﹐來往少年場。

廣柳車中人﹐異日河東守﹔空傳魯朱家﹐名字人知否﹖

○哭張蒿庵先生

歷山東望正淒然﹐忽報先生赴九泉。寄去一書懸劍後﹐貽來什襲絕韋前。【﹝君有儀禮鄭注句讀十卷﹐錄其副畀予。﹞】衡門月冷巢鵀室﹐墓道風枯宿艸田。從此山東問三禮﹐康成家法竟誰傳﹖

○圍城【選一】

莫向山中問酒家﹐行人一去卽天涯。長安道上多男子﹐又得相逢廣柳車。

◇熹廟諒陰記事◇

熹廟諒陰記事

熹宗達天聞道惇孝篤友章文襄武靖穆莊勤悊皇帝﹐光宗皇帝長子。母曰孝和皇太后王氏。以萬曆三十三年十一月十四日生。四十八年八月﹐命擇日立東宮。欽天監以九月癸未﹐上許之。九月乙亥朔﹐光宗崩。

英國公張惟賢﹑太子太保禮部尙書兼文淵閣大學士方從哲等率諸臣入幹淸宮哭臨畢﹐請見皇長子﹐良久乃出。羣臣叩頭畢﹐擁皇長子至文華殿﹐行五拜三叩頭禮﹐呼萬歲﹐乃起。

時選侍李氏在幹淸宮﹐皇長子尙居慈慶宮。勛戚﹑內閣﹑部院﹑大小九卿﹑科道等官並入內直宿扈從。是日賜勛臣英國公張惟賢銀一百兩﹐紵絲四表裏。【疑不止英國公一人。】閣臣方從哲銀一百兩﹐紵絲四表裏。劉一燝﹑韓爌各銀八十兩﹐紵絲四表裏。尙書周嘉謨﹑李汝華﹑孫如遊﹑黃嘉善﹑黃克纘各銀五十兩﹐紵絲四表裏。【不及都禦史﹐抄失之也。考是張問達否﹖】吏科都給事中範濟世﹑河南道禦史顧慥各銀四十兩﹐紵絲二表裏。鴻臚寺寺丞李可灼銀五十兩﹐紵絲二表裏。

丁丑﹐成服。禮部請皇長子以庚辰登極。許之。

先是光宗皇帝命冊封李氏爲皇貴妃﹐以庚辰日上。會駕崩﹐令旨已允行矣。及擇登極日復用庚辰。因啟二禮難於並舉﹐命更擇日冊封。而選侍在先帝時怙寵﹐意羣臣不欲封之也﹐因畱幹淸宮不去。先一日﹐吏部尙書周嘉謨等公啟﹐請奉梓宮於仁智殿。選侍移居後殿。禦史左光斗又獨上言「內廷之有幹淸宮﹐猶外廷之有皇極殿也。惟皇上禦天居之﹐惟皇后配天得並居之。其餘妃嬪𨿽以次進禦﹐遇有大故﹐卽移別殿。歷代相傳﹐未之有攺。今大行皇帝賓天﹐選侍李氏旣非嫡母﹐又非生母﹐儼然居正位。而殿下乃居慈慶﹐不得守幾筵﹑行大禮。典制攸乖﹐名分倒置﹐臣竊惑之。且聞李氏侍先皇無脫簪雞鳴之徳﹐待殿下又無撫摩鞠養之恩﹐此其人豈可以托聖躬者﹖在皇祖時請名封而不許﹐卽貴妃之命﹐亦在先皇彌畱之時﹐其意可知。且封妃之命﹐行於先皇爲順﹔行於殿下﹐則尊卑之稱亦斷斷有不可者。及今不早決斷﹐將借撫養之名﹐行專制之實﹐武后之禍﹐復見於今﹐臣誠有不忍言者矣。望殿下收回遺命﹐仍令守選侍之職。或念先皇遺愛﹐姑與以名稱﹐速移別殿。殿下仍回幹淸宮﹐守喪次而行大禮。則宮禁淸﹐名位正﹐宗社之靈﹐實式憑之矣。」疏未下。

初﹐光宗大漸。廷臣咸咎禦藥房提督太監崔文升用藥不效。及李可灼進丸時﹐上疾已不可爲矣。次日遂崩。外廷亦未有言者。而令旨賞大臣銀幣並及可灼﹐於是人情愈益不平。禦史王安舜劾可灼關通內廷﹐有主持之者﹐令旨罰可灼俸一年。而禦史鄭宗周劾文升言「張差之變﹐操椎禁門﹐幾釀不測之禍。皇祖仁慈﹐未盡厥辠。故文升今日尢而效之﹐其所由來漸矣。乞令三法司嚴鞫有無謀使逆情。」事下司禮監。

戊寅﹐有旨答諸大臣及光斗啟﹐令擇日移宮。

己卯﹐兵科給事中楊漣上言「登極已定明日﹐選侍偪處正宮﹐目無幼主。又聞今典膳局太監李進忠﹑劉遜等擅開寶庫﹐盜取珍藏。宜以義斷﹐速令出宮。」諸言官環集閣中與大臣爭之。從哲等乃具揭言「殿下明日禮成之後﹐卽當居幹淸宮。選侍必須先移出。聞大內仁壽殿規制宏敞﹐堪以久居﹐乞卽傳示早令搬移。臣等及百官謹於宮門立候批發。」漣等相率詣慈慶宮前候旨。司禮監太監王安者事先帝東宮﹐素不快於選侍﹐爲漣等內應。啟上﹐得旨卽日移仁壽殿。漣﹑光斗諸臣排闥而入﹐選侍與皇妹八公主倉皇走移去。下劉遜等獄。

庚辰﹐皇長子卽皇帝位。以明年爲天啟元年。大赦天下。其萬曆四十六年加派地畝錢糧通免一年。遼東軍民先年逃入毌中﹐或近日被掠者﹐兵部行文總督鎭巡等官多方招徠。有率眾來歸者﹐酌量賞錄。

壬午﹐禮科左給事中李若珪請以今年八月朔﹐先帝卽位之日爲始﹐訖十二月﹐稱泰昌元年。其七月晦以前﹐稱萬曆四十八年。下禮部會議。從之。

癸未﹐司禮監以崔文升獄上。上責文升用藥不效﹐降內宮監奉禦。

甲申﹐上皇祖大行皇帝尊謚曰範天合道哲肅惇簡光文章武安仁止孝顯皇帝。廟號神宗。

工科給事中惠世揚劾從哲庇文升﹐及受李進忠﹑劉遜盜藏美珠﹐主封貴妃﹐罪當誅。禦史鄭宗周﹑刑科給事中魏應嘉連章劾之。從哲再疏自辧乞去。不許。

禦史馮三元上言「李可灼陷先帝於倉卒﹐中外人心所共憤痛。乃賓天未幾﹐旋蒙恩賞﹐臣愚不知此賞爲何名也﹖及禦史王安舜言之﹐始令罰俸﹐臣愚又不知此罰爲何名也﹖一事而賞罰並行﹐何以爲準﹖」可灼不自安。丙戌﹐上疏引疾。有旨令養病去。故事﹕惟九卿得旨養病。可灼以小臣得此旨﹐於是朝論益嘩然不可解矣。

是日以整飭永平兵備山東按察司按察使袁應泰﹝原作秦﹞爲都察院右僉都禦史﹐巡撫遼東。

丁亥﹐上皇祖妣孝端皇后尊謚曰孝端貞恪莊惠仁明媲天毓聖顯皇后。皇祖妣溫肅端靖純懿皇貴妃尊謚曰孝靖溫懿敬讓貞慈參天胤聖皇太后。

前遼東總兵官李如柏﹑遼東河東總兵官李如楨下獄。如柏自經死。

癸巳﹐南京太常寺少卿曹珍上言「先帝春秋鼎盛﹐卽涉哀勞﹐何至一月之間﹐便爾殂落﹖道路沸傳以爲姦黨邪謀﹐醫藥雜進。伏思二十年忠臣義士受杖受謫﹐以爭冊立者﹐正以先帝故耳。此屬久蓄異志﹐必有一逞。實不意倉猝之中竟售其計。陛下先帝愛子﹐亦未一問先帝垂沒之事﹐以報地下之恨乎﹖」先是言官論文升者﹐猶隱顯出入其詞。珍疏始斥言之﹐以爲大逆矣。

乙未﹐陜西撫臣李起元奏黃河水淸三日。

戊戌﹐赤气亙天。

自左光斗有收回封妃遺命之請﹐令旨下禮部再議。已而上卽位﹐掌禮部給事中暴謙貞抄參寢其事。而諸內侍下獄者轉相攀引﹐連及二三大璫﹐以動搖貴妃鄭氏﹐並及選侍之父。從哲等請自科道所指數人外﹐勿更收捕。未允。而中外流傳有言選侍自經﹐八公主赴井者。

禦史賈繼春上書閣臣﹐以爲﹕「自古未有新君卽位之初﹐首勸主上以違忤先帝﹐逼逐庶母﹐表裏交構﹐羅織不休如今日者。先帝命諸臣輔皇上爲堯﹑舜﹐夫堯﹑舜之道﹐孝弟而已矣。父有愛妾﹐其子終身敬之不忘。昔孝宗皇帝於萬貴妃也﹐人言嘖嘖﹐付之不聞﹔我大行皇帝之於鄭貴妃也﹐三十餘年天下所共側目之郤﹐而聖心曾無纖芥。祖宗家法﹐何不爲皇上一陳之乎﹖先帝彌畱之日﹐親向諸臣言﹕選侍曾產數胎﹐育有幼女。欷歔情事﹐艸木傷感﹐而況臣子乎﹖受先帝恩禮不薄﹐而玉體未寒﹐遂不能保一愛姬乎﹖願閣下委曲調護﹐令選侍得終天年﹐皇幼女不虞意外﹐則先帝含笑九原﹐而皇上垂芳萬載矣。」左光斗亦上言「當先帝上賓之後﹐人心危疑。臣隨公疏後有肅淸宮禁一疏。其時但以安宗廟﹐定社稷爲念﹐不知其它。今選侍旣已移宮﹐自當存大體﹐捐小過。若復株連蔓引﹐使宮闈不安﹐則於國體不便﹐亦大非臣等建言初心也。」

時內廷亦知不厭人意。辛丑﹐上諭內閣﹕「朕幼沖時﹐皇孝選侍李氏恃寵屢行气驅聖母﹐以致懷憤在心﹐成疾崩逝。使朕有冤難伸﹐惟抱終天之痛。前皇考病﹝原作痛﹞篤﹐閣部大臣俱進內問安。選侍威挾朕躬﹐使傳封皇后。復用手推朕﹐向大臣靦顏口傳。因避李氏毒惡﹐心不自安﹐暫居慈慶宮。李氏又差李進忠﹑劉遜等傳每日章奏文書先奏我看畢﹐方與朕覽﹐仍待卽日垂簾聽政處分。禦史有言李氏他日必爲武氏之禍者﹐朕思祖宗家法甚嚴﹐從來有此規制否﹖朕今奉養李氏於噦鸞宮﹐月份例供給錢糧﹐俱仰遵皇考遺愛﹐無不體悉。外廷誤聽李黨喧謠﹐實未知朕心尊敬李氏之不敢忘也。其李進忠等皆系盜庫首犯﹐贓明證確﹐自幹憲典。勿使渠魁賄囑當事﹐播弄脫罪。卿可傳示該部院遵行。」從哲等具揭封還。有旨﹕「李氏過惡多端﹐未及盡悉。朕意不伸﹐流言奚弭﹖其卽行發抄﹐使天下知之。」從哲等上言「選侍李氏平日怙勢張威﹐得罪聖母。不惟聖心含冤抱痛﹐無以自伸﹐臣等聞之﹐亦不勝悲憤。但事涉宮闈﹐不宜宣泄。且皇上旣仰體先帝遺愛﹐奉養不缺﹐尊敬有加。傳之外廷﹐誰不贊揚聖孝﹗似不宜又暴其過惡﹐以掩盛徳而滋物議也。臣等愚見如此﹐故一時未敢抄發。玆復蒙皇上面諭切責﹐不勝悚懼。除奉旨傳示外廷並發抄外﹐願皇上始終以先帝遺愛曲賜保全。皇五子並三位公主時時顧念﹐務令得所。則孝慈兼盡﹐聖徳彌光矣。」上曰「覽卿等奏﹐具見忠愛。朕弟妹皆骨肉至情﹐豈不注念﹖皇考選侍李氏已移居噦鸞宮﹐撫養所生八妹﹔選侍李氏居勗勤宮﹐撫養皇五弟﹔選侍傅氏居昭儉宮﹐撫養所生朕六妹﹑七妹﹔俱有隨從宮眷。各衙門月分年例養贍錢糧俱從優厚﹐令各得所。昭朕仰遵皇考遺愛﹐篤念親親之意。特諭卿等知之。」

先是兵科給事中姚宗文閱視遼東﹐還﹐奏熊廷弼隱匿敗狀。廷弼疏辧乞去。禦史馮三元劾廷弼辧言欺君﹐庸才誤國。下九卿﹑科道會議。廷弼請勘。禦史張修徳﹑刑科給事中魏應嘉復劾之。命廷弼解任回籍聽勘。

冬﹐十月【甲辰朔】乙巳﹐兵部尙書黃嘉善罷。

丙午﹐葬神宗顯皇帝﹑孝端顯皇后於定陵。

辛亥﹐以袁應泰﹝原作秦﹞爲兵部右侍郎兼都察院右金都禦史﹐經略遼東。廷弼在遼東一年﹐自負其無大失事﹐連疏與言官相訐。乞令馮三元﹑張修徳﹑魏應嘉至遼行勘。從之。兵科給事中楊漣﹑禦史吳應琦等奏﹐以爲﹕自古無言事之人﹐卽勘所言之事者。必更紛囂﹐有傷政體。不聽。大學士方從哲等復言之。攺遣兵科給事中朱童蒙往【考日。】

甲寅﹐命行人徵舊輔葉向髙﹑朱國祥﹑史繼偕﹑沈■﹝氵隺﹞﹑何宗彥入閣。

以整飭遼東兵備山東布政司參政薛國用爲都察院右僉都禦史﹐巡撫遼東。

添設兵部侍郎二員。

己未﹐上皇考大行皇帝尊謚曰崇天契道英睿恭純憲文景武淵仁懿孝貞皇帝﹐廟號光宗。【史錄在己丑﹐乃九月十五日。】

辛酉﹐中旨以禮部尙書孫如遊兼東閣大學士﹐入閣辦事﹐以酬其山陵典禮之勞也。禦史賈繼春等﹑吏部都給事中薛鳳翔等合疏爭之。戶科給事中王繼曾復言中旨不可頻出。不聽。

甲子﹐免雲南貢金二千兩。

丁卯﹐噦鸞宮災。上諭內閣﹕「皇五弟與諸公主居勗勤宮﹐相隔甚遠﹐已差人守護。噦鸞宮𨿽毀﹐選侍李氏曁皇八妹俱無恙。特諭卿等知之。」

南京禦史傅宗臯上疏論崔文升﹐因言先帝長君踐阼﹐鄭貴妃以皇祖嬪禦畱止宮中﹐不聞引避﹐疑有隱謀。請收侍禦之人下獄窮治。不許。

以總督宣府大同兵部右侍郎兼都察院右僉都禦史崔景榮爲兵部尙書。

十一月【甲戌朔】丙子﹐上皇妣元妃郭氏尊謚曰孝元昭懿哲惠章仁合天弼聖貞皇后。皇妣才人王氏尊謚曰孝和恭獻溫穆徽慈諧天鞠聖皇太后。

自萬曆中年上深居大內﹐不甚省覽文書。羣臣章奏往往不待旨卽發抄。其所彈劾大僚﹐有不斥言職官姓名﹐而微辭曲指﹐欲人尋思而得之者。其意不必上覽也﹐使受劾者自悟以激發之。是時吏部尙書周嘉謨﹑戶部尙書李汝華並以人言杜門。上曰「近日大臣紛紛求去﹐屢旨慰畱﹐通不遵承﹐成何政體﹗朕新政之始﹐方倚任老成﹐且卿等侍先帝憑幾﹐言猶在耳﹐安可恝然﹗大臣愛君體國﹐豈當如是﹖尙書周嘉謨﹑李汝華可卽出視事。言官論人﹐毋得任意訾毀。以後章奏宜明白簡易﹐據事直陳﹐無得過爲含糊﹐熒惑聽聞。」甲申﹐毌犯灰山﹐蒲河總兵官賀世賢拒卻之。

辛卯﹐賜袁應泰﹝原空一格﹞尙方劍。

贈故輔臣王家屏太保。蔭一子﹐尙寶司司丞。

刑部以盜寶獄上。有旨劉遜﹑王永福﹑姚進忠﹑姜升﹑鄭隱山等並斬。餘發充淨軍。尙書黃克纘執奏﹐不聽。

是月南京軍士挾賞鼓噪﹐焚科臣晏文輝公署。

十二月【甲辰朔】丙午﹐遣司禮監太監盧受﹑王安﹐禦用監太監王之元於京師﹑順天等處﹐司禮監太監李實﹑內官監太監馬鑑於南京﹑應天﹑鳳陽﹑淮安﹑徐州﹑河南等處選淑女。

工部請鑄泰昌通寶錢。從之。

自移宮之後﹐漣﹑光斗等自謂有功新主。已而流言籍籍﹐謂上以諒陰之初﹐不能容先帝一妾。諭旨旣宣﹐其中語不無太甚﹐人益以爲疑。漣乃上疏自明﹐乞加恩李氏。並傳示中外﹐以定人心。上曰「奏內登極移宮事情﹐不獨科臣所親見﹐亦大小文武臣工所共見者。覽奏甚愜朕心﹐便令昭示中外﹐以釋羣疑。楊漣當日竭力憤爭﹐志安社稷﹐忠直可嘉。所請加恩﹐已知。」越三日﹐遂諭百官﹕「近日謗言叢生﹐猜度益甚。必至以盜犯之訛傳﹐爲異日之實錄﹐如科臣楊漣所奏者。朕不得不申諭避宮始末﹐以釋羣疑。九月初一日皇考賓天。文武大臣科道等官進宮哭臨畢﹐請朝見朕。李選侍將朕阻於暖閣。卿等再四奏請欲朝見朕﹐不可得。當時司禮監等官設法請朕出﹐面見大臣﹐李選侍許而復悔。及朕出﹐又使李進忠請回。如此者再三﹐不放出暖閣。司禮監等官又奏﹐大臣朝見畢卽回。選侍方許朕出。朕至幹淸宮丹陛上﹐大臣扈從前導。選侍又使李進忠等將朕衣扯住不放。若非司禮監奏請朕前進不可退﹐又不能出見大臣矣。及至前宮門﹐選侍又差人數次要朕還宮﹐不令朕禦文華殿。卿等親見當日事勢安乎危乎﹖當避宮乎﹖不當避宮乎﹖前者刑部曁各衙門欲行庇護之私﹐因借安選侍爲題目﹐使是非混淆﹐官府不寧。輔臣義在體國﹐爲朕分憂﹐何不代朕傳諭片言﹐屏息紛擾﹐君臣大義何在﹖又是日朕自慈慶宮至幹淸宮﹐恭視皇考入斂。選侍又阻朕於暖閣﹐不放出入。司禮監王體干等奏三四次﹐方許朕出暖閣。初二日﹐朕至幹淸宮朝見選侍畢﹐恭送皇考梓宮於仁智殿。才行禮畢﹐選侍差人傳諭朕必欲再朝見選侍﹐方許回慈慶宮。扈從大臣科道等官皆所親見。一朝不已﹐至於再朝﹐是威挾朕躬﹐欲垂簾聽政之意。朕蒙皇考派在選侍照看﹐朕不在彼宮居住。其飲膳衣服皆系皇祖﹑皇考所賜﹐與選侍無干。只每日往選侍宮中行一拜三叩頭禮。因不在彼宮中住﹐選侍之恨更深。其侮慢陵虐不堪﹐朕晝夜涕泣六七日﹐此內臣宮眷共見而不忍言者。皇考自知派與李選侍爲誤﹐每日自來勸朕。見朕涕泣不止﹐使各官勸解。朕惟每日往朝李選侍﹐以遵皇考之命而不居其宮﹐此於親疎自有分別。選侍所行極毒極惡之事﹐朕曾密諭閣臣不令發抄。若避宮不早﹐則選侍爪牙成列﹐威福在手﹐朕亦無如之何矣。選侍因驅崩朕聖母﹐自知有罪。使宮眷王壽花等時來探聽﹐不許朕與聖母下先任各官交一言。如有舊人來問朕安﹐交一言者﹐選侍卽拏去重處。此朕苦衷﹐外廷不能盡知。朕今奉養李選侍﹑皇八妹飲食衣服各項錢糧俱從優厚﹐且安享無恙。各官何乃猜度過計﹐藉爲口實﹖如異日選侍患病而逝﹐將用人以抵命乎﹖將歸咎於朕乎﹖豈不聞聖母之崩﹐由選侍之驅﹐各官柰何不爲聖母﹐只爲選侍﹗父母之讎﹐不共戴天。朕不加選侍之封號﹐以慰聖母在天之靈﹐奉養選侍之優厚﹐以遵皇考之遺意。大小臣工何不深加體察﹐乃至私於李黨﹐責備朕躬﹗欲出一嚴旨切責﹐內臣執奏以朕在沖齡﹐外廷疑爲中旨﹐喧論不休。且不深究。卿等可傳諭百官﹐其務和衷以供乃職。毋得背公植黨﹐自取罪愆。」太監王安等之筆也。刑部尙書黃克纘上疏諫。上曰「朕之傳諭﹐本不得已。卿非黨李氏之人﹐而違�偏執﹐不顧君父﹐亦多有之。其盡乃職﹐勿多言。」

禦史王業浩上疏言「聖諭傳宣﹐中間述選侍始末及移宮一事﹐其中語意不無可酌。伏祈更出明綸﹐與中外共曉。或暫收還前諭﹐召閣臣等商定而後播傳。夫選侍昔爲寵嬪﹐今則孑焉一婦人耳。當噦鸞之火而無虞﹐而皇上所以撫而周之者已極優厚﹐而舉朝尙有煩言。乃皇上之心亦甚覺有不安﹐而面諭批諭一諭再諭者何居﹖皇上之所獨知也。伏願皇上返思者一。先帝靑宮毓徳﹐仁孝夙聞。一月當陽﹐千古讓美。何至以一女子而移眷注之情﹖如諭中派與照管及驅崩等語﹐天下萬世不察﹐則先帝止慈禦家之盛徳豈無少損﹖且曉人何必至此﹐伏願皇上愼重者二。天祚聖母﹐起自艱難。純和懿徳﹐度越后妃。篤生聖躬﹐位分素定。何至以房闈之細﹐橫來批頰之凶﹖在選侍卽死有餘辜﹐在聖母則生豈妒寵﹖伏願皇上斟酌者三。父母之讎﹐不共戴天。凡在臣子﹐咸切同仇之義。而聖諭至此﹐且曲處如此﹐則前此之肅淸﹐旣未得爲義之盡﹔今此之優厚﹐亦未得爲仁之至。皇上將何居焉﹖且外廷臣工比肩共事一主﹐討讎問逆已矣﹐而皇上亦且分目之曰安社稷﹐安選侍﹐則水火之形旣判﹐玄黃之戰方興﹐讎不讎﹐安不安之題目何時才了﹖伏願皇上消弭者四。」奏入﹐不省。

方從哲以人言累疏乞休。進中極殿大學士﹐就第。賜銀一百兩﹐彩緞四表裏﹐大紅紵絲坐蟒一襲。蔭一子﹐尙寶司司丞。

壬戌﹐禦史焦源溥上言「君臣﹑父子﹑夫婦謂之三綱。光宗皇帝﹐神宗皇帝之元子也。爲元子者爲忠﹐則爲福藩者非忠。孝端﹑孝靖﹐神宗皇帝之後也。爲二後者爲忠﹐則爲李選侍者非忠。此今日君臣﹑父子﹑夫婦之定案也。當先帝禦極之初﹐忽傳皇祖封後之命﹐及封宮不得而冶容進矣。張差之棍不中﹐則投以麗色之劍﹔崔文升之藥不速﹐復促以李可灼之丸。先帝欲諱言進禦之事﹐遂甘蒙不白之冤。近見南寺臣『升遐未明』一疏﹐無不人人痛哭流涕﹐豈皇上獨不動念乎﹖故臣以爲鄭養性之都督﹐必不可不奪也﹔崔文升必不可不磔也。人臣無將﹐將則必誅。爲司寇者﹐豈不聞此大義﹖而一疏再疏﹐極爲開釋。若以縱放大逆爲持法之平﹐是張差當廟食﹐龐保﹑劉成當追贈﹐而先帝宜有此一棍之擊﹐一劑之鴆矣。」蓋自神宗朝羣臣請冊立者﹐多杖謫以去。天下側目貴妃久矣﹐諸人欲一旦而反之。屬天子幼沖﹐宮中多有嫌隙﹐將興大獄﹐以重外臣擁立之功。及源溥上疏﹐始以三事串合爲一﹐至發揚先帝燕私而有所不顧﹐於是三案之形成矣。上曰「此往事不必深論。」然以諸臣言之不已﹐降文升淨軍﹐發往南京孝陵種菜。

兵科給事中楊漣先上疏自明﹐被旨褒嘉過當。人謂其結王安以取旨如響答者。工科給事中孫國楨上疏言「先帝賓天﹐不幸有此宮闈之變﹔人臣事主﹐不過存此忠藎之心﹔願皇上愼勿歸臣下以功。此之功﹐臣子不敢居之功也。尢願皇上愼勿疑外廷以黨﹐此黨之名﹐國家不可有之名也。居不可居之功﹐所系猶小﹔建不可有之名﹐恐初緣於一事﹐後遂曲借之以張羅﹔明兆於一言﹐或卽陰操之以爲阱。愛憎之變﹐翻覆因之﹐而禍且中於國矣。」漣亦內不自安﹐乞歸。疏再上﹐許之。

刑部尙書黃克纘疏辧﹐上切責之。

辛未﹐上諭百官﹕「朕自禦極以來﹐祗遵皇考遺訓﹐夙夜靡寧。所賴內外臣工協力同心﹐奉公守職。二三大僚忠君體國﹐表率諸屬。輔臣如遊﹐爲朕首簡﹐何乃以浮言求退﹐使朕不得任用一人﹖尙書嘉謨﹑克纘一事小嫌﹐何難消釋﹖憤爭求勝﹐封印杜門﹐連求去國。大臣爵位已極﹐一去何難﹖皇考顧命諸臣﹐望以佐朕新政﹐豈意兩朝覃賞之後﹐遂爲乞身自便之圖。忘國厚恩﹐藐朕幼沖﹐責以無人臣禮﹐亦復何辭﹗歲除在卽﹐三臣宜速出視事﹐不得更有瀆陳。朕又覽科道各官章奏﹝原作美﹞﹐持心公平者固多﹐意見偏私者不少。亦因大臣身家計重﹐可以浮言搖動﹐以致國是混淆﹐人心惶惑。朕奉祖宗法度﹐不能坐聽紛囂﹐以亂朝政。特玆再加申飭﹐以後大臣進退﹐取自上裁。小臣去畱﹐悉聽部議。如有不奉明旨﹐擅自去職﹐及挾私逞意﹐顯肆擠排者﹐下廷議治罪。朕無戲言﹐毋貽後悔﹗」【如遊九懇天恩允放疏云「科臣楊漣語臣曰﹕『漣移宮一節﹐有疑交通於內者。更謂漣出吾師之門﹐疑特簡亦漣爲之地。』」克纘以同鄕張維樞陪推一事與嘉謨有言。次年二月﹐以年例出孫國楨爲金事。王業浩亦以病乞歸。】

昔年欲撰兩朝紀事﹐先成此卷。所本者先大父當時手錄邸報﹐止紀大事﹐其遷除月日﹐多有未詳。別購天啟以來人家所藏報本﹐歲月相續﹐幾於完備。尋爲友人潘檉章借去﹐炎武旣客遊﹐檉章遭禍以死﹐其報本亦遂失之。求諸四方﹐不可復得﹐後之傳者日遠日訛。炎武自度衰老﹐不能成是書﹐而此卷爲熹宗初政三案之發端﹐具焉復不可泯﹐因錄存之﹐名曰熹廟諒陰記事。始泰昌元年九月﹐終十二月。

顧亭林詩文集﹝淸﹞顧炎武著

