王梵志詩

●目錄

集序

卷一

卷二

卷三

卷四

卷五

卷六

卷七

●集序

王梵志詩集序

但以佛教道法﹐無我苦空。知先薄之福緣﹐悉後微之因果。撰修勸善﹐誡勗非違。目錄𨿽則數條﹐制詩三百餘首。具言時事﹐不浪虛談。王梵志之遺文﹐習丁郭之要義。不守經典﹐皆陳俗語。非但智士回意﹐實亦愚夫攺容。遠近傳聞﹐勸懲令善。貪婪之史﹐稍息侵漁﹔屍祿之官﹐自當廉謹。各𨿽愚昧﹐情極愴然。一徧略尋﹐三思無忘。縱使大徳講說﹐不及讀此善文。

逆子定省翻成孝﹐懶婦晨夕事姑嫜。查郎身■﹝身弱﹞子生慚愧﹐諸州遊客憶家鄕。慵夫夜起���﹐懶婦徹明對緝筐。悉皆咸臻知罪福﹐懃耕懇苦足■﹝米侯﹞糧。一志五情不攺易﹐東州西郡並稱揚。但令讀此篇章熟﹐頑愚暗惷悉賢良。

●王梵志詩校注卷一

遙看世間人

吾富有錢時

家口■﹝物上心下﹞死盡

身如圈裏羊

可笑世間人

他家笑吾貧

大有愚癡君

沈淪三惡道之一

撩亂失精神

夫婦相對坐

富者辦棺木

擎頭鄕裏行

百歲乃有一

雙盲不識鬼

使者門前喚

沈淪三惡道之二

普勸諸貴等

告知賢貴等

傍看數个大憨癡

各各保愛膿血袋

○遙看世間人

遙看世間人﹐村坊安社邑。一家有死生﹐合村相就泣。張口哭他屍﹐不知身去急。本是長眠鬼﹐蹔來地上立。欲似養兒氈﹐回幹且就濕。前死深埋卻﹐後死續卽入。

○吾富有錢時

吾富有錢時﹐婦兒看我好。吾若脫衣裳﹐與吾疊袍襖。吾出經求去﹐送吾卽上道。將錢入舍來﹐見吾滿面笑。遶吾白鴿旋﹐恰似鸚鵡鳥。邂逅蹔時貧﹐看吾卽貌哨。人有七貧時﹐七富還相報。圖財不顧人﹐且看來時道。

○家口■﹝物上心下﹞死盡

家口■﹝物上心下﹞死盡﹐吾死無親表。急首賣資產﹐與設逆修齋。托生得好處﹐身死雇人埋。錢遣鄰保出﹐任你自相差。

○身如圈裏羊

身如圈裏羊﹐命報恰相當。羊卽披毛走﹐人著好衣裳。脫衣赤體立﹐形段不如羊。羊卽日日死﹐人還日日亡。從頭捉將去﹐還同肥好羊。羊卽辛苦死﹐人去無破傷。命絕逐他走﹐魂魄歷他鄕。有錢多造福﹐喫著好衣裳。愚人廣造罪﹐智者好思量。

○可笑世間人

可笑世間人﹐癡多黠者少。不愁死路長﹐貪著苦煩惱。夜眠遊鬼界﹐天曉歸人道。忽起相羅拽﹐啾喞索租調。貧苦無處得﹐相接被鞭拷。生時有苦痛﹐不如早死好。

○他家笑吾貧

他家笑吾貧﹐吾貧極快樂。無牛亦無馬﹐不愁賊抄掠。你富戶役髙﹐差科並用卻。吾無呼喚處﹐飽喫常展腳。你富披錦袍﹐尋常被纏縛。窮苦無煩惱﹐艸衣隨體著。

○大有愚癡君

大有愚癡君﹐獨身無兒子。廣貪多覓財﹐養奴多養婢。伺命門前喚﹐不容別鄰里。死得四片板﹐一條黃衾被。錢財奴婢用﹐任將別經紀。有錢不解用﹐空手入都市。

○沈淪三惡道之一

沈淪三惡道﹐負特愚癡鬼。荒忙身卒死﹐卽屬伺命使。反縛棒駈走﹐先渡柰河水。倒拽至廳前﹐枷棒徧身起。死經一七日﹐刑名受罪鬼。牛頭鐵叉扠﹐獄卒把刀掇。碓搗磑磨身﹐覆生還覆死。

○撩亂失精神

撩亂失精神﹐無由見家裏。妻是他人妻﹐兒被後翁使。奴事新郎君﹐婢逐後娘子。駟馬被金鞍﹐鏤鐙銀秋轡。角弓無主張﹐寶劍拋著地。設卻百日齋﹐渾家忘卻你。錢財他人用﹐古來尋常事。前人多貯積﹐後人無慚愧。此是守財奴﹐不免貧窮死。

○夫婦相對坐

夫婦相對坐﹐千年亦不足。一个病著牀﹐遙看手不觸。正報到頭來﹐徒費將錢卜。寶物積如山﹐死得一棺木。空手把兩拳﹐口裏徒含玉﹐永離臺上鏡﹐無心開衣服。鏡匣塵滿中﹐剪刀生衣醭。平生歌舞處﹐無由更習曲。琵琶絕巧聲﹐琴弦斷不續。花帳後人眠﹐前人自薄福。生坐七寶堂﹐死入土角■﹝角弱﹞。喪車相勾牽﹐鬼朴還相哭。日埋幾千般﹐光影急迅速。

○富者辦棺木

富者辦棺木﹐貧窮席裏角。相共唱柰何﹐送著空冢閣。千休卽萬休﹐永別生平樂。智者入西方﹐愚人墮地獄。掇頭入苦海﹐冥冥不省覺。

○擎頭鄕裏行

擎頭鄕裏行﹐事當逞靴襖。有錢但著用﹐莫作千年調。

○百歲乃有一

百歲乃有一﹐人得七十稀。張眼看他死﹐不能自覺知。癡皮裹膿血﹐頑骨彊相隨。兩腳行衣架﹐步步入阿鼻。

○雙盲不識鬼

雙盲不識鬼﹐伺命急來追。赤繩串著項﹐反縛棒脊皮。露頭赤腳走﹐身上無衣被。獨自心中驟﹐四面被兵圍。向前十道挽﹐背後鐵錘錘。伺命張弓射﹐苦痛劇刀錐。

○使者門前喚

使者門前喚﹐忙怕不容遲。體逐他走﹐渾捨共號悲。宅舍無身護﹐妻子被人欺。錢財不關己﹐莊牧永長離。三魂無倚住﹐七魄散頭飛。

○沈淪三惡道之二

沈淪三惡道﹐家內無人知。有衣不能著﹐有馬不能騎。有奴不能使﹐有婢不相隨。有食不能喫﹐向前恆受饑。冥冥地獄苦﹐難見出頭時。依巡次弟去﹐卻活知有誰﹖

○普勸諸貴等

普勸諸貴等﹐火急造橋梁。運度身得過﹐福至生西方。

○告知賢貴等

告知賢貴等﹐各難知厭足。身是有限身﹐程期太劇促。縱得百年活﹐俳佪如轉燭。憨人連腦癡﹐買錦妻裝束。無心造福田﹐有意事奴僕。只得蹔時榮﹐曠身入苦毒。

○傍看數个大憨癡

傍看數个大憨癡﹐造捨擬作萬年期。人人百歲乃有一﹐縱令長命七十稀。����期卻半﹐欲似流星光暫時。中途少少遼亂死﹐亦有初生嬰孩兒。無問男夫及女婦﹐不得驚忙審三思。年年相續罪根重﹐月月增長肉身肥。日日造罪不知足﹐恰似獨養神豬兒。不能透圈四方走﹐還須圈裏待死時。自造惡業還自受﹐如今苦痛還自知。

○各各保愛膿血袋

各各保愛膿血袋﹐一聚白骨帶頑皮。學他造罪身自誤﹐羨��福是黠兒。今身人形不修福﹐如至寶山空手歸。向﹝下闕﹞

●王梵志詩校注卷二

吾家多有田

借貸不交通

道士頭側方

觀內有婦人

道人頭兀雷

寺內數个尼

生卽巧風吹

佐史非臺補

得錢自喫用

當鄕何物貴

村頭語戶主

人生一代間之一

受報人中生

愚人癡涳涳之一

杌杌貪生業

世間何物貴之一

世間慵懶人

家中漸漸貧

用錢索新婦

愚人癡涳涳之二

一種同翁兒

你若是好兒

只見母憐兒

父母生男女

孝是前身緣

聞道須鬼兵

自生還自死

天下惡官職之一

生住旡常界

本是達官兒

興生市郭兒

兩兩相劫奪

秋長夜甚明

有錢惜不喫

工匠莫學巧

狼多羊數少

世間日月明

身如大店家

身臥空堂內

你道生時樂

身如破皮袋

世間何物平

身如內架堂

家貧旡好衣

生時同飯甕

見有愚癡君

人生一代間之二

生坐四合捨

虛沾一百年之一

說錢心卽喜

蹔出門前觀

好住四合捨

地下須夫急

奉使親監鑄

怨家煞人賊

來如塵蹔起

兄弟義居活

虛沾一百年之二

近逢窮業至

○吾家多有田

吾家多有田﹐不善廣平王。有錢惜不用﹐身死畱何益。承聞七七齋﹐蹔施鬼來喫。永別生時盤﹐酒食無蹤迹。配罪別受苦﹐隔命絕相覓。

○借貸不交通

借貸不交通﹐有酒深藏著。有錢怕人知﹐眷屬相輕薄。身入黃泉下﹐他喫他人著。破除不由你﹐用盡遮他莫。

○道士頭側方

道士頭側方﹐渾身■﹝物上心下﹞著黃。旡心禮拜佛﹐恆貴天尊堂。三教同一體﹐徒自浪褒揚。一種沾賢聖﹐旡弱亦旡彊。莫爲分別想﹐師僧自說長。同尊佛道教﹐凡俗送衣裳。糧食逢醫藥﹐垂死續命湯。敕取一生活﹐應報上天堂。

○觀內有婦人

觀內有婦人﹐號名是女官。各各能梳略﹐悉帶芙蓉冠。長裙並金色﹐橫披黃儭單。朝朝步虛贊﹐道聲數千般。貧無巡門乞﹐得谷相共飡。常住無貯積﹐鐺釜當房安。眷屬王役苦﹐衣食遠求難。出無夫婿見﹐病困絕人看。乞就生緣活﹐交卽免饑寒。

○道人頭兀雷

道人頭兀雷。例頭肥特肚。本是俗家人﹐出身勝地立。飲食哺盂中﹐衣裳架上出。每日趂齋家﹐卽禮七拜佛。飽喫更索錢﹐低頭著門出。手把數珠行﹐開肚元旡物。生平未必識﹐獨養肥沒忽。虫蛇能報恩﹐人子何處出﹖

○寺內數个尼

寺內數个尼﹐各各事威儀。本是俗人女﹐出家掛佛衣。徒眾數十个﹐詮擇補綱維。一一依佛教﹐五事■﹝物上心下﹞合知。莫看他破戒﹐身自牢住持。佛殿元不識﹐損壞法家衣。常住無貯積﹐家人受寒饑。眾廚空安竈﹐麁飯當房炊。只求多財富﹐餘事且隨宜。富者相過重﹐貧者往還希。但知一日樂﹐忘卻百年饑。不采生緣瘦﹐惟願當身肥。今身損卻寶﹐來生更若爲﹖

○生卽巧風吹

生卽巧風吹﹐死須業道過。來去不相知﹐展腳陽坡臥。只見生人悲﹐不聞鬼唱禍。子細審三思﹐慈母莫生我。

○佐史非臺補

佐史非臺補﹐任官州縣上。未是好出身﹐丁兒避徵防。不慮棄家門﹐狗偸且求養。每日求行案﹐尋常恐迸杖。食卽眾廚飡﹐童兒更護當。有事檢案追﹐出帖付里正。火急捉將來﹐險語惟須胱。前人心裏怯﹐幹喚愧曹長。紙筆見續到﹐仍送一縑餉。錢多早發遣﹐物少被頡頏。解寫除卻名﹐揩赤將頭放。

○得錢自喫用

得錢自喫用﹐畱著櫃裏重。一日厥摩師﹐空得紙錢送。死入惡道中﹐良由罪根重。埋向黃泉下﹐妻嫁別人用。智者好思量﹐爲他受枷棒。

○當鄕何物貴

當鄕何物貴﹖不過五里官。縣局南衙點﹐食並眾廚飡。文簿鄕頭執﹐餘者配雜看。差科取髙戶﹐賦役數千般。處分須平等﹐並檑出時難。職任無祿料﹐專仰筆頭鉆。管戶無五百﹐雷同一槪看。愚者守直坐﹐黠者馺馺看。

○村頭語戶主

村頭語戶主﹐鄕頭無處得。在縣用紙多﹐從吾相便貸。我命自貧窮﹐獨辦不可得。合村看我面﹐此度必須得。後衙空手去﹐定是搦你勒。

○人生一代間之一

人生一代間﹐貧富不覺老。王役逼駈駈﹐走多緩行少。他家馬上坐﹐我身步擎艸。種得果報緣﹐不須自煩惱。

○受報人中生

受報人中生﹐本爲前身罪。今身不修福﹐癡愚膿血袋。病困臥著牀﹐慳心猶不攺。臨死命欲終﹐吝財不懺悔。身死妻後嫁﹐■﹝物上心下﹞將陪新婿。

○愚人癡涳涳之一

愚人癡涳涳﹐錐刺不轉動。身著好衣裳﹐有錢不解用。貯積畱妻兒﹐死得紙錢送。好去更莫來﹐門前有桃棒。

○杌杌貪生業

杌杌貪生業﹐憨人合腦癡。漫作千年調﹐活得沒多時。急手求三寶﹐願入涅盤期。杓柄依僧次﹐巡到厥摩師。

○世間何物貴之一

世間何物貴﹖只有我身是。不見好出生﹐衣食穀米貴。廣貪長命財﹐纏繩短命鬼。放頑鄰里行﹐元來不怕死。

○世間慵懶人

世間慵懶人﹐五分向有二。例著一艸衫﹐兩膊成山字。出語觜頭髙﹐詐作達官子。艸舍元無牀﹐無氈復無被。他家人定臥﹐日西展腳睡。諸人五更走﹐日髙未肯起。朝庭數十人﹐平章共博戲。菜粥喫一■﹝木灰﹞﹐街頭闊立地。逢人若共語﹐荒說天下事。喚女作家生﹐將兒作奴使。妻卽赤體行﹐尋常饑欲死。一羣病癩賊﹐卻搦父母恥。日月甚寬恩﹐不照五逆鬼。

○家中漸漸貧

家中漸漸貧﹐良由慵懶婦。長頭愛牀坐﹐飽喫沒娑肚。頻年懃生兒﹐不肯收家具。飲酒五夫敵﹐不解縫衫褲。事當好衣裳﹐得便走出去。不要男爲伴﹐心裏恆攀慕。東家能涅舌﹐西家好合鬭。兩家旣不合﹐角眼相蛆妒。別覓好時對﹐趂卻莫交住。

○用錢索新婦

用錢索新婦﹐當家有新故。兒替阿耶來﹐新婦替家母。替人旣到來﹐條錄相分付。新婦知家事﹐兒郎承門戶。好衣我須著﹐好食入我肚。我老妻亦老﹐替代不得住。語你夫妻道﹕我死還到汝。

○愚人癡涳涳之二

愚人癡涳涳﹐常守旡明冢。飄入闊海中﹐出頭兼沒頂。手擎金玉行﹐不解隨身用。昏昏消好日﹐頑皮不轉動。廣貪世間樂﹐故故招枷棒。罪根漸漸深﹐命絕何人送﹖積金作寶山﹐气絕誰將用。

○一種同翁兒

一種同翁兒﹐一種同母女。無愛亦旡憎﹐非關後父母。若个與好言﹐若个與惡語。爺娘無偏頗﹐何須怨父母。男女孝心我﹐我亦無別肚。

○你若是好兒

你若是好兒﹐孝心看父母。五更牀前立﹐卽問安穩不。天明汝好心﹐錢財橫入戶。王祥敬母恩﹐冬竹抽筍與。孝是韓伯瑜﹐董永孤養母。你孝我亦孝﹐不絕孝門戶。

○只見母憐兒

只見母憐兒﹐不見兒憐母。長大取得妻﹐卻嫌父母醜。爺娘不采括﹐專心聽婦語。生時不恭養﹐死後祭埿土。如此倒見賊﹐打煞無人護。

○父母生男女

父母生男女﹐沒娑可憐許。逢著好飲食﹐紙裹將來與。心恆憶不忘﹐入家覓男女。養大長成人﹐角睛難共語。五逆前後事﹐我死卽到汝。

○孝是前身緣

孝是前身緣﹐不由相放習。兒行不憶母﹐母恆行坐泣。兒行母亦徵﹐項膇連腦急。聞道賊出來﹐母愁空有骨。兒回見母面﹐顏色肥沒忽。

○聞道須鬼兵

聞道須鬼兵﹐逢頭卽須搦。欲似薗中菓﹐未熟亦須擿。老少■﹝物上心下﹞皆去﹐共同眾死厄。長命得八十﹐恰同寄住客。蹔在主人家﹐不久自分擘。諭若行路人﹐前後踏光陌。

○自生還自死

自生還自死﹐煞活非關我。續續生出來﹐世間無處坐。若不急抽卻﹐眼看塞天破。

○天下惡官職之一

天下惡官職﹐不過是府兵。四面有賊動﹐當日卽須行。有緣重相見﹐業薄卽隔生。逢賊被打煞﹐五品無人諍。

○生住旡常界

生住旡常界﹐壤壤滿街行。只擬人間死﹐不肯佛邊生。從頭捉將去﹐頑骨不心驚。𨿽然畜兩眼﹐終是一雙盲。向前黑如柒﹐直掇入深坑。沈淪苦海裏﹐何日更逢明﹖

○本是達官兒

本是達官兒﹐名作郎君子。從小好讀書﹐更須多識字。長大人中官﹐當衙判曹。髙馬衣輕裘﹐伴涉諸王子。官髙漸入朝﹐供奉親天子。縱得公王侯﹐終歸不免死。

○興生市郭兒

興生市郭兒﹐從頭市內坐。例有百餘千﹐火下三五个。行行皆有鋪﹐鋪裏有雜貨。山鄣貴物來﹐巧語能相和。眼勾穩物著﹐不肯遣放過。意盡端坐取﹐得利過一倍。

○兩兩相劫奪

兩兩相劫奪﹐分毫擘眼諍。他賣抑遣賤﹐自賣卽髙擎。心裏旡平等﹐尺寸不分明。名沾是百姓﹐不肯遠徵行。不是人彊了﹐良由方孔兄。

○秋長夜甚明

秋長夜甚明﹐長夜照眾生。死者歸長路﹐生者蹔時行。夜眠遊鬼界﹐天曉卽營生。兩兩相劫奪﹐分毫努眼諍。賢愚不相識﹐壤壤信緣行。

○有錢惜不喫

有錢惜不喫﹐身死由妻兒。只得紙錢送﹐欠少元不知。門前空言語﹐還將紙作衣。除非夢裏見﹐觸體更何時。獨守深泉下﹐冥冥長夜饑。憶想平生日﹐悔不著羅依。

○工匠莫學巧

工匠莫學巧﹐巧卽他人使。身是自來奴﹐妻亦官人婢。夫婿蹔時旡﹐曳將仍被恥。未作道與錢﹐作了擘眼你。奴人賜酒食﹐恩言出美气。無賴不與錢﹐蛆心打脊使。貧窮實可憐﹐饑寒肚露地。戶役一槪差﹐不辦棒下死。寧可出頭坐﹐誰肯被鞭恥。何爲拋宅走﹖良由不得止。

○狼多羊數少

狼多羊數少﹐莫畜惡兒子。年是無限年﹐你身甚急速。有意造罪根﹐旡心念諸佛。你從何處來﹖膿血相和出。身如水上泡﹐蹔時還卻沒。魂魄遊空虛﹐盲人入闇窟。生死如江河﹐波浪沸啾喞。

○世間日月明

世間日月明﹐皎皎照眾生。貴者乘車馬﹐賤者膊擔行。富者前身種﹐貧者慳貪生。貧富有殊別﹐業報自相迎。聞彊造功徳﹐喫著自身榮。智者天上去﹐愚者入深坑。

○身如大店家

身如大店家﹐命如一宿客。忽起向前去﹐本不是吾宅。吾宅在丘荒﹐園林出松柏。鄰接千年冢﹐故路來長陌。

○身臥空堂內

身臥空堂內﹐獨坐令人怕。我今避頭去﹐拋卻空閒捨。

○你道生時樂

你道生時樂﹐吾道死時好。死卽長夜眠﹐生卽緣長道。生時愁衣食﹐死鬼旡釜竈。願作掣撥鬼﹐入家偸喫飽。

○身如破皮袋

身如破皮袋﹐盛膿兼裹骨。將板作皮裘﹐埋入深坑窟。一入恆沙劫﹐無由更得出。除非寒食節﹐子孫冢傍泣。

○世間何物平

世間何物平﹖不過死一色。老小終須去﹐信前業道力。縱使公王侯﹐用錢遮不得。各身攺頭皮﹐相逢定不識。

○身如內架堂

身如內架堂﹐命似堂中燭。風急吹燭滅﹐卽是空堂屋。

○家貧旡好衣

家貧旡好衣﹐造得一襖子。中心禳破氈﹐還將布作裏。淸貧常快樂﹐不用濁富貴。白日串項行﹐夜眠還作被。

○生時同飯甕

生時同飯甕﹐死則同食瓶。火急早掘冢﹐不遣蹔時停。永別世間樂﹐惟聞哭我聲。四海交遊絕﹐籍帳便除名。

○見有愚癡君

見有愚癡君﹐甚富旡男女。不知死急促﹐百方更造屋。死得一棺木﹐一條衾被覆。妻嫁他人家﹐你身不能護。有時急造福﹐實莫相疑誤。

○人生一代間之二

人生一代間﹐有錢須喫著。四海並交遊﹐風光亦須覓。錢財只恨無﹐有時實不惜。聞身彊健時﹐多施還須喫。

○生坐四合捨

生坐四合捨﹐死入土角■﹝角弱﹞。冥冥黑闇眠﹐永別明燈燭。死鬼憶四時﹐八節生人哭。

○虛沾一百年之一

虛沾一百年﹐八十最是老。逢頭捉將去﹐無老亦無小。須臾得暫時﹐恰同霜下艸。橫遭狂風吹﹐■﹝物上心下﹞卽連根倒。悠悠度今日﹐今夜誰能保﹖語你愚癡人﹐急修未來道。

○說錢心卽喜

說錢心卽喜﹐見死元不愁。廣貪財色樂﹐時時度日休。平生不造福﹐死被業道收。但看三惡處﹐大有我般流。

○蹔出門前觀

蹔出門前觀﹐川原足故冢。富者造山門﹐貧家如破甕。年年並捨多﹐歲歲成街巷。前死後人埋﹐鬼朴悲聲送。縱得百年活﹐還入土孔籠。

○好住四合捨

好住四合捨﹐殷懃堂上妻。旡常煞鬼至﹐火急被追催。露頭赤腳走﹐不容得著鞋。向前任料理﹐難見卻回來。有意造一佛﹐爲設百人齋。旡情任攺嫁﹐資產聽將陪。吾在惜不用﹐死後他人財。憶想生平日﹐悔不唱三臺。

○地下須夫急

地下須夫急﹐逢頭取次捉。一家抽一个﹐勘數猶未足。科出排門夫﹐不許私遮曲。合去正身行﹐名字付司錄。棒駈火急走﹐向前任縛束。

○奉使親監鑄

奉使親監鑄﹐攺故造新光。開通萬里達﹐元寶出靑黃。本姓使流傳﹐涓涓億兆陽。無心念貧事﹐�����。有時見卽喜﹐貴重劇爺娘。惟須家中足﹐時時對孟光。

○怨家煞人賊

怨家煞人賊﹐卽是短命子。生兒擬替翁﹐長大拋我死。債主蹔過來﹐徵我夫妻淚。父母眼漧枯﹐良由我憶你。好去更莫來﹐門前有煞鬼。

○來如塵蹔起

來如塵蹔起﹐去如一隊風。來去無形影﹐變見極忩忩。不見旡常急﹐業道自迎君。何處有眞實﹐還湊入冥冥。

○兄弟義居活

兄弟義居活﹐一種有男女。兒小教讀書﹐女小教鍼補。兒大與娶妻﹐女大須嫁去。當房作私產﹐共語覓嗔處。好貪競盛喫﹐無心奉父母。外姓能蛆妒﹐啾喞由女婦。一日三場鬭﹐自分不由父。

○虛沾一百年之二

虛沾一百年﹐八十最是老。長命得八十﹐不解學修道。悠悠度好日﹐旡心念三寶。把拳入地獄﹐天堂旡人到。坼破五戒身﹐卻入三惡道。一入恆沙劫﹐不須自懊惱。

○近逢窮業至

近逢窮業至﹐緣身一物無。披繩兼帶索﹐行時須杖扶。四海交遊絕﹐眷屬往還疏。東西無系著﹐到處卽安居。

●王梵志詩校注卷三

人去像還去

一身元本別

以影觀他影

觀影元非有

雷發南山上

非相非非相

但看繭作蛾

黃母化爲鱉

古來服丹石

死竟土底眠

行善爲基路

前業作因緣

少年何必好

悲喜相纏繞

旡常元不避

造化成爲我

觀此身意相

貪暴無用漢

玉髓長生術

差著卽須行

伺命取人鬼

運命滿悠悠

官職亦須求

生時不須歌

運命隨身縛

先因崇福徳

兀兀身死後

請看漢武帝

饒你王侯職

自死與鳥殘

眾生眼盼盼

男婚藉嘉偶

榮官赤赫赫

索婦須好婦

思量小家婦

讒臣亂人國

天下惡風俗

古人數下澤

敬他還自敬

難忍儻能忍

負恩必須酬

敬他保自貴

不知愁大小

本巡連索索

我家在何處

弟一須景行

天子與你官

百姓被欺屈

代天理百姓

天下惡官職之二

家僮須飽暖

他道恆飽食

鴻鵠晝遊揚

吾有十畝田

我見那漢死

父子相憐愛

平生不喫著

我有一方便

人生能幾時

王二美年少

忍辱收珍寶

瞋恚滅功徳

三年作官二年半

共受虛假身

六賊俱爲患

艸屋足風塵

官職莫貪財

人受百歲不長命

積善必餘慶

出門拗頭戾跨

若言余浪語

愚夫癡杌杌

○人去像還去

人去像還去﹐人來像以明。像有投鏡意﹐人無合像情。鏡像俱磨滅﹐何處有眾生﹖

○一身元本別

一身元本別﹐四大聚會同。直似風吹火﹐還如火逐風。火彊風熾疾﹐風疾火愈烘。火風俱气盡﹐星散■﹝物上心下﹞成空。

○以影觀他影

以影觀他影﹐以身觀我身。身影何處暱﹐身共影何親。身行影作伴﹐身住影爲鄰。身影百年外﹐相看一聚塵。

○觀影元非有

觀影元非有﹐觀身亦是空。如采水底月﹐似捉樹頭風。攬之不可見﹐尋之不可窮。眾生隨業轉﹐恰似寐夢中。

○雷發南山上

雷發南山上﹐雨落北溪中。雷驚■﹝石擘﹞礰火﹐雨激咆哮風。倏忽威靈歇﹐須臾勢力窮。天地不能已﹐如女爲身空。

○非相非非相

非相非非相﹐旡明旡旡明。相逐妄中出﹐明從暗裏生。明通暗卽盡﹐妄絕相還淸。能知寂滅樂﹐自然無色聲。

○但看繭作蛾

但看繭作蛾﹐不憶蠶生箔。但看睡寐時﹐還將夢爲樂。蛾旣不羨蠶﹐夢亦不爲樂。當作如是觀﹐死生無好惡。

○黃母化爲鱉

黃母化爲鱉﹐秖爲鱉爲身。牛哀化爲虎﹐亦是虎爲人。不憶當時業﹐寧知過去因﹖死生一變化﹐若个是師親﹖

○古來服丹石

古來服丹石﹐相次入黃泉。萬寶不贖命﹐千金不買年。有生卽有死﹐何后復何先。人人■﹝物上心下﹞色活﹐拄著上頭天。

○死竟土底眠

死竟土底眠﹐生時土上走。死竟不出气﹐生時不住口。早死一生畢﹐誰論百年後。召我還天公﹐不須盡出手。

○行善爲基路

行善爲基路﹐�����。偸盜吾不作﹐邪淫吾不當。不解讒朝庭﹐不解佞君王。不能行左道﹐於中說一場。一直逢閻天﹐盡地取天堂。

○前業作因緣

前業作因緣﹐今身都不記。今世受苦惱﹐未來當富貴。不是後身奴﹐來生作事地。不如多溫酒﹐相逢一時醉。

○少年何必好

少年何必好﹐老去何須嗔。祖公日日故﹐孫子朝朝新。祇道人祭鬼﹐何曾鬼祭人。蹔來何須去﹐知我是誰親﹖

○悲喜相纏繞

悲喜相纏繞﹐不許蹔踟躕。東家比葬地﹐西家看產圖。生者歌滿路﹐死者哭盈衢。循環何太急﹐槌鑿相催駈。

○旡常元不避

旡常元不避﹐業到卽須行。徒作七尺影﹐俱墳一丈坑。妻兒啼哭送﹐鬼子唱歌迎。古來皆有死﹐何必得如生。

○造化成爲我

造化成爲我﹐如人弄郭禿。魂魄似繩子﹐形骸若柳木。掣取細腰肢﹐抽牽動眉目。繩子乍斷去﹐卽是幹柳朴。

○觀此身意相

觀此身意相﹐都由水火風。有生皆有滅﹐有始皆有終。气聚卽爲我﹐气散卽成空。一羣怕死漢﹐何異叩頭虫。

○貪暴無用漢

貪暴無用漢﹐資財爲他守。惜衣不蓋形﹐惜食不供口。積聚萬金花﹐望得千年有。不知冥道中﹐車子來相受。

○玉髓長生術

玉髓長生術﹐金剛不壞身。俱傷生死苦﹐誰免涅盤因。精魂歸寂滅﹐骨肉化灰塵。釋老猶自去﹐何況迷愚人。

○差著卽須行

差著卽須行﹐遣去莫求住。名字石函裏﹐官職天曹注。錢財鬼料量﹐衣食明分付。進退不由我﹐何須滿憂懼。

○伺命取人鬼

伺命取人鬼﹐屠兒煞羊客。鬼識人興料﹐客辧羊肉厄。人自不覺死﹐羊亦不覺搦。恰似園中瓜﹐合熟卽須擿。

○運命滿悠悠

運命滿悠悠﹐人生浪聒聒。死時天遣死﹐活時天遣活。一旦罷因緣﹐千金須判割。饒君鐵甕子﹐走藏不得脫。

○官職亦須求

官職亦須求﹐錢財亦須覓。天雨麻點孔﹐三年著一滴。王相逢便宜﹐參差著居席。兀兀捨底坐﹐餓你眼赫赤。

○生時不須歌

生時不須歌﹐死時不須哭。天地捉秤量﹐鬼神用■﹝豆斗﹞斛。體上須得衣﹐口裏須得祿。人人覓長命﹐沒地可種谷。

○運命隨身縛

運命隨身縛﹐人生不自覺。業厚卽福來﹐業彊福不著。淳善皆安隱﹐蠱害■﹝物上心下﹞煞卻。身作身自當﹐將頭來自斫。

○先因崇福徳

先因崇福徳﹐今日受肥胎。果報迎先種﹐橋梁預早開。奪我先時樂﹐將充死後媒。攺頭換卻面﹐知作阿誰來。

○兀兀身死後

兀兀身死後﹐冥冥不自知。爲人何必樂﹐爲鬼何必悲。競地徒張眼﹐諍官慢豎眉。窟里長展腳﹐將知我是誰﹖

○請看漢武帝

請看漢武帝﹐請看秦始皇。年年合仙藥﹐處處求醫方。結構千秋殿﹐經營萬壽堂。百年有一倒﹐自去遣誰當﹖

○饒你王侯職

饒你王侯職﹐饒君將相官。娥眉珠玉佩﹐寶馬金銀鞍。錦綺嫌不著﹐豬羊死不飡。口中气新斷﹐眷屬不相看。

○自死與鳥殘

自死與鳥殘﹐如來相體恕。莫養圖口腹﹐莫煞共盤筋。鋪頭錢買取﹐飽噉何須慮。儻見閻羅王﹐亦有分疏取。

○眾生眼盼盼

眾生眼盼盼﹐心路甚堂堂。一種憐男女﹐一種逐爺娘。一種惜身命﹐一種憂死亡。側長恭勉面﹐長生跪拜羊。口中不解語﹐情下極荒忙。何忍刺他煞﹐曾無阡許惶。牛頭捉得你﹐鑊裏熟煎湯。

○男婚藉嘉偶

男婚藉嘉偶﹐女娉希好仇。但令足兒息﹐何憂無公侯。菩薩常梳髮﹐如來不剃頭。何須禿兀硉﹐然始學燻修。

○榮官赤赫赫

榮官赤赫赫﹐滅族黃■﹝火﹝公上夊下﹞■﹝火﹝公上夊下﹞。死王羨活鼠﹐寧及尋常人。得官何須喜﹐失職何須憂。不可將財覓﹐不可智力求。儻來不可拒﹐突去不可畱。任來還任去﹐知命何須愁。

○索婦須好婦

索婦須好婦﹐自到更須求。面似三顴作﹐心知一代休。遮莫你崔盧﹐遮莫你鄭劉。若無主子物﹐誰家死骨頭。

○思量小家婦

思量小家婦﹐貧奇惡行迹。酒肉獨自抽﹐糟糠遣他喫。生活九牛挽﹐唱叫百夫敵。自著紫臰■﹝革翁﹞﹐餘人赤羖■﹝羊歷﹞。索得屈烏爵﹐家風不禁益。

○讒臣亂人國

讒臣亂人國﹐妒婦破人家。客到雙眉腫﹐夫來兩手挐。醜皮不憂敵﹐面面卻憎花。親姻共歡樂﹐夫婦作榮花。前身有何罪﹐色得鳩盤茶﹗

○天下惡風俗

天下惡風俗﹐臨喪命犢車。男婚傅香粉﹐女嫁著釵花。屍櫪陰地臥﹐知堵是誰家﹖

○古人數下澤

古人數下澤﹐今我少髙門。錢少婢不嫁﹐財多奴共婚。各各販父祖﹐家家賣子孫。自言鬻姓望﹐聲盡不可論。

○敬他還自敬

敬他還自敬﹐輕他還自輕。罵他一兩口﹐他罵幾千聲。觸他父母諱﹐他觸祖公名。欲覓無嗔報﹐少語最爲精。

○難忍儻能忍

難忍儻能忍﹐能忍最爲難。伏肉虎不食﹐病鳥人不彈。當時𨿽■﹝名寺﹞堵﹐過後必身安。唾面不須拭﹐從風自蔭幹。

○負恩必須酬

負恩必須酬﹐施恩愼勿索。得他一石面﹐還他拾■﹝豆斗﹞麥。得他半疋練﹐還他二丈帛。瓠蘆作朾車﹐棒莫作出客。

○敬他保自貴

敬他保自貴﹐辱他招自恥。你若計算他﹐他還計算你。勾他一盞酒﹐他勾十巡至。子細審思量﹐此言有道理。

○不知愁大小

不知愁大小﹐不知愁好醜。爲當面似雞﹖爲當面似狗﹖道愁不愛食﹐聞愁偏怕酒。剩打三五盞﹐愁應來屍走。

○本巡連索索

本巡連索索﹐罇主告平平。當不怪來晚﹐覆盞可憐精。門前夜狐哭﹐屋上鵄梟鳴。一種聲響音﹐何如刮缽聲﹖

○我家在何處

我家在何處﹖結宇對山阿。院側狐貍窟﹐門前烏鵲窠。聞鶯便下種﹐聽雁卽收禾。悶遣奴吹笛﹐閒令婢唱歌。兒卽教誦賦﹐女卽學調梭。寄語天公道﹕寧能那我何﹖

○弟一須景行

弟一須景行﹐弟二須彊明。律令波濤湧﹐文詞花艸生。心神激箭直﹐懷抱徹沙淸。觀察■﹝物上心下﹞如此﹐何愁不太平。

○天子與你官

天子與你官﹐俸祿由他授。飲饗不知足﹐貪婪得動手。每懷劫賊心﹐恆張餓狼口。枷鏁忽然至﹐飯蓋遭毒手。

○百姓被欺屈

百姓被欺屈﹐三官須爲申。朝朝團坐入﹐漸漸曲精新。斷楡翻作柳﹐判鬼卻爲人。天子抱冤屈﹐他揚陌上塵。

○代天理百姓

代天理百姓﹐格式亦須遵。官喜律卽喜﹐官嗔律卽嗔。■﹝物上心下﹞由官斷法﹐何須法斷人。一時截卻項﹐有理若爲申。

○天下惡官職之二

天下惡官職﹐未過禦史臺。努眉復張眼﹐何須弄師子。傍看甚可畏﹐自家困求死。脫卻面頭皮﹐還共人相似。

○家僮須飽暖

家僮須飽暖﹐裝束惟麁疏。俗人作憐愛﹐處置失形模。衣褲白如■﹝霍鳥﹞﹐頭巾黑如烏。夾袍��錦﹐衫段髙機纑。未羨霍去病﹐誰論馮子都。此是丈夫妾﹐何關曹主奴。

○他道恆飽食

他道恆飽食﹐我瘦餓欲死。惟須舉一種﹐勿復靑當史。行年五十餘﹐始覺無道理。回頭憶經營﹐窮因只由你。

○鴻鵠晝遊揚

鴻鵠晝遊揚﹐蝙蝠夜紛泊。幽顯𨿽不同﹐志性不相博。他家求官宦﹐我專慕客作。齋得貳■﹝豆斗﹞米﹐鐺前交樛腳。脫帽安懷中﹐坐兒膝頭著。不羨榮華好﹐不羞貧賤惡。隨緣適世間﹐自得恣情樂。無事彊入選﹐散官先卽著。年年愁上番﹐獼猴帶斧鑿。

○吾有十畝田

吾有十畝田﹐種在南山坡。靑松四五樹﹐綠豆兩三窠。熱卽池中浴﹐涼便岸上歌。遨遊自取足﹐誰能柰我何。

○我見那漢死

我見那漢死﹐肚裏熱如火。不是惜那漢﹐恐畏還到我。

○父子相憐愛

父子相憐愛﹐千金不肯博。忽死賤如泥﹐遙看畏近著。東家釘桃符﹐西家縣赤索。聚頭唱柰何﹐相催早埋卻。

○平生不喫著

平生不喫著﹐於身一世錯。一日命終時﹐拔釜交樛杓。若有大官職﹐身苦妻兒樂。叉手立公庭﹐終朝並兩腳。得祿奴婢飡﹐請賜妻兒著。一日事參差﹐獨自煞你卻。

○我有一方便

我有一方便﹐價直百疋練。相打長取弱﹐至老不入縣。

○人生能幾時

人生能幾時﹐朝夕不可保。死亡今古傳﹐何須愁此道。有酒但當飲﹐立卽相看老。兀兀信因緣﹐終歸有一倒。

○王二美年少

王二美年少﹐梵志亦不惡。借問今時人﹐阿誰肯伏弱。

○忍辱收珍寶

忍辱收珍寶﹐嗔他捐福田。髙心難見佛﹐下意得生天。

○瞋恚滅功徳

瞋恚滅功徳﹐如火燎豪毛。百年修善業﹐一念惡能燒。

○三年作官二年半

三年作官二年半﹐修理廳館老癡漢。但知多少與梵志﹐頭戴笠子雨裏判。

○共受虛假身

共受虛假身﹐共稟太虛气。死去𨿽更生﹐回來盡不記。以此好尋思﹐萬事淡旡味。不如慰俗心﹐時時一倒醉。

○六賊俱爲患

六賊俱爲患﹐心賊最爲災。東西好遊浪﹐南北事周回。嫉妒終難卻﹐慳貪去卽來。自非通達者﹐迷性若爲開﹖

○艸屋足風塵

艸屋足風塵﹐牀旡破氈臥。客來且喚入﹐地鋪稾薦坐。家裏元無炭﹐柳麻且吹火。白酒瓦缽盛﹐鐺子兩腳破。鹿脯三四條﹐石鹽五六顆。看客只寧馨﹐從你痛笑我。

○官職莫貪財

官職莫貪財﹐貪財向死親。有卽渾家用﹐遭羅惟一身。法律刑名重﹐不許浪推人。一朝囹圄裏﹐方始憶淸貧。

○人受百歲不長命

人受百歲不長命﹐中道仍有死傷人。惟能縱情造罪過﹐未解修善自防身。

○積善必餘慶

積善必餘慶﹐積惡必餘殃。錢財不能入﹐三寶先你�。五色衣裳�﹐�����。

○出門拗頭戾跨

出門拗頭戾跨﹐自道行步趨蹌。伺命把棒忽至﹐徧體白汗如漿。撮你不得辭別﹐俄爾眷屬分張。合村送就曠野﹐回來只見空牀。

○若言余浪語

若言余浪語﹐請君看卽知。回頭面北臥﹐寸步更不移。終身不念食﹐永世不須衣。此名旡常住﹐誰人輒得知。

○愚夫癡杌杌

愚夫癡杌杌﹐常守旡明窟。沈淪苦海中﹐出頭還復沒。頂戴神靈珠﹐隨身無價物。二鼠數相侵﹐四蛇摧命疾。似露艸頭霜﹐見日一代畢。更遇刀風吹﹐彼此俱旡疋。貯得滿堂金﹐知是誰家物。

●王梵志詩校注卷四

兄弟須和順

夜眠須在後

兄弟相憐愛

好事須相讓

昔日田眞分

孔懷須敬重

兄弟寶難得

尊人相逐出

尊人共客語

主人無牀枕

立身行孝道

爺娘行不正

尊人嗔約束

有事須相問

爺娘年七十

爺娘絕年邁

四大乖和起

親中除父母

主人相屈至

親家會賓客

親還同席坐

尊人立莫坐

尊人對客飲

尊人與酒喫

尊人同席飲

巡來莫多飲

坐見人來起

黃金未是寶

養子莫徒使

欲得兒孫孝

養兒從小打

男年十七八

有兒欲娶婦

有女欲嫁娶

欲得於身吉

飲酒妨生計

見惡須藏掩

借物莫交索

借物索不得

鄰並須來往

長幼同欽敬

停客勿叱狗

親客號不疏

爲客不呼客

逢人須斂手

惡口深乖禮

見貴當須避

結交須擇善

惡人相遠離

有徳人心下

典史頻多擾

惡人相觸誤

罵妻早是惡

有勢不煩倚

貧親須拯濟

有錢莫掣攉

他貧不得笑

莫不安爪肉

在鄕須下意

貧人莫簡棄

得言請莫說

無親莫充保

雙陸智人戲

逢爭不須看

立身存篤信

有恩須報上

知恩須報恩

先得他恩重

蒙人惠一恩

得他一束絹

貸人五■﹝豆斗﹞米

世間難捨割

煞生最罪重

偸盜須無命

邪淫及妄語

喫肉多病報

飲酒是癡報

造酒罪甚重

見泥須避道

相交莫嫉妒

見病須慈慜

經紀須平直

布施生生富

忍辱生端正

尋常懃念善

六時長禮懺

持戒須含忍

逢師須禮拜

聞鍾身須側

師僧來乞食

家貧從力貸

惡事■﹝物上心下﹞須棄

○兄弟須和順

兄弟須和順﹐叔侄莫輕欺。財物同箱櫃﹐房中莫畜私。

○夜眠須在後

夜眠須在後﹐起則每須先。家中懃檢校﹐衣食莫令偏。

○兄弟相憐愛

兄弟相憐愛﹐同生莫異居。若人欲得別﹐此則是兵奴。

○好事須相讓

好事須相讓﹐惡事莫相推。但能辦此意﹐禍去福招來。

○昔日田眞分

昔日田眞分﹐庭荊當卽衰。平章卻不異﹐其樹復還滋。

○孔懷須敬重

孔懷須敬重﹐同气並連枝。不見恆山鳥﹐孔子惡聞離。

○兄弟寶難得

兄弟寶難得﹐他人不可親。但尋莊子語﹐手足斷難論。

○尊人相逐出

尊人相逐出﹐子莫向前行。識事須相逢﹐情知乏禮生。

○尊人共客語

尊人共客語﹐側立在傍聽。莫向前頭鬧﹐喧亂作鴉鳴。

○主人無牀枕

主人無牀枕﹐坐旦捉狗親。莫學庸才漢﹐無事棄他門。

○立身行孝道

立身行孝道﹐省事莫爲愆。但使長無周﹐爺娘髙枕眠。

○爺娘行不正

爺娘行不正﹐萬事任依從。打罵但知默﹐無應卽是能。

○尊人嗔約束

尊人嗔約束﹐共語莫江降。縱有些些理﹐無煩說短長。

○有事須相問

有事須相問﹐平章莫自專。和同相用語﹐莫取婦兒言。

○爺娘年七十

爺娘年七十﹐不得遠東西。出後傾危起﹐元知兒故違。

○爺娘絕年邁

爺娘絕年邁﹐不得離傍邊。曉夜專看侍﹐仍須省睡眠。

○四大乖和起

四大乖和起﹐諸方請療醫。長病煎湯藥﹐求神覓好師。

○親中除父母

親中除父母﹐兄弟更無過。有莫相輕賤﹐無時始認他。

○主人相屈至

主人相屈至﹐客莫先入門。若是尊人處﹐臨時自打門。

○親家會賓客

親家會賓客﹐在席有尊卑。諸人未下筯﹐不得在前椅。

○親還同席坐

親還同席坐﹐知卑莫上頭。忽然人怪責﹐可不眾中羞。

○尊人立莫坐

尊人立莫坐﹐賜坐莫背人。■﹝存﹞坐無方便﹐席上被人嗔。

○尊人對客飲

尊人對客飲﹐卓立莫東西。使喚須依命﹐弓身莫不齊。

○尊人與酒喫

尊人與酒喫﹐卽把莫推辭。性少由方便﹐圓融莫遣知。

○尊人同席飲

尊人同席飲﹐不問莫多言。縱有文章好﹐畱將余處宣。

○巡來莫多飲

妄來莫多飲﹐性少自須監。勿使聞狼狽﹐交他諸客嫌。

○坐見人來起

坐見人來起﹐尊親盡遠迎。無論貧與富﹐一槪■﹝物上心下﹞須平。

○黃金未是寶

黃金未是寶﹐學問勝珠珎。丈夫無伎藝﹐虛沾一世人。

○養子莫徒使

養子莫徒使﹐先教懃讀書。一朝乘駟馬﹐還得似相如。

○欲得兒孫孝

欲得兒孫孝﹐無過教及身。一朝千度打﹐有罪更須嗔。

○養兒從小打

養兒從小打﹐莫道憐不笞。長大欺父母﹐後悔定無疑。

○男年十七八

男年十七八﹐莫遣倚街衢。若不行姧盜﹐相構卽樗蒲。

○有兒欲娶婦

有兒欲娶婦﹐須擇大家兒。縱使無姿首﹐終成有禮儀。

○有女欲嫁娶

有女欲嫁娶﹐不用絕髙門。但得身超俊﹐錢財■﹝物上心下﹞莫論。

○欲得於身吉

欲得於身吉﹐無過莫作非。但知牢■﹝門外下內﹞口﹐禍去阿你來。

○飲酒妨生計

飲酒妨生計﹐摴蒲必破家。但看此等色﹐不久作窮查。

○見惡須藏掩

見惡須藏掩﹐知賢爲贊揚。但能依此語﹐祕密立身方。

○借物莫交索

借物莫交索﹐用了送還他。損失酬髙價﹐求嗔得也磨。

○借物索不得

借物索不得﹐貸錢不肯還。頻來論卽鬭﹐過在阿誰邊﹖

○鄰並須來往

鄰並須來往﹐借取共交通。急緩相憑仗﹐人生莫不從。

○長幼同欽敬

長幼同欽敬﹐知尊莫不遵。但能行禮樂﹐鄕裏自稱仁。

○停客勿叱狗

停客勿叱狗﹐對客莫頻眉。供給千餘日﹐臨歧請不饑。

○親客號不疏

親客號不疏﹐喚卽盡須喚。食了寧且休﹐只可待他散。

○爲客不呼客

爲客不呼客﹐去必主人嗔。欲得能行事﹐無過莫避人。

○逢人須斂手

逢人須斂手﹐避道莫前蕩。忽若相衝著﹐他彊必自傷。

○惡口深乖禮

惡口深乖禮﹐條中卻沒文。若能不罵詈﹐卽便是賢人。

○見貴當須避

見貴當須避﹐知彊遠離他。髙飛能去网﹐豈得值低羅。

○結交須擇善

結交須擇善﹐非諳莫與心。若知管鮑志﹐還共不分金。

○惡人相遠離

惡人相遠離﹐善者近相知。縱使天無雨﹐雲陰自潤衣。

○有徳人心下

有徳人心下﹐無才意卽髙。但看行濫物﹐若个是堅牢。

○典史頻多擾

典史頻多擾﹐從饒必莫嗔。但知多與酒﹐火艾不欺人。

○惡人相觸誤

惡人相觸誤﹐被罵必從饒。諭若園中韭﹐猶如得雨澆。

○罵妻早是惡

罵妻早是惡﹐打婦更無知。索彊欺得客﹐可是丈夫兒﹖

○有勢不煩倚

有勢不煩倚﹐欺他必自危。但看木裏火﹐出則自燒伊。

○貧親須拯濟

貧親須拯濟﹐富眷不煩饒。情知蘇蜜味﹐何用更添膏。

○有錢莫掣攉

有錢莫掣攉﹐不得事奢華。鄕里人儜惡﹐差科必破家。

○他貧不得笑

他貧不得笑﹐他弱不得欺。但看人頭數﹐卽須受逢迎。

○莫不安爪肉

莫不安爪肉﹐魚吞在腸裏。善惡有千般﹐人心難可知。

○在鄕須下意

在鄕須下意﹐爲客莫髙心。相見作先拜﹐膝下沒黃金。

○貧人莫簡棄

貧人莫簡棄﹐有食最須呼。但惠封瘡藥﹐何愁不奉珠。

○得言請莫說

得言請莫說﹐有語不須傳。見事如不見﹐終身無過愆。

○無親莫充保

無親莫充保﹐無事莫作媒。𨿽失鄕人意﹐終身無害災。

○雙陸智人戲

雙陸智人戲﹐圍碁出專能。解時終不惡﹐久後與仙通。

○逢爭不須看

逢爭不須看﹐見打莫前爲。損卽追友證﹐能勝■﹝物上心下﹞不知。

○立身存篤信

立身存篤信﹐景行勝將金。在處人攜接﹐諳知無負心。

○有恩須報上

有恩須報上﹐得濟莫孤恩。但看千里井﹐誰爲重來尋。

○知恩須報恩

知恩須報恩﹐有恩莫不報。更在枯井中﹐誰能重來救。

○先得他恩重

先得他恩重﹐酬償勿使輕。一湌何所直﹐感荷百金傾。

○蒙人惠一恩

蒙人惠一恩﹐終身酬不極。若濟桑下饑﹐扶輪可惜力。

○得他一束絹

得他一束絹﹐還他一束羅。計時應大重﹐直爲歲年多。

○貸人五■﹝豆斗﹞米

貸人五■﹝豆斗﹞米﹐送還一碩粟。算時應有餘﹐剩者充臼直。

○世間難捨割

世間難捨割﹐無過財色深。丈夫須達命﹐割斷暗迷心。

○煞生最罪重

煞生最罪重﹐喫肉亦非輕。欲得身長命﹐無過點續明。

○偸盜須無命

偸盜須無命﹐侵欺罪更多。將他物己用﹐思量得也磨﹖

○邪淫及妄語

邪淫及妄語﹐知非■﹝物上心下﹞勿作。但知依道行﹐萬里無迷錯。

○喫肉多病報

喫肉多病報﹐智者不須飡。一朝無間地﹐受罪始知難。

○飲酒是癡報

飲酒是癡報﹐如人落糞坑。情知有不淨﹐豈合岸頭行。

○造酒罪甚重

造酒罪甚重﹐酒肉俱不輕。若人不信語﹐檢取涅盤經。

○見泥須避道

見泥須避道﹐莫入污卻鞋。若知己有罪﹐莫破戒持齋。

○相交莫嫉妒

相交莫嫉妒﹐相歡莫蛆儜。一日無常去﹐王前擺手行。

○見病須慈慜

見病須慈慜﹐知方速療醫。若能行此行﹐大是不思議。

○經紀須平直

經紀須平直﹐心中莫側斜。些些微取利﹐可可苦他家。

○布施生生富

布施生生富﹐慳貪世世貧。若人苦慳惜﹐劫劫受辛勤。

○忍辱生端正

忍辱生端正﹐多嗔作毒蛇。若人不儜惡﹐必得上三車。

○尋常懃念善

尋常懃念善﹐晝夜受書經。心裏無蛆儜﹐何愁佛不成。

○六時長禮懺

六時長禮懺﹐日暮廣燒香。十齋莫使闕﹐有力煞三長。

○持戒須含忍

持戒須含忍﹐長齋不得嗔。莫隨風火性﹐參差誤煞人。

○逢師須禮拜

逢師須禮拜﹐過道向前參。莫生分別想﹐見過不和南。

○聞鍾身須側

聞鍾身須側﹐臥轉莫纏眠。萬一無常去﹐免至獄門邊。

○師僧來乞食

師僧來乞食﹐必莫惜家常。布施無邊福﹐來生不少糧。

○家貧從力貸

家貧從力貸﹐不得懶乖慵。但知懃作福﹐衣食自然丰。

○惡事■﹝物上心下﹞須棄

惡事■﹝物上心下﹞須棄﹐善事莫相違。至意求妙法﹐必得見如來。

●王梵志詩校注卷五

貯積千年調

人間養男女

有生必有死

不見念佛聲

父母生兒身

審看世上人

有錢但喫著

身是五陰城

生死如流星

前死未長別

不淨膿血袋

前人敬吾重

不思身去促

一生無捨坐

四時八節日

身彊避卻罪

年老造新捨

吾死不須哭

你道生勝死

相將歸去來

夫婦生五男

一歲與百年

興生向前走

奴富欺郎君

心恆更願取

富饒田舍兒

貧窮田舍漢

父母憐男女

富兒少男女

仕人作官職

當官自慵懶

童子得出家

出家多種果

今得入新年

天下浮逃人

父母是怨家

有錢不造福

暫時自來生

死去長眠樂

死亦不須憂

世間亂浩浩

兀兀自遶身

世間何物重

吾頭何謂白

男女有亦好

生兒擬替公

朝庭來相過

知識相伴侶

五體一身內

吾家昔富有

蹔得一代人

夫婦擬百年

○貯積千年調

剝削。貯積千年調﹐擬覓妻兒樂。�����﹐����惡。方便還他債﹐駈遣耕田作。決鼻斷領牛﹐杖打過腿膊。自造還自受﹐努力祗當卻。

○人間養男女

人間養男女﹐眞成鳥養兒。長大毛衣好﹐各自覓髙飛。女嫁他將去﹐兒徵死不歸。夫妻一个死﹐諭如黃檗皮。重重被剝削﹐獨苦自身知。生在常煩惱﹐死後無人悲。寄語冥路道﹕還我未生時﹗

○有生必有死

有生必有死﹐來去不相離。常居五濁地﹐更亦取頭皮。縱得百年活﹐須臾一向子。彭祖七百歲﹐終成老爛鬼。托生得他鄕﹐隨生作名字。輪回轉動急﹐生死不由你。生帶無常苦﹐長命何須喜。

○不見念佛聲

不見念佛聲﹐滿街聞哭響。生時同氈被﹐死則嫌屍妨。臰穢不中停﹐火急須埋葬。早死無差科﹐不愁怕里長。行人展腳臥﹐永絕呼徵防。生促死路長﹐久住何益當。

○父母生兒身

父母生兒身﹐衣食養兒徳。蹔托寄出來﹐欲似相便貸。兒大作兵夫﹐西徵吐番賊。行後渾家死﹐回來覓不得。兒身面向南﹐死者頭向北。父子相分擘。不及元不識。

○審看世上人

審看世上人﹐有賤亦有貴。賤者由慳貪﹐吝財不布施。貴賤旣有殊﹐業報前生植。

○有錢但喫著

有錢但契著﹐實莫畱塡櫃。一日厥摩師﹐他用不由你。妻嫁親後天﹐子心隨母意。我物我不用﹐我自無意智。未有百年身﹐徒作千年事。

○身是五陰城

身是五陰城﹐周回無里數。上下九穴門﹐膿流皆臰瘀。湛然膿血間﹐安置八萬戶。余有四千家﹐出沒同居住。壤壤相噉食﹐貼貼無言語。■﹝物上心下﹞在糞尿中﹐不解相蛆妒。身行城卽移﹐身臥城穩住。身死城破壞﹐百姓無安處。

○生死如流星

生死如流星﹐涓涓向前去。前死萬年餘﹐尋入微塵數。中死千年外﹐骨石化爲土。後死百年彊﹐形骸在墳墓。續續死將埋﹐地窄無安處。已後燒作灰﹐揚卻隨風去。

○前死未長別

前死未長別﹐後來非久親。新墳影舊冢﹐相續似魚鱗。義陵秋節遠﹐曾逢幾个春。萬劫同今日﹐一種化微塵。定知見土裏﹐還得昔時人。頻開積代骨﹐爲坑埋我身。

○不淨膿血袋

不淨膿血袋﹐四大共爲因。六賊都成體﹐敗壞一時分。風者吹將散﹐火者焰來親。水者常流急﹐土者合成人。體骨變爲土﹐還歸足下塵。

○前人敬吾重

前人敬吾重﹐吾敬前人深。恩來卽義往﹐未許卻相尋。前能賜白玉﹐吾亦奉黃金。君看我莫落﹐還同陌路人。

○不思身去促

不思身去促﹐能貪無限財。生平惜不用﹐命盡如糞塠。虫蛆內壤壤﹐食脈爛穴開。羅錦纏屍送﹐枉屈寶將埋。寧知入土後﹐二節變爲灰。

○一生無捨坐

一生無捨坐﹐須行去處寬。少食巡門乞﹐衣破忍饑寒。迥獨一身活﹐病困遣誰看﹖命絕拋坑裏﹐狐狼恣意飡。

○四時八節日

四時八節日﹐家家■﹝物上心下﹞哭聲。侍養不孝子﹐酒食祭先靈。■﹝物上心下﹞被外鬼喫﹐家親本旡名。一羣巡門鬼﹐噇盡椀鳴聲。

○身彊避卻罪

身彊避卻罪﹐修福只心懃。專意涓涓念﹐時時報佛恩。得病不須卜﹐實莫浪求神。專心念三寶﹐莫亂自家身。十念得成就﹐化佛自迎君。若能自安置﹐拋卻帶囚身。

○年老造新捨

年老造新捨﹐鬼來拍手笑。身得蹔時坐﹐死後他人賣。千年換百主﹐各自循環攺。前死後人坐﹐本主何相在。

○吾死不須哭

吾死不須哭﹐徒勞枉卻聲。只用四片板﹐四角八枚丁。急手深埋卻﹐臰穢不中停。墓內不須食﹐美酒三五瓶。時時獨飲樂﹐■﹝江上瓦下﹞盡更須傾。只願長頭醉﹐作伴喚劉伶。

○你道生勝死

你道生勝死﹐我道死勝生。生卽苦戰死﹐死卽無人徵。十六作夫役﹐二十充府兵。磧裏向前走﹐衣鉀困須擎。白日趁食地﹐每夜悉知更。鐵缽淹漧飯﹐同火共分諍。長頭饑欲死﹐肚似破窮坑。遣兒我受苦﹐慈母不須生。

○相將歸去來

相將歸去來﹐閻浮不可停。婦人應重役﹐男子從徵行。帶刀擬鬭煞﹐逢陣卽相刑。將軍馬上死﹐兵滅他軍營。血流徧荒野﹐白骨在邊庭。去馬猶殘迹﹐空畱紙上名。關山千萬里﹐影絕故鄕城。生受刀光苦﹐意裏極星星。

○夫婦生五男

夫婦生五男﹐並有一雙女。兒大須取妻﹐女大須嫁處。戶役差科來﹐牽挽我夫婦。妻卽無褐被﹐夫體無褌褲。父母俱八十﹐兒年五十五。當頭憂妻兒﹐不勤養父母。渾家少糧食﹐尋常空餓肚。麁飯眾廚飡﹐美味當房弆。男女一出生﹐恰似餓狼虎。努眼看尊親﹐只覓乳食處。少年生夜叉﹐老頭自受苦。

○一歲與百年

一歲與百年﹐中間不怕死。長命得八十﹐漸漸無意智。悉能造罪根﹐不解生慚愧。廣貪長命財﹐身當短命死。

○興生向前走

興生向前走﹐惟求多出利。折本卽心狂﹐惶惶煩惱起。錢饒卽獨富﹐吾貧常省事。

○奴富欺郎君

奴富欺郎君﹐婢有陵娘子。鳥饑緣食亡﹐人窮爲財死。錢是害人物﹐智者常遠離。

○心恆更願取

�����﹐心恆更願取。身體骨崖崖﹐面皮千道皺。行時頭卽低﹐策杖共人語。眼中雙淚流﹐鼻涕垂入口。腰似就弦弓﹐引气急喘■﹝口敕﹞。口裏無牙齒﹐彊嫌寡婦醜。聞好不惜錢﹐急送一榼酒。前人許賜婚﹐判命向前走。迎得少年妻﹐褒揚殊面首。傍邊漧咽唾﹐恰似守碓狗。舂人收糠將﹐舐略空唇口。忽逢三煞頭﹐一棒卽了手。

○富饒田舍兒

富饒田舍兒﹐論情實好事。廣種如屯田﹐宅舍靑煙起。槽上飼肥馬﹐仍更買奴婢。牛羊共成羣﹐滿圈養肫子。窖內多埋谷﹐尋常願米貴。里正追役來﹐坐著南廳裏。廣設好飲食﹐多酒勸遣醉。追車卽與車﹐須馬卽與馬。須錢便與錢﹐和市亦不避。索面驢馱送﹐續後更有雉。官人應須物﹐當家皆具備。縣官與恩澤﹐曹司一家事。縱有重差科﹐有錢不怕你。

○貧窮田舍漢

貧窮田舍漢﹐庵子極孤恓。兩共前生種﹐今世作夫妻。婦卽客舂搗﹐夫卽客扶犁。黃昏到家裏﹐無米復無柴。男女空餓肚﹐狀似一食齋。里正追庸調﹐村頭共相催。襆頭巾子露﹐衫破肚皮開。體上無褌袴﹐足下復無鞋。醜婦來惡罵﹐啾喞搦頭灰。里正被腳蹴﹐村頭被拳搓。駈將見明府﹐打脊趁回來。租調無處出﹐還須里正倍。門前見債主﹐入戶見貧妻。捨漏兒啼哭﹐重重逢苦災。如此硬窮漢﹐村村一兩枚。

○父母憐男女

父母憐男女﹐保愛掌中珠。一死手遮面﹐將衣卽覆頭。鬼朴哭眞鬼﹐連夜不知休。天明柰何送﹐埋著棘蒿丘。耶娘腸寸斷﹐曾祖共悲愁。獨守丘荒界﹐不知春夏秋。但知墳下睡﹐萬事不能憂。寒食墓邊哭﹐卻被鬼邪由。

○富兒少男女

富兒少男女﹐窮漢生一羣。身上無衣著﹐長頭艸裏■﹝存﹞。到大肥沒忽﹐直似飽糠肫。長大充兵夫﹐未解棄家門。積代不得富﹐號曰窮漢村。

○仕人作官職

仕人作官職﹐人中第一好。行卽食天廚﹐坐時請月料。得祿四季領﹐家口尋常飽。職田佃人送﹐牛馬足■﹝豆昔﹞艸。每日勤判案﹐曹司無闠鬧。差科能均平﹐欲似車上道。依數向前行﹐運轉處處到。旣能彊了官﹐百姓省煩惱。一得淸白狀﹐二得三上考。選日通好名﹐得官入京兆。

○當官自慵懶

當官自慵懶﹐不勤判文案。尋常打酒醉﹐每日出逐伴。衙日唱稽逋﹐佐史打脊爛。更兼受取錢﹐差科放卻半。枉棒百姓死﹐荒忙怕走散。賦斂旣不均﹐曹司卽潦亂。啾喞被人言﹐禦史秉正斷。除名仍解官﹐告身奪入案。官宅不許坐﹐錢財卽分散。路人見心酸﹐傍看罪過漢。一則恥妻兒﹐二則羞同伴。無面還本鄕﹐諸州且遊觀。

○童子得出家

童子得出家﹐一生受快樂。飲食滿盂中﹐架上選衣著。平明欲稀粥﹐食手調羹臛。飽喫取他錢﹐此是口客作。天王元不朝﹐父母反拜卻。黠兒苦讀經﹐發願離濁惡。身心並出家﹐色欲無染著。同時小出家﹐有悟亦有錯。憨癡求身肥﹐每日服石藥。生佛不拜禮﹐財色偏染著。白日趂身名﹐兼能夜逐樂。不肯逍遙行﹐故故相纏縛。滿街肥統統﹐恰似鱉無腳。

○出家多種果

出家多種果﹐花蘂競來新。庵羅能逸熟﹐獲得未來因。後園多桃李﹐花盛亂迎春。花繁條結實﹐何愁子不眞。努力勤心種﹐多畱與後人。新人食甘果﹐慚荷種花人。悉達追遠福﹐學道莫辭貧。但能求生路﹐同證四果身。

○今得入新年

今得入新年﹐合家蒙喜慶。人人皆發願﹐遠離時气病。歲日食他肉﹐肉是他家命。今朝入新年﹐昨暮煞他竟。論時大罪過﹐食肉身招病。一則自短命﹐二則還他命。負債早還卻﹐門前無喧競。怨怨來相讎﹐何時解釋竟﹖

○天下浮逃人

天下浮逃人﹐不啻多一半。南北擲蹤藏﹐誑他暫歸貫。遊遊自覓活﹐不愁應戶役。無心念二親﹐有意隨惡伴。彊處出頭來﹐不須曹主喚。聞苦卽深藏﹐尋常擬相算。欲似鳥作羣﹐驚卽當頭散。心毒無忠孝﹐不過浮游漢。此是五逆賊﹐打煞何須案。

○父母是怨家

父母是怨家﹐生一五逆子。養大長成人﹐元來不得使。身役不肯料﹐逃走背家裏。阿爺替役身﹐阿娘气病死。腹中懷惡來﹐自生煞人子。此是前生惡﹐故故來相值。虫蛇來報恩﹐人子合如此。前怨續後怨﹐何時逍祖惟﹖

○有錢不造福

有錢不造福﹐甚是老愚癡。自身不喫著﹐保愛授妻兒。打脊眼不痛﹐十指不同皮。飽喫自身穩﹐餓肚自身饑。貯積千年調﹐知身得幾時﹖一朝身磨滅﹐萬事不能窺。妻嫁後人婦﹐子變他家兒。奴婢換曹主﹐馬卽別人騎。聞彊急修福﹐莫逾百年期。

○暫時自來生

暫時自來生﹐暫時還卽死。死後卻還家﹐生時寄住鬼。不愁麥不熟﹐不怕少穀米。陽坡展腳臥﹐不采世間事。

○死去長眠樂

死去長眠樂﹐常恐五濁地。身是上陳兵﹐把刀被煞事。你若不煞我﹐我還卻煞你。兩旣忽相逢﹐終須一个死。

○死亦不須憂

死亦不須憂﹐生亦不須喜。須入涅盤城﹐速離五濁地。天公遣我生﹐地母收我死。生死不由我﹐我是長流水。

○世間亂浩浩

世間亂浩浩﹐賊多好人少。逢著光火賊﹐大堡打小堡。賤價得他物﹐還錢亦不糶。自賣索錢多﹐他賣還錢少。不得萬萬年﹐營作千年調。

○兀兀自遶身

兀兀自遶身﹐擬覓妻兒好。切迎打脊使﹐窮漢每年枵。枉法剝眾生﹐財是人髓腦。報絕還他債﹐家家■﹝物上心下﹞須到。智者星星行﹐愚人自纏遶。

○世間何物重

世間何物重﹐夫妻最是好。一个厥磨師﹐眼看絕行道。燻燻莫恨天﹐業是前身報。妻兒嫁與鬼﹐你向誰邊告﹖教你別取妻﹐不須苦煩惱。

○吾頭何謂白

吾頭何謂白﹐子孫滿堂宅。吾今與紀年﹐盡被時催迫。要須在前去﹐前客避後客。於時未與死﹐眼看天地窄。

○男女有亦好

男女有亦好﹐無時亦最精。兒在愁他役﹐又恐點著徵。一則無租調﹐二則絕兵名。■﹝門外下內﹞門無呼喚﹐耳裏極星星。

○生兒擬替公

生兒擬替公﹐兒大須公死。天配作次弟﹐合去不由你。父子■﹝物上心下﹞長命﹐地下無人使。閻老忽嗔遲﹐卽棒伺命使。火急須領兵﹐文來且取你。不及別妻兒﹐向前任料理。

○朝庭來相過

朝庭來相過﹐設食因杯酌。四海同追遊﹐五郡爲歡樂。義故及三代﹐死活相憑托。合去正身行﹐不容名字錯。雇人卽棒脊﹐急手攝你腳。

○知識相伴侶

知識相伴侶﹐蹔時不覺老。面皺黑髮白﹐把杖入長道。眼中冷淚下﹐病多好時少。怨家烏枯眼﹐無睡天難曉。朝夕乞蹔時﹐百年誰肯保。使者門前喚﹐手腳婆羅艸。

○五體一身內

五體一身內﹐蛆虫塞破袋。中間八萬戶﹐常無啾喞聲。膿流徧身遶﹐六賊腹中停。兩兩相啖食﹐彊弱自相徵。平生事人我﹐何處有公名﹖

○吾家昔富有

吾家昔富有﹐你身窮欲死。你今初有錢﹐與我昔相似。吾今乍無初﹐還同昔日你。可惜好靴牙﹐翻作破皮底。

○蹔得一代人

蹔得一代人﹐風光亦須覓。金玉不成寶﹐肉身實可惜。白髮隨年生﹐美貌別今夕。貧富旡常定﹐恣意多著喫。活時吝不用﹐塞墓愼何益。

○夫婦擬百年

夫婦擬百年﹐妻卽在前死。男女五六个﹐小弱未中使。衣破無人縫﹐小者肚露地。更娶阿娘來﹐不肯縫補你。入戶徒衣食﹐不肯知家事。合鬭遣啾喞﹐阿娘嗔兒子。家內旣不和﹐靈神不歡喜。後母卽後翁﹐故故來相值。故來尋常事﹐欲得家裏知。孤養小兒子。

●王梵志詩校注卷六

惠眼近空心

此身如館捨

我昔未生時

我肉眾生肉

麤行出家兒

不願大大富

良田收百頃

貧兒二畝地

本是尿屎袋

照面不用鏡

大皮裹大樹

我身𨿽孤獨

世間何物貴之二

欺枉得錢君莫羨

多置莊田廣修宅

造作莊田猶未已

生時不共作榮華

眾生頭兀兀

世無百年人

勸君莫殺命

家有梵志詩

他人騎大馬

城外土饅頭

梵志翻著襪

幸門如鼠穴

梵志死去來

句

○惠眼近空心

惠眼近空心﹐非關髑髏孔。對面說不識﹐饒你母姓董。

○此身如館捨

此身如館捨﹐命似寄宿客。客去館捨空﹐知是誰家宅﹖

○我昔未生時

我昔未生時﹐冥冥無所知。天公瓊森我﹐生我復何爲﹖無衣使我寒﹐無食使我饑。還你天公我﹐還我未生時。

○我肉眾生肉

我肉眾生肉﹐形殊性不殊。元同一性命﹐只是別形軀。苦痛教他死﹐將來作己須。莫教閻老斷﹐自想意何如﹖

○麤行出家兒

麤行出家兒﹐心中未平實。貧齋行則遲﹐富齋行則疾。貪他油煮■﹝飠追﹞﹐我有波羅蜜。飽食不知慚﹐受罪無休日。

○不願大大富

不願大大富﹐不願大大貧。昨日了今日﹐今日了明晨。彼之大大願﹐此之大大因。所願只如此﹐眞成上上人。

○良田收百頃

良田收百頃﹐兄弟猶工商。卻是成憂惱﹐珠金虛滿堂。滿堂何所用﹖妻兒日夜忙。行坐聞人死﹐不解暫思量。

○貧兒二畝地

貧兒二畝地﹐漧枯十樹桑。桑下種粟麥﹐四時供父娘。圖謀未入手﹐祇是願饑荒。結得百家怨﹐此身終受殃。

○本是尿屎袋

本是尿屎袋﹐彊將脂粉塗。凡人無所識﹐喚作一團花。相牽入地獄﹐此最是寃家。

○照面不用鏡

照面不用鏡﹐布施不須財。端坐念眞相﹐此便是如來。

○大皮裹大樹

大皮裹大樹﹐小皮裹小木。生兒不用多﹐了事一个足。省得分田宅﹐無人橫煎蹙。但行平等心﹐天亦念孤獨。

○我身𨿽孤獨

我身𨿽孤獨﹐未死先懷慮。家有五男兒﹐哭我無所據。哭我我不聞﹐不哭我亦去。無常忽到來﹐知身在何處﹖

○世間何物貴之二

世間何物貴﹖無價是詩書。了了說仁義﹐愚夫都不知。深房禁婢妾﹐對客誇妻兒。靑石甃行路﹐未知身死時。

○欺枉得錢君莫羨

欺枉得錢君莫羨﹐得了卻是輸他便。來往報答甚分明﹐只是換頭不識面。

○多置莊田廣修宅

多置莊田廣修宅﹐四鄰買盡猶嫌窄。雕墻峻宇無歇時﹐幾日能爲宅中客﹖

○造作莊田猶未已

造作莊田猶未已﹐堂上哭聲身已死。哭人盡是分錢人﹐口哭元來心裏喜。

○生時不共作榮華

生時不共作榮華﹐死後隨車彊叫喚。齊頭送到墓門回﹐分你錢財各頭散。

○眾生頭兀兀

眾生頭兀兀﹐常住無明窟。心裏惟欺謾﹐口中佯念佛。

○世無百年人

世無百年人﹐擬作千年調。打鐵作門限﹐鬼見拍手笑。

○勸君莫殺命

勸君莫殺命﹐背面被生嗔。喫他他喫你﹐輪環作主人。

○家有梵志詩

家有梵志詩﹐生死免入獄。不論有益事﹐且得耳根熟。白紙書屏風﹐客來卽與讀。空飯手撚鹽﹐亦勝設酒肉。

○他人騎大馬

他人騎大馬﹐我獨跨驢子。回顧擔柴漢﹐心下較些子。

○城外土饅頭

城外土饅頭﹐餡艸在城裏。一人喫一个﹐莫嫌沒滋味。

○梵志翻著襪

梵志翻著襪﹐人皆道是錯。乍可刺你眼﹐不可隱我腳。

○幸門如鼠穴

幸門如鼠穴﹐也須畱一个。若還都塞了﹐好處卻穿破。

○梵志死去來

梵志死去來﹐魂魄見閻老。讀盡百王書﹐不免被捶拷。一稱南無佛﹐皆已成佛道。

○句

人是無常身﹐但存方寸地﹐畱與子孫耕。

●王梵志詩校注卷七

世有一種人

天下大癡人

教你修道時

知足卽是富

千年與一年

凡夫眞可念

我身若是我

悟道𨿽一餉

由心生妄相

福門不肯修

莫言己之是

我有你不喜

任意隨流俗

學行百千般

吾有方丈室

有此幻身來

若欲覓佛道

人心不可識

貪癡不肯捨

道從歡喜生

漸漸斷諸惡

一生不作罪

我本野外夫

我今一身內

生亦只物生

世間不信我

王二語梵志

梵志與王生

俗人道我癡

回波爾時大賊王梵志回波樂

法性大海如如

心本無雙無只

但令但貪但呼

凡夫有喜有慮

不語諦觀如來

法性本來常存

隱去來之一

隱去來之二

教君有男女

危身不自在

若个達苦空

世間何物親

可惜千金身

夢遊萬里自然

多緣饒煩惱

不慮天堂遠

自有無用身

壯年凡幾日

若能無著卽如來

世人重金玉

王二與世人

榮利皆悉爭

他見見我見

人生一世裏

我不畏惡名

可笑世間人

一旦遊塵境

縱使千乘君

夜夢與晝遊

你今意況大聰

大丈夫之一

大丈夫之二

學問莫倚聰明

愼事罪不生

眾生發大願

終歸一聚塵

兒大君須死

兒子有亦好

並是天斟酌

○世有一種人

世有一種人﹐可笑窮奇物。閒則著五欲﹐急時便依佛。�����﹐��持戒律。好結無情伴﹐招喚共放逸。心淨不禮�﹐�����。

○天下大癡人

天下大癡人﹐皆悉爭名利。聞好耳卓豎﹐道����。�����﹐各自稱賢智。一朝糞袋冷﹐合本■﹝物上心下﹞失智。

○教你修道時

教你修道時﹐使你得長年。他物實莫取﹐自物亦��。�����﹐����緣。若無自他見﹐何處有心偏。如斯不得道﹐從君更問天。

○知足卽是富

知足卽是富﹐不假多錢財。谷深塞易滿﹐心淺最難塡。盛衰皆是一﹐生死亦同然。無常意可見﹐何勞求百年。

○千年與一年

千年與一年﹐終同一日活。昨宵卽是空﹐今朝焉得脫。無事損心神﹐內外相宗撮。驅驅勞你形﹐耳中常聒聒。

○凡夫眞可念

凡夫眞可念﹐未達宿因緣。漫將愁自縛﹐浪捉寸心懸。任生不得生﹐求眠不得眠。情中常切切﹐燋燋度百年。

○我身若是我

我身若是我﹐死活應自由。死旣不由我﹐自外更何求。死生人本分﹐古來有去畱。如能曉此者﹐知復更何憂。

○悟道𨿽一餉

悟道𨿽一餉﹐曠大劫來因。釋迦登正覺﹐卻禮發心人。身本不離佛﹐佛本不離身。迷心去處暗﹐明神卽辧眞。

○由心生妄相

由心生妄相﹐無形本會眞。但看气新斷﹐妻子卽他人。魂魄歸五道﹐屍骸謝六塵。驗斯怕散壞﹐何處有君身﹖

○福門不肯修

福門不肯修﹐福失競奔馳。熟見苦樂別﹐偸生佯不知。安身染著欲﹐貪世競無疲。故知地獄罪﹐怨佛無慈悲。

○莫言己之是

莫言己之是﹐勿說他人非。道是失其是﹐道非得其非。白珪之玷尙可磨﹐斯言之玷不可爲。

○我有你不喜

我有你不喜﹐你有我不嗔。你貧憎我富﹐我富憐你貧。行好得天報﹐爲惡罪你身。你若不信我﹐你且勘經文。

○任意隨流俗

任意隨流俗﹐凡夫信是非。日常三頓飯﹐年恆兩覆衣。不問單將復﹐誰論稠與稀。但令無外事﹐只爾自然肥。

○學行百千般

學行百千般﹐澄心徧照看。埿犁暎兜率﹐因生有涅盤。世間諸法相﹐浩浩亦其寬。欲說深心義﹐無求最大安。

○吾有方丈室

吾有方丈室﹐裏有一雜物。萬像俱悉包﹐參羅亦不出。日月亮其中﹐眾生旡得失。三界湛然安﹐中有旡數佛。

○有此幻身來

有此幻身來﹐尋思不自識。言從四大生﹐別有一種賊。能悉佛性眼﹐還如暗裏墨。計此似神通﹐輪回有智力。若欲具眞如﹐勤苦修功徳。佛在五蔭中﹐努力向心克。

○若欲覓佛道

若欲覓佛道﹐先觀五蔭好。妙寶非外求﹐黑暗由心造﹐善惡旣不二。元來無大小。設教顯三乘﹐法門奇浩浩。觸目卽安心﹐若个非珍寶。明識生死因﹐努力自研考。

○人心不可識

人心不可識﹐善惡實難知。看面眞如像﹐腹中懷蒺■﹝艸梨﹞。口共經文語﹐借貓搦鼠兒。𨿽然斷夜食﹐小家行大慈。

○貪癡不肯捨

貪癡不肯捨﹐徒勞斷酒肉。終日說他過﹐持齋空餓腹。三毒日日增﹐四蛇不可觸。天堂未有因﹐箭射入地獄。

○道從歡喜生

道從歡喜生﹐還從瞋恚滅。佛性盈兩間﹐由人作巧拙。天堂在目前﹐地獄非虛說。努力善思量﹐終身須急結。斬斷三毒箭﹐恩愛亦難絕。明識大乘因﹐鑊湯亦不熱。

○漸漸斷諸惡

漸漸斷諸惡﹐細細去貪嗔。若使如羅漢﹐卽自絕囂塵。將刀且割旡明暗﹐復用利劍斷親姻。究竟涅盤非是遠﹐尋思寂滅卽爲鄰。只是眾生不牽致﹐所以沈淪罪業深。努力努力遵三寶﹐何愁何慮不全身。

○一生不作罪

一生不作罪﹐又復非修福。騰騰處俗間﹐遊遊覓衣食。衣食才以足﹐不事凡榮飾。此則是如來﹐何勞住西域。

○我本野外夫

我本野外夫﹐不能恆禮則。爲性重任眞﹐喫著隨所得。旣與萬物齊﹐於中守靜默。一身逢太平﹐五內無六賊。

○我今一身內

我今一身內﹐修營等一國。管屬八萬戶﹐隨我債衣食。外想去三尸﹐內思除六賊。貪望出累身﹐��入淨域。

○生亦只物生

生亦只物生﹐死亦只物死。來去不相知﹐苦樂何處是﹖惟見生人悲﹐未聞啼哭鬼。以此好思量﹐未必生勝死。

○世間不信我

世間不信我﹐言我�造惡。不能爲俗情﹐和光心自各。財色終不染﹐妻子不戀著。共你�同塵﹐至理求不錯。智惠渾一愚﹐我心常離縛。君自未識眞﹐余身恆快樂。

○王二語梵志

王二語梵志﹕俗間無我師。心中不了義﹐聞者盡不知。我今得開悟﹐先身已受持。尋經醒無我﹐披捲悟旡爲。君神自寂滅﹐君身若死屍。神身一分解﹐六識自開披。萬事都無著﹐泠然旡所之。漏盡無煩惱﹐神澄自靡斯。心髙鵠共駕﹐一舉出天池。

○梵志與王生

梵志與王生﹐密惇膠柒友。共喜歌三樂﹐同欣詠五柳。適意敍詩書﹐淸談杯淥酒。莫怪頻追逐﹐只爲相知久。

○俗人道我癡

俗人道我癡﹐我道俗人騃。兩兩相排撥﹐嘍囉不可解。世人重榮華﹐我心今已罷。惟有如意珠﹐撩渠不肯賣。耽浮五欲樂﹐幾許難開解。嗟世俗難有﹐爲住煩惱處。塵危三業鄣﹐心造恆遊生死因。不覺四蛇六賊藏身內﹐貪癡五欲競相催。

○回波爾時大賊王梵志回波樂

回波爾時大賊﹐不如持心斷惑。縱使誦經千卷﹐眼裏見經不識。不解佛法大意﹐徒勞排文數黑。頭陁蘭若精進﹐希望後世功徳。持心卽是大患﹐聖道何由可克﹖若悟生死之夢﹐一切求心皆息。

○法性大海如如

法性大海如如﹐風吹波浪溝渠。我今不生不滅﹐於中不覺愚夫。增惡若爲是惡﹐無始流浪三塗。迷人失路但坐﹐不見六道淸虛。

○心本無雙無只

心本無雙無只﹐深難到底淵洪。無來無去不住﹐猶如法性虛空。復能生出諸法﹐不遲不疾融融。幸願諸人思忖﹐自然法性通同。

○但令但貪但呼

但令但貪但呼﹐般若法水不枯。醉時安眠大道﹐誰能向我停居﹖八苦變成甘露﹐解脫更欲何須。萬法歸於一相﹐安然獨坐四衢。

○凡夫有喜有慮

凡夫有喜有慮﹐少樂終日懷愁。一朝不報明冥﹐常作千歲遮頭。財色�緣不足﹐晝夜棲屑規求。如水流向東海﹐不知何時可休。

○不語諦觀如來

不語諦觀如來﹐逍遙獨脫塵埃。合眼任心樹下﹐跏趺端坐花臺。不懼前後二際﹐豈著水火三災。勸遣榮樂靜坐﹐莫戀妻子錢財。稱體寶衣三事﹐等身錫杖一枚。常持智惠刀劍﹐逢者眼目卽開。

○法性本來常存

法性本來常存﹐茫茫無有邊畔。安身取捨之中﹐被他二境回換。斂念定想坐禪﹐攝意安心覺觀。木人機關修道﹐何時可到彼岸﹖忽悟諸法體空﹐欲似熱病得汗。無智人前莫說﹐打破君頭萬段。

○隱去來之一

隱去來﹐尋空有。空有畢竟兩無名﹐二境安心欲何守﹖不長不短鑑空心﹐若見空心還是有。空有俱遣法無依﹐智者融心自安偶。隱去來﹐勿浪波波走。

○隱去來之二

隱去來﹐隱去遊朝市。不離煩惱原﹐無希眞妙理。對境息貪癡﹐何假求髙士。是非不二見﹐法界同昆季。隱去來﹐大樂無基止。

○教君有男女

教君有男女﹐但令遣出家。如山覆一■﹝土匱﹞﹐似艸始生牙。剃頭並去發﹐脫俗服袈裟。聞鐘卽禮拜﹐見佛獻香花。不思五等貴﹐寧貪駟馬車。此卽菩提道﹐何處覓佛家。

○危身不自在

危身不自在﹐猶如脆風壞。命盡骸歸土﹐形移更受胎。猶如空盡月﹐凡數幾千回。換皮不識面﹐知作阿誰來。

○若个達苦空

若个達苦空﹐世間無有一。不見己身非﹐惟覩他家失。貧兒覓長命﹐論時熟癡漢。終歸不免死﹐受苦無崖畔。非但少衣食﹐王役偏差喚。不如早殯地﹐愁苦一時散。

○世間何物親

世間何物親﹖妻子貴於珍。一朝身命謝﹐萬事不由人。財錢任他用﹐眷屬不隨身。何須人哭我﹐終是一聚塵。

○可惜千金身

可惜千金身﹐從來不懼罪。見善不肯爲﹐值惡便當憙。煞豬請恩福﹐寧知自損己﹖所以有貧富﹐良由先業起。

○夢遊萬里自然

夢遊萬里自然﹐覺罷百事憂煎。欲見神身分別﹐思此卽在眼前。聖人無夢無想﹐達士旡我旡緣。且寄身爲庵屋﹐就裏養出神仙。

○多緣饒煩惱

多緣饒煩惱﹐省事得心安。若能絕妄想﹐果成堅固林。捨邪歸六趣﹐畢竟去貪嗔。無塵復無垢﹐何慮不成眞﹖

○不慮天堂遠

不慮天堂遠﹐非愁地獄虛。心中一種懼﹐惟怕土庵廬。迥靜丘荒外﹐寂寂遠村墟。泉門一閉後﹐開日定知無。

○自有無用身

自有無用身﹐觀他有用體。子細好推尋﹐論時幾許騃。佛性五蔭中﹐眼看心不解。終日求有爲﹐屈屈向他禮。

○壯年凡幾日

壯年凡幾日﹖死去入土庵。論情卽今漢﹐各各悉癡憨。惟緣二升米﹐是處卽生貪。禮佛遙言乏﹐彼角仍圖攤。貪錢險不避﹐逐法易成難。卽今不如此﹐寧隨體上寒。乍可無餘服﹐願得一身安。無爲日日悟﹐解脫朝朝餐。死去天堂上﹐遣你斫額看。

○若能無著卽如來

若能無著卽如來﹐身中寶藏自然開。一切生死皆消滅﹐判不更畏受胞胎。悟時剎那不移慮﹐父子相見付珍財。眾魔外道皆賓伏﹐諸天空中唱善哉。

○世人重金玉

世人重金玉﹐余希衣內珍。細細辭名利﹐漸漸遠囂塵。貪癡日日滅﹐智境朝朝新。語你世上漢﹕阿堵是良田。

○王二與世人

王二與世人﹐俱來就梵志。非爲貪與賞﹐共你論賢智。凡夫累劫中﹐不解思量事。見善不肯爲﹐見惡喜無睡。昏昏似夢人﹐未飲恆如醉。

○榮利皆悉爭

榮利皆悉爭﹐畏死復貪生。心神爲俗网﹐蠢蠢暗中行。寄言虛妄者﹐何日出迷坑﹖

○他見見我見

他見見我見﹐我見見他見。二見亦自見﹐不見喜中面。手把車釧鏡﹐終日向外看。惟見他長短﹐不肯自洮揀。競競口合合﹐猶如冶排扇。逢人卽作動﹐心舌常交戰。不肯自看身﹐看身善不善﹖如此癡冥人﹐只是可惡賤。勸君學修道﹐含食但自■﹝口垔﹞。且拔己饑渴﹐五邪邪毒箭。獲得身中病﹐應時乃一現。安住解脫中﹐無礙未別見。住是分別有﹐任用法界徧。縱起六十二﹐非由無最殿。所以得如斯﹐有大善方便。

○人生一世裏

人生一世裏﹐能得幾時活﹖回己審思量﹐何忍相劫奪。自命惜求死﹐煞他不記活。布施覓聲名﹐不肯救饑渴。口道願生天﹐不免地獄撮。禮佛至頂盡﹐終歸被愴割。一往陷三塗﹐窮劫不得脫。寄語世間人﹐不可浪誇闊。各願尋其本﹐努力棄卻末。回心一念頃﹐萬事卽解脫。

○我不畏惡名

我不畏惡名﹐惡名不須畏。四大亦無主﹐信你痛謗誹。你自之於我﹐於我何所費﹖不辭應對你﹐至對無气味。

○可笑世間人

可笑世間人﹐爲言恆不死。貪恡不知休﹐相憎不解止。背地道他非﹐對面伊不是。埋著黃蒿中﹐猶成薄媚鬼。

○一旦遊塵境

一旦遊塵境﹐念俗愛榮華。不覺三塗苦﹐八難更來遮。飄流生死海﹐托受在毛家。食蒭無厭足﹐頭上著繩麻。

○縱使千乘君

縱使千乘君﹐終齊一个死。縱令萬品食﹐終同一種屎。釋迦窮八字﹐老君守一理。若欲離死生﹐當須急思此。

○夜夢與晝遊

夜夢與晝遊﹐本不相知爾。夢惡便生懊﹐夢好覺便喜。你信齋戒身﹐本自不識你。欲驗死更生﹐方斯以類此。

○你今意況大聰

你今意況大聰﹐不語修道有功。亦無二邊不著﹐亦復不住太空。眾生不解執有﹐只爲心裏不通。迷人已南作北﹐又亦不辧西東。念个癡人學道﹐終日竟夜忩忩。只覩小兒無智﹐何異世諦盲聾。

○大丈夫之一

大丈夫﹐遊蕩出三途。榮名何足捨﹐妻子視如無。法忍先將三毒共﹐佛性常與六情俱。但信研心性妙寶﹐何煩衣外覓明珠﹖

○大丈夫之二

大丈夫﹐性識本淸虛。無心妨世事﹐觸物任情居。

○學問莫倚聰明

學問莫倚聰明﹐打卻我慢貢髙。出家解脫無事﹐永離三界逍遙。坐禪解空無相﹐皆皆實覓��。������﹐������。法界以爲家捨﹐任從自在翛翛。形�����﹐������。

○愼事罪不生

愼事罪不生﹐忍嗔必有�。�����﹐�����。���部宰﹐捉此用爲心。髙����﹐�����。

○眾生發大願

眾生發大願﹐�����。��在前亡﹐論時依大道。病得孫子扶﹐�����。�����﹐�須更懊惱。

○終歸一聚塵

�����﹐����錯。終歸一聚塵﹐何用深棺槨。土下螻蟻飡﹐但����。����死﹐平章自埋卻。

○兒大君須死

�����﹐兒大君須死。天使遣如然﹐兩俱不得止。愚夫無所知﹐欲得見��。�����﹐���欲死。

○兒子有亦好

兒子有亦好﹐無亦甚其精。有時愁��﹐�����。不愁你亦是﹐一種大星星。

○並是天斟酌

����料﹐並是天斟酌。貯積擬孫兒﹐論時幾許錯。死活並由天﹐貧富���。�餓畏兒饑﹐從頭少一杓。

王梵志詩

