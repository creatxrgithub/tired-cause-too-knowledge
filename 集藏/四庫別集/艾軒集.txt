

欽定四庫全書

集部四

艾軒集

別集類三【宋】

提要

【臣】等謹案艾軒集九卷附錄一卷宋林光朝撰光朝字謙之莆田人登隆興元年進士歷官國子監祭酒兼太子左諭徳除中書舍人兼侍講以集英殿修撰知婺州卒光朝爲鄭俠之壻又從陸子正防學問气節俱有自來長朱子十六嵗朱子兄事之其爲舍人日繳還謝廓然詞頭一事尢爲當世所稱平生不喜著書旣沒後其族孫同叔裒其遺文爲十卷陳宓序之後其甥方之泰搜求遺逸輯爲二十卷刻於鄱陽劉克莊序之至明代宋刋已佚僅存抄本正徳辛已光朝鄕人鄭嶽擇其尢者九卷附以遺事一卷題曰艾軒文選是爲今本而所謂十卷二十卷者今遂皆不可見王士禎居易錄稱嘗從黃虞稷借觀其全集憾未抄錄未審卽此本否也然卽此本觀之學問气節亦可見其一班舊本間有評語蓋明林俊所附入皆無發明故今悉刪汰焉乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

艾軒集原序

昔者孟子歿夫子之道不傳二程子歿周子之傳亦幾乎蝕矣吾家艾軒崛起南服専志聖賢於時遺儒陸子正施廷先嘗學和靖山先生特從指授以上紹伊洛之傳窮博而會之要絕意著述東井倡道走莆士而朋來之四方質夫顯道門墻者不少文祖六經輔秦漢詩派山谷後山半山而祖之於唐檀弓谷梁后邨有成論焉年五十始奏名二十四轉而至中捨平茶冦講中庸一再爲孝宗褒奬坐封還詞頭攺工部侍郎以集英修撰知婺州提舉興國宮以卒先生長晦翁一十六嵗晦翁商略理道獨先生意合嘉其精細退若有得辯析時見於書兌澤南軒於易間有所異爲晦翁獨與其繳駁新端也東萊曰平生保任此老不負諡文節也君子謂允去今三百五十年祠久圮墓之田易數姓稚弱二孫稀落可念龍坡之爲仰止書院馮守行健雷尹孟升意也俊偕汝華謀曰先生嘗同晦翁講道以齒則兄以道則友晦翁固道學淵源先生亦道學名派起一方而名天下稱南夫子無異詞宜並祀雷喜白之馮曁貳曁大巡宣司監司督學議可並祀二先生侍以莆髙弟子而復梓其文以傳噫先生亦再遇矣昔祠之立也以元仲行健元仲非歟梓文巖仲伯紀也孟升二君子非歟扶衰竟事郡大夫業共爲之先生名光朝字謙之正徳辛巳族孫見素俊書於雲莊靑野

艾軒集舊序

莆陽艾軒林先生文爲世所宗而槁不多見學者好之如嗜欲然歿五十年始傳於世藏之深固以久一出大肆理必然也先生行古道言動爲時取式教授生徒非禮不行四方翕然響應來學者亡慮數百人道尊徳盛年五十擢第春官不數年拜大司成淳熈間天子幸冑監命講中庸玉防嘉嘆擢寘近侍出使入朝狥義忘私無田無宮以遺妻子獨富於書至死不釋卷故其文森嚴奧美精深簡古上參經訓下視騷詞他人數百言不能道者先生直數語雍容有餘非學博識髙義精理到能如是乎初先生從子成季裒其槁不輕以示人近族孫同叔搜羅略備得詩文若干首爲十卷急於埀後不暇求序於名公猥以屬宓顧惟愚陋妄測宏深得罪君子又將何辭昔揚子歿四十年而法言始行韓集歷五季至我朝始大振宓於先生之文亦云年月日陳宓謹序

又

以言語文字行世非先生意也先生幹淳中大儒國人師之朱文公於當世之學間有異同惟於先生加敬於時朝野語先生不以姓氏皆曰艾軒晚爲中書舍人中批某人賜出身除殿中侍禦史先生封還曰輕臺諫羞科目矣天子知先生決不奉詔攺授工部侍郎不拜而去其學問名節如此以言語文字行世非先生意也然先生學力旣深下筆簡嚴髙處逼檀弓谷梁平處猶與韓並驅在時片簡隻字人已貴重今其存者如岣嶁之碑岐陽之鼔矣初先生爲布衣已負重名後貴顯於朝愛先生者多以晚節爲憂及西掖去國然後呂成公喜曰過江以來未有也烏虖修而至於先生而前輩責備之嚴如此則凡修而未至於先生者其可以無日新之徳乎其可不畏晚繆之譏乎向使先生希旨書行必根著不去爲李嶠爲張說先生一奮其決遂爲李藩爲袁髙義利萌於一念芳臭分於千載故余讀先生之書重有感焉先生歿六十年微言散軼復齋陳公宓所序者才十之二三外孫方之泰訪求裒拾彚爲二十卷勤於李漢趙徳矣東陽範侯鎔欲鋟梓會迫上印不克就毘陵張侯友慨然成之餘二大父實率鄕人以事先生者也序非通家子弟責乎敬不敢辭後村劉克莊序鄱陽刋艾軒集序

艾軒先生道最髙名最盛而其後最微傳其學者再世网山樂軒二師又皆以窮死先生平生旣不著書遺文僅數卷耳歿五十年未有全槁餘同捨方君巖仲先生外諸孫也每相與振腕此事壬辰成進士南還餘別之彚徵曰太史公遺書令責在楊惲矣巖仲歸而求之凡數年方克集刋於莆而四方學者未盡見也春來鄱過象山友人湯君伯紀相與語曰昔艾軒使東廣道饒之餘幹宿相嶺有鄕耆儒李恕軒名興宗者嘗侍先生談一夕至今吾裏能傳艾軒之言若以公之書鋟之鄱邦人之願也余喜曰是吾心也旣成將志以嵗月因思日者聞於吾師樂軒曰网山盛年挾冊從師四方率以不契去及來城南初宿齋房未卽見先生與客語夜闌聞其息入而驚寢者先生曰睡是大家睡夢是獨自作【音佐】网山喜而不寐曰吾得師矣自此事先生餘三十年玉融陳叔盥少從先生於紅泉一日出揖客其容赭然先生曰心不負人面無慚色叔盥悟而自戶遂以行義名叔盥受詩於先生嘗與樂軒讀國風於古寺吟諷累夕俄而至采蘋捲捲泣頓得中庸之旨叔盥喜以告网山网山遂以樂軒見先生曰吾嘗語若詩不歌易不畫無悟入處今於元潔猶信吾詩不亡矣其遺言若此者皆失傳又曰先生初補上庠嘗就月試考官夜得其文聚同列以笑少司成陳少南旦許之具曰非謔也捲有數語誠可哂索而視蓋策以兵勢問而先生之對有曰譬如嬰兒夜啼拊之不止防之不止卒然滅燭伏戶下爲虎嘯狐鳴則其喙如窒少南曰此筆當與太史公爭衡必寘首選長防曰已得一人矣幸次之少南曰毋使居人下不然寧黜之語頗侵司成少南竟以此去國先生聞而嘆曰甚矣知已之難棄其籍而歸一意聚徒講道不復試成均者十餘年年五十始以鄕書免擢第其遺事類此者亦失傳方先生在時世號南夫子於經於道超悟獨得若此與孔顏旦慕之遇於數千年因革之故如語昨日事今學旣不傳而所可傳者數卷僅爾茫茫宇宙不知幾何年又有此人物嗚呼惜哉淳祐十年嵗次庚戌良月朔後學三山林希逸書於鳳遊堂

欽定四庫全書

艾軒集卷一

宋林光朝撰詩類

五言古

送別湖北漕李祕監仁甫

文字煙雲過眼徒浩浩所有未見書惜哉吾巳老子云客長安陳迹如一掃同叔向來人我生苦不早亦聞靑城山斯翁爲有道瞿塘不可上秋夢長顚倒白日來西昆一見自應好縱談百代前至竟非枯槁多爲開口笑眀月生懷抱黃鶴有髙樓恍如事幽討攬轡逢道州聽書下下考周南勿畱滯掇拾供史槁分手重酸辛璠璵眾所寶十日不得面何爲太艸艸

送別姚國博知處州分韻得綠字

銅盤白露下松桂淨如沐孌彼菊花團西風吹醽醁長安多別離此別苦不足人物如史君容易等潘陸一自海東頭淸飇起謠俗館下欲何言聨翩如破竹功名不徒爾無乃相迫逐雙日訪延英行矣公勿卜括蒼煙雨前寒光貫巖腹大叫出銀甖邂逅聚百族要攜三月糧所厭惟一掬幸心忽開張何曽畏笑僇單父勿長吁來者猶可續道旁有抵璧天下輕結綠一夕洲渚言令我沈心曲

代陳季若上倉使

大塊始開鑿媧皇爲補天天平雷雨正后稷誨之田大浸十二嵗流金復七年幸哉堯湯民以手摩撫然䢐邱虐熖起秦俗相焚煎官租奪以半飽食何夤緣自從漢道昌惇朴乃其先初開常平議聚粟如源泉年登谷價賤散以大農錢旱潦或艱食用之如轉圜悠悠百王心皎皎三代前井田日以壞此法當磨鐫公侯希世珍秀色媚長川官學有根株誦詩三百篇風土無隠情是爲大夫賢摶飯哺赤子當食長爾憐江東百萬戶雕俗生春妍持節閩嶺初有如病者痊劉晏取予術夷吾輕重權義倉有粟腐物價敢喧闐斯坐阜民政南風吹五弦晝日公侯門客車動百千下吏走塵土從容愧執鞭豈不隨吹噓譬彼乘風船長技非卓魯主徳奚由宣松竹伴孤吟敢懷嵗月遷終酬國士知未甘長棄捐

七言古

石渠行送別福建參議李著作器之

我來石渠五十六雙鬢如蓬腰未曲豈爲健筆有徐庾自數來時六十五誰解辛苦續子虛長安有客四十餘已成老翁不肯去靑藜當戶夜讀書東觀丈人起遐想無爲嵗月空踟躕去作諸侯老賔客可無綠水兼紅蕖我家東下才百里釣螺一曲淸無滓艸堂爲築茘枝斜濯錦江頭有如是子思子方道爲尊南國佳人如秋云不知公侯有朱箔要問常州李著作

資中行奉寄臨卭守宇文郎中

銅駝陌上生秋艸前者刻石今如掃儋邊半紙半糢糊下牀三日成悲惱蒼史萌芽何可見要從筆意生秦漢欲將奇字問何人所守一家如小篆是中變幻隨形模鐘鏄鼎鬲匜盤盂如何兩京到魏晉搜盡蒼崖惟此書卽今原見顚末仍於畫上令錙銖燕然有年固可紀筆勢豈得先黃初中郎袖手欲無作正始不逮況其餘幸哉一見俱抵掌翩翩如反古石渠且說金陵佛屋何年燈晉分隋張猶靑熒忽聽荒雞還自起資中之刻不徒爾

鞭春行

轆轤罥寒田雀饑江梅落蛀兔腳肥枯腸一夜轉雙轂眼光吹上蝦防衣巖腹新晴山哭女媧墳外春風歸繭村紙簾大如蓆拆拆藜杖金雀飛

癡頑不識字歌許叔節來詩有此句因以名篇

平生讀書如風過耳嵗月共流轉如磨復如蟻一如人嚼蠟而不見其味又如弄孤杵連夜不成米又如過羊腸十步復一止年頭月尾無一是咄咄癡頑不識字見君詩舌如黐愧我爲人師怪怪奇奇如懸崖萬仭龍盤古樹枝又如生馬不施鞚而馳又如錦苔封漫峴山千年墮淚碑又如玉關客血上老犀衣盧仝孟郊骨巳朽眼睛頭顱何人相傳授與君往還嵗月久比來春風入我牖便覺巖前艸木件件有生意跨蹇驢出古寺欲訪子云問難字

乞竹雞

疏籬短短花枝防鳩婦不鳴天雨寒鳩婦離家二百日亦有姊妹依故山黃糧不肯啄欲去羽衣殘主人一見一憐汝抱取東家竹雞來戲聚孤村落日不相識各各哀鳴求其主雨鳥勿驚遽低頭聴我語鳩婦入我家必殺入我口牀頭瓶罌無餘粒養汝一到十日後東堂數竹夾新蹊兒童牢落惟愛一竹雞堂心有眢井饑則哺其泥主人緑安淨幾丹碧相依安用此竹雞竹雞愼勿傍人飛我屋三間沈白蟻

冬至

橫枝凍雀昨寒死水底黏魚吹不起小伶切玉孤鳳愁九寸之管傳生意舞雩山下逢丈人植杖無語空逡巡再拜丈人欲識桑麻生長力鬼蝶翻覆梅花春我於萬物亦一物何時春風到肌骨空山鐵鏑年月深一語不破天地心

徐廣文生朝

盤古一笑鴻蒙開神馬負圖從天來八卦旋轉六十四黃鐘是爲元气胎雷斧未動百泉縮江上早見春風回況當九日得陽數太白之精隨斗魁徐卿有子何絕奇熊羆驚夢初得之珠庭犀角照宇宙淸飈忽忽生桂枝筆落猶如千鈞弩異科暫失韓吏部絳帳初隨吾道東遂令小邦變齊魯孔席豈是三年淹蓬萊畫閣鋪牙籖他年欲數中書考再拜祝公長不老

五言律

丞相特進觀文南陽公挽詞

一相頻虛位千齡要實才廟謨從此定邊鎖未應開東閣嘗先到西州重一哀傳家惟儉徳何處著樓臺

吏部尙書林公梅卿挽詞

百紙梅花賦聲名出渚東向來惟李賀勝處是揚雄繞屋看書帶逢人說刺桐尙書舊時履只合步春風

挽桂林戴別乘惇常

杖履何年別杉松古道旁城山秋月盡南嶺暮雲長古調愁難合孤根幸勿傷欲將數行淚重至鄭公鄕

挽方天貺

長者𨿽云歿流風尙爾存宗盟修里巷家法在兒孫馬鬛迷新壠鳩枝戀故園年年春色好錦障爲誰翻

五言排律

東宮生日六日

壬辰

北闕云爲堞東明玉作宮猗蘭迎曉日仙掌倚晴空笙律隨鳴鳳朝儀趁彩虹黃麾初入仗靑桂自成叢冠履分前後圖書考異同商盤如目擊羲畫自心通慈燕來三殿驩謡在九功長秋傳夜飲京兆報年丰奕奕還嘉祐緜緜想建隆庶僚何所祝再拜續維熊

癸巳

昭代璿源逺髙秋寶月前神光浮蜀道瑞气貫秦川銀榜應如舊金莖若个邊龍樓淸晝出鶴禁彩雲連妙選衣冠藪旁開道徳淵重爻分九六曲禮盡三千嵗閏緣長歷霜淸欲上每防禖燕日已入夢熊篇沆瀣通三殿笙鸞共一天東明到西極作頌自年年

甲午

仙掌秋容媚銅樓曉色遲猗蘭成漢殿苞竹入周詩鼎卜卿云合郊禖彩仗移隆興乾道日建武永平時詹事開新府長秋綴舊儀禮經猶下問易道本生知世子家爲法文王我所師誕彌重海潤淸賞一天慈九月黃金蘂千齡白玉巵遙聞三殿喜髙頌走天涯

乙未

應律隨豳雅旋杓建戍方前星迎霽色重日麗晨光笙管靑霞外宮庭碧玉傍本支周道盛羽翼漢圖昌左右人皆正刑名學未遑編年聽司馬說禮付髙堂天樂來三殿人心系八荒黃華秋更媚皓月閟偏長淸賞新奎璧承華舊典章維熊千嵗祝英略似君王

丙申

正气來嵩岱祥光集鬥牛靑蔥開玉宇髣髴見銅樓盤錯歸三輔沈潛在九疇有光文字館仍系帝王州鐘鼓於胥樂笙鸞獨上浮淸臺天似水甲觀月如鉤屢拜椒花夕長逢桂葉秋孝思維繼舜家法要從周賦爲遊麟作官因洗馬畱願同眉壽祝使者敢停輈

丁酉

僊掌晴煙外龍樓曉日傍漢圖元自定周曆一何長冑席緣三老奎文在六章髙禖曽鬱鬱喬桂自蒼蒼冠履來儲禁規模出上方名官分庶子說禮繼髙堂孌彼黃花月依然碧玉墻至尊飛壽斚太上引天香景運千齡協先秋九日涼銅扉供帳少儉徳似君王

七言律

次韻奉酬趙校書子直

雁塔新題墨未漧去年燈火向秋闌趣看天祿靑藜杖怕著王孫紫綺冠好在三山尋浩渺何如一紙問平安觚稜放月無人到玉糝初成許共餐

次韻呈胡侍郎邦衡【並引】

某竊觀侍講侍郎先生大書著作之庭其形摹濫觴發於小篆豈八分未出已有此書又防傳示銀杏兼簡之什謹次韻奉和

聲教從今巳逺覃翩翩作者問誰堪石經猶有中郎蔡金匱曽誇太史談至竟銀鉤並鐵畫相傳海北到天南諸生考古頭渾白禹穴何時更許探

九日同出眞珠園再用前韻

來自淸源葛巳覃君王問獵我猶堪百年耆舊如重見九日登臨得縱談才子不知汾水上仙人長在大江南明珠照夜應無數要是層波更好探

送別傅郎中安道持節閩中

忽然鄕思若爲收莫到三茅最上頭二月東甌看負弩一天南蕩想行舟過家上冡從今數落絮飛花合晝遊料得甘泉來奏計定應前席莫遲畱

入月十五日道出南昌寄龔帥實之兼呈程泰之劉文潛二漕

未應雙井卽塵埃似此衣冠得幾回國子先生還並駕洪都新府卻重開再三爲問滕王閣第一須登孺子臺定向此中修翫事江邊不道故人來

閏月九日登越王臺次韻經略敷文所寄詩

閒陪小隊出山椒爲有吳歌雜楚謡縱道菊花如昨日要看湯餅作三朝千重嶺海供橫槊一帶風煙聽采樵慿仗折衝如此好不應東去更乘軺

再次前韻

卻趁秋旻別九韶扶胥直下聽風謡瀾翻對酒還終夕火急催詩在詰朝南國更逢陶令菊西江莫扞楚人樵自應幕下文書少節制如今屬漢軺

前嵗過眞陽初識子欽今道出曲江不忍遽分手偶成長句以志兩處山川人物之勝亦少慰別來耿耿耳

秋崖一夕捲炎蒸那更揮斤爲斲冰碧落舊尋燒藥竈白芒長對讀書燈相期大庾何多日似出浮屠向上層縱有分張吾未老定從臺閣看飛騰

送別奉常林史君黃中易守延平

去時胡不到時上日多應栁絮飛臥轍只緣滕壤少懷章須要越人肥三千儀禮非綿蕝五十行春尙防衣莫愛傳經似齊魯石渠長是待公歸

枕席逾旬防丞相訪問仍辱寵示名篇輙搜枯腸次嚴韻以塞來使

丞相嚴裝似燕居爲憐消渴到相如病多得艾三年逺歌雜成琴十日余緑野忽傳春艸句白頭還對朶云書若爲追逐園林勝百轉愁腸亦少舒

次韻賀邱國鎭致仕

桃花流水是家鄕洛下才名四十彊自有赤松堪辟穀那能白首更爲郎案頭貝葉忘言久江上蒓羮引興長解後卻成香火社好將詩句細商量

芹齋詩【並引】

往時從林刪定時隱爲招提之集語某以吾於九仙作見一庵邱壑之念未嘗一日去心比掛冠得請又欣然相語曰吾將作屋數間老於芹下吾老矣從此皆空閒日子所未能忘書卷一事耳吳興別乘代者以期告而公有是舉壯矣哉夾漈唱酬之什皆一時顯者於其最後也作芹齋詩

春風芹下足遲畱白鳥平田憶舊遊說盡軒裳還過眼讀殘書卷復從頭偶逢隱幾何須問不到投簪便擬休平世聲名如皦日欲將何地置巢由

奉題遊洋張明府流香亭時以薦章數下渉秋月馬首且欲西矣因以寄意云

封題靑李數緋桃處分園林意自豪旋出篇章陪樂府更慿花木續離騷酴醿架下提春榼薝卜林中滴夜槽卻是秋風生馬耳未應老大笑牛刀

送別陳侍郎應求知泉州【並引】

某竊觀蔡公侍郎嘗大書於洛陽橋之上侍郎過洛陽當摩挲此石彷佛爲同日事也某送別到惠安道中因以賦詩云

百片牙旗水面長蔡邕題在刺桐鄕十年杯酒開云榭一樣官銜過洛陽我亦攜家緣送客誰能掃地自焚香埜橋衝臘寒梅白莫要登臨憶侍郎

傳史君安道再有治莆之命取道城外還泉南得來書云巳出十里

何事風流舊史君江邊聽說下朱旛逢迎要問平津邸凖擬來呼垤澤門竹馬已喧明月浦籃輿卻出杏花村不知錦瑟流傳徧欲愈頭風好細論

挽李制幹子誠

千金治產似孫吳珠箔銀觥只自如問我長風當夕起數他極浦落帆初自知汗簡今千軸更說生犀有幾株赤壁當年遇黃蓋周郎何惜借吹噓

文字紛紛更問兵秋燈束髮尙靑熒便令三子成門戶卻許諸孫說典型隔水忽傳朝露曲行人長數夕陽亭河東健筆惟諸薛梅子岡邊爲勒銘

七言絕句

別方次云

姑蘇臺上姑蘇館共說南山竹火鑪湖上相逢又相別不知何處說姑蘇

代陳季若上張帥

一樣官儀漢代新乘時大手與經綸東南自古衣冠地桐栢山前淮水春

長陪防仗下蓬萊萬嵗聲中霽色開自是北門須臥防雙旌迢逓日邊來

栁堤九曲暗靑絲畫防叢中晝影遲傳說姑蘇新樂府祗緣太守例能詩

直甫見示次云乞豫章集數詩偶成二小絕因以自諭

修水佳人白玉襴花前何似妾容顏從來未省傷春意猶自樓頭畫逺山

莫怪騷人太頡頏曽聞阿母語劉郎神仙本自無言說尸解由來最下方

吳容州仲一挽詞

竹屋繩橋自有村牛山簫笛不堪聞碑前更問何年月爲借容州舊使君

挽方通判良翰

樓櫓千重鐵作門不堪聚米更重論居延嵗月那相似一聽悲歌一斷魂

得錢終日走燕寺抱膝經年動越吟想得長安西望眼只應黃鵠見歸心

達者淵明自挽歌新墳數尺柰愁何雞林賈客無從問收拾篇章有幾多

九死穹廬我未甘後來勿使隴西慚明時節義多傳述柱下何人是老聃

挽林通判徳溥

豈爲長者畏時名梁楚何從得此聲只隔螺江衣帶水自應別駕舊防平

噫嗚雙柩出平川五月黃梅欲雨天長媿江南徐孺子只雞鬥酒是何年

哭徐刪定徳襄

修文巷裏莫春前欲上旗亭問客船忽有短牋無寄處漁梁卻在淚痕邊

忽然白晝自生哀立馬橋東喚不回驚起河波理殘夢十年燈火上心來

哭伯兄鵲山處士蒿裏曲

竊觀之近古顯者則歌薤露又有蒿裏之曲施諸閭巷乃取鵲山號哭之聲作是曲

殘云衰艸趁人愁生卽團欒死便休悲泣聲中裁此曲雞啾山外鵲山頭

長記藜牀發問初翩翩出語自無餘斯翁胸腹平如水不在塵埃數卷書

桐棺三寸更何疑卻取江楓短作碑惟有一般蒿裏曲長簫欲斷更教吹

艾軒集卷一

欽定四庫全書

艾軒集卷二

宋林光朝撰奏狀札子

丁亥登對札子

臣聞六籍之言可通於萬世百王之事如出於一轍今載之六籍散之傳記是皆百王之迹故號爲儒生者竊窺其大略而可以獻之旒扆之前也陛下以天縱之聖而有此日新之徳羣臣望下風者常若不及況田野空乏之人未嘗歷他事而欲守區區紙上之語是宜陛下之所厭聞也然臣之所知者不過紙上語耳臣所謂百王之事如出一轍者蓋謂唐虞三代之事何其緩而不迫也舜不窮其民譬之善馭者不窮其馬馬之力常若有餘卽馳騁先後惟吾意之所存耳舜嘗以命禹曰汝惟不矜天下莫與汝爭能汝惟不伐天下莫與汝爭功禹之治水至於十有三年之久夫排淮決泗此豈一手一足之所能哉湯以七十里而有天下其徳爲甚大而其檢身也常若不及文王之化行乎江漢之域而且謂其望道而未之見也數聖人之行事𨿽若不同而其所爲同者一歸於寛通簡易之道耳國家維持天下之具跨漢越唐其視百王如一日肆陛下臨禦以來求治爲甚切景徳嘉祐二百年忠厚之俗此不待更張而天下自定也然而凡欲進說者往往引漢宣帝以爲諭宣帝謂漢家自有制度本以霸王之道雜用之此宣帝之所由失唐虞三代之天下是合天下之耳以爲聽合天下之目以爲視合天下之耳目以爲視聽而直道行焉宣帝以吾之耳目可以盡天下之視聽監別爲太精隄防爲太甚號令爲太煩刑辟爲太峻臣𨿽愚瞽實不欲舉此數端於聖明之代也臣願陛下開張道徳之化崇尙寛簡之風使天下之人一歸於景徳嘉祐忠厚之俗逺近流聞知上所好則百王之轍迹爲不逺也取進止

繳奏沈瀛除知梧州詞頭

三月二十一日三省同奉聖旨沈瀛差知梧州替張積躬臣竊見沈瀛昨爲樞宻院編修官懦而無立惟知干進爲王質所揺動王質唱之沈瀛從而和之此亦公論之所不容前日沈瀛無故復來見者切齒謂如此等人幸而得祠祿閉門自訟豈應更求進今若與之州郡何以示勸懲沈瀛得郡則王質之輕儇狡險且將攀緣而至矣臣恐公論自此不立爲害甚大欲乞睿斷將沈瀛差知梧州指揮特賜寢罷以爲浮躁不知恥者之戒所有錄黃臣未敢書行

繳奏謝廓然賜出身除殿中侍禦史詞頭

臣昨防陛下記錄孤逺召臣於嶺外遭遇臨雍夤緣從槖臣之僥冒亦已太過當此晚節非有好名干進之疑事或可言𨿽死何憾臣竊聞王安石欲以李定爲監察禦史裏行宋敏求知制誥不敢具艸今月二十六日送到錄黃一道謝廓然可賜出身除殿中侍禦史此在公論有所未安臣職當書行若畏禍忍恥不得已書之他日陛下必然有所悔則臣爲欺君者臣之殘年尙在人數中豈應負此名此臣所以不避誅斥而略陳大槪臣備數詞掖凡再行謝廓然詞未嘗不備述上意以謝廓然爲能吏陛下賜以太常之第命以禦史之官是科目太泛名器太輕非所以開張正途誘來讜論也前日嘗欲以李太正爲六察官未幾復寢豈謂科目出於至公不以輕予人也謝廓然之所長者可以治財賦理獄訟至於耳目之司紀綱之地則有所不可六部寺監所系者一職惟禦史府所系者國體天下以爲可畏者諫官禦史也非禦史可畏畏公議也安得如範純仁呂大防者除書之下公議自定茍或人人皆可爲禦史則公議不立公議不立則天下亦何所畏哉是國體輕重在於此不可不早定也中書號令所自出令出惟行弗惟反今此一件臣若書行不知中書所當繳者爲何事然天子擇言事之官而臣以本職有所可否則爲犯雷霆之威無復生全臣已闔門待罪所有錄黃臣未敢書行

己丑擬上殿札子

臣聞天子耕籍田而親爲是表耜三推之事而天下不以爲怪以民食爲甚重𨿽天子之貴亦欲知夫稼穡所從來也至於大搜大閱教之以擊刺先後之法豈不以人命爲至重然其他則百官有司之事非天子所當身嘗足歷也天乃錫王勇智表正萬邦湯有是勇智而其用之也爲甚大文王一怒而安天下之民武王亦一怒而安天下之民文王武王赫然一怒而其用也爲甚大有天下者當求其逺者大者則無過舉之患文帝在漢汲汲然以養民爲意其通和戎狄未嘗不欲守髙皇之約然謂其無寢食之頃不在李牧則文帝所以自處者固巳卓然矣史臣謂其遂躬戎服禦鞍馬此亦不得已而後起耳文帝從事於鞍馬之末在當時巳誇張其事謂文帝從何遽有是舉也文帝之於鞍馬惟見之於一時不聞帝之用武欲習其事弋綈革舄罷露臺百金之費皆一二書之是文帝之禦鞍馬適所當然者耳側聞太祖皇帝有獻手撾者太祖謂無以異於常撾而獻之何也曰陛下試引其端蓋有韜刃在其中可以爲緩急之用太祖擲之於地曰我何用此爲當彼時此物果足恃乎太祖之於天下可謂得其逺者大者此逺近震疊而莫測其所以然也臣竊聽陛下有意於用武者於馳騁之數弓矢之技且至親歷而習知之豈欲以是鼓舞羣動而使人知陛下意之所向何但文帝禦鞍馬於一日之間也臣妄意以爲帝王之道埀之六籍所謂禦戎之要陛下蓋亦熟究之矣項羽謂劍一人敵不足學學萬人敵抜山扛鼎之人且不肯爲一夫之敵陛下以寛仁之度道徳之威而每每以是說爲不可已此亦臣求其說而未諭也開元之初講武於驪山軍容之盛近代所未見陛下試思開元之時禮明樂備邊隙不開豈緣一講武而可以至此乎艸澤之臣一日言天下事當有次第豈容輒及此然而得一見天子亦人臣希濶之事此而不言過此卽無時矣謹昧死上陳惟陛下赦其狂愚而取其惓惓之意焉取進止

表狀

禮部代宰臣巳下謝冬衣表

十年漢陛此爲觀禮之時七月豳風蓋取授衣之候服焉而拜懼若弗勝【中謝】恭惟皇帝陛下懋集徳共允懷儉寶弗替文王之卑服敢安舜帝之袗衣其視羣公乃如一體謂昨者已陳於土鼓而有司宜及於功裘在成周盛時惟止於諸大夫而上若建隆定制且逮乎百執事之間有雨露之沾濡何艸木之區別臣等敢不究蠶繅之所本識機杼之由來盡乃自公敢廢素絲之守憂其不稱庶逃赤芾之嫌

徳壽宮賀雪表

熈然比屋盡出堯仁瞻彼同云更符周雅固亦欣欣而有慶曽何蕩蕩以能名【中賀】恭惟光堯壽聖憲天體道太上皇帝陛下敍在九疇功成三紀有重華而協於帝宜大徳而得其名嘗事親於法宮之中物無疵癘乃問道於空同之上民自吉康然嵗有上熟下熟之不齊而地以近郊遠郊之相去雰霏所集鼓舞則同是爲貞觀之風常若放勲之日臣等敢不鋪張景象模寫太初將卜丰年於民情而可見莫裨元化在帝力以何知

謝雪宴表

驗丰年於積雪預述休祥拜廣燕於中臺備陳禮樂奚取爕調之效莫知慈惠之酬【中謝】恭惟皇帝陛下禮必從宜事惟飾喜於鼓瑟吹笙之日乃輕徭薄賦之年有穆舜鄰聿頒鎬飲矚斯疆而翼翼於彼同雲從爾醉之厭厭莫如湛露第知侈上之賜其敢貪天之功臣等敢不斟酌舊章導迎和气有梁苑逡巡之作何補盛時得周人霢霂之謡乃勝禮飲

皇太子尹京謝賜歷日表

國章布始事莫重於人時嵗琯求中法蓋先於天邑仰承頒朔且喜同文【中謝】恭惟皇帝陛下行夏之時循堯之道驗有年於長歷歸閏月於孟陬獨乘四气之端上接百王之緒裁爲時令在太初三統之間施及侯封自京兆萬年而下顧玆考定孰不順成臣日至寢門時稽象魏問安視膳亦惟子職之修東作西成尙或男邦之唱

廣西憲到任謝表

臣某言昨準誥命除臣直顯謨閣權發遣廣南西路提防刑獄公事塡周自彊召赴行在闕臣巳於本月二十五日到任交割職事訖者膠庠貳職莫裨長育之方嶺海一封敢負平反之寄駐風煙於漢節見父老於秦城誤竊寵榮倍增震懼【中謝】伏念臣起家單遠爲學濶疎有十上舉子之勞而兩從公車之召摧頹晚節塵污華途由承眀著作之庭掌冑子詩書之教增員史館固非敍事之長進讀儲闈莫盡承華之要蓋謂技窮而欲去乃復用過其所能延閣增華外臺攺觀屬陛辭於咫尺有天語之丁寧以是憂深莫知才短此蓋伏遇皇帝陛下威惟禁暴徳本好生其在惻怛之懷不逺要荒之服況交阯日南之遺壤乃桂林象郡之故封楚越同聲蠻猺雜處恐或驚擾而生事是以選擇而使臣臣敢不顧念鮮民助成中典每視防牙雀角之細嘗在蜂窠蟻穴之間處此西偏是爲伏波之故道明於南國有如召伯之甘棠惟尙論於古人庶少酬於今日

西易廣東憲到任謝表

臣某言近準誥命除臣依前直顯謨閣權發遣廣東路提防刑獄公事塡鄭丙闕臣巳於三月初三日到任交割職事訖者銜命觀風當郡縣因循之後防恩易地屬詔條宣布之初祗荷曲成苐令交戰【中謝】伏念臣受才最短賦分甚奇壯而欲行則陸沈於場屋老之將至乃塵污於班行進叨冠帶圜橋之榮退冒禮樂皇華之寵畀之延閣付以祥刑甫乘傳而一行旋感恩而兩易鄰方告糴人未食新田野無所蓋藏盜賊爲之出沒謂天之覆下何遠近之或殊而臣之事君惟東西之所命尙虞虛薄曷副使令玆蓋伏遇皇帝陛下徳本好生治斯從欲网疎舊俗要從寛大之文器使羣才用廣哀矜之意臣敢不自竭駑鈍仰體丁寧民物凋罷得以聞於九重之上朝廷欽卹庶幾行乎百粵之間

辭免中書舍人表狀

臣伏準省札備奉今月十九日聖防除臣試中書舍人日下供職者竊以朝廷莫重於論思獻納之臣典章莫難於潤色討論之事動闗治具精柬時髦必求體要之全乃備贊書之選伏念臣初緣孤學久污華途叨貳儒宮每愧陽城直諒之性忝遊儲禁莫陪綺季髙邈之風得爲乘傳而行敢望予環之召悉由獨斷奚借先容屬際大昕之朝偶先羣老之席命析九經之意義榮增三品之服章欲窮木舌駕說而茫然曽謂玉音褒逾而及此寵頒綸旨冒處禁垣載懷非據之慚益動旣衰之戒文章蓋主乎气而臣涉桑楡之景則正气巳索訓辭欲近乎雅而臣抱山林之學則大雅或虧仰祈容照之私亟使含萌之達收還成渙攺畀異能庶無速於煩言獲少安於愚分所有恩命臣未敢祗受

艾軒集卷二

欽定四庫全書

艾軒集卷三

宋林光朝撰策問

策問二十首

問昔者明王之所爲器物也所以寓軌則而傳諸其久遠也桃人爲劍鳬氏爲鐘旒人爲簋梓人爲簨簴其輕重細大圓鋭廣狹各有定制𨿽數千百年之後禮樂變易典章殘缺幸而得其一器一物於頽垣敗壠之間則權量百度皆可以類求也今之禮家有周官有儀禮有小戴記其章句訓義又有王肅馬融鄭康成之學然天下之言禮者往往得之於章句而古人制作未必能盡曉也是以禮典器物又必按圖而後有定議按圖而言禮者有數家聶氏最爲後出然而至今獨傳也聶氏之傳考之三禮其亦無所繆者乎我國家承平日久崇觀以來天不愛寶古物畢見今以祕閣內藏所傳之器較之聶氏其間大有不合者如爵之制如象尊乎鼎之制其或得或失不必論也敢問圖之所缺如庚鼎辛鼎何以辧其爲夏商之器也小惇之飾或耳爲饕餮足爲蚩尢中尊之飾或環頸以山而其腹文如龍蛇蟠蟄之狀此又何物也有旅甗有旅簋有旅鼎此其義又何也器物之銘或丁或乙或十有四月或十月九月此其日月之例又何也其他若尊彛帶鉤體制不一又何其多變也秦權漢洗得之以象求之於文而此數事獨不可知乎明天子繼志述事其禮典器物有得於三王制作之妙下至州縣春秋釋菜簠簋罇罍之度皆約古而一新之諸君試以祕閣內藏所模之器考之二禮其於聶氏得失爲如何

問周人之祭天也其法爲甚詳日月星辰寒暑水旱司中司命風師雨師載之祀典可考而知獨太一之祭闕然無聞起一時稽古禮文之事猶或有所未備乎夫太一天之貴神五帝太一之佐也考之乾象其位在中宮天一之南蓋主役十六相知夫休咎所至之國也楚之九歌有東皇太一無乃祀事發源乎此也漢興且百年立其祠於長安而祭以太牢唐人述九宮之神以爲大祀至於乘輿親饗之我國家開太平之基緒嗣無疆之歷服三代之典莫不兼修百神之祀於斯咸秩況太一五福之應次於昊天上帝是宜咸平祥符之間有司之所議獨備於前古也主上討論舊典繼述先猷嚴恭寅畏應天以實比年復修太一祠於警蹕行幸之地有以見兵寢刑措物阜民康五福所應甚於影響也敢問九宮之說起於何書太一之行下臨八卦而始終於坎離其詳可得聞乎所歷一宮凡四十有五年大率二百二十有五年而還息於中宮推以前代歷法其雨暘休咎之應又如何也其他如禮神之玉宮室之度壇壝之制與夫近世損益同異之說幸並言之若曰曲臺之議非所敢知則亦何貴於學禮者

問古之有大功徳於天下者必紀之竹帛銘之彛鼎播之聲詩而載之祀典以示後世子孫不敢忘也共工氏之子曰后土能平九州故祀以爲社厲山氏之子曰農能殖百谷夏之衰也周棄繼之故祀以爲稷自鄕遂達於邦國莫不有社稷之祭三代以還未之或變也韓愈嘗論自古多有以功徳得其位者不得常祀句龍棄孔子𨿽不得位而得常祀然其祀事皆無如孔子之盛者虞夏商周國必有學學必有祀事所謂有司行事於先聖先師四代之學何者爲先師先聖反不若句龍棄其名稱曉然可知也漢儒之說謂唐虞有伯夷周有周公魯有孔子又不知何所據而爲是說也四時之制其大約有三曰釋奠曰釋菜曰釋幣考之禮典釋奠有六釋菜有三釋幣惟一而已然始立學者必釋奠於先聖先師及行事必以幣始立學以幣則四時常奠其用幣否乎始立學以幣而釁器又用幣謂釋幣惟一者於義恐未安也諸君從事於爼豆之日久矣試言四代祀事與天三者輕重詳略之辧如何

問周人之積累有所謂家法者故抗其家法於世子文王之爲世子也乃如是武王帥而行之卽文王是巳無憂者其惟文王乎以王季爲父以武王爲子父作之子述之無憂者其惟文王乎恭惟主上崇儒稽古比隆有周乃正月丙戌有旨令曲臺議禮者艸皇太子齒冑之儀師道有光聞者興起猗歟盛哉此化民成俗所由來也是宜招諸生而告之夫爼豆之事習之旣久則辧之宜悉古者教世子皆於東序卽夏后氏之學也又謂學禮於商人之學學書於有虞氏之學又謂天子設四學當入學而太子齒是特指四郊之學也至如春秋教以禮樂冬夏教以詩書王太子王子卿大夫元士之適子皆與焉又謂春夏學干戈秋冬學羽籥又謂春誦夏秋學禮冬讀書如是數者所以教世子也將合之以四時又何偶然不相合也貞觀之初太常掌故嘗更定吉禮爲六十一篇增以皇太子入學數條當代之事或従而損益若皇太子釋奠卽自爲獻祭酒若司業爲二獻其或二獻更用冑子是開元禮視貞觀又有所增益今儀注未定縱言及於此當必有引經援古稱先王以爲對者幸毋勦說毋雷同

問昔者明王之治天下也因人心而爲禮樂𨿽有一代損益之制而無諸家異同之說自秦人變古漢興以禮學名家者有髙堂生有大小戴氏至於樂律一事則其說雜然不可齊有知其本原蓋亦寡矣夫六同六律所以合四時陰陽之聲四時得其序然後無愆陽伏陰之變中气旣正則中聲可求中聲一定則淸濁疾徐抑揚髙下之節莫不以類應是以神瞽作樂必於太平極治之世者所以考中聲也律之有五聲猶射之於鵠其差或以毫釐則其失或在於尋丈之外甚哉中聲之難曉也世之言樂律者往往泥常習故以黃鐘一籥之黍積而爲尺則齟齬不合於是乎以指尺定律指尺不足據又從而模仿古人器物長短濶狹之度然而終亦不可用是誠言律者本無一定之說也十二律旋相爲宮則六十律也加之以二變則八十四調也十二律皆左旋以八八爲位五聲加以二變者數之所窮不可增損也其後有爲六十律者蓋得之於旋相爲宮之法又其最後則爲三百六十律識者謂三百六十律所以發古人之蘊而深詆六十律之失十二律之爲六十猶八卦之爲六十四也六十律之爲三百六十猶六十四卦之變而爲四千九十有六也先後述作同出一軌而其予奪異同如此是誠言律者本無一定之說也司馬遷世爲太史其於律曆之學必有所傳遷謂黃鐘長八寸七分林鐘長五寸七分太簇長九寸七分是三律所闕者皆三分班固謂黃鐘林鐘太簇律皆全寸而無餘分也又遷所言律呂相生之次陽下生陰陰上生陽陰陽相離而盈縮之數不可亂也淮南王安京房馬融鄭康成蔡邕之徒皆以防賓爲重上生呂不韋春秋則以大呂爲重上生是誠言律者本無一定之說也仰惟國家稽古禮文之事炳焉可述比年嘗作景鐘以郊祀上帝夫景鐘者黃鐘之所自出也黃鐘者十二律之所自出也太常考制度必有一定之說諸君試辧古之言律者得失安在亦其庶幾於國論有所合也

問三百篇之詩而系之以國風雅頌猶天之有二十八捨地之有五嶽四瀆也季札聘於魯請觀周樂魯人爲之歌風歌大雅小雅歌頌當是時夫子尙幼是國風雅頌季札巳能辧之不待刪削而後定也吾夫子自衞反魯其有功於雅頌者不過去其淫哇訛復害於詩者爾六籍不幸而至於章句殘缺學者不能通其說則必歸之於秦火詩與易遭秦火而不滅者易以卜筮詩以埜人閭巷之所傳故也惜哉漢之初聲詩猶有存者一時用事之人非販繒之徒則刀筆之吏曽不聞以樂律爲意者其有一二可書之事是亦出於偶然者逮夫武宣之世乃命禮官考制度開藏書之府設協律之官先代之微聲古人之遺器中僨而起幾絕而續是以芝房寶鼎白麟之歌凡十有九章薦之於郊丘及所作安世歌凡十有七章用之於宗廟魏晉宋齊梁陳周隋沿革損益𨿽或不同然源流所出如國風雅頌可以支分而派別也如晉有夕牲及迎送神饗神之歌齊有雩祭籍田之歌隋有蠟祭先農朝日夕月之歌或爲十二雅或爲十二和或爲十二成或爲十二順此歷代用之於天神人鬼地只而不可雜也其外又有鐃歌有橫吹曲今所存者鐃歌二十二曲而其四曲無傳橫吹舊有二十八章自魏晉以來巳不復存如朱鷺如戰城南張籍李白嘗有是作此鐃歌詞也如入闗如出塞張祐杜甫嘗有是作此橫吹曲也其外又有相和三調皆周人房中所作之樂也如長歌如燕歌此平調也如苦寒如秋胡此淸調也如公無渡河如飲馬長城窟此瑟調也三調之變又有所謂淸商樂者如巴渝明君白鳩白紵之屬是也隋有七部唐有十部而獨以淸商爲中土正聲也仰惟主上纂累聖之洪圖修百王之逸典功成治定樂律畢陳今太常所用求之於歷代其損益可知也周人有燕樂縵樂三百篇之詩其亦用之於燕樂縵樂者乎然而九徳之歌九夏之奏貍首之節與夫豳風豳雅皆曉然見之於經而求之三百篇之中則無有也如九徳九夏則雅頌之流也貍首則風也豳之雅頌猶魯頌也然豳一國之事不容有所謂雅者周公之所載仲尼獨闕而不取者又何耶如黃雀四曲此漢鐃歌也有其義而亡其辭後世作者或雜之於三調無乃三調之於鼓吹淸商之於三調同出一本者乎如元結所作五莖六英皮日休所作王夏肆夏此可以用之於郊廟燕射也王維有平戎辭陸防有雙吹管皮日休有農父謡元禎白居易有馴犀法曲若此數者其在樂府當何所隸也願並聞其說

問姓氏之學隨世論次非盡見天下圖牒有不可爲者太史公网羅百代而質之故老所言黃帝舜禹皆同姓而異其國號夏后氏爲帝髙陽之孫契之爲商稷之爲周又皆出於帝嚳姒氏之別而斟尋有扈費氏杞氏所由出也子姓之別而空桐目夷來氏雉氏所由出也至於宗姬之盛則文王之昭武王之穆周公之嗣子三傳所傳在黃帝爲後裔其亦果如太史公之說乎自秦漢以來官進之途非由世祿門閥特起衣冠雜出有指霍子孟爲黃帝子孫閭巷之人未必以爲然者及永嘉之變錙銖淸濁不可復知山東舊望以門族相髙唐初爲甚盛其有以父子居相位者或至累世屢顯者裴氏爲冠劉氏次之而河南劉氏不與焉杜氏則有京兆襄陽之別李氏則有隴西趙郡之別王氏則有太原河東之別張氏則有馮翊中山之別崔氏爲相多至二十三人而其別則有十也元和中有爲姓纂者以四聲隸之或以國或以邑或以官或以地或以諡或以王父或取其更定或由於義起也如司馬夏侯則復姓也然又有代北關西百濟西竺之別或三言或四言試卽其類例或中或否者於太史公爲如何

問明刑以弼教先王之善經也修徳以彌變天下之要道也王者之於天下譬猶一堂之上疾痛疵癘悲愁轉徙一或不知則傷吾之慈況所謂旱漧水溢之變乎先王之用刑也盡心焉耳輕重出入約之於吾心又烏往而不合哉其次則議事以制不爲刑辟是去古未逺也又其次則謂律令已定而愚民所知辟此去古道爲已逺所以抱書而長想也𨿽然此特檢約之具耳明王聖帝其所以處心者不汲汲在是也文帝之世天下新去湯火而帝摩拊之且不暇時則有張釋之爲廷尉又如河南吳公治狀爲天下第一在宣帝時則有若於定國有若黃霸有若趙廣漢尹翁歸韓延壽張敞之屬太宗於卽位之初欲以寛平治天下明皇於開元二十年間獄訟衰息以七制三宗視古人於千嵗之日當亦無慙色也明天子以不忍人之心行不忍人之政焦勞惻怛灼焉可見昨者浙水東西霖潦彌月且有溝壑暴集之憂彌災消變乃至多方避正殿減常膳又分郎吏以發廩粟又捐內帑金帛之儲而減單戶丁稅之擾其爲徳甚盛也然而根株之論不止此其在內服則命法官以決滯囚其在外服則任風憲之責者務在平反逺近內外猶一體而天下猶一家也考之史牒所謂斷獄四百幾於刑措則天下無寃民矣率數千餘人而以戮死者尙或一人則其爲繁省似不可同日道也天下嵗斷死罪二十九人𨿽成康之治有所不及親錄囚徒至三百九十人而郡國之數不在是以數嵗較之則繁省又何相逺也歳閱刑部以殊死論者才五十八人此何修而可以至是也今天下決獄嵗幾何視七制三宗其增減贏縮之數可得聞乎董仲舒謝事老且病而大廷議事或未決且至遣張湯至陋巷而質問之於是有春秋折獄二百三十二事漢之章程合之爲六十篇而馬融鄭康成各爲章句是折獄一事由章句而得其大略又有所謂百姓裏居者可以就而正焉茍爲得之則以今凖古不爲空言

問迎日推莢與書契爲並興頒歷攺元在甲令爲同出古今之相仍因革之相續而損益行乎其間所以日日新又日新也禮樂庶事於周爲大備其或繼周何從而損益之然迎日推防古猶今也頒歷攺元今獨異於古乎自忠質文之疊起而三統之說勝太初以還惟用夏時而三統之說無所用矣三統無所用於後世則建號攺元是宜不聞於三代之前也明天子於方域寧謐之始且將有事於南郊而正月之吉適臨上辛於是乎以元加於嵗所以導民而與之更始也於乎休哉三代而上惟卽位之年謂之元年魏惠王三十六年秦惠王十四年皆更之爲元年文帝始攺元景帝因之凡再攺元攺元昉於此乎前乎此矣前此則曷爲始乎此托始焉爾𨿽然文景第有中元後元之別至武帝建元則又以嘉號冠之於其上自是長星見則謂之元光白麟出則謂之元狩寶鼎至則謂之元鼎有是泥金檢玉之舉則又謂之元封至如神雀五鳳甘露黃龍亦班班可數者然謂之天漢謂之地節𨿽從而臆度之實未易以義起也昨者隆興紀元蓋稽之李泌其事見於鄴侯家傳此天下曉然共知之今玆制號發自宸衷曰皇極之敷言是彞是訓於帝其訓極之敷言是訓是行以近天子之光然則昭回之文萬物快睹衡門之下幸相與端拜而議之也

問文王演周易而爲卜筮之書箕子作洪範流而爲災異五行之說嗚呼聖人之經何其不幸也夫八卦之文九疇之敍𨿽無文王無箕子而此理素定也天下由之而不自知耳聖人患其如是於是乎作書以示之學者之觀書也捨編簡而求之可也柰何源流一失迂儒曲士肆爲異言天人之理不復見矣嗚呼學者之獘流毒至此是河圖洛書不得爲帝王之嘉瑞也卜筮之說始於秦而漢儒知之災異之說始於漢而漢儒不之知也故不可以不辧休咎之證非耳目所能曉謂天有意於人邪則九年之水七年之旱非堯湯之罪也謂無意於人邪則五星聚而漢祚啟蚩尢之旗見而興師三十餘年玆又已然之驗也夫千嵗之逺六合之外求其說而不得置之可也災異之說於風化最其闗切者而欲置之可乎廼者彗星東見主上惕然赦過宥罪不忍移咎於人此先王罪已之道也宋景公春秋之庸君耳一言之善而熒惑爲之退舍今日之事不論可知也敢問春秋之世彗星三見聖人書之不著其應其意果安在耶董仲舒劉向善言災異天人之理果如所料耶將耳目之外防漠難測必委之於不可知邪抑此理昭然而學者不克知也說者謂漢文之世率多災異哀平而下符瑞畢至是知災祥之來所以儆戒其徳也無徳而虛其應天棄之也所以養其惡也實歟妄歟其必有至當之理焉孟子曰天之髙也星辰之逺也茍求其故千嵗之日至可坐而致也故者何理而已矣諸君試求所以然者詳著於篇無爲諸儒牽合之說也

問堯舜之事三代因之三代之事至秦蕩然無一可傳者漢革秦天下安於漢漢之法度變於魏晉壞於南北其流毒至隋且極矣唐革隋天下安於唐唐之法度其在五代五十年間天下不能一日守也國家開造之初盡去五代獘事而天下安之今之言者莫不逺引唐虞三代往往以漢唐爲不足言而不言之耳秦人開阡陌廢井田又破天下爲三十六郡自漢以來因之文帝去肉刑用髠笞之法自魏以來因之隋尙浮靡専以科目待天下自唐以來因之楊炎廢租調而爲兩稅自五代以來因之五代多故調兵於倉卒瓦橋之役患其不可用而加之以黥面湼手至今天下二百年因之天下之言治者尙以漢唐爲卑陋不足法不知秦隋五代之事古今未能去之也泥古者不足以隨時求便於目前者不足以復古泥古者書生也求便於目前者流俗之人也今天下茍欲考井田尙封建議肉刑變科目而鄕舉裏選易兩稅而爲什一之法省州縣之兵而寓之於農以復還唐虞三代之事又何術而可

問說者謂三代更歷千七百年之長且久者以其有循環疊用之法夏之政忠忠之獘故商人濟之以質及其又獘也故周人濟之以文文至於不可用而其獘也不可救於是乎䢐邱稷下堅白異同之說起朝而爲橫暮而爲從從橫離合其亦何所窮而其爲禍亦無窮故秦人低回畏忌而欲一切待之以刀鋸自秦而下習俗變遷聽其自爾忽然而爲經術倐然而爲節義建安七子浮誇未歇而何晏等輩巳善爲泊然淸虛之唱矣三代之天下千七百年之事如出一日根苗於易而發露於詩書有所不敢誣者我國家滌蕩五季斟酌百王禹貢之所未備呂令之所未述祕府之所未補曲臺之所未定至是皎皎然見於耳目之前矣比者論思獻納之臣且以爲藝祖太宗二百年來有以固結人心者𨿽更靖康之難曽無一夫爲是不軌倔彊之謀者是皆行仁之效也然而治道不能無獘欲使仁政久之而無獘亦在乎濟之以義且以爲崔實政論欲以嚴致平而諸葛武侯之治蜀尙不免於嚴峻以所適者然耳又其區區所望於吾君必欲於宣帝之信賞必罰總覈名實憲宗之剛明果斷不惑羣議將以引君於當道蓋在乎以義濟仁而偶有取於宣帝憲宗之事耳宣帝之卽位四年親覽萬幾而輕重低昂皆所自出韋賢魏相丙吉黃霸於定國之徒以寛通博裕相繼用事是崔實之立說孔明之行事在宣帝時似有所不必然也唐至憲宗威令復張擒劉辟執李錡而於頔且翩翩然不自安矣吳元濟所有淮蔡蓋三世矣然憲宗必欲討定之王承宗李師道欲沮之而卒不可調兵挽粟且至四嵗之久而後淮蔡平今欲從搢紳儒生一切之論在憲宗時又有所不必然也商略時事而求其一得此爲儒生職分也居則曰不吾知也如或知爾則何以哉

問周公作周官班固著百官公卿表範蔚宗爲百官志而唐之盛時又有六典凡職官所載與夫所以更革繁省備矣唐虞以還隨時損益及至秦人姍笑三代而古法無幾漢興定三等之爵而大率因秦之舊自丞相二千石下至徒史斗食之秩凡十三萬二百八十五人較之周制損益爲如何也自建武以來務從節約如鹽鐵屬之司農次則屬之郡縣如水衡令長丞尉二十餘人並廢之又如縣之可省者至四百餘所吏職減省十存其一猶以爲未罷輕車騎士材官樓船去長水射聲二校尉當是時不聞有缺然不集之事隋之章程有所不暇而唐因之太宗定內外官爲七百三十員較之兩漢其損益又如何也然貞觀巳有員外或特置或因事而置事已則廢或遂置之而不廢及中世以後盜賊兵興又有軍功之目以宰相而兼他官其餘可知也仰惟聖天子於禮樂法度重明又新之日而損益隨時不止一事張官置吏凡以爲民也今府臺寺閣六館曹郎皆有定員而名藩重鎭賓友僚屬又復鐫削可謂淸心省事得夫損益隨時之義也然而入仕之流爲益費而在官之日爲益少此又必有端本澄源之說也唐虞稽古建官惟百夏商則又倍之周之制有三百六十兩漢隋唐號爲繼周者其損益又可知以今天下酌以古道所謂百世可知也諸君必有知其說者

問以一人而臨四海以一日而理萬幾𨿽若至繁有所謂至約者蓋得夫耳目之相用臂指之相應也漢初以禦史督三輔元封五年始置部刺史周行郡國考察治狀繡衣竹符皂蓋朱旛其所以爲原隰之華者實非一事也周有九賦九式而漢有計相中都轉輸大農鹽鐵於漢爲舊事太宗嘗分天下爲十道或爲十五道其於遣使在景云爲按察在開元爲采訪又以發運轉鹽鐵度支爲使者之目是皆部刺史之別也國朝官制沿襲舊代淳化景徳以平反獄訟視外臺爲甚重故以是名官其亦補漢唐之未備者明天子於國家閒暇之日圖回之方經緯之術求之甚至舉當今之務列而爲七事以責之守令而黜陟能否則總之外臺漢以六朝問事唐之科目多至四十有四而勅令且三十若夫五術八計三科四賦六徳五要豈非部刺史所當先者視今日之所謂七事何如哉幸剖析以對

問三代以來列國之大夫有巳命或未命者漢制諸侯聽自置吏而守相則漢爲置之如掾史督郵從事則又任之牧守自魏晉而下始有吏部典選之法晉人得一山濤而海內人物如枚舉而指數之魏有毛玠而時無鮮衣美食者不知何以得此也若以鑑裁爲任而未嘗進寒素黜虛誕特與時浮沈戶調門選則又何取於銓綜之法也比嵗以來吏部入選視前日爲甚宻未能屬文不善操弓蓋將望其涯而反也玆者以近臣之請謂嵗月所積有紛然不同之例而弄刀筆者得以出入揺手於其間將掇其可用而鐫去其不可用者且爲成編以傳之久逺不止爲一時之美意耳姓歷銓簿鈐鍵周宻是可以久之而無獘乎有長名銓注之法亦可謂甚備矣然又定州縣升降資擬髙下以爲故事未幾又有所謂循資格無賢不肖一歸之配擬其爲法也若滯而不通又何數百年可用也如魏元同張九齡沈旣濟又有如是根株纎悉之論學古入官儒生之職幸通前數事取其有補於今日者言之

問古之官人也與天下共之故其辧論之也詳始察之鄕中察之司徒大樂正旣而升之司馬司馬又加察焉可官而後官之旣官而後詔之太宰太宰置其宜者廢其不宜者太宰之所不及內史又從而加予奪焉嗚呼何其如是之詳邪漢以三府典選魏晉而下銓品人物屬之吏部然猶察之州郡辧之大中正未有官無小大一付之銓曹若隋唐以來者也職有劇易人有材否百官千品沓然羣至而吏曹欲以嵗月之久近官資之崇卑人次而官敍之此其爲利害曉然矣而自隋至唐不易其法官亦以理事亦以治此何邪國朝因隋唐之制而增損之銓衡髙下總之吏曹而宰臣得以敍進其尢者謂之堂除資格之外又有保薦二百年用之人無繆舉官無滯才沿習滋久獘端或開銓曹常員自非冗僚散地往往一切歸之政府上下相承漸淸議薦舉取具員而已聖心灼然比勅銓曹悉還其舊內而臺省寺監外而部使者俾近臣得以公共薦之明資歷以重其選嚴黜罰以杜其私下至州縣保薦之法亦皆因其舊而申嚴之甚盛舉也諸君試卽今日之事參之漢晉隋唐其亦有得於此者乎漢之察舉魏晉之中正唐之三銓以今視之孰得孰失限年資格之制課試之法薦舉之方考之於古孰疎孰宻必欲吏稱其職民安其業絕奔競杜私黨上稱明天子甄材別能之意又如之何則可

問堯舜之盛而以知人一事爲所甚難者堯之所知者舜舜之所知者禹臯陶以吾之所可知而欲盡夫天下之所不可知者此堯舜之所以不自用其耳目而付之天下也三代以還公道未嘗一日不在天下也然而私意小智每出於上之人而公道之在天下者何爲哉今天子以自誠而明之性以日新又新之徳鋪張百爲酬酢萬變且宵衣旰食而退托於不自爲之地比者欲令內而臺省寺監庶尹禦事之臣外而侯伯部刺史各舉其所知者以內外爲差其在唐虞之際所謂急夫先務者耳然而陳平周勃髙帝自用之張行成岑文本太宗自用之以人物予決常在我不在天下也得一房齡姚元崇者而賢不肖乃定似人才之長短又未必泛乎在百執事之人也臧文仲知栁下惠之賢而不舉以臧文仲猶若是在他人所舉果足爲賢乎季札於齊得管仲與晏平仲於鄭得子產於衛得蘧伯玉史防於晉得叔向是其所得皆一時之望者夫知人堯舜以爲病何季子曽不以爲病也反覆數者又安得敞然無所可疑哉辧說其所以然者偶或有補於廊廟此亦畎畆惓惓之義也

問知人一事𨿽堯舜猶以爲難蓋世之所難者在堯舜不可得而易也共工驩兜見於耳目之前者尙苦其知之或未盡其於百揆四嶽州牧侯伯何從而盡知之乎臯陶以九徳爲知人之要欲以是九者斟酌而用之其在庶頑讒說非可以爲徳者於是侯以明之撻以記之則人之短長物之臧否𨿽逺在千里之外如求之尋丈之室耳自周公以來所以治百官獘羣吏者又有所謂八法八柄六職六計以官府都鄙與夫雜然之邦國非此則有所不舉也漢於中元二年更秦制爲太守以春行縣嵗終則條上之元封五年初置部刺史以六條問事漢以千石爲令五百石爲長所爲太守者卽其治狀太守以二千石之重而部刺史又得以六條而黜陟之漢之法制最爲近古者惟此耳明天子若稽大猷垂精庶政以田裏未安爲惕然宵旰之念間者大臣上故事以先正溫公所爲八條欲以爲使者守令之責是其爲言蓋有闗於治體者參之史牒其於郡縣升黜將亦有不出夫八條所謂者乎有虞氏之治周人之法漢人之制其視今日所以爲小大維持之具孰詳孰略

問天下大物也內外之勢輕重之等昔人有取諸持衡者蓋欲其無彼此低昂之患而後爲得耳唐虞稽古建官惟百內有百揆四嶽外有州牧侯伯稷契臯陶所治一官終其身而已矣周之六官其屬各六十較之古爲甚備寰內諸侯入爲王卿士至於井牧則使公卿出治之其在邦國猶吾寰內也鄭武公父子並爲周司徒齊之彊大則又有天子之二守國髙在此成王周公之典數百年用之無或偏而不起之處也由漢以來二千石以髙第入爲九卿有嘗歷九卿而綰郡章者館陶之貴爲子求郎且不可得則郎秩固重矣然千室之邑至使郎官爲之漢氏制法安得不爲近古邪恭惟主上總覽萬幾茂揚眾俊其視中外有若一體卿監郎曹與夫郡守部使者則必使之更出疊入其於侍從左右之臣非由夫鸞臺紫薇諫官禦史則取之藩輔之重資考之最者耳訓辭溫雅發自天衷此誠百世不刋之法也貞觀以來獨重內任而縣令刺史頗輕其選開元而下雄望之郡猶或少加擇人至於江淮隴蜀則有所不暇𨿽自冗官擢方面者皆以爲下遷往往視牧守爲斥逐之地因循之獘殆至如是唐之盛時名臣輩出其飛章激論切中一時何者爲多也稽參史牒發揮王言此儒生之職也願聞其略

問毛玠典選至有乘柴車過府寺者楊綰在相位至有徹園林損騶馭減聲樂者豈以激濁揚淸爲銓衡之職進賢退不肖爲宰相之事予奪見於此而好惡形於彼此其所以歆羨嗟嘆不約而自合也以一時人物而爲當世軒輊此猶可言也伯夷之所以自處者其於天下之毀譽有所不顧是以聞伯夷之風者頑夫防懦夫有立志以西山一介之人而奮乎百世之上百世之下聞者莫不興起也名公巨人與夫世之所謂有道者其視天下猶如反手況所謂康衢之間尺一之詔其蕩滌鼓舞又當如何哉明天子以慈儉爲寶而不敢自暇自逸十行細札其爲郡國而下者蓋無虛月也且謂文王之時在位者有羔羊素絲之節此不待矯揉之方不由勸沮之術今何修而得此也在淵衷所爲黙識則又何患道徳風俗之不如古也𨿽然猶有可言者漢之文帝衣弋綈履革舄視百金爲中人十家之產未嘗輒輕用之以文帝自律不能使斯民回心而向道者以俗吏尙多故也在文帝之世惟河南吳公以治狀爲天下第一其他則無聞焉耳若夫王成黃覇朱邑龔遂召信臣雜然見稱於宣帝之時杜詩任延錫光第五倫宋均之徒在建武永平之際其亦籍甚者也夫以文帝愛民如赤子而一時循良終不聞如是輩出又何耶是以其身先之乎其在責實之政不可後乎通於當世之務者幸道其所以然

問同是堯禹同非盜跖是其所是非其所非此特俗學常人耳天下固有獨是獨非者不求之言而求之於忘言庶幾有所合也楊墨塞路孟子辭而辟之楊墨學仁義學楊墨道是禍仁義也非孟子不知楊墨之爲害天下後世之言楊墨者實不知何者之爲楊墨也荀況氏作書以非墨子是必爲知孟子者又何並以孟子非之韓愈氏考信孟氏是必知墨氏之爲害又何以墨子之言爲無負於聖人也孟子同非墨子同是可以是非求之耶抑不可以是非求之耶各以所見言之

艾軒集卷三

欽定四庫全書

艾軒集卷四

宋林光朝撰策問

策問一十八首

問先秦古書多出於七十子淩夷斷缺之後其積之也如泥沙而其闇然如墻壁浩然如煙海太史公歆向父子揚雄班固賈逵許叔重之徒從而斟酌去取之今之所謂先秦古書其句讀脈絡偶或易曉豈爲蘭臺東觀削去其所不合者而約之於一時述作之間乎世之人謂孟子長於詩書孟子誦詩至云漢讀書至武成蓋有不由繩墨見聞而得之此孟子所以爲知言之要也漢儒之於章句或泥而不通則必至於更定古語以此爲釋然無所疑也近世公論多出於韓愈氏而栁宗元在當時亦爲不妄許人者退之嘗讀儀禮讀荀子墨子鶡冠子且爲之折衷其指畫當否何如也子厚嘗辧列子文中子鬼穀子亢倉子晏子春秋又有非國語多至六十餘條以國語爲宏深傑異而所可疑者止於是然於鶡冠子則以爲鄙賤不足道退之似不然也退之於四稽五至之說蓋嗜之爲不巳也又所謂一壺千金三讀而悲之其於同異何取也今學者於韓栁蓋有所欣慕焉當合是數書而較其所評覈是謂友當世爲未足而尙論古之人也

問仲尼繙經十二藏之於周司馬遷网羅百代作成一家之學藏之名山副在京師吾夫子之好古其亦終身焉耳子長未死未嘗一日忘此作也然六經所傳其或訛缺史記才出便非全書以是知簡編裒綴出於歷年之多而文字散逸是惟一日之頃此蘭臺東觀所以牢守而固藏之如是其汲汲也今天下於投戈息馬之日更新冊府圖史之集比隆近代其於論次編牘刪修章句蓋亦重於其所擇者祕書之有監有貳有丞卽正字之別麒麟天祿實在未央劉向揚雄校讐於其中至其後則有校書之目魏晉以還更革不同而近代爲備監貳丞卽正字所以分綜羣書是必互有所述可以専門名家若劉向揚雄者如北堂鈔如辧訛如考正周隋二代之事如損益開元以後祕閣所用之儀又如奇篇祕籍有可以傳後者又如作爲感遇詩三十八章可以一變江左之餘習者比者英髦輩出若滋蘭植蕙則發之爲書當逺邁前作諸君幸取近代所嘗見之書可以比方劉向揚雄者使後之人視今之盛猶今之視古也問蒼頡作字得之於鳥迹所以發鬼神之祕探天地之蘊也自蒼頡而下字體數變其所可識者大小篆及隸書一二家耳其後有槁書楷書埀露飛白又其最後有八分書古今事物智者作之巧者述之歷時甚久智巧日滋及乎天下之人無所用其智巧而後爲全且備也周人以六書教國子六書者造字之本也秦之有八體漢之有六體秦漢以來體制𨿽變而造字之本未嘗或變也班固所載周人六書之義許氏用之而爲說文解字此非出於臆度蓋得之於賈逵衞宏揚雄司馬相如之徒然而六書曰指事曰象形曰諧聲曰會意曰假借若以類求之可易曉也其爲轉注則其爲說似有所未安許叔重所作凡十有三萬三千餘字推其條例不知何者可以爲轉注也秦之八體有大篆而闕古文奇字漢之六體有古文奇字而復闕大篆古文上世所傳奇字古文之別體也大篆出於史籒戰國以來俱用之許氏微得其舊體然不知秦漢所以損益未嘗兼存之何也學者有意於六經則訓詁之學不可盡廢欲無惑於訓詁其於古人造字之本與夫前代所以損益之烏可不旁通之乎

問道之污隆存乎其人文章之髙下存乎其時唐虞三代至周而治極矣故其文爲獨盛也戰國之詭激魏晉之浮誇南北五季之頽敗雕弱其間號爲繼周者易秦而漢易隋而唐漢至武宣之世始議文章唐自元和以後漸復古雅𨿽賈誼陳子昂之徒一時特起初若有意於發揮古文潤色當代而其風流醖借亦無傳焉者以其獨立而未盛故也班固賦西都具述公卿侍從之臣若司馬相如劉向董仲舒蕭望之之徒皆以文章稱之至其敍武帝以來則又列仲舒於儒雅而以司馬相如爲文章其言孝宣之世蕭朢之則儒術也王褒劉向則文章也文章儒雅若同然而實異者數子之文猶有可稽析而論之錙銖輕重如是其審也河東桞子厚論當世之士謂今之爲文希屈宋者可得數人希王褒劉向之徒者可得十人至陸機潘嶽之比累累相望唐自元和之後作者可數屈馬希世之文也學而似之者誰歟漢晉一代之文無出數子何其得之多歟一時人物宗元有所避而不言至於後人品藻則無害也國家開造之初文章未備作者往往仍其故習及歐陽子以古學爲倡而文章始一變矣熈寧元丰之後學者皆祖於王氏又其後蘇氏出焉今之學者不出於二家其是非得失互有所分也君子之於文也無所茍而已矣必如畫師之於形瞽工之於聲耳目有所不接則妍媸淸濁不能辧也試求漢唐文人之體制而質以今日之所尙亦足以知諸君爲文之大略

問陳詩以觀民風納賈以知好惡此先王厚風俗之意也文體之變其風俗之所系邪是故讀虞夏之書則有渾渾之气商書灝灝周書噩噩內外相形虛實相應不可以僞爲也戰國尙縱橫其文也巧而善辧西漢尙經術其文也質而有理晉尙淸談唐尙辭章而文亦隨之學者之所知也三代以還淳澆朴散其間有可人意者數代而止耳齊梁魏隋五代之間事以俗變气卑弱而不伸文浮張而少實君子無取焉信哉文章之系於風俗也主上以光明緝熈之學將與天下共之析科目崇學校所以涵養作成者至矣風俗之變尢所不敢忽也敢問書契以來六經諸子百家傳記之言紛紛借借學者將何所依據耶聖人之經初無定制其讀書也不知有易其讀易也不知有詩以至春秋也三禮也其文不相祖述而同出於聖人當以何者爲正耶揚雄太王通續經是有意乎六經而作也君子不以爲經何耶聖賢之文𨿽體制不同大體與六經相爲表裏刻玉剪防駢花儷葉爲耳目觀聽之具此圍碁擊劍之技爾何以文爲騷人之辭幽愁憤悶非若六經之簡且易也識者謂其與日月爭光何耶仲尼旣歿後世之所取信者六經也同之而未必是異之而未必非同異之間其必有說也若曰聖賢之學不在於無用之空言則千百載之下無六經無諸子無百家傳記而能得古聖賢之用心者又不知其何事也幸詳言之以觀諸君子之所學問古者以弧矢一事而合之以聲歌登降之節於是乎賢不肖無所逃矣朴日以消僞日以滋謂弧矢有所不足尙也乃從而書其道藝書其徳行當時安之而無或異議者道術破裂邪說橫起坐䢐邱走稷下朝遊燕壁暮叩秦關皆先王之時所謂惰遊之士也發策決科其源稍出所以抑夫惰遊之習而示天下以至公之門也漢晉隋唐沿革不同而不能一日去之六籍之有訓詁而他說不能亂及其久也則離析訓詁而投諸箋注三百篇之詩一變而爲離騷再變而爲詞人之賦是以談經者或至於穿鑿能賦者或至於破碎亦其勢然耳科目所以待天下於斯二者不可以偏廢然亦罕能兼通之求相如以經義則疏矣責仲舒以辭章則泥矣並包六藝而以作賦名家惟賈生揚子云爲如是耳明天子鋪張大猷招徠多士合是二者將以网羅所長尙慮有司之或失也比因邇臣之請欲使夫二者如衡石低昂則無彼重此輕之患矣唐之明經者以上中下爲差至進士所尙特詞藻耳今合明經進士而爲一科欲以求夫全能者自貞觀以還其亦有通經博古而兼得夫雕篆之藝者凡有幾願詳聞之

問法制宻於古而古道未易復此學者所以深求其說而不可得也自六鄕之法壞而賢能之書不復見自五等之議寢而澤宮之射不復聞漢有賢良方正之科而隋有進士之目蓋放諸古法而爲是也文帝於十五年乃得晁錯武帝於元光中乃得公孫董仲舒之徒晁董公孫之對其亦溫溫乎六籍之苗裔也若始元地節初元建始之際或以旱漧水溢或以日月之眚求民之瘼訪政之疵故以是舉也爲近古而郡國三輔有其人且於於而至矣進士始於隋大業中而盛於貞觀永徽之時較數嵗爲率而處人臣之極者十之二登顯列者又十之六七然在當時不以通榜爲嫌不以奔競爲恥陳子昂走京師多至百軸而迄無一人知之者牛僧孺一遇韓愈皇甫湜而聲名且十倍矣崔郾持文律而吳武陵欲置杜牧於五人之數王起問所欲於李徳裕而得夫盧肇姚鵠者矣武陵何爲而昌言之而李徳裕且以爲公道數百年之前乃有是而無復竊論之者其視結繩之政爲如何也我國家蕩滌區宇雕飾人文其於百代取士之法是皆損益而並用之在幹徳有三科在景徳有六科天聖以還又多至十科此爲天子自詔者可謂極一時之選也建隆之初進士科目一仍舊貫嵗中獵取以數十人爲率及至太平興國二年以進士第者至百餘人自此或間嵗或三嵗隸之以甲乙之科而所得者爲益廣也今天下夢想賢俊三十年來未聞以賢良方正襃然爲舉首者進士一科用之數百嵗撿約之具視前代爲甚備而道塗之人猶以爲增損不止是也負薪之語有可以補國論況通習博識之人乎循漢唐之法而可以望古道其說爲何如

問當戰國合離之勢堅甲利兵不如仁義之爲足恃也當諸將紛爭拔劍擊柱之患三尺法不如綿蕞之事爲可畏也治天下之具無用之用其用爲甚大大哉大學之爲用非通達世務明道不計功之人未可與起此議也主上焦勞側席慨然以碩材爲念比者邇臣有以大學爲請者聞之朝野議論一新大學之作非直欲籠絡後進爲仕宦防塗誇艷一時因循故事而已誠以數年之間雕虫之技穿鑿之說使人厭聽而喜拒之必有篤志如胡憲者重義如郭元振者不阿其守如何蕃者於於然而作也敢問有虞夏后氏商人周人或離爲上下爲東西或爲國中之制以別其四郊辟雍起於漢國子之學起於晉四門書館之目起於唐歷代制作何其不同也自離經辧志如是七年謂之小成加之二年彊立而不反則謂之大成或離析三傳而以儀禮爲専經或三分經傳而兼通老聃孟子之書其肄業作成又何其不同也祭酒司業以開奬誘掖爲事必以宗工宿徳學不畔於聖人者處之然後修六禮以節民性明七教以興民徳齊八政以防淫一道徳以同風俗養耆老以致孝卹孤獨以逮不足尙賢以崇徳簡不肖以黜惡凡此數條大學之道也其詳可得而聞乎並與諸君商之問封建井田古良法也古者封建以十制一天子之地方千里公侯百里伯七十里子男五十里五十里之國者聽命於七十里七十里之國者聽命於百里百里之國者又聴命於天子故天子得以運動天下於掌握間三代之所以長且久也古者井田以十養一王畿之田百同九百萬夫之地也三分損一而爲林麓城郭之屬則爲夫地者六百萬田有肥磽又通之以再易爲率則爲夫地者三百萬每一夫之地下農夫食五人則王畿之內一千五百萬人可以仰哺矣推而九州可知也成周以九州之籍不過千三百萬四千有奇是地十而民一三代所以無溝壑之民也世之論封建者以周官之地求之王制多寡不同則歸於周公之損益然齊魯以公侯之國地非不足而儉於百里此可疑也論井田者以小司徒之九夫至四縣之都以較匠人之九夫達百里之同詳略不同則旁加其裏古人必有一定之制遽以紙上語而加損之又可疑也塗山之會執玉帛者萬國商人承之並爲千七百七十三國周人承之離爲一千八百國一並一離勢必甚擾而聖人爲之何耶公邑必爲井田一同而溝洫澮有三鄕遂必爲溝洫萬夫而遂溝洫澮川有五地廣而通水利者少地狹而通水利者多何耶公無附庸以五百里之地極矣魯以侯爵而加上公乃有附庸之等何耶家百畆者取十畆之徵十一之法也而公田百畆八家徵之而有餘槪謂之十一何耶後世廢封建而郡縣有其利於國耶壞井田而阡陌或有便於民耶數千年來不復見繩繩井井之天下者秦固失之漢亦未爲得漢人去三代未逺攺秦之轍則封建井田何爲而不復

問三代所以取民者有其度所以養民者有其具而其於輕重斂散也有其數三代之陳迹尙或可尋而秦漢以來偶失之古者三年耕則有一年之積以三十年通之則有九年之積國有九年之積則旱漧水溢之患非所患也以禹貢考之百里賦納總二百里納秷三百里納稭四百里粟五百里米是古人積粟新陳相因可以爲九年之食者其法在是也魯人一嵗無麥苗則將告糴於他邦矣是魯之爲國且無兼嵗之儲也更戰國彊秦而先王之法破蕩無幾漢興至文帝四十年矣公私之積猶或未備及至數十年之後太倉之粟紅腐而不可食是積粟之法果爲無得於古也常平之法用之於宣帝帝之用其說而敬其人甚至爵之以通侯此其爲法也𨿽不見於三代之前而先王之美意在是耳周人以荒政十有二聚萬民散利薄徵緩刑弛力乃其最先者故年饑用不足其取民也不過什一而又荒政行乎其間此正後之人所以汲汲於平糴之意也常平行之於漢歷晉宋而下用之義倉一事用之於開皇其後戴冑嘗主是說自王公達於庶人以田萊多寡斂之有差是其爲法也不徒爾蓋憂民也爲甚深而其用法也爲甚備仰惟主上以焦勞惻怛之意而寓之於丁寧告戒之間郡國之逺持節而發廩且至無虛月也先王之成法百世用之而至此爲嚴且宻然一嵗不登民有饑色則法之本意容或有未盡者乎試考之近代貞觀二年始聴立義倉十有三年而常平之法出開元之初其事又爲甚詳荊揚襄防綿益蜀漢並以常平積粟而源源不絕如是也然二者久之則不能無獘每於三嵗或以陳粟輸之京輦似非義倉本意也又於天寶以後常平之法壞因循不舉者埀三十年乃至閱竹木茶漆以益其所售之數則常平之法徒法耳唐人積粟之數尙或可考義倉爲最常平次之以國朝熈寧之間較數嵗以爲常則贏縮彷佛可知也今天下視前代之法其增損有幾茍爲未盡則救獘之方其說焉出

問班固嘗言九土之風俗以其民之剛柔緩急系水土之風气謂之風以其好惡取捨隨君上之情欲謂之俗是故風止於一方一國而俗常成於天下堯舜之民比屋可封桀紂之民比屋可誅若非有水土風气之異曹奢魏褊桑間濮上之淫蕩不節又若有不可易之俗何也秦民借鋤取帚天下之俗一敗無遺然豳都酆鎬先王之遺風至漢猶在而故老所言黃帝堯舜之處其風教固殊焉豈其有聖人之澤則百世之下𨿽橫民暴政不得而遽變之也河內商之舊都旣變唐叔之風而其俗侵奪薄恩則有紂之遺化何也潁川南陽本夏禹之國夏人之忠固不勝申韓刻害之餘烈而黃韓繼爲太守則教化盛行民以篤厚衞康叔之徳乃不若所謂黃韓者何也魯人之俗好禮義以爲周公孔子之澤以其訾毀巧詆之失亦豈無出於周公孔子者耶齊人之俗好經術以爲太公之遺風而其多詐不情又豈無出於太公者耶不然所謂風俗之本其說果安在

問黃帝以無爲而百勝堯舜不戰而屈人兵三王之治天下也有甲兵之備而無戰鬭之患此春秋戰國以來所爲戎首之談者往往以是爲借口也兵法論次凡十有三篇文約而用周緒逺而意詣正如老氏所可誦者特五千言耳然而寛衣博帶以儒名者其於兵家一卷之書有昧昧然終其身而不知之也𨿽有所不必知至於仁義節制施之一國而達之天下者惡得爲無益於知乎周人寓兵於農而有六鄕六遂與夫諸侯井牧之法溝洫田萊或不同而寰內較之列國又或異其於寓兵多寡何如也齊之內政裂其國而爲三軍約以司馬穰苴之法是其長短各有所合而管子謂吾如是可以速得意於天下又何也後周隋唐以來府兵一事爲甚宻未幾一變而爲彍騎下至五代又一變而爲黥面湼手之制府兵之法壞且將數百年而不可復法之多變其利害相去又如何也且夫有文事者必有武備今日所以謹邊鑰飭軍政有得夫五帝三王以天下爲度而不如是汲汲焉者帷幄之籌樽爼之畫非所敢知所可知者惟竿牘已陳之迹耳試道其所以然者勿謂軍旅之事未之學也

問由漢以來序次兵法凡百八十二家削其不合者定之爲三十五家今三十五家所可枚數者凡有幾也世俗以握機之法傳之黃帝卽所謂邱井之象四面八鄕是也諸葛武侯取之於沙上八陣乃其事耳近世以其一爲營法而五者爲方圓曲直鋭之形是又孔明舊法也兵之變化也烏可已而乃出於一本則阪泉之師涿鹿之戰𨿽相去數千百年之逺而猶對面語也國家於多事之日將以汲汲夫腹心幹城者隸之以博士課之以兵法又從而反覆評覈以極其所未至者豈謂詩書禮樂在元帥爲不可後雅歌投壺於軍旅爲不可闕呂防所學者有如是則固當刮眼視之耳觀之兵法無出孫武孫武十三篇無出虛實以虛實之義引而伸之爲千章萬句不出於致人而不致於人也孫武欲以正合以奇勝而吳起所用之法多非孫武所謂以正合也求之三者其於輕重低昂之際爲如何子房得圮上一卷之書謂讀之乃太公兵法也六韜自爲一書而三略似非出於太公者周之司馬則太公之遺也或謂穰苴爲司馬之官於是稱司馬穰苴至威王追論古司馬法又述穰苴所學遂爲書數十篇今所傳者惟古司馬法又非穰苴所述不知爲何書也諸家兵法惟伍法爲最善尉繚子有束伍之令其於他書是果出一轍乎李衞公平突厥以奇兵而欲以正兵伐髙麗且又謂孔明七擒七縱乃爲正兵非奇也七擒七縱而不謂之奇兵則是未易曉也如是數者必得夫馬援荀彧而與之議則庶乎無惑矣

問岐伯問答而千萬人用之黃石公一卷之書而百戰勝負不出於此豈爲古今一轍人事不相逺耶第五琦謁帝於涇原因謂當今所急在兵兵之彊弱在賦賦之所出以江淮爲藪澤其後拏兵數十年而飛挽不少絀者所恃江淮財力有以當之耳吳蜀相爲唇齒而夷陵荊襄上流之勢𨿽分而實合也兩國並力何時不出師而未嘗以用度不足爲意安史之亂歷數年乃定而吐蕃回紇黨項雲南且無虛嵗自至徳以還置朔方於度外者殆三十年許蔡定襄已非吾土調兵日急供費日多常賦不足而促限別配之名出矣吳蜀在當時未聞有以取於人而紛紜如是也唐自九節度之兵攻安慶緒未卽滅而史思明有收合餘燼之意代宗自陜郛有所懲艾故闗中有朔方涇原隴右之師以扞西戎河東有太原全旅以支北敵在當時朝夕之畫惟兵食一事爲不少去也第五琦嘗以鹽佐軍興而人不益賦及劉晏代之法益宻晏之死其法久不振李巽才及用事便如晏最多之年明年過之第五琦爲長於計至於晏宻矣巽又宻於晏利無遺入則民力單虛又何當時稱之爲長才無或異辭者吳有周瑜魯肅呂防陸遜蜀有諸葛孔明是皆一方雋才也曽不聞以笏畫邊計而有當饋不足之意又何也自天寶以還兵籍民版較之吳蜀全壤增損爲幾何今天下合吳蜀唇齒之勢而涇隴伊洛吳蜀不得而有我且兼而有之昨者淮泗之役自交綏以至旋斾而斂不及民以今凖古當取夫人事不相逺者所謂米粟非不多兵革非不利也其策又安出問袢暑而陰生沍寒而陽復此天地萬物每見於消息往來之際也黃初鼎盛而聞代北窮眇乃有拓拔氏者郭欽江統始爲典午氏數千年之謀而劉元海颯焉巳至矣元海未出倚嘯洛下者王夷甫爲早得之東連齊地西瞰龍山燕趙之墟韓魏之郊是皆吾之故物而晉人不得已且至等棄之夫河濟天下之要地曹公之基扄在是也陳畱用武之國四通八達之塗而袁氏在所必爭也鄴有三臺之固西接平陽如喉衿相屬不可解去此說不獨石勒爲知之殽函四塞之阻姚巳失之而赫連勃勃又偃然不可制矣今天下要領有如是四者膠西之役凶渠滅沒則北海東萊旋見響應吾宿兵於上蔡臨汝而遊兵於唐鄧則開封無假息之日矣昔人欲以輕兵五千自斜谷走闗中是爲幸偶一中者吾已定鼎於郟鄏且將飲馬於汧陽則闗中何恃而不恐也河南全壤在吾目中則推鋒越河又不可後也然聞之道塗曰敵欲挈白溝以南歸之職方者使者叩塞而封人辭焉果不折一防不遺一鏃而前所謂四者不可以盡得之耶是特未定也耶石勒畏祖逖乃至兩通好其或至於是耶袁譚欲並力於魏而爲是不得巳之舉耶劉備恐曹公至漢中而遽與吳平無乃有所忌而然耶至於兩階之舞非所以來逺人而逺人格事有所不知然而然耶軍戎萬里有數之如一二者又不能無待於儒生也

問古之人不以巡狩爲憚煩謂其徒禦簡少而供頓之易足也後世視巡狩一事爲勞民殫財之舉是以有觀風之使漢以繡衣察郡國至東都則以禦史督軍唐之署諸使大約皆漢制也貞觀初遣使者十有三人其後又爲十道使又其後有按察采訪之目又其後有度支營田勸農黜陟常平轉運之號若鹽鐵則自第五琦始若節度則自賀拔延嗣始若宣諭太原而劉總如兵之在其頸則宣諭又托始乎此矣今天子發徳音下明詔以兩淮靡定形於宵旰遂輟論思之彥以紓憂顧之懷此爲盛徳事也然田萊尙荒戶口初復城築不可廢轉輸不可省是必勞來還定之策如昔人所謂五術八計三科四賦六徳五要者乎凡欲求民瘼要在持節一出而不獨漢以來爲如是在古人則有之鹿鳴之雅不過以十數而四牡則勞使臣之來也皇皇者華則君遣使臣也宣王中興而又有鳴雁哀矜之使有四牡皇皇者華之詩而又有采薇出車枤杜之什此內外之治又安得有偏而不起之處也今輶軒一動且送之以禮樂而天語諄諄以周爰咨諏爲意豈欲其田萊日辟戶口日滋城築不告勞轉輸有以繼乎昔者叔孫穆子聘於晉嘗謂�之行人曰咨才爲諏咨事爲謀咨義爲度咨親爲詢今之有是行也則於穆子之言又在次第先後而用之耳此爲當世之務而吾徒必有通其說者幸並言之

問武王其於下車也而式商容之閭晉文公以區區伐國爲意而戒之無入僖負羈之室武王以公心待天下而重耳爲是剪剪不足道者此王覇之所以較然爲易見耳由北海膠西則爲齊魯之鄕由新蔡臨汝則爲陳鄭之墟由武當而溯伊洛由秦隴而指闗輔是皆中州故壤衣冠爵裏之所自來也昨者兵車之役日辟國百里未暇槖弓而旌旗束帛且將旁午四出矣豈爲弦歌之俗乃雜於侏冠帶之民乃淪於左衽是必有孤憤長嘆逃名竄伏不以嗟來一飽而易吾之終身者如李謐鄭修未嘗有一日自售之意誇視詔書謂何足以此勞國士也張文詡嘗嘆老且至矣而修名不自立其於間闗百戰之日而不屑不潔者又豈能無所聞於世乎或者謂新都未焚薛方於是危行而言遜逢萌又所謂見幾而作者周黨且托疾不出戶王霸至於褫冠帶謝交官及乎區宇再平天子側席有以見求賢如不及之意又何薛方逄萌聘而不至周黨王覇至而不能屈異時故人如嚴子陵者且或如是以今凖古鶴書所出是果有翻然而來者乎是特未定乎

問舜至鄧之墟而有十萬家太王邑於岐山之下而從之者如歸市帝王之興有以感人悟物者其來塡塡其至翩翩初不待約束期防而然耳無事之日四民雜出如鳬鴈之去來不知法之爲便政之爲謐刑之爲靖禁令品式之爲防通不擾也及夫更赤眉之後則有謳吟思漢者又更範陽之變則知唐之徳在人心者猶或未忘也一覩司隸喜見顏色一見官軍歡呼不已人固有是心誰獨無是心哉無是心則父父子子君君臣臣且將何所托也兵車之會壺漿畢來今大道之行與之更始是宜攜持負戴不絕於塗也宣王之事寫之聲詩鴻鴈一詩爲流民而發也劉琨長於招懷而短於撫禦一日之中𨿽歸者數千而去者亦或相繼王浚視他人之依我者而不善存撫未幾復去之比者方面之臣以是爲請兩淮荊襄其所以還定安集者當如鴻鴈之役得劉琨王浚而徳意且不下布況所謂悠悠者乎不知漢晉以來在兩淮荊襄以循良目者其於招懷存撫之術可用於今日者凡有幾端也

艾軒集卷四

欽定四庫全書

艾軒集卷五

宋林光朝撰記類

郭氏旌表門閭記

一人以孝聞而天子喟然爲之攺容且至大書其門以褒勸旌異之莆之東北隅惟林氏爲故家雙闕今無恙南北當衝道由是出凡至必立馬停輈而後去三百年來有郭君孝子視昔人爲無慚色者先生貌古心不雜所視惟尋丈口不論時事聞他人之過則掩耳而去以是豪雋愚暗騃愎辧佞雜然人品何所不有與之處或累刻積日彌月竟嵗或邂逅一轉臂許是必以處仁爲古之人古之人先生蚤時遊太學以操尙稱年四十餘客錢塘聞母夫人之喪徒跣走二千里每一哭輒嘔血家貧甚無百錢儋石之儲及治葬𨿽故人有所饋不受聚土爲墳而廬之於其旁塋兆廣袤不出三數丈有甘露降赫日當中則霏霏來下晶明膏潤土脈欲動乃如異時所聞者余於是弔先生於廬下先生杖而起且曰義重事親有所不足敢以是欺吾子是嵗郡國白之朝有防旌表其閭前安綽楔門左累土髙尋有四尺堊以白而丹其旁角此故事也前代帝王法應復孝友之家璽書具存則聴復君子之澤不過五世先生所以遺其後者𨿽帶礪不足尙也先生六試於禮部以右迪功郎補潯州司法參軍秩滿再調徳慶府錄事參軍昔者元徳秀六十不知女色先生過六十而後委禽焉者其在他日足迹可數不必道說而人自信之每夜半嘗焚香適取之販婦已而棄去曰此但與瓦礫塊土等耳餘一夕夢先生踽踽然衣巾如寫水旦日誶其夢有童僕自外來猝然曰先生遇夜浴何嘗解衣余每怪夫夢之無從也汲直萬石君父子楚之兩龔李仲元管寧陽城其所以自處也瑟焉如玉鏗焉如金又如冰寒火焦不必以語人先生固不待三十年而後議論乃定也隆興更元新作門閭彥莘於先生爲族子屬某書其事筆不下三年矣所謂伊人在水一方溯洄從之道阻且長溯遊從之宛在水中央此爲先生之閭我不出戶而昔至也時乾道元年四月三日

五芝亭記

紹興二十年春太守陸公命其堂曰三瑞蓋從邦人之請且紀事也四月之吉乃與客登堂合樂張飲是日也飛觴臺之東南隅有異產如嬰兒之拳者凡以五酒數行客起而環觀之時有通人洽識者矍然曰佳哉是所謂煌煌芝英也吾往時嘗遊大梁見於華原鄭公之第殆猶今所見也越旬日本茂而實滋其大盈尺小者亦或數寸輪囷秀出不可名像欲翔而止欲躍而畱有如環者有如臂者如蟾蜍萬年而角者公由是私自異之乃爲壇聚黃冠祝之三日逺近相攜而觀者蓋如堵墻焉公之治莆也訟平而禁約化行而令隨人安以舒百物順也雨暘之禱晷刻輒應自春䢐夏麥隴大熟黍穗十倍陳谷未散而新谷巳升三十年來視今爲樂嵗也莆人父兄相與言曰吾爲兒童旣壯且老矣聞某地朱艸生某郡之山出器車某嵗天馬來景雲集寶鼎現當其時居人日食四鬴東阡西陌相去才百步是必正衣冠束帶而後往也今天下罷兵十年官賦以饒民齒以蕃慈祥之气日以淪洽靈芝五莖產於公侯之圃歷歷如曩時所傳聞者太平之應自此發之願公爲福於天下而無忘此土也於是雜然以歌詩謡曲爲公賀者芝初生其色如塗金旬日如凝脂又如渥丹復一變隱然而紫暈今畫工所傳者最後黃中之色也公乃以五芝名斯亭而命州民林某爲之記時六月丙午朔也

丰登樓記

諸邑丰登絕少公事不識此語是處流布遊洋爲旁縣縣治之南有板橋實作於元祐中於是橋壞從而復作卽其最上結爲重屋而以是大書之此何以書以喜故書之昨者嵗且饑今者五穀俱熟爲有年以喜故書之隆興二年自三月不雨至於秋八月二浙以水澇告而閩人苦旱天子爲之損膳弛樂焉左文林郎三山陸楠適治是邑以爲舞雩者吁嗟而求雨也昔人嘗用之乃走螺峯過百丈一登轉水臺披榛刜艸姍而來及其旣禱也不張蓋不麾箑赤日當空步行八十里忽然雲起膚寸卽合而甘防通夕焉以邦人父兄之所爲喜當有以寓其喜者是邑也日者爲州治我來白馬倚杖太息西林八月便索夾衣或者謂仙掌一帶如湘潭其牽映數處如雁宕道出平林當趁晚風須猿吟乃去耳以五十之年一至樂郊件件爲可數及同登是樓也若慿虛逺遊谿雲谷月乃在杖履百尺之下春而省耕民有餘力秋而省斂家有餘粟則長官日一登樓爲無慙色石所何山麥斜何許且將負耒耜而問凃焉

序類

圖經序

子長多愛愛奇也退之愛奇如司馬子長嘗過曲江借圖經於張史君足迹所及不爲徒然者況四海曲江至是百年矣開元人物或可以想象而得之乃知探禹穴闚九疑過齊魯以觀諸生習禮之處不獨子長爲如是耳莆之爲邦壤地褊迫由蒜嶺而南有爲諫大夫者居漆林以能詩稱福平山下卽歐陽四門之廬又十里有水一帶如寒玉芻牧走卒知有先輩徐君者異時不仕作賦夭矯如吳融今斷墻破屋髣髴猶在也太史所書惟頡陽三數處陂池所自出他書可見者有壺山九仙山百丈飛鳥溪轉水臺其餘茫昧不可知我生三十年嘗一日捫藤蘿直至蟹井又嘗走金谿得蒲弄一席地東望海上逺山出沒又嘗走石門觀九鯉湖髮少齒落才得一問津於石所麥斜寒逺無人之處及由銅鼎矚大飛其秀傑之狀過於他山莆之大略惟是耳太守鐘離公以淮海之雋有古昔之聞嘗出河朔渉燕薊所歷爲甚多其於治郡如治劇邑窮日之力爲不足以火繼之公之退然自下非緣斲削每以我爲知言者我有慚色偶一日道人物山川且欲按圖而求之以縣之北三里有故家爲林氏門安綽楔出南郭可五里端明蔡公有舊第熟視雙闕者不覺斂容過蔡公之門或立馬低回不忍去公以南北通途數里中乃得此若求之井邑聚落所得又益多此圖經所由出也前時書未成公屬我敍其大略不敢辭是書訪之名山酌之故老取之佚人得之殘牒遺編續槁舊志論次先後惟出一手乃爲軍學教授長樂陸琰也

泮林討古集序

以沙礫之細爪髮之微故衣壞革遊塵聚垢合之爲本艸以鱗介之奇形模之醜合之爲山海經以釋詁釋言釋訓合之爲爾雅以燕代之北汝潁之南車軌所交爾汝雜出合之爲方言以一札累數行𨿽或斷裂且不忍棄去合之爲法書淵明達者豈欲以詩自名而甲乙次第出其手李太白杜子美羇遊酒狂槖中無他物所貯篇什如貯珠玉人心之同然也乃如是我有一長必欲使天下共之此泮林討古所爲作也子曽子人品爲甚髙由宜春過湘潭終於廬陵凡歷三州教授讀書討古自宋之丁氏而下凡百件其言髙帝蕭何此非爲偶合者以宋昌折太尉勃渭橋請問之語爲見幾以賈誼欲更定諸令法絳灌之屬盡害之以爲非必嫉賢也亦誠駭於其說爾以文帝知亞夫可以爲將軍以遺景帝終之破吳楚則其威斷有所不施施亦無不中矣以公孫三逆人主之意不少變不可謂無所守者以董仲舒非撥煩之器眞可爲侯王傅有是數條可以不朽讀其書見其人當如孟子之知樂正子者聞之曰見善如不及見不善如探湯子曽子爲如是則其所可聴者必非肝鬲語也子曽子發字信道南丰人其子樽嘗於吾敍同年

送徐湘赴大學試序

童稚之年偶然出語輒滿人意此不緣積習而後得之昔者吾過婦氏有出巨軸一詩五十韻並古賦謂此吾族子湘弄筆卽得之是時湘裁十五六句險而語諧若故老所出弱嵗與薦送自是浮沈且十年忽別我去遊太學我年三十徒步西去今子之年又過我我不敢竊仁人之號送子以言子嘗從我遊今子夷猶未卽去是豈無所待耶吾將以語爾所知者求所可知而言之所不知則旦旦求之如不足此吾得之吾友施廷先廷先得之王信伯春二月晦日林某序

策

召試館職策

虞夏商周所傳者爲何道所守者爲何法秦灰漢壁時有斷缺而遺文大義盡在此書至於平王而止耳春秋之作始乎隠公蓋自平王而下也是虞夏商周之事推之百世其可知也此吾夫子之本心而鮮有知其說者艸茅孤生無所見聞遭遇明時得以一奉玉堂從容之對如臯陶所謂九徳周公所謂三宅三俊此爲虞夏商周所守之法也衣冠爵裏尙有所守之法以遺其後而況三王四代無一法可爲經久之用乎有所可守之法則是法也不徒爾是必有所從來者臯陶周公之書其反覆曲折固亦詳矣獨不曰如之何其知人也卽此說以求之則知所從來者堯以是傳之舜若臯陶則見而知之文武周公父子也而處若周公則見而知之庶言庶獄雜然見於前者是爲有司之事惟知人一節有以見人君之心術情僞邪正蓋於此乎分矣是以禹臯陶嘗端拜而議之周公又從而鼓舞發揮之在知人在安民惟知人則民所由安也都兪吁咈多不過數語獨於此問答窮竟有不能自巳者要其所歸謂亦行有九徳亦言其人有徳古今之情蓋亦不相逺非有九徳之行則安能名狀是人之爲有徳也言偃知有澹臺滅明者龔勝知有龔捨揚雄知有蜀莊之才之令非曰茍知之蓋亦了然如數一二爾周公於夏后氏則曰迪知忱恂於九徳之行以是知古之用人亦以虛名爲不足貴也謂我所知者誠然乎有是九徳之行者臯陶所陳九徳而夏后氏守之以爲知人之凖的在是也則知人一事豈爲無法可傳乎三宅三俊古書繁省𨿽若不同而脈絡則一夏后氏不能易此說商人不能易此說其在文王武王又不能易此說文王武王又不能易此說文王武王之有是心所謂不可忽者其位也曉然可以處此者人也則克知三有宅灼見三有俊亦文王武王之心如是蓋有不約而同者由禹至於湯五百餘嵗由湯至於文王五百餘嵗臯陶之陳謨周公之作立政去之千嵗如交一臂者其道同也道之大原聖人得之聖人達而在上則爲帝爲王自古以傳道爲帝王之事堯曰咨爾舜舜亦以命禹此發端則見於夫子而纎悉則見於孟軻之書揚雄苦心極力有以見聖人之蘊且其爲說曰學之爲王者事其巳久矣揚雄以此一事爲達而在上者故繼之以堯舜禹湯文武汲汲仲尼皇皇謂堯舜禹湯文武汲汲然相傳以是也匹夫得之此仲尼所以皇皇乎奔走半天下謂如有用我者吾其爲東周乎惜哉仲尼之不得如其所欲者亦道之不幸也虞夏商周數聖人相傳以是舉而措之天下無過無不及因以是彊名之曰中箕子又從而增益其說子思適在末流所得又愈多以聖人之道如此其中也聖人之心如此其平且正也以此爲知人之具則所知亦至矣虞夏商周所傳有是道則所守有是法秦漢之法此學不傳而此道未嘗或熄也其亦無所待乎明天子以剛健之資齊聖之徳所用者寛柔之教宵旰求治於玆八年流俗之論皆以爲責治效似或太速然終未有卓然一說可以起唐虞三代之治豈不爲日力可惜也哉前數嵗進言者多引漢宣帝故事宣帝以察爲明者此何足法一二年來聞之道塗以爲大昕視朝乙夜觀書每慨然欲慕貞觀之事豈爲宣帝褊狹苛碎不足以有爲也一時可喜莫如貞觀之事然聖學髙逺度越前代豈一太宗度長絜大而止耳太宗之規摹蓋有所自來者天下固知其說出於魏鄭公而不知此說又有所自來三王四代之說聚於河汾有王者作而此說乃爲有用之說也太宗知人而善任使蓋有本者如是隋之天下若無一人爲可用及貞觀之初乃有不可勝用之人有天下者每患人才不給於前此不爲聖哲論也聖哲之君知人而善任使人樂爲之用所以樂爲之用者得以盡其所長故也房齡策杖來謁軍門一見如舊此以何術而知之馬周嘗客於中郎將爲之條二十事帝問其所從來卽召之未至使者數輩趣於道太宗得一布衣徒步之人如未嘗得士者是其知之者亦審矣一時大將如英衞又皆出於罪亡之餘而相許以气相忘於煩文末節之間則其知之者又不爲不審也矣今明聖在上朝無幸位國無遊民𨿽未能遽如貞觀禮全樂備之舉然而講學光明三王四代之事固已先得之矣今欲混一區宇兼制夷狄是當取太宗之所長而略其所短他日知太宗之所長止於是則三王四代不難到也太宗固有意於三王四代之事使其從容於商周之際得其所傳之道而又知其所守之法愚恐髙宗成康未能逺過之也惜乎此學不傳久矣悠悠六合無以此說爲已任者王通之在河汾知之未至者也故其所以設施不過如此耳太宗可以爲三王四代之事而於道術已裂之後求其說而不得嘗觀宇文士及一涉巧佞太宗卽正色謂之曰或者勸我逺佞人不識佞人爲誰今乃信然應對惟諾而得夫所謂佞者此豈不爲治世事耶此貞觀之所由治也又嘗因士及以一說自解且謂南衙羣臣面折廷諍天子不得一舉手乃知貞觀之所以治似非偶然者以太宗之威擅乎八區乃若不勝衣者以太宗之辧周乎萬物乃若不能言者太宗之所自視如是缺然此貞觀之所由治也𨿽然太宗之所聞不過行帝道而帝行王道而王耳貞觀之規摹蓋自此發之有於宣帝之前上論唐虞之際下及商周之盛則當以爲迂濶不可用愚故曰宣帝何足法是當取太宗之所長而略其所短如太宗之所長止於是則臯陶周公之書有如日月

雜著

幸學詔書記事

臣聞中和之極自古以固存帝王之興以是而相授若黃帝堯舜之盛逮夏后商周以來𨿽無傳道之名巳有執中之說堯嘗以是傳之舜舜謂是道也吾將與天下共之是以有虞氏之上庠下庠蓋欲推是道而達之天下也禹湯文武皆以其所傳者達之天下故夏后氏有東序西序商人有右學左學周人則兼四代之學而用之人倫以明典禮以行好惡以平習俗以成夫是數者皆由大學來也國家開造之初藝祖皇帝以峻極之模生知之性視唐虞三代之事不約而同故未及下車首幸太學逾月又幸所以破五季之荒梗拆諸藩之牙角此爲王化之本天下之脈不可不早定也二百年來聖明述作同出一轍太上皇帝於投戈息馬之日躬行酌獻斯文有光如再開辟皇帝陛下舉縟典於三十年之後春二月乙亥以大昕鼓眾乃帥羣後合公卿大夫士之子國之雋秀者設席於前旁逮兩廡命國子祭酒臣光朝講中庸又以是日幸武學行肅揖之儀於戲盛哉以父子而處有此懿躅未之前聞也竊觀明詔以崇勸多士是爲不刋之典宜寫之琬琰以風動四方臣茂良臣彥頴以是白之上前制曰可臣光朝敢拜手稽首退而紀其事

書餘慶集古賦後

郭孝子義重嘗遊錢塘有同里人欲以一牒索逋者云某畱滯客食爲一駔者所紿欲借一二言於某處先生甚憐之且敬諾及得來牒所訴爲郭姓也先生急令持去云爾且直彼曲矣吾安敢助子以攻吾同姓之人哉其人有愧色退而以是語人唐宰相世系所書劉氏曰彭城曰尉氏曰臨淮曰南陽曰廣平曰丹陽曰南華宰相十二人是若爲一門所出也惟河南苗裔出於大漢不得與乃知孝子所見不因排布亦天性自爾吾讀是賦也於吾心有戚戚焉者

讀韓栁蘇黃集

蘇黃之別猶丈夫女子之應接丈夫見賓客信步出將去如女子則非塗澤不可韓栁之別則猶作室子厚則先量自家四至所到不敢略侵別人田地退之則惟意之所指橫斜曲直只要自家屋子飽滿不問田地四至或在我與別人也

金山艸堂述事

四兄作屋數椽於金山之下前有一水謂之金谿引水循除作方池此山發於仙人臺其最上層常有雲气茫蒙然旁有烏齒石雞冠石又有石室可容十許人登髙臨眺並見海上數山若蓮花之狀艸堂當中有一軒榜之曰靜俟每以酒食散比鄰隨鼎分送有八十來鼎此所謂粔籹人情隨鼎送吾將老於蒲弄山眎金山爲鄰捨翁也

艾軒集卷五

欽定四庫全書

艾軒集卷六

宋林光朝撰啟

除館職謝虞丞相啟

昨防恩授祕書省正字兼國史院編修官某涉世甚疏每愧公車之召奏篇何取遽叨冊府之遊敢竊榮名自多慙色惟是四象八卦之出在於參天兩地之初取經緯以爲文合偏傍而成字大者六籍紛然百家得非齊魯之所傳乃若江河之無極繙經十二豈徒誦說之云乎奏牘三千其亦滑稽之防者孰能削去其不合自可講求其未聞考羣玉之所居置千金於其上卜筮全書則校之太史韜鈐眾說則質之步兵惟經傳前後之不同以篆籀古今之相雜至於數家之學共此一札之訛有加討論如再開辟發羣書於劉向所謂多聞訪奇字於揚防其如已老世有此說古難其人某久矣覊單防而疵賤非敢友天下之善士不過誦紙上之空言筋力已衰日月云邁以七制續書爲不妄以九贊象易爲當然抗顏何多相與呻吟於裘氏之地過情所得且將俎豆於賢人之間屬王公論薦之初以鄕曲題評之素自令汗下況或弓招惟延英廣內髦雋之同遊而石室金匱文獻之具在所幸備數於校讐之末豈容濫吹於筆削之間若陳子昂之在書林將變更乎徐庾劉知幾之當史筆第嘆息於荀袁卽此名家謂之能事豈爲文字之妙選乃反場屋之陳人有是空疏若何報塞玆蓋伏遇某官道惟盡變物皆曲成當長淮倥傯不暇給之時在全蜀綢繆孰敢侮之地惟徳盛仁熟泛然而若辭則智名勇功惡乎而可見玆纂四朝之大典蓋有千歳之宏模稍增載筆之員卽課成書之日謂商周而下𨿽百世之可知然遊夏之徒於一辭而莫措若爲誤寵奚取空餐某敢不商略前聞溫尋故習欲知古人獨到之地其在平生未見之書尙能續舊簡之刓何傷遲暮有可爲直筆之助庶答生成

除廣西憲謝梁丞相啟

膠庠貳職莫助於成材嶺海一封更勞於推轂曽是血气旣衰之日乃爲朝廷可用之人有此叨逾逮今震恐伏念某受材最短見事每遲自塵污於華途已侵尋於暮齒儲闈進讀有如綺季之逄時大學備員安得陽城之遺愛技亦止此人其譏之撫病骨以自憐控危衷而有請豈爲望外乃在遣中顧玆蕭條場屋之餘亦出禮樂皇華之選此蓋伏遇某官中惟獨立大實兼容於是四夷聞其風而以一相處乎內對平津賢良之防乃在盛年進宣公仁義之談適當暇日遂令蕞質亦展防勞某敢不矜卹鮮民滌除滯訟究北流商鹽之塞南州買馬之萌奏牘三千或有禆於末議行年六十當無負於新書敬敷惻怛之懷庶答生成之賜

賀龔參政實之啟

顯奉制函寵陪國論方兩地飛騰之日以十年供奉之班勢在廟朝喜連海嶠恭惟某官中而不倚大則有容惟進退若是綽綽然故言行胡不慥慥爾下坡無愧欲觀南海之樓船次對有加蓋示江西之襟帶亟從釐席進領容防未逾旬浹之間已躐事樞之上然居任重責大之地而有私憂過計之人莫盛此時乃爲吾裏曽謂衣冠之可述實掩古今之所聞近若鄰墻同焉列防家家稷契其是之謂乎區區漢唐固無足道者若山東之名閥可數卽代北之驕气何如故天下之所以想聞正人於是乎登用企踵以俟執簡而書吾亦忌此盛名人將課其後效豈黃覇不及治郡之日而謝安何如髙臥之時以故長懷無嫌後賀某竊聞盛事尢激懦衷且合天下國家之謀而爲邦人父兄之喜究觀大臣出處之際要當一世利害之衝惟無私則眾所歸茍不伐則事必濟天其有待我不敢知二十四考之中書豈爲幸會一百五日之寒食更在爕調

書簡

與葉丞相子昂

麻制一出灑然相賀世之所謂大臣者若未易名狀然約之先秦古書殆不過三數語耳防防猗無他技其心休休焉如有容丞相每用此道略不費排布人之有善若已有之人之彥聖其心好之不啻如自其口出以一相處乎內而帖然無他者所恃惟此耳唐以來宰相謂之禮絕百僚無長防皆拜伏於其前相君平立小埀手而已又送客未嘗輙下階冨鄭公在相位𨿽卑官及布衣皆與之抗禮送之及門視其上馬乃還其中休休焉故見之於外也常若不足以此知吐哺握發不爲過當事此亦丞相所喜道者聞登庸以來所執也愈下若過爲憂畏者恐或者反以爲疑故不待再三而後及此耳偶覺辭費悚灼之甚

與陳丞相應求

建安報政當不在數月之後鋒車行且至矣寶學慈祥之目不約同辭如聞比日所見似於撾撲稍畱意豈爲治建安輕剽之俗要須如是然此正不足以化彊梗萬一如所聞幸一出舊轍當使去建安之日而彊梗者猶有所顧忌耳昨過楓亭見林聘君亦欲要之一出昔之人未嘗以不仕爲髙長防之節不可廢也君臣之義如之何其廢之聘君處衡茅七十年件件如其意蓋爲君君臣臣素定於天下故棲遲之人可以取飽滿如此年事筋力尙無他何爲堅臥不起而使明時有遺才之嘆郡守向於眞州同研席爲四十年故人見此盛事如其再升第見委官惇趣亦幡然一來耳富鄭公以天下人物爲意最後於靑州得一布衣激嘆之甚如未嘗得士者參政搜取遺佚防其尢者海內以爲當然喜可知也濶疏之典驩聲塡巷恐亦欲聞之

忽聞師徳以痼疾竟不起殊令驚涕人事不可料乃爾耳丞相寃惜痛割有所不堪忍柰何柰何此爲佳公子人品甚髙生長富貴中而每每欲見古人歸宿之處頃嘗到東閣其所發問皆非舉子習尙曽遣人來借書未嘗及非聖之書簡尺往來意詣而辭不費可見其爲吉人君子渾然美質不待雕鐫也丞相樂易每在順境中行不知有此痛切事似聞連月不見客恐亦未應得如此以夫子之盛徳一無所可憾伯魚亦先夫子而卒不聞夫子過當興哀也慨予爲伯兄長子逺來相依巡歷到南海卽得與之相聚十日忽爲厲毒所侵不可救異縣悲傷觸事生感師徳凶問忽歷耳惟有痛涕未緣到坐隅尙乞豁情散哀稍加飡飯此爲深禱

與王舎人宣子

某老矣竊一第言之慙人不逺二千里遣書爲問交舊系念如此甚深感慨不可言某初以覃恩可一例得官嘗走書寄三館故人云五十之年如何更對人稱得門生何似討取見成勑黃來僻處袖手自稱曰老夫今於此語可不笑置之然從來懶見人懶作書合此二懶便應出人前不得甚欲乞一畨嶽祠爲歳月讀書計因作書如對面語故偶及之某一生來收拾書卷每自吳中來必至空囊盡買書今旋覺目力日益短得所寄漢書善本並其他數種書𨿽暗中可以摸索忠信之實何可彌忘也二十年聲名逺出而不攺其度此爲甚善水之積也不厚則其負大舟也無力璽書褒異逺近翕然以見召節之次第也舎人不患無其時而患所以自處以何者爲定防區區所望惟是耳

某覺得早衰無他想惟貪把書卷不減少年時終日在案頭翻故書以此爲實歷日子然實歷殊不易得往往爲俗事所分讀書如飲防一日不得食便如此空薾三朝五日或不近書卷虧耗自不少每以此自警前時所寄數種書甚善一生停蓄來惟此爲最每一開書卷便覺眼明此爲一如意事也某亦欲集聚偶然所見處謂之六經章句得十年定坐以畢此心然日過一日擾擾不暫息十年之期無乃太自寛耳

與朱編修元晦

前此數得來書每祝耕老有五夫便人去令來取書因循如許言之愧甚去年過黃亭只相隔得三二日所欲道者亦何數惟耿耿比承除書之下此在公論以爲太遲不知賢者出處自有時直道之信善類增气見教恭而安數語乃是從根株上說過來別後對此如一對靣語但所謂與虞仲達及此一節更記憶不上是日說數件話當不止此耳林用中聞以館舎處之得質正所聞而求所未聞甚善復之到官已三月偶痰唾中有血雜出令人憂懸也

與薛守

某生長於莆今且老矣見向來二三君子皆以爲易治數年來事緒繁省當非昔時然風俗如故也史君以家世根株之學遇事無畱滯施之褊壤當亦不費爬梳否前畨與潘太史君相約以爲吾人乃數年相知他時來鄕井偶相值卻有去城市七八十里一處所名麥斜可以讀書終歳足迹自不當到州郡亦要先說破恐他時卻相訝

與黃少卿仲秉

先儒謂三百篇之詩有出於婦人女子小夫賤之口古今人情實不相逺豈有閭巷之人卒然能爲是語者此蓋當世文人述而爲詩所述者多出於婦人女子小夫賤一時情狀以當是時有采詩之官可以轉而上聞爾故諸國有風爲采詩者所得若近世有道州民杜陵叟逺別離長相思貧女詞徵婦怨古薄命妾皆欲流入樂府使婦人女子小夫賤悲愁恨嘆之聲或偶然寓之一聽耳

與查少卿元章

離騷去風雅爲甚近一篇三致意此正爲古詩體非如太史公所謂也又反復周頌不見蹤由卻悟離騷爲太苦嘗意取周頌沈之汨羅卽千古滯累可以淩蒼霞出紫氛如其意謂所在耳我思古人實獲我心

與翟憲

前日以所聞不敢不布之凢格辱以雅故無纎毫見疑此一件豈可以世俗論也某小年時聞參政公在會稽偶有一失不忌他人言之源流深逺乃見之此耶幸甚幸甚

與範帥至能

某昨遣承局行計程當已過蒼梧忽觀勅目竊審紫防舎人有節制全蜀之命已專走賀牘此行甚寵料不容固辭恐前旍已出湘潭遂令去人徑自郴江下長沙領近誨乃知尙在桂林欣慰之甚某歳中兩至南海覺得筋力殊不堪若更宿畱恐厲毒之气乘衰憊而來卻如何禁當得反復思之勢當乞祠祿爲度嶺計每見舎人處倉猝有甚深定力萬里之行想規畫已就亦須牽船上峽否若有一綫道可去自不必起此想某兩度颿海作怔忪者數年𨿽證候多端不可曉然緣想在是耳來書苦多病聞之懸切第以國事不應逡巡越城舊隱在江東爲第一然天下閒人自應少防了錦官古迹卻歸來袖手亦未晚退之一生辛苦故有尋思百計不如閒之語舎人於應酬紛拏中乃如無事書卷且不廢恐石湖一境不爲徒然耳

某自到湘南首尾恰兩年凡再易地今復在收召之數僥竊誤恩何以論報去年五月末出淩江督捕以暑暍多生疾三十年來案頭黐坐無一長進從來不知兵今乃以破賊聞不能無慙色也舎人節制全蜀事權不分爲上之所倚重者如是忠武侯當倥傯之日應接不少停而天下視之常若廬中堅臥無意於事功者石湖依然幸不必多念之巫峽一帶煙雲澒洞當不在人境中小年時誦楚人之賦每有歳月徜徉之想所以牂柯一念見之夢寐今老且衰此念稍釋反復來教惟耿耿舎人涉太行以北又望交州爲接畛今乃臥防巴漢而經略中原若不使一旅人太史氏誇張所歷似亦大無謂也

與趙著作子直

詩本義初得之才卄五歳如洗滌腸胃讀之三歳旋覺得有未穩處大率是歐陽二蘇及劉貢父談經多如此若補亡鄭氏所序此爲無用之學若鈆山坐得定當作數叚去大家評量防如何古人著書直是百世以俟聖人而不惑豈如此茍作也

歐陽氏詩本義初欲作數叚注腳去偶聞旌車入覲便不復作此念此一件惟林下可以過目若公餘尙可耳今賀者塡門何暇及此事某頃時作詩注腳乃在上庠與同舎往還今思之三十五年尙未成編亦不知去家十年頓在甚處前時欲追記髣髴第以歐陽不當謂之本義若論本義何嘗如此費辭說且如闗雎云視其居則常有別此一叚卻是爲先儒之說所亂若在本義不應爾又云以其有不妬忌之行而左右樂助其事又云能如此則宜有琴瑟鐘鼓以友樂之此皆支蔓語如引太史公周道缺而闗雎作又不然當時三家說詩各有師承今齊韓之詩字與義多不同毛公爲趙人未必不出於韓詩太史公所引者乃是一家之說豈可便以此爲定說古文尙書與子長並出今所引者非古文如所謂祖饑惟刑之謐此當有來處非口口傳授之失也則闗雎自不當據一家爲說又如捲耳云因其勤勞而宴犒之又樛木云不嫉妬則妾無怨曠又兔罝以言周南之君列其武夫以爲守禦此皆贅辭防然非本義如漢廣汝墳意義全失麟之趾只是周南之人目之所見如公子者乃人中麒麟故以此引譬此在六詩爲比比則有義興則無義可尋也麟之趾乃以比公子於嗟麟兮此嘆美之辭二章三章只是說麟已說趾又須說一件乃爲角大序所謂言之不足故嗟嘆之嗟嘆之不足故永歌之所以一篇而三致意焉今乃云以蹄角自衛如我國君以仁徳爲國猶須公族相輔衛爾如此說詩謂之本義可乎孟子謂固哉髙叟之爲詩如孟子見得本義甚曉然文中子以爲詩者民之情性孟子謂詩亡然後春秋作人之情性不應亡使孟子復出必從斯言某每有胸臆之說文潛多以爲然其次則吾兄自從去家鄕他人之前更不應及此一見棄去勿以視人也

與範國錄元卿

某老去無他念惟讀書緣想過如廿年前時不候杯飯足不管他兒女之累但見空屋數椽去城稍逺便可讀書得一日無雜念對書案謂之實歷日子回視五十年所得實歷爲幾許文字如河山無終窮非悠悠者所可到前時得官本楚詞愛之不去手離騷加盤誥此非他作所能亂也所謂一篇而三致意便是古詩體一夕讀周頌不覺天明箋注不曉古人作文字心曲卻把作文字說將去取周頌一二篇除了注腳空江好夕瑯瑯誦一遭使靈均聽之安得不解脫也

與樊憲茂實

某比緣聚徒逺出二十里伏防頒示禦書新刻跪受震恐仰惟名世鉅公遭逄聖奬而有此昭回之賜且使蓽門圭竇者亦得以與沾丐之餘豈爲文雅治郡欲令諸生一變齊魯之習故有是寵分邪未卽隨例走黃堂率爾敍謝不任淩悚

與宋提舉去葉

彼黍離離彼稷之苗謂彼處有黍離離然彼處又有稷其苗勃然矣如某在斯某在斯某人在斯爲甲也某人在斯爲乙也如冽彼下泉浸彼苞蕭所指爲兩處若謂彼黍離離乃彼稷之苗卽彼黍離離彼稷之穗說不行苗之與穗非目中同時所見者不應說彼黍離離乃彼稷之苗又彼黍離離乃彼稷之穗以此知非一時目中所見自曉然也十五國風如周南之國召南之國蓋自周召以南之國如江漢汝墳小國何數其風土所有之詩並見之二南則詩之萌芽楚人爲得之又一變而爲離騷耳如氓之一詩蓋出於詩人所傷六禮不明不待媒妁而自相通有如此已甚者送子涉淇至於頓丘淇水也頓丘地名二章乘彼峗垣以望復闗前章謂淇謂頓丘皆指所經歷之地卽復闗爲處所無可疑如升彼虛矣以望楚矣乘彼峗垣以望復闗乃敍所以未乘峗垣之時不見復闗卽戚嗟出涕今乘峗垣已見復闗矣乃笑語自若也又敍笑語之意爲爾卜爾筮體無咎言以爾車來以我賄遷第三章

謂士之耽兮猶可說也女之耽兮不可說也此詩人敍述無可疑者

與鄭編修漁仲

石室料理稍稍就緒但公道難行日有齟齬三兩年間無逺近笑罵今年來何止笑罵某每度與人不相闗自反已久而怨者益眾從此至老死無憾也六兄去吾聖人千餘歳得不傳之學夫子三四十年足迹半天下自衛反魯然後樂正雅頌各得其所於討論之後僅無一人知制作大意某前數年間夾漈有說便心開目明第恨無成書可驗耳比日仲友兄弟相聚亦許就兄處逐項借出某愚且顓年歳間須見次第想兄不於某吝其傳也示諭石鼓刻己釋然前輩所作大率無據某聞防師喜蓄圖書六兄爲此物一行而傳聞者遷就其說吾曹門戶絕無人六兄當爲天下倡毋重他人疑心焉二侄謹畏可喜惕前時習懶今亦稍入繩墨然所見俱不俗要之當有所至某近來選數人逐畨講禮書到樂記中庸卻自爲開釋此數篇似董仲舒所作與大序系辭相爲表裏耳古文書亦易得汲冡書只少馮一本倅防抄未足並約月末間納去

與丘左司文昭

某違離之久耿耿不去心涉秋多暑不審愒茇長道臺候何似某不謂夾漈六兄僅至此海內所同惜執事綢繆骨肉之交惟夾漈爲當之公侯胸中如空谷何物著不去然相看到頭白者今爲幾人乃朋友一闕失何可復得之寢門之慟今已數月一歷丘隴哭之如新防柰何柰何古者置朋友於大倫五者之間是其情好當如父父子子兄兄弟弟今人豈復知有此傳聞昨者隨柩來服以緦此惟酌其情之所安者爲之末緣一弔令人不滿心某每讀書見古人中有是事且至涕下固當以此授之後來者使視公侯無愧色乃可爾宿艸未除當一見若斧者並以觀禮焉言之於邑

與陳循州體仁

說詩兩項善哉善哉此爲第一義也六籍闕落惟此爲完書緣三家以已見談詩有牽泥不通處所以去人情爲甚逺某嘗向人說讀風詩不解芣苢讀雅詩不解鶴鳴此爲無得於詩者才見二詩的然如是則三百篇之義不費辭說反覆來防有戚戚然於予心者故因以及之然吾人如此說詩卻恐門外艸深三尺也

嶼墳亭前時一寓目知兄苦心畢力爲此舉未定數椽之居而新壠乃爾賢者所爲眾人固不識深欲書此事至竟以所取之名未甚穩若名之可言此但數百字一日卽辦耳兄之長才治一郡有餘力不知者以兄爲好生事願兄作郡使有實惠及人若南來者稱道不絕口卽三十年之末交同受此沾丐也最不可飲酒聚食客如衲僧行卻攜數卷之書以自隨此爲卻瘴第一法也藥方無出此臨發程更須箋注一上乃可耳

與陳侍郎季若

竊聞提宮以一疾遂不起痛甚柰何傳說不眞未敢卽遣防今已數月猶以爲不然續得曲折於潮南傅史君捉筆酸愴不知侍郎何以堪忍痛甚柰何二十年中侍郎有此賢兄每來書其中多警語必攜出同防一過道由合沙尙幸一再見之凶問歷耳惟有悲切提宮曩昔本無宦情龍光所及爲千載一日此在侍郎差爲滿意事也鴒原已矣傷涕何及某年過五十或可以斗粟平生寒苦相倚依有如吾伯兄且不得共此斗粟乃知提宮生前得一命在今日爲無可憾者椎牛於墓下不如斗粟可以相及言之涕下辱侍郎他時有見母之寵因不覺及此以其念吾伯兄知侍郎所以愛兄者何有窮已也遣防稍濡滯得不以此爲讓幸甚

與鐘離守

伯兄生長閭巷本無可述惟謹身節用以全庶人之孝其措心不欺出語不雜閭巷逺近稱爲長者同此宇宙五十餘年未嘗有惡聲一到耳以故托友人龔實之略書歳月至於言行可以爲一家教戒則自書之前時得南海所寄來似於某稍假借又未敢鐫出辱誨函稠防之問惟知竦矍

防示下林處士省札錄白本此爲明時甚盛之舉非史君貪賢嗜徳卽希代之寶何從發露然於今爲三聘矣古人賢者未嘗以不仕爲髙夫子所謂長防之節不可廢也君臣之義如之何其廢之夫子此語實無滲漏自古隱者知此說爲未盡欲潔其身而亂大倫此道之所以不明也萍齋於二千石爲舊交在某分亦不薄州郡致羔雁惇迫上道某亦欲以一紙趣李拾遺行矣

與泉州李倅【迂仲之弟】

承見寄論語一編某三十年來爲徒友所困亦稍稍見得古人大體乃知儒釋之分若靑天白晝退之於釋氏無所見止是見得名教中要當如此耳論語問答未嘗放開至如子思孟子便說出許多夫子嘗謂吾無隱乎爾此必非同堂合席之語夫子呼曽子而告之以吾道一以貫之乃知他人未可與聞此耳近時說論語大率會儒釋於一條不知聖人一出語無非日用飲食之事門人弟子得之知所謂有始有卒者在此耳某嘗防爲國以禮其言不讓是故哂之蓋眞實見得如此是太虛中有此易簡之理論語問答乃因事逐旋說出若見得太虛中眞實有此理卽論語乃其注腳耳今人讀亞飯幹適楚三飯繚適蔡四飯缺適秦鼓方叔入於河播鞀武入於漢少師陽擊磬襄入於海豈不甚曉然不到錯了本文本意卻不知吾道一以貫之何嘗是兩樣說話若俱從太虛中抽出不應有一叚難說一叚易曉如子路問死子曰未知生焉知死子路發此問要是羣居中無人問到此夫子所答六字只可作六字防添他一字腳不得乃知聖人所答如此無滲漏自是大人气象如羣兒聽大父王大父說話必不支離及他語也又如願聞子之志此爲卒然之問子曰老者安之朋友信之少者懷之此又見得大人無滲漏處某已略窺髙明之學自是一家然似欲通儒釋爲一條某之所見偶不如是又不敢不以告也

與楊次山【山之孫】

某授徒三十年不過爲場屋舉子之習學問一事𨿽稍涉其涯而所以作語及所以傳授於人惟是一律豈敢輙出塲屋繩尺之外也某年近二十未知山所以遺後來者爲何書及隨計走都下此說一歷耳又二三年中乃得之是時有周先生尹先生諄諄然八九十歳人乃文靖公一輩流也王信伯得之於山施廷先得之於信伯廷先吾友也廷先每說洞庭之野有一人吾所畏當買舟同一見之不及見此人廷先乃吾亡友方正字次云之友某以次云六兄之故遂定交某防歳聞李太白石曼卿之爲人卽踴躍道其事又初讀晉書見一樣人物如寒蟬孤潔不入俗調此心甚樂之一日對次云說古人如此終是不俗六兄云此數人孔子之門恐一日著腳不定某乃悟夫子之門爲人物凖的千歳人物要得入此窠樣中乃爲無愧耳惜哉千歳而上有多少豪傑可以共學入道者恨不令聞此語陳寔管寧元徳秀姿稟如許數百年中乃一見又卻不聞道此爲大可惜山先生有一徒弟在永嘉不知其存否一在三衢卽徐成叟某舊識之前日過三衢已八十餘從前不應舉不應舉一件自是難學近日山遺書又益出吾子求之有餘師乃至逺逺以書來此數年來朋友凋落而某爲獨存某方深憂聞見有所未至則無所參質得吾友一紙書此心耿耿恨不得一相面以畢此說耳承所問數條豈敢有所愛試道一二吾友幸擇之學而時習之不亦說乎時習如車輪運轉時此尙未見得如何才頃刻推不去便覺得前者爲說之義起居語黙運轉不停此爲時習才一失節則餒矣乃知不餒卽爲說一以貫之此是夫子說向曽子以曽子窮理至此夫子故以是告之曽子出門人問之是門人未知所謂故曽子告之以夫子之道忠恕而已矣忠恕云者謂夫子之道乃如是忠恕有足者皆可至也非是以忠恕說一以貫之忠恕違道不逺要當如是發語耳致知格物致知是初學第一件不當求之太深今以日用件件求之求之不已則察乎天地古人之所言皆求之日用日用是根株文字是注腳須見得日用處注腳自可曉所問數條不出此有所未盡更勞嗣音判院丈不敢上狀此爲山先生文靖公之愛子山之學海內沾受公之難老後來所願也

與陳伯壽

久欲作伯壽書爲不忍發語此心愧負如或墜失先大夫於宇宙中爲第一流輩以特立孤處不容於讒惎者之列及公論一開死者不可作言之涕下柰何柰何先大夫甞語人我與謙之未相靣已定交於文墨中悠悠海內知我者少此念一歷心酸痛何已異時伯壽才數歳不獲以尺紙道悲甚之意嘗欲一出永嘉以鬥酒敬酹國子先生之墳經歷家艱埋伏丘壠過十年如轉臂許老矣無他念不知更可哭之荒榛野艸之旁否得書聞欲逺逺一來甚善不料得尊夫人能爲此數月割遣否惠然肯來當不出仲月及秋而還亦不至多時客食耳如或牽掣不果來劉司戶復之不出一二月到永嘉便到先大夫墓下以某故於伯壽無隱情此爲屋下人若朝夕從之遊頗好耳

與盧仲蒼

陳寺丞館地恐不可就聞破頭便作啟事見之此爲大不著題大凡舉措須當愛重賣不得貨自在豈可有此忙廹气象邪此五十年布衣受用不可不使仲蒼知之侍郎周丈不知曽見之否此爲海內第一流也令人起敬每見說歸去卽閉門定坐恐時官亦無緣相見得司業劉丈書聞得早晚來靑原見周丈此爲壁立者他人無湊泊處若攜書見之便不直一錢劉丈文字只要得不求者與之求者定不與某於劉丈事契爲不薄每諳其爲人恐仲蒼不知此故悉言之仕宦只是靜退不求知不求知之中又刻意讀書此卽未可量一分一寸皆有定分決非人力所可到

與林晉仲

人生一世稍稍如所欲便可做得數件好事不然讀盡天下書亦是生來分得此劵不謾過此一生也前不到村後不到店乃是倀然而活者某老矣所志願在讀書不當如此擾擾過卻白日偶聞有說海中一山名眉洲隔岸視之約五七里許一水可到此洲乃合兩山蜿蜒之狀有千家無一人讀書亦有田數十頃可耕可食魚米極易辦可以卜室讀書隔絕人世無賔客書尺之擾島居之樂惟某爲知之

與鄭耕老

聞令弟竟止此爲之傷涕累日相去小逺未及拊棺一哭之當候湘鄕還時並一往耳此郎根質大好去歳數月畱此羣居者未嘗見其解衣惰容遣訃及門各各傷惜之近時人於父子兄弟之恩或甚薄死者肉未及寒乃投之烈熖中初不以爲意古來極刑不得葬乃如此習俗移人不自覺知此一件千萬痛思之墓田有近傍處作一小坎所費甚不多如棺柩易朽亦自見不得只是聚薪一火時無以爲心目耳俗人多以其無後自不當作墳墓殤子何嘗不以墓祭之蓋古人送終之義甚不艸艸也

與林之美【充】

金山艸堂一件懸心廿年無力及此不謂晚歳見此稱心事然此意自某發之摩挲好石自不當後從今到白頭稍稍能拄杖卽年歳常輟數月相伴在金山以來寄爲終焉之想以金山爲汗漫之逰他日兒童問我者所謂蒲弄林六翁卽我已摩挲之意稍發露兄以爲何如蒲弄之役千端萬的而丘嫂者指此爲東蕭扶犂之處不知公去乃不知吾人欲爲扶犂兒何可得也世間惟有榮辱毀譽所不到處爲建徳之國客來燒芋客未去當烹魚酌酒客未飽又燒芋且不怕他道是過當費了官物也相聚才三十左右今五十矣要他富貴是何時惟一日享得一日快活無事爲吾人實歷處此意皎皎也遣來精甚之米當以給祭者不止於口腹耳谷叔歸料須一出見之不然當令賢郎一來此豈可放慢至如許也歳寒相聚湘鄕揭陽已防漠眼前所有惟此翁耳

與林元美【褒】

忽聞朱簡叔僅止是爲之痛懷簡叔爲人襟抱無塵雜世間百事過而不畱安得如此等人近來甚欲得與之欵曲說話又見其多病空華過眼不可把翫令人痛心吾弟一生敬慕之何以措情柰之何昔人謂四海之內皆兄弟不知海內悠悠所謂兄弟者比天倫爲最狹或累數百千年不可求或偶然一二數耳若闕了直是無尋訪處也某卽欲還東井雨中不欲出次日聞莫給事旦夕過此須少候之人事煙綿無休歇時可是悶人小子輩欲整葺數椽之屋云是過一春遇水潦卽前叚屋子亦自立不住百刻中得過半對書卷有時杯飯且放過如何得心情及此事東井一出太多時了此一件卽過去學可爲道意空山聽雨是人生如意事聽雨須是空山破寺中可以燒生柴近得一二種好芋城中不是燒芋處

與東之

司戶兄葬事在甚時欲於墓傍穿一穴此說極當周人族墳墓只是要人心稍安穩此外不須問也儒者亦須自見得如此委巷之人不通今古便事事聽人說何嘗自有見處何處日者不說一邊話何處士大夫不道他曉得風水至竟無一著實處呂伯恭辦喪葬一切如禮經除朝夕奠之外無一事不焚紙錢蓋其自信如此耳平時交遊零落無幾人生不堪把翫言之淒愴賔之無疾而死士大夫寃惜之此兩叚葬事若掩土可以及此亦稍稍滿一念第以許多時求去去未得才蹉過此一事寒煙宿艸如何過日也

科塲又參差此不可曉此一件惟三折肱者得之爲甚審若歸咎平時所習欲攺弦易調卽去此愈逺矣不知命無以爲君子也西軒及方正字一生來不知有舉子調度亦只三十以前隨例取科名此等人物數千百年偶一出胸中所存豈直爲一第輕重耶比已遣人去乞祠恐必可以出嶺往來山中親舊時相從此等樂事在人間爲第一但有杯飯可以過殘年此外何求也

示成季

百家詩抹一過只有孟浩然詩踏著實地謝暉陶元亮輩中人名不虛得也怪見杜子美每每起敬子美豈下人者如孟東野劉賔客韓桞數家又如韋蘇州劉長卿等輩皆不在百家數中卻別有說

艾軒集卷六

欽定四庫全書

艾軒集卷七

宋林光朝撰祭文

祭葉丞相文

年月日具位林某及同郡二十有二人謹以牢醴致奠於故相國南陽公之靈嗚呼昨者城頭立馬如簇晝漏未盡驚嘆出屋昨者拜公長亭之上今夕何夕哭面相鄕一躡裏門便爲陳迹穿市出巷爲之失色從古遺直雜然一辭惟知有公不知其私以是當路及此去位不待闔棺而後定謚萬斛之舟常若有餘異時房杜無事可書謂此東歸從公緑野所視後塵去如奔馬死生之頃於一轉袂不及他語惟索袍帶集聚殽核桑梓之恭胡不憗遺愁我心胸尙饗

祭宋待制材成文

二年夏四月庚子林某等以淸酒殽防之奠致祭於故待制莆陽開國宋公之靈嗚呼古之人古之人有恥獨爲君子者蓋謂其直已而不直人此豈惟一國之所敬事也公於是人異世同調公不可見雜然相弔維是故國傷哉耆舊視公八十如弗克壽公在廹卒未嘗攺容亦不自知如是爲恭凡所屬托公則不受無一愧辭出於公口藍田白璧索之天倪海內所寶我屋東西門無雜弔我悲塡膺何年尊爼有所典型尙饗

祭方嶽州端立

三年春正月旣望越五日乙丑同郡鄭耕老林某林褒龔茂良劉夙劉朔以觴酒盤飱敬致祭於故巴陵使君方公三兄之靈嗚呼此邦之老徳義所憑胡不少畱悲慨塡膺維公嗜古如將弗勝役役求仁發諸友朋有錢一囊過於珠玉昏暮叩門不復停蓄其視十萬如一稊粟以我當然未爲駭俗故人空屋無雀可羅公每一出復此經過所遇羸疢以手撫摩惸稚得食於公爲多湘鄕客死要公一哭不見西軒亂我心曲寒食小蠟何爲可續公有長技戞戞如抽其在巴陵乃如道州有是壯思越我數籌垂死一曲聽者回頭如下急阪尙此停輈尊酒來哭今者何夕一去山陰便爲陳迹尙饗

祭曽經略文

維淳熙三年春二月辛丑奉議郎直寶文閣廣南東路計度轉運副使林某以淸酒牲牢之奠敬致祭於經略敷文曽公之靈閩山接畛軒蓋闐闐越防共事歳月翩翩公今幾何曽未華顚徹我南海處此東偏帳下飛觴如捲長川是中燕頷維公則然明日渡頭風絮滿舩公此一去相見何年能飲此酒有淚如泉嗚呼悲哉尙饗

祭範諫議西叔文

年月日同年進士具位林某等敬致祭於故諌議蜀郡範公之靈嗚呼客去岷峨欲見何時況復巵酒從此長辭公下瞿塘萬里孤蓬一涉防省百步生風公在時輩子云相如不得而親焉得而疏道州有道尙或棄去公當眾流截然砥柱其位愈髙其貌愈下曽謂逝者乃如晝夜題名上層十年猶新一夕視公公爲古人惟是餘韻若撞巨鐘縱有宿艸蜀山萬重我輩來哭殽筍維物莫問行舟痛連心骨嗚呼悲哉尙饗

祭劉正字復之文

年月日國子祭酒芮瞱左司員外郎兼侍講張栻著作佐郎林某校書郎楊興宗太學博士呂祖謙敬爲故參議正字劉君復之一觴之酹以錢引百紙爲壓祭錢寄衢州官庫又以四十紙變易輕賫遣一力走墓下伯恭謂可無數語某亦何忍聞此然終不可已凶問初來交遊哭於我卽欲遣酹錢者一切謝去伯恭以爲復之弟兄所與友特可一二數此安可不使之與聞之已而三衢不肯納此說如是逡巡又復累月此說今才定於乎千金之璧一或墜地悠悠陌上孰不悲惜況所謂志念綢繆之人哉往此巵酒涕淚滿衣縱有宿艸如何勿哭尙饗

祭鄭湘鄕叔友文

林某趙伯逹方秉白劉朔以四月旣浹越三日丙辰哭湘鄕先生之柩於西郭以杯酒盤飱敬酹之嗚呼海內豪傑沒滅不返酸痛寃惜其在我輩湘鄕文律如石鼔泥蟠前者不及識湘鄕道眞如嶧山野火後來不及見湘鄕之名百代淩騰屈原賈誼文非不足而蹈道則未也客有過長沙者誶之乎三先生亦欲相與破夫褊廹之度而爲是衝揚眇防者乎我其大招江潭之濵一夕巵酒我思古人尙饗

祭陳西軒元矩文

元年秋八月庚申同郡林某以巵酒盤飱之奠敬致祭於故長樂大夫西軒子陳子六兄之靈嗚呼訃者一來涕下滿把欲語平生捉筆不下今夕何夕我輩俱來笳吹未動空壑生哀同日師友如交一臂所謂橫渠子無乃是風雅胚渾文字萌芽無際可尋自出一家我酹維何寒泉秋菊三哭而返莫道胸腹宿艸來時𨿽欲勿哭如之何其勿哭尙饗

祭林萍齋商卿文

年月日同郡林某以盤飱巵酒敬祭於教授萍齋商卿九兄之靈嗚呼死而易簀謂得其正吾子之死可以言命學而幹祿一世滔滔子於塲屋乃如鴻毛自防而壯今又老矣鶴書屢下堅臥不起豪傑惟子異喙同辭若爲夭矯所待何時不聞古者以是爲髙六合一籠又將何逃解去褐衣未及三月所謂大倫無或玷缺我居柴桑子來彭澤子一及門我有重客無妄之災行道悲傷子於崔琳異時相望開元故事如將目睹或下筆札玆焉悉數相逢戚嗟無書可傳旦暮之遇是豈徒然生芻一束其人如玉亦有巵酒云何勿哭尙饗

祭陳撫幹季時文

甲戌之歳六月癸未朔越六日戊子同郡林某謹以盤飱致祭於友人故撫幹季時五兄之靈嗚呼季時惟我知君惟君知我十年纎悉異襟同抱我學甚迂敢謂多聞直哉而諒曽是有君昔我去家手書滿篋我行䢐夏我旋逾月如何良朋云駛川決慨然弗及當食而噎嗚呼季時蘭水東西日莫雞豚平生之言吐而復吞人事終盡短長勿論百年隔濶共此一尊嗚呼季時涉世孤艱十年一折不肯低頭取笑同列見惡如逃見善如奔所食者實其葉以繁將以是道貽之後昆故人有子敢不盡言尙饗

祭陳縣丞毅夫文

三十年春二月庚戌朔越浹日林某以斗酒一食且百里致之故友人惠安丞君毅夫之靈嗚呼吾毅夫且死矣傷哉可柰何傷哉可柰何凶問隔夕哭之廬下明日不脫衰自三十里來郭外呼一二故遊聚哭之及見諸兄諸兄望我卽哭嫂氏哭來前阿婦小兒俱哭哭已走其舎百年父母牽衣大叫且相面哭之不絕聲旣而謂我言曰我兒似欲於若家約婚今其死視此爲何語某哽咽惟命隔日盧篆卜以吾仲氏之女不得卜今以神蒿一束致之柩下請遺我以繇丘嫂阿叔叩棺拊心譹呼而卜之繇曰可吾當以稚女而歸之季子夬釋喪之日取幣五兩更如是四五年且逮笄矣是爲髙堂末歳綢繆之念得以過杯茶此吾心也卜之而吉此數語當令他人見之其不爾當以此辭焚之靈座謹勿以語他人也夫夫婦婦決非一日偶然者我則不敢知惟鬼神能知之援筆涕下忍苦道此四十年胸腹之語其以此終訣乎尙饗

三十年春三月庚辰朔越五日甲申靈車東下越四日丁亥及堩林充季喬林某趙伯韶伯逹劉洵直方秉白劉夙盧篆哭之於裏門徐壽仁齒且長敬酌酒以酧於柩下嗟哉毅夫宦食下邑年不逮五十此爲可恨也已執防防官其道故大河汾短齡其名已長吾將何所恨嗟哉毅夫綺腸繡膺冰膽玉肺且將視黃叔度郭林宗輩無或慚色其一夕淒涼固應如是也夫人者皆得以事父母畜妻子毅夫獨不得爲夫人之所爲者此吾黨之所以寃惜毅夫所以气欲盡而目炯炯然也君子凶災野人相弔行道且爾況乃故遊憯憯西川非謂昔者百年一日如此巵酒尙饗

祭歐陽孺共文

歐陽子孺共以夏四月甲申葬之白石峬柩且及堩林充林某等攬衣而哭之充以齒先敬酌酒以告之曰嗚呼孺共胡爲乃爾耶哆然孤墳期以日中且勿遽去此爲裏門嗚呼前者數年孺共無他念所視索處乃如調饑耳年過五十而以徒友問學爲一日不可闕者六合之中鮮有是事孺共卒然有不可已之疾同堂而處者聞之相哭天下百事如水寒火燥名實不可亂今而掩土又相與墮淚不數他時所謂紛紛送葬車也嗚呼古之人有以餓死者豈其所欲也哉孺共之嗜學死而後已且如是尺寸不得騁通塞時也長短命也然在我輩悲酸嘅嘆蓋有所不能自巳者耳嗚呼鄕井同處無他肺腑孺共且死吾何所聞吾過此又不待走墟墓而後生哀也死生契濶如此巵酒尙饗

祭王郎文

二月旣望越浹日庚寅叔具位林某以觴酒殽防告汝祕校王郎孺人五十六姐之靈嗚呼吾在嶺海聞汝夫婦相將來歸一夕逄迎春風滿屋我涉裏門中表畢來獨汝夫婦蕞寄荒村我懷仲氏涕淚如注更須一往撫汝之孤尊酒告汝悲恨何窮尙饗

代祭張魏公文

一年秋九月旣望越六日癸卯具位謹以牢醴之奠敬致祭於故丞相醴泉觀使魏國公之靈嗚呼當代人物飈馳弗畱此聲歷耳有淚如抽公歸何所爛柯前頭謂言乞骸將老莵裘豈曰夜壑迄無停舟今者東維一星上浮亦有巷哭寒風颼颼嗚呼悲夫要知都督江淮艸木𨿽百其身又焉可贖維公是寶丰年之玉維公是愛饑歳之粟白溝以南黃河之曲冩公赤心如空中燭孰不墮淚牛馬之僕嗚呼悲夫古事重名惟傳一節刑維爾咎教維爾卨赤松焉往是爲漢傑古之盛名與公同轍左袒一呼如彼烈烈捧日而出俄焉朝徹公以是故而不可湼人今祈公至於大耋推鋒越河無乃斬絕公每從容謂之若缺嗚呼悲夫安石聲名喧喧百蠻當其甘寢不動如山防度來前無畫可彈我非斯人若是旁觀海州初定晉公乃還瞻彼緑野徜徉其間晉公之幕有陪者韓曽是屢書矯鳯翔鸞顧我才薄爲之汗顏屹屹裴度堂堂謝安周郎武侯維是班班百年一息乃如驚湍行道感泣愁傷肺肝哭公百舎秋菊登槃望望淒斷不逺余幹嗚呼悲夫尙饗

代祭沈提刑文

年月日具位樊光逺謹致祭於提刑某官之靈嗚呼膠庠同日亦惟壯歳粵三十年恍如隔世公爲別乘道出嘉禾一去十年歘如頺波正論初聞耆英輩出淪落僅存數焉可悉如公直道莫或蟠屈我亦何能同到宣室有詔禦史磨石以書視公渾剛愧我迂愚明目張膽在公有餘公來南邦蓋言將母錫以延閣繡衣而斧滕也褊小間之齊楚借公爲重實獲我處我來三月軺車未還時有尺書來置我前旬日之外音書未絕誰謂一疾爲此終訣胡不憗遺痛心如結海內所惜況此同列嗚呼公乎百年心胸層冰積雪蘊抱未究如玉斯缺封人來告肅遣公車陳觴列俎再拜路隅平生之言有淚盈裾尙饗

代祭陳毅夫文

月日壻盧篆謹攜阿箕以鬥酒只雞之酹致告於故丈人惠安公墓下嗟嗟我公壯歳一官三十年來如玉在山河海之潤豈止乎九里之間夫人之屨日常滿門而我獨拜公於累然數尺之墳謂天蓋髙有寃莫聞顧我不肖敢言子壻公之許我亦惟先世中更禍創不合如蠣公撫鳴劍掛之而誓嗚呼公不負人於死生之際而我豈負公於今日者哉惟是阿箕誰結其褵譬彼異類生而食之人亦有言生而賢明死必英靈以公之生必能禍福於人數語莫吐惟有吞聲尙饗

代祭黃懷安季野文

嗚呼習焉同處惟徳其依如君志行古人與歸我輩弄筆啁哳未安竄易數四譬彼雕鑽嗚呼籍甚時輩欿然自居云胡一命弔者在廬秋風道隅空庭酒杯晝日三哭挽之不回嗚呼哀哉

代祭蘇子芻文

嗚呼艾軒道子芻爲後來孤出者湘鄕以爲然休齋得子芻文以此語爲然子芻有行色出門入門馬足如絆乃不知此爲長年訣去者子芻無一可愧而死期且至子芻未死數日亦自怵愓以爲士之未遇當如處子障靣登車乃可耳抽尋是語酸嘆寃惜何復可道也仲父防弟逆其柩我輩三十人且擥衣走二十里野哭之平生尊酒所以爲道款曲者如是而已耶

祝文

赴廣西憲告墓文

年月日孫具位某謹以淸酌庶羞之奠敢昭告於祖考妣墓下某逖離丘壠歘焉五年歳月攺換維以淒愴比自學省防恩補外道出江潭去家爲逺瞻望西郭精爽飛馳謹遣承局逺至裏門【闕】嫂仲兄敬具酒醪牲醴之奠尙饗

年月日男具位某昭告於考來寄府君姚太孺人墓下某昔日負笈乃爲祿養得官東下松柏成行雞豚弗逮銜痛終久比自學省防恩補外道出江潭去家爲逺涉彼崇嶺瞻望孤云代何時方寸防折尙饗

艾軒集卷七

欽定四庫全書

艾軒集卷八

宋林光朝撰行狀

左正奉大夫守尙書左僕射同中書門下平章事兼樞宻院使事南陽郡開國公食邑三千一百戶食實封一千戶授觀文殿學士致仕贈特進葉公行狀

本貫興化軍僊遊縣

曽祖故祕書省校書郎贈少保妣黃氏贈衛國夫人

祖故保州助教贈少保妣方氏贈福國夫人繼余氏贈華國夫人繼陳氏贈定國夫人

父故不仕贈少保妣郭氏贈瀛國夫人

乾道三年冬十二月尙書左僕射南陽郡葉公薨公諱顒字子昂其家牒爲光州固始避地而南今爲興化之屬縣僊遊人五世祖諱素泉州文學累贈鴻臚少卿髙祖諱賔景徳二年舉進士歷都官員外郎曽祖諱傳復以進士第授祕書省校書郎祖諱寶臣以特奏名授保州助教父諱霆惟晦處弗仕公少遊鄕校性方重交遊最少徒步走京師博士弟子員多所貫通不但誦空言建炎以來歳多巡幸禮部貢舉分諸路公以是第進士調廣州海南縣主簿闗陞從事郎爲建州錄事參軍部使者行縣遇滯訟卒未決悉以屬公兩稅所入其爲多端每當輸期市中浮食者率裒掠而去主客出入粟麥折變並緣姦欺害及田裏部使者欲下令禁絕此輩公以爲不可郊野之人有終歳不至官府者若或輕攺卽其受害當數倍他日不若創爲定鈔則宿自去至今以爲便攺宣教郎遭少師憂繼而有瀛國夫人之防紹興十七年始知信州貴溪縣縣大而俗梗人易以抵罪公視一邑如家人惟諾邑中不敢欺偶妖賊作坐削兩官後五年知越州上虞縣會歳饑公白郡欲先時出賑不聽公謂邑人饑且死吾亦不暇他卹乃發所儲粟旣而老弱流徒日益甚府縣方議給食卒無以相救獨上虞以故不凋減方春月勞農有遮道而拜願一識公靣者秩旣滿主管南外郭宗院屬太上皇帝更化之初起沈滯招豪異知樞宻院賀公允中以公端方有守靜退無求薦諸朝明年遷司農寺丞卽乞從外補知處州未幾徙常州毘陵財計素絀而用不給公來逾月軍有見糧吏無防俸客問生財有道乎公曰一州財賦可爲一州之用不容更有生財之說要當量所入勿令便巧者揺手於其間何憂不足公所至必欲事事出已意以是忤上官遂乞奉祠主管臺州崇道觀上卽位以尙書郎召已在道除右司郎官遷左司郎中拜尙書吏部侍郎四選之三悉歸銓綜每吏抱文書來旁午相屬須防卽竟七司事因循未卽去甚爲衣冠之蠧公乃上防曰今入仕之員日益多故注官之闕日益逺逺者五六歳幸而近者亦或三四歳行李往來廬井伏臘是皆取給於到官之日欲一槪責以典選之官貫穿案牘不如吏出入條例不如吏歳月久逺不如吏典選一事衣冠淸濁所由分也今乃使之入銓曹之門則與吏爲市出銓曹之門則與民爲市可不思其之所從來乎臣請爲陛下略陳革之說一曰隱占闕員之謂如逺近州郡所上闕員自應次第掲之令資格適相當者隨卽指射今乃不然畱滯蔽藏有如機宻非緣貨賄終不可得欲革其宜令州之按察官領其事有非泛闕員隨遞來上所列先後不緣吏手如是則隱占之可息二曰引例異同之謂如某事有合原減有不合原減者又如某事有應保任有不應保任者法𨿽一定例則百出故甲與乙事同而例則不同有所屬托則無不可用之例欲革其宜令七司吏曹各以前後所引之例差次成編令逐曹一郎官搜其可用者爲定格不當更引他例三曰捃摘小節之謂如或當磨勘或應注授擬所合用文書一或訛舛則沮格不行道路之相逺歳月之相去士之貧困者受害爲多欲革其宜令逐曹郎官遇所受文書惟於刑寺有所妨則不可行其他節目不當更有排抑臣謂凡今銓曹隨事生不但此數者特以眾所共憤而胥吏以爲當然者如是上意嘉納之公與本曹徧求條例爲之去取一歸至公或事同例異者存其一削其一自是升降予奪始有定說上覧之以爲七司事剗革無餘勑吏部鋟板要與法令俱行也明年春三月除吏部尙書始有用公之意秋八月引見便殿禮遇過他日且曰吏部條例朕亦置之禁中端乃紛然如此卿亦何從得之賞異再三焉八月除端明殿學士簽書樞宻院事明年春拜參知政事兼同知樞宻院事居一歳諫官禦史有所論上遣近侍慰諭之明日至上前上未欲聽其去公曰臣待罪政府本無善狀而議者以臣私家招納賄賕勢當下吏卽罪狀可白臣敢意湔袚苐恐爲陛下知人累耳除資政殿學士提舉臨安府洞霄宮卽日出闕過閩嶺行至合沙事連同母弟之子逮詣有司按驗無迹上以爲所劾大臣風聞失實有詔趣公赴闕當是時海內咨嗟謂公自徒步至爲執政大臣初非勲舊一涉猜疑人情岌岌天子待以不疑乃如是公闔門數月已有田廬終焉之想及是捧詔嗚咽出涕以羸疾懇辭上復出禦札使者屬於道公以是歳十二月入對上問勞良久公但引咎無他語除知樞宻院事未入謝拜尙書左僕射公在中防予決然否卽數語可盡所當予非緣一面其不當予不復更委曲惟直道其不可耳公所推引皆州縣有名迹者時治獄之吏率詆欺弄法上欲取公平不撓者寘之廷尉公奏陳彌作近自蜀地還其人獨立不避事上深以爲然除大理少卿大縣四十常州無鍚可一二數中書嘗擬進上問今無鍚者爲何人有撥煩之具否退而語人曰一縣之防乃闗聖慮如是敍進百官豈細事也哉有資格當擬縣乞以縣視州聽二年卽解去公謂其說可行而論者復多端公曰此特未嘗當劇縣而欲以口舌定之耳公於進賢退不肖惟知任怨不復示私恩每退朝於所親語不及時事有闗獻納卽削槁𨿽當國之日淺而公道開張請謁不行也中山王秬時爲左司郎官謂公日來平章萬務終無一件涉私喜怒毎毎對人及此事歳丁亥日南至雷未應作以漢故事宰相宜上印綬還私第公以左正奉大夫提舉江州太平興國宮溪行下鐔津戒操舟者期以某日到裏門昏莫來歸骨肉相集聚酒數行卽退就臥內覺顙中嗇嗇然亟取藥囊來卒未及發鑰乃呼從者具袍帶奄然而絕得年六十有八他日登門者哭之盡哀行道之人相與悲嘆以爲公一世質直不下古人丘裏之言爲如是悠悠海內議論當自定也以觀文殿學士致仕遺表聞上嗟悼久之贈特進公之師友如尙書郎林師說又其所畏者有臨漳髙登一生相慕尙如子云之於蜀莊也登嘗投匭譏切當路者適捕之甚急公令獨身走登曰得不爲他人累乎公曰縱以此獲罪何所憾公卽出爲具一舟舟移乃去公在上虞有執政大人者遭斥逐畱其孥邑西或者順時宰風防欲索其家取嘗所往來者尺牘寸紙公以此宻諭之過一夕無所獲公面色嚴冷一語不徒發嘗於道中戒其子曰吾生無益於國死不應乞謚家人驚愕以爲偶然及此耳一渉富沙便詣日來故館是夕公薨方悟此語爲早定豈念慮不雜善必先知之不善必先知之其配爲陳氏封安人追贈慶國夫人子二人元泳宣義郎充江淮荊淛福建廣南路都大提防坑冶鑄錢司幹辧公事元浚承事郎充鎭江府排岸女四人長適迪功郎新廣州南海縣東尉林�次適奉議郎新提舉福建常平茶事姚宗之次適文林郎添差充兩浙西路轉運司準備差遣方崧卿次未笄葬於縣十里大旗之原實六年春二月也公旣貴所食先疇惟一頃又終無數畆之宅妾器服不攺其舊公所薦逹未暇及州裏乃以某備數故公之二子以其行事來固辭之不可公之獻納藏於太史氏如其大書之以俟君子謹狀左中大夫祕閣修撰贈光祿大夫林公行狀

故左中大夫充祕閣修撰贈光祿大夫林公諱積仁字充美莆田人自唐邵州刺史而下所傳以系牒曽大父諱澤大父諱規再世弗仕父諱逹以公故贈光祿大夫母朱氏贈永嘉郡夫人光祿嘗從縱遊南至廣之東莞東莞令有鑑裁一見公且笑曰公縱不欲仕終當至二品公其以子貴耶公防而傑異身長七尺豊額駢齒聲如鐘紹聖四年舉進士第補建昌南城主簿復調建州秋官歷甌寕令甌寧巖邑也民稍失職則竄去爲盜公以人情條折之凡三歳益萬五千餘戶時以四最六善課羣吏而甌寧爲第一徙維州北海縣河歳決而幸不饑所斂才及他縣之半公爲之伐石障水自是有寧歳其於尫弱轉徙無所歸者乃至具醫藥視一邑若家人父子焉秩滿以治狀聽畱凡五年如古所謂循吏者璽書卽下乘遽趨京師除廣濟河轉運遷提舉江南西路常平等事以內艱卒防攺提舉河東路常平會河東歳不熟公發廩賑饑者流人踵來生活者益眾屬靈夏內侮時方斂兵一隅轉餉盡取之河東以是特轉中奉大夫一時用事者欲減去天下常平員更用所私以公在河東獨畱稻熟然後聽其去尋知平陽府才歷旬朔革去蠧壊及移京師提防刑獄人皆牽衣泣送之靖康元年五月平陽父老走闕下乞公爲守以中大夫直祕閣再領平陽朝廷議所以褒重之遂命直龍圖閣平陽至是爲方面以當一道控扼之會未逾月充祕閣修撰其再至平陽也望馬首者合防而拜以通帛冩公像置之未幾以疾乞致仕除提舉江州太平觀紹興初江西列郡以李成之變雕困已甚遂以公知筠州是年七月封長興縣男食邑三百戶自筠觧去凡三更祠秩紹興九年起家爲廣南東路計度轉運副使以十一年至南海明年七月癸丑以疾不返年七十有二初潮陽有健令楊耆年之獄累歳不能辦逮捕者至數十百人公過潮一日而牘具公之柩東下潮人酹之哭具哀公防名五十載所鄕可書天性彊直若不可犯與人交必呈冩肺肝所遇僚屬或過差未嘗輒怒辱之故人竿牘必自其手出少嗜學𨿽暮齒不少衰昏戚之空乏者所入祿米至分剖而食之娶長樂王氏朝散大夫知饒州贈左金紫光祿大夫晦之女封令人以其子恩贈髙安郡夫人公旣葬後十年以夫人之柩來卜者謂土薄下濕遂攺卜靈隱山之東岡是歳壬午八月癸酉也有八男四女元忠右奉直大夫新知肇慶府元淑故左宣教郎元膺故右從事郎元衡故右承務郎元祐右文林郎新差充廣南東路提舉市舶司幹辦公事元方右從事郎連州桂陽縣尉元卿右迪功郎漳州長泰縣主簿元舒以進士名故左朝散郎簽書昭慶軍節度判官防公事李惇正故右通直郎通判福州軍州事方暲右宣教郎陳鎭右承奉陳鎔其壻也孫男叔謨右通直郎通判汀州叔明右迪功郎叔獻故右從政郎建安縣丞叔坦右從事郎叔度右廸功郎江山縣主簿孫女嫁右迪功郎方儻右迪功郎方偉右從事郎王昌彥右文林郎吳瑤公以多子孫其後且蕃大凡在嬰孺未冠纚者蓋已楚楚然矣公之嗣適大夫能述公之志以其行事屬某次第之將乞銘於當代顯者惟公舊徳弗克振耀非口耳所可盡且將固避逡巡十年然不敢不識其大者謹狀

別乘陳公行狀

別乘陳公爲古靈先生之族子也以二年夏六月癸未晦不幸至大病聞太守且來遂捉衿欲一出道亟來問疾無一語小亂以是日卒莆之父兄有悲酸出涕者其子弟走官舍哭之昨嘗出合沙遇所舊謂某曰子識別乘陳元昌乎別乘且來莆欲時時訪吾子於東井之上後數月某自錢塘還始得一拜公便如綢繆故人也自此旬時輙一至吾廬反覆道古終晷乃去洛下舊遊各記憶所聞爲語錄公於此數家首尾貫穿其容儉其色平道前輩中事爲無可愧者嘗出家藏大筆乃古靈遺書也且曰諤於是說嘗三復之有不得於吾心者子幹讀書城南公來過我或竟日所謂菜防食未嘗不飽也公以門第補官初調潭州攸縣尉有能聲攺承奉郎知會稽郡余姚縣廷中賫牒來者日以千數每決遣無停訟仍歳凶儉獨余姚之民無菜色遷潮州潮陽縣以更易攝事者爲一切茍簡之故乃至於憚煩刷去之又捐俸錢修黌宇公之來莆視太守猶父兄視督郵從事若主簿尉猶友朋𨿽不爲斬絕過當之舉然胸中有所未安九牛不能挽之回也公之於親戚故人有解衣分不忍相捨之意昨者枕疾以視疾來者必具衣冠如他日故來者不知其爲憊甚焉死之日縣大夫惇匠竟夕而後去太守卹其孤視死者爲無慙色也公之疾且革以右朝奉郎乞致仕有子翰娶右迪功郎前浙西路安撫司主管機宜文字連景先之女次幹能力學次韓才數歳女子嫁鄕貢進士黃槿有二女未許嫁甥張緯來謁以諸孤涕泣道舅氏之年五十有五而已矣不得聘欲借先生一二書之某所不應書又不應辭不得已抆淚而聽之當世君子者有以哀誄悲些而斟酌吾言者乎古靈家世海內所道說故不書謹狀

惠安縣丞陳君行狀

吾哭毅夫曰君子哉此國人上下同然之辭也毅夫諱士宏以左宣教郎知泉州惠安縣丞歳二月四日卒於官年四十有七曽祖佐祖和孫並弗仕父顯右承務郎致仕母姚氏毅夫生九齡某得之羣兒中今三十有九年矣故於其所行隱見他人未必知者某知之毅夫防而耽書不好狎十八九時自太史公所錄近至歐陽氏新書皆通渉手自抄定紹興十二年以進士第授惠州監泊頭塲塩稅時歸善遇冦冦更出驟沒流人未返其後少休息而州縣責以頻歳之逋以故單弱逃散人去耕耒毅夫攝邑事特以是白之部使者較以數歳去其十之七部使者所許才十二毅夫爭之益彊於是轉徙者乃定經界之議初下博羅一邑數月無定畫適毅夫解官由博羅父老遮道乞畱之毅夫辭不得去乃曰試以我治經界何可以一邑屬我畱三月法意乃曉然且不至用一笞至今猶道說之用舉者闗陞左從政郎潮州揭陽縣令毅夫自爲吏練習南土先是通俠者停畱海上椎牛商鹽如異時豪賈而實以剽鹵爲事每率意手刃公然納賄無毫髮罪過毅夫來掲陽按之得其狀卒以戮死去此一彊猾自是舟行無恐焉兩稅所出人不見吏毎爲文書檢約之具分置之鄕井令相轉遞所送未及門而官困已給矣囚系未遣遇歳時必脫械稍出之有來訟庭如家人予奪不出一二語學館舊不振至是一唱之旬月課試指畫評量若師弟子所爲者寛通平治慈順簡厚可以雜之古循吏傳中州將以其數事爲海內異政悉條上之毅夫一官十七歳以交章換秩得承惠安蓋以去家百里之便也海內公道有如範史君者毅夫心胸一寓目得之史君來溫陵旋頃卽去毅夫道別於永春無甚疾一二日而卒毅夫之死塗之人有嗚嗚出涕者初毅夫在泊頭尙書郎永嘉陳公鵬飛以謫官一見毅夫便如三十年之舊公所學者聖賢之事其所友蓋所謂端人者公得毅夫於流離單乏之處毎以書來謂毅夫吾謙之之友吾得毅夫當不至有索居之嘆公有間築室作圃遂起終焉之想毅夫以其弟士器師事之毅夫每一來必窮日縱談而後去公忽爲毅夫言若徜徉有所欲往者卻立尋文許曰幸且已葬吾當於是處公才五十一感瘴暍溫屯上逆疾有殆毅夫饋之藥公矍然曰吾死命也所恨不一見毅夫以死也吾放下藥盌又數日以毅夫所饋可不一嘗之亟令進藥曰此吾故人之意也言未出口而卒毅夫自泊頭來爲之惇匠沐槨防記後事假窆於其所指之處每一往哭之如新防及許返故丘毅夫送其柩數百里歳率走書問其子六齡者同郡李宇少跌宕解出奇語客遊無定蹤一日過惠安毅夫固止之將以營家室及衣食終歳之具李生驟得疾且不起時毅夫方病瘍三數日不下牀命數兒浴李生之屍旣而曳踵偃傴憑屍哭之自稅衣巾斂已乃去過三月葬之葬之七日而毅夫死毅夫事父母常恐恐然若不足其撫視弟妹無一事爲當心者在官不爲倉卒可喜之名居室不爲暴白難繼之行與人言語惟以情與人共事惟以恕與人遊處惟以自信不易者毅夫長不滿六尺而有得夫養气守約之說故於其凶吉利害之際而心不雜焉盤飡防薄日中過客分剖共食者數人𨿽或孑然自苦而時輩不以此忌之作魯論章句未終篇大率以謂古之人有是言約之吾身而然則古人爲然也毅夫有文筆平正溫深如其人娶阮氏男三曰又曰爻曰夬每從某於空山呻吟之廬毅夫遺以詩令徒步一來官舍女四一已許嫁某於毅夫有百年生死之心每相期晚歳作室婚姻同一處今其年止於是朋友之道缺不脫衰自墓下一來哭之哭之旬時士器以其行事請次第先後之且將乞銘於先生大人噫吁悲哉莆之鄕有子陳子者而使後世無述焉惡乎可謹狀

艾軒集卷八

欽定四庫全書

艾軒集卷九

宋林光朝撰墓志銘

敷文閣待制開國宋公墓志銘

莆之南北隅可一日而至壤地爲甚狹而衣冠爼豆所自出是必有老成人者爲之根柢宇宙百年幸哉一二見之故敷文閣待制莆田縣開國伯宋公年七十八以疾終來歳十一月甲申葬之南郭二十里公之先系來自固始有曰駢者官至主客員外郎子爲仁魯起居舎人徙於莆自是數世有家法公於宣徳郎揚州觀察推官諱堂爲曽大父贈中奉大夫諱琳爲大父贈通議大夫諱現爲父公諱棐字裁成以政和五年擢進士第調福州士曹掾移寧徳縣令人惜公之去爲立祠屍祝之又歷余幹卲武兩縣所至有名迹前時多事聚落竊發有劇賊張遇者轉攻所在勢欲向余幹一夕諜者來以公之畫爲早定從間道引去又有毛湼龍範將軍者各爲束手不敢持兵然所遇須丁彊一不如意卽裂防食之道出邵武公乃聽空縣逺去及其來無所取是夕鼓噪直至臥內公徐起遣譬之終不爲調一夫及差主管行在官告院遂爲尙書郎扈從幸建康因畱總領大軍錢糧時張韓兩軍號百萬飛書趣調不容一瞬公於迫卒應酬之地常若有餘力是時通議公及母碩人陳氏爲髙年公乞移所遷官加通議五品服從之遂懇求補外得江南西路轉運判官以憂不及赴服除主管臺州崇道觀未滿遭內艱於是當路者多顧忌公再領祠及起家知通州移兩浙東路提防刑獄公事江都被邊使者日相望公處之如無事以太府少卿召遷太常少卿顯仁皇太后上升斟酌典故一出公手遂權禮部侍郎防朝廷謀帥越卽以公爲集英殿修撰出知紹興府兼兩浙東路安撫使公之使浙東也嘗攝府事惟整頓大要不事文書比再至越人安之屬淮上騷動聲揺近輔或欲募兵聚粟益戰艘爲多方之說公從容無懼色至是帖然乃力祈去除敷文閣待制提舉江州太平興國宮自此徜徉故里凡五年有爲公築第僅容旋馬而公自以爲太過覧書卷不停手道往古興廢悉貫穿爲有用之語上辛之郊所得補任因以官其弟之子苕補泉州南安縣尉居一歳以疾疢上章納祿有詔增秩聽致仕公和易寛通若可狎而不可犯卒然而問未嘗不得已爲繆語每惡聞人過終不肯出一辭可否州縣事及當官惟吾意所出𨿽要人勢家不能奪也公爲郎時攬衣出迎客後二十年公益貴顯有詣公者亟就舎公之車且及門矣公長於尺牘年且八十每自作故人書有所問弔一如少年時我數問公疾公以旦莫之人且整冠危坐一舉手無弛容公未嘗以私問人人亦不敢幹以私故於其死之日門無雜弔者所配爲朱氏封碩人二子煜右通直郎權通判南劍州軍州賜緋魚袋炳將仕郎女四人方廷贄李英仲林天覺李尹仲其壻也英仲右宣義郎尹仲右迪功郎孫曰簡曰篆並將仕郎炳及簡前公卒煜以公之行事屬我爲之銘且固辭公爲先逹無缺徳而付之名位不足以動人者逺日且來乃爲敍其事於乎悲夫公之出處太史所書平生之言散之州裏有偶然得之者可以爲終身無過之人噫吁三嘆而爲之銘其辭曰

是維可書百耳所聞其或不書聽之云云斯墳三品約諸奉常尺度所出無或誇張暠暠有銘是之取耳瞞然一辭公以爲恥

巴陵史君方公墓志銘

莆之耆舊彬彬可錄至是凋殘爲可弔也已春正月巴陵郡守方公卒公諱擴字端立於莆爲望姓長官有子六人公爲適出工部直下孫也曽祖諱謹防贈吏部侍郎祖諱革終然晦處父諱希叔累贈右朝散大夫母宜人黃氏大夫公通三經字說爲時輩所敬從之遊多顯者有二子長曰柔立負雋才公早歳以父兄爲師友不去戶庭而所學有根株紹興二年擢進士第授南防州保昌縣尉南防於汀贑爲接連人多梗悍一歳不熟卽去而爲盜公嘗一至賊壕遇莫夜不卽入有來覘者公方熟寐遲明乃發柵是不過一二言而決耳左司諌韓公璜尙書郎林公說持節南海屹然不可犯獨於公交口薦之循從政郎差建寧府建安縣丞用薦者攺宣教郎知福州閩縣轉奉議郎知溫州平陽縣轉承議郎賜五品服公之爲邑如治家捨竟日坐庭中聽民訟如對家人可不之辭故昏田節目隨意可見鞭杖無所用時州郡苛急夏稅輸一絹率至萬錢公以爲賦調倍蓰也寧忤上官此必不可及侍郎張公九成尙書王公大寶相繼來永嘉而公之說爲勝時有健訟者辭連州縣部使者來覆驗反以平陽麗水有善狀同白之朝有防增秩滿後且優擢之特授朝奉郎通判臨安軍府事累遷朝奉大夫都輦治中往往多爲丞郎公惟求外補遂得知嶽州前時兵興學館多闕士子至流寓他州薦送舊籍從而減削公爲之增復其數防江表裏巴陵爲重地公嘗條利害凡十三事以內治爲急而後攻守之技可以次第施行之轉朝散大夫天子受內禪覃恩轉朝請大夫乾道元年主管臺州崇道觀明年公裁六十以疾甚頃刻卽死尙捉筆爲丹邱別乘歐陽君作挽柩歌辭公平生無雜想積官至二千石奉養如布衣時每得一食視之爲有餘必於親戚故人分剖而食之死之日有道其事乃至出涕者故人來調貲費窘束貸之錢三十萬一日聞其死以書來唁我云此季艾之友也所恨與之交甚淺可以此錢賻其防吾嘗以是事寘之心骨公如先我而死當爲公書之昨者秩滿囊中無畱錢一夕惇匠取布帛爲絞紟且不足公娶通判廣州蔡君元璋之女贈宜人男四人伯逹前贑州信丰縣主簿仲忽前撫州司戶參軍季隨以遺澤當補官季騧及二女並防孫男三人孫女一人以三年冬十一月壬申葬公於八瀨之西原諸孤哭而請銘我於公定交三十年則斯銘也不得爲徒爾噫吁涕下而銘之其辭曰

維是恬風一何翩翩尺寸卽上有所不然公爲靜者所觀在是有此一編何如阿畤君山之顚白波揺揺我作斯銘如彼大招

正字子方子窆銘

子方子次云葬之西郭大平之原去之千歳當有按圖而問者於乎子方子弭然而長曳然而彊弇然而張然而揚緣尺寸而下又下之而人以爲髙自視若無所用而人以爲簡闖門見客如不欲出而人以爲誇子方子長於我先我而聞道吾事之猶吾兄我於弱年邂逅得子飲酒可至數斗後五年客錢塘語及阮李白石曼卿不覺踴躍道其事子謂我翥今也不然一等人物可以同出於舞雩之下則翥也惟恐後翥今也不然我聽此語如宿酲欲去是非之心蓋自此分矣子東還我畱苕霅見一二長者鹽官施廷先吾與之定交此爲子之所畏者我得一人曰陸子嘗語陸子於子之前又一人蓬絫而去乃爲施子之友嘗寄食於洞庭之上則予忘之矣子於莆爲故家卽金紫光祿大夫諱峻之曽孫也其大父諱元宷故宣義郎父諱命與鄕書終其身不至京都子六歳而孤多所通解書卷一過目卽貫穿下筆有軼語嘗於州裏爲首選然實非其志也有隱君子翁深父者子多往從之始調閩淸縣尉到官三百日自是闔門跌宕於風煙無人之處一第三十年所書裁三考有防召對除祕書省正字凡九月以風聞論事聽外補子初來都下齒甚壯伊水之役有周先生者以子爲豪傑子之道古非緣章句而終不肯著書有所吟冩多出於偶爾不以爲長技當使孟浩然陸防恍然一見之子於羣處如覊束有寒蟬野鶴蕭出俗之度子之膏肓乃在是而所得毀譽當不出是耳所配爲劉氏先數月卒友陵逆其婦以來乃爲天水趙徳莊之女徳莊重所以相友者今爲右司員外郎從我呻吟於原上如黃景運者子以其女妻之次嫁鄭樘次未嫁子之死哭之累夕來者哭於我吾有兄之防未出戶子之窆有日則將齊衰以往我弔也與哉戍來趣銘噫吁涕下廢一食爲之銘其辭曰

隨時三年時去我走去時三年時在我後有是言哉維子之故長松十畆下有伏兔白日何私銘子之墓

西軒先生窆銘

谷日子陳子以三年春正月已酉窆之於天竺之野客有來會葬請子之遺書夫金之良者與玉同色此書爲必傳子之學不緣師授其視橫渠爲同時獨曉者子諱昭度字元矩以左奉議郎差知福州長樂縣噫吁悲哉古之人如陳太丘元魯山一等姓字不可埋沒吾當志子之墓而以是銘也納諸坎其辭曰

謂之筆定何纂纂獨視丘樊乃無伴翩然來者銘諸欵

惠安丞陳君墓銘

三十年二月六日林某哭其友於來寄之原蓋其屬棺已再夕也於乎吾毅夫年裁四十有七而聲名旣老一時流輩多慕尙之毅夫之所憂豈爲弟妹故人以夫天下一切幹吾心者當其憂也曽不知胾之可以飽衾席之可以安也古者處士且有以易其名吾於毅夫出處次第而書之將以赴之範史君未易月史君且死吾不欲遷吾心故於其窆也道其所以然去南郭五里有所謂萬石浮圖其絫步東迆是爲左宣教郎知泉州惠安縣丞子陳子諱士宏之墓銘之曰

見人之長而不惡遇人之短而不怒望人以其新與人以其故物其哉我何忤非曰林宗其叔度後乎千歳猶旦暮

仙遊知縣趙君墓志銘

左朝請大夫諱士邵之後曰不冺是爲濮安懿王四世孫右監門衛大將軍貴州刺史天水郡開國侯諱士棫第五子也以近屬賜名累官至忠訓郎始用族父遺澤攺授右迪功郎泉州惠安縣尉覃恩循右修職郎適海上有剽鹵一夕得之州上其狀攺右承務郎知仙遊縣後一歳卒於官年四十有七仙遊凋廢如敗裘壞絮不可補剔又如亂絲不可解枯株不可斵十年文書防決者過半井邑所入並緣吏手往往不由公帑而聚之私家吏亦以此破產令長不以秩滿而去者屢矣君來此數月每欲去一籌之終夕或累夕未已也竟以此得疾吁可悲也夫君之疾甚欲謁醫而去邑下奔走來白郡乞畱君君之治邑不事追呼而緡錢自來不費鞭抶而訟牒自減則官幾何時如蹶者復張僕者卒然而起也鄭東老從我防以君之治狀爲可法聚其文移得一編方耒以君之語來謂此直空言要之寛猛先後惟所用之耳師徳同產兄弟有六人不以兩女屬君令擇新進士有時名者嫁之乃以歸方耒君於然諾不可變每見空乏爲我輩卽分衣剖食惟恐後榮國太夫人自仙遊還三山愁嘆不肯食不敵以尙書郎乞補外乃聽持節來閩部不嗄逆其柩我弔之道隅後數日以書來謂秀峯先塋之旁且得卜以弟兄於我爲雅故屬我以銘君娶成忠郎張鞶之女二子曰善覧善鑑並保義郎君之治邑件件爲可書死之日聞有野哭者君之才具未及展此銘之不可後也吁嗟乎銘之其辭曰

維迫而紓維瘠而腴荊莽之虛乃爲通塗是而可書以是長吁此石不枯夾之兩隅

左承事郎方君窆銘

方氏綿眇蓋自黃帝以來今在莆田爲重姓也歷長樂尢溪古田三邑曰長官公諱庭範實生六子爲一時顯者長曰員外房次少監次著作次戶曹次郎中次正字郎中公諱仁載有贈吏部侍郎諱諮於郎中公爲門子也門子有子諱愼言右諌議大夫其後子姓因官散處有直下兩孫大曰昨次曰晦從里人林某學以母憂衰麻不出戶過禫數夕走三十里哭而告我以先君子堙伊紆郁有所不得騁而吾母三十年苦心之語惟先君子是似所以有待先生一二言者某昨去素冠有以干吾抱不得辭君諱岡字季山弱歳孤出去兩學爲聞人曽大父諱蘋駕部員外郎於諫議爲第四子大父諱希益將作監主簿父諱燾未及仕駕部有支子早時不慧君於諸孫合補官固避不肯受及擢進士第尙無恙君一命十二歳適當靖康建炎間闗戎馬之日曆官爲最淺以左承事郎充畱守司檢防斥候官衝寒得疾死於吳門以手書一紙遺其母道南望終訣心骨防折出語不少亂時紹興五年正月十有八日也君以直諒聞每晏坐緩步端視屹立羣居器異之意之所不安若將凂我者海內故人是爲豪傑一二輩天性友悌視其兄如父行兄旣歿視寡嫂如母行君之死太夫人黃氏嬰疾且數歳君之夫人朱氏事太夫人一等君之在母旁也太夫人已卒事有以導夫人者且以伯仲從此當分剖異炊矣伯氏惟一子吾有二男二女二女以當一男則析之爲四夫人有其三焉夫人聞是語悲噤不能對遂以語姒氏且哭曰今玆泉下弟兄得無如他日乎曰裂其貲甲乙取之兩兒各有立長女嫁鄭迪次嫁李杞以三十年冬十月奉雙柩合葬於松山之原嗚呼有是哉銘其可已乎銘之曰

夫之逢婦之從維其躬殖而丰旅童童邱斯崇耿何窮

右承務郎致仕劉君墓銘

莆之爲郡二百年𨿽以州名其實一大縣也原畛如繩防裏如櫛十室五六無田可耕故老所傳習惟以一藝誨其子如豳人之稼燕之擊劍越之操舟邯鄲之市門也道其所從來乃有故家喬木爲之先右承務郎致仕劉君彥奇其先自麻沙徙於莆所築之室最爲近古舊劵可辧蓋自唐保大以來也左宣教郎湖州烏程縣丞諱佖佖之弟傳以其子覺少尹贈奉議郎異時北郭以儒學聞今一區之宅猶或蕭森如子云室廬也君於烏程爲直下孫少遊塲屋能通字說偏旁之學舎是而教子有子曰統凡三與薦送曰綽於隆興元年擢進士第調福州永福縣尉曰昭逺今爲太學生君以中子引年之澤所配封孺人朝廷方以孝理髮而爲綸誥且及昔人謂君子有三樂今旣錫友諒以文階而又寵鄭氏以命婦所以使綽得以樂其樂也於是侈上之賜卽其西隅爲樂樂軒女子適王汝舟次適鄕貢進士鄭士表次許嫁李氏君平時莊重不出一語毎遇稚子一如老成人丘裏族黨知其爲長者有姊之防哀慟得疾竟以是不起吾於綽爲曲江同年且將爲同僚君嘗失喜爲吾伯兄道之伯兄葬之來月而君已徹宿奠矣卜其兆爲佛嶺之原閭巷耋艾日以凋減如曉星秋葉可爲悲慨此銘之所由作也乃銘之其辭曰

負米哀哀來席葵所得祿米欠晨炊朝踏府門夕涕洟將母來諗歌此詩

承奉郎致仕回年林府君墓碣

某於淳熙二年五月以提防刑獄逐捕來大庾有防移外計及是事竟自眞陽到畨禺嫁反之家凶問沓來爲之廢一食又赴以吾族諸父致政承奉回年府君以秋八月辛酉卒乃哭之羸墻之東逾月褒以書來酸痛滿紙且屬我爲一碣吾數年來未嘗志人之墓而此碣不可已也府君諱國鈞字公秉早時遊場屋率不合自三舎法罷浮湛裏陌胸腹平曠無他畦畛其於酬酢惟吾意所在初無決擇謂人每羨長年至飲餌丹石昔者盧鏈師爲我言之五年五十卽買棺待死耳又謂人有停柩三十年者非其力不足也將以求利逹也使是而可求卽陰陽家者且自爲之矣吾向者卜親壠去吾廬無尋丈之逺他日葬我當以我爲法某早歳所聞有此一二事後二十年府君且益老時或呼燈作細書奕奕可數適逄孝理之日以其子嘗由裏選版授廸功郎致仕是二子身爲布衣而髙堂已服命士之服及爲九品官以赦下聽加封承奉郎又於儀曹有定制且錫之緋衣銀魚此千歳一日也充調南安軍司戶軍褒爲建寧府司法參軍爲人父者見其子以科目進固亦不少至如耆艾之年才見二子隨計吏走中都又積三十年之久乃以文學相次補官而吾之筋力尙如昨此亦人世所創見也以三年冬十月乙酉葬之回年手植之栢已成拱把望故壠可數百步平生一切事念慮所不到悉如所欲況其所欲者乎白湖去城三二里舊有浮梁紹興初伐石海上欲髣髴泉之洛陽橋一時有力者又欲移此橋於木蘭陂之下謂是處江流且縮而兩隄突起回年以爲此說正相反惟江濶岸平則無喧豗撞擊之患已而橋成今且五十年矣是役也紅泉之人不受力而回年之力爲多先是婚嫁裁畢卽以家事屬之二子杖屨徜徉惟橫塘別墅耳有女子六人皆嫁士族曰國子監主簿鄭耕老次朱陟次朱防次新知徳慶府髙要縣余武康次鄭淳次宋久孫男曰浦曰愷曰恂曰怡曰忻曰縂又有曽孫數人孫女擇所歸又有外曽孫數人嗚呼斯翁之去吾族也如百年根株一夕而蹶卽前輩純古之俗何從見此爲可哀也已某自嬰孩時聞城山之下有族祖年且九十四與吾曽大父大父遊在族黨中情合而意通此其最者回年於族祖諸父行也回年視我爲有恩者臨別去且祝我數以書來訪問死者吾自章貢道丰城聞其葬有日曆歷出涕沾衣裾乃爲之銘其辭曰

狂卒夕閧火延譙門兒女驚白耳如不聞人心幾防發諸其面誰其造次而不爲他說所變是之謂有衍其年有妥其原有瞱其鐫者也

朴軒處士埋銘

衣冠行僞師法不傳本眞一失蕩然莫返吾郡有石門丈人者如冰玉潔異不受塵泥倦遊東還十年不出戶逺近學者皆歸之某在髫孺時鄰人父兄能道說石門寢處食飲之節年更長得一見處士朴軒且與言日中不能去吾嘗聞處士走百里從石門遊於其所好終身不易初來石門所與俱學者以次拜先生矍然離席至處士獨拜牀下先生初不令止處士於莆田爲林氏諱孝謹字彥信自唐邵州刺史而下更十世曰昭度實生故閩淸縣尉曰嗣宗卽其大父閩淸生考君諱圭弗克壽處士防而孤事其母無所欺墻門雜果有先熟者母所未嘗食𨿽掇拾滿戶下不令兒曹輙食之伯仲早歿善視稚弱其力甚至以寛厚長者之言引鑿防決使之爲通才由進士第曰觀蓋其仲之子也初娶陳氏後娶龔氏俱爲聞家有子二人曰復曰防質厚彊學一女習浮屠法紹興二十有五年年六十二矣九月辛未以疾卒未死數日曰吾旦暮人耳所欲見龎公故編又謂所親者曰吾當自力吾淹病數月無一夕惡夢處士與客語澁訥若不足人或一見之鄙慢之色機擭之心至是都盡晏處一室於其弟爲同好出入佛老窮竟防歸系辭論語中庸大學有所謂曉然不可亂者叩之而聲應索之而圜轉其於師友所由來如是也世所傳管寧遇惡風幾覆舟謂我嘗一朝科頭三晨晏起過必在是也處士防食飲水三十餘年雞未鳴而起每至夜臥不脫巾疾旣甚捉衽束帶如他日乃悟管寧應有是語去止一月徹殯以來歳葬於縣之平洋村其子嘗學於林某因泣道逺日旣得卜將托之文辭噫仁人哉所欲自埋晦來者無述焉歔欷三嘆而爲之銘其辭曰

嗚呼斯人也終然宇宙而無愧者爾兮謂我悶悶兮去之五百歳其人若存兮

處士朱君墓銘

處士朱君廷實自三捨法罷去便有衡門終焉之想某來白石一日過門及去整冠不解帶語家人曰子林子必然過我某以他客日向昳君見我來無減容某之徒有黃芻者君一見卽灑然向之芻執母之防呻吟艸艸筵君使其子棠裹糧從之處且戒之曰吾非以而輩專誦說然也蓋欲知有如是人者君有弟愈及子槪及仲之子防齒或先於芻毎見芻必攺貌芻於人不茍合君歸之食若衣則受之無他辭芻一第卽死君每以語人多出涕君益老書編不去手嘗卜壽藏於先父之壠他日以語我慤從先父母之命得一埋骨處使終然形影若不相離去今且累石結瓴矣前有通隙袤數步可以立兩楹將謁名於吾子某以君有仁者之聲無已則樂山乎從今而後宰上之木拱矣則君不得爲中壽也嗚噫吾嘗以是名之轉臂二十年殆如昨日也三十有二年夏五月已酉以君之夫人許氏之柩來遂以掩其鑿某惟君故銘之其辭曰

君有子以君之不可見而欲有以見君者倒海而槖之桑田則山且磨矣有來者那

鵲山碑陰

嗚呼悲哉吾伯兄之死三年冬十二月甲午乃出塗車越九日壬寅窆兄生無爵死無謚則斯銘也何爲作古者處士送死有銘謂其死而不沒者耳鵲山爲六十翁通國以爲長者同此宇宙至十餘年未嘗有卒然可否之者所謂惡聲何爲至哉豈謂伯兄立乎無所可爭之域乃爾邪匾食豆名之所聚布防列鼎怨之所滿豈爲伯兄立乎無所可爭之域乃爾邪富文先生嘗貽我一卷書兄曰此何書曰此訓儉語也兄曰人事沓來一或缺失卽終其身不可補續口體過乎儉是將生疾多少厚薄惟所當然耳兄謂一家有數子當令各執一經年二十時淸濁自判縱使無他長亦可以雜之衣冠中旁捨火起相去數十丈吾亟取書卷忽一見伯兄如他日無懼色且曰災或及此何可逃吾將以五月葬伯兄又卜冬十二月壬寅兄年十二三便能衣食一家遇諸弟如父母於其子也吾多逺遊或累月數歳槖中所取給惟吾兄白頭一命三釡之想至此長絕尙謂斗粟可以分剖而食之及見伯兄殆不過旬時嗚呼伯兄之死吾何從聞此至言也兄恬易通簡見之行事似又不緣竿牘得之龔侯爲同井每見吾兄必起敬又以其不茍作也吾且書其一二事以附之碑陰

桃支原李氏母窆銘

佩韋之夫人有可以特書者故文林郎汀州判官方君諱參之女也年二十餘歸同郡李氏結髮五十載有子曰喬女嫁里人李元豫夫人有令徳在族黨爲摹矱先是佩韋有妾乳一女胚胎不足交映傷眥睛弗旋者累日卒以瞈蒙不得視母之愛日益弛且欲勿收之夫人內諸懷中若以爲已子𦇤借扶負每欲出於其手晝日飲食之夜則置之寢是女殆數歳往往通人意終不知爲他母所出也嗚呼難矣哉佩韋諱衎字元易佩韋其號也自少業詩無一曰輙棄去最後得子曰溥一女習空竺法喬與吾防溥及喬之子蒼舒景舒溫舒事我者也夫人有是行莆之人所喜道所是君子者曰維爾登我心猝狂維爾出戶夫人弗顧按甓而糈有懷瞇女其如是可銘也銘之曰

匪邱者捲匪磨匪鐫化爲瑤琨夫有是言也哉

林兵部墓志銘

紹興二十三年十二月癸酉大夫林公卒卜與夫人方氏合葬於銅盤不克葬隆興元年乃攺卜席麻之原以十二月甲申葬其孤若思錄其狀來乞銘某於義弗獲辭乃敍次而銘之林氏其先光州固始人居仙遊六世而公曽祖晟娶洪氏隱居行義有相之者曰骨如滿月子孫封侯相也祖輝贈中奉大夫祖母洪氏封令人父豫擢進士第歷知保徳廣信漣水邵武鄜邢冀七州贈正奉大夫母碩人余氏自有識公諱師說字箕仲年甚少爲知名進士以次當補官推與從兄及弟旣而試銓曹第一調嚴州司士州爲巖邑土狹而民悍朝廷旣平靑谿盜乃作私寨聚兵爲民防兵驕甚一以軍律治之不得騁乃至夤緣訟之州州知其誣也欲置以法懼其有他變公請攝理官數其罪因徐至柵下經畫之眾皆駭服樞宻李公時爲守禦使公就其辟書循文林郎攺宣義郎知江州徳化縣道由桐廬還偶支邑有他冦州民遮道乞公以治賊郡將白之朝因攺建徳縣賊平轉通直郎召至闕下充平秋嶺統轄官遂以公爲別乘措置控扼事蓋防金人之南也公自新定掾及是十年不去時敵人犯二浙倪從慶以遂安叛陳通以錢唐叛石榮石元又弄兵於郛郭之外羽書之來無虛日州縣不知兵僅無以應猝公少遊河朔習邊事毎當緩急之衝不畏死如向時巡逺輩欲以一州一縣數百千罷卒以抗滔天未易滅之敵屬敵騎將略地新定人大恐公適在他邑由間道入白郡將請靜以待之乃自帶十餘騎出城外問其何以來曰吾受命主帥以城降者賞公叱之曰吾聞國家命不聞汝命也乃狥於市而後斬之以是新定之民嬰城死守無他望累遷朝奉郎通判滁州未行差充兩浙福建淮東制置司參謀官拜尙書兵部員外郎持節來閩中攺朝散郎知建昌軍有詔二府近臣舉監司各一員丞相趙公薦之爲廣南東路轉運判官又移江西漕事知江州累攺朝請大夫公之在南海也適韓京以措置盜賊知循州頗驕愎不可制公數上章列其姦狀後數歳陳士宏以檄來京知其爲公同裏遂反復怒罵已而曰監司直須此老第於我少恩耳汀贑谿谷盜竊時出而臨漳爲甚當塗者以公知漳州未到官丁太夫人憂及服除除提防兩浙東路刑獄事山陰爲管內逹宦貴人率占田取竹木不辧虛壠實爲民害公一繩之以法不少貸以忤權近主管臺州崇道觀者凡六歳公曩時事塲屋不喜爲新經偏傍之學晚而好易取晉宋以來京房郭璞閔子明易朱易包諸家之說而折以伊川康節之書公胸腸無畱語每對客防人長短如虛舟飄瓦正欲使是人聞之而我無慙色也有四子長曰慶嗣早卒次若稽右迪功郎徳慶府司理參軍次若濟右修職郎柳州司法參軍次若思女九人長嫁右修職郎方木次李恂防次右從政郎傳漺次右迪功郎蘇維次陳驤次莊褒次爲小子某婦予與公爲累世通家宜其銘銘之曰

富鄭公之奏牘而公之出語有古遺直蓋於是乎取之銅鞮不並世而於我實取吾將勒其大者是之謂箕仲父診焉百世其來許

龔肖之窆銘【名夢良紹興十八年登第】

吾黨肖之胸腹無畱藏維壼言可以列之他人況所謂綢繆歡甚者肖之孤眇從同郡子林子遊文字胚渾章句脈絡往往窮日之力有所至焉者如是數歳塲屋有新聲以進士第調官南粵未逮戍遭內艱服除授筠州司戶參軍時太守於景文公爲諸孫嘗出景文公所更定舊書吳兢傳以示肖之肖之書其後頃刻如人意肖之死裁四十太守哭其屍如曩時宿處者龔氏自錢唐來莆更數世先君子齊賢以儒雋稱坎而死肖之嘗從容語其弟曰夢良恐隊先君子之志吾兄弟一日去書卷則倀倀何爲者耶妻黃氏有一男一女俱穉齒從父昆弟茂良自官舍以書來治葬具姑姊妹之子林復合雙棺窆之平洋之墟某於肖之定交且二十一年來趣銘於是銘之其辭曰

吾將騁而徜然如是哉明月抵顱華星載憮又何闖闖然如是哉往者不可作來者何可追銘之不可後也如是哉

艾軒集卷九

欽定四庫全書

艾軒集卷十

明鄭嶽編附錄

遺事

淳熙四年五月二十五日甲子謝廓然賜出身除殿中侍禦史廓然之命自中出中書舍人林謙之疑之不肯書黃二十七日丙寅謙之攺權工部侍郎謙之力求去六月三日辛未除集英殿修撰知婺州謙之老儒素有士望及在後省久未有建明呂伯恭私惜之謂所知曰未知此老若何收殺及是繳廓然除命士論始服之東井書堂郡東南二十里工部侍郎艾軒先生林光朝講學之所中書舍人張孝祥書額有拜經堂師儒坊城南三里在永丰塘之北紹興三年以林光朝立艾軒祠堂太守林元仲立少師魏國公記正獻陳公薦充學官館職札子雲林光朝明經博古通練世務行爲一郡所推文爲多士所服居鄕教授從遊者常數百人郡守監司頃以孝廉舉於朝屬多事未行

呂太史答潘叔度書云艾軒怕事自來如此然資質終是長者又云沈子壽繳章乃謙之第一義折其萌芽亦不爲無益也又雲林謙之以繳新端除目遷工侍次第須決去就此舉過江後未有也平昔保任此老果不負所期

橫渠云置心平易始知詩然橫渠解詩多不平易程子說胡安定解九四作太子事云若一爻作一事只做得三百八十四事此眞防易之法然易傳中亦有偏解作事者林艾軒嘗云伊川解經有說得未的當處此文義間事安能一一皆是若大頭項則伊川底卻是此善觀伊川者陸子靜看得二程低此恐子靜看其說未透耳譬如一塊精金卻道不是金非金之不好蓋是不識金也

詩之意不一求其切於大體者惟思無邪足以當之非是謂作者皆無邪心也爲此說者乃主張小序之過詩三百篇大抵好事足以觀惡事足以戒如春秋中好事至少惡事至多此等詩鄭漁仲十得其七八如將仲子詩只是淫奔艾軒亦見得

這道理易晦而難明熹少年過莆田見林謙之方次云說一種道理說得精神極好聽爲之踴躍鼓動退而思之忘寢與食者數時好之念念而不忘及至後來再過則二公已死更無一人能繼其學者也無一个會說了忠定趙公記先公行實云汝愚登第時先公無喜色後與興化人林光朝相繼入館公聞之喜甚朱文公作篤行趙君彥逺墓碣云汝愚從屬籍魁多士國朝故事所未有人爲公喜而公處之如平時及汝愚入館適與莆田林光朝謙之同捨然後喜可知也

二劉先生行實云乾道辛夘五月太史劉公卒艾軒謁告攜家出精舍哭之周益公方以少蓬領三館之士乃相語曰師友道防久矣新太史哭其友故太史古道一振風俗之機吾儕弔可廢乎且復之之防仁父伯恭子直嘗向艾軒舉行斯禮矣遂縞衣哭於艾軒之前張袁州以書抵艾軒曰賔之正人聞其死重爲國家惜之況相視猶父子哀哉柰何答書有云賔之愛君均於愛親憂國過於憂身古有遺直今難其人袁州摘以示其徒陳從事符曰斯人也何可復得得斯言也可以不朽矣眞西山防東萊南軒與劉著作帖云是時中外多君子二先生帖所謂聖錫者端明汪公謙之者艾軒林公元晦者新安朱公而周洪道之特立丘宗卿之盡言趙子直之好學亦見帖中皆當時名流也主徳盛明賢才林立猶陽春正中風日怡暢奇葩異植紛敷天壤間此其所以爲淳熙歟

東萊帖云艾軒與張欽夫所居連墻日夕講論殊以自幸南軒帖云伯恭鄰墻無日不相見謙之所居亦隔一橋耳又云此間謙之時得往來蓋相去數步

余嘗評艾軒文髙處迫檀弓谷梁平處猶與韓並驅他人極力摹擬不見其峻潔而古奧者惟見其寂寥而稀短者縱使迫眞或可亂眞猶虎賁之似蔡邕也優孟之似孫叔也有若之似夫子也形也至於网山論著句句字字足以明周公之志得少林之髓矣其律詩髙妙者絕類唐人疑老師當避其鋒他文稱是【劉后村网山集序】初网山旣得師傳嗣講席戶外之屨幾半艾軒於是网山之徒又推樂軒爲髙弟一日侍网山謁老艾艾受其拜接之如孫【劉后村樂軒集序】

在昔隆幹間士之師道立浙東萊呂氏建晦庵朱氏湘南軒張氏江象山陸氏莆艾軒林氏皆以道師授並世而立名者也艾軒於時猶爲先輩號南夫子獨不喜著書門人又益防黃懷安芻最髙第最早夭二劉著作正字𨿽暫顯亦早卒世其學者网山一人再世之傳則樂軒又皆以布衣死艾軒在网山以艾軒名网山在樂軒以网山名近二十年鄕井聞見日陋張呂諸儒以其書在可磔裂欺世故人能言之言象山者疑信已半至若艾軒姓氏則問之晚少年漫不省樂軒𨿽得壽後网山死四十年衰白窮槁人以爲常人矣【林希逸樂軒詩筌序】

神道碑

少傅觀文殿大學士致仕益國公食邑一萬五千六百戶食實封五千八百戶周必大撰並書

子貢問鄕人皆好之何如孔子答以不如鄕人之善者好之孟子告齊宣王以諸大夫曰賢爲未可必國人皆曰賢然後察而用之是二者古今觀人之要術於吾艾軒猶信初予與著作佐郎劉夙賔之爲同年進士後識故相陳正獻公皆莆人也賔之博洽剛介正獻道徳隆重其不輕許可則均每論其鄕之人物賔之曰艾軒吾師也正獻曰艾軒吾友也後予官太學會諸生則亦人人推林艾軒蓋其博學篤志手不釋卷出入起居必中規矩事親孝禦下仁行已恭執事敬勇於義審於思善並美具宜爲當世所宗然未甞著書惟口授學者使之心通理解常曰道之全體存乎太虛六經旣發明之後世注解固已支離若復增加道愈逺矣文辭古雅不事雕鎪如淸廟朱弦可一倡而三嘆也五十方奏名則有名焉於時朋遊若門弟子官逹已多交賀於朝區區一第何足爲公重欲其因仕行道耳夫未仕而鄕人之善者以爲師友通國之人皆謂之賢旣仕則又爲之喜由是天子察而用焉玆豈聲音笑貌所能致哉誠之不可掩也如此艾軒公自號也隆興元年調袁州司戶參軍未上召對攺左承奉郎知永福縣大臣論薦不已召試館職乾道五年七月遂入爲祕書省正字兼國史編修實錄檢討官六年佐著作兼司勲司封郎官七年遷著作郎兼郎禮部八年進國子司業兼太子侍讀史職如故九年請外以直顯謨閣提防廣西刑獄淳熙攺元易使東路二年茶冦自荊湖剽江西薄嶺南其鋒鋭甚公自將郡兵檄摧鋒統制路海本路鈐轄黃進各以其軍分控要害防有詔徙公轉運副使公謂賊勢方張畱屯不去督二將遮擊俘獲相繼賊驚懼宵遁上聞之喜曰林光朝儒生乃知兵耶加直寶文閣明年召拜國子祭酒兼太子左諭徳四年二月乙亥駕幸國子監命講中庸上大稱善面賜金紫已醜除中書舍人爲誥有古風坐繳奏新禦史除目攺權工部侍郎請外以朝散郎充集英殿修撰知婺州引疾提舉江州太平興國宮五年五月六日卒此其出處大略也公諱光朝字謙之世爲興化軍莆田人曽祖南一祖繁父勉累贈奉議郎母恭人曽氏享年六十有五是歳十月二十日葬本縣麥堆原之北娶徐氏封恭人六子今存者宜季能季宜季迪功郎福州府福淸縣主簿一女適太學內捨生南若礪猶子成季力學而賢爲公作家傳正獻公又作祠堂記凡公行誼閥閱已詳而其子復以先志來求銘隧道之碑予念昔在兩省公適登第典貳祕書公來著庭佐春官公爲郎掌史事公爲僚晚忝宮端同事壽康皇帝前後五聨官曹大而性命道徳之理無不講內而閨門寢食之私無不及讀書未逹賴公析疑屬文未工咨公指瑕平居相愛殆同天倫公之本末皆親見熟察非但傳聞而已是宜爲銘其辭曰

尙賢好修志誰不勤汲古纂言業誰不精孰如林公好學而醇所持者正所勉者誠身猶布衣人曰公卿年未彊仕人曰老成時雨之教其化也深水上之風渙然有文瞻彼莆中冠蓋如雲祭公於社過者必欽

平園晚作益自磨礪然散語終是洗滌詞科气習不盡惟艾軒志銘極簡嚴有古意今祠堂本乃復齋陳公所書而平園眞迹藏外孫方之防巖仲家巖仲他日有佳石當並平園小楷刻之祠中後村劉克莊防

祠堂記

淳熙壬寅夏四月永嘉林侯元仲來守此邦政尙嚴明以厚風俗惇教化爲本閱數月闔郡之士咸造於庭曰莆𨿽小壘儒風特盛自紹興以來四五十年士知洛學而以行義修飭興於鄕裏者艾軒林先生實作成之也先生學通六經旁貫百氏蚤遊上庠已而思親還裏開門教授四方之士摳衣從學者歳率數百人其取巍科登顯仕甚眾先生之教人以身爲律以道徳爲權輿不專習詞章爲進取計也其出入起居語言問對無非率禮蹈義士者化之間有經行井邑而衣冠肅然有不可犯之色人𨿽不識望之知其爲艾軒弟子也莆之士風一變豈無所自先生歿已六年人思其矩範願得立爲祠宮春秋薦以苾芬以慰邦人之慕而埀後來之勸敢以爲請太守喜曰言會予心其可後乎古所謂鄕先生歿而可祭於社者非斯人其誰乃擇城南隙地爲屋十有六楹丹雘一新像貌煥然崇徳象賢聞者興起越明年二月丁酉太守率諸生有事於祠下一郡之人莫不奔走瞻敬因謀刻歳月謁記於予予與艾軒遊四十年所謂三益之友其可辭先生諱光朝字謙之艾軒蓋其自號也少有聲場屋年五十始擢太常第天子聞其名召試館職入著庭爲吏部員外郎國子司業兩學士人服其素行矜式惟謹出使廣東以儒生平劇賊朝廷嘉其能增秩召還爲國子祭酒車駕幸學命講中庸玉音嘉奬賜以金章不旬日除中書舍人以繳駁不當爲禦史者遷工部侍郎請外以集英殿修撰知婺州待次逾年得疾一日不起天下之賢士大夫莫不傷之惜其才有餘而用不究也況邦人羣弟子乎昔楊垕歸犍爲以黃老教人門人猶爲之立廟嚴君平在蜀以忠孝訓俗而郡守亦爲之立祠今艾軒之學行文章爲吾裏宗師可無祠乎然則守侯之政亦可謂知所先後矣六月丙午少保觀文殿大學士醴泉觀使申國公食邑八千九百戶食實封三千八百戶陳俊卿記朝奉郎充集英殿修撰知福州軍州事充福建路安撫使馬步軍都總管賜紫金魚袋趙汝愚書宣教郎直徽猷閣主管臺州崇道觀朱熹題額

興化軍城山三先生祠堂記

由熙寧橋南行可二十里城山在焉望之紫翠崒屼欲與壺山差肩其下平疇沃野淸泉茂樹環而家者千數百年之舊族當世之顯人不在東家在西鄰也其父兄隆儒而嚴於教其子弟力學而攻於文立聲名取科級榜不絕書有貴爲從槖者魁多士者人徒見其人物之極盛而未知其爲師友之餘澤此三先生祠之所由作也初艾軒來水南學者空郡從之而紅泉東井之學聞天下艾軒去綱山嗣講業网山卒樂軒嗣焉裏中前一輩及老艾之門者眾矣然數十年間更相推讓卒以傍邑二士接艾單傳所謂公論在人心者耶林侯肅翁受學樂軒下車首爲學者言三先生之學自南渡後周程中歇朱張未起以經行倡東南使諸生涵詠體踐知聖賢之心不在於訓詁者自艾軒始疑洛學不好文辭漢儒未逹性命使諸生融液通貫知性與天道不在文章之外者自网山樂軒始蓋网山論著酷似艾軒𨿽精識不能辧樂軒加防放焉其衛吾道辟異端甚嚴嘗銘某人云佛入中原祭禮荒胡僧奏樂孤子忙里人化之使网山樂軒而用於世所立豈在艾軒下哉聽者悚然如覿三先生之容侯復嘆曰吾昔講肄於是遊息於是歳月幾何泉石魚鳥歷歷可識而先師已逺不可見矣則又愾然有祠三先生之意山絕巓有精舍新祠在其左俯瞰國淸塘水光山色橫陳乎前乃像衣冠乃集衿佩以淳祐四年甲辰躬行裸薦之禮序飲而退命余記之餘惟在三之義師居其一故侯芭白首太後山瓣香曽氏所以敬接承嚴付授也昔网山之事艾軒也死則要絰忌則哭墓樂軒之事网山也亦然至侯則慨林陳之後防絕旣祀樂於家廟又白尙書並禁二墓樵采俾鄕校合祠焉歳時若逺遊而歸必墓祭出處必命祝史以告及牧斯土復倡邦人嚴奉而烝嘗之彼背師而從許行與諱稱京房門人者視侯宜少愧矣余不識三先生而於艾軒累世通家也於网山子綺伯童子師也於侯友也侯爲餘言近世諸儒流略通體用此皆莫敢望樂軒侯嘗乘華玉堂開卷邇英貴近矣顧惓惓於疇昔傳道授業解惑之匹夫往往見於墻所謂心悅而誠服之者與艾軒林氏名光朝字謙之网山月魚林氏名亦之字學可橫塘樂軒初名某因讀詩采蘋有悟攺名藻字元潔艾軒固印証之矣侯名希逸與网山俱福淸人樂軒由長樂僑福淸云噫以水南文物之懿守侯風化之善前輩師友之賢設遇名筆必有以發揚蹈厲之者而余累然病眊筆墨不靈僅記歳月而已主管建康府崇禧觀劉克莊記

修復艾軒先生祠田記

初郡人祀艾軒先生於城南田以贍之者忠定趙公也碑以實之者正獻陳公也不幸先生二子繼卒猶子成季字井伯有賢名忠定客也又卒家事益落田爲二姓所得諸孫曰鈞者愬於計臺方公大琮喟然太息曰鬻祀田非法也沒價還田法也吾使鄕部寧厚毋薄檄郡丞以窠名錢酬元直之半復其舊會易帥他路事格不行田旣去祠益圮鈞復愬於郡楊公棟亦喟然太息曰古者祀鄕國之先賢以爲先師艾軒非先賢乎式閭表墓自昔有之田非閭墓比乎廼新祠宇復鐫二姓曰先生在不殖寸產沒豈與鄕人較數畆之田者𨿽然諉先生之廉讓利故家之淸貧取而有之此名不可安也方公去矣窠名錢不可覬其以郡鏹十有二萬酬若等二姓退聽毀劵歸祊公又曰是嘗一鬻矣安保其不再乎覈其田凡八畆三角三十一步歳得糓十七斛有奇錢千圖久逺而可托者莫如學以田學曰文都先生孫也宜主其祭鈞井田孫也有勞於田令學官以其歳入分給二子焉昔孟子論善士而有一鄕一國與天下之辧以陳良爲楚產以仲子爲齊巨擘至伯夷伊尹則不然今夫前陳后方莆人也其於先生猶曰吾東家丘云爾忠定鄱人也楊公蜀人也地如此其逺也歳如此其久也事先生如此其共也豈私於東家者乎若先生者所謂天下之善士乎楊公起倫魁由樞掾尙書郎出牧其來以風化爲先務旌賢崇徳搜遺繕廢於是二劉二鄭城北四先生之祠皆新朝廷嘉公治行就擢刑獄使者埀發命克莊曰圯者葺侵者歸矣子二大父實同閟宮其書於石克莊不敢以衰病辭某年月日某官劉克莊記

諡議

朝奉郎行太常博士兼史館校勘牟子才撰

議曰國家自過江來丰芑菁莪之澤浹於人也深𨿽中更嫚秦挫揠而封培之久根苗未盡逮至隆幹之間文章之士復振而起如玉山汪公遂初尢公梅溪王公於湖張公巽巖李公兼山黃公東萊呂公誠齋楊公後溪劉公殆不可勝數後來繼踵學問如朱張二子詞章如周洪諸賢並生錯出亦非一人然嘗論之此八九公𨿽出處不同用捨各異然皆挺然自立不肯少貶以求合所以光明俊偉著於時而垂於後者非以其文也以其節也蓋文不髙則不傳文髙矣而節不能與文俱髙則𨿽傳而不久故有文者必有節有節者不必有文君子惟其節之爲貴也故工部侍郎林公光朝於八九公者皆其輩流也其眞所謂有是文有是節者乎公學通六經旁貫百氏發而爲文森嚴奧美精深簡古不事雕鐫下視騷詞爲他人數百言不能道者公直數語雍容有餘所謂淸廟朱弦一唱而三嘆者也平生未嘗著書惟於易書詩禮精通黙識間爲章句口授學者使之心通理解嘗曰道之全體存乎太虛六經旣發明之後世注解固已支離若復增加道愈逺矣四方之士摳衣從學者歳不下數百人時論翕然有南夫子之號而吾黨之士識與不識皆以艾軒尊之朱文公謂公爲後學之所觀仰葉水心謂公爲時人之所推尊著庭劉賔之則曰艾軒吾師也故相陳正獻公則曰艾軒吾友也其爲人所尊敬如此公爲祭酒車駕幸學命講中庸公謂凡爲天下國家有九經所以行之者一也一乃中庸孝宗嘉嘆以爲此說深得聖人之防蓋先儒所未及天下之士固莫不知有林公之文矣及退而考其平生出處大節則有卓然大可觀者龍大淵曽覿以潛邸恩寵進隆興初公與劉復之進對頗及二人罪由是補縣乾道七年三月張說再除僉書公時在著庭不肯出賀遂出爲廣西提刑淳熙四年爲中書舍人五月謝廓然賜出身除殿中侍禦史命從中出公疑之不肯書黃以爲科目太泛名器太輕非所以開張正塗誘來讜論天子知公決不奉詔攺授工部侍郎不拜而去隆興迄淳熙二十年間公出使入朝狥義忘私幾三仕而三已前此所未有也然則公之節爲何如哉公沒才六年莆之士思其矩範願爲立祠太守喜曰古所謂鄕先生歿而可祭於社者非斯人其誰乃遂祠之歳慆月邁子孫湮防僅有趙忠定公所立祠堂之記猶存忠定卽公之門人也其子必願帥福遂從莆士之請具申於朝請所以易其名朝廷從之謹按道徳博聞曰文能固所守曰節公之學問溢爲詞章固已不可掩而髙風特操表表在人尢非時賢所敢望以及者嗚呼以如是之節有如是之文此公所以特立於孝宗之朝而無愧於一時諸賢之盛歟請謚公爲文節謹議

覆諡議

朝請郎新除考功郎官兼玉牒所檢討官馬天驥

議曰文以气爲主气之不充文奚取焉自古以文名者多矣至若實夷險等得防勁節孤標能自防於風塵之表如古柏寒松淩霜雪而不攺柯易葉者能幾人哉如柳宗元劉禹錫輩其屬辭比事巧麗淵博足以手揖古賢气喬時輩文則文哉而蹈道不謹暱近小人自貽大節羞此無他气餒云耳惟昌黎韓公以日光玉潔之文澤於道徳仁義佛骨一表忠犯人主之怒𨿽投之荒裔而不顧東坡蘇公文字言語歷刼贊揚有不能盡實爲我朝宗工巨擘用之則金馬玉堂不用則珠崖儋耳一是一非曽不足以挽其挺挺之守此其剛大所充浩然天地間豈區區掉鞅於文章之囿者與凜凜髙風孰髣髴之渡江以來而得莆之艾軒林公焉公力學講學近沿濂洛上溯洙泗發爲文辭渾然簡古不事雕鎪髙處迫檀弓谷梁平處猶與韓並驅開門延生徒四方之士相從問文章爲事者肩摩而袂接益國周公以文名一代平居相親猶有賴指瑕之益朱文公於當世之學間有異同獨於公尢加敬謂公實爲後學之所觀仰聲名赫如也龍大淵曽覿以潛邸恩寵臺諫相繼論不行有負時望召爲執政者鋭欲去之覺不可揺至以疾辭時公自宜春戶曹賜對輙抗論二人之罪甘補縣於外此亦防偉不常矣晚代言西掖有謝姓者賜出身除殿中侍禦史命自中出公駭然曰是輕臺諫羞科目也卽以詞頭封還天子度公決不奉詔攺授工部侍郎不拜而去彼脂韋依阿戀名位者觀此寧不羞悸流汗乎噫公之文如淸廟朱弦一倡而三嘆公之大節如中流砥柱屹狂瀾而不移是殆莆山川之英間气之鐘而有此幹淳中之偉人乎九原不作鄕之門人想其遺風旣辟堂以祠之又合辭請謚於朝所以仰景行而光潛徳也太常議以文節易名疇曰不宜謹議

答林謙之書

朱元晦

玆承祗召還朝不獲爲問以候行李伏奉黃亭所賜教帖恭審執禦在行神相起居萬福感慰之至比日伏想已遂對揚從容啟沃必有以發明道學之要切中當世之病者恨未得聞至於不次之除非常之數則不足爲執事道也某愚不適時自量甚審所願不過力田飬親以求寡過而已所謂趨赴事功自當世賢人君子事豈某所敢議哉過防諄諄荷愛之深書尾丁寧尢爲切至屬數日前已申祠官之請聞命不早𨿽欲奉教而不可得矣抑某久欲有請於門下而未敢以進今輙因執事之問而一言之蓋某聞之自昔聖賢教人之法莫不使之以孝弟忠信莊敬持飬爲下學之本而後博觀眾理近思宻察因踐履之實以致其知其發端啟要又皆坦易明白初若無難攺者而及其至也則有學者終身思勉而不能至焉蓋非思慮揣度之難而躬行黙契之不易故曰夫子之文章可得而聞也夫子之言性與天道不可得而聞也夫聖門之學所以從容積累涵飬成就隨其深淺無非實學者其以此歟今之學者則不然蓋未明一理卽已傲然自處以上智生知之流視聖賢平日指示學者入徳之門至親切處例以爲鈍根小子之學無足畱意其平居道說無非子貢所謂不可得而聞者往往務爲險怪懸絕之言以相髙甚者至於周行卻立瞬目揚眉內以自欺外以惑眾此風盛行日以益甚使聖賢至誠善誘之教反爲荒幻險薄之資仁義充塞甚可懼也某緜力薄材學無所至徒抱憂嘆末如之何竊獨以爲非如執事之賢素爲後學所觀仰者不能有以正而救之故敢以爲請執事誠有意焉則某𨿽不敏且將勉防駑鈍以佐下風之萬一不識執事亦許之否乎謹此布聞因謝先辱余惟爲道自重以慰後學之望

祭文

年月日具官陳俊卿謹以酒殽之奠告於亡友謙之侍郎艾軒林公之靈惟公性廸中和躬履仁義學如伸舒文如賈誼爲鄕先生名重海內門人著錄何止千計安貧守道白首不二年且半百才得一第人亦有言晚成大器粵從天祿始佐太史進司學政望厭多士出持使節威肅羣吏上多儒生文武兼備破賊於南厥功甚偉召還成均階陞舊次皇帝視學以備講對發明九經天顏悅喜以身章遷之內史一時寵渙聳動中外厭直承明以郡自詭旋卽叢祠歸休梓裏進退出處可以無愧等類所期未登大位如何一朝遽然而蛻嗚呼哀哉始公之歸我方適至四紀故人心期黙契杖屨過從優遊卒歳踐言未久而乃予棄嗚呼哀哉寓形宇內誰者不死逹人大觀又何足喟惟公晚逹百未一試失此老成邦國殄瘁嗚呼屋有詩書家無儲峙文章傳世淸白遺子不朽者存可無憾矣酹此一觴公其歆止尙饗五年夏五月甲午朔十月癸卯門人彭嵩年等聚酒爲酹致告於工部侍郎艾軒先生之靈嗚呼我輩不天斯文墜地其將何辭以侑斯觶尙饗

維淳熙五年夏五月癸卯門人林亦之以酒漿雞豚之奠敬告於工部侍郎故艾軒先生子林子之靈嗚呼先生而止是耶昔之人哭其師如哭其父謂其師之可以盡吾情如其父則哭之如其父嗚呼先生其吾父也撫棺大呼有所不可忍傷哉痛哉痛哉傷哉軻之死千載而有伊水伊水不可見又寥寥乎有吾先生一等談論往往自六經絕筆此爲獨悟是軻之後有伊水六經之後而有吾艾軒先生也嗚呼百年宇宙而有君子者吾得而師事之百年宇宙而亡君子者我不得而師事之吾之恨何如也嗚呼痛哉三日之斂門人之絰者出亦之又帥紅泉諸生且哭之亦之來紅泉以其鄰於東井也先生嘗至其廬而諸生列拜於堂下先生受其拜且誨之如其諸孫行也嗚呼吾道缺落非先生而孰起之先生且死斯文斯道何所托此亦之所以俯天痛哭淚且盡而眼眶裂也嗚呼痛哉

祠堂祝文

年月日具官林元仲謹以淸酌庶羞之奠昭告於艾軒先生之祠嗚呼世之生賢豈伊其人天實相之與興斯文惟公之生繄道主盟行髙而夷論正而平發爲文章雲行雨施權衡國史金玉帝制見墻奉扄洙泗河汾凡曰佳士半出公門伊昔大儒有如胡公講學於湖翕然文風一世師表羣材楷模吁嗟我公比徳則俱惟公門人有銜不袪謂公云亡日月其逾或詣予言願爲公祠雞豚春秋我公之思予曰嘉哉實獲我心訪公平生燕居城南聚徒談經莫盛此時今玆卜築尙其近之公靈在天散於無形鑿井得泉邦人之情我聞昔賢歿祭於社振懦激廉百世之下矧公名徳在人則厚豈不永傳迄於不朽我拜公像心焉孔悲堂堂我公恍然在玆酒淸殽芬荔丹蕉黃嗚呼公乎釂予一觴尙饗

維淳熙十年春二月上丁越翌日戊戌故工部侍郎艾軒先生祠堂告成門弟子逺近至者數百人郡侯祭已迪功郎致仕吳悅之在諸生以齒先敬酌酒告於祠下嗚呼大道根源畀諸聖賢千年百年廼見一人孟子無傳發於洛川洛有程氏莆生艾軒於嗟先生皜皜誰匹六經脈絡神解心得同堂相嘆胡不著書交臂難言紙上何如四海學者始知孔氏不在訓詁不在文字莆人四世祖孫父子殆數百人皆門下士不獨致身蟬聨簮組一時楚楚如齊如魯忽爾梁壞哀沈痛深有來賢侯式慰我心一國之師天下所慕防彼明祠血食玆土七閩都督義重交友買田以祠邈哉不朽吉日維戊侯來執斚冠履雜沓有淚如寫先生之道自此長存願究遺言勿絕此根尙饗

維淳熙十年歳次癸卯四月乙未朔十六日庚戌朝奉郎充集英殿修撰知福州軍州事充福建路安撫使兼馬步軍都總管趙汝愚敢昭告於故艾軒先生之祠粵剛柔之成質紛盈縮之不同嗟中行之良難眇千萬而一逄惟公秉徳深厚粹衝嶷然山立溫乎春融豈天賦之自爾抑學力之由充人徒見其文追盤誥詩規風雅畢多多之能事又孰知夫近沿濂洛上溯洙泗實游泳乎道徳之中人或疑其聞善則譽見惡不去若伈伈以同俗又孰知夫素位而行執義不回凜若有古諍臣之風蓋公之制行似黃憲當官似陽城而誨人則王通夫豈一已之私論誠參諸天下萬世之公念江湖之漂泊幸冊府之從容我扶我植在麻之蓬發覆羃於醯雞傳羽翮於冥鴻逮風洞之分騖復南浦之回從嘆宦牒之悠悠而行李之怱怱曽日月之無幾莽今古以奚窮自我承訃適纒哀恫慨一酹之未遑攢百念而自攻屬紆閩部之紱緬想若堂之封聞邦人之起慕儼祠典之攸崇恍音塵於疇昔眷情義之初終聊持不腆之田往助明淸之供愧文酸而意蹙恨報嗇而施丰公其未亡不予監衷嗚呼哀哉

城山三先生祠堂告艾軒文

余謙一

我有師儒號南夫子非國非鄕實天下士道在太虛書畱天地考亭東萊之所嚴事

艾軒集卷十

防艾軒集後

學果待文乎六經語孟曽思至矣濂洛闗建足矣艾軒之文可無梓乎先生動必以禮專心聖賢踐履之學其語道也爲當世大儒所稱服特以未嘗著述後世無聞焉幸其遺文尙存固所謂參乎六經淵源伊洛者也讀者果能驗其文於其心得其人於其文會所以動必以禮專心踐履於言外是誠不可不梓而亦非徒梓矣若槪諸世之所謂文者以玩耳目無梓可也正徳辛已秋七月望日後學覺軒雷應龍識

艾軒文選後序

天地開辟人文之會一見於周再見於宋周之季聖人者出吾道宗師諸賢以次授受其後散之四方各以其道鳴迨其久也寖防以絕越千餘年至宋而周程夫子者出始得不傳之緒倡道濂洛而山道南一遂流入閩羅仲素李願中而有考亭由王信伯施廷先而有艾軒與象山南軒東萊並峙一時聚徒講業時艾軒年尢髙號南夫子云考亭之於張呂往來辧析注釋經傳象山則厭拘牽文義直以超悟爲髙艾軒嘗曰道之全體存乎太虛六經注解固已支離若復增加道愈逺矣故不著述然至老劬書不倦文公過莆嘗與講論及再至嘆曰昔見林謙之方次云說得道理極精細爲之踴躍鼓動退而思之至忘寢食卽是觀之艾軒深造獨得要未易窺抑猶在朱陸間乎莆之人士知有濂洛之學艾軒啟之文公實成之也陳復齋嘗作仰止之堂以祀文公知軍林元仲祀艾軒於城南舊址湮沒曠然莫舉玆吾郡邑大夫慨然復古表勵風教因神祠攺立書院以祀文公名以仰止仍其舊也而並祀艾軒以嘗與文公講道且爲莆道學之祖也顧惟文公之書家傳人誦艾軒以不著書後世莫考至並其姓氏而忘之幸其遺文梓行於宋者僅傳錄本亟圖再梓而詘於力乃屬予擇其尢闗系者先刻之附以遺事凡若干捲非輙有去取也若其文之髙古陳復齋劉后村俱有定評晚生何敢置喙後之欲知艾軒者覧是集思過半矣正徳辛已夏六月朔日鄕晚學山齋鄭嶽謹書

艾軒集卷十

