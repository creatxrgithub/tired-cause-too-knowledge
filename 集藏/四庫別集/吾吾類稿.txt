

欽定四庫全書

集部五

吾吾類稿三卷

別集類四

元

提要

﹝臣﹞等謹案吾吾類稿三卷元吳臯撰臯元史無傳志乘亦失載其姓名獨永樂大典各韻中頗采錄其詩文題作吳舜舉吾吾類稿又別收胡居敬等原序三篇略具行履知其爲臨川人乃宋丞相吳潛諸孫早逰吳澄之門嘗官臨江路儒學教授元亡後抗志不出遁迹以終而不著其名惟王圻續文獻通考載有吳臯吾吾類稿之目而集中祝文亦有臯忝逰宦語知臯爲其名舜舉乃其字也臯工於韻語所作大都以朴澹爲主不渉元末佻巧纎靡之習詩中紀年多有庚寅壬辰及癸卯甲辰等歲名時正值至正之季盜賊縱橫目擊艱危每深憂憤如和劉聞廷擬古十章反復於國步將傾籓維弛節而繼之以堂堂尋陽守重義知所本云云特表李黼之忠烈以激厲當時其志有可憫者𨿽其骨格未堅尙不能抗行古作者而纒綿悱惻要不失變雅之遺意焉集佚已久顧嗣立元詩選搜羅最廣亦闕而不載今從永樂大典裒輯共得詩一百二十餘首釐爲三卷其雜文十餘首亦附於後備考核焉

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●原敍

彊圉作噩之祀余還江右抵臨江假寓天寧寺寺宻邇郡庠因與教授吾吾吳先生舜舉遊先生嘗語余曰郡承大亂之後民皆習武事厭儒行弦誦絕響教無所敷吾甚恥之旣而時異事殊先生屛居閭裏辟一室績學藝文惟以奉親訓子爲務勢利紛華之習視之漠如也郡洊罹兵變干戈相承學宮荒閴袁筠之境遺民逸士聞先生名每延置其家奉贄請益𨿽武夫悍將多遣子弟就學焉四方搢紳大夫求詩若文戶屨恆滿平居無事操觚染翰著述不厭境與意會必形之吟詠學者多傳誦之遭時多囏竟賫志以沒惜哉先生歿十餘年其子均彚次遺稿屬爲敍余嘗見先生文集篇帙甚富今所存僅若此蓋掇拾於喪亂之餘不能全也先生之文典實古雅從容於法度之中其爲詩衝澹和平發乎性情之正世之工乎侈靡浮麗以流連光景嘲弄風月者不可並論也先生世家臨川履齋丞相之諸孫也蚤遊吳文正公之門獲聞聖賢之學故處乎叔世卓然不易所守使得位而見諸用其事業必有可觀也詞章云乎哉均字仲權好學而文能守其家學云渝陽胡居敬敍余畱郡城獲觀吳舜舉吾吾先生詩尢妙於五言如竹林淸飆頓蘇煩郁如蘭臯秋露夐殊塵境因嘆曰詩形於音音生於心心有所契音乃中節先生之詩中節之音也而余未能知之憶余弱冠時與先生同處豫章郡庠爲弟子員余之學未知方誌有不定因謂人皆然固余之媿也後三十年先生爲臨江郡博士遂屢見之以急遽流離未暇考徳問業知先生未盡又可媿也後又二十餘年而先生歿矣而始獲盡觀其詩文皆亹亹古人乃大媿焉以五十年之交友而知之未能盡何也其失原於自怠而闇於知人也嗚呼白首巖扄舊交零謝欲求如先生者與之上論風雅而下評近作其可得耶先生之子均以先集見示凡先生行事前進士胡君居敬敍之詳矣余書此於後姑以見慕之之至而媿之之深也梁寅敍

詩權輿於康衢之謡賡載之歌而大備於成周之風雅頌後世𨿽有作者不可及已邵康節云自從刪後更無詩非無詩也無古人之詩也非無古人之詩也無古人之性情也五言起於李陵蘇武七言起於漢武柏梁詩之爲體非古也絺章繪句嘲風詠月詩之爲教非古也夫以古人之詩如彼而今人之詩如此謂之無詩果無詩哉其間有能以今人之詩體而寫古人之性情則詩之爲教猶有存者然文章與時髙下漢魏之詩猶近於古下至六朝則綺麗之習勝而漢魏雄渾之气亡矣迨夫聲入於律而絕句八句排律之作則號爲近體而拘拘於對偶嫓靑配白爭以纎巧新奇爲尙去古益逺然時之所趨其可少乎臨川吳舜舉先生蚤知學詩而能上追三百篇之義作爲五七言古近二體諸詩皆本乎性情關乎世教非泛泛而作者前嘗爲臨江郡博士其淑諸人者多矣亂離以來舊稿散失其子均收輯遺篇於亂定之餘僅得若干首臨江稅課司大使京兆趙君師嘗見而說之遂率郡中士友命工刻梓以永其傳以余與先生相知之深徵序其端余不敢辭張美和敍

●欽定四庫全書

吾吾類稿卷一

﹝元﹞吳臯撰

○四言詩

答穆文學代竹言

猗猗靑筠翳於崇岡羃羃繁陰媚彼飛凰有美君子徳音孔彰樵彼斧斯斸苗芟篁永貞是保爰底於昌

靈湫宅神龍也筠之城隅有泉淵然泉上爲宮肖龍以人雨暘疾疫民有賴焉沈詩其問神或樂之故作是詩以投之

泓彼淵湫閟靈城陬爰宅其幽承其庇休

湫淵以瀜築之新宮肖人而龍厥貌有顒

奕奕其庭濯濯其靈被於羣生嘉祥是徵

嗟予不辰國步薦迍有懷靡伸余何其臻

陳而詩之或言遺之辭之鄙矣式塵視矣

靈湫五章章四句

○五言古詩

贈人歸覲鍾陵

落日白荒荒遵渚飛冥鴻苦寒繒纊薄淒其號朔風客買鍾陵舟泛泛煙霧中自言定省曠疾首如飛蓬行矣勿滯畱觴酌忻暫同不憚畏塗逺且竟信宿工道經掘獄地尙憶劍气紅邊烽亙殘壘離思徒忡忡

筠邑丞禱雨有感賦以贈之

霓望眾方切枯焦感愆期順成責司牧肯以叔季辭筠邦執徐歲蒔蕓亢陽曦龜拆布疇畮百谷日已萎邑丞具齋沐懇欵重致詞靈湫詰朝詣甘澍應若隨孰云璇極髙俯聴亦孔卑寸念感冥寂丰穰端賴之黔首困兵革宜卹凍與饑君子埀豈弟允冀遵良規

送人赴金陵

風雨畢餘春飛花急如霰衡門竟朝掩好樹還蔥蒨故人隔峽表不得長相見忽聞有逺役去去遊海甸扁舟指吳會更逐長風便自是俊逸才列剡騰髙薦不獨蘇與張淸談縱雄辯眷余篤友誼不辱鄙微賤成名早歸來英遊總驚羨

遣曲生【並序】

曲生於余友義尢篤由發燥迄今無間言當余忻榮得意時其親愛不失左右及憂悲愁戚窮悶無憀卒蒙周旋其間宣力居多或感發或憤激或消釋或弭忘卽事計功夷險一節迨踰夫直諒多聞者一日遽攺容若欲謝余以請絕色甚厲气甚冽艴焉以進恧焉以沮非余間生生之實余間也邈不可詳自顧無所取忤者召之前俾殫其衷以釋其惑生於是惶蹙自訟曰不自敬徳和而靡節或湎或酣爰耽爰溺詒譴於躬故玆■﹝氵史﹞絕言訖斂衽而退又若彷徨眷戀而弗忍者遂爲五韻詩以遣之

抱戚坐衡宇癙憂日以癢玉友告交絕短气復慨慷靡究獲嚴譴盍亦反自臧久服狂藥醉遽絕心孔傷俛黙謝儀狄因之戒荒亡

采樵山中作

晨興遵前路縱橫復多歧停策髙阜間東西安所之松柏繁陰敷並遊多鹿麋境與俗塵逺采芝堪療饑斧彼磵底薪束歸任烹炊迥覺人迹絕復若世事遺借問園與綺嘉遁亦若斯吾意爛柯者局終歸若遲餘生世已季戈戟日交馳古道邈云逺撫膺心不怡

畱別胡宗性

荊扉掩初秋羸臥欲終日髙松落涼吹淸露曉如櫛彊起坐前楹有客欵蓬室忻言良朋至辭接盡詳密蹇予瘍在股不得屈玆膝兵革十稔餘困悴何由畢格鬥恣吞噬擬步輒如漆君奚膏爾車炎日屆逺出區城囿豺虎別我增憂栗直諒性所惇非君誰壹郁

往年客孺子宅前今別十載薦罹兵燹弗果經理不爲瓦礫之區必將爲有力者所獲感今懷昔惕乎厥中因成短章以寄此情

傾顚莫支維爰用養貞晦明徳光已耀已足動冠蓋屢下賓賢榻禮意浹歡愛奮乎千載上逺與夷叔配我來慕髙躅購屋幸相對泠泠湖水淸可濯亦可漑一朝鼙鼓動四海俱橫潰迎親仕淸碧事竟與時背寧知千載後進止兩顚沛豈虞居室焚復惻陵谷攺明當謝喧囂肥遁亦焉悔

熊徳新修學宮完爲詩貽之

殿廡麗層雲乃是素王宮欞星列前敞逝川亦朝宗顧玆兵毀余瓦礫翳蒿蓬昔人講經地齋館一朝空邦侯領時望斯文稱巨公旦望畢恆禮咨度意益隆相投得賢簿勉勉督眾工載績修完美敢昧創造功學徒知講習遊謌萃其中才彥當輩出文獻聿以崇蹇予謬承乏事往今不同仰羨文翁化作頌表愚衷

寄錢本芳

有客遊桂城於時秋告杪值玆揺落景孰緩憂心悄行行道裏逺去去知已少多君共儒素傾蓋意逾厚道同心卽契敢媿論交後永結芝蘭好何時醉醇酎暌違多一載夢寐常攜手染翰惕深衷應憐別離久

寄傅時憲

憶昔分手時四見易裘葛昕夕耿懷思曷已此心渴丹厓成獨往瑤艸向晨掇樂與童冠遊還喜俗氛脫吾儕憐困悴髙誼竟誰奪知已許論心諒君眷儒末

寄權丰城

白璧絕纎瑕瑩澈涵貞素由來荊人璞粹美非天賦丰城列名區寶气雜煙霧君膺竹符寄發政推仁恕居氓積疫困徳意諒宣布枉此照乘才作郡藹淸譽

寄周所立

初緑藹喬林華館微燻爽粉節矗新篁錦籜綴林響脫巾掛蘿薜陽景散淸朗洽此童冠儔林丘恣幽賞趙璧非常珍妙鑑啟深奨蘭章枉芳札亟誦慰遐想寧貽簡黙譴輒復懷技癢思逐好風翔深期謝榛莽

又

書屋俯長衢枉顧已承屢跫然舉玉趾短策散輕步神情獨散朗吐論發深趣君當儒林彥籍籍播芳譽自是荊山珍無瑕表眞度未酬連城價良用嘆遲莫

寄人

崇岡矗髙梧上有彩鳳鳴疾風吹纎云值此天宇淸汾陽唐功臣云仍踵芳聲覯止愜平素願言接光榮

風雨晝淒淒行邁戒修塗深冬饒雪霰淸寒迫微軀不獨逃竄苦幼子復被俘仁人鑑微衷願賜尺素書聲光久所及文采亦有餘贈以鼎呂重因之釋縻拘感徳已銘鏤終當效區區

寄劉彥行時在徳安縣

聚散耿暌違悵望渺廬嶽緬驚光景邁爰致音問邈聞當理淸秩獲奏承嘉擢從容辭大理黽勉署商榷賢勞念明哲寵命均優渥君才當茂彥妙蘊等荊璞曠瞻萌鄙吝未覿懷卓犖引領云錦間蹤迹限陽朔

寄陳伯昂二首

絲桐托淸音山水寄髙調鍾期邈云逺誰爲發眞照耿耿寸心存泠泠七弦妙解啟聾俗聴母詒賤工誚

獨鶴棲長松斂翮亦閒止髙視浮雲端毛羽霜雪比長風動天末千里煙塵起顦顇霄漢心奮迅志空委

貽陳學用

前路陟崇岡涼颸悴危緑於時逺行邁散步經樓曲去燕無餘影寒蟬鳴髙木新知偶相值覯止諧所欲才髙領時望何事媚幽獨更言遊謌樂嘯詠忻自足邀余坐華館觴酌泛醽醁論心手頻握交誼自今篤

東軒夭桃盛開東

軒粲繁英生色照書幌輕茜彤霞炫暖香散晴朗東風紫陌路終日馳輪鞅撫懷隠憂集頗念嬰世网仙源在何處整棹期獨往應有避秦人因之攄遐想

畏暑入山間二首

方懷濯冰思未劃逃暑計野人林下期林巒郁松桂裸袒資曠達有美裁薜荔石壁瀉流長徐徐下雲際

喬樹矗修幹松杉表羣材謖謖冒層雲繚繞依山隈側徑罕人蹤白石被荒苔解衣坐其上靑蔭絕飛埃延覽極幽渺襟抱忽然開掛冠且疎誕輕颸颯然來

癸夘歲作

獻歲娛彩侍霽景熙晨旭三陽兆開泰陰沴盡驅逐飛警何方來相煽日尋蹙皇天久厭亂何用更揺毒慈闈方抱恐遊子心懷恧頗厭城市居無由詣深谷烏鳥亦何仁返哺遺令躅勉奉菽水歡因之慰窮獨

懷何義立

髙秋病炎燠力疾坐淸羸書樓俯長川遐瞰風帆馳故人在天末劇我長相思裁書托雙鯉路逺莫致之桂塘極南際磻磎逼西陲諒集童冠樂沂浴相娛嬉鏗然捨瑟意求赤何由知蹇蹇豈余病采薇當朝饑

端居自遣擬寄弟尹

衰朽靡自振蹇運凝孤蹤素履慮恆澹困躓心已忡鼎沸復干紀煽虐滋頑凶側晲髙厚寛孱眇將無容家君奄然逝弟妹計亦凶稔禍何慘酷憂憤激愚衷先塋負城阿十載連蒿蓬倉皇乏祀葬念此痛擘胸孤城近攺築相逺百步中序易霜露降瞻省無由從彷徨但終日洊復罹兵戎病母踰八袠甘旨隨儉丰連枝阻且逺孰致音問通臨風一惆悵腸斷髙飛鴻

病足彌月鄧漢傑惠紫竹杖

股瘍爰類躄良行攺蹣跚伏枕縮伸窘窺關走趨艱賓至日旁午閔餘生苦顏肅進藉辭接送往卒復難忸懷靡自解撫心不遑安交親意有會貽以紫瑯玕剔竿剪飛佩斸本驚鳴鸞紋侵宿雨潤節傲秋霜寒扶顚委令材倚之良自寛感此倫誼篤懷徳劇百端時危備驅策永矢同相完

羅氏貞女二首

國土無定疆干戈那有常倏忽致侵伐蚤歲迫中腸仰天注白日含思離閨房棄絕父母恩不惜桃李芳出門卽有恃就死義有臧六親爲之怨世人爲之傷白骨化靑流英魄托上蒼女道恆不朽感玆令名香

神州中運否世事弗獲【一作莫可】齊中區鼎一沸滔滔遂沈迷廬陵禍未稔酷慘積莫稽彼姝不自昧顣顣辭深閨蓄志秉全節於義諒不暌層雲蔽皦日白璧沈黃泥已矣靡遑卹聞者懷怨淒作詩表懿行懿行良難躋

題息軒

盛寵襲奇患林丘資曠逸未彌兵革艱遺榮推達識於焉世氛絕最恃耕鑿力豈伊農畝儔畢志偶沮溺開軒面場圃充棟浩羣籍學耕非二致安計作與息作息本自然含哺便終夕

題淸隠軒

巨浸渺橫流懷襄日湯湯竟朝閱羣籍時繹心所臧客言叔度賢褎然逺騰芳豈依泉石幽深中膏與肓甘旨奉嚴親力耕道其常懿彼桀溺儔爰與寵辱忘羨子涉危亂不失居井鄕柰何參商居未獲覯淸揚不得同巧笑永永遙相望蹇予困行邁何由際時康

過鄧漢傑

廣庭列嘉樹衡門掩重關村迥輪鞅絕幽人築其間我來坐髙軒言笑以怡顏酌以芳樽酒醉臥復忘還

晨起

暑雨灑淸夜薤葉微薦爽寢酣齋館幽夢破山禽響褰衣下帷闥紅旭貫穹壤危條蔓羣緑延吹入前敞抱衝澹無營忻言脫塵鞅

喜雨呈郡守

積雨滯農工䢐景逼餘春渳渳流潦集川陸浩無垠東作殆難弛耦耕良苦卒雲收雨忽止驕陽肆其神頗怪魃爲虐惔焚且兼旬府公具齋沐敷意徹紫宸上天沛甘澤靡靡五夕晨幸玆歲事稔庶用舒罷民作頌播厥美願言希秉鈞

潯陽歸塗值雨

玄昊頹余景崇云郁西圻震霆奮逸響紫電流餘輝霖雨忽滂沛澗磎亦漫彌客行偶值山況復僕馬饑息身喬樹林餘潤襲人衣夷踞非吾偶危坐亦忘機雨歇涉泥潦窮昏乃投歸舉首瞻羣阜煙嵐深翠微檐隙語童穉嘩言辟荊扉到家忻自慰觴酌且頻揮

三月廿日得幼兒消息聞在崇仁故里

承檄赴鰲磎玆辰乃還鄕於時際升平欣覩憲度章歸來踰兩載【庚寅七月樂安秩滿壬辰兵起】海宇靡冦攘乃知十稔後不得沾泰康遊宦寓淸碧中途逢虎狼重罹檢剝苦所幸脫死亡癸夘秋告仲兵勢日熾昌孤城寡不敵破陷俱倉惶四門守軍律閉禦示故常大夫且莫越童稚焉足當矧復負荷重竄逸莫可藏於焉被驅執仍慮或見戕父子不相保東西各彷徨亂後永相失曷已懷抱傷有客來故里具言居處詳會面良可必聊且慰衷腸

春日有懷

歲月只如流咄嗟冬又春去年錦水上棲棲似迷津投老重扶攜逺遊辟兵塵乃知百里外忽此逢故人攄情極慰勞不惜來往頻髙抱瑩冰玉逝蹤妙無倫如何闊別久寧忘心所親

書韓安慶大節堂

大節不可奪斯爲儒者儔君侯守藩屏哲蹤希徳周龍舒控淮浙勢比衿與喉環疆擁凶逆孤障截橫流連率此開閫忠良孰與侔坐念王綱頹君子懷百憂永矢盡臣節秉心欲宣猷構堂華扁新盛气懾豪酋雄文勒堅瑉光焰貫斗牛夫人已千載斯堂屹千秋

送郡守入覲

葛阜亙朔云寒沍屆䢐冬滕六擅其神玄冥不言功淸章馳文湍南紀千里通入覲效臣職彌彌思朝宗邦侯分符來炳炳恩意隆及玆赴京國述職戒古風輔行得賢幕攄忠意攸同明發鳳渚湄華艘乘便風眷此千里遙執別惜遽怱飛步登王圻矯首仰飛龍歸來承恩寵餘光將並蒙

贈人歸靑原省覲

驅車戒行邁晨興踐嚴霜重以苦寒月遊子歸故鄕云白楚天碧親捨在其傍靑原何迢迢文川亦汪洋定省及玆晨斑衣戲髙堂豈不念曠疎干戈猶搶攘歸來拜家慶此樂殊未央

廣壽寺與漢傑鄧逸人小酌因賦

屆歸回村塗淹畱畢幽趣地偏蓮界淨鳥語升陽煦神閒塵慮澹野服資儒素淸芬騰古鼎似與冥搜助蘭尊倒更酌意愜斟忘屢胥晤感良儔臨分豈容遽相送下前墀琪花落瑤樹

詣龍祠

髫齔喜奇事壯遊擴前聞筠陽古城隈神龍宅溪濆靈祗絕異好篇什輒見欣崇祠瞰前阜石蹬躋層雲流潦匯深壑湍泳亦沄沄淵湫閟靈迹及此揚淸芬揆予最淺劣謬獲忝斯文賞音此焉遇寧媿嬰俗氛有志未由展老大奚足云願言弭金革一拯溺與焚

擬古七首

羲畫闡人文立徳繼玄旨斯道古攸惇卒乃滋末技詞華鄙琱琢何況靡工致旣貽俗眼嗤還爲知音棄魚目殆非珍燕石混瑤珥綺麗炫頹波澹泊啟髙致焉知大雅音詮諷含六義

神龍蟄重淵豈偶介與鱗變化入冥漠倏忽致屈伸藏深茍無欲此性安可馴淸晨滌塵慮拂拭龍唇琴冰絲映玉軫宮徵發徽音一鼓別鶴起再鼔紫鳳吟自非山水工曷契鍾子心貞士失知已何自免陸沈嘉遇良難必聊且慰衝襟

褰衣涉湘渚崇蘭泛幽香折以遺所思柰此道路長采芳須及時過時萎且黃不念桃李年離別隔兩鄕何當早還歸慰此饑渴腸

寶气吐光芒夜燭宵漢上孰云久淪晦精采動星象由來至神物變化非可狀離合迹靡同顯隠何由仗冥思掘獄初博識啟浮奨

先正邈云邁名流若晨星餘光安足仰竟莫資典刑羲農逮黃虞去餘幾千齡淳源就湮塞徒玆守羣經苟非述作功羣寐何由醒炳炳埀懿則頗惻昧與冥

四壁但蕭然蓬蒿蔽幽居豈復計貧餒志在古人書我來慕髙誼仰止將焉如淸風百代上遺言良起予

在昔炎運熄余燋起良圖君臣及際遇魚水相與俱乃知長嘯時興懷佐廟謨賢輔著伊呂玆士顧不殊秉耒南陽者孰識爲鳳雛出師戒兩立懇懇志勤劬功名照前代千載擅八區

擬古雜詩十二首

抱美不自獻孰識爨下才乃知荊山珍終以石見猜鳳雛未髙舉秉耒南陽隈何以答三顧赴敵山亦摧八陣布雄略出師眞壯哉

淳澆無異源靡靡逐時變柰何遷末運麼麼伺其便長揖采芝叟不作市城戀忻與木石俱何意謀自見邊隅尙傳警風塵暗■﹝宀禹﹞縣前修邁髙節豈爲來者勸食薇可終身深期弭龍戰

哀哀我徵夫逺役在邊戍雨雪忽載塗淒其歲年暮從戎始𨿽壯容鬢已非故甘心許徇國勲業苦難樹枕戈憤已盈孤徵尙誰訴

比目拆中路眷戀情所私浩浩燕與越驅車欲焉之別近恆惻惻別逺寧不思寄語室中人逺遊非所期

昔聞詩與禮憶在過庭趨耳熟嚴訓及媿我昧反隅中道逢蕩析念此气不蘇深惟素履願竊比逢掖符咄嗟歲月駛莫遂砭厥愚窮生貴殉義時流重進諛彌憐虎口脫敢冀蝸洤濡屢空中豈怍寧爲末俗驅

魯連蹈東海卻秦乃權宜戰國固多士卓然一見之餘本寒鄕民韜居河之湄尙友篤嗜古深衷竊自私一獲展良晤如救渴與饑遐躅邈千載遺矩誠足追因之激忠憤媿乏熊虎姿

濫吹誠竊祿哂此齊庭竽定從才一言忝與碌碌俱古稱賢達人髙誼耿不誣魚目固非珍竊混明月珠貴耳恆賤目把玩復自娛窮達有恆理敢昧待賈沽兵塵昧遐曯藏深復潛需

荏苒春又夏芳序不我延所思邈山海迢遞隔逺天寄書雲中鴈曠絕貽厥諐榮耀有衰歇寸心終莫遷如何結髮親負此桃李年朱唇揚妙音豈計終取憐當年紈扇謡安得今尙然燕婉懷哀傷願比金石堅躞蹀下閨闥何由已悁悁

髙牖照初日水木湧淸輝拂拭朱絲弦山水調更微鍾子不我遇自與聾俗違無弦寄髙興此意良未非折腰卑已辱豈是昧事機駿奔計已得邁迹非可幾

古道就蕪穢末流滋誑譎遡求竟何稽誰作復誰輟知愚𨿽兩致寧與較懸絕污隆逐時變譬彼涼與熱朔風吹大漠夜作千里雪陰晴苦難恃舒慘一何別黙悟元化工喧啾息嘩說

惟昔事逺遊發軔自玆始辛勤三十載倏忽一瞬耳未明轍環蹤竊究懷居旨祚運厄陽九歷稔未云已鄭重攜挈心幹祿爲親喜出身忝逢掖殘毀諒非美多艱亦屢遘破陷輒中止自省幾寡諐所幸免譽毀逺別同气親昕夕竟何恃於焉限陽朔曠闊非所擬相思只長慟一坐致頻起寒門嬰變故延禍及先妣腸裂五內傷憔悴復何似永抱終天痛不得返鄕裏繐帷擁虛位徒見字盈紙旅魂不可招痛絕眞欲死忍聞屬纊言離亂念諸子

層雲起遙空陽曦黯淪沒倏焉光采歇變化何倉卒窮居念離索終朝恆兀兀杪冬寒气慘凜凜傷饑骨暖律諒可回推遷任飄忽

雜詩四首

河宿爛宵分嚴霜歇芳物嗈嗈南飛鴈聲逐浮雲沒徵夫懷逺役戈船連暝發孰遣嚴程緩柰此苦寒月大布不禦冬況值霜斷骨命微難自保去去冒馳突親知慘別離割痛永相卹歸來良有期會見早寧謐

晨起淒風厲霜气欲斷肌暄涼謹代謝推遷理無違念我蓬藋居懸磬心自怡寢裀食列鼎遑卹凍與饑富貴何足羨賤士安坦夷

嚴城喧夜柝嗚咽鳴羌管淸輝鑑檐隙桂魄光復滿秋聲動寥廓邊鴻起撩亂榮茂就衰歇關河音信斷客寢不遑安孰遣愁心緩

疎散已成癖杜門養愚蒙矯厲非素習甘此退與窮由來方鑿資不與圓枘通孜孜爲利者祇自取勞躬廉立啟貪懦將謝夷惠功餘生茍可畢何須問污隆

擬古十首次劉聞廷韻

逆節圯崇綱橫潰肆狂畔宗主炳麟史昧此謀寧緩民彛詎宜冺四維遽云斷疇能靖羣凶未覺事功罕豈不念無辜憂來气恆短卓彼一匡功其人獨稱管

騎射息芳辰餘閒端可卜戲玩足娛心轅門拋蹴踘蹴髙齊浮雲式駭眾觀目將軍誇巧捷接踢最稱速噫彼暴殄余窮欲未云足恢恢忱弗私惡稔禍胥促

自從喪亂來東西安所之山谷弗可居浮海弗可期余黎靡孑遺中邊悉如玆藩維弛臣節不靦死獨遲遁辭尙可托徒勞播聲詩媿爾忝章甫哀號奚用悲

夷叔卓傑識時議駭且驚始也義形色終焉心靡平登山迹旣邁薇蕨豈可生去余已千代昭然無隠情後賢昧厥旨較若失萬程何須重此文修辭費將迎

子房閔韓亡捷足騁髙志修名列三傑式侈運籌事圯橋期屢失詎謂偶相值鍾姿良粹美神降會元气明哲旣保身聲名照天地漢楚玆遼哉邈矣隔淮泗飛鴻墮遺音云有帛書字

光黨著髙節明王禮不賓藏深靡求衒髙蹈豈無因商嶺芝可茹楚澤蘭堪紉買斧事樵采玆焉畢晨昏伊人不守沔胡爲乃棲筠俯仰終媿怍信罹邅與迍

負固擾南紀從昔著苗民虞廷一振旅舞幹義常陳祇緣類莫殄宥此弗順身嘯聚仍黷武徒勞邏與巡綱維遽云斷那能一朝伸玄端襲儒服亦復岸此巾徒守子云學謾誇首陽仁投畀息羣憤毋令凂斯人

世無栁下惠疇惇此夫薄全生已虧行奚用咨流落摛詞縱工麗未足裨述作邊廷馳羽檄擾擾夜喧柝流血川谷殷瘡痍曷淸廓忠臣炳休光鼠輩尙安托

經徳貴不回吾否悔寧晚老去莫知非暝行亦亡返堂堂尋陽守重義知所本捐軀著忠節欲救天步蹇修名光簡冊不媿巡與逺爾獨戀鄕井歸心入私忖安成不可卽何計遂畊墾

謾補登山屐徒懷浮海舟孰抱樂毅才誰臥元龍樓往事成悒悒來今悵悠悠戈船雜遊卒川塗不可遊疇能念塗炭積此已十秋人命亦可憐倐忽水上漚皇風被九宇謳吟良不休

吾吾類稿卷一

●欽定四庫全書

吾吾類稿卷二

﹝元﹞吳臯撰

○五言古詩

閔君鄕初度賦以爲壽

髙秋霽璇霄晨光散淸朗結綺延輕颷瑞靄拂書幌埀栁緑如縷芳塘辟前敞君子有好懷逸志靑雲上炯炯冰玉姿棲棲滌塵想詩書日以娛觴詠浹歡賞今辰屆初度親友忻俱往庭中彩衣樂玉砌蘭芽長未契弧矢占竟被章逢奨後凋表松柏貞質荷素養壽祉聿以崇修名溢穹壤

甲辰燈夕余僑居上泉先期府公畱陪上官燕集是日值雨弗果如約因賦五言詩東府中長貳

開歲苦連陰層雲晝恆昏投老遘迍蹇竄迹依山原玆辰元夕臨孤坐掩衡門府公重時景華燈列前軒上官及同賞邀余共開尊自愧庸謬姿安可並玙璠柰此雨如霰不得追笑言田父意頗懌語話勞溫存深期早寧謐畊鑿賴兒孫忽動逺遊感何時戒歸轅興言謝知己相逢難具論

病中七夕

淸商初屆候庭柯振涼颸華月露光采彩雲亂葳蕤臥屙苦無悰良宵心不怡堂前樹諼艸堂上發成絲連歲稔兵革困阨病復滋嗟余蹇且拙智巧無銖錙燐緇莫或試堅白雅自持天孫嬪河鼔適與此夕期再拜叩天孫俾我遂所祈竟宵不得命孰易愚鈍姿方悟巧拙理付命非所移所念罹厄運鍾禍亦薦奇窮共劇干紀天地俱瘡痍天步尙囏阻何由暏坦夷

初冬

南牖霽光入溫然敵春暘西馳萬扉景端居惜流光秉翰發藻思開筵進霞觴夙志豈終淹貧賤道其常素履冀無渝益堅寧敢忘鑿耕畢歲事熙洽忻時康

胡商用初度伊邇筠中貴遊洎賢士友凡有意斯文者率詣賀商用壽親罷必觴友於家盡歡乃已蓋其事親友友實關倫義非好徳者之儔疇克臻玆也余先期還臨城弗與諸賢之末郁中而忸怩有以也敬賦此以致區區情見乎辭

霜露零中野時菊吐幽芳掇以娛夙心淸馨逺飄揚肅肅長風至湛湛天宇涼羣卉日揺落危緑萎已黃自非異凡品焉能淩風霜美人皦如玉瓊裾曳琳瑯玄度冰雪瑩髙誼摩穹蒼菽水怡親顏彩服升中堂何況當盛年才華擅詞場大藩著文獻爰淑俊造良慶門紀埀弧賓親各稱觴媿余復行邁逺意不獲將申言勗壯志令徳期彌昌

用古意答陳子常二首

美人在天末綽約瑤華姿靑鸞采雲裏傳情欲憑誰惠而能好我柔札逺見遺芳晨願相接莫待凝冰澌望望更延竚徒劇此心悲

步出城南隅靑樓敞虛牖不見如花人所餘惟老醜問之盡俘虜無復資舒憂不意罹變遷柰此淹畱久當年恃才貌何處委衰朽未能忘素心因之謝親友

答龔伯先病中見寄

新篁亞濃緑籊籊當前楹長夏美風日髙居媚幽貞一札示佳什三秋耿餘情枉此金玉音因之襟抱盈嗟子抱微屙問疾阻修程遙云隔曉望積雨夏气淸長洲兩河迥通川一夕平發舸懷朝濟攜儔遲宵徵延覿攪我心遙遙若懸旌

答周恆四首

彌月困風雨竹屋蒼煙深紅香委濃艷半逐滄波沈坐念芳序攺積念孰能禁故人枉髙步隔巷屢見尋盍簪亦已愜況遺金玉音

書樓瞰川上積潦煙波深嘆逝展遐矚湛湛天光沈心知悵闊絕孰與愁悶禁不得共言笑迢迢阻追尋不啻山海隔何當接徽音

失意恆鮮歡來往暫相得敢忘燐緇戒而欲試堅白艷葩紛過眼徒有好顏色榮耀何足雲飄忽如過客篔簹媚幽姿相對可終日

晝坐蓬蓽居翛然忻自得旣無髙世姿徒欲守貞白蘭章枉佳句炫若云五色多應紫霞裏嘯詠揖仙客而我嬰世氛相望片雲隔

古意二首答陳子常

蓬蒿棲獨鶴困此淩雲姿羽翮日摧頹顦顇當告誰煙塵徧六合雲路忽若遺於時盛炎燠斯須變寒澌當隨鴻鵠翔毋俾燕雀悲

眾女妬蛾眉深閣掩重牖臨妝抱明鏡孰與辧妍醜心焉誠忉忉撫景懷悠悠浮雲翳陽景焉能永終久容華耀冰雪豈得便衰朽筠松撫寒香貞質契三友

答王仲義寄來韻

商郊沈老火淸飆生夕涼芳蕤久銷歇髙林又飄黃方嘆流運駛曠違親愛傍因知坎且止式悟捨則藏豺虎方構患何由際時康敢辭困躓苦貧賤理則常晏歲霜露滋誰念無衣裳申章乏瓊報深衷未渠央

胡宗性以詩見寄因次韻奉答二首

積雪披䢐徠蔚蔚蕃髙松迥出宵漢上雲气遙相通摩霄一白鶴獨棲如老翁忻言得所托相與何終窮惡木非所依蓬蒿非所容巢居足風雨矯翮隨虯龍

太淸薄雲物霏陰藹重霄經濟起才俊彤庭足英僚七貴五侯尊金印重縣腰權寵媒異患達生分漁樵操斤詣空谷埀綸傍深苕畢趣謝氛垢雪頂寒蕭蕭

答鄧文學二首

秋聲起蓬戶髙林喧夕風驅車涉逺道四顧誰與同揮杯別親愛沈憂劇心衝人生百年內聚散風中蓬豈不念時艱遽離鄕井中感子綢繆意持報憑歸鴻

楚甸翳秋陰灑灑風吹雨涼生芰荷衣路繞磎邊塢中道逢知己握手卽相與名談析玄旨觴酒坐前廡定交忘淺劣秉徳希前古何以惻深衷明發川上浦相望懷百憂平原多宿莽

周恆有喪子之戚貽詩見志用韻答之

玄鬂生素絲歲月坐來老昔陪金閨彥總羨謀身早遨遊帝王州卓犖懷奇寶經筵籍餘光獻納每稱好自是偓佺儔屢見如瓜棗歸來值危亂邦國鞠茂艸間關重攜挈何以豁胸抱弱子才九齡恙作竟難保泉扄旣深掩銜哀動憂惱生寄死若歸畢竟何足道喪明悲子夏何用苦顚倒但飲尊中物愁絕冀驅掃相覓寧憚勤聆論亦應飽

答周恆

髙抱瑩冰玉心淸願恆違淸晨抱琴出薄暮乃言歸宦遊值喪亂俯仰萬事非暴橫日充斥未覺蹤迹稀靖難藉英傑與子將疇依旌斾正翩翩駟馬亦騑騑殺气薄原野亂餘民命微淹畱匪懷土何能效知幾登車輪有角不殊困重圍豈不念鄕園重以音問希靑衫結飛鶉何用媿輕肥弱臂恨不羽徒羨歸翼飛艱危豈恆理及玆當息機

送人歸宜春

積雨麗初陽風花迹如掃舟回金鳳渚川光媚幽島湍驚峽束險春臺風日好歸情浩難遏攀臥耿懷抱君應卓傑識磊砢懷至寶作郡枉令姿余黎藉匡保薇垣展髙步灑翰摛華藻偉矣經濟心欽玆芳譽蚤登賢屢開閣賓榻共傾倒嗟余交忝後瞻晤何艸艸惜別意已勤柰此千里道【詳袁州府誌】

悼友人

一坐凡數起忽動風木悲哲人遽云逝長慟涕漣洏儒服起從軍慷慨無燐緇事勢一朝異不得以死辭贊畫入戎幕計術屢出奇經邦本仁厚豈弟澤下施眷余介叔末篤交類連枝講明發奧義不獨書與詩敏偕夙性達相於劇切偲人生百年中光陰如電馳蓋棺志未竟已矣非所期歸櫬度蒼峽愁雲黯相隨凝竚渺渝水端令心不怡

友人簡大玄辟亂殞於沙湖痛悼賦此

興兵實媒禍積惡況不悛無辜輒旁及性命亦可憐哀哉簡文學端居守吾玄承歡具慶下況值迍與邅玆焉烽燧舉奔竄理所先愴惶昧聖訓未省戒涉川舟棹竟失利忽墮饑蛟涎良友奄長逝臨風一潸然

觀水泛二首

巨浸日湯湯通川類溟渤憑髙極遐瞰一夕洲島沒洪濤勢淜湃滉漭去超忽瑣瑣蝦與蟹出沒黿鼉窟焉能測變化點額詫奇物

新畬東作早原陸漫黃潦展力未遽勤麰麥病泥淖玄冥會天意捲迹亦應好方抱艱食憂餘生殆難保

過鐘山峽

過卻虎頭灘又上鐘山峽逶迆一磎轉犖落羣峯插帆衝嵐气斷棹妥天光壓因知造化心峙流成吐納

九日郡侯燕集席間率然之作

杪秋風景美芳辰屬重陽藩侯置髙會賓客滿華堂涼飆觸軒檻淸醥泛羽觴鮮肥旣入饌殽核具見嘗入幕盡才傑煥然圭與璋蹇余忝文學復此叨寵光上官秉謙徳髙度涵汪洋禮意況周洽勢位俱能忘坐使凋瘵愈潛欲移披猖考績見稱述奚専古循良

敖城初春貽劉豫父羅士章

客捨傍蘭臯川光回杜渚敖城屆初遊景物何容與流峙奠名邑羣彥惇前矩飛躍隠至情山云籠近塢輕飆激軒檻香逐靡蕪吐暖霧結餘陰溪面灑微雨良朋忽覯止未見心已許展席坐終日雄辯雜今古論文會至理剖析到毫縷聆此謦欬余覺我沈屙愈相看謹時禁不得展尊俎二妙時往臨因之快瞻睹

投臨守

鳳渚暖春云官船初報上長猋素濤湧平津錦帆漾遺黎藉誰弔稔禍劇凋喪郡封勞屢拜淸譽愜時望不資敏手功塗炭何由仰宦遊徒老我且乏慈闈養願推錫類仁孤寒釋悲悵

呈筠守

錦川何彌彌文湍漾寒玉雉堞出雲間逶迆迥相屬譙門深甲第冠蓋如雲矗賢哉二千石出守稱良牧推仁撫凋獘布令一何肅心焉懷豈弟聞譽藹前錄蹇予逺遊倦先睹共追逐自是星鳳姿因之駭羣目

投郡守

時雨澤羣物秋旻豁晨瞻適遊通衢中軒蓋何崇嚴上府開甲第駐此帷與襜共訝五馬尊還誇叔度廉勤政復推恕遐邇澤畢沾粵從視事初頌聲藹閭閻田裏遂耕鑿坐使愁嘆恬承聞起深奨矧復徳秉謙才堪鼎鼐寄作郡終豈淹揆予就衰朽素標日已添展晤懷闊略抱此愧負兼一割自貽慊誰謂鉛刀銛

逢練伯尙

花雨泛春濤鳳渚停歸艫疇音記分袂顯隠迹兩殊詎意十餘稔復此仍躊躇各訝容發攺咄此歲月䢐方辭贑石瀧又駕建鄴車巧逢豈常幸褎然領時需行邁感離思永言致區區

贈朱逸人

達士適權宜辛勤濟艱危豈無林與丘那自避迫驅攜挈不遑止眷此妻與【一作若】孥幸不失鄕井畊鑿性所娛忻言耦沮溺避世邁厥趨吾儕重逃匿顏厚逺故區敝廬毀兵燹疇能理榛蕪承聞起深羨永矢臻良謨

贈別

桃浪泛通川朝來霽花雨錦帆官舫發解纜鳳凰渚故人瓜代及執別何容與商車勞會斂經費寧無補風花攪離思繾綣傷情素多應騰薦剡香染薇垣露彤廷急才彥促入靑雲步去去勿滯畱何時展良晤

贈邵瓜隠

冠蓋慕丘壑乃知嬴已顚無何代遽革允悟機所先種瓜傍靑門髙名與代傳於焉千載後再覩令緒賢承明獻策回俯察探幽玄芳圃何深深瓜瓞亦綿綿說懌引遁棲讀書縻歲躔髙識展弘閟妙蘊徹微淵云端揖白鶴矯首睨飛仙

贈盧仁本二首

衛生茍失宜遘疾信良苦矧乃眶睫間失治爰成瞽髙人燭其祕妙蘊希前古金膏煉神液一筯羣盲愈捄療收全效芳譽藹區宇心目理一致昧者乖賦予孰知瞭與眊君子無謬取何當拯其迷開明豁瞻睹

雙瞳貴瞭瞭視瞻聿以明一起眶睫恙因之蒙眊並昔賢曾憫此捄藥著深情良效衍方劑收功久埀成盧醫燭厥閟遂擅髙藝名鄕邦負屙者累起數千盲吾聞起嘆羨實茂副厥聲幸爲開眾瞽永資輸廓淸

過茶鹽鋪

永路自迢迢嘉苗方濯濯修條夏蓊郁炎景書蒸爍逺遊懷道暍離亂傷飄泊停車靑楓林涼灑縐絺薄掛冠花气馥掃石松鍼落茅屋山犬吠前瞻路綿邈田家有新釀相與共斟酌單居懷所親惻惻念離索

中秋夜燕次韻詶彭鏞

素節薄殘暑涼宵璇宇淸翠梧漙玉露瓊樹綴雲英前除皓采發東溟素蟾生銀漢皛澄練珠斗燦埀纓綺席羽觴泛寶鼎篆馥輕對景思洽友承寵屢専城豈弟竟初志撫字惻深情才子賦尢美野人思徒盈胥晤良不數一言安足並怡親在終養【一作乏丰養】感此非違榮自顧昧前算寧能遂遐徵宦遊念流落時風重縱橫不得共談笑徒玆仰髙明暫須安蹇拙焉得渝忠貞

贈道士

光黨炳淸節穉也亦其倫邈焉百代後孰與計屈伸蹇余遘多艱攜挈適至筠忽值羽衣客宛若太古民自言胤南州秉心希隠淪還如吳門卒敢冀下榻賓警邏詎云污官達多畏人丹丘意所戀商顏心所親妻子何足念冉冉謝世塵聞余愜素願接以謦欬頻跨鶴入寥廓天風洗衣巾

瑞芝詩

二气鍾奇秀嘉瑞產渝川九莖呈異特五色何芳鮮獻迹自幽曠含榮挹淸妍揚芬逐微焱管笛矗蒼煙凡卉豈其儔靈茁故所傳迥脫榛莽區遽墮冠蓋前臬府此分歷宏綱方布宣至和斯有感至理固其然發施良得宜凋瘵必可蠲休徵屆寧謐四海同堯天

臘月二日戲彩之樂

冰霜正凝沍玉衡回杪冬斯晨集歡宴戲彩庭闈中十年兵構患不得展從容逃竄不遑息喜懼積心忡童稚雜稱觴拜俯貌有顒親顏怡且和壽祉宜增崇焉得樹諼艸笑臥南山松

奉答大兄來韻二首

喪亂傷流離每泣淚如雨父母塟兩塋弟兄各異土旣辜連枝榮未免析薪苦脊令縱髙翔難越關山阻𨿽謂他人昆卒莫向余語其然豈其然所愾在荊楚

桑田昔變海城市今爲墟亂象一何似承平百不如忝役得無咎遺恨終有餘旣乏負郭田安念敝邑廬所歷盡艱險能不懷欷歔三代多變故春秋俱不書返古欲謾紀援筆仍躊躇

新秋夜坐

華月出云衢流輝庭之隅荒煙生逺樹涼吹落髙梧苦悲白日短不知淸夜䢐

代送上官

紅旭麗春城晴檐融積雪流雲層宇淨陰沴頓消歇官河裊埀栁金縷■﹝毛參﹞■﹝毛參﹞發華艘泛蘭渚忽報上官別綢繆曷由展官栁恣扳折多君膺寵眷行色念倉猝春濤泳晴泚載此川上月明發屆千里風颿去超忽相望耿懷思川塗渺難越

送淸江彭士云

君來秋暑初江月漸淸好滄洲十日客水石發幽抱荒荒西關路驅車入秋艸得我何足論詩成各烏帽西風野花明斜日江樹老舉手復取別何年重傾倒人生誰非客恨我歸不早飛飛南國鴈離愁滿晴昊風帆鼔聲急輕舟去如掃

題李尊師松竹梅捲

翠筱凝煙碧虯髯拂云蒼寒芳守貞白粲粲浮淸香秋冬凋卉葩髙姿淩雪霜空山渺塵俗幽懷堪詠觴托交亦云堅寥寥肯相忘況乃在春穀子月萌初陽披圖忽得此緇塵欲生光羣彥綴佳什煥彼金玉章契玆歲寒念交道期彌昌

茗篇

瓊樹吐芳鮮敷榮麗陽景金芽靈液滋玉蕾誚丹穎孰掇閬苑蕤飛度碧雲嶺緑塵揚玉臼鳳髓團金餅瑤甌凝紺雪沸溢神丹鼎甘踰仙掌露啜以發淸醒輕飆灑毛髮振袂蓬萊頂羽輪須我駕忽縱云螭騁君子煉忠赤懇欵攄誠敬明水醮仙官應宜受天慶

題劉善卿竹徑

籊籊冰雪姿謖謖歲寒節不有眞雅操曷足匹髙潔伊誰富川上植之當墉列翠偃虯龍妥玉戛饑鸞頡邃徑繁陰淸敝牖驚飆冽景賢攸好徳瞻淇爰企哲遺榮乃尙素怡此詎非傑林居謝喧雜畢與塵鞅絕造焉蔑其期何計已中熱

題鄒伯顒竹雲山房

餘生慕康樂孤遊訪其蹤建城未一詣念此心衝衝鄒君居是邦植筠當列墉翠拂霄漢密陰圍窓戶濃吟嘯淸風裏裴回碧雲中摘實待饑鳳芟枝化遊龍結此歲寒友虛心誰與同山人讀書罷把酒澆奇胸焉知世事變戈甲憯洊逢丈夫抱奇節相與保初終

感興四首答美和

極備懼貽譴淒淒度寒颸長夏雨如霰中堂欲成池孰濟李膺舟屢下董生帷擬步殆如漆涉潦靡所之美人懷蹇修展意欲藉誰婉孌如可卽乘鸞出云螭

暄涼悟推遷今古一朝莫仙人盡妖妄何必懷異趣吾觀聖賢人污隆以時度懿則一云炳嗤彼馳且騖君子貴修省孰謂營近務焉知謬毫釐千里殆難訴

邦國控上游從昔建戎幕孰明倚伏理俯仰一今昨當時豪俠儔意气俱淪落負固接名區往往成犄角侵掠歲不虛及此廢裁酌誰貽招隠篇敢效七人作

翛然坐環堵載籍竊自娛良友曠不接心埃曷蠲除貽我金玉章恧此晤語疎亟誦輒心醉何必謀市酤中意劇欲宣殷勤致雙魚雙魚不可致眷此終躊躇

正初始晴忽雪卽事

晨光動衡宇攬衣下前除因之出門去巾屨雜軒車營營道傍者亦復相銜趍米薪湧髙價無論桂與珠柰何變陰沴雨雪忽載塗力役未遑卹矧被寒餒驅四郊信多壘何由保寧軀

答劉伯雍致書

暄涼謹恆序遞見更裘葛炎景告䢐遷一瞬遽秋末春遊鳳山渚別去嗟何闊良朋致雙鯉慰此饑與渴荷衣儒服老桂子秋香發延竚耿懷思孤云去超忽

徐文哲邀飲因賦詩柬在坐君子

升陽煦初景微陰忽復開衡門常晝掩客捨環蒿萊檐隙童稚喧報道髙軒來承接未良久邀我同尊罍四坐列珪璋俱抱照乘才媿余蹇劣姿得與先達陪道同志愈合語洽心悠哉芳燕未及終白日西南頹歡會良難再劇飲性所諧主賓盡百拜禮意仍兼該感深情莫諭短章爲君裁

寄李員外

湖光灩餘春棟云霏潤漵臺觀表層城甲第入煙霧夜瞻玄宇淨近鬥龍光邃泉阿炫神怪上徹云采互何用沒重淵妙合天所措故人偕顯擢大府列淸署眷余屬末契闊別耿情素況乃顚沛余曷使寸衷露微辭致悁勤何由展良晤

又

愧無卓絕識出身忝儒流宣鐸謬承乏竊獲依前修省已重懷恧荏苒三十秋艱危起中道惻惻罹百憂殷勤奉慈親局蹐滯遐陬兵革薦相蹂歲月急若流故人仕華省覯止亦靡由豈值云泥異顧瞻非匹儔染翰展衷曲髙篇希見詶

又

亭亭谷口松鬱鬱挺修漧冰雪表貞度偃蹇倚霄漢瑟瑟鳴長飆棲彼雲飛翰君才當柱石大匠遘玄算彤廷集髦彥摛詞禆渙汗揆余忝章逢淹迹集童冠無由抱光儀因之濟危亂

又舊作寄李員外

巋巍聳臺觀乃在水雲間崇瞻屹砥柱髙風激塵寰湍泳石梁妥霞飄窓戶閒歷世邈云逺逝蹤喜可扳名都辟華省郎署列淸班髙度瑩冰玉何由希今顏【妥亦云偃逝或作悊】

○七言古體

次蕭楫過彭原理原韻

溪中荷堪制衣溪邊樹珊瑚枝時風輕士緣黷武故人於我能相知曳杖閒尋深隠處秋水芙蓉池上路裁詩染翰灑紫煙點易研朱瀉淸露得錢沽酒待客來種玉耕煙遣龍去不知玄霜搗熟玉兔更有情風濤撼醉但覺十里聞松聲

鼓板曲【又名棹孤舟】

吳山越女嬌於春西湖晴光揺暖云官堤埀栁緑明媚名園艷卉紅絪縕秦樓管弦百花裏遏云雅調樓中起時見江妃乘素鸞忽逐仙人跨赤鯉朱闌翠檻隱約連平湖緑荷菡萏一片蜀錦紅模糊畫船蘭槳蕩漾遊貝闕銀濤紫霧彷佛迷蓬壺蓬壺仙應見招天吳紫鳳來迢迢采裾光射鮫人綃檀板輕敲催玉簫鼉鼓逄逄停翠橈疎蓬灑沫盤珠跳好風折竹鳴瓊瑤碧玉樓頭韻初調含宮嚼徵聲寥寥似向天上聞簫韶雲鬟霧鬢滄波揺水精宮裏燻風飄武陵仙棹同相邀鳴榔擊檝乘春潮一聲欵乃穿雲霄共喜四海煙塵消賞心切莫辜良朝鈞天妙韻最風流天上仙音世上畱見說西湖風景好錦云深處棹孤舟

擬天上謡

仙人禦風朝紫皇宮衣夕染紅雲香露華漙漙桂花濕銀蟾咽水宮漏長天風吹斷鳳簫引玉珂聲遲仙佩冷銀箋染翰墨色光冰硯生云舞龍影歸來悞落長安塵宮花猶帶瓊林春南國煙消新雨露紫薇花開玉堂曙

吾吾類稿卷二

●欽定四庫全書

吾吾類稿卷三

﹝元﹞吳臯撰

○五言律詩

別吳立敬

共有同宗契髙名夙所欽班荊初識面促席一論心漫引煙霞興永懷金玉音苦緣歸計促不得重追尋

九月二十八日與吳立敬初別途中聞雁有感之作

落木蕭蕭下寒聲動夜分天連沙塞雪月暗楚川云書杳兼愁積燈昏和睡聞南飛正嘹唳相失似離羣

宮粉茶

粉面試宮妝多情媚夕陽好風褰翠袖輕茜著霓裳丹液承春淚彤霞逐暖翔何年辭禁苑相對莫相忘

夾竹桃

楚楚艶仙姬臨風一粲時濃香分翠佩輕茜蹙紅蕤髙節應難並芳心空自持漁郎回棹處疑是向來移

舟次分宜憶趙用文

山勢應如戟川名亦號黔橋回波渺渺縣僻樹纎纎歲晏鄕心切愁多客思添故人歸隱後眞復似陶潛

送客之上泉

潦泥兩脛沒日暮厭途長橫翅舂鉏起頹墻薜荔荒殘紅殷宿雨膩緑試初陽過我幽棲處村墟舊市傍

過纜艎橋

溪山踰絕險伐石甃輿梁僅足濟行旅寧堪纜去艎舊壘山中樹新畬畝內秧廢興增慨嘆題柱墨淋浪

盆池菡萏

越女采芙蓉羅裳葉色同移栽甘露甕持獻蘂珠宮美譽隨芳步淸馨逐便風相看塵慮滌吟好近簾櫳

紅梅

畫闌圍絳雪羅韈絕淸塵艷骨朝酣酒濃香淺殢春翠屛寒影瘦鸞鏡曉妝勻莫聴樓中笛新聲故惱人

投龍淵

川谷自逶迆崇祠立水湄神淵雙劍合靈雨碧雲隨野老來徼福行人但獻詩我來戈甲滿何計已艱危

憶東湖舊居二首

問我歸與日茫然未有期十年經戰伐六合尙瘡痍川暝滕王閣云深孺子祠向來幽隠地陰燐晚風悲

不到東湖上相將又十年道邊皆甲冑城上暗旌旃落日歸心絕寒空殺气塡無由問親舊翹首一澘然

次穆文學夜坐韻

班荊掩夕扉竹檻觸風微破月穿雲過驚烏匝地飛交遊乖末路老大可深非擬謝時人去持竿坐石磯

白菊

寒卉簇幽芳冰姿學淡妝洛神辭貝闕月姊下云房不厭淸霜重寧甘素節涼翻傷紅與紫飄墜委春陽

宜春臺

三峽恣遊覧臺觀倚層雲雉堞春城矗虹渠楚甸分山川遙歷歷戈甲尙紛紛忽見孤徵雁南飛念失羣

東籬采菊

老圃嗟揺落寒香品獨髙惟應足煙雨終見異蓬蒿藂浥金莖露英浮玉斚醪昔時彭澤宰千載自風騷

○五言長律

次韻賦疊葉梅

羣玉姿丰潔盈盈一粲饒妒蟾分瘦影舞雪助多嬌瓊液朝勻粉冰裾夜蹙綃神凝秋水淨香逐好風飄金屋應堪貯銀箋信可描若憐霜露墜尙憶雨雲消淸賞曽連夕相思劇此宵也知羮實美翠釡暗中調

次韻賦蚌蛤

持辧髙遊鷸寧知類鵜鶘遊淵時出澤逐浪卻歸湖孕采冰生骨涵柔雪沁膚水居蕃巨品物類眇微軀宅阻疑懷寶藏深或毓珠身辭川上穴饌入幾間盂妙韻螺堪並髙標蠣竟殊庶羞慚異味一臠勝新酥龍醢曽傳美魚羮未足腴秋風吹倦客莫憶故鄕鱸

○七言律詩

送人之金陵

采鷁雙旌去似飛賞心亭下錦帆歸登樓意气卑王粲作賦詞華擬陸機采石荒阡春艸碧金山古寺晚鐘微三邊此去風塵靜戰士從今解鐡衣

貽贊吉沙澹齋

吳云楚樹引行舟渺渺官河萬里秋川上夕陽鴻雁侶煙中荒艸鳳凰洲秋風斫鱠思歸去夜雨篝燈憶校讎見說艸玄頭欲白卻令投筆早封侯

上泉道中

云葉離披晚更埀徵車衝雨赴歸期路長已覺兼人困命薄何須與賤辭幾點水螢依廢井數聲山犬吠疎籬桃源自是風塵少應有親知惜別離

殘春感懷

辟地攜家客上泉畱春無計只空憐閒門花落終朝雨深樹猿啼欲暝煙南國戰爭殊未已中原消息謾空傳向來記取麻姑說滄海於今總是田

次韻

佳辰未有好懷開鄰巷仍聞野哭哀徵騎盡隨戈甲去飛鴻不帶帛書來空憐世事棋千變謾逐愁腸日九廽誰道廣文官舍冷菊花從此正須栽

秋水芙蓉照晚霞至今幕府羨才華祗知對酒曽畱客復憶登髙醉插花令節追遊成一慨美人遲暮渺難涯髙軒日報過篷籊貽我新篇意總佳

蕭騷危緑動涼柯幾度臨風憶磵阿淺淺靑莎幽徑出疎疎黃菊短籬過吳云楚樹情何極秋月春光興獨多長是飄零積離恨滿懷歸思欲如何

霜气揺寒萬緑凋官河楊栁日蕭蕭巾紗脫醉斑潘鬢帶革寛圍瘦沈腰胡雁影沈云拂曙楚猿聲斷雨連朝白衣肯送尊中物何用飛書逺見招

次袁義方韻

路入吳溪數里餘森森喬木故人居養成松頂將雛鶴釣得槎頭縮項魚走馬從戎朝試劍嚢螢教子夜觀書梅花開到南枝後報道新來有近除

病中懷表侄

月轉西樓屢缺圓別來容易又經年客從逺道持書去人向髙齋抱疾眠亂後最知貧有力愁多翻覺酒無權相思此夕勞淸夢長在騷塘別館邊

用韻貽周恆

春風華館重畱連悵望幽期好信傳爲客自憐彈劍鋏放懷曽約棹觥船誅茅喜結云根屋洗硯仍分石罅泉不厭臨池頻洗耳淸風爲我奏松弦

別張伯孚

溪水涵秋湛碧天溪頭話別意茫然總憐後會知何日寧計相逢謾來年脫穎宜居毛遂後著鞭未讓祖生先亂來擬步眞如漆見說干戈滿道邊

寄歸學士彥溫時寓夏縣

老筆文章史漢間喜聞華髮映朱顏司空舊隠王官谷開府今稱庾子山一色黃金丹竈火十年淸夢紫宸班與君歲晚方相見久辦歸田疏乞還

過傅公亮

林樾塘坳艸結廬幽人築此賦閒居淸吟屢賞白雪調逺遊卻載靑囊書霜筠實憶饑飛鳳碧磵波潛變化魚結鄰已爽從來約傾蓋何時定與俱

過王仲義

云表松髙白鶴飛竹迷深巷掩柴扉階前瑤艸抽書席戶外靑山入講幃琴酒不同風雨夕煙嵐長滿薜蘿衣謾勤招隠傳芳札珍重髙情與世違

贈宋隠士

誅茅見說向云邊案上時鳴別鶴弦晴嶠采芝秋悄悄夕軒酌酒月娟娟閒門地迥人歸掩坐榻塵淸客去縣我政多情念鄕井可能無計戀林泉

過李國器居

緑樹含煙水繞門門前幽徑逺通村落花滿地雨初過新籜綴林風欲翻午醉半醒淸晝永曉晴未穏碧雲昏髙湖近在吳溪上還且相過共討論

送別

蘭槳輕揺下峽船相思不得共畱連春聲蘆渚漁家雨暮色荊州客棹煙帝子長洲云渺渺王孫芳艸思綿綿每從行軰推髙誼重挹汪洋萬頃淵

寄題盱江寗漢章水雲村老牧

島嶼疑通海上波來時共約片帆過石梁落月懸欹樹沙塢晴煙接細莎醉裏漫彈驚鶴操夜闌聽徹飯牛歌故園報道荒三徑凖擬相從著短蓑

題周存義雲谷圖

山下靑松山上云吟韉歸路野橋分晴天翠壁澄余滓落日香鑪生紫氛鳳詔早登東閣士鶴書空誚北山文輞川最擅當時美新制從今溢舊聞

戱和銅臥佛韻

範金成像不勞鐫自是虛中骨已仙柳絮沾泥猶是幻蘆芽穿坐本無眠逺將法力流中國空相精魂入梵天隠隠禪宮潢水上蒼煙古木噪玄蟬

與表侄話舊之什

火雲凝晝景初炎塵集徵裾汗雨沾野店荒煙殘戍在靑山白水一程兼風塵浩蕩身如寄詩酒疏狂迹共淹深感平生別離恨吳霜應向鬢邊添

和黎伯父

碧流丹嶠映層城共喜風煙旦暮淸杜宇落花春又晚王孫芳艸恨還生懷人鎭日看云臥感別終宵步月行慚媿故人雞黍約晚菘新摘饌晨羮

和文雪印

官寺岧嶤入望連曉聞鐘鼓向晴傳乘閒擬坐禪公棹艱糴才通賈客船城下波濤生蜃气鬥間光采隠龍泉落花門巷朝朝雨淸潤斜侵案上弦

答周恆三首

道邊厭見尙持兵客至何妨倒屣迎蠧簡荒涼偏有意雁書迢逓豈無情獄中誰掘深埋劍案上空存未棄檠貽我好詞愁擲地縣知字字作金聲

鴻爪曽沾白雪泥紛紛世事苦難齊百年身向閒中老八口家從亂後攜南館暮歸扶短策東菑朝餉熟蒸藜避秦最說桃源好行入花間路欲迷

馮鋏初從館下辭京華夢入少年時撫心不墜靑雲志扣角徒歌白石詞畫省貴遊時入座紫霞仙客日相隨何時結伴攜鉏去且向雲間學種芝

答黃明禮

罘罳涼入臥屙痊一度相思一惘然白雪有時騰雅調采毫隨意染長箋燕鴻陣接云邊塞楚客帆開雨外川不得相從徒耿耿幾回停策晚風前

壽郡侯

玉殿親曽被寵光重來人倚舊龔黃甘棠館下閒春晝玳瑁筵中引壽觴紫气夜連珠斗迥雪謌晴逐碧雲翔殷勤並致千齡祝弘濟深期逺業昌

答周恆二首

鄰燭光分別館低空疏尢媿借書癡登樓意气增新慨隔巷弦歌似舊時駟馬髙車門外客長纓大帽裏中兒故人一日三秋意願倩雙魚寄所思

常何不艸薦賢書酒市新丰迹已疏瑤硯朱分紅瑪瑙金莖露滴玉蟾蜍淸尊晚酌登臨後絳帳涼生講誦余相覓極知良不數近來多病學相如

答蕭楫並柬敖弘道二首

隴雲溪月共綢繆一別心知重隠憂洗藥緑池懷舊業抱琴璜裏記初遊黃花巷陌家家酒紅葉坡陀樹樹秋不用臨風苦相憶埀楊都不管離愁

長藍渡口幾徘徊橘柚林間一徑逥傍磵汲云晴滌硯掃階邀月夜擎杯遙持白雪新裁寄自寫烏絲醉展開莫說從前興廢恨銅山淸淚不勝哀

答權建中

楊栁臨風縷縷斜絕憐牽恨到天涯桑田又見成滄海華館仍聞扺白沙翠筱色迷芳徑檻鳳梧陰轉碧窓紗只今無計消炎燠凖擬相從賦雪車【三聮一作愛月醉眠髙士榻耕云學種故侯瓜】

答孫煥文

淸談見說屈羣公逺貺新吟托便風魚素往來勞札牘龍唇拂拭動商官論交最恃親知宻持報難諧語意工顧我杜門頭欲白守玄終日竟何功

答何伯遜

杏拆輕紅綴暖英長松作柵固山城客來陋巷回髙步鵲噪衡門報喜聲銜袖文成知已賦題屏書覓訂頑銘明朝須向春山裏吟倚東風別恨生

答周逸謙

慵倚東風酒力殘樹頭盧橘熟金丸寧知逺意千重厚得及春心一點酸丹嶠築雲開石室碧箋題字界絲闌詠歸獨契風雩樂童冠相從到杏壇

又

手閱雙金感佩心至今淸譽藹儒林閒門夜月深蘿薜函丈春風集佩衿逺道終懷千里足髙山空奏五弦琴相思縮地嗟無術聊復長吟更短吟

答劉永之寄來韻

苦厭兵塵連上國每虞板蕩似東周因風寄逺空傳素愛月牽情重倚樓覽國無由回去鳳論文說似解全牛山田恐近桃源洞兩載移家出近州

贈朱逸人

蘭臯香霧撲層灘擊檝長歌坐舫間舊約竟辜銀錯落新來遙致玉連環天涯別恨心如折鏡裏愁顏鬢欲斑此去絲綸常在手釣魚沽酒待君還

次周存義元日書懷

北堂春日淨暉暉蘐暖初萌緑尙微展覲殷勤宜彩服承觀次第出書帷歡娛暗覺年光度志願殊憐老大違空信幹螢畱案上至今寒焰吐餘輝

淸隠山房

承聞舊隠淸溪上見說溪邊景更幽紅樹不闗秋色老碧雲如護曉山稠軸藏玉唾詩千首架插牙籖書滿樓尙想元龍豪气在重來應記舊追遊

題碧虛遊捲

萬里迢迢楚越分逺遊最羨碧虛君西風禹穴會稽道落日舜冢蒼梧云蓬萊有路騎鯨背珠樹逢仙借鶴羣畱取靑囊貯玄理可慚無計躡淸芬

寄權建中

沂上晴峯隔岸遙官河秋樹日蕭蕭書回南館人千里花發東籬酒一瓢夢覺眼看梁月落相思心逐暮旌揺回轅肯過衡門下知是母煩折簡招

寄朱逸人

耕云還傍水邊村遲我攜琴過竹門萬里邊風飛紫雁五更山月嘯玄猿銀箋未展殷勤意翠袖先傾瀲灩尊別後相思無處著一時襟抱向誰論

舊作一首寄李國器

水復山重路更紆覓魚慿雁致區區異鄕對月家千里客館篝燈酒一壺老去多情懷舊侶夜來飛夢過髙湖銛錐已擬幹將利不羨防身丈二殳

寄李伯昭兼柬守吾

仁裏曽聞好辟兵故人於我費逢迎落花風雨殘春酒逺道東西倦客情珍果引苗懸翠檻幹螢分焰上書檠西齋自守吾玄在甫問仍煩寄一聲

寄王槐堂

竹門深靜宜髙隱書榻從容憶借眠銀燭醉酣曽共刻采毫吟就已爭傳鴈霜寒浸蛟湖月鷗雪晴翻鳯渚煙每欲因風修一札渴心常逐暮旌懸

寄饒一麟

占鵲衡門喜信傳相思心逐曉旌懸承聞髙步趨華省猶記行吟向錦川帝子宅連霄漢上龍精光射鬥牛邊硯池春浥薇花露點檢云篇筆似椽

寄表侄李國器

落花風急雨連朝凝睇城南萬里橋人去柘湖勞問訊路經蘭渚擬停橈詩成更貰芳尊酒月滿疑聞別館簫顦顇共憐歸未得道邊戈甲气猶驕

寄人

路向西城郭外紆別時扶醉出城隅好風不肯飛雲朶淸致何由灑露珠碧沼香蕖紅霧濕畫闌涼筱翠陰鋪山重水復徒延竚回首那堪日又晡

寄張與學楊觀我

別酒頻斟醉不辭遊絲飛絮落花時心銜別鶴殷勤意賦就鉤輈絕妙詞屋外雲林髙隱映溪邊魚鳥共追隨故人招我歸來好應向山中覓紫芝

寄楊國賢

案上玄經涴燕泥屋邊煙樹與云齊錦囊佳句逢人寫白柄長鑱采藥攜髙閣晚憑瞻紫气虛齋夜誦識靑藜往時頻過璜溪上停策相尋醉不迷

寄周逸謙

短轅遙度碧山岑華館秋淸翠靄侵石徑雨添蝸篆迹松軒涼奏鳯笙音閒居最羨人如玉老圃猶存菊鑄金一寸相思意千里書郵誰復計浮沈

寄周恆彭鏞二首

詩逋酒債老來狂城壓通津館宇涼負气幹時常挾策攜家作客不賫糧月枝永夜號烏鵲虹渚幽期浴鳯凰遲我持竿滄海上筆牀茶具學漁郎

湖邊結構竹門新湖上埀綸老故人黌泮急才推異等彤庭飛詔起儒臣長飊會展摩天翼巨海終歸縱壑鱗我政多情頭欲白莫陪章甫作諸賓

次黃惟節韻

碧雲連暝作輕陰門巷蕭蕭艸蔓深哀狖逺啼煙際樹飛烏猶匝月中林靑衫有恨塵空涴黃菊無情酒莫斟政此滿懷幽恨積一聲霜竹起龍吟

次裴伯升韻

巷隔城闉接塢西當門花竹自成籬堂中鶴髮斑斕服案上烏絲絕妙詩暖翠陰迷春寂寞怨紅香褪燕差池明朝更有重來約命駕應知不負期

到荷陂不及與宗海會

別去兩年頻問訊來逢重午又休齋屢從橋背謀相訪一會陂頭竟未諧秧畎緑肥千畝合栁營靑入兩山排懸知明發歸心切契闊無因有好懷

次楊觀我韻

年前逺作山中客亂後新移郭外家僻靜巷穿花底曲迂回路出竹間斜山云作暝低含雨渠水流春淺浸沙卻怪書窓阻相覓艸玄顦顇度年華

三月望日偕諸儒詣邑丞

我方晝困無公事忽領同流詣武城茂宰髙情推獨步府公淸議協羣英冕旒端拱王章貴籩豆周旋祀禮明綿蕝自今煩講習只令無愧魯諸生

懷友人

多壘鏖兵歲不虛靑衫總媿宦逰初自從別館曽分手卻怪經年不得書遊說始憐蘇季子臥屙終類馬相如相過屢下樓中榻猶記靑山郭外居

次裴伯升懷胡居敬彭九溪三首

玉峽蒼蒼隱舊家歸來淸夢落京華幾時共聽西窓雨三月曽看上苑花云朶因風馳近況雨芽烹雪試新茶相思不似相逢好千疊遙岑際碧霞

午睡天涯客夢家只將顦顇惜年華雨添芹沼涵新緑風動柴門擁落花力役早妨秋後稼供需急仰雨前茶故人有約同歸隱凖擬休糧服曉霞

湘筠新截雨痕斑彊把烏絲細作闌寄逺尙憐勞白鴈含情更欲把靑鸞終年恨別兵塵暗一夜相思革帶寛無柰鏡中雙鬢攺閒居今復似潘安

懷表侄二首

鉤輈啼雨樹生煙花落花開又一年南館懷人空繾綣西塘送客重畱連晨吹玉粒傳餐美曉掇茶旗入焙妍恨入相思寛革帶天涯頻見月華圓

幾回引睇西城道終日相思南館樓飄泊只今憐薄宦棲遲自足慰淸遊天涯未有音書便客裏偏驚歲月流門掩黃昏花落盡不聞風雨送春休

懷熊元懋

春城風雨送飛花無限歸心苦憶家倦客有懷空老大故人無柰隔天涯蘼蕪近處荒煙合杜宇啼時好月斜住近渾如隔千里相思何啻暮云賖

次廖子謙九日郡侯席上韻

碧雲凝暮楚天長軒檻風輕綺席涼坐客詞華扳屈宋府公才美敵龔黃山城雨過蒼龍蟄洲渚晴揺紫鳳翔醉把茱萸顚倒挿多情應笑孟嘉狂

簾外山光翠靄霏城頭髙閣澹餘暉一經蚤服遺金訓五馬終諧衣錦歸髙飲政須■﹝扌棄﹞酩酊淸談頗訝入玄微歸時醉踏樓前月夕吹涼侵薜荔衣

贈友人自洪歸省

畫渚風生采鷁津歸心迢遞錦衣新龍墀入衛趨華省鶴髮添愁憶逺人水驛云闗沙際曉官河花發雨中春情知定省娛親意錫類應將古義陳

送人入覲

華輈疊鼓下蕭灘幕府英猷副上官入覲已稽周典禮趨朝爭覩漢衣冠鳳臺春藹王畿外龍衮先生黼座端獻納多君才並美逺承新渥出金鑾

送文道昭

經濟才猷最擅芳鐵衣曽染戰塵黃冥鴻南下關河迥天馬西來道路長顏巷殷勤勞舉玉祖筵珍重更持觴丈夫不爲離憂苦萬里雲帆引去航

○五言絕句

絕句

飛來雙粉蝶還爲落紅迷不惜餘香在隨風過檻西

幽居偏寂寞樹午緑陰團更有雙飛燕新巢次第完

閉門花落盡稍稍覺春歸只憶山中好雲深筍蕨肥

緘情聊寄逺一望去程賖杳杳飛孤鶩微茫近落霞

樹色偏宜晚涵煙接古城傷心遙駐目荊杞亂來生

昔時歌舞地處處長蒿萊共說茅檐底今朝有燕來

楚山不可極楚水欲千重雨逐飛雲度相從認去蹤

長飊中夕起空閨幽思多忽聞啼杜宇柰此單居何

飛花隨雨急欹樹向風斜不識春歸路愁來倍憶家

怪得春多雨農家未力耕雲濤生近渚駕得海舟輕

歲晏

晴旭照書樓玩此余景好端爲䢐歲驚何以散襟抱

獨夜

單居懷永夜回飆激疏林月欺燈影暗霜壓雁聲沈

○七言絕句

漫成

官桞揺靑淺學眉舞腰纎瘦似蠻兒多情只解牽離思剪盡煙中數尺絲

偶成二絕句簡魯威學士

云物淒涼小雪初半庭殘菊蝶來疎連朝筆硯多忙事借得東泉學士書

病起頭顱不可風南窓晴日正融融天憐老境無差使乞與詩篇酒醆中

題駿馬滚塵圖

畫史當年思入神直窮殊想到麒麟蒼髯太僕殷勤看滚向天階雪後塵

題白菊次壁間韻

露粉凝春欲綻時西風籬落雪盈枝客來應費罇中酒醉後還題壁上詩

次周存義韻三首

麗春橋背酒旗斜吠暖初聞合合蛙一徑紅香侵屐齒東風巷陌落殘花

愁腸不逐酒腸寛花淚含情晝不幹白紵朝來渾似薄半簾紅霧楝花寒

數里猶聞畚築聲崇墉■﹝山截﹞嵲報初成閭閻何用興愁嘆幾處春田尙未耕

送別圖

落木蕭蕭露復團吳山楚水路漫漫相思欲作無窮意醉解奚嚢把畫看

次韻

琪樹珊珊動好風府公淸興與誰同一聲鳴鶴楚山靜寶月生涼露井桐

新秋卽目

酒力微欺斷葛風襟期曾與昔人同數枝危緑蒼煙外秋意分眀夕照中

○雜著

送邢允恭序

閼逢執徐之歲餘方屛居城隅離索旣久客有走語余以邢允恭受左司辟來權臨府稅令署有日矣未幾果之官新政令以疏滯繁振綱維以杜侵蠧恪遵厥職月計羨於前爲倍者率盈不縮轉輸旣上上甚嘉之遂錄功以旌其能遄易權爲正蓋銓衡之不失士如是夫眀年春允恭遽將代聨事者甚惜其去始相語者復以聞諸餘意謂允恭僑洪於余實同裏閈諒有契愛爰丐一言以榮其行余忱忝交亦槪知其履歷曷已於言夫允恭以中州之才始從事薇省循資以進計榮顯可待旣更多故莫竟厥抱爲可嘅今而小試卽獲知遇如此吾知代去之速蓋基是而升也必矣去畱奚足卹哉庸以是復其請且以爲贈

送張文在序

國家以科舉羅俊彥而海內之士明經修行者未始無意於斯世也夫自車書混一而來承平歷七八十年重熈累洽而文運蝟興矣豫章建省爲東南一都會廬陵屬爲一大郡土廣民庶以知學問由科舉策名者指不可一二倒以文物稱爲它郡先永丰又廬陵之一邑也文忠以來才傑代出來者方殷詎可量哉儒先張介闇諸孫文在才茂質秀學舉子業以經明行修顯賢而有文章恆以司馬子長能逺遊將從事於斯以舒其心目且將下豫章過彭蠡登廬阜歷潯陽趨長淮挾儒術囊琴載書以往吾知今之學者家四書而人六經契文在所挾者固宜有其人矣卽其人而投以所尙將必有遇矣豈特歷覽山川之雄風俗之異以作其文气而已哉矧長淮之間俗美而人淳文在玆行發揮其素蘊蓄聲光熖熖將不在此而在彼也故敍而贈之

贈墨卿胡達義序

胡湛然氏墨妙當代賢公卿聞人恆所試用每善其制作之精無慊奚易水亦固信然名實相須不誣如此夫古人一藝能用於時賢者必亟爲奬與豈惟昔能然今不能然亦獨何心吾於胡達義有感矣湛然爲達義三世祖相傳授異人墨法而擅譽碩儒巨公間爲甚舊貢內府供上用者數矣收名定價跨越前代由是子孫繩其祖武它工竟莫窺其藩籬故藝獨精而名益彰達義所制良契厥妙吾恐賢士大夫或莫之究而貽魚目混珠之憾余之著其人蓋著其無忝厥祖然於奬與古人之意豈以不敏而敢後於諸公也是爲贈至正已丑孟夏之月序

龔先之詩集序

詩道必闗於興衰之運固已勸懲未必不闗也吾知天弗以興衰限夫人而詩人之值興衰其污隆升降而形之美刺則固煥焉垂輝簡帙弗墜刺非有激美非有要蓋可感可懲之有闗如是夫風雅尙矣它作之存長篇大什猶金鎔玉篆而雲龍變化也猶風披露濡而霜摧羣物也猶指掌按圖而鑑照妍媸也在古能然今孰不然余觀上淦龔先之之詩而嘅其所遭之顚沛摧折有非人所可堪播之謌詩槪可見矣而忠君愛親之念悠然炳然豈眞同罹此憂而後爲知先之也於是而有所闗則君子庶幾有取焉

廖子謙像贊

神閒志遒惟道爲謀心焉休休希徳之周淵乎無波之流泛乎不系之舟殆非意匠所可求斯爲子謙父之儔

墨銘

制劑而圓益杵以堅孰爲而傳有啟自仙涵濡以研人文攸宣永胤之延守吾之玄

思齊齋銘

參三攸立爰古爰初率康厥彛好徳靡驅世繇而降岐以知愚拯其淪溺實啟聖謨匪自爲謀曷端其趨茍昧所從瞑而觸塗惟善惟賢允楷允模冀以及之或肩厥譽惟是爲思惟徳爲隅鄕國之善旣洽旣孚上友千古卓爾莫渝永跂乃績厥問藹如是謂齊賢美溢勿虛用銘其齋斐然請書

代祭外祖母

嗚呼吾外祖母稟性慈仁外和疏逺內睦懿親事夫教子遺躅可循鐘愛吾母訓誨諄諄某忝外孫教育實均言猶在耳佩服終身詎意楡景竟值艱屯周窮卹匱此意良勤晚尢向善與佛有因爰底淸淨根不染塵不疾而逝痛傷我神嗚呼哀哉兮朔風淒其哀些載道兮忽■﹝扌舁﹞靈輀道左一奠兮死生淒悲肴在俎兮茗在巵魂或降兮莫余知肝腸痛裂兮淚空垂

先妣墓所祀后土祝文

神溥厚徳閟靈於玆親塋獲休惟神是依爰初安厝適際艱危禮或簡陋抱病弗遺玆晨協吉益以封治畚築是具敢告靈祗

省母墓祀后土

臯忝遊宦流寓臨城中罹屯蹇百禍實並奉母以居爰失其寧遽至殞歿傷裂五情葬之南郭佳城是營歲旣洊易瞻戀曷勝春濡雨露修祀封塋邀神之佑觴酌再傾庇我後昆大來厥慶

祭合郡神祝文【代作】

眷惟此邦重罹兵革民庶凋殘良宜憫惻邦有名神久庇斯民禦烖捍患典祀所遵厥靈洋洋昭哉孔彰降鑑在上休有烈光某職列樞宥提卒來守神克相予殄其羣醜崇墉言言虎旅桓桓前旌所指破敵摧山我師我旅爰居爰處烖癘潛消神降之祜迨於平一爰底寧謐陰相厥功神貺斯畢涓吉合祀牲肥酒旨惟神是依永錫嘉祉

吾吾類稿卷三

