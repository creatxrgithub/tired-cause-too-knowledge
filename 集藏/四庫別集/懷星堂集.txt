懷星堂集明祝允明

欽定四庫全書

集部六

懷星堂集

別集類五

明

提要

臣等謹案懷星堂集三十卷明祝允明撰允明字希哲長洲人弘治壬午舉人除興寧知縣遷應天府通判謝病歸事迹具明史文苑傳允明生而枝指故自號枝山又號枝指生博覽羣籍尢工書法名動海內與蘇州唐寅輩以放誕不覊爲世所指目然其令興寧時捕戮盜魁三十餘人邑以無警則非專以文材自放者明史藝文志載祝氏集略三十卷懷星堂集三十卷小集七卷本傳稱其詩文集六十卷他雜著百餘卷朱彜尊靜志居詩話載祝氏集略外又有金縷醉紅窺簾暢哉擲果拂弦玉期等集今皆未見獨此集尙存凡詩八卷雜文二十二卷所作骨力稍弱𨿽未能深入堂奧而風神淸雋含茹六朝亦殊爲超然拔俗也

乾隆四十三年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●懷星堂集目錄

卷一

騷賦

卷二

騷賦

卷三

樂府

古調

卷四

古調

卷五

歌行

卷六

近體

卷七

近體

卷八

近體

卷九

古體

箴銘

卷十

論議

卷十一

論議

卷十二

書牘

卷十三

書牘

卷十四

碑版

卷十五

傳志

卷十六

傳志

卷十七

傳志

卷十八

傳志

卷十九

傳志

卷二十

傳志

卷二十一

紀敍

卷二十二

紀敍

卷二十三

紀敍

卷二十四

紀敍

卷二十五

紀敍

卷二十六

紀敍

卷二十七

紀敍

卷二十八

紀敍

卷二十九

紀敍

卷三十

外教

●欽定四庫全書

懷星堂集卷一

﹝明﹞祝允明撰

○騷賦

大遊賦

允明以宇宙之道於我而止矣渾鴻包之萬象條之三五肇構於其先宣尼總齊於其後君建爲極臣成爲業士治爲學民遵爲世隨其時也易曰拘系之乃從維之王用亨於西山允明時不自立身名隨人拘維將老而神明中亮問學外廣有無之際三五宣尼之所營蓋嘗冥訪其間焉斯用亨之利也暇日敍之爲大遊賦可以垂語千載焉爾

夫何恢懬之大人兮羌縱觀於域中柯柘檍以爲車兮畢妙制於輪工建六等以道逺兮職三材以行空旣軒之以華轛兮又積中以堅■﹝車工﹞招鈐且使附輿兮■﹝合上﹝工幾﹞下﹞■﹝廣外﹝化上幾下﹞內﹞鞭而右從帀九圉而窮轅兮矤章亥之有終跨四渤以修徵兮隃華封以臨戎左賓暘於二桑兮右向晦於三舂前炎洲以玩鳥兮朔幽紘之夢夢耳鞮象其支朱兮胡旅瑣於虫封惿皇盤之下繼兮中六圍而作宮命旋轅而內歸兮攬覆載之所有薉蕭稂之被壤兮葾芳蘭之不茂喬隰榛與山樗兮斤文梓令速朽獷貙豹之犇犇兮藐麟虞之在囿吅鵂鵩之啾啁兮梧不集其鳳鳥夷髙岸爲深谷兮堀墣礫以爲阜翦珞礐以圊槨兮童丘隅俾不茆睨洪河之橫怒兮恆襄陵而汩宇洶漫漶以突徙兮數失邑而病漕懷神功之難纉兮惋夏迹之非舊帯衡江而修截兮判二戒於左右聮南濵之百巒兮蜚千泉而下湊亡晝夜而建瓴兮浕交注於揚藪■﹝氵莽﹞散衍於三江兮赴伯若而爲湫■始湀而繼湮兮濆泛溢以妄走蹇重咽之中楗兮焉執咎於授受嘅眚災之歲成兮■﹝者單﹞殫虐於吳畝■﹝黑展﹞沮洳而莫遣兮抎十千之維耦驅玄黃以髙驤兮循中原之舊服畫州邑以星敶兮敞曠土之沃沃邈山川之遐隔兮空千里於一矚憶先王之位天兮經九井以爲國掌地政於司馬兮詳同成而澮洫樹萬里之基楨兮厚烝人之安宅固君民之比輔兮食無爲之帝力厪諸聖之造述兮與世期而亡斁何秦孝之顚暴兮益衛鞅之薄刻始必墾以阡陌兮繼稅人而蕩潏垝坤元之綱紀兮勢一剝而弗復艾因時以茍爲兮僾彌古而偕極■﹝是見﹞蒼黎之增增兮揉千百其品倫伊四業以各守兮劙百役以駿奔恫窮煢之顚隕兮懀惰遊之獧嚚■﹝糹多﹞戕之以宄賊兮樓豺贙而食人痡九夫以徵榖兮■﹝飠句﹞凶余俾悍滛捐田事而不男兮競逐末於錢刀集千姦以爲利兮网無卹於戚曹攟泉布而操壅兮靳濟物於一毛鄙逡縮於狡窟兮酋驕戾於王侯工不度而作滛兮聊湏庸於斤陶皇天生此元元兮恵司牧以大君建萬邦以諸侯兮賦官士而臣鄰寧一夫以非農兮而戴履於乾坤怵玆辰其何時兮農八一而僅存﹝八民一農﹞飱饛簋罔稽田兮畯曾弗得以食新鈞含气於化育兮哀細人之特勤予旣未糓於道邦兮吁釋錢鎛而被此鞸紳气紆蔚而不解兮意周章以交馳違巖野而卽市兮求化理於官司窺訟堂之佻佻兮匐萬子而榜笞大夫■騁而蕉萃兮不得知其所爲輿胥五百柙千■﹝犭荒﹞兮引羔豚而飤之檄氄磔而■﹝木﹝沙﹞運兮格辰道而申齊士呻癉於饟挽兮伍病空於陴垂悁四方以謈嗸兮甫焉得而驩熙操艅艎之蒙衝兮晨橫江而西溯扣曾城之九重兮辟臯應而疊五卬天京之鼎立兮頲綘闕以崇騖欽萬域之攸則兮拱北樞之星附■三殿以中嚴兮﹝奉天華蓋謹身﹞矗雙樓之夾輔﹝文樓武樓﹞閟椒闈之沈肅兮峻丹陴之復護列八屯以周廬兮離千曹而張署啟巖閣以弘文兮宅大訓而稽古坐耉成以寅亮兮諧宻勿以釐務蕆法筵以尊師兮訪道揆於墳素仿明堂之法象兮裁靡代之踰矩近堯階之三尺兮削漢宇之萬戶廟四親以致享兮宮崢巆於左祖右駢祠維太社兮同先稷而爲伍毓儲聖於靑禁兮昭英華於﹝文武文華武英二翼殿﹞觀靡究於中祕兮規載考於庶府張五督以詰兵兮昈六官而開部廣通政而給諫兮謹臺察與大理太常典厥禋礿兮宗人掌其圖譜謐翰苑之閒淸兮都成均之綽膴守信玉於符臺兮顓筆削於史注欽天審其歷象兮大鴻傳其臚句光祿精夫玉食兮僕馬備其徒禦條萬幾以緄襄兮錯羣工而牙布沛周詳以章徹兮互責稽而棐俌奕神祖之開業兮濯神宗而善遷爲王賓以觀光兮遵大路而北轅歷揚徐而齊魯兮趨丰鎬於幽燕瞻帝居之際天兮服王心之所甄葵啟承之有道兮蓋同經而異權屹髙皇之奠鼎兮介哉格乎淵算承干休之凝注兮憮坤輿之饒贍執天徳以守國兮豈徒防於天塹來百蠻之賓王兮會諸侯之覲獻岠文宗而上徙兮扼荒■﹝戈外甲內﹞之突踐居髙屋以尊臨兮繞眾星而北面提四外於有截兮晅奉時之英見亶鴻仁之積洽兮熠光重而絫宣鱗百揆以具張兮轂皇極之中懸■﹝角戢﹞工僚其偁偁兮稟成憲而周旋惟弛張之殊科兮深■﹝忄寧﹞惑而眩悗殆愚固之莫憭兮縡有幾於攸先山臣銓艸樹而牧麋鸐兮焉能覘其韋弦匪餘位之所謀兮嘖奚煩於蕘言思沈潛而內求兮憺將歸乎故苑縶佚足於菅限兮■鴻芬於枯簡■﹝目舌﹞萬夫之交鳴兮佩六編之神典探經邦之逺猶兮察庶務之奇變■長古而周曆兮該千岐而綜練勴勵迹於滔天兮抽幽緒於獨繭殫精誠於至思兮肩無象而諧劵情■﹝宀﹝硫﹐去石﹞■﹝宀朗﹞以倐怳兮志彊毅而逾煉遄上升於至陽兮曮皇人之垂見發祕鑰以授余兮叕炙筠之玄篆吟微辭以啟悱兮嘆樞栝之精雋忽不悟其所如兮蟹儃佪而徯旦宓閉闗而函光兮幸韜聞而滅見散神明於空靈兮泳皇衝而敖衍兼萬化於芒機兮統三極於一貫識天人之爕成兮假幽明之互贊寤道器之相咸兮歸有亡於亡辯嶃歷聖之繼天兮討千文而同鍵杲曜靈於永宵兮齊受法於皇旻承皇命者犧兮始拜受此玄文九穹無言不愛道兮勑地寶以龍呈栝五十而有五兮峙大道之靈根五相得而有合兮成變化以行鬼神觀穹文而祗理兮載取物與諸身爰立卦以生爻兮用四尙而成萬營居觀玩以旣得兮動假筮以質成槖萬化以鼓舞兮漱千妙之幽源崇守位以財成兮纎出入之紜員洞生死於原返兮了情狀於遊魂冒承燾以彌綸兮貫異同於千門逮農軒而顓嚳兮疊奉帝而詔人因龍鳥與艸木兮依水火而風雲備物象以周世兮抪養本於生民代泰穹之何言兮晫神心於三墳司重黎於二正兮構貞歷之四分唐欽昊以授時兮宗歷象而三辰虞絜齊彼七政兮在璇璣而玉衡原欽明而被格兮址時雍於睦親粲重華之協帝兮終命位於升聞恭垂裳以無爲兮巍成功而莫名扈文命之神靈兮黙取道於淸玄奠山河而再造兮相天地於成平帝重錫用玄範兮誥靇龜而視敶舒九章以列對兮姒乃第之以類成遰殷周而宻畀兮令箕武以載申掲建極之元則兮握天人之闗鉗援神契以設教兮假泰卜於歸連眷岐丰以下鳳兮勅尼泗而來麟三聖演翼夫犧畫兮﹝文王周公孔子﹞旦疏官而盡君﹝周官﹞亶羣經之自聖兮以時差而錯出孔完天以總聖兮萃整齊而立極道有本末而著微兮本微旣其在易張末著以長世兮諗禮樂之爲急誠修身以禦家兮弘治平於邦國作人備乎儀文兮宣和興於樂律稽疇典而作榘兮耿二史之布策﹝左右﹞放墳丘之眇綿兮綜唐文而姬歷昞嘉謨與大猷兮心偕事而錄實閎刪述以詔來兮立型模爲永式體二篇以樹本兮用四典以示則﹝二篇者易四典禮樂詩書﹞張人綱以持世兮參成位而撰畢世惟遵而勿渝兮釂天心與聖職弗由以顚隮兮教乃廢而代汩聖何道而援若兮懣不位以敷徳掇侯史以衛經兮剏予奪而作格尹天明與王憲兮凖賞刑於霜筆三代絕而世變究兮六冊具乃聖功訖理與事而偕著兮勸交懲焉縣植從爲治以位天地兮違斯亂而乾坤熄孔旣翦齊乎千牘兮攣綱要而綴集愾漢武之中興兮業躅孔而均績搜獲僅於百篇兮訓終代而已給云理道其亡垠兮亦庸傷於多逸﹝書﹞枿缺落於完籍兮咨三簡之不沒﹝儀周小戴三禮﹞何長息於逝者兮摩存緒而弗繹抒人情以合化兮亮聲詩之爲特蕜忽亡以永昧兮■﹝目並﹞天聰於瑱塞昄律天而襲地兮晊憲章而祖述﹝此下還謂今五經﹞維天地之爲大兮代天言而不息蒙遑克以辭贊兮伏犇走而靡斁迒作息而顯微兮咸由戶而出入考羣聖之攸作兮罔非天而自隲縒顯微之■﹝合攵﹞庸兮覆相質而弗忒普含生於兩間兮誰違天而已立感微賦之有聞兮愳白棼其髦習拊修辰而蹔寄兮矢幹幹以永訖臮千氏之攢叢兮助馳蹏而翔翼覽諸師之襲述兮披眾聖之膺臆苞鴻纎以條疏兮丳衷表而協一遹溯漢以遊唐兮恵畀受以綿宻考靈無示乎度躔兮瞍焉察夫天日被賢恩如命面兮等父仁而焉域咻後者之剽贅以沿玆兮吾將暴諸同心而未覿彼固自爲至一兮謂精義之我集泯前修之夏業兮迹深扄而固匿何斯今之膚獵兮愗捐甲而逐乙熲髙皇之垂誥兮酌交從而無僻﹝詔士治經用古注疏與某傳說云云﹞羣生曷靡靡乎顚視以奔時兮敢背祖而妄執寘聖謨賢教於公擯兮趯胡悍而胡逆疇鳴閽以一匡兮攑千載之流溺歲悠悠以隤頃兮洪章殆終乎罄滅聖乘時以施化兮賢隨時而成謀諟憂樂以行違兮肆有用而亡求賤將五十未服政兮憮往日之藏修辰其息而亡悶兮■﹝醫﹐言代酉﹞將放乎大遊擁良謨以櫝韞兮弁消揺以夷由揫千業於一函兮諒奚之而不優出衡宇而遵塗兮邁九躔以環流駿一日以千里兮快崇朝而九縣指河冀之上領兮■﹝山上隱下﹞嵩洛之中壂■﹝糹丐﹞三五之更都兮應玄樞而流建則乾元之用九兮■﹝麗攵﹞海﹖之疆甸大畫圻於方州兮細規土於井田烝哉先王之宅中兮憲井牧之攸便悼荒泯於周榘兮流一潰而亡返沈余慮以構術兮摭余規於漢彥籍民品以有定兮括肥壤而制限定永業於口授兮分授新以購羨縣百級以酌授兮人無食而不佃﹝井田不可復請爲均田盡地平賦三道立田制爲三科每科爲三限五十等百級自五十畝至五千畝也凡一民不得過一科先過制者籍之禁毋得更市田以其羨爲待分平易二法待分者分其羨於余口及通籍凡官民無田及少者酌授之而歲收其入之半爲價償故主足則已或能頓償者聽自籍民品以至此言均田也﹞析嬴田之南民兮易中原之隙衍每縮析而羨授兮足牛粒與舎廣稽十秋而合貞兮卄有一而始斷﹝平易者取其十則易償以中原西北隙土十有五並牛粒廬舍凡二十乃分其口令往墾歷二十年而其稅定然後徵其十一永不加益自析嬴至此言盡地也﹞旣均田而盡地兮乃平賦之有漸都一郡之稅額兮總重輕之原版駕履畝以周旬兮核腴磽之實算各斟勺以損益兮爲新條而升殿第融紐以少均兮總無減於舊貫旣不縮夫邦計兮庶重負之微嘽自理郡乃通藩兮究海內而普徧明明後之牧宇兮更審地而制典租必當於壤力兮居中正而永奠﹝此言平賦天下賦半東南今賦特蘇郡極重民皆病賦不當田又偏重緣以王制不敢易請融紐之如一郡之賦四重而六輕並爲十分乃核其田腴幾何瘠幾何隨以定賦益之損之以總足於舊制之十則不縮國資而賦無偏重又以是廣於他郡又廣於藩省以通於天下然少平爾不當地之輕重若能請上更隨土以定額始爲中正以上三法具見祝子通此所陳乃其粗略爾﹞急東南之倚重兮最水利之難善偉髙平之所列兮足紀綱夫羣辯﹝範公札呂中丞﹞滌宣歙之上流兮溶百瀆之垔涮宣三江之故道兮堅圍垾之防堰癙白茆之海咽兮趡百川而吞咽病雄潮之日至兮挾塗沙而壅塡非時抉而歲剔兮道奚出而不汧逖民勞而費穰兮役頻興而婁罥顧蘄屙以有瘳兮而卻藥之瞑眩玆譚固諧理葉務兮又焉睹夫物狀之繁變盤盂之有稱兮道中卑而表淺﹝謂吳地與江平其間田又有更下於外水者﹞沮洳已膏腴兮欲夷之而且戀﹝戀猶惜潮澱爲田者亦利官民是亦一理然猶害多益少﹞撤梁而斬荻兮揆亦非潦屙之専驗﹝如撤長橋刈茭葑至欲廢吳江縣恐上流非盡緣此而阻若阻此獨病橋上田幾何許耳水旣出橋𨿽少緩茭不全阻安得尃尢之﹞循諸貌以發救兮又豈一端之已辦救術獨統夫宣防之二歸兮在交施而各殉穰眾瘽以叢軀兮繄曷弗周詳而異按長河淊淊而東駛兮歘怒嘯而橫濫夏迹漠其非故兮洸亦不恆於一薦術固率彼其二歸兮亦與徙不超乎三撰相時宜以各庸兮厥亦斯其樞楗瘼徵輸與兌漕兮擬重陳而嘆倦﹝徵餫𨿽獘在隨時酌救此不詳旣奠北都此不可易﹞官斂民以藝賦兮傷哉冗或踰禮﹝踰禮謂名不正者﹞慽牛毛於先王兮又安能一切而屏置率土殫供正之願兮誰將不恭以沽戾憾綿肌之殄瘏兮而剔刲以無已嗟五材之給世兮出與沒宜相視彼濫耗而潛匱兮顧不與司存之計﹝謂不經之費戶部不得知之爲行止﹞傷財旣莫由斯兮責求之而獨委﹝傷財不全繇養兵及土木等事必自有在﹞版十稔而審易兮徭一霜而均制呬法良而情隠兮職競人以舉替業春陵而秋谷兮能錙察而銖諦切考心以仁公兮子殆少於偏蔽悃存用於智數兮神鉤察於聰慧拱黙化以望孚兮蔑玆途之攸貴齊民生生大校兮凡農商之歸二丁不足凖兮田亦多昧﹝丁或少而雄多而弱昧言難的﹞田家聲而鮮實兮商態錯於內外﹝田有瘠肥稅復徧重商多肆華貲薄或本假貸或閉戶而盈箱或丰貨外行類﹞惻賦與工之加患兮從或董之王吏徵余駕而流觀兮覯懷生之遑遑明王厚下安宅兮類四族以爲邦搴冠領於士儒兮曵尾蹂於末商𨿽樽樽其異等兮貞萌萌之天良■﹝豈幾﹞異世而殊道兮薦多門而分張繁胥徒之蝟蒸兮裂兵農而別行悵庸主之失馭兮魚不麗於王綱■﹝目求﹞邦本之逾寡兮縱冗雜而日昌閔四窮之無告兮■﹝忄﹝士冖田疋﹐上中中下﹞三遊之陸梁棼汩蠧之旭旭兮鼠化虎而羊狼忮乖絕於人道兮曾何有於天常余蒿目而傍睨兮孰同涙之淋浪諰同類之乳育兮寄食貨以爲生古君王之子民兮廓一視而均情制生食與裒散兮撢羣柄而不頃自彼君之繆術兮務姑息而倒衡算工車以爲利兮崇婦臺之懷淸商交農而雙厲兮末顚本於不平悲歷國之臨財兮每剝下以踰贏賊哉安石之聚斂兮詭市術於王經﹝謂周官﹞蔑均田以建本兮僥垢源於流澄匹公姬於仲鞅兮企仁周於暴嬴侜後民曰均利兮實胥戕以互蘦歔旣無克於迷復兮盍鮮取於無名走中原爲治亂兮信珠玊之不脛持大道以生財兮晧千古之聖程憡氓斯之已悈兮日盝气而涸精弗少拼以■齂兮任噊酋以無生彼多逐於商末兮呰拸之以豢兵或徒食於釋老兮武餼賚於來庭■﹝髟﹐差代彡﹞何有於二教兮肶頑冠與穢髠惟玉食而海富兮烏有尙夫並耕巨創至濫以冥輸兮時有在而靡懲﹝所在見後﹞慒疒孑之乞人兮彛有政於周矜眇窶甲之微限兮如來者之日增壹是蓄之爲養兮俾溝壑之不盈簡夫夫少彊力兮荓闗柝而牽徵資官飱以免乞兮婦給衣以妻軍﹝取丐不廢者什伍之代挽繂卒婦可與人處者補戍妻以購貲半治衣衾半給之詳子通﹞洎流莩之沓積兮勿客視而它營至卽團以爲戶兮給廩飼以爲恆移土邑以財輸兮吾特爲之鼎鎗﹝移文流莩本貫令以財來廩﹞緌潛運以交抍兮一仁視而不病茍客者之過繁兮著吾廛爲土氓懠汩治而戕天兮所巨最惟民螟攘哺嬰之微餐兮饁饕夫之已膯禽郊牷之肥腯兮餥羣逸之蒼鷹委精純於塗泥兮虹邦產於一甹沓伾伾之蝮虺兮吾何舌以指稱﹝此子通所謂汩蠧之民前言賦財二端故及所在卽斯耳﹞皇威無崇而必■﹝斷上首下﹞兮震乾剛之匉訇凜嶽壓以霜殺兮烈鈇戚之馮陵栗神令之赫迅兮驚歘電而轟霆薈冦賊而姦宄兮迨汩蠧之伯洶孰承天而法祖兮屠羣豕於一鋒瞴雈苻之日繁兮欲屏戢之焉從聖訓止於不欲兮賢獄市以並容予其懲而猶異兮有殊初而同終矜狗鼠之偪餒兮怒獍梟之鞠凶先釋苛於斂徭兮遂嚴致於搜窮毖宥過以刑故兮玆刑罰之爲中坦大沛於潛竊兮劉奸殺之惡雄勿參差乃絕判兮皎冰凜而曦融省潢池之披猖兮舉兩初以爲萌懇原情以審勢兮愼蔽法而卽戎戢反側於招綏兮肩凶渠於大蒙報怙虐以洪威兮與捐苗而芘螽須愼察而痛劖兮裨皇穹之仁公古王者之保邦兮作師旅於地水茹容民而畜眾兮田偕武而興制垂列國以交更兮之秦鞅而大戾後厥時以逾逺兮■﹝歹卒﹞■﹝扌矢見﹞裂而爲二釃頺波以下注兮寧能返乎涓澨謖譚計之諸諸兮僉傷養於大費亮先作之叵復兮棼後述以多貳怛熙寧之保甲兮校拓跋而猶■﹝士冖田疋﹐上中中下﹞微因損益以張規兮亦善謀之亞■﹝言戊﹞采材官於漢矩兮擥府兵於唐載韙長源之嘉尙兮擷稚圭之美議﹝唐宋李韓二公﹞重時募而精教兮乃要切之至最竊虞夫謫戍之永終兮拲甲令而文致法常隓於滋久兮卽三五而須異﹝異者攺﹞蠢匹夫之麗辟兮將不宥於十世﹝遂至無窮﹞丰廩養之長糜兮且望深而感細況懷土而迫窶兮繇竄迸以川潰遂益之用核追兮煩鉤攝而部遞紛張官役徒以擾擾兮日馳驅於四海實惟益薄而損厚兮宜亦矢謨而請裁萬幾數求言以罷行兮曾不狂夫之爲辠非犯忌而亂成兮謂效忠而襄治旣未薦乎野謀兮敷公仁而從事軫鄕思而甲蟣兮懲抽力而誅賄完家室以固志兮周粟帛以彊體時番上以休容兮辟賂免之姦怠拔私徭之長痗兮襄侵掊之積穢故𨿽小而必刑兮兵無伍而不次挽千漏於逸罘兮剔百門之宿滯力訓閱於往圖兮帶射搜於儒吏揆張皇之弘要兮知亡踰乎簡帥祖仁義以爲質兮厥楨之以勇智律經籍之典訓兮研歷史之成敗厲瞿瞿之廉節兮仡矯矯之直气勤步伐於苖狝兮豈臨機而尋藝推請論於司馬兮命畀簡於宸扆論必斷於援賕兮斥浮聲與柔葸耆授鉞而推轂兮勿參之以弟子軍容何爲往監廁兮嗟乎李趙之階厲將攜壹而僨克兮夫焉有於此系核諏研於績敗兮畛賞罰之昭■﹝日制﹞彼屠降與殪良兮兼粥級之作僞﹝僞多報級數﹞毅戎昭而不弛兮飛蕭斧於誅刈毋狥免於援議兮必姦絕而良勱銷枉毀於貝錦兮破淊謗於珠苡熊虎毅其六師兮魚鶴輯其七萃務貌識而音別兮暋閒練而衷義■﹝忄夌﹞彊足與宻代兮直寄命於童戲﹝謂臨事募不精實茍用充數與私倩代行﹞膢姦宄於中邦兮衛天險於荒裔林建國而所民兮虔有整於職方藩周餝於隍陴兮垂堅宻於闗梁崇函夏以立道兮陗百代之大防吁天王之集統兮越歷古以包囊樊封昄之峻截兮戒勤逺之否臧頻回譯於異貢兮只收誠於來王﹝事見祖訓﹞肎包羞以饋女兮焉自殘而割疆無歲賂之坐雕兮有互市之交償鑠皇代之神武兮跨振古而無雙曄神祖之淸漠兮恢王威而四張熯簡任於幹城兮尃權力而鷹揚弗牽肘於彼夫兮譴賧得而姦妨爲卹士之無實兮猶餔饑而搤吭■﹝目目﹞衡瞦以八燭兮迥浩刼而未央惄遐萌之繹繹兮附九埏之芒芒䢐日用而莫已兮串出入以隨陽悹亂眾而治寡兮唈樂短而憂長念蚩蚩之錯產兮不越玆以成邦愴美惡之必兼兮諶獨籍乎四良嘳玆良之自植兮■﹝立隸﹞素履以獨守每自彼以戕陵兮巋帝彛之固有相斯辰之攸賴兮秪俊髦而畯叟甿旣■﹝疒亶﹞夫不井兮睎三法之或救﹝三法卽均田盡地平賦﹞尙稽實於徵輸兮還微息於頻■﹝朽﹐歹代木﹞恐二子之終夢兮虞和緩之懷手蔚大气之紆蟠兮壬胚靈而降秀顥蒼惠錫夫後王兮君成之乎黌校詳養射於夏殷兮具司徒於周教帝首出以廣運兮幾新邦之綱要舎賢能而安藉兮投碩材其安構渡長江以整旅兮倚干戈而詢道築禮賢以館傑兮聘名悊而探討及鴻圖之懋建兮夙教士以有造漻辟雍之湯湯兮溥侯頖之浩浩範端嚴以恢致兮思周微而懇到曰成賢以爲期兮憙羅才而畢考藹思皇之濟濟兮聳周楨之廣效其在今之司存兮澌郵委而同眇眺儒堂而閴其兮凝沈沈之半沼籍束閣以停披兮琴絕弦而歇操塡冑省之靑衿兮日聚散而三造俾庠黌而率由兮亦胡辧於土偶之滛廟獨糜財以備聲兮疇蔀牖之爲了漮法意於餼羊兮名將實而枘鑿崇術四而尢余兮僅偏誦其邇小辯曾患乎先藝兮玆並藝而艸艸幸王國之克生兮士不乏於覆幬業每樹於髙遐兮履亦周於末杪■﹝驫上木下﹞騋牝而如雲兮夫奚失得於櫪皁嗟嗟吾黨之徒兮要賢聖以爲期放四科而八行兮舉六藝而百家究學問以思辧兮劭仁行而寛居行成物以博濟兮捲善道而遁肥通天地人以稱儒兮贊化育於玄微國縣斯以求購兮士執應而登之學由循以成士兮教率章以爲師時與道有違行兮臺詎隨以推移咿蜎蝡以自細兮胡不輪冶而駔奚初旣育乃後舉兮儴科條於隋唐務拔萃於大公兮倍峻立其周防索理性於經術兮故全略於文章方政事之需試兮策時宜以多方爲程寧弗良盡度兮逐有司而淑涼來薄海之彥異兮危尺罭之莫當予歷觸於禹穴兮胡鼓尢於鰷鱨﹝余有貢舉議大旨若此﹞迅賢豪之絕羣兮挺堂堂之贊皇麾時科而弗卽兮諭龍媒之越行洵覂駕之不種兮聳萬夫之攸望鄙負羞於大人兮空趾壯而心長進而逡而前郤兮澹胡爲乎皇皇囑時髦之升庸分耀勲華而頡頏倞霜蹄之超驤兮徯何有於王良羅目千以得一兮先民所爲感傷﹝羅以多目故一目得禽今爲一目羅則安得士本古語王通亦偁之﹞睿謨固經於神運兮勿拘梏於尋常彚小大以兼收兮悉明側而明揚廥百材於場師兮共京構於明堂掄棁楔以畢良兮粹豈獨於柱梁以周完而大壯兮■﹝廣外侈內﹞備具而豈康害超等以異懸兮擢萬羽之孤凰或科存而弗舉兮徒惋遺於眾芳爲國惜才何人斯兮謨罄畢於鴛鴦鱗甲乙於一斑兮可百年之短長何斯據以卒躬兮信輊軒而弛張上旣馮以升沈兮下亦自爲摧抗坐獘日以淪胥兮叢幸望而縈妨﹝望怨也﹞尋世科之有無兮與第差之低昂鑑才出之先後兮及捲舒之靜庸孰失得以饒不足兮孰隆污之存亡﹝隆污謂美劣存亡猶有無也﹞爾其鋪觀而平角兮成效不其已彰繚庶位之崇卑兮環中外而周設屍修政以立事兮並陳力而就列今視昔以異宜兮沿與易而殊節祖建典以官士兮掄時宜而章別多率舊以監成兮掖無期之皇業劼兼山之止位兮臣何知而嘖喋想拱職以綢繆兮熙庶績以咸凝唐虞和於朝兮賡元首而股肱昔秦人之憍亢兮儕百辟於倌伻後秦胥以沿洄兮且肅體而諧情貌隆坐接兮呼莊君卿塗黃還命﹝塗勑繳詞頭﹞兮席前目徵﹝目送﹞崇庳必詞兮揚抑告行皇王建設兮簡要以殷﹝殷中﹞嘻守官而罔道兮愚深瞇於玆評王用道以命官兮官將道而爲命蒙夫昧體而守支兮直置道以狥名逾追勢以滋顚兮偭疈坼而拒撐交隔盭以無通兮不相謀以相能臣殊僚而一政兮肢連體而析形咸左趾以將東兮引右夅而西脛各稱官而罔道兮烏不病殘以殞生宰萃士而一命兮粗因科而下上旣蒞政以稽績兮復何初以爲量年疇力於良庸兮才奚由於耆壯木不谷栠而郊韡兮材將鳴寃於族匠非祖宗之盛心兮■﹝戚﹞後時之膠狀假三五■﹝扌秉﹞斯方以舉錯兮當亦迷八四之直枉﹝八凱四凶﹞何莫峻登其異傑兮年序以餞夫尋丈儇筆工以醫傭兮濁銅駔而榖養污王章以蟻緣兮誨邪陵而貞障猥膏紈之流蔭兮偉漢溯之直諒﹝王吉請除任子法﹞縱故襲之未革兮又何弗涯於■﹝氵莽﹞沆凡斯亦不局之貴兮非淸波之都喪﹝非盡無淸流也﹞聲復侵夫無擇而無止兮益皇塗之泱灢聞方人之不暇兮識野求之無讓將循位以求理兮匪稱人爲標榜槪焉名襲而任別兮姑試徵二三之攺尙公孤寵貴以年登兮未或倚其爕亮﹝用爲九卿資深之寵﹞寄鎔甄於中相兮獨調眾而拯病天曹天下之才庾兮無暇遺而幸誷懸鴻鑑以八照兮能簿號之故妄惎邦本囏固而易蹷兮盱司徒之斯仗黨耗國之職思兮拱三緘而不創﹝懲創﹞非■﹝目宰﹞■﹝目窒﹞於竭澤兮哀株守以循罔祖議禮以作制兮綱維誕其貞廣豈科條之無俟兮虛百年而亡訪僤哉今之爲政兮執邦刑以不爽憯死法不死情兮殱十九之國命抗儒抑法誰爲異家兮腐生迷而弗講豈三尺難求於六籍兮對刻木而倘怳世生才以爲士兮才弼辟以親民顯利用以成務兮幽履道以媞身靜庸兼維天之命兮士也允三才之珍偏有才而善用兮聊銷慚於宦塵守罷駑或不肖兮世何罹而尊親彼斗筲仕以爲己兮用以學而爲人﹝已富寵人求知﹞民何杖以爲長兮後何藉而爲臣嚱余固艱夫谹議以畢偁兮亦■﹝言斯﹞此不尊而弗諒忥心亨而道塞兮且綿綿而斯往庖人不越乎尊爼兮陶師握其範模作者慹其亡爲兮藏山澤而爲臒余懹靡得於斯兮求玆人以爲徒去城郭之垢氛兮嫁巖谷之郁紆漫陁靡以豁廓兮蒨芊綿而周遮岑崟嵚而譎鬼兮流滮■﹝氵幽﹞以趨瀦儔■﹝鵕﹐兔代鳥﹞麚而騰伏兮連庚乙而幾幾絢時榮以繪繡兮戞鶴■﹝犭宂﹞之笙竽閴無人乎崖竇兮鞫幽求而單居末寢食於皇區兮安平康而樂分綴聲籍於士舉兮足瀕申而猶遁懷君恩以無酬兮慚魯子之葵悶抽長沙之太息兮夢宣室之宵問敷前聞於沈臆兮嘏婉約而莫盡功必一於天人兮理不隔於顯隠通千期於一契兮右皇靈於無泯奭明王之天造兮蒞日中之丰運塞王猷以登咸兮丕重堯而襲舜學無恥於不榖兮尙席珍而玉韞若木不示乎世標兮神鳳無諧於塵韻天錦莫覓其機杼兮媵三籟而微引先素王之昭誨兮蓋二方以庸世謂初道而繼齊兮有政刑而徳禮上焉恥且格兮亞且免而無恥明良誕務其至兮烝率次以佌佌並殄■﹝歹昬﹞以誖捐兮稹人窪而時否政刑洵異夫今古兮緒言無庸以究齒徳如毛而鮮舉兮禮司存其議擬俶鴻蒙之已渙兮佑作聖以君鄙大人後天而奉時兮惇五典以爲紀搤三百以爲經兮■﹝爻疋﹞三千而曲致摯元功於贊化兮全備體於唾涕措萬品之手足兮秩其紛而壹貳眾髙沈而疆爕兮參﹝音森﹞嵒砥而柴虒竇一決以橫趨兮倐滔天而洸潰非因情以植則兮溘焉一而焉濟唏失徳而信薄兮忍謝嘅於周史荒哉龎吁逷乎標枝之不還兮將非禮而奚以禮陰作與生俱兮樂陽來而儷啟聲容達而生神兮體音澌而死鬼肆犧媧迨姚姒兮極陰陽之文理裁衣裳以吹匏竹兮熙殊造而均旨柯出稊以爲華兮毛傅皮而成美奏至治於云池兮盡物性於宮徵遾盛皇之厭世兮寓大柄於遞位雜狡童與昬夫兮隤王彛於裘委姡何別於芻靈兮冠裾具而亡裏維禮綱於五端兮吉無先乎郊類莾欺天而侮聖兮軾輩申以傅會唐旣蕪以並配兮宋逾滛於赦賚設有妄於祠衣兮位有汩於祧祪﹝以上言前代郊廟之誤﹞家庸行而不知兮曽無違之能幾當元綱之不振兮嗟景命之潛移螳臂奮於安丰兮﹝謂韓山童徐壽輝等之亂﹞播喪亂於九圍非穹皇之命聖兮疇撥亂以勇智祖一匡以再造兮駕百王而絕儷篤父子以孝慈兮協周文之敬止董百官以爲朝兮截冠舄於首趾肅大別於掖壼兮斬收承之顚穢冏前星之繼明兮郁靑坊於繼體羅九服以樹屏兮藩不億之其麗釐羣神之滛號兮敍百辟之規第推文質以四達兮布方策而漸被蓋郊廟之大儀兮時乃定於睿志馮三重而建制兮曰非君其不議儻時命以下詢兮嚴丘澤而敬事象雷豫以張樂兮薦祖考而配帝侂權輿以成徳兮善武周之斯徯遻昌期而惰愒兮抑將順之能怠較民用於玆辰兮才一合而百戾胥濫越以敗矩兮淪逐欲而鄰戱誺輕重之不權兮■﹝言坒﹞僣陋以交昧委筋力於無情兮擿貨財於空棄儼衣冠以臨莊兮況大君之斯侍端章甫如會同兮可非喪而去佩詎公庭之爲燕兮褻衵衣而蒞視噫人服之不衷兮懷王風之菼毳當紅紫之盈觀兮惡衣妖之怪忌殽室舎以什皿兮等眾嘆於一敝余旣未聘乎上國兮望王懸而不耳過閭陌而或聆兮閧緇黃而倡伎亂一雅以萬鄭兮喿四方而錯廁日作息以震驚兮駭律呂之焉寄嗌六合以恆瘖兮■﹝目亭﹞九陔而悉瞶八門張而何風兮四時行而何气雅烏噪於晝日兮鸑鷟翥而不睨頠穹輿之定位兮磤風雷之鼓吹廡艸木以有條兮噰■﹝虫虫﹞虫之吟唳僑仲佐伯以尊王兮使其民而有義臣何望於今堯兮不觀興於玆禩王乘龍以中立兮冶六有於鑪韝根人綱而植初兮落有家以俶載簡姬姜之世貴兮愛任姒之徽嗣逑闗睢之窈窕兮論鍾鼓而樂只貽銑鍰以前郤兮暢疊禦於朓朏親郊禖以降乙兮儀姜嫄而茀子擇周宗之妊傅兮拜後夔而教肄宻緝熙於光明兮斮刁牙之侵嬖扞千邪而弗接兮賦萬幾而歷試﹝太祖故事﹞隆親親於九族兮剏章條而登殺鏡前塵而邁拔兮羞田恆之惏颣■﹝麗攵﹞實產以隸國兮歲坐觀其銍艾保堯睦於不竦兮供虞接於無匱弸支蕃而土限兮司存寜能以無槪維天王廟世以七兮實殷周之弘制茫皇古之靡究兮二代亦復宗異﹝上古未審夏五宗商六宗然七世之文本商書﹞如姬周之二室兮固不祧而非次﹝文武二世室不祧其後王時七世固在二室之外二室非七數﹞別太祖以特立兮三昭穆以對蒞乃一祖而二宗兮與四親而共備迨後王之復宗兮猶文武之不替乃七世以爲恆兮確古今之通誼於皇明之握符兮羕天涯而地際■﹝日往﹞旣廟於有七兮那千萬而莫計皇髙文之巍巍兮掔百世之永繼丕承烈於歷葉兮列諸宗而祼餟撫大典以徐謨兮意衝襟之不易纘昭穆以無紊兮乃傳世之常系或頡頏而髙卑兮儀馮從以位置非今晨之攸聞兮法周知以爲貴曩聖祖之丕訓兮定儒臣之請禘﹝禦史逹魯與祭請立禘祭上命儒臣議議者以始祖所出未明而寢﹞矎趙氏之禘祖兮亦時棼於﹝闕﹞藝侯王儀之不襲兮曷由疑而永廢當肇統而愼旃兮固宜存而不遂﹝此謂始祖所出﹞累重光以欽承兮將神靈之有俟盍懋建於崇典兮偁閎義而時起﹝髙帝時固宜存疑未立今七廟已備宜立褅袷以義起髙帝正東向之位又今位與古昭穆亦異﹞地時正而道合兮從心究於外內罊孝順而諲潔兮悃皇彛之極至洎儀章與物數兮比聲詩而容綴載采采於羣神兮莫不審於享祀開明堂以嚴父兮汗大號以施治嶐法宮之九成兮翼前朝而後市晝三接於康侯兮旦五徹於弼士﹝請舉祖宗曰三朝故事﹞更叔孫之蕝貎兮整鉤陳之法衛幄明王之采章兮柬鹵蹕於羣代被黃虞之法服兮禕日火於繡會貞輿旗而籩簋兮盡生用之百器搜古今以分宜兮區雅俗之殊裁革滛巧之哤靡兮絕末俗之陋悖後模臣以逮民兮宮刑廷而禦海王有三以寡過兮杲風艸之相逮常經總乎嘉吉兮與賓軍而喪祭周上下以用施兮惟日見之爲帠爛揖讓於交際兮彧玄黃而牢醴纚目縷以條支兮陳更僕其焉旣𨿽殊王之更轍兮儒亦紛其輈轊■﹝鞏上手下﹞往辟之故秩兮窈三典之略在﹝儀周戴氏三禮﹞辭有單而已蔽兮道有一而知二廸在者以推施兮僅含气而亡愧徽列君之有作兮荷羣正之勤惠諦繩矩於銖權兮研節度於旒系覓迷途於擿埴兮興證辧於張蝟署根枝以交參兮部優劣而互采鑠開元曁君卿兮亦司馬而元晦俯今昔而時措兮斯數家之爲懿按三經以疏繪兮又莫茂於先輩﹝前後議禮作述者浩不可數互有得失得之多宜於今者大帥開元禮杜氏通典及司馬光髙閎朱熹數氏其爲三禮注疏若圖譜如馬融三鄭韋昭王肅虞翻張融賈公彥孔頴達聶崇義陸佃等皆經師啟述之功尢大先輩謂此﹞煥堯文於神祖兮大集成而班賜茁楨柢於恆性兮順條柯於日履申邦教之森矈兮補未充之俴細鋪遐邇以折裁兮要覸時以爲揆剗昬狂之僣濫兮俌眇忽之不曁匡以居正之名兮章以昭明之軌來九苞以均儀兮誃相鼠之遄死遵王度於截防兮允蒲盧之可企觀天文以察時兮賁順敍而貞明昊穹■而西股兮儀娥錯以東行訂俱右之臆談兮淵鑑破乎迂冥﹝太祖詔攺朱熹日月俱左行之說﹞檢班陳之分土兮何壤局而霄弘﹝班固陳卓星土之說天大地小不爲允審﹞嘗有貳於分星兮亦未究其諦精夏曷不中近天心兮三隅偏闊而空■﹝穴上厷下﹞經捨輹以環轂兮二十有八而咸趨中謂邊方逺而內附兮分廁占於規零豈理果能禦器兮器乃因理而不通測遲畱與伏逆兮校客流與無名綜天官於靈憲兮冏休咎之分徵珠璧信其有期兮同上下而淸平气多符而罕戾兮翼儆修之有行﹝天文祥異應不應者以气理事人四者參錯不齊非可以類必膠師執用類索不視三端不應正宜爾乘除消息又本各不一如日月五緯合聚以算本有常期期屆是气之元亨世當大治斯自然之符或世不應气此他戾也故王者當恆儆心修其行以應气耳﹞矧气否以變沴兮漠不省其遑寜暟歷代之悊臣兮沓治歷以齊政遡都閎而下之兮孔難剸於一定監往故而聿造兮大統於斯而爲令彚羣造以折衷兮攺月行於守敬免久紐之必訛兮徵良師以時訂曩授時之可采兮祀四十而已病﹝元用授時法上尋千載不繆而下以推來才四十年已差一度﹞嚴緹室以候气兮莊修表以測景於制律以治物兮鍾一正而萬應旣禮達而政修兮馴刑淸而世康愷人蕃而物條兮曼至和以充盈王中正以居心兮气驩通於蒼黃玉燭炘熹乎泰宇兮員嘉來而八風平禔仁浹而功振兮烏沒世而不忘騰風詩以交宣兮鏗作樂以薦享本吹筩以造律兮擢五要以爲綱﹝劉歆奏備數和聲審度嘉量權衡五者五者爲樂之要眾言不齊不復能易此﹞緒審黍以定管兮正九寸之黃鍾各三分以損益兮於相生以旋宮均七始以爲調兮八十四而成章間者闊焉夔曠之無作兮術布策而炳明﹝三禮國語呂覽漢隋史﹞渺杜荀之神解兮代已希而非亡﹝京房杜夔荀朂阮咸萬寶常張文收輩﹞讙述者之悟諝兮議驤煙以誩攘﹝自漢以來張光嚴宣錢樂之祖瑩梁武帝信都芳陳仲孺鄭譯蘇祗婆祖孝孫王朴和峴竇儀阮逸胡瑗劉幾房庶範鎭司馬公沈括蔡元定等尢難偏舉如何妥牛弘輩無可言至魏漢津蔡京等益繆爾﹞遴執隨而成渝兮非數詞之已彰肇和聲以制器兮倚度曲而綴行摘窈眇於純和兮拔絲宻於腐常衎歆神而賓徳兮戡哇鄭之猥龎維齊楚之互異兮聲各囿乎其方或輕躁與急疾兮且將裁而未遑﹝躁令人輕輕則多犯疾急也急令人憍憍則多畔﹞唍斯音之麼末兮爾猶昧其條章﹝今北曲出金元固非雅制十七宮調今但十一而律又過髙全失中和病本由絲音肉音﹞囅杭都其何響兮鬼嘯啼於晝梁﹝謂今所謂戲文南曲本出南宋溫州全無絲髮可成音律略不足接耳目﹞鏜吾聲之有作兮融噍殺而鏗鏘頌皇烈於神明兮適今時之豫昌﹝假令今制樂大略律宜大下於今俗部而微髙於古律緣古者气大和今气大戾更化之若從大戾驟返大和亦恐未遽得或漸次徐變俟少久人與天地气應乃更歸純古可爾﹞延鴻碩以倡構兮逝效工於更張卽二代﹝金元﹞之俗譜兮鑄昌詞以雄莊給比閭之小奏兮嫴備部於下堂猗帝徳之夏殷兮般穆穆而鍠鍠誕光天之下兮至海隅之蒼生弔幽明以效答兮合六幕而同風遐休嘉之弗呈兮抑玄文之或爽五耀潤於幹垣兮五財理於坤軫河嶽位而澄靜兮四類效其靈命萬祗嚴以衛釐兮■﹝鬼失﹞鬽伏而不眚民於變以時雍兮同虞方而風動蓐王區之棫檏兮天命生於熙朝皇契道以盡受兮非行違之異標器必蘊於徵庸兮志須亢於衝遼愚幸賦此玄玄兮愕夫人之它操潛玆未之或悶兮令達又胡以宣驕已焉哉俗以勢而成世兮勢以時而自然淈時勢以太順兮存玆道以爲楗森三端而翕張兮亙宇宙以推遷仰惠銜生於黔雷兮肯棄受於崇圜飛元靈於泰虛兮收萬實於甫田控大一以貫之兮艐有無而齊詮撫羣有以日用兮秉神根之淵淵羨諸子之敏修兮■﹝呂呂﹞交通而互全兆流歸而皆海兮億管瞰而均天微無拂於風鳥兮辟或攝於筵篿躡太乙於九宮兮丙離章於太玄機條條於木獸兮數斤斤於銅丸灼莘降之非異兮易菽兵之戔戔﹝上四事謂諸葛公木牛馬張平子地動儀神降莘郭景純事舉四以例余﹞抱鴻通以欵塞兮疾細滯而浮漫悉虫沙而願遂兮當貅猰而不戁惟無欺與至慈兮所不負於髙旻坦詔鬼而交神兮直衣■﹝火尾﹞而踐川譩凡夫之妄顚兮北二子以睽分謂殊儒而端異兮繆世教而爲三昔柱下用表而存中兮師友於我文宣竺尊儲性道之本兮其何事於嚚讕千門萬室橫六內兮朝蜚波而夕煙卭旣尙此皇符兮炬百幽而一焱戚城隍之湫仄兮赦羣虫之所廬解故蹝於黟垢兮翺洪翼於蒼墟櫋修云以爲輈兮結浩气以爲輿並三辰以循紀兮極八遐而同區晙晞髮於若榑兮夕畱軿乎融都蓐收前以道轅兮誥玄冥使迎余召飛亷以興飆兮翚屏翳而滌塗氛祲伏而淑朗兮恣余襟之所如翫羣生之起滅兮觀兩儀之渙儲朋山河以結解兮賓曜宿而盈虛銜紫皇之黙詔兮偕金女而同趨統父母於元气兮或天神而一衢問日月其何紀兮咍死生而焉殊眞一性以長覺兮去六凡而不居大哉余遊奚適而奚來兮■﹝醫﹐口代酉﹞焉往而不歸與

懷星堂集卷一

●欽定四庫全書

懷星堂集卷二

﹝明﹞祝允明撰

○騷賦

訪隠

君不來兮何居蹇幽求兮山嵎空林兮出復入慨卽鹿兮無虞白雲兮朝飛紛紛木葉兮皆下望夕以歸兮旦復吾駕君何居兮我行於野

思兒子歌﹝戊辰歲續在南京﹞

思兒子兮若孺時今而成兮吾誠熙吾誠熙兮有別離有別離兮何遽見之人各有道兮道乘時道乘時兮胡卹其私路曼曼兮望吾兒吾兒吾兒兮慰吾思

咎往賦

承五秀之豬委兮結昭質於堪輿遵先靈之下愛兮童多識於明謨性空同而善受兮夙擇術而作圖蹇皇命之涼塞兮猝罹弱極之萃誅繄忍性之應厲兮出沬谷而躋遐衢皇不誘余以嘉道兮俾荒泆而縱如髙余譚之業業兮放趣指於靈虛曰玄化之■﹝奫﹐去氵﹞■﹝奫﹐去氵﹞兮探三古之根株掲生人之元一兮徵泰始於百殊謂芳蘭之已抽兮橫四海之荒塗謂鵷鷟與■﹝眇上鳥下﹞鵽一兮吾孰爲此梟■﹝﹞堅吾視之耿耿以獨諒兮任吾趾之所趨乃郤東西行兮動格格其褰而濡謂逹視之■﹝宀廣﹞■﹝宀良﹞兮吾孰修此維隅推眞精以薄物兮物抗其廉鍔而弗吾受眾支離其形身兮敗踵傷气而弗已吾誠不能匿志役气以毀體兮愒白日以習犇走慕井氏之崇簡兮曽不解拜跽之在手眾朋興而徵榮兮闡官人之能事信三生之谹義兮玆吾民之攸止蹇吾力之未克兮服漆雕之本旨守窮廬之故修兮繄自淬以自嘳諒通岐之莫容兮雧有百之叢毀維經緯之華業兮宿鑽切於腎腸或蜩螗之時吟兮吾胡計羣■﹝虫虫﹞之吾妨圖修娥之嬋媛兮婉耀耀其淸揚怍組纂之何紅兮而以來■﹝女冒﹞女之聚戕彼繽綸以周章兮競附麗爲比周吾旣托此孤標兮矢履坦而甘幽絕憧憧之往來兮抱姬公之玄猷乃反以速咎兮將弗任其諐尢嗟夫人之莫易知兮余乃有能乎是也維蕭蘭之兼畜兮曽無力於扶薙也亦疾亂之悰微兮又潛化爲冀也夫何物之難遷兮而彼乃以吾辠也皇播气以生民兮鮮渾元之通會民正命以虧偏兮肆陽紓而陰悴紓多可以雍含兮悴憙刻削而善制審余受之愆陽兮乃懷悃之散易撫岐路而裵回兮意淹畱而容泄非南北之勿辧兮曽失料之無幾狥吾目之遼廓兮用吾心寵辱之細用往往以玆繇兮婁以交手而窳事寓飲以葆淳兮流濡首之橫議賤貨以廣道兮病泉刀之重累朝馳市以覓布縷兮夕爭闗而索米役潔質於塵泥兮對牛醫而校屠儈識王生之米賈兮解平仲之踴對歸分食諸牛馬之走兮獨髙眠而養息童猶吁腹之弗充兮婢憎糲而不食信烝烝之長勤兮余胡懟於斯職紛眾非之吾出兮吾誠意阨而顏嚲匪心席其不可捲兮日悠悠而就惰頗余馬之玄黃兮柅余輈之轗軻吾旣無藥乎細行兮而復崇此大過怛雅烏之孰報兮恐豺獺之辜我傷鶺鴒之終鮮兮冀雎鳩之永和撫羣虫之有道兮吾負死於類倮皇寜生以遽狝兮俾憣憣而悔禍孔不咎旣往兮嗟補過之有弘道心焦敖以■﹝忄宅﹞憏兮气邅廽而蔚蟠仰蓋玄之旻旻兮禮飛光願少遄亂曰匪內訟囏兮囏其還兮皇母以金柅之復牽

罪賦

夫哀無文者禮之程也法在悃直或將鳴而彊瘖之亦過矣癠而呻者人弗尢之矣因目其章曰罪賦

閔生平之靡延兮嘻弁弱而百罹羗生初以無爲兮爰卽路而逢之降巨割以瘨毒兮親再代而咸失抱惸單而疇依兮瞻穹昊以不極彼百夫之完慶兮余何尢以永感稽積諐而莫回兮中摧崩以顑頷扈麻菅以修號兮固九死其奚賧齊艸木以覆載兮惟霜霰之餘慘願犇驅以及踵兮嘳蹇孑之霧昏思言立以有樞兮守隅庭而蔑聞汩先操以干祿兮從揚名之孝謀又道命之將廢兮重緯繣諸有司載終儌以自華兮親無逮亦焉爲拊丁辰而儃佪兮忳於邑而增尢惜逝日之勿再兮癙忠信之弗修揉異方之紛敶兮牽百志以殊岐亮迅徑之蹶顚兮慮交手以失斯眾繽綸以干進兮競周容以務入錯登禾以蕭稂兮將安析其貞慝帝錫余以潔昭兮薄污混而堅白詹先民之好徳兮掲神師之皇則羅琛寶之不靳兮悵藏庾之周隔路曼眇以綿邈兮矢幹幹以終日繄燕居而多慕兮澹周章乎東園睠芳嫭以晨耀兮湛露斯以爲恩條淒風以夕振兮拊繁榮以曷存惟何物以特立兮卬瞢瞢以懣寃聰去哲之修名兮躬已往而不泯知時日以莫與兮惋隆污之同勤卬孰惡斯勤兮無他好以怵也尊大中以前行兮完皇錫以周畢也亂曰气爲嬴虧道不可移往者聵迷盍追於來帝棲余宮余弗敢隳彼美人兮淵騫攜余以與餘同歸兮

傷賦

玄云羃兮白日曀鳥潛棲兮木葉交墜塗無人兮閴然異世闔闗伏息兮曽不得以出气目■﹝目荒﹞■﹝目荒﹞兮涕涔涔傷哉厄兮厲燻心誰爲聖人兮無悶傷哉傷哉兮誰佀此困

秋聽賦

詹旻天之泬漻兮旋素皇之金騶蹵百生以入機兮憯憀栗而半愁吷■﹝山聊﹞嶆以噫噏兮吹萬籟以戚號槁柯戌削兮廢葉隕投濫泉湛縮兮寒澌咽流沙礫磔磔兮城郭不周松檜苦篁兮蹇驁以揫空巖唳鶴兮猿狖嘯金石爭觸兮鏘戈矛顥商吐響兮悲音啁啾羣喙奪息兮噤嗄以伏紛吾耳兮離騷憂皇命物以元亨兮秋貽實以各正也吾成實以吾親兮成斯捐而考終命也嘳燠涼其序代兮往不返以長竟也魄陽滛遊兮地天夢夢屑然以黙兮絕气以聲吾焉求兮投耳於玄淸與黃寜白藏鳴以迎予兮四每值而逖驚霰霜塞聰兮蕭蕭五兵剸膚切肌兮五衷震崩欬爾嚴辭兮慨如慈音噍殺煩毒兮不知和平元間閟而夷射錯參兮代惡有靑陽與朱明匪秋之聽兮秋入予聆蹇訇鏗兮聽希不得兮砉然雷霆重曰聞不耳兮秋不遷親之駕兮蓐收後先酷商日宣畢吾年兮號哀寃

蕭齋求志賦

斐然自尙者亦靈區之助歟匪閟丘兮絕世猶先井兮攸附帶邇郭兮成構挹遙坰兮爲趣云岑列兮綿邈芳洲緯兮縈互囂聲止兮層垣幽風暢兮洞戶碧蘿交兮施宇紫莓圑兮繡路虛泉鳴兮漱除淨璧晃兮揺樹宵竹鏁兮黃月曉松沈兮蒼霧露旒蕃兮璇綴霞標建兮錦傅擷芳馨兮蓀茝玩趯■兮麏兔肆珍圖兮髙張敶嘉名兮特署爾乃登丘陟墳沈章漂句寶蔡子兮祕笈偫房君兮丰庫流璋琬兮華瑑絢星河兮森聚苞周紘兮廣獵溯眞源兮孤赴測潛機兮太衝懸皇鑑兮鴻素抗五太兮齊襟拊百氏兮獨步攬萬化兮棲臆操三才兮在馭於是謝將迎遺倡和任簡傲安晏惰九域蟣蠓萬類洟唾或同心兮晨集羌佳人兮宵過蹇淹畱兮夷羊聊從吾兮妥墯攬蒙瀬兮齊塵侍周孔兮末座平伯禹兮後洚補皇媧兮余破摩丹霄兮鵾運函玄珠兮龍臥乃歌曰浮靑陽兮蕩素秋日月居諸兮與化同流今我不樂兮乃將焉求歌已爰命樂童陳浩倡奏元間鳴淸商極變聲兮靡曼陶淫思兮太康余乃掩抑眾律孤引圓吭淩靑旻以飛嘯兮揜眾音而不揚操皇雅以獨鼓兮寫神襟於混茫忽白日兮晝冥振衝颷兮襲堂川鱗躍兮出潛霄翼接兮不翔吟九淵兮神蛟舞千仭兮文凰騰江河兮擊舂蕩泰華兮低昻斯時也獨禦正陽髙犇物先呼吸罔象遨嬉泰玄與神明兮乘居視蕭齋兮墨然

知秋賦

庚午六月丁未立秋其夕頓涼不俟一葉感淮南之論稍爲賦之

逖陰陽之愆伏適儆予於玆歲伊蓐後之堅方獨秉貞而不戾受帝命以握矩布金行於區內日耿耿以謝炎風蕭蕭而助气侍隸逸而郤扇閨媛戒於紉綴聊閉闗以偃息觀燒炬之可憇憙靑蠅之蹔逺恱玄蟬之餘嘒𨿽序令其靡爽乃興悲而起嘳信秋斂兮致刑將違仁兮肅義劉百生以一膢易榮華而雕瘁匪皇穹兮好殘繄舒慘其相倚始爲露以作霜睇堅冰之必至感玆秋之旣知豈曰童心之傷逝

修夕詞

嚴冬窮兮夕气修月環輪兮遲不得周雞俟曙兮謂踆不疾情曼曼兮其不可極握忠誠兮函元和气意多兮彌山河夕兮夕兮如何如何

蓮花洲詞

漾修陂兮遵中流若有人兮在洲締昭質兮又好修美窈窕兮含靈思丹肌兮皓態芬習習兮襲茝風微褰兮碧裾水■﹝王將﹞鳴兮玄佩淈泥兮滌瑕皎灼灼兮容之華乘淸風兮願舉飾帝冠兮峩峩帝命予兮沃心呈予腹兮璆琳彼調饑兮予哺予不惋兮荒之潯媧妹兮鼓歌宓姬兮乘波伯倡兮予和君不樂兮維何

江洲書屋辭

拊長江兮安流髙吾棲兮南洲櫋蘭堂兮藥房締梓軒兮桂樓石梁兮衡渠竹牖兮交疏涵淸暉兮夕朝汛靈華兮圖書芳何爲兮杜蘅躍何爲兮文魚淵淵兮春瀾濺濺兮秋瀬寫聖襟於逝者蹇玆辰兮余慨蛟龍起兮水增波挾浩漾兮俾滂沱濡焦槁兮蘇八遐君不行兮如臺何

龍歸辭

潘紫淵兮旋鯢愔洞房兮渫亡泥余蜿蜿兮顧而下倐或躍兮以歸乘蒼云兮驂緑霧泳天地兮擁曦輅扣天門兮矯首逝擘蠙胎兮抉珍以嬉翔九縣兮多靈娛穴泓泓兮閟沈虛霱爲膏兮露爲醴邦之富兮稷薿薿蝮肥兮蛟腥招鱷侶兮嘯螭朋媼縞袂兮倚靑巘燔金符兮望不可見扇神飆兮忽來滌氛妖兮景光開紫莓兮黃蘿棲繚窈兮鼃集以歌睇故宮兮幽幽君昔樂兮今我何憂巫屢舞兮鳴騶君歸來兮無夷猶

一目羅賦

淮南子曰羅以多目故一目得禽今爲一目羅則安得士余弔其語感之又感遂爲賦

虞則有羅鴛鴦之離彼萬其目一則不遺孰爲逸羽方空是窺唐虞目百厥逸乃九夏商以倍周用千數孰爲虞程張一覓萬孰有萬鳯雅烏莫算鳯巨弗窺雅碎羣入姑雅之獲寜鳯其失曷不於鑑伯益之術羅兮曷一虞兮曷益鳯哉鳯哉曷入曷逸

懷遇賦

允明知命後始調興寜長憂虞不堪大方伯吳公拔異幽側若重有可與者君子之知士無責報知於君子必克報乃鳴則感慨蹈厲且有時窮遇輒鳴以永懷有儆朂之力焉故命以懷遇

觀性气之生屬兮曽亡類而不遘援丹砂以修年兮去疚拔彼小艸桓諏道於老馬兮越鼃式其武鬭玄金收於陰石兮又曷用麼■﹝麻外骨內﹞而爰已嗟今之人兮謂知曰昧縶蛟龍使守閽兮繡恱目而莫爲服被嗟蒙之無肖兮肆汗漫以椎鄙皇不余右兮俾嘉道之莫予有耄顚頓趨以長物兮承事君子嗟玆之疢惡兮固易忽以瞇大人無我以愽愛兮胡寵特乃吾以騊駼顧伯樂嘶於駕兮金踴夫良冶無熒而榖兮田莫有滯穗懷哉至遇兮無稗以自棄

望韓

戊寅之歲四月十九日在潮州獨往謁文公廟步浮梁百步方半當用舟渡風雨橫厲江水洶怒素舟不可濟退俟橋尾風色轉厲乃望拜而返寄言楚聲

驅塵轍以遵海兮隃三宿而宮未趨躡修梁以東騖兮羌中路而阻予淒零雨之蒙霿兮飆長號以頩怒波峩峩其如擊兮予不知其戾之故屏息鞠脊以伏處兮遲公怒之霽也久儃佪以抑厭兮曽弗少假以濟也時旣暮而气暝兮予猶懼鱷之至也乃瞻巖以存淸廟兮敬再拜以退止昔夫子悲孔之遑遑兮亦旣八千路以浮此道拙塗棘以趾蹇兮又何異夫小子道故至難求兮予胡以萬里而爲易已焉哉童旣白而日師兮依門墻而莫引君臣師友合弗易兮子寜不與其潔以進慨旋轅於環堵兮吾見夫於無隠

蘇臺春望賦

蒼龍集於重光恊洽郡國賓薦士會考言於春曹吳興施子先三載已奏名春曹而未投策於天子庭玆往道蘇臺樂多賢友居久之而行蘇之同人餞以言曰春望之什允明年當首乃爲賦以敍屬錢子﹝凡別則思思則望望亦多岐如玆別施子先分攜子徒望之矣至予徒先集闕下望施子來施子亦應望遄至而遘予徒當又望予徒獲奏春曹予徒又望施子首選於廷與自望幸而從施子後也望之旨如是﹞

登髙能賦臨別贈言況靑陽兮獻歲將敷華於紫閽六合齊風八表一云吳州東西烝然同人若夫英蕤絢柯衝牙襲紳霜桐洗翠露桂凝燻服膺乎丘回尙友乎雍騫分馨乎遷固擷芳乎機云濯濯施子超哉軼倫僕等末遊乃際光塵松顏靜兮靡謝芝韻郁乎恆新忽蘭襟兮中判嘅葭姿兮失倚升崇丘兮寅餞睇喬林兮榮始土花繁兮封級柔茸緑兮循址漾修波兮微縠揚芳颸兮薿薿警霸圖兮從王念縣金兮莫擬與子期兮髙明聊一盡兮吳醴乃歌曰契莫契兮同心人思莫思兮遽離羣望莫望兮共復集樂莫樂兮帝京春歌已下臺賡嘯沓籍南風甚競遄往觀國

飯苓賦

僕少自三河歸蘇臺過首陽道且來陟降崇巖經行喬林憇息旅痡因遂幽尋忽有見者埴壤墳起光气離奇封以英英之云覆以丸丸之枝恍兮忽兮不知其中之物爲誰也有仙人雲中來斵地而去迫而問焉仙人告曰其爲物也出自松杶本乎膏液天和融鬯地气騰蔚凝脂之所滲漉流肪之所滴瀝始焉聚沬終以成質積雪結皓靈砂貫赤柔匪若酥堅不及石非附木而稱神未瑩膚而名珀此茯苓也言已而逝僕恆識之昨日友人彭城子來謁請賦飯苓僕曰子之飯奚如也曰始吁蠲痾後祈修齡按玄經於炎皇稽隠訣於初平乃察靈餌采植英或食熟或啖生和云盛筐帶月入鐺剝膚幹蒸集露共烹浮浮兮蒼霧之滃興褷褷乎皓霰之溥零或異制而單飱或它劑以佐並於是垢腐刮焦府榮股肱彊中气盈葆完元淳開通神明將翔九寥而雕三精焉徵苓之勲亦谹哉僕曰然此亦子之讓辭也未究玄績吾聞李生招譏於魏人陶子受餉於蕭辟𨿽梁國之籠有嘉必牛溪之負斯極也彭城子腸杼文繡膺鏡日月幽馨蘭芷溫理環玦淵騫授徳商偃詒業故其嚅嚌以道而服食以時匪損其疾乃觀厥頤寜舎龜乎周薇而朶頤於漢芝乎藥國者旣搴其芳談易者亦受其幾推繁華於寂寥兮保明悊於希夷敞志意而彊气母兮康聾瞽於匕之遺乘元精而上徵兮諧洪化之無私挽喬耽而遊五泰兮與羲炎而一期卽仙人之所告也吾與爾縻之

棲淸賦

苕施公恱民隠君子也身慮並淸爲居以棲署曰棲淸乃爲賦云

何人區之寡潔乃靈駕之艱寄睇城市兮湫煩將搴裾而髙逝無更從於彭咸憙先廬之不獘乃惟歸安之邑眷玆大姥之墩梓桑樂鄕枌楡故門坦素履離喧羣抱玄璞揚幽芬髙尙其志驩然願言集百勝以爲居宮一畝而安儒廓以芳園疏爲流渠山石犖確艸木扶疏韻爭髙兮梅竹陰合秀兮蕉梧級甓爲梁累■﹝瑣﹐石代王﹞爲島奇撫海外異拔霄表鶴鳴於臯魚在在藻龜扶莖以巢蓮鹿交角而眠艸若夫靚堂崇亷重軒連楹臨以層臺敞以廣庭燠以曲館涼以丘亭左琴右書前壺後觥鐘磬在懸戶牖有銘於是息廣胖凝虛靈禠垢滓遊神明偃仰至玄消揺泰冥燭造化之樞灼萬物之情玩四聖之幽文研六編之遺經尋曼倩十洲之詮覧伯禹山海之形遞鐘一皷商歌數賡煙霞爲之飛動日月助其光晶旣對聖賢亦多賓客玉塵時揮巵言日出式燕且歌或射與奕客曰羙哉掌人之棲乎濁穢逺善哉掌人之淸乎中外一請薦署曰棲淸庶斯名之賓實客有太原祝生嘉其旨因稱曰卬非正則兮皆濁而卜居卬非須無兮棄馬而違邦泳黃生之平陂濯孺子之滄浪睎亷立之伯夷符得一之昊蒼稱旣題之屋墻以揚先生之耿光也

余侍禦遊靈巖賦

侍禦桐城余君正徳九年銜勅按山東允明自京師道天津遇之君道昨六月有二遊之勝先靈巖院次泰岱咸有詩記乃出卷燈下疾讀信語可以張大麗奇君謂余能賦之懼非目得兼朴鄙當不稱謝而君不可因稍獵文內次第排比一二爲賦靈巖

秉豸斧以東按遵鯨浸而南騖幸豺迹兮云屏庶鹿遊兮能赴釋訶從兮嶽震縱縢策兮巖步隃琵琶之名巒憇遲賢之遺寓﹝遲賢亭﹞訪盧生之靈洞﹝盧景洞﹞睇靳公之殘句﹝亭有碑宋靳八公受呂公藥術得仙題五言一章刻其上語意不可曉﹞於時蒸澍驟訖微飆薄扇折旋曲阿拾級遙顚芳飄菲襲岫接峯連走白足以導予投金宮而舎旃拊伏龜之隕石味甘露之淵泉稱以白鶴卓錫﹝亦二泉名﹞韻以紫蚓鳴弦雞鳴歌舞師象連蜷﹝雞鳴象師三山名﹞猱援子以升木鵠矯羽而戾天木■﹝艸集﹞蔤以巑■﹝山蔓﹞艸蔥蒙而芊綿異種之果比實莫名之卉交妍若夫檀楠被金瓴甓流翠華樂借宮兜率移地則有五花澄明千佛般若靈藏飛輪功徳不瓦﹝五花澄明千佛般若靈藏皆殿名絕壁茅庵榜曰證明功徳﹞浮圖數成以錐立崇榭九層而表跨三衣鐵食﹝古鐵袈裟重餘萬觔﹞百碣蘚稼﹝西魏以來碑甚多﹞歆曠翫之不厭嚬流景兮渠夜九十未家其曷能舎持椽炬以破冥覓輸般之幽駕﹝秉燭入魯班洞二鼓而出﹞於是靈域畢呈玄襟獨寫吐納萬象沐浴皇冶答流云而長嘯等羣有於一吒且夫神可以境怡俗乃用理化神區必名場平政則多暇匪王度之晏熙豈探尋之斯假懷淒商兮潛襲驅予車而遄下

石林賦

震澤濈包山崒遙嶽紩潛川衇蓺琨沃瑤葩玭果瑮區靈域玄眞府仙室誰得而易宅也乃劉毛公洎焦君子浮游泛覽中谷有士衡臯匽連隩澤徙倚其色有皜其气不滓弗仙弗凡爰踞爰止二眞俯而疑擬而謀﹝葉﹞曰異哉曷乎其孰恃而僣謚者歟山枝儒臞經行焉眞卽以稽山枝儒臞曰天予之鍾地予之逢淵詎馳驥柯莫棲鴻此其爲物舎諟而不宮者矣是故冑條金天字云敬夫丘壑結胸幹植立膚合萬硌而猶林臥只玉而成居彼此諧姿質名恊符爾乃苖引矷燐柢磻礩硋楨樹礤礐葉布■﹝瑣﹐石代王﹞■﹝石最﹞璇蘭琳蓀琛杶琬檜躬桓輯瑞以交拱棨戟列行而森衛聮廣作舎出云爲蓋繡丹薜以春榮層蒼莓而夏陰黃疑樵以秋衰皓瑩雪而冬深甘露之羱乃共獸零陵之燕乃其禽若夫一拳莫減五車匪益花饒紫黛叢絕榛棘鰲簮肖蓬萊之狀鵝羊剰長沙之迹風聲奪岣嶁之響雨彩發南雄之墨謝雕楮之宋匠曠网瑚之海客長不藉於秦鞭化無勞於皇叱蓋遵實而爲聲又奚愧於煩嘖二眞曰兪臞嘻未悉乃稱曰硜硜戒小珞珞厲徳孔絕磨燐莊尙堅白它攻存乎周雅介貞著於姬易仙用儒梯物以道極此何人歟齊山作仰諭景行以偕行體艮爲身思其位而不出者也

南園賦

不逢年以干進依靈丘以肥遁違王侯而尙事聊消揺兮無悶則有澗阿之間廬廣之前辟彼善壤繚之長垣令流水以成池象洞天而爲山交蹊迂迆以午逹寛石陂陁而底安嘉樹井立名蘤櫛植修筠軒挺丰藿綿宻四敍有接艶之葩比歲有連新之實栝栢杉松栟櫚梧桐文梓美漆髙椅茂榕楡分光於星田桂得種於月宮桃李兮成溝牡丹兮専叢海棠兮泛殷階藥兮翻紅灼淸漣之香蕖爛曲塘之金蓉帶以須荇鋪以水葓莫不陸陳亡厭水立靡窮千蕤萬萌不可得而極諸其形容也至於桃杏梅李棗柿梨栗蔗藕菱芰榛榧棖橘含桃枇杷龍眼崖蜜鳬茨鴨腳雁頭湖目菇筍疏脆薯蕷丰實爾其百喙歌春孤蟬呤秋貴語雕籠之吉了巧囀碧陰之栗畱或雊谷雉或走罝兔或屏隠孔翠或沙立鷗鷺或臯鶴和鳴或麀鹿行顧大抵人場旣偏圃事聿周吳多名苑而玆其特優歟夫辟疆専聲習氏逺稱金穀積麗離垢掲淸董廢窺以儒振陶日渉而趣成展也獨樂允矣莫京掌人於此將攀轍而抗衡者邪況方之自南火離攸奠類陽而明象文以顯𨿽因勢以就築亦可以物而取諸逺矣於是庋圖袟著筆硯張琴築展壺箭流吟嘯肆觴燕祛凡襟廓玄見如易賁於而有喜如詩樂彼而不倦若是乎其陽明哉士安土爲君子儒其文顯邪吾爲爾作逸民傳

一江賦

伊斯江之爲物也渾澒泱■﹝氵莽﹞渱潰滉瀁瀷漻■﹝氵葛﹞以■﹝氵枉﹞瀇淢瀺灂以汋淙湢■﹝氵仄﹞漰渤溟漫而澎滂浩浩湯湯汪汪洋洋■﹝氵豢﹞兮靑蒼涾兮迷茫廓兮而■﹝宀康﹞■﹝宀良﹞吐日吞月漸玄漬黃蓋自堪輿之開辟化機之翕張儵帝滌源鑿混沌以利渉昊天設險畀聖明而爲防是以蕩五嶺漂三湘帶吳楚襟荊揚拍蓮掌滋扶桑會地脈兮連天潢浹兩儀兮洽八荒兼三才而共濟束一統之華邦信矣天塹雄哉谷王所謂祖百川而父五湖弟四海而兄三江者歟觀其千古之有常五彩之時彰金焦相銜乎舳艫煙霞互織乎帆檣或扇以飍■﹝風貝﹞則雷霆忽助其震蕩或媚以晴旭則金碧緩揺其景光或微生澌而冰花雪蘂澄庶品之神爽或淨如練而天經地緯開萬世之文章容成袖手以廢歷豎亥趼足於窮疆璇璣玉衡𨿽虞廷之儀欲測和鈞闗石計夏府之器難量涵泳四靈神出而鬼洑沈浸萬象龜遊而龍驤玄妃往來采明珠而拾翠羽法駕上下乘淸風而禦陰陽至矣乎徵妙理於蠺絲諒托始於濫觴若夫蛟窟散處龍宮深構瑤房九重貝闕雙輳水精之柱駢立火齊之瓦鱗覆懸珠作燭梁飛萬萬之月團絡寶爲簾檐走千千之星宿其下則有瑪瑙硨磲琉璃珊瑚決銀汞以成池築玙璠而爲區五金夜發競光華以呈幹後萬珍曰產如沙礫之走坤輿其上則有彌天作惟極地爲載遙岑輕沫卿云微帶月娥臨鏡以修眉天女沭鬟而勻黛齊州回繞班班九點之紫煙仙府平臨朶朶三霄之翠蓋其中則有鰋鯉鱨鰷玉柱銀珧河伯導旗海客寄綃風從吹浪之江豚雷應鏗鐘之蒲牢羲和鎔金沸洪鑪之衮衮馮夷剪雪翻銀海以滔滔其傍則有蘆洲戰煙牙檣揷天蓑笠鳥道燈火漁船風凝軟沙而鷺立雨浥厚莎而鷗眠福地洞天巢鸞鶴以遐峙萍花荇葉暎鸂■﹝氵勅鳥﹞而淪連至於龍堂曉云僧艇暮月善才之石砥定毘盧之閣■﹝山集﹞嵲郭賦鳴萬夫之喙陸泉激千人之舌物遇之而拔凡品人鍾之而爲世傑邦家倚之而治忽古今由之以興滅傳諸圖經登在國牒灝灝溔溔未遑暇以殫說也若稽使君於斯奚取我契其大才學志度是故語其才也如江之波東底瀛壺西起岷峨蹙瑤花兮沓沓爍雪山兮峩峩飛濤濺空兮濆千堆之沫驚湍擊地兮旋無底之濄撼紫皇之寶宮倒織女之銀河無逺不至跬步數州之域有重必載鴻毛萬斛之艖轟轟乎霹怒霆而迅驚電擾擾乎舞虯蜃而飛黿鼉通四夷之歸王象貝文犀湧梯航而霧滃入九壥之貢賦錦衣玉食紛忛席以云摩濟天下兮往來又豈俟於盈科語其學也如江之瀾書名淮東之院堂有富文之顏緗摹綈聮梓雕銅刋六籍■﹝目戶﹞奠百家周完富誇牛腰之舳勤助熊膽之丸口誦手校左墨右丹滕萬口於千載據尺幾而一觀若乃擬其志髙惟江有潮突乎其豪滮乎其遙萬流秋毫千潨斗筲莫不障而東之以會同而來朝坱圠初分卽稱其拔萃汝漢旣決誰得而混淆懷子胥之孤忠與伯若而爲僚四瀆首推其廣大六合咸讓其並包方其度洪惟江有容元气流通乾坤混融衡截海內平分域中際天淵於不二齊物我於大同引重致逺通其變於不息含垢藏疾淨諸有於太衝髙以下基當其無有有之用滿而不溢天下莫與汝爭功大抵陳事之方有通有會放之彌者收必宻極其細者生乎大如其大而不約恐華談之已泰故觀江之說則疑其過誇審一之理乃識其非汰交助互益非人奚待嘗試問於江靈察川勲之攸在是故苻堅玩之而狼戻江總恃之而顚沛壯從擊檝之祖生奇賞燒舸之黃蓋三國鼎睨六朝逓代水無變於安危人每異其利害其故何也誠以天謨地烈積久無托綿綿延延數千百年必至於我皇祖而始得其眞宰也觀其發祥於始蒙六飛之首渡創業於成遂九重之斯屆煌煌漢闕日照而月臨蕩蕩堯衢乾覆而坤載然後華夷一統長通道於安流河漢九霄恆效靈於上界而有如使君者又復沐浴恩波漸濡天瀬握提巡之専節守信誓之若帶志業浹內聲名溢外尙亦防之有法而備之無懈俾外者無窮而內者不怠息揚波而淸水怪蕩天驕兮淨紫塞甲兵洗兮玄圭拜旌功進爵加祿賚家流國澤並汪濊一江晏然世永賴斯名稱情乃無愧賦而揚之載采采

哀孝賦

允明與太學生無錫華雲從龍友雲母張夫人沒允明以逺不能往相其喪或能有以發章母夫人賢爲少以紓云之至痛亦友道可爲而云之志會云示邵林二尙書先生所爲志銘及張都運與云自述事狀夫人賢節不勝舉其間偁其孝事尢弘偉因掇敍大槪稍韻其詞以歸云蓋識其大者可模後來婦無徒慰云爾始云外大父福州太守時敏以子幼用夫人館云父太學君時禎於室福州旣宦遊告時禎請迎養舅姑乃白舅姑舅姑難之實時禎亦難之夫人曰我得之也解飾首之資築室於石羊竟致之往而覲饋隆於婦禮來而理軄修於家政於是舅姑夫子宜於邇而父母安於逺又左右其孺弟弟已立旣歸其政趣往事舅姑盡恆理舅姑後先沒相時禎送死倍常力及喪福州時已於張家持服比在室曰身始本在室禮與其常也寜厚姑之沒哭不絕聲或絕粒蓋三日而病比襄事毀如初加勞焉遂彌畱以卒嗚呼女婦性多闇滯又沒世無姆教乏究明理道通逹古事之功故自儒宦大家外凡女子嫁者輙忘其親時以歸寜飾儀文而已贅則視舅姑殆途人比安得有如華夫人之知識卽知之梗焉弗能處也或曰知而克處者固有之或病於財不得以爲恱曰病於財已耳吾安得厚誣世以絕無若夫財不足以病知與處而不知與處也者抑多矣不賢華夫人得乎夫人之事豈獨二族儒宦教染以然固繇其性資凡其事蓋本之以仁裁之以知成之以勇是君子之三道者其殆庶幾乎近之者歟邵先生曰若人者從從皆義信矣夫然而總其實孝也故題以哀孝

皇播气以降性兮無昭昧而必仁孰二道異夫成形兮可非孝而無親夫人旣抱此淑稟兮又申之以髙慧靈荃粲其中秀兮函瑜琬之溫厲鏡皇倫之紛賾以相奪兮曷不善修以兼濟相先民之鴻訓兮女從人而無専建剛柔之弘義兮坤必求往而歸幹愾暮世之攺度兮招靈修使來贅旣天命之不諒以吾遘兮吾敢慆天彛以人廢從移天於尊章兮胡有天而弗戴諏靈修其往請兮來胥宇而承饋尊曰惟我其難之兮將緯繣而叀戾豈道有窮於玆人兮繄弗觀其通會攬旁塗於周行兮聿典禮之必行髮余首以撤飾兮資構宇而導迎尊誠動而感諴兮爰居處以胥寜止乾父蠱兮往帥婦經親謐於遐兮尊逸於庭俌連枝以丕植兮卬也歸政肅褰裳以從尊兮修日事之有定尊先後以罹卹兮以襄事無或不信以不誠逮顯父之繼卹兮服服與在室而同情亡於禮者之禮兮因心從宜以有興卹復終我聖善兮我恫痗益弗勝永號不粒性幾滅兮愳斁禮以忍生終靡支於恆瘁兮奄溘死以遐徵何女婦之必孝兮何行孝必禮也禮有弗周於天常兮夫何善以義起也已焉哉彼賦之慝兮用爽天明或察而固兮行靡有方相古淑媛兮交馳並翔哀夫怛焉兮徳在躬逝焉得世姬兮皆華之儷匪女之程兮惟士之軌寜孝之至兮引申長類臣完厥忠兮幼廸其悌孤慈友信兮百行攸致一母之烈兮二族之煒用獨邦勸兮風曁四海赫禆皇極兮完命於帝錫爾不匱兮以引勿替

擬齊梁內人送別贈拭巾賦

初裁白紵白如霜舊遺團扇月含光紵拭不滅何郎汗扇揺空想婕妤涼何如贈巾意勞君轉蕙腸若乃龍胡交錯玊綫綢繆輕挹珠散舒動蘭浮不忍桂匡牀詎忍委玉箱畱取炎熱將歸去茱茰幔底拂鴛鴦

顧司封傷寵賦

滿不久秦臺月聚不住楚觀云云雕月墮兮紅粉黃塵於是緬邈宵情芊綿晝臆憐生信誓之畱怨觸箱奩之歷則有細釵孔翠繡領鴛鴦窓窺鸞照佩解風篁髮燕艸之碧絲臉越蕖之紅房望惑弓鞵兮只脫魂迷黼悵兮半張昔諭麗於羣芳玆萃芳而何益悲瑤艸之不聲痛瓊華而無息苦莫苦兮斷知心悼莫悼兮難國色撫幽棲兮涙盈巾傷四海兮無佳人便爲巫女終成夢便作姮娥有底親銀蠟九枝光緑沈百和香香香香不歇光光光不滅瑤瑟鼓殘兮湘水咽紫簫吹斷兮黃泉裂𨿽令魂返少君丹假使貌成虎兒筆爭如歌出李延年會道佳人難再得

懷星堂集卷二

●欽定四庫全書

懷星堂集卷三

﹝明﹞祝允明撰

○樂府

從軍行

腰刀帊首報君恩初事將軍出雁門回首家鄕無限意秋風吹上五陵原

前緩聲歌

瑤川遵穆晏汾水從軒遊玄王啟靈會道官亦交酬蒼禽唳金支瓊鸞翥綘幬靈賓戞韻石子登引空謳聖日麗萬舞祥吹振淸球川後迎皓蜺波臣趨翠虯湘姬偶瑤席巫女行玉羞天老獻祕文聖年無時秋

董嬌嬈

京洛何迢迢紫衢通麗譙采桑誰氏子不解意飄揺彊腕折髙枝卑指攬柔條詎知枯殘日不愛彼穠朝何當華堂上麗瑟歌此謡此謡固君情不移芳與雕吾將持贈子聞是董嬌嬈

盧姬曲

盧姬貌似月復有伎如雲靑絲覆鸞額歌舞漢宮春參差銅臺上宛轉受恩頻君不見太祖會殺聲淸人復畱妙妓西陵裏盧姬幸不爲寃鬼爲名嫁人花老矣人生行迹自有時莫以遲速嘆盧姬

邯鄲才人嫁爲廝養卒婦

髙下理有定金房須玉骨不解理有異三五月圓缺昔爲錦綺叢今爲蕉萃窟嬌臥鄰皂芻夜半聞馬齕遙夢趙王宮盈盈望秋月

隴頭樹

隴頭多嘉樹君持作梁柱淸晨覆賓相白日抱歌舞哀哉北邙麓日日聽人哭

驄馬驅

驄馬紫遊韁光輝照洛陽朝辭上林苑晚入鬥鷄坊無因道千里城邑少豺狼

闗山月

明月度闗山中天照蕃漢十萬良家子嫖姚甲待旦健兒秋牧馬天子曉射雁亦有王明君獨抱穹廬嘆

雉子班

雉子班何牡不顧女來語啄班班吾不如絞頸谷中班班何班班何

天馬來

天馬萬里來天閒﹝缺一字﹞開天馬入羣馬辟立視天馬長安亦有苜蓿食飽天子徳天馬天馬在宛野

隴頭水

流水出隴頭白石亂髙樹四海逺深淵原泉日夜注不見人物景獨向東流去

吳趨

閶闔紅樓起臯橋淥水回綺羅揺日麗車馬逐云來施旦非吳艶機云是晉才欲歌遺古調風俗轉堪哀

柳枝﹝六首﹞

夾汴春來千萬枝緑陰隨處縛金覊殷勤休負東風意曽把靑芽細細吹

紫泉宮外曉煙和萬緑條含太液波只有帝家春色好爭禁人世別離多

樹猶如此我何堪長笑殷郎气不男若見女兒腰十五一生蹤迹只江潭

隋家蕭后解傷春內苑親栽幾樹新出塞歸唐春漸老美人思樹樹思人

白家只說舞腰肢不把紅妝闘翠眉嬴得美人憐又妬一時都不愛花枝

營門只阻羽葆幢爭似連云蔭漕艭護國淸風四十里百年人說老平江

林鳥﹝二首﹞

無柰恩情宻臨別自依依思君如林鳥同宿不同飛

與君如林鳥暫聚沓長離得夜乃共宿入明不同飛

○古調

泰風

泰風儆時也歲律黙遷夕飆儆物起坐多念歌以永言灝商回秋泰風薄宵衝堂襲惟其音蕭蕭蜩咽烏棲蟋蟀試吟豈無憂欣以耿遐襟肖形聲气亦有裳衣無作我羞朝日將暉昔之撫景鮮驩薄遊今之撫辰力弗及修五十無聞先師無畏無曰其遲其日如駛皇序逓代漫漫百年天之將旦無然爰爰

詩﹝五首﹞

巍巍大山髙彌彌長河流人生百歲間有樂亦有憂蔥蔥陵上槿朝華夕已休俶載向南畝歲乃亦有秋少壯在努力老大且偃息偃息安此生此生須有成努力不在少老死終無名

滔滔川上水羃羃堤邊艸行行逺方客歷歷山下道道逺行易疲白日坐已馳無憂白日暮秪恐嚴霜垂日暮行復朝嚴霜艸以雕

中谷有道士顏色常鮮好被以松栢葉啖以靈藥艸守气存谷神後天可難老授我鴻素書相期靑雲表眾人不盡聞安能不枯槁神農遺世經榖食烝民寶物生天地中萬形同一鈞小大各自齊聚散常相因髙岸忽爲谷滄海亦飛塵弱質非金石誰能獨久存生世六七十永者僅百年相去幾何許等死焉足論仙人莊子休爲君頗開陳

夭夭南國子聲伎妙入神審音類子野歌舞傾都闉城邑不足畱引領奉韶鈞浮雲翳廣路且與閭裏親倡家日還往哇淫累其眞簡兮前上處謂言不足珍樂府久隔絕繋籍猶相因嘯謌且自樂亦以共嘉賓

雜詩

鳯凰執聖符有道乃來儀白鶴抱仙姿俗士每豢之棲啄非梧竹腥穢茍覊縻鳶戾與鷹摯性在哺雛雌翩翩遵渚雁噭噭鳴聲悲靑冥一舉翼萬里乃通岐潔食荻中粟渇飲淸川湄孤翔無亂偶髙風羞詭隨

述行言情詩﹝五十首﹞

昔受皇靈命結此軒奇姿一從辭鉶璞雅負遂參差英光沒騰越皓素變爲緇玆辰起遙想椎鑿倘還施但恐時日促璋琥竟無期乃知萬物貴治琢當及時

大鈞鼔羣有黃祗效成物流形隨風气結性亦殊律吾生托燕冀抱稟愧沈鬱返玆寛柔方茹和克彊倔所恥非平康徒勝此回屈

結髮屬偶句舞勺肆篇章前徵脗羊叔髦譽追滕王明明內外祖公望張辟疆提劍多教術童弱企髙翔安知三紀後棲棲守楡枋

蒼姬建鴻歷祝丘肇遙封丰稊托後穰疏條鬯周通九江樹崇議司徒奮皇庸信栝爛材器閩建扇遐風淵淵都漕君起官來南江雄略絕類羣宏圖奠玆邦五子粲馬竇載以辟吾宗

曽祖抱至徳天倪以和神善閉本無楗泯耀沒見聞辟時遁朱鬕傾否逢皇運微情委塞聰遵養晦衡門洪源浚且瀦大川乃雄犇

赫赫惟王父自天擁英休完徳奠瑚璉大積苞墳丘敷言對淸問獻納襄王猷宅憂秉大防﹝景泰初公居憂詔奪情起任戍務公執禮典不應﹞旬宣向閎州冀方猶虞嶽懋縡騰諸侯懸車耳順歲髙烈方弸彪

公有髙明居安老亦畜小時從息經笥偃仰思至道繁英藹修榮髙簡梲不藻周羅千載語竹素光耀耀憶跪聽公詔拜此濟生寶縣丱躡短階昏旦恣尋討

先人備百行爲仁乃其基至誠動萬物大孝敷弘規慈愛無等倫日月洞肝脾豈惟天止性在三道兼師母氏旣聖善孝敬極壼彛坤儀絕振古直當任姒期喣乳幬載間春秋望翔馳

七世美仁裏八葉通徳門五教植本始百行郁華文仁義日可見金玉作庸言雞鳴繩凖出舉足宮徵存厚趾靡顚丘長津從冽原何爲末受者卑垢辱華先

髙閎眾祥集泰日百美具丰屋陵飛霄崇樓臨大路髙齋敞華器芳臯羅嘉樹良疇經邇郭麗舫泛妍漵紳杖旦日臨星曜時夕聚羣公鬯威儀百彥盡能賦圖書恣讎核琴瑟鏗在禦崇議每徵今幽求競稽古巵言藹蘭馥雄辯激水怒觴詠富章什弦吹暢情素西園繼淸夜何愁白日暮

泰否冥斡運大小互來往童齡何諐戾忽使墮毒枉焉知循陔慶遄成陟屺望萬生皆有終逆質胡不喪

大憂纒弱衷意气盡荒漠向未遨長衢中路履綦錯零霰殺翹榮朱光就淒薄辰遘萃華滋運消易零落人理有太合太合及玆辰束楚當星戶﹝建辰之月﹞虹梁就鳥津彼其行結恱予亦禦周輪從云來粲者巹醴合良人永始承遙緒昌圖啟後珍■﹝口康﹞嘅山河誓與子並千春

執業稟公訓士節謹幹祿力修貴潛蘊進逹戒徵逐踰冠聞有司察業就甄錄校考旣充賦膠序且餼育

人生有窮慘大化當極否偪蹙適三月凶割降重累巨痛深故創沈寃等墮海人生覆無天云胡不遄死

六極兼弱貧百罹萃凶孤素薄綜物懷坐爲鄙人圖倉箱旣涼匱米鹽務錙銖自持椅桐姿埋沈向泥塗

讀禮訖祥禫試琴成笙歌丘墳肆畋狩志行窮琢磨天人貫麤微昔今紛网羅大道彌宇宙眇薄將如何

先人有髙棲遺我端居室幸無喪志物塞楹簡編集皇王植丕訓子氏張萬術閉闗斷來鞅庶以究昕夕

學聚勤殖藏息遊解紆結寛原或流衍澄泉共甘洌攀條采碩果循畦屏衰葉幽禽答遐韻候虫依气節芳靄蒙晨榮明輝揚夕月拔時附絕駕塞兌謝塵轍

服膺從聖軌厲志尊前聞惇厚覓砥道髙明抗浮雲玄元極三古疏通窮八垠焉能爲棲棲揜抑斥鷃羣

老聃貴知希莊周識齊物山淵故應平精象藏恍惚因知在矢溺居然返冥極安知臨牢豕終爲祝宗縶

昔在枤膝下拊頂稱佳兒珠鳯已驗文棊虎亦彰奇所企自有立名位豈足期自從勝簮弁顚隮逢百罹握志壯室余薦名僅鄕司逸足逺市肆永媿英賢規

浮名𨿽或就夙尙乃彌堅漆雕有風期恆虞終邈然英遊並彚徵予猶畏爭騫玆辰更不伸蚇蠖盤黃泉因知隨時義聖謨固昭然

戔戔抱微稟自擬猶蓱蓬企瞻先哲民終羞絕蘿松追隨不越羣胡足爲不同何爲蕩蕩世亦復此不容無悶見君子先師嘗發蒙平平王道間萬厲頻交攻茍無反躬術何以禦諸凶皇仁卒全物莫髙匪玄穹

斯人各有尙沈潛與髙明伊予獨坦蕩未解懷戚營旣不畢狂狷安得遂中行所睹恆廓如萬有通一平泰嵩輶如毛瞳眴已千齡不知要其終得喪將焉徵

同人貴郊野气度本惡狹出入州閭間淸濁且參夾無衰桑梓敬幸共枌楡洽鳥獸不可羣非人其誰狎

大儀靡停運百生豈淹息麗天星漢度附地虫鳥疾把策詣有司五往五見黜巖棲豈無尙廛托病多役錢刀壊心气霜露損毛質蕉萃勿復言流塵蒙白壁

陳根托九壤材朴各能蕃剝果存孤碩微稊僅不殘芃芃萬植中吾獨姤其艱空務封沃勤柯條竟疏單

疏單勿復道幸抱此髙襟妙鑑旣弘照大車亦雄任如何覆載洪行迹復淹沈孤徵卽長道纒綿荊莾侵焉能不局蹐日月坐以深

績勲惟在力獲應非緣劬每當紛紜間鯈忽發靈虛皇樞一納牖神明隨囧如其來眇亡岐須臾充九區猶操獨繭綸一引盈車魚又若陟春囿萬榮一時敷研核皆可食百實皆甘腴由來自不識秪覺本所儲

岐路紛百慮三十尙擇術規空際無象踐迹窒寸尺先師有遺榘四十乃不惑冰鑑端服膺物貌詎纎忒交衢紛總總大路遵有一皇皇孔氏程聖愚乃同則

萬理盡東魯羣空乃西來餘子騁千塗憧憧何取材學聚蔽穹壤白紛無遺哀慹然對今古至樂不自裁

百代爲宇宙升降成興衰興衰極變化忽已遘玆期方策布羣賢建躬各隨時森羅丙法戒所在吾有師

有師蒙獲富君子貴爲己每求同若人力勇由知恥周身飭百行建節廣綱紀任重扛九鼎致逺道千里細徳未足論大幹敢摧靡丈夫生所期恆存在後死

明王方禦﹖世才乃徵庸禮樂建皇極風猷歸大中亭育茂登殖聲名粲光融卑髙百有位道術何終窮

仲生能樂志夷吾性善養恣任總勿閼道林胡偃仰名都富雄第山池半邑黨崇麗摩浮雲瓊筵日弘敞水陸窮羅羞歌鍾沸繁響妙伎逾二肆遊童列彌廣畢性聲色中麟臺進功賞

素無經世懷學仕本先訓終然拙枘鑿株木臋久困渾玄當有期或合阮君遁元龜幸垂兆長往乃無悶

築舎負崇巘髙卑緣秀林翠嶺絢晨暉丹崖麗夕陰入坐交飛英當窓語幽禽山人適云覯寫性將淸琴郊居賦旣就白醪亦可斟循麓看時藝桑麻長方深未必談名理歡暢已彌襟

檿楡樊石扉垝垣卑四周前楹舒廣場後宇環澄流微淪帶山趾半覆花竹幽長夏且遊浴髙蔭終日休豈必商丘開點爾聊同遊

淸晨風候淑引策出郊郭靑黃交逺疇循滸桑沃若白雲被華岑飛澗濯幽壑泛眺思累新冥會神逾廓命儔賞已豪孤尋寂倍樂

雅尙窮闊覽邇蹤愧卑纒臥遊空能賦道觀多歷年終南華嶽接峨眉太白連九疑元無地太行非有天岱宗日華浴祝融星漢懸朝飱赤城霞夕拂匡廬煙洪河春裂壤橫江秋勁弦因過洞庭水自擢瀟湘船東海本吾宅太湖襟舄前龍宮多寶藥洞穴鎖禹編靈期似當值旦暮相付傳

驅車出衡門薄遊覽九州島東徵略瀛海西陟升昆丘冠巾岱華竦襟帶江河流驗迹章亥趾裁貢禹王疇泛觀山海圖遐尋府穴幽八維何所極撮土此可求

璇穹積重霄回運迅不停曜靈爍神燭望舒循九行三垣列君臣萬緯流物形河漢夜半轉四時各財成靈憲炳幹文至精存吾徵

萬齡同一域千哲共此契遙邇幸相聞師友丈室內行止每討論音辭時賡載單躬事百賢其益故宜大

遙賢故懷益宻哲重應欽四海三數君垂眷後先深年位非所限存沒或殊今淵淵玄酒味粲粲瑤華音懷哉以拜嘉畢世銘卑襟

仲尼欲無言六籍終亦呈林蘤向春敷有喙隨風鳴齋房坐淸晏文言時有成左生潤瑚佩莊周厲風霆二漢隆體骨六代繁丹靑至哉統其全周後惟唐聲山雞且自愛蠅辯方營營

學優在用行時舎乃含章士業豈空言斯世存維綱修政用熙載樹禮爲周防生養蕃卵胎芟夷謝蕭■﹝艸稂﹞文思翊無爲樂聲薦登康本未有宏模千目森鋪張褐襟衷短簡可布亦可藏

至道極心性域外有眞覺曠生幸聞修瞽辯豈喧較萬變終不繆吾自了滅樂

鳯鳥不世見四海以徳稱虎豹伏深山雄鷙乃馳名日月逓經天夕伏亦沈冥目趾待成功誰不仰其明所以孔仲尼君子疾無聲嗟予蹇淹畱閉戶乃浮名髙卑共彰徹近逺均一鳴惟憂邦必聞求之無其情

六籍統宇宙七緯鍵天人百子錯町畛萬家騰煙雲眇眇予日接泳洽如淵鱗冥蒙日思道粲發時摛文紛綸向一貫光彩摩三辰向來覺性言寂寞難重陳至樂終百年與爾同埃塵

金蘭操﹝二首﹞

﹝初趙魏公子昻與先總管友善遊吳輒就館嘗爲總管泥金寫蘭二本祭酒胡文穆公爲先參政題二楚聲允明保之復綴二琴聲以語兒孫﹞

金蘭之猗猗兮寫我心以貽兮聊與子同歸兮兩公閒閒兮貽我金蘭兮金蘭也且閒閒也且

和陶淵明飲酒﹝二十首﹞

僕本拙訥繆幹時名兩年之間三謁京國遊趣旣勌風埃黯然舟中有二蘇和陶詩夜燈獨酌讀其飲酒二十篇不勝悵慨聊復倚和

昔者病斯世庸人常擾之百物安大化甚似垂裳時衮衮元化中吾生托於玆學道三十年今辰聊寡疑願言戒迷塗靈臺亦有持

明時恥韞玉抱策下丘山所獻幾何許腐義數千言有司繆甄錄一出踰十年身世無一補何物期自傳

士生三代後干名本其情所嘆少可知科版獵空名二者齊亡之何以爲此生此生幸長存得失何復驚陶公但飲酒千載名自成

大鯤本淵潛化形亦天飛截鶴續鳬脛二物均爲悲日月繞玄度萬象各有依天地會有終修短同一歸吾生向妍華何惜此日衰有酒不解飲而問彼從違

大道本一致無問寂與喧毎有希夷時不見耳目偏逝水喜東流浮雲忘故山美人隔秋風涉江恥空還旦莫或遇之莊周有遺言

客來相話言言多非與是問我誰適從我不識譽毀幸客來相過惟能黙飲爾隨意翻瓦盆不解彈緣綺

秋霜瘁榮木春露華槁英逝者不能已愛憎誰爲情吾生四十年彊半居欹傾不知誰爲之孰爲相號鳴局促百年內安足稱逹生

鳯鳥有五文不共羣禽姿言欲覽徳輝來下梧桐枝文采眾愛惜云是應世奇廷無簫韶儀好文空言爲恐終返天山逝難風塵覊

世事不可極遇酒意自開寛然處百年亦有幾好懷吾駕無回轅何適亦何乖夫子惟天行微生病棲棲孺子濯以淸屈公淈其泥幸此杯中物與我多合諧醉中態多亂眞抱自不迷皇唐事悠然古意暫可回

回首望鄕井窅在東南隅倦鳥不出林胡爲渉川塗冬半多北風疲馬不柰驅昔行气長健玆來感有餘園田茍可治豈不懷安居

長愧先師言憂貧不憂道勞辛救寒饑容體易枯老自從彊年來頗不患衰槁翕翕電影間英交亦何好澹然無得喪恐有身外寶靈龜不朶頤乃活歲月表

吾足如轉蓮遇風無停時節候疊代序常與家室辭三歲凡五出別離復在玆行止豈有津誰爲我稽疑不若巢中禽乃免霜霰欺天運實爲爾通塞任所之

嘗喜陳圖南托世在夢境亦有阮步兵六旬且一醒神解與辟世此意在各領汩汩糟醨間少復此冥穎哀哉羊皮人方彼耀虎炳

四十不擬老老狀日已至飲量復減昔三飲已復醉詩來亦信口甲乙懶排次遐覽天地間何物如我貴所恨每自喪長失本然味

所乏百畝田亦須五畝宅居食少給躬何復世上迹一身自賓主一日足抵百知我不暫舎舉眼天日白黙然便歸化亦復何足惜

安世至此日世紛亦已經莊周不畏煩爲人校虧成五嶽屹常居四序乃遷更微子爲之奴箕子出門庭誰能外闔辟妄動樞機鳴宻云自西郊蕩蕩周文情

然燭能爲月揺翣能爲風手有造化能身在造化中順時以道用天人乃相通如何負折鼎而欲求張弓

靑天恆髙髙欲上不可得文成食馬肝漢武知復惑狂念如推瀾滔天不容塞坐此獘其驅亦復幾喪國吾有升天方難言姑緘黙

卜商有遺言學而優則仕學旣非爲人仕復寜爲己有玉求賈沽無道榖亦恥仰瞻夔龍朝俯愧蓬蒿裏駸駸饒二毛行行入四紀馬逸駕可覂風回楫須止爾無操禦中顚覆何所恃

二儀不翻覆萬生豈無眞物情𨿽馮時中亦含元淳揚子本淸靜銜垢作美新賈生抗髙志慷慨爲過秦其君或唐虞彷佛臯契塵詘已狥一時哀哉遘其勤因知紜紜內心與身自親會須直躬行大道無迷津提壺掛舟傍還戴漉酒巾何必訪巢許今古皆斯人

秋懷

時運無長榮淸商多悲音悲音一何苦壯士有逺心蕭蕭風篁亂琴瑟蛜蝛吟寄言眷萬古托之千霜林潯陽有餘波涯岸倘能尋

己巳閏九月十三夜夢中爲遊山詩

春觀入西岫區名意自別松嵐結幽賞虫鳥弄余悅花气韻蒼沈樹膚落翠雪天行無塵染丘臥白雲潔心在道不違未覺萬物裂三爵已餘酣淸心寫泉月

春日醉臥戲效太白

春風入芳壺吹出椒蘭香累酌無勸酬頺然倚東牀仙人滿瑤京處處相迎將攜手觀大鴻髙揖辭虞唐人生若無夢終世無鴻荒

別唐寅

長河堅冰至北風吹衣涼戶庭不可出送子上河梁握手三數語禮不及壺觴前轅有徵夫同行意異鄕人生豈有定日月亦代明毛裘忽中卷先風欲飛翔南北各轉首登途勿徊徨

夢作月山獨步歌

不忿白日塵宵賞有靈悅山蹊任襟入不必有昔轍石淙長寫韻風林時落葉凍狖僵石霜躍鱗觸潭月山空夜深靜魈鬼時出滅自非返冥極誰能畏城闕

擬傷亂

楚氛望方惡魯戰謨未諧晉糴每多閉秦饑良可哀三精塞祲霧暘雨更爲災巴蜀風塵暝闗河士馬來洪流滅阡陌溝市盈饑骸豈無眠戈誓慷慨擊檝才夏屋旣漂揺郊壘多崩隤楨幹可相尋松栢亦已摧天王下制詔仁聲九域開庶幾赳赳客猶上黃金臺

代江南水災謡

天皇耄不事地後虐不仁盡捲天河水淋灌九州島人九州島人食多在江南江南灌沒柰何堪之柰之何人死無萬數薪絕竈冷無菜煮更那得菽與黍遽如許推龍號挽龍語汝不應吾吾請天公來解謫汝

九湣﹝九首﹞

庚午敶吳越間民瘼作九湣

溪毛圃芽鮮芳殊吳儂恆食饒嘉蔬今年大饉百年無百年無柰空腸齕野艸同牛羊

大麥靑靑四尺長大水過頭一尺彊安得不托與餦餭無餦餭且自可秧不成苦殺我

四月洚水麥不秋五月揷秧水不收良田萬頃盡洪流盡洪流大無禾民皆死如國何

棟撓室摧墉善崩沈竈產鼃不得烹康衢笫席通流平通流平慕鴟鴞望伯禹懷有巢

饑亡溺亡十亡五載降之疫亡亡數誰生厲階令帝怒令帝怒半爲鬼厲階人安富貴

有田莫買只賣屋況有筐箱與巾服妻乎子乎牽出鬻牽出鬻汝不肯推溝瀆竟死等

舊乞無幾新乞多吾食不續欲分何汝不吾分越奪那越奪那乞化偸孱則丐狠則樓

舊田不粒猶徵逋新田爲淵租未除農來爲兵彊執殳彊執殳絕錢鎛國無農其何國

官囷曠空抽民米富人削瘠貧人死嗟嗟土牧亦勞只亦勞只荒政難弔吾民嗟吾官

水詩

雨漫天兮天不得見水漫地兮地不得踐烝人不粒兮桑田變神仙老死佛入滅伯禹乘龍仲尼乘筏出八極兮睨洚滛而不卽公無渡河兮公旣沒婦逐狂夫與子偕溺靑山推鰲足斷蛟蛇騰拏萬物錯亂厥初天一兮生水其載與天地兮爲終始

沈憤

燭龍奔天衢不照云下人陽貨盜玉弓仲尼糧絕陳筆絕春秋成乘桴泛洪淵莫食汨羅魚膓中有靈均靑天上無路黃泉下無門漫漫長夜中萬古齊一塵

知山堂雅集

小山不妨宦中隠從近闕無論車馬色幸共禽魚悅風泉夕韻夐霜月冬气潔醒醉齊一襟心賞方玆結

雪後楊禮部邀宴用謝宣城韻分得濁字

季冬雪始降佳气通歲朔君子良燕會時哲總延擢揖遜粲賓禮登奏鬯嘉樂蘭燻互沾襲松顏齊卓犖遐覽萬物昭無復見黟濁微言共一契所寄在綿邈

召父歌送朱版曹升之守延平

西北有髙山東南有大海生我延平民居中百千載逺在天南頭去聖人萬里欲得無菑害秪賴賢守宰聖人念逺人賜我慈父母輟其股肱佐來爲赤子乳我望朱夫子如望漢召父請爲召父歌女知召父不召父善治田從橫正疆畝始予我錢鎛以及奄銍艾耦耕並牛犂秔稌諸種藝田功多方理要領在水利廣開溝門閼處處廣灌漑均水作約束刻石防決泛劭農走阡陌止舎卽野次召父善教人頒訓從幼艾孝弟正家族勤謹不弛怠趨役赴公事和孫於社火有稟特秀異使結衿帶佩入學共弦誦學古壯而仕召父善阜財民產加丰大召父善聽訟無情不嘩喙饑渇召父食寒祼召父被召父善使人隨時各分代召父善事神水旱不爲厲人口歲增倍訟盜悉衰止召父去已久循良風聲在惟有朱夫子甚與召父似凡此召父善朱夫子盡備夫子來毋遲百姓日候伺凡此召父事於今益有賴一一速施行恵我起我憊上戴天子恩夫子還入拜願爲公孤貴名與召父配

懷星堂集卷三

●欽定四庫全書

懷星堂集卷四

﹝明﹞祝允明撰

○古調

夙駕邁皇邑

夙駕邁皇邑送胡侯也侯宰吳而循將述職朝於京師民願其陟明而懼其不來於是交懷乃述是詩送之凡二篇

夙駕邁皇邑奏計天子闈命臣宰吳民民淳幸成治君子閒禮教細人勤耘耔潢池徒渉境亦幸免顚隮歲月可少假當轉瘠爲肥臣政報不欺大君企鑑裁

夙駕邁皇邑公去我心悲京吳期月程父母何時歸所慮大君畱吾儕將疇依賢人在髙位庶績用咸熙子產往作相嗣之來者誰大君一內外畱遣皆賢才

怨詩

繁霜隕衰秋萬物無一歡后稷苦望歲仲尼唱猗蘭東海有憨龍西崖有煢鸞文王舊時操極古無人彈

京館登樓眺逺

登樓睇遙際邇值城東阿都市無曠壤萬室交鱗羅花鳥不見妍鳴輪日衝過衢喧萬方言嘈雜絲吹和贊皇籌幸運仲宣憂獨多吳邦弗可見不樂將如何

舟行汶上薄暮看月作

璇蓋瑩空靑飛鑑泛華艶川原邈夷曠疏木媚寒瀲廣路斷浮鞅旅翫諧靖念迹逝偕志行萬里靡坊塹茍無忠惠持誰能勞不厭

自京師南赴嶺表仲冬在道中

秉策志渥丹牽絲及班艾拜寵北闕下寄命南嶠外霜履將蹈冰虛舸循寒瀬越鄕慚古節垂堂栗先戒劉公存社稷雅尙幸終會﹝余弱壯求仕夙願令長今幸如志深與劉梁言志符合﹞一丘沈結膺三歷擬投帶晚蔭答蒼靈赤鑑愼無昩

五十服官政效白公

五十服官政六十方熟仕七十乃致政古今固一致吾年五十五始受一縣寄七里劇彈丸亦有社稷置夙懷同劉君﹝後漢劉梁﹞今此幸諧志所憂腳本短時雕虞易躓秪應盡素衷玄鑑不可悖一區石湖水漁舟早相伺

夢遊﹝二首﹞

航葦緣曲溪峽深溪轉幽瀅靚水气甘蔥蒼木蔭稠空舠孤持檝愈入世彌遒步履窮豎亥秪此適余舟虫鳥元共性非契我何求

予行物已隔極境愈欲至獨有仙巢子被髮跪云內棲巖玩頺陽流谷響淸喟湏臾始云覯伺我九千歲海中多眞人徒美遐不值瑯霄有飆輪中夜以爲會

讀余侍禦遊泰山記詠其間二三處

明堂

於鑠姬后締玆合宮爰宅神明穆穆王風降及後王以奉土木彼營於朝形侈實黷今我蒞瞻猶拜文武念玆艸木且附聖土有赫我後三登五咸臣願師周惟後用鑑

絕頂玉皇殿

乾居冠峻嶽承級通明宮星辰綴琨棟雲霧彌璇墉攝齊入金門拜肅窺天容俯躬覽八表辧方識疆封西北拱王室舟車方會同

日觀

我昔聞日觀想象當雄哉君今登日觀眞從日邊來君言日觀髙踞山之東左有天門右有絕崖從中突起一片石不知千丈萬丈上撥浮雲開扶攜石傍東面坐但見東方無際畔盡在莽蒼滄茫間上不辧穹霄下不分人寰八極總一景焉知別華蠻忽聞天雞鳴一聲恍惚紅光射破靑冥端龍宮煆火齊琢爲太陽丸海波瀲瀲玻璃翻搏桑翛翛掃三山衛霞從霧紛斕斒五彩錯亂多朱殷龍車不須轂踆烏不須翰奮迅升天闗遊天衢兮循天環開辟六合天尊地卑萬物出作咸乂安日觀之日乃如此亙古不息正天紀蒼生仰照宣重光吾能言之自此始

方烈婦詩

芙蕖托藕根藕折芙蕖萎雄劍出土中雌劍飛相隨桐城有女姚嫁事方家郎貞心兩松栢信誓雙鴛鴦方郎中路隕女姚治其喪明朝郎入土何事妾不亡妾有十尺絲玉質奄從化一夜寒霰零蘭枯蕙亦謝煌煌雙白璧合瘞南山岡宛宛兩柔荑爲人挈三綱旌書下萬乘烈聲騰九有九原多雜臣試問方家婦

龍川山中早行

磻磻左山影橫截右山腰辧色鳥讙翔微光漾晴朝浮雲若中斷蔚蔚方行遙

朝雲山腰生我在雲中行只恐云載我飛上白玉京世塵邈已隔天雞猶未鳴須臾微風發東極金烏升

莆田鄭殿中緑野亭

吾聞鳥山下千載君子宮云誰構此者柱下有遺風昔與韓忠獻同升事仁宗抗節匡王度寒歲榮霜松翩然返薜蘿考盤亭此中孫子聮翼翔邦人亦欽崇出處鑑玆宅眷言均帝衷

贈倫解元﹝三首﹞

佳人出南國鬱鬱春松姿手有龍捲文忠信以自持茂年秉髙義淑姆羣婦師君子聘好逑任姒共風期闗闗雎鳩化四海爲雍熙

珠玉一出世見者愛輝光云漢倬昭回眾夫仰文章煌煌錦繡叚願爲衣與裳醴泉消渇心嘉禾望充腸亭亭梧桐樹可以棲鳯凰

明王攬大宇百福日富來車書上皇邑八表無遲回與子遇原野攜手乃徘徊君行遵大路日以寫予懷

贈王翰林﹝思﹞

先公昔登庸寔出元禮門雄篇累賁遺存亡被光燉吾兒繆通籍重得聮英騫頑鄙當其中俯仰慚祖孫夫子篤風義眷然推好惇昨旅同北都今來共南濆﹝葉﹞英哲產自艱分气勤化元繩矩用必莊天球質本溫藏蓄在王府望瞻不可捫誰令寘海隅混揉珠貝繁蘭風滌瘴腥桐韻澄蠻喧邇來觀海居髙寄城西原白雉不見來蜃气日夕昬將無辱賢者乘桴慨遺言韓公日良覿代隔道共存時時出巵言珍怪無玙璠頗聞多幽味深澹如丘樊蔚林斷湫鞅疏筱涵靜源萬境不能亂始知吾性尊鳯文非可求恵然下蓬軒𨿽欽俯芥收終愧仰蘿援卽欲往從之川梁棘我轅塵謡無足投望報來瓊琨空荒坐遲晚勁策幸扶攑

題黃山人詩卷﹝山人黃震陽字一元臨川人能琴善醫曉五行祿命來拜予縣庭中持盛王二翰林詩卷以代贄請詩因走筆還之﹞

南來作縣官亦希遇異人三年霧瞇目衣上多新塵翩翩一黃鶴銜書祝融濵下庭展袖諷字字靑瑤■﹝王扁﹞旣驚旦暮契猶懷夙昔親鳯鳴燕雀間視聽蹔得伸鶴乎果有升天翼借我乘之朝玉宸

吉湖口湯泉

慕詭適修禊嘯侶閱靈淵機權知匪測槖鑰詎云偏觱沸連波起鴻壚不斷燃蓋石愈怪傑襟湖何渺綿蕭丘有寒焰化理同一玄燧人與堯井無爲帝力全

雞黍詞

庭中有羣雞主人賦之黍魯雞偶逺立於此有遺秬越雞气沾沾欣睨躍拙距主人軒然笑爾蠢何足語嗟哉胡得喪可惡爾畜羽幸禍天所怒得喪天所與主人惟至公但使丰年屢﹝葉﹞

讀嘉靖攺元詔書並閱邸報臣敬作詩一首

宮車昔晏駕鴻寶歸親賢元後上聖姿神龍潛虞淵乘幹奉天佑皇極建衝年百辟迎代來凝命居淸玄皇風仁偃艸一日周九埏震霆雨作解赫曦淸旻懸除凶力摧虎猰■﹝犭兪﹞犴重鍵擊冥走鬼鬽好問廣詢延急治熱願濯從善阪流圎響答朝至昃萬幾無停宣泰否一往復乾坤隨轉旋昔自堯舜來神化無此前聲休度百王九廟光蟬嫣天祿永無疆聖治終始全臣詩屬先驅三靈赫臨鑑﹝葉﹞

過湖

紆回蒼璧帶平瑩玄銅鑑昊旭懸邃霄光景髙下湛周覽總一天纎埃焉受犯

溧水官舎

皇州本叢麗倅府亦多暇髙木停車蓋白石砥根下雞犬寂不聞明窓晃低亞磵奏不弦琴山橫無筆架流云過檐牖斜照蕩書畫巖居固同此此寓未稅駕

出髙淳縣望寶積寺塔

巖邑無闉闍出市卽郊隰淒涼木石寡衡縱畎澮襲微陽廣土被厚霰蔓艸浥四垂天茫茫忽覯斯獨立檀欒布牙角亭突樹磴級卑壓薈翳叢明標粉黛岌遂疑廛井絡仍謂賢聖集旋行邇復遐窺戶廓沈戢遊煩少解散空諦亦叢及

喜雨篇送推官李公

三農病焦裂百姓慕來蘇焉知皇運仁下土不終瘏良風助玄云灑淅散膏濡農人餔在野蔀室歡婦姑拜嘉我李父駕言忽王都願挾懷中澤呈君被九區

送盛斯徵中丞巡撫江西

公昔危言行忠信嚴操持抗節抑權近獨結明主知騰波百低昻底柱無虧移況玆唐虞朝旰夕湏臯夔龍升云亦髙松老節益奇眷言命召虎江沱煩撫綏愚濞狂悖來十民九顚痍於今保治要邦本最先宜公豈無素鑑次第將裁施格君𨿽美談寜邦幸沈思世願與史聲豈獨鄕人期

送徵明計偕禦試

恭人當逺別思念畏寅送詎惟離羣悵吳邦去光重﹝葉﹞奇珍不橫道遄爲宗廟用﹝葉﹞君其保气體訊問慰寤夢鄙夫誰向扣日益守空空﹝葉﹞時來玩鵷雛俯仰見翔鳯怠賦李陵詩願爲王褒頌

鶴章﹝癸未歲人日余家構新堂成肅延北山老師醮陳感佑之諶當奏章時仙騏三輩旋導燎臺奏升而駕亦逝眾目瞻竦敬賦一章銘志玄賜兼謝周師精髙之效書奉並望和篇﹞

歸命禮昊幹肅筵事三淸眞功仗宸官得此金門卿碧牘函赤心法步淩紫京八霄靑彌彌剛飆別曽城獨馳丹元叟直詣太昊庭紫皇已傳命仙駕垂云徵翩翩三縞衣上下相承迎翔衛旣通奏矯羽歘上升安得如幾飛淹畱悅歡情傍嬉臣詎同畏威敢爲榮始知精賢師可以徹土誠銘襟永攀修玄祉庶獲並

夏日林間

空林坐逺暑松蓋載炎日重陰集涼气薄吹揚亦及幽禽時度語遙磵泛淸瑟廚人列齋素稚子來共食援琴弄山海頗復似加適牛羊下前山自入後檐息余亦杖策回今辰玆已夕

泛舟登郡西諸山作

西巖蔚春气丹翠絢長靄結駟出閶門日華浮羽蓋曉市湊萬響方言九州島會靑翰迅妍洲遙遙背城邁中流簫皷鳴連甍夾堤起﹝葉﹞鶯吟方樹底鷗舞澄沙際﹝葉﹞柳阪少依依花漵始綷■﹝糹蔡﹞逶迆度重嶺宛轉入蒙薈欣遭勝域奏慮遣俗累解薄暮風詠歸華月漾玄瀬鳴笳震水闗登陸且回憇﹝葉﹞遨翔吁可樂來往日月代

雜吟﹝四首﹞

靑陽肇物觀披覽川隰外艸木寒不榮玄鳥閴未至髙原有松栢亦爲蠧虫敗繁華須臾間後凋亦自貴惟望多麥禾麥禾可卒歲

春日欣載陽淒飆霾曀蒙玄云何許集書夜彌衡穹孤陽秉光淑元化潛開通

髙樓臨道院舒目喬林端天際浮雲開遙見江上山山中有禹書竹簡鎖石函我欲往求之試尋古道觀惟恐云復合駕言空去還

鳯皇粲徳文和鳴亦嘒嘒舉世未曽見眾口稱麗美唐虞有至治千載盛傳聞學者抱典謨終年向人論舜死鳯不來寒士長欣欣

賦得春陽曲戲柬天文

錢唐蘇小小京洛董嬌嬈穠芳競桃李淸潤並瓊瑤頹山左右倚因風上下飄東鄰不姓宋無恡一相邀

秋日作

危陽旣驕夏衰霖復傷秋夏驕眾夫病秋傷田畯憂少壯且頹墮耆人衷百愁萬物蒙化成聖賢豈有謀棲棲非爲佞駕言我焉求

偶述情事

投弁歸柴荊時晦企遵養頗諧築構庸亦遂灌植賞素履暮已定空法獨結想自甘婁生戒無論﹝缺三字﹞衷和亦气謐焉足問直枉違俗柰束擾鉤校旣非尙物理不爽銖答應難絕響一旦﹝缺七字﹞鞅

爲張孝亷題畱犢圖送吳邑楊明府

東京扇亷耀風流逮當塗時子牧淮甸解犢振淸模介石似滅頂千載不數夫安知後代士裂膚韞明珠邕邕楊夫子抱琴宰東吳盂水謂食潔戶兒言卹孤虞廷奏箾韶鳯凰翥宸都誰能獻丹靑淸風擁前驅復願寫縣壁告彼新尹圖

夢唐寅徐禎卿

唐生白虹寶荊砥夙磨燐江河鯤不徙魯野遂戕麟徐子十﹝缺一字﹞周邃討務精純遑遑訪魏漢北學中離羣伊余守初質溫故以知新誰出不由戶貌別情還均濁世二三子厭棄猶爲人相逢靡幽明隔域豈不親玆塗無爾我相泯等一眞昔亦念張孺猶能逐冥塵

賦得君馬黃送黃翰林﹝才伯﹞

君馬黃臣馬驪驂以驥馬來何遲驪馬善折軸驥馬不失馳天閒衛龍馭終不到瑤池

又絕句﹝二首﹞

閶門車馬出楊柳緑依依龍樓淸夢起開閣待君歸

江山司馬筆民物杜陵吟他年黃閣裏便是此時心

詩四首

予見古今士遁世不﹝缺一字﹞屏志羔雁之咎或有知罔所答徒負旃旌嗚呼獨君臣之際哉

盈盈髙樓女粲粲紅粉妝灼灼耀容華粲粲﹝缺一字﹞衣裳丹唇激浩齒鬒髮婉淸揚﹝缺三字﹞閭裏﹝缺三字﹞洞房見者驚若神翹首仰輝光

名都多秀艶三五騁神逸六門交長衢窓中坐曉日行行萬夫望﹝缺二字﹞不可匹君子嚴禮聘承筐富充積嘉耦﹝缺一字﹞好逑髙堂鼔琴瑟

珠玉含澤輝妖女﹝缺一字﹞容華門巷多履綦﹝缺一字﹞冶市門誇紛紛容悅已日暮宿倡家

巍巍西山髙湛湛山下水昂昂千丈松靡靡百艸委下有虎魄伏上有兔蘿倚

答黃魯曽

昔與君子別朔雪正霏霏恵音阻良覿嘆息避炎威偃臥懷夙昔風雨渰淒淒磊磊井上松秋菊晚相依倐忽時候變星霜迅若飛

懷知詩

臥病泊然緬懷平生知愛遂各爲一詩少長隠顯逺近存沒皆非所計秪以心腑之眞凡十有八人共詩一十九首

同老十人

顧明府榮夫錢太常元抑王文學履吉﹝二首﹞葛隠君汝敬湯徵君文守謝處士元和表弟蔣煜允暉施侍禦聘之朱提刑升之張秀才天賦

往者八人

吳文定公王文恪公韓尙書貫道沈周先生本郡使君南海林公陸冢宰朱孝亷性甫朱文學堯民

顧明府榮夫

雞山燕市每依依此日都拋入洛衣家近郁林公舊隠門如彭澤令初歸空憐舊社惟君密卻笑無車訪我稀最愛滄浪池水好幾時同坐一方磯

錢太常元抑

入室芝蘭始見燻也知孤陋合離羣煙霄本自冥黃鵠城市安能駐白雲震澤晚山靑歷歷漕湖秋水碧沄沄相思只借中天月會把淸輝兩地分

王文學履吉﹝二首﹞

七十看花歲已殘始憐梅蕋照衰顏河淸可道遭逢易駕俗深慚會合難錦繡叚間藏黼黻驪龍珠抱媚江山欲畱光彩無窮事心緒悠悠竹素間

我居廛陌子滄洲望隔江城各倚樓共惜賈生違漢室豈知王粲重荊州靑雲尙恐終難附白璧空懷未盡投十載三都墻室滿不堪玄晏思悠悠

葛隠居汝敬

獨承華緒振芳塵想見先公气魄新開口只傳前輩事存心不共此時人城中紫陌藏巢許門外靑山是主賓布褐一逢埃土盡誰言叔度賤還貧

湯徵君文守

舞勺歌詩把袂儔白頭俱換舊烏頭深憐武庫空懷寶卻羨名宗獨綴旒擊壤舎君誰作伴看山無我不成逰酣歌李白襄陽曲掌上隋珠國已收

謝處士元和

薫茗淸談午夜陪詩筒拂旦又飛來應憐去日多來日卻見千回似一回槐院定酬王祜志蘭庭休起卜商哀紅芳落盡靑靑在始信松筠是徳材

表弟蔣燁允暉

風雨牀空坐獨闌分襟兩見歲華殘蕭條鷗鷺江湖闊寂寞宮商艸樹寒王謝風流吾子在武功中外老夫單懷君有句君應笑不向滄浪共釣竿

施侍禦聘之﹝吳興﹞

行藏蹤迹只云萍一種神襟爾我形淸角痛悲鳴晉鄙黃鍾力挽向虞廷丹山鳯去尼丘嘆紫府龍歸霅水靈昨日書來淚盈把南溟心語到東溟

朱提刑升之﹝楚州﹞

渚萍漂泊合江蘺並逐東流更不移豈獨松篁能晚節共拋簮紱向明時煙霞艸樹春容與霄漢星辰夜陸離慚愧逢人說桑梓只如黃卷對光儀

張秀才天賦﹝恵州﹞

文徵屢北道空南云錦才華織女慚宗廟豈能瑚璉舎蛟龍未許土泥弇襟期天合膠投漆光彩神驚玉在函不見書來誦書序相望渾欲淚毿毿

吳文定公

穆穆文定淵淵金玊風被四逺譽髦歸淑伊余小子欽承在夙籋云駿附潛泥蠖伏嗣林銜卹閟息茅廬扣戶請益拱肅趨隅教曰朂旃竭景劬書黙爾富獲單辭靡余選曹展丘俾書皇綸山房接夕返檝同津永言夙好傍諗前聞虛膺秪受充然萬珍公耆後先三四及門一瞻百益矧曰終身望之如日就之如雲大雅旣喪悼霣徒紛

王文恪公

肅肅文恪有嚴我師扣竭空鄙博約兼資詞組必法寸履皆規甘雨中含滋浹時熙屢躓於徵靡辭有戚公薦以升黃閣有職援呼曰三導掖謨百嗟予不肖鼎冶負徳邦作封史來相予總謂言冢君車迎館奉力襄懷報寜公戾眾公往趣成傍誚莫誦公聞斯慍命我専統謂守載屬同羣益洶終亦靡克公愾滋勇有矢畢命卒隊玆恐公歸在堂復侍函丈三變泰如揚休彌暢湖山奠髙風霆下上嗟子懦與弗從以往中星載回遄失幾杖梁木旣壊吾將安放

韓尙書貫道

司徒巖巖四海具瞻孰不斂衽植偃礲頑蒙逖以卑霄麗泥蟠訊之招之令之曰前旭日垂熙溫誨孔殷昔我先公政於晉陽知公於童拔立序庠範之徳行訓之典章古道世用啟廸遊揚聲詩書畫亦靡不詳曰爾國器必成用光公曰於乎前徳不忘乃共之食乃賜之帛嚴威儼恪靖莊允塞拜賜必諴餐徳必實一望弗再有銜以訖

沈周先生

有華東陽燁於吳門古有遺髙展也玆存孰爲先生秀降三辰胸集萬寶手揮五云九淵湛暎千茝齊芬鶴跱霄逵抗百風塵維予二祖式契且姻親公自髫屬於夕昕齒惟父子視猶季昆聚晤貟貟援推勤勤謂子良史左丘馬班謂子鵬運直舉橫鶱安知乘馬班如迍邅終需於泥以卒歲年餘旣暮矣公猶巋然於何不臧自遐不因一往不復追悔空辛豈念平生我思古人

本郡使君南海林公

昌哉我牧百夫之特瞬洞萬棼平吞四渤經庫儲學智囊韜識鸞刀一振百截以訖吳材總升胡特我特載笑載言載詠以繹有作斯屬慚孤善述冥畱靈逝奚贖身百九京有知有茹闐臆

陸冢宰

陸締於我好也奕世中丞汪汪視實兄弟翔泳殊能逵盤別致川梁無接櫑鐔遙契南都於遘日以文會朂哉進修驩然遊藝鷗鷺先盟江湖結气公績平冦尙克銘紀首聚須臾夙約載厲迨登掌武爰均四海迹用地隔禮有嫌廢穹淵契闊恍若越世恩譴公被不才余棄聚散忽再幽明永異終則羣疑始亦何諱丹誠寸積悠悠兩在天吳晝掠鰲波夕沸芒芒大壑魂兮何寄

朱孝亷﹝性甫﹞

秀矣孝亷名駒在谷白玉淸冰碧梧翠竹少遊諸老孤鶯喬木予家日見匪暝維夙黃庭晉度朱弦漢曲羣公星落長庚爾獨後生更仰雞羣昻鵠頹然順化行閱滄陸修年黙逝亦可世哭雅緒君斷更莫彼續來英日富風流絕目前修履踐流膏碎馥嗟子勤哉堆箱疊腹繄我與君髧皓相逐今我視眾如君我矚餘霜猶幾三嘆不足

朱文學堯民

葑亦多彥哿矣兩朱昆丘連璧嶧陽雙梧子出最後遺風爽如寒泉冬潔菉竹秋臞積百媚學孰儷君劬宵聞片籍屏寐以須失之皇皇獲之愉愉拋裘噴炙投玉捐珠珍香寶茗法繪名書淸談晏對日坐仙區愛我維篤棄我亦徐悵其邈矣臨風永吁

挽歌詩

淸晨出閶門丹旗何飛翻問之路傍人新鬼卽幽墳翹望旗中題知吾夙所惇昨朝華屋間啞啞相笑言日月略流轉幽明已異門昔時彊仁義玆辰聲益尊屬徒送自返婦子亦一喧君獨長甘眠不知悲與欣由玆壽無垠萬秋如一昬零霜殺宵艸繞山遊微魂遊魂不復貴所慰行節存

寶劍篇

我有三尺匣白石隠靑鋒一藏三十年不敢輕開封無人解舞術秋山鎖神龍時時自提看碧水蒼芙蓉家雞未須割屠蛟或當逢想望張壯武揄揚郭代公髙歌撫匣臥欲哭幹將翁幸得畱光彩長飛星漢中

黃金篇

靈質自化育英姿藉鑪錘虹光衡煜煜晨曦縱焞焞紫霞煽虛焰靑渠暈幽蕤在鎔未云卜躍冶詎其宜能函大鈞體伏型韞神奇何當錯寶銛戮妖血荒陲鴻祕已出柙勲用吾未知痎市碎碪斧交易方紛披

八詠

禁省

彤華耀芝蓋初旭浮絳纈紫殿切五云螭表雙嵽嵲千門洞陰陰天光互明滅英英鳯翼擁肅肅羽旗列仙韶忽然奏鳥獸咸應節皂囊上玉陛丹書出金闕

軍戎

西北羽書急半夜渡湟水上將受鉞出壯士把弓起天王跪推轂四海盡雪恥殺气入匈奴萬里地色紫琱戈揷犀甲鐵勒封馬齒平生百戰身常擬一日死

田家

溪流浸茅字短檐掛犂鉏柔桑交午陰幽禽時相呼稚子跨犢眠夢歸候朝餔稼翁釋其勞蹔往攜陶壺老妻督少婦擇繭停辟纑輕雨日日零羣苖盡懷蘇

漁釣

幸非城市住不舎煙波宅白鳥麗金沙蒼莓繞黃石涼陰木澗靑平逺水天碧梁寒魚盡落稻晚蟹猶瘠修綸倚笭箵敗笠蓋襏襫沽酒自易醉楓根忽終夕

禪林

泥洹金爲地祗園寶作坊蓮猊兩足尊天龍億萬王燈存千歲焰壚騰百種香精舎坐苾芻屈曲蜂聮房又如拘陀葉處處蔭靑涼暫棲蘊已空弘慈不可量

宮觀

靑霞抱琳館蘿陰絡深徑龜逰煙沼暖鶴立天壇淨微香拂幽洞欲覓風不定云房並縣簾晝日鎖虛靜琪殿臨髙臺時聞落瑤磬循除步周匝徧扣無人應

俠少

三遊本豪武七貴元驕惰腰間血匕耀頭上金丸過艶妓掌列盤孌童口承唾髙樓沸歌鍾王侯日盈座殺人不須仇睚眥家立破郭氏族盡滅銅山死猶餓

宮閨

十五事君王三十色未接醝筱空近羊蔫蘤不集蝶昔慚鴟夷汛今免呼韓挾夭夭東鄰子看星誦桃葉塗黃斷橫云流紅漬團靨金微幾千里一夜去來疊

太行歌

上客坐髙堂聽僕歌太行六歲從先公騎馬出晉陽遙循厚土足忽上天中央但聞風雷聲不見日月光狐兔繞馬蹄虎豹嘷樹傍衡跨數十州四面殊封疆童心多驚栗壯气已飛揚自來江南郡佳麗稱吾鄕邈哉雄豪觀寤寐不可忘人生非太行耳目空茫茫

金臺

東南控瀛海西北壓邊塵召公上輔周文侯方用秦子丹養君子不惜如花人昭王禮郭生崇臺懸黃金齊方入騶衍梁邦來劇辛從來燕好士彊國尙功勲

漂母祠

子胥逢擊絮遂爲鞭屍人淮陰遇漂母終亦去亡秦豪傑與嬋媛萬年共一塵淸淮暎古廟月明空沄沄安能閭市上復問哀王孫

題隠士山居

志士果藏隠勝境合衝閒冥冥討幽賾息躬構深山靑蘿施櫩宇循除鳴流湍綈韋積皮幾時衡素絲彈出郭便無累何煩嵩華艱危岑寄逺气屹矣不可攀

唐人寫蕃馬圖

天山一夜雪北風吹復幹健兒騎馬出踏碎白瑯玕薄醉擁貂裘日暮不知寒季冬飛鳥絕虛弦控不彈焉知北海雁髙翥入長安帛書天上度何功報可汗

家藏馬逺春山行樂大幅

淑候媚川石初景澹林霏扶藤循石阪楊柳共依依朱弦臥行襆隨往抱希微無論遇髙賞器在道無違

戴文進松崖

陰崖萬古縣橫出千歲松中有落澗遙怒躍數白龍長年不聞聲髮卷耳欲聾逺楚夕莽蒼町疃回照紅此域萬物靜尙有坐二翁何必非夷齊破衣蕭蕭風

劉西臺﹝玨﹞畫松

何年楮先生結此太古骨飛龍蛻胾肉餘甲裹枸橜神根發生理元气日勃勃彭城已廿載此骨長不沒

題畫﹝二首﹞

白雲媚蒼山寂寂太古春窅藹林薄中一區宅無鄰楊子坐淸靜閉門了玄文兩生勿輕過惟通問字人

季冬雪重積十日奇寒沍啁啾閴不聞蔥蒨失其故客子欲何歸中林猶獨步幸有蒼蒼松爲辧去來路

秋山琴月圖

玉照洞秋冰厓肅夜靈籟之感絲音玆舎太陰幽煌希聲無倪迎之以虛承之以微

詠新安許氏石潭

沈沈山下潭粲粲潭中石結宇子亦賢喜作石潭客將同丘生棲可有奇章癖玆標本余契遐詠亦馳適

次韻得之看梅

江梅不畏寒時至開如霰瓌姿靜在野臥病不得見國士抱奇寶端居察時變杖策出城市蒿萊滿荒甸遐尋得幽賞獨對姑射面化泰艸木蕃時閉賢不見無禾比兩歲﹝缺二字﹞將九縣分珪善會計棄士如土賤俗儒誦腐簡鄕子樂耽燕熹歌唐虞授復譽湯武戰子有經世懷待賈不自獻神威盛龍熊奇祕捲帳鈐﹝去聲﹞時節會應求風虎期非晏巍然奮載績志沛聲亦建

艸閣玩水圖

濠上有川嘆滄洲多海懷伊我江湖姿浩蕩中淵回尋祕右洞庭飛衿左蓬萊瑚琲探富獲存之無輕開揚波萬古源蕩潏塞視埃誰能寫小筆聊意亦可諧仁智在戶限寄言亦悠哉臨詠志一啟得者亦可推黃汾窈如湮安問傅巖才

神遊篇贈黃勉之﹝勉之將逺逰先自呼五嶽山人﹞

帝遣河上公下來赤縣遊采眞金庭房漫衍三十秋禹書眇一策詎幾窮沈幽蘭香恱亦感安能久綢繆回首視泰元紫煙覆神州壘落結五丸杼軸冥交鉤內笈千神鈐星雲表沈浮猿鹿總千歲桂姿無年休雨露黯在下日月環輪流憶昨鶴上客招邀翫滄丘子旣夙遘之飄然躡霞輈長歌我勸駕神偕足孤畱金烏鳴日觀玉女呼洗頭三壺風帆迅弱水不容舟隨風唾珠玉空徧﹝缺二字﹞收聞有金光艸窈墨無所投升攀星辰宮忽恍垂前旒長跪問寶章八荒極探搜一餐換塵骨萬品皆蜉蝣與子無往來逍遙齊所求

尙書內相毛文簡公挽辭

休辰盛文化畿吳富登庸蟬聮首四方藹藹來毛公翼翼寶玉執桓桓岱山崇翊亮總王禮啟沃諧王衷三朝補缺衮百辟詹淸風職思謹詔相不絿亦不竦公薨後弔卹哀榮天壤終

懷星堂集卷四

●欽定四庫全書

懷星堂集卷五

﹝明﹞祝允明撰

○歌行

長安秋

長安昔日在闗中洛陽浙右亦相同江東自古帝王宅周秦已見气蔥蔥長道石城如踞虎長道鍾阜似蟠龍千年王气浮天表一日眞人建法宮天府天開天闕起五門三殿當中峙五鳯樓前柳似煙奉天門外天如水金陵金闕勝金城玉陛連天接玉京星散羽林霜气肅天臨華蓋日華明十二飛樓石門繚百萬貔貅屯八表寶剎天花和月飛郊壇神樂穿雲窅禦史當街百騎驄將軍納陛羅霜鋒五侯甲第遙迷霧七貴前驅響鬭風鳯凰臺上鳯凰逰玄武湖中水似油萬戶鶯啼花裏曉千家砧搗月中秋會同館外白雉多包茅楛矢交經遇重譯來賓醉卉服輕煙澹粉列靑蛾六樓六館鬭倡妍曰日新聲沸管弦狹市斜街迷錯絡曲房洞戶暗鉤連吳下書生好逺逰抱書來看帝王州那知髙臥西風邸蓬眉蕭颯長安秋

呂梁行

呂梁縣水三十仭於今洶湧乃安流禹平水土通九州島當此徐兗間罔水破山始行舟仲尼逢至人其言載莊周爾來二千年髙者乃夷衡者揫魚鰕龜鱉不可過飛鳥臨之回翔不能畱嗟爾東西南北之人胡爲此中遊到京忘家歸家忘京不知此險死生隔其中爲心喉痡人皆化爲至夫吁嗟乎孔莊之嘆空悠悠

濟陽登太白酒樓郤寄施湖州﹝聘之﹞

昔聞董糟丘嘗爲李白天津橋南造酒樓人間二子不可見惟有傑句掛余心肺爛爛珊瑚鉤長安風沙住不得南歸再臥蘇臺秋泊舟濟陽城買酒銷客愁登樓拜先生進爵澆黃流知章不語先生笑飛花亂撲過樓頭金陵更無鳯凰逰嶽陽莫將黃鶴畱鄕闗浮雲蔽落日題詩郤寄施湖州余爲先生牛馬走湖州乃是賀老儔西塞山杜若洲與爾相期釣鰲去千年江海同悠悠

歌風臺

掉臂長安市遙從日邊來因過芒碭下步上歌風臺沛公善任使猛士亡其骸帝業袖手成慷慨襟抱開大風飛雲亦壯哉韓彭英盧相繼死寄命寺人髀股間未央志气拉颯摧相望千年餘安能爲之哀明朝放舟淮浦去項王韓侯祠下亦徘徊

淸溪宮夢仙吟

都邑聲色區此有蓬蘿風黃埃不入門十月淸溪宮幽閣掩竹牖舒足眠髙舂隔林羽衣人焚香鳴槁桐微火縈屑沈緑塵婉空蒙淒弦泛寒飆引聲入雲中吾不解世曲聊與神明通思借大鯤翼小戲滄海東微暝已復來客調猶未終

繼盧仝體作星孛詩

大明禦天一百四十歲周星八風和七曜盈紫微四小沬不守內屏欲淩昊穹紀上干天皇大帝勾陳宮狂孛冒越日近五帝內座側挾帝徳刑以揮霍列宿橫行天田中周天萬曜一旦比周爲縦衡文昌顚倒六符屢滅沒泰階不得平左右執法進逡斂避與廷尉不守理刑罰不中天獄滿貫索累累死人無名牽牛不得安服箱織女不得織小東大東杼軸悉空耕桑一無成東有啟明不啟明龍駕迂回不知朝旣盈九州島分封諸侯越位乾天刑娵訾降婁大梁不能司矩奠西南秋不肅析木大辰壽星不能執規肇東北春不榮南方三鳥閃爍恆暘不能正炎紀實沈玄枵星紀不敢寒若使北極寜二十八舎咸錯混不問所主皆附阿戞撃以相蕩傾郎位十五漫衍不得宰赤子羽林軍脞垜不執兵狐南老子性耄荒秪將日月諛人以千歲稱農祥不見八榖亡一星亡不登一榖八星都抹殺那有一榖登徳星散賢不進東壁暗文不明三心披離隔夫婦恆星不見憂公卿福星不號鮮於侁客星不名莊子陵柱史斥不得主記注禦女屏不得列妤娙蒼龍把截作裳服白虎被翦作幹旌赤雀啾啾作蒯徹玄龜妄獻兆大橫庚庚不顧叛逆作孽不可活與臣子言依忠孝三能伴北辰墨墨天中央一星亂天綱天屬盡失常丰隆不爲瑞變竄色貌靑爲虫赤爲兵荒餘气鬱結不得申作霧塞京師竟日玄以黃西畢爲之哭終歲流滂滂坐令平陸爲湖江浸灌沒溺死天赤子十有三震雷號寒月喀喀摧棟梁四孛視天如平坻謂可反手移凶气旣滿盈狂謀轉轉大顚癡漸次日月尊亦將不自持四孛肆昧欺遲畱伏逆咸違期乃與其類羣氛眾沴團結爲妖祲撒沙遊燐潛羅紫宮內外遲禍機西邊喚天狗北畔呼旄頭長柄擎攙槍大旗張蚩尢要以﹝缺三字﹞壬辰之夜反黃道乃當飆回霧塞三精六合翻覆沈淪休皇天震怒敕六丁淸宮入禁窮禽搜元凶四孛肆臠磔逆黨瑣碎咸屠劉血肉與積藏堆垜如山丘當時從逆徒簡別分等儔流彗盡掃除祥景重羅收有如臨淄王起兵半夜斬韋庶人沴物散落如雪勿復畱再將元气太和窟搏作靈辰秀曜掛爲天皇旒森森布列三百六十五度四分一之內幹文燦爛文剛柔嗚呼日有食月有食皇天自悔禍萬古明不息柰何凶殘餘敢行橈皇極穢亂盡蕩滌光華再烜赫當孛乃不孛至矣仰帝力盡蕩滌仰帝力

答孫山人﹝一元﹞寄吟捲歌

秋風落葉露爲霜羙人去我天一方只知朔雁翔南去寜解魚書可寄將分開尺素云生手濯濯芙蓉倚楊柳金丹熒熒伏鼎竈寶劍時時拂河斗仙韶本是淸都樂欲奏人間舞羣獸去年送別吳王臺屐齒微蹤長緑苔相思每望秦川月寄信俄逢越使來越使能寄書不知書中意何如君能寄詩卷不知我膓車輪轉李白上天鮑照沒此聲何處君畱得霞爲衣兮月爲澤金光艸兮換君骨二子雄風不可尋九霄星露夜沈沈但看一片千年月懸向靑天照我心

送徐先輩﹝中行﹞

吳王城中三月春吳王城外送行人飛花亂撲長江去條風東來布帆舉將畱欲舎心趣多難行難止柰君何

招鳯辭送彈琴楊三逰金陵

玄桐掛朱絲碧軫黃金徽獨抱登髙臺坐石上時一揮淸商不如淸角悲鳯來歸鳯來歸髙臺紅日麗秋暉秋暉欲落兮鳯來不來

王右丞山水眞迹歌

生煙漠漠中有樹樹外田家幾家住重巒復塢隨不斷茅舎時時若菌附兩人並向魚梁渉一鳥遙從翠微度行雲澹映荒水陂似有斜陽帶微昫傍筱白沙明靑林滃沈霧乍明乍晦景萬變想當夏盡秋初處石墻短緣隈隈水淺縈回寛平一畆敞層屋板扉犬臥無人開書堂樹深晝寂寂主人應是王摩詰淸晨騎鹿看田出行過柴沜日向夕會招髙適與裵廸共賦輞川佳事畢圖成興盡詩未筆

任月山九馬圖歌

古人頌馬自魯駉杜詩尢勝伯樂經近代畫馬稱曹韓後來獨數李龍眠世無神手有神馬眼底誰能分造化鄒陽示我軸有咫驚絕縱橫電光起定觀始識任都水馬后金聲出吳李房星九點光殷殷天文地類相斕斒龍媒無種世亦產何必置牝宛代間於今不乏十二閒如此久墮文書寰前年禦戎急芻騎何不引此踏賀蘭嗚呼九駿安得歸龍班一匹可以當三千吾言亦能道塞淵爾尙伏櫪吾何言

兪漢逺雲山圖

洞庭之南瀟湘西濕雲從龍凝不飛九疑縱橫不可辧二女望斷重華歸山河茫茫都一暝仙宮隠入層霄迥水滸渾迷行路蹤云端忽露靑楓頂披圖亦覺亂心曲嗟爾良工意何局人間晴雨相倚伏秪在君手一翻覆

曹民部藏何太守山水障歌

蒼煙橫晚江江樹不可辧逺山虢國眉近山鬒不變誰將元气夜半翻淩亂少陵好東絹幽人絕流一葦航應恨可人不相見千村萬落路不通恐有閉門忘世翁孔明漸老安石臥誰爲蒼生起臥龍須臾雲樹開蒼茫始識九疑分瀟湘良工出自何水部妙思已落陳思王陳思王今葛謝袖中翛翛有造化蕭齋晏坐對圖畫時發云霖潤天下

戴文進風雨歸舟圖

黃陵廟下瀟湘浦西風作寒東作雨鷓鴣啼舌到無聲誰管行人望家苦柳州刺史幸不違長沙太傅音塵非翠蛾班管在何處萬古重華呼不歸

唐寅畫山水歌

杜陵一疋好東絹韋郎上植松兩幹唐寅今如曹不興有客乞染淞江綾前山如笑後如怒疏林如風宻如霧黯黯渾疑隔千里蜿蜿忽辧緣溪路黒云沍蒼梧丹霞標赤城壯哉畫工力九州島通尺屏兩厓逺立觢兩角一道空江浸寥廓吳綾本自淞水翦誰把淄澠辧淸濁茅齋傍江絕低小羨爾髙居長自好今年吳地幾魚鱉看畫轉覺心熱惱黃金壺中一斗汁我欲濡豪暎手濕莫教童子誤攐翻忽使癡龍攜雨出

暮嶺歸樵圖

吳山嶺頭風蕭蕭吳山落暉紅抹腰蜿蜒鳥道自能認只在山中非市朝燒薪暖酒換魚煮五十行歌气如虎朱翁側足金馬門吾儂未舎無媒路

董烈婦行

大壑松不雕髙山石不朽覆載無攺易世有董烈婦烈婦王氏名桂芳十七嫁與董家郎董郎臥瘵一年死烈婦嘔血手斂藏當時信誓對日月誰能上掩日月光死生契闊志不違老姑無依老母嫠母與烈婦伯父期他年徐與重結褵爲言汝壻昔僦居壻死居停主人將奪之汝曷來歸予汝棲與汝伯父相因依烈婦聞命志益悲未聞太行王屋曽爲愚公移天地生我死我自有處何有一撮茅土爲繐帷啼眠風灑灑母日護之不少舎後數日母去謂汝送我而後返吾不汝詐婦勉從母歸稍進一飯喀喀哽塞不能下長號浪浪淚滿把投匕曰我去母復送之野煙雲慘淡日一抹宣公橋下水潑潑婦雲母乎河水淸且淪漪吾往從之樂不可遏母聞驚絕色慘怛大呼褰裳不可脫漸臺水深瀨水闊斷萍茫茫彊令活去矣還復入君門抱君靈主哭愬君君神在木聞不聞肉摧血裂魂紛綸母去兒解防兒身終自妨兒有十尺麻爲君系三綱粗粗髽絰移在脰玉質髙縣幾筵右手持元气還乾坤靑天增髙地增厚是時婦年才十八英風烈烈塞宇宙嗚呼十五國風一共姜南朝惟見李侍郎忠節不但臣妾慶爲爾君夫何獨幸愷悌君子洪嘉興二年一日風教行爲爾成墳敕埋玉彤管有繹光熒熒豈徒肇家聲豈徒信鄕俗歌謡長吏澤愛戴國家福慰存盡封卹樹勸望旌復嗚呼天下多美人人百其身倘可贖

懷施侍禦儒遂贈﹝三首﹞

崇堞倚紫冥丹譙摩空靑城中樹稀無鳥聲昨日聞公入朝列相思一夜膓欲絕古人不可見今人交多面古人千載只可慕今人可慕難可遇君離越王臺吳王臺下來執手一徘徊銷盡萬古胸中埃與君交一日一日一日益﹝叶韻﹞交君未渠央我長不可極﹝叶韻﹞

嶺南古松气森森如君此時之古心蜀山欏梓蟠天回如君卓犖之奇材文章黼黻溟海深令言徽行貴兼金天子策名作進士選眾舉爲侍禦史巡行塞徼安逺人諫諍朝廷厲風紀餘力千詩百賦成四散江山被繡綺丈夫行道志大申勲名祿位極此始

闗闗雎鳩在河洲妾事君子願到頭紅顏𨿽薄志貞固脂澤履綦亦自修鴛鴦錦囊鳯綺琴蕙筵蘭室奉徽音金壺玊巵爲君斟無將管蒯敗昔心願爲南山之松栢不爲鶴鵠之離禽天道人性此最至人倫盡然同古今

送方行人﹝鳯﹞新擢南道侍禦

彤門九重逺萬里四海平康此中起六月七月雜暑雨街泥才干行沮洳送君都門東堂堂儀貌淸且雄手持繡斧騎花驄丈夫意气淩紫虹飛帆南指靑冥度石城微茫繞煙霧明月姢姢淮水樓晴霞苒苒鐘山樹玄武湖邊攬蒼翠北睇皇居想安寐何以獻之緘皂囊一日三發迅鳥翔君能言君理盡君言安得皆流行一日三發翔鳥迅酌君玊壺之美酒贈以錦槖之瓊琴淸塵弱水自此隔天涯日望瑤華音

北崖行

君不見吳江汝君子性如山善如水胸蟠萬卷帝未知坦腹髙眠故園裏明珠無淵不可含白玉須蘊巉■﹝山監﹞間翦瓊截璧爲小山植朶芙蓉浸潺湲花木被臯隰鳥鳴相闗闗汝君子居盤桓澄懷共髙閒攬蒼蒼兮瞻巖巖怳然臥逰穹巖邃谷一日數十獨往還蓬萊近東隔弱波衡廬南見空嵳峩人間大山西北多太行恆華不得並列將如何我山不在大俗駕不得過題名曰北崖髙揖祝公爲我歌我歌北崖兮气勢上與浮雲齊光景淩亂幹虹蜺撐星掛月拂紫微崆峒倚天劍昆侖升仙梯女媧遺子今日補天闕或作筆柱寫帝黼黻揚鴻輝斧鉞姦宄亂賊定君臣是非禮樂制作風雅發揮汝君子北崖爲子恱性情成功名請歌北崖行金石千年標頌聲

獨當奇處行題何大參子元藏沈隠君畫郴州江山圖

祝融峯髙插南極東南郴江流不息桓圭削緑浸瑤池天下江山奇復奇昌黎序送廖道士地文爭奇無比擬咄嗟道士不可當豈知今有何夫子何夫子謫仙人海外紫鸑鷟天邊石麒麟才如寶劍百亂截文似萬花天下春昔辭瑤京下九國仙姿蕭颯難容得置之江山最奇間明珠辭輝玉避色沈君頗似能寫眞陳子善題濡筆墨何夫子歸去來江山之奇亦小哉君有大道縣襟懷我欲從之問消息郴江東去何時回東瀛弱水倘可渡與君握手登蓬萊

訟風

臣將眾心箋天公一月不攺東北風酸澌射人痛兩瞳零亂百物紛蓬蓬炊煙作難幸出囪涕淚滿面嘻何從葦窓楮帳羞無功禽鳥素少並絕蹤鯤溟竭石海气通寜或鼓■﹝風貝﹞由癡龍六月七月如初冬風伯風伯聽吾訟顚倒伏臘何彊雄秪恐老天不君容

月泉篇

道人號月泉邀作月泉篇道院常有月道院本無泉石壇空歌罷斜倚長松眠竽籟盡沈寂雲煙紛綿聮上有黃玉頂下有碧瑤淵心賞極神暢不測何名天怳然欠伸雙瞳開手握碧蘿腳躡紫苔猶是朝元之宇步虛之臺人間少玄境況此百肆萬火中安有廣寒與蓬萊吾聞太湖之傍洞天之幽千山繞繚相羅周其間飛珠噴玉貫穿漱滌多異流夜夜玉鏡飛上千山頭來印萬壑金波滉漾寒光浮姮娥下浴魈魅避眼波瑩照大九州島授仙老以玉訣與三光而俱畱道人已自夢中受得金鎖流珠之洞文吞黃月而飲上池舞貝闕而遨蓬丘世間月泉空悠悠軒轅之孫爾同儔胸有日月袖有海能爲道人作此謳向來院字多垢濁勿將靈詮語蜉蝣

玉泉詠

滴滴瀝瀝瑤佩鳴縹縹緲緲銀河淸權公妙句我斟酌醍醐稍重璢璃輕八功徳水發源處分來南部深公許六指道人隔墻住牀頭共聽無舌語

將歸行﹝丁丑九月還興寜廿七夜渡頭舟中作時慈親在吳室人在廣兒在燕﹞

老龍渡頭秋欲歸炎州霜輕葉不飛江東逰客未授衣擁衾支枕歌式微自余之來日三北燕吳萬里稀消息﹝自蘇越恵六千里京師九千里﹞髙堂夢轉眼冥冥山圍蜑船天潑墨南溟有龍不可屠北山有虎不可誅鴛鴦相望懷慈烏況又嶺南多鷓鴣

短長行

昨日之日短今日之日長昨日𨿽短霽而暄今日𨿽永陰復涼胡不雨雪爲歲祥胡不稍暖開初陽徒爲蔽天氛曀日黭黮人物慘懍無精光物情望有常造化誠叵量气候淑美少君子道難昌陰晴長短不可問古來萬事都茫茫獨憐窮海客臥者魂繞江南煙水航

月烏篇

吾鄕沈郎字仲寛爲我遙索月烏篇月烏諭孝與客旅二者未知心所安孝爲百行大且初鳥中曽參人不如吾聞沈郎孝且才卽此乃是曽之徒寒光滿林莫返哺啞啞叫斷腸欲枯我今南飛依棘枝爲子仰天彊哦詩烏啼月落粵山低一夜魂逰吳苑西

贈盛翰林﹝端明字希道﹞

卞和能識玉荊山得良寶知玉不知人屢刖自殘槁孟嘗有內珍何意貨賄間靈物不能舎神珠自來還盛公抱天瑞手把山龍章惓與時人觀放之瀛壺傍朝披金光艸夕懸明月璫適從具茨來獨宿白玉房凡夫亦知寶未得先生儻肎示以求之方

鳯凰篇﹝寄盛王二太史﹞

翩翩雙鳯凰飛集南海傍眾鳥往從之不棄老禿鶬鳯凰自飛來只在海傍宿人爲天下祥我爲天下哭鳯鳴四海淸老鶬亦解啾啾聲老鶬無鳯姿籠中拘辱不得爭鳯凰顧老鶬相慰勿自傷老鶬答鳯凰鳯兮知老鶬老鶬只在艸莽伏物遇其類心凱康但令鳯凰聮翩上阿閣老鶬百歲沒向江湖亦足樂

王提醝畫古松歌

人言松有節不見節如松問渠老葉終年翠何似妖花三日紅人言松節勁不知松气融元和暢生意華茂春蔥蔥和流則不彊苦節亦道窮王夫子和气滿胸中守道百煉之靑銅畫史頗善諭爲君寫古松予亦爲君歌古松古松歌君柰何

樂孺歌﹝吾鄕奚氏昆弟汝沾汝承篤於友恭天倫攸厚予題其堂曰樂孺取詩兄弟旣具和樂且孺之云也復爲作歌﹞

渚鴻不侶鶩聮翩入紫雲有時下同宿終然不離羣磊落千金馬貢作萬乘車雙雙翼飛龍齊秣亦齊驅馳翔有美世共珍列之天閒織其文﹝葉﹞以章有徳勸百臣蒼鷹𨿽鷙犲狼猛安得稱重於其倫閶門今古道繁華歌鍾日夕沸如麻東鄰宴公子西舎酣倡娃誰人堂上題樂孺中有二士爲奚家先人應能積爲善天錫一雙白璧皆無瑕伯兮友仲兮悌棠華韡韡風光媚架有互服衣榻有共覆被入室諧蘭香出門偕逺志仗劍作長逰千里萬里亦同次番禺城下我逢之三人相攜共一醉醉中尙能爲爾歌歌此敬多感亦多吳中土風淸且嘉今如君者有幾何君家伯祖我祖髙弟子文名風節猶嵳峩乃知仁人有後世濟美看爾富壽方來百福如山河

孟玉磵畫瓜

溧陽夜燕來仲虛﹝狄衝﹞示我玉磵畫瓜圖嫣綿生意好手筆燈前摸索聊爲娛爾日南至气轉紓我心之喜君知無黃臺離離幾抱蔓野田倘有靑門夫焉知大瓞方包杞含章隕天天下理天地相逢與子起品物咸章自此始

題徵明寫贈潘崇禮灌木寒泉大幅

具區之水被三州洞庭之樹千萬數沈森浩■﹝氵皛﹞天下奇灌木寒流此何許潘君抱朴山水人日日策杖獨行徧滄浪之濵陽崖眾目悅暄媚忽逢陰壑如有神禹鎖老龍■﹝釒截﹞索絕拏雲怒雨出洞穴木號水呼竹石裂眾蛇從之互盤結蛻骨戌削雜鱗鬛颼畱風葉枸株橜急流抨撞石罅躍珠跳汞走鬭瀺灂微茫上析河漢注奔赴繞伯若方丈腳山鬼伏窺木客泣欲據恐被山伯抶仙老時下憇濯足而晞髮招潘君兮子來共千歲以一息潘君歸語衡山氏仙之人兮不可以久畱吾恐一往與境俱失宣州兔肩毛勁如石深醮金壺玄玉液閉門夜半役鬼工倐忽移來窅無迹支山謂潘君張君髙堂白粉壁焚香日坐對明月之夜風雨夕仙伯謂我當來覓攜君捲圖願寫照障入懷袖與君騎龍返無極余影終非世中物謝絕賓客扄此室門外有人勿與識

臥病懷勉之

郊原行中春風顚閉門縮腳七日眠惟懷落落五嶽客仰頭抱膝作何物堯舜殂落文王沒仲尼寂寞書在壁山川結陰艸木僵馳今騁古皆未得攜君璠玙之樂來黃金香鑪紫玉杯燒沈爇蕙降古傑共聽君手奔風雷頹然一醉萬事開

又

東園梅花白雪深大堤楊柳漸垂金欲往攀之煙霧陰美人觀道坐空林洪厓舉觴江妃斟素女鼓瑟容成吟我獨棲遲臥蘿屋詠君寶篇千萬足

閶門歌送郭令

雞鳴角烏烏閶門將啟塗船頭卒徒擁屋底翁媼呼呼將兒孫起來送郭大夫大夫彊汝柔大夫明汝愚大夫飽汝饑大夫康汝痡教汝興禮節教汝誦詩書大夫舎汝去汝能不思乎君子恱其文細人念其劬說向君子道能歌歌大夫閶門開百姓懷雲帆指金臺天王禦■﹝宀禹﹞萬國來萬國來仰帝力王道蕩蕩平康正直天子豈不思思哉建皇極皇極建若三五大夫忠良伍志豈在朝暮淸風穆如去者慰存者懷穆如淸風懷其存慰其去穆如吉甫以永今古

首夏山中行吟

梅子靑梅子黃菜肥麥熟養蠺忙山僧過嶺看茶老村女當鑪煮酒香

夢與表弟王制彛卿表甥陳鰲子魚散步河曲鰲邀飲其室覺而賦之寫似二子

三人連袂閶闔行二少年弟一老兄﹝一爲舅甥姑逐便言之要是寱語﹞莫言蒹葭倚髙樹芳菲潤暎蒼枝榮魚也有酒旨且多彛也起舞我也歌渭陽棠枤聲相和明日可如今日何

懷星堂集卷五

●欽定四庫全書

懷星堂集卷六

﹝明﹞祝允明撰

○近體

悲秋﹝三首﹞

年年吟嘆到悲秋心語因循竟未酬日似寶珠容易擲道如滄海等閒求愛憎衮衮風千變今古茫茫貉一丘老子自憐深興近譙將雙眼上南樓

荏苒來鴻去燕期騷人切切有相宜漢宮新調初翻葉素女哀音半破絲欲賦心懷無那意少咨時事未能癡長風短雨時時過爲暑爲涼不可知

野老今年齊騎省不從今日見毛斑行過日月知多暇坐愛星河不可攀俯仰隨時看物易尋常談事到身難登登兩屐江南閣蒿目西風望子山

秋宵不能寐

官街徹夜鼔聲悲萬古渾無至靜期百事生來酒醒處七情傷向夢回時紅顏交代將人誤靑史升沈與世移獨起挑燈暎窗坐秋光月色共參差

丹陽曉發

京邑到來熟曉行如赴家月明人渡水星散樹驚鴉燈影依依店茶聲逺逺車蕭騷兩秋鬢無處定生涯

旅情

旅食慚工部分攜念孟光歲時臨俎豆風露警衣裳滿月當春面明霞見晚妝情懷宜自遣看是買臣鄕

江行﹝二首﹞

渡口人爭發出江舟已微鐘聲離岸小帆影逐星稀朔雁連云度寒潮伴月歸蒼然山一帶隠隠伏長圍

丹陽連北固千里艸萋萋東去水逾急北來身漸低漁舟長宿火客枕厭聞雞風景年年是因無妙句題

長途

長途只是水連天好景惟應月帶煙獨有流鶯與飛絮見來渾似緑牕前

看月懷內

看他夫孺作嬌稱擬向君王覓與卿想得夜深刀尺罷推簾獨自下階行

答錢二

病喉少日兼辭酒養性經年不看花君問情懷看此紙新詩字字學唐家

代東園梅見嘲

祝家園裏一株梅舊是三郎手自栽今歲寒花開欲盡三郎何處不歸來

燕京陌上游妓

相逢無路避靑蛾十五燕姬細馬駄老眼年來觀道熟妖嬈知柰石腸何

京館聞鶯

天風吹出掖垣聲瀏亮緱山午夜笙錯認閶門折楊栁一時飛夢滿江城

宮詞

非謫非眞是甚仙紫雲橫截大羅天依稀記得人間事十四封紗二十年

詠都城賃騎驢馬

紫陌東西苦不禁朱門飽秣臥花陰知君未是登臺骨休道昭王不掛金

自末春入初夏歸舟卽事

往往花移色交交鳥換鳴云將京國逺水別衛河淸髙嘯迎風轉低眠看樹行殷勤吳郡酒還得此時情

沿潞河直達淮滸岸柳蔚然

■﹝王靈﹞瓏翠玉芳陰茂窈窕娙娥婉態多不是一行千萬个荒天寥落柰情何

黃樓

落日照徐彭長堤上下乘黃樓不知處洪水尙襄陵客子能懷警官亭試一馮波濤終古險來往自頻仍

盧溝橋

四海修梁秪有二盧溝雄冠帝城邊下臨窅窅疑無地上接茫茫恐是天紫蜺平飛通碧漢白龍橫臥破蒼煙牛車百兩春雷過愁壓幽燕地軸偏

法駕

蔚藍天上郁蕭臺五色云旌雉尾開法駕幾多牛馬走不容凡世一夫來

臥病

同人相見總相稱一級名階只未登此事苦難多著力拙夫甘道實無能壚邊豈有升天客榻上分明坐夏僧一片商顏半江水盡堪黃綺與莊陵

宮詞

黃屋巍巍坐九天煙雲千疊蔽嬋姢流鶯回首宮墻逺妾負紅顏二十年

兒子續入對大廷感激因賦

先公磊落傳臚處老父迂遲失馬中未必逺尋鼌董策靑箱猶可獻重瞳

兒子召試館職

黃紙書名已異恩玉堂觀藝復何論持將宣室當前席幸有丹衷世世存

兒子召試後忝竊收錄遂蒙欽攺庶吉士畱學翰林

文帝弘謨逺明王懋舉初望應非曲學功欲得眞儒給膳攄文思休朝讀祕書養成臺輔地嗟爾意何如

舟中憶續

功名爾已誇雛鳳情愛吾猶媿老牛悵望燕山雲海隔曉風吹夢過滄洲

追和皮陸夏景衝澹偶然作

緑漫衡臯帶茂林林亭遙對接疏襟江涵竹影鋪丰席雨浥梅蒸溽素琴檻水生漪浮澹炎棟雲團蓋落虛陰人間最是難消此未解塵名誤道心

閒居秋日

逃暑因能蹔閉闗未須多把古賢攀並拋杯勺方爲懶少事篇章恐礙閒風墮一庭鄰寺葉雲開半面隔城山浮生只說潛居易隠比求名事更艱

婁江舟中述夢續事狀

相慰華堂下重逢艸野中塗鴉猶習幼策馬拯塗窮恩愛千年定精誠一刻通直能呼共老天壤有移鴻

壬申閏五廿六曉紀懷

龎葛空聞有鳳姿仲謀聊可道佳兒病身日對千戈臥別淚時看尺素垂半夜雞聲猶慷慨平生驥足竟驅馳無因便把漁竿去羞向斜陽弄鬢絲

絕句

白眼靑天萬里心門前世事正浮沈日斜睡起無聊甚獨倚闌干看樹陰

淚﹝二首﹞

昔誦江東詠淚詩看來別有一般時孤衾獨枕斑斑處半屬吾親半屬兒

魯國潸然可柰何洛陽年少更能多靜中怕似姦和婦換作臨風兩韻歌

壬申夏夜不寐

冷暖光陰不盡來流年五十豈徘徊半牕明月三更後起步中庭幾百回

醉﹝斷酒二年偶復一醉爲此壬申季夏十七日也﹞

醉來中歲裏那復有童心秪覺忘人我何爲更古今山河秋兀兀星露夜愔愔惆悵惟陶阮懸知磊磈襟

苦憶

苦憶京華更不禁百壺那解一生心爭誇膝下簪纓好豈識癡翁別有襟

對酒

對酒無歌舞看天只詠詩唐賢文滿案半是亂離詞

山

深塢髙峯處處寛尋常歌嘯等閒看城門欲閉無船渡卻笑今朝要入難

詠牀頭劍

三尺靑萍百煉鋒流年三十未開封藜牀且作書生枕只恐中宵躍臥龍

早春江行

五十六年行役身又漂萍葉及初春桕燈向壁吟殘句江雨敲牕夢故人鶯轉上林空倚醉月生南浦幾傷神還家想得兒童笑毛髮蒼浪緑綬新

乙亥五月五日王僉憲文明邀宴廬陵螺川驛樓觀競渡

提刑玉節照淸江客子遊觀喜大邦夾岸魚龍爭得水﹝謂競渡舟﹞中流笳鼓雜飛淙國謀幸駐襜帷問鄊思微從俎豆降欲待梅花開後寄只應遷轉忽移幢

縣齋早起

縣小才疏政未成披衣衝瘴聴雞鳴向來嘯傲知多暇老去驅馳敢自寧有物解將王路塞何人塡得宦途平拙謀果是因微祿好傍吳田晏起耕

縣齋

縣齋孤坐暫澄懷未覺飛光兩矢催夜雨鄕闗歸夢久夕陽門院壯心回非因傲吏偏違俗且喜微邦稱不才坐起忽驚詩景入西南山色隔城來

歸與

炎洲閉戶賦歸與縣尹何妨委巷居奪祿浪言耕有代﹝予丙子冬暮入廣上司以拙於催科秋稅後期停給俸米文移在縣而予身在廣也﹞旅行誰信出無車空慚河上深藏賈卻笑闗門彊著書莫道文章誤公事文章今誤復何如

循州春雨

物候逢春好春來悶轉深山城十日雨家國百年心海吹饒生冷蠻云易結陰循州本謫地何待此愁吟

戲作口號

道惠何曽惠言寧又不寧一春眠裏過三日水中行坡老荔猶澀陶公酒未成哥哥渾不顧枉費萬千聲﹝方吟適聆子規遂爲結句﹞

廣州戲題

生世投閒四十年瘴江班頂試鳴弦今朝也是爲官日白日靑天閉戶眠

丙子重九戲題

行年五十壯遊腸幾把他鄕作故鄕萬里一身南海畔客窗獨看雨重陽

題廣州客邸壁間

故國間居四十年疏慵𨿽樂怕違天天應尙念疎慵態又使閒居瘴海邊

戲爲口號

逺人羈客古今悲昔日慵看惜別詩六口一家分五處爭教不作斷腸詞

廣州別表弟趙二

海邊三載試琴才省問煩君兩度來天闊風鵬嗟轉徙秋深霜雁獨飛回計程驛路過江棹屬買漁蓑掛釣臺別酒多傾也能醉歡情不似故園杯

江沱已喜干戈定吳越猶聞稻蟹肥把酒正看黃菊好凝眸無柰白雲飛鄕閭訊遺情親減中外聨行爾我稀幸爲經營石湖畔秫田三畝一苔磯

己卯春日偶作韓致光體

亡羊何日返初岐失馬由來未用悲靈藥不消心底火世情猶惡夢中棋三年紫陌長虛屐一紐銅章只礙詩好景好將閒領取淡煙明月兩參差

庚辰二月廿七日曉官窯舟中口號

世棋年矢兩相催絕嶺春深與雁回無限胸中未酬事蓬牕燈枕酒醒來

危機

世途開步卽危機魚解深潛鳥解飛欲免虞羅惟一字靈方千首不如歸

夜歸

雨洗秋光萬井明風髙云破月微生還家莫道長酣寢才聴雞聲又出行

看山

嶺海看山旅思空歸來還入畫圖中平生愜性仍知己只有靑山處處同

冒冷行役

誰使衰年冒冷行幾般辛苦幾般情重重樓閣深深閉家隔東南四座城

宦遊句曲偶讀丘殿丞寄茅山道友詩有感遂次其韻

珠有餘妍玉有輝雞棲鶴馭本相違靈飛碧檢文難讀想結金堂夢易歸頗恨殿丞虛左契終憐長史入仙機懸知紫陌埋塵骨緑艸茸深白鹿肥

句曲道中

老至誰憐晝錦明春來聊得客襟淸宵依星斗宮壇臥曉入神仙宅舍行眼看山多城郭少肩挑詩重簿書輕何時總入煙霞去不見人間寵辱驚

傷

三年兩度哭亡兒莫怪衰翁舐犢癡誰使爲生便爲死可堪成喜亦成悲靑蛾怨積蘭枝夢黃壤能酬瓜瓞期等是人間慈孝事﹝缺﹞

次韻表弟蔣煜及門生翁敏見贈喜予歸田之作四首

中條不攺舊王官猶喜書淫共士安漢女紅顏非自誤阮公白眼向誰看農人問稼教多秫道士裁筠贈作冠日喜車來皆長者秪應姻舊倍添歡

荷鉏欣種淵明田坦腹還如懶孝先登山自蠟平生屐載酒時過逺近船焉知魚鳥升沈性齊得椿菌小大年卻笑人間心尙在欲將靑史訂愚賢

忙是揮毫靜奕棋雕闌日轉夢回遲時從王右軍臨帖戲學張京兆畫眉傍水近開三益徑停雲徐詠四愁詩新來最滿平生意樓上看山獨坐時

髙眠不怕喚當闗一月華胥遊未還意在可兼無可處身居材與不材間瓊敷玉藻六七子金雀雅頭十二鬟愧有金陵無李白棲霞卽是虎丘山

口號﹝三首﹞

枝山老子鬢蒼浪萬事遺來剰得狂從此日和先友對十年漢晉十年唐

不裳不袂不梳頭百徧回廊獨步遊步到中庭仰天臥便如魚子轉瀛洲

蓬頭赤腳勘書忙頂不籠巾腿不裳日日飲醇聊弄婦登牀步入大槐鄕

臥病

鞍掌思將適野情偶緣風火便相嬰懸知智鄙同爲虐且喜閒忙總不行服餌轉令諳物性靜思因得檢平生醫經士典都餘策一卷南華萬物平

無題

亭角樓牕取次憑東風不送笑歌聲山村水郭城西路卻放朝云此處行

病臥北牖仰見飛鳶戾天忽然口占

海國秋炎紫漢空一聲深入太霄中回看五嶽三山近略望千流萬壑通未必彩鸞能瑞世可憐黃鵠不離籠因思兜率黃金地金翅擎波護鷲宮

寶夢

牕外星河五鼔天香凝紙帳裹云眠遙尋鶴夢遊塵外卻怪雞聲到枕前拱璧光陰悲此日懷珠奔走笑當年知音總沒惟懷古卷裏相看共黙然

衰病

半年衰病入秋深減卻肌膚長道心不省門前猶市井忽瞻墻外是祇林一端惟靜爲甘味萬緒都忘遂苦吟﹝缺﹞

病閒

病閒身懶趣偏長書策縱橫擲滿牀醫業探尋勝士業閨房淸寂似禪房靑春總誤今何及白晝長閒夢始忙此境可畱終歲月豈湏重覓引年方

漢室

漢室咸陽建山河百二開甘泉芝艸出天馬大宛來宣室宵衣問長楊獻賦回寧知天祿閣不用子云才

滄浪池

出巷少人煙林霏四望懸冷光涵曲徑沈緑漾平漣古寺依文殿髙城瞰野田每經思版築忘世更懷賢

宿金山寺

窓中一抹海門焦珠貝魚龍共此宵枕得善財參後石洗來天漢轉時潮神遊會解靈妃佩耳靜能傳少女簫況是梵王宮闕裏蓮花葉上蹔逍遙

夏日遊慈云寺

命儔乘暇日散步入慈云野气能遙接秋光自獨存小山侵竹尾細水護松根眾果都連苑繁花雜植園廢興徵老衲文字哭孤孫﹝朗僧出先公畫題誦之泫然﹞卻幸重來好禪牀許北軒

舟過故表伯父王氏宅前有感

輕舟獨泛午時風車馬當年一日空緑水靑門暎紅樹一時都入感傷中

秋晚由震澤松陵入嘉禾道中作﹝二首﹞

晚發西南郭秋深雨气偏人家低似岸湖水大於天日崦長如閣風檣不用牽辭燕還入越才費半流年

湖尾橫波急船頭轉港頻幾家危傍水一木老存身黃菊看如客靑山坐送人空舟隨處泊不用擇行鄰

泊嘉善東橋

石梁磻水浸秋寒一夜霜篷寄釣竿是處風光解題品江湖莫作旅人看

途中卽景

地迥景逾勝數程無市人隔籬花脕腆臨水樹精神村犬隨船吠沙禽見客親漸看明月上夕韻想更新

卽景復爲七言兩韻

臨水樹如朋合志隔籬花似女懷春護門村犬還驚客親棹沙禽忽訝人

錢唐泫妙道院夜賦

枕席錢唐館更時未北還毎當身作客轉覺意能閒雨气橫秋海潮聲入夜山道人看黙坐應笑鬢輕斑

山牕晝睡

身在云房夢亦閒松頭鶴影枕屏間一聲隔谷鳴華雉信手推牕滿眼山

晚上吳山風雨驟至

東望海門門忽開松風十月滚輕雷山眉一點云拖黑知是龍王送雨來

赴報國院海會喜侯二﹝瑤﹞葛大﹝懌﹞同集

隔水應霜鐘尋聲入寶宮剎那依焰慧六萬繞神通歡喜來侯白淸眞遇葛洪獨慚文字累未得此緣空

追賦內相吳公邀往書石山中雜題

上宰邀書睿制篇幸從幾席向林泉晨陪松露翻閒語夜傍賢星聚處眠蹔拂古風噓故里喜逢佳衲過山前兒童日夾先公膝說向當時屢泫然

雨中句容道中喜看山色

洗秋零雨向蕭神京邑風光斬地新馬上會淹京兆客天涯忽見薴蘿人輕雲澹蕩鉛華薄初日曈曨寶鏡眞便欲涉江嗟未得芙容猶自隔靑蘋

寓黃輕車宅雨夜禁直歸因戲贈

黃昬冷雨濕金鞍鞬箙提巡繞禁鑾星散羽林霜气肅天臨華蓋夜光寒鄂君去後衾猶薄京兆歸來黛已殘知有遊人臥齋閣一般飛夢出長安

與沈二﹝少剛﹞秋寓建業山院夜話

倦迹憐司馬淸風遇隠侯鄕闗不堪問文酒且須酬水壓吳王國山橫建鄴秋髙臺仍可喜重見鳳凰逰

嘲客捨山腳下井

腳帶渾泥气帶腥幾家同汲競罍瓶寒泉只在前山裏笑殺居人總不醒

幽州歲殘

冠天袖海舜幽州風候蕭森气朔遒雙闕日移仙仗散六街塵滚晚衙休馬周臥旅猶觀國王粲懷鄕獨賦樓未得邊闗擒虎豹還思江海弄鳬鷗

暮春山行

小艇出橫塘西山曉气蒼水車辛苦婦山轎冶遊郎麥響家家碓茶提處處筐吳中好風景最好是農桑

萬安道中

歷歷長亭過眼頻浮家一舸日隨身江山不苦南徵客星斗應憐北望人劍匣只依書裹住酒杯全亞藥鑪親牀頭歷日閒拈看一歲無端半已陳

贑州

蕭瑟灘聲怒復幽四程猶未是炎州行人不解居人語章水相逢貢水流蔞葉檳榔湏學啖蒓羮鹽豉向誰求英賢滿路容參謁珍重昌言日拜收

上下灘

上灘若緣蟻下灘若馳駛移轉頃刻間便是人間事

庾嶺寄謝江西白大參﹝士珍﹞宗憲副﹝朝用﹞二同年

太原白居易南陽宗少文千年才並出一日可離羣契分秋風桂情親日暮云江波二千里相逐送淸芬

山人獻白鷴

艸啄萍棲瘴海濆野人攜得肯相分九還丹顆浮蒼頂一縷靑霞斷白雲五服也知章有徳百禽應是不同羣縣齋相對悠然想煙水城西日易曛

思食豆腐

蹲鴟亦稱野人腸薯蕷還輸菽乳良轑釡不聞流素汞堆盤無復截虹肪舊知學士能爲贊今訝淮王不遺方只恐南山歸去後苗稀未得快新嘗

失白鷴

何處靑冥會一衝短翎應近井廬中來時想見銀塘靜去後休嗟蕙帳空自笑無魚難久館誰言有鵠不如籠歸心一夜秋來月吳水吳山幾萬重

夏日城南郊行

古縣周遭景物環政𨿽多暇倦躋攀偶因送客乘時出卻得浮生半日閒頻過水邊仍有竹忽當林斷逺逢山但教到處情如此瘴海無妨緩緩還

遊和山麻石巖

山和人亦和乘暇集鳴珂陟嶺美未得到巖奇轉多交枝樹礙馬一步地旋螺成屋自麻石作門惟碧蘿瞻天隔鳥道入地學蜂窠樹向頂上植泉從肩畔過禽虫馮幾住云靄入衣摩佛座泥三級僧牀石四阿西臨野廣漠東眺徑陂陁逺吹潛生爽驕陽暫息苛禱祈情敬謹樂業舞婆娑物穰用亦儉地危心不頗民風都似此吾爲爾陳歌

北郊訪友

風物幽妍上郭寛訪朋因得一回看家家黃土墻三尺處處淸渠竹數竿欲雨欲晴雲半密如秋如夏汗微幹苦吟應得山人句卻笑籠頭少鶡冠

過林頭看修竹數里不斷甚愛戲題

五寸衝牙文八矛裝成十萬繞林頭莫欺楪子興寧縣一半人家千戶侯

和王太學見贈﹝四首﹞

水鑑求才事自公徒令寂寂笑英雄山齋一枕淵明夢開眼猶慚七里封

道拙才空志不成錯將言語占時名無端拋卻山林樂換得軒裳底事榮

艸廬藏得臥龍才許我英雄亦異哉剛道同心金可斷江南便是海南垓

三載相看有別離春鴻秋燕不同時我尋松菊去方急君會風雲行莫遲

登越王臺

環城三面碧波圍今古樓臺滿翠微不見越王惟見佛木綿花裏鷓鴣啼

惠州西湖

西寺東城兩幅圖長虹脊畔小浮屠杭州惠郡都遊徧醉眼時將作石湖﹝石湖蘇之西湖也﹞

莆田鄭自修宰河源故厚予四月三日舟過縣城君以詿誤不在予亦以文法行一時風雨大作小泊沙口而去悵然懷君口占一詩期後寄之

河源西郭夕陽過不見美人將柰何雷壓船頭蓬底坐一時風雨亂風波

三月初峽山道中

春陰春雨復春風重疊山光濕翠蒙一叚江南好圖畫不堪人在旅途中

庚辰三月歸至保昌館李君士元家適士元車馬有行色廿四日解攜各北南臨岐口占爲贈

梅花闗下春雨深客送主人無限心鳳生南海莫言逺明日一飛歸上林

市汊阻風

十日踰千里三宵滯一隈旅情忙復緩歸棹去還來橫颶摧髙木飛濤激迅雷坐看村市沒行路不須哀

宿茅峯

下馬門前一振衣翠微髙迥逼淸微云邊洞裏眞人去月下山中長史歸丹伏砂牀金焰短術穿崖竇紫雲肥神方能詠不能遇一夜爽靈峯頂飛

登千佛院塔

八面靑紅倚碧天牕中列坐萬金仙排云欲挽三茅袂拊檻慚升八部肩盡訝入檐奇影倒應知出世法門偏詩題漫道遊觀勝只得塵勞一飯緣

髙淳道中

柴門對樹樹臨流春日遲遲滿客舟一種江南千里景只聞雞犬不聞鷗

經舊遊

當壚一啜手煎茶迎客桃花戶外斜聞得博陵崔護道不知今日是誰家

詠公館花木

句曲酴醿溧水桃溧陽孤柏倚風髙家園幾樹桑和柳何事令人夢想勞

未足句

卻恨風光同萬里眼看百里不能歸

憂國天髙惟有夢思家懷近不能歸

與句曲李令徐博士等夜飲

洞天福地神仙縣宣化承流父母官自笑樊籠猶閉鵠卻憐山樹亦棲鸞緋英炫幄春方爛紅蠟揺觴酒快幹未必嘯歌妨杼軸風埃浩浩蹔淸歡

贈江秀才

三日芳蘭入座薫欲將心事爲論文仙囊古玉餐無訣官市新醅飲便醺已羨雄飛難久伏毎嗟同調易離羣茅峯蔣阜無多地未擬相思詠碧雲

宿攝山棲霞寺

寒林日暮息車徒卻得南朝最勝區廿載不登禪子榻一宵權作佛家奴齊梁寂寞名猶是儒釋紛紜念已無最是宦心能敗道羞將束帶問衣珠

泉洞迷藏艸沒梯倚巖千佛坐髙低疊襟山色周回峭隔樹江聲隠暎齊宋刻梁文江令筆龍蟠龜戴上元題棲霞只是枯禪宅爾許頭顱向裏棲

枕上紅塵白晝深眼開欲得息勞心燈花暗入僧牀冷山閣馮江萬木林

出湖見山

長湖方出口一帶橫靑山行處必如此何云出世閒

當塗歷陽溧水界中數還往遂懷李翰林

靑山歷歷樹蒼蒼逺水長天幾夕陽千載更無仙謫下只應愁殺賀知章

舟行守風阻險輒睡酣適成詠

行役安危定心閒常自如毎當驚灔澦偏得訪華胥適逐墻頭蝶淸涵水底魚覺來何以遣枕畔一堆書

謝楊大送梨花栽成

來自淸修處士家艸堂初就便增華雕欄月上添得影畫棟云過分作花園吏引渠經細幹閨娥繞樹候芳芽洗妝先覓催妝句憑閣巡看幾日斜

謝呂禹平惠玉鞭粉團花

花開根至梢素朶附香條流蘇疊脂粉眉鈿簇瓊瑤不逐紫驑馬空依翠鬢翹予方理花事先聘汝無驕

中秋日燕客晚雨

中秋美景當吳苑十載佳期共此堂珠履髙吟歡滿座金釵送酒看分行荊娥妬月俄行雨趙女停弦慢遶梁莫道西巖容易墮朱簾徐捲爛銀光

十六夜召集

廣寒昨夜不曾開今夕佳期已報來且向艸堂杯舉待人間紅粉會相催

爲唐子畏索劍﹝昔年承唐子惠愛曾以雙劍贈答其意別來恆念之其一鏤靑萍二文者尢憶間以一章問之或肯假抑更惠乎﹞

手解靑萍昔贈君仗來多少截妖氛知君道就﹝缺二字﹞後把與東人刲白雲

簡趙西臺﹝二首﹞

滿月澄寒鏡淸霜滌素琴獨攜車後雨去潤豫章林

死恨錢塘水悠悠只向東雁飛𨿽不北連日有南風

過鄭六﹝升﹞不遇

欲作春風上國遊尋君東海話離憂煙波自剪西牕燭絲管醉眠何處樓五夜不逢黃憲面百壺那解長卿愁平生國士靑君眼老矣猶能一笑酬

送顧司封﹝華玉﹞守開封

皇輿百郡首開封良牧分符開治功參庭屬吏衣冠滿繞郭編人耒耜丰河山郟鄏千秋固雲雨乾坤萬物同懸知政化平如水共看漢室美吳公

戲爲朱民部索虀

蘇公屢欲傳冰壺此味能參自信吾爲語版曹朱學士客廚爭柰並錐無

畱別趙上捨﹝元璧﹞

歸騎聊乘一日閒夕陽移座未能還西風明日丹陽道回首雞鳴雪滿山

吳文定公挽歌詞

鼎軸參黃閣階符坼紫垣位遷如始筮人慕過生存一徳天猶格三朝國共尊君臣兩無負元烈荷厖恩

執紼椒塗逺前驅鳳翣還君臣同國運忠愛滿人間速奪山河系幽情水竹間吾曹惟淑艾抱籍哭頹山

吾祖懸車日知公釋褐初遂深魚水分亦有兔蘿圖笑語兒童際衣冠夢寐余淒涼天下徳忍謂及門徒

贈翁隠居

吳郡翁髙士森森君子儒風標抗軒冕禮樂在江湖松露濡談麈匏樽盡酒壺卻嫌城市隔欲別重踟躕

答日本使﹝姓橘名省佐相國寺僧﹞

日邊來處幾何時聞說占申復到寅﹝海舶行憑指南鍼日本本在寅由南折西指申卻回還近寅乃中國濱寅讀若夷﹞遙仰北辰趨帝座卻經南甸駐行麾詩名愧動雞林客禪諦欣參鷲嶺師回首山川渾渺邈只看明月慰相思

懷星堂集卷六

●欽定四庫全書

懷星堂集卷七

﹝明﹞祝允明撰

○近體

簡伊僉憲

七朝熙洽世臣家班序丘樊勢並華忠孝到君傳不匱韞沽如玉總無瑕園同涑水靑山下扉掩閶門小曲斜老去髙情澹如水著書觀物是生涯

西臺伊公枉和贈篇至於再三重次呈答

東野猶居郭外家閉門髙枕嘆年華秦人不敢窺幹木楚事休教誤屈瑕暑气轉嫌秋候溽樹陰偏受日光斜駑駘過辱千金許慚愧酬知未有涯

與吳大﹝用﹞飲酒世事浮雲幾變更鄰居長聴鳥嚶嚶緗編俯仰閒今古靑眼摩挲老弟兄樹下送鬮髙嘯飲水邊聨袂細吟行胸中三十年來气終不銷沈負友生

贈孫山人一元﹝自稱吟嘯仙﹞

思邈先生不可尋紫麟騎下閬風岑宵眠華嶽星支枕曉度闗河月滿襟驚鶴夢殘飄露葉哀猿腸斷抱霜林秦臺故有吹簫侶一片宮商萬古心

贈兪隠居

水南雉市萬塵趨水北還容陋巷居三尺素桐陶靖節百篇華賦馬相如心拋世俗爭爲事手錄時賢未見書欲繼姓名髙士傳怕君嫌我近睢盱

寄謝雍

謝家蘭樹有淸芬毎誦澄江卻憶君想得山莊長夏裏石牀眠看度墻云

贈朱孝廉﹝性甫﹞

百年貞白舊髙樓傲兀風埃六十秋楚聘尋常來北郭魯呼前後只東丘書抄滿篋皆親手詩艸隨身半在舟前輩風流惟此老天公多爲後生畱

方吳二子償金之什

讀罷償金記直疑無此人唐君解言語髙義不成塵

友人郊墅

孤墅倚髙原扁舟晚到門琴聲虛艸閣月色滿江村霜落魚鰕出煙收花竹繁不須燈下坐臨水好開尊

艇子

江南小艇子能住亦能詩梁柱無階砌門窗卽枕帷坐流看樹過行屋逐風移試欲作舟史半生居在斯

題龍歸洞下有龍母嶂

千峯如帳瞰巖扉靈物何年向此飛潭底火符玄鐡簡嶂頭金母白綃衣海多雲雨應長往壑暗藤蘿久不歸洞外蛟蛇常起陸可能消伏運神機

季冬朔旦汝徳周學二秀才過訪病禁飲不能畱別去悵然竟日燭下得句明日寄之

相思旬日忽相逢不是忙中是病中玉麈漫誇談柄在朱顏應笑酒杯空憐君濟濟衝霄鵠顧我垂垂失路鴻吾道若行千載合不須重嘆馬牛風

上元日喜晴柬董博士及諸秀才

三月恆陰待此晴燈輝晨暎日華明便趨東郭朝龍馭又向賓筵聴鹿鳴簫鼔兒童聊祝歲﹝上元張燈事起於漢祠太乙今俗借燈爲登以爲祝丰年之兆耳﹞犂鉏父老喜深耕雲師雨伯休重惱欲共溫泉祓禊行

神光山

山郭西南五里彊翰林畱得讀書堂漫漫古岫雲煙薄寂寂閒坡艸樹荒數點逺村鉤望目一間空殿鎖斜陽山靈我爲鄕人問會許何年更有光

贈王希賢秀才

緇衣耿耿此心長靑眼隨人到異鄕海外不須誇馬腦人間誰解識虹肪也知老桂爲仙樹豈有幽蘭減國香奮翅雲霄應不逺相知獨愧早稱揚

謁張文獻公祠

丞相祠堂曲水涯祠邊仍是相公家千秋若解收金鏡萬里何緣枉翠華門外犦牲兼絮酒嶺頭松樹夾梅花人間不乏牛仙客長攬遺編費嘆嗟

峽山寺

靈區苦不到到亦苦詩難景象絕聞見怪神如等閒地將海作帶天借山爲闗今日卻堪恨緑林棲近間

潮州韓文公廟

一世北斗望千秋南海濱文章傳絕聖政事澤時人姓作兒童字心將動植馴佛靈能有禍終不下臣身

次韻奉和方伯湯公回鑾志喜之什

五云遙捧翠華歸北極芒寒萬象依闗塞巖巖分地險金湯麵面自天圍聖圖六馬知能馭永命三靈未待祈嶺海小臣從國老中宵魏闕夢魂飛

傳聞郊祀後大駕尋復出狩疑信未得因用前韻紀事一首

窮海歡傳八駿歸仍聞消息語依依要荒豈必勞重幸帝命今方式九圍禹服正須垂拱治堯年何用築宮祈明禋眷答皇靈切長使鉤陳護六飛

奉和顧憲副梧州謁都憲韓公祠堂

拔地洪材構帝家倚天雄略眇虫沙誠歸魏闕心懸石血飲匈奴膽破瓜半夜昆侖樞密宴三言苡薏伏波車當時利口今何在老樹閎祠日又斜

夢故知

气涵珍玉語良金不論窮通話盡心枕上一時南北海半牕梅影月陰陰

謝湯文守惠地黃煎

會將云縷換霜華一匕玄瓊入紫霞他日天臺莫輕住要攜徐甲到流沙

夢故人

今古悠悠老客心酬知何必接蘭襟爭憐寂寞盧生枕還恐淒涼子敬琴吳苑此中非舊社越江南去是﹝缺﹞林紙窓禿筆聊成賦風弄淸燈夜點沈

元和愛結過深晤言之餘復投長句思予和女乃就二章意局情饒聊復爾爾

枝山磊落倚東山雪檜霜松許共攀文字虛名今且愧疎慵物議古來艱平生肺腑篇章內身外金蘭夢寐間萬卷舊書千石酒兩人相對白頭閒

東園訪梅已謝

故里閒居憶美人開軒延佇禦周輪兼旬病起殷勤探玉鈿飄零徧委塵

湣時

巡遊方罷亂離平豈謂凶饑歲二更桂玉斷來錢貨廢糟糠空後析骸爭焉知卜史言天道盡望仁人輔聖明三戶可憐瘡痏在欲憑開鑿了餘生

寄吉安太守徐士元同年

梅闗歸路拜車塵閣皂書來語意勤始信淩雲江海客能懷閉戶薜蘿人酬知但有篇章舊名世爭看事業新玉版金棖無用逓澗藤崖刻不妨頻

中表甥陳鰲子魚久抱微疾懷之得句因寄

俊鶴祥鸞陳子魚閶門樓閣事親居想因別墅聊行藥卻得云窗漫校書俗駕向來虛下榻徳星何日見牽車身爲公子心爲士便是公侯已復初

足夢中句﹝二首﹞

逺公蓮作社陶令栁爲門止酒用卿法攢眉吾不言白雲時或出黃菊故應存二老皆寂寞千秋誰共論聖境不可到魂遊記綿花藏竹林院蓮號貝多編龍鳥如人禮山河繞法筵秪應身本幻此卻是眞緣

哭周院判﹝原已己酉九月二十日賦是日公還玄宅予以疾不能送﹞

雅道淒涼後何情當此悲斯人不易產中壽豈難期鵩兆將無驗雞年竟莫支心曾周晚末目不瞑嚴慈地有顏淵代天無伯道知負公玆一餞西望涕洟垂

哭表弟蔣燾

白玉樓中長吉去芙蓉城裏石郎歸煌煌柱國平生念看到諸孫內外微

哭陸大參﹝文量﹞

四海銓書失老成兩朝閨籍尙遺榮達如子貢能從政憂似希文最善兵幾度老貂新命奪﹝公在職方累有大校緣中人超擢公力疏言遂収回成命﹞兩宵幽鬼故寃平﹝於潛民夫婦爲人謀死神語婦魂令白於公婦遂蘇詣公得復﹞文編諫艸離離焰付與機云續令聲

哭王麟

賓館初違夢尙縻訃音俄至欲成癡豈知十日輕談笑便作千年永別離雞絮未陳新繐帳鳳雛空倚舊霜枝髙風幾許堪傳事誰寫平生入墓碑

答史隨州﹝經﹞

楚雲飛墨下煙蘿想見瀟湘又緑波刀劍已知成牸犢簿書何處問弦歌照人顏色春風近入夢江湖夜雨多寫就卜居馮問訊靑袍今誤欲如何

訪華光祿﹝汝徳﹞

髙堂此始登蘭韻久燻蒸榻定叨徐稚門今識李膺傾瞻疑夜燭笑語泮春冰緑合沙頭艸歸舟發未能

廣川城﹝辛未重五經過成水部畱飲二皷出城馬工作時有寇警﹞

皎月浸嚴城蒼蒼百雉橫木梁懸絙下竹柝夾鼙鳴水部從時飲山人入夜行因思趙公子封邑尙垂名

途中

二年四踏兩京塵何必臨岐更問津斜渡羊車山頂路半欹皮笠雨中人气驕白馬涵濡滿口過玄蟬嘯詠頻我有知心在城闕山陰雪駕頗相鄰

故福建僉憲陳公﹝祚﹞直道祠五十韻

日月懸臣道乾坤辟聖猷丹靑開廟貌風烈見英庥寶歷三光合鴻鈞一气流哲人當上瑞畿服產南鏐靈派分嬀汭洪條發太丘修文登石室射策步瀛洲藩府旬宣重河陽惠愛稠推丹置人腹囊皁達民憂豈謂褫鞶帶仍從把銍耰十年依大嶽一旦起西疇再屬金閨籍還乘繡使騶臣心知不貳帝徳若爲酬柱砥千回浪霜飛六月秋觸邪惟豸性批逆豈龍謀範進唐宗典蘇陳陸相籌緝熙光聖業取善在旁求大學存條目遺編可繹紬意誠緣物格心正乃身修利病非無實安危固有由願防多內欲乞斬佞人頭一疏朝封入三言夕抒投桁楊來孟博貫索下酇侯耄稚爰書沒姬姜織室幽一家連廿口五載作孤囚白璧塵埃盡靑陽造化周日華臨鳳扆天語出龍樓豈獨除羅网重教侍冕旒玉磨誰可燐金錬轉難柔按轡抨藩國飛章速轉郵嘉謨應削濞雅志欲安劉天震雷霆怒霜號艸木愁國書當極典臣節果何尢祗見義爲命不知生可偸吏持三尺法人哭一生休政化權衡凖恩厖渤澥浮解維歸北闕遷秩按南州地肅山無警波恬海可遊狐叢斥魈魍雀角絕嘩咻叔度來何暮淵明去莫畱車懸桑梓重山隠桂枝樛箕尾星辰接龍蛇日月遒英靈長宇宙聲節豈浮漚主際唐虞聖恩非闗比儔朝廷爲世計章典復公收懿徳人惟好羣公志並優學祠崇秩進營兆謹封修載覩專淸廟時聞薦潔羞浚培知水木紹述美箕裘直道黃扉扁名篇文梓裒終天弘勸在王化正悠悠

題湯三城南莊子

嘉樹夾茅堂城南十畝莊竹牕遙列岫花漵密圍墻兔捷罝施路魚肥笱在梁毎來無世事祗覺道心長

道院樓子

重檐雄拔小山幽妙景容居最上頭風掃六窗塵盡去鶴乘三洞客來逰髙原樹古長依殿畫棟雲飛不礙樓怪底霓裙浮沆■﹝氵齏﹞緑章宵拜石壇秋

贈太倉汪使君﹝惇﹞

徳風千里掩雄州爭解長刀換乳牛共羨漢家封卓茂且看夫子戲言遊功名此去符龜印文彩朝來壓蜃樓最是野人懷惠切一廛今擬結滄洲

登太倉州中山子懷故襄陽李使君

州山昔始剏予幸作遊賓丰碑備標紀幽賞恱心神玆來再登陟亦遇賢主人﹝典州汪惇使君邀遊﹞襄陽不可見峴首淚盈巾

遊武將軍園亭

武君好人品園林亦不羣幽迥妙水石妍蔚盛芳芬登眺一時盡道俗忽然分安得杜工部來賦何將軍

贈邢奎

襟懷灑灑气飄飄遊徧名都歲月遙花暗燕臺春走馬月明淮浦夜吹簫華顚相對舊盟在笑口一開塵慮消更喜兒郎皆孝秀入廚甘旨足漁樵﹝二子甚佳以漁村樵山自稱故云耳﹞

題衲子詩稿

得來應是嘔心肝磨破枯蒲幾个團佛有語言惟說性僧爲文字不求官色離紈袴通身淨味帶虀腸一點酸我欲彊賡三五首卻憐無暇盡雕鉆

太傅王公欵站臺

靑天洞蕩浮雲開東方月出臨髙台光流碧漢輪飛度影入湖波魄共來賢主嘉賓長會合同光共景且徘徊未詠韓公星沒句聊從太白漫停杯

南洲詞四首﹝爲盤門顧君梁賦﹞

盤門向南起城裏百花洲洲邊隠客住道是顧虎頭

朝向南洲行暮向南洲宿不釣亦不泛愛看南洲緑

西風忽然起木落波粼粼水渾魚不定宵來愁殺人

春煙楊柳暗秋露芙蕖鮮愼莫生宿莽沙鷗不得眠

武帝傳

柞宮馮幾畫成王淚落銅仙月似霜王母不來方朔死茂陵松柏自斜陽

卞將軍廟

瘦馬城西步夕曛祠堂翼翼護英氛下馬入門忙拜禮行人說是卞將軍

鐘山

五嶽崢嶸衛紫微萬方臣妾仰光輝勾陳上直天皇座少海中嚴帝子闈峯頂日華迎鳳下洞中云滿待龍歸終天王气都畱此花木常新鳥獸肥

金陵眺古

緑謝平蕪野燒幹西風吹雨打長幹盤龍去後金釵餉擒虎來時玉樹殘結綺閣中香灺歇景陽樓下水花寒秦人豈識千年後終古神州奠石盤

太湖

咸池五車直下注峨眉岱嶽潛相通乾坤上下浮元气郡國周遭護渚宮巖穴會因仙迹幻魚龍不助霸圖雄擬把玄圭獻天子再看文命告神功

虎丘﹝二首﹞

循麓都來幾屐蹤異觀靈景正重重入門始見山和水汲澗愁驚虎與龍四面更無林作伴當頭又著塔爲峯塵裾皁衲紛紛滿二竺終無一个逢

一點紫泥封岱頂武丘雄拔闔閭城席前花雨天宮落檻外云霏腳底生轂轆十尋抽玉液於菟千百逝金精無窮勝是王郎事吳越消亡幾戰爭

包山

影浸三州混太虛道通五嶽紐坤輿瑤壇白兔藏仙鼎寶洞蒼龍守禹書煙月剰將閒處媚風雷常與怒時俱漁郎个个不識字慚愧髙吟莫解居

昆福寺

壞閣尙岧嶤寒房繞寂寥木撐危殿角艸出斷碑腰門鑰凝塵滅香鑪火气銷竟空惟佛觀亦自有榮雕

白蓮寺

臺殿切層霄丹霞逺建標名傳白蓮妙年紀赤烏遙迆邐城連郭回環水貫橋重來擬分榻塵慮未全消

昆山淸眞觀

疑分疑幻海中洲只恐人間無此謀殿影四圍浮碧沚鐘聲十里出丹樓仙人示象書仍在﹝玉皇閣扁呂純陽筆﹞道士無鵝字少求至竟今宵爲旅客幸來何事不微畱

滄洲姚家涵碧閣

寒塘帶州廨幽趣似郊坰樹影倒浮緑天光平漾靑石渠方似矩板屋小如舲相對只魚鳥濠梁同性靈

贈鄧駕部

十載襟期利斷金髙山無固海無深忽看鳳闕城中會還似雞牕夢裏尋袖底電飛雷煥劍壁間泉響伯牙琴休論鑑物知音事識取悠悠太古心

三月三日施侍禦邀宴姚將軍莊宅卽舊名東郭艸亭遺址﹝三首﹞

共傳修禊事相命出郊原花鳥何須眼栽培亦自村轆轤橫轉水畚鍤削成垣因看勞勞者懸知聖主恩

日影迂龍轡春光溢鳳城繡衣乘暇出翠幰逐空行姑蔑金盤露郎邪石首羮簪纓雜巾褐莫遣野人驚

駘蕩三春好陂陀五里遙篇章傳保傅﹝故相三楊諸公有東郭艸亭集﹞地主識嫖姚壁上縣瑤軫空中度玉簫南塘無杜句深愧故人邀

金華見山亭

郡廨當空立林亭面爽開牕中列岫逺江上送靑來京兆眉長嫵陶公菊自栽安能乞勾漏把笏此徘徊

與胡二遊海珠

人誇本奇境我恨近城闉四面盡江海一拳藏寶珍魚龍遊檻砌舟檝換比鄰野馬不能到卻多車蓋塵

雨窗有懷連韋二博士

薄宦將三載髙情有二君天涯漫萍梗雨下憶蘭燻四海習鑿齒千年揚子云東鄰無百室猶自嘆離羣

戲簡連博士

爲問磵松夫子來酒腸連日可曽開天炎地陋佳賓少眼底能無曲秀才

題杭州蔣自容江湖遊捲﹝三首﹞

越多名族又多才諸老篇章取次裁但看江湖詩一卷定知胸次不塵埃

錢夏老成無復見張蕭逸駕亦難攀﹝學士錢文通公原溥大理卿夏公季爵太守張公汝弼黃門蕭公文明皆卷中作者他尙多略舉四君﹞風流一日同千載猶記當時杖屨間﹝自容與予皆熟接四公者﹞

兩人攜手五羊城浙水東西是弟兄但使有詩仍有酒不妨長聴鷓鴣聲

番禺畱別衡明府公式

風塵薄宦來南海書計衰年走北畿霄漢自憐知己少天涯猶覺故人稀芳菲桃李祥鸞集重疊江山旅雁飛爲問微官是何物相依無久又相違

隠者

白石薜蘿房靑山雲水鄕琴傳雷氏斵書是汲丘藏鹿友同無我蜂分亦讓王枕中藏雅道一臥卽羲黃

次韻郡守胡公太湖二首

名山大川邦域內澄波皓月方舟中魚龍窟室藏諸有天水鴻蒙望並空禹功想象三江入唐風浩蕩九州島通玆辰更爲方輿重帝遣諸侯問上公

地軸鉤橫海嶽牽咸池直下具區連封疆何計吳越限光景長涵舜禹天白鳥舞波揺定日驪龍歸洞落腥煙木奴萬个安能住不是元公卽上仙

次韻郡守胡公閱城登姑蘇臺

六門車馬簇飛埃小壘依稀說舊臺暇日蹔迂羊傅駕他年便是峴山隈勾吳於越千秋夢範蠡西施一種才麋鹿綺羅都不見紫煙終古鎖荒苔

又次登臺望虎丘諸山

乾坤雙眼一空亭山色能令五馬停鹿苑尙銜吳子艷虎丘重對白公靑煙消碧落千峯出月浸嚴城萬戶扃不但登髙能賦事四郊因省荷鉏丁

哭子畏﹝二首﹞

天道難公也不私茫茫聚散底須知水衡於此都無凖月鑑由來最易虧不泯人間聊墨艸化生何處產靈芝知君含笑歸兜率秪爲斯文世事悲

萬妄安能滅一眞六如今日已無身周山旣不容神鳳魯野何須哭死麟顏氏道存非謂夭子云玄在豈稱貧髙才剩買紅塵妬身後猶聞樂禍人

再挽子畏

少日同懷天下奇中來出世也曾期朱弦並絕桐薪韻黃土生埋玉樹枝生老病餘吾尙在去來今際子先知當時欲印樞機事可解中宵入夢思

送姜夢賓﹝二首﹞

萬里昆黔地於今得使君莫言民物幸須識聖恩勤旭日開幽蔀淸霜條惠文爾知朝事否便是昔朱云

矯矯溫州牧淸聲範史云當時稱大老今日有夫君徳用玉爲器胸盤錦作文志行朝野慶我獨嘆離羣

贈羅抱拙

休言雅志與今違吾道何曾有是非自信移山終有術豈知流水亦容機耕田鑿井康懷日夏葛冬裘﹝缺二字﹞衣誰信閶門名利窟此中巢許自依依

贈張守之工部

世交先進兩先生﹝謂守之先君與先祖父﹞白首今成老弟兄知我得師終不攺如君直道豈難行路無荊棘安能塞川汰泥沙只自淸皓月淸風居不隔酒杯茶碗共餘情

戲爲毛百朋索炭

眉山羊肉會稽鵝頗欲臨池手未和便可把君烏玉換紙窓那得十眉呵

題沈山人藏王舍人竹枝

舍人淸眞同右軍金鑾退直謝雞羣千金不肯賣一葉今日鳳毛畱贈君

夢噉菜甚美

王醴侯鯖信禍胎露莖霜葉是瓊瑰如今才享天家福淨洗饕腸待爾來

贈承公

墻外西林是寶坊林間髙臥有支郎定回斜日云穿衲吟斷寒更月滿牀妙梵逺通潮隠隠淸陰分與柏蒼蒼何時爲取無生話共了趺蒲一夜長

戲作紀夢

何事髙唐入夢逰澹雲輕雨太溫柔瑤姬錯認維摩壻枕畔花人空抱裯

送楊禮部﹝君謙﹞

我有駿馬圖持附君裝畔伯樂旣上天畱與何人看

觀湖宛轉思及友人

湖上秋風生碧漪看來都作憶君思君於湖水元何與此意冥茫自不知

贈嘉興陳使君

有徳由來必有言天球剛栗且淸溫汲公出守謀難寢李勉歸來國始尊梟獍不同麟鳳翥松篁會與稻粱蕃乾坤直气長畱在萬轉千回道自存

柬松江馬別駕

螭端風采久堂堂漢室憂民牧守良淮甸已知煩汲黯雲間今喜得王祥霜寒碧落橫鵰鶚日麗丹崖舞鳳凰猶記觀梅向東閣縕袍長帶歲寒香

簡嘉定王令﹝應鵬﹞

江海遙分聖主憂春臺遲日玉壺秋地當大國方千里才號明時第一流欹枕潮聲奇句得暗庭花影早衙休鸞棲自古通麟閣褒徳先封漢室侯

贈分司鈔闗於戶部

初從分部謁巾冠便略形骸露肺肝東有珣琪南有箭紫爲鸑鷟碧爲鸞闗譏盡道能經國王佐何曾務守官下對蒼生上天子知公心事浩漫漫

送貳守曾公擢河南僉憲

琴鶴扁舟曉觧攜春風江郭暗棠梨千家霖雨邦人在一道冰霜憲節西奉國已知行莫止戀恩無柰喜還啼平生志操夔臯是槐棘堂堂次第躋

重過元抑

再謁還圖笑口開客襟長戀校書臺每從王鄭求新義試把瓊玫共品裁﹝君帳下一時秀才彚集﹞直恐星辰驚太史豈容江海阻雄才悠悠塵迹期君定澤國秋髙更擬來

贈董五﹝寛﹞

邵南今隠士園北有幽居出市或賣藥閉門惟讀書白雲媚修竹嘉木蔭淸渠見說新成賦題名後遂初

顧秀才陽山艸堂

家住山城不到山彊題詩句抗塵顏君家客坐煙蘿裏盡著閒人自不閒

口占寄陸三

達者端居東海邊重樓髙榻臥風煙想應艸木扶疎下和得淵明孟夏篇

贈鄰院深上人

竹院名童子茅齋坐已公亦如王捨內卻愧魯家東共味井泉接分陰樹影中閒眠時倡和律呂隔墻通

送王先輩納言歸栁州

攜將栁州劍獨下瀟湘船千里景千變一山詩一篇離橋梅子雨歸棹桂花煙重會雲霄上大都才二年

題人園居

未必丘樊好幽居趣自深遲行避小艸髙臥托喬林抱灌惟知甕揮鉏不見金問渠終歲裏曾有惜葵心

東莊

場上雞豚爭稻穗渡頭魚鴨避菱科老農到處東莊有只少君家擊壤歌

客中以徽扇貺人

客裏嫁嫦娥其如良夜何共憐風月好不道怨恩多瘦骨支黃竹輕裾疊紫羅半年期握手無事篋中歌

都門送施邦直歸吳興

一時靑眼中容我十里黃塵外送君坦率自憐猶宋玉咄嗟聞共說劉蕡袖頭三尺秋潭水口底千章夏嶺雲今歲南遊計應遂升山相訪幸相分

贈同年趙繕部﹝天常﹞

劍出紅鑪錦就裁霜鋒霞彩照人開雲間素有兼人士天上今推獨步才覓句剪燈連綺席浩歌攜手看金臺迂狂幸托金蘭尾況共髙秋擢桂來

贈鮑元卿

人間有幾鮑參軍已見遺文又見君材器共爲時世重聲華相及古今聞身隨李賀新囊錦篋貯羊欣舊練裙﹝君藏古名流書畫甚富定武五字不損禊帖龍眠西園雅集圖等皆妙品﹞一日京華塵土盡十年深恨久離羣

都門贈吳淵父﹝時新授巴陵尹﹞

飛譽響江東鳴琴向楚中麒麟遊甸苑鳳鳥集梧桐气吐風雲動談余瓦礫空髙松一千丈深喜附唐蒙

贈崔鴻臚﹝深﹞

才分震澤淸山玉暎人明濟北想崔瑗九江慚祝生籠鵝道士喜辧鮓座人驚相對華風外無因共好兄﹝靜伯兄淵父交予最久其人弱冠之耆俊也不幸蚤沒句尾及之吟余慘然﹞

送戴戶部仲鶡﹝冠﹞督漕淮闗

董漕分明是勝逰云司髙步向南州戴憑不獨深經術劉晏偏能爲國謀奇客晝談風入座詩人宵詠月當樓懸知燕寢多淸夢飛滿伊涼紫塞頭

長樂贈陳參軍

浙水兩岐非異土天涯萬里又同官吳江蒓菜皆成夢庾嶺梅花且共看立望星河秋耿耿醉聞鐘皷夜漫漫人生離合眞難定明日淸樽好再幹

次韻奉和左轄方公紫薇東閣之詠

仙樓十二大瀛東何日移來此地雄分省勢依綸閣重栽花種與禁闈同文書靜向髙明處星宿芒寒掌握中知是望京丹悃切淩煙早晚聖恩濃

答鄭河源見贈

腐芥終依虎魄靈相逢莫道是云萍因思舊雨來今雨卻喜文星是使星榕葉作團風獵獵桂花含暈霧冥冥但教光彩長分照萬里何妨客紫溟

春夜懷鄭河源

傳裏詩筒兩度過河源君子近如何甘棠晝永迷靑野芳杜春深覆緑波兩地頗同多枳棘九州島何處奏弦歌惟應知已情難捨早晚疎蹤入薜蘿

海珠寺送黃提刑

風行五嶠過三山又得趨庭未是還天下望公知已久朝廷求治亦非艱波澄番舶鯨鯢靜筆倚騷壇艸木閒瞻戀淸光惟此夕月華休下海珠灣

次韻答河源鄭侯見贈

千古髙風一日還摩挲塵眼對淸顏且煩元亮爲彭澤終使羊公重峴山渤海未容蠡瓣測女蘿猶許兔絲攀勞君乞與山陰譜借取仁言此諭頑

借前韻贈韋博士

胸有靈丹熟九還刀圭能駐世人顏盤開苜蓿先生饌書對神光學士山席上令行椰酒急袖中香散桂枝攀英才滿座沾時雨莫信昌黎道鱷頑

又借韻自賦一首用呈諸公

才到炎方便憶還空歌遊子劍前顏窮秋陽鳥遵遙渚短景浮雲出故山開被放衙星未沒推牕觀海日將攀諸公總是藍田璧不棄他山老石頑

答張掌教再次韻

泮宮淸寂坐齋心風閣微傳弦誦音善價未能酬美玉佳篇重辱惠兼金窗中逺岫浮靑靄門外虛塘臥緑沈擬向淸風明月夜飄然來此共披襟

送張掌教致仕歸臨江

靑眼摩挲醉袂分那堪客裏別夫君風情好似陶彭澤官職常如鄭廣文渝水晚沙眠宿鷺蒙山老樹暎歸云虛堂索句昏鐘靜宦海潺湲想未聞

懷星堂集卷七

●欽定四庫全書

懷星堂集卷八

﹝明﹞祝允明撰

○近體

寄李刑部子庸

夫子道中庸誰言世不容山河開正气江海辱髙蹤竹素期千載梅花又一冬永懷金玉韻無計久相從

送朝言邑博

萬里我來逢益友三年君宦失嚴親歡中未料忽生恨客裏那堪更送人夜雨湘江藜燼暗秋風蓬嶺桂香新浮雲聚散何須問閣鳳臺鸞看致身

送連邑博

一紙除書下越中遂行吾道徧西東人言師傅如君少我喜朝廷選士公卓犖松筠饒晚翠芳芬桃李滿春風峽山寺裏猿聲切莫使相思夢不通

送張大參允﹝敬﹞

五月炎州拂袖行蠻煙瘴霧漸身輕鯨波挾颶髙如許歸看澄江舊水淸

廣州贈龍鴻臚

吉水龍夫子論交歲月長屢銜天子詔三使日南王卻饋舟無寶畱題稾有囊銜杯海濵館逺意共茫茫

口占贈徐聞令

作邑濵南海銜恩下北宸三吳非異土千里亦同寅說到襟懷舊傳來耳目新無因便投轄欲往活疲民

廣州旅捨有懷提舉醝司王廷輔

陽羨山中王右軍祓除塵土擁淸芬髙情官下澹如水令气座中和若云前輩風流今漸少平生襟度許平分一回聚首一歡樂不向天涯嘆離羣

爲王提醝索墨﹝客居偶乏墨然亦不能作好字左右或有新安下品戲以一絕句求之王義興人也﹞

荊溪麝煤重似鐵嶺外羊管弱於綿婺州僞劑宜惡札且望分來用一年

讀河源鄭明府公牒有感

讀罷昌言耳目明頭風𨿽愈沸歸情海南潦倒江南客彊飯看君作太平

寶應衡君公式授宰番禺在都諸君爲燕臺春餞之什君至粵出示允明倩爲補賦

皇都日日敞離筵夫子分符嶺海天見面謾詢爲縣譜觀詩遙想過溪賢陀樓桂霧迷蠻堞宓室秋濤雜雅弦我願君王明萬里豈宜重詠北山篇

贈鍥生殷邦寧

沔陽夫子有佳孫四載花齋侍藝文合江亭下別我去望眼悠悠逐暮云

贈安愚栁大中

章甫玄端行祕書穹窿山下竹林居淫如玄晏道不逺愚似龍城樂有餘皮幾丹黃朝﹝缺﹞雜煙窗﹝缺﹞素夜燈虛人間幸有雲龍遇慚愧無因屢命車

次韻郭令虎丘千頃云夜坐﹝二首﹞

峯頂云擎塔門前路接城到山先見寺近市不聞聲弔古身逾幻憑髙酒易醒﹝元借此韻﹞奇中更奇處風度縣樓更登山向落暉曙色又熹微不到上方寂安知塵境低﹝元借比韻﹞池星輝國劍松露暈朝衣民事憂方切陶公莫謂非

遺安堂

何物堪將付子孫襄陽龎老有遺言惟畱三寸鉏頭澤與作千年葛藟根幾見危機生白屋未容髙枕在朱門公侯復始人間事只恐菑畬笏綬存﹝程忠壯公後故云﹞

喜友人過訪﹝友居西閶門﹞

每尋云外信喜見案頭題駑駕吾當北蛾眉今在西風開橫海翼霜勁踏秋蹄二十年來道華顚幸不迷

贈杜三表弟﹝願﹞

中表大郎心似水通家老弟气如雲平流淺瀨知何用五色光華佇看君

和孫二﹝育﹞九日

霜力稜稜酒力禁臥遊終日似登臨靑山不負謝公操黃菊頗知陶令心淸觴細茗成賓主短髮長風自古今晚步從君聊戲馬亂峯深處一猿吟

贈觀

不知身到轉頭年性子觀來已洞然鐵臼藥寒和月搗蒲牀腳暖踏雲眠歸期笑計銖衣石定裏閒遊寶筏天要識來時同我相一般門外水中蓮

贈楞伽院老僧

庭前柏樹手摩挲世壽寧如釋臘多何物與師相伴住楞伽山色石湖波

贈道士﹝二首﹞

龍子遺將海藏方換除煙火世間腸三花樹頂千秋雪七寶宮中萬杵霜瓊管緑簫通廓落碧文金檢佩琳瑯松門晝掩煙蘿合獨在峯頭侍紫陽

大道於人自不賒未須終歲學三車雲開笙鶴延眞馭指繞風雷辟眾邪玄牝谷中金母室至陽門上玉皇家懸壺滿貯春消息紫陌任雕千樹花

送萬壽恩住持磧砂

東郭名區號磧砂主持欣得大方家苾芻不礙旁牽蔓薝卜能開到處花玄鑑杖頭酬象馬歸宗拳下辧龍蛇眞經古集充三藏願假翻尋助五車

送僧還山

十日云封石榻閒偶然飛出又飛還送師便擬依師住想看梅花欲滿山

送洽住天王寺李弟請贈

權姿妙臘气翩翩應世機鋒自頴然修習久棲三寶地主維新屬四王天髙臺曠苑宜舒嘯蒲座香牀好息禪我爲靑蓮李居士揮毫題得壁頭篇

送謝幼和分教興化

芹宮二十春經術重同人月旦先諸謝風流向八閩艸塘應入夢荔子且嘗新最是襟懷古諸生喜飲醇

送蘇

瑾栁枝不折折梅花帶去吳中舊物華白雪黃雲迷雁影片帆明日是長沙

和吳文定諸公聴琴聨句

座有嘉魚膝有琴今人髙會古人心已聞古奏來盈耳更綴華篇作賞音聘魯雅評猶可識在齊餘韻窅難尋廣陵不共嵇公絕響逐兒郎鶴在陰

靜女眠春曉

陳月元非璧荊云本是人抱衾辭永夜失枕臥嬌春嘶馬應南陌流鶯在北鄰城隅如可俟無事夢含顰

閨懷

靜婉那成寵嬌嬈枉自羞秦娥簫已冷湘女瑟空畱噩夢疑雲雨靈期忌女牛未禁風綽袂無柰月當樓蔽膝彊含意琵琶不識愁知誰同薄命心欲爲通謀

無題

彊笑爭禁別恨牽病容憔瘦性依然梨花小院畱人坐羅帳燈昏夢二年

戲題秉叔燕月之什﹝二首﹞

一飲瓊漿骨不塵五陵才子筆通神簾前隊隊紅妝坐誰識當年姓沈人

無限香雲不斷霞鳳凰臺下謫仙家丹山碧水桃千樹不遇劉郎未是花

秋夜曲

明月深穿轆轤井蕉梧戍削藏石影房帷螢火入還出綃被輕圍明玉冷

浩月

玉田金界夜如年大地人間事幾千萬籟蕭蕭微不辧露繁霜重月盈天

秋宵苦雨

井上梧桐閣上鐘林間烏鳥艸間虫與君盡是淒涼伴若伴愁人最是儂

錢園桃花源

落英千點暗通津小有仙巢問主人狂客莫容劉與阮流年不管晉和秦桑麻活計從巖穴蘿兔芳緣隔世塵只有白雲遮不斷卜居還許我爲鄰

菊圃

髙情別自有風期愛是霜餘露後姿靖節以來知者寡天隨而下捨君誰誇奇直欲盈千品寄興何妨只一枝閒處若能爲續譜也堪書尾附吾詩

月潭

南溟分取一泓開便作嫦娥玉鏡臺魄漾虛金澄萬有光寒凝碧浸三臺蛟龍且抱明珠臥蟾兔能將桂子來平奪霓裳與云錦卻憐博望乏仙才

謝道士竹鶴齋

仙房深鎖白雲間君子胎仙共一山千个虛心雍伯玉一丸浮頂葛洪丹瑤臺霜瑩簫聲迥珠闕風微羽駕閒我欲移家雞犬畔只疑靈境未容攀

梅隠居

平生不識人間路萬樹瓊瑤鎖竹闗剛爲索詩城市去杖藜今始出孤山

贈鐵柱宮閔道士﹝號明谷﹞

筍爲冠子鶴爲衣鐵獘雙鞵只欲飛知白自爲天下谷昏昏黙黙是玄機

南浦驛送周訓

放舟南浦艸萋萋子又東流我又西怪此豫章城上月淸光千里共分攜

題葑門外馬生東溪

吳城三面水爲州郡郭東南一派流羨爾髙居占淸勝更東東去是瀛洲

贈江陰方達之

嶺嶠經年未得還勞君光彩照塵顏故鄕自有珊瑚樹南海何曾見木難

簡楊三

不將黃土點心胸六十年來气似龍竹塢霜寒靑鳳峙芝田春暖白雲封各看明月同千里共對梅花又一冬吳水吳山休負約酒壺詩卷日相從

金陵送徐子昭

閶門𨿽不逺白下忽相同仲氏金蘭契徵君木石風抱琴登蔣阜拖杖弔吳宮擬下陳君榻書囊又向東

故相延陵文定公孫仁冠弁竊喜爲詩亦以遺之

四海吳夫子成人見冢孫禮應先雀弁歡滿及龍門紫鷟非家瑞芳蘭是國根便看瑚璉就觸目有師存

見月

我後久何處重光如舊明連當三夕見喜似百年生常儀恆在禦羲輪日代行莫教巫女妬淫潦復縱橫

贈張卿﹝太僕闇夫﹞

諸侯嚴敵愾天子極酬功進秩三階重提兵九郡雄簡飛霜气白劍繡血膏紅還應一匡策緘在皂囊中

賀湯弟遷居

與爾爲中表嗟予多別離稱觴看雁翥遷木指鶯期杖策時當過停雲不用思加餐更相祝行復入京師

山行近白雲泉有遙呼於林屋乃瘦石大參也適受風歸急不得往抵捨疾甚少間馳懷得句奉呈

小車芳徑出金山瞥見仙人水石間後客應推先客主行雲不及定雲閒煙霞自熟孫登嘯笙鶴應嗤阮肇還想有題名耀丘壑可能鑱我共蒼顏

壽徐瘦石大參七十

邯鄲枕裏了功名安樂窩中適性情瘦石煙霞無盡藏小山雞犬亦長生雲間彩鳳銜金簡花底靑鸞度玉笙我是橘中同奕者定騎龍尾共瑤京

題徐子芳秋庭

孺子間居與世忘蕭蕭深院暎虛堂露漙玉幹桐孫長霜飽金丸橘子香白版拄頤迎灝爽素絲橫膝答淸商知君不是趨炎客長嘯一聲天地涼

詠梅雪

閶門佳麗錦爲城中有仙人降玉京羅嶠有花花解語姑山若雪雪能行穠如桃李先當素鄕自溫柔剰得淸小室維摩喚天女鬢絲相暎老卿卿

挽都良玉

曽爲瓜圃平生傳今讀東陽哭死詩雕謝不禁前輩嘆風儀長系後人思林猿驚上新華表鷗鳥來銜舊釣絲軒冕知非公素願鳳毛方占上林枝

挽沈材廣

當年校藝每同君長羨昂昂鶴在羣半點功名骰子選一時聲價戰場文空齋老菊啼秋露髙冢新松起暮云人世漫哀冥世慰滿枝芳桂散華芬

挽陜婦人﹝其夫商吳乞賦﹞

豈謂中途失少君斷琴殘瑟亂紛紛梨花寒食夫君夢知逐秦臺幾處云

壽陳叟

渾然風气在丘園陽抱山前白板門得得鉏頭三寸澤悠悠葛藟百年根旌旃不用來天使軒冕難辭出子孫還記三秔兼七秫壽鄕無日不開尊

壽王貞齋七十

十霜相別又相迎只是當時一樣淸天上選仙惟在善物中多壽必由貞鄕賓近受邦侯禮家瑞重看子姓成知道洞庭波不竭年年釀入紫霞觥

謝道士挽詩

云房覆淸址猶自鎖虛寒耿耿鶴一隻蕭蕭竹數竿友人畱藥餌弟子寶簪冠欲續周師傳傳師與眾看

月槎

老夫欲問廣寒事只欠扁舟渡海云聞有月槎須借我授來靈訣卻傳君

松壽﹝葉翁武功鄰家有髙松公爲題松壽扁今翁已死其子持捲乞詠爲作二章﹞

陶徑曾蒙元亮撫君家今辱武功題護持長使松無恙桑梓淸陰百歲齊

手種長松已合圍翩然騎鶴海天飛月明露下虯枝冷不見人歸見鶴歸

海槎

老枿飄揺渤澥濱偶然飛上臥閒身衣沾織女湔裙水石訪成都賣卜人九漢珠璣光奪鏡三壺宮闕气如銀知君半是神仙骨攜我明年一問津

題人扇

扇功本在驅炎上不似屏風只好看算得題詩眞拙計卻供雙眼失淸寒

鴉

日中燖得羽毛纁彊效忠來誰願聞四十頗能知學易眼前消息不勞君

竹

淇園一枝春雨足渭川千畝秋風髙先生靑眼對君子撚落吟須如鳳毛

水仙

罷散天花下紫壇露橫秋袂水鳴環淩波欲接君王去又恐繁霜不耐寒

芙蓉

贊重淸芳卻恨遲詩人曾費幾多詞春風無限無名艸莫道芙蓉不遇時

含笑

如臯未射息侯亡不作梁家齲齒妝春色晏然花事好肯將烽火誤君王

辛夷花

春叢紺碧雜殷紅不受中書舊日封嬴政少恩君幸免年年何事只書空

芙蓉兔

霜寒玉綫亂秋衣葉重花深艸气肥靈藥更無人肯餌素娥應道不如歸

銜蘆雁

歲歲隨陽計秋風三尺蘆上林光景好不見子卿書

和日本僧省佐詠其國中源氏園白櫻花

剪云雕雪下瑤空綴向蒼柯翠葉中晉代桃源何足問蓬山異卉是仙風

牽牛花

藥品能攻疾花名彊效人應無渡河想且免服箱辛殻綻金鈴子苞舒碧角巾步行騎水牯欲覓了無因

鶺鴒

長枕三郎作頌時桂宮蘭殿重含思寧哥可是知人意小院梨花玉笛吹

鵪鶉

利口如錐豈利身名題越調耳常新莫教輕與人將去又遣金陵枉殺人

宣宗皇帝畫馬圖

昔日宣皇履至尊堯章煥煥滿乾坤三千在禦均承寵一匹沾恩便不羣馬法盡來空地類龍圖呈處是天文丹靑不逐烏號去從此房星似掩昏

家藏劉松年小方

暗門終日痼煙霞寫得東南處處佳湖上煙波志和宅山陰風雪戴逵家老僧引澗穿新竹童子和云掃落花揖客入門如有影石墻松蓋夕陽斜

家藏李興宗毛女

寶瑟無弦尙自隨秦聲那復記當時山頭剝棗分猿喫雲裏巢笙喚鶴騎見說劉郎驅項籍空勞徐市覓安期華陰萬樹長松葉卻笑君王未得知

小米山水

襄陽松瀋未曽幹十里瀟湘五尺寛樵徑不禁苔露滑漁蓑常帶水雲寒澄澄僧眼連天碧澹澹蛾眉隔霧看恐爲醉翁當日寫平山堂上雨中觀

家藏髙尙書松陰落澗圖

倚壑髙松一萬株拂巖飛瀑氎巾鋪白龍隠暎蒼龍舞山气虛兼水气濡淨壁沈沈懸瑀佩空堂隠隠奏笙竽平生負得匡廬約幸拜尙書賜不孤

錢選水仙

八斗才中畫洛神翠羅輕揚韈尖塵霅溪老子眞能事更比陳王寫得親

子昂小景﹝五首﹞

春山雨新沐掩靄結濃緑一葉金芙蓉粲粲迎朝旭

漁舟何所至兩兩鏡光中沿洄溯春漲更喜天無風

江亭小於艇松子落滿頂盡日無人來流水抱虛影

晴陽破嵐暝水色當春和如何異人境而有樵者歌

隔塢有絕壁蘿扉對山開客子何爲者能入深山來

吳鎭小筆

樹欲化龍先帶雨泉將歸海已如濤直恐化人移幻境莫誇墨瀋與霜毫

戴文進小幅

峭壁遙撐落照危蜿蜿曲隴繞修陂前頭徑轉峯回境說與時人定不知

沈徵君遇小景﹝二首﹞

藤花垂露媚蒼龍山靜嵐深艸气融紫褐玉琴空指點白雲樓閣鎖重重

淨壁虛亭楊栁靑闌干白祫午風輕披殘一卷黃庭訣不見人聲有鶴聲

邊文進翎毛

來禽畫眉

巫峽朝云隔翠波仙禽無柰晚來多風流只愛張京兆日日章臺走馬過

櫻桃白頭翁

的歷丹飴妃女唇含來名重不勝春柏梁臺上劉郎老斷送因他郭舍人

爲朱民部題陶成水仙陶卽其婦翁

帝子不沈湘亭亭絕世妝曉煙橫薄袂秋瀨韻明璫洛浦應求友姚家合讓王殷勤歸水部雅意在分香

題徵明畫

蒼幘滃沈霧白氎垂虛泉歸帆信流水萬襟同澹然

徵明畫艸

光風輕泛緑迢迢气暖煙和未盡消想得美人簾底坐月華斜漾翠裙腰

徵明墨菊

凍硯呵寒下筆遲須眉幻出陸天隨知君繞指冰霜走更把冰霜吐作詞

堯民小筆

隠者髙居不在城閒來搦筆寫平生藤枝策策從何去葑水東頭弔古行

金山圖

昔年曾趂海門潮獨向龍宮弔寂寥襯席寒風不成夢老蛟一夜獻瓊瑤

小景

濃云壓嶺雨初至密葉障林風更多只有漁翁能了事一枚圓笠半肩蓑

題何大參菊花圖卷子

花有仙靈筆有神化權終不在陽春一般秋色成千品前度桃花卻後塵誰信珠璣顏色好獨憐霜雪性情親菊詩萬首從君選未必微篇愧古人

戲題子畏墨竹

唐郎寫竹如寫字正以風情韻度髙我觧平章不能寫未曾分得鳳凰毛

胡馬圖

駿骨千金產名王萬里歸風煙辭大漠云電赴皇畿立仗容陪舞從龍敢假威此來空地類苜蓿近郊肥

省耕圖

老農眞我事何敢笑樊須植杖蕓苗處伸眉納稅余鉏頭三寸澤田舍五行書飽飯髙眠熟朱門未必如

子儋畫梅

子儋屋潤體復胖寫出冰花朶朶寒何物指頭能爾許元來鐵石是心肝

琵琶士女

馬上明妃萬里行四條弦裏斷腸聲如今纎手朱絲底不唱離情唱合情

佇立士女

非緣望逺上秦樓楊栁依依翠陌頭畫就逺山調錦瑟最憐夫壻不封侯

題畫﹝二首﹞

晃玉揺銀小扇圖五雲樓閣女仙居行間著个秋香字知是成都薛校書

一溪流水半山雲山桂綿綿日夕芬莫言丘壑藏名姓髙士他年自傳君

道士鵝

曾從老逺說遺經淨影堂前幾歲聴未必右軍今有筆莫將容易換黃庭

絕句﹝二首﹞

忽見銀河水倒傾森森毛髮不勝淸悟來只在空山頂臥聴松風夾雨聲

寒光交逗眼蒼然半夜人間別有天想得非仙亦非鬼四山風雨擁孤眠

雜題畫景

秋浸具區天地寒老崖垂腳怒龍蟠仙人夜半騎龍去木客潛窺古竈丹

斷崖橫截傲崇岡風葉滿林斜日黃十歲采薪多伴侶不知翁子有他腸

江曲柴門日自闗夕陽舟檝斷萍間寒流逺近長如玉流過漁磯便不閒

五月江湖風雨多釣磯平沒夜來波深林中有揚雄宅莫怪時人載酒過

雲母薄梳靑石發水花肥點碧荷錢樹根一坐空山老不許時人問歲年

赤城霞斷逗秋暉閶闔風髙不耐衣極目水天無了際先生何處朗吟飛

滃合浮雲晚放晴溪山相照寂無聲不知問字人何處門外孤舟盡日橫

面面靑山曲曲溪流云易度石墻低苔生任把門蹤合鶴返容教樹杪棲

瑯琊臺頂太山杪我欲去登須禦風稽首東皇拱雙手金烏髙捧一輪紅

爛銀盤圓一千里白玉髓噴三萬重老蛟背駄龍女泣百斛寶珠拋海東

霞捲夕陽天外天抗風疎栁幾枝偏拋將濕网坡頭曬且旁网邊乘醉眠

暗崖懸立玉龍飛怒蹴層冰萬馬齊半夜哀音和空谷愁翻木客喚猿啼

玄文艸罷坐川湄川與心同淸靜時此地可忘新漢事莫將容易與人知

溪橋回轉鳥聲微杖屨蕭蕭兩布衣不是耕夫出莘野秋風落日采薇歸

老石空林了此生一江秋水對人淸扁舟若爲求魚出莫向茆亭腳下行

栁風欺水細生鱗山色浮空澹抺銀總道江南風景好從前都讓罱泥人

天空地闊偶相逢散漫寒流砢閜松不用方舟細商略到頭岐路總難同

花滿百花潭北莊無人同出碧雞坊因風竹葉浮巾翠落地松花上屐香

寂歷茅堂艸樹深隠居蹤迹杳難尋直應獨自攜琴去小答松篁太古音

覆有髙林載有苔石公木客可參陪山居事業略完具只是無人肯入來

破屋依依寂寞濵千山頭白樹存身洛陽縣令曾知否中有饑吟僵臥人

闊屨寛袍頂不巾天和拍拍面浮春橫拖杖子前山去知是人間不吏人

秋水浮船五尺深也無情事到謳吟十年蕩漿無人問卻有飛鴻識我心

溪林元不擇人淸自少人來向此行若使行人多此處謝安何必有髙情

巖谷空明溪水冷髙人據梧目若瞑行畱坐臥都不省短髮長風弄疎影

桃花栁花覆春洲燕兒魚兒迎客舟靑天白雲紫翠嶂虛橋小浦回環流

吟詩寫畫似參禪不向他人被裏眠生公堂前點頭石天平山上白雲泉

曾到和寧市上來江山滿壁照人開都輸此幅丹陽景回首煙花暗鳳臺

柳娘標格重經眼玉屑珠塵滿扇頭彷佛和寧街上見桃花楊柳障春羞

落日采薇歸蕭蕭兩布衣爾來人采少春雨長頑肥

靈巖好个景鑿得不成山人自要頭白山頭也會斑

懷星堂集卷八

●欽定四庫全書

懷星堂集卷九

﹝明﹞祝允明撰

○古體

篤初

歲時月日維初君子法之作篤初

維泓治元祀正月上日歲時月日咸肇厥初乃念之匪物不初維篤乃完春篤初冬乃成歲朔篤初晦乃舉月初愆厥理終則斁於戲匪天則然物理人道厥攸同維言啟口維初篤玆嘉逺羞戎維行發謀維初篤玆善寡悔基祉聽初注耳視初舉目情初動志初向維克篤聽乃聰視乃明情乃貞志乃成父子初立夫婦初接兄弟初聚君臣朋友初使初事若初交亦維克篤乃親乃久乃和曁全於戲察首之形可以知尾觀端之色可以知匹若木側本厥條曲若衣倒領裔乃亂訓有之靡不有初鮮克有終有初其猶不終矤不有初終將若何於戲正其始百事理差以毫釐其繆千里念哉維篤身其康家其永寧其無敗隳於成

三詁﹝三首﹞

知性命則形物外矣存淸虛則垢塞消矣食衝恬則劬瘁忘矣堯去天下而天下不能以去堯堯之勤於授時任人亦煩矣堯形不寧堯心孰獨寧寧者無侵也舜禹皆得之而孔氏尢執要諸屈曲四海俯用羣君其不能忘堯之煩乎曰聖人廢心而用形甚哉孔氏之握樞邪﹝廢心詁﹞

天下蠕蠕畢力而趨日月徇情山川易居玆黑頂者之務弘哉愈執焉而勲名是出出者則必執之尢等其力而出者是權故慕愈出者愈執其究也死生以之噫勲名之損天地亦弘哉吾不能出天下胡得不執也﹝本功詁﹞

尊卑恢恢惟物之宗燠之悉燠凜之悉凜其奚能束之尊卑不違常尊卑之宰以時也我何以違時爲哉將違之而卒無違厥自昧諸得可違而違焉以是售戾咎其身卒無違古與今之貽詆於世者多矣吾幸有聞焉厥微昧諸﹝宰時詁﹞

達旨

夫气命分於化元情性顓於形骸法制拘於時代分者不可易顓者不可移拘者不可越參錯枘鑿不肯茍一玆古今之生得失之繇以生邪吾生抱虛圓之精麗戹塞之命拘蹙隘之辰攖寧攣拳其何由以自遂假令賢聖當之乃以無累僕則安能夫命匪彊從從乎理情匪彊徇徇乎正世匪彊畏畏乎公若是而已噫知我罪我其在玆乎

夏后氏之圭

晉人躬稼得圭焉而玄縱當今尺三寸八分有四犛問諸人不知徧稽古決之曰夏物也籍不聞有他玄玉蓋伯禹旣地平天成告功於虞而錫焉今復出豈庶人敢私其貢諸朝朝命審於有司有司曰是良石然而玄不敢決爲玉抑棄之又不可忍寘諸雜良石間晉人憤將薶沈之海嶽或曰子固矣逢時雜良石𨿽少用猶公物也亦有以文章凷礫俾薶沈焉不益可痛夫晉人曰然俯首再貢諸朝

歸範

天垂範聖人陳之遷之而非範範以庶民旣富方谷富疇曰福則富谷之徵也與時二物者恆相違焉昔今之談類惑乎是又至於不自已達者激鄙者力不肖者賊其究至底於譴民寡良世多厖誅辟繁戈甲興咸職乎是吾亦不知所執焉夫富以吝吝非谷而富術矣以凶凶非谷而富術矣柔乃吝彊乃凶凡爲富者視其力柔彊以二道得之二道非谷而富效則其於範徵也且柰何哉豈聖辭固枝邪嗚呼是其非富也守藏而已矣古之謂賄虜其是已夫與其質气精英產之不繁也而興寶之得焉而爲之吝斯天之藏吏也固亦無深譴矣凶之兼也亦吝故亦或免嗟乎屠坼傷毀撮撮焉裹囊諸奧室堅篋妄號曰卬富云耳奚其富積倉府庫共神祇祿士吏理烝人入而出裒而潰曰萬乘之富等諸侯卿大夫而下之每然也斯不亦富者而谷者乎𨿽不得以彼庶氓以校諸上焉者範理一也嗟乎卬士也則烏得以不富咎谷以彼藏吏者而惡之

公孫暉伯爲銘

燕陵之役公孫暉父北焉夏四月庚辰歸自燕陵遂慫於昔爲銘於玄籟﹝玄籟琴名﹞

初公孫大父聲於荊其二世昭沈隠而穎利公視之尢曰必緝聲暉孤過厥志爲武十石射聨肘闗絕陳馳庸是四役都五役國將軍罷什伍駑頻北云嗚呼弗逮北過之北過戾乎匪過戾過之哉過之哉無忘緝聲

探賾

祝子三十四家蠱十年未復子往性岐气亦貳若於髙明沈潛急紓弛張無顓度大歸不迷多昧小端莫之夫逮玆浸果而敏曰允矣先師不惑匪伊聖程烝人大歸矣然而行愈躓千徑百慮往多忤則還之性不可气不可理與天道不可也而倀倀已乃沈思冥求瞿然曰先師命人持履以詩書執禮論語其俾之研時也則用易無過自天佑之有所指導矣大矣哉天人樞乎盍其求之曰探賾索隠鉤深致逺吾從是探之夫易消長而已矣吾其消矣乎消之爲卦也二十有一曰屯蒙需訟小畜否蠱臨剝坎遁明夷睽蹇損姤困旅渙小過未濟其爲爻也不可盡稱其所以爲消者非六位柔剛膠焉者也有幾乎其中矣然而有消之消者有長之消者有消之長者貞者消之消也利者長之消也元者消之長也貞冬也利秋也元春也長之長者此無事言之消長者天行也吉凶者人遘也夫天行而人遘之乃亦任之乎任之非苟任之塗行遇雨有犇辟之方焉方非祝祓也蓋吾亦有消長術遘消運者吾以消消之夫運之消長相挾也各三﹝除消之消長之長以言﹞吉凶悔吝乃三其消﹝凶悔吝﹞故消消之方繁而其力倍重乃始可解消者消之也長者助之也吉略助之而愈吉凶悔吝略助之而愈凶易曰出入以度外內使懼言消長與其方也夫焉得而怠乎夫物必有消長消長有久近堯潦之初載消之久也其九祀之末消近矣又有倚伏初載之前不知潦也陶唐之道天地惡可不位也於是而識之非圓機者疇能之夫消長有久近人遘有蚤莫值其久則消之值其近則亦消之值其近則其出之也易值其久則出之難今有值其久消焉而不遽出則病乎天之難諶而怠焉非圓機而已矣吾之遘消也值其久矣夫夫烏得無出期蓋未央也初蹈世也而遄值之比其出而之長也殆將老矣故其愈躓而迕也此也故其爲倀倀宜爾也洎乎今也探而獲之也則皦然謐然蕩蕩然而已矣奚其喜慍之有乎故夫遘長消者其亡喜也亡慍也乃爲任之惟助吉消凶也其方力不可缺已昔者遘之而失方力也者眾焉以興滔天之釁而鍾赤地之酷不可盡稱皆不探之過也陳圖南亡此則馮﹝缺二字﹞也虯須客亡此則劉黑闥也故一遘消焉其卽消之消之則爲方與力爾不知其久近也不可以爲卽出也以爲卽出而恃焉而弗修且守是亡方與力釁酷之所生也故方與力應懋期不可遷也或應久而吾生已焉則亦終焉而已矣子淵是也噓子淵且爾而有於吾也乎

恥僞

祝子在京師將歸謁玉賈沽珥爲總冠賈示三四輒下後因示絕瑜者祝子望之稍駭何質理文澤追琢工至是皦然白虹如也若誠故韞也胡弗夙以示諏其賈瑜直也祝子語從者誠瑜也宜若賈然吾固駭之賈慍塗之客以珥薦數十視其工鈞也色鈞也而輝不虹若矣祝子審之客曰公取其能冠公耳抑吾固弗執其爲瑜若砆也而公又奚難焉公且售吾又將益公者祝子甘其辭又因以爲利並市焉歸示察玉者悉砆也於是弗能稱其冠並冠廢焉終日自恥眩於利僞者而失其不僞者以爲冠羞

晉侯弗政

晉侯弗政範文子驟見晉侯釂弗罄亟見曰何範文子曰三鄙有熢並焉敢以鳴晉侯問左右熢人報乎曰不君曰不也範文子曰會也以無熢人報也而鳴若熢人報也則焉用會晉侯曰將厲師飭乎問左右曰君亡令焉君曰未令也範文子曰會也以未令也而鳴若令也則焉用會晉侯弗悟範文子老明年燕人鄭人衛人帥師伐晉

衛侯好內

衛侯好內求國中女未家者備後宮將以嫭易媸冶易魯幼易長令國人出女以相屬諸子魚子魚徵國女非納禽若外荒者咸至獲其尢若干誠國色也拔之將以獻子瑕以女名若干謁子魚子魚召女女袨服以往子魚矚之微嫭謂子瑕曰其嫭也殆弗吾拔者若也子瑕曰瑕也幸比於君君之志衷吾之腹吾不察其好哉抑古人有言惟色異愛玄之予晳之棄也子又惡乎知之子魚曰諾遽遣拔者而以瑕之黨上諸公公曰子勤矣𨿽然新女也視故且幼爾其嫭將弗越焉子魚曰國之艷悉是矣抑君之比臣瑕共焉君實好瑕而又好嫭瑕將不好君之好俾君獲好以締其好乎公曰諾入之已而知其皆犇婢也遂擯之並魚瑕君子曰衛君舉女弗命瑕命魚明也瑕之薦淫懼以妍易其身宜矣抑魚胡弱哉君克三易之君子於是乎猶望衛治也

感遊

歲丁卯正月閏一之日祝子東北遊越六日迹極東海擬縱大觀於時春雨如戲輒施而輟輟而施不可以陸夜艤堤下無一人同談者噫其去於吾師之浮也幾何哉昔者大道之行六總八達弗越今四渤矣余此究南東且將北走燕堯禹諸君之所營而乂也如斯而已矣仲尼遑遑乎其中不能百里五十里畢趨焉茍得不五十里而將皇極之侑建今誠得有司以舉諸吾明明後其力及域中可百仲尼地仲尼百無能今一而過之行之易於聖人也如是余胡爲乎不行之嗟乎吾獨不得泳洙泗津焉懼耳域中之弗濟胡余之辜嗟乎務道者辜汲出而瓶羸焉今去大瀛不能裏而伏三尺剡木蓬底仰汐而歸是力之辜也哉噫幸毋辜務道者云

測玄

客諏雨霽於瞽史盭而咎且嗤焉繆矣哉愚則焉知天道察昕興昏止撫躬占气恆可以閉戶而識天下後且暘潦凍暍以然不縣繆矣嗚呼物病癸亥甚矣蓋畢歲無十雨然吾察之歷一祀中暄涼暑溫厥候最貞以著眇眇侵交換遷變漸無所戾辰刻間也其爲恆暘獨且柰何哉貞爲自貞恆爲自恆厥情皦如若話言示之者噫謂之難諶而亦可探耳奚惑爲夫人之相接黙而得其情亦十九矣言其誠也如以僞彼此有一而敗無爽矣又孰疑肫肫昊旻者云哉無必僞建意之謂僞天之意隨而不建

七悲文

吳郡祝允明謂悲非丈夫气使气而夫則已矣玆其非夫而非自克者寧能無悲者與聊以其大者件而文之不及爵貨者非气也

悲道

噫鴻靈之解一而萬也繇丰趨漓气將人紛世逐人移斯祕也其遂無完期邪而又誰其停之乎尼丘東崩雙林西槁明神靈眞浮游乎六宇儒墨名刑條樹乎千門𨿽夫霄泉曠域然而旦莫萬古矣吾胡爲乎傷心哉日月星辰黃道開山河大地經九垓蒼衢曙沈沈皇羲安在哉振古迄斯今吾气一何悲

悲志

孝順洞穹壤忠精裂山嶽萬善宅其一躬千夫的其百行日月出而幽蔀發淸風吹而煙霧消化物與春澍均濡肅已將秋霜並烈河流之貫夷夏萬折必東黃金之蹈洪壚百煉不屈珠沈淵而豈暗玉埋泥而愈輝卓哉往矣悲乎尼之

悲學

摶塗構室謝享成矣炙鴞紉裳無廢師矣扶皇王以定世贊玄黃於不頗斯術也可一日而亡於宇宙悲乎而有絕邪覓之而遇其緒抽之而能繼擲而弗用吁誰之過與

悲時命

旦將行遊日有食之積囊欲貿市闠已鍵霽暄無營雨號駕白日犇走坐長夜九門穿逵我行其野𨿽有明日吾趾壯否亦厲之而已乎

悲余先

昔先公以政事言語擅由求宰木之科外祖以裁成輔相躅伊周房杜之運勲充社稷績振班序曁以家室重獲蘿松乃事丈人人倫刑範誰有幸者雲集於斯悲夫肖邪弗肖邪振邪弗振邪

悲黨

自古在昔同生九區匪今斯今吾誰與徒登途闃然閉戶席滿若夫逺追莘渭潛侶箕潁班堯廷而賡歌升孔堂而請事衡步三古友於諸賢聨蜚逸鑣分華炙簡固亦每接言笑互見肺肝又何必憧憧往來連牀執袂而後謂之朋從者哉

悲文章

傷哉窮也斯文澌矣木落山澤堅腹殘絲敗軸髙謝委塵燕許長眠曹劉絕交檀左馬班之徒豈惟不心並昧蔑面余何歸乎餘霞成綺春塘艸生山川出云采采榮木煌煌乎吾目兮

冬宵美月文

栗然而結沈然而斂嫣然而附云爲之隨河爲之淡星爲之散辰爲之瑩天爲之夐畸人戚焉曠人適焉豪人郁焉靈人逸焉妙哉月乎宜行修逵升重樓登髙臺臨淸川棲玄宮遊精廬浮長江躋層嵓橫滄溟淩爽風而超靑冥可以怨可以觸可以興可以伏可以笑可以哭可以絕榖

鸑鷟訟大鵬文

長兼鶴孔翠三百六十羽部臣鸑鷟上神鳳足下切尋神州北溟都伯大鵬來自鱗位茍幻姦質廣翼洪體橫加海內脇眩諸族同聲隨附而鸑鷟等文儀不同姿性難合鵬輒徇厥頑凶妄被遮遏啾啾之眾有嗉莫鳴以臣頗備禎瑞屬近徳輝咸來剖愬臣恐傷貞崇賊情難曲抑矧大明禦代萬品昭鬯若此豪穢豈容污黷爰肅登聞伏取進止

○箴銘

三箴﹝三首﹞

余以禍福非聖哲所趣辟然有自召之者蓋亦有其機矣士之機多由三者心舌筆也因各爲之箴

心

倐然而人智賢聖神而與天地均非斯曷存忽然而物姦宄盜賊而作萬物螣非斯曷出人用斯殺我我亦用斯殺人以逮其身人不可察而我可戒戒之哉戒之哉禍福曰心

舌

倐然而譽仁賢智儒而遊揚誕孚非斯曷居忽然而毀暴慢鄙倍而憎逺棄罪非斯曷起蔑用斯殺予予亦用斯殺蔑以偕其孽蔑不可察而予可戒戒之哉戒之哉禍福曰舌

筆

倐然而褒華衮立朝而炙竹耿昭非斯曷操忽然而貶象服黥臉而流污刀簡非斯曷典物用斯殺己巳亦用斯殺物以並其謫物不可察而已可戒戒之哉戒之哉禍福曰筆

觀大銘

友人家去海裏有半余欲觀大從而塗焉稍一往適天澍地洳姑睇洋以歸然亦得之矣因銘焉

沕沕渾渾融液道元气母皇鴻蠢靈混含曦魄燭宇合宮於淵三靈擁府萬有歸根滓爲萊壺末爲龍鯤鼓怒於颷寒光太玄昔之觀矣方簡腐云今之觀矣際漠窮垠卒稹於洪佹佹斯言七空微滋捲渤而還勿失今海袖此玄文

趙魏公羅巾銘﹝趙魏公孟俯與先總管友密館余家時所畱﹞

胡爲油油乎霽霄之靑胡爲縝縝乎冰蠶之經公之衣公之儀儀先乎首其藏惟友而余是守守之守之非其友斯焉取斯

溧陽侯廟銘

洮流湁潗岊嶠奠宅靈君屋祀赫不可斁赤劉之九人綱載辟雲起龍驤通侯建績皇孫內枝中宗外戚平臺舞陽光揺帝籍靈君承烈還肇漢室新封焯爍溧陽攺邑勝殘就地山河重襲君推道化通流沇溢威而不猛寛而乃栗敬簡南面徳畱身沒淵淵邑思卽丘腏食於煌淸廟川懷原翼喬林根著洪陰結郁天際翔屋■﹝山集﹞嶫翚棘麗藻井泛危鴟吻立殷丹流楹赭綺衣壁臯門有伉胡人遙集龜聳鋪首蠡旋太極燻薌帛厚豋俎沓藉蕭膋鼎焫黃流樽實神來燕娭嘉生洽液願抑洚潦馮■﹝虫雋﹞還職載拯瘨旱赫曦殺力誄釋妄疾驅趡鬼役匪私伊公經祠罔息顯惠靈濟鴻稱有錫行宮四達專祠靡易維此湖埭世守以嫡振振其麗生我王國載崇載嚴欽宣帝澤載采聲詩登被金石昭明莫私熙事闓懌卑生勒銘昭於千歷

梁太府卿鄭公湖山書堂銘

莆之鄭自昭始由永嘉南渡家而墓於邑之鳳凰山莆之學自昭之孫露始廬昭之墓因湖山之勝作室其間與弟莊淑共學焉是所謂湖山書堂而露之季晜當時所謂南湖三先生者也時在梁陳間露官太府卿莊中郎將淑別駕邦乘國志咸徵爲其地之華重今河源令敬道守其先澤甚謹以諸先輩紀詠書堂者示允明綴銘以歸之

莆邑之陽鳳凰之岡有斐君子肯焉斯堂舒濤泛翠華岑疊蒼蓀楣藥疏蘭柱桂梁策有我書我綈我緗音有我琴我磬我鍾我有聖師孔姬羲皇我有嘉賓顏曾﹝缺二字﹞忠基孝階義路禮防水知山仁日就月將琳瑤在庫紋繡列房霄鳳覽輝霧豹含章旣鴻以棲亦驂以驤流慶曷涯積實接芳秩秩河源閈閎有亢國寵方來家善彌昌文學矢詩鑱之勿忘詔百文孫日見爾墻

羅翰林墨池銘

天作髙山下有氿泉昔公臨之染白以玄今我尋之淸涔涓涓天地有文華於山川觀而化成菁藻以宣玆流弗匱公聲亦延挹彼注玆邦髦勉旃天命斯文孰後孰前何必余翰淋瀝遺瀋淟涊而後信其斐然者邪

紹興賜張魏公硯銘﹝硯質黟黑形圓尺餘厚幾二寸下作鼎足八背刻云紹興五年二月一日宣賜臣張浚謹書又刻云臣胡銓家藏今爲光祿華公所蓄﹞

炎輝中明方召執衡入文出武光輔中興帝錫良石備爾詞職告命四方膚公斯出圜體太玄鼎趾周縣乾元覆物八柱擎天臣浚承宣臣銓繼保大猷日陳誅姦有艸星移世易閱歲四百有斐光祿尙古斯獲山齋衮鉞文曜燁燁世守於華剛徳罔缺

休陽孫氏孝友堂箴﹝二首﹞

休陽孫氏世以厚倫著曰子恭子純子義兄弟者家譽大起時在前元學士錢仁友顏其堂曰孝友虞文靖公輩爲之紀詠國初繼有作者巨捲完存傳至彥達彥達生三子曰志仁志義志謀彥達卒三子事亡父存母無缺孝而友弟不衰三子有子共七人三子卒七人事亡父存母無缺孝而友弟亦不衰信秉夷之共好而不匱之錫類也志謀子永正交予旣請續爲前堂之記更請以孝友分著其義書而懸諸堂之東西楹因爲箴以備其儆察永之後人

孝箴

於皇出物理气總貫气斯化生理惟楨幹黎人凝之殊萬以條厥惟孝徳主以司標綱紀秉夷圭璋物則煌煌大哉三才之極孝友爲政有華我宗仰止徳稱作於先公髙曾祖禰弘肇其先疇望以引子孫曾玄三牲用養五致備事保膚揚名胡曰終始生死無違妻子勿衰無曰不知神明通之武敏誕聖空桑孕靈亦有悖夫狂言寄瓶聖弗可恆狂弗可迷非聖非狂吾將疇依人孰無身身孰無自孝罔異法回瞻爾體鴻波錫類濫觴因心箴人司孝敢告百男

友箴

蓁蓁有生蒸蒸其貴先民有言四海兄弟矤我羣形气一而分豈無他人莫如季晜明明我祖政繇君陳楣題之義曠禩日新今我孔懷旣蕃以熾其蕃不一其志不二姜衾孔厚楊箸日授手足互衛塤箎疊奏伯曰善爾仲曰其惟叔曰行矣季曰後只魯衛厲政鴒雁興思毋內以梗毋貨而移毋曰聖過事非周管毋曰大異叔無酗短食紾彰譏墻鬩垂戾在昔之訓吾其敢墜我有螽斯則願其均其何效之不在我身子以父師孫惟祖示箴人司友敢告同气

重恩堂銘

簡簡伊氏望玆吳邦胚華育才絫葉薦紳昔在先朝勤勤少卿罄竭涓流助深滄溟中通於天諴我仁宗隸官司空待詔馬門英皇繼志求舊耉成命職丹符推榮貤恩皇皇大夫秩階斯隆臺卿從孫復司邦刑皇眷斯加錫封所生命服皇皇隆階還登所生惟何曰溥紹方念玆澤沛委垂重重其重其篤其豈茍得繄玆構宅皇澤昭揭昭揭惟公惟感之彰感之其酬惟爾先之忠其忠其致詔爾世世重重澤沛皇不爾棄小臣作銘是揚是厲匪伊之勸凡百有位

宜祿堂銘

宜祿堂者寶應朱大夫家構也大夫字存仁自鄕舉進士授鄞令以不畏彊圉迕執政移長陽三年有賢撫按重臣直其枉聞天子遂攺江陵無幾以憂去比除因云臥不再出於時其長嗣應登以進士爲南京戶部主事員外郎華實燁然次子應辰廩學官繇是有斯堂之稱歲戊辰冬十一月七日君介壽六十司封顧華玉甫倩徐逸民繪圖揭堂以寓慶長洲祝允明從而述銘綴書其端大夫襟賦孤梗仕學咸卓卓然且晏寛恬夷出處朗然

淮海渾鴻融育桀靈一家萃之先旣滌源達於夫君實丰華滋窮經頖黌發解京闈鳴弦海湄堅謹三尺拔薤啜水開門卹兒寧迕長吏長吏憾君荊湖調移江陵雄封綰篆缺守君往攝司浩然施張故會稽雞嗁驚諸兒亦驚巡臣歸於本治比考績期巡臣曰聞帝聞曰兪江陵汝爲期月而可內憂來赴乃犇苫茨旣祥旣除曰吾勌勤衡門棲遲秋山稜稜春湖彌彌淸風熙熙二子驤云紫鵷蒼麟霄松玉芝戶曹巖巖班序之光芳聞震馳乃作新堂乃作新稱福祿攸宜歲在著雍龍在執徐眉年曰耆司封顧氏作此鹿圖系此頌詩君心天遊君身天行君年天期維年之崇維堂之寧百世之詒凡百祈年厥鑑於朱家國之祺

植本堂銘﹝有序﹞

慈溪姚氏植本堂者宋處士榛所構也自處士先四世爲太守嗣宗後十八世爲今太守汀中間歷元至於我明四三百年科第簪笏蟬聨不絕而世守先業堂亦完存汀字惟寧爲內相長沙公所取士自文選郎出守袁州嘗得堂記於相君矣頃允明以貢士歷事選曹袁州先生屬士也復倩爲銘謹系之曰

惟天生物因材篤之彼懵於機乃自覆之卓爾先覺重華之孫作宋邦牧史爍於聞邦牧居越雲樓有業髙閎言言以逮四葉粵惟處士乃徙乃築聯桂之裏新堂有作昭先啟後植本是稱淵淵祖徳翼翼嘉名維名之嘉貴稱厥實盍徵於言相公有畢煒煒甲第煌煌金紫有典侯頖有教冑子帥幕節幹牢盆是職藩參臬僉亦有令邑或董學政或梓程文士炙而淑如沾室燻維此袁州世美之尢敷政優優譽通宸旒式構於家式楨於邦乃柱乃梁閥閱無疆孰不有本曾不思植孰不植本有艱嗣力斧斤日尋牛羊不停或棲牝晨或蠧螽螟有偉玆堂作者創之於百千年奕葉荒之維此一心蔚若喬木仁種義培禮扶智沃靑黃之華經術出焉蠶絲碩果以惠元元洪根不披皇澤方膏豈惟家華桑梓蜚耀灼於四方伊其來效有鑱者銘以勸慈孝

壽節堂銘

壽節堂者洪武中吳人都文信構以奉其母唐節婦事見四明張中丞楷所爲傳其曾孫昂復請爲銘其辭曰皎皎夫人省元之孫柔嘉自樹世徳斯甄笄歸於都齊姜魴魚孩子八年暌厥元夫我匪楊栁折枝以稊誰謂荼苦被彼霜腓風雨如晦杼軸不已曷食安味曷衣解帶淸冰直繩踰四十齡寔命不周義孰虧盈乃鞠厥嬰乃底厥成乃心厥寧載見孫曾母節孔堅七十厥年曷虧厥先申報厥延渠堂子構寧老於母母曰汝孝子見厥考母子泯淪有堂維存誰其守之有美曾孫彼二厥天曾不以恥有瞻斯堂而不赤泚彼不赤泚人則唾之夫人百年士言播之天薄人厚亦厚其來載鞏玆堂宅天不涯

錫類堂銘

粵朱顥氏舉子理憂痾幾狂送死勿有悔爰宅存於玆署志錫類敬之哉表基以中維聲難居隳於隆責備維賢備則從爾子從爾孫從爾子祚胤大降勿謂天茫茫敬之敬之毋怍於爾宮

忠愛堂銘

猗昔鄒公爰宰通道宓琴諧響鐸錦蜚耀厥本維何忠門有孝洛誦乃構式署斯效

聚玉堂銘

繄伯陽父古之遺友宅五同气金玉維偶髙記方歌滕書無朽載焯於遐有赫新構

安雅堂銘

恭人淵淵宇成孔安甘節詩禮素履丘樊鹿門豹隠梓裏松閒永言逸居風襟朗然

尊聞堂銘

綽兮丘林髙駕日尋多聞直諒左規右箴予其拜嘉服行有欽躋於髙明曾氏之心

受益堂銘

朋來賁思良藥交口何以承之惟謙乃受麗澤蒙潤覆簣基厚以深以崇欽哉三友

靳氏祭器祭服二銘器銘

正徳甲戌歲文淵閣大學士禮部尙書內相戒庵先生靳公作祠堂於京江裏第茂典聿建彜綱孔修足以法當時而垂後世旣請少師李公記之維其祭器之度不可不定乃質諸古訓參諸人情而爲之式命以今制者常薦而古制者後世以時裁之如其力丰則兼設如此日或否則姑置之復俾允明作銘以章示久逺謝不獲謹爲制之以復於有司者

簠簋彜尊古制攸存吾先之生用則弗親盌罍壺醆後世之撰維先之用式安且簡二器並列饌亦兼設法象載嚴黍稷有飶今者用享是爲常儀古者視力儉或置之匪重燕器而俗之徇事亡如存古亦有訓維禮從宜誠愛作基以授不匱百代如玆

服銘

內相靳公旣爲祭器遂定祭服之度自玆以往迨於萬子孫凡仕者用今制祭服而三品以上去方心曲領以下去佩綬遵洪武詔旨也學而未仕者用儒巾襕衫不仕者用平定巾盤領袍以義起也凡此與祭器之式皆所以體存亡之心酌古今之宜而率無違於禮者爰謂允明器旣有銘服不可缺謹復薦以辭曰

齋明盛服乃祀之敬維貴與賢其服斯盛奕奕新廟京江有作爰及於服恆典有恪公卿大夫祭服是膺降殺視秩具如國經儒冠襕褐士所固有平巾盤領維庶之守端弁旣遙今盛維此承家奉國相君之志志維孝忠格於靳宗維貴與賢傳之無窮

約齋銘

滄洲陸子曰偉良父署約齋陸子詞說履蹈服禦未曾略紓侈祝子曰是反斂縮束大盈於至亷未可探本量其益執匪渝馴至曾堂孔室乎刻齋銘

辯不滕口趍不盈武藏不得睹而忽彌宇瞻彼菉竹尺之阻尺之阻其崇仭以數

固交

子曰天下之達道五君臣也父子也夫婦也昆弟也朋友之交也四者不道所以合而友特言交意者亦有謂乎僕謂朋友有以地勢合者矣吳之偃衛之賜則同升孔堂臨菑之玄齡京兆之如晦則夾輔唐室其初豈交也哉至如農耦耕工並肆商集市胥徒之共在官皆因而成類者也然朋友而已耳非所謂交也交也者志同趨學同道仕同忠川之達也或同防而並流或背向而各下豈凡水皆朋哉其縱衡相貫分而合合而分可以爲交矣木之條也或駢樹而爭喬或異植而互陰豈凡木皆友哉其殊枝而共本或別柢而連理可以爲交矣故必若遊夏之學房杜之仕斯宣父之云達道者矣僕也獲友於君子也眾其爲交非寡而不盡也霅川施君不以下體去之數百里肝膽一日而合直欲挽拙劣於符券爲千載友道中興其力不可以鈞斤萬千數計僕也何地承之𨿽趨也道也忠也不敢以企庶幾細水之貫長河柔蔦之附昂松乎欽膺之欽膺之以期平仲之久

理欲

事有可理可欲中節爲理稍過焉不覺侵於欲矣而猶執曰理則昧之咎與飲酒非非理也禮之共也禮理也人量不齊各極其節則孰咎夫理歟故𨿽玄聖亦特以不及亂爲節所云千觚百榼固無訝爾禮行乎交際以敬物爲主則於用酒也寧不以獻勸酬酢爲具哉具而極也則不覺入於沈湎惑亂狂凶之囿以悖性殘道死其躬是用禮用敬以推人內諸惡不肖夭病也惇爲敬哉尙孰曰用禮焉於乎舉曰敬曰禮曰惡不肖夭病其聲臧否判然孰不能知之今始以禮而忽入於彼而不寤則何不類也若是噫則昧而已矣是一事理與欲接其出入交侵之際不察而已矣余見人以理而彊人以酒者至推而內諸惡不肖夭病之囿而終不知咎已也始畏之終而閔之謝元和有善飲聲余鄕與共酒亦必彊之近年見其患眼知爲酒故又見其飲較舊大減亦輒醉知實已畏矣乃不苛勸之而交從間苛勸者尙如故是未得此說爾余愛之深因書此遺之俾嘗置懷袖有如昔苛者出示之或能同此愛人以徳者也抑治人者先治已余最受玆苛者故發之甚詳庶交厲助之元和以爲然否若未契於中此乃是醉後語當以還也

別鄭惟益語

存心莫若寛仁果行莫若義禮傳家莫若儉勤教子莫若經史睦族莫若容忍居鄕莫若廉惠作善天降百祥敢以獻於鄭子

安晚堂銘

安晚堂故都仲徳所造與名也今其孫良玉且安焉而倩余追爲之銘余惟銘之設所以著前力而警將來大抵爲修已之方也今仲徳己沒則𨿽模畫其初旨亦空言爾不若卽良玉言之之爲益也因命此意而爲之詞詞曰

昔公之安勞在安先功行效獲堂名乃刋今公已矣安乃孫子子功子效惟祖之似知安之自無忘其始而堂此名此少旦老晚況之一人以世而評乃類祖孫子之爲功得之先人尙貽爾後昆貽子之子子之孫曽玄振振功益厚效益深此堂此名與世永存亦先人之心

硯銘

宣理言志褒徳纂事惟吾言之勲載而行之乃在四君其勲不可遺已然紙也各受所載以往筆墨終期於盡欲章四君勲惟爾攸存石乎石乎日出鴻芬不匱於聞吾山齋之燕然﹝庚午歳吳祝允明銘丹陽孫思和父硯﹞

止飲箴

中以和神過則蠧气睿哉覆杯毋作釀器

酒銘

噫嘻胡其徳噫嘻胡其食噫嘻其志其力

小酒巵銘

器宜大玆器宜小佳哉玆器其宜寶

茗盌銘

紫腴翠濤皓盌玄盤我有嘉賓禮樂玆先

樗蒲銘

靜以觀徳動以觀智孰智孰用猶賢乎已

書鄭生書房壁

學者之心貴近愈近則體愈固學者之志貴廣愈廣則用愈充如是則內外交進動靜不偏他日有爲當沛然矣

吳郡沈氏良惠堂敍銘

初沈世用醫守王宮聲於宋都梁之日國步旣頻臣黎從南沈事於越京而家於吳邦職偕業存如岐雷道格於後功潤於庶君臣用孚髙宗實寵嘉之爲署書以賁煌俾侈於斯今以引於來其文曰良惠良以言藝惠以言績藝以樹體績以達庸體以精良庸以效惠乃降休命錫於厥家訖宋歷元逮於皇明攺邑畱井承家奉遺式侈式引無少衰謝還益熾蕃其在於元曰醫學提領瑛曰平江路醫學錄彥才曰江浙行省醫學提舉徳輝其在於皇明曰太醫院禦醫玄熾於朝也余莫之枚偁熾於野也用醫也用儒者弗存焉玄膺寵於仁宗尢熾其來孫出於厥長嗣者五人焉醫熾者二惟津瀚儒熾者二惟注溢季實克二道以熾於野惟演演拱持先休夙夜愼恭懼滋久或湮以隳謁吳史氏明乞銘乃爲之銘曰佳我沈顯祖君職思乂康道用媚宋一人岐相軒格儌侈於天言於天書欽於承以曁於我敬之敬之載阤於我子子孫孫永保千億年用休

史明曰凡美罔受而彊作之恥有攸受而忽遺者弛凡先罔美而造之誣有而隳罔孝弗弛者忠弗隳者孝忠爲教元孝爲天至成忠孝者辭永辭者物受之演乃鑱

懷星堂集卷九

●欽定四庫全書

懷星堂集卷十

﹝明﹞祝允明撰

○論議

性論

今昔之說性者棼然角起而未肎以物証之而明也人與物也髙下縣殊其必有受斯謂之性謂之性斯必有恆乃同也今夫物之性柔剛熱寒生殺平毒受於是則恆於是故稼必生虎必殺豈惟生爾燔艸石至爲粉塵斃鴆之翮一染於醴察之不可睹而尋仭之夫一內諸咽以生以死此時上帝不之違焉然則性不恆乎哉羲炎軒嚳伊姚姒姬迫之死使惡必弗従癸辛道之生令善亦弗能不従者稼不殺人也不能者鴆弗活人也此一而已矣其必然者也柰何談者之弗校於是彼有類乎是者嘗以犬異牛牛異人云之矣是未究之語也犬牛人之性則異爾其有恆一也烏可以其異也而廢乎有恆者邪然則謂有恆者謂皆惡與皆善與不然也有善者也有惡者也有善惡並者也善者則甚少羲姬是也惡者亦甚少癸辛是也並者一而其劑分彼此侵互爲品極繁由千萬至於無算也古今之賢良中人以至細人是也天地之道二陰陽而已矣陽善也陰惡也陽善亦有惡也陰惡亦有善也如令獨陽而亡陰則亡生矣亡陰則亡生然則生矣復安得獨善而亡惡乎由其甚少者有恆甚繁者亦有恆故鳯寡鴆亦寡而雞雀彌彌今古亡變也彼將達其辯故必曰惡者气爾夫理非气不之舍必捨於是合焉而始生生而性始見性非見而有有於合之際矣非鳯其胎而鴆其卵也必寘性於偏善而曰惡者气然則必曰鴆性本善其殺物气也斯可矣生生之屬又奚必有性字哉吾非有黨仇乎軻告卿雄愈翺頥熹諸子之間循吾見而章之亦俟萬年下有定之者然亦非臆議也由孔子曰性近而已自孔子至於今皆推爲至聖語必師疑必質而獨不是其言性不亦怪乎審是則孔子亦不得爲至聖矣嗚呼吾獨知従孔子也

爲邦論

所謂聖人者謂其能蘊天之理察天命焉耳命吾以君則君之命吾以臣則臣之不命則師之非不曰後有聖也吾無事乎作理之當作者吾斯丁之吾敢無傳乎今夫上古聖人之爲君也因天下之心持天下之理爲之倡焉而已匪惟其君之聖其民亦鮮小人也故道之而曰隨示之而曰知不必有所決擇攺移也浸降而醨聖使民由而不使知乃時徙其故以會於理至於累變而愈異甚有矯而翻之者焉旣益久而不勝其變聖人亦不勝其矯矣而萬世之來方滔滔焉乃鑑於昔而豫於來曰時云爾矣輅云爾矣冕與樂云爾矣矯於時會於理如斯而己矣匪誕也匪僭也天命舜禹湯武而君不命予而師不命可耳不能棄予蘊也棄命者違天棄蘊亦違天不命亦命也如使嫌不命而違之予其奚敢是孔子之心也敬愼之至也然而如是孔子謂羲炎黃唐不足爲與聖聖盡天孔亦舉其成法乎言之云羲炎黃唐不足於湯武得乎哉嗟乎邦有常爲之無常無常者所以拯敝也拯而還之其常而已矣故曰爲者惟四其常由時以羣類方而推之可知由輅以羣類方而推之可知由冕與樂以羣類方而推之可知也已曰子淵之問燭乎前而稽厥契與不知而諏度與曰稽焉而已矣曰今獨守之爲之事畢矣乎曰請更求顏曷爲以問孔曷爲以語也

治亂論

有治者有維治者有亂治者有還治者有亂者有捍亂者有治亂者無絕治者無絕亂者治不可絕也亂亦不可絕也凡人有治亂焉凡天有治亂焉人之爲治亂人習識之天治亂柰何天人之始咸無治無亂生爲治死爲亂安爲治擾爲亂腴完爲治悴傷爲亂气化自爲之爲之而非謀爲之猶無爲爾無爲而然也故物有適與戚而無愛憎比後久且人者擅而弗天乃爲之用謀非自然己而天之自然終弗遷是以無爲歸於天人無以無爲爲已孔子云舜無爲亦衰世之意邪夫人之始天爲之時有戚與適而無愛憎久且甚愛憎起焉有愛憎而無願與尢更久而滋甚願尢勃而作遂至於後讎遂至於戴殺崇卑之守隳不能持之矣玆焉謂獨下民之辜歟夫人之治者爲谷膳相甘絲枲相燠牝牡相契慈孝相親禮樂相順夫焉不愛願亂者反之焉不憎尢至於國天下皆然然而始治也人爲之續而亂人爲之在治而維之先亂捍之在亂治之旣治還之皆人爲之治者聖哲才賢亂者不肖姦宄盜賊校然已至乎天則未知其有治亂也知之而未知治之職乎人也以天之大尊愛願焉而不敢憎尢亦以其公仁故聖教稱大徳曰生而俾不怨然而人物安焉而不知治其亂之職乎人人之力至而救還之萬分一猶若自然矣力而無救還若堯之於水湯之於旱亦末如之何矣玆所謂亂不可絕治亦不可絕者也然而弗可任而無力者焉今夫鏡之以日月或曀霧焉潤之以雨露或亢烈焉暢之以風气或飆飍焉舉而隅反之無不有治亂者治者若常亂乃至於踣陷焦焚摧衂以至瘨虐萬形令枯困迸越痛毒磔裂死滅不可以忍語嗚呼割矣哉可不謂天之亂而能免下民之咨怨懟尢者與於是有膏薪漿翣屏障之救是不謂夫天能治亂於自然而不能治其亂人能治亂又能治其亂又能治天之亂矣夫夫由天之治謂之大徳以不能治亂爲無厚皆不與於天惟公若仁其本性無庸以私讟於乎人不治亂交責之天不治柰何亦置之也耶爲孔氏之學獨當不怨天而務民義會仍歲四方饑星在壬午以﹝缺二字﹞癸未以風是爲天亂申之春夏亦屢風激論以爾凡言人之治亂之術者眾矣

古今論

談者類判古今爲岐途吾恆患之大校君子多是古而非今細人多狃今而病古吾以爲悉繆也君子之是古非誠是其實也是其聲也彼若禮而儐相屍祝升降盤還樂而咸池承云縣簴干戚冠而收冔毋追衣而袀袨逢掖紳佩器而豆籩鉶瓉俎幾車旌布席納屨豈不美與然而細人未之安也非未可安也古之爲禮樂器服者不徒爾矣其爲視聴步趨禦用者不同今矣其中先有是也由是投之而適舉之而宜也蓋賢愚之情略近聖者制之而賢者由愚者隨稍従其間舉而先之耳後之人中無是也其爲賢者亦非必果有是也其知及之遂茍云古是而今非漫然欲以皦皦之身而行渾渾之典是獵其聲而己矣若夫細人之狃今亦非誠狃其聲也狃其實也其於諸具亦曰投之而適舉之而宜第見其外之便於中也吾是以知爲古今之辯者亦執其實而校之耳聖之成者莫踰孔子子曰生乎今之世反古之道烖及其身者也孔子亦狃今之徒與非合污也非逃眚也其心也天運其動也天行至當而已矣芒芒宇宙積今成古古今非兩世也彼曰無古則曷以成今予亦曰無今曷以爲古也前旣作之後乃述焉非必今之藉乎古也或曰若是則何貴於聖人者乎哉曰人盡克聖克之而弗爲斯後人之不肖也匪曰弗能弗爲之罪也鴻荒邈矣唐虞之雍雍殷周之烈烈至矣歷禩二千而乾坤倒懸非我皇祖之更造也而尙有斯世耶唐虞殷周之盛君而生斯辰也其亦若是否乎哉我知其一契也然則謂今之弗逮古者然乎哉方孔子時則以結繩爲上古羲黃爲後世矣又以視今日何如哉由是則人之不足爲世也久矣老列莊周之徒皆然也及至漢氏以來累降而累病予嘗統究千古儀制風俗大率三皇之前一時也三五一時也三代一時也周末一時也秦一時也漢一時也六代一時也唐一時也宋一時也元一時也吾明一時也閏窮肇章猶三五也而豈徒哉然而有作於上下未齊也故予病乎其爲辯於古今非無辯也徒辯其聲非其實也而豈徒哉嗚呼非激也激而有以爲之者蓋存乎其中矣推天地之道迹元聖之訓原羣黎之情察陋儒之識爲古今論

國年論

語爲國者知在師三五根道徳張禮樂而審政刑矣又知得是者永命失是者趣祚矣或従而案之有爽焉夏之道不降於殷殷之徳非劣於周而其世每趣焉陶虞以禪則自以天地之道公於萬世其祚命恆在宇宙非所謂趣者其後劉氏李氏趙氏率四三百禩他則不然蓋三氏者弗能純得乎是而猶弗瞀之此其效也然其去文命之道亦闊矣何其年且庶幾乎如是哉按稽之弗能無貳者吾求其故觀其國不可識觀於人乃得之矣今夫人之年以百二十爲大紀而克爾者萬一其視爲恆度上者九十而已耳八十而已耳亞者七十六十而已耳今由賢以迨愚凡其間心行智術生養以有其躬者貴富賤貧佚勞通窮萬萬殊矣究而至於死帥底於是無縣相違矣則國之修促亦何縣去之有何也茍有充於腸無必盡粱鑿茍有裹於軀無必盡蠶毳亦勉勉乎終厥人矣茍有發乎此無必極神化茍有被乎彼無必極康乂亦勉勉乎終厥國矣惟去谷稷而鴆葛棄仁禮而戈鋋乃以賈滅亦無爽焉然則爲國者無以年敗道無以道疑年不盡物而人況加於備養不極理而國況進於純道純道之效至矣哉或曰純道者柰何曰師三五根道徳張禮樂而審政刑是也

後國年論

或曰審若子言國之祚以徳符之則周之徳其可七百也斷可識矣又何以卜爲而後始曉乎曰卜史之吻吾不知也𨿽然卽有是者亦奚兆於徳之爲符也與夫其必以卜者豈不曰年存諸未至非人知所察而惟天察之乎夫天則察乎其年之未至者矣亦能察乎其徳之未至者乎不能察乎其徳之未至者矣亦能察乎其立於今者乎以其立於今者而察其來是奚必蒼蒼者能之乎今使問曰文王奚如哉皆曰仁也秦政奚如哉曰不肖也文王二世可乎曰不可也秦政八百可乎曰不可也若是者能語之豎子能之無伺乎祝史也而況於君子乎而況於天乎天之於物也實良者條荂樹薄者楨蹶故曰栽者培之傾者覆之故畀以松栢而自然後凋畀之菌槿而不能私延天能畀之不能察之邪周史之卜天之答之弗容自瞇也七百之歷非不可溢而八涸而六也大校若是而已故更過之其爲斯數者史人候測推步有其術矣蟻徙而澤雞號而曙不足異矣於乎持斯說以質千古弗遷矣辟國者亦奚爲而不師文王乎

戲論

天地貞觀日月貞明有物有則性習不齊聖王修道囿民內於大彛咳笑有度教束刑截無恥弗格以爲患何以戲爲哉夫遊息時捨﹖張互用諧隠發歡博奕舒气賢哲不廢方冊有之子曰割雞焉用牛刀古之戲也嗚呼周旋折矩舞蹈象徳遂爲冠猴綬狗緣撞手步以禮樂爲戲肉刑五等俌教止辟遂爲椓烙刳斮以刑罰爲戲播種十一粒民養後乃遂稅榷椎剝以稼穡爲戲理財禁非命令役使乃遂漁賄殘慘以官政爲戲學古有獲誦詩授政乃分經爭傳僞道賈宦以學術爲戲襄政紀事顯道擒華乃繆辯洿辭妄制逐科以文章爲戲配祖嗣育乃奔淫蒸報以夫婦爲戲傳賢禪授乃九錫勸進以君臣爲戲降衷繼善秉彛好徳遂悖心欺天盜聖罔眾以心性爲戲簒之郊弒之類﹝類祭﹞奪而詔侈而封﹝封禪﹞莫不攀歷數陳應順﹝應天順人﹞敍五運顯肆讕詞對越百靈以天地爲戲蓋本柢心性臨冒天地以有我嗚呼至夫以心性天地而戲聖人有作能如之何矣哉甚哉人亡畏如此如此大夫士稱爲賢才莫不以周孔我師天地我性性理我學皇王我政擊臂白眼麾睨天地天生烝民嬰兒乎用姧文生殺之爲樵蘇然爲夫婦之別令天窮孀嫠凍餓死君臣以義令良淳民徵輸役徭犇踶以死咸爲屠劉嬰兒羊豕等類大略主務譎欺以相爲君以戲臣臣以戲君父戲子子戲父夫戲婦婦戲夫族屬友朋鄰閭爾我交逐逐用此戲天下日走息戲中其行莫不用此戲其言莫不謂聖哲令賢其執彌貞其事彌戲繇有聖人教而來日走息戲中獨醒者翻惑羣酗曰其是同舟弗寤其歸也各趣戲無已時乃移戲以爭爭以反反以亂天地不見所以救飭人人不知死所其所云教之咎邪其戲之罪乎哉噫其終矣乎謂吾言必云妄輕之其必以謂戲嗚呼其誠矣乎

心气體交養論

夫軒蓋載塗金錢積櫝禮樂充庭勲勞被物緗素列架豪楮飛案英俊驩趨士女愛戴罇罍雜沓聲容璀璨田苑蕃麗煙霞出入莫不名響海嶽敬咸卑尊如是則志意敷暢精神采發而四支澤腴是心气體之得養果在於外物然而聖人之徒以謂不然故有浮雲之麾執鞭之棄至如朝冠不彈銅山無迹鸞刀不更賓館生塵故舊寂寥吟諷靡寄有謨必僨所投輒戾於是則悰況牢落神襟忽怳偃息蕉萃心气體之不得其養也外物之乏也而聖復不然故有顏巷之樂原室之泰是故眾人以物養气體气體美而心従之聖哲用道養心心安而气體従之𨿽愚有欣戚而賢聖長熈然而肌血所嗜必在佚美有骸之所同特徇道不殆耳其在道獨爲肌血吾無言之如道可佚而佚之也心气體亦有間焉養心气體猶未曰麤之乎食色聲味衾裳室堂舟車之類也精之乎捲籍誦覽章句歌吟筆墨灑染圖繪拊玩偕得而具享三者養之完矣若是者咸假外物須資金錢事事而求之營營而萃之得而享則心獲矣而气體未免於煩勞乎或得甲而缺乙昨有而今無茍不必慕於全不追於昔快乎此且慊於彼喜其存抑傷惋乎亡則心少不足而免於勞煩气體則泰紓然則得其全三者備而道無害不可尙已於其間或得失不齊與必求且嗟三者必欲全弗乏而終弗克無寧任之與力爲气體以損心無寧息气體心亦未嘗不可舒也余性極任時昨有養三者頗皆得一二比來爲人移假洎攘竊去物甚多始多惋惡將復求完之暇坐漫想得此因寫出之期以自従焉

心气體交發論

得前說後便又得想三者皆養勝完矣若得心失气體可以發積中以及外博聞見長知解愉精神得气體且置心亦足以發寧外以至中冥樞機忘物膠放天遊二者固交發爾

燒書論

客入祝子書室譽曰富哉先師之淑萬世者其具夫旣而曰痛夫嬴政之賊聖典也不然尙博厚矣夫祝子曰聖訓在淑身不淑口吾見淑口也眾而身之鮮吾不能一乎感實懼倍焉𨿽然安得政更生以終恵我客驚曰怪哉曷爲宥其賊而又恵諸祝子曰政不善燔玉石俱炎然而嬴氏博士之司不與也幸蒙賴漢家君臣灰復燃簡復漆今士身厥一辭不遷必去小人徒於君子者若克浸廣以臻厥全可賢可聖而奚其少獨敗吾淑者林林爾吾力綿弗能祛思得呂氏之子之手而假之曰將燒者何祝子指數十篋曰可燒也客試窺之所謂相地風水術者所謂陰陽涓擇蕪鄙者所謂花木水石園榭禽虫器皿飲食諸譜錄題詠不急之物者所謂寓言志傳人物以文爲戲之效尢嵬瑣者所謂古今人之詩話者所謂杜甫詩評注過譽者所謂細人鄙夫銘志別號之文富子室廬名扁記詠爲冊者所謂詩法文法評詩論文識見卑下僻繆黨同自是者所謂坊市妄人纂集古今文字識猥目暗略無權度可笑者所謂濫惡詩文妄肆編刻者所謂浙東戲文亂道不堪污視者所謂假托神仙修養諸門下劣行怪者所謂談經訂史之膚碎所證不過唐宋之人所由不過舉業之書者所謂山經地誌之荒誕塵遊宦歷之誇張者所謂相形祿命課卜諸伎之荒亂者所謂前人小說資力已微更爲剽竊潤飾茍成一編以獵一時浮聲者所謂纂言之凡瑣者所謂類書之復陋者所謂僧語道術之茫昧者所謂揚人善而過實専市已私毀人短而非眞公拂人性者問祝子曰斯何惡而去之祝子不應又問子亦以科第之錄場屋之業若贅疣然何不及之曰試錄者國家用才之階彰勸之具是王章也非書也科舉之作士藉以應求今工之斧斤也抑亦非文矣不足去又問所將去若是將不有甚於玆者乎胡弗之覩曰下此者吾弗有之矣丹竈之方盜鄰也房中之猥者淫誨也﹝房中非邪妄黃帝內素言之史誌具之第今傳非故策悉穢妄耳﹞妖讖之文吾耳目無接也吾安得有之而安得去之客出語人曰祝子悍哉乃將是嬴政而欲用之抑猶惡其聲徒口以侜我將不復思假吾手以爲政秉炬也乎

學壊於宋論

祝子曰凡學術盡變於宋變輒壊之經業自漢儒訖於唐或師弟子授受或朋友講習或閉戶窮討敷布演繹難疑訂訛益久益著宋人都掩廢之或用爲己說或稍援它人皆當時黨類吾不如果無先人一義一理乎亦可謂厚誣之甚矣其謀深而力悍能令學者盡棄祖宗隨其步趨迄數百年不寤不疑而愈固我太祖皇帝洞燭千古令學者治經用古注疏參以後說而士不従也嗚呼試一閱兩漢魏晉六代隋唐遵聖之學其義指理致度數章程爲何等精宻弘博宋人之勞不見何處及之況並之又況以爲過之乎此非空言可彊辯解也

管夷吾小論

管生感知以信志竭能而樹績仲尼隨事子奪就問抑揚並達而不相廢也故九合一匡無闗於小器三歸塞坫曷傷於仁功然則違溝瀆之諒已駢邑之怨何莫非聖與哉經濟之祕槪存於籍子輿時自以王略獨任故過奪管生以一其言爾

燕昭王小論

夫壘榭懸貲期四方士燕後之意良勤或曰未知道之不爾夫所求乎士以能亷已然後裕人重已然後重人俾慕金而至無亷與重失本尋末烏貴乎士又何賴焉余求之昭亦知之矣四海一後諸侯不方天王之命於是傍求蔀藪凡襟背王略誰不奮迅爲龍之云虎之風時乃七域瓜裂勲名富爵之士選君而趨父母之國不知求之則東厥轅西厥贄憧憧道途茍不設禮於此鳴志於彼乃將命價匍匐爾之匹敵之國以冥搜之與若謂士必君就而起嗟乎莘渭隆中乃尙矣宣父東西南北衛可仕卽仕之亦奚必淇之獘先篚於鄹室而後出邪彼哉富有四海金被女寺而士罔覿則何如哉郭生之馬諭辯矣他日罔聞焉要隗非國器弗足以塞燕之招故余姑置隗曰昭王君賢

嵇叔夜七不堪論

超哉嵇子之斯譚也鄙夫愕其迂達才略其散誰得其心乎七端悉情體所常欲凡有形無不然奚髙之云乎聖賢訓人尙勤而戒逸記曰君子弗使其躬儳焉如不終日七端皆儳焉者矣曷爲貴邪君臣之義何可以此易彼夫委質立朝夙夜匪懈亦有所立焉將啟已以沃君俾主道邦乂焉爾股肱之業獨在乎勞其骨支煩其气志而已乎彼其抱闗督郵用趨軼不寐爲職事者其具爾也曽謂叔夜斯人之徒與叔夜料卽仕不股肱我我弗獲爲啟沃道乂而獨以軒英之姿羣諸闗郵尹不亦污棄天命囚龍鳯與梟虺伍乎假使彊位揆輔而道不行相爵而胥績亦非余之心也不然叔夜欲頹惰慢放若是者將誠愚細人禽獸虱蛆矣乎或云康自貴若斯而乃終血碪鑕其何貴之有嗟夫忍情徇世顚失道職也者其無死乎哉殺而弗辱者嵇生甘哉之願也嗚呼嵇子智夫有道者心在千載之上惟祝子今知之矣

懷星堂集卷十

●欽定四庫全書

懷星堂集卷十一

﹝明﹞祝允明撰

○論議

讀宋史王安石論

王安石與神宗用虐政殺天下人銍艾國脈臠割烝民三數十年令子孫失守汴京亡國之半遂以終姓人盡知自六賊秦檜賈似道而誅之安石首惡渠魁特與末減吾不知人之心天之理何故亡也彼哉昧夫錄其苦節之詐文學之細將遂蔽其元惡歟噫亦其凶焰死而猶祟此繆夫也夫言僞而辯行僻而堅何如少正卯孔子誅少正卯不誅安石乎安石幸免誅其身名曷不爲誅誅少正卯士不謂非不非誅少正卯不非不誅安石是何據裁也哉安石殺人與衛鞅等其文學豈及衛鞅衛鞅不以才賧罪寧獨得以文賧安石以才減安石由以刃微有刻文又假之曰斯周發之大白魯之孟勞謂可妄持殺人無戾也今大酖者必內諸醴或雜諸肴安石以文學殺物是醴肴而酖酖殺物已猶曰𨿽殺吾猶愛其旨酒嘉饌且微其惡聲非心風人歟噫何顚冥不靈也如是﹝誅六賊不誅安石誅徽欽不誅神宗何無度數也﹞

載論

或云安石非志殺人期爲聖臣以君爲聖君世聖治也神宗亦將従之爲聖君皆行之而戾焉爾夫行之而戾則不可已然而何以畢行之安石意獨欲名爲臯夔稷卨傅說神宗獨欲爲堯舜髙宗而已矣遑卹乎殺人亂國也與哉然而神宗初望以蜀主唐宗望安石諸葛亮魏徵信能攺過遷善爲二君二臣斯嘉已安石一自墮神宗一墮於安石終底於惡歸神宗爲愚安石爲不肖哀夫可勝誅乎哉

論潘生爲孝事

邦大夫士有爲詩歌文辭美潘澄天錫氏言天錫事母篤孝天錫多子而孤弟妹三未家室母命子孫家室必以序母沒長子儒旣三十七始爲之娶又假黃冠法令修薦以告母靈久雨是時而霽又有鶴降焉以爲皆孝徵也復有邀予爲言之餘遲回久焉夫三十而娶禮也過不及皆不合制然而無必泥也文王十五而生武王舜不告而娶孔氏之訓曰三年無攺於父之道當是時長者適可嫁娶爾假弟妹更幼復越旬紀才可畢事則儒也殆知命猶鰥歟設遂以不後此之不孝視彼疇重輕邪或云亦適以其可嫁娶耳儻時誠更過之則澄不爲之矣審然其孝又非篤誠也已孝豈視時勢爲行止之物歟黃冠之事異教非典法鶴下或偶會或有以術致凡數端殆皆莫可訓曰然則宜無以譽而毀歟曰亦以義權之焉凡天錫之爲曷爲乎爲孝而已茍一以遵母令爲孝則迂曲以徇之求必不置此一命於空荒之地幸有子五則無慮於緩娶而不後異教𨿽未可憑亦藉以暴衷若必告然至暘鶴之來任之而己如是固無戕於義而歸於孝今之反是以徇已遺親者紛如不予潘得乎餘言如是焉爾

趙孟俯論

惜其才者謂箕子陳範於革姓也夫胥余抱聖道非聖誰其畀之不畀周則玆道萬世絕也孟俯非玆道已惜其世者謂三恪之類也﹝缺四字﹞夫居賓席守先祧彼此之公也孟俯臣伏而已孟俯才藝多爲吾儕師不可爲君臣之義耳

楊維楨論

楨於吾國初應稱一才矣其爲客婦詩不恭也匪曰不恭亦太愚矣赫曦曜晨瞽於宵者𨿽躄必作良師發藥痾於昔者𨿽殆且嘗吾向失足垂死得踐聖人之庭亦大幸矣將遂厥私執小徳欲欺大道得乎哉彼自附於故國余老爲貞嫗者云嘻見金夫不有躬淫陪臺耳誰能汝容髙皇貸厥誅亦伺其醜自永詒於代矣

孔子廟堂續議

孔子廟堂歷代禮文大率不相遼闊至於本朝崇隆尢至其中或應調酌以趣大中宋學士濓王忠文公褘咸有說焉今日儀章出入宋王議未及者間有豪末蒙朴竊自疑焉因私妄條著云曩者憲宗皇帝推重道之志加祀享禮樂同於天子此其越度古昔哲王逺矣愚竊以爲凡爲祀享所以報功功有隆卑而其身之品級不可易報者底於其身之極尊焉止矣孔子之功侔配天地然其位惟臣而已夫臣功𨿽並天地未聞人君事以天地禮也孔子之報極諸臣道可矣非欲殺之無其地焉且孔子之功正人倫也君臣之分可遷則人倫不正孔子又奚功哉今使孔子偃然受天子禮樂孔子安乎愚竊慮其不安假令安焉則必不嘆季孫之僭佾三子之歌雍也先朝襃贈窮於王爵王本非臣爵後世以冠五等則王固臣之莫加者耳孔子𨿽聖臣爵或受越此則非人類所敢聞矣異時儒臣累請增加帝號天子明聖竟格其議此則天地之至公也今第格其爵而還用其禮樂是令孔子明以臣子冒行君上事也百官居服等第稍僭猶無逃於國家憲令矧孔子曽不如今百官之知禮乎故愚謂三數年來之祭孔子計應朝服旁立而無敢當矣夫父子人倫始也今顏子曽子子思並坐堂上無繇點也伯魚悉列廡下此不幾於裔夷邪昔者之論嘗謂孔廟之祀出於朝廷乃王者事禮因道綂而起通爲天下後世施報不暇計私倫焉矯之者謂道綂不過明倫王事不可偏廢故又有別室祀叔梁紇以顏曽子思三父配者此其說𨿽佳然究之爲未明順愚竊以爲直應引三子以歸厥考之下何不可也又孟子之傳固得其眞要其私淑徒也曷若權其體勢儕之冉閔數子間乎又華戎之辧有類主奴如前元是奴據主位也今許衡以宋遺才吳澄以宋進士皆従祀則凡故主臣妾率其屬以事僭據之陪臺者可受法施於人之報也擯出二子其疑又安在哉又禮樂之用不可偏廢今禮之節文甚已精宻樂之聲容恐未至當愚竊謂宜特令學子顓刻習樂閒暇無缺考校之頃兼用升降務俾禮備樂和無可間然如患未獲師承難猝舉作或令諸生遴寄太常習其聲容必求合乎古雅通熟者歸授其黨而首通者科目收焉則亦不患其不工也又近時郡縣或有上援朝廷祀典用黃冠爲樂舞生此又不然學者學夫禮樂也素昔所誦孔子之文何文學道何道顧報祀之頃委之人乎借曰未易習則曷爲不習乃忍北面而立以觀異類之舉措邪黃冠者今之所謂異端𨿽未知孔子視爲何如要爲吾黨昌言排之者矣揚雄曰在戎狄則進之倚門墻則麾之寧有暇時則極力以排有用則暫假而不麾者今使孔子以明道黜邪受報而更令異道稱邪之人爲報具哉此又末節愈不通者也嗟夫聖人之道中正而已有生蒙被教澤孰罔報忱顧翻有病焉則未免更爲罪乎故愚恐久而有建白者輒申諸鄙陋詞旨迫局將幸以來薦紳先生之教焉

貢舉私議

傳曰非天子不議禮儀制典程作於祖宗率由是貴故小宜損益不敢易談然愚以爲三重之柄在上芻蕘之獻在下今萬幾沿革羣工言之聖人裁焉蓋不敢議者臣道無成而不能不言者效忠之常範也竊見貢舉一事有應稍爲更定以合時措而分在下士未敢昌言輒復私列一二覬異時或有以備艸茆之陳焉

議曰貢舉昉乎周漢考試興於隋唐隋唐假考試之法應貢舉之目姓名不識其孰何性行未察其淑慝僥幸於一朝筆墨之下以爲終身隆卑之第斯已術之淺矣然其間猶可稱者蓋貢舉以質考試以文質者必極夫徳行之核文者必盡夫詞華之美茍充其實乃稱其名故漢唐之士有行足以範世文足以師來者焉繇選之各極其科程也當時之文以詩賦論策咸有旨焉自宋代有道綂性理之學而世主居宿其說於士爰有疑義之制本朝因之初試以口義七篇聞其創體出於劉學士三吾其意不過以筆墨代口講之義不使面陳故借詞稍令類文章成首尾云爾本非古今文章家有此式也三試皆因言以審心詳外以測中本之初場求其性理之原以論觀其才華詔誥表判觀其詞令策問觀其政術咸善焉則爲臣也道立才通而令修政舉矣否則反之理難明而系重故求之最多以驗其力政匪一塗故求之亞於理性辭令異施故隨地求其一才最易見故特取一以充知焉其權衡非不精後先非無序然談理最深細故𨿽或減焉不妨吾所求也今之司校者惟重首考而略於後選是國初定制之旨已有重輕今復加偏焉益重其重輕其輕也故愚以爲三試取捨宜均其力爲便夫聖賢之言渾涵易直學者宜寛意以玩之無不明達𨿽所見或殊觀其意可獲其大歸自先儒詁釋已不能無異今必欲同歸一道或執宋人一詞兩字以爲主意翻亂經文以徇傳家或自出詭見雕鑿聖文乃窒通途暗求符已凡斯有違必見黜落故愚以爲求之宜大勿拘一律爲便經詞弘深理趣賾奧或涉冥思類移晷刻紛紜之場茍欲精核又望周完日辰有涯資賦非齊無邪一語足蔽全經芣苢數疊徒衍餘興何必務圖盈數秪費紙聿哉今或過午篇數未登終場如制減作輒至不謄或不給燭俾研核之功委之無用彊記之輩多遂登升故愚以爲如制減場不闗去取爲便孔氏所述實惟六籍樂經旣亡三禮固在後世傳業儀周二禮固同戴記爲一科本朝獨取戴記而廢二禮蓋以戴記文多論說可以作題敷論而二禮文多敍詳制度可爲詞者寡也然因事明理他經所同直述制度又且何害故愚以爲三禮宜復爲便五經之外孝經論語同出孔門與五經者均也自宋以來始有四書之目本朝因之非敢妄議然愚謂大學中庸終是禮記之一篇孟子之言羽翼孔氏然終是子部儒家之一編耳古人多有刪駁國初亦嘗欲廢罷故愚以爲宜以學庸還之禮家論語並引孝經同升以爲一經孟子秪散諸論場爲便諸經箋解傳釋今古浩穰然自昔注疏一定似有要歸本朝恵制大全書俾學者遵守亦未嘗禁使勿觀古注疏諸家也今習之旣久至或有不知人間有所謂注疏者愚恐愈久而古昔傳經家之旨益至泯滅故以爲宜令學者兼習注疏而宋儒之後爲說附和者不必専主爲便減場之法以五篇爲則愚謂旣欲其精不須務廣或以五篇爲全場而其餘隨力所及但不得省於三篇必理精詞達𨿽寡亦取爲便論場之考求之甚博至如性理道學乃其中一事初場旣得其說於此勢宜簡略或摘一語或搜一人使旁推曲諭亹亹無已似無弘益於學故愚以爲論題宜簡於性理道學而多論政術人才等事爲便詔誥表判或上以令下或下以告上正有官之切用不可忽易故愚以爲詔誥表內宜增科二道判語須求用事精博詞文華縟爲便詩賦之說固非所急先進論駁旣繁不必廣辯但愚謂人之性情惟言可測而因言識情詩賦尢易故古人之用詩賦以求性情也今或稍用一二以驗其性情正邪心術寛猛亦可也至如設策問答正爲従事之需政事之方何有限極五篇所具初不爲多以此求才宜無遁實今或分問不急之務碎細之談與記古人陳腐之片詞眾知之一行以暗中摸索爲貴則曷若商確今日安上治下施爲之切務哉故愚以爲策場所試専以政術爲便大抵貢舉之設欲得才而用之也致用之道向已養之學校令求之矣今日之求乃以用爲急而欲知其體故先以理性道徳經籍之說察之耳於是而一得其實則凡後場諸作悉是爲政之事貢舉之本意也故宜執守此意則求之之道自不失其權宜矣今人往往謂科目爲進身之階梯意以致用之術自有所在此特借以入其地云爾愚謂祖宗定立國之典巨細周到用人者萬政之本貢舉者用人之基豈茍焉爲暫借之具而已其必有不易之故矣及靜觀今日之従政者類多建偉傑之業而其設施措置類不豫著於學校文具之間場屋敷陳之內功名之出文章不與焉其進身也在此其立身也在彼此所以有似於借用之器也然則何以是爲哉此愚深求其故所以謂主求其用而先察其體乃貢舉立制之本意至於久而奉行者稍失其宜如前所云則今日目科目爲階梯之由也或者稍以其用爲急求之重輕微形應者趨向立變斯則通明俊偉之才益可前卜於深潛興起之際矣荒魯妄見似戾大通將就正於有道焉爾

奴書訂

觚筦士有奴書之論亦自昔興吾獨不解此藝家一道庸詎繆執至是人間事理至處有二乎哉爲圓不従規擬方不按矩得乎自觕歸精旣據妙地少自翔異可也必也革其故而新是圖將不故之並亡而第新也與故嘗謂自卯金當塗底於典午音容少殊神骨一也沿晉遊唐守而勿失今人但見永興勻圓率更勁瘠郎邪雄沈誠懸彊毅與會稽分鑣而不察其爲祖宗本貌自粲如也﹝帖間固存﹞邇後皆然未暇遑計趙室四子莆田恆守惟肖襄陽不違典刑眉豫二豪嚙羈蹋靮顧盼自得觀者昧其所宗子瞻骨榦平原股肱北海被服大令以成完軀魯直自云得長沙三昧諸師無常而具在安得謂果非陪臣門捨耶而後人泥習耳聆未嘗神訪無怪執其言而失其旨也遂使今士舉爲祕談走也狂簡良不合契且卽膚近爲君謀之繪日月者必規圓而烜麗方而黔之可乎噉必谷捨谷而艸曰谷者奴餐可乎學爲賢人必法淵賜睎聖者必師孔違洙泗之衺曲而曰爲孔顏者奴賢奴聖者也可乎

斥仙

余答問仙者恆不盡其辭因激直以待扣大歸欲得有無宜爲不一言以蔽之矣有而不可爲也揚子曰聖人不師仙厥術異也聖人非不能不爲也子曰朝聞道夕死可矣釋氏曰寂滅爲樂形滅性不滅也老子曰死而不亡者壽皆無以不死爲善由義炎至於孔顏爲聖賢在孔氏書者無一人修仙如其言黃帝沖舉不知果否史故言帝崩冢且在非謂決必無卽信仙帝道已盡身爲聖人乃仙亦何害至所稱廣成之流其爲人賢不肖不在世史吾安得知之由孔子後爲者悉不聞其素髙識士或言仙若嵇阮郭璞輩知不免世禍托云爾後多放之不誠爲其它君臣士庶人誠爲之悉愚不肖也𨿽有良士且爲之是知中之愚賢中之不肖也道二君子小人仙所爲何有於天典民理益於身家國天下何一心爲君子之心何一事爲君子之事是故天下誠不肖之事二燒金者大盜也罪溢於跖仙者賊也謂盜賊者無獨人世盜賊天地之盜賊也又其事萬敗而一就就者𨿽千萬歲猶莽操懿溫劭﹝劉﹞廣﹝楊﹞𨿽帝王而盜賊也卽所謂鍾呂等在坐云表笑九土亦糞土而巳矣﹝糞土且益世﹞其敗者卽卓泚祿山﹝缺一字﹞巢等愚中復愚不肖中更不肖窮惡竭禍乞爲獸虫不可得萬悔不及夫何惑之有

說吏

吏所以止民之爭而吏之爭於民甚於民之相爭也民之爭求止於吏爭於吏將焉止之故置吏者必先求其不民之爭者而後求其止民之爭然後可不然是吏教民爭而置吏者教吏爭也與其欲止民爭而更教之不若不置吏而民之爭尙寡也

策問二首

問刑書之制勾攝公事専於里甲本邑𨿽微而訟牒繁滋民習頑固承捕者接踵被逮者堅匿𨿽較督嚴宻而沈滯自如玆欲別委他役則法制有礙而井閭之騷擾更甚専責里甲則頑梗得計而無辜之笞撻不休況里甲之設有限而文牒之出無窮將若何而可邪諸君子幸明教之

問盜賊之端論者多矣聖人以爲上有欲餘子率謂始於貧窮故曰輕徭薄賦乃爲弭之之本言信美矣然今積久之盜其初果皆以窘迫歟招安之命屢下許其自新則其出也可以陳情請命寛卹休養而爲良氓矣何以招之則視一時之勢而茍免少縦則不悛而重犯歟然則其端亦不系於貧偪而不欲不竊亦不可以槪論歟將必絕之竟如何而當也

論髙憲副義田事

髙公作義田縉紳先生言其美甚至允明觀公自述所以堅持其心而調酌事宜必欲達其志而後止信其義之大矣抑重有感者夫含气之屬必抱仁義而後曰人然而遂之者亦必四徳之互成焉今有冥鄙悍戾之徒不識爲善之可樂頑然不仁者此則烝民中萬分一人體而禽性宣父之所謂下愚若是者無必論其有平居之言知義之美然往往事至而識岐勢及而應昧撫機坐失不知悔悟者視彼若愈而要歸無成此乏智之故也亦無必論若乃知其爲義矣而不勝吝嗇之奪惜錢刀之糞土捐理義之珍寶知而不能行是信之未至也又何計耶至有識鑑明決於是數者皆不足以累之慨然思措諸事業而乃局於時之無制病乎古之不可反財莫充量效難博濟遂付之一慨而已斯亦異乎其彼矣傳曰觀其會通以行其典禮然則無擬議裁制之術以底乎是乏禮之故耳嗚呼循是四者則天下之事以義舉者恆鮮而天彛靡惇涼俗寡救復何怪乎若夫君子之於事也義以爲質矣於是眾徳夾持以必要於成仁本之智燭之禮制之信果之弗患於闇機弗懼於私奪弗慊於罔術時格莫之違古意莫之失不以贏縮沮不以廣狹嫌一日奮樹而心獲焉志行焉道立焉澤流焉則髙公之玆績是也嘻是寧特義云哉五常具周才徳交懋完然爲當世法君子之道集厥大成也已

約庵論

或謂允明曰周公之稱約庵也自其家食時今位中丞矣業望益極崇廣而稱不遷其以請於薦紳先生之言者得之捲策矗如也子數年未之復乃將何以加之允明曰隠顯一致素履往也久而不遷恆徳固也愚言固莫之尙不知羣公之意何指姑以鄙意推言之夫爲約者將獨斂束其所猷爲令勿放侈焉而已乎約道蓋大矣大略約其言者約華以質約煩以簡約躁妄以誠黙約其行者約汰而謹約浮而沈約肆而敬約泛而宻大略約欲以遵理約气以従志約人而歸諸天此士之約也守之爲君子進之爲賢聖通隠顯而然至於約輔棐之道以爲臣約子恵之道以爲吏則公卿大夫之約也約者無弗貴豈惟人哉物約亦然水約則不魚其人火約則不焚玉虎狼約則不日啖於市天地亦然風雨約而物育雷霆約而發有時日月約而不踰歷紀暑寒約而不過極以殪人其在於昔孔顏以枕肱簞食約於蔵公儀晏子司馬公以拔葵布被等約於位至於土階菲飲堯禹以之約於王而況於士乎然而約虛位也用之存乎擇有弗善約者約其外若謹而中且侈約其言若吶而退且許約其澤不沾眾而躬享其腴是則約之不可爲也故曰存乎擇鄙夫之論蓋若是是亦可爲中丞答乎或者曰善余曰凡中丞今所謀者公卿聖賢之約也必將恆守之操孔顏之學肩司馬之徳相我堯禹之後納於約道行而國家賴功名收斯稱懋矣會太史徐君將還中祕因述其語以就正而並煩致之中丞公焉

懷星堂集卷十一

●欽定四庫全書

懷星堂集卷十二

﹝明﹞祝允明撰

○書牘

擬上天公書

臣聞天職生覆帝道玄逺故下民苦則嘑天儌幬育之仁極則吁帝冀斡旋之神帝豈樂違仁以損職沒神以斁道哉今玆歲行在亥春夏以來淫潦作眚殆半天下三辰失明四瀆汩亂淹山沒谷沈蕩城郡殺麥爛禾人死萬萬盛陽之期雷電晦滅陰浸沇溢有類秋冬愆燠寒之宜敗气度之常甚可畏忌臣聞六物播其遊气四令宣其子理雷電之動各有攸司帝惟統運元本消息自然而已然則今之水厲其帝意與抑羣工之失神理與臣愚謂世有隆降道無遷革咎徵之下豈應虛茍若某山某土方帝之造帝則瀦之某民某物逆帝之命帝則溺之何以溥錫凶旤泛然亡擇邪臣又竊見如此一地平坦利往而忽蒙菑害或彼一土峣岨陷眾而更自宴寧墊者必窶仄之家存者定侈富之室然則帝意果安在乎𨿽蕩蕩惟大靡校錙銖而吉凶影響夫亦胡囏且下民之拯救者至難且久上天之仁佑者極易而速以至易之變化易至難之民勞以至速之神道易至久之人力以一亭毒之功用解四海之困窮繇人情以揆裁必見所従違矣𨿽不敢以此仰窺鴻造上混玄機然而自我視聴感玆至諴則下土羣悰亦敢僭聞伏覬急闔辟之樞答僥幸之望釋眾積之憾肇安輯之喜乾道光荗坤輿寧止六合幸甚如是雲官雨伯干紀沴化亦乞天威革釐匡戒以歸中正臣冒犯淸嚴罪當不宥伏乞照臨遂賜兪行

上閣老座主太原相公書

正徳二年正月十日門生祝允明謹齋潔具書焚沐百拜獻於端揆恩門尊先生大人鈞墀下聖明踐阼昆命爰立天地交泰雲龍開運蒼生魚鳥望化咸若矧在門席末士従眾抃蹈之餘其能遂已而墨墨乎然言而亡采不若弗言間嘗條布豪末愚忱期欲附達左右又恐宻勿之地機務塡委私牘浪語秪煩口目適以益譴是故久之無所呈徹昨日郡侯召見賜示鈞札云云始知先生之不遐遺始知小子之懈慢始知先生之猶略其罪而與其進也因是復取所條者稍爲裁敍因風銜誠終上諸門吏允明竊謂宇宙之內理之與事咸有其至者而各有所居居之者咸得而其功成其績興不然者反之曷爲理之至也聖賢之道也王佐之才也中正之徳也天人之學也曷爲事之至也丞弼之位也霖楫之任也樞軸之權也登平之業也若是者皆具則居之咸得者也上而臯夔稷契伊傅周召次而蕭曹房杜韓範之徒是也其功成其績興千古一時也理得之事不得之則功無與成績無與興上而孔子次而孟軻王通之徒是也事得之理不得之則亦功無與成績無與興甚者更以僨古之具臣鄙夫是也是故理未始無其居居之有與事咸得不咸得耳咸得者自是天地間至難之期所謂千古之一時如前所稽可知也而今其時矣先生其人矣自眾人觀於是者曰賢升而世泰位尊而道行大率若斯焉爾此固爾也自智者燭之則大有非易易者何皇天之萃是至理與事俾先生一人咸得之而當今日之時也意者有所倚托馮藉將以旋乾轉坤爲我皇明翊無疆丕丕基俾伊周無専美者與天道淵穆艸茆之類非所敢知而先生其格於是矣則門人小子亦従眾抃蹈而已引頸延佇日誦聖政之維新先生相業之巍赫萬邦蒙賴而門墻竊光感戴欣幸自倍恆品何能旣言乃若位祿之峻極體履之康祉是皆上天景命中具者不敢煩云以勞聴司也輕忽唐瀆無任悚息若夫郡書之事輒亦附陳其故伏自先生行後眾以郡公考績期迫相趣入刻𨿽曰隨刻隨校専責有人而要之人情散解又坐圖籍單寡日力拘局不免漫浪作事時以允明之不肖𨿽欲黽勉加力豪末以無負先生若郡公之采舉然而人格素卑不能自拔竟不得不避専擅之嫌遷延引卻遂致卷帙外周而文字中漏體骼聫整而精神或殊此則允明之罪而其間固亦有不敢盡言者也初允明承委條件令専修者沿革守令科第諸表官署宦迹兵防倉場驛逓冢墓諸志以爲書凡十有八卷所參修者城池風俗世家平亂又四卷於時允明所受驅策稍已勉畢其事矣獨以先生王命赫臨入相期促而書中諸條未有所屬者猶繁區區之愚誠以先生之弘綱已舉而諸君之眾目未集下而宜勞者反逸上而宜佚者更勞仰窺尊抱未免焦煩且我聖上以天下之大任渙命飆馳而先生猶不忍一事之中隳欲目矚其大勢已成而後行是以系累若此小子私懷惡能自安乃思欲奮起自效少分先生之憂而周覽其間惟人物志之在範盧舊冊者最爲浩穰而且無嫌可避於是獨取而治之至於宿館捨繼膏燭至漏下四鼓日出而作如是者不及一旬而繇周迨元之人物遂畢又九卷𨿽才識闇短因人成事意惟不敢負先生耳及後分修本朝人物就所分者得二十人皆文學之科袁華郭翼輩人不過數十言只據原分本稍定一二字爾惟伎藝諸科每項不過數人而各隨科分列古今隔越勢須逐項先後畢舉而次第相銜始得篇章照應捲次停勻乃據吳先生未完本張本都本朱性甫本諸原艸之舊而次第修之迄於本朝以成捲次其孝友烈女原議作表諸表都付允明此其分內物也後因更議此二項作表有礙不可著筆乃攺作傳固非允明之侵分也然固易爲媒謗而允明徑爲之此則果於自信勇於效功而不能避嫌之一也又科第表所載凡諸無傳者悉在而以急遽有限之秋欲備登合郡百餘年縉紳之姓字履歷抑又初無文字據依秖藉耳目詢訪欲其一無舛脫寧可得乎此乃事勢使然而實憎訶所萃而允明又不量而爲之又其果於自信勇於效功而不能避嫌之二也然其失正由愚騃而已固無足他虞也夫豈知事每出於意外竟坐二者而遂賈求全之毀卒致微勞不白而嘖言潛訌時非不欲自暴其衷於郡公之前誠以無先生爲之依歸縦言之無所證斷而折衷也故遂包垢抱憤一笑不辧以迄於今亦以事無久而不白爾玆者辱下教命特賜顓委於是信知大人君子果有燭微闡幽之神開誠布公之烈而不一物枉且棄也得命隨具事宜帖子申白郡公而事狀全非曩昔竟亦付之無可柰何一浩嘆耳空荷期委終成孤負恨何可言聊陳大槪附復如此𨿽然固猶有所不敢盡言者也煩惱威昌知荷萬罪至於寒賤傾歸亦復綴此喧聒自頃繆領鶚剡忝登龍門抽之於冥覽之中而擢之於堆積之下起之於垂廢之際而引之於更屬之初凡及門弟恩均在三而先生之於允明則倍萬焉蓋膏澍毓物而瘠壌之澤特丰宵月揚輝而迷塗之夫加賴允明之銜斯厖沛也豈特膺服肝鏤而已哉玆則煢獨轉深顚頓彌亟引覽前路邈未可知然而思極性開年加力定愚𨿽不敏敢負所天忽及麼■﹝麻外骨內﹞不任戰灼允明伏惟霽宇收略幸甚幸甚允明惶懼惶懼死罪死罪允明不宣

上堂尊少宰四明先生書

年月日門生長洲祝允明謹齋祓詣門頓首再拜上書恩師天官尊先生大人合下允明竊惟天之賦物也各以類就而不能無純駁貴賤於其間必有精英傑特之气凝之乎沈實之地發之乎顯赫之所使之卓拔雄立表儀當時於是駁且卑者得以援攀投附由末以赴本然後純且貴者以全其類而責塞此天之意也故聖如周公孔子不能已於握哺啟發之勤非知夫士之果不若我而姑爲爾也知天之吾責者其意如此吾惟懼夫勤勤之未至以違天也夫焉得自已繇二聖人以來天不乏賦若責膺是者亦往往能承之𨿽未至周孔其意可知已其在於今則先生其人乎自三數十年來海內之稱文獻冠領者必曰四明楊氏矣由先文懿公而下専明經之門擅儒林之場聯絡甲乙之科勲華著朝列膏馥被衿佩煌煌延延絫數十公天下之士耳震霆目日月云烝而川趨也今先生道眞中腴學澤外滂揚歷淸貫簡切皇眷乃以天官宰衡之任兼司司成成賢之典官人迪士總存而交委之所謂著者益著被者益被士茍不聾瞽誰不歸也而小子之幸則逾其望也倍矣小子東南之下材也夙受先訓繆班士列弱冠不自量輒復操管舒觚學爲詞章以此妄爲大人君子所與進然而質陋力譾志劣气局竟不能勉闖髙明之域而日趨叢污方媿憾自艾之餘分不能従薦紳先生之後屬者歸學省執業堂館伏幸先生進而教之諄勤不已蓋於是而所謂踰望之倍者不一二數焉始隠伏茅蓽時仰先生之風如企古人以爲此生得一識侍爲不負願也乃今一旦而遂之則其幸也何如遂之幸矣而又獲立函丈隅末號爲弟子以不失素心之依歸其幸也復何如依歸幸矣而又獲盛節懋愛之臨被不以泛眾視之而特賜垂收曲挽之不已悃悃焉傳道受業解惑至於再至於三則其爲幸豈不愈越恆品而莫之與京歟夫莫京於其幸而思其報塞者闊焉漠焉恍不知其烏在此所以易幸以懼而不能已於陳說焉先生曰子之資也已良允明自察而見其蒙昏蹇連後於時彥當人一已百之間耳而胡以當先生之期乎此以懼易幸一也先生曰吾之知子也甚蚤時猶在少弱吾已嘆爲鮮及矣允明自察而見其荒落鈍退蹜蹜如循回視昔日已自甚逺求及夫人蓋大難矣而矧曰敢先之乎此以懼易幸二也先生曰子爲大參之孫武功之外孫而太僕之甥養而成者厚矣允明自惟朴遫之質幸出附於內外文獻之宗而其洿下不振愚不肖如此也愧天怍人死不之塞而復何以哉此以懼易幸之三也先生曰始吾在史館見所敍上武功遺事者賞之詢而知爲子筆謂武功之有孫也繼望子來以顯而屢失之後喜子舉於鄕慶吾王先生之得人已復寂然毎春試輒従榜錄覓子名而不得知其滯矣允明於是而知先生之愛之篤至若是而將焉酬之此以懼易幸之四也先生曰比歲之聞則或謂子崇飲夫過必勿憚攺行必求副文名必欲協實年彌長則見彌定子必力勉之允明於是則有惶赧戰栗而不敢文也昔也少妄欲達志建業而不可得則孤煢凡懦之質不能自固或有托酣宴以陶神情者玆焉循轍檢迹其敢迷先師之丕訓違先生之仁教明也敢不自厲此以懼易幸者五也先生曰天之美气精英傑特者不徧賦間鍾於是而吾得之則其珍貴希鮮亦重矣必也思所以保惜自重如天之重之也斯爲不棄天命於乎先生之伺不肖至於如是此則不肖以懼易幸之六而兢慫顧慮不能自已之尢者矣盤題紳書敢隊夙夜嗟夫天之賦物有純駁貴賤而必以類也久矣純貴者玉玉琢而文石従佩用成瓦礫者逺矣純貴者楩梓楩梓立而微材集巨室完榛棘者逺矣先生儀璣衡柱明堂佛仔皇極小子固駁賤甚竊願別瓦礫辭榛棘遂厥狂簡其望至矣琇瑩梲楔脫可斤鑿卒幸先生與進而終之允明惕息惕息死罪死罪

答人勸試甲科書

陳義垂省詞厚意丰戢佩良益凡國之章數彌髙者榮彌大官之位守彌要者志彌達此眾情所識無須勸也且張弧之初期於破鵠豈待銜筈方擬發畱惡有足闖棘場乃議進退斯不伺智者而後定也緣夫道以時遷事以勢異審而従違乃可稱智天下之務求在得之得在行之必然者也如使求之而無方得之而不易行則竟亦空耳何以徒勞爲哉求甲科之方所業是也今僕於是誠不能矣漫讀程文味若咀蠟拈筆試爲手若操棘則安能與諸英角逐乎挾良貨而往者紛紜之場恆十失九況枵槖鈍手本無所持烏有得理斯亦不伺智者而後定也又況年往气瘁支體易疲寒辰促晷安能任此劇勞哉牕幾摹制尢恐弗協時格矧於茍且求畢寧能起觀勞而罔功何必彊勉此所謂求之之無方也故求而弗得弗若弗求借使以幸得之尢患行之不易足下教云得且未必遑及於行臨事而思循次而作固不爲晚曷其滯乎嘻人豈不自知古語云人各有能不能若是者非余所能正斯謂也又曰昔旣累幹今曷中沮茍希野逸胡不夙隠乎夫行已以義制義以時故一鴻而盤陸異一雉而舉集殊春苗夏菽隨候而蓻又何拘乎又曰然則曷不遂行遁夫不仕無義度力而趨乘田委吏莫非王臣如曰徇放逸之曲懷獵髙尙之浮譽豈吾心哉近世有旣舉於鄕而不會試者語人曰始謂求賢而待若防竊故不復爲聞者髙之僕竊非焉夫場屋之規何必親歷始知如必親之一場已識當不復入奚伺終試乎今旣得而托辭焉是所謂掩耳盜鐘將居其實矯其聲以它規也是以一世眩而名利歸之旣而以殊典起天官率成憲授以舉人之秩而退此實銓衡之得朝廷之大公也僕可以效尢乎又曰臣之事君勞而不怨中外之勞亦略等耳捨此就彼將何居乎夫朝署之責隆忠效諫行則績弘而知不任不任者躓親民之政狹簿書錢谷則澤小而職易勉易勉者克識非大昧寧不辭躓而趨克乎僕也上不敢如鬻熊次不能爲嵇康下又不得如袁甫者乎哉嗟乎去就自有合宜之節難乎識尢難乎執能識而執存乎智者僕不敢以智居而求免於愚何不可乎庶幾釃一流於滔滔噤澌鳴於羣響幸循其分焉爾寧矯激邪誠感愛懋友道之隆然而斯言亦僕之誠也幸誠察而信之僕又豈敢以山巨源傷公之義也哉

銜遇

提督山西學校事按察貳使湖南曽公昔以禦史按南輔允明竊蒙教焉然其蒙之也蓋曰公之道之行徳禮之被學術文華之敷達聞見之而得師焉譬猶睹日月而願光明觀山水而朂仁智風雨霜露發於天而物自生成無必面命而已益矣一旦斧節下臨蓬茅允明惕然出肅奉以入公接之以殊禮與之以溫辭儌以髙賢大君子者爲待望焉於時邦人聳觀以爲公之異政而祝允明也榮允明曰此不足爲公異允明不敢以榮也有不勝其懼者焉夫自聖賢抑已下人式閭吐握尋常事耳後來人品鮮髙道解風薄據長人之地者傲玩以自賢挫物以爲能因謂此也異有如公焉脫略名位周攬遐末鋪滄溟而縣宥坐采葑菲而擷芻蕘以是行之而自慊夫豈勉彊以爲之者與是故有不爲武王無武王不式哲有不爲周公無周公不延士不爲公而已矣有公之道何有於斯乎舉所足而行之其道之一端焉耳奚其異然而允明則非此人也其奚以勝之不勝而榮乃將撓而爲辱故懼焉非不榮異遇繇懼以奪榮不敢居也或曰然則何以弭懼以塞遇也曰是不敢云報黙厲而已矣靑陽肇辰萬彚以條蘭莽惟鈞使允明可禮則公得矣不可禮則允明失矣得恆在公故曰非異非榮而獨懼焉然則銜感陳誦則無容已方春之條其有喙翼者讙鳴而躍翔焉故言不可已也蓋曰公之道武周之道也無所不至而獨一端乎允明之不肖且蒙之而況其它乎世且泰公當大行若周公之相武王也則予言可昌矣或者識而退己而公自畿郡守遷今位後益莫可量仲氏先生貳守吾郡允明復辱爲子孫無幾拔僉河南憲司政比行允明因敢錄昔語獻之冀爲聞於公蓋又曰公之道昔此之狹乃今之廣眾人之異乃公之常而允明之懼乃天下之榮若幸也

示續

自吾以上二世單傳汝若終鮮兄弟則三世矣同曾祖之族卽麟之兒有二人麟旣不肖二孺漂落逺外亦終當收之此外無一人矣吾家以善積望鄕郡迨二百年仕顯相襲天之佑蔭過厚吾等僥幸踰分多矣獨惟枝葉單薄殊爲可戚吾旣已老所望於汝倍於他情乃復彌甚將若之何此固自天意人不與力然予年至此際西岫髙而羲輪下曷勝惘惘之懷也作好官建勲名固是門戶大佳事要是次義只是不斷文書種子至要至重茍此業不墜則名行自立勢必然也大率今人處世惟應隨所賦質成就得一二可名於人便是不忝其祖足爲孝人善士要必實成無惡於志乃始是了蓋立志固要髙尢貴乎實不必過甚開口聖賢也毎言及先公前後積累至於吾身卻顧委擔息肩獨爾煢煢未始不心折气沮吾壯彊貧苦斥弛濩落使其時不幸死則一荒逸無成之鬼耳晚暮粗立門墻支拄世業素日所立文業成名聊以持之下見先人最是一作善之心直獻於皇穹後壌塞空神明吾能之也爾盛年幸獵華膴偉業谹聲皆可基致然切勿失祖宗以來傳家仁厚本子及方冊行墨間也此予素衷因念嗣息遂言及此嗣息事吾旣無不用情者至如禱祈弓韣以降思欲無不爲之今尙未遑嘗研觀古人論議凡求昌後必以陰徳爲冠務方以此鐫切膓膈亦未得下手處不勝焦煩與爾天性之切瀝髓莫諭偶少暇筆此伺遇便且聊寫致之缺一字

答張天賦秀才書

汝徳秀才足下寅簿範君來接手書卽座上拆觀辭義靄然僕恆嘆今時俗寢窳古風閴寞大夫士相臨以位當其時翕翕如鐵磁一分攜頃便邈若山河寧復望肎一勞手筆寫心以相浣也忽乃遭此慰恱何量然而足下之爲此不以率規式茍爲美觀僕總萃其旨大端有五要以僕爲可以益足下故至若是凡所以待我與所以言我足以益足下者誠太過太過𨿽竟莫之益又何可以無復故頗爲細條足下諸端而更以平生所得一二繼之以極所望不負心契夫足下之旨蓋以僕爲有徳爲有學爲能文爲能教育爲當進顯位嘻僕何所有而敢當是羣美夫徳則多目矣自聖人全之賢人失得參有觀古人蜚光來葉或以忠節孝睦若政術勲華循良剛鯁博厚介狷文藻髙逸伎術等類不可枚數茍得一足以服人茍一無之則名亦一無之如僕者乃誠於徳多好好而弗能得也髙明沈潛猶弗能就其一況克而中乎中則全矣𨿽弗得實深切刻其心謂未有果無毛髮之善而猶人者故平生摩厲若自得銖分不敢以謂人也獨惟弗能且已以爲將口持之以進夫人或因而信之遂繇以成徳我𨿽不肖令天地出一善事成一善人不旣美且樂歟所以毎事輒徵古今人可以長人者以類舉而諄勤焉足下所謂教育者亦殆此類耳然而其力幾何夫所謂古人成徳建名乃不一塗豈於今而不然是故孝忠大節百行細目患不果爲無患果而弗成患不果成無患成而弗名吾願足下之爲善由是而益果也果而大就也凡在此日爲善者尢以勤勇二道爲難更願足下之果益加策功在二者也勤校分陰勇先萬夫齊賢作聖誰恡誰沮吾料足下接此愚言應犁然首肯心協而■﹝名頁﹞■﹝名頁﹞矣乎世人爲事類欲先立門戶幸足下務其實毋屍其名凡人好大指一而期之指一而譽之且咈爾不怡然従究之口百而身一者亦幾希矣其口最以所謂道學者爲髙然由僕論之最非美者道學也道學奚不美乎爲之非誠其病不勝故爲不美之冠斯習嶺粵特昌深喜足下愼思明辧之也徳之可爲足下言者如此足下以僕爲猶或當仕此中此特足下愛我獨欲之愚恐足下外無一人欲之也而況於僕而自欲之乎僕誠不善仕其故大帥不能克已不能徇人不能作僞不能忍心視時之仕者若神人然安能企及之哉幸足下尢勿以此相俟又況末所謂擢且重寄之云乎夫以是三者待我我皆末之承矣惟若所謂學與文者可爲足下深言之因稍舉其梗槪引而就足下之所有所切者會融而陳焉足下之質穎矣才邁矣功勤矣學厚矣文美矣穎乃求求勿茍於細邁乃往往勿岐於側勤乃投投勿虛於邇厚乃積積勿累於粗美乃善善勿機於凡學者士之食也質者學之田也才者學之稷也功者學之耒也文者學之饎也凡人之質千科百倫然而人之生斯世也古今一也其支骸口目膚髮無不同奚有於質而獨以後先異然至要其歸每従世而下矣何哉斯非質故也气易滿盈惰悠日時誤其一也志念不卓徇世逐俗誤其二也碎尺璧以作充耳翦匹錦而爲履綦可勝惜乎惟才亦然古今之稟旣同或同髙而效不同等者其病猶質之自誤也縶駃騠於漕車艤風檣於磯杙如之何而達歟故足下之質如完璧匹錦才如駃騠風檣吾願足下有以成之達之毋碎琢寸翦縶而艤之爲也至所以成與達之者其方並列諸後卽學與功而一其事者也夫學成以勤疇其不知然而古之爲勤何如哉蓋將役分陰如窮年用寸跬若千里語其至者殆千萬於今士矣僕嘗聞鄰院童子僧旦旦起誦其書無一朝廢或時見之問所記未幾已易一編稍久已數十其書視儒家言尢難成誦予因笑曰彼爲此者上欲作佛下欲成爲僧以自養一生爾今爲士學者上欲爲聖賢君子下欲不失作儒生取官祿爾卽不爲上爲下且不與彼庸孺子欲爲一僧者同力是斯童也勤於不勤之士也知成在於勤智於不智之士也知而克之勇於無勇之士也今士動輒非僧佛此一學力已弗若之矣則今之勤學者抑亦有若古之勤者乎𨿽然蓋有之吾未之見也古之爲學者何也至於今蓋亦多變矣其在於初將明理修身以成已用於時以立政安人建之爲志行之爲行施之爲功業宣之爲文章充充如也已而日以壊且浮大較以爲人士以爲人期其身世以爲人期夫士繇是徵辟舉聘之制作於上徵辟舉聘之身起於下其道乃是而其實多非自夫子之日己病之矣逮乎﹝缺二字﹞以迄於玆寧獨爲人而已乎其間不能以縷計波衝飆馳顚汩繆迷日不可支而壊焉一壊於策對又壊於科舉終大壊於近時之科舉矣且科舉者豈所謂學耶如姑卽以論其業従隋唐以至乎杪宋則極靡矣今觀晚宋所謂科舉之文者𨿽至爲獧澆亦且獵涉繁廣腐綺僞珍紉綴扣鏤昡曜滿眼以視近時亦不侔矣其不侔者愈益空歉至於蕉萃萎槁如不衣之男不飾之女甚若紙花土獸而更素之無復气彩骨毛豈壯夫語哉而況古之文章本體哉而又況乎聖賢才悊爲已之學之云哉今爲士髙則詭談性理妄標道學以爲拔類卑則絕意古學執誇舉業謂之本等就使自成語錄富及百卷精能程文試奪千魁竟亦何用嗚呼以是謂學誠所不解吾犯眾而非之然而非有知已有所爲焉如足下之問焉則何必語乎是亦招尢之術也今爲足下則盡之意以足下於此業已精詣其於時取不取非業之咎勿徒止乎是以爲學萬分一慮足下以此質才與功學者専止乎此則是前所云誤用者之類也旣語至是因卽請道其方凡治經者先誦其文且未思其義言言不遺矣乃取漢賢注傳而窮之次取漢後及唐賢疏義而窮之又次取宋賢所傳者而參窮之決擇自得於已斯一也已今士従幼便讀宋人之傳少長従舉業師一系足後更無還期薶首泥目甘意睫下與聖門遙遙傳冑漢至於唐諸師永不識面悲夫請觀皇祖開科詔旨士治五經皆先以漢唐注疏參以宋傳不知今日何爲而不従聖訓也或者槪諉以朝廷以五經四書性理大全書爲準的是矣又不知太宗亦有詔旨必令禁斷古注疏否歟先後聖人然則果有異同是非耶故僕勸足下宜尋十三經注疏窮之當自有得乃自有謂非可一旦彊喥喥云也若患嶺外無此篇籍幸力致之或他日仕達得之猶且加一翻力亦不至如前所云也此治經也其於史也先取春秋內外傳乃至史漢以降及宋元十九正史治之君紀臣傳以系事者爾爾志以系制度時變者爾爾得失分矣幾業彰矣勸戒辧矣於是他籍系史而今不恆綴之十九編者如後漢幾家三國幾家之類求得而通治之他如通鑑之屬史通之屬少有簡輯議評之力者繼之野錄霸書私史小說之徒又繼之斯可已今人自幼則以近人所類故事等迨爲舉業便事剿捷畢工於短簡狹策若所謂少微鑑史略之類而歷世根本國書罔聞知倘逢一疑覓一徵茫無可尋若固應爾吾又不知此何學也請足下取十九正史者治之漸以及他若上所列節本摘編一閱而去精評繆斷收擲剛察決擇自得要於有用大略與治經同也經史以外百家子類猶然也勤求決擇自得致用與治經史同也毋曰臺惟知漢董隋王唐韓可尋也猶未歉也而余不知也又毋曰臺惟知周程張朱可師也無可議也而余不知也此非萬世之論也僕斯云云者亦春秋知我罪我之旨非可一語爲足下立盡之足下倘従之自知之也凡治經史子極於問思辧者皆學也至夫篤行之則爲已者得矣凡典冊不越經史子集集亦學也或以爲爲文爾集固獨文其間用有與經史同焉又烏可以不博此與爲文之說一道故遂言及之夫物必有則亦必有容有者則必定久而小有變移趨時其定者不可議而更正應屢救以回舊貫文章者物之至精必有則必有容有則有定由時小變正應屢救以歸舊貫要知若縫人爲衣舉綺紈布毳精綀殊寛縮益損度制殊及其成衣一也柰何論文者徇今並反乎古要自宋後繆極於斯嗚呼豈有古今相承千載而下數口翻覆遷易乃欲爲定辭耶今人幼小輒依閭閻童兒師教以書市所賣號爲古文者一踏舉業門卽遙置度外矣又欲自進亦錮蔽於宋後陋談問文曰祖韓又曰韓柳歐蘇耳問詩曰宗杜又曰宋猶唐耳噫闇矣哉然而知韓杜等者貴矣知韓杜等未足擅眾而止吾者幾人焉知韓杜等未足擅眾而止吾者又貴矣知而自信以自遂又幾人焉斯其誤寧小小然嘗使平列今昔文家吾爲第差之一決若陳算無或凝塞如將聨及近來則吾不能矣毎遐覽先英以逮後來便將狂哭九京亦不知斯文何厄何振當卽返正乎歸而還乎以爲今是昨非一成而勿議之乎何爲同人於野者寂寂也然此猶不可與羣語與足下而不語又不可故略爲云爾復不自已啟一要術爲足下贈大都欲務爲文者先勿以耳目奴心守人餲語偎人腳汗不能自得得而不能透者心奴於耳目者也請吾汝徳自以吾目累察而上之觀宋人文無若觀唐文觀唐無若觀六朝晉魏大致每如斯以上之以極乎六籍審能爾是心奴耳目非耳目奴心爲文弗髙者未之有也至乎元與本朝之文𨿽佳者亦無必多視其否者請與絕迹毋令廁我面側終日跨蹇駑不越數堠一乘飛黃便自千瑞安可忽諸足下以爲吾爲有學爲能文吾豈有學卽能之哉能言之如此爾﹝有一爲文快捷方式語在別札俟更寄﹞大略足下淵淳虛白大似黃叔度英秀朗察復如楊徳祖誠具美之器超時之珍也僕所以欽愛而不能捨旣己成而猶進進必大發而猶祝也夫古之學如彼其究如彼今之學如此其究如此是何遼絕也成否而已矣成否何也勤情而已矣勤趣好而已矣成也存乎勤勤也存乎好好也存乎識眞不眞眞而以好則必勤焉勤則必成焉一黍之食一黍之力烏有絲毫事茍不勤得之又烏有都不勤極恐勤之不當勤不當最切誤事凡具上諸語吾以爲吾汝徳語抵是耳載願汝徳省之爲可用力之不可汝徳意置之承邑志之訂甚善比僕自校有三五誤處札出攺本付殷生修刻亦未知停當否乙亥字誤亦已告之今仍發諸誤處去煩足下更一取板觀如未攺盡煩就以此書示諭殷令卽攺定序文之作尢承厚雅請卽速爲之以慰懸懸但書無前後序之說在後者只當書作跋尾或只爲序不用後字亦庶也僕久以家事未行不幸殘臘添一丁數日而夭老懷方此作惡以足下至愛漫及之此月廿八日前後決行矣髙文蚤寄一觀然後請徑自入書但刻工之費未辦倘可成刻千萬印寄一本某頓首正月某日書發

與張天賦秀才書

僕出縣時猝猝不能敍別鄙懷已大不堪敬承逺餞郊﹝缺二字﹞畱連不捨此自足下髙義然獨見此愚不能不愧且感且嘆重也方擬大傾倒於省邸然期前不遂後不遂果何爲然邪皆理之不宜有者釋氏謂缺陷世界誠然然此嘆何時而已也適遣人便漫致此訊豈能盡言外縣誌一冊附去板在殷處欲用可往問南徵槀亦寄去其間多不足觀只可與民望同之餘以忙不遑多及

答鄭河源敬道書

得侍儀誨僅三歲其間會晤數十荷愛慕徳如自平生然使許時僅一二接顏面爲荷與慕固亦當如是如異執事者𨿽一日三接不能彊合也如是者區區衷素無假頰牙矣比承汗簡已略答報亦必旣辱洞亮之已而肺膈翻復絫日弗自休故復欲申敷焉而勢須以書大凡世人莫不有志志正邪慝良殊而皆自願遂之其爲邪慝者無論卽爲正而良其負性布行每恆難乎中庸或務恢拓至軒馳跌蕩其究聖人謂之狂或顓揫斂至刻峭孤絕其究聖人謂之狷此皆自由其性知務従道而不得大中然必將務達焉以至於遂有若僕者狂乎狷乎每自揆量亦每自貳且笑焉夫中固不能凡臨事志未始不在開達當是時自信甚篤脫落防檢誠能等萬有於一吷乃遂敏厲於已酌而應乎人要之不逆吾道與反吾志其間小小移柱趨調亦無必校期爲之而猶爲成章云耳或不吾亮吾巽忍至乎八九焉而彼且遂事焉終將並其志而遷之焉於是則蒙頑之姿必至於大校其事可捐者捐去不復望於同不可捐則以死期之不敢誣也由前之必爲近乎狂後之捐與期近乎狷鄙夫之執蓋若是寵辱福禍誠不能計然用是以賈禍特多焉夫今之世何世哉以是執也行乎族且難況仕乎州閭且難況數千里外華尾蠻頭之域乎哉然而以遲莫之景當百萃之役冒焉往爲之烏有倓焉無故焉者抑𨿽得眚不驚焉何也由先識之矣然而必爲之者何也以爲人生窮通升沈福與禍𨿽出乎人無不樞筦於天於命也已且若是者固宜失之細人而得之君子獨求不逆我道不反我志不羞我心不負我天故冒焉往爲之如使君子且不容則吾末如之何也己矣卽今使大戾賈禍如前云云卽死無惕容夫何懼之有哉然自頃蹈危塗旣蒙當世公卿貴賢大人煦溫而援上之霽暘之光甘露之潤喬柯之烋實謂至知殊遭矣至於今之知與遭也猶然而恨夫不肖之不足能以順奉之也柰何哉柰何哉獠獷之俗咸陽之鑑發其蔀羚羊之角摧其頑猶未革也載可導而牽之乎今日不肖固無事凡所以回吾道錮吾志淹混塗炭者非上也非下也非天也非人也已也非已之它也不卽去而已矣然其爲不卽去也正以去不洞朗更是逆道反志故爾有如昨歲事有累道若志者旣告去數數矣其後事旣散落無統乃徑還已此非謾讕爲罔人也﹝此謂修誌書事﹞嗟乎鄭君今之世大人君子滿前吾豈敢以己誣人哉第古之待士也因其材而篤焉其志在成物今之待士也律萬品而一之握吾之律示盡吾之心成否非所必也吾蒙知焉遭焉待而欲成之焉感慕而已矣曷其忘乎且夫人之材品不齊其亡乎此而獲乎彼也多不完故有爲者不可律於一不可望於人従吾所獲而自成之若是者古之人皆爾矣又豈況於今乎某之於仕得不得未可知也於文章間不敢言得期厲力少少勉就則亦可知也今眾賢諸友繆見錄取者亦以其所爲言語可見者采之耳然是物乃日常酬答賓友請覓今𨿽謂有數十百卷非某之至也愚者之少分頗得自至者未之呈著也今爲執事呈之故夫探理徳之眞尋道器之祕極人世之務上引聖神中準時憲下愜烝人以可立與爲者有子通五十五篇括而韻之者有大遊賦一首索賾隠貫異同抽篋取寶指掌向人窈邃纎忽必有物焉者有子微﹝缺二字﹞篇衡鋪昔今直訂是非觸意而語隨手而述天人虫艸廣大碎瑣索之而毎得者有子雜﹝缺二字﹞十卷其它言理載事尙有數種類惟歷世良史二三大家其餘𨿽瑕颣不無要與近代暗澀局陋者大殊異最是趙宋之牒益甚膚鄙其一作者予奪取棄見﹝缺二字﹞大同其二畏守太過多筆寡削通數百卷之猥穰而首尾畫一宛然公移其三成於宋亡之後勢固有知之而不敢盡符孔氏之道者此則尢切介介於愚衷大不自量而輒欲裁定之頃已造端中輟復久今若遂置刀筆長還丘林畢志史業斯文茍就亦不謂千年無知已也此外英山秀水幽坰祕壑壺觴絲竹誰其奪之伏惟執事髙朗傑立古人爲徒才志徳學皆非蹇蹶者所望昨日同役於潮𨿽非共事大帥略同此獨坐時然耳譬之玉石同炎蕭蘭並霜塵世常態何足掛言然執事簫云之駕理豈有可柅者超然遐驤爲知者吐气毋爲似鈍者不能力爲所爲以諧人所望而更聖聖乎人不望者而勞力困瘁煩以自苦焉以爲時羣嗤允明再拜

與朱憲副書

耄夫馮杖患人藉醫忽然失之顚踣委頓適以謭陋夙賴鐫輔自頃暌判闊然春秋明公翺翮翀舉切摩煙霄賤迹淹伏蓬藋志閼行縶腸非木石能不動搖明發不寐何復自已匪慕位勢道義逺而忉怛忉怛夫仕之達志者立教尊於立政得士多於得民飽■﹝飠芺﹞經訓推澤才髦艷發英藻絢蒙山川登實甫田利富百廛幸矣西土荷此祜福名祿赫來鼎鉉恭徯鄙且爲今日上下慶倚鄙戾契於時此日漸投衰晚以公昔相期屬者視今方不驗矣然而迂固之念不自謂了方擬受一命於國銓二三秋後遂置名服放蹤磵阿爲不材饕年之木焉耳成行計在秋日以髙明惇宻友道聊及之也惟是鉛槧之業不忘於懷爾日完得大遊賦一首祝子通數卷此二者稍具平生之學其外小言數種紀事數編與寫成應時之作爲集六十卷凡此悉不足爲公言以所圖者必欲得公一辭敍論寘之書端規附以逺適在松江得諭侯指示有鯉雁之便舩下燒燭猝猝致此諸艸盡在家捨未能隨往甚恨恨也圖之後便當或可致春深惟良自愛荷天百休

與陸侍郎論捕賊事宜狀

右允明在京時南方賊勢正狂屢聞截奪行旅燒刼居民旣而病中聞官軍累累奏捷又見解到賊首従者不一適病間治行又見陳兵備捷報至𨿽塗路中仰戴國家之福尢未嘗不復羨執事制勝之略竊感且賀也自入天津而南上下道陳公之績無間言行人亦果無虞至平原聞朝廷有核實之命逮東昌始見上水舩說賊餘黨所謂八大王者在谷亭八里灣以至徐沛之間繼是大王之報日夕閧於途喥喥不休及濟益甚僕舟次警備逡巡而行數日始定每扣之土人乃頗得賊情一二大槪龎靡初無智謀所欲只是錢米婦女二者每到一地遇人稍警爽者輒收挾之或號於市好漢従我問得二者所在乃旋行寇最是一等亡賴窮漢爲之鄕道某甲饒銀某乙積粟某丙有美少女燒刼奸殺惟言是聴因卽引去至其家亡賴爲之迫促有如駔儈賊乃解甲飼馬恣飽酗肆污虐方其時羣狗鼠昏醟撓亂𨿽有餘黨散在坊巷動輒困睡久始起立方且搬運財物焚蕩屋舍而行其時若有智勇者乘其散亂従而掩之直従醉夢中擒縛之如執羊豕但民家幸免又無官司夙爲團結豫備不敢決行及官軍臨之彼反已備拒矣捨此而去亡賴輒隨之如前作過一二處往往分與金帛令還或後再經前地復召用事今有因而致富者鄕裏敢怒不敢逐也以此前日賊有經行地方徑過不畱者以無土人鄕道其心疑慮故也則此輩其可不究懲乎又最難成功者一事曰官軍賞罰久嚴其初官司只以賊盜論賞然彼𨿽非干紀犯分之比而此之禦敵動以傷死爲期其至一也今使有功者薄賞效死者無卹則誰其肯前哉聞有所謂劉千戶者出謀致力極勤遂至以身徇之罹賊慘害百姓皆謂朝廷立有襃卹之恩爭欲奮而效之已而寂寂至於其妻走闕下陳列一再往返而竟不白繇是二者而言則事勢大校亦可見矣今玆之計莫若榜諭各處賊可延及地方人民凡遇賊至但須隨機悉力互相防備守護不得恃猾乘勢爲賊鄕道指示去處以覬幸免仍行有司訪召先被賊害之家宻諭如有審知前日鄕道之人卽今仍居鄕裏者許令執縛赴部核實論以彊盜得財不分首従之法抵刑梟首本地以警後來仍復多設偵邏訪賊所在速報領兵官將所部官軍易裝散行潛至其地投聚當處巡守官將部署伺賊姦飲昬懵眾未嘯集之時往與被害之家通知上前擒剿庶易爲力其官軍果能生擒斬首功績明白者不爲常例重其升賞前有實功未白者追加升賞卹錄有虛僞冒功者量爲懲治大抵捕盜之舉官少軍多軍人此功固未容有授官之烈況其素志得財勝於得官必須定立等格加倍賞與錢物則其气自倍矣或被害之家有願跟隨官軍復仇殺賊者聴又已經被賊奪去婦女者或恐陰與賊連安已戕眾亦當體訪處置凡此數端皆近於事勢而不戾於師律者也自昨天津靑城二大捷後渠魁俘獻官軍气振只今賊黨被逐望風犇散大非前比誠恐逋孽冥頑自新路絕尙用故計匿聚有在又況寇有大小而其爲情頗同如川漢湖南江右諸盜所以處之固別有方至若懲鄕道嚴賞罰二者實惟用師之綱料不多異或可因此以治彼也今聖政剛明合下抱文武才徳助算廟寧如良在中如仲淹在外小醜不足平已然芻蕘之詢政此日事不肖頻黜有司袖手而退方當隠伏故里以瞻太平然欽公之望而辱公之遇頗與他殊故輒因耳目所獲列狀以上幸不以出位爲譴而並廢其言則他能言者當繼出矣謹狀右狀上少司馬大人先生執事七月二日

復某達官勸會試事

輿従下賁不獲攀侍媿罪媿罪寵諭賤子北上之計深領長者委曲愛厚之意何以爲酬一味銘鏤而已蓋此事在賤子固不肖不足爲鄭重然亦系人之出處似亦是一大事幸容其人少行已志可也若稍以恬退爲辭便系迂誕不情所以不敢僭妄云云深望公以徳愛人矜恕之艸略陳復統在度內

復徐生

逺辱専使導諭勤渠領感領感北上之期固自未決亦自有說話其行其止未能語生嗟乎生人生相知貴相知心心非可數百里傳遞者是故竟未能細細答述如來教所云也其它所示尢是難說嗟乎生柰何哉柰何哉陰寒自愛

懷星堂集卷十二

●欽定四庫全書

懷星堂集卷十三

﹝明﹞祝允明撰

○書牘

白郡侯林公爲校勘郡誌帖子

某稟有郡誌科第表生已再勘一過標記誤處往與杜先生面詳過付與章浩領訖今稟欲乞再將誌書二部付生於內但除本朝各項人物全不看不動外其餘自首至終生當校勘一過亦不動其文字但看得中間有寫刻字樣差舛者擬用朱筆標記一本呈送案下一本生畱下備照不然誠恐重刻表後余誤未盡正印出仍前未爲停當有孤委托仍乞將各屬州縣新舊誌書見數交付與生以備參考校完一並呈納恐反勞尊不敢面稟爲此謹具申請伏乞鈞旨賜示進止

上兪都憲論備賊事宜狀﹝正徳七年閏五月二十六日﹞

蓋聞事有本未善議者先其本耳豈遂置其末哉兵以謀爲本然無驍毅之眾可乎謀在智者出之至於施行直須將士今賊𨿽偪近形迹未接謀之先者宜在選將練卒積粟堅壁四者至於比肩握仗周堞而立此圍城時最後事也吳人輕脆誰不知之語曰以不教民戰是爲棄之今爲是將以備賊至而禦之乎亦姑以示我之有備乎如謂禦敵是棄之也如以示勢賊素輕視官軍萬一有覘諜在城中見此輩怯愞殆同兒戲適示弱爾假令賊奄至當以何人爲將武弁誰可守吏誰可烏可不豫定哉轅門之士素昔校閱旣不精練今何不日嚴操演縦不閒習亦愈於執仗擁闗徒事呵喝也抽點民快全是應數而已何似招募拳手棒師廣及下縣素有慣能騎射運使槍刀等項器械之人使爲教師團結民快分令操演然必審究來歷明白須是土人以免賊之姦僞旣已團結若鎭江報賊果南則急分屯節節禦之自楓橋滸墅望亭以接無錫或今先行量撥軍快委官部領於楓橋屯札衛護居民流竄今賊眾在江神都雄固必不敢犯淮泗上游又不可返則惟有南入京口東趨海道耳海道之備姑別議之萬一京口失守則將何如愚以爲賊𨿽猖獗不得船與操舟之人決不能行今旣小失於江莫若會報常鎭松嘉等府北自京口閘南自杉靑閘委官守把一應民商大小船隻俱暫不許往來或有緊急官船不得已須行者只令一船單行其郊外以至下縣地方但有水路可以出江入海者一體把截船止許往南不許往北近郡之處如太湖沙湖諸處网船素皆私賣魚鹽與賊爲鄰亦行各巡檢司嚴加宻切覺察止容在湖网漁行泊倘或賊人已入京口卽命各屯將領速引所部軍快奮勇出奇多方剿禦其詳此未可以遽悉其時卻行添人防攔前項湖船不許出湖若江上防禁嚴緊賊人無船可奪守京口者只宜相機設奇或多用火器以壊其船則上策也壊船之法自來不過數端如鐵鎖錐綆火箭紙礟油荻灰豆之類大率如此並臨機奇巧今姑未詳但本府今所得爲只是選將練卒爲要𨿽曰上兵伐謀然孫子又豈單軀徒手可成事哉但今所陳事勢頡頏牽掣彼此難齊非尊位主維固有不可今所望惟明公爾至如積粟之說則須調停堅壁之說則須確實今皆謂城外富室巨商之所儲蓄如錢萬里橋等處囤積官宜移運入城以防閉守旣封禁矣然城內固民外亦民也合無量抽其半入城樁貯余且容其糶與本城內外人家以安附郭之民仍復差官監糶不許假托載運逺外及糶與下縣別處之人卻於南邊下縣積粟素多之家量借入城倘果用過許後官民設法還價其有厚儲願應勸借者照賑荒事例奏請従重賜級旌表此調停之謂也堅壁之計亦姑未陳古有由地道水道以入城者此難昌言大要先須多搬木材竹石在城內沿濠四散堆垜以備急用善泅之人亦當募備各鋪蓄賣硫黃焰硝悉爲稱收在官用過給價不許存畱在鋪大抵江南之兵水戰爲多水兵之勝火攻爲多今城郭內外人心揺動士夫必懷長略而未見會議之圖細民仰恃官府而未知定算所在愚生譾昧不知兵事謹以千慮之一冒上左右不敢廣爲敷援稽擾耳目或布褐之士抱策伏謀恐自有之尢冀博延切問以廣忠益謹狀

與興寧師生論鄕飲帖

鄕飲之禮主於尊齒尙徳非他宴饗者類故其人寧少而不可濫昨擬數人今稍斟酌之大率不越執事之見但似絕少然不可徇俗也屬吏言曩昔執事秀才亦與席愚竊以爲不安夫坐而享者爲尊且榮之也贊禮奏歌皆爲享出如贊奏之頃當出席而有事其隙入席以與飲則是紊禮樂爽名實不足爲尊而適爲勞不足爲榮而適爲褻不能當於禮而安於心以食而不以禮非所以待君子也愚故欲攺獘習請質諸髙明以爲何如

與分巡黃僉憲

拜辭後抵縣賤體困獘猶未管事反復省委二事皆未妥貼不敢率易茍從今具一牘並狀申繳察院謹以副本呈覽所望於我公者必爲調停不失上下之望至扣至扣生自顧不才但縣民亦頗相信不惡此歸士庶迓及一舎之外有過百里之外者今紛然欲赴上司保畱非僞也生欲止之則不忍欲趣之恐近釣名亦聽其所爲蓋今將舎下趨大固無嫌於願畱亦是辭冨居貧之類耳聊附達知不足介意生來此僅歳余而處外者彊半如此紛紛益思稅駕但愧未能勇決拂袖卽行耳惟公加念之不敢覼縷

呈分守劉參

稟看得本縣往時擒盜保民之人有民壯四百名內設總甲四名領之千長數名各設總甲不等每甲督率鄕夫三五十名凡此二項卒徒皆系平日訓練閒習臨事累效功勞其後民壯裁減止存二百五十名千長因之今值鄰封多警之秋本縣老長黎庶輿情僉欲將民壯照舊增加千長照舊設立如此誠爲合情宜俗有備無患之圖生方與眾講求先此申稟容俟議諧別具申請詳定其間有舊千長練廷爵者尢爲驍捷屢立戰功縣司累有保舉欲令襲授撫猺巡檢職事此實合縣公論上司亦已洞察但因循久未克就今此具申伏惟審訪裁納俯賜兪允民猺幸甚除公移呈達外謹具陳聞伏惟臺鑑萬萬

與徐州

稟生辱臺嚴不以屬吏見待輒有愚見不敢不盡昨蒙諭民壯事生之分惟當遵奉而行但其間人情事體稍宜處者蓋以此輩累曽擒賊是於官爲效力而與賊爲仇者也今若退之則眾皆解體而人不勸賊亦將玩官而復讎矣又近日擒盜其中多與有功今各上司皆令賞勞總府又令分巡道查名照軍門賞格給賞候文移至日遵行則又不可退而復進以生愚見莫若俱姑畱之容其自效以觀其後按臨較試去畱其新願報效者或令附名隨操以伺後舉亦不負收拾材幹之盛心而新舊之士皆知感恩奮厲誠爲便益生恃至愛忘其僣犯上陳伏惟鈞宥萬罪萬罪

呈分巡顧僉憲帖

小子鄙猥無似伏辱大君子俯賜納愛又獲收蔭桑梓之末榮幸何勝寓京時受教深厚方愧不能仰報今又得與節鉞之屬所謂二天獨有者古人以私而小子以公其驩踴激切誠不虛也在省復承召欵彌隆感戀今以刷捲吏去輒敢具帖申稟小子不敢離所守以躬謁麾下吏往卽與生同載儌余寵百凡公務中切覬包荒霽威垂賜帡幪一二小子不特有光而已外調土兵緣府中文移十一日方到兼以民壯糧戶四散不能速辦餱糧之費𨿽上司有止給行糧之諭此輩單赤若使窘薄安能奮厲用命以此少緩啟行統惟鈞鑑海容不任幸甚冰霜之上不敢以儀物冒突統惟臺略萬萬

呈分巡黃僉憲

承教欵歸感戀無旣朝廷求舊佇倚國之老成公方簡寵巍俊休佚之圖豈道與時所宜請安髙駕式副後輩瞻依以須昌命有如不肖麼麼匽蹇非敢婟﹝缺二字﹞於塵泥升鬥間艸茅之懷寤寐不置亦以時消息少遲旬月非以歲計也然而未得自遂致其將柰之何昔人詩云早晚粗酬身事了水邊歸去一閒人矯之者謂事不了卽歸乃得歸耳若事了則又不捨置愈不能歸矣此論固善然人之心事有可語人有不可語人察其志適所趣乃自得之若使不得其趣必以所謂身事者如功名富貴之類以爲士君子之所不論者又可計於了不了耶如斯論固髙其於人情不盡也茍敗義者士君子必不爲已義有委曲隨時制之何固何必何必以身事爲錢刀田舍類耶偶因陳謝輒贅瑣鄙惟我公大人垂亮外有拙槁紀事四冊呈覽又洪氏夷堅書二冊並上後更續呈亦稍爲公退食解頥之需耳此不足以請裁教切仰階屏不敢屢混堂寢輒敢遣人捧獻伏惟臺略幸甚

六月廿四日河源柬鄭尹自修

賤迹考滿今始成行殊當大樂然竟樂少而慨多惟公知之必欲候謁行色稍急又此中情事忽忽一相對亦安能了公亦不怪在兩心懸照耳縣誌二冊附上未能忘言者悉伺後訊卽解維矣允明萬罪萬罪

與施聘之僉憲

不肖獲事四方君子亦多矣過荷甄收亦不少矣然而私心投注竊爲見知之深謂無前於執事者故昔者有固交之陳執事固亦不以爲過爲棄然而比歲形迹則亦闊矣不審焦爛殘薪猶不絕於中郎大雅之傍乎自甲戌都門一別又更一甲且一紀矣中間濁迹升沈幸不幸皆不足向髙明道之獨索居斷夢之際每一念君子卽如玉山在座彌久彌至也非讕辭獻諛執事固能諒之矣嗟乎人生有幾一紀耶當時勸試之舉執事將成就僕之心何心也此當雕肝琢腸惟恨當時拙劣執志不終竟兩失之徒負君子淵崇之徳惶恐惶恐耳執事向來凜秋霜之操今日霈春陽之澤明良旣翕雲龍方騰位業烜當代風聲鼓靑史後世因以知公之友有一祝允明其亦幸甚也已由玆以後公之巍勲仁績當得之邸牘口碑髙篇大制當得之郵筒崖刻惟面教杯驩不容易而得良用耿耿抑人生萍梗浮蹤亦何用意必其爲知爲益但得心不如金可鎔石可泐耳會漢齡之侄時道公卹漢齡死後之事之詳其一族生者死者負戴仁恩非僕言可盡今時萬里涉巨浸圖返旅櫬非公終厥賜復將何賴時行輒復具此托致左右譬如良醫已投神劑於癠者旁人且更爲癠者家進刀匕奉水火以須良醫必不怪也外土帕聊引逺念興寧志附上恐亦已有之聞後政頗有增益或得命印一二本寄下尢幸僕在都有懷贈執事鄙詩三篇崇堞倚紫冥云云又謝邀遊東郭艸亭三篇共傳修禊事云云者拙槀具在又有奉贈七言律一首失槀全忘其詞倘惡紮或在行槖暇時命小史錄寄益佳舊作濟陽登太白樓寄公一首不記曽寫呈否漫錄並上周時得值齋中丞乃壻陸子余手書並僕一簡圖欲達之然非執事爲之先容則徒持萬里之書至而不能達也統望丙裁不肖居憂中不敢用月儀頌祝常禮伏惟臺亮允明荒迷不次

上巡按陳公辭召修廣省通誌狀

恵州府興寧縣知縣祝允明狀右允明伏聞古者上下之交傳忞列事則以書啟今世屬吏之於上官乃有不敢又聞卑賤之於尊貴有所陳請法當面稟勢不得面則以公牒今允明才辭斧鉞所陳不過面委之事亦不應隨復托諸筆墨煩瑣突冒誠以今所欲言出於垂辭之後其間心志事體有非公牒布露可盡以此反復事勢敢以狀聞凡公所以期待允明超越典常太過衝挹可謂歷千萬人曠數十百載僅一有者誠古賢之盛節昌代之美聞爲允明之圖獨宜感奮有命則従以求報稱而已其它皆不宜計何況褻瀆煩言以至於此但緣伏自揆量事難勉副是以不敢輕従上之閎闊期待重於丘山下之不肖跋■﹝士冖田疋﹐上中中下﹞艱如跛鱉萬不得已乃敢僭敷悃臆塵黷昌嚴夫公之待允明者以爲僻海小邑撮土孑民金榖訟牘無足煩爲不若去而爲文辭務述作旣髙且逸功或可見然謂能爲文可當述作則旣不敢又謂民社之事有不足爲則又大不敢者竊自童弱歸誠古賢遊夏祖宗歷朝工匠黃卷日對師友周旋𨿽掛名黌籍勉事時學其實醉心古典期畢華顚旣而摧頹場屋時文日疏好古益篤雪檐燭牖汩汩筆硯或言心紀事或論政糾俗妄有所述頗就篇帙故有祝子通五十五篇祝子微二卷祝子雜﹝缺二字﹞捲大遊賦一篇蠶衣五篇浮物一卷野記四卷成化間蘇材小纂四卷太中遺事一卷武功佚事一卷太僕言行記一卷先公門人記一卷語怪四編四十卷文集六十卷後集十卷集拔二十卷其它與人共輯先朝實錄輿地誌記曁及小雜詞說又不與焉以是知者妄稱能文然自顧愚陋不敢當也今使以拙才闇識荒滯之筆卑微統屬之身而网羅十郡之見聞揚搉千載之人物欲得文善而眾信豈不難哉此其求諸已而有不敢也幼承內外尊長則以仕學之規並教之又竊自憙古人志於牧字之職者如漢劉梁之流以及唐宋才哲辭中職而請外補者甚眾此於愚心甚合竊妄以爲他日獲登一命茍得親民誠爲大幸五應鄕薦裁忝一名七試禮部竟不見錄曽未嘗有毫髮怨尢忿懟之气眾人盡知非敢妄繆迨戊辰年會試下第朝廷纂修孝宗皇帝實錄伏蒙當時元相欲薦允明入中書執事筆札允明自審力辭不就惟黙感恩而已逮於甲戌赴選天曹乃得今命當時允明非不知其至卑而勞地且微陋然而分之所得志之所安不敢辭避今在治所𨿽誠荒鈍無狀然使以爲卑且勞而惡之則實無此心何以明之使有此心則當時之薦已辭不受豈有初願而來今乃不安其分此其心事甚爲彰明今荷殊私愛惜期待欲其捨仕而學實公倍萬恆品之厖恩而非不肖匹夫之志亦惟黙感而已不敢自昧不揣妄卽冒従倘必謂其不可當官而俾之終身執簡掉筆是實腐豎無用之材則亦將焉用之又聞重過於待欲以非常之格內選之職辟之此尢小人萬萬不敢當者何以明之使不自知欲慕華近則戊辰之舉可就今殆十年豈有昔旣辭之今乃反萌覬覦此其心事亦甚彰明就使恩府必舉設得兪命允明亦斷不敢受天地鬼神所共鑑知非敢欺飾惟領恩府知遇夐異刻之肝骨萬死不泯今自扶疾回縣气體困瘁日治藥餌未能臨事誠恐稽延孤負委托干犯憲刑隕越戰灼不勝迷畏謹具狀同移文申請先陳猥賤之心其諸事宜總萃其說畫一於後

一著述郡國史誌須籍鴻博之才允明識見庸陋才拙學淺不敢僭妄承此重責如蒙免賜鈞命不勝感戴之至

一本縣𨿽僻小地方多故止有卑職一員更無佐貳守土如蒙姑容勉守分內執事庶免民人責望

一蒙委署攝南海此系公法不敢違抗但臨辭又蒙鈞諭至此不責吏事但帶空銜俾之専治文事如此則是公爲尸位廢職𨿽極尊威命所臨不敢昌言至於街談巷議反唇腹誹必所不免以此思之不勝寒膽畏縮且旣握章綬則錢谷之出納刑辟之擬議豈容不知若但瞪目署案不行綜究則其間後有失錯咎將奚歸誠恐不惟浮議難遏而法亦難通倘恩府必欲舉修文之事則署印之後乞欲勉幹職業一應縣事無不與聞撐持處置卽如尋常署官事體一般但於察院司府朔望參揖常規及迎送之類明賜告示量行優免至於總鎭市舶衙門亦恐不敢推避又若支應夫馬等事亦乞明賜嚴委佐貳分管稍得竊隙工夫以従文事如此庶幾可以盡瘁黽勉趨應嚴命若但守筆硯不親民事卑職螻蟻塵沙之膽萬萬不敢當受方命之罪

一旣攝南海計未久新官卽至其時文事不終不敢還縣實是置身無地若旣不治本縣又不權他縣使之退處閒居惟務纂修全無事管則是已爲閒人渾無職事不惟上誤鈞愛而亦空負國恩不惟外蒙私讟而亦有涉官刑慚惶震悸不敢對人伏乞鈞裁俯賜明示

一修輯地誌誠爲一邦之大務一時之盛典公天下後世之心也然人心不同公明者寡同恩府者未必皆然

一涉予奪愛惡紛起此理勢之必至小人才薄位卑誠所知畏凡以此事罹謗毀者至多小人親歷者二其它所聞不可枚舉其甚至有罹禍敗身者古今皆然人所共曉卽如閩藩黃憲副先生舉事之時亦嘗爲人投以匿名之牒者二況玆通省之事萬口所集其間好惡之私權勢之托卑微之手何以當之只今亦已有旁議者不足瀆聞倘果欲爲必乞鎭以鈞嚴之重備行條約除舊志外凡今所修其間一應事件如人物之去取低昂事實之訪擇筆削一一皆須各該郡邑分委官儒耆士先造郡邑志槀一本申送案下一本徑付館所必待鈞筆判示應合收否以憑筆削如古人作史亦有稱制裁決之例今須遵依此式庶敢遵依

一是書之修必當寛以歲月且修且訪庶少遺闕舛訛汗靑之辰誠未可卜第恐恩府歸朝有期允明輩竣事無日霜斧去後人異其懷孰能主維以完盛舉於時已經動支公帑錢糧勞役幹辦人眾使或有人以爲受直怠事縻費無功加以稽算責並某等無主無援曷免咎戾於是不徒孤恩府之公心某等𨿽獲譴而無補伏惟鈞照裁處降示

一允明蒙二天之恩死且不朽此皆肺腑衷情非敢矯詐均乞電鑑霜斷但上不負恩府之心下不失艸芥之志焚身粉骨所不敢辭以前件狀謹錄申聞伏聽鈞旨

與唐寅

足下之澤我厚矣夙昔見足下才峻志遐力量又捷意鈍敝者後必爲所遺每討論頃輒不盡所詞意足下之越吾也至其後足下之峻者益峻遐益遐捷益捷僕之所深畏而終不遷者計特足下一人耳然幸到於今不遺吾嘗謂今之學者與昔大異要異時所就亦當大異夫謂千里馬者必其朝吳暮楚果見其迹耳非謂表露骨相令識者茍以千里目而終未嘗一長驅駭觀於千里之人令慕服譽讚不容爲異詞也吾昔窺是業甚蚤及其漸深時乃更以自淺袖手瞪視者甚久不敢姑一跳躍以得躓跲焉故且循涯而涉至於今𨿽略獲其躅武然故乏踣鐵之蹄料其後恐終不入伯樂氏目極自惋也然不能忘望於中每覽足下詩筆必興觸此意或相面則輒爲家市薪米之語所先气已衰暗此意竟不得大發而長鳴之嗚呼人相出在一城郡其事業同志思又略近乃不相有增長如是夫歲暮科程期迫猝猝將各南北又坐病不出百朝分矣柰何哉柰何哉夫善劍者必用名劍今名劍具在吾將以善劍名必深其法而後用茍術未詣或中路而止然且漫用之則必有解指落腕之悔凡今之自恕而不進者其畏在此厲哉足下大詣勿止母敗指腕爲勞拙者笑僕尙有論術一二語忙不及告矣或在後書

不肖心事支離勉彊出山𨿽未知所之遂否然深憂疎蹤涉世牽掣之際並失平生伯虎英朗所談類能中人肎綮於此行能以一文爲規助否忉怛

答梁文伯

訊至承尊公奄棄館捨僕𨿽未獲親侍芝宇不覺放簡駭絕何蒼蒼之難諶一至是邪人所爲禦世不負靈稟者才所爲受天之祜質諸幽明合契自必者徳二者有其一或備而未純意亦可調酌以取福何至皆具而竟不酬如公者哉孝誠過人想慘割寃毒如何如何數千里懸隔不能犇弔左右所以慰而祝者亦惟在順變節哀畱不訾之軀全忠孝之托幸甚幸甚又荷衢練之恵恥踰幾杖使旋率然奉答不謹總在諒恕嗣有便翔無吝教音卷帙二遣去外素綾二幅附往抆涕允明悚息

柬何文西

客廚乏良醞亦是急務昨見君所泥尊滿地是君或二方者乎能分一苞過一河單醪也靑蚨繼往乃故園價倘欲鄙句爲傳猶能搖唇鼓舌誦伯倫之頌唱子美之歌也

柬錢二

今日不審公蹤迹如何可出山否若不出少頃允明來就公小談消暑得否山中諸公有韓文煩借外集看一處

答史隨州

引之太守親家先生合下違別忽久縣思不釋𨿽不及數致音訊如瘖人之望語痿人之望起其口無言其足不前而心日深也賢嗣歸得手教矍然爲之大呼疾躍僕疾瘳矣凡合下所以勞藉僕者咸出眷愛之情惟飲佩懷感而已不能塞過望也若合下者以古人胸腹才度而當今人之地位故不免自覺戾契爾爾然嘗試論之古與今之世竟誰爲勝邪今人不能今何古人之能古也少紓賢勞之嗟調重眠食爲隨人慈哺爲古石杜申气大歸要無負我天子與所學如宣公語巍階耀柄公道亦自在朝廷可昌言祝之也喜遇便風稍答一二外鄙句一篇忙邊無鍛錬功且鈔上亦聊以寫心又奉先公集吳越書幸置之賢嗣字文勉就再寄使宅寒家尊幼悉無恙不足多述凝睇西南馳思蔚然

與都穆論卻飯書

元敬足下向婁見堯民言足下不肎加飯従平旦一餐後或過午不食僕初謂足下當是在爲文詞或作字時心有在而忘饑耳心有在而忘饑僕亦恆爾未足深異以復問堯民堯民曰不然僕不信也比訪足下館中當足下朝飱後與談半日甚勞堯民出酒食食客食才舉爲它客邀去足下與堯民與僕至客家更疊進酒客苛勸三人不能禦彊爲進迫莫乃歸足下與僕醉蓋等午皆失飯也僕至家連索飯食盡一盂卽睡去迨一更四點候覺又飯半盂乃徐步立而後寢計足下夜飯亦當與僕等耳次日問之蓋是夕竟不飯始驚且信堯民所語非爲爲文詞作字然也非心有在焉而忘饑也非與僕同也思欲走問其故與議所以療之之方以它忙未克然昨日與足下同諸友登虎丘始入山卽講吟事擬韻定格格韻定卽冥搜窮覽理筆簡檢策牘■﹝米骨﹞■﹝米骨﹞不少休従者時進一杯亦往往麾去諸君皆爾蓋所謂心有在焉而忘饑者居久之詩漸成艸各復少坐期上船畢之於時諸君心稍縦適置吟事復酌酒進饌山僧急以飯薦眾速取飱恐取緩而飯窮也足下獨散步微吟如前僕力勸之足下竟不進也問故足下曰幼以飯時趣臥得中滿疾迄今不能多飯飯畢必走步數匝乃始可坐或稍不喜則遂不飯僕聞之始復大愳且疑足下蔵府稟於天果與人異邪是非可彊變也然則世眞有不飯而生者邪堯民曰元敬𨿽不飯然屢進雜餌但不急於飯耳僕於是疑釋而愳則不能已也因竊爲書勸之冀思所療夫飯不可卻也今天下有至愚不辧菽麥者然未嘗卻飯也有心恙不計死生者然未嘗卻飯也由至愚而下之於嬰児於愚婦未嘗卻飯也由至愚而上之而善人而君子而大賢亞聖而聖人未嘗卻飯也卽有卻者出乎疾非出乎心然不思所療者未之有也今足下之卻飯者何居乎心恙固非矣由至愚而下亦弗論矣由善人以至聖人固足下所能也所學也所願望也而皆未嘗卻飯則足下之卻飯何居乎由聖人以至戎狄未嘗卻飯卻飯者獨有神仙家者流或言之夫神仙者外聖與愚而別爲一道然其法亦自有效従之者必盡其方而後可收其效不得其方而且爲之則不獨效不可收且更有害而其方則不可戶得而人習之故其言卒歸之茫空虛繆悠而亡徵就使有徵亦非吾人之所能従而謂足下従之乎旣不此従則足下之所従亦聖人耳夫従聖人不従神仙家而乃卻飯是眞以疾耳然疾而不思療則又非眞能従聖人者也今姑問之足下従聖人乎従神仙家乎則必應曰従聖人夫従聖人則必不卻飯卻飯則必思療卻飯而不思療是非従聖人也非従聖人則盍亦姑従神仙家力盡其方而覬收其效可也而足下又不能矣如此是上焉不従聖人下焉不従愚人外焉又不従神仙家之人足下之卻飯果不知其何居也夫上不従聖可懼也下不従愚可懼也中不能外聖與愚而若外之而又不能眞收其效又可懼也彼旣懼此亦懼是懼而又懼也舉大可懼三而足下不懼焉此僕之所未諭而爲之竊懼而復爲書勸之也若夫飯之所以不可卻與所以療之之方則非此便應悉者惟足下開納而毋使僕之終懼焉則繼此當更議之無任切切允明頓首

與施別駕書

僕聞之歷艱危之後者知憂人之憂在出人之地者可施成人之力故脫波濤而立平陂乃詔來者以尋舟則言之者眞聞之者聴矣僕之少也竊幸生於賢邦仁裏而出乎詩禮之庭當是時也恬然不知米布之價況餘事乎日惟従先人求紙筆耳闇室獨坐毎自泰然而喜以爲生得內外尊長之誨迪若是不二三十當粗成人也忽而授室倐而抱子曽未轉首而繼遭大罰羣美頓革霍然如電掣星過凡舉其所恃以泰然者邈不知所在矣自是志趣荒落履踐鉤棘以至於今竟爲愚不肖之歸冥擠黙擯其狀甚眾其中萬分一猶可以尾君子之末者則皆昔者之遺也嘗自思之其所由來固多大歸孤立無援之故矣𨿽然僕則已矣不幸矣又不幸而見鄕黨有抱附奇質之人亦爲世法所撓轗軻臲卼深有似於僕者僕𨿽跛夫不可以引途又安能忍心吞气不爲一求援於髙行逺步之人哉此所以有瀆於合下而不能已也所謂抱奇而受撓者誰也合下之婣子邢參麗文也麗文性行簡澹操持安定學富而核文質而秀在家在邦𨿽未無怨殆寡悔尢而勤功逺志迥不可攀未見其止將猶徳驥伏皂千里在櫪循是數端謂奇質者非與然而進未升入印組以行其可用之學退無分業以安其艸澤之髙此猶可也惟士之常至於人間有身之累塵勞土役所以沸止水而翳明鑑者又可以勝言哉四年之前僕見其有衙府簿牒之語問之知其家故有軍事之誣於時僕固已竊嘆欲爲之排解而愧不能乃至於今聞尙未已則其摧抑蠧敗也者當何如哉抑此特僕所知一事例是而推固非僕所盡知而其視僕向遭之艱憂又何殊也僕不幸而不得人知今又不幸而見麗文又幸而見有可救之者則僕又安忍不一爲出位輕喙而號鳴之也然謂合下之救者又不特以在婣連之間師弟子之分也以奇質之人宜受救於君子也以婣連師弟則愚不肖者豈亦可救而愚不肖以婣連師弟而救奇質者以非婣連師弟而不救與以婣連師弟之嫌而不救皆非君子之用情矣是以僕反復之而知合下之必肯俯聴僕言而僕言之無愧也至於所以援救而成就之術則無伺於僕矣合下徳學心量皆追古人州裏後生向者獲立一席之地以承緒餘其間蒙賴以成就者多矣顧於一麗文而未念及之邪故僕不免其諄煩之甚也如此未及而言躁瞽和懼有人謂合下曰吾蘇山中有荊棘鎖一奇石則合下必急曰拔出之有麗文而不拔出是麗文不如石也風气春厲惟道體倍金玉

與連博士勸勿食牛飲水書

執事允明謂凡爲朋友者輔仁勸善固其道之大如傳躬保生亦其職義也允明來南六千里接君子亦多矣於執事尢荷勤篤安得不盡愚衷焉允明少憙多學大道固未聞至凡諸人間眾藝事蓋廣愛而兼求之其間如燒金術惡如仇風水大不喜不信相人祿命稍信不喜惟醫法當信且講索者然亦不及加力乃坐疎庸非不信也南中號最難攝身當倍務究醫理旣來屢沾疾因不免時觀其書審其言以自衛𨿽於其術未至視向之不力稍力矣以是見他人嬰疾而失治者亦每好爲之討論況執事乎自始獲交執事於今三秋其間聨坐共食不可以數計亦悉知見執事气體之所宜與否矣比復知先患腰痛後患胃府不實且甚久焉執事善飲酒繼聞時時禁斷之然區區之見禁飲固美恐貴恙所自不必専謂酒要之脾腎多敝此執事已察而理之無庸鄙言昨偶會執事韋公捨頗聞以啖牛脯後脹懣因復飲水遂至大下自天佑之輒卽平康此亦無必大慮然而迂鈍所見不能止於忠告也夫水輔土以生物物供人啖以養者自其不須熟者外須熟者未能捨水火而成也其功能活人非可以少奚竢於言然而其性則寒寒則能傷人又無竢於言故水不可徒飲也有如壯實之夫或當盛暍或過燥食或作勞气炎衝急則少飲之以殺熾焰可矣又若長江之北以接並冀雍豫之地土壤垍宻剛燥人生堅實一日兩飽麫麨侑以葫蒜便大啜涼漿去葷臭充塞自爲甚適是猶南人之嚼鮮吸醴以淸潔恬澹爲暢者也故水在北肚無侵敗南方水土疏泄壚薄人得地气以生其間脾胃亦薄若使平居餐麥呼泉流以代三飯如北夫然則必殆矣況嶺南海北地气益疏人气益柔水可易入腸肚耶鹵且賤者習俗茍忽或易於是若士大夫君子全親受葆天命愛身過珠玉者可従之耶又況居髙廈坐明幾黃卷是對賓朋斯侶夷然灑然而無塗奔市役之煩勞者耶又況玊體素有微痾易於觸損者耶以是啜水是決上游之洪以助易潰之卑堤亦可畏矣牛肉之性本和補而質則韌結最難釋化烹鮮食之猶可至縮爲脯臘尢益縝實其力毎倍焉故用者多於逺徵於師行於幻術皆取其斂之細而散之大故以千里稱之脾膈素健者納之較他食消解亦少遲滯又況於胃气素弱久多滯下者能克之乎故牛與水二賊也今先以牛踵以水是自引二賊以入室也牛者善伏彊厲之賊也水者善潰誘亡之賊也何謂彊厲如一二人斂黙入室不覺其眾與掠而旣處室中則奮猛肆擊一當千百無能禦焉何謂誘亡其方入也爽吻便意不覺其有縦放糜壊之慝旣入則無問臟腑所受物良否並谷鮮之腴洸潰腐爛務蕩蕩而去之用索我元气無能固焉牛脯安祿山也水李林甫也均能敗國而並相遭於我豈不厲哉昔人傳杜少陵以啖牛浮白酒致禍或謂杜賢者寧以口腹害生是不然或無此事則已假令有之杜當時亦偶爲尋常飲食不料有後憂不幸及之亦漫偶爾然可見幹牛之厲矣白釀亦水類故也若無端漫飲水者古亦有之近時吾郡有史監者其人頗好學然學不及王安石而剛愎自用似之嘗自謂知醫且妄謂水能愈百疾其言曰天一生水物得水則生𨿽人病多狀第獨飲白水元气自全諸疾自去他人未嘗信之監用其說於家一兒婦產後病灌以水旋沒比自患病亦不儆還自灌焉其軀素腯旣灌肚脹如鼓吼聲如鳴雷竟卽隕此亦明驗者也朱彥修金匱鉤玄言孫郎中病所用保和丸與下引藥李明之神應丸宣明方桂苓甘露飲等皆以飲水致瀉此不易之論今奉去與玉機醫案二籍並往暇中幸玩體之有所可否後聚晤時亦幸商確之或有髙徒習慣二者以此爲迂勸執事謂欲啖且飲無妨視此書爲一場漫說話者此仍是其蔽更望轉勸之令信之佳

柬韋邑博

仁人之室弄璋必是興門英物菲儀遣上不足稱賀聊以志喜云爾莞入荷荷

復連博士

有客至人家主人之子欲厚待客而其父有禁令不許過丰是將従已意乎従父命乎況今上下司之間非獨如父子可以情言乃有法焉違之則得罪𨿽招客之怒亦無柰何矣來文尙不曽出與眾知知之則適來之禮亦不可得矣今抄其中批語一節奉觀亦以此送答二使可也日昨二使言乞生一視同仁是責其不仁也今執事又責其不公不溥無權衡而有輕重是何僕之多罪耶然亦任之而已設使勉彊徇之或致所出之人有詞不審二使及先生能代僕處之免之否愚戅奉復不謹亮恕萬萬

答韋博士

公方有大故且少之當戒行何以翻爲此厚饋乎然欲引辭更是少敬秪領良愧荷也旦晚容面謝不旣

又

允明思公處岑寂況後竟當別殊爲怏怏午後攜茶餅詣齋捨少聚晤先此奉白

請範簿

和山巖亦此地勝處明日邀公同一登覽已戒騶従矣用此申請

請連教與諸生

和山之巖亦此地勝處明日邀公同往一登眺已與諸髙第爲期矣不知今早有幾人升堂者曽道及否若知其赴約者有幾幸就示知翌日早膳後請過縣偕行

答盛檢院﹝希道﹞

日候文駕至當逺迓致領教之願忽聞宻邇便欲翔躍左石乃坐俗絆而弗能也事十九不如意固自足嘆幻世如此亦又可一笑耳珍翰祕集兼下仄陋夜窓疾讀攲枕不輟將曙方畢拜此千金之貺服膺服膺恐行色快便艸略上答區區之忱浩然莫罄亦有鄙作擬錄一二請正亦未遑暇前潮陽歸舟又成一繆篇久不曽寄上今附去添一笑外粗縠一事薄效餞意褻瀆京中家書夜間寫明早送上求附勞累並賜照略

復恵州邵司訓

二詔使至辱手汗深仭不彼久別得此固足慰思仰亦增感愧耳不肖拙戅多獲戾於時惟爲歸計猶有所羈不能快耳執事疑其有淸思殊不如所望可重嘅也頃通牘於河源不覺煩縷亦何足爲髙明語乎惟領略至愛而已因便艸艸呈答又以戎務當紛劇時弗能周謹只此小紮且爾他亦可知不繆也西望悵然道養加厚爲斯文重萬萬

九日請客

登髙落帽皆爲風師雨伯阻之𨿽病齒少飲安能鬱鬱獨抱膝坐屋子下對淋淫者乎駝蹄已熟請午前來呼盧浮白共銷之也

答毛尙書家訃

伏承先尙書國老府君倐捐館捨俯辱下訃驚哀無已邦殄元老士失碩人海內同怛載惟大孝節哀順變用終大事容某走弔繐下允明不宣

請會試友人小簡

諸君子用董子之經術賈晁之時務劉去華之忠鯁往獻於龍尾道將遂躡臯武夔以事天子鄙夫偃仰煙蘿將未得遽面也驥軔臨發能無情乎乃於此月某日邀蒞艸堂爲歌驪之敍君子恵焉

請合志友人小簡

鄙人暮境𨿽不能謝絕世鞅心契所趨時尋古哲與對晤抑古人有在今日者數賢幸不葑遺而闊焉參辰亦不善自謀矣謹以此月某日攀晞鳯彩戾止艸臺所幸分輝疏澤照蒙蔀而滌塵裙烹茗張琴以肅君子能無情乎

與休承

某白休承承遣紮溫慰良切感荷聞手勒黃庭入石此後人賴也自水和至唐代爲翰紮之嗣者師模趨步蓋諸體咸具今人鮮見唐賢小楷不諦能否烏有不能者哉余所見唐臨三帖散在殘存蓋有之矣宋初述者故亦當然四子而後乃絕聞見米有禊序蔡蓋非無餘未前聞恐余之寡陋爾所見僅髙宗之榻本識者眇然子昻秀出會稽之迹蹈武交徧往復諄煩小楷尢臻髙第故今人間傳本獨承旨耳皇代崛起之際遺材之制想亦有之沈氏得之擅場宣英而後則絕盡矣今所覩惟周晉二邸本小解昌﹝缺二字﹞本數十年來學者鍵口不及豈惟手乎名卿巨擘蓋有能之而不爲者吾鄕好尙若朱性父殆可與進而偸安自棄亦可閔也邇日英儁云烝靑衿亦起永和容彩當由嘉靖吳州而還也乎足下家門傳硯會而通之良勝良勝幸爲速鳴鐵穎拙者老矣邈辭中郎一揖虎賁豈非耄耆之一快哉

懷星堂集卷十三

●欽定四庫全書

懷星堂集卷十四

﹝明﹞祝允明撰

○碑版

蜀前將軍闗公廟碑

天下之達徳三曰智仁勇三徳相濟則道立而名正矣若夫成功其天乎漢步旣蹶羣傑角逐英雄擇君斯其時也關公以爲曹姦孫偏未足爲輔幸而中山帝枝合徒於涿於是奔附禦侮情同昆弟則其智亦審矣及答張遼之問以受劉厚恩誓死不背立效而去終不可畱旣而竟行本心斯得則其仁亦篤矣若夫雄壯威猛稱萬人敵爲世虎臣當其沒七軍降於禁斬龎徳下羣盜操議徙避威震華夏與夫刺人於萬眾之中割臂於談笑之頃則其絕勇天授不假言矣故知敵愾者以武勇爲骨榦而忠識爲斷裁斯不易之勢也然而事或未終蓋天歷攸在非人所及亦世事有不幸之期玄運屬難諶之際焉矣或者病其獵中殺操之圗爲疎鹵而失智白馬顏良之殱爲傷勇而失仁殊不知茍無所報則其身安得而逺引許野之勸可以見其素心未嘗須臾而置操也二者互鑑足可相明其與諸葛公不容漢賊兩立之志皦洞日月蓋一貫而已矣奚其病歟公旣沒蜀人祀之其後徧於天下代有崇廣至宋大觀中追封爲武安王廟號義勇而道家者流乃復奉之爲神將崇之曰眞君是又或一道也蘇郡有廟在子城中今存淳熙三年公牒石刻蓋市戶兪拱等請府判執狀以置祠基者也其前後顚末紀載兵火傷剝與時銷沈不可得而詳矣宣徳間主廟道士張嗣宗與廟傍民何淵等謁告於太守況公公驩然出俸金三十兩並諭長洲吳二縣共出金數如之付道士爲倡俾募眾鼎建之道士乃購木立殿三間湯彥祥氏完其陶甓以至禆宇翼捨鄕人相與助而完焉廟成道士乞諸先大父給事府君爲文紀事而以暌隔未果今住持張復眞以諉允明因述廟事發公之志以勒詔通識云爾言者多稱公爲王及漢壽亭侯王乃沒號侯亦操所表封𨿽挾漢命非公夙懷公所委質誠在先主終於前將軍者蜀臣也今亦本其心而稱焉

蘇州府城隍廟新井碑銘

夫灼蔡稽疑則混芒之貺答如響賓暘秩作則生成之大徳以通故知效出化元功存幽贊天人協相乃彰厥靈慈隠顯相因而受玆玄恵況天地有自然之利明祇司衛護之權可以博濟民生蠲除物厲引而遂之亶其宜矣蘇州府城隍之祠故無井汲而它神廟墠多設香泉今住持道士戈源廣念凡肹蠁之地孚佑維同而潤澤之功玆焉獨曠豈昭明之不仁抑靈承之未至也爰啟勝想庸構永功谷旦於差良工遴集相土於崇廉之下得美於右陛之側乃鑿乃穴其導其浚源脈旣通飛流懋湧於是磶其底以樂石甃其圍以細瓽崇其幹以上立愽其衣以四周渫泥淨盡寒泉乃冽上涵乾象下闡坤珍儷金鑑之朗徹過玉醴之甘潤其徑四尺厥深五仞縣瓶■﹝雝上缶下﹞以不羸運■﹝車賣﹞轤而收繘始乎癸丒之秋杪成於甲寅之春初尢復構穹亭以羃遊塵樹丰碑而紀成績邦之蒸庶仰汲攸歸歡悰允諧頌美莫口眾志旣合琢石宜文道士爰徇僉忱來命小子惟昔聖人之慮世也設險守國則列壤之城池以立利用養民則六府之水榖惟修井之爲事也軒皇創而良勲肇伯益治而善澤廣康衢謳而堯仁著旁穴出而虞聖章漢吏拜而貢忠唐臣鑿而成鎭以至玄門有溫淸隨人之聖迹釋域有潛龍應咒之神驗仙醫以之而活人姙婦以之而祝子其爲靈異非可枚稱故有家之祀五而井居其首自天子達於庶人其典一也有若城隍之主維以民物爲心彼如長壕環匝粵依阻以防姦細川條布繄分行而利涉大氐宣泄廛廬之風气流通地土之理絡以水爲庸固其職也今而斯井旣就神功益弘不變爲體徳淵淵而恆在淸通作用澤浩浩而日新恵而不損予之者無窮益而各足取之者必得可以佐饔飱漑藝植薦明祀和藥物輔年壽起疢疫延威濟於有生表平均而作則者也玄祉洋洋沾遐被邇儒民飲恵敢忘載述於是敷序事實復勒爲銘其詞曰

天一生水濟云蒸深溝髙壘民是盛儌神之福神其聽惟井有作福乃慿剛中之食惟冽淸甘津芬苾流渟泓齊和萬物含元精與邑不攺均安寧邦民滋沃咸樂生衝而用之恆不盈神功帝力垂千齡人士仰沫刋鴻銘

鎭洋山碑

弘治十年蘇州府新建太倉州成遵詔命也堪輿肆其樞烝黎矢其謨巡撫右副都禦史朱公瑄建白之太守曹公鳳主維之同知萬祥等申畫之而陳規考工凝績垂逺咸出於州守李君也初治廨旣立百具皆作而相維沿州之東滄溟環輸揺汩滔溔萬古不休𨿽新邦呀然傲睨踞壓而萬井衡夷無標極之形於是卽廨宇後築爲崇巒肖象三山中隆夾亞堅壤丰積樂石奇疊材木蔚章鳥獸馴習岌乎摩蒼霄嶷乎跨黃祇風蟠气回情愜勢到足以聫絡地軸支控溟渤州人歡聳徵商歸矚夷倭附服艅舶安流伯若興寶魚龍帖居乃稽勲名山謂之鎭洋判州事龔君詔致命於僕勒紀其事夫兩儀育物而川嶽奠位王公設險則城隍作藩肇州封山其來久矣又況惟洛食而周鼎定咸陽峙而漢闕依形相之方孰可違廢然而不藉賢宰疇匡聖圗故龍門砥石禹成舜功南交銅柱援標漢策厥今沙海漸被揚波不聞所謂龜筮協從神鬼授職因民而利職競由人然非深不足以經逺非明勿庸以輔幽有如玆州俶構斯山罔興化機物情未云周審今則地理順謐水土平康物性充而形勢彊陰陽和而陵犯解易曰後以裁成天地之道輔相天地之宜以左右民臣也者承君之義以致之民者也則鎭洋之創我後知始羣公作成乾坤交宜人物攸賴豈不謂裁成輔相者歟非天下之深明其孰能與於此惟李君抱英負傑直气凜凜殆乎海其智而山其仁者也早由進士簡擢禦史繡斧所指霜憲峻肅嘗道驅豺狼遂落仗馬廟堂揚明特起玆任然臥治東壖弦歌雞割非大賢之路明晨大行獨畱巍聲共山無朽則民之懷矣永以有托君名端字表正棗陽人允明旣纂瑑勤懿綴爲銘詩詩曰繹繹新州僔僔崇丘拊寧大流厚土崔崔剛瑉差差坎絡坤維三壺委形日觀援明五嶽連衡陽侯效職波臣屏息其究安宅都臺建勲羣公秉鈞凝於州君六府惟修人謀鬼謀以承天休乾淸坤夷蒼生熙熙重譯祇祇股肱其良庶事其康獻於天王

都帥郭公葬部人陳頥之碑

某都指揮使司都指揮僉事郭公之鎭南畿也崇文下能有古名將風部轄之下茍具寸藝片策罔弗簡升時有蘇兵陳頥以丹靑名公因引致戲下時賜延見俾解執殳之役肆興含豪之業山溪人物信發而成艸樹煙霞無故而妙蓋頥初法京師杜古狂謹中亦依範沈氏而其中情放浪外狀散逸又稍賢於外犬內豕之輩是故吾曹亦知取之而都帥公明賢雅徳遂能以貴下能含短撝長焉及公移鎭淮閫時亦徵頤從事嘗棨戟臨吳命作繪事因計期錫以良醴十罌殽果十席兼下薪粟如度戒其徒俾投其日畫之空輙沃以一罌曰不可使頤憂珠桂以撓趣興不可使頤受枯渇以違性情庚戌之夏頤復拜公於淮公畱之數月賞予周賑穠縟有加然且使人掌而時歸之曰頤太疎縱宜畱縮以答其家望也已而頤歸則已病矣淹畱又數月竟死家貧不克葬明年辛亥都帥公復以公程按吳聞頤之死尢復閔之卽出俸嚢白金若干兩付衛指揮孫君使召其家人用其半以葬頤仍克日反命以要其成存其半買槥以待頤母之死曰此頤未死志也我爲全之於是其家敬奉嚴令卜以其年十一月某日窆於橫山修竹塢旣得主事楊君銘頤之墓且以爲僣享仁公之恩莫頌小人之口意有伺予猶未脫舌予旁聞盛事亦奮欣衷爰陳大歸用告未識嗟夫自忠篤風靡上下不通卑列者困役而靡愬髙地者傲分而弗援甚者顓閼伎能肆啖手足獨何心哉長此涼徳有如都帥公者挽拔幽滯彰錄技業坦蕩位勢周孚物情因公用人不廢無衣之職熟武嗜文同符壺歌之雅器人者明忘已者大至於送死明之與大罔足究之則旣仁矣至於推愛所天委到滂溥則仁又莫止而勸孝之道弘矣盛矣是系公之大節偉略豈特一頤之云乎於乎吾知挾纊之士思結艸於默默之地者多矣

崔氏祠堂碑

祝允明曰嗟乎先王之道湮毀典制遷革人得用其私志與力也以盡身理以立家則以補國教法象不能嚴儀度不能周規模不能完君子取焉故禮不同也同意也故意本同乎出則物不同猶之可於棄之也故禮從宜三代之宗廟也自天子達於官師多寡而已矣後世臣庶易之以祠堂簡也簡者時也君子以爲廟禮也亡之非禮也簡非禮而禮意也不愈於棄者乎哉故禮時爲大吳江洚溪崔氏祠堂始作於處士文文之先有某官齡後有太學生澄皆得不祭於寢文是以有作嗟夫以禮則不可私復以令則不著以寢則陋故寧曰以簡以簡者人猶有不爲者此則君子之所不忍而崔氏之不可不取者也若夫報本反始追逺尊祖開業承家之基惟玆之存則不遷於簡矣文必知之文之後人惟講此而已矣

無錫華氏浚二涇碑銘

忠愛利物之謂仁公誠盡已之謂義仁功有愽狹義舉有小大仁義無廣狹小大也古之人謂君子之道四而一曰恵不朽者三而一曰功自井田法泯溝洫亡制然而土非水罔作乂水之所在官私錯淆兼並侵獨富貧偏乏而爭紛起田用失利農亦生惰長民者非良不爲之加意況齊民乎然而不以人廢天行吾義以達吾仁不計功幹譽而君子之道興功不朽焉惟賢者能之江南田多患水其熯壤不得水患亦與過水一茍非已產視槁荒恬然安知天不亡仁義有華氏焉華雄無錫久矣乃嘉靖癸未甲申四方凶江南最甚無錫四郊一望赤烈焦溝燥壑不辧畎畝監司郡縣下令勸分華之彥從龍時以冑監生居內憂其心自親親而不能遏於仁民然而在觀志之辰罔外其用時其嚴父太學君時禎用令興發以應最諸巨室先殆千金焉邑博士江君董其事言於大夫陳君君曰令吾邑君子皆太學也吾邑小人其獨不知旱瘨乎太學尋謁選去從龍治母夫人冢負土往來見二涸川焉鄰家者曰景云鄕之廟橋涇鄰冢者曰揚名鄕之九里涇相去三里其廣三丈延共三百餘丈從龍曰浚以灌可以補天闕還地功人獨分彼我歸天地於有憾吾能爲之而弗可専也卽飛書啟太學鄕有水可利兒力能興之請大人命太學答可從龍亟舉事傭者受其直督者效其工閱月而竣費白金百有二十兩始於仲冬辛酉畢季冬之辛夘於是水發田治僅救數千頃鄕老交頌請從龍記於石從龍曰非吾志眾乃來致於余夫仁義者天地以之而育物聖賢用之以養民細人以利害或戕之惟賢者存焉天地聖人或有不及賢者得推其所存以補之浚川之事其類也從龍非賢者與昔我鄕先正範文正公寔有此仁義而其志曰先天下之憂而憂其在郡憂吳中水利以札上時宰今從龍亦方宅親卹而念民荒不得以言達達者而以身作功是庸詎以所及小大計其心卽文正之心也循其地究其力而仁義充其分矣假令其分力可四海是從龍之仁義及四海從龍方來地分未可濱涘如範公後來勲業有不可同乎哉余旣記其事括其大旨爲銘曰

天利仁義地利水泉農浚浚地士浚浚天天達地義而士乃賢二涇涓涓四海沛然鑑於川銘於川從龍賢哉

淮晉氏先徳碑銘

維正徳七年南京太學生淮陰晉書將以冬十一月塟其考散官府君於郡東七里塘趙家原之先墓旣有銘表又惟其三世幽徳鍾紹而墓稍有離合倩余敍述之並著厥徳行閱歷大槪以碑於塋前用語來者爲紀之曰周武王子叔虞封唐更號爲晉其後子孫遂以晉氏吾蘇之昆山有族焉曰福一髙皇帝時入赤籍於大河是爲淮族之始福一妃徐氏生處士傑字世傑宣徳中從王事於役西海死之子孫以木主招魂而塟卽今墓之始穴也其行歷未悉大帥素位而行夷險不茍變者嘗自號素庵亦可以占志也其配張氏罹荼割秉操不貳旣沒祔君之宮生處士文字廷善性孝痛父卒三不弔而非其辠才十齡哭不輟聲聞人道西洋二語便慟絕家人絕口焉稍長每西向長號曰海乎天乎曷仇吾父聞者盡酸鼻事母張極甘適若非孤貧者執行恭愼信而有恆妃徐氏協徳嫓行以勤腴其家歿祔塟墓次生三子曰瓛琛琰瓛字宗器其行先孝敬修已與人有理道制事必以義以時例授七品散官而情度蕭逺別自稱江湖散客五十九而卒與配詹氏俱從塟生子策蚤死亦附旁穴琛字宗玉卽書父也其爲人亦惟彛倫之攸篤母屬纊適不在捨奔返哭死復蘇至三四喪祭誠愨宜於兄弟飭於言動口不酒體不綺檢身若將墜諸淵生產作業常劬瘁於逺外亦以例援散官惟大行式重於鄕殆所謂人不間於其父母昆弟之言者也生正統丁夘卒今歲年六十六妃李繼蔣有二子長卽書次曰語琰字宗秀大河衛千戶卒葬他地夫人所願乎其身者以配命求福願其先以善餘慶後以繼述然而元鈞鼓運理附气麗或完或虧積而求之徐而答之大應於終獲不負耕也已晉氏之世沒寧存光尙其達於永久用爲勒銘俾登祭封掃之餘歌以永思垂作恆勸其無不可者辭曰

晉出唐叔惟武之穆遐哉孫子以國氏族有條東南自昆而淮福一胥宇基肇於來素庵是述民義斯力王事靡盬君子於役悠悠蒼天西溟乃宅胡懋三徳而罹六極廷善克紹克紹克孝惟恫降割旻昊不弔創巨痛深沒齒之悼孰爲精衛俾渤恆燠居恭執敬忠信慥慥前衡參倚有矚恆瞭乃及宗器襲休濟美惟敬勝怠以義制事伐檀坎坎蕭閒江海散官淵淵惇於有倫毀幾滅性宜其季昆法刑閨門人靡間言綺弗被體醴莫濡唇師殷作儉法夏爲勤三葉四夫萃宮一丘文孫太學誠孝油油載命於朝貤寵孰侜刻詩牲石永祀斯畱庶幾錫類式共芳猷

監察禦史前長洲令兪君遺愛之碑

成天下之務者才才達而勲樹得天下之心者徳徳浹而愛畱銘伐太常不能免春閨枯骨之夢斂益家帑適以膺聖門嗚鼓之攻語曰有恥且格貴以徳也詩曰召伯所茇重去思也故室無織蒲則鞭蒲威於鈇鉞政無苛虎則郊虎弭於河渡甚哉天下之勢才不當事必僨而克之者猶矢釋筈櫛解發決防而翼風也愛不自中則熄而獲久者猶鼓之答桴風之抑艸而揚水燕子之懷而荊母之諭也盡二道者今玆兪君遺愛之謂乎君浙人也其字汝成英鍾河嶽慶始公侯身兼美於四科品當第乎千俊乃以正徳辛未進士來筮宰我長洲百辟之難者郡邑而令其尢也百郡之雄者吾蘇而長洲其首縣也然且罹多事之辰因不秋之歲士僅持身而乏用則官事斁矣或饒吏幹而寡守則烝人痡矣惟君以淸徳厲已而英略理人軒鏡胸懸舉之則萬形齊燭禹鼎韞櫝奠之則千姦莫逃廉金返於四知劇務敏於一吷剛正以肅上下蓬眾而必從麻溫恭以接士儒鶴鳴而和在子初民之最患者賦役不平及羨余之賄也君歲籍均徭貲力足給其外無嬴畱焉里長供正之外日持財以應無名不時之需謂之買當費至不訾君力省之有禮義所不可已者稍令應之視昔減裁亦不訾焉私居服禦百用單薄食不兼味泊然寒素賓客畱欵三年未嘗割雞於時上官與君異操科需雨下君一切倚閣不顧上者慍甚而末如之何也僚屬處聚莊以蒞之莫不嚴憚至於胥徒卒皂不容一迹闖於燕居及乎儒業子弟庠生雍士接教以禮文化懋興縣之田賦浩闊侔越藩郡徵斂稱艱君謐然爲之不苛而夙辦訟牒穰沓訟繋叢積君每事當前一訊立決片言折獄恢有餘地圄犴虛寂殆幾刑措於是士庶交懷朝野騰譽旣而忽以憂去羣黎婦稚嘆惋蔀室相與聚金以獻賻亡旌慈君頷而郤之眾不敢彊持返殆將千金焉嗟夫天下之安危在民民之安危在後後之安危在守令得失上未始不仰重乎下下者每自失之其故何哉蓋亦乏其本矣且士之建業有臨事而辦者乎吾未見也其必蓄之素矣民之思往有儌幸而獲之者乎吾未見也其必由諸中矣欒布往而社作狄公去而祠興陽山以韓姓字子魏人爲稚珪肖像是可假也孰不可假噫嘻凡人之情寤寐不足乃及詠歌齒牙有窮爰謀金石繇斯以後賢者繼之民則思曰昔我兪侯蓋同道矣其或不然民則思曰失我兪君今安得矣是民無觸而弗思思無時而有渝也丰碑窮碣載瞻載慕匪實稱名孰能享此爲斯願者四民攸同今之所舉者太學生若干人曰華慶良慶玄何子忠某某

吳縣令鄺君遺愛碑

日月容光天無吝照而局於躔者有限江河潤物人皆仰沫而蒙其福者不忘安上治民實存良牧至於安之深而三績必陟治之久而百里難淹於是恩以陟而始周澤由去而愈覺上之志下之思皆天也今夫地望莫重於江南臣工莫艱於令長故曰鞭蒲者罷投巫者酷推而究之在在束濕也況吳之爲聚也巍巖巨浸財賦區藪士豪商雄月旦紛午異時爲之者惟跋■﹝士冖田疋﹐上中中下﹞之患弘治癸丒天子策士於廷得任丘鄺君璠明年吏部以吳縣缺令聞天子曰鄺某可君來曰是惟國家扶馮又特雄緊非堅其操立而宏其範模者不可我知爲之者矣蓋君天授英絕才力豪挺明有以洞閫奧知有以斡樞鈐勇有以辟彊禦果有以樹事功籌焉而無弗獲擬焉而無弗中興焉而無弗成簋簠修潔其持躬也廉廢食忘寢其程力也勤裒多益寡其科賦也平均畨時使其力役也凖左吐右握其禮才也篤予明奪公其聽訟也神飭禮舉義不可具指始學宮多闕觀乃引辟正門購拓隅隧移廨植表昉造射圃於邑治則載新門捨祠表尢詳於囹圄之間嚴愼周完囚免非命逺近杠梁鼎立仍葺者以數十計而西成渡水最巨疏川滌瀦不一而歸涇之復最便他如洞庭諸山耗稅之永蠲者歲六千三百有奇凡制使來協有司集眾思以事事者往往君之禆效爲多仕優退食又刻樓氏耕織益以治生日用曰便民圗纂與吳越春秋吳中金石諸編流布甚多或研精吟事意致深切辭華淵雅延鄒召枚賡載連牘於是桑稼條登弦歌響騰人民育而魚鱉若姦盜息而鼠雀稀八年於玆六事交乂今歲壬戌朝於京師天子曰邑固壯不足以覊吾良惟徽乏貳佐守女其往哉君乃拜命以行君旣往邑之僚屬士庶懷戀不已判簿諭君秉姜君亮幕史蘇君信吏李鏜吳孝糧塘裏老王縉徐英沈進陳震等千二百人思紀遺愛樹之風聲僉議旣諧委筆於僕凡君先後建置邦之尊達如少宰吳公王公以及其它紀勒丰赫懸諸不刋矣惟古之論政孔子曰獲乎上有道周公曰平易近民民必歸之聖人亦若是耳異乎今之談者或一道焉突梯脂韋模稜三尺以從彼曰所以獲上也虐煢畏髙自欺於一朝之革面曰吾民已歸矣其然豈然吾未敢信蓋所謂獲與歸者振古難之而今倍焉古難獨以已今難兼以人已可力人不可力是以曰倍然君子亦曰已而已矣奚人之問矧所謂已者天之理也天之所定孰得而遷之是故聖人法天命運天機於此拔擢而崇進之其來未可以涘而因以知君之得於上下者由其合於聖言所以久而徵去而思其效不於他而於此故曰天也非人也嘻其懋哉於乎翦石鑱金永口於碑眾有誠思我無僞詞

懷星堂集卷十四

●欽定四庫全書

懷星堂集卷十五

﹝明﹞祝允明撰

○傳志

先妣陳氏夫人墓志

嘉靖三年歲甲申春先母陳夫人病蓐食至夏六月十一日甲辰酉時沒不肖孤允明以其年冬十一月三十日庚寅塟於橫山丹霞塢先塋之右謹用後世墓志法例次第夫人生卒日辰內外宗屬並事行節槪刻石薶冢中不肖位微不及年格以儌封命於廷爲夫人寵榮古謂母夫人故從之夫人陳氏吳縣人諱某考諱紳字用章自太學生爲安福丞母王氏以正統己巳歲五月十日未時生夫人成化乙未先考喪先妣徐夫人先大父參政府君爲先君圗繼室時夫人已踰笄猶在室請而得己亥嬪於祝庚子生一女癸夘先君下世蓋夫人嬪時年已三十與先君同室才四年從不肖勉事凡四十有一年而終先君不幸不及中壽不肖不能蚤仕髙位以丰祿久養於夫人夫人𨿽春秋七十有六而腴佚之日淺獨持貞徳慈恩以下見先人嗚呼豈不痛哉先考諱某字某別號仁齋不肖允明仕恵州府興寧縣知縣終應天府通判女弟嫁史臣而寡孫男一人曰續今爲臨江府同知孫女一嫁監生王榖禎曾孫女三夫人徳性純懿操履詳順撫兒女卑幼咸極仁愛卽小小臧獲未始輕詈一言撻一箠久約而不慍晚泰而不驕謐處閨閫終歲無所出入夷然安也自余善行纎細不可勝述亦以委伏荒割不敢繁爲文辭少間謀請名筆表掲先人之藏或克牽聫書之不肖忍死以有俟也不肖孤允明泣血

東南人傳

東南有一人其世出甚華此人近五十而時不能定之蓋軼絕當時皆不能言之言其至不似驚眾人眾人因絕不識知之宜也知其皮毛而不知中藏知其皮毛已大譽推絕羣而未至初無知中藏知中藏固絕可驚然不異端也讀書學爲仕亦從世格舉不加力務亦弗矯而去之蹇然卑寒無尢止而光焉卽此時令長三公丞一人宖然建平天下勲爍百代無顚折顏色聲气固凝然無毛末易也以爲王公皂隸者一神聖至賊逆乃萬萬耳自周孔竺幹軒老至百流伎無讓不克爲者又始無顓工隨女問斆隨出之皆詣冥極也自亦不識何方得之時與古人對語翕然■﹝合攵﹞至無一簞食無與於其中及臨財亦矻矻交於彼亦不作硜硜苦怪節爲竦人視聴類鄙貪夫然然爲人盡掩取去又無毛末惱以彼得逾驩虞寧粥譏翹侮不消詳勺量爲兩曲全之也寶玉器面擲碎無一點異色大略觀貨賄若營護之者與糞凷一此誠天予者由更以賤貨病不可彊從俗情視俗情皺眉褰而去之然所履有甚於此者爲事如倒北至甚若繆纓冕之而無榮撻詈之而莫辱刀斧之而何畏死生不問何有於他哉又若鈍彊無廉稜其詣處夐然貫日月洞鬼神與元極一而文章與運化流﹝闕﹞或問東南之道東南曰大曰不大曰吾豈蜹又問曰實曰不實曰豈芻靈又問曰通曰不通曰豈土木偶歟東南之言若此然則其人固不易知其自語三道者其所以爲人乎

九境畸傳

九境畸者合三才萬物爲其身總花木繪染爲其色通風水八音爲其聲齊有無正變爲其道同古今精粗爲其事其大蓋若是夫人大曰聖禽大曰鳳水大曰海大則畸故萬載數聖千秋一鳳六合四海故曰九境畸

系論

﹝原闕﹞爵服府君乃遣公遊業郡膠期武經術舉試未捷而府君薨矣公遂依親以居今皇帝踐阼弘施覃霈追卹遺舊諸先有命秩者仍入敍錄公於是載佩國章沐浴皇治詠歌圗繪以寄其尙別署味雪居士申情自得踰浹旬紀以疾卒於弘治壬戌二月壬戌初生正統丙寅正月庚辰爲年五十有七凡兩娶先陜西按察副使劉公瀚女蚤沒繼太常卿昆山夏公■﹝日上永下﹞女賢明履道勤家恵下稱內外之族偕老聫化相去逾月其諱徳賢字恵媛其生景泰壬申八月庚午卒亦壬戌正月丁亥年五十一子男三人美承夏出美朝美爵別出子婦都顧張三氏孫男二人同符同策孫女三人皆幼以卒歲十一月甲申合祔邑西貞山祖塋之原允明爲公外甥寔宜述事標墓播眾詒久嗟夫宇宙渺渺人綱人紀君欲臣良臣願主聖父志子孝子望父慈國有爵賞以勸家有身教以傳彼此諧值則國康家肥極建福錫厥爲世典大矣然而气數消息理無恆泰倚伏往復不膠於常惟夫明良孝慈天命凝發曠世弗墜何屈伸存亡之隔何日月陵谷之易敬用剟要列石托諸不刋爲我徐氏子孫其永法守以無忘王澤先烈又廣爲人綱之弘勸焉

顯妣武功伯夫人蔡氏祔葬志﹝代母舅作﹞

惟有明成化二十三年歲次丁未冬十二月庚寅不孝子世良謹奉先妣夫人之櫬葬於吳縣貞山之塋祔於顯考武功府君之兆禮也夫人姓蔡氏諱妙眞宋端明殿學士謚忠恵襄之幾世孫今爲宛平人夫人之父曰以道母曰朱氏夫人旣笄歸於府君府君姓徐氏諱有貞字符玉爵至武功伯故夫人如其封夫人以永樂丁亥十二月六日生成化丙午九月朔終享年八十有子男一卽世良娶陜西按察司副使劉瀚女繼娶太常寺卿夏■﹝日上永下﹞女女五長嫁祝某次樂亭縣知縣蔣廷貴次朱琇次王瑮次灤州知州潘齡皆顯宦家孫男三美承美朝美爵世良伏惟夫人慈孝貞順全婦人之徳貴壽令終備夫人之福作配府君內外合懿𨿽傳記所稱何有加焉世良不肖速罰以至大故顚越荒亂未能昭發先徳以章示久逺謹敍其族胤始終梗槪志於壙中如此昊天罔極嗚呼痛哉

王府君妻祝氏碩人墓志銘

碩人祝氏諱妙靖長洲王公諱成字彥剛之室贈朝請大夫贊治少尹山西等處承宣布政使司左參議府君字煥文之長女而允明之祖姑也以洪武三十二年八月六日未時生成化二十﹝缺﹞年十二月二十二日戌時卒春秋八十有六子男一諱傑子婦江氏孫男欽孫婦沈氏孫女五秀端秀英秀貴秀芳圎秀壻沈楠呂洪呂韶陳蒙陸鉉曽孫男三復勝復吉復慶女一畱貞皆幼初傑謀以卒之明年葬碩人於楞伽山之丹霞塢未克事以其年十一月十八日病卒欽乃以又明年丁未十月十九日乙酉奉二柩葬焉嗚呼可悲也已允明往相之弔哭之餘相與追惟我祖姑之遺徳以允明嘗事文字之業圗所以永其傳者允明謹雪涕述其槪曰祝故甲族由始祖元平江路總管碧山府君以來世以六藝相承至朝請府君及王恭人寔生我祖姑惟我祖姑鍾秀聚慶生有異質以孝事親以友處弟以貞相夫以慈教子以儉勤理家以和抑接族姻以寛臨下於婦人之徳蓋無不備者率所履所言皆從禮則一毫不茍肅如也資志頴敏髙朗多才藝涉獵傳記甚富通書數善籌劃記藏聃竺經典富習深通蓋心一於善而已若組紃籩豆酒漿之工又精之姻黨女婦咸師效焉中年不幸以疾失明而賢能罔愆也允明嘗記我祖考參政府君之休致也祖姑寡居久矣府君與祖妣錢淑人時迎歸於我蒼顏皓首友恭周旋居然類唐李英公家允明敬侍左右教言屢及又時爲諸婦道古孝女貞婦慈母故事或述先徳其言秩秩有古賢媛風範及府君之棄背祖姑猶存已臥疾牀蓐神思頗不寧允明數往問候則欣然引致牀側執手話言不衰允明因問碧山府君遺事爲之甚喜鄭重道述無幾而不起矣嗚呼可哀也已惜哉允明愚劣無以章顯弘懿將謀之執紀述之筆者以爲不若允明之眞悉也遂不敢已銘曰

女則孝只婦維貞爾母亦慈矣生徳罔愆死範久存賢哉碩人有厚玄宮完璧永封無或壞崩哀哀孫子追逺如始於千百祀

明故南京太僕少卿李府君室恭人王氏墓志銘

栝松陽之王出唐觀察使朗自閩來徙至宋以從龍功得官者十三人至髙州助教利政生大理評事祖光二傳爲元國子祭酒宗儒又三傳卽景彰府君國朝以文學起家受知髙皇帝初以舉人授教諭詔徵天下博學士浙藩以聞畱日直翰林升知閬州禦書名於策終翰林學士援經擢緯繪繡皇捲頡頏宋王爲大明文苑宗家翰林生五子季貫終溧陽教諭是生恭人諱某天授懿淑家凝徽慶抱操靜一秉禮堅定平生言無嘩猛服弗藻麗動罔専事門不數出晚益泯默寛然靖莊以迄於盡享年七十生於宣徳己酉七月六日歿於弘治戊午四月望日初溧陽頻仕畿地而生恭人吳郡李氏遊居南都世望肩埒故恭人歸於太僕府君貞伯父歷膺命封同歸於蘇偕老繼化恭人出一男曰系爲府學生卒二女嫁長洲祝允明武進張廷瓛皆舉人嗣子一人曰紹出於側室年將及童問聘袁氏其未誕時府君以猶子佖綜其家至是輔紹卜祔恭人於郡西橫山府君同穴以辛酉八月庚午窆嗚呼傷哉允明之喪府君也未達不能殫職分而慰遺志以爲且妄有待今喪恭人猶然是用前後悲愧無已𨿽然幸有紹矣銘曰

煒煒王宗淵淵李世神作嘉耦人兼允懿四海之顧太僕不顯恭人伉淸塵其則不逺甥銘卽幽以綴家史有弘焯於遐載右嗣子

徐府君妻孺人髙氏祔葬志銘

嗚呼儒人吾先妣之季母也吾自劍提比長時往拜甚依戀然且畏之蓋其仁有禮如此今亡矣允明方悲舅氏命記遺淑將瑑石以棺同瘞敢不是奉謹書曰徐爲吳望姓自孟聲府君國初以富戶徙畿赤有子三丈夫叔者武功府君吾外祖也季曰元瑾府君少長在京師孟聲令之曰吾欲內爾婦須故鄕人吾故人髙徳進有淑女孺子圗焉府君承令內之卽孺人也諱妙安時年才十七受母周教甚至旣偕來而姑已沒事舅極篤舅又沒乃與府君歸先裏府君悉以廬舍與伯兄別就荒地縛茆葦稍障風露孺人手井臼者數年府君出商湘潭閩蜀輙經歲乃歸安其事若無家焉以孺人也旣富矣孺人曰家自約入饒也則保之有道矣無若輯安先祠辟治塋兆立穡事爲子孫恆守乃薦以教之爾府君曰是會吾意至當悉從焉天順初武功公謫金齒蔡夫人曁舅姨畱京師府君往迎還養之孺人調撫之力尢深踰五年天子特旨賜武功歸田萬里自天而下骨肉聚唁夫人舅姨等交口謂頃都下忍禍離別行者畱者投荒去旅卒卒各南北兩莫能計母息惙惙焉叔之迎護娣之矜煦何恩也武功曰吾悌弟淑婦素也至不以難遷則非今日竟沒沒吾失耳矣其若庾衮若王﹝闕﹞之婦將無與遜焉蓋府君性極好施而孺人尢善﹝闕﹞禆補俾勿怠事不獨此若贊府君應官格助軍受冠帶若養給宗黨及嫁娶貧獨藥疫棺暴至潛治官塗甬往往不受丰費又善讓惡譽𨿽恵力在人養其辭孫心推若不及者子姓女婦咸化焉家俗持厚如古義門𨿽能散然無失當家奉無僣靡之具時語諸幼屬以立家時辛酸事或至灑涕曰若曹所受成孰非吾此中來今不復必以此望若曹惟確守不廢則亦莫吾媿矣皆惕惕畏服孺人儀法莊整不作侯門靡風𨿽房院禂復臺婢艥艥入其堂戶謐然若無人焉者與武功夫人旣恩義相洽而夫人柔貞之徳又越當世而彷佛古之聖媛晚暮娣姒相聚皓髻輝暎案席府君卒孺人亦中風逾月屬纊時弘治癸丒五月某日春秋八十二矣生乃永樂壬辰二月某日子男二曰世英世傑世傑蚤死女一歸楊黼孫男五曰美中美徳美輝美恩美質美徳府學生女四曾孫男五女八葬以乙夘十月某日冢在縣西北騎龍山珍珠塢祖兆內與府君祔舅命美徳敍事以來允明旣詳纂且綴之銘詩其詩曰

坤陰含弘道成女女生蓁蓁雜鼠虎孺人粹矣抱淑賦篤性好修行有序曰婦而婦母而母弗爲吝嗇爲均予飾禮充義渙其聚邇族疏婣逮鄰伍助吉安凶濟涼窶澤出貞閨內斯普峩峩春秋倐遐舉徳建慶集無遺祜騎龍之山珍珠塢巖巖左龍伏右虎土膏泉淸气膴膴靑輝白彩藏珪琥羣昭羣穆欽爾祖封塋有樹廟有主時禴時烝警霜雨與澤偕延永亡斁

外祖迪功郎江西安福縣縣丞陳公志銘

公陳氏諱紳字用章吳縣人考志善妣朱氏生公有良質弱冠從奚進士昌學舉業五試不利卒業太學入選授丞於安福安福江西大縣俗不尙同辭牘充斥通官顯人家滿鄕邑東連西引人人以第望自負吏政齗齗不易公舉其職岸然無回也饋輸尢難事公任之有餘力令去權綰邑篆亦優優焉任四歲而老民知思之君子以爲得其心非得他民心類也平生和气藹藹而不流孝友忠信觴吟自娯春秋六十有六終於正寢明年冬月言歸玄宅允明公之外孫也哭奠之餘謹依公友人周君所書公事撮類爲銘以刻之墓石公配王氏子男三人瑛環球女二人長卽允明母先人曰祝氏瓛次歸吳汝鎔孫男四人女三人公生以宣徳元年正月十六日沒以弘治四年正月九日葬以五年十一月三日日曰庚申墓在薦福山銘曰

士也業成宦也志行老也居寧髙朗令終子孫繩繩安哉九京

登仕佐郎鴻臚寺序班湯府君墓志銘

湯貫吳縣於今以大族稱最郡中不特以富而戢蓋他大族鮮以九族數千指聚食故多讓也獨未得其轉徙之悉今第知故爲中原人從南宋遷江陰吳又江陰分條也始來者曰潤卿潤卿生均澤均澤生彥祥彥祥第二子曰宗本是生府君府君諱瑄字文瑞母周氏繼徐繼王府君小學之年則已知孝皇皇犇問求所以報親者弗得或曰浮圗氏有茹素資福之說遂三年不鮮食弱冠大母有疾刲股藥之弗效傷慟作疾繼事三母先後一致終無衰減而養事宗本盡五致之孝尢稱能敬始在髫總已蓄大志自以爲吾長也吾父母當驅吾入仕用路矣旣屬孤凶夙稟薄弱宗本閔惜以爲不任弦誦勞也少逸之將俾壯而理男事府君殊不肯自逸密竊市典冊辦螢雪聖聖自厲弗休竟展轉羸憊以大病而學緒中斷焉年二十五始娶允明姑氏湯祝鄰密逾百年彥祥奇姑氏聘之亦以病故至是始昏時先大父維淸府君參山西藩政府君數千里來逆女無何與姑氏同歸於蘇宗本方總家政禦眾分職舉禮理財綱紀煩冗殆猶公府府君承令與羣從更翻行貨京師轉以饒益鄕之仕於朝者結合相與通懷達志會有旨善書者授秩署雜事府君曰時乎時乎卽奉例入授鴻臚寺序班階登仕佐郎越三年勾當江南已而曰吾雅志簮組失其階塗今忽以韋素超侍禁宥専馳使牡吾復何以塞吾君恩事竣遂不復起居久之病淋不愈攺病肺外枯中幹榮衛竊消又加痰咳益劇或時迷昩失神猶自支厲一旦音語如常忽然而往矣弘治戊午四月甲午生以正統辛酉十二月丁酉年五十八遺男子二人長正倫爲本縣儒學生娶顧氏今湖廣按察副使逢原女次健庶出聘鄭氏女子一人孫男女二人咸幼正倫卜是年十一月十一日奉葬於郡西靈巖鄕吳山之麓府君操性臯緩愼重不妄蓋孔子所稱以約失之者鮮矣則府君其人也𨿽身不充志逸享未足然正倫秀朗顓勤才業充利大振府君不在玆乎惟先顯考終鮮兄弟惇友姑氏與府君猶夫兄弟也而允明辱愛尢深存亡之感實鍾厥心與正倫哀弔之餘拾綴遺美丹書玄石倚之外棺期重悠永又申之以詩焉其辭曰

人各有懷翔髙潛深蜂蟻之義夙尙吾心孰司我彛繋此柅金綿綿髮膚先切淵臨大人有命我敢弗欽君陳張仲獨媿纓簮貢蠡之業道亦無侵同居千言不間於人蘭茁其芽旣遏而湮西商作肅更特逢春■﹝勿上目下﹞驟而喬蔚爲穹林六藝之用殊進同倫寓稱大鴻楮聿斯任使命煌煌手捧而南還榮鄕郡允若買臣河漘伐輪我不素飱殆辱知機長臥故岑我馬玄黃西旭移陰尊有旨酒未暇盈斟褰裳去之回元太純江源悠悠可濟烝云防而弗宣執承以奔粲粲文胤旣道於岷沛物之勛匪遙伊今巖巖吳山中蘊瑤琨徳人比之輝采宵騰錄錄小子增卹於忱鋪華垂烈慚此蕪湮永奠隧墟侑以淒吟焄蒿有融三難斯音

王烈母江氏壽穴銘

允明祖姑歸同邑王公公居閶門下塘業故殷公卒子宗善處士紹厥有家處士賦性豪偉有雄才闊量谹然鄕卓特人也於其家冠昏喪祭姻友慶弔伏臘迎餞問遺無失禮又熹周賑人多所給施凡若是皆倚辦於閫內日日舉其所爲操施浩然頤指而集取諸囷槖猶原泉不知其所自來後又罹宗人之訟處士胥靡於官疏牒胥伯嘩擾歷歲支費益不勝計於時蓋主閫者爲江孺人江孺人性气略如處士而材幹尢敏利故克有功時凡爲族爲姻若鄰友於王而知江者無不交曰賢也先王父參政府君示姻曹曰婦任宜師江已而處士死一兒欽才弱有室三女未行家稍束矣江孺人撫者嫁者無隳焉無幾老姑又亡欽又亡於是惟與嫠子婦摩鞠四嬰稚孫以居歷暑雨涉荒饉持門戶數年不少仰於人烈矣哉孺人之力歟孺人稟執聰明遇事機糺紛人情竄伏一聞之立有裁擇判決億之屢中又意气剛果旣事無遁情而行以敏捷故罔弗濟又言論順直容度髙潔黨分間不肯以一豪爲人謾欺若挫抑之卽或有是正辭折之無小不忍之態𨿽私親內屬倘有忒儀亦正之不能隠忍也又動履嚴重密姻之家不茍還往曰彼無以其富也而我易近之乎又多藝能孺人之賢眾矣其最大者事嫡瞽姑三十年又事生夫姑二十年皆備極子道無一發缺一日怠其至且久如是何其賢哉予每接見敬奉不敢忽今年將如京師孺人命志其履系成章曰卽子逺去吾當刻諸石他日寘吾藏穴使後子孫知我於王不敢負舅姑夫子之事如此者噫坤徳之樞機有家何其闊歟爲孝婦是爲孝子良臣也爲賢母是爲明君賢父也是君臣父子二道偕也與其本爲夫婦者而三焉則人綱灼灼乎在天地之間如其全人者當幾何哉當幾何哉若夫以嗣以續繋宗祊之重也而又治亂持危與蹇蹇匪躬托孤寄命而不奪者同科則偉哉乎功徳均隆而忠良並殫者歟敢僣進以稱曰王氏烈母舉功之不羣也以詔於來以慰奉其志烈母名某父曰景昭子男一人卽欽娶婦卓氏復姓沈氏女五人孫男四人■﹝擇﹐王代扌﹞琫瑜佩烈母以宣徳五年四月十一日生今弘治甲子歲七十五矣气貌澄健不少衰所治壽藏祔先處士楞伽山之丹霞塢前岡也綴之以詩曰气剛肅兮才明通旣果敏兮又順雍將大施兮沛無壅始履達兮楣棟隆中罹擾兮鼠穿墉終投艱兮哀卹從閱寒歲兮知雕松嗃嗃厲兮卒無凶徳備懿兮功特崇亦慈孝兮兼明忠人綱三兮萃一躬丕哉烈兮懸王宗樹沃劬兮食當丰睇桑楡兮延西舂尙福祿兮來攸同爾繩繩兮養奉充世報徳兮思元功美哉壤兮有壽宮後百歲兮雙劍封受介福兮王母降回源澤兮流亡窮

孺人王氏墓志銘

孺人諱妙慶其生之族曰王所後之族曰祝所歸之族曰劉劉祝出長洲王出太原皆宦室也初正統時予先王父太中府君以刑科給事中與國子祭酒少詹事劉文恭公同朝府君爲長姑氏覓壻因得文恭之從子汝大館贅於家旣而長姑卒府君視先考也少曰當圗輔之者壻故不可離也時太谷王妃父兵馬張英知之語府君曰吾中表之族有王君名郁者今任太原左衛千戶厥室何宜人誕二女其長者則嬪於晉邸爲王元妃次在室也盍後於公而繼贅是圗府君曰善從之緘詞走伻以諏於劉之尊劉之尊曰可遂就醮焉景泰之甲戌也明年生一男曰幹成化初府君致其政還吳孺人歸於劉已而居吾家爲多後幹入京師圗仕進孺人往依之又數年幹被薦譯夷文於六館薦以受祿加服遂授鴻臚寺序班歲庚申汝大卒孺人與幹歸於劉越二年乃卒癸亥正月甲午也以宣徳乙夘五月七日生享年六十九卜以某年三月甲申葬於虎丘合汝大之穴幹申奉治命邀余述銘予之孩提蓋嘗受孺人𦇤護之徳其何能黙孺人性甚婉良而才識警穎工巧越倫又能安時巽履通塞一致其賢洽於諸族姻間而終享壽康進加榮貴亦用慰於冥漠矣汝大以輸貲冠帶孺人又嘗生一男夭今幹弟二人妹一人皆側出也孫女二人銘曰

太原彭城居三族之華方舟泳遊惇一徳於家或柅之輹無往不復子也足母孰與不足纊而恔兮玆謂終福安玄扄兮薦歆嗣祿

湯永之妻徐氏祔塟志

徐氏予中表女兄也徐湯皆與祝爲連湯有士曰永之徐有女曰徳荘年相若也凡三族歲時嘉吉燕會間二氏輙相期結好而未果也旣而各問名他姓輙參辰不恊久之湯曰結好之願當不在玆乎一往求之卽諧竟就褵巹徐氏旣就湯家室攸宜信睦修篤而未幾湯君病不足蓐食淹久以死與徐氏相安蓋無幾何時徐氏當英歲握志確烈如山不搖沈寂閨寢又十五年乃染疾卒徐氏有至善貞順之範倍蓰他婦辯言巧笑一生不聞於族侶其生天順戊寅四月乙酉歿弘治丁巳六月甲戌年僅四十耳父余舅氏字曰嗣華前武功伯猶子母王氏塟以己未八月乙夘穴在白馬澗南中麓山之原合祔永之徐氏不字始取永之兄子訓以嗣至是其舅以訓來稽顙曰新婦志行良無寧使銜恨九土而無如君知也予澘然書之銘詞曰

身未亡志亡幾時泠然以往也婉魄怡怡從靈修而駕元气淸霜白月兮無不同之幽幽遺璧掩山陲其年無耆艾羣媼之師

史在野墓志

在野爲余女弟之夫氏史諱臣字在野吳縣人也以成化戊戌十二月七日生正徳庚辰五月五日卒年才四十三嘉靖癸未十一月二十四日庚寅葬花園村祖塋余當銘然而悲夫在野有志而無年又悲夫其孤眾室涼身後落寞又悲夫予妹之嫠苦也酸澌不能以筆然而俾其後得據依以知在野生死大槪又假偁述以少慰冥漠亦有在於此卽言之初先考仁齋府君生妹四歲而下世妹稍長允明與母陳夫人謂不可誤其歸有問者多不當意史氏自處士浩生今隨州守引之甫室張夫人生在野爲冢嗣乃以妹爲在野求聘遂從而歸之無何隨州往任在野守廟墓於家在野有志修飭自愛不肯落人後勤營業居闤闠弗溺靡俗不及爲仕顯然好學尙文嘗一往省於隨歸不數年遂沒有三子曰貢曰賢曰贊子婦曰顧曰顧曰張一女嫁張希載悲夫銘之曰

行不失貞志在廓而成孰美其生靳靳中齒煢煢諸子孰厄其死與短而臧與抑寧慝而長與是並非人之願而理之常在野何否而罹一於此尙其餘淑之可藉抑冥相之可假俾後弗隊以下殆庶乎恔亡靈而慰存者悲夫在野

賀先生誄

維弘治三年太歲庚戌十二月十一日戊午吳儒賀先生甫卒於閶門外之裏第明年葬於黃山嗚呼哀哉乃作誄曰

邈矣慶宗始顯惟輔是佐帝乙效庸肇祜晉鄭齊克陳寅與虎軍戎趙捨俎豆漢普衍繁東都純更以賀分柢散條代弗穢譜沿晉洄唐指弗遑數恂恂夫子有耀爾祖事我髙皇績在大理爰及顯考墾玆儒田無妄之災孰厄而顚夫子承緒出死履安僑寄江陰棲泊丘樊顓志厲業不病其身幹蠱克家忘其先艱春誦夏弦筆墨簡編菑畬南疇桑麻東阡吞酸茹寒終日幹幹以壯以彊食力累年修文起貲允若計然屢遷師帳再造故廛髙閣連衢書齋數間小山幽亭奇花淸泉逺集嘉賓豆豋盤旋富吟宮商侑宣管弦神和气融遐齒益健眾子養色羣孫捧膝士服儒言庭宇翼翼有魁鄕策有廩黌籍文源浚流滂濞沇溢夫子之志以莫不適嗟嗟夫子不愳不羣剛勿戕中和非徇人屏斷僧巫不諂非神克勤克儉富弗濫貧少靡玩歲老尢持循木嗇其根條柯自蕃還庇本趾亦理之然報施旣丰忽奪於天淹歲之眚終不可延嗚呼哀哉綈帙收芬遺艸夜烱塵縢主榼音絕徽軫識旗飛翻黃山之領艸露滋涔松溪夙暝頎頎玉躬漠漠沈影嗚呼哀哉小子王母連姻外支復有大父爲夫子師誼惇歷世義禮匪虧小子之幸撰杖屢隨豈不感知巽言忯忯包荒發蒙有銜不遺欲酬之後𨿽遂焉追嗚呼哀哉孰不有厄終泰厥否孰不有死死不愧士隠節完躬顯發在嗣鄕郡閴寂澌盡君子登文旒旗洟涕曷止嗚呼哀哉

仙華先生誄

仙華先生者長洲趙公與哲甫也其諱同魯先自浦江仙華山來故號仙華生公以王孫遺貴而沈盎儒術振望林表垂數十年門第欽重是稱先生今則已矣多爲辭詩以薦傷惜太原祝允明奉作誄曰

有宋周叔僴僴恭肅襲侯南陽隨國居睦其孫監稅宦居浦江良仁再徙斯吳金莊金莊六葉玆惟先生偉表山峙吐音鍾鳴成器知道力學稽古上師聖賢近武叔祖叔祖維何曰友同彥如祇事太宗爲時碩儒公有其才擁而不試有莘躬耕曽不忘世時事得失生人利病知無不言大夫問政歲則大饑官無善圗公策四出萬言爲書挾走千里陳於撫臣彼搤其謨而譽其文公曰咈哉余豈衒玉爲民請命抗論反復卒用一二布以卹之薦於司舉而亦尼之湖淫病田矢謀於公築之復之坊與水庸彼則何知始怨卒服公置其功而任其讟淸籍之苛驅民入伍公則往愬曷逢彼怒終則以悟乃更厥武或執萑苻導俾誣善乃用賈賄公曰其敢我則隨往不直不返乃悚而釋善類斯倓條約於族以義篤親聚貲公藏散給用均老養少教喪祭冠昏成美疾惡憂樂同人扶爾之顚匪望報爲折汝之暴吾豈畏斯平以爲執剛以爲施通拘立懦時寓風諧先生之學巨細博綜天緯地形醫方仙洞篇翰葩富談辯海湧云胡遐往內外傷痛鳴呼哀哉气鈞生人終始有期踰耄之齒公豈憾遺鄕門之戚失怙斷規嗚呼哀哉典刑曷寄咨爾室徒尙列名謚

懷星堂集卷十五

●欽定四庫全書

懷星堂集卷十六

﹝明﹞祝允明撰

○傳志

元故成全郎江浙官醫提舉恆齋葛先生墓表

士抱賦頴粹砥行修業綜古聖人經術固將以自效達志用時兼濟上下流華於方來也或世代戾契旣不我用於是背廷闕面林臯吾志已矣然而澤物之仁函乎中活世之方寓乎手緬觀斯人有病心惻乃有知者舉而試之𨿽地隘施小吾且應之亦有以發志成效不孤天稟爲聲永身後則獨非君子之心哉是亦君子之道也宋籙瀕訖奇傑之士散落艸莽者何限吾鄕尢眾其稍出效用於勝國𨿽百售一二固稱於時以貤於後不可誣也若葛提舉先生其最也先生業行與其蹈履有黃文獻公晉卿志墓之文其裔孫懌比治飭遺冡以文在幽不得外暴𨿽人多憙傳錄故不普因斵穹石揭其前特請余屬詞刻其上因撮黃志大略爲之敍云先生諱應雷字震甫別號恆齋世平江人大父曰宣義郎思恭父曰進義校尉從豫先生始受周禮於季父某爲舉業業成而宋亡無所用之進義故儒者而學多能通九流百家醫尢工先生旣無意幹祿儒業之外遂専治父所遺醫法黃帝樞素諸篇搜抉研核無餘力自得甚深以爲當世所謂醫者株守近代意見論病執方如檢畫一絕不識原委誠異古法乃推運气之標本察陰陽升降之左右以定藏府虛實而合諸經絡气血之流注於是疾病之候死生之期無能逃焉從而立方法爲之湯液砭焫自不能雷同他人奇效乃著聲華日騰焉時浙西提刑按察司判官中州李某推醫名嘗治其父疾亦致先生決之先生爲之語云云李父子驚相顧謂南方乃亦有斯人乎因盡發藏書河間潔古諸說相共討尋凡先生之語無弗諧合去益以其道行南方之醫始能言劉張法者先生啟之也先生嘗謂守眞若子和當女眞彊盛時人气勁悍故宜多用宣泄逮其兵饉衰殘之餘民瘁气困於是潔古與李明之輩乃加以補益此其下工也宋旣抄末醫多襲目見務守護不能爲攻伐是謂養病非治病此由不知醫當視時勢盛衰不知通變者也故所著書曰醫學會同凡二十卷大旨類如此於時近逺病家乞治無曠日幣馬塞門大夫士內交益眾皆敬禮推譽大徳十年遂被薦授平江路醫學教授先生亦不辭爲之治田疇嚴廟祀教育其徒往往去爲善醫無幾省臺交舉擢江浙等處官醫副提舉進提舉階自醫愈郎至成全郎延佑之某年也至治二年以內艱歸執喪過毀竟不久卒於家三年正月十八日也享年六十其子干孫以泰定元年春二月二十八日葬之於吳縣至徳鄕望墅墩先域之次干孫字可久其學得諸先生而發之益奇取績轉神異世傳不衰吳中視爲文獻家自先生﹝缺﹞世乃至懌

系之曰士惟無所可見見之或無本抑淺局故其所及名實廣狹以之有如先生劌心羣經且將用周公之典以輔斯世旣不果退用其餘以被物亦取十全功蓋亦得上古聖人之祕其震於時而引於後何有也黃公謂先生旣棄去時業更以詩授干孫又云先生質和粹識量明達外嚴內寛孝友篤於家而恵賑澤在閭裏然則先生誠徳人偉丈夫文獻重吾邦邦人世當重之豈獨其子孫恭愼乎丘樹而已也

葛先生墓補志

修行立節人之彥慶余澤引慈之契敬宗傳美孝之巨發徳實錄辭之善自夫伯翳俶封葛屬肇氏拔分五爵散部四民蕭規曹隨傍流達兼之澤伊耕姜漁鞏用捨藏之具君子不斬文獻能徵千載之間爛然充觀若夫唐靈斯薄周民或遺時則道明府君違淮南而之一邦卜澄江以宮一畝爾來不億尢引無極大槪宋富顯公元多逸夫勝國告終之末眞人出庶之先則玆野樵先生昉宗於吾蘇焉蓋歲駕丁酉江人卹戎先生從父益之而來洪武初紀遂綴版長洲而授廛城市先生諱侗其字天民起居六藝飲食一經本窮羲文枝獵王鄭研幾陰陽之縕觀象剛柔之賾至於融陶性情比排宮商近嚴聲病之度逺守經緯之旨隨時言志夷然自獲辛未之歲應辟人材授雲南大理府同知力以病謝浩然東歸河幹伐檀韞匱藏玉聞詩乃興志從劉王之招學易無過神符阮君之遁董帷尙下馬帳亦縣生徒執業遐邇烝集永樂戊戌凝然告終閱受春秋七十有八配室顧氏二子華倫始益之造居在本縣二十四都陳公鄕之雉瀆及先生遷築考命遂卽雉瀆之址爲幽宅焉又越四世其孫曰弘時遊大黌力述祖徳更整系譜還輯遺吟復以石文無見玄美未傳固乞追纂所知章揭崇石庶幾終世有考來哲知欽源長祥余墟穸永妥

明故文正書院主奉範公墓志銘

自文正書院立世遴一人統司之曰主奉魏公千載不斬之澤行諸其身責不輕矣然恆視其人爲低昻由魏公長子監簿公嫡支而下十世曰廷幹嗣爲之當洪武初資業甲吳一邑邑舉總民稅稅多逋坐當除名詔執歸京師廷幹與室陳夫人訣曰吾罪卽死應爾獨世澤斬於我吾何以入厚土何以面先公夫人曰卽償之須幾何許曰二十萬曰計妾奩飾猶盈並益以君產當足償奚若以易覆宗之禍廷幹曰善立舉粥如民負輸之卽就系及京見上上釋其罪更加奨賜遣歸由是義田之寄長洲吳江族籍者坐廢而吳籍獨完存焉廷幹生天鑑頴秀抱逺略有文行讓嗣職於他不居其人乃弗克負荷至售手澤質公田義職以蠱連族病之更合議還屬諸天鑑之子元理元理儒行惇潔博通經典有大度乃拮據黽勉裁節冗濫復手澤淸義田別戶籍立提管一人専領之十載一易以革賃售之獘作砧稽簿四冊請於巡臣郡守印記之分畀主奉提管掌荘天平墳寺各傳守以備參察失遺又修正家規圗乘損益給助白長吏列刻木榜縣示逺久更新忠烈廟若義莊若家廟主奉之任於是爲大舉娶周氏是生公公諱從規字圎吉賦性沖和操履中庸力思紹述親事充振先烈如新歲寒堂攺塗書院易建石表凡祠事旣董正周備又以文正忠宣而下累世宅兆在洛者久缺封掃請於官求自往省遂給過所以去至萬安山尹樊裏省奠封掃如儀自魏公祔位諸冢遺封故存獨忠宣之兆越五里至則無所見問知爲屯戍所平久矣因望祭悲號削蓁蔓披砂礫肆搜不得乃禱於空跽泣連數日天忽大雨三日夜雨止滌土去深三尺餘露斷碣數尺題曰宋丞相範忠宣公之墓公大驚喜亟白於守禦分閫官勑戍卒還公始案圗譜加封樹作墉屋辧止界正神道植望獸以表之勒石記事訖又爲外舍屬褒賢寺僧居守又遣吳中支族一人往協相僧以居然後丘隴之職始與祠事並盡旣復以今族食指百倍於舊而莊課不登乃合眾協謀取湯沐之樹易田百餘畝以附益之族祿始贍其憙建樹多績效大帥如此始範家園故地殘圮公大新之鑿池立亭蒔花木育魚鳥中歲養息其間天平故有臥云書院公時往還自得因別號臥云族人或盭繩笵漁餼稟家憲當罰公惟舉憲風示而卒以厚度包容之不致罰或曰先生傷圎乎公曰吾家自咸通柱國府君以來積徳百餘年而發於文正忠宣恭獻淸憲諸烈祖奕世大顯至於今又六百餘年而不衰益熾子孫千億蹈儀循度不致散背者獨持一義字保之故爾人之格不齊惟義可以和之至如條法懲責先君特緣是垂教閒人心耳吾所以兩調之如是將以不失先君意而默有以永保義之心也聞者皆帖然其特見禦務務爲寛雅微逺又如此公生於宣徳戊申九月乙夘卒於弘治丁巳三月甲寅享年七十配盛氏故太醫院禦醫叔大之女誠一恵和有古賢媛風稱爲世家主婦公初昏從外贅處盛氏尋共歸治婦母之道並無違以辛亥六月己亥生後公一載二月庚辰卒年六十七初不育常褓公弟太學生鳴吉少子汝舟將以爲後旣而貳室譚乃生子男二人長曰汝輿今補郡學弟子員嗣主奉次曰汝輅女一孫男女各一汝輿等卜以明年戊午月日奉公與碩人合葬於雅宜山之新穴倩其族兄吳縣學生昌辰敍總遺行將著之不朽以允明與有姻分知仰切悉來以爲委謹爲撮書復綴作銘其詞云

君子之澤如水行地達之斯達壅則以滯茍達而滔奚逺無濟洋洋魏公仁源義委勤以臥云載宣載止淸廟旣嚴穹丘亦治徳丰行卓全歸善瘞拜瞻先公不恧九地江水泱泱沛於終世

薛先生墓志銘

吳有隠君子薛氏力學修道七十而沒未嘗一日同時世浮詭者旣沒孝嗣應祥謂允明與皇甫錄曰先處士多門人傳逺之托吾以委吾門人者要至先人之終而貴備也錄乃退爲行狀甚詳允明相爲參補謹志之以薦於吾師曰先生諱英字時用貫長洲縣曾大父名逺大父弘道父繼周代傳六藝繼周娶於程生先生而家計不充然繼周不以家故遷守易業教先生轉嚴先生亦轉刻厲學成而志不在顯赫養親之餘稍以膏馥恵後來劉僉事廷美沈二隠君貞吉啟南皆知之遞請屍塾席先生學則方肅授諸生悃悃端實居常時愼確寡語對人不能爲佞詞和顏雅衣儀度沈厚禦家不偏於侈陋拘肆自以貨殖聞達機智之間舉不巧於是自稱養拙子微飲諧歌熙然忘老初爲郡大夫致鄕飲酒二十年後亦勌辭弘治甲寅年七十有四得疾十二月己未終於正寢將加纊猶命筆自書寄顏云云語意可慕其生永樂辛丒七月癸未也配劉氏中書舍人孟功之孫祭酒文恭公之侄生子男二長卽允明師寓迹縣學次曰得祥女三太學生王頤及劉侍範昌璧壻也孫男二曰金曰銓女三葬以丙辰正月甲申穴在金鵝鄕孟字圩之原銘曰

鼎鼎詩書翼翼冠裾吳何多儒匪儒之易厥或異趨將守之缺而施則余肫肫先生實乃越譽髙明考終安此幽墟煒煒我師踵弓以箕揚顯方來將煩命書有隕自天匪志之需後者而過煩下其車玆惟公宜豈曰室徒

故處士顏公墓銘

長洲處士顏公將老自爲石槨以俟命旣十三年乃卒又三年哀嗣復等乃奉以歸厝於是處士徳行大致今吏部侍郎吳公嘗著列因槨以爲銘復之將掩封更圗文方石內槨中爲陵谷革易之慮邀其筆於允明允明少從先參政接處士不能以辭文之傳逺者旣具矣不必以混惟其慮且不可以廢是爲述族屬經閱一二兼衍前文之實爲繁辭以系焉庶幾以貽重來世曰處士諱昌字公懋甫曾祖天澤字潤之不受張士誠僞元帥府副使之命隠死於皇朝祖天泉字濟民父琇字季栗是爲哭父死吳之達孝者也母李氏妻盛氏夏氏子男四人泰復升大有女一人孫男六人閔曾言孟冉宓女二人處士之生永樂丙申五月二十七日卒弘治庚戌十月七日年七十五葬癸丑十二月壬申墓在本縣金鵝鄕古字圩銘曰

顏以孝聞振於昔今敷華胚渾有啟而承處士之稟弗渙其淳孩提而知知愛曰親親足傷爪我踣而呻哀哀失恃學樂之年充充猶猶以罔弗誠窀穸之事我力斯勤左簣右臿指皵搤龜祥忌烝祧祀事員員建本立儀旣信而倫敏敏春秋通於亡存我憯我考烈孝亡羣我耀我考我力需人人孰諒只三年亡葷上下以動州司升聞孝理天下將徼勸恩孰爲格之國典斯湮我身我心孰道以信口及我先我涕涔涔疇昔之夕旣息我形有赫我父下教其訰爾志我顯胡究我心爾祖遺休盍煥於文勿以贄修而沮於貧有饋爾相爾伺於晨詰旦占之孰繇孰徵有客有客不速而臨有饋者器符夢之名乃上太史賁詞份份一气之靈繄孝是根旣立道本亦多旁仁岐伯之法我庸孔神或乞醫焉旣施旣平有病於旁孌孌女生一匕下之亦底於寧宵闖我寢曰寔感君何以酬之君活之身我頩以迕孰是賈媱孰湼我緇孰磨我燐麾之不回我匪懷春我身曷生我感曷申嗚呼噫嘻昧哉愚陰女則何知酬以潔淸女乃遄往化此魯男處士之容令气氳氳座不茍同詞不粗陳鄕飲社聚方裾修紳頔頔威儀亦孔莊溫孝子是呼下徹臺臣前以父作後以子因巍巍齊女孝子之門玄運莫畱殱我孝君墻翣戒完卽此靈辰生晦死薶千古之珍周棺有磶勒此鴻芬廣之邦閭永之子孫千秋萬年其無震傾陵壊谷移或換髙深孰有見諸勿毀勿垔凡百君子念此孝墳

錢處士誄

髙陽苗裔彭籛孫子厥名曰孚爲周上士職典錢府因官命氏望於彭城世有彥美爰及李唐懿僖不綱九縣俶擾鏐乃辟疆趙魏分茅桓文尊王比入宋室忠懿來歸顯列班序笏紐陸離維此磚橋忠獻之枝公達昉遷維常亢之維常閎義格於英宗綸音表宅龍光蕩空公生令稟仁冠義袵大川外達冰鏡內審詩書廣才智禮成性孝友大節信恵百行父有富業胼胝幹蠱父有殆疾斷膚覬愈豈不知禮因心切至曁其執喪戚易兼致兩弟短折死葬生給擇族繼絕厚嫁三息父妾弟妻守節孀婺丰養日奉衣糧歲支內外中表逮諸屬眷彼其或匱吾此能贍翼翼先祠累累世丘祭薦參告謁掃封修綿聫譜牒熠耀文獻玉裁宋冊鐵鑴唐劵先生謝表蘇公碑觀累代名巨英辭妙翰石磨梨刻覆護流散三華家集名賢確論並歸刋布籖帙充衍旣圗紹述亦志兼善君子攸依小人復萊爾涉予梁爾暴予槥減額而稅不息而貸年凶勸分發粟一再乃至於三曾不少怠有司承制懋賞以秩始用郎級繼之右職公咸曰辭豈賈受直官不可回以歸燕翼比及其終堅郤猶昔官曰得之亦有故實重門載旌風聲沓籍有秩鄕飲幸公臨席流謙自牧華聞滂溢元公上卿交贄請識褒篇贊章璀璨縟繹公度旣達公心孔安崇樓髙齋瀞沚芳園觴歌恱生翔植怡顏七十而臥翛翛大還嗚呼哀哉孰不有生生斯負之詭隨浮休鳥獸同期公則大完始終弗虧今其止矣紹者伊誰嗚呼哀哉孰不有世世彼我此鄕原亂徳楊朱爲已公施溢分曷畦曷涘世則逋公今曷酬只嗚呼哀哉深山大澤實居龍蛇公歸九原胡邇胡遐止水不滓薶璞非瑕淸魂夜遊上下無涯風霆共運星月同華公其快哉元气爲家嗚呼哀哉繄予二祖通好於公祝徐而錢鼎趾同風公不遺予包荒發蒙耉成後凋邦社漸空海宇之嗟曷以私恫最行文旗昭明有融淵淵徳聲川壤齊終嗚呼哀哉

故詔旌義民錢公惟常遺像贊

陽秋中蘊制事之義而宅心之仁金玉外相秩乎其言而睟乎其面展也君子今不可見章服威儀千載毫練於何考徳諸老紀傳吾萃以爲其裔流之詔焉蓋曰玉音華衮事英廟之忠金劵汗靑紹武肅之孝五品孫而一家肥似古君陳隠從親而貞在俗類郭有道活凍餒也從範堯夫之棄舟折閹饕也非王孫賈之媚竈幽潛屢書存歿一道嗚呼鴻山巍巍中有大寶偕此風神與天不老

記吾鄕二老者

馬暠字公素嘉定人舉止迂固鄰夜火家具一不取惟頂巾躡履執大袍凝立通衢中行遇深峻必捨舟車而徒回曲淹滯而不厭在舟展佛經香供跏趺唄誦振響人夾堤佇看不顧或稱以癡擊掌大笑遇鄙客錢虜則以苛禮律之讀書専博鈔積甚富受妻家膏田悉以與人有白庵集

沈誠字希明長洲人言必信行必果立不易方一介不取不予淹貫經籍而家無方策詩篇文筆一字不作居市間密鄰不識其面聞其聲登橙竊窺喜曰今日才識沈先生也

金孟愚先生家傳

金孟愚先生者吳郡長洲人也其初自汴隨蹕南渡籍於此世有佳士而不爲仕至父伯廣學行尢茂爲裏中子弟師時葑門亦多儒士夏建中者尢名薦爲儒學訓導以女妻伯廣生孟愚旣出詩禮家資賦又明穎文籍一誦讀不遺由是少弱已淹貫經史繼爲裏師律身謹而造士勤巋然自重與伯廣一轍性寡欲無俗好以介自命舉措每不徇同時眾其甚也人目以迂以矯而不辭蓋誠志乎狷者旣鮮合所還往無幾人亦毋友不如已云也如陳僉憲永錫杜先生用嘉邢隠君用理顧隠君寅仲其合志者也致孝祖先五祀而痛斥淫祠巫覡及老釋之教至野師陰陽宜忌最不信成化末郡守嘗要與鄕飲酒然其視官政失得民俗美惡恆不能忘言尙書三原王公來巡撫孟愚謂其賢疏民務九端上之逮後禦史巡按至亦以時獘往陳亦其志不自己也比老取素所讀書中集其闗人倫事理可法者爲編曰羣書會萃所爲詩文有艸藏於家初別號近思後曰竹雪迂夫以自表其髙潔絕世之意

贊曰遁之時義以遺世自善爲是者必與斯人寡羣亦勢爾也然而有不盡絕世念孔氏亦與之耳吳最多隠君子若杜公者函中蹈靖何其鳳徳之盛與其一於狷獨者邢氏與故沈誠希明有名隠而専與世事者趙同魯與哲顧亮亦然而金孟愚乃略同之亦各從其志也今杜趙之後乃涉榮塗邢顧沈皆無聞金之子成性守素慕文不令家聲委地輯述先事甚勤又乞余特傳之亦孝矣哉

栁義士歸金贊

故禦史栁公華居憂嘗起復嘉定陸坦與傾交持白金五十兩來贐公不受以貸則受乃受去公起巡閩中死鄧茂七之亂貸金事時獨公兒謙數歲侍傍他無一人知比謙從錮沒赦還陸已死久謙亦翁矣持子本侑醴食往歸陸之子陸子曰無之我固不知知獨父持金贐行客耳謙陳狀固予之往返三數陸始彊受賢矣哉二義夫古罔斯艱於今走九土覓若一个不得也激爲贊曰

二老去矣二子克承孝達事亡信歸平生二老俁俁偕遊地下亦讓亦悅含笑栩栩揮金見義雅不見金金亦戔戔義權不任維古斯易今力倍蓰完域寄孤反手於玆義如崇丘泰華終古哿矣富人大盈郿塢

徐處士碣

吳光福多才賢士新故接耀而徐族最徐之最如良夫樂余克昭而來亦接耀而近時特以處士孟祥爲魯靈光處士沒門人王復列遺美爲傳嗣子鼎又自志以畢未備至於今十有七年仲子頥乃更以碑章請於予曰其有待也自先君之意則然矣於乎予不足以盡之按成傳舉前聞類著於不刋處士諱麟字孟祥其爲人也體具陽秋而道孚華實少歲孤薄稚弟三人繼母戚之還就弟食處士如不可生亟往省視尋迎致事孝友終身推而惇族外而信友夐縣時情卓樹古義嘗失器疑在臧豎家人曰究之處士曰無問也嘗售貨賈從販夫家人曰縮之處士曰無校也鄰媼疫無家倚墻俟死處士捨而理之遂存川梁之杠缺病涉恐行處士葺復創之乃濟至於儒謝小人學務爲已綈緗飫乎腑腸組繡爛於指掌實之而粟布貴精之而糠粃去昏旦益觚槧倐忽就篇什上師必名賢下授多髙第時哲達官承風欽躅然而山嶽靜肅曦暘動溫驩吟緩嚼百裁醉猶夷然無變度焉成化壬寅臥疾不祿甲辰秋日安厝於此鄧尉山之南麓其年七十又一前後系屬悉述先作嗟乎稱士眾矣難乎核實有如孝義植其本文華達其枝行治浮其聲者非士之眞而宜傳易家以邦一邦以天下一日以百千世私以公者與彼不尙徳乃弗知傳此欲傳者必先求之求之無於他焉處士是也

韓公傳

韓公名襄字克贊長洲人也韓自武王庶子昉封及王室東遷失國而子孫遂氏之後更受采地於晉至景侯虔復受天王命列爲諸侯迨秦而滅漢興王信復封傳四世國絕孽孫說以功封龍雒侯子增嗣增子寶無子國除寶弟騫遷南陽自騫十世爲河東太守純其七世孫播徙昌黎乃祖純而爲昌黎之族播生後魏揚州別駕紹紹生北齊膠州刺史冑冑生後周商州刺史護護生隋邠州刺史賢賢生唐巫州刺史符符三子仲大智生休相玄宗休生滉相徳宗當安史之亂乃自鹽山徙博野唐末徙贊皇五季徙安陽入宋惟頴川安陽二族爲大安陽再世爲魏忠獻王琦當時稱爲相韓以別頴川族琦生駙馬都尉太師秦端篩公嘉彥嘉彥生紹慶路節度使諮諮生保信軍節度使仰冑仰冑生浙西路兵馬都監廖始居平江廖生浙西路兵馬步軍副總管性卿性卿生龍龍生榮甫始業醫榮甫生信仲信仲生鬥一鬥一生凝凝生奕夷當皇明永樂中夷與從兄奭並事太宗皇帝以醫太宗皇帝官奭爲大醫院院使夷爲院判寵賚優渥多越常典而奕尢以儒行表於山林間當時視其族如宋世之視朱張顧陸矣公爲院判長孫蓋仲子布出也幼而孤後布之兄存其行首諸房孱苦成立獨精先業明允確廉不隨不同侃侃如也介介如也老益恬淡無干於時而平生以其術澤人者則弗勝紀王氏婦體碩年老升樓蹶而僕諸醫都不終脈搖首言中風立死耳後至公公曰病是跌撲家授藥融導气血气血平當愈已而果然從兄之子之夫嚴恆病胸膈閼滯溺赤精滑作寒熱呂骨族間成核如胡桃比一枚特熱而痛不能言發在間日旣三年公視之曰病自虛火之動爲滋陰降火藥丸引以龍腦服一月熱止更爲參耆補兩月病已病得之心切於生財而不定也所以知者診其脈六部虛大時數數然也將歸侄女止之公言畱無爲特畱一冬藥耳明年春應來蘇吾逺迎矣卒如之相城沈大隠君貞歳八十公去賀壽賀頃倐忽不寧便沈劇公脈之報無害飲以湯齊訖君就枕席公與客宿隠君猶子今隠君周捨丁夜聞內大哭聲客李者嗤先生誤邪公言事有非理所必吾終不見其死耳黎明問焉蓋哭以他故所以知者脈惟虛無他八十之人應然也今隠君室陳碩人病咽喉結丸小腫不痛不癢眾醫並以爲痰癥也公謂隠君非痰癥一潰應死隠君戚其言姑從眾謀攻痰無幾丸決破越日便逝所以知者其脈弱其形衰其年及耆而不復榮滋部分在開闔也宋徳妻病其友深夜叩公門請決治公往從帷前秉燭望見之卽回步不施藥彊之診脈亦竟許以死明日更醫無言同者三日以死問之公云白如枯骨死也金陵軍人妻獨居暴怒口鼻頓出血五六升公視之面壁臥不能吐一語气欲屬不屬奄奄然診之六脈盡脫取參膏加地黃生犀飲之三日夜止龍塘橋陳家娣姒有言齊成疾居一年姒死娣甚恐力求醫連易數子弗瘳皆委去公治之刻以兩月可已從之良已公曰形不衰脈有根蔕而已周生內年二十八中風不語諸治者束臂矣公藥之任以亡慮旣而然所以然者外無六經之形證脈虛遲本情爾也上元人潘病瘵死未死無或以死告告死獨公公後告人大骨槁大肉脫是謂形脈俱壞羅僉事中風公診之其脈如弓弦曰入鬼錄遲三日程邪遲三日遂亡成化元年公省婦翁張禦醫豫於京師閣老南陽公延張治塾賓南海貢士梁淑一晨間張入直李以請公公告李梁病犯厥陰六脈絕不可爲已言訖趨而出李與數達官共訝之復並命三五醫雷然薦湯液暮而死矣周善婦病於娠公斷尺脈不固胎𨿽成其下也母命其偕乎莫不誚笑不三辰如言焉相城僧病腫脹喘逆旦夜返覆不能寢一息公爲沈公邀視視旣語云急矣病得之酒遽投辛熱味爲救俄而蘇咸以爲慶公曰胡慶爲病本猶未斷慶在他日耳果三年二發甫除乃以好酒不能禁好厚味不能禁故所以知更發者診其脈伏逆不應也又姻家趙郎年未壯好酒甚酒不離朝夕以酒廢食忽病肌腫浮漫腹彭彭而滿時狂憒可愕家人謂之妖禦以祝由病益劇公觀之趙神方淸言無變異也須臾病乃發公曰病得之酒酒以亂神祝何由闗焉噀之水麾之劍符祝嘈雜重實其實虛其虛也令悉屏去畱身對病者徐徐譬解之陳以正說戒之絕飲重命之要間以湯飲遂安所以知其非狂邪脈無怪無絕色無惡也戚女倪氏室而抱病公曰疾無傷祇憂夭乎眾驚問故公曰質微脈細小是謂形脈不應尋而病果已已無何嫁張生嫁無何得娠產亡焉太伯鄒節婦八十傷寒不終朝便委頓欲絕公診之語其孫炯脈洪而無根然年髙气弱將無虞炯謂市醫探利恆態獻白金如幹挺公卻去與之匕劑越日遂瘥王侍郎仲兒四十患痰喘晝夜不得休伯氏評事請公與盛用美氏議治許酬銀於二公公曰藥當出盛君療而酬亦當盛君僕則不能評事問所以然曰脈往來啄焉漏焉候厥逆也評事心竊惡之已乃符其說王家遂謂公口不利絕不復乞醫矣公之不震富貴又然也弘治己酉允明秋試南都館舅氏符臺李公貞伯齋宇曉起翻閱縹帙入夜飲酒數巵就寢自謂和神也積濕熱浹旬漸憒憒不舒八月三日肌大燔灼徹曙自謂困伏故出遨遊數里愈不舒亟返歸中路遇旋風喫喫忍之還齋不及解衣俯幾一大嘔卽伏枕頭岑岑如擊碎夜誤飲表劑汗如注不解明日添重易以痰劑亦不解又明日成痎又易醫易痎劑乃稍定扶歸蘓痎尙未已乞救於公延久憊甚公變換救之歷五十日迄痊云允明生晚居姻家幼行欽感旣久因從叩得治狀一二筆述如右所覬傳之爲報而猶惜不能以盡公贊曰

公之善也夫心行淑焉道業良焉胤冑華焉公善蓋三矣昔韓伯休假於賣藥以存其隠操公旣先伯休行業又然蓋三善兼肖之矣斤斤然君子哉

朱丈人小傳

惟朱令族蔚望中吳善源洪流徳風長競故明仲處士崇實收華培根待秀髙行埃壒雄表郡邦處士旣往更大發於今公焉公稟負谹碩操施汗漫意量浩闊質幹堅凝內覃九族外及八遐吉彼之不能吉凶彼之不能凶也發篋無匱老吾老以及人老幼吾幼以及人幼也運掌奚難是以尊之於臺閣屏翰卑之於甿黎輿皂邇之於鄰夫邑子遐之於越季秦昆往往欽仰英聲挹淸飆而懷卿霱飲受龎恵襲縑纊而飫醍醐信拔俗之偉夫超時之豪材也𨿽魏顆之艸多結而鄭莊之紀未聞小子因撮大該傳示遐永公名繼字宗逺論曰人之謂公如田文卽微之猶鄭當時其揮斥貨寶濟輔空急通貫貴達依歸凶極信然抑文爲大國公子彼將以爭彊當時當時亦位太子舍人交內間宜是公當今天下混平位不在九品中外之在位若不在位更倚以綴屬來往猶羣家尹令其爲是豈文當時意哉蓋子夏之云四海之內皆兄弟也實其有之而老安少懷友信吾夫子志也公固願學者歟

贊曰百嶠望嶽千流澤海九族恩孚百夫力逮庇廈俱歡獘裘或隘風行當世聲貽曠代

懷星堂集卷十六

●欽定四庫全書

懷星堂集卷十七

﹝明﹞祝允明撰

○傳志

封刑部主事伊公傳

伊氏出阿衡而伊水在洛陽之南今淮安府之沭陽縣則有大小伊山伊水經焉而大姓伊氏居之蓋山以有水故名伊氏自其世居意或者居者大而久山由以名未可知也至宋都南移細四府君始遷於吳五世孫元裕生嗣賢在國初又遷建康生肜封尙寶少卿少卿生恆悌恆侍仁宗皇帝於監國時仁宗卽位授工部營繕所正命待詔思善門英宗皇帝卽位特勑授尙寶少卿悌性通廣有才辯多交名輩是生公公名溥字紹方敏而好學篤人倫勇爲義胸度惇厚而中抱气節不茍從時低昻事親睦族禦家有禮先丘在吳查山姦人計噬之宰木刈而赭愬諸官復之加以封樹猶子少孤待若所生田之在吳者僅三十畝族人粥女懼其失身也舉租贖歸嫁之吳毗以貧將棄妻張寧將賣女各資給之賴以完浦君闔室疫姻友削迹獨數往視迄無染一丈夫子曰乘徳學懋肖而愛勞之尢切乘舉進士官南京刑部主事旣家於京四世矣羣從數十人姻屬滋蔓不能無干請先生一切嚴絕不以及刑部刑部益得充其守刑部遷四川按察僉事臨江送之示之詩以張文紀趙閱道爲厲以趙嘗仕蜀而張蜀人也僉事政譽益佳及一考以工程便省裝無蜀物則爲之甚喜比僉事入奏事竣當復任面乞歸養上特允之僉事歸公又喜公素往來京吳投老止姑蘇居閶門外小曲僉事日侍左右驩然終日公觀時貴遷躐之速園廬服禦之盛一不動於中二孫伯熊伯恙遊業京學撫教尢至每入試輙往視試不捷亦不慍尙徳憐才渇若弗及在晚後者忘年相與眉宇申申和气盎溢然不諂鬼神不信佛老其執毅然今八十五矣手卷不釋燭下讀書作字徒步數十里陟山顚不少倦每有興寄發之篇章溫厚典雅有唐人之度以京第近天闕山自號天闕山樵號詩伐柯吟槀凡數百篇祝允明曰甚哉伊世之濟美也建康之作譜金學士問敍之封君之葬王文端公直銘之學士又傳之思存之歿劉大參昌銘之周先生鼎傳之其它不勝紀好是懿徳誰非樂道焉非鄕人之好也於乎豈惟人哉固多有出之絲綸之言者而天之意方灼灼也余於公年殆幼以倍而公遇之過每別去未始不追想彌日恆欲紀錄其言履可爲仿依會提刑有請而成此愧弗類也大抵徳人往往善興起人伯夷栁下恵有以起百世之下者公徳多端抑其和而介者則羣懿之幹夫則其起夫人也殆不猶展公之徒與於乎恵聖人也允明曰聖人予不得而見之矣得見君子者斯可矣

陳公季昭墓志銘

吾郡有陳公季昭氏藝畫六十年逺近知畫者莫不知有姑蘇陳季昭旣沒其家請志墓之文於予予感重焉蓋自昊羲之水火倉史之日月立象垂文以窮理禦事而書畫起可聲曰書徒形曰畫語其上則形聲皆贅也以不可偏廢者則其究至於絲髮不可略矣其若一筆一點脫驪黃易牝牡曰在神不在質者或一理也而非其全矣公之畫不然人必耳目室必梁棟非古人無師非定見無發若限而不滯若質而有味比於工事不爲飛題浮楹而靑陽總章可累而致也亦藝之成者歟公性气愨簡不喜親世事寡出戶庭仕者請畫多不予曰彼將與巾幣同棄於憧憧者郡大夫致鄕飲酒一與永辭曰其殆以吾以藝爲酬酢乎吾不能郤棼然之求矣居捨側隘或曰力可稍廣乎曰吾志不於是匪力故也性且孝一生凡三刲股救大父母母疾而母功尢深一時耆徳如東原先生輩多友重焉弘治初年八十詔賜冠帶後一紀歲行丙辰十二月某日無病而逝春秋九十二矣其生永樂丙戌七月某日公諱暹字季昭貫吳縣父希昌母王氏配某氏子男三曰嵒岊■﹝必上山下﹞女三孫男一曰奎女三曾孫男一曰慈葬以明年九月某日墓在武丘鄕曹巷銘曰

藝士也成行士也貞其亦可謚於先生矣

潘公孟誠夫婦合祔之碑

家以徳久以禮義振以文顯主者知之配者成之如是也合焉而謂之大不夾也蓋嘗稽之往往而然吳邑香山之栁溪有潘氏自其裏稱之曰大家廣而之鄕之邑則莫不然吾聞之久矣一旦其塾師徐君正夫以其家葬文事來告讀徐君狀而犁然信前語不爽也狀曰潘故湖人宋元以來一徙吳縣坯村裏再徙今地在國初則已長鄕賦爲鄕族最至懷徳府君澤仁承先徳先事益大之娶於朱生三子其伯曰孟誠甫則今之將葬者也其諱諫抱賦敏重幼便不羣弱冠繼父事公事先輩同父事者推其父爲有子也旣而與仲季治產作業益隆然恢闊然持之以禮義孝友悃悃周仁喜施築甬濟涉其可見者居處朴與人誠嘗自稱曰好古人與其爲果然也懷徳君旣以壽大耋受國養之典錫被冠帶孟誠亦已杖國猶共老萊氏之職不衰後十年始病痰隔以卒則弘治乙夘三月己亥也享春秋八十一載矣鄕人歆其年而悲其善焉其配魏氏諱懿眞亦塘灣名家父宗徳母張氏生魏具婦徳莊勤恵柔宜家式族其卒先孟誠一年甲寅十一月庚寅也年八十三玆以丁巳十一月甲寅合祔先兆穹窿山大院嶺右狀云爾嗚呼是所謂以徳久而禮義振者非與其稱大鄕邑不繆宜文以顯惜余未之盡耳然而不可辭孟誠有一子曰綱爲義官後父一年而卒女嫁葉鮮亦卒一孫曰鉞娶範女許嫁呂氏一曾孫幼其從子敍等相鉞共治大事敍是以從徐君來銘曰

善也余其身無畢陳陳以告未聞祉也離之盡無畱恨言以慰族胤髙山厚土雙玉殯丰碑有掲讀者信

文林郎南京光祿寺署丞李公夫婦合祔志銘

李公諱浩字景洪吳人父伯盛母張氏公資賦峻確十四入郡學無外習已而中鄕試會試落副榜不就選入太學久之授太常寺典簿廳典簿司樂某考滿無他過法應致仕公爲規援得復任某密懷白金饋謝力辭之成化乙酉詔纂先帝實錄堂委公修本寺書書成上之丙寅上書列卿及工人各奏保爲本寺丞皆不報尋授勑命進階贈父官封母及妻徐皆孺人乂久之丁內憂起復赴銓踰四年裁攺光祿寺珍羞署署正明年前官復職而南京適有是官缺又調公補之奏乞添廚役月糧疏再上不果從居亡何以病在告淹彌經歲遂歸吳屏迹息交不涉公府閭裏亦罕見顏面甲寅之歲重得疾乃以七月辛亥卒於家公負气不肯委附逐時故在仕地匽蹇戾契不得申𨿽常格所得猶淹回不卽得而終不以奪气性顓顓記纂大官之選伺時旣久居京邸無政務不能自逸因取司馬氏通鑑朱氏綱目爲本又上獵尙書史記下逮宋元史本朝續通鑑綱目統會之以君紀臣傳分部摘其事略從朱氏例節書而以先輩論釋萃系其下時附著已見爲書名曰通鑑斷議凡二百四十三卷弘治初上諸朝優詔答之兼賜楮幣奉常時彚總寺事疏條爲六卷題曰太常總覽又集本朝輿地圗乘及禮樂官爵制度政目刑條諸定格之略爲大明制略二十卷又有書傳評義二十卷並他修齊銓訓成編者尙多其勤可知也公生以洪熙乙巳六月朔享年七十子男二曰瑄曰瑁女一孫男二曰大有同人女四瑄輩以卒後四月壬寅爲十一月十七日奉葬於縣郭橫山之塋以徐孺人祔孺人諱素芳亦具婦行甚勤與公齊年誕稍遲曰十二月十七日卒先一年乃癸丒十月八日瑄奉太學生翁君狀來求銘銘曰

稱徳者驥亦旣驂駟胡然跲蹛曾莫譵以懫修業維勩亦允其懿而又頃逝宜嘆嘳忌尙千百斯祀式奠玄位以偕厥儷

唐子畏墓志並銘

子畏死余爲歌詩往哭之慟將葬其弟子重請爲銘子畏余肺腑友微子重且銘之子畏性絕穎利度越千士世所謂穎者數歳能爲科舉文字童髫中科第一日四海驚稱之子畏不然幼讀書不識門外街陌其中屹屹有一日千里气不或友一人余訪之再亦不答一旦以二章投余傑特之志錚然余亦報以詩勸其少加弘舒言萬物轉髙轉細未聞華峯可建都聚惟天極峻且無外故爲萬物宗子畏始肯可久乃大契然一意望古豪傑殊不屑事場屋其父徳廣賈業而士行將用子畏起家致舉業歸教子畏子畏不得違父旨徳廣嘗語人此兒必成名殆難成家乎父沒子畏猶落落一日余謂之曰子欲成先志當且事時業若必從已願便可褫襕襆燒科策今徒籍名泮廬目不接其冊子則取捨柰何子畏曰諾明年當大比吾試捐一年力爲之若弗集一擲之耳卽墐戶絕交往亦不覓時輩講習取前所治毛氏詩與所謂四書者翻討擬議秖求合時義戊午試應天府錄爲第一人已未往會試時傍郡有富子亦已舉於鄕師慕子畏載與俱北旣入試二場後有仇富子者抨於朝言與王司有私並連子畏詔馳勑禮闈令此主司不得閱卷亟捕富子及子畏付詔獄逮主司出同訊於廷富子旣承子畏不復辯與同罰黜掾於浙藩歸而不往或勸少貶異時亦不失一命子畏大笑竟不行放浪形迹翩翩逺遊扁舟獨邁祝融匡廬天臺武夷觀海於東南浮洞庭彭蠡蹔歸將復踏四方得疾久少愈稍治舊緒其學務窮研造化玄蘊象數尋究律曆求揚馬玄虛邵氏聲音之理而贊訂之傍及風鳥壬遁太乙出入天人之間將爲一家學未及成章而沒其於應世文字詩歌不甚措意謂後世知不在是見我一斑已矣奇趣時發或寄於畫下筆輙追唐宋名匠旣復爲人請乞煩雜不休遂亦不及精諦且已四方慕之無貴賤貧富日詣門徵索文辭詩畫子畏隨應之而不必盡所至大率興寄遐邈不以一時毀譽重輕爲趣捨子畏臨事果事多全大節卽少不合不問故知者誠愛寶之若異玉珍貝王文恪公最愼與可知之最深重不知者亦莫不歆其才望而媢疾者先後有之子畏糞土財貨或飲其恵諱且矯樂其菑更下之石亦其得禍之由也桂伐漆割害儶戕特塵土物態亦何傷於子畏余傷子畏不以是气化英靈大略數百歲一發鍾於人子畏得之一旦已矣此其痛宜如何置有過人之傑人不歆而更毀有髙世之才世不用而更擯此其寃宜如何已子畏爲文或麗或澹或精或泛無常態不肯爲鍛煉功其思常多而不盡用其詩初喜穠麗旣又放白氏務達情性而語終璀璨佳者多與古合嘗乞夢仙遊九鯉神夢恵之墨一擔蓋終以文業傳焉唐氏世吳人居吳趨裏子畏母丘氏以成化六年二月初四日生子畏歲捨庚寅名之曰寅初字伯虎更子畏卒嘉靖癸未十二月二日得年五十四配徐繼沈生一女許王氏國士履吉之子墓在橫塘王家村子畏罹禍後歸心佛氏自號六如取四句偈旨治圃捨北桃花塢日般飲其中客來便共飲去不問醉便頹寢子重名申亦佳士稱難弟兄也銘曰

穆天門兮夕開紛吾乘兮歸來睇桃夭兮故土回風衝兮蘭玉摧不兜率兮猶裵回星辰下上兮雲雨漼椅桐輪囷兮稼無滯穟孔翠錯璨兮金芝葳蕤碧丹淵涵兮人間望思

秋月生小傳

秋月生幼讀儒家書兼通律曆五行諸家以其緒餘賣卜推祿命往往奇中交余家最久余幼比長習接焉以爲良術師耳後接益密得其所存甚宜恭以親生事母孝家庭雍睦旣洞識天造物理禦其身欣戚愛憎一不寘於中居暇時每獨坐鼔琴銜杯吹洞簫長笛作一兩曲興寄悠然不測客來燒香與圍棋握槊小醉而解或時掛杖頭數十錢浪步以遊或便登山臨水視時以財官雄者眇如也生業旣精余極欲與討論以求未至恨多事浸浸違去未能間興懷慕因略述大校投之覬異時終余志生氏李字文榮自稱秋月生或以謂鑑別理數之況然生之本意未可知

贊曰人慕外輙出位掇禍患以不知命至知者尢患焉達矣秋月生知而遂之嘻安得人盡生生之業他日必有以名者

燕山三氏小述

一人曰杜謹言符畜奇气孛孛木火成性通明亢升物不得揜之自研磨要理兼總形實將施利當世假令遂順將無煩究盡足矣乃復梗塞今漸老矣一人曰仇潼東之中外厚結鼎鼎焉任重之器學殖萬鍾室也至其執則太行回峻昆吾失銛一人曰釋徵起宗秀抽南筱明寓西燈緯代之材委止遐寂然如如之妙兼我五總龜而得得之功乏師一鐵杖贊曰

予之京師求觀四方士恨未得得者獨三士焉然皆先得者矣嗚呼

熊先生小傳

先生熊姓永昌名某字家酆都之遙溪先生學聖賢之道務求內以率性而外以鑄人近以達家邦而逺以理百職統經綜史博擷羣籍舒爲文辭如春熙水流陶鎔性情寓發詩雅宛然唐風然而仕限於格半生儒教臯比屢移徒使經濟之略廣付四方英髦而未克出諸其身𨿽然尼山萬世道祖厥勛被當年亦獨三月魯司冦澤爾其教散於三千粹於七十功績乃度越官守百倍先生胡少焉先生在吾長洲數年聲效尢赫上官絫推薦今資滿當揚明於天曹宜必有大擢授近侍天子或膏澤蒼黎功不止士類已然使非以資丞疑可也先生平日交友臨眾隨所地有建樹餘生顓蒙受益殊弘當別莫所爲言聊述大槪爾爾今天下凡於師儒職無賢不肖貴賤密疏悉以先生稱稱而稱者指旣屈如吾熊先生稱稱者一人乎先生哉先生哉宜無間於天下

徐君墓志銘

徐氏自宋汴京來靖康之難太學生揆死之而其父附駕南奔遂定室吳縣西光福裏是爲汴河五府君十有三傳至魯國初爲殿廷儀禮司序班魯生栻栻生君君美風儀喜自藻飾闊巾博褐須眉蕭颯引杖笑步林谷如古遺民性闓朗不羈有滑稽之致然不廢生作家殖旣饒而務民之義賻死濟弱或至燒劵以安逋客人疑近名君無遷心焉晚年築捨萬安山傍飲歌其中其歌曰息我之凝然寧息我之泠然旣數年化去其子遵遺志就墳焉先事與余友二朱君瀚良育來丐銘記二君道君大致如右因從而文之君諱暘字仲熙永樂庚子六月九日生弘治庚戌八月某日卒始贅新丰錢氏再娶於王子男三人進登順登縣學生女二人孫男女四人銘曰

維弘治之壬子十有二月吉日庚申封我徐君徐君遺志在嗣人樂哉君鄰乎靑山白雲

周山人墓志銘

山人周君諱琇字公瓚長洲相城人也先自汴來祖考達學偉文並晦處茆蓽至君風操尢勁惡圎尙直不撓爵顯生未嘗爲譽人語也君期歲而孤事母朱氏不損子理君嘗過市見金於肆知主之遺也呼出告之乃去君學通楚騷經得三閭之幽旨平日所屍塾席如西莊沈隠君貞薛涇劉僉事玨荻扁王處士錡皆故家賢主相爲劘切蓋學詩於沈學畫於沈弟小隠君恆而君之室則又二君之姊之夫馬隠君翯之女也弘治戊申十二月某日君方擁■﹝桼阝﹞而哦成七言天寒地凍阻歸舟一句而卒其涼獧之興有寄云享年六十有九明年月日三子鏞鍾鐸葬君本縣益地鄕新穴先事王處士爲治石以書來曰公瓚嘗從我讀子文而喜之且曰吾平生寡知知惟公吾死得公序吾行得祝君銘之吾墓中吾且亡恨我固諾之矣子今日當無辭余不識君面而數從沈劉王諸氏微聞君今得王書悲其言而從之銘曰

悲乎君君亡矣悲乎君悲匪君悲鄕人亡此侃侃風

處士金君墓碣

長洲金氏自宋元以來世以儒術承傳有曰繹與其子釗釗子維則皆號名儒維則爲四明陳先生子桱之外孫沈處士良琛之壻而師毘陵倪元鎭爲詩陳五經嗣初銘墓稱其講學聞道習禮有容其詩直而不俚微而不晦暢而不蕩異乎今人維則生允端忠信孝友家學不衰所著有江村八詠盟鷗軒集娶樓宣獻公大防六世孫生以賓與良琛啟南隠君爲兄弟行少同事聲律相倡和娶邑中沈公望女是生處士處士諱儀字文表幼嘗業進士及長贅同裏李氏無何婦翁死家向微遂不克畢其業去治貨殖而不廢學焉其爲人益良旦夜勞勤臨務好謀至謀決又有膽略行之不貳故動無僨事家以致饒此其爲貨殖者也孝則一息不忘其親兢兢以忝祖爲懼弟則讓先業於厥兄賓敬夫婦則不畜妾憙靜而惡奢慕古而簡勢𨿽居度容含而尢愼交不黨親賢逺俗矜持自愛或引觴獨醉熈然忘世有勸出金榖爲簪紱圗者笑謝去此其爲人者也誦讀歌吟家風宛然遣子遊學善教克成此其爲學者也正徳已已五月日以疾卒生天順戊寅月日年五十二一男子曰嶽郡學生娶沈氏孫男二人曰元嗣聘陳氏曰支孫幼女一人曰元愛嶽以明年庚午月日葬於某地手狀請纂遺美於碑爲述而銘之曰

體博逢掖聲中度律玆學之華尙在踐實百行敕修斯儒究職有煒金宗儒耀不息維容庵父功丰紹述文旣在玆室亦允殖尙有國光觀在燕翼文獻永徵君其瞑息

顧烈婦傳贊

顧烈婦事在弘治九年良有司兩表於朝乞旌卹之以非常格所具議禮之旨未下於時閣老禮部尙書吳公特書本末而大夫士作詩美之累什余贅爲贊激俗傳善期縣之不刋

人參二儀气運五靈大信崇節剛毅以行雍雍顧閨肅肅兪媛禮浸義濡孰教而善靈修疾革吾目胡寓卽瞭無睹胡不卽瞽抉之臥■﹝目卜﹞瞳則不脫以刃則割流血活活左旣不畱右將焉求孰柅吾刃姑驚且休血窮精枯絕矣而蘇冥冥索塗惟見吾夫碩人頎頎美目盻兮豕睨狐窺曰人盡妻宛宛弱嬪荑柔不任握一寸鐵完萬古心嗤髙矐愚並伍縣忠惟房公妃千載齊風家風四開王道無涯王道無涯表樹斯來

文林郎河南汝寧府光州判官趙公墓志銘

公姓趙氏諱貞字履正其先河南從宋南遷至今爲吳人父倫刑部主事妣安人某氏刑部居官公侍左右少儀謹熟嶄嶄若老宿父行見輙器異之前太子少保兵部左侍郎嘉禾兪公綱以子妻焉景泰中以善書授中書科中書舍人天順初攺光州判官吏事亦辦息縣缺令長官檄往攝政輙四三年息人安之後有冦作部中公亦能殱渠魁釋脇從不違儒言已而致仕歸刑部旣先之矣父子復聚故里家庭斑白袍組輝照公益執禮養色衣膳湯藥朝夕子典不衰居二十年而刑部沒公喪如禮又二十年以年月日卒年若干繼娶許氏子男四人淵淳深溥女幾人淳娶祝氏山西布政司右參政維淸女卽允明之姑也孫男女五人曽孫男女幾人公之沒淵已死淳乃以年月日葬於某地倩爲銘公性顓執頗近狷舉措操榘墨不肯與時移推在光時識劉君於學判異禮之劉果起進士授禦史適按於蘇時公已衰薄辜者以重賄來乞公公拒斥欲執於官終歲無毫毛私其守如此銘曰

羌習禮而精書兮儒其藝亦申志而完名兮膴其仕蓋君子無病無財兮病無稱於沒世使孔子稱公兮吾必其士蓋聞諸子貢之問兮曰行已有恥

湯君墓志銘

湯自宋世占吳籍爲大族在元尢盛至君父彥祥克惇徳衍慶娶楊氏生君及弟數人咸朴茂秖飭競亢厥宗君諱濱字宗潤壯時以白圭之方充展家業水陸南北歲歲無間程中年而弟渭出仕尹赤縣贊宗府君與諸弟更畨出入君稍以休居當是時允明見君昆季交聚堂寢周旋友於怡怡如也子姓數十伯人給侍左右儀範甚安整君出則溫顏忠語恂恂市裏間人莫不親而敬之風致可挹也君性寛惇無矯貌龎而淸多笑容所存甚厚煦煦然恐一人不入其度中自鄕邦士大夫皆多其爲人君得子晚有側出一人曰琮早死君方戚復得側出孿兒二曰長吉長慶又皆死君不能無悲於中沾疾凡二年日就委頓遂以弘治元年七月二日卒於正寢年七十有六其生永樂十二年五月五日也配袁氏甚賢有猶子君取之以子視焉名曰珪三殤子之未生也君又以季弟瀚之子璽爲後至是璽與珪以其年十二月庚寅朔奉君柩塟盤門外鳳凰墩上新竁蓋君所豫營也君嘗請先參政記之而其子今以卒葬之期來使允明續爲銘遂銘銘曰

終有以愼而逺有以追君於此其無可悲

守齋處士湯君文守生壙志

舉吳之族大而久者最湯而又善也舉湯之胤長而嫡者最君而又賢也嗟乎有埓封之富不操籌而懸鑰有嚢智之才不橰汲而矛淅有明經之學不及用而不慍也儇子錢十萬便買一級用耀妾僕君其不然布衿華於鳥章鄙夫見人一第趨拜車塵以結盟好我則異是蜩枝暢於蠅附云逵漸鴻河漘伐檀不知老之將至亦賢矣哉然而無怨鐘漏不諱窀穸長房柩杖從其自好臺卿壽藏寔惟我師若夫端木之望壙季孫之樹檟齊一機也於是以弘治辛酉卜地筮位創爲規撫正徳乙亥成眞宅於城西鄕敕﹝缺二字﹞山之原時有今判徳慶州進士彭君寅仲太學鄕舉進士王君天文前後爲記山溪之勝槨隧之美粲然著矣余昨返初君旦暮過從一日語我平生獨子知也深他時將乞銘吾藏非子爲之猶弗爲爲之吾不目猶無爲者且古者陶令傅史輩故有自爲之吾假手於子子念諸餘少君一年髫髦共筆研居第門相對又姑氏爲君從嫂長亦同業率親故契密無過君不爲是其何辭君之先自江陰徙大父彥祥用君叔父仕贈大興縣知縣考之輩八人曰順庵宗潤爲宗子嬪袁氏無出弟承事君宗大嬪徐出君爲叔子乃以爲宗潤後宗潤卒無子故君爲湯大宗之嫡長其輩數百指指在卑幼殆僅千君資最秀雅始讀易治進士後爲家政勢弗可兩遂置去稍循家素業往北都還往齊魯徐宋間外爲貿遷中攬收山河雄渾土風勁婉多接士類耆老用以儲見聞博遊趣充然也無何覺倦遊便歸安林澗調睦族屬族屬有疑紛扣請裁綜必沛然與人和而不泛又善教子積書隆師用底於成又多能儒術民義之外人間百事干藝無弗尋究醫藥卜筮命相天官地形老釋神仙之道往往通解然而弗泥溺一端以障通塗性又至曠朗才四十卽舉務此其達絕人逺甚其髙行善履甚多前所徵其最者爲作詩令刻玄堂之砥壁其詞曰才通明兮气懿淳椅梧秀兮鳳鸞文業充融兮嗣騰騫安眞歸兮先蕭辰枕蒼崖兮封白雲壁來櫝兮更幾春吾與子同歸兮遲三紀以爲信今而往與君花時月宵攜壺抱琴相往來觴歌以玩西照時取此辭謠而舞之亦樂只且君以天順己夘六月九日生今嘉靖三年甲申閱世六十六年矣君先配吳氏賢而蚤世一丈夫子曰儔自邑庠爲太學生有文娶袁氏孫男一曰科孫女三長館壻王洪於家次歸光祿寺監事張汴次歸禮部員外郎陸尙徳之子府學生焄孫女二

懷星堂集卷十七

●欽定四庫全書

懷星堂集卷十八

﹝明﹞祝允明撰

○傳志

中憲大夫廣西南寧府知府蔡公行狀

公姓蔡氏諱蒙字時中其先自汝南徙汴曰世洪仕宋爲祕書郎直煥章閣從國南遷子太伯僑居包山後遂爲吳人數傳至仲簡國朝以人材徵至京未授官以疾告歸生桂芳桂芳生景東娶徐得處士庭栢女是生公年十一在鄕學父老舉於郡乞升邑學太守況公撫其首曰此子異時官當至吾位卽補爲縣學生三試於鄕不捷貢入冑監兵部尙書馬公昂奏以曹務機要上下疏牘所系不輕不宜專委胥吏當簡太學生文行明愼綜達時務者俾專司繕錄因錄其功以髙其入銓常資詔從之公在所簡歷事僅半年天順甲申吏部校績優等授浙江溫州府同知階奉政大夫蒞官勤養民惠成化戊子銀髮屬邑泰順山中閩栝流寇羣聚來刼據山礦挻兵殺傷徧野邑裏騷動藩臬以聞朝命中使來督官兵剿禦之賊聞兵且至焚野撤橋壘石塞要路候吏馳報公時夜漏下二鼔公驚起曰橋斷路窒兵何由進遽帥壯健五百餘人往撤石通道伐木爲輿梁官兵旦至乃渡會大雨雪不可進凍死甚眾眾議募民壯補伍搗賊巢穴公請曰彼皆平民鳥合覬僥幸之利非有團固心茍益兵制其死命其勢蹙必衝突轉斗屠戮更多傷良民非計無若遣一職諭以福禍當免兵而戢矣中使宣言於眾當從蔡同知言眾言固當從獨難其人其人將非蔡同知不可者中使曰然公毅然請行卽深入賊窟落反復諭之賊感悟推其魁詣公曰民等愚惑冒乾天誅公賜我數千人得生路敢不遵伏當就公前請余命復歸事農爲太平民語罷立解散兵休而還公復建久計取民之彊勇丁眾者立爲銀賦長領坑夫若干事采鑿取富殷者卽坑側爲廬舍居之俾禦寇各給糧餉事集而民寧焉樂淸田數千頃爲山潦衝囓壊爲沮洳場而公稅如故破產者甚多公往相地得水所由道命因其勢浚渠築塍時畜泄愼防護田遂還爲膏腴禦史藩臬咸上其事朝廷嘉之錫以旌異之典封父如其官母妻皆宜人癸巳浙西饑上意有司不職命工部侍郎曾公都禦史劉公繼往綏撫兼核屬吏臧否存黜之公聞命豫規畫積粟五萬餘石備賑貸及二公至果徵粟於有司公舉而發之如發囊二公大奬異遂委公考察府僚以至屬邑官吏公疏條某賢若某狀某不肖若某狀上之二公多從焉於是注公績爲通省十三府最將薦諸朝適公秩通滿赴天官而郡方缺守民日擁憲司言蔡侯當遷擢他土民等失慈父願爲達天子借蔡侯守此終子我溫人於是憲臣偕藩省上疏道百姓意未報而奉政之訃自家至公奔喪歸戊戌起復升任湖廣辰州府知府之任道間太宜人之訃又至遽馳還辛丑起復攺廣西之南寧下車集父老問土俗拔獘通利民甚便安又以郡庶華夷雜揉易養難教特加意於是三年俗成如中邦宣化縣民競渡誤死被逮入故殺律連七人訟縶淹久累政不決公得其情卽釋之田州府土守岑浦驕悖不法與其族爭襲弄兵相攻殺傷人其僚佐素畏之唯唯承附公獨往以直詞曉諭皆感服釋仇其喜建事多類此久之疏乞骸骨得命致仕明年今上卽位詔致仕四品以上進一階公得中議大夫越七年癸丑八月七日以疾卒生以宣徳丙午八月五日春秋六十八配沈氏生女一適馬某次室秦氏生男一曰習女二長贅勞某次適徐某公之沒習始九齡諸婿相之以某年月日奉柩塟於綺裏谷堆山陽先事以公遺行請予爲狀謹狀

伊府教授吳公妻宜人鄒氏墓志銘

宜人姓鄒氏諱某其先自江右隸赤籍來蘓父某生宜人閨幼之日性气淑靈儀則莊整柯斧者至父母輒曰是不足以當吾女時鄕先生福建右布政使吳府君好徳有季子方遊郡黌卽今國教公公美也府君旣下世公妣張夫人聞鄒女良令媒來以請鄒二親曰此眞吾所伺者立許之宜人旣婦侑公事張夫人循職罄力無怠時稱爲簮組大族婦公釋褐筮仕爲寧晉縣學訓導繼擢岷王府教授宜人隨以居多將助功已而公以養親得告與宜人奉張夫人還吳宜人共事尢備誠孝三年張夫人沒協治葬祭鹹中禮恔心公服除攺銓爲伊府教授宜人亦偕行公性堅毅每在官遇事卽直前爲之宜人往往調之以婉潤公於是得之爲多平居禦下有制節而以恕行之至撫飭二子乃特諄切然未嘗傷於苛蓋其資度之良得中如此弘治戊子七月某日以疾終於武岡之廨宇始生正統庚申十二月某日春秋五十九子男二人曰用曰岡女四人孫男三人女四人宜人歿未幾公遂懸車之請乃攜殯以歸明年月日塟於本縣城西北四十里烏龍山先域之下用以郡學生沈君漢昭所述事狀請爲銘銘曰

坤陰之賦剛柔鮮克剛傷驕戾柔惟姑息允懿宜人溫栗至中執之堅貞施以沖融勲章夫子恩榮朝國象服命階完祉善沒奠魄故塋冥祥長髮尙百斯年幹邪載合

蘇州府醫學正科盛公墓志銘

盛在蘇著且久自宋相文肅公度吏部尙書章時則以文學政事顯其後居蘇代有華彥而恆業醫至逮在國初辟賢良有髙節逮生起東有勁气傑才且能文初爲郡醫學正科以其術徹太宗之知一旦召見敷對稱旨畱近侍授禦醫承寵顧褎然自見醫效亦奇絕太宗呼醫中狀元時則以材諝奮禦醫有十子及老復得公行十一生四月而禦醫沒遺命第六子汝徳撫教諸弟公藉以長立諱俌字汝弼智識超特幹力雄敏少弱稍用以立事亢宗家政有不足治廣而鄕黨裁疑發謀出必邁人意表事效沛如成化中丘公來守郡郡缺醫正科有薦公於丘公丘公固信重公又公兄汝愚丘公同年進士也卽奏以授公公旣仕所以攄達猷爲鋒銛而鑑瑩囊畜而輠轉時則以干用鳴故論者謂公稱其世然至施其術以起聲立其節以正物者猶有述焉西江醝賈倚丘公鄕土中郡中駔以法駔眾斂百金壽公乞解公曰吾利也而公蠧丘公法私負丘公知吾不爲駔去更屬一時宦時宦祝丘公更峻其語丘公益怒將重其手會丘家人疾召公丘公道其事公曰駔固當辟自有常刑如以迕重之法不平抑將非公鄕井利丘公意解就末減駔知還饋公金竟卻之徐氏二子父死訟論財其少內五十金請公助公言若理曲能倍金吾爲若處之少倍以進公召其長數曰而父骨未寒而若是不戚咈父衷冒鄕邦靦邪然而窘而弟少裕吾諭而少少裨周若得否長感泣卽以金畀之二子遂寢訟睦如初大商與郡貳姻匿稅公帥部人發之論如法周氏子負博進懷寶玩質錢約厚息公以交其父謝去語父亟収治行破君家矣父感從而免袁養正先富後落妻病心殆袁持金求治公曰君婦用貧病復減金以加病乎辭而予之藥良愈汝愚登第而沒養嫂撫孤爲植業二十年無怠王氏婦病眾爲陰虛治轉甚公視之曰腹瘍耳令其夫按患處痛殆絕灌以潰癰藥數日已王端毅公撫江南得疾臥南京眾治以痰結郡守劉君進公往公視謂痁也從而瘥暢侍禦當暑病寒被數重裘裹衾閟墐室中不勝冷或治爲傷寒後邀公公望而切之所謂熱極似陰是爲中暑啟室褫衣被塗以搗蔥進香薷湯一啜而蘇再索食三病已尙書似公患風蹶公飲之藥酒盡三石起似與冢宰馬公吳文定王文恪二公羣薦入太醫辭以止公頎體疏髯談議辧亮一時名卿結納徧四方略如鄭當時位官守行其志者四十年得子亦晚旣踰六十舉其猶子早以自代遂致仕別號春雨以見志業丰享西景又數年子曾長早致仕還舉以代焉凡所述公才行述業如右皆其甥朱臣所爲狀云然而狀所舉猶多狀不言言於鄕人者亦更有之公旣沒其子曾魯奉狀請予銘墓予少公二十年幸交忘年憶公嘗語予吾盛在宋姑未論元及國初皆業醫而根儒時術人視世墓謂後來宦顯𨿽不絕儒醫之巾殆充棟今吾幸不落吾所望者不願子孫以時宦易世儒也予恆念其語爲可傳今亡矣夫公生正統辛酉四月十七日卒嘉靖癸未九月五日享年八十三嫡母顏氏生母沈氏配吳氏繼陳氏子男三曾出鍾氏娶劉氏魯出氏娶李氏昔娶陸氏女七長適常熟章沐次適卽朱臣次適曹鉞徐欒都鉞次許錢坦其一以疾癈不行先卒孫男七女四曽等以歲甲申某月某日塟公於吳縣某鄕奇禾嶺新地銘曰缺一字

成務者才運才以智好謀則獲聰作斯貴赳赳其才析糾合戾華先腴後康身行世英英之智依仁比義握機中綮鉤深抉祕通躅鄭莊辯諧木賜發彊我任曽不詘气從政之譽展也孔氏旣達而果或益之藝庶幾三賢殆其近是世獻之徵永言銘記

散官李公並室太恭人髙氏合塟志

弘治初朝廷有骨鯁之臣曰監察禦史李端以直道事上後竟坐左遷旣十三年上察其賢卽所任簡授廣南知府命出於廷而君之二親前散官府君洎太恭人四月之內薦繼奄逝家人前後以訃至部符亦降於是君肅戴新旨面闕謝恩訖遂奔喪歸瀕發以二親遺行授太倉州學正甘仁夫輯狀投允明爲志將刻石以掩幽按李氏襄陽棗陽人府君諱和字介夫其考曰某妣曰於氏生府君七年而孤賴母抱節撫鞠酸情苦力相與爲命毎教府君以保身務生亢家之方詞旨淒懇府君性質天美弱冠遂能承訓勤確共造其家於荒蠱之餘時同邑壺闗令髙舉有女五姐徳容周淑府君求而得之是爲恭人凡府君於修齊典法罔缺而恭人猶能賓敬朂事逮下多惠非祭不踰中閾𨿽老不廢內紅已而諸子婦孫集數百指府君恭人撫禦均洽臨蒞莊肅遣太守逰邑庠其餘因材授事太守果登進士宰宣城府君恭人心期髙逺嚴誨不弛宣城政譽騰溢乃有風憲之拔入南京江西道尋謫永寧宣撫司經歷府君恭人猶且賞其往而厲其來云已而遷知石泉又攺富順丁巳國家立太倉州拔知州事三年載有專城之拔而忽銜卹矣時年旣耆傷毀怵迫猶在孺弱據狀府君生以某年月日卒以辛酉二月某日年若干恭人生以永樂甲辰五月二十五日卒以弘治庚申十月庚寅年七十七子男十一人太守長也次靖■﹝立凡﹞竑竬翊■﹝立戊﹞■﹝立隸﹞竱■﹝立巳﹞竲女二人歸丹咸已嫁娶孫男十七人汝工汝式汝經汝器汝貢汝賢汝贊汝資汝質汝寶汝梅汝仝汝辰汝佐某某工經補縣學生女十四人曽孫男三人糾孫言孫諫孫女四人卜以某年月日合祔墓在縣東北祖塋之次銘曰

華望維李芒寒列史太守曰冰柱史者耳勉寔尊朝紘無絀勢重光昌代廣南爍矣前鍾後發繄若考妣枌楡勸徳絲綸列義甘棠古栢陳根之自恭人好逑徽音世嗣思媚於承式谷爾似閟丘無塵風號露涕山輝宵燭銘詩斯在

方承事墓志銘

余杭方氏宗唐玄英先生幹始祖叔恭宋寶慶間從嚴州來通判臨安其子榮遂占籍焉至將仕郎勝爲元太平路當塗縣主簿承事其玄孫也父曰讓承事行十二諱祥字彥﹝闕﹞家故饒讓宣徳中以掌稅事沒於京承事方幼稍長母舉存篋並珈珥畀使營殖乃以之積粟貸人而取其息贏轉遷之然取不過制又輔以寛愼旣發粟歲大侵在在病田其所流布在白社萬石仙宅諸鄕間輒復稔見者從而繼貸其地卽轉之他鄕他鄕亦輒復稔諸貸者異之曰此天富方公也又樂其息薄竟無負者𨿽逃亡亦獨償之而後去且以其貸地卜丰凶焉旣獨執淳實不欺以爲利而果以自得所向罔弗獲業復舊而益熾猶云烝泉湧然所執愈謹其效亦不忒往往質諸鬼神靈嶽寺僧貸金去已而死其師無償意忽其小沙彌發狂作亡僧音奮迅白師言弟子前以某費得貸於方長者方長者則何可負何可負師乃歸金嘗買山於古城山主朱氏旣畢事朱復誣謂未受直與其徒三人邀議於山舎承事弗校卽更與之第指天矢之曰吾茍負若出門卽死於虎若負吾若死於虎朱出門上馬已覺體戰栗轉顧虎突來攫其騎咥其臋承事奮呼舉火燎虎虎乃釋去朱以縕著厚得不死乃自訟而語諸人其它動與吉會非一端一日黎明淩霜過潘板橋橋布木狹而修下瞰湍流甚險行將半見彼岸縞衣偉男子大言梁斷矣勿過因卽返候明桴而渡視梁果斷霜路無偉人迹意村叟也訪謝之通村無此人而旁有周赧王祠疑神助毎過必入拜焉又初生之夕家人見產室外火如斗旋轉不休比產乃沒又初由薴山徙石闌買居葺築之見所題落成歲時卽其生之期也毎宅心恵濟或乘馬經行畦澮加馭銜勒不使嚙一穂並回戒從騎謂谷以人若牛力而成是奚以供馬或誤觸覆負戴者物須下馬慰謝問價而償之鄕井急難赴救惟恐後時公家有一事厲眾往匡植之至厚糜金粟弗厭眾旣推服聲聞於上郡邑藩臬有賑卹之政必致諏議承事爲調酌動合機宜而首自輸助族𨿽蕃裕不以及之丁酉之賑尢厚是有邦秩之賞平生孝亷好禮燕居𨿽袒裼無惰气交納益友恆逺暴慢稟姿臞而精勵修眉茸綠意度明爽弘治庚申十二月二十一日以疾卒生宣徳辛亥十月十七日享年七十母顏氏生母朱氏配郎氏子男三長幹善書次坤次翼皆治易爲邑庠生女一適郎瓚孫男六曰鼎鼐漢冕似龍世隆女三三子以乙丑十月二十五日塟於舟枕山北麓新塋先事坤列手狀謁予請志予𨿽未識承事面而承事不予外曩遣坤翼從予受經竊喜二子之英拔而謂承事之宜食其報也比隔歲不聞問而承事已矣惜哉銘曰

大郡維杭大姓維方達於家邦於爍竹莊哿矣富人服義冠仁薄之如雲盎之如春誠孚表裏信格鬼神申佑於來其祉藹藹白駒在谷風塵不辱淸揚粲兮霜梧雨竹膴膴舟枕長奠幽寢云封松蔭其樂孔甚三雛翹翹殊有鳳毛載■﹝火旬﹞公華將翔將翺

王衛使哀辭

衛使王氏字廷瑞其人恢闊義惠業阜而持以謹勢順而發以和在名理事力可到者輒力爲之以是數者集其躬故遂爲偉夫吉人如其以財助國錫爵則歸於忠事親有禮善述則歸於孝交友會文輔仁則歸於信斯三者又其立身亢家之本也歲十月餘逰淮楚寓其家君已疾攜手傾倒數日余歸不期月而訃至哀其人積於中泄之以辭其大行見諸狀志稍撮布焉

元化幹流兮結靈謂人世善積遘兮誕胚令醇繄子之室兮亶富有宿媺子秋秋兮厥承以谷勺象適舞兮喪其妣煢無違兮裏觀禮繼考䢐兮益用情志事述兮不攺其政加以廣兮義茂成肖聖哲兮像於廟成室家兮仁無告藥厲病兮飦饉莩槥而冢兮救焚暴鑿邑井兮築梁道已逋責兮釋竊剽旣利小人兮曷贊君子文武之籍兮屢鍥文梓賓從並兮酒有旨尋奕射兮遊圖史禮樂交兮於胥喜居有養兮纘有子胡不適兮忽其逝气披披兮信大機糾錯出入兮何必絜齊淮湯湯兮亡洿期爲君哀兮亦爲熈幹其棄兮聞斯詒

王氏招魂﹝代唐寅﹞

魂歸來兮毋四方些東沈弱波漂榑桑些西遘■﹝虎久﹞虎實虐腸些祝融灼肌南沸湯些玄冰沍疊北裂肪些魂歸來兮毋上下些層闗沓九入亡罅些﹝缺一字﹞淵洄洑出亡駕些魂歸來兮毋趨隅些荒土無通蒼門墟些眾安沆澤陽之閭些火土丹澤沙所幽都些千沴萬眚不可以居些魂歸來兮入淮陽些故土之樂安靡彊些重城復湖渺翠蒼些喬閎邃堂綴洞房些食有八珍服有五章些帶金冠紗奕世煒煌些耳諧絲簧目丹黃些靑編積架古圖懸墻些嘉賓日合飛淸觴些燕歌趙舞妙不雙些優遊夷羊懌悅靡方些魂昨去兮亶來今淮之陽兮江之陰戎極目兮毋傷心

朱守中家傳

多澆風而長厚爲金玉寡文學則藻雅爲麟鸞鄕裏不得終仁士友弗獲全益乃亡朱守中守中旣亡余從京師宦南海歸卽遷左畿郡不遑往哭之無何返初守中嗣太學孔年來修繼好孔年亦時名士余也弔慶交懷無以答亡友旣用不自己立纂亡友遺美參采邢處士參所篹墓記爲朱守中傳授孔年並入家牒逺久知守中名尋其行者可從其家以斯文得之守中名正字守中朱氏世居吳郡葑門之郭富而谷之室也至守中特髙出族裏爲稟仁而秀孝於親令於族信義於朋友蓋惇於五品其最善也優文藝而良醫藥其餘也始守中生未彌月失父母華節婦守之世父瓚鞠之九齡從裏師金孟愚授讀甚嚴守中亦甚敏且勤成童時都少卿玄敬未仕守中宗人堯民致主家塾守中往從之𨿽指授與眾同守中毎見推於是時使入庠序捐家政一力科舉業其大成沛然當大振揚華節婦與老姑謂久大之家胤遺獨但守中單然一綫綴世緒愛其軀不遑愛其志俾得遂也然而守中居常慷慨恐落其操尙讀書爲文辭皆不少勌廢詩律嚴宻字畫秀潤知者珍愛之守中性最倜儻顓尙信義周卹人急發篋如拾芥憙結納還往名卿滿座過金滿堂也而余其最契協燭照肝膽者弘治中余當往京師不忍別爲言畱貽之曰余觀物之稟良於天也而用殊也可勝道哉世多爲咎於人嗚呼天也今夫玉地理色澤不相遼爲璣衡與天爲徒等而下之極至爲含於死愚人以■﹝白上死下﹞腐同歸又若同作器飾或賢人小人貴賤重不重不同用之又若並雜惡石抑揚倒錯施置其悖亂何如也今夫以士入眾庶而商農且獵而仕獨且柰何哉余守中璣衡玉也亦雕於玉人已而今在野余接之良粹之气充充爾嗚呼余觀今人妄庸顯而尊盡凷礫也以視余守中獨且柰何哉吾玆當與守中別相爲言之嗚呼守中毋以繆亂而敗修矣抑或當有後期旣而守中終戾契於時然襟素浩然適陶然樂也治亭圃泉沼種樹畜魚鳥謂之僻圃日坐所謂碧沼軒玩物養性吟著日富所爲書有詩摘要僻圃吟稿其舅氏醫也守中以餘力攻其說遂至超詣往往治人取奇效郡縣因以名醫應詔徵起之守中𨿽籍於有司未行正徳辛未爲督上道與張揮使延徳同舟延徳道病瀕死守中一投藥卽蘇他醫謂專門無此見也旣至以母節未受旌典辭其事以歸壬申病傷寒才三日自切脈云吾何死之亟邪涉旬果卒僅四十三歲爾守中長洲人父曰琳祖昱有孝行代父戍南京受知王靖逺以眚不及用歸

嗚呼世澆夫務碩苗者多涼徳有克富谷交培而嗣者安之不能學也或學而仕示其來以侈儇率如是亦自詒戚守中藐孤承先丰室而以學華大之又能使孔年襲休其不謂孝子碩人者與而孔年亦難能矣乎余少嘗述交友爲金石契其時守中且幼無守中守中且刻之木以其後量之書中人及守中者幾何余適謂當與守中罄皓顚驩曷至是也故繁辭以傳守中非以守中情誼云爾

施處士哀辭

施處士以其道昌其生安其死於吳興死後子起家進士將崇烜於時其學將皦然樹丕謩弘勲一驅古人列處士於是食享不可量矤其本道自茂哉處士薖於澗阿𨿽持賦集政於公繇縣官辟之事已皭然去曽不終列一主捕魚司水防吏曷道之云嘻身而剛亮有執於其家孝孝弟弟慈慈鄕則賦平恵流焉此天之能政者何必政於笏綬中曰道乎哉夫以道旣行不罪於天則可哀以道可政於笏綬而否亦可哀哀其道不哀其身人誰其不死如哀其身則進士之道也爲進士友並爲哀其哀亦無侵哉處士名某字某進士名儒字聘之吳郡祝允明爲辭

秉髙明兮履中直展貞亮兮洵堅特旣縝栗兮又坦平施於家兮奚爲政長願其爲幼兮卑願爲尊內不怨兮外稱仁誼蘭馨兮操松茂剛柔節兮玉鉉宜壽厥不壽兮哀則那孤之奮兮傷如之何孤志學聖兮尙賓王政由求兮文偃商教誠善兮躬自道道曷哀兮哀孤孝苕湯湯兮霅彌彌弁蒼蒼兮天目天倚魂爲山兮气爲水儷深髙兮共無止我有哀兮哀有辭公知不知兮知將我嗤蹇謼謌兮徒噓唏

侃齋徐公墓志銘

人之於天也碩厥受矣而護固之條遂之不傾於旣構焉則盈厥享天之於人也扈厥初矣而視聽焉而消息焉而應焉則贏厥終惟天人之際不可欺卓哉徐公斯其驗焉公之先從宋蹕由汴移吳之常熟至省八公珵爲元海道萬戶佩金虎符生恢祖居邑之漁梁以開緒立業生舉舉生徳賢徳賢生訥字敏叔益以豪偉聞生八子公行四徳賢敏叔皆以侍郎恪恩贈通議大夫都察院右副都禦史徳賢配鄒敏叔配周與公生母張皆贈淑人公卽侍郎之兄也諱懷字公允性溫而愨外簡而中頴外柔而中毅居度充舒有父風而自持嚴重不喜諧謔讀書執禮署其齋居曰侃卽其守可見矣初敏叔富且好禮嘗作家譜以聫族屬又作同居集以示省勸公恆曰欲不怍爲人視吾考欲不怍吾考視家集以是握心厲行期以副之率所履務循繩墨孝友爲政閨闈肅然鰥居殆二十年而不畜妾媵惟命兒孫溫足小蒼頭事饋食耳弟公度攜家赴湖廣長寧令爲之營室治田俾勿壊及侍郎公肅初仕四方亦爲理田宅如視長寧平居與人誠信熹周振割田助宗人空急鄰有孕字迫凍餒畀之薪米以全活病不能致醫者市藥作丸劑審而給之衢杠壊病涉輒爲整葺遇途丐隨予之谷粟初自漁梁往鷙山山西有隙地因買治爲塋貧死無棺斂者量相之使瘞於是成化間應公家興發拯饑遂被冠帶之旌然自奉又亷約邑令長舉從鄕飲不往逮髙年稍一出主賓位便謝不再赴前令楊侯乃致饋於家人謂其交稱也日月益隆而自修不衰弘治癸亥二月十九日方坐堂上命觴子孫進牛乳酒飲一巵命冠帶服之復端坐而逝其生永樂甲午十二月七日享年九十配王氏賢而先卒王文肅公■﹝亻與﹞銘其墓子男三人曰紀曰維亦皆先卒曰緗女二適趙偉許浦孫男十二人珙琥■﹝王扁﹞瑢球瓏玭環瑮瑺珍玖女六人皆有歸曽孫男十二人文恕慈惠恩徳愚佾健俸余幼未名女十三人悉幼玭郡學生文邑學生緗卜正徳元年十二月十六日舉柩塟陸臺之原卽王氏穴以祔先事奉塾賓夏元玉狀來徵銘嗚呼公之生壽而富好徳考終多男子如是也其得諸天信亦盈而贏者矣夫贊之銘曰

視應而全視全而延曷不應之而以全以延玆銘也以天仁不侵富義不妨利曷不務之而以富以利玆銘也以世惟天惟世其不爽也若影與形而以徐徵惟徐之徵惟徐之銘惟徐之勸徐勸亦弘

袁介隠誄

袁出濤塗世望寔都逮於建初有倬司徒雪僵昭操日愛興愉世導而流有匯於吳萬戶五傳乃及夫夫凶割夙鍾舞勺哀孤上無二親下有兩弟屹如成人山嶽其气維持家觀勤渠生計綴旒之纎頹綱攸系維纎以堅系則罔隊哿矣兪翁鑑玆美器妻以愛息聿來館贅益懋益力焦晨惕夕如川斯楫如吹斯翼旣亢袁宗亦弘兪室義惟制事仁斯愛物煢煢幼季眇焉無因左挈右攜迪爾成人嗟嗟兄子二孺其貧芘爾居廬完爾婚姻棠杕其華鶺鴒在原何以方之張仲君陳家澤允瀦餘波肆潤爾乏卬振爾負無問有負而惶乃計行遁曰其來歸卬不女困女曷不信歸爾劑券善積欲余祥來式符家肥業腴翹然三雛伯也其士雍頖涵濡帝曰善教往職師儒仲季克家乾父用譽承顏善志並玉環除天回地遊玄造靡凝無始不終無平不傾翛然還化大耄之齡嗚呼哀哉公有誠徳侃侃悃愊尙絅其質如弦厥直爾何噂沓卬不爾惑今也則亡脂韋艥艥公有敏材獵綜羣史堯夫喜吟子云奇字歷代治忽人物臧否貫丳鑑別粲然掌指朋來樂意今則亡矣公有隠節執之以介始從官勸分贏拯憊輸我廩廛卻爾冠帶載遭渙汗賜級耆艾公亦曰辭匪我之惠褐寛終身其榮則大霜松雪竹鴻冥鵠邁穆然淸風今其安在日月弗居往則玄墟靈旗風薄發引須臾考行抉潛揭我華書恔厥燕翼以廣州閭

吳羅公壽藏之銘

羅出祝融妘姓周末國爲楚滅子孫因以爲氏歷葉有人至宋通奉大夫兩浙路提點刑獄某生壽山爲平江錄事因家於吳壽山生聖儒聖儒生迪功郎謇謇生黻黻生瑩甫瑩甫生公約公約生仲華世守儒術而家饒貲積號金銀羅家仲華生感字守信國初以賢良徵不就寓業於醫生肅字原敬修身繕性克紹父業而歸心玄寂配許氏乃生公名繹字文賓少將學爲仕以家落去與其黨楊公玉同服賈無幾時視所入利越常算公玉疑有未歸人者相與檢校數日無有也始分取之公玉因道諸人羅君殆所謂天富善人者後其興乎已而行貨京師一往後不能遺其親乃不復往居殖益雄四方商日集爲貿遷公爲裁平物價旣乃曰吾寧能爲老駔謝不爲性孝弟事親盡理婦馬氏有容徳而失意於舅姑公曰訓有之矣子甚宜其妻父母不悅出竟遣歸其家後馬父迫馬更嫁馬不從以死徇之公之母乃悔命公祀於寢公亦不敢違也馬旣沒同裏周參議欲納爲贅壻公曰周公女出富貴安知非庸奴其夫而傲舅姑者吾不能向人喉下取气也謝之其髙亮又如此初以兄疾門戶事多自持之十年費六百金皆自其力後分爨不校但指其居曰此先人之廬子我數椽遺子孫足矣親沒竭力喪塟不以累兄曰親亡自應塟兄勞自應代吾不知其它脫獨生我則將誰歸歟聞者韙之兄感動友愛彌篤兄子疾護視醫理至廢生業持身周愼行必再思取予務當義雅尙含容多所施濟江西廖某誤遺金二斤有半訪而歸之又淸江客遺四鋌復歸之客請畱一以酬徳公曰吾不以義顧不以四而以一邪竟卻之或竊帛數十束爲他人發之公曰非吾帛也鄰人築室稍侵地或請語之不從曰語而不從則當訟之傷鄰好矣且訟必橫費曷若以貿他地無幾鄰竟售居於公家落時嘗受惠於妻兄姜仲安姜沒子且窘乃居之室給之費死營其喪比塟又買田以給其祀官修築閶門埤及麗譙及越城通濟壽安諸橋皆屬公董役具著勞助壬子歲饑官勸分旣以姓名應之得賞級俄而里正復以其字聞縣令史君致之來公持檄白令云云令笑曰此義事能重應之乎公曰然復輸之令復與檄公持二檄詣巡撫都禦史佀公謝曰民志不在簪組請辭佀公曰國恩也不可公乃受非大禮典不之服焉公於儒醫龜卜陰陽釋老皆能通之遊玩博奕絕於身家積書以教子孫勸督勤厲食指八百禮齊法守閨庭肅雍與人誠而和或就咨議忠告善道不良飲而盡人歡莊人文士多樂與交然不喜趨附郡致鄕飲酒數往後乃止曰吾恐以數取慢耳年旣髙豫治壙於武丘鄕花園浜先域之次以屬予銘因爲序而贊以銘公配初卽姜與馬繼以周及吳朱二側室所生子曰節周出娶王曰艮娶劉頥娶楊皆吳出初子未生時有表姑之孫徳良孤貧無怙公助育之今名謙娶唐氏女曰咸朱出適髙麒孫男五人曜娶朱曉娶徐昉聘金煦聘陳昪尙幼女八人曽孫男一曰正孫女一人公以宣徳癸丑十一月壬寅生今歲行庚午年七十有八彊健如壯夫其銘曰

凡壤之貴視藏以卜美木嘉谷兼金良玉人滿九土幾何不辱艱哉善人恆百而獨公則罔艱仁至在欲懿玆膏墳將俟韞櫝日月其徐大寶於伏宜曰仁丘■﹝言恣﹞爾陵谷

劉介翁墓志銘

介翁劉氏諱某字希福其先沛人始祖某仕宋某官居汴京扈國渡江再徙今吳邑世承仕學曽祖文昌祖景暘父宗美母陸氏贈監察禦史繼昌之女介翁生有髙志性喜推予自其幼已然旣長讀書崇禮不慕聲利𨿽身世戾契未嘗詘已幹物務義事不視盈歉爲盛衰有於氏奴竊金一篋來投乞収匿以侍叱不內復諭主奴恩義奴感悟還於於王福歲除夕爲市易誤贏金數兩追還之且戒其勿怠途行得遺帨囊金鈿止道傍以俟俄頃女奴泣而來訊之實也卽畀之去時方饑家無贏儲焉客徐州時同邑葉蕙病疫同邸皆引去爲治藥省視久不勌蕙賴以起見人事紛揉循理辯論枉直排羣嘩弗顧皆嚴憚之或勸非逺怨計卽作气曰天下之理直焉耳吾寧能辟怨以畔理人更嘆服毎多諮決焉見崇飲荒逸者惡而斥之人方以陶士行平生服食整潔不惑左道示其子曰利害二言皆非義所校然臨世不可不特愼於是茍利顓於已害必歸於人惟應以義公好惡則寡過矣與鄕人少者語亦以是病革時聞有讀時臣直諫章疏猶呼子聽之曰作人如此庶幾無媿與其方亮合道毎如此也生景泰癸酉八月六日卒正徳丁卯七月七日春秋五十有五配章氏子男二漳浣女一適陳言卜以某年月日塟本縣下倪村祖塋浣文業丰茂當益大翁者手遺美來徵銘嗚呼以義而廢利持正以裁枉斥荒推其有以續匱皆斯世絕難事君中歲以介翁自命於是信然銘曰

古有黔婁一髮無茍亦有季路生不回口往者其難今莫復覯有重吾邦繄子劉子其義近婁其直近季介哉介哉古之遺美

處士丁君墓碑銘

丁氏世居常熟柴涇村號柴涇丁家其先出於汴曰良之從宋南遷蒼黃師燹間譜志狼借故其先後無徵焉迨子敬生仲玉仲玉三葉曰望山望山以義賑賜級娶同知濟寧州金和夫女乃生君君諱森字符秀天賦豪邁少時志規仕顯後弗克業性孝友望山有別宅在廟涇村去柴涇數百步君旣壯使居之君𨿽承命去毎晨夕返親舎定省不廢子職且恐承事來視日具膳羞茗醴謹伺之至則安奉侍養愉愉終日素情固樂放逸比在親側輒斂語攝體不敢少肆一食飲亦縮縮不求如意時序敬修祖祀意气惻怛平生倜儻自命不爲瑣尾態居度雄闊意尙華侈未嘗逐逐利殖間見人有務儉固者曰貧富天也人生貴適意何以自苦爲乃盡出所藏飾垣宇葺梁道令悉新麗肥鮮綺紈未嘗離口體旣以身不遂士業比得一子喜其頭角巉異曰此足以畢吾志矣遣從師遊日夕督厲成業或乏束脩以上卽粥田以繼之得賈徑歸之師無少畱吝曰寧棄吾產無寧棄吾兒云其後產益薄然益浩然若罔聞知丁旣素爲鄕曲尊信人有小不平往往來質君獨以仁讓宅心睦於家遜於邦以是寡怨凡質成者獨不肯與其事毫髮無茍取焉嘗署其堂曰種徳以見志又以家占虞山尙湖之勝放情杯觴以恣眞賞世紛一不經懷因自號尋樂居士然竟以酒致疾淹頓牀蓐踰四三年弘治乙卯八月十日且革無戚戚色呼其室曰來吾與汝別矣呼其孤曰成敗由爾非吾事矣遂瞑年三十六後二年丁巳塟於虞山邵家灣又十年而孤起進士爲南京吏部文選司主事思暴君善於碑持事狀以屬允明乃摭列而系之銘孤曰奉也銘詞曰

虞山崔崔尙湖洄洄傍有隠君長眠化臺維此隠君豪闊之材意拔羣夫气遊八垓彼哉鄙人鬥筲爲儕珠璣盈頰糞礫在懷隠君曰嘻取類奚乖人生本適何自梏之有美不禦積笥蠧灰華堂錦裘有金且揮蕙殽蘭蒸名醴滿罍山光湖波笑口日開彼世是非凂賄集菑何有於吾衣不可埃乃養於尊乃訓於卑破產贄師產罄亦宜玉芝不培丰稷奚爲芝也克榮三秀葳蕤彤蓋王庭瑞慶大來尙有崇階絲綍褒貤淑矣隠君終耀亡涯自厚其生樂只有骸大閒皎然自作穹祇式薦嘉名宜曰達哉

懷星堂集卷十八

●欽定四庫全書

懷星堂集卷十九

﹝明﹞祝允明撰

○傳志

程文林誄

特授文林郎新安程君名昭字用顯以弘治已未卒於家正徳丁卯塟於許龍川子孫孝孺願著先美其甥庠士戴君昭致辭乞誄遂爲詞曰

周伯休父肇氏於程爰及忠壯霆激云升黃墩奠居世毓材英有將於周東宻屯兵以障鄕閈臨溪是營宣和再徙建炎專城宋季元杪其居載更天朝晏休始定而寧文昌之坊世華聿騰比及於君孝友性成藏焉修焉斯用而行春誦夏弦秋螢冬雪園無遊迹帳有燼湼渾灝噩噩遺書顓業二帝精一三五謨烈有舉而措千驥一轍以逮余編羣經宿牒學海藝圃肆功涉獵靑衿入泮才十有四學殖云烝文瀾川至伺時而升姑餼而肄歲戰文場凡八校藝縶之維之驊驑亦躓乃貢於廷皇曰吾試試而第之允冠多士君曰止矣行藏有時吾齒彊矣尙需來期柰此居諸曽不我稽豈不榮仕母髮皓垂菽水幸充五鼎未涯忍曰違之南北坐羈觀其會通孝忠互施惟義所在可固而迷白之有司聞之赤墀皇曰善哉其志可依特賜寵命七品秩階爾其終養遂烏鳥私君拜服命被章來歸猗歟孝哉古人一揆乃築乃構乃豋乃豆承顏晨昏身老若幼今而已矣髙操不朽周貧仁術教子義方有事西疇屏迹公堂朋從日集崇論洋洋和而不流簡而有章惟老成人矜式於鄕胡然不祿先露溘亡軒冕或來死生浮休孰不有終身去聲畱子孫孝錫安宅斯丘有耀於遐揭此文旒

劉時制墓志銘

時制塟以其人應銘以其世應銘郡學張君承慶爲狀似余曰執事銘時制蓋猶王介甫於王逢原黃魯直於邢惇夫然夫爲逢原惇夫微二賢不沒沒今知二子亦多以二文余愧不及二賢文爾然而述其實或因人以考言因言以尋人言不爲無用據狀劉出於汴其隨宋國播南始貫常熟者曰亨來贅長洲產富道谷遂奠且望者曰希仲希仲生啟東華實益茂皇封刑部主事其子卽山西按察僉事完庵府君玨國之老鄕之先生家之烈祖而時制之曽大父也祖曰徳儀生父曰安簡處士傳字紹伯母錢氏所後父曰元之時制生性气淳和才具俊邁賦詠圖冩游泳藝圃與羣季爭能家學粲然其仲兄時服出治經於學官登進士第時制去爲父任門戶事益有治局筦鄕賦善徵抉獘多禆縣官力家督牟略田計漫滅竄伏百狀鉤滌還於初法司核軍田部使者董水利嘩徒誣訐時制家時制皆往直之平時力穡廣產散積濟乏勤惠之迹不能一二數元之安簡弟也始無嗣嗣時制時制孝睦於兩族充然諧也廣及嫠嫂孤侄諸族屬靡不禮以周初元之贅室錢先沒乃歸繼取吳及元之沒塟時制白諸長者遷嫡母來合祔人皆韙之安簡固髙亮特器自謂時制惟肖也蓋劉氏風流典刑當吳中王謝諸郎嶷嶷時制且有幹實猶車騎遏也時制始以成化丙申生以正徳辛未九月壬申卒生三十六年爾妻鄒氏生一男曰遇聘王氏女一許聘張某又明年某月某日祔塟先兆本縣逺字圍之郊原余先王父參政山西與僉憲府君誼並兄弟二氏媾好汔今不減余安敢辭銘獨愧且恐文弗能永爾時制諱度詩云

苗之夭夭秀之翹翹有尋其標登厥實以饒乃以霪以飆腐於場以漂搖嗚呼傷哉大人昆季號而招時制歸來乎歸來乎其亡不之者或化爲金璧芝桂尙粲劉氏之芳馨與聲以遙慰爾父爾兄勞心之忉骨肉之復土也誰則不雕

志謝可節墓並銘

秀才謝可節之墓嗟夫書刻盡乃夜華而萎或燎之膏竭以灺何嗟之爲乎玉完於璞出作禮器永用享已矣旣器矣炎焚而泥沈之繰繭以就杼經緯旣成被服物庸或染之靑黃丹縹纁緑五采可絺繡加益華貴已矣未杼也委之牛刀寸截絕之不悲失日炬葩葉是也不悲毀玉斷絲豈物之情天之理應爾歟惟孝友於兄弟閨庭粲溫益友際處信金石忠裘粟而气蘭芝也斯可節之玉也功勤學廣思新文蔚先進者謂之球玉龍虎董學使謂才髙气充同儕之雋曰武庫也斯可節之繡也可節爲吳縣生員今年嘉靖乙酉秋鄕試南京羣數百輩叢出棘垣扉外萬牛馬走擁可節寸步反側行數十丈跟及地曽不聫二三武可節胸背抧塞比能自展步而血結鬲臆固矣彊臥逆旅同舎狂童亦姻子也肆妄語自詫坐取名第可節端直人惡斥之迨同舟此狂益譸張不休或繆侵可節可節益疾憎且憤气鬱鬱怒乘前淤傷其肝歸問醫竟不可捄冬十月二十四日死此則其爲焚沈寸截也者當悲不悲邪漢悲賈生唐悲歐陽詹李賀宋悲邢居實今忽悲可節可節於太傅固少讓去詹賀輩不甚逺何代無此悲此悲爲舛枉問天不得其言無若視子淵悲可紓也嗟夫觀顏氏誼可無悲觀誼詹輩可無悲觀詹賀等可節可無悲可節師顏賈友詹輩死且同之亦已矣已矣人間事紛亂無限何足銖寸校余與可節五世交可節父元和余異姓老弟也慟可節不止作哀詩甚寃苦以示余余取其意推闊之使刻可節冢石謝長洲儒義家可節曽祖會舉人祖炳至元和爲七世同居之門可節母吳妻劉二子潾涵涵後可節兄儼女二可節生弘治壬子十月卅晦得年三十四沒後兩月爲十二月廿二日丙午塟胥臺山可節名僖余旣悲可節不已寫爲楚詩慰元和卽兼以爲銘

月幾望兮玄云滅兔蘭摧梓枯兮竹折桂蠧殀鵷雛兮碎石麟雎鳩吟雌兮鴻雁弔羣白楊蕭瑟兮黃波東注無回聲空山窈窈兮宵冥冥嘯山鬼兮舞狐狌安得彩鳳鳴噫安得彩鳳

鳴癡云子塟銘

癡云子朱氏蒙名大經字也世居琴川癡云子天眞不蠧物藝呈標淸非絕羣和亦有立研丹殺靑牢籠物狀推宮敲徵融陶性情江海吾家軒冕何物蓋受之而用不罄故有餘貴任之而不必遂故無畱戀庚申之秋予曰遘止無幾問子人曰往矣乃知以臘月二日扁舟訪友數酌之餘醺然返棹一臥不寤竟成長歸嘻何其去來之際如是快哉其初正統甲子八月十六日生在世蓋五十八歲明年三月某日其子藏其魄於招眞之原請述幽石從而刻云

魄陽之於於還遊太虛魄息玄廬靑松衣被白雲滿墟嘻樂哉歸與

張翁墓志

張翁非今時人也醇醲醞其漓衝簡夷其煩函眞擁朴坐回古風何必讀書然後爲學虛皇授契寤寐玄綱琳編瓊簡童冠誦習慈儉不先允執三寶耄壽臥疾忽呼其孫令誦聖號家幼悲喚返而吁曰旌蓋旣引乃此邀沮勉畱期月翛翛而逝嘻何應答之確歟銘曰

張爲姓謐爲諱曰宗學乃其字考孟璣妣陳氏陳蚤失沈斯繼室於王始出贅生子裔毛氏儷女一人朱泰壻亦有孫兩昆弟曰靈倫顧龔配出二雛曾孫輩秉夷長執中次曽之女艸虫是翁初生辛丑歲月春仲日十二及戊午秋之季其日十乃奄逝七十七居人世甲子年月寅位癸酉期歸於竁髙景丘魄永憇白鶴導兮玄猿侍參彌羅兮謁穹帝睨塵區兮時下戲

王宗肅墓志銘

神仙之說或者謂其久亦自息然旣從仙出必有非俗情所測識者吳城中街路有王省幹氏惟以傳所謂遇仙丹者爲家凡父子之承述率以是其藉以生亦獨以是而守先說甚閟靳不輕以語人至於今施之逺猶良驗焉予故識宗肅宗肅諱鏞字宗肅本出施父孟文國初贅王氏生宗肅宗肅長而承王母業故從其姓無易省幹遇呂公事在宋乾道間於宗肅輩當十一世宗肅旣服事其術而其稟質本自淳懿乃益專以任眞處世平生無分毫外願每旦日但課念二氏籖典持戒修善飯緇齋黃未嘗有勌歲以四月十四日呂公誕辰修祀整飭如承大祭嚢槖𨿽不盈溢而矜孤卹窶葺治街徑若有餘者其大節則能養塟父母孝敬誠篤爲最可言且其襟情夷坦犯之無怒色三尺孺子與接話亦溫實未始欺之而家計盈缺一無所動於中家人當缺時爲之商評則徐徐曰聽其自然而已其閒暇時亦頗去讀書吟詩接晤良友杯榼時禦浹然甘適貌古气寧予時接而愛之昨弘治辛酉十一月某日乃卒其生永樂甲辰三月二日閱世七十九齡配潘氏繼陸氏生子男七人洪淮濟瀚渭洲津女二人嫁呂淮某孫男一煛女三王之先塋在吳縣十一都冶字圩之原諸子以乙丑歲某月日塟焉豫事來請爲銘乃按呂淮所纂狀敍之銘曰

气揉賦醨鮮醇醲醇之流衍亦有鍾彥哉宗肅的其逢涉世岌岌恆融融志不愧承遘仙宗享世七紀回塵蹤蒼梧北海訪回公儻其遇之攀而從子孫勿隳此古風予筆耀華題山宮

孫功權墓志

孫衡字功權以字行其父自江陰避世來蘇酸苦造家功權繼之幼輒勤確務生居積書繪文玩今古珍器物遷易爲殖故所交接多大夫士間然務是者大率輔之以諛說求射中功權動輒以莊直爲詞質質然如老宿嘗語人曰吾勝冠便戴此平定巾歷壯老不肯一日以小帽自褻又遇人不以前後貴賤富貧易心攺禮多直稱其名人亦容之且謂其自述應非僞也暇時或相與裁品人物必曰某才能若某事某事然無徳某寡才若某然有徳重重輕輕有類儒史晚年作一小亭目之曰安老多爲章表而今吏部侍郎匏庵先生特寵之以詩時在某年功權旣八十矣气血漸消久不飯日惟飲酒啖少果物某月日奄然而盡亦無大疾苦初配顧氏三十始娶子男二女四明年月日葬某山長兒文拜乞銘墓銘曰

徳以取人而自亦少愧勤以立功而卒食勤味七紀太平生長老死尙徳之詞猶若入耳功權功權亦安死矣

陶孟實墓志銘

王章曰此輩與一把算子不能用史以示譏余恆謂未然仕學皆自有本末重輕不可偏且倒耳若盡去度數塊然守理性其亦何以集功將全才不如是也自士以經術從政則往往略藝事至不能遺也而付諸彼其果然哉余因陶孟實家乞志孟實而感之孟實姓陶氏諱信孟實字也家吳縣吳苑鄕之陶家場父仲融母金氏生孟實抱賦簡質不喜爲靡麗然外闇中融思致明締深通九章之業用以條析積聚斤斤也毎縣令當饑年計會裁損稅賦若稱停徭力輒以屬孟實蓋無窳事者孟實亦足觀矣夫夫所少於計籍之手者愳侵牟也茍司存旣治將之以端愼則以何道黜之玆孟實之始不獨感焉而志之宜者夫孟實以某年月日生某年月日卒年若干其娶某子男三昂某某女二孫男四某某塟以某年月日墓在某其家之請因其友陳良玉以來良玉且爲狀云耳良玉固信人銘曰

漢名元理齊庸九九求也之藝從政何有陶旣才美端愼將之魄陽斯盡重以吾詩

承事郎欽君墓志銘

信民姓欽諱允言字信民吳縣人五世祖銘洪武間起家進士授湖廣道監察禦史有直聲坐謫戍遼東曽祖遜祖禮父士俊母馬氏生信民而父沒信民𨿽孤弱賴母拊以長輒克家治父故業卓然而植充然而肥也其業主總商賈貲本散之機杼家而斂其端匹以歸於商計會盈縮低昂而出入之刻時審度彼此以濟皆信委帖服焉蓋其資本聰明識理道又有材局幹能又性倜儻開誠布公用是以得之然爲行又良能孝親痛養不及父用情於母甚至燕居無惰气與人不茍言裁事多中節後奉例賑饑受冠帶之旌召相公事以勞病瘁正徳丙寅十二月九日卒於家生於成化丁亥四月廿三日得年四十娶孫氏子男一人曰冕聘袁氏女三人長適郭恕次未行信民之卒冕才十齡其婦翁袁君漢章爲相後事五年丁卯十月旣朢塟於靈巖鄕吳山陳灣村祖塋奉塾師陳嘉甫之狀請予爲銘袁君髙士所譽必有試嗚呼世固有通明之材將之以忠信居然事事合理宜物何必讀書然後爲學信民惟其人也袁君又云其病也諸商來視相弔曰子或不諱吾屬將疇依灑泣而別其動物至是不亦信哉嗚呼銘曰

蒞物之要知及仁守豈巨則然而細乃否彼玩其細或昧以茍乃迷而躓孰任厥咎哿矣欽氏美自性受卒食其效安安丘首其才其生偕酬不負尙不負於來以昌其後

承事郎盧君墓表

弘治十八年九月某日吳邑哀子盧慈葬其考承事君於黃村平原之新竁以知隨州史君引之所述行狀來拜乞爲文詞表樹墓上盧出太公望齊文公曽孫髙徯以采地爲氏中世望於範陽號海內四姓條分於吳亦旣久衍著爲盛族按狀君諱棡字熈逺髙祖廷震曽祖子謙祖文寶父以傑君旣紹武先業服賈居貨嘗謂人之於世業有異宜心有異存邪故夷然以坦易祁然以寛紓掔然以惇厚寧弗腴吾殖勿瘠吾天君也力可及物者秉毅敏爲以達吾義他日江南連郡洪潦江湖泛漫長吏勸分君旣應格被郎秩之旌已而凡官有力役則以命前受秩者往董振之會瀹白茆港因簡君蒞事君捐家勵公績用告成退處井閈操修謹謹以飭於有家年未耄荒而子姓蕃庶駢事僇力人間事無弗足者歲在癸亥季夏上日春秋告終享世五十八年君之母爲範氏妻爲史氏卽隨州使君女兄也男子三人女子一人孫男四人女五人三子者慈恩憲卜地營壙差此谷旦舉柩窆焉嗟夫先師有言茍志於仁矣無惡也君執心厖渾不以業遷不愧於善稱矣又云不患無位患所以立君賑凶之惠滌川之勞不赧於郎秩矣又云積善之家必有餘慶君子孫薨薨勿替引之不忝於祖系矣率三者以始終旣順旣安殆非聖人之所與與鄕邦僉悼宜樹風聲近慰嗣息逺詔陵谷其文曰

抱淳懿天無虧赴民庸亦有施九屬洽家之肥粲於邦靡愆儀生爾死■﹝飠芺﹞若饑華身章銜國階蕃來胤流祥禧瑑遺芬表山陲安且耀亡窮期

趙君墓表

君子之表人必其騁奇樹異駭聳羣聽爲不可恆者而後可乎如是則中庸之所以鮮也聖人且嘆之何有於表乎今俗情所最乏無若亷與遜矣夷於門跖於室而後利羊其貌狼其心而後得則莫不惟利與得之趣耳而何亷遜之計有人焉不食薇而毋以利遷不脂韋而毋以得累理如是吾如是耳則不曰誠亷若遜哉誠亷若遜而不表之得乎哉吳趙君時憲氏誠亷者矣誠遜者矣旣卒君子思欲表之曰不可以無據會其子鎬有舉而屬之餘余何敢以君子居從而表之君子意也乃從同人陶君麟狀述梗槪一二君居南濠叢市中爲醝賈賈葉端誤溢直旣去君復程厥金曰誤矣追歸焉異時又有誤者歸之如葉端是非亷者歟持躬遇物虛襟衝然如弗任鎬治易爲吳學弟子員君嘗取其書讀之至謙瞿然曰謙之理如斯乎吾見人卑牧者恆契於懷今幸窺大道指歸吾敢不服膺終身誦之乃以謙署其齋是非遜者歟帥二道也表而傳之可也君他行稱是愼重溫雅事父廷宏善養志事母王克以巽裕解其嚴卞之性日用儉約奢俗不能移待夫人嘉善而矜不能其歸金事旣著後自亦嘗誤溢金他商他商亦歸之人之善易感應也如此君之質尢敏於醫卜形相五行諸家言多所通解少獨以病弱不能事進用之業耳君生天順己卯卒正徳丁卯年四十九一男子卽鎬承考揚顯器也以己巳正月三日塟君陳灣村原故爲書穹石如右以表諸其墓前

盛至剛墓志銘

盛氏世爲安慶桐城人居鳳儀坊以善世濟而弗用於時至華二生茂茂生君諱健字至剛八歲而孤出就外傅卽克自持異同隊少長資尙恬雅初先業甚丰至是少落君能益自約脫略紈袴態旣冠娶力綜家政業浸以復故茂始配燕氏出三女燕沒繼胡出君及一女又一弟泰一女弟出庶母張於是上有二母下有弟姊妹六輩咸未立所以養事撫給甘脆燠涼奩具之屬皆出君種種周致孝友之風藹如也自以干蠱弗終學篤意教三子延良師禮賢賓夾輔之其季曰徳蜚聲頖序戊午當試京闈咸謂其可拾取君曰學優則仕若固可行盍姑養以伺之乎徳不敢違辛酉猶然迨甲子曰可矣徳承令一往果峻捷時以八月晦揭榜南都去家不五日徳歸舟阻於石尢十月四日才抵舎是日卽君生辰也有司鄕縉紳交賀君播爲雙喜詩什君敬受而所以朂徳者尢切君美姿儀中懷衝厚外度散朗當銜卹時三惡奴乘紛披攘貲畜叛去易姓而處猶齊民比其後奴死家且赤還粥其子孫又歸君家君亦不究其往人信天之好還而稱君之長者也君善飲酒喜賓客正徳丁卯正月二十日卒生正統癸亥十月四日年六十三配同邑王氏先卒三子者長曰隆娶周次曰儀娶張次卽徳娶倪二女壻胡文敏汪漑皆王出也孫男五悉幼徳以先輩無錫丁君所爲狀乞墓銘乃摭敍而銘之初王之塟在烏石崗至是諸子筮地以合王兆者遇臨其繇曰元亨利貞至於八月有凶以祔祖塋之側者遇豫之坤其繇曰由豫大有得勿疑朋盍簮乃從祔法筮日曰某年月日吉乃窆銘曰

天道益謙無往弗還循昃而午厥理常然於昭盛君弗瞇於是旣槁而萌乃壅而潰彼以蠱亂我幹而治彼以趨躓我徐而至弗弛於道弗張於欲有佑自天實受那福有松在澗郁翠於晚君實所之觀化長返虎魄菟伏有煒其文世需旣顯歸耀靈根

崔孝婦傳

崔孝婦諱某烏程棲梧裏詩書家黃庭畹長女十三失母執禮如賢丈夫三年不葷十七嫁吳江崔文友其孝動二老者姑曰孝婦哉猶吾懷褓出也舅曰孝婦哉猶吾良子昌吾門姑疫將死竊刲股肉和藥姑飲訖卽愈越五日其子澄始知之而哭孝婦掩澄口曰此非合理道事毋使人知他日姑死孝婦哭失音不能言絫月始復孝婦父母墓地爲貴家奪孝婦力不能外施俾澄請於尊長以簮珥營他地遷塟遂以憂憤病死年四十九論曰

孝因心生不以賢愚殊聖人作禮以輔其偏故曰刲膚非孝事若女婦類鮮聞道𨿽少過亦足賢矣崔孝婦又能知此其可謂知道哉其它行則亡弗合理稱孝宜矣稱孝宜矣

陳子中室李氏墓志銘

允明於陳爲母族之親稔知令人賢其卒而塟也子天貴請爲銘其所纂行狀益贍悉約而述之曰李長洲著族令人處士景淸妃金氏出也諱秀寧十一失父外靜而中穎不與羣幼女類季父光祿丞景洪賞之十九歸同邑陳君子中子中父志道先生爲萊陽訓導子中攜令人往侍或慰其少而逺母不能無悲思令人曰吾始獲事舅姑惟失驩是虞而曷有於他懷萊陽有充耳以賜令人令人謹其服藏或曰石耳奚過謹令人曰嘻匪物之謹賜命是謹聞者韙之及萊陽歸田家少謝令人相子中致養滋味不減焉比萊陽沒送死尢飭而厚子中嘗疾瀕革令人罄所有求治或諭疾不可爲徒費耳盍存縮爲後計令人曰與費產縱不效吾且能縮於獨守時惡有豫謀一軀而坐伺其殆乎已而子中竟起子中兄弟欲分養母子中謂母安令人請獨終養令人亦曰然遂迄如志洎子中爲兩弟娶婦爲女弟治喪令人力亦厚鄰夜火子中不在捨令人弗顧其室左捧萊陽遺照右扶姑以避子中愨而儉善治生又賴令人內相之家寖裕喜周施有勢家奴持主財失諸途將求死子中見之謀及令人欲爲償之令人卽舉篋以奉他多似此陳故以儒業授受子中初務學以體弱不仕迨令人生天貴子中遣遊邑庠令人所以輔迪之尢篤平生勤愼莊嚴不妄言笑不憙矯飾約而不求盈而不汰壼彛具焉姑嘗稱曰吾獲此孝婦媿無以報之姻連家納婦者至假服於令人曰使新婦被之庶幾肖其人也其見重於內外若此其生成化丁亥正月甲戌卒以正徳丁卯十二月壬午年四十一生子男一卽天貴勤敏博文顯庸器也娶楊氏漵浦令子行之女女二猶幼孫男一曰科孫子中以卒後二年庚午二月壬寅葬武丘鄕皇字圩之原銘曰

令族難爲女令家難爲婦令夫難爲妻令子難爲母難者繄惟人天彛本舉羽陳李兩華玉左珩聫右瑀嫓徳允若玆胡不偕遲暮靈原閟藏櫝光气燭九土尙有登席珍粲粲者瓊樹

賢婦呂王氏墓銘

賢婦王氏吳呂禹平妻也死且塟禹平寫其行爲狀請爲銘評其行謚以賢而述之凡爲賢之云所以爲褒褒者將以榮之也令不公知者不信之且或議之則何以榮何以褒爲哉若稱呂賢婦必有知信者余豈佞者乎狀之道賢婦懿淑工能甚多餘語其最大人難能者三一曰孝順禹平家與賢婦家世連壁居呂之祖父王之父誼猶骨肉兒女髫齓結爲婚姻及呂母將死欲見賢婦婦倉皇來嬪儀物闕如賢婦無少慊姑死無幾舅亦死賢婦與禹平治塟祭愼誠玆不謂孝順邪二曰安貧始禹平治舉業賢婦固望得仕進庶幾且富貴收之桑楡已而呂又失不成復無以爲商乃爲童子師守筆硯坐一席二十年賢婦虀鹽荊綀井臼晨夕胼胝瘁枯與禹平相視驩然曽不吐一片憾語視姻裏華首繢軀泊如也玆不爲安貧邪三曰厚倫禹平旣失父母蚤又有二幼妹長者同母未十歲次庶出才五齡賢婦拊育教之女事比長輔禹平資嫁之釐裝𨿽簡盡其心與力焉且無庶貳視之玆不謂厚倫邪至其性資柔仁手不刃牲遇虫豸未嘗輒殺之持度謹肅識文字成誦孝經小學書爲嘉言啟導童蒙諸行無足備云者嗚呼頹俗羣嫗蒙成於夫富則驕貧則怨慢其尊嫜而不卹夫同气十而九也賢婦總三大行而細徳周令謚之賢不可邪不謚之賢亦何以銘爲賢婦諱秀寧父曰宗肅母陸氏賢婦生成化庚寅二月四日正徳壬申病脾肺癸酉六月某日卒得年四十四生子男一曰繹尙幼女二長嫁周斆次亦幼塟以甲戌歲某月日墓在橫山先塋次俗謂薦福山九龍塢銘曰

凡銘者以示後冀知者敬且憐以勿壞而延敬且憐者匪以位以年而維厥賢賢哉呂婦王殆一十於百千慷慨更生之筆髣髴黔婁之室庶幾遺風之爽然

舉人謝君妻盧氏合祔志銘

天下之事往往難得其當或實盈而聲微形細而名誇蓋亦有勢以驅之於不容不然者矣凡今人之貴富彊達者多收亡稽之譽而閨冓幽貞之操則傳者百一卽傳也亦不究而章是豈惟人情之難得其當哉亦勢而已矣允明先參政仕給捨時長洲謝君會遊學京師來受時業遂中鄕試以歸連會試不中入監堅存逺大之志數年朝廷有風憲之拔而君先一日死矣時君妻盧氏守道於家寒靜斂黙不下古之節媛至於今四十有二年竟完璧以見往者嗚呼豈不賢哉士君子激一日之義慷慨挺烈鼎鑊河海者則孰不曰難矣乃若履臲卼閱世紀硜硜然恆其徳以終身是不難於一日之激者哉而其聲上不可登邦國之筞逺不可及四海之誦非勢也哉始盧之未亡也教孤兒昞以父之行教諸女婦以身之徳撫育夫弟之孤勲擇孫睦讀祖書爲縣學生凡丈夫所應務於家者優務之逮其亡也昞能無違雍睦能述遺懿馮金石以圖私傳於永久是又善福之理無闗於勢者邪凡睦所述甚詳故撮敍大歸而系銘其墓俾薶焉盧氏諱妙定吳縣人父曰志善母李氏生男獨昞娶魏氏女二人孫男二人雍睦女一人曽孫男五人儀儼侃偁僖其生永樂十五年四月二十九日年七十五弘治四年正月六日卒其年九月九日壬午祔胥臺山謝君兆謝之字維貞也銘曰

家運時蠱存滅際引先啟後維婦系碩人其然功則大黃泉有目四十祀相見並瞑在玆歲悁悁余望積秀嗣玄宅永寧伺封賁

懷星堂集卷十九

●欽定四庫全書

懷星堂集卷二十

﹝明﹞祝允明撰

○傳志

賀節婦家傳

節婦吳氏吳縣洞庭西山吳寛之女東山賀君元良之妻今儒士艮之母也其名某年十六歸賀君琴瑟雍宜裁八年而賀君病以卒節婦棄耀飾極哀毀用誠喪塟致力合禮族黨已賢之然謂少復弗子也徐之當徙其志暇日因稍導覘之節婦潸然涕曰聞女一天耳古今以不貳媾爲禮訓抑吾心本自願此不願彼愛惡去取自天性非他人所得裁量又先良人士類而大夫族也不幸不祿吾又能以匪貞蔑之邪具三不可而本性尢顓固不可解者謝女意休矣於是羣意息而且竢之節婦亦益安之事姑孝謹外寂謐閨寢久之族黨爲節婦貞居旣越二紀生春秋越三紀志行旣定矣如嶽不移井不波今玆當不爲厥終焉謀邪乃選於幼得佳兒爲告於先良人若祖考族人立爲嗣用承賀君祏祠卽艮也旣峻事節婦欣動中臆我今玆可以媞媞畢姑孝篤子教無隊賀君業異時能完心面見良人也已由愈閉戶茹澹被麤劬績以厲艮艮又秀良隠抱逺器未遽量皇帝登極詔郡縣舉孝順義節來聞下旌表於是族裏以節婦事上邑邑上府將升於朝時爲嘉靖初元先是府以諏於邑學官合學之士友以實對而且徵古髙行巨鹿之操烈重孤存祀之義以爲方艮持其語示余以余素友艮而欽母或計有以傳母事附家牒者因遂謹據述之爲傳贊曰

人聞道全節婦稱善一嘖嘖哆口已矣或傳一子刲肌廬墓士危言來黜辱必聳嘆不休如激忠不懷其軀固難亦或自賈聲以痛寸咫膚苫息中野視弔景寒閨畢生不有笑歌歡虞半亡人或凍餒交病婁鄰死絕難易假誠獨且柰何哉賀節婦如是抑非覬有今日爲暴廣之者其何爲哉斯天人之完者也以身爲賢夫爲令妻子爲嚴母族爲保傅家爲福慶國爲瑞天下爲治俗載俟之廷典來而爲聖王君師政教風四海爲益與繁巨且繁廓哉堂堂乎玆惟厥本柢眾其鑑於玆傳

李碩人墓志銘

故廣東參政椶園劉先生欽謨用其文學日月海內允明弱冠寔朝夕之始公近中歲頗隠商瞿之憂後得冢嗣於李碩人曰嘉■﹝糹育﹞嘉■﹝糹育﹞生十二年而公長往亦旣連有二弟無數年嘉■﹝糹育﹞輒大秀發章采燁然便復淵邁驚駴老長余益比焉有芝蘭之好無幾而殞遺一息曰穉孫踰三十年一日穉孫來曰自先人之亡不肖與嫠母銜荼負芻勉事孤大母惟鮮甘綺是慊幸而日月斯永於昨歲而終則旣八十二矣今玆將治長寢於府君玄扄之側離而祔之以舊以文石銘無外執事者亦碩人意也請按碩人姓李氏諱柔字柔貞長洲人考某母柳氏碩人在室女紅攸閒文籍亦涉府君初仕南京工部虞衡司主事召修兩代史居中祕與楊夫人偕無幾安人亡史事亦罷返初政乃納碩人生二女家縡是相府君攸宜旣而得男曰熈學輒卽殤府君復娶於賀不身碩人又得雄曰鶴壽而又殤乃又生一女府君以署郎中事員外郎擢河南按察司副使碩人乃二姙一男一女男嘉■﹝糹育﹞也府君遷廣東左參政謂地厲二親皆八十外畱碩人事二親復納趙氏與賀往賀終不身以死趙育二男曰嘉縜嘉績已而府君捐館捨惟碩人與趙二嫠乳三孤持家畢塟聘婚遣嫁外辛中酸戶閴閨凜力踰丈夫且不肯落儒宦事遣二幼並遊學隸弟子員■﹝糹育﹞特英拔而復劬刻少之竟病勩不祿於是碩人之苦囏轉倍前日語■﹝糹育﹞室曰少寡老獨女之烈釁我寔不淑閔凶是罹復連新婦新婦能知我心知而能一一而能定夫气有福禍行有慝良世有休釁情有甘慍故良而禍釁釁而不慍者安天而盡人者也我女也而勉克己矣婦其克我也乎婦亦能之遂與以有終焉碩人懿明如此性復婉巽或逢怒於長侵侮於儕無校意寒窘偕年愈深而甘勤不怠正徳歲庚辰六月某日體病才二日便盡七月甲子朔也比沒襟神爽然遺詞尢善飲茗一杯而瞑其初生正統已未七月某日三男子嘉■﹝糹育﹞爲縣學生娶贑州守顧公■﹝目寉﹞之女嘉縜府學生娶金嘉績娶夏亦皆先卒女四秀整適江西布政昆山項公之子貢士拱辰秀齊適丁文禎秀嚴適孫璠秀肅適吏部尙書松江錢文通公原溥之子巗孫男六長卽穉孫娶溫州守文公之孫徵靜之女次寉孫竹孫犢孫蘭孫桂孫皆出嘉縜女三曽孫男某某女某某塟以嘉靖癸未十月某日墓在仰天山銘曰女

不朽三餘徳容工言髙節義貴孰與封位秀子孫富孰與琛珍淑聞烈壽孰與日月儒宮宦閥有婦人焉徳四者全三不朽不愆碩人亶其然乎

姜氏志銘

志曰玆惟吳張鳳妻姜氏玉蓮成化戊戌五月丁亥生弘治乙卯十月癸亥以生女卒於蓐明年三月丙午塟此橫山之下嗚呼十四而婦十八而母母五十日而止然而女不失愛於親婦克送尊者死祀奠纂組割烹無廢政以英齡處富室能斂焉幼習閨態不形見亦無慚於壯老者銘曰

不缺也其性也乎不盈也其命也乎月晦川逝雲散華落大化衮衮隨乎委乎而莫之問乎嗚呼翠案虛眉朱絲斷瑟漆焰幽眠千秋婉骨

故袁天祿妻王氏令人墓志銘

令人者長洲袁君天祿之妻也其徳行旣淑良遭家不造凶喪頻仍其功力倍艱而又不幸身以繼歿僅倍殤折嗚呼君子以爲誠可賢又可悲且闡揚之也已將塟其子胤文等捧其從兄郡庠髦士胤昌所屬行狀乞爲銘乃薦其稱曰令人而志之云令人諱正賢父廷儀母馮氏其族與袁同望於邑裏廷儀嘉天祿也壻之令人賦性深沈嚴恪不茍言語十九入袁事舅姑合道禮侍夫又莊謹值事能裁治無忒差而無擅制獨成之過遇人且雝巽中外敬羨謂爲四徳之式焉爲婦財十年而舅沒少之夫沒令人上存煢姑下系二孱兒且喪且家喪未訖少之姑復沒於是以三十二歲之嫠持三喪支一門事無幾而殯一旦訖三大故無違禮亦無勌狀觀者咸相愕眙仰嘆於乎非材矣夫喪後家政周秩若不乏丈夫者而又減略容飾迹不踰庭昏嫁子女秉禮而去泰督蒞奴婢嚴黙而幹戢臨敎二孺轉加深篤復延老師守而訓之比長咸有老成人風斯特其力之烈而道之茂者也正徳壬申正月某日卒生成化戊子六月某日年僅四十五所生六子三男三女男曰胤文胤武胤章文娶王繼諭章娶劉女長適李泰幼適許淮中男中女皆未及嫁娶而卒孫男一曰尙絅女一令人歸土以本年十二月某日墓在武丘鄕之袁家涇銘曰

結髮事君兮晏晏笑言上堂饋服兮式敬且閒割酷忽罹兮禍極並連殍气銷骨兮大典以完繁霜屠林兮玉石一焚善不蒙福兮誰持物權君嗣在室兮卬身在泉終君信誓兮卬復何寃存亡祿兮沒亡年身則缺兮道斯全薄蒼旻兮漏黃淵萬斯霜兮神栗然

張廷潤妻錢氏墓志銘

張氏以富善聞於嘉定之三槎裏頃廷潤沒塟於泗瀝河南之原守瑞州邑人李君堯臣爲銘玆正徳辛未九月四日其嬪錢卒其孤錦等以祔塟者頗紊於位更度地於先兆之左卜歲壬申某月某日窆母因遂遷廷潤之槥而合焉乃進唐解元子畏事狀謁爲銘據狀及前志謂廷潤剛勁孝睦禦家嚴居鄕惠而錢寔能左右之敬釋老樂幽寂而錢能順適之室雄而善持祉繁而能安固君子之嘉匹右閭之良相也已生乎宣徳庚戌十一月四日年凡八十有二男子四人錦鉞鏷鎧其婦蘓吳李趙女子一人其壻金橖孫男十人曽五玄一孫曰淮濟沂津湘沐澐潛某某津爲功臣教讀曽曰彬郴橋梓楫彬橋爲國子監生嗟夫子以親成親以子顯家室同穴存亡備徵粲黟揭遐匪文曷寄爰約銘詩鑱附墻翣其詞曰

嬪兮淑修君子是逑柔風內扇剛操外彪白茅藉地丰纊襲裘余華垂裔百世用休

陸徳芳室謝氏孺人墓志銘

世毎謂女婦不外見然不見非病病不究其道爲道也者心本之理明之志達之見之行焉而道成矣卽士亦然茫昧澌陋百不踐於十斯可病也曷有踐而弗著者哉余讀雲間髙企爲孺人陸謝氏狀曰美哉謝之道也剽聞之當廣焉矧以屬我爲傳逺計則曷以辭栝其事述之曰謝氏上海富室翁某與室某生凡四女生長輒贅壻至儒人最幼其壻曰華亭陸徳芳徳芳性闊略不閒小徳與婦翁媼異操尙孺人視諸女兄若不倫然孺人無怨色然徳芳亦不有謝氏財赤手作生業以致大盈逮於後孺人或更分以贍諸女兄家亦無徳色世俗女贅者多乘陽或獨知親而不知舅姑孺人執孝敬如外從矯俗以合禮徳芳多妾媵孺人逮之惠且均遇其子無異情冢婦蚤寡守義孺人愛保尢至以安其志徳芳不仕以貲授仕章服子憲爲太學生欲急得榮祿及親毎可行輒卽病孺人曰凡仕內視學外視時何可以情徇之兒無熱中爲孺人平日少言笑待宗姻鄰里有恩嫁孤侄女二人凡其端亮識理道類如是皆與世俗愚婦人反非所謂究而著者邪正徳辛未三月二十日卒生景泰乙亥十一月十一日年五十七明年壬申十一月丙申塟其家之旁祖塋內孺人有子男四愈先卒次卽憲次忠次恕忠恕庶出也孫男五曰鏜曰鑐曰鏶曰銓曰錞女二銘曰

愛不余翕余乃不悒產弗余集余則躬立更眾之及以莫不給舅姑夫子我事我執媵娣粲者衾裯有輯螽薨棟隆一表數襲用順爲貞是曰從一謝風弗泯千媛之挹

張文聲妻左氏墓志銘

揚之江都有張左二族張以善聞左亦儒舊張之子濟廩於邑學官爲弟子員比者渡江來吳中拜予門請銘其母墓手敍母行以進按而志之曰左氏諱某其父曰宜母曰吳以成化元年十一月十九日亥時生左氏享年六十嘉靖三年五月二十六日申時卒所生子男一卽濟女三長適進士知蒲州髙瀹次適許漢相又次適縣學生曹鴻又次一幼出側室濟用某歲某月某日塟於城西花臺新營地文聲先一年沒實同日塟用魯人祔初左氏生性質聰慧姿容秀雅而中有材用十三失母與弟妹居祖母王賞愛言此女必不碌碌事繼母仝氏謹二十三年始嫁張君事舅姑同父母持心飭履以和順爲主奉已持家以勤約爲素女紅精良旁通書數人不能欺姻裏女婦多宗師焉文聲治貿遷川塗多於室家而家觀修整閨門和肅皆左之爲也江揚紛華之區臨之泊然一疏衣或五六年不易婦曹姤集見盛飾金寶錦繡璀璨然漠不悅慕且曰如此奢汰豈長守富貴之道邪姑死無幾舅臥疾憒弗省左侍藥食晝夜不懈祝天懇禱一日舅痻絕左立榻側飲泣達曙舅蘇視之曰新婦猶在此邪然我終不起婦善事汝夫保愛汝兒汝能孝順天必有報汝我獨以望汝不與諸婦同也舅姑旣塟睦娣姒尢有恩義文聲季晜欲異產文聲諏於左吾親之遺皆匱於彼今產吾剏何當分之左曰𨿽然君睇彼寒饑寧能獨享安之乎文聲曰亦試若爾事卽定教子女甚篤而不以檟楚自然畏服不喜私蓄用財丰約宜於度重賓祭卹災窶平居相文聲將順美善消解詬怨操辛慮患不少暇逸惟恐家業隤落嗣息無成兢兢憴憴歸於考終亦云福善備矣銘曰

碩人溫溫嬪陪令門淑儀玉潤秀韻蘭芬澣綀視約甘薺彰勤孝無匱獨公可徵均鍾儀有詔郝法猶存聲蜚右族榮起來昆引蜚不匱不在斯文

告殤穴從叔弟侄遷塟

文告於從叔二官人弟慶元從侄五壽之靈允明今將飭治塋域相地之宜以翌日丙午遷塟叔等於原產之南十餘步許用先告啟其毋震驚往卽新宅謹告

南海回祭先墓文

允明嗣承宗祏黽勉負荷玆以宦遊過家霜露旣降瞻掃封塋

祭王文恪公文

嘉靖三年歲在甲申十一月辛酉朔二十日庚辰門生前承直郎應天府通判祝允明謹以柔毛庶羞淸酤奉祭於柱國太傅戶部尙書武英殿大學士文恪王公尊師守溪先生之靈嗚呼小子將哭公以公也郊鱗歲龍聖賢亦窮騎箕蝕璧揆相必終何傷於吾公與將哭公以私也鑄金百冶擢桂千枝賜也奔走商也贊辭何戚於吾師與惟士之節報死於知何不才有如小子而蒙被乃超於等夷待以國士要以逺期所謂春澍膏萌蕭蘭同徳而焦枯之枿倍榮秋月揚彩遐邇齊昭而迷塗之夫加賴昔者允明上公之語公旣諒之矣幽明有殊心口豈異所最痛者生無所立以光公之教又不卽能死以從公之逰悵進退以無據徒銜知而弗酬用此負公𨿽哭毀以絕亦何補而何贖祖載卽期敢藉茅鬯因薦心曲贊徳頌業銘不朽而鏗無窮者出在天子興在四海職在國史非小子之事也嗚呼小子崩摧迷絕柰何柰何惟公尙饗

趙姑夫啟殯祭文

維嘉靖二年歲次癸未正月癸卯朔十四日丙辰內侄祝某玆以尊姑夫厚齋趙公將安厝靈魄於玄宅謹陳牲醴哭奠幾筵而告曰嗚呼公之心愛我如子者在而公身亡矣公之言教我以善者在而公身亡矣公之力輔我之家者在而公身亡矣是在尊卑常分猶自哀毀不勝而況加受諸徳者乎日月不畱往卽長夜某之沈痛如何可云若乃死生定命公復達者又胡必計菲肴薄酤奠訣筵下痛何可言尙享

祭錢處士文

淵潘集鱗枳枸來巢風義之樹景附之招昔者小子求仁而親耆年逸徳惟吾丈人杖屨未執車馬先及世好之念葑菲斯拾乃拜乃從敢不敬恭熈熈趙日泱泱齊風小山遊盤髙樓燕息頻侍豆觴屢賡篇什大儀撰物惟气是馮或近或久或革或仍有發於錢光肇武肅式仍且久百世猶復唐風旣衰五姓紛綸孑孑周餘故依桓文來歸於宋以文輔世跨元入明曽弗少替分條吳越采食世家綿綿千瓞燁燁三華以逮公輩又三珠樹公爲其季引於晚暮我內外祖咸玆托交蘭馨互襲松韻無雕公寔父行視予小友幸附淸塵期終皓首豈伊旦夕而遽幽明獨有教言心腑長銘辟如大樹厥蔭乃廣十載懷思恆共俛仰載入公門載上公堂淸流嘉木宛然不亡瞻公遺容薄奠三酒豈曰懷惠聊以借口野人時來小子慚後

兒婦祭其母文

母乎母乎痛哉痛哉嗚呼資生受體何如其尊也嗚呼昊天罔極何如其徳也嗚呼下壽痡盡何如其割也嗚呼號擗崩絕何如其酷也嗚呼壻仕甥幼孤孱伏奠也嗚呼知邪不知形存心死也嗚呼母乎母乎痛哉痛哉尙享

祭王廷瑞文

歲月日友生祝允明祭於廷瑞揮使尊契嗚呼廷瑞哉今其何往豈能化星辰附河嶽植爲芝蘭行爲鳳麟或更降爲賢良君子名仕髙隠以祥人間乎如是則古今聖賢才傑當無不然而未必然子固思齊賢者吾又不敢必也豈隨气任化消沈澌蕩與艸木俱槁邪如是則造物初無淸濁厖懿無必美者貴而劣者輕吾又不敢然也豈存則有立而沒則無知其生也可榮而死弗足計乎如是則君子求諸已此自應爾彼爲世道謀者初無揚揜之權於其間不怠善而遂惡乎吾亦不謂然也嗚呼子於是又何必抗而爲上瑞污而爲廢物大氐前二途者付之無意後之所謂實子之志而予儕之責銘志傳表言者滿卷子長不死又何修促之拘也乎嗚呼日月代序艸木歲榮故者不必恆畱新者引而延萬物蕓蕓然何必今至於子而始貳吾識去年登君門館君室君已抱痾猶旦暮論心而促膝悲乎哉一往更弗覿風飂飂兮樹陰陰美人逝兮傷我心壺俎列筵兮安得與子而同斟嗚呼廷瑞哉彷佛尙饗

吳氏新阡敍銘

丘兆之典之於古也大司徒族之墓大夫掌之圖之厝禁有令訟有聴厲有巡守有室何重也然而曰不墳也不樹也不修且不易又何簡也夫非簡也或曰殷周禮異然古之所不爲者皆有義焉皆損益乎事者也亡損有益乎事者古則不爲而後世爲之不攺其義又爲之重者焉夫子曷爲而弗由也夫人之用情必有至焉古之於親也至今之於身也至至於親者由生而養由死而塟祭無有益而不思爲也亡有損而弗思去也弗計而簡弗矯而重備物安情中禮焉耳矣若夫至於身者曽何有乎是丰觴匕而略簠簋腴妻孥而瘠嚴慈崇宮寢而荒隴塋諉而曰古不冢事重也噫其何有於重簡非孝而已矣予觀今之如是者蓋有之矣甚者竊瘞以覬利達用夷以水火先軀其又無累於言矣獨柰何哉其有獨異於是至於親備物安情而中禮焉獨不爲孝而君子重予之乎哉歙吳逺芳以考思恩之祔丙村祖域者已隘匪遷而始之則難乎其後乃愼求而得其土於永丰鄕之察塘山營而遷焉旣得大宗伯無錫邵公詳紀其事復問於予善其用情過篤不能已爲抉其能居今求古至於親備物安情而中禮可以爲孝焉敍而銘期諸大而逺

至其親不至其身是謂曰子是謂曰人有一子子於家一郡國有子子也子孫承而家郡國視而勸家之郡郡之天下天下皆子子今與古一風也其道甚大而名亦巍子孝矣乎哉子懼矣乎哉予俾子銘銘之墓門子懼哉欽子懼哉欽子墓之目而室之心

王昌傳

義興人王昌有奇力治田不以牛身犁而耕妻駕之昌一奮土去數尺或抵塍塍爲之動嘗饋運昌肩舟之桅而擔焉前後堇十鍾達數百里他舟人不知昌乃或侮昌昌曰若欲以眾懾我邪𨿽百人胡能爲眾恚集鄰船得百許人爭欲擊昌昌持檣拂左右左右及拂者無弗溺者昌山行見蠅蜹紛然起叢薄間眂之有巨蛇長幾十尋昌走不竟蛇蛇將尾而寘之口昌怒捉蛇尾振之舉投空中逮地死矣途間遇搏虎者持槍戟來昌弱其具都折而置之自拔巨竹削其端使亷甚水以和之火以堅之方俯僂治竹未就虎突至後昌不及運竹便以兩手搘虎兩膊又交執於一掌抽腰間竹刺虎喉信手一擲踰其背後樹杪斃焉昌或久虛其力輒手足撼掉不自休速犇山中擢林木數株運弄之或提頑石行百匝雨無爲於室則索綯如杵數十丈寸寸掐斷之力稍解云昌有女力肖其父陸有修艦眾莫致之水造昌廬命昌昌病命女女往辟人獨蕩舟手及舟舟在水矣昌行四人以行連其名呼曰昌四白石翁云聞之其鄕人

義虎傳

荊溪有二人髫丱交壯而貧富不同窶子以故宴安無他技獨微解書數妻且艷富子乃設謀謂言若困甚盍圖濟乎窶告以不能故富子曰固知也某山某甲丰於賄乏主計吏覓久矣若才正應膺此耳若欲吾爲若筞之邪窶感謝富子卽具舟費並載其艷者以去抵山又謂言吾故未嘗夙語彼彼突見若夫婦得無少忤乎一忤且不可復進畱而內守舟吾若先容焉計也窶從之偕上山富子宛轉引行險惡溪林中窶胼胝碎破血出被踝踵不已至極寂處乃蹴而委之地出腰鉞斫之隕絕富子謂死矣哭下山謂艷者若夫君嚙於虎矣若之何婦惟哭富子又謂言哭無爲吾試同若往檢覓不見乃更造計耳婦亦從之偕上山富子又宛轉引行別險惡溪林中至極寂處擁而求淫之婦未答忽虎出叢柯間咆哮奮前嚙富子去斃焉婦驚定心念彼習行且爾吾夫其果在虎腹中矣不怨客轉身而歸迷故途順塗而哭倐見一人步於傍問故婦陳之人言爾勿哭當返諸舟可歸爾舟在彼遂導之返見舟而滅蓋神云婦登舟莫爲計俄而山中又一人哭以出遙察之厥雄也婦疑駭其夫鬼與夫亦疑婦當爲賊收矣何尙獨存哉旣相逼果夫果妻也相攜大慟而蘇各道故夫曰彼圖淫若固未淫若圖死我固未死我則我可置我憾也婦曰吾苦若死若固不死圖報賊賊固自得報矣我憾亦何不可置邪於是更悲而慰哭而笑終歸完於鄕

祝子曰視賊始謀時何義哉已乃以巧敗受不義之誅於虎虎亦巧矣非虎也天也使婦不遇虎得理於人而報賊且未必遂遂且未若此快也故巧不足以盡虎以義表焉可也

懷星堂集卷二十

●欽定四庫全書

懷星堂集卷二十一

﹝明﹞祝允明撰

○紀敍

丁未年生日序

餘夢庚庚辰之歲今丁丁未之臘日爲初六年蓋四七矣人生實難天運何遽質自俶降無變乎空疎貌與時移轉淪於蒼濁聚螢媿學倚馬非才傷哉貧也非爲養生嘆軒乎舞之未以竭精玄激義而气貫白日廓量而心略滄海思詒逺也通八遐之表願處髙也立千仞之上洗滌日月披拂風雲谷雉之死而靡它山雞顧景而自愛一履獨往千折弗撓者矣然而志匪孚內謗屢興外放意溟涬則埃壒不容帖息滓穢則肝腎弗克茫茫下土誰則同心湯湯巨波獨也遐逝蓋白賁非眾目之悅而淸角乃曠代之響亦可謂天閟國寶神淹世駿者乎故逸落垢混超詣冥極見古哲於迹外期知我於後來觀其玩習握琬琰謳吟振鐘球譚吐散璣琲遨衍流煙雲對曲牖而瞻天光坐委巷而聆軒縣白室洞然光宇昭若亦囂囂而得焉玆辰也風日髙潔气候澄肅凡英泯沒而梅呈皓顏雜喙寂謐而鵠矯黃翮拜聖善而悰慕參先祠以目泫遂冥坐文寮敍其懷境

自送會試序

成賢不肖者五身輿也世塗也才馬也心禦也理禦之法度也蓋才出乎心身乘之以臨世岐徑交雜百軔爭發或以達或以覆績敗著焉以非馬也非禦者也而敗焉宜矣抑以荊榛磽埆則將孰歸尢吾嘗視古人事類是者不可勝計其幸不幸可勝道哉然而賢譽惡謚畱之萬年則可不爲鑑歟吾嘗勉於靜地人或不謂之然吾任之吾所操者無遷也玆當行吾加懼焉於乎今之世固康莊也吾獨不得爲王良其人故懼焉𨿽然逐禽過表之度不祕於古訓吾勉之爾矣於乎吾行矣靑山白雲吾與若姑相離異時不知無靦於再見與否於乎悠悠吾懷

偶然書

秋日與客午食罷客去席地而臥旣交闗未息喜怒亙懷寐去易境情隨見遷寤而更追昔事以爲眞喜怒亦能知其妄矣時仰視庭下木陰過半日加申矣內外寂謐恱懌無限謂境加美加惡咸不是適焉世何負於人哉廓然感荷第未及坐忘耳

夢述

環東南數千里無不可居之山無不可釣之川無不可耕之壤山皆奇川皆媚壤皆腴而居者不終於山釣者不恆於川耕者不老於壤故地負人也十一人負地也十九而後乃隸於有司右七十二言癸亥九月辛卯夜宿畱都黃輕車齋閣夢中文思騰發對人隨口成此語來思方湧觸響而寤天旣曙矣徐思之不得其祥余夙抱遁懷詞於是多矣而身未決豈造物以是決余與終其篇云敍賦徵節樵漁經括於都魁裏胥以爲玆地羞人不盡地地亦罔克自盡與盡人也嗚呼名於常主誰玆黜陟利於自然何斯予奪安於隨身孰其調移不然也已夫奚地之罪哉夢辭頗佳不審後指當果在此否以意爲近聊戲附會之

丁卯年生日記

舟自東海西歸冬曦滿船逆風栗栗引滿一醆擁被篷底嗟乎吾與斯人之徒四十八年汩汩其湛湛擾擾其止止誰爲之哉我爲之哉嘻且柰何亦無必如何矣自其近也吾生有終闔辟亦有終自其逺也闔辟無涯吾生亦無涯吾嘗有窺焉如斯而已矣是日爲予生辰故語至此

所事儒教鬼神解

事鬼神者不外祈報余旣老構宮以居乃用一室爲事爲西方導師以其屬生死所依歸也三淸境以及覆載等亦生死所由與儒氏通者今世事者止是或出入之或一二稱士者都廢之謂吾教當然此非我所知然都無事儒氏諸先聖哲者余乃謂不然乃爲此宣聖外爲首陽二子爲其不肯活叛世與大讓老荘爲大道之本所存與外身齊物長庚以秕穅萬有香山以夷曠贊皇不應舉千載眞傑一人斯皆志之師也丘明班馬曁餘子爲其文屈宋蘓李四傑溫韋曁諸子爲詩賦調詞二王張鍾率更餘子爲書皆學之師也希文君實逮諸子以爲人行之師也稱諸心師匪古人盡師必有神受若命面焉故心自所服膺非徧於先民亦罔可枚偁故謂諸取舎不得與人同以誠非聲也題不以官師匪是也或特表之其重切者柱下兩出教異也余亦有重互焉同也皆報而亡祈焉二祔以親尊亦用笵志笵亦有多寡焉嘉靖三年三月旣朢吳郡祝允明謹記

祝文

維嘉靖五年歲次丙戌九月辛巳朔越七日丁亥哀子允明敢昭告於顯妣陳氏日月不居禫期已及禮當遷主入廟謹用牲醴粢盛哀薦祔事追逺無及不勝感愴尙享

又

年月日云云孝曽孫云云玆以繼妣陳氏禫期已及遷主入廟不勝感愴謹以酒果用申虔告尙享

窅冥記

大象亡象至形無形羲和不徵晨夕無紀若追夢若握鬼長谷之暄爞然而不得其本也發廣莫次具茨寢空同無何氏之野有神人焉云體而月目山河作腑環流不息吾見之其容侌然其聲唲然愈行而不動其趾是天下之物具其手足焉盤古得之而造天地羲農軒媧氏得之而理尼父得之而一切吾見焉而弗得也南方有域曰扶輿城曰依元由東門而之南以西其北至者卽死西南列山九萬躡風入林黝墨無容飛禽翔肩犇蹏挾脛艸木比軀人皆嬰兒與吾連共五藏互借耳目山九竇竇九窟窟爲髙門崇亷堂房九重房九室室九合合九屏靑黃黼黻宮商鹵淡容臭水火日月卵刃夫婦父子君臣焉悉綴於是往者而中迷焉者十九

動靜記

物之動靜動靜二吾之動靜動靜一靜無初終動初之先終之後其於靜何哉固無殊爾獨其動之中際爲異彼物之中際與其後先則殊矣故曰二吾循先而迎初不見其入由終而歸後不見其出中與後齊初與終偕如投土石入於長津津身平流投處自沸𨿽彼自稽天流者無別也吾嘗從靜以觀動動起動滅忽勞忽常勞過常住而無損益於靜本以物校吾吾亦然耳而物以動爲動以靜爲靜吾以動靜皆爲靜如吾坐觀時吾之動動者自明於此此者靜也是吾動靜一矣勞常變滅者死之屬也明一者生之徒也吾以靜觀動是以生觀死也而物且反之吾執其生反其反庸詎物諸歲辛亥九秋四日晝寢書寮幾覺時一鳥嘲咔櫩棟遂豁然而寤萬動湊耳偶出此想因筆之

建康觀云記

昔之稱觀者以山雲水月禽樹之徒最焉雕繪色澤張皇情蘊至工矣比居建康之雞鳴毎日濵於二舂萬云流西閣暉而夕姿態橫生一晡百變因得劇觀焉將稱之而頻喫蓋無超乎昔詞者矣又不能噤始語其約略焉夫巒者巖者岫者陂者窪者潮者瀾者湍者揖者坐者拱者駢者舞者戲者鬭者翔者馳者泳者輪者楫者燒者縠者綺者匹者絢者以靑以丹以黃以碧以緋以赤以蒼以紫以緑以素以組雜以斑錯而嫭焉而妬焉而恚焉而懼焉而偶妃焉而麗附焉而乖暌焉而攘排焉而雜支雜傖囊焉而無恆焉察之而益繁況之而不窮蓋其孕自鐘山大江華陽句曲八公三君崇嶐浩溔之犇湊阻泄故其觀雄以宖其發自山君川後靈天洞地仙神魈鬼之呿呀揮霍故其觀赫以怪在朱明長嬴盛陽麗舒之候故其觀昭以文有皇闈帝座日月鉤陳蒼龍朱鳥龜虎之依衛翕張故瑞以華有蔣尉卞將軍之剛憤故崛奇有王謝諸人之風流故玄逸有六代徐唐煙花脂黛綺樓玉樹之妖淫怪艷故粲而冶其情也叢以支其變也疾以滋而其薄於人也戚欣以岐而獨畸人佚客函章抱潤與時沈浮流而未沛渟而未晦者觸而忪焉不可以笑不可以泣於是乎傷吟冩騷敍物賦事繡腸綺舌搜幽剔祕以爲云貌一眞於是乎云不得逃其情而余也殆欲從之而未能矣夫嘻云乎云乎無骸而貌呈無性而情生無服而飾形奇乎哉奇乎哉夫由有是也而憎憐發焉寵辱別焉忭嗟勃焉又因之以儆予又欽之爲禎妖戴之爲澤恩禮之爲師神其有知乎哉其無知乎哉於乎皆冥冥而已乎

冬夕起坐小記

夕坐恆多爲夕坐語亦多又奚嘖哉乃已歲子月旁死魄在京旅宵分起星檐風牖與神鬼語枯簡黟編尋聖人迹混極造運河山蒸黎禽虫道器政治今昔事行百千萬億何爲其紛紛棼絲飛塵野馬乎吾無百千萬億情曰治於一吾適於此討之

譙樓鼓聲記

居臥龍街之黃土曲北鼔出郡譙聲自西南來騰騰沈沈如莫知其所在嗚呼鳴霜叫月浮空摩逺敲寒擊熱察公儆私若哀者若怨者若煩寃者若木然寡情者徒能煎人肺腸枯人毛髮催名而逐利弔寒人惋孤娥戚戚焉天涯之薄宦嶺海之放臣巖竇之枯禪沙塞之窮戍江湖之遊女以至惸孽背燈之泣畸幽玩劍之憤壯俠撫肉之嘆迨於悲雅苦犬愁螿困蚓且鳴號不能已嗚呼鼓聲之淒感極矣歲庚戌五月十八日丙夜聞之以爲記

興寧縣城隍廟碑

唐李陽冰記縉雲城隍神言祀典無之宋史謂城隍諸祠由禱祈感應而封賜之非通祠魏慕容儼有一事云其地先有城隍神言有亦非常祀也陸遊記寧徳廟言自唐以來郡縣皆祭之又云社稷𨿽尊特以令式從事明此非令式故城隍歷代咸不在祀典至本朝乃甚重洪武初以公侯伯三等分封府州縣其號皆曰鑑察司民顯佑後復去之而列常典與社稷均禮凡小大守臣禮上夙祭誓於神然後蒞民施政朔朢走謁祠祀厲則牒邀神共臨之毎行事拜以四皆懸著令甲盛之至矣而民之私事者尢極恭肅遇事禱祈匍匐控扣卽無事亦以時瞻頓凜凜如事生逺近之所同也歲乙亥予來宰興寧率國章弗敢弗虔於神邑地陋憙事鬼而於神特嚴予以其正弗止也凡民有事兩自謂直不肯下家族鄕侶判以理未遽服寧並走廟號於神矢之願福直禍枉乃遂釋去𨿽沈痛重貨寘不復校以爲神司之矣至兩造於訟庭或有疑須左驗而人若券劑不存官將諏於眾不願願卽神共誓後便聴如所擬無復嘩其崇信秖畏如此然其始蓋誠然旣習以玩則曲者亦恬然爲之又黷而已矣戊寅之歲予初考將盈毎謁祠見頗有未葺飾處稍以私錢整之因文於碑終爲民徼於神且以儆民焉夫甲乙儷詛豈雙直乎必有一欺神矣神不章別善淫久將弛厥敬信焉又凡曲者旣繆爲之至不肖之舉殺劫姦偸亦瀆神以幸免請焉若是者彼固自爲黠然實頑冥不靈不知神之聰明正直不爾聴也今而後願神直之小子才躓徳涼臨事闇頓政爲多迷用弗闖於治或者信其愛人而不獲乎上下者又有之矣玆惟庸愚之效然而如傷之心絲縷眇眇可質於神神鑑之矣行當去此斯民者神之民也神旣洞灼物隠於素以予所知斯土污習多岐有如刼禾奪婚侵防冒田誣冢墓屠耕犍輕生自毒是則最繁其甚者乃嚚訐健訟陵弱暴寡又甚者乃寇掠劉殺斯二大憝冒聲於邑亦孔之醜惟神樞機其間先導之趨辟後布之祥殃煌赫震厲俾潛遷於良良人益安歲穰物熈邑用大康玆惟神之休長吏之志而黎人之攸企願欽事亡斁敢因以薦聞神其采諸

興寧水記

昔者夫子之稱水曰美哉水洋洋乎水之美能濟物也澤百谷煦羣動利舟楫飪鮮食濟之用無涯惟田功大焉使無水無稼絕飲廢粒人物且盡舟楫焉往興寧小邑一陴不可舒舞袖然四郊皆平疇千山鎖合民稼環堵中水出山爲泉四壁雜下曳練縈帶信土分走注而爲溪廣而爲湖障而爲陂遏而爲塘瀦而爲潭通而爲河砂而爲灘涉而爲渡穿而爲池皆有濟也而農之利不啻十九自其一源一流遊阡泳陌涵禾潤壤灌沃滋蔭達自然之才以爲庸者動越千畝見者徒覺其或平渟而靜或奔湊以勇與物曠然無情第澄懷爽气一暢耳目而未覺其恬行黙運輔吾烝人尺浸萬鈞力也其或髙卑勢違乃稍助以人力輪而挈之澤乃亦罔缺凡水之力大小必與田稱蓋凡玆邑之水勺勺滴滴無不濟人者勲莫之與京已視他邑或水踰土功病參半若全病者尢善倍蓰焉夫海之巨江河之逺殖財利涉事狀信雄闊能無墊溺之眚歟惟玆邑之水無小無大靡不有善無害育萬生口甚矣乎美哉洋洋者歟然民以私決壅利已病物以起訟者毎不免嗚呼井法不存溝洫亡制水克恆濟人人有弗克用水悲夫予旣美水功又傷其局於斯域而弗溥又傷夫人乃有更弗克用水聊列焉以揚於其邑之人

遊羅浮記

山踞廣惠二郡左行人沿博羅增城龍川大塗往來江船中見山臥江裏若甚近實逺若甚易登實不可率然蓋以其大故逺似近寂故非宦艦商舶所肯迂程而入也余亦逸者而處粵五載無慮十過猶趾違心口戊寅小更解符入會府乃始克之七月廿三日午至李村村叟黃老爲覓小舠同泛入沙河夜到徐老門泊明日徐老供飯後同登陸須叟便過梅花村無一樹徒名在爾便已循山足望山色異甚狀亦絕詭奇山橫亙盤盤如巨屏略無林樾然而神气岋岋若與天爲徒髙處峯崖接次不斷下則傑石植建或數枚或數十百枚各離立若士伍魚鶴不叢雜猶將帥猶卒徒猶纓冕猶王朝君臣公司官隸列侍猶天仙道士臨醮儼其威儀然玄皓異章危頂如飛雲麻姑仙女諸名峯朱陵靑霞諸洞君子通天諸巖皆時覩一二從者指說乃得之不暇按記歷認也近洞天下乃是宻林匝合穹壁下僅通一徑稍詘曲前後行者不相接見又前爲大池荷滿其中千萬計而花已過巨葉如大車蓋微風鼔之交舞摵摵如玉石切磋之音及門前稍治爲甬唐旁大樹列夾之地亦漸髙頗似虎丘下車而前一道士出迎導其道院之外門大題金書曰朱明洞天又重門署曰勅賜沖虛之觀欲諦扣境物道士姓鄧不甚了了命召他道士云主者李生下山已趣召俄而來果秀粹皃亦腴泰問姓曰李乃隨扣而得入門便是一廣庭中存方坻髙尺許李道士曰玉簡殿址也殿故制如亭中爲壇藏歷朝所賜玉簡殿熄燼而壇夷堇存三級云簡瘞壇基下未知實否也址前當右陛下爲丹竈基卽稚川之遺深廣才二三尺中稍窪上及旁以瓴甋圍覆之外過三四尺道士談說其異謂暵不燥潦弗溢抔其底泥爲丸投潔水中輒有微漚起謂百年前投者猶有白气煙衝而升今乃特有泡是丹气在土中以爾驗之信然廢玉簡後爲三淸殿三淸後新構一殿未訖後便是山坡削爲大橫級二三上則雄木怒石勢蔚然矣前除之右一門入旁廬乃羽流室寢庖庾等與其它從捨率小而陋頗甚欲止步已而微雨下與二道士坐一幽室中意頗不快道士與從行二老重疊設酒饌予意不在之髀趾數動躍亟欲徧步岡洞峻陟顚領盡飽平生饑饞不得乃索山經翻按隨所見細問道士答亦不過如書所云云也午後雨少止謂道士決欲登躋道士言此暑時林气郁菀不可入卽山中人歲歲年年亦然惟但第三時可耳凡諸靈藥異卉艸𨿽實者多以寒若敷華發秀必在二三月獨其時蕃鮮塞望咸奇植也乃可騁目界余曰𨿽不有芳馥政惟欲目瞻怪狀足詣仙土結超想飛魂蕩性爽靈爲不孤玆行柰何至此棘我足語迥厲意殆若狂道士乃曲從予舉趾步步沮滑林木濕不可攀迄弗遂徒睇空而懷因更指點問名處一二如石樓鐵梁飛雲絕頂皆眇眇見之漸夜道士更具飯細話山事李生屢自道其興復之力謂唐宋來山所入積藏誠極丰近百年來無復檀施土田割於暴客殆盡又經刼灰寂寞特甚昨來身奮勇走京師列牘訴天子三四上始得恩命下有司稍淸復故業百一歸尙未久今方謀興起而未克也其言𨿽所欲聞終以不盡見諸奇傑如舊所傳輒卽數問如古名仙逸迹已多載紀乃不消云云近者至於今亦有入山修習若煉養等異人無雲無神化變現有之無雲無然而獨何以異於他巒不靦古稱邪李乃悉數山所產卻便便不休又出黃紙印列萬物性用形狀如圖經以贈予其間最者九品曰丹竈泥丸卽前說曰竹葉符劉眞人修道時弟子苦蛇虎虫劉卽竹上一葉書符惡類悉絕後此一叢竹葉皆有天生符靑黃篆靑葉上如枯他竹不爾也曰過山風似﹝缺﹞此數品皆尋常以餉遊客卽投予數囊其它如雲母九節蒲﹝缺﹞不可殫紀至如孔翠﹝缺﹞惟所謂五色雀云時見之旣夜深各就榻明日天气尙陰沈晨飱罷出山殊依依不堪舎小立樹下徒禦忽呼門左竹上有彩鳥道士卽舉頭曰信此卽五色雀也予亦隨睇之不見蓋其物隠見不定故謂異物所云余襄公來一見後﹝缺﹞以爲貴人至乃出嘻余非時所謂貴人其出何意抑漫然邪戲邪或非所謂者邪遂還遊二日得詩二篇

知山六十年此日僅攀緣仙事不全見世人爭共傳眼猶疑昨夢身已到中天

羽輅璇霄任所之鐵梁云頂渺無期若教鶴信終傳在未恨蓬輪此到遲事極靈奇難盡目神遊沖漠不能詩浮來若復能浮去便臥苔階更不移

贈李道士

今古神仙窟羅浮道士家藜牀掛星斗芒屫帶煙霞曽見橋橫鐵應知竈伏砂此中成道易遺履莫教賖

羅浮聲壓海內到矣宿矣不能登焉鄙邪懦邪仙梯難攀世情必憾去喜慍冥得喪乃本道耳班堯廷者惡得皆九官入孔門者豈其盡回賜無乃冠顱髠頭居仙棲佛場盡爲眞人四果者與夫慕靈虛者嗤覓富貴者覓富貴者又都秦檜王元寶等輩乎

越臺諸遊序

顧公丙子秋來僉廣東提刑按察事至旬日卽往潮州督捕漳州賊帳籌戎衣月七朒朓而賊平歸於臺一日卽往視淸逺賊見其情授略於裨校歸於臺一日允明用部吏規見公問管內事若某某允明對爾爾問文章事某某允明對爾爾遂問全廣風俗物產等因言地多靈山傑水足以誇足目於四方者允明對若大庾之巨浴日海珠輩之細羅浮白雲浮丘之居仙曹溪峽寺之居佛至乎韶石韓山之居聖賢厓門之系乎興滅類未足盡數公謂姑徵最近且古者允明以越井當焉公曰明日與子陟之明日公果召允明從至臺下卽有屋首之蓋所謂悟性寺門步以上臺爲樓殿者三餘爲從寮樓不甚軒敞拊前檻𨿽可矚逺上偪檐下蔽於林不能大廣豁寺外亦無餘隙壤無大奇處實不滿其名蓋一臺盡爲室廬滿之凡佗尉之棲屢稱於名輩者亦惟其逺焉耳時其僧庸狡畏供遊人爲忙頻誇望海樓之勝以捭闔之公與允明亦欲徧及可覽處因遂舎之去陟望海望海盤臥厚堞飛櫩五成四墉鑿牖馮其前而睇之東南之海西北之江廣狹帶束省郛逺近山累累然省郛衷萬室擁樓下乃足爲大觀稍盤旋下從人導而東至迎眞觀小憩其外一丘亭間解衣微觴縱話古今大率深淺事物意悠然逺日影漸下遂不入觀去將歸導者言路便崇報僧舎乃少過之得一軒略坐啜茗允明挈坡公寫丹元復傳李謫仙仙後二詩卷在懷因展閱之須臾乃返明日往謝公因謂公今之人遊事亦多以聲吾嘗蹴某仙厓佛石識某聖轍賢武營營以趨眩眩以尋而逐逐以詡之何遊乎夫惟勤之可朝佚之可野張之可武弛之可文動之可議靜之可黙徐之可置疾之可卽於是徧天下局一壑莫非勝眺是故宗公之謂觀固云道焉以公之負者厚濟者深允明幸從今之遊以有其大者

懷星堂記

懷星堂在蘇州闔閭子城中之幹隅日華裏襲美街有明逸士祝允明之所作也淸嘉左抱吳趨右擁﹝二曲名﹞面控邑公之室背倚能仁之剎斯其表環尢有襟密則西接旃林王中書空室家以宅三寶者也南臨樂圃朱祕書屬淵孝﹝杜瓊先生﹞以棲雙髙者也至於堂之奠趾懿惟少保左丞石林葉公少蘊之﹝缺一字﹞也宣徳中曽爲先外王父柱國大學士尙書武功公之所茇正徳之杪中表羣從將遷於他嘉靖俶落余自南粵還履丘園乃歸於我焉於是存先廬以系思築新棲而萃眾厥壤也奠隆而夷向明而邃堂構聿起旁舎景從梁棟有截﹝缺一字﹞櫳附麗軒窓洞明院落舒曠其內則圖書矗矗以周列琴瑟閒閒而在禦筵案肆設鐘鼔靜縣月旦藏家人之儀晨暮集髙朋之駕芝蘭滿坐云霏盈耳若夫星鳥殷仲則西林百舌吹笙鼔簧東苑千芳飛紅泛翠至於朱明長嬴則緑陰晝合靈飆潛襲朝云縈棟千峯獻奇乃若西郊迎帝萬物咸說則瑤津掛角金波瀲空遙岑削碧以淡影黃華傲年而依人曁於玄冥羲軒北陸﹝缺﹞斯亦四序之呈妙﹝缺五字﹞者也或孤據屏幾崇朝忘興或甘瞑枕席踰辰乃寤或﹝缺八字﹞或研磨竹素丹燼紛紜周孔之禮樂洋洋上下淵賜之音容誾誾左右遨春秋而友辭令蹈戰國而參機辯炎劉與賈董﹝缺二字﹞卿云﹝缺二字﹞典午共嵇阮﹝缺二字﹞王謝分標﹝缺四字﹞於六代﹝缺四字﹞於李唐﹝缺一字﹞兮惚兮恍兮﹝缺二字﹞乎靈飛渾澒神潛窈冥孤若禪祖寂如洞穴萬如紓网一若執象江山不異風月依然俯仰平逺皇羲何在千古在目萬玄集膺𨿽則一扉隔而道俗懸百英對而今古接至於求獲腎腸之合契猶恨齒牙之不宣未嘗不廢簡而嘆反袂而悲者矣嗟夫事蓋有圖難而昧易情蓋有褻逺而忘邇故家在東而呼丘珠含裾而犇覓於是窮而不岸忽悟返而內尋旦暮之間嘻遇之矣乃假昔人睹洛懷禹之意著餐羮覿堯之義巍榜大題謂之懷星且夫少微煜煜烱蒼﹝缺一字﹞之表二王拂榮空塵玄覽眞歸處士之特也六符煌煌謐紫垣之位左丞讜謨卓識絕黨安止弼宰之光也而彼徳辰下注賢人般集則又祕校惇碩厖耉之餘彩矣有如武功雄標峻﹝缺一字﹞偕少蘊以賓主用嘉諶孝懿節揖長文而友於矧是數公莫不宮羽鏗鏘旒捲華爛玆文斯盛顓蒙得師俯仰醉心欽承虛已旦則昂瞻衡察冠屨儼然左拱右挹鬒眉囅爾堂戺有踐玉趾之所布武江山畱照﹝缺二字﹞之所睇賞宵則凝薫廣除虔禮霄落璇田縣象以錯落諸老之精英﹝缺一字﹞如雕甍延景而晶熒小子之﹝缺四字﹞可以親炙﹝缺四字﹞涕洟時塵者矣慨惟西鄰淨土邇爲有司攘其彊半以爲書院事言遊氏固亦洙泗之流風可親武城之弦歌成想聖科文學故在余鄕吾黨狂簡益存﹝缺二字﹞傷哉王子曠代之鑑﹝缺四字﹞之﹝缺一字﹞風流轉衰音徽銷減法聖退處於下室嗣徒散托於旁廬儀矩蕭蕭香煙漠漠鐘磬時韻若含淒楚之音梵唄有作少謝溟潮之響愈足以增前幻之浩嘆彌虛襟而莫已𨿽然華嚴華藏海芥無擇妙心寶性飛沈不迷實獲我心安足翳眼歸投竟了損益何存也哉按石林避暑話云朱伯原居在吾黃牛坊第之前號樂圃又云珣瑉宅在日華裏今景徳寺是又云余大父舊廬與寺爲鄰盧氏郡誌載珣宅與葉錄同蓋本其言以筆而鄕都條乃云鳳皇鄕集祥裏今俗亦惟知稱爲集祥豈日華卽集祥舊名邪或鳳凰不止一里而盧獨得其一邪黃牛之稱不知其故與始余以吳趨淸嘉吳中雅觀坤爲之物曷可辱廁後先名哲暎接相望因創斯襲美之呼焉嗟夫擇仁而處者智也安土樂天者達也求古而歸契者尙賢也是之謂三善有美而不知得師者蒙也懷居膠有將爲其後之恆守者魯也是之謂二繆循三善而屏二繆居室之理其殆庶幾乎爰用聲其腎腸登筆垣屏時餘齡六十七矣嘉靖紀元之五祀蒼龍駕於降婁幹麗於柔兆月惟宵中星虛哉生魄丁卯文成

懷星堂集卷二十一

●欽定四庫全書

懷星堂集卷二十二

﹝明﹞祝允明撰

○紀敍

遊福昌寺入佛殿後記﹝甲寅﹞

六月二十日與洪子詣福昌釋院逃暑洪子還出具飲膳僧人不來以俗貌侵擾意已虛闊又能開佛殿導入乃稍入後門已褫服不復作禮坐檻側瞻相皆圎滿猶欲垂言者又不可褻玩因回首看庭落牽豆蔓作頂障日風微微來時院內外極寂謐不聞一聲音不獨解體亦解心暑四體尙有縈被物乃漸以去巾次去手翣次去小拭巾次去屐意漸隨去物以泰因悟夫佛之理以漸去爲得者其大是也又思吾之教如幹世輔物者底於至有以爲力至其終而吾故無有則今日之空無煩至於其終而同也使人蕩蕩焉無累矣洪矣佛之理歟一二刻際乃力爾歟是不可思議大弘重也又回瞻相卽如眞軀限一木臬如別聖凡焉一時皈願無極旣而飲食來思靈者超存而混淆不足記已殿中相者正坐三世尊後三大士旁先二十天次十八應眞尊者次下達摩師地蔵菩薩宋本剎慧感陸夫人及護伽藍神二

再遊福昌談臥記

二十二日又與洪子侯二王郎入前地王郎具麥飯飯後悉臥地漸次縦談人間事間及一二出人間事未及究細瞻佛相益熟若有會許者

遊雍熙寺雜記

二遊後幽想不息二十四日侯君偕洪來期往玄妙觀斯須呂學究不速以至遂偕行會道士修事不可畱卽返往漢壽亭侯廟亦有礙又往雍熙遂登大殿沈靚弘窅其前廣庭左右夾室重樓可蔽日面北縛檜爲屏數丈蒼蓊生冷气是日極熱此若不知者予家故爲寺門徒諸比丘並坐道二十年來事興人懷耿耿齋食後釋客請作詩書扇甚多書後更少食到前殿各房院往往轉淸勝湜師誦予十五六歲時所贈詩如在夢內漸次迫暮乃歸

杭州夏日以文會諸君従聘宅序

凡士居以學展策馮幾或受教聖賢辧難英傑閉戶終日恐一塵客撓也出而遊到一境便應脫檣馬徧求是邦之彥而扣之或登泛山水訪覽往迹惟恐程役日力不足以給耳目儻遇合契與晤答一室若居學然又佳也余於三者皆然而二靜處益深也乙亥暮春至杭州事其大夫之賢者友其士之仁者目饜川壑耳實忠愛至於夏首幾行諸子従聘自吳興歸遂亟相往來積思之餘一日一面猶謂闊阻乃四月廿一訪君裏仁坊之隠居君釋之服飲之茗發笈抱策堆積几案珍編祕典大道碎事談辯勘校鉤索指擿雄論轉廣精摉益冥探元化之幽眇覓鬼神之情狀研象數之鈐軌誦皇王之治業徵才哲之景行訂文章之作述攬百子之秀實獵虞稗之小說及夫明堂金匱鍾律符印蓺玩之言穿貫今古𨿽六時之趣而神遊略徧於時錮霖小霽緒風淸和虛堂洞檐艸木秀媚市無喧音宛在巖野快哉玆集之愜也迫暮言返明日移僑吳山道廬君復來連榻再宿別去江船遂南旬月坐臥湍瀨懷憶風猷殆無間刻予亦不自知其綢繆締結何以至於是也因細紀於篇候因順風翔以似焉

言醫贈葛君汝敬

世遷道裂人習茍陋口以耳言足以目行胥四海而一其能廓玄見以躅古積功力以給用者無幾繇小大之務人皆若人習皆若習萬事如何而治哉又甚者以僞襲之昧自曰解卑自曰髙繆自曰是噫若之何哉余將平隲今古固不勝慨因葛君療疾將贈之言而觸於懷由醫而發也姑寄辭於醫醫之道大歟細歟醫之道非大古之爲醫者其人大也炎農軒後而下作之述之飛聲千載者皆大聖神仁智英傑賢人也以斯人用醫烏獲之振羽也烏乎而不大故醫之用與耕者植者並濟養人生其道略等非甚髙大而其人皆大也病乎後世之爲醫者良百一而庸十九是人病醫非醫病人矣余少讀經史子傳期爲用世學固不遑暇於是間時或獵觀樞素難脈明堂內照千金本艸書覺意中有一種言也又觀諸醫師治效扁鵲倉公華陀褚澄徐秋夫輩以底於孫氏則多契前旨又後稍觀張劉書而因驗其人又有一種意也又下及李明之言與朱彥修並得其人又有一種意也又下及勝國國初名家如吾郡葛氏張氏盛氏韓氏王氏猶然也今天下稱良醫師紛紛以余不習其法所不敢知然其以名者則以能持李說也持李者謂之王持張劉者謂之伯況孫以上哉邇年始得千金翼讀之益契舊聞大發蒙塞或以其旨索諸今人爲之駭然亦不敢言也今人家子弟爲科舉之術必持程朱不持漢儒爲醫師必持李不持前人何昔之大儒上醫甚艱有今正叔元晦明之盈天下閭巷也今稱良醫師多江南余舊有戲語謂北人乏醫試以戶曺版籍校計何生死者之略相當歟嘻堯舜以揖譲湯武以干戈茍合道濟世何必曰禪道不同不相爲謀有語則吐亦焉知其爲是爲妄邪知我罪我皆所不辭微葛君也吾其鬼矣葛君生我我知報之申吾感因述吾志而已葛君字汝敬其爲道吾能識其超拔髙妙所謂廓玄見以躅古積功力以給用者而不能指言之因稱以語人曰仁哉汝敬乎活今人之心智哉汝敬乎得先聖之道蓋汝敬可久玄孫也知可久知汝敬矣

知山堂雅集詩序

夕拜溧陽史君纓冕世華煙蘿自性含香南捨飛襟北山乃築知山堂於長安東陌蔵林谷於皇州奪聲色於藝圃來往偕適朋遊共之乃已之歲子之月筍輿復寓蘭賓還集斜陽來而合座宵柝半而分襟賓凡六人吏部郎建鄴王顧二公新除延平使君淮海朱君三進士秣陵陳羅二先輩吳門祝允明也各成詩一篇又近體聫句四篇通十篇列書之允明序之

太倉州儒學記

初兵部尙書徐公晞言天下武衛無有司可附者得輒立學官便詔従之正統戊午太倉衛士查用純以衛與鎭海二武守共一城請如制合建一學報可巡撫周文襄公忱董於成張內翰益沈處士魯紀其事弘治丁已昉造州緒正百度學制隨以更初守襄陽李侯爲之補缺飾敝又添辟仁恵齋事事維力他日學正甘君澤等請於侯諉允明記之惟天下之治在君臣相遇其治之道一而古今之用殊古之用人者二曰士曰民今之用人者二曰文曰武古之爲學也由明徳知類由弦誦由論政以及於師旅獄訟咸是焉出凡民之秀者業於是爲士逮入官則文武具矣隨用以成績其民則官者教而用之故於時文武不角立甲冑無専官繇學校一地盡之矣後世裂而兩之茍手任五兵則不必讀書爲従政然其後也勢終不可若是以班故復爲之齊量挈束俾文可綜武而武不得以獵文如官之分典也六而兵刑各其一刑者小兵兵者大刑是皆武道才萬幾一耳至於鎭巡藩牧凡百有位孰可不執干戈以衛社稷若是者咸來自學校是竟不違先王之所以教也惟如是所以教之地若術弗可異而文弗可以弗右聖人鏡機而操樞乃地術合於一右文焉績庸以收始時無學士就邑校以興洎學設乃彌盛於是文學政業詰戎祥刑麗六官襄萬幾後先煒然有功稱由得地與術厥效校然著已今更一甲子而學還文制聖人右文之意逾至則士也大厥奮興鋪閎勲巋鴻稱以稱聖人意也應復奚若詩曰周𨿽舊邦其命維新其斯之謂與小子幸列下士仰沐皇澤敢不是贊凡宮頖規度前纂有揭及陸大參容嘗疑所傳禮殿爲宋故構與學址爲萬戶官第者當失實州誌已具其說維玆更制之間所以仍舊貫作新民承聖人意以通吾君臣相遇之機者厥功在當道昔季路將以民社廢學而夫子惡之玆又何敢弗著綱維者都禦史朱公瑄彭公禮監察禦史方公志王公鼎劉公昺王公約袁公經郡太守曺公鳳及李侯端也參佐其務者州同知丁君隆周君明判官陳君璽龔君詔黃君譜而典教席者甘君及訓導林君垍鄒君紈李君相周君干云

重浚湖川塘記

水生於天行乎地而假人以治治無所用於私私則鑿物失其理而亂吾更以鑿加之是益其亂也惟知及之而以勇成之則𨿽不必創作其績有以相時聖後配古聖臣以康黎民何也得其理故也孔子稱舜禹之有天下也不與而無爲觀舜命禹禹盡溝洫力至胼胝八年若是謂無爲不與者邪爲不爲咸以理理爲而爲𨿽甚勞煩焉猶無爲也天下之水十五在江南去禹踰三千年而三江失入震澤不定昔之議治者棼若聚訟繇範文正蘇文忠迨二郟單任等言人人殊至就其理而理之狹者廣之髙者下之塞者通之乃不能異也則今日循故理成新功不以巨微古今而間然爲之者其舜禹事歟太倉州北數里有塘曰湖川延袤九萬七千一百尺有奇西分源於太湖歷婁江而下由巴城湖新塘以來匯東連小塘子貫石婆港以達劉家河海潮西突巴城東注淸濁交嚙又劉家潮之緯州而西出者由鹽鐵塘到湖川而定東北自七丫港而花浦而楊林塘潮之來者亦及湖川而尼當地與時之會故渾沙迎合澱壅澱洿可立而待傍田藉沃泄者頻病之天順間民沈定奏可下郡縣浚治時治塘面廣二百四十尺底半之堤深丈有二尺輔堤之廣殺二尺潮歸枝川傍田以利迄今久且復淤東至堈身十里餘塘成夷壤艸荄糺盤小泛絕滴西至金雞河口亦僅沮洳民吳紀復奏可下郡縣浚治郡縣以役寡工薄稍疏陿中才如溝無幾何輒已漲平佃涉兼病歲庚申民吳賢等牒陳於今巡撫南畿都察院左副都禦史彭公禮提督浙西水利工部郎中傅公潮乞裁治活赤民二公曰兪屬之治農官蘇州府通判陳君暐率太倉州判官黃君譜往相度得其理乃鳩州萬有五千夫昆山千二百夫挑抉塗泥導誘綫路畚鍤任扉雲集蟻運二公躬臨視之初塘身旣辟而兩岸夾立相去直與下等彭公曰是不然岸稍遇潦當卽潰塘立塞耳乃命削其亷隅俾夷而固啟役於冬十二月上旬訖事於明年春三月十三日凡浚自徐昌橋至於金雞之口八萬五千一百尺入昆山西段又六千尺廣一百尺底廣四十四尺深九尺尢以民造新州積勞日給導河夫官銀糜三千二百五十兩有奇於是水道流利而田野辟舟楫便租賦復上下賴焉彭公命允明記其事允明民於郡郡大利病固無越水事竊嘗究研今昔諸賢緒論毎病其異同然以爲水之綱要不過宣防二道至於理之一言貫萬物亙宇宙弗可易者有物於此失其理而亂無事更張復之則還於治玆塘是也復之者宜之也假令舜禹復起其於是能舎浚瀹而他爲乎大哉二公知及而勇成之五行旣陳六府乃修有以相後皇補天地蓋其根柢所在獨操一理以宰割百度故不以巨微循而不鑿有爲而若無爲若禹之於虞也烏乎勸今規來永古作者之澤以申吾民之刓鏤固小子幸願且承命也不敢辭謹用鋪勒成烈俾職於後者時消息以斯理將萬世是賴是役也承引而挈提者知府曺公鳳知太倉州李侯端董蒞於成者陳君専職之力及黃君也外參事於是者系聮以書

邦侯晏海頌

林侯爲吳邦之四年狗鼠余魂弄兵東島厪天子赫命相時拊禽一時文武小大之臣集思用命罔弗奔走而要會於侯期年底定驚波載夷三錫煥被萬口銜頌其爲士者各文其詞彚題之曰晏海之什小子矢厥終始標其最者曰伐謀曰精忠曰除器曰餉給曰整暇曰揚武曰來安曰信賞曰旋凱曰勞謙凡爲十目目爲頌一首蓋丙寅之績莫巍於侯而侯力莫重於十事我不敢佞

谷丰於畬蟊則賊之蟊賊於年侯則伐之伐匪厹矛上兵之謀惟此英斷炳於潛幽魁則以殱來則以安脇則罔治帝聞曰然謀之定矣以發以帥孰逃其機曰戰則克

右伐謀一首十六句第一

維此邦畿地夷民熙昔者我後煩侯臥治戴星之勤旣道旣齊矤玆小醜警在吾鄙郊之有壘吾且以恥乃厲於精浩气雲橫乃奮於忠丹臺熒熒幹城禦侮惟王藎臣

右精忠一首十六句第二

侯命良工除此戎器幹將區冶民有素伎作之鏦鏦集之叢叢吳鉤東箭云麾扇紅林列洪流天山失鋒孟勞煌煌以血元凶

右除器一首十二句第三

桓桓虎士旅萬旅千云屯霆飛啟行連連陳紅靑錢充槖蔽船餉於東道舳艫相屬不斂而集不疾而速以食以兵以莫不足神哉蕭相千祀一躅

右餉給一首十四句第四

鯨沸日聞兵形屢遷試覘於侯香寢晏然侯襟侯度溟含嶽峙蠢爾麼■﹝麻外骨內﹞固難芥蔕羊公雅歌寇君雷鼾侯力兼之爾何足算

右整暇一首十二句第五

古亦有訓報虐以威我武維揚耀於天池貔貅洸洸云合星張山摧卵壓舂挻擊撞靡執不降靡馘不従梟鯢斮鯨韲粉老雄老雄旣終脇徒旣窮知侯功乎萬兵在胸

右揚武一首十六句第六

侯有凜霜秋飛殺稗侯有膏澍春濡作解招之來之系頸累累告歸天子請滌而綏援數千夫還於版圗

右來安一首十句第七

凡此英勲集於信賞俎有酒肉案有金鏹來之益眾給之靡爽大信皦如天澄日朗

右信賞一首八句第八

狗鼠蕩定魚龍奠居伯若效職俛鬛而趨籍獻於王請省羣俘王曰釋脇肆厥冥渠宛宛赤子旣惕而蘇泰和蒸薫協於唐虞

右旋凱一首十二句第九

於戲噫嘻形弘受廣山崇蘊卑奕奕新功予其敢私元後之祉羣公之爲勞而不伐丰而不持豈伊駿勲徳以將之執以往哉百工一揆揖譲堯廷左禹右夔侯則安行登崇在玆天王聖明父母煦慈海隅蒼生誠讙誠嬉皇圗晏完大慶方來艸莽作頌以烜亡涯

右勞謙一首二十五句第十

江淮平亂事狀

正徳五年秋大憝伏誅瘡痍向復國憲昭振文武吐气萬邦蒼生方仰頌皇烈奠鴻寶予無疆未幾羣盜復起或凶醜所遺或余虐所激呼嘯團絡動至千萬最厥渠魁所謂劉六劉七齊彥名楊虎者倡亂於霸州遂至狼戾四方上薄畿輔橫行齊魯旁延荊豫下靡徐沛屠城破邑發庾潰獄殺人如麻燒廬空野鈔敓市旅姦掠子女以至竊名號攻宗藩戕百官由盜而逆梗爲國疾始於辛未之春逮乎壬申之夏皇帝屢命內外文武大臣分閫専鉞四出徵討𨿽其東撲西燎左翦右蔓然而卒藉廟社之靈聖後之徳臣工宣力將士用命凡彼諸酋先後戡戮與其夷類悉同汛掃惟劉七與彥名鞠頑負固奔迸後誅乃七年七月癸已竟授首於南通州之狼山於是妖孽蕩滌王路載夷江河晏澄井邑綢繆兵休於伍民返其業喜極而鳴驩然一情淮安守羅君循貳守胡君軒揚州貳守於君利來屬允明纂次其事將請諸太史先生碑勒崖滸允明以爲殘逆殄除固將登紀史注題名太常以示有截而懸無窮惟斯一捷獨在二凶禍始於西北而終於東南故特按蕩平之迹凡事聮江淮者系時敍錄以爲狀據而其它偉績地屬殊方時非此日特書有在玆故略焉劉六劉七者霸州之民兵也初六年之春朝廷以其故實劇盜下命捕之圍困於霸才三十人他盜齊彥名劫圍而出與俱奔東兗轉上湖廣復來山東五月寇大名等地六月甲申寇日照遂寇諸城自甲申至於庚寅凡破州縣十三辛夘入文安趨霸州壬申寇武定至於丙午又破州縣十六七月己酉朔寇齊河至於乙夘又破州縣八丙辰寇冀州先是他魁楊虎流劫山西轉掠而南亦以六月甲申寇武安後爲都憲陳公天祥所蹙乃來大名與六七合羣其後或分或並至是二黨方聚丁巳遂同圍棗彊眾二千騎燒殺慘毒知縣段豸死之自是狂焰轉熾戊午六七彥名寇景州至於甲戌又破州縣八丁丑虎寇滄州至於八月己卯方解去自桑園入平原而劉七踵至復圍之癸未始解滄被圍凡七日焚掠死傷不可以數毀漕舸三百艘六七彥名亦自桑園寇陵縣由穆陵闗而東至沂州攻城犯藩府數日由嶧縣兗州出至濟寧燒運艦千五百餘艘徑趨大名往來山東縦橫殘毀初都禦史馬中錫被命捕賊布招安之令六七來以受招罔馬馬聴之遂至猖獗於是朝廷逮馬還以都憲陸公完代之復命中貴谷張二公監總戎務少司徒楊公﹝缺一字﹞督理餉給陸公以是月辛巳受命視師癸未陛辭而出首命各郡縣募集民兵修浚城池自是賊至不能入城又令諸鄕村拘收馬騾入城自是賊至野無所掠乃相機運算簡將練士師律明肅出輒有功丁亥宣府副總兵許侯泰遊擊將軍郤侯永等與賊戰於霸州之平口斬首百一十有奇副總兵張侯俊兵備少卿陳公天祥與戰於信安鎭斬首二百一十有奇生擒百一十有奇辛丑許副總又破之於阜城之半壁店斬首百九十有奇生擒百一十有奇甲辰郤遊擊又破之於景州之鑑橋集斬首百五十有奇其它小戰往往皆捷於是軍威始振民之従賊者始有畏心陸公乃乘機布令以曉諭之又於軍前立招幟以散脇従於是散去者甚眾九月戊申朔延綏副參將馮侯禎及郤永等兵擊賊於景州之宋門店丙寅又擊之於曺州之裴子巖皆大破之宋門之級千有五百裴子之級二千有奇其它小戰亦無不克賊魁朱千戶爲沙長孫所戮劉四齊仲徳皆被殺死四卽劉七弟仲徳彥名弟也賊旣屢敗十一月甲辰又爲馮副參將李侯瑾破之於鄆城斬首五百六十有奇丙辰郤遊擊破之於髙麗店斬首七百七十有奇由是其勢益衰六七彥名先自霸州渡河時十二月丁丑朔乘輿方出郊省牲賊奄至新城涿州之界大肆燒劫以揺京師復往至大名之小灘甲午馮許二公又破之於彰徳之何家屯斬首七百有奇乃奔至山東之桐城驛復上文安時七年正月駕將郊賊窺伏近地而迫於官兵不能肆也始楊虎之解滄圍而入平原也乃由髙唐以西隨地寇鈔旣數爲陸公部兵所破遂流掠兗州邳宿上下十月壬辰寇永城轉寇夏邑虞城丙申寇歸徳遂寇亳州總漕巡撫都憲張公縉遣永平衛指揮石堅夏時知亳州張思齊等策禦之丁酉堅破賊於盧家廟擒其魁楊經等二十六人斬首四級賊退屯泥臺店二將移兵伏白龍王廟集伺之己亥賊來奪船將渡渦河堅至擊破一船溺死其眾賊乃返北岸與我相持堅之父璽急命指揮沈勇以其部兵張亳州遣其民兵俱來援潁州兵備僉事李君天衢亦遣指揮鞏臣丌麟以兵千餘並至戰禦賊乃退庚子收溺屍得四軀令所俘賊參伍驗之一乃虎也一爲李隆與前所擒虎之孫經皆僭王也餘賊乃由蒙城太和行劫入河南境後推其首劉三趙風子等脇従甚眾時號河南賊亦爲都憲彭公澤咸寧伯仇公鉞剿滅無幾正月辛酉郤遊擊等大破六七彥名之眾於穆陵闗斬首六百賊愈耗衂逋迸自後遇官軍不敢肆敵陸公益遣兵分道擊禦是月甲子河南餘黨賈勉兒寇碭山丙寅寇蕭二月己夘寇睢寧典史袁浩死之張公帥兵往襲甲申賊至宿遷欲渡公所遣指揮周正拒之乃退往桃源公追至白洋河壬辰勉等由靈璧虹縣遁去而劉七之眾萬有七千又自文安南下以是月辛夘由郯城贑楡而西將寇沭陽張公得報當河南賊甫去急引而東丙申入邳戊戌賊至沭陽公遣千戶張瀛帥數十騎往覘道遇賊三百騎瀛力戰斬三人賊去公所遣他兵追襲亦多斬獲復遣兵下淸河淮安以捍之辛丑賊寇邳州以八百騎三面薄城餘眾充塞郊野公視城惟南門東稍門二重要害命瀛守之持兵扼門之險賊破外門瀛並開其內戰殺四賊賊不能入乃退遺憊馬騾百餘近水沮洳中以餌我軍公曰此莫敖伐絞故智命勿取賊計不得行不三時竟去城以完癸夘賊過呂梁殺官民燒署捨張公帥兵三千追襲之賊奔至滕縣甲辰遼東副總兵劉侯暉遇於呂孟社大敗之斬級九百有奇賊趨徐人爲張公遣兵備憲副馮君顯所搤乃東至邳之馬古城遇許副總及參將李侯鋐之兵三月庚戌夜半與戰賊且戰且卻至魚頭集敗之斬首百三十有奇奪回虜眾賊乃東奔登州海套𨿽經數敗隨在脇聚寡而復眾陸公乃大集諸路之師畢至分道屯襲彌布逺近公麾霍諸將各授成算而往動合機宜料決若神於是郤劉李﹝鋐﹞三公及副參將溫侯恭之兵並各郡縣官校諸軍並進與賊遇於嵩淺坡古縣集等處咸奮勇鏖戰凡斬首三千級竄遁千餘傷殘死沒不可勝紀四月丁丑等日也前後滅其酋豪殆盡六七彥名獨挾所餘驍猛僅三百騎間道而逸馳至河西務其勢莫禦復下至臨淸之南陸公策調官軍邀擊之癸夘劉溫二副參將等與戰於冠縣等處大敗之斬首二百四十有奇於是止遺劇徒二百而已遂奔河南是月之初河南舊黨來寇定逺六安哨騎東躪巢滁驚偪陵寢已而復西戊戌遺二千餘騎竊渡白洋又爲周正所拒庚子越邳州漸北至雙溝頻欲渡不得癸夘乃復由靈虹西南遁去而六七彥名復以五月丁未渡棗林庚戌夜渡邳才三百人従光山確山奔上湖廣乙丑至陽邏團風捨騎而舟丙寅遇都禦史馬炳然脇迫之馬怒罵賊遂遇害而劉六隨溺水死惟七與彥名沿江掠聚其勢復盛至七百人閏五月己丑突來瓜洲京口寄巢於常熟之福山港通州之狼山遂淩騖江面通州之臯濵江之區咸被創殘於時張公洞機研慮隨勢應變數遣將校守吏遏截衛防通泰儀眞瓜洲海門諸要害地募兵萬有五千分屯應援儲粟積芻除器修堤數出奇略爲必勝之計胡貳守及揚守孫君祿皆承檄以集事賊不安水居日上通州城外遊掠城守甚堅賊潛謀掠馬竄亂淮北海州張公得偵報急申嚴防禦拘蔵馬騾賊旣窘六月辛亥乃驀海門而上甲寅越瓜洲過南京丙辰過采石泊蕪湖乙丑在段腰遂自湖口縣乘風而西寇南康迆邐蘄黃以及九江安慶肆暴益甚七月壬午復越瓜洲而南先是陸公自海套冠縣捷後身統中軍札鎭臨淸以控扼上下至是朝廷以賊勢且南復賜璽書命公南下直抵蘇浙以窮逋魁務期殄絕公以六月戊申受命卽畱監督中貴陸公監鎗尹公駐扼通海要衝以遏賊奔而自馳以南是日至揚州會張公議兵所向邏騎報賊將犯儀眞張公乃往赴之並溫副參之軍以従陸公督劉副總之軍趨瓜洲比二公各至壩上而賊已東陸公乃急渡江駐京口守截時總督水利都禦史兪公諫亦被勅同捕賊陸公分兵與之並命劉郤及都指揮陳璠等往襲賊將犯鎭江璠禦之陸公又移巡撫都憲王公鎭來駐京口區畫備賊南衝時羅君方守鎭江乃集水工千人治戰舸百艘以周戎事惟力諸軍俱赴太倉會仇公與會將金侯輔各以兵來陸公因與仇議以副總兵時侯源守鎭江金與遊擊將軍陳侯珣守瓜洲部分定彭公且至而陸公已督諸軍水陸並東矣丁亥賊泊狼山劉七妾丁氏阮氏逸入通州守兵執之己丑賊令狼山寺奴持書來索不與遂帥眾二百餘來攻我軍擊之敗歸入船其夕大風發烈甚賊船皆解壊飄落其眾顚踣不支僅存八舟將竄而遏於風勢兵威惶惑弗能前乃登狼山團聚或下崖散逸輒爲通州諸處守兵指揮劉葵胡鎭千戶王詔通判髙升等邀逐擒斬不絕庚寅斬首六十一俘口四十七辛夘俘十七有漂船至西洋港升岸擄掠遼東官軍執之又斬首二十九俘二十壬辰陸公在江陰會諸將指揮方略其夕三更劉副總帥遼東兵千總官任璽帥大同兵副之郤遊擊帥宣府兵及諸従校並進癸巳與守兵主客齊集日比午與賊戰我軍聲焰震天風雨交作賊披靡大潰奔躋山顚古坦峻甚馮髙據險槍矢瓦石雨下鏖敵至於申際劉副總引其部領張椿蕭滓髙云李春美饒徵等誓死決戰分軍爲三劉任在山北郤在山南皆戴盾跽行而上手施搶礟且上且攻盾上矢集如蝟將士有被數箭中數石者不退遂奪其地賊墜崖死者無算劉七下山入舴艋將遁劉侯列兵崖下百矢齊發艦中礟矢並集七墮水死彥名爲宣府遊兵小旗張鑑所殺劉公擒斬餘賊馘截沈水賊級有泅而北者髙云追斬之皆盡已夜息兵甲午諸軍復登山搜檢賊已無類乃旋師凡斬級四百七十有奇俘有逃匿復爲通州守兵等擒斬先後三日內所獲並前共爲級五百八十九俘二百四十八其俘曰劉恵吳漢則皆僭王也遭虜脇従釋歸其家而江南官兵前後所獲又不與焉於是一時平亂諸公獻俘奏馘朝於京師而黃門柴君奇侍禦吳君堂紀次功伐上之陸公亦具實以聞天子嘉悅特降徳音賜賚文武之臣以酬薄伐之勲勞鼎建江海之祠以申捍患之報祀蓋是役也坐役飛籌知人善任料無不中發無不克者陸公之烈也保障京輔臥護東南先幾豫防部屬死守者張公之績也以至天心助順以效靈將士鞠躬而盡瘁用能千臣一心膚公協奏夫豈偶然者哉艸莽臣不佞目爍盛業於生長之邦敢因請者以敍狀如右正徳八年夏六月一日狀

河源尹鄭侯旌奨政績序

史家傳人或累舉其事或獨徵一二端而必言其性气大致人建行立政必自其中主發之得其本外可灼知多寡一而已矣此史氏之法余行四方見君子便思親之往往辱先焉懷義抱益盈吾懷焉正徳乙亥來長興寧獲與知河源莆陽鄭君遊君始以公事一至敝邑承顏色接辭令甚幸得君子爲僚居一二日曆受教與求治心行已之方若放論仕學謨策功用禮樂文翰法度權度古人議其徳行爲低昻每閎大精核充充而來甚幸得君子爲友朋旣數離合凡一見未始無新益久益隆殆有師道焉益欽傾敬恭不敢懈乃卒甚幸得君子爲師云侯宰邑僅二年善政不可盡書績熙聲翔上官周聞丙子六月總鎭尙書中丞陳公總兵武定侯郭公巡按侍禦陳公檄藩省下之郡獨以其禽戮逋寇魁某事功利皦然闊雄令遣官假使持幣簮花被彩羊酒到縣奨勞之士民感悅動地士能言又申之以賀慶鋪爲文詩更私列羊酒拜庭下呼頌功徳以侈上澤恩庠學師徐君某鍾君某與凡邑屬僚復扣予乞文言之餘曰君政無獨以剪盜上官旌其一而百著千勸矣百姓衣食侯心徳功利與諸君與予所欲言君亦無獨祛害事従上所舉申其一百可隨焉余欲盡稱君善又曷獨是勢亦且因事爲語是故尋史家意云爾知者其自得焉若我鄭河源君則允君子之英其何績不英羣言中如謝進士稱君業實崇文奮武省刑虛獄緩賊禁奢宣王徳諭民俗時使節力諸件目最詳抑猶未究予勢旣未可究稍微引之

懷星堂集卷二十二

●欽定四庫全書

懷星堂集卷二十三

﹝明﹞祝允明撰

○紀敍

周氏隨侍龍飛序

皇明禦宇一百五十有四年歲在辛巳夏四月某日皇帝自興藩入紹大統聖人旣作萬物咸覩臣時以王禮朝京師日伏闕下目日月耳雷霆而身雨露旣事竣往謁宮詹鄕先生周公詔及其従子大鴻臚丞璧其子序班珵寺丞以公命持一牘謂允明請爲序列以申感戴示後人允明視其目曰隨侍龍飛讀其詞曰某以成化庚子舉鄕進士授山東之嘉祥教諭九年先獻王建國於興天官曺選某入藩府事先王爲伴讀薦歷紀善加五品俸璧始由引禮歷典儀珵亦官引禮先王薨繼事今皇帝於是臣詔在犬馬列已三十餘年璧十有六年珵亦數年矣乃是年武宗皇帝晏駕文武大臣奉遺詔及太皇后命來迎今皇帝三月辛巳至藩國合符四月壬午朔今上詣松林山謁辭先王寢園癸未發行遴國僚文武二十餘人以従四月壬寅至京師翌日癸夘昧爽臣某等扈従上入禁中日午上禦奉天殿卽位詔下罷行大小政事旣乃頒賚従官賜第暫居大官日給餼廩有差五月乙夘吏部言隨龍諸臣在王國侯服皆守法奉公克效勞勩如周詔逮事陛下讀書講學輔成聖徳出治有本忠勤尢著請以詔兼中祕近侍職任俾得朝昃侍左右緝熙舊學用日新聖徳詔可遂擢詔詹事府少詹事兼翰林院侍讀璧珵亦皆進秩如前云臣允明讀之旣揚言曰臣之於君也以問學導於先徳業輔於後玆惟良士君之於臣也學而臣之師而相之則爲聖後故踆烏揚彩於層霄顧兔搖輝於碧落嶽峻而云髙榦喬而枝聳洗光咸池而夾飛天衢理之恆也然昔君疇之於堯務成昭之於舜西王國之於禹甘盤之於髙宗則舊學矣而未聞爰立而置左右馮異薛振等以隨龍寵任而未聞其初有翊導緝熙之勞若兼二者如史浩輩亦難乎純全至宋昌張說等弄臣狎客則尢不足言惟張燕公之於玄宗若稍可述焉爲世美談我朝則如楊尙書仲舉亦然尙書尢以厚徳懿學重於時尙書亦吳人也今周公何其似之而今日龍飛之中正隨侍之親従又非楊尙書可比其勲名祿位當不多譲﹝缺一字﹞公圗所以報我後者惟終始典於學復祖治貽王業於億萬年如君疇輩以堯舜禹而顯如張燕公以玄宗而貴國華巍煥家芳附垂於無疆於惟休哉

潘君子大水勸農圗記

闔閭城西郭踰一捨而遠爲香山隸吳縣山左爲胥口潘氏著姓於其間農業而儒行世於善今之著者曰半巖處士崇禮父與予爲金石交四十年矣今復有連其行極淳古將所謂澄之不淸撓之不濁者與知者咸以善人稱之予曰未也其殆所謂君子人歟君子人也何以言之其人明明則必有嘉謀其人仁仁則當有義勇謀嘉而勇義必有所樹有樹曰才才徳兼有曰君子聞者識之乃弘治壬子吳大水方春腐麥及菜谷苗始萌溺湖漲中眾惕號不知所以救之處士帥畯甿負土築防桔橰雷運不捨晝夜越五日水殺二尺然而苗腐者半矣間未敗者臥巨浸與敗者擁積將同歸於壊處士教人絡竹爲大櫛疏而立之去其斁扶其良苗復長乃得以蒔終少獲焉他非力所及者人不能效爲之遂歸蕩然事竣處士去斂手緘舌畝行而畝止無所見也乃正徳庚午吳又大水倐忽若神鬼至勢獰甚人益不得治之方處士趣眾急従水底掇苗壅之它垍壌將俟潦怒泄而種之俄而水益洚加壬子者二尺狂白渺然不辯牛馬眾益自懈分今年無復穡事已耳處士教多泛小艇取坻京之土循岸趾覆益之日勞百人力不能成尋丈而風浪又去之矣眾愈瘁必且委棄處士厲聲徧呼而等毋憚爲瘁人猶可免作餒鬼眾問計乃令編葦捲土復投趾上力旣速趾漸隆稍出水外卽復以白茅苫其兩旁以拒風浪堤卒用成因集少壯布桔橰十百具並力排水大出堤外外水浮於內二尺處士乘舠巡視補缺塞漏益增土培且築日夕毋少懈堤愈固乃不潰禾則盡實竟全稔事旣處士還於黙安常而處順無所見也逮嘉靖初辛壬癸甲歲比凶乙酉乃和春播夏蕓勢勃然盛矣至於秋七月忽螽農初視稼疥焉痿焉若重疚不悟何也處士俯察之有見焉爲蠅焉蚉焉叢於禾處士曰蝗也吳田故多病病獨多溢不解所謂蝗況解療術束手哭曰天實殄我其奚以爲哉處士曰惡何自棄云蒼蒼之生天用俾我後牧後付之我令長今天災流行豈不當援於君長吾今幸遇天子聖令長仁曷爲以自窮卽爲小网网虫括之輕綃囊奔縣中呈示令南閩楊侯曰微若云我固將言之然而言之吾君敢不愼而審之二虫也其能罄吾稼與吾見且惑盍諦諸處士曰惟亟返更察禾曰虫在穂若葉胡根幹是蹶因取稿苗破其根食者如蠐螬曰爾其蟊者歟裂其節莖食者如蠖曰爾其賊者歟夫向之見者螟爾■﹝虫貣﹞爾傷哉一蠧之不可禦而四具焉禾將焉遁卽復上於令令持白巡按監察禦史朱君君奮作奏繪虫之形並櫝虫馳控黼扆乞減租之半且多其圗櫝徧示財賦之曺及中掖大臣天子戚然飛詔如禦史言吳縣得免什四於是士民戴天子之聖曁禦史之徳令長之恵而感其建舉於處士也其爲士者將圗永其感者會處士年踰六十將如俗寫其容所謂行樂像者以壽之處士聞之曰歲事如此吾黽勉救凶以茍免忍謂行樂云哉或曰否當亦肖之以遺子孫處士曰吾觀今傳眞者或金紫待漏蟒玉榮鄕縫掖以爲儒藜藿以爲隠吾農也今且老顏枯而態憊寫之當毳服布■﹝衤癸﹞芒屩竹枝後人想象容止亦何爲益茍無已則盍爲披蓑戴笠勤甿捍災之狀以寄訓厲或因以固志安土而保吾業且古士農一故無不農之士後世不盡爾亦大校然有能偕者不妨朱紱方來吾獨以素服入家廟厥亦無怍於我衷請者韙之比其子鋹之京師翰林待詔文仲子以眾譽諏鋹鋹述之仲子乃手寫之目曰大水勸農圗俾包山蔡君衍述其事乞予記於圗予固喜吾之知處士也鄕者才徳之論之譽今有所試寔獲我心亟爲書曰潘君子大水勸農之圗而詳言之

梁推郡善政記

宇宙間元气之浩然以闊竦然以特者瀦而爲大川峙而爲穹崖猶未之能盡也則必鍾靈發秀出之乎魁岸之才奮立斯世以不負天意而物之蒙其澤者亦隨地而滂焉世稱瓊山不恆產才產則拔萃信然哉舉今日之所知則梁君其人也君字紹甫登癸夘鄕薦天子俾推徽郡事治績粲然旣而以詿誤解任未幾公道昭白復其位移節於嚴陵其治績亦粲然上下交服一時名公取其所聴淳安民訟事者著之詩文以播遐邇他日予得君所自書淳安事感嘆無斁旣而曰前什固善特君政之一端他尙多也乃載舉一二大者述之初梁之族有恆產而惟君室爲給他支稍乏君乃斟酌彼此以贏補不足歲分而日割房至而口及其族之飲恵者甚眾其在於徽則不茹柔吐剛寛猛水火弛張韋弦持平守正事必求諸心與理以底乎大公而後已紫陽之裔孫與人爭田公私皆右朱君察其直在彼也曰文公之气所以不泯於天地亦以公耳其肯以黨者望乎吾徒哉爲直於法及考績於朝還至張秋逢一寓公家人倉皇若無告者蓋寓公暴卒室無眷屬自隨猝無與治後事者君之槖本廉力爲營辦得善棺衾以成斂喪事具檢諭其下而遣之乃不失所寓公者弋陽汪君俊也仲氏翰林先生偉欽公之義屢稱諸人搢紳従而贊頌之者不一及新安之去夷然無所校人益難之比在嚴淳安民錢文才惑後妻析產遺三子偏繆多狀錢子嫡子貫始鳴於官二少晃昱私議稍歸其贏以復於官貫復姑隠之君至貫乃來白求直時晃死矣君取其父遺券推察之得其曲狀了了因諭昱與晃子純云云皆扣頭曰誠如公言無絲髮遁情願従公判以歸於直而各守之晃下猶有田當返昱昱感發願畀純以卹其孤弱於是久疑以釋曲以直卽諸公所爲稱之者也

甿誦

余靜居有欵扉謁者數十輩方巾緇衫騖旅而進揖而曰吾儕爲查鼎祥等皆郡郭之民長役於井裏者也凡井裏之長其在城者長洲吳通三十有六人卽某等是瘡痏之藪也間者少息焉今益息焉父子女稚相面以慶揆所自自我邦守君天水公語至是余止之問且將柰何曰民徳公在心固罔蘄公知能不令郡上下眾及遐外知耶然而吾儕小人口不文文羣心於口而傳之廣且速也非執事能耶余曰諾其狀柰何曰蓋不可勝稱焉然而自吾身受者誦之始凡送徒部遞囚赴上官惟吾儕是遣甲乙以往環循而無窮費不訾公置吾弗遣遣健步少須飲食用省不翅十九始諸官船茵帟百器吾儕是供公爲它規措吾以免始旱溢長官則亦罔弗禱禱亦罔應公則亦罔弗禱禱亦罔弗用應雨不雨霽不霽其來若吸也其去若擲也乃今年乙酉八月螽繇西北旁郡以及我蟊螟蟘偕焉公一禜於社若先稷逮山川鯈傯霧雨降气凜嚴虫立死不死者還翼以西民繇以益神公乃徳之不諼而斯謀用作余曰善矣信矣而未究也公徳庸詎是是一民之知也知徳公者士有之農有之工賈有之吾黨蓋有志焉矢詩陳風建碑銘器乃玆昉於若數子數子之述局矣然而獨本其躬者乃諶以公矣余特爲若誦之權輿爾前驅爾如予所知究者微綴其大目若飭禮若興樂若勤政若儉享若崇祀若教士若養老若正俗若講武若表先哲若修庠校若鉤校擿伏府史諸在官者宿劇獘章章然多矣至問學文翰璀璀霏霏黼黻我江山艸木又咳謦余也其或繼玆者野人猶能言之

江右平寇詩什刻行本後序

三代之後凡稱元宰國老具文謨武勲之閎傑震赫者若張子房諸葛忠武侯杜當陽謝太傅裴晉公韓忠獻範文正上下千載最者僅是數公何也彼古今小大百僚武弁勁卒亦每能有所就何以最儒文爵且甚鮮乎彼非必無成武弁之雄者亦以與大臣者合余大帥隨焉偶焉而已耳乃如大臣者當無事時淵然靖共於重位卽有事會之至我後錫命是倚是委於是乃視義若時不可爲則臥不應義合時至必奮然起不緩終日謀必完用必當發必驗出於帷幄之沈密而徵於執訊攸馘連連安安之煌耀克於一封之境而收對於天下之丰烈盛矣哉豈若是漫而出嘗試而行幸以成委以斁者乎哉其要也智燭之勇達之黃帝湯武師尙父宣父皆是術也而況乎後數公者哉皇帝初載江人病寇厥亂孔熾厥延至數歲前後受戡伐寄者成僨間錯竟弗底於靖夷皇帝若曰我有元宰國老惟大司徒陳公惟今師尙父予惟以棟石我邦家是居不可瀆以干戈然若玆之時江之區非司徒焉克之爰卽起公於居廬中授以旄鉞公視義若時奮以應不緩終日往卽戎謀而完用而當發而驗出而徵克而成烈期年而三捷數歲之熾寇靖以夷焉於乎如是者一散吏介冑士辦之邪智自上施勇自下承施以燭先承以達後發笥探物之謂也而又奚疑焉公之詩所謂都道書生難作相誰知野老亦談兵其素定亦斷可識矣豈誠方憂忽喜任成敗於幸委者哉三捷者先平撫之東鄕次平饒之姚源次平瑞之華林凡平一地天下稱慶而其地之君子野人皆歌頌之撫有﹝缺三字﹞瑞有﹝缺三字﹞皆鏤刻以行惟撫之後饒之先公嘗自爲律詩十四篇以言志紀事饒旣平其爲歌頌者因卽公韻和之餘千令徐冠集之將刻而冠被召去今某乃訖其事初冠旣請前中丞艾公敍之今就刻藩參張公乃命小子述其故以授某不得辭敢系云爾

諏政

昆陽大夫鄧君顧臨於予辱諏政焉愚則何知然素嘗鑽研故冊觀古人與今之所以異況塵蹤土迹未及有位亦嘗稍従傍觀之𨿽不達也願以所聞對甚矣古今之異勢而難易以之也古者賢君良臣上下相孚𨿽地分逺絕不若是其亡情也而賢君以守令爲共天職凡百有位尢切要者故加察於是其付之則重也其待之則厚也其處之則久也付之重則徳刑専徳刑専則恩威達待之厚則人莫間人莫間則道志行處之久則民情孚民情孚則服従誠以是而有爲沛然也𨿽不得乎此而必契於彼𨿽有梗於一而莫違乎眾由是政成譽起而澤廣身榮流汗靑之芳矣如董宣彊項而光武莫之屈又戒任延以善事上官無失名譽而延且以爲不然此其上下之情何如也二子之所恃皆以光武與吾同此情也吾且直言之直行之帝不違也非特不違而加美焉由其本同他不得而間也今之勢其然乎百需交責日取民之所以養者而歸之上官朝責之藩郡藩郡責之州縣凡所斂散行止縣未之能専也未能専而實親其事彼赤子日所見徵求督校於我者獨縣官耳於是有恩則歸於上有怨則委於縣其責之也極嚴而付之者弗重民有善如嘉禾者令得而舉之乎舉之則以爲私矣有惡如稂莠者令得而誅之乎誅之則罹於法矣昔人有言鳴琴堂上將貽不治事之譏投巫水中必得擅殺人之罪政斯謂也故曰恩威不達由付之不重此一難也夫昔之欲得守令之實者亦嘗有刺察之使矣然多出於公故或書名內屏知虎渡河由夫刺察者公而詢之切也今也愛憎出於上官以至於遊客甚至於權幸憸細吾秉吾公彼則弗知吾拂彼私彼必騰謗萋兮菲兮亦可畏也故曰道志之不行由待之不厚此二難也古之任者必久其期伺其效著澤流則峻遷之𨿽其前之淹而後顯之峻故得殫心畢力令徳化浹洽如卓茂以一令遂封侯此循良所以特盛於漢代也今往往未久而遷其遷之當者固不負其所志而百姓已失望矣誠使必久其任其在任而績效已著者不伺其滿而先加以臺部之擢乃蒞其事旣可以久化又易於伸志一旦期滿更崇其秩亦何不可而今不然故任之不久亦一難也𨿽然此皆在外者耳賢人君子抱負髙逺固不以是沮先後有人焉敢厚誣有如明公其一也巍階要地匪朝伊夕此上下之至公也豈曰鄙人之諛

中丞周公致政詩什後序

隨而不可違者時也卓而不可亂者志也終身由之而不可愆者禮與義也時違則戾志亂則忒事以従時志以建事而皆以禮義準之斯不愆矣細行且然而況於出處乎古之人出處合禮義者位髙如裴晉公卑如陶彭澤等標暎來葉非以果去爲善良以不愆禮義志獲時合蓋有得夫易之道焉故名不緣位而重輕一彭澤令且然而況於尊者乎今天下十三牧天子命大臣督帥若撫民一牧以一人或至二三人廣之東西藩初各一人或二人三數年來以議者乃並命一人建臺於梧州總督兩藩軍務兼巡撫焉蓋其重踰它藩數倍非宿望元老莫之輕命而蒞之者進退之際其爲重輕稱否則又視其人焉耳正徳乙亥縉雲周公膺右都禦史簡命銜勅來鎭有以奠之爲泰山之安也有以煦之爲春澍之膏也有以肅之爲秋霜之凜也百度澄謐提封晏熙凡爲兩藩長吏大小百執事若黔首卒伍以及夷■﹝豸尞﹞咸倚公爲師帥生息明年公遽疏請老朝廷弗能捨不允疏屢上上始従其志錫以溫綸俾致政乘傳而歸且給月俸従騶凡優老異數悉備公遂行山河動色歌謠載塗公感遇愜志不能自己乃卽事命題十有二題爲一詩且自序之以贈餞客於是東藩諸公和之盈捲方伯吳公憲副汪公彚之以歸於公仍命小子識諸捲尾伏惟公遭逢雲龍之盛自持風操之髙與諸公分攜之懷赤子去思之勤舉無煩於瀆言獨以公之出處一準乎禮義志獲而時合敢揚言俾誦此詩者無曰公之髙而已矣是禮義之典度榮軌之法程得乎易之道也已

休寧孫氏孝友堂後記

巍巍乎洋洋乎帝衷罔墜民倫恆敍家猷永華代勸攸屬休寧孫氏孝友之居益遐益彰厥惟重哉始在勝國時惟伯深父承先開來號稱亢宗旣卒而三子子恭子純子茂養祭丰愼友弟肫至世觀偉然其母之弟靖江推官某君爲詩美之翰林學士錢仁友始大題其堂曰孝友與虞文靖公輩播以文記一時文獻蔚然此堂之始彰而重也繼在國初時子恭以喪亂之餘家彜周完世觀不渝而先時文獻則已不足乃請於先契之存者侍郎朱公大同春坊江公叡輩續爲詩文卷軸完存以迄於今此堂之再彰而重也繼在宣英時其族屬益蕃世觀亦彌盛而詩文嗣作大富不可枚數此堂之又彰而重也今其諸孫永正寔來以後記請蓋子恭四世曰彥達彥升彥達生三子曰志仁志義志謀而彥達卒三子事亡養存友季悌晜益力益篤世觀益華而三子咸卒三子之子共七人永正爲志謀之長男與六子者所以事亡養存友季悌晜猶三子也是故益以彰重先志而垂之無窮以求大鳴於時作者於乎言言閌閌有隆棟梁築理義而房宅天紀而居人綱四海之廣百世之遠尙公有重於玆堂也

歙許氏孝義序

許氏出太嶽之後望於髙陽文武代著布在方策歙之有家蓋昉乎前宋盛乎其後而尢著於今日吾聞諸廷徳者道其父事若某某善哉父名思字功顯少有至性質敏而志遐父客遠外功顯年十六輒往代事及父在宣城蹶傷足功顯一日夜馳三百里往負之返逮卒哀致如禮祥忌奠獻慟擗猶在虞殯時過封塋亦然母病思牛脯猝莫致遂爲大恨終身不噉牛並絕葷酒常時養祭悃悃退友羣季气性惇翕季曰龍具士材勸助尢篤遂取科名推而濟空裂券者有之或者相讎校聴一語多散去由是鄕井以孝義先生稱易其字蓋所爲大著於今者若此不亦善哉廷徳又歷孝義以上若大父者曰其諱忠字思正以父士良非辜失命南都縲紲間孤嬰奮立追痛不衰且積而能散若曾大父者卽士良而髙大父者曰諱寧始徒邑西潭湖亦輕財士也寧之出則曰順一順一之出曰文文之出則鵬程也與弟鵬舉鵬南皆宋景定進士鵬程官終國子祭酒又上幾葉曰賓則始徙邑北之昉溪而族最盛許村之名之始也又上二葉曰會則始來寓邑而占籍焉者其考曰原官轉運使是有詩名與歐梅友其考曰逖官監察禦史其考曰規是在宋前守池陽有循政民肖像祀之九華山而家於池之始也又上二葉曰儒則自雍徙江南又上二葉則寔李唐元忠睢陽守協忠公遠也凡廷徳之自述如此然則於茂哉鋪覽今昔君以此啟必以此承天人疊應幽顯連理濟美之永胚之錫類廷徳知之善矣如其善之善者獨非存乎不匱矣哉鄕井能稱之吾聞也能序而廣之惟有伺乎其徵焉者廷徳曰旣有之矣因進丰冊蓋今昔之眾言彚焉予閱領有間曰果茂矣宜爲四方誦之遂掇書以表其始

許氏感慈記

天下之母皆慈也胎教之周審孕產之囏劬乳哺之勤瘁保抱顧復之勞宻衣之食之教之冠而昏之有不慈之母耶天下之母之慈皆當感也不生於空桑不無湩而能食食不無𦇤而能冠裳不去懷提劍負而能立行動息以爲人有不當感之慈耶以遺體所出或棄林寘巷寡恩且虐焉以出乎天綱秉彜而感自不已矤有加於是乎嗚呼予特悲夫母無不慈而慈有弗感者也天也無遷人或蹄翼也甚者曰寄缾嚙臂極乎梟獍而非人類可口已徽許巖祿爲母程氏之季子幼少比長受程罔極之徳固不必言比程沒而巖祿方商於外歸不及矣用是送死之餘其爲感倍益恆類蓋有不可勝諭者屬者語之予予慰之曰感慈天下一也而於此信子之倍益宜爾也然而有天也者有人也者今夫事君於朝治民董政於班列或徇節絕域或成仁王事或遊學或行貨或公家事於役於是失易簀渳含能無斯感乎然而天也何尢彼有異乎此而亡感也者則亦寄缾嚙臂之不遠矣子旣知之能之子孝矣予喜且申望以慰子詩云孝子錫類吾知子之子孫必賢矣經云孝弟之至通神明吾知子之家必來禎祥矣易云積善家有餘慶吾知子之室由是而益富谷熾昌也又可識矣

謝氏世徳記

長洲有世美之族曰謝氏自其始祖濤生知制誥絳絳生司封郎中景初五傳至東山代引令緒東山生佑之衝夷守道元季離騷寄尙林壑入國朝終老閒散稽嶽王彜作松泉居士序贊稱其視天下理亂欣戚猶寒暑晝夜之相代一不動於中有道者也是生彥達孝弟執義母嬰末疾保之如嬰兒欲有行則抱擁以往踰十年無少懈卒塟如禮事兄文華極恭順皓顚同服食不少相違兄卒子亦先死哀撫孤嫠尢爲懇欵擇士爲侄女館贅於家以慰亡志爲人沈毅質厚而不循枉或與物迕鄕有亡賴子欲撓侮之彥達報之以直亡賴子遂誣以匠役赴京盡瘁二十年不怨尢同事有欲妄援怨家者彥達曰吾爲人誣以及此而更誣人乎自號誠眞事具誠眞道人小傳生以澄資賦敏利動必以先人爲法工算數祿命雜蓺善計事而不愆禮義繼匠事於京他人惰且黠率愆期覬幸免以澄獨不失尺寸然家不以匱而彼更不及焉従兄淵沒事嫂湯有禮教二子讀書修行長子成名將卒畱訓大率謂吾宗數世持孝義以爲家吾少歷囏劬従兄蚤世二子淪謝𨿽其間嘗竊科名吾視之猶煙雲之過眼人間事若不足然自揆素日所爲無大不善者寧人負我我無負人且喜二孫能順吾指趨吾實無厚積以累之所望同心亢宗不得棄先人敝廬分門析爨以辱世敗家耳以澄生會及朴會字惟貞朴字惟徳惟貞稟抱尢超傑少有遠志従先參政維淸受易厲業勤苦母恐其疲憊每爲節縮膏蠟惟貞默誦帳中登景泰甲子鄕薦入太學一日內旨拔爲風憲官命下先一日死矣立行卓特巋然老宿之气有容庵集存家吳文定公原博爲之序其行槪見杜淵孝先生所爲墓志與惟徳守先訓惇友於之誼惟貞在京惟徳思之不寘徑往候視號爲難弟兄皆早卒其婦陳與盧皆守操不貳予頃志盧墓嘗道其事惟貞子昺惟徳子勲𨿽隔一従無別同气昺字明仲外訥中朗含淳蹈坦澄然莊雅而孝友特甚堂有連服室無私蔵勲字仲賢其爲人亦稱是終身無一日誶語明仲二男曰雍曰睦元和幼和其字也元和子三幼和子二賢仲嘗育而夭以元和之季嗣蓋自東山至於元和之行已歷七世而房戶不析饔飱無二譜於家籍於官傳志題贊詠歌於君子之言同然無異辭者而其第八世亦旣聮五人駸駸長立情協勢固世美之濟可徵不誣噫其何積而至於斯也余嘗謂是有二道焉有懸諸天有維諸人不可謂天之自然不可謂人之矯彊謂天自然胡彼不然謂人之矯何循之者若竊脂騶虞若是乎其利也蓋當視諸稼者而得之種之良者天之故也獲之丰者人之力也恃天而弗人不苗者也倍力於磽確辟荒者也不苗者罔辟荒者薄故種之良則力愈效力之深則獲愈穣相古先民乃多有之謝氏其允紹矣自羲堯遐逝風不盡醇聖人踵而承之表裏樹聲其制繼立蓋聖人之慮後世萬古畢於一矚矣予故私列而竊傳之非敢必期徹諸上下有聞而起亦作者衛世功也天無易運人不遷性嘵嘵之言不爲謝氏

感慈詩什記

初歙許君志室芝橫程氏許出太守某程出文簡公卓宗望駢暎士女彥嘉饋修謹蠲琴瑟雍諧而螽羽不徵璋瓦絕夢程心謀曰惟陰徳集祥惟至諴感神惟積善有餘慶婢子將儌嗣事於蒼蒼釋玆焉圗乃惟是之樹許義人也凡義每病於內吝於是程加以禆贊故許之建事殆振羽焉有癠於塗許恵之金歸道於程程曰由妾略之無若卽醫之愈焉使遄以往客終以是生此其義且智最可言者一以槪眾他固無庸枚稱也然卒亡兆則又診於許曰君豈其以一姬故斬百世文獻系歟婢子聞君舅疾之革也絕口於望孫婢子其敢以忘治令爰內淑女以薦於許遂踵生三男其嫡曰志次曰梓全程於是鞠摩顧怙三兒不啻其身出也比長各因其材而篤焉志麗籍頖宮餘力田行賈屬者程逝三恵銜教茹恩鐫琢心骨弗可以口志業士也得以鬯於文乃布母徳書數十百簡挾之走四方遘善言者卽求焉或總其旨標之曰感慈比學於蘇捧言拜余屬以紀事若夫皇帝降衷慈孝恆性無爲而慈無爲而孝天人一機道器均流非有利焉自然之謂矣如其交彊互貴徇聲而務伺感而慈須慈而孝是質劑之術也於是寓缾誓泉嘩惡於炙靑又況嫡孽之判媢疾之酷殄家瘁國不可以耳又烏以言爲哉故許氏之感程氏之慈皆天云爾而烏有所爲乎哉嗟乎天道流達一日不斁程往而慈畱三恵存而感追疇實使之昊穹樞焉如其有一發僞也而不憤者幾希矣諸爲感慈之言者心聲成文風雅盈耳已極勸懲之義矣君子曰總厥旨無越乎天於是徵其微屬斯文以爲記

懷星堂集卷二十三

●欽定四庫全書

懷星堂集卷二十四

﹝明﹞祝允明撰

○紀敍

王氏復墓碑陰記

王氏居吳郡最久且顯儒統文業宦績醫功大之於孝忠細之於方術五百年來不匱而方滋盛矣哉其盍簮坊之居第桃花塢之塋冢皆卽宋代之遺也頃承事惟顒又得復其先丘之中失者知者爲之喜而中丞劉公大書之石矣然主在復地故所敍不及其餘因復請爲詳列其陰雲所謂大墳者其封五七奉議仲舉與配方著作蘋先妻蔡十八儒林府君大中與配陳也北墳之封四十一府君蘊與配徐楊袁也參議墳之封二十一參議大本與配陸也石安人墳之封一卽安人乃參議之先妻也南墳之封四十三府君大成與配趙一講書府君楙與配葛也新墳之封二十有幾承節提幹府君徳文子云嶠府君敄以逮諸子孫若光庵府君賓某某皆在也至如所謂二十官人墳者在路家山其封五卽二十府君大方與配方百三十府君霦八府君蘩與配吳也六孺人墳之封二六府君之淵與配郭卽孺人也凡此皆舊地也其外於今又有四曰新南墳其封四瞶齋府君孜與先配嚴長子鼎仲子節也曰大姑娘墳其封二聵齋之女弟與繼室谷也曰三節推墳其封一節推泰也曰三娘子墳其封一節推先配文也凡此皆新地也而悉在一山承事別購數畝其間將伺百年之蔵焉嘻塋冢之久且蕃善守而能復若王氏者其多見乎哉宜中丞之特筆也凡所以美今而勸後者已備予無以加贅惟述此以垂示庶覽者如指掌焉若諸封之域址坐向殯祔歲月在圗乘銘志蔵其家

臥病頗究醫理略說其意三首

其一言人病凡自我醫亦由我

夫人有百體養之用之不可過與不及有愆其度則病矣若守而役之咸奉自然之候安得而有疾也然使湛溢酒醴饜飫牢羞奔騁弋獵鬭擊凶狠盜竊闇險荒耗男女姦逆刑獄以是獲病非由我乎或以饑貧枵餒寒暑凍暍竭力養親官府徒作公役奔迸徵戰鋒鏑天爲六淫地有震溺時气癘疫鳥獸蹄踶啄嚙食噉誤潛毒若是病者非自作孽然其生亦出吾身故謂病悉自我固校然矣茍將治之安用外覓尋其所來察其所證過者損之弗及益之虛者塡之實者疏之或反其愆或導其故或用摩引或以砭焫或藉服餌要去其﹝缺一字﹞復其本然而已矣斯術也猶水潤木猶火伐金動無不克醫者得之而以奏績烏有自弗可爲哉如其術則固有科格而非不學可解者斯不足深論吾獨悲夫人萃造物靈气成而弗知守與役之之道以至爲疾是何無勇也旣病又尙不能自治屬之人而復且昧之又無勇也逮痼而不可爲又不能還委造物廓然偃逝至死戚戚遑遑不忍捨釋含怨挾憾而往又無勇爾三不勇並集遂奄忽爲懦鬼悲夫

其二言古今世醫人各有五難

﹝缺五十餘字﹞余謂今世醫人此五者外復有五難病家貴驕不肯敬従一也病人愚愎彊謂自知不能服従二也愚下之輩略不能辧良庸秪馮耳聒時有劣工繆得俗譽此下輩者必棄上匠而委時庸三也劣繆之徒信其妄施偶中他力自執爲是或亦自知非是而恃其屢中安然發之以人嘗幸良醫洞燭而恥於自列重於構怨或陳之而反逢怒招誚枉自憤厄四也良𨿽薦藥服者他參用而復疑愈不専功敗乃分謗五也噫古有五難而功弗完五而復五並受而望免責集績則如之何

其三言時人不知醫者

京師絕無佳醫南方醫工之絕下不用於鄕者則之京師不幾時必盛行公卿大夫以飲其功徳金帛文詞輦塡其邸甚者鳴其良於朝輒卽取供奉上禁亦輒有中得爲官然實繆也人以卿相貴不敢非亦不敢問或問之相相曰彼信庸也然而必功吾誠不知醫惟知其驗爾卽知之亦取其驗耳彼𨿽庸亦不害也嗚呼相任人當如是乎哉醫極小伎不知醫又安能知士哉治其身死生且弗慮姑任其繆治天下不任其繆矣乎

書述

檢坎艸中有書述一段不記誰作或自作戲錄之書理極乎張王鍾索後人則而象之小異膚澤無復攺變知其至也遹逮唐氏遵執家彜初焉微區爾我已乃浸闊步趨宋初能者尙秉昔榘爰至中葉大換顏面𨿽神骨少含晉度九往一居在其躬尙可爾來徒靡從瀾倒風下違宗戾祖乃以大變千載典模崇朝敗之何暇哂之亦應太息流涕耳曁夫海濵殘趙顚繆百出一二守文之外怪形盈世吾於是不能已於痛哭矣元初數子未定甲乙﹝虞夔等輩可爾樞鄧與餘人無足語﹞吳興獨振國手徧友歷代歸宿晉唐良是獨步然亦不免奴書之眩自列門閥亦爲盡善小累固盡美矣饒周之屬且亦可觀二宋在國初故當最勝﹝克昌裔﹞昌裔熟媚猶亞於克宋氏父子不失邯鄲﹝濂燧﹞詹解鳴於朝盧﹝熊﹞周﹝砥﹞守於野﹝如滕公等尢多未遑繁舉非棄之也﹞朝者乃當譲野而希原幹力本超更以時趨律縛耳自余彬斑甚眾夫則不暇二沈蜚耀墨林昌辰髙步自任人推皆謂絕景大君宸譽遂極衮華抑在一時誠亦然耳學士功力深篤其所發越十九在朝乃亦薄有繩削之拘非其神之全也或有閒牕散筆輒入妙品人罕覩爾棘寺正書傷媚行艸傷輕因成儇浮自遠大雅危帽輕衫少年球鞠又如艷質明妝倩笑相對朱夏榜署紛紜易於馳譽﹝孔昜仲昭﹞下及廷暉養正之流煙煤塞眼悉俗工也其間太常稍近淸潤吏部蔣頗主沈雄惜乎不肯自脫孔昜掾史手耳養正吾不知也﹝不知當時何以得列書苑﹞二陳壁傷矜局登略上之亦有宜黃吳餘慶昆山衛靖少自出塵趣向甚正恨不廓且老耳程氏父子篆隸擅名斯業旣鮮不得不與其後左參李相頗爲靑冰﹝左贊與長沙公﹞李牧楊師不以書名亦有可觀﹝昌祺文貞﹞洎乎近朝所稱如黃翰二錢張汝弼皆松人也﹝松人以沈氏遺聲畱情豪墨迄今猶然然荊玉一出而已﹞小錢大致亦可翰與東海人絕燻蕕而藝斯魯衛張公始者尙近前規繼而幡然飄肆𨿽名走海宇而知音嘆駭今且以人而重與黃人行伎俱下非吾徒也又有天駿者亦將婢學夫人咄哉樵爨廝養醜惡臭穢忍涴齒牙恐異時或得其名失其迹妄冒誤人且爲贅列紫薇郎署分科木天執事左閣絲綸後先匪此能悉談者謂任道遜姜立綱及邇日周文通宜攀詹沈蓋亦依俙若徐武功劉西臺吳文定李太僕咸爲近士瞻望﹝吳公不負書名故非當家愛人及烏貴在起稚去俗斯亦牽筆勿訝不倫﹞徐劉與吳並馬刑部蕭黃門﹝愈顯﹞亦皆師模宋元之撰而已﹝徐放米劉趙吳蘇馬亦米蕭自成狀而近彥修﹞於中劉無一筆失步亦可嘅捨文武而攀成康也太僕資力故髙乃特違眾旣遠羣従﹝宋人﹞並去根源或従孫枝翻出已性離立筋骨別安眉目蓋其所發奴書之論乃其胸懷自憙者也

太倉州新志序

愼哉劉侯之作其州之史也其古之遺教乎書與春秋之志也都氏之筆亦有以成其志焉舜肇州封山浚川禹敷土奠山川貞田賦作貢盤庚治亳周人宅洛政之大倫也右史記其績仲尼述以縣訓又筆削魯紀城社山川宮廟門觀臺榭廏囿軍戍稅甲之間粲然矣而特加志於人材務褒善斥惡二典者立功與言之法程也今之従政君子自孔氏者類知所範模則善矣其或未盡者訛其政誇其言言卑若貨券言髙若鳳鷙不知愼也故君子難之劉侯之爲政與言也覽斯策志可睹矣侯越人也名龍字允卿以進士來二年政成而爲之史都君名穆字玄敬仕太僕少卿吳人也始州未建陸大參容作太倉志陳丞伸作太倉事迹其它散在昆山常熟嘉定三邑書李君端初守州卽屬桑郡判悅爲志今志蓋總諸策而登黜之其旨主簡核故寡失而可觀書成都且病革不及自序故稍爲詳之𨿽然書春秋天子事也劉侯事功以位限不盡見見者其志嗣此有爲執之以往易之翼升曰南徵吉志行也其漸曰進得位往有功也嘻九官十亂玆其階也歟

重刻鄂州小集後序

聖人沒六經絕而文章之法垂春秋以還述者孰不欲襲芳貽猷傳信來葉未始匱於方策其稱者可知也左氏孟軻孫卿而降代不數君近世有唐宋四家之號遂令初學膠固耳評他若罔聞知愚嘗以爲不必然諸子咸師孔氏誠理至辭達可名世也卽如仕績世史所錄胡寧一士今稱輔相若蕭曺長民若龔黃之屬亦率若無復餘子夫其然乎蓋銓藻人品宜揭其冠冕至尙友得師靡遺可也趙籙旣南气蹙文細朱呂數君子說理之外稱者僅僅有如新安二羅先生鄂州端良郢州端規蓋未之前聞也今讀其書則異矣鄂州之文誠齋攻媿當家二老固稱之朱子又稱之以至於今宋太史王忠文輩累稱而益崇噫信乎是也愚言詎非一得乎哉舉其尢者而廁諸四家亦復奚媿理致嚴實規模爾雅太史所謂與秦漢並知言哉至其政績可見又何嘗自譲龔黃諸人談者睹是宜無容易矣先生之集前後彚刋傳泯顚末具存眾敍弘治已未其十二世孫惟善等重刻之請允明紀事輒申狂簡焉耳今集凡五卷郢州文十一首附焉此惟善之新志也亦善圗也歲在庚申正月上日

新刻龍筋鳳髓判序

龍筋鳳髓判二卷唐司門員外郎張鷟撰近時少傳允明得之先外大父武功徐府君家乃元人錄本嘗以示沈津潤卿會吾邑大夫舂陵歐陽君東之以進士來試雞割富民教士化理大著鳴弦之餘益思有以助仕學者謂是書其一也將取而刻之津進曰民請任之不足煩我公乃手謄登於木工完倩述其故惟昔先王議事以制故鄭之刑書頗詒時誚至秦燔聖典専吏師一切深刻漢矯其枉𨿽入官者儒吏並進而斷獄必貴引經尙有近於先王議制及春秋誅意之微旨其後乃有判辭然往往蕪萎而闊於事情至唐制四銓判専其一鷟在當時藻翰敏艷有靑錢學士之號史稱其八舉甲科四參選判策爲銓府最宜是筆之美也宋元承襲國朝因之試於士行於官咸有可觀中間崇篤經學或稍未遑精選邇來文教彌振英才駿騰秉政者裁駁詳允賓王者章藻粲發優而従事仕學交懋是書固無所與譲而亦可以策筌蹄之勲焉惟我大夫秋月懸胸而南山在筆然且已達達人嘉恵來學此其學道愛人之一端行復大施以輔國家弼教造士之徳意厥功不亦茂哉輒申狂簡以爲先驅而津之好義能文亦従見云

重刋王著作文集序

吳郡王氏祖唐水部府君棨至觀爲十九世實惟聞孫力振先澤間取典籍之存者彚整刻之於是著作之集亦復行世著作者水部之九世孫觀之十一世祖也其集自寶佑中其曾孫進士思文取福淸邑庠墨本刋於吳學迄今傳者甚鮮觀因其舊復取象贊之屬附之第爲八卷授允明特序其成而寶佑之序跋所以論先生之道與文者旣詳矣今觀集中所載不過狀札數篇余文五首與周宋二弟子所錄語耳蓋程氏之教不尙詞章固如此然豈惟是哉嘗竊求諸孔氏之書如論語中齊魯諸君之問答卽後世之狀札也門人所述微言緒論卽後世之語錄也則聖人之文亦若是焉耳論語不朽於兩間是集𨿽其言有遠近殊學者能不保守付畀期於不朽也哉先生亦有論語解刻成當有敍其旨者庶以見先生之全焉弘治三年裏中後學祝允明謹序

伯時父史圗記

伯時父圗史事八端其一沛公坐文榻隆冠長裾一手卷按榻廁一手疏其髯意韻凝遠垂兩足以洗右一女捧持足左執而濯並鴟蹲姿質窈窕一童佩劍立榻後去稍遠酈生髙視挺立舉兩手傲對沛公眉目鼻舌皆豁朗須耏飄搖宛然長者情度其二文帝傍瑟緩立垂襟引髭若歌徹而思者愼夫人卻立帝後婉■﹝女戀﹞宻倚瑟首張廷尉秉簡拜奏座側巖巖有大臣气其三爲孝元據牀熊突而前馮媛揚其軀正面交手臨熊屹立傅氏回身上旁斂唇蹙額四體展布意愬愬將趨辟者上一手按厀攝裳一手舉向婕妤定婕妤意亦略似動志者而風神固自安確也其四唐明皇帝散步中立拂髯握帶危巾麗裳風態逸甚猶在天府一従官遙捧大鑑對值又三輩在鑑後執杖者二義手者一皆傴僂嚴畏上後一人抱龍文坐墪一人操鉞乃瘠於韓丞相時也其五博陸侯夜將奪璽郎時子孟握劍而來従以六士一士把巨燎以先二夾掖之一髯持旌前後各一人拔劍向外前者特驍獰挺臆怒胔刃直衝人反一掌背後將承霍氏之劍儼如肆刼奪之詞而索雙鍔以舞進者郎對立凝顧右手橫劍左指撫之僴毅特甚而更謐定於大將軍之徒也後一人宻擁之其六騎者寛巾大袍半俯其首醉思蒙漠兩足推鐙而前左腕猶揚鞭右肩垂垂一奚在馬邊肩荷之隨行人三其一髽髻負罌其一冠裳想是侄兒輩一童子被髮擎一爵以進爵有籍馬爲乘者髀壓其絡俛鬛急頸不能以遽馳馬前兒四齊開掌奔繞而闌之兩腳開者一立一蹻者一曳向後一將失下跪軟不勝者發四垂者覆頟者髠者數螺累累者長衫者半長衫者褁者引縛者凡與後四従者悉大笑而形模略不雷同焉此山公也其七二才對坐而談戴幘曳舄面目疎秀美髭髯兩手義握按一膝者桓公也褐博垂臂一手入懷臆間瀟然沈雅者王景略也老溫後髯參短簿偕立以侍一長面趣額一頗丰腯別一執事人免冠加鞟捧劍植立於後一蒼頭雙髽徒跣握如意一背負蒲籍口眼寒苦可匊而自溫之桀拔其溢乎容者亦無若王君之充衍也其八玄宗遣張韜光視太眞妃於私第而妃獻發事也肢體婉轉鬒云髙蟠猶蔚然如生垂一細縷殆長逾其身左手持右手剪精玄入神玩之疑便欲斷然小女子跪托一盤承之面貌結束亦復飛動韜光執挺遙立別一侍擎奩盒之屬意狀幽惻而莊敬凡事八則系李氏澄心紙白描人長不過今五寸每紙不過三尺通爲丈夫三十六女婦六嬰稚四君臣夫婦僚佐賓友侍従之異品喜怒悲壯談笑奉事之異情憂勤忠節才略放逸委附之異務人能識之伯時父又自疏節史文手鈔每冊之後覽者了然矣所以重者伯時父之藝其一而又托以鑑古之爲世勸懲也予旣獲觀因思所以解其嗜想於一矚之後故志之云耳

宋徽宗畫貓記

畫貓一幅用箋紙今尺髙二尺有六寸闊半之爲貓三一質純黃面特白立前足正視一雜斑質爲瑇瑁文攣足回尾繞其腹一白者正面熟寐三軀相支依毛彩錯互細察乃辧神狀生發若將鳴下有錦藉上方題曰宣和殿制次行曰賜貫貫字下印曰禦書之印蓋賜童璫者爲某寺僧所蔵紙質多黯黟僧云繇初蔵迨今三百年師遞傳護護太密故多經梅蒸以然豈貫括花石時行李所遺耶嗚呼其爲具微矣而余感六焉固陵與璫相得極深密賜受之頃張奓赫赫運去物革君臣意契漠然而物迹斯存焉以貫娛玩更以此爲貫娛玩爲情篤矣而貫終以饕啖赤子酬禍於君報之反也如是當其時廁廷列食太倉多不捕之輩相乳鬻恩與義府柔害等類不足以禁圉鼠輩帝之不察焉而牝牡驪黃之計亦失其類矣哉故曰帝王之學也緩藝帝不知以藝而尾其首矣然而今世學士藝工何臻是之寡哉浮圗氏法以空爲宰其守執之力乃更嚴於俗此又俗刼之可嘅於空門者邪感惻旣繁因復托諸謠諷焉其詞曰宣和殿裏多鼷鼯一遣三往願驅除錦韉綺質光煌煌鼠曺憑社乃相乳風流君王趙八郎奎文■﹝火旬﹞燦浮貂璫玉府一斑墜九土返壁不隨花石綱茂苑伽藍愼扄護夜夜愁防六丁取葉公之龍未躍去老僧髙眠哭羣鼠

陳氏蔵宋元名畫記

冊聚宋元名畫自徽廟而下凡若干事皆只赤方圎小幅題詠悉舊迹陽羨陳子徵之以丰賈積歲而成焉眠山川坐木石通語百載之上趼足酸目衡著心腑不可除謂予幸敍列之嗚呼天地山川陰陽鬼神人倫隠顯動植生化龍象魈魅之凝渙軒舉挺露無名之與師罔象之與屍太鴻之與期孰得而知惟人焉而參之法象奇偶利用出入英靈之發掠彼樞軸注我心手而圗繪興焉無聲之造運著而圗繪作後世不傳其死也者而造運亂昊犧之■■蒼史之■■吾未及論陶虞星辰山龍作明以來頂漢踵唐文生秀人之玄迹邈乎悠然而二代君臣典刑之存有如玆冊所萃其圗繪之錚錚矣夫其存之難其萃之難夫人諭焉居然無煩詞矣惟諸老甲乙昈聚其精神流行兩間微之顯競爽錯彩更互師友虹發鬼護信爲重於有家之文獻而吾陳子遨遊其間始見蔑面繼見蔑心終以棄去肖貌而結融萬有與造運者偕則玆冊之重吾陳子也庸詎供兩曈子夫

九歌圗記

杜君九歌圗向僑余捨手造蔵四十年矣今持歸吾子儋以詞賦不遇者靈均以詞賦遇者長卿長卿視屈猶子視父也蓋才爲時低昻如此今士生盛世茍抱一藝必庸焉至有獵極華要者尙何云遇不遇哉子儋才气與年皆似賈生初遇漢文時一蹵千里在朝夕長卿不足云也至探幽寄野斫靑光而寫騷時歷屈壇或不盡一級余所以遺之者殆將以屈況其才司馬況其遇云爾

畫魚記

畫雜魚繒一幅衡六尺縮三尺有半爲水滿繒中作大鯉堇三尺昻首振鬛尾撥刺掉而未申遠觀巍然蓋以主羣鱗也余魚散處四旁鯽三金鱖各二鯶鮧鰷各一鮡五鯊九餘悉鱦而別其狀體員而鋭喙如鯽之數體如鮡差巨而有赤文數亦如之首體特丰囷蠢而色穢雜者一體極細鱗鬛未具而微紅者十有五直者橫者順者倒者躍而疾者伏定者大者贏尺小至於寸分鱗之類如是而不覺其多焉蝤蛑蝦各一介類止是而不知其爲少焉芰葉蘋蔈淹沍溶漾甚有眞意其隅識曰直仁智殿安成劉節寫知節爲官司人未知何朝意宣英間也外大父陳公持視允明竊觀乎鱗之大有脊千里鬛千仞以逮乎尋丈尺只澒洞泱漭之間升沈怪幻厥爲雄標奇觀超玆圗者闊矣而未有貴者焉曾不如毫棲墨寄乃得文章以傳非繆乎哉又胡有於眞假之擇幸焉耳不幸焉耳是未足以知夫人之所遇然哉卽觀乎其假者昔之名圗神繪又孰少哉往往雲飄花墮矣而玆圗也得君子焉而宗之應弗遽腐滅已又未足以知夫幸不幸之不出於良庸哉允明承教久莫爲復暇日諦觀而感焉因托爲記云爾

新刻震澤紀善錄序

宋史言著作王先生信伯不著書然木鐘之扣門人不能無書紳之圗也故周憲氏有玆編然以爲先生之道盡於是固不可以爲不須是亦不然也使憲輩聞而不錄先生之道遂無聞於世乎雨露之濡也不能一日而徧天下茍有被之者欣欣然向榮矣玆編一話一言類有以淑人心鬯聖謨審理義天下後世人得見其一言一言之澤也其言及於一人一人之澤也豈獨一家文獻之徵爲子孫百世之幸而已乎初淳熙間蘄守施君以玆編與先生文集同刻之郡庠今先生十一世孫觀旣重刋文集復別鋟此俾可孤行焉嗚呼去先生四百年而其言復爲世恵觀之心卽憲之心亦先生之心也人可以見君子之澤不斬於五世而賢子孫之所系不輕矣新本旣就允明謹敍其故以爲被先生之澤者告云

髙陵編序

宋滕■﹝山上成下﹞作孫王墓記洪武中盧舍人熊辧之諸賢表跋歌詩前後班班亦可以觀堇綴一編鐍諸東邑黃文學應龍之私筥吾黨朱堯民取第次附益之而沈潤卿以入刻然後不泯夫封幹祠孔昔君用譽史郡國者丘壠之載不可缺已而爲事至於無所爲者而義見焉於是亦有以識堯民之義也吾郡新志屢艱於成異時有良史治郡書則是編其中流一壺也歟

考徳錄後序

太子太保禮部尙書翰林學士延陵文定公沒旣塟嗣子中書舍人嗣盛取所受兩朝誥勅諭祭文及碑志銘狀誄挽之屬類爲書曰考徳錄允明従二三子讀之或曰言止於書乎曰書不盡言其要也徳止於言乎曰言不盡徳其稽也蓋凡公之發於家則教淑於士恵飲於州閭其立於朝則道格於天子義孚於百辟而福蒙於天下咸無得而稱焉及其旣往而孚者思義淑者思教飲者思恵蒙者思福不能自塞而始爲之言蓋其徳猶風雨之澤艸木巖壑苑囿施被無間而得者各自以爲懷言之者猶濟者之誦江河憧憧皆是而不必人人之能言也𨿽聖人於是亦付其全節備績於公萬世之信書至贈奠易名之際且槪致其旌勞崇舊之大略耳此其勢也昔之哀三良者黃鳥三章哀公誄孔亦三數語有煒一編天綸昭回宗工皇士鴻制森列布之四方維公生榮死哀之系蓋曰言之文者行之遠軼秦風儷魯記以縣諸不刋或讀者終捲而思見言公之全者倘以愚言而少慰焉

遙溪詩集序

西川熊君气韻粹淸少以毛氏詩取科名天子使爲學者師先主蘄之武陵攺薊之房山又攺吾郡之吳今轉於長洲𨿽所職在經術而故抱詩癖不一日廢吟事宦蹤之所履東西南北撫心觸物臨人接事歡欣而感憤抃蹈而戚嗟流達而沮縮酸醎而甘苦以至飲食夢寐謔浪笑傲一寄於聲焉旣久而富次成數卷謂予可以參印授以乞序試觀之祁祁乎晴雲之多態也湛湛乎秋川之濯石也欵欵乎亹亹乎布粟之恵利人也蓋其志在兼善故其情和而不流其守廉謹故其詞怨而不怒其行已孝友忠信故其气惇厚而有容余恆怪時之人媢唐而媚宋元人學唐而靡今之工者乃猶不能追之反師宋而又失故步遂致連捲傖囊地自爲派人自爲格其升也若譫其沈也若粘如是者亦獨何哉君之詩尢長於五言蓋非唐莫擬擬之久而化焉每若合契夐出他作之上耿耿乎劘長卿之長城蕩信明之楓江予謂可孤行焉君名永昌字某世家忠州之酆都遙溪其因所居地而爲別號者也

重刻中原音韻序

有文韻有詩韻有詞韻曲韻有古韻有今韻古韻出於六經作文者用之古選詩用之今韻出於沈氏近體詩用之詞始於唐盛於宋以迄於今其用韻猶詩也惟金元北曲乃用所謂中原之韻蓋因其國都在幽燕之區河洛相去不遙其方言如是也故爲其言者每詆詩韻之偏而爲詩者則至今猶不従之我洪武聖人亦旣命儒碩定正韻如其說矣詩韻姑未論若北調之制可不嚴於此耶余也好樂故嘗自負知音謂四十年接賓友無一人至此者頗有言樂之書玆未遑似諸人每浩嘆今日事惟樂爲大壊未論雅部秪日用十七宮調識其美劣是非者幾士數十年前尙有之今殆絕矣不幸又有南宋溫浙戱文之調殆禽噪爾其調果在何處噫嘻陋哉大河王將軍廷瑞俊邁士也旣刻詩韻復欲取周徳淸中原韻入板以示予予爲之喜甚凡正音之說徳淸全書言之甚詳因稍爲括取要旨數節授之令列諸前庶覽者可得其槪也繕畢就梓稍引之云爾

刻沈石田詩序

唐人以詩爲學爲仕風聲大同情性略近其間李杜數子傑出然而格有髙下音非遼絕猶十五國各爲一風可按辭而知地唐亦然爾斯其美也宋劣於唐居然已其有傑出若楊劉歐梅錢惟演王元之林君復魏仲先蘇子美晏同叔王介甫恵崇之流猶唐聲也無已刻志少陵蘇黃亦爾𨿽門行若別而堂室暗符故能豪擅自任然使孔子復生則有若瞠乎避席矣流及國南曽戴去非數子猶師道也洎至能務觀廷秀又自蘇黃而變然轉奧宛而趨暢愜或傷率易而鄰訟辧矣或以宋可與唐同科至有謂過之者吾不知其何謂也猶不能服區區之一得何以服天下後世哉國朝詩人其始如劉崧林鴻輩以至四傑十才而來班班然可知也有不以宗唐而勝與沈公獨釃涓流橫放四海一時風騷譲以右席嘗試觀之唐與宋與眾或未知我獨知之蓋其家法固主放翁而神度所寄惟浣花耳是以興觀羣怨君父動植已發之而自愜人推之而莫辭號爲我朝詩人謂其音異唐而猶挾其骨也不然徒以其語將不足以望前輩諸子況其上者乎公始愛予深其子云鴻又余表姊之家也辱公置年而友昔命云鴻持詩八編倩爲簡次皆公壯歲之作純唐格也後更自不足卒老於宋悉索舊編毀去後學者皆不知此余猶爲惜之不已今人重公詩亦多震於聲爾公學練左氏傳平生語言義理皆左與杜也其集稿甚富稍有華氏沈氏二刻本淮陰王揮使廷瑞又以所得百數篇成刻請序聊爲一言之廷瑞好作義恵事觀沈集中贈其詩可以得其人

潛庵遊戲引

王潛庵有成已成物之恵有獨樂同樂之趣才人韻士爲樂府以美之者成捲潛庵亦有答報雙調一章並自述諭俗南曲數首主器藎臣衛使彚而梓之噫方潛庵在時吾輩相與舉杯歌嘯命童子撥弦度拍以樂靑春桃雨落紅麗日將暮此詞足以發胸中之耿耿今潛庵往矣子敬之琴山陽之笛吾儕固不勝感慨然潛庵達者也吾輩臨風對月試理舊腔潛庵得不又爲赤壁之鶴敲門之竹與我等賡和於形骸之表耶因爲引之目之曰潛庵遊戲

懷星堂集卷二十四

●欽定四庫全書

懷星堂集卷二十五

﹝明﹞祝允明撰

○紀敍

杜憼古易序

門人杜憼以爲晁氏呂氏朱子所定古易但復漢初之本皆爲近之而未合孔氏之舊乃出已意謂羲易獨八卦象有畫無文亦未立名因重因重出於三代文王命名而作彖周公作爻辭孔子十翼以說敍雜彖傳象傳系辭文言爲次亦皆有旨此乃漢前未亂之易古文本也乃定以羲皇三畫八象爲一篇文彖上下二篇周爻上下二篇孔翼十篇共十五篇書成不以示人獨持謁余請序余𨿽一日長憼治業不尙章句憼質穎力勇一旦發此具有敍例又作辧注圗說以發撝輔翼其書曰周易余毳以成一家言自云入山啖虀幾三十年萬得之其勤苦如此亦勤矣大率聖人之言簡而遠裕而周學者隨其所近求之無弗得會之無弗通況易之精深幾微豈庸士能測由孔子後至於唐述者如是其繁𨿽其書今在無幾其間英玄之流邃詣曠得亦安可誣吾意非無知此者要在鉤發賾隠置略章句擢玄縕而遺粗迹得意忘象如負苓笑王通之魚兔卽康成輔嗣康伯仲達輩其遐邁顓確如是乃不知乎蓋亦姑從簡便以爲無損易之大致云爾且昔人之講重卦命名之說亦多矣憼此本固亦宜存以備後來參訂其廣之勿祕也杜爲吳中世儒髙隠之家憼爲淵孝先生之孫余師僉憲先生之子志夐而行狷篤學力貧不茍諧一人一事遊神風埃之上有軒舉霞外想奇士也

西洋朝貢典錄序

西洋朝貢典錄者所以敍海表列國之事辧方域列山川計道裏陳土風紀產育述朝貢以闡王化錄建設以美使才備國典之實錄寄通覽之遐志者也若昔先王乘龍守寶則莫不重於輿乘夏貢周方涉筆聖作史漢志地粲在指掌後史繼起損益可知大槪成於革代之士掇當時之聞見以附前典之同異至於元氏撫有天下號稱廣拓然此西溟南漲挺而不賓我髙皇帝出震行乾威徳邁古率土來王不貴遠物太宗修文爰務通道始有剖符之命包茅之徵中人鄭和等飛星舶於天池耀皇華於鰲極然後章亥舊步載纒縢鞟張騫異域倍收筐匭前後輶軒互形方策𨿽稱實錄猶未會通言而不文行之豈遠黃子勉之生乎華文之區而遙攬恢詭之觀隠乎一尺之幾而慮經六宇之闊遊乎熙安之代而慕馳奔奏之辰間气龎博時而出之握槧隨襟是有此作其爲書也法班馬敍國境所在風俗所殊法周官敍田畜法山海經敍山水鳥獸艸木法禹貢敍貢物每一島末復著論以該未盡事事有徵言言非億剛柔錯布譬繁星之麗紫霄綱网有條爛璇珠之綴藻冕信乎逐南左之良匠追卿云而我儀者矣嗟夫斯今之世作者寂寥或辧性較禮附麗經師或獵瑣浮尖依俙文苑以子之器何不髙譚五經富眩千軸豈其憙役於裔荒恢奇之形而甘似於齊諧誌怪之見也哉吾又悲夫得黃子之心者寡也將其明發有懷思輔明王弘際天盤地之治也思效使能以達居中馭外之策也思豁耳目以抒籠山絡海之气也而重慨夫橫絕英雄徽纆於三場二試腐章屑句之條律曽不若奄尹儓臣銜天言蹈地維行志吐气以琭琭珞珞如也故去彼取此裹糧躡屩孤蹤千里訪鞮人於海澨諏黎老於蔀廬閱七龍易七槀而編始成前史異今置而弗混或涉疑舛時議及之以於西洋特詳故題目云爾其間演論數右張旌能無隠憂豈徒騁藝曩時太傳太原文恪公嘗謂黃子中祕亦無諸國風土之書春官所掌不過朝聘表章萬物聞有此撰愛賞良深而未矚其就黃子不妄比人上惟王公下猥及我今王公旣沒我當敍之是故望英主艷偉功愛才猷乘桴非願放海皆準進繹宣尼之麟管退揚子長之轡絲則典錄之用是黃子之志也

書漢唐祕史後

寧獻王撰漢唐祕史二卷自敍及安王跋言太祖皇帝觀唐史後胡寅斷辭因命王爲之書大意主於戒偏詳於怪亂淮南王母張果輩凡後人所稱二代雜怪詭事徵采最繁多不自正史出也至極鄙褻若武氏如意君髙力士假妻小說之至靡者往看禆書猶以爲設托此悉入大筆載述鑿核又特承宸旨而爲其敢以無稽云者剿淆之邪蓋王憙纂輯奇編閟牘叢萃其邸王浩獵而爲之固易若徒出不經之策外人亦能之更不敢爾

約齋閒錄序

約齋先生兪君寛甫吳之鄕校師也秉操貞介守道篤學愼交簡出泊然安素其爲學也好劇飱飴勤彰逐月外視權要若仇聲利若漚黃卷賓王墨訂朱讎日與古哲者遊蓋皇甫玄宴之流也寄業函文姑應童蒙之求僅五十年鄕邦之徒先後百數去而化之向善知恥殆有潛助風教之功焉嘗結同袍爲社以相切磨若張云槎南伯而下凡十餘輩月以朔望一人爲主具雞黍脯修宴會齋館必有詩篇唱酬雅歌髙談以畢舒景餘三十霜其樂有王公不能得者已而漸以雕落今獨君巋然存爾予自布素交君亦且四紀今或二毛相顧襟禮不異曩昔其嗣弁字子容鳳毛蘭種世其儒業尢益親予比持君所爲約齋閒錄二十卷示閱屬序蓋君綈簡倉箱充飫耳目暇日以其胸中千卷摘類爲此皆其平素翻玩有契意處便爲札記至是因整比而成之非其學之全也然覽者蠡測亦足以得其鑑裁之髙而有勸懲之益矣唐人爲稗虞之冊各徵見聞不事剽襲宋之述者倍繁自一二大手外竊掠復疊多有可厭君書每少引故典而收拾當代爲多此吾所謂髙者書之部類第次亦有微旨觀者當復得之

洚溪崔氏族譜序

洚溪崔氏族譜重修於處士云其孫太學生澄又益續其世捧副見示閱之譜凡十有一世始於五八秀才云當八世澄之言曰澄聞諸大父大父聞諸族中之長曰先世揚州人本姓鄭至六七朝奉府君爲宋武臣靖康避地東南僑湖州之長興遂易姓崔其子百九秀恐失本姓因兩存之而徙吳江之洚溪以迄今而姓則竟従朝奉之易澄又稽諸廟主之陷自六世以上皆題崔鄭氏其後乃止曰崔又稽諸舊譜一世祖曰鄭五八秀才其子曰崔鄭六七朝奉則知加崔始於朝奉無疑鄭爲本姓亦無疑今當削崔而還鄭又無疑矣今譜第因舊本而繼書之前無所與變維玆說則非言不章抑凡作者續者之旨皆覬於執事者以詔吾後人允明曰審然則曷爲不正言以明示之乎澄曰愼傳疑也允明曰善哉譜一言以蔽之所謂愼而已矣氏姓譜中第一事失今不明後則必亂然與斷焉萬分一有誤則固不若傳疑之爲愈也庸妄者至冒先他人則傳疑之善子其勿惑抑豈特氏姓一端世次愼則昭穆正矣稱號愼則傳遠信矣行治愼則功徳著矣矢身愼則懲戒生矣行第愼則宗支定矣嫡庶察矣疏宻彰矣承傳愼則永以弗隊矣凡此皆譜之具皆以愼焉則譜之善其至矣若夫根柢於親親尊尊合異而同以之崇天常而維有家則固必繇此善也以出而作者續者之旨悉萃於玆矣凡爾後人尙相與鑑諸

蘄州甘氏重輯族譜序

甘侯於夏以其國氏至盤爲殷王師周以國封子帶或曰姓始此入春秋有徳秦有茂羅居丹陽漢有延壽吳有寧晉有卓咸昭列世史至戰従許遜學神仙圗經言上升逮五季従矩仕南唐左鈐豁始自潤遷丰城生禎仕武功大夫右軍衛前總管充左平野指揮第一部副兵馬使申報本部公事檢校國子祭酒兼監察禦史上柱國後佐宋祖封丰城縣開國伯生宗襲爵生令緒居唐福生茂筠茂筠生熹熹生量量生靖靖生禮禮生遐遐生宗明宗明生有文有文生永堅永堅生景山乃徙蘄生叔傑叔傑生正徳正徳生雨雨生應模應模生文燾文燾生某某生某某生廷震廷震生仕英仕英生仿仿生瑩瑩生澤仕吳縣儒學訓導所受世系獨宣徳間應模墓爲人發才得文燾所著碑陰志稱禎一世祖應模當十六世弘治丁已澤遷太倉州儒學學正一日與同寅臨川鄒君元潔語及家世鄒君曰予內氏卽丰城之甘也澤曰嚄豈是哉鄒君固好義者立邀舅氏希聖挾譜以來參對志譜果脗合而向之闕者以續世次不爽且圗傳登載詳甚澤捧讀驩愕以爲自天而下乃悉授允明乞訂輯之乃爲統並植本而剖剔枝條造爲蘄州派定譜如左凡譜掲圗於首表綱也傳次之疏目也誥志次之備事也舊序述又次之廣稽也他支尾焉周遠也傳則否略也禎載丰城譜明甚而志作積蓋時族人爭掩穴茍遽傳錄而舛或塗沙迷漫文畫亥豕乃類積未可知也志謂永堅爲十一世今自禎數之當爲十二蓋其誤亦猶禎積二端之類而此従譜追始於従矩則實乃十三世而應模乃十七世爲眞也志言正徳生雨雨生應模而譜作正徳生百七百七生慶孫繼百七爲雨行無疑而慶孫繼孰爲應模亦未可知也又譜書允堅志作永譜書叔傑志作傑此則永允訛於聲相近傑卽傑異文也凡此詳說之而傳疑不決焉愼也若夫譜之隠而顯與離而合則皆天也天者理也莫之爲而爲若不與於理而輔彜教長孝仁一家之私而大化回合若有意焉實理之自然也於乎莫之爲也而契諸理且曰天意也當承之矧上帝初降我衷孝仁彜教之根柢其理質核而付畀執持之綿固終吾生不可一日違焉以承天意者宜何如也於乎宜何如也作譜序

莆陽林氏世徳圗序

海內林氏皆出黃帝而祖比干上下數百年今無盛於閩之莆矣允明嘗従今南臺中丞公待用翻察世籙本柢條枚乘載甚詳宻蓋自銅盤銘丘汗竹演派景龍氏族表元和姓纂名士傳人物志溫彥博李習之等碑述三仁建徳九牧流慶煌熾昌蔓噫其盛矣公又示歷世繪象昉於睦州繼以九牧以底於公絫二十輩爲之列贊目曰世徳俾作敍系自或者以程叔子疑繆於一發之論往往後此夫芻靈木俑靡矣彼鑄金懷忠雕木廣孝君子不廢至於麒麟雲臺淩煙之作驅逐旁求之華塵吾獨不得以是比於裳衣宗器之萬一歟故曰君子不廢也意者君子之所以孝也則因而進之其骨榦忠孝膚肉遺則血脈典秩毛髮文華而秉執精神含蓄元气以致象賢保遺之力來晜云仍後世萬子孫無替也則圗也者直羮墻乎哉中丞公禎符當世其出處如睦州勁節如邵州文業如江陵余並無忝於乎其坐食於是也久矣夫予敢集詩以謂公以至其後人蓋曰惟其有之是以似之子子孫孫勿替引之

江陰夏氏新輯族譜序

維嘉靖三年春江陰習裏夏氏再輯族譜成請其友長洲祝氏敍記之於戲善夫夏之爲斯譜也其文獻之咸而展者歟昔先王懼斯人之淆其生類而禽也薄所厚厚所薄用弗戚戚疏疏而顚也懷膝室宮遂必至於塗陌而艸木也於是乎有宗法之建以尊其祖以敬其宗以系鞏其條枚以長其仁愛忠敬之心而成其孝慈友睦之行以迪於皇彜民是用乂而勰聖澤涸王章僨而世政茍宗事斁焉宗法廢而譜諜起自魏晉以至隋唐凡厥士庶姓氏族望官有簿狀家有譜系簿狀定選舉譜系別婚姻立局署置圗籍郎令史掌之中正功曺據之於是乎民無弗譜之族而又公有知撰之士私有輯述之儒若王僧孺徐勉何承天髙士廉栁衝路淳韋述栁芳張九齡林寶之徒百家百官譜姓苑官氏志氏族志姓系錄開元永泰衣冠諸譜韻略姓纂姓解之類篇卷詳博薦振斯道爰及其後國萃民散棄而弗庸迨於歐陽修氏用其略以表唐之君相仍自作其家書蘇洵亦創爲之其規小異近世大夫士或作或否作者惟放二家而爲之非先王之制亦先王之意也是故先王之於人也聮其散以堅其合後世任其一而趨於分至於今之所作則亦略隨近體而存其意云爾矣然猶有不爲者非先王之所糾以自棄於皇彜之外者乎若夫爲之則美矣柰何好聲誇俗熾乎其胸懷乃且文瞀實私尙公僞滅誠以敗其仁愛忠敬之始志於是乎簡編具而心行違其尢至乎搜華祖異以易背其先始以廣孝而不孝是終又將焉用譜爲以余之見觀今之俗愚賤不爲已富不谷不爲已富谷而爲則多踐於誇以僞庸弗悼與蓋夏氏於是乎免矣夏實聖後莫非文命之流而譜弗援焉乃始乎竦而弗諱遷焉風聲麗於王言行誼燦於文苑天敍有惇典禮攸行不亦善乎斯文也始作於處士雪洲顴繼修於雲溪蒙玆乃再輯於太學諒帥其父易軒順之教而爲之書旣善矣繇文以稽物仁愛忠敬之心茂焉慈孝睦婣之行阜焉冠昏時禮重其世也生養沒蔵備其孝也齋祭時思追其遠也義倉苞筐博其恵也詩書瑟琴章其教也俎豆宴享浹其黨也笏綬夙夜移其忠也無墻閱螟無牝晨蠧無色博鼠中胖外上型下前榘後可以修身可以齊家可以化鄕可以達天下故君子曰夏氏之斯譜也善夫可謂文獻之咸而展者乎信斯言也可謂文獻之咸而展者矣

跋鍾元常薦焦季直表眞迹

弘治初客従越來持鍾元常書薦焦季直表示予察驗眞僞將售諸博文家子未敢決亦以歲月綿闊已甚不能不傳疑也後乃歸之沈先生啟南家先生長子云鴻爲予中表姊夫更諏於予予應之猶是也他日外舅太僕李公閱而賞嘆不置特爲鑑定題曰此千二百年之眞迹希世之寶也然後眾論乃定公又言曩於祕府見二王書二王書則人間未聞影響二十年前有以十八字爲右軍書嘉興人以重賈購去然固亦未能決者也

跋定武蘭亭

聞爲定武刻謂必神彩英艷發閱乃如木本大不然者徐察之然後見至神極彩在太素渾涵中蓋事物之聖者必如此定武本有肥瘦此或是肥者又前有二郡名字此無之而名賢標記來自甚明眞當爲世寶今蔵吾黨良恵沈氏屢觀敬記

跋王方慶進唐臨晉帖﹝萬歲通天二年四月三日銀靑光祿大夫行鳳閣侍郎同鳳閣鸞臺平章事上柱國瑯琊縣開國男臣王方慶進﹞

宋太宗刻閣帖皆當時善書者摹眞迹故唐臨不入雕鏤數百年來猶在人間然亦不完矣描貌之手爲冉閔具體上也有若之似亞也後來多陽虎耳華公蔵之眞是絕寶予曰幸哉今日得従公見冉閔

跋蔵眞千文

蔵眞書向獨見婦翁太僕李公所蔵一帖耳今復觀此蓋方嶽顧君所蔵玩之不足謹志歲月以自幸耳辛酉二月望日

跋王右丞畫眞迹

嗟乎魏晉六朝之迹予不得而見之矣入唐固當以輞川爲宗祖山西有摩詰四景山水石本四方方尺有只薛尙功輩題識徧其上繪事豈金石所能辦亦存其骨肉大都耳可見在當時已稀闊珍貴之至故謀及琢磨而況於今乎倘能見之非人生大慶快邪邇來聞有一軸在親軍黃君所昨者乃得捧閱大內後宰門有丹漆巨挺一以支北扉不知幾何年矣成化間挺偶墮地破乃髹竹也中蔵卷三其一卽此事聞進禦重瞳一閱明日左右請所歸掌時親軍伯父司禮侍側上遂以賜之親軍云爾圗用細練髙尺二寸長四尺奇前後周完末下正書三言曰王維制

跋褚摹右軍枯樹賦

河南存筆在人間者數十年來特傳有禊敍一本在故祭酒陳緝熙先生家號爲眞迹而今亡矣此外𨿽贗本亦罕經見此枯樹賦殆是元人翻搨其中不勝褰裳濡足之苦其外正若桓大將軍之於劉司空甚多似而多遺恨者後有鼌補之跋卻是眞手筆辭气筆勢皆極超拔矯然遊龍金陵人家蓄之請予鑑玩因書云爾予見鼌書前此止一小牘不知其精絕如此也

跋東坡艸書千文

北鄙之夫居鄰大閱之場旬朔見大將軍帥數百士入場校獵數騎張弓發矢馳馬回旋幾匝鼓進而金退頃刻而止曰戰陳如是已甚則彎桑折栁效之自以爲不大相遠一旦此將軍統十萬眾出塞橫行匈奴中魚麗鶴列噏忽開闔變化若神戈矛弓矢之具擊刺向背之法與向來故步如不相闗者鄙夫見之然後魄隕魂越始知兵法乃如此今之學坡書者故未嘗見其槀法使觀此帖其隕越失措何可免也帖在練川沈文元因出共閱輒附此語何日相與請正於閣老延陵先生必有教吾二人者

跋米元章泛海等九帖

範至能說米書初自沈傳師來後入大令之室此九帖當時已入祕苑後有元暉跋今在黃輕車家前後具完尙昔之粘綴也其一帖評唐人始言艸法不入晉格徒爲下品此固通論殆亦其實錄邪麝煤鼠尾燻染終歲所成若此今之學者亦知之乎

跋米九帖後

又書米九帖中其一乃所作海岱樓望月絕句三四雲天上若無修月戶桂枝撐破向東輪一詩凡書三過最後者又繞書其旁云凡四五寫方有三兩字佳信書亦一難事其用意如此海岱卽海嶽之謂又知嘗有此樓東字旁又作西字猶自未定

跋東坡王仲儀哀辭

長公王仲儀哀辭淡黃綾界蘭亭行書前題武寧軍節度推官蘇某體度荘安气象雍裕中和大成書之聖者也

跋蘇滄浪艸

蘇氏父子兄弟以文學鳴汴都盛時傳家筆札擅聲翰府子美尢稱獨步贊者謂花發上林月滉淮水其旣遭一网之打殘章碎簡畱迹極寡後朝廷重購於其家家裒數簡上之皆才翁筆也朝廷不知其家亦不知也此帖董良史氏所蔵今存中丞陸君家允明在南京中丞出示撫玩竟日平生昉見之耳意謂根本大令而得於張長史爲多第前人未嘗論如此如其鋒穎秀削淸勁動蕩則花月二語亦頗得之

跋米搨蘭亭

禊敍眞本自溫韜棄擲人間𨿽淳化之君購募而不得故不列於閣帖當時士大夫各以所見本臨榻各因其材所偏近者而得之然每披閱未嘗不見右軍之一斑蓋如大成之聖爲其徒者具體一支皆有益於後人老米此本全不縛律𨿽結體大小亦不合契蓋彼以胸中气韻稍步驟乃祖而法之耳上下精神相爲流通吾輩試窺其同異之際必有可言者此正輪堊妙處也今欲拈出噫欲識栁下季只看魯男子

跋文潞公三帖

右潞公手札三札不過數十字而辭意藹然資政一帖國謀友誼尢見素懷字𨿽不甚置意亦時有唐人風致非無師法者蘇文忠謂公綜細務𨿽精練少年不如貫古今𨿽専門不逮二者於此帖亦皆可見

跋華光祿蔵宋代遺墨

右宋代遺墨十有三人思陵二米南宮二歐陽文忠公韓康公張魏公山谷老人林和靖陳簡齋張樗寮朱文公嶽侍郎珂陳參政自彊各一而秦檜以當時人元巙子山柯敬仲蘇昌齡倪元鎭以題識皆附之通十八紙國朝李布政昌祺詳系捲尾今爲光祿華公汝徳所蔵髙宗所書是李詩米是王略帖贊中語及太宗禦書贊餘皆札啟忠定與趙忠簡簡齋與向薌林餘皆一時僚友姻眷或衲子輩大抵謁謝報答日常事然如歐林黃朱上不諂下不瀆自然可慕張嶽𨿽徇時儀尙多忠實魏公簡齋専談國事簡齋間及時政魏公憂其君之目疾喜樁錢之多入勸忠簡以戎務責成於已而専養气以伺之其忠亮皦然特殊簡齋報薌林以廟堂用其名而召曺成畀薌林宮祠又報李忠定帥湖南且云李在福州已令分韓世忠一軍便由汀州去朝旨甚嚴必已就道亦喜辭也諸人以書名者如米黃張三氏人多見之此帖黃當是盛年書然云失牛兒牛兒是知命子知命已先亡歲月亦可考今未遑爾昌祺云米詩不類其書余審察實是但淺目不識巙倪所稱辧右軍之說是跋王略語也又太宗作眞宗亦誤樗寮數筆特丰潤茂宻輕重得所卓異他日書他如六一則莊安寛博晦翁則眞率簡古林處士嶽倦翁類歐公而林稍馳驟嶽尢矜持猶存翰墨家法子華任意而已徳遠去非自彊皆晚宋一種字陳稍藻飾忠定轉柔弱蓋功不暇也秦老想亦效米而不勝搴襦之態大率觀古人手札可以四科求之言語文學一覽先得或諮官業謀家務可以知政事理致短長意度寛猛大小可以觀徳行今求之斯捲其具者亦多矣獨姦檜廁之多欲削去余語光祿曰勿削此他山之石也

跋蘇文忠五帖

右蘇文忠五帖其一與郭廷平二與中玊提刑廷平不知名提刑不知姓所言報答小事外獻蠔帖極言蠔之美至令叔黨勿宣傳北方君子恐求謫海南以分其味蘇鈞秀才帖言歙研發墨滑潤𨿽非絕品亦不必他求閔仲叔不以口腹累人公人品絕世豈以一蠔祕於人大率寄其髙逸之韻如以啖荔欲長作嶺南人遊事奇絕而不恨死皆此意也然復以此望於人可見其視世滿目皆同志君子也卽品研之旨亦然何其閎博大人至如此帖在朱子儋所後一紙爲叔黨題郭熙平遠三絕气度正爾與乃公相綴屬尢可敬愛

跋米書天馬賦

南宮與眉山豫章莆陽擅聲宋室近時學者寡師王氏宗祖必先事四家爲襄陽之學者大抵步入狂狠允明亦願學而資力兼乏乃不易爾而亦不易以語人此天馬帖爲梁溪錢氏世蔵其孫昌言出示舒玩未終第覺法度森出與尋常之論大異髙陽馮幾之口不幾於誤人邪昌言請識跋稍附爾爾異時締觀著力或得畦徑一二當爲再議以易此語

跋宋人聚帖

右宋人遺墨聚爲一冊通若干紙書者凡十九人今蔵予姻沈潤卿家其人爲蘇文忠公王荊公米南宮趙王孫令畤呂吉甫蔡翛王巖叟範文穆公韓侂冑蔣宣卿外名無咎一覿一克家一而不氏想是鼌補之孫仲益梁叔子又名光一衡一正夫一未詳其人前兩人或是溫公與葉夢錫未可知又某鄕一某一結字艸異不可辧大帥皆自仁宗至寧宗時人也以君子小人雜列故署題不稱賢所書𨿽皆尋常與人諏報事情小簡札自髙賢名家外其它小有才者詞義字體之間亦往往可觀視後世羣輩不獨徳不勝才而並亡之者又不侔矣此亦系時運之嘆然而薫蕕之臭果孰得而亂諸千載而下覽者猶惡其共器且猶累善類之稱題也人心之嚴竟如何哉則其在當時凡爲彰癉旌別於朝野者其心卽今日無少異抑又何患乎天理之有泯時哉然彼且得以其藝文之末而附廁珠玊之側以竊壽於人間世則後之論者或曰質而已矣而何以文爲者又如何哉此聖人之教必曰文行忠信又曰志於道據於徳依於仁遊於藝所以本末了然嗚呼斯其歷萬世而無獘也夫

跋山谷書李詩

雙井之學大抵以韻勝文章詩樂書畫皆然姑論其書積功固深所得固別要之得晉人之韻故形貌若懸而神爽冥會歟此卷馳驟蔵眞殆有奪胎之妙非有若據孔子比也其故乃是與素同得晉韻然耳今之師素者率鹵莽求諸其外動至狂惡又是優孟爲叔敖抵掌變幻眩亂人鬼只能惑楚豎子耳亦獨何哉可恨可恨捲迹英气橫發於其本書故是平生神品尙古光祿蔵護過於至寶老谷不死之神在華氏矣

題米老著色桃花障子

元章畫故未見一日過閶門姜氏壁間縣桃花圗一軸漫卽視之見其絹極縝細卻看其筆正作樹一本上發花葉茂宻丹粉傅染瑩然妍爛气勢盎郁甚異之徐見下左角一印察之方堇二寸作繆篆其文曰楚國米黻始知爲公之筆更締玩之益悟其妙以語主人亦始知珍祕後幾日過之不在壁矣今其人已亡便従其家索之料亦不可見矣暇日臆其筆法以世不多見其畫漫志云爾

跋宋儒林郎王大本遺墨

右門狀二紙請支米呈一紙皆王大本存槀予嘗觀王氏世譜大本字立之官終朝請郎浙西安撫參議今按此狀前紙與米呈具銜同獨辭判府狀易奉議作承議耳宋制階官承議在奉議之上蓋前狀淳熙三年六月所爲後紙則九月也以是知大本轉階在六月九月之間當時遷轉之制四年一轉以是知大本前任蓋已四年無出身人逐資轉有則超資至奉議則並逐資是未知大本出身何如也米呈無年號然稱乾道九年職田米則應是淳熙元年初紹興間舉行元佑之法階分左右史謂淳熙初宗室善俊請去左右字従之觀此則善俊之言當在春夏大抵古人遺墨類可以參稽國政家事凡此數端皆小節無庸深論然亦可以補家乘之一缺故先世遺墨之當重不特以手澤之系孝思然也承議九世孫觀請余題其故因識此觀又謂米呈後銜書不完想以此不發此恐別自有故亦不必求

跋重勒宋太學生陳公少陽書艸石刻後

陳公一死光燭千古史紀其所語髙宗者在畱李忠定斥汪黃及下親徵之詔罪不進兵之將毋幸金陵二事其後乃言忠定請都江寧初奏之誤宜従後說卽此書也今人見其碎諫鼔臠內豎至輿櫬伺戮疑其所言必巉絕近訐觀此稿開陳事體展轉曲暢豈若是者哉史言八月壬午用黃潛善議殺東此稿書八月二十五日所作其日卽壬午也然則具艸錄進與遇禍皆一日也書中辭理明徹與其笑語收吏之言皆神度淵澄眞善處死生者哉書云儻蒙賜盡於陛下之威命則死實甘心或恐遭害於權臣之毒手則死不瞑目故盡言以求死生之決庶父母遺體不至曖昧而沒於是其死果得其素心矣書艸石刻在鎭江郡庠四方學士猶罕見之太學孫育思和取拓本摹入木刻以便流布其志嘉而力勞天下良心之同也予與贊其事刻成因稍志其故正徳庚午十一月三日吳郡祝允明題

懷星堂集卷二十五

●欽定四庫全書

懷星堂集卷二十六

﹝明﹞祝允明

撰

○紀敍

跋宋髙宗付嶽武穆手敕

宋藝祖得天下𨿽不以兵車要爲英武之君也至於端王以浪子而失之於前康王以昬懦而不能全復之於後二君之文藝皆有可觀獨無爲國之才耳丹靑翰墨藝祖豈有是哉而天下得失之效乃爾何哉二君明其小藝祖明其大也此紹興與嶽少保手敕中間付屬之重處分之均期望之深非愚者所能然檜讒而嶽死於前敇猶兩人由其明小故反而大闇焉回視厥祖所以用曹彬趙普與斥雷徳驤之事其得失粲然矣敕爲光祿華公汝徳蔵不獨興君子之嘆其亦君人者之永鑑乎

跋宋髙宗付嶽武穆手札

石刻由三代而後先君蒙塵失國而繼體者中興則其賢不肖率由以分然究其理道是不可以成敗論蓋縣乎其智勇矣昔人有言項籍臨死歸恨天亡耀射殺追以示非戰罪斯羽繆也彼以攻戰爲取天下之務不知善戰者乃將帥事取天下在仁智仁來逺人智收英傑羽不知也斯言政可以爲若諭蓋創業以仁智中興以智勇校然矣由三代而後試舉數世以參伍之蓋如元始毒建安禪懷湣執天寶犇以至於徽欽之狩者彼昭烈元帝卒不全復版章肅宗幸復而有間然惟光武爲能盡道究而論之則智勇深淺有亡之間而已矣智非鉤箝陰謀勇非戰克攻取自其秉不共戴天之大義以爲智之根本而至於擇相簡將相時審勢知幾決策燭姦破詐察君子小人之分嚴理欲界至之辧皆智也自夫厲臥薪味膽之苦志以爲勇之根本而至夫訓武練兵信賞必罰任賢去邪不爲勢回利疚皆勇也視權謀攻戰而大者也是道也得之完者其效亦完而譽騰亦久漢世祖是也得之而未完效亦視之而譽亦視之昭烈元帝肅宗是也若建炎之人品其去光武逺矣校諸蜀晉與唐疑可伯仲而實不及焉何也智之大者不及也昭烈之任孔明晉元之任茂弘肅宗之任長源則可謂不貳者矣凡其武功之耆繇廟謨之定廟謨之定智勇是也其有偏全之間者則所謂成敗之天而其後來之得失又系乎旣平之後之敬怠此別一理也若髙宗者則異矣其君臣之間日夕之所論議未始不以中興爲辭蓋不勝其紛厖錯雜前三君之時不聞費冗若是也而效卒不逮焉豈非智勇之大者未聞乎智勇之大者蓋如彼而髙宗昧焉宜夫顚之倒之自壊以資敵而委其事於丰敗大恥終其身與子孫數世而莫之贖也亦可痛哉嶽檜之不同立誰不知之談者迄於今不二而反復其故職由諸此有國與家者宜不是鑑哉而儒生斷史案亦可以旁證互佐而得其情矣武穆受建炎手敕甚多當時皆入檢括此一紙壽春帖不知何一好事者鑱之石正足以重鵬舉之忠寃悼九哥之昏風吾姻氏沈潤卿治地得之以表於時諸文章家題述已富予綴此論相參焉

跋宋賜江賓王進士出身敕

句曲江秀才永年爲宋進士賓王十三世孫持賓王所被敕及同年小錄示予賓王紹興十八年登第注授左迪功郎揚州泰興主簿官終翰林編修江氏冑蕃且華望其邑然賓王行業閱履他無考見其詳尋縣誌無傳志近時所爲極蕪陋不足觀卽問之永年亦曰歷世蔵先遺物甚多三厄於火遂失十八九所知者如熈寧九年進士適道紹興十二年進士漢建炎三年鄕貢進士通道至大二年鄕貢進士鎭國初處士東輩與賓王略著於志而凡公牒傳志金石之屬具守數百年而一旦亡之又傳兵戈時失之溝瀆惟此敕錄並他房所畱世系圖巨軸在爾卽錄亦已焚其一後造室於舊壁中得之蓋當時有二本一手傳於外一寘壁乃知昔人蔵保之圖亦已周謹然非易墻亦亡耳宋人敕告傳於今甚多敕中語無必論嘗謂前代命官必有詞至卑逺若降謫亦然𨿽似過文然上下間情文固宜頗近兪咈之風本朝極簡重𨿽髙位重寄若非綸綍之被不過佩片紙往蒞事行卽上之使有丰徳茂勲而非私家傳志之播則一時後輩亦往往不諦其踐履況後世乎此亦事之宜討論者也𨿽然士果志乎建徳植業而樹聲亦固不以此就如賓王令聞之存亦不繄斯一卷也永年好學善文其耀世華祖者已自立行當褎然此固其弓玉亦紳盤也與

跋趙子昻書文賦

觀古人文可得書法觀書可得文法此具目者之能事也此卷所具亦多矣

跋趙書團扇賦

子昂書團扇賦近來頓見兩本此小字者先出精微妙麗所謂不能贊一辭

跋趙書韓詩

韓公山石句浩爛豪擅非細軟筆墨能發之而學士此筆亦復襟宇跌蕩情度濃至脫去平常姿媚百倍譬如聖後封嶽省方徳容正大琚衮和博擯相明習儀履安閒所謂従心所欲不踰矩可望不可學也

跋趙松雪管夫人與中峯手帖

右趙承旨手牘十一紙魏國管夫人一紙皆與天目幻住公者承旨所云悉爲夫人沒後與住商評欲修事薦嚴時承旨老矣音辭宛惻讀之可爲興感不知當時本老答語何以寫其憂也夫人以書般若得公讚嘆致謝云云皈依之誠尢爲迫切本之徒永定通作一卷今歸黃輕車間以相示余謂三士咸従菩薩地來所謂應以比丘宰官信女身而得度者因緣聚會乃如此今皆還淨土矣學士夫人不能釋然於現在之時予乃爲勘破於過去之日相對一笑摩挲移日不獨以其翰墨之妙而已也

跋錢舜舉明皇擊梧桐圖

趙飛燕舞在掌上楊玉環比昭陽微有肌爲盤中舞宜也謝阿蠻等奏樂其旁而潞州別駕所按與之諧則其素習可知𨿽微楊玉環獨無一盤中之人哉來漁陽之鼙鼓不専在羽衣一婆娑也吾惜楊玉環受誣已久漫因錢吳興爲一舉末減之手

題顧司封蔵舊人畫卷

舊人筆𨿽有髙下必走法度中其下者凡耳今人縦佳者多以脫略法度自爲髙沈畦滅徑指作意外境直愚耳凡可也愚不可也此段不知何舊人作

跋石勒問法圖

右石勒問法於佛圖澄圖一段元人遺制也自騰蘭來法輪通流東華無礙時諸比丘亦接現神通而十六國紛亂之際最盛姑以西來者言之如鳩摩羅什佛陀邪捨竺佛念之在姚秦菩提達摩之在拓跋魏曇無懴之在沮渠涼菩提流支之在元魏求那跋陀羅之在劉宋等或以禪定或以咒術或以翻譯隨機應緣未可悉稱如帛公之在石趙尢神也當時諸國之君類皆憍慢頑凶在十不善業中爲生活而往往崇事此數公者世恆謂神者莫盛於寶志崇者莫盛於蕭武而禍身敗國亦莫甚焉則其餘可知矣抑不然也釋伽文自以逃儲棄國而得道者其道成後謂其力可以利物福世猶之拾芥而不以爲能事也故従之者寧問以無生之法奉持恭敬惟恐不得一聞而謂家國之濁惡非其所與非惟不問而且懼其以此捨我也其於此猶所謂是不爲也非不能也吾儒之教自身而家國天下本末周具爲法判然而不相謀以正邪是非決之則有說矣而此則其勢猶參贊位育莫非本具而惟以用行舍蔵爲至義蓋視人而行已不以具而不遂者爲累其勢然也延陵相國捧揭日月蓍蔡四海其言治國平天下之道也予也亦不佞佛亦不逃儒因其教而陳其事云爾矣唐子無心應世之語略見大致予也復一鼓喙亦聊以遊戲三昧繪筆工能好事博雅者珍收之此嗣昭之美也無勞於煩辭

題元人寫崔鶯鶯眞

崔娘鶯鶯眞像乃舊傳本非宋卽元人名手之所摹也予向者都下曽従一見之繼於疁城僧院中見一本大略相類妖妍宛約故猶動人苐似微傷肥耳陶南村說曽於武林見崔麗人遺照因命盛子昭臨一本且有趙宜之等題詠甚詳此豈卽其物歟盛君之臨本歟或好事者重畨盛本抑因陶說而想象之以暗中摸索而爲之者歟旣識蔑面遊藝之隙漫書以記吾曽云耳噫尢物移人在微之猶不能當予之徳不足以勝妖孽恐貽趙顏之戚姑未暇引爾歸丹靑也

跋元末諸人帖

由元末入國初一時文學無盛於浙西此皆遺陳秩維寅如倪瓉元鎭王蒙叔明謝應芳子蘭楊基孟載張羽來儀虞堪勝伯陳植叔方郯韶九成王行止仲其著者他不啻十倍羣材茂發蒙古旣不能有零落蔓艸或幸顯於天朝未之盡也捲蔵尙古覽之旣多室蘭之羨亦饒黃楊之嘆耳

跋太宰王先生蔵饒參政書罪言後

杜舍人以當時措置亡術失山東巨鎭作罪言信善論大事者邪饒參政以髙才受藩寄與僭據者居其時又不若唐季其亦有牧之之隠憂乎然又不敢有所論述因寓懷於揮寫間是固非漫浪爲之者矣太宰太原公取而珍玩之蓋特重其書耳其事其文皆非今日所取者噫是亦公錄善庸藝之餘旨歟

二研志

少宰太原公示客二研允明獲従觀焉其一形中規有柄可提銘以璧海而系之辭魏文靖公遺也一正圓若鏡山人耕土得之以呈公而公自銘者也二石皆良材固當甲品然而材之良不止是獨是著焉以其屬之公也卽公之蓄固亦不止是獨是著焉以公嘗取而表之也天下之物之良而系乎取而表之斯著焉者亦多矣乎夫流發磅礡而異厥鍾者天之气也凝合以成質粹雜髙下不可以遷者地之宜也隨其稟以效用過則敗嗇之而不究者物之材也求之乃獲表之乃貴利器以善事者人之術也天下之撰則皆若是也矣而豈惟二研然哉於是亦有以察公之蒞斯世也夫研之遇取而表也以放之則山龍一人以捲之則衮撻百王此其不負公者如以辭而已也殆非研之所以望於公而自效者也非天地之所以生研而屬之公之意也小子敢云

跋元末國初人帖

元至國初善書者甚多此冊數人華光祿蔵今試因所聚取其尢者爲評曰虞集如鹵簿禮官贊導應節結束弄姿稍逺大雅鮮於樞如三河壯俠長袖善舞豪鷙自擅時落俗體鄧文原如疊甓層城不勝沈實饒介如時花沐雨枝葉都新張雨如道士醮祠𨿽禮而野倪瓉如金錢野菊略存別韻楊維禎如吳歌楚些時露方言陳璧如有若據坐尙有典刑宋克如初筵卣彛忽見三代解縉如盾郎執戟列侍明光

題王安道華山圖後

畸叟學術淵邃吐露奇傑惜不見其至文士輩傳述仰重固知其不沒沒竟獨従其醫理之籍推測云爾滄洲武將軍家蔵得其華山圖子凡數十段詩文數百首首尾爛然整完髮卷便攜人到異境詩句巉窅模象深古敍記脫邁人間世藝事有如此者俊哉近代當有幾何許西嶽雄詭精神與人蹤迹言語間相警發者韓公杜老潘子陳先生後乃始得叟

跋沈書徐公歸田賦

祖宗崇文教詞林巨公黼黻皇度者後先照暎至宣英間而極盛大理先生之翰墨外大父武功公之文章皆一時獨步也然作者能事類多兼之徐之書沈之辭又稱盡美此卷所具蓋其勢若勍敵而其妙若合璧者矣吾友顧啟衷寶愛甚至其得之固多矣抑今日文化彌盛君之志其將兼而有之以續國華於無窮者歟

跋兪陳二先生遺槀

吳故稱多材蓋不特以一藝云然醇徳雅操篤行善政每多兼之至於文學其一也有如都昌五經二先生一時師友倡和嘻其盛矣今鄕後進多知其學耳若二先生之徳之操之行與都昌之政則皆兼而有之謂之君子儒可也謂之卓行可也謂之循吏可也而豈一材之云乎若夫文章之間愼守榘矱有徳之言則旣知之矣而何足以盡之因閱子容所蔵二先生遺文輒系云爾

記錢長史答鄒處士書事

初洪武間錫山鄒處士伯陽有昆季五人曰某某伯陽惇同气署其堂曰聚玉取庾氏金昆玉季語也伯陽廣交納滕尙書用亨爲作篆書刻枋間而同邑錢長史仲益時爲太常博士伯陽以文記屬之太常報書云吾長官少卿髙公士敏及侍講方公希直方操今日文印且不茍作其言能重輕人非其筆也無足以崇玆堂者旣爲請之髙公業已許矣須其成也則更求諸翰苑史館國監諸詞員詩之而王紀善尹實篆題王舍人孟端爲圖庶乎可也錢語如此第不審當時竟就緒否或得而復失之否伯陽旣往三傳以至今時用時用失親蚤於時故堂之存者惟業業家東偏空壁幾堵耳子孫亦惟知家有聚玉堂而已文紀之徵漠如也他日時用偶語諸人乃得滕扁於一鄰家已而裝他故札又得錢之報章三數紙其間道堂名事者屢屢大率如前所云時用近鼎構家捨咸請予爲題名而以故扁示屬摹而大之以持揭於一堂復倩述錢書以見當時事勢爲曉後來乃爲備紀復系之曰友於之重文章之重友道之重玆堂所系信善矣以今百年上下隠顯之間而言之吾固善乎昔人之振當時也吾又善乎昔人之望後人也吾旣善乎今人之承昔人也吾又善乎今人之望後人也若夫後人之於今人也吾又未知其善之何如也時用悠悠吾能引之引之於言者如斯而已矣

跋侍禦成公紀行集

先公舉正統己未進士其年僅百人其後以徳操材略政業文學顯耀朝野登列史籍者蓋不可勝紀始以文學言如侍禦毘陵成公始終尙書文通華亭錢公溥文僖錢唐倪公謙都憲錫山楊公璇大參昆山張公和修撰吳邑施公盤尙書余杭鄒公幹都憲三山林公聰尙書闗西楊公鼎大尹吳江莫公震與先公皆倡和賡載美哉沨沨乎鳴於逺也侍禦文通先公尢以雅道自負交裁互贊推許不易文通謂先公古選尢傑稱爲祝選先公所稱諸公者各有在其於侍禦甚至也允明兒時習聞之後來所見諸家集亦多獨未得侍禦也比道平原侍禦諸孫尙書冬官屬都水君周始以紀行編見恵歸舟亟誦之一月三千里至家未嘗一日廢甚矣公之能言也蓋其中誠抱气操勤勞國家寢食子美又所歷秦隴湘桂迹亦躅杜肺腸耳目皆出沒開元天寶間故其言與合者居然妙契與彊捧心顰眉者殊當不長畱天地間邪然又意公不顓在是唐英之語蓋博參焉故其它多與杜異而竟不嘗違唐又與後來媚宋者不同科卞和知之不必爲彼談也集有聶臨川大年敍道此意而未盡小子喜遂昔望因題其後云爾正徳辛未通家兒長洲祝允明題

朱氏家蔵手札序

故山西按察僉事鈍庵先生雲間朱公沒後諸子咸紹世業起科第躋膴仕遊太學繩繩不匱間取公存時所得交遊寅寀諸公手墨彚裝爲捲比太學君以其一示允明題曰見似羮墻允明閱之皆簡牘也其間如文安劉公主靜中丞楊公叔璣太守張公汝弼輩及先參政公皆宿徳巨公餘亦一時名流凡數十通類多手翰太學命允明序之允明竊多感焉諸札固皆訊答一時情事非命題創意之制而詞情諄確視其它泛泛貢諛者不同間或有及於君臣夫婦之典者讀之可見輔仁隆禮友道藹然亦可以爲眾勸而非獨其後人之宜重也蓋公以名進士起家爲侍禦史乃遷西臬所蒞聲績皦然風裁澄耀又以其緒餘發於文藝舂容詞林滌去俗吏之塵故所與者無非文章政事勝流而與中丞及先公契結特厚餘光逸響輝暎三晉及乎恩賜養老優遊淞泖康享上壽以終而遺澤所霈爰及諸君蔚然繼起觀斯捲之題旨亦可以占一斑矣太學之孝秀端不可揜而其榮達方始所以顯公者尢未可涯也至於余風所激以迨小子則秪益感愧而得師思齊之力抑又多矣命不可辭漫書以復且以祝其後此者益勿替引之云爾

跋雪夜聨句

徵雪事於文如梁園之賦於武如蔡州之捷偉然者也宋人之詠至詒時宰合鬧之嫌雪系時事有如此其言可窺人又如此至吾中丞公與吾內外二祖武功參政諸公所賦長句詞華情致又極一時之偉矣迨卒章曰望已慰三農功尙修六府嘻愛國憂民二言盡之此兼將相事也時諸公皆在休散獨中丞方受國寄將建方叔之勲宜斯言之出於公也後數十年爲正徳己巳端午日中丞孫勲示觀敬記

跋諸田蔵賀氏帖

公宣名振父也美之名甫子也此爲吳中賀氏二儒此帖與江陰諸田皆尋常還往雜事然其詞气懇實則爲厚往復諄益則爲勤豪楮亷約則爲儉厚與儉勤皆人所可法也

題馬刑曹畫艸石後

淸癡君赴地下修文之代僕常墮騷壇落星之淚今日見此遺墨髙木荊棘忽已移君土饅頭上轉爲酸鼻

跋亡友劉嘉■﹝糹育﹞秀才手帖

協中赴長吉之召久矣僕常哭東南死卻靈气今日在孫氏又復酸鼻見此遺玉

書文選呂大夫祖邦夔詩卷後

詩有以時異者繇漢魏迄今代自不同唐一朝且四三變焉有以地異者周太師歌列國風延州子能辧之今之能言者多矣天官大夫呂公夔獨不逐時地雷然同也其能言之尢與所謂豪傑也已此數卷中咄咄劘唐賢之壘而奪其气可窺者或夷澹爲輞川或木彊爲昌黎或雄擅爲杜陵其合處往往亂之

寫各體書與顧司勲後系

僕學書苦無積累功所幸獨蒙先人之教自髫丱以來絕不令學近時人書目所接皆晉唐帖也然不肖頑懶略無十日力今效諸家裁制皆臨書以意構之爾知者乃或妄許爲能書殊用愧恨而已此在建康爲顧司勲所彊黃庭蘭亭急就章艸二王歐顏蘇黃米趙追逐錯離時迫歸程無暇豫之興又乏佳筆只饒得孺子態耳欲且捲去司勲臨之勢有不可姑記日月爾後倘有餘力期書一二來幸肯換之

跋爲葛汝敬書武功遊靈巖山詞後

外祖武功公爲此遊此詞時允明以垂髫在側於斯僅五十年矣當時縉紳之盛合並之契談論之雅遊衍之適五十年中予所接遇皆不復見有相似者眞可浩嘆獨此詞士口盛傳風趣常新又可喜耳會閒舟作圖倩書其顚因系此感如閒舟瀟散得此一段情味於辭墨間蓋自有甚樂者又閒舟守道簡古其所得復有在此外鄕郡美風前後輩綴旒亦嘗有在閒舟耳

戴文進畫菊贊

有明畫家推錢唐戴生筆墨淋漉以雄老特名少作花艸紅翠媚榮忽復見此蔵之毛卿丹黃交加與石爭亷稜奇哉秀哉亦如誇妍寫冶宋廣平我思菊黨陶冷陸野故是鐵石朋戴史得其顏毛子同其情也哉

題池州章汝愚秀才蔵履吉九華山歌

九華之勝余與履吉父好同好而未見恨亦同餘數往來池陽阻俗而止饒恨矣汝愚寢食其中又廣之於吳吳山水不多避舍汝愚兼得之又得履吉父瓊玖盈懷何汝愚得之已富餘二人之劣耶系之曰九華吾不得而見之矣得見汝愚者斯可矣汝愚秀而敏華而雅吾得多於見九華矣

書相人金生捲後

金生以相人鳴久一日以書介走堂下延之閱書已進數大軸復閱之皆一時名貴所贈言侈其富而重其重於人也坐定生請說相事乃止之非以矯異大帥子亦素多學鄙事惟二三事不甚著意最不喜者宅塟相亦不著意事也生旣去旦旦謁問之亦欲予言曰不得不已一得卽往耳問所如曰將浮海遊朱崖亟回更欲北走都西走陜臨諸邊塞廣聞見予固不自靳言然而以術則生已鳴一世以人則觀諸公之言亦得之矣故言無足重生將不言又拂其意漫墨卷尾凡生術旣可重人又可重由是更莫有少生者予獨重其趣耳迹已半天下而猶飄飄然不自縈縛何壯歟何奇歟予行歸吳異時生或能來當別有相與言者非今日之所能盡也

爲徐博士艸書題卷後

右爲邑博徐君書礬紙不納墨益乏神彩略存大勢耳然無乃醜面嫌脂粉乎

題艸書後

予舊艸書不甚慕山谷比入廣諸書帖皆不挈獨甲秀堂一卷在日夕相對甚熟略不曽舉筆效之也昨歸吳知友多索書因戲用其法得者輒謂近之亦大可笑也此爲抑庵寫寫過自視殊不佳然而抑庵亦且以爲好也知如之何時爲辛巳六月一日在天津官舟雨中

題艸書後

多處不可多少處不可少大處不可大小處不可小胸中要說話句句無不好筆墨點曽知閉眼一任掃﹝原闕﹞

題艸書後

來索書者動粘數幅欲誇人爲多得遙望興殘臨幾手怒安得而佳及此卷趣髙而筆偶乏卽用二文羊亂落墨爲之乙酉年九月六十六歲書

書與王希賢秀才寫卷後跋

循州無筆判案牘者江人販鬻殆不能勝山谷三錢雞毛管王宗顏請書幸有一蘇毫亦下品也不得已用之宗顏喜學書尢喜趙體因戲效漫揮唐風數篇還之餘不専師趙素無三日積功聊以慰其意耳平日東鄰一旦欲似西家施豈能之哉

送楊松泉序

松泉鯁介不茍言笑又慷慨雅暢嘯歌超適至救人過失侃侃法語不顧忌是爲令人以與之周旋則益友也余交最少而東西南北間之是故合歡鮮離憶多玆同旅南海濵乃欵宻甚勤亦足以償所恨矣及同行又贈之言夫方舟殆當兩月旦夜趣厀笑晤又烏復假此予恐一抵故園更會稀矣故謀及言亦以自爲也何則蓋予最多過別君則箴規薄已従誰而拜昌乎所以拳拳無捨君寧煩其辭存艸時亦自展省若對面也一札旣呈雙漿遂舞夫偕行而有餞言亦古今所未有者新格也

送進士秦君詩序

弘治八年天官侍郎延陵公丁太夫人哀來歸帝遣進士臺州秦君従簡來治塟明年事竣去公猶子奕合羣従以及鄕諸詩人爲詩送之蓋公於進士君意有勞謝而禮不得以言奕等得言而不盡諸人士得盡言之於是可以觀禮可以觀詩可以觀貴族之教交黨之助矣至其所自則非進士君之有重也者有是也乎是重可以觀使華之皇皇矣僕勉將附詞而命其意無越於諸君也乃止而獨爲序其事實云爾

送梁道夫序

別之事不一而爲情殊有可重有可壯有可悅有可奇有可戚後人一於戚非也大率別以倫典則宜重以逺遊宜壯以淸晏宜悅以觴歌宜奇戚者出乎四者之外不得已者也何足言南海梁君道夫之尊人推守於浙之嚴郡君來省之道出吳門未幾去吳士之辱君傾蓋班荊者同餞諸金閶之外爲詩遺之而托予序嘻君之此行英山秀水登臨數千里足目雙飽時覓同襟弔古獵幽開口論天下事髙歌起舞歸力於上玆又轉而之他其於別之勝蓋盡得之無不足者吾儕於是而重之而壯之而悅之而奇之皆宜矣其不能無戚戚者情耳何足言𨿽然君知之乎四者皆宜而最重者以寧親寧親之外更有重者在乎挾治安策請纓扣閽謁帝承明之廬而霈其抱耳如是也尙何有於一解手耿耿乎哉長風甚利劍光煜然君請往

懷星堂集卷二十六

●欽定四庫全書

懷星堂集卷二十七

﹝明﹞祝允明

撰

○紀敍

奉餞大方伯方公朝覲序

皇帝十有二載春月正元日受覲禮天下方伯十有三牧帥郡公邑尹厥屬千官入闕下廣東大方伯方公先半載戒行寅屬交従得以禮通者帥致寅餞則有言公謂小子允明亦能言與小子惟古者言不以上下惟其賢則言今小子愚不敢以道知小子不肖不敢以告賢小子卑不敢以瀆尊小子賤不敢以煩貴小子不敢公意未兪乃敢進曰古之善爲送人之言者無若尹氏之於樊侯然今言於公誠宜若是抑眾言率先之矣小子思獨以所封之民望利者祈公爲天子言求興之瘼求瘳之庶不出位然是蕞然小土曷敢煩公爲乃探百姓之懷揚言曰天子必以已先民內重外畱公置諸其左右公則以式是百辟王躬是保出納王命賦政於外四方爰發吾人第不耳目公儀音耳尙實被其風澤或上念逺人載假公來終活我裔氓實惟更生徳羣赤子怙慈母也抑又不敢貪天之私以爲我公必悠悠我思小子旣述焉復矢詩謠於祖衢之下公庶幾聴之詩云

兟兟公馬驤云於天云従龍兮雨彼八埏於行於南終膏我田云之綿綿兮不可従以旋兮我思不可誼兮

東巡歸朝序

王制天下藩十有三治有易難廣外際海內檻以延領天气地物皆純駁參錯故稱治在易難間邇歲天下十有三者稱並難大端有二以斯人良者窮暴者橫廣𨿽﹝缺九字﹞然二者兩各趣其趣實益實虛益虛於實於虛寔日深厥難亦特明已小子乙亥來長古循一小壘蒿目藩事蓋若此丙子春監察禦史陳公來巡按此藩始至不用察察自襮惟墨墨取前積事甲乙裁遣去若風馳雷擊雨注自朝至於日中昃遂向晦不息越丙丁夜才少休以息眾日出而作胥錄案檄數夫手不給旦旦案簿疊山晡而空焉嘩嚚牒投匭縞庭實目一過百斥一聴曰吾豈弗志除貪螟乳虎若狼貍輩歟此嘩嚚不情是螟虎狼貍尢也傾之政乃枯枯乃窳不可重楚之去取眞螟虎狼貍焉者重辟之無怵焉羣昉懾息以伏公有洞秋毛之晰不灼於細有摧冰嶽之威不搖於微有肉白骨之仁不姑於﹝缺一字﹞學殖山蘊文章葩發其君子仰之孤鳯翔於千仞咸遊徳輝之內其小人窺之虎豹踞於九巖弭伏林坰之外孔子曰知及之仁守之荘以蒞之動之以禮又曰道之以徳齊之以禮有恥且格是則公之謂也於是廣封得公二三祀且不稱難國度近臣不久外滿一歲當還柱下屬吏雷然以公之道若澤鳴圖永焉小子隨之旣而曰公之道其得以一地一時止之乎蓋卑者分可止是公之官立乎朝可以舉乎天下蒞乎天下可以舉乎朝此本職中事公又加舉者而奚竢於此且﹝缺二字﹞言之蓋亦嘗知其舉乎朝者巍矣赫矣而非所敢盡

送憲副黃公按察八閩序

士用世者憂民之深無若持身之亮也建勲之華無若克念之誠也拯時之雄無若拔志之卓也皆美也以爲有重輕又若不相類然然乎哉夫憂必行之則出入之防將弗遑審矣建必暴之則四三之術或莫知愧矣拯必遂之則枉直之度殆不免亂矣茍不爲角階序耽肥輕如是爲之亦足施一時濟羣類耀聲於榮塗然而爲孔氏者不爲也江陰小江先生黃公起家進士拜夏官大夫道行偉然或弗諧於志還臥丘渚起僉廣東提刑按察司事視民隠猶美疢寤寐不忘去治牢盆治戍人屯田治分巡諸道事無爲烈烈聲無不潤植槁枯剪削薈棘務至到協理愜心譚禦世乂物大裁制如拾粱擲稗卽用其譚罔乏庸其天下完巨材而邦之幹楨也已然而有出乎是眾或知而未殫寧空抱伊稷耒耜時憂不以斯汩吾防寧建有弗章於人不能以自欺每浩嘆誠之艱立於今日仕軺之塵後驅者多先騰焉倓然嘯紓未曽有淹駿之歉此何爲者邪爲孔氏云也丁丑夏天子升之自嶺臬遷按察閩建而進位貳使行色之光上有天王之寵音次有當路羣公之雅頌惟是有未盡者曰亮曰誠曰卓爲孔氏則然斯其本允明敢云

送王祿之會試詩敍

祿之與余家交久而姻宻祿之少韞瑑嚢鍔輝末弗見識者窺其國器也旣従今翰林文仲子遊爲古人之文學久之日章不得以自揜今年乙酉稍以其時學領鄕舉將赴會試別我允明𨿽偃臥蓬林畏辟榮轍喜吾姻契之進取吾古人之文學之得伸也起而餞之時學在祿之不足譽其取上第易易時學最所極不過在能尋記後世所謂經義追逐而徇従稍以利才熟語發之得之者自有科舉來何可勝數此不足重祿之古學若山海出納無所窮際祿之往取上第若翰林當最稱去爲他官以此古學達之霈如也子遊曰君子學道則愛人小人學道則易使此所謂古人之文學祿之旣知之吾玆以言餞非期祝祿之蓋示先知云也有詩系之

丹丘有彩鳯紫庭有神龍龍飛禦幹極威鳯乃來従阿閣覽垂衣蒲宮聴笙鏞五文離煥爛七始葉雝雝翊帝宣文化四海扇燻風滄洲有鵬運觀爾盛遭逢

贈錢君醫效序

錢氏以顱■﹝恖頁﹞醫世名吳中郡之人孩而活之以長老者不知幾千萬指也與余家友誼尢厚余之幼蓋亦活於其門之一人也近年來家有求活者則多之孔徵比余有二息孫每多疾遇大疾則奔告焉小疾則奔告焉孔徵聞告審其疾當視也則亟來視焉當藥則畀之服焉其來視也余輒従同視孔徵問證切脈察色揣肌審聲曰其來也以是其驗也若是其治也宜是爲之校計乳哺之節涼燠之候𦇤負眠坐溲便之度與其母服食之宜導諭周悉諄至然後使藥之蓋其用心施術匪伊良醫師慈母賢保傅不易及也噫嘻世間人臣負主官怠政厲民士背先師眾庶交欺賣至有天屬詐忍賊倫者何如哉殆皆孔徵罪人孔徵術旣精澤旣廣不伺余語語直以伸報徳之懷而活人受福且爲孔徵必之慶之亦報徳中意也

將赴京師與朱正言

余觀物之稟良於天而用殊也可勝道哉世多爲咎於人嗚呼天也今夫玉地理色澤不相遼爲璣衡與天爲徒等而下之極至爲含於死愚人以臭爛同歸又若同作器飾或賢人小人貴賤重不重不同用之又若並雜惡石抑揚倒錯施置其悖亂何如也今夫以士入眾庶而商農且獵而仕獨且柰何哉余郡朱正守中蓋璣衡玉也亦雕於玉人已而今在野余接之良粹之气充充爾嗚呼余觀今人妄庸顯而尊盡凷礫也以視守中獨且柰何哉吾玆當與守中別相爲言之嗚呼守中無以繆亂而敗修矣抑或當有後期

杭州奎上人署書贊

雄穎偉墨突如其來云誰之爲緇師宗奎佛有三昧散在百觀子以其餘戲入書翰天宮寶樹截萬楨幹昆刀瑚珠鉤鉞鏁鉆縦衡闔辟締構輾轉按規拊矩束帶頂冕千力萬气曳斫不斷平原風骨溥光首面耳目警聳誰敢褻玩眾夫瞻仰老史作贊

三望一首贈杜子

吾鄕杜子鍾資甚秀志甚髙世其醫業英年活人績已不勝錄余愛之篤乃願之至作三望張之一望望濟其世之美杜用醫著吳數世若某某前輩名老以文字傳之甚富餘望杜子齊之𨿽然杜子已武之不足止二望望襲吾邦之休吳由宋元來最多上醫甲四方若韓盛張王葛等皆挺然於時與北之張李南之朱戴齊不齊亦各擅其時也然在子鍾度中不足止三望望陟於儒儒中醫一事世將進醫援附儒非也儒之道通天人醫握天人樞者也非聖不作非賢不行後代攻而弗振者或良其伎而醜其行空抱聖術爲不肖歸或習而庸累道以入伎余望杜子奮興鬯於儒告子以其方中且徑者可治一室將詩書周易戴禮春秋論語孝經公谷周官爾雅注疏敷之幾學之問之思之辧之居之行之宋以下傳解勿接目舉業士講論毋涉耳儒體立矣又將史漢下十七史暇而擇閱之儒用達矣足矣外且又將老列莊周荀揚國語淮南呂覽劉向書博吾識又將文選文粹唐音鼓吹昌吾聲又將閣絳諸名帖升吾藝余無煩矣異時出列班序被金紫分中事不足語卽在野作鄕碩耆豈不偉哉

隠士贊

外彪日章豹華斑虨中立不倚華嵩嶙峋江湖有憂天子不臣神隨下筆鬼莫窮文蔵之淸朝山川不貧

朱母大耋頌

家肥國阜爰有慈母婉嬺靜直令儀令色徳气垂委乃生孝子以養以順以莫不致居適食丰滋味充充鼎鼎春秋九十其崇龍在大淵獻月在玄枵吉日戊戌俶降玆朝酒食衎衎言笑晏晏跪拜欵欵祈頌大算大算維何維葑溪之水淵徳不撓流美不涘壽母維何維令人周氏孝子維何長洲朱顥七十之孝終身是保孰歸孝稱天子有詔文孫存理曽玄弁髦五世之澤膝抱而敎允明作頌以勸慈孝

蔣外生西樓讀易圖記

易道大者聖人以窮理盡性而至命天地大徳生物聖人位大寶前民開物成務革命無不在其細至行庭窺戶刲羊見豕亦爾其爲物𨿽定於卦六十四爻三百八十四而其爲用斂千萬而一亦可取一而爲萬億亦可曰六十有四三百八十有四易也是讀易非得乎易者也前之云大者聖人之讀易也細者百姓之讀易也聖人得之百姓或得或弗得今之讀易者借倩之買名利官祿耳長洲官校髦士蔣垕子重予中表外甥也家吳淞之濵治業西樓中有爲西樓讀易圖懸其壁生請予著數語生質厚重而气爽秀志功甚勤因略語此而書其上昔生叔祖予之姨之夫樂亭府君以易取科名而修身爲政咸得易道以爲名卿大君子生畢時業蚤入官紹前人而大今之道望聖賢爲歸則亦予之勛子生也層櫩江湄西爽暎帷敷策而呻拱襟以思旦斯圖夕斯辭綽乎淵哉蓍龜

甘泉陸氏蔵書目錄序

故浙江參政式齋陸先生文量以雅徳碩學偉才髙識立功立言於憲孝兩朝間平生蓄書甚富旣沒其子鄕貢進士安甫彚列其目並已所得者通系之凡爲經史子集合若干捲以示僕請序夫自髙論者以臯夔稷卨無假讀書而視蔵書爲羨餘事不知書以道出道原於天發於聖人臯稷聖人道所出亦書所出也臯稷不伺書以聖而欲人皆聖不能以無書今人不皆臯稷而欲捨書是將捨道道可捨乎哉又臯稷之聖著於典謨孔子刪舊冊以成書有典與謨又安知臯稷時不嘗有書也人饑寒則需食與衣病則需藥富則需珠玉異玩食衣與藥以活身寶玩以娯耳目智於活身者猶能棄珠寶以易食衣與藥故稻菽裘布參苓狶勃兼收焉而況智於修身以期配玄黃均爲才者當捨書乎哉故人不皆聖而聖人不能無書我不聖而不能捨書不能無饑寒而不能捨食衣不能無病而不能捨藥者也矤藥活身身活或不肖猶爲不活書以修身身修道立生將參玄黃夕死可矣又特藥等邪故善積者與積寶玩寧積食衣藥積食衣藥無寧積書也式齋先生之書躬積而躬發之其徳學才識所立已如是是將𨿽不迨臯稷而當其徒矣至以是敎安甫安甫用以進取徳學才識與先生惟肖異時所立當躅武繼響是積書之徵行之校著也已於乎無怪乎其愛重章表至如是也

陸啟明暘谷敍

林屋洞有三門同會一穴其左爲暘谷下復有子洞通林屋之腹西包之要處也道書爲左神幽虛之天其中可居有金庭銀室啖有白芝乳泉讀有素書大道所存卽不能到居其表吞云吐霞衣流冠石襟波袂月賓■﹝鵕﹐兔代鳥﹞鶴飫梅橘醉泉荈何地可以越此又勝者今有師相元老才大夫士或隠君子髙僧處其間足師友閎聞見以長人品又勝者有佳子弟茂學業翹菁英將貴顯時代於是居之乃至有數者之益如此由遂以號稱或従而爲之辭蹈厲奮紓豈不宜且美哉今陸君啟明惟厥一人焉抑復有進者聞啟明最靜黙身康家泰矣且恬然不用外物飆炎其中金人三緘匿大銛於至質其潛修宻養將必有自得非予所知者以是主張勝居標揭靈域優優乎卓哉何有於予數十語爲姑敍致之蓋其子吳學官弟子員鵠來請之

愼齋記

有雙舟偕濟川甲乙操者飆鼓濤怒甲濟乙溺焉甲檣柁檝碇■﹝木戢﹞弗飭師兢兢各備事乙否也二人者患疾候證一醫一一死一生生者飲其藥遵其戒衾服涼燠興居用時節食禁色死者藥而已矣是何也愼不愼之辧也昔者吳越並有國吳亡而越存越愼也又有甚者齊桓公始伯諸侯萬國推長而末淫蠱以死潰骸二月而斂唐明皇初治齊貞觀卒遂乃困而殂此二君一人而後先殊亦由是已故身與家國天下無不生安於愼而死敗於不愼凡愼之道具經傳事效列史集不可勝道人莫不知之習焉而弗能用徽人孫武求予記其婦翁程氏愼齋者予亦未識其翁能稱果能用以否然而審其自有可言者翁名譲字廷敬愼齋其別爲號者武又言其爲人簡黙厚重夫譲敬愼皆一道也然名幼取諸父字賓以名起固望而未卜者若至自號乃志所趣行所安豈以無所得而茍稱之乎哉因其稱而求其行見其行而知其人藉白茅系包桑意城瓶口不出戶庭廷敬亦誠善美矣乎武又言程自篁墩遷率東六世祖神叟有方山樓朱風林爲之記廷敬居旣鄰方山亦建松雲樓以繼之其肎構繩武以保澤蓋亦愼之推也於是翁之爲愼志日益得業日益固而名將日益起以永其家聲也夫

従一堂記

皇帝若曰爲國在振綱常風民民有以節義孝順著者所司以聞蘇州衛奉詔言於巡按禦史故衛士楊貴妻唐氏二十一而嫁二十七而寡褓厥遺孤子女淸等三人守操嚴苦於今逾三十六年合官格請表門以旌如制禦史下其事於府府與衛交核覆驗具實以復禦史禦史乃與府衛臣各保明以聞詔可下有司如請乃正徳已已郡命爲表樹第前其署曰貞節之門於是淸且彊矣後數年作堂以奉母語其友臣允明乞名堂而系之言用侈上恩曉子孫世世葵藿於天王允明曰惟表厥宅裏樹之風聲書之言也婦人貞吉従一而終易之教也肆我後勅天之命以惇典庸禮我邦臣工將順皇典以溥澤勸眾節婦峻完天明用迪於壼彛淸事母孝又愼修不隊母志若事以及於署紀允明因友道以敷言謹援易義題之曰従一之堂於戲君臣夫婦父子朋友交發兼盡五典備飭以享於唐虞若此惟楊氏之有維楊氏之光乃拜手歌頌式銘於其堂其詞曰寒霜矯節皎日全誓歸猷承後肯構懋嗣臣友紀綱敢效勒記尙幾類錫天明不匱貞吉而終媚於天子

夢墨亭記

子畏天授奇穎才鋒無前百俊千傑式當其選形拔而勢孤立峻則武狹童幼所志以爲世勲時位茂祿侈富一不足爲我謀少長縦橫古今肆恣千氏一日忽念欲了其先人之遺望且以畢近易事遂乃苞銛坊滔萃神於科第業閉戶一歲信步闈場遂錄薦籍爲南甸十三郡士冠人駭之而子畏自顧折艸爾由益信人間事無必煩智慮者當是時且以謂崇爵顯章晨金午玉階升而矢流耳曽儌朕於閩之神所謂九鯉湖者夢神恵之墨萬个子畏謂塗楮畫素或但成細瑣蓺玩殆澀儒腐生之業亦何直許云是殆匪如響者也領薦之明年會試禮署乃用文法詿誤卒落薦籍人又駭之而子畏夷如也去核求神鈐天軌至理極事山負海茹鑽琢窈惚於是心益精學益大而迹益放或布濩余蓄以爲圖繪日月山河霄漢風气煙雲霧雨花鳥樹石仙崖鬼竇奇夫曠人俠子媚女樵牧耕漁墟市舟騎千形萬模皆務爲淩誇橫突峻掘譎詭周曲碎雜無不求詣各至妥帖地必將躪古人之輹蹤惴惴然懼一失足俗駕當其妙解超然冥會乃復以爲業無小大神適斯貴是誠可以陶寫浩素我心獲兮比自四方而歸結亭閶門桃花塢中目之曰夢墨章神符也謂獨余爲可記陳前故以來請於乎子畏自以爲志暢矣神符章矣余忖度之其果謂之然哉於乎然而不盡者也往者王子安嘗夢墨而以文章名余亦嘗夢墨未知以何名審子畏之夢墨其果以畫名哉墨之用獨畫哉子畏之文豈特余等亦豈特欲勃等第哉子畏不謂符文以爲符畫子畏格气乃果獨是哉以爲符文余且謂不盡而又卑於文者哉子畏以文自居余猶進之有盡墨之用者猶爲非子畏志之眞也又以畫余肎謂之眞哉設余第徇子畏云爾已矣當不畏人笑失倫又不畏神怒忽略茍且阿人哉神之祥子畏不惟是也必然矣然而人之志最易止止子畏之志無亦果本爾乎或是則不可不可必進以従餘如子畏不然又何煩以余文爲哉

保和堂記

唐王殿下於承運殿之東墀構堂以爲燕學之所名之曰保和洞戶延室弘敞沈穆圖書列架琴瑟在禦堂之四隅翼以齋捨其名曰由訓曰秉嚴曰若虛曰無逸堂外嘉景羅布名其大者有六曰振雅曰采風曰文華曰翰海曰椽牀曰霜髓殿下朝政之暇則禦於是蓋所以養心典訓以廣睿學隆徳業而保天命也有命某記某聞之保合太和天之所以貞萬物也懷保咸和文王之所以綏民也殿下英睿天成親賢地重勤兼四庫樂惟一善陋炎漢之間平儷蒼姬之旦奭而且志崇索馭功存宥坐洞神襟以納物謹周防以宅心於是新儆湯盤敬彰武牖觀其所名而天與聖人之心可見矣然其窺淵算之所依測鴻稱之攸指蓋取諸孝典云在上不驕制節謹度所以長守富貴不離其身然後能保其社稷而和其民人者也夫保和之道兼內外而貫巨細通上下而徹幽明某試條其槪焉殿下緝熙之餘飛神探賾於是時也近取諸身玉體寧與夜气淸與志光明與逺取諸人琴瑟戢與宮府一與臣工謐與廣及於家邦民樂生與黍稷登與郊壘平與禎祥興與屬屬乎邕邕乎思之得矣行之獲矣金甌無疆玉燭輯矣書云欲至於萬年惟王子子孫孫永保民此之謂也

寶善堂記

物至於必不可少也而後貴而聖賢之擇物則詳審調酌寧近疎迂而要期於亡獘焉人之所寶大率存乎美麗貴重罕有之間是故金玉之徒最之而聖賢之言寶則必曰善捨夫美麗貴重罕有之間而更取於簡淡寂寞苦彊之具聖賢豈咈人之性而昧擇物之智哉蓋意期於亡獘而審夫人之必不可少者獨在此也比屋可封之政行則珠玉爲公具采薇啜菽之義建則金貝乃廢物況務貨未必丰謀道未必窶茍能事事則富貴皆完人窮達悉天民而靈於萬物之寶恆無涼薄之憂矣不必財而殖不必力而備無事於假借無慮於匱盡多蔵而不亡呈露而莫竊有於身而身貴充於家而家肥積於子孫而子孫吉被之人而人康以澤善之不可少也如此吾非至愚安能收護其可少者而翻棄夫不可少者乎哉故取捨之間自不能不爾蓋聖賢精於擇物要期於亡獘也然従事者故寡則亦不知而已矣包山蔡進之獨知之不惟行之於其身而又稱之於其居曰寶善之堂間語於予請述諸簡予聞君志行淸古食禮義而衣詩書者有年其爲是非茍以知及之而云也蓋行之而效不能去之而他圖也予則能不是與抑有間者是義也君行之於身及之於物而根之於心足矣又何事於屋廬表暴之間而疑乎贅也進之曰惟走亦知之獨念夫時遷世易則將容有墜忘者惟若是則使彼仰瞻玆堂畱訓赫赫庶幾乎睹墻而懷堯睇洛而慕禹使玆堂爲蔡氏命脈所屬而歷代猶吾之身焉耳鳴呼審然此其志又行之無窮而堂之力益厚矣尙何以贅疑而已諸嗚呼予又能不是與

燕翼堂記

闔閭北城外荻水之東自宋王氏所止中更消息居業非故今日隠君元禹俶以充辟建作聿成中堂五楹七介其袤十丈入深十二髙二十二尺容中三間壁東外翼西格合爲合室重疏崇亷修弄夾延其餘屋稱之所以致安親尊止息心體別睦宗屬省敕胤系宅有家之典停詩禮之具浹倫友之通往寓遐曠之風气者也復又總萃旨理豫備憂虞法規先民取義詩人歸名正堂謂之燕翼焉弘治五年予詣訪公公之二子攀求銘戒夫經營以振先者孝人之志也因效以垂功者長慮之敎也知志而思永者述人之善也附物以立道者智者之務也名義之宜安敬之訓講玩明熟居然無煩申矣是故新言毎宜於警耳近指信可以起心故日新者以盤洗濯之類也行徳者以帶動服之屬也故公之立旨主於垂後二子思承前業鑑玆堂乎非柱則不立非棟則不架非題桷榱杙則不連非牖戶則不通非欂櫨梲楔瑣細則不完非基則不容非室合亷弄則不尊巨碎之繆施隆卑之倒安上下之失宜其豈以成堂哉二子求燕翼之術在堂而已矣且夫棟柱之羣用爲室之事也室非能自爲皆公精神心思之所經至而出之也稱名之本繇此而已二子審之彊勉之詩曰子子孫孫弗替引之此之謂也

懷振堂記

詹氏先中山人國初以功授錦衣衛指揮後従駕遷行在府軍衛今襲任居北都者曰輝府軍之従孫曰濟字澤民居吾蘇久矣其爲人年壯好修澡躬暴名不肯落人後其勉義朂恵求符契其名若字者亦久矣比者慨然以懷振號其堂識者詰之澤民曰吾嘗誦範忠宣對文正公語因寤寐郭代公之爲人慕焉而欲希希焉而懼遺故竊卽公之名而寓以懷蓋謂稱之弗切則志之弗専云爾非敢僣且褻也詰者賞之澤民因與之來謁予以記請曰幸托諸文筆以厲吾力云噫斯道也今也或是之亡也又久矣幸而得澤民不亦善乎且爲是者不必以事以其志也亦足以醇彼澆醨矣今而事又然不又善乎大抵今人之病於是也非其獨無仁愛之性之於帝降也是其於貨賄者其生之也孤其爲之也劬而其爲計也吝以愚故用之也自弗能以舒矣如代公之事非智仁勇之兼具者固難矣夫於乎在文正且未可先決忠宣忠宣亦且未能必時人之有也而況於他乎況於今日乎今日之従事也蓋必始乎激激久則利利久則安故曰夫仁亦在乎熟之而已矣於乎郭代公果何人哉予深以望諸澤民澤民力焉

賓山堂記

葉君民服居具區東山之下其人溫澤流達知其得樂水功也他日以其堂記請乃曰賓山詰之蓋以居藉山爲東道主而志藉居以發故云爾民服因問子宜否予曰靈神之區所產多傑特而傑人者亦必擇勝境以居人卜居居助人宜哉取居以目人也今夫絫土石附枝葉嵚巖蔥蘢拔地而黨天宅仙鬼而興寶蔵具區之山又東南表然者而吾子舉數十棟宇六尺之體以臨之其小大不倫而賓主適相當猶一客據座而主人𨿽王公子姓擯従千萬人無加焉則子之賓山山不得而辭主𨿽然賓主猶名也子達者予略名實爲子廣言之子以先有山也而自待以賓不知玆山寂寞孤處千萬年而今始遇子以契以名庸詎知山之不以子爲主乎又従大塊者觀之子無族屬於山山無倫品於子庸詎知夫子與山皆可賓乎皆可主乎而又況乎名者實之賓而又況乎言又主乎名實者哉皆癭疣也子歸勿觀於數十楹外土石枝葉瞑視塞聴窅窅兮其凝其盲必別有一山嶷然爲主於子者

寄寄堂記

扶風馬世用家太湖之洲山川之與身魚龍之與鄰視艸木之附著猶曰奚其凝也余其寄他日以家終不能脫城府而營營別家焉又曰奚別於湖家余其寄卽大書二文爲堂名云寄寄謂予曰知請契諸是非述之文嘻余斯人者之寄者之特者也果知之馬氏發其一發其二未發其累轉而無窮木寄土工寄木構寄工曰家家寄湖湖寄城曰別堂寄別名寄堂曰寄寄吾將累轉至於我我固無寄乎寄諸骨肌膚毛骨肌膚毛奚其寄故寄亦寄也寄寄名者寄寄寄實者也統名實之致會儒老之趣賢馬氏之鑑開方來之績余謂馬氏宜無察乎寄無寄而察乎寄無寄之名實如察骨肌膚毛之寄名而任亂其實則能以肌立以膚毛內傅輔其立而以骨焉外包裹乎故亦終無能焉是名實之辧也又及於堂家湖城邑天地也誰不然故馬氏察寄名毋亂寄實馬氏契於余余必進馬氏馬氏進者與馬氏不止問知馬氏進也旅氏之山有小石焉羣飛止之人旦朝逐止之名名之鴞磶鷙■﹝瑣﹐石代王﹞鵂磈鷔礎歷者瞑而不覿明日羣飛之長止之遂名之曰鳯凰之臺弗覿者因取懷而歸珍之故石一止羣而名生名美惡殊實定而愛憎生羣名者寄寄名也羣飛者寄寄實也寄寄名者人可亂也寄寄實者我不可亂也故可亂者寄寄之寄者也不可亂者寄寄之不寄者也故馬氏之知在寄寄之寄寄寄之不寄知寄寄之不寄而馬氏進

懷星堂集卷二十七

●欽定四庫全書

懷星堂集卷二十八

﹝明﹞祝允明

撰

○紀敍

存義堂記

故昆山費君宗善負義气所勇爲事歷歷振人耳少贅於張婦翁死畢其喪植其孤嫁娶其士女乃去自居居廬器服一不取先事其兄甚弟兄數勸歸君謂兄殆不忍吾窶欲以歸裕吾乎吾何有於是不従也父產竟不沾毫毛比兄臥病永平君亦客通州去省視兄則死矣君哭之累絕而穌咽閉不能食扶喪至通亦竟長逝嘗客湖湘寓鄰李生以事坐獄君矜之輒哺之食並哺其家其家獨有艷妻人疑君意在是也李且出亦謂然爾感之旣甚一夕挈妻來謝請以妻酬君勃然斥去其平生事可見者如此它固未悉也旣卒逺近以義稱之千舌一辭焉君有子紘爲郡學生文行兼美甚稱君因構堂名之曰存義尊先烈也作者撝發已富紘特屬纂記之筆於我嗟乎石而介水而流性也染而蒼染而黃習也故性於義孰能水其石習於不義孰能石其水寥寥古今獨稱展季王徽之彼何人哉後之稱是踵費可也抑紘所立如此其大達而揚顯之也將天意自定者耳我不敢佞

嘉靖堂記

去闔閭北郭二十里許黃埭之西漕湖之南逍遙湖之傍有美壤焉予友顧君朝周家於是通川經緯沃野環衍城市非遙而囂塵夐隔軒冕時集而騶訶不擾誠郊居之最也邇者重築新第門巷舒邃垣廡寛雅崇堂中建無雕繢之繁縟而宏敞靚深莊秩昈章言言如也於於如也登之者耳目朗潔意气寧謐有以消朴鄙而滌喧煩焉君署之曰嘉靖且屬予記夫嘉美也靖安也書曰嘉靖殷邦斯堂則誠美且安本此以署之固甚宜然堂以嘉靖宜人人則宜之宜而不法之則不盡人不盡人人且不能爲堂宜故欲宜者在法今夫堂之爲嘉靖者以其髙也法之以髙吾志以廣也法之以廣吾度以深也法之以深吾思以莊直也法之以莊直吾心以彊幹也法之以彊幹吾行以虛明也法之以虛明吾气以羣材小大不遺位置有定也法之以周吾百行而有恆每法之而居焉以睦宗族以樹綱紀以施條目以勤作息以飭威儀則罔不美以安矣典禮行於斯而序聲樂奏於斯而和文學成於斯而著操履寓焉風气宅焉聲華起焉安常處順之間收禮樂敎化之懿尙逮於方來子子孫孫弗替引之堂之爲嘉靖大矣哉君才局英邁尙志修業自期髙逺辟齋堂隅積書滿其中以肆搜討所得日深其丰獲大就得斯堂之助而與堂交宜也亦審矣嘉賓日覯敬恭周旋秋秋提提以鬯於文必多有銘贊賦歌以相堂事而堂之爲嘉靖益廣矣

保堂記

沈君惟時以保署堂乞允明記允明曰保之時義大矣身無以保將恐隳家無以保將恐摧卿士能保以有其位諸侯能保以有其國天子能保以有四海保則得弗保則失保者盛之始也興之繇也安固長永之基也保之時義大矣然求其切者身爾家爾保身之事二其道九保家之事三其道八徳也躬也身之事也倫也聲也物也家之事也是故信以保言敬以保行仁以保心義以保事智以保患是之謂保徳內視保目反聴保耳節食保口安重保四體是之謂保躬倫之保存乎親義別序信聲之保存乎積善物之保存乎儉勤保之時義大矣事亦繁矣然其要可知也君子欲保其家先保其身欲保其躬先保其徳身治而家否者鮮矣徳修而躬不寧者未之有也嗟夫保所以守其固有而永其方來也惟時之族爲長洲甲所謂五事勿庸論其遙冑蓋自介軒保之以詒同齋同齋保之以詒石田石田保之以逮惟時惟時知此而存之心署之堂托之文章可謂孝矣然保之難而保之終尢難惟時其必知所以終其保者矣朝焉夕焉陟降有嚴愛護而仰瞻不猶見羮墻佩韋弦以自免於弗構之愆者邪惟時之意逺矣

雪堂記

堂以雪名何進人而天也雪天也宜人也天人判矣而一之何其本同也其同也柰何三才一陰陽也然則人天地中也淸陽濁陰不聞偏受以生而謂可以一於淸何理同而气異異天人以气形淸理一也淸理一濁亦理一必欲去濁而卽淸何陰陽類異而美惡殊淸美也扶陽抑陰屏惡而遵美欲爲君子也雪則何以爲淸何以爲陽雪雨雲皆水而雪因寒以凝従風而成陰極而趨陽者也是故雨重而雪輕雨濡而雪燥雨柔而雪剛雨黒而雪白凡以趨陽故也陽則淸固本理也夫人則曷爲而比於雪之趨陽乎人自彊則輕去染則燥力善則剛寡欲則白皆治理以帥气去陰而陽之道也故鄭氏之稱雪堂君子取之取其君子徒也鄭氏名佑字惟恩吳之沙頭人美質好修白賁素節是故君子取之

葛秀才小樓記

將以宣豁風抱紓和志節則必得長津闊野以極其大將內觀心語玩索理性則必得窟室奧寢以極其小若夫欲大可放欲小可斂欲事崇廣而遐曠自致於尺寸之地則以據境之要乎葛秀才家葑門外臨河構重屋三間間闊不十尺深不二十尺北窻一開則有十數里野意樓面壬背丙危城引目而逺轉有假於峯巖修隍浸趾而廣漾疑意於洲漵丹霞麗譙淸流白鳥風牖吐納月榭迎餞此其外也一幾僅容數十策而上下幾千載事理者備一榻僅息一骸而能彌綸萬務者具食不能方丈而觴者樂題桷不敵於従室而自外百步望之可以指而趨此其內也秀才居而自樂之請子記夫秀才居小而得大讀書於樓而求用於世是秀才以一心治百政於異時者玆樓比也地要而得多學要而功博樓之助我大矣哉彼若分情魚鳥結好川石爲若不類所當者乃不然致用推發存乎養中是故息焉遊焉半蔵修之力浴沂風雩尼父與曽氏子

訥齋記

子曰君子欲訥於言訥亦多狀焉當語而已者心欲語而口不克者能之而以他止者皆非也已者狡不克者愚他止者詐皆似之焉耳奚訥乎必其時而言時而黙簡而理達訒而中節焉斯訥道之貴耳以此守口猶有成虎鑠金以亂物者徽羅惟周以訥名齋乞爲記噫時方鼓簧子寧緘金鞘大銛於無形櫝龜玉於莫覿嚢神穎於不試蹙儀秦謝華士卻少正卯又進焉求若子騫之有中望元聖之似不能而想象乎蒼蒼之何言斯訥之無獘而至善有如不然惟訥司牧而無計其宜不宜焉將愚狡與詐三過者集乃將無逃焉而又何君子之有惟周誠厚易良操已與物渾焉斂焉足以存無名璞泳鴻蒙津其訥不過也蓋抱眞守天求益師聖賢者耳予以其訥志甚鋭求其理過計焉爲玆談答之

審齋記

昔讀荘周曰水之守土影之守人物之守物也審而耳目之於聰明心之於殉也殆以爲名言已而曰未耳目之聰明則物之與物也何審與殆之反別蓋無若陶唐之語審殆也曰人心惟危道心惟微惟精惟一允執厥中危殆也微精一審也執守也荘舉揉而堯精𨿽周未瑩然審自二科有審也者有審之也者本然審者也力而然審之者也本然而然聖也本然而不然而知然而力然之賢君子士也是審之者也審其審乃自審繇士陟聖今之務審者宜爾矣晉陵胡君志於是遂假居齋以名愳力遺焉頃爲予學道期有長之者嘗問焉予謂君於是其迹者當得之其根委剖渙如堯荘之純揉不可忽故聊爲疏之迹者當得之矣君曰曷爲迹言審乎誠僞行審乎善惡視聴審乎正邪取予審乎義行蔵審乎時持家審乎禮與人審乎恭禦世審乎法詘信審乎天命君曰唯唯信矣將學而未能予曰此君之所以能也書斯言齋垣君亦更審之

斐齋記

斐爲字従文非諧聲許祭酒謂分別文也引易君子豹變其文斐也按今文作蔚虎變稱文炳豹乃異虎蔚亦殊炳其初作斐固以分別爲義又論語斐然成章徐散騎亦以爲分別之也宋儒直云文貌鄭司農釋衛詩有斐爲文章貌小雅斐兮爲文章相錯周禮斐色注爲采貌大帥斐者文采分錯而可觀之貌也太學顧君朝鎭以斐顏其齋意亦主於文厥身歟夫文大矣古之曰文者動乎四體宣乎言辭懿行暢諸躬天典粲諸家而禮樂聲明華諸國與天下皆是也其著於漆簡紙筆之間以布治化以述聖道以紀世史以詔來學以至乎言志敍事凡號爲文者文之一端也必咸備而後全古之人得其全而一端者存今人之必由其一端者以求其全一端者莫大乎十三經莫備乎十九史以極於百氏言斐多矣卽經之言亦有異焉學者宜始乎成章求裁焉而中乎赫喧瑟僴則發焉以終乎豹變斯爲斐之道也貝錦之華乃所戒焉朝鎭抱質昭穎而方力乎是其必探性道之根咀理義之英擷辭章之藻學聚而問辯寛居而仁行務令五品順百行懿容貌莊威儀飭辭令美如金旣冶如玉斯琢卿云絢乎篇章春葩爛乎行墨其文分錯而可觀則斐道得矣異時庸顯於朝敷施益弘鳯儀虞廷麟遊黃郊於是斐效乃益大以全余也不足以盡此朝鎭蓄書滿齋中居而求之日衣錦也以朝鎭有請勢且鋭邁姑以是爲執殳

恬隠齋記

恬隠者黃巖戴先生齋名也先生名璉字尙重其先由閩遷臺世擅詩名宋東臯石屛父子尢著諸孫如竹洲蘭谷宓軒東野漁村秋泉樗巢介軒累累不絕今家太平之■﹝山上喬下﹞山先生讀書龍鳴山避喧庵中以此自呼或寄爲齋名觴歌自得莫測涯際行年七十有六鄕邦倚爲瞻式主器先生於允明有師道使爲記之蓋位南都太學丞﹝闕﹞人之情動勝靜者十九靜勝動者十一隠靜之至也而復何有於恬不恬耶世下矣名至靜者而猶有不恬不恬而猶曰隠妄也不恬而曰隠者妄吾固不能忘恬而隠也不恬而隠者妄則恬於隠者誠至矣恬於隠者誠至而又何有於標著乎是亦將固其至者而已欲忘恬而先之者也故觀恬隠之稱而知爲眞隠知爲眞忘恬者也至矣哉戴先生之號恬隠愚不能贊焉繹而爲歌敢以獻先生隠乎隠乎奚其岐恬乎恬乎隠之不欺隠乎恬乎繄先生之全乎

坦軒記

賜僉蘇州衛指揮使司事隆亭華君世宏以坦名其軒乞記於予坦安也平也嘗得其義於孔子之書曰君子坦蕩蕩循天理而無外慮無往而不平也君子以之又得其義於周公之書曰履道坦坦幽人貞吉居中安下履道而正者也幽人以之又求其義於天地萬物皆然也暑寒之代序髙卑之相因未嘗偏極而不反惟人也可不坦乎書曰王道平平詩曰周道如砥由天子以至於庶人有可以不坦者乎彼不然者秦政漢徹以求仙並夷病天子之坦七雄劉濞之徒以逆紀兼類病諸侯之坦儀秦鞅睢莽卓之屬以攘位竊國病公卿大夫之坦王衍宋齊丘之輩以矯名竊利病士之坦以至乎蚩蚩之氓干紀厲眾越分以自恣者病庶人之坦皆以坦爲不足而抗之張之以極其私欲者也然卒之有不賈禍而並亡其坦者乎故坦不可不由也今華君之才豪敏而果利行之必達其世以孝義傳襲甚華其身受國家三品爵冠弁金紫昻然榮其家廣第宅連阡陌厚生用無欲而弗遂自他人視之髙逺闊大不可易得而兼有也而皆君之常耳使君不自安之而毎欲淩跨超越以爲快則未必不能而違道逺矣君乃不然惟執一坦以自居此其盡道迪吉度越於人逺甚故平定衝易以坦其心惇本務實以坦其行恬澹貞靜以坦其志典雅誠信以坦其言儉勤莊睦以坦其家謙和直諒以坦其與人彼髙岱嵩吾坦夷壌彼危太行吾坦康衢彼深九疑吾坦曠野以是日用而自然其心寧其行達其志申其言従其家肥其鄕邦重而尊之一身泰康百福應集蓋坦之效大而逺也本如是而君獨能獲之君殆知天地萬物之道而周公之所謂幽人孔子之所謂君子者乎述之以贊於久

招隠亭記

招隠亭在無錫之甘露作之者曰西野華君文潤文潤抱局疏雅含薄風素髙居遐攬同心者稀於是寓劉淮南之志於玆亭焉人莫不髙之予也惑夫安以王孫之華赫不足以尙其曠逸之想故使八公者造二山以諷引沮溺招援黃綺孤標靈韻激興後來自是以還必斯爲美或云臥以終身或拂袖於中路任南董者傳隠列逸與勲勞以齊芳信髙尙矣抑皆執是則將蔑禮崩樂廢養亂刑五臣遐舉十人行遁唐虞不就夏周不興而後我獨貴乎聖賢之情其亦異矣嗚呼蓋嘗徐察而深求之然後知君子之居心禦世所執微矣蓋曰三代以還極亂可隠極治亦可隠也三數君固已有說今君臣明良時事泰淸而文潤爲是則所謂極治之隠者也百僚充備績效旣徵揭吾一人獨見林下以助化贊理黙與弼教致世者同功焉不亦可乎故唐虞有巢許周有夷齊先民予五臣十人而不奪四子則招隠於治世者可知矣故曰道並行而不相悖文潤殆知道者非邪旣敍以助志復爲詩瑑亭石時歌而招焉詞曰山有木兮木有枝木山之陽兮山木賁思糺崟巖兮樛單柯兮矯窅君不來兮木以老

於牣亭記

長洲郭汝載家城北彩雲裏汝載治士有恆心恆產去家東鑿疏壌爲沼循沼內爲副堤築內爲中洲內外堤匝以嘉木柳枝桃花緋綠互煥亭洲之中以主張眾美謂生意無若羣鱗之繁且妙也名亭以於牣僕遊焉而樂汝載曰吾不爲賓謀也者而爲是吾樂而之是而樂益憂而之是而憂損吾謂魚獨吾樂今而後知其眾而斯名之宜夫予曰然執道以禦物道不精失物情徵物於往者之於道也則居可知矣古之言魚之樂一也莊周公孫僑子思之徒與周之爲雅者二其爲樂一也夫枯轍旱陸易煦沫而斗津吾邌然樂其樂而況方捨繼縦遊乎伐冰之家之池洋洋悠悠又況躍沼於淵極與翔摩戾空者咸察焉又況泳洄徳涯遨盤道川微鱗巨鬛左右充盈其爲情無以尙之者乎故稱魚之至者古今底於平王子善稱哉然吾始樂之今有憂焉魚吾之盡性皆以遇聖人今魚遇聖人處乎沼情盡耳吾與子生聖人時被聖人教將求爲聖人用能若魚之恝然無爲乎若是則負聖人矣夫魚滿沼賢才滿天下吾與子於是不可以賢才自居不可以滿自恕居則驕驕則傾恕則怠怠則斁傾與斁非魚所知吾與子罪也故於是當修焉無作魚羞子曰諾予曰夫魚且勿可羞而況室居名言之張奓乎汝載瞿然請記之

淸兮亭記

居天下名山水性气不足以充發之且當與閻坐市立者殊科矧抱質澄雅又知讀書事隠是境之爲其専且名也亦不辱矣洞庭天下名區也金作之山玉作之水不肯受塵土一點羅氏居之哦山嘯水吞煙吐霞衣流冠石作一亭儲羣勝號之曰淸兮來邀予志心地之接者於亭楣噫去孺子二千年不聞洞庭有擅玆名者蓋天勝不遷知契而取者自寡或有之矣而我未之見也未之見而昉見之又烏得而忘言也噫毋緇而衣毋棘而足吾他時占子舊纓當無一絲髮垢濁

吹綠亭記

錢氏有大圃焉一方池居前旁爲亭面東軒豁疏徹不受一泥壒入毎坐欄臨流四檐艸木生气蓊合翔禽交呼波菱水葓膏碧亂擲遊鱗潛鬛時時撥剌出入水面水痕散而爲羅激而爲珠澄而爲練一坐便廢晝夜酣暢之餘取五柳先生巾漉蘇州蓮花白時咽饒州一白醆旋入池采菱剝蓮菂飽啖手自垂綸釣鮮魴兼洞庭橘子皮酒烹之以薦抱阮咸作一兩曲熈熈而醺冥冥而眠仰面看碧落髙歌歸去來歌已長嘯流云數聲卻夢與點也接與沂雩一境然後寤亭之趣大略如此主人澄徹二兄弟得之最深夏日予過之以爲趣頗分請名亭而文之予大意以爲亭趣惟有生意故勝遂用韓吏部詩語摘二字題之曰吹綠

楊氏祭田記

曲禮曰禮従宜禮器曰禮時爲大順次之稱次之禮之重於祭久矣若夫士祭之田其在於王制旣曰有田則祭無田則薦而又曰圭田無徵在於孟軻氏之書旣曰卿以下必有圭田五十畆而又曰士無田亦不祭然則田之有無未決也觀周禮地官任土之法有士田圭田鄭司農以士謂仕謂仕則賜圭田然則圭田亦以賜否爲有無與夫制之存乎籍者如此後世何居乎自井田廢而禮隨以遷近世朱氏所述以立祠堂置祭田冠乎有家之四典今士誦法聖賢知重於是矣然必執而望之上之人之賜乎則禮無時而行矣蓋聖朝調酌古今仕者祿而不田至大勲庸之賜間出焉亦先王意也士於是得爲而爲之弗禁也不得爲而不爲弗讓也得不得者力之謂也然則士於是得爲而爲之亦近於所謂時者歟近於所謂天地之祭宗廟之事父子之道君臣之義而順者歟近於所謂君子大牢而祭謂之禮而稱者歟皆従宜者也亦爲之而已矣嗚呼吾獨嘅夫爲之者之寡也夫得爲而爲之上也不得爲而爲之次也不得爲而不爲又其次也得爲而不爲斯下矣某郡楊某室旣侈富禮典周舉屬求予記其祭田夫人則知祭矣祭而以禮者寡也禮而知以時又寡也禮亡時得而能調酌建置以不失先王之意不悖時王之宜又益寡也是所謂上焉者其可嘉哉蓋世以其得爲者而他爲焉又多也不亦重可嘉哉𨿽然萬物之情外必自中某之所爲蓋不特是樂其發愼其獨所謂外心內心其必能交致矣夫田之度籍之石陰

南山隠居記

孫居潤殆五百年當大江之濆嚴莊之郊依山北而家天順中故處士大章有三子各授以業季氏公正君得山南地地廣而薈君時壯且敏視其地若玉未琢也力治之薙其蕪夷其垤壚其埴整其繚築其領爲第易其幅爲疇藝其裔爲圃第之屬敞而爲堂宻而爲室重而爲樓虛而爲亭敞者主之餘者従之其制無飛題藻繢之靡其貯惟琴書耕織之具疇之屬有畎有畆有溝有瀦其種秔秫麥菽圃之屬鑿曰沼疊曰山障曰籬通曰徑其植柿栗桐漆松杉竹蔬麻枲大率居尙朴固而等威有章物可遊玩而材實給用美足暢適而規可示後於是地事乃盡而安處焉犁鉏共簡編並持樂道與治生偕事子姓日侍賓朋時集安之而不遷享之而亡怍信居室之善者也君標其稱曰南山小隠相國長沙公而下多爲題署復請予記夫深山大澤惟材之依故嵩華有虎豹而蟻封無楩椅然得而不知居之耀華於郊饕啖於野其招伐而就禽也立至故周顒種放中道而廢以爲其地羞此又地之依夫人者也惟知道者得焉而守之大穎闊力函擁不散乃治地以自宅心綜而躬理盈而爲虛泰而爲約卒食其報積於尺寸之力而收於億廛之獲樂於充贏之享而免於悖出之虞得於今之尋常而流於後之無窮也此則爲隠之道而獨君以之長江大麓非斯人其疇依哉君有二子方育皆植志媚學拔類材也方領薦於鄕育業辟雍行且爭驅一日千里此又山川不捨者予特従君請也本其雅意如是者而言之

石田記

君子之心望於世也亷而自治也勤其望之亷故甘爲未輯之瑞治之勤則不寧耀其生耀無窮焉蓋有不度而試者以杙爲楹以撓人之堂殿君子視人恆若余視已恆若虛每退一武曰吾弗彼若則弗可以試非謙也其自期者遐而更覺其斂而不知其已度越餘子逺矣伍員之諭石田以弗稼猶無田也沈先生則弗稼者與其以爲名所謂君子之心也先生者巢許其居服而禹稷其腎腸旣自退曰吾不敢丰望於世爲是名已乃去以道自治削蕭莠抉沮洳揭其堅白以對日月爽然風塵之表璆琳瑯玕従厥自生自潤吾亦不彊自鍵閉惟不爲太倉玉食之需安於寛閒之野壽於寂寞之濵焉耳吾何恧乎哉或曰審爾先生亦獨潔者矣而亦烏乎耀矤無窮與余曰先生之植志操節也不可窺吾試與若窺其詩非孝忠節義也無觸於膺無寄於聲油油乎茁元化之嘉種粒烝民於終古其不類杜少陵與杜之位不過一員郎無片事自振當時而自方稷契人不笑之以詩史耀也而先生又烏乎恧哉先生之爲斯稱也在少而小子言之於其老凡言諸先者當以期今則定矣敢以垂贊無止

東山竹屋記

國家有耉成股肱之臣曰大理卿金壇虞公曆輔祖宗仁宣四朝率典憲弼教用平愼閎雅以格於又旣沒而遺休垂光肆達於胤人實覃且吁其曰邑黌之彥來鳯君孝秀凝特益振世華用維紹先開來者是承是荷嘗割父授口分之業爲祊田繼兩走闕下上疏請明先公延賞之典不報請賜謚又不報猶以言直迕權姦謫東裔踰年天子誅姦賊宥流人來鳯得釋歸辛未春月予遘於京師唁且慶之視其气浩然直燻然充也問來故來鳯曰遇明天子將復申先公事予曰不其懲歟來鳯曰吾以直奚懲乎抑先公之道其豈和玉之類顧不能三獻哉予甚壯之明日以其所謂東山竹屋者求記亦自己有言言辛酉之秋由下第歸遊莊城之東得其地勝有山水之雄秀竹木之茂悅因旁竹結屋而居以討古今索名理養節气於是有朝陽之況虛心子之稱且上尋先公有玉雪之軒亦以竹諭玉以溫栗雪以潔先公以諭吾以指言其將因地以獲先公之心獲其心尙武其道云爾凡其言之大校若此嘻旣盡之矣予不足助來鳯所不能忘言者悅來鳯之气也夫玉所以溫栗雪所以潔竹所以似二者所以具是姿性節操先公與來鳯之所以有取之皆以得此气耳至如衡古今而觀之瑟兮僴兮赫兮喧兮衛武之竹也邦有道如矢邦無道如矢史魚之竹也筆則筆削則削春秋成亂賊懼孔子之竹也其在於今則出諧箾韶處光汗靑惟虞氏之竹乎此殆可以贊來鳯之志彼其畱眺於緑槍金鏁之狀注聴於瓊琚玉佩之韻與東山之佳衡宇之適以極語言風詠之工者可語眾人非所以記來鳯

眼空臺記

鴻山自棲梁伯鸞以來居者不易稱可知己樵豎耨夫何有於地乎逮西野華公徳始能居之亦始能稱之闡古構新名其特勝者至十有八嘻盛矣哉山於是爲中興其間曰眼空臺者惟吟眺之所間嘗以語余余想其燕閒之時觴豆之隙哦興橫生活气欲吐則振衣而上於是衡睇六合冥詣太始不見有一長物𨿽山川之流峙艸木之榮瘁禽虫之鳴寂奔伏以至乎煙霞之互彩日月之代明萬有錯於前而曽不滿吾之一瞬故舉所見而空之此其加於人信逺矣然而空有之際取捨之間而是非判焉公察之久矣故自其有而論之則日用百需釣弋之微亦不可以去自其空則混沌七鑿宇宙之大亦不可以執譬諸飲食方食爲有食已爲空如不食以爲空不可也食已而猶執之亦不可也蓋萬物皆備吾身而初不物於物乃君子之道也此言不可去者也又況有是非者介乎其間巨橋之粟於紂爲有而武王爲空時則主於空居延之節於蘇武爲有而李陵爲空時則主於有故空有不在物而在眼不在眼而在心不在心而在理不然無擇而畢歸於空西方之言非公之意也故公之所謂眼空以道爲樞者也古之爲觀者若山淵之平莊周恵施之眼也是齊也非空也塊嶽杯湖李白之眼也是大也非空也二子燭道未盡故齊之大之而未至於空若公於是無必乎齊無必乎大其視夫山河艸木之屬流而自流峙而自峙以極於萬有之積而各具自然竟無一事凝塞於吾中者而又矧乎傷道敗徳之初贅疣梏縶之具齷齪瑣屑膠擾煩亂交病吾心眼者哉九霄上幬八紘下陳曠然吾兩瞳子惟見一道道以眼著眼以臺著不可謂臺罔功予不佞請發公之道以鑱於臺

菊花荘記

蘭溪伊廷玉家有菊花荘以其道行於醫寓志於是云爾判太倉州龔君爲道其志幸予記之菊事亦大矣有菊徳有菊操有菊趣有菊功舒而葩散而葉緋緑而色芬馥而气本乎地者所共菊無貴也徳而黃中操而後雕趣而幽野功而濟人斯菊善已伊亦特舉一隅吾請爲徧徵之夫植焉名焉而玩遊焉以助徳焉厲操焉適趣焉輔體焉一身之菊莊也徳孚於倫屬悉由中焉操立乎上下咸有守焉趣無弗適而體無弗康焉一家之菊莊也一家然而一國具其來至於康疲癃活夭札州裏之菊莊也推於通國通國之菊莊也廣之天下天下之菊荘也又至乎反收內捲以小諭大物諭道則百行異而私欲亡君子進而小人退善人多而惡類消中國治而夷狄臣陰陽和而萬物遂亦人與國家天下與天地之菊荘也已小乎哉福建憲僉前翰林章公有記亦引厥旨矣龔君之命不可已且申之云爾伊君亦然之乎倘然之幸分我一落英餐

芝庭記

葉君明哲之新居在太湖東之紀革始遷而芝產焉因自稱芝庭主人吾師天官守溪先生爲署二大字他日就僕問記禎妖之談古今岐焉或曰猶影響或曰闊疏至折諸聖言則如禮之云四靈春秋之書螽螟居可知矣予衡觀其間不可決謂天之有意無意在也一气流轉或爲人或爲物其粹精者植出而芝動出而才秀非無種也種於太和焉矣其間有人物相爲徵應者亦自不同有人未至而物先見者有人旣孕而物斯従者有人與物適相值焉者由君子言則可喜也亦可懼也昔之名卿喜佳子孫之出其門如芝之生其庭髙賢固然而今吾得之是可喜也然而佳气吾集能無迓導承凝之方歟必人與物偕而後不爲吾芝辱可符謝公言少當蒼蒼意是可懼也今葉君於是則信善矣其人恂然恭衝然和藹然才且淑也而嗣者泳遊頖波英藻粲發可以襲桂馨奪杏艷是封胡羯末徒也則知而無事乎懼一於喜者也旣以爲君慶且以佇焉而永之以歌詩其詞曰

燁神蕤兮翹吾庭粲吾嗣兮協厥靈友黃綺兮采巖坰粲者起兮甘泉九莖芝兮芝兮綿修齡

懷星堂集卷二十八

●欽定四庫全書

懷星堂集卷二十九

﹝明﹞祝允明

撰

○紀敍

桐園記

人以桐自稱也者指有二以木也以琴也其爲以琴也者亦有二以鼓也以諭也王君世材家吳城東之甫橋家傍有園植桐盈之耳目之洽心趣屬焉乃自稱云桐園是以木者也頃請餘章於辭以重其木實重稱也余求其大者無若以琴之諭者言之夫琴盛樂也大可以薦天子廷爲民釋慍阜財建大和以奠世育物奔蹈鳥獸豈宜廢置哉今寄之於園是荒寒寥寞與繁植者芃芃然駢也今世材負材局不入夔曠手此其諭矣然奚病乎哉古之人風尙髙逺凡其道詘信志顯晦身行蔵悉泄於琴其爲晦蔵者杏壇汾亭其尢也琴豈不宜隠者琴之不宜隠爲世言不爲人琴言也況引桐以歸園是未斵之材擁天貞完天和惟直應撫桐之木安園之地稱焉而已矣世材於是惟日消搖乎老圃之間視吾嶧陽之孫居然亡恙爲之培扶灌洗使姿格灑灑出羣表碧陰涼葉鋪十畝無塵之土吾坐其下時而茗時而酎歌淸商舞玄鶴優遊卒歲無伺乎束帛之賁而希聲大音振響於離垢獨樂之場不亦善哉世材之趣本若此前之所諭謂其宜琴而不琴不宜園而園也者余意也所以長世材旣復世材又爲歌使可弦焉桐之榮兮可陰碧瑤兮沈沈息兮我襟桐之楨兮可音紫瓊兮愔愔寫兮我心桐之寓兮我園襟兮心兮我桐園兮

南村記

蘇之勝左川而右山出胥門絕官濠入橋而西穿橫塘越荷花蕩乃至山下跨塘雙橋立東橋上四觀可盡其山川之勝其村墟之最也鄕人王臣之居之而號南村因李孝亷請予狀之以文章噫南村之名以山川之勝山川之勝臣之得之不能言而假予言予能言而不能得山川之勝得之者在此言之者在彼兩不相值何以言爲哉澤國雨晴風色淸俊吾期孝亷過臣之而告臣之以南村之眞文章不在筆墨在三士登橋上連手南顧而一笑也

南江記

气之秀者其鍾也物而爲山川人而爲知仁就其有動靜焉則物而川人而知秀气之動者也惟動也故周流傍行不捨晝夜涵兩儀首五行滋萬物通九有功之巨莫加焉消息萬理機權百事訂是非審時勢別行蔵樂日用心之靈莫加焉夫子所云智者樂水無煩多辯矣然吾觀於是水其亦待人而功乎一河也或漕國計或利眾涉或下流歸墟蕩焉而已矣以至其它千條萬派用而利棄而否皆然也若夫勢趨東南故吳尢多江湖蔣君允昭家吳淞之濵以南江稱宜也吾以君抱澤物材未得沛乎四海而泊焉寄髙蹤於寂寞之澨臨淸賦詩濯纓放歌汪汪之府𨿽不自少斯固安時順理夫子之所謂知者矣固足以滌頑夫塵契逝者嘆不亦大哉𨿽無舟楫庸江功不以君廢也故爲比類引義宣其大旨若此君當謂然彼如分情魚鳥寓興藻荻消光陰於鉤綸者末也

西郊記

勞君以名麟號西郊用魯事乎麟之祥於魯可知矣吾天朝可以魯褻乎成康之郊固曽容之君將以是乎然而引之於西則果用魯矣嗟乎魯之不競久矣東門之人魯之眞麟而使其若喪家狗尙何有於鉏商奴隸之手一麕身鳯臆之足云乎故孔子悲之自獲麟來談者眾矣且烏乎折衷或曰以肇漢也夫漢之文景固謂追軌成康則或者之談亦或可信今天朝自祖宗來皆堯舜也𨿽孝景稱幾刑措猶不及吾累朝之専止於仁則今日果有麟焉出於西郊亦成康而已矣使孔睹之且聲頌之不遑又何有於反袂拭面涕沾袍者哉故曰大道之世無孝子無忠臣非無孝忠也夫人而莫非孝忠也曷以一麟爲兆而矧於朝野之辧耶則勞君於是殆迹似魯而心眞成康者矣又曰審然則胡爲不猶黃帝時之在囿而若是逺疎乎曰堯舜之世乃有巢由今勞子在堯舜世而不用獨不得以巢由自居乎不以巢由自居則吾君非堯舜乎

可齋解

允明交何子凡何子操中施外爲學與仕者允明見之其必欲足其道也何子尋常自謂可人亦謂可允明亦謂可直謂謙爾未始爲之深長思知其旨有他也爲之思而知之而言之匪一士蓋無若方子方子推何子之志匪無擇可匪見小利可其必得乎易之時當其可言何子之道莫大乎是何子受其言足矣又問允明則安能墨墨歟蓋有一言而兩之者可是也少之曰可多之亦曰可何子之道無不足何少乎何子則不自滿又何多乎允明爲何子審之士於三代後則必折衷於孔氏無可無不可然則倚於可殆不可嘻何子豈倚於一者何子正以擇其可爲可耳爲天下之行抗之非可抑之非可爲天下之言髙之非可卑之非可爲天下之用同之非可異之非可楊失之抗墨失之抑莊失之髙子云失之卑馮道失之同王安石失之異皆非孔氏徒何子寧爲是蓋曰行必無適莫言必六籍用必如司杙以至大司寇行相事斯則何子之所以能折衷於孔者也

陳氏燕翼堂記

詩人言武王之仕曰詒厥孫謀以燕翼子謂傳其所以順天下之謀以安敬事之子孫子孫敬其事者行之乃安甚矣武王之善繼而詩人之善言也近儒謂謀及其孫則子可以無事安有弗謀其子而先其孫子教未施而徒欲安之𨿽敬不先於安其說若近而反迂後世欲法之従古訓可矣爲天下國家皆有道焉所謂孫也故稱燕翼者先求其孫之道長洲陳君文煥少遊邑庠將光大其族不幸壯歲不祿有二子伯曰凱字徳和仲官徳相徳和承所遺厚業能以誠篤敬愼加培之徳相生於遺腹積學敏功必將遂揚顯之孝爰構華堂三楹以儲先人之休澤而事其母陸碩人碩人且六十矣慈孝相洽友恭旣翕家室攸宜日以康豫因署其堂曰燕翼謁余乞言昭之亦甚矣陳君之善詒碩人之善守伯善述仲善繼將完其志與事而佚母於壽祉燕翼之道其允獲而無忝與爲之記而作詩系之其詩曰有木維橋終風霣條肆篤其稊以莫震搖謂我雛鳯並謐於巢栽培有道敬事勿雕﹝右一﹞伯兮善述載述載昌載獲厥播載構其堂篤誠以勤飭修無荒敬事先采嗣服不忘﹝右二﹞仲也善繼善繼維志夙夜辰竸風雲力致兢兢祇祇虔恭寅畏存榮沒顯揚芬嗣世﹝右三﹞有赫新堂嘉名用章以宅三綱以出五常塤箎雝雝琴瑟鏘鏘母也順只式壽且康﹝右四﹞凡詩以尊者美以卑者勸勸斯懋懋斯永伯仲其知之矣

潘氏湖山佳勝樓記

包山具區拔造化精金玉作山水自奇而靈萃靈而神天煙霏霞月地瀾淪湍波秀荂嘉實良幹材幽翔逸趯弗可究名狀人居占尺土丈流至澹翠淺緑遙耳目手可指接亦皆足誇佳勝其未至若千里爲柳溪卽胥口有居者前太湖而東靈巖西香山環前而錯布洞庭羣巒也先東跨箭涇而梁穿湖流達於靈巖香徑橋也先西而梁穿湖流達於穹窿山橋也是爲潘氏而一樓卓其居是爲主人之子太學生鋹和父蔵修所也和父得郡名士詠歌之而署以湖山佳勝潘氏余世交也今又爲婚姻家太學之父崇禮隠君古心行君子也善家徳門也太學起家器也他人以是居請語余且爲地喜談之抑我潘氏潘氏以他居請爲人喜談之以潘而是居能已乎哉吾觀凡居之勝者得其人甚難獧者浮露而傷華優伶而被冠紳濁者昏鈍而傷質乃金碧塗土木偶其居蒙羞山不得自髙川不得自滌太學父子之於斯也忠信長厚增金庭玉柱而崇澄■﹝氵靚﹞涵渟廓東南之藪而闊崇禮偕佳勝以卒歲太學遄往用於時異日返初盡崇禮孝事引養於蔵修之所而樓之佳勝大成也已

笠澤金氏重建安素堂記

吳中自昔多儒家不特一時師友遊會之盛往往父子昆季交承紹襲引之不替斯風至美搖城金氏其一也其始祖爲宋迪功郎章至元間其孫伯祥父尢名嘗作安素堂於所居貞丰裏錢逵伯行氏爲之記稱伯祥端重有守知所止而無外慕之心曁入國朝其後人守耕讀之業不衰而轉盛伯祥六世孫允彰益淸修克振先緒以安素者文獻存而棟宇湮矣乃就元趾復構之請余紀其成凡安素之旨與其道錢君之論理暢而言美矣余更以事言之夫以物授受者期欲必守之無徙良難伯祥學有得知夫金帛宮室長物不足爲身之重子孫之傳也獨取吾志所處山澤之區宮一畝田一頃以安其中而不動乎外𨿽非屢空可謂素行乎貧賤者其世當混濁彼士之爲魚鮏蟻膻者皆茍且以就功名而伯祥考盤磵薖涅而不滓饘斯粥斯終吾生以徜徉耳旣而子孫守之遭時閔凶干戈四溟金之族遵晦故棲無流播之虞可謂行乎患難之素天王新海寓霈膏澤百六十年而允章繼述益熾𨿽不軒冕又非所謂素富貴而行乎富貴者耶甚矣儒效蓋至乎是其要不過不願乎外故無入而不自得安素之大無踰於此矣吾又不知當伯祥時郡鄕之顯者靑紫奕奕富者倉箱矗矗其所安所遺有如伯祥者否有之當並存今安在乎不安素者效若是伯祥之賢加人旣逺而子孫之美允彰之孝又焉可證哉韓氏之子不能安退之文學之素故詒金銀車之誚盧氏之孫不能安懷愼亷正之素故掇澧州之放姦臣之史玆堂之名與允彰之聲並延而未央也豈不重與允彰名煥號友衡凡金氏之業安素者耕讀二道旣其熟習而有得者使徒美而無奨掖功將非允彰意復援詩禮經訓銘諸堂之兩序曰播厥百谷實函斯活驛驛其達有厭其傑厭厭其苗綿綿其麃載獲濟濟有實其積萬億及秭右在左曰修禮以耕之陳義以種之講學以耨之本仁以聚之播樂以安之右在右

南岡序並詩

以朱公爲南岡之號說之者蓋咸謂南於象爲明爲文居爲君子之彊岡爲髙爲亷爲堅磨而不燐數者咸令徳有一加於人而公兼之物以名體名以方徳信美已然余知公者就其行徵而符之公久蒞諫垣有犯無隠危言累百牘可知者如爲建儲爲視朝爲抑奄尹爲斥權嬖爲止畋遊爲登正黜邪爲公進退刑賞爲申寃濫爲振災困爲論列大禮務舉前旒而啟之明拔黈纊而納之聰崇議切辭何明也何髙也又何亷也而翹翹批逆中立而不倚不變塞以期至死如其彊如其堅暢其末爲詞華詠歌而又盡南岡之能事畢矣有而似之誰實方之公今賦政東南省至於王丞弼極髙明諸敍爲日麗辰揭小人作詩公焉永懷以慰其願

公位之煌煌兮公道之堂堂兮堂堂且南岡且陵相省之屏也臺揆之升也道大行也極髙明也展大成也

表弟蔣秀才遺文序

李義山序李賀集稱賀死時語其母帝召作白玉樓記頃之煙气起賀死事傳於今七百年人信之極章著余近得姨母蔣夫人說表弟事知千載有繼賀者事復章著蓋气元英靈天人流通自輕淸降凝俄復歸返若帝有命玆固古今之理與弟名燾字仰仁故樂亭令君遺胎而生夫人方在蓐恍惚見道流三人入房便失其一燾旣免矣𦇤褓神穎能言誦習九歲治四書易皆通十一入爲府學生鄕郡知名十四應鄕薦不捷而聲轉蜚溢隸賤遐僻莫不喜稱之丁已之歲其年十六冬月將盡一旦枕上呼夫人曰母寧知帝京有紫府瓊臺乎母曰不知又曰兒當以母老辭歸可邪夫人訝其不倫且謂囈語置不問數日夫人長壻劉■﹝山介﹞來參賀元節入燾齋見周易書中有夾置一紙書千百言取觀之乃燾所記前夢事其初曰某年月日夢老父引登髙境目曰紫府瓊臺撰文曰翠碧重華玉殿金闕其末曰某再拜泣請家有老母願放歸養姑還云云未及讀中文燾適來奪之夫人亦來問故不對夫人取紙將視燾窘遽雲母毋觀此泄天中機夫人惡之抵於地燾遂拾置冊中其年秋燾病病中語夫人李賀爲帝召爲文不免死柰何三月日燾竟死死後屢夢於夫人一夕見夫人卽馳去夫人逐之人言燾今非復若疇昔行也夫人愈逐之及問燾今何在燾曰兒爲召作丹臺記夫人言丹臺非世間有其天居邪燾愕然曰兒不得如昔滯行卽去一夕又見燾父言吾死不如燾吾死卽滅卽散燾死不滅不散渠乃全者欲來卽來耳言旣隨復見燾夫人問其死狀燾曰兒死従首上以往又言不滅等語與父言無少異又曰母哭無過慟若過慟若不葷食若拈弄兒典籍皆令兒悲遂寤凡燾之章著若此嗚呼燾果従長吉遊諸淸都紫微謁帝而代言乎何世不幸不能畱燾使麟鳯埃壒也夫人將顯燾燾故未及爲古文辭獨時文數十篇自題曰東璧槀夫人取刻之俾允明序夫人又言燾記夢文在冊中後爲某攘去並文亡之故今不得其詳燾與餘皆爲特進柱國武功伯天全府君外孫魏舒之譽將望於燾余實甚愧之因序燾文詳列爲後人誦燾𨿽未仕徳行備美幼受夫人教旦畏恭如嚴師夜乃慈戀達母子之恩三歲人示以文鳥燾曰我非畜鳥人也性復簡靜溫洽今刻文亦可爲經生法

表弟號懷海生序

表弟徐美承抱志曠闊予前旣序其字又告余常欲白其抱爲一別號曠闊有踰海者乎李謫仙曰海懷結滄洲可號懷海弟曰惟又曰吾世偃王后也食東海特進柱國武功伯祖也稱必先東海上輕車錦衣將軍考也自呼東濵遺客則引伸懷義於思祖考者亦可耶予曰亦可也人懷在中有依焉而不離道皆可也弟志旣卓存而充之耳予祇従其題漫浪言之天公地媼東王西母塊嶽抔湖盥日澡月九塵彚毛眾蠕集蠓裸骸而植行者稍黠於其羣因持犛以長毫咄哉何足以數有能瞥視而不盈溟渤小聴而不響潮汐鼉龍之腥不滿兩鼻孔魚鹽之味不充寸舌端爪承三山吸竭四浸爾將謂天神哉一六尺人耳此乃所謂懷者自懷而一之不知身爲海不知海爲身此則懷之至者羣黠於蠓者因驚而異其名曰仙豈知仙非別一種物吾輩懷者往而爲之耳凡仙悉可爲吾輩先爲儒者爲之最易弟毋謂我毛肉齪齪然焉能仙焉能仙不然也吾已號弟明日來従吾執手髙步而往

銀浦序

若夫商飆掃夏玄露洗秋碧瑤晃淸微之田黃金橫蔚藍之界霜輪涵暎楡葉縈回爾其滌源尾箕垂條參井發坤成像衡蒼涉津淵淵注玉傾銀渺渺翻瑤瀲碧蓋絕地天通而气潤華蓋子以母顯而色従皓金虹飲華流云和汐韻貫元精而霏沆瀣倬皇文以示昭回乃有奕奕侯門翩翩公子織婦貽枕海賓贈槎迎仙鵲羣躋虛龍縞躡翠梁而徐度遵靑霓而上徵窺星妃步襪之塵浴天媛湔裙之水滌蕩肉骨磋鑢容華拔云體於塵嚢噓仙風乎泥殻江漢以濯金玉其相寓蘧廬則爲潔夫遊泬漻而號玄客陋宋郎之口過嗤郭生之欲凡余也幸抱君平之靈因成七襄之報公子徐氏美爵爲名余前擢桂之漫郎曰祝允明其中表兄也

毛夢哲字敍

夢哲爲今內相三江先生主器始將生時先生夢前內相嘉禾呂文懿公過之因取文懿名名之曰希原賓友多爲制字而未定也比允明來京師夢哲又辱問焉允明曰卽爲夢哲何如請質諸先生先生謂之可夢哲復倩爲敍不得辭因竊推先生之心告夢哲夫先生之欲夢哲希文懿也豈曰以其位固以其賢也故字之旨若是然誠欲其希賢者也則曷不擇夫古之大賢若聖人者而命之蓋於是愈可以見先生欲其子希賢之心無不至也惟夫欲其子希賢之心無不至也故隨所觸遇而輒白之疇昔之見文懿也寤而心警焉而夢哲適生於是遂以稱焉使當時夢古聖賢或事物之良可比諭以爲賢者吾意先生亦將隨以命之矣大率欲達其望之之心而已文懿以耆徳宿學夾輔累朝國倚其功民被其澤士仰其風而身膺寵光位極人爵夢哲希之而至也則夢哲亦文懿而先生之心得矣然文懿之在當時其自爲者亦將有無所希者乎予又意其所希者不踰夫臯夔稷契伊周孔顏之間也今先生之命夢哲又獨欲其希文懿而已乎殆不然希文懿所以希前數聖賢云也而豈徒哉此又先生之心無所不至而無窮者也抑允明之昧昧則無以長吾夢哲有一道可以爲夢哲策功焉文懿不可見矣希之者求其所謂賢者若前所徵焉爾今先生之徳之學之功澤名位卽文懿也庸詎獨文懿所謂臯稷周公之同歸也此文懿之可見者也夢哲果欲齊文懿且以成先生之心乎求之家庭足矣

楊氏三男子名字敍

長洲楊氏三友昆以其三男子名謁邦大賓遂字乃辭受書返以迄祝事禮也初三昆之長安卿生檄次昭卿生楫次威卿生校世齊而齒縣昆謀曰夫生子者祖咳而名名立而字字成而祝故名以別命字以章徳辭以祝成古之道也楫也齒長而第仲若伺厥昆季偕長而圖今之長者無乃曠修抑惟今長者是務孺將怠焉夫調義以起禮時也寘齒而並命順也舉一而畢二知也盍並作焉於是以質諸賓人賓人曰善乎深謀哉昔者先王尙象制器以前民用刳木爲舟剡木爲檝舟檝之利以濟不通致逺以利天下蓋取諸渙檝字伯渙若以禮義爲舟檝典常爲大川用迪於五彛庸於百度將集善以凝徳聚其渙濟其履亨其道利孰大焉先王秉忠信以詔臨於四方四方化成易繩以契百官以治萬民以察其旣降也滋岡孚以渝記曰殷人作誓而民始畔周人作會而民始疑其在於今非契策也罔政檄字仲符夫忠信以爲檄言行以爲符執檄而求符主於心而履諧發於躬而物格作於事而道盡厥允以罔斁先王戚人之不人肆爲之庠序學校以教之五品乃孫百姓乃親校字叔教其惇詩書則先民服聖哲惟法語用遵父昆用循用充率天之命以無靦於物教辭旣登三子旅而矢之曰二三子欽思哉凡物各名名各字字各義惟義弗各於道是故人萬其行行萬其義義一乎道二三子愼之交修之引而申之觸類而長之成人之能事畢矣二三子欽思哉三昆拜手曰兪哉敢敬拜君子之貺顧三子前升階由隅摳衣上堂再拜稽首祗對於大賓曰惟惕哉肆成人有徳小子有造惟弗堪是懼敢不夙夜承事以無隊師賓之弘誨金成性父視三子猶甥也揖而進之曰美哉洋洋乎令猷也哉布策敷幾肅賓請載其辭出以號三子而授之

徐氏三外弟名字訓

外大父武功府君旣歸閒樂天觀生無不自得遊放歌嘯融融泄泄而所軫於念慮者獨以未見其孫耳嘗書二字於籍曰美承先人問之府君曰此吾孫名也子他日必見之已而府君薨則美承在胚中矣薨後九月而生果男也於是府君之心已慰於冥漠旣而美承又連得兩弟皆男舅氏前錦衣衛指揮使嗣勛甫名之曰美朝美爵今皆長矣美承且弁舅氏又従諸賓之請加之以字承曰志學朝曰自學爵曰天學使允明敷其義旨以教三弟允明曰諾惟人之所以承其先者非一道然要以志爲主志立則道行矣惟人之顯而朝廷者亦非一地然必自學中來學優斯可仕矣惟人之爵本外物而孟軻氏之言則有天人之辧以爲仁義忠信樂善不倦乃天爵也人能修天爵則其學正矣凡此三說蓋字之義也因名而出者也我舅氏之所望乎三弟之旨也三弟其必欽識之而允明之意又有溢乎三說之餘者且拳拳不能休將重以爲三弟告夫承在乎志孰非志也而有切者焉聞昔者府君之童也嘗揭一聨語於書室之柱曰男兒志气雲霄上君子聲名天地間時多比之寇萊公華嶽之詠已而果然則府君之志何如也弟欲承之請事斯語矣人之在朝廷孰非學所自邪而府君之立朝其孤忠元烈何如也則弟欲學以爲仕請事斯語矣人之有官孰非爵哉而府君之爵文臣之極者也則弟欲修天爵以伺人爵之従請事斯語矣三者非一也而三弟欲踐之則皆法吾祖而已矣無必泛思而旁求也傳曰公侯之子孫必復其始於戲三弟必勉之勉之而顯則庶幾乎用以緝我祖之丕烈就使居隠亦不失爲世家之賢胤也已允明生晚不幸不得受烈祖之訓命𨿽然竊有志也於乎深願與三弟者加勉之

史在野字敍

物必有合而後久者莫大乎五品五品莫大乎君臣矣凡合父子兄弟以天夫婦以禮君臣朋友以義五品之不孫也君治之是五者統之乎君臣焉詩云率土之濵莫非王臣君臣合而不可離久矣而先民之訓爲臣者蓋云合則従不合則去然而君可去邪去者以位言之分者無去也故曰無所逃於天地之間孟軻氏之論臣有市井艸莽之稱意亦若此今天下大一綂野而耕市而工商其誰不共臣之職隨州太守史君名子爲臣大賓爲字曰在野在野讀書修行以爲士然未用也於是則亦共爲臣職而已矣耕而賦工而庸商而稅心誠輸力效之以至夫在官者事事學而求用之皆然也勉焉而已耳無所加乎奇畫怪行出位而謀也如是則義矣道合矣無所愧乎君臣之分矣而名字者宜吾欲益在野欲在野以三隅反耳所謂反者謂五品之皆然也一者無所逃四者其逃諸𨿽然以爲逃也而勉者情也之五道者道也無所逃於心在野其念諸在野之室吾女弟也又在野資甚穎才力警健又有賢父師吾之所大願望也

羅曉字辭

羅以善聞焯於吳門粵徳儉父產此鳯麟惟此鳯麟其名曰曉賓人像徳啟東是表皇鈞造歲環運宵旦赫斯耀靈實系厥判命駕暘谷濯景若木金雅旣騰六合淸淑萬蒙忽昭羣伏以起容光必照蒼生仰止析木而炎壽星而寒莫不自東靡異趣延惟天有日萬物之則大明啟宇咸作於出維人有心函气以存向晦宴息隨候而昏昊天曰旦無然泮渙丹臺煌煌千彛炳煥泰定光生明而思誠事至而應物來而名禮不云乎志气如神事物將至有開必先易不云乎山天大畜篤實輝光日新其徳敬哉羅子惟明之劭五品爰察家邦有耀載鑑於物昕則有月燭亦代匱其輝不竭作物之勲乃肇於晨羅子敬哉毋靦照臨

袁植字敍

袁君漢章之子名植字斯立請予敍焉漢章髙士斯立又敏邁好修宜有以深期之語之曰植者立之也斯立者其驗也子受名於父受字於賓名策其力字睎其驗二義交致焉玆請先視子父以策力父善教矣教子以謹言植子之言也教子以修行植子之行也教以尙志植其志也敎以篤學植其學也教孝以植其子教友以植其兄也教慈教忠教別教信以植其爲父爲臣爲夫爲朋友也推之而皆爾皆植也子也力言必謹言斯立矣行必修行斯立矣志必若孔顏學必若遊夏子必若曽兄若舜慈若文王忠若伊周別若臼季信若晏子鮑叔推之而皆爾斯皆立矣子戴蒼而履黃與飛走者殊科而忍自僕乎哉於乎太上自立其次植斯立若植而不立斯爲下矣子之父賓姑望子以其次子獨無意其上耶予則進子以是固嘗曰敏邁好修此其爲上之道也其來驗可勝用哉予願與子父若賓也而同遲之

袁氏四子字敍

袁氏世爲吳中善家居郡郭之南濠南濠萬靡之區而自袁氏出者率惇厚周恪雍喈莊雅爲尊者以慈稱卑者以孝評交者稱其多益也其曰存省處士漢成宗族之所推也有四男子曰楷曰模曰楨曰橚賓爲字之楷以斯端模以斯範楨以斯厚橚以斯瞻斯端娶余表妹趙氏於是存省以四子字敍屬我吾固曰袁美世濟觀取諸名字者而慈訓章矣四字之義與其名不相逺亦不過深而無不寄規飭之意古人之取亦若是耳故文字之義無必煩陳且爲四子推所以因義而樹功者行已有恥而遵義則若楷之端矣動必以禮則可作人模範矣以仁存心則楨幹立而本厚矣內誠而表荘則如橚之可瞻矣聖賢之教不捨是以爲先善哉存省之所取也然此父道之一耳名字用情如是而況於日用之間乎而今而後親長以名呼朋友以字舉入耳怵心乃履諸其躬不爲孝子良士不止如是不爲孝子良士亦不信也四子毋泥字義而眩文華此而翁問予之旨予爲言之職四子勉之毋作父賓羞

懷星堂集卷二十九

●欽定四庫全書

懷星堂集卷三十

﹝明﹞祝允明

撰

○外教

重修蘇州府開元禪寺之碑

吳大帝赤烏中乳母燕國夫人陳氏捨第爲空王居在今闔閭子城中之西南維時釋端文師實肇其績寺名通玄唐明皇帝以紀年更天下寺頟郡擇一大區専之吾蘇遂以通玄當焉開元之號於是始著晉代有石像二石缽二浮海而西至於郡之滬瀆里人朱膺虔奉入寺迄今遂爲中土神寶詳紀見於法苑珠林諸典而韋太守應物皮處士日休以來吟述接響寺於是爲選佛場內神化名藍又不特稱大而已舊有贍僧之田爲畝千餘今𨿽未復而剎右蔬圃廣數千弓猶陳夫人花苑也牲石之載名文久顯而奇渥溫氏倒屨之末郡罹干戈寺歸刼灰碑亦解碎雜伴瓦礫故無得而稱焉皇明平定永樂之初寺主永宗和尙重翦茆棘弘建諸果爲大雄殿爲千佛閣爲山門爲戒壇爲僧堂丈室精舍庖湢次第咸成像設畢備而神像與缽巋焉無恙寺觀返舊繼者指南又返緑陰堂以待海內名賢之蒞止堂蓋元綂乙亥恩公斷江所造虞文靖公記之者也惟正大殿未就南公之徒澤源宣禪師奮爲經籌餘三十年而復竟成於是故迹無遺廢矣宣之上足潤公天雨持席旣久亦復新敝易殘補缺增華潤傳濚源潔濚傳今玉澗淸公益克紹述以戒壇殿壊特甚更撤建之而塗塐儀相整肅具足芳園流池曠廣澄活卵濕育殖果木茂麗中興之功更爲大成則今弘治丁已年也其徒與外剎同勤莫不一口讚嘆淸師之功堅固光明勝果能圓靈場載辟是宜追初照來登示金石謂余郡士刀筆可寄竊惟千載神區五天分化道俗依仰遙賢稱誦一旦完結輝赫江海凡音肉語不能宣贊乃爲錄述本末大槪姑爲刋著以伺鴻手行字就列復說偈言南閻浮提最四洲玆藍前後表江南吳媼唐王創繼雄十號具足天人師浮大瀛海化身來神通變現悟眾生靈感道俗昭贍部刼輪環轉壊復成紹千歲往啟萬來大哉諸此勤宿力今力轉大恵淸師殿閣欄楯耀七寶慈容變相威儀儼旛■﹝旛﹐章代番﹞香花燈燭等■﹝巾﹝宀登﹞樂荘嚴種種具流泉疊山曠大園花葉果蔬禽魚順如大日月開光明願此功徳在人天無量無邊徧恩有諸佛菩薩摩訶薩

蘇州五顯神廟記

造化之數五爲大紀爰自三才奠居而五行效用象於天爲五緯形於地爲五物麗於人爲五徳貫幽明而共徹質鬼神而無疑者也五物之神其在於上爲五天帝所謂靈威仰赤熛怒白招矩汁光紀含樞紐而配於人帝所謂太昊炎帝少昊帝嚳黃帝官神所謂勾芒祝融蓐收玄冥后土其致一也明堂旣祀上帝而小宗伯又曰兆五帝於四郊皇朝旣祀星嶽於郊墟又爲五顯専祠於他山亦其義歟五顯所起未審前聞世所傳祖殿靈應集云與天地同本始年逮光啟降於婺源王瑜家語邑人麋至嘗血食於此於是建宇棲之功佑丕格邑人依怙初名廟爲五通大觀以後累封王秩昉有五顯之稱宋迪功郎國史實錄院編校文字胡升所作星源志則疑會要不載姓氏而推本於五气亦近雅論升又辧五通之說按李覯作五通祠記主在報徳不知其它此云政和已廢五通宣和始封五顯審爾則非五通明矣又佛典則爲華光蔵菩薩之化夫自執一者觀之以爲神祇鬼判然不相謀也且三皇二帝固皆人鬼何亦麗於是乎聖旣有之賢亦宜然蓋一元合分精英旁魄或於天或於地或於人無不可者惟圓機者其知之矣吳郡行祠未的所始或曰始於建炎卽織裏橋南朱勔舊苑地爲之嘉熈中比丘圓明重建正殿寶佑甲寅通復鼎新又增大雄殿於東序景定以後正知善已繼新三門兩廡以逮行日踵持月有閱經之會歲修慶佛之儀入至元間日又勸善男子孫子發與弟子榮特建華光前閣元貞眾力復成後閣大徳中如海購地拓廣再置吳江田爲長明燈油及贍眾費延佑丁已寓公葉武徳又作圓通殿此皆延佑七年吳江州儒學教授顧儒寶記平江萬壽靈順行祠所述也曁入皇朝嗣者不弛而歲久頹燹正徳初同守李公恆聴訟於是乃加葺飾更剏傑閣今主僧某來謁予記於戲以神之靈貫三才通古今遵乎上而信徵諸下而従眾旣歸止徒宜護持予敢従民以徼於神尙有異休如水以沛如火以光翊聖圖煦生類以昌於無疆哉

吳郡三茅觀碑

道無在無不在神無爲無不爲無爲道體之本有爲上下之契是故崇宇備物貌像燻炬明之所以事幽流祥集釐烜赫震蕩神之所以答物若夫淸玄眇穆希夷以微昏黙窈冥恍惚有物其誰得而測之非夫假顯尋微潛機暗會則上下左右安在而可通也寥陽通明之闕三垣紫微之府曜靈廣寒之宮七寶芳搴之林西龜位乎九光蓬閬集其八子莫不髙卑秩奠後先襲綴於若嶽卿定錄保命三眞茅公興乎嬴劉之代而窮乎宇宙之永出乎咸秦之裏而宅乎勾已之嶽三霄秉法九截承事京江南北尢隆且繁亦由明靈發迹之神區故與吳郡之宮在城中之仁風坊始於淳熈復於天歷再毀於洪武復於成化而廣於弘治備於正徳焉比余返初主觀道士景用圭薦狀列績乞文勒石維三神道峻功巍靈煌迹赫凡其瑯霄紫冊楓陛龍綸英工翠瑉之筆騷客金薤之謠鏗聞駭矚沇溢鞺鞳粵紀玆區則貴實錄故爲詳纂次第而稍系之云始淳熈之剏未得其名必有廢焉天歷乃舉其徒口傳以爲建炎之燹且髙孝紀年先後顚亂按盧氏郡誌獨揭淳熙尋光寧諸朝郡鮮兵禍則吳回之先虐甲子亦未稽爾至於天歷己巳本府都紀衝靜法師兪心淵構而未弘其徒副紀倪弘素廓而富有洪武壬子再毀主者卽倪之徒袁靜和未克復舊迨及壬午袁之徒龔允淸微爲葺補久益蕪落僅將爲墟龔亦耄矣而以其徒未堪興廢之任乃致袁氏徒孫之處他院者曰範處恆之弟景浚之請於有司來繼主而托焉時爲天順癸未所棲才存寢室五間而已浚之多才乃鳴於宮請納賦以廣傍地而附益之乃以成化某年肇築傑閣五間其崇三十九尺延十三丈前爲山門三間左右辟址以需後舉時則秋官主事馬公愈侍禦夏公璣按察僉憲張公習亦加相焉曁於弘治乙卯浚之復以已資肇帥其徒住持譚惟重及蘇惟顯勸募加構正殿三間髙三十尺深廣稱之前敞三軒傍翼雙樓其度皆如殿殿閣皆肖三君望像供奉百具完周而庭列鑪井傍結房寢庖湢従寮﹝缺二字﹞詳備時則用圭與允淸嗣傳之孫王以正者亦皆效勞而成功皆浚之也乃至正徳浚之惟重皆已羽化而用圭奉檄紹主又克負荷遂以甲戌之歲與其徒錢守蘊更造石柱山門壯麗加舊又添作二門重甃閣地於是觀事大備時則郡人陸宇府通判焦君思明亦各效財而成功則用圭也觀之廢興具是伊主嗣者愼保無隳勿負師慢神斯永有終﹝缺一字﹞用圭之志也嗟乎赤城大霍霄端云表上﹝缺一字﹞星辰之﹝缺一字﹞句金良常便闕陰宮下綿山河之限神之格人不可度也鵠翔悵語宿頂玩丹人之事神不可斁也昧夫或疑曰人命生滅必有司錄則元壽之先必將泯棼乎施治屬部茍無居方則江介之署殆均虛位乎揭虔妥靈須用世器則淸玄紫緯之標不假旄節乎噫嘻是何言與仙科授轉亦猶人代豈謂九官未建農軒之績不熙也玄功周普不限方域況復嶽籍總綂吳越之區其本也至如蕖冠繡斾瑤鉞琨章琳腴翠釡瓊闈緑室錫酬九事童女三八天授當由於鬼工人供豈妨乎世匠斯﹝缺二字﹞也幽旣有之明亦宜然於是靈官有侐像設具嚴蘭膏寶燻金摐玉擊霞飄星轉班僚列拱乎璇壇日就云瞻士女降升於筍席終歲﹝缺二字﹞之日三春降會之期或爇鼎踐盟或敷筵蕆醮廣集四民之卑眾連十等之臣莫不幽以顯通髙従卑聴俾爾親睦倫屬和乎室家固厥倉箱登其黍稷奉親者長充鼎釡茀子者遄秀芝蘭蠲痾保齡辟非消難傳曰流潤萬物徳加鳥獸各獲其情禍福驗明風雨時五禾成疾厲息暴害絕斷災眚而逺戎兵於戲盛哉來爾道俗沾頒拜賜勤恭修奉玉佩金璫流鈴火珠靑芽燕芝得人可授紫符金刻玄樞有光我作空歌師吟弟和皈命三君歸與歸與王君赤眞靑童金母煙軿霧乘停龍跱鸞嘯仙妓歌玄云爾乃登歌旅迎當得感應詩可以興爾其習之其詞曰

渺渺金陵曲三峯煥嵯峨勾吳奠離宮刼峙層城阿朱官導素虎婇女擎紫華鸞簧玉折矩遊盻同山河齊神躍太霞不動江湖波念子勤奉我眾修興無頗隤址孰曠宻非計年刼多將子遂幽耽皓暎生靑芽朂我治區眾萬善蒙一和士誠女信丹寸地爲仙家吳之濵兮越之涯道俗﹝缺一字﹞林兮藹如麻俯吳宮兮予女嘉子善事兮予如何神眷我兮能文揚鴻瑑而齊遐

會道觀修建記

域之教也三曰儒釋道道之紀也三曰希夷微道也者殊軌轍而同歸貫有無而爲物故軒堯垂衣重華褰裳其與夫詔爲國於烹鮮指冥機於寐鹿一也若夫視聴之接禮樂之交善福與慶賞均流淫禍共刑威並降則柱下之法亦不倍於東魯者矣是故由其無也則精蔵窈冥物蘊怳忽等聖智於芻狗自其有也則璇壇蕋宮緑輿羽蓋嚴法象於瓊科蓋有之以爲體無之以爲用亦轂輻之義歟此吳中會道之觀修建之績不可黙也始端平中綿州道士鄧道樞従文靖魏公來遊趙守與■俾居郡城文昌宮宋社旣亡斯址繼得卽郡人上官氏之廢囿也道士因別築而棲焉名會道觀時有家則堂鉉翁爲記逾元迄今觀旣頹落記亦亡失住持張復淳者玉峯人也中蔵衝淳外貌朴簡然而秉尙堅毅操力精勤啖素靡間於隠餐居財弗別於私篋視眞宇之失觀若膏肓之匿豎於是發其帑畜徵諸善信又得今中執法顧公故連枌社時猶靑袍爲之倡募贊緣由是民俗向赴金穀旣集土木湊呈夙壊聿修新構載起有若三淸殿有若玄帝殿有若山門有若夾廡皆一日鼎成完滿弘壯彩土塑像玄金鑄壚洎諸法筵供具亦復種種嚴備巍乎煥乎恍焉太赤靑微郁蕭通明之壇倐移於闔閭之區也始營於成化之丙申收工於弘治之某歲念其劬劇冀在孠承謀述文詞來托予手嗟夫世多斥道請借儒諭刑政者理物之末徳理者陶世之源士不盡彥則簿牒刀杖日閧於訟庭不可謂鳴琴畫衣未足以爲政也淸虛者玄元之體供養者感應之機徒不盡賢則殿閣香火空眩於塵目不可謂見素抱朴未足以輔世也不然角冠黃裾五性胎積而符劍焚誦日喧於其宮信弗能以延眞馭集靈釐矣而彼天下紛紛萬官府吾亦未能保無一臣之弗敗官也昔者鄧君齋科精嚴朝禁眷委逮乎髙峯之靑章旣吁松闗之黃頭終突退蔵於玆道價髙卓已而踵其席者越二百年今張師天抱旣超宗授尢異蓋自莫月鼎傳之張雷所張雷所傳之步云岡步云岡傳之周鶴林周鶴林傳之郭本中郭本中傳之張秋谷張秋谷傳之郭紹林師則紹林之上足也成化壬辰受檄部街號純誠凝靜宏道法師勝緣旣諧弘勲乃集視諸彼哉勢同霄壌今有弟子曰繆徳安楊徳銘孫徳欽孫曰吳明椿宋明潮於戲師尙有以終之日帥其徒精修虔禮逺躅鄧君近武諸祖祝釐行道蕆事日嚴雷霆斗曜調元化於雨暘笙鶴龍鸞接羣眞於寥廓俾其良者揚玄風於世外亞者守弘業於無窮庶幾神鑑人欽以不負昔人事

南京洞神宮崇玄閣碑

都城中近西南維舊內之後秦淮之右有川帶之曰淸溪由六朝來有玄元氏之宮今號洞神成化中一松顧師卽正殿左方隙地謀造重屋以宅上眞乃出香炬余嚢爲之柢本又扣諸善信者益之於是購財就事由某及某﹝缺二字﹞而工成凡爲閣三間七梁牖格戶壁丰墉周繞肖玄帝像於上屋之中神容淵穆臨蒞有赫蓬猷四帥龜武二靈嚴列具侍香幢經樂可蕆而壇榜其題曰崇玄之閣無幾顧師委化余往來都邑每假閣之傍捨而館焉於是其徒唐紹倫李眞祚請紀於碑以永師績夫謂帝爲淨樂國嗣成神受勅鎭綂北方者道流之說也謂北極卽五行之水玄武二物之精不可以人鬼稱者宋儒之議也按先王祀五帝祭四方兆五帝於四郊與周公明堂上帝之祀皆五天帝也鄭玄以郊爲五帝黒帝卽汁光紀明堂之帝爲家語所言帝顓頊而神玄冥者玄冥卽修熈也王肅諸儒皆非之然特駁其誤以郊爲祀爾如家語之說則顓頊玄冥亦人鬼也惟帝以其聰明正直助化蕩魔往往流形著迹震耀耳目而道流所傳帝訓不以人之敬怠爲福禍者蓋大公而無我斯固帝之心也然而威靈肹蠁不度矧射是以天下之人欽崇祗事罔敢怠遑繄玆一閣之奉不足爲帝之益而有敬亡怠自弗能已此亦民之心也豈惟民哉我太宗皇帝繼綂禦極致孝鬼神建構太嶽雄拔海宇聖人剛嚴睿知勤儉造邦而獨力乎是豈亦漫忽而爲之者哉咨爾諸黃冠師無虞人之弗虔惟虞已弗虔無怙閣之易成惟怙已善守則惟爾之職先顧師之心神其佑於自然安祉無極

鎭江府道紀司移建記

王制以黃冠之徒徧天下令郡縣簡其練於教而敏於事者爲之長以綂之有官矣則又建之司署俾位以蒞之其署率多寓於觀宇之廣大者凡大郡之署曰道紀司鎭江之司舊在玄妙觀正殿之西廡神人雜居喧寂交廁居者知病而茍息焉亦久矣弘治初魏君守眞爲副都紀君有通材洪度而埋日力於片香寸炬數卷枯簡中其胸次眼界如錐括嚢駿系櫪發露騰踔豈能自己視其宮傾焉缺焉漫黟焉若體疢廢弗能一朝寧乃奮興一圖應者響集材旣大具始飭三淸殿繼創燕堂巨屋五楹以及従捨凡縻千餘緡觀工訖以其餘貲羨材相隙地於觀門外途右之南鼎建新署凡爲堂三間門一間左右廡幾間昉乎﹝缺二字﹞之﹝缺二字﹞落於﹝缺二字﹞之缺﹝缺一字﹞旣成遷舊治而位焉辛未歲秋邦大夫諸公聘允明綜治郡誌館寓觀中與魏君處久之嘉其人而樂其地君因述創司首末請記於壁夫建事者必在財與力聚眾之財藉眾之力以興舉者官爲羣有司私爲緇黃之士乃然然而琳宮梵堂之視官舍也每易於成何也或曰政實多門彼無它務焉爾斯亦然矣然而政之大於興建者則宜無不治矣而或不然焉又何也蓋凡有所建樹以集庸究職也者其必有存乎財與力之外者歟魏君之爲人如彼其建事如此纂而章之凡覽者亦有以得師焉君旣畢志遂請老退處靜室消搖與遊今嗣官者曰某繼是尙益師君以不怠懋哉懋哉庶斯署偕其人以勿壊噫予猶謂可助乎吾徒之師也而況於其徒也哉

勅賜蘇州府報國禪寺記

姑蘇報國禪院在郡城楊家巷初至元二十二年有嶺北湖廣道肅政亷訪使失其名捐楮幣購地爲供佛道場殿堂門廡周嚴其內垣堞溝塹衛護其外延普照智明師主之一時禪風甚盛再傳覺無像三傳某子通曁入天朝洪武中並隸開元而棟宇摧落場路灌莽淹沈歲時不遇緣主景泰之際爰有大徳曰志學來以自任廢起缺完故壯新華剏築法堂丕樹幢教天順攺元復請於朝報可仍以舊名勅賜爲額就令學公主之旣而公示寂眾舉其徒大用釗公繼席釗益弘振載建正殿以及寮室荘嚴像設種具件足釗傳法南南傳能香香傳仁桂乃具始末及泰定丁卯通師所立寺基圖簿示予求記按當時所載寺南距路北距塹延七百尺東距火燒池西距紅白二蜘蛛溝袤四百尺前出官衢三面阻水所轄山場阡陌甚廣別有下院七區可謂盛矣又傳亡宋遺老鄭君所南久居其中所南狷獨少合寺多佳僧亦可知矣予謂夫創復之功固勤然紀事者其徒自爲之亦可矣而必問之予曹豈非以其言之文可以傳逺耶従而爲言固當使紀於今者然著以重覽於後者惕然慮以嗣則善矣夫二教之徒其事之所以易建者何哉倡之者無禁従之者非勉故也倡之而無禁上下然矣然其洞心性出世外超生死者上士之志也消罪苦得安隠樂人類者細民之欲也爲儒者不及此而彼乃専之則盡生人之屬誰不欣躍以従之者歟先王之於人也養於井牧教於學校行於禮樂齊於刑政爲之祈報爲之祓儺生遂死息而已矣人無他好惡亦無他念慮也自竺曇之敎至於是以其所有諭此所無此之有者已衰於舊而其無者方切於今則従違之勢安得而不至此極也今百神之典祀儒官之建修斂其財役其力民以勢従之爾惡知所謂法施定國之五者哉故不知而倡之𨿽従猶勉耳有能奮志樹力大有爲以復先王之法亦若其徒之勇焉則其效當亦有異於斯者今第持空言以求勝彼而行乎已者甚自恕則又何貳乎彼之易建事也乎於乎發慮精厲力堅勢與缺一字時而偕行作則必要於成桂之績信美矣而斯道也豈獨斯績乎哉

書繡觀音後

昔在竹林普陀今在丹紗彩縷不知已來未來時際大士在甚麼去處縷也鍼也紗也手也眼也心也少一件大士不來不知那一件正是大士咦應以縷鍼紗手眼心身而得度者卽爲現縷鍼紗手眼心身而爲說法卷去像■﹝巾﹝宀登﹞大士不去

了庵記

有一苾芻其名曰義往蘇州城臥龍街上報恩賢首大阿蘭若於大阿蘭若中造一小捨號捨曰了於身稱喚亦復如是來請臥龍街中菩薩弟子明爲說其義我聞世人謂諸心事究竟完結謂之曰了如苾芻旨謂之曰了我未知識譬之如捨於捨一間謂之曰了一間無逆如一間外爲當曰了當曰不了謂當曰了則捨有二謂曰不了捨身乃連譬之如捨於捨一間於間一柱謂之曰了一柱無逆如一柱外還有一柱還有十柱百柱千柱還有一梁還有十梁百梁千梁乃至又還有椽有栱有墻有瓦有門有階爲當件件謂之曰了爲當總件謂之曰了於件謂了則未完捨於總謂了件非非了如是苾芻不謂一捨乃謂一身如謂一身血肉曰了四大見存如謂一身心性曰了心性未泯如日已沒謂曰日了如謂已了明日還日如謂不了日在何處於一夜間爲當曰了當曰不了於此境界於此時候爲當何稱爲當有稱當無有稱我問苾芻苾芻無答所以我於稱喚云未知識云何爲說我聞菩薩究竟完結在一大無苾芻如是當大明心當大見性當大發力如是乃知菩薩究竟完結在無所了亦無不了亦無無了與無不了轉轉皈無乃是了義苾芻聞我所說歡喜解悟乃爲約宣此義而說偈曰

我觀苾芻身非無非非無身外復有捨捨外復有稱如是以爲了如稱木云灰苾芻如了此無稱亦無捨無身無我語而究竟完結

簡義上人

不奉慈誨已久恨疥癬被體未能奔侍丈室蚤晚期抽身一往也昨夜夢被人誣以殺人窘撓間忽得師來導引同入佛場亦有仙道參列師以有一寃賊作祟果一物踞朱案若人若猴師持薝卜二朶擲起花騰飛空中怪物應手形影灰滅餘花散落瓣瓣如雪余意乃安與師更周旋久始覺思平生無傷人害物念豈四大家裏六賊將肆毒害賴師導指脫此寃纒乎隨服以還先此馳訊遙丏洞察參面領受

記夢中作伽陀

爾時遇佛子云所有都失各各大驚怖奔走四尋覓散亂如狂癡走回各相值開掌各示說在此何曽亡急急同把去納還兩足尊納已還共看元有還在此此必是佛說而非波旬說

顧居士頌

顧居士始操刀作饔夫絕精美一日曰我負眾生我負眾生我以一毛塞一生將不給柰何乃峻建法幢念先絕殺不戕一雛雞次絕葷血次循修煉家訣爲調坐法乃逺遊尋師博訪參終曰非西無歸矣乃一乎是其所爲外不能知惟知其一擲脫世上事無公私小大猶本無者勇絕勇絕昨日忽命請素知識集謂曰明日我行請爲別眾固未信去明日復集候居士坐見曰未也時午幸報已而報午拱手曰往矣遂瞑夫文輔及三五武烈奠天地孝滅軀貞徇死撐拄宇宙皆一勇爾西道以勇基最世間如上事力萬萬至不可說不可說居士此力入其地矣我不敢知姑列頌言居士與予善亦有所說與其它雜言行悉非其至者其故不在此不足言初睹易牙作菩薩八萬四千淸涼法血刀一截彼岸達

書須溪經說後

須溪說佛書非果有世外異人語言其窮極變眩卽儒者自爲之後來者不知而思求之𨿽攻者亦然古人大心胸筆刀如莊周楞嚴皆曲士之魁雄雜說淵藪耳須溪深於禪諦每張吻及西竺語齒齦津津其於眞覺吾𨿽未敢保領在在當時固稱通四諦者晚爲此語翻縮回一步卽下以爲髙用拙作巧謀揜其平生將欺儒又欺佛也然佛豈可欺若使舌簧於外不心懴於冥冥者吾不信也此等小聰明吾曹常有之非不能發直不肎爾將誰欺小人不耐事口多老子莫怪

北禪雨花臺修造疏

南朝四百八十寺偉此旃休西尊百千萬億身徧於華蔵將圓小果敬扣大檀惟中吳之傑區有北禪之雄剎戴處士初焉啟築髙扇玄風陸司勲繼而卜居猶存勝號迨作五天之宅式爲四眾之依通閣觀堂荘嚴法像蛙池龍部竦動人天堂堂選佛之場妙妙臺宗之教允玆祕土宜彼靈棲故梵法主挺異於先朝而洽南洲標奇於昌代因雨花之偉迹剏布雁之廣堂𨿽壊空不免有常期然起廢不愁無喜捨願諸天之助力看不日以成之比花非空花由迦葉笑中飛下此雨乃天雨如法云地位分來廣結十方誰云一見曼陀羅曼殊沙乃至摩訶普共於繽紛善男子善女人如是功徳不容於思議

福濟觀造殿疏

福濟觀吳中眞境城市山林神仙殿呂祖道場人天眼目欲鼎新而革故望推已以及人載述前聞請垂仁鑑自有宋淳熈之際逮皇明正綂之間上下四百年興廢一再舉語其異迹殊勝羣山呂純陽跨鶴王省幹受方靈蹤赫赫陸道堅設齋葉竹居請頟法派綿綿仙風扇於寰中玄敎暢於方外然而物有成壊因壊而後爲成世有古今修今所以繼古昨以謝仙逸駕遂令回祿煽威𨿽玉石以俱焚固天人之相勝惟金玉無脛而走彼土木何地不生徧叩賢豪仰憑道力圬操墁匠操斧與吾羣立以須廩有粟嚢有錢願公一笑而捨莫道柴荒米貴古云明去暗來孔方兄若點頭公輸子便動手如雲集矣不日成之平空現蓬萊島出來忽地看洞庭湖飛到共拜無心昌老再沾有驗仙丹念念流通家家安樂

跋拙老書與李漢云後

古拙爲漢雲開方便門不知漢云後來踏著闗捩子麼若曽喫此一攧方信拙老元不曽說法也今二老俱已無而此公案尙存覽者悉知悉見有案無二老以吾觀之二老何嘗無而案何嘗有哉正徳二年月日在新河漢云曽侄孫文逺出示漫云

懷星堂集卷三十

