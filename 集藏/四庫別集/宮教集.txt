

欽定四庫全書

集部四

提要

宮教集十二卷

別集類三【宋】

臣等謹案宮教集十二卷宋崔惇禮撰惇禮有芻言已著錄焦竑國史經籍志載崔惇禮集二十卷其本久佚他家書目亦罕著於錄故厲鶚宋詩紀事不及惇禮之名惟永樂大典載有惇禮宮教集其詩文篇帙尙富大抵格律平正詞气暢達𨿽不能領新標異而周規折矩尺寸不逾前輩典型玆猶未墜未可等諸自鄶無譏謹采掇編次釐爲十有二卷第五卷

內有進重刪定呂祖謙所編文鑑札子一篇稱刪去增添別寫進呈云云考李心傳朝野雜記謂呂祖謙文鑑旣成近臣宻啟其失當乃命直院崔大雅更定增損去畱凡數十篇大雅者其弟惇詩字也朱子語類嘗論祖謙編錄文鑑事亦有崔惇詩刪定奏議之語是此札當出惇詩不出惇禮似乎永樂大典偶爾誤題然或惇詩刋定進呈惇禮代爲艸奏亦未可定今旣別無顯證姑仍其舊錄之而附著其舛互如右乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

宮教集卷一

宋崔惇禮撰賦五首

石湖賦

崔子問於石湖先生曰富貴人所願閒寂不可居位通顯者有洋洋之志處幽曠者懷戚戚之悲此人之常情也先生芥鐘鼎而不盼屣軒冕而若遺居無墻宇之飾而丘壑以爲樂家無珠玉之玩而泉石以爲資不已迂乎先生莞爾而笑曰子安知予之眞樂哉寓形宇宙間身世同浮萍吾常委心任去畱奚肯逐物而營營時乎見用則進而上紫防之掖一朝遇坎則退而歸石湖之耕方其餘之在紫防未嘗忘江湖之夢及其餘之耕石湖也益自覺公侯之輕蓋山林斯予之至樂而簮紱不能以攖情者也子嘗覽吾石湖之勝矣其地有殘墉故壘防岸長云彌迆延連繚曲幽深者越王之所城也東臨具區觀滄波之杳渺怒濤之軒轟風防浪楫出滅煙雲者防夷之所經也西傍越溪見吳王之臺想夫千軍萬馬銜枚潛渡黃金白璧之殿化而爲荒萊南連橫山北睇亞字城樓觀相望翼乎崢嶸其地勢奇古如此自越迨今千五百嵗霜露之所防翳狐貍之所竄處至於登臨之要則不得而擇其所我乃披天奧發地藏平夷土塗誅薙蕪荒抉萬象之偃蹇洗千古之淒涼築農圃湖山之觀聳碧城昆閬之丘岫幌納千峯之秀雲莊開萬壑之幽夜月兮嬉漁春風兮芳洲煙波兮鷗鷺適忘機之樂度雪橋兮魚聴拄杖之遊【皆園中名】至於水靜鵠立林幽鶴鳴漾湖光於幾席占山影於臺亭花粲粲以昌披木欣欣其敷榮菡萏兮十里瑯玕兮滿城其他幽芳奇觀間見層出又不可殫舉而悉名於是或命籃輿或漾輕舟或舒嘯以登臯或賦詩而臨流或掘云於嵲之頂或采月於澄之洲若乃浩蕩連空月華正中鑑秋毫於浮玉倒寒影於垂虹鼔棹踏松江之浪扣舷吟笠澤之風訪蒓鱸於漁父詰龍橘於江童此天下之至樂也其何得以加之崔子聞之曰先生樂哉矛頭淅米劍頭之炊不如枕流潄石脫富貴之危機翻手作云覆手作雨不如遺名絕俗與煙月爲侶先生樂哉𨿽然趨朝市者患於旣倦而不知歸入山林者失於固藏而不肯仕先生石湖之樂誠樂矣當如江上之淸風山中之明月欣然接之可以寓意而不可以畱意若曰抱其道而不施懷其材而不用必欲就閒逸樂幽隠爲將老之計此余所未取也於是作石湖招隠之歌歌曰淸且泚石湖之水髙嶄巖石湖之山湖之幽可釣可遊湖之側宜稼宜穡有美一人兮樂無涯朝出遊兮莫來歸曳杖兮吳臺維舟兮越溪念夫君兮淹畱葺蘭芷兮芳洲長松臥壑兮風颼飅深山紫玉兮光彩浮萬牛回首兮挽山丘五城一覩兮禮必優宜規明堂兮備前旒去來去來兮石湖不可以久畱

種松賦

崔子居山間種松於東岡之上地曠而平培土而宻築其殖之也若穉秧之挿其憂之也若嬰兒之育戢戢乎黃茅之底眇眇乎蒼岑之麓有客過而嘆曰勤矣子之種松也吾聞天施地生雨露則一艸木之長於松爲嗇經年僅益於毫末再嵗尙湮於蓬棘蓋屢補而莫齊或百枚而得一形如偃蓋兮待千嵗之久化爲茯苓兮由百嵗之積今子施種藝之功竭壅培之力以附土之寸根待干云於異日不其迂哉余曰噫嘻客之言過矣夫植之微者本必固長之吝者末必榮木有亟茂而先顚物有速蕃而驟零栽桃李者早華種楡栁者易陰柞薪析而愈盛樗�剪而還生然皆摧折於飛雪之後憔悴於嚴霜之辰隨寒暑以同化與糞壤以俱淪乃若松之茂也榦排風雷根裂崖石鱗蹙百丈髯蒼千尺其柯參天則鸞鳯棲其巓其肪入地則龍蛇伏其窟凜髙節兮四時不能易其操建大廈兮萬牛不得輕其力玆豈眾木之凡姿與夫百艸之弱質者所能比哉嗚呼在物固然於人亦爾殖徳者不貴其茍種學者匪圖其易濇禮義之華實毓性情之根柢養其小以成大蓄諸微而至著若曰名以暴集爲榮行以速成爲貴謂片善爲無益以寸長爲可棄是猶冀合抱之林而不養其拱把之時望十圍之木而不植於徑寸之際者也

閒居賦

丁亥之秋餘旣反闔待次若不與世相聞者作閒居賦云釋吏塵之鞅掌兮望吾廬而載旋野鶴脫於樊籠兮解病馬於編嗟余居何甚小兮聊復有此池園茍余意足有適兮豈必金穀與平泉余旣浸以成趣兮畫人事而與辧曰悠悠其莫往來兮壘柴門之蒼蘚朝吟蘆花之白雪兮暮數漁舟之靑煙時捫腹而徐行兮俄曳杖乎池邊魚識余之履聲兮唼蘋藻而不喧遲余步乎東疇兮彧嘉蔬之蔥蒨擷杞菊而將芋兮袖雨露之微忽長風之吹來兮閧萬栁之喧駢傾若相逾蹙若相鬭兮各獻狀而爭妍余矯首而徜徉兮欲飄飄而俱仙穆室處之晏娛兮樂圖書之舒捲耿靑燈而深語兮下潛幽而窮驚倦僕之僵屏兮鼾夜牀之對眠感晨雞之呼覺兮悵流光之易遷於是戄然而起起而歌曰嵗荏苒兮風露手種木兮今槃槃世我忘兮我寜忘世去來去來兮吾居不可久閒

大暑賦

盛夏之月龍宿明鶉火棲赤熛奮怒炎帝施威有客瞻翔陽之騰翥望火雲之燒空气郁陶兮蒸體汗淋漓兮沾裳乃授簡於崔子曰暑至此極矣抽子祕思騁子妍辭爲余賦之崔子曰唯唯昔者侯湛成章於晉代繁欽流詠於東都在隋有盧生之麗句於魏摛子建之奇詞仲宣仰庭槐而長嘯孔璋寓陶燭以興悲周人垂癉暑之詠明逺成苦熱之詩皆所以發騷人之妙思歌隆暑之歊戱者也且夫勾芒旣往祝融乃來紫纛丹幢左右從陪炎官熱屬前導後隨朱冠緹顏噓呵火維煽以烈焰奮以毒威禦燭龍以長驅兮駕火輪而飛馳前執衡使舉麾兮麗朱鳥而承旗環天地以爲鑪兮播造化於冶中運陰陽以爲炭兮爍萬物其猶銅采扶桑之髙燎兮熾中街之朱光溫風攪乎萬里兮气郁煙而迷空土潤溽以蒸熇兮時淟汨而蘊隆凝赤崒而聳嶽兮閃紅倐焉而驚虯丰隆盤旋而空鳴兮灝郊斐亹而復收於是陰壑煩寒谷焦冷泉沸冰天熇玉井煙合淩陰埃生西域消長積之雪北極無不釋之冰乘淸風而遊廣寒兮廣寒燠其增煩排閶闔而入淩兢兮淩兢翕焉如蒸天丁退聴以屏息兮旱魃健行而肆志飛亷噓以喘息兮吁號渴而欲斃丰山之神人心郁乎淸冷之宮姑射之仙子汗浹乎冰雪之體噫神焦與鬼爛兮彼將焉其逃避若乃層潭之府極深之淵毒陽激爍陰火潛然熺炭重燔吹炯九泉與日噴薄流耀揚焆朱緑煙要眇嬋娟河漢沸兮若煮川瀆湧兮如湯螭龍喘以鱗折兮鯤鯢躁而甲張長鯨嚇鰓以吐沫巨鰲暴骼而且僵沙石爲之熟爛水怪爲之糜揚虎蛟鉤虵遭鼎烹之毒象鹿狐貉有釡遊之傷馮夷陽侯渴死乎重淵之窟馬銜蝄蟓郁勃乎波濤之鄕至夫沈陽騰射散越山林赫然其暉齊攻錯陳原兮欲燎野兮欲焚木枯兮欲爇葉捲兮欲焦隆曦穿漏林無淸陰視萬木之結防猶火傘其迷雲良田坼而塵飛兮泥塗化而爲緹騂嗟空翔與陸走遭燖炰以飛奔鳥苦熱而不敢飛兮惟塌翼而浴泥牛喘甚於焚角兮徒使人而增悲猛獸垂鼻以吐气兮韓盧露舌而涎垂蠅晝飛以繁案兮蚋宵集而侵肌煩蟬咽以噪風兮風旣至其猶火鳴鳩應以呼雨兮雨不至而奚爲於是陸有交蓋河無行舟宵不明燭晝不逺遊食不飲渴衣不襲裘行者暍道而欲僕居者執熱而露頭負者澁旋而肩赬耘者膚裂而脂流走通衢兮如履乎身熱之阪上層巒兮如陟乎暘谷之丘單絺甚狐貉之燠當風有環鑪之憂冰臺風軒如坐乎溫室陰谷寒澗變而爲炎洲飲寒泉以禦渴兮渴不止欲化鯨而吞海气噓吸以祛躁兮躁之極思淩雲而上天佩壬甲之靈符兮於煩懷其奚益食鼷鼠之寒脯兮𨿽萬斤爲徒然又安可責效於抱朴不可熱之藥而服飛雪之散與夫元冰之丸者哉此少陵所以願作冷秋菇昌黎所以思欲羾寒門袁紹所以有避暑之飲傅咸所以開感涼之尊者也詞未竟客躍然而前曰子賦暑至矣讀之若坐火井而居炭谷遊焦溪而沐湯泉有可以淸暑者得聞其說乎崔子曰大冥之墟孤相生焉下瞰冰淵之湄上直寒涯之巓左當風谷右臨雲谿遡九秋之驚颷凋三冬之寒威零雪積其根霏霜封其枝神泉潄其沈淸露潤其皮此蓋木之淸泠而寒潔者也於是翦寒柯剖孤莖匠石運斤師襄均聲寒水之玉以爲徽冰蠶之絲以爲水精之珥以爲防精冰之金以爲懸爾乃歌南風之古曲奏綠水之淸音迸流泉之幽韻動積雪之悲吟弄羽則紅雲含霜叩商則烈日成霖躍流魚於澄淵舞鸑鷟於庭陰此聲音之至淸也可以淸暑乎客曰未可也崔子曰虛堂淸室涼軒寒館含寒露以植臺迎淸風而立觀月牖對晃風櫺蕭疏左峙冰山右直雪宮暌罛庨豁閒敞開通危樓郁其將起遂淩虛而上躋鳥騰翅於甍標咸乘風而欲飛齊獸口以湧霤時梗槪於滮池軼星辰於大半垂云回帶於棼楣伏櫺檻以俯聽聞雷霆之霍揮消霧埃於中天集微涼之澄淸問素娥若有答察云師之所凴上飛闥而仰觀正瑤光與玊繩爾乃躡露舄開云扄鳯簫吟鼉皷鳴攀井幹之嵼登延閣之岧嶤引雄風於洞穴植仙掌於良宵拂琉璃之珍簟弄明月之圓綃動颼飅於翠帳散霏微於綺寮曜冰槊而發霜硎冩詩人之風騷詠楚臺披襟之語歌漢宮大風之謡此宮室之至淸也可以淸暑乎客曰未可也崔子曰雕胡之飯錦帶之羮霜蓄之茹露葵之英藕菇蒲筍間之香芹銀絲鱠鯽散雪飛硎筯以冰犀盤以水精庖霜淅玉滿坐風生汲冷漬穱其淸如冰攜防籃於中園掇槐葉於髙枝糅桄木之玉屑和寒滓兮與俱乃使元冥適咸蓐收調辛味兼芍藥施和旣醇色碧鮮以照筯相香飯以苞蘆經齒冷以嚼雪人爭勸於投珠志欲隨於騕褭暇則飲夫屠酥獻君王之寒殿薦開冰之淸壺乃若盧橘熟素柰成陸采檎桃淵摘芡菱林珍水實錯雜扶檠浮甘於寒水沈朱李於淸泉食曹林之新梅擘太華之芳蓮壺盛甘醴之液坐列飲中之仙環曲池以流杯如長鯨之吸川及其至也酒罷更闌風畱月軒試谷簾之絕品破龍焙之香團湯發云腴之釅盞浮花乳之圓濺七甌之輕雪兩腋淒其生寒此飲食之至淸也可以淸暑乎客曰未可也崔子曰洞庭長湖洪波翻瀾長江會宗六月不暄溟漭渺沔汗汗沺沺卽之無窮察之無邊駭浪瀑灑驚濤飛湍崩雲屑雨蕩日連天雷奔電激鼓作砯巖望之者使人毛髮聳立心悸而膽寒爾乃命水客泛輕舟齊栧妓發棹謳奏淮南度陽阿篙工唱楫師和鞭蝄蜽憚蛟螭罨翡翠斬黿鼉戮水豹殄鱗族招白鷴下髙鵠然後乘勁風掲百尺溯洄沿流千里一息訪乎鮫人之居入乎淵客之室造乎江妃之館追乎海童之迹擊長楫於中江想萍實之復形訪蓬萊之淸居思漢武之所經臨澄流而沾襟弔屈原與靈胥而又昧潛險捜瑰奇摸瑇瑁捫觜蠵剖明月之胎珠濯夜光之流離若乃浮情博覽忘夕宵歸渾星辰而涵泳俯仰與之俱迷觀藍田之出月吐元珠於淵驪防千尋之縞練堆萬頃之琉璃此遊樂之至淸也可以淸暑乎客曰未可也然淒涼之色已動於眉宇之間崔子又從而言曰丘壑之勝林泉之奇南山之巓北山之�有風月以爲助有雲煙以相隨有鴻鳥以爲侶有田園以時耔有魚釣以自適有琴書以自怡木欣欣而帷成泉涓涓而練飛淸風颯其來臨幽鶴乘而下之爾乃漱白石枕流泉傲睨乎風塵之表笑談乎溪壑之間居水中以築室葺荷蓋以爲房啟蕙帳兮松闗繚瑯玕兮成堂琢寒犀兮爲鎭緝薜荔兮爲裳飲蒼岑之玉醴防白水以爲漿羞玉芝以療饑餐沆瀣而爲糧紉緑芰以爲佩又綴之以蕙纕於是或命巾車或漾輕舟或窈窕以尋壑或﨑嶇而經丘或采蕨於崇岡或緡魚於淸流或濯纓於滄浪或開襟於山樓或皷琴以自娯或彈鋏而悲謳或脫帽以縱適或杖藜以遨遊或掘云於嵽嵲之岑或采月於澄之洲此山林之至淸也可以淸暑乎客曰善吾之願也崔子曰善則善矣而未大也請爲子言夫淸暑之大方今聖天子在上灑掃宇宙淸寜乾坤仁風惠气劘刷上下無嚴威虐焰之刑以爍民之肌膚故其民漻然休然相安以生無星火疾馳之令以驚民之耳目故其民蕭然怡然相嬉以寜無竭源涸澤焦熬峻急之徵故其民得以潤澤其家室無蹈湯赴火汗肌浹膚之役故其民皆得逍遙於田裏恩同祥風翺徳與和气遊蒸而爲淸氛防而爲泠風垂髫戴白無小大無逺近蕭蕭乎如遊淸涼之境太淸之世不知暑之爲暑也若乃渠魁元惡肆厥暴怒斵斮屠剔膏流節離之毒日作而人不得全其形體焚拆抵掎脇驅迫逐之禍日興而人不得集其族類凡厥烝民莫不沸湧灼爛號呼驚蹈無有救止羣望而赴愬皇帝於是丕降霖雨雷厲風行天戈所麾咸順使令舊染之俗攸䢐之民徒奮袒呼壺漿以迎慰望云於大旱釋徯蘇於羣情救之火穽置之安平淸暑之道不其大哉客聞之離席而前拱手而立再拜稽首霍然暑退

苦寒賦

日在斗嵗將闌陰風怒愁雲繁有廣寒先生問於淸虛子曰吾觀子憂色無乃畏此苦寒乎予曰然先生曰吾以冰肌之質遊姑射之山飲吸乎風露之冷綽約乎雪月之間吾居於此不知其年而子獨以爲難於是淸虛子對曰皇天平分爲四時兮寒暑運而相推春陽舒而花披兮夏風漻而云奇秋漢回以髙潔兮夜月淸而流輝惟窮冬之禦冷兮重陰積而慘淒故傅寓興於雅賦昌黎發詠於新詩張生陳冰澗之句阮子形凍海之辭梁臣寓直廬而發嘆陸云當嵗莫而興悲斯皆苦寒之防畏寒之威先生誇物外之髙忘人間之累謂寒爲不足畏玆非余之所敢知先生聞之避席而起逡巡而言曰子之言是矣請子爲我賦之淸虛子曰可嚴霜夜結寒云晝起驚飈攪乎宇宙兮蕭條亙乎萬里烏蟾藏而寒輝兮雨雪飄而不止河漢沍而不流兮天地結而凝閉於是焦溪涸溫泉冰火井滅湯谷凝沸潭無湧炎風不興死蛟螭於窟穴兮僵虎豹於林坰六龍冰而脫髯兮熒惑隠而喪精莫不血凍兮指不拈气藏兮唇莫收肌膚皴而生甲兮衣被冷而如流朱火靑而光防兮蘭膏凝而煙浮擁鑪猶坐雪之冷兮重襟有懷冰之愁嗟顓防之酷烈兮夫與我其何讐意燭龍吹於雁門兮又疑白鶴語於南州𨿽挾纊之言不足使楚人暖兮縱賜袍之惠何以解範叔之憂若乃孝子臥冰書生映雪意𨿽勤而不倦覩此寒而爲輟洛生方擁被以沈吟兮宋人亦手而拆裂裸壤變爲垂繒之俗兮華淸不知探湯之熱峻肩添詩客之思墮指凜三軍之節我乃張重幄處溫室衣狐裘坐熊席盛獸炭之春紅酌羔羊之瓊液擷粉萼於新梅鱠銀絲於鮮鯽侑以郢客陽春之曲吹以鄒谷變寒之律先生於是懣然而服乃浩然而狂歌歌曰嵗雲暮兮風怒狂雨雪飄兮云滄浪烏蟾畏威兮爲韜光地坼裂兮鱗甲張蛟螭潛兮虎豹僵溫泉火井兮爲淒涼江漢凝沍兮波不揚又歌曰燎薫鑪兮陽和擁獸炭兮春多攜佳人兮鳴玉珂酌桂酒兮朱顏酡一杯相屬君當歌有酒不飲兮柰寒何

欽定四庫全書

宮教集卷二

宋崔惇禮撰五言古詩七首

次韻張伯子餉柑

儒官窓戶寒恇怯日出光獨冷不可耐大杓傾鵝黃洞庭隔煙波忽驚風露香開門問誰與知君念荒涼芳包照盤新硬句摩天揚山中千頭奴丹黃麗秋陽騷人巧采摘燦燦簡冊方君詩追古作語壯韻轉彊屬和郢中人凋零不成行臨風詠玉臺噀霧開蜜房殷勤此珍餽玩味媿莫當但酌潘公醽一舉累十觴

對竹有感

庭前抱節君五年不見汝去時雙玉槊枝葉稀可數歸來兒孫多已滿寸金土竹盛人凋零攀枝淚如雨

還孟郎中詩卷用元韻

吟哦兩夫子濯濯春月栁金石相擊撞論文自爲友我欲和陽春髙調不容口披玩若爲稱朝酣玉臺酒富貴邯鄲夣齒髮金城栁附炎非吾事因心卽我友得意自忘言咸脢豈滕口幸有君子交淡成非醴酒

嚴子文用範至能韻見贈再和

燈花昨夜喜詩成果符吉長跪讀新詩繡筵鳴寶瑟天公怪多取未老雪滿櫛出門會臞仙戴笠卓午日我無作詩工而許編杜帙珷玞混圭璋蓬艾間粟秫鷗社媿相從敬行順風膝

前用吉字韻問嚴子文疾再和問疾之詩不工甚矣旣辱和章又承用吉字韻爲貺率爾繼作敬問起居公自謂平生不服溫劑此寡欲之驗也何恙不愈詩以見意

日來間何闊坐見月初吉欲往扣齋扉政恐勞取瑟聞公淸淨緣巧笑卻銀櫛露骨秀寒松烘暘咽暖日鐘乳無千兩牙籖堆萬帙愛詩屢忘餐愛酒勤種秫心安身自輕卻老非牛膝

再訊問嚴子文疾

淸心止淵水養性順杞栁不信造物兒能妨莫逆友我當誦七發瀾翻傾辯口據幾遂霍然何辭未能酒

七言古詩三首

泊福山港

我舟欲渡風伯嗔捲帆夜泊滄江津江聲拍枕冷不寐起防河漢無纎塵須臾風定水波伏江妃湧起明月輪舩頭把酒問明月丘枌社難忘情狼山咫尺望可到一水隔我三家村明月問之寂無語寒光耿耿如相親明朝轉柂好風色月暈北開箕有靈

喜晴

我貧可厭回腸煎負郭近有桑麻田入春十日九霪雨夜聽瀧瀧愁不眠雨師欺壓春無力勾引頑陰朝復夕丹杏夭桃凍不開來牛去馬昏無色曉來鼓舞耕桑民長天洗淨淸無雲羲和鞭日從海底照出浩蕩郊原春呼兒買酒聚笑語門前且無吏呼怒今年麥飯滑流匙更趂新蠶理襦袴江頭煙樹晚戎戎江南嬰筍春事丰我亦行拋簮綬去飽帆西上趂東風

九日

虎踞城邊九日臺前年黃花何盛哉去年今日瀬陽山三徑荒蕪手自刪今年到此百愁有物情攺盡花依舊花不能言心自知嚼蘂徘徊淚盈袖黃花時節年年好我生浩蕩何時了櫛沐從教飽風雨只恐飄零人易老客中霜風吹我衣隴頭白雲呼我歸江湖僻處好歸隱月上三更聞子規

五言律詩十一首

送梁倅二首

盛徳宜時用屏星久此畱中和凝秬鬯溫潤瑩天球太府多材會淸名萬口流亨塗應好在端的上瀛洲一尉千官底公無勢位分門墻時與進道義得親燻去矣難畱佩時哉盍致君南風秣陵路徵斾捲行雲

喜晴

頑云收四野皎日麗千門水響魚龍落云髙鸛鶴翻近陽書幌暖繞室篆煙昏擬欲尋春去梅花水際村

過三塔

妙墨人間寶千金紙上鷖頻來湖上寺三復柱間題鶴化辭遼海鴻飛印雪泥人豪今不見凝佇夕陽西

固城湖

舟泊楚城下當風十頃灣涼生冰鑑面人在玉壺間隱見云端樹低昻枕上山江湖有如此一笑白鷗閒

東壩

前夜湖山月今朝瀬水船飄零良自苦浩蕩有誰憐云合前村雨風收別浦煙乘涼趣歸櫂咫尺是金淵

客枕

客枕愁無寐悠悠夜未分誰同對牀雨惟想太行雲黃犬行應健飛鴻過亦勤如何萬金信別久寂無聞

邵智卿挽章

列宿郎官帳髙風隱士廬嵗寒知勁栢日暮厭輕車徳齒周三老身名漢二疏回頭八男子玉立照堦除【公三子五孫】

未識嵇中散聞詩孔伯魚謂當從幾杖何意作丘墟有道齊生死無心任捲舒斯人吾不見遺恨淚沾裾

趙提官挽章【子直尊人】

典型前軰近問學古人深有道秪藏韞無言自陸沈憂民空白首愛主只丹心逺矣平生志松風掃墓林誠身古君子耆徳老先生言行純無玷經書富滿籯蘭堦羣玊秀桂苑一枝榮有後誰公比文盟壓世英

七言律詩三十首

九月二十九日邇英開講忝預末班講退小集玉堂之廬卽畱宿直因賦唐律呈諸講官

五云扶輦下淸廂寶帙初開第一章

旋捲班聨回廣殿稍畱笑語萃公堂紫霄近侍連鑣過黃髮元臣照座光顧我自慚陪勝會酒淸人散臥斜陽

殿廬紀懷敬用右史舍人韻

官栁陰陰密著行飛來黃鳥忽成雙身沾仙露香猶在眼飽珍羞賜卽扛酒量不多容我醒詩魔無柰得君降官閒睡足春風幕紅日三竿防上牕

東宮壽章

恭遇皇太子殿下彌月屆辰前星炳耀紀佳祥於甲觀溢喜气於東朝某夙荷眷知屬居蕃屏逢昌辰而有喜陪賀列以無階敢伸重潤之章用祝無疆之算

少陽騰耀毓靑宮玉裕淵衝穆睟容主鬯克承宸極重問安勤致寢門恭溫文齒冑全三善暉潤登歌備四重幼海光浮天序永珠源衮衮日朝宗

吹銅和气集佳祥鬱鬱蔥蔥震色蒼山嶽東明開寶禁星辰南極注瑤觴龍樓照日浮秋曉象輅朝天馥禦香分土莫陪班賀末詠歌惟祝壽無疆

至淸口聞水閱甚盛邊人言辛巳歲敵騎逼淮劉信叔軍南岸欲載神勁弩至中流射之求數舟不可得今戰艦之盛前未有也因成四韻

曉日旌旗錦滿川阿童初試漢樓船露橈天與神機祕撃楫人同壯志堅行恐黃河冰可渡已聞靑海箭先傳佛貍莫夣淮邊樹防攬長蛟下沒淵

題婺州仁風堂寄韓侍郎

丹扆憂勤徳意通使君元侍玉皇宮親傳天上舜琴曲散作人間莊籟風已喜淸微消滯郁亦知委曲到鰥窮騷人休復雌雄問千里而今樂事同

公餘燕寢但凝香稍退朝來鴈鶩行政譽已爭銅嶺峻恩波仍帶繡川長未應尙布春風詔會許重賡夏日章皎皎東陽嘉話在到公端類發天藏

江行迓憲使遇風

星使乘槎勢若飛微官奔走遂忘危扁舟掀舞身如葉短棹欹斜命綴絲亂眼雲山疑醉夣拍天波浪意蛟螭西風送我歸漁浦落日銜山未晚炊

次韻孫撫幹二首

疏狂自許次公醒冷淡無勞沸玉笙滿屋文章天下樂多情燈火夜深明交情問我何淸苦世路愁人已飽更好趂東風動行色瀬陽煙雨趣春耕

繞幾黃雲爇水沈得詩閒讀契余心文章叔夜廣陵散句法武侯梁甫吟且喜空嚢收趙璧不慙擊壌混唐音請君便入鷗鳴社飯顆相從始自今

次陸倅韻三首

欲將從事到靑州酩酊鄕中便可侯此樂正須君領略疏狂還許我追逰一年好處都能幾四序難並去莫畱痛飲且圖連夜醉淸歡何必錦纒頭

暖煙和气滿西州載酒當輕萬戶侯官事不知何日了風光宜及早春逰簿書叢裏偸閒去景物妍時到處畱莫被虛名苦拘束野梅官栁暗江頭

文章光艷壓蘇州照乘何勞詫魏侯鳩杖欲尋江左勝鷗盟相約社中逰嚢空自喜陶朱得詩拙還因杜集畱把玩日吟心似醉定須論月廢梳頭

再次韻一首

催花腰鼓徹涼州午枕驚回蟻夢侯賴有江山余古意可教詩酒負春逰登亭舉酒休論晉借筯成功合繼畱慷慨浩歌風日暖萬山佳處接吳頭

和沈商卿

一官奔走倦幽尋來向江山好處吟過眼風光花又落闗情勲業鏡頻侵到頭春事都無幾飛蓋長郊早趂今鷗鳥莫驚車馬過我來搜句亦無心

和章冠之

光陰轉眼去如飛閙過淸逰正及時春事到今難著語鳥聲無柰只催詩日烘花气侵軒戶風晃江光入酒巵回意總將西子防對山終日未成癡【時冠之有只欠蛾眉把屈巵之句】

狼山

裹了靑衫簮了纓此身便是一浮萍五年客路春風熟千里鄕闗夜月明華鶴歸來驚物變白狼依舊逼人淸山中老宿爭迎我輯杖相呼問甲庚

山

當年王气擁神州衮衮朝宗此地由自昔好山猶故色只今淸泗漫安流蒼煙鎖合神仙府宿蘚封深魍魎囚病眼不堪重北望西風揮淚下扁舟

逰山

舟行十日困拘拳到此登臨意气掀山斷蜂腰盤漢表水分燕尾入淮門石埋萬古英豪筆洞鎖千年魍魎魂懷昔感今無限意夕陽人去亂鵶翻

何家港捨舟步至新河口

潮來白浪捲平沙漸見菇蒲沒兩涯會欲燃犀鞭魍魎可能結网羨鱨鯋三千水擊鵾鵬上百萬軍行將士嘩驚嘆漁人何活計扁舟掀舞寄全家

聞嚴子文納妾孟守有詩輙次韻

春市笙歌興已闌儒宮牢落分投閒不知列屋傾城蔡自笑微官系觸蠻赤腳有年供侍側靑鸞無夢到人間傳聞謫墮行雲侶想象髙唐鬢欲斑

挽太尉王權章

將軍名字著華戎露甲曽收不戰功馬革裹屍忠貫日虎頭食肉气如虹云屯欲倚金城重星隕俄驚玉帳空好象祁連築新塜鼓鼙遺恨意何窮

七言絕句二十首

送芋酥與宿齋三學士

酥盤薦酒迎春壽芋火談禪數夜更云腳四垂天欲雪爲君兩計破愁城

何家港捨舟步至新河口

夾岸蘆蒿障日防拍堤波浪濺人衣隔江喚得漁船過貫栁雙鱸自買歸

郭公勾喚鰣浮水閒客招要鷗上灘岸斷溪橫人不到樹頭依約見桅竿【江岸有鳥名郭公漁人云此鳥一叫則鰣魚出】

北岸行人南岸山去年人在亂山間山如相識須相笑底事區區未得閒【余去冬行東陽下蜀】

狼山

日日懷歸今得歸舊時風物未全非江邊鷗鳥應相笑底事塵埃滿客衣

貪戀防官未得閒二年鄕夢繞狼山如今眞个山中去不是尋常杳靄間

行擕三尺虎臂杖歸飲十分魚枕蕉飲罷招船歌一曲馮夷亦合泣潛綃

夜靜無風水自波隔江燈火數陵坡消樽不屬今宵事柰此一江明月何

五載龍蟠虎踞間峯頭日月望狼山歸來筋力猶彊健野屐登臨莫厭艱

題得妙亭

行見山橫坐見縱山隨意好日無窮朝來爽气誰能防渾在先生隱幾中

探潮閣

天畱孤巘岌靑防約束淮流入汴京往事不堪回首望倚欄斜日防潮生

題避俗軒

地僻便知城市隔心淸自愛水雲閒障塵不用西風扇香篆溟蒙正下闗

題汗靑軒

地禁官淸靜不嘩日長時試小團茶一生只用如椽筆細爲君王紀正邪

大閱回馬口號

前驅小隊立元戎一防臺星喜气濃凱奏歸來鈴閣靜精神端已折遐衝

蕓香亭

竹間當日一亭幽瀹茗焚香向此畱丹碧只今俱化出獨來戀戀憶前遊

密雲亭

落花揺曳水溶溶金現兜綿世界容只恐水流云不見桃源歸路卻無蹤

傲霜亭

霜風吹慘入園林零落堦前滿地金賴有翠蕤堪采摘伴人猶守嵗寒心

丁亥嵗予畱建康夢登大橋仰視霄漢有金書閣字北斗落落布列其側昨夕夜直坐石渠橋忽見七星低昻正倚祕閣而金書大字儼然夢中所見信知世事皆有定分非偶然也

祕宇涵風寒淰淰虛廊侵月靜防防寶章玉座神深地應想誰何防百靈

靑防風露飛檐外黃道星辰企翼邊獨倚梧陰心自省十年淸夢故依然

枕上

輾轉孤燈夢不成念家憂國總闗情月明定到棠梨上時有啁嘈格磔聲

欽定四庫全書

宮教集卷三

宋崔惇禮撰樂章

太祖皇帝師次陳橋受天命協人情爲聖皇武

聖皇武憺顯幽震逾恭翼防周帝下顧民噢咻糜沸鼎泛橫流否其復飛龍秋挽天弧建神矛振汨陳遏防劉漭然施鴻祐休熯以濡羸者瘳禦皇極凝前旒徧臚歡蕩岱丘

右聖皇武二十二句

劉鋹僭號嶺南虐其民潘美伐之俘以獻爲猛虎攫

猛虎攫噬海隅跨嶠綿嶺環爲鑪流膏解節民畢屠帝怒惠顧思往蘇授以虣將施天誅長驅無垠抵其郛手援炎歊吹以濡長纓系頸來累累撐骸膾肉窮凶徒觀城告社咸嗟歔

右猛虎攫二十句

李煜不朝伐之煜降江南平爲震雷薄矣

震雷薄矣胡蠅之營彌江負淮隩天險矣寧曰我盡臣度肅恭威靈宇宙混同一方阻皇明建靈旗下巨舳震威而懷靡事戕戮王師如翰至則速風漰雷磕奄其覆哀哀逆儔維喙乞降欙車靑蓋朝帝鄕妖氛殺翳旋披攘膏痿腥防徳澤滂凱旋金聲奏洋洋煇燿萬國俱向方

右震雷薄矣二十八句

歌詞十四首

太白逺遊

太白逺遊者崔惇禮所作也太白在天寶間當髙力士楊國忠之徒用事不能俛首以同俗浮游四方浪迹自肆詠歌之際類多托配仙人與俱防戱周曆天下放意寥廓無所不至太白豈無意於世者憂思憤郁假以自適其屈原逺逰之意歟惇禮逰當塗弔靑山之墓因集其言櫽括爲楚詞命曰太白逺逰云

人間不可以托兮【悲淸秋】信長風而云行【逰泰山】浩漫其將何之兮【尋範居士】悵飄忽而䢐徵【淮陰書懷】天生材以有用兮【將進酒】思逢時而經綸【梁甫吟】苦恩疎而媒勞兮【答裴侍禦】坐長嘆以撫膺【蜀道難】雞聚族以爭食兮鳯孤飛而無鄰【鳴臯歌】璚艸隱於深谷兮層丘蔽以蒼榛【古風】驊驑拳局而不得食兮蹇驢得志以鳴春【答友人】蝘蜓嘲龍兮魚目混珍嫫母衣錦兮西施負薪【鳴臯歌】世道有此翻覆兮【感秋】誰察余之堅貞【雪讒】塊獨處此幽黙兮【鳴臯歌】乃龜息而虯蟠【孟少府書】不曠蕩以縱適兮何拘攣以守常【大鵬賦】將倚劍乎天外兮欲掛弓於扶桑【孟少府書】以倥傯而爲巢兮以虛無而爲場【大鵬賦】運以大風之舉兮假以摩天之翔【楊右相書】前期浩乎漫漫兮【敬亭山】浮四海而橫八荒【孟少府書】赤玉舄以東上兮煙蒼蒼其逢山【古風】逢羽人於天門兮方曈好其容顏遺我書以鳥迹兮讀不閒而三嘆【逰泰山】偶然值乎靑童兮緑發雙雙其雲鬟笑我學仙之晚兮蹉跎凋乎朱顏【逰泰山】玉女飄飄而下兮遺我以流霞之杯稽首拜而自媿兮棄世何其悠哉【逰泰山】隨風恣其飄揚兮【古風】不知東走之迷【贈範金卿】忽撫己而自笑兮【古風】問南登之路岐【灞陵行】采奼女於江華兮收河車於淸溪【送權十一】臥香鑪以飡霞兮【書懷】窺石鏡而心淸遙見仙人於防云兮把芙蓉於玉京期汗漫於九垓兮接盧敖於太淸【廬山謡】乘興任夫所適兮【敍舊】鳴騶忽其西馳【送劉副使】栽若木於西海兮【上云樂】采瓊蘂乎昆山【古風】揖叔卿於雲臺兮恍惚淩乎紫冥【古風】飲玉漿於丹丘兮備灑掃以明星【西嶽雲臺歌】赤松借予以白鹿兮挾兩龍以相從【古風】傳祕訣於韓眾兮精誠與夫天通【登天柱石】西上旣窮其登攀兮【登太皇峯】雲飄然而無心【酬王司馬】八極可以神遊兮賦大鵬於北溟激三千以崛起兮向九萬而迅徵【大鵬賦】訪廣成於至道兮聞大塊之幽居掇珠於赤水兮天下不知其所如【大獵】登雲霄以直上兮【南軒松】入無窮而遺形【登天柱石】騎日月而羽化兮翼鴛鸞而云行【敬亭山】出宇宙之寥廓兮【孟少府】羾閶闔之崢嶸【大鵬賦】戴長云之河車兮【飛龍引】十二樓與五城【書懷】登眞朝於玉皇兮【贈從弟】賜瓊漿以玉杯【古風】聽天語之察察兮【明堂賦】廓如雲而天開【葉和尙贊】天地同乎枯槁兮【宋少府】生世如乎轉蓬【效古】君子化爲猿鶴兮小人或爲沙虫【古風】營營爲何所求兮雞鳴趨乎四闗【古風】十步而九太行兮【望瓦屋山】世路多乎險艱【古風】傳其語以銘骨兮【古風】永願辭於人間【望廬山】忽魂悸以魄動兮【遊天姥】卽歸路而長嘆【獻當塗宰】轉天車於六龍兮【贈裴十七】云駢下而飄翩【春日行】風爲馬兮霓爲裳【逰天姥】靡星旃兮【大臘賦】逥鸞車【逰天姥】燭龍銜光以照物兮列缺揮鞭而啟途歘翳景以橫翥兮逆髙天以下垂【大鵬賦】望四海兮何漫漫【古風】長相思兮在長安【長相思】復長劍而歸來兮【寄丹丘子】謁九重之天門【贈從弟】白日照吾之精誠兮【梁甫吟】效剖膽而輸肝【行路難】吐崢嶸之髙論兮開浩蕩之奇言【大鵬賦】所謂代馬不思乎越兮越禽不戀乎燕【古風】流波思其舊浦兮落葉墜於本根者也【謝赴行在表】

太白招魂

太白招魂者崔惇禮所作也惇禮旣作逺逰又念太白自知不容於時益傲放不羈以自昏穢時無宋玉不能作招魂之辭以復其精神而風其上徒於詠歌之際外陳四方之惡內述長安之盛憂時愛主有屈原大招之遺風吁其悲夫因集其言櫽括爲些語謂之太白招魂云

子爲謫仙兮【憶賀監】薄逰人間【送張祖序】傲岸不諧兮【答友人】世路艱難【古風】折芳洲之瑤華兮【寄情人】采瓊蘂入乎昆山【古風】愁長安之不見兮【登鳯凰臺】坐拂劍而長嘆【送竇司馬】魂一去而欲斷兮與春風而飄揚【惜餘春賦】飄揚其竟何托兮【古風】造化爲之悲傷【古風】於是帝命巫陽【招魂辭】若有一人【愁陽春賦】神气黯然【恨賦】精魂飛散【李長史書】遲爾歸旋【送二季】乃下招曰魂兮歸徠無東無西無南無北些【大招辭】碧海之東長鯨濆湧不可以渉些【古有所思】揚波噴云蔽天鬐鬛些【古風】齒若雪山掛骨於其間些【公無渡河】歸徠【招魂辭】去無還些【逺別離】魂兮無南【招魂辭】南山白額窮奇防貒些牙若劍錯鬛如叢竿些口吞殳鋋目極槍櫓些【大獵賦】歸徠【招魂辭】飼豺虎些【古風】魂兮無西【招魂辭】西當太白橫絕峩嵋些地崩山摧天梯鉤連些崢嶸崔嵬朝虎夕蛇些磨牙吮血殺人如麻些【蜀道難】歸徠【招魂辭】行路難些【樂府】魂兮無北【招魂辭】北緣太行嶝道峻盤些馬足蹶側車輪摧岡些气毒劍防嚴風裂裳些【北上行】歸徠【招魂辭】北上苦些【北上行】魂兮歸來君無上天些【招魂辭】天鼓砰訇雷震帝旁些投壺玉女笑開電光些風雨之起倏爍晦冥些【梁父吟】犬吠九闗殺人以憤其精魂些【書情】歸徠【招魂辭】天路何因些【酬崔司戶】魂兮歸徠君無下此幽都些【招魂辭】閉影潛魂【恨賦】遺迹九泉些【望瓦屋山】劍輪湯鑊猛火熾然些【大鐘銘】疑山炎昆苦海滔天些【尊勝幢頌】歸徠【招魂辭】保吾生些【秋賦】魂兮歸徠【招魂辭】還故鄕些【古風】髙樓甲第連靑山些【南都行】飛楹磊砢栱夤緣些云楣橫綺桷攢欒些皓壁晝朗朱甍鮮些【明堂賦】金窓繡戶朱箔懸些【散花樓】魂兮歸徠【招魂辭】列珍羞些【汪氏別集】月光素盤飯雕胡些【宿苟媼家】魯酒琥珀紫錦魚些【酬中都小吏】白酒新熟黃雞肥些【別兒童】山盤秋蔬薦霜梨些【尋範居士】吳鹽如花皎白雪些玉盤楊梅爲君設些【梁園吟】魂兮歸徠【招魂辭】恣歡謔些【將進酒】南國美人芙蓉灼灼些【古風】洛浦宓妃飄飄飛雪些【感春】長幹吳兒艷星月些【趙女辭】西施東鄰秀蛾眉些【效古】一笑雙璧歌千金些【古風】瑯玕綺食鴛鴦衾些【寄逺】博山鑪中香火沈些【陽叛兒】魂兮歸徠【招魂辭】醉壺觴些【早春】靑娥對燭儼成行些【贈江夏太守】玉童兩兩吹紫笙些【古風】佳人當牕彈鳴箏些【春日】玉壺美酒淸若空些看朱成碧顏始紅些【前有樽酒】連呼五白行六博些【梁園吟】赤雞白狗賭梨栗些【行路難】半酣呼鷹揮鳴鞘些【行行且遊獵】金鞍龍馬花雪毛些霜劍切玉明珠袍些【白馬篇】魂兮歸徠【招魂辭】入長安些【東巡歌】淸都玉樹瑤臺春些【擬古】萬姓聚舞歌太平些【春日行】伐鼔槌鐘啟重城些日照萬戶簮裾明些騎吹颯沓引公卿些【鼔吹入朝曲】白日紫暉運權衡些【古風】倒海淩山索月采蓀些【書情】文質炳煥羅星旻些【古風】魂兮歸徠【招魂辭】樂不可言些【飛龍引】亂日長相思兮在長安絡緯秋啼兮金井欄【長相思】望夫君兮安極我沈吟兮嘆息【劍歌賦】懷洞庭兮悲瀟湘【惜餘春賦】把瑤艸兮思何堪念佳期兮莫展每爲恨兮不淺【同上】荷花落兮江色秋秋風嫋嫋夜悠悠【悲淸秋賦】魂兮歸徠【招魂辭】謝逺遊【江上秋懷】

九序

九序者崔惇禮所作也惇禮居江東江東之民好祠信鬼有楚之遺風歌樂鼓舞獨無楚人淒惋之詞以侑祀事因訪其地作爲九序之歌上以陳事神之敬下以見修身行己之志云

春日兮繁鮮車闐闐兮句曲天縆瑟兮拊鼓滿芳菲兮瓊筵朝霞爲羞兮沆瀣爲醴瑤華玉饌兮錯雜而陳前靈之來兮赤城空駕白鶴兮禦淸風羣仙從兮哆哆云晻曖兮車隆隆靈之去兮返太淸騎日月兮朝紫皇下視九州兮塵泱茫五嶽俎豆兮四溟杯觴制瓊琚兮余衣集芳蓀兮余裳荷佩兮離離蘭旌兮揚揚欲往從兮未得望夫君兮彷忀

正曜

若有人兮水中央魚鱗衣兮白蜺裳荃橈兮桂旗欲女迎兮風薄之神之駕兮兩龍驂白黿兮蛟螭從朝余陟兮三山夕濟兮牛渚神不來兮夷猶使我心兮苦復苦濯纓兮姑溪結佩兮采石誠不已兮幽通信不墜兮物格若有臨兮風颾颾作莫雨兮愁江臯神交兮意接來不言兮去無迹倐雨歇兮云收山靑靑兮水悠悠

華陽洞天

云冥冥兮疊嶂君獨立兮山之上石嶝險兮水道寒思夫君兮未敢言無言兮皇皇山阿之人兮告我以不難木樛蔚兮下俯石避礙兮行旁余冠兮巍巍余步兮逶遲俛首非吾之願兮斜徑其將安之朝騁望兮昭亭夕宿兮雙溪网蕙茝兮爲蓋葺蓀蘅兮爲車欲騰駕兮髙翔恍導余兮上隮掲北鬥兮奠椒漿簸南箕兮羞瓊蘂靈欣欣兮顧余亶正直兮爲神予

中水府

泛泛兮吾舟沛吾乘兮東流東流兮何之有美人兮天一涯煙杳杳兮南徐云連連兮北固海何爲兮淸明江何爲兮流注彼美人兮山之曲鎭龍闗兮轉陰軸約束海若兮呵水馮夏不苦雨兮冬不疾風污邪穰穰兮海沂阜丰我民報事兮罔有不恭采秀實兮山巓擷芳馨兮澗底霜秈兮水芒蕙肴羞兮椒糈神之格兮樂享惚蜿蜿兮來止

下水府

鐘山崒兮江之湄藥爲祀兮辛夷祠神乘白馬兮執素羽朝與日出兮莫雲歸噫嗟兮明神烈烈兮用光生乎疾盜兮奮不顧死死焉助順兮赫然發靈湛淸尊兮明水揚玉桴兮扣雷鼓扣鼓兮如何我欲言兮淚滂沱懭有妖兮蟠中土雜蘅臯兮穢蘭宇豺豕兮人居猰防兮室廬願神我福兮我祥舉長矢兮射天狼使河洛兮回波令岱華兮還光山蒼蒼兮水湯湯神之威兮儼不忘刳肝爲辭兮瀝血陳神之聽兮聞不聞

田間辭三首

朝余往兮東疇景翳翳兮云油油牛驅耕兮載泥重鞭不前兮挽犂用嵗雲暮兮暮維何倉庚鳴兮布谷和疾吾耜兮固吾耒趣甘澤兮及時播

我耕兮我田雨浪浪兮雷塡塡水漫漫兮種不下出門見水兮淚滂沱惠我晴兮疾耕而耨螟敗之兮穎弗得秀嗚呼我無時違兮時不我予時不予兮柰何蹇無忘兮吾事

數稻兮登塲牽牛兮入屋噭咷兮田家歡迎兮稚子三年力耕兮今逢年庾則實兮庖有鮮艸借兮陶盤豳吹兮土鼓握牛兮誰歌和之兮餘舞樂復樂兮嵗晏冰雪集兮堂下時亹亹兮不再蓀何爲兮田野

北山之英

彊敵驕兮晉多壘忽登山兮望廷尉風霾兮殺气昏突槍櫑兮亂鉤陳予君麾兮從君鉞戰陵西兮捍溪柵虹食壘兮火焚旂公之死兮去如歸公有子兮憤爭先勇沒地兮羞戴天父死忠兮子死孝令名揚兮日月照物有始兮豈無終得所歸兮孰如公喜幸生兮畏義死語暱暱兮顧妻子艸木盡兮糞土委聞髙風兮汗流趾

楚州龍廟迎享送神辭

紹興辛巳金人嘗以銳師樓船蔽海而下欲以奇襲我將臣李寶受命迎拒旣下海卽沈牲釃酒禱龍神而行事還具上神之詭異以請於朝天子旣推功不居報禮上下則惟有神之功厥尢彰灼下其事淮南漕司擇傅海地建廟乙丑三月楚州鹽城縣告廟成漕當以上命往祭某旣以漕檄爲文又私自作迎享送神辭三章遺縣令使嵗時歌以祀之

君之來兮殊廷雷隆隆兮雨冥冥從天吳兮罔象紛萬怪兮如雲若有物兮震奔沛吹逆浪兮揚回旌授天矛兮下討披防霧兮祥氛地平天靜兮日月淸明我民防福兮萬年報禋

辛楣兮藥房蘭枅兮桂楹翼翼兮新宮穆將進兮芳馨栢實兮松液芝華兮若英奠瓊斚兮淸酤玉俎折兮嘉牲雅聲兮逺紹鏘和平兮鼓鐘紛繁防兮竽笙靈連蜷兮須揺儐暗藹兮紛紜潔我心兮恭事靈欣欣兮燕寧君之去兮朱宮乘飛雲兮禦回風貝闕兮丰敞金臺郁兮穹隆珠胎兮炫燿周玉樹兮靑蔥天琛兮水碧眾寶萃兮玲瓏良辰兮髙燕命馮夷兮展舞陽侯兮海童羣仙兮啟路君肯臨兮尙舂容君不我畱兮我心忡忡防淸思兮幼眇惠我民兮盍終

詩餘六首

壽詞【栁梢靑】

驚世文章門戶照人外家衣鉢多謝溫存相期宅相此恩難說今朝祝壽樽前共拜舞諸孫下列但願從今一年彊似一年時節

壽詞【西江月】

暖日江南梅栁春風堂上笙歌滿斟醽醁笑聲嘩再拜千年壽嘏淸健非緣服玉紅顏不是蒼霞仙姿福祿自無涯要看滄溟綠野

時夫人壽【鷓鴣天】

本是瑤臺月裏仙笑麾鸞鶴住人間蟠桃一熟三千嵗剰對春風日月閒縭綬結防衣斑孫枝相應傍門闌年年同上長生酒得見滄溟幾度幹

王母瑤池景物鮮蟠桃華實不知年天教把定春風笑來作人間長壽仙披蘂笈誦云篇朝朝香火篆鑪煙只將淸靜爲眞樂合住春秋嵗八千

和徐尉【念奴嬌】

吳淞江畔對煙波浩相忘鷗鳥日日籃輿湖上路十里珠簾驚笑髙下樓臺淺深溪塢著此香山老輞川圖上好風吹夢曽到不用金穀繁華碧城修竹自比封君號萬壑千巖天付與一洗寒酸郊島霖雨方思煙塵未掃合挽三江倒功成名遂卻來依舊華表

垂虹橋亭詞【水調歌頭】

倚櫂太湖畔踏月上垂虹銀濤萬頃無際欲浮空爲問瀛洲何在我欲騎鯨歸去揮手謝塵籠未得世緣了佳處且從容飲湖光披曉月抹春風平生豪气安用江海興無窮身在冰壺千里獨倚朱欄一嘯驚起睡中龍此樂豈多得歸去莫匆匆

送淩靜之【江神子】

吳王臺上雨初晴逺煙橫栁如雲門外西風催踏馬蹄塵聲斷陽關人去遮落日向西秦不教容易縱歸程語酸辛黯消魂且共一樽相屬莫辭頻後夜月明千里隔君憶我我思君

欽定四庫全書

宮教集卷四

宋崔惇禮撰表二十五首

進經筵徹章詩表

聖治崇文逺稽先訓經筵進讀薦及終篇慶千載之昌期昭一時之殊遇敢形歌詠用侈恩榮中謝臣等伏以皇家開久大之基章聖襲隆平之業澶淵振凱泰嶽升中治定功成光於前烈憂深思逺啟我後人爰集要言是成正說永思厥道咸聚此書臣等胥荷簡知並參親近絳袍中禦瞻康色之咨詢錦幾前陳罄防言之防繹適緣幸防遂畢華編講天聖之曠儀舉紹興之盛禮諸儒拱侍四近環觀防酒嘉肴退集蓬山之燕名香異茗出頒禦府之奇旣均厚於眷慈復第分於寵錫象簡稱橫金之貴珍奩加瑞石之良捐以名駒被之沃轡恩施一日風動四方玆蓋恭遇皇帝陛下神智旁通天仁安運聲色玩好無所貳其心欽明文思不忘典於學載周簡冊僅閱嵗時彼漢世之召公卿但聞於稱引越唐朝之選耆碩姑備於闕疑歷攷前聞莫逾今日於穆不已厥修乃來臣等俯愧淺聞仰承異眷拜陳庭之賜共欣儒術之逢辰誦報上之章各效忠臣之歸美

賀皇帝登極表

防奉慈謀嗣登大寶文王孫子罔不或承髙廟神靈云胡不喜中賀皇帝陛下仁孝恭儉率履淸躬神聖文武一似藝祖膺上皇主鬯之重積兆庶系心之勤於昭於天乃命以位功盛徳厚居帝位惟允宜仁滂澤洋與海內且更始臣叨逾偏郡際防昌辰北面覲而東面朝阻陪末序西向三而南向再欽想盛容

防慶節賀表

嗚社開祥千齡有赫呼嵩請祝九宇同寅中賀恭惟皇帝陛下濬哲生知聖明天縱建中立極能保恵於庶民申命用休俾緝熙於純嘏星虹紀旦日月增華臣仰誤隆知叨分望郡百福幹祿但歌周雅之篇萬壽稱觴阻預漢庭之列

防慶節賀表

天佑民而作之君祥肇開於甲觀臣歸美以報其上祝敢效於華封丕昭星渚之休恭致露囊之獻中賀恭惟皇帝陛下英謀天縱聖徳日躋協帝重華繼離明而布照握樞臨極主震器以居尊宗社儲禧臣民溢喜指南山而共祝望北闕以歡呼臣弭節江幹馳誠天陛千官班後阻瞻龍衮之光萬嵗聲中遐想鳯樓之曉

防慶節賀表

紫樞旋電丕煥昌辰金鑑封章敷同善頌後璿穹而貢祉包輿地以儲禧中賀恭惟皇帝陛下智勇自天英明冠古體元出震萬物覩而風雲從立極乘離四時行而日月照光鴻圖而增熾履慶序以叢休臣謬領州符欣逢聖旦五百里侯甸參鼇抃以無階八千嵗春秋睇日升而介壽

防慶節賀表

穹昊儲休丕煥紫樞之瑞聖神接統有開赤伏之祥彌月斯臨際天共慶中賀恭惟皇帝陛下離明布政幹健凝圖總壹權綱宣大猷而執競奮熈憲度體皇極以建中慶緒光華靈祺紛郁臣誤膺隆眷出典近藩奉萬年之觴阻與淸班之末獻千秋之鑑但祈神防之增

防慶節賀表

藝祖開基七世啟云孫之聖上皇與子兩丁熾火徳之祥紹二帝之昌圖僕萬年之景命恭惟皇帝陛下龍飛首出虎變文昭鐘三光五嶽之靈膺千載一時之運雷電而感髙祖夙彰幽顯之神交天日而表太宗足使英防之膽落卽正神州之禦永嚴太極之尊臣身畱萬國之西目遡九霄之上生聖人而爲主𨿽諧夜禱之誠對天子以揚休莫預昕朝之慶

天申節賀表

寶殿奉巵喜際流虹之旦露囊獻壽用伸呼嶽之誠中賀恭惟太上皇帝陛下道大難名功成不有怡神昭曠凝宇定之天光觀妙希夷收雷聲於淵黙後乾坤而貢祉括海岱以叢禧臣謬領使軺欣逢誕節四方來賀獲陪特室之朝萬壽無疆恭致封人之祝

天申節賀表

玉巵介壽仰天子之有尊金鑑披章效封人之請祝乾坤隤祉宇縣臚歡中賀恭惟太上皇帝陛下甄陶商周糠粃堯舜凝神昭曠道蕩蕩以難名觀妙希夷孰敝敝而爲事安受珠宮之奉坐膺神防之增臣叨守輔藩欣逢誕節五百里之侯甸朝特室以無階八千嵗爲春秋企中嵩而呼壽

天申節賀表

漢殿奉巵欣際千齡之盛堯封祝聖用伸萬壽之祈中賀恭惟太上皇帝陛下觀妙希夷凝神昭曠功成不有退安特室之逰道大難名誕播康衢之詠塞幹淵而寖福括海岱以叢禧臣叨領使軺獲逢聖旦崆峒得道固莫測於修齡嵩嶽傳呼徒有勤於善頌

謝賜夏藥表

炎熇流金重軫乘邊之士名方飛雪遽頒解慍之仁祗服閔勞頓忘憚暑中謝伏念臣等職當汗馬志在飲冰屬疆事之晏寜不聞侵鎬樂軍書之淸靜無復渡瀘陳力已羞記存何幸玆蓋恭遇皇帝陛下翦須義重防樾恩均燕禦髙明方理燻琴之化顧嗟戍役不私水殿之涼靈劑一頒淸風四襲臣敢不推揚徳意訓厲師徒水居而蝮蠚生時難亡於暴武穴防而鳶跕墮志終願於裹屍

代平江魏丞相謝賜銀合夏藥表

三伏炎曦屬謹侯邦之職萬金良劑遽頒禦府之珍祗服閔勞頓忘憚暑中謝伏念臣奮身寒苦遭世淸平報答隆知志有飲冰之節僥逾髙位功無汗竹之書玆分牧於輔藩庶奉揚於徳化敢緣歊郁重軫慈憐玆蓋恭遇皇帝陛下防樾覆民燻琴阜物含風晝永靡私殿閣之涼扇暍仁均曲記廟堂之舊名品寵頒於飛雪湛恩深浹於零蕭臣發驛端披啟奩下拜簿書叢委坐消浹背之煩條教簡稀用底淸心之治

吏部進新修七司條令表

選部成書備正七司之典丹書奏禦仰塵乙夜之觀重冒聰聞冀垂睿鑑竊以緫三銓之流品最爲業鉅而事叢示萬世之憲章必也法全而令具屬此承平之久紛然建請之煩千門萬戶而吏得出入其間玩嵗愒時而士多睥睨於此當上聖解弦而更化俾下臣秉筆以裁規討論潤色咸竭其勞簡要淸通庶行於久深斥聖書之陋謾希姓歷之修陛下躬攬權綱兼緫條貫月成月要明八柄以馭臣官法官常掲九章而布治臣仰慿成算僅及終篇蕭何規而曹參隨當共遵於先矩神龍紊而開元理將髙掩於前猷

代江東漕臣賀皇帝降嫡皇孫表

皇穹錫羨式彰保佑之休朱邸發祥遂啟眾多之慶凡居覆載孰不欣愉中賀臣聞侍膳問安於周文而専美宜民受祿在成王而獨隆未有方躬孝養之勤而乃已見燕貽之盛恭惟皇帝陛下繼明離照協帝重華蕩蕩巍巍光紹配天之業皇皇穆穆遂開磐石之宗臣喜際休嘉惟勤祝頌不顯亦世子孫更茂扵億千於萬斯年曆數豈惟於八百

代江東漕臣賀太上皇帝表

殊宮引養受帝祉以方隆奕世防休詒孫謀而益逺事闗廟社喜溢人神中賀臣聞男子之祥實曰人間之喜曽孫之慶尢爲聖祚之光在亙古以未聞於今時而乃見恭惟太上皇帝陛下道參盛帝徳冒生民獨髙揖遜之風浸衍延洪之福熾而昌昌而熾膺壽考之萬年孫生子子生孫暢本支之百世臣欣逢盛事阻造賀班瓞方綿坐防云來之慶蘿圖有永卜知年世之長

代平江守臣賀淳熙攺元表

升禋泰畤具輯神釐渙汗端門載新年紀邦圗增固海縣均歡中賀恭惟皇帝陛下睿智日躋聖明天縱昭受三靈之貺規恢奕世之基發號更元冠鴻名而有赫同文布政垂寶歷以無疆臣叨守近藩欣逢盛際奉三朝之圖籍阻預進趨法五始於春秋惟勤頌詠

代浙西倉使賀淳熙攺元表

聖運凝休丕揚光烈王正謹始肇易鴻名極載幬以同文絕古今而冠美中賀恭惟皇帝陛下離明繼照幹健當天居正體元緫權綱而執競宅中圖大宏祖業以重光爰因嵗號之更用布皇猷之煥臣誤將隆防欣際昌辰過於七百年豫卜周基之永不以一二數竊瞻漢歷之新

代平江守臣謝上表

理寺祥刑偶寛譴斥輔藩擇守遽被兪咨惟郡劇而材疏且人凡而地要任非所稱榮不蓋慚中謝伏念臣智識庸虛藝能短淺沈迷州縣徒閱嵗時揚歷班行莫禆塵露謂棄捐之已晚曷選用之敢希況所領州實爲防府無窮之費何翅於漏巵有盡之藏幾同於垂罄士亡繼廩師乏見糧正須經畫之規上釋焦勞之慮豈臣愚戅足備簡求恭遇皇帝陛下盛徳溥臨至明旁燭知臣早親於吏事粗達民情謂臣久次於卿曹靡幹官謗爰膺眷記擢畀煩難臣敢不防勵駑疲勉思夙夜赴功趨事庶興頽獘之風足用愛民謹布寛平之政

代平江守臣謝賜禦書戒飭手詔碑本表

誕布綸音竦風雷之皷舞載頒寶墨仰云漢之昭回拜賜知榮窺文增懼中謝臣聞易儆有位邦用輯寜周迪厥官民其康乂眷言治本允系士風惟習尙之旣淳斯事功之克建恭惟皇帝陛下離明布政幹健禦天摠攬權綱將丕凝於庶績細書詔札用申飭於羣工刻琬琰以無窮垂日星而有爛河圖洛書孰窺宸翰之精周誥商盤咸誦王言之大臣濫膺寄委與被恩班佩服終身誓竭駑駘之力珍藏十襲豈徒篋笥之光

代浙西倉使謝禦書戒飭手詔碑本表

叨持星節方披九地之圖寵拜云章祗奉十愆之戒觀瞻榮耀伏讀淩兢中謝臣聞易俗移風聖神之能事視儀聴唱臣子之至情屬玆積之乖上軫焦心之念出絲綸之命具播於堯言刻琬琰之文載均於周賚凡居厥位罔或不勤恭遇皇帝陛下離照當天干剛布政茂建非常之業大明責實之方一札細書儆於有位百辟卿士各黜乃心期益勵於官箴更榮分於寶軸窺文增竦振鼓舞於雷風傳玩無窮燦光華於奎壁臣濫司澄按與被恩頒佩服終身誓竭駑駘之報珍藏什襲豈惟篋笥之光

代謝賜歷日表

課驗疇人書成太史更程時敍得先後天之宜防繹日分正大小餘之次吏因作事民獲趨功中謝恭惟皇帝陛下統輯化工混齊政紀誕膺神防合四千嵗之上元綜覆淸臺定八百年之差日緝熙昭度宣布同文臣敢不動靜稽參夙宵祗奉按圖識知春秋晦朔之期防詔勞農授夷隩析因之敍

代謝賜歷日表

啟驛端披奉書下拜具知早晚罔失初常中謝臣聞堯定四時欽於歷象舜齊七政審厥璣衡惟气敍之無訛斯民冝之允協恭惟皇帝陛下撫辰凝治作極體元後天而奉天黙存輔相底日不失日用謹程爰頒告朔之文式致授人之敬臣逢時用夏率賦頒春遵以務農不爽竊脂之候順而作事自消伏蟄之凝

代謝賜歷日表

嵗籥方春曆書頒朔式謹王正之始具昭民事之宜下拜知榮仰承惟恪中謝恭惟皇帝陛下撫辰凝治作極體元後天而奉天道黙存於輔相底日不失日敍必正於初常爰分命於庶邦俾咸遵於丕則臣敢不夙宵深考動靜詳觀宣化難窮𨿽自慚於己學詔條恭布當申飭於農功

代陳丞相郊恩加食邑實封表

泰壇髙燎丕薦明禋兌澤旁流式均大慶褒嘉所曁震懼爲深中謝伏念臣遭際非常進登逾分嵗月已晚無薄效之可論夙夜靡遑念隆恩之未報方滌牲而祗事屬懷綬以載行旅幣獻球莫修於貢入奉璋執豆阻與於駿奔迨熙事之備成乃鴻恩之誤及增封衍食疊寵駢休此蓋恭遇皇帝陛下功格乾坤誠通幽顯聖能饗帝旣並貺於三靈福用錫民俾均歡於四表敢期芻豢亦畀防軀自省無勞尙媿翟閽之役莫知圖稱獨殫犬馬之恩

代建康陳丞相乞致仕表

頃上嚢封深期得謝仰膺綸詔遽俾斷章旣感戀於恩私乃因循於時敍不勝衰羸之疾再伸危迫之誠中謝伏念臣猥以庸才出逢休運周旋中外曾無毫髮之功荏苒年齡已迫桑楡之景老將疾而偕至神與力以俱殫所宜待盡於窮閻詎得過屍於榮祿昨披悃愊願上印章乃煩訓諭之溫曲示撫存之厚𨿽恩慈廣大未忍棄捐而災病侵陵實難彊勉近從新嵗益困舊屙形骨支離幾同於槁木視瞻茫昧但見於昏花進趨愈覺於龍鐘思慮多成於廢忘藩維寄重豈疲苶之能勝管鑰任嚴非耄衰之宜防儻不求於休謝必將速於顚隮載惟古者告老之臣本以心存知足之義迹深嫌於避事志切戒以沽名幸此安平固匪辭難而欲去有如朽憊自甘沒世以無聞惟思反於丘園庶少延於喘息伏望皇帝陛下仁深惻隠明燭幽防憫其垂盡之年久嬰衰疚察此再三之懇誠匪虛文特頒渙汗之恩俯遂乞骸之請俾得優防晚節涵泳聖時終全畎畆之餘生永荷乾坤之大造其爲榮幸曷究敷陳

牋三首

代江東漕臣賀太上皇后牋

母道夙隆克膺多福慶流浸逺誕育曽孫喜溢兩宮歡均萬宇中賀恭惟太上皇后殿下躬行柔順徳備謙恭播太任之徽音神無恫怨鐘文王之孫子國茂本支閱玆四世之休相乃萬年之祚臣屬將使指莫造外朝朱芾斯皇想動慈顏之悅景命有僕永觀丕緒之光

代江東漕臣賀皇后牋

蘭殿椒房夙深積慶金枝玉葉有衍儲休中賀恭惟皇后殿下昭示母儀順修陰教徳嘉嬪於嬀汭祥襲慶於文孫浸隆盛大之基益固靈長之祚臣屬持使節阻造外廷詠芣苢之詩化已成於和樂誦螽斯之什福更享於眾多

代平江守到任謝東宮牋

九棘平反已污近列一麾分牧復玷名藩祗荷寵靈惟深戰懼伏念某藝能譾薄智術迂疏頃備屬於南衙獲承顏於東禁浩穣天邑裨贊何功登進月卿僥逾己甚敢意恩綸之誤更紆郡紱之榮揣涯分以曷勝仰生成之有自玆蓋恭遇皇太子殿下稟資玉裕毓粹淵衝煥輝潤以照人體溫文而接物有如庸妄亦荷眷私某敢不奮勵厥心恪勤所事磨鉛防蹇𨿽自嘆於拙艱濟劇撥煩願少圖於報效

欽定四庫全書

宮教集卷五

宋崔惇禮撰札子十五首

進重刪定呂祖謙所編文鑑札子

臣昨蒙宣引奏事令臣刪定呂祖謙所編文鑑奏疏八冊臣學術荒疏仰被聖訓不敢不竭愚誠今已刪定了畢其元降出本一一貼黃聲說所以刪去與增添卻重別繕寫淨本八冊進呈但本朝繼五代之後其始文字未遽純粹難以求備又不可無以充一代之言如國初臣僚是也至如名在當世號稱直臣言𨿽有疑不可登載亦不可無聊以備一人之作如鄒浩之類是也大率本朝自仁宗以後開廣言路於是鯁言讜論表表愈偉臣今於元降出本內取其緩而不切者刪之別摭要而有體者增之至於一篇之內時有難於傳後之辭難以小疵遂害全篇不免參校刷本有所刪除及其間脫錯亦一一攺定悉已貼黃聲說臣𨿽罄其區區大懼智識淺短不能仰副聖意所有元降出本冊謹隨札子上進仰乞睿察

代乞罷緫司市易札子

臣竊惟國家財用養兵之費居什七陛下天姿智勇規恢逺圖所以優卹卒伍者甚軫聖慮近以沿江諸屯軍士有口累猥眾不能自贍者特降緡錢毎縂司二十萬俾之市易以歳入之息分給之甚大惠也夫商賈之逐利不過什一今緍錢二十萬回易歳責十萬則是五分之息夫以縣官二十萬緡而資以總所之權借以養軍之說市廛列肆車運舟載凡民間有一孔之利其勢可得者必籠而取之州縣不敢禁關徵不可呵鼠雀之蠧侵牟公家之物並緣之姦漁奪商賈之利所在塲務課額率皆虧損州縣往往督責又故爲苛畱巧取百端道途怨嗟商賈防於不行臣甚爲朝廷惜之臣姑以淮西所見者計之若總司以歳所收十萬之息盡行給散建康及司馬兩軍亡慮七八萬人多者所得不下二三緡少不過千錢得之者旣微未足爲惠而不得者寧無怨言所謂不患寡而患不均也夫結軍士之心有義有利二者要並行而不廢利以養其身義以服其心古人固有投醪於河俾士卒同流而飲蓋欲其均及之也楚師多寒王巡而拊之三軍之士皆如挾纊此以義感之也如聞今次所贍給之金絕微以朝廷黃榜措置使此曹終歳望之而所得止此此所以不能服其心也仰惟陛下躬履節儉聲色不邇貨利不殖凡爲帑藏之儲以備軍需結士心耳所願豈與商賈細民計較區區小利哉臣愚欲望聖慈詳酌罷去總司回易一事以便民旅仍乞斷自宸出禦府之金令江上諸屯之軍毎歳或間歳大閱一次松江兵屯有五多寡不同多者捐五六萬緡俾以其半爲教閱激犒之費以其半給口累之眾者如此則人人皆沾其賜𨿽所得不多亦且均平有以服其心也況今日楮幣流行江淮之間不重見鏹而重交子至有堆積見錢以買交子惟恐不得者如臣所陳陛下不過歳捐三十萬交子則霈然矣豈惟名正而惠周可以振士气而數路細民商賈不至失業寔受不貲之賜也取進止

論立法制札子

臣竊惟立國之權惟法度政令而已祖宗之法度要使天下遵之而不敢議人主之政令要使天下信之而不敢疑若夫因一事而立一法因一人而剏一令則天下竊議而人心益疑矣仰惟陛下剛健出於天縱宏規逺略冠古未有甚盛徳也然比年以來祖宗舊法或變於小臣之獻言而朝廷出令或徇於一夫之私意爲之特降指揮如此等類不勝其多臣姑以到江東所見一二言之夫巡轄逓鋪自有司存若其稽遲行法可也今乃因有闕誤特令守倅入銜夫州郡之事孰非守倅者可盡入銜乎此亦未免爲文具也豈非因一事而立一法乎路分鈐轄與轉運判官提舉前於茶鹽官著在乾道新書所至未嘗不遵守今忽特降指揮申明如此則乾道一書毎事皆當降指揮然後遵守何其繁也豈非因一人而下一令乎此特其小者猶未至於害政也至於兵戎之職各有臨制階級自都總管而下又有副總管又有路鈐轄路分都監亦猶諸軍之有都統制副都統統制統領之屬今許路鈐轄因訓練得專奏則諸路副總管路分都監及諸軍統制統領茍有爲之地者皆當援例而降指揮矣平居無事未計利害緩急之際軍政不一豈不乖亂況其間挾勢妄作之人必至率意生事帥臣不敢號令監司不敢誰何紊亂常制莫甚於此此令一下輿議讙然知必有謂良由結交植黨茍相崇重欺罔聖聰變亂法制充其類而長之將何所不至外議以爲權要近習有主其人者臣在逺方不得而知但觀近數年凡權要近習所主之人所立之事號令一出無敢執違論駮者而士大夫頋望如此豈不負國昔趙充國有言吾年老矣不以余命爲國家言之誰當言者況臣蒙恩最厚非充國比年將七十方欲乞骸以歸若隠黙不言徒與天下竊議寔負陛下伏望斷自宸自今以往凡小臣獻說必察其所由來詳之愼之毋輕立法凡朝廷出令必合天下之公心毋徇一夫之私意俾天下咸知王言之大王心之一則綏先王之祿底蒸民之心端自此也臣無任惓惓

奏論教化札子

臣聞民俗之厚薄關於天下之治亂堯舜之民比屋皆可封也所以爲治朝桀紂之民比屋皆可誅也所以爲亂世自昔聖帝明王所以移風易俗以壽天下之脈知夫不可以法防而禁止於是一以教化爲先曁秦漢以來風俗益而時君世主不務崇尙教化方區區於法禁之間法愈繁而姦愈生禁愈宻而詐愈出是以董仲舒王吉之徒始推原所自而以教化不修爲言竊觀文帝之世一以君子長者之道待天下鎭之以淵黙示之以淳朴用能海內富庶興於禮義斷獄數百防致刑措教化之效詎不已然乎臣仰惟陛下勤儉之徳仁孝之資尙忠厚以迪民彛崇朴素以先天下是以四海之民觀感而化悉趨於善然而比年以來民俗日薄閭閻之內田野之間習囂嚚頑庸之態扇乖爭陵犯之風以疾視爲常情以讎殺爲美事及其極至於滅人情絕天理不可勝言漢魏相所謂今年子弟殺父兄妻殺夫以爲非小變者此之謂也而士夫方循習爲常恬不爲怪蓋病在腹心發見於外已非美證而顧以爲緩豈不戾歟𨿽然近民之官無如郡守上之所使以承流宣化風俗不善宜責於此臣伏望睿慈發徳音下明詔俾四方長吏頗以敎化爲務鄕射食饗之禮可舉者舉之孝友睦婣之俗可旌者旌之要不專於法禁而務以移風易俗使民回心而鄕道玆至治之本也且昔之爲郡其民有爲不善則閉閤自責今使陛下之長吏人人各以風俗爲任則陛下之民其有不歸於善者乎惟聖意畱神幸甚

代陳丞相乞住罷白札施行事札子

臣待罪帥藩職事之外年老識昏每恨無以仰裨聖徳敢因近事輙效愚忠竊聞號令出於人主行於朝廷布於中外古今天下之所同也間有軍國機宻之事或慮行遣稽緩則自禦前批降指揮用寶行下此所以令天下信而不容僞也未聞有內臣或都承防司數百里外以白札傳防處分事者臣自到任以來一年又半矣凡三次被受指揮皆是白札其一發北來人王濟等送都統司支破請受其一催勘楊百寧侵用官綱其一今次天申節斷屠事臣各已遵依施行矣此三事者非甚機宻之事若付省部行下何所不可夫省部行移則有印禦前批降則有寶其文書可驗其經由可攷天下無得而疑者捨此而用白札𨿽是小事無甚利害臣之愚慮竊慮白札旣信於天下則他時緩急有支降錢物調發軍馬處置邊徼干國家大利害等事旣是地逺其勢不得覆奏又所取遵依狀止令付差來人回或申元承受去處其間詐僞豈可盡防若嚴重知體之人必至奏審則往來之間遂失事機若繆懦無識之人耳目習熟以爲當然卽便施行豈不誤事又文字或不附逓差使臣虞賫送所至妄自張皇頗有驚動官吏奉之如奉勑使犒勞僕馬饋遺酒食之費有至二三百千者州郡如此其他可知兼又訪聞諸軍將佐或總領諸司及兩淮州郡時時有之如此實於朝廷事體非便亦有外方施行之事而朝廷不預知者萬一詐僞決至誤事悔無所及大率姦民巧詐如度牒交子茶鹽鈔引之類猶能僞爲況此白批幅紙豈難撰造使其姦細容心於其間當不止脫漏饋遺而已也臣愚欲望聖慈自今以後在外有合處分之事乞從禦前批降或從省部行下庶防號令信確人不致疑而於事體甚正異時緩急不至誤事天下幸甚

代江東帥臣亢旱乞米賑糶札子

臣等近以江東一路亢旱依凖七月二十五日禦筆指揮預講救荒之政臣等商量別無長策惟州縣鎭市鄕村之間有米可糴則饑民不至流移已措置那簇錢防分頭差官於得熟州軍收糴尙慮道路遙逺米到遲緩及多寡有無殊未可必遂於前月二十一日具奏仰幹聖造乞於樁積見在米內兌借米三十萬石糓二十萬石應副分散諸州縣賑糶今月三日準尙書省札子奉聖防見災傷人戶實數別具聞奏臣等有以見陛下軫念饑民俯賜允從之意然尙有愚見須至再冒宸聰竊緣江東九郡其間只太平一州圩田頗熟信州或望半收其餘皆已申到或云損及七分或云損及九分以上臣等體訪諸州相乘除大約通一路損及六分以上其間州郡亦已有申稱緣旱禾無收民間見今闕食乞行賑糶者今若諸州差官檢到實損分數攢造支賬須是十一月初間才得圓備自此申奏待報及得報之後方敢斟酌多少輕重以分撥數目又取防諸司有米所在通融兌便以省般運之費或有地裏僻逺及水路不通去處未免差雇舟船車腳往返之間動是一兩月卽見冬深民多流移救之無及臣等竊見目今人情皇皇若速得回降指揮𨿽未及分撥卽先次散給小榜具宣陛下憂卹饑荒借兌米糓之意俾民間曉然知所感戴聖恩免起流離之念兼樁積之米間有乾道二年收糴者經隔十餘年亦恐愈益陳腐不乘此時以陳易新則無時而可伏望聖慈詳酌檢防臣等前奏早賜處分施行不勝至幸

代江東諸司論淮東不當和糴札子

臣等近者傳聞朝廷已降指揮令淮東總領所支降錢銀於淮東路和糴十萬碩樁管者臣等竊謂今歳旱傷甚廣幸而旁近一二州軍得熟鄰郡有可吿糴客旅有可興販以臣等所聞淮東一路惟揚楚間頗熟然亦出米無防今若朝廷和糴十萬此聲一出則一路閉糴價必騰踴非惟鄰郡無告糴之所而客販阻遏饑民愈見費力且如建康見分頭亦於彼處收糴及招邀客販以濟目前旣聞有和糴指揮人皆疑惑其他州郡亦可想見且常平倉古今稱爲良法者蓋緣米賤則收糴米貴則出糶及價平乃止凡以爲民耳今歳亢旱如此粒食旣艱臣等方望朝廷出糶積米以平市直而更下和糴之令亦恐有傳聞不實以淮東大熟奏聞者伏望聖慈詳酌如已降指揮卽乞且與權住來年秋成收糴未爲晚也臣等狂愚抵突天威惶懼之至

代論私鹽妄通平人之札子

臣竊惟私鹽之禁在於絕私販今州縣鞫鹽囚必使多通買鹽之家私販僅獲數人而買鹽被系者往往倍之獄吏得之以爲奇貨且平時買鹽者囚旣嘗享其利矣決不肯供通所通皆鬻而不售者耳信而追之適足爲私販之助臣已一靣約束外欲望朝廷指揮行下州縣應勘鞫鹽囚不得妄以買鹽爲名追逮平人若情理切害有礙結獄者在縣則申州在州則申監司方許追證庶使無辜之民不致枉被禁系

代論大囚到官先供大情然後送獄札子

竊照乾道四年指揮應錄大辟先附囚口責狀一通覆視獄案果無差殊然後宣讀所以深革造次輕忽之然今復有可議者夫愚民吐辭初無條緒今供責之欵粲然可讀而皆合於法者獄吏修飭爲之也鍜錬旣久囚耳聆其狀而心記之熟矣若曰未嘗爲盜而誣以爲盜此愚民所得辧欵辭之間不能惑也惟均於殺人而殺人之情可以生可以死均於爲盜而爲盜之情可以重可以輕責於欵者有毫釐之分則定其罪者有天淵之殊囚旣不觧法意惟習於欵辭之熟一時附口責狀安知其曲折而盡變其欵哉竊謂欵之大情宜察其初方其捕至公庭未屬於吏其情最不可忽欲望朝廷特降指揮凡初捕凶盜委自長吏屏息捕人防差無干礙吏人當防責供大狀然後送獄獄成儻與元責狀異同則別委無干礙官吏究其所以異同之因如是則吏不容姦刑不濫及足以仰副哀矜庶獄之意

代平江守臣乞截撥牙契錢修城札子

臣聞州郡之有城壁如家居之藩籬也人之一家而藩籬葺治則室廬嚴謐居處者得其所安茍爲不然頽圮斷闕行道之人皆得以逕則不特起盜竊之萌而气象蕭條甚非有家之盛觀臣竊見平江當四逹之衝井邑廣袤民物繁夥爲兩浙劇郡一歳之間使命往來凡四經過而城壁不治乃視他郡尢甚臣自到任以來周視四圍多因積雨霖瀝歳久不葺遂致摧毀頽墻敗堞非惟盜賊私販夤夜度越無以限制而敵使觀瞻之際甚非所以張國威壯形勢也臣檢準紹興六年三月一日指揮逐州城壁若倒塌稍多所用工力浩煩審度實用申尙書省又檢準隆興二年十二月五日勑節文應內地州郡城寨合行修葺者聽守令量力措置臣誤膺委寄假守輔藩目覩城壁廢壊如此豈敢憚煩避事茍安歳月不任其責今差官檢計得修城之夫約用若干工其所支費約用錢若干米若干竊緣本府財力窘匱用度至廣防其所入猶不足以供常費尋刷根行得惟有牙契稅錢一項𨿽增虧不常以中數計歳收錢約有若干可以拘收應副修城使用方欲開具因依申奏朝廷乞行支撥間凖今月二十一日指揮令提舉司拘收前件牙契稅錢撥制司充上供觧發臣旣見城壁廢壊不能自已取之於官旣無所出募之於民又值去年水旱之後民力殫殘無以供應故敢不避斧鉞之誅冒犯天威欲望陛下詳覽臣所論修城利害特出聖斷許令本府將今年所收全年牙契稅錢免充上供觧發專一應副修城使用俾臣得以究心竭力繕治城壁屹然爲當道壯觀內以爲姦民之防外以彰形勝之威臣不勝大願惟陛下裁擇

免遷移城下墳冢札子

準縣牒備準使帖委惇禮告示遷移墳冢事竊見城腳墳冢亦有民間舊來祖墳累經修城未嘗遷動蓋不妨補砌城壁今若盡令發掘深恐未便今來相度除暴露遺骸疾速召人收瘞外所有墳冢欲各釘六七尺木樁上書墳冢二字以爲標幟其間有主墳塜卽告示各家自行看覷無主墳冢卽責令地分人照顧仍乞自使府行下監修官責令部役人不得於有墳冢處取土作踐及乞出榜立賞許令告首欲望鈞防一例行下兩縣施行

代論起發官物雇舟之數札子

臣竊見所至州縣凡遇起發官物和雇舟船百姓驚懼如遭驅擄呻吟怨呼之聲所不忍聞道路不通商旅斷絕此傷和气之大也臣嘗詢之其說不過有二曰官雇之直太薄曰畱滯之日太久官雇薄則典剝衾裯以爲賠備之資畱滯久則侵耗官物有拘沒舟船之患此百姓所以不肯就雇者也欲望朝廷量增地裏水腳之直應有裝發米錢且就所起數內尅支如米糓之屬則照時值折變支給仍嚴立減尅之禁先支其值而後裝發所有卸納去處亦立爲條限如限內交卸不了許人越訴庶防民情不至嗟怨爲利甚大

又代論納稅不銷之札子

臣竊惟有產則有稅自古然也今州縣之間毎遇追催則嘆息愁恨盈於田裏者無他焉蓋賦稅已納而官擾之不已也夫已納而被擾勾稽不明之過耳且輸納賦稅有戶鈔給之納戶有縣鈔付之勾稽今則不然縣鈔之與簿書徒爲文具鈔之下縣者十無五六而簿書經年無勾稽之迹及至剗催則曰欠曰足惟案胥之手追者未必欠欠者未必追設有已納被追執戶鈔而去則鈔畱於案身拘於門其脫身請鈔之費不啻於倍納民安得而不怨哉況主簿自有勾稽欲望朝廷申嚴行下如遇納稅其主簿隨受納官辰入酉出稅才納過隨卽勾銷若縣道剗催卽移文主簿取見欠不得只慿案吏便行追催若有已納被追之人許執戶鈔越訴依條施行

代論過界盜賊札子

臣訪聞楚州淮陰縣五月初六日夜有淮北淸河口刼賊一百餘人過界前來本縣殺人放火刼奪財物及刼去縣獄罪人一名並官軍弓弩器仗又傷損縣尉驅擄知縣侯立中前去卻至初九日放回臣頗聞防淮對境比年以來排鋪甚宻今有盜賊百餘人過界安得不知蓋緣淮南跳河之徒多往北界盜馬驚擾及至盜賊前來作過是致北界亦不禁止仰惟陛下聖謨神算方此養威持重以圖逺略止因防邊州軍不體朝廷大計屑屑細故隠匿事端今來盜賊作過至於殺掠軍民驅擄官吏竊恐邊臣未必以實上聞欲望聖慈令兩淮帥臣及統兵官同共相度縱不可依彼排鋪卽乞於防淮諸縣如淮陰之類荒陋去處量增戍兵以防盜賊若置而不問竊恐他日有甚於此重勞朝廷處置取進止代陳丞相論淮岸跳河及彼界來歸人札子

臣待罪建康宻邇兩淮偶有見聞須至奏知臣竊聞近日淮上跳河之人多往北界盜馬今年正月十五日及二月十六日北界嘗兩遣人兵至安丰軍對境爭閙瀕淮居民亦有奔走逃遁數日而後定者又臣近日頗見樞宻院札下淮西總領司備據光州申觧到歸正人王椿奉聖防令淮西安撫司宻切差人伴送至建康府禦前軍收管支破請受如此者不一朝廷招納歸正人以系中原心固爲甚善如臣之愚實有過慮臣竊見乾道四五年間敵取歸正人朝廷不得已發遣被遣之人號哭呼天大出怨言怒罵而去又聞隆興二年敵騎過淮以取歸正爲詞江上洶洶日懼反側之變幸敵卽引去遂以安帖仰惟陛下厲精嘗膽規恢逺略神謨廟算固有定論異時兵威一振邊境肅淸則凡厥庶民悉歸版籍顧此屑屑一二未甚有益於事今來沿邊州軍不知朝廷大體時時有所接納竊恐影帶姦細爲國生事萬一敵人或指名取索決至紛拏臣又聞近有饒州百姓馬狗兒者因過彼界爲邏者所獲申到敵廷乃不殺不畱卻牒盱眙軍發還其意可見恐必爲他日取人張本欲望聖慈戒敕沿邊守臣重立賞格嚴行禁戢跳河盜馬之人及有彼界來歸者只一面令說諭遣回不許接納免起爭端以貽後悔

欽定四庫全書

宮教集卷六

宋崔惇禮撰記六首

平江府教授防壁記

鄕裏必有學學必有師儒古之制也周之黨庠術序之法行仕焉而歸老則教於其鄕大夫爲士師士爲少師由漢至唐州郡興學文學博士之員列於僚佐國朝慶曆間天子開天章閣與大臣論治所先務慨然詔天下皆得立學於是設教之職有可充選者部使者郡守許以名聞熙寧以來簡置悉由於朝淸其選號爲外道館閣姑蘇大郡先自範文正公出守割南園之地以創學宮繼以前輩名儒相承講道文風之盛濟濟乎洋洋乎爲江浙冠吁其盛哉余掌學之明年諸生合辭以請曰學舊無題名前人名氏將湮沒不傳今稽之圖籍自樂圃先生朱伯原而上所可見者五人又訪之耆老自林元孚而下繼之三十有五人𨿽官資嵗月不能盡省而先後之次皆可考識願刻諸石以圖永久余曰子可謂知本矣仕於郡者分職而治夜漏未盡已起纓弁束祍詣長官白事退則困吏牘埋沒不得出气其所可否闗民休戚甚則系人之生死教官抱塵編對靑衿空談其間課程無補於簿書弦歌不應於期防眞若緩不急者而天下之治亂風俗之厚薄其原蓋出乎此諸儒教導余不得優劣獨攷其次安定先生翼之實首居其任先生所至務以體用之學訓學者東南之士出其門無慮二千人其徒劉執中奏事熙寕間謂今學者明夫聖人體用以爲政教之本皆由師之力今門人在朝若錢藻之淵篤孫覺之純明範純仁之直溫錢公輔之簡諒在外明體適用以教於民逮數十輩其餘政事文學出於時不可勝數當是之時天下無事內之風化醇百姓安外之威靈宣四夷服治道運行諸產得宜恩肥土渥逺近咸撫固曰上之徳亦一時人材出於先生之門者與有力也餘生乎後時不獲親而炙之幸與二三子搜次名氏因書其事以示後之人庶乎爲典教之丕式且亦知教事之爲重云乾道壬辰冬至日記

髙郵主簿防壁記

凡人有尺寸才皆欲隨短長自見防非其所類墨墨不得意若事適當爾欲開空造有出意見作可喜事則拘礙尺度動輒出位髙郵淮東壯邑也邑無丞簿實贊令事鉤考外若監事若常平向總於丞號劇煩者簿悉主辦紹興辛巳郡其邑凡郡之體略備丞事悉分於諸曹簿所掌惟鉤稽在余初到官適逢朝廷布曠大之澤詔省簿事圖籍皆庋閣不復用則所謂簿者乃無毫髮以見淸晨謁上官不交一言而退庭內閒閒日影布地時有二三子抱書在門門外彌望菜畦晚色蔥翠防防聞灌漑聲亦有老農圃時輯杖來談田間占候事飯餘細履好風吹衣且不知身之有我也況爲簮笏累乎防舊無記問之老吏得前任名氏若干人書於壁

代嚴子文滁州奠枕樓記

乾道元年疆陲罷兵烽火撤警邊民父子收卷戈甲歸服田壠天子軫念兩淮休養涵育俾各安宇二千石能宣主徳屬之民則居者以寜流者以還否則境內蕭條民戚戚不奠厥居八年某月滁人闕守詔用右宣教郎辛侯防安至之日周視郛郭蕩然成墟其民編茅籍葦僑寄於瓦礫之場廬宿不修行者露蓋市無雞豚晨夕之須無得侯慨然作曰是可已也耶自兵休迄今江以北所在寜輯雞鳴犬吠邑屋相接而獨滁若是守土者過也余何辭於是早夜以思求所以爲安集之計郡之酤肆舊頽廢不治市區寂然人無以爲樂侯乃易而新之曰凡邸館所以召和气作民之歡心也非直曰程課入云爾卽館之傍築逆旅之邸宿息屏蔽罔不畢備納車聚各有其所四方之至者不求皆予之以歸自是流逋四來商旅畢集人情愉愉上下綏泰樂生興事民用富庶旣又掲樓於邸之上名之曰奠枕使其民登臨而歌舞之面城邑之淸明俯閭閻之繁夥荒陋之气一洗而空矣樓成而落之侯舉酒樓上屬父老而告曰今日之居安乎壯者擐甲冑弱者供轉輸急呼疾步勢若星火時則思太平無事之爲安水旱相仍秉耒耜者一墢不得起糴甚貴衾裯不易斗粟時則思丰年樂嵗之爲安驚懼盜賊困逼於饑饉蕩析爾土六親不得相保時則思按堵樂業之爲安今疆事淸理年糓順成連甍比屋之民各復其業吾與父老登樓以娯樂東望瓦梁淸流闗山川增气郁乎蔥蔥前瞻丰山玩林壑之羙想醉翁之遺風豈不休哉侯喜其政之成移書二千里乞余文以爲記余曰是不可不書也故爲之書侯有文武材偉人也嘗官朝名棄疾幼安其字云

地藏經文變相圖記

惇禮世居通州自少時侍家君讀書問詩禮外無他及常言我先祖慈祥仁厚出於天性賑貧卹孤惟恐不及防物生命如防頭目視物之傷如其所愛故通人稱之不以姓以字而曰放生先祖蓋甞謂佛菩薩中誓願宏闊莫大於地藏顯見果報使人知戒懼修省莫詳於是經紹聖間乃以菩薩相及經文求諸變相命工繪畫指授規模精思講究數年而有成旣成刻之佳木作文以紀其實於是菩薩救防眾生種種果報掲之圖像一目而盡觀相生善無有蔽惑靖康以來其板不存而所施本復不可得至今中夜以興夢寐追想常恐斯世之不獲見惇禮聞家君斯言未嘗不爲深嘆而流涕也隆興攺元之冬里人陳姓顯名者袖出是畫且欲獨出己力鏤板而鼎新之家君展閱披玩再拜感泣曰此祖遺迹也散施四方幾數萬本自失其板迨今幾四十年廣求博訪竟不得不圖今日獲與諸孫羅拜瞻禮視其下之文皆腐爛漫滅不可辧命惇禮志之惇禮俯伏敬謝不敢曰我先祖得古佛心法而於佛書無所不讀讀無不得防歸多所著述皆極至當惇禮愚無知不足窺測萬一安敢補其亡家君曰因前人之志以成其羙而久其傳善事也其又何辭不獲己乃追述而爲之言曰爾時世尊居忉利天於大圓滿光明等雲中於檀波羅蜜防妙等音中廣說地藏菩薩摩訶薩功徳不可思議嘗立大願欲使罪苦眾生盡成佛境我然後方成正覺惟是菩薩威神誓願比諸菩薩最爲廣大世之不知佛者乃以方袍圓頂作菩薩像列之神祠廟廡間及於歌唄有閻王殿臨地獄門之句遂使世人生狎劣想我先祖因得向往所畫入菩薩本地藏菩薩實與寶衣天冠之數復取其經文章分句析而作是相凡防世間若貴若賤若愚若智若長若防若大若小覩此變相悟諸報於見在世及未來世塵緣妄想永斷諸惡及事理障不以口腹屠戮物命不生貪嗔而肆欺忍並諸罪業皆悉斷滅及爲一切而作方便應觀是像作如是觀

建康府溧陽縣報恩寺度僧田記

建康府溧陽縣報恩寺蕭梁天監中所作也初在縣之西北五十里元祐間攺築於東門外今其址也乾道三年餘始卜居是邑見於寺者惟頽檐腐棟虵鼠穿穴如逃人家單鉢不陳像設陊剝過者動心焉五年眾請蜀道淵住持淵素爲一方信向至是慨然以興作爲己任勤身苦志不避寒暑盡力於治寺門廊殿經像樓閣齋庖庫庾嚴飾略具鐘唄日聞粥魚齋鼔之聲不絕一日淵與其徒謀曰吾支傾補壊粗成禪席今將時葺而嵗增之莊嚴殊勝作大道塲則豈吾力所可獨任亦賴方來之士心同力全臂股相用乃克有濟而寺素空窶無以度人四方之逰者泛然惟傳捨之視茍不爲之計寺之興廢未可知也乃飭其徒慧如者循諸方例募置常產爲度僧局銖積寸累得膏腴之田若干畆凡志於學利於眾勞於寺事則以嵗之入度之設爲科條至精且宻於是人勸其功墮者思進懦者思奮歡喜踴躍而作佛事淵猶懼其無以示後之人也乞余爲之記吁佛教之盛於世非特曰死生禍福之說足以儆動人也蓋爲之徒者類能維持其法深計而善殖之是以至於愈久而不泯也吾儒之道根於人心被之天下若饑食渇飲不可以一日廢學吾學者解褐而仕仕則以道徳爲迂闊以詩書爲陳腐無有能長慮逺圖爲名教地者相薫以此𨿽有賢者作豈易得志於其間哉余觀淵之用心而有感於吾道也故爲之書淳熙三年十一月二十五日靜海崔惇禮記

海虞山寶嚴寺田記

常熟縣之北有海虞山而西有道塲曰寶嚴寺寺有教院荒陋不足安眾又無神靈降依爲之驚動禍福以來四方之供單鉢不陳像設無饗余毎過之𨿽憐而力不至也一日主僧徳章來謁曰吾院有可興之理邑人劉姓康名者自言其父嘗以報慈寶嚴及吾院俱貧不能給欲施田以辦百斛爲三寺助粥飯緣生前願力勝追修百倍是不可墜乃捨之如其數而三分焉今梵宮相望粥魚齋鼔谹谹隠隠振響山谷間劉氏與有力也吾將自是莊嚴積累興無盡供願求一言記之以勸來者余曰近世多田家連亙阡陌至不可畆計揚珠搗玉露積而不收及其較封洫辧疆畎爭尺寸如爭死利害劉氏除慳捨有割膏肥之地而作佛事如執左劵樂然付之略無難色是可取也矣故爲之言康孝而樂善其父諱仲榮

序八首

送鄭與之赴召序

乾道攺元三月句容尉鄭君與之以封事獻諸朝越日有詔徴鄭君赴闕下古之剛介鯁亮之士得位於朝立玉陛方寸地明目張膽指朝政闕失言當乎古論事拂乎當途抗天觸神忤雷驚霆聽之可福於民利於國否則放棄竄斥寄一死於千萬里外與之江左一尉官至卑且甚疏逺而一旦披腹心呈瑯玕劍鋒差然累萬餘言書紙數十幅寄牋西風朝奏而暮召𨿽古之士遭際有不能及吁亦榮矣將行告辭於同寮江寜尉崔惇禮酌而別執醆而言曰與之敢言髙論旁若無人眞能破羣議駭動時聽今其行若登僊世俗榮之執政樂之富貴爵祿夫何憂又祝之曰與之以儒術致身推所學足以成厥功無詭隨無去其本善爲吾儒主盟與之喜曰非子其誰爲我言言競遂書以爲序

送汪防政赴召序

乾道攺元宰相旣虛席天子若曰皇天畀付予有家輔贊彌縫繄相臣是資曷可不擇擇必遴選日久言臣合辭曰是冢宰實百辟長不可以久曠跽而陳詞得請天子曰不然朕志自定固有待退毋庸辭乃越月有詔參政汪公赴闕下公辭不可遂行江寜尉崔惇禮職徼巡禮出送境外束帶執笏立道左修屬吏敬將進斂板而前曰參政碩大髙明全徳備道行方事實爲今世推仰邇者起山林長東方諸侯天下士若民無大小無眾寡無不願用以相今其行坐廟堂握鈞軸何疑𨿽然上選付旣重則委任必隆天下屬望旣切則責賢必備方今外難𨿽寜內治未振人材散逸收拾愛防之意未周政令迫趣中和樂易之化未全戎備懈弛長顧逺慮之圖未究士俗澆薄鎭浮起懦之風未暢凡天下翹首想望未得者屬在參政參政其必有防此記曰惟天下至誠爲能經綸天下之大經立天下之大本又曰至誠無息不息則久參政念之哉

平江同官小錄序

宦逰之途廣交際之情泛風俗之大患也古之時諸侯裂土而封士之仕者各於其國不在西封在東境世其職因以爲姓氏官曹之所聫接朝夕之所同事非其宗族則其父兄之執非少長之父則其里巷之親戚後世九州四海相易而仕平時風馬牛邈不相及懷章隨牒叢萃而羣防秩旣滿又飄然而去君南我北了不聞在否世系不省爵裏不傳十年之後升沈反覆卑者走塵土髙者上霄漢情隔勢絕相忘若不相識吁豈理哉姑蘇大府當四達之衢峩冠來仕者駢倚而疊足長洲令沈君喜僚寀之多賢念交防之易散編次名氏聫成大帙俾余題其首嗚呼此足以振頽俗矣今人道途相邂逅解車缷馬相勞苦一語愜意問姓氏退而書之以示不忘同官之好前輩惇厚風俗講之爲至其誼重其契及於子孫今乃略不記其本末則薄矣余旣嘉沈君之意而樂名教之有助也於是乎書

韋蘇州集序

韋蘇州詩集十卷並續添七篇大丞相觀文魏公守平江命教官所校也自大雅防闕作詩者並驅爭馳其才思風韻固不可一槪惟自優遊平易中來天理渾融若無意於詩者此體最爲髙絕韋蘇州以詩嗚唐其辭淸深閒逺自成一家至歌行益髙古近風雅非天趣雅澹稟賦自然者不能作至今觀其逢楊開府詩云朝持摴蒱局莫竊東鄰姬一字都不識飲酒肆頑癡武皇升僊去憔悴被人欺讀書事已晚把筆學題詩乃少年豪縦之人耳按蘇州在廣徳中已爲洛陽丞去武皇升仙才嵗余當時作詩尢稱絕唱豈初識字把筆學爲者又廣徳中洛陽作云生長太平日不知太平歡野居云結髮累辭秩則其少年在太平時本自恬靜至作漢武帝詩力詆神仙畋逰之事又似在天寶間譏諷時政者豈蘇州心知天寶之時亂欲去不能嘗爲是穢迹自晦之計與不然亦自序之過也方蘇州在時其詩未甚貴重後三十餘年白樂天始愛之東坡先生亦云樂天長短三千首卻愛韋郎五字詩坡豈薄蘇州者以樂天之文之華麗宜於無不愛也大凡浮靡之詞易說平淡之音難聽理固然耳今丞相觀文公貴本尙古嗜好與眾絕殊顧於此耽玩所甚好不少置其職斯文者曷敢不敬以承詩之本不一以葛蘩本正參以諸本是正凡三百防而嬴又得九日一詩附於卷末若蘇州之名氏與仕與年則有姚君令威之所書在云

送沈定海序

有地百里有民與社而立之令天子之官自宰相至於郡刺史事闊而慮不專不専故情有不能親勢冇不能及者令得行之奬一善一境之人勸懲一惡一境之人懼士而爲令足以行志矣而今之人多避而不爲嚴其法使初攺秩者必爲令限以陞擢之格非甞歷令不得選其治理效不以次用至矣而幸免者猶以爲喜非不欲爲也有所沮也有賢令焉大吏仁且明足以知之則供繭絲菽粟奉常入外從容無事勉民以孝悌之義勵民以忠信之行職也茍不遇焉捜抉剗摘舉逋籍按條目而責之令視令爲一逋戶繩以峻法督以健吏惟恐不嚴且急令不得已橫徵悉索敲搒以奉期約朝夕困吏牘不得出气論教化談忠厚則溺其職矣沈君子麟懷定海之綬將行告於鄕閭惇禮與之別而爲之辭曰定海今劇邑其地岸海其民勁質易以徳義服子麟淸純雅亮文麗而學深有君子之風其容粹然其气溫然足以使其民回心而向道爲賢令信其無疑今有行猶懼大吏之不遇而爲令之賢者沮也於是爲言

送張徳昭歸通州序

余宦逰江南遂家金瀬之陽泉甘而土肥掘云采月偃蹇江湖間足以自樂地僻左與淮風馬牛鄕里人迹所不到首丘懷土郁不能釋夜半有客剝啄扣門攬衣起聽覺非吳越音啟戶而入之海門張徳昭也徳昭於余有伯仲行至親且甚厚去故鄕見似人猶不可得徳昭茫然而來黧面蹇足千里而訪我喜可勝言挽須握手掀豗劇譚訪親舊之在亡問里巷之盛衰不知身之去澄江之上狼山之旁也兄其歸矣無以爲兄祝爲我謝鄕裏崔仲由年三十五無顯名厚實於時今且爲耕田夫茍得歸裏固將有借以見長老可教我者願寄東風

送嚴江陰守序

有地千里分土於社而爲之守天子之官自宰相至於部刺史事闊而慮不専情有不能親勢有不能及者守得爲之古之人下車見百年之老問風俗之所宜與其民疾苦出於郊視五穀羙惡然後爲條教勸民爲善置師帥伍長班行之後世爲吏者以功利爲急入其境繭絲丰乎金布溢乎論教化談忠厚則溺其職矣江陰新使君嚴公家吳防之旁朝夕坐一室左右圖史論辧古今事當否捜奇抉怪日哦其間一朝戒行李束書防懷其綬而行人以公之簡古而屈於郡爲惜也而不知其所樂焉今人坐黃堂閱吏牘對鴈鶩行較銖寸升斗豈其所欲哉勢驅之也在上者用不贍按虛籍而責之郡曰供我償我地要則事叢州大則責繁江陰居浙之西偏岸江而地狹賦入之上於大農者少公時舉按簿籍僅僅不余詠中和之詩作淸靜之歌歡樂子弟安燕長老使道院之人聞義而不聞利此古循吏之化也可以世俗語哉於其行蘇之人士各賦詩以識別而屬惇禮爲之序

送秦倅序

樂於近宦而憚於逺吏世俗之常情也古者爲吏長子孫其習久因以爲姓氏故服其官惟其長子孫而守室廬掃墳墓終其身無徵行之勞後世東西南北之人相易爲仕懷章就戌交午於道路於是有飄零之艱有違離之思有山行水宿﨑嶇險阻防履之勤有風霜冰雪寒暑雨露淩冒之虞有土風气俗語言嗜欲不能相安相通之患士大夫裹章服受一闕於朝較長量短必便且近是擇得則喜否則戚戚以爲憂吁今古事不同其類皆然男子之生桑弧蓬矢有四方之志何至牽於世俗攣拘局束如是哉秦君羣用家金瀬之陽一朝戒行李告朋友將貳政於瀘溪瀘溪距此三千里風馬牛不相及人以羣用之賢而吏於逺爲惜也而不知其有樂焉今人閒居里巷相慕悅慶弔稱問相徴逐可矣而杖屨之所遊不在西封在東境四方山川之奇巖谷之秀煙雲泉石魚龍艸木之變可喜可愕可驚可懼曽不得洞心駭目宏意气助爲波瀾羣用將溯大江上康廬過赤壁山覽周郎之遺蹤南登嶽陽濟洞庭觀怒濤之軒轟羣崖之噴泄溢九州而吞七澤南望衡湘北望江陵山徘徊壺頭問沅江之源訪酉陽之逸曲固將覽天下之勝絕大肆於言辭其樂豈易量哉可教我者願寄西風

欽定四庫全書

宮教集卷七

宋崔惇禮撰論五首

易論

易者卜筮之書乎曰非也聖人懼天下之人蔽於卜筮之學而爲之也以易爲卜筮者假易以爲怪者也曰周官之筮人太卜皆言掌三易何也曰周官非周公之書戰國陰謀之書也唐虞之典謨箕子之九疇三代之誥誓皆言卜筮未嘗假易以爲怪也此有以見周官非吾聖人之書也曰夫子贊易或以卜筮以蓍爲言者何也曰原聖人作易之本也古者易之初興何爲興也以卜筮而興也卜筮之興何爲而興也天以此與聖人也天不與天下而與聖人者何也曰天之與聖人將與天下共之也天生靈蓍與艸木等爾烏知其可筮也惟聖人則用之以四十有九而天下之數無遺算天生靈與鱗介等爾烏知其可卜也聖人則灼之以七十二鑽而天下之象無餘蘊天下之象數舉盡於蓍則吉凶禍福之防藏於兆眹人之智識思慮所不能到者舉可得而知之也此聖人意也亦天意也然聖人憂天下深慮後世逺懼天下之民蔽於卜筮之說朝灼暮揲蓍規規然惟枯莖朽骨之求而不知修徳以致福爲善以避禍也於是不得已取蓍而則之以爲易易之有象以之象而定之也易之有數以蓍之數而揲之也蓍之象數旣寓於易聖人於是因其象數之所寓而系之以辭如是而爲君子如是而爲小人如是而可以趨吉如是而可以避凶事有可以行則告之以徵凶徵吉之辭事有不必行則告之以徵吝利貞之辭翦翦斬斬如防曲直不可移易是蓍之靈而先知者聖人以取而寓於易所謂蓍者已爲芻狗已爲筌蹄矣人能玩其占於方冊之上動靜取捨惟易之聽聖人以爲吉從而趨之聖人以爲凶從而避之是亦蓍之最靈者也不然揲蓍以爲筮而求其數之衍耗灼以爲卜而觀其兆之陰陽如是而驗其吉凶而於聖人之易無或擬議焉可也聖人旣取蓍以作易後世不當以易而聽於蓍也後世不得已而以蓍占事可也不當假易以爲怪也觀國之光利用賔於王聖人釋觀之六四人臣進而得君之辭也而周史筮之以爲有土之兆困於石據於蒺藜聖人因困之六三居非其所自取危辱之辭也而武子筮之以爲滛亂之占公用享於天子聖人擇大有之九三以大臣而膺君寵之辭也晉侯筮之以爲戰則克之祥斯皆假易之辭委曲遷就而信其說者也至於卦爻之辭有不委曲而遷就則又自爲一說以飾其意畢萬筮仕於晉遇屯之比曰合而能固安而能殺公侯之卦也聖人屯比之辭有是乎成季之將生也筮遇大有之幹曰同復於父敬如君所大有幹之辭有是乎卦爻之義果如是則聖人必言之於辭聖人不言之而自爲是說以彊合其事不可也聖人有其辭又委曲遷就之不可也斯皆假易以爲怪者也故曰聖人旣取蓍以作易後世不當以易而聽於蓍也後世不得已而以蓍占事可也不當假易以爲怪也

詩論

古詩三千篇仲尼刪之存者三百後世儒者從而和之曰仲尼刪詩善者全而用不善者全而去非如春秋諸經或因或革相錯而成也余謂聖人之於詩非特刪之蓋嘗修之修之云者如修春秋之法一言一字必致其謹而未嘗輕也謂仲尼刪詩而不言修詩者不知聖人作經之法者也輕吾詩者也六經之文載在方冊巍巍煌煌如天地之大日月之明河漢之渾浩山嶽之峻峙雷霆風雨之變化天下後世不敢以擬議也天下後世不敢以擬議者以其爲聖人作也然而易之書成於三聖春秋作於仲尼禮樂周公之制仲尼從而定之天下後世不敢以擬議固也書之五十八篇不出於堯舜禹之典謨則出商周訓誥誓命之文不出於臯防稷契賡歌吁咈之言則出於伊尹傅說周公召公之徒進戒納誨之作天下後世亦不敢擬議固也至於詩所存三百篇是三百篇者上而王廷之公卿次而諸侯之大夫防而奔走之小臣巖谷之逸士下而至放逐之羇臣伶倫之賤伎又其下至於輿臺皁閭閻匹夫與夫婦人女子閨門房闥之陋其情動於中而形於聲因之而成詩是於述作之端初未爲嚴且宻也而天下後世亦不敢擬議焉非惟不敢𨿽欲擬議不可得也自秦燔書詩亡者數篇後世髙才絕學之士因其意而補之類皆羞澁曖昧不能得其萬一吁詩之爲詩出於當時王廷之公卿者不可及也而諸侯大夫之詩豈不能及之出於王公大人者不可及也而奔走小臣巖谷逸士羇臣賤伎之詩後世豈不能及之出於賢人君子者不可及也而輿臺皁閭閻匹夫與夫婦人女子閨門房闥之詩後世豈不能及之有求其說而不得則曰民有喜怒而不能爲詩皆當時賢者斷之禮義而代之作此非通論也夫聖人之於詩旣刪之爲三百篇矣而三百之中其初固不能皆合於則胥當於理而中於道也而今之詩所以當於理而中於道者聖人修之也修之之法嚴故天下後世無得而擬議也碩人之詩曰巧笑倩兮美目盼兮素以爲絢兮古詩也素以爲絢者謂繪事後於素功也子夏曰繪事後於素功禮亦可得而後乎仲尼信其說知禮之不可一日後也故特曰巧笑倩兮美目盼兮而去其素以爲絢之一句則知聖人修詩立法之嚴審訂而商之皆如此是豈特曰刪之爲三百篇而已哉又按仲尼修詩乃在於反魯之時而仲尼反魯當魯哀公十一年也春秋自哀公以前詩之篇章詞句與今之詩多相戾皆仲尼修而攺之也有於一篇一章而易其序者若楚子誦武之詩其卒章曰耆定爾功其三曰敷時繹思我䢐惟求定其六曰綏萬邦屢丰年古詩也仲尼修詩則曰敷時繹思我䢐惟求定之句爲賚之什而繼乎講武類禡之篇非武之三也以綏萬邦屢丰年之句爲講武類禡之什而繼乎酌之後非武之六也此於一篇一章而易其序也有於一句之內而變其文者子舟誦烝民之詩曰剛亦不吐柔亦不茹古詩也仲尼修詩則曰柔亦不茹剛亦不吐先柔而後剛懼其剛之太過也成鱄誦皇矣之詩曰惟此文王帝度其心莫其徳音古詩也仲尼修詩則曰惟此王季帝度其心貊其徳音以文王之徳而歸之王季尊所本也此於一句之內而變其文也有於一字之間而潤飾其意者衛彪傒誦板之詩曰敬天之怒不敢戱豫敬天之渝不敢馳驅不之爲辭非所以示其戒仲尼修詩則曰敬天之怒無敢戱豫敬天之渝無敢馳驅無之者示戒之之意晉伯瑕誦北山之詩曰或燕燕居息或憔悴事國則有怨而自怠之意仲尼修詩則曰或燕燕居息或盡瘁事國則有匪躬服勞之心也此於一字之間而潤飾其意也類而推之不可槪舉則知聖人修詩如繩墨曲直毫釐不敢違如權衡輕重銖兩不敢失修之之法比春秋而加嚴焉不如是不足以垂將來而詔後世也豈特曰刪爲三百篇而已哉故曰謂仲尼刪詩而不言修詩者不知聖人作經之法者也輕吾詩者也知聖人修詩則三百篇之詩皆曰聖人之詩亦可也

禮論

人生不能無羣羣不能無爭人之初倥侗顓防而無知後爲物役而機生情動而本逺雪霜風雨雷雹暴其外於是知架巢空穴挽艸木取皮革饑渴牝牡之欲敺其內於是知噬禽獸咀果實是故有得失之殊途有好惡之異尙有有餘不足之異致其有不得所欲則擊奪隨之交焉而爭睽焉而鬭齒利者齧爪剛者決然後有一人焉出而治之謂天下之民之爭求以止之必有以痛之斯畏焉於是加之鞭朴以笞捶其肌膚施之刀鋸以殘割其形體而名之曰刑然其爭又大焉者力大者摶勢彊者軋徒眾者奪嘯呼踴躍艸野塗血則向之痛之者不足恃也必有以脇之斯服焉於是爲之師旅什伍之法爲之旌旗鐘鼓之用爲之干戈介冑弧矢矛防之械爲之熊羆貔防虎之威而名之曰兵息爭之小以刑息爭之大以兵然人之爭心無時可已也人之爭心無時而可已聖人惟曰吾有兵與刑營營乎日爲殺人之事可乎不可也故有防術焉就其起居動作之間創爲之法委曲而節文名之曰禮人有貴賤不知貴賤之等聖人則設爲朝聘位序之嚴車服采色之別使之有等而不敢相越人有長幼不知長幼之序聖人則立爲射鄕飲食之節擯相紹介之儀使之有序而不敢以相亂人有男女不知男女之別聖人則嚴之以媒妁之詞重之以幣帛之贄使之有別而不敢以相狎禮之制行於天下天下之人乃始日循循然束防於名分之內常有所礙而不得肆其欲故其於息爭也有甚於兵刑之臨之焉周之衰二百餘年諸侯疊霸非不盛且大然睥睨周鼎縮手不敢取方且歃血會盟以尊周室周非有兵與刑以制之也禮存焉也嗚呼聖人息爭之道至於禮而極矣或曰禮本於太一謂出於兵刑之後何也曰太一禮之本也從而表飾之使著於世聖人也易之有需需飲食之道爭所由起也故以訟訟而不能止故以師師之與訟能比而蓄之不能有所辧故辧上下定民志終歸於履而後已此聖人意也刑兵與禮之序也

樂論

古之聖人所以愚民之思慮役民之耳目者何其至也聖人愛民之心固欲其智不欲其愚固欲其安不欲其勞而必求所以愚而役之者是非聖人忍於愚民役民也天下之民至弱而彊至柔而剛彼其思慮可使惟吾信而不可使之自信其思慮彼其耳目可使惟吾用而不可使之自用其耳目如是而天下皆君子則可不幸而有小人者雜乎其間則將任其思慮耳目之所及無所往而不至矣易曰鼓之舞之以盡神孟子曰殺之而不怨利之而不庸民日遷善而不知爲之愚而役之之謂也樂也者眞聖人愚民役民之具歟民有思慮耳目其喜怒哀樂感於中而形於外有不可彊而使之也今無故而使人喜𨿽千金與之而容不攺無故而使人怒𨿽白刃臨之而色不變喜怒之不可彊也如此而樂之所感則有可以使人喜可以使人怒者矣彊而使人哀𨿽泣而不悲彊而使人樂𨿽笑而不和哀樂之不可彊也如此而樂之所感則有可以使人哀可以使人樂者矣故有作爲發散寛大和動順成之音則民莫不躍然而思喜作爲粗厲猛起奮末廣賁之音則人莫不奮然而思怒作爲志防噍殺困瘁趨數之音則民莫不愀然而思哀作爲嘽緩慢易繁文簡節之音則民莫不泰然而思樂夫民之喜怒哀樂出於其情之自然不可彊勉而樂之爲樂獨能使之喜則喜使之怒則怒使之哀則哀使之樂則樂如木偶在伎人之手左右動作惟機緘之從𨿽有思慮耳目莫克自信自用是故有以愚而役之使然也夫樂之愚民役民一至於是竊嘗求其所以可得而知乎曰不可也聖人因人心之自然審聲音之所感而寓之干戚羽籥鐘鼔管磬之末以爲樂非有變化之妙而足以動蕩人之精神非有機械之巧而足以舞蹈人之手足非有藥石鍼灼之方而足以流通人之气脈方其民之聽之而喜也知其爲喜而不知其喜之由非惟民不知之而所以使之喜者𨿽聖人亦不得而知也及其民之聽之而怒也知其爲怒而不知其怒之由非惟民不知之而所以使之怒者聖人亦不得而知也及其民之聽之而哀聽之而樂也知其爲哀樂而不知其爲哀樂之由非惟民不知之而所以使之哀使之樂者聖人亦不得而知也𨿽然彼聖人者亦欲制人之喜怒哀樂者也曰救其始也天下治亂之端善惡之理吉凶悔吝之殊皆生乎喜怒哀樂而喜怒哀樂者發於其心動於其情不可以形求不可以力致者也天下之事有可以形求而力致而刑罰得以威之號令得以語之政事得以治之至於不可形求而力致而吾無其術以愚而役之則邪僻乖亂之心得以乘間而入𨿽有刑政號令何所用之譬之醫者之治病也病寒邪以陽藥治之病熱邪以陰藥攻之此皆切脈觀色可以形求而力致者也至夫思念志慮之防一失其正而喪心失神之患隨之攻之不能助之不可𨿽有盧扁無以治之嗚呼天下之治不先求其不可形求力致者而禦之刑罰可得而威邪號令可得而語邪政事可得而治邪

文帝論

世言文帝和親匈奴及其背約入盜令邊備守不發兵深入以爲文帝仁厚之至甚非通論匈奴之陵漢固也而於文帝爲已甚帝屈己而優容之非仁也勢也帝之治以略言之曰仁則似矣觀其犯蹕者有罰法也而帝必欲殺之以泄其怒盜環者有誅法也而帝必欲族之以行其威帝之於事其小者不能忍如此彼其二十三年之間遭匈奴之慿陵今年冦河南明年居北地今年入雲中明年掠上郡待之愈寛而冦之愈急禮之愈下而侮之愈不已包羞忍恥如此豈其本心哉況匈奴嘗殺一都尉帝卽赫然震怒欲勒兵自將鼔行而前當是時非羣臣切諌於外太后固要於內則兵連禍結矣相其胸中日夜憤惋求一快意非淺淺也然卒不與之敵者非仁也勢也帝之時外有匈奴之憂內有諸侯之患諸侯往往尾大於身指大於臂包陸梁不軌之心覷間伺隙以幸國家之有事使文帝忘自照之機懷泄邇之念掃境內而從事於匈奴則諸侯之兵必乘虛西向漢之社稷未可知也且文帝嘗幸太原欲北伐匈奴丞相之兵未及越境而濟北之叛師已起是其於匈奴之彊安得而不少忍也哉譬猶一身之間有腹心之患有膚腠之疾今有人病方在腹心未知所以療之之術而膚腠之間有不利焉不能少忍以待腹心之安悍藥毒石雜然而並進而膚腠之疾未去而吾之腹心已困有不速死者防希矣此文帝和親匈奴之志也其後一傳而至孝景用主父偃之謀分建子弟而諸侯之勢弱矣再傳而至於武帝中國曠然無內顧之憂於是力徵深入大舉以伐匈奴匈奴消縮逺遁甘心欵塞請命於下吏而終漢之世邊陲無警嗚呼漢之爲漢所以圖匈奴者何其不茍也哉

防問四首

中庸發題

禮記一書其言制度文爲之用刑名度數之學備矣而根原所自皆由中庸大學中出學者於此茍有覺處則威儀三千曲禮三百皆吾性分中物耳今日之說請先自中庸始中之一字聖人傳心之機要授道之關鍵子思之學出於曽子曽子之在聖門其傳道之際蓋辛苦艱難而後有得非如古者以聖傳聖之易也古者自堯舜至於禹湯文武周公相傳是道或應於猝遽之間或契於數百年之逺彼以心傳此以心受心機所照一一相印天地鬼神四時日月不能間礙至於夫子從而防者皆中智之士難疑答問其言無不及惟中一字未嘗敢以語人夫子之不語人非祕也蓋中智之士人欲未除利心猶存其於道也可使得之於自覺不可使受之於聽聞得之於自覺則其得也難而功大聴之於所聞則其得也易而無力是故必托宿於物假途於事隨其根性示以入路教人以禮樂使人於禮樂上求中教人以仁義使人於仁義上求中教人以忠信使人於忠信上求中教人以孝悌使人於孝悌上求中庶乎觸之於彼應之於心一念了然中固我有然而七十子三千之徒竟無一人能領其機者幸而有一顏子不幸交臂而失之夫子憂焉於是舉其極處示之而名之曰一夫一也者所謂吾無隠乎爾者也所謂如有所立卓爾者也夫子嘗以此示之子貢曰賜也女以予爲多學而識之者與對曰然非與曰非也予一以貫之使子貢能領此機則必一語之下雷驚風動間不容髮惜乎不能識之黙無一辭以措於是不得已又以此示之曽子曰參乎吾道一以貫之惟曽子識夫執中之要正在於此故略不嫌避當機而發應之曰惟一惟之對大中豁焉夫子平生憂勤焦勞求得其人分付是道而曽子一惟畢其能事嗚呼大聖人之門陶鏈人物可謂難也已矣曽子旣得是道見夫傳受之難如此故常覆防此機不敢輕示觀其答門人之問則曰夫子之道忠恕而已矣是亦聖人設教之遺意也乃若子思親得其傳於曽子者也謂夫子沒不及見而師之又世無曽子此問此惟寂寥誰傳於是盡以所學作爲中庸以示後學中庸之書出而聖人傳心之機要授道之關鍵一切陳露而不可掩漏天之機泄神之祕而出於子思之不得已學者讀其書識其原茍能於意言之外自有覺處則無負於子思無負於曽子無負於吾夫子矣其勉之哉

問民力

民者國之根本也根本一揺枝葉隨僕是以有天下者愛防休養非甚不得已不敢少撓其間故𨿽廊廟焦勞而迫趣之聲不至田裏國務倥傯而急呼疾走不見於道路懼揺其本也恭惟主上聖徳如天含覆萬宇國家晏安無有外事方欲培根固本以圖不世之烈視一物之不平一民之失所救防保惠惟恐不及𨿽堯舜三王之用心不是過也是宜人情愉愉旣泰且舒有以上副九重愛養民力之意今州縣之間騷然無聊郵無羽書之馳而符檄如星火軍無發興之急而調度如鼎沸四境無戰爭之聲烽燧之警而吾民驚懼憂患如不朝夕此其故何哉意者上下逃責無敢避其事與然澄源則流淸宜必有術矣周之時外有昆夷之患北有玁狁之難命將遣戍若不暇給今觀鹿鳴諸詩君臣上下優防燕樂天下之民方且爲飲食之用方今中外乂寜而煎熬峻急乃反如是何也諸君講聞髙誼憂國愛民豈無可行之防願詳言之有司將采以獻

問三江五湖

楚澤云夢之廣楚人能賦之晉都山河之固晉人能言之四方山林川澤之辧不由其人而議焉未見其當也諸君吳人也敢以吳之事問書曰三江旣入震澤底定範蠡乘扁舟出三江之口入五湖之中則三江接於震澤若無疑矣說者或窮其源而取山岷山崍山之逺或循其流而取江岷江九江條分之敍或別其勢而取松江浙江浦陽之隔意者三江之名固自有所邪禹貢所載何獨於震澤言之也司馬氏史記索隱以吳松爲南江毗陵爲北江陽羨爲中江圖志是其說謂三者在震澤上下入於海則勢有所泄是以底定此爲得矣然禹之導江悉匯於彭蠡而南北中之流始分故彭蠡瀦然後三江入則三江之名又似在彭蠡之左右者前之說果信乎否也五湖爲太湖之異名謂其所納之流有五也張勃言之圖志又從而是之矣或者以其旁之四湖與太湖而五其說不爲無本及觀國語載吳越戰於五湖而左氏直謂之笠澤異名之說似未可輕議然太湖之廣三萬六千頃環五百餘里周旋長洲毗陵陽羨霅川之間自湖至海並岸之浦百數則所納豈止五而已哉至於周官言揚州其藪澤曰具區其浸曰五湖則太湖之與五湖本自爲兩途前之說又皆不足據矣豈得無至當之論古者博物君子恥一事之不知窮河源探禹穴無所不至今三江五湖近在於此而不窮其實不可也願詳言之以祛所惑

問地利勝敗之異

兵無常機地有定勢不易之論也昔者地形圖於充國漢宣得以成功山谷陳於馬援光武得以決勝蓋兵𨿽以臨機爲神至於審形勢擇地利則防之上者也主上以聖神之資運英武之略當寧慨然有復古之志士生斯時防被教養其於山川之險要所當講明而熟究也今願有問焉漢髙由南鄭出故道襲陳倉而破之遂下三秦取之之易如此及諸葛亮出散關司馬勲出子午道掠秦西鄙皆欲由陳倉以窺關中勢非弱於漢也然卒不能越其險而北或云魏延嘗言於亮請從褒中循秦嶺而東當子午而北不十日可至長安亮不用其計故無功乃若勲之敗則又必有說矣不然髙祖陳倉之道果可行矣否乎桓溫自兗伐燕由金鄕鑿鉅野三百里以逹於湖其行可謂徑矣然僅止枋頭而敗及劉裕尋溫故迹乃長驅河上與諸將表裏進平河洛其功視溫反倍或云溫之失在於得譙梁而不能通石門若裕之於石門亦嘗通矣否乎夫其地同其彊弱之勢同而成敗乃異豈得無至當之論冠圓者知天時履方者知地形爲其服而不知其道古人恥焉願悉言之無略

欽定四庫全書

宮教集卷八

宋崔惇禮撰啟三十首

賀梁丞相進書轉官啟

敷告治廷誕揚褒冊公宰之尊無不統有嘉定令之勤帝王之制可舉行爰茂報功之典槐階增峻衮路生輝恭惟某官惇大而有容剛方而無撓憲章文武而所識者大淵源遊夏而不失其傳非王道不陳得孟軻之直養以天下自任如伊尹之先知克左右以宅厥師善彌縫而藏諸用屬玆憲令浸紊條綱潤色之討論之丕用釐於邦采主張是綱維是蓋息紛於教功追春秋筆削之嚴辧庚甲後先之次旣著爲律疏爲令以庶邦惟正之供必爵以徳錄以功使萬世有辭於永爰昭異數用煥徽章進巍級於文階衍眞畬於采戶寵隨名至徳與位尊蕭相圖書較若莫逾於畫一漢家號令煥然可致於登三福祿無窮勲勞甚盛惇禮夙防知己每劇銘心自憐蹇剝之多尙費乾坤之造望相君翹材之館想見光華系諸侯泮水之宮坐傾意气

賀陳丞相加少保啟

誕揚明制光拜殊恩星使從天奉三孤之典策夏車照路新一品之威儀中外聳聞搢紳交慶竊以盛徳者必寵數極而後稱位髙者惟物望重而乃宜浩乎天下之顯名至矣朝廷之尊爵善美兼具古今所難恭惟某官廣大閎深光明傑特屹如底柱立於中流巍然巨山鎭夫羣嶽忠誠結主身𨿽外而眷益尊道義芘民口不言而人自服久厭煩於揆路玆均秩於畱京條教簡淸恩威浹洽萬室享阜丰之樂十城防安靜之休嘉績殊庸倬彼政成之最崇玆峻秩優哉帝簡之深乃眷貳公是爲亞保班行肅穆具瞻希冕之尊旗纛光華咸識通旜之顯褒榮絕等禮貎加隆賞中伯之蕃宣斯爲盛甚錫周公之衮繡佇卽還歸惇禮揣分至防受知特異玆與觀於盛事實倍喜於常情再念孤蹤宻依數仭竊起梯云之望因忘躍冶之慚跂外朝左棘之聫益傾意气置淸廟黃鐘之列尙丐吹噓

賀陳丞相帥建康啟

拜恩中陛分鎭陪京天語粹溫親授保釐之冊民情愛說尙存憩茇之棠開府云初載塗有喜恭惟某官爲國大老作民先知安危治亂而自任以誠去就行藏而弗失其正徳業深厚𨿽處晦而譽益尊道義純全故不言而人盡服頃厭鈞衡之柄屢淹屏翰之居惟爾多方咸渇爲霖之望敷此大惠暫勤典鑰之行眷是名都素孚善政吏旣諳於條教民久洽於恩威聊資臥防之安用釋顧憂之重人惟求舊恐席暖之未遑民具爾瞻見衮迎之非晚某逖違墻仭屢易年華自惟蹤迹之乖莫致寢興之敬仰鎭臨之甚盛欣窮困之焉依願少須臾觀報成於政最於女信宿行賦詠於公歸

代丘守賀揚州王樞宻帥開府啟

抗旌臨部擁節開藩紫極凝嚴照星野斗牛之次碧油整暇防云屯箕翼之師威譽聳傳疆陲震肅恭惟某官洪深而剛毅惇大而直方敏識絕人負天地英明之气壯猷經逺通古今治亂之原早被遇於冕旒久贊猷於帷幄晉國作三軍之制共嗟謀帥之難衛公臨五筦之兵亟奮請行之勇是用暫輟西樞之望往分北顧之憂當一靣以建牙總全師而制閫百城倚重無邊風塞馬之驚丹詔防榮當相印命珪之錫某揣材無取荷眷實深自違行斾之光袛劇揺旌之想地殊吳楚悵莫及於馬牛風寄東南同賀成於燕雀

代葉倉賀虞使相帥蜀啟

寵辭臺軸出撫坤維希冕篆車偹威儀於亞保髙牙大纛嚴節制於中權典策傳行搢紳聳嘆恭惟某官洪深而剛毅惇大而直方敏識絕人負天地英明之气壯猷經逺逹古今治亂之原勇見義以必爲智臨機而益果笑談卻敵親焚赤壁之舟慷慨興邦誓擊中流之楫蕃裔喪气朝野承風久積望於要塗旋躋榮於魁柄彰施王度掌握化樞乘千齡相與之期恢萬世無疆之業勛勞甚盛眷注方深遽形納政之辭期遂退身之逸觀來章之屢卻終去志之莫回裴令未衰宜防北門之寄衞公𨿽老暫臨西海之師錫徽號以便蕃賁寵章而赫奕肆疇體貌勉寛顧憂傳檄而定三秦當有光於漢業破斧而徵四國豈久詠於周人卽觀衮繡之歸式慰冕旒之想某受材無取荷徳最深惟廊廟之勢嚴悵門墻之情隔永懷恩遇祗劇銘鐫玆盛事之播聞倍常情而增喜馳使臣之軺傳久睽禮絕之儀望丞相之安車行展班迎之敬

代賀沈樞帥荊南啟

光膺帝制出鎭帥符登四輔以贊猷久積西樞之望總十連而作鎭用寛北顧之憂郵驛播傳華裔聳聴恭惟某官濟時鉅徳命世宗工負應變之材智酬方而無滯勵匪躬之節勇見義而必爲早被眷於宸旒亟進躋於政路謨明國論化斡天樞惟荊椘之奧區控巴吳之要會屬大事而當一面孰爲上行謀元帥而作三軍莫如公重爰輟筦樞之任往分制閫之權艸木莫不知威旌麾爲之攺色賢於長城逺矣姑臥防於雄藩是以衮衣歸兮佇疾馳於召節某居慚庸鄙夙荷奬提聞顯冊之傳行激懦亷而起立旗旄夾道佇聽呵從之臨鞾袴迎郊當致小侯之敬

賀魏丞相復職啟

發號明庭還榮祕殿隆名赫奕具昭帝簡之深懽誦流傳咸切公歸之傒恭惟某官經邦元老間世巨儒事業著於兩朝徳行冠乎一代出藩入輔惟偹罄於忠勞坎止流行了不驚於得失退遂碧溪之樂逺追緑野之髙辭榮鼎鼐而道益尊晦迹山林而名愈白徯應簡注顯有褒嘉𨿽輿論之未充諒綸恩之沓至人惟求舊卽觀周衮之迎民具爾瞻悉起傅霖之望惇禮自違墻仭屢易年華屬稔積於罪愆洊遭罹於憂禍哀思匪極但驚日月之流名姓不祥恕致寒暄之問

賀許正言啟

恭審光被宸綸晉司言責正人生气公論屬心竊以艸茅寒素口誦當時之故而常苦無路以獻誠搢紳大夫心知時政之非而不敢出位以要譽𨿽在道人使諌之世常懷有闕莫聞之憂設爲補遺之官専以風議爲職上而君舉之得失下而官聫之正邪大而社稷安危兆眹之間繁及號令否若防防之際凡闗有政皆得肆言淺之至於誦祈招道饘粥而人不議其迂深之至於引帝裾攀殿檻而眾不指其過士而得逢其亨防時哉足展其生平而況三宅並登四門無壅有猷則告何用不臧恭惟某官雅量淵沈淸規峻整博大髙明之學追配古人雄深辧麗之文標表後作一日掀翔而名塞乎宇宙十年流落而志適於江湖迨趨訪對之嚴深結眷知之異七日復而有道𨿽云消長之常六月息而遂髙益見扶揺之逺玉府擅校讐之譽粉闈揚端靖之風爰陟諌坡允符輿論昔日布衣得方寸之地猶能明目張膽以進讜言今以爭臣親咫尺之天豈憚逆指犯顏而論大事諒三進以及霤當一言而興邦流涕陳風俗之原願聞耳矣抗防陳髙麗之役更切遲之惇禮傾幸攀緣猥防盼睞自別慈恩之防浸迷簿領之塵下館翹心仰髙惟久尺題展敬修問莫遑側聽詔除倍傾意向國多君子未可議共知吾道之尊朝得直臣必太平敢先有識之賀

賀吏部陳尙書新除啟

恭審入覲宸廷晉長銓省方召還之下謂當政路之立登逮除目之行靡有輿情之未厭恭惟某官洪深而肅括惇大而直方素所經綸措國勢於寶鼎之重若時規畫玩敵人於指掌之間與道偕行遇坎則止有蘊莫見善刀而藏孰謀不臧而召後來之失何見之早允合當時之言玆趣冠於禁嚴實漸躋於翊輔論國體於治亂安危之際士方傾屬於斯總人材於身言書判之間公特遊戱焉耳惇禮頃緣文藝濫托門墻逖聞成命之傳爰修竿牘敬致責賢之義少贊防埃

謝魏丞相薦剡啟

泮水充員正負素餐之媿公車剡奏遽膺華衮之褒方捧檄以欣然覺登門而榮甚恩深特逹感極鐫銘竊以進身之階未免求聞於先逹知音之遇所難見聽於鉅公蓋惟人物之評允系鈞衡之論攀緣匪易遭際甚艱固有掃舎人之門而借以求通至或上宰相之書而竟於不報若乃事逢其適志遂所圖臚情之墨未漧薦士之章已至靖惟忝冒可謂闊防如惇禮者芻俚材防株愚智短啖牛心而快賞夙勉壯圖咀熊膽以自彊居懷僻學玆濫巾於講席獲肆志於塵編仰屋著書萃嘲評於尙白閉門作字殫思慮於炙靑但矻矻以惟勤頗棲棲而焉薄竊嘗聞道於昔日所願記名於下風然細者爲桷大者爲杗莫匪因材而有取顧擁不中繩捲不中矩則將無用而安收深懷躍冶之慚徒起望洋之嘆敢圖裁鑑罔棄凡庸以一言一行而識其生平之爲遂三沐三薰而置之子弟之列寵其防分被以美辭念讀書僅記於姓名未嘗博極且作語漫知於平仄自媿拙艱而乃借其學贍之稱加以文雄之譽謂宜到逺更厚所期在己反求於實何有登膍胲於尊俎之列昔固懼其非堪飾土木以錦繡之文今愈知其甚過玆蓋恭遇某官甄陶士類表燭人材以羅絡古今之術而下取於空疏以經緯天地之工而俯收於譾薄荷恩若此撫己知榮惇禮敢不勉厥進修益其涵養於斯二者何以副溢美之言茍有一焉亦足爲知己之報

代趙宰謝諸司列薦啟

下邑承流方積素餐之愧剡章合薦誤膺華衮之褒寵忽出於非常譽深慚於過實竊惟建業要衝之地是爲名流鼎集之區開帥閫以建藩登使車而攬轡非搢紳之重望則廊廟之近臣皆一時鈞鼎之儲簡九陛冕旒之眷孰不萌於攀附期少借於輝光然取知固難於異同而求進豈無於遇否惟善人能舉類曲借吹噓諸大夫皆曰賢誠爲希闊顧玆公舉宜屬異材如某者識昧以疏性愚且拙隆師親友觕知行己之方應舉覓官徒爲幹祿之計夤緣宰邑彊勉蒞民推所學則必務於力行持其已則敢思於自怠察催科之積必簡其目以深防吏姦懼盜賊之肆行每嚴其責而力除民蠧訟不忘於審聽刑惟近於用寛𨿽懷黽懋之誠未見毫釐之效而乃迹其學術褒以防勤有畏威不擾之稱借揆法當情之譽退求諸己實愧乃心玆蓋恭遇某官名冠倫魁道升閫奧奕奕明堂之柱棟煌煌淸廟之璠璵方其參率僉言俯收後進自惟凡陋之質曷稱奬提之恩某敢不益勵前修愈堅素履諸公令出門下固已防交舉之榮賤士見遇大賢當力圖知己之報

謝蔡總卿京剡啟

郡序充員本無題目公車剡奏乃有姓名深銜特逹之恩輙敍感銘之悃竊以有俊卽俊爲政舉爾所知惟賢知賢觀臣以其所主自往古進賢之浸逺致淸朝薦士之絕希但問燕公嗣魯公甥類皆然耳不數顏氏孫閔氏子良可憐哉炎炎噂之門擾擾馳奔之地掣其肘而奪者悉由非意謀於心而諾者寕復自如此所以僉人腐夫掉臂而爭先端人良士捲舌而藏口若乃事無其素人莫之先一見已定其生平片言遂加於褒飾正宜於古人求耳豈得於玆世見之必有軼材乃堪明舉如惇禮者株愚智短芻俚材防蠧編𨿽力於講論徇曲不離於陳腐本非時用偶然束縛於官常方自山來安能曲折於人事亦惟憑藉使者二天之大乃得棲遲諸侯泮水之間而術業荒疏性資簡質自甘爲迂儒之陋學何以辱明公之重言敢意誤知遽先論薦貢昌歜於玉食竊嘆嗜偏登太羮於廟堂亦將存古曲借吹噓之賜亦知刻畫之勞事旣罕而遇難恩愈深而感切玆蓋恭遇某官性天宏闊心地坦夷觧十二牛而硎若新材具見恢恢之裕息九萬里而風在下功名觀鼎鼎之隆方且以奬提後進爲政經以收拾英材爲己任顧玆庸妄亦被薦揚惇禮敢不勉厥進修厚其涵養心焉自省何以副溢美之言學以力行亦足爲知己之報

賀蕭察院啟

光膺芝檢進陟栢臺國用正人士無異論或謂朝家有碩大無朋之福乃付綱憲於莊重不撓之臣顒昂之色足以肅穆周行正大之言足以維持公道精神所向風采益新眾皆曰賢國由是重恭惟某官天球比粹廟璉凝珍以懿文奧學根柢六經以亮節淸規羽儀多士汪翔令問登陟華津議禮奉常久著詳明之譽繩愆憲府更觀謇諤之風卽被殊遷盡施素蘊某夙親餘論竊嘆英猷竦聞除命之來倍極得人之喜繡衣行部阻陪賀客之趨鐡柱端朝逖仰官儀之盛

上平江汪守啟

攺命頖宮抗塵大府望門墻之峻坐知觀海之難親道徳之光預期防露之潤恭惟某官本朝碩徳吾道宗師聲塞天地而居有謙虛抑損之誠學洞古今而逹以直方正大之气天之所降以開覺一世上之所待以經綸四方渟臺鼎之防偃息藩州之望惟從容中外之際皆能爲國之光輝顧尋常進退之間初不系公之輕重竚孚輿徳益懋熈圖惇禮鄕校諸生儒科晚進一命埃塵之域十年萍梗之蹤得次省曹不才宜汰濫巾師席非稱爲慚寕獨冷之爲懷竊羣嘲之是慮斯文不墜寄子敢自許以抗顏天下中庸有公庶得歸於折

迓平江丘守啟

寵膺宸綍就易守符四境聞雞犬之音旣允沾於河潤兩界接耕桑之迹將均芘於棠陰凡在帡幪率同慶抃恭惟某官气有所養而剛大學無不通而髙明四十圍澑雨之皮材自難於小用九萬里培風之翼志不局於卑飛籋巍級以舒翹踔華途而登步將膺柄用姑試事功班郡國之春去天不逺見長安之日易地皆然當卽馳尺一之書豈久紆丈二之組惇禮頑冥益甚奇蹇異常遲次省曹披沙見類濫巾師席附贅爲慚側聞千騎之來深激寸心之喜諸侯泮水庶善頌之可賡刺史二天豈私恩之敢兾

通向守啟

政成苕水地易吳都符竹洊分優被九重之眷溪山相接載披三輔之圖荷玆帡幪敢申歡慶恭惟某官天趣髙明風防峻整材鋒淬礪數千牛刄發於硎宦路扶揺九萬里風斯在下攬轡著澄淸之略擁麾髙辦治之功飛蓋鼎來政及班春之賜環催拜佇陪半夜之談惇禮鈆槧陋儒詩書素業省曹遲次旣類披沙講席濫巾更慚附贅先生萬古愧奚有於師資刺史二天倘可逃於吏議

通鄕守啟

隨牒轉移將道枌楡之裏望風懷想敢修桑梓之恭敬掣齋鈴用馳書牘恭惟某官夜光寶器喬木故家一朝解十二牛地有餘於遊刄六月息九萬里翼姑戢於垂云行頒尺一之書入奉九重之對惇禮久焉飄泊適此經從鳳集江華有媿楊公之瑞鶴歸遼海空慚丁令之來

代人通鄕守啟

十年流落未忘越舄之吟千里來歸願識荊州之面披承非逺欣幸良多恭惟某官徳宇粹夷性天昭徹政妙斵輪之手材全防刄之神借重江城聊佩左魚之貴言還帝裏卽符畫鹿之祥某逺逐宦遊飽聞政譽徒愧小人之懷土望舊國以悵然願同君子之居邦事大夫之賢者

代王憲答向守啟

光膺中詔易鎭巨藩接壤聞風已著恩威之素褰帷布政載觀條教之孚恭惟某官敏悟絕倫淸機昭理六月息九萬里久展修程一朝解十二牛共髙余刄歷試循良之績卽登嚴近之途某宦路差池風期遼邈方喜承顏之邇遽承貽翰之先感佩之私敷宣罔旣

代李倉回向守啟

顯膺宸綍就易藩麾遺愛在人增苕霅溪山之勝先聲及物動吳松風月之輝與在聽聞良深贊喜恭惟某官淸機昭理沈識潛防鼎鼎彌髙發盛名於一世恢恢多裕絕敏悟於千人使星髙峻整之風侯屏著循良之譽奏計方優於吏課攺符旋被於恩書褰帷露冕而見吏民佇聞異績珥筆持槖而列侍從卽展宏圖某自顧凡材濫將隆指軺車遊歷屢逢傾蓋之歡鈴閤從容行慰盍簮之願

代葉倉答張守啟

鋒車趣覲榮分五馬之輝函教鼎來遽被雙魚之貺服防謙之過厚慚展慶之有稽恭惟某官廟璉珍凝籯金學富植丰規而輝國流華問以被民朝一人而防尢首膺鶚薦晝三接而用錫親畀魚符豈州縣之職徒勞將公侯之家必復祥已符於畫鹿世當嗣於靑氊某久矣遊從玆焉幸防扶風之課最於三輔知河潤之溥沾刺史之職察以六條庶露行之有賴

賀馬守啟

顯膺宸綍出鎭輔藩九棘平反夙著名卿之望一麾分守爰膺良翰之求恭惟某官天趣髙明風防峻整發盛名於一世絕敏悟於千人卿序聫華垂近金鰲之直藩城擇牧聊分銅虎之符眷威譽之素隆玆輿情之允恊紆丈二之組卽聞奏課之優馳尺一之書當奉受釐之對惇禮詩書素履鈆槧陋儒遲次省曹披沙見汰濫巾師席附贅爲慚側聽千騎之臨深激寸之喜先生萬古愧何取於師資刺史二天庶可逃於吏議

謝丘守京剡啟

泮水投閒本無梯援公車剡奏乃有姓名檄初捧以欣然門獲登而榮甚竊以昔者論薦存乎至公士之求知貴於以正故車下之歌不由於借助而河東之辟盡絕於屬書古道邈然流風竭矣容容徒炙手之附帖帖惟捩鼻之從有以先容𨿽枯木朽株而增重無因自至以夜光明月而見疑是非罔出於本心取予浸流於市道惇禮不肖抑又奚云方自山來不知曲折於人事豈堪世用偶玆束縛於官常僻拙自喜旣莫求先容謇訥無華又不能巧進略無蜉蟻可援之勢徒有蚊虻求附之心倘諸公令出其門固所願也求貴人借助以勢詎肯爲哉自甘爲無用之迂儒何敢防薦賢之重諾豈意髙明之鑑不遺介特之蹤登太羮於廟堂亦將存古貢昌歜於玉食竊嘆嗜偏玆蓋恭遇某官髙明自得於天資予諾不隨於世俗以收拾寒士爲己任以矯拂頽風爲政經曽是妄庸亦叨奬防惇禮素𨿽至愚而極陋今益自信而不疑直道是行終戒用人之誚厚恩難報漫懷知己之私

賀王守攺知建康啟

恭審政冣侯藩位隆連帥江山相望旣惠養之素孚旌棨就臨喜教條之均被帡幪所曁闓懌惟同恭惟某官奧業丕天淸防輝國海涵地負浩乎學問之內充月潤日光倬彼聲猷之外發以一日而先多士由片言而結上知防書增東壁之輝持被應列星之次歷華貫於鳳閣鸞臺之地譽處彌休望淸光於雞翹豹尾之間班行益峻屬倦承明之直薦分刺史之權智妙神明仁深寛宥折獄無非於破的撥煩罔見於全牛徳洽廬陵召伯之棠猶在化行宣郡齊侯之政已成爰膺斧扆之求亟畀玉符之托由列郡而付畱都之重實勸乃功因近藩而開師閫之崇就宏斯政矧時建業實號要衝箕翼舒張列千屯之玉帳虎龍蟠踞護萬雉之金城人物浩穰山川盛麗居守之任玆借重於名臣入拜之階姑積資於鉅望惇禮迂違陋學偪側凡材追時好以取世資偶叨科級去民畝而就吏祿遂困塵埃惟平時慕用之深有邇日趨承之便官程迫趣方恨逺於崇墉郵驛傳聞喜獲依於大芘

服闋上周內翰啟

自逺聲光浸罹憂患哀思匪極但驚嵗月之移名姓不祥莫致寒暄之問追玆終制薾爾殘生收召散魂彊追陪於人事飛馳精思實向慕於師門伏審演潤金鼇講論淸燕明靈具介福祿叢臻恭惟某官學富經綸器全端亮髙文大冊發爲天子之光勁節衝規播在輿人之頌𨿽躬謙之已甚如物論之浩然雍容翰墨之林樞軸鈞衡之望謀參禁宻被眷寵以方深禮絕坐間諒登庸之非晚惇禮伶俜弱質孤露餘年省厥艱難有如痛定奄然喘息豈自意全永纒風樹之悲曷勝松楸之戀從先王之禮姑不齒於三年和夫子之琴冀得門於數仭金气澄肅玉堂靖嚴惟善含於天和卽進登於臺軸

上王尙書啟

隨牒轉移久客諸侯之幕望風傾想未登夫子之堂蓋惟位貌之間殊且復姓名之埋沒蔑聞介紹敢干冒進之誅自分陸沈但近退藏之守迹𨿽鄰於簡外心實注於髙明不修參之儀曷見依歸之悃伏惟銓衡多暇寶練維和積有休祥叢防興寢恭惟某官以堪輿浩直之气負邦國經綸之材智慮精防而發之以剛論議慷慨而據之以直力行己學親結上知善防奇謀允矣淵衷之合公言直道翕然眾正之孚周旋八座之班行重疊諸儒之講席禁途積望久已熟於民瞻揆路登庸諒方深於帝簡惇禮迂愚自守蹇薄多奇治亂之原亦嘗志一二大者功名之事豈得無尺寸望焉初心坐嘆於乖違半世已成於蹭蹬顧屯邅之已甚曽趨操之不移竊嘗向慕於門墻所願依承於幾杖事隨勢奪時與命暌披雲霧之天曷慰平生之志望星辰之履不知精爽之馳

上方平江啟

祗奉詔綸載新郡紱政成甄越己膺計最之褒地勝吳松更倚老成之重江山攺觀艸木知威恭惟某官吏道宗師士林耆舊材大備更於盤錯望尊咸服於典刑數千牛遊刄之餘硎若新而不頓九萬里培風之力積旣厚以彌髙時惟黃髮之英深簡丹心之眷去天不逺旣頒郡國之春易地皆然更近長安之日豈久紆丈二之組當卽馳尺一之書惇禮鈆槧陋儒門墻下士系一官而漂泊瞻數仭以翹思側聆千騎之臨深激寸心之喜

上範舎人啟

逖違風度浸越年華望北海之洋久已遡精神於門墻之下歌南山之粲庶防定平生於言語之間敢勤躧履之迎用慰執鞭之慕竊以先覺逹後覺𨿽有迪於見聞下風應上風亦相尋於气類萬寶畢趨於都防眾流爭湊於巨川寥乎大雅之衰甚矣斯文之瑣碎焜燿旣不能混融天地之純全朴鄙艱深又無以轇轕日星之經緯哇咬眾作鹵莽一塗遺音泯泯以無聞餘瀝涓涓而將竭欽惟文伯大起儒風道四時之气而泄其龢落百氏之華而食其實測之益逺灝灝大而渾渾全動而徐盈涵涵停而秩秩積騖英猷而溥暢靡羣作以披紛張咸池而樂洞庭已鈞天之奏登泰山而小天下益知丘垤之卑然而道大則物必兼容名盛則眾斯咸慕𨿽問途豈資於老馬然致士方揖於怒蛙敢敍悃私重塵聽瑩伏念惇禮株愚智短芻俚才防素蘊壯圖啖牛心而快賞居懷彊學咀熊膽以助勤殫思慮於炙靑萃嘲評於尙白顧欲攄摛踴躍而渉其級頗覺沈浸醲郁而作爲文揚雄深戒於篆雕枚乘終流於骫骳規規摹古欲捧腹以效顰忽忽求奇竟謹毛而失貌間闗幹祿黽勉應書裂繻上國之遊倚袂公車之後仲舒對防本獨守於春秋徳裕擢科欲不藏於文選𨿽自覺學行而失步亦未忍轉衣而爲裳抽餘韻於乙冥索微言於栗宻旁魄而論都邑人多笑其爲狂矜誇而賦山河已亦知其成癖訪遺迹於官館城池之異覃苦思於垣墻藩混之間成章不知所之深負小子斐然之媿不敏庻斯逹矣願聞先生莞爾之談𨿽磁石鐡以類相從實風馬牛勢常不及豈意廣文之席適邇舍人之門麈尾餘論妙理時聞鳩杖勝遊髙風日至披衝襟而向道飾蕪累以修容戰蟻詎足以勝雷髯虵豈容於登俎斯文不墜寄子敢自異於名論天下中庸有公庶獲依於折衷恭惟某官包羅百氏磅薄九流以輝煌汗漫之作而執耳文盟以博大髙明之資而盱衡士類一言噓善四海傾風自顧𨿽無玉佩瓊琚而放厥詞庶防足免明月夜光而投之暗鼎一嘗而未美雞數蹠而尙知覽進學解而譽史才必得之畦逕之外誦鷦鷯賦而許王佐亦覘於辭气之間敢期戰塲弔古遂識其精思正恐吳江落楓不如其所見仰祈裁鑑曲借甄收

賀鎭江張尙書啟

抗旌臨郡揆日開藩風月萬家頓攺江山之觀耕桑千里已聞襦袴之謡將敬掣於齋鈴敢情馳於書牘恭惟某官器涵端亮道蘊直方流華問以被民凜淸規而照國星辰曳履居文昌八座之崇銅竹分符擁東方千騎之貴玆坐棠之未久知遊刄之多餘上計獨優豈待五月而報賜環催拜卽陪半夜之談惇禮深媿材凡每勤意予方懷章而言邁愧投轄之無從自違行旆之光愈極揺旌之想室邇而人甚逺𨿽阻奉於色辭波及者君之餘喜宻承於芘潤

欽定四庫全書

宮教集卷九

宋崔惇禮撰啟十九首

問李殿院啟

漢殿追隨偶防科級秦淮邂逅浸閱年華伏在賤防竦聞登用亦嘗得餘論之末私竊髙下風之行以爲朝有正臣自應享安樂得賢之福士無異論豈特爲夤緣托契之光伏惟執法居中自天業祉恭以某官受材英特養气渾全髙明博大之學地負而海涵雄深辧麗之文波屬而云委植丰規而暉日絕髙舉以培風踔厲亨塗汪翔華問深結宸知之異晉司臺察之明柱下昂藏眾目爲眞禦史班心突兀世有此古丈夫而自肅穆端朝雍容造膝以紀綱不立爲大恥以風俗未正爲深憂剔除巨蠧扵盤根錯節之時排斥貴臣於盛意隆指之際凜然風采之盛鬯厥精神之敷不特淮南憚汲黯而寢謀抑使晉人畏晏嬰而聴命豈非忠純不二而學足以守其道輔以機變無窮而辯足以申其言用能謀無不從績乃可底惇禮夙聞髙誼深嘆絕塵禮𨿽後扵眾人喜實先扵流軰玆布尺題而展問竊傾下館以翹心趨延英門而大言莫究歡愉之素弄大夫印而遂拜徒均矚望之情火鑠流臺綱嚴靖願益精扵調衛庶茂對扵光亨

通漕使啟

巖邑警巡假聲猷之自舊頖宮誦說托封部以爲光適當受察之初敢後修容之敬恭惟某官淸機昭理涵徳眞淳材推防刄之神政妙斵輪之手給餉饋不絕糧道方資流馬之功見言面略無防防更奉單車之聘輯勞能之甚卓積譽處以彌休行被褒嘉晉膺寵拜某塵埃一命萍梗十年俾汰才省署之中乃得祿吳門之近方息肩之云始屬抗節以言還徒以旅進之間莫罄久違之悃遡仭墻而企踵未卜趨參憑尺素以函心曷窮稱述

通陳運使啟

卑棲赤尉甘奔走扵塵埃瞻望皇華行依承扵條教幸由天假恩有地歸恭惟某官徳宇邃夷性天昭曠文章政事爲仕路之表儀儒雅風流揖古人之標致徊翔中外更練事功頃分守扵淮邦己藹聞扵政譽得賢吏嚴明之要知足破姦當公堂剖決之時言皆中的民隠灼知扵纎芥吏欺洞見扵秋毫囹圄屢空裏閭不擾至今通民之相語咸言召父之復生銘徳政扵無窮愛甘棠而勿翦星霜浸越位貌益隆屬戎事之方興正邊疆之未靖六師賈勇將電掃以風馳萬口張頤非鬼輸而天雨爰屈澄淸之略往司飛挽之權天子有事匃奴軍儲是急關中旣得相國糧道何憂佇書盟府之勲卽正臺衡之拜有心所冀不謀而同某淮海防生簮纓下列早奉箕裘之訓濫叨科第之名重惟桑梓之奧區曾是蕃垣之舊服更時已久尙騰籍籍之歡聲拜履無從徒戴家家之畵像不圖今日獲趨下風金就礪木從繩行克承扵約束雞司晨犬吠盜當祗服扵使令

通魏丞相啟

省曹掌故嘗叨進牘之私郡序司文更倚建牙之重托洪鈞而惟舊企森防以知歸恭掣齋鈴敬馳書牘恭惟某官端朝首徳柱國宗臣气全渾厚而養之以純誠識造髙明而達之以剛大感防明昌之運發舒經濟之圖排難厭紛亮節著艱難之際贊元經體眞工藏輔相之中辟公道而多士興明大綱而百揆敍裴度稍從扵緑野謝安實系扵蒼生閔煩政路之崇借重吳門之近香凝燕寢面千里之湖山吏退公衙賞萬家之風月𨿽上眷優隆扵敬老恐朝臣圖任而貪賢惇禮名第凡流淮鄊下士一命簮紳之底三年箠楚之中念作吏以困風塵嘗橐書而上京國望翹材之館竊嘆扵無階伏光範之門敢嫌扵自贊重塵藻鑑深枉名論欲乘時漸致扵亨衢使職近居扵華省得魚難兼熊掌方安需次之渺茫失東復收桑楡所喜坐曹之淸簡已驅車而於邁適開府之云初望不素然幸寜有此魯侯戾止行與聴鸞聲之龢周公歸兮恐難稽衮服之拜

通問梁舍人啟

攀緣科級嘗叨末契之光睽異色辭益嘆絕塵之逺敢修狂斐上叩崇明竊以同年之義在昔所惇末俗之澆扵今特甚隊趨行入曾不問其孰何君北我南了無知其在否交情淡薄古道凋零倘拘分貌之間遂隔門墻之望則將習久無復余風因忘貴賤之殊輙敍興居之敬恭惟某官風華靈茂天韻渾淪秉淸徳以照人植丰規而輝國正辭簡古鄙眾作之小成奧學博通卑羣言之近用早奉大廷之防亟先多士之臚貫穿道原老先生率皆斂手昭陳國體聖天子亦爲攺容道與時行寵隨名至騖休名而旁暢踔華貫以立登太一前臨拂蕓香而夜直列星上應含雞舌以朝趨玆峻陟扵殿坳用宻親扵帝仗峩冠紫殿珥筆丹墀其在有唐或倚登扵相位至扵近代亦平進扵左班卽被殊遷用攄素蘊惇禮殊愚智短漫漶才疏學自守扵僻迂文敢専扵雕篆抽楚謡漢風之餘思所願盡心恭南昌北部之賤官未知免戾念昔慈恩之防獲偕騶禦之僊年除月遷已分云泥之隔气求聲應尙憐艸木之同坎令方深朔風增勁願益調扵衝粹以茂對乎光亨

答費知府啟

光膺除書榮領祠館伏惟慶慰某官文髙藝苑望重儒林懷郡守之印章適所向之弗偶奉僊家之香火何自取之太亷載惟麼麼之資豈有揄揚之助過形謝牘益重愧容感戢維深敷宣罔旣

答常熟趙簿啟

籍甚多才之譽所願識賢粲然一紙之書胡爲及我恭惟某官珍凝廟璉秀毓天潢材磊落以不羣識防明而無滯鸞鳳翔千仭之上豈枳棘之卑棲鯤鵬摶萬里之遙佇風雲之橫奮惇禮久焉仰徳幸矣爲僚末路飄零將露行之防潤髙堂煥爛期燭影之分光

回吳江邵宰啟

秦淮風月尙懷揮麈之談吳防山川行聴落楓之句久焉契闊幸矣逢迎恭惟某官襟韻疏明英華靈茂泳修漢而擢秀抱明月以揚輝種河陽一縣之花此其暫耳覽防府羣山之玉眾竊遲之惇禮隨牒宦途濫巾師席羣嘲漫解初無諸公衮衮之榮一笑相逢賴有故人戀戀之意

回吳江呂宰啟

里巷防從共飲投金之水官曹聮接更依浮玉之堂悵一別之時深披尺題而心喜恭惟某官夜光寶器喬木名家材推防刄之神政妙斵輪之手魯恭有三異之政行親見之公琰非百里之材豈久淹者惇禮宦途隨牒師席濫巾媿無諸公衮衮之榮賴有故人戀戀之意種河陽之桃李預期寒谷之春采泮水之藻芹坐釋廣文之冷

答錢倅啟

光奉宸防榮闗郡政別駕貳扵刺史行觀條教之孚廣文獨爲冷官幸托仁賢之芘披尺題而增喜跂數仭以馳誠恭惟某官質粹天球珍凝廟璉七貂世冑金張之業有輝萬石家風齊魯之儒何及騖隆名而旁暢演芳潤以宏敷佩王祥之刀已共期扵國器題陳蕃之座姑少屈扵雋防卽著康功徑躋要路惇禮詩書素履鉛槧陋儒遲次省曹披沙見類濫巾師席附贅爲慙召諸生而誨之正切羣嘲之慮事大夫之賢者庶防餘論之承

代召倅通梁倅啟

光奉明綸榮參陪闕當年防侍交聞曵履之聲今日簮朋並列題輿之任遭逢希闊感幸並兼恭惟某官廟璉器珍籯金學富泳修漢而擢秀抱明月以揚輝藹然譽處之隆籍甚人文之羙暫淹逺業來佐大藩別駕屏星實淩厲雲霄之漸明光畫省防登庸衣鉢之傳某自愧材凡忝聨世契𨿽未識老萊氏之子固稔聞萬石君之名不自意扵飄蓬將獲叨扵倚玉趨朝並命顧疇昔之難忘同官爲寮獨扵今之何幸

通陸倅啟

賔位偶虛猥應辟書之寵官曹相接遂叨寮宷之榮跂數仭以馳情修尺題而展敬恭惟某官簮纓望族詩禮名家蘊奧學扵籯金粹淸姿扵廟璉解呂防之佩知器逺之難量題仲舉之輿信材髙之未究佇觀環節之下召置閨臺之間惇禮與世則疏向風甚久政恨承顏之邈敢期聨事之親末路飄零幸借露行之潤髙堂煥爛願分鄰燭之光

回姚都大啟

比叨嚴召獲對便朝進西府之末僚還北門之舊直追邯鄲之步已故迹之俱忘下楚些之招覺殘魂之漸返恭惟某官至仁嘉善尙義隆謙枉慶問以先之流好辭而寵甚永言登受之謹更重襲藏之榮感佩維深敷宣罔旣

答上元尉啟

書劍西來瓊瑤逺及披朶云之字已觀作者之風宣防棒之威更托鄰封之芘伏惟某官風華靈茂學問防純抱明月以揚輝泳修漢而擢秀宜東觀石渠之選豈南昌北部之淹州縣之職徒勞人亦聊爾耳神僊之人不易得詎可量哉惇禮密借餘輝警巡下邑左右有所𨿽云循故事扵長安東西相望尙足詫英詞扵文伯

回教官啟

靑錢妙選竊欽屢中之才黌捨英防行遂披承之願覩芝眉而非逺辱珍翰以爲榮恭惟某官天韻渾淪風華靈茂玉井之蓮十丈種學甚髙丹山之鳳九苞摛文特麗暫佇雲霄之步寵臨芹藻之宮槐市風行聊振揚扵木鐸花塼影轉行入侍扵金鑾惇禮久聞北斗之名未快景星之覩簮朋盍契竊欣倚玉之光麈尾生風佇聴懸河之論

回黃教授啟

逖仰風猷鋪聞道藝典教之官獨冷所願得朋明經之望鼎來預慚奪席披尺題而增敬企數仭以翹思恭惟某官天韻粹溫風華靈茂泳修漢而擢秀抱明月以揚輝學士登瀛洲卽奉夜談之對諸侯集泮水漫爲晨入之防惇禮芻俚材疏迂愚智短薄宦防同扵附贅橫經何有扵解頤防面無期每恨荊州之未識爲寮何幸獲同魯國之從防

通建康陳畱守啟

充賦大廷嘗玷權衡之鑑效官下邑更依庥庇之餘幸出自天恩歸有地恭惟某官一代首徳四方宗師网羅百氏而發爲淵深簡古之文根本六經而富以總攬宏博之學約而能肆贍而不華天下皆以吾道之寄命有歸扵明公明公獨爲斯文之指南以盡其能事蚤出班行之秀亟膺倚注之隆峩豸冠扵霜臺惟直道公言之是徇含雞香扵粉省凜淸規勁節之不渝藹然直聲著在輿論倦錦帳握蘭之直從虎符分竹之榮畿輔承流皆一時之重鎭湖山相望沸兩郡之歡聲至今擊柝之相聞盡是甘棠之舊防奏課若此入拜則宜玆尙屈扵宏材煩總司扵畱鑰屬邊疆之未靖正戎事之方興必慈恵足以撫柔吾民而威望足以震疊方面然後國倚長城之固人歸愛日之溫仰寛顧憂惟得君重第恐夜談思賈朝命旌黃不容嵗月之稽卽正鈞衡之拜有心所冀不謀而同惇禮生則甚愚性惟嗜學方辭科舉之累欲盡文章之功急祿爲親求全扵孝養低顏就列遂困扵吏塵將偸職事之餘益廣平生之學庶不忘扵黃卷期可致扵靑雲重惟骩骳之文辱在甄收之數防厚知之已久趨下風而莫遑不圖幸防之來乃備使令之末雞司晨犬吠盜當祗服扵教條金就礪木從繩行敬遵扵約束

代人通陳察院啟

簡自帝進居臺察正人登用有識嘆嗟竊以禦史耳目之官實曰朝廷紀綱之地明目張膽足以論庶事之是非正色立朝足以別羣工之邪正自非有夷達寡求之操而能秉質直不欺之誠則何以淸肅官聨尊崇國勢洪惟甚盛之旦大起至公之門副上所求扵今尢重恭惟某官淸機昭理奧學潛防道義自得扵古人趣尙不隨扵流俗堂堂正論每拒詖而放滛挺挺丰規足亷頑而立懦汪翔盛問更踐華津玆優結扵隆知遂晉膺扵要用一防克正四面屬觀必將開拓正途盡洗士風之獘維持大法益淸邦憲之源卽被殊遷大輸素蘊某欣聞成命倍激懦悰方祗服扵官箴媿莫陪扵賓履國多君子未可議乃知吾道之嚴朝有直臣必太平敢先有識之賀

迓運使黃察院啟

光奉綸音榮司漕計當踞虎蟠龍之地鼎防輸將妙木牛流馬之思坐觀贍給聲光所曁原隰有輝恭惟某官天韻深純風猷整防气剛而大凜淸規亮節而不渝道直以方抗崇論宏言而莫屈頃奮鵬程之健峻登烏府之班造膝沃心天下鹹受其陰賜明目張膽朝端盡服其精忠淸議被民英猷輝世眷言江左實號畿封方蟻聚以云屯用嚴邊偹豈鬼輸而天雨以濟吾師是用疇舉異能仰分憂顧有如鉅徳實稱重權天子有事匈奴軍儲是急闗中旣得相國糧道何憂苐虞金節之頒召置玉除之列入陪嚴近大究設施惇禮漫漶學疏株愚智短夙稟顓蒙之質徒多涉獵之功追時好以取世資偶叨科級去民田而就吏祿遂困塵埃聞澄按之來臨幸帡幪之有賴繡衣直指行先星鳳之瞻大廈旣成獲戴雲天之芘

欽定四庫全書

宮教集卷十

宋崔惇禮撰啟十二首

代賀王宣撫加樞密啟

誕揚顯冊登進元樞甲兵之問不至廟堂方托顧憂之重柱石之臣宜居輔弼爰膺寵數之隆廉陛勢崇旌旗色動恭惟某官興邦碩哲命世宗工負應變之材智酬方而無滯厲匪躬之節勇見義而必爲登步政途汪翔民譽奇防懋昭於籌幄壯猷密布於機庭倚注方深勲庸滋茂眷言地重是天維要險之區勉爲上行輟斗極凝嚴之望建油幢而立武開幕府以信威天子方委以腹心敵人可玩於股掌器博而用無近式恢經逺之圗勞大者爵必尊遂冠本兵之任寵隨名至道與時行方將傳檄而可定三秦豈但折衝而決勝千里煥乎懿績邁彼前聞某芘迹門墻受恩鎔冶耳側絲綸之下心縻旌防之間慶公論之咸孚激懦而增奮轅門蒲伏徒嗟迹逺以無從沙路歡迎行見功成而入拜

代王憲賀王樞密啟

渙號明廷升賢右府文昌六曹之長積譽處以彌休北斗七政之樞畀事權而滋重郵音傳播士論僉諧恭惟某官負器疏通受材膚敏功名自喜深懲無用之空言慷慨必爲卓有可觀之大節踐敭雋軌登步亨途銓筦淸華盧李之賢莫及經帷防穆堯舜之道是陳更任使以浸多輯勞能而更偉上心所簡人望攸歸肆疇濟實之材爰正本兵之柄精神遐暢敢輕秦國之無人勲業增華共慶西平之有子某屬將外指側聽中除叩賔閤以無階越輿情而倍喜

代李倉通畱守賀洪樞密啟

顯膺鳳詔榮綰麟符便郡承流已奏治平之最陪京司鑰就分委寄之隆綪纛有光簪紳相慶恭惟某官應期良弼名世眞儒亮節丰規騖英聲而旁暢髙文大冊靡眾作以分披徧歷淸華之途遂登宥密之仕稍退休於眞館旋起鎭於名藩以匹夫失所爲深憂以比屋安居爲至樂仁聲周浹政譽汪翔尙淹帷幄之明謨來鎭江淮之都防闗中畱相國固已增天塹之雄江左見夷吾當盡復神州之舊某棗昬有素樗散無堪屬誤領於使華喜密依於鄕蔭驅馳周道尙暌臺座之瞻邂逅都門行見衮衣之入

代梁倅賀畱守啟

誕敭顯冊出鎭陪京起安石於東山式慰具瞻之望分召公於陜右用寛憂顧之深朝野聳聞搢紳交慶恭惟某官四方魁傑一代宗工明古今治亂之原若指諸掌上逹文武弛張之要不出其環中早被遇於上皇薦結知於英主彯纓麟閣政事多所講明峩豸烏臺姦宄爲之斂避昨敵馬之南牧窺襄漢之上流凜然獨坐之尊屹若長城之阻以身督戰運妙謨於帷幄之中爲國宣威殄彊冦於笑譚之際功勲碩大事業彰明迨參秉於國鈞益穆宣於天緯素所蘊蓄固將行道以濟時及其經綸眞是庇民而尊主𨿽讒波之遽起致玊鉉之微欹從容不攺於壯猷進止自安於常度方且養恬閒館玩味眞腴居綠墅以優遊結丹之懷想眷言江左實號畿封擅虎龍蟠踞之雄萃箕翼張舒之盛若時謀帥尢重得人爰膺倚注之隆全付保釐之寄闗中旣得相國姑借重於帥藩衮衣以歸周公卽躋榮於鼎席某簪纓末緒樗櫟凡材抱黃卷以防心曷探其域奮靑雲而振翮尙負初心叨居半刺之聨愧乏寸長之效不圗今日得拜下風修屬吏之儀行獲依於芘潤托洪鈞之造尙有冀於提撕

代丘帥賀曽漕啟

祗膺眷擢榮領漕將行步褰帷逖仰光華之盛専城剖竹幸叨臨按之餘聞命之頃馳心以喜恭惟某官珍凝廟璉學富籯金流華問以被民植丰防而輝國九卿惟月煌煌蒼玉之光五馬行春奕奕朱轓之貴硎新不頓斵久逾精尙資心畫之餘旋畀計臺之重佇觀成績徑踐要途某一別時深尺題問阻匪自爲於簡慢蓋有恃於髙明欣聞攬轡之臨獲在提封之內補苴罅漏自憐五技之窮激濁揚淸正倚二天之覆

又代丘守賀呂漕啟

被膺書贊榮總漕司錦帳含香久振望郎之譽綉衣將指就揚膚使之華恭惟某官嶽峙瓌姿鼎涵淑气表表士林之標的堂堂相閫之規模暫淹材刃之餘用領計臺之重三十鐘而致粟一石聊寛負海之勞九萬里而擊水三千未快垂天之便倚奏紅陳之課徑登紫槖之班某濫職藩宣獲叨庇賴固所願也繄幸防之適然寔能容之將悔尢之可逭

又代賀胡漕啟

祗膺帝眷入按畿封素洽恩威不攺憇棠之舊載行郡國諒多騎竹之迎恭惟某官負器疏通受材膚敏周旋三輔洊敭濟劇之聲鎭撫十連更借偃蕃之重輯勞能之甚卓積簡注以資深蕭何吾能用之早著飛輸之績賈生不見久矣亟膺圗舊之求不但驪駕輦車而運九年之儲固將簪筆持槖而備半夜之問某藩宣亡補曠敗爲憂技可笑於五窮錦防同於百衲疇昔熟於條教何日忘之乃今奉以周旋固所願也

又代賀沈漕啟

寓直寶儲觀風畿甸星霜俄易久睽芝宇之瞻綉斧鼎臨正托雲天之覆欣聞除目實倍常情恭惟某官風韻純淪聲華整防抗崇論宏議而莫屈凜淸規勁節而不渝夙藹著於英猷久徊翔於榮路霜臺峩豸凜生白簡之風星使乘軺嘗鞠緑扉之艸旋膺召節趣覲嚴宸從容陪右府之籌密勿坐郎官之帳謀謨深簡眷注益隆偉江左之奧區實吳中之要防當踞虎蟠龍之地鼎防輸將必木牛流馬之能乃臻贍給有如鉅徳實稱重權天子有事匈奴軍儲是賴闗中旣得相國糧道何憂苐虞金節之班召置玉除之列某荷知有素向徳尢深頃季弟備數於幕蓮數辱品題之重而賤迹納交於棣萼防同莫逆之遊不圗今日之逢獲就下風之列識韓荊州之面固夙慰於平生仰蘇刺史之天幸密依於巨庇

又代賀呂漕啟

疏恩帝制易節畿封安習教條未攺憇棠之舊載行郡國諒多騎竹之迎聞命之初馳心以喜恭惟某官受材膚敏負器疏通衍芳潤以宏敷騖隆名而旁暢侯蕃偃息洊揚愷悌之風使指光華屢見澄淸之志硎新不頓斵老逾精𨿽易地以皆然喜去天之不逺固將簪筆持橐以備半夜之問豈但輦車驪駕而運九年之儲某綿薄何能蕃宣亡補企旌麾而有仰托封部以爲榮激濁揚淸正倚二天之覆補苴罅漏空憐五技之窮

又賀沈漕啟

恭審光被綸言晉司漕計起冦公於河內共徯於登庸畱蕭相於闗中漫勞於累績恭惟某官淸機昭理奧學潛微鼎鼎彌髙發盛名於一世恢恢多裕絕敏悟於千人徊翔郎闈卿寺之淸班敭歷使節守符之要選硎新不頓斲老逾精輦車驪駕而給轉輸方觀成算簪筆荷槖而列侍從卽展宏圗惇禮鈆槧陋儒詩書素業省曹遲次偶類披沙師席濫巾更慚附贅竊欣巨芘之有托私卜羣嘲之可逃慶抃之私敷宣罔旣

又賀沈漕啟

伏審拜命漢廷觀風吳防春闈程試嘗叨衡鑑之明星節鼎來正托雲天之庇遭逢若此闓懌惟深恭惟某官朝璉凝珍天球比粹海涵地負浩乎道徳之內充月潤日光倬彼聲華之外發舒翹巍級振羽亨衢凜白簡以趍朝姦邪斂迹耀綉衣而持斧艸木知威從容陪右府之籌密勿坐郎官之帳汪翔滋久簡注彌深眷長江方面之衝正列郡輸將之防六師嚴壁方蟻聚以云屯萬口張頤豈鬼輸而天雨是用峻寶儲之直肅分使節之光苐恐不待席溫卽膺環召給闗中之餉饋未究設施陪天上之班行倚登嚴近惇禮迂疏陋學猥微材追時好以取世資偶叨科級去民畝而就吏祿遂困塵埃自惟防逖之蹤嘗被品題之重與韓弟子之列已夙慰於平生依蘇刺史之天幸今承於巨芘

又賀浙漕陳宗丞啟

恭審持節觀風彯纓入覲久不見賈想聞天上之咨嗟吾能用蕭坐使闗中之贍給某官行全忠恕性迪誠明文防乎經笑諸生之塵腐學醇乎道閱理趣之精微斂所養足以涵道眞發其才見於應時用頃者淮壖之政略施材刃之餘宇定而天自全鑑明則塵不止故能疏觀利病靜閱賢愚吏欺洞見於秋毫民隱詳知於纎細三月報齊侯之政已聞課最之優二星驚蜀吏之占果葉使華之遣歷考此邦之近事間被淸朝之異恩猶須遲之歲月之間詳試以觀其效然後錄其循良之績防用以旌其功未有坐席始溫賜環俄至朝握符而飛皂蓋暮攬轡以紆綉衣寵光之隆敏防如此若時浙水視昔畿封天日所臨人材易見遷之近庶其可以行觀而言察任所難抑亦待其望重而資深佇籌心計之精卽在禁嚴之地某頃叨末掾嘗被厚知賀廈誠深竊自同燕雀之喜登仙路逺恨不爲騶僕之隨

欽定四庫全書

宮教集卷十一

宋崔惇禮撰啟十三首

代馬守到任通張漕啟

寢燕凝香自昔享名藩之樂室如懸磬厥今同凋郡之風師乏見糧吏無繼廩財旣窮於竭澤費何補於漏巵適玆困之承喜有帡幪之托恭惟某官賦材精敏負器疏通鳴玉登朝早著月卿之望褰帷行部更楊星使之威積譽處以彌休輯勞能之甚卓佇頒金節召置玉除某受察云初辱知有素補罅苴漏敢辭五技之窮涵垢匿瑕正倚二天之覆

代人賀畱守張舍人啟

承聞大號顯拜殊恩鳳閣躋榮備極寵優之異鹿坡贊畫更當方面之衝朝野聳聞搢紳交慶恭惟某官元精上瑞間气全材九萬槫程自整頓垂天之翼八千鼓篋獨鏗鏘擲地之聲徧踐淸華洊揚中外乃眷艱難之際尢深注倚之専天設金湯任莫隆於居守云屯貔虎謀允賴於折衝名位至崇兵民攸系爰以西垣之直出分北顧之憂華夏望風江山增气蕭何吾能用矣方藹著於威聲馬周暫不見之諒已深於懷想佇前大拜益究逺圗某困頓旡堪迂愚已甚玆濫居於曹掾愧殊乏於材稱欣聞成命之傳實倍常情之喜趨庭斂板行參前列之染翰舒牋徒若賀成之燕

代建康倅賀張舎人啟

光奉贊書顯膺異數寵優事特峻登綸綍之司任大責専兼付兵民之寄除音一出輿頌四馳恭惟某官負世軼材受天間气文皆貫道鄙眾作之小成學本輔時卑羣言之近用以一日而魁多士不數歲而登要津功業著隆搢紳欽嘆眷籌幄贊謀之任尢重得人而陪京畱鑰之司實難謀帥乃如首徳素簡上心亟躋禁掖之班全付事權之峻佐裴度而平淮蔡姑暫屈於蕃宣思馬周之識事端諒已深於注想卽膺召節入踐政途某媿乏長材濫居半刺𨿽吏責之甫及實曠敗之是憂自惟牢落之蹤嘗遂參承之幸不圗今日獲趍下風鳳凰之鳴髙岡詎敢萌於攀附燕雀之賀大廈深有賴於帡幪

賀建康畱守張舎人啟

光膺書贊榮被宸恩眷寵用隆入侍禁嚴之防事權增峻出分筦鑰之雄除目布傳羣情闓懌恭惟某官一代魁傑四方宗師羅网百氏故其學浩博而閎深根本六經則其文淵源而簡蔚淸規輝世奧學丕天衍芳潤以誕敷騖隆名而旁暢大廷發防冠臚傳於唾手之間眞主結知馳駿阪若走丸之易敭歷方丈蓬萊之淸選周旋鸞臺鳳閣之上防頃分守於輔藩已藹聞於嘉績居之以明敏而有撥煩濟劇之術持之以簡素而成減騶徹樂之風吏欺洞見於秋毫民隱灼知於纎細旋聞報政之最亟被賜環而歸眷江左之奧區有陪京之巨鎭云屯貔虎今號要衝天設金湯古稱地險方平時無事之際所任猶難況今日多艱之期其責甚重有如鉅徳素穆師言寛上顧憂非公孰可是用峻躋法從全付重權命畢公以保釐姑暫輟秉鈞之任憶馬周之敏識諒已深側席之思佇膺召節之班卽正臺衡之拜惇禮迂違陋學猥防材追時好以取世資偶叨科級去民畝而就吏祿方困塵埃不圗幸防之臨將遂趨承之便聲名四海久願爲之執鞭部屬一官玆苐勤於賀廈

代丘守和嚴到任啟

萍梗飄流方嘆越吟之在楚耕桑交迹竊欣魯柝之聞邾𨿽防薤之無從喜伐柯之不逺恭惟某官珠璣咳唾錦繡肝腸文章自以詩鳴問學不爲俗絆春風道院想鈴閤之多餘夜月澄江宜錦囊之益富豈久紆於銅竹行趣對於金蓮某別日未多向風已劇遙企坐棠之盛惟勤與梓之恭三年違枌社之期因深懷土九里接洪河之潤幸借餘波

代賀詹司諫啟

輟自郎省擢登諌垣受知方深有識相慶咸謂朝家以碩大無朋之福乃畀言責於端靖不撓之臣仁義之學足以推廣上心正大之辭足以翼扶公道績乃可底國由是尊恭惟某官粹比天球珍凝廟璉以淸規亮節羽儀多士以懿文奧學根柢六經登步華途汪翔休問郎官上應列宿方陪錦帳之防天子諍有七人更倚皂囊之獻佇聞籌合卽副巖瞻某久仰餘光欣聞成命佩魚符於甸服莫先賀列之趍酌獸尊於天階逖想朝儀之盛

代丘守鄰郡賀冬啟

聽嶰律之宮聲一陽來復望魯臺之云物萬福攸同恭惟某官豈弟宜民中和布政昔襦今袴恵均洽於陽春佩犢帶牛人自安於化日當景長之履敍宜川至以防休某屬領州符阻趨賔閣分光鄰壁竊依趙日之暄托訊郵函敢致周正之賀

代前人賀虞丞相加食邑啟

鉅典慶成異恩鼎至以功受賞有加命秩之崇與國同休更啟山川之錫凡居聞聽孰不欣愉竊以天子必有尊方懋隆於孝治朝廷莫如爵蓋允答於元勲亶惟命世之英式贊非常之慶忠嘉深簡光寵用休恭惟某官博大而髙明洪深而果毅孟子之道性善必本乎仁義之歸臯陶之爲帝謨允迪於聖智之事欽惟舜徳克繼堯勲𨿽巍巍其有成功防謙不伐常業業日致其孝歸羙惟勤益增顯號之榮永奉慈顏之喜廣愛形四海旣昭譽於徽章上賢爲三公實相成於盛事爰錫屏藩之寵用旌弼亮之勞福祿無窮勲庸甚茂某側聞孚號喜極懦誦使臣言逺之詩徒傾意气望相君翹材之館想見光華

代王憲答趙明州啟

叨膺寵數濫總祥刑濡轡在行莫奉數行之牘啟函下拜遽傳兩喜之言佩謙柄之勤隆揺心旌而傾遡恭惟某官珍凝廟璉秀毓天潢流華問以被民植丰規而輝國朱轓布政課屢奏於甘泉蕩節宣威箭無傳於靑海勲勞滋茂寵眷彌優姑倚重於維藩卽躋榮於夾輔某材資駑緩性稟枵疎玆薦領於使華媿莫承於隆指下大夫之位刺史敢云風采之新長諸侯之居東方庶托帡幪之大

代人謝婺州到任啟

將輸逺服已媿罔功假守近藩又叨申命肅涓時日祗見吏民首宣九重側席憂勤之懷次道一相同心輔贊之實咸識此意舉忘其災伏念某識不逮中器非致逺詩書事業初無防刃之長州縣塵勞自覺斵輪之老向玷朝行之選浸登宰掾之班一去修門三更華節當軍務飛書之日及饑民待哺之時俱竭忠勤遂覺曠責精神消耗齒髮凋衰已絕念於功名行收心於香火眷言近甸厥有名州古號劇繁建漢都尉之治今鄰浩穰命周保釐之賢適更荒歉之餘已有流亡之眾田閭嘆息倉廩窮空𨿽冒昧以玆來殆徊徨而是慮信不素孚而欲使豪彊相勸而傾廩恩非夙著而欲使貧弱有恃而安居方當視印之初益有臨淵之畏究殫駑鈍憑賴寛仁玆蓋伏遇某官宏業熙邦大猷經世凡匹夫之失所愧常軫於納溝俾多士之適宜要獨先於執度豈圗委使猥及懦庸某敢不巨細必親夙宵匪解麰繭之丰有望儻蘇難食之民犬馬之力已疲終冀均休之請因修謝禮並露懇悰

答總管啟

總漢籍之伍符方徯踵門之幸拜荊州之十部遽先移牘之臨恭惟某官材力驍雄性資沈鷙傳祕編於圯上稟秀色於山西金甲牙旗未究安邊之略碧油紅旆聊爲淸部之行惇禮毎切向風未諧識面傾蓋如故將期幸防之逢投壺雅歌當奉從容之樂

代方守答趙明州賀奉祠啟

宗藩在望方欣魯柝之聞邾眞館投閒自笑越吟之病楚捧尺題而增媿遡森防以知歸恭惟某官璿萼儲英珠源毓粹壯矣維城之托屹然磐石之安絳節宣威箭無傳於海嶠朱轓布政課屢奏於泉宮簡注彌優勲勞甚盛胙五色之土聊分靑社之封誦九罭之詩卽見衮衣之入某漂零末路衰瘁餘生臥病淮陽心慚非據養屙瘴浦分合退安辭上徹於天閽恩許休於田裏伏枕對畫蛇之俎方納履以言歸啟函披素鯉之書徒攝衣而下拜

代賀蘇給事啟

輟自諫垣晉登禁夕批敕尾論愈切於囊封朝奏殿中地益親於伏閤眷任之意方篤正大之言可行郵音傳聞輿頌交作恭惟某官稟天剛粹負地直方挺挺丰規足亷頑而立懦堂堂正議每距詖而放滛風烈不墜於家聲智略深承於睿眷將罄謀猷之告更躋論駮之司元素多仁人之言願聞爾矣叔翰負宰相之器眾竊遲之某久托餘光欣聞成命屬謹官箴之守莫陪賀笏之趨朝有直臣必太平敢先士論之慶國多君子未可議益知主勢之尊

欽定四庫全書

宮教集卷十二

宋崔惇禮撰雜著十八首

代平江守題禦札奨諭碑

乾道九年秋七月平江闕守詔以臣知軍府事九月軍須了辦防恩賜禦札奨諭平江防府經費廣賦入不繼匱乏之聲徹於天聽臣旣受命出守視事之三日按倉廩察府庫郡之所須枵然無遺始乃惶汗失措以不克稱塞爲懼又念職分守土繭絲丰耗已則是責不敢喋喋以瀆君父於是箠防駑鈍夙夜究極以振空竭殿司就牧之資水軍列屯之餽月費鉅萬僅逃乏軍之誅宸恩優異遽賜褒勅奎畫云章震耀心目登拜跽誦以榮以悸竊惟聖天子在上規恢逺圖顯著綱紀昭融勤懈吏道畢振一時人材奮勵慫惥以趨功名之防臣之綿薄有此冒寵自揆惕曷敢以私所賜敬用鑱之琬琰垂耀方來非特蟣虱小臣得以承無窮之光亦將傳玩四方以爲有位者之勸云十月日具位臣拜手稽首謹書

龔養正芥隠銘

子龔子家於吳門有室甚隘促膝不容舉頭則礙托而隠焉名之曰芥蹙蹙乎較蟻穴之居蚊睫之館僅爲之配人有過而問曰體以養移气由居攺孟子所以誇數仞之崇髙少陵所以羨萬間之覆蓋今子獨不然抑又何故龔子於是撫掌而笑掉頭而言曰吾不然吾不然吾豈與子論小大之間哉子其索我於形骸之外吾自視斯室空洞疏闊足以納太虛而包法界其於川瀆流注山嶽凝結反而求之無乎不在吾方陶然而居休然而泰羅萬象於几案之間揖八荒於軒戶之內者也崔子聞之曰芥哉芥哉龔子其得所隠哉安而止俾勿壞

廣運潭銘

唐天寶紀元之九年陜郡太守韋堅有請治漢隋運渠起闗門抵長安以運山東之賦有詔從之乃絕灞滻並渭而東至永丰倉復與渭合又鑿潭於望春樓下以聚舟越二年潭成天子臨幸嘉焉錫名廣運竊惟唐都長安左崤右蜀沃野千里所出𨿽多所用滋廣故常轉漕東南之粟以足闗中然歷三門底柱之險多風波覆溺之虞楊務亷議鑿棧之役而人被其害李齊物建開山之請而舟卒不通裴耀卿議置諸倉而北運亦艱厥費尢甚至是乃用堅請旣復舊渠以興遺迹又鑿巨潭以聚眾艘連檣挾櫓舳艫並進珍奇寶貨錯雜布列吹笛鳴皷輻輳樓下都人士女聳觀可謂偉已當是時如崔成甫徒知制得寶之曲而未能勒銘章以示不朽回視鄭陂之頌新丰之碑得無愧與敢因闕文而爲之銘曰唐受天命長安是都國用不給東南是輸開元太平費日滋益惟是漕渠議者岡識有臣曰堅是究是圖爰得遺迹起漢訖隋乃浚治之以便糧道役無淹辰渠以成告南絕灞滻並渭而東循環周流防於永丰層樓屹然下瞰天府鑿潭其旁漕舟所聚是經是營大輸東南萬艘並下舳艫相銜篙工柁師芒屨短袖連檣挾櫓鱗次輻輳有尉成甫制歌以揚和者百人鮮服靚妝鳴皷吹笛來湊樓下都人駕肩歡舞嘆訝天子望見喜形於顏爰賜嘉名曰廣運潭時惟耀卿是興北運歷時浸久人以爲病粵有齊物鑿山爲門舟不能入水益怒奔猗歟此潭克紹前古我作銘詩勒之岸滸

硯銘

異哉崔子之硯也鏤獸以爲模環山以爲池獸有炳蔚可見之文山有淸明秀異之姿斯二者皆象夫君子所爲異時藻潤邦光粉飾王席則出而用不然且柙而藏之所謂天在山以蓄徳含其章而發之以時者也

鼎銘

韓子所載劉師服侯喜彌明聨石鼎詩讀之數徧鼎之形模可以盡得依仿模畫爲龍頭豕腹蔕芋萌狀頗謂得眞以白金令善工就之著銘其上銘曰制𨿽古意則新玩其器懷其人

禦風列子贊

馳駿馬而上峻阪馬獘則窮駕輕車而適四方車折則止何者彼其所以行假於物也至哉列子禦風而行飄然冠裳與風適迎是亦未免於有待也使風定籟息則吾不知所以乘吾聞至人神動天行彼其扶大虛禦正气遊乎八荒之外則行乎止乎吾安知所以然哉

張魏公像贊

堂堂魏公千古之英名震天下如雷如霆世之以成敗論人物者咸曰公開揔戎之府提百萬之兵左圖右畫規模則宏而迄無成謂公之實不稱厥聲抑不知忠許國而有爲躬任重而不驚凜凜乎淸中原吞彊敵之气歷九死而不變其孰知公之忠精嗚呼公乎人安知公之然哉蓋公之所能者人也於時則有所不能此余所以覽遺像而撫膺乾道二年重午後一日

倉耗解

崔子朝出逰市寂然若將暮賈匱農囷閉而不張錢井金溝謹其闔藏收列肆於九衢刀布滯乎千商至於白藏之府紅腐之倉賨幏積墆琛幣充梁亦且籖籌寢乎防計關石罷乎低昻怪而問焉有客言於余曰是爲春孟望之後一日其名爲倉耗財賦出納必有耗竭人所共畏焉崔子曰信然歟客曰是日也著之令甲以爲可戒子何疑之有且時之在天有凶而有吉人之於事有避而有就反支爲封章之忌甲窮爲用武之凶循火焚於陽和之後戒作室於惡月之中夏則戢土工之役春則禁斬伐之施毋畱獄於秋月止發蓋於冬時人之所畏安得不畏之況夫倉耗之名有自來矣余非陰陽家流蓋嘗攷之傳記春孟之月日月防於娵訾其宿爲危室壁奎之分其象爲天倉儲粟之所今玆旣望則月之滿者向乎虧月之盈者向乎虛司出納者忌夫虛且虧也故於是戒之崔子曰是可畏也矣𨿽然子所謂耗者將天奪而鬼縮之與抑水毀而火鑠之與抑雷霆擊而取風雲捲而去與胡爲乎謹關鑰固扄鐍兢兢乎獨於是日也夫所謂耗無日無之人之由此常不自知曷於是日而獨畏爲請爲子言夫耗之本男不耕耘遊手而嬉婦不布帛組麗是爲荒南畒而弗勤撫機軸而居奇丰年有啼饑之嘆大寒興索裘之悲則末作之民耗之矣侈奢隆富猗陶埒名公盜山海貨殖私庭鏹藏鉅萬利不周施田連阡陌貧不置錐則兼並之民耗之矣庻人之室侈擬公侯琳宮梵宇帝居同侔倡優僣乎後飾土木被乎文繡錯金翠與珠玉絡綺錦而編綬則習俗之侈耗之矣疲羸之夫懦瘵之民被甲荷戈傴僂不勝混迹剽猛羣驅連行待哺張頤竭廩空囷則無用之兵耗之矣事不省官羊牧交並官不擇人牛驥同鳴駢倚疊足排厠鱗徵無事而食塞局塡扄饕竊餼廩自爲身榮則不急之官耗之矣視民之利欲漁而獲視公之財欲欺而得謂自營爲有功以阜國爲無益謂厚己爲得計以利民爲失防起重斂於無名竄簿書於昬惑恣漁蠹與鼠竊涸利源以竭澤肆姦賂於苞苴空帑藏以貿易則貪鄙之利耗之矣吁山林之盛不足供無窮之焚江河之廣何以實有漏之巵一綫之澑有穿石之患單極之綆有斷榦之期茍六耗之不去將吾財之弗遺夫世之所以爲耗者若是而客乃因日月之交防察望之盈虧吝出納於是日嚴警戒而畏之是所謂蔽於天而不知人不揣其本而惟末之齊者也

平江勸農文

國家務農重糓屢下明詔戒勅四方毋傷民事及春和時又遣刺史親行阡陌勸種藝於農民爾農民其聽刺史言古之時民年二十卽受田一夫而百畆春將出耕於野裏胥平旦坐於右塾鄰長坐於左塾民畢出然後歸是以地無曠土邑無敖民衣食足倉廩實而民無饑寒流離之患吳門土沃而泉甘賦入之上於大司農者素甲於江淛歳大熟揚珠搗玉充牣盈溢年來習尙侈靡末作者勝雕文刻鏤以相誇耀歳一不登民有饑色扶攜轉徒累累然於道路非從事焉者寡食其力者不至耶刺史甚媿焉今旣節其調度時其力役皂衣白梃之不得擾於田野爾農民其各安業深爾耕易爾耨疾爾獲毋或失時及秋百室旣盈婦子旣寧刺史將勞農休息饗朋尊烹羔羊與爾共樂豈不休哉

謗規

人知謗之可憂我以爲喜之尢人知謗之可畏我以爲愛之至昔者子路樂聞有過道入堂奧徳盛名播鄭有鄕校謗議沸騰僑也不毀其政以成誹木諫皷聖則設之道路之謗聖則納之而今之人云胡不思聞譽而恱聞謗而怒過則不知爲禍之助淤泥生蓮糞壤成芝扁扁巧言得道之資謗者爲忠譽者爲防謗之爲誠譽之爲欺我欲聞謗而未得之敢作斯言以爲謗規

題韓子蒼帖

東坡每得士則喜語人曰所向無一遂獨於文人勝士多獲所欲豈造物者專以此物見厚耶余謂陵陽之得黃君其庻幾矣

跋蔡確帖

忠懷公墨帖及送將歸賦其死生禍福之說讀之使人嘆息公初貶新州晁美叔謂人曰以言語罪人今日長此風他日𨿽悔無及嗚呼美叔深智逺慮所存者大矣使信其說則後來之禍豈遂至於不可救哉

畱窮文

子云之逐貧退之之送窮辭各偉麗余反之作畱窮屢空先生正月晦日揖窮鬼與之坐而告之曰子髙陽之裔顓帝之支衣必縷裂食必用糜生號窮鬼沒爲窮神死以是日人謂送貧吾與子遊於玆有時矣其相得如膠漆之固其相與如魚水之情故不敢追逐流俗結栁車縛艸船載糗與粻系牛引防以送子行子能捨我而他之乎言未旣歘然若有笑於列者曰先生欺予哉夫安貧樂道𨿽士之常貧而無怨亦人之難人有蘭宮祕宇云楣虹梁棼橑布翼棟桴髙驤蔕倒茄於藻井飾華榱與璧璫此宮室之麗人所共安也而先生以余之故獨得夫甕牖而蓬窻六珍殊品四膳異肴窮海之錯極陸之毛尹公爨鼎庖子揮刀列方丈以華錯陳員案而星羅此膏梁之味人所同願也而先生以余之故獨得夫藜菽而簞瓢翡翠火齊流耀含英懸黎垂棘夜光在焉碝磩防致琳瑉靑熒珊瑚玉樹周阿而生此眾寶之奇人所娯心而侈目也而先生以余之故常捆載垂橐曽不得一金之爲資固宜絕我棄我屏之逺方門神戶靈叱爲不祥逐故就新招迎富康而方且眷眷畱我而不忘敢問所以受知於先生者何如也先生曰吁子來前子之儔朋非三非四在十除五滿七除二順厥天常立爲名字凡所以日訓誨於前使吾佩聖人之道而不爲流俗之歸者皆子之志也且夫刻剝侵削肥己瘠人漁民之財以資厥身此可以富矣子則曰柰何傷吾之仁其名曰仁窮祿可茍求位可力致見徳不思惟利是嗜此可以冨矣子則曰柰何傷吾之義其名曰義窮覬覦貪饕進進不止矯矯亢亢防顧亷恥此可以富矣子則曰柰何傷吾之禮其名曰禮窮籠以術數周以心計揣摩低昂而防市利此可以富矣子則曰柰何傷吾之智其名曰智窮爲姦爲欺爲鄙爲吝乖誕弗卹貨殖是徇此可以富矣子則曰柰何傷吾之信也其名曰信窮凡此五窮爲吾五友厄窮相隨貧賤相守教之誨之使我不茍吾其在下得此五友磨礱訓勵以飭厥躬吾其在上得此五友傑卓淸特以奮厥功使千百世之下凜凜乎仰吾之淸風所謂富貴不能移其志勢利不能動其者也若夫慕外物之謂樂謂貧賤爲可悲斥吾五友而去之玆余之所不忍爲己而五窮相顧失笑曰先生知我矣願與爲友無相棄

代祭陳運使文

惟公徳粹而夷行和而恭魁然重厚長者之風問學之源則有所從了翁之門黙堂之宗早躋朝行厥問顯融璧水是師金閨是通命登宰寮紀綱彌縫命掌掖垣卓然詞雄僉曰宜哉金鼇之宮公謂不然予惟外庸其車皇皇於江之東尙期還歸克暢厥功云何天奪夜舟俄空念玆同寅周旋從容十日不見奄然長終顧視陳迹揮涕沾胸歌此奠詩以告我

祭陳運使文

惟公奧學本於家傳鉅材見於時用外臺將指方持金節之華逰水興嗟遽赴玉樓之召咽悲笳於曉日拂歸旐於秋風酹以淸樽敬致靈輀之奠潸然哀涕爲同行路之傷

代祭林樞宻文

惟公醇明碩大端介直方於仁則柔於義則剛其柔維何政安且平分麾乘軺父母其稱其剛維何不畏彊禦洪樞宥府委焉如屣公之退休凜乎髙風優遊樂康八十而終念嘗相從閩海之涯綢繆話言有偉其辭云何一別遂隔生死寓哀往奠嗚呼亡矣

祭梁憲恭人文

端良之徳令淑之姿克昌髙門婦道有輝富貴康艾百年其期奄斯淪沒聞者嗟咨淸酤薄奠防其歆之

福建提舉錢公俁墓志

淳熙五年夏五月朝請郎提舉福建常平茶事錢公以疾卒於家越明年冬公弟祕閣修撰福建路轉運副使佃以書來曰先兄有日矣嫂氏圖所以托不朽者聚族黨而謀之咸以子冝諸孤不敢違杖而走敢請某捧書泣曰某幸托公門辱平昔之愛厚今當銘公墓𨿽哀甚文不能緒亦何敢不力顧念銘所以信後世者以其公爾今取諸姻親之私得無以某故反鬰公徳美亡以畀後人以告修撰修撰反命曰事問可傳不可傳言問可信不可信何疑親爲且前軰鉅公爲此可考也某矍然不敢當益謝不獲則序而銘之公諱俁字廷碩一字惟犬其先吳越王防屬有賜田居常熟之李墓者故世爲平江常熟人曽祖仁貴不仕祖衎累贈右朝議大夫父觀復嘗爲尙書戶部員外郎累贈通奉大夫公自少頴異讀書不求渉獵務極源底戶部公旣及全盛時從諸老遊窺其堂奧於易學猶深公旣盡聞餘論又擔簦負篋追四方名儒講道理問經義嘗受春秋於師古先生遂盡通其防蓋公之學非利祿計者也甫弱冠從鄕進士舉考官徐良能見其文不凡有本源意必老儒曾多識前軰遂以爲選首啟封乃公大驚異之公自是聲發騤騤遊上庠率占前等厥稱嘩然紹興二十一年中乙科授迪功郎調紹興府山陰尉未赴丁戶部憂未終喪丁太夫人憂公率其昆弟執哀幾毀免喪期年始求仕授泰州州學教授自一命閱十餘年而僅得祿同時流軰悉淸顯矣公貌夷气粹益和且平泰兵後庠序不治然士子聞公名樂公之來相與接踵來歸充溢於門公發明經義貶異植正學者往往優遊厭飫得通其意防時議省兩淮冗員教官在省中士子羣詣請畱守上其事獲請泰講席賴公獨不廢乾道二年任滿以薦格轉從政郎召除太學正公從容學省斂以靜晦人莫窺其涯際五年考滿以訓導有勞攺宣教郎六年除宗正寺主簿以書賞轉奉議郎七年遷太府寺丞未幾兼倉部郎中始人皆以公儒者不嫺於吏及司出納掌儲峙簡明精宻咸就條理方知公爲有用之才也是年轉承議郎八年遷宗正寺丞以丐外得請知袁州九年轉朝奉郎未赴郡淳熙二年以祕書丞起於家公有庠序名又徊翔中都眾望久屬館閣任人物者屢以言欲上輙止至是士論謂冝旣而兼權司封郎官適慶壽肆賚曺事紛委公酬答裕如事以畢舉引同列嫌罷權除祕書省著作郎轉朝散郎四年除將作少監轉朝議郎五年以疾請除提舉福建路常平茶事方待對而卒公淸方篤誠明白純粹居無一語妄亦不能曲宻處己接物气仁色溫至論古今辧是非議論奮發扶正疾邪有凜然不可犯之色與人交遇所合輙傾倒見肺肝至非其與一壁絕外之其學師友淵源於經術必究其微言大法其文簡深安重專慕桞子厚之風平生無他嗜好於世事𨿽服食亦不問自旦至暮悉沈冥於文史藏書數千卷朱墨精謹皆手自校夜漏盡三十刻猶靑燈熒然聞誦書聲已而援琴撫曲家人知其將寢𨿽至老亦然居家撫昆弟怡怡侃侃無一毫間言仕中都不事趨競當路僅修常禮未嘗前交一談達官以故嘗一詣之客眾不得道欵宻終其去不再往是以回旋委蛇卒不大振然而其自視仰無愧俯無怍孔子所謂言忠信行篤敬𨿽蠻貊之邦可行者至其終無一語及家事談笑不亂安坐而逝自非踐履實地合於誠明之學詎能然歟平生所著葺其遺槁得文集五卷諸經講解十卷易說三卷藏於家公娶同郡馬氏封安人三子曰懷忠曰言忠曰作忠其伯仲嘗以國學薦試南宮皆力學能文有志持門戶者二女長適某次適迪功郎臨安縣尉陳紳始公懷冝春太守章還家上冢指其東麓曰他日必我於此毋令逺吾親也諸孤從其志以淳熙六年十二月七日歸公縣虞山戶部塋之側其銘曰賦之厚矣而曷艱其施仕之亨矣而曷戾其宜學不陪細旃之論文不登淸廟之詩與隨而夷寧介而踦眾趨我違迄止於斯嗚呼刻銘幽宮於以昭之

