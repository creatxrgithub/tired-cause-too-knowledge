榮進集明吳伯宗

欽定四庫全書

集部六

榮進集

別集類五

明

提要

臣等謹案榮進集四卷明吳伯宗撰伯宗初名佑以字行金溪人洪武辛未進士第一官至武英殿大學士後降檢討以終其平生守正不阿𨿽忤時貶謫不少悔胡惟庸擅權之日勢熖張甚伯宗毅然上疏劾之風節稜稜殊不可及所著有南宮集使交集成均集共二十卷又玉堂集四卷今皆未見此本中有奉使安南國學釋奠玉堂燕坐諸詩疑原集散佚後人掇拾殘剩合爲此編也一卷爲鄕會試三場四書經義各二篇論策各一篇殿試策一篇二卷三卷皆詩而附以賦及詩補遺四卷爲雜文其詩文皆雍容典雅有開國之規模明一代臺閣之體胚胎於此其鄕試會試諸篇可以考見當時取士之制與文字之式惟第三卷

有上問安南事五言詩與諸選本所載日本使臣嗐哩嘛哈答明太祖詔問日本風俗詩僅字句小異未詳孰是然其詩皆誇大日本之詞不應出自伯宗之手或伯宗後人因其曾使安南誤剽入之歟今姑仍舊本錄之而識其所疑以備參考焉乾隆四十三年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

榮進集卷一

﹝明﹞吳伯宗撰

○鄕試三場

大學曰國治而後天下平中庸曰君子篤恭而天下平孟子曰人人親其親長其長而天下平又曰修其身而天下平天下平一也所以致天下平有四者之不同何歟

大學言國治而後天下平者循其序而言也孟子言修身而天下平者推其本而言也曰親其親長其長而天下平者卽修身國治之事中庸之言篤恭而天下平者則聖人至徳淵微之應中庸之極功也何以言之天下之本在國國之本在家家之本在身是故古之欲明明徳於天下者先治其國欲治其國者先齊其家欲齊其家者先修其身是修身齊家治國平天下之本而所施之序不能無先後焉故循其序而言則自身而家而國而後及於天下大學之言國治而後天下平是也二書之言各有攸當不可以二觀之矣況大學旣歷言身修家齊國治而下文又總結之曰自天子至於庶人壹是皆以修身爲本則本曷嘗不本於修身也哉若夫孟子言親其親長其長而天下平者蓋親長在人爲甚邇親之長之爲甚易而道初不外是也身之所以修者此也家之所以齊者此也國之所以治者亦此也故在已而能親其親長其長則身修矣一家而能親其親長其長則家齊矣一國而各親其親各長其長則國治矣推而達之則天下莫不皆然是則親親長長卽修身國治之事而非修身國治之外別有所謂親親長長也此其爲意亦不異矣至若中庸言君子篤恭而天下平者蓋自學者爲已謹獨之事推而言之以馴致乎聖人不顯之盛所謂君子者指聖人而言也篤恭者聖人至徳淵微不顯之妙也聖人所過者化所存者神上下與天地同流是以綏之來動之和有莫知其所以然而然者人但見其恭已無爲而天下自平矣此中庸之極功聖人之能事豈初學之所能及哉𨿽然學者茍能從事於格物致知之功誠意正心之學以修其身以齊其家則治國平天下之道不外乎是矣𨿽聖人之篤恭亦何以異哉是故大學一書以格物致知誠意正心爲修身之要而中庸復以戒懼謹獨爲下學立心之始孟子於盡心知性之語亦拳拳焉是或一道也不然何以曰曽子傳之子思子思傳之孟子

王懋昭大徳建中於民以義制事以禮制心垂裕後昆

大臣告君以明徳而建中於天下惟內外盡交養之功則可傳於後世矣蓋明徳固在於建中建中必由於禮義禮義備而中道立則天下後世豈有不被其澤者哉昔者成湯伐夏而歸仲虺作書以告焉謂王其勉明大徳立中道於天下而所以明徳建中必有其要也外焉以義制事則事得其宜內焉以禮制心則心得其正內外合徳而中道立則非特可以建中於民而傳諸後世亦綽綽乎有餘裕矣人君爲天下萬世之主而化今傳後之道孰有要於此哉仲虺歷舉以告成湯而特稱王以啟其聽其忠愛之意至矣甚矣人君之化今傳後必在於明徳建中必由於禮義也何則人君以一人之身居萬民之上天下於此而取則焉萬世於此而仰賴焉有如已徳之不明中道之不立則無以爲法於天下矣又何以爲法於將來哉此化今傳後必在於明徳建中也𨿽然徳之所貴者中而中非一定之可名者茍徒知明徳建中而不知以禮義爲務則外而應事內而存心皆不得其正矣中何自而立徳何自而明乎此明徳建中之所以必由於禮義也然則中者明徳之凖的禮義者建中之妙用而天下後世咸被其澤者其明徳建中之極致也歟仲虺以是告湯其深知此道矣且仲虺告湯而特稱王以致告焉者所以聳動其聴也蓋天下歸往謂之王成湯居夫王之尊必當盡夫王之道而況初革夏之政治化維新之日近而天下之所瞻依逺而萬代之所恃賴所以化今傳後豈有他道哉曰明徳而已矣建中而已矣徳者人心同得之理也而鮮能明之中者事理當然之極也而鮮能立之懋之云者勉勉而不怠之謂也昭之謂者明明而不昧之謂也懋勉而無一息之或間昭明而無一念之或昏則徳之有諸已者信乎其明且大矣旣有以明諸已必有以及乎民是故不偏不倚之謂中而建者立之之謂也植立於此而人自化表正於此而影自隨君之徳旣無不中則民之視效而取法焉者亦無往而非中矣人君之明徳建中如此然其所以明徳建中者豈在於他求哉義者心之裁制以義制事則外之所應者無過不及而動無不中矣非徳之大用以行乎禮者理之節文以禮制心則內之所存者不偏不倚而靜無不中矣非徳之全體以立乎存乎中所以應乎外制其外所以養其中內外之合徳如此則豈特可爲法於天下而已哉將見親賢樂利各得其所不獨當時之民蒙其休而後世之逺亦得以蒙其澤矣禮樂刑政四達不悖不獨當世享其治而後代之逺亦有以仰其盛矣垂之云乎敷遺而無疆之謂也裕之云乎充足而有餘之謂也非明徳建中之至安能致是哉大抵徳者人心同得之理而虛靈不昧之理者也中者卽其理之極而禮義者所以建此中者也徳而不中則徳非其徳矣中而不本於禮義則執一以爲中矣中也禮義也其實一也而人君之所以爲法於天下後世者何莫由斯道哉抑嘗論之成湯以天錫智勇之資加聖敬日躋之學其於明徳建中之功禮義交修之道蓋已無不極其至矣仲虺猶拳拳以是爲告者蓋大臣愛君之深忠君之至惟恐君心之自足而欲期望於無窮也仲虺其賢矣乎豈特仲虺之告湯爲然哉吾觀中者聖聖相傳之心法也前乎堯舜禹之允執其中者此也後乎武王之建其有極者亦此也前聖後聖其揆一也此之謂歟

論

禮以安上治民

嘗觀易之大象有曰上天下澤履君子以辧上下定民志然後知禮之爲用大矣夫自朝廷以至於天下不可一日而無禮天敍天秩人之所共由也三綱五常萬古之不易也聖人知其然是故因天地自然之理立爲當然之則本之以恭敬達之以威儀蒞之以端莊而正之以名分大而朝聘會同小而冠婚鄕飲相見之有時射饗之有節宮室車輿之有其制衣服飲食之殊其分尊卑上下秩然而不可踰等威品秩粲然而不可紊聖人豈故爲是之繁文哉誠以安上治民而已矣蓋君上至尊庶民至眾也尊者未易安而今也優遊九重之中端拱無爲之化果何道而然哉由禮以安之也眾者未易治而今也各親其親各長其長林林總總各得其所又果何以哉由禮以治之也措天下於泰山之安躋黎庶於雍熈之治禮之爲用不其大矣乎嗟夫天髙地下萬物散殊而禮制行矣聖人作禮豈私意作爲於其間哉亦順乎天理自然而已是故齊莊恭敬禮之本也制度品節禮之文也無本不立無文不行而聖人其兼盡之矣向使恭敬之不存威儀之不備臨蒞之不莊名分之不正無尊卑隆殺無朝聘往來無鄕飲射饗宮室輿馬無其制衣服飲食無其分君臣上下而無等威則天下蕩然而無紀極矣上欲安得乎下欲治得乎是故禮達而分定分定而後君臣上下各得其所禮之功用其大如此聖人之治天下捨禮其何以哉嗟夫始諸隠微具諸日用本諸身而徵諸庶民建諸天地而不悖放諸四海而無所不凖所守者至約而所施者至博其功用廣太如此治天下何可一日而無禮哉記曰安上治民此之謂也

策

問古之教者莫先於六藝而取人之法亦莫切於六藝故八歲入小學則教之以灑掃應對進退之節禮樂射禦書數之文而成周三歲大比則大司徒以鄕三物教萬民而賓興之三曰六藝禮樂射禦書數斯其所以造文武之才而致治平之效者有由然矣自今觀之旣曰八歲入小學之事矣而內則謂十歲學幼儀十三學樂成童學射禦二十而後學禮則禮又爲大學之事何歟又且不及於書何歟抑五禮六藝五射五禦六書九數之詳且明如是疑非小學之所能盡固當兼爲大學之事歟孔子之教曰興於詩立於禮成於樂又曰志道據徳依仁而後遊於藝又將爲成徳之事歟漢唐以來往往以訓詁爲教以諸科取人其於六藝之學逺矣間或有書學算學之目而於禮樂射禦之學又置而不講何歟天佑斯文聖朝肇興治教之典於學校則以六藝爲教於科目又以六藝爲試士之規士生斯時何幸涵濡三代之教也然欲使士之遊於學校者皆能究乎五禮六藝五射五禦六書九數之詳而宜於今日之實學其道安在三歲大比必以六徳六行爲六藝之文將欲考其實其道何由諸君子講之有素矣其悉著於篇

嘗謂三代而上六藝之教行而下多文武之才三代而下六藝之學廢而人才終愧於古此論治教者之所當知也然教人之法在於酌古今之宜取士之法在於先徳行之本此又不可不知也嗟夫六藝之學其由來也尙矣其廢也亦久矣寥寥千數百年爲上者不知所以教爲下者不知所以學於是六藝之文僅存於經耳洪惟聖朝創業之初肇興治教之典立學校爲育材之地設科目爲取士之方一是皆以六藝爲務三代之隆復見於今日豈非天運之一新乎執事發策秋闈下詢承學講求六藝之道所以奉宣徳意而究乎古今之宜也愚𨿽不敏敢不悉以對夫古之教人亦多術矣取人之途亦廣矣然其所以教之之具取之之方未有不由於六藝者六藝者何曰禮也樂也射也禦也書也數也六者皆日用之不可缺而至理之所寓焉者也唐虞以前遐哉邈矣周監二代鬱鬱乎文考之於經若吉凶軍賓嘉謂之五禮雲門咸池大韶大夏大濩大武謂之六樂剡注參連白矢井儀襄尺謂之五射鳴和鸞逐水曲舞交衢過君表逐禽左謂之五禦象形會意指事假借轉注諧聲謂之六書方田粟布衰分少廣均輸商功盈朒方程勾股謂之九數六者上之所以教下之所以學者也是故人生八歲則自天子之冑子眾子以至公卿大夫元士之適子與凢民俊秀皆入小學而教之灑掃應對進退之節禮樂射禦書數之文則旣有以習其文矣及夫十歲學幼儀十三學樂成童學射禦二十而後學禮則又有以履其事也習其文於小學之初履其事於大學之日非教人之莫先於六藝乎其取人之法三歲大比大司徒以鄕三物教萬民而賓興之一曰六徳智仁聖義忠和二曰六行孝友睦婣任卹三曰六藝禮樂射禦書數斯豈非取人之莫切於六藝者乎夫其教人之具如此取人之法又如此是以當是之時成人有徳小子有造而人才之盛爲何如也是故以言乎禮則自灑掃應對以至冠婚喪祭莫不井乎其有條秩乎其有序矣以言乎樂則聲音足以養其耳采色足以養其目歌詠足以養其性情舞蹈足以養其血脈矣以言乎射則內志正外體直持弓矢審固而反已之道無愧也以言乎禦則不失其馳捨矢如破而詭遇之行無有也至於書數莫不各盡其道則人才之盛信乎其不可及矣人才盛於下治效著於上其致雍熈太和之盛豈非有由然哉厥後孔子之教門弟子有曰興於詩立於禮成於樂者則大學終身所得之難易淺深而非小學之傳授兼備也由小學而至於大學由大學而至於成徳何莫不由其六藝哉三代而降漢唐疊興非不表章六經也非不尊師重傅也非不大召明儒而增廣生員也然而遭秦變古之後所習者訓詁而已矣六藝之學置而不講無有能作而興之者故嘗觀之漢之取人有賢良方正直言極諌孝弟力田等科可謂善教而六藝之學固未講也唐之取人有明經有進士有制舉有吏學有律學有書學有算學可謂詳矣而六藝之事猶未備也上之取人旣不出於六藝則下之爲學亦不出於六藝矣是故下焉者狃於固陋漫不知六藝爲何物上焉者務於髙逺又忽焉而不之講此漢唐之所以爲漢唐而人才治效之不古若者良以此也薄漢唐而不居追三代而比隆其在我朝今日乎欽惟聖天子以神武定天下以文徳綏太平當海宇混一之初肇興治教之典於學校以六藝爲教於科目以六藝爲試士之規舉百代之曠典而聿興之可謂大有爲之君矣士之生斯時涵濡三代之教亦何其幸歟竊嘗論之天下之事有古有今有本有文狃於今而戾於古不可也合於古而不宜於今可乎有其本而無其文不可也習於文而不先於本可乎方今治定制禮功成作樂聖主論思於上儒臣講求於下編禮樂之成書立昌期之盛典則今日之禮樂固有參酌古今矣禦則觀其馳驟便捷射則觀其中數多寡書則觀其筆畫端楷算則觀其乘除明白是皆稽乎古而不泥乎古用於今而實宜於今者也可謂酌古今之宜矣學校之教人也先之以孝悌忠信禮義亷恥而又繼之以講明經史焉科目之取人也先之以懷才抱徳文質得中而又試之以經義論策焉是今日教人取士者亦非徒恃乎六藝之文而有以深探乎徳行之本也今日之法可謂盡善而盡美矣然則士之遊於學校而究乎五禮六樂五射五禦六書九數之詳而宜於今日之實其道豈不在於此乎三歲大比而以六徳六行爲六藝之本而欲考其實其道豈不由於此乎𨿽然今日之法誠美矣善矣不可以有更矣惟當執此之法堅如金石行此之令信如四時據此之公無私如天地持久以要其成積習以待其熟無狃於近功無務於速化優而遊之厭而飫之則將見我朝之人才卽唐虞三代之人才而我朝之治效卽唐虞三代之治效矣愚也何幸身親見之

○會試三場文

四書疑

孟子曰由堯舜至於湯五百有餘歲若禹臯陶則見而知之若湯則聞而知之夫禹臯陶湯於堯舜之道其所以見知聞知者可得而論歟孟子又言伊尹樂堯舜之道中庸言仲尼祖述堯舜夫伊尹之樂仲尼之祖述其與見知聞知者抑有同異歟請究其說

嘗謂堯舜之道中而已矣見而知之者此道也聞而知之者亦此道也樂之者此道也而述之者亦此道也道豈二乎哉孟子曰由堯舜至於湯五百有餘歲若禹臯陶則見而知之同時而同道也若湯則聞而知之者時不同而道同也蓋當時堯授舜舜授禹三聖人相授而守一道觀其惟精惟一允執厥中之妙禹固受之而臯陶之陳謨若允廸厥徳身修思永之類異辭同旨則臯陶之見知者可得而論矣成湯以義制事以禮制心而建中於民又與精一執中之語吻合無間則湯之聞知者又可得而論矣夫見知者本於同時而聞知者出於異代此聞與見之所以分而道則同一中也又言伊尹樂堯舜之道者本心之有徳而窮達同一致也中庸言祖述堯舜者道統之有在而先後同一符也夫伊尹處於畎畝之中而心樂堯舜之道誦其詩讀其書寔其理囂囂自得而卒能輔成商家之治以堯舜其君民則謂之樂堯舜之道信乎其樂之矣夫子有徳無位而不得行道於當時遂乃埀教後世刪詩定書正禮樂序周易修春秋爲百王不易之大法則謂之祖述堯舜信乎其祖述之矣觀夫伊尹之告君一則曰主善爲師一則曰恊於克一夫子之教門弟子一則曰克已復禮一則曰依乎中庸其與堯舜之精一執中者寧有異乎然則伊尹孔子之於堯舜迹𨿽不同而道無不同時𨿽有異而道無有異又安有二哉合而觀之臯陶之爲臣固不可與禹湯並稱而伊尹之任亦不可與孔子之集大成例論然其初不異也故曰百世以俟聖人而不惑

經

日宣三徳夙夜浚明有家日嚴祗敬六徳亮采有邦翕受敷施九徳咸事俊乂在官百僚師師百工惟時撫於五辰庶績其凝

賢者勉於進徳而有以著治效於邦家人君廣於用賢斯有以成治效於天下蓋家國天下有大小之不同而賢者之徳亦有多寡之異人君之欲致治安得不廣用賢之道乎昔者臯陶陳知人之謨於舜謂乎九徳之中有其三而能日宣之者則使之爲大夫而夙夜浚明其有家之事九徳之中有其六而又能日嚴而祗敬之者則使之爲諸侯而亮采其有邦之政隨其徳之髙下而稱其職之大小如此人君惟能合而受之布而用之則九徳之人咸事其事大而千人之俊小而百人之乂皆在官使百僚皆相師法百工皆及時以趨事莫不順於爲治而治功無不成矣然則量能而任官度徳而定位此所以下無遺才而上無廢事也歟云云以此其所謂九徳者非寛容而莊栗柔順而植立謹願而恭恪有治才而畏敬者乎又非馴擾而果毅勁直而溫和簡異而亷隅剛健而篤實彊勇而好義者乎皆成徳之自然非以彼濟此之謂也夫九徳在人豈能皆備哉有三徳者焉有六徳者焉特在人君用之何如爾茍或賢而必求其備則下無全才不究其寔則上多廢事如是而欲求治功之成其可得乎是故九徳之中有其三可以爲賢矣然未止此也又能日日宣明而充廣之使其徳之益以著然後使之爲大夫則必能夙夜匪懈而一家之事其有不粲然而昭明者乎九徳之中有其六又可爲賢矣然亦未止此也又能日日嚴畏而祗敬之使其徳之益以勉如是而使之爲諸侯則必能修政立事而一國之治其有不秩然而修舉者乎徳有多寡而進修之實同治有大小而明亮之效一謂之賢者勉於進徳而著治效於家邦者如此夫進徳者羣賢之事而用賢者人君之道用賢之道何如必也翕合而受之敷布而用之有一徳之可稱者則受其一徳焉有三徳六徳者則受其三徳六徳焉位必稱其才爵必稱其徳固未嘗責其全備而亦未嘗任乎匪人如是則賢者之徳𨿽未必皆九徳之全而翕受敷施自有以備九徳之用將見不獨寛而栗者有其人柔而立者亦有其人矣不獨直而溫者稱其任而彊而義者亦皆稱其任矣以天下之賢任天下之治下豈有遺才而上豈有廢事乎是故才徳之出乎千人者謂之俊才徳之出乎百人者謂之乂今也明明在朝穆穆布列矣百僚百工皆謂百官今也同寅恊恭而藹然徳義之相師趨事赴功而翕然事功之畢舉矣賢才用於上治效成於下斯必然之理也是故時之春也則布徳施惠所以順木之辰而春之績成矣時之夏也則勞民勸農所以順火之辰而夏之績成矣時之秋冬則禁暴誅慢謹蓋藏斂積聚所以順金水之辰而秋冬之績有不成者乎木火金水旺於四時而土寄旺於四季木火金水旣治則土在其中矣謂之人君廣於用賢而成治效於天下者如此然則合三徳六徳以成九徳之名合一家一邦以成天下之治此賢者之有益於天下國家而人君之爲治所以必廣於用賢也歟由今觀之臯陶陳謨以知人安民爲一篇之綱領亦行有九徳而下知人之事也天序有典而下安民之事也知人者安民之本非知人而能安民者未之有也然九徳者觀人之法而翕受敷施一語實用人之要也臯陶之陳謨何其深切而詳盡也哉考之當時命九官咨十二牧莫不得人以爲官使用賢之道可謂廣矣野無遺賢萬邦咸寧治效之成可謂盛矣然則臯陶之所陳皆帝舜之所已行而猶丁寧若此者聖賢不自滿足之心也治化在唐虞爲盛其有以夫

論

射禮

蓋嘗考於古人之射禮矣可以明尊卑之分焉可以辧貴賤之等焉可以通上下之情焉可以識賢否之辧焉可以觀徳行之備焉可以觀威儀之節焉可以觀揖遜之容焉可以見巧力之盡焉可以見法制之詳焉可以審武備之修焉有此十義者此射禮之至也天子供虎侯熊侯豹侯諸侯供熊侯豹侯卿大夫供麋侯士布侯此之謂尊卑之分天子之樂以騶虞爲節諸侯以貍首爲節卿大夫以采蘋爲節士以采蘩爲節此之謂貴賤之等天子諸侯射則先行燕禮卿大夫士射則先行鄕飲酒禮此之謂上下之情容體比於禮節奏比於樂而中多者得與於祭容體不比於禮節奏不比於樂而中少者不得與於祭數與於祭而有賞數不與於祭而有罰此之謂賢否之辧內志正外體直然後持弓矢審固然後可以言中此之謂徳行之備旣張我弓旣挾我矢周旋中規折旋中矩耦進拾發雍容不迫此之謂威儀之節三揖而至階三讓而後升射畢揖降眾耦皆降勝者揖而不勝者亦不驕不勝者取觶立飲而不怨此之謂揖讓之容矢之發也剡剡焉而去曰剡注前後相續三矢疊中曰參連射之貫革鏃見於外曰白矢四矢俱發狀如井字曰井儀臣與君射退立一尺曰襄尺此之謂巧力之盡畫布曰徵棲皮曰鵠凡侯之制廣與崇方三分其廣而鵠居一焉凡弓矢之制彊弱必均設乏設中靡不具備司射司馬各有其人此之謂法制之詳自天子至於庶人莫不習射警戒之志常存於中宴安之情不畱於念此之謂武備之修嗟夫射居六藝之一其爲禮也備矣其取義也宏矣聖人制禮豈故爲是之繁文哉其要在觀人之徳行而已是故古之人始生則以桑弧蓬矢射天地四方所以示男子之所有事也八歲入小學教之以六藝之文十有五歲入大學又教之以六藝之理皆由此其選也經曰侯以明之傳曰射以觀徳其此之謂歟

策

問古昔帝王繼天出治立經陳紀爲天下後世慮至深且逺也唐虞之府事成周之典法其來尙矣自是以下蕭何定律令韓信申軍法張蒼定章程叔孫通立禮儀而論者謂漢大綱正唐魏徵定新禮祖孝孫奏雅樂房玄齡修律令李衛公明兵法而論者謂唐萬目舉其果有合於先王之道乎聖上奉天承運混一天下干戈載戢紀綱旣正然猶日與二三大臣講求政理詔興科第博采羣言誠二帝三皇之盛心也今春闈較藝請以立經定紀之事相與講明之夫禮樂治之本也其創制可得而聞乎政令治之具也其立法可得而論乎學校所以正俗也家塾黨庠術序國學何以臻其效乎農桑所以養民也限田均田口分世業何以定其制乎設官所以蒞政也任法之與任人孰爲經國之逺謀乎取士所以任官也選舉之於資格孰爲銓曹之要法乎鹽鐵國之大利也何以除姦而去獘乎漕運國之大計也何以足國而裕民乎國家惟求實效不尙虛文幸稽諸往古驗之當今使言之必可見於行而行之可爲天下後世法其悉心以對毋有所隠

嘗謂有致治之道有爲治之法道者歷萬世而無獘法者與道而兩宜道固不外乎法之中而法亦未嘗不囿於道之內洪惟皇朝創業之艱盛心圗治惟求實效不尙虛文執事發策春闈下詢承學講求立經陳紀之事甚盛舉也夫旣以實效求豈敢以虛文應謹稽諸往古揆之當今以對竊惟執事之問爲綱者一爲目者八何謂綱曰道是也何謂目曰禮樂政令學校農桑設官取士鹽鐵漕運是也綱舉目張道全徳備而治天下之術無踰此也何者道之大原出於天而聖人修之以爲法於天下若禮樂刑政綱紀法度無往而非道之所在也所謂斂之不盈方寸散之彌滿六合所謂天地之常經古今之通義堯以是傳之舜舜以是傳之禹禹以是傳之湯湯以是傳之文武帝王之繼天出治所以爲天地立心爲生民立命爲萬世開太平何莫由斯道哉故嘗考之六府三事載之虞書六典八法具於周禮此唐虞成周之所以立經陳紀也然有都兪吁咈之气象而後有修和序歌之成功有闗雎麟趾之意而後可以行周官之法度是豈非堯舜文武之道乎六君之道一也知堯舜之道則知湯武之道矣漢髙祖之有天下也時則有若蕭何韓信張蒼叔孫通之徒定其律令定其軍法定其章程制其禮儀而漢之所以爲治者靡不具矣唐太宗之有天下也則有魏徵定新禮祖孝孫奏雅樂房元齡修律令李衛公明兵法而唐之所以爲治者靡有遺矣是𨿽未必合乎先王之道亦未嘗不本於先王之道也先儒謂漢大綱正唐萬目舉者蓋以漢之規模宏逺而唐之法令詳密爾然漢承秦後而雜采秦儀唐承隋後而多仍隋制則其道豈能如先王之純其法豈能如先王之備哉欽惟聖上奉天承運混一區宇綱紀法度之施禮樂刑政之具固已井乎其有條秩乎其有序矣猶日與二三大臣勵精圗治講求政理而又詔興科第博采羣言二帝三王之盛無以加此豈漢唐之可擬倫也哉夫天下之事有古有今立經陳紀不在它求在參酌乎古今而已古者功成作樂治定制禮三千三百之儀五聲八音之節一皆本之人心合乎人聲是故可以事神人可以通上下誠出治之本也後世經禮殘缺樂書不存而古之禮樂難以盡考矣今欲制禮作樂則必稽之三禮之文考之三雅之音參酌而行之依仿而用之使合於古而宜於今用於今而不悖於古而又本之以敬恊之以律嚴尊卑上下之分審黃鍾聲气之元則禮𨿽非先王之有可以義起而今之樂豈不猶古之樂乎古者政簡而不煩令嚴而不猛所以防民欲而齊民心誠出治之具也比者有元之季法度廢弛綱紀不振固宜濟之以嚴矣今欲立爲經久之法則欲思乎洪範八政之孰先文武弛張之何在因時制宜合乎中道則政令其有不修舉者乎古者家有塾黨有庠術有序國有學人生八歲則自天子之冑子以至公卿大夫元士之適子與凡民之俊秀皆入小學而教之灑掃應對之節禮樂射禦書數之文十有五歲入大學則教之以格物致知之功窮理正心之道此學校之所以興而風俗之所以正也今欲臻其效必重教官之選嚴守令之責崇禮讓之文行激勸之法使民知孝弟忠信禮義亷恥則學校其有不興乎古者制民之產百畝之田一夫耕之足以無饑五畝之宅樹之以桑足以無寒至漢唐猶有均田限田口分世業之制是以民無甚富甚貧之患此農桑之所以有成而民之所以得其養也今田不可復井矣口分世業亦不必行矣莫若行限田之制以止兼並重末作之令以禁遊惰優畎畝之民以勸務本則民皆得自食其力而不至甚富甚貧不均田之均田矣其制豈不可定乎古者設官分職不惟其官惟其人官有一定之法而任人之意爲多所以爲經國之逺謀也後世任法而不任人所謂疑諸心而信耳目疑耳目而信簡書簡書愈明而官方愈亂矣今欲人法並任莫若擇賢明之正官省閒慢之簿書夫官得其人則法無不舉非其人則法廢矣此必然之理也簿書煩則吏得以售其姦簿書省則官得以展其用是則人法兼任豈不可以爲經國之逺謀乎古者量能任官度徳定位爵無不稱其徳才無不稱其位故小才𨿽累月不害爲小官賢才𨿽未久不害爲輔相所以爲銓曹之要法也後世循資之格不問賢愚不辧才否一以歲月爲斷則賢者淹於下位而不才者得以幸進矣今朝廷淸明一掃前獘往往不次銓擢可謂得銓曹之要法矣若夫選舉之際先徳行而後文藝明黜陟而讓謬舉則何患取士之不得其人乎至若鹽鐵之制𨿽起於漢然國之大利不可廢也今鑄山煮海官自發賣固無姦獘之可言然欲久而無獘必定其額以爲經久之常規平其直以通商賈之懋遷則姦獘何由而生乎漕運之法𨿽盛於唐然國之大計不可不講也今夏秋兩稅民自輸納可謂利於國而便於民矣然奇零小戶逺運爲難莫若立爲定制俾糧多者運赴京城而糧少者就各府輸納則上下便矣國豈有不足而民其有不裕者乎欽惟聖天子以二帝三王之心爲心以二帝三王之道爲道立經陳紀爲天下後世慮至悉至是命大臣策是數者爲問愚敢不悉心以對苐愚於往古之事不能周知當今之務不能盡達謹略陳其梗槪以復明問之萬一而已執事於篇終又策之曰使言之必可見於行而行之可爲天下後世法是蓋深體聖上之意而爲是言也然愚之所陳者非特可見於行而亦當今之所已行者也其間行之未竟守之未一則在聖君賢相舉而行之爾𨿽然爲治必有其要爲治不知其要不可以爲治所謂要者執事之所謂實效是也實者何信而已矣孔子曰主忠信又曰自古皆有死民無信不立中庸曰凢爲天下國家有九經所以行之者一也一者何曰誠也皆甚言爲治之不可不實也然則欲行先王之道立綱陳紀以爲天下後世法其不在於實乎抑愚又有說焉立綱陳紀故不外是數者而正人心厚風俗尢爲平日所當先務者也夫人心不正風俗不厚終不可以言治人心誠正風俗誠厚則廉讓之節興禮遜之俗行人人各親其親各長其長彊不淩弱眾不暴寡而天下自平矣將見二帝三王之治復在於今日而漢唐有不足言矣愚也何幸身親見之

○禦試策

臣謹對臣聞古先帝王之治天下莫不以敬天勤民爲務以明倫厚俗爲急故汲汲於求賢者凡以爲此也欽惟陛下進臣等於廷策臣以古先帝王之務臣愚昧何所通曉然叨奉大對敢不竭心盡知上答聖問之萬一乎謹俯伏以對臣伏讀制策曰蓋謂古先帝王之觀人莫不敷奏以言明試以功漢之賢良宋之制舉得人爲盛朕自臨禦以來屢詔有司搜羅賢俊然而傑特猶若罕見故又詳延士大夫於廷而親策之足以庶幾於古先帝王之盛節焉而臣有以見陛下求賢之切也臣聞言者心之聲也人藏其心不可測度卽其言之得失而心之邪正可見然言之匪難而行之惟難固有能言而行不逮者矣是以古先帝王之觀人必敷奏以言而觀其蘊明試以功而考其成然後有以得夫賢才之實焉三代而後若漢若宋其取人之法有賢良制舉是有得於奏言試功之遺意故在漢之時若董仲舒天人三策蔚爲醇儒而宋之諸儒彷佛三代尢爲得人之盛良以此也欽惟陛下以神武定區宇以文徳綏太平屢降徳音廣求賢俊而又設科目爲取士之方詳延艸茅之士親策於廷陛下求賢之心可謂切矣將見必有傑特之士出而爲邦家之用而臣則不足以及此也伏讀制策曰歷代之親策往往以敬天勤民爲務古先帝王之敬天勤民者其孰可爲法歟所謂敬天者果惟於圜丘祭祀之際致其精一者爲敬天歟抑它有其道歟所謂勤民者宜必如自朝至於日昃不遑暇食者矣其所以不遑暇食者果何爲耶豈勤於庶事之任耶臣有以見陛下深知爲君之道而後有此言也臣聞帝者莫盛於堯舜王者莫盛於禹湯文武稽之於經若堯之欽明文思舜之溫恭允塞兢兢業業而戒飭於時幾同寅協恭而懋勉於政事此唐堯虞舜之敬天勤民者也陛下能法堯舜則陛下卽堯舜矣敬徳以先天下祗肅以顧諟天之明命克勤克儉而盡力乎溝洫昧爽丕顯而子惠乎困窮此夏禹商湯之敬天勤民者也陛下能法禹湯則陛下卽禹湯矣小心翼翼而視民如傷敬事上帝而作民父母此文武之敬天勤民者也陛下能法文武則陛下卽文武矣夫古先帝王之可爲法者孰有過於堯舜禹湯文武者乎臣聞天生民而立之君使司而牧之君所以代天理民者也古之帝王審知乎此故位曰天位職曰天職祿曰天祿民曰天民無一事不本於天亦無一事不存乎敬惇典庸禮君之所以爲教也而必推之天序天秩焉是敬天之心見於施教者然也命徳討罪君之所以爲政也而必歸之於天命天討焉是敬天之心形於施政者然也一動一靜常若有天在前一語一黙常若有天在中以至天工之不敢廢天職之不敢曠何往而非敬天之事哉若夫圜丘郊祀之際以致其精一是特敬天之一事固不專在於是也制策謂抑它有其道可謂深達敬天之道矣非陛下敬天之至何以及此臣聞民本有饑食渴飲之欲不能以自治必賴君有以養之有秉彜好徳之性不能以自遂必賴君有以教之君人者兼君師之任者也是以古之帝王審知乎此旣爲之制其田裏教之樹畜使有以安其生而設爲庠序之教申之以孝悌之義使民有以遂其性如文王之自朝至於日昃不遑暇食者凡以此而已故曰卽康功田功康功者安民之功而田功者養民之功也又曰懷保小民曰惠鮮鰥寡蓋欲使天下之民無一不得其安無一不得其養而後已也聖人之道一也觀文王不遑暇食如此則堯舜禹湯周武之心從可知矣臣聞人主能以一心總天下之萬機不能以一身兼天下之眾職古帝王之勤民者非事事而親之要在責成臣下而已故曰勞於求才逸於任賢此之謂也欽惟陛下奉天承運撫臨億兆嚴恭寅畏無頃刻不在於天宵衣旰食無頃刻不在於民孜孜勉勉勵精圗治之心卽堯舜禹湯文武之心也而制策猶以古先帝王之孰爲可法爲問臣有以知陛下不自滿足之心也臣願陛下常存此心而不已焉則唐虞三代之盛豈能及哉臣伏讀制策曰自昔而觀宜莫急於明倫厚俗倫何由而可明俗何由而可厚耶三代而下惟東漢之士俗趙宋之倫理差少疵議果何道致然歟蓋必有可言者矣宜著於篇毋泛毋略臣聞自昔帝王之爲治莫急於明人倫厚風俗而人倫之所明風俗之所厚者皆由於崇學校以興教化而已蓋教化行而人心正則倫理明而風俗厚此必然之理也唐虞三代無以議爲矣若東漢之士俗趙宋之倫理卓然於三代之後豈無其道而致然哉臣聞漢光武初定天下首訪求山林遺逸之士明帝尊師重傅臨雍拜老宗戚子弟莫不受學是以養成一代人心風俗皆知崇尙節義恥於奔競此漢之士俗所以爲美者以有其教化也臣聞宋太祖卽位之後偃息兵革崇尙文治𨿽疆宇之廣不及漢唐而教化之美幾及三代當時人君無不學而所用無非儒是以天下翕然以道學爲事又有濂洛諸儒出而接夫道統之傳以爲學者之宗斯宋之倫理所以爲美者亦以其有教化也方今上自皇都下逮府州若縣亦旣莫不有學而陛下又躬行於上日召儒臣講求治道固已論之精而行之當矣制策稱以倫何由而可明俗何由而可厚爲問臣以謂明倫厚俗惟在於崇學校以興教化也臣願陛下益重教官之選嚴守令之責使居學校者果能如胡安定之教於蘇湖居府縣者果能爲文翁之化於蜀郡則人倫不患其不明士俗不患其不厚而唐虞三代之治無以異矣又豈漢宋之可擬倫也哉臣愚不足以奉大對謹竭其一得之愚惟陛下裁擇臣謹對

榮進集卷一

●欽定四庫全書

榮進集卷二

﹝明﹞吳伯宗撰

○奉禦題詠五言詩三首

鐘山詩十二韻應制

靑雲冠山巓流水帶山麓巨勝蟠龍蛇奇形矯翔鵠二儀鍾秀異萬巘盡臣僕磅礡啟皇都崇髙介君福中天翠常積一雨淸似沐紫蓋擁金門彤旗接黃屋涼風隠林樾靈籟響溪谷冉冉集煙霞森森蕃艸木村童曉來樵野老夕歸牧洞口鶴長鳴松間鹿攸伏苔萊愧匪才雨露濫沾祿何以答升平願言歌戩谷

長江潦水詩十二韻應制

巴蜀已消雪長江潦水渾洪濤涵日月巨浪浴乾坤回擁三山出雄驅萬馬奔大聲如拔木逺勢瀉傾盆浩蕩川原混微茫島嶼蹲漫漫連兩岸渺渺接千村轂轉盤渦急云蒸濕气屯浮游多浴鷺變化有溟鯤已足沾疇隴還應赴海門朝宗長不息灌漑意常存惠澤流今古陰陽順曉昏滔滔南國紀永護九重尊

南畝耕農詩應制

有客居南畝爲農尙力耕春風茅屋靜旭日曉窓明碧澗連云色晴江潄石聲披煙晨起早帶月夜歸淸雞犬聲相聞牛羊臥不驚階前畱晚翠場圃迄秋成陶令偏成賦龎公不入城朋來三徑小酒盡一壺傾化雨詩書澤開云竹樹情極知蒙帝力聊用樂吾生理世徵髦士周行列俊英他年來束帛努力報榮名

○奉禦題詠七言詩二十六首

蘆汀洲隠浦應制

秋水長江湛碧淪西風蘆葉淨無塵波間月出天光迥海上潮來雪色新戒候每聞賓鴈集忘機惟與狎鷗親長歌濯足煙霞裏始信幽人樂是眞

山滄溟隠谷應制

千疊龍蟠列翠崖萬年鰲脊奠蓬萊嵐光每向天邊起雲气常從海上來逺近林巒金碧炫參差樓閣畫圗開滄溟隠者神仙客幾度乘風軼九垓

川原和居野應制

霧斂平原淑气多風柔曠野曙光和長鑱種玉云千畝短棹垂綸雨一蓑兩兩黃鸝鳴緑樹飛飛白鷺浴淸波安時作息無餘事何異堯民擊壤歌

竹幹靑樂釣應制

瑯玕百尺俯淸流直干淩雲耐素秋六管已裁鳴鳯律一竿還上釣魚鉤飄颻志適煙霞迥欵乃歌長水石幽逺浦澄潭隨所適此身何似到瀛洲

牧羊兒土鼔應制

維羣三百飽靑芻土鼔消閒化日舒筍籜緑垂風暖後豆花紅綻雨晴初山中艸長云生石野外風柔塊作桴萬物欣欣皆自得吾皇端拱紹唐虞

巨网叟漁魚應制

巨网漁魚載巨艘蒼顏白髮老江臯壯心豈顧池中物大手應連海上鰲歌動渚云隨地逺醉眠汀艸仰天髙仙人跨鶴如相問更躡蓬壺看碧濤

滄浪翁泛海應制

溪翁本愛濯滄浪又向滄浪駕巨航手折珊瑚窺渤澥目瞻紅日上扶桑鰲頭曉色連三島鶴背西風徧八荒倘遇仙人丹九轉願同芹曝獻君王

莽蒼叟歌山應制

老翁無事愛靑山散發長歌莽蒼間谷口獨行紅日近松間穏臥白雲閒風傳淸籟遙相應石作丹梯邈可攀幽興浩然天地杳恍疑身在列仙班

橫秋風吹笛應制

庭樹西風灝气淸何人吹笛作秋聲天連碧海蒼龍吼地接丹山紫鳳鳴栁葉穿雲添逸興梅花飛雪動幽情更深坐久虫聲切萬里闗河月正明

擒禽獸伏機應制

擭阱潛施一徑通穿綸毒矢與彊弓已同商网除三面直比周田發五豵雲際鵰鷹磨利爪艸間狐兔絕行蹤飛揚跋扈驅除盡會見麒麟出苑中

暑霽遙岑詩應制

暑雨初收山色靑淡煙輕護曉光明巖前倒瀉千尋瀑石上髙垂百尺藤海宇會同瞻化日菁莪樂育麗文星雝雝又聽鳴鸞鳳正值簫韶奏九成

臘日雪詩應制

臘日蒼茫云滿天寒風飛雪徧山川千林老樹瓊爲蕋萬里平原玉作田皓鶴淩空摶正气遺蟊入地兆丰年微臣忝職文淵殿願紀嘉禎載簡編

雪山寺詩應制

雨雪霏霏徧海涯山前梵剎最爲佳璚英幻出菩提樹玉屑妝成淨土沙空外錫飛驚皓鶴雲間松老失烏鴉大千世界無塵滓九■﹝宀禹﹞同風總一家

望雨詩應制

麥已登場稻滿田正宜甘澤沛平川皇心上與天心合和气時應雨气連夜月照空離畢宿朝云擁岫冠山巓竚看四海沾濡足擊壤齊歌大有年

喜雨詩應制

望雨雨來山谷周沛然溝澮集皆流皇心軫念無畱獄天意生成屬有秋萬籟松筠淸入畫千原禾黍緑盈疇邊廷又報南徵捷一洗炎荒瘴霧收

夏日鐘山詩應制

鐘山紫气郁崟嵚王气空來禦殿臨徳雨淨蠲三伏暑喬松靑護萬年陰六朝文物誇從昔四海車書際自今淺薄每慚無補報華封三祝小臣心

南京詩應制

龍虎山河禦气通遙瞻帝闕五雲中英雄盡入江東籍將帥多收薊北功禮樂日躋三代盛梯航歲貢萬方同都將盛徳熙文治殊俗全還太古風

黃道天晴擁佩珂金陵王气漠然多江吞彭蠡來三蜀地接昆侖帶九河鳯闕曉霞紅散綺龍池春水緑生波華夷正值升平運端拱無爲保太和

列郡徵賢起俊髦萬機獨使聖躬勞開藩上相頒龍節破虜將軍設豹韜地接皇圗三輔壯天垂華蓋七星髙逢春別賜瑤池宴捧進金盤五色桃

天近鰲頭花簇仗風低豹尾樂鳴球九門閶闔開黃道萬乘旌麾擁翠斿昨日鐘山甘露降每朝華蓋慶雲浮紫荊山聳江吞湧水遶花飛滿禦溝

七物詩應制

蜂鴉燕鴈蝶鶯蟬竊玉偸香小檻前朝噪山林聲軋軋暮穿簾幙影翩翩曽傳蘇武胡中信解入莊周枕上眠幾度綿蠻枝上語數聲哽咽夕陽天

八疑詩應制

世事多因廣客蛇金償同捨豈咨嗟拂塵飯甑疑偸飯納履瓜田道竊瓜馬援無心懷薏苡廣平有意賦梅花燒殘蠟炬逢天曉悞向窓前浣碧紗

大駕春巡詩應制

君王馬上索詩篇杜甫詩中借一聮金勒馬嘶芳艸地玉樓人醉杏花天

玉蕋仙眞圗應制

璚林玉蕋花如玉萬縷冰絲綴金粟冷風吹動碧梧英繡戶雕闌靄奇馥何年此地來仙姝聳聳女冠三小奴霓旌羽節雲際下霞綃霧縠空中居白鷴飛飛白鶴舞孔雀長鳴喚鸚鵡蒼松翠竹白雲深彷佛瑤池降王母王孫善畫蓋有神彩筆幻出眞天人蓬萊弱水路不隔願獻楓宸萬壽春

夏日武英殿君臣聮句

﹝禦制﹞暑漸陽剛濟以風栁絲裊裊水溶溶﹝臣伯宗答﹞彤墀翠殿微風爽繡戶朱簾霽景融心定不煩揮巨扇神淸且復撫焦桐﹝禦制﹞髙槐枝上新蟬噪曲徑堤邊舞蝶從﹝臣伯宗答﹞紫燕歸巢帷幙靜金鱗躍浪藻芹丰茶烹石鼎松濤沸酒泛金甌琥珀濃寶篆香浮時作鳳彩箋毫染畫成龍新詩不減南陽調沛澤能滋大化功筍籜出林風外緑桃花映日水邊紅賡歌永繼虞廷治千載明良此日逢

榮進集卷二

●欽定四庫全書

榮進集卷三

﹝明﹞吳伯宗撰

○五言詩

題禦賜倭扇

來經三島外賜岀五雲中但保瑯玕節眞乘閶闔風

上問安南事﹝伯宗岀使安南後奉旨召還京師因上問而答也﹞

上問安南事安南風俗淳衣冠唐日月禮樂舜乾坤瓦甕呈醇酒金刀破細鱗年年二三月桃李一般春

送王繪赴廣東僉憲

武庫肅淸霜朝衣繡彩章風行千里駿威動五仙羊攬轡榕陰闊搴帷海气涼功名儒者事烜赫照南荒

題環溪書堂﹝爲淸江張桓子作﹞

結屋臨溪曲藏修離垢氛白沙含翠竹髙樹入靑雲樂志依林麓精心究典墳水花當戶見灘響隔窓聞練帶晴江合嵐陰碧嶂分松風秋瑟瑟竹月夜紛紛光射囊琴案香浮辟蠧蕓淩雲晴雪映繼晷暮膏焚博物才難並尋源志不羣靈槎循漢渚寶劍耀星文盛世方崇士髙才盡策勲願言經濟略光輔聖明君

送李將軍華山歸隠

壯齡事弓劍戰伐偉功績晚歲脫朝簮遺榮蹈泉石畨湖天東南雲水蕩虛碧灌木晝陰陰居仁樂安宅明達知止足焉能復形役鐵衣掛長柯錦帶懸素壁寄語蟬冕儔去來山林客

題劉序班孝友堂

旭日茂椿萱柔風藹荊樹連翩戱彩衣菽水和且孺良心由中發善性非外慕施政愼所推寅恭協天敍

題鍾序班髙山流水亭

山嶽峻層穹淵泉深莫測彈弦寄幽意未語心已識混茫分二儀物我同一適曲罷兩忘形飛雲楚天碧

題士衡天根堂

窮陰抱微陽生意藹不息气機妙回斡至理人得識刀圭起沈痼調燮造化力參兩動變徵恆心契玄徳晹光榮林杏火候伏丹液倘可見天心永言同壽域

題秋江回驛圖

大江瀉奔流浩蕩去不息靑岑列兩岸倒影揺空碧樓髙野陰闊錦樹覆沙驛帆落天際云人歸渡頭夕緬懷滄洲趣萬里見秋色長嘯倚西風因之豁胸臆

題廬陵曽氏耕耘軒

理世協休證髙人愛田廬畇畇原隰間繹繹春雨餘舉趾秩東作土膏潤菑畬晨出接雲霧暝還讀詩書於焉樂耕鑿豈惜終勤劬稼穡自秋成淳澹眞怡愉鳴鳩拂髙樹艸緑當座隅華發對淸酤擊壤歌唐虞

題山水圖

石壁瀉飛泉長松間修竹茫茫浦光淨遙岑翠如沐林扉靜半掩水檻縈六曲送客出衡門扁舟蕩空緑

題金山寺

金山何岧嶤屹立江水中石壁摩溟涬云根奠鴻蒙潮通海气白日映波光紅奇勝自亙古孤髙振長風何當淩絕頂極目扶桑東

贈道士洞虛

至道不凝物靈臺湛中虛洞然六合間迥與神化俱日月環戶牖風露浩庭隅一气中夜存萬變何區區

題吳山小隠

連甍瞰方塘靑山四面環別徑入幽邃結宇靑山間翠竹以爲扉白雲以爲闗甘與麋鹿友不隨鴛鷺班靜聞天籟響不見飛鳥還閉戶以讀書澹焉心自閒

挽王進士

詔許還家日天寒陟岵時並聞先友逝轉益我心悲重露沾梅嶺淸霜折桂枝蕭蕭松柏外遺徳在窮碑

松山小隠﹝爲何氏休安賦﹞

壺山何盤盤種松幾千个彼美松下人悠然共云臥天風淸響交夜月涼陰墮興來援素琴掃石松間坐一彈舞鶴翔再鼓流泉和鏗鏘古調諧淸絕俗耳破曲中萬籟寂遙見仙人過舉手招赤松輕舉誰能那

贈醫僧完璧軒

壽峯何崔嵬盤谷結蒼翠所以空門徒往往稟衝粹彼美完上人妙靈脫塵累泛覽岐黃書而得養生祕緬惟大醫王垂慈濟斯世師能振其教奚必施七劑時遇世方艱蒼生日憔悴何由起膏肓感此發深喟

蘭雪齋﹝爲黃伯毅賦﹞

猗蘭發春妍祥雪乃寒沍時物𨿽不偶意合巧相附髙齋揭華扁知子意有寓蘭以揚淸芬雪以表貞素淸素惟所便紛華匪吾慕願言肖厥惪愛此二美具我紉楚之佩再艸梁園賦我歌仰前修悠然共髙趣

挽詩

累世襲簮纓傳家守淸白文儒飾吏事剸治有餘力浮雲方蕩潏溟漲楚天碧鷙鳥向髙秋長空展霜翮風生紅蓮幕凜凜見冰檗開戶曉著書文章煥奎璧全歸復何憾有此承善積宿艸覆新塋貞瑉紀潛徳天寒霜雪盛歲暮挺松柏

送項昌之耀州﹝淮安舟中作﹞

守令職師帥承流在循良爲儒致實用吾道增輝光弦歌肇百里五馬方騰驤考績再上列升秩專名邦虎拜受丹符錦綬沾天香驅車策麒麟闊步馳康莊買舟載長淮投分夙所將西行訪禹迹情與道路長文章論重價政事談龔黃分手卽千里願言莫相忘華發峻層雲涇渭流泱泱三年報佳政側佇登廟廊

文溪詩﹝爲宜春黃繼文作﹞

羅霄屹中天上摩奎璧光孕秀注回溪淵淵耀文芒美人住溪曲鑿翠分天章左右列圗書弦誦聲瑯瑯時雨沐芳潤微風噓混茫扶桑旭日曙五色云錦張於焉樂貞遁繞屋森松篁潄石水花淨濯纓秋气涼源泉正混混波瀾浩洋洋跂彼織女墟睠此洙泗鄕

贈張參政紞之官雲南

聖主應干運龍飛肇神京聲教四敷宏萬方盡來庭雲南際西陲其俗尙甲兵九伐正天討五旬悉芟平威服徳以懷承宣在賢能赤紱辭鳳闕錦衣還邊城爲政萬里外願言竭忠誠綏靜事不擾公亷人自寧條章時上進文化期大行遐覽舒已志訪古周民情黑水表禹迹滇池揚漢旌諸葛七縱奇千載畱令名禮樂本唐風版築備元經賢守昔善治感召神駿生麗江濯淸沙碧雞羅翠屛春風一拂噓瘴雨炎蒸淸矧復地沃饒居民樂農耕牛馬徧原隰桄榔蔭道程犀象向東來溪谷騰光精同文自玆始億載歸盛明

贈藤州太守孫周伯原公詩

聖主興鴻業髙賢際盛時明良千載會精白一心爲昔者邦初造超然識獨奇飛章騰制閫流譽靄京師遂有公交車召俄蒙國士知布衣侔相任大篆贊皇基白日靑龍殿丹霄紫鳳儀馬周方諫切鄧禹卽名垂侍從恩殊渥優遊詔許辭全身兼寵辱厲操不燐緇分已安蓬室心猶戀赤墀芻蕘終有獻葵藿豈忘私蕩蕩經綸語明明畫一規匪爲幹利祿直欲佐雍熈天宇新無戰風雲定有期隼飛仍華嶽鯤化必天池行色春將近長歌計未遲淸江催畫鷁上苑聽黃鸝閶闔金門啟蓬萊彩仗移眷應深自昔恩益重於斯姻序連中表樽醪惜別離贈言冰雪裏願保歲寒姿

題畫三絕

山碧水悠悠垂楊蔭小舟釣竿長在手涼影一天秋

茅屋深藏樹靑山半入云秋風何處發漁唱隔溪聞

結屋依林麓支橋就石磯靑山微雨過一片白雲飛

○七言詩

入京五首

虎踞龍蟠十二門王侯第宅若云屯百蠻入貢天威重四海朝元國勢尊曉日旌旗明禁路春風簫管沸名園唐堯虞舜今皇是未必江潭老屈原

蓬萊禦气挹晨赮萬國山河擁帝家金殿勢吞滄海日玉樓光映赤城霞巨鰲偃蹇乘丹闕舞鳳飄颻翼翠華遙想至尊巡幸處六龍髙駕五云車

鳳凰城闕壓金湯龍虎旌旗護未央萬國衣冠朝玉陛百蠻歌舞進瑤觴花迎宮扇紅霞曉日落天袍翠霧光江海小臣無以報空將詩句美成康

大明宮闕勢岧嶤萬歲聲呼山動揺金殿九重明日月玉樓十二插雲霄靑絲馬上王孫貴丹轂車中趙女嬌自是鳳城春色好祗將心事計漁樵

翠輦檀車往復回風情九陌障塵埃錦袍公子呼鷹出茜帽僧官躍馬來云外笙歌聲宛轉水邊樓閣勢崔嵬少年自有看花興欲賦觀光愧不才

北京偶成

帝業鴻基重北京居庸厚拱壯金城山河平挹乾坤大宮殿髙居日月明萬歲嵩呼山嶽動九天韶奏鳳鸞鳴今皇化育敷中外四海朝元誦太平

蓬萊佳气郁匆匆鰲戴三山奠九重香動衮龍金沆瀣露承仙掌玉芙蓉旌旗曉出嚴千騎車駕時巡幸六龍若問唐堯今主是黎民於變樂時雍

詩謝禦賜紫金牙魚袍一襲

宮衣剪出禦羅新勅賜傳宣賜近臣恩出九重沾雨露香浮五彩照靑春晴軒拜捧看題字曉漏趨朝喜稱身淺薄自慚無補報祗將忠直贊皇仁

送丰城友人張淑同

三年遊宦客京師長憶丰城送別時牛斗夜輝龍劍化江湖秋迥雁書遲畫圗彷佛山中樹杯酒殷勤月下詩咫尺靑雲生萬里秋風何用嘆分離

送趙僉憲廣東

十載聮班鴛鷺行朝衣嘗帶禦鑪香橫經璧水春風暖視艸鸞坡晝日長淺學尙慚司獻納耆年深羨沐恩光舟行江上應回首五色雲中見帝鄕

送鄭時用赴山東僉憲

華蓋殿中陳讜論奉天門外拜新除九重霄漢求言日一道風霜接節初海岱人看驄馬客魯鄒家誦蠧魚書髙才況是成均彥不愧菁莪化雨濡

送道士傅晚成歸金溪省親

十年供祀禮無違一念思親志欲飛錦服屢陪天上列彩衣榮向日邊歸潮生江浦迎春棹艸緑湖南炫曙暉白髮倚門應有慰霞觴稱壽思依依

送劉甥憲書寓居河南

憐伊斗室寓河南便守饑寒亦不慚白髮已能全士節紅塵不肻浣儒衫久無飛蝶隨幽夢幸有徵鴻寄逺緘看盡梅花春未老片雲何日送回驂

送章允明赴山西僉憲

琪樹分陰日已涼之官萬里趣行裝塞鴻南向風雲迥宛馬西來道路長水落石汧秋漠漠山連秦隴樹蒼蒼逺人互市心愉悅共沐皇恩雨露香

送危學士赴京

親庭拜舞彩衣裳祖廟畱連碧玉觴六月火雲連海岱一篙潦水下舟航蓬萊宮殿煙霞逺翰苑文章日月長霄漢飛騰屬髦士卽看簮筆侍君王

送陸熈原之天河

仙槎八月泛天河鶴髮蕭蕭爽气多海角晴光收瘴霧洞門夜色起夷歌枳叢百里淹仇覽銅柱千秋羨伏波雲路同升殊去住都門分袂柰愁何

送進士黃徳安還鄕

雪天攜手鳳凰臺喜見鄕閭不乏才燈火十年勤蠧簡道途千里試龍媒靑襟早際風雲出彩服還沾雨露回此別應須更努力秋期攀桂定重來

早朝口號

曉鐘初動五門開文武分班接上臺盛睹衣冠嚴禁衛恍疑身世到蓬萊玉鑪風定香煙直金闕天髙禦气回鵠立臣僚呼萬歲九重春色紫霞杯

奉天殿早朝

步入丹墀左列行影開宮扇衮衣黃天顏咫尺瞻龍鳳兵衛三千肅虎狼貝闕日升靑瑣外金鰲云近碧霄傍此身暫息煙霞想萬里分符雨露芳

謹身殿早朝

聖主南郊大祀回慶成吉禮禦筵開香浮列鼎千金饌光灩流霞萬壽杯蘭麝時薫香馥鬱簫韶日奏韻安排羣臣立館欣陪宴炯炯星辰接上臺

大明宮早朝

漏盡金門鎖鑰開衣冠雲集擁三臺冰霜令肅森儀衛雨露恩深沐艸萊劍佩迎班花底去香煙滿袖日邊回儒生也作觀光客願捧君王萬壽杯

春夜宴

春夜開筵宴巨公英英豪气吐霓虹詩歌白雪篇篇錦酒泛流霞艷艷紅玉燭銀台光綺席羅帷繡幙靄香風醉來卻意遊仙興一曲霓裳度月宮

奉使安南國聞角

海水盈盈漏轉籌霜風吹角到譙樓夢殘明月三更曉心逐閒雲萬里秋玉帛幾回賓上國詩書半世客南州平生事業深如昨無柰靑燈照白頭

美危太朴奉使南歸

使者南歸海上城逺還慰藉見交情書來烏粵知彊健詩到耽羅識姓名綺語紅塵忘結習黃麻紫誥被恩榮傳經更憶危夫子一代衣冠屬老成

奉使安南赴召還京

驛使傳宣詔逐臣輕舟夜發五河濵當年早際風雲會此日重沾雨露新豈有文章裨制作祗將忠直答皇仁明朝咫尺天顏近莫怪燈花報喜頻

龍江登舟赴陜西

朝辭鳳闕五云邊夕上龍江萬里船文軌會同瞻日月闗河迢逓入雲煙離家歲久星霜易報國心存鐵石堅今夜潮生何處泊時時翹首望南天

入金陵

舟入天涯望曉晴遙瞻王气在金陵九天日月開洪武萬國山河屬大明文武復興龍虎地衣冠重整鳳凰城鶯花似錦春如畫處處笙歌樂太平

國學釋奠得珠字韻﹝此詩因羣僚分韻賦詩得珠字而作也﹞

成均釋奠集文儒天語從容命大夫樂具五和新制作禮嚴三獻舊規模頒香使者朱衣出執事諸生玉佩趨聖治永隆文運泰奎聮璧合正連珠

禦賜批點五經有感而作

旅館銀缸夜點批丹毫欲下意遲遲禹謨蘊奧寧無惑盤誥聲牙定有疑玉潤憐渠端可擬冰淸愧我老難期此中正是朝天路要在靑春進步時

題太乙眞人圗

髙閣藜煙早已收滄江蓮舫樂夷猶水天萬里淸如練散發獨眠風露秋

題走馬圗

千金駿骨五花文一顧曽空冀北羣沙苑日長春艸細圉官牽動足生云

題長春堂

仙客何年構艸堂巋然靈谷隠熈陽種桃洞口煙霞迥賣藥壺中日月長炁應木神符運泰鑪存火候伏丹光一從九奏鈞天后更覺云深艸樹芳

題忠臣廟

四郊圍合偃旌旗百雉孤城道不支空有張雷全節地更無周漢復興時寒煙近水畱遺迹落日長松想令儀生死固闗倫紀重簡編千古令名垂

奉餞湘王殿下之國

秋風江上錦帆開荊國人瞻帝子來鴻雁九霄分雨露魚龍七澤避風雷丹砂不數淮南祕詞賦寧誇子建才民壯奠居藩輔重年年來進壽堯杯

蜀王殿下謁中都

未從西蜀按封疆先謁中都祀太皇龍虎風雷藏隊陣鳳鸞星日著文章萬年淮土園陵重千里岷山道路長恩寵自天隨福履早聞憑軾詠濠梁

和伯寅弟菊花詩韻﹝九月九日﹞

杪秋飛鴈過衡陽又報東籬菊有香風雨滿城催令節竹松三徑傲淸霜萸觴共飲時方禁蘭火初燒夜正長共喜韋家經訓在惠連才大亦傳芳

寄郭子虛

君王龍節耀江湖從事多才冠楚都宗廟衣冠唐典禮祠堂文物漢規模髙樓彩筆題黃鶴空谷生芻望白駒廣廈細旃多暇日好將忠孝翊皇謨

寄奉左布政

翡翠簾垂白玉鉤九天閶闔彩雲流聖明思得千人彥黎庶欣無半點愁滄海不波鯨偃伏甫田多稼鵲喧啾華夷正值升平運錫福均沾九五疇

寄奉按察司亷訪使

政肅烏臺顯令名冰壺秋水一輪淸繡衣到處羣黎化驄馬過時萬物榮四海風生春靄靄九霄雲靜月明明唐虞盛世逢今日從此蒼生樂太平

挽上淸張眞人

兩漢相傳道徳尊羽衣鳬舄至今存人間宰相無官府天上神仙有子孫幾度乘鸞來帝闕一朝騎鶴上仙閽歸來龍劍依然在夜月明來遶故村

伏覩中都龍興寺禦書第一山三大字勒碑有作

九重宸翰麗天閽三字穹碑壓厚坤山色不知今古異地靈惟載帝王尊蛟龍絕巘盤亭構獅象諸天拱寺門千載鍾王誇健筆敢同羲畫與時論

禦試丹桂

花映蟾宮樹拂云絳霞光彩護奇芬廣寒此日淸風好吹動天香四海聞

詠大駕幸京

南北京華一道通聖皇幸寓大明宮虎賁外衛威如虎龍仗前驅隊若龍天語奉行安眾庶風聲振布蕩羣凶今逢盛世文明會四海車書混一同

○賦

四瀆潦水賦應制

二儀淸寧四瀆底平惟气機之協應宜黃潦之滿盈原夫天一孕气至陰儲精體源委而不息性潤下而有經先五行而合元造信萬折而赴滄溟者也當其林鍾應律祝融持衡千巖霧擁萬壑云蒸溽暑熾甘霖傾溝澮集川谷騰嗟潢污之泛溢羌孰得而具稱

海初子賦﹝爲魏煉師作﹞

太初廓兮絪縕一去混沌兮幽以神杳溟溟兮莫測萬有自出兮化淳陰復兮陽旋靜極兮動根月旣晦兮朔肇夜之息兮旦湛然若有人兮靑雲依心太古兮學希夷眇潛光兮抱一不役物兮澹無爲含余貞兮蘊餘白葆嬰兒兮載營魄中晃朗兮鏡像懸外若愚兮守玄黙靈臺沈兮淵淵後者非後前非前循環無端兮天地之始終晦明變化兮羌孰得而名言

○贊

唐君臣參禪圖應制

輟經綸談寂寞往西天忘河北噫武徳之世逺矣觀是圖者寧不爲之嘆息也耶

慈訓堂﹝爲徐助用之作﹞

大宋之墟翼翼髙堂慈母有訓淑愼允臧越自妙齡所天夭折矢死靡他不二其節霜月照戶甘撫惸孤曷克承冢迪以詩書膏沐弗施機杼是力蘋藻維重動靜必式子學旣成亦旣有孫母訓實篤無忝令門

○詩補遺

擬曹子建五遊篇

俯仰隘九州島思欲淩風翔詎知蓬萊居宛在東海傍流輝敞閟室倒影籠虛房方扉蔭弱木圜樞結扶桑爰有兩仙人伉儷坐中央被以靑霓衣襲以絳霞裳揚睂粲玉色笑語芝蘭香九天降靈气萬象靄春陽蟠桃灼其花珠樹弄其芳初疑郁霄館復似太微堂金童劇西偏玉女戱東廂左持白麟脯右挹玄露漿奏以養生篇侑以卻老方永延金石壽天地同其長

卽事

得遂敢言志身危亦快哉挑燈頻搦筆想望聖心回

上疏

疏上何庸計忠肝祇自裁莫思言逆耳云淨正天開

遊仙巖二首

偶喜尋幽境閒逢采藥翁丹丘知不逺只在碧溪東

石髓雲中現蓮花水上浮神仙如可待直到最髙頭

舟泊

湖上平將暮鄕園去漸賒夜來誰是伴明月映蘆花

撫琴

晝永心閒獨倚臺可無珠履破蒼苔拂弦試鼔陽春曲時有輕風薦馥來

閱道經

煉就純陽不老方相將碧落任翺翔山中七日人千載誰信蓬壺晝夜長

伐木

歲序相看幾變更中心朽蠧亂枝橫安排利斧連根去莫對窓前蔽日明

病中

气聚含生散卽歸傳家猶子豈堪悲平生忠烈無回護欲報君恩直幾時

貧樂堂

先生生計未全貧八十髙年樂是眞松竹淩寒三徑晚蘅蘭交翠四時春夜批細字攜孫讀曉拂新圗爲客陳絳縣老人推甲子悠然天地一閒人

夏日幽齋卽事

鶴徑筠窓爽气通解衣盤礡趣方融閒招良友靑松下興復淸吟碧沚中乳燕掠雲林影靜芳荷擎翠夕陽紅六朝文物離離艸正擬滄洲作釣翁

玉堂燕坐

朝罷歸來樂意濃坐看花栁翠成叢儒臣自許淸華地治世多存太古風海宴河淸忘帝力金甌玉燭藉羣公明良此際眞千載況幸詞章達聖聰

榮進集卷三

●欽定四庫全書

榮進集卷四

﹝明﹞吳伯宗撰

○序

送滁州守周伯器復任序

虞有考績之法而庶績用熈周有計治之典而兆民阜成國家仿虞周以建守令三年一報政京師九載則甄其能否而黜陟之而治行尢最者不次擢用焉綜其實而要於久所以考績之法嚴也洪武七年冬今滁州守周君伯器以萊蕪令秩滿來朝奏課稱最有旨錫宴春官而復諸任朝之士莫不榮之而論者猶曰且有後命越明年春果有旨擢知滁州十一年夏君守滁且三載復以政成入覲上嘉其政之善仍敇春官宴而復之士之榮之者比前有加而論之者猶曰必且大用滁實中都股肱郡在邦畿之內距京師四捨之近出一言行一事朝發而夕上聞也周君之善政旣日聞矣由是而進於用豈不猶階而升乎夫世之人以儒名而舉於鄕薦於朝居守令之職者多矣有能如周君端愨而習於事敏達而勤其務隨處有聲而彌久益大者一何鮮耶周君始以才名登於天官揚於王庭令百里之邑而邑治守千里之州而州理豈不爲有用通儒哉朝廷以儒任官誠爲得人論者之言將必又驗矣先是君之復任萊蕪也禮部員外卽今胡廣參政張惟中合諸士友分韻賦詩以贈而伯宗與焉今玆之往國子司業樂君首爲詩贈之而率諸僚屬咸賦之俾伯宗敍之予旣知君有素又深喜朝廷考核之詳其法而吾儒者之大用未易量也故不敢以荒陋辭

送李萬州之任

海之中有洲方千里爲府若州者四曰瓊崖儋萬蓋古島夷駱越之地漢平南越初制郡縣入職方其地懸隔海道數千里鯨波浩漾颿風乘危而後至中州最逺且險又多毒艸幽篁蛇虺魑魅霧露气濕薫蒸瘴癘往往有之故前世視爲丑地唐宋吏於其土者率左遷之士而元置吏別爲一選赴是選者增其秩優其祿不與常同𨿽嶺表且然矧越海數千里之外哉皇上混一海宇尢復兼濟不問海宇內外咸一視而同仁擇守令與內地參用不以左遷優升由是逺人向化禮讓興行海波帖息瘴疹不興庶物蕃碩駸駸乎文明之地矣洪武十一年天臺李君庭鉉以才選知萬州與庭鉉善者莫不出餞酒半酣或起言曰李君才且賢幹局磊磊負奇气萬州得賢守幸甚或曰李君居鳳陽潁上數年前守張遇林賢之聘爲府師後進賴以矜式今守李羨又賢之薦於朝廷試之果賢由布衣超授五品象笏錦袍亦榮矣而人猶曰宜位之朝或又曰皇上明燭萬里李君行政而善必且歸而顯庸以爲君祝或又曰願李君無鄙夷其民無謂逺於天室而怠厥事無變厥素守惟淸白是厲以無負朝廷之明於是士大夫咸賦詩以贈而屬余爲之序

送聞伯阜赴湘潭縣丞序

洪武四年春僕初與計偕來京師叨奉大對及進士第時同年士百有一十人咸褒衣峩冠濟濟焉鵠立闕門聴臚傳甲乙之第虎拜龍殿服天語叮嚀之訓一時恩榮休顯矣旣膺祿秩蒞職任或參六曹或贊州郡外邑辭顏之相接者幾希及十一年春晤濟南沾化丞聞君伯阜於京師得相與握手交衽敍同年好以久契闊而一旦盍簮焉喜何如也未幾君遷職長沙之湘潭之官且有日而僕亦守官成均則夫會之暫者又將爲之逺於其別寧不有慨於中耶昔唐韓昌黎謂丞於今爲副例以嫌不可否事今之時與唐異凡一邑百里之內版籍農桑學校賦役徵輸期會政令之設施可否丞皆得以贊乎令非噤不得施比也𨿽非髙爵重祿亦豈不可行志乎哉僕昔居祠曹時有自沾化來者言君之爲政亷而勤公而敏久於其職而守益固志益不怠則夫今玆之行譬猶善禦者策良馬駕輕車就熟路不待勉彊而舉不出吾馳驅之範矣他日政之成考之上以增光乎同年者顧不在於君歟昔人謂同年爲通家弟兄𨿽子孫猶世講之僕與聞君式恊斯義因序其事以贈其行

送歐陽原春致仕序

洪武四年秋江西鄕闈試多士袁分宜歐陽貞字原春以易貢居上列明年赴京師授汴考城簿越三年調扶溝簿又三年報政於朝以年踰六十請休天官爲言之中書以聞得賜還家濵行士友賦詩以餞而屬予爲序惟士生天地間稟扶輿淸淑之气加磨礪括鏃之功發而爲才爲徳以用於時而濟於物人得以受其惠已得以顯其名學不爲空言仕不爲竊祿可謂宜也已一旦黃髮鮐背政成名遂歸於其鄕輕裘緩帶雍雍於於鄕之士嘆息稱賢又何其宜耶是故幼而學壯而仕老而休天下之通義也若歐陽原春宋太師兗文忠公之族孫元翰林丞旨楚文公之族子見聞家世之盛故學焉而得其道仕焉而得其政休焉而得其志三者無一不慊焉豈不爲咸宜也哉孔子言五十學易可無大過原春習易之文而通其義其出處進退之咸宜也咸宜則義矣予旣嘉原春之義又樂夫先賢之流風餘韻久而不墜也於是乎書

送傅彥成赴句容縣丞序

金華永康傅彥成由兵部奏差爲丞應天之句容之官且有日其同郡徐允中以俊秀充國學弟子員請爲文以餞其行允中之言彥成殆所謂亷能士也介而通敏而願言不悖於道行不愆於禮其居家也以才行推吏於其邑能不以賄賂累其心邑之令賢之列其名以達於上官而薦之於京師於是乎有兵部之選其在兵部也歲歲將命於四方東馳西騖四體矹矹不得休在他人處之鮮不咨嗟悵惋發於聲徵於色而彥成怡怡然坦坦然無幾微見於言面蓋其器局賢於人逺甚其從事久足迹殆半天下名山大川之偉觀屢接於目髙人碩士之言論恆接於耳民情物理之變態熟究於心所以恢廓其胸襟奮揚其志气非一朝一夕之故矣由是甚獲休問用以爲是職其設施操守豈不綽綽然有餘裕哉予與彥成未之識而允中請之不置予因爲之言曰朝廷設官以爲民也近民之職莫縣若縣有令有丞有主簿政事之施主於令而丞贊之文書之署先於簿而丞繼之職蓋重矣然而世之爲丞者往往或失之過或失之不及其恃才剛愎者輒立異以爲髙逡巡巽懦者則依阿以茍合求能一心竭力以生民爲心者一何鮮也彥成循吏才而更事久其不蹈二者之失也審矣句容近在輦轂下爲政之善否必聞於上今玆之行也尙能體朝廷設官之意以無負厥職也夫

送汪子昭序

朝廷以明經詞章才干求士山林隱居深藏而不市者悉羅而致之下無遺士焉士旣被禮羅至京師天官上大夫定其論而官之大小髙下易劇隨其材器而任之靡有置而不用者由是得超然辭榮以終遂山林之志者士論莫不榮而羨焉然亦甚鮮矣吾邑汪君子昭負才名三十餘年敏於文篤於行恬於仕進家乎淸江之濵與禽魚爲儔侶云物爲朋徒其超然逺遁之志素莫可奪也今年秋邑大夫奪其志彊薦之朝天官第其班上列將委之重而躋之膴仕君確守初志請於天官曰鄙人老且疾弗任事事日褒衣峩冠章句而已爾實不適厥用非敢愛身懼速官謗敢以懇請天官初不聽君執益堅歷數月僦室寓食囊且罄同列者數百人各先後授官去君一不爲之動請益力天官察其誠檄太醫審其疾惟信乃爲之白中書以聞於上得賜歸遂厥志焉噫懷衝退之志於有爲之時此士所以羨慕而不能已也淸江悠悠可以處休某水某山式遨式遊余未得從君以夷猶也故於其歸爲之序

送太學生胡章歸嘉興省親序

昔安定胡先生以經術治道明體適用之學教授吳興洎入太學亦以其法施之士出其門者多秀彥才俊或以文藝著或以節義顯隨其材之髙下而克有成焉當時號稱眞先生予心切慕之而恨生晚不得承其下風乃洪武十一年春承乏成均得先生十二世孫曰章爲弟子其操簡濡翰綽有理趣讀古人書能識古人之指歸乃私竊自嘉喜願學先生之所以教者教焉而愧未之能也是年冬居館下七閱月自初入太學已二載援例歸省來拜別予予因進之曰昆山之上難爲玉鄧林之中難爲木大賢君子之後難乎其繼也生實大賢後其立身其問學宜無所不用其極矣且而祖之教卓乎數百載之上聞者莫不有所矜式矧爲其後者乎生歸拜慈親於堂北奉觴上壽容色惋愉誠有足樂者然所以樂者尢有在也生其亟來卒業堅其趨向邃其經術通其治道淬礪之括鏃之明其體適其用以底其成他日爲秀彥爲才俊俾論者曰安定先生夫然後爲無負朝廷無負爾祖無忝爾所生𨿽予亦與有榮焉生尙勉之哉

送何子源序

昔唐陽城爲國子司業進諸生語之曰諸生有久不省親者乎因其言而謁告歸省者甚眾有三年不歸者斥之當時文武恬嬉人爭務進取輕去父母重得祿仕至有老死不念桑梓者陽子云然矯其獘歸之本厚彜倫抑奔競也今天子肇造區夏立太學育英才汲汲然要其成以需其用自太學進者或出任方面入居侍從持風紀守專城者比比蓋不待奔競而爵祿之來可坐而期矣時則學焉者一不以爵祿易其思親之念皇上推廣孝治詔天下州府縣學弟子升入太學者率三歲一歸省父母期至靡不奮躍翩然遄邁𨿽欲畱之且不可得矧待斥哉古今習尙不同理勢然也館下生嘉興何子源以府學弟子員來居太學二年矣家有父母援例歸省朝之士咸贈以詩而請予爲序予謂父母之於子與子之於父母戀慕繾綣發乎情本乎性非自外至也顧有三年不歸者獨何人哉弗思爾矣今之例旣不待三年歸者又不可枚舉則夫力學以抵已之成應時之用豈非弟子之職分哉亦豈非爲父母者之所望哉勉之勉之毋緩其行毋遲其來異日孝行文學兼進吾於生乎有望

送張元略赴夷陵州學正序

朝廷設官之制有秩微而望隆者學校之職是也環千里之地而爲府府有教授府之下爲州州有學正州之下有縣縣有教諭皆職任教事朝夕坐堂上擁臯比褒衣峩冠而談詩書民之俊秀而志學者被靑衿執經而聽受多者四十人其次三十人其次二十人趨焉而趨步焉而步惟吾之言行是式居厥職者不亦重乎故語其秩則不踰九品語其望則巍乎師道也朝廷於是乎不輕以授而士膺是職者亦知自重而不輕視焉自非經之明行之修者曷克任玆哉洪武十一年秋建安張元略以明經有行膺薦來京師選授夷陵州學正縉紳之士重之而賦詩以餞其行屬予爲之序惟建安道義之鄕有考亭朱子之流風餘韻士生其間者彬彬然多學行之懿而夷陵承元季兵燹之後弦誦之聲至今未振元略生建安而施教夷陵盍亦有以振之哉夫十室之邑必有忠信而況於州乎振而興之在元略勉盡厥職焉爾愼毋以秩之卑而戚於心也元略勉諸

送翰材後序

所貴乎士者適厥用焉爾大之論道經邦小之錢谷出納大小之用不同而適於用蓋無乎不可也臨川徐翰材以文學名於鄕有年矣願而通簡而敬溫乎有用士也洪武六年以明經舉至京師授四川瀘州稅使未幾以憂去服闋調山西代州倉使論者謂翰材有文有行生逢淸明之世器而用之宰百里守專城將無不勝者乃再選再司錢谷庸非其命耶翰材曰不然夫士非無位之患令名之難與其位崇而不立孰若職卑而易稱吾惟其弗稱耳惡敢計崇卑乎且孔子大聖也常職會計不以爲小況吾黨小子得此亦過矣而又何命之云士友聞其言而尙之咸賦詩以餞其行鄕先達南宮先生曽君旦初爲之序小子不敏獲與鄕人之末敢書此以附於末簡云

送太學生何端歸省序

太學弟子何生端居太學二年承助教旴江張先生萬碧之訓惟謹今謁告歸吳興覲親欲得先生一言以警於心而先生以在疾告乃來館下致先生之命而有求於予言噫予豈有易於先生之言哉余家與先生爲鄰郡而先生爲先達曁來成均六館之師惟先生齒徳最尊而未嘗鄙予予竊見先生之訓諸生矣先生之意以謂諸生英年茂質遭逢國家文明之盛涵育煦嫗培養作興千載一時宜深究聖經賢傳之旨而明其體適其用正其心修其身以上應朝廷教育之盛心毋徒玩愒歲月假弟子之名以欺世衒俗其大要在乎言忠信行篤敬而毋自暴棄焉至哉其言也予豈有易於先生之言哉故夫學之術亦多矣必欲體用之兼該言行之兩盡然後可進於聖賢之域可應乎國家之用捨是𨿽有過人之才朝夕孜孜猶恐學非有用之學而況怠惰放肆自暴自棄者乎昔安定胡公以明體適用之學教授吳興經義治事彬彬也生亦嘗聞之矣愼毋以是爲庸常之言而必躬履實踐焉斯其庶幾矣生試以是質之先生以爲何如

見南軒詩序

天臺張日升以國學上捨生分教汾之介休辟一軒於城東南隅以偹揖讓之位窓戶南敞曠乎虛明占畢之暇徘徊南望式起遐思蓋所謂一飯不忘君親者厚彜倫振士俗也於是石樓令顧景蕃爲之扁曰見南軒而羣公之能詩文者則記之詠之其知日升之心哉居無何有詔召日升還京師日升謁予成均出其捲示予而請爲之序予惟日升名軒之義發於忠孝之心羣公論之詳矣固無俟於瀆告爾也抑嘗讀易而有得夫離之義焉離爲日南方之卦也南文明之地也於時爲夏於辰爲午物至是而相見煌乎其宣昭也故曰相見乎離相見則明之盛矣今夫日出於暘谷拂於扶桑升而不已至於曲阿臨於曽泉次於桑野臻於衡陽以對於昆吾而乃正中之南也日至是而明盛矣學之爲道曷異是乎日升才甚美學甚力而年又甚富如日之曈曈方升不至於中正之南不止也予旣重日升之忠孝而又嘉其力學故爲序而引之而並推大易之義以勗之云

送王景學之廣徳學正序

國家龍飛江左奄有華夏大統旣定人文聿興以學校之設爲急務乃洪武三年制詔府州縣立學府設教授州學正縣教諭下各有訓導選民之子弟俊秀者而教之其教之而可成材者升之太學以卒其業需其用焉十一年夏四月安慶桐城縣學弟子員徐生思賢葉生有成以選入太學受業館下始至進退周旋良愼予進而扣之頗知大義識歸趣問其所從則元進士王君宗敬景學生也江淮元季兵革之餘務學者蓋鮮觀徐葉二生翹楚競爽則有以見王君之善教矣是年九月王君以明經舉至京師訪予成均因得承顏接辭其容貌溫恭一出於誠實其言論典則必依乎仁義其才器倜儻足以專治煩劇而恢然有餘裕也蓋其先世爲南陽士族自其少時已擢巍科躋膴仕講貫之精諳練之久宜其才學之出於等夷也未幾天官以其教有成效擢爲廣徳州學正將行二生裒詩以贈而請予爲序予惟士之舉於朝者多矣大而爲守令小而司錢谷凡一材幹可稱者皆在列惟學校之職非經之明行之修者不得與官𨿽卑選甚重也況安慶廣徳皆畿內地而廣徳尢爲宻邇其不輕於授也審矣王君今玆之選豈不甚重矣乎夫王君居安慶之屬邑其成效已可徵如是今其施之廣徳又非一邑之比異日彬彬焉有徳有造出而應國家之用吾知其必在於廣徳矣是爲序

太行樵者序

太行之山峻極名天下艸木生之叢茂而翳蔚大者任梁棟小者中榱桷其芃然薈蕞而不顧於匠氏者樵得以樵之而爲薪爲蒸焉樵之富莫是山若也有賢而樵於是者不知幾閱歲矣嘗以霜降隕籜之候被短褐衣蒙虎皮冠手執三尺斧柯荷擔而入履巉巖陟巑屼歷幽敻攀鷙鶻之巢踐麋鹿之迹目其可薪者而薪之斧聲丁丁然若金石鏗訇響動崖谷中商角之音其旣也則施施而歌坦坦而行緣入之徑而出力罷則披艸而坐掬流而飲熈熈然樂而忘倦焉因自號曰太行樵者客有詰之者曰子豈眞樵也耶昔會稽之山有樵曰朱買臣者要章而顯其身爛柯之山有樵曰王質者觀奕而忘其歸斯二子者古之以樵鳴焉者也然皆不得爲眞樵今子之樵也其買臣之流歟抑王質之匹歟樵哉樵哉吾懼子之終不樵也樵者笑而不答客以其事語予予因爲之序樵者秦姓諱文升客則南海髙彬也

送鄧伯恭赴渭南令序

洪武十年詔府州縣舉士有明經詞章才幹之目旁搜而致之甄別而用之蔽焉而不舉者有罰舉而不當者亦如之由是有司祗順徳意惟謹山林之士殆無遺焉明年春撫之崇仁鄧君伯恭以府縣之薦至京師選授華之渭南令濵行揖予爲別予惟朝廷設官分職郡守縣令皆號爲親民而令於民尢親也其職任之煩且難者亦莫踰於令徵賦之浩繁期會之急速訟獄之糾紛簿書之雜沓爲職至不輕矣而又戶口待之增田野待之辟學校待之興得其人則百里之地治非其人則民受其殃居厥職者豈不甚重矣乎知其重而思稱其職非無私而有守者不能也故必亷而勤通而敏然後庶幾焉鄧君以春秋訓導邑庠有年其於窮經致用之道講之素矣其能知其重而思稱其職也審矣幼而學壯而行上不負朝廷之用下不負平生之學且無負薦者之舉其在玆乎予與鄧君爲同郡於其別故書此以贈

送芒文綱歸臨川序

予自少時則聞監郡芒侯正心公之惠政遺愛使民懷之不忘而不獲一拜公之顏面曁至正丙申先鄕貢進士府君與公之子文縝同領江西鄕薦自是與文縝有通家好因以見公之善貽謀矣國朝洪武癸丑文縝復膺薦上京師時先君歿已再期予以奪情赴京與文縝同舟而往同捨而處文縝不以予無似而視予猶骨肉也未幾文縝出司教萍鄕由萍鄕入國學而予之菲才又忝同館焉十一年冬文縝之弟文綱與予之弟■﹝禾龠﹞字仲實者同舟而來一時同會於成均予之弟之心猶文綱之心予之樂猶文縝之樂也獨予與弟皆迂疏拙訥視文綱之通敏卓犖爲有愧爾然文縝伯仲亦不以是而少予兄弟焉居數月予之弟又與文綱同舟而歸予與文縝又同出餞於郊其徘徊繾綣之情又無不同者詩曰儐爾籩豆余酒之飫兄弟旣具和樂且孺兄弟之翕合固夫人之所同樂也又曰題彼鶺鴒載飛載鳴我日斯邁而月斯徵兄弟之仳■﹝亻離﹞固系乎人之思也然則文綱與吾弟之去也吾又惡得不有慨於中耶

送大學生傅毅歸桂林省親序

天子之學以教國之貴遊子弟而田裏之秀民亦得受業其間或由府庠升或由邑校進無問畿甸之近要荒之逺咸負篋執經與國子齒朝廷養育作興之意於斯爲盛矣若夫由府縣生進者居太學二歲例得請告歸省厥父母朝廷以孝治天下學莫先乎此也廣西去京師五千餘里其民之由府縣來者浸與畿甸比天之生才果不間於遐邇也先是洪武十年桂林府庠弟子傅生毅以例升國予學今又以例得請歸省母濵行請予言爲別蓋傅氏本家臨江之新諭後遷居桂林遂爲廣西人生幼失怙母夫人教而鞠之艱苦孑立能自知奮發讀書其立志有特異於流俗者他日所就詎可量耶昔孔門之論學有曰日知其所無月無忘其所能則非勤不可矣今傅生不逺五千里來受業天子之學蒙被國家養育作興之盛若之何不懋致厥力哉懋之而底於成以顯其親以揚其名以無負朝廷教養之意孝孰大焉不此之務而茍焉自暴自棄以甘於無所成此有志者之所深惜也生其懋之哉生其戒之哉是爲序

送長山徐縣丞序

皇上肇造區宇勵精圗治內而朝廷外而州縣小大百司莫不綜核其名實而昭其黜陟所以勤事功也洪武十二年詔稽諸府縣官之久任無愆者徵詣京師得若干人以年過六十請老天官爲言之中書以聞詔可其請仍升秩祿以終身進徐君登仕郎長山縣丞敇賜歸其鄕嗚呼榮矣徐君旣受詔陛辭思欲榮上之賜也則扣諸朝士求詩而屬予爲序夫自國初以來凡於士之仕者或以賢良選或以艸萊進拔茅彚徵靡有遺焉者用賢之廣前古未之有也其間傑然稱上旨意者固不少其不越月踰時而抵於譴訶者比比矣求能積久無愆以取升秩而從容引年膺受恩賜如徐君者幾希自非淸愼通敏識時務之宜者孰克臻此抑其賦稟於有生之初者獨厚歟噫亦難矣予聞古之君子下不去其鄕上不去其君徐君今玆之歸也徜徉水丘瞻望天日其尙率諸鄕人效康衢擊壤以歌詠聖徳於無窮哉

送徐大年序

洪武六年秋八月鄕先達趙君伯友以薦者來京師與予言亟稱淳安徐君大年之賢洪武三年同被召纂修元史同處者近一歲聽其言亹亹不窮觀其動雍容有禮君子人也旣竣事同旨放還今別且三年矣東望雲山未嘗不往來於懷也趙君愼許與不妄取友其言若是予因有慕焉恨不得卽與之遊乃九月有旨命翰林承旨詹公侍宋公編摩日曆仍妙選儒士七人分任其事趙君固在選而徐君復與其同列予鈍且朴亦獲廁迹其間朝而入暮而出五閱月久處而益親則夫趙君向日之言至是亦驗矣越十有二月書成有旨皆授官而徐君預以疾懇請得辭且賜錢萬二千彩帛三表裏以賞之同袍之士莫不榮其歸而惜其去則相率爲歌以贈其行予竊有惑焉夫天之生賢所以爲當世用也明君在上正羣賢效用之時也今以大年之賢再赴召再謝病去無乃非上天生賢之意歟而豈吾聖皇之所望於天下者哉且旣學矣文矣可以仕矣而不幸有疾焉豈天固欲窮其身而不使鳴國家之盛耶抑气化偶然而天亦莫知其所以然耶不可得而詰矣𨿽然堯舜在上賡歌者有焉擊壤者有焉迹異道同古今一也若今大年之不仕庸非擊壤之徒歟而又何惑焉月吉始和艤舟遄邁都門張別情見乎辭

送梁伯興赴蒼梧太守序

皇上建元洪武之四年大興文治念民者國之本長吏實民命所系而承流宣化必得經術才能之士知民疾苦而亷愼醇愨者然後可居其位而稱其職乃誕降徳音旁搜廣攬甄別而用之親諭而遣之責任之重前古未之有也惟時廬陵永丰梁侯伯興奮自儒科舉於其鄕登於天官揚於王庭貳守眞定三年政成入覲京師考績稱最選擇應天府丞奏課仍以最聞詔復諸任踰年選任蒼梧太守欽惟皇上定鼎江左奄甸萬姓車書大同四方輻輳京府之治比他郡尢爲煩劇梁侯以明體適用之學談笑而治之平易近民而不矜畢力殫慮而不怠不爲一切矯激之行而事自理不致疑於形迹之間而人自不欺蒞職四年而攝尹事者八閱月老成淸愼之政上徹於淵衷下孚於民心翕然趨侯之令而從上之化大抵一出於至誠而不爲表暴異乎世之立聲威以興事者至於犴獄之間聽讞之際尢必盡心焉儒者之功效誠可久而可大也夫以京府之繁劇而梁侯理之從容如此則其守梧州也豈不綽綽然有餘裕哉洪惟國家疆理之大列郡之眾內外朔南視之惟一長民之吏更出互入不以逺近而異其選皇上徳澤逺加無幽不燭爲官選人荒裔小民安生樂利無間輦轂之下甚哉盛舉也逖矣蒼梧之野得天子之命賢以吏長其土師帥其眾何其幸歟昔班固爲漢儒林傳稱公卿大夫士吏彬彬多文學之士而龔遂召信臣特以其有政理效置之循吏之列儒者之功效豈虛也哉以今較古漢循吏不得專美於前矣侯之行府屬龔君朝佐呂君振祖相率裒詩以贈而屬予爲序予旣知侯有素又深喜吾儒之大用而朝廷之用儒有成效也於是乎書

贈滑伯仁序

世之業醫者有二爲南陽東垣之學者恆主於補而苦寒之劑鮮用焉爲河間戴人之學者恆主於瀉而辛溫之劑罕用焉偏於一而不會其全鮮不有誤者也夫人之稟气有厚薄賦質有彊弱厚而彊者多實弱而薄者多虛實則多熱虛則多寒理固然矣而況居有五方之異宜食有五方之異齊而天之五運六气流行順沴符會亢乘參錯萬變惡可以一端裁之哉自今觀之黃帝始爲醫藥而有素問之書秦越人繼起而難經作其言天命之際微妙宏衍矣漢長沙太守張仲景氏因之而著傷寒論百一十二方然後脈病證治較然有一定之法如其法則順違其法則逆譬諸規矩凖繩然不可以纖毫差也若夫南陽東垣河間戴人之疊興迹其所以同祖黃帝同宗越人同法長沙非有異也學者不得其說遂釐而二之各一其用而不相通豈四子之學之本然哉予於是嘗慨嘆於斯矣比來京師聞滑君伯仁能合四家而一之不異其異而同其同以行於時所全治不啻千百而千百無一誤焉然則所謂醫師之良詎不在於伯仁歟蓋伯仁儒者也年老而學博故其醫非庸流之比伯仁嘗著醫書有三曰素問鈔曰難經集注曰十四經發揮皆有學之言也翰林侍講宋公學爲當代之表亟稱其人且爲序其所爲書蓋嘗熟君之行而有所試今將南還會稽士友咸賦詩以贈而屬予爲序予憫世俗之偏執誤人而樂君之能會其全也故書是說以驗焉

題許氏臺萊集後

詩小雅曰南山有臺北山有萊序之者曰樂得賢也得賢則能爲邦家立太平之基矣夫賢者之生世或以忠貞奮或以節行著或以文章政事顯皆足以宏濟於當時而埀範於後世亦猶臺萊之生材美而有用也夫豈誇耀榮顯而已哉饒樂平許穆克敬出其家乘曰臺萊集者示余蓋其從兄徳夫所爲編而載其先世之仕而有聲隠而有稱者節行言論舉可爲後世子孫師法抑亦尙賢之意歟按許氏之先出唐睢陽太守五世孫知柔以家世唐臣義不食朱溫祿挈族歸南唐仕至吏部尙書卒葬樂平之金山鄕會仙峯子承傑檢討國子祭酒禦史中丞鎭饒愛其土地丰衍因家焉迄今傳十有七世前後以科第登仕版者百餘人以經術教授州裏又百餘人皆籍籍有聲稱非徒衒爵祿貲產以爲榮耀者稽諸小雅之詩豈不信然哉昔韓魏公有言謹家牒而不忘乎先塋者孝之大也今許氏旣有族譜而又有是集其用心之謹視魏公尢有加者矣然則爲許氏之子孫者觀是集其尙感奮激勵而思克紹其先徳也乎謹題其集而歸之

題杜士賢上理宗書後

自古忠直之士敢言者眾矣宋爲尢盛南渡紹興中秦檜當國時則有若胡忠簡公上髙宗封事論檜可斬當時𨿽言不見用而書與名俱逺矣考亭朱子謂其書與日月爭光誠哉是言也逮穆陵之末年賈似道專權誤國與檜無異景定甲子秋七月因彗出栁詔求直言金華杜君士賢以太學生扣閽上書斥言似道剴切無異忠簡何士之忠直多敢言哉良由宋待士以禮有以作其气而養之素然也惜夫當時言旣不用而史又失書今得賴其子孫猶能誦而傳之爾古今事不必盡同忠簡上書後連被貶竄而杜君得免於禍蓋幸也惟幸而得免禍而書遂不能白於世又何其不幸耶𨿽然杜君之上書忠於國焉爾矣身且不暇卹而遑暇卹史官書不書哉君上書後百有餘年其曽孫敬仲出其槁示予讀之令人起敬人心天理亙萬古而不可泯當不患其不傳也

寄作善山徐氏交柯亭詩序

善山徐君子直頃以書來言曰諒之先世由鍾陵徙撫之金溪南裏曰西坑自徐氏居之因更名曰善山四世祖立道公精圭臬之學始築室南坡取株樟二木手植於庭相去間二丈曰異時庭木交柯吾子孫必有興者五傳而至古樟居士家益大族益蕃自是緦麻之親不啻五十餘指𨿽通塞不齊要皆歸於善人咸以爲交柯之驗二木近毀於兵得髙士方君爲圖寫其狀先公手植宛然在目願有紀焉使覽者之有取也嗟夫徐氏一緒之善肇於偃王之仁柔成於孺子之貞介綿於徐卿之積累已邈乎其逺矣善山之族復萌蘗於五季根株乎皇元至於薈蔚茂碩駸駸乎數百歲而有不可泯焉者山川爲之攺觀居裏爲之易稱艸木爲之暢茂豈偶然之故哉是知善者亙古今彌穹壤一息靡間顧充之存乎人耳予嘗有感夫古者聖人封植之異若神禹之柏孔林之檜皆有以參天地之化闗盛衰之運瑰怪偉特非常情所能識也近代如王氏之三槐取必於天而天弗違交柯之事視三槐爲近之蓋封之植之有不在於艸木者矣然則後人其保之庶幾徵於將來者滋未艾也

範氏族譜序

予自弱冠時則慕宋參知政事範文正公希文先生之文章政事節行使人感奮激烈想見其人而恨生晚不得承先生之下風嘗欲一遊吳中謁先生之祠而拜焉而道逺莫之能遂及來京師承乏成均乃識先生之逺孫從文因得先生年譜而並範氏家乘則又深嘆先生之世澤何其原本之深固而流裔之長且久也蓋範氏之先出晉士會實祖陶唐氏而吳中之族則唐相履冰之後世爲河內人履冰裔孫隋在懿宗咸通間爲處州麗水縣丞始家於吳隋生夢齡仕吳越終中吳軍節度判官宋贈太保封徐國公夢齡生贊時九歲中神童科終祕書監贈太傅封唐國公贊時生墉從吳越王錢俶歸宋宦至武寧軍節度掌書記贈太師封周國公是爲文正公之父而元佑右相忠宣公純仁則文正之仲子也文正四子長純佑將作監主簿五傳而爲禮部尙書淸憲公柔又七傳而爲從文其間顯名當世者不可悉數其方來彬彬者未有艾也從文靑年秀質充國學弟子員慨然以纘承世業爲務乃取先世舊譜而重修之尊其祖之所自出而旁及其宗之所同出使久而可考亦可謂有志之士矣夫自封建廢而宗法壊士大夫始致詳於族譜之學抑亦尊祖敬宗之意哉從文請予爲序旣以未得謁先生之祠爲歉而又以得見先生家譜爲幸且樂從文之有志而冀其家學之能紹也故不辭而書此以爲之序云

○記

長洲義塾記

洪武十一年吳中練文達氏構義塾於家延明師以教裏中子弟爲屋以間計者若干爲田以畝計者若干堂序足以展揖讓之位歲入足以充廩饌之資且可久而不可廢可謂富而好禮者矣十五年其子升伯筮仕於朝以其事語予而請余爲記昔者先王之世家塾黨庠術序國學之教興而天下無不學之民故在當時風俗極其厚教化極其美人才極其盛藹然治道之隆也皇上肇剏大業首建國學於京尋詔府州若縣咸置學設師弦誦之聲洋溢中外稽古帝王同出一道文達非有官守之責無賞勸無勢迫獨以秉彜良心發爲此舉其古人之意歟上體皇心下動流俗非淺淺也夫學莫大於辧義利古聖賢教人必以義爲先孔子曰君子諭於義小人諭於利孟子曰何必曰利亦有仁義而已矣董子曰正其義不謀其利義誠學之本也是塾之設出於義而名以義居是塾而學焉者一以義爲心而不爲利之趨則人才風俗教化孰謂其不古若哉予旣嘉其作之出於義而又深望夫學者之歸於義也故爲之記

周氏會拜記

金溪多蕃衍之族其盛者往往歷數百年合數千指以詩書相講習以禮義相惇睦久而不替猗歟盛哉莊上周之族一也其族有會拜之禮正月一日族之長幼畢集於先世所立之祠曰隆興寺始至羅拜於祠下已乃列坐於堂上序少長而先後以禮拜焉其飲食則歲推一人爲具其費自宋咸淳庚午迄元之季且百有餘年歲己亥其族之長嗣瑜以兵革之後事殊世異懼或不能以久也則又率諸族人割田若干畝以供其用俾寺僧克漢與其徒世掌之而謀勒石以記後十有四年嗣瑜之從子益文間以語予而屬予記之予家與周爲世姻嘗於外兄叔敬家得覩其盛蓋其先世自南唐時有諱延休者以兵部員外郎爲江西觀察判官自金陵來遷豫章子宏道爲撫州倉曹參軍卒葬金溪之莊上因家焉觀察七世孫宋贈朝請翰肇創隆興寺卽法堂之東立祠堂以奉先世祀其從子太常博士諶爲之記則今之所行會拜之處也朝請之子藤州太守衮與荊國王文公同學當熈寧以書詆荊公議新法不便元翰林學士虞文靖公嘗讀之嘆其委曲忠厚謂宜刻貞瑉以表孤忠於萬世而周氏之盛彬彬然爲士大夫家矣詩書禮義之習至於今不替豈非有由然哉在昔三代盛時諸侯有國大夫有家則各有廟焉以妥祖宗之神靈以一子孫之心志而又立大宗之法爲燕享之禮以聮屬其宗以通洽其情所以尊祖敬尊之義備矣後世封建廢而宗法壊燕享之禮寢與古異則𨿽公侯世家廟無所於立而欲追古道不亦難乎若今周氏立祠以奉先會拜以睦族庶幾乎於禮爲能以義趨矣而嗣瑜又拳拳焉經畫其田土以永其傳所謂善貽謀者然則周氏之子孫其尙思所以世守之哉

父親謚議

昔孔子歿百有餘年矣而孟軻氏之傳得宗自孟軻氏之後又千有餘年而周程朱陸出焉然後斯理復明先君後朱陸百七十餘歲得精微之蘊於遺經注春秋辟異說淸修苦節於斯道而有光焉古者有謚以易名先君於法宜謚然隠而未達未敢輒請於朝謹上私謚曰文貞先生蓋有取乎道徳博問曰文淸白守節曰貞之義也

蕭氏名子來旬說

給事中廬陵蕭某名子曰來旬而請予爲之說且曰吾父存日嘗預定諸孫之名而次第之曰某當爲某皆以來字爲首稱蓋深有望於將來者越二十年而吾子生故吾以吾父之命名之今又二十年矣敢請說以朂其志焉按爾雅釋言徇徧也說謂徇卽旬字許叔重說文徧十日爲旬十者數之周自一至十始終周徧故謂之旬或有訓旬爲均均亦徧之義也不徧則不均矣昔周宣王命召穆公曰來宣來旬釋之者謂徧治其事以布王命是也夫召公之事固非學者之可擬倫然學者之事亦在乎徧而已事親致其孝事長致其悌居處致其恭執事致其敬與人以有禮接物以有義盡已而忠以實而信數者皆切於身心之要者也於此悉致其力而周徧焉則格物致知誠意正心修身之功於是在我推而措之家國天下將無施而不可矣所謂體具而用周才全而徳備皆由其用功之徧也顏子聞一知十十則爲旬亦言其徧知而無遺爾豈直以數計限量耶來旬其朂焉志召公之志學顏子之學尙無負爾祖爾父命名之意哉

務本堂記

君子之務學本與用對則先本而後用本與文對則先本而後文本與末對則先本而後末本誠君子之先務也仁智禮義之性原於天具於心道之而爲道徳之而爲徳體之於身而達之於天下天下事物之理千變萬化皆由此出所謂本也本旣立推而達之則井乎政事之施粲然文章之美體用一原質文兩盡其於末也何有譬之木焉枝榦扶疏花葉茂盛藹然生意之暢者由其根本之固也不培其根而蕃其枝鮮不槁矣川源之流不息以其有本也行潦之集立涸以其無本也是故君子惟本之是務臨川熊彥本以務本名堂其知先務者歟其亦異乎人之逐末者矣夫有諸中必形於外足乎已必及於人孝弟可以學文忠信可以學禮彥本旣知務本矣體立而用行本大而末茂由是勉焉以成其文豈不爲君子之歸乎彥本篤實醇厚出乎天性曩在成均受業門下後筮仕蒙城令今調樂平府倉使云

歲寒堂記

族子問造予請曰問曽王父宋進士廸功先生早歲與盱江程文獻公同學文獻受知於元世祖奉旨求賢江南首薦先生教授於盱先生不樂仕進終老於家乃額其所居之堂曰歲寒文獻公大書歲寒堂三字遺先生先生卽命工摹刻揭於堂之楣歷王父洎先考三世居之至正壬辰之亂堂毀於兵文獻所書三字亦亡矣國朝洪武己酉問就故基重構數椽明年春復得是三字墨本於田家故紙中問敬拂拭歸而顏之楣朝夕瞻仰儼如祖父之靈爽在上也敢請一言而紀其顚末庶幾有所警發焉予聴之悚然異躍然喜曰善如爾之志也予長爾僅四歲弗逮識先生然記曩時嘗登先生之堂覩文獻之字習聞當時風流竊嘗有所愧慕於中矣乃今堂之毀而更新字已失而復得斯可見先生之澤久而不墜而吾子之克紹先業亦可驗於斯矣夫先生與文獻公志气之相孚道義之相與其一時交誼固無俟於言說若先生之學行炳烺百世之上且爲鄕黨宗族矜式而況於後人乎孔子曰歲寒然後知松柏之後凋也釋之者曰士窮見節義又曰學者必周於徳先生之學固如是也吾子其勉乎哉毋怠於進修毋逐於勢利務培其根務砥其行不以貧富貴賤動其衷夫然後爲得歲寒之義爲無忝爾祖已矣吾子其尙勉乎哉先生諱可孫號蘭林問字以達是爲記

榮進集卷四

附錄﹕

武英殿大學士吳伯宗

吳伯宗名柘以字行撫州金溪人父儀元鄕貢進士伯宗生而岐嶷十歲通舉子業識者奇之嘆曰此兒玉光劍气終不可掩洪武庚戌鄕試辛亥廷試俱第一是時初議開科取士命國子祭酒魏觀博士孫吾與修撰王僎爲讀卷官髙皇帝親制策問略曰古者敷奏以言明試以功漢之賢良宋之制舉得人爲盛今特延子大夫於廷不知古帝王敬天勤民其道何繇伯宗條對稱旨上擢爲第一賜袍笏冠服授承直郎禮部員外郎命與學士宋訥等同修日曆時丞相胡惟庸専橫伯宗性剛直不屈惟庸專之八年坐貶鳯陽伯宗上疏論時政因指斥胡惟庸罪狀不宜獨任以政恐滋久爲國大蠧辭甚切直上覽其奏卽召還賜襲衣鈔錠奉使安南獲馴象方物以歸獻之攺國子助教十二年進講東宮首陳正心誠意之學皇太子嘉納明年攺典籍禦試以十題命賦詩伯宗援筆立就風格峻絕上大稱賞賜織金錦衣十四年遷太常丞不拜十五年又以爲國子司業又不拜忤旨貶陜西金縣教諭行至淮召還以爲檢討拜武英殿大學士十六年冬至弟仲晏爲三河令薦舉不以實坐是復降檢討卒伯宗爲人溫厚貞諒而不茍媕婀故屢獲罪所著有南宮集使交集成均玉堂諸稿廖道南曰喬林之枝風折之殘當衢之蘭物踐之傷若伯宗者以忤惟庸竟坐貶斥其直气勁操屢折不回說者以爲開科第一人名徳俱稱非耶贊曰矯矯烈士大廷之魁侃侃直節君子之才積忤權臣乃遭奇禍人亦有言義不可過歷數往哲如君幾人誰其繼之一峯羅倫﹝四庫全書﹟史部﹟傳記類﹟總錄之屬﹟殿閣詞林記卷一﹞

吳伯宗

吳伯宗金溪人洪武四年進士第一人時初開科取士賜袍笏冠帶擢禮部員外郎命與學士宋訥同修大明日曆胡惟庸方用事欲人附已伯宗性剛直不肯下惟庸恨之八年惟庸竟中伯宗謫居鳯陽論時政因言惟庸專恣不法不宜獨在中書辭甚剴切上得奏卽召之還十二年進講東宮陳正心誠意之說明年攺翰林典籍上制十題命賦援筆立就詞語峻潔上曰伯宗才子除太常寺丞辭攺國子司業又固辭忤旨貶金縣學教諭至召還翰林檢討十五年初設殿閣學士伯宗爲武英殿大學士十六年冬坐弟仲宴爲三河知縣謬薦人詞連伯宗復爲翰林檢討明年卒所著有南宮使交成均玉堂諸集

論曰吳公以首科及第受知聖主簡直宻勿可謂遇矣而旋起旋廢才不究用謂非命耶﹝四庫全書﹟史部﹟傳記類﹟總錄之屬﹟今獻備遺卷五﹞

吳伯宗名佑以字行金溪人洪武庚戌鄕薦舉首辛亥廷對擢進士第一時開科之始得伯宗帝甚喜賜冠帶袍笏授禮部貟外郎與修大明日曆胡惟庸用事欲人附已伯宗性剛直不肯相下惟庸銜之謫居鳳陽伯宗上書論時政因言惟庸專恣不法辭甚剴切帝得奏召還奉使安南得馴象方物以獻除國子助教攺翰林典籍帝制十題命賦援筆立就詞旨峻潔帝稱曰才子賜織金錦衣除太常寺丞辭攺國子司業又辭忤旨貶涇縣教諭至淮安召還爲翰林檢討十五年進武英殿大學士坐弟仲實爲三河知縣薦舉不實詞連伯宗降檢討踰年卒於官所著有南宮使交成均玉堂四集﹝列卿錄﹞﹝四庫全書﹟史部﹟地理類﹟都會郡縣之屬﹟江西通誌卷八十一﹞

