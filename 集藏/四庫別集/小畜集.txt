

禦制王禹偁待漏院記題辭

待漏院記理正言明膾炙千古無可雌黃然彼在臣言臣知一而未知二故題之辭

記中歷箴相臣賢者一邪者一庸者一列爲三等亦旣彰往者規將來可以爲執政者之鑑矣但所謂一國之政萬人之命懸於宰相則吾不能無疑焉夫此三等之人豈能自用用之者君也若爲君者不能自用其臣而或資於人焉則賢者不成其爲賢邪者益肆其爲邪而庸者且將自喜其爲庸矣是則一國之政萬人之命不懸於宰相而懸於爲君者明矣然而識此三等之人豈易易乎必存於心者克已而復禮接於物者大公而至明茍不如斯三等之人紛陳於前而無所生張去取天下之政將日壞而不可收拾非相臣之罪乃爲君者之罪也禹偁所云君逸於上臣勞於下當與王褒所云爲人君者勤於求賢而逸於得人之語並觀之然亦終無可逸之時則其義見於周公無逸之篇玆故申繹其義而題之辭以戒後之爲君者且以自戒也

欽定四庫全書

集部三

小畜集

別集類二【宋】

提要

【臣】等謹案小畜集三十卷小畜外集七卷宋王禹偁撰禹偁字元之鉅野人太平興國八年進士官至翰林學士知制誥屢以事謫守郡終於知蘄州事迹具宋史本傳禹偁嘗自次其文以易筮之得幹之小畜因以名集晁公武讀書志陳振孫書錄解題皆作三十卷與今本同惟宋志作二十卷然宋志荒謬最甚不足據也宋承五代之後文體纎儷禹偁始爲古雅簡淡之作其奏疏尢極剴切宋史采入本傳者議論皆英偉可觀在詞垣時所爲應制駢偶之文亦多宏麗典贍不愧一時作手集凡賦二卷詩十一卷文十七卷紹興丁夘歷陽沈虞卿嘗刻之黃州明代未有刋本世多鈔傳其詩而全集罕覯故王士禎池北偶談稱僅見書賈以一本持售後不可復得爲憾近時平陽趙氏始得宋本刋行而陳振孫書錄解題所載外集三百四十首其曽孫汾所裒輯者則久佚不傳此殘本爲河間紀氏閱微艸堂所藏僅存第七卷

至第十三卷

而又七卷前缺數頁十三卷末集賢錢侍郎知大名府序惟有篇首二行計亦當缺一兩頁原帙籖題卽曰小畜外集殘本上下二冊知所傳止此矣其中次韻和朗公見贈詩及題下自注朗字皆缺筆知猶從宋本影抄也凡詩四十四篇雜文八篇論議五篇傳三篇箴贊頌九篇代擬二篇篇序十二篇共一百一篇較原帙僅三之一然北宋遺集流傳漸少我

皇上稽古右文凡零篇斷簡散見永樂大典中者

茍可編排咸

命儒臣輯錄成帙以示表章此集原書七卷巋然得存是亦可寶之祕笈不容以殘缺廢矣乾隆四十六年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

小畜集原序

內翰王公以文章道義被遇太宗皇帝視艸北門代言西掖眷優接隆聲望最重咸謂咫尺黃閣矣偶坐事左遷咸平初來於齊安在郡政化孚洽容與暇景作竹樓無慍齋睡足軒以玩意邦人沐浴恩惠爲繪像立祠東坡居士嘗親拜其下歷歳滋久經涉兵盜無一存者風範歇絕音徽眇然良可太息平生撰著極富有手編文集三十卷名曰小畜集其文簡易醇質得古作者之體往往好事得之者珍祕不傳以故人多未見虞卿假守於此追訪舊址躊躇增慨想見其人思欲以次興葺而鈍拙無能救過不贍輙且先其大者因以家笥所藏小畜集八本更加防勘鳩工鏤板以廣其傳庶與四方學者共之紹興丁邜皇上祀紫壇之明年六月庚申歷陽沈虞卿序

淳化二年歳在辛夘禹偁王【闕】

州團練副

使至道二年乙未歳【闕】

士黜守滁上得尙書工部郎中明年十二月移知廣陵又明年三月今上嗣位復以刑部郎中入西掖咸平二年守本官知齊安郡年四十有六髮白目昬【闕】常多病大懼沒世而名不稱矣因閱平生所爲文散失焚棄之外類而第之得三十卷將名其集以周易筮之遇幹【幹下幹上】之小畜【乾下巽上】乾之象曰君子以自彊不息是禹偁修辭立誠守道行己之義也小畜之象曰風行天上小畜君子以懿文徳說者曰未能行其施故可懿文而巳是禹偁位不能行道文可以飾身也集曰小畜不其然乎咸平三年十二月晦日太原王禹偁序

小畜集原序

欽定四庫全書

小畜集卷一

宋王禹偁撰古賦

籍田賦

園陵犬賦

大閱賦

三黜賦

罔極賦

籍田賦【並序】

臣謹按周制孟春之月天子親載耒耜躬耕籍田所以事天地山川社稷先王醴酪粢盛於是乎取之恭之至也自周徳下衰禮文殘缺故宣王之時有虢公之諌秦皇定伯鮮克由禮漢祖隆興日不暇給孝文孝景始復行焉昭帝弄田亦其義也後漢永平中明帝東巡耕於懷縣非古制焉魏氏親耕闕百官之禮蓋艸創爾晉武太始之年略修墜典宋文元嘉之代亦舉舊章齊用丁亥之辰梁以建卯之月後魏北齊沿革有異隋朝唐室文物可觀太宗行之於前明皇繼之於後自玆以降廢而不行將煥先農必待眞主皇宋享國三十載陛下嗣統十四年武功已成文理已定乃下明詔耕於東郊百執悅隨三農知勸禮官博士蹈舞而艸儀甸師嗇夫歌詠而供職右拾遺直史館王禹偁再拜而颺言曰耕籍之義大矣哉千畆之田三推之禮所以教諸侯而事上帝率人力而成歳功實邦國之彛章皇王之大典昔潘安仁賦之於晉岑文本頌之於唐今王道行矣王籍修矣神功帝業煥其有光宜暢頌聲以播樂府謹上籍田賦一章𨿽不足形容盛徳亦小臣勤拳之至也其詞曰十四年兮帝業遐宣寰區晏然乃順考於古道將躬耕乎籍田務本勸農稽前文而備矣事神教養舉墜典以行焉萬國歡心而懌懌百官供職以防防艸儀注於有司議沿革於遺編築壇墠之三陛開阡陌之百防文物聲明合禮經而有度旌旗衣服應方色而不愆旣而屆孟春擇元日太史先奏天子將出是月也遒人徇路星鳥中律當東郊之迎春是東作之平秩皇帝於是卽齋宮辭帝室戒鍚鸞嚴警蹕乘靑輅以有威儼朱紘而無逸佩乎玉也懸黎之色蒼蒼載其旗焉幹呂之云鬱鬱屬車負播殖之器後宮獻穜稑之實紅縻黛耜服蔥犗以陸離縹軛紺轅駕蒼龍而飄歘太常之禮具舉司農之屬各率甸師掌捨警禦陌以惟嚴封人野廬設壝宮而靡失於國之東千官景從風淸塵而習習灑道以蒙蒙時也木徳盛陽气充春芒甲拆靑靑兮蔥蔥春土脈起油油兮溶溶冠蓋蔽野佩環咽風若浮雲兮隨應龍旂幟張日車徒塞空若眾星兮環紫宮修農事以惕惕襲春服之重重爾乃配少皡祠先農屍祝無媿豆籩以供太牢之牲薦之而肥腯太蔟之樂奏之而舂容於是修帝籍勞聖躬撫禦耦以無怠履遊場而有蹤將循乎千畆之制豈止乎數步之中耕鉤盾之弄田但矜兒戲修建康之春籍未煥農功有以見萬乘之尊三推而捨或五或九降殺之義有倫爾公爾侯貴賤之班相亞嗇夫灑種以斯畢庶人終畆而吿罷千耦其耕煥乎禮成播百谷兮率人力歌載芟兮揚頌聲將見乎餘糧棲畆腐粟如京神倉令納乎黍稷以備粢盛廩犧氏收其槁稭用餉犧牲親畎畝兮化被重民天而教行自得訓農之實非貪慕古之名然後下靑壇歸絳闕百姓知勸羣後咸謁在鎬之宴啟歌虞之音發獻萬壽兮懽呼奏九韶兮鏗越開三面以行惠宥五刑而愼罰恩流於孝悌力田徳被於雕題辮髮興五土之利固必躬而必親同三代之風復不矜而不伐大矣哉籍田之禮豈三年而不爲躬耕之義將百代而可知我所以舉久廢之典定不刋之儀慮弗勤於四體將有害於三時務農桑兮爲政本興禮節兮崇教資民乃力穡歳無阻饑神農斵木之功我其申矣后稷播時之利我得兼之供秬鬯以斯在介丰年而有期丕顯事天之禮誕歌祈社之詩祀山川兮神鑑明矣配祖考兮徳馨逺而永錫純嘏用光孝思乃作頌曰倬彼東郊公田是辟大君戾止言耕其籍帝籍旣修乃及公侯親爾耒耜勤爾田疇言采黍稷祀於圓丘億萬斯年以承天休又曰倬彼東郊耕壇其崇大君戾止言訓其農農功旣朂乃知榮辱爾家以給爾人以足言奉烝嘗徧於比屋億萬斯年以介景福

園陵犬賦

嘉彼禦犬旣良且馴防先朝之乃眷向皇宮而托身有警蹕以皆從無起居而不親繡組飾以煒煒金鈴奮而振振餉以公庖彭澤之魚兮曽何足道畜之土性西旅之獒兮詎得同倫健逐天步慵眠地茵效珍比夫異獸供命等乎邇臣若乃風暖掖庭花繁禁籞扇俟錦翼之雉籠近雪衣之女入赭袍兮曵尾聞霓裳兮率舞循繞乎金塘徘徊乎瑤圃睥睨鑪煙追隨蠟炬見觀書於乙夜聴求衣於未曙旣無吠乎投籖毎夙興於曉鼔莫不嘿識聖心潛知天語備指顧以弗迷奉周旋而見撫第辰遊而夕嬉又安在乎逐麋而捕鼠彼宋防之與韓盧又安得同羣而接武者哉嗟乎事變人天時移今古秦皇采藥島中之士未回軒後鏈丹湖上之龍已去欠防鼎以登仙對遺弓而戀主臥錦薦兮罔安啗鮮食兮彌苦丰顱載減負重鋂而不勝病骨其羸求獘蓋於何所赫赫顧命明明嗣皇念犬馬之防誠義存始卒徴父母之所愛深增防傷俾守園陵之地且殊盤瓠之鄕縻索縚以璀璨琢籠檻而熒煌仗陪鹵簿車逐輼輬鏁宮兮黯黯號白日兮茫茫松阡夜月柏城曉霜依六尺之輿已成疇昔盜一抔之土亦足隄防表終天之巨痛甘朽骨於龍岡狡盡而見烹禮殊炎漢駿馬死而陪事類皇唐邈予生之介立荷太宗之維縶叨澤宮之一第玷承明而再入恥懷祿以不言維報君之是急胡薄命之多屯顧寸功而莫集嗟白首於郎署慟梓宮而嗚悒生未得圖形煙閣想英衛之難追死不當賜長陵豈蕭曹之能揖異臣哉之可歌信尨也之罔及聊作賦以自傷寄毫端而雪泣

大閱賦

大閱之義載於春秋彼乃一國之軍禮千乘之諸侯曽未若天子之大閱揚神武而闡皇猷天祚有宋受禪於周太祖以武功戡定太宗以文徳懷柔億兆人兮頌聲作四十載矣王澤流二後上仙貽厥孫謀一人繼統承天之休大舜孝思四海遏密髙宗諒闇三年宅憂俯順先王之喪紀重違百辟之勤求於是延英入閣端冕凝旒鈞臺錫宴拊石鳴球天地同和覩來庭之鳯舞君臣相遇歌在藻之魚遊惟聖克念惟皇聿修方欲生擒頡利血滅蚩尢輯大勲而光祖考練武經而平冦仇以爲天生五材孰能去其兵革武有七徳予將整乃戈矛時也鷹隼擊虹蜺收隕籜飛乎原隰嘉禾斂乎田疇因農隙而順時令數軍實而修戎政野廬設次甸師奔命禦幄立而天開教場平而霜勁雷動風行千騎萬乘於以威八荒於以安百姓師出以律我所以表嚴壯之稱器不示人我所以執徵伐之柄乃幸近甸出重城天步順動帝車啟行申軍令以偃艸掲靈旗於畫荊赳赳洸洸環衛之將帥皇皇濟濟扈蹕之公卿從龍云合捧日霞生鹵簿前驅按禮文而不忒招揺在上法天象而有程肅肅戈防鏜鏜皷鉦期門佽飛雲蒸而鱗萃材官騎士嶽立而山橫旌旗衣服文物聲明列羽林之仗空細柳之營鍚鸞和鈴鏗天籟於曉吹槍棓鋒盾戢星芒於太淸皇帝乃降步輦陞帳殿明誓六師誕修一戰法武侯之陣示以縱橫按風後之圖親加訓練出遊兵以定兩端握奇數而制四面揺乾蕩坤飛霆走電八尾四頭千化萬變開合舒捲若常山之虵蟠沸渭喧闐如滄海之鰲抃則有超乘賈勇戲車爲郎挾輈射防挽彊蹷張劍倚靑漢戈揮太陽可以越巨壑踏昆崗气壓乎北方之彊又若屈產新羈渥窪逸駕汗血蘭筋騰霜照夜師子花獰胡孫色赭可以走髙山突平野勢吞乎南牧之馬莫不虓若虎防猛如熊羆鏖兵神速彍騎飈馳前禦其前必防長而補短陣間容陣亦鴈行而魚麗疾徐有節動靜有期無窮如天地之運轉不竭如江漢之渺彌沒而復出如兩曜盡而復生如四時同子弟之親父兄急難相救若手足之扞頭目斯須不離屹屹然立不敗之地堂堂乎成無敵之師以虞待不虞則禍亂息矣治多如治寡則進退隨之所謂有備無患居安慮危保寧宗社震詟蠻夷暢皇威於禹畫生兌悅於堯眉夫如是岐陽大搜安能竊迹驪山講武不足稱奇以此攻城何城不克以此平戎何戎不北兵𨿽恃乎服習戰必分其曲直周武桓桓之眾尙以仁而伐不仁漢髙將將之材固鬭智而不鬭力旣而皇歡極白日斜還北闕禦東華宴喜斯備慶賞有加气增堡障聲動幽遐通太漠極流沙佇見破天親可汗之名風行紫塞賜奉國契丹之印永屬皇家帝庸作歌曰順時狝狩安邊禦冦揚我武兮師人輯睦軍陣習熟威醜虜兮不教而戰秪取敗兮不戢自焚予深戒兮近臣再拜而賡歌曰秋大閱兮威窮邊兵力鋭兮人心堅封狼居兮禪姑衍抵瀚海兮登燕然俾遁逃兮無地咸扶服兮朝天無外之化兮被率土升中之禮兮告上然後飛英聲介景福億萬斯年

三黜賦

一生幾日八年三黜始貶商於親老且疾兒未免乳呱呱擁樹六百里之窮山惟毒虵與贙虎歷二稔而生還幸舉族而無苦再謫滁上吾親已喪幾筵未收旅櫬未泣血就路痛彼蒼兮安仰移郡印於淮海信靡盬而鞅掌旋號赴於國哀亦事居而送往叨再入於掖垣何寵祿之便蕃今去齊安髮白目昏吾子有孫始笑未言去無騎乘畱無田園羝羊觸藩老鶴乘軒不我知者猶謂乎郎官貴而郡守尊也於戲令尹無慍吾之所師下惠不恥吾其庶幾卞和之刖吾乃完肌曹沬之敗吾非輿屍緘金人之口復白圭之詩細不宥兮過可補思而行兮悔可追慕康侯之晝接兮茍無所施徒錫馬而胡爲效仲尼之日省兮茍無所爲𨿽嘆鳯而奚悲夫如是屈於身兮不屈其道任百謫而何虧吾當守正直兮佩仁義期終身以行之

罔極賦

後周廣順太歳甲寅季秋戊子實生吾身稟粹和於兩儀荷鞠育於二親粵自始孩逮乎成人求名得名幹祿得祿痛吾母之早終受君羮而捨肉丁吾父之大憂徒倚廬以食粥被朝恩之抑奪履人事而淒迷五鼎或來美仲由之斗米三牲縱具非茅容之只雞豈無兄弟各懷祿而棲棲亦有子孫方嬉戲乎孩提冗食兮紀綱之僕多病兮糟糠之妻望松楸以暮泣履霜露而晨啼今日何日家人舉爵祝我壽考勸我歡樂感懸弧於玆晨念陟岵而淚落換斑衣兮純素變華顚於總角孰謂儒者不如農夫良田十畆柔桑百株無求於人身何憂其悔吝必出於力養不問乎精麤父母俱存緼袍重襦子弟匪懈夕耕曉鋤雞豚掩豆黍稷盈壺艸堂爲壽其樂只且嗟乎吾不得而及也賦罔極而長吁

小畜集卷一

欽定四庫全書

小畜集卷二

宋王禹偁撰律賦【有序】

禹偁志學之年秉筆爲賦逮乎策名不下數百首鄙其小道未嘗輒畱秋試春闈粗有警策用能首冠多士聲聞於時然試罷卽爲同人掠奪其艸於今莫有存者淳化中謫官上雒明年太宗試進士其題曰巵言日出有傳至商山者駭其題之異且難也因賦一篇今求向所存者得數千紙焚棄之外以十章列爲一卷仍以巵言爲首尊禦題也

巵言日出

天道如張弓

仲尼爲素王

君者以百姓爲天

復其見天地之心

尺蠖

聖人無名

槖籥

醴泉無源

火星中而寒暑退

巵言日出賦【盈側空仰隨變和美】

巵之爲物也空則仰滿則傾伊斯言之無像假厥器而彊名日出彌新尙安知其適莫天倪自得亦胡系於虛盈豈不以巵無所識毎逐物而欹側言無所執但因時而語嘿諒何思而何慮固靡失而靡得用能滿天下以無過體寰中而可則徒觀夫巵以弗定言支離而不窮孰見兆朕難明始終防其心若虛舟之泛水應乎物類天籟之鳴空是以至道無形至人絕想詎難追於駟馬實防求於罔象以不器之器是資以不言之言爲上存於身則大智之閒閒移於邦則王道之蕩蕩諭鳴鐘之大小物莫我欺取膠柱於樞機吾將安仰大哉巵也者旣異欹器且殊漏巵言也者亦匪確論又非詭隨知萬物之種也奚千里而應之智過挈瓶檮杌之書徒爾信逾盈缶連山之象何爲故曰不言則齊同形相禪巧如簧兮非偶卒若環兮無變得之者毀譽兩忘失之者是非交戰詳夫巵有空滿於義則那言無凖的在理云何亦猶君不言而黔首化天不言而玉燭和是以大道五千取不知而立誡寓言十九借外論以同波今我後據北極之尊窮南華之防思欲體淸淨而率兆庶故先命辭賦而試多士盛乎哉崇道之名不爲虛美

天道如張弓賦【王者諭身則此宜施】

上天如之何匪謙莫益張弓如之何匪髙莫抑瞻倚杵之爲狀考彎弧而取則所以老氏賾之以立言王者法之而建皇極豈不以天實虧盈弓惟審固旣命中以有式若無親而設諭善惡之效自應而靡差禍福之祥同流矢之所注吾嘗觀善射之人如天道兮有倫下者舉其勢髙者俯其身左馬右人落彀中而不失十發九中視掌上而彌親又嘗觀上之理與張弓兮匪異損有餘以示誡補不足而平施小人用壯惟六極而是罹君子好謙乃百祥而咸萃又嘗觀上聖之姿法天道兮緝熈令先禁於彊暴心不忘於惸百姓與能自樂裁成之道四時咸序爰歸輔相之宜天之道也旣如彼弓之義也又如此懿乎男子之事克葉聖人之防自可移於邦求諸已蓋裒多益寡者焉惟舉下抑髙而已夫如是則張其弓挾其矢體由基之所長天道逺人道邇非禆竈之能量是以君者撫其弱抑其彊如猿臂之盡妙中鵠心而允臧向使天理或爽君道靡常自然及時而反徳又烏可稱帝而稱王者哉故曰孰能以有餘奉天下惟有道者

仲尼爲素王賦【儒素之道尊比王者】

鳯鳥不至兮河不出圖聖人無位兮立教崇儒道之將行但棲遲而歷聘民受其賜猶南面以稱孤有以見同乎王者孰云乎蓋出司徒者也原其運屬陵遲力興儒素道將侔於皇極化實被於黔庶文行忠信設萬世之紀綱禮樂詩書崇百王之法度於時也魯道有蕩周徳下衰言念萬國將同四夷不有聖也誰其救之我所以行教化序尊卑造次顚沛兮於是東西南北兮忘疲用能定君臣父子之道述皇王帝霸之基夫如是則土無二以並矣位通三兮偉而異夫振乃素風齊諸大寶贊易象矣奉天時修春秋兮行天討講於洙泗初彰化下之功登彼泰山爰契升髙之道自然其教斯廣其號彌尊豈止同明於日月亦將比徳於乾坤居無求安四載之勤勞是效弋不射宿三驅之田獵斯存蓋由宅一畆以卑宮佩五常而克已其位也困於陪臣其道也齊於天子列四科而升十哲八凱何殊誅正夘而斬俳優四凶竊比聖徳洋洋同諸帝王行束脩而陳玉帛端縫掖而垂衣裳夢見周公求傅巖而允理問於老子師尙父而彌光大哉道濟古今教流華夏瞻不泯之廟貌若無疆之宗社悲夫商辛夏癸兮號獨夫又安得比於儒者

君者以百姓爲天賦【君有庶民如得天也】

勿謂乎天之在上能覆於人勿謂乎人之在下不覆於君政或施焉乃咈違於民意民斯叛矣同謫見於天文在乎觀百姓之勞逸豈止仰一气之絪緼而已哉徒觀乎浩浩穹蚩蚩黔首覆盂之狀何在倚杵之形莫有茍知乎禦之以道亦類乎戴之而走悠也久也固無杞國之憂養之育之宛是媧皇之手取彼穹旻方玆兆民匪在蒼蒼之色勿輕蠢蠢之人𨿽令不從反時之災是比撫我則後無親之義斯陳可仰兮匪獨髙明可畏兮亦惟黎庶毎慮其一夫不獲竊比於【闕】

驗惡紂以歸周似厭秦而援楚是知察彼哀樂同玆慘舒但人心之悅矣任天道之何如教以文章似列星辰之際示之淳朴疑歸混沌之初想夫君旣柔懷民同剛克姑寅畏以則可茍暴殄而安得輿人歌頌乃大舜之升聞自我聰明信惟堯之是則大矣哉善化民者以天爲則善知天者以民爲先若天人之理洞達則帝王之道敷宣寧資禆竈之言斯爲妄矣自取夷吾之說不亦明焉今我後子育兆民砥平九野上惟奉於穹昊下毎矜於鰥寡自然以百姓爲天萬方【闕】歸也

復其見天地之心賦【天地幽賾觀象斯見】

動者天地之用其震也勃焉靜者天地之本其復也寂然故二儀之心乃見七日之義斯自可要終而原始何必俯地而仰天豈不以復卦之義雷入於地旣反本以無朕亦見心而有自君不撓遂明萬化之源剝道方終未覩一陽之至其或鼓萬物蕩六幽上健行而弗息下剛克而勿休防亨艮止以互作雷動風行而不收此乾坤之功也心無得而可求及其化功成物理革髙明之體無用沈潛之形莫索凝然若混沌之未鑿寂兮如庖犧之未畫此乾坤之本焉心有求而可賾得不窮動靜之防審語黙之端其心斯在其妙可觀聖人見之則政尙簡教尙寛棄智而化萬姓垂衣而總百官故帝堯之道文思安安非復之義者諒至此而攸難君子見之則反諸身視諸掌旣絕慮於嗜欲乃遊神於罔象故孔子所謂其道蕩蕩非復之至者亦捨此而奚往是知運行者天地之時寂靜者天地之基心亦在其中也物莫得而見之坐忘遺照之人於玆得矣至日閉關之義何莫由斯我後端冕凝旒窮神知變希夷之理斯極淸淨之風克扇大哉天地之心明明而可見

尺蠖賦【尺蠖之屈以求伸也】

蠢爾防虫有玆尺蠖毎循塗而不殆靡由徑以或躍懼速登之易顚固將前而復卻所以仲尼贊易取譬乎屈伸老氏立言用嘉乎柔弱我嘗考畫卦之深防見觀象之有以蓋美其時行則行時止則止寧鳬趨以鴻漸不麏驚而鵲起知進知退造幾防於聖人一往一來達消長於君子物有以小而諭大事可去彼而取此至若春日遲遲品彚熈熈知時應附葉尋枝毎委順而守道不躁進於多岐自中規而中矩非載驅而載馳其行也健而不息其气也作而不衰曲乎形類彤弓之彎矣隆乎脊狀柷敔以陳之豈比乎虫張网而役役蟻循磨而孜孜者哉懿乎防物尙有伸兮有屈胡彼常流但好剛而惡柔茍克已以爲用奚反身而是求得不觀所以察所由驗人事之倚伏考星躔之退畱自然寒暑相推而歳功及物日月相推而大明燭幽者也其或昧其機循其迹不知我者謂我進寸而退尺探諸妙賾諸神知我者謂我在屈而求伸異蜂蠆之毒惟思螫人等龍蛇之蟄實可存身夫如是則蛙黽怒而受式非度徳者螳螂奮而拒轍豈量力也未若尺蠖兮愼行止明用捨予將師之庶悔吝而益寡

聖人無名賦【元聖之道無得稱焉】

聖人執大象體乾元𨿽有教以及下故無名於自尊仰之彌髙彊配乃神之號爲而不有奚矜惟睿之言原其先天之謂道體道之謂聖所以居域中之大所以爲天下之正惟淡惟黙固抱璞以含章不識不知豈命氏而考姓所謂上徳不徳無爲不爲其作也萬物斯覩其用也百姓弗知難審之於耳目徒象之於希夷亦猶防妙者神焉蓋彊而名矣蒼黃者天也但據逺視之徒觀其妙有羣生躬臨大寶寧鉆燧以啟祚豈巢居而建號聰明盡黜罔求濬哲之褒迹用弗彰但守虛無之道得非喪天下於華胥得寰中於道樞蛇身牛首兮非吾之耦云官鳥紀兮莫我爲徒孰躋王而黜伯孰追堯而禪虞其或稽之以帝籙皇圖則視之若無求之以溫恭允塞則名之莫得亦何必謂栗陸氏以居尊據軒轅氏而啟國者哉所謂莫之與京無得而稱采至賾以爲用曷常名而足徴尼父復生欲憲章而何取子長𨿽在思紀列以無能今我後尙黃老以君臨闡淸淨而化下抑徽號於睿聖扇風於華夏有以見聖無名兮神無功信大人之造也

槖籥賦【天地之間其猶槖籥】

伯陽以體道立言探乎極見乾坤之用也取槖籥而比焉豈不以徳無疆者謂之地功不宰者謂之天譬翕張而气作猶吹煦以聲傳用能萬物自化八音克全故王者法之以虛受帝道用之而無偏者也原夫槖也者利於鼓風籥也者存乎運吹𨿽有質以克殊且無心而匪異故可以侔造化比天地一開一闔勃焉而元气生變宮變商泠然而正聲至亦如天道無爲地道博施於以麗百谷於以行四時皆虛中爲動也故自外而應之是以槖之用則飛霆走電籥之運則如塤如箎信天地之義若此而槖籥之理在玆得不求諸系表取自無間不言而應物妙用而循環趨聖域叩關昧其防者徒小心翼翼得其要者惟大智閒閒是知虛而不屈爲槖之師動而愈出爲籥之資本虛而無生矣因形器以觀其所以天地之心悠也久也帝皇之道斯焉取斯懿夫二儀脗合一气夷猶或動或靜克剛克柔取乎鞲焉气動而物來斯應類乎笛也樂出而人無我求至矣哉天地有大徳其鼓動也於槖於囊天地有希聲其煦嫗也維竽維籥𨿽小大之不類信擬議而咸若今我後道合希夷心無適莫蓋囊括以爲用豈管窺而可度所以百姓日用而不知又孰見聖人之有作

醴泉無源賦【王者之瑞何有源本】

泉本靈長皆從濫觴何無源而自湧應有徳以呈祥厥味孔甘可飲九苞之鳯其波不濁寧朝百谷之王豈不以地乃至柔水惟善下不愛其寶於以光乎聖人感而遂通於以歸乎王者但沸渭以出焉奚疏鑿之謂也神化難知汪洋在玆視之者或分似帶挹之者咸謂如飴匪自髙山非貳師之刺矣不居絕塞豈耿恭而拜之有以見徳及於地不期而至其潤也齊乎聖澤其湧也備乎睿知浪井不鑿我則同出而異名靈芝無根我則重祥而疊瑞稽夫是泉也其源不見於義則那其味且防在理云何得非源之隠也與凡流而有異味之美也表聖徳而靡它不然又安得匪因掘地而自可蠲屙者哉出鳥鼠者非吾之耦產蛟龍者亦孔之醜鄙河水之九曲笑涇泥之一斗自然而然非有而有考乎波應居水府之先效彼休禎合列祥經之首是何不在髙原波騰浪翻孰知乎桐柏孰謂乎昆侖任大禹之功深寧歸畎澮縱張騫之力盡曷識根源士有自立身謀非因世本桴學海以斯久導言泉而漸逺期作瑞於昌朝免常流之一混

火星中而寒暑退賦【心火中則寒暑斯退】

惟大火之照臨亦舒陽而慘陰寒暑相交於時令經躔必在於天心冬夕子焉栗烈之風自止夏宵中矣鬱蒸之气爰沈不知誰爲種楡其名曰火隨眾星以拱極正二气而在我小人怨咨之語望之則銷大鈞吹煦之期違之莫可所以指命顓頊回旋祝融自然無出其右寧勞舉正於中乍疑日馭逐魯陽之戈再懸碧落定星示楚宮之役迥耀長空遂使祁寒知難而少抑暑交綏而自息垂繒之壊知止衣葛之人動色不知我者謂我執造化以弄權知我者謂我正陰陽而作則類聖人之南面令之而必從任天道以右旋諭之而莫得至若北陸凶殘人斯鮮懽層冰飛雪以俱至挾纊重裘而罔安我之中矣可以卻彼司寒又若南訛赫怒人失其所焦砂爛石以何盛輕箑纎絺而曷禦我之中矣可以袪其酷暑是何表正二儀亭亭在玆營室橧巢兮取之於彼收藏長養兮何莫由斯標不宰之功所以均乎六气示無言之信所以成乎四時大矣哉行度無差寒暄自退天垂象以是仰世作則而斯在年年兮東作西成明明而可大

小畜集卷二

欽定四庫全書

小畜集卷三

宋王禹偁撰古詩

酬種放徴君

寄獻鄜州行軍司馬宋侍郎

寄題陜府南溪兼簡孫何兄弟

七夕

讀漢文紀

合崖湫

吾志

攜稚子東園刈菜因書觸目寄均州宋四閣長四皓廟二首

不見陽城驛

感流亡

除夜

竹防

觀鄰家園中種黍示嘉祐

蔬食示捨弟禹圭並嘉祐

酬種放徴君【一百韻此篇命爲首重髙士也】

太歳在辛夘九月萬木落是時太陽虧占云臣道剝王生出紫防譴逐走商洛扶親又抱子迆邐過京索敝車載書史病馬懸囊槖西都不敢住空負香山約閺鄕正南路秦嶺峭如削肩輿礙巨石十步三四卻妻孥亦徒步磧礫不容腳山店蓋木皮煙火渾燻灼夜深聞贙虎全家屢驚戄山泉何縈回切冽無橋彴防鞍引羸蹄觧襪事芒屩晨瀾發可鑑朝涉脛如斮商山六百里天設皆巖崿上洛在其中狴牢曽未若逐臣自可死何必在逺惡刺史不我顧古寺聊淹泊卜居雜民氓致養無精鑿知道由自寛有親彊爲樂側聞種先生終南臥云壑長沮旣躬耕元禮仍開學王績婦未娶介潔翹孤鶴之推母偕隠教誨修天爵詩情亦嗜酒道气不服藥田衣剪荷芰野飯烹苣蒻霧豹澤文彩防鴻避矰繳肯從羔鴈聘惟恐簮裾縛如何宋右史鷃議鵬鶚【起居舍人宋維翰奏種放隠居終南乞量才錄用頗爲識者所笑】纁與丹詔恩禮誠非薄仍勅京兆府惇諭辭恭恪先生戀板輿純孝心堅確散髮走煙巒拜章謝恩渥巨材猶在澗大玉不出璞使者遂空回軒輪何寂寞賢母召徴君庭責詞嗃嗃胡爲事章句漏名入街郭府縣污我山胥徒噪吾幄以玆近聲利安得成髙邈誓將徒窮谷庻可逃喧濁先生拜引過爲壽開樽杓陶陶又熈熈何啻聞竽籥人傳到遷客面目頓慙怍器小識不逺當年事頭角遭時得一第遊宦何齷齪逐羶甚蚍蜉鬭耀同熠爚宰邑乏弦歌諌垣無謇諤便蕃朱紫綬僭忝絲綸閣方號騤騤龍已困狺狺防待罪始知非咄哉昧先覺一聆髙世行罪發庸可擢忍恥賦三章塵埃寄寥廓明年防恩宥量移井蛙躍靡暇謁南山徵途望西嶽黃河波洶湧白逕苔斑駁中條圍解縣五老煙漠漠此焉爲郡副烏敢事隕獲籠禽幸未死尙且謀飲啄米呼村婢舂樵顧山僮斫餵馬摔寒蕪看書爇秋籜信口亦吟哦放心無適莫君恩已絕望人事終難度相府一張紙喚起久屈蠖誠知有梁棟未忍棄榱桷五城天上開三殿雲間卓重取故衣冠籠裏山猱玃病翼得風雲壊墻勞赭堊諫官與史氏舊職聊羈絡舉袖拂石螭凝眸睨金雀防心想前事一夢何揮攉長恐先生聞倚松成大噱關中朋友來遺我神仙作繁華逺客綺錚鏦美人錯古澹啜鉶羮文雅鏗木鐸千言距百韻防趣何綽綽孰念气如虹翻然輕抵鵲癢甚麻姑爬快比屠門嚼渾金豈在鎔尺璧寧施琢愈風齊捧檄忘味同聞樂致之向懷袖日夕芬蘭若褒我塵俗韻鉛刀化幹鏌同聲必有應過實還疑謔盛誇山中事云屋張霞幕蘭牙含露采石髓和煙酌巢由泉滌耳園綺芝盈握有時上絕頂星斗近可摸下視塵世人營營似虫男兒旣束發出處岐路各茍非秉陶鈞卽去持矛槊致主比唐虞安邊如衛霍不爾爲逸人深居返吾朴胡然自碌碌名節日銷鑠行年過半世功業無圭勺無術鑄五兵使民興錢鎛無材統六師逐冦開沙漠空言說王道肆目看人瘼多慙指佞艸虛效傾心藿一覽大雅文起予亦可博況玆山野性謨畫昧方略搔首謝朝簮行將返耕鑿

寄獻鄜州行軍司馬宋侍郎

鉅賢如木鐸一振聲蓋代丈人文曲星譴謫落下界辭源發昆侖意盡若倒海昔在神徳朝少秀負文彩擢第應制舉召試拂華蓋醉揮拔萃判一字不復攺傳寫徧都下紙貴無可買一命佐著作蕓閣垂纓佩歌詩數千首人口炙與膾志大輕俸錢痛飲負酒債庸蜀旣卽敍出命玉津宰題柱薄長卿銘閣笑張載錦水淸見發蛾眉緑於黛物華曽不負詩酒聊自待防甘豈擇祿印綬久不解陶潛腰任折萊子衣有彩蹉跎歷四邑塵土不可擺吾皇在藩邸聞名四聰駭卽位未浹旬獨許延英對相見恨已晚欣然契嘉防諌官聊假道紫防遽眞拜制誥復西漢碑板掲東岱金鑾赴夜召顧問及逺大白麻幾千紙意出元白外薦賢恐不及誘善曽無怠當朝自獨步晚節亦泛愛有別樂聞韶無譏詩自鄶賤子在廣場知見殊流輩進士數且千馳騖稱俊邁人人握靈許我珠無纇超拔冠多士權貴不得礙禦前中科第閣下備僚寀詎惟師碩徳常許接佳話國朝大手筆日夕期鼎鼐胸中泰山云舒捲何防防言下傅巗蓄縮未霶霈吾道遂難行一日同得罪典午信冗散貳車更狼狽商於甚僻陋鄜畤近山塞共月逾千里便風無一介何當遂乘桴侍坐浮渤澥大笑引淳風樽前一長噫今玆當委順自昔無芥蠆投詩助醉吟入室生徒在

寄題陜府南溪兼簡孫何兄弟

甲湖在陜服自昔名所重許昌擅唐律人口尙傳誦舊迹固蓁莽勝槪猶出眾前年謫商於過此方憂恐無暇濯溪泉惻惻心甚痛量移遇恩宥方寸稍放縱故人孫漢公勤懇事迎送柅車得三宿延我入溪洞春殘尙有蝶夏首始見蝀朱櫻實頗繁黃鳥聲亦哢地幽接府署亭髙瞰村壠縈砌水逶迆入檐山巃嵸鯉翻自躍金蝸篆燒余汞石危君子介筍亂小人勇虛涼集鷗鷺爽塏無蚊蠓芰葉巧如剪萍根密非種逕苔自斑駁岸艸亦蓊菶官醖淥開瓶時果靑出籠醉中猛別後依約似一夢惟愁當要路時復棲闒茸解梁𨿽近山坑埆費耕種恆風自掀簸日夕塵塕埲雲泉旣遼逺艸樹非秀聳況玆炎蒸月縶縛何所動緬懷八龍防南溪與誰共棣萼本多材甘棠應少訟枕簟與琴書鴒原聊自奉篇章取李杜講貫本姬孔古文閱韓柳時防開晁董淸吹席上來當暑間冰凍菱脆擘瓊枝甘浮密筩气秋緑篠戰露曉圓荷捧鏡湖小賀監溪堂輕馬總此景且不同此懷可長慟平生好泉石況復官散冗近聞田紫防漣水許就俸【田舍人量移單州表乞就漣水居詔許之】援例茍得請甲湖當日用終老占溪居臥看秋泉湧

七夕【商州作】

去年七月七直廬閒獨坐西日下紫垣東窻暈靑露柳蜩忽鳴風簾鷰頻過寂寂紅藥堦槿花開一朶時淸無詔誥性澹忘物我兀然何所營橫枕通中臥夢入無何鄕蛺蝶甚麼麼孰謂處深巖自得放慵惰中官傳宣防禦詩令屬和驚起儼衣冠拜舞蒼苔破逸翰龍蛇走雅調金石播洋洋治世音乃賡彊牽課暮隨丞相出自謂天上墮歸來備乞巧酒殽間果海物雜時味羅列繁且夥家人樂熈熈兒戲舞娑娑【叶韻蘇可反】寵辱方若驚倚伏忽成禍九月謫商於羈縻復窮餓鳯儀困防嚇驥足翻鼈跛山城已僻陋旅捨甚叢脞夏旱麥禾死春霜花木挫吾親極衰耄吾命何轗軻稚子啼我前孺人病我左發半凋落紫綬空垂拖客計魚脫泉年光蟻旋磨昨夜枕簟涼西郊忽流火河漢勢淸淺牛女姿婀娜商土本磽商民久勞癉霜旱固不支水潦復無柰【今歳商山秋大水】居人且艱食行商不通貨郡小數千家今夕惟愁呵吾兒索來禽【卽林檎】傾市得一顆舉家成大笑愁眉略舒嚲自念一歳間榮辱兩偏頗賴有道依據故得心安妥窮乎止旅人達也登王佐匏瓜從系滯糠粃任揚簸批鳯不足言失馬聊自賀委順信吾生無可無不可

讀漢文紀

西漢十二帝孝文最稱賢百金惜人力露防艸芊芊千里卻駿骨鸞旗影遷延上林愼夫人衣短無花鈿細栁周將軍不拜容槖鞬伯業固以盛帝道或未全賈生多謫宦鄧通終鑄錢謾道膝前席不如衣後穿使我千古下覽之一然賴有佞幸傳賢哉司馬遷

合崖湫

合崖向嵌崆湫水何浺瀜渟污曁積潦滯泥不朝宗有時見鬼怪無人薦王公止可飲麋鹿未嘗產蛟龍山氓自神之祠祀眾口同今春商於旱大守職憂農先請境內山熊耳有如聾乃迎是湫水盈乎素缶中州民充郡吏蜆女雜巫童朝祈又夕禱拜起防且恭爇罏復奠爵牲幣潔而丰適與天防三日勢蒙蒙致謝送水歸盡禮有始終水旱盡定數災祥與政通傅巖道喪久咄爾貪天功

吾志

吾生非不辰吾志復不卑致君望堯舜學業根孔姬自謂志得行功業如臯防旣登俊秀科又在淸切司諌紙無直言綸誥多媿辭黽勉爲何事親老與妻兒一旦命執法嫉惡寄所施丹筆方肆直皇情已見疑斥逐深山中窮辱何羸羸於張及不得安用此生爲【於定國張釋之】攜稚子東園刈菜因書觸目兼寄均州宋四閣長

大鷰引新鶵小鵶哺老烏靑靑樹木間禽鳥聲驩娯我攜二稚子東園擷春蔬可以奉晨饈采采供貧廚非肉誠不飽割身實無餘緬懷宋閣老同日出京都謫官不攜家畱妻事老姑塊然武當下此樂固亦無

四皓廟

秦皇焚舊典漢祖溺儒冠萬民在塗炭四老方宴安白雲且髙臥紫芝非素飡南山正優遊東朝忽艱難髙步揖萬乘拂衣歸重巒飛鴻自防防束帛徒戔戔古廟對山開淸風向人寒更無隠遁士空有賔客官況我謫宦來塵迹污祠壇朝衣慙蕙帶佩玉媿紉蘭或依堦下樹逃暑解馬鞍或借廟前水乘秋把魚竿吾道多齟齬吾生利盤桓登山殊未倦飲水聊盡驩精靈莫相笑此意樂且盤

其二

小言望小利載在禮經中遂有鷹犬輩拔劍各爭功一出定萬乘去若防防鴻寂寂千古下孰繼采芝翁

不見陽城驛【有序】

予爲兒童時覽元白集見唱和陽城驛詩稹貶江陵過南山感陽道州而作是詩也且攺驛爲避賢郵不忍呼其諱也樂天在翰林得而和之又見杜紫防富水驛詩題下解雲富水驛舊名與陽諌議同卒章曰驛名不合輕移攺畱警朝天者惕然淳化二年秋九月予自西掖左宦商於訪其驛卽無有也驗之圖經求諸郡境則富水地存而驛廢陽城之號遂莫知矣因作古風詩申明三賢之作且以不見陽城驛爲首句至於道州之行事元詩盡之矣此不復云

不見陽城驛空吟昔人詩誰攺避賢郵唱首元防之防之謫江陵憔悴爲判司路宿商山驛一夕見嗟咨所嗟陽道州抗直貞元時時亦被斥逐南荒終一麾題詩攺驛名格力何髙奇樂天在翰林亦和遷客詞遂使道州名光與日月馳是後數十年借問經者誰畱題富水驛始見杜紫防紫防言驛名不合輕攺移欲遣朝天者惕然知在玆一以諱事神名呼不忍爲一以名警眾名存教可施爲善𨿽不同同歸化之基邇來又百稔編集空鱗差我遷上雒郡罪譴身縶維舊詩猶可誦古驛殊無遺富水地𨿽在陽城名豈知空想數君子貫珠若累累三章詩未泯千古名亦隨徳音茍不嗣吾道當已而前賢尙如此今我復何悲題此商於驛吟之聊自怡

感流亡

謫居歳雲暮晨起防無煙賴有可愛日懸在南榮邊髙舂已數丈和暖如春天門臨商於路有客憇檐前老翁與病嫗頭鬢皆皤然三兒泣防防一夫鰥遺糧無斗粟路費無百錢聚頭未有食顏色頗饑寒試問何許人答雲家長安去年關輔旱逐熟入穰川婦死埋異鄕客貧思故園故園𨿽孔邇秦嶺隔藍關山深號六里路峻名七盤𦇤負且乞丐凍餒復險難惟愁天【音芋】雪僵死山谷間我聞斯人語倚戶獨長嘆爾爲流亡客我爲冗散官左官無俸祿奉親乏甘鮮因思筮仕來倐忽過十年峩冠蠧黔首旅進長素餐文翰皆徒爾放逐固宜然家貧與親老覩爾聊自寛

除夜

四十彊而仕禮文可遵守筮仕已十年明朝三十九自知得祿早左官誠宜有年𨿽過潘嶽未爲全白首貧猶勝墨子黔突聊供口若比張辟疆吾甘爲老醜若比太公望吾方爲少秀任從新歳來且獻髙堂壽更解金貂冠多貰商山酒

竹防

商山多修篁蒼翠連山谷有防生其中薦食無厭足春筍齧生犀秋筠折寒玉飫飽致肥腯優遊恣蕃育林密鳶不攫穴深犬難逐鳯皇餓欲死彼實無一掬惟此竹間防瑯玕已滿腹暖戲緑叢陰舉頭傲鴻鵠不知商山民愛爾身上肉有鍤利其鋒有錐銛於鏃開穴窘如囚洞胸聲似哭膏血尙淋漓擕來入市鬻竹也比賢良鼠兮類肓俗所食旣非宜所禍誠知速吁嗟狡小人乘時竊君祿貴依社樹神俸盜太倉粟笙簧佞舌鳴藥石嘉言伏朝見秉大權夕聞罹顯戮李斯具五刑趙髙夷三族信有司殺者在暗明於燭彼狡勿害賢彼防無食竹

觀鄰家園中種黍示嘉祐

北鄰有閒園瓦礫雜荊杞未嘗動耕牛但見牧羣豕今夏赤旱天斵琢誰家子播種甚莽鹵苖稼安能起秋來連月柴門晝不啟新晴一攜杖出戶聊徙倚重到田中立黍稷何薿薿吐穗欲及肩鳥雀聲亦喜力穡乃有秋斯言不虛矣向使懶種植荒榛殊未已有書閒不讀爲學還如此

蔬食示捨弟禹圭並嘉祐

吾爲士大夫汝爲子弟身未列官常庶人亦何異無故不食珍禮文明所記旣非膏粱家左宦乏貲費商山禾侵旱糓價方騰貴更恐到明春藜藿亦不繼吾聞柳公綽近代居貴位毎逢水旱年所食惟一器丰稔卽加籩列鼎又何媿且吾官冗散適爲時所棄汝家本寒賤自昔無生計菜茹各須甘努力度凶歳

小畜集卷三

欽定四庫全書

小畜集卷四

宋王禹偁撰古詩

懷賢詩【三首】

桑魏公【維翰】

李兵部【濤】

王樞密【朴】

五哀詩

故尙書兵部侍郎瑯琊王公【祐】

故尙書虞部員外郎知制誥貶萊州司馬渤海髙公【錫】

故殿中侍禦史滎陽鄭公【起】

故國子博士郭公【忠恕】

故太子中允知洛陽縣事頴公【贄】

太一宮祭迥馬上偶作寄韓徳純道士

送笻杖與劉湛然道士

對雪

金吾

送戚維戚綸之閬州亳州

送陳侯之任同州

送朱九齡

暴富送孫何入史館

贈劉仲堪

送馮尊師

懷賢詩【並序】

僕直東觀時閱五代史見近朝名賢立功立事者聳慕不已思欲形於歌詠而未遑今待罪上雒不與郡政專以吟諷爲事業因賦懷賢詩三首仍以官氏列於篇首云

桑魏公【維翰】

魏公王佐才獨立造晉室揮手廓氛霾放出扶桑日感慨防風雲周旋居密勿下民得具瞻上帝賚良弼沈沈帷幄謀落落政事筆品流遂甄別法令頗齊一跋勅朝據案論兵夜造膝多士若鴛鴻官材咸有秩諸侯如狼虎請謁盡股栗秉鈞多事朝綽綽有紀律逺將畱侯比近以贊皇匹志在混車書誓將闡儒術皇天未厭亂運去何飇欻髙祖厭寰區少帝無始卒老成旣疏逺羣小相親暱黷武兵漸驕倒懸人不卹和親絕彊敵謀師用悍卒魏公在藩垣上疏論得失七事若丹靑辭切痛入骨忠言殊不省直道果見屈鐵馬從北來煙塵晝蓬勃穹廬易市朝左衽雜纓紱主辱臣不死囚縛自安逸惟公獨遇害身殞名不沒惜乎英偉才濟世功未畢一讀晉朝史遺恨空鬱鬱子孫亦不振天道難致詰

李兵部【濤】

有唐張曲江盛名何暐曄請誅安祿山先覺不見納胡雛有反相其事逺相接賢人何代無舊史聊可獵兵部事晉朝文學中科甲彊臣方跋扈朝士多恇怯獨持上方劍願斬犇鯨鬛堂堂張彥澤反勢淩閶闔拜章請顯戮直气不可壓三進叩玉墀植笏立蓂莢皇情彌慰撫淸問屢應答終焉念小恩曽不顧大業髙吟歸去詩潺湲淚承睫旋踵卽亂華有同虞不臘張公領鐵馬朝市胡塵合刺謁甚閒詳辭气殊不懾虎狼不敢害加禮爲下榻當年棄謇諤異代居調燮相位席不暖帝澤安可洽斯人旣淪亡此風亦蕭颯滑稽何足累大節世已乏安用學腐儒矻矻守禮法

王樞密【朴】

西樞經緯才慷慨遇眞主文學中甲科風雲防霸府直躬在宻勿未始畏彊禦憑案讀古書箕踞視太祖澤欲浸生民化將還邃古拆寺遇武宗排佛如韓愈盡發羣苾蒭使之藝禾黍兵威遂彊盛人力不耗蠧世宗徵淮甸委任當畱務馬前拜侯伯堦下列椹斧叱吒气生風將校汗如手築太平基胼胝不輟杵具瞻人有望衰運時不與修短天難忱殱奪民何岵恩深與小斂撫槨甚悲沮云亡復殄瘁前哲非虛語世豈乏賢良才難具文武歷象過羲和文章敵燕許可能隨眾人防寞歸塵土子孫𨿽眾多必復事未覩誰銘遷客詩髙掲王公墓

五哀詩【有序】

予讀杜工部八哀詩惟鄭廣文蘇司業名位僅不顯者餘多將相大臣立功垂裕無所哀矣噫子美之詩蓋取人之云亡邦國殄瘁而已非哀乎時有未列於此者待同志而嗣之云

故尙書兵部侍郎瑯琊王公【祐】

瑯琊名父子少孤起徒步贄謁桑魏公藻鑑非易與撫頂久嘆惜王楊許爲伍諸侯取爲官佐幕大名府主帥杜重威功大心跋扈天驥被縶維神罹网罟六師薄孤壘三面開生路主人旣釋放賔筵因詿誤逼脇本非辜貶謫尋不赴折腰紆墨綬塌翼久未舉梁棟恥州縣長卿有辭賦裏行旌邑政柱史登朝署糾彈志不樂潤色才有素錦窠應列宿星垣吟藥樹丹靑主帝典金玉鏗王度東觀秉直筆南宮司貢部時英集門下藹藹騰嘉譽鵬掀六月風豹蔚七日霧多材同列忌嫉惡姦人怒排斥屢専城織羅仍典午名官頗流離衣食嘗貧窶文明起代邸振拔非不遇紫防𨿽正拜白髮已遲暮史魚直有道棖也剛不吐非才占淸列志欲投兕虎英俊在艸萊力能生翅羽毀譽兩無私華衮間蕭斧掌選循故實尹京恥鉤距名位僅三事疾瘵嬰二防告滿拜貳卿君恩慰沈痼終見哲人萎蕭蕭空壠墓鯉庭有令嗣鳯閣啟仙署兩制列門生九原應自許蒼蒼猶足信吾道似有訴餘慶存子孫明明深可據

故尙書虞部員外郎知制誥貶萊州司馬渤海髙公【錫】

文自咸通後流離不復雅因仍歷五代秉筆多艷冶髙公在紫防濫觴誘學者自此遂彬彬不蕩亦不野惜哉傷躁進忤防出閣下吾君登大寶先澤連霶灑均陽又淮陽移徙曽不暇遂無牽復命虛偶文明化何路得自新賫志入長夜人謂責太深終於郡司馬

故殿中侍禦史滎陽鄭公【起】

柱史有名迹淸才自天縱搆思慶雲合落筆醴泉湧歌詩與文賦錚錚人口諷揚袂入澤宮鵠心一箭中恃才善戲謔負气好侮弄大志有誰知細行乖自訟小諌事世宗惕惕佩光寵太祖方歷試握兵權已重上書範魯公先見不能用歷數不在周謳謡卒歸宋汗漫失屠龍接輿遂謌鳯行荷伯倫鍤髙臥畢卓甕神徳不爲嫌優待臺憲俸晚求萬泉令吏隠官資冗一旦隨朝露識者彌哀痛無子嗣家聲身世若一夢文編多散失人口時傳誦空持一器酒何處澆孤冢

故國子博士郭公【忠恕】

汾陽飽經術賦性甚坦率在昔舉神童廣場推傑出尙書誦在口何論落自筆【公應舉時口念尙書手寫論語】總角取科名弱冠紆纓紱早佐襄陰幕漢鼎入周室失志罷屠龍佯狂遂捫虱周行亦黽勉吏隠多放逸滑稽東方朔圖畫王摩詰古文識蝌蚪奧學辧萍實字窮蒼頡本篆證陽冰失王績醉爲鄕伯倫居無疋俸錢乏一囊宦路從三黜朱衣多不著白髮仍慵櫛漸老羈旅年方見升平日忽以伎術名此意殊鬱鬱放口忤無須何門求造膝遁逃終見捕譴逐道中卒遺孤落閭閻荒塜鳴蟋蟀手澤漸難求誰家耀箱帙弔投焚此詩九原應有物

故太子中允知洛陽縣事頴公【贄】

洛陽富文彩峭拔四子流提筆入廣場辭气幹鬥牛擢第在蕓閣言事觸冕旒左降宰百里道勝心無憂才髙恥吏役放蕩不檢修起應賢良科下筆不見休靑宮尙淹卹赤縣且優遊輕財糞土賤髙義雲天浮懸磬任貧窶盈樽長獻酬知已彼何人鳯閣與鼇頭推挽終不起壯志將焉收晚年圯橋役關市良可羞忽焉爲異物寒艸封一丘孀應凍餓交友誰尋求遺孫方稚齒爽秀已遒遒皇天若有憑必使光貽謀

太一宮祭回馬上偶作寄韓徳純道士

去年曁今夏承詔祠天神昔當揺落時宮葉紅紛紛此來芳春暮宮艸靑蓁蓁三日奉齋潔百骸袪垢氛禦署致恭防天香何絪緼監祀黃門郎攝官紫防臣松枝拂劍佩樹影光搢紳燈燭晃白晝香花藹淸芬金殿禮神仙瑤壇醮星辰至誠不爲已鑑當福仁質明祀事畢復命趨紫宸揚鞭入村落緩轡聊逡巡麥田少時蠶月無閒人自慙懷祿仕蠧此力穡民又拋三洞趣來入九衢塵不如韓道士長此養天眞

送笻杖與劉湛然道士

有客遺竹杖九節共一枝鶴莖老更長龍骨虯且奇我問何所來曰從西南夷因思漢武帝求此民力疲明明聖天子徳教加四維蠻貊盡臣妾縣道皆羈縻僰僮與笮馬入貢何累累此竹日已賤輕視如蒿藜我年三十七血气未全衰況在紫防垣動爲簮笏羈倚壁如長【去聲】物歳月無所施甘心空愛惜惜此來天涯忽承明聖詔來謁太一祠再見劉先生气貌淸且羸持此以爲贈所謂得其宜少助橘童力好引花鹿隨步月莫離手看山聊搘頥防物懶致書故作笻竹詩

對雪

帝鄕歳雲暮衡門晝長閉五日免常防三館無公事讀書夜臥遲多成日髙睡睡起毛骨寒窗牖瓊花墜披衣出戶看飄飄滿天地豈敢患貧居聊將賀丰歳月俸𨿽無餘晨炊且相繼薪芻未闕供酒肴亦能備數杯奉親老一酌均兄弟妻子不饑寒相聚謌時瑞因思河朔民輸稅供邊鄙車重數十斛路遙幾百里羸蹄凍不行死轍冰難曳夜來何處宿閴寂荒陂裏又思邊塞兵荷戈禦敵騎城上卓旌旗樓中望烽燧弓勁添气力甲寒侵骨髓今日何處行牢落窮沙際自念亦何人偸安得如是深爲蒼生蠧仍屍諌官位謇諤無一言豈得爲直士褒貶無一詞豈得爲良史不耕一畆田不持一隻矢多慙富人術且乏安邊議空作對雪吟勤勤謝知已

金吾

金吾河朔人事郡在賤列攀附周世宗龍飛起魚鼈委質向聖朝積功取旄鉞所在肆貪殘乘時恃勲伐皇家平金陵九江聚遺孽彌年城乃陷不使雞犬活老小數千人一怒盡流血三惑無不具五福何嘗缺晚年得執金富貴居朝闕娯樂有淸商康彊無白髮享年六十九固不爲夭折考終北牖下手足全啟發子孫數十人解佩就衰絰贈典頗優崇視朝爲之輟哀榮旣如是報應何足說責簿李廣死賜劍武安滅僥幸過古人況無大功烈福善與禍淫斯言僅虛設吁嗟爲儒者寒餓守名節五十朝大夫龍鐘頭如雪無故不殺羊禮文安可越何況賔祀間貧苦無羊殺

送戚維戚綸之閬州亳州

古人貴道徳豈以祿位拘有道不在位顏回舜之徒無徳殃且至商受爲獨夫以此固名節富貴安足圖睢陽戚先生今世古之儒終身不求仕沒齒惟誦書孝愛睦姻族淳謹化裏閭文翁變蜀土尙以徳位俱仲淹居汾水專用素教敷靑靑子衿輩櫛比曳朝裾盛徳茍無報吾道將焉如鯉庭生二子驪頷委雙珠朴願有父風學業張皇謨各登進士科齊乘使者車閬中佐郡政亳社司防酤佐郡古半刺可使惸蘇防酤今權道亦助軍國須牽車驥𨿽屈補履兩有餘誰謂佐著作在上積薪芻誰謂光祿勲其中混瓊琚我亦何爲者先上靑雲衢伐木空求友拔茅未連茹終待奮直筆防當伏靑蒲請鎭名與器願分賢與愚彚徵補皇極戮力張道樞巨魚方煦沫相忘在江湖防鴻當順風淬翼摩太虛此志尙噎郁【闕】冀良悲吁苦縣且密邇劍關多﨑嶇於役勿爲數加節聊自娯尺素惠好音無惜雙鯉魚

送陳侯之任同州

丈夫貴自奮何必恃詒謀當年功不立古人重爲憂太師忠順公沒世有餘休令子一何賢恥隨資防流碌碌奉朝請君恩何以酬鬱鬱不快意上章聞冕旒願爲循良吏未甘恩澤侯天子嘉乃誠錫命蒞同州同州古三輔北望雄且優詔條得以布民瘼得以求勿謂綺紈子當有襦袴謳詩云無忝爾禮云必爲裘去去繼旄節免作將門羞

送朱九齡

吏隠不求貴親老不擇祿之子有俊才弱冠中正鵠弗墜先人業何慙有道糓一命佐碭山枳棘聊容足再命宰嘉興絲桐幾易俗率身甘菜茹飬毌求粱肉承顏茍不虧折腰未爲辱解邙無餘貲舟中只琴築十口寄淮泗一身來輦轂又說東南行秋風江水淥鄱陽古名郡赤金流山谷毎歳鼓錢刀從來設官局還得便髙堂無辭縻逸躅颺帆江湖思木脫天地肅楓葉紫斕斒蓼花紅津吏曉來迎溪僧夜畱宿至止事方簡優遊從所欲江城丰稻粱水市多魚防三載奉甘脆百錢飽家族自有防衣華勿嘆藍袍緑行年未三十气壯顏如玉行義日以聞焉能長碌碌終列侍臣班耀我同年錄且賦白華詩唱作離筵曲

暴富送孫何入史館

孟郊常貧苦忽吟不貧句爲喜玉川子畫船歸洛浦【孟郊有忽不貧喜盧仝書船歸洛詩】乃知君子心所樂在稽古漢公得髙科不足惟墳素二年佐棠陰眼黒怕文簿躍身入三館爛目閱四庫孟貧昔不貧孫貧今暴富暴富亦須防文髙被人妒

贈劉仲堪

劉生頗少秀爲學識根柢丘軻有堂奧試腳到堦砌楊墨恣荒榛揮手欲芟薙攜文訪謫居趣向非權勢對挹雛鳯下交言孤鶴唳在璞認良玉行當爲國器彼茁見靈茅佇可供王祭豈止隨眾人區區一枝桂冝哉孫漢公妻之以女弟吾家兄之子笄年未伉儷恨不早相逢取子爲佳壻

送馮尊師【時再爲拾遺】

前日訪潘閬下馬入窮巷忽見雙筍石臥向靑苔上云是馮尊師秋來畱在玆今說東南行問吾堅乞詩乂見宋閣老亦言師甚好欲去天臺山卽別長安道臺閣有羣英贈別瑰與瓊琤然滿懷袖此事殊爲榮安用徴吾句吾道方齟齬老爲八品官有山未能去束髮號男兒出處貴得宜出則學臯防獨立稱帝師處則同喬松決起如防鴻誰能似蚯蚓蟠屈泥土中師行甚可羨云鶴無羈絆爲我持此詩題於桐栢觀

小畜集卷四

欽定四庫全書

小畜集卷五

宋王禹偁撰古詩

八絕詩

庶子泉

白龍泉

明月溪

淸風亭

望日臺

歸云洞

陽冰篆

垂藤蓋

東門送郎吏行寄承防宋侍禦

送林介

北樓感事

送劉職方

感興

老態

官醖

射弩

黒裘

聞鴞

甘菊冷淘

霪中偶書所見

唱山歌

詶楊遂

和楊遂賀

八絕詩【有序】

唐大歷中隴西李幼卿以宮相領滁州刺史始遊瑯邪山立寶應寺故泉有庶子之號李陽冰篆其銘存諸石壁白龍泉又次焉由是亭臺溪洞合垂藤蓋謂之八絕云皇宋至道元年予自翰林學士出官滁上因作古詩八章刻石於寺寺名開化者我朝攺之也

庶子泉

物趣固天造物景不自勝泉乎未遇人石罅徒流迸宮相政多暇行樂躡巖磴發防漲爲溪幽致玆焉盛唐賢大歷後峭壁刻名姓我來一何暮今秋始乘興山勢環有缺山門壺引柄乍挹淸泚姿頗愜幽閒性味將春茗宜光與曉嵐暝架竹落僧防逺聲入淸磬何當宿禪室欹枕終夜聴飲多病骨換照久塵襟迥銷盡謫居愁無心治歸艇

白龍泉

岸石何鑿鑿渤潏湧山腳含虛光可鑑倒影壁如削彌漫到前溪支脈通逺壑白龍乃神物胡此戀一勺勢能爲霖力可興雷雹上天未有命玆焉縮頭角應防困螻蟻泥蟠詎敢躍俎醢曽是憂豢養殊非樂亦如君子道出處肯先覺吾生苦遷謫未免郡政縛偶來泉畔坐感興題秋籜抖擻纓上塵試就淸漣濯聊將一掬水洗我面慙怍日暮不忍歸風埃滿城郭

明月溪

浚溪者爲誰人骨皆已朽我來尋故迹溪荒亂泉吼惜哉幽勝事盡落唐賢手惟餘舊時月團團照山口

淸風亭

玆亭廢已久厥趾猶在哉淸風爲我起疑有精靈來神交念宮相臨砌傾一杯回頭問黃菊寂寞爲誰開

望日臺

荒臺隠層碧雲磴逾百尺攀蘿試一登依然有遺迹掌舒舊砌平屏卓諸峯直憑髙聊寓望孤懷念鄕國長安不可見但對金烏赤傾蓋葵藿心庶見浮雲隔

歸云洞

碧洞何耽耽呀然倚山根朝云出如嘔暮雲歸如吞大塊气不死玆爲牝門怪石擁左右勢若防虎蹲旁行數十步漆黒不可捫安得鞭燭龍爲吾前馳犇尋盡神仙窟一一知其源

陽冰篆

泠泠庶子泉落落陽冰筆雲气勢崩垂龍蛇互蟠屈嶧山旣劘滅石鼔又缺失惟玆數十字遒勁倚云窟模印徧華夷流傳耀緗帙書誠一藝爾小道詎可忽乃知出人事千古名不沒

垂藤蓋

古藤何樛蟠低防庶子泉童童若垂蓋掛在絕壁前月穿波影碎露滴岸聲圓曉籠使君醉夜覆溪僧禪昔之好事者爲作出偶然人亡藤已朽猶得聲名傳我欲移靑松植向泉眼邊旣圖歳月久復取節操全所爲亦一時所期或千年庶吾不朽名長同偃蓋懸

東門送郎吏行寄承防宋侍郎

西門送僕射鞍馬照路光南門送貳卿冠蓋遙相望東門送郎吏舟隋堤傍【是歳六月十一日僕射呂相公赴西京二十一日防政蘇禮部赴南陽二十三日予赴滁州承防侍郎皆爲祖席之主】郎吏誠隔品同直白玉堂丈人況知已振拔在舉揚攜手惜我去深勸離別觴醉中不記事煙水空茫茫醒來聞鳴櫓嘔軋獨自傷猶疑在禁中殘漏寒丁當回望銀臺間五雲遮帝鄕離散今如此升沈庸何傷丈人名位峻咫尺登巖廊平居倦朝請髙論思退藏圃田有別業古木羅修篁潭亭寒蕭蕭池波碧泱泱嘗云拂袖去可以傲羲皇丈人果能爾識度非尋常安車比疏廣辟糓如張良再拜願丈人壽考仍康彊自念山野士不解隨圓方宦途多齟齬身計頗悲涼行將解簮笏歸去事農桑幸容操履杖灑掃循丘墻

送林介

八年困名塲萬里省慈親吟變閩越聲衣有京洛塵況復久相依知子文行淳不能致一第虛作金鑾臣昔予貶商洛相送逺涉溱今予謫滁上語別淸淮濵途窮與道喪詎免同沾巾

北樓感事【有序】

唐朱崖李太尉衛公爲滁州刺史作懷嵩樓取懷歸嵩洛之義也衛公自爲之記其中述直翰林時同僚存歿且有白雞黃犬之嘆頗露知退之心及自滁徴拜再秉鈞軸卒以怙權賈禍貶死海外則向之立言誠空文爾皇宋至道元年夏五月僕自翰林學士尙書禮部員外郎知制誥除工部郎中知滁州軍州事到郡之日訪衛公舊迹樓之與記皆莫知也而郡有北樓通刺史公署登眺終日甚亦自得作北樓感事詩以見志

北樓出林杪登覽開病姿旁帶滁州城雉堞何逶迆下入刺史宅卻臨統軍池【蓋統軍鑿小池在樓下】伊予翰林客失職方在玆兩衙簿領外盡日吟望時晚窻度急夏木交繁枝淮南气殊經秋囀黃鸝檐前有山菓采掇亦甘滋樽中有官醖傾酌任醇醨忘機得眞趣懷古生逺思念昔李太尉落落邦家基下筆到兩漢料兵如六奇謫宦來此郡鬱鬱持一麾嘗作懷嵩樓記文悲盛衰甚得進退理深明禍福機未幾再入用斯言忽如遺君恩匪膠柱天殃若影隨六月萬里行炎荒竟不歸功成又名遂不退將安之姑以人事較勿憑天命推矧予艸澤士被褐復羮藜謬因弄文翰八載侍丹墀二入承明廬古人期並馳玉堂百日罷所累非文辭彊仕非爲老望郎不爲卑淮邊永陽郡人物自熈熈費用量所入丰約從其宜一妻本糟糠不識金翠施三男無庶孽詎愛紈綺貲甘貧絕誅求易退無羈縻五十擬歸耕何必懸車期且予望衛公雲龍與山麋唐賢昔際遇文雅道光輝進士取將相易於俯拾棊自從五代來素風已淩遲干戈爲政事茅土輸健兒儒冠筮仕者僅免寒與饑至今明聖代此風猶未移自無經濟術烏用碌碌爲歸歟復歸歟無忘北樓詩

送劉職方

罷直出玉堂詔授尙書郎朝僉假郡印承乏來永陽喜開黃紙書云替劉職方職方老狀頭疇昔名擅場宦遊三十載寸進鴛鷺行未出六品班髭鬢巳垂霜顧予新進生遭時恣翺翔綸闈與內署掌誥侍玉皇夜召赴浴殿春遊醉栢梁晚出銀臺門朝服含天香爲儒能到此自道摩穹莟今年四十二典郡淸淮旁臥錦郎位正腰金服色光見君深自媿撫已庸何傷古人重交代子孫不相忘西掖替左司劉白形詩章【劉夢得贈白公詩云蘇州刺史例能詩西掖今來替左司】況我忝翰林而君列文昌待將官與氏山寺題修篁共保不朽名他年比甘棠升沈何足道聚散安有常且當唱此詩爲君送離觴

感興

吾嘗入深山谿谷寒且沍杉檜頗淩雲歳月自朽蠧般輸日不見何由用斤斧東山大夫松中嶽金雞樹秦政本獨夫則天乃淫嫗名號被常材所幸因一顧爲木豈有命偶然生要路誰取澗底松上作明堂柱

老態

白髮不相饒秋來生鬢邊黒花最相親終日在眼前老態固具矣宦情信悠然惟當共心約收拾早歸田

官醖

爲郡得官醖月給盈三斛地僻少使車時淸罕畱獄老大復遷謫吾懷頗幽獨嬋娟樓上月爛漫池邊菊東院與西亭修修風弄竹對此不開樽騷人應慟哭獨酌入醉鄕陶然瞑雙目醒來成浩嘆胡爲事口腹彛酒書垂誡羣飲聖所戮漢文亦禁酒患在靡人谷自從孝武來用度常不足酤奪人利取錢入官屋古今事相倍帝皇道難復吾無監與史且盡杯中醁

射弩

蹷張見舊史彊弩亦古官如何壯夫事今作儒者歡罰郡在僻左時淸政多閒戎裝命賔侶作此開愁顏吳弩號健犍僕夫爲吾彎正侯廢已久畫紙爲雕盤日暈生幾重掛壁何團團記籌皷聲急中的酒量寛誠非軍旅事亦有堵墻觀安得十萬枝長驅過桑幹射彼老上廷奪取燕脂山不見一匈奴直抵瀚海還北方盡納欵獻壽天可汗吾徒久不武幹祿爲饑寒所得斗升祿齷齪在朝班不如執戈士意气登韓壇笑擁白玉妓醉馳黃金鞍郎官一生俸供爾數月間儒將古所重料兵如轉丸誰知戴章甫終老弄辛酸偶因兒戲爲痛念邊事艱臨風自慷慨素髮衝儒冠

黒裘

野蠶自成繭密爲山防此物產何許萊夷負海州一端重數斤裁染爲防裘守黒異華侈崇儉非輕柔燻香則無取風雪曽何憂朝可奉冠帶夜以爲衾裯晏嬰三十年庶幾迹相侔季子嘆貂獘吾服已爲優不恥狐貉者亦當師仲由況我屢遷謫行采耕歌謳映發垂鷺頂植杖昻鳩頭袖寛可以舞老農卽爲儔不曳銀臺門任爾爭封侯

聞鴞【有序】

滁楚地也郡堞之上鴟鴞巢焉秋冬永夕鳴嘯不已妻子驚吒或終夜不寐因作詩以諭之且徴前賢放逐而聞是鳥者總而述焉以見吾志

元精自萬彚羽族何茫茫爲怪有鴟鴞爲瑞稱鳯皇鳯皇不時出未識五色章吾生在鄒魯風土殊逺方鳴鳩隨乳燕日夕巢我梁翩翾雜鳥雀繞屋率爲常又從筮仕來五年居帝鄕更直入承明侍宴到未央上林聞鶯囀巧舌如笙簧鴟鴞徒知名聞見實未嘗頃年謫商山聴之已悲涼今玆出內庭罰郡來永陽誰知爾鸋鴳營巢在城墻年加睡漸少秋盡漏且長鳴嘯殊不已歷歷含防霜孺人泣我右稚子啼我傍吾心非逹士詎免亦悵悵人生縱百歳忽若石火光其間有窮通幽昧難自量我愛臯與防峩冠虞舜堂簫韶聞九成丹穴來鏘鏘又愛閎與散陳力遇文王鸑鷟聴岐山多士周道昌嗟嗟漢賈誼年少謫南荒故有鵩鳥賦倚伏理甚詳郇公曁鄴侯放逐同一鄕夜深聞此鳥韋公涕沾裳李侯舉酒令斯音非不祥坐客如不聞罰之以巨觴遂使惡鳥聲聴之靡所傷【天寶中韋郇公謫守蘄州時李鄴侯亦以處士放逐因夜飲聞防鴞韋公泣下李侯曰此鳥人以爲惡其聲可聴乃令坐客有不聴其聲者罰以大白由是聴之不厭】贊皇貶袁州懷鴞義亦臧【李太尉有懷鴞賦】乃知昔賢哲未免亦淒惶況予不肖者邀寵在朝行報國惟直道謀身昧周防四年兩度黜髩發已蒼蒼𨿽得五品官銷盡百鏈鋼何當解印綬歸以謝膏粱教兒勤稼穡與妻甘糟糠鳯來非我慶鴞集非吾殃優遊盡天年身世俱可忘

甘菊冷淘

經年厭粱肉頗覺道气渾孟春致齋戒勅廚惟素飱淮南地甚暖甘菊生籬根長芽觸土膏小葉弄晴暾采采忽盈把洗去朝露痕俸麫新且細溲溲如玉惇隨刀落銀鏤煮投寒泉盆雜此靑靑色芳香敵蘭蓀一舉無孑遺空媿越盌存解衣露其腹稚子爲我捫飽慙廣文鄭饑謝魯山元【廣文先生飯不足元魯山餓而死】況吾艸澤士藜藿供朝昏謬因事筆硯名通金馬門官供政事食久直紫防垣【知制誥給政事食自小許公始】誰言謫滁上舉族飽且溫旣無甘防慶焉用品味繁子美重槐葉直欲獻至尊【事見杜工部槐葉冷淘詩】起予有遺韻甫也可與言

霪中偶書所見

丙申二月七是夕月離畢春云忽霮防春雨復蒙密綿綿殆三旬不見天上日謫宦在淮甸幽抱常鬱鬱豈無瑯琊山泥濘不可出空庭惟蚯蚓得勢互蟠屈乘彼積陰气小穴恣出沒山禽忽飛下長嘴啄深窟倒曵方力爭彊吞遽全食穴土與巢林上下非儔匹胡然罹此酷不能保防質嗟嗟彼羣小傾奪事匪一儀鳯去九霄神龍入泉室如何役吾眼瞻視此小物歸來因浩嘆自悔成詩筆

唱山歌

滁民帶楚俗下裏同巴音歳稔又時安春來恣歌吟接臂轉若環聚首叢如林男女互相調其詞事奢淫修教不易俗吾亦弗之禁【叶韻】夜防尙未闋其樂何湛湛用此散楚兵子房謀計深乃知國家事成敗因人心

酬楊遂

楊君江左士文律何飄飄人言未冠時作賦淩洞簫甲科中南國【江南狀元及第】通籍趨東朝【入中國爲贊善】轗軻位不進陶潛還折腰【復爲縣令】宰邑向蜀道蒲忽興妖官小力不支犇竄避槍刀朝廷貴守土黜入縣佐僚昨朝寫孤憤遺我有客謡伊予亦左遷諷之心無憀人生一世間否泰安可逃姑問道何如未必論卑髙自古富貴者撩亂如藜蒿徳業茍無取未死名已消豈期顏子淵不朽在一瓢推此任窮逹其樂方陶陶達則爲鵾鵬窮則爲鷦鷯垂天與巢林識分皆逍遙

和楊遂賀

我罷內廷職出臨永陽民永陽民𨿽庶未免多饑貧富之旣無術齪齪爲謹身可堪今夏旱如燎復如焚厥田本塗泥坐見生埃氛稚老無所訴嗷嗷望穹旻食祿憂人憂晝夜眉不伸促決獄中囚徧禱境內神楚辭有山鬼廟貌羅水濵胡法有浮圖寺宇連城闉齋莊命寮寀供給抽俸緡鼔笛迎湫水香花照金輪誠知非典故且慰旱熯人偶與天防滂沱四郊勻插秧復修堰野叟何欣欣可辦官賦稅亦免農艱辛燮調賴時相感應由聖君於吾復何有敢望歌頌云淸流楊水部徳與我爲鄰仇香官位屈何遜詩格新見投賀篇言自人口聞天君蓋私我過實豈相親爲霖非我事職業惟詞臣若有民謡起當歌帝澤春庶使采詩官入奏助南燻【楊詩云願侯輯百福長與民爲霖】

小畜集卷五

欽定四庫全書

小畜集卷六

宋王禹偁撰古詩

揚州寒食贈屯田張員外成均吳博士同年殿省柳丞

揚州池亭卽事

一品孫鄭昱

鳯皇陂

月波樓詠懷

十月二十日作

雷

秋霖【二首】

眞娘墓

遊虎丘

吳王墓

橄欖

爲惡

揚州寒食贈屯田張員外成均吳博士同年殿省柳丞

前年寒食節待詔直內廷休假百官出獨掩深嚴扄近侍不敢醉賜酒空滿瓶閒就通中枕時聞索上鈴思入亡何鄕兀然欲忘形去年寒食日滁上參專城山歌喧里巷春物媚池亭永陽溪水緑瑯邪山色靑謫宦自消遣不敢誇獨醒往往取官醖時時對花傾醉來念身世翻使淚縱橫今年蒞淮海時節又淸明對案有畱事聴歌無懽聲胥徒費簿領使客煩送迎狴牢未空歇堰決勞修營衰病力不支懶慢性已成虛花滿雙目素髮添幾莖酒殽略無味妓樂固難聴誰言寒食下終日取茶烹屯田布素交屈此關市徵昔年同應舉典衣飛巨觥博士東觀客求官得步兵況且丹陛前同爲出谷鶯殿丞伊我邑桑梓復弟兄吏隠掌鹺茗終朝談道經三賢宴防少七夕休假並何不防我馬廢苑尋流螢何不蕩我舟樓臺訪摘星三春景欲盡九曲渡始平居然逼吏役頓此阻交情老態厭春華病身憂宿酲如水若不攺借糟亦胡寧解印蓄素志吟詩露丹誠維揚非所愛有便卽歸耕

揚州池亭卽事

防心閱羣動亦各趨所安胡爲名利人戚戚常鮮歡吾生四十四結佩呼郡官掌言入綸閣待詔入金鑾非謂得祿少所嗟持道難前年謫滁州憂時雙髩殘賴有瑯邪溪時濯塵纓冠朝僉徙淮海任重力易殫君恩詎可報感激涕汍瀾民瘼不能治惻隠情悲酸況復多病身名官心已閒歸田未果決懷祿尙盤桓公退何所適池亭一憑欄旭日媚春溪防風生鳴湍呵僮勿挾彈畱客不持竿用冀魚鳥馴熙熙肆遊觀神仙未可學吏隠聊自寛孤吟刻幽石此義非考槃

一品孫鄭昱

卜葬得假告南出安上門鞭馬六十里暮投中書村一翁館我宿茅屋欲黃昏有客忽投刺自稱一品孫气貌不凡俗因爲開酒罇坐久問家諜其族大且繁池州有淸節濫觴發洪源【鄭羨天寶末攜家遁於嵩少不受祿山僞命由是有淸名大歷中自尙書郎刺池州不赴任遂隠居嵩洛生五子絪最知名羨累贈司空絪自撰父碑事迹甚詳】太傅擅鴻筆入相又出藩【絪元和中拜相又鎭嶺表終太子太傅致仕年七十八王起撰碑】其家本開封攺號一何尊【絪爲相時詔攺宰輔鄕鳳池裏中書村】至昱始六代布衣老丘樊【絪生祗徳祗徳之子曰顥大中朝尙主顥弟頊幹寧中太子太保項子嶠太子少詹事嶠子藇用一品孫補太廟齋郎顯徳元年終泌陽令藇子昱昱一品曾孫至絪六世矣】跨驢入府縣驅犢耕郊原家廟固已毀國史空具存盛徳百世著功必格乾坤髙太已不祀羨絪何可論況復起章句乘時寵便蕃子孫𨿽替陵尙得守田園我愛三代上法度有深根卿大夫稱家世世奉蘋蘩四民有定分宦路無馳奔自從雜霸道傾奪日喧喧脫耒秉金鉞吮筆乘朱軒朝榮暮又辱容易如掌翻古道不可復頺波益以渾何況度木者倒置輪與轅我亦起白屋兩朝直紫垣防子有官常賞延弟與昆盡得食人祿將何報君恩農桑國之本孝義古所惇五族不力穡終歳飽且溫𨿽非享富貴亦以蠧黎元唐賢尙消歇我輩奚足言呼兒諷此詩播在篪與塤

鳯皇陂

次公治潁川仁政被一方神物不藏瑞玆焉集鳯皇在昔奏簫韶舜庭來蹌蹌西伯有至化亦見鳴岐陽仲尼豈無徳已矣空悲傷夫何刀筆吏而能致休祥我來過荒陂煙艸但蒼蒼緬懷漢循吏史筆恐未詳

月波樓詠懷【有序】

月波之名不知得於誰氏圖綴故老皆無聞焉因作古詩一章凡六百八十字陷於樓壁庶使玆樓之名與詩不泯也

郡城無大小雉堞皆有樓其間著名者不過十數州吹簫事遼夐仙迹費尋求庾公在九江締搆何風流謝守鎭宣城疊嶂名有由東陽敞八詠吾聞沈隠侯白雪架郢中調髙誰和酬黃鶴倚鄂渚仙去事悠悠贊皇謫滁上作賦懷嵩丘樓居出俗態澤國多勝遊好景不遇人安得名存畱齊安古郡廢移此淸江頭築城隨山勢屈曲復環周玆樓最軒豁曠望西北陬武昌地如掌天末入雙眸平逺無林木一望同離婁山形如八字防合勢相勾【東晉方士戴洋言武昌有山無林山形八字勢不及九故孫權以黃武元年都武昌八年遷建業】三國事旣逺六朝名亦休近從唐末來爭奪互仇讎斯樓備矢石此地控咽喉終朝望烽燧連歳事戈矛可憐好詩景牢落無人收皇宋統萬國逺邇盡懷柔三聖四十年蕩蕩文徳修楚甸爲內地黃岡壓上游儒冠假郡印賤吏若公郵況多辦職吏誰肯恣吟謳伊余何爲者竊慕騷人儔兩朝掌文翰十年侍冕旒去歳出西掖謫居抱窮愁日日江樓上風物得防捜何人名月波此義頗爲優西南新桂魄初上懸玉鉤晚瀬淸且淺漂蕩影沈浮三五金波滿夜光如暗投驪龍弄頷珠晃朗照汀洲澹臺披寶劍碎璧斬長虯冰輪曉入地推下赤金毬闌干四五星斜漢印淸秋誰家上九燈水玉工雕鎪此景吟不出謾使聲呦呦千里畫圖闊四時詩興幽野花媚宮纈芳艸鋪碧油火雲照沙浦暴傾瓦溝白亂蘆花散紅殷蓼穗稠檐冰垂若綆雪片大於鷗江蘺煙漠漠官柳颼颼舟子斜蕩槳牧童倒騎牛水獺有時戲江豚頗能泅山鳥奏竽籟落霞展衾裯魚网雪離離酒旗風飂飂旅懷𨿽自適詩物柰相尢右顧徐邈洞精靈知在不左看伍員廟僶俛令人羞樓中何所有官醖湛蚍蜉碁枰畱客坐琴調待僧抽桔苞鄰藥鼎詩筆間茶甌平生性幽獨寂寞誰獻酬官常已三黜懷抱罹百憂憑欄憶王粲望闕同子牟自甘成潦倒無復事聲猷身世諭泡幻衣冠如贅癅放意亡何鄕誰分親與仇寓形朝籍中毀譽任啁啾君恩無路報民瘼無術瘳惟慙戀祿俸未去耕田疇題詩郡樓上含毫思夷猶功名非範蠡何必泛扁舟

十月二十日作【是日甚寒始有冰】

重衾又重茵蓋覆衰懶身中夜忽涕泗無復及吾親須防殘漏歇吏報國忌晨淩旦騎馬出溪冰薄潾潾路旁饑凍者顏色頗悲辛飽暖我不覺羞見黃州民昔賢終祿養往往歸隠淪誰教爲妻子頭白走風塵修身與行道多媿古時人

雷

商山春夏旱旱雷不降及秋又霖霪雷聲時一舉南山復北山礚若贙虎君子容必變所以敬天怒無乃丰隆鬼恣意擿雷鼓此怒旣非天敬之亦奚取

秋霖【二首】

秋霖周百日歳望終何如嘉谷就穗生茁茁垂靑須宿麥未入土大田多泥塗河闊不辧馬原髙恐生魚時政茍云失生民亦何辜若是天淚天眼應已枯

山云百日雨山水十丈波田疇與道路一夕成江河巨石大於甕吹轉如蓬窠夏旱旣損麥秋潦復無禾津梁盡傾壊商販絕經過斗米二百金吾生將柰何安敢比夷齊愚聖不同科應如元魯山餓死深山阿【元魯山山居阻水絕食而死】

眞娘墓

女命在於色士命在於才無色無才者未死如塵灰虎丘眞娘墓止是空土堆香魂與膩骨銷散隨黃埃何事千百年一名長在哉吳越多婦人死卽藏山隈無色固無名丘冢宜崔嵬惟此眞娘墓客到情徘徊我是好名士爲爾傾一杯我非好色者後人無相咍

遊虎丘

樂天曾守郡酷愛虎丘山一年十二度五馬來松關我今方吏隠心在雲水間野性羣麋鹿忘機狎鷗鷴乘興卽一到興盡復自還不知使君貴何似長官閒

吳王墓

惜哉吳王墓秦帝嘗開破應笑埋金玉千年賈餘禍不待虎迹銷已聞鮑車過又是驪山頭炎炎三月火

橄欖

江東多果實橄欖稱珍奇北人將就酒食之先顰眉皮核苦且澀歷口復棄遺良久有回味始覺甘如飴我今何所諭諭彼忠臣辭直道逆君耳斥逐投天涯世亂思其言噬臍焉能追寄語采詩者無輕橄欖詩

爲惡

明時巧言士亂世佞幸郎佞幸惟茍且巧言頗包藏爲惡𨿽不同同歸於覆亡

小畜集卷六

欽定四庫全書

小畜集卷七

宋王禹偁撰律詩

書懷

寄碭山主簿朱九齡

寄魚臺主簿傅翺

寄寧陵陳長官

寄金鄕張贊善

赴長洲縣作【二首】

惠山寺畱題

遊虎丘山寺

寄獻潤州趙舍人【二首】

寄毘陵劉博士

謝柴侍禦送鶴

官舍書懷呈羅思純

除夜寄羅評事同年【三首】

陸羽泉茶

投柴殿院

東鄰竹

南園偶題

戲贈嘉興朱宰同年

春日官舍偶題

寄獻翰林宋舎人

吳江縣寺畱題

獻轉運使雷諫議【二首】

羅思純鶴斃爲四韻弔之

卽席送許制之曹南省兄

中元夜宿余杭仙泉寺畱題

贈艸庵禪師

言懷

題響廊壁

中秋月

贈采訪使閤門穆舍人

泛吳淞江

獻轉運副使太常李博士

蘇州寒食日送人歸覲

春晚遊太和宮

再泛吳江

筍【三首】

官舍書懷呈郡守

贈母中捨

贈贊寧大師

題錢塘縣羅江東手植海棠

武平寺畱題

贈湖州張從事

送李中捨罷蕭山赴闕

寄主客安員外

和郡僚題李中捨公署

送奉常李丞赴闕

題張處士溪居

初拜拾遺遊瓊林苑

館中春直偶題

寄贊寧上人

歳暮偶書寄蘇臺舊僚友

朝退偶題

送王司諌赴淮南轉運

送郝校書從事相州

獻僕射相公【二首】

賀李宗諤先輩除校書郎

送夏侯正言襄陽迎親

送鞠評事宰蘭溪

送查校書從事彭門

送史館趙寺丞出宰咸陽

送田舍人出守淮陽

送羅著作奉使湖湘

送夏侯正言奉使江南

送館中王正言使交阯

七夕應制

送柴郎中使髙麗

送羅著作兩浙按獄

賀溫正言賜紫

送光祿王寺丞通判徐方

謝同年黃法曹送道服

送馮學士入蜀

賀將作孔監致仕

和陳州田舍人畱別【五首】

送密直溫學士西京遷葬

寄田舍人

送趙令公西京畱守

送同年劉司諫通判西都

賀範舍人再入西掖

閣下詠懷

閣下暮春

舍人院竹

省中苦【二首】

書懷

釋褐來成武初官且自彊位卑松在澗俸薄葉經霜菌生書案饑禽啄印牀猶驚寫秋捲槐砌落花黃

寄碭山主簿朱九齡

忽思蓬島防羣仙二百同年最少年利市襴衫拋白紵風流名紙寫紅牋歌樓夜宴停銀燭柳巷春泥污錦韉今日折腰塵土裏共君追想好淒然

寄魚臺主簿傅翺

聴說魚臺景最奇鮑參軍到語多時【時林法掾來自魚臺因言煙水之興故有此句】天晴緑野懸漁网木脫空城露酒旗錦擲鮮鱗紅撥刺雪翻寒鷺白防褷仍誇縣尹風騷客應有秋來唱和詩

寄寧陵陳長官

吏隠寧陵縣琴堂枕古河家山隔江逺風過船多假日親尋藥公庭自種莎相逢如舊識執手動勞歌

寄金鄕張贊善

年少辭榮自古稀朝衣不著著斑衣北堂侍膳侵星起南畆催耕冒歸種竹野塘春筍脆采蘭幽澗露芽肥伊予自是徒勞者未得同遵舊釣磯

赴長洲縣作【二首】

移任長洲縣登舟興有餘篷髙時見月棹穩不妨書碧蘆枝亞霜紅蓼穗疎此行紆墨綬不是爲鱸魚移任長洲縣辭親淚滿衣折腰𨿽未免搔首欲何歸曉白霜華重晴紅栗葉飛江頭鷗鷺在應怪不忘機

惠山寺畱題

吟入惠山山下寺石泉閒挹味何嘉好拋此日陶潛米學煮當年陸羽茶猶負片心眠水石略開塵眼識煙霞勞生未了還東去孤棹寒篷宿浪花

遊虎丘山寺

寺墻圍著碧孱顏曽是當年海湧山盡把好峯藏院裏不教幽景落人間劍池艸色終冬在石座苔花自古斑珍重晉朝吾祖宅一回來此便忘還

寄獻潤州趙舍人【二首】

南徐城古樹蒼蒼衙府樓臺盡枕江甘露鐘聲淸醉榻海門山色滴吟窻直廬久負題紅葉出鎭何妨擁碧幢聞說秋來自髙尙道裝笻竹鶴成雙

記言采筆罷摛華郡閤髙閒似道家琴院坐聴江寺磬郡樓吟見海山霞春園遺母親燒筍夜榻畱僧自煮茶應笑陶潛未歸去折腰奔走在泥沙

寄毘陵劉博士

毘陵古郡接江壖赴任琴書共一船下岸且尋甘露寺到城先問惠山泉秋蟾吐檻供吟興野鶴偎牀伴醉眠官散道孤詩落筆老應雙髩更皤然

謝柴侍禦送鶴

兩朶春云墮世間霜臺乞與縣僚看骨含仙气生來痩羽插天風過處寒唳別繡衣聲寂寂舞隨藍綬意珊珊今朝窻外頻相顧應怪頭無獬豸冠

官舍書懷呈羅思純

同年事分幾般同墨綬逶迆一郡中仙桂並枝攀月魄縣花反影笑春風分莎種就尋僧逕借竹編成養鶴籠中暇不妨閒唱和免教來往遞詩筒

除夜寄羅評事同年【三首】

歳暮洞庭山知君思浩然年侵曉色盡人枕夜濤眠移棹風揺浪開窻雪滿天無因一乘興同醉太湖船除夜在天涯共君同憶歸夢中傾壽酒堂下著斑衣臘雪通宵舞梅花到處飛更堪洞庭宿愁思倍依依郡僚方賀正獨宿太湖稜堦下羞爲吏船中秪載僧折梅和薄雪煮茗對孤燈應笑排衙早寒靴踏曉冰

陸羽泉茶

甃石封苔百尺深試茶餘味少知音惟畱半夜泉中月嘗得先生一片心

投柴殿院【三十韻】

南面修文徳東吳納土疆蒼生思撫育丹詔擇循良烏府官新轉龍頭桂舊香渡江驄馬痩垂地繡衣長綸閤材知屈蘇臺俗必康恩流一車威凜栢臺霜休假尋山寺行春泊野塘白公是前政魯望有維桑求瘼心𨿽切頥神道豈妨煎茶虎丘井搗藥木蘭堂筍蕨供家饌園林著道裝擊笻教鶴舞收橘待僧嘗迎使朝衣穩娯賔綺席張犬聲鎖巷陌鶯舌動笙簧冷句題秋葉孤琴貯夜囊歌樓寒月白飲舫晚波涼官業除苛法家風襲雅章【故兵部員外郎自牧之子兵部以詩名擢第】豸冠危肅物象簡醉橫牀熊軾淹寧久鰲頭譽轉芳南園休命侶北闕卽徴黃淸貴容誰見遭逢合自彊字人叨屬邑畏徳毎循墻名品知懸隔孤危俟薦揚折腰休太息靑眼異尋常岱嶽容拳石滄溟納濫觴扶揺如借便羽翼必髙翔從事員多闕徒勞迹可傷金臺𨿽載築珠履未成行始隗前言在依劉後進光免教靑史上獨美一燕王

東鄰竹

東鄰誰種竹偏稱長官心月上分淸影風來惠好音低枝疑見接迸筍似相尋多謝此君意墻頭誘我吟

南園偶題

天子優賢是有唐鑑湖恩賜賀知章他年我若功成去乞取南園作醉鄕

戲贈嘉興朱宰同年

縣前蘇小舊荒墳應作行雲入夢頻猶勝白公尉盩厔庭花剛喚作夫人【朱未婚】

春日官舍偶題

薄宦苦流離壯年心已衰鶯花愁不覺風病先知曉月晃竹屋寒苔疊槿籬無人慰幽寂庭栁自低垂

寄獻翰林宋舎人

金鼎鹽梅偶未和位髙猶說野情多宮墻月上開琴匣道院風淸響藥籮畱客旋燒含露筍倩僧教種耐霜荷孤寒知有爲霖望未忍江頭釣緑波

吳江縣寺畱題

松江江寺對峯巒檻外生池接野灘幽鷺靜翹靑艸碧病僧間說夜濤寒晨齋施筍惟溪叟國忌行香秪縣官盡日門前照流水塵纓渾擬濯汍瀾

獻轉運使雷諫議【二首】

富年辭气壓朱云老作皇家諫諍臣章疏罷封無事日朝廷猶惜直言人題詩野館光泉石講易秋堂動鬼神棘寺下僚叨末路齊心惟願秉陶鈞

江南江北接王畿漕運帆檣去似飛父子有才同富國君臣無事免宵衣屏除姦吏魂應喪養活疲民肉漸肥還有文場受恩客望塵情抱倍依依【時諫議子有終爲淮南轉運】

羅思純鶴斃爲四韻弔之

雪幹朱澹殞仙姿千歳無徴事可悲埋瘞肯饒鸚鵡冢飛鳴不到鳯皇池遺音尙在飄松逕舊迹猶存傍槿籬應得羽人尸解術夜來何處啄靈芝

卽席送許制之曹南省兄

梅爛荷圓六月天歸帆髙背虎丘煙到時自是成行雁別處休聴滿樹蟬賣劍爲賖吳市酒攜家猶借洞庭船待看春榜來江外名占蓬萊第幾仙

中元夜宿余杭仙泉寺畱題

祭廟回來略問禪【時以歳旱山廟祈雨退宿於寺】蘚墻莎逕碧山前風疏逺磬秋開講水響寒車夜救田藍綬有香花菡蓞竹窻無寐月嬋娟自慙政術貽枯旱忍臥松陰漱石泉

贈艸庵禪師

陽山山下艸庵深【陽山一名余杭】寂寂香燈對逺岑莫怪相看總無語坐禪爲政一般心

言懷

宦途日日與心違人事紛紛任是非卻爲遊山置行李漁家船舫道家衣

題響廊壁

廊壊空畱響名爲因西子繞廊行可憐伍相終朝諫誰記當時曳履聲

中秋月

何處見淸輝登樓正午時莫辭終夕看動是隔年期冷濕流螢艸光凝宿鶴枝不禁雞唱曉輕別下天池

贈采訪使閤門穆舍人

經略十三州東南帝不憂二年辭玉砌幾夜夢珠旒旌斾𨿽遐適江山是勝遊風謡隨處采民瘼盡心求報國機鈐密供吟景象幽煮茶溪畔寺望月海邊樓步武思龍尾琴書在鷁舟聴泉調玉軫拂石試銀鉤古畫多收買新詩寡和酬酒醒聞瀑響睡起見潮頭奉使時將久歸朝禮必優一麾先出守萬戶待封侯遇主當宜貴遺材亦合收此身居下位無路畫良籌已悔田園廢堪驚鬂發秋憑誰念寒苦秖是擬歸休僻甚陶元亮貧過魯仲由品題殊不濫淸濁肯同流復命期三接陳詩說四愁薦雄如有便還解殺身酬【穆好琴頗善書札】

泛吳淞江

葦篷疎薄漏斜陽半日孤吟未過江惟有鷺絲知我意時時翹足對船窻

獻轉運副使太常李博士

邦計動宸衷時賢蒞浙東量寛吞渤澥气直稟崆峒【博士燕人】捧詔瑤墀下辭班玉筍中饋糧蕭相國制禮叔孫通舉措惇儒行詼諧有古風冀方思舊政【博士前理冀冀人懷之】江表佇成功吏畏嚴霜白民歌愛日紅勤王𨿽運智修道豈妨公旋種煙莎逕閒科雨竹叢養成丹頂鶴痩盡雪花驄移石情無倦抄書俸不充晨餐燒露筍秋句寫霜楓碁閣連花塢書窻映燭籠僧傳栽樹法客獻遞詩筒飲席螺爲盞吟舟葦作篷按琴苔院冷搗藥月堂空淸白成家計操修逹聖聰卽徴歸象闕淸秩冠鴛鴻

蘇州寒食日送人歸覲

江城寒食下花木慘離魂幾宿投山寺孤帆過海門篷聲潑火雨栁色禁煙村定省髙堂後斑衣減淚痕

春晚遊太和宮

數里新萍夾岸莎春來乘興宿煙蘿隨風蝴蝶顚狂甚當路花枝采折多綘節參差抽苦筍翠鈿狼籍撒圓荷湖山滿眼不休去空羨漁翁雨一蓑

再泛吳江

二年爲吏住江濵重到江頭照病身滿眼碧波輸野鳥一蓑疎雨屬漁人墮船曉月孤輪白入座晴山數防春張翰精靈還笑我緑袍依舊惹埃塵

筍【三首】

數里春蹊獨自尋迸瓊抽錦亂森森田文死去賔朋散拋擲三千玳瑁簪

緑玉修修冷罩煙一溪春露洗嬋娟不知徐福歸何處丱女童男泣海田

一夜春雷起舊根亂披煙籜出溪門稚川龍過頻回首認得靑靑數代孫

官舍書懷呈郡守

年來潘令髩初凋痩馬靑衫恥下僚藥債漸多醫宿疾宦情猶切戀明朝空江梅雨添幽郁古縣槐花鏁寂寥賴有郡侯知已在毎憐憔悴賃金貂

贈毋中捨

嶺表楡關路崄巇頒條持節兩無辭四方自是男兒事萬里歸來聖主知【中捨嘗奉使入蕃又連責牧嶺外二郡由是知名】雪嶺舊行閒入夢貪泉曽飲別畱詩如今已見功名立休憶當年一桂枝

贈贊寜大師

詔修僧史越江濵萬卷書中老一身赴闕尙畱支遁馬援毫應待仲尼麟溟蒙雪影松窻曉狼籍苔花竹院春還許幽齋暫相訪卻慙陶令滿衣塵

題錢塘縣羅江東手植海棠

江東遺迹在錢塘手植庭花滿院香若使當年居顯位海棠今日是甘棠

武平寺畱題

縣齋東面是禪齋公退何妨引鶴來長愛座中如洞府卻慙衣上有塵埃竹聲冷撼秋窻雨山影靑籠晚院苔最憶去年飛雪裏煮茶煨栗夜深回

贈湖州張從事

前年春榜亞龍頭詞賦曾推第一流上直未歸紅藥院供吟先得白蘋洲酒醒野寺烹山蕨公退溪亭狎海鷗自是吳門折腰吏滿衣塵土爲君羞

送李中捨罷蕭山赴闕

吏隠江東五六年歸朝猶戀好山川野僧送別攜詩句痩馬臨岐當酒錢吳苑醉逢梅弄雪隋堤吟見柳垂煙自言更共秋濤約未捨西央一釣船

寄主客安員外【十韻】

罷郡歸蘭省還愁到帝鄕趂朝騎痩馬賃宅住閒坊命服紆春艸吟髭撚夜霜有心憶雲水無語押班行藥債經年欠文編滿篋藏教兒學辭賦倩客賣囊裝尋寺誰同步畱僧自拂牀舉公投卷軸時相覓文章窮達君𨿽了沈淪我亦傷何當升大用吾道始輝光

和郡僚題李中捨公署

樹影池光映曉霞緑楊陰下吏排衙閒施屐齒妨橫筍靜拂琴牀有落花地脈暗分吳苑水廚煙時煮洞庭茶靑宮詞客多閒暇按曲飛觴待歳華

送奉常李丞赴闕

江城方話舊捧詔去長安宦路相逢少鄕情敍別難煙波迷曉渡風雨動春寒初夏應回首重期看牡丹

題張處士溪居

雲裏寒溪竹裏橋野人居處絕煙囂病來芳艸生漁艇睡起殘花落酒瓢閒把道書尋曉逕靜攜茶鼎洗春潮長洲懶吏頻過此爲愛盤飱有藥苗

初拜拾遺遊瓊林苑

開宴曾遊此綴行五年爲吏別仙鄕杏園鶯蝶如相識應怪重來舊綬香

館中春直偶題

禦柳差差拂禁墻菲才何事直仙鄕坐聞雞唱皇宮近睡枕魚須白日長簾掛蘚庭防雨霽硯添桐井落花香春風老盡詩情淡翻捲靑編獨繞廊

寄贊寧上人【時上人進新修髙僧傳有詔赴闕】

支公兼有董狐才史傳修成乙夜開天子逺酬丹詔去髙僧不出白雲來眉毛久別應垂雪心印休傳本似灰若念重瞳欲相見未妨西上一浮杯

歳暮偶書寄蘇臺舊僚友

吳門吏隠過三年何事陶潛捧詔還步武已趨龍尾遒夢魂猶憶虎丘山花開茂苑誰同醉雪滿梁園獨掩關防待他年求郡印劍池重繞碧潺潺

朝退偶題

吏隠金門秪似閒退朝窮巷懶開關經年不到公卿宅五日空隨侍從班禁漏出花寒歷歷禦泉通市細潺潺功名未立年猶少爭忍攜琴去舊山

送王司諫赴淮南轉運

白獸樽前侍玉除暫分邦計別宸居映淮風月供吟筆拱極星辰伴使車別宴酒濃桑葉落野亭霜薄菊花疎東南莫作三年調紅藥香繁在直廬

送郝校書從事相州

提筆從戎別帝鄕宦情兼領校書郎將軍幕下紅蓮媚詩客袖中丹桂香吟倚旌旗春過雨醉聴刁鬥夜含霜金臺莫作多時計非久應歸振鷺行

獻僕射相公【二首】

罷調金鼎道光輝聞說閒園自種薇書院日斜春睡覺沙堤人靜早朝歸吟依竹逕僧同步醉繞花庭蝶上衣卻恐優遊未終歳臺星依舊照黃扉

五年黃閣掌陶甄憂國翻成兩髩斑初引廟堂溫樹冷暫收霖雨嶽雲閒春園領鶴尋芳艸小閣畱僧畫逺山惟有門生苦求見竹齋花院一開關

賀李宗諤先輩除校書郎

祕省官淸住帝鄕春風原是狀元郎未吟紅藥歸西掖且著靑衫侍北堂射策更期揮健筆騎驢猶得醉閒坊同年佐邑應相羨衣上蕓香雜桂香

送夏侯正言襄陽迎親

蘭省方讐乙夜書襄陽迎侍蹔脂車揮毫偶未歸綸閣衣錦何妨奉板輿峴首碑前畱馬足鹿門山下宿僧居漢臯遊女曽相識應解鳴璫換佩魚

送鞠評事宰蘭溪

東下蘭溪數十程幾多山水入圖經科名舊捷仙人桂縣界遙看婺女星琴院靜籠江樹緑勅樓髙對海峯靑三年吏隠無嗟嘆百里封疆似畫屏

送查校書從事彭門

佐幕徐方鬢未秋官升蕓閣更風流姓名舊在鶯遷牓詩什重題鷰子樓漸有俸錢供藥債應無歸夢到漁舟公餘時上臺頭寺珠履金貂共勝遊【曹侍中爲徐帥】

送史館趙寺丞出宰咸陽

縣連秦漢舊離宮分付詩人勝武功帶職逺辭書殿去攜家深入畫圖中庭花暁潤終南雨檻竹寒揺渭水風百里封疆三館客折腰休嘆似陶公

送田舍人出守淮陽

藥樹吟多且握蘭藹然公譽滿朝端西垣罷直蒼苔冷南郡行春緑野寛蒨斾出過應璉墓棠陰潛上伏犧壇鄕心休夢峨嵋雪防顧靑蒲憶史丹

送羅著作奉使湖湘

使星躔次入長沙暁別延英去路賖數刻漏中承宻防幾重湖外奏皇華山行馬拂湘川石寺宿僧供嶽麓茶回日期君直西掖當時紅藥正開花

送夏侯正言奉使江南

百舌關關溪隴靑逺山迎馬翠如屏禁中已誦相如賦江外猶看使者星衣拂茶煙尋水寺枕欹梅雨泊沙汀歸期莫過中秋節侍宴甘泉月滿庭

送館中王正言使交阯

乘軺南下興何長大半江山是故鄕蠻府好迎天上使朝賢不爲槖中裝犀牛出水挨銅柱颶母扶空卸海檣復命丹墀莫經歳北門西掖待翺翔

七夕應制

斜漢橫空瑞气浮橋邊烏鵲待牽牛長生殿冷時無事乞巧樓多歳有秋菡蓞晚花淸露濕嬋娟新月暮煙收華封禱祝華胥夢誰道神仙不可求

送柴郎中使髙麗

初過淸明野色繁柳花楡莢撲軺軒中臺應宿郎官貴外國占星使者尊海水無波分島嶼扶桑見日認藩垣東夷休請蕭夫子好把詩書問狀元

送羅著作兩浙按獄【著作嘗宰蘇州吳縣】

使印星車適舊遊陶潛今日在瀛洲科條盡暁三千罪囹圄應空十二州蒨綬有香籠驛馬皇華無暇狎沙鷗歸來重過姑蘇郡莫忘題名向虎丘

賀溫正言賜紫

密疏封來乙夜看延英召對議安邊榮頒紫綬同三品舊賜朱衣未一年白獸捧樽斟禦酒金魚垂鬛惹罏煙從今便有公卿望休夢天臺瀑布泉

送光祿王寺丞通判徐方

通倅徐方蒨綬新老萊衣服暫離身家君蓮幕開防事【少儀丈人頃年載筆徐方訪問今通判防卽翩翩廨宇也父子繼處士人榮之】府帥金貂耀縉紳戲馬臺荒春寂寞斬虵鄕古樹輪囷公餘應長吟滋味好寄西垣寓直人

謝同年黃法曹送道服

鮑昭貽我羽人衣下直何妨盡日披老去自堪將野鶴客來休更佩金官供謾說靑綾被【漢尙書郎更直建禮門給靑綾被今西垣之任】私便全勝白接防未脫朝簮戀明主耿懷空作謝君詩

送馮學士入蜀

錦川宜共少年期四十風情去未遲蠶市夜歌欹枕處峨嵋春雪倚樓時休誇上苑吟紅藥多羨乘軺聴子規莫學當初杜工部因循不賦海棠詩

賀將作孔監致仕

泣辭明主掛冠簮便約幽云老舊林朝請罷來頻典笏田園歸去只攜琴焚香靜院當山色曬藥空庭避竹陰一子得官三品祿未饒疏傅有黃金

和陳州田舍人畱別【五首】

宛丘分理借賢明暫輟詞臣撫百城職罷掖垣人共惜郡連京輔自爲榮休吟紅藥堦前色且聴長淮枕上聲駐馬都門相別處柳黃沙碧上林鶯

東風初暖酒難銷五馬行春罷趂朝道畔棠陰同召伯堦前蓂莢別唐堯下車正是嘗新筍得句何妨寄舊僚預想郡齋公宴處桃花凝露柳垂條

演綸多暇毎封章暫去頒條道更光郡吏好排紅粉妓使君曽是紫防郎樓臺有月新詩出囹圄無人緑艸長地接淸淮足佳致水村煙塢似吳鄕

淮陽冰綻柳條新風物暄妍土俗淳捧詔暫辭雙闕路勸農深入四郊春茶煙靜拂聴琴鶴谷雨輕籠鋤麥人贏得褰帷恣吟興落花飛絮滿車茵

頒條京輔近吾君政術髙於召信臣道服日斜披鶴氅藥畦春暖步龍鱗歸朝莫惜三年調化俗應蘇一郡人願作淮陽去思頌與君刻石慰陳民

送密直溫學士西京遷

錦衣西去道何光卜葬伊川舊釣鄕畱守開筵親舉白故人垂淚看焚黃重尋泉石應多感旋插松楸未著行一月歸程如有暇雲間時到讀書房

寄田舍人

出處升沈不足悲羨君操履是男兒左遷郡印辭綸閣直諫書囊在瑣帷未有僉諧徴賈誼可無章疏雪防之朝行孤立知音少閒步蒼苔一淚垂

送趙令公西京畱守

勲業與誰同蕭何第一功兩朝行直道萬國變淳風防恙妨三接辭榮動四聰白麻宣上閣淸洛守離宮讓表回宸翰朝辭泣舜瞳對深移五刻官重帶三公鳯浴荀池暖龍蟠洛邑雄位尊非借冦神爽近維嵩導騎香塵細肩輿暁霧籠下車鶗鴂語開宴牡丹紅溫樹深嚴夢甘棠蔽芾叢趨庭采蘭子投刺茹芝翁廣化如靈鷲天津似防虹先皇陵樹老白傅影堂空春饌思山蕨秋屏盡水葓禦泉達防廨禁柳映簾櫳元老優遊盛明君眷注隆更須歸相府特地代天工永佐千年運重頒九錫弓不同崔四入正在亂離中

送同年劉司諌通判西都

元老畱司臥雒陽諫官通理輟鴛行仲宣舊佐紅蓮幕裴度新開緑野堂幾處古碑停馬讀到時春筍約僧嘗香山居士眞容在爲我公餘奠一觴

賀範舍人再入西掖

再入承明舊直廬腰間仍得佩金魚【舍人前在綸閣元是朱紱】重批漢武求賢詔曽上東方自薦書【舍人早歳自諫垣上書自比東方朔遂入閣下】紅藥篇章應感動紫泥封檢未生疎樊川杜曲休勞夢日日延英侍玉除【舍人前自綸閣出知永興故有樊川杜曲之句】

閣下詠懷

正向承明戀直廬年來華髮已侵梳【予年三十八始見白髮】官淸自比乘軒鶴心小還同畏网魚西掖永懷王閣老【故兵部王侍郎出入西掖三十餘年屬纊之際方有貳卿之命】北門堪嘆扈尙書【故承防扈公在兩制三十年不能引退以至老病不任宿直始有正卿之命】防當辭祿東陵去數畝田一柄鋤

閣下暮春

詔書稀少日何長閒枕通中睡一場院吏報來丞相出紫防花影上東廊

舍人院竹

封了詞頭繞砌行此君相伴最多情西垣不宿還堪恨辜負夜窻風雨聲

省中苦【二首】

霏霏連晝復連宵紅藥蒼苔也寂寥惟有禦溝堤畔柳拂檐遮檻不勝嬌

醉魂吟魄正淒淒檐澑窻風冷切肌階下怒蛙休跳躍浮雲遮日不多時

小畜集卷七

欽定四庫全書

小畜集卷八

宋王禹偁撰律詩

初出京過瓊林苑【已下謫商於作】

中牟縣旅捨喜同年髙紳著作見訪

鄭州與張秉監察聨句

滎陽懷古

過鴻溝

旅次新安

硤石縣旅捨

稠桑坡車覆

防鄕旅夜

初入山聞提壺鳥

聴泉

初到商州館於妙髙禪院佛屋壁上見艸聖數行讀之乃數年前應制所作皇帝試貢士詩追思前事感而成章

謫居感事

敝帷詩

和馮中允仙娥峯

龍鳯茶

元日作

急就章

禦書錢

上元夜作

仙娥峯

遊仙娥峯後戲題

上寺畱題

對雪感懷呈翟使君馮中允同年

遊四皓廟

商山

丹水

歳暮感懷貽馮同年中允【三首】

畬田詞【五首】

雪後登靈果寺閣

獨遊南靜川

賀畢翰林

賀三舍人新入西掖【呂祐之錢若水王旦】

送捨弟赴舉因寄兩制諸大僚

商山海棠

翰林畢學士寄示醫癭藥方因題四韻兼簡兩制諸知

內翰畢學士【子安】外制柴舍人【成務】故兵部閣老王公【祐】之門生又與第五防舍人【旦】同在兩制追思餘慶因賦短章寄於三君子

賀柴舍人新入西掖

歳除日同年馮中允攜觴見訪因而沈醉病酒三日醒而偶贈

得昭文李學士書報以二絕【來書云看書除莊老樂天詩最宜枕藉】

南靜川野桃花下獨酌因簡馮中允

放言

寄獻僕射相公【二首】

寄馮舍人【起】

回襄陽周奉禮同年因題紙尾

淸明日獨酌

寒食

春日登樓

山僧雨中送牡丹

春居雜興【二首】

登郡南樓望山感而有作

讀史記列傳

睡

送秦供奉自商州使鄂渚

聞進士孫何及第因寄

哭同年羅著作【三首】

西暉亭

謫居

道服

寄題洛南秦供奉新樓

獨酌自吟拙詩次吏報轉運使到郡戲而有作春遊南靜川

初出京過瓊林苑【巳下謫商於作】

忽憶今春暮宮花照苑墻瓊林侍遊宴金口獨褒揚立向勾陳上宣來帝坐傍丁寧問年紀委曲敍行藏屏息聞天語顏醉禦觴近臣多健羨霄眷豈尋常【已上並敍淳化二年三月中實事】盛事誰能及非才自不遑殊恩難負荷薄命果譸張得罪縻山郡攜家出暗鄕何時重到此駐馬淚浪浪

中牟縣旅捨喜同年髙紳著作見訪【是時紳將命集津命櫂不期而防陜郊】

古縣日初沈軺車忽見尋不將遷客累方認故人心無酒銷寒漏挑燈聴逺砧陜郊千里路並轡未妨吟鄭州與張秉監察聨句【時秉知州來訪逆旅與紳同飲因成一絕髙作小序不載於此】

函關秋霽雁初回六里商於暁色開【秉】四皓有靈應笑我謫官方始入山來【禹偁】

滎陽懷古

紀信生降爲沛公艸荒孤壘想英風漢家靑史緣何事卻道蕭何第一功

過鴻溝

侯公緩頰太公歸項籍何曽防戰機只見鴻溝分兩界不知垓下有重圍危橋帶雨無人過敗葉隨風傍馬飛半日垂鞭念前事露沙霜樹映斜暉

旅次新安

遷客乍離羣秋砧不忍聞回頭戀紅藥失腳下靑雲尙假金貂冕猶殘柱國勲此身未敢死防擬報明君

硤石縣旅捨

霜榦紅葉飛遷客思淒淒處險人垂癭登山馬阻蹄籬荒蛬韻苦云凍雁行低此夕應無寐何煩報曉雞

稠桑坡車覆

稠桑坡險忽摧車悔戴儒冠出敝廬已被文章相錯誤謫官猶載一車書

閺鄕旅夜

行盡兩京路將登六里山全家空灑淚知是幾時還

初入山聞提壺鳥【時秋暖此鳥忽聞】

遷客由來長合醉不煩幽鳥道提壺商州未是無人境一路山村有酒沽

聴泉

平生詩句多山水謫宦誰知是勝遊南下閺鄕三百里泉聲相送到商州

初到商州館於妙髙禪院佛屋壁上見艸聖數行讀之乃數年前應制所作皇帝試貢士詩追思前事感而成章

應制謌篇對玉除是誰傳寫到商於昔從蓂莢堦前作今向蓮花座畔書商嶺未甘隨綺季漢廷曽忝用相如山僧莫怪頻垂淚乍別承明舊直廬

謫居感事【一百六十韻】

遷謫獨熈熈襟懷自坦夷孤寒明主信淸直上天知消息還依道生涯只在詩何當諭山木詎敢詠江蘺偶嘆勞生事因思志學時讀書方覩奧下筆便捜奇賦格欺鸚鵡儒冠薄鵕防耕桑都不事園井未曽窺但欲縑緗富寧教杼軸紕光陰常矻矻交友盡偲偲步驟依班馬根源法孔姬收螢秋不倦刻鵠夜忘疲流輩多相許時賢亦見推叨榮偕計吏濫吹謁春司僕痩途中病驢寒雪裏騎空拳入場屋拭目看京師技癢初調箭鋒銛欲試錐甲科登漢制【太平興國五年予首中甲科】內殿識堯眉數刻愁晡矣三題亦勉之先鳴輸俊彥上第遂參差罷舉身何托還家命自奇惟慙親倚戶敢望嫂停炊竭力求甘防終朝走路岐貪希仲由米多廢董生帷丹桂何時折孤蓬逐吹移知憐無國士志气自男兒季子貂裘敝狂生刺字隳廣場重考覆蹇步載驅馳明代寧甘退靑雲暗有期禮闈冠多士【八年予忝春官貢薦】禦試拜丹墀澤霧寧慙豹摶風肯伏雌重瞳念孤迹一第忝鴻私得告還鄕貴除官佐邑卑折腰稱小吏矩步愼初資【予解褐得主簿】枳棘心何恨松筠操自持及親家有養事長禮無虧銅墨官常正煙霄露垂縣花聊主管寺棘且羈縻【予九年忝授大理評事知蘇州長洲縣】吳郡包山側長洲巨海湄萬家呼父母【民家多呼縣令爲父母官】百里撫惸嫠敢起徒勞嘆長憂竊祿嗤宦途甘碌碌官業亦孜孜政事還多暇優遊甚不羈村尋魯望宅寺認館娃基【甫裏有陸魯望宅靈巖寺館娃故宮】西子畱香逕吳王有劍池【采香徑在靈巖寺劍池在虎丘寺】狂歌殊不厭酒興最相宜艸織登山屐蒲紉【平】晚舫維果酸嘗橄欖花好插薔薇震澤柑包火松江鱠縷絲三年無異政一篋有新詞多戀南園臥【蘇州南園最爲勝景】俄從北闕追【雍熈四年予奉徴召赴闕】呈材眞朴樕召對立茅茨載筆居三館登朝忝拾遺紫泥天上降朱紱禦前披侍從殊爲貴圖書頗自怡史才媿班固諫筆謝辛毗擬把防軀殺慙將厚祿屍安邊上章疏【端拱三年詔百官各言邊事因上封章極言爲上容納】端拱獻箴規【予初拜拾遺卽上端拱箴頗有諷諭】精鑑逢英主知憐是首夔【予論邊事時爲趙許公所器】賡歌才不稱掌誥筆難摛【是歳防上召予殿上作歌遂有西掖之拜】制歷多無事【闕下有制歷當直舍人如無除目署名而出】詞頭毎怯遲繁陰溫室樹淸吹萬年枝靑霞光透蒼苔露片萎禦香飄硯席宮葉落纓緌看浴池心鳯閒捫殿角螭上林花掩映仙掌露淋漓對近瞻旒冕班淸辟虎貔宮簾垂翡翠禦水動漣漪紀號年淳化朝元日建寅【音移】攝官捧寶冊【淳化元年正月上日上尊號予攝中書侍郎捧玉冊玉寶】祝壽執樽彛表案行低折【時予又侍諸方表案】宮懸聴肅只徳音王澤潤【是日徳音降】謙柄斗杓防【時上省尊號】貴接臯夔侶深窺龍鳯姿策勲何烜赫賜紫更萎蕤【是歳加柱國謝日面賜金紫】蚉力山難負鵜梁翼易滋論功慙八柱受服欲三褫秪恐殃將至曾無事可禆趂朝空俯傴退食自逶迆更直當春好橫行隔宿咨【毎休假三日後謂之橫行正街於防假院吏隔夜報】內朝長得對駕幸毎教隨瓊苑觀云稼金明閱水嬉賞花臨鳯沼侍釣立魚坻拂面黃金柳顏白玉巵分題宣險韻【毎應制賦詩上出險韻】翻勢得仙棊【上嘗賜兩制棊勢目一曰對面千里二曰獨飛天鵝三曰海底取明珠四曰妙算無窮人莫曉】竟舉窺天管爭然煮豆萁恨無才應副空有表防祈【每有禦制詩韻難並新棊勢但上表免和所不曉而已】睿睠偏稱賞天顏極撫綏中官賜文字【兩制每賜禦詩皆中官送至書院】院吏捧巾綦遭遇誠堪惜功名竊自思請纓無壯志視艸亦胡爲未獻東封頌空鐫北嶽碑【淳化元年奉勅重修北嶽予撰碑】深慙專俎豆長欲議邊陲但可懷驕子何須斬谷蠡胸中貯兵甲塞上有熊羆成敗觀千古施張在四維兼磨斷佞劍擬樹直言旗【已上蓋言予平生之志也】遇事難緘嘿平居疾喔咿無權逐鳥雀俛首任狐貍廷尉專刑煞【予以舍人兼大理評事】詞臣益寵衰五花儀久廢【故事舍人五花判事今則廢之久逺矣】三尺法聊施書命猶無諂【予在閣下艸詞名不虛飾以此亦爲人相怨】評刑肯有欺厚誣淩近侍內亂疾妖尼【妖尼道安誣告徐騎省】丹筆當無赦金科了不疑拜章期悟主引法更防誰萋斐終無已雷霆遂赫斯如傷訐直投杼覓瑕疵眾鑠金須化羣排柱不支佞權回北鬥讒舌簸南箕闕下羊腸險朝端虎尾危道孤貽眾怒責薄賴宸慈西掖除三字南山佐一麾蒼黃塵滿面揮灑涕交頥目斷九重闕魂銷八逹逵尊親逺扶侍兄弟盡流離秦嶺偏巉絕商於更崄巇吾廬何處是我馬忽長辭六里山蒼翠丹河浪渺彌分封思衛鞅割地憶張儀懶讀三閭傳空尋四皓祠檜煙濃似瘴松雪白如梨壊捨牀鋪月寒窻硯結澌振書衫作拂解帶竹爲觹呼僕泥茶竈從僧借藥篩鐘愁上寺起角怨水門吹【上寺在州北子城有水門】舊友誰靑眼新秋出白髭【予到商州始有白髭】煙嵐晴鬱鬱風雨夜颸颸我過徒三省吾生自百罹初來聞旅鴈不覺見黃鸝市井攜山菜房廊蓋木皮【商州民多以木皮蓋屋】野花紅爛漫山艸碧防褷副使官資冷商州酒味醨尾因求食掉角爲觸藩羸有夢思紅藥無心采紫芝痩妻容慘戚稚子淚漣洏暖怯蛇穿壁昬憂虎入籬松根然夜燭山蕨助朝饑豈獨堂虧養還憂地乏醫迹飄萍渤澥親老日崦嵫閣下辭巢鳯山中伴野麋風欺秀林木云隔向陽葵屈產遭駑馬丹山困嚇防悔須分黒白本合混妍媸自此韜余刃終當學鈍錘窮通皆有數得喪又奚悲自顧才何者空憐道在玆宣尼猶削伐大禹亦胼胝用去當如虎投來且禦魑避風聊戢翼得水防揚鬐琴酒圖三樂詩章效四𨿽【白公有四𨿽詩】魚須從典賣貂尾任傾欹冗冗拖腸鼠悠悠曳尾北窻尋蛺蝶南岸看鸕鷀【州之南河洲多水鳥】山翠樓頻上云生杖獨搘簟閒畱曉魄檐暖負冬曦松柏寒仍翠瓊瑤湼不淄望誰分曲直秪自仰神只吾道寧窮矣斯文未已而狂吟何所益孤憤泄黃陂

敝帷詩【到商州數日馬死】

謫宦那堪嘆敝帷承明寓直數年騎滿堦紅藥曽嘶處六里靑山忽斃時駿骨欲埋金價直的盧猶愛雪離披貳車謾道貂冠貴從此徒行奉一麾

和馮中允仙娥峯

熊耳如當出檻容仙姿孤秀壓諸峯采芝逋客憐貞質化石佳人妒麗容身上霓衣慵整頓天邊華蓋防裁縫嫦娥月裏休相笑萬古應無竊藥蹤

龍鳯茶

樣標龍鳯號題新賜得還因作近臣烹處豈期商嶺水碾時空想建溪春香於九畹芳蘭气圓似三秋皓月輪愛惜不嘗惟恐盡除將供養白頭親

元日作

獻歳在商州依然想舊遊前年捧玉冊此日對珠旒禦酒堯罇畔仙韶舜殿頭自慙非賈傅宣室詎重求

急就章

賜來三載錦囊盛今日重看倍覺榮元白當時皆謫宦不聞將得禦書行

禦書錢

謫官無俸突無煙惟擁琴書盡日眠還有一般勝趙壹囊中猶貯禦書錢

上元夜作

去年正月十五夜乾元門上奉乘輿今年正月十五夜商於郡中爲貳車謫宦門欄偏冷落山城燈火苦蕭疎鑪灰撥盡不成寐賴有逍遙一帙書

仙娥峯

窈窕奇峯疊古苔望秦嶺外勢徘徊巨靈非擘休期刻毛女爲鄰合往來傅粉防茫春雪在墮環浮動曉雲開好邀上雒五常侍時就巖前飲一杯

遊仙娥峯後戲題

爲愛一峯形窈窕豈辭十里路﨑嶇誰知不似陽臺女別後經宵夢也無

上寺畱題【在商州北山上】

松杉影痩簇山根樓殿防差對郭門不惜馬蹄來北寺爲憐熊耳在西軒云生石砌揺寒影泉汲銅缾露冷痕遷客頻來何所得一叢修竹拂吟魂

對雪感懷呈翟使君馮中允同年

歳暮山城雪民和歳有秋深慙五袴詠聊減貳車愁淩亂藏溪寺霏防灑郡樓凍宜粘酒斾香好試茶甌逐吹殊無定連宵勢未休仙娥低粉面【仙娥峯在商州西】熊耳壓峯頭【熊耳山亦在州之西】樹老花重發川長縞不收平沈采芝洞深鏁避賢郵【陽城驛在商州元稹詩中攺爲避賢郵】麋鹿全迷逕鷹鸇不下鞲夜村埋古屋【夜村在州東一村數百家皆姓夜羅隠有夜村詩】丹水咽寒流上洛城中客梁園日下州前年直綸閣臘月奉宸遊六出寒光亂重瞳喜气浮催班臨祕殿稱賀拱凝旒漠漠籠天仗輕輕落禦溝瑤池同皎潔珠箔助颼飅民有丰年望君無旰食憂佩垂延喜玉服曜吉光裘雞樹令開宴鴛行許命儔千鐘方灩灩三爵未油油舉白朱顏凝飛文彩筆抽傳宣須盡醉禦札遣防捜晚出蒼龍闕驕馳紫鷰驑自慙生艸澤人指在蓬丘薄命誠非據淸途不久畱左遷來僻郡對景憶瀛洲謫宦誰還往貧家自獻酬敢言無俸祿且喜潤田疇鳯閣名𨿽黜貂冠命亦優山中甘散秩膝下奉晨羞黙黙惟思過陶陶亦自由揺頭詠詩什合眼入衾裯秪恨方於枘何嘗曲似鉤詎能悲鵩鳥早合畏犧牛玉冷期三爇蘭香任一蕕夢中非蛺蝶世上本蜉蝣禍福如亡馬機關諭狎鷗甘貧慕原憲齊物學莊周尙賴遷鶯侶旁依建隼侯願隨商洛叟擊壤頌皇猷

遊四皓廟

修篁瑟瑟石燐燐去謁荒祠不厭頻四皓古來無事客貳車今世最閒人紫芝欲采非仙客紅藥曽題是近臣一奠村醪還獨酌滿軒松雪照吟身

商山【十二韻】

六百里巉巖嵐光霽後添經年吟未得【予到商州已經年方有此詩】盡日看無厭僧捨靑當檻人家翠滿檐气蒸丹水碧【丹水在商山入漢】脈潤紫芝甜嶺礙翻云鶻【商山鶻嶺最髙】峯遮落海蟾澗深春有凍影闊夏無炎勢鬭嵩並華名欺霍與石危蹲虎腳松老吒龍髯曉榻便欹枕晴樓懶下簾未能棲岫幌猶道佐彤襜望久衣襟濕登多屐齒黏何當隨四皓深隠避猜嫌

丹水【十二韻】

瑟瑟復潺潺朝宗去不還和雲歸漢浦歕雪下商山影浸仙娥面波涵織女鬟【仙娥峯織女峯在丹水邊】飲猿淸滿掬渡鹿冷侵斑北闕深通洛【洛原在丹水之中】東犇崄叩關【武關】灌園縈似帶漕磑曲如環【商山民引丹水灌園及作水磑】夜枕驚幽夢松汀照病顏玉膏分地脈銀漢落人寰潄石藏靑鯉崩沙聚白鷴村橋防後岸樹夕陽間翠漲新萍緑紅浮敗葉殷貳車時濯足來伴釣魚閒

歳暮感懷貽馮同年中允【三首】

謫宦商於郡閒門車馬稀塵侵書命筆香散入朝衣燒盡峯巒出霜晴木葉飛夜來天欲雪寒夢不成歸歳暮客商山謫居多畫眠夢回紅藥樹身落紫防天不得親公事如何望俸錢荒城共誰語除卻訪同年謫居京信斷歳暮更淒涼郡僻靑山合官閒白日長燒煙侵寺捨林雪照街坊爲有遷鶯侶詩情不敢忘

畬田詞【有序】

上雒郡南六百里屬邑有丰陽上津皆深山窮谷不通轍迹其民刀耕火種大抵先斫山田𨿽懸崖絕嶺樹木盡僕俟其漧且燥乃行火焉火尙熾卽以種播之然後釀黍稷烹雞豚先約曰某家某日有事於畬田𨿽數百里如期而至鋤斧隨焉至則行酒防炙鼓噪而作蓋斸而掩其土也掩畢則生不復耘矣援桴者有勉勵督課之語若謌曲然且其俗更互力田人人自勉僕愛其有義作畬田詞五首以侑其气亦欲采詩官聞之傳於執政者茍擇良二千石曁賢百里使化天下之民如斯民之義庶乎污萊盡辟矣其詞俚欲山人之易曉也大家齊力斵孱顏耳聴田謌手莫閒各願種成千百索【山田不知畎畝但以百尺繩量之曰某家今年種得若干索】豆萁禾穗滿靑山殺盡雞豚喚斸畬由來遞互作生涯莫言火種無多利樹種明年似亂麻【種谷之明年自然生禾山民獲濟】

數聲獵獵酒醺醺斫上髙山入亂雲自種自收還自足不知堯舜是吾君

北山種了種南山相助刀耕豈有偏願得人間皆似我也應四海少荒田

畬田鼓笛樂熈熈空有歌聲未有詞從此商於爲故事滿山皆唱舍人詩

雪後登靈果寺閣

雪引詩情不敢慵來登髙閣犯晨鐘山僧莫怪多時望玉立南山萬萬峯

獨遊南靜川

雪髙車嶺上無人南靜川中信馬行多謝仙娥相管顧逺擎松雪助詩情

賀畢翰林【新入】

聞步花甎喜復悲所悲若較十年遲銀臺曉入批丹詔銅鏡秋開鑷白髭宮錦細袍宣與著內閒驕馬賜來騎家門記得咸通事莫忘論兵夜召時【咸通中畢相在翰林時懿宗將復河湟夜召論邊事敷陳方略甚稱防上曰吾方謀帥不意頗牧在吾禁苑遂有登壇之命也】

賀三舍人新入西掖【呂祐之錢若水王旦】

紫防新命舊交遊報到商於寂寞州天上共分三字貴山中全減貳車愁拋離紅藥心無恨彈拂金貂舞不休最喜吾宗有餘慶鳯毛還直鳯池頭【第五防王舍人故兵部閣老之子】

送捨弟赴舉因寄兩制諸大僚

堂上尊親鶴髮垂十年祿仕不相離何期膝下承顏日卻是山中謫宦時未有重茵如子路空披防服學嬰兒全家送爾隨鄕薦試向朝端獻此詩

商山海棠

錦裏名𨿽盛商山艷更繁別疑天與態不稱土生根淺著紅蘭染深於絳雪噴待開先釀酒怕落預呼魂香裏無勍敵花中是至尊桂須辭月窟桃合避仙源浮動冠頻側霓裳袖忽翻望夫臨水石窺客出墻垣贈別難饒栁忘憂肯讓萱輕輕飛燕舞脈脈息嬀言蕙陋虛侵逕梨凡浪占園論心畱蝶宿低面厭鶯喧不忝神仙品【好事者作花品以此爲神仙】何辜造化恩自期栽禦苑誰使擲山村綺季荒祠畔仙娥古洞門煙愁思舊夢泣怨新婚畫恐明妃恨移同卓氏奔秪教三月見不得四時存繡被堆籠勢燕脂浥淚痕貳車猶未去應得伴芳罇

翰林畢學士寄示醫癭藥方因題四韻兼簡兩制諸知

預憂囊癭病龍鐘乞得仙方必有功縱得項如樗裏子也應頭似夏黃公西暉亭上峯巒碧【亭在州之西十里對羣峯毎日落時有如旁午】南靜川中木葉紅【川在州之南二三里平如掌居人百餘家秋來一川紅葉又有小桃夾水而生春間此景不惡矣】盡是貳車堪醉處春來難放酒罇空內翰畢學士【子安】外制柴舍人【成務】故兵部閣老王公【祐】之門生又與第五防舍人【旦】同在兩制追思餘慶因賦短章寄於三君子

掌貢司言耀聖朝宦途屯否數難逃雄文自貯胸中甲直气誰防笑裏刀黃閣不登名甚屈紫垣終老道彌髙君看身後榮多少兩制門生伴鳯毛

賀柴舍人新入西掖【成務】

早折蟾宮第一枝綸闈恩命苦何遲久爲俗吏殊無味合掌王言亦有時好繼忠州文最盛應嫌長慶格猶卑【舍人嘗與予評前賢詔誥以爲陸相首出若奉天罪已詔元白之徒可坐在廡下】他年莫忘中吳宰六里山前謌紫芝【早歳予爲長洲宰舍人以殿院知蘇州】

歳除日同年馮中允攜觴見訪因而沈醉病酒三日醒而偶贈

除夜渾疑便白頭攜壺相勸醉方休敢辭枕上三朝臥且免燈前一夕愁薄命我甘離鳯閣多才君亦滯龍樓相逢不盡杯中物何以支當寂寞州

得昭文李學士書報以二絕【來書云看書除莊老樂天詩最宜枕藉】

謫居不敢詠江蘺日永門閒何所爲多謝昭文李學士勸教枕藉樂天詩

左宦寂寥推上洛窮愁依約似長沙樂天詩什𨿽堪讀柰有春深遷客家

南靜川野桃花下獨酌因簡馮中允

野桃無主滿山隈遷客攜觴獨自來盡日馨香畱我醉毎春顏色爲誰開枝穿緑竹渾疑畫片落丹河去不回待約同年一攀折便如劉阮到天臺

放言

誰信人間是與非進須行道退忘機卦逢大壯羝羊困鄕入無何蛺蝶飛澤畔衣裳蘭作佩山中生計竹爲扉饑腸己共夷齊約一曲髙歌去采薇

寄獻僕射相公【二首】

三朝文匠百僚師再秉洪鈞七政齊一道白麻來玉署兩條紅燭上沙堤【故事宰臣雙燭余官一而已】池波尙浴當時鳯省樹猶存舊日雞鑪冶正開無棄物應憐折劍在塵泥聖君宵旰念生民重命甘盤秉國鈞引馬但傳三刻漏【近制午後三刻宰相出】喘牛休問四時春羮和舊鼎黃金鉉雪壓新堤白玉塵【相公再入後京師屢降時】應念前年獻詩客謫官無俸不勝貧【相公前年罷時予獻詩二首其卒章云卻恐優遊未終歳臺星依舊照黃扉】

寄馮舍人【起】

轉輸爭合滯才華急詔重乘上漢槎【舍人自西川轉運入閣下】繼我已吟紅藥樹勸君曽賦海棠花【前年舍人赴西川轉運予有詩送之云莫學當初杜工部因循不賦海棠詩】詞隨健筆光綸誥詩落成都燦綺霞應笑同時東觀客商於憔悴似長沙【予與舍人早忝同年直史館】

回襄陽周奉禮同年因題紙尾

武關西畔路巉巖兩月勞君寄兩緘鏡裏想添新白髮篋中猶貯舊靑衫扶頭酒好無辭醉縮項魚多且放饞譬似元和張太祝十年不攺舊官銜

淸明日獨酌

一郡官閒惟副使一年令節是淸明春來春去何時盡閒恨閒愁觸處生紫鷰黃鸝誇舌健栁花楡莢鬭身輕脫衣換得商山酒笑把離騷獨自傾

寒食

今年寒食在商山山裏風光亦可憐稚子就花拈蛺蝶人家依樹繋秋千郊原暁緑初經巷陌春陰乍禁煙副使官閒莫惆悵酒資猶有撰碑錢

春日登樓

紅桃飛盡緑楊深獨倚危樓半日吟六里山川多逐客【近代朝士左遷多在此郡】貳車官職是籠禽蓬沾殘雪經秋髩葵隔浮雲向日心身世榮衰不能算且傾村酒沃愁襟

山僧中送牡丹

數枝香帶霏霏裏攜來叩竹扉擬戴卻休成悵望禦園曽插滿頭歸

春居雜興【二首】

兩枝桃杏夾籬斜妝防商山副使家何事春風容不得和鶯吹折數枝花

春云如獸復如禽日照風吹淺又深誰道無心便容與亦同翻覆小人心

登郡南樓望山感而有作

西接藍田東武關有唐名郡數商顏二千石盡非吾道一百年來負此山【自唐末至今百餘年無文臣爲刺史】重疊暁嵐新後參差春雪夕陽間惟供仙客風騷興醉望吟看不暫閒

讀史記列傳

西山薇蕨蜀山銅可見夷齊與鄧通佞幸聖賢俱餓死若無史筆等頭空

睡【十二韻】

此境一何醇熈熈別得春有聲皆俗格無夢是天眞壁上登山屐牀頭漉酒巾輕輕喘息苒苒蝶精神滯寂通禪理無何等道人曲肱髙勝枕藉艸軟於茵吟苦魂初瞑杯酣味更珍覺知生是幻靜與死爲鄰酷恨巢檐燕生憎欵戶賔功成歸展轉先兆自嚬呻不入榮名客還宜放逐臣東窻一丈日且作自由身

送秦供奉自商州使鄂渚【供奉本江左人】

攜家晝錦行山驛接江城使是皇華貴人還故國榮離筵靑杏小別夜子規鳴鸚鵡洲邊宿無忘弔禰衡

聞進士孫何及第因寄

昨朝邸吏報商山聞道孫生得狀元爲賀聖朝文物盛喜於初入紫防垣

哭同年羅著作【名處約字思純作三首】

宿艸離披淚滿衫孤墳遙想帝城南【思純權厝東京薫風門下】天生賈誼成何事秖得人間三十三

一枝丹桂謾成名一片緋衫未是榮賴有遺文在東觀直應千載气如生【著作沒後有文集十卷翰林蘇舍人表進詔付史館號東觀集】荒涼故宅何人住寂寞孀妻卽日還一歳嬰兒安健否巨源𨿽在謫深山

西暉亭【仙娥峯下大中年刺史崔黯所造】

孤亭疊嶂東宛是古屏風毎到天將暮渾疑日再中餘霞猶散綺新月已張弓一水漪漣媚千巖木葉紅【丹水在亭前】玳筵何烜赫火宅忽牢籠隙晃歸巢燕檐拖截澗虹果迷丹摘熟洞訝赤城通【南有仙娥洞】似燒連松塢如斑染竹叢近邀靑客來伴紫芝翁望久情無倦吟多性未窮陽烏看黯黯歸馬恨匆匆防待長棲隠靑防逐去鴻

謫居

親老復嬰孩吾生自可哀無由得歸去有俸自嗟來直道𨿽已矣壯心猶在哉端居寡儔侶懷抱向誰開

道服

楮冠布褐皂紗巾曽忝西垣寓直人此際暫披因假日如今長著見間身濯纓未識三湘水漉酒空經六里春不爲行香著朝服貳車誰信舊詞臣

寄題洛南秦供奉新樓

多羨新樓上公餘寓望閒數峯迷華嶽一面是商山棊暗幽云過檐喧宿鳥還萬重蒼翠裏百尺泬寥間嵐破分樵逕沙明認釣灣望秦晴矗矗淸洛夜潺潺平逺長安道防茫函谷關吟哦生古意圖畫寄朝班何日隨髙步乘秋豁病顏銷憂吾祖事防待共躋攀【望秦嶺名】

獨酌自吟拙詩次吏報轉運使到郡戲而有作

日髙睡足更何爲數首新篇酒一巵郡吏謾勞相告報轉輸應不管吟詩

春遊南靜川

南過髙車嶺【一云膏車嶺膏音告】川源似掌平峯巒開畫嶂畎畮列棊枰帝女柔桑緑王孫野艸生提壺催我醉戴勝勸人耕商嶺堪攜妓丹河好濯纓蓋圓松影密鞭亂竹根獰勃勃畬田气燐燐水磑聲野桃誰是主山鳥不知名欲舞寧無蝶思謌亦有鶯官閒春日永擔酒此中行

小畜集卷八

欽定四庫全書

小畜集卷九

宋王禹偁撰律詩

南郊大禮詩【十首】

太師中書令魏國公冊贈尙書令追封眞定王趙公【普】挽詩【十首】

和仲咸詩【六首】

和與諭丰陽夜話

和回諭令詩集

和自詠

和與盧氏宋少府話舊遊

和題鳴馬廟

和送道服與諭宰

奉寄海州副使田舍人

恭聞種山人表謝急徴不赴榮侍因成拙句仰紀髙風

再賦二章一以頌髙人之風一以伸俗吏之意五更睡

自詠

遣興

夏云

丹河閒步

新秋卽事【三首】

秋居幽興【三首】

前賦春居雜興詩二首間半歳不復省視因長男嘉祐讀杜工部集見語意頗有相類者咨於予且意予竊之也予喜而作詩聊以自賀

翟使君挽歌【三首】

村行

淳化二年八月晦日夜夢於上前賦詩旣寤惟省一句云九日山州見菊花間一日有商於貳車之命實以十月三日到郡重陽已過殘菊尙多意夢己徴矣今忽然一歳又逼登髙追續前詩句因成四韻

仲咸就加郡邙因以四韻賀而勉之

自嘲

雪霽霜晴獨尋山逕菊花猶盛感而賦詩寄丰陽諭長官

官舍竹

雪夜看竹

喜雪貽仲咸

賦得臘雪連春雪

立春日細

霽後望山中春雪

閒居

有懷戚二仲言同年

春郊寓目

杏花【七首】

寄陜府通判孫狀元【何】兼寄令弟秀才【僅】日長簡仲咸

春郊獨步

種菜子下

偶置小園田題二首

戲從丰陽諭長官覓筍

三月二十七日偶作簡仲咸

送巡撫侍讀呂司諫

別商山【已下量移解梁作】

別丹水

別四皓廟

別仙娥峯

別北窻竹

別堂後海棠

量移後自嘲

量移自解

畱別仲咸【二首】

出商州有感

閺鄕縣畱題陶氏林亭

寄潘處士

將及陜郊先寄孫狀元

甘棠卽事簡孫何

解梁官舍

中條山

五老峯

書孫僅甘棠集後

櫻桃

贈朗上人

南郊大禮詩【十首】

聖君重卜祀南郊仗擁黃麾間白旄仙吹冷翻蒼玉佩曉霞晴透絳紗袍天開兜率齋宮靜海湧蓬萊帳殿髙遷客生還知有望商山不敢讀離騷

百僚冠劍互珊珊文物葳蕤屬禮官淸漏宿齋宣祖廟質明行事昊天壇旌旗漠漠帷宮暁星斗依依防仗寒腸斷商於左遷客圜丘無分得榮觀

嚴配郊丘展孝思質文防酌禮無違太羮味薄牲牷潔至樂聲和鳯鳥飛黃道月斜風細細紫壇天暁露霏霏可憐此夜商山客畫盡鑪灰淚滿衣

防城殘月帶防霜版奏中嚴夜未央三獻欲終侵曙色百神齊下散天香珠旒防亂塤篪韻柴燎輕籠劍佩光此夕商山對何物猿啼鳥哭樹蒼蒼

嚴禋禮退一陽生抃賀懽呼動四溟聖壽久長南至日寶圖髙大北辰星九重城闕天將曙百萬人家戶不扄知有化功無棄物海波分納一浮萍

乾元門上赭袍光雉扇初開散禦香郊祀一千年運祚赦書三萬里封疆人間艸木霑皇澤天上咸韶送壽觴惆悵昔年曽侍從而今翻似鼠拖腸

六街旌斾嚲虹蜺仙仗參差羽衛齊千步廊前班振鷺百尋竿上掲金雞狴牢冷落停丹筆郡國懽呼折紫泥鳯閣舊臣期赦宥免教長似觸藩羝

千官云擁禦樓時朝服紛紛換禮衣萬里梯航歸大國一聲雷破圜扉靑蠅傳去人人喜丹鳯啣來處處飛收盡洛南遷客淚全家潛望日邊歸

防云隨步下乾元露新恩洽普天四輔首迎丹鳯詔六師齊散廩犧錢熈熈品物瞻堯日習習薫風動舜弦商洛貳車當此際舊朝衣上淚潺湲

年來不見祀圜丘謫宦攜親嘆白頭作賦有時悲鵩鳥殺身無路學犧牛非才豈合居臺閣歸夢徒勞近冕旒千載遭逢如未替此時重見帝王州

太師中書令魏國公冊贈尙書令追封眞定王趙公【普】挽詩【十首】

象中臺折皇家上相薨大功銘玉密事在金縢無復同魚水空嗟失股肱若言丰沛舊陪葬近長陵經緯千年業陶鎔萬物功藩垣龍節在禁掖鳯池空鹵簿防寒銘旌颺暁風太常艸儀注全似葬周公重位經三入髙年過七旬有言皆爲國無日不憂民溫樹蕭蕭影甘棠漠漠春遙知神徳廟配饗更何人國喪三臺首家藏五廟尊紀功誰秉筆冊贈帝臨軒盛徳畱千古眞魂閉九原皇情彌軫悼天柱折昆侖麟喪虛靈囿鳯衰空帝梧陶鎔存庶彚霖潤寰區舊疏同伊訓遺章入禹謨九原何所恨猶未滅匈奴空畱遺像在淩煙誰繼堂堂命世賢將相位髙三十載風雲道合一千年霖收傅說巖前石隕媧皇補後天見說吾君舉哀處重瞳揮灑淚潺湲

君恩𨿽聴罷居畱官拜維師命更優異物忽隨黃石葬晚年終負赤松遊憑誰借箸論歸馬無復停車問喘牛惟有功名書信史肯同塵土一時休

曽拜四章辭相府又陳三表罷畱司朝廷年徳劉仁軌終始功名郭子儀印鏁黃金塵黯澹堂閒緑野艸離披吾君若念先朝舊應似文貞禦制碑

忽聴雙雙窆鼓聲笳簫嗚咽暮云凝勲勞自合同蕭相諡法還須比魏徴曉月暗垂丹旐露夜風輕觸繐帷燈三川父老知何限盡逐靈轜淚滿膺

元老令終歸葬日有司重奏輟朝時駢羅鹵簿三公禮告訃同盟五月期何處更求廊廟器是誰重作帝王師商山副使偏垂淚未報當年國士知

和仲咸詩【六首並用本韻】

和與諭丰陽夜話【仲咸與諭令同江左人】

澤國來朝積歳年商山相遇話鄕原郤詵重折月中桂【仲咸江南已及第入朝自左馮尹掾鏁防又及第】陶令未歸江上村嵐气滴空無限翠泉聲通夕有何寃寒燈挑盡芳罇竭所得新奇盡雅言

和回諭令詩集【諭令名蟾鳬之裔孫】

風雅荒涼信可悲家聲畱得盡防且欣丹穴一毛在莫道沅江九肋稀思苦也知關國政官卑應爲泄天機他時遷客歸朝去擬覓瓊瑤滿袖歸

和自詠

玉經炎火竹經霜卻把剛腸變酒腸庾信悲哀休作賦接輿歌曲且佯狂更諳喪亂災爲福【仲咸幼經江左離亂】蘊蓄才華有若亡孤宦由來宜晚達祝君霄漢路岐長

和與盧氏宋少府話舊遊

舊遊前政一追尋【仲咸十年前任盧氏尉】宦路遷移敵古今黃綬位卑曽嘆命靑宮官冷不妨吟【仲咸官久淹今爲中允】煙嵐不攺當窻色桃李應垂滿砌陰好寄新詩題舊壁爲言梅福珥朝簮

和題鳴馬廟【廟在丰陽古老傳云昔有人冠蓋乘馬隠於此山鄕人祠而祀之至今時聞馬鳴其靈異具仲咸詩序】

何人祠廟立空山四皓精靈合往還匹馬不辭峯更險防鴻應爲世多艱云生碧殿縈防尾風觸金鋪動獸環欲識姓名無問處空聞靈異庇商顏

和送道服與諭宰

朝客吟詩送羽衣應知彭澤久思歸三年官滿誰畱得領鶴攜琴賦式防

寄海州副使田舍人

系卽匏轉卽蓬可憐蹤迹與君同眼前有酒長須醉身外除詩盡是空閒采紫芝饑可療欲浮滄海道應窮聲名官職相磨折休憶西垣藥樹紅

恭聞種山人表謝急徴不赴榮侍因成拙句仰紀髙風

未赴吾君鳯詔徴蒲輪何似板輿榮自期物外長無事誰覺人間已有名餌術肯嘗鐘鼎味紉蘭應笑佩環聲洛南遷客堪羞死猶望量移近帝城

再賦二章一以頌髙人之風一以伸俗吏之意

表讓皇家買酒錢【上令京兆府賜山人酒錢讓而不受】醉鄕歸去更陶然吾君若問徴君意自有東臯種秫田

不應明時鵠板書可能終老傲唐虞神仙見說須陰徳肯爲蒼生一出無

五更睡

數載直承明寵深還若驚趂朝雞喚起殘夢馬防行左宦離雙闕髙眠盡五更如將閒比貴此味敵公卿

自詠

華發不稱老髙堂爲有親寧同賈生恨自比老萊身官散且無過俸防猶助貧誰能學屈蠖拳局苦求伸

遣興

百年身世片時間況是多愁鬢早斑貧有琴書聊自樂貴無功業未如閒波平南浦堪垂釣日滿東窻尙掩關秖爲慈親憶歸去商山不隠隠何山

夏云

嵯峨髙鏁夕陽紅斜入吟窻秀色濃六里靑山長滿眼不勞云片學奇峯

丹河閒步

誰愛潺湲到水濵春來惟有我來頻沙邊坐慣漁翁識岸上行多白鳥馴髭發照看添霰雪冠纓濯後少埃塵今秋更擬營蓑笠冒衝風把釣綸

新秋卽事【三首】

露莎煙竹冷淒淒秋況無端入客衣鑑裏髩毛衰防盡日邊京國信音稀風蟬歷歷和枝響鷰差差掠地飛繋滯不如商嶺葉解隨流水向東歸

宦途流落似長沙賴有詩情遣歳華吟弄淺波臨釣渚醉披殘照入僧家石挨苦竹旁抽筍打戎葵臥放花安得君恩許歸去東陵閒種一園

百歳浮生一夢中夢中何事有窮通姓名舊署黃麻紙顏狀今成白髮翁煙暝曉窻螢火碧昬幽逕蓼花紅謫居始信爲儒苦生計兼無一畆宮

秋居幽興【三首】

秋光𨿽寂澹幽興入詩家籬暗螿啼菊園荒蟻上茄圍碁知日影理髮見霜華向暁兒童喜溪僧遺晚園林經積晚步思悠哉宿鳥頭相並秋項自開藥田荒野蔓屐齒沒蒼苔幽興將何遣攜琴貰酒杯謫居人事慵幽興與誰同僧到烹秋菌兒啼索艸虫掃苔畱嫩緑寫葉惜殘紅歳晏琴樽好籬邊有菊叢前賦春居雜興詩二首間半歳不復省視因長男嘉祐讀杜工部集見語意頗有相類者咨於予且意予竊之也予喜而作詩聊以自賀

命屈由來道日新詩家權柄敵陶鈞任無功業調金鼎且有篇章到古人本與樂天爲後進【予自謫居多看白公詩】敢期子美是前身從今莫厭閒官職主管風騷勝要津

翟使君挽歌【三首】

丹旐換紅旌蕭蕭五馬鳴今朝爲旅櫬昨日是專城愛子方之蜀【時使君之子奉使入蜀】遺書未到京貳車郊外送揮淚滿塵纓

國史書勲伐州民頌樂康豈難存栢槨亦合桐鄕黃壤千年恨靑山六里長空餘鈴閣畔寂寞菊花香未滿三年政何妨五月期理言歸速遺愛出山遲墻翣穿雲過銘旌著垂洛陽多故吏號泣住靈轜【使君早年知河南府】

村行

馬穿山逕菊初黃信馬悠悠野興長萬壑有聲含晚籟數峯無語立斜陽棠梨葉落燕脂色蕎麥花開白雪香何事吟餘思惆悵村橋原樹似吾鄕

淳化二年八月晦日夜夢於上前賦詩旣寤惟省一句云九日山州見菊花間一日有商於貳車之命實以十月三日到郡重陽已過殘菊尙多意夢已徴矣今忽然一歳又逼登髙追續前詩句因成四韻

節近登髙忽嘆嗟經年憔悴別京華貳車何處搔蓬髩九日山州見菊花夢裏榮衰安足道眼前杯酒且須賖商於鄒魯𨿽迢大抵攜家卽是家

仲咸就加郡印因以四韻賀而勉之

如何小郡滯淸賢未得徴歸振鷺班莫怕三年持漢詔猶勝遷客臥商山俱諳宦路須推命同有詩情合好閒惟是謫官無考限比君知向幾時還

自嘲

三月降霜花木死【今年三月商州有霜】九秋飛雪麥禾災虫蝗水旱霖霪盡逐商山副使來【今秋洛南縣蝗又大水夏旱秋雪】

雪霽霜晴獨尋山逕菊花猶盛感而賦詩

狼藉金錢撒野塘幾叢無力臥斜陽爭偸暖律輸桃李獨亞寒枝負雪霜誰惜晚芳同我折自憐孤艷襲人香幽懷逺慕陶彭澤且擷殘英泛一觴【是歳商州九月十八日大雪後霜晴】

寄丰陽諭長官

七十年華髩未霜道情偏稱宰丰陽早衙請印無仇覽【丰陽戶不滿千例省主簿】夜榻圍碁祗孟光【諭宰好碁又與內子敵手】庭戶萬重嵐气潤盤餐數飣藥苗香猶言彭澤終歸去門栁靑靑檻菊黃

官舍竹

誰種蕭蕭數百竿伴吟偏稱作閒官不隨夭艷爭春色獨守孤貞待歳寒聲拂琴牀生雅趣影侵碁局助淸懽明年縱便量移去猶得今冬雪裏看

雪夜看竹

夢斷閒窻酒半醺月華薄薄雪紛紛莫言官散無拘束一夜披衣見此君

喜雪貽仲咸

半冬無雪懶吟詩薄暮紛紛喜可知衣上惹來看不足竹邊聴處立多時光迷曙色侵窻早片舞寒空到地遲今日使君吟望好一車飛絮醉褰帷

賦得臘雪連春雪【商州數年無雪】

臘雪連春雪商民舞且歌數年求不得一尺未爲多試法烹茶鼎資吟落釣蓑登樓應更好丹水是銀河

立春日細

澹於寒霧亂於絲無防無聲落不知輕助雪痕歸麥壠暗隨春气入梅枝踏苔立久防霑屐繞竹吟余漸著髭翻憶滿身珠漉蔌江頭閒把釣蓑披

霽後望山中春雪

誰種離離碎玉苖暁樓吟望興偏饒白雲作伴宜長在紅日無情已半銷聚映早霞明野寺散隨春水過溪橋世間安得王摩詰醉展霜縑把筆描

閒居

何必問生涯幽閒度歳華有琴方是樂何竹不成家吟裏銷春色眠中見曙霞今年如未去更擬種胡麻

有懷戚二仲言同年

聞說去官常淒淒返故鄕與君同甲子似我有文章憔悴衣衫緑蹉跎鬢髮蒼此身知幸處曽得紫防郎

春郊寓目

百舌嬌慵未苦啼雪隨春水下松溪何人樵樹和云斫幾處山田帶犂蜀栁半開鸜鵒眼海棠深結麝香臍東風似待閒人出一路靑莎襯馬蹄

杏花【七首】

紅芳紫萼怯春寒蓓蕾粘枝密作團記得觀燈鳯樓上百條銀燭淚闌干

暖映垂楊曲檻邊一堆紅雪罩輕煙春來自得風流伴楡莢休拋買笑錢

桃紅梨白莫爭春素態妖姿兩未勻日暮墻頭試回首不施朱粉是東鄰

長愁風暗離披醉繞吟看得幾時惟有流鶯偏稱意夜來偸宿最繁枝

登龍曽入少年塲錫宴瓊林醉禦觴爭戴滿頭紅爛漫至今猶雜桂枝香

長安廢棄遷都後曲沼荒涼一夢中見說舊園爲茂艸寂寥無復萬株紅

陌上繽紛枝上稀多情猶解撲人衣雙成灑道迎王母十里蒙蒙絳雪飛

寄陜府通判孫狀元【何】兼簡令弟秀才【僅】

商山畱滯再經年咫尺無由見狀元防赦未教歸北闕髙歌應合遇東園寸心漫道如直兩髩難禁似雪繁兄弟相知情未攺著書呼取屈原魂

日長簡仲咸

日長何計到黃昬郡僻官閒晝掩門子美集開詩世界伯陽書見道根源風飄北院花千片月上東樓酒一罇不是同年來主郡此心牢落共誰論

春郊獨步

襟袖飄飄晚吹輕孤吟何必共人行緑楊系馬尋芳逕春艸隨人上古城不憤黃鸝誇巧舌多慙戴勝勸歸耕憑髙朗詠沈湘賦自許吾生似賈生

種菜子下

菜助三餐急園愁五月枯廢畦添糞壤胼手摔荒蕪前日種子下今朝防麤吟詩深自慰天似憫窮途

偶置小園田題二首

十畆春畦兩眼泉置來應得弄潺湲三年謫宦供防菜【此園典三年】數月朝行賃寶錢【其價直如此】空媿先師輕學圃未如平子便歸田此身久畜耕山計不敢拋官爲左遷偶營菜圃爲盤飱淮瀆祠前水北村泉響靜連衙鼓響柴門深近子城門蒙蒙細春蔬甲亹亹寒流老樹根從此商於地圖上書工添个舍人園

戲從丰陽諭長官覓筍

春來春筍滿丰陽秖把盤飱勸孟光【長官秖有妻無子】犀角錦文𨿽可惜也須分惠紫防郎

三月二十七日偶作簡仲咸

一未量移一轉勲【時赦後予未量移仲咸秖加騎都尉】貂冠羊胃總非眞【予檢校常侍故云貂冠仲咸騎都尉故云羊胃】韶光秖有三兩日浮世稀逢七十人靑杏勸君重酌酒牡丹邀我且尋春【仲咸半月來病肺不飲因覩靑杏又復淺酌牡丹旦暮開矣】請看富貴趙中令已作北邙山下塵

送巡撫侍讀呂司諫

三十軍城百萬家侍臣分命走軺車長春殿裏承丹詔乙夜書邊別翠華駐馬只教看壠麥憂民無暇醉溪花歸朝舊友如相問爲道山中學種畬

別商山【已下量移解梁作】

欲辭蒼翠入塵囂把酒看山思寂寥莫動移文苦相責解梁聞說近中條

別丹水

曽經爛漫濯吾纓忍別潺湲月夜聲便入紅塵染詩思吟魂猶合數年淸

別四皓廟

明朝欲別采芝翁吟繞堦前苦竹叢貶謫入山非美退此中爭敢逐防鴻

別仙娥峯

商山畱滯再經春吟愛仙娥最出羣若有精靈念遷客暫來河北作行雲

別北窻竹

滿窻疎韻伴吟聲別夜猶憐枕簟淸見說解梁難種植此君相別若爲情

別堂後海棠

一堆紅雪媚靑春惜別須教淚滿巾好在明年莫憔悴校書直是愛花人【此堂予去後是推官王校書移入】

量移後自嘲

可憐蹤迹轉如蓬隨例量移近陜東便似人家飬鸚鵡舊籠騰倒入新籠

量移自解

商山五百五十日若比昔賢非滯畱試看江陵元相國四年移得向通州【元稹自江陵士曹四年移通州司馬】

畱別仲咸【二首】

二年商嶺賴知音惜別難藏淚滿襟頭白忽拋攀桂伴道消休話拔茅心科名偶得同年分交契都因謫宦深唱和詩章收拾起兩家畱與子孫吟

世网嬰纒不自由可憐匏系又萍流忽從淸洛南邊郡移向黃河北岸州命薄我甘閒副使道孤君是假諸侯解梁去此無多地時寄新詩慰客愁

出商州有感

圜丘恩例得量移笑領全家出翠防惟有來時的盧馬商山埋骨不同歸

閺鄕縣畱題陶氏林亭

年來恩例得量移秖合髙歌不合悲消長盈虛存大易東西南北有先師未拋軒冕終妨道偶見林泉且賦詩何事閺鄕住三月吟情難捨竹邊池

寄潘處士

賣藥先生白布衣書來方信在京師減君鑪裏燒丹術助我山中買酒貲【處士自京寄白金相贈】閒似野雲終不仕閉如籠鶴已多時飄飄又去黃河北更負中條幾首詩

將及陜郊先寄孫狀元

宦途漂蕩似浮萍又到棠陰召伯城親老轉添衰髩白妻兒猶免智囊生狀元館谷如無倦副使量移豈系程吾道不拘官冷暖惟君應合出郊迎

甘棠卽事簡孫何

玉堂風雅美賢臣伐樹淒淒秉聖人因感得時畱蔽芾更嗟無位泣麒麟誰知素教長多難我向淸朝自不辰聴訟何如使無訟與君憂道合霑巾

解梁官舍

郡在中條山腳下監南風起晝昬昬舍人謫宦𨿽言命副使量移豈是恩月有俸錢堆長物日無公事掩閒門上天於我心還厚秖遣文章道更尊

中條山【二十韻並有序】

薛許昌賦中條山十四韻且自云兩京之間巨題不媿不負至今百年人亦無敢繼者禹偁量移解梁日與山接茍黙而無述後之覽吾集者謂宋無人因賦二十韻而起河盡海之意不能不相涉也蓋狀山之形張詩之气使然爾又五老峯者玆山之特秀避而不言猶人無眉目矣過是皆許昌之所未道者以此易彼庶幾並行崛起巨河邊犇騰欲上天逺臨滄海盡髙與太行連大塊橫爲脊它山立似拳土膏經舜耒石險任秦鞭洞黒狂吹峯靑冷罩煙店荒壇道絕寺古栢梯懸崦漏防茫雪巖垂淅瀝泉迸根通砥柱斜逕入閒田北笑恆藏寶西輕華聳蓮三門遙托迹五老迥差肩落葉樵夫拾靈苖本艸傳柱空擎雁塔倒影蓋魚船繪畫終無手封崇必有年鹽池浮翠靄董澤媚漪漣陰壑乖龍蟄枯杉凍虺穿圖經標數郡神異產羣賢呼壽嵩何諂升中岱豈専斯文如已矣此地可終焉暫看猶銷病頻登合得仙許昌休自負吾什亦銘鐫

五老峯【十六韻】

矗矗拂星楡崢嶸與眾殊精靈犇昴宿神異載河圖捧日光先及防天禮不趨緑蘿供組綬淸籟獻笙竽淺遙霑華堆嵐下照蒲僧窻分未足郡閣占應俱漠漠云交袂霏霏雪映須巨靈羞用壯玉女願爲奴【玉女巖在中條】磊落工難盡參差徳不孤兒孫溪石小幾杖澗松枯洞鄙三茅隠山嫌四皓逋分形皆自立倒影要誰扶將數慙同漢臣名合贊虞嵩峯眞樹黨天柱太無徒安得隨人意移將近帝都吾君南面處萬歳一齊呼

書孫僅甘棠集後

新集甘棠盡雅言獨疑陳杜指根源一飛事往名𨿽屈六義功成道更尊骨气向人蹲獬豸波濤無敵瀉昆侖明年再就堯堦試應被人呼小狀元

櫻桃【十六韻】

鳯實綴嶙峋蟠根出俗塵子多將盡夏花晚不爭春上苑空枝後荒巖滿樹新鳥含紅映觜猿飽漬流唇溪寺初供佛山齋已待賔升筵防李柰入市附樵薪葉襯靑舒槲籠擎緑透筠瀉盤能宛轉就酒益甘辛致養侔懷橘投誠等獻芹齒酸𨿽欲罷喉渇尙宜頻漑水應無主驅禽免廢人栽培傷物性髠接失天眞自笑羮梅忝誰知社栗神用堪登俎豆生合委荊榛差小同謙退饒先似屈伸叔孫如薦廟朴野味彌純

贈朗上人【朗公少遊渚宮與齊已相識】

淨剃霜髭展舊眞自疑容貌是前身僧中獨守三千戒詩裏閒銷七十春僻寺蘚深人到少故山云好夢歸頻禪齋近日誰還往秖有西垣放逐臣

小畜集卷九

欽定四庫全書

小畜集卷十

宋王禹偁撰律詩

再授小諫偶書所懷

贈禮部宋員外閣老

自寛

贈衛尉宋卿二十二丈【二首】

送融州任巽戶曹

寄商州馮十八仲咸同年

送史館學士楊億閩中迎侍

覽鏡

送冦諫議赴靑州

寧公新拜首座因贈

壽寧節祝聖壽【十首】

幕次閒吟【五首】

還韋度支韶程集

將赴單州和韋度支相送之什次韻

初上單州有作

送祕閣裴都監奉使兩浙【已下再入西樞作】

送戚殿丞之任括蒼

送馮中允之任婺州

寄題義門胡氏華林書院

送母殿丞赴任齊州

送張監察通判余杭

送楊屯田通判永興

書齋

書懷簡孫何丁謂

送柴諫議之任河中

送僕射相公赴西郊

送李著作

送禮部蘇侍郎赴南陽

制除工部郎中出內署【巳下滁州作】

詔知滁州軍州事因題【二首】

滁州官舍【二首】

堂前井

荒亭晚坐

身世

瑯邪山

爲郡

自笑

自問

夜長

與嘉祐同遊寶應寺

迂儒

花鹿

今冬

滁上謫居【四首】

戲題二章述滁州官況寄翰林舊同院

髙閒

臘月

雪中看梅花因書詩酒之興

朝簮

賀呂祐之諫議

賀馮起張秉二舍人

送都官梁員外同年之江南轉運

有傷

寄杭州西湖昭慶寺華嚴社主省常上人送鄭褒歸閩中

贈王獻

病假

偶題【三首】

詩酒

司空相公挽歌【三首】

和廬州通判李學士見寄【二首】

贈朱嚴

戲和壽州曽祕丞黃黃詩

又和曽祕丞見贈【三首】

和朱嚴畱別

賦得紙送朱嚴

饒州馬殿院頻寄黒髭藥服數千丸斑白未減作詩以報之

歳暮感懷

送鄭南進士歸洪州

再授小諫偶書所懷

宦途滋味飽更諳命薄於人分亦甘兩鬢雪霜爲小諫六街泥雨趂常防便休祿仕饑寒累彊逐班行面目慙安得去如種處士板輿榮侍臥終南【種放與母偕隠終南】

贈禮部宋員外閣老【自汝州副使拜命前年與予同貶】

未還西掖舊詞臣且向南宮作舍人【禮部員外號南宮舍人】休嘆貳車如葦竹【令外郎散副使一郡至三兩員】須知百日掌絲綸【故事禮曹外郎百日內知制誥】錦窠官重眞殊拜玉筍班淸只一身【今朝中員外甚多禮曹一人而已】堪笑白頭王小諫握蘭猶未得相親

自寛

身世龍鐘且自寛追量才分合饑寒朝中舊友休誇貴篋裏新詩不博官暁發靜梳防霰落夜琴閒拂古風殘防須歸去滄江上累石移莎擁釣灘

贈衛尉宋卿二十二丈【二首送前翰長侍郎】

性情和雅得天眞卿寺鰲頭任屈伸三品且隨前宰相【大卿班在尙書下與吏部宋呂二相公相接】重瞳偏認舊詞臣宿齋院冷琴橫膝朝退門閒鶴伴身多少摳衣門弟子側聆還望秉陶鈞

謫宦歸來發更斑徊翔猶在寺卿閒幾多僚友三臺上大半生徒兩制間舊賜錦袍多貰酒新裁紗帽欲歸山東垣小諫龍鐘甚空媿洪鑪早鑄顏

送融州任巽戶曹【撰越王愛姬墓志得罪】

禦前曽取好科名一掾如何萬里行身落蠻夷人共惜罪因文學自爲榮吏供版籍多魚稅民種山田見象耕君看咸通十司戶投荒終久是公卿

寄商州馮十八仲咸同年

遷客秋來捧詔還故人多怪髩毛斑重爲東掖垣中士猶夢西暉亭下山靜算宦途皆是命老思身計不如閒何時相約同歸隠水竹蕭蕭並掩關

送史館學士楊億閩中迎侍

迎侍閩川去路長才名官職過歐陽翰林貴族誇東榻【楊近爲副翰張舍人坦腹】史館淸銜慶北堂別酒正逢寒菊綻歸舟應見早梅香拾遺健羨吟詩送莫笑蹉跎兩髩霜

覽鏡

覽鏡笑浮生秋霜發數莖才髙空有气官散卽無榮貧久心還樂吟多骨亦淸他年文苑傳應不漏吾名

送冦諫議赴靑州

表海鎭崢嶸樞臣輟禁庭兩蕃申族帳七縣造圖經密勿君恩異循良祖徳馨旗旌驅驛路鼔角出郊坰歸夢尋溫樹行塵動福星上儀三道判排設十間防風靜衙門防霜寒郡閣鈴看山樓號白封社土分靑花好詩難惜梨甘酒易醒【牡丹水梨皆靑州所出】徴還都幾日莫愛妓娉婷

寧公新拜首座因贈

著書新奏禦【上詔承防蘇公道士韓徳純與公集三教聖賢事迹各五十卷故有首座之命】優詔及禪扉首座名𨿽貴家山老未歸磬聲寒繞枕塔影靜侵衣終憶西湖上秋風白鳥飛

壽寧節祝聖壽【十首】

行漏齊趨聖節筵雲開金闕上靑天平明引入長生殿共祝堯云百萬年

數聲飛電響鳴鞘香裊金鑪映赭袍王母親承玉皇詔年年今日進蟠桃

華胥國主何時見兜率天宮底處開盡說今年壽寧節一齊移入帝城來

簾前可愛三冬日堦下新抽七葉蓂昨夜靈臺因預奏防云髙捧老人星

益算眞君南斗髙還因聖節奏天曹扶桑枯盡靈椿老始放堯眉出壽毫

莊周浪說華封祝漢帝虛傳嵩嶽聲爭似壽寧嘉節日千門萬戶願長生

帝徳由來動百神年年聖節絕纎塵萬家喜气生和气冬日翻疑一日春

只爲憂民感上玉京今日集羣仙更教添注吾君壽直過人皇萬八千

漢主壽山稱萬歳宗佳節號千秋吾皇別享無疆福百姓懽呼動九州

謫宦商於又解梁二年不見赭袍光重來班列𨿽疎逺祝壽情深淚數行

幕次閒吟【五首】

二年憔悴詠江蘺恩詔重教侍玉墀寓直掖垣休入夢常防幕次且吟詩新文自負山中集舊吏多驚髩畔絲莫道諫官無一事猶勝閒臥解州時

禁漏遲遲待立班坐愁身計忽長嘆時淸幸遇千年運頭白重爲八品官烏帽半欹殘月冷馬鞭慵執暁霜寒君恩未報心猶壯不敢思歸七里灘

文章曽受帝褒稱幕次孤吟冷似冰借馬趂朝長後到問人求米盡難憑僮教罷藥朝無酒兒廢看書夜絕燈除卻金章在腰下其餘滋味一如僧

六里山中謫宦身歸來無路掌絲綸堦前不見朱衣吏堂上空辭白髮親月入可堪茶作俸多還怯桂爲薪懶求郡印緣何事曽忝西垣侍從臣

江蘺吟盡髩成霜謫宦歸來夢一場毎日秖窺丹鳯案被人猶喚紫防郎齋宮獨坐風翻幕客捨閒吟葉滿牀若是承明容再入未曽荒廢舊文章

還韋度支韶程集

嶺南爲郡帶名曹萬里江山興詠饒皇宋聲名歸雅正有唐門地本逍遙雪霜思苦𨿽侵鬢金紫恩深已佩腰舊艸滿囊勝薏苡幾聨乘醉寫芭蕉進來聖主回天眷抄逐蠻僧過海潮何事曹南得披覽韶程風什似聞韶

將赴單州和韋度支相送之什次韻

就養求官動聖知專城猶得近王畿鄕人竟指曽題柱丘嫂應慙不下機西掖罷批天子誥北堂榮著老萊衣鄰封唱和如多暇三載須成一集歸

初上單州有作

舊官休念直承明就養誰能系宦情藍綬昔年爲短簿防衣今日是專城妓人半在登樓看親老初來滿郡迎漫逐肩輿張皂蓋平生惟有此時榮

送祕閣裴都監奉使兩浙【已下再入西樞作】

霏霏梅雨灑船窻緑樹參差早稻黃捧詔暫辭圖籍府揚帆深入水雲鄕皇華賜防江樓月禦札閒開野寺香若到蘇臺人問我長官重作紫防郎

送戚殿丞之任括蒼

佐郡海西邊掛帆離兔園逺經羅剎石近去鶺鴒原菊暖秋飛蝶霜晴夜叫猿老郎方吏隠應笑市朝喧【殿丞令弟知溫州永嘉縣】

送馮中允之任婺州

東南宦遊多勝遊婺女星下溪山幽嚴陵隠徳七里瀨沈約詩名八詠樓岸上黍離經故國湖邊木脫正髙秋承明三入妨賢久擬覓江鄕小郡侯

寄題義門胡氏華林書院

水閣山齋架碧虛亭亭華表映門閭力田歳取千箱稻好事家藏萬卷書旋對杯盤燒野筍別開池沼養溪魚吾生未有林泉計空媿妨賢臥直廬

送母殿丞赴任齊州

三齊號難治民瘼待良醫勿謂人多詐須教吏不欺魚鹽多近海桑柘潤連淄禦禮新頒歷無忘訓誡辭【上親選良吏仍賜禦前歷子】

送張監察通判余杭

郡城瀟灑浙江濵暫輟乘驄慰逺民莫放霜威誇禦史且收風景屬詩人雪侵樓上迎潮眼花擁湖邊泛月身盡是公餘吟詠處好飛佳句寄詞臣

送楊屯田通判永興

長安棄廢此藩方通理猶宜占省郎入洛才名齊二陸【屯田自浙入朝鏁防及第】有唐門戶本三楊【屯田靖恭楊氏唐末避地江南】袖中丹桂家聲在道畔丰碑祖徳光【關西夫子碑在閺鄕路上】莫向公餘尋故第榛蕪難認靖恭坊

書齋

年年賃宅住閒坊也作幽齋著道裝守靜便爲生白室著書兼是艸堂屏山獨臥千峯雪禦札時開一炷香莫笑未歸田裏去宦途機巧盡能忘

書懷簡孫何丁謂

三入承明已七年自慙蹤迹久妨賢吾子幾時歸鳯閣病夫方欲買漁船季路防甘知已矣潘安毛髩更皤然舉人自代何由得歸去東臯種黍田

送柴諫議之任河中

蒲津名郡得名公諫紙緘箱且罷封紅藥堦墀曽吐鳯緑莎防事舊鳴蛬【故事河府院省緑莎防唐吏治政時好事者常加澆漑兵興之後爲不好事者鏟去之公好事者也可復此景故云】下車首謁重華廟入境先經五老峯見說丘門詩板在應教回也繼遺蹤【故兵部王侍郎嘗知河府公之座主也】

送僕射相公赴西郊

五十日端揆西郊任保釐偶拋三事重未失百寮師府縣威儀引宮城管鑰隨麤官嫌出將劇位是畱司櫻筍供筵館蜩蟬響路岐碧紗題壁處晝錦下車時請雨摩騰塔尋芳白傅祠維嵩過舊隠禊洛賦新詩禮絕應懸榻公餘尙讀碑畱臺崇帥表內殿列須知易退甘龍臥難虛是鳯池兩京全咫尺三史不參差康濟荒年谷風標飣座梨【唐相崔逺文詞淸麗風神峻整時人謂之耳】弼諧終在我睠注更同誰溫樹陰猶在甘棠影暫垂常濡玉堂筆願艸白麻詞

送李著作

蕓閣新銜捧詔歸歷陽湖畔拜庭闈已聞愛子披朱紱【著作郎君已賜服色】猶學嬰兒著防衣飯饋海陵紅稻軟鱠擎淮水白魚肥吾生自失榮親祿謾踏花磚入北扉

送禮部蘇侍郎赴南陽

拜命辭臺席扶親道更光風流在東閣優逸是南陽治篋排宸翰行衣帶禦香袴襦編戶暖扇枕板輿涼鈴閣畱僧飯書齋著道裝遺蹤尋耿鄧善政法龔黃潭淨秋收菊郊平暁坐棠未應淹郡國卽是復巖廊一自同鵬鳥重來浴鳯皇貳卿二十八羞殺老馮唐

制除工部郎中出內署【已下滁州作】

溫樹陰中別玉堂應星猶得入文昌莫嫌工部官曹慢杜甫才名是外郎

詔知滁州軍州事因題【二首】

暁直銀臺作侍臣暮爲郎吏入埃塵一生大抵如春夢三黜何妨似古人不稱禁中批紫詔猶教淮上擁朱輪時淸郡小應多暇感激君恩養病身

罷直金鑾領一麾依前顦顇詠江蘺所嗟吾道關消長豈爲防軀系盛衰尙媿臨民爲父母終當學稼養妻兒自憐此度辭京闕猶勝商山副使時

滁州官舍【二首】

忽從天上謫人間知向山州住幾年俸外不教收果實公餘多愛入林泉朝簮未解𨿽妨道宦路無機卽是禪鈴閣悄然私自問郡齋何異玉堂前

失職金鑾假一麾瑯琊山色繞城池解且作三年調下馬先吟八絕詩勾檢簿書寧免俗逢迎使命亦隨時公餘不敢妨吟詠異日聲名繼至之【獨孤及字至之爲滁州刺史】

堂前井

公署在山上鑿泉深且淸一杯冰澑滿六月火雲生利物誠堪拜投錢惡近名飲之何以報官況與詩情

荒亭晚坐

荒亭秋日沈獨坐白頭吟爲郡渾無味歸田素有心鵲翻楓葉亂蛬響菊叢深防物休相聒幽懷老不禁

身世

淮邊爲小郡身世復何云妻病無醫藥兒癡廢典墳簮裳看似夢俸祿薄如雲不作歸耕計何階望致君瑯邪山【東晉元帝以瑯邪王渡江常居此山故溪山皆有瑯邪之號不知晉已前何名也】

連袤復岧嶤峯巒架泬寥流名自東晉積翠滿南譙洞碧通仙界溪明潤藥苖古臺臨海日絕頂見江潮杉影挐云暗泉聲出竹遙廟碑傳漢祖寺額認唐朝旱歳時霑稼靈蹤合禁樵詩章因我盛【唐賢遊者多矣無瑯邪山詩】屏障遣誰描近住人多秀頻登酒易消圖經標八絕霍合相饒

爲郡

爲郎爲郡意何闌羞拂朝纓蓋病顏賜筆任分雙管赤梳頭已是二毛斑道孤自合先歸隠俸薄無由便買山出坐兩衙皆勉彊此心長在水雲間【漢尙書郎月給赤管大筆一雙】

自笑

年來失職別金鑾身世漂淪髩發殘貧借俸錢猶典郡老爲郎吏是何官開樽暫喜愁腸破堆案仍勞病眼看自笑不歸田裏去謾將名姓掛朝端

自問

自問意何如身窮業有餘捲懷君子道耽味古人書月給非無酒晨羞亦有魚山頭刺史宅未識是吾廬

夜長

後樓前閣五嚴更顏髩侵人睡漸輕病眼己甘書冊廢愁腸猶取酒杯傾風揺紙帳燈花碎日照冰壺漏水淸吟盡舊詩猶展轉百回移枕未天明【眼病黒花夜不看書數年矣】

與嘉祐同遊寶應寺

滁陽領郡經三月寶應遊山始一回屐齒免憂巖下折簿書長苦案頭堆粼粼泉石吟魂健漠漠煙嵐病眼開盡日引渠尋勝境讀碑看篆拂蒼苔

迂儒

自笑是迂儒誠宜與世疎左遷猶上疏薄俸亦抄書漠漠花侵眼蕭蕭發映梳惟當早休去幽處卜吾廬

花鹿

花鹿一何馴長隨病使君必教吾在野當與爾爲羣靜飲淸溪水閒眠碧洞云猶勝市朝裏逐眾走紛紛

今冬

休思官職落靑雲且算今冬養病身白紙糊窻堪聴雪紅鑪著火別藏春旋蒭官醖漂浮蟻時取溪魚削白鱗況是丰年公事少爲郎爲郡似閒人

滁上謫居【四首】

迹去金鑾殿官移玉筍班才髙寧免妬命薄不如閒暁鑑悲華發春醪慰病顏爲郎身漸老自笑不歸山迹忝詞林舊官爲郎署卑同羣甘鳥獸茍祿爲妻兒未有一事立空驚雙髩衰惟憐文集裏添得謫官詩敢嘆我命薄所嗟吾道消謫官淮上老京信日邊遙巧宦或五鼎甘貧惟一瓢居然古人事名迹詎相饒一日復一日悠悠任此生所悲頻謫宦不是厭專城有悔皆因祿無凶未若耕林泉何處好終卜掛吾纓戲題二章述滁州官況寄翰林舊同院

要知滁上興如何養拙偸安幸亦多小郡旣無衣襖使丰年兼有袴襦歌公餘處處攜山屐官醖時時泛海螺病眼白頭惟醉睡朝廷好事不聞他

要見滁州謫宦情信緣隨俗且經營不誇兩制詞臣貴多伴三班奉職行樓堞向空乘月上樽罍有酒對山傾升沈得喪何須問況是浮生已半生

髙閒

謫官滁上欲何爲惟把髙閒度歳時費盡俸錢因合藥忙於公事是吟詩京中吏去慵傳信江外僧來與撰碑更待吾家婚嫁了解休致未全遲

臘月

臘月滁州始覺寒年丰歳暮郡齋閒官供好酒何憂雪天與新詩合看山日照野塘梅欲綻燒回荒逕艸猶斑吏人散後無公事門防森森夕鳥還

雪中看梅花因書詩酒之興

年來滁上興何長惟把吟情入醉鄕雪片引詩勝玉帛梅花勸酒似嬪嬙凝眸未厭頻頻落擁鼻還憐細細香謫宦老郎無一物淸貧猶且放懷狂

朝簮

一戴朝簪已十年半居謫宦半榮遷壯心無復思行道病眼惟堪學坐禪醉謝陶公長欠酒俸慙吾祖不言錢白頭郎署成何事見擬休官自種田【陶公云飲酒常不足】

賀呂祐之諫議【自起居舍人拜命不由員外郎】

鳯閣前年陪步武麟臺昔日是交遊先歸內署身𨿽忝直上髙坡命更優玉筍外郎全棄擲土山果毅免經由卻應回笑滁陽守官似馮唐半白頭

賀馮起張秉二舍人

八年東觀知深屈【馮舍人雍熈丁亥歳與予同直史館】百日南牀秖暫經【張自知雜入閣下】春暖並吟紅藥樹雲開雙見紫防星綉衣脫後休持斧珠履拋來免過防【馮兼越王翊善】應念出官淮水上被人還笑屈原醒

送都官梁員外同年之江南轉運

月宮同歳取丹枝次第飛翔侍玉墀出職未吟紅藥樹轉官新入白雲司【都官刑部屬司】使權繁重𨿽無暇曹局淸閒合賦詩【薛能李頻鄭谷皆爲都官】不似謫官淮水上髩毛衰颯詠江蘺

有傷

壁上時牌催晝夜案頭朝報見存亡懸車又喪司空相延閣新薨賈侍郎【二公相繼薨者】陶鑄官資經化筆【某登朝後所任皆司空在中書】品題名姓在文場【予應舉時賈公以駕部員外知制誥用知貢舉遂防首冠多士】繐帷一慟無由得徒灑春風淚數行

寄杭州西湖昭慶寺華嚴社主省常上人

夢幻吾身是偶然勞生四十又三年任誇西掖吟紅藥何似東林種白蓮入定雪龕燈熖直講經霜殿磬聲圓謫官不得余杭郡空寄髙僧結社篇

送鄭褒歸閩中

褒也甌閩士文髙行益修干名逢詔罷歸計逼親憂鷗鳥終相狎公卿謾欲畱刺桐花下宅蘭蕨奉晨羞

贈王獻

舉子竟文賦風騷委路塵吾宗多警句詩道未無人靑眼有誰是白頭空鑷頻賈生如再召爲爾指迷津

病假

小郡𨿽無事常時亦有勞坐衙衫彊著判案筆須操眼病因求假身閒更覺髙何當長似此歸去老蓬蒿

偶題【三首】

賈誼因才逐桓譚以防疎古今當似此吾道竟何如鄭興親未張籍眼多昏何時解印綬歸去臥山村白頭厭郎署病眼欲分司寸心猶未決所顧在妻兒

詩酒

白頭郎吏合歸耕猶戀君恩典郡城已覺功名乖素志秪憑詩酒送浮生剛腸減後防防諷病眼昏來細細傾樽杓不空編集滿未能將此換公卿

司空相公挽歌【三首】

全徳羣儒服淸名信史書何人不調鼎惟我得懸車蕭相文無害於公慶有餘三川歸地松檟自扶疎執禮身𨿽退思賢寵未衰垂行三入命遽逼九原期本末皆書史功名別樹碑須知文集裏全似白公詩去歳頻宣召觀燈復賞花健嫌靈壽杖輕棄富人車列座先臺席溫顏逼翠華而今宅前路破築堤沙

和廬州通判李學士見寄【二首】

北門西掖久妨賢出入丹墀近八年且把一麾淮水上敢思三接浴堂前將何政術稱循吏豈有文章號謫仙除卻淸貧入詩詠山城坐客冷無氊【杜工部戲贈鄭廣文詩云才名四十年坐客寒無氊】

金鑾失職下蓬瀛也向淮邊領郡城堆案簿書爲俗吏滿樓山色負吟情廬江地近音塵斷何遜詩來格調淸未得罇前一開口可憐心緒獨揺旌

贈朱嚴

未得科名髩已衰年年顦顇在京師妻裝秋捲停燈坐兒趂朝餐乞米炊尙對交朋賖酒飲徧看卿相借驢騎誰憐所好還同我韓柳文章李杜詩【嚴妻能書常寫文卷】

戲和壽州曽祕丞黃黃詩

黃黃眞是小巫娥買恐千金價不多別母語嬌空有淚對人聲顫未成歌產從南國勝桃李攜去東山隠薜蘿滁上老郎無妓女艸讀易擬如何

又和曽祕丞見贈【三首】

非才誤受帝恩深報國空存一片心命薄任從官進退道孤難與眾浮沈日邊信斷無歸夢滁上公餘且醉吟勞寄新詩逺相唁野雲何處望爲霖【來詩云其如夷夏待爲霖】謬因文字立虛名寓直金鑾冒寵榮兩度黜官誰是援二毛侵髩自堪驚宮花謾役春來夢山蕨聊供醉後羮身外浮華盡閒物不將窮逹問君平

篋中經歳鏁朝衣自覺心閒少夢思失馬叟言徒諭道牧豬奴戲任爭碁且持使節安黔首莫愛恩波沃漏巵況是無功頭已白此身長恐負明時

和朱嚴畱別【依本韻】

之子有文行常流竊比難援毫秋露下【生文學餘力尢工篆】開卷古風寒場屋推盟主聲詩立將壇論儒輕五霸議古嫉三桓師仰惟韓愈才名壓李觀【生有師韓說】固窮多短褐憂道卽忘餐見訪山圍郡相逢菊滿欄眼靑憐造士頭白媿郎官罷舉層霄逺監州勺水蟠貧廚兼味少市醖數杯酸舊業煩君勘新題爲我刋【生爲手勘小畜集又書八絕詩在也】臨岐畱雅什天馬撼金鑾

賦得紙送朱嚴【卽席探題】

潔白又方正似君心坦平空隨文價貴未免刺毛生客被侵霜薄山窻映雪明前春懸作牓應見淡書名饒州馬殿院頻寄黒髭藥服數千丸斑白未減作詩以報之

兩州迢遞隔長江寄藥知君念老郎妙術逺慙周柱史衰容爭柰漢馮唐未除凡骨無仙分欲斷愁根有醉鄕多羨繡衣須髩黒滿身惟帶柏臺霜

歳暮感懷

歳暮山城放逐臣老從霄漢委泥塵公卿別後全無信兄弟書來秖說貧眼看靑山休未得鬢垂華發摘空頻文章气槪成何事霑惹虛名誤此身

送鄭南進士歸洪州

霜飄楓葉滿長郊家指西山舊結茅訪我謫居龍失水憐君行路鳥焚巢仲尼未免遭儒戲揚子何煩解客嘲歸去豫章泉石好不知徐孺與誰交

小畜集卷十

欽定四庫全書

小畜集卷十一

宋王禹偁撰律詩

茶園十二韻

送董諫議之任湘潭

送江州孫膳部歸闕兼寄承防侍郎

立春前一日雪

送嚴判官儒歸滁州

將巡堤堰先寄髙郵蔣知軍

送閤門秦舍人

病起思歸

寒食

酬太常晁丞見寄

張屯田弄璋三日略不防客戲題短什期以滿月開筵

寄秀州馮十八禮丞同年

送丁謂之再奉使閩中

牡丹十六韻

朱紅牡丹

芍藥花開憶牡丹絕句

海僊花詩三首

后土廟瓊花詩二首

櫻桃漸熟牡丹巳凋恨不同時輒題二韻芍藥詩三首

暮春

酬髙郵知軍蔣殿丞見寄

又和寄惠藤篋絕句

先帝登遐聖君嗣位追維恩顧涕泣成章登壽寧寺閣

池上作

和國子栁博士喜晴見寄

公退言懷

公餘對竹

官舍偶題

贈呂通祕丞楚州監倉

贈虛巳

贈省欽

贈王殿院同年

畱別揚州池亭

池邊菊

揚州道中感事兼簡史館丁學士

太宗皇帝挽歌三首

闕下言懷上執政三首

送邵察院知朗州

送直館髙正言轉運荊湖

送宋澥處士之長安

送刑部韓員外同年致仕歸華山

贈狀元先輩孫僅

贈浚儀朱學士

書懷送田二舍人自吏部郎中出典泰州寒食出城馬上偶作

病中書事上集賢錢侍郎

賃宅

靑猿

寓直偶題

頃年謫官解梁收得令狐補闕毛詩音義其本乃防昌三年所寫數行殘缺後人添之其筆迹乃工部畢侍郎所補也昨因問之乃云亡失多年矣作四韻以還之

伏日偶作

和吏部薛員外見寄

贈宻直張諫議

寄狀元孫學士

送譚殿院之任南陽

送河陽任長官

和屯田楊郎中同年畱別之什

送臨淸楊可主簿入蜀

送淳於中捨懸車侍養

送正言楊學士億之任縉雲

送第三人朱嚴先輩從事和州

送南陽李太傅二首

壽孫三日

茶園十二韻【揚州作】

勤王修歳貢稅駕過郊原蔽芾餘千本菁蔥共一園牙新撐老葉【新牙之上去年舊葉尙在】土軟迸深根舌小侔黃雀毛獰摘緑猿出蒸香更別入焙火微溫采近桐華節生無谷雨痕緘縢防逺道進獻趁頭畨待破華胥夢先經閶闔門汲泉鳴玉甃開宴壓瑤罇茂育知天意甄收荷主恩沃心同直諫苦口類嘉言未復金鑾召年年奉至尊

送董諫議之任湘潭

依依行色滿帆檣又借仁風恵逺方暫去長沙非賈誼猶虛時相待張蒼檻前波浪瀟湘闊後汀洲橘柚香翰苑放臣知最幸願聽民訟繼甘棠

送江州孫膳部歸闕兼寄承防侍郎

九江爲郡髩成霜淮海相逢共黯傷放逐翰林同李白蹉跎郎署似馮唐才名各負詩千首離別無辭酒一觴歸見鼇頭如借問爲言棖也減剛腸【孫與承防侍郎同年】

立春前一日雪

一色滿淮海莎階曉欲平气寒知臘在勢猛共春爭飄泊殘梅妬龍鐘老檜擎隨風無定態入竹有繁聲倚檻吟忘倦援毫畫不成南鄕消瘴癘東作助農耕片颺鵝毛逺光翻蝶翅輕任貧添酒債慵掃慰詩情羣玉峯巒秀華胥世界淸老郎無政術沈酒臥江城

送嚴判官儒歸滁州

永陽謫宦髩成華惟有賓從最可誇文翰東堂進士第風流南國相公家移官我未歸丹禁回棹君今指白沙滁上淹翔𨿽巳久寺樓山色對瑯琊

將巡堤堰先寄髙郵蔣知軍

二十年前在濮陽賓筵畱我共飛觴當時進士衣如雪今日郎官髩有霜吏役可堪巡堰埭軍城猶喜接封疆能來界首相期否堤上依依栁漸黃

送閤門秦舍人

郡印我未解輕軒君不畱相逢那幾日此別又經秋山雪晴猶在河澌暖不收內庭連上閤早晚共優防

病起思歸【二首】

年來多病轉思山終日呻吟簿籍間叔夜養生休著論陶潛難死只因閒【陶潛云人生實難死】又移郡印三年調未報君恩兩鬢斑安得便歸田裏去松篁泉石掩柴闗

四十爲郎非不偶況曽提筆直瀛洲明時遇主誰甘退白髮侵人自合休夢得蹉跎因出郡【劉夢得貶謫爲郎四十餘年】薛能詩什恥監州【薛許昌詩云監州是戱儒】春來病起思歸甚未敢飛章達冕旒

寒食

寒食江都郡靑旗賣楚醪樓臺藏緑栁籬落露紅桃妓女穿輕屐笙歌泛小舠使君慵不出愁坐讀離騷

酬太常晁丞見寄

當年布素定交情恨不同爲出谷鶯猶作三丞君最屈偏尋兩制我知榮湮沈莫厭靑衫在彼此俱嗟白髮生重入玉堂非所望汶陽田好欲歸耕【晁詩祝予再入翰苑】

張屯田弄璋三日略不防客戲題短什期以滿月開筵

布素相知二十年喜君新詠弄璋篇洗兒已過三朝防屈客應須滿月筵桂子定爲前進士蘭芽兼是小屯田至時擔酒移廚去請辦笙歌與管弦

寄秀州馮十八禮丞同年

君從婺女典嘉興我自滁陽到廣陵同被雪霜侵兩鬢獨嗟官職是三丞郡齋新養華亭鶴鄕信時逢建業僧願作入朝西道主只看黃霸詔書徴

送丁謂之再奉使閩中

繡衣直指東南夷入奏風謡受聖知持節又從三殿出演綸還較一年遲朝中謬拜推賢表江畔空吟惜別詩郡印喧卑文防少爲君搔首落花時【予在西掖嘗舉謂之】

牡丹十六韻

艷絕百花慙花中合面南賦詩情莫倦中酒病先甘國色渾無對天香亦不堪遮須施錦障戴好上瑤簪苞折深擎露枝拖翠出藍半傾畱粉蝶防亞拂冝男鄰妓臨妝妬胡蜂得蘂貪忽翻晴吹動濃睡曉煙含話別年經一相逢月又三遣吾撏白髮爲爾換新衫池館邀賓看衙庭放吏防僊娥喧道院魔女逼禪庵【道院禪庵皆公署內所有】亂惜窠難析分題韻更探歌歡殊未厭零落痛曽諳谷供湯沐黃鸝助笑談顏生如見此未免也醺酣【顏回不飲酒】

朱紅牡丹

渥丹容貌著霓裾何事僧軒秪一株應是吳宮歌舞罷西施因醉誤施朱

芍藥花開憶牡丹絕句

風無情落牡丹翻階紅藥滿朱欄明皇幸蜀楊妃死縱有嬪嬙不喜防

海僊花詩【並序】

海僊花者世謂之錦帶維揚人傳云初得海州山谷間其枝長而花密若錦帶然予視其花未開如海棠旣開如木而繁麗嫋娜過之或一朶滿頭冠不克荷惜其不香而無子苐可鉤壓其條移值他所因以釋艸釋木驗之皆無有也近之好事者作花譜以海棠爲花中神仙予謂此花不在海棠下宜以僊爲號目之錦帶俚孰甚焉又取始得之地命曰海僊且爲賦詩三章題諸僧壁

一堆絳雪壓春叢嫋嫋長條弄晚風借問開時何所似似將繡被覆薫籠

春憎窈窕教無子天爲妖嬈不與香盡日含毫難比興花中應是衛莊姜

何年移植在僧家一簇柔條綴彩霞錦帶爲名卑且俗爲君呼作海僊花

后土廟瓊花詩【二首並序】

揚州后土廟有花一株瓊白可愛且其樹大而花繁不知實何木也俗謂之瓊花云因賦詩以狀其態

誰移琪樹下僊鄕二月輕冰八月霜若使壽陽公主在自當羞見落梅妝

春冰薄薄壓枝柯分與淸香是月娥忽似暑天深澗底老松擎雪白婆娑

櫻桃漸熟牡丹已凋恨不同時輒題二韻

紅芳落盡正無憀吟繞空枝首重搔最恨東君少才思不畱檀口待櫻桃

芍藥詩【並序】

芍藥之義見毛詩鄭風百花之中其名最古謝公直中書省詩云紅藥當堦翻自後詞臣引爲故事白少傅爲主客郎知制誥有艸詞畢詠芍藥詩詞采甚該備然自天后以來牡丹始盛而芍藥之艶衰矣考其實牡丹初號木芍藥蓋本同而末異也予以端拱已醜嵗由左司諫爲制誥舍人後因事黜棄淳化甲午年又以禮部員外郎牽復舊職尋以本官充翰林學士則謝公白傅之任再蹂躪矣自出滁上移廣陵追念綸闈於今九載而編集之內未嘗有芍藥詩言於詞臣不得無過揚州僧捨植數千本牡丹落時繁艶可愛因賦詩三章書於僧壁

牡丹落盡正淒涼紅藥開時醉一塲羽客暗傳尸解術僊家重爇返魂香蜂尋檀口論前事露濕紅英試暁妝曾忝掖垣眞舊物多情應認紫防郎

東君畱著占殘春得得遲開亦有因曽與掖垣畱故事又來淮海伴詞臣日燒紅艶排千朶風遞淸香滿四鄰更愛枝頭弄金縷異時相對掌絲綸

滿院勻開似赤城帝鄕齊防上元燈感傷綸閣多情客珍重維揚好事僧酌處酒杯深蘸甲折來花朶細含稜老郎爲郡辜朝寄除卻吟詩百不能

暮春

索莫紅芳又一年老郎空解惜春殘才聞鶯囀誇楊栁已被蟬聲哭牡丹壯志休磨三尺劍白頭誰借兩梁冠酒罇何必勞人勸且折餘花更盡歡

酬髙郵知軍蔣殿丞見寄

靑雲豈望更翶翔覽鏡惟添髩雪光爲郡自知無政術歸田猶擬拜封章且眠錦帳趨蘭省終掩云闗臥艸堂三入承眀巳過分有何辭筆敵長楊【予兩知制誥一入翰林】

又和寄恵藤篋絕句

蠻藤編篋自番禺錦袋羅囊盡不如乞與揚州貯詩艸行春誰怕隨車【藤篋耐】

先帝登遐聖君嗣位追惟恩顧涕泣成章

鼎湖髯斷去難攀九五飛龍已禦幹兩制舊臣生白髮一畨新貴上靑天老爲郎吏承縗絰假作諸侯哭幾筵疎賤無由撰哀冊夢中空負筆如椽

登壽寧寺閣

乘興登虛閣披襟一望間聖朝新日月【時帝初卽位】亡國舊江山檻隔晴虹斷檐喧夕鳥還歸衙不辭晚吟思白雲閒

池上作

未遂滄洲去池邊弄緑波醉浮船底兀吟繞履痕多靜照新華發沈思舊釣蓑晚涼得幽趣魚上戲圓荷

和國子栁博士喜晴見贈

霖霪爲害正憂農昨日陰雲散碧空潑刺退灘魚失水啁啾髙樹鳥知風洗開霽月嬋娟色放出秋花菡萏紅勞寄新詩曲相賀由來災異系三公

公退言懷

吏胥圍繞簿書堆病眼昏昏素髮垂已覺文章無用處不歸田裏待何時兩衙決事官差我五日延英詔問誰賴有故人蹤迹在只應蘧寗是吾師

公餘對竹

冠褐飄飄乍退公引吟畱坐一叢叢買添幽景渾無價洗卻繁陰別有風曽任雪欺終古緑也從桃映暫時紅此君合是吾廬物防種嬋娟伴釣翁

官舍偶題

俸錢隨月盡公務逐時生白髮多悲感皇華倦送迎奉身無實事困我爲虛名防向滄浪上秋風自濯纓

贈呂通祕丞楚州監倉

聞君公事苦喧卑紅粟堆邊獨斂眉巳入朝行翻掌庾未如畿尉且吟詩【君前任畿尉】堰頭笑傲同張祜市裏優防比路隨惟有才名藏不得山陽畱滯肯多時

贈虛已

谿邊幽寺好霞別後春風幾度花夢憶一巖紅薜荔心輕三事紫袈裟禪機悟了身無著詩句髙來髩有華不遇蘓州韋應物晝公萹什向誰誇

贈省欽【師善八分太宗召於殿上書數行賜紫】

舊隱何年別翠防瀑泉聲外鏁禪扉禦前曽冩八分字天上特宣三事衣燈照夜庵霜後冷鼎烹秋菌中肥終歸五老峯邊去杯度長江錫杖飛

贈王殿院同年

幾年淮海嘆驅馳美拜初聞入奏時乍作臺官勞馬揖合爲巡使近龍墀多從此地升三字莫向朝端說四維縱過省橋休拗項郎官班列甚喧卑【時郎中八十餘員員外數百員惟臺官稍少】

畱別揚州池亭

竹繞亭臺栁拂池徘徊終戀郡齋西斜陽更上漁舟坐明日紅塵逐馬蹄

池邊菊

緑池繞逕幾千栽凖擬登髙泛酒杯未到重陽歸闕去金英寂寞爲誰開

揚州道中感事兼簡史館丁學士【時與丁同赴京】

淮邊爲郡再相逢又得同途赴九重顧我尙騎天廐馬共君遙想鼎湖龍賈生比望朝文帝白傅何期哭憲宗攜手驛橋殘照裏斷魂空對隔江峯

太宗皇帝挽歌【三首】

卜世知無極上僊安可尋祝堯違眾望傳啟合天心陵栢蕭騷韻階茅寂寞陰何人開殿閣塵暗九琴舜化無偏黨堯年欠耄期世間人自哭天上事難知終讓東封禮遂成南狩悲金鑾舊學士頭白涕漣洏日到虞泉落天從杞國崩去年壽寧節今夕永熈陵薤露悲風起松阡苦霧凝龍髯攀不及千古恨難勝

闕下言懷上執政【三首】

謬提文筆侍先皇謫宦歸來遇國喪僊駕只畱燒藥鼎繐帷猶認諫書囊北辰別見天垂象西內渾疑海變桑昨日梓宮陪哭臨淚多惟有老馮唐

早有虛名達九重宦途流落漸龍鐘爲郎吏同元稹羞見都人看李邕舊日謬吟紅藥樹新朝曽獻皂囊封猶期少報君恩了歸臥山村作老農

誥詞黜責子孫羞欲雪前寃事巳休浴殿失恩成一夢鼎湖攀駕卽千秋道邊任死心終直澤畔長吟淚暗流虞舜五臣知此事戲儒應免更監州【薛能詩云監州是戲儒】送邵察院知朗州【察院自淮南轉運乞侍養因有此除並拜母爲縣太君】

郡齋全占五谿云就養辭權以孝聞重戴舊稱秦禦史髙堂新授漢封君板輿爲別經三載壽酒先斟滿十分我嘆今生無此事賦詩相別淚雰雰

送直館髙正言轉運荊湖

象笏烏紗諫署榮運輸權重使蠻荊職叨三館圖書貴地轄重湖水石淸貪吏望風潛解印逋民知惠自歸耕官曺寂寞馮唐老多羨乘軺澤國行

送宋澥處士之長安【內翰舍人弟】

簪笏盈門獨紉蘭臥龍濳在八龍閒鴒原任說朝賢貴鶴惟稱處士閒靜按僊經燒大藥狂挨僧壁畫遙山老郎見作歸休計分取圭峯並掩闗

送刑部韓員外同年致仕歸華山【自察院求致仕】

抗表辭烏府歸山髩未秋朝簪還獬豸塵世謝蜉蝣拂袖人生事懸車帝命優名光新日曆官占好詞頭應宿郎曺美尋僊景物幽繡衣移蕙帶騘馬換耕牛對枕蓮峯翠當門瀑布流妻閒栽藥艸兒戲雜猿猴買竹憑牙板疏泉濕鹿裘四推離督責三院肯淹畱接武陶貞白差肩許逺逰十洲如得侶萬戶任封侯脫灑因君去龍鐘使我羞遷鶯情最洽化鶴術難求掌誥無文彩謀身寡悔尢紫垣頻忝竊白髮合歸休應璉叨三入張衡尙四愁亦期婚嫁畢攘袂逐浮丘

贈狀元先輩孫僅

病中何事忽開顏記得詩稱小狀元【予淳化辛夘嵗贈君詩云明年再就堯堦試應被人呼小狀元】粉壁乍懸龍虎牓錦標終屬鶺鴒原靑雲隨步登花塔紅雪飄衣醉杏園還有一條遺恨處不教英俊在吾門

贈浚儀朱學士【學士新知貢舉】

潘嶽花陰覆杏壇門生防謁絳紗寛西垣久望神仙侶北部休誇父母官屐送僧莎逕滑夜棊畱客竹齋寒何時儤直來相繼三入承明興漸闌

書懷送田二舍人自吏部郎中出典泰州

共嘆蹉跎兩鬢蒼立朝爲郡是尋常重歸謝客中書省又送山濤吏部郎三入承明身最沗十年兄弟分偏長喜聞辭日畱前席莫等多時住水鄕

寒食出城馬上偶作

欲報君親與願違今年寒食任芳菲八音遏密因山後雙淚滂沱拜墓歸艶冶桃花迎馬笑輕狂楡防撲人飛宦途時態更諳盡猶愧妨賢直紫防

病中書事上集賢錢侍郎【五首】

力疾奉朝謁歸來倦送迎老爲儒術誤瘦愛道裝輕籮藥幽香散移琴細韻生晨餐漸有味筍蕨倍闗情妻兒慣蔬素僕馬任龍鐘一榻渾無物孤琴對病容風翻簾影亂筆減研痕重幽寂誰爲伴扶行賴瘦笻食貧當嵗早朝退百端憂典笏逢休假焚香願有秋病饑渾厭肉瘦冷未更裘夢見山村興披簔釣亂流郎署領制誥十年未上坡馮唐空潦倒衞綰是誰何猶賴紫垣直聊遮白髮多歸田未有計林樹緑婆娑日日奉朝謁病多仍食貧揶揄應有鬼夷俟豈無人鳳閣十年筆烏紗九陌塵集仙知巳在應爲指迷津

賃宅

老病形容日日衰十年賃宅住京師閣棲鳳鳥容三入巢宿鷦鷯只一枝壁掛圖書多不久砌栽蘆葦亦頻移人生榮賤須知分防買茅庵映槿籬

靑猿

小僕如猿狖貧家備指呼未堪隨馬足已慣典魚須時洗塵侵硯閒收滴圖歸田如有計畱負酒胡盧

寓直偶題

兩朝書命媿無才謾逐詞臣侍玉堦病似相如多避事拙於方朔少詼諧命奇只合先休退道在何妨更捲懷白手猶期議封禪一隨鑾輅見燔柴

頃年謫官解梁收得令狐補闕毛詩音義其本乃防昌三年所寫數行殘缺後人添之其筆迹乃工部畢侍郎所補也昨因問之乃云亡失多年矣作四韻以還之

謫宦山州自訓童因求書籍有遭逢偶收毛鄭古詩義識得歐虞舊筆蹤南郡攜行心不足【禹偁自解梁徵便擬入袖上防知侍郎入聖上幕府不敢私謁遂攜去滁揚二州】西齋送去手親封塵侵煙染尢堪重年號標題歷武宗

伏日偶作

移牀拖簟就南軒門掩閒坊半樹蟬多病形容惟有骨食貧生計旋無錢掖垣已忝年深直朝謁終妨日晏眠防解綸闈求郡印早收餘俸卜歸田

和吏部薛員外見寄

棖也好剛多悔吝惟憑忠信自書紳嚴陵知退遺榮利只擬滄浪好釣綸老去趁朝慵待旦病來求假動經旬西垣興味更諳盡一片烏紗滿馬塵

贈密直張諫議【與予結婚】

先皇憂蜀輟樞臣獨冒兵戈出劍門萬里辭家堪下淚四年歸國似還魂弟兄齒序元投分兒女親情又結婚且喜相逢開口笑敢陳功業不須論

寄狀元孫學士

久居臺閣多憂畏欲薦賢才涉比周灰死寸心甘不動雪侵雙髩未能休封章事寢空騰謗制誥詞荒益自羞惟愛君家棣蕚榜登科記上並龍頭

送譚殿院之任南陽

大抵人生樂故居山川況復漢南都別來墳墓有宿艸歸去田園多緑蕪銀印莫羞雙髩白錦衣兼照兩轓朱西垣衰病無憀客空羨此行歌袴襦

送河陽任長官

宰君行李苦蕭疎妻子龍鐘尙跨驢醉眼且防花滿縣愁顏莫望果盈車頭銜新換呼明府科第元髙得校書誰解吟詩送行色茂陵多病老相如

和屯田楊郎中同年畱別之什

科名長恐辱同年許國丹誠皎日懸謬掌斯文𨿽未喪欲行吾道卽無權謝公畱滯蒼苔院潘嶽徵行落葉天引重力輕深自媿彊酬詩什益淒然【予嘗舉奏屯田未有防防】送臨淸楊可主簿入蜀【楊父爲諸司使祖有贈官及第授官後以父命歸拜祖墳焚所贈誥】

脫白去焚黃遙知祖徳光墓墳喬木老襟袖桂枝香回見梅含雪歸逢橘飽霜子云應有宅爲買艸堂

送淳於中捨懸車侍養

懸車東去謝明朝擺脫簮纓似一毛望苑官淸諧侍養督郵名賤恥徒勞靑宮位在他年起防服身歸此日髙我媿無親屍厚祿與君書命淚霑袍

送正言楊學士億之任縉雲

弱冠珥朝簪才堪任翰林重違君厚遇聊奉母懽心筆削畱惇史囊裝貯賜金帆張淛河闊山對括蒼深暫歇趨朝馬重聞故國禽幽蘭南澗采壽酒北堂斟務簡慵開閣家丰不典琴防衣方侍養紅藥卽供吟我占掖垣久自驚年髩侵妨賢兼罔極相送淚盈襟

送第三人朱嚴先輩從事和州

賃船東下歷陽湖牓版科名釋褐初賓職不憂無厚俸郡齋惟喜有藏書【錢侯聚書尢多】伴吟先買秋江鶴醒酒時烹晚市魚防使多情應問我爲言衰病似相如

送南陽李太傅【二首】

兩朝黃閣預彌綸又策春坊第一勲僧塔舊題前進士齋壇新拜上將軍馬銜金勒衝防雪雁避紅旌入斷雲還似徐州張僕射禦詩相送四方聞

紅斾飄飄奪暁霞禦筵相送出京華仲尼俎豆眞儒者郤縠詩書屬將家腰下巳懸如斗印門前看見築堤沙先朝學士期牽復待艸南陽入相麻

壽孫三日

經年病不飲此日一開樽鑑裏休嫌老懷中已抱孫紅防裁錦段香水浴銀盆他日歸田去相扶入蓽門

小畜集卷十一

欽定四庫全書

小畜集卷十二

宋王禹偁撰歌行

謝宣賜禦艸書急就章並朱邸舊集歌

應制皇帝親試貢士歌

謝政事王侍郎伏日送冰

酬贈田舍人

對雪示嘉祐

送姚著作之任宣城

送晁監丞赴婺州關市之役

還揚州許書記家集

酬處才上人

和張校書吳縣防前冬日雙開牡丹歌

和馮中允鑪邊偶作

賦得南山行送馮中允之辛谷冶按獄

烏啄瘡驢歌

謝宣賜禦艸書急就章並朱邸舊集歌

臣聞伏羲畫卦朴且淳蒼頡造字初有文大篆小篆八分體楷章艸何紛紛因玆八法各有要遂使六藝區以分其中最難惟艸聖妙功夫自天性又聞關雎本王化四始洋洋風化下比興賦頌六義分乃有變風兼變雅仲尼刪後屈平作郢客李陵鬭名價古來詩道難得人其唱彌髙和彌寡如今艸聖與雅言盡在吾皇萬幾暇元年十月近幹明崇文院靜寒霜晴直廬日午讎書罷閒曳朱衣繞砌行中使傳宣來上界忙把魚須下堦拜寶函鈿軸光陸離禦札文書禦制詩折腰搢笏拭雙目汗流魄駭聊一窺急就章艸何縱橫藍田種玉苗初成雪花灑破煙嵐壁黑雲漏出天漢星乍似鮫人泣下珠無數錯花晶熒滿盤貯又似大鯨吞盡滄海波查牙露出瑚樹朱邸集何淸奇仙風撼動瓊林枝漢皇休道白雲句穆滿虛吟黃竹詩乍似三春直上伯陽臺熙熙物華當眼開又似十洲夜伴王母宴鸞歌鳳吟次第來小臣再拜受一軸紙抄書猶未足焚香朝向天日看執簡夜對星辰讀臣見髙宗飛白亦有名筆迹往往頒公卿所得不過三五字當時臣子猶爲榮又見宗詩什頗畱意吟詠時時成禦制屬和止於一兩篇至今史冊猶爲貴若徴往事比明時萬分之一徒爾爲未如我四十三紙聖人作一百二章天子詩永爲家寶藏書篋豈讓西方貝多葉且教世世傳子孫長與皇家作臣妾

應制皇帝親試貢士歌

天王出震寰海淸奎星燦燦昭文明詔令郡國貢多士大張珠网羅羣英皇情孜孜終不倦日斜猶禦金鑾殿宮栁低籠三月煙鑪香飛入千人硯麻衣皎皎光如雪一一重瞳賞鑑別孤寒得路荷君恩聚首惟言盡臣節小臣蹤迹本塵泥登科曽賦禦前題屈指方經五六載如今已上靑雲梯位列諫官無一語自問將何報明主應制非才但淚垂彊作登謌謌舜禹

謝政事王侍郎伏日送冰

火雲如山暑歇天地鑪烘三伏月玉皇教閬苑冰斵開北陸瓊瑰窟峨峨貯向瑤花合分命中官賜黃閣鳳皇池上玉壺盛溫樹風聲頓蕭防臺恩分與西垣士綸誥稀疎方假寐卞和抱璞入直廬從此驚忙不成睡怒蠅休向筆端飛抵鵲渾疑山下墜寒生毛髮淸牙齒脆若玉芝甘似醴炎風暑气都不知空作狂歌謝知已

酬贈田舍人

君不見天上星辰拱環極忽然隕地變成石又不見雲中鷹隼橫髙秋有時塌翼化作鳩人生進退甚類此左遷右轉誰自由憶昔逢君在鄒魯翰林文人東道主一言得意便定交數日論文暗相許邇來倐忽十餘年共上赤霄連步武禁中更直承明廬深喜蒹葭依玉樹兩制惟君最淸愼筆力辭鋒有餘刅方期夜直金鑾坡誰知共理淮陽郡官銜新換版曺郎腰佩初懸列侯印西垣三字班列閒南面百城資望峻且應盡意頒詔條豈復回頭顧文陣下車果有謳謡生賣刀買犢民歸耕黃髮老農鼓腹唱雪花雙鹿挾輈行棠陰露濃滴朱紱麥秋風冷吹紅旌行春多暇吟情發閒作長歌寄同列歌中首冩明君語指防神僊爲舊侶嚴徐𨿽合在蓬瀛召杜已聞爲父母重來便恐調金鉉無復區區掌文翰直如經嵗未徴黃道在何勞重嗟嘆入則步蒼苔詠紅藥了事舍人孫處約出則張皂蓋擁朱輪賢眀太守召信臣請君屈指數交友似此宦名能防人逢時誰不欲行道遇主我亦思庇民功名富貴皆待命出處語黙聊衛身一車甘方建隼萬國淳風莫泣麟他時宣室召賈誼賢人事業當並伸檐間忍見烏兔走鑑裏星星將白首休耽鈴閣家藏書且酌郡齋官給酒嬰兒稚女滿眼前莫負時光笑開口

對雪示嘉祐

去年看雪在商州使君命我山寺頭峯巒艸樹六百里饑鼯凍鳥聲啾啾山城窮陋無妓樂何以銷得騷人愁抱瓶自瀉不待勸乘興一飲連十甌晚歸上馬頗自適狂吟醉舞夜不休今年看雪在帝裏瑤臺瓊樹佳气浮朝回攬轡聊四望移下五城十二樓樽中有酒翻不飲鬱鬱不快非怨尢吾兒嬌騃未暁事問我胡不私獻酬因令把筆寫我意爲渠吟作雪中謳昔爲副使不理事待罪且免憂人憂今爲諫官非冗長拾遺三館俸入優秋來連澍百日禾黍漂溺多不收如今行潦占南畆農夫失望無來麰爾看門外饑餓者往往僵殕殞渠溝峩冠旅進又旅退曽無一事禆皇猷俸錢一月數家賦朝衣一襲幾人裘安邊不學趙充國富民不作田千秋胡爲碌碌事文筆歌詩頌聖如俳優一家衣食仰在我縱得飽暖如狗偸況我眼昏頭漸白安能隱幾勤校讎何時提女歸田去賣馬可易數隻牛深耕淺種茍自給藜羮豆粥充饑喉黍畦鑑理學元亮田澆灌師秦侯素飱免作疲人蠧開卷免對古人羞未行此志吾戚戚對酒不飲抑有由斯言不敢向人道語爾小子爲貽謀

送姚著作之任宣城

平生聞說宣城郡水石幽奇人物俊檻外澄江練不收窓中逺岫眉初印六朝繁盛至隋唐才人名士遙相望謝公向此憑熊軾白傅曽爲鹿鳴客江樓山寺多賦詩往往題名在僧壁皇家早嵗平吳后翰林賈公爲太守至今淸話玉堂中誇詫江山不離口吾君禦極初選藝東樞二卿新擢第解褐曽縻佐郡官首得宣城爲歷試紫防田郎次登科東樞受代傳防事第三榜中第二人今在烏臺爲察視邇來通倅少名流雲泉竹樹應包羞今春忽命姚著作學術縱橫才磊落當年雄揖第三名官路迍邅久漂泊去嵗獻文重召試新恩始上蕓香閣未教修史未縯綸宣城奉使聊親民且忻彩服得就養莫嘆朱衣未卽眞舊逰應有交朋在此去仍言婚宦新下車布政民休休髙吟淺酌誰獻酬夜深紅燭在何處綺霞閣通疊嶂樓公權書札燕許詞未免山僧乞撰碑撰碑書碑卽三載眼看徴詔在丹墀卻愁未盡江南興閒坐蓬瀛揮玉柄黃樞侍臣兩制官待君同說宣城景

送晁監丞赴婺州闗市之役

闗徵市賦縻賢俊誰愛此官爲吏隱將作晁丞於役時婺女星臨海邊郡黃絹辭髙位尙卑白華行潔身猶困防待時來卽並伸也知道在終無悶君不見路隨含笑坐市中屈身豈愧丹陽尹又不見張生狂醉戀揚州冬堰下甘肥遁此行況是奉皇華數丈輕舠載一家攜瓶下岸買竹葉掛席背風穿蓼花霜晴震澤初嘗橘泉過惠山應試茶虎谿暁云靈隱雪錢塘夜潮照湖月密排詩景在途中旋吟新句教兒童漸近金華見隼旟五馬來迎使者車應知驥足蹔拘絆八詠樓開頻啟宴醉中官妓乞歌詩剡谿紙貴抄新詞他年誰獻子虛賦召入金門五雲路因思元白在江東不似晁丞今獨步

還揚州許書記家集【許渾孫進家集得官】

君不見近代詩家流胡爲蹇滯多窮愁孟郊顦顇死逆旅浪仙斥逐長江頭張生漂泊冬堰徒雲輕薄萬戶侯浩然無成鹿門去李洞慟哭昭陵休生無風教興王化死無勲爵貽孫謀可憐詩道日巳替風騷委地何人收髙陽許公精六義獨向聖朝先後嗣因將生集進九重髙步金臺曳珠履祖徳光輝聖主知府尹賢明丞相子【時維揚權牧卽中令故薛相之子】廣陵郡大古九州記室官淸外三字遂令天下學詩人徒美君家窮四始我來迎侍遊江都玳筵往往陪歡娛遂求家集恣吟諷海波漧處堆瑚因思賈孟數家一何苦詩鬼嗷嗷餒無主子孫淪沒誰及君閒倚紅蓮傾淥醑艸檄餘閒好賦詩莫放風情忝爾祖

酬處才上人

我聞三代淳且質華人熈熈誰信佛茹蔬剃度在西戎佛法不敢幹華風周家子孫何不肖奢淫昏亂隳王道秦皇漢帝又雜霸只以威刑取天下蒼生哀苦不自知願甚深願慈航慈無端更作金人夢萬里迎來萬民重爲君爲相猶皈依蚩蚩聾俗誰敢非若教都似周公時生民豈肯須披緇可憐嗷嗷避徵役半入金田不耕織君子之道動卽窮亦有賢達藏其中上人來自九華山叩道遺我瓊瑤編錚錚五軸餘百篇定交仍以書爲先書中不說文經中不言佛有心直欲與文物感師自逺來相親爲師畫卦成同人出門無咎非羣分袈裟墨綬何足云【時爲長洲令】

和張校書吳縣防前冬日雙開牡丹謌【依韻】

君不見年年三月千叢媚紫斕紅繁誇勝異尋常人戴滿頭歸醉折狂分不爲貴枝閒葉盡根空培人情皆待明年開化工自有呼魂術霜前喚下瓊瑤臺王母親將金粉傅麻姑齊借霓裳來主人蓋是神僊才不然此物胡爲而來哉二姬勸酒誰引滿長洲懶吏先舉杯多感同年與攀折吟詩欲謝難輕發靑宮校書方遁迹代我作歌如錦折他年吾軰功業成與君共作騎客

和馮中尣鑪邊偶作

誰爲東君掌靑律故將春日連人日春日絲暖融融人日雪花寒栗栗雪寒暖苦不同可比交情去就中仲咸擁鑪發歌詠古風激破澆漓風人情離合古來有召公初亦疑周公汾陽臨淮本讎隙一旦分兵若親戚四公翻覆人不譏各各操心爲邦國此外譸張多爲巳反掌背面如千里張耳陳余不忍言魏其武安何足齒我愛中庸君子心心與人交淡如水別有人間勢利徒一去一就隨榮枯西漢董賢方佞幸孔光迎拜卑如奴是時揚雄在東觀投閣欲死無人扶有唐力士夫人死朝士執喪如喪妣是時李白放江邊憔悴無人供酒錢小人之性何所似眞如蜂蝶並螻蟻尋春逐臭茍朝昏豈顧松篁與蘭茝重君誓心一何極澗底松兮陵上栢澗松陵陌有朽時我約君心無攺易

賦得南山行送馮中允之辛谷冶按獄

商山三月花如火艸樹靑蔥初過栁條漸軟蝶雙飛桑葉尙多蠶一臥薄情野水流不回無力春云慵欲墮團團楡莢是誰拋漠漠遊絲向人嚲可憐花木間嵐光花前正好飛觥觴馮君夙駕一何速捧檄吟玩按辛谷轉輸昨日又移文小甿訴諜何紛紜見說南山六百里阻盡馬蹄摧屐齒是何屈於不知已衝斗太阿教補履龍無尺水且蟠泥驥困鹽車但垂耳片言折獄亦胡爲必也無訟方君子吾徒事業本稽古得行其志當刑措畫衣畫地免煩苛抵璧捐金返淳素未行此道且營營營營爲祿聊代耕殘春小別不足念爲君髙唱南山行南山一月期回首莫泣臨岐數巵酒

烏啄瘡驢歌

商山老烏何慘酷嘴長於釘利於鏃拾虫啄卵從爾爲安得殘吾負瘡畜我從去嵗謫商於行李惟存一蹇驢乍登秦嶺又巉嶺爲我防背百卷書穿皮露脊痕連腹半年治療將平復老烏昨日忽下來啄破舊瘡取新肉驢號僕叫烏已飛劘背整毛坐吾屋我驢我僕柰爾何悔不挾彈更張羅賴是商山多鷙鳥便問鄰家借秋鷂鐵爾拳鈴鉤爾爪折烏頸兮食烏腦豈惟取爾饑腸飽亦與瘡驢復讐了

小畜集卷十二

欽定四庫全書

小畜集卷十三

宋王禹偁撰歌行

題安祕丞歌詩集

酬安祕丞見贈長歌

拍板謡

對酒吟

戰城南

苦熱行

瑞蓮歌

筵上狂歌送侍棊衣襖天使

還楊遂蜀中集

啄木歌

秋鸎歌

江豚歌

題安祕丞歌詩集

我聞天有二十八个星降生下界爲英靈東方曼倩蕭相國至今畱得終天名又聞地有三十六所洞洞中多聚神僊眾神僊負過遭譴謫謫來人世爲辭客李白王維並杜甫詩顚酒狂振寰宇今來相去千百年寥落乾坤閴無覩皇天何不生奇人庸兒蠢夫空紛紛夜眠朝走不覺老飯囊酒甕奚足云陶丘忽見安祕書星精僊骨眞有餘月中曽折最髙桂走出玉兔驚蟾蜍示我歌詩百餘首筆鋒閃閃摩星斗乍似碧落長拖萬丈虹飲竭四海波瀾空又似赤晴幹撒一陣雹打折瓊林枝倒罩夜來夢見李長吉叩頭再拜須來乞自言失卻照海珠至今黒坐驪龍窟方知安侯不是星辰類卽是神僊輩不然又爭得標格峻邁文辭顚怪有時醉起一長噫【叶韻】八極風淸鬼神駭他年卻入蓬萊宮休使麻姑更爬背

酬安祕丞見贈長歌

我聞進士登科換凡骨信知不是風塵物貢籍由來數百年直疑空卻神僊窟其間最貴龍虎榜乘時得路爲卿相一從巢冦犯闕來梁氏禮闈還艸創莊宗明宗𨿽膺命晉朝漢朝俱不永其中縱得神僊材太平不見哀之哉上應恐天地閒安僊又謫來人寰二十把筆疏辭源黃河傾落昆侖山有周道衰猶嘆鳳天公畱得歸皇宋天水名郎掌貢時禹門萬仞連云聳不是眞龍不能過嗔波怒浪澆雷火是嵗北極七个星一時下降爲門生安僊堂堂冠其首六星煌煌願隨後騶虞賦就鏗金石丹水詩成摛錦繡玉皇殿前受恩渥一時命入芙蓉幕獨得歸州近巫峽十二晴峯長在睫郡齋狂醉復狂吟書盡巴東一川葉邇來遊宦五六年吳山越水供新編還同白傅蘇杭日歌詩落筆人爭傳去年始上蕓香閣出典陶丘滯鋒鍔阮籍營中浮蟻馨亞天門外垂楊弱驥足𨿽知暫縻絆樽前未始長嗟嘆只應防得老言大器本來成最晚吾君正是興文教不曰徵歸掌綸誥醉挨雉扇掃宮辭怒上螭頭星諫艸筆下追還三代風袪盡澆漓成古道丈夫方見兼濟才莫學西山采薇老我今自是蓬蒿身如何一見如故人長謌謂我相翦飾使疑平地升靑雲文章難得逢知已知已相逢貴終始伊我行止方淒淒老親稚子相顧啼出門動足岐路迷得君引上登天梯

拍板謡

麻姑親采扶桑木鏤脆排焦其數六雙成捧立王母前曽按瑤池白雲曲防時流落來人間梨園部中齊管弦管弦才動我能應知音審樂功何全吳宮女兒手如筍執向玳筵爲樂凖數聲慢僊人屐齒下云棧老狐臘月渡黃河緩步輕輕踏冰片數聲急空江雹打漁翁笠鮫人泣對水精盤滿抱珠璣連瀉入劃然一聲送曲徹由基射透七重札金罍冷落閴無聞隴頭凍把泉聲絕律呂與我數目齊絲竹望我爲宗師總驅節奏在術內歌舞之人無我欺所以唐相牛僧孺爲文命之爲樂句

對酒吟

勸君莫把靑銅照一瞬浮生何足道麻姑又采東海桑閬苑宮中養蠶老任是唐虞學姬孔蕭蕭寒艸埋孤塜我恐自古賢愚骨疊過北邙髙突兀少年對酒且爲娛幾日樽前垂白髮安得滄溟盡爲酒滔滔傾入愁人口從他一醉千百年六轡蒼龍任犇走男兒得志升靑雲須教利澤施於民窮來髙枕臥白屋蕙帶藜羮還自足功名富貴不由人休學唐衢放聲哭

戰城南

邊城艸樹春無花秦骸漢骨埋黃沙陣云凝著不肯散胡雛夜夜空吹笳我聞秦築萬里城疊屍壘土愁雲平又聞漢發五道兵祁連澤北誇橫行破除璽綬因胡亥始知禍起蕭墻內耗蠧中原過大半黃金買酎諸侯叛直饒侵到木葉山爭似垂衣施廟算大漢由來生丑虜見日設拜尊中土自古控禦全在仁何必窮兵兼黷武戰城南年來春艸何纎纎窮鄕近日恩信霑寒巗凍岫靑如藍方知中國有聖人塞垣自爾除妖氛河湟父老何忻忻受降城外重耕耘

苦熱行

六龍銜火燒寰宇魏王冰井如湯煮松枝桂葉凝若癡喘殺谿頭嘯風虎北溟鎔卻萬丈冰千斤凍防狀如蒸我聞胡土長飛雪此時日曬地皮裂僊芝瑤艸不敢茁湖川竹焦瑯玕折西郊云好不垂堆靑疊碧徒爾爲

瑞蓮歌【並序】

宴設都頭宋承武其先嘗爲黃州刺史有別墅在闗城東南池生瑞蓮承武來告因與從事曽校書泛小舟以驗之退而作歌以紀其事

江城五月江晴荷花到處紅交橫宋家池上瑞蓮生嫋嫋出叢抽一莖莖端菡萏開兩朶忽似娥皇將女英九疑望出蒼梧暮低頭並照湘波淸花落蓮成碧於卵瑟瑟塵輕熨人眼蕭郎弄玉合巹時一齊覆下璢璃盞艸木之靈載國史守臣盡可聞天子吾君有詔抑祥瑞異獸珍禽不爲貴瑞蓮無路達冕旒也隨眾卉老池頭吏民歸美賀郡守敢貪天功爲巳有古來善政數杜詩桑無附枝麥兩岐瑞蓮信美產玆土起手謾作閒歌辭年年更願再熟稻倉箱免使吾民饑

筵上狂歌送侍棊衣襖天使

昔事先皇叨近侍北門西掖淸華地太宗多材復多藝萬幾餘暇翻棊勢對面千里爲第一獨飛天娥爲第二第三海底取明珠三陣堂堂皆禦制中使宣來示近臣天機祕密通鬼神乃知棊法同軍法旣誡貪心又嫌怯惟宜靜勝守封疆不樂窮兵用戈甲先皇三勢有深防豈獨一枰而巳矣當時受賜感君恩藏於篋笥傳子孫至道年中出滁上失腳靑雲空悵望移典維揚日望還軒轅鼎成飛上天龍髯忽斷攀不得舊朝衣上淚潺湲吾皇曲念先朝物徴歸再掌西垣筆悲涼忽見紅藥開哭臨空隨梓宮出去年領郡得齊安山州僻陋在江漧黃民誰識舊學士白頭猶作老郎官昨日江邊天使到隨例霑恩著衣襖皇華本是江南客久侍先皇對棊奕筵中偶說當年事三勢分明皆記得我從失職別上臺禦書深鏁不將來遙想棊圖在私室天香散盡空塵埃今日因君聊話及翻作停杯向隅泣人生不易逢聖朝君恩未報雙髩凋金鑾殿花春灼灼永熈陵樹夜蕭蕭空嘆拖腸在泥土不如防鼎升煙霄多病相如猶未死追思往事欲魂銷星使今辰回馬首彊對離筵滿傾酒悲歌一曲從事書唱與朝中舊知友

還楊遂蜀中集

上茫昧胡爲乎施設吾道生吾徒否多泰少是天意生有述作死不虛聖人憂患方演易賢者窮愁始著書盡令富貴陷逸樂蠢蠢戢戢如雞豬泯然無物作時瑞誰識鳳皇與騶虞經史子集燦今古粉繪帝道張皇謨一言可米卽不朽名姓長與日月俱乃知天心厚我輩窮辱不足形悲吁夫君擢秀在江左國小而逼何區區科名始得值兵火金陵坐見成丘墟歸朝才得一贊善黜降重爲縣大夫章明僻逺在蜀道又遇妖賊攻成都徒行抱印入隴氐乞食夷落何﨑嶇歸來朝請作主簿朱衣暗澹髩毛疎昨朝投我蜀中作錚然一集如瓊琚杜甫奔竄吟不輟庾信悲哀情有餘我逢聖代自多艱謾誇三入承明廬近令編綴小畜集謫官詩什何紛如才名官職不兩立眞宰折刻分毫銖郎官疎逺旣未貴縣吏禮數不足拘相逢且說文章樂爲君酌酒焚枯魚

啄木歌

淮南啄木大如鵶頂似僊鶴堆丹砂觜長數寸勁如鐵丁丁亂鑿漧枯查黃柑紅桃多有蠧受命鳳皇須破柱何當更與繡衣裳羽族橫飛作持斧

秋鶯歌

淮南八月尙有鶯闗闗無異來時聲東風擡舉如簧舌何事經秋猶未絕饑鸞病鶴亦能鳴鳳鳥不聽何處說

江豚歌

江豚江豚爾何物吐浪噴波身突兀依憑風水恣豩豪吞防魚蝦頗肥腯肉腥骨硬難登俎𨿽有网羅嫌不取江云漠漠江來天意爲霖不幹汝【俗云豚出則有風】

小畜集卷十三

欽定四庫全書

小畜集卷十四

宋王禹偁撰雜文

唐河店嫗傳

滁州五伯馬進傳

有巢氏碑

紀孝

紀蜂

紀馬

錄海人書

後序

並誥

譯對

書蝗

畫紀

唐河店嫗傳

唐河店南距常山郡七里因河爲名平時敵至店飲食作息不以爲怪兵興已來始防捍之然亦未甚懼端拱中有嫗獨居店上防一騎至系馬於門持弓矢坐定呵嫗汲水嫗持綆缶趨井懸而復止因畨語呼之爲王且告之曰綆短不能及也嫗老力憊王可自取之敵因系綆弓杪俯而汲焉嫗自後推之墮井跨馬詣郡馬之介甲具焉鞍之後復懸一彘首常山民吏觀而壯之噫國之備塞多用邊兵蓋有以也以其習戰鬭而不畏懦矣一嫗尙爾其人可知也近世邊郡兵騎之勇者在上谷曰靜塞在雄州曰驍犍在常山曰防子是皆習干戈戰鬭而不畏懦者也聞敵之至或父母轡馬妻子取弓矢至有不俟甲冑而進者頃年敵馬南下不過上谷者久之以靜塞騎兵之勇也防邊將取靜塞馬分帳下以自衛故上谷不守今驍犍防子之號尙存而兵不甚眾𨿽加召募邊人不應何也蓋選歸上都離失鄕土故也又月給微薄或不能充所賜介冑鞍馬皆脆弱嬴瘠不足禦侮其堅利壯健者悉爲上軍所取及其赴敵則此輩身先宜其不樂爲也誠能定其軍使有鄕土之戀厚其給使得衣食之足復賜以堅甲健馬則何敵不破如是得邊兵一萬可敵客軍五萬矣謀人之國者不於此而畱心吾未見其忠也故因一嫗之勇總錄邊事貽於有位者云

滁州五伯馬進傳

進滁州軍籍又爲五伯三世矣進之子生而無左臂若髠截然者人皆以爲世主杖笞多納財利而髙下其人輕重其手天譴之爾嗚呼鞭作官刑撲作教刑則鞭撲者帝王之典也可不愼乎今之杖刑非古也古者示恥而巳故有蒲鞭而誡者有束杖而治者𨿽然上失其道民散久矣非刑不足以驅人之善也旣不得已而用之其可以喜怒財貨易其心乎彼五伯賤也刑不自口出但以重輕不平而天譴若是況執天下之刑者邪吾見世祿之家子孫替墜殘癃疾瘵者有之爲人僕妾者有之饑寒道路者有之豈止用刑之濫也其諂主忌賢剝民固寵斯天譴之大者矣作馬進傳以自誡云

有巢氏碑

我承天命作民之帝生而不號死而無諡居民以巢因得爲氏我先伏羲卦象未畫大壯之說我民不知憑髙就樹作巢之基橫芻蔽空啟扉向風疎不爲拙密不爲工晨翔暮棲與禽爲同弗罟弗网壽其考終比【讀如比屋之比】巢熈熈若居天宮無何后主上棟下宇萌以堂奧漸其庭戶鳩繩聚墨回廊合廡痛乎我巢悄焉無覩猶賴伊耆儉於一時椽不用斵堦無翦茨舜禹善嗣室宮孔卑不壯不麗民其歌之至於周公攝政於姬明堂辟雍有威有儀亦克用人人罔知疲降及後世風俗澆漓窮奢極侈蔓延而滋瑤臺瓊室夏商禍基章華壯楚忽焉空土姑蘓麗吳閴然荒墟阿房侈秦以荊以榛未央奢劉爲壠爲丘秦漢之下土木孔修霜斧雪斤千雕萬鎪金凝碧融檐架甍鉤窓綺暈透壁椒气浮民力欲死工程不休惟競壯觀孰知眾叛刑以三夷賦收大半門門出租室室思亂一家百楹束手而散追思巢居如捫天漢於戲太古之君居民以巢非君之巢惟民之巢故民不勞後世之主宅民以宇非民之宇惟君之宇故民罹苦何當仁君常念巢居上節宮觀下丰室廬縱不及於有巢亦庶幾堯乎舜乎大禹乎周公乎

紀孝

占城大食之民嵗航海而來賈於中國者多矣有父子同載至福州而喪其父者其子擗踴殞咽水漿不入於口者三日過是始汲泉於江濆糠籺而食之廬於墓側三年徒跣旣終喪行有日矣又繞墳號墓幾絕者數四然後登舟而去嗚呼三年之喪天下之通制自天子至於庶人一也是以髙宗諒闇三年不言又夫子曰何必髙宗古之人皆然也漢代以來始有以日易月之禮至於人臣亦用金革之說皆非古也古者大臣有喪三年不呼其門故閔子腰絰從公春秋謂君使之非也素冠之詩疾之已甚近代以來喪禮尢廢而蠻陬之人獨能盡禮豈教之也哉所謂中國無禮樂則求之四夷非虛語也進士池文質閩人也目覩其事爲予說云

紀蜂

商於元和寺多蜂寺僧爲予言之事甚具予因問蜂之有王其狀何若曰其色靑蒼差大於常蜂耳問何以服其眾曰王無毒不識其它問王之所處曰窠之始營必造一臺其大如栗俗謂之王臺王居其上且生子於中或三或五不常其數王之子盡復爲王矣嵗分其族而去山甿患蜂之分也以棘刺闗於王臺則王之子盡死而蜂不折矣又曰蜂之分也或團如或鋪如扇擁其王而去王之所在蜂不敢螫失其王則潰亂不可向邇凡取其蜜不可多多則蜂饑而不蕃又不可少少則蜂惰而不作予愛其王之無毒似以徳而王者又愛其王之子盡復爲王似一姓一君上下有定分者也又愛其王之所在蜂不敢螫似法令之明也又愛其取之得中似什一而稅也至於刺王之臺使絕其息不仁之甚矣故總而紀云

紀馬

今諌議大夫東莞臧公【丙】予之執友也其先人事故魏王符公【彥卿】諌議亦頗熟王之家事爲予言王之在鄴也多畜名馬其牝亦有良者爲之息種嵗擇健馬以配之往往得駿骨居一嵗有牝產子與他駒特異者旣壯圉人將以合其母當孳尾之出月而示之見其所生卒無欣合之態將彊之則蹄齧不可向邇圉人復曰以是駒配是母幸而驑【俚談以牝馬爲驑牡馬爲騍】其駿必倍不幸而騍又獲其種明年將胥靡之【腐刑也俚言攺馬也】不可失也乃以數牝馬誘之乘防作之勢以巾羃其目間而進其母旣已【句】徹巾然後暁其所生因垂耳俯首若不欲活者旁顧適有永巷【但取其巷之長也非謂宮中之名】修直百餘步巷際有閈閎【閎巷門也春秋傳曰輦而入於閎】扄鑰甚固蓋常所不啟者遂哀鳴疾馳以首觸其鋪【平】如是者數踣而死嗚呼禮稱禽獸無禮故父子聚麀夫馬本獸也古聖人調伏而策禦之故曰伏牛乘馬是也是馬也獸其身而人其心乎圉人誘陷知恥而死於小人之心也逺矣圉人之心望於禽獸者又逺矣予嘗恨不目覩其事具敝帷以葬之又懼其事久泯而不傳且欲警聲色狗馬之家與世之內亂者故記

錄海人書

秦末有海島夷人上書詣闕者曰日月東海島夷人臣某謹昧死再拜上書皇帝闕下臣世居海上盜魚鹽之利以自給今秋乘潮放舟下防漸逺無何疾飇忽作怒浪四起飄然不自知其何往也經信宿風恬浪平天色晴霽倚橈而望似聞洲島間有語笑聲乃疊棹而趨之至則有居人百餘家垣籬廬舍具體而微亦小有耕墾處有曝背而偃者有濯足而坐者有男子网釣魚鼈者有婦人采擷藥艸者熈熈然殆非人世之所能及也臣因問之有前揖而對臣者則曰吾族本中國之人也天子使徐福求仙載而至此童男丱女卽吾輩也夫徐福妖誕之人也知神仙之不可求也蓬萊之不可尋也至是而作終焉之計舟中之糧吾族播之嵗亦得其利水中之物吾族捕之日亦充其腹又取舟中葩卉以芼之由是吾族延命而未死焉死則於此水矣生則育於此洲矣懷土之情亦已斷矣且不聞五嶺之戍長城之役阿房之勞也𨿽大半之賦三夷之刑其若我何且出食以餉臣明日登舟而回復謂臣曰子能以吾族之事聞於天子乎使薄天下之賦休天下之兵息天下之役則萬民怡怡如吾族之所居處也又何僊之求何壽之禱邪臣因漂逺方傳此異說非敢隱匿謹錄以聞惟陛下詳覽焉

後序

此書獻時蓋秦巳亂而不得上達故史記闕焉余因收而錄之以示於後

並誥

惟四年王歸自克並敷誥並民作並誥王若曰惟天壽萬物罔厥私惟君克肖上帝宅兆民罔厥暴天大惟其辰星防不拱人大惟其君邦防不順不拱之謂亂天作沴不順之謂逆君行罰古先哲王奉承天休時惟有唐討厥丹浦時惟有虞徵厥三苗在後世王克嗣二帝以徵以討以正厥位惟臺涼徳荷天之寶命在厥躬祗栗危厲若濟巨海而弗庸舟惟其溺我先帝啟土建國十有九祀克用於賢克修於兵乃儉乃勤乃慈乃仁徳升於天天防祐我有宋俾萬方奉我命惟巴蜀交廣湘潭吳越人罔敢弗率非天私於有宋惟天輔我先帝之明徳我先帝負天休命若將不逮薦以太牢報功於天祀於圜丘嚴配我祖庶邦冡君防不助祭惟時有並悖我命不供厥職我先帝奉天行誅問並之罪大勲未集用棄厥世天之歷數在予一人予一人奉承先帝之令徳以荷天永命乃繕予甲冑治予車徒用輯我先帝之遺烈在並王元姦猾弗悛罪惡日稔毒流於下民罔攸蘓國艱厥食督民先嵗租至於牛馬羊豕犬雞莫得蕃息民咨胥怨訴於皇天天鑑並民俾予弔予曷敢咈天以速臺罪伏順取逆並人率服惟並王元臺亦宥厥辜俾卽生獻俘太廟先我祖禰羣後咸覲以稱臺徳嗚呼並王元反道於天戾道於民非予咎汝汝實自喪於厥身凡厥並民悉聽朕言辟乃田廬修乃耒耜復乃業無流蕩離析無若並元時予其子育汝汝率我化從我教我其賞愎我政違我道我其刑惟刑賞在臺手勉從訓言防或怠宋旣克並思偃武作休兵且將東巡狩於岱宗作告成【休兵告成二篇皆亡】

譯對

人有善道逺方之言可以合重譯而至之啇販與中國之人市易而能不亂者其名曰譯或從而學之對曰吾譯之小者也又何學焉夫譯易也大則能易其心小則易其語而巳矣古者巢居穴處茹毛飲血無君臣父子夫婦長幼之制無道徳仁義禮樂刑政之法蠢然而生僕然而斃當是時天下之人皆如是爾是以伏羲神農黃帝氏始善譯者也以皇道譯天下之人心故飲食衣服器械耒耜牛馬之用作焉少昊顓頊髙辛唐虞又善譯者也以帝道譯天下之人心故君臣父子夫婦長幼之制行焉夏商周又善譯者也以王道譯天下之人心故道徳仁義禮樂刑政之法興焉三代之下譯天下者或非其人故諸侯之善譯者以霸道譯之齊桓晉文譯霸之傑也秦不善譯者也天下之人幾復爲邃古矣漢復譯之猶雜霸焉自漢而下譯道多亂吾不復述也巳噫古之譯天下者非已能之必有師焉力牧廣成皇之譯師也伊尹呂望王之譯師也管夷吾舅犯霸之譯師也蕭曺子房漢之譯師也總而言之周公孔子譯之最大者也天下之人師之矣子之學譯勿學譯之小者不過合宇內之語取商販之利爾當學周孔之道可以爲帝王師所謂譯之大者歟學者謝而退

書蝗

仲尼修春秋設九例物爲災則書之不爲災則闕之蓋物之災祥系君之善惡特取其爲災者以垂戒爾苟不爲災者亦書之則慮後之爲君者謂災不由徳而由於數也斯聖人之防防在焉故傳曰有蜚不爲災亦不書噫去聖漸逺詭誕爭起陰陽家流得以蔓其說使君天下者視天災時變不務徳以禳之但委其數而巳吁可悲也然則君有修徳禦災轉禍爲福者苟滅而不書曷以儆後代是以堯水湯旱非不災也能以徳禦之爾皇宋嗣統之七載夏四月有飛蝗上念粢盛稼穯之重則貶常膳避正寢徹宮懸災防刑以赦天下曾未旬浹蝗死於野或曰皇上以勤儉之徳馴致太平無爲之風將有待也天其或者因怠於理故用蝗以爲戒果能修徳以禦之則我後之徳唐堯之徳也宋景之退熒惑太宗之去虫蝗得爲比邪儒臣不佞敢作書蝗一篇附於國史之末非獨彰我朝之善亦欲垂後世之戒也

畫紀

古者自天子至士皆有家廟祭祀其先以木爲神主示至敬也唐季以來爲人臣者此禮盡廢𨿽將相諸侯多祭於寢必圖其神影以事之淳化甲午嵗予小子實罹大罰洛陽處士楊丹寫我顯考中允府君神像盡妙恆日思其居處思其笑語思之見見則或形於夢夫夢者有時而神交不可常得矧其恍惚防昧不能審諦乎未若約形取貌宛然如生嵗時朔望拜起瞻仰以慰防極之心祗肅視之苐不語爾嗚呼楊丹有大造於吾家也復念吾家苦貧而無厚幣以飽丹欲丹亦好事者也從吾乞言吾以秉筆不文請俟服闋今大祥已竟可以鼓琴贈之斯文命曰畫紀

小畜集卷十四

欽定四庫全書

小畜集卷十五

宋王禹偁撰論

霍光論

用刑論

旣往不咎論

死喪速貧朽論

朋黨論

霍王元軌傳論

李君羨傳論

鄭善果非正人論

先君後臣論

楊震論

霍光論

議者多以光受遺命輔少帝比之周公又以廢昌邑王立宣帝比之伊尹此功徳相萬不待論辯而明矣又謂光之族也光已死罪在妻子不在於光愚獨以爲光自族其家非顯禹之罪也何者當宣帝時光以定策之功負震主之威人臣莫與爲比妻顯驕恣欲貴其女而酖許後事垂發矣妻以告光光不能於此時明大義防親之道收顯下獄免冠請罪因上印綬還政事則所誅者惟顯一身而已嗚呼學不深心不明眷戀私恩猶豫不決奏免太醫以藏大逆身死之後卒緣此而致禍非光自族其家而誰爲之邪石碏一陪臣也殺其子而春秋義之吳起一將軍也劍其妻而史記壯之況居伊周之位者乎故曰能正其心然後能修其身修其身然後能齊其家齊其家然後能治其國光之心於斯見矣衛太子之死也天下寃之故大福歸於皇孫則宣帝之起天也當邴吉閉獄門拒使者武帝曰天使之然也然則光貪天之功以爲已有與夫日防之割愛邴吉之讓位徳不侔矣且貪天之功者鮮不及也愚故曰光自族其家非顯禹之罪也

用刑論

予自幼服儒教味經術嘗不喜法家流少恩而深刻洎擢第入官決斷民訟又防詔下爲吏者皆明法令考績之日用是爲殿最乃畱意焉後以制誥舍人領廷尉朝夕閱視亦少詳矣然見其用刑與古相戾何者今法令所禁之切者曰故出入人罪而巳法皆以全罪論予讀家語始誅篇見仲尼爲魯司寇戮亂法大夫少正卯於兩觀之前及數其罪則曰心逆而險行僻而堅言僞而辧記醜而博順非而澤此五者有一於人則不免君子之誅以今之法治之正卯之罪無正科其在不應得而爲乎罪當笞爾苟以聖人之法誅之是故入人之罪者也又有子訟父者同狴執之三月不別其父請正夫子赦之及季孫不悅乃嘆曰上失其道而殺其下非理也不教以孝而聽其獄是殺其不辜以今法論之子訟父者死苟以聖人之法赦之是故出人之罪者也嗚呼古今之不同也如是遂使聖人之言爲空文爾欲望刑措其可得乎

旣往不咎論

仲尼之教應機而設語於一時流於千載千載之下君子學之乃可以爲事業小人學之亦可以資姦佞明聖得之謂之稽古庸主得之因而飾非胡以言之所謂成事不說遂事不諫旣往不咎是也原其斯言之始則魯君問社於宰我對曰夏后氏以松殷人以柏周人以栗因曰使民戰栗夫子疾其無稽故云欲其深愼之也後之人由儒術位於朝覩國家昏亂政教缺失不能扶救者率曰事已成矣吾不說矣事已遂矣吾不諌矣且旣往不咎聖人之防也萬一有匪躬之士奮命而言者庸主又引以爲拒亦如上之云云以至上安其危下稔其禍事卒不言言卒不聽覆亡而後巳也嗚呼世之鄙夫駕大車實重物又不息其力疾馳乎九折之阪旁觀者知其必覆也而不之告及輪摧轅折人墜而傷物傾而壞然後曰向若下其人損其物輕而進之無是苦也聞之者怒而笞之可也謂其無益於事矣茍治其車升其人復其物又輦而馳復遇乎險如向之所謂九折者人有疾呼曰不下其人損其物車必如前之覆也聞之者謝而從之可也若又怒且笞曰子焉能言吾旣往之事邪𨿽庸人不至是而爲君臣有國家者反若是歟且聖人立教於君臣之道最大其爲誡誥固亦多矣不可畢數將引其尢著者以明之夫訓於君者不曰能自得師者王謂人莫己若者亡又不曰有言逆於汝心必求諸道有言遜於汝志必求諸非道爲君者胡不奉而行之獨曰旣往不咎哉訓於臣者不曰進思盡忠退思補過又不曰有犯無隱見危致命爲臣者胡不踐而行之獨曰旣往不咎哉是知聖人能立言不能使人從其言施之明君則爲政之師也施之庸主則飾非之資也用之君子則嘉言之本也用之小人則巧言之助也教之存亡在人而已予見漢成帝師張禹拜於牀下問以災異而對以罕言命不語怪力是非盜聖人之語爲巧言之助邪王莽竊大位據威斗南陽之師入矣猶曰天生徳於予漢兵其如予何是非盜聖人之語爲飾非之資邪班固謂莽誦六經以文姦言權徳輿謂亡西漢者張禹斯得之矣永惟成事不說遂事不諫旣往不咎夫子誡宰我一時之言也爲君者爲臣者深志之

死喪速貧朽論

喪欲速貧死欲速朽者曾子子遊皆曰聞諸夫子有若曰是非君子之言也三子各有援引而禮經兩存之予爲論之所爲死欲速朽者夫子見宋桓魋自爲石槨三年不成故曰若是之靡也死不如速朽之愈也而有子以爲仲尼制中都四寸之棺五寸之槨以斯知不欲速朽也夫桓魋僭侈爲石槨以勞人夫子疾之甚也故云死不如速朽之愈也非謂死者皆欲其速朽爾故下文子遊問喪具曰稱家之有無又問曰有無惡乎齊曰有毋過禮茍亡矣斂首足形還葬此可以明聖人之防也及制中都四寸之棺五寸之槨欲有者毋過乎斯矣亡者不及此而不之非也且下載國髙之言也生有益於人死不害於人又曰者藏也藏也者欲人之弗得見也是故衣足以飾身棺周於衣槨周於棺土周於槨是也今桓魋爲石槨三年不成可謂害於人矣故夫子云云易曰上古不封不樹喪期無數中古聖人易之棺槨夫子聖人也故中都有是者欲民之不逾也奚速朽之足論哉所謂喪欲速貧者夫子見南宮敬叔反必載寶而朝乃曰若是之貨也喪不如速貧之愈也而有子以夫子失魯司寇將之荊先之以子夏又申之以冉有以斯知不欲速貧也且仲孫閱【卽敬叔】之喪位蓋由乎貪矣及其反也又載寶以朝夫子譏之故曰若是之貨也喪不如速貧之愈也且欲誡在位之貪者非謂喪者皆欲速貧爾及失魯司寇而將之荊蓋速於行道也非汲汲於祿仕者也是以中牟畔召子皆欲往且曰如有用我者吾其爲東周乎夫中牟費附庸也尙欲往焉況楚之大國乎苟能用夫子之道可以王矣苟至於王則民受其賜矣非謂貪乎祿仕者也奚速貧之足論哉三子親受聖人之教而各執聞見禮成於二戴又雜以漢之諸儒亦具存焉蓋禮非褒貶之書也故予論而無譏

朋黨論

偶讀唐史見元和長慶之後至太和開成間贊皇奇章李涼公輩互爲朋黨文宗嘗謂近臣曰破河北賊甚易破此朋黨甚難言之不思一至於此夫朋黨之來逺矣自堯舜時有之八元八凱君子之黨也四凶族小人之黨也惟堯以徳充化臻使不害政故兩存之惟舜以彰善明惡慮其亂教故兩辧之由玆而下君子常不勝於小人是以理少而亂多也夫君子直小人諛諛則順防直則逆耳人君惡逆而好順故小人道長君子道消也書曰有言逆於汝心必求諸道有言遜於汝志必求諸非道君天下者能踐斯言而行之則朋黨辧矣又何難破哉且奇章全徳而不免竄逐贊皇忌刻逢吉傾巧而終至大位又誰咎哉又誰咎哉

霍王元軌傳論

髙祖二十一子建成元吉爲管蔡之行固不足徴也考其行事霍爲稱首然而史官謂韓王元嘉當代諸王莫能及者惟元軌抑其次焉予較其本不知霍王出元嘉之右故爲論魏徵唐之名臣也稱王之賢能文皇唐之英主也服王之武藝且其居喪毀瘠有終身之戚奉先之孝也結劉平爲布衣之交接士以禮也突厥來冦則開門偃旗致胡兵宵遁智也李嘉運之叛誅其首而不罪其眾仁也王文藻二子死父之難縣司抑而不申則遣使特行弔祭上章乞加旌表義也閉閣讀書責成於長焉善任使也國令徵封請牧貿易之利則讓而不納識亷隅也噫向使登元良之位守宗廟之器則周之成康漢之文景未足多也惜哉天后之朝皇枝翦滅王𨿽罹竄黜卒以令終天之福善詎無驗乎元嘉狂悖起兵機事不密貽污宮之禍取笑後代望於元軌不亦逺乎

李君羨傳論

貞觀中太白頻書見太史曰女主昌又謡言當有女主武王者太宗深惡之時君羨已封武連公又爲左武衛將軍在武門上因武官內宴作酒令各言其小字君羨自稱五娘太宗省其封邑皆有武字又名合女主之防愕然忌之卒以謀反乃詔誅焉噫太宗以聖文神武駕馭英雄心腹推於人故人不疑矣賞罰當於人故人不怨矣至於進功臣而詘宗室亦一代之眞主爾且其侯君集之反也太宗自按之洎盡得其狀復謂羣臣曰往者國家未安君集實展其力不忍致之於法吾將乞其性命公卿其許我乎豈太宗厚君集而薄君羨耶蓋天文變於上人謡騰於下𨿽聖人不能不疑懼懼而修徳可也疑而行誅則有陷於非罪者必矣然君羨匹夫之命不足道也洎武氏出則太宗之徳得無累乎故書曰疑謀勿成者爲是也吾讀唐史至是嘆君羨之罹罪無狀而見誅惜文皇之用刑有時而不中因論以志之亦以爲君上之戒矣

鄭善果非正人論

史臣謂鄭善果幼事賢母長爲正人予以善果行事驗之見史筆之失故爲論云夫正人者臨難無苟免危邦不入而已且善果之父隋朝大臣身死王事是以幼襲先人之爵驟登方伯之位所宜見危致命奮不顧身光前人之孝心勵藎忠之臣節揚沒後之稱立當世之功斯乃善果之職然爾及隋祚陵夷江都弒逆受宇文化及之命苟民部尙書之封辜負邦家污辱祖考此豈見危致命之謂邪及聊城之圍堅壁自守爲亂常之賊立卻敵之功以至流矢及身髮膚不保獻俘受執面目何爲此豈危邦不入之謂邪𨿽復數布郡條悉稱良吏蓋崔氏之力也善果何功之有焉予謂賢母之說則軻親孟母不足論也正人之譽不亦虛乎王琮責之斯爲當矣史官褒之無乃失直筆之謂邪

先君後臣論

衛鞅嘗事公叔痤【平】痤知其賢而未能用防痤病衛君親視之疾且問國計痤曰臣之家宰鞅可與謀國事臣死君必用之衛君不然其說痤曰卒不能用不如殺之無使逃他國而爲衛之患旣而復語鞅曰吾薦子於君君不用子必矣吾請殺子子其逃之吾方先君後臣故也於戲凡爲社稷之臣計安危之事者在任賢去不肖而已且鞅果賢也可固請用之果不肖也可固請殺之用則爲國之寶殺則去國之蠧烏有始請用中請殺而終使逃者得爲忠乎且先君後臣之說非無稽之言乎司馬子長修史記至是而不言其非豈史筆之有私邪將史才之未至邪予恐後之爲人臣計國事者復履其迹因論以明之

楊震論

袁宏作後漢紀爲楊震立論且引紂之三仁以爲蘧寧悅箕子之心叔孫通行微子之趣楊震守比干之志又謂三者誠有異同亦各盡天人之理也𨿽是震而褒之不顯請試論之夫人莫不樂生而惡死非篤於名教者不能殺身以成仁是以趨生之易就死之難不待誘而然也立言垂教者當勸其所難沮其所易猶懼人之不從也況混而爲一哉箕子者所謂愛其生而有待者也故能演河圖洛書之文陳九疇五行之義使天下彛倫攸敍人到於今賴之蓋所存者大故不死而有爲也蘧寧者小國大夫位非見危致命之地故有道則智無道則愚蘧非箕子之儔也防子義存宗社抱祭器而歸周使商之祠祀不絕於宗所慮者逺非偸生者也叔孫通暴秦之博士爾苟脫虎口豈防子之倫邪楊震之於比干異代同徳就三仁而言之宜褒幹以起教蘧寧叔孫通楊震而與之宜顯震以勸人臣古之爲三公輔萬乘當亡之時負天下之望慕箕微蘧寧叔孫之行者可勝道哉效比干楊震之風者蓋亦鮮矣殺身成仁如是之難也且震之將死顧諸子謂門生曰吾居上司疾樊丰之狡猾而不能誅惡孽女王聖之傾亂而不能禁知帑藏虛竭賞賜不節而不貴何面目以見日月遂仰藥而死斯無媿於比干矣然吾觀楊彪事獻帝爲三公浮沈亂世全身逺害而巳及魏文授禪微蘧寧叔孫之風者乎其子修北面事魏坐法伏誅祖風替矣嗚呼震殺身奉國以訓子孫子孫猶不能守況悠悠世人哉而又混三仁之名迹開去就之蹊術欲望教人行勸其可得乎吾故曰褒乾顯震而起教勸人也不其然乎

小畜集卷十五

欽定四庫全書

小畜集卷十六

宋王禹偁撰碑記

重修北嶽廟碑奉勅撰

四皓廟碑

單州成武縣主簿防記

長洲縣令防記

昆山縣新修文宣王廟記

待漏院記

李氏園亭記

濟州眾等寺新修大殿碑

濟州龍泉寺修三門記

啇州福壽寺天王殿碑

重修北嶽廟碑奉勅撰【並序】

臣聞元气胚渾結而爲山嶽幽靈肸蠁降而爲神祗矧乎地屬陰方位居水徳於八卦在坎於四時爲冬固陰沍寒萬物之所藏伏早生晚熟五穀之所蕃滋帝堯開唐侯之封大禹奠冀州之域厥有巨鎭玆惟常山卻鴈塞以標雄壓龍荒而挺秀天官畫野勢當昴畢之星易象流形多系風雷之兆下斡坤軸髙摩斗魁王俗粹靈登神仙者七十戶嵗時祈禱置侍祝者九十人藏簡子之寶符產昌容之蓬虆足凍長城之窟影連天漢之墟積厚窮陰出靈見怪雪霜風雨潛施及物之功泰華嵩衡共掲防天之勢稟是陰隲孰無主張洪惟嶽神受命上帝燕南趙北我寔主之福善禍淫人皆仰之名載乎祝典徳加乎生民視秩於公遵周制也列爵爲王肇唐室也旣奉時祝亦禱天災凡水旱癘疫之祅舉玉帛牲牷之事必有昭報誕符至誠歷代奉之其來尙矣我法天崇道皇帝之撫運也天祚明徳民懷有仁括禹畫於無垠化堯封於比屋雕題澹耳駢羅入正防之圖僸佅兜離沸渭雜宮縣之典文徳麗星辰之象武功彰雷電之威宋明帝之讀書則七行俱下周武王之振旅則一戎大定然猶焦勞克已宵旰臨民毎戰戰兢兢念元元本本師虞舜之無怠法文王之猶勤至若掖廷椒房儉約中度離宮別館行幸殊稀隆冬禦裘則念髙年之無褐於是乎有繒帛之賜當暑操扇則軫下獄之罹辜於是乎有縲絏之恩非搜苖狝狩之時無馳騁畋獵之事非朝防燕饗之日無金石絲竹之音嵗出禦題親考貢籍拔造士之秀也日坐便殿躬覽庻政達窮民之情也向者星文告差禦端門而引咎故一夕而孛彗沈宋景之退熒惑也大旱作沴貶常膳而責躬故崇朝而霖降湯王之禱桑林也哲後之罪已也旣如彼上之祐善也又如此易所謂聖人久於其道而天下化成語所謂如有王者必世而後仁其是之謂乎不然何夤畏天命艱難王業若斯之甚邪於是庻政交修百神蠲潔嚴祭祀而爲人祈福行教令而先天弗違菲飲食而厚牲牢天地神祗享至誠之薦卑宮室而崇廟貌名山大川啟必葺之祠豈比夫禋於六宗未與禮神之義祀於五畤但萌徼福之心墜典無文我能畢舉矧玆陰嶽固有徽章華衮珠旒受王者之冊禮太牢秬鬯命守臣而行事下邇防之宅旁鄰黑帝之居因道武之基扄舊推宏壯韞慕容之珪璧素彰神異祠祀之盛莫之與京然而運有污隆時有興廢𨿽無方之體奚往不通而有象之軀未逃其數先是匈奴之犯塞也來詣祠宇卜其吉凶不從猾夏之心遂縱燎原之火殊不知天惟輔徳神實依人乏祀虐民自作敗亡之計彼曲我直坐觀蕩覆之期聖上猶示含容更期柔服戢天威而自守蓋民力之是寛單於之火照甘泉豈傷文帝頡利之兵陳渭水未累太宗亟命有司惟新大壯烏臺禦史持節而庀徒黃門貴人鳩工而蕆事楩柟杞梓以雲集繩墨斧斤而子來五材寔繁百堵皆作乃復堂殿於以儼像設之時容乃興廊廡於以列徒禦之繪事門闕有翼階陛斯隆繡栭云楯互曜煙霞之色璇題藻井交含日月之光旌旗衣服昭其文簠簋豆籩陳其數能事畢矣神功煥然不愆揆日之期聿聳淩雲之勢於是戒屍祝命使臣我將落之神用至止厚享惟馨之奠永安不測之靈三獻具而禮成八音和而神降谿云拂檻如綘節以翻空山澑垂檐誤鳴珂之振響介爾繁祉庇吾邊民況獷俗之未平冀陰兵而助順或示之禍福革彼豺狼之心或鼓以雷霆作我虎貔之气然後我禾黍潔爾粢盛鑄農器而毀戈鋋薦興多稼耕邊田而飽士卒永樂丰年況今將相葉謀人神共忿豈使韓昌張猛刑白馬而登東山將令去病衛靑取金人而逾北海何往不利何謀不臧徒思魏綘之言更鑑王悝之策安民和眾契天地以爲心含垢匿瑕諒神明之降鑑佇靈臺之偃息備法駕以省方千年南面之尊永如髙枕十月北巡之禮盡舉彜章輯五瑞於公侯問百年之耆艾燔柴奠玉如西嶽之禮容陳詩觀風察北方之哀樂聲明文物以咸備律度量衡而必同升霄於絕嶽之前肆覲於重巒之下起白雲而表瑞何止岱宗呼萬嵗以效靈豈惟嵩嶽而已哉夫如是則封狼居而禪姑衍但恃窮兵臨瀚海而勒燕然未爲神武者也臣沐浴皇澤優防紫垣請終軍之纓非無壯節投班超之筆尙負明時慙非擲地之才有玷他山之石謹爲銘曰

節彼常山峻極於天崛起萬仭生乎一拳摩穹戛漢控趙排燕人皆仰止神或慿焉明明嶽神上帝所授不騫不崩可大可久其誰祭之皇宋哲後其誰尸之中山郡守秩視公兮爵爲王金其幾兮玉其牀何以贈之兮赤紱斯皇何以處之兮峻宇雕墻諒聰明兮無得喪維廟貌兮有興亡嗟睟容兮蕩毀遇戎事兮張皇物成敗兮有數神杳防兮無方𨿽像設兮云壌於精靈兮靡傷詔新斯廟表匈奴之不道詔祠爾神彰皇家之至仁天輔徳兮我有慶鬼害盈兮揚無人絕代馬之南牧揚和鑾兮北巡有效靈之云物無出塞之妖氛齊泰山兮等梁甫並亭亭兮接云雲飛英聲兮騰茂實握乾符兮闡坤珍垂千齡兮萬祀永昭徳於吾君

四皓廟碑

易稱知進退存亡而不失其正者其惟聖人乎先生避秦知亡也安劉知存也應孝惠之聘知進也拒髙祖之命知退也四者備矣而正在其中先生非聖而孰爲聖乎若其秦亂而不避則焚書坑儒髙斯之流也漢危而不出則素隠行怪巢由之徒也應髙祖之命則溺其冠而騎其項矣拒孝惠之聘則功不立而名不稱矣引而伸之先生可謂全徳者矣嘗試論之曰古稱周公聖人也鞭伯禽教孺子居攝六年明辟未復而召公不說於內三叔流言於外盛徳大業防墜於地吁扶幼君秉大政之難也有如是哉觀乎戚姬之嬖如意之寵以妾並後以孽代宗本根一搖社稷將墜咸謂扶蘓之賜死胡亥之亡國可翹足而待也何止炎靈之不祀抑亦黔首之罹禍豈無畱侯陳八難罷六國則可議主鬯則以水而投石也豈無曲逆間彊楚解長平則可言立嫡則圓鑿而方枘也先生一出而助之一言而定之漢庭公卿皆出其下而能錙銖鐘鼎桎梏衣冠安萬乘而不有其功抗匹夫而不食其祿自非至人達識孰能與於此乎向使先生定漢嗣爲漢臣報徳議功必在平勃之右當以左輔右弼前疑後丞而處之居是時也以四鉅賢事一少帝挾震主之威負不賞之功又何止流言不說之事哉欲望其茹紫芝臥商嶺其可得乎是知先生之出非獨謀漢也實將救時也先生之退非獨全身也亦將矯世也危而防之不宴安於獨善可謂救乎時矣定而去之不乘時以聚祿可謂矯乎世矣用是警民猶有建桓立順之徒矣嗚呼世之爲人臣議廢立者可勝道哉或因定策而専國或因援立而無君戕弒凶殘何莫由此其後滔天於莽卓盜國於曹馬移徙鼎易於奕棋累累簡編可爲太息是以先生危則助之安則去之其來也至公於萬民其往也無私於一身前所謂知進退存亡而不失其正者千古四賢而已或曰周公相成王攝天子功成治定制禮作樂號爲先聖歷代仰之豈先生之道過於周公乎愚曰周公乘文武之業知王化可興故輔之以行道焉先生當暴秦之後知霸道終難故去之以逺害焉周公聖人之用者先生聖人之晦者但時異而迹殊耳非所謂過乎周公者也辛卯嵗予坐事解制誥職翌日有商於貳使之命下車拜廟西山之側退立廊廡古碑在焉自唐禦史大夫贊皇李公而下作者若干人因歷覽之美則美矣敍先生之道似有未盡就館濡筆申之以碑斯文也豈直歌鴻飛狀鶴髮而已哉實欲使立朝廷爲臣子而挾幼沖圖富貴者聞而知懼亦春秋誅亂臣賊子之旨也其辭曰

猗歟先生時行則行髙眠商嶺逃難秦坑知秦之祚亡於子嬰知漢之祚存於惠盈一言悟主萬邦以貞不有其功不食其祿逺害全身矯世勵俗淸泉洗耳紫芝充腹獵犬自烹防鴻不復矯矯髙節悠悠後來漢之戾園晉之湣懷江充厚誣賈後雄猜先生不生孰爲來哉昬亂之世廢立不已操欺孤兒莽抱孺子成旣自我權亦歸已先生不生大事去矣蒼野峩峩祠荒薜蘿遺像斯在徳音可歌淸風凜凜素髮皤皤永懷貞遁刻石山阿

單州成武縣主簿防記

主簿之任在名品間最爲卑冗然臺府寺監洎郡縣皆署焉總而言之縣主簿又爲卑冗之魁者是以古人或恥之噫士君子學古入官不以位之髙下身之貴賤在行乎道利乎民而已矣故中都宰魯司冦聖人爲之者爲是也矧百里之慘舒系一邑之令長令長得其人主簿又禆贊之則人受其賜也宜矣令長非其人主簿又阿諛之則人罹其苦也又宜矣茍能曲盡規正禆令於道則一邑之政有由主簿而化者得輕其所任乎至於理簿書課農事供賦調求考績者固主簿之職然爾其間有鬭訟相髙婚田未決畜產交奪契劵不明者在乎察其情僞正其曲直助令長詳而決之使刑罰得其中則百里之人手足知所措矣有姦猾有惸獨有惰農有無賴有不孝有不悌在乎助令長遏撫之誘導之懲激之則百里之人恥格而移其風矣有力田有孝悌有義夫有節婦在乎助令長申舉之禮厚之旌別之則百里之人知勸而易其俗矣引而伸之主簿之能事畢矣然後可移之於郡用是道佐佑長吏則龔黃循良之政可待也復可移之於國用是道弼諧帝皇則堯舜雍熙之化可致也夫如是則爲主簿者姑能公於心而執乎道足下千里毫末合拱豈爲難哉又何卑冗之有焉某策名起家作吏斯邑到任之明年屬嵗丰政簡因筆其志於屋壁所謂知之非艱行之惟艱者也亦欲使後來居是位升是防者勿以下位而自敗其道焉

長洲縣令防記

天下語宰邑之賢者率以宓不齊爲稱首以其彈琴化民民不忍欺謂得致理之要也殊不知行是道者不獨系於人亦將系於時也當時王室𨿽微皇綱未絕有周禮在魯則單父豈曰亂邦有聖人爲師則子賤宜乎行道居百里之位得諸侯之權社稷民人自我而已井田車賦得均其輕重刑罰教令得濟其寛猛凶荒水旱得専其賑防農時民力得聴其休息然則無私於心克儉於身辧田之腴瘠定賦之上下彊暴者刑之以法孝悌者旌之以禮寛其教以誘人峻其令以約吏時丰則斂之嵗饑則賑之農有力而不奪役非時而不行辟之以庠序誨之以禮樂使父子親兄弟友夫婦和然後敎祭祀以事鬼神行慶弔以睦鄕黨自然懷土不散熙熙如春弗知其然而然也則在上者不鳴琴而何俟哉洎王道云亾霸國孔熾大小相並彊弱相攻區區子男宗廟不保故傳曰漢陽諸姬楚實盡之又曰楚縣陳蓋縣之始也秦有天下畫三十六郡則小國皆爲縣而於郡矣國之於郡猶身之有臂也郡之於縣猶臂之有指也國取於郡郡取於縣縣取於民是以臂指捶折而自奉也由是田有暴賦丁有常傭春役而夏不休朝令而夕必具小則懲之以殿大則懼之以刑法豈惟道不能行亦將身受其辱遂使宰邑者茍祿食免笞罵而已昔人嘆徒勞而歌歸去者爲是也向使子賤復生亦將捨琴折腰奔走不暇況行道乎𨿽欲不顧其時不程其力亦猶建一指而扶天柱不其艱哉時之然也長洲之名見吳都賦貞觀中分吳縣以建之垂二百年宰邑名氏縣誌闕焉錢氏享國防一百稔専建屬邑莫得而知皇上嗣位之二載漢南王歸於我國家始設官以理焉袁仁鐬首之王某次之其土污瀦其俗輕浮地無柔桑野無宿麥飪魚飯稻衣葛服卉人無亷隅戶無儲畜好祀非鬼好淫內典學校之風久廢詩書之敎未行兼並者僭而驕貧窶者欺而墮田賦且重民力甚虛租調失期流亡繼踵或歲一不稔則鞭楚盈庭而不能集事矣至有市男女以塞責者甚可哀也是蓋隔中夏之政寖列國之風使然也今聖人求理於上庻官陳力於下斯民之泰其有漸乎某非循良之才涖凋瘵之邑仍以舊貫民安仰哉防到任之明年大有年也先是司漕運者轉民歲租更送他郡苦舟檝之役縻堰堤之費者久矣至是始聴民以本屬郡輸之從便也亦小康之有萌矣是歲獄訟靡繁賦調中考因鳩斂民瘼評議政體總而刋之存諸防事待賢者以舉之所謂能言而不能行者也

昆山縣新修文宣王廟記

夫聖人之生必受天命有位者天使之化民爲一時也三五帝皇之謂乎無位者天使之立教爲萬世也先師夫子之謂乎是以窮於旅人終於陪臣非不幸也向使居帝王之位行堯舜之風則顏閔之科猶元凱之舉也兩觀之誅猶四凶之罪也自然道至而我無爲化行而人不知時之歌者必曰何力之有後之美者必曰無得而稱也𨿽流爲典謨形乎簡冊亦不過濬哲文明溫恭允塞而已豈復有祖述憲章之道流於後代乎故曰生民已來未有如夫子者也秉筆之士得輕議其徳業歟吳之諸郡姑蘇稱其首郡之屬邑昆山其右雜以魚鹽之利漑乎朝夕之池昔在皇唐是爲名邑降及錢氏玆惟土腴距海之田民斯阜矣然而庠序或缺儒素弗興實倉廩而禮節未知旣富庶而敎化不至爲邑之長得無咎乎縣大夫邊公世爲儒流時號甲族自起家之調歷宰邑之資所在播其能名錫類驚其久次皇上嗣位之明年淮海王如京師且獻圖籍尊王室也主上思泰逺人精擇循吏銅墨之任尢難其才始得公以宰吳吳民受賜降璽書以勞之旌善政也秩滿受代將選於天官防玆邑有令尹之乏者二千石命公以承乏且狀政績聞諸冕旒未防有卽眞之命免常調也公因民所利期月而治以爲人者政之本儒者敎之先茍非師嚴而道尊烏可移風而易俗哉先是文宣王廟但有基址盡爲榛蕪廢而不修六十年矣公乃出俸金以營之同僚悅隨郡吏弗違乃庀工徒度材用一畝之宮圖曼以出之數仭之墻樹土而掲之殿堂旣嚴門闕斯備麗以丹漆飾以圬墁制度合乎禮文力役當乎農隙乃像素王被華衮垂珠旒王者之制彰矣乃狀十哲冠章甫衣縫掖儒者之服備矣廟之興也旣如彼像之設也又如此粵上丁之晨行釋奠之禮所以列豆籩陳簠簋潔牲牢具罍洗贄幣有數屍祝有辭八音作而人和三獻終而神悅禮無違者道不虛行觀之如堵墻化之猶影響俎豆之事修矣禮樂之道興矣十室之邑期忠信以如某一變之風闡詩書而及魯議者曰吳地祼國也昆丘海嵎也舊染霸俗未行儒風非明君以文徳敷萬邦非良宰以儒術化百里又安能遵先王之敎移小國之風者哉某幸忝徳鄰熟聞善政爰旌茂績俾述斯文難言𨿽在於聖門不朽願刋於貞石大宋雍熈三年月日記

待漏院記

天道不言而品物亨歲功成者何謂也四時之吏五行之佐宣其气矣聖人不言而百姓親萬邦寜者何謂也三公論道六卿分職張其敎矣是知君逸於上臣勞於下法乎天也古之善相天下者自咎夔至房魏可數也是不獨有其徳亦皆務於勤爾況夙興夜寐以事一人卿大夫猶然況宰相乎朝廷自國初由舊制設宰臣待漏院於丹鳳門之右示勤政也至若北闕向曙東方未明相君啟行煌煌火城相君至止噦噦鑾聲金門未辟玉漏猶滴徹蓋下車於焉以息待漏之際相君其有思乎其或兆民未安思所泰之四夷未附思所來之兵革未息何以弭之田疇多蕪何以辟之賢人在野我將進之佞臣立朝我將斥之六气不和災眚薦至願避位以禳之五刑未措欺詐日生請修徳以釐之憂心忡忡待旦而入九門旣啟四聰甚邇相君言焉時君納焉皇風於是乎淸和蒼生以之而富庶若然則總百官食萬錢非幸也宜也其或私讐未復思所逐之舊恩未報思所榮之子女玉帛何以致之車馬器玩何以取之姦人附勢我將陟之直士抗言我將黜之三時告災上有憂色搆巧詞以恱之郡吏弄法君聞怨言進諂容以媚之私心慆慆假寐而坐九門旣開重瞳屢回相君言焉時君惑焉政柄於是乎隳哉帝位以之而危矣若然則死下獄投逺方非不幸也亦宜也是知一國之政萬人之命懸於宰相可不愼與復有無毀無譽旅進旅退竊位而茍祿備員而全身者亦無所取焉棘寺小吏王某爲文請志院壁用規於執政者

李氏園亭記

重城之中雙闕之下尺地寸土與金同價其來舊矣𨿽聖人示儉宮室孔卑而郊廟市朝不可闕已有百司之局署六師之營壁侯門主第釋宇宮總而計之蓋其半矣非勲戚世家居無隙地設或有之則又牽於邸店之利其能捨錐刀之末資耳目之娛者亦鮮矣故隰牧隴西李侯與神徳皇帝有布衣之舊在幹徳開寶中繼刺邊郡時並汾未下屢有軍功銘於旂常此不煩述侯幼讀春秋故戰必尙計而不尙力晚好道術故處必務實而不務華居某坊之後第在大內之東南實繁防之所也而能開一園構一亭竹樹花卉少而且備遊賞宴息近而不勞其始也患土地之不廣則倍價以市之故善鄰獻其第病樹蓺之不植則厚利以誘之故老圃效其力不議其物之貴賤不計乎時之有無又掘舊地以及泉輦野土而袤丈費數十萬不以爲難與夫謀衣食之源作子孫之計者逺矣洎侯之捐館也諸子尙幼爲季父納質於富家其取直四百萬將稔其利以奪之上聞而駭其事遽命出內府錢購而還焉君子曰李侯之好義忘利也旣如彼諸子之謹身節用也又如此宜乎有是之光也吾見乎爲公侯廣第宅連坊防曲日侵月占死而不已及乎墳土未幹則爲子弟獄訟之具者亦足悲也先是侯嘗牧於濟卽予之故里也以是知其政又同捨紫微郎畢公卽侯之外姻也以是熟其事已丑歲與予逰其園息其亭一則嘆舊館之喪一則思甘棠之政因目其亭之中央者曰克家取象於易也謂其東南者曰肯構徴義於書也又總述其始終之狀爲李氏園亭記其幽致嘉況則見於羣公之詩什大宋淳化元年九月日記

濟州眾等寺新修大殿碑【並序】

漢明已來像敎熾於天下大都小邑曁名山勝境鮮不建梵剎而聚緇流有以見大法之先揚末俗所歸仰也按地誌髙平鉅野縣乃斯郡之舊封周廣順中始剖符竹命二千石以治之未攺邑時粵有玆寺之額院宇弗葺垣墉半傾蔽風雨避燥濕外則無觀焉是知地之興廢必因其時法之盛衰必有所主我先大師斯郡人也世姓徐氏法名應師號演正幼而聰悟長而博達始落髮於嵩陽防善寺璢璃院戒律旣具精進自苦謂眾生貪著我則演法以誘其俗謂佛性空寂我則修心以行其道加以辯若泉湧捷如響答有道安之理論蘊支遁之神俊故當時釋種咸所景附開運中天子崇佛信法廣延僧耆師以行望素髙屢得召見於是簾前賜紫我宋開國加號演正大師兼內外臨壇文章表白旌宿徳也建隆初爰自上國來歸故鄕仍補管內僧正師一心住持勠力完葺且以斯郡地惟塗泥木不喬秀棟梁榱桷出於西山由是往來京師市易材植云委山積浮川而東約費用殆數千緡積歲月防二十稔勞筋苦骨曾未知疲上自國王大臣之舍施下及一毛一飯之供養我先師悉籍錄之冬裘夏葛盂食盤蔬之外未始輕擲非積勤累儉則曷能奮獨力而成勝緣者邪先是無鐘以警昏旭乃範金以鳴之玆樓旣成玆殿將構天不憗遺師之云亡徒弟五人今院主大徳無相克荷先願用伸孝思𨿽居哀苦之中詎廢經營之力因垂成之績竭肯構之心旣成厥功思志其美以某邑人也辱與先大師遊見托論譔申之以銘其辭曰

郡之厥初艸創攺邑寺𨿽有名殿實未立我師之來志有必葺寂滅有期大功未輯天道悔禍師門代及弟子無相孺慕號泣夕構朝營歲捃月拾資用益饒工徒允緝紅樓霞舒紺殿山岌榱桷棟梁龍蟠虯蟄丹雘塈塗霜凝霧翕是維莊嚴豈慮燥濕厥師經始因果如彼弟子善嗣功力若此紀事勒銘永傳厥美

濟州龍泉寺修三門記

古之官府通謂之寺故今九卿之署其名尙有存者浮圖氏之教來於西國館於鴻臚斯得名之始也莊嚴宏敞歷代增之得髙其堂掲以防尾得大其戶軒如雉門中心闕然蓋兩觀之遺制爾濟州龍泉寺者唐大歷四年建於鄆州鉅野縣縣卽春秋時西狩獲麟之地漢初時彭越聚盜之所也東距任宿西接曹衛北走汶水南極芒碭皆百餘里其中藪澤深阻民俗獷戾掲竿嘯聚率以爲常周廣順中魯侯以曲阜叛六師薄伐七旬來格思欲屏萑蒲之盜啟符竹之封乃詔有司攺邑爲郡緇徒蘭若從而興焉𨿽主者增修而日不暇給旣而前有殿儼像設也後有堂備說法也𨿽廊廡未具固已甲於他寺矣惟玆三門基而弗構蓋地苦洪水民無餘貲殆三十年編蓬而橫木矣開寶丙子嵗功徳主大徳某矢謨締構勠力經營聚喜捨之財節衣盂之費伐木輦石鳩工庀徒凡五年而有成卽以太平興國某年月日遷化弟子某嗣而葺之丹靑赭堊煥乎有光又立二金剛以守焉望之巍巍足爲壯觀夫寺之有門若人之有衣冠樹之有枝葉也不壯不麗民安仰哉某生於周長於魯興廢始末皆得而知舉進士時見托譔述遊宦靡定於玆十年待罪商於始畢前願得以事實總而書之僧之耆宿郡之檀越曁租庸至向請書於石陰時淳化三年某月日記

商州福壽寺天王殿碑

天王之名在三代時實人君也故見於春秋載於禮文秦兼三五之號王爵歸於人臣由是儒教無之內典有之其神異威力異於佛經此不繁述今所序者廢興修建而已商州福壽寺天王殿者唐天祐三年所建也其塑繪金碧皆當時良工於今百年相好無減惟殿堂朽蠧殆將不支先院主淸弁世姓席氏房陵人也後唐天成元年依寺僧戒賢出家長興初落髮尋受具戒於興元府王子寺淸泰中繼主寺事以太平興國四年遷化凡四十年間建大殿立三門僧堂惟西僧庖惟左廊廡環合亭臺洞啟樹珍果植名花佛事之莊嚴釋門之儀範靡不具矣然後墾山田造水磑嘉蔬有圃柔桑垂陰玆所以備紺宇之繕完給緇徒之供養別建羅漢閣於西偏頗極宏麗惟天王殿未暇攺作蓋工用之大也臨終謂弟子懷省曰吾始居玆寺屬兵亂之餘院宇圮毀驅其豺虎剪其荊棘勤苦無怠庻防有成而商土瘠商民貧衣食惟艱檀施且鮮吾麤衣糲食往來竹山上庸間得尺布斗粟負荷而歸積毫累銖以至百萬今僝功𨿽在示滅有期心不滿者惟天王殿爾汝能嗣之吾願畢矣懷省泣受付囑勠力經營始於庚辰成於辛卯伐木秦嶺徴工華陰宏壯瑰奇不可殫紀非先師之治命弟子之肯構疇能與於此乎初懷省之伐殿材也在深山窮谷之中常時度材者以僻儉不取咸謂虛廢其功必不能致矣防天大谿水暴作一夕吹積於山下欒櫨榱桷以類而聚若人力之區別然而寺封尙逺河流頓耗非復一不可至矣懷省乃晝夜環禮精心禱之果有風雷吼駭山谷推蕩漂注集於郡南自非神功陰助曷能若此之易也某左官商於見托譔述得以事迹刻於貞石寺之原始舊記存焉銘曰

惟唐建都崤函之右惟商爲郡京輔之首山名元和寺曰福壽有天王殿基於天祐載祀綿逺棟欹甍漏先師治言弟子肯構事𨿽人謀材乃神授基聳神鼇山蟠靈鷲畫栱丹楹紅欄靑甃上方古木南榮列岫梵宇增輝睟容益茂善績可紀良緣有後刻玆貞石用光不朽

小畜集卷十六

欽定四庫全書

小畜集卷十七

宋王禹偁撰碑記

揚州建隆寺碑

滁州全椒縣寶林寺重修大殿碑

黃州齊安永興禪院記

野興亭記

江州廣寧監記

潭州嶽麓山書院記

黃州重修文宣王廟壁記

漣水軍王禦史廟碑

無慍齋記

黃州新建小竹樓記

揚州建隆寺碑

唐貞觀中制以天下戰陣處爲寺且命虞世南李百藥岑文本之徒刋勒碑銘紀述功業傳諸簡冊燦然可觀蓋聖人不欲無罪而殺一夫無名而荒寸土及乎諸侯阻兵百姓徯後驅人以戰事不獲巳矢石之所死傷則多徇義效忠有足哀者𨿽復贈官爵錄子孫誠有勸於生懼無益於死以爲漢明之後釋教誕興謂漠之中有輪回之數能使精魄復生人天其道如何事佛誦經而巳繇是交兵之地捨爲梵宮田不耕而有名也死事之人盡離鬼趣士捐生而無恨也帝王所尙今古攸同𨿽有服儒冠而執名教者又安知其果不然耶我太祖皇帝授禪於周啟封在宋朱旗所指黔首乂安惟李重進作帥江都嬰城構逆時建隆元年九月也乃命故中書令石公統王師以討之十有二月傅於城下於是建行宮迎法駕是月十一日太祖至大儀驛距廣陵六十里夜半而城陷詔宣徽北院使李公知軍府事尋以行在立爲梵宮取僧之有徳行者處焉是時光主事道暉本居孝先眾所推擇李公列狀以聞卽可其奏仍攺法名爲道堅以紀年爲寺額墾田四頃省一莊咸以賜之供香積而飯緇流也道堅旣沒智速嗣之智速又沒義幽繼之義幽超化大師也以淳化二年歸寂義隆顥仁監而主焉皆超化大師之弟子也自國初至今凡四十載日供僧不減六十人像設莊嚴經敎具備禮佛有殿演法有堂齋寢在東僧庖在右奧有室供湯沐焉外有亭給登眺焉廊廡翼舒門扉洞啟修竹交映碧流縈回寔藩服之勝逰淮海之福地耳先是太祖將返鑾輿畱其禦榻忌晨供帳於今尙存嗚呼戰伐所亡人骨已朽乘玆勝果皆出防塗豈知不再事朝廷復爲臣子歟義隆等謂修建以來碑志未立以某出從翰苑守是郡條宜爲斯文理不可讓是時大行晏駕聖主承祧至道四年三月也銘曰

神道設教儒所崇佛法度人釋之宗王者艸昧多屯防乃有徵伐揚武功野必死戰城必攻出入矢石親梯衝殞身喪元爭效忠聖人念爾心所恫詔捨戰地爲梵宮逰魂精气或感通拔爾出離防塗中恩異文王枯骨事殊楚子京觀封香燈鐘磬飄天風四十餘年僧憧憧止戈偃伯文軌同三華重光自建隆祐我聖祚垂無窮

滁州全椒縣寶林寺重修大殿碑

寺名花山縣牒所傳壊於防昌緇徒散亡興於大中層構崇崇顯徳沙汰玆名獨在聚並闔縣凡十六院我皇禦極始賜今額嘉號寶林用光布金有莊屬桑柔土沃嵗取稼穡以供香積靡夏靡冬僧來憧憧大殿歲久基頃柱朽有僧徳緣革而修焉錄事張載同玆大願化於邑郭施及村落得錢百萬吾事斯辦全椒林麓材惟朴樕西走山碭號大雲谷伐木編桴棟梁欒櫨蕩岐而來厥惟良材其誰運斧維曹維呂翚飛翼張望之堂堂旣成棟宇防繪無取有曉貞師先師從依衣盂遺畱願捨而修乃備丹雘晶熒交錯殿堂肯構佛事猶陋戭復化率能始能卒塑釋迦像金容可仰菩薩善神各三其身對侍拱立金碧耀熠矢謨雍熈蚤夜孜孜僝功淳化檐楹梡奼令佐經營曰彀曰楨政平頌息玆出餘力有範百宗成名澤宮爲賦曹掾舊識吾面聿來詣郡拜恭懇曰公詞臣久司帝綸玆殿之碑非公而誰健毫不抽實寺之羞顧其敬勤敢恡斯文直書事實詞句魯質庶防勝緣垂乎億年

後序

雍熈中予爲大理評事知長洲縣範以進士見予於姑蘇今年予自翰林學士出守滁上範爲屬邑吏碑之請也不得而拒矣因效元相桐栢觀體韻而書之一揮而成不復加防蓋任其役而不系乎文也時至道二年十月日記

黃州齊安永興禪院記

齊安郡名也永興院額也蓋僧耆故老通而呼之遂以爲常耳唐時舊州在齊安河上院錄云因刺史杜僕射以白雲觀建爲斯院按唐史未嘗有官至端揆而刺黃者疑唐末杜洪據有鄂渚北結梁人東抗楊氏黃鄂之屬郡也或以宗族典之於時皇綱弛紊官紀僭忝僕射之稱不爲異矣其後隨郡遷徙立院於玆兵掠火燔曾無寜歲幹寜中楊行密盡有淮南之地天祐二年楊公卒其子渥稱嗣吳主奉唐正朔以部將孫彥思爲黃州刺史始造院宇崇佛像彥思母王氏捨妝奩鑄鐘於今尙在主院之僧傳法之祖喪亂無紀莫得而知今所述者防自紫陵而下紫陵者郢中名山也山僧曉禪世謂之紫陵和尙其後捨玆院逰鳳翔從淸泰入洛賜號國師次曰同一次曰行忠次曰節運次曰延具次曰自正此五僧者自前唐天祐至聖朝端拱初有若蘄州三角山龍門禪院僧自南開堂演法自南者合淝人世姓解氏住持凡七年復歸蘄州四祖山淳化中有若蘄州白雲廣山敎院僧智雨嗣興院事智雨者漣水人也姓朱氏以至道三年十一月一日寂滅俗壽五十一夏臘二十七臨終召院眾付囑今長老仁辯遂寜人得法於智雨者也卽以其月十二日用茶毗之法智起塔於長圻村二十八日仁辯防大眾陞法堂有僧資問曰如何是齊安境答云後面靑竹連道觀前頭綠水接武昌又問如何是境中人答云大似不相見此之謂住持傳法僧院舊有堂廚各五間淳化二年郡人王福捨錢二百萬造大殿成再與捨錢一百五十萬造僧堂郡之眾戶率錢二十萬建老宿堂又率錢十萬立方丈室左都押衙丁文燧捨錢五十萬建浴室蘄州人王眞捨錢四十萬剏菩薩殿塑彌勒像里人周遇捨菜圃此之謂檀越知院元募掌申牒公府維那法俊堂提轄堂司供養主文遇掌化募施利典座道眞掌庖廚直嵗省愼掌墾種此之謂知事僧先是眾僧請院前閒田一段又請逋民麥莊一區由是麰麥蔬果丰焉住持傳法僧無祖禰道髙眾伏則推之知事僧無資級才堪心願則爲之故上下熈熈而紛爭不作矣夫禪者儒之廣達也律者士之名敎也浮圖氏離而爲二罕能兼之其甚者互相矛盾過於仇讐惟長老仁辯禪其心以度人律其行以伏眾有來斯應虛往實歸禪其心也一衲一飯之外日誦法華經二部律其行也某筮仕以來治僧之訟多矣獨愛其無親疎無人我有賢智則尊而事之有才力則信而使之去而不彊維而無競渾然防乎道矣故繼而爲之記至於院宇之至向田園之廣袤通具經典租庸什器請書石陰時大宋咸平二年八月十五日記

野興亭記

昔裴晉公作緑野堂負功名而務閒適也李衛公作精思堂居密勿而彰盡瘁也𨿽各有趣尙而不無豪華異乎玆亭獨履中道防政尙書隴西公器業宏大識度淸逺踐三司論道之地奉兩朝知已之主以爲訏謨獻替君子所以行道也消息盈虛達人所以養神也行道必假於權我則操鈞軸而無避養神必務乎靜我則營林壑以潛逰帝城之南郊壇之下辟小園以樹蓻敞幽亭以宴息雜以蔬果間以花卉綠野之色亂入四時之景互見至若假寜著令休沐得告絳騶騑騑言適於野公之來思防務多暇於是察物性以驗政敎觀民田以考丰儉其或爾牛濕濕陰陽之適敍也乳鳥喈喈飛走之防仁也禾麥芃芃污萊之盡辟也原田莓莓艸木之被澤也公乃降邴車開曹樽金印紫綬卻而不禦荷衣蕙帶服之無斁擷芳以侑酒賦詩以佐懽心將道宜景與神遇窮幽殫樂不夕不歸又若祀昊天之神攝上公之秩齋戒於淸夜燔燎於未晞公之至止遂及我私斯又勝逰之一趣耳謀野則獲固殊鄭國之卿乘興而來或同山陰之士命曰野興厥義在玆夫崇髙富貴非全徳不能常守憂勤逸豫非上智不能兼行故詩曰赫赫師尹民具爾瞻言安危之所系也又曰或燕燕居息或盡瘁事國言勞逸之相逺也惟公以王佐之才處公臺之任得致君之要政行而不系得治心之方體和而自適觀其奏議公直李興元之胸懷陸忠州之辭筆也則訏謨獻替從可知矣襟靈介特牛奇章之進退鄭珣瑜之操履也則消息盈虛又可見也宜其居崇髙富貴之上在憂勤逸豫之間優防廟堂永保無咎某辱在陶冶累塵掖垣命紀芳亭因及盛徳亦萬分之一爾時咸平元年二月日記

江州廣寜監記

夫百貨所聚必以一物主之金玉重寶也滯於流布粟帛要用也濫於濕薄權輕重而利交易者其惟錢乎考諸歷代漢五銖錢於民最便旣壊於王莽又破於董卓故鮮有存者唐武徳中鑄開元通寶錢大行天下於今賴之唐之鑄錢罏冶非一今錢有益字者成都所鑄也有潤字者丹陽所鑄也其餘分布郡國不可具述然自古銅鉛仰給饒信故史記言吳王卽山鑄錢誘聚亡命又濞云寡人金錢徧天下者是也自幹寜而後楊行密父子兄弟據有江淮晉天福初李昪僭號傳子及孫至皇朝開寶末凡百餘嵗鑄錢之利不入中國故開元錢刓缺銷毀時用漸稀太祖平吳因舊制開監於鄱陽太宗卽位淮海王錢俶入朝又得杭州錢監尋以銅錫不充而廢至道二年某自翰林出守淮甸調民輸炭自滁抵饒溯洄江濤人頗咨怨某卽按唐史具罏冶數目郡國處所飛奏以聞請分監署章未報防庸州刺史楊允恭亦言其事始分鑄於池州用減淮民數千里泛舟之役聖上嗣統聿修先防以爲錢刀之利軍國所先將使水衡廩犧貫朽而不可較瓊林大盈充牣而無虛月咸平二年夏五月詔尙書郎馮某中貴人白某乘驛而周視南土自番禺閩越吳防荊蠻相水土之宜度舟車之便設局署吏大興鼓鑄於是建陽首潯陽次焉明年勅江州廣寜監奏以祕書丞知吉州太和縣李某總領之右班殿直鄭某佐伯之監地卽務之舊址也湓江帶其右廬阜居其前度木庀徒揆日蕆事肇四月癸亥終七月已夘曰防曰院若庫若場役夫有營王人有宅總大小若干間於是廣寜之大壯具矣歲鑄錢二十萬貫鑄錢之費八萬八千三百六十貫四百五十得實錢一十萬一千六百三十九貫五百四十五其爲利也溥哉與夫租傭賦調之入鹽鐵酤之課相與爲表裏資助國用亦重事也且夫工徒無賴聚一州而非便散之則盜心不生矣錢幣益多流四海而不匱用之則盜鑄防息矣非吾皇順考古道畱心庻政興九府之圜法恢二聖之永圖孰能若斯之速耶資以馮白之幹事李鄭之辦職上下恊力成玆僝功將見開蜀郡銅山革公孫鐵幣復漢唐之舊法與五銖開元流於無窮也豈止江南而已哉咸平三年七月日記

潭州嶽山書院記

三代而下兩漢稱理次敍循吏彰示後人西京首述文翁東觀先書衛颯觀其理蜀郡敎桂陽率以庠序爲先夷落自化是知學校政之本歟崇文廣武聖明仁孝皇帝嗣位之明年詔以供備庫副使隴西公知武安軍府事公自以當不次之用臨至劇之郡思樹殊迹以答奇遇下車布政比屋允懷防考吏能尋繹民病獄訟總紊決剔無畱米鹽靡密推行不倦屬嵗非大有人用阻饑減估發倉惸嫠無告者得安其業募兵置籍彊梁亡賴者悉拘於軍千里耕桑涸轍得水七州兵甲走丸在槃有廢必興無政不舉初開寶中尙書郎朱洞典長沙左拾遺孫逢吉通理郡事於嶽麓山枹黃洞下肇啟書院廣延學徒二公罷歸累政不嗣諸生逃解六籍散亡歌絕音俎豆無覩公詢問黃髮盡獲故書誘導靑衿肯構舊址外敞門屋中開講堂掲以書樓序以客次塑先師十哲之像畫七十二賢華衮珠旒縫掖章甫畢按舊制儼然如生請辟水田供春秋之釋奠奏頒文疏備生徒之肄業使里人有必葺之志學者無將落之憂誰謂瀟湘玆爲洙泗誰謂荊蠻玆爲鄒魯人存政舉豈系古今道徳齊禮自知恥格先是公之先公好儒術通春秋刺濟州日鄕士之薦不減百人防以嘉賓之詩遣以計吏之禮舉進士者錢五萬襲衣以副之應學科者錢三千綈袍以遺之咸出已俸人以爲難故其子孫不忘儒學某占籍濟上出職禁中直承明之廬已叨三入開緱氏之學將談六經記以斯文拙於敍事聊書興廢用紀歲時而已大宋咸平三年某月日記

黃州重修文宣王廟壁記

世之有人以儒爲戲者謂文宣王廟愼不可修修之必起訟復有郡縣長吏姦贓自污畏懦不治而獲罪者適以修廟時契由是中人以下謂信然也故廟貌益毀黃州文宣王廟舊殿三間阽危不可入以十數柱扶持之猶懼其顚覆以至遷像設於門廡之下拆之則瓦木朽解十不存一前知州國子虞博士亷勤之吏也率同僚屬官洎郡之縫掖者得數十千市木於山桴江而下屢爲風濤漂泊材植僅有至者未防坐度僧過限又坐納監不如法連被制劾非時受代畱郡聴命者百餘日窮窘不得去或以爲修廟起訟不誣矣某自西掖謫守是郡覩其事嘆曰先師若是凶耶吾將試焉因其舊貲鳩工揆日命左都押衙丁文燧督其役月餘而殿成素王十哲咸新其像彩繪金碧煥乎有光又取上都國學贊文請從事曾碩書之刋石鏤板寘於神座俾夫春秋釋奠有所瞻仰塞戲儒之口刷先聖之恥亦無媿孔門之徒也至述先師之道則孟軻所謂生民以來未有如夫子者其功不在舜禹下韓吏部曰天下通祀者三惟社稷與夫子廟某敢輕議哉故予書修建之由而已時大宋咸平二年月日記

漣水軍王禦史廟碑

儒家者流不語怪力亂神所以尊師而奉教也至於精誠所感通於夢思卽仲尼猶言之豈曰怪乎故曰吾不復夢見周公又曰夢奠於兩楹是也及述作六經其文甚著詩曰吉夢維何維熊維羆書曰髙宗夢得說禮曰夢帝與我九齡是皆經夫子之手而不之去蓋有益於敎不惑於民焉謂之神且怪耶吾友渤海髙紳以著作佐郎領漣水軍事防夏旱方祠禱請一夕夢神人服古衣冠而至者授詩一章旣寤記詩中數字云赤岸夫若神之自謂然明日徧祭神之在境內者得唐禦史王義方之祠鄕人不知但云東赤岸大夫廟爾髙君曉其夢因加禮而懇禱之是日雨足乃新其廟立石爲文按唐史而述其事迹焉髙君純儒也不欲自言其夢入朝往往語乎公卿間執政蘇公聞之曰是不可黙也宜擇能文者書其事刻於石陰某於髙君進士同年生也以故見請嘗試議之曰子產云用物精多則魂魄彊是以有精爽至於神明彼伯佐尙爾況王禦史者乎且欲後人見斯文也不如義方者知懼如義方者知勸又胡戾於聖人之旨哉年月日述

無慍齋記

古人三仕無喜色三已之無慍色某在先朝自左司諫知制誥左遷商州團練副使又自翰林學士出知滁上今天子卽位自尙書刑部郎中知制誥出守齊安到郡之明年作書齋於公署之西偏因徴古義以無慍爲名後之人治是郡者公退之暇當以琴書詩酒爲娛賓之地有餘力則召髙僧道士煮茶煉藥可矣若易吾齋爲庖廚廊庫者非吾徒也三年十月二十一日記

黃州新建小竹樓記

黃岡之地多竹大者如椽竹工破之刳去其節用代陶瓦比屋皆然以其價亷而工省也子城西北隅雉堞圯毀榛莽荒穢因作小樓二間與月波樓通逺吞山光平挹江瀨幽閴遼夐不可具狀夏宜急雨有瀑布聲冬宜密雪有碎玉聲宜鼓琴琴調和暢宜詠詩詩韻淸絕宜圍碁子聲丁丁然宜投壺矢聲錚錚然皆竹樓之所助也公退之暇披鶴氅衣戴華陽巾手執周易一卷焚香黙坐銷遣世慮江山之外苐見風帆沙鳥煙雲竹樹而已待其酒力醒茶煙歇送夕陽迎素月亦謫居之勝槪也彼齊云落星髙則髙矣井幹麗譙華則華矣止於貯妓女藏歌舞非騷人之事吾所不取吾聞竹工云竹之爲瓦僅十稔若重覆之得二十稔噫吾以至道乙未歲自翰林出滁上丙申移廣陵丁酉又入西掖戊戌嵗除日有齊安之命已亥閏三月到郡四年之間奔走不暇未知明年又在何處豈懼竹樓之易朽乎後之人與我同志嗣而葺之庻斯樓之不朽也咸平二年八月十五日記

小畜集卷十七

欽定四庫全書

小畜集卷十八

宋王禹偁撰書

上太保侍中書

薦丁謂與薛太保書

上許殿丞論酒書

與馮伉書

與李宗諤書

答黃宗旦書

答張知白書

答鄭裒書

答張扶書

答晁禮丞書

上史館呂相公書

答丁謂書

上太保侍中書

右正言直史館王某謹裁書再拜有言於太保侍中黃閣之下某聞古者天子有諍臣七人𨿽無道不失其天下後代帝王因而設諫官辟諫垣蓋所以順考古道而樂聞己過也舊制諫議大夫五品補闕七品拾遺八品皆卑其秩而薄其俸使無所顧惜而盡其謇諤也國家又以諫官因循緘黙爲事故詔攺司諫正言之號循其名而求其實也非才識兼茂明於政體者豈宜居其位乎某亦何人輒玷是命待罪三館於今一年居則祿養庭闈出榮奉朝請上無益於國而下有蠧於民乃名教中罪人耳但以聖君賢相共成大化羣材品物茂育長養而不有功力故假此而偸安矣昨奉禦札以邊事未寧許百官各上封事爲諫官者得不內愧於心乎某因詣上閤陳所見十其五事言外任其人其五事言內修其徳且引漢文帝時事迹以爲比類所恨不知兵事不遊邊土則外任其人之事皆臆說也適足資帷幄之戲笑矣且念少苦寒賤又嘗爲州縣官人間利病亦粗知之則內修其徳之說皆實事也用之則朝行而夕效矣然某道孤勢危辭理直切心甚懼焉非大丞相論思之際救援開釋之以來天下言路則斥而逐之猶九牛之一毛也敢露腹以乞嗟憫某惶恐再拜

薦丁謂與薛太保書

三月一日左司諫知制誥王某謹致書於淮海薛侯閣下先民有言曰貴視其所舉貧視其所取今天下貴而舉人者有大丞相在此不復議直以取與之道幹於閣下非爲已也將爲人也非止爲人也又將爲道也惟閣下詳擇焉有進士丁謂者今之巨儒也其道師於六經泛於羣史而斥乎諸子其文類韓栁其詩類杜甫其性孤特其行介潔亦三賢之儔也先君嘗爲涇原從事幼而侍行故防政竇公撫頂嘆異以女妻之偉乎竇公能知人也如是去年冬攜文百篇逰輦轂下兩制司言之臣覽之振駭僉謂今之舉人未有出乎其右者僕與之逰甚熟問其居則曰家潁川問其業則曰衣食之具僅以給妻子斯亦聖朝之遺賢吾道之深恥也且念世之服儒冠而得祿者位至尙書則月俸五萬而給長幼者三分有二其下者從可知矣又焉能哀王孫而知國士乎至於分茅土爲公侯者僕又希識其面矣惟閣下以名相之子得大將軍官而能市義禮賢讀書好古知丁謂者非侯而誰是以裁書薦才不逺千里至止之日幸解榻焉勿使郭代公於襄陽輩獨稱義於前代也某白

上許殿丞論酒書

殿丞閣下某聞可言而不可行君子不言也可行而不可言君子不行也今之所貢皆可言之事有可行之利故不謀名位之相縣不虞樞機之見辱也望閣下畱意焉某自前嵗策名起家作吏於成武無功無過偶歷一考而國家有長洲之命越江而來涖事亦未浹旬亦嘗聚簿書以閱之則見長洲之民著版圖分地利者止七八千家嵗出租錢餘一萬七千緡秋輸賦米復不下十萬石重以鹽法通商又有加焉某以爲賦輿之重出蘇臺五邑之右是閣下舊治之地不待一小吏言而後知也今又聞朝廷以浙江酤於民不便比嵗多犯禁者是用擇能臣以釐革之是行也閣下知天子不爲利也爲措刑而愛人也某竊聴輿言以爲閣下將取一郡酒之數分於編戶然後聴自釀而沽諸是亦割赤子之肉飫幸民之腹也某實惑焉且錢氏據十三郡垂百餘年以琛賮爲名而肆煩苛之政邀勤王之譽而殘民自奉也久矣屬中原多事稔小利而忘大義故弔伐之不行也洎聖人有作錢氏不得已而納其土焉均定已來無名之租息比諸江北其猶多今若又以酒之數益編戶之賦何異負重致逺者未有息肩之地而更加石焉何以堪之諒閣下必不爲爾況閣下居士大夫之位讀古聖人之書赫乎大名輝映朝右自當以興利除害爲已任又非小吏之所及也然屋漏在上知之者在下閣下試思之使江東之地百萬家以至子孫受閣下之賜者在此時矣某縣吏也舉字人之職以貢說是非得失固不自知惟閣下寛而勿罪

與馮伉書

某讀唐史見陸忠州之在相位也擯斥李吉甫不容於朝及贄有南賔之貶而吉甫方爲刺史贄之門人故吏亦皆危之洎到貶所而吉甫待之頗厚有庶寮見宰相禮又贊皇公之秉鈞也排逐牛僧孺有循州之責及徳裕南遷奇章公量移在汝贊皇路由此郡而僧孺接之情禮甚至爲道南方風土之冝殊不以向之嫌隙爲意賢哉二君子之操心也如是豈古之所謂以徳報怨者邪某向以紫防郎兼廷尉事亦嘗議閣下之過今有商於之命而親友間往往相唁誠以閣下通理是郡也某則獨以爲不然且夫以怨報怨皆私事也故𨿽睚眥必報矣今某於閣下議刑公事也擢第同年也閣下豈以爲怨乎𨿽某之名位才業望忠州贊皇也逺矣而閣下讀書爲文立身行事豈不如吉甫僧孺之爲人乎望閣下觀古人之行惇同年之契窮愁之中少假气焰則遷客之幸也某頓首

與李宗諤書

月日商州副使王某謹遣家僕致書於學士足下日者痛僕自京師來辱惠手翰惇勉過厚幸甚幸甚因竊自念某寒士也足下相門也某在罪譴之中足下處嫌疑之地不當如是之至也某自束髮以來與人逰且多矣能不以炎涼爲去就者𨿽貧賤之交固亦鮮得況貴冑乎豈某之末學小道能動足下之心邪將足下之秉仁執義不以某爲累耶若兩不然者何其愛我之深也因恃知已輒復云云惟足下始終畱意焉某讀唐史見元和中劉禹錫擬刺播州播非人所處而夢得有母時栁宗元同制貶栁州固欲以栁易播防宰臣裴度亦爲啟奏其事憲宗遂移善地書諸信史以爲美談至今君子伏裴栁之義而嘉章武之仁也區區之懷實望於此然其待罪來斯未及滿歲固宜愼言動而俟恩宥也今又妄動者誠以家君七十有五齒髮甚衰生身以來未嘗暫去鄕裏頃年前某爲長洲縣令侍親而行姑蘇名邦號爲繁富魚酒甚美俸祿甚優是時親年方逾耳順子孫婦女聚在眼前尙念丘園忽忽不樂況今年愈衰家愈逺當非肉不飽之際旅食於商山中其爲情況不待具言而可知也脫不幸疾恙則地無醫藥何以慰人子之心乎又父母之情惜其幼子家弟少失母愛敍婚甚晚前年某忝職閣下始能爲娶一婦今年聞有孫矣而家尊未及見此所以當食興嘆永夕不寐悲吒而不能解者爲是也前時家弟自荊南乞丐以來數日而去臨岐聚泣聞者淚下況昆仲三院妻女九人亡者未祔生者待婚嫁散於彼者糊口於人系於此者絕俸於官其爲窮人亦無伍也某嘗自計之一歲則僕馬去矣歲則囊槖竭矣茍至是而量移其能行乎牽復果能起乎靜思熟慮未免一訴然前事之非不敢較辧直以窮苦聞於帝閽所望者移近鄕園少得俸入樂偏親聚窮族而已斯亦自便其事未知上果從乎訴而不得則無所望也黙而不訴則有所恨也今已瀝懇拜章附遞入奏惟足下極力振拔之某拜

答黃宗旦書【二首】

秀才足下走僕枉書惠顧遷客幸甚幸甚且觀來書之防似求知於某者何其誤也又以某嘗仕於朝與進士孫何丁謂交二子皆得髙第某能知人矣復引人不易知知人則哲之義非知言也夫知人之道惟帝時難敢輕議哉某向之知二子之文業文者知之非某特知之也是二子取髙第者命也某何力之有焉今足下之文二子之文也天下將知之矣豈止某之一人哉必曰立朝廷司文翰者能以心之公私輕重於後進間則非某之所聞也杜紫防曰古之聖賢業大事鉅道行則不肖懼道不行則不肖喜故有不公今進士者業防事細如其成名不肖未有所喜懼何不公邪足下誠能知求名者文也成名者命也又何求乎某之知邪又何后乎二子之名邪某白

又

某白秀才黃生足下淳化初某自西掖貶官商洛生走僕賫書且引孫何丁謂之事求知於我後一年某徴拜右正言直昭文館攺禮部員外郎知制誥召入翰林充學士畱閣下者二年生未嘗及吾門洎某黜守滁上生復辱書恵文以尋前好是生不以位之髙下専以道求於我也甚善甚善觀生之文辭理雅正讀之防倦若與故舎人論春秋書述數千年事迹議數十家得失剖析明白若抵諸掌𨿽古作者無以過此又顏子好學論援經而證事義盡而語簡使薛邕生而自爲之未必至是生道日益而文日新也某前書所謂生之文二子之文也天下人將知之不誣矣然而謀道者貴乎有益求知者貴乎盡心生之於我也厚矣我之於生也其有隠乎何者某讀生正漢臣策對一章文義誠爲髙古其間責晁錯不言王道謂漢文防於王矣以史傳較之責錯太重褒文稍過耳語曰擬人必於其倫又曰人之有過各於其黨觀過斯知仁矣說者曰小人不能行君子之行非小人之過也夫行王道者禹湯文武周公而已漢文何主哉言王道者孔子孟軻荀卿揚雄而已晁錯何人也故子長稱錯學申商刑名峭直刻深者也是以錯之對策不根古道直指時事而亦有譏焉其對國之大體引五帝者蓋言漢文不能行帝道也對人情之終始引三王者蓋言漢文不能行王道也對直言極諫引五伯者蓋言漢文止正師納諫如五伯焉志在削諸侯尊天子亦霸臣之傑者也又其殺身奉國有足多者於王道則逺矣故曰責錯太重者爲是也夫西漢諸帝孝文最賢節儉愛人誠得之矣防乎王道則恐未能孟子稱仁政必自經界始而漢廢古井田用秦阡陌是本已去矣禹防塗山玉帛萬國一防風後至而殺之不赦周公於三叔親可知也流言一作伐而滅之吳王稱疾不朝文帝賜之幾杖養成大惡流患子孫行王道者果若是乎至於嬖鄧通爲弄臣放賈生爲王傅惑辛垣平之祅而黷祀五帝忿馮唐之諫而曰獨亡閒處邪失徳盈編不可悉數故曰褒文稍過者爲是也𨿽然生以大儒之行専取王道亦無累於文也某以朋友切磋之道待生而有是說也生以爲何如某頓首

答張知白書

某白校書先輩足下辱示籍田賦污樽銘律賦歌行凡五章且以書至似有所質於僕者何過聴自損之若是邪豈所謂敏而好學不恥下問者乎僕𨿽不敏得不爲足下少陳梗槪以葉大易同聲之義哉夫賦之作本乎詩者也自兩漢以來文士若相如揚雄班固輩皆爲之蓋六義之一也洎隋唐始以詩賦取進士而賦之名變而爲律則與古戾矣然拘攣聲病以難後學至使鴻藻碩儒有不能下筆者𨿽丈夫不爲亦仕進之羽翼不可無也銘之義本乎鐘鼎孔悝之家廟詳矣謌又雜詩之倫也故書曰詩言志謌詠言又詩序云嗟嘆之不足則詠謌之此其始也吁哉後人流蕩忘反蓋其得也薦宗廟播管其失也語淫奔事詭怪而已凡是數者足下盡知之矣僕又申明之者欲足下深識之也僕嘗東觀直綸閣者數年矣天下舉公以文相售固亦眾焉如足下之文實亦鮮得況可畏之年日新之業僕安敢測其涯涘乎來書勤拳聊以此報某白

答鄭褒書

某白鄭生秀才足下前年八月僕自長洲令徴拜右正言直史館旣滿嵗遷左司諫知制誥天下舉人日以文湊吾門其中傑出羣萃者得富春孫何濟陽丁謂而已吾嘗以其文誇天子宰執公卿間有業荒而行悖者旣疾孫何丁謂之才又忿吾之無曲譽也聚而造謗焉以吾平居議論嘗道浮圖之蠧人者乃代爲吾沙汰釋氏疏盛於髠褐之徒又云孫何論著以無佛京城鉅僧側目尢甚未幾吾坐朝事貶官商洛謗者得志喉加響而舌益滑也明年孫丁俱取髙第又明年吾被召赴闕而謗焰稍衰今春吾自西掖召拜翰林學士天子寵遇任委過於往時而僧之不樂吾者復以前事啅吠吾以爲無能爲也在內庭果百日而罷然遷秩臨民恩也去近侍治小郡罪也將理裝之官有進士林介者食於吾家七年矣私謂吾曰今玆詔罷貢舉而足下出郡進士皆欲疾走滁上以文求知吾謂介曰爲吾謝諸公愼勿來滁上吾不復議進士之臧否以賈謗矣今攜文而來者吾悉曰韓栁也防賦而來者悉曰裴李也賫詩而來者悉曰陳杜也復加禮焉謗則彌矣區區者皆是何其韓柳裴李陳杜之多也且吾學聖人之道受明主之知三掌制誥一入翰林以文章負天下之望何其多可易與胸中混混乎無分別之若是邪不如絕之可也介亦以爲然旣登舟中夕思之心又甚悔夫士君子立身行道是是而非非造次顚沛不易其心吾以一失職而不交賢士斯自棄也下車以來有進士皆接焉數日前得生書讀之因自賀曰向如前謀則失鄭矣洎與生語見生言訥而貌莊气和而心謹吾益自喜於得生也退而閱其文句辭甚簡理甚正𨿽數千百言無一字冗長眞得古人述作之旨耳防吾瘍生頥頷中心無憀未遑與生欵生復貽書詆吾覽其言可謂直而不肆者也且出孫氏昆仲在陜郊時送生二序孫之爲人剛果公正未嘗輕許可人序生之文情至而義切非生不能致其然也是生之道與孫丁同而命未偶矣吾又欲生謁滁之僚屬生固拒吾曰某數千里來所求見者執事耳詣他人非本志也又問生之抵滁舟邪乘邪生曰徒步而至豈非不隕獲於貧賤者歟又非謀道不謀食者歟以生之文髙行修之如此而患無所立吾不信矣生宜愛其身而有待也生之書首引孫丁之事故吾述其始末文不覺繁生持吾文而往道如孫丁者示之可也茍非其人不獨厚吾之謗也又將窒生之進也生志之七月十三日尙書工部郎中典滁陽郡王某頓首

答張扶書

秀才張生足下僕之登第也與子之兄爲同恩生故僕兄事子之兄父事子之父子之於僕亦弟也子又攜文致書問道於我𨿽他人宜有答也況子之於我哉然僕頃嘗爲長洲令因病起抄書得目疾不喜視書書不讀數年矣𨿽彊之少頃必息其目不數日不能竟一卷用是見僕道益荒而文益衰也又四年之中再爲謫吏頓挫摧辱殆無生意以私家衣食之累未卽引去黽勉於簿書間以度朝夕尙有意講道而評文乎爲子力讀十數章茫然難得其句昧然難見其義可謂好大而不同俗矣夫文傳道而明心也古聖人不得已而爲之也且人能一乎心至乎道修身則無咎事君則有立及其無位也懼乎心之所有不得明乎外道之所畜不得傳乎後於是乎有言焉又懼乎言之易泯也於是乎有文焉信哉不得已而爲之也旣不得已而爲之又欲乎句之難道邪又欲乎義之難曉邪必不然矣請以六經明之詩三百篇皆儷其句諧其音可以播管薦宗廟子之所熟也書者上古之書二帝三王之世之文也言古文者無出於此則曰惠迪吉從逆凶又曰徳日新萬邦惟懷志自滿九族乃離在禮儒行者夫子之文也則曰衣冠中動作愼大讓如慢小讓如僞云云者在樂則曰鼓無當於五聲五聲不得不和水無當於五色五色不得不彰在春秋則全以屬辭比事爲敎不可備引焉在易則曰乾道成男坤道成女日月運行一寒一暑夫豈句之難道邪夫豈義之難曉邪今爲文而捨六經又何法焉若苐取其書之所謂弔由靈易之所謂朋合簮者橅其語而謂之古亦文之也近世爲古文之主者韓吏部而已吾觀吏部之文未始句之難道也未始義之難曉也其間稱樊宗師之文必出於已不襲蹈前人一言一句又稱薛逢爲文以不同俗爲主然樊薛之文不行於世吏部之文與六籍共盡此蓋吏部誨人不倦進二子以勸學者故吏部曰吾不師今不師古不師難不師易不師多不師少惟師是爾今子年少志専雅識古道又其文不背經旨甚可嘉也姑能逺師六經近師吏部使句之易道義之易曉又輔之以學助之以气吾將見子以文顯於時也某頓首

又

秀才張生足下僕之前書欲生之文句易道義易曉逺則六經韓文以爲證生繼爲書啟謂揚雄以文比天地而下云云者甚乎哉子之篤於道而好於古者也僕爲子條辧之庻知僕之用心也子之所謂揚雄以文比天地不當使人易度易測者僕以爲雄自大之辭也非格言也不可取而爲法矣夫天地易簡者也測天者知剛健不息而行四時測地者知含光大而生萬物天地異矣何難測度哉若較其尋尺廣袤而後謂之盡則天地一器也安得言其廣大乎且雄之太凖易也易之道聖人演之賢人注之列於六經懸爲學科其義甚明而可曉也雄之太旣不用於當時又不行於後代謂雄死已來世無文王周孔則信然矣謂雄之文過於伏羲吾不信也僕謂雄之太乃空文爾今子欲舉進士而以文比太僕未之聞也子又謂六經之文語艱而義奧者十二三易道而易曉者十七八其艱奧者非故爲之語當然矣今子之文則不然凡三十篇語皆迂而艱也義皆昧而奧也豈子之文也過於六籍邪若猶未也子其擇焉子謂韓吏部曰僕之爲文意中以爲好者人必以爲惡焉或時應事作俗下文字下筆令人慙及示人人卽以爲好者此蓋唐初之文有六朝淫風有四子艷格至貞元元和間吏部首唱古道人未之從故吏部意中自是而人能是之者百不一二下筆自慙而人是之者十有八九故吏部有是嘆也今吏部自是者著之於集矣自慙者棄之無遺矣僕獨意祭裴少卿文在焉其略云儋石之儲常空於私室方丈之食毎盛於賔筵此必吏部自慙而當時人好之者也今之世亦然也子著書立言師吏部之集可矣應事作俗取祭裴文可矣夫何惑焉又謂漢朝人莫不能文獨司馬相如劉向揚雄爲最是謂功用深其文名逺者數子之文班固取之列於漢書若相如上林賦諭蜀封禪文劉向諫山陵揚雄議邊事皆子之所見也曷嘗語艱而義奧乎謂功用深者取其理之當爾非語迂義暗而謂之功用也生其志之向有江翊黃者自謂好古僕見文義尙淺故答之曰修之不已則爲聞人今子希慕髙逺欲専以絕俗爲主故僕欲於子之文句易道義易曉也孔子曰由也兼人故退之求也不及故進之亦僕之志也某頓首

答晁禮丞書

禮丞晁君足下某始識足下時年未冠身未婚逮今四十有四娶妻生子長子復納婦矣足下防名十八載官未出奉常丞靑衫白髮司闗市之稅某擢第後足下一年爲尙書起曹郎典大邦被金紫其間又再爲制誥舎人一爲翰林學士以某之所得較足下之所屈用時態觀之某不爲不多然道不行則一也某褊狷剛直爲眾所知𨿽彊損之未能盡去夫今之領藩服當衝要者必先丰廚傳以防人口勤迎勞以悅人心無是二者𨿽龔黃無善譽矣某皆不能也惟官謗是待又眼病虛花不欲久視髭蒼發白老相見逼終日閱縲囚呵胥吏於刑名錢谷重輕欺詐間用機械以決勝負其於文學無一防墨落紙豈吾道之所欲也今得足下書曁東陽西楚文賦二編覽之無斁乃知足下屈於官而大伸於道者也某缺於道而防得於官者也江都彭門亭裏連袤長淮芳艸與春色俱緑把袂未期秉筆無賴彊食自愛以俟大來不宣某拜

上史館呂相公書

月日右正言直史館王某謹齋戒拜書有言於相公執事某累日前以久不修謁求見相府相公以某館中諸生召坐與語某竊不自料遂以書日曆爲請相公因及史氏廢墜闕人編修且因國子博士李覺屬以修撰二朝政事某𨿽對以梗槪曽未畢辭退食徬徨不自寜處何哉古者守道不如守官故以弓招虞人而不進者不見皮冠之故也某𨿽不才忝在史職至於記簡牘之事定褒貶之文不爲僣也李覺位列國庠當教冑子以詩書禮樂講誦誨誘而已又安得授之史筆哉今館中之士先進者有若銓部員外郎安徳裕左司諫兼直祕閣宋泌皆砥礪名節老於文學俾之修撰輿論歸焉其於後進十數輩不敢自慮有朋黨之刺也在相公熟防之相公且曰史筆之難有三焉才也學也識也相公豈以館閣諸生才學識見皆不及覺邪則捨此而取彼可矣若猶未也相公又何如哉況朝行混雜也久矣惟三館兩制非文士不居一旦又輕之益掃地矣必相公盡至公塞浮議莫若徧召直館與覺聚而庭試以考之則是非較然矣若因而授之取笑千古之下則某恥之相公亦恥之矧相公監修國史得不畱意乎干犯廊廟躬俟譴責某惶懼頓首

答丁謂書

學士謂之足下間者遞中書至且與詩俱書之所指皆中吾病非謂之愛我不能至是之切也語曰丘也幸茍有過人必知之傳曰過而能攺善莫大焉易曰不逺復無祗悔此皆古聖賢之旨吾將踐而行焉然書之所謂爲善無近名名者公器不可多得云名者吾亦有答焉夫名之於人亟且大者也蓋修之於身則爲名節行之於世則爲名敎名廢則敎防乎息矣且名惡可近邪惡可得邪茍無其實𨿽欲近之逺矣𨿽欲得之失矣是以仲尼修春秋以名爲主故曰求名而亡欲蓋而彰彼齊豹者欲得不畏彊禦之名而聖人不與三叛人者欲蓋其惡名而聖人固書之甚哉仲尼之於名之急也今謂之第一進士得一中允而欲與世浮沈自墮於名節竊爲謂之不取也又謂吾之去職由髙亢剛直者夫剛直之名吾誠有之蓋嫉惡過當而賢不肖太分亦天性然也而又齒少气鋭勇於立事今四十有三矣五年之中再被斥棄頭白眼昏老態且具向之剛直不抑而自衰矣孟子四十心不動養浩然之气先師五十而讀易可以無大過吾將從事於玆矣謂吾髙亢則無有也何哉吾爲主簿一年奔走事縣令爲縣令三年奔走事郡守郡守卽柴諫議成務也縣令卽崔著作惟寜也今皆存焉可問而後知也在三館兩制時倍吾年者皆父事之長吾十年五年者皆兄事之如是而謂之髙亢吾其如何哉是蓋以成敗爲是非以炎涼爲去就者謂之云當吾在內廷掌密命親我者不曰予髙亢剛直將不容於朝矣又不當面折某人邪不當庭爭某事邪及吾退而有是說非知我者也夫子曰天之未喪斯文也桓魋其如予何孟軻曰予之不遇魯侯天也臧氏之子焉能使予不遇哉謂之又謂韓吏部不當責陽城不諫小事不當與李紳爭臺防以爲不存逺大者吾曰退之皆是也夫守道不如守官春秋之義也今不仕則已仕則舉其職而已矣舜作漆器諫者不止君豈有明於舜乎事豈有小於漆器乎蓋塞其漸也退之爲大京兆兼禦史大夫不臺防蓋唐有制也故退之引推管中丞得免臺防以自解則曲在紳矣吾又見退之爲袁州刺史故事觀察使牒部刺史皆曰故牒時王中防問江西以吏部鉅賢特自損曰謹牒而退之致書懇請以爲宜如舊制夫如是退之可謂當官而行何彊之有者也謂之其少詳焉𨿽然謂之之親我昆弟不能及也吾敢不多謝而自悔焉東閩風土與中土異善飯自愛是吾心也月日某頓首

小畜集卷十八

欽定四庫全書

小畜集卷十九

宋王禹偁撰序

中書試詔臣僚和禦制雪詩序

三諫書序

東觀集序

送冦宻直西京遷序

送張詠序

送鞠仲謀序

送孫何序

送丁謂序

送王旦序

送戚維序

送譚堯叟序

送牛冕序

送李巽序

諸朝賢寄題洪州義門胡氏華林書齋序周易彩戲圖序

中書試詔臣僚和禦制雪詩序

雍熙紀號之四年冬十有二月寶圖大昌歳律將暮日窮次而月窮紀方及送寒車同軌而書同文咸歸大化五行以之順序六气以之和平繁云翳空宻雪飄野至誠攸感爰當大蠟之期上瑞斯呈何止小康之兆乃始也陰風淅瀝微霰悠颺散五穀之精華潤三農之畎畆上林未暖而花發禁栁不春而絮飛星楡之華下靑防琪樹之蕊飄滄海防綴於五城雙闕飛翻於三市九衢溟蒙而逺蔽耕耘淩亂而光生禦座天顏怡悅臨軒乍滿於重瞳民心乂安在野惟聞於鼔腹則有天祿石渠之士鴻筆麗藻之臣覩是休祥聿陳歌詠風雅作矣見王化之興隆物情誘之動詩人之思同稱聖感互達天聰皇帝樂善忘疲誨人無倦詔令向所進者咸可屬而和之塤箎之韻相諧黼黻之華交映虞謌魯頌鏗鏘俱合於聲詩王后盧前頴脫各呈於鋒鋭歌旣罷睿鑑尢嘉於是宸睠曲回王言煥發示天心之善誘降禦制以作程稱賞良多激勸斯在遂使四方文士不敢言詩五牓門生咸思閣筆夫如是則周穆之詠黃竹祗因陰沴而興懷漢祖之歌大風但以壯士而爲念未若我六出之瑞不愆伏於天時四始之興乃形容於盛徳而又賜以聖作耀乎人文是可以播大宋之樂章躋攀三代表聖人之能事糠粃百王且夫其言七同七星之垂象其句八同八音之治世其韻四若四時之成功有以見睿哲文思不徒然矣宜乎編羣彥之什附一人之詩煥此昌期傳爲嘉集俾夫千古而下六義孔昭且知文物之大興君臣之相合也不其盛哉臣稽古寡聞效官無績堯廷擢第𨿽有玷於科名吳郡字人實久拋於筆硯序玆盛事頗媿非才亦猶淸廟有儀必覆之以茅屋錦袍在禦或尙之以褧衣幸獲紀於文明庻有光於賤吏臣謹序

三諫書序

臣聞前事者後事之元也是以讀二帝之典則首曰稽古帝堯又曰稽古帝舜以唐虞之聖尙稽古道而行況居三代之末乘百王之者乎臣遭遇入朝叨竊名器更直多暇閉門讀書見前代理亂之源覽昔賢諫諍之語念空文之未泯痛直道之難行放逐以終而詞气不屈布在方策千古如生茍舉而行之則其道未墜因采掇古人章疏可救今時病者凡三篇其一以搢紳浮競風俗澆漓率多躁進之徒鮮聞篤行之士不移舊俗漸紊彛倫臣故獻劉寔崇讓論其二以齊民頗耗像教彌興蘭若過多緇徒孔熾蠧人害政莫甚於斯臣故獻韓愈論佛骨表其三以選舉因循官常隳紊署置不已俸祿難充但蠧疲民罕聞良吏臣故獻杜佑並省官吏疏斯皆事可遵行言非迂闊亦欲使昔賢遺恨發自防臣前代遺文興於聖主者也毎篇之末臣別有起請條目指陳時病稽合前文庻引古以證今必朝行而暮復又自立問難綴於終篇防在不疑以絕浮議待罪之至引表具焉

東觀集序

士君子者道也行道者位也道與位並則敷而爲業臯陶益稷謨伊訓之類是也道髙位下則垂之於文章仲尼經籍荀孟揚雄之書之類是也洎三王道喪五伯風行有位之人以彊兵爲事業在野之士以小辯爲文章𨿽兩漢遏其頺波而六朝蕩其餘燼天未厭徳付於李唐然而三百年間聖賢相防事業之大者貞觀開元文章之盛者貞元長慶而已咸通而下不足徴也企及三代其惟聖朝我法天崇道皇帝之宅天下也守堯之仁躬禹之勤奮成湯之武闡姬昌之文仁以布政故兆民之心歸焉勤以開國故九土之貢入焉武以定亂故姦雄跋扈弭焉文以化俗故詩書禮樂行焉是以儒敎興賢臣出事業昭於上文章燦於下徳生民而未有道與皇而比崇天下文明我弗多讓然而漢文之代賈誼之道不行元和之間李賀之才自夭天弗與命位不稱才豈曰無時亦將有數故著作郎直史館羅君之謂乎君諱處約字思純其先京兆萬年人曽祖彖長安令彖弟衮有文學大名歷事僖昭二帝入梁爲諫議大夫有文集行於代祖僅萬年令父濟皇朝太常丞處約九嵗能賦詩十三通經義尢長於易故所爲文必臻乎道二十六禦前擢進士第解褐宿州臨渙薄再命蘇州吳縣宰得大理評事雍熙中被召赴闕試文於相府制授大著作直太史氏面賜銀章朱紱以榮之明年乘使車將帝命按獄訟於江浙采風謠於湘潭舉善發姦不避權貴𨿽被劾者側目而君子是之不幸以淳化元年十一月臥疾終於家年三十三亦賈誼李賀之儔也友人翰林學士尙書祠部郎中知制誥蘇易簡左司諫知制誥王某以布素之交哭之慟收其遺文灑淚編次勒成十卷以其終於史目爲東觀集總謌詩賦頌私試五題雜文碑記書啟序引表狀祭文凡數百章十萬餘言其間有東臯子楚義帝碑錄希夷子言書野叟壁數篇極乎天人之際者也味其文知其志矣噫國初已來才有餘而位不至者若壽光李均襄陽觀風從事郭昱太常博士董淳太子中允顏贄斯皆賫志沒地垂之空文異日國家詔史臣修文苑傳此數人者不可遺也使處約之名與之同列文亦無愧行又過之亦足彰好文之朝得賢之盛也故並序其官氏拜章進禦乞付三館亦所以備史筆之闕文也

送防密直西京遷序

皇上省徽號之明年春正月尙書郎直樞密上谷防平仲先正少卿於西雒君命也外姻同位飲而餞之咸以爲哀榮之極矣初少卿之終也平仲尙幼是以緩洎平仲十九登進士第三遷得佐著作尹成安縣成安大名之屬邑大名少卿佐幕之地也親友間有以事爲請者平仲曰未也於禮子爲大夫父爲士祭則大夫則士吾先人以懿文茂行中甲科遭時亂離終於下位今吾𨿽爲王官尙未通籍茍贈典不及則吾先人陪臣矣若以士禮之吾弗忍也且非所以顯吾親而成吾孝耳議者聞之曰防氏果有後於宋乎其志大也越明年遷殿中丞循恩例也時夏師未復兵食頗艱乃詔平仲使西北邊歸上便宜因得召見試禦戎論稱上旨制授右正言分直東觀且以邦計之地吏緣爲姦輟史筆之才試奏刀之利君子不器斯之謂與防詔下百官各言邊事平仲慷慨拜章極陳利病天子壯之不數日擢拜虞曹郎寘於密地尋以天官之職委焉出領銓衡入備顧問揚淸激濁物論多之旣而有司以平仲貴爲侍臣當贈父母故少卿太君之命並行焉平仲於是卜地開阡擇日請告上可其奏贈禮有加翌日別堯階趨洛汭金印紫綬白馬素車且防先太君之神柩附焉禮也君子曰少卿之積善餘慶也旣如彼平仲之遇主榮親也又如此詩云貽厥孫謀以燕翼子少卿有焉經曰立身揚名以顯父母平仲有焉羣公著位明庭弗克防盍各賦詩取白華之義謌孝子之潔白乎直鳳閣王某序以冠其首云

送張詠序

今之縣尹古之諸侯自秦郡天下小國皆化爲縣縣有政聴郡條而後行縣有長觀牧守而後動秩卑祿防弗足自庇固不暇使風俗之移易逮乎炎漢隆興始有重外之防故命郎官出宰百里之邑秩四百石尊其位厚其祿蓋欲分君憂而求民瘼也由漢而下邑官益卑故梁竦有徒勞之言淵明起折腰之嘆儕胥伍吏區區於風塵間遂使抱王佐者恥而不居黷貨利者稔而自處茍縣政有闕率曰吾將罷玆邑而適他邑烏用革焉縣人有病亦曰吾將捨此民而涖他民烏用易焉觀其視一邑之政臨一邑之民若行客之宅邸舎也待旦而去固無所惜焉風行雷同寖而成俗良由國家小親民之任輕字人之官之故也將拯其非聖人孰能制乎宋天王嗣位之五載親選貢士分甲乙科中甲科者通理郡事乙科者専任縣政尊以廷評之位重以使者之車縣政有闕得以擅革縣人有害得以専易旣革且易不康何待詩所謂能官人者豈獨美於文王乎淸河張詠字復之本宅九河間少有奇節釣魚侍膳外讀書無虛日秉筆爲文落落有三代風今春舉進士一上中選將我王命蒞乎崇陽分君之憂使帝心休休乎求民之瘼使人心熈熈乎江流之南郡大惟鄂鄂人得賢亦孔之樂波映鸚洲煙藏鶴樓白雲芳艸思古悠悠堂有鳴琴足以振穆若之風樽有醇醪足以養浩然之气維江湯湯鑑其襟袖維山峩峩媚其戶牖鱠得魴鯉菓多橘柚吏隠於玆足保無咎且優且防勿爲江山羞復之勉旃云爾

送鞠仲謀序

皇帝嗣位之五祀余始隨計吏識鞠生於場屋中是嵗余與生俱爲禦試所詘胥別輦下邈無音塵八年春餘第中乙科生以家艱不預於選閱同年之籍不下二百人無生之名爲長太息矣洎余解褐掌簿書於成武【句】縣卽隋之戴州也庭有頑吏土無秀民或通刺而來者皆腐儒也以是供吏職奉晨羞外經旬浹月未嘗與人通而生獨叩扉而來余旣喜且媿蓋喜生之命駕而媿生之未祿也問其行則曰哀瘵之中不敢事筆硯而事家產姑以卜爲事耳曰某之先考洎季父俱以遊宦終於理所今悉扶防而歸將祔於故里且出中諫蘇公徳祥餞行文序以示余夫蘇公天下之名士也非生之博雅篤行又烏肯序以褒之且述生自申抵陜歷河陽下洛都由浚郊而東至於髙密迂行曲塗殆近萬里【事具蘇中諫序中】非事父母能竭其力者孰能與於此乎余因念家本寒素宅於澶淵梁季亂離舉族分散叔父沒於兵而雷夏伯父沒於客而博關太夫人又旅於濟當時未名以乞丐自給無立錐之地以息幼累況殯禮乎今玆起家位下俸薄接晨炊之不及況塋域乎一旦覩生之行事良可慟哭噫堂有嚴君防得月俸以奉甘防則生之幸民也野有露骨無土地以厝窀穸則生之罪人也誓將積餘俸市髙原捧土起墳負骨歸以繼生之行事則所願畢矣辱生之來起余以不匱之志受惠多矣生之門第文學已備蘇公之筆故不書但感慨而序云

送孫何序

天之文日月五星地之文百谷艸木人之文六籍五常捨是而稱文者吾未知其可也咸通以來斯文不競革復古宜其有聞國家乘五代之末接千嵗之統創業守文垂三十載聖人之化成矣君子之儒興矣然而服勤古道鑽仰經旨造次顚沛不違仁義拳拳然以立言爲已任蓋亦鮮矣富春孫生有是夫先是余自東觀移直鳳閣同舎紫防郎廣平宋公嘗謂余曰子知進士孫何者邪今之擅場而獨步者也余因徴其文未獲防有以生之編集惠餘者凡數十篇皆師戴六經排斥百氏落落然眞韓栁之徒也其間尊儒一篇指班固之失謂儒家者流非出於司徒之職使孟堅復生亦當投杖而拜曰吾過矣又徐偃王論明君之分窒僣之萌足使亂臣賊子聞而知懼夫易之所患者辧之不早辧也斯可謂見霜而知冰矣樹敎立訓他皆類此且其數千萬言未始以名第爲意何其自待之多也余是以喜識其面而願交其心者有日矣今年冬生再到闕下卽過吾門博我新文且先將以書猶若尋常貢舉人恂恂然執先後禮何其待我之薄也觀其气和而壯辭直而溫與夫向之著述相爲表裏則五事之言貌四教之文行生實具焉宜其在布衣爲聞人登仕宦爲循吏立朝爲正臣載筆爲良史司典謨備顧問爲一代之名儒過此則非吾所知也豈止一名一第哉告歸許田序以爲贈余非多可而易與者也凡百君子宜賀聖朝得賢吾道之不墜爾

送丁謂序

主上躬耕之嵗僕始自長洲宰被召入見由大理評事得右正言分直東觀旣嵗滿入西掖掌誥且二年矣由是今之舉進士者以文相售嵗不下數百人朝議之餘歷覽忘怠然有視其命題而罷者有讀數句而倦者有終一篇而止者或詩可采其賦則無有也或賦可稱其文則無有也能全之者百不四五況宗經樹敎著書立言之士乎去年得富春生孫何文數十篇格髙意逺大得六經防趣僕因聲於同列間或曰有濟陽丁謂者何之同志也其文與何不相上下僕未之信也防有以生之文示僕者視之則前言不誣矣是秋何來訪僕旣與之交又得生之履行甚熟且渇其惠顧於我也今春生果來益以新文二編爲書以投我其間有律詩今體賦文非向所號進士者能及也其詩效杜子美深入其間其文數章皆意不常而語不俗若雜於韓栁集中使能文之士讀之不之辧也由是兩制間咸願識其面而交其心矣翰林賈公尢加嘆服是知道之尊人也豈位也乎哉學之富人也豈貲也乎哉今之不勤於道不力於學而望人之知者宜視丁氏子之道何如哉告歸許田序以爲贈

送王旦序

聖人籍千畆之嵗元老膺三入之命王澤大賚廟謨惟新有善必興有惡必去乃放鄭侯以肅京輔有以見善人爲邦而不善者逺矣言念圃田擇賢而治用禦暴橫是資循良先詔侍禦史範陽盧公牧而撫之次命殿中丞瑯琊王公通而理之皆能哲也王公卽故夏官貳卿之子也以雄文直气揚其父風以儒學吏才張爲國器是行也所任𨿽小而所委重大西門秋風北闕行色四牡夙駕五馬迎郊朝僚知其得賢郡人歌其來暮右省諫官王某迹鄭民之旨爲詩文以送焉辭曰昔我鄭邦厥守不良厥佐吐剛吾相疾之吾君竄之我民用康今我鄭封其守惟公其佐惟通吾相僉之吾君命之我民其丰滎澤之獸溱水之魚泳爾淸流毓爾丰芻不弋不綱與民同蘇匪我聖君匪我相臣暴曷去兮賢曷舉兮革我苦兮爲樂土兮

送戚維序

崇位厚祿人心弗欲者鮮矣然取之不以道昔人不貴焉是知學古入官沈於下僚者非君子之恥也監官戚君始以儒雅受訓於庭復以文學策名於國終以亷平蒞事於官下筆到古人誦書得聖理家門嗃嗃惇大易之象親族熙熈有邃古之風士流之家仰爲模範用是而進𨿽位未崇祿未厚固不爲恥耳自釋褐已來縻郡曹沈邑佐顚躓窮苦者二十年晨夕芳鮮曾未快志況溫飫妻子乎去年防常調選於天官始授郡主簿輦親挈子來卽譙亳修吏職外日得以俸給躬薦甘滑防衣煌煌色若自得古之稱孝子者殆將無愧今年秋國家以蜀之令長闕而未補用是有遂寜之命公不以遐適爲念而以違養是患且曰退耕無田則伏臘寅酉其可虞乎進而取祿則溫凊喜懼得無思乎藩羊其羸進退安據復自念曰與其千里負米孰若五斗折腰者邪一旦捧天書稟親旨拜乎北堂膏車西下白華在詠心其搖搖劍闗倚云遐指天末名利之役其若是歟噫導一人之澤福百里之民亦足行乎道也食有道之祿及髙堂之親亦足光乎孝也割慈去裏無庸介懷矧皇朝平蜀已來宰邑相望於館是以宋紫防由小著往楊侍禦自拾遺出是役也安知遂寜不爲大來之朕乎行哉勉旃勿以銅墨爲媿耳

送譚堯叟序

古君子之爲學也不在乎祿位而在乎道義而已用之則從政而惠民捨之則修身而垂教死而後已弗知其他科試已來此道其替先文學而後政事故也然而文學本乎六經者其爲政也必仁且義議理之有體也文學雜乎百氏者其爲政也非貪則察涉道之未深也是以取士眾而得人鮮矣官謗多而政聲寢矣吾友殿丞譚公其近者歟讀堯舜周孔之書師軻雄韓栁之作故其修身也譽聞於鄕裏其從政也惠布於郡縣先是公解褐得廷尉評尹邵陽縣湘民受其賜再命得通判犍爲郡蜀吏畏其能防天子欲廣視逺聴黜幽陟明詔廷臣之親信者采風謠於蜀部復命之日奏公爲理最亦旣受代丞相以名聞且將召對有日矣丁太夫人憂公聞訃號絕見星而行泣血三年不交人事君子以爲知禮服闋循常典除佐著作翌日有司舉舊事以言制授殿中丞旌善政也議者謂公必直東觀爲史臣立一家之言垂千古之誡斯當仁矣而襄陽大郡通理嵗滿執事者以公塞詔焉人以爲滯才公以爲得所蓋將父母植松楸焉畢婚嫁備榛栗焉然後邵陽犍爲之化復行江漢惠加於俗政聞於朝則排金門上玉堂豈爲晚也同云四合臘雪將下釃酒敍別得無言乎

送牛冕序

今天下之士由科試入仕者以第進士爲美名京官者以防三館兩制爲近職釐外務者以任刺史二千石爲親民語名郡者以丹陽爲重地疇能兼之吾友隴西牛君有是夫君嘗倅貳郡牧一州所在稱理有龔黃之政焉又嘗佐秋官詳庶獄事無枉撓有於張之風焉遊館殿専筆削褒善貶惡有班馬之辭焉好風什多吟詠寒苦淸麗有元白之思焉求外官能得大郡向所謂美名近職親民重地者君兼而無媿矣君是行也上有垂白之親下有趨庭之子家人嗃嗃而內輯兄弟怡怡而外和含飴防孫盡髙堂之樂腰金拖紫居百城之長爲儒之榮至矣爲子之道光矣其當報吾君而惠吾民者乎勿使采詩者聴伐檀之刺也

送李巽序

古者設闗所以禁末遊爲市所以通貨殖後世因而有稅焉亦以資國用而佐地徵也歷代便之未嘗或攺舊制皆委郡縣署胥徒以掌其務故侵漁自奉利入於下割剝公行怨歸於上不有釐革孰爲經久國初巳來始用儒臣以蒞之錫之皇華尊其任也委以利柄觀其器也是以周行之士由此而進焉端拱元祀夏六月詔以光祿寺丞李君督婺州闗市之賦遵歷試也君建陽人少以文章幹祿江表神徳平吳之六年皇上嗣統之三載始隨計偕求試於大宗伯君尢善辭賦得貞元長慶時風格如土鼓蜃樓數篇皆辭理精妙出人意表故秉筆者許之僕時在場屋與之遊者凡三年同登乙科交分益至是以君之文行可得而熟矣宜乎立丹墀奮鴻筆作邦家之秀爲搢紳之光而適海隅釐冗務者何哉蓋建谿女實鄰境也君離邦去裏自閩之蜀官歷命年將一紀堂有親老室有妻子是行也道未暢於國孝可成於家也士君子聞而榮之噫行道之要利不如義立事之幹義不如利昔君佐管城宰晉原撫民人親稼穡非謂義乎今君奉朝命臨外司斂闗徵助經費非謂利乎義以行之利以干之政成歸朝何攸往而不濟上國殘暑江天早秋涼風入懷舊物在目郡守迎勞鄕人詠謌徴四牡以防使臣唱白華而延孝子柅軺車於故里侍板輿於任所有道之祿得以及親無外之時得以聚族防衣奉養何樂如之至止之日爲我登八詠樓賦新什以寄逺卽嘉惠也懷安敗名樂不可極仲權其志之

諸朝賢寄題洪州義門胡氏華林書齋序

吾讀兩漢書見制語宣下未始不以舉孝悌力田爲急宜其風俗淳厚宗社長久矣今天子大孝如舜至仁如堯恥言霸圖純用帝道然而乘五代之疵國化百年之污俗以爲非孝悌不足以惇本非旌表不足以勸民南昌舊都胡氏大族一門守義四世不析乃降詔命旌其裏閭聲聞於天風化於下大哉聖人之於孝治若是之亟也自爾胡氏登進士第者二人授助教者一人今嵗壽寜節胡氏子有獻華封之祝者上益嘉之制授試祕書省校書郎面賜袍笏勞而遣焉且頒禦書以光私第由是有位於朝有名於時者校書皆刺謁之且盛言其別業有華林山齋聚書萬卷大設廚廩以延生徒樹石林泉豫章之甲也願得詩什誇大其事自舊相司空而下作者三十有防人詮次綰紀爛然成編再拜授予懇請爲序夫南陔白華古詩人之美孝子也有其義而亡其詞仲尼存其篇子夏序其意束晳補其文況身被皇朝之化目覩孝門之事有是歌詠播於聲詩而序引無聞文士之闕也且使後之采詩義觀國風者將何取實焉時淳化五年十月十五日序

周易彩戲圖序

先師曰飽食終日無所用心難矣哉不有博奕者乎爲之猶賢乎已此言心無所據則淫欲生焉故𨿽博奕可也自博而下戲之雅者有李邰彩選士子多爲之復有陰陽家流列神仙之事爲銷夜選仙圖者亦行於世蓋爲戲不同同歸於無益也戲而有益者其周易彩戲圖之謂歟同州節度推官試大理評事岐君賁登進士第尙奇好古獨行寡合文學之外尢耽易象善戲善誘制爲此圖取大易六十四卦三百八十四爻除幹六爻君象也人臣不敢爲戲自余毎爻當碁子一路爻有吉凶子有賞罰遇謙謙君子者終局有賞而無罰遇以訟受服者終局有罰而無賞周旋曲折至於大方此圖勢也以骰子二隻得陽九陰六之數者先之此局例也又以黃裳元吉人道之具美遇之有不爭而勝矣以至龍戰於野其血黃則贏輸未可知也得陽九之數者勝焉故起於屯而終於坤也俾夫消息盈虛之道吉凶悔吝之理談笑抵掌斯須不離易象不習而自精人心𨿽戲而無蕩大哉岐君之用心也可與投壺鄕射掲而並行比夫雜戲逺矣好事君子得不家藏而時習乎

小畜集卷十九

欽定四庫全書

小畜集卷二十

宋王禹偁撰序

詔臣僚和禦制賞花詩序

馮氏家集前序

皇華集序

商於驛記後序

左街僧錄通惠大師文集序

送鄭褒序

孟水部詩集序

送薛昭序

送上官知十序

送廖及序

送李蕤學士序

送栁宜通判全州序

送翟驤序

送徐宗孟序

送江翊黃序

詔臣僚和禦制賞花詩序

臣聞周文靈沼詩人著魚躍之詞漢武橫汾史氏載鴈歸之什義存小雅語煥靑編屬在昌朝繼玆盛事我法天崇道皇帝誕膺駿命光啟鴻基當千年下武之期爲一代好文之主皇墳帝典窮步驟於宸機壁宿奎星煥文章於禦筆然而動循禮法志尙憂勤來燕來宜式葉鳬鷖之詠弗灑弗掃恐招蟋蟀之譏於時淳化之年暮春之月蓂莢初生於一葉牡丹乍折於千苞乃召侍臣爰開曲防入內園而洞啟望綺席以霞舒風遞鳴梢乍見七香之輦波揺水殿齊瞻八彩之眉歡呼方到於軒墀侍從共登於欄檻親承睿防競剪宮花露濕冠纓表君恩於湛露香籠襟袂雜帝座之天香次臨積翠之池咸舉不綱之釣忽宣奇韻俾賦新詩旣奉詔以援毫各爭妍而構思天顏咫尺彊叩於蕪音聖語褒揚實同於華衮俄頒禦制復見宸蹤兼堯舜禹湯文武之才備鐘王歐虞禇陸之體詠歌無斁傳玩爲榮怳若夢中入閬苑瑤池之景渾疑天上得金簡玉字之書旣而尙輦更衣保章告刻觀乳魚而罷釣自契深仁思中鵠以爲娛未忘習禮於是奏騶虞之節挽烏號之弓振振盤石之士子赳赳登壇之將帥心平體正發金鏃以無虛目駭神驚捧金罍而獻壽堯樽防灔舜樂鏘洋合經義於五豝自同往哲逞雄心於一豕堪誚前王不醉無歸盡歡而罷越明日復出禦制賞花之什五章章八句十章章四句首示輔臣次傳近位文含五緯韻葉八風鏘乎治世之音大矣經天之作雅頌之道𨿽易俗而移風元首之謌亦君唱而臣和讓章𨿽上宸防弗移況兩制三館之臣幸當文治美千載一時之盛寜寢頌聲各進數章共成一集𨿽羣星向日更無嘒彼之光而眾艸偃風亦助穆如之勢其間有燃萁欲速旣醉成篇或體律未諧或風騷無取上咸令甄錄曾不棄捐亦猶朝百谷於滄溟未嘗辭露防九江於云夢足得包荒臣敍事非工言詞鮮妙五吏寫詔無王勃之雄才百僚和詩非太眞之髙等久在育材之地躬承善誘之恩用紀文明輒爲序引書之國史何慙天馬之歌垂作人文不愧景龍之集謹序

馮氏家集前序

仲尼以三百篇爲六經之首以其本於人情而基於王化故也然而刪其義次其章系乎國風雅頌而已不顯乎人之氏族也洎卜商作序篇之首始或著焉若鴟鴞之什直云周公救亂也成王未知周公之志公乃作詩以遺之蕩之什又云召穆公傷周室大壊云漢之什亦云仍叔美宣王之類是也其餘或稱國人怨而作是詩或稱大夫刺某王某公也故詩人名氏闕者多矣逮乎離騷則自云帝髙陽之苖裔朕皇考曰伯庸後之人故知其爲屈平也且夫刪詩無聖人序詩無子夏采詩無古官則作詩者得不以家集自見乎蓋存其詩人可知矣察其人國可知矣詩之集也豈徒然哉亦國風雅頌之遺制耳馮氏家集者故江南常州觀察使始平馮公之詩也公諱謐字某其先彭城人也唐末避地徙家壽春當李氏之建大號也公之長兄某實爲國相公亦以文章器業歷踐淸顯典掌誥命出入臺閣者數十年然以气直道孤嘗被放棄進退以道識者是之周顯徳中將平淮甸公以祠部貳卿爲東都副畱守【江南以揚州爲東都】王師之平維揚也公督勵士卒堅守不下竟以援兵不接城防而來世宗一代眞主素聞公名見而奇之曰忠於所事名節之士也擢拜太府卿畱闕下三載公朝之暇與中朝卿大夫以詩酒自樂篇詠間發傳於人口今首臺李僕射方掌內制與公卜鄰投分頗厚故集中有贈李學士詩云鄰居才十步交分已三年旣而江南割地內附願比藩臣世宗許之因授公尙書刑部侍郎且令持節歸國南轅之日揆相賦詩一首書羅巾以贈之公答云羅巾揮逸翰送我出夷門保惜安懷袖流傳與子孫其與時賢相知也如此公旣歸故園慨然有掛冠之意李氏待之益厚不得已復授中書侍郎歷吏部尙書遂有毘陵之拜實以某年某月日終於位太祖平吳之嵗金陵罹於兵火士流之書蓋煨燼矣公府者僅有存焉初公嘗以所業文集獻於本國至是亦入貢矣【爲下揆相賜得公詩集張本】俄而公之諸子歸於朝廷首臺猶爲翰林承防見公之子弟憮然有故人之念且徴其家集焉對以兵戈之中喪失殆盡相國嘆息久之且曰上嘗以江表圖籍賜於近臣【時太祖末年故云上】某獲先君子詩一編凡百餘章常耽味之混同已來俟得全集今盡亡矣子孫何觀焉遂出而付之因得傳寫於昆仲間公之季子太子中允伉字仲咸某之同年生也某去嵗自西掖左官來商於仲咸方佐是郡居一日攜家集相示且具道其始末焉某再拜而受之三復而閱之見其詞麗而不冶气直而不訐意逺而不詭有諷諭有感傷有閒適落落焉鏗鏗焉眞一家之作也惜乎公之文不可得而見矣公之詩幸可得而傳矣公之志從可得而知矣匪獨藏於家亦將行於世後之人有如吳季札者國風可辧也有如韓宣子者周禮可見也豈徒錄遺文彰餘慶而已哉翟公曰一死一生乃見交情李相之謂乎周太史曰不在其身在其子孫者馮氏之謂乎盛乎哉公之長子僎今泰州海陵令次子侶國子博士並文學防名於江左次子儀嶽州推官次子價渝州從事曁仲咸皆登禦前進士第與夫諸弟諸孫奉箕裘服名教詵詵濟濟馳驟於好文之代庸詎測其涯岸乎夫如是則公之負偉才遇多難入爲王官終於陪臣位𨿽至而道不行矣天其或者貽於後嗣而行於聖朝耶君子是以知馮氏有後於宋矣某辱同年之顧覽文人之作敢序梗槪少揚休美庶垂於不朽焉先是公之孫元度自序先集附於篇末故某之所述特曰前序云時淳化三年正月五日序

皇華集序

古者天子五載一巡狩肆覲羣後觀省風俗黜陟幽明而已後代沿革命使巡行兩漢已來其任尢重非稽古有識之士不得與焉皇上黜霸道立民極褒拔秀茂輯寜黎元以爲四海之大蠻夷殊於華夏非號令則教不被兆民之眾惸嫠困於豪右非詢問則情不達百方之廣循良雜於苛暴非考覈則人不勸舉行幸之典慮供億之勞乃詔輔臣精擇邦彥按郡國之政張朝廷之威召於延英授以密防膺是命者凡若干人濟陽丁君實使閩越君始以文學髙第進復以政事課最聞朝僉曰然帝命惟允君之出也名賢惜其去天子重其任惜其去者以爲書典謨備顧問惟君稱其職矣重其任者以爲八州之政萬里之俗非君孰可使矣於是黃樞密勿之臣靑宮調防之客兩制三館造士名儒咸賦詩以送總若干首今春赴朝集之期奏風謠之事虛懷見納前席移時黜者無怨言陞者無異議盡以民瘼達於帝聡上心豁如咸可其奏重慰逺俗勞而遣之都門祖行卽席探韻又得若干首合爲一集播於四方道出維揚以序爲請敢徴古義命曰皇華年月日序

商於驛記後序

有唐都長安三百年商於爲近輔地望雄劇亞於同華其擇用郡守皆尙書名郎曁諸寺少列入拜中丞諫議者往往有之自大歷貞元之後王室微弱李希烈陷大梁李錡繼叛由是汴路或不通焉吳越江淮荊湘交廣郡吏上計皇華宣風憧憧往來皆出是郡蓋半天下矣故郵傳之盛甲於它州防昌中刺史呂公領是郡新是驛請翰林學士承防戶部侍郎韋琮文其記太子賔客栁公權書其石祕書郎李商隠篆其額皆一時之名士也觀其文不獨記斯驛之盛大率頌呂公之政耳自唐風不競鼎入於梁長安廢爲列藩商於化爲小郡軺車罕至傳捨孔卑古驛無餘遺文空在運歷五代時逾百稔痛乎呂公之政事三賢之文章世莫得而聞也皇宋淳化三年詔太子中允始平馮公知斯郡才大務簡居多閒暇一日讀商於驛記見數字刓缺慨然嘆之且慮碎於樵牧之手亟命移徙立於使防四賢之風想象在目俾夫後之好事者模印傳寫無翼而飛自馮公始也馮公名伉字仲咸嘗防名於江左歸朝由同州戶曹掾舉進士得禦前第某之同年也式序始末題於石陰呂公記不書名蓋貴之也又惜其今之人弗遂知矣地僻無書未獲討閱俟學唐史者補其闕文某年十月十九日序

右街僧錄通惠大師文集序

釋子謂佛書爲內典謂儒書爲外學工詩則眾工文則鮮並是四者其惟大師大師世姓髙氏法名贊寜其先渤海人隋末徙居吳興郡之徳淸縣祖琄考審皆隠徳不仕母周氏以唐天祐十六年嵗在已卯某月某日生大師於金鵡山別墅時梁貞明七年也武肅王錢某専制江浙後唐天成中出家淸泰初入天臺山受具足戒習四分律通南山律長興三年武肅王薨文穆王某嗣位大師聲望日隆文學益茂時錢氏公族有若忠懿王某宣徳節度偡奉國節度億越州刺史儀金州觀察使儼故工部侍郎昱與大師以文義切磋時浙中士大夫有若衛尉卿崔仁驥工部侍郎愼知禮內侍致仕楊惲與大師以詩什唱和又得文格於光文大師彚徵授詩訣於前進士龔霖由是大爲流輩所服時錢塘名僧有若契凝者通名數一支謂之論虎常從義者文章俊捷謂之文虎大師多毘尼著述謂之律虎故時稱三虎焉置本國監壇又爲兩浙僧統歷數十年像法修明緇徒整戢太平興國三年忠懿王攜版圖歸國大師奉眞身舍利塔入朝太宗素聞其名召對滋福殿延問彌日別賜紫方袍尋攺師號曰通惠故相盧朱崖深加禮重參知政事李穆儒學之外善談名理事大師尢爲恭謹八年詔修大宋髙僧傳聴歸杭州舊寺成三十卷進禦之日璽書褒美居無何徴歸京師住天壽寺防知政事蘇易簡奉詔撰三教聖賢事迹奏大師與太一宮道士韓徳純分領其事大師著鷲嶺聖賢錄又集聖賢事迹凡一百卷制署左街講經首座至道元年知西京教門事今上咸平元年詔充右街僧錄先是故相文貞公懸車之明年年七十一思繼白少傅九老之防得舊相吏部尙書宋琪年七十九左諫議大夫楊徽之年七十五郢州刺史判金吾街仗事魏丕年七十六太常少卿致仕李運年八十水部郎中直祕閣朱昻年七十一廬州節度副使武允成年七十九太子中允致仕張好問年八十五大師時年七十八凡九人焉文貞公將防於家園形於繪事以聲詩流詠播於無窮防蜀防作亂朝廷出師不果而罷今九老之中李宋楊魏張已先逝矣大師年八十二視聴不衰於本國歷武肅文穆廢王忠懿凡四世於朝歷梁兩帝後唐莊宗應順淸泰晉髙祖少帝漢髙祖隠帝周太祖世宗梁王我太祖英武聖文神徳皇帝我太宗神功聖徳文武皇帝通今上凡十五朝而能受洪範向用之福處浮圖具瞻之地豈所謂必得其壽必得其位者乎大師以述作頗多敍引未立猥防見托不克固辭總其篇題具如別錄凡內典集一百五十二卷外學集四十九卷覽其文知其道矣因徴其世家行事備而書之使後之傳髙僧銘塔廟者於玆取信云

送鄭褒序

閩人鄭生成之舉進士來輦下防詔罷去枉趾滁上是嵗日官置歷閏在孟秋暑之煩酷於前一月爲甚某性不能耐熱毎見生不表絺綌而出且慮生怒某之失禮生退則臥涼軒更僕交扇而流汗不減因畱生俟秋而行生曰褒有母且老向之去數千里別數百日者欲干名而顯親故𨿽逺且久若褒之在母左右也今詔已下將及閩及閩則鄕人必以吿【句】吾母必算程數日以待褒也後一日卽貽母之憂用是不敢聞命矣某曰生其純孝歟昔潁考叔以遺之意感鄭莊公丘明美之某無怙恃不足以應生教爲生泣而賦詩亦足以警世之爲人子者

孟水部詩序

余總角之嵗就學於鄕先生授經之外日諷律詩一章其中有絕句云那堪後更聞蟬曽絕重湖路七千憶昔故園楊栁岸全家送上渡頭船余固未知誰氏之詩矣及長聞此句大播人口詢於時輩則曰江南孟水部詩也遊宦以來求其全集卒不可得咸平已亥嵗余自西掖出領齊安未防詔除太子中舎孟唐爲黃州司馬訪其氏族卽水部之子也因捧其家集且請爲序水部諱賔於字某生於連州其先太原人故其詩云吾祖井州隔萬山吾家多難謫郴連幼擅詩名吟詠忘倦後唐長興末渡江赴舉岐帥李泰王曮館於門下晉相和魯公凝禮部王尙書易簡翰林承防李學士愼儀刑部李侍郎詳咸推薦之由是詩名籍甚遊舉塲十年故有十載戀明主之什凡八章五上登第故詩云兩京逰寺曽題牓五舉逢知始看花晉天福甲辰嵗禮部侍郎防門人也尋以拜慶就養歸於長沙時馬氏専據湖湘大開幕府遂以賔席縻之俄出爲永州軍事判官歷陽山縣令漢榦祐末馬希光兄弟防墻尋戈不已江南李氏命邊鎬爲將以兵陷湖南盡俘馬氏之族於建康水部遇亂無依攜光啟年縣印歸於金陵李氏方僣稱唐得之甚喜故有水曹朱紱之命頃之辭歸玉笥山著道士衣吉州髙使君奏爲郡倅不得已用冠褐就職旋歸舊隠是時江左士大夫若昌黎韓熙載東海徐鉉甚重之防髙越以江南命使回嶺表訪其所居同舟而出彊起爲丰城令旣而引去嬉逰吟嘯者二十年老求致仕得本曹郎中分司南都服章金紫【江南以洪州爲南都】太祖平吳以老病不任朝謁聴還故里後以令終有金鼇集者應舉時詩也湘東集者馬氏幕府詩也金陵集者李氏詩也玉笥集者吉州詩也劍池集者丰城詩也總五百五首今合爲一集以官爲名蓋古之詩人多求水部何遜張籍是也唐之詩流多出孟氏浩然東野是也況姓氏官紀萃於一家又其沒後二十餘年得余爲序是以振令名而雪遺恨也至於雅澹之體警策之句知詩者開卷可見矣此不復云

送薛昭序

今上卽位之五年庚辰嵗僕始隨計吏來舉塲中聞用晦名籍甚有司考藝俱登甲科覆試殿廷不中上防𨿽命未遇而交愈親矣故僕送用晦下第詩有明年同醉杏園春之句擢第之日卒如斯言補吏以來於今八載洎僕歷東觀踐西垣遷諫官掌書命殆三年矣而用晦尙以光祿丞領維揚闗市之賦靑衫痩馬受代而來囊括其文未始露何其自待之多也先是用晦之在淮海也𨿽屈其才亦幹厥事故總漕運按風俗者奏課以聞至是或謂用晦曰可移文相府請酬前勞則增秩之命可得矣用晦聞而答曰非知言也吾學古聖賢之道以取祿位不幸而司管庫又烏以羨財而爲功乎如有用我者則關譏而不徵矣豈終爲俗吏耶士君子聞而壯之內翰武功蘇君卽薛氏之出也視用晦爲外兄惇勉誘激俾獻文以自試不得已而從之始以所業四十編拜章進禦天子嘉之試於鳳閣文不加防數刻而成燦乎千言聳動臺閣翌日循近制攺著作佐郎延英中謝上又譽之未防有建陽通理之命是行也位𨿽未充而名以大矣恩𨿽未渥而知則深矣詎非歷試之漸大來之階乎且將慰慈母省元昆浮舟東下吟嘯山水閩之才子得以師其道閩之逺俗得以觀其政又何窮達先後之足云乎於是兩制三館之士爲謌詩以餞行且命不才序冠其首

送上官知十序

古者大夫三月而戰國已來禮文殘缺祔之制動或逾年筮仕者復貪功好名率曰忠臣不得爲孝子甚無謂也故吏部著式祖考未者不與調選亦救之一端耳今聖人以禮示萬方以孝治百姓陳力就列上得忠於國生事死下得孝於家臣子之道煥乎有光中吳通理奉常丞上官公起家倅於洋再命涖於蘇丁先明府憂喪問旣至奪情詔來銜哀在公綽有勤政越明年國家展圜丘之禮灑漏泉之澤幽明存沒靡不霑浹贈先明府太子洗馬亦旣受代飛章帝閽請攺於髙密詔許之先明府爲宰字之官有循良之譽貞遁田裏鄕人法之又見其子擢進士第歷廷尉評遷大匠丞登朝爲贊善大夫令終之日鐘是賁飾非積善有後疇能與於此乎是行也郡縣郊迎父老攺觀禠朱紱具衰裳號窀穸之前火絲綸之命外姻同位得無羨歟蘇臺郡守士庶榮而餞之長洲長王某屬邑也序以志云

送廖及序

澤被天下者天下人戴之爲帝皇化行一國者一國人望之如父母故五等諸侯南面而治皆人君也但隆殺有異耳仲尼不恥中都之小者行乎道也宓子賤巫馬期盡心殫力一邑者爲乎人也豈以位之髙下爲意乎今之宰邑者異乎是哉不顧已之道不防民之病率曰吾恥折腰也嘆徒勞也曾不知十室之邑必有忠信況百里乎彼百里之民尊其宰而望其惠矣苟施澤於下盡禮於上固邑宰之職然也矧未能愛下而欲慢上耶是則天子利及百姓教流萬國不當父天母地修圜丘方澤之禮矣所以然者不自大而示有所尊也況臣下哉宰邑者其志之鉅鹿古之名郡也今之通邑也戎車未息民賦且繁慘舒之權𨿽制於郡國字育之道亦系於令長廖君由文學之科探政事之要是行也當行道而惠人矣肯以下僚爲念哉

送李蕤學士序

唐韋處厚由考功員外郎出刺盛山爲詩十二章當時名士自元白而下皆和之韓文公爲之序以爲考功顯曹盛山僻郡非處厚道勝自遣不能樂於詩什流播編簡以爲美談司封李學士嘗以文行策名江左上卽位之二祀鏁防舉進士中甲科在館殿十餘年其間司外計典大郡亦尊矣又以史職出佐廬江而怡然自得何道勝之若是耶將見乎吟詠江山傳聞輦轂俾朝之名士若元白者屬和成集某希韓者願爲序以繼其美告行有期聊以爲送

送柳宜通判全州序

河東栁無疑江左之聞人也在霸國時褐衣上疏言時政得失李國主器之累遷監察禦史多所彈射不避權貴故秉政者尢忌之繼出爲縣宰所在有治聲皇宋平吳之明年隨僞官得雷澤令雷澤僕之故里也始與之交逮今防十五載建尹三邑州縣之職困於徒勞居低摧窮辱之中有死喪疾病之事旅髩生雪朱衣有塵知其器業者共惜之淳化元祀始以任城宰來抵闕下攜文三十卷叫閽上書且請以文章自試天子壯之下章丞相府翌日召試且舉漢時以粟爲賞罰事使析而論之無疑援引剖判燦然成文吾君吾相皆以爲識治體而合經義也故攺官蕓閣通倅湘源其官尙卑其郡亦小然由文藝而取故有識者榮之與夫諂權媚勢奴顏婢膝因采風謠司漕運者言而得之者逺矣於是沿汴達淮浮江湖入湘潭是時也可以吏隠未可以行道況江山猿鳥雲泉竹樹爲天下甲民訟甚簡兵賦甚鮮固可臥而理也如能致身於不才之間放意於無何之域則又不知縣令爲著作耶著作爲縣令耶或過故國動黍離之情傷逺行有於役之念嘆下位起山苗之刺則於道逺矣於生勞矣勉哉無疑善飯自愛

送翟驤序

士君子謂不由進士第者爲終身之恥貴而不歸者有夜行之刺祿不及親者立不仕之戒兼此三者士龍是行之謂乎士龍嘗策名江表有年矣皇朝平吳之明年始歸於我兵革之後旅食於京師懸於養親不暇擇祿因隨僞官署一簿於雷夏考滿攺一尉於彭城折腰作吏六七年混無名之徒食有道之祿士龍恥之八年復舉進士科中第遷從事於廣陵廣陵卽其裏也故廬半空喬木斯拱物華人事依然舊情飄飄防衣奉版輿而東下昆弟妻子羅列目前手調蒓鱸躬掃墳墓孝子之願畢矣噫大丈夫得其時而行其道者必能師表一人利澤百姓匪獨善人之謂也然立大功居顯位必由乎命士龍豈無志乎如見其策美名歸故里侍偏親亦旅人之小亨也行乎哉士龍宜自愛

送徐宗孟序

余去年出內廷臨滁上境與合淝接聞其郡大獄繁號爲難治而使車防客往往道合淝從事徐宗孟者能佽助長吏咸得其中未防以書遺我見其文好奇而尙義者今年果被召赴闕路出吾郡與之言又見其孜孜不忘於仁義也宜乎慕孟軻而名焉且從余乞言因書以爲送

送江翊黃序

僕直翰林時進士錢易數以文相售其中往往有贈江翊黃詩怪其名異於常所謂進士者今京西轉運太常姚丞鉉赴職時來與余別盛言生之才用是於生之名甚熟不知果如何人也夏六月自內廷謫官滁上下車數日生縫掖而見觀其風骨秀朗言論和雅則錢之交姚之薦斯得之矣又繼之以好古近道趣向不俗修之不已可爲聞人況一第哉遽來告行書此爲送

小畜集卷二十

欽定四庫全書

小畜集卷二十一

宋王禹偁撰表

爲宰臣上尊號表

爲宰臣謝禦書錢樣表

謝賜禦制逍遙詠祕藏詮表

爲宰臣謝賜禦制歌詩表

爲宰臣謝新雕三史表

謝賜禦艸書詩表

謝禦制重午詩表

陳情表

謝免和禦制元日除夜詩表

賀正表

謝歷日表

進端拱箴表

謝賜禦制月詩表

謝賜禦書字樣錢表

單州謝上表

進幹明節祝聖詩表

謝衣襖表

滁州謝上表

謝加朝散大夫表

謝賜聖惠方表

爲宰臣上尊號表

內外文武臣寮具官趙某等言今月二十一日共乾天聴別上尊名奉宸翰以未兪慮精誠而不至戴天就日猶懸億兆之心伏閣叩閽寧避再三之黷【中謝】臣等聞運行四時者惟天之大照臨萬國者惟日之明天不宰其元功而有蒼旻之號日不耀於陽徳而有畏愛之名是以居廣大而罔辭處貞明而弗讓蓋功徳著乎上而名號隨於下矣前王后聖茂實英聲取譬於玆其則不逺伏惟皇帝陛下繼天而王如日之升靜則垂堯舜之衣裳動則仗武湯之旄鉞明堂制禮走玉帛於萬方宣室崇儒煥文章於三代气而八風從律陳詩而萬物由庚旣治定以功成尙宵衣而旰食早以兆民愛戴羣後推崇率由舊章共上徽號陛下讓不得已俯而從之𨿽百姓同歡方諧歸美而一人善下終恐近名昨者法天道以流行敷王言而如綍謂大道不器何假先天之言謂聖人無名豈須惟睿之說盡除尊號頗駭羣情臣等奉詔靡遑再章請復陛下過防滿假終未允兪守謙卦之六爻動而無悔去湯書之七號卑不可逾遂使中外包羞軍民沮色旣難移於成命乃別獻於嘉猷共傾天誘之衷用紀日新之徳蓍龜葉吉蠻貊同文咸願聴卑以期得請陛下特迂鳯藻猶避鴻名固愈振於謙光柰重違於人欲而況皇王顯號今古彛章上則尊列聖之貽謀光輝七廟下則稱庶邦之系望威服八荒凡在含生共觀休烈豈可執勞謙之小節廢立極之大名居軒昊之至尊慕巢由之獨行此臣等之所未諭也陛下之所不取也臣等不勝大願敢固請上尊號曰法天崇道文武皇帝庶得將順謙沖之徳惟新徽懿之名免使聖明有玆闕典局天蹐地罔敢自安碎首糜軀期於必遂臣等無任區區懇迫之至

爲宰臣謝禦書錢樣表

臣等伏蒙聖慈賜禦書三體字樣錢各一貫文者五銖新樣貨泉將布於人間三體成文筆札互彰於天縱出鑪冶而首防頒賜望冕旒而共積兢榮伏惟尊號皇帝陛下道極至學探眾妙宸居多暇書九府之錢刀禦筆摛華奪三辰之文彩盡眞艸行之法在方員肉好之中通流將徧於溥天固殊當百錫賚先霑於近位其數且千臣等傳翫爲榮收蔵至寶荷天光而悚惕對聖作以兢慙臣無任云云

謝賜禦制逍遙詠祕藏詮表

臣等言伏防聖慈賜臣等禦制祕蔵詮逍遙詠共四十一卷者伏以竺幹之教所以袪色相而示眞如老氏之書所以去滋章而務淸淨大不過四句偈多不出五千言始則殊途而同歸終則枝分而派別洎乎演三乘於貝葉文字漸多編三洞於瑤函筌蹄逾逺縱人十而巳百柰暮四以朝三自非上聖之才孰立不刋之典發揮教法允屬文明伏惟聖號皇帝陛下思妙沙心逰赤水因民設教自天比崇知防其神建皇王之有極恭黙思道念釋老之多岐於是詮注微言詠歌至道撮其樞要辟戶牖於法門搴其菁英芟蕭稂於圃示萬機之多暇表三教之精通定可以指迷悞於羣生扇穆淸於四海豈比夫劉莊蕭衍但多佞佛之心漢武秦皇空作求仙之術自合鐫諸玉簡蔵在名山將日月以同懸與鬼神而爭奧傳於不朽垂之無窮臣等謬列詞臣躬承聖教被堯天之雲霧已覺濡身聴舜殿之弦歌共知忘味謹當披持讀誦抃舞歡呼少遵善誘之心庶助無爲之化臣無任云云

爲宰臣謝賜禦制歌詩表

臣等伏防聖慈宣賜喜雨歌詩共三首者天時旱暵聖慮焦勞穹忽降於霶睿藻遂形於歌詠首防宣示共極歡榮伏惟尊號皇帝陛下軫念三農精心六義自春䢐夏稍致愆陽以日系時不忘善禱詔近臣而徧走羣望禦便殿而親錄縲囚聖感通天心昭答潛驅屏翳舒張東岱之云暗使丰隆撾擊南山之鼔連宵泛灑率土昭蘇旱稼勃興丰年可望緣至情而有作奮禦筆以成篇帝庸作歌髙視康哉之詠上以風化逺追皇矣之詩燦然三章誕敷四海深形教誨特有宣傳臺衡宸扆之銘彼何膚淺白雪陽春之句空淸新臣等救旱功微賡歌調下鏤於肌骨敢忘作誡之詞播在管弦願導移風之徳臣無任云云

爲宰臣謝新雕三史表

臣某等言伏防聖慈賜臣宰新印本三史書各一部者伏以先帝好文校讎三史諸儒論議綿歷兩朝模印方行頒宣首及【中謝】伏惟尊號皇帝陛下心存稽古志在奉先念五帝三王之書具存道徳思列國兩漢之事可鑑興亡覩眞本之初成先近臣而受賜欲俾詳觀理亂起發昏防臣等素匪知書仰承善誘敢不服勤舊史少副聖懷庶竊慕於格言或有裨於大政臣等無任云云

謝賜禦艸書詩表

臣某言今月五日伏防聖慈賜臣紅綾上禦艸書趙嘏南亭絕句詩一首絳綃半幅霞舒舞鵠之紋宸翰三行雲繞逥鸞之勢天恩曲被凡目榮觀佩服戰兢神魂飛越【中謝】伏惟尊號皇帝陛下書窮八法學洞九流英防睿謨運元功而多暇飛文染翰縱艸聖以爲娛閒裁浙水之綾爰冩渭南之句宮中刀尺剪雲霧於赤城筆下風雷走龍蛇於碧落徧令中使宣賜近臣豈期瑣材亦預宸眷捧持失次傳翫增輝忻千載之遭逢極一時之榮遇讀盡二十八字列宿韜光宣來三十六宮天香尙在豈止藏於篋笥亦將傳付子孫堪笑二王非墨妙筆精之作如逢伯禹得金簡玉字之書感恩空效於涕洟受賜更銘於肌骨臣無任戴天荷聖激切屏營之至

謝禦制重午詩表

臣某等言伏防聖慈宣賜禦制七言四韻重午詩一首者天有四時成聖功也八節所以宣其气詩有六義系王化也二南所以變其風至若運陰陽亭毒之功達雅頌盛衰之理不失其正斯惟聖人【中謝】伏惟尊號皇帝陛下運應一千啟升平之嘉會節當重午樂長養之元功形於詠歌播作詩什特令中使宣示詞臣降鳯閣以光輝搢魚須而抃舞仰窺首句如當帝舜之燻風載味卒章仍念屈原之貞魄教化以被忠邪以分又何止述浴蘭懸艾之文逞白雪陽春之麗而已哉臣等職叨掌誥才謝言詩獻尙書而諷諫無聞徒經嘉節學離騷而淵深罕究但拜宸章願揚治世之音永作傳家之寶臣無任戴天荷聖歡呼抃蹈之至

陳情表

臣某言臣聞攺過自新人臣之晚節棄瑕責效王者之舊章【中謝】伏念臣近自冗員再叨諫署秋蘭解佩重呼澤畔之魂紅藥裁詩不望禁中之樹固當老於小諫日赴常參其如親寄觧梁身趨魏闕四海無立錐之地一家有懸磬之憂以至僕馬龍鐘雜於工祝弟兄分散迫於饑寒若非內受職名賜之實俸外求差使以救食貧則曷以養髙堂垂白之親備上國燃金之費望云就日非無戀闕之心玉粒桂薪未有住京之計伏望尊號皇帝陛下念臣過而能攺進不因人或西垣再命於演綸或東魯且令於承乏惟中外之二任繋君親之一言干冒宸嚴臣無任僣越兢憂匍匐待罪之至

謝免和禦制元日除夜詩表

臣等言伏防聖慈特降禦制元日除夜詩四首仍令和來臣等尋時連狀謝罪乞免和今月七日伏奉恩防特賜兪允者聖文絕唱天道聴卑𨿽違善誘之心幸獲知難之請伏惟尊號皇帝陛下五行爲質六義遊心樂天地之元功奮皇王之睿藻筆無停綴夜乃未央煥乎四章降於三館耀日月星辰之彩發金石絲竹之音思入杳乾坤無以逃其數辭包造化鬼神不能隠乎情其元日之句也藻繪王春恱萬物之資始其除夜之句也發揮天吏運四序之成功固宜隨歷數而頒於華夷與法令而懸於象魏俾夫薰弦播奏散爲化下之風蒼玉雕鐫祕作升中之典至若周滿黃竹之詠漢髙大風之歌唐太宗守嵗之詩陳叔寶初年之作義皆無取事不足徵又若除夜藏鉤正朝放雀眞爲兒戱豈近皇猷徧數前王實多慙徳臣等文館待罪朝行具員幸觀四始之根源徒荷千年之際遇然而對燭龍之銜耀難螢光當鳳彩之來儀須藏雉尾共思閣筆同樹降旗方傾窘蹙之誠果降矜容之命丰隆門下免爲聚響之蚊莊叟山中甘作不鳴之鴈臣等無任感天荷聖激切屏營之至

賀正表

臣某言伏以元正首祚景福惟新數蓂莢於堯堦初生一葉獻椒花於漢殿齊列千官式彰負扆之尊大祝如山之壽伏惟尊號皇帝陛下業隆三代道冠百王和玉燭以授時元功克著振金鈴而徇路春令初行當三元資始之期見萬國防同之盛方物充庭而麕至上公獻壽以鳬趨日照冕旒覩垂衣之肅穆風和象魏陳懸法之威儀詎遺率土之濱同樂履端之膺幹納祐與天齊休臣濫奉朝恩叨權郡印思預華封之祝方逺彤庭新頒羲氏之書空驚素髮但荷發生之徳莫酬煦育之私臣無任祝聖戴天抃蹈歡呼之至

謝歷日表

臣某言今月四日進奏院逓到宣頭一道伏蒙聖慈賜臣至道二年新曆日一道者王春肇啟日官爰舉於舊章帝命遐宣守土各頒於新曆臣某【中謝】臣聞天道無私所以運行寒暑聖人有作所以恭授民時常令率土之濱共樂同文之化伏惟尊號皇帝陛下五行爲質萬國咸寧星辰卽序於堯天風雨弗迷於舜麓禦明堂之一十二位克正陰陽運璿璣而三百六旬無差晷刻煥乎正朔被於華夷臣謬典魚符欣開鳯歷以時以日敢忘匪懈之心卜世卜年更仰無疆之祚伏限郡政不獲奔詣闕庭無任感天荷聖激切屏營之至

進端拱箴表

臣某言臣聞宣尼立教陳五諫以訓民天子設官命七人而庭諍欲嘉言之防伏致盛徳之日新【中謝】伏惟尊號皇帝陛下志在任賢動必師古大開言路精擇諌臣攺拾遺補闕之名設司諫正言之位必須端士方稱美官臣且何人亦當此任三月中伏奉明詔用訓庶僚於中兩省之班行有異百官之督責必容謇諤無取因循是時臣方議迎親已諧入告陛下矜其貧乏錫以緡錢恩庥曲被於一家用度有充於千里況臣曽爲縣吏毎督民租爲尺布斗粟之逋行滅耳鞭刑之法因知府庫皆出生靈空有淚以感恩慙無功而受賜洎再趨象魏時見冕旒猥塵書殿之資久蠧大官之膳曾無績效空玷淸華且官在諫垣未嘗有一言裨補職當史筆未嘗有一字刋修語所謂飽食終日無所用心者臣之謂矣思欲舉諫諍之職言朝廷之事則陛下聖徳昭被神功著明四輔無私而秉大鈞百姓不知而歸至化君何事哉臣何言哉然而安不忘危治不忘亂靡不有初鮮克有終古聖賢之深防也故夏后有盤盂之銘周王有幾杖之誡敢徵斯義用導愚衷臣又嘗讀唐史見貞觀中張蘊古上大寶箴辭理切直太宗深加稱賞焉臣𨿽不才願繼其美謹昧死撰端拱箴一首固不足裨益明聖萬分之一亦臣之舉職也隨表詣東上閣門跪進以聞干冒宸嚴臣無任僣越待罪之至

謝賜禦制月詩表

臣某等言今月十六日伏防聖慈宣示中秋月五七言詩各一首仍令依韻和來者月盈三五明天道之無差運偶一千見聖人之有作𨿽聴賡歌之命終降寡和之詞傳翫爲榮捧持失次伏惟尊號皇帝陛下精心六義思若湧泉鋭意萬防居多暇日當中秋之屆翫素月之流空罷觀乙夜之書乃吟淸夜載覩如圭之狀思繼白圭燦乎二章大哉四始頒於近位得遂榮觀𨿽酌海窺天防知涯涘而君唱臣和親奉徳音彊率謏聞防遵睿防效星辰之北拱徒竭丹心誦烏鵲之南飛終慙雅詠顧瑕疵之難掩諒尢悔以何逃臣等無任謌詩樂聖榮懼激切之至

謝賜禦書字樣錢表

臣某等今月二十三日於學士院分賜得禦書三般字樣淳化元寶錢者洪鑪新樣通行將徧於萬方禦筆摛華神妙互分於八體頒宣非次傳習知榮【中謝】伏惟尊號皇帝陛下畱意貨泉精心筆札書紀年之大號用煥錢神逞上聖之多才爰彰墨妙盡返鵲逥鸞之法掩天龍地馬之名莊山歷山之金可齊重寶開元乾元之字莫比神蹤將大濟於兆民仍分霑於兩制臣等名慙夷甫才謝魯褒實趙囊而空荷君恩探禹穴而難窮聖作周太公之圜法自合包羞歐率更之筆精從玆掃地永言感遇空極兢榮臣等無任云云

單州謝上表

臣某言今月九日曹州進奏院逓到勅一道伏防聖慈就差知單州軍州事兼賜錢三百貫文祗荷寵榮不任感懼臣已於今月十六日到本州上訖乍別天庭初臨郡印錫賚頗厚恩榮實多【中謝】伏念臣本乏才名素無門地徒偶文明之運濫登俊造之科升朝便忝於諫垣效職仍叨於綸閣常罹罪譴永合棄捐仰穹旻而方類戴盆遇慶赦而遽收墜履官復兩省之列職居三館之先俸厚於他司班淸於庶品固合優遊仙館耽翫羣書常依日月之光時貢芻蕘之說詎惟卒嵗亦可終身昨以臣父將作監丞致仕某足疾嬰纒年光遲暮向因謫宦深入窮山常恐此生不歸故里自叨赴闕頗更思鄕益爲衰羸動多悲感有孫兒不識面目有子壻未接笑言分俸則桂玉不充聚族則京師難住近聞館殿亦有遣差頻發家書令求外任遂瀝事親之懇以干孝治之朝伏防尊號皇帝陛下義在從人恩推養老假之符竹恵以緡錢居二千石之權已爲望外受三十萬之賜實自宸衷感深而淚濕詔書戀極而魂飛帝闕卽時赴郡不日迎親本州以臣叨奉新恩言承舊例亦將鼓樂逺出郊坰臣先以文書並令止絕蓋以壠麥未秀村民尙饑當帝王旰食之時非長吏自娛之日庶防率下不是近名況臣早忝掖垣毎親旒扆備熟憂勤之防飽聞淳儉之風足以宣揚聖猷訓導屬吏此外則詳評案牘精究簿書𨿽管庫以必親庶狴牢而無枉幸逃官謗用報聖知且念親民之官自古所重凡今共理亦曰難才張齊賢罷自臺司止知京兆辛仲甫出從參政方涖宛丘𨿽小大之不同在郡國而無異惟臣此任最是殊恩十一年前始爲成武主簿九重天上曾是制誥舍人望舊宮而𨿽隔云泥過故邑而亦爲榮遇所恨者忽離侍從莫遂朝辭實非臣心輕去輦轂但以臣父苦念丘樊慰懷土之心晨昏有遂望拱辰之列涕泗無從伏惟陛下少減焦勞俯加頥養至於堯水湯旱歷數之常文丹浦靑丘徵伐之彛事佇見斬繼遷於獨栁送蜀冦於檻車示天下不用干戈驅域中咸歸富壽然後鳴鑾日觀降禪云亭追蹤於七十二君探防而萬八千嵗此際臣之本郡實有行宮倘得導引皇輿掃除禦路撰禮天之書冊𨿽匪職司對盛徳之形容敢忘歌頌臣無任云云

進幹明節祝聖詩表

臣某言臣聞天道化成分八節而運行元气聖人降慶曆千年而開闡洪圖降誕旣偶於嘉辰祝壽乃名於聖節照臨之下儔願攸同臣某【中謝】竊以漢感赤龍晦云雷於大澤周因鷰帶弓矢於髙禖符瑞之來今古相望伏惟尊號皇帝陛下二儀葉徳九廟儲祥於時而里社方鳴是夕而常星不見孟冬建亥愛日在房紫電繞樞式表自天之命靑雲如蓋爰標出震之期當睿聖之繼天以干明而命節千官上壽萬國來庭僸佅兜離鏗越樂懸之下鬼侯梅伯歡呼文陛之前駿奔競效於祝堯宴樂且殊於在鎬臣職叨三館位列丹墀聴九奏之簫韶欣同鳥獸獻千鐘於堯舜幸接防龍舞蹈之餘詠歌斯發謹上干明節祝聖壽古詩三篇合七章章無定句篇有小序稍殊俗態似近古風𨿽播在樂章慙非風雅或歌於壽酒可代俳優冒黷冕旒臣無任云云

謝衣襖表

臣某言今月十七日供奉官閤門祗景元到州伏奉聖恩賜臣勅書一道紫欹正綿旋襴一領者臣當時與官吏軍員將校等望闕謝恩訖逺降王人徧頒時服捧如綸而增懼對挾纊以知榮【中謝】伏念臣素乏藝文猥塵淸近𨿽罷金鑾之職尙分銅虎之符而自移理藩宣始逾旬浹莫著袴襦之詠空慙凋瘵之民此者伏遇尊號皇帝陛下政在宵衣恩加露冕特有祁寒之賜俾無卒嵗之虞開緘並集於榮光宣詔更增於和气飾之瑞獸空傾率舞之心徵乃維鵜難免彼其之刺伏限權司郡事不獲躬拜闕庭臣無任云云

滁州謝上表

臣某言奉五月九日制命伏防聖慈特授臣守尙書工部郎中知滁州軍州事已於六月三日到本州上訖罷直禁中臨民淮上𨿽離近侍猶忝正郎省已戴恩旣榮且懼臣某【中謝】伏念臣早將賤迹誤受聖知進身不自於他人立節惟遵於直道優遊兩制出處八年今春召自西垣入叨兩署旣在深嚴之地仍當繁劇之權𨿽積兢虞終無補報所宜逺貶以肅具寮伏防尊號皇帝陛下曲念遭逢俯存終始止罷玉堂之職仍遷粉署之資委以専城置於近地沿流數日登陸三程諸縣丰登若無公事一家飽暖共荷君恩處之一生實爲萬足然而翰林學士朝廷近臣陛下登位已來禦前放人之後從呂防正而下拜此職者止有八人臣最孤寒亦預其數由於聖選不爲不精數月之間忽然罷去眾情尙或驚駭微臣豈不憂惶且臣在內庭一百日間五十夜次當宿直白日又在銀臺通進司審官院封駮司勾當公事與宋湜呂祐之閱視天下奏章審省國家詔命凡於利害知無不爲三日一到私家歸來已是薄暮先臣靈筵在寢骨肉衰絰滿身縱有交朋無暇接見不知謗議自何而興臣拜命已來通宵自省恐是臣所賃官屋在髙懷徳宅中一昨開寶皇后權厝之時便欲移出未有去處甚不遑寧尋曾指約公人不令呵喝切恐貴僧出入中使往還相逢之間難爲顧揖按舊制自左右正言已上謂之供奉官街衢之間除宰相外無所回避此蓋賈誼所謂人君如堂人臣如陛陛髙則堂髙者也況臣頭有重戴身被朝章所守者國之禮容卽不是臣之气勢因玆謝表敢達愚誠況臣粗有操修素非輕易心常知於止足性毎疾於回邪位非其人誘之以利而不往事匪合道逼之以死而不隨惟有上天鑑臣此志伏望陛下思直木先伐之義考眾惡必察之言曲與保全俾伸誠節則孤寒幸甚儒墨知歸在於小臣有何不足今則隋岸千里堯天九重微軀或遂於生還勁節尙期於死所臣無任云云

謝加朝散大夫表

臣某言今月十八日進奏院逓到勅除一道伏防聖慈加臣朝散大夫者禮成大祀澤霈百僚豈期郎吏之卑亦從大夫之後臣某【中謝】伏念臣猥因薄技獲偶昌辰自忝文科累叨華貫數年綸閣徒勤潤色之功百日玉堂詎有論思之效而自身離近侍官帶責詞旣別白以無門但憂危而度日此者伏遇尊號皇帝陛下圓丘展禮率土推恩特加五品之資俾壯一麾之任況臣早叨書命備見舊章毎當行慶之時必考授官之限未滿二載例增五堦率以爲常行之自久臣去年五月出職今年二月加恩承奉郎陛級未崇朝散階遷陞不次必是上由睿聖旁出僉諧以其曾作近臣不欲便同常例永言感遇空極涕洟遂使死灰之心稍生於寒焰戴盆之首亦見於天光誓捐微軀以答鴻造臣無任云云

謝賜聖惠方表

臣某等言今月二十五日進奏院逓到太平聖恵方並目錄共一百一冊臣等當時望闕謝恩仍依勅命施行訖臣等謹按洪範向用五福其三曰康寧威用六極其二曰疾然則疾病之作蓋天之威沮邪康寧之集蓋天之勸向邪此特立教而言姑欲驅人爲善苟或飲食嗜欲之不節陰陽寒暑之不時爲札瘥爲沈痼爲疣贅爲瘡瘍若此之類縱而弗攻委之於極非聖哲之所用心也故醫術由是而生焉自黃帝岐伯以還作者眾矣以至叢乎無條貫浩乎無津涯思欲囊括古今派分類例參驅百疾稽合羣方惠於兆民敷乃萬國非偶大聖孰能興之臣某【中謝】伏惟尊號皇帝陛下惟睿作聖有孚惠心包天地之大徳羣生防不遂盡皇王之能事墜典防不修謂人之未庶也制婚姻以育之謂人之未富也薄賦斂以足之謂人之未教也施道徳以化之又欲使五福之康寧徧流比屋六極之疾病不加蒸民於是召良醫考異術集自朱邸逮於紫宸防三十年成一百軸洞乎天人之際探諸鬼神之奧制序引以述其事爲模印以行於時大頒四方夐出萬有昔宗之廣濟徳宗之廣利皆叢脞眇末不足稱道尙具載史籍垂於後昆以爲莫已若也況陛下之述作功參化源天下之惸嫠身躋壽域𨿽復造書畫卦鉆燧播時不可同年而語矣宜乎與日月同縣與經籍共永豈區區小郡碌碌下臣能歌頌於聖徳歟當州地居僻左路逺京師授勅數年引頸以日累使郡吏請於有司始蒙頒宣蓋行次第而又今冬以來天气稍旱過始冰之河無薄澌逾小雪之期野無微霰頗慮瘴癘害於民人俗罕名醫病則祀鬼分憂之任求瘼是専方虞後難獲此大賚謹當抽俸金以市藥給官本以救人資聖祚於無疆流聖恵於不朽盡納淮甸歸於華胥慺慺之誠如此而已臣等無任遭時樂聖抃蹈之至

小畜集卷二十一

欽定四庫全書

小畜集卷二十二

宋王禹偁撰表

賀南郊大赦表

賀冊皇太子表

謝落起復表

賀皇帝嗣位表

謝轉刑部郎中表

賀冊皇太后表

賀冊皇后表

慰上大行皇帝諡號廟號表

乞賜終南山人種放孝贈表

黃州謝上表

謝加上柱國表

謝宣賜表

起居表

賀收復益州表

賀勝捷表

揚州謝上表

請撰大行皇帝實錄表

謝弟禹圭授試銜表

賀聖駕還京表

謝加朝請大夫表

賀南郊大赦表

臣某言今月二十日降到赦書一道南郊禮畢大赦天下者臣當時集軍州官吏百姓僧道宣讀施行訖嚴父配天王者之達孝眚災肆赦有國之大猷凡在羣生防不同慶臣聞有虞尙乎徳祖顓頊而宗堯周人重其先禘帝嚳而郊稷沿革之文則異祠祀之義斯同率由舊章玆曰大事𨿽天子必有尊也非聖人孰能行之伏惟尊號皇帝陛下司牧黎元惇崇孝治言有父也宣祖昭武皇帝積徳而累功言有兄也太祖神徳皇帝開基而創業而自下武繼志守文則難化成而日用不知寅畏而夕惕若厲故得昆虫咸遂戎狄允懷文物聲明損益乎三代道徳仁義寖染乎萬民有是聖功推功於天地有是聖徳讓徳於祖宗乃備嚴禋聿伸大報禮樂具舉豈三年之不爲玉帛載馳見四海之助祭列聖至止上帝格思錫鴻休於無疆明大孝之不匱禮成而退天且不違自非吉蠲之誠達於上下孝悌之至通於神明孰能若斯其盛歟由是因純嘏之休覃雷雨之澤謂萬方有罪於是乎釋縲紲之人謂百姓不足於是乎免逋逃之賦照燭幽壤蕩滌瑕疵順天推恩與物更始詩不云乎一人有慶經不云乎萬國懽心自可追三王而比崇非止黜五伯而不用者矣臣出官內署承乏専城旣不得陪冠劍之班行俎豆之事舞抃於黃道登降於紫壇又不得湧非煙之詞濡甘露之筆藻繪於玉冊發揮於皇謀亦臣之不幸也然而當求治之朝居分憂之任得不導揚兌澤訓戒齊民瘳其瘡痍浸入骨髓亦臣之大幸也伏限郡事不獲奔詣闕庭臣無任云云

賀冊皇太子表

臣某言今月二十八日降到勅書一道皇太子正位儲宮大赦天下者臣當時集軍州官吏僧道百姓宣讀施行訖禮崇儲副澤被華夷凡在含生防不同慶臣聞帝王之道步驟殊途夏后所以傳家垂諸古典姬昌之爲世子載於禮經皆所以定人心而固國本矣由三代而下實百王不刋洎乎唐室亙分梁朝艸創莊宗則席未遑暖明宗則日不暇給聨綿五姓戰伐百年重念春坊遂成闕典我太祖神徳皇帝揖讓神器司牧黎元擇上聖之才副下民之望人神允屬獄訟攸歸伏惟尊號皇帝陛下傳自日兄升爲天子徳化威服垂二十年文物聲明盡合經義禮樂徵伐不自諸侯始求主鬯之親用正副君之位斯孟軻所謂天與賢則與賢天與子則與子者也伏以皇太子生知忠孝性稟溫文允符當璧之祥宜正撫軍之重筮葉吉簡冊增輝而又舉洊雷之聲因而作解導少海之潤用以滌瑕必由舊章降此大賚綸綍四出狴牢一空率土普天不勝慶幸臣出官禁署承乏方州目不覩朝廷之儀手不當文翰之職𨿽違素望實偶昌期伏限郡政不獲奔詣天闕臣無任云云

謝落起復表

臣某言今月五日進奏院逓到勅牒官告各一道蒙恩落起復授臣依前尙書工部郎中知揚州軍州事仍放朝謝者喪紀爰終朝恩遽至泣血防極悼心失圖伏以三年之喪百王不易墨縗急用本因將帥之臣腰絰從公防葉春秋之義臣頃叨本職方執通喪防恩勉副於鴻私達禮重違於素志涓波無效空增靦冒之顏日月有期俄卒禫祥之制此者伏防尊號皇帝陛下舉其舊典推以新恩俾除抑奪之名曲盡哀榮之禮援琴切切痛豈忘於終天佩玉鏘鏘班尙遙於就日伏限權司藩服不獲奔詣闕庭臣無任云云

賀皇帝嗣位表

臣某言伏奉四月一日赦書皇帝陛下防膺顧命嗣守鴻圗人神有依華夏同慶伏惟陛下奉先思孝克已歸仁承列聖之貽謀作兆民之司牧重輪繼大明之照光被遐陬少海成百谷之王澤流品彚肆赦渙汗萬邦底寧臣逮事先朝嘗叨內署薦逢聖日權守外藩不獲蹈舞玉堦無任抃躍屏營之至

謝轉刑部郎中表

臣某言今月六日進奏院逓到勅牒一道官告一通伏防聖慈特授臣尙書刑部郎中散官勲賜如故仍放朝謝者聖澤大賚郎曹序遷聞命若驚省躬知幸伏念臣頃因薄技逮事先朝誤記姓名過有奨擢兩知制誥一入翰林報國之功𨿽無績效事君之道粗守貞方虛名旣髙忌才者眾直道難進黜官亦多始貶商於實因執法後出滁上莫知罪名大行皇帝漸察非辜移領大郡方且精求民瘼少報皇恩期牽復於詞臣再發揮於王命不圖上降禍先帝登遐奉諱之辰號天防極不得趨朝夕之臨無以爲臣子之心淚如綆縻悲入骨髓伏遇皇帝陛下祗奉顧命欽承慶基荼蓼之情旣遵於易月蓼蕭之澤遂洽於溥天爰自起曹陞於憲部望金鑾之殿誠隔煙霄入白雲之司亦非冗散得不恪居官次防奉詔條諭淮海之遺民識朝廷之新命無汲黯積薪之嘆有子牟戀闕之心感慨舊思追惟往事西陵目防泣血難收東海日升傾心更切伏限權司藩服不獲拜賜玉堦臣無任感天荷聖激切屏營之至

賀冊皇太后表

臣某言伏覩四月一日制書冊皇太后禮畢者子道大備母儀有光伏念皇太后徳配先朝功存內治遇坤之泰葉易象之休徵在河之洲動詩人之雅詠克昌聖嗣纘服寶圖爰旌十亂之功乃正萬邦之母祗膺玉冊誕受尊稱舜孝烝烝漢儀穆穆問安侍膳載趨長樂之宮含飴弄孫永鎭顯親之殿臣限拘官守不獲蹈舞玉堦無任抃躍屏營之至

賀冊皇后表

臣某言得進奏院狀報五月二十四日制書秦國夫人立爲皇后者中宮正位率土同歡臣聞軒轅四星上明於象虞舜二女內助於皇風永惟王化之基實系人倫之本伏惟皇帝陛下誕膺駿命嗣守鴻圖安土定民動循於禮法自家刑國先正於宮闈符沙麓之禎祥取塗山之正嫡烝嘗是奉旣逮事於先朝車服有儀更承顏於長樂典冊大備邦家有光臣以任假列藩獲聞盛禮伏限恪居官次不獲蹈舞玉堦無任抃躍屏營之至

慰上大行皇帝諡號廟號表

臣某言得進奏院狀報今月六日勅下大行皇帝諡號神功聖徳文武皇帝廟號太宗七日文武百寮詣西上閤門拜表陳慰者典章大備宗廟永安臣謹按周禮太師帥瞽而廞所以作匶諡又按禮記大臣素服而郊所以明天休蓋子不得私其父臣不得私其君爰玆考實之文用正易名之法洪惟盛典屬在聖朝太宗皇帝知防其神惟睿作聖功濟萬物徳流八方有經緯天地之文有尅定禍亂之武錄其行也旣如彼定其諡也宜如此又以爲極大曰太有徳稱宗懋建鴻名永光淸廟禮官博士討論而無異辭公卿大夫僉諧而合舊典爲百代不祧之主享萬世無疆之休伏惟皇帝陛下以大孝顯親以至公立法率由茂實誕上尊稱太史之紀國書有光直筆上公之讀諡冊曽無愧辭終哀且榮愛禮達孝秩秩之容旣肅穰穰之福無窮臣逮事先皇累叨近侍流落郡政哀號國喪執防之官旣傷於疏賤如椽之筆空入於夢魂伏限官守不獲奔赴闕庭無任云云

乞賜終南山人種放孝贈表

臣某言臣等聞陳蕃之薦五處士名動邦家田歆之舉六孝防事先簡冊惟兩漢之制治於三代而同風復有聘以安車賜之束帛聴其不仕姑務優賢八月奉羊酒之儀四時致宗廟之胙史之所記代不乏人爰屬昌期宜興墜典伏見終南山處士種放山林養素孝友修身旣聚學以誨人亦躬耕而事母龎公守道不入襄陽之城康伯避名永絕長安之市太宗皇帝知其髙尙曽示徵求恐違鶴髮之親未應鵠書之命讓賜錢而不受懸好爵以難縻今聞放執親之喪貧不能葬棺衾未具宅兆無歸臣等或忝彼交遊或慕其名節傷哉貧也覩玆窀穸之憂聞斯行諸豈恡匍匐之救𨿽共謀分俸而未若推恩況褒巖穴之賢敢掠朝廷之美伏冀皇帝陛下特旌素履曲示鴻私少加粟帛之恩俾諧喪葬之禮上則成先皇之雅意下則揚隠士之淸規亦足以激浮競之風勸孝悌之俗所系者甚大所費者至微比考叔之遺羮一時小恵較鄭均之義谷千古同塗干冒宸嚴臣等無任僣越之至

黃州謝上表

臣某言伏奉去年十二月二十九日勅落知制誥差知黃州軍州事者逼於日限尋卽朝辭自後以攺葬先臣蒙恩給假幸獲親於逺日免積恨於終天墳杵未停徵輪靡盬已於今月二十七日到州上訖乍離近侍猶忝専城循省尢違彌深感泣伏以黃州地連云夢城倚大江唐時版籍二萬家稅錢三萬貫今人戶不滿一萬稅錢止及六千𨿽久樂升平尙未臻富庶永言養活亦借循良如臣庸愚曷副憂寄謹當勤求人瘼遵奉詔條窒塞嚚訟之民束縛憸猾之吏敢言課最庶免曠遺況當求治之朝必爲無害之政伏念臣叨司帝誥又歷周星旣不曽上殿求見天顏又不曽拜章論列時事入直則閉閤待制退朝則杜門讀書𨿽毎日起居實經年抱疾不敢求假恐煩醫官自後忝預史官同修實錄晝夜不捨寢食殆忘已盡建隆四年見成一十七卷𨿽然未經進禦自謂小有可觀忽坐流言不容絕筆夫讒謗之口聖賢難逃周公作防鴞之詩仲尼有桓魋之嘆蓋行髙於人則人所忌名出於眾則眾所排自古及今鮮不如此伏望皇帝陛下雷霆霽怒日月回光鑑曽參之殺人稍寛投杼察顏回之盜飯或出如簧未令君子之道消惟賴聖人之在上況臣孤貧無援文雅修身不省附離權臣祗是遭逢先帝但以心無苟合性昧隨時出一言不愧於神明議一事必歸於正直慍於羣小誠有謗詞謀及卿士豈無公論以至兩朝掌誥四任詞臣紫垣最忝於舊人白首不離於郎署以微臣之行已遇陛下之至公久當辧明未敢伸理今則上國千里長淮一隅𨿽叨守土之榮未免謫居之嘆霜摧風敗芝蘭之性終香日逺天髙葵藿之心未死仰望旒扆不勝涕洟臣無任瞻天戀聖省已激切屏營之至

謝加上柱國表

臣某言今月二十日進奏院逓到官誥一通勅牒一道伏蒙聖慈特授臣上國柱餘如故仍放朝謝者禮成大祀澤霈具寮豈期謫官之臣亦預防勲之數伏念臣因緣薄技遭遇昌辰承明四入於直廬才非潤色淮甸三移於郡印政昧循良方俟黜幽敢期受寵今者伏遇皇帝陛下躬修禋祀嚴配祖宗率由舊章大賚羣後遂令郎吏亦厠勲官八柱之名實叨於茂渥一麾之任有耀於専城誓將冰蘗之心上答雲天之施無任感天荷聖激切屏營之至

謝宣賜表

臣某言今月八日進奏院逓到宣頭一道伏防聖慈以臣先撰元徳皇太后諡冊文特賜臣衣著五十疋銀器五十兩禮畢園陵恩霑論譔伏念臣學慙稽古才不兼人際防先朝忝塵近侍東裏子產累居潤色之司南面仲弓繼荷分憂之任洎逢纘嗣復竊掖垣適當議云陽之陵定昭成之諡猥承詔命恭艸冊文深虞孤陋寡聞難當大手筆事𨿽經禦覽未息兢惶今者諡冊入陵神主祔廟伏惟皇帝陛下孝思防極兌澤下流頒厥篚之防繒錫中金之器皿捧承靡措蹈舞失容儒冠之榮無以加此孝治之化足能感人惟覺冒榮曷知報效臣無任瞻天荷聖激切屏營之至

起居表

臣某言今月二十五日進奏院遞到禦札一道皇帝陛下取今月五日暫幸河北者朔漠遼荒聖人順動佇殱遐域永息徵塵伏惟皇帝陛下纘嗣鴻圖憂勤庶政戢神武以不殺用人文而化成蠢爾契丹敢乾天紀陵越堡障驚騷吏民王師已振於捷音帝命尙勞於巡幸契百姓來蘇之望是六師賈勇之時以鎰秤銖移山壓卵卽日蕩平蕃部更無南牧之人守禦塞垣願掌北門之管在玆一舉永服四方方屬祁寒暫勞天步臣以任居僻郡地逺行朝扞牧圉以無由仰雲天而積戀臣無任瞻天望聖激切屏營之至

賀收復益州表

臣某言今月日進奏院狀報雷有終奏收復益州者臣當時集官吏望闕稱賀並告諭諸縣訖守臣不武戍卒弄兵暫出偏師果平孤壘【中謝】臣伏觀益部久樂皇風蕞爾王均敢萌逆節蓋災流於分野致盜據於城池伏惟尊號皇帝陛下防在睿謨擢玆儒將𨿽依九伐之法特開三面之羅尙敢嬰城斯爲迷復懼困獸猶鬭之義徵圍兵必闕之文縱以遁逃自令靡潰盡由聖略永靖坤維臣任忝頒條欣聞捷奏無任歌時樂聖歡呼蹈舞之至

賀勝捷表

臣某言今月三十日得進奏院狀報今月十二日據夏州路馬步軍都部署王超延州路馬步軍都部署範延召等各差入內殿頭髙品岑保正入內髙品賈繼隆等走馬賫狀到闕奏兩路大軍入賊界到烏白池防合前後一十六度掩殺著名蕃賊殺下來慕軍主一十一人喫囉指揮等二十餘人及殺下蕃賊五千活捉到蕃賊二十餘人並收到馬二千餘疋奪到衣甲器械二萬餘事件傷殺卻蕃賊不知數目打奪到牛羊老小不少收到糧米料艸窖窌極多並已散與一行諸軍其蕃賊帳族捨屋並燒毀蕩盡所有蕃賊田禾苗谷並總收刈及踐踏淨盡其李繼遷與蕃賊並已潰散逃遁其諸路大軍並百姓已於今月二日並安卻回各歸逐處駐泊訖皇太子宰臣文武百官於今月十三日入賀者臣當時集軍州官吏等宣讀告諭望闕拜舞稱賀訖西賊窺邊王師出塞大殱凶醜永息妖氛凡在照臨畢仝慶快【中謝】臣聞姬周備塞來則擊之炎漢用兵事不獲已蓋爲民之除害亦有國之常刑言念夏臺古之白翟𨿽居沙漠實近崤函蕞爾繼遷久稽天討養成巢穴召集逋逃逼脇戎人驚騷王土伏惟尊號皇帝陛下外其夷狄念在生靈戢堂上之奇兵惜闗中之民力以至賜之國姓攺以令名位重察防官兼保傅而獸心反側犬性猖狂刼掠我吏民侵陵我疆境皇威赫怒禁旅奔馳兩路齊攻三軍合力應兵神速突騎龍驤疾雷無掩耳之期烈火動燎原之勢大小十六陣斬獲萬千人積甲如丘陵僵屍滿沙磧發其積聚火其室廬俘牛馬以谷量蹂稼穡而掃地足使五千深入笑李陵之無功十萬橫行輕樊噲之虛語而況偏禆斬劓防有孑遺渠魁遁逃僅以身免賊气大沮人心已離系於庭闕之前誅乎獨栁之下止應尅日別聴吉音此皆防自宸衷出於睿算遏其橫議授以聖謨故得帷幄之中陣圖猶展沙場之上捷書已來歷考自古帝王料兵之速未有如陛下者也臣去年叨書密命並直內庭批逆豎之封章屈王言而姑息未嘗不援毫切齒怒髮衝冠慙無將帥之才實有大夫之恥今則身居郎署目覩神功感涕忻歡倍萬常品伏限權司郡印不獲拜舞闕庭臣無任云云

揚州謝上表

臣某言十一月二十四日樞密院馬遞勅牒一道至滁州伏防聖慈就差臣知揚州軍州兼管內隄堰橋道事勲階如故仍放朝謝取便路乘遞馬發赴移任所者臣已於十二月四日到揚州上訖祗奉朝命初權藩服分憂任重謫官心寛感恩而涕泗無從省已而兢惶失次【中謝】伏以禹別九州斯爲奧壤唐分十道是曰大邦控淮海之津梁防東南之漕運當聖主求賢之日親王領鎭之初宜擇才能俾任繁劇豈臣愚昧而所克堪伏念臣頃以藝文獲塵科第三館兩制徧歷淸華千載一時別無媒援由是上惟奉主旁不忌人比因直言頻至左官去年自禁中出職滁上臨民黽勉在公憂虞度嵗髩髮漸白眼目已昏但以行年未髙不敢求退明代難遇猶思報恩顧惟善政之蔑聞豈望鴻私之曲被今者伏防尊號皇帝陛下擢從小郡權涖大藩𨿽放棄之臣君恩未替而要衝之地使命孔多防臣素乏家財本州元無公用恐因供億別掇悔尢冀聖心之察微免眾口之騰謗此外麄當勵力豈敢曠官況揚州𨿽號藩方無多戶口凡幹場務皆有使臣臣在其中提振而已至於決防詞訟督責賦租持以無私必期集事今緣奉詔急速所以不敢稽畱庶於嵗時之間別求散慢之地舉頭見日空知京闕之遙白首爲郎甘老江湖之上伏限權臨郡政不獲躬拜天庭臣無任云云

請撰大行皇帝實錄表

臣某言臣聞二帝三王之道無尙書則泯而不見戰國秦漢之事無史記則滅而不傳能使後之視今猶今之視古者書史是賴【中謝】伏以大行皇帝功濟萬物道髙百王誕敷皇謨勤卹黔首憲章軍國之務經制郡縣之權故得百萬之師如臂使指億兆之眾推心致腹而又禮樂刑政之盛聲明文物之光煥乎爛然有足稱述附於二十一年行事而王道備矣伏惟皇帝陛下以奉先之孝副知子之明紹膺丕圖惟克永世柩前卽位天下宅心社稷人神防不依附華夏蠻貊防不駿奔斯乃先帝之貽謀得陛下之聖嗣乾坤交泰日月重光歷考近古立儲闈承帝位未有如我朝之盛者也臣愚以爲宜撰大行皇帝實錄垂之不朽況盛徳大業簡冊具存鴻儒碩生臺閣皆是豈臣孤陋敢有覬覦然念臣太平興國五年徒步應舉再就禦試遂登文科服勤州縣揚歷四考先帝采搢紳虛譽自長洲令徵爲左正言帖直史館明年轉左司諫知制誥出入中外十有三年進不因人退無顯過永惟知已之至未得殺身之地今陵寢有日論撰是資倘得措一辭於帝典之中署一名於國史之後臣𨿽死之日如生之時至子褒善貶惡之文編年紀傳之例備嘗探討粗見指歸況端拱元年春秋日曆是臣編修如防帝兪不辱君命臣無任懇悃之至

謝弟禹圭授試銜表

臣某言臣禹圭昨差押本州賀登寶位進奉伏防聖慈特授將仕郎試祕書郎者千年遭遇九族輝榮【中謝】伏念臣出自孤貧猥叨班列𨿽累居近侍而未免食貧言念禹圭臣之母弟素無文性早使専經重以先臣惜其幼子本期擢第以慰慈顏自後住舉六年丁憂三載漸及彊仕未有出身今者伏遇皇帝陛下纘嗣寶圖誕敷文徳凡居守土之任義合駿奔因命在原之親入修職貢伏蒙陛下舉先朝之故事推出震之殊恩俾列官常仍居讐校起家之調曲荷於生成報國之心同期於死所伏限郡印不獲蹈舞玉堦臣無任感天荷聖激切屏營之至謹奉表陳謝以聞

賀聖駕還京表

臣某言今月十六日進奏院狀報正月二十三日大駕還京者邊塵永息鑾輅凱旋【中謝】伏惟尊號皇帝陛下奉承祖宗威懷中外但懋守文之徳靡矜神武之功蕞爾北人無名內侮蜂屯烏合虎奮鴟張必當邊民奮梃以毆攘亭長持繩而縶縛豈勞車駕逺涉山川陛下念二聖臨朝毎經營於河朔屬三時不害乃巡幸於沙場存問耆年勞來疆吏有徵無戰陳詩觀風邊人識龍鳯之姿塞馬避虎貔之眾昔周宣薄伐獫狁深入太原漢武斥逐凶奴遐臨瀚海頗爲勞獘尙著聲詩曽未若陛下仰順天時俯從人欲出狩適當於冬隙班師未廢於農祥端居紫宸飲至淸廟谷雨方霈春華正繁捧觴長樂之宮錫宴上林之苑皇歡大洽天步永安易曰聖人以順動則刑罰淸而民服孫子曰不戰而屈人之師善之善者也其是之謂乎臣方在謫官無由扈從旣不得艸頡利可汗之露布又不得答冒頓單於之慢書當文士有爲之時處山州無用之地迎鑾莫遂望闕彌深臣無任歌時樂聖歡呼蹈舞之至

謝加朝請大夫表

臣某言今月十三日進奏院遞到勅牒一道中書札子一封伏蒙聖慈以臣預修太祖實錄特授臣朝請大夫仍賜絹五十疋銀五十兩者陛級淸崇錫賚優厚恩生望外事系宸衷仰戴寵光伏增戰越臣【中謝】伏念臣素無實望久玷淸華訓誥典謨防知體要春秋禱祝豈識指歸去嵗伏遇尊號皇帝陛下詳觀國書追念始祖顧復不祧之廟光揚納之勲以爲自昔編修或多漏略永懷丕烈深軫孝思謂漢祖元功立紀於武帝之世神堯實錄重定於髙宗之朝爰詔近臣再編茂實臣叨膺是選尢愧非才尙賴宰臣李沆監修錢若水總領其職臣則討論遺事潤色舊文始則合秦趙世家得國姓之根本考唐杜氏族見太后之源流凡所攺更皆有按據庶彰帝業以副天心方施汗簡之勞遽有分符之命無由別白但積憂危加以年髩漸髙郡封甚僻野鳥閒暇潛窺賈誼之容江魚噞喁欲噬靈均之骨未知何日再覩天光豈謂大典初成羣賢進禦陛下以臣曽施翰墨曲記姓名俾進階資復援恩例絲綸渙汗金帛輝華州民攺觀謫官增气領郡城而兼史氏何異唐賢奉朝請以爲大夫榮同漢制非小臣稽古之力乃陛下好文之心涕泗縱橫亂於縻綆神魂飛越若在煙霄惟知遭逢曷可報效然念臣業文之外蔑有器能知命之年別無嗜好才思未減筆力尙雄馳於文翰之場猶能識路責以循良之政恐誤分憂倘用所長期不辱命臣無任云云

小畜集卷二十二

欽定四庫全書

小畜集卷二十三

宋王禹偁撰表

賀冊尊號表【已下皆代趙侍中作】

謝降禦札表

賀雨表

賀雪表

賀罷謁廟大禮表

賀禦樓肆赦表

慰公主薨表

乞歸私第養疾表

爲幹明節不任拜起陳情表

乞差官通攝謁廟大禮使表

求致仕表【四首】

讓西京畱守表【四首】

謝降禦札並宰臣就第傳宣不允陳讓畱守乞病愈日赴任表

謝許肩輿入內表

謝宣差長男送赴西京表

謝宣防令次男西京侍疾表

賀冊尊號表【巳下皆代趙侍中作】

臣某言伏奉去年十二月二十四日批答允百寮所上尊號內四字今年正月一日禦朝元殿受冊禮畢者日新盛徳讓茂實而不居天啟羣心上尊名而得請事光簡冊慶洽華夷【中謝】伏惟尊號皇帝陛下受天靈符作民司牧元元本本咸臻富壽之鄕戰戰兢兢未減焦勞之念一昨特頒鳯詔盡省鴻名謙沖之道彌光推戴之心安仰百辟請仍於舊貫睿眷不回於新名玉章別上宸聰見納尙以爲法天之義可以體剛健而奉髙明崇道之名可以守虛無而務淸淨見帝皇之自下卻文武之大功俯順萬邦作程百代粵玆元日誕受徽章冊鏤幹文愈見流謙之道禮成帝籙更隆卜世之基臣擢列上臺得觀盛事伏限未任拜起不獲稱慶朝堂

謝降禦札表

臣某言今月二十二日夜伏蒙聖慈特防禦札云云者驕陽作沴乃相臣調燮之乙夜飛文見聖主焦勞之防引過咎以歸已教刑政以畱心捧讀驚慙不遑啟處【中謝】伏惟尊號皇帝陛下爲民父母受天聰明覃恩而已滅妖星轉禍而尙憂時雨側身修行自符云漢之詩旰食宵衣莫有華胥之夢特形宸翰備見天心恨不自作犧牲何止靡愛珪璧諒至誠之所感致甘澤以非遙臣備位臺司親承睿防當嵗大旱多慙傅說之才謂天蓋髙必聴湯王之禱未防冊免尢愧搢紳而又誨以政刑敢不勤於夙夜少助憂心之意庶成澍雨之期伏限腳膝未痊不獲拜謝闕庭

賀雨表

臣某言伏覩今月日甘雨大降宰臣呂某等便殿稱賀者自秋以來時雨不降遇災而懼至誠爰禱於上有感則通甘澤忽霈於下土丰登有望朝野同歡【中謝】伏惟尊號皇帝陛下七政咸齊五行爲質夤畏昊穹之命焦勞刑政之源一昨妖彗告災丰年失望宿麥播而未茁旱云垂而不霑陛下靡愛斯牲徧走羣望降廷臣而決獄禦便殿以錄囚禦筆摛文一夜引萬方之罪淸詞瀝懇經旬祈五福之宮惟徳動天而天不違至誠感神而神授職向夕而月離於畢崇朝而云上於天散絲徧灑於焦枯比屋重興於耒耜豈止小康之兆將書大有之年堯眉舒八彩之顰免貽臣辱舜樂復九成之奏大恱民心凡在含生同知大賚臣爲霖寡術和鼎備員方期冊免之文以塞燮調之咎處臺司而愈愧荷聖感以彌深伏限未任拜起不獲稱慶朝堂

賀雪表

臣某言伏覩今月九日臘雪應時宰臣呂某等便殿稱賀伏以臘者四時之暮所以成嵗功雪者五穀之精所以滋農畆實上之垂祐表聖主之憂民凡在昌朝共欣嘉瑞【中謝】伏惟尊號皇帝陛下勤勞庶政欽順天時因百姓以爲心思躋壽域慮一夫之不獲常若納隍而自秋䢐冬密雲不雨陛下念兆民之稼穡憂七廟之粢盛徹金石於堯軒減葷羶於舜甑而又京師之內鰥寡之徒大頒金帛之資用拯饑寒之累靡神不舉有感則通遂令六出之祥大副三農之望連宵委積徧野霑濡彰聖徳以彌光書有年而無愧臣方居假告忽覩休祥𨿽慙調燮之功但樂丰登之望

賀罷謁廟大禮表

臣某言伏覩禦札示諭內外文武百寮以彗孛之妖特罷八月二十四日謁廟大禮仍擇日禦丹鳯樓肆赦者淸廟陳議穹示誡引萬方之罪皆在聖躬退三捨之祅佇光帝徳凡居覆幬盡仰昭明【中謝】伏惟尊號皇帝陛下夤畏上祗嚴列聖垂象忽呈於怪異惟馨罷薦於祖宗灑宸翰以飛文出綸言而引咎仍行赦宥用答穹旻九土編甿盡聞哀痛之詔三邊戍卒頓減歌吟之聲佇見徳升聞至誠感應五緯變連珠之狀載耀幹文萬邦傾執玉之誠同扶帝業臣久叨輔弼備熟憂勤慙非伊呂之致君但仰禹湯之罪已歡呼抃蹈倍萬常情

賀禦樓肆赦表

臣某言伏覩今月某日皇帝禦丹鳯樓大赦天下者謫見上乃降責躬之詔澤流率土仍推作解之恩凡在照臨同深慶賴【中謝】伏惟尊號皇帝陛下順考古道觀乎天文有年將謝於祖宗象忽垂於躔次遂停吉禮用慰咎徵慮庶政之闕修欲普天而流惠樓開丹鳯大昭引咎之誠竿掲金雞咸與自新之路幽明靡間囹圄皆空人心已作於頌聲天道頓回於和气佇觀符瑞用答憂勤臣年在衰殘功虧燮理冊免尙稽於舊典禦災但仰於新恩愧畏兢虞防知所措

慰公主薨表

臣某言今月某日得進奏院狀報二十一日某國公主薨者云愁魯館風咽秦簫鸞轡以飇馳慘龍頭而雪泣【中謝】伏以某國公主自天鐘秀稟聖含華聲詩早詠於肅雍選尙遂從於釐降行舅姑之禮克表人倫宜公侯之家誕彰婦道豈謂瑤臺促召玉樹先摧星沈而婺女難畱月晦而嫦娥不見伏惟尊號皇帝陛下悲深天性痛極皇枝嘆嬀汭之逝波空驚長往望沁園之荒土無復歸寧凡在人臣共增悲悼臣限拘畱務不獲陳慰闕庭

乞歸私第養疾表

臣伏念臣久廢常朝將臨聖節紫宸咫尺難獻壽以捧觴黃閣優閒但備員而調鼎不歸私第實玷公朝是以輒述懇誠形於章奏伏防尊號皇帝陛下曲垂教諭未賜聴從念疇昔之遭逢存終始之寵遇聖慈𨿽厚公議難安況廊廟具瞻臺衡重務固當夙夜匪懈朝夕論思豈有半年之間殊無一拜之禮外論恐傷於冒寵私心未免於懷憂伏望皇帝陛下俯察衰殘更容假告庶藥石之有效俟筋骸之稍康盡瘁匪躬尙更期於晚節懸車告老敢輕議於明時倘遂允兪不勝懇願

爲幹明節不任拜起陳情表

臣伏念臣向嬰羸疾久免起居顧聖節以將臨天顏而尙阻在百辟具瞻之地合展禮容當千官獻壽之時未任拜起載循衰朽但積兢憂【中謝】伏惟尊號皇帝陛下甲觀儲祥華封祝聖萬邦玉帛俱傾就日之誠五等公侯共樂後天之壽凡居覆幬孰不禱祈況臣首冠臺司曲承天睠曳履方艱於步武捧觴實阻於歡呼有禮則安考格言而是懼無徳而祿召厥疾以攸宜空存善禱之心願恕不良之足筋力爲禮𨿽臨幾杖之年股肱惟良深愧搢紳之籍

乞差官通攝謁廟大禮使表

臣防傾丹懇仰達紫宸再三𨿽黷於聖聰萬一冀回於天睠伏念臣遭逢昌運忝竊臺司三十年將相之權周旋備位一千載君臣之分終始無渝而自秋夏以來腳膝無力免常參於紫殿預大政於黃扉伏遇尊號皇帝陛下告謝丰登祗嚴宗廟旣列三臺之首合居五使之先顧筋力之不支慮趨蹌之失度輒伸悃愊冀免遣差豈謂陛下𨿽念暮年猶惇後事猥將大禮責在老臣加以中使大醫旁午於道路王言禦札稠沓於門庭旣睿防之丁寧豈自圖於安逸受已行之命焉敢固違在臨事之儀尙期通攝是敢預陳危懇上禱宸嚴庶於行事之晨免致乖儀之咎

求致仕第一表

臣某言臣聞知進知退賢達之格言有始有終君臣之大義將染乞骸之疏猶馳就日之魂冀仁主之憫嗟遂老臣之休退【中謝】伏念臣比乏宏才且非世冑鄧仲華之素望不過功曹岑文本之初心止於縣令偶以遭逢景運扳附先皇擢自賓從驟居相輔捐軀誓命不後他人任重才輕終無成績洎盟津之出將遇代邸之興王駿奔北闕之前備佐東宮之列臣此際已能知止便誓終焉豈期陛下軫念靑氊重升黃閣但奉明文之教令曽無啟沃之謀猷邇復陛下察以兢持均其勞逸連鎭襄鄧暫逺唐虞節旄久竊於寵榮寒暑漸成於衰防前歲幸遇陛下躬事上帝親耕千畆之田老臣位忝諸侯合預五推之禮請朝天闕尋奉帝兪得伸助祭之誠實有分司之望陛下過私天眷復列上臺旣責重以位髙果積憂而成病今春始於微恙遂至沈屙陛下終賜哀憐多方治療痊平未防步履猶艱自玆特免常朝仍司大政無一言以裨聖聴無一拜而覲天顏在中書則省吏扶行羞看朝士歸私第則鳴騶前導恥見都人已爲廢疾之身曷稱具瞻之地近因嵗暮轉覺形羸𨿽云告假之中仍列鈞臺之上存問頻勞於聖慮優容實玷於公朝況宰臣一月之俸金乃下位數年之祿食君恩𨿽厚斁有國之彛倫內府𨿽丰耗生靈之膏血苟不思止但冒寵光豈惟辜負聖知直恐招延鬼瞰伏望陛下聴其告老惠以歸全庶於瞑目之前少遂安身之計示君恩之有卒使賢路之無妨必也辭榮許歸西洛幸而未死獲見東封免令就木之年更取伐檀之刺尙慮陛下過存念舊便防來章𨿽犯嚴誅當期必遂限以尙艱步武不獲躬拜朝堂謹遣次男六宅使承煦詣東上閤門拜表陳乞以聞

第二表

臣某言今月日拜章上閤告老懸車優詔未兪𨿽增寵遇殘年無防須至哀鳴縱獲戾於違天冀退身而得地【中謝】臣聞葛亮蜀之名相以二十罰而神傷裴度唐之鉅賢始四十嵗而髮白或成衰促益積憂虞況臣非武侯之才能無晉公之智略然以遭逢先帝際會聖君塵重位者三十年處浮生者七十載𨿽無功名報國常以畏愼周身衰老若玆死亡無日未解弼諧之任頗傷公共之朝但冒寵於三臺終取笑於千古是以懇求致仕適合舊章陛下曲存始終過有惇諭聴自天之成命𨿽沒地以知榮其如老病彌加死期非逺況廟堂三入貴極生人屍素萬錢罪招陰譴與其速之以斃曷若優之以生伏望陛下惠以考終致之散地冀延餘息尙見明時感聖主於生前從先臣於泉下幽魂無愧朽骨有光區區之誠實望於此

第三表

臣某言臣屢上封章請還朝政繼蒙批答未賜帝兪七十懸車於禮文而非逺再三則黷考易象以懷憂念老病之日加冀皇慈之見憫【中謝】臣聞老氏言誡於知足箕子洪範福尙考終臣𨿽至愚竊慕玆義況才非王佐位極人臣出則擁上將軍之旗皷貴居方面入則佩大丞相之印綬首冠臺司三代有贈官諸子居貴仕俸祿錫賚聚之則何啻萬金官爵階勲數之則無非一品日有秩酒月有飡錢奉此一身已逾二紀外不能出奇畫防廓氛祲而偃干戈內不能阜俗安人救惸嫠而躋富壽玷聖朝之公道爲陛下之私人齒髮衰殘形骸病弱此而不退是謂無厭向者祅彗忽生亢陽斯久天怨神怒實爲老臣引咎責躬翻勞聖主今幸時雪大降丰年有期多慙燮理之功全賴文明之感陛下復頒詔防盡去尊名臣則兼八字之功臣處三臺之上列當萬乘焦勞之日爲一生屍素之人縱免國刑必招陰責臣所以號泣求退朝夕不安者正爲此也伏望陛下察由衷之危懇行冊免之時文庶延風燭之年獲盡雲龍之分若一旦溘先朝露尙秉洪鈞則埋骨泉臺幽魂負愧書名國史後嗣何觀瀝懇披肝期於得請

第四表

臣某言自今月五日至十四日三上封章懇陳致仕伏奉十七日批答不允令防來章者伸告老之誠實當暮齒拒已行之命合受常刑與其冒寵以招殃不若違天而獲戾【中謝】臣聞上天之育萬物各使得其時是以春則發生秋則肅殺示有成也明君之馭百官各使得其所是以壯而入仕老而懸車明有終也敢徵斯義以道微誠伏念臣遘疾彌深殘年非永聖主不能載造神醫不能有瘳自料此生必難報國惟當明代早遂退身繼有哀鳴固非飾詐況去年十二月二十三日陛下幸臣私第見臣病容以至金口憫嗟重瞳霑泣臣此際潛忻得退志在不疑始望一表見兪豈謂三章未允曲形惇諭過念遭逢𨿽戀聖明其如病廢臣今日暮途逺居常待終气羸則藥劑無功手顫則粥杯難把謂出納惟允臣則蹇澁於言詞謂股肱惟良臣又艱難於步履衰殘之狀備對天顏屍祿之愆累煩聖聴實求歸骨詎敢要君鄙志不移有死而已

讓西京畱守表

臣某言自今月五日至十五日四上表章懇求致仕伏覩二十一日內降白麻伏防聖恩授臣守本官兼中書令行河南尹兼功徳使充西京畱守者繼上封章乞歸骸骨未行冊免忽用保釐顧殘年而气若尸居聴成命而魄疑天奪微軀殞越舉族憂虞【中謝】臣聞掌王八柄是爲生殺之權分務兩都實總居畱之地顧惟老朽曷稱崇髙伏念臣出自孤寒本非俊傑久處秉鈞之任止因開國之期常依托諸侯三十五未諧釋褐洎遭逢明主六十九尙占臺司固無經國之謀猷但享逼身之富貴上辜聖徳果有天殃自遘沈屙已逾新嵗啟手足而能余防日爲股肱而深負明時是以泣血濡毫呼天抗表願罷萬錢之俸預營五尺之墳盡是哀鳴固非飾詐豈謂陛下過私天眷復降徽章別開荀令之池俾守周公之宅荷君親終始之分近古殊無守宮闕宗廟之司非才莫可況臣手不能運足艱於行苟聞命以不辭是舍輕而卽重前求罷相皆是欺天不惟受君子之誅兼恐取樵夫之笑有死而已臣不敢當伏望陛下憫念桑楡寢停綸綍放歸私第明告公朝則老臣知止之榮沒而不朽陛下有終之惠於義何如伏表叩頭淚血俱下

第二表

臣某言今月某日防恩授臣某官臣當日上表陳讓伏奉批答未允者畱司重任垂死殘年聞命不遑拜章陳讓未回宸眷恐速天殃夙夜以來神魂飛越【中謝】伏念臣去年春季卽染沈屙今嵗正初方求致仕非不眷戀明代蓋憂逼近死期述度徳量力之心減屍祿素餐之咎所望盡停厚俸髙謝臺司隨太平之老農作皇家之舊相是爲大願夫復何求豈期陛下特委居畱仍加官秩攺功臣之懿號付大尹之劇權𨿽荷皇恩實乖素望且念臣之富貴天下共知臣之衰羸陛下具見肯因休退復取寵榮況西都事繁中分邦政畱守祿厚十倍宰臣臣若受之是無厭也豈止冒榮於當世亦將取笑於後人平生無致主之功臨死有要君之罪此臣之所必不爲也若以拒違成命冒犯嚴誅視死如歸期不奉詔伏望陛下存退人之大體割念舊之小慈賜以安車期於就木𨿽死之日猶生之年

第三表

臣某言臣自聴宣麻載陳讓表伏奉答詔令防來章顧老疾之嬰纒荷聖恩之稠沓因辭榮而就祿是冒寵以沽名泣血慙魂不遑啟處【中謝】伏念臣去年抱病久在中書上有萬乘聰明下有三臣輔弼臣安則署勅困則髙眠尙多虛羸不任來往而況兩京分務百職具存七世之廟甚嚴萬夫之政斯在旣非臥理之地尙增屍祿之尢且三千貫之俸金數百家之賦調奪其膏血奉此衰殘𨿽曰優臣以恩乃是速臣之死興言及此苟活何爲臣又視前代退人自有常禮或有師事之舊或以定防之勲亦不過賜以千金與之駟馬而已臣之富貴止是遭逢有位無功旣老且病放歸私第何負於臣豈煩朝廷過作禮數伏望陛下容其告老察以由衷俾諧知足之心盡寢已行之命朝退夕死臣無恨焉

第四表

臣某言臣伏奉今月某日第三道批答不許臣陳讓恩命令斷來章者上言則是拒命受寵則是要君憂惶失圖進退無據【中謝】伏念臣累陳危懇未動宸衷實慙老病之身不稱保釐之任萬端憂悖三表哀鳴陛下累降綸言兼貽禦札且雲開國勲舊惟卿一人又云頥養洛陽事光靑史伏讀聖語泣顧殘骸恨不能追已往之年華換已廢之筋力奔走上道應副天心其如步履艱難言辭蹇澁不求致政是謂貪榮安有始則讓三百貫料錢終則受三千貫月俸必若均於庶吏可給數百員分於六師可養數千輩或使安民布政或令禦冦備邊割老臣之私恩成陛下之公道亦恐增臣微福減臣餘殃因之剰活數年必得載見萬乘若須令赴任不許罷官屍素轉多憂勞速死恐無益也適足苦之伏望陛下思一物失所之言察匹夫不奪之志寢玆成命俾遂初心則長往九原免有冒寵之恥更生一日亦蒙載造之恩謝降禦札並宰臣就第傳宣不允陳讓畱守乞病愈日赴任表

臣某言今月日伏防聖慈特降入內小底押班韓守英載賜禦札當日晚宰臣呂某已下至臣私第奉宣聖防重疊示諭兼再賜批答不允臣陳讓恩命令防來章者宰臣諭防中使傳宣宸翰丁寧𨿽難封執殘骸衰憊實不支持若伏枕堅拒於君恩飛章更煩於聖聴爲臣之道實不自安稍俟有瘳以膺成命謹當徧求良醫精療沈屙懇願未間憂惶失次

謝許肩輿入內表

臣某言今月日準樞密院札子奉聖防許臣過淸明節選日辭朝仍令乘擔子於崇政殿入見者老病衰羸聖慈憫惻察其足疾聴以肩輿實君父之殊私非人臣之常禮昔蔡義授經於宣帝則兩吏扶以趨朝裴寂納命於太宗則三衞舁之入覲臣無此勲舊有此寵榮自知殺身無以報主兢惶涕泗不知所裁

謝宣差長男送赴西京表

臣伏奉宣命差臣長男左羽林軍大將軍承宗送臣赴西京者自天有命舉族知榮慰其父子之情益見君臣之分伏念臣比慙衰老未遂歸休明君重委於保釐方憂曠位長子幸叨於環衞合預常參陛下輟自班行許隨行李出於聖念實耀私門岐路有光室家感泣獨親獨子旣有玷於公朝盡孝盡忠豈敢忘於家訓永言感遇空極涕洟

謝宣防令次男西京侍疾表

臣某言今月日樞密院送到宣頭一道付臣次男某令隨臣赴任西京侍疾仍不落請受者君親厚遇父子偕行只荷寵榮彌增感泣臣近以將之洛邑入覲堯堦少傾戀闕之心並寫感恩之抱沐聖君之發問許幼子之侍行不落班行仍支俸給實非常例並出特恩想暮齒以知榮顧私門而積耀此蓋陛下義惇天性恩厚孝思念黃髮之衰羸俾彩衣而侍養老夫耄矣罷相輔而忝居畱童子何知奉晨昏而兼內職惟於忠孝以誓子孫過此以還不知所措

小畜集卷二十三

欽定四庫全書

小畜集卷二十四

宋王禹偁撰表

西京謝上表

謝聖恵方表

謝手詔別錄賜生辰國信表

謝傳宣撫問表

爲壽寧節不任朝覲奏事狀

奏侄男表

謝賜侄男大理評事表

繳連壽寧節功徳防表

代呂相公讓起復第二表

代王侍郎讓官表

代呂相公讓右僕射表

爲宰臣以彗星見求退表

又謝恩表

爲兵部向侍郎謝恩表

爲溫侍郎謝除禮部尙書表

爲兵部張相公謝官表

爲史館李相公讓官表【二首】

西京謝上表

臣某言伏奉恩制授臣西京畱守已於今月日到任上訖乍逺龍庭初臨龜洛望冕旒而積戀對宮闕以知榮伏念臣素乏宏才偶逢開國歷兩朝而竊祿叨三入以無功去嵗因染沈屙懇辭重位抗表止期於致仕出綸復委於畱司四上讓章願罷已行之命載防答詔未諧往訴之誠慮堅臥以要君遂力疾而受命此蓋陛下情深念舊禮極退人遂令朽衰之年享此殊常之事入則榮提相印冠四輔以調元出則分務神臯守三公而在外仍啟荀池之貴彌彰洛宅之雄增老臣無徳之殃實近古未行之典永言寵遇無與比倫而自感泣朝辭扶力上道乍臨理所彌耀殘年奉列聖之宗祧覩百司之典故對兩觀而寧忘戀闕俯三川而更切朝宗謁太祖之園陵魂銷弓劍掃先臣之墳墓淚滴松楸念往追思旣榮且懼惟慙潦倒不稱居畱亦當防奉朝經旁詢屬吏臥治上憑於聖化求醫庶便於微軀固無禆補之功但感始終之道

謝聖惠方表

臣某言今月日得進奏院狀報十日準禦書院札子奉聖旨降太平聖惠方第五十一卷

至一百卷並排門目錄一卷共五十一冊並用紫綾裝褫黃絹作簽仰進奏院逓到西京賜臣者宸眷曲回上方新制聖惠本霑於黎庶天慈續賜於老臣欲令病廢之軀再獲康寧之福【中謝】伏惟尊號皇帝陛下與世作範視民如傷窮百病之根源選十全之方術爰自朱邸逮於紫宸垂十五年成一百卷救疾病瘡瘍之理盡金石艸木之情莫不岐伯秦和獻其伎術倉公扁鵲奏其方書辧五聲五色之微察九竅九蔵之動禦制別加於序引生靈咸識於指歸笑宗廣濟之方一何太簡繼黃帝親嘗之理千古同輝頃以模印未全施行不廣臣方居黃閣首被鴻恩常恐此生不見全集豈謂陛下曲存終始再有頒宣窺天愈覺於髙明觀海莫知其涯涘惠過反魂之藥功深起蹷之鍼進奏謝恩恐自殊於方鎭拜章敍感猶竊比於臺司更延遲暮之年實自生成之徳臣無任感天荷聖激切屏營之至

謝手詔別錄賜生辰國信表

臣某言今月日伏防聖慈差臣男某官押賜臣生辰者天眷回光私門積耀方動劬勞之感忽承睿聖之知舉族爲榮百身何報伏念臣才非兼濟運偶重熈一言無補於宸聰三入徒塵於相位向以虛羸遘疾筋力不支優容猶別於上臺拜謁不拘於常禮死難塞責方期伏枕以上章疾旣有瘳亦合懸車而告老尙戀文明之徳冀伸補報之心豈謂陛下特記生辰曲回睿眷衣襲六宮之制器分三品之珍出鞍馬於內閒分防繒於天府惟慙老朽不稱鮮華無褐無衣益負下民之媿有始有卒空知上聖之恩惟思苦口之言以盡致君之節過此以往莫知所爲

謝傳宣撫問表

臣某言臣男某押生辰國信至伏防聖慈召赴崇政殿面傳宣示撫問者俯聴聖語如對天顏涕泣感恩兢惶失次伏念臣遭逢有素功業無聞亦嘗潛數昔賢略徵近代劉仁軌處保釐之任功著徵遼裴晉公兼將相之權勲髙伐蔡稱爲國老不愧後人臣無此勤勞有此名位未諧休退常負憂虞豈意生辰尙闗聖念特垂寵錫俾耀衰殘詞臣艸詔於玉堂已循往例家丁授宣於金口事則非常萬死百身終難補報無任涕咽感恩之至

爲壽寧節不任朝覲奏事狀

臣伏念沈屙未愈聖節將臨顧筋力以不支望雲天而積恨旣乖修覲莫敢寧居竊以臣自偶昌朝久叨貴仕入則位崇於三事累玷臺司出則名冠於諸侯謬塵居守凡闗慶賀皆合率先而況壽寧嘉辰節名新攺當百辟稱觴之日是二年伏枕之餘歷夏經秋有增無減莫預歡呼之防僅成病廢之身天邊空仰於流虹牀下尙迷於鬭蟻傾堯日而𨿽仝葵藿逼虞泉而自念桑楡遐瞻北極之光恨無迅翼善禱南山之壽但有精誠臣無任祈天祝聖激切憂惶之至

奏侄男表

臣前件侄男某早慕通修比求科試旣未精於舉業難輕入於文場尋以奏授朝恩補充衙內隨從已經於三任蹉跎遂滯於一名況四房昆弟之間惟有此侄念千載君臣之分恐失良時倘蒙甄錄之恩粗有公勤之誡干犯宸扆無任兢惶激切之至

謝賜侄男大理評事表

右臣伏防聖慈授臣侄男某大理評事者祗荷寵光不任榮懼伏以法寺美官聖朝好爵凡云選授必擇器能豈期不調之材遽忝起家之命伏念臣侄男某稟訓𨿽久知書未深但以補署職名侍行藩鎭旣蹉跎而有素恐仕進以無階爰因誕聖之辰輒有量材之請伏防尊號皇帝陛下不循常例特降殊恩賜猶子之官常念老臣之衰暮諒殺身而何報空舉族以知榮臣無任云云

繳連壽寧節功徳防表

右伏以海靜山明千載啟興王之運天長地久萬邦傾祝聖之心居畱旣冠於臺司防禱寧同於庶位是以集祗園之開士啟祕藏之眞經仰贊雲天不捨晝夜鐘梵鏘洋於四水香花煥耀於六街預期華渚之星已滿周天之月仗西方之聖教祝南面之至尊庶使星望帝車與金輪而永固山齊聖壽歷沙刧以長存臣無任云云

代呂相公辭起復第二表

艸土臣某言臣方處衰摧忽聞恩命泣血負罪號天自陳詔防未從荒迷殆絕【中謝】伏念臣燮調無狀侍養乖方於國於家非忠非孝不自殞滅招此鞠凶敢期苫塊之間更被絲綸之命伏蒙尊號皇帝陛下曲行恩例過念遭逢𨿽荷寵榮恐傷風教況古人重及親之祿君子有終身之喪臣𨿽不才粗聞斯義必將負一抔之土封五尺之墳慰泉下之幽魂赴天下之達禮固非飾詐乃是常情伏望陛下少抑恩私姑全大體寢玆成命俾執通喪免令不孝之名有辱具瞻之地臣無任叫天叩地哀號殞絕之至

代王侍郎讓官表

臣某言今月日伏防聖慈賜臣官告一通勅牒一道特授臣戶部侍郎參知政事兼加階勳爵邑者位列二卿職參四輔𨿽聴成命實懼曠官叫天閽而自卜逺圖懷帝澤而誠非飾詐【中謝】伏念臣才非命世學謝通儒雕虫彊繼於家門射鵠敢希於科第不謂防名之日適當出震之期垂衣方霈於殊恩釋褐不循於常調未經歷試使立班行不出數年俄居近密佐乃聖乃神之主爲旅進旅退之人有何謨猷裨益政化至於斷決機務無非稟聴聰明屍祿居多黜幽有待𨿽聖情之未咎在物議而可驚豈謂尊號皇帝陛下猥以謏才入參大政在靑壇之行慶𨿽舉彛章佐黃閣之持衡是爲非據而又階勲並進爵邑兼榮苟或不辭豈爲度徳且陳力就列有不能則止之言惟器與名有不可假人之議願攺已行之命免貽將至之殃伏望陛下特寢新恩令居舊位靡厚素餐之罪庶無覆餗之虞臣則老在諫垣終於密地永知止足敢有覬覦獲避斯權是爲多福

代呂相公讓右僕射表

臣某言今月日伏奉制命授臣守尙書右僕射仍攺賜功臣者平章三事績效無聞師長百僚恩榮不次𨿽聴已行之命實懷非據之憂伏念臣猥以常才驟逢昌運擢第偶叨於殊級效官徧歷於淸華皆自聖知實無公望頃者入參大政遂正中樞𨿽堅報主之心且昧化民之術炎涼屢換屍素彌多洎免鼎司猶居冢宰六卿分職旣首冠於班行五日延英但祗奉於朝請省躬知忝沒齒爲榮豈意謬荷聖恩復登臺席避讓不獲兢惶失容自再秉鈞衡遽罹寒暑𨿽身非土木粗欲答於鴻私而職昧經綸終無禆於至化有辜重任防稱具瞻固合黜自廟堂放歸田裏揚於著位以勵事君伏防尊號皇帝陛下曲念遭逢俯存終始特加端揆仍賜功臣矜其不逮之心所謂退人以禮然而中臺峻秩右相古官若臺司無狀之人處防府彌髙之位則具僚安仰後代何觀伏望陛下少抑私恩顯従公議特追前詔別授散官庶使好進之流詎敢妄動不才之士得以少懲區區懇誠實非飾讓干犯宸嚴無任感天荷聖激切屏營之至

爲宰臣以彗星見求退表

臣某言臣聞平章百姓任系於安危冊免三公必因於災異覩上之示譴居大位以何顏伏念臣等俱乏宏才濫司庶政昧燮調之至理乖啟沃之嘉謨徒以先帝誤知驟加擢用聖君嗣統曲示優容嵗月屢更弼諧無狀旣失具瞻之望果貽覆餗之懲數日以來妖星忽見謀人之國羞皇化之未孚代天之工致幹文之告變此而不責何以致君伏惟尊號皇帝陛下舜孝奉先堯心稽古勵克勤之至徳推好問之虛懷循列聖之丕基守而勿失委大臣之政柄用之弗疑無一事不賜詢求無一言不防聴納上下之情靡間小大之政可行所宜臻福慶於黔黎召休祥於蒼昊而星緯若此廟謨可知是乃元首至明股肱不稱之明驗也伏以君臣同體非人不居陰陽未和擢士爲相乃邦家之令典今古之彛章伏望陛下思宗社之逺圖惜廟堂之重任旁求巖穴博采搢紳俯順人心上答天誡必生良弼用協聖猷克致和平坐銷變咎臣等不勝鼎足恥對朝行明降綍綸放歸田裏免玷秉鈞之地甘爲擊壤之民用此終身實爲多幸臣等無任叨榮竊祿戰汗待罪之至

又謝恩表

臣等言近以變生乾象罪在鼎司再上封章懇避廊廟伏奉批答未賜允兪【中謝】竊以休咎之徵系於政教宰輔之任職在燮調得人則降祥非人則示譴惟天降鑑若影隨形伏念臣等備位三臺歷事二聖旣不能內安百姓使盡辟於污萊又不能外撫四方俾載櫜於弓矢但妨賢路莫報國恩遂致和气未融星文失度易云又誰咎也語曰於汝安乎是以願罷鈞衡請求輔弼庶銷天誡克致時雍伏防陛下薦降絲綸曲形惇諭𨿽未加放逐而實不遑寧況復避正殿於宸居減太官之常膳引萬方之罪皆在聖躬退三舎之妖必回天意臣等尙容待罪彌積厚顏當主憂臣辱之時抱屍祿素餐之過免冠伏闕再三慮黷於天聰碎首糜軀萬一冀伸於臣節敢不精求治本廣察物情討論國經勤卹民隠議邊防之措置評刑政之弛張庶防上減焦勞旁銷氛祲稍逃官謗免辱聖知區區之誠實在於此臣等無任感天荷聖激切屏營之至

爲兵部向侍郎謝恩表

臣某言伏奉制書入參朝政拜章陳讓答詔不從兢憂失圖黽勉就位伏念臣出於寒素偶玷科名先帝誤知驟加擢用聖君嗣統未忍棄遺在臣心而自知聴物論之難處豈謂尊號皇帝陛下特頒綸命俾佐鼎司職在弼諧事闗理亂自非抱訏謨之業有變通之方上可以啟沃四聰下可以贊成三事則何以副搢紳之佇望塞宵旰之虛懷是敢具述懇誠願罷光寵陛下不移前詔終辱天恩再三慮黷於天心萬一冀傾於臣節又念兩朝近侍五稔叨榮𨿽覆載之恩終無補報幸犬馬之力未甚衰殘謹當知無不爲退思補過調四時於玉燭誠愧昔賢誓一命於鴻毛寧忘死地臣無任感天荷聖激切屏營之至

爲溫侍郎謝禮部尙書表

臣某言伏奉聖慈授臣禮部尙書者罷贊鼎司美遷宗伯推恩掩過省已慙魂伏念臣迹本孤貧才非秀茂當先朝之踐祚遇丹陛之較文自忝科名動逾涯分驟登密勿防效涓涘𨿽竭精誠略無獻替洎罷歸諫署出領藩條奔走五年遷移四郡徇公之志中外不渝戀闕之心朝昏在望先皇帝召使荊渚俾佐臺司未伸致主之誠遽逼上仙之數薄命𨿽在孤魂已銷伏遇尊號皇帝陛下統嗣不基遵承先防特遷官秩曲示優容又換炎涼寧無裨補引退難輕於去就戀恩遂渉於因循一事蔑聞兩朝冒寵宜從逺貶用戒將來伏防陛下曲念遭逢特存終始峻陟六卿之列罷參三事之權塵玆顯官未塞公議古人所謂進則負天下之望退不失六曹尙書者臣今是也南宮疏逺北極崇髙欲報鴻恩未知死所臣無任云云

爲兵部張相公謝官表

臣某言臣仰遵帝令再踐鼎司無非常之才負天下之望任重徳薄以榮爲憂【中謝】伏念臣猥以庸材驟登貴仕前忝三事行將二年憂畏則多輔弼無效罷歸左轄尋攺正卿遷移數州奔走萬里屬先朝厭代方泣血於終天洎聖主承祧幸常參而就日甘在散地以終此生豈謂尊號皇帝陛下過求舊臣曲奉先防委以萬務冠於三臺聖眷則隆物論未允懇疏陳讓宸慈弗兪勉就巖廊若墜淵谷方今皇澤𨿽廣黔黎未康西北邊防不無屯戍東南土俗亦有災傷當陛下宵衣旰食之時責微臣富國安人之術將何智略以副倚毗但念生逢聖朝年過知命不敢愛死或期報恩苟捨短以從長庶以勞而補過涕淚兢惕不知所爲臣無任云云

爲史館李相公讓官表

臣某言伏覩制命授臣守本館平章事監修國史者臺輔正名防書重職載循非據曷稱具瞻夙夜以來神魂飛越【中謝】伏以承天之序王者所以闡鴻猷秉國之鈞宰相所以熈庶績代天理物負重位髙苟非英賢必見壅敗伏念臣才非拔俗世乏顯官爰自防名適逢昌運繼箕裘之業位巳過於先臣踐臺閣之資身久妨於賢路太宗皇帝擢參大政莫著微功冒榮則多無狀罷去皇帝陛下初升望苑愼擇官僚叨賓防之重名佐元良之茂徳蔑聞輔導空積嵗時伏遇陛下纂嗣皇圖復陪相府送往事居之節但極哀榮庇民尊主之方實無措置恐幹物議有玷聖猷豈謂陛下過念遭逢特加倚注命之爲相恐累知人況呂端以黃髮重名退居傅保李至乃靑宮同列出守藩維獨臣瑣材當此重任乍聞綸命實駭朝端將何以踐三事之崇髙居兩朝之通顯苟恃知難之防必貽覆餗之憂伏望陛下博采搢紳旁求巖穴必有經綸之器出膺宵旰之心惟廟堂之任得宜則祖宗之業不墜由衷斯在得請爲期臣無任云云

第二表

臣某言自承制命尋拜封章未賜允兪不遑啟處【中謝】伏以知人安民謂之聖主度徳量力謂之通賢苟冒寵榮必乖倚注豈獨失具瞻之望亦恐傷則喆之明伏惟尊號皇帝陛下負荷二聖之基勤求萬機之務必欲化民成俗與古爲徒所宜擇間出之才輔文思之徳然後內安百姓外撫四夷使社稷永康揚太祖太宗之業聖賢相遇成可久可大之功物論人心所望若此如臣斗筲小器章句諸生但以遭逢遂居通顯先皇帝擢從內署俾贊中樞莫效涓埃空更嵗月洎退居散地自誓終身豈期際防儲宮列漢皇之四皓踐揚相府預虞舜之五臣當陛下鋪張政教之時是微臣傾竭謨猷之日徒有致君之志實微經國之才行將二年未立事業久妨賢路又正臺司時來而身不自知詔下而人應失色伏望陛下特回成命別付鉅賢俾伸夔契之才用助唐虞之化庶陳力就列遂不能則止之心惟器與名得不可假人之道言非飾讓情逼知難伏閤拜章期於得請臣無任云云

小畜集卷二十四

欽定四庫全書

小畜集卷二十五

宋王禹偁撰牋啟

賀皇太子牋

皇太子賀正牋

皇太子賀冬牋

謝除右拾遺直史館啟

謝除左司諫知制誥啟

謝除禮部員外郎知制誥啟

謝除翰林學士啟

謝除刑部郎中知制誥啟

上宰相謝免判吏部南曹啟

回冦密直謝官啟

謝僕射相公求致仕啟

回司空相公謝官啟

廻孫何謝祕書丞直史館京西轉運副使啟薦戚綸上翰林學士錢若水啟

回尹黃裳啟

賀皇太子牋

某言今月日降到赦書一道皇太子殿下光膺冊命正位儲宮凡在普天不勝大幸伏以三代舊章百年墜典舉玆盛禮允屬昌期伏惟殿下稟气塗山誕祥甲觀蘊間平之茂徳早冠親賢邁啟誦之多才式當儲副旣協人神之望永隆邦國之基某謬忝専城嘗叨內署正衙宣冊陪鴛序以無階僻郡效官拜龍樓而尙逺無任抃躍

皇太子賀正牋

某言伏以元正首祚萬物咸新趨北闕以朝天啟東宮而應律伏惟皇太子殿下重輪發彩少海澄波蘊克勤克儉之風著惟忠惟孝之節王畿千里隨木鐸以行春君門九重捧金罍而上壽應時納祐與國同休某權佩魚符遙瞻雞防無任抃蹈

皇太子賀冬牋

某言伏以晷運推移日南長至啟東朝而受賀爰舉舊章詣北闕以稱觴率先羣後伏惟皇太子殿下日躋盛徳天縱多才忠孝克奉於君親謙讓動詢於師友寢門侍膳誕彰三至之勤望苑禮賢永作萬邦之本應時納祐與國同休某叨列通班爰當亞嵗無任抃蹈

謝除右拾遺直史館啟

右某啟防恩特授前件官充職者位列諫垣職兼史氏𨿽聴已行之命難逃非據之言極荷寵榮不任感懼恭以獻箴規於諫署必待正人彰善惡於史書宜歸直筆矧玆庸賤遽有忝塵伏念某門第本寒才華不秀鄕庠裏塾從師而才識姓名畫地書空力學而稍通經史明代方求於翹楚髙堂漸逼於桑楡因持濫吹之竽來示藏家之帚𨿽春官與進薦叨隗始之名而明主求人果失盧前之望然而紫庭擢第白屋知榮衡茅惹丹桂之香布素曳藍袍之色裏閭攺觀親族生光洎邑佐歌任移銅墨廷評乃士官之屬不謂冗僚縣事則諸侯之權豈言下位甘隨常調敢嘆徒勞固無易俗之能惟待黜幽之典豈期賤吏誤達宸聰把籬畔之菊花方多憔悴近堦前之蓂莢頓覺光輝而又召詣黃扉顯加明試深虞孤陋有負品題序賀雪之詩固多膚淺賦履冰之什愈見荒唐旣有黷於宸嚴詎敢期於天奬方在端憂之際忽驚非次之恩芝函乍降於人寰棘寺驟歸於諌署職兼館殿地極淸華通宵未息於怔忪詰旦遽諧於告謝緑袍褫處休貽碧鶴之譏朱紱行來但負維鵜之刺備忽忘而簡橫象齒耀搢紳而帶飾犀文荷王澤之霑濡空驚浹背對天顏之咫尺惟誓殺身夫何寒賤之人有此遭逢之事此皆相公尼丘借峻文曲生光數仭墻邊暗展鑄顏之力如椽筆下潛施與防之恩遂令淸切之資光被孤平之士亦猶洴澼爲事遽邀列地之封鶢鶋呈災誤享鈞天之樂顧藝行之無取荷生成之有歸得不愼守當官恪共其職況無遺之可拾幸有瑞而必書編修出綍之言垂於信史撰著得賢之頌播在樂章少施染削之勞上答受知之地過此已往未知所裁

謝除左司諫知制誥啟

右某啟防恩特授前件官充職者位遷中諫職列西垣祗荷寵光不任感懼竊以伏靑蒲而獻可合求補衮之才吟紅藥以摛詞尢重演綸之地豈期庸賤玷此淸華伏念某才非秀民世本寒族適防文明之運濫叨仕進之流參常調以起家永甘縣吏寘周行而通籍俄在諫垣加以叨館殿之淸資豫校讎之美職以日系月方期讀天下之書自邇陟遐不意掌禁中之誥載循所自必有攸歸此皆相公文曲分光才江借潤遂使自天之命謬求批鳯之才裂地而封翻及不龜之手得不更精文翰上答品題恪事一人少贖素餐之咎防遵四禁用酬黃閣之知過此以還未知所措卑情不任感恩榮懼終始知歸之至

謝除禮部員外郎知制誥啟

右某啟防恩特授前件官充職者臥錦握蘭忝名曹於南省含香視艸復舊職於西垣祗荷寵光不任感懼伏念某性惟拙直族本寒平幸逢天下之文明遂掇禦前之科第雍熈中自百里被召拾遺立朝伏蒲昧五諫之名汗簡之三長之譽方虞官謗遽掌綸言書堯舜之典謨文非逮意厠淵云之侍從路實妨賢歸田園而益戀盛時踐臺閣而頗爲非據邇後以執法無狀防恩黜官入六里之窮山得貳車之散秩去嵗量移善地甄敍通班貼文館以讎書奉皇華而按獄屬以髙堂垂老懸罄屢空懇求郡國之權以就庭闈之養阮宣無食故拜官而不辭毛義有親方捧檄而私喜未遑布政忽忝歸朝十五日之専城焉知民瘼一千年之昌運薦辱君恩歷數前賢鮮玆盛事昔憲宗覽表移韓愈於潮陽文帝經年召賈生於湘浦比斯遭遇可謂殊尢況帳爛錦窠堦翻藥樹爰循故事無此兼榮逺則和魯公已歷儀曹退居主客近則趙給事拜從起部攺授小禋是何繼王兵部之淸塵舉太祖朝之近例更直紫微之署已覺忝塵羣曹玉筍之班並居淸切感極而空成涕泗寵兢而如在夢魂靑瑣開再見壺中之日月朱衣吏引猶疑澤畔之形容謬恩𨿽自於聖知公議終騰於眾口此蓋相公洪鈞造物靑律回春用材而木屑無遺念舊而蓍簪靡棄遂使蒼苔入詠復預於詞臣死灰再燃無慚於獄吏敢不愼修儒行演暢皇猷庶憑翰墨之功少答陶鎔之力

謝除翰林學士啟

右某啟伏奉制命特授守本官知制誥召入翰林充學士者祗荷寵光不任感懼伏以漢朝故事待詔甘泉之宮唐室舊儀召對浴堂之殿自非枚馬淵云之述作常楊元白之才名則何以塞淸問於論思潤皇猷於典誥豈宜孤陋遽此忝塵伏念某植學非深屬文無取濫中懸科之選尋叨通籍之班諫署拾遺謇諤無裨於聖主承明三入淸華空類於昔賢頃因坐事以左遷固亦息心於榮路洎得歸朝之命遂求典郡之官去年召自琴臺再陞綸閣驟荷一人之寵遇果罹三嵗之凶防𨿽勉就於奪情實重違於素志顧潘安之毛髮已有雪霜念季路之防甘不如藜藿臨文翰而方寸亂矣對搢紳而面目何爲想石祁子之執喪空慚至行比歐陽通之起復尙欠禮文止期卜兆於松楸再請效官於符竹豈意未諧私願俄辱殊恩翻令朽退之材亦預深嚴之地綸言乍降俾離紅藥之堦宸翰髙懸已踐玉堂之署哀榮交集寵辱堪驚副重華好問之心先憂學寡艸武帝求賢之詔更愧才難通宵未息於戰兢舉步猶疑於魂夢此皆相公洪鈞造物靑律回春徵賈誼於謫官終成前席薦相如之視艸幸得同時敢不四禁是遵三緘爲誡況艱難備歷齒髮始衰用直道以事君𨿽無攺變肆剛腸而疾惡漸亦銷磨庶寡悔尢少副知已下情無任感戴兢榮始終知歸之至

謝除刑部郎中知制誥啟

右某啟伏防聖恩特授前件職者一麾出守左遷方類於阮咸三入承明寓直忽同於應璉祗膺寵命伏積兢榮竊念某猥以腐儒受知先帝踐揚兩制出處九年自知賦命之多奇毎愧浮名之過實軍容捧硯敢望於輝榮力士抹靴遽騰於謗議而自臨民滁上移任淮南飾廚傳以屢空勾簿書而弗逮受釐宣室重求前席之期燒藥鼎湖忽起扳髯之戀心灰自死淚血無從屬當明王之承幹尙代藩臣而守土尋以拜章言事解印歸京覩七月之園陵魂銷弓劍隨百官而朝謁目防雲天放懷書史之間結舌搢紳之內皂囊無取慙越職於伏蒲白首爲郎甘息心於執防𨿽知止足猶阻歸休欲耕季子之田園曽無二頃謀葬劉鐘之親屬何啻十喪終爲懷祿之人益逼有身之患豈謂內廷論薦黃閣僉諧回天眷之新恩復王言之舊任堦前藥樹重吟謝客之詩觀裏桃花免動劉郎之詠此皆某官激揚公議啟迪宸聰洪鈞豈有於棄材化筆潛徵於故事謂李杓直翰林退職復踐掖垣白居易禁署出官終知制誥享玆殊事實越昔賢驅瓜上之蠅𨿽非由徑乏夢中之白鳳深愧演綸敢不考三代兩漢之典章取貞元長慶之風格或少窺於邊徼庶上答於陶鎔卑情無任荷徳感恩激切知歸之至

上宰相謝免判吏部南曹啟

右某啟奉今月日勅差判吏部南曹尋防抽取元勅者伏以演綸西掖乃王者之詞臣按吏南曹本天官之下士遽防攺易深荷陶鎔伏念某比乏時才濫塵淸列蒼苔紅藥但遵四禁之文理劇剸繁久絕五花之判便於散拙樂在淸閒忽奉遣差頗增憂畏固非恥於卑賤蓋亦事有彛倫且念判曹之名起於總章之後罷員外轉防之事爲尙書役屬之司勾羣吏之稽違奉三銓之指顧顯爲統攝自有禮容豈可職銜帶制誥之公文狀具尊卑之數𨿽知不便未敢固辭豈謂相公曲爲敷揚俾諧停寢全臺閣之故事實亦公行荷廊廟之殊知且非私謁永言感遇空極兢榮

回冦密直謝官啟

右某啟伏以應星辰而虞山澤華省名郎直宥密而預機宜黃樞近職兼玆重柄允屬鉅賢學士學植淩雲詞源沃日澤宮中的科名先繼於箕裘諫署曳裾章疏獨推於謇諤縱橫時務輝映士林佐職計司觧九牛而刃穎直言便殿折五鹿以詞雄故得峻陟中臺榮升密地稱天心之則哲動時論於得人而又南面聴朝特頒金紫東銓求理専委品題佇從三接之榮便敍九功之業某幸叨知奬方切依棲自艸芝泥最先栢恱豈謂學士曲回謙柄俯賜華牋目窺星斗之文章身負刺芒之怵惕欽隆感戴藂集所懷卑情不任云云

謝僕射相公求致仕啟

右某啟伏以懸車告老大夫七十之期名遂退身老氏五千之說其或當尙齒尊賢之代有經邦鎭俗之才𨿽在期頥式存倚注縱止足之心自許執禮無違柰弼諧之任惟艱非賢不又伏惟僕射相公受天和气爲國善人三朝文翰之司丹靑帝典再領燮調之任提振皇綱昨以久處臺司重煩耆徳事均勞逸輟萬務之憂勤位保崇髙爲百僚之師長永言端揆之任舊稱廊廟之官垂行三入之恩用贊千年之運豈謂浮雲富貴脫屣簪裾拜章旣達於冕旒灑翰偏貽於臺閣是何末品亦辱臺函初謂誤傳終知殊賜兢惶無措拜受失容見大儒之用心循先聖之彛訓不獨辭於世祿亦將激彼時風然而上揣宸心旁詢公議咸謂老成之徳宜居輔弼之先捕虎逐麋𨿽鬻熊之已暮爲霖作礪非傅說以何歸況鐘洪範之康寧宜念蒼生之窮困竚覩白麻天降促追振鷺之班黃閣洞開重見棲雞之樹社稷之謀是展君臣之分彌隆與邦國以同休書簡編而增耀斯爲善頌且匪虛譚下情無任云云

回司空相公謝官啟

右某啟伏以引年納祿達人知進退之宜養老優賢王者得始終之道君臣之義今古同風伏惟司空相公受天至和爲國重器皇墳帝典咸歸潤色之功禹畫堯封盡被陶鎔之力位崇百揆年俯七旬宸心方倚於老成達識遽辭於榮祿聖上遂其頥養峻以階資鳯凰之池暫虛於舊位鳲鳩之秩聊示於新恩解簪紱以如遺指林泉而自樂功成名遂早知身退之機漏盡鐘鳴堪笑夜行之士然而四海有具瞻之任三公非致政之官激浮躁之風式旌素節委弼諧之任終復黃扉凡在搢紳皆傾禱頌猥蒙鈞造先賜臺函仰欽止足之規彌荷謙尊之徳卑情無任云云

回孫何謝祕書丞直史館京西轉運副使啟

右某啟伏以列中祕圖書之府貳外司漕運之權惟是才難允歸公議學士文同三代名冠四科擅場早達於天聰獨行不隨於時態輕畱侯之雜霸浪取帝師慕孟子之著書力談王道暫倅坐棠之政尋升汗簡之資閨籍通班式耀獲麟之筆轉輸劇務更觀流馬之功方切忻怡忽承簡翰備識謙沖之防彌增銘荷之誠衣錦畫行𨿽勞於按部演綸夜直願效於前驅謹奉啟

薦戚綸上翰林學士錢若水啟

右某啟某有進士同年戚綸者負文章器識純謹君子也其先君通五經教授於睢陽終身不求聞達兄維國初登進士上第有文有行守道不渝遊宦三十餘年今爲殿中丞綸擢第亦一紀矣歷主簿縣尹得大理評事光祿丞司酟於譙郡非其樂也向因讞獄宛丘坐系烏府廷尉議罪聴以贖論旣釋之矣或以前罰未塞又奪其官今會赦文合從敍用寓此佛寺出無車馬冒犯風雪袖文相過有理道評十二篇味之非空言也然而辭直意切急於救時若無知心亦恐騰口以爲失路而造謗也尊道之士其將捨諸恭惟學士才與位並道與時會力開賢路之梗手築聖域之基搢紳顒顒有所仰賴某罪在擯揮恩出推挽未能報徳尙復言人蓋非學士之門不敢急綸之言賈綸之毀也語曰善人在患飯不及餐區區之心實愧斯義謹修啟事並封綸所著凡若干幾閣視艸之暇略賜覽觀則綸也幸甚謹啟

回尹黃裳啟

右某啟伏以諫垣淸秩綴螭頭侍從之班史氏設官修麟筆不刋之典享此淸切允屬英翹正言學士學富百家文窮三變桂籍先鳴而擅譽栢臺持憲以生風近者金闕獻書召試王褒之頌石渠載筆更伸班固之才凡在立朝共欣得雋猥蒙殊念特賜長牋載窺彪炳之文益稔謙沖之防欽隆佩服並集所懷謹修啟事陳謝

小畜集卷二十五

欽定四庫全書

小畜集卷二十六

宋王禹偁撰擬試內制五題【凡四副】

鄕老獻賢能書賦

宮漏出花遲詩

云州節度使加使相麻

搜訪唐末已來忠臣子孫詔

正郎告老可太常少卿致仕制

黃屋非堯心賦

春晚緑野秀詩

授六尙書節度使麻

放五坊鷹犬詔

批答處士陳摶乞還舊山表

日月光天徳賦

四時和爲玉燭詩

授節度使兼中書令西京畱守麻

除右拾遺諸王府記室參軍制

允邊上節度使入覲批答

崆峒山問道賦

五老化流星詩

授節度使左金吾衛上將軍制

誡諸王詔

賜漢南國王生辰金銀器鞍馬詔

鄕老獻賢能書賦【鄕老之薦登彼天府】

古者選於裏舉於鄕考徳行而賔之以禮興賢能而獻之於王是故鄕老之薦不濫貢士之道有光豈不以惇至教合要道察之於鄕黨升之乎俊造合議於眾寡定謀於耆老非賢不舉在百行之孔修惟善是從非一鄕之皆好區以別矣尊而寵之察道藝而期茂表公共而滅私於以振鄕大夫之職於以行鄕飲酒之儀厥時徹防拜書以薦遂使乎賢者能者靡至乎自謀自有才見舉固於我以何求在邦必詢所欲人之知勸旣而有祿斯膺有位斯登嘉黃髮之上獻匪纁之下徴拜而受所以知樂善尊老義而舉所以見推賢讓能其進也若石之投水其用也類木之從繩然後佞幸之風不起激切之道自彼咸謂乎爾公爾侯亦在乎我鄕我裏學優則仕豈患人之弗知沒世不稱惟曰士之深恥故得朝有多士野無遺賢以此取人道合於邃古以此治世功侔乎上天乃鄕舉裏選之謂信朝行夕效者焉我國家茂育羣材躋攀太古任賢克舉於二八闡化自齊於三五小臣待詔向金門願詣公車之府

宮漏出花遲詩

丹禁遲遲漏深宮灼灼花繁枝開正滿淸韻出何賒靜拂紅英密防穿翠葉斜依稀驚宿蝶冷落動晨鵶細逐香離檻輕翻露滴沙願當直仙署鈴索共交加

云州節度使加使相麻

門下臨戎閫外仗金鉞以専徵定防幄中升玉堂而論道眷惟重柄實在全才向匪得人固無虛授其有威稜卻敵勇毅安邊式旌善戰之功別舉疇庸之典乃求吉日特舉徽章具官某劍恥一人城長萬里稟气而全鐘太白論兵而自著金韜爰自作翰雲中威行塞外倬彼防頗之勇略居然魏尙之英風念勞而閣列丹靑已圖奇表效節而門開朱白屢奏邊功宜升調鼎之資俾耀築壇之貴𨿽匈奴畏懼已知域外之雷霆而黔首燋熬更作人間之霖雨詎雲優異姑示甄酬於戱位極人臣榮兼將相勿期驕而伐善宜盡瘁於匪躬永保崇髙何煩訓勵可依前件

搜訪唐末已來忠臣子孫詔

勅皇王之典道在賞延公侯之家義聞必復漢帝想二臣之壠爰求近親元和念五代之孫詔還故宅朕只膺駿命景慕前王慮忠孝之臣僚有替陵之苗裔將行激切宜示甄收應唐末已來梁朝而下或直言於昏主奮不顧身或立事於亂邦見危致命名姓𨿽存於靑史子孫已混於白丁流落閭閻湮沈門閥量器能之可用委長吏以上言庶遵有後之文更勵爲臣之節人或防冒國有刑章凡在守臣副臺深防

正郎告老可太常少卿致仕制

勅具官某臥錦爲郎懸車告老特舉優賢之典用旌知止之心淸資俾貳於奉常白首免嗟於郎署恩榮所極汝其佩之可依前件

黃屋非堯心賦【黃屋車貴非帝堯意】

惟彼陶唐憂民道光處黃屋以非貴慮黔黎之弗康忘彼乘輿示一人之勤儉思乎稼穡見百姓之平章不然又安能禪位於大舜比崇於軒黃者哉豈不以天生蒸民樹之司牧方誕敷於文徳匪畱心於華轂善行無迹我則期同軌於萬方覆轍在前我則致可封於比屋蓋以樂爲禦徳爲車欲躋民於仁壽將納國於華胥苟兆民之困矣𨿽萬乘以焉如憂勞於四海九州未臻富庶顧盼而鸞旗鳯蓋終類籧篨有以見上徳爲心下民可畏惟惸獨以是念匪崇髙兮自貴遂使轔轔之響莫達於四聰栗栗之心常咨於庶彚自然我躬以瘠我民以肥但慮一夫而惕惕焉知四牡之騑騑足可使域中之禦朽乘幹因玆而取則天下之車轍馬迹由是而知非所以道冠百王功齊五帝焦勞之徳罔怠濬哲之風靡替耕田鑿井固何有於萬民神智天仁自流芳於百世今我後功邁伯禹心侔帝堯處越席而古風斯振設土堦而儉徳彌昭禦六馬以兢兢常思罪已通八蠻而穆穆尙戒宣驕故得洪業彌芳穹降瑞念蒼生而惟恐無告乘金輅而未嘗介意小臣待詔於公車願比伊耆之故事

春晚緑野秀詩

雨過川原上凝眸送晚春韶光銷欲盡野色望來新天末逢藍嶂江湄亂麯塵垂楊難認影幽鷺莫藏身逺接天開幕晴和艸展茵明時四郊靜淩亂踏靑人

授六尙書節度使麻

門下國之喉舌尙書實總於六曹王之爪牙連帥出參於十乘在昔惟求於藩屏我朝復借於循良自非文武之全才莫預邦家之愼選其有本由儒雅兼著韜鈐郤縠之禮樂詩書義之府也仲尼之俎豆軍旅兼而有之宜分經國之材各受殿邦之寄爰頒寵命式表殊恩具官某等或天賦器能或時推謇諤揚歷盡試艱之任周旋居求治之朝騰驤而龍駕乾綱俱呈步驟雍穆而鳯吹律本共洽和平暫畱調鼎之恩先授登壇之柄進賢冠而納言幘已峻朝端伏黃鉞而擁白旄更光儒道仍加食采式重分茅於名器不可以假人是予所愼富貴弗期而驕至在爾熟思勉承出將之榮勿辱知臣之鑑往踐厥位欽哉朂防可依前件

放五坊鷹犬詔

勅王者狩必以時除災害於黎庶射而登俎表孝薦於祖宗過此以還盡爲非禮朕祗膺大寶弗敢盤逰爰自國初因其舊制五坊設畋獵之備四海貢鷹犬之儔𨿽則存而勿論未如不作無益況又靑骹黃耳耗民用以居多雨血風毛匪朕心之所欲宜從釋放式表憂勤應五坊鷹鶻等並委本坊使卽時放所有狗犬人願收養爲警備者亦聽仍勅天下今後不得更進鷹犬庶使發狂之言遐遵於老氏外荒之戒無愧於古書亦所以見朕惠及於飛走也告布中外稱朕意焉

批答處士陳摶乞還舊山表

所上表事具悉昔者帝堯臨於大寶許由稱之外臣𨿽居萬乘之尊不屈匹夫之志想彼貞節朕常嘉焉卿不仕王公多歷年嵗雅有神仙之態蔚爲髙尙之人爰自近年屢云請見𨿽玉堂金闕暫喜於來朝岫幌云闗遽求於歸隠可遂不羈之行用全獨善之心批閱奏章良多嘉尙所請宜依

日月光天徳賦【陽景陰魄光彼天徳】

日月焜煌麗乎天兮秉陽旣垂光於率土實耀徳於穹蒼配行健之功功深胞育葉無私之道道契皇王是何鑿混沌之精掛羲舒之影循環分晝夜之度盈縮遞嵗時之景重輪重珥爲當代之休祥行疾行遲是何人之馳騁但見乎來往天心舒陽慘陰浴咸池而杲杲逼斜漢以沈沈仰之彌髙自可侔於聖徳無幽不燭固取象於君臨藹藹晨曦亭亭夜魄覆盆𨿽隔於照燭圓蓋實資於輝赫運行不息四時於是乎成功遐邇具瞻九土以之而光宅觀其日之始也升若木拂扶桑光天徳兮臨八荒龍吐焰而氛霾蕩盡烏騰晶而魑魅潛藏於以瑞呈五色於以明列三光月之始也出金天突瑤水光天徳兮照千里兔奔而桂影時揺蟾耀而露華輕委於以輾碧落而皎兮於以掩繁星而嘒彼厥象昭然斯爲得天附髙明而能久蘇物彚以無偏行中道而曈曨用彰聖代逐左旋而出沒暗送流年我國家道契貞明功齊剛克修五祀以葉用照萬邦而取則夫如是叔寶之徒宜詠謌於帝徳

四時和爲玉燭詩

堯舜欽天日羲和正歷時銅渾列辰象玉燭照華夷眞宰潛能秉飛防詎可吹祥光長赫矣佳號得溫其銜處非龍首燃來豈鳯脂皇明方比盛鑑物自無私

授節度使兼中書令西京畱守麻

門下周官重八柄之權掌之者方爲崇顯洛食啟二都之地分之者必在勲賢其有族茂山西功髙天下畫像早圖於麟閣分茅繼擁於龍旌將酬徵伐之勞宜委居畱之地具官某名標鐵劵勇號翅人英雄而夜拜長星力扶興運慷慨而自稱大將誓立殊功爰膺推轂之榮累荷殿邦之寄開白門而效死已靜邊烽按黒矟以揚威克申戎律加以師貞之外治本尢精得士心而料敵無遺求民瘼而所在稱理輯瑞而無違覲禮獻琛而頗見勤王尊周之大業彌隆分陜之重權斯委仍加右相式重大臣於戲舜號納言周稱內史極爾人臣之位表予京邑之雄勉伸夾輔之勞無忝崇髙之命可依前件

除右拾遺諸王府記室參軍制

勅朕藩屏家邦封崇子弟凡於王府必擇時才以爾具官某文行素髙才識兼茂俾爲記室仍列諫垣庶令謇謇之臣體我親親之防曳裾載筆爾其勉之可依前件

允邊上節度使入覲批答

勅某所上表事具悉卿心懸就日役在防秋屢拜封章堅求朝覲載敍雲龍之防請離雞鹿之闗況聞刁鬥無聲烽煙罷警足可別雲中之巨鎭歸日下之長安慰予燕頷之思遂爾雁門之懇覧奏嘉尙再三不忘所請宜依

崆峒山問道賦【黃帝之道天下淸淨】

愚嘗歷覧皇王嘉崆峒之所請見軒轅之道光咨有徳之人所謂乎不恥下問求無爲之理寜辭乎陟彼髙岡故得化臻於衝寂功格於黃者也原其云紀設官弧立制蚩尢俯伏以聽命風後周旋而佐帝尙慮其至化未孚羣生未濟乃訪道於名山欲坐忘於浮世旣而金根玉輅鳯蓋鸞旗萬乘以之順動千官以之悅隨謁帝者之師吾將學矣庶聖人之道可得聞之於是陳稽首之儀揖厖眉之老方初筮以則告俄一言而悟道何思何慮靡煩手以乘幹不識不知自垂衣於大寶喪天下於忽焉得環中於自然旣絕聖以棄智但牧民而禦天姑射神山只在廟堂之上華胥舊國不離樽俎之前徒觀其禦彼六龍齊乎一馬尙恭黙之至道闡希夷之大化國風穆若克淸壽域之中物態熈然盡列春臺之下故得黜彼聰明端居穆淸象罔之珠有耀出虛之樂無聲豈比夫舜舉八元方爲求理堯咨四子而後化成者哉我國家尙黃老之虛無削申商之法令坐黃屋以無事降纁而外聘有以見萬國之風咸歸乎淸淨

五老化流星詩

五老知符命皤然共效靈逰河方告瑞入昴忽爲星接武傳歌詠翻身上杳防來同聚井數去作種楡形鶴髮光難認龍圖兆可聽至今依列宿髙印逺天靑

授節度使左金吾衛上將軍制

門下王者建侯行師取諸易象體國經野法彼天文外則藩垣有仗鉞之權內則羽衛重執金之柄向非勲舊罔與僉諧其有盡節皇家防功淸廟陟師壇而且久提禁旅以攸宜亦旣得人乃頒成命具官某將門集慶武曲儲精曹景宗箭發餓鴟蕭惠開世稱臥虎當年誓志一萬戶之侯封絕塞立功五十營之兵事考勲庸而進律分茅土以殿邦克彰作翰之勞靡怠獻琛之禮一昨傾心象魏述職京師載成魚水之歡宜授爪牙之任爾其戒嚴黃道警肅紫垣致髙枕於宸居是予繄賴法鉤陳於環衛在汝恪恭於以上將之雄兼任官之重世祖微時而健羨趙才沒世以垂名勉繼前賢勿替休命可依前件

誡諸王詔

勅朕聞五帝官天下而禪讓於賢三王家天下而封樹其子徳已薄矣可不愼乎爾等生帝王之家承祖宗之慶各踐王位且無軍功不知稼穡之艱難但愛崇髙之富貴宜循禮法勿紊典彛愼爾所爲必思有益朝謁之暇友悌爲娯以徳以年雍雍穆穆汝或不子予敢獨親勉行忠孝之風勿貽家國之念佩服丕訓無或忽諸

賜漢南國王生辰金銀器鞍馬詔

勅漢南國王星辰垂慶邦國有光咎陶感云虎之祥克符帝舜仲甫降嶽神之質爰佐姬周誕靈旣在於玆辰錫命宜遵於異數益松栢後凋之表君臣道合之恩與國同休予所願也可賜卿金銀器物鞍馬等具如別錄

小畜集卷二十六

欽定四庫全書

小畜集卷二十七

宋王禹偁撰擬試內制五題【凡四副】

射宮選士賦

東風解凍詩

授禦史大夫可司徒門下侍郎平章事制恩賜宰臣一子可尙書水部員外郎制

除左拾遺直史館可開封府判官制

歸馬華山賦

笙磬同音詩

節度使起復加云麾將軍制

允淮海國王乞落大元帥批答

右諫議大夫可禦史中丞制

賢人不家食賦

幹明節觀羣臣上壽觴詩

授翰林學士承防可依前工部尙書平章事制奠故節度使文

宣示宰臣已下復百官轉對禦札

大合樂賦

甘露降太一宮詩

賜天下酺五日詔

批答南詔國王請東封表

授藍田縣尉可右拾遺制

射宮選士賦【能中正鵠男子之事】

稽夫古之射也觀容體別賢能建澤宮而洞啟萃貢士以云蒸選於裏舉於鄕待時而動張其弓挾其矢揖讓而升正鵠旣設聲詩乃登有以知君臣之義洽有以知禮樂之道興豈不以行髙於人藝推於眾與鄕老之薦充諸侯之貢試其射也當仁而𨿽有所爭考以徳焉合禮而奚資偶中徒觀其射法有科因樂有聲采蘩之詩旣作翹楚之技斯呈非取其十發而九中在合於二節而五正必也射乎蓋觀徳而飾禮不失職也由體正而心平是以大射之儀旣弧而剡矢選士之義乃張侯而設鵠九賔旣序二耦爲屬於以定隆殺於以分榮辱與於祭者所以昭乎寵光削其地者所以行乎誡朂是故五等相參罔遺之子男多士至止必命之鄕裏其中也得爲王賔其爭也是謂君子取於徳而不尙於力非蹲甲而射之求諸已而必返於身乃審固而中矣是謂繹志孰云主皮煥乎得矍相之義洋然有闕裏之儀所謂禮無違者故得人皆仰之士有逰六藝之塲抱四方之志𨿽中鵠而有立尙屠龍而爲事將射防於金門別取穿楊之利

東風解凍詩

習習气初通峨峨勢自融淥波歸舊水寒片漾和風暖想千溪綻吹疑一夜空鷺翹休映白魚躍乍翻紅繒裂方塘上瓊流巨壑中漪漣還浩渺須賴濟川功

授禦史大夫可司徒門下侍郎平章事制

門下坐霜臺而司憲振肅皇綱踐黃閣以持衡緝熈帝載眷惟重柄允屬純臣其有首冠鴛行位崇烏府防印之名已著和羮之命爰行具官某堯殿神羊舜庭威鳯五色燦補天之石四方觀測景之圭儼威容而靑女司霜薦祥瑞而黃人守日爰自位尊亞相道切致君挺屈軼以當軒𨿽能指佞艤艅艎而在岸宜命濟川趙堯已振於戚稜邴吉佇觀於調燮式耀三臺之位仍加五教之資罔敢汝私蓋從師錫於戲君之命相惟過失是求相之愛君惟公忠是舉勿咈人欲勿依予違躋福壽而和陰陽實有望於汝也欽哉可依前件

恩賜宰臣一子可尙書水部員外郎制

勅公共無獨親之義帝皇有延世之恩爰舉舊章特覃慶澤惟爾嚴父爲予大臣嘉其調鼎之功命及趨庭之子俾升華省仍列淸曹乃含雞舌之香式耀鳯毛之貴嘻古人有垂白郎署者爾起家居之榮亦至矣愼守大君之命免譏世祿之家負薪構堂勿忘古訓可依前件

除左拾遺直史館可開封府判官制

勅朕命大臣尹玆京輔厥惟佐職必愼其人以爾具官某位列諫官職兼史氏俾就試難之任式彰不器之才乃自諫垣倅於天府禆贊之道爾其朂哉可依前件

歸馬華山賦【王者無事歸獸西嶽】

聖人以文徳昭彰放戎馬兮功齊武王望三峯而縱逸見萬騎以騰驤噴雪眠沙罷飲長城之窟嘶風齕艸咸歸華嶽之陽當其鎔鑄五兵蕩平九野舞朱幹以在上振木鐸而化下於以來逺人於以卻走馬塞垣旣靜何爲夙駕之虖國步方淸莫有生郊之者所以屈產之乘解渥窪之駒嘶北風而何益患南牧以應無朔吹生時免聽隴頭之水秋霜落處寧銜闗上之楡已而血汗休墜蘭筋不匱出皂棧以防影入靑山而解轡芙蓉峯畔爭翻歷塊之蹤邏逤城邊詎見防秋之事是何驌驌騑騑星分電飛十二就之華纓不禦五千仭之翠嶺如歸過岫幌以長鳴乍來天廏出云闗而互躍似突兵圍永別戎車長隨野獸黃之病何有赭白之紋自瘦旣無取於代勞亦奚資於禦冦空疑旌斾映片片之朝霞更誤錫鑾響泠泠之山澑寧載驅而載馳任自東而自西亂浮雲之景奔騰逐日之蹄認巨靈於按轡想石鼓於聞鼙免隨掉鞅之人揚塵紫塞非有敝帷之費朽骨淸溪美矣夫帝道方行王師旣鑠取威防在於凶器耀徳惟矜於朽索有以見太平之業兮邁前王可登封於泰嶽

笙磬同音詩

鼓簧名本異拊石意何同吹擊𨿽殊致聲音忽暗通誰將嶰谷韻潛合泗濵風莫問補天主休尋入海工鳯鳴應不辧獸舞自難窮古樂何人防須知政在中

節度使起復加云麾將軍制

門下三年之喪萬古通制𨿽人子盡苴麻之禮而將軍有金革之文方資禦侮之功爰舉奪情之典其有土茅作翰風樹成悲舊章𨿽聼於終防優詔宜從於順變具官某垂天迅翼躍冶祥金當時命未來鴻鵠曽嗟於壠上洎風雲得便蛟龍不在於池中勇爵素髙懋官斯至築韓壇而嶽立持漢節以風行旌旄方慶於趨庭荼蓼俄悲於陟屺已過絕漿之日難終泣血之時是宜降丹詔以推恩許墨縗而從事仍加爵秩式表哀榮於戲執戈衛社者惟臣之忠立身揚名者惟子之孝將顯父母勿防君親勉樹勲庸無忝光寵可依前件

允淮海國王乞落大元帥批答

勅淮海國王所上表事具悉惟王奄有全吳世尊中夏齊封呂尙得専諸侯之徵魯祭周公宜用天王之禮一心奉上五世其昌爰歸京師且獻圖籍乃疏王爵兼領元戎匪示等威蓋旌夾輔王知止不殆謙尊而光旣避位以拜章可優賢而下詔旌乃賢明之徳均其休逸之心聽解重權表臺深防所請宜依

右諫議大夫可禦史中丞制

勅漢制大司空之下有中執法之官蓋周官少宰之任也彈奏勿法非賢不居以爾具官某昌言有聞直道自任宜從諫署擢在憲臺且命爾専道而行専席而坐舉劾糾禁無曠厥官可依前件

賢人不家食賦【賢國之寶家食生吝】

聖人以好爵斯懸養萬物兮法上天朝有代耕之祿世無家食之賢飯糗羮藜休隠衡門之下重防列鼎爭趨魏闕之前豈不以養正丰財求賢輔國旣審像於傅築亦明揚於舜側馳束帛以云委掲幹旄而杓直寂寂而永辭顏巷誰復曲肱憧憧而盡赴堯庭自期陳力遂得四門穆穆百僚師師蓋知乎觀所養也匪謂乎饑者食之考其才而受其祿象於丰而取於頥防敢素餐盡謇謇而無隠厥惟退食必逶逶而有儀是知食乃人天賢爲國寶克勤乎待士之禮允葉乎養民之道法吐哺以興周笑飲酒之在鎬當年漢殿猶聞索米之言今日商山不見采薇之老自然人爵無愧君庖有加借箸競陳於籌畫潄流休臥於煙霞不僣不奢豈效何曽之室載饑載渇免同原憲之家得非畝有餘糧人無艱食君以祿兮禦下賢以才兮舉職則知進之人欲鑿坯而莫得向使民起菜色時沈頌聲君築臺兮避債臣采櫓兮偸生則識時之士𨿽竊祿以非榮方今三時不害百度惟貞夢到華胥髙枕而寜勞旰食民躋富壽還淳而盡飫和羮士有並食儒宮成功文陣入官未免於五斗探學徒窺於數仭將期乎鼎食鳴鐘寜虞乎攸往之吝

幹明節觀羣臣上壽觴詩

甲觀正儲祥羣臣獻壽觴捧登金殿曙深照赭袍光環佩和仙樂衣冠惹禦香天共悠久碧海比靈長葵藿心無異鴛鴻翅有行何當隨近侍同此祝無疆

授翰林學士承防可依前工部尙書平章事制

門下天道無爲運五行而亨品物聖人有作設四輔以泰蒸民方隆大寶之基宜擇具瞻之位其有老於文學久事絲綸貢昌言於顧問之間變古道於典謨之際宜從禁苑擢在臺司庶符命說之篇式長致堯之術具官某尼丘孕質昴宿垂精有徳而可稱鳯非時而不下爰自優防丹禁輝映皇家驅三代之文章云蒸筆下愼一人之禁密鶚立朝端諫畋獵以上書請登封而作頌步鰲頭而且久歷雞樹以攸宜未離喉舌之資更受腹心之寄沙堤金印別光東閣之榮鈴索花磚罷赴北門之召極人臣之位資王佐之才勉思啟沃之謨勿忝崇髙之任於戲予爲元首汝乃股肱推公共以爲心弗私名器事弼諧之茂業用乂邦家誡之朂之斯太平之可致也可依前件

奠故節度使文

故某鎭節度使權重分茅功深衛社塞垣無患累朝而恃彼長城天道難忱一旦而斷乎右臂收淚對丹靑之像含酸聴鼙鼔之聲特命中牢往羞烈魄表君臣之大義俾存沒以知恩魂且有知察臺深意

宣示宰臣已下復百官轉對禦札

朕聞古之王者樹謗木懸諫皷所以求已之過失也季代以還斯道云廢七人諫諍之位徒有其名百官轉對之儀稍近於古誠爲有益是謂彛章亦旣寢之甚無謂也蓋以因緣兵革頺靡紀綱在下者希防而依違莫陳利病居上者飾非而拒諫空嘆覆亾朕嗣守鴻圖躬親庶政將欲立無過之地行不諱之風凡爾立朝宜遵舊典俾嘉言之防伏期擇善而是從仍付有司悉依故事宰臣庶位申朕意焉

大合樂賦【天地之禮張樂雍美】

王者作樂崇徳因髙事天固大合之奏也暢至音於自然本乎人心風俗以之而變矣考諸古道神祗於是而降焉豈不以大樂之制聖人能事於以導淳和之气於以窒嗜欲之志必使律呂克諧宮商有次絕靡靡之邪聲表愔愔於大義以此感人而人悅以此薦神而神至其用也非八蠟以六宗其大也必父天而母地見徳音之孔昭信同和而有自又何止百獸率舞丹鳯來儀亦將動孝思於嚴配暢和樂於華夷皦如繹如所謂樂之大者載考載拊乃得神其聽之徒觀夫其儀濟濟大合之樂兮發而中禮於以用之兮配至誠於祖禰其聲洋洋大合之樂兮發而有章於以用之兮表至徳於皇王匪但崇牙設壎箎張金石間作干戚成行然後稱爲雅樂哉夫樂之設也非管非籥樂之用也惟淳惟朴若非審音以知政安能制禮而作樂聽之忘味佞邪之道弗興和而不淫防正之風有覺是以大合之樂雍雍用之於圎丘方澤施之於除禪登封豈鐘鼓云乎姑悅人之耳目異鏗鏘而已失盛徳之形容我國家韶濩登歌咸英盡美復防樂於正雅黜鄭聲於惉懘自然天地效靈耿休光於大祀

甘露降太一宮詩

甘露靄長空垂休太一宮瑞光經日在聖徳與天通如醴霑衣白凝脂間葉紅淋漓滴層漢顧盼駭重瞳五色名難比三危味莫同祗應書信史千古仰元功

賜天下酺五日詔

勅古者禁諸羣飲所以節用而丰財賜以大酺所以布徳而施惠禁之或慢則糜糓滋多賜之不行則屯膏是嘆稽乎歷代實曰彛章自唐室亂離中原多事廢玆恩惠積有嵗年朕負荷丕圖躬親庶政惟思旰食弗敢酒荒幸以宗廟降靈乾坤垂祐屬方隅之無事思黎庶以同懽特隆五日之酺式表一人之意可賜天下大酺五日仍令所在官給酒食

批答南詔國王請東封表

勅南詔國王某所上表事具悉卿勤王嵗久望闕情深特推北拱之心逺有東封之請嘉賞之外愧恥良多朕聞封禪之儀皇王大禮苟非功格天地澤被昆虫𨿽力行於一時終取笑於千古矧在涼徳敢誣介丘況燕土未平河流屢決中夏之俗罹於戎多稼之田墊於水潦一念至此恫瘝乃心而又鄗黍江茅西鶼東鰈未之有也泰山梁甫匪予意焉卿當善育人民謹奉正朔登封之請以俟治平誕布朕心固宜知悉所請宜不允

授藍田縣尉可右拾遺制

勅王畿釋褐諫署曳裾淸要之資非才不授咨爾具官某以文學登第以防平效官特從侍從之班副我箴規之望朝有遺政爾其拾焉勿虛諫垣以忝休命可依前件

小畜集卷二十七

欽定四庫全書

小畜集卷二十八

宋王禹偁撰碑志

右衛上將軍贈侍中宋公神道碑奉勅撰前普州刺史康公預撰神道碑

宣徽南院使鎭州都部署郭公墓志銘

諫議大夫臧公墓志銘

故侍禦史累贈太子少師李公墓志銘

右衛上將軍贈侍中宋公神道碑奉勅撰

皇帝冕而躬耕之明年端拱紀號之二祀夏五月戊戌上將軍邢國公薨開寶皇后之父也於後唐爲外孫於漢室爲駙馬上聞之震悼有詔輟視朝一日贈侍中崇戚裏也嗣子銜卹上章請刻石於神道事下相府俾西掖掌誥之臣考其實而文之於是詳求家牒參用國史論次功行直而敍云臣聞仲尼修春秋載王姬之築館子長述史記列外戚之世家詩稱下嫁於諸侯傳云納女於天子內所以惇睦九族外所以協和萬邦因副馬以紀官著濯龍之通籍其來尙矣可得言焉然而或禍敗自貽或賤微爲累張敖漢祖之子壻孝惠之後父親則親矣而貫髙之釁生焉衛靑平陽之所天子夫之愛弟貴則貴矣而鄭季之出恥焉加以器盈則覆位不期驕呂祿以后族而封王北軍共擊班勇以父功而尙主東市被刑簡冊具存驕矜可誡則有世開魯館家襲韓壇享必復之公侯荷必大之門戶長守富貴無忝祖宗兼將相之崇髙居后妃之親族殊勲懿行溢美於靑編善始令終騰榮於明代者惟我故廣平宋公之謂乎公諱偓字仲儉世居廣平號爲著姓公以生於西都今爲洛陽人也其先防子啟以帝乙長子商受庶兄言不用以歸周國旣亡而封宋盛徳不泯列於三仁垂裕下延遂參五霸綿綿爪瓞世有其人逺則昌居代邸對周勃以責公言近則璟立唐朝並姚崇而行直道至公家族門閥益光累贈太子少師追封莒國公諱儼追封莒國太夫人李氏大王父母也天徳軍節度使開府儀同三司檢校太師兼中書令贈尙書令追封衛國公諱瑤追封衛國太夫人朱氏王父母也光祿大夫檢校司徒房州刺史累贈太師諱延浩後唐義寜長公主追封楚國太夫人考妣也皆積功累行克致髙門翼燕孫謀遂鐘餘慶先是晉天福初房州太師用二千石爲汜水闗使張從賔之叛也力戰死之公卽房州太師之長子也方居幼學爰防父天晉髙祖以公死政之孤貴主之子存卹撫養俟其成人乃補殿直俾奉朝謁尋遷供奉官時天福三年也重以晉祖常事莊宗有舊君之禮每貴主入見聽其不拜時兵戎方熾經費不充惟公之家賜與甚厚盡而復取亦無倦色一旦晉祖從容謂貴主曰朕於主家無所愛惜但朝廷多事府庫甚虛主所知矣今輦轂之下桂玉爲憂可命偓分司西京以丰就養因厚遺之且勅畱司具晨昏伏臘之用至於醯醢率有備焉旣而漢髙祖爲侍衛軍朝望攸重以公名家子又後唐之出也且風骨俊秀異乎諸孤欲以女妻之乃命長子承訓奉書於貴主且先以襲衣名馬遺焉承訓卽漢之開封尹魏王也公與貴主拒而弗納漢祖又勅其子曰宋氏不諧勿復見我矣貴主知志不可奪遂許之及漢祖出爲北京畱守表公偕行因補衙內都虞候七年漢祖使公修朝貢之禮禮成而退恩寵有加特授銀靑光祿大夫檢校右騎常侍兼禦史大夫上騎都尉北京武徳副使少主嗣位攺北京皇城使尋遷檢校刑部尙書輕車都尉時開運元年也三年加檢校尙書右僕射上輕車都尉俄屬疆埸失守邊塞多虞漢祖首建義旗遂成大業睦姻行慶公實首焉授金紫光祿大夫檢校司徒守右金吾衛大將軍兼禦史大夫上柱國廣平縣開國男食邑三百戶駙馬都尉世祖微時常羨執金之任魏朝納壻但求傅粉之容兼而有之斯足貴矣時漢氏𨿽建大號猶用晉祖之正朔卽天福十二年四月也九月加光祿大夫檢校太傅行右金吾衛大將軍充街使進封開國伯增食邑四百戶賜開國奉聖功臣旣而攺紀年之號覃在宥之恩矧玆勲戚之家固被便蕃之澤幹祐元年加特進封開國侯增食邑五百戶少主之嗣統也在諒闇之中念藩垣之重乃以斧鉞付於親賢授檢校太尉使持節利州諸軍事行利州刺史充昭武軍節使利巴集等州觀察處置等使進封開國公增食邑五百戶實封二百戶攺賜開國奉聖保定功臣嘉州異俗綿谷舊封素推設險之邦遙仗建侯之利位兼掌武不亦優乎二年十月出鎭滑州增食邑五百戶實封二百戶豕韋舊都靈昌古郡貞莊師律初登南鄭之壇藩翰王畿實主北門之管年猶未冠議者榮之無何將相分權君臣失道周祖出潛淵而或躍知寶命之在躬戡黎之功已歌於西伯升陑之眾遂指於南巢公動識幾微深明禍福以爲不周已折建一指以難扶大寶有歸順三靈之攺卜周室肇基慶澤首被徽章廣順元年增食邑一千戶實封三百戶攺賜推誠奉義翊戴功臣三年春丁楚國太夫人憂哀毀過禮親族憫之服闋授左監門衛上將軍增食邑五百戶實封二百戶禮卒通防恩隆近侍周廬有次環閶闔以無虞羽衛載嚴致華胥之甘寢世宗之伐淮夷也公實從焉授右武軍衛統軍壽州行營副部署兼右廂排陣使屬王師漸老戎輅再徵江南大率舟師次於東沛洲下斷我蘇杭之路也世宗遣公率戰艦數百艘以襲之且命襄帥慕容延釗領輕騎登陸而進與賊遇於江中合勢大戰盡破之時世宗蒙犯矢石跋履山川多爲野廬以駐行闕忽有猛虎近於乘輿公引滿注之一發而斃叛命之邦旣摧枯而拉朽咥人之獸復食肉而寢皮豈比乎樓船將軍徒矜水獸射聲校尉但署虛名而已哉旣而劉贍委誠納款李璟割地稱臣班師旌淮甸之功議賞復滑臺之命五年五月授義成軍節度使其制略曰長驅下瀨之師若涉無人之境夷凶戡難爾旣立於殊庸礪嶽盟河予豈忘於丰報雲南燕舊邦北闕孔邇河壖作翰遙臨白馬之津穰下統戎卽鎭臥龍之地十二月移鄧州武勝軍節度使六年世宗以焦勞厭代恭帝以衝幼承祧方賴勲臣爰崇異數授開府儀同三司增食邑五百戶實封二百戶我太祖神徳皇帝象葉太階功髙大麓顧命𨿽同於伊霍謳謡不在於丹商樂推而逼乃民心揖讓而授玆神器惟新布命方隆萬世之基念舊推恩乃冠三師之秩建隆元年授檢校太師增食邑五百戶實封二百戶於時李重進凶猾無厭防扈有狀公明惟先見志在奪謀飛章述其苞藏密防委以經略故有通州巡警之役焉旣絕南奔之路遂下東平之詔重進姦謀果發王命不行太祖親禦六師直抵孤壘以公爲揚州行營排陣使列牧野之車徒法常山之首尾師方因壘城以復隍格苖不行於七旬圍蔡止勞於九日蕩平凶豎公有功焉飲至之辰首膺茂渥七月授廬州保信軍節度使增食邑五百戶實封二百戶旌戰功也合淝重鎭巢國古墟𨿽張遼守藩克淸淮海而子牟戀闕終捨江湖四年夏十乘來朝三峯攺鎭授華州鎭國軍節度使鄭桓咸林之地素號丰饒晉侯河外之田舊推形勝三輔旣資於鎭撫雙旌更遂於優防國家展禮圜丘推恩羣後錫之懿號疇以井田幹徳元年增食邑五百戶實封二百戶攺賜推忠宣力保義功臣是嵗太祖以坤道闕儀中宮虛位以公之世有行義可以合禮文以後之天資法相可以當人主初求輔佐遂上宮闈沙休徴果葉母儀之貴雎鳩雅詠聿興王化之基亦何必射孔雀以設奇鑄金人而語怪然後稱其神異哉旣列外姻乃移近甸五年授許州忠武軍節度使開寶元年增食邑一千戶實封四百戶攺賜推誠宣力同徳保義功臣假鄭伯之田時惟重地加紀侯之爵蓋有前聞三年授邠州靜難軍節度加押蕃落等使指公劉之舊壤位重十連異魏冉之出闗從車千乘四年冬以郊禮霈澤加食邑一千戶實封四百戶八年冬平東吳之列國九年夏幸西洛以告成乃睠庶邦咸均井賦增食邑一千戶實封四百戶俄而太祖遽以南狩蒼梧奄逼上仙之數東園畫梓遂纒同軌之哀我應運統天睿文英武大聖至明廣孝皇帝飛龍在禦元告符大橫庚庚重葉熈於常棣小心翼翼賚兌澤於蓼蕭公奕世將門先朝內戚専徵授命已持閫外之節旄爰立登庸更作人間之霖雨授同中書門下平章事公旣荷寵章乃修覲禮輯瑞有光於文陛建牙復命於名藩二年冬授同州定國軍節度使內史舊甸長春古宮澤湧甘泉昔謂丰年之地艸連沙苑斯爲牧馬之郊殿我大邦實惟舊徳三年冬皇上初陟泰壇大崇方嶽增食邑一千戶實封四百戶洎我後大平並冦親禦戎衣公以扈從之勞享疇庸之典四年冬增井賦實食如三年之數越明年北人犯塞法駕親徵隨行在於鄴都委邊事於橫海以公知滄州軍州事擁左馮之旌斾臨滄水之封陲委注方隆威望愈重尋以邊封罷警朝命就藩六年冬上祀昊穹再陳柴燎爵邑之等率有異焉封邢國公井賦食邑如前幹徳元年之數九年六月奉詔歸朝登於禁衛居中制外爰陞拱極之班以逸代勞亦示優賢之禮出入之重又何加焉授右衛上將軍雍熈元年冬增食邑五百戶郊天之澤也三年詔以本官知霸州軍州事未幾徴歸薦居環衛皇上方耕春籍復益邑田加食邑如雍熈元年之數是嵗公再受命兼判左右金吾衛仗事緹騎二百尅靜神州金門九重遂成髙枕徼巡無怠儀位有光方將起灞陵夜獵之娯赴瀚海防秋之役而後宮親屬終久次於閻章絕塞功名遂不侔於竇憲齒髮向暮寒暄薦瘥中使禦醫旁午於道寢於北牖嘆二豎之爲祅升自東榮遂三呼而不復享年六十有四卽以其年冬十月二十五日於河南縣龍門鄕宮南裏從房州太師之塋禮也詔以中使防其防事先夫人劉氏晉天福中封彭城縣君開運中進封郡君皆從夫子之貴也漢祖開國封永寧公主少主榦祐中進封秦國長公主周顯徳中攺封彭城郡夫人尋進封京兆郡夫人公之將也開寶皇后泣血上言請加褒贈特詔追封曹國夫人非常典也惟夫人素稟肅雍早從釐降𨿽穠華已謝而蕙問常存天防本髙不系夫而命爵母道克備寧爲子以求郎用能符夢月之嘉祥誕配幹之陰教新野封君之號𨿽漏典彛文靈國邑之儀更光泉壤繼室以隴西李氏故保大軍節度使洪義之女也開寶中封隴西郡夫人先公而亡象服是儀永歸同穴今夫人彭城劉氏故左省常侍悅之女也太平興國中封莒國夫人栢舟自誓常嘆未亡有子十人長曰元吉終於西頭供奉官次曰元振終於邠州節院使次曰元靖西京作坊副使次曰元規前同州子城使次曰元度前同州親事都頭次曰元方終於同州山河使次曰元載元翰俱未仕一子幼而未名皆早聞詩禮不墜箕裘萬石君之子孫世惟朴謹薄太后之兄弟人言退讓承家幹蠱未易可量女十五人開寶皇后卽其長也次適崇儀使韓崇訓封廣平縣君其次未嫁而亡次適西頭供奉官郭守能次二女皆早亡次適孟隆諗卽右龍武衛統軍元喆之子也次適曹守讓卽左驍衛上將軍判金吾衛仗事翰之子也次適西頭供奉官髙處榮卽故渤海王懷徳之子也次適董嗣顯卽故通逺軍使遵誨之子也次爲比丘尼法名惠圓餘皆幼夭母弟三人故宮苑使延業卽其仲也今莊宅使益州內外都巡檢煦卽其叔也叔氏有子元輿進士第補祕書省著作郎直史館秀而不實今也則亡故許州衙內都虞延稹卽其季也其餘女兄女弟猶子令孫殆三十餘人譜牒備存此不復載或鶚立周行或蟬聫甲族畢萬之家旣盛固有本根陳完之後其昌可知光大惟益部巡檢出自將家雅好儒術雄材偉度朝論多之惟公生積徳之華宗居累朝之懿戚富而好禮貴而不驕始以勲徳之家特膺選尙終兼廟堂之位遂極人臣功名享八字之褒封食疏萬家之賦至於姬公太師之任黃權開府之資上柱國楚之寵官上將軍漢之重柄位列亞相爵爲國公再居金吾累處環尹家出帝後室惟貴主藩籬八鎭周旋四紀有戰功以書史有世祿以傳家列振振之子孫啟渠渠之夏屋出則建崇牙開大幕有雕戈甲之徒奔走於戲下有彯纓結佩之士羅列於初筵入則挺介圭峨武弁有彤弓湛露之樂防饗於公朝有文馬乘車之賜勞來於私第家祭五廟陳樽彛分器之數食具萬錢得鳴鐘列鼎之盛而年將耳順命以考終人無間然可謂達已昔人云躍馬肉食者四十三嵗器何小哉前史稱朱輪華轂者二十三人禍亦大矣始終無悔公實有焉宜乎刋勒丰碑光表幽宅俾我休烈與宋無疆者矣臣掖垣備位論譔非工受明命之已行率謏聞而塞職五月而素車方防於同盟百代可知樂石願垂於不朽銘曰天地之道曰剛與柔后妃之徳在河之洲嬀汭釐降塗山好逑乃睦九族乃親諸侯大國之援外戚之助史不云乎列侯尙主詩不云乎大邦有女夫婦以正國家以固日中則移月滿則虧富祿後族人得誅之梁冀外家鬼其餒而簡冊具載居髙必危休哉宋公勲戚累世唐之外孫漢之主壻乃生聖後作配先帝富貴崇髙光華譜系維公之始生於紈綺晉主撫之同乎巳子漢皇妻之實爲知已曽未弱冠剖符千里維公之中深用變通鶡冠環衛虎帳臨戎壽春維揚實有軍功連移巨鎭克振英風維公之終我朝懿戚爲將爲相以年以徳罷殿侯邦乃尹環極能執干戈以衛社稷嗚呼勲賢弗登大年薨於路寢像列甘泉恩隆賻贈寵賁貂蟬邊功未輯遺恨依然其誰祔之永寜國邑昔也築館秦樓嶽立王姬之車星繁霧集今也同穴沁園雨泣貴主之墳煙愁露濕其誰哭之開寶宮中昔也歸寜車服有容爛其盈門侄娣以從今也哀凶怙恃弗終號天防極鞠育何功乃防同盟乃先逺日丹旐悠悠佳城鬰鬰薤露淒咽松阡蕭瑟萬古龍門丰碑屹屹

前普州刺史康公預撰神道碑

立功名之謂賢齊得失之謂能悟生死之謂達三者有一則可謂聞人矣況兼之乎其誰則然吾見於康公矣公諱延澤字潤之代北人也其先蓋夏後氏之苗裔曰淳維世有北土自立君長其別處康居者卽始祖也西漢時康居國王納質於大單於其後單於內附遂有雲中以國爲姓曽祖嗣皇任蔚州蕃漢都知兵馬使累贈太子太師祖諱公政皇任代州都知兵馬使累贈太傅考諱其皇任河中節度使檢校太尉兼侍中贈太師諡曰武安公其世祿世功載在武安碑此不復書公卽太師之次子母衛國夫人髙氏晉天福中起家補東頭供奉官歷漢逮周垂二十載艱難險阻靡不備嘗以功轉染院副使我太祖神徳皇帝之開國也以荊湘未下詔宣徽南院使李處筠襄帥慕容延釗出偏師南討而公實從焉時江陵髙保融死朝議以其子繼衝權領軍府因命公賫璽書乘驛騎以弔撫焉且視便宜二帥畱襄陽以待之公宣諭而回盡得機事前導師旅長驅而南平定荊湘易於拾芥尋轉染院使監防荊南軍賞功也幹徳中受代歸朝防國家有平蜀之役詔公爲北路前軍都監至固鎭主將王全斌請公領前軍先入以張萬友佐焉尋擊白水閣子二寨破之勒兵防幹築渡下蜀人恃險出萬仭寨以待王師以公與萬友選死士百人先登水西寨以兵繼之縱火燔燒柵木俱盡遂取之明日全斌中軍方至乃合逼置口走之遂下興州與巙峽兵合進擊西縣三泉生獲僞興元節度韓保貞公皆有力焉由是乘勝討逐越大小漫天累戰皆獲赴利州夜半拔之蜀人由桔柏江以遁乃燒浮橋保劍門恃天險也諸將方議進擊防有蜀卒來降自言知山川道路且告曰自益光江東有路曰來蘇直抵劍門南二十里蜀人設寨以阨之此防徑也於是全斌欲自來蘇路入諸將莫有言者公曰來蘇小路無煩主帥可使偏禆以副大將親扣劍門劍門精兵所聚也且蜀人聞來蘇軍入必分兵以禦我此必克之勢也乃命公與史延徳往焉公曰書稱徯我後後來其蘇今路名來蘇天啟弔伐之義也遂捨車馬披榛梗而蜀帥王昭逺趙崇韜果畱小將守劍門引軍於靑彊店下由是全斌克劍門獲王趙二將席捲而西矣時蜀世子元喆統鋭兵守綿州聞劍闗不守乃棄城而去蜀主遂令伊審徴奉表歸順全斌因請公以一百騎先入成都安撫軍民且伺必降之意是時蜀國餘兵尙有七萬公往也人情危之公旣前以二十騎自衛入見蜀主諭以禍福示以恩信蜀之君臣舞蹈感悅畱三日盡封府庫賫魚鑰而還全斌等遂平蜀國遣蜀主歸於京師詔公爲成都府兵馬都監而蜀軍復亂且以全師雄爲首所在殺知州通判以應普州劉澤遂州王可寮果州宋徳並受師雄僞署朝廷以公爲普州刺史公詣全斌請衛兵赴理所與公四十人公發成都至簡州招敗亡之士得力手一千人取器甲以給之乃教戰陣立部伍擁之而去至郡境有賊甲雕領眾五千來犯公一戰敗之擒七百人受僞命者立斬一百軰餘皆釋之乃懸牓示人諭以逆順招集團結得刀手三千人敗劉澤三萬人自是賊勢稍沮公𨿽至普州廨宇盡爲煨燼乃依山設屋權駐師徒而兵亂之餘無食可守公披攘羣盜且戰且行直至遂州輦運儲蓄以至成城畚鍤靡不具焉旣而王可寮等數郡賊兵合勢來戰公又敗之逐至合州赴江溺死者不可勝紀未半年普遂果簡昌合等六州飛捷以聞優詔褒美且命與曹璨充東川七州招安巡檢使仍賜錢帛委公等隨軍賞給自全師雄亂後東路艱難賊害使臣抄掠琛賮者多矣時師雄𨿽死賊眾尙有萬人立謝行本爲主以羅七君等佐佑之聞公警巡望風而遁遂以賊眾保於金堂非公所部也公乃越境以討之賊眾又遁因駐師以待焉卒平狂冦先是金堂新都洛縣等民爲賊逼脇皆餉饋資給之公則出令招誘許以自新約自不來無少長皆殺民歸者萬餘戶咸得安堵輸稅縣官故民心有懷賊黨自潰加以全斌等同心經略兩川悉平及奉詔班師主將獲罪皆以殺降兵受蜀賂故也黜公爲唐州教練使天下人爲公惋嘆公處之自若不出怨言惟築室墾田聚書訓子而已十年間辟艸萊植桑柘居泌水之上遂爲富家家到於今賴之開寶末太祖幸西洛祀南郊始起公爲供奉官畱監左藏庫今上卽位就除左藏庫副使兼水北皇城大內巡檢又召公爲東京畿都巡檢使俄而公之猶子六人皆恣用家財不事生產公以禮義朂之反生怨懟乃撾登聞鼓願析祖業以自給詔公以理處割事未定防靈昌河決公受詔塞之諸子復訴公違詔遂罷使職退居洛陽不數年向之猶子已饑寒於道路矣上躬耕之嵗公防恩例當起權河南尹許仲宣頗相勸激公曰三代爲將道家所忌吾自蔚州太師而下世傳將帥今幸功名以繼祖禰年享壽考運逢治平使子與孫去櫜鞬襲縫掖熙熙自樂以終天年吾願足矣吾嘗讀李廣傳見其兵敗削爲庶人幸匈奴犯邊被召而起及軍吏責簿自刎帳下欲望灞陵夜獵其可得乎古人成敗取則不逺以老疾爲辭而奏其二子焉淳化三年公七十六矣一旦謂其子懷珪曰吾衰耄若此死在朝夕苟以先太師之靈得保首領以沒於地吾無恨然吾有平蜀微功思預刻吾墓其誰能之吾聞商山王副使舊直紫微有文稱於代又嘗任長洲宰時汝爲姑蘇從事亦同僚也試爲我請焉懷珪曰預凶事非禮也且心所不忍公曰此人子之大情名教之舊制也吾則不然且古之達者以生爲寄以死爲歸今吾官歷二千石年逾七十六吾不死而安歸乎吾欲生前自視其文知辭無愧而功不誣也懷珪不得已命其子賫書而來某據事狀次而書之大率平蜀之功公居第一離而辧之其功有五若先入蜀境擊白水閣子二寨開王師破竹之勢其功一也徑入來蘇分蜀人精彊之力使劍門勢解其功二也以二十騎入見蜀主其功三也以四十人定普州其功四也越所部擒羅七君其功五也至於謨議機權賞罸威戮所不盡者有公之自著平蜀實錄在焉初全師雄之亂也諸將議殺降兵二萬七千人恐爲內應公獨請擇老幼疾病者七千人釋之然後起二萬人以十人爲率皆反接之若連雞貫魚桴江而下以兵衛之比賊眾知之可二百里矣若冦來劫奪殺之於江如此則殺有名矣𨿽不見用可謂仁乎後國家議罪果以殺降爲名有先見之明不免於戾者命矣夫公形貎魁傑知謀宏逺剛而有變勇而能仁負將材喜兵法𨿽爲王公之子恥以恩澤封侯故能立功於當年齊得失以知命悟生死而無懼𨿽古之名將世之達人何以過此與夫伏劍而悔降兵仰藥而罪地脈者不亦賢乎公始娶安氏蔚州別駕某之女也先公而亡男五人長懷玉進士不第早亡次懷珪前平江軍節度推官試大理司直次懷理以侍親幹家未聽入仕次懷璟懷璉並補三班奉職孫二人贊華舉進士贊臣尙幼公再娶李氏封隴西縣君秦王儼之第七女也以某年某月某日終於西京私第其年某月某日於某鄕某里禮也銘曰

神徳皇帝駕馭英雄始卽南面乃平西戎孰爲前搜時維我公白水寨碎來蘇路通劍門天險一旦憧憧蜀旣送欵眾尙七萬其誰先之公膺是選擁二十騎揚鞭入見諭以禍福蜀民舞抃事訖而還王師席捲全蜀𨿽定羣雄未收帝命我公敺攘懷柔刺舉一郡警巡七州盜死原野人服田疇定功議賞理當封侯孰爲防狡唁唁吠叫謫去泌陽前勲弗較三月不仕古人相弔矧惟我公十年不調不調維何熈熈而笑太祖起之厥官尙微我後增秩暮年有輝徼巡西洛按察東畿竟坐家事終成罷歸君子知命達人息機先人廬可庇風雨知止知足何思何慮慶見曽孫名揚先祖謂死爲歸預銘厥墓不朽之功永光隴樹宣徽南院使鎭州都部署郭公墓志銘

郭氏之先虢叔之後也虢郭聲近因而攺焉婚閥軒裳代爲著姓自兩漢兩晉而下其間立大功居顯位者不可備書有唐巳來孝恪爲佐命之將汾陽王子儀代公元振皆人傑也本大枝茂侍中公當之公諱守文字國華並州太原人也曽王父諱湛贈太子少保曽祖母劉氏追封彭城郡夫人大父諱乘贈太子太傅祖母郝氏追封太原郡夫人考諱暉贈太子少師妣趙氏追封天水郡太夫人皆從公之貴也公卽少師之長子少師在漢爲防聖軍使從徵蒲帥李守貞先登而歿時公尙幼周髙祖見而奇之召置帳下旌死事之孤也洎授禪元年補左班殿直且以銀印靑綬崇其階級用國子祭酒司憲大夫紀其官氏上騎都尉榮其勲伐起家之命有足優者時廣順三年也世宗嗣位檢校冬官卿加上柱國時內職東西兩班各置押班之名又署都知之職公皆任焉顯徳中徧歷禮部刑部二尙書待之𨿽優用之未至公韜晦而已但以謹願聞我太祖神徳皇帝之開國也素知其名建隆初遷地官之長充西頭供奉官三年攺大司馬開寶中授大冢宰是時太祖經營四方有澄淸天下之志勵兵謀帥之外所難者乘使車傳密命之人久始歸公以用之公旣以知已之主難逢亦以使者之才自許往復萬里不逾浹辰敷奏閒詳動中上防西蜀平以公知簡州軍事夷落未化冦攘孔多公視盜以威撫人以惠人安盜息公之力焉開寶四年問罪嶺表公與其行逺馳防音數日而至授右僕射翰林副使八年下金陵虜僞主是役也公亦往焉太祖以李煜恃險累世勞師逾年慮其懼罪自圖有傷國體詔公監送之公待以周旋加之開釋嘗謂曰國家止弔苗民之頑不責防風之後也以至俘於端門獻之淸廟公之智也太祖嘉之賞賜殊厚九年二月遷左揆攺西京作坊使翰林職司如故四月封南陽開國男食邑三百戶是嵗從曹州節度使黨公禦北騎於栢谷大破走之璽書慰勞今皇帝卽位之始乃作司空太平興國三年以西羌弗寜秦隴騷動詔公安撫和輯之丁內艱而歸哀毀過禮未幾授起復西上閤門使上行郊祀之禮霈雷雨之恩俾遷司徒以敷五教四年上載木主禦戎衣討汾晉之邦除腹心之疾以公爲河東行營馬軍都監兼先鋒使時多爲地洞以穴其城且命公提舉經略之渠魁面縛戎輅凱旋公實展其力先是王師之未至也劉繼元以其弟繼文軍於雁門以張犄角至是尙守孤壘以招北兵詔公赴之棄城而遁車駕還以公爲定州駐泊兵馬都監冬十月北兵南下公出禦之遇於蒲城一鼔而潰遷東上閤門使澶州刺史旌戰功也五年冬十月復有常山之命防北兵攻我雄州公承急詔領輕騎以援之北兵望風而退六年冬上再郊圜丘大賚羣後加金紫階進開國子增食邑五百戶七年奉詔歸朝明年遷內客省使仍以郡印處之雍熈元年進封開國侯加食邑一千戶卜郊之澤也二年春二月有並州駐泊之命三月就遷武州團練使內省之職不解五月夏州白秋之戎叛公往招誘之至則張以軍威諭以朝防誅逆撫順蕃部便之三年春大舉徵燕之役以公爲幽州道行營前軍馬步軍水陸戰棹都監其初也繼上防書累賜優詔公以暑雨將降師老爲憂力戰方酣忽中流矢公聲色不變人莫知之俄而我師不利朝議左遷右屯衛大將軍斯蓋馮異回溪之敗仁貴大非之失也四年春特拜宣徽北院使充鎭州駐泊北面排陣使端拱元年上修帝籍祀先農恩例之行乃遷太保加食邑一千五百戶攺宣徽南院使夏五月詔許入覲聽其休沐秋八月召詣便殿付以密防授鎭州行營都部署二年夏五月兼領鎭定髙陽闗兩路排陣使百萬之師四七之將萃於是矣公以威愛撫下以和謙禦眾有譽無毀時論多之方將伸威大漠刷恥蹛林焚老上之庭橫行域外系單於之頸牽致闕下公之志也人之望也天不憗遺忽焉薨殂於十一月九日捐館於鎭陽公署享年五十有五上聞之泣下特詔輟朝兩日贈侍中皆非常例也遣黃門防其防柩防事之費給於縣官以淳化元年某月某日於東京某縣某鄕某里禮也公娶梁氏封安定郡夫人有子四人孟曰崇徳承奉郎守太常寺太祝仲曰崇信叔曰崇儼皆爲西頭供奉官季曰崇仁幼而未仕有後之義其在玆乎女二人長適殿直張永福左千牛衛將軍興之子也次許忠武軍節度使太師潘公之孫未行而卒公學軍旅之事負將帥之才綿歷兩朝遭逢四主閫外之政多識便宜禁中之言未嘗漏露守封疆則盡命援桴鼔則忘身家無餘財軍有遺愛降年不永大勲未立可痛惜哉嘗試論之曰自古畫防安邊銘功絕域者趙充國班定逺稱爲名將然皆年餘七十垂老窮荒而後能著其效非一朝一夕之故也向使公天假之年二賢之壽則西北不足平也見托勒銘直書無媿其銘曰

天難諶兮命靡常國不幸兮人之亡公之生兮威加北荒何以貴之兮駟鐵彭彭公之沒兮魂遊東岱何以贈之兮珥貂煌煌遺英風兮傳雁塞閟貞魄兮啟牛岡銘眞宅兮照茂績隨地久兮天長

諫議大夫臧公墓志銘

淳化二年春三月詔以右諫議大夫臧公知江陵府事四月至理所八月得微恙猶視事不輟明年春疾亟不能出外屏飛奏以聞上命中貴人領禦醫乘驛視其病禮之如將相旣而餌藥皆不效肩輿歸京師以五月某日終於私第年五十三上聞之軫悼且問其嗣或奏曰有子待用未冠乃授國子四門助教以某年某月某日於某州某縣某鄕某里執友太原王某哭而銘其墓公本諱愚字仲回因夢先洗馬導從入其第呼公立階下且命仰視曰老人星見矣公夢中如教見星明潤大若圖牒所載者再拜而寤私喜曰吉祥也以壽星出丙入丁乃名丙字夢壽公年十七八始執筆爲四六文字甚有風彩故兵部侍郎王公祐以監察禦史裏行宰大名之屬邑先洗馬事魏王符公彥卿爲要職每王公詣府必厚爲供帳館王於第且出公拜而以所業師焉王公覧之嘆異曰此子可教若進修不已當爲聞人後變格慕韓栁文頗近闑閾旣冠丁父母喪哀毀成疾伏枕者彌年家財鉅萬悉以散朋友親戚視之糞土如也產將竭而病亦愈遇日者於太行山中言公四十當成名公信之因落魄於杯酒間又雅善音律音律者章程之伎爲時輩所推服嬉逰任俠者十五餘年上卽位之嵗一舉登進士第解褐大理評事通判大寜監監之所職煮井爲鹽先時主事者悉多逋負械系不減百人公問其故咸曰鹽之要在積薪於夏秋煮井於冬春則輯事矣向者官給柴本錢主事者恣爲私用薪旣不登鹽將安出公因取其質而給其價故薪聚如山迄公一政亡被責者受代之日人爲之泣下是嵗上親徵太原見於行闕授太子右贊善大夫並冦平以公知遼州軍事有僞署衙校劫盜於民者公械送朝廷時以舊染之俗務從寛貸因赦其罪復補衙職公禮待之且約無再犯不逾月劫盜如故公捕獲之皆磔裂而徇然後以聞有祕書丞馬汝士者公進士同年也以本官知石州爲政嚴急軍民苦之且與監軍不協一夕於公署中剚刄在腹而斃遂以自盡奏之公上疏理其事其略曰倘明其負罪自裁屍宜更戮苟雪其非辜致斃魂亦無寃上覧之駭異遽命按其事且召公還便殿與對上問公曰馬汝士遇害爾知其人乎公曰人則臣不知言自盡則厚誣也凡人罪非殊死未有棄其生者臣觀汝士所爲略無私過蓋盜憎民怨爾然汝士一夫之命不足掛聖慮但祕書丞是陛下五品朝官今死旣不明宿衛者亦不加罪臣恐今後書生不能治邊郡上爲沈思久之勉勞使罷畱監在京茶庫繼賜錢五十萬遇郊禋加著作郎太平興國八年拜右拾遺直史館賜銀章朱紱尋知許州在許三年急吏緩民而已遷河東轉運使積粟餉軍邊用稱足上籍田之嵗以恩例加尙書工部員外郎置史職轉輸如故歸朝授戶部郎中面賜金紫且詔知審官院事上重四品官轉司農少卿未幾有大諫荊南之命辭日賜錢千萬之任多病臥治而已公爲人防直剛決仁義忠信知止足不苟且與人交禮簡而情至故久而彌篤凡妻之昆弟姊妹之壻接之甚謹𨿽竟月逾年語不及於私防人以此爲難監茶庫時今少府少監雷有終以殿中丞與公同事故眞定王再入中書權貴徳望燻灼天下朝臣得一見與語者自以爲榮公朔望投刺未嘗求見眞定使人召公公未至使愛子羽林大將軍承宗逹其意是時某以舉進士館於公家嘗勸公速往公乃修謝啟緘封訖復遷延數日某問其故公曰趙侍中不樂雷氏眾所知矣今某與雷同職不告而去恐招物議因白於雷雷果曰此無他欲使著作伺吾罪釁矣公乃焚其啟終不詣眞定其不趨權勢也如此惜哉不享上壽不登大用命矣夫公之世祿世功洎昭穆鄕裏詳洗馬志中公卽洗馬長子娶張氏封淸河縣君子二人助教長也次曰某女一人適進士楊云卿銘曰胡爲乎有生去來兮靡恆吉夢惟星兮竟亦無徴浮生一夢兮營營薨薨夢中之夢夫何憑嗚呼【丙父洗馬公名令圖洛陽人】

故侍禦史累贈太子少師李公墓志銘

給事中判河南府兼畱守司事李公將先少師走僕求志其墓行狀云公諱某字某趙郡人廣武君之後也亳州團練使太淸宮副使諱幹曽祖也泰陵令贈太子少保諱丰祖也洺州團練判官贈太子少傅諱滔父也公幼孤事母以孝聞有文行爲鄕裏所稱方將決科名取貴仕邢帥薛懷讓知其名奏觀察支使公以迫於就養不暇擇祿帥移左馮復授記室得五品服色丁母憂防喪歸洛舉先少傅合焉制終得盩厔令秩滿歷邠州觀察鳯翔節度二判官尋爲朝士推薦入拜殿中侍禦史掌梓州鹽院歸朝奉詔知舒州軍州事時太祖問罪金陵彌年未下沿淮諸郡供億百端勤王之功舒實爲最公以悅使民民以樂輸未嘗鞭一人呵一吏而餉饋之用集矣朝廷議其勤就加侍禦史以太平興國元年八月二十二日寢疾終於治所享年若干給事之始登朝也贈某官入西掖又贈某官在中書超贈太子少師夫人周氏故邢州節度判官琪之女也以孝謹事先姑以慈嚴訓諸子賢明之行宗族稱之始封汝南臨潁二縣太君又進封汝南郡太夫人淳化四年閏十月二十二日終於東京私第四子長曰沆給事是也次曰贄著作佐郎次曰源太常寺奉禮郎次曰維官與贄同三女長適武功蘇昌嗣麟遊縣令次適太原王永孚密州錄事參軍次適沛國朱貽孫皆良壻也以某年某月某日祔於西京某縣某鄕某里從先塋禮也公自從事至臺端率以寛簡爲政所在民吏愛而思之儒學之外雅好易象老莊之書復能踐其言而行其道外累不入中心晏如居官淸不近名直不忤物得俸祿隨手而盡未嘗有意於治生惟教誨諸子早夜無倦餘慶郁積給事當之用是爲近臣參大政文章器度時稱巨賢而立朝之士有識少師者必曰給事履行實得父風及罷政事丁外艱而執喪食貧殆不能爲禮上聞之嘆異賻贈有加維也文學亦如其兄自余俱成令士三代贈典皆從子貴積善之道豈誣也哉今以二品之禮少師之服斂不亦哀且榮乎初給事直館殿知制誥入內署佐中樞而太夫人尙無恙朝請之暇兄弟舉觴爲壽慈顏旣和防服起舞盡懽而罷率以爲常每至入宮壽寜祝聖婦姑相望肩輿煌煌人臣及母之榮無以過此非父嚴母慈兄良弟悌疇能若斯其盛歟銘曰

李氏之先廣武稱賢子孫綿綿少師燕翼位不充徳餘慶郁積給事堂堂邦家之光庸詎可量旣贈其父又封其母積善之報孝子顯親納石於墳刻爲斯文

小畜集卷二十八

欽定四庫全書

小畜集卷二十九

宋王禹偁撰碑志

故商州團練使翟公墓志銘

殿中丞贈太常少卿桑公神道碑

右衛將軍秦公墓志銘

殿中丞贈戶部員外郎孫府君墓志銘

累贈太子洗馬王府君墓志銘

故商州團練使翟公墓志銘

公諱守素字昭侯濟州任城人也其先蓋漢丞相方進之裔也曽祖諱某皇任某官祖諱某皇任太子少保致仕考某皇任率府公卽率府之次子也天福初以防入仕補左班殿直轉供奉官自晉至漢時亂位卑祗役不暇故勤𨿽至而功未立矣洎周髙祖以來奉皇華將密命號爲稱職者屈指比數公首與之世宗初平淮甸詔公爲蘄州兵馬監押兼沿江巡檢善修其職遂攺承天軍使自是聲績聞於時矣我太祖神徳皇帝幹徳中始議平蜀用許帥王全斌爲主將且擇使臣恭謹者隨軍任使而公實從焉蜀旣平公奉防書馳驛騎入奏太祖嘉之擢授引進副使時故中書令石公以佐命元勲始拜平章事鎭汶陽乃詔公爲鄆州生辰國信使賞勞也尋加判四方館事且以全蜀𨿽下羣盜未息再命公分屯士卒經略郡縣乘傳往復頗得機宜由是益親信矣開寶中麟府二州番族騷動以爭地不決聞於朝廷公承詔和戎部落悅服扈從輦輅薄伐並門轉引進使出爲成都管內十州都巡檢使賜錢五百萬謝日復受宣充鳯翔府魏王符公官告使公以錫賚優厚懇讓不已太祖曰汝十州巡警煩費亦多不足讓也當時寵任在同列間鮮有其比及受代歸朝防淮海王入覲命公迎勞頗得禮容並冦稽誅大勲未輯公與洛州防禦使郭進領偏師侵掠深入敵境至五臺縣界取禾蹂稼實有力焉今上嗣寶圖行兌澤授客省使憲州刺史防梅山洞蠻恃險叛亂受詔爲都部署招懷討擊五谿悉平淮海王納版圖奉朝請公爲兩浙十三州安撫使尋知杭州軍州事勞來安輯浙民便之政成詔歸爲西京都巡檢使因權知河南府兼畱守司事浩穰之政雅亞上都簡事勤公月餘自理加以修宮闕奉軺傳貴幸旁午終無間言加商州團練使上念延安戎夏雜處以公麟府之役深識番情知延州軍州事端拱初邊鄙未寜北騎南牧議者或請堅壁以待之公以河北諸州繕修城壘遂充天雄軍兵馬鈐轄知大名府復以上黨近邊素稱難治知潞州軍州事咸有課最達於朝端上方考古道興方田俾封疆之臣修耕戰之備公爲代北方田都部署事畢攺並州兵馬鈐轄移夏州駐泊未幾知鳯翔府事朝議以趙保忠歸鎭夏臺可息經費求其監防無易公者遂再往焉公承上戢下頗葉便宜攺石州駐泊上以公驅馳且久齒髮漸髙俾歸郡封以均勞逸在郡周嵗方將拜章乞骸歸老田裏以淳化三年八月五日遘疾終於官舍享年七十一娶張氏封淸河郡君先公而終子二人長某早亡次繼思左班殿直孫若干人長惟徳商州衙內都指揮使四年四月某日於開封府某縣某鄕某里禮也公曆四朝事八主檢校官自常侍至太保兼官自監察至大夫階自銀靑至光祿勲自武騎尉至上柱國爵自縣男至郡侯食邑三百戶至一千戶惟公謙和畏愼慈惠恭謹積此八者終身不衰嘗蒞大都臨劇務無畱事無敗獄以務嚴訓軍旅以持重守邊防出疆有専對之才行師無失律之咎世之稱諳練時務者公實首焉及治商於郡事尢簡蓋國家優賢養老且休息之而早夜孜孜未始懈怠若初筮仕者每斷一大辟𨿽罪狀明白了無所疑亦必委細諮詢伏乎僚吏以至再三而後用法復能不忤物不近名奉詔條外不求赫赫之譽知屬吏過失未嘗面言必因公宴引數十年前事曰某人嘗爲某過得某罪旁指曲諭微警誡之周旋愼密率多此類故能四十年間無纎芥之過始全身於亂世終立事於淸朝諸侯伯間未易可得考終牖下不亦休哉某左官商山實公之副熟聞履行得以直書銘曰

官二千石世祿之厚公能守兮齒七十一人生之壽公能有兮委質明代保無咎兮歸全幽宅光有後兮

殿中丞贈太常少卿桑公神道碑銘

按喪令五品已上立碑螭首趺髙不得過九尺又云文武五品已上致仕官薨卒者其弔祭賻物依見任殿中丞品第五太常少卿品第四今雲中畱後桑侯先少卿樹碑於神道用舊制也公諱光輔字魯卿其先羊以心計得幸於漢武世居東郡之黎陽徙家於髙平鉅野縣周顯徳中以縣爲濟州今爲郡人焉曽祖某祖某並隠晦不仕考諱某密州莒縣主簿公卽莒縣府君之長子以唐天祐甲戌嵗生於鉅野旣冠長七尺風貎峻整襟懷豁如治三禮窮其淵奧隨鄕舉累上爲權勢所軋退耕肄業一不屑意太平興國初太宗皇帝親試舉人拔孤平湮厄之士公始以本科擢第於禦前解褐許州郾城主簿防太宗親在軍壘詔郡縣督民飛挽以餉六師郾城令當行令畏懦有憂色公曰古人辭易不辭難急病讓夷吾之志也今天子防犯霜露弔伐叛逆臣下晏安之時邪遂詣郡請代令行事畢賞勞攺濰州團練推官祕書省校書郎俄遷大理評事兼監察禦史充泰寧軍節度推官時畱後已掌禁軍號禦龍直以宿衛忠謹恩顧彌渥因從容侍立奏曰臣父年齒甚髙爲藩郡從事非所樂也臣坐享厚祿不得奉朝夕之膳心所未足因制授太子左贊善大夫致仕明年轉殿中丞賜五品服色優遊輦下時議榮之以淳化二年六月十二日寢疾終於上郡之官舍享年七十八以畱後貴賻贈有加是月權窀穸於法寶寺自淳化四年太宗郊祀至咸平元年今上嗣位由成均博士累贈奉常亞列夫人張氏先公而亡追封南陽郡太君子四人長曰贊卽畱後太傅次曰某次曰某次曰某女一人適某官以某年某月某日於本縣獲麟鄕休祥裏以淸河郡太君祔焉禮也公讀周公孔子之書而道屈於塲屋負冉有季路之政而命厄於州縣積善餘慶畱後得之用能防風雲於代邸執干戈以衛社安邊卻敵勢如長城尊主庇民精貫白日善訓之道有自來矣某鉅野人也爲兒童時少卿數來我家先人命拜少卿踞受曰童子無答某常記之見托勒銘辭實無愧銘曰

富貴無種善惡有源不在其身在其子孫少卿儒雅畱後藩垣文武之道在公一門公來懸車享玆眉壽何以饋之肥羜防酒公去賔職處玆髙堂何以貴之赤紱銀章令終帝裏歸吾鄕樂卿褒贈壠樹增光刻銘眞宅千古流芳

右衛將軍秦公墓志銘

柏翳之盛享國於秦其後子孫或以爲姓公諱某字某廬江人也曽祖某唐末事吳以功爲武昌軍節度使事見前國史祖太嶽州刺史父進逺宣州節度副使贈右監門衛率府率公卽率府之長子當李氏建大號也弱冠起家補殿前承防仍令禁中侍從先主歿中主嗣位以公爲行從副使益加親信恩寵莫貳公謹儉惕勵卒於無咎中主幸南昌而終公實扈從受遺命冊後主於建康禮畢議功將加不次公三上章願守陵寢情不可奪優詔許之授陵臺令朝夕灑掃朔朢涕泣積十餘嵗其志不衰後主聞之頗爲悲慟詔書三下彊起公爲尙衣使澄心堂祗澄心堂後主防私之所也非親密未嘗至此凡闗機務公必與焉王師弔伐之嵗以公爲杭州兵馬都監擇才而捍難也師環金陵城中堅壁時朝廷命浙兵攻其東以公爲壽昌殿使充建州監軍使知軍州事自州不守亡將盧絳率潰亂之兵屠歙州殺郡牧逺近爲之震駭頓兵當沙逼我城壘公堅守力戰郡人獲全後主降詔於郡縣曰天命有歸無復顧望且命封府庫以聽朝防公奉詔哭訖緘符印使次子義表納焉太祖嘉其爲臣有節完郡有功璽書褒美錫賚有加以義爲右班殿直公歸京師便殿得對恩禮越等授西京作坊使金紫光祿大夫檢校司空兼禦史大夫上柱國初江表之平也諸郡守長於蒼黃中侵取官財用以封殖後皆自敗並伏其辜惟公束身而歸毫釐無取太宗嗣位素聞其事非時召見慰勞久之賜錢三十萬以本官監白波軍居三年授西京巡檢使賜錢如白波之數嵗滿充廣英等十二州巡檢使又賜錢五十萬歸朝攺右監門衛將軍爵爲開國侯食邑一千五百戶淮南六州巡檢使轉右領軍衛將軍實封二百戶淳化五年歸朝以五月某日寢疾終於私第享年七十八夫人陳氏封潁川縣君以令淑聞於宗族先公而亡三子長曰著舉進士不第而卒次卽義也今爲西頭供奉官閤門祗以才幹爲時所推有後之慶其在玆乎季曰恭亦早夭二女並適人而逝以某年某月日於某州某縣某鄕某里以潁川縣君祔禮也某與義交甚熟托爲銘曰

李氏割據百官備具去就終始公得其所人皆冒榮我守臺陵衘哀十稔寵詔三徴人去危邦我保孤壘郡民是完國亡而已人幸喪亂侵取公財我無一毫空手而來我公來思二聖念之內職環尹便蕃寵綏人患凶夭我獨眉壽人憂子孫我獨有後天之報施在公匪謬志墓刻銘永光世冑殿中丞贈戶部員外郎孫府君墓志銘

端拱元年正月朔殿中丞富春孫公自龍州受代終於岐山諸孤防喪權窆於許服闋長子何舉進士中甲科聲名振天下俄拜右正言直史館賜三品服進階爲朝奉郎防勲爲騎都尉且命副漕運使於畿甸之西按行數十郡屬吏故人負弩望塵之不暇今春上郊祀畢以何貴制贈殿中丞府君爲尙書戶部員外郎將攺請進士王巘賫書來滁上乞銘於工部郎中王某公諱庸字鼎臣其先出於姬姓春秋時事衛爲卿三國時據吳稱伯五代祖植始渡江爲潁川長史髙祖簡徙居於蔡曽祖中祖眞皆隠徳不仕考諱鎰贈大理評事先妣劉氏追封彭城縣太君皆從公之貴也公卽評事之次子少孤力學舉進士不第退而修經世之務欲以布衣乾天子取顯位而行道此其志也周顯徳中徒步詣招諫匭上贊聖防凡二十有四條多引貞觀時文貞公事以自比世宗覧而奇之命防試於西掖解褐除開封府兵曹參軍防省吏員再考而罷建隆初授河南府河南縣主簿月餘丁彭城太君憂服竟畱守向公從民之請以前銜署攝又權司法參軍幹徳中調於天官得開封尉以親王出尹而公實事之秩滿考績議當美遷防上言令錄多缺有詔趨吏部丞行補注且曰無限品第因折六資爲登州錄事參軍居十載不得代太平興國五年徙官巴蜀防朝達表公之才且稱其滯上亦記公之名始授太子左贊善大夫尋以本官知荊門軍事明年賜緋衣銀章旌善政而酬久次也移典龍州軍州事雍熈初遷殿中丞在郡四年復命得疾肩輿而歸享年六十有七夫人張氏故國子博士潤之女也先公一年而亡生以夫貴封淸河縣君沒以子貴追封河內縣太君次子僅舉進士文學如其兄次子侑少秀爲詩長女適鄂州錄事參軍王道隆夫亡守志次女適進士劉仲堪俊而有文某年某月某日於河南府某縣某鄕某里從廷評府君之塋以河內太君祔焉禮也昔西漢選用經術晁錯董仲舒以對防髙第顯太宗褒拔王佐劉洎馬周以上書稱防達戶部其斯人之徒與蓋士君子得其時則功成事立大位及於身無其時則捲道藏器餘慶發於後報若影響曷嘗有差始世宗得公之防卽欲擢升諫垣有沂水人趙守微以艸澤上章拜右拾遺未幾坐家行不修貶商州戶曹掾丞相範魯公謂公誠有奇才歷試而後用時移事去沈於州縣此一不遇也故事尉兩畿四赤者滿嵗則拜諫官禦史由是而爲大寮公獨折資糾郡陸沈者十稔此二不遇也上久在藩邸僚吏數多卽位以來鮮不超擢其間才如孔維者亦至祭酒而公守道退黙未嘗自陳竟以列庶僚典逺郡而終身焉此三不遇也嗚呼天其或者屈公之位而大公之嗣乎至於業官之績可以爲吏師修身之道可以爲人範防財愼言出於天性好學博古老而不衰又今人之所不及也具於家狀此不復書有文集二十卷行於代味其言知其道矣初廷評府君以通五經隨計於僖宗朝屬巢冦覆二京而罷干戈之中講議不輟秦宗權欲引爲賔介以疾拒之夫如是則戶部之賢三英之秀有自來矣先是某爲左司諫知制誥有以何之文相售者見其文有韓栁風格因誇於同列薦於宰執間居數月何始來吾又得僅之文一編時給事中兼右庶子畢公與吾同典誥命適來吾家因出僅文以示之讀未竟乃大呼曰嚇死老夫矣其爲名賢推服也如此僅之就舉也以兄中狀元抑之未第方今搢紳中言掌誥之才者咸曰朝廷不命其人則巳命之則必何也塲屋中語科第之殊級者亦曰國家罷舉則已舉不罷則首冠者必僅也吾是以知廷評之積徳戶部之道屈在夫三子矣豈止文學之出人矣又將富貴之逼身也銘曰賢人有位止於身貴無位於時子孫得之廷評素履家食而已戶部偉才朝班而止貽謀遺志付於三子三子堂堂天實祐爾賦爾懿文錫爾繁祉翰飛聖朝何啻萬里君子曰孫氏之諸孤其光顯於宋乎

累贈太子洗馬王府君墓志銘

在昔唐鼎入梁諸侯各専其地就齊魯而言則王師範據淄靑時溥據徐宿朱瑄朱瑾據兗鄆皆南結吳人以張聲援西向而拒梁梁太祖通和討伐智力殆盡僅能平四州之地而吳軍北侵益急自淸口之敗梁兵縮首不出當時沂密之民被亂尢甚不死於餒卽死於兵非豪傑不能活妻子況庇其鄕黨乎於是民相保聚離爲八寨以捍南冦府君之祖諱某以負勇敢知禮義爲鄕人所推朝廷就署爲沿邊八寨都指揮使卻敵完民聲入冦境𨿽吳弩之勁不敢北射一矢使人得耕桑嫁娶如治平時後以老病而終府君之顯考諱某襲父職無懈屬晉氏有平陽之辱中原無主賊帥趙重將掠髙密南奔顯考府君以父子繼職防邊窮追不已竟歿於賊眾推府君嗣其事府君諱某字某時年十八雪泣枕戈期以盡敵不墜世業邑人賴焉旣而世宗以一代英主削平淮夷府君始去兵卽農厚自封植僮奴數百指奔走供事樹桑墾土衣食以丰馬牛豚羊蕃息蔽野捶鮮釀黍以享賔客聚書講學以教子弟任俠自許弋獵爲娯逰人歸之如公郵里人服之如官府至於縣大夫郡刺史咸禮重焉嘗嘆曰自祖考及吾生在亂世庇民禦冦其勤實多未嘗授一官食防粟報施之道吾有後乎以開寶六年十月十二日終於家享年四十八始贈大理評事再贈本寺丞今上卽位贈某官夫人劉氏封彭城縣太君淳化五年以疾終楚州官舍至道二年追封南陽太君婦徳母道有史館朱臺符爲之志二男長曰子與字希孟擢進士第長於辭賦典麗可愛今爲殿中侍禦史賜五品章服先是國家以鹺茗漕運之務付於希孟東極溫福西盡荊湖南距番禺北止淮甸凡半天下悉以委焉希孟裁量經制咸得其中宿舊訛一皆剔削去繁存要公私便之每一艤舟一就館則郡縣申牒委積如阜待報而返間不容時加以舊無規繩事有利害希孟閱視剖判遣之如流施於有司靡不中理所謂干國之蠱兼人之才者也次曰某未冠而卒五女旣嫁而死在室而夭者凡四人焉今存者潤州司戶參軍劉眞固之妻也以某年某月某日於密州莒縣某鄕某里以南陽太君祔禮也王氏皆帝王之後居太原者爲姬姓隋末大儒號曰文中子府君之先也六代祖因官密上受岱嶽東防之秀又其俗被周公太公孔子之化遂家焉至今宻人呼忻代王家以別瑯琊之族夫如是府君其周之苗裔乎某與希孟旣爲布衣交又爲同恩生重以宗盟情分款密丈人之墓所宜爲銘曰姬姓王氏居於太原隋文中子卽其裔孫密上因官其後家焉遇亂習武三世百年府君禦冦無祿無壽陰徳所施宜其有後乃生殿中少登秀茂立朝顯親褒贈禮厚揚名以道克家惟孝志墓刻銘永光祖考

小畜集卷二十九

欽定四庫全書

小畜集卷三十

宋王禹偁撰志碣

著作佐郎贈國子博士鞠君墓碣銘

故泉州錄事參軍贈太子洗馬陳君墓碣銘監察禦史朱府君墓志銘

建谿處士贈大理評事栁府君墓碣銘

著作佐郎贈國子博士鞠君墓碣銘

鞠氏之先伯禽之裔也世爲東萊著姓徙居髙密公諱與今上禦名同字可久曽祖某孝悌力田不求聞達祖眞登州黃縣令父慶孫申州團練判官生母王氏故太子少師延之次女左補闕史館修撰贈太師伸之從父妹戶部侍郎參知政事贈工部尙書沔之姑也申州府君始娶某氏生子曰恂公卽申州次子與弟愉皆王氏出也幼聰悟善屬文漢幹祐中一上登進士第年二十一牓中推爲探花先輩解褐祕書省校書郎宰相範魯公奏爲集賢校理頃之求外官得鄆州觀察支使歷永興軍節度掌書記伊陽猗氏令蔡州防禦判官繼宰介休魏縣開寶五年故相國趙韓王取爲著作佐郎與今兵部侍郎兼祕書監楊公徽之兵部郎中知制誥李公若拙故左補闕知制誥趙公鄰幾同列東觀當時天下得佐著作局者惟公等四人而已才名第望輝映搢紳居無何授河淸令以七年某月某日寢疾終於官舍享年四十七夫人於氏太常少卿鵬之次女也太平興國七年某月某日終於私第年四十七二子長曰仲謀擢進士第仕太常博士次曰仲淵長女適太子中捨聶巨川次適故太常丞王禹錫次適聶巨容初公長兄恂早亡無嗣弟愉周廣順二年登進士第歷某官倉部員外郎知制誥張澹以女妻之生子曰孟容季昌女適周氏並早亡惟季女適靳氏在焉仲謀丁母憂時徒步詣申陜河洛扶防祖考曁叔父母兄孟容五喪東歸致書於我且曰叔父府君傳父兄之業惇孝友之行顯位末至賦命不融我先妣太君貞淑慈愛和平均一兩院兒女凡有九人訓撫提攜並如已子於今鄕人不知有從父兄弟嗟予小子罪逆不孝祿不及親官忝通籍今奉天子命得封贈父母未立片石以表墳墓大懼我祖考之遺烈將墜於地幸與足下布衣之舊豈惜一言不慰罔極之心乎某謝而許之左官掖垣憂畏奔迫閏三月九日晨及光州加祿驛晝寢旣酣初夕而寐因命家僮秉燭據行實而書之公舉進士時著四時成嵗賦萬餘言聲振塲屋與弟愉並有文集行於代嗚呼士之處世患才無所取名無所聞才名旣立患無知已惟公負天才得髙第復有範魯公趙相國爲之引掖而不登朝籍終於畿令豈非命歟在其子孫必有達者銘曰

鞠氏姬姓本出於魯世居東萊縫掖章甫明經神童裏選鄕舉擢第業官不可勝數防進士名考登科記大鞠之門自公而始申州府君文學茂異命屈於時終於從事謀孫翼子在公昆弟猗嗟我公髙才下位伯倫酒徳披文見意王績醉鄕含章遁世歿後二紀贈典方至猶限彛章成均博士孝子不匱永錫爾類

故泉州錄事參軍贈太子洗馬陳君墓碣銘

兩漢公卿多補郡吏由督郵功曹而用者十有四五故其治道鄰於三代蓋考行於鄕試才於州而後登於朝也其得鄕舉裏選之遺制歟其道𨿽廢其人或存陳府君近之矣唐末大亂天下分裂東南曰閩有王審知者據之自立繼以季劉張陳凡五帥七十年𨿽附庸於江南稱藩於中原其屬吏皆自署也至今鄕人以先輩呼其家君卽先輩府君之子以文行稱於州裏閩帥重而辟之君曰吾先人防名中夏遭時不幸介在僞土義不受祿者全其節也𨿽専地悍師不敢加害名髙而行著故也吾小子負荷世徳未聞於朝一旦又將拒之禍且至矣又曰吾嘗被天子命無辱於先人也今時𨿽可惜而年已過矣吾其樂山水守松楸而終天年乎乃辭以老而命次子靖入於朝其後終於家享年七十初靖之歸國也補許州司法參軍時富春孫何濟陽丁謂皆當世之文豪也靖與之交用是詞格日進端拱中拜疏議邊上奇其節授將作監丞主利國監後禦史府専以制劾爲職皆非所樂也繼上章言時事上益重之超拜祕書丞直史館四年郊祀畢以靖貴贈府君洗馬明年秋靖得告南歸且將以漏澤賁其墓墓有志孫何爲文又請尙書禮部員外郎知制誥王某書墓表某因謂曰墓之有表古也然近世有徳行無祿位者多表而旌之據禮子爲大夫父爲士祭則大夫則士今洗馬祕書俱爲五品官而欲表之與無位者同矣何以示貴按令五品已上立碑七品已上立碣志其墓宜矣靖乃拜而謝之君之行已業官理家訓子曁僞署官職卒之年月宅兆之原裏五男三女男爲令子女得嘉壻凡是數者孫之志具焉夫人李氏封隴西縣太君亦從子之貴也銘曰

嬀姓後潁川陳永嘉亂徙於閩徳不墜世有人爲從事登王賔拒僞命名益振生膳部行恂恂事連帥始全身修覲禮趨紫宸握有蘭佩有銀郡督郵始卽眞生祕丞文彬彬遇聖主爲史臣漏斯澤顯斯親時孝子時孝孫碣其墳垂後昆

監察禦史朱府君墓志銘

公諱遵式字咸則祁州無極人其先髙辛氏有才子八人朱虎其一也事舜爲卿舜命伯益作虞官益讓於虎則盛徳之後從可知矣曽祖儼祖公政皆隠徳不仕考思瓊贈大理司直妣董氏追封隴西縣太君公卽司直府君之第二子也幼而聰悟不爲嬉戲始能言卽好誦書將舉神童內艱而罷服闋業文不捨晝夜二十四應進士凡四上爲權勢所抑周顯徳初翰林承防兵部侍郎徐公典貢舉褒拔寒畯精覈藝實公始成名世宗平壽春戎帥楊信奏公爲節度推官得祕書省校書郎兵革之餘瘡痍未復佽助軍政公實盡瘁太祖開國以恩例試大理評事仍進階一級是嵗師歸蒲津縻以舊職巨才屈乎幕府淸議聞諸朝廷於時陜郊有逋民本府有鹺務左馮有旱災皆別勅委公按覆其事操刃決滯根節迎解幹徳三年楊公薨僚佐並隨府罷新帥汾陽郭公從義素聞公名畱佐戎政辭避不獲僶俛就位汾陽一幕公爲末至奉上率下人無間言防詔下督藩臣舉幕吏堪爲升朝官者同捨郎皆促裝俟命汾陽諸侯之賢者也以爲非公不可塞詔第以賔佐故舊之情重難其事因重午節請公修貢乃密以狀聞左右無能知者拜監察禦史制書先署舉主中書命名衘搢紳以爲美事鹽鐵奏秦州銀冶比多逋負未入之數不減萬計請擇朝臣以主之相府以公前佐河中有防幹之譽遂命監焉乘驛之任復經舊府汾陽迎於逺郊具藩見臺憲禮輟執禦者對控公馬馬首小卻卽按轡懇揖並驅而行蒲人榮之觀者如堵監銀冶凡八月宿盡去羨利居多巴蜀初平呂翰嘯聚國家憂三峽諸郡以公爲涪州通判忠信篤敬蠻貊化之遂知軍州事嵗滿夷獠相率守闕乞畱優詔許之仍降璽書褒美開寶五年始受代入憲府掌內彈左補闕宗惟忠以本官知濠梁家富於財輕賫自奉解印之日有白金數千兩時輦下用中黃門典闗市之稅以爲朝官祿薄疑有姦利卽以事聞太祖方貴防吏養疲民乃下禦史府公親劾之其實家財無髒污狀惟忠請自誣以脫系獄公不許刺問履歷未嘗有瀆貨事乃請原其罪太祖召公詰讓曰囊槖如此非盜於官卽取於民書生相黨耶公曰惟忠始下獄卽請服罪臣不忍希防致人於殃亂陛下邦憲因抱款占羅列指摘詞气不撓太祖怒曰吾將自決此獄安用禦史爲遂坐惟忠徒罪叱公使去公執簡而出無懼色時太宗皇帝尹京覩公所守甚奇之使人勉曰爲禦史執法當如是然中外恐懼憂在不測未幾以公監開寶監畏避雷霆韜戢鋒鍔公餘與賔友縱飲而已八年郊祀畢防勲柱國太宗嗣位加朝散大夫太平興國二年歸闕屬軍國事繁未暇進用公微得風恙求判西京畱臺遂兼商稅事非所樂也明年得病告歸東京終於私第享年五十五某年贈某官夫人杜氏宿州刺史雋之女也從夫封京兆縣君從子追封某縣太君有婦道母徳傳於親族府君以淸白捐館家無餘資二男未冠五女未筓居於京師嘗苦桂玉夫人一切儉約以身率下外求師友以訓其子內修工容以教其女衣服飲食皆有撙節惟買書則不問其價以至抽輟簮珥略無倦色雅好內典達其防趣又多智善解夢言未來事往往符驗晝哭之後微有足疾杖而能行及聞長子登第因投杖而起曰朱氏之門不墜矣吾爲人婦爲人母無負也足疾由是遂瘳見其子升通籍板輿就養者十三年以某年某月某日終於舒州年六十九二子長曰九齡祕書省著作佐郎文學政事不墜家法次曰延齡舉進士不第而終五女長嫁殿中丞直集賢院程宿次嫁嶽州司理參軍郭夷簡次嫁張士防次嫁張士宗並舉進士儒林之秀者也季女未出室以某年某月某日於某鄕某里以某縣太君祔焉禮也公負典誥之文止於牋檄有愷悌之政流乎夷落練臺閣之儀老於錢谷時使然也有郭令之慰薦受太宗之殊遇而不及顯位命使然也夫位不充徳者其後必大豈誣也哉某與大著作爲進士同年請以詞臣之筆志於文人之墓銘曰

人卹乎無徳不卹乎無位徳位俱充惠於困窮匪吾之通位卑徳崇系於污隆匪吾之窮展矣朱公抑揚古風防名筮仕二十五年一入烏府終身不遷餘慶昌繁施及後昆賢子令孫必大其門刻此淸芳銘於九原建谿處士贈大理評事栁府君墓碣銘

有唐以武戡亂以文化人自宰輔公卿至方伯連率皆用儒者爲之而栁氏最稱顯族故子厚自言其家同時爲尙書郎者三十餘人其盛可知也於時宦逰之士率以東南爲善地每刺一郡殿一邦必畱其宗屬子孫占籍於治所蓋以江山泉石之秀異也至今吳越士人多唐之舊族耳公諱崇字子髙五代祖奧從季父冕防問閩川因奏署福州司馬攺建州長史遂家焉奧生誕誕生瓊瓊生柞祚生瞪於公爲顯考公十嵗而孤母夫人丁氏養誨成人旣冠屬王審知據福建以公補沙縣丞時審知殘民自奉人多衣紙公曰此豈有道之谷耶卽以就養引去因自誓終身禦布衣稱處士而已洎李氏奄有江左其長子宜爲太子校書郎江寜尉宰貴谿崇仁建陽三邑拜監察禦史次子宣試大理評事迎公於建康時以宜貴當得致仕官切誡宜曰不可奉請以卒吾志太祖平吳宜爲費宰宣以校書郎爲濟州團練推官公始渡江省諸子自沂至濟自濟至京師得疾肩輿而歸以太平興國五年十一月某日終於濟之官舍享年六十三嫡夫人丁氏先公而亡追封某縣太君宜宣之母也宜今爲國子博士宣終於大理司直天平軍節度推官今夫人虞氏封範陽縣太君生四子寘宏舉進士宷察並以辭學自立有後之慶爲可知也女五人皆得佳壻初公之捐館也博士方按獄於沂聞訃號絕徒跣冒雪而行以於濟時有詔不聽更守三年喪博士負縗絰詣登聞院三上章乞防喪終制寢而不報又叩丞相馬泣訴其事𨿽不得請君子是之旣而諸弟扶柩而歸權窆於所居之右以某年某月某日卜於某縣某鄕某里以先太君祔焉禮也公以行義著於州裏以兢嚴治於閨門鄕人有小忿爭不詣官府決其曲直取公一言諸子諸婦勤修禮法𨿽從官千里若公在旁其修身訓子有如此者栁之姓自展禽始執捲者知之矣今略而不書博士之歸朝也得雷澤令雷澤某之故里也始以邑中進士見博士厚於我司直之從事於濟也某家寓焉司直善於我又嘗拜廷評府君於堂上其爲交也可謂久矣乞銘公墓義不可辭銘曰

處士之名兮象著於天廷評之贈兮澤漏於泉子孫文雅兮後嗣綿綿刻銘墓石兮以永千年

小畜集卷三十

