赤嵌集

蔣序張序卷一乙酉卷二丙戌卷三丁亥卷四戊子書赤嵌集後

蔣序

詩之爲道難言矣。非獨作詩難﹐卽讀詩亦難。余非詩人也﹐而喜讀詩。憶自總角之年﹐竊覽前人詩集﹐而於昌黎之奇堀﹑長公之豪宕﹐謂其筆力才气誠足千古﹐然非後人所宜學。繼而讀晚近之詩﹐心折於兩公﹐始知其本自風騷﹑出入漢魏﹐固非淺近卑靡者之所能學也。因益涵泳咀尋﹐朝濡夕染﹐如見兩公之爲人而得其詩之妙。其間嶺海諸作﹐奧博奇暢﹐尢流連不能捨。意者人與地相值﹐其靈秀有互相發者歟﹗

今讀孫子赤嵌集四卷﹐爲文三百有六十篇﹐多官臺灣時所作﹔標新領異﹐得未曾有。夫臺灣一郡之越在閩海也﹐賴聖天子威靈神武﹐辟鴻蒙未啟之天地﹐收職方未隸之版圖。詩人所至﹐閱歷歲時﹐目覽耳聞﹐皆歸篇什﹐使其山川﹑人物﹑飲食﹑方隅以及艸木﹑禽魚無不吐其靈異而發其光華。仰見我朝之功徳炳炳烺烺﹐涵蓋於日出之鄕﹑昭垂於經史之外﹐嗚乎盛矣﹗

孫子𨿽不世才﹐亦資天地自然之感觸﹐臺灣勝事﹐待以表章。而當日潮州﹑惠州猶在疆域之內﹐向使起兩公於今日﹐置兩公於海外﹐其才情之奔放﹐當亦不過如是而已矣。假令孫子早入中祕﹐容與鸞坡﹐鼓吹休明﹐豈乏驚人之句﹐顧安能令讀者之駭心動魄﹑往復低徊﹑駸駸乎與韓﹑蘇兩公較短絜長如是﹖是孫子今日之得有是詩﹐則孫子之幸也﹗余今日之得讀是詩﹐則亦余之幸也夫﹗

歲在屠維亦奮若季秋下浣﹐虞山友人雨亭蔣陳錫撰。

張序

赤嵌集者﹐湘南使君宦臺灣而作﹔其地有赤嵌城﹐因取以名集。夫臺灣孤懸島嶼﹐原在禹貢職方之外﹐歷代聲教所不及。明季天啟間﹐始有倭奴﹑荷蘭屯處﹐商販頗聚。繼爲鄭成功遁踞﹐流亡漸集。數十年來﹐不過爲羣盜逋逃之藪。及康熙二十二年﹐乃入版圖。鍼路萬里﹐計程以更。凡山川﹑風俗﹑民物皆典策所未載﹐前聖所未聞。歲己丑﹐使君來守東郡﹐出是集命實校閱﹐恍如乘風破浪﹐越澎湖﹑渡鹿耳﹐睹乍辟之乾坤﹐耳目爲之一新﹐不祇可以侈一統無外之勝﹐抑以廣天下後世之聞見﹐使之多識鳥﹑獸﹑艸﹑木之名也。然風雅所詠﹐如鳩﹑鵲﹑麟﹑麇以及細艸﹑夭虫﹐不過十五國之土產﹐人得而知﹐非若集中之蕃艸﹑黎花﹑海鳥﹑蠻獸﹐率爾雅﹑山海經所遺﹐管夷吾﹑張茂先之所問而失對者也。因悟作詩之道﹐每以所遇進﹐其得之遊覽之助者正自不少。

實初讀使君華嶽諸什﹐淸寒奇峭﹐已嘆爲詩中絕境。再讀片石園稿﹐巉刻之中﹐加以蒼老﹐殆又進一境。今讀玆集﹐字字天風吹來﹐無迹可尋﹐不知是何境界也。且其詩詠山川則指示要害﹐詠風俗則意在移易﹐詠民物則志弘胞與﹐詩歌而通於政事矣﹐此又作者之旨也。梁鄒張實居撰。

卷一乙酉

除臺灣郡丞﹐客以海圖見遺﹐漫賦一篇寄諸同學

中原十五州﹐無地托我足。銜命荷蘭國﹝臺灣本荷蘭地﹞﹐峭帆截海腹。披玆瀛壖圖﹐島嶼紛可矚。回身指南斗﹐東西日月浴。颶風怒有聲﹐駭浪堆篷幅。滌汔終古心﹐瀇瀁萬里目。毫釐晰舟輿﹐稊米辧巖谷。道奔裸體人﹐市莽連云竹。覽者睫生芒﹐聞之肌起粟。寄語平生親﹐將毋盡一哭﹗

漁洋先生評﹕跌宕英奇﹐造物將以湘南此行補張融木華所不逮﹐非偶然也。

書懷二首

花事齊臺歇﹐公田陸海荒。十年良巳倦﹐萬里復相望﹝余令桓臺﹑牧廣漢凡十年﹞。彼岸浮鵬外﹐靈槎著日傍。梯航俱入貢﹐天盡豈他鄕。

漁洋先生評﹕五六警策。

未到滋遐想﹐胸翻大海瀾。望云爲故國﹐見日是長安。書卷浮生事﹐妻拿夙世觀。枯僧容我似﹐應荷主恩寬。

寄耀州牧陳二濂村﹝有序﹞

余與濂村同作吏西蜀﹐暇則詩酒盤桓﹐榮辱得失澹如也。玆予南渡海而濂村西入關﹐感秦﹑閩之間隔﹐不無慨焉﹗

分塗恰類罷參僧﹐五斗奚由覓上乘﹖賓僰奇懷歸祋祤﹐魚蠶幻夢入鯤鵬。宦情應共詩情瘦﹐吾道難禁吏道能。四十八言離恨切﹐九回爲置一條冰﹝余南行﹐濂村贈別詩凡四十八言﹞。

洛陽橋﹝原名萬安﹐有蔡忠惠公落成雙碑﹐紀舟楫維艱﹐父老募金鳩工姓名﹑年月﹑本末﹐文字甚古雅。後人因之﹐築小石城於橋畔以避倭患﹐俗稱洛陽﹐蓋襲唐宣宗「大類吾洛陽」語耳。乃輿志亦載遺書海神故事﹐大爲可哂﹔而碑版不及﹐豈忠惠反諱之耶﹖﹞

四十七門分雪浪﹐三千餘尺駕虹梁。壘淵不道蒙神力﹐觀海何曾似洛陽﹗魚鳥逍遙倭鬼遁﹐輪蹄安穩孽龍僵。迎潮磊磊支危石﹐尙與漁家養蠣房。

漁洋先生評﹕純以大气舉之。

渡浯通支海

不毛絕塞幾經年﹐又到文身海國邊。帆掛逆風舟宛轉﹐浪翻危嶼岸流連。坐傾北苑先春露﹐臥展南菙第一篇

。我與輕鷗同泛泛﹐未知何處是桑田。

望洋

望望殘春生事微﹐金門﹑廈門多夕暉。亂山斷處天應盡﹐一發窮時鳥不飛。潮汐東西遊子路﹐嶕沙開闔水軍威。奚囊萬里復何有﹐未典年來兩賜衣。

漁洋先生評﹕徐文長奇絕處。

守風廈門排悶

島嶼浮空天地靑﹐舟人束手坐郵亭。風威豫識逡巡月﹐潮信眞隨長短星。

天畱我作中原客﹐方便毋勞乞孟婆。不道鄕關無覓處﹐望云何地著旁羅﹝時慈大人自西川買舟東下﹞﹗

心解天韜巨浪邊﹐蘇蘭樵桂對茶煙。會尋魚鳥逍遙理﹐先探陰晴捭闔篇。

茁地殘山根幹黑﹐黏天遠海色光肥。長風十日無休息﹐不遣鶢鶋自在飛。

漁洋先生評﹕筆墨奇恣。

登舟

波水涔云片席張﹐情懷气味孰相當﹖美人一去投龍塞﹐猛士相將赴敵場。

乙酉三月十七夜渡海遇颶﹐天曉覓彭湖不得﹐回西北帆﹐屢瀕於危﹐作歌以紀其事

羲和鞭日日已西﹐金門理檝烏鵲棲。滿張雲帆夜濟海﹐天吳鎭靜無纖翳。東方蟾蜍照顏色﹐髙低萬頃黃琉璃。飛廉倏來海若怒﹐頹飆鼓銳喧鯨鯢。南箕簸揚北斗亂﹐馬銜罔象隨蛟犀。暴駭鏗訇兩耳裂﹐金甲格闘交鼓鼙。倒懸不解云動席﹐宛有異物來訶詆。伏艎僮僕嘔欲死﹐膽汁瀝盡孿腰臍。長夜漫漫半人鬼﹐舵樓一唱疑天雞。阿班眩睫痿筋力﹐出海環珓頻難稽﹝海舶內稱望遠者爲阿班﹑舟師爲出海﹞。不見彭湖見飛鳥﹐鳥飛已沒山轉迷。旁羅子午晷度錯﹐陷身異域同酸嘶。況聞北嶕沙似鐵﹐誤爾觸之爲粉齏﹝彭湖山南有北嶕﹐下爲鐵板沙﹐濟海之舟不見彭湖﹐則不敢南渡﹞﹗回帆北向豈得已﹐失所猶作中原泥。浪鋒舂漢鷁首立﹐下漩渦臼髙桅低。怒濤洶濺頂踵濕﹐悔不脫殼爲鳧﹐鷖﹗此事但蒙神鬼力﹐窅然大地眞浮稊。翠華南幸公卿集﹐從臣舊識咸金閨。桂冠神武蹤巳邁﹐願乞骸骨還山溪。讀書有兒織有妻﹐春■﹝深﹐六代木﹞煙雨把鋤犁。

漁洋先生評﹕洞心駴目﹐字字挾海外風濤之气﹔恨坡公不及見之﹗

危舟得泊﹐晚飯書懷

大海狂瀾驚轉舵﹐金山到似解重圍。此生不道有來日﹐欲往何如成獨歸﹗麤糲儒餐初定痛﹐蕭疏旅鬢忽知非。百年好是雙行腳﹐夢繞湖山舊翠微。

漁洋先生評﹕皆從杜出。

海波夜動﹐焰如流火﹐天黑彌爛﹐亦奇觀也

亂若春燈遠度螢﹐坐看光怪滿滄溟。天風吹卻半邊月﹐波水杳然無數星。是色是空迷住著﹐非仙非鬼照靑熒﹝坡詩﹕湖光非鬼亦非仙﹞。夜珠十斛誰拋得﹐欲掬微聞龍气腥。

寫懷

捧檄三時經萬里﹐隨身一劍與孤琴。滄溟筆墨魚龍气﹐汗漫行藏鴻鵠心。日沒云流天地斷﹐山窮水弱歲時深。自今老去應無恨﹐閱盡他鄕耐苦吟。

卽事

片石山人身似萍﹐遠隨鷗鳥聚沙汀。海邦耳目多新獲﹐島市談言各不聆。暮雨過時叢嶼黑﹐春潮到處曉天靑。一從止酒添霜鬢﹐枉向人間論醉醒。

漁洋先生評﹕第六句亦不減右丞。

黑水溝﹝有序﹞

大海洪波﹐實分順逆﹔凡適他國﹐悉循勢以行。惟臺與廈藏岸七百里﹐號曰橫洋﹔中有黑水溝﹐色如墨﹐曰黑洋﹐廣百餘里﹐驚濤鼎沸﹐勢若連山﹐險冠諸海。或言順流而東﹐則爲弱水﹔𨿽無可考證﹐然自來浮去之舟﹐無一還者﹐蓋亦有足信焉。

气勢不容陳茂罵﹐犇騰難著謝安吟。十洲徧歷橫洋險﹐百谷同歸弱水沈。黔浪隱檣天在臼﹐神光湧棹日當心。方知渾沌無終極﹐不省人間變古今。

漁洋先生評﹕險絕﹐又妙於典。

舟人言泛海不見飛鳥則漸至大洋﹐蓋水禽陸棲也

天無鴻雁水無鷗﹐煙雨茫茫我卽浮。已識功名如嚼蠟﹐逍遙偶逐大鵬遊。

漁洋先生評﹕曠甚。

抵彭湖澳

孤島如稊一葦航﹐情懷跋扈興相羊。身隨云鳥投淸墈﹝洋少淺曰淸水墈﹞﹐夜鼓天風過黑徉﹝黑水溝稱黑祥﹞。翠蠏﹑胎魚堪入饌﹝海蠏翠色﹐沙魚胎生﹞﹐竹灣﹑花嶼﹝俱彭湖山名﹞有飛觴。此間未是埋憂地﹐貫月浮查正渺茫。

抵臺灣

八幅徵帆落遠空﹐蒼龍銜燭晚波紅。洲前竹樹疑歸後﹐天外雲山似夢中。鹿耳蕩纓分左路﹝鹿耳門港路紆■﹝糸回﹞﹐以英縛竹竿別深淺﹐名曰蕩纓﹞﹐鯤身沙綫利南風﹝七嶼相連名七鯤身﹐其尾有沙綫﹐南風可泊﹞。書名紙尾知無補﹐著得詩筒與釣筒。

浪言矢志在澄淸﹐博得天涯汗漫行。山勢北盤烏鬼渡﹐潮聲南吼赤嵌城。眼明象外三千界﹐腸轉人間十二更﹝渡海以更紀程﹐自廈至臺計十二更﹞。我與蘇髯同不恨﹐玆遊奇絕冠平生﹝蘇句﹞。

漁洋先生評﹕興會筆墨都不減坡﹐欲不爲海外之遊﹐胡可得也。

到官

室自掃除心便足﹐官閒隱窟竟何如﹗淸嚴幾硯浮生理﹐蕭瑟房寮靜者居。差待經營惟種竹﹐不煩籌度是澆書。天涯韻事應無缺﹐爲避陽鱎懶釣魚。

余自廈澳渡海﹐以藏書五簏寄榕城海舶中﹐抵臺而書先至矣﹐檢點無恙﹐率賦一詩

龍畫螺書永不磨﹐滄溟其柰腐儒何﹗年來況味齏鹽共﹐天外沈吟歲月多。螢火自今添熠耀﹐蠹魚先我歷風波。古人未死眞堪友﹐痛哭相逢又嘯歌﹗

漁洋先生評﹕卽事便成佳話﹐千秋而下﹐想見胸次。

曉起漫成

百甕余齏祿料貧﹐閒階散步不沾塵。如哀如訴車音遠﹐相喚相呼角語頻﹝車輪脆薄﹐其音甚楚﹐市賣吹角﹐若相和然﹞。無影日翻沙燕乳﹐細香風裊樹蘭春。年來絕塞烽煙慣﹐博得滄洲耳目新。

晚眺

他鄕莫望遠﹐獨立況黃昏。落日鎔天海﹐歸舟刺島亹。鷾鴯無緩翦﹐魚虎不空翻。此際忘機者﹐心情孰與論﹗

漁洋先生評﹕「落日鎔天海」﹐百煉之句﹐正以偶然得之。

家人至﹐讀安其大兄去秋自秦關病中所寄手書

中原遙隔水盈盈﹐一鴈南飛萬里程。伏枕靑門思白海﹐開緘秋信入春情。支離字遣龍蛇瘦﹐衰颯吟成風雨聲。君自悔遊余悔宦﹐總無長策不歸耕。

答筱岫弟到榕城見寄

鶺鴒飛不到蠻天﹐萬里艱難夢宛然﹝昨適夢見﹞。蘇子眞成遙海望﹐惠連果枉濟江篇。喜歡道上催春鳥﹝憶去春蜀道同行﹞﹐黯澹灘頭下水船。畱柳識韓俱浪語﹐浮名拋卻是歸年。

漁洋先生評﹕祇覺其筆酣墨飽之樂﹐不似柳子厚羣峯劍鋩但畏其苦也。

喜荔枝船到

落帆打鼓夕陽天﹐朱實離離載滿船。不遣十年畱白守﹐盡將三百買坡仙﹝用香山「十年結子」﹑東坡「日食三百」語﹞。

海南入夏困於炎蒸﹐陰晴不定﹐次園﹑任畦占驗持勝﹐因次其語作歌調之

火山赤阪窯爲烘﹐跕跕鳶烏墮水中。曰暘曰雨萬夫命﹐兩美握管窺蒼穹。占晴用陽陽用九﹐雌霓气化招雄虹。丹蛇百尺吐光曜﹐十日並出扶桑紅。請雨者卜戊申旦﹐引領屏翳鞭羣童。臛蠵臑鱉酬海若﹐烝鳧炙鴰天吳宮。依據周鞞騁雄辯﹐鐫劖造物談言工。勾芒司天搴赤羽﹐玄武奔屬馳靑驄。晞朝重輪暮重珥﹐星畢好雨箕好風。盲飆癘物肆憍蹇﹐黑气覆船沈闇瞢。膚寸祁祁不待族﹐九芒杲杲生於東。密雲不雨理可測﹐陽爻化坎占惟通。流金爍石天所毒﹐倒井翻盆驚夏涷。兩臂一腳齊鳥舞﹐袒身短鬼何頑凶。汗濡柱石蛟唇涇﹐焰赫焦煙鼉鼓■﹝音共﹞。萍葉始生魚呴呴﹐蒺藜旣菀虫薨薨。陣旋庭戶奔馬蟻﹐翅撲窗寮喧蠛蠓。老鸛鳴垤窺窟宅﹐拙鳩喚婦歸房櫳。魯陽戈揮返三捨﹐誇父棄杖行當窮。欒巴噀酒火爲滅﹐巫尫焚卻終疲癃。輕身作犧兆桑禱﹐執法幽能誰汨鴻。我姑妄言君且聽﹐儒術自守昭昭忠。羿彃解羽黷威武﹐媧煉上補貪天功。大光長世樂無極﹐三十六度休徵蒙。大荒之外國窮發﹐瀛壖以南人洞胸。坐見雕題黑齒裔﹐肉人醢骨危其躬。農夫狼顧憂旱澇﹐爾獨胡狃愚頑衷。吳牛喘月逴龍喜﹐物性詭譎良難同。爲召黔雷解其說﹐答之天道猶張弓。

漁洋先生評﹕從天問出﹐故極奧衍。

詠荔枝二首

頗怪繁星謫軟塵﹐筠籠將出故鮮新。味含鮮意空南國﹐姿近天然是美人。舟罽潛胎珠玓瓅﹐脂膚滿綻玉精神。一時喚起狂奴興﹐萬事灰心渡海身。

不受鹽欺與蜜侵﹐騷人新摘自沈吟。輕紅照肉白凝齒﹐芳气襲魂寒沁心。笑後左車生小慍﹝山谷題楊妃病齒圖﹐多食側生﹐損其左車﹞﹐望中飛騎更相尋。南楊麤醜北盧拙﹐回避頳珠出寶林。

芭蕉一絕

績絲成葛薄如雲﹐裁作鸞箋學右軍。若使捲心無逸翠﹐不教修竹有彈文。

累日望荔枝船不到

一年笑口幾時開﹐一日登臺望幾回。作底使風舟截海﹐峭帆誰更裹頭來﹝海船欲疾﹐則加布帆於檣上﹐謂之裹頭巾﹞。

最後買得荔枝﹐友人言味少遜﹐率成一絕

澹紅衫子白羅裳﹐還是佳人倒暈妝。天與色香南渡海﹐醉中風味不尋常﹝土人謂味減曰醉﹞。

暑中書所歷

羈愁島嶼倍關山﹐浮世何由駐好顏﹖日月總如行水上﹐晦明不似在人間。地能簸蕩﹑沙能沸﹝歲屢地震﹞﹐風最顚狂﹑雨最慳。塡委簿書當溽暑﹐投荒偏未許投閒﹗

庭前樹蘭二株入夏兩度盛開

淸芬殊絕世﹐不與眾芳同。香溢珠蘭畹﹐黃先月桂叢。交枝深照席﹐一夏兩溫風。天意持相贈﹐憐余大海東。

詠三友花﹝土人稱蕃茉莉﹐又稱蕃梔子﹐或稱葉上花﹞

爭迎春色耐秋寒﹐開向人間歲月寬。嫩蕊澹煙籠木筆﹝蕊似木筆而小﹞﹐細香淸露滴銀盤。繡成翠葉爲紋巧﹝葉有文如繡﹞﹐蒂並叢花當友看﹝一枝必三﹑四朵﹐若相友云﹞。日日呼童階下掃﹐濃陰恰覆曲欄幹。

野望

曉起望墟落﹐他鄕幻轉妍。露濃疑宿雨﹐沙暖出疏煙。蠻嶂光侵海﹐驟潮聲在天。田田甘蔗綠﹐葉葉刺桐燃。分廨圍叢竹﹐安禪就谷泉。徘徊問心迹﹐身世總蕭然﹗

詠佛桑花﹝亦名扶桑﹞

燒空處處佛桑燃﹐寒暖花魂總放顚﹝四時常開﹞。大海東頭當曉日﹐丹山腳下對晴煙。眼明五月朱橊火﹐淚濺一春紅杜鵑。粉白嫩黃相映發﹐遙情將向洛陽天。

漁洋先生評﹕余使東粵欲作佛桑詩而未果﹐祇得二句云「懷人二月小寒食﹐照眼一枝紅佛桑」。見湘南詩﹐令我爽然自失﹗

夏旱

維南新辟地﹐驚鳥乍安枝。四面環窮海﹐千山踞島夷。宦情聊復爾﹐天意竟何知﹗豈爲憂寒餓﹐含情告雨師。

病後書懷寄筱岫

病餘秋气總陰森﹐一卷莊騷苦竹杯。海日斜時潮水闊﹐山風起處瘴云深。偶從甘蔗逢佳境﹐忽見芭蕉賦捲心。消受短檠人靜後﹐守宮軋軋艸虫吟﹝蜥蜴能鳴﹐聲大如雀﹞。

余性本澹泊﹐因喜茹齋﹐季弟筱岫以書來問﹕「不齋之日﹐亦復醉如泥否」﹖援筆答之

拓宇開疆著醉鄕﹐心田種子未全荒。太常輸我孤身好﹐泥飲淸齋總不妨。

中秋夜對月

海闊偏宜月﹐天南不覺秋。自憐家尙在﹐甘與夢同遊。香瘴潛浮桂﹝桂樹滿山﹐人觸香則病﹐亦瘴也﹞﹐狂潮欲上樓。一杯鄕國酒﹝沽酒不可飲﹐海船多載惠泉﹞﹐休爲看花畱。

送抑隅還西泠

黑白層洋兩岸秋﹐天吳好爲護歸舟。心隨一片南荒月﹐送到相思嶺盡頭。

西子湖邊有舊居﹐黃逢橘柚白鱸魚。吳山若見寒潮滿﹐當是天南萬里書。

禱雨篇

靈海濩渃天爲關﹐回互中原乖百蠻。竈鼉窟外裸人國﹐當今神武威愚頑。命官分職列星宿﹐鐵騎戈船肅偵堠。雕題大耳文蛇衣﹐更不肉人工戰闘。魚鹽可賈沙可耕﹐蔗田千竈煎爲餳。九軌車音雜哀角﹐市廛不減無諸城。旻天陽道黃塵起﹐時見旱龍升海底。天倉嘒嘒天稷暗﹐太微木入河無豕。摐金伐鼓聲動山﹐嗟我臥病牀帷間。官僚塵土事趨走﹐耆舊老瘦爭追攀。狂夫大言滿人口﹐劍逼丰隆雷在手。建壇十丈赤嵌邊﹐維南有箕北有斗。蹶張武人生怒嗔﹐鞭撻頭陀咒鬼神。焚巫暴尫古所戒﹐此豈有力回天津﹗扶杖彊起對遼廓﹐池荷枯死芙蓉落。南方火雲燒太淸﹐片月懸弓气蒸灼。斯牲靡愛薦惟馨﹐圭璧旣卒神莫聽。祀山斬木誣百靈﹐及時省過戶且扃。殮胔收骨平厥刑﹐怨懟驕蹇兩不形。肥遺自死人自寧﹐周官荒政還當銘。

漁洋先生評﹕昌黎﹑玉川之間。

苦熱行

丹蛇折鱗龍解角﹐扶桑曦馭騰東井。頭痛山南天毒西﹐片月當中墮焦影。牽牛脫軛河漢枯﹐織女停梭空引頸。大鵬戢翼大鯤潛﹐洪從祖公醉不醒。欲乞玄霜飛雪丹﹐滌滌山川心冋冋。

食檳榔有感

竹節椶根自一叢﹐連林椰子判雌雄﹝檳榔不與椰樹間栽﹐則花而不實﹞。醉醒饑飽渾無賴﹐未必於人有四功。

扶畱藤脆香能久﹐古賁灰勻色更嬌。人到稱翁休更食﹐衰顏無處著紅潮。

題昌谷詩集

金鳥側腦玉蟾愁﹐九州島如夢花含羞。鳳鳥不鳴河圖隱﹐隴西狂客多誅求。海獄淸音在何許﹖皇娥淚滴瀟湘渚﹗七字騷人萬古魂﹐靑天惆悵不能語。千年桃去王母嗟﹐龍醒守珠鯨護牙﹐毋乃乘雲奏淸角﹐蒼梧崩剨如奔沙。手版霹靂字奇偉﹐白玉樓成上箕尾。天上髙文不可見﹐須信頑山是書鬼。

視事三林出門輒雨

路拂平沙黃霧息﹐池生新水碧痕灣。天教不負飄零眼﹐洗出瀛南萬點山。

漁洋先生評﹕好。

茄畱社

自有蠻兒能漢語﹐誰言冠冕不相宜﹖叱牛帶雨晚來急﹐解得沙田種芋時。

宿茅港

初行牛力短﹝僕從乘黃犢﹞﹐野宿就煙蘿。港水西流急﹐山云北向多。暮潮來艇子﹐深樹出蠻歌。攜得淸風至﹐毋勞夜枕戈。

諸羅縣卽事

龜佛山前八掌﹝溪名﹞舒﹐雕題絕國展皇輿。木城新建煩酋長﹐官廨粗營似客居。北向彜巢環瘴海﹐西偏估舶就牛車。嗟余慣睹殊方俗﹐鉛槧隨身可自如。

山行書所見有感

白海照層峯﹐舒光二千里﹔蜃气化秋云﹐靑霄澹如綺。道逢裸體人﹐惟識窮桑氏﹔穴山安爾宮﹐弋肉哺其子。聖人竄南鄕﹐代有章句士。巨壑族龜龍﹐崇岡壽桐梓。均之造物心﹐詎曰難爲理。

過他裏霧

翠竹陰陰散犬羊﹐蠻兒結屋小如箱。年來不用愁兵馬﹐海外靑山盡大唐﹝番人稱內地爲唐﹞。

舊有唐人三兩家﹐家家竹徑自回斜﹐小堂蓋瓦窗明紙﹐門外檳榔新作花。

漁洋先生評﹕二首竹枝風味﹐必傳之作。

尾溪﹝水似無定河﹞

雕陰山下綏州道﹐擂紫驑衝無定河。水回沙走不敢立﹐停畱頃刻身蹉跎。行到天南渡吼尾﹐涾■﹝氵陁﹞不啻重經過。自斗六門繞柴社﹐派分貫串東西螺。是時秋旱井泉涸﹐蕩潏盤■﹝污上皿下﹞旋爲渦。方春一雨黿鼉舞﹐縱有班匠無輕艖。當年上馬身手捷﹐銀鞍不動根連柯﹔今乘筍輿仗人力﹐諸蕃火伴來奔波。蚪螭罔象競擎捧﹐爬沙百腳工騰那。昔不動顏今股栗﹐織愁編臆紛幹梭。平生作事耿奇气﹐履險弗懼心靡他。毋乃勇怯隨年攺﹐念此迸淚雙滂陀﹗

漁洋先生評﹕得韓之气。

西螺北行

秋陰近午喜妍和﹐綠野空明霽色多。云蓋山低應到海﹐沙奔水亂各成河。蠻陬蠢蠢妻和子﹐舌語醒醒嘯且歌。未解卜居何地好﹐略關形勝有干戈。

宿二林

雨歇天逾闇﹐風悲海欲來。荒塗欹獨枕﹐殘夜對空杯。庭燎棲雞怪﹐場萁倦馬哀。壯心無一寸﹐那更不成灰﹗

三林海上卽事

天外何爭半日停﹐暫將蜑室作郵亭。霧沈秋嶂曉風毒﹐雨過海灘雲气鯹。萬里浪邊來視事﹐一條沙外去揚舲﹝此地鐵沙一綫﹐舟觸之立敗﹞。重陽節近休回首﹐那得登臺醉不醒﹗

野宿馬芝麟社﹐見新月有感

竹屋似禽籠﹐仰見初生魄。苦被天風吹﹐斜舒慘淡白。可惜好淸光﹐天涯照孤客。誰將玉作鉤﹐使我歸無策。俄焉化明鏡﹐依然大海隔。西墮東復升﹐不見身生翮。蟾蜍本無家﹐遂覺天路窄。怨懟我心訛﹐含情同脈脈﹗

過漪塢

嘉木十餘里﹐陰森接蔚藍。人稀多遠趣﹐坐久有深耽。竹隱歸云岫﹐花圍定水潭。誰能爲小簇﹐便面到江南。

大武郡登髙

過海重行五百里﹐到山更上一層臺。地畱歸路還非客﹐秋在中原不用哀。霜葉似花何處有﹐瘴云潑墨幾時開﹖固應未落詩人手﹐判卻鴻荒待後來。

漁洋先生評﹕豪放恰是海外文字。

大武觀落日

落日海西界﹐一輪當我門。安知大武郡﹐見此好黃昏﹗

人定夢初覺﹐猶餘一綫紅﹔不諳海上事﹐誤道是天東。

山家

離海免聞潮簸蕩﹐近山卻避勢巉巖。甘蕉運帚成羊角﹐露艸如蔥有鹿銜。農叱輕車虛兩服﹐婦障大笠荷長鑱。惟嫌竹筍無佳味﹐千畝胸中不解饞。

還過他裏霧

林黑澗逾響﹐天靑山更髙。諸蕃能跽拜﹐前隊肅弓刀。臥簟惟功狗﹝蕃人最珍猛犬﹞﹐喧枝盡伯勞﹝林無他鳥﹐惟伯勞爭擊﹞。不因程計日﹐待獵看風毛。

題諸羅縣館室

醉上籃輿醒著鞭﹐似因行路謝塵緣。秋心遠水淸於夢﹐野興孤云澹欲仙。客裏逢迎隨耳目﹐城中气味異山川。解龜應有爲農日﹐願受無人處一廛。

重陽日小憩茄冬社

竹翠山光撲面來﹐欲酬佳節在深杯。白衣那遣文身著﹐黃菊毋勞絕域開。已慣風多頻落帽﹐不因鄕遠罷登臺。漫言此地無鴻鴈﹐省卻遼天一段哀。

鐵綫橋村市

聚落魚鹽市﹐通衢負販居。潮頭低窄港﹐橋背受輕車。伐蔗飯牛足﹐誅茅捾煆蠣余。靑橙與霜橘﹐治苦代新蔬。

返署

十日山中詠采薇﹐萬山回首尙依稀。滿城鳥語秋多暖﹐小院蘭香人獨歸。生硬吏胥鋪印席﹐疏慵僮僕啟書帷。開樽不道登臨事﹐唱出新詩興欲飛。

戲成示客

瀛南曾見幾浮槎﹐望古多才似尙誇。文祭鱷魚悲瘴嶺﹐賦成鵬鳥哭長沙。一身絕國眞逢鬼﹐萬里滄溟浪憶家。最笑靑衫白司馬﹐九江便道是天涯。

筱岫飲所寄紅毛酒盡﹐復以詩來索﹐答之

世上酒龍君獨步﹐白波翻盡捲紅瀾。醉鄕田地須多少﹐不愛中原想荷蘭﹝卽紅彜國名﹞。

漁洋先生評﹕趣。

齋日書意

飛潛物性有升沈﹐鄕入無何歲月深。起視秋雲歸視鏡﹐晝觀潮水夜觀心。言惇宿好惟開卷﹐願息塵機偶對琴。萬事等閒成一笑﹐消磨不盡是哀吟。

望遠

秋旻肅以默﹐片雲何孤淸。下證滄洲趣﹐萬有歸空明。南鄕爲北望﹐遠視無近迎。坐我混茫間﹐疑合復疑傾。問心夫何如﹐欲狀難爲名。悔此一樽酒﹐臨風登古城。

漁洋先評生﹕是唐人選詩﹐風格髙妙。

感物候

客久澹無欲﹐無鵲非所望。斷我近音信﹐無鴈成兩傷。燕驕不肯蟄﹐仲冬來艸堂。菊以玉爲蕊﹐橊如琴有房。傍帷鳴蝘蜓﹐依戶守蛈蟷。宵湥一葉墮﹐十月天微涼。寄言閨中子﹐毋念我衣裳。

颶風歌

九瀛怪事生微茫﹐瘴母含胎颶母長。虹篷出水勢傾墮﹝斷虹飲水﹐稱爲破篷﹐主風﹞﹐云車翼日爭回翔﹝云如車輪﹐主風﹞。須彌山下風輪張﹐獰悍熛怒天爲盲。塕然於扶桑之木末﹐吞吐夫天池之巨洋。訇哮簸蕩鼓神力﹐不崇朝而周回於裸人之絕國﹑黑齒之窮鄕。■﹝風劦﹞■﹝風孛﹞颫■﹝風夬﹞無不有﹐一一堁堀塵飛揚。突如神兵交萬馬﹐崩若秦家天地瓦。■﹝旋﹐風代方﹞飍起中央﹐沙礫盡飄灑。鰲身贔屓拄坤軸﹐羲轂軒軒欲回輠。怒鯨張齒鵬奮飛﹐涸鱗陸死鹽田肥。嗟哉﹗元龜入殼避武威﹐伏虫盡蹂蹸﹐植物將誰依﹐東門大鳥何時歸﹗我聞山頭盤石墜海水﹐夔鼓轟騰五百里。戰舸連檣吹上山﹐乖龍罔象迫遷徙﹐萬人牽之返於沚。嗚乎海田幻化良如此﹗

又有麒麟之颶火爲妖﹐■﹝風屯﹞■﹝風屯﹞惀惀如焚燒。黃髮遺民一再見﹐闔門堅壁逃蒸熇。靑靑者黃﹑黃者黑﹐死海破塊山枯焦。飛廉狂癡肆其虐﹐祝融表裏夫誰要。帝天不下聽﹐仰首空雲霄﹔舉筆用紀其事爲長謠。

昨者估客歸﹐爲言落漈事﹝入澑爲落漈﹞。遭此四面風﹐淜滂無由避。連山波合遠埋空﹐湧嶂劃開驚裂地。木龍冥郁叫幽泉﹝海船下用直木稱爲木龍﹐神實棲之﹐忽有異聲﹐則云木龍叫﹐主凶﹞﹐桅不勝帆柁出位。閃閃異物來告凶﹐鬼蝶千羣下窺伺。赤蛇逆浪掉兩頭﹐白鳥掠人鼓雙翅。天妃神杖椎老蛟﹐攘臂登檣叱魔祟﹝名馬祖棍﹐可驅水怪﹞。事急矣﹑劃水求仙﹐披髮執箸虛搖船﹝法曰劃水仙﹐頗驗﹞。牛馬其身蹄其手﹐口銜珠勒加鞍韉。雷霆一震黃麻宣﹝颶聞雷則止﹞﹐金雞放赦天所憐。

扶欹盡仗六丁力﹐中原一發投蒼煙。芒刺在背鉗在口﹐自量歸渡霜盈顚。爲舉一杯酹南斗﹐胡爲乎職司喉舌而箕張其口﹖聖人禦極不鳴條﹐噫此厲气焉能久﹗雄兮■﹝此鳥﹞兮理則均﹐彊爲區別楚人狃。花信何妨廿有四﹐扶搖不礙萬盈九。動物神功齊雨暘﹐南風燻兮慍何有﹖願箕察所好﹐剛柔用其中﹐戢威自艾安爾宮﹐三年不波﹐萬國來同﹔吾將查乘貫月﹐歷四荒八極﹑徜徉而東。

漁洋先生評﹕極天地之怪奇﹐陸渾山火之亞。

卷二丙戌

朔四日泛海赴安平鎭

異國春回問鹿亹﹐風微浪靜受朝暾。云屏列翠飛孤鳳﹝山成鳳形﹞﹐煙鏡浮花漾七鯤。古堠初依新樹色﹐靈槎遠赴碧天痕。未知鐵騎戈船在﹐落落罛寮水面村﹝俗稱漁家爲罛寮﹞。

初春雜詠八首

春華上朝日﹐遙自扶桑來。溫風穆以遠﹐吹我蘭蕙開。淸芬諧夙好﹐庭戶良悠哉﹗披襟向空嘯﹐身世飄纖埃。朅來雙飛燕﹐翩翻更徘徊。旣酌不成醉﹐躑躅臨髙臺。

獨柳似連林﹐托根艸堂下。崇柯總柔翠﹐婀娜亦飄灑。小鳥吟其巓﹐菙音共妍雅。髙門儻相傍﹐權朱碧宜瓦。水纜沙棠舟﹐陸系紫驑馬。風條曳笙竽﹐煙葉蔭杯斝。伊何偃在玆﹐而當■﹝焦鳥﹞■﹝卒鳥﹞者﹖棲棲一畝宮﹐離思日盈把。

行春大海岸﹐心遙步已窮。洪濤奮日馭﹐天勢出其中。玆遊豈不壯﹐靈異如可通。令序感羣動﹐瘴癘潛銷融。連檣族芒檉﹐云席張條風。爰居翔且集﹐無爲去魯東。

不踐滄溟外﹐焉知天宇寬﹗不逢絕域春﹐焉知遠別難﹖一島三千里﹐乖離更■﹝攢﹐山代扌﹞岏。魚龍雜鳥獸﹐安得久盤桓。寒暄違本性﹐耳目悵新歡。三復飛蓬篇﹐根荄誰獨完。

麋鹿在幽徑﹐采山飼靑芻。朝銜籬下花﹐暮飲檻邊流。不知奚所思﹐幾日鳴呦呦。野性乃家畜﹐顧瞻非匹儔。嗟我忘機客﹐塵网直誤投。中原有親故﹐恩斷家亦浮。我坐爾當臥﹐我起爾來遊。

人日天气淸﹐生理荷深眷。樵客負薪歸﹐中有桃花片﹔因風墮我前﹐蜂蝶遠相戀。如何離本根﹐猶以色自衒﹖大都絕世姿﹐摧折亦婉變﹗試看西園中﹐千花亂如霰。爲語飄零人﹐不得相輕賤。

皓魄起東溟﹐照我雙白兔。玉衡燦已陳﹐金精濯寒素。此物安足希﹐如人多所務。深藏善營窟﹐陰狡計潛布。跧伏忽■﹝犭聯﹞猭﹐東走復西顧。介雉何斑斑﹐觸■﹝冖八且﹐上中下﹞寧不誤。

估人遷漲海﹐遺我能言禽。夭桃上行喙﹐蔚藍明毳襟。多此豈不貴﹐饒舌非所欽。粒食鮮香稻﹐籠置無黃金。擾以靑銅鏡﹐翻然喜同林。韜光滅虛影﹐低首似沈吟。沈吟欲誰語﹐可以證余心。於人隔九譯﹐我其爾知音。

裸人叢笑篇

皇威懾海若﹐崩角革頑凶。昔從倭鬼役﹐今爲王者農。酋長加以冠﹐族類裸其躬。震驚鞭撻威﹐嬉戲刀劍鋒。臺郎出守羅星宿﹐云是大唐王與公﹝南夷類稱中國曰唐﹐官曰國公﹞。五十二區山百重﹝蕃社凡五十有二﹞﹐南極蜈蜞﹝嶺名﹞北雞籠﹝山名﹞。渾沌不鑿天年終。

衛鬤縵靡艸﹐■﹝髟上截捾﹞髽如植竿。獨竦兕薦立﹐兩岐羱角端。不簪亦不弁﹐雜卉翼以翰。謂當祝發從甌駱﹐爾胡不髡能自完。

漁洋先生評﹕刻畫無鹽。

鑿囷貫竹皮﹐括輪象日月兮衛其身﹐圓景雙擔色若銀﹝蕃有造爲大耳者﹐幼鉆囷﹐實以竹筒﹐自少至壯﹐漸大如盤﹐污以土粉﹐取肴觀云﹞。我聞無腸之東聶耳國﹐趨走捧持猶捧珍﹐又云一耳爲衾一爲茵﹔非其苗裔彊相效﹐嗚乎坎徳胡不辰﹗

漁洋先生評﹕詭異。

齒耳夫何以皓爲﹖又奚取於漬汁而漆頤﹝雕題黑齒﹐非生而黑也﹐取艸實染成﹐能除穢惡﹞﹖厲骨辟穢芳其脂﹐墨氏毋寧悲染絲﹗

倒懸覆髒﹐如縶縶羊。織竹爲■﹝瓜﹞﹐約肚束腸。行犇登躍﹐食少力彊。蜂壺猿臂﹐逐鹿逾岡。將刀斷之﹐挽手上堂﹝稚蕃利走﹐身乃倒懸﹐以竹爲■﹝瓜﹞﹐束腰使細﹐至婚時斷去。又男女結婚不以禮﹐惟挽手告諸父母云爾﹞。爲語楚宮休餓死﹐盍習此術媚其王﹖

短布無長縫﹐尙玄戒施縞。桶裠本陋制﹐不異蠻犵狫。狫蠻鑿齒■其親﹐爾蠻鑿齒媾其姻﹔雜俗殊風仁不仁﹝南海犵蠻﹐幅布圍下體﹐不施襞積﹐號曰桶裠﹔臺蕃似之。又犵狫親死鑿二齒以贈永訣﹐蕃結婚鑿二齒以訂終身﹞﹗

管承鼻息揚簫音﹐筠亞齒隙調琴心。女兒別居椰子林﹐雄鳴雌和終凡禽﹝女長構屋獨居﹐以鼻簫﹑口琴男女互相調和﹐久而意偕﹐乃告諸父母﹞。不顧邪娘回面哭﹐生男贅夫老而獨﹝俗以婿爲嗣﹐置所生不問﹞。但知生女耀門楣﹐髙者爲山下者谷。貓女膩新相闘妍﹝女多以貓名﹐幼曰膩新﹞﹐醉歌跳舞驚鴻翩。酋長朝來易版籍﹐東家麻達西家仙﹝未婚名麻達﹐供力役﹔旣婚名仙﹐納餉稅﹞。

接飛軼走﹐縱行橫施。繡肌雕腋﹐勇者是儀。龜文蟬翼﹐蒙表貫肢。背屏鵰鶚﹐胸獰豹螭。跳脫臂焊﹐瓔珞項披。蠢然身首犁■﹝霝鬼﹞屍。

海山宜鹿﹐依於朴樕。麌麌呦呦﹐羣行野伏。諸蕃卽之﹐長鈚勁箙。毒■﹝犭冊﹞橫噬﹐倍於殺戮。憑借商手賦公局﹐獲車旣傾壑有欲。■﹝牛畺﹞犇狧食何苦辛﹐直朵頤於刖蹄而剖腹﹝蕃虞鹿爲輸將﹐所獲悉委社商﹐惟利蹄腸一飽而已﹞。

爾之生也﹐懸刀代弧﹔爾之壯也﹐畜犬爲徒。柔筌以臥肉以脯﹐縱橫猛气淩殷虞﹔奮狋■﹝犬犬﹞■﹝犭力﹞不可呼﹐爭先奚翅當百夫。功多齒鈍棄匪辜﹐日暮累累嗥路隅﹗

漁洋先生評﹕此蕃亦一句踐也。

虎山可深入﹐傀儡難暫逢﹝有生蕃曰儡傀﹐踞大山中﹐見人則戮﹞。不競人肉競人首﹐殲首委肉於豝豵。驚禽飛﹐駭獸走﹐腰下血模糊﹐諸蕃起相壽﹗

崩泉下澗三尺波﹐女兒沒水如羣鵝。中官投藥山之阿﹐至今仙气畱云窩。生男洗滌意非它﹐無攣無靡無沈痾。他日縱浪有勛業﹐爲鯨爲鯉爲蛟鼉﹝明太監王三保出使西洋﹐到赤嵌汲水﹐投禦藥於澗水中﹔至今蕃俗生兒卽入水洗﹐謂有仙气﹞。

鼉鼓轟林人野哭﹐舉屍焮炙昲以燠。蠅蚋不敢侵﹐螻蟻漫相遂﹔埋骨無期雨頹屋﹐安置鬼牛與鬼鹿。鬼殘日夜傷幽獨﹝蕃死﹐鳴鼓而哭﹐火炙令幹﹐露置屋中﹐屋傾而後掩所遺﹐皆稱鬼物﹐無敢取者﹔號其婦爲鬼殘﹐眾共棄之﹞﹗

金人竄伏來海濱﹝相傳臺蕃系金人遺種﹐避元居此﹞﹐五世十世爲天民。花開省識唐虞春﹐阡陌雜作如無人。披艸戴笠﹐鉗口合唇﹐道路以目﹐爰契天眞。華人侮之嘿不嗔﹐秫粒如豆萁如薪﹝花開始樹藝﹐不言不殺﹐及獲乃發口﹞。

羣嚼玉英粲﹐醽醁爲氤氳﹐屏五齊三事而狄康不聞。準身準口量余粟﹐一榼一瓢萬事足。蚩蚩者無懷古民﹐白刃酣交醒觳觫﹝蕃嗜飲﹐通計所食之餘﹐悉以釀酒。其釀法則聚男婦嚼米﹐納器爲之﹐亦一奇也﹞。

漁洋先生評﹕右十五首可作裸人風土記﹐自爲一書﹐與溪蠻叢笑並傳。

春興

春臺花滿赤嵌邊﹐萬里流光海市妍。魚鳥之間遊化國﹐圖經以外問桑田。波吞廣漠原無地﹐帆飽曾颸欲上天。自識浮蹤眞在夢﹐煙中著腳鏡中旋。

霽曉空天散冷光﹐颶風三日斷橫洋。歸營戍卒春逃瘴﹝南北澹水﹐瘴癘實甚﹐故於春夏撤舟師﹞﹐閱世山翁夜吒霜﹝粵東吒雪﹐臺地吒霜﹞。紅刺桐花圍郡邑﹝名刺桐城﹞﹐碧篔簹筍拂滄浪﹝筍稍下垂﹞。流年冉冉無聊賴﹐枉有髙歌學楚狂。

北闕南鄕思不禁﹐拋將身事任浮沈。宦情老隔鯤鵬路﹐歸夢遙逢睍睆音。檻外花光紅露滿﹐門前春气碧雲深。忘機習靜饒生意﹐葉葉甘蕉展故林。

萬里浮雲著眼輕﹐狂奴閱世太縱橫。不耕不織夫何益﹐能嘯能歌亦有情。醉後作詩招舊鬼﹐花時對月憶前生。市朝須信無長策﹐孰是逃名孰近名﹖

門有煙波屋有林﹐笥無華衮橐無金。芳春逸興花同發﹐永夜遙情月共沈。鸚鵡螺前開笑口﹐蠹魚編裏問初心。散人乞得閒官職﹐天外應須著冷吟。

宜雨宜晴三月閒﹐朝登島嶼暮沙灣。噓云睨日千金縷﹐腹海邊天兩碧環。林下學占爭喚鳥﹝蕃人聞鳥語而知吉凶﹞﹐檻邊閒譯最深山﹝臺山無正名﹐都從彜語譯出﹞。一生心折陶元亮﹐止酒篇從此際刪。

漁洋先生評﹕頷聯似楊升庵寫難狀之景﹐何其奇麗﹗

居赤嵌一載矣﹐計日有感

心迹經年兩自嗤﹐一官寒瘦一編詩。躊躇生理流光速﹐展轉歸期去日遲。瘴气潛聞花放後﹐潮聲盈聽月明時。杜康功用眞微妙﹐天地蜉蝣總不知。

暮春卽事

枉羨靑雲切太虛﹐無端飛墮海東隅。風花露艸春綿邈﹐瘴雨蠻煙夢有無。肉食縱橫淸興少﹐簿書塡委道心孤。緣何倔彊羞言老﹐對鏡偸閒鑷白須。

哭安其大兄

姜被萊衣塤共箎﹐哲兄友道實兼師。九霄有露眞鴻鵠﹐三代爲珍屬鼎彜。淸興盡令風月耗﹐奇懷端遣鬼神疑。夢回嗚咽分襟地﹐猶是靑門臥病時﹝秦關分手﹐遂成永別﹞﹗

肅雍家塾擬陳荀﹐與子連枝共一身。靜念師中無長子﹐泛觀海內失文人﹗構巢反哺雙畱恨﹐痛染悲岐兩逼眞。江左淸流應气短﹐生芻一束淚沾巾﹗

大抵百年爭一瞬﹐髯翁畱得好儀形。徳柔似惠堪爲誄﹐言愼如金可勒銘。書鬼昔徒聞李賀﹐酒星今不認劉伶。反眞須信爲人苦﹐那向篇章詠鶺鴒﹗

望洋老淚痛人琴﹐萬里悲風一寸心。堂上芳樽虛大雅﹐天邊珠樹斷修林。卑官絕域原無戀﹐鄕國泉臺不可尋。擬作大招賡楚些﹐魂來海月已西沈。

赤嵌城

石樓盤百級﹐湧出似孤城。下岸臨滄海﹐依然禾黍生。

安平鎭城

危城映白沙﹐天與海爲涯。日射千檣影﹐黃龍出浪花。

澄臺

天光投白浪﹐山勢盡蒼煙。借問中原路﹐奔騰落日邊。

七沙鯤

海天懸北斗﹐下照七鯤斜。陰火燃深夜﹐魚龍自有家。

詠懷

泛濫安可涉﹐心遙目亦窮。去我終古居﹐洋洋至天東。天東本絕國﹐車書郁以同。荒服文蛇裔﹐開辟如鴻蒙。鳳麟屢軼瑞﹐蛟鱷潛余凶。至徳苟不昌﹐焉能變殊風﹖

營丘鄙秦楚﹐霸業不可畱。牛山果足嘆﹐當始於爽鳩。況玆瀛壖外﹐日南一荒洲。擁主思自固﹐焉能迓天庥﹖嗟哉神龍裔﹐遠逐蛟魚遊。天地忽崩瓦﹐竄伏逃羈囚。一龍五蛇俱﹐蛻骨歸山丘。海邦富族類﹐化爲公與侯。今車覆古轍﹐徒爲萬年憂。

滄洲百戰地﹐乃是劫火余。出沒均異物﹐君子將焉如。不聞蛟龍穴﹐遠藉鯢鮒居。發膚幸自完﹐可以還丘墟。向每聞其事﹐談笑亦欷歔。焉知二十載﹐分珪守皇輿。玉斗旣失墜﹐紐樞惟恐虛。黃虞去已遠﹐佇立久躊躇。安得壼公杖﹐更馭奇肱車。

事後計成敗﹐云淨緬朝暾。決策當險艱﹐駭獸東西奔。親貴顧三族﹐卑賤隔九閽。豈無忠信士﹐疑忌恣煩冤。太息懷沙客﹐流恨悲湘沅。

天髙聽𨿽下﹐肅穆無所宣。風雷昔垂誡﹐乃以彰聖賢。後世重推測﹐數在固當然。昭昭且不鑑﹐愚悃況戔戔。古狂戇以直﹐勁矢脫剛弦。進則蹈諸刃﹐退亦沈於淵。知幾神可貴﹐徘徊瞻八埏。

夢飛九萬里﹐舉手叩天扉。正綏馳黃道﹐執戟護紫薇。氛翳有時見﹐廓淸先一揮。引弓射天狼﹐血濺靑雲衣。功成酌北斗﹐日月有交輝。乞身但長揖﹐驂鸞願旋歸。一朝謝封賞﹐萬劫無是非。爲語功名人﹐素心不可違。

崇墉守其國﹐重介衛其身﹔豈云不足恃﹐未若疆無塵。民气貴和樂﹐太平如始春。造物久安靜﹐丰功竟何人。居中思固位﹐出守復憂貧﹔履危謀可用﹐臨難力自伸。坐使天下事﹐徵於笑與顰。下農沒其世﹐應知天帝仁。

茹蘭而掩涕﹐蘭芳涕亦芳。擲蘭在中野﹐終爲王者香。淹化杜鵑血﹐飄入春山長。達人本知命﹐情在斯彷徨。萬古一行下﹐江淮共湯湯。艸木欲枯死﹐天衢毋乃荒。世人有濁淚﹐落向妻孥傍。時復僞爲之﹐妖狐媚豺狼。欲拭將奚把﹐荊楚有迷陽。

海平淸可鑑﹐淹倏雲峯髙。天河耿耿气﹐入夜生風濤。風起靑萍末﹐萬物旋奔逃。走者當塊鞠﹐飛者隱蓬蒿。猿猴慕厥類﹐鸞鶴亡其曹。壯夫柳生肘﹐儒士筆爲刀。血气多變化﹐志慮從所操。立身重如嶽﹐禍福猶纖毫。

大鵬徙南海﹐瞬息須往還。惟大乃行速﹐日月如投環。六月曠程期﹐何以枋楡間。賢者經世務﹐養翮辭故山。慷慨以驅馳﹐仗策叩天關。事一切必萬﹐中路就險艱。善哉於忽操﹐一鼓再三彈。

卓遠病惸獨﹐處幽晦其妍。自申非所願﹐相忘庶苟全。冥情絕町畦﹐曠世爲周旋。形神闇以鑑﹐音旨默相宣。微長忽自展﹐乃爲外物牽。籠禽拂其羽﹐鉤鱗躍於淵。百媚希見察﹐於余奚有焉﹗

玉質天所賦﹐守身若黃金。寒梅抱香雪﹐翠筱弄珍禽。未希華屋寵﹐愛此嘉樹林。𨿽有靑銅鏡﹐不照■﹝莫上女下﹞母心。獨立本遺世﹐諑之以善淫。龍唇鳳凰足﹐願以奉君琴。

修飾乃窺鏡﹐容輝詎自然。托意匪膏沐﹐飛蓬良亦妍。黃鵠振六翮﹐素衣儀九天。騏驥釋珠絡﹐莽蒼生雲煙。如何性情事﹐與俗相因緣。墳典彰媚好﹐冠冕文拘攣。守眞諒不察﹐脈脈向嬋娟。

孤芳便萎絕﹐終與蕪穢殊。及時刈葰茂﹐君子良自娛。淸芬本同好﹐在濁非所需。守貞復自固﹐懼爲俗所污。灼灼路傍花﹐盈盈媚如姝。因之成決絕﹐時違情亦疏。申椒塗鮑肆﹐好惡良難俱。

重明不可塞﹐大圓不可規。長風起天籟﹐大音聲古希。江海流浩浩﹐瀇瀁焉可知。峻徳藐終古﹐文昭質不虧。歲月疾如駛﹐嗟爾人命微﹗抱景倚寒月﹐含情弄光輝。楚楚蜉蝣羽﹐飄飄安所歸。

營生苦其勞﹐未悟有生樂。遇芳輟艷賞﹐得酒避湥酌。泛愛有岐情﹐遠憂無近諾。是古而非今﹐冀來乃悲昨。機伏事齟齬﹐音沈魂錯愕。義利各有懷﹐喧寂異求索。髙位與修名﹐同傷年命薄。

椒糈要百神﹐良以質好修。吉凶且不問﹐行媒安所求。養空若浮瀾﹐逍遙與天遊。系俗多芥蔕﹐愚士眾所囚。蘭舟不備楫﹐終焉逐下流。逆流奮柔櫓﹐不如委虛舟。

張毅富修襮﹐熱病侵六腑。單豹煉神仙﹐導气飼饑虎。精魄淹爲形﹐空室暫爲主。微長遭惡辱﹐一樂斂諸苦。疾痛在呼吸﹐恍惚循今古。奚速夫奚遲﹐熟將而孰輔﹖應盡便須盡﹐斯言良詡詡。

輟耕且容與﹐南畝已半荒。良苗滋螟螣﹐不及莠與稂。稂莠寧可舂﹐惰者安其常。勤動長子孫﹐如國思富彊。大田本多稼﹐淹化麋鹿場。官符日夜急﹐徒爲後世殃。食力且不給﹐榮利焉能長﹗

濯我田中足﹐慨然遊王畿。一命陟邊徼﹐再命踰滄湄﹔萬里恣新感﹐十年多故悲。庶事攻其短﹐修塗鞭我疲。問心紛變計﹐盈耳但卑詞。豈無升斗祿﹐療此朝夕饑﹔蓼虫徙葵藿﹐甘苦不相宜。

中原豈迮陿﹐南渡乘隆波。丹山屆炎野﹐硌硌亦峨峨。道逢皆貨殖﹐轂擊肩相摩。當衢使猛气﹐家有人荷戈。誦讀豈不聞﹐時藻空遮羅。考古覿疑字﹐無由訂差訛。江漢故人在﹐我勞魂夢多﹗

川澤靜幽默﹐杳然舒我情。靡艸伏衢路﹐松聲流太淸。樹蘭十二畝﹐芬芳恰一生。念此山中物﹐順性得所成。如何枯朽質﹐遙遙日南徵。

髙張逸淸響﹐澡雪盥垢氛。領會無始意﹐結交雲中君。似謂魚鳥樂﹐遠殊竹帛勛。俗物眼中盡﹐筆硯良可焚。伏檻看丁子﹐紛陳皇古文。

靑霞入修夜﹐流輝闇不揚。萬籟聾其山﹐煙雨生微茫。章甫適遐域﹐行潛名未彰。熊虎不受縛﹐龜魚樂湥藏。隨俗非所喜﹐漸磨良有方。胡繩自纚纚﹐顑頷奚足傷。昭質苟不虧﹐可以觀四荒。

樹■﹝艸﹝言爰﹞以忘憂﹐釆蝱本療郁。形骸踰阡陌﹐思慮殫枯菀。方寸不自理﹐牽情灰死物。奮欲親黃庭﹐相將謝朱紱。三山道路遙﹐靑精向誰乞。大塊總艱辛﹐蝦魚同鼎沸。

空宇本無聲﹐自然發淸響。含毫靦古今﹐操觚洞莽蒼。思風吹言泉﹐大海春潮廣。筆穎如劍鋒﹐摧堅亦攻仰。亙古不平事﹐指畫在孤掌。所思不能明﹐爲君達遐想。搜刮及虫魚﹐誅求到魍魎。珍駕稅平林﹐延覽得眞賞。枕塊憩虛恬﹐悠然成一往。方知功徳外﹐音徽屬吾黨。

鳳彈有公田﹝鳳彈﹐山名﹐官臺地者﹐咸有公田﹞﹐髙低麥與榖。雨暘失天時﹐荒穢走羣鹿。家園二頃余﹐子母暗相黷。堅好盡錙銖﹐追呼益窮蹙。卑官類逋竄﹐徇此五年祿。黃齏一百甕﹐素餐仍碌碌。棧棧荊棘中﹐悲風吟古屋。

舉頭瞻碧落﹐與海混中邊。朝光亦何滿﹐夜色更澄鮮。兩丸浮遠界﹐列宿橫飛煙。滔滔者奚適﹐蒼蒼兮無緣。理生一駒隙﹐所向恣纏綿。斷我骨肉恩﹐南蠻共流年。媧煉欲奚補﹐禽銜安可塡。

水光練天色﹐亭亭者余心。長風扇橫波﹐逝日如已沈。藐躬忽忘返﹐與世爲商參。海中有大鳥﹐修翎異凡禽。在天不厭髙﹐在水不厭深。異境難久居﹐棲托求常林。徘徊枯與菀﹐中夜起哀音。

九臯鶴警露﹐九尾鶬警霜。微禽能變化﹐出羣名故揚。飭躬古修士﹐守道如金湯。讀書拔陳根﹐猶力耕我疆。崛起從人望﹐不異麟與凰。繄余拙稟气﹐蚩蚩等羣氓。委身作秕稗﹐共此斗斛量。

漁洋先生評﹕諸作極命莊騷﹐恣情山海﹐世間世出﹐無所不談﹐亦無所不盡﹐洵一代之奇作﹗

雨

首夏經旬雨﹐天風歷亂吹。瘴云深不動﹐海气幻多疑。遷木鶯喉澀﹐營巢燕力遲。空堂成默坐﹐應遣鬢添絲。

檐澑驚飛瀑﹐坳堂似系舟﹔千花渾一落﹐東水盡西流﹝臺地眾水﹐西歸於海﹞。縵縵天邊聽﹐蘧蘧象外遊。飄零今若此﹐無計洗離憂﹗

雨止

艸堂雨過勝林丘﹐竹榻橫斜枕簟幽。素月函煙靑露暗﹐歸雲似水眾星浮。千憂一釋秋將及﹐諸苦全消暑乍收。滿院天香人靜後﹐未知身在海東頭。

秋日偶感

散步空庭獨斂襟﹐此身端與世浮沈。淒迷海國看云地﹐宛轉秋宵對月心。那得來鴻逢去燕﹐每思紅葉間靑林。大都百物無聊賴﹐滿耳寒螿不是吟。

書室小院﹐廣不盈丈﹐友人方子雋年隨手涉趣﹐便成幽賞﹐授簡賦詩﹐得山字

盤錯成幽簇﹐鐫劖破古頑。階前新畛域﹐盆內小湖山。護竹斜添檻﹐移屏曲隱關。荔枝樽酒綠﹐相就一開顏。

攬鏡

東歸新鑷一霜髭﹐不遣妻看怕婢知。白到於今曾不恨﹐靑銅閒對數銀絲。

漁洋先生評﹕似白傅。

半生魂夢總飛揚﹐關塞須眉气老蒼。更莫自疑還獨笑﹐鬢邊不是點吳霜。

漁洋先生評﹕妙作。

海外驚霜叱雪﹐無復寒林可觀。秋日行經木岡山下﹐白茅作花﹐宛如朔雪晨霜﹐足補山川所不逮﹐率簡澄庵宋明府

茫茫宿莽本荒塗﹐行到瀛南勝畫圖。夾路霜華隨野闊﹐到山雪色共云鋪。風微灞岸飄楊柳﹐月澹江天冷荻蘆。黃犢一鞍三榼酒﹐海邦秋興未全無。

重九日偶題

黃菊難尋處士家﹐也無楓葉受霜華。海東秋思知多少﹐爲問墻邊消息花﹝花色黃﹐形如治耳器﹞。

野宿水仙院

古廟孤村外﹐陰森竹樹聯。排空成翠幄﹐流響作山泉。藥院潛遺老﹐滄湄奉水仙。繩狀宜借我﹐慣著冷人眠。

冬日題舊社何秀才書堂

便是佳山水﹐書堂得自然。庭無新種樹﹐池有不枯泉。幾硯惟粗具﹐茶瓜罕俗筵。小窗橫竹榻。湥穩足安眠。

欲行還輟駕﹐塵思坐來淸。竹密翠相倚﹐橊寒火更明。遊蜂喧午隊﹐凍鳥作春聲。詎羨南荒隱﹐悠悠計此生。

題海邊村落

天南景物正紛紜﹐瘴雨才過又夕塤。月渚寒山沈白浪﹐風林冬筍入靑雲。巢居泛宅俱成趣﹐荷鍤施罛自有羣。心憶江鄕無別事﹐千峯飛雪酒微醺。

遣興

齒頰添香生酒暈﹐檳榔古賁佐扶畱。靑靑盛向金柈小﹐拾翠佳人減卻愁。

玻■﹝王黎﹞濃露艷幽光﹐鄭宅春芽闘粉槍。白嫩蠣房調最滑﹐綠肥龍虱細生香。

漁洋先生評﹕二詩殊不寂寞。

臺人服多不衷﹐戲爲一絕

天涯風俗漫相親﹐吳帶曹衣迥不倫。無復屠蘇障兩耳﹐服妖今已被文身。

懷故山

爲愛逃名念采薇﹐百年無恙一荊扉。行隨遠水何關樂﹐坐對南山似不饑。披艸往來存禮數﹐提壼吟嘯答芳菲。大都閱世難勝此﹐窘吏纓緌況墨徽。

漁洋先生評﹕結七字未響。

丹楓嶺上樹生香﹝楓香嶺﹐先塋在焉﹞﹐樹裏岡原我舊鄕。飲露餐英賡楚些﹐軒鴻舉鳳賦山陽。衣冠故老誰天寶﹐松竹名園幾辟疆﹖窮巷到今成寂寞﹐祗應髙臥贊公房﹝謂桂遠師﹞。

幽棲昏曉■﹝絜﹐廾代糸﹞虛恬﹐俯仰無營樂事兼。谷鳥一聲流竹徑﹐山云幾片就茅檐。花迷醉夢飛爲蝶﹐月引詩魂化作蟾。須信爲農能免俗﹐古狂眞不畏人嫌。

漁洋先生評﹕五六纖。

山重水復龍眠道﹐一壑一丘幽士棲。偶爲荷薪臨絕壁﹐故因行藥溯淸溪。入云密竹晴嵐帚﹐過嶺髙田綠野梯。萬事等閒如昨日﹐卽今回首夢先迷。

東龍西龍山不深﹐入山翠壁總蕭森。輕條密葉云爲幄﹐飛液流膏玉有音。略彴屠蘇交綠野﹐弦歌樵唱共芳林。梅邊僧與丹砂客﹐廿載同遊記昔吟﹝遊山舊詩有「云隨洞口丹砂客﹐月照梅邊白髮僧」之句﹞。

居遊作息本來安﹐須省無憂在寡歡。一褐擁寒天似窄﹐雙鋤除穢徑原寬。池邊醉帽停歌棹﹐梅裏吟鞭拍凍鞍。海國行藏鯢鮒共﹐何時故境野盤桓﹖

默坐

久作無家別﹐而當零落時。逍遙忘六鑿﹐貧僻謝三尸。習苦甘齏祿﹐知寒溫被池。返眞成槁寐﹐嚙缺信余師。

■﹝食訇﹞結宣蘇盡﹐黃庭或可棲。觀心收野馬﹐論道見酰雞。兀爾有恆幹﹐熙然無勃溪。室中塵慮絕﹐門外海云齊。

日入行

赤嵌東山髙萬丈﹐金方溟漲天爲池。羲和駕馭火鞭疾﹐霞車虹靷來何遲﹗未旰登臺望蒙谷﹐虞泉下掬臨崦嵫。是日天海明無翳﹐冉冉崇蓋觀西馳。火輪漸低光轉近﹐與海鱗甲交離離。初沒半輪如合璧﹐神芒百道兼千絲。驪珠旣墮萍實隱﹐九瀛化冶金鎔時。踆鳥戢翼不我與﹐燭龍低首焉能爲。陽气接戍便灰死﹐暡曚晻曖曖徒逶迆。巨浪翻光忽騰沸﹐萬烽並舉邊人疑。谽呀豁閜舒長影﹐爚爚震震焚其逵。烈焰烘云煩煆煉﹐洪鑪煮海還蒸炊。佛國明燈不知夜﹐神丘火穴良可窺。燊燊應符再中瑞﹐輝輝擬見連珠奇。空中長繩逝欲挽﹐河上杖策行當追。戈揮三捨戰未已﹐射落九馭蘇來隨。西隅白虎其宿昴﹐功成宜退胡相稽。長畱山頭少皞語﹐天目未閉諸神嬉。佇立荒臺蓮漏下﹐燋煙滅盡星光垂。憶昔山東登日觀﹐峯頭道士能狂癡。天雞一唱呼我起﹐巖巒遠接扶桑枝。金柱紅盆耀溟渤﹐三山隱見浮蛟螭。大地光明杳何極﹐夢魂往往親重曦。焉知落拓滄洲外﹐斷蓬卻逐西傾葵。生死浮沈吁可怪﹐寸心炯炯無人知﹗

漁洋先生評﹕似元和作家語﹐後惟元之吳淵穎能之。起二句有振衣萬仞之槪﹐非此不能籠蓋全篇。卷三丁亥

詠柚花﹐用東坡喜王仲玉惠穉稚詩韻

海東有嘉樹﹐橚矗春庭陰。坐使江淮客﹐結想昆侖岑。素華亂香雪﹐綠珠紛寶林。頗聞騷雅貴﹐不受樵牧侵。新葉浮翠蔕﹐故枝攢棘鍼。焜煌修貢職﹐雕飾酬知音。況乃煙霜質﹐復此吳越禽。凱風溫白玉﹐杲日待黃金。一花已堪把﹐獨樹良亦湥。未邀寵蘭佩﹐取足曜華簪。零落暌幽賞﹐芬芳偕夙心。暇日酌君酒﹐閒謠披我衿。枳刺徒磊磊﹐桃實自森森。楚岸遠千里﹐蜀崖髙萬尋。放遊悲已昔﹐遐矚感自今。爲因郭生贊﹐思與靈均吟。

春日農圃言

老農飲春酒﹐向客舞婆娑﹔手中執雙壤﹐將以歌太和。我豕突陰壑﹐我牛礪陽坡﹔鵝黃鴨頭綠﹐池平水不波。二月刈新麥﹐三月布新禾。一坵輸五斔﹐所用未爲多。

步入西園中﹐三徑被苔蘚。瓜葉盡綿蠻﹐歸心欣欲展。老圃爲我言﹐此樂良不淺。瓜田初辟時﹐滋蔓甚繁衍﹕子母互鉤帶﹐陸離燦朝睍。鑿破水晶寒﹐琢成紅玉軟。遠產珍先時﹐歲輸例常典。

安平鎭

浮空巨鎭海云齊﹐七點鯤身踞水犀。潮趁去來分順逆﹐風乘朝暮便東西﹝臺地風信﹐朝東暮西﹞。空城一任生禾黍﹐老將應知厭鼓鼙。戰舸如山烏在幕﹐千檣影靜夕陽低。

艸堂落成

一畝宮初辟﹐情奇境自遙。移根將筍竹﹐分本作花蕉。鑪外安棋局﹐瓶邊掛酒瓢。人間無用地﹐應不礙鷦鷯。

和筱岫次韻元微之詠醉十二篇

先醉

浮生端藉酒爲名﹐坐遣宜城一笑傾。月正明時花未落﹐玉山頹處亦多情﹗

獨醉

一室酣酣甕牖春﹐暖風輕似逐珠塵。有時相勸但孤影﹐明月入懷吾兩人﹗

漁洋先生評﹕是獨醉。

宿醉

領發不簪行自由﹐下階拾得舊花籌。卽今相對渾如夢﹐消盡人間隔夜愁﹗

懼醉

須省春風料峭寒﹐幾堪狼藉對杯盤。个中淸興爭些子﹐珍重人間夜未闌。

羨醉

忍得朝饑耐獨眠﹐不憎人不乞人憐。但能彊起仍扶去﹐最好山中未醒年。

憶醉

洛陽酒會從前事﹐金穀詩人少後期。三百靑銅隨地數﹐淩風玉樹早花時。

病醉

癡魂夜共靑燈燼﹐老眼朝慚玉鏡窺。道是解酲須五斗﹐扶頭莫避最湥卮。

擬醉

一向不沾塵裏事﹐百般齊付掌中杯。坐移密樹聽鶯罷﹐笑逐淸風獵蕙來。

勸醉

落來山色云同泛﹐送去春寒雪自消。風月眼前容我在﹐未應花外問來朝。

任醉

惠山泉水眞宜釀﹐滿載吳船萬里來。聞道百川皆到海﹐長鯨捲浪入湥杯。

同醉

招來縱浪酒中人﹐直似陶潛影答神。莫逆於心相視笑﹐山花開徧不知春。

狂醉

墨陽斬得愁根斷﹐消受東皇太乙春。白水閬風憑策馬﹐洧盤窮石更無人。

寄惠州張別駕靑臣

蓬萊左股任躋攀﹐身寄中原一發間。月共美人樽尙在﹐云移仙客履初還。玉鰩春柱嘗新味﹐朱橘霜皮駐好顏。絕勝荷蘭初辟地﹐鯢居鮒入闘蛙蠻。

雜謠十首

上山伐檀日已曛﹐檕迷駁馬還當分。朝光滿盈明四目﹐胸羅萬鏡當人羣。魚龍出沒吁可怪﹐叢島攢峯云出云。

漁洋先生評﹕筆力不減退之。

惟筆有穎劍有鋒﹐附耳之言何從容﹖默而微笑甘可悅﹐聯綿奚啻九疑峯。我生不作嚅囁語﹐率爾出口如扣鐘。

漁洋先生評﹕愚平生病根坐此﹐湘南乃有同病﹗

含沙伏蠱其事微﹐水弩夜夜隨行暉。大人無心坐觀鼻﹐不因鬼物張天機。要使蜩蛇遺甲蛻﹐並令魚兔忘筌蹄。

擔囊學道遠辭家﹐白舲黃犢走天涯。觀海奚止九云夢﹐入山不啻千袤斜。安能飄颻遊八極﹐奇肱國馭從風車﹗

羣雞啄黍正朱朱﹐釆莫歸來日已晡。滿堂賓客無顏色﹐不能出戶興嗟吁。金椎控頤口含珠﹐髑髏昔是衣冠儒。

魚鉤奚取於直鍼﹖鳥羅焉用夫一目﹖寸筳安可撞洪鐘﹖尺木豈能支夏屋﹖我獨胡爲在荒服﹖寒蟬不鳴雌雞伏﹗

方水出玉珠圓折﹐聆龍■﹝目祭﹞淵鳳窺穴。潢潢白海爲窟魁﹐吸吸靑雲瞻列缺。陽坡艸短臥牂羊﹐陰壑泉枯行跛鰲。

中心蒶蘊生百憂﹐大冠修劍守枯丘。睚眥不解竄荊棘﹐微瑕累重千州畱。隱伏萬事迫支體﹐挺解銷鑠無時休。

從軍十五顏如花﹐二十頗解爲驕奢。大言猛气兩無敵﹐手挽天河翻日車。白頭老卒守寒圃﹐鉤帶離離子母瓜。

漁洋先生評﹕如張循王花園老卒亦豈易得﹖

燕石魚目重如寶﹐鳳逐山雞雁隨鴇。美人一笑果傾城﹐癡骨妍皮彰媚好。南山之獸人所珍﹐虎文羊質飽枯艸。

漁洋先生評﹕大致自楚辭出﹐斑駁陸離﹐如汲冢文字。

題林秀才池館

脫俗自成趣﹐園林物外閒。桄郎團竹塢﹐羨子亞荊關﹝俗稱蕃蒜﹐其味酸甘﹞。雨過活枯澗﹐煙銷瘦小山。吾知謝靈運﹐到此不思還﹝謝詩﹕閩中安可處﹐日夜念歸旋﹞。

郊外

出門塵事少﹐原野自逍遙。魚躍池還靜﹐鶯啼花更嬌。短章惟誦酒﹐長嘯可迎潮。最愛茄冬樹﹝海外良材﹞﹐標靑上碧霄。

贈海客

頭白不須憐﹐安居已是仙。閒門遲過鳥﹐孤嶼得遙天。潮視盈虧月﹝潮之大小視月﹞﹐風隨順逆船﹝海風不分南北﹐去來之舟可用﹞。此中堪翫世﹐知有太平年。

聽海客言﹐寄嘲北莊友人

道是求仙歷險艱﹐半思利涉半躋攀。千條岐路迷銀礦﹝言有銀山﹐昔人求之﹐得入﹐薄有所取﹐累日不得歸路﹐乃棄金記路而返﹐急喚伴侶偕往﹐舊徑又迷惑矣﹞﹐一片晴雲想玉山﹝言山是渾然美玉﹐天气晴朗﹐郡城望見﹐然亦僅孤云一片﹐狀若峯巒也﹞。貪挹龍涎乘莽葛﹝蕃稱獨木舟爲莽葛﹞﹐競驅墨豹逐蜂巒﹝以腰細得名﹞。非關海客談言妄﹐縱到瀛洲未肯閒。

漁洋先生評﹕如聞徐福輩語。

因海客言勗文士

七尺乘時思建勛﹐偶然失路隨人羣。有生最樂獨良友﹐與世不死惟髙文。柟幹始萌裂地骨﹝柟始生﹐其幹十圍﹐裂地而出﹞﹐鵬雛初奮垂天云。沙虫猿鶴從所化﹐雌伏雄飛誰與分。

海客與文士談仙

扶桑欲總轡﹐咸池先飲馬。靈璅盡生煙﹐行見蒼梧野。仙之人兮鶴與俱﹐納新吐故何徐徐﹗舟气柁風寡滯迹﹐幄霄幃露成安居。八解池邊觀定水﹐九鑰丹經洞生死。世間小別二千年﹐空裏孤行九萬里。渴時吮玉饑嚙芝﹐鹿盧蹻下風雲馳。匏魁統管含宮徵﹐熟簧生■﹝簳﹐水代幹﹞雲中吹。舉舉弄文人﹐揮手聊相謝。云霓隨飄風﹐攀爾鳳凰駕。羽人之國長如春﹐有何窟宅容其身。丹丘常明不知夜﹐未遑偃息勞精神。縱令懷英吸微液﹐那能醇粹還天眞。骨肉斷恩愛﹐煆煉腦與腸﹔徒然息心侶﹐萬劫眞茫茫。云旗玉軑空相望﹐回視九州島非舊鄕。海客掀髯髮長嘯﹐爲斬塵根操墨陽。典籍爲罟儒鍛羽﹐衣冠是鼎儒沸湯。白蒿服戶糞充囊﹐樹蘭不紉椒不芳。糺思編愁爲佩纕﹐結鶉帶索如人長。松宿天行無梗路﹐毳衣掩露含風裳。子行矣捫天攄影﹐虯螭靑白遙相將。

漁洋先生評﹕奇肆。

海外餞客登舟﹐其情懷黯然﹐乃在離別之外﹐因爲是詩

連山波闊遠天垂﹐愁倍陽關酒滿卮。展轉別離無後約﹐丁寧珍重是危詞。一盤鍼路漫漫夜﹐十丈颿風獵獵時。百里已遙千里近﹐計程疑速又疑遲。

春暮

三更風雨入庭院﹐落盡林花人不知。喚起春愁侵曉夢﹐一雙鸜鵒在髙枝。

漁洋先生評﹕只此二十八字﹐非名士不能道﹐恨不令坡老見之﹗

贈許秀才遠

傲骨崚嶒迥出塵﹐閒拋詩畫與鄕鄰。韓康賣藥梅生隱﹐道是尋常行路人。

旱

閩人虛畏甲申雨﹐海客眞愁己卯風。千里霞光當日暮﹐一痕虹影在天東。堯憂不離耕桑事﹐禹貢難忘戰伐功。綆短汲深增百慮﹐那因妻子念途窮。

寄答石泉明府悔人朱先生

石紐村中朱悔人﹐拋書西蜀到南閩。漫郎喜稱閒司馬﹐狂客慚無大釣綸。酒地老從山海拓﹐詩情寒與竹蕉親。難忘錦裏看花日﹐夢繞君邊舊葛巾。

漁洋先生評﹕悔人﹐吾老門生也﹐其詩必有聞於後﹐入蜀不返﹐遂已﹔長夜讀此﹐掩卷破涕久之﹗

秋日雜詩二十首

三年身入幻﹐味物海東丞。秋杳云俱化﹐霄虛鳥不勝。花於情未盡﹐山有目先登。一室粗能理﹐隨時可曲肱。

八月潭如夏﹐冰紋枕簟斜。渴虹淹溽暑﹐毒霧莽風沙。破夢無名鳥﹐傷心未見花。自憐情漫浪﹐更擬著浮槎。

西偏惟落日﹐東向一煙巒。不爽鍼盤路﹐無形鐵板關﹝渡海以指南爲信﹐曰鍼路。又臺郡無形勝﹐可據水底鐵沙爲要害云﹞。魚魛紛似葉﹐戰舸靜如山。湥穩成安宅﹐毋憂海國頑。

北勢到雞籠﹐齊諧誌怪同。瘴云凝自古﹐毒水澹於空。伏火從山鬼﹝近山夜多光怪﹞﹐驚濤駕海翁﹝巨魚﹞。舟回十二載﹐浮去弱洋東﹝相傳昔有閩船飄至弱水之東﹐閱十二年始還﹞。

亦有奇情在﹐都疑夢裏逢。潮生驚戰鼓﹐日盡駭邊烽﹝臺郡東面皆山﹐不見初日﹐頹陽如烽燧遞出﹐夜湥方隱﹐奇觀也﹞。挾火麒麟颶﹝海風有名麒麟暴者﹐風中有火﹐數年間作﹐竹樹咸焦﹞﹐摧云傀儡鋒﹝傀儡山時有雲气﹐其蕃成羣﹐見人則戮﹞。秋容何處好﹐千里木芙蓉。

諸蕃多窟宅﹐湥就瘴云安。竹塢疑熊館﹐茆居結馬鞍。山荒朝獵豹﹐田熟夜防獾。此是羲皇上﹐文身似羽翰。

信此飄零眼﹐浮觀別異同。四時無正候﹐百物有奇功。版籍翻稽婦﹝新集之民﹐遷徙不常﹐以有婦者爲定戶﹞﹐蠻村渾賤翁﹝蕃人貴力食﹐老則安坐待哺﹐然每遭淩賤﹐化之不悛﹞。糟醨聊可啜﹐應笑學郫筒﹝蕃酒﹐刳大竹釀之﹐味實不佳﹞。

眼底天民在﹐熙熙共往來。忘年驚發變﹝蕃人不記年歲﹐發白知老﹞﹐攺歲待花開﹝不四時﹐見野花盛開﹐經始樹藝﹞。卽鹿羣看箭﹝諸蕃逐鹿﹐視其箭先及者﹐得鹿不爭﹞﹐安家密咒灰﹝提防漢人掠取其物﹐以巫術咒灰土﹐名曰下卦﹐過者畏之﹞。唱歌爭款客﹐喚取女郎回﹝力田藉婦﹐遇過客則喚婦侑酒﹐共唱彜歌﹐客醉乃喜﹞。

海國多新意﹐生涯自不貧。淸流環靛戶﹐白水散■﹝罒上令下﹞人﹝海白則淺﹐可漁﹐納■﹝罒上令下﹞餉﹞。零露龍噓漐﹐油云蜃積鱗﹝海外露濃如雨﹐暮云鮮肥﹞。所嗟鉛槧客﹐風俗未相親。

殊方今樂國﹐𦇤負自成鄰。餳釀酬田祖﹐蠻謳賽水神。蕷苗由鹿喜﹐蔗葉野牛馴﹝山有野牛﹐网而縶之﹐馴以蔗葉﹞。經術能師古﹐豳風屬此人。

秋雨滋篔籜﹐淒風養秀葽。醍醐閒伴少﹐榔櫪野情遙。轂擊煎餳竈﹐檣維煆蠣窯。喧囂那可息﹐猿鶴漫相招。

徙倚岡原上﹐關心艸水緣。蕃花香酷烈﹐刺竹勢■﹝犭聯﹞猭。廓落南東畝﹐奇零一兩廛。此中無故物﹐霜鬢對寥天。

物情殊熳爛﹐問俗竟何如。樂事喧鼉鼓﹐哀音轉犢車。蕃荒逃火鹿﹝蕃藉鹿爲糧﹐驚火奔散﹐謂之蕃荒﹞﹐海熟上潮魚﹝歲有海魚﹐逆潮而上﹐謂之海熟﹞。生理無妨陋﹐安恬可瑟居。

勁風摧靡艸﹐佻習厭陳人。斔斛全無較﹐吳蠶未見珍﹝其俗尙奢﹞。肆狂呼五白﹐禳病叫三神。生聚如萍梗﹐何妨作酒民。

欲補虫魚注﹐徒多玩物情。文禽懸羽息﹝俗名倒掛鳥﹞﹐沙蟹寄螺生﹝蟹生螺殼中﹞。守拙蠨蛸隱﹝蛛不張网﹞﹐爭雄蜥蜴鳴﹝聲大如鵲﹞。大都觀變化﹐蠢蠢只空名。

晚飯步空林﹐奇云生暮陰。天容自吞吐﹐夜气且浮沈﹝雲光開闔﹐乍明乍暗﹞。似電收光緩﹐疑霞幻影湥。掉頭歸臥穩﹐平澹只初心。

秋宵常獨坐﹐宜楙漫相招﹝善睡之神﹞。積水光搖動﹐連林气郁陶。蝠飛迎月露﹐雞唱逐風潮﹝潮上雞則啼﹞。引領還空捨﹐餘生本寂寥。

節序飛騰易﹐無營作息宜。寒暄黃鳥在﹐晴雨綠鳩知﹝羽毛鮮麗﹞。閱世恆如醉﹐忘情或近癡。形骸猶故我﹐欲問被衣師。

艸木無搖落﹐秋心亦自驚。遠天澄一色﹐空宇會千聲。選句收蠻語﹐耽遊得鳥情。官閒兼寡合﹐例有竹蕉淸。

回首平生事﹐心將迹並奇。溯江曾學懶﹝杜詩﹕「懶心似江水」﹔大江源流﹐閱歷已徧﹐故追憶之﹞﹐入海爲求詩﹝又杜句﹔「詩盡人間意﹐還須入海求」﹞。雲水交相適﹐魚龍兩不疑。還丹無處覓﹐大火又西馳。

自安平鎭風中返棹﹐波濤甚惡﹐歸臥竟日而心猶悸﹐作詩自嘲

七里風濤萬疊愁﹐歸來不道小瀛洲﹝安平在水中﹐距郡七里﹐余常以小瀛洲稱之﹞。流云過影身搖動﹐空語無聲耳喞啾。飄泊樽罍三峽夜﹐黃昏枕簟九疑秋。自量終是塵凡客﹐海月應難掛席求。

不寐

短燈檠上花初燼﹐破蓽窗中葉正飄。闊落無人惟吠犬﹐晦明如歲況秋宵。江淮故舊孰相憶﹐鄕國音書何太遙﹖■﹝剩﹐貝代月﹞水殘山半生事﹐斷雲別雨不終朝。

秋夜

髙林一茅屋﹐秋盡成蒼唐。蟋蟀吟夜戶﹐似爲勞者倡。涫■﹝沸上鬲下﹞胸若波﹐宛轉在空牀。燒蘭起彈瑟﹐可以親鸞凰。宮徵良已昧﹐苦甘徒備嘗。萬事成瑣尾﹐振衣東壁光。

海吼

我聞百物憤恚鳴穹蒼﹐而何有於百谷之王﹖幽隘搏擊成聲光﹐而何有於祝融之汪﹖云胡吼怒彌晝夜﹐震撼鮫室喧龍堂﹖延聽千聲無遠近﹐气沴風屯海爲運。窮天拗忿悲莫伸﹐死地埋憂思欲奮。初時起類漁陽撾﹐七鯤噴沫開谽谺﹝自安平七鯤身起﹐故俗云鯤身響﹞。繁響漸臻有噓■﹝口翕﹞﹐萬蹄按轡行虛沙。倏如戰勝轟千軸﹐刮干戾坤爲起伏。漓以山摧熊虎號﹐砰磕成雷魔母哭。山摧石爛如寒灰﹐雷震翻空偶馳逐。爾乃十日﹑五日吼不休﹐使我耳聾心矗矗。或言訇哮由積風﹐掛席長梢凝碧空。或言狂潮本瀾汗﹐進則剽沙礐石爭來攻﹐退則餘波呀呷殿成功﹔爲魁爲窟奔海童﹐朝夕池邊歷歲月﹐去來喧寂將毋同。老農又言徵在雨﹐黑螭隱見靑鼉舞。叫嘯年來徹霄漢﹐炎威千里成焦土。泱泱海若大難名﹐我欲問之阻長鯨。水徳懦弱懼民玩﹐庶幾赫怒張奇兵。大賢崇實戒虛聲﹐股肱之喜良非輕。

客居

蓬龍云騎走天涯﹐縱復端居昧歲華。開卷古人如在夢﹐揮杯塵物又爭嘩。秋湥路遠難聽雨﹐地僻庭空忽見花。心識鴈鴻縱不到﹐鳧飛驚看一行斜。

虛室胡牀耐曲肱﹐秋宵展轉倍難仍。■﹝思﹞簩細響蕉成雨﹐蜻蛚微吟蛾撲燈。客路渾如膠凍舫﹐宦情直似打包僧。詩壇酒社俱多梗﹐萬事逢人謝不能。

偶有故園之思﹐輒以自解

鄕夢初回月已沈﹐霜根旅鬢自蕭森。蒓鱸惹恨非佳味﹐鴻鴈牽愁豈義禽。關塞老憑寒餓骨﹐海山閒付短長吟。百年萬事皆如戲﹐何處翺翔非鄧林。

題鳳山邑署柬澄庵

山光延海色﹐新縣舊營邊。作吏有三載﹐所居惟一廛。秋花隱怪石﹐夕鳥翻寒煙。鼓角夜悲壯﹐知予耐穩眠。

途次喜晴﹐先寄署中諸子

林回水曲筍輿輕﹐日趂秋原暖气行。鳥路云衢多窈窕﹐巒光天色最分明。宛如醉魄淹歸夢﹐直似春愁散野情。好事呼童掃花徑﹐提壼相待或相迎。

戲成

一室難爲理﹐卑棲傍艸萊。秋衣炎未著﹐夜戶瘴難開。肘腋防蚊患﹐牀帷告蟻災。從教遲簿領﹐莫遣負樽罍。

夜

深宵原寂寞﹐孤館況蕭騷。風亂星光動﹐潮平月影髙。虫聲低在枕﹐露气暗侵袍。心識鄕程遠﹐空令攺二毛。

秋旱

驕亢入秋天﹐村中乏井泉。闘潮風乍起﹐厄雨電爭先。日禦翻黃霧﹐雲峯化紫煙。何當歸老眼﹐吾道巳堪憐﹗

自適

平生未解隔宵愁﹐放達能經萬里遊。不遣歸心隨去鳥﹐但將髙興答淸秋。暖風動幕花光亂﹐涼月盈樽露气浮。嫩綠文來蕷薯熟﹐甘香絕勝稻糧謀﹝蕃地蕷薯可代餐飯﹐種自文來國者最佳﹞。

海市淸言

白沙洲軟長莓苔﹐蓋屋靑林不用栽。兩乳燕投孤壘宿﹝海燕一歲再乳﹞﹐四時花共一瓶開。巧人西域營工到﹐估舶東吳載酒來。解語鸚哥成五色﹐更無鳥譯費疑猜。

漁洋先生評﹕「四時花共一瓶開」﹐余過贛州所見已然﹐不但海外也。

夢遊蜀道

左擔鳥路春云鮮﹐朅來挺轡飛岑顚。棧閣關門不容幰﹐前旌已見臨淸川。淸川流水如碧玉﹐疑是漢江鴨頭綠。哀絲別管逐風流﹐驊驑蹀躞空山曲。靑泥百折度孤城﹐猶有故時津吏迎。捨舟釋騎著芒屩﹐黃冠道士前吹笙。兩崖窪寥不見底﹐杳然足下流松聲。導我方丈謁三祖﹐授簡爲作升天行。五年前走荒山道﹐正際瀘西初動兵。虎咆窮巖鬼嘯野﹐妻拿系累僮僕驚。今來拂衣謝榮利﹐洞壑閒雲舒我情。夢回風潮振靈海﹐似有鸞鶴空中鳴。

贈隱士

詩題錦句營心澹﹐酒酌蘭英滌口香。伐性已知逃斧鑿﹐澡身原不藉滄浪。

榕樹石谷歌﹝在太守別院﹞

榕生海甸長官宅﹐冬葉靑靑擬松柏。髙幹上踰層樓顚﹐橫枝蓋地一千尺。連蜷偃蹇筋骨露﹐磥砢盤郁脂膏積。赴土藤根蛇尾靑﹐垂空條綫龍髯赤。黃鳥嚶嚶不露身﹐白駒仡仡無停隙。種植當年好事人﹐故遣根柯盤怪石。磝磝蓊蓊皆有情﹐相軋相樛共支脈。崖顚葉底費吟哦﹐散發披襟閱朝夕。雨中滅竅蒙雲煙﹐風裏搔樖闘戈戟。不同癡大﹝樹名﹞空滑柔﹐盡化粗頑得潤澤。太華靑城紛滿眼﹐木石幽居念疇昔。此日投荒大海陽﹐一生■﹝剩﹐貝代月﹞有煙霞癖。息陰枕塊發髙歌﹐有酒如澠當醉客。

漁洋先生評﹕悉從杜出。

客自雞籠還﹐言形勢甚悉

聞道雞籠嶼﹐孤城莽蕩間。毒磺糜白石﹐沸水迸丹山。東渡洪波弱﹐秋崖積雪斑。虫魚俱異物﹐戍卒幾人還﹗

與諸昆季言懷

騏驥仰天鳴﹐朽索馭剛鐵。一驅升崇山﹐焉知躓於垤。脂牽轉回腸﹐孰與較優劣﹖才老力可盡﹐名成待九折。

馬蘭踸踔生﹐及時當先刈。不刈將如何﹖杜衡恐蕪穢。蒥荑與揭車﹐淸芬可同佩。異物難苟容﹐孤芳見吾輩。

李牧捭上首﹐卻克跛而登。有力皆可努﹐如行河上冰。晏安乃酖毒﹐胡爲昧寢興。拊髀發長嘆﹐天命良可勝﹗

蘭■﹝拽﹐木代扌﹞持斫冰﹐冰堅■﹝拽﹐木代扌﹞傷手。我手不足惜﹐情違力何有﹖智士愼擇術﹐斷金若摧朽。刜蓬揮棠溪﹐所用良不苟。

竹柏無冬春﹐中心異虛實。形骸非所拘﹐奉此歲寒職。吾道守根蔕﹐焉容事雕飾﹗遭遇難可期﹐常存但孤直。

康哉黔婁生﹐遺我以芳型。簟食不充虛﹐敝衣不蓋形。僵眠但仰屋﹐蒼蒼見寒星。恬然守休徳﹐願子抱遺經。

漁洋先生評﹕獨往獨來﹐其目中視髙車大馬爲何物耶﹖

脆茵與貞松﹐久暫俱零落﹔王鮪與晨風﹐終當異棲托。毋媚莊老言﹐實尋孔顏樂。蘭肴齒頰香﹐與君試淸酌。

子晉去已遠﹐笙在人間吹。玉豉得長壽﹐久處夫何爲﹗生理有至樂﹐知士識端倪。四荒同一室﹐玉食猶餔糜。

生晚道仍古﹐稟气得其眞。一朝伏靑白﹐坐見千秋人。黃楊厄餘閏﹐松檜偕冬春。駑駘無輟駕﹐騏驥共前津。

文藻薄時艷﹐乃心在編簡。嗜古擇其腴﹐如腱貫之。片言敵造化﹐萬古明人眼。繁詞俗所欣﹐下筆顏亦赧。

鵝鴨唼梁藻﹐鴻鵠髙且遐。檢身事三圭﹐五緘寧不華。無由就懸車﹐終嘆系匏瓜。每每原艸綠﹐此邦非我家。

雲際思好仇﹐引頸勞空望。吞響在幽山﹐名潛理非亢。佳卉時一芳﹐淸泉隨所向。苕苕孤生桐﹐何必逢牙曠。

漁洋先生評﹕十二首體備騷雅﹐義兼比興﹐往往於結處見寄托﹐阮左之正派也。

冬日眺遠

葉葉徵帆似羽翰﹐排空飛上白雲端。馳風騁雨無常態﹐海水那知天地寒﹗

漁洋先生評﹕翻案。

客以琴見貽﹐招張尉閩嘉試彈古調

抱琴相贈謝山翁﹐仙尉揮弦指法工。流水髙山無懦響﹐叩宮彈角有淸風。刺桐城裏煙花靜﹐叢竹墻邊鳥雀空。味備五音歡百物﹐蓼根獨有避甘虫。

守歲﹐分樂字﹐賦得歲熟鴉聲樂

慰湣對窮海﹐憂來自求索。招搖指東陸﹐歲事蛇赴壑。人定一鴉啼﹐占兆丰登樂。三歲迫驕陽﹐以我禦窮薄。物情相慰藉﹐先聲良不惡。气候微足徵﹐天意欣所托。拙宦如老農﹐關心但耕鑿。雷電司冬令﹐艸木鮮零落。好雨過林臯﹐眾星燦寥廓。嘿焉念故巢﹐拂衣誰與作。

除夕雷雨大作

臘月晦日大雷雨﹐長風挾浪翻髙空。海中龍蛇厭蟠蟄﹐世上艸木開屯蒙。赫怒昔聞殫帝力﹐妖祥今見煩天工。無敢戲渝獨危坐﹐寒花往往能鮮紅。

戲成一絕

何必逢人去賣癡﹐漫添陳火祭新詩。沈屯舉世都如夢﹐七十二鉆龜不知。

卷四戊子

元日﹐賦得春城回北斗﹐限城字

春信入邊城﹐東移斗柄橫。勢欹河漢直﹐光回夜潮平。望闕瞻云地﹐三年萬里情。此中占气象﹐天海共澄淸。

漁洋先生評﹕英華之合作。

燈夕﹐賦得十萬軍城十萬燈﹐限軍字

朱方元夕火山軍﹐戈船鐵騎屯紅雲。珠煤綴屋華艷棼﹐气焰融泄輝玄纁。炎官張傘掀五雯﹐祝融幢旒揮垢氛。蟄龍起禦飛蝹蝹﹐怒鯨躍鯉來紛紜。吁嗟麟兮混夔羵﹐炬牛燧象爭功勛。豹章虎脊蘭其■﹝觔﹞﹐天馬汗血銜朱幩。離哉翩翻鸞鶴鷆﹐搖尾警翮何翂翂。赫羲伏明渾不分﹐明蠲行蠱飄絪縕。橫玉叫空天帝聞﹐金鳴則鉦革以薣。大團火伴千人羣﹐方曲障面楊姨帬。蹋搖娘子傖不文﹐鳥鹽昔昔哀轉轀。紫■﹝扌剽﹞甲士頭曳蚡﹐如經百戰雙足皸。太平逸樂民气醺﹐手擊雙壤謳吾君。利害相摩如所云﹐我腸欲吼饑火焚。願兆丰登看火耘﹐邀人作歌媲皇墳。

艸堂漫興

天外今知樂事偏﹐茅齋灑掃駐二年。連林蘭本飄金栗﹝珠蘭成樹﹞﹐出屋蕉叢吐赤蓮。棋局傍觀無我相﹐醉鄕漸入有仙緣。蠻煙瘴雨何滋味﹐八尺風漪得穩眠。

二月朔三日卽事

風回潮湧沸千灘﹐馬上相逢無好顏。幾處軍聲談笑裏﹐一年春色是非間。倉皇道路應多梗﹐脫略風規偶踰閒。降將昔聞蒙上賞﹐鯨鯢何日悔愚頑﹗

自古皆然莫怨今﹐靑袍蚤已任升沈。未能鬻子勤桑土﹐但道烹魚漑釜鬵。禦眾狙公徒任術﹐鑑形母孰知心。徙薪■﹝莫上女下﹞似有微長在﹐抱膝聊爲東武吟。

刺竹

潤綠編靑上拂云﹐下枝勾棘最紛紜。到門卻步遙成趣﹐未負生平愛此君。

羞艸﹝葉生細齒﹐撓之則垂﹐如含羞狀﹐故名﹞

艸木多情似有之﹐葉憎人觸避人嗤。也知指佞曾無補﹐試問含羞卻爲誰﹖

寸筳孤立勢亭亭﹐直似椶櫚有覆靑。畱得世間眞面目﹐羞人豈獨勝娉婷。

葉上花樹﹝志稱三友﹞

文繡成章葉覆枝﹐凡才多乾實支離。喧蜂咽鳥無常態﹐浪蕊浮花不待時。

海東艸木無零落﹐怪底知寒與眾殊。突兀含姿向風雨﹐階前百尺靑珊瑚。

波羅蜜﹝狀如如來頂﹐中分十數房﹐似蓮瓣抱生﹐其色黃﹐其味甘﹔房各一實﹐其色白﹐煮食似栗﹞

波羅門下樹亭亭﹐香蜜成房子更馨。解是西來眞善果﹐十分供俸佛頭靑。

菠蘿﹝通體成章抱幹而生﹐葉自頂出﹐森若鳳尾﹐其色澹黃﹐其味酸甘﹞

翠葉葳■﹝丷豕﹞生﹞羽翼奇﹐絳文黃質鳳來儀。作甘應似鐘籠實﹐入骨寒香抱一枝。

香果﹝花有須無瓣﹐其色白﹐其實中空﹐狀如蠟丸﹞

但有繁須開爛熳﹐曾無輕片見摧殘。海天春色誰拘管﹐封奏東皇蠟一丸。

羨子﹝俗稱蕃蒜﹐或作檨﹐其種云自佛國傳來﹞

千章夏木布濃陰﹐望裏累累羨子林。莫當黃柑持抵鵲﹐來時佛國重如金。

刺桐花﹝色紅如火﹐環繞營署﹐春仲始花﹐一望無際﹐實爲臺郡大觀﹐故稱刺桐城﹞

春色燒空白海涯﹐柳營繞徧到山家。昆侖霞吐千層艷﹐華嶽蓮開十丈花。

百朵紅蕉簇一枝﹐偶然著葉也相宜。煙籠絳羽鸚哥舞﹝雲南稱爲鸚哥花﹞﹐信是春城火樹奇。

茉莉﹝花千層﹐大如菊﹞

名花聞道出南荒﹐親到南天聞妙香。弟是素馨兄是菊﹐澹煙如水月如霜。

佳人小立畫廊西﹐紈扇迎風手自攜。雪瓣恐教蟬翼重﹐縵華應遣鳳頭低。

卻月盆中向晚芳﹐瑤臺誰與散天香。殘魂消盡同禪寂﹐不覺瓊枝在枕傍。

鐵樹花﹝狀如竹絲燈籠﹐廣張千瓣﹐瓣各一花﹞

黑入太陰根幹老﹐翠生鳳尾葉橫斜。紗籠瑣細玲瓏雪﹐道是千花是一花。

蝴蝶花樹

流宕春光爛熳枝﹐翩翻似醉更疑癡。家家一樹錦蝴蝶﹐是夢是花人不知。

漁洋先生評﹕妙。

曇花﹝葉叢生如帶﹐闊五寸許﹐傍生方筳著花﹐髙五尺許﹐花色純紫﹐在法華寺僧家﹐言是西方小本﹞

一叢優缽曇花好﹐移得西天小本來。日色煙光浮紫气﹐淩空誰爲築瑤臺﹗

午時梅﹝色紅﹐午開﹑子落﹞

葵葉梅英並可誇﹐枝枝絳雪受風斜。道人不語先天事﹐開落庭前子午花。

紅繡球

玲瓏暖玉更施朱﹐錦繡成團綴幾株。絳雪卽今零落盡﹐余枝猶是小珊瑚。

黃美人蕉

美人名自香山贈﹐珍重叢生琥珀芽。才省漢家宮樣好﹐澹煙斜月見新花。

月下香﹝葉似鹿蔥﹐其花白﹐夜有奇香﹐晝則斂﹞

風引淸芬暗裏來﹐素華隱約傍莓苔。貪迎月露飄香滿﹐更領蟾蜍死魄開。

迎年菊﹝與秋花無異﹐惟紫色一種﹐開歷冬春﹐故曰迎年﹞

寒花老圃結綢繆﹐翠羽金莖紫焰浮。酒借茱萸迎柏葉﹐詩將秋思赴春愁。

石橊花

臘月紅橊似曉霞﹐靑潮白海照天涯。他時掛席移根去﹐應勝廬山頂上花。

田家

就燠時多稼﹐移民力本儳。田洋惟待澤﹐稻耗不須芟﹝俗稱平田曰洋。凡新集之民﹐不治水源﹐惟待雨澤﹐不治荒穢﹐聽其自生﹔然地气恆暖﹐時有收獲﹞。香粒大於豆﹐蒲囊小作函﹝香米粒大﹐囊置少許於中邦﹐艷稱方物﹞。餘糧文蕷好﹝俗稱地瓜﹞﹐朱履荷長鑱﹝臺俗尙奢﹐有衣羅衣﹑著朱履而耘田者﹞。

山家

地僻任耕鑿﹐山湥無是非。檐前朝露注﹝露如小雨﹞﹐林外海雲歸。鵝鴨晨歡隊﹐豝豵夜突機。官符從不到﹐白日款荊扉。

漁家

結茅荒嶼外﹐業就水爲田。艐侶分潮路﹝數舟編甲﹐名曰同艐﹞﹐■﹝罒上令下﹞旗散海煙﹝巨网圍十數里﹐以竹筒插小旗浮水﹑識网所在曰■﹝罒上令下﹞旗。歲輸■﹝罒上令下﹞餉﹞。鹽將孤艇待﹐网藉百夫牽。歲晏輸公畢﹐風波自有仙。

酒家

海角情多漫﹐貪爲酒肆鄰。蔗漿濃碧椀﹐荔子艷燒春﹝酒名﹞。訟徳迷玄旨﹐論交悅市人﹝海外釀法﹐多用餳汁﹐或煨荔枝﹐故其味過甘﹐殊損酒徳﹞。蒼梧淸已遠﹐吾欲憶天民。

沅眞﹑紀常﹑筱岫諸弟日有文會﹐偶成二律﹐用張其軍

桴鼓催文戰﹐兄難弟亦難。數聲銅缽響﹐一寸燭花殘。思香風從遠﹐言疏泉始瀾。連城求趙璧﹐海內定彈冠。

騕褭行來健﹐娉婷嫁後妍。相知千載上﹐會意一樽前。南徙天爲路﹐東之海是川。嗟余無大釣﹐曾信直鉤篇。

旅宿對月有懷

金波玉葉海天陲﹐春思羈愁兩自知。蠻嶂更無堅臥地﹐郵亭況是憶君時。千聲動壑差蕃疾﹝蕃人輪充郵遞﹐系鈴鐸而走﹐曰差蕃﹞﹐萬影當門霧豹窺。何似艸堂雞犬靜﹐坐移花影步吟詩。

述懷三十韻﹐送九弟任畦還裏門

三年守海東﹐中土斷音信。送子歸故山﹐言也何能訒。當其入門時﹐親知來問訊。子爲我具陳﹐履危非處順。遇事盡邅回﹐逢人寡豪俊。秋冬風則盲﹐春夏地屢震。滌滌俯山川﹐嗷嗷嘆饑饉。仳離新寡妻﹐躑躅老田畯。告糴緩流亡﹐省刑佐蠲賑。蔀屋甫安堵﹐戎行啟潛釁。偶語沸平沙﹐兵聲騷巨鎭。雜亂犬羊羣﹐奔騰魚鳥陣。稍已搴赤旗﹐幸未露白刃。事以臧獲敗﹐情由將帥吝。桑林感成湯﹐干羽慶虞舜。甲冑逾丁年﹐霜根入愁鬢。波浪阻層洋﹐荊榛莽千仞。遊魚因鱗鬣﹐飛騎失神駿。問塗身在懸﹐內顧疾如疢。鄕國如已無﹐慈闈安得覲。夢沈先壠云﹐魂痛諸兄櫬。異域頹朽株﹐饑顏萎夕蕣。老奴迫壯役﹐一子生百愼。毫釐身自輕﹐升斗祿徒徇。素不染而污﹐堅恆磨以燐。涇气郁爲蒸﹐炎威毒不燼。衣衾蠱鼠侵﹐膏血蚊蟻趁。湥嗟白駒隙﹐久厄黃楊閏。願子默識之﹐艱虞此其僅。長梢維勁風﹐大海勢方振。壺幹一揮手﹐獵獵風颿迅。

暮春郊行﹐率爾有作

三春萬事都如夢﹐今日行春客思賒。好雨偏能蘇病骨﹐涼風似解逐輕車。山中漸長魚苗水﹐溪上新開龍爪花。拂地榕須遮戶竹﹐黃鸝應戀野人家。

送筱岫赴北闈﹐兼寄王文在秋曹

丹成赴玉京﹐閩越曠期程。江嶂膚云臥﹐灘舟澡雪行。魚龍應有气﹐金石自成聲。若見王秋部﹐爲余餉酒兵。

蘆竹莊夜坐﹐寄在郡諸同學

雨過涇云平﹐風微暑气淸。千尋山月上﹐一面海潮生。天外有何事﹐世間無此情。願言良夜永﹐聊以謝浮名。

村居二十餘日﹐身在田疇﹐宜有所慕﹐乃蓑笠耰鋤間不類農家气味﹐殊足慨也﹔因作雜詩

鹿場乃蕃窟﹐化爲良田疇。稻苗似書帶﹐潤澤如膏油。無煩理荒穢﹐苗盛眾艸囚。人力解胼胝﹐百金買馴牛。鵝鴨有新喜﹐豝豵非遠憂﹝山豬每害禾稼﹐不及平野﹞。早禾當夏刈﹐晚田及冬收。況有甘蔗林﹐靑靑滿中丘。可以安作息﹐失徳於幹餱。摽心對充耳﹐覯閔夫何尢。

潮人徙瘴海﹐胸懷若波瀾。結茆蔽風雨﹐竄伏良非難。貪饕佃甫田﹐食粒不輸官。散若蜂蠆毒﹐聚如蚯蚓蟠。聽言頷其頤﹐胡越於肺肝。東家娶新婦﹐自雲家始安﹔邀人飲椰酒﹐置饌羅椶盤。姓名入版籍﹐趨走逐衣冠。睚眥在俄頃﹐猶能爲鬼彈。

漁洋先生評﹕官彼土者不可不知﹐采風者不可不錄。

銷兵厲海禁﹐兩廛無一釜。邇乃逢寬政﹐鋤犁滿場圃﹝鐵禁甚嚴﹐會請弛禁﹞。頗聞好事人﹐煆爲劍與斧。抒悃三十年﹐余風猶好武。願學一人敵﹐日中庭上舞。紛騰賽水仙﹐鹵莽祀田祖。招彼下南人﹐蠻謳擊鼉鼓。縱博自有徒﹐釋耒赴戎伍。

鮮新薄葵藿﹐腐朽珍魚蝦。家貧食三韭﹐鮭菜寧不嘉。綺羅朝入市﹐負戴夜還家。靑錢隨手給﹐實儉名則奢。螳臂與雞肋﹐大言相矜誇。天時亦云異﹐臘月薦王瓜。艸木不經霜﹐往往見浮花。因之識民气﹐順應無所嗟。

端午

五日當庭斫綠瓜﹐蒲觴聊與酌流霞。香羅細葛思難到﹝用杜詩五月賜衣語﹞﹐白海靑潮景未斜。稉稻垂楣同艾葉﹝臺俗用新稻一枝插門楣間﹐雜以艾葉﹞﹐扶桑照眼勝橊花。心知南國音書少﹐醉聽回帆鼓一撾。

七弟﹑沅眞﹑光三﹑會貞同舟泛海﹐擬在姑蘇登岸﹐馳赴秋闈﹐贈別

仙舟李郭去從容﹐別酒蘭英气味濃。六月天雲開島嶼﹐南風海水似吳松。珠連夜照蟾光合﹐鵬徙秋程鴈字逢。直到姑蘇楓葉岸﹐寒山曉寺待鳴鐘。

漁洋先生評﹕結句佳。

放懷

靑雲寫我心﹐天宇非不遠。六合戶牖間﹐虛空萬象偃。室中無一事﹐閒門可常鍵。辮髮歡晨梳﹐編書輟朝飯。風篁籜鳴階﹐雨蕙箭盈畹。壼觴非所戀﹐吟嘯不知晚。豈無塵事牽﹐暫去暮當返。嗟彼杞國人﹐曲肱徒繾綣。

一歲芝三秀﹐千年桃始花。徘徊遲速間﹐椒庭問仙家。熟誦灌頂經﹐何必餐流霞。露葵與朝槿﹐可以啜其葩。海邦有山蕷﹐名曰文來瓜。嫩綠含松粉﹐甘香勝胡麻。時蔬多木本﹐四序摘新芽。充盤以適意﹐靈異非所誇。

道腴天不械﹐窮達從所務。抱器各有宜﹐湥慚五石瓠。樂事如流星﹐憂端紛苦霧。脫鞿悵無歸﹐在籠悲獨錮。理以遁而飛﹐形惟忘乃固。玄微滅鏡機﹐醇粹泯禪悟。至味辧酸鹹﹐元音屬韶頀。束帶著靑袍﹐貧也良不誤。

樹輪糺空谷﹐木皮有安居。今也羈海甸﹐浮家亦自如。禦窮琴瑟友﹐集裳采芙蕖。溪毛芼春節﹐菜甲湘爲菹。竹竿系芳餌﹐豈曰歸無魚。喚婢理緘綫﹐課兒誦經書。子欲親蠶事﹐吾當就懸車。坦懷絕外慕﹐可以返田廬。

新婦啼﹝魚名。狀本鮮肥﹐熟則拳縮﹐意取新婦未諳﹑恐被姑責也﹞

泔魚未學易牙方﹐軟玉銷爲水碧漿。廚下卻憐三日婦﹐羹湯難與小姑嘗。

飛藉魚﹝疑是沙燕所化﹐兩翼尙存﹐漁人伺夜湥時懸燈以待﹐乃結陣飛入舟中﹐甚至舟力不勝﹐滅燈以避﹞

入海微禽能變化﹐秋來巢燕已爲魚。翻飛應悔畱雙翦﹐誤學燈蛾赴火漁。

鸚哥魚﹝鳥觜﹐紅色﹐周身皆綠﹞

朱施鳥喙翠成襦﹐陸困樊籠水厄罛。信是知名無隱法﹐曾聞眞臘有浮胡﹝相傳眞臘有魚名爲浮胡﹐觜似鸚鵡﹞。

翠蟹

嗜蟹何當只自謀﹐難憑此味悅監州。雙螯獨把炎洲翠﹐呂亢圖中未解收。

漁洋先生評﹕諸絕勝讀異魚圖贊。

漁家口號

家在蠔山蜃气開﹐鯨潮初定鱟帆來。虎鯊鬼蟹紛無數﹝虎鯊背有斑文﹐鬼蟹狀如傀儡﹞﹐就裏難求蛤蚌胎。

聞除東昌郡守﹐口占二絕

貲郎實愧是凡材﹐毛義歡顏又一開。昔日魯連陂上吏﹝余作令新城﹐數遊陂上﹞﹐三遷卻領射書臺。

廿年前泊古聊城﹝余於乙丑年﹐泊舟城下﹐畱郡數日﹐今二十四年﹞﹐酒地吟壇縱復橫。河上兒童應識面﹐今來竹馬子孫迎。

畱滯海外﹐倏踰三載﹐追維所歷﹐不無嘅焉

海東郡邑祇粗安﹐鼎立三區一島盤。蠻嶂髙低云亦險﹐鯨潮咫尺路方難。流光淡宕同鮫室﹐气味酸寒似橘官。禦暴應難憑只手﹐戈船鐵騎盡桓桓。

操舟奉職異車塵﹐四望長天入渙鱗。講武督徭蕃有長﹐救荒告糴海無鄰。稽商略定浮槎籍﹐柔遠頻招譯國人。來往風分南北島﹐冬春三歷未知津。

推擠不去已三年﹝東坡句﹞﹐千首詩拋海一邊。初到似逋還似謫﹐卽今疑幻卻疑仙。後軍何處無前轍﹐大國由來是小鮮。疏懶不愁魚鳥笑﹐刺桐城裏得安眠。

漁洋先生評﹕三﹑四句極眞。

學得散人工散法﹐簿書拋卻野情多。不經意得花前句﹐微有情調醉後歌。觀水虫魚增注腳﹐志山鳥獸費遮羅。叢談就俚辭雕飾﹐未以張騫說泛河。

瘴气山水歌

瘴山苦霧結胚胎﹐窮陰湥墨堆枯煤。赤日沈爲死灰色﹐勁風萬古無由開。下有長河名淡水﹐玉椀澄之淸且旨。化爲碧血與鴆漿﹐殺人不見波濤起。山有飛禽河有魚﹐上原下隰黃茆居。島民生與瘴相習﹐諸蕃雜作古丘墟。墟中婺婦能爲鬼﹐婆娑其舞歌笑娓。舌語疑咒走疑癲﹐人瘴由來勝蛇虺。嗟我禦暴分邊城﹐掃除無力空含情。樵山飲水滋慚恧﹐仕宦五瘴良非輕﹝宋梅摯瘴說﹞。

題馮灝如悼亡詩後

潘詩莊缶總哀音﹐■﹝剩﹐貝代月﹞有雙珠玳瑁簪。心思正如秦士會﹐一生閨閣費沈吟。

澄庵宋明府於法華寺左新構艸亭落成﹐立秋之二日﹐陪濟庵寅長﹑偕亦遠張明府閒集其上

綠野軒車得偶亭﹐滄溟蹤迹幾浮萍。香飄古寺曇花見﹝寺有曇花一叢﹞﹐秋到閒園蝶夢醒﹝寺本李氏夢蝶園舊址﹞。自有醉翁能載酒﹐不妨喜雨更名亭。應芟惡竹斜添檻﹐收取岡山百丈靑。

陪憲副王公﹑總戎張公偕諸僚友往觀禾稼﹐歸途燕集海會寺﹐抵暮而返

海國原多稼﹐年來旱病耕。一秋逢十雨﹐庶類得更生。綠野稅珍駕﹐靑林枉結旌。斯遊眞省斂﹝時有租糧緩徵之請﹞﹐田父喜相迎。

民气經秋靜﹐風光入野閒。錦鞍牛共馬﹝從者皆乘黃犢﹞﹐隊仗役兼蠻。蔗葉靑連海﹐稻花香過山。三農逢樂歲﹐辛苦念孤鰥。

回轡入禪林﹐停輿就夕陰。餓鴟鳴鬥酒﹐飛騎致庖禽。布席山門敞﹐行廚竹徑湥。雙榕亂黃鳥﹐鐘磬會淸音。

遣去裏門人還﹐言被水災﹐悵然有作

蕙風拂袖蘭時往﹐淸露沾袍鴈候來。長路夏秋皆阻雨﹐大江南北已成災。家徒四壁罍應恥﹐庭有三荊鳥半哀﹝傷安其大兄﹞。何日單車容命駕﹐袁維歸去豈徘徊。

紅夷劍歌

海潮迅澓千丈波﹐寶劍出匣悲風多。劍身三尺菖蒲葉﹐文成蝌蚪星辰羅。耿耿光明拖疋練﹐潢潢气勢翻長河。繞膝柔如弓抱月﹐錚然脫手鏘鳴珂。壯士斫石迸陰火﹐應聲解物無延俄。寒燈照夜老蛟泣﹐冷雨入屋神龍歌。長須遺民向我說﹐兒時喪亂淪於倭。長歷荷蘭諸絕國﹐酷嗜長劍情靡他。蕃禁例同盜神器﹐得此逋竄遭蹉跎。渡海中流鬼物奪﹐雷公電母頻撝訶。歸向中原乃拂拭﹐照見頭髮霜爲皤。良工導我開生面﹐千金裝飾十年磨。佩之邪心除已盡﹐世人不敢輕摩挲。我有墨兵久不用﹐睹此神物心平和。願見聖人舞干羽﹐喜逢宇內銷兵戈。遺民掀髯髮長嘯﹐太平對此將如何。萬事不平今己矣﹐掉頭蹈海雙滂沱。

漁洋先生評﹕起有气勢﹐結句盡而不盡。

八月二十三日卽事

日中不敢放雞豚﹐人事倉皇徧海村。或欲奮飛隨大鳥﹐避災直去魯東門。

一之爲甚其堪再﹐風鶴傳聞處處疑。飛鼠斷猿龜食蟒﹐那憑冠履定崇卑。

送方平齋

秋在夢中盡﹐人疑天上行。與君處處別﹐不似此時情。

病中四首

一片秋云墜海邦﹐昨來對鏡雪痕雙。寒生藥銚吹殘火﹐風至氈裘擁破窗。伏枕似逃文士會﹐閉門不受酒人降。此門歸思知多少﹐夢逐驚鴻渡皖江。

物態浮觀物理沈﹐瘴山淺歷瘴云湥。四時气有三時夏﹐一日風生半日陰﹝俗稱九月鳥﹞。海外自知堅道念﹐病餘不覺長禪心。大通中散無由覓﹐九鑰應難煉紫金。半間七尺呻吟地﹐擁被披裘對夕曛。侵隱墨蚊何善伺﹐緣空朱蟻似多聞﹝黑蚊紅蟻﹐爲患實甚﹞。芳樽獨負忘歸子﹝時諸君有射圃之約﹞﹐良藥全憑抱節君﹝醫方主竹瀝﹞。莫道前軒花有徑﹐未能著屐已離羣。

幾日淹畱似醉鄕﹐今來小愈坐胡牀。羹調玉糝桄榔軟﹐茶煮龍團椷欖香。糕字題成教女婢﹐紙鳶畫就走兒郎﹝時俱重九﹞。此翁得喪無何有﹐炙背扶人傍短墻。

筱岫在署時﹐於書室墻側植竹一枝﹐至秋倏生十筍﹐蓊然成林﹐爲之一快

墻下種靑玉﹐亭亭惟一竿。對此孤竹君﹐珍重同瑯玕。渡海不忍別﹐揮杯與盤桓。殷懃屬長須﹐毋使僮僕殘。方秋四气備﹐芽筍紛以攢。稚子脫新錦﹐老龍戀湥蟠。枝垂蒼蘚上﹐梢■靑雲端。來風動葳■﹝丷豕﹞生﹞﹐防露見檀欒。淸吟致遙想﹐匪直報平安。

閒遊羨子園林

杪秋似初夏﹐和風正輕靡。從遊四五人﹐出郭二三里。細路入幽篁﹐平沙渡寒沚。羨木行行直﹐崇岡面面起。故葉凝冬靑﹐新枝垂暮紫。茆居■﹝門外頁內﹞無人﹐遠患洵足美。門前百尺陰﹐蔭此一溪水。

周濟庵招同張爾介重集夢蝶艸亭

桄榔圍古寺﹐故境野情迷。繞檻寒流細﹐排云碧筍齊。塵淸花弄色﹐市遠鳥閒啼。曾作詩中畫﹐山僧問舊題﹝初集艸亭時﹐有「芟竹添檻」之句﹐宋澄庵心善其語﹐爲開生面﹞。

巨蛇吞鹿歌

一島三千麋鹿場﹐甡甡出谷如牛羊。臺山不生白額虎﹐族類無憂牙爪傷。野有修蛇大於斗﹐颼颼艸木腥風走。气騰火焰噴黃雲﹐八尺斑龍入巨口。九岐璚角橫其喉﹐昂霄下咽膏涎流。獰蕃駭獸不相賊﹐奔竄林莽爭逃鉤﹝相傳卽鉤蛇﹐能以尾取物﹞。我聞巴蛇吞象不煩咬﹐三歲化骨何陰狡。爾鹿爾鹿甚微細﹐此蛇得之應未飽。

風潮靡定﹐遠眺大洋無片帆往來﹐累十餘日矣﹐書懷一首

大海勞孤望﹐長天日日陰。水雲相斷續﹐中外一浮沈。遠鳥搴爲練﹐虛沙響作砧。親朋歸已盡﹐南北有遐心。

方七平齋別去匝月矣﹐無登岸來音﹐未卜阻於何地﹐奉懷一首

秋冬時攺令﹐上下月更弦。往路惟憑夜﹝洋以夜渡﹞﹐遙情但問天。九瀛人自少﹐一葉信誰傳。之子非常士﹐乘風定濟川。

海龍﹝產澎湖澳﹐冬日雙躍海灘﹐漁人獲之﹐號爲珍物﹐首尾似龍無牙爪﹐以之入藥﹐功倍海馬云﹞

澎島漁人乞我歌﹐海龍雙躍出盤渦。爪牙未具空麟鬣﹐直似枯魚泣過河。

冬日艸堂漫興

吹斷橫洋十日風﹐惠泉不到荔枝濃。玲瓏艷雪無文柚﹝俗稱文旦﹞﹐且耐酸寒剝海紅。

杯泛寒姿菊有英﹐燕飛蝶舞似春城。山椒子結金鈴小﹐調出香螺軟玉羹。

烹茶方法教兒僮﹐蟹眼潛聽火候工。汲取竹林僧捨水﹐雨芽來自大王峯。

獨坐有感

僕婢都因藥餌忙﹐自量生理坐胡牀。拋書豈有安身法﹐止酒應無卻病方。老圃尋花風邑邑﹐空庭待月露瀼瀼。南天艸木逃秋令﹐爛熳驚看鏡裏霜。

奉別濟庵周寅長

萬里虛名隨尾紙﹐兩年傳捨共浮槎。瘴山切避風前毒﹐海國宜觀浪裏花。邊徼沙塵原莽蕩﹐江淮舟楫總欹斜。君情已在樽罍外﹐坐戀榕陰似別家。

買舟

三宿能無戀故桑﹐自來歸鳥厭回翔。已辭大井潮頭館﹝例於大井頭設館稽查商船﹞。便買長梢颶尾航﹝乘風尾渡海甚利﹞。別友定難逃酒累﹐治裝偏覺爲詩忙。竹蕉湥處頻回首﹐縹緲浮瓠一艸堂﹝艸亭落成時﹐題「浮瓠」二字於其上﹔跋云「五石之瓠﹐爲大樽而浮江海﹐善用大也。浮之耳﹐於瓠乎何有﹖苟之於無何有之鄕﹐余心與俱也審矣。亭成﹐用以顏之」﹞。

澎湖

七十二嶼穪澎湖﹐滄溟萬里開荒塗。嶼嶼盤紆互鉤帶﹐洪波割據成方隅。東西二吉門戶壯﹐將軍之澳爲中區。雄師鎭壓馬宮汛﹐天然犄角中邦無。其餘賦形非一狀﹐紛陳簠簋兼盤盂。蛟蛇拳曲龍隱見﹐獅象蹲踞僧跏趺。諸流回澓舟難入﹐逆帆欲泊興嗟吁。百折終成觸嶕勢﹐狂瀾反走如亡逋。有時無風水澄鏡﹐咫尺膠固誰能逾。巨舸理不任篙楫﹐束手待敵甘爲俘。汪洋指南爭此土﹐旣到往往遭艱虞。昔日王師事徵討﹐神兵彷佛前馳驅。風摧火滅甘泉沸﹐降幡夜出臺山陬﹝大帥施公親見馬祖助戰﹐表上其事﹐敕封天后﹞。制府謀成輸百萬﹐冠軍一戰眞良圖。事關正統豈微細﹐封賞有間傳聞殊。榜人維舟汲淸水﹐躡蹤到頂招吾徒。黑鐵崩崖潮欲縮﹐黃沙石磧鹽爲污。蠔島峯巒咸破碎﹐鳧亹艸木原焦枯。大海東流無底極﹐振衣一嘯心踟躕。

漁洋先生評﹕縱筆所之﹐明白若圖畫。

廈門登岸

退之欣見蠍﹐坡老喜聞騾。將毋耳目僻﹐反使嗜好阿。孤身阻遐域﹐相逢盡麼魔。奉詔遂生還﹐慰情良已多。惡聲與毒物﹐不忍便撝訶。𨿽爲夙所賤﹐愈於風與波。蠢蠢且偕意﹐親故夫如何。三年窮困海﹐瘴癘憂相磨。兩腳蹋中土﹐驚禽脫虞羅。環山帶靈石﹐往往見云窩。流泉出山來﹐淙淙橋下過。日明楓葉岸﹐籟起長松坡。弱鱗浮淺渚﹐喜鵲叫寒柯。翠竹鮮鉤棘﹐著手久摩挲﹝皆臺地所絕無﹞。騾鈐與蠍影﹐默念成微呵。曳杖陟崇岡﹐城樓郁嵯峨。筍輿盡歸客﹐細路盤靑莎。鄕程六千里﹐計日無差訛。揮手謝大洋﹐日月如騰梭。心灰死欲然﹐腸冰就陽和。孤斟一壼酒﹐未醉顏爲酡。二公者勛業﹐浩浩江與河。餘生也旣晚﹐下秩同蹉跎。奇懷亦云爾﹐望古成悲歌。

漁洋先生評﹕絕域初歸﹐情事宛然﹐讀之感動。

冬至日卽席賦別黃萍谷同寅

至日初長暖律迎﹐登樓今見眾峯晴。來時煙鳥隨潮泛﹐往路風花與雪輕。紅葉堆邊人欲醉﹐靑山盡處月偏明。大堤芳艸關門柳﹐又領中原別友情。

書赤嵌集後

閩越當五代之季﹐文明始盛。臺灣又際窮海﹐諸蕃錯處﹐昭代始隸版籍﹔以故山川風土﹐不載前史。俗以勁悍相尙﹐官斯土者﹐非得廉敏果毅之才塡撫而綏輯之﹐則不易以治。至若求文章於政事之外﹐蓋數十年來﹐往往而鮮也。湘南先生以廣漢報最遷臺之郡丞﹐迄任三年﹐兵民怡熙﹐政調化洽。公事之暇﹐形諸詠歌﹐遴其粹者猶贏數百首。今年獲依先生於東郡幕下﹐嘗取所著赤嵌集讀之﹐呼吸風雷﹐震蕩心目。要其異才天授﹐囊括萬有﹐而所見云垂海立﹐適以發抒胸中之奇﹐宜乎詩篇之雄﹐橫絕古今﹐信足方杜﹑韓而駕蘇﹑陸也﹗刻旣竣﹐謹志簡末﹐以附不朽。愚甥婿杭州趙沈塤拜識。

