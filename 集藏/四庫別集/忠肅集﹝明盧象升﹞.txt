

欽定四庫全書

集部六

忠肅集目錄

別集類五【明】

卷一

詩

詩餘

傳

墓志銘

卷二

記

書

【臣】等謹案忠肅集二卷明盧象升撰象升字建斗宜興人天啟壬戌進士官至兵部尙書崇禎戊寅

大兵下鉅鹿象升督師戰敗歿於陣乾隆四十一年

賜諡忠肅事迹具明史本傳象升奏疏凡六集其侄孫豪然嘗彚刻別行今未之見此則其詩文集也初刻於康熙戊辰爲其防子天馭孫聲諧所編萬錦雯序之後其曽孫安節又搜羅遺墨補葺此本第一卷

爲詩三十五首詩餘八首傳一首墓志一首詩餘末一首爲七夕歌蓋古詩誤編實詩三十六首詩餘七首也第二卷

爲記一首書二十七首詩文皆有注不著姓名觀所注鹿善繼傳言及楊嗣昌死事則非象升自注矣象升年二十三登第洎二十九卽戰鬭於流防之間死時年僅三十九蓋未暇専力文藝故詩古文多不入格然讀其軍中家書尺牘忠孝悱惻使人感動無意爲文而能文者莫加焉𨿽謂之載道之文可也楊嗣昌媢嫉怙權擠象升以至於死嗣昌卒亦身敗名裂其子所作孤兒吁天錄𨿽巧辯百端公論卒不可掩藏書家亦多不肯收錄而象升遺集至今畱天地間錄而存之亦

聖朝惇崇風教扶植綱常之義也舊本題曰忠烈集蓋用明福王時舊諡未爲定論今旣防

特典褒榮光垂千古謹攺題所

賜新諡昭表章之至意焉乾隆四十三年九月恭

校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

忠肅集卷一

明盧象升撰

詩

景韓堂【在大名府署卽今晚香堂】漫筆五首【一作率意吟】其一橘中老人【幽冥錄巴園人收兩大橘如三斗盎剖之有二叟身長尺餘相對像戲一叟曰橘中之樂不減商山但恨不得深根固蒂爾一叟曰僕饑矣須龍脯食之食訖以水噴地爲二白龍而去】

兩間大矣何老人仙翁偏欲離世界而就橘壺【晉書費長房傳長房爲汝南市掾市有老翁賣藥掛一壺於肆市罷輒入壺中惟長房睹之因再拜奉酒脯翁乃與俱入壺中見玉堂嚴麗防酒甘肴共酒畢而出乃俱入深山】此不可解也𨿽然幻處本眞小中見大目圍之內正當有得於斯觀

橘中老人剖而出壺內仙翁跳而入壺橘原藏世界中老仙畢竟何所終蛟螭滅沒忘大海鶴鵠鶱翔狎泰岱芥子須彌【翻譯名義集須彌山四寶合成在大海中經疏雲峯髙三百三十六萬里從廣亦爾】我自觀四大藏於天地寛【老子域中有四大道大天大地大王亦大】

其二不周之山【列子湯問篇共工氏與顓頊爭爲帝怒而觸不周之山折天柱絕地維】

人自稟靈七尺便爾參合三才孺子共工何分彊弱但畱得英雄气骨自不同白日俱沈

不周之山頭可觸滄浪之水足可濯撼搖天柱躡洪流丈夫气骨原千秋我今俯仰何所事顧影掀須只如此白日升沈無巳時安得長繩一系之【李白詩旣無長繩系白日】其三女媧煉石【列子湯問篇天地亦物也物有不足故昔者女媧氏煉五色石以補其闕】

夫人經濟之才相去什伯千萬然𨿽掣電轟雷之手須得天空云淨之心否則女媧之術也

女媧煉石曾補天石破天驚蒼冥寒九嶷峯頭雲霧起天門【山海經鐘山之神長千里名曰燭龍天不足西北故龍銜火精以照天門】隠約空蒙裏列宿髙張手可捫【楚辭九章遂儵忽而捫天】一聲長嘯彼蒼聞恨今頑石不可煉願起女媧與相見

其四玉壘之云【玉壘山在灌縣西華陽國誌杜宇稱帝防有水災其相開明決王壘山以除害岑參詩玉壘天晴望諸峯盡覺低】

海內文章與世運相終始須防山靈水異之間气勿山魑水魅之魔神年來歷科不審於世運何似要當視詩家之李杜耳

玉壘之云錦江水【錦江在成都府華陽縣南俗名府江卽岷江支流此水濯錦鮮明故又名錦江又杜甫浣花溪亦名濯錦江】出沒千年流萬載髙峯逼漢云爲章浩浩洪流濯我腸【五代史周仁裕夢剖胃腸引江水滌之文思陡髙】等閒未與測深淺矯首淸霄觀世變開胸拍手索吾徒白甫不見吁嗟乎

其五愚公徙山【列子太行王屋二山髙萬仞愚公年且九十靣山而居惡此山將移之操蛇之神懼而告帝帝命誇娥氏二子山一厝朔東一厝雍南】

達天知命古來已鮮其人逐日徙山【列子湯問篇誇父不量力欲追日景逐之於嵎谷之際道渴而死】今日請思其事

愚公徙山逢巨靈【唐王維詩昔聞乾坤閉造化生巨靈】誇父逐日捐其身兩人突出奇怪想一人得志一人傾滄桑誰卜常與變【葛洪神仙傳麻姑曰接待以來見東海三爲桑田向到蓬萊水又淺於往日豈將復爲陵陸乎】造物安知假或眞赤輪飛馳五嶽峙乾坤餌我一浮生

夜坐寄懷【時爲大名守】

買山而隠乃無錢【雲溪友議襄陽節度於頔與戴符買山錢百萬】富可求乎請執鞭六載從官仍四壁八年叨第也三遷髙張白眼【晉書阮籍能爲靑白眼見禮俗之士以白眼對之王維詩白眼看他世上人】慙時態細檢靑箱憶舊氊【杜甫詩晨朝降白露遙想舊靑氊】夜告自堪蒼冥對天空靈物亦依然【髙適詩佛因初地識人覺四天空】

寄贈常中丞

名藩歷典幾分憂大府新開借壯猷萬里風雲勞擊楫【晉書祖逖渡江中流擊楫而誓曰祖逖不能淸中原而復濟者有如大江】十年江海憶同舟【莊子讓王篇身在江海之上心居魏闕之下海一作湖】天白日紓南顧手挽黃河防倒流絕塞當闗人易老懷君更上月中樓

遊海螺山【在鹿縣城西時八月之望也】

重過靈巖思渺然舉杯邀月到山巓浮雲聚散知吾意怪石嵯峨睹別天濟勝【世說新語許掾好遊山水而體便登涉時云非徒有勝情實有濟勝之具】且論塵外事【莊子齊物論遊乎塵垢之外楞嚴經儒爲世釋爲劫道爲塵慧皎髙僧支遁傳王洽殷浩劉恢等並一代名流皆著塵外之狎】逢僧聊話口頭禪煙霞寄傲余今夕望迥靑霄我欲仙

登太虛樓鼓琴【時九月十五日】

瀟湘逸響水雲流鴈陣驚明月樓偶然登眺嗚幽興翻爲絲桐攪別愁良夜有情應不寐徵途無主爲誰畱何年得遂初衣賦【李詩久辭榮祿遂初衣曾向長生說息機】歸臥深山鹿豕遊

大伾山石佛

黎陽有大伾山孤峙郭外其西面層崕壁立形如大士王文成先生一律云曉披煙霧入靑巒山寺疏鐘萬木寒千古河流成沃壤百年沙勢自風湍水穿石甲龍鱗動月印峯頭佛頂寛回首五雲天北極髙秋更上九霄看謹次

孤山突兀起層巒石壁菩提玉掌寒磴拂蒼虯千嵗老襟流疋練【太白秋浦歌水如一疋練】幾回湍禪光若共林光隠法界原同下界寛應是巨靈曾劈處【括地誌華嶽本一山當河水過而行河神巨靈手蕩足踏開而爲兩】芙蓉覿面切云看【李白詩廬山東南五老峯靑天削出金芙蓉】

題望夫石

咸陽古道有望夫山望夫石前人題雲山頭怪石古人妻翹首巍巍望隴西雲鬢不梳新樣髻月鉤猶掛舊時眉衣衫嵗久成苔蘚脂粉年深墜土泥妾意自從君去後一番風雨一番啼詩頗有情未免色相余爲賡其韻

匪石堅貞誰氏妻芳魂已逐杜鵑西千里時懸闗塞目百年空對逺山眉梳雲掠雨饒妝防泣月悲風嘆粉泥燕燕鶯鶯疇作侶忽聞山峽有猿啼

過穆陵闗

此闗離太平驛三十里餘領五省軍務統兵入豫見壁間一律云獨上亭臺耳目新情懷何異葛天民江山寄迹原非我天地爲廬亦借人放盡尊前千里目流空衣上十年塵有詩不寫酬佳景卻恐風花笑客貧其詩髙妙相傳爲呂純陽先生所題漫次

介馬臨戎壁壘新連天烽火嘆無民揮戈欲洗山河色仗防思援饑溺人安奠蒼生千古事掃除逋防八年塵擕歸兩袖淸風去坐看閒雲不厭貧

過恨這闗

小說稱闗忠義過五闗此其一也相傳有勒馬回頭恨這闗之語遂以爲名余剿防信陽聞郢中有警星夜馳援過此

千古英雄恨這闗疆分豫楚幾重山龍泉【楚劍名見蜀志】羽士嫌岑寂鳥道徵人嘆往還劍削芙蓉身欲奮幽棲巖壑意仍閒遐思忠義當年事歷盡江山識嵗寒

詠庭鶴

署中有雙鶴羽毛骨節修然翛然此世外交也故贈

霜姿玉質孰爲儔時向空庭擬勝遊與爾乘風霄漢去眼中不見十三洲

詠遊絲

嬌難著雨弱隨風似有疑無入望中髙拂樓臺低繞徑春光牽惹過墻東

中秋二首

靜裏絲桐猿鶴聞三秋景色已平分良夜新晴月皎皎碧霄散盡蒼梧云【太白贈宣州仲濬公詩敬亭白雲气秀色連蒼梧謝朓新亭渚別範零陵詩云去蒼梧野水還江漢流】

秋聲欲墜露霑衣天際星河【缺】影稀舉酒移尊觴碧落【度人經碧落注東方第一天有碧霞徧滿是云碧落翟楚賢有碧落賦】懶云爲我一齊飛

畵眉

玉指輕將兩袖分菱花【趙后外傳菱花鏡一奩】照出鬭彎紋巫山十二堪描寫淺黛斜侵拂鬢云

過黃粱祠

余備兵大名剿賊邯鄲道中偶憩呂公祠壁間多詠盧生夢者未知是夢非夢也聊書一絕

曾聞世有盧生夢我夢盧生卽此身今古誰醒復誰夢呂翁同作夢中人

梅歸山

甲戌五月追防至此晝夜兼行三百里士馬憊極見淸泉碧流而喜之

披星介馬身𨿽頓拂水捎云意自閒歷落層崕幽處支公不用買山錢

過太平驛

驛在豫州光麻之間余奉命討賊督兵過此卽以太平二字爲題

誰挽天河洗甲兵金戈鐵馬旅人情請纓【前漢終軍傳請受長纓必羈南粵王致闕下杜詩天地日流血朝廷誰請纓】豈是書生業倚劍長吟祝太平

十驥詠【唐書回鶻傳骨利漧處瀚海北去京師最逺入朝獻馬帝取其異者號十驥皆爲美名曰騰霜白曰皎雪驄曰凝露驄曰縣光驄曰決波騟曰飛霞驃曰發電赤曰流金曰翔麐紫曰奔虹赤厚禮其使】

余頻年徵討蓋以馬爲足者也頃帥師入衛兩足俱苦濕毒裹瘡而馳解鞍卽臥更以馬爲性命者也間遇良駟傾囊購之得駿凡五今上復賜以禦廏五十選其最者什一從余朝夕以拜君恩每當鐵騎長嘶輒想書生故業聊爲東家施作十驥詠敢就正登壇作者【沈嘉然曰杜牧之詩今代風騷將誰登李杜壇】

禦賜千里雪

首尾丈尋腰峯壯峻聿彼風馳皎然玉映【林質贊】

疋練【韓詩外傳顏回望吳門見一疋練孔子曰馬也馬之光景長一疋爾】飛騰眼界空白雲爲窟矯如鴻輕麾羽騎狼煙靖【錢希白南部新書凡邊疆放火號常用狼糞燒之以爲煙煙气直上𨿽烈風吹之不斜烽火常用此故謂堠曰狼煙】長駕應推第一功

五明驥【中原徵剿所購】

紫體其力千里孤月懸肩寒霜沒趾【林質贊】

歷盡闗山幾萬重渥窪【前漢武帝紀馬生渥窪水中】神駿喜相從五明共道非凡品百戰先登果異蹤

禦賜玉頂赤

竹批【杜詩竹批雙耳峻】觺角【楚辭招魂土伯九約其角觺觺觺音疑角利貌】梅勝防容長軀夭矯狀若火龍【林質贊】

驤首雲霄月影龎胭脂叢裏玉無雙驚鴻舞燕何堪比一騎橫秋飲漢江

桃花驄【江北徵剿所購】

素毫間赤薄霜秋艸防似春花嫣然鮮好【林質贊】

細柳軍容昔自奇六花指防繞旌旗千羣戰騎爭相逐獨向春風顧盼遲

豹花驄

白質章耀睛怒髮下至踁蹄文猶煥發【林質贊】

蔚也其文奪錦輝中宵欲吼劍光飛瑞質不隨霧隠【列女傳陶答子名譽不興家產三倍妻諫曰南山有豹霧雨下七日不下食欲澤其文章故藏以避害】凱歌聲徹五花騑

紫驑【畿南監軍時所購】

久從鞭弭色奪珊瑚畿南蕩防塞北長驅【陳其易贊】

記得臨戎防馬初驊驑紫色映徵裾慇勤好爲求芻牧徧歷風霜體自如

禦賜銀靑

皎皎素姿薄施以黛雪霽遙峯彷佛其態【陳其易贊】

逐影霜蹄賦隙駒追風【拾遺記秦皇有追風白兔躡景追電飛翮銅爵晨鳬七名馬】鐵骨傲徵途寧將汗血【前漢大宛傳大宛國多善馬汗血言其先天馬子也杜甫詩驊驑作駒已汗血】求金紫但願功成列畵圖

禦賜燕色駒

之又迎暘耀碧燕以方毛尢肖輕疾【林質贊】

靉叇煙雲覆碧蹄【張仲素詩來時行盡金河道獵獵西風在碧蹄】朝來天廏【杜甫驄馬行天廏眞龍此其亞】暮遼西昨宵逐電【劉晝論曰九方歅之相馬也𨿽未追風逐電絕塵掣影而迅足之勢固已見矣】分明見八尺虯帶障泥【李白詩臨流不肯渡似惜錦障泥用王濟事】

禦賜赭白

鉛繪其九丹染其一尾鬛之間淡墨數筆【陳其易贊】

玉立亭亭【儲光羲詩先生秀衡嶽玉立居丘愛蓮說亭亭淨植】孰與偕空羣逸足藐天涯當場一任黃戰騋牝三千獨爾佳

菊花靑【入援至朝歌所購】

賦骨繄勁賦神繄彊何以狀之紺雪靑霜

一夕金飈徧九垓邊庭將士詫龍媒【漢郊祀歌天馬倈龍之媒唐書百官志左右六閒三曰龍媒凡外牧進良馬印以三花飛鳯二字】孤臣久勵淩霜操惟帶秋容馬上來

賀新居一首【同邑吳去非家藏墨迹】

大都名世士出處俱不妄不讀萬卷書豈足成髙尙羨子煙霞骨身情復奇曠結屋小谿口谿水淸且漾几案自楚潔軒窗塏以暢晤言一室中心足千古上詎比子云居【王績詩艸生元亮徑花暗子云居】時吹太乙杖【前漢劉向傳向校書天祿閣夜暗獨坐誦書有老人黃衣植靑藜杖叩閣而進吹杖端煙燃與向說開辟以前向因受五行洪範之文至曙而去曰我太乙之精天帝聞卯金之子有博學者下而觀焉乃出竹牒天文地理之書悉以授之】我亦勇退者豈曰戀祿飬第以聖明時未答蒼生望區區丘壑懷念與風塵抗每聽誦移文北山果無恙焉得歸去來依君共相向

失題四首【同邑嵗貢生蔣仕詒手錄湄隱園文集】

十年仗防气如雲匹馬臨戎擬冊勲不遇豈因臧氏子數奇原是李將軍

池邊雨細花落簾外風淸日長呼童采藥蘿徑對客攤書石牀

靑莎翠竹交加錦石文禽相逐分明數防漁燈照見一邨茅屋

髙拂柳絲齊【溫庭筠詩揚柳千條拂面絲】鶯聲滿禦堤風送名花落香紅襯馬蹄

詩餘

如夢令【次黃山谷舊作】

此日郊原花柳暗度昨年時心緒彊言歡討得夢中消瘦生受生受南國江山如繡

長相思【次劉靑田先生作】

時悠悠宦悠悠時宦相催不斷頭般般件件愁欲歸休未歸休菊花松蔓老春秋嵗月肯吾畱

菩薩蠻

春暮文鳯洲先生有此作向從詩餘讀之甚佳因次其韻今在行間余忘之矣

緑陰深處迷花谷谷花迷處深陰緑春盡不畱人人畱不盡春燕來歸路逺逺路歸來燕簾捲怯輕寒寒輕怯捲簾

西江月【春閨次秦少遊作】

原詞云眉黛頻仍月淺啼籹印得花殘只消鴛枕夜來閒曉鏡心情更懶破帽檐前風細徵衫衲口香寒彊將心事向人難回首佳期已晚

裁就弓鞋樣淺繡成鴛枕鍼殘坐沈紅燭有餘閒日九腸非懶別館疎櫺風細孤幃繡榻香寒昔時雲雨夢中難欲覓佳期已晚

秋閨【仿劉靑田疊字疊句】

相思相盼何時已閒把閒愁理玉人人倚玉闌桿新月新秋新怯寒日陰陰夜深深漏更更葉葉聲聲響到明夢兒成不成

漁家傲【丁丑重九日獵邊外龍安山次先賢範希文詞】

怪是重陽風雨惡東籬把菊寒酸作醉掾當筵吹帽落【晉書孟嘉傳嘉爲桓溫參軍九月九日溫宴龍山寮佐畢集時佐吏並著戎服有風至吹嘉帽墮落嘉不覺溫使左右勿言欲觀其舉止嘉良久如厠溫令取還嘉令孫盛作文嘲之】皆寂寞人間漫說登髙樂何似今朝開眼目秋山萬疊尖如削絕頂連云張錦幙天摸著昆侖下看閬風閣【前漢司馬相如傳登閬風而遙集注閬風仙苑在昆侖閶闔之中】

其二

搔首問天摩巨闕【吳越春秋越王聘歐冶子作五劍一曰純鉤二曰湛盧三曰豪曹四曰魚腸五曰巨闕】平生有恨何時雪天柱孤危疑欲折空有舌悲來獨灑憂時血畵角一聲天地裂邊風撼樹驚魂掣絕影驕驄看並逐眞防足將軍應取燕然勒【後漢竇憲憲破單於登燕然山勒石紀漢威徳】

軍中七夕歌

人言今夕是七夕夏去秋來若駒隙天孫織就云錦囊【李賀集賀出騎欵段馬從小奚奴背古錦囊遇所得詩投囊中日萃如山】待我詩章貯冰雪我詩不作驚人語戈挽斜暉馬上得四山出沒惟閒雲千里徘徊有新月新月如鉤碧空際我心如月知何寄煙霞冷落織女機【江總詩織女今夕渡銀河當見淸秋停玉梭】闗河阻越牛郎意砧杵聲聲訴別離徵夫玉露又生衣【吳越春秋太子友欲諫懷九操彈於後露沾其衣義山詩由來碧落銀河畔可要金風玉露時】芙蓉劍气侵牛斗鐵馬嘶風萬木稀帶甲貔貅皆穏睡我獨披襟不成寐感時搔首問靑天試看將星明與昧【天官書郎位星傍有一大星將星也王維詩天官動將星漢上柳條靑】天垣之將星正明登壇乃是讀書人【王維詩久踐中臺座終登上將壇】銅牙晝臥應何日玉簡宵徵值此辰良辰俯仰誰與同尙論千秋意气雄倐忽浮雲變今古穿鍼乞巧非所工【天寶遺事唐宮七夕結防樓陳瓜果酒炙祀牛女妃嬪各執九孔鍼五色綫向月穿之過者爲得巧】等閒將試薄羅裳怡堂處處話新涼赤日紅塵誰氏子重鎧身被歷戰場乾坤殺運似未終虎狼【杜甫詩幽薊余蛇豕乾坤尙虎狼】匝地路不通銀河【白氏六帖天河謂之銀漢亦曰銀河】碧漢駕長虹【湯縉詩長虹貫白日易水急寒風】世態驚人愁不了焚香夜告天知道野鶴雙飛亦白頭顧我何人能卻老此身已許報君王敢謂樗材作棟梁百劫【楞嚴經度百千劫猶如彈指】樷中眞性在白衣蒼狗【杜詩天上浮雲如白衣須防攺變成蒼狗】庸何妨烏沈兔起明月缺安得長繩系日月吁嗟乎夏去秋來若駒隙人言今夕是七夕

傳

鹿忠節公傳【畿輔通誌一百有四卷】

公諱善繼字伯順人稱之曰幹嶽先生永樂初自小興州徙於定興神宗時所稱忠諫禦史鹿公九徵者公之大父也熹宗時東南諸君子遘黨禍將挺身破家以救之事𨿽不果海內競傳鹿太公正者公之父也公少而卓然自立志於古人之學【橫雲山人史槁本傳端方謹慤少讀王守仁書慨然有必爲聖賢之志鄙章句薄溫飽不與俗浮沈】究心於國家典故經畫匡濟鰓鰓不倦古貎端莊髭髯飄然丙午舉於鄕癸丑成進士芒屩布衣教授諸生不爲謁選獨與孫徵君奇逢爲莫逆交魏忠節大中周忠毅宗建聞而訪之四人訂交於楊忠湣祠下欷歔歌笑人不測也勉起爲司農郎時神宗在禦久士大夫相與愉愉結交飲宴卽得嘉譽華選公獨日講求於職掌與同捨郎袁君應振精心鹽防曰兵弱矣禍將起救弱莫如彊非富則不能彊非鹽防則不能驟富且不病民袁君領淮鹺振百年之衰至今賴之公爲粵東八閩鹽法議後之謀國者不能易也大司農察其貧使督圉政稍可資衣食公一無所問而淸冒破三百緡於奄豎之手幾及禍不避也未幾以母憂歸勺水不入口哀慕若孺子人稱至孝服闋補故官暫署廣東司時天下無兵兵苦無食一如公料遼餉絕而大臣力請發帑不許請還金花銀於計部不許適廣東金花銀解至公輒發以應【史槁本傳善繼稽舊制金花銀貯庫備各邊用乃奏記尙書李汝華畱以給餉】上大怒羣奄聚而噪公安之急召入眾且謂予杖公飲噉自如至闕而羣閹闔扉畱之使立解公寓意於司筦報曰已發三日矣歸而勒之還公曰有可還安用借上謫公去而勒大司農還內庫直聲遂動天下公卿臺省競爲申白公乞歸皆不報公徑不待報而歸菽水爲養教授如平時有終焉之志光宗禦極首復故官使典新餉蓋是時司農仰屋無計驟加派於民幾倍正供故別爲藏察廉吏以主之特以屬公公爲立章程解者至使自封識而寄於帑領者至面衡以付之官爲持平而不爲出入一無所染於其間吏亦不得上下其手司農曹以主帑如脂此法立如水矣遼陽失察才吏補職方攺公主其事余故得望見公公爲大司馬艸疏請斬潰逃將逮逗𨖻將自請先正刑典以爲法行自近當是時天下久無法聞之皆震動而言者遂指摘之公又力拄言者之口神宗時犯顏易而犯言路難公諤諤不特朝陽之鳳矣時天下久不用兵將帥皆飲酒賦詩以自適無有知兵者一經變故士大夫亦鼠竄去公曰不奬往無以掖來也乃極頌戚大將軍繼光功請錄之而卹死事之監司髙邦佐潘宗顏縣令張振徳以風焉大司馬王象幹以中樞行邊請用廢弁張思忠爲將思忠故猾吏也爲姦宄都市中求要人以干職方職方不可乃介要人而求行邊者公與正郎耿君如杞立持不可政府擬防切責公上書首揆曰本兵在部其所爲有與功令不合者方且事事執爭何獨行邊而不可且言莫予違可以喪邦天子方容廷臣之獻納何獨行邊而不可勿謂能違沮之職方爲易得勿謂能去違沮之職方爲小失也首揆怒公不變色事竟寢上特簡孫公愷陽以輔臣涖部孫公違眾論辟逃臣公遂從之閱楡闗請更奪逃臣逃將以新耳目使畏法不畏敵事無不可爲蓋公在中樞一意持法始終不變士气賴以振云時朝議欲以爲銓郎且以爲璽丞公謝之曰使來丹徼之間不忘情於此諸君子亦何所取而用之卒守常調四年在邊不遷一階天下服其恬孫公任經略公贊軍事孫公嘗曰伯順在坐使吾輩非幾盡杜儼若嚴師其助我神明者不止謨謀也【史槁大學士孫承宗理兵部事推心任之及閱視闗門以善繼從出督師復表爲贊畫杜饋遺絕宴防布衣羸馬出入亭障間延見將卒相與勞苦承宗倚之若左右手其拓地四百里收復數十城堡善繼籌畫爲多】孫公方欲渡河而朝事中變逆璫魏忠賢竊柄孫公入請對以公從璫疑爲淸君側惡幾不免而時又逮楊左周魏至公之太公舉義爲助破柱爲匿公益幾不免時燕趙之士皆階璫驟貴公獨與今大司馬質公範公凜凜自持堅臥不起今上禦極首以公爲尙寶少卿公逡巡兩年而後出擢太常少卿管光祿丞事公物望旣髙士論攸歸旦夕可柄用猶勤於吏事如初服官時己巳冬都城戒嚴倉猝無可倚公謂非起孫髙陽不可孫公出而四城復公功第一公尋引疾歸爲四書說約教授如曩時公之學本於余姚出入朱陸不爲一家言天下稱其躬行實踐居七年定興瀕於危公家江村去定興一捨其子解元化麟侍太公以避公身入孤城爲守邑令病守六日不能支公烈烈而死【名臣言行錄公方移疾村居念定興當涿南保北屏障神京遂辭丘墓令子化麟侍父於鄕援兵登陴七日城破公守南門兵從西北隅上挾刃索衣公嚙齒大罵兵怒甚砍三刀復射一矢而死】解元亦不勝喪死於孝【史槁化麟舉天啟元年鄕試第一伏闕訟父忠逾年亦死】士大夫爭訟於朝大司馬楊公文弱【史槁楊嗣昌字文弱萬曆三十八年進士崇禎五年累進右僉都禦史巡撫永平山海諸處嗣昌不附逆閹於東林本無嫌遷安故侍郎郭鞏謫戍廣西其鄕人有爲訟寃者嗣昌以鞏已部民以聞於朝遂爲給事中姚思孝所駁鞏故麗名逆案而思孝附東林者也自是與東林忤後以父憂去九年秋兵部尙書張鳯翼卒特起復嗣昌力辭不許嗣昌有口才酬對敏捷帝信愛之嗣昌銳意振刷欲大舉平賊悞信熊文燦薦之及文燦受事卽議撫嗣昌復陰主之而文燦卒僨事十一年秋大淸兵自墻子嶺入嗣昌主和議以紓外難戒諸將持重毋輕戰諸將益彼此觀望州縣失亡相繼大淸兵北旋亡七十餘城巡撫及州縣有司三十六人同日棄市而嗣昌不貶十二年九月命督師剿防十四年正月李自成破洛陽福王遇害二月獻忠破襄陽執襄王害之嗣昌憂懼遂不食以三月朔日卒巡按髙名衡以自裁聞其子以病卒報莫能明也】知公爲深言公生平大節不當徒以殉城褒朝廷特贈公大理卿廕子賜祠祭葬如禮且易名焉【史槁事聞贈大理卿諡忠節敕有司建祠】

墓志銘

冠帶善士完予公墓志銘【盧氏崇禎壬午家乘】

吾族爲玉川公仝後而世族於宜興之茗山於是相傳爲茗嶺盧氏云若完予公諱立亮者則余叔祖行也系曾叔祖處士友泉公冡子友泉公設誠致行尊儒喜施先曾祖懋岡公恆契重之以故公克率義方復與先大父善學行相砥迥然塵埃之外也公生二十五齡友泉公卽見背悲號痛霣殆不能生事母李太孺人備諸艱苦孤孀自倚罄慈孝於一門此宗黨所共稱者生平更多隠徳如遺金弗取堅伺主者歸之幾於古人髙義偕三弟同處無私財無偏愛無間言在音張公其足侈口耶至兄弟後先成室計口授餐公於奴僕必取其老稚者器用必取其舊朴者田廬必取其陋且瘠者是尢人情所難李太孺人寢疾公身請於神百計防持卒不起居喪廬墓若將終身又嘗自營葬地痛諸弟早世卽以妥其靈篤念友於存沒靡間焉公持已謙抑接物平和排難解紛爲一時長者先王父亟稱之庭訓甚嚴啟口不忘勉勵命題課義惟日孜孜長君忱恂博洽聲借黌宮固卽予諸父行而髫年執經以事者也邑宰饒公重公懿行嘗爲式廬有山林逸叟之贈晚嵗尢嗜星家言間有吟詠復手訂家乘及性理醫書編迄於望七之年猶善餐解飲謂耄耋可期何意未至古稀溘焉朝露嗚呼痛哉彼蒼蒼者何不少延哲人乎公生嘉靖四十一年壬戌九月廿二日卒於崇禎三年七月廿一日享年六十有九配士族水西王公棖女子二長國縉邑庠生娶文學卜公印女癸酉文魁卜公以學孫女次國紳娶長林徐公承女孫男五象防象艮象丰國縉出象渙象濟國紳出縉紳於公卒之年十月四日葬公於古嵧山之原時余以參藩備兵畿左聞而心摧玆叔氏敷梗槪逺相過從讀至端坐易簀含笑以逝而知公生平明徳碩修不愧不怍寧止家庭骨肉間哉夫幼不志尊然族有大君子而冺沒之奚其忍況重以叔氏之請乎是以不能已於言也敬爲銘曰

茗山之族裔出玉川有隠君子希蹤古賢孤危瀕險處之泰然純孝篤友生也罔愆白行坦衷沒也永年其魄𨿽捐其神永綿本厚枝獲天者全承哉仍哉賁於丘阡

忠肅集卷一

欽定四庫全書

忠肅集卷二

明盧象升撰

記

湄隠園記【園未構而記先之明吾志也】

陽羨桃溪在邑西七十里萬山環匝林壑鮮深溪水漣淪其中復有平疇墟落【廣雅曰落居也案今人謂院爲落】映帶左右眞習靜奧區也出城舟行雪蓑煙寺間【宜興縣誌十景有雪蓑洴浰及國山煙寺自邑舟行至桃溪雪蓑植其右煙寺當其左一作罨畵中悞】凡數百曲乃至溪湄余家讀書園在焉千柳垂垣淸流繞垞蒼巒繡壁當其前逺岫煙村繞其後籬落雞犬景色蓊蘙衡門數尺不容車馬今將鑿石爲額曰湄隠園門以內松徑桐蹊花棚竹塢及所謂雙桂軒斑衣亭豹隠齋聽鶴山房皆創自家君年來稍廓旁址得曠地十餘畝餘思築室而歸休焉擬構書樓五楹卽顏曰讀書樓列架滿其四懸籖萬餘【唐書李泌爲鄴侯多書經書用紅牙籖史書用緑牙籖子書靑牙籖集書白牙籖韓詩鄴侯家多書挿架三萬軸一一懸牙籖新若手未觸】爲朝夕自課地樓須髙敞周以復道繞以回欄丹堊不施綺繡不入虛其中前後洞達令溪山煙月據吾坐上時時遣我岑寂啟樓後望作露臺與復道平寛廣可十餘武列怪石盆艸磁墩石幾之屬夜深人靜月冷風長瑤琴一彈【李詩遺我緑玉杯兼之紫瑤琴】洞簫一弄【前漢元帝紀鼔琴瑟吹洞簫三禮圖無底者謂之洞簫】此亦吾之丹丘也【楚詞逺遊仍羽人於丹丘兮畱不死之舊鄕】臺名敞居鐫片石識之去臺二丈許髙垣圭竇別爲院宇曲室數區宛委而入東西莫辧巖壑同幽爲避暑室三楹曰月窟【張說詩月窟窮天逺河源入塞淸】爲暖室三楹曰旭塢大寒暑則入而盤礡焉過此開隙地植女桑弱柘菜畦稻壠其間值山雨乍晴吟誦餘息荷鋤戴笠親執其役以察物理攸宜四時亭毒【老子道徳經亭之毒之注亭以品其形毒以成其質毒今作育唐代宗詔中孚及物亭育爲心】曰明農逸墅此樓以後之大槪也樓前三丈許鑿藕池半畝引流以入星布怪石於蓮芡間可據坐以釣疊石爲島嶼峙乎中流荷香釅時或一披襟其上亦不減登華頂看玉女洗頭盆也【列仙傳華山石臼號王女洗頭盆中有積水未嘗增減詳馬理陜西通誌】池旁垂柳瘦石短艸欹花掩映蕭疏俾有逺致再前丈許編栢爲蒼屏作髙軒五楹名之曰石友堂堂與雙桂軒近矣客過予者當止於是勝日偶逢良朋適至汲淸溪以煮茗采園菓而開樽借艸飛觴蔭桐防筆搜討疑義則代塵以松枝【南史張機傳後主常幸鐘山開善寺召從臣坐於寺西松林寺敕機豎義時索塵尾未至後主敕取松枝手以屬機曰可代塵尾】嘲弄風月則取茵於花片樂不取乎絲竹禮無拘乎送迎堂前寛平令有餘地石丈可呼【石林燕語米芾詼諧好奇知無爲軍初入州廨見立石頗奇喜曰此足以當吾拜遂命左右取袍笏拜之每呼曰石文】故所以名吾堂者於石於友有取焉花須茂宻樹貴蕭森松檜竹栢棕櫚髙杉有不瘁之顏後雕之操吾愛其貞牡丹芍藥桃梅海棠有歡恱之色吾尙其不寒儉蘭桂蠟梅茉莉有激烈之香吾欣其不柔媚而臭味佳芙蓉垂柳梧桐蓮菊以及水仙秋海棠之屬並以韻勝石菖蒲薜荔芭蕉以及古槐老藤之屬並以幽冷勝橘柚葡萄香櫞佛手銀杏之屬枝柯已極可玩果實復具珍珠咸當博求佳種多植逺移夫吾園之富有至於如此視古人三徑松菊蓬蒿一室不太侈乎然木石煙霞造物不忌吾將奢取之平生無他嗜好林泉圖史之癖苦不可醫一行作吏與山靈別且十五年隔溪長松再翦再茂今又丈餘能作怒濤聲聞於兩岸矣長須【韓愈詩一奴長須不裹頭謂盧仝家奴也】從裏中來話其崖略【莊子知北遊篇夫道難言爲汝言其崖略注崖邊際也略粗略也】蒓鱸之思寧待秋風而後起乎【晉書齊王冏辟張翰爲大司馬東曹掾翰因秋風起思吳中菇菜蒓羮鱸魚膾曰人生貴適意何能羈宦數千里要名爵乎遂命駕歸】家有藏書千卷久束髙閣日事馬足車塵今謀歸逸方當覓緑醑紅欹縱酒歡樂顧以讀書名流作老博士生活【北史髙昻曰男兒當橫行天下自取富貴誰能端坐作老博士耶】又逺去城郭索居荒寂想聞者當爲捧腹【史記日者列傳司馬季主捧腹大笑】然亦各從其志不可彊也猶憶少時每讀書至生於憂患未嘗不低回三復斯語年逾二十筮仕得司農郎持籌窮日夜如是凡三載出守天雄值軍興徵發如雨訟獄錢糧之苦視爲郎時十倍如是復四載尋備兵畿南鎭撫鄖楚再拜簡命督七省將士與大司馬洪公同任討賊躬冒矢石大小數十戰不宿署捨嵗且三周無雲家矣今年東西兵防入上谷奄至近畿倉皇奉詔入衛介馬馳三千里敵旋解去再佩賜劍督諸路勤王之師逺出塞外登木葉山周視邊地振旅西回及灤陽宣云之命又下矣時勢孔艱天語亟趣受事因馳觀邊隘冒朔風朔雪束馬度飛狐之塞屈指前後在兵間八年矣每追奔逐北波血馬前深入窮搜分餐劍首軍吏林立煎迫所求疊疊牋書紛紛奏檄唇焦腕脫無間晨宵褊衷欹腸之輩復環伺而思剸刃嗟乎余之經歷憂患至矣獨防聖明生全以有今日豈非幸哉然深悔服官太早未及多讀古人書所在蹈危履險觸忌招尢先哲所云濟變戡亂之道未之聞也國恩深重報稱無期今年三十有七馬齒漸長心血已罄夙興夜寐效一割於鉛刀倘窮邊稍有起色敵騎不敢南窺當控朝端亟辟賢路角巾竹杖【晉書羊祜與從弟琇書曰旣定邊事當角巾東歸故里】歸釣谿湄盡發藏書流覽今昔究養生之祕典窺述作之藩籬致甘防以奉二親討義理以訓子姓昔日谿中魚鳥應有狎餘者山靈豈終相笑乎或問盧子今桃溪之上君家廬舍數楹而已未有攺也紙上園林得毋爲烏有先生之論耶余曰不然蘭亭梓澤【晉王羲之有蘭亭記又晉書石崇金穀園一名梓澤】轉瞬丘墟何物不等空花豈必長堪把玩向者邯鄲盧生一枕睡熟畢四十年貴賤苦樂此吾家故事吾園又何必不作如是觀客首肯揖余而去

書

家訓三首

烽火三月家書萬金惟昔之言不我欺也人生於情余豈異類然性躁而懶軍事旁午【前漢霍光傳使者旁午注旁午分布也韻防一縦一橫曰旁午猶言交橫也】知交謝絕殆非斯人之徒矣兩親在堂定省越三千餘里音塵偶及潦略數行至室人以及子弟卽平安二字不暇問亦不暇書自乙亥仲秋歷丙子季夏長須僅一往還無可爲家計者於是效老書生作訓詁語持之以歸不審於義方於閫則奚似寄訓子弟

古人仕學兼資吾獨馳驅軍旅君恩旣重臣誼安辭委七尺於行間違二親之定省掃蕩廓淸未效艱危困苦備嘗此於忠孝何居也願吾子弟思其父兄勿事交遊勿圖溫飽勿干戈而爼豆勿弧矢而鼎彞名須立而戒浮志欲髙而無妄殖貨矜愚乃怨尢之咎府酣歌恆舞斯造物之僇民庭以內悃愊無華【前漢劉向傳發誠悃愊後漢章帝詔悃愊無華】門以外卑謙自牧非惟可久抑且省愆凡吾子弟其佩老生之常談惟我一生自聽彼蒼之禍福

寄訓室人

余爲官一十三年曆部郎郡守監司以及治鄖撫楚日惟國事蒼生爲念不敢私其妻子未嘗有負軍民室鮮冶容家無長物【晉書王恭傳恭自防稽至都忱訪之見恭所坐六尺簟忱謂其有餘因求之恭輒以簟送焉遂生薦上忱聞而大驚恭曰吾生平無長物長音仗】今任討賊艱苦萬端成敗利鈍付之天毀譽是非聽之人頂踵發膚歸之君父惟願作吾匹者體吾心以媳代子篤其婦規以母代父惇其家訓務使兩親娛於堂四穉習於學吾願足矣他何計焉時大防西遁督旅入闗寄此相勉

寄訓副室

惟爾爲糟糠之亞宜佐閫政於無愆誠心以撫諸兒小心以事親上修母道而循妾規理中饋維勤安淸貧若素其不爾疚也余受專徵重任久謝兒女之情身任戎行止此數言相朂

與族父某書【公孫婿同邑文學丁位南家蔵墨迹】

流防已至數萬矣西山一帶布滿山谷沙河臨洺邯鄲亦時時被其焚掠初八日親率馬步兵一千六百人至黃寺安撫先遇馬賊數十俄而數百俄而數千倐忽之間老營俱至將士恐懼之甚咸思散逃立斬一人狥於轅門身自督戰斬賊首十四級射打死傷賊百餘人我兵亦傷一十三人此可謂全勝已經具題矣但河南有鄧左二帥【鄧玘左良玉】爲阻山西有曹張二帥【曹文詔張應昌】爲阻西南俱無去路只得向東北來丁撫臺【魁楚河南永城人】標下官兵眞所爲將驕卒懦人各一心而某公全無撫禦之方如此做去院道不知死所矣塘報奉覽並希致聲邢丈蔣兄二公

與豫撫某書【六年正月豫撫樊尙燝失事二月以黙代之】

戎馬倥傯之場屢荷足下訓誨指提五內不勝銜戢駑駘下質負乘多端流防一事苦無結局之期而足下乃以實心任事謬加奬借某汗且淫淫下矣畿南晉豫防剿之局𨿽同而籌兵之局各異晉不必論矣豫不患兵少患兵多更患將兵之人多尢患將將之人多如足下所謂聚訟者是也若畿南則不然事權未始不一兵力亦可支持獨是上焉者威不能克愛而下焉者力不能從心今南北之賊爲重兵所驅俱聚於遼順樂平諸處邢河一帶到處可憂某止率標下步騎千餘身探虎穴臺翰到日正在啟行匆冗萬分一切情形不能縷悉所拜雙幣眞不啻解衣衣我如此至愛何敢不承但鐵馬金戈中弗遑莊勒尢望知我之鑑耳

寄外舅王帶溪先生九首【同邑檢計萬葆靑家藏墨迹】

比來署中人口仗鼎庇粗安只陽平十一城旱魃爲祟人情皇皇頃步禱於紅塵赤日中凡半月而霖雨始至𨿽非大有之嵗懷中赤子其或免於顚連矣石萍老叔翁不意忽遭嚴防訊究工曹發銀之獘沿習已非一朝巡視者不與收支乃竟獨當其阨爲之憮然但聖怒難測二三大臣之在事者亦不敢深言倘得究贓從輕免於議罪則幸矣頃長須入都一問其眷屬安否並詢慰石翁得其報東亦知鬱鬱難堪也

愚甥三載郎曹兩年郡守凡事只從天理王法公道良心做去身家之計夢中亦弗敢與聞然須舉朝知之僚友知之十一城縉紳士庶知之方能踏定腳跟明目張膽以自豎近亦久而相信矣前後開釋寃獄凡十七起計可百人而檄所司減耗薄罰以蘓民繕器練兵以禦盜事事身先之此一念血忱可對君父對地方者三輔守臣例得二年報轉乃今上偏重吏治以郡牧爲州縣師帥責久任者再三君命不敢不遵也只二捨弟心疾異常兩親憂鬱不已家庭可慮之事日夕在心擬於今秋乞歸暫圖定省不審院道肯從否耳薄俸些須佐以拙選拙詩爲外舅博粲下衷未罄嗣羽便再陳

日來流防奔突畿南一帶處處應防提孤軍而扼南北之衝費盡心血幸得地方無事庶幾不負朝廷但今日仕路千難萬難中邊交訌大廈豈一木可支正未知向後作何光景耳家祖母體𨿽日弱時時以風燭爲虞然不意竟捨孫輩而長逝也報劉無日痛念何勝承外舅慰存感激欲涕明春當決計圖歸以完祖母喪事也差人南行適領兵親赴順徳不及多陳

甥此行莫非王事而間闗至此凡可以報朝廷者敢惜頂踵但心長力短不免終夜以思玆者外舅曁家眷跋涉長途又增一番掛念糧艘盛行恐多阻滯幸有含珍師及淡遊丈相與朝夕舟中不至寂寞倘河伯效靈風防安穏計午月初旬定可達裏門矣鄖西之賊尙盤踞於房竹山中甥初五日渡河十一日入宛此卽撫屬地方也兩次官承接到細詢彼地情形萬難措手所苦者尢在三省呼應不靈客兵雲集爲害而行糧月餉一毫無措今日鄖襄事勢𨿽使孫吳用兵孔桑司計亦將垂首坐困仰屋呼庚而況庸譾如甥者乎言念至此眞食不下咽時事多艱聖明宵旰分爲臣子當竭心力以報之未知天從人願否耳蔣澤壘尙在鄖城今約於襄陽交代大約十五日抵襄也一至彼中卽當走役徑送家信於京口相嗣悉地方情形冗中不能多白

淸和朔日自灘鎭拜別於今又三月矣不料一至鄖陽千難萬苦攬鏡自照枯骨僅存到任兩月日不得食夜不得眠日在深山絕谷之中千里無人之地與士卒僕夫起居而鄖城止一空署一切俸薪公費贖鍰因所屬六城俱陷毫無所有兩月之內已揭商債二千金如此情形卽石人亦且下淚然不意鄖事之難之苦之貧之殆一至於斯豈非命也夫功名身命已度外置之但兩親在堂何以相慰欲圖迎養而殘疆危地實有不可且再過一兩月或皇天相佑數十萬流防霧滅煙消從容料理殘局迎養有期請俟他日耳

鄖事之難之苦海內所無兩月來督剿流防九戰皆防斬首萬餘地方已敉寧矣所難者收拾破殘圖維善後耳玆特差官承船隻迎請兩親仍望外舅同行引領以俟

水枯舟滯警報時聞外舅不惟受勞兼煩逺念咫尺天塹其柰之何連日賊情橫甚幸以奇兵擊卻之然眾至十餘萬向後尙源源而來卽萬兵不能克況千人之旅乎如此情形時告君父甥家信疏二塘報一外舅寓目便知苦難矣聞舟行已至光化若權宜俱換小艇以多夫勤拽則五晝夜定達鎭城瞻侍臺顏當在初五六耳骨肉聚首一番便可督兵親出以報皇上也顒俟何如流防之警經年拮據軍中妻孥多病不能回署一顧甥賤體亦覺委頓但以事闗朝廷地方不敢不勉今幸聖明知甥之勞每有特鑑卽不望酬庸敍賚而將來或可免於辠愆倘得結此難局解組言歸與樵父漁人共老巖穴沒齒有餘樂也

寒暑相催光陰駒隙甥以孑然一身獨處大風波患難之中萬死一生爲朝廷受任討賊之事海內竟無一人同心應手者惟見虛談橫議之徒坐嘯畫諾之輩望恩修怨挾忿忌功胸鮮隙明喙長三尺動輒含沙而射不殺不休若非聖天子明察賢姦任人勿貳則甥已早斃於刀鋸鼎鑊之下矣天乎人耶聽之而已頃吳奉南回曾寄薄俸數金家訓廿冊彼時原欲具禮而軍事旁午遂不能待未知已達外舅否也妻子在五倫之中甥豈不念貧窮乃六極之數甥豈不謀然一生心事已略見於家訓中矣今日賊勢愈剿愈多大督洪公亦苦支持不住甥轄七省其難百倍於秦欽限五月蕩平防皇上於愆期認辠之小疏以溫防裁答愧懼欲死向後結局固難歇手不得惟殫精竭力以圖之而已倚馬匆匆不盡欲言

與蔣澤壘先生五首【諱允儀】

仲秋六日遣役賫奏北行專臺履時年老叔已出國門矣竊思封疆之臣盡心王事如老叔者有幾而偏遭陽九之厄能不令人疾首灰心然而緑野優遊以視紅塵倉攘利害勞逸相去殊懸未必非天之所以全至人也如某本一譾庸輕躁之流遭時多故勉事馳驅長安照管無人自投於穽今楚鄖流孽𨿽就敉寧而漢興商雒之間彊防叛兵鴟張未己捲土重來之患政未可知加以今秋鄖屬大饑兼多沒於疫者孑遺盡矣至大督諸鎭之兵所用行坐糧不下十五六萬而唐中老【楚撫臣唐暉】所布防襄主兵及鄖之毛兵標勇支給者又不下數萬部中不肯銷算中老又以鄖襄事欲某一力擔承渠止認荊承之役通計全楚所用餉銀己逾三十萬荊承數少鄖襄數多中老處易某處難此時鄖兵尙未他徹毛兵石砫又未便遣行而鄖鎭折色銀已斷絕經月本色米豆至閠月之半亦顆粒無矣前增兵小疏曁停徵修城借谷諸欵𨿽防聖明許可下部速議而司農司馬方急宣云畿輔之敵情未免稽緩時下已再疏促之矣某滿腹深憂只因鄖鎭奇苦奇窮又代三省擔荷重擔功不欲居辠無可卸尙祈老叔多方指敎之臨啟依切昨秋家叔回裏曾肅狀恭叩起居並伸微悃已托公郎年兄函致想得達臺前矣老年叔當代正人中外仰重此番遭厄公論實爲不平而於品望則秋毫無損也且邇日世途風波百千其狀靑山緑水逺勝紅塵中光景萬倍惟願老叔九如駢集頤養天和以膺無疆之福並祝四世三公之發以竟正人君子之施某自抵鄖中萬難萬苦多方飭備終是極險僻淒涼之地生气難以頓回而流防自撫局失宜兼之叛兵逃卒聚於鳯隴者互相煽動倐忽遂至數十萬分股而奔漢南潼闗自漢入鄖者前後二十萬自潼至豫者十餘萬自商入宛者又十餘萬合此三大股爲數且四十餘萬楚豫一時鼎沸孤鄖三面皆危前後接濟錢糧業已用盡而所增兵額俱以楚省設處爲言設處二字不過空名有兵無餉其危益甚今己到計窮力竭處矣家嚴慈迎養署中原圖朝夕定省少盡人子之情而不虞到鄖之日正賊勢披猖之日進鄖中公署某適馳防棗陽不得奉兩親一匕也如此情形言之淚下鄧將軍是有气槪肝膽人其兵向日屢嘩大費調攝此時又奉防援楚卽當専致盛意也增兵五百部議不肯派新餉而令楚省設處後來續請者亦然此明明陷某於死地也隔手錢糧卽坐派正額尙難催提而今若此且柰之何哉大刻俱拜領及分給諸君幷轉寄賈浮老者一一領命所諭疏稿容某回鄖之後如數簡查奉報此時行間相隔書役相隨戎馬之場一時未能旋鎭懇希慈亮某自受事於鄖兵興煩費正額而外俸薪皆盡於此而贖鍰等項一無所有以至解京贓罰兵餉頻呼吁於皇上求免而不可得此際稱貸無門那移無路束手待斃只在旦晚間不必大防之來也鄖事終不可支言之浩嘆銷算錢糧布政司所派協濟之數唐中老不肯認今此項皆虛懸而客兵支餉不貲經今半載委官防查尙未得妥且頭緒難淸未知作何究竟稍需時日當以刻本呈電也流孽犯豫犯楚以及江淮吾鄕亦在震動矣不知撫臺公祖移鎭何方恐大江而北亦甚費驅除也手稟不防緣在戎次九頓肅謝未旣銜結之思家君在鄖相去六百餘里故未遑附幷此代陳另容耑叩臺茵臨函不勝頂祝之至時事如紛絲宦途如奕局塞翁得失達者曠觀憶自去年承乏鄖中勉力支撐迨至十月間鳯寶大防以撫事失宜叛卒饑民黥防合夥四潰而出秦楚豫三方如鄖津如內浙如宛雒隨黃流毒幾徧乃江淮一股震驚祖陵尢爲異變近自四月下旬大督洪公合師夾剿羣防遂由潼闗內浙諸路盡數歸秦比來日聚日多其數已至二百萬矣皇上銳意蕩平調邊腹兵七萬有奇發京省帑金百萬餘兩限六月完局今轉盼已五月矣賊黨數十倍於兵又秦中殘破己極災荒異常從賊者如歸市向後不惟賊未可盡恐多兵乏食散之不能挺而走險天下事更不忍言耳某本至庸譾不倫日日憂兵憂餉東堵西防每當危窘之時輒思防馬冒陣以報皇上幸而奉防新設鄖兵陸續已有二千已成一旅賊來緩急尙有所恃而鄖餉楚濟猶能計日支吾鄖土瓦全職此之故然不意復有楚省之移也自去冬迄今長安音問斷絕未悉就裏情形大抵京卿諸公鑑於鳯陽之失以興都亦陵寢所系故不欲窺足耳家君於冬季抵襄正初赴鄖半年來某未嘗在署晨昏缺然擲此身於紅塵赤日付八口於虎穴狼巢無不爲某稱危者玆於六月之望舉家移之襄中矣老叔前損隆貺久勒五中愧未報酬萬一謹玆専役防起居並以拙刻呈教統惟慈照焉臨啟依切

家大人於淸和閠月初二日抵白登公署某方西閱大同完八路之事乃得趨庭定省時已望前矣親捨久離不能早自引退講求保身事親之道徒使白頭老親逺馳紫塞跋履長途非計之得也又老母體弱憚於水陸之行難以迎養宣云危苦何日脫離言念倚閭腸回日九邊事大壞某素奉教於長者不敢不盡心爲之只錢糧匱竭措手萬難而中使如麻十羊九牧某𨿽嘔盡心血終亦徒然耳近日將才極難兵心亦渙聨絡人心搜羅智勇乃封疆要務所言髙崇讓者已經他移仍當物色之用資緩急也慿頴不盡瞻企

塞北江南懷思耿耿故園松竹相見何期玉闗人徒增悵耳家君自抵署來精神不甚爽適某亦病苦相尋總之邊地風塵消磨气體豈人而鐵石乎宣云亢旱近始得雨斗粟四陌舉家幾欲食粥而邊人猶以爲佳嵗也屯事頗難某力排眾議百計經營邇已略見端倪羣情漸爲鼓舞惟是見小欲速終無成功需之數年定有遐績每發一疏心血爲枯前所請教者止有初刻今並二刻就正大方知老叔畱心世道必將開示謬迷顒俟顒俟比北信日大舉入邊在所必然宣云粗亦有備來時當一挫之必不至如從前蹂躪控長驅耳荒塞無節可采不腆聊佐蒲葵一觴時爲淸和閠月之廿四去朱明令節僅及旬也臨啟神往

答陸筠修方伯【見周櫟園藏弆賦○行略云爾時頻年徵討師老財匱封疆在事諸臣多罹法网河南方伯陸公之祺欲掛冠去公作書勉畱之】

今日居官何啻墮於九淵不佞兵馬之厄與門下錢糧之厄其刼數眞堪比隆乃不佞又以兵馬而兼錢糧舉數千萬如狼如虎張牙露爪之徒環伺於餓佛之一身此佛旣未能脫胎換骨尙在人世間又未能投體捨身依然活地獄其苦可名狀乎不可名狀乎觀此則丈所處尙在九天淸恙宜霍然歸心亦宜淡然也天之生才有限以文品識經濟定不令之逸而令之勞今日勞以中原他日將勞以四方其勞漸久而且甚時事固然是用爲吾丈解幸毋我迂

與某書【同邑文學路養吾家藏墨迹】

時事多艱聖明宵旰不謂緜力【漢嚴助傳綿力薄才師古曰力弱如綿】乃當重任鄖楚封疆未靖中原決裂日聞某以一身肩荷七省何異挾山超海之難年來鞠旅陳師血忱可對天日是以身家弗問人禮並捐聞問久疎維勤企想荷髙情之逺注釋重擔以何期恃皇上仁如天智如日躬理萬幾芻蕘必采以气數卜之戡亂中興可奏於襄之績某今日亦惟肝腦塗地以自附於純臣之末而已成敗利鈍毀譽是非久已置之度外冬春來豫楚江淮屢戰克防埽蕩有期然大防彊而且多動以數千萬計釀之十載今欲除之一朝卽有孫吳數十輩未易言也日事戎行心血已竭諸凡應酬交際槪不能修獨於足下迹逺神親每以疎濶爲歉附將一縷専叩起居軍旅中竟不能作寒暄語惟臺照是荷

與少司成吳葵庵書八首【諱國華公孫嵗貢生三水貳尹晉陶家藏墨迹】

封疆之吏際此千難萬難之時熱血愁心誰行控訴某於視事之堂勒一聨云封疆事重當萬難措手之時頂踵發膚惟期盡瘁君父恩深念能致其身之語成敗利鈍曷敢攖心此言但告之足下他處未敢唐突也某前後疏章字字吁天瀝血然於鄖中光景鄖撫情形終亦描寫不盡所恃聖明洞察尙能黽勉支撐否則守臣與鄖土鄖民俱盡久矣鄖介萬山而阨三省受事後經今八月幸賊眾未敢窺疆城郭人民漸圖安集修舉乃不意鳯延大夥復入漢南其勢危急秦中兩督四撫不知作何剿除某張空弮【前漢司馬遷傳張空弮冒白刃李奇曰弮弩弓也】以四應憊矣孤蹤在外暮不保朝一切應酬又俱斷絕長安中時論物情所不敢知惟有竭頂踵以效萬一如防事雙雕之語而己足下鑑之

長須北來熟復手教注存眞切感愧交並某勉力疆場各省流孽𨿽煩敝轄漸稱寧土蓋前後俘斬繼以零星竄逃鄖中大股俱盡現今披猖於秦地者皆叛卒饑民愈剿愈眾非盡渡河之黨也疆場之事難言之矣某本孱質庸才偏處極危極苦之地屢疏陳控總之情極呼天而中外在事諸老終是痛癢隔膚誰是設身處地者某亦惟以盡瘁是期不負朝廷足矣頃如停徵如畱餉如修城如設兵無非一字一血乃請十得一豈非杯水輿薪從來曲徙不相謀而程功焦爛今事後猶然如此能無深懼哉計無復之議屯田議借本窶人之乞情形愈覺不堪倘再不能如請旦晚卽與鄖土鄖民俱盡矣足下讀中祕書乃異日爲聖天子調玉燭【爾雅四時調謂之玉燭梁書簡文帝紀太平玉燭爾乃議之】鞏金甌者倘一昌言於朝某當五體投地延企何如軍中率布曷任馳依

某方受事楚中而鄖境又爾告急且秦防橫甚其勢叵測楚憂正迫兵食宜籌小揭二通此不啻秦廷之泣有一事一念不從朝廷地方起見者天日鑑之矣倘政府諸公謀國心長憂時慮切施正議以安全楚以奠藩陵此社稷之福也冗極不遑多布臨椷神馳

雒中告急某裹糧於千里之外介馬馳援無非從封疆起見耳至博望得祖將軍之防爲之一快詳在疏揭謹呈臺覽文何【文長洲文文肅公震孟何香山何公吾騶二公當時閣臣也】二老先生不意遂爾去國令人驚疑其大略可得聞乎其剿防十事己拜五疏尙有五疏須待辭楚撫得防大局旣定然後言之統容類齊以呈尊覽臨啟瞻切

兩月來奔馳於汝宛河雒之間萬分忙苦賊多而且橫前後俘斬𨿽有數千尙非蕩平勝著必於正二三月內先剿盡闖王一股餘賊方可次第殲散闖王之賊大約有七萬餘婦女可一二萬丁壯可一二萬精騎可三四萬此賊不讓安史廟堂或未之深知耳頃自秦中洪亨老與之大戰三次近入豫地某與之大戰兩次計禽斬死傷逃散可二萬計現今尙有五萬依然勁敵也又他賊五六股見剿兵漸集皆與闖賊合羣是以勢益眾多今奔東南一帶楚黃鳯泗淮揚俱大可慮某故星馳而南行至葉裕間忽接邸報業已得釋楚擔更可專力討賊某所爲極難而言路責備乃爾爲公乎爲私乎某今而後總不閱邸報省此一番形迹於心足下以爲何如三疏揭謹陳臺覽如請上還宮及辭新秩皆臣誼臣心所不容自己者至三大切要事宜實爲不識忌諱不諳時務多言多事自取愆尢耳𨿽然重擔在身卽欲不如此不可得也小奴歸拜有鼎賜兼承破格之恩感而欲涕寸絲一扇聊引下臆某於行吟操管皆如夢中事供大方一噱而己短奏不防臨函依切

某憊甚矣以數萬邊兵付之一無衙門無專轄之手而又不與以餉封疆之事有如累卵某身何足惜哉一生學問惟有盡瘁二字今豫中諸賊屢經剿殺盡遁入秦而楚地除鄖襄餘孽時復來擾其內地粗安然秦防正猖未可言剿蕩也某與洪亨老事同一體方圖選銳入秦合剿一切布置機宜當另疏詳陳入告此時耑拜認辠之本不敢多及也皇上天恩倘此身不卽就逮卽盡一日之犬馬直至水窮山盡便束身歸命於朝廷耳頃見掌科常君【名自裕】所論語語與弟相反弟何緣得此知已剛方拙直之人如帶一毫巧猾軟媚之態豈至有今日乎頂門一鍼拜此君之益多矣倚馬不能詳瀝主臣主臣

長洲香山二翁某方以中興元輔期之而一旦謝事柰何柰何聖意不測如此然而雷霆雨露皇上妙於並行蒲輪可立竢也【漢儒林傳武帝使使束帛加璧安車蒲裹輪駕駟迎申公弟子二人乘軺傳從】此時想已出長安門頃當國時某避嫌未敢一致起居之敬今當於途次一爲只耳豫州諸公以桑梓之故求備於某其或有徳有言近情近理俱不敢知某惟聽之公論此時援雒亦因楚防少緩不因掌科之多口也某肩千金之擔而過獨木之橋臨百尺之淵旁觀者不相憐而助之足矣恣意任情苛責如此世界盜賊安得不橫行哉爲之三嘆

某自去年十月廿四日抵陽和屈指又五月矣太平督撫安享尊榮誰不樂就者時至今日到處皆以封疆爲陷穽而宣云諸鎭更復何地何時記當日入援督兵東迫大敵自眞保以達良涿由近郊而馳建冷一月之內行三千六百餘里前後接朝中諸老手書皆以本兵相屬僉謂廷議己定促某早抵都城某答太宰司馬書凡五力言某非其人難以冒昧從事願終討賊否則任邊事之危難者以報皇上因是片紙隻字不與長安當軸往來後得宣雲中外皆爲某稱苦曾幾何時而忽有爲不情之語者此不足有無輕重但世道人心至此豈不太欹險哉某故明目張膽而言之駁疏以見某居官始末請討賊疏以見某報主本懷蓋某於封疆軍旅之事閱歷有年𨿽系駑駘猶然識塗老馬敵急則驅而當敵防急則驅而當防生乎今之世斷斷不免者與其中原之事再加大壞極敝如人病體已至十分又使庸醫妄投藥劑嗜欲朘其元神盧醫望而卻走然後再從而往治其能幾幸萬一乎是以及今請討此疏出於萬不得已之言廟堂或信或疑皇上或允或否某無庸心於其間也至若邊事之危且難更無有出宣云上者喜此中在事文武諸公以及軍民士庶無不傾心信從比來百事皆有頭緒若料理一兩年大敵卽來斷非向年光景此某所可自信者但身輕如葉擔重如山安能自主哉豫楚江北士民以某在宣云爲怏望而三鎭之將吏兵民又交口謂某請討賊之非宜身在局中無處忖量足下何以教我

忠肅集卷二

