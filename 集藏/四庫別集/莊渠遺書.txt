《莊渠遺書》﹝明﹞魏校

欽定四庫全書

集部六

莊渠遺書

別集類五

明

提要

臣等謹案莊渠遺書十六卷明魏校撰校有周禮沿革傳已著錄校欲行周禮於後世其說頗爲迂闊所著六書精蘊欲以古篆攺小篆而所列古篆又多杜撰尢爲紕繆然校見聞較博學術亦醇故是集文律謹嚴不失雅正考據亦具有根柢無忝於儒者之言其禦禮問經義諸條亦多精確惟郊祀論一篇謂見於經者獨有南郊無北郊而以社當地祇之祭不知大司樂方丘之文與圜丘相對圜丘爲郊天方丘爲祭地可知未聞祭社於澤中之方丘且於夏至之日也又祭法瘞埋於泰折祭地也與燔柴於泰壇祭天之文相對皆北郊祭地之顯證校乃引周禮陰祀用黝牲駁祭法祭地用騂犢爲附會不知周禮爲一朝之制禮記則雜述舊典不能彊合先儒辧之甚明無庸橫相牽合自生糾結也

乾隆四十六年閠五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

莊渠遺書卷一

﹝明﹞魏校撰

○奏疏

講詳郊祀大禮疏

提督四夷館太常寺卿臣魏校謹奏爲昧死應詔陳言講詳郊祀大禮事臣聞禮惟聖人爲能饗帝惟孝子爲能饗親祭非物自外至者也自中出生於心者也心惕而奉之以禮昔我太祖髙皇帝祀天圜丘祀地方丘厥後合祀於南郊遂爲定制其心必大有不安者矣是故不憚變古肆我皇上以上下之分陰陽之義將復太祖初制攺定厥制其心亦必大有不安者矣是故不憚變祖然則如之何而心乃安曰心天心也空空無我精義入神而毋容私焉合乎天心則心乃安今聖制前定斷以不疑而猶詢羣臣親降綸綍俾各陳所見聞蓋欲如帝舜之朕志先定詢謀僉同鬼神其依龜筮協從武王之汝則有大疑謀及卿士謀及庶人謀及卜筮也臣愚不佞旣弗能曲學阿世亦罔敢面從退言竊念先王制禮宮室也主中澑冕服也尊黼黻飲食也尙元酒太羮皆莫能忘其始矧太祖實始開創我國家一旦聞議變祖戚戚痛傷厥心口囁嚅弗忍發黙而勿言乎又念三代而下聖人之心學不明儒以訓詁溺心而六經成糟粕歷代每有制作則諸儒持論各挾勝心寧悖經而弗敢悖傳記寧違先聖而弗敢違其經師名爲聚訟世又下衰文獻通考復掇諸儒糟粕成書眩惑心目窒天聰明獘也久矣天挺皇上志欲度越古今一則若稽先王二則若稽先王惜乎羣臣未能因心以廣治酌古而通諸今日我皇上之詔行親蠶於北郊也乃舉千百年之曠典而羣臣弗能推明周禮使我皇上之慊於志而但引用文獻通考襲漢魏之舊儀若應故事者臣誠惜之欲舉周禮開廣聖心會得痟首之疾弗果今玆郊祀大禮臣愚過慮誠恐羣臣不深惟聖經之醇祖訓之重詳究制作本旨洞達幽明而輕易變易旣非先王之典而徒取祖宗成法紛更之則我皇上之心滋有大不安者矣惟我皇上之更定郊祀何心也惕然動於中惟欲內盡於已而外順於道也乃天心也皇天后土實鑑此心祖宗在天之靈實鑑此心非敢狹小祖宗制度也非敢示天下爲美觀自作則也天地祖宗實鑑知之臣旣推原我皇上之心復述臣一人前後所見異同著爲郊祀論二篇以開明我皇上之心務求本諸身徵諸庶民考諸三王而不謬建諸天地而不悖質諸鬼神而無疑百世以俟聖人而不惑則攺之而心安攺之可也攺之而心未安弗攺可也謹寫成二本一乞畱備禦覽一下禮部看詳臣不勝恐懼之至爲此具本親賫奏聞伏候勅旨

郊祀論上

臣少有志古禮常論郊祀其言曰天地分祭合祭之議久矣愚請折諸孔子孔子贊易曰大哉乾元至哉坤元在禮曰郊社禘嘗尊無二上巍巍上帝與皇地示並列旣非所以尊天蕩蕩皇地示厭於上帝而不得獨全其尊又豈所以尊地哉𨿽然孔子贊易曰乾天也故稱乎父坤地也故稱乎母在禮王者父事天母事地宜若可以合祀然夫天地絪縕以气化也男女媾精以形化也上帝皇地示之尊豈若父母之以夫婦牉合邪或疑分祀天地周禮文繁也夏殷而上其禮簡質今無所於稽安知其不合祀哉夫唐虞秩宗典三禮與周禮大宗伯掌建邦之天神人鬼地示之禮以佐王建邦國先後一揆天地合祀則瀆矣臣昔所論著云爾嘗語友人李承勛莫能難也而戒臣持論太早自信太過言若逆臣耳者厥後臣學頗進益知義理無窮不敢傲然自賢又從而考諸周禮大宗伯以禋祀祀昊天上帝以實柴祀日月星辰以槱燎祀司中司命飌伯雨師皆序天神也以血祭祭社稷五祀五嶽以貍沈祭山林川澤以疈辜祭四方百物皆序地示也初未嘗言皇地示考諸尙書丁巳用牲於郊牛二祀天也越翼日戊午乃社於新邑牛一羊一豕一祭社稷也亦未嘗及皇地示湯之伐夏也昭告於上天神後武王厎商之罪告於皇天后土亦未嘗及皇地示臣又徧考傳記曰祀帝於郊所以定天位也祀社於國所以列地利也且郊特牲而社稷太牢於郊曰大報焉於社曰美報焉兆於南郊就陽位也則曰郊以明天道君南鄕於北牖下答陰之義也則曰社以神地道而終之曰尊天而親地也亦皆不言皇地示周禮封人設王社壝大祝建邦國先告後土古人造字地土也社土示也諸儒釋社曰五土之神故以社爲小而欲別立北郊祭地以對南郊祀天其言無所考證具五土者各止山林川澤丘陵墳衍原隰而言也后土者總大地全體而言也乃知皇地示卽后土異稱如昊天上帝一稱天皇大帝也其名本出緯書而禮家因以南北二郊對此亦緯書而禮家引之以釋經傳耳按周禮大司樂凡樂圜鐘爲宮黃鍾爲角太簇爲徵姑洗爲羽靁鼓靁鞀孤竹之管云和之琴瑟雲門之舞冬日至於地上之圜丘奏之若樂六變則天神皆降可得而禮矣凡樂函鐘爲宮太簇爲角姑洗爲徵南呂爲羽靈鼔靈鞀孫竹之管空桑之琴瑟咸池之舞夏日至於澤中之方丘奏之若樂八變則地示皆出可得而禮矣說者誤解冬至祀天於圜丘夏至祀地於方澤此南北郊之議所自出也不知聖經總言神祗各以類應故曰天神皆降地示皆出求天神當於陽生求地示當於陰生凡神皆壇其象圜凡示皆坎其象方經又言凡祀神示者以冬日至致天神人鬼以夏日至致地示物鬽亦泛言陰陽感格之道非専謂冬至夏至日也以經考之六經皆無南北郊惟此一章又出於諸儒之誤訓其不足徵也明矣況大司樂分樂之言後世皆莫能曉其義止當闕疑闕殆故曰盡信書不如無書祭法謂燔柴於泰壇祭天也瘞埋於泰祈祭地也用騂犢凡傳記言南北郊者亦惟此一章按周禮陽祀用騂牲陰祀用黝牲今槪言騂犢附會顯然以經正傳之訛則言南北郊者無足徵矣復請折諸孔子曰郊社之禮所以祀上帝也朱子釋曰郊祀天社祭地不言后土省文胡氏又謂古者祭地於社猶祀天於郊後世不當崇地抗天周禮禋祀昊天上帝血祭社稷而別無地示四圭有邸舞雲門祀天兩圭有邸舞咸池祭地而別無祭社則以郊對社可知矣臣所考郊祀禮制聖經賢傳皆可徵但禮必有義臣求之而未得也虛中以俟之蓋學不可以不思而思之道貴乎切近貴乎優遊不可彊迫也其後臣學鞭辟近裏天聰明若有開者始悟人稱上天下地者皆徇名言未造實際者也天地渾是一體正如我身上帝至靈正如我心百神正如我身百體魂魄后土亦我體魄之大者耳人之靈安得有二也故楊震謂天知地知子知我知而程子曰天地無二知淵哉言也豈惟天地一體人與天地亦渾然同體形骸𨿽各間隔而一气相貫通人但知軀殻內是吾身而不知通宇宙是吾身故好名好勝作好作惡種種私妄緣軀殻生若天地萬物一體則能廓然無我癢痾疾痛舉切吾身矣地不可以對天故以社配郊則可以北郊對南郊則大不可惟心無對上帝至尊豈有對邪聖質髙明試以臣言黙加體驗將洞然貫天人矣地不可與天對夏至亦不可與冬至對聖人扶陽抑陰一陽之始生也聖人重之故曰復其見天地之心乎若有對則是復見天心姤見地心也貞下起元在一歲冬至子月爲復在一日夜半子時爲復在人心靜中養出生生善端也是故聖人之學在求仁而求仁之功在主靜今夫制律者候黃鍾治歷者正日躔皆始於冬至也臣今所見如此昔者蘧伯玉行年五十而知四十九年之非行年六十而六十化未嘗不始於是之而卒以爲非也今臣生四十八年矣尙覬有進安知後之視今不猶今之視昔乎孔子曰夏禮吾能言之祀不足徵也殷禮吾能言之宋不足徵也聖人之心其愼重也如是矧我皇上孝子慈孫之心哉臣不肖又安敢縱言及於禮哉

郊祀論下

臣昔嘗論日月不當配天其言曰按禮家謂郊祀天而主日配以月釋者以天體廣大而日著明故以爲主是未知上帝臨汝陟降在玆也天之神洋洋乎無所不在聖人終日對越上帝復立之郊以萃之是曰合渙之道今曰主日吾未知郊之祭也大報天乎報日乎配之以月吾未知主祀者其天乎其日乎蓋因迎長日一言誤而生誤也日生於東月生於西王者春分朝日秋分夕月祀有常經則祀上帝不必配以日月也萬物本乎天人本乎祖故王者以祖配天在日月則無取於斯義矣旣配以祖又配以日月在正位則褻而不嚴在配位則混而無別非所以尊帝而重祖也臣昔又嘗論百神不當從祀於郊其言曰郊之祭也大報天也非以索百神也則祀上帝不當又祀百神凡玆百神載在祀典已有常經則祀上帝不必又祀百神也禋祀當極精誠若敬有所分豈曰精意以饗或曰上帝降格則百神景從豈可闕百神之祀王者躬薦於上帝百神則分遣乎羣臣曷爲其不可哉曰信斯言也是以上帝爲有象也方士者流其言誕漫謂鈞天上帝所居而百神各有官府皆可名言故叢而祀之佛氏入中國其法普同供養而古禮始淆矣且郊之日庶民猶弗命而聴上矧羣臣乎今惟主祭者専一而羣臣敬有分散非復上下一體之義矣臣又論祀天祀上帝不可分其言曰按孝經郊祀后稷以配天宗祀文王於明堂以配上帝孝莫大乎嚴父嚴父莫大於配天則周公其人也禮家因謂冬至大報天季秋大饗上帝而未知其非孔子之言也夫上帝天之主宰天以全體言譬則身也上帝以主宰言譬則心也身外豈別有心周禮禋祀昊天上帝今分天與上帝爲二而祭之於義何居古之祀天掃地行事今於明堂曾謂上帝至尊反就人鬼以饗乎周公相成王尊崇文王配天乃嚴祖也非嚴父也謂周公嚴父配天是無君也況配天必以祖以其功徳與天同也如曰嚴父而已矣罔非天胤曷爲丰暱哉臣又嘗論五帝之祀非古其言曰大宗伯禋祀昊天上帝小宗伯兆五帝於四郊凡祭祀之聯事皆首言五帝大神大示亦如之是蓋文誤否則諸侯去籍後所增也禮家謂東方蒼帝威靈仰南方赤帝赤熛怒中央黃帝含樞紐西方白帝白招拒北方黑帝葉光紀與昊天上帝爲六夫天人一理民無二王孰謂天有六帝乎慨自周之末造諸侯僭天子位在藩臣而臚於郊祀然猶不敢盡同天王故魯郊祈榖實祀蒼帝秦作西疇實祀白帝其後增畤以祀黃帝赤帝靑帝蓋聞諸國僭禮而並祠之■﹝忄間﹞然有招八州朝同列之志矣是時北方諸侯無僭郊者故闕黑帝漢髙曰是待我也乃備五帝之祀諸儒莫知其源流故議論紛如也臣昔所論著云爾厥後考求國家典故見我太祖論及大祀甚嚴必有精意黙感者則戰栗不敢發口孔子戒學者毋輕議禮臣自後不敢輕言臣今所言者亦禮之文也非本也皇上所言修徳法祖親賢愛民禮之本也皇上則旣知之矣臣復何言書曰知之非艱行之惟艱願我皇上篤行之耳乃若禋祀之義臣請爲皇上詳言之古之祀天也以器則陶匏以席則槁稭以牲則特以位則不壇掃地而祭是何心也誠以昊天罔極顧萬物莫可報之故略吾外心而竭吾內心是曰精誠之極非祭時發之也乃積之於平時也其心平時恆曰天之愛民也甚矣豈其使吾一人肆於民上昔者禹也菲飲食而致孝乎鬼神惡衣服而致美乎黻冕卑宮室而盡力乎溝洫吾飲食菲矣特牲而心安吾衣服惡矣陶匏槁稭而心安吾宮室卑矣掃地而心安其或志不在民厚自奉養也而薄於天心其安乎周公之訓曰至治馨香感於神明黍稷非馨明徳惟馨臣敢稽首以獻

乞褒崇先聖疏

爲褒崇先聖事臣惟孔子萬世帝王宗師歷代崇徳報功固已漸次修舉國朝尢爲加隆尙有千古闕典未及舉行端有待於陛下也昔者周封微子於宋以奉殷後孔子系宋子孫自正考父適魯始爲魯人孔子周流四方而逢掖居魯章甫居宋惓惓二國不忘者以魯父母之邦而宋其祖宗根本之地也魯於今爲曲阜縣孔氏子孫家焉宋於今爲歸徳州臣所至考按圖志始知微子廟尙存嘗有孔還鄕莫能紀其世矣漢梅福請封孔子後以奉殷祀不報後世褒封爲衍聖公宋亂從髙宗渡江建家廟於衢遂分爲南北二宗北宗在曲阜者太祖俾襲封衍聖公南宗在衢者守臣建言孝宗官爲世襲五經博士誠以先聖子孫所居故國家致其隆厚矧先聖祖宗所自出之處乃獨未有表章之者臣所謂千古之闕典端有待於陛下也昔者宋儒朱子居於建寧而其先徽人也國朝以其講道有功集諸儒之大成故兩處皆沾恩典況孔子集羣聖之大成垂憲萬世有天下者凡可以崇徳報功尢當無所不用其極伏乞陛下深惟先聖道配天地亙古及今特勑禮部表章選孔氏子孫賢者一人來歸宋之故墟援衢之例官爲世襲五經博士建立家廟俾世守之因守視微子之廟以歲時往省殷湯之陵庶幾有以上慰先聖在天之靈千百年闕典陛下一旦舉行實可以作則萬世也陛下天挺英資臣因奏事敢有所獻竊惟古之帝王務學必務求師伏願陛下能自得師於千古以孔子爲宗萬幾之暇莊誦孔子遺訓毋若書生章句講說每讀一言儼如親聴聖教務求反之於身曰朕何以能若是乎其所告誡則曰朕得無有是乎察之念慮之微驗之政事之著曰朕之所爲有合於聖訓否乎以陛下之聰睿循此用功日愼一日則孔子之道陛下親得其傳矣孔子之道何道也堯舜相傳之道也陛下爲堯舜之君則天下之窮民皆將鼓舞而樂堯舜之澤臣不勝大願緣系褒崇先聖事理未敢擅便爲此具本顓差承差賫捧奏聞伏候勑旨

復姓疏

爲復姓事禮曰萬物本乎天人本乎祖陛下以孝治天下臣生斯時敢忘本始臣故李姓髙祖恕刲股救母鄕人稱爲莊渠李孝子娶髙祖母金氏生臣曾祖琳兄弟四人於行爲二魏士珣之妻與髙祖母兄弟也無子養琳爲子因攺姓魏髙祖李恕系長洲縣二十二都十一啚魏士珣系昆山縣三保三十二啚兩家國初洪武各占民籍至今曾祖琳寛厚有徳長者實始昌大厥家魏氏遂爲士族士珣夫婦甚賴之後庶出有子曾祖亦不復歸宗子孫居於昆山易世之後迷所自出因與昆山李姓爲婚厥後宗兄李方始大合族爲譜族之人曉然咸知尊祖敬宗臣父封主事奎雅意復姓弗果臣登進士歷官中外從弟庠由太學入官皆有籍於朝不敢輕攺臣敢追述先志爰具家世源流上達天聴乞勑吏部移文原籍官司體勘是實具奏攺正貼黃戶部攺附冊籍庶幾子孫相承不昧本原爲此具本差家人魏悅賫捧奏聞伏候勑旨

乞休疏一

爲乞恩休致以保名節以延壽命事臣昔官南京刑部正徳九年欽蒙召爲兵部職方郎中臣以患病再疏乞恩放回原籍調治正徳十五年欽升前職越明年夏勑書及門適當陛下龍飛之始臣不自度其不肖黽勉赴官教無根原事無漸次疾惡過甚奨善太輕不能宣揚陛下之風教嘉靖二年五月初十日臣父封主事魏奎不幸在家病故萬里阻隔至六月二十七日臣始聞訃匍匐奔喪不孝之罪上通於天不可復贖臣今免喪居常自念士之立身惟忠與孝臣今無可用力以報臣父惟有致命庶幾以報吾君耳柰臣稟气甚薄自少多病兢業自持僅保無事少有縱肆疾病交攻殆者數矣天常扶持而全安之臣於病中黙觀天人之際凡所以誘臣之衷而啟其爲善警臣之躬而禁其爲惡者蓋無所不至臣實弗克勤徳慢天棄天及遭大故又弗克自怨自艾立堅固志用勇猛功而乃過求安逸揆厥所由皆因心無定主一念之善暫或順天隨復汩沒一念之惡固已逆天又復浸淫是故善日以消惡日以積天始絕意於臣數降臣以災疾也心者神明之主百病之所由生也致病惟心治病惟心臣昧於心學弗克奠安天君十二官交失其職百邪侵焉目眩而損其明耳鳴而壅其聰風寒外襲則戟肺癢喉飲食內傷則洞泄下迫此其顯發之證也乃若伏藏之證尙多有之臣毎回光返照內自五臟六腑外達於四肢百骸無一而不受病者非天絕臣臣自絕於天耳天之所棄人亦棄之至於過惡上聞皇恩浩大曲加優容不忍捐棄臣感恩圖報固當死生以之但臣元气多耗神爽易揺若復知進而不知退則必決其性命之精一不成而萬有餘喪矣臣自不能謹疾保身恆以死生存亡爲慮其語近於不祥豈宜上塵聖聽竊嘗聞之人勞苦則呼天疾痛則呼父母陛下天地父母也故臣有疾痛勞苦吁而陳之陛下以自乞其不肖之身伏乞陛下憫臣多病察臣不才特勑吏部容臣休致庶幾保完名節優遊以延其天年臣未死之前尙當肄習古禮詠歌古詩以少助陛下太平之化臣不勝感激惶懼之至爲此具本差家人魏悅賫捧謹具奏聞伏候勑旨

乞休疏二

爲乞恩休致以保餘生事臣先任廣東按察司副使嘉靖二年五月初十日臣父不幸在家病故至六月二十七日臣始聞訃匍匐奔還原籍守制嘉靖四年九月終服闋臣該赴部聴用因患虛怯等證抱病踰年不能起復至京一曕天日之表嘉靖六年二月二十七日接到吏部急字八百六十八號文憑一道復除今職竊念臣斗筲庸才已試罔效蒲栁弱質因病早衰自遭憂患以來病久成痼聖恩浩大起臣於閒廢之中再加任使臣當竭力圖報死生以之柰臣血气已憊精神已虧風寒外襲則戟肺癢喉濕熱內攻則洞泄下迫耳鳴目眩鼻衂齒齲此其顯發之證也臣每靜中澄神黙照內自五臟六腑外達九竅百骸無一不受病者莫大之患可畏之勢伏而將發念之可爲寒心從容燕養訪求醫藥自輔尙可保全餘齡若更奔走於宦途勞瘁於戎事必至摧喪其生矣伏乞聖明廣天地生生之徳不忍一物失所憫臣多病察臣不才特勑吏部容臣閒住俾得盡其天年陛下聖徳龍飛方舉堯舜之政臣幸得爲堯舜之民與康衢擊壤之童叟共樂太平臣不勝大願爲此具本差家人魏悅賫捧奏聞伏候勑旨

乞休疏三

爲懇乞天恩保全衰病事臣昔任廣東按察司副使提督學校丁父憂服闋嘉靖六年正月內復除江西按察司副使整飭贛州兵備臣病甚不能赴官奏蒙聖恩欽準致仕本年十二月初四日接到吏部急字九百六十四號文憑一道復除今職疏逺小臣一歲之中再蒙陛下收用憫臣不堪戎務旣曲賜於保全念臣嘗司文衡復攺授以新命臣感恩思奮義激於中誓將捐軀報國柰臣受病深痼蘊積有年心火上炎腎水下滲因循弗治則陰陽不相爲用幾於廢人驟而治之又恐元气愈削幸蒙寛恩得以優遊田里正欲尋訪醫藥考求病源未及施治而恩命忽降自天臣孱然病軀遽起奔走從事內揺其精外勞其形豈惟舊疾彌增必且變生他證陛下𨿽欲恵養生活之不可得已況臣昔者典學嶺南祇奉勑諭思以崇正學迪正道於一方躬行弗逮學無本原教無等節疾惡太過奨善太輕怨讟並叢於身大貽斯文之玷陛下明見萬里察臣事𨿽有過心本無他復有中州典學之命臣自揣不稱人其謂何已試罔功再命祇辱伏乞陛下廓天地生生之徳爲臣造命特勑吏部容臣仍舊致仕安分自守頤養天眞臣幸而生全於堯舜之世當與擊壤父老共歌太平私效華封之祝臣愚不勝惓惓爲此具本顓差家人魏悅賫捧奏聞伏候勑旨

乞休疏四

爲自陳不職乞賜罷黜以消天變事臣聞王者父事天母事地今天地降災沴以警動我國家譬則父母譴怒發於聲色也陛下恐懼修省躬禱於南郊正如人子負罪引慝祇載以見父母也前期微雨灑塵庶幾父母之悅懌矣及禱之日風乃大作雲散雨收似父母之怒猶有未解者陽亢已極雨澤愆期飛蝗蔽天赤地千里其勢且復見矣以陛下之精誠豈宜有是臣嘗反復思之竊以爲致今日之災者良由羣臣不能皆以陛下之心爲心獨使至尊焦勞而上下情志否隔也今欲體天地交泰之道以和召和則莫若親接羣臣使之各舉其職有事皆得面陳欲羣臣各舉其職則莫若精擇其人進賢而退不肖臣備員理官獲從九卿之後旣弗能寛大仁厚務持天下之平又弗能忠讜直諒極言天下之事不肖之當黜無以踰臣詩雲天之方蹶無然泄泄臣誠有之不敢逃罪伏望聖明早賜罷黜臣不勝恐懼待罪之至

乞休疏五

爲患病不能供職乞以原職放歸事伏蒙聖恩升臣太常寺卿提督四夷館聞命自天俯僂在地瞻仰魏闕病不能興竊念臣八月十九日執事於山川壇感冒風寒翕翕躁熱臣以元气之虛也不敢用藥發散靜以鎭之浹旬而愈遂出朝參無何復感風寒視前稍重臣靜以鎭之如初再浹旬而愈十月初二日臣執事於悼靈皇后陵積傷勞倦夾以感觸寒邪身發壯熱委頓而歸臣愚執徳不堅輕信庸醫不求責病源不參合色脈拘執局方用藥發散太過邪气脫若去體而元气索然不絕如綫坐令輕病變重重病變危呻吟牀笫間萬念俱已灰冷惟報國一念炯然如丹而筋力不堪馳驅矣方將上疏請乞骸骨而寵命忽臨委臣以象譯之事崇臣以禮樂之司臣感戴之深固已刻骨忠誠所激誓將捐軀柰何力不從心病勢反復沈痼調理弗痊伏乞聖慈憫臣蒲栁之質察臣樗櫟之材特勑吏部容臣以原職放回原籍休致俾得從容燕養保全其天年是迓續臣命於天也臣不勝大願爲此具本令家人魏悅抱賫奏聞伏候勑旨

乞休疏六

爲多病懇求休致以保餘生事臣昔冬傷於寒汗之過劑發泄眞气太多主蟄封藏不固今春气升無以爲發生之本上盛下虛罷極易乏風气乘於顚病從兪入遂得痟首之疾久而不愈移於中焦脾土受傷轉輸失職飲食𨿽納不能運化滯而生痰風痰羈絆腸胃之間兀兀欲吐發而爲眩運立則欲僵坐則欲偃以病在告者數矣逮夏火气炎上痰飲迷漫心包絡間恍惚善忘甚則憒憒不省人事靜自思維勢難久生嗟臣之甫弱冠也慨然有懷唐虞何幸斯今躬逢堯舜在上逺溯精一之傳臣不幸乃抱狗馬病不獲隨麟鳳之在郊寒谷自隔於陽春靡艸獨枯於盛夏豈非命邪天地之大也何所不容父母之慈也惟憂厥疾伏願聖明廓天地包容之量推父母湣念之恩特勑吏部放臣致仕俾得生還故鄕狐正丘首儻未卽死尙得以沐浴膏澤詠歌太平以續康衢擊壤之謡也臣下情不勝哀懇之至爲此具本令家人魏悅抱賫奏聞伏候勑旨

乞休疏七

爲病困再乞天恩放回休致以保餘生事臣以多病上疏乞骸骨生還荷蒙天恩不忍捐棄臣不勝犬馬戀主之誠病小愈卽詣闕祇謝供職不料觸冒暑熱忽爾霍亂陰陽不得升降气絕復蘇旣而嘔逆上吐暴注下迫病勢𨿽少殺而榮气若脫腹■﹝木號﹞然空矣良以時值赫曦大火熾然若蒸而臣內有濕熱相火合而成病故其勢熛悍可畏今死生尙未敢知幸而不死非靜養數年決不能完復也古語有之曰人窮則反本故勞苦倦極未嘗不呼天疾痛慘怛未嘗不呼父母今臣之病力气奄奄若存若亡呼天天髙弗聞呼父母父母逺誰爲之卹肆惟我皇在上克寛克仁其於羣臣蓋之如天勤而撫之若父母臣敢暫息呻吟吁於陛下之前伏乞聖慈憫臣沈痼之疾察臣危迫之情曲賜保全放臣休致俾得生還故鄕從容燕養以保全其天年皆陛下大造之恩也臣不勝至願爲此具本専差家人魏悅賫捧奏聞伏候勑旨

患病不能面辭疏

爲患病不能面辭事臣蒙天地大徳賜臣骸骨生還時值天暑可靜而不可動未敢就塗今將逺離思欲一瞻天日之表然後退伏田野隨擊壤父老謳歌太平不料臣病憊甚首顫目昏身弱足痿不能詣闕面辭特令家人扶掖下階遙望闕門叩首致謝迆邐輿病而行尙賴陛下之福生還故鄕𨿽不敢獻野人之芹尙當私效封人之祝爲此具本令家人魏悅抱賫奏聞伏候勑旨

○經筵講章

康誥講章一

已汝惟小子乃服惟弘王應保殷民亦惟助王宅天命作新民

這是武王告康叔以明徳之事而舉新民以終之已是語將盡而意未盡之詞乃是汝服是事弘是廣應是和武王告康叔先發嘆詞才說道汝年𨿽小而責甚重今日至難化者殷民然民心不和實由君徳未廣汝之事惟在廣上徳意使包涵徧覆如天地之大則殷民誰不鼓舞相慶如依父母之安乎是能輔助我一人以安宅天命而作新民心矣蓋天之視聴在民民心旣安則天命自安民之則效在君君徳旣新而後民徳可新也是知天命系乎民心民心系乎君徳而君徳又系乎臣下之交修故武王於康叔一則望其弘王二則望其助王也夫武王聖人何待於康叔之弘與助而諄諄命之者聖不自聖弗自用而用人也臣嘗論之明徳新民乃武王全體大用之學是學也武王得之於文王文王得之於帝堯克明峻徳以親九族九族旣睦平章百姓百姓昭明協和萬邦黎民於變時雍此帝堯全體大用之學也武王論新民必曰惟弘王論明徳必曰弘於天益之贊堯首曰帝徳廣運孔子謂惟天爲大惟堯則之蓋帝王法天者也此心不能弘大便與天不相似豈復有全體大用之學哉我皇上聰明天縱有聖人之資莊敬日彊有聖人之志宜乎上帝用休下民祇若以享聖人之治矣然而未盡然者其故何哉臣愚願我皇上深念保天命在安人心安人心在修聖徳修聖徳又在恢弘聖心廓然大公如天之無私覆如地之無私載如日月之無私照虛以受人則萬善咸備謙以受益則萬福攸同豈惟成堯舜文武之徳又將享堯舜文武之壽所謂太和在唐虞成周宇宙間者再於今日身親見之矣四海蒼生不勝欣願之至

康誥講章二

王曰嗚呼封敬明乃罰人有小罪非眚乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺

這是武王告康叔以敬愼刑罰的道理嗚呼是先嘆息封是呼康叔的名皆所以警動其心而使之聴也敬明乃罰這一句是綱人有小罪以下這幾句是目眚是不知誤犯終是明知故犯式爾是有意爲之災是不幸適爾是無意爲之這都是分別其情之輕重也刑罰本非得已不可不盡心必須以敬爲主事事務要推究分明庶幾情眞罪當乃可加刑但立法有經常用法有權變方能盡得人情且如有人犯著小罪的論法𨿽輕推究其情不是誤犯乃是故犯非人作孽乃自作孽公然出於有心這等人姦惡可惡最能敗常亂俗不可不殺之以示懲戒此卽帝舜之刑故無小也又如有人犯著大罪的論法𨿽重推究其情不是故犯乃是誤犯非自作孽乃天降災偶然出於無心及到官府又能輸情服罪這等人昏愚可矜宜從寛卹而不可殺之此卽帝舜之宥過無大也是知凡欲定罪必須得情若欲得情必須明理若欲明理必須存心故武王提出个敬字來說舜典所謂欽哉欽哉惟刑之卹哉正此意也臣嘗考之臯陶曰天討有罪五刑五用哉可見人君用刑只是代天行道人臣用刑又是代君行道固不當有私惡亦不當有私好必須大公至正合得民心方才合得天心仰惟皇上事天如事親時時對越愛民如愛子念念哀憐更願以公平廣大之心布愷悌慈祥之政戒法吏之深刻而重循良刪法令之繁苛而務寛大使春生之徳每行於秋殺之中陽舒之恩常溢乎陰慘之外和气充塞國祚靈長呂刑云一人有慶兆民賴之其寧惟永臣愚不勝惓惓

說命講章

惟天聰明惟聖時憲惟臣欽若惟民從乂惟口起羞惟甲冑起戎惟衣裳在笥惟干戈省厥躬王惟戒玆允玆克明乃罔不休

這是商書說命篇傅說戒髙宗法天以治民的言語天是上天聖字指人君說憲字解做法字傅說說道天髙髙在上未嘗有耳以聴凡世間的事無一件不聞得未嘗有目以視凡世間的事無一件不見得此無他只是一个至公無私而已人君爲天之子凡事皆取法於天如惇典庸禮命徳討罪悉體天而行亦出於至公無私則人君聰明與天爲一矣欽若是敬順從乂是順治人君旣能法天聰明一出於公則羣臣必體此心自然同寅協恭而祇承於帝百姓必體此心自然心悅誠服而從欲以治矣羞是羞辱甲冑是兵器戎是兵衣裳是五等章服干戈是兵器傅說又說人的言語所以文身本不起羞但出得輕易則未免反起羞辱人的甲冑所以衛身本不起戎但動得輕易則未免反興禍亂此二者𨿽以爲已要當慮其患於人也衣裳所以命有徳要當謹於篋笥不可有所輕予干戈所以討有罪要當嚴於自治不可有所輕動此二者𨿽以加人要當審其用於已也允是信休是美傅說又說言語甲冑衣裳干戈這四件是法天聰明的條目王惟戒此四者之患篤信於此使心不蔽於私而能明焉則言動賞罰各得其當朝廷政治無不大公至正而極其休美矣傅說以此告髙宗可謂善於責難而得相道者與臣嘗考之臯陶陳謨曰天聰明自我民聰明武王誓師曰天視自我民視天聴自我民聴則知帝王致治無非法天以順人心耳仰惟皇上聰明天縱而聖不自居徳業日新而心若未至蓋眞欲追古帝王之盛非徒慕髙宗中興而已也尢願時味傅說之言勑天之命始終此心聲爲律而身爲度刑當罪而賞當功則與天合徳而覆幬之下罔有不尊親者矣孔子曰惟天爲大惟堯則之惟聖明畱意焉

孟子講章

先生以利說秦楚之王秦楚之王悅於利以罷三軍之師是三軍之士樂罷而恱於利也爲人臣者懷利以事其君爲人子者懷利以事其父爲人弟者懷利以事其兄是君臣父子兄弟終去仁義懷利以相接然而不亡者未之有也先生以仁義說秦楚之王秦楚之王悅於仁義而罷三軍之師是三軍之士樂罷而悅於仁義也爲人臣者懷仁義以事其君爲人子者懷仁義以事其父爲人弟者懷仁義以事其兄是君臣父子兄弟去利懷仁義以相接也然而不王者未之有也何必曰利

孟子心學精密洞察天理人欲之幾微故隨事剖判天理在一邊人欲在一邊以決取捨同一罷兵息民也若人臣以利開導君心從人欲那邊則其害至於喪邦人臣以仁義開導君心從天理這邊則其效至於興邦句句皆是實事非空言也後世讀之者乃只作一場話說在紙上講求皆知重仁義而輕利及到事上理會卻顧利而不顧仁義故臣嘗謂三代而上是天理世界三代而下是人欲世界君臣父子兄弟夫婦朋友之間一爲利害所昏則皆棄其天性舉世滔滔也自非聰明睿知如我皇上之達天徳安能救此陷溺之人心哉何以知皇上之達天徳也臣因明倫一事而知之昔我皇上入繼大統羣臣咸請不得復顧私親是天下爲重天性爲輕也是未免於懷利去仁義以事親也聖心不安至欲歸藩以養聖母是誠何心也大舜惟欲順父母視棄天下若敝蹝之心也擴而充之不可勝用矣故萬世綱常卒賴皇上而大定昔之議禮者亦皆悔悟感嘆跂望皇上與之更始一事若此推之事事皆然都要辯別个天理人欲去利而惟仁義是從則何三代之不可復也惜乎有君無臣每議一事輒顧忌利害之私而反以仁義爲迂闊使我皇上天徳不克施於政事之間立人之道曰仁與義所以扶持宇宙者在是所以奠安生民者在是利人之私也人各私其私中國所以爲夷狄人類所以爲禽獸也惟願皇上爲世道作主更博求同心同徳之人光輔太平但今専以科舉取士資格用人多是貪慕爵祿口談仁義實則利害根著於心必須多方訪求不次拔擢乃可以得眞才也先儒曰有天徳便可語王道其要只在謹獨更願皇上內省心術之微一念動處察其公於天下邪私爲一身邪公於天下者此天理也順而充之私於一身者此人欲也逆而遏之復察羣臣之心術觀其發言行事志在天下國家與或専爲身謀與志在天下國家者必君子也任之勿貳専爲身謀者必小人也去之勿疑又有托爲名髙而實懷利者此則小人之尢去之尢不可不速者也但願皇上之心常與上帝合羣臣之心咸與皇上合則於行王道也何有臣愚不勝惓惓敬誦所聞以獻

莊渠遺書卷一

●欽定四庫全書

莊渠遺書卷二

﹝明﹞魏校撰

○講義

發明心箴

臣惟聖王心學不傳也久矣陛下始孳孳講求理學親注範浚心箴臣不勝大慶敢提剟要義以獻聖學樞機全在此心有个主宰故謂之天君箴內所謂惟口耳目手足動靜投間抵隙爲厥心病一心之微眾欲攻之其與存者嗚呼幾希此只爲無主宰故耳若此心作得主宰則百體皆守位稟命豈能病心惟作不得主宰則百體皆逐物妄行眾欲紛然來誘心始不勝其病矣今欲就百體上一一防檢誠恐茫無下手處莫若收攝用功提起此心來作主宰件件皆有著落孟子所謂先立乎其大者則其小者不能奪也箴末所謂君子存誠克念克敬天君泰然百體從令正是此个功夫也語意繁悉莫若只道个敬夫敬何以用功若外面徒把捉則方寸愈不定疊若裏面才急迫則四體俱不舒泰皆未免別以一心治此一心臣嘗謂心是吾身主宰敬是吾心自做主宰處只要常存畏底意思一言不敢輕發一事不敢輕爲務合道理此千聖相傳心法也臣又聞之古人恭曰篤恭敬曰篤敬沈潛蘊蓄全在內裏用功不輕發泄於言語文字上則厚而有力髙宗所以恭黙思道而心與天通也伏願陛下體而行之臣他日更提四箴之要與此互相發明禦制十六字箴卓爾之見一貫之惟希聖君子朂哉勿僞

進顏曾二章講義

顏淵喟然嘆曰仰之彌髙鉆之彌堅瞻之在前忽焉在後

學聖人第一先要立志顏子才學便要做聖人想象聖道甚易做來做去始覺其難仰之彌髙進得一級又有一級鉆之彌堅透得一層又有一層瞻之在前功夫慢些又趕不上忽焉在後功夫緊些又反失之顏子眞要做到聖人故見其不可及而汲汲以求之也臣願陛下立志斷斷要學古先聖王念玆在玆眞个去做覺得這事也不及古先聖王那事也不及古先聖王如此方有進處便是顏子仰鉆瞻忽時也若空在言語文字上求不見得聖王難及處卻是虛驕意气不得謂之志矣

夫子循循然善誘人博我以文約我以禮

志旣定第二便要求作聖親切功夫顏子初用功未免髙逺夫子教以博文約禮就日用平實處用功臣願陛下立志如天之髙循序用功如地之實只守夫子之教才得用功不差

博文是要開明此心若徒尋章摘句未免支離破碎反自窒塞聰明講官解說數行啟沃亦少願陛下親讀聖人之經將緊要處就自已身上體貼玩味務要依他踐行暇時觀史惟於治亂興亡大處畱意不宜多記損心有得有疑面召輔臣講官從容顧問大臣有事常親召對必令稱古先聖王所行爲今準則特勑公卿舉海內賢者於朝陛下與之相親講明聖學久之胸中豁然大明矣

約禮是要防制此心陛下崇髙極矣富貴極矣可欲滿前此心易得自肆臣願陛下以禮制心恭敬撙節退讓而毋敢或驕視聴言動都就規矩準繩上行凡飲食衣服器用之類與夫■﹝執上目下﹞禦之人都立有品節限制少有過差大臣匡拂言官捄正不憚速攺初𨿽矯揉久漸純熟矣周禮天官一篇最是周公格王精義後世人主私意不便皆莫能行天將有待陛下也

欲罷不能旣竭吾才如有所立卓爾𨿽欲從之末由也巳

作聖功夫第一怕差旣不差第二又怕間斷顏子深悅聖道盡心力而求之自不容於間斷昔時想象聖人道理無處捉摸今分明確實昭昭就在眼前而無可用力只待涵養純熟自到聖人地位而道理在我矣夫禮義之悅我心猶芻豢之悅我口臣願陛下優柔厭飫以禮義養心篤信之深必能篤好篤好之深必能篤行功夫常接續而不間斷矣

子曰參乎吾道一以貫之曾子曰惟

曾子事事要學聖人見得聖人事事俱好不知都從心上發來夫子恐其功夫太繁因示以總要處吾心渾然一理是个統宗會元日用萬事都只從此流出譬如千枝萬葉總是根上一个生气貫通曾子平日篤實用功言入於耳卽悟於心不覺其應諸口也若使素無積累功夫𨿽聞夫子至言亦只作一場話說而已

子出門人問曰何謂也曾子曰夫子之道忠恕而已矣門人見聖人有許多道理今卻說一以貫之疑而不信曾子因門人未曾用功不可語以上達道理因舉下學功夫以告之蓋忠恕是一貫下學的功夫一貫是忠恕上達的道理元無二致聖人之心天理流行學者之心不免被人欲隔住必須一个懇篤實心逐事上推去私意間隔使道理常得流通一个忠做出千萬个恕來及到純熟便是一以貫之也臣惟乾坤之道易簡而已矣夫子一以貫之乃乾坤易簡之理曾子忠恕便是易簡功夫陛下一日萬幾若只於零碎上用功而不知有總會的道理殆不勝其難且繁而與造化聖人不相似矣臣願陛下常存一个實心推之千般萬般政事都要以公滅私且如愛己則切愛人則緩此是私意間隔必須推那愛己的心去愛他人必不肯咈百姓以從己之欲矣責人則明責己則昏此是私意間隔必須反那責人的心來責自已必能有言逆於汝心而求諸道矣此乃聖門仁術也

總論

臣惟孔子萬世帝王宗師顏曾二子親學聖人而得其宗者也其功夫皆同曰誠而已矣陛下所謂朂哉勿僞可謂深契顏曾之心夫於穆不已天也至誠無妄聖也誠信不欺賢也故曰賢希聖聖希天若何謂之無僞但求實踐不務空言其必爲善如渴思飲如饑思食其必不爲惡如寒畏冰如熱畏湯此之謂無僞口說身不行昭昭則信節其爲善惟恐人不知冥冥則惰行其爲不善惟恐人知如金淆鐵如粟雜秕此之謂有僞陛下中心不欺君徳修矣更須鑑別羣臣辧其孰誠孰僞以此而示好惡以此而定取捨則臣徳亦修矣伊尹所謂咸有一徳也夫百官亦眾矣陛下豈能人人而察之宜法乾坤易簡之理首鑑別三四輔臣又與輔臣鑑別六七大臣使大臣各鑑別其僚屬責以訪求海內人才引進忠良拔去邪佞故曰進賢受上賞蔽賢蒙顯戮今君臣勢隔情不相通陛下亦何由鑑別宜體天地交泰之道尊禮輔臣置諸左右朝夕納誨宣召大臣訪以政事夫召見猶有時請復祖宗舊制特許大臣有事請見詣左順門報名召入便殿從容面相可否則大臣進見無時彌得相親矣次及侍從臺諫外曁監司郡守或不時召問或傳諭咨訪不惟可察羣臣忠邪陛下亦得以周知天下之故矣臣又恐天威嚴重羣臣一時震布失容有懷莫吐伏願陛下假以溫顏略去形迹使人人皆得自盡此我太祖所謂君臣同遊堯舜所以明四目達四聰之道也臣愚惓惓發明皆古帝王聖賢心法伏惟聖明采納見諸躬行天下幸甚

皇極講義

五皇極皇建其有極斂時五福用敷錫厥庶民惟時厥庶民於汝極錫汝保極

洛書九數五居中央參天兩地而成五數之統會也在天下則王居中央在一身則心居中央故禹陳九疇配以皇極道之統會也皇建其有極者天下惟君最尊惟道理最大君不能盡這道理天下何所宗名𨿽至尊實與凡庶何異故周公曰其惟王位在徳元必須君心略無偏邪行出來的事事盡善大中至正更無以加與天下做个樣子易所謂大觀在上中正以觀天下論語所謂爲政以徳譬如北辰居其所而眾星拱之也五福一曰壽二曰富三曰康寧四曰攸好徳五曰考終命天道所以佑善也人君所行不善天弗降福於其身豈能福及天下皇極之君克享天心一身全備五福又推以福天下之民體天行道善則以福錫之勸民爲善惟時厥庶民都趨向這道理又與君保守這道理皇極之君徳尊位隆又有福善大權故能鼓舞天下無一人不爲善則亦無一人不受福詩所謂羣黎百姓徧爲爾徳書所謂一人有慶兆民賴之也

凡厥庶民無有淫朋人無有比徳惟皇作極

庶民在下無位者人在上有位者淫朋比徳皆所謂私意偏見道本天下公理人惟各有私心相與阿其所好結成朋黨自昔人君深惡朋黨而欲去之忿疾愈甚交結愈深𨿽震以雷霆之威而不能去今能使庶民無有淫朋羣臣無有比徳朋黨不待禁而自消惟在人君建立大中至正之道有以深服人心易所謂渙其羣禮所謂一道徳而同風俗也君心若有偏邪身先自陷於黨邪人迎合附和眞爲朋黨者不能覺悟反猜疑正人以爲朋黨天下之禍從此始矣

凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極

皇極之君以盛徳居尊位人仰之如天之不可階而升必須廣大包容俯而就之如天之下覆萬物方能委曲成就人才庶民之中有猷有爲有守此乃中人以上之資人君固當常念在心不合於極亦不陷於咎此中人之資人君亦當受之而不可棄諸度外棄則流於惡矣人才造就得成見於貌而有安和之色發於言而有好徳之誠人君那時錫之以福則是人歸於皇極甚速矣

無虐煢獨而畏髙明

煢獨庶民之至微者未必無一長可取不可慢易淩忽之使其有言不能自達情不得伸伊尹所謂匹夫匹婦不獲自盡民主罔與成厥功也髙明大臣之有才望者亦安能每事盡善不可嚴憚顧忌而不戒之春秋責備賢者之義也人君之心當平如秤不得偏有輕重也

人之有能有爲使羞其行而邦其昌凡厥正人旣富方榖汝弗能使有好於而家時人斯其辜於其無好徳汝𨿽錫之福其作汝用咎

國家所賴惟在賢才羣臣之中有能有爲者其才固可用矣人君更須鼓舞作興使進其行則才徳兼全必能保我子孫黎民國家自然隆盛若有才而無徳心術不良用之多生事喜功反敗壊國家元气矣人君代天養民凡厥治事之臣皆代君養民必須厚養以祿保全其廉恥節義之心方可責其爲善若仰不足以事父母俯不足以畜妻子饑寒切身如詩所謂室人交徧摧我則惟賢者爲能至死不變中人而下必將喪其所守而陷於罪戾矣士風旣壊嗜利無恥不復知徳之可好於此輩無好徳之人而錫之以福使其在位則必貽禍於民是乃人君自用咎惡之人不得辭其過矣人君不能體卹愛養羣臣其流獘必至於此故易曰聖人養賢以及萬民

無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直會其有極歸其有極

皇極之君以身帥天下又敷布其言以風動天下之民偏不中也陂不平也作好作惡有意而爲之不能循其自然之理也黨不公也反倍常也側不正也是皆生於人之私心王義王道王路皇極所當行也蕩蕩平平正直皇極之體也是乃所謂天下公理公則一致私則萬殊公私不容並立故反復嘆詠人當去其私心一遵乎皇極當行之道私心旣去則皇極公平廣大之體本來如是人固有之會其有極者收攝天下之人於極也歸其有極者盡納天下之人於極也至是則天下之人皆在道理中矣敷言如詩之體言有盡而意無窮悉從聖人廣大胸襟流出故其感人也深後世人主無聖人廣大胸襟而欲模擬言語設教意味淺促豈能觸發人心之天機也

曰皇極之敷言是彜是訓於帝其訓

敷言在昔先王所傳箕子述之又更端贊說皇極之敷言是乃蒸民常理是乃垂世大訓非君之訓乃上帝之訓也蓋道理本出乎天人君之心純是道理與天同徳口裏說出話來便是代天說話可見人君一身終日是代上帝作事口代天言手代天工賞是天命罰是天討敢有一毫私意於其間

凡厥庶民極之敷言是訓是行以近天子之光曰天子作民父母以爲天下王

庶民於君聖凡𨿽極懸絕道理本同皇極之君其徳光被天下庶民因極之敷言是訓常誦於口是行常踐於身亦得明其明徳以近天子道徳之光華故皆感戴君父成就之大恩不覺贊嘆極其尊親之辭親之則曰父母尊之則曰天下王王也者言爲天下所歸往也大抵皇極之建不建君心有天理人欲也皇極之行不行世道有君子小人也此是總要處不必於煩碎上用功只要就此辧別得明執持得定常存天理爲主隨事克去人欲之私使小人道消君子道長天下太平矣自古皇極之君惟有堯舜禹湯文武人生其時幸而得爲皇極之民下此𨿽英雄如漢髙祖唐太宗宋太祖皆自不免慚徳豈能表正萬邦今上天錫聰明尊爲天子更願徳爲聖人布昭大中至正之道宇宙俱在吾皇太和元气中上下並受其福率土之民何幸躬逢其盛

禦札

朕聞講以洪範第七疇之二段曰驛曰克者蔡傳以驛爲金兆克爲土兆似有未安旣心有疑須問於博學髙見卿其爲朕詳明指說來聞

仰惟皇上因講官說經未安問及微臣臣不覺手舞足蹈自慶於心曰上眞可以爲堯舜矣書曰好問則裕自用則小易曰君子學以聚之問以辯之堯稽於眾捨己從人舜好問而好察邇言樂取諸人以爲善皇上每讀經史有得有疑輒賜宣問則何堯舜之不可及也請因聖問所及而陳之夫義理有當汲汲講求者有當闕疑而不必講者蓋講求義理正欲實踐履於身而見諸行事故當汲汲乃若文義有不可通者則當闕之而不必解若穿鑿牽彊則反汩亂吾心之虛明有害於聖學矣故孔子曰多聞闕疑愼言其餘又曰吾猶及史之闕文也古人卜龜之法今已失傳但以大義推之先王每事盡合造化夫造化之所以爲造化者不越乎陰陽五行而已筮法貞悔旣屬陰陽則卜法雨霽蒙驛克分屬五行可知周禮經卦皆八其別則六十有四悉從陰陽變化出來經兆皆百有二十其頌千有二百悉從五行變化出來但不知五行如何分屬漢儒去古未逺尙不敢質言注疏但言今之用龜橫者爲土立者爲木斜向徑者爲金背向徑者爲火因兆而細曲者爲水不知與此五者同異何如後儒柰何必欲穿鑿牽彊立說今但當闕於所不知皇上所當知者先王終日對越在天奉順天道人事旣盡遇有所疑又以卜筮質諸鬼神若親聴命於天愼重如是此則不可不知者也仰惟皇上聖質超越古今正宜廓大胸襟講求聖王心學之要開天聰明不宜屑屑於文義間鑿破混沌臣竊見講官所說多滯於小小浮泛文義而於帝王全體大用之實罕有發明自昔輔臣専用此術蒙蔽莫肯求賢今幸天啟聖心超然黙契千載不傳之學但一己之聰明有限天下之義理無窮伏願皇上益務謙虛不自滿假二三輔臣尢宜開導所不及不可徒爲稱美之言無益聖徳而反阻聖學之進上臣事君以人特勑在京三品以上官弁科道官各先舉學問淵源操履篤實堪以講明帝王心學者疏一二姓名上聞不稱則連坐舉主以後容其陸續訪求事下吏部看果得人則請會內閣輔臣推擇置之講筵輪備顧問皇上與之從容講究每論經義必問以今當如何行或訪時政必問以此事與古合否賢才日侍左右啟沃必多聖心洞開得以博通天下義理而施諸政事之間其視局局於數臣中解說數行文義者相去萬萬矣此乃今日作聖第一急務臣愚不勝惓惓

冬至進易卦月令講義

臣惟聖心澹然無欲可以對越天地更願黙觀造化之原臣因冬至有感謹述經義大者以獻

易曰復其見天地之心乎

天地之大徳曰生十月純陰天地生物之心閉藏而不可見及乎十一月冬至一陽萌動始露端倪交春遂發生萬物矣一歲之運則十一月冬至爲復一日之運則夜半子時爲復皆從靜中生出動來人心培養之深善端初發亦如是也

雷在地中復先王以至日閉關商旅不行後不省方

陽气奮發而成雷冬至一陽尙微潛藏地中未動先王法之是日上下各務安靜以養微陽

禮記曰是月也日短至陰陽爭諸生蕩君子齋戒處必掩身身欲寧去聲色禁嗜欲安形性事欲靜以待陰陽之所定

日短至者冬至夜六十刻晝四十刻爲極短自此乃漸長也爭者陰方盛陽欲起也諸生者萬物之出機蕩者欲動未動之意湛然純一之謂齋肅然警惕之謂戒君子無時不敬有事則敬愈至也處必掩身者寒气傷人不可輕有觸冒醫經所謂君子固密不傷於寒也身欲寧者醫經所謂無擾乎陽也去聲色者恐耳目交於物引動其心也禁嗜欲者醫經所謂冬不藏精春必病溫故君子逺絕欲事也安形性者內靜其心外靜其身內外交相養也事欲靜者百官皆安常守位不得有所興作勞民動眾也待陰陽之所定者順陽之生使陰邪不得阻也

臣惟天地生生之徳貫乎四時而春气融融生意盎然獨盛嘗體驗之分明吾人仁底意思也皇上常念天地春生之徳博大寛舒惻怛慈愛可以覆幬四海而無難但此生意不始於春而始於冬隆冬閉藏極於嚴密𨿽一陽萌動微露端倪而全體隱然蘊蓄不泄至春燻蒸之久生意充周𨿽陰崖寒谷亦透矣故帝王之學莫大乎求仁而求仁之功莫先乎主靜伏願皇上收斂此心截斷浮泛思慮沈潛蘊蓄不輕發泄於言語文字間使天地生生之徳渾然在我隨其發處擴而充之以不忍人之心行不忍人之政天下無一夫一婦不在吾皇春風和气中矣此乃聖學淵微之妙曠千載而不傳臣敢稽首以獻

孟子講義

凡有四端於我者知皆擴而充之矣若火之始然泉之始達茍能充之足以保四海不能充之不足以事父母

孟子心學淵微指出惻隠羞惡辭讓是非的道理又教人以察識擴充功夫凡有四端在我者本與聖人同其不能作聖者只因不能察識𨿽有發見連自家也不知隨發隨蔽若能察識知得這是善端就這一念推而廣之便可充滿全體人人可以作聖也正如火之始然𨿽未燎原已有燎原之勢泉之始達𨿽未赴海已有赴海之勢但要常接續他故茍能用力充之則吾心道理通達流行四海亦無難保茍不能用力充之則吾心道理窒塞阻礙𨿽父母亦不能事矣臣惟孟子學己到聖人處全在察識擴充上用功三代以下往往做不到聖人者只因將這道理祇在紙上講求不在心上體驗弗能察識旣被人欲遮蔽弗能擴充又被人欲攔阻如何濟得天下蒼生今四海困窮極矣天生皇上以救斯民也臣願皇上勿牽滯於文義將聖賢說的就見諸行通學問政事而爲一先王惻隠之心親親而仁民仁民而愛物其功徳覆冒萬世皇上一念親親昔者蔽於羣議郁遏幾數年未能擴是心也旣而一旦開悟遂定萬世綱常能擴是心也事事若此則四海何難保哉願因親親之心推之以仁民今天下小民困於賦役窮亦甚矣而大臣多務因循小臣専事承奉莫肯爲皇上實心愛民者況生民之膏血日削而國家之用度日增皇上𨿽有愛民之心事事阻礙民亦不被其澤必須擴充仁心以行仁政痛節用度廣求賢才俾天下得大蘇息乃可以望太平也先王羞惡之心匪以爲名伊尹恥其君不爲堯舜若撻於市思天下之民匹夫匹婦有不與被堯舜之澤者若已推而納之溝中彼爲人臣尙爾況皇上爲人君者哉其發憤當如何也先王辭讓之心徳盛而益恭位尊而愈謙願我皇上從不敢自足之心而擴之虛懷以納諫好問而不自用捨己從人羣臣有稱美者明示以謙抑至情使進忠直讜言以匡不逮先王是非之心昭若日月願我皇上因其所明通其所蔽常於正大處推廣而毋察細微常在道理上推廣而毋任術數凡用一人必先辯其人之心術任賢勿貳去邪勿疑凡行一政必先究其事之利獘利則興之獘則除之愼重而勿輕攺延訪羣臣使之直言聖躬過失朝政闕遺生民休戚咸得上聞覽觀前代治亂興亡以考今日所行之得失久之聖心豁然大明矣臣惟孟子之學堯舜以來相傳之學也仰惟皇上卓然有堯舜之資而羣臣多章句書生莫能以堯舜之學啟沃皇上臣愚不勝惓惓敬誦所聞以獻

大學講義

若有一个臣斷斷兮無他技其心休休焉其如有容焉人之有技若已有之人之彥聖其心好之不啻若自其口出寔能容之以能保我子孫黎民尙亦有利哉

君之職惟論一相而已若得一个好輔相大臣則羣臣个个都好那大臣須是斷斷誠愨務實而不務名始終表裏如一別無技能材幹可見此正是他不可小知而可大受處蓋論大臣與論羣臣不同羣臣須要有才可用大臣只要善用人不須自家有才也其心休休者藹然易直慈良如靑天白日可見如春風和气可親也其如有容者度量汪汪恩怨俱忘小大並蓄能容受得許多也見人之有才能就如自已有的一般未嘗嫌人之長形己之短見人之彥聖有徳不獨口裏說他好其中心著實愛他處甚於口之所言這个大臣能容得天下之才徳如此人君求得這等人而信用之則能保其子孫世世爲君黎民百姓个个安樂其利無窮然非這个大臣一身能如此由他好賢樂善薦得天下許多有才徳的人都來輔佐朝廷爲上爲徳爲下爲民故能致天下太平也此是三代以上人君爲治第一件大事故孔子筆之於書曾子又引來以釋大學平天下之義眞萬世之法也仰惟皇上英哲天縱卓然三代以上之君而治弗能及三代以上者患在有君無臣耳必須求三代以上這等的大臣使之引薦今日海內賢者聚於朝廷相與講明三代以上之學而施諸政事則三代以上之治可坐而復也人才甚難何由知其可比三代以上輔佐臣有一譬諭國之有妬臣如家之有妬婦千方百計只是要獨専其寵阻絕勝己者使不得近前耳臣願皇上親命大臣各舉其所知若能薦勝己者此休休有容之臣也勝己者不薦惟薦其不若己者此娟嫉之人也一忠一邪自難逃聖鑑之下矣

論語講義

子曰鄙夫可與事君也與哉其未得之也患得之旣得之患失之茍患失之無所不至矣

人臣事君凡有三樣人君皆不可不知一樣是忠正之人其善易知也一樣是姦邪之人其惡亦易知也惟有一樣庸鄙之人𨿽無才徳可觀亦無過惡可舉卻能蠧害天下國家故孔子特指出此樣人來以戒萬世鄙夫可與事君也與哉是設爲疑辭教人儆省以見此樣人甚不可與他同心協力輔佐朝廷也只因這樣人識趣卑陋惟一身富貴權利是圖方其未得之先躁急心熱奔競干求惟患不能得之固不肯爲天下國家謀及其旣得之後世味深入於心耽戀不忍捨去惟患其或失之又豈肯爲天下國家謀哉人而至於茍患失之則朝夕爲耽位固寵之計其初不過避嫌顧望緘黙取容又恐其保不得則又窺測上意以事逢迎阿徇時好以立聲譽又恐其保不得則又嫉賢妬能以杜人之進市恩張威以攬君之權舊時喪不盡之良心至此壊盡到得利害切身則𨿽弒父與君亦將無所不至矣孔子此言明白正大可爲萬世切戒而自古及今庸人常據髙位竊重祿者蓋因此樣人多能謹畏自守而以和柔悅人故人君不覺而信用之也然則如之何曰人君正心以照臨百官不取其順從而取其能匡弼不取其循黙而取其能敢言不取其尙同而取其能特立則正人日進庸人日退矣

季子然問仲由冉求可謂大臣與子曰吾以子爲異之問曾由與求之問所謂大臣者以道事君不可則止

時俗但知有才望的便是大臣故舉仲由冉求爲問孔子抑之以大臣甚難稱也所謂大臣者必其以平日所學之道開悟君心輔養君徳君所行合於道邪則將順之君所行弗合於道邪則匡救之惟以堯舜責難於君而弗肯曲學阿世凡世俗所謂功利所謂權術皆弗敢陳於吾君之前吾道得行天下之福也君不我聴吾道不得行則當奉身而退以全吾出處之義𨿽祿以萬鍾弗顧也此卽禮記所謂道合則服從不可則去始終一出於道蓋古之大臣類如此不惟可爲萬世大臣事君之法亦可爲萬世人君觀大臣之法皇上欲求大臣更不必問其才但察其孰能以道自重而輕富貴孰能格君心之非孰能引君於當道則自黙識之矣

子路問事君子曰勿欺也而犯之

子路問人臣事君的道理孔子告以勿欺也而犯之勿欺是要盡吾誠心犯之是要行吾直道誠心直道此萬世人臣事君之法亦萬世人君取臣之法皇上欲鑑別羣臣必取其忠信不欺者臣而欺君罪莫大焉然欺亦有差等一曰大姦包藏凶惡變亂是非熒惑主聴此欺僞也二曰積獘茍且成風相率爲文具莫肯務實此欺慢也三曰過悞心本無邪而謀國或未審薦人或未察因而敗事者是亦不免於欺妄也然欲臣之不欺其機亦在上而已皇上推誠任賢則羣臣自不忍欺矣講學明理則羣臣自不能欺矣公聴並觀則羣臣自不敢欺矣歷代人君深惡人臣之欺而莫能禁者其獘有三一曰壅蔽上情不能下宣下情莫能上達故欺蔽易生也二曰猜疑上以術防下下亦以術待上故欺蔽愈多也三曰苛察小事欲致詳大事反多廢故欺蔽益甚也人君其尊如天其威如雷霆人臣有犯顏敢諫者皆效忠於君忘身殉國者也人君宜大開言路以招來之言而當則嘉納以奨其善言或不當亦優容以宥其狂庶幾君身有過失朝政有闕遺人人皆欲盡言於上矣古語曰興王賞諫臣又曰殺諫臣者必亡其國豈非萬世之法鑑哉

列女傳講義

列女傳曰古者婦人姙子寢不側坐不邊立不蹕不食邪味割不正不食席不正不坐目不視邪色耳不聴淫聲夜則令瞽誦詩道正事如此則生子形容端正才過人矣

列女傳者漢儒劉向采輯上古賢聖婦人事迹作爲傳記以教後世此章是說胎教之道言古者正見後世之不然姙子懷胎也寢必以正不斜其身坐必以正不偏其身立必以正不偏任一足正味乃食不正之味不食後世好用炙煿之物尢爲有害割肉不方正不食設席不端正不坐小者如此大者可知目不視不正之色耳不聴不正之聲晝時所接皆正到那夜靜之時又令瞽目婦人審於音者諷誦古詩道說古昔正事古人胎教無一不出於正如此故其生出子來形容端正才徳自不凡矣蓋子在胞胎時精气神未定與母气相流通母感於善則善母感於惡則惡此自然之理也臣惟胎教之法曠千載而不傳矣猗歟聖母誕育我皇暗合古人胎教以故聖徳夙成今萬國臣民咸願我皇早生聖嗣爲天下本臣愚惓惓伏願皇上以古者胎教之法親誨後宮懷孕在身常正了此心不得起一妄念事事依著正道而行更助以雅樂胚胎未生時聖質已具此萬世無疆之休也臣誠不勝欣願之至

內則講義

內則曰凡生子擇於諸母與可者必求其寛裕慈恵溫良恭敬愼而寡言者使爲子師

內則禮記篇名內治之法則此章是說蒙養之道凡國君初生子時選擇諸嬪禦中與凡可任其事者寛量大能容也裕性緩不迫也慈仁而愛人也恵有恩及物也溫和厚也良易直也恭莊重也敬者主一無適之謂愼小心謹畏也寡言靜黙也此婦人之全徳蓋得坤道之純者必求此等婦人使爲子師蓋赤子初生時純一無僞𨿽未能言然形旣生矣神發知矣其知識亦漸漸開全在人保養著他則能完其天眞先王所以愼重之至那時便爲之立師後世多忽略反引壊了他到得出就外傅時不知己雜了多少人僞此古今一大限隔也臣惟子未生在胞胎時譬則天地混沌子旣生在孩提時譬則天地開辟之初若胎教不至是鑿破了混沌何以保全天地之純蒙養弗至是初開辟時便壊了亦不復成造化矣小學首載此二條深得先王正始精意臣惓惓悃誠惟欲爲國家億萬年計故敢稽首獻此逺謨臣愚更望皇上特勑太醫院檢錄姙婦飲食起居禁忌及安胎便產方法豫曉後宮斯亦保合太和之一助也俟皇嗣誕生臣更選集禮經先王蒙養之事詳悉以聞

孟子講義

孟子曰知者無不知也當務之爲急仁者無不愛也急親賢之爲務

知者聰明過人其於天下事固能無所不知然若要件件零碎去做將那不要緊的事混著要緊的如理亂絲抽不得个頭緒一齊亂了知者正不然識得个先後緩急之序何者當爲何者不當爲只揀緊要的做仰惟皇上一日二日萬幾聖躬亦勞矣若不急所先務而徒日親朝政覽泛常之奏章日禦經筵講碎瑣之文義𨿽勤何補今夫應天下萬事者此方寸也不執簡禦煩而以煩治繁汩吾神明耗吾眞元則方寸且弗能治矣臣瞻望天顏每覺聖體淸臒縷縷血誠惟願我皇上急所先務凝精完神以固齊天之壽今日所當急者三一曰明實學謂將聖人切要言語實踐諸身而發揮於政事不可效書生尋章摘句及操筆爲文辭也二曰識大體謂恭己南面以天下事分任百官而責其成效今未免君行臣職大臣行小臣之職也三曰接羣臣謂親召見延訪不惟可以明習天下之事亦得周知人才也

仁者以天地萬物爲一體固無一物不在吾所愛中然吾只一身天下有許多人無緣个个親得須就許多人中急急求其賢者親之使爲我轉去親愛許多百姓那時才得恩恵周流若只知愛人不知求賢教那个不好的人去殘害百姓便與自家殘害他一般不得謂之仁矣仰惟皇上至仁惻怛盎然天地生物之心而小民未被其澤者百官有司多非其人往往阻礙隔住也臣願皇上急親賢之爲務如何可以得賢一曰破去資格而開薦舉之門二曰深惡媢嫉而崇推讓之風特勑羣臣人各舉其所知大臣各舉勝己自代宋儒程明道嘗上養賢札子乃王道第一急務也臣敢稽首並錄其言以獻伏惟聖明俯賜采納

論語講義

因不失其親亦可宗也

此二句文義頗難曉蓋古今人言語不同請舉今人語以況因是依托他做主人家宗是尊敬他在門下蓋古之爲臣者與今之爲臣者不同古者人臣得親近君便思量何以報國惟有薦賢是一大事只管去廣詢博訪那疎逺之臣有好人來到京師觀國之光便去延訪接引他到家欵待昔聞其名今又會面曉得他眞个是賢便薦拔他也得親近於君那引薦的終身出其門下同心報國不敢有負所舉近臣徒士固當如此那逺臣卻要自重他𨿽來延接我卻不可輕往茍非其人後必貽玷必須擇其道徳可親的才依托他爲主他日便被他薦引我亦可以終身出入其門而無愧蓋彼之薦我爲公不爲私我之依他以道不以勢孟子所謂觀近臣以其所主觀逺臣以其所爲主諺雲門內有君子門外君子至門內有小人門外小人至甚切論也後世公卿大臣不務薦賢故亦不肯接士士之恬退自重者皆恥往來其門惟有奔競之徒趨走門下讒諂面諛不公薦於朝而私相汲引此古今世道升降一大關系也伏願皇上特勑公卿大臣各存至誠至公之心以薦賢報國爲一大事凡大臣進退専視其所薦之多寡公私則公卿大臣皆肯詢訪人才謙恭下士期爲國家得賢矣

禦札

連日風霾繼作朕心憂恐必有其由卿可爲朕言之無隱

臣惟風霾者陰邪蔽遮太陽下土不得仰其照臨象君心有所蒙蔽未解也似云非云弗能爲霖雨以澤下土象人君有徳恵阻而弗行也天气髙亢而不下交地气隔絕不得上達則變而爲風霾象人君深居九重弗與羣臣相接則壅蔽所由生也皇上欲息風霾則今日至大至急者莫先於君臣相親皇上親接羣臣則爲天地交之泰和气所以致祥也皇上不親接羣臣則爲天地不交之否乖气所以致戾也臣祇承聖諭先述大義以對復發明聖人希天之學續當奏聞

天說

一帝王之學終日對越在天以其迪知天命也今夫人君郊見上帝其心肅恭曷敢萌一邪念以上帝降臨之也及居深宮臨■﹝執上﹞臣則不免惰慢便是褻天吁可畏也人皆以蒼蒼者爲天故相隔逺不知吾心中有天日鑑在玆是故一念善邪則上帝用休一念惡邪則上帝震怒不可欺也乃若好名以爲善弗出於誠是未免以天爲可欺也詩云上帝臨汝毋貳爾心書曰先王懋敬厥徳克配上帝願我皇上請事斯語

一帝王之量必也與天同大無所不包乃克肖天才狹隘急迫便與天不相似如何而能與天同大亦惟廓然大公胸中空洞無物事來順理以應事已往則釋然不復畱滯於心譬如天體太虛時作雲雨旣散則太虛復如初矣書曰無偏無黨王道蕩蕩無黨無偏王道平平言與天同也若私有作好私有作惡渣滓宿畱胸中阻隔凝滯殆不勝其小矣孔子曰惟天爲大惟堯則之願我皇上如堯法天則帝徳廣運如堯矣

一古之帝王恭己南面如天運於上而無爲惟擇人以任眾職責其成而已我皇上勞心焦思以憂萬姓而膏澤不下及民由未嘗擇人所以委任責成之道未至也是故古者君逸臣勞今者君勞臣逸願我皇上執要禦煩日召三四輔臣曁六七大臣面議政事察其某也賢某也不賢賢則任而勿疑不賢則亟去之更求賢者然後使分擇天下人材各舉其職則天下之賢恢恢乎有餘裕矣帝王之治莫急於求賢大臣事君莫大於薦賢報國皇上面勑大臣各舉所知召而察之參以臺諫之公議審以輔弼之平章則賢才彬彬而出矣

一天道下濟而光明皇上不接羣臣則其人之賢不肖皆無由而知若親接羣臣則可以辯別賢不肖咨訪旣多亦得以明習天下之故矣伏願皇上先親輔臣次大臣以次漸及羣臣其親輔臣也每朝日講畢畱與論道面質所得所疑每日調旨進呈後召見面相可否不時召見或並召或獨召皆勿拘廷試後總召見大臣諭以有事許不時請見面議仍以時宣召如吏部問以若何用人戶部問以若何理財或獨召或與侍郎並召亦皆勿拘講官日輪一人以備顧問羣臣之中大臣有薦其賢者必召見訪以政事因察其人臺諫有大事亦得召見今日感召和气鼓動人心莫急於此願我皇上速爲施行

禦札

朕每觀書見論祭義曰祫曰禘但不知其義何謂卿可指陳之使朕得聞其旨

伏承問及禘祫之旨臣愚何足以知仰惟皇上聖孝達天徳固已黙契古聖人制禮之原復欲講求其名義此堯舜好問好察之盛心也臣敢稽古經傳異同擇其可徵者以對

禮記大傳曰禮不王不禘王者禘其祖之所自出以其祖配之趙匡曰禘王者之大祭也王者旣立始祖之廟又推始祖所自出之帝祀之於始祖之廟而以始祖配之朱子曰以始祖配祭而不及羣廟之主不敢褻也臣惟太廟祭始祖子孫千百世不忘孝心固得伸矣但祭不及始祖而上則孝心伸有不盡故又推廣始祖孝心追禘其所自出其義至爲深逺人之祭祖考也聲容相接則其情易通今推而至於始祖所自出世代遼隔邈不相親自非仁孝誠敬到那極處何由感通然則如之何願我皇上常齋厥心致其精誠之極

右論禘禮

春秋公羊傳曰大祫者何合祭也其合祭柰何毀廟之主陳於太祖未毀廟之主皆升合食於太祖臣按祫有二有大祫有時祫天子七廟太祖百世不遷自太祖而下親盡則祧祧則不祭故時祫惟遷六廟之主於太廟至於大祫則凡已毀廟未毀廟之主咸在而合食焉蓋子孫之於逺祖恩𨿽無窮義則有止故親盡則不免祧然其恩終有不能忘者故又制爲大祫之禮而後可以伸其孝心也臣願皇上常念祖宗一脈相傳以至於今則報本追逺之誠自篤矣

右論祫禮

臣按禘祫之禮不明也久矣古者天子有禘有祫諸侯有祫而無禘周衰諸侯祫祭其祖僭擬王者禘禮行之是故禘祫之禮始混後人從而附會之曰禘者諦也審諦昭穆也蓋因誤以傳誤耳詩云禴祠蒸嘗此四時祭名也記禮者誤以禴爲禘後之人推其說而不通則曰此夏殷禮也是又因誤而生誤矣眾言殽亂折諸聖臣嘗考訂周禮而著其說曰古者天子祭祀之禮有六一曰禘大祭也周禮所謂以肆獻祼享先王也禘莫重於祼孔子嘗嘆禘自旣灌而往者吾不欲觀之矣二曰祫合祭也周禮所謂以饋食享先王也祫莫重於食故春秋傳曰升合食於太祖二者其禮極隆故謂之間祀三曰祠春祭也周禮所謂以祠春享先王也四曰禴夏祭也周禮所謂以禴夏享先王也五曰嘗秋祭也周禮所謂以嘗秋享先王也六曰蒸冬祭也周禮所謂以蒸冬享先王也四者其禮少殺故謂之常祀四時惟春特祠各行禮於廟夏秋冬則合祀之故又謂之時祫

右總論祭禮

禦札

朕聞卿禘祫之義論朕惟禘祭王者所重之祭我聖祖之制何無此舉古之王天下者嘗有此祭者幾君朕欲聞之朕又聞郊祭曰祀天宗祀於明堂曰祀上帝夫上帝卽天之主宰何爲焉又古者祭天地於圜丘方丘取冬夏二至以爲陰陽之始又有合祀之說不知皆起何時也卿其言之

伏讀聖諭臣瞿然而驚作而嘆曰我皇上眞聖人之資也郊禘之禮不明也久矣自昔章句俗儒終身學之往往牽制於文義而不能曉今我皇上聞言卽悟渙然不逆於心才一二言便了大義自非聰明睿知超越古今曷克臻此誠千載之奇逢也更得博求二三名儒有實學者以備顧問朝夕啟沃明乾坤易簡之理髮聖賢心學之要述生民困苦之狀陳帝王經世之略聖心洞然開悟天下事可運之掌從頭整頓一畨此眞大聖人作爲出於尋常萬萬者也臣不勝願望之至

禘固王者大祭然此乃守成之君推隆創業之祖特制此禮在創業時卻未有此禮可行故我太祖止立親廟追帝四世祖考所謂禮時爲大也古之行禘禮者唐虞不可聞矣前三代夏商周也皆嘗行此禮而商周之禮不可通於今後三代漢唐宋也漢未嘗行此禮惟唐宋行之然不盡合於古以諸儒論議紛紛也

右答禘禮之問

虞書肆類於上帝周禮以禋祀祀昊天上帝其言明而有徵孝經乃謂郊祀后稷以配天宗祀文王於明堂以配上帝是分昊天與上帝而二之朱子刋誤嘗辯其非聖諭謂上帝卽天之主宰可謂一言以蔽之矣天人一理上帝神明正如人身渾合中間一點靈處豈可分而爲二也

右答祀天祀上帝之問

禮家謂冬至祭天於圜丘夏至祭地於方丘然考之周禮不合大宗伯以禋祀祀昊天上帝以血祭祀社稷初未嘗以皇地祗與昊天上帝並稱宋儒胡宏考定古禮謂先王祭天於郊祭后土於社而已人與造化一體臣每論學必推之造化論造化必反諸身驗之天地渾渾一气正如吾人之身只有一个主宰獨運豈有兩个主宰並持故知分祭天地之說非也乃若天地合祭比諸夫婦同牢始於王莽其言不經後世因而未攺耳不特此也後世訓詁爲學始於漢儒科舉取士始於隋煬帝資格用人始於拓跋魏之崔亮君臣不相接始於秦二世之聴趙髙皆非先王之舊也

右答天地分祭合祭之問

臣自少有志古禮嘗與同志講求今幸躬逢聖明何忍黙而不獻誠以天下事有緩急今四海困窮所在人相殘食此豈功成制禮治定作樂時邪若欲潤色太平爲事則是以禮樂爲虛文矣我皇上豈務虛文者臣愚惓惓惟願皇上恢廓大度收用天下豪傑共圖太平是乃今日急務制度文物在所可緩況今學士大夫知禮者甚少知樂者絕少徒使皇上勞心焦思誰與討論哉宜勑下禮部博求能通禮樂者薦之來京使之考求先王遺法以備他日任使仰惟皇上欽明仁孝固性之於天但聖體淸臒臣縷縷血誠竊以爲今日第一義莫大於保護聖躬焉耳皇上思慮太多勵精太急故於不急之章奏無益之文義亦或畱神恐非養徳養身之道也易曰幹以易知坤以簡能易簡而天下之理得矣臣敢稽首以獻

禦札

昨卿以爲奏所以因盡忠愛云朕思慮太多勵精太急或於無益文義亦不免畱神夫此等之爲委的何益但朕不能自知所圖之宜卿當就是三者明白實指庶朕有所知攺勿憚疑可也

臣聞詩書稱堯舜禹湯之盛惟在乎好問好察捨己從人聞善則拜攺過不吝玆承聖諭仰見我皇上胸中廓然無我渴於聞善勇於攺過眞堯舜禹湯之用心也臣不勝欣躍慶幸之至謹條析以對

一臣疑我皇上思慮太多者竊窺聖容血頗不華於色心脾二經受病爲多蓋思慮最傷心脾也甚則飲食少進舌不知味睡臥不寧血不歸經非保合太和之道也然思慮多亦有二病其一苦心太過終日汲汲彊思其所不當思此一病生於好勝人其一遊心不定終日營營𨿽思而自不知其所思此一病生於不立己書云思曰睿睿作聖帝王心學全在於思今乃反爲心害者蓋天下之事有萬其多茫然致思不知從何處下手故孟子論心之官則思思則得之而必曰先立乎其大者蓋天下萬事其主宰全在心此是个根本歸一處此心有个主宰則當思而思不當思而不思便有个綱領可挈思此一事更勿以他事參之便有个端緒可尋此乃幹以易知之理千聖相傳心法也臣敢稽首以獻

一臣謂我皇上勵精太急者今天下萬事不理其大勢如人之身四肢百骸筋脈皆緩弛而不舉此其致病必有本因救病當有漸次若不詳察而一旦遽求速效就一肢一節上整頓便欲如無病人非徒無益必且大傷元气故書稱明作有功必曰惇大成裕易稱用馮河必曰包荒願我皇上恢宏聖度包羅天下於胸中講求得一个規模次第將天下運量得轉親接羣臣日倡率之使各修舉其職則可以恭己無爲而待物之自爲矣虞書有云臨下以簡禦眾以寛此帝王之徳與天同度者也臣敢稽首爲今日獻

一臣謂我皇上於無益文義亦或畱神者人心本靈人性元善只因有所蒙蔽聖賢爲之指示出來字字句句都是說我自家身上道理自聖學之不傳有等腐儒不知切己體驗反沒溺於文義間或尋摘章句將聖賢言語解釋一畨是謂訓詁之學或掇拾話言將聖賢言語綴輯一畨是謂辭章之學臣一言以蔽之曰此皆放其心而不知求者也皇上日禦經筵而講官所說多是纒繞文義其於帝王經世之大用聖賢立教之宗旨罕所發明皇上時或親灑宸翰恐亦未免有意於文辭其於帝王經天緯地之文殆未可同日語也臣嘗自嘆又復自慶曰聖王之不作二千餘年矣今我皇上天挺英哲卓然古聖王之資惜乎羣臣未有以古聖王之學啟沃我皇上者臣蒙厚恩嘗竊私恨𨿽然自古未聞借才異代以四海之廣豈無一二人潛心聖賢之實學可以啟沃上心者乎但患求之之道不至耳伏乞聖明畱意臣不勝欣願之至

莊渠遺書卷二

●欽定四庫全書

莊渠遺書卷三

﹝明﹞魏校撰

○書

復王濟美

久不聞問積有馳情忽蒙惠書感慰無量稔聞令親有志爲己之學此固僕所願交也而乃過聴於塗欲執弟子禮相見僕惡乎敢當惡乎敢當僕鄙人也生二十四年始獲聞敬齋先生之學而輕弱之質終莫能自彊乃聖門一罪人耳二三年來賴天之靈得一二同志朝夕以所聞切磋似若粗見爲學端緒而栽培未厚體驗未眞茫乎其無所得間以質諸髙明之士則議論又多不同而蔽錮之深終亦莫能棄此而從彼也夫師者傳道受業而解惑也今以言乎道則未聞以言乎業則未修以言乎惑則斯未能信三者無一焉豈敢輕爲人師也哉荀子曰務學不如務求師師嚴然後道尊楊子曰師者人之模範也模不模範不範爲不少矣夫模範不足而爲人師則不嚴不嚴則道不尊道不尊則師之禮自我而廢矣願以鄙意達諸令叔翁先生以謝來命之辱抱病家居不獲晉謁以敍契闊之情惟東望悵然而已

與張常甫

病臥窮鄕久不獲聞故人動定朝夕懸仰不忘近者送惇夫因得與朱守忠邂逅詢以年兄起居始知爲玉堂元老所畱尙未得遂便養初志卽欲作書奉訊而小舟楮墨弗便此心歉然今忽忽又二旬矣曩承諭纂輯春秋周禮注疏祇以備遺忘便檢閱而已決不至於狥外爲人此足以窺髙明之所存而淺陋未免爲過慮也然揆以愚見終有未安夫聖賢所說許多道理本自具於吾心只因世人迷而弗知故聖賢爲之指示今讀聖賢之書便當尋向自已身上體貼做去若滯於言語文字間則是逐末忘本矣明道先生有言學只要鞭辟近裏著已而已纂輯之事縱無狥外爲人之意亦恐未免分卻向裏工夫況古之聖賢其學皆深造自得不得已而著書皆從廣大胸中流出昔和靖謂伊川踐履盡一部易其作易傳只是因而冩成試觀其書何等親切有味愚見如此髙明其自擇焉

與王純甫

惇夫北來有書奉上想已達左右矣別一二日得尊兄維揚所慰書讀之不勝兢惕近來覺得平時𨿽號講學只是悠悠泛泛度日間斷處多以故全無得力仔細點檢病痛皆因不能立志之罪天理人欲不並立譬如越王勾踐復讎直湏臥薪嘗膽方做得成趙宋晏安江沱漫只說恢復畢竟不曾取得中原一塊土此有志無志之辧也存養省察工夫固是學問根本亦湏發大勇猛心方做得成就若全不曾發憤只欲平做將去可知是做不成也惇夫謂只因心不痛切故工夫不覺散漫了此言良有味也三復來教直是痛快喫實用功者自別南北參商去尊兄聲容日逺所願時惠藥石之言匡警不逮使得免於小人之歸則校之受賜也大矣一得之愚亦不敢不自竭也朋友之職所系甚重今人多欠缺了直湏視人之惡便知自已底惡一般自家要爲善便湏要大家都爲善方能不廢朋友之職也傳聞人言尊兄對客間亦談及詩文駸駸有好意此固未必然但恐不知不覺畱下了些種子他日終會發也昔過太平門見有老父與一十四五歲童子並走爭先因竊自嘆吾輩旣有志於道而與詩人文士輩爭長則何以異於此老父哉向托惇夫寄語不知曾道及否士夫議尊兄在儀部時頗覺放寛一步不及在府學時方知窮困能堅人之志熟人之仁愚意竊以爲未然禪教中魁傑人猶能如龍如虎世間富貴功名縛他不住以尊兄之卓立豈以簞食萬鍾而貳其心哉爲此議者殆淺之乎其爲丈夫矣然在尊兄則聞人之言便當內省諸已不可謂他說我不著而忽之也來諭謂弱的人終不濟事而病某之逐人面上說一般話深有取於崇志之剛此論甚精切但某之茍且處則校亦有罪焉耳古人學問篤實孝則眞个是孝弟則眞个是弟故與之交遊者自然有个感發處今與渠交二年矣只因自家不曾實用功夫祇以空言講說故不能有所感發況又資其多聞所講者又未必全是切己說話自家猶自拖泥帶水安能救拔得水裏底人靜言思之良以自愧

與查原博

病臥窮鄕久不獲聞故人動定朝夕懸仰不忘緬想尊兄亦未能無離索之嘆也校家居簡出有時散步田野間但見村落蕭條望之別有一般淒慘气象詢之父老咸謂有司苛政日朘月深部使者無可赴愬惟泣而吁天耳嗚呼哀哉嗚呼痛哉觀一方如此則四方可知矣尊兄今方僉憲八閩綱紀列郡仁民愛物之心素所抱負正宜大爲一方造福但恐行部所至未能徧歷窮鄕小民寃號之聲未必得而盡聞也愁苦之狀未必得而盡見也所願廣視博聴以通達下情激濁揚淸以興起吏治正己以先之賞信罰必毋爲大利害所動搖朝廷數十萬生靈不忍使之困於貪官污吏之手將見威名赫於上下徳澤流於遐邇異時顯庸於朝由此而遂澄淸天下豈不大爲朋友之光哉因風曷勝欣願之至正己之道無他請無忘舊日所學當意向有散緩時力量有退屈時但向自已心上體究古人因甚發憤忘食自家因甚只恁宴安古人因甚見義必爲自家因甚不免退縮猛著精彩看來看去便自有个奮發振作的意只此便是得力處亦便是著力處便宜於平日以義理浸灌涵泳此心令其栽培深固則臨事愈覺著力矣詩云采葑采菲毋以下體淺陋之見髙明其自擇焉

與裴大典

尊兄自離南都薦紳之士嘖有後言蓋未知尊兄之心而徒摭其迹以生謗議耳平時交遊之士亦不能自解於人言此則莫能曉其故斯管鮑之所以難遇也因憶曩在南都時交遊有聞尊兄之過肯相規者終亦囁嚅而不發蓋億尊兄必不樂受盡言也當時深以爲非妄意人當少壯時多激昻自進中年以後此个意气漸衰因循汩沒忽焉而若忘者眾矣尊兄天資生得來謙下寡過今年已過中而進學之心精神鼓舞不倦此誠何處得來深可敬畏不知何以得此於士夫間也靜言思之終莫能曉朋友之職視人之過便如已過一般暇時輙爲尊兄追省其過最後忽若有得焉但淺陋之識不足以窺髙明亦未知其是否也請試陳之尊兄其自擇焉竊謂自古中行之士甚難其次必湏剛毅自立孔門惟顏子可當中行自曾子以至子思孟子气質皆偏於剛然其所以傳聖人之道則皆得剛毅之力也文公謂世衰道微人欲橫流不是剛毅的人亦立腳不住伊川因論曾子易簀亦謂後人𨿽有好言語終被气象卑不類道皆爲此也尊兄天資謹厚固是近於中行但終覺少个剛毅的意以故日用之間或未免有容易放過去處更願尊兄常常涵泳剛毅气象公私利義之間猛著精神直窮到底剖判得明便與一刀兩斷不令牽惹粘連異時養成天徳之剛當此世界人欲橫流之時壁立萬仭一毫污染不得矻如中流砥柱豈不大爲吾道之光哉文公論陳忠肅公一言一行未嘗不推而決諸義利取捨之間惟其析而精之也入毫芒故其擴而充之也塞宇宙門人有問義利之辧者文公謂但心以爲近利處卽便捨卻異時精義入神只有割捨不盡的不消慮其割捨過甚此言於吾輩深有益也狂瞽之言率爾輕發尊兄幸毋忽焉

答方時鳴

曩聞執事以復命往京師久稽奉詢惇夫來訪始聞從者已還南臺繼辱來教何慰如之承需攺亭箴記深荷不鄙校後進無似執事折輩行而與之交豈敢愛數語但以愚意有未安者不敢不自竭也子曰已矣乎吾未見有過而內自訟者也執事一旦忽覺前日之過而奮然欲攺之此其悔悟必有深切懇惻處又恐此个意思久則或至於忘故復以攺名亭庶幾目見而神受之則此心戚然萌動其能攺過必矣凡此等處正如人有病負痛一般𨿽使自家言語形容亦說不得決非他人所能形容縱使十分摸寫得似亦只是添得一重障礙與自家心地上實功元無分毫之益且如執事日用間要爲一事覺得過差便與截斷莫爲只消攺之一字已是多了此處豈容他人著得力也又有旣知其過欲攺而未能處此卻是天理人欲交戰之機必須猛著精彩提起自訟意思當下便自退聴矣他人言語到這里亦使不著也愚見若斯非敢違命千萬亮察永淸以言得罪其於世故闗系匪輕執事抗章申救甚切此誠忠愛所發但未知天意何如耳

答周以發

左遷之事當置之度外況公論如彼其昭昭也達人大觀無物不可執事諒已悠然於懷矣豈俟余之贅言哉嘗謂今之士大夫得一階半級則以爲喜失一階半級則以爲憂譬如鳥在籠中縱令底下直飛至頂上許大世界終無出日曷爲寘欣戚於其間邪且如以人譽而得官此吾命該得耳因人毀而失官此吾命該失耳彼何能損余孔子曰公伯寮其如命何孟子曰臧氏之子焉能使予不遇哉正此意也貧富貴賤此皆吾分宜爾人固莫能逃彼譖人者自喜其計之得行殊不知自君子觀之但自添得一个小人之名耳其何能困吾直可付之一笑承以出處見詢深荷不鄙但愚意以爲君命不可違未拜而歸不幾於不受君命矣乎之任數月以後惟髙志所欲爲其誰曰不可請裁之

與李一淸

前歲餘病殆純甫入問曰病中覺有進否余對他說前次病中使令人不如意輙怒此番覺得心气稍平不怒矣前次病中急欲病好其實無益祗增病耳今次只一味調理藥石不管責效病亦自易好純甫曰此二事大難得後純甫病餘入問復以此二事告之純甫深以爲然今復舉似吾兄以效獻芹之意伏惟采而納之不爲無補於病云

寄李立卿一

承示別後於篤實上用功深覺有得力處此卽大學之所謂毋自欺也以髙明之才而又自治深切如此𨿽造於聖賢不難矣聞之曷勝欣仰之至又謂沈潛終做不得此則未敢聞命豈謙光之談邪夫沈潛在我不沈潛亦在我或是尊兄薄沈潛而不爲豈有欲爲而不能之理竊意髙明才識旣優气勢又盛事來揮霍得下應付得行不知不覺多於好處蹉了往往心有未宻察理有未精使在他人便敢撐駕說去更不可告以善言今髙明自知闕卻沈潛工夫此正百尺竿頭更進一步處也今乃逡巡欲爲不爲甘伏批退相似無乃自畫矣乎須知才曉得不能沈潛便是能沈潛本領只在吾心一轉移間耳尊兄試於日用間體驗便自可見

二

靜中來承惠書深自刻責多過謙之辭此蓋尊兄盛徳之所存其視淺淺丈夫萬萬矣尊兄所處當於古人中求之校安敢不以古道而處尊兄近者得於道路之言未知虛實夫爲人上者安能每事盡善正宜廣詢博問以通達下情校以尊兄之心爲心故有所聞不敢不告庶幾可禆見聞之所不及傳聞邑宰中有貪暴害民爲兩浙之最者欲棄印綬而逃尊兄聴王汝霖之言追令考滿公論淸議不歸怨於汝霖而歸罪於尊兄以昔者仰望之隆故今者責望之備也玆事不識誠有之否更請尊兄於此益振風裁去泰去甚不可有一分狥人情之心以激揚濁世使朝廷數百里生靈不爲暴官污吏所困則徳澤流於遐邇威名赫於上下他日澄淸海內亦舉此而措之耳校又聞之直道難行正人未易合蓋自古已然矣今尊兄當上下難爲之時宜有窒礙行不得處而亦若順利然豈盛徳之所感化大才之所斡旋固非淺近所易測識邪抑亦不無一二遷就其間思欲補偏救獘隨時以立功名邪孔孟之在當時也其心汲汲未嘗忘天下而終其身不肯枉尺而直尋今之人事未至不可爲便欲枉尋而直尺故與聖賢作爲天地懸隔此正公私利義之辧王伯純駁之分更願尊兄將此二端日用之間常自勘驗務令直截分明壁立千仭以大爲吾道之光幸甚幸甚尊兄常以篤實得力處印證若於此處才有放過便不得爲篤實者矣狂瞽之言率爾輕發尊兄其毋忽焉

與王純甫

舊歲與惇夫語每愧深厚懇惻處不及古人惇夫謂此難勉彊須是本原上涵養出端倪來校自體驗知學以來聰明開發似亦勝前而徳性深厚懇惻處終覺多愧臨事時分明見得天理當如此吾心亦欲如此而蔽固之深不能得發見且如過墟墓當興哀也而未必有惻怛之意遇窮困𨿽可湣也而未必如疾痛在身心與理打成兩片無如之何才急廹求之便往往至於暴气尊兄用功親切此等處涵養得當自不同上古气化渾厚民生甚淳自少至長涵育在善教中自然有深厚懇惻气象後世气化漸漓人生稟質多駁自少至長艮心斵喪處多轉使人薄故生於今之世而欲其深厚懇惻如古之人非百倍其功不可也但未知功夫當何如用耳尊兄於此體驗必有得力處願以教我幸甚幸甚

與徐郡守朝儀

不腆敝郡屈吾年兄爲守下車之初仁聲布於遐邇小民自慶何幸復見康平之治一二父老咸欣欣相謂曰吾今庶幾其有瘳乎朝夕引領以望善政而年兄方且不自滿假延禮士大夫詢訪得失人孰不樂告以善哉校忝同年深欲一見備陳吳氓昔日窮苦之狀今日仰望之情而病體在告未能入城此懷徒耿耿耳乃蒙數數存問近者偶送故人次於吳門之外又辱幹旌賁臨勤勤下問屬有他客至不獲盡所言然盛意不可虛辱也竊觀年兄善政可紀者甚多然皆隨事補益如愚見更欲年兄舉一郡而甄陶之以懇惻愛民之心施剛果濟時之政壁立萬仭凜乎不肯動搖凡世之所謂毀譽利害者一切不少芥蔕胸中自爲國爲民外了無他念正身以先之使寮屬莫敢不出於正延見長吏詢訪士民俾之悉陳利獘毋隠規模先定次第罷行俾吳氓悉蒙至治之澤集一郡之長以治一郡之事異時功徳在人固將廟食百世矣由此而宰制天下亦舉是道而措之焉耳年兄大度士也故校敢進其狂言惟年兄裁之

咨毛希秉

汝病新愈又有骨肉之悲殆天拂亂汝也汝宜自寛毋益舊病人心平時易散漫疾病哀苦中卻覺致一發得來直是痛切驗得何如此念久漸散緩他念便生常是重者先發試自省察便見此亦是爲學一个關捩子也

與胡永淸

自兄之赴詔獄也士大夫知與不知咸謂禍且不測洶洶傳聞爲兄食不下咽寢不安枕者亦屢矣復聞聖恩寛大將歸故鄕立卿相約候兄西湖之上喜不可言詎意今復有遼左之謫耶然原吾兄初心固將以死殉國今尙爲輕典不待排遣胸中固當泰然也計吾兄不能忘情者令尊丈倚閭之望耳夫孝莫大於顯親吾兄此行其爲榮親多矣定省常禮曾何足云況吾兄今在萬里外此身安而後親之心安能勿以思親鬰鬰成疾乃所以慰其親也嗚呼天於豪傑之士其生之也難故其成之也常若有以相之遼左之謫正孟子所謂天將降大任於是人也若復因循廢學是爲棄天學焉而不務大成亦非所以承天意也竊觀吾兄之學志於經世故其所講者皆切於事功卻於自家身上未必著力夫學所以變化气質涵養徳性吾兄自念積學以來材能知識當大勝前徳性气質與未學時果能大進否天下國家之本在身吾兄有志天下國家且試點檢自家身上還有病痛否明道曰不有躬無攸利不立已後𨿽向好事猶爲化物不得以天下萬物撓已已立後自能了當得天下萬物文公曰今公有掀然飛揚之心以爲治國平天下可指諸掌不知自己身上有多少病痛在他人心放猶放得近公卻更放得逺今吾兄謫居無事願將聖賢之言切已體驗卓然就身心上用功以吾兄之才而能篤志於聖賢之學則亦何逺之不可到哉尊體近來何如養徳養身元無二理孔門之學只是求仁天地間氤氤氳氳一个生理充滿流行於四時而春气融融尢易體驗分明吾人一个仁底气象也人能求仁常存得个善底意思便與天地萬物血脈相通胸中和气自然充滿天地好气亦相湊泊孔顏之樂正以是耳夫子所以謂仁者壽也且如秋气嚴凝便有一般淸髙气象固亦自好終是肅殺又如地气髙寒便不生物和暖便生物人常存得溫和惻怛之意便自然可愛然求仁莫外乎敬今之持敬者多拘廹故覺累墜不快活血气且不得舒暢如何得道理發生不知敬是吾心自做主宰處不消苦著力只略綽提撕便是文公所謂覺得心放心便在了可謂發千聖不傳之妙矣伊川有言惟是動容貌整思慮則自然生敬又曰中心斯須不和不樂則鄙詐之心入之矣此與敬以直內同理謂敬爲和樂固不可然敬須和樂只是心中無事也吾兄試將孔門出門如見大賓使民如承大祭等語優遊涵泳就自己身上體貼去做做來做去自當有妙悟處知敬則知仁矣躬所未逮姑誦所聞明者幸毋以人廢言遼左髙寒願自愛

與邵思抑

貴體多恙殆不必過憂天將降大任於是人也必先使之備嘗險阻吾輩旣無大阨窮患難宴安酖毒易以溺人惟有疾痛猶足動心忍性若復因此舒肆是自放倒其爲棄天大矣吾兄旣已識得此意願常提撕聳拔則進徳孰禦焉

與王純甫

吾兄立徳足以顯親行狀之文自當傳諸不朽間有一二可疑者敢有請於執事如敍生祖母孫其辭不無回護而意則彰矣孝子慈孫之心無乃有未安邪舜後母之頑只是他人見得如此舜則負罪引慝至誠爲之設或告曰汝母不慈舜將愀然不忍聞也今未知吾兄所以致隆於生祖母者果能如其所以事嫡祖母者乎萬一有所未至則於大倫無乃有未盡乎嫡祖母生祖母稱謂皆據吾兄立文而叔父獨稱同產弟瑄其後再見皆斥名之無乃失恭順之禮乎兄弟之子猶子也吾兄能事之猶父乎處偏待下等語無乃使人疑夫繼母之不以慈處吾兄乎舜之負罪引慝肯爲是言乎凡此愚意皆所未安出示思抑亦寘疑焉故敢有請願吾兄反求諸心寜過於厚不可過於薄也友人有過吏部望見吾兄者謂兄傲然之色可掬也不知何以得此聲於梁楚間哉又有謂吾兄天資直是峻截但傷於少恩者其然邪其未然邪仰慕深切故有所聞悉以見告吾兄其自察焉文公嘗言五峯善思然思過處亦有之曩承寄性與天道說實出於精思然過亦甚矣似與昔致知易簡說猶是一模脫出也更願虛心遜志以求先儒之言且母自信太過吾兄家業素貧非勤苦則無以爲養賢兄弟七人而兄爲之長想各有分職俾之治生但人情喜佚而惡勞見他人顯者力能潤親戚而吾兄已貴乃獨常使甘賤貧勢將有甚難處者想吾兄懇惻一念有以動之亦何難之不易也

與邵思抑

校屛居僻壤間無嚴師畏友先後夾持間中易得墜墮思欲取友於四方因循未果乃蒙故人不我遐棄惠然先施侍數日受益良深瀕行復申之以藥石之誨敢不敬蚤夜以期無負吾兄之盛心未審別後若何進修想髙明之資當一日千里也校竊謂人若眞有希聖希賢之志則其日用所學決須下希聖希賢功夫若乃交無益之友觀無益之書談無益之言作無益之事不惟不暇爲亦且不屑爲也更願髙明以此猛省有則痛絕之庶幾用志不紛得以其全力而向於道則何聖賢之不可爲也

與餘子積

近會周世亨極稱吾兄居家有守居官有爲不勝嘆服又謂兄量頗褊隘嫉惡太深好作詩譏刺人惡其然邪其弗然邪許臺仲來訪云在餘子華處得會吾兄反復論性衮衮千餘言子華色忤而辯愈力气象剛勁朴實良可敬愛詩云朋友攸攝攝以威儀容貌辭气之間盡有麤疎不耐點檢處仰慕深切故有所聞不敢不悉以告吾兄論性著述成書恐只是明理之學更願就性情上實用功夫方爲已有人一日間喜怒哀樂不知發了多少其中節也常少其不中節也常多𨿽無所喜怒哀樂時而喜怒哀樂之根已自先伏於其間承問已發未發之旨自愧欠缺處多不敢率爾奉答願與吾兄共進此道來諭政繁少暇不得以書冊相親竊意日用之間書冊之外恐亦無處不可用功也

與李立卿

故人入凾谷久不聞起居第切馳仰海內窮困極矣日望吾兄大用匡濟時艱才髙者多怨名重者見毀閱邸報忽見彈文及聞縉紳飛語深爲世道隠憂吾兄素有器量凡世之毀譽榮辱一切不以動心此自資質有大過人處今胸中自應泰然也易曰山上有水蹇君子以反身修徳更願吾兄深自修省自念慮之萌以至言語之發及乎政事之施不使小有不正及毫髮之不誠則彼之攻我者皆吾之藥石也吾友夏惇夫嘗言溫公相元佑有旋乾轉坤之功只是積得誠意久能感格上下之心若専靠才力爲之能幹得多少事許崇志嘗言豪傑之才未用須善韜晦常如在匣太阿若先發露鋒芒安能濟得大事此言深有味也呂仲木馬伯循韓汝節居家何爲願屈已下賢廣集眾善勤攻已闕思抑來訪云永淸在遼左甚適家亦平安但未知何日得賜環耳

復毛希秉

來問種種諸疑只是一疑大抵人心是个主宰更無主宰之者敬只是吾心自做主宰處略綽提撕當體便在本不須大段著力義理吾心固有若常涵泳自然便有滋味悅心病中若欲恬養只此養徳飬身之道已備初做亦未免生習久自熟汝每有聞往往當下亦能領會只因不曾時習久之此个意思依舊昏塞遺忘卻只管要求契悟處又欲別尋路徑所以用力多而見功寡常抱不決之疑也今莫若習持敬功夫就放去收來處體驗知有欛柄入手此是生死路頭此處得力則其餘功夫皆可次第而舉矣人持敬拘迫固難久然亦不可尋个和樂敬中自有和樂心莊則體舒若要尋和樂便自知和而和如何得不放倒飲食亦自有恰好處過與不及皆不可但與其過也寜不及耳

與張巡撫

禹稷三過其門而不入孔子賢之禹思天下有溺者由已溺之稷思天下有饑者由已饑之是以若是其急也恭惟明公以天子大吏奉璽書鎭綏東南一夫不獲時公之辜其任禹稷之任也其心禹稷之心也玆者天毒降災於吳氓俾不獲康食自冬十月至夏五月雨小民枵腹捍田曰天其憫我乎今則已矣不可復爲矣心絕志悲哭聲徧野待斃而已小民奄奄有死之心毋生之气老弱相呴甘爲餓莩壯者非徙則死耳等死耳聚而爲盜以逭死焉禍自此興而亂自此作勝而殺之吾民肝腦塗地矣是何異於驅之殺人而又殺之也焉有仁人在位而忍視其民死也嗚呼數百萬生靈大命將絕迓續厥命猶幸而賴明公一人耳嗚呼閭閻窶人憔悴萬狀上之人固弗得而盡見也寃號達旦上之人固弗得而盡聞也厥或有流涕痛哭以告者其能信邪公若臨敝境親覩玆患固將寢不安席食不下咽凡可以活民者𨿽殫竭心力固不憚爲之矣綂內細民引領望公至曰微公其誰活我此亦禹稷過門不入之時也人之言曰今上下困窮以賑濟則公帑竭以勸借則私廩空戛乎其難矣然則坐視其死乎凡事豫則立及今講求豈盡無策及今措置豈盡無財伏願下令先慰吾民曰所不與吾民奏請蠲免賑貸者有如天日用安定之遏其思亂之志早以哀痛血誠奏聞朝廷之上先祈蠲免之恩次乞賑貸之惠截畱上供綱運查理侵盜錢糧不足則丐朝廷接濟一請不聴則至於再再請不聴則至於三朝廷必不忍遂棄東南也國家內帑空虛有司之力誠有限量然皇上天地父母之心固無終窮一聞湖廣水災遂捐百萬吾蘓獨非王民乎蕞爾吳壤地利能幾何而國家徵取以巨億計小民樂歲不得一飽竭力上供今百五十年矣是世世忠孝有功於國家甚大也今玆歲凶朝廷豈忍坐視數百萬生靈饑死而不一救之邪天聴𨿽髙公爲國大臣瀝誠以告萬無不從也昔也以一方而當天下之賦今也以天下之大而救一方亦罔不濟荒政在人禹稷救之豈一手足之爲烈哉郡縣親民之官也明公布徳施惠非郡縣孰與致之民乎願先簡別守令以提其綱然後立科條具寮屬選委賢能而汰其才不勝任者黜其志不在民者所至延見問民疾苦可使及今講畫荒政以觀其材他日因之以責實此唐虞詢事考言之法也孟子曰好善優於天下明公誠能召問父老詢訪士夫下而羣黎亦各周爰咨諏所期閭閻之情盡達郡縣郡縣之情盡達明公而公達諸朝廷之上廣集眾思兼總羣議畫爲條品次第施行他日舉而措之天下亦運之掌耳其於一方何有語云活千人者後必有封伏願明公仰思國家付托之隆俯痛生靈困苦之極一念懇惻感格天人於以迓續數百萬生靈未絕之命吾見功徳在人廟食百世天將報公壽考胡福慶流子孫無窮矣歲在庚午吳會大饑怨气燻蒸疫乃大作小民死者百餘萬人餓莩滿野屍闐於川時逆瑾擅朝有司懼罪而立視其死耳未亡之民僅存喘息比歲恆歉而徵斂日益煩苛東南膏血竭矣今玆歲凶設又弗救是眞所謂周餘黎民靡有孑遺矣抑校願復有言焉今玆水患豈惟天時亦人事耳書曰三江旣入震澤底定今東江則湮矣淞江經流也其下壅弗宣泄故吳之南偏歲被水患婁江東迆北匯爲陽城昆承諸湖舊有白茅塘受之以泄於江而塞也久矣故吳之北偏歲被水患吳地邊髙而中下昔人像爲盤盂一有淫雨水勢彌漫四望成湖吾民之不爲魚亦幸而已非大疏白茅及瀹淞江下流則水患曷其有極邪此大勢也細論各處今田無髙卑蕩然漂沒矣救而僅存必圩小而岸闊堅者也其潰而不可救必圩大而岸善崩者也設令平時修築圩岸分其大圩以爲小圩髙築堤岸廣闊堅牢𨿽有大水民力亦尙可支豈若今滔天之患也哉昔文公南康東浙救荒咸以興水利爲請謂爲務一兩得範文正公守鄕郡請修水利以救荒今與其俟民之饑然後丐國家百萬之粟以延殘喘俾坐而食焉惇若力請於朝早捐數十萬之財大興水利豈惟拯一時之艱實百萬年無疆之大利也病臥閭閻久不敢陳論當世之務玆者目擊愁苦耳聞呻吟心怛焉如割一二父老泣而告曰我公未來聞公仁聲公旣戾止聞公仁言今餓且死其有仁政以活吾民乎吾情莫能上達鄕士大夫弗爲我昂首道一言於上固吾儕小人命卒之時也禹聞善言則拜校是以忘其鄙陋敢采輿人之言達於鈞聴情迫詞切伏惟明公寛其僣易舉而施行之斯民幸甚斯世幸甚

與胡永淸

人有回自遼左者細詢吾兄起居似猶有故吾气象以髙明之才之志而久置之阨窮放棄之餘使得大肆其力於學豈非天將降大任於吾兄邪願吾兄祇承天意毋自失焉所問子積易春秋疑義不知彼答云何昔有請於文公先讀二經者先生極言二經難讀勸令先讀四書其教人往往稱是今髙明之學將以爲已乎將以爲人乎若欲切已爲學莫若先取四書循序讀之不待考索不費說辭句句切於日用反復諷誦身心便覺肅然涵泳思惟義理淵源自見意味深長此於髙明變化气質涵養徳性之功當大有助易春秋非不切已但此乃聖人妙用深奧精微覺得於今日身心大段闊逺況象數失傳事迹難信大費考索辭說故文公嘗謂四書功夫少得效多六經功夫多得效少髙明其擇之緩急先後之間必當有辧

復桂子實

恭惟髙明難進易退之節夙爲縉紳所欽昔者見不可而退今者見可而進其於出處大義揆之精矣而猶博謀逺及淺陋走也不敏何足以知之來命祗辱左右去國日久萬里造朝固將一望主上顏色不知爾時聞乘輿已出否乎百司除日進擬畫可而行不知髙明姓名曾徹行在否往歲孟夏邵思抑來訪出示吾兄前所寄書時從者北上久矣道逺無由奉答其於瞻仰徒切惓惓歲莫會許臺仲詢知吾兄攺尹湖之屬邑吾儒澤民之功斂而施之於百里固當沛然也

與胡永淸

久矣不聞故人起居曷勝惓惓之至令子來館半年矣气象無能攺於其初深用慚負然其質頗有過人者𨿽旣往弗可追矣而猶有望其將來也禍患天所以相吾兄不知比來用功復何所得讀易私記從令子借觀皆參取先儒之說間附已意得之爲多但聖人精蘊恐不止此吾兄之學所以超然過人者只爲勇於力行故所見𨿽淺卻是切實更能深造涵泳聖言反求諸已則所至豈可量邪若瑣瑣滯於文義間非惟不能補救其所短恐亦不能成就其所長也

與夏惇夫

與故人別又三年矣伏承指教區區立志用功宜有一日千里之勢而今歲只如是人明歲亦只如是人何也當時思之不得其說邇者深自修省始知平日學問全未有得力處只因大段欠剛故志气易得散漫工夫作徹無常有退無進思欲振迅一洗舊習而未能尊兄不我遐棄時惠警策之言儼如嚴師畏友之在其左右庶不墮落小人之歸幸甚幸甚

復周充之

相望千里邈無會晤之期曷勝瞻仰近世一種學議論直截髙妙能聳拔人然反求諸躬未免知卑禮崇約文博禮若與聖人之道不相似然昔者常辱吾兄面命及別後寄詩二章駸駸乎覺已先入其說矣故校不憚諄復累獻所疑而吾兄嘿無一語見教豈鄙言不合尊意遂置不省耶今承來諭似有督過之意謂校有所隱而弗言豈校之心邪道乃天下公理正當相與講明而固守之不有益於彼必有益於我此校之心也誠意講章累承下問謹條一二所疑錄具別紙

別紙

誠意一章乃聖賢喫緊爲人處文公章句或問說得十分痛切吾兄只合將緊要處提掇示人令有深省處今翻騰許多說話累千百言泛而不切章末添說敬添說擴充又出一段新意愈覺拖枝帶葉未免將持守之功爲講說之資前書所疑意偏枯而詞蔓衍不審尊意云何人不能誠意只是自不肯誠禁止自欺務求自慊正是實下手處欺是自欺慊是自慊故君子必愼其獨此是誠意一个闗捩子也今謂毋自欺以下是釋誠意之義直至愼獨才是下手工夫未免將聖賢喫緊意思說得全散緩無力了小人揜餙謂是天命之善不可冺滅故其端復萌此說出於東萊甚巧似非究極之論蓋天理人欲只在幾微之間正要人精察明辧小人見君子若發一點羞惡之心欲攺其不善而從善這才是天理復萌若惶恐被人知要揜其不善而著其善則全是人欲此非羞愧自爲不善乃羞愧人知其不善也何處得有天理來又何其幾疊爲消長之有

與餘子積

吳門之會侍教連日極荷警發受賜多矣竊窺尊兄精神丰采大不如曩時以案牘勞形所致也精太用則竭神太用則絕願保合沖和明道云節嗜欲定心志便是天气下降地气上躋魯齋云萬般補養皆虛僞只有操存是要規旨哉言也吾兄其敬聴之禍亂頻起尋就滅亡伯安之功社稷攸賴思慮先見喟然益懷永淸也朱子晚年定論近始見之似不計年之先後論之異同但合已意卽收載之耳永淸遼左書回亦深疑之今亦無論其它如載答何叔京書所謂因良心發見之微猛省提撕使心不放便是做工夫本領此正中年以前未定之論與中和舊說相同者也文公論心學凡三變如存齋記所謂心之爲物不可以形體求不可以聞見得惟存之之久則日用之間若有見焉此則少年學禪見得昭昭靈靈意思及見延平盡悟其失後會南軒始聞五峯之學以察識端倪爲最初下手處未免闕卻平時涵養一節工夫別南軒詩所謂惟應酬酢處特達見本根答叔京書尾謂南軒入處精切皆謂此也中和舊說論此尢詳其後自悟其失攺定已發未發之論然後體用不偏動靜交致其力功夫方得渾全此其終身定見也祭南軒文始所同嚌而終所共棄其此類也夫大抵先生自其初年固已卓然有志聖學然未免爲言語文字分卻工夫至於中年以後方有一定規模今日正當因先生已定之論而反證其未定者庶幾有所持循也愚見如此未知然否髙明幸有以教之

與尹令

久不覿面政聲日聞小民咸欣欣然望大惠之且及已也而仰首以俟昆邑幸甚曩者獲見執事孳孳好善虛襟受言思欲竭愚慮以禆萬一顧疾病之弗間弗獲一登使君之庭此心恆惓惓也乃者竊觀閭閻窶人相聚疾首蹙額苦於丁田銀徵斂太急勢如倒懸而裏胥尢甚破家者踵相繼矣問之言與淚下且謂鄰封皆無之亦非經常之賦不以咎貳尹而獨致憾於使君譬若人子有患難爲之父母者恬然不一引手救則怨慕之心固其所也況貳尹實受命於使君哉催科之政須通計諸色財賦乃知緩急今貳尹専委一事矧嘗受綱運之累勢必以嚴刑驅之小民危迫之情當何如也伏願明使君以父母之心爲心亟罷前令停免丁田之徵如不可停亦請使君親任其事寛與之期輕示之罰使闔境疾首蹙額之人莫不歡忻鼓舞以戴盛徳豈不休哉

與王純甫

舎弟嘗覿盛徳之光但自幼失學不復能道左右精進之功以助鞭策懷仰之渴何可言也聞已復補選曹柄用伊邇世道人材願精入思議豫加訪求也惇夫久不得書子積永淸源甫皆得相會否思抑數通書伯潛起居何如崇志想數得相會校離羣索居汩沒荒廢已甚病中涵泳仁體覺得胸中漸有一般融融意思和气發生天地萬物血脈不至斷絕若私欲一萌便有一般邪气與和气相反只提起涵泳意邪气自消若不遏之於微邪气一盛和气便都消鑠盡了待覺得又須重新整頓起來日用應事時若渾厚包涵慈祥愷悌便與此个意思合若急暴殘刻昏縱便與此个意思相反靜時易持動時難保日用工夫最難得合一因思明道先生識得此理以誠敬存之及求義理栽培充拓得去數語然後恍然覺有个下手處平日每愧不能深厚懇惻只因不曾做得此等工夫耳相望千里深恨不得就正於髙明今特舉似數語願兄決其是非也

答陳應和

別後緬懷冰蘗之姿隠隠心目寮友咸望吾兄有令子承來諭乃復差池天命固有遲速邪昔竇禹鈞蒙神告以無子而殀盍行陰徳禹鈞如其言凡可以濟人者無不爲之其後神復告以有子而壽世所傳誦靈椿一株老丹桂五枝芳者也範文正公記其本末以勸後之人校蒙友愛敢以禹鈞爲祝今執事位望日崇呴沬成雨露叱吒成風雷茍一以慈祥愷悌爲主如先哲所謂臨政不合著心惟於恕上著心則人之蒙被徳澤多矣天錫祚胤當不啻如禹鈞也詩云先民有言詢於蒭蕘執事其擇之承寄測景臺量天尺感感

與胡永淸

別後悠悠我思日以勤只我兄還朝機會奚若語默去住云何重云蔽日率土憂疑誰抉浮障以扶東明乎聞上居宮中澹然無他玩好惟勤讀書陽徳之亨庶其在此但聖躬微弱恐劬苦或非所宜古者教世子必以禮樂日用間轉移變化引續資培之功妙不可言聖學失傳後世専以書冊爲務其泛而不知要者反以溺心疲精勞神天機窒而不發深足嘆嗟有能切已體驗者所得固亦無窮但専靠此則易入於枯稿偏滯於天地生生之機不相湊泊今日忠愛吾君之深者宜莫若勸以修習先王禮樂遺法以養聖心充長善端導迎和气有不知所以然而然者矣自古國家敗亡多起於朋黨之禍今其勢遂成彼此愈激愈甚似有鬼神交斗其間者願吾兄以至誠大公之心消融其隙一以愛君爲念且置舊事勿陳釋前忿生後福否則甚於唐季牛李之覆轍吾兄不可一日立於朝矣子積思抑皆有書勸吾兄堅臥勿起爲嘉靖完人蓋憂兄忠憤激烈𨿽慮善以動或動非厥時耳故人意良厚髙明擇焉可也

答湛元明

校天地間一棄人尙蒙垂念懷我以好音慚悚慚悚怨艾之餘頗覺此心出入往來若有路徑放去收回在握其機恨未得面質也聞南雍弦歌盈耳猗歟偉歟但古人詠詩隨事取義妙在動發天機且更唱疊和彼此相成則可以引續善念恐不必拘以五倫也

與王濟美

盛徳久未拜謝榮行過我病臥於牀弗獲請教別後積有馳情糧役一疏譬如拯溺救焚亦足小試康濟之策但恐終歸有司文具耳嗟乎玆事本末甚長更僕未易數自古豈有建都於北荒棄地利全仰給於東南者乎亦豈有數千里饋糧而無通融之術者乎二者已足坐耗天下加以冗食冗費漫無紀極而又有坐食之冗兵賦役煩苛風俗移靡有司者又從而侵牟之四海所以困窮也安得吾君從頭整頓一番使人歌舞堯舜之澤不然塗炭未涯也

與餘子積

思抑轉致尊教意懇然可掬不惟苦口亦苦心矣不肖安敢不自力以終貽故人羞耶聞諸立卿云吾兄少衰矣其然乎其未然乎兄松柏之質受气厚完而猶若是矧蒲栁之質耶歲莫一友過我見校凝塵滿室泊然處之嘆曰學以神明厥徳吾所居必灑掃涓潔虛室以居塵囂不雜則與乾坤淸气相通齋前雜樹花木時觀萬物生意深夜獨坐或啟扉以漏月光至昩爽時恆覺天地萬物淸气自逺而屆此心與相流通更無窒礙今室中蕪穢不治弗以累心賢於玩物逺矣但恐於神爽未必有助也校慕古人居家簡重不以事物經心友人曰人心須完宻一事不可放過學而不事事則疏漏處必多應事時必缺陷了道理吾見淸髙虛靜之士多矣久之未有不墮落者一陰一陽之謂道今喜靜厭動正如有陰無陽不成造化矣校聞言聳然又曰生生之謂易吾輩學皆枯稿偏滯如何得生良由不習先王禮樂之教耳今禮壊樂崩而三百篇固在學者祇玩其文所得淺蹙若朝夕諷詠命童子歌之與同志更唱疊和節以鐘磬鞀鼔和以琴瑟笙簫則感觸天機自不容已更能相與舞蹈妙處尢不可言大抵善念非引續則不能深長惡念非消融則不能蕩滌先王禮樂之教所以誘人入於善而不自知也校愚不足與此而深有味其言吾兄長校豈止一格所見當又別也願益以教我校平日學不得力只因此心收聚時少遊散時多悔艾之餘頗覺此心出入往來若有機竅放去甚速收回亦速而持久甚難臨別請問友人徐指示曰其機在目校聞之躍然而喜深恨不得面質於吾兄也

答李立卿

辛未之春送兄大江之滸以篤實沈潛爲贈別後六載兄過余東海之濱竊見兄議論宏闊气詡發揚因以自滿相戒後復勸以毋爲出匣太阿念之宛其如昨不知爲別十有一年矣緬想徳業日懋但未知收斂向裏攝於宻微處何如天地混沌而後開辟閉藏而後發生今天下困窮極矣大司冦之擢天固將大用吾兄願完養厚畜以大厥施也人心通竅於舌是以能言多言之人此心奔迸外出未言舌常有動意故其畜聚恆淺應用易疎古語塞兌固靈根可謂識其機括但與其箝制於外不若收斂於中驗之放去收轉之間而心之存亡攸系當自有著力處也兄昔議論英發故敢以此爲獻校自少亦頗有志於學昏惰無成良由勇而無剛不能畜其全力此心收聚時少遊散時多善日以消惡日以積今方自怨自艾下士晚聞道聊以拙自修不知終能寡過否也玆承下問且稱辛未丙子二年每見學每加進慚負曷勝

答王純甫

校也處義弗精賴兄裁割犂然當於愚心此由心體麤疎故應用照察弗到殆天假良便救此輕脫也承教效法於坤惟平實乃能廣大勸於人情物理用功且自謂更嘗差多觀省加宻足占吾兄別後精進其賜不啻韋弦也但覺英气時復逼人豈剛大發越固難自掩邪近每讀象山講學之書明白正大深嘆其卓識超然妙契聖傳但辭气軒輊竊疑其猶有虛气驕志存乎其間恐去淵騫尙逺不識吾兄以爲何如天道淵乎微哉校豈能窺測但所以厚吾之生玉吾於成者往往而是校也棄天甚多故每慚懼耳海內名士甚多校所甚服者惟陳生激衷及吾兄爲最萬望時賜教言鞭策不逮至懇至懇

答黃起亨

久不挹碧梧翠竹之姿時入懷抱鑑湖風月無恙否雲霞出海其樂何如校多病杜門聊以拙自修時出觀化俯仰宇宙氤氳寥廓欣然會心物我俱忘觀來書似猶以舊事芥蔕願開拓萬古心胸虛名在人間世譬猶閒雲在天浮漚在海聚散起滅何常之有語曰達人大觀無物不可狂言何如常甫久不聞起居煩叱姓名致意

與胡永淸

別後又兩月矣瞻仰曷勝惓惓竊慕君子愛人以徳故昔敢以不進則退之言奉獻左右吾兄視太公出將武公入相之年尙自逺在而遽有趙孟之偸此校之所深憂也自玆以往將敬端士而畏之矣畏之則疎而褻狎之人進矣𨿽好讜言或姑置之矣置則人不復言道古今而譽盛徳者多矣一心之微眾欲攻之其與存者嗚呼幾希韓相國休廣平曲江流亞也素善挺之而惡嵩佞晚年乃曰嚴太苦勁蕭較軟美此恐必有受病根源不可放過也吾輩三四人情同骨肉子積最爲苦口校不敢後也願吾兄閒中涵濡聖賢遺訓維持此心至懇蔡西山發揮武侯六十四陳圖奉以備覽玉髓經二冊容抄畢納還欲借一二書冊希付捨弟就彼抄畢送還天气嚴凝惟冀善自保燮不具

二

正歲天運一新恭惟吾兄年彌髙徳彌劭法天行以自彊至祝至祝歲莫承賜箴砭之益敢忘大惠韓魏公有言諫主於理勝而以至誠將之告於人亦當爾校所以深服子積吾兄懇惻之心也舊講學未合退而反求極有警省處但未知吾兄曾細察否校平生學苦不得力困則又求今亦安敢自執第因此頗易著力當下操捨便明𨿽然又懼其差毫釐繆千里也則常以孔顏之言自勘惜也卑弱不能猛進耳有所疑錄具別紙來諭病立卿論治頗似少年縱橫時而無眞實懇惻畏天命悲人窮之意至哉言矣責善朋友之道海內人物如立卿論治能幾交遊能幾人吾兄不可放過論治不合且姑置之惟發其惻怛之心此爲正其根本又當握其樞機立卿惻怛未至只爲易言以故蓄積不深輕於漏泄但恐吾兄有所咈意則先動气此卻當自責矣子積書云夏間有書附希曾會間煩一問之書紳與銘盤迹相邇也實相逺也吾兄嘗察之否乎請遂言之子張務外其心茫無著落夫子說與言行鞭辟就身上用功言行俱從心發出忠信篤敬功夫自內做向外來又恐未言未行時疎漏繼之曰立則見其參於前也在輿則見其倚於衡也工夫至此渾無罅隙矣明道先生黙識此意故曰學只要鞭辟近裏著已而已可謂妙契聖心子張當時書紳亦甚感發但此意思卻淺蓄徳不深與夫子所謂內自訟默而識之工夫何如譬如今人銘齋及書座隅初亦有警久而玩焉漫爲陳迹矣湯之銘盤自是聖心懇惻又書此以置左右目睹則怵於心假令子張書紳同此一模流出卻是淵騫位中人矣文者非他是出於人之心也心安從生是出於天地之風气也故文格不能不與時髙下𨿽同時或不能齊吾兄試觀孟子之雄辯與子思之淵愨何如文公之詳明與伊川之簡重何如是皆超出風气者而猶不能盡免又如明道醇和而气脈卻促伊川有拙直處而气脈卻長皆有所闗系校論文格其感深矣噫豈惟文哉平生守拙詩文皆屏絕不爲日諷詠三百篇間或未識作者之意因旁采漢魏以及盛唐其調每下漢初語意尙渾涵魏晉漸覺發露其後費雕琢矣衝澹閒逺之趣爲之頓衰慨然有感古今風气淳漓不同學問之淳漓亦異竊不自量志期返朴還淳來諭謂校辭不能達意誠然誠然校旣不屑後世語言而學逺愧於古心聲所發正自不免墮在風气卑弱中吾兄豪傑眼力迥別𨿽然兄亦不免擇合而受弗及相與究竟所疑𨿽小事上皆可觸悟也

答胡郡守孝思

正歲敷和天地交泰敢賀君子道長歲莫承教愛恐勞執事不敢造謝而別十事郡人稱誦快然而喜更願持以信必吳氓幸甚射以觀徳固男子所有事但黑王相公所處亦似有理公謂何如仲木世方仰如泰山北斗願且毋出其書君子當愛人以徳謹具別紙請教久聞仲木先生篤信好學海內推重校嘗恨弗獲燻覿盛徳因請叩學問淵源以自砥礪豈天警校之惰俾無緣親仁邪乃今何幸承示仲木演釋諸書受教多矣厚重老成言語前後可質其曰此與志學次第卻異曰知格物則下七者皆知曰學者當革舊染之污不然血肉之軀焉能學貫天人曰此知行並進之旨若曰先知而後行等到幾時行得卻是後世以博洽爲知矣曰若先立乎其大者則他好自換不得至哉言乎𨿽然有疑亦不敢隠今未敢瑣科條以請若曰讀易人懼爲惡玩圖人易從善曰學者果能識此當日就到顏子欲罷不能之境曰爲文不可謂藝易修辭立其誠曰气能入虛則能盡性虛能實气則能踐形其然與其未然與校意更欲進此言之則慚負不言則就正無繇竊惟千萬世而下學者只當以夫子爲師讀論語如聴聖人親誨恁地去行務要體貼來做工夫當自不暇自不屑語言假如當時有一弟子退將夫子教言敷演解說眾必駭聞夫子旣我師諸弟子𨿽前輩長者且緩之待我求得路徑已定卻將他學聖人樣子勘驗自家我若未是舍而從之彼如與師訓未合亦豈敢遵信𨿽則如此又當極其尊讓不敢輕有贊訾卻似判斷一般不肖平生常苦學不得力困則又求淺陋之見今亦何敢自信但覺頗易著力不識髙明以爲何如願因執事以爲階就正於有道者

與髙汝白

日拜疏陳謝後久不聞起居王時行雲見吾兄於白鹿洞忿心釋然以消信乎盛徳之感人深矣校困學無朋常思海內賢者以自鞭辟竊惟孟子心學淵微其大要有三端發於善邪順而導之惡邪逆而折之夾雜邪因而轉移之齊宣王不忍易牛人常有是念孟子教以察識擴充可保四海梁惠王問利國亦人常情孟子明炳幾先知此隙一開末流不可復制其善惡兩岐如好樂之類一於導之惡將伏藏一於折之善且弗萌孟子爲之撥轉使向於善者專則惡自消日用間循此用功頗覺得力求諸夫子之教則有當著力者有無所容力者渾若造化涵育燻陶嗟乎善念固當擴充必兼培壅引續則愈深長惡念固當遏絕更當蕩滌消融則自脫落故夫子教人妙在感觸其天機使不容已提撕警覺使此意思常新顏子稱循循善誘可謂妙體聖心校輩去聖久逺謂宜篤信以求深造愚陋之見敢請質於髙明曲者思就繩病者欲求砭願不我遐棄幸甚幸甚

與金士惇

僕回承諄諄之誨隔千里如面談謹當佩服人從京回咸道士惇忠厚篤信不容口至誠有以動之也嗟乎人惟心宻乃能謹微每謹於微天徳成矣此士惇所長但事亦有當執體要者若過於煩碎瑣屑不免鄭重周章則與乾坤易簡或不相似傳聞在京師宻於交際往來之禮獨振頹風但緣此日不暇給僕夫亦爲之告勞其主勤瘁可知矣古之聖賢或不如是士惇必曰此禮也吾身𨿽勞吾心常安愚則謂尊賢之等與親疎之殺天實敍之故𨿽朋友之中交誼厚薄亦不能齊禮文隆殺因之以異矧非朋友而泛交者乎禮有相趣也相揖也相問也相見也而後及於朋友焉今士惇槪欲從厚恐其勢有所難行吾人與天地參宇宙間事業當幹者何限乃困精力於此堯舜之急先務或未然乎天地大化聖賢心學一動一靜相乘而靜常爲主今終日勞吾之形恐其汩吾之神也校昔居南都寡於交際失之不及今乃以勸士惇噫過猶不及惟欲士惇歸於中耳何如何如

答餘子積

得永淸立卿書始知吾兄滇南之擢悵然有懷共惜賢者逺去立卿又謂兄徳愈進而身愈健少慰朋友之憂想兄處此裕如也三月朔始領吾兄所寓希曾書如渴得飲日所述友人之言髙妙超絕其所自得爲多近考之聖門不盡合以其略稽古之功也賈太傅有致火致日之譬讀之爽然吾兄疑之良是但其鞭辟得力處亦當取以自輔也承諭其機在目此乃四勿之一尙缺其三兄得無有未察乎校靜中默觀五臟六腑闗系隠隠如歷落然始知此心通竅於目而能視通竅於耳而能聴通竅於舌而能言通竅於百體而能運動此心若走作數者皆其透漏之路也而口之透漏爲多日嘗舉塞兌固靈根請教𨿽然口之透漏豈若目之透漏爲甚也蓋諸竅總闗於目此心之放皆緣境而生聖學樞機旣從此放出卻從此收入至爲簡易兄謂目尙閉時心亦放去此辯似精切但未知才舉念時便已著境暗處透漏與明處透漏亦總一般惟瞽目之人透漏開悟其機乃在於耳而不在目願兄默而體之更以見教承誨出處之義詞婉而意確深感厚愛之情令嗣進修何如天气漸暑願兄從容靜養自愛

復髙汝白

承諭出處此故人相愛之情也校實天之廢才分當杜門以求寡過今聞潢池有警若上章弗允勢不免扶病而西病不可彊則徐圖之耳逺承教言平正愨實讀之心開目明因而轉移天機妙處在此日用得力最多髙明曰否所謂長得一格則見又別也𨿽然願於起念處更加研別何如以易體之吉凶易辧正惟悔吝難免以善惡交互耳大抵人心立得个主宰則全體渾然在此隨發處研審則其應用燦然支離空寂均之有偏然其差處皆於毫釐而其後不復自覺我輩講學異同正宜各相救正以淺陋窺之髙明似欲以立本與研幾處相混不識果然否也便中得常賜教幸甚幸甚

與霍渭先

別後有懷髙風退而賦隰桑以見志不識以何日覲天顏對上第一義安出信向何如倘有未合願益存誠潛思以求感悟天下之事若從憤世嫉邪起端未免偏於肅殺必也從太和中發出則四時之气鹹備而春生常爲之主乃可合徳造化也近讀春秋窺聖人撥亂反正次第只是識得輕重緩急分明而寛大從容故能不動聲色而事自治耳純甫金玉君子執事與之漸摩必有日新之益也病中言不能悉

與胡純

主上英資天挺而上下扞格不得大有爲久矣今令尊爲禦史大夫而遜庵爲太宰此誠挽回世道一機但聞上好明察遣人四出羅事汝宜痛自謹飭常念曰吾父今受天下重任吾守禮法可以增父之光豈惟天下咸受厥賜吾一家亦福澤無窮矣若稍縱肆上累吾父豈惟墜厥家聲將天下之怨咸歸焉閉門斂蹤迹縮首避名勢此吾侄今日事也舉業𨿽久荒廢但汝天資過人閒中尙能溫習乎

十四事贈胡永淸

一開悟君心妙在因機順導上好讀書就於書上開導勸以勿滯訓詁務求體而行之自然聖徳日進無疆一今日第一義莫大於通君臣扞格之情先勸吾黨將順聖美釋上之疑勸上先延訪大臣時賜召對不惟明習天下之事又可以察羣臣忠邪一今日得君莫如五六君子而士大夫指爲黨人不知自陥於黨今欲消釋黨禍莫若勸五六君子各以公天下爲心日以善道輔主士大夫將自愧服若不免於輕且激則將愈疑天下之心一宜勸上愛護精神延廣嗣續或諷或規因事勸之則言易入仍簡賢士大夫知醫者入侍調護聖躬朝廷一日二日萬幾豈能徧覽章奏宜勸上以執體要務爲大明勿事小明一今日急務在薦賢宜破資格開薦舉更相推讓以興人才特敇大臣先舉所知者人各以類舉所未知試以唐虞詢事考言之法大臣進退重在薦賢蔽賢庶幾肯屈已詢訪一聖上英資將大有爲而今日因循之獘已極宜勸上面敇大臣各陳所當興革大事次第罷行以救天下窮困大臣不勝任別求賢者代之務在推誠委任以責成功一宜勸上恢宏聖度勿使有所芥蔕於心一宜勸上畏天常察天之災變恐懼修省一言官章奏宜置籍以考之少其員則可以妙選選有捷法許羣臣盡言時政得失擇其能直諫識治體者拔擢之仍責臺諫有闕自舉而嚴不稱之罰一上雅意重守令此誠安民之本但外輕已極宜立法變通若漢宣帝表二千石補九卿唐明皇選卿監出守皆可行也古之守令有君道焉今特僕道耳若非重其職久其任天下何由太平一河運之塞殆亦天意有大興革與其求中策下策莫若勸上廣興北方地利搬糴減漕此爲上策一他日兵革終起於邊宜深畱意要在選有威望大臣修明紀綱愼勿以吏事制戎事一周公理財自王宮後宮始今上恭儉宜勸以四分制國用之法立會計之書瑣科條冗費盡革以寛民天下孰不歌舞聖徳一宦官之禍皆起於壅蔽若君臣同遊則不動聲色而自消矣

與胡永淸李立卿

別後有懷如渴校已扶病入汴抗顏復臨諸生有靦面目所至當爲國求才噫使科舉而得人也𨿽奔走空皮骨固樂爲之今徒勞何補北上聞聖徳淸明深爲世道慶但小民未沾膏澤有觸於日則怵然我心吾兄身侍五云俯念百億萬蒼生命墮顚涯受辛苦其懇惻又當何如也黃河淸今上生今黃河復淸前星其將耀乎願贊君相布寛洪惻怛之政以迓天休自京口入汴感慨良多錄具別紙請教過歸徳乃宋故墟因上褒崇先聖之奏篇終效野人獻芹未知可否幸攺教天气正溫願若時調燮保合太和不具

與霍渭先

別後有懷如渴嘗一奉書不識已達左右否明良相逢千載奇遇願從容鎭定順機開悟聖心天下事立一大規模卻次第從頭整頓愼勿因一事觸激如治亂絲而棼之

也與郭尹

張柱史南還寓書奉問想已達下執事矣吾蘇民力久竭內實雕獘而外被富庶之虛名若吾昆則又加以綱紀久廢小民尢爲嗷嗷以易象之蠱之時也過此不可爲矣明公之來殆天湣斯人之窮特遣福星以迓續厥命也公初下車謗言日至多不根之言校驗於眾曰吾嘗識其人也是故能茹剛吐柔不激不隨者也囂囂之言殆噬臘肉而遇毒乎且雨露雪霜造化亦並行而不悖茍當矣𨿽震之以雷霆亦不爲過但不可常耳旣而家中附書至極言神明之政數十年所未有眾始信愚言之不誣也𨿽然愚意更願明公若持衡秉權因物輕重一付之無心校狂直且恃昔者故舊之情率爾言此不知髙明以爲何如天气正溫靜處春生動處春一家春散萬家春敢以爲祝

與唐虞佐

維時春意融融充盎宇宙萬物茁然以萌此天地之盛徳气象也然其根乃從隆冬沍寒之時閉藏極於嚴宻夫然後燻蒸醞釀盛大流行是故聖門之學莫大於求仁而求仁之功必先於主靜吾兄以易名家其於乾坤端倪閱之熟矣校敢以所見質之髙明噫天下之事惟簡可以治繁未有以繁治繁者也惟靜可以制動未有以動制動者也不識髙明以爲何如

二

來諭奬借太甚惶恐無所容昔者隨時之疑殆出淺之爲丈夫者然必舉似吾兄蓋生今之時若與世俗絜長短易墜墮了人若以古人與自家較量便覺得不可及處甚多方有發憤進步處也承示楓山行狀愚意頗未滿其諸未免於辭勝乎

與張常甫

承諭明刑弼教此非俗吏之所能也昔居刑曹幾陸沈於案牘乃今復爲廷尉平仰視臯陶如在天上蓋臯陶之學以天爲主其心純乎天徳凡事俱是代天有爲今也胸中私意塡塞如秤失星乃欲彊持天下之平豈能酌其輕重也愧甚愧甚年兄不棄時賜教言以警昏惰至懇至懇

與錢元抑

昔居星溪之上久坐室中時出而適野曠然得大觀焉天文四垂爲宇渾渾乎六合一家也日星升沈雲霞捲舒乾端坤倪軒豁呈露時至則艸木欣欣向榮气反則歸根復命可以覩造化之全功焉一自入朝庭戶之間所見咫尺神爽每爲之不怡然猶匏系於此者吾皇天挺英哲校食芹而美冀欲一獻之也老兄丰神瀟灑望之如畫圖中人翛然有出塵之趣久與之處則此心惓惓惟欲人爲君子惟恐人不爲君子大有助於名教也詩云皎皎白駒在彼空谷生芻一束其人如玉毋金玉爾音而有遐心每令人一唱三嘆令嗣令侄進學何如天气漸向熱惟冀若時保燮天元不具

與方思道

神交半生乃今始得一見又交一臂而失之悵惋悵惋公固天下奇才也自古脫略細故人闊綽能幹大事𨿽然願公爲在匣太阿毋爲出匣太阿古語云自勝之謂彊收視之謂明返聴之爲聰公於日用間其蘊蓄也恆多其發泄也恆少所進詎可量哉諺有之曰狂夫之言明者擇焉敬以葑菲爲獻

與徐用中

承諭朱陸之學此以能問於不能以多問於寡之盛心也正欲面質所疑無何而執事行矣請卒言之天地气化渾厚則開文明澆薄則開巧僞故學湏完養本源漸次開天聰明故曰大人者不失其赤子之心此正气化渾厚未開時也文公廣大剛健篤實明睿此固作聖之資且精力超絕今古使其自少便從根原上培養開廓起來如顏學孔可以優入聖域今未免爲多才多藝所使用志或分幾於鑿開混沌潛龍以不見成徳愚深惜文公見之太早也象山振古豪傑其學超然默契根原而气質太麤譬如渾金未經鍛煉渣滓尙多也愚生也晚其於二先生曽不能爲役非敢妄議短長特欲求正於髙明耳

答程本虛

聞汝已開閫千里生靈命脈系於汝身有罹鋒刃者仁人所宜慘怛也昔所論學非是支離乃傷於急迫非可久之道耳見元城必能正之李守備松死於王事守巡逃責反歸罪焉忠魂誰與昭雪聞其逐妾有子而悍妻蔽之官與小叔襲此一脈寜忍使之絕乎今汝建牙嶺西自是天意莫若先收養其子徐勘其事白諸撫巡奏請於朝以錄其忠以繼其後玆乃激勸一大事也本虛其盡心焉

與胡永淸

聖恩寛大吾兄得以從容燕飬保全其天年疾其有瘳乎𨿽然有心病有身病吾兄之身病亦心病有以重之吾兄恁地聰明其於死生已能了悟而於疾病常過憂始也因鬰致病今復因鬰增病何明於大而暗於小乎曷若坦懷任之死則死耳縱種種危急終不以汩吾胸中之和心泰則神怡神怡則身康不求卻病而自郤矣何如何如校方尋遂初賦非久當會吾兄三江五湖間也

與顧惟賢

古人明我明徳於天下者自國始國自家始家自我身始要修我身又自正心始蓋天下國家之本在身而心乃我身主宰此已是說到盡頭處乃學之綂宗會元也下面三轉甚緊正是提掇个起頭處教人先儒不免說得散了如何是欲正其心者先誠其意蓋萬事都歸一於心而心卻發出兩路善惡岐焉誠意是管歸一路也如何是欲誠其意者先致其知蓋善惡各有來路善是從心體明處發來惡便是從暗處發來吾若覺得是惡又是明處但通體暗只有這些子明須著開大致知是要推明破暗開而大之也如何又說致知在格物蓋心體本明暗處是有物蔽我良知也故心與物交若心做得主以我度物則暗者可通若舎已逐物物反做主明者可塞故功夫起頭只在先立乎其大者孟子所謂權然後知輕重度然後知長短物皆然心爲甚王請度之書所謂若虞機張往省括於度則釋皆此意也愚見如此未知果能弗畔矣夫願吾兄反復思之還以一言定其可否至懇至懇

答桂子實

惟公素自任以天下之重遭逢聖明托以心膂知靡不爲其於死生且不遑卹矧世間一切利害得喪曾何足芥蔕於胸中乎寵辱不驚殆未足爲執事道也必也蹇之反身修徳泰之包荒夬之壯於頄咸可以備弦韋之助也言乃心聲出言或疎得無存心之未宻乎志惟气帥气盛過猛得無持志之未定乎更嘗旣深觀省加熟此言殆爲弗試之藥矣令嗣執弟子禮甚恭校不敢安亦不敢讓乃知家法所漸久矣今日從耕帝籍倦不能興伻回力疾布此言不能悉

與陳宗獻

一別忽已攺歲其於瞻仰曷勝惓惓嗟乎世道相交大抵以貌而省齋甚眞法家相承率主於刻而省齋獨恕宜天之昌其後也省齋行無何而三法司紛多故矣眾咸服省齋之知幾且處之無迹也校多病求還釣磯天之棄才不可彊也幸托林泉交物少故於情性得功多省齋邇來佩韋其益奚若此養徳養身第一義也維時春气氤氳生意充盎宇宙藹然吾人之仁也若忿怒躁急時便覺無此气象省齋驗之何如

答李立卿

承教多矣詩調文體視昔皆有進豈筆墨蹊徑亦時爲之邪慨自天地旣辟不知翻覆幾多才有今人許多文藝直是無端吾人只當返朴還淳以回造化痛定錄讀之惻然當時治兵目擊元元塗炭朝夕苦心事定後追思便覺瘡痍滿眼故略陳撫定方略而於出奇制勝處皆不忍言也嗚呼仁哉奏篇善因事以爲功眞救時之長策但其間亦有見得太敏不及深思處略救得些便放過了淺見若斯不識髙明以爲奚若

答胡永淸

吾兄袖卻活國手段也須康濟自身若被病纒縛不求擺脫非豪傑矣人年老則气衰其性宜緩而反疎急於壯年者脾土受制肝木自甚也凡見此證不可不過爲之防怡神養性便是無上藥方也何如何如

答夏惇夫

吾兄聞謗自修此盛徳事也校多病自救不暇安能發藥於兄乎𨿽然請試言之吾兄天資甚美純正有餘而剛大若有不足從容涵養固成就其所長而勇猛奮發所以補助其短者尙覺有所未至也以故人情物理研究或未精斷制或未當況今精神又非少壯時比照管自是不能到矣往事今不必論只問新功何如願常提撕莫放頹惰時以古聖賢鞭策自家愚見若此未知是否吾兄擇焉可也

答黎世謙

別後聞汝備嘗險阻人不能堪固天所以玉汝也南方松栢不歷冰霜幾與凡卉無異大丈夫歲寒之節正須受得催挫挺拔出羣才有根器可致逺大

答周道通

三復書陳誼甚髙惓惓誨我以道且欲曉之人人甚盛心也顧淺陋何以克堪拜命之辱𨿽然執事旣以古道惇我豈敢唯唯以負執事嗟乎上天之載無聲無臭惟潛龍近之汲汲欲立言皆聲臭也欲成名者也慨自孔孟旣沒惟明道深得其傳正以完養不輕發耳今所纂輯表揚不知呈似明道還首肯否道本天下公理人惟各有私心不免因同異以爲取捨何由廓然大公詩云采葑采菲無以下體淺陋之言髙明其擇之

答聶郡守文蔚

日論此心出入闗竅與收攝功夫至易至簡而守之爲難到這里一字也著不得須屛絕一切見解掃除許多語言只就放去處收回得這欛柄入手精彩當自迥別也虎行如病鷹立如睡皆畜其力而全剛生焉才輕易發泄便覺浮泛無力矣諺云愚者千慮必有一得又云狂夫之言聖人擇焉髙明其毋以人廢言

答鄒謙之

日瞻儀刑消釋鄙吝受益孔多𨿽然竊有疑也古人不云乎克已最難兄之言學若易易者才一開口便有一副當見成話頭恐攔阻了進修實功卻治不得眞病校敢謂之葛藤願兄希顏之愚爲曾之魯截斷言語文字之累於操存捨亡處著實用力到謇訥不能出口時才是大進也塞兌固靈根此機括何如

答沈景明

逺承寓書奬借太過愧甚不敢當愧甚不敢當竊念校平生無他長惟好善而已昔官畱都體羸多病常杜門自修或告曰某善士也則忘病亟往見之至則所見不如所聞若此者屢矣而終不悔以故前後得益友數人徳業相勸過失相規今故舊半凋落而校亦且衰矣追思往年恍若隔世聰明不及於曩時道徳日負於初心每用憤嘆恭惟執事邁往之資年富力彊仕優而學謂宜博求四方善士與相漸摩他日徳業進修不可量也欣願欣願維時天气溽暑大火熾然若蒸靜爲躁君惟寜定可以逺熱善自保愛不具

答施聘之

慨自天涯一別十載於玆緬懷故人宛其如昨云翰飛墮若挹丰神何日坐我水晶宮沃聞髙論也吾兄天才逸髮利器百未一施遭讒中廢凡在交遊皆不覺爲兄五嶽起方寸隠然詎能平吾兄曠達襟懷吞吐云夢者八九曾不芥蔕壯哉壯哉吾身安從生出於天地天地會有壊時矧於吾身譬一浮漚起滅於海乃絆卻虛名生許多畔援歆羨達人大觀可發一笑也天气溽暑火老候濁願加調攝保固天元不具

答呂仲木

三復寓書溫恭退讓儼如登君子之堂而式瞻儀刑有溢於言語之外者矣噫聖𨿽學作兮所貴者資當今之世先生其人也𨿽然嘗覽易觧諸書及應酬之作似非作聖之功惟善人能受盡言故有懷不敢隠嗟乎大道散爲天下裂也久矣辭章訓詁皆易以溺心必也一洗而空之顓意孔顏返朴還淳以回造化詩云帝謂文王無然畔援無然歆羨誕先登於岸敬爲髙明誦之

與王直夫

陳元誠過余山中坐林泉間商量舊學其人超然絕塵如鳯鸞翔於千仞語校曰學者立志湏能如伯夷餓死西山乃可入道又曰學者自期待當以聖賢克責當以禽獸乃能攔截得人欲緊嚴又曰學者須判別臭腐神奇超乎萬物之表與天者遊則淸明在躬汩於私骸墮落利欲坑塹則滿體皆血肉腥臊矣又曰人能勘破生死置之度外則名利不須設闗矣又曰後世口說身不行卻是把講字代學字聖門何嘗有此又曰天地萬物皆我之師胡爲専泥古人糟粕校深有味其言敬以告執事髙明以爲何如

與穆伯潛

初聞調命爲兄悵然胡善類之多蹇邪旣乃釋然曰玆天所以大造吾兄也兄篤實沈潛神明內蘊造聖之資也而縻於文字之官不無滯於詞章訓詁是故瑩矣而未光今得超然一脫斯累蕩滌而照徹之日新之盛徳固有匪夷所思者矣欽仰欽仰維時火老■﹝亻侯﹞濁金气肅殺一番玉宇澄淸陽气潛蔵於黃宮實基於此愚故曰聖門之學惟在乎求仁求仁之功莫大乎主靜若非摧陷廓淸亦未有能靜者也淺陋之見願髙明是正之

與邱以義提學

軺車所過多士欣欣信從感動之機亦旣有隠於中矣鼓之舞之丕變厥舊固有引領而望之者矣願髙明加之意焉日承枉駕獲瞻儀刑信孚謙恭固有不言而化者矣承諭嘗從事於作敬功夫此聖學第一義也但愚意竊謂心是吾身主宰敬只是吾心自做主宰處若有所添卻是別尋一心來治此心其勢必至拘廹血气不得舒暢天理其能流行乎書曰𨿽畏勿畏𨿽休勿休禮曰虛中以治之其言最爲要妙可久可大之功也躬所未逮姑誦所聞髙明取節焉可也暑中奔走校文形神勞止今旣竣事端居無爲天淸地寜復還吾舊其樂只且天王補心丹方藥奉助含飬元神鑑納是荷趙子常春秋集傳十五卷聞已求得之不勝欣慕願錄全帙見惠蓋自昔說春秋者多鑿惟子常論著有所據依若更向上求之則聖人經世之志可得也

與聶郡守文蔚

舊歲免烖因會計不早定故實惠不及小民今歲有詔漕運折色若干甚大惠也聞會計在邇願早定畫一之規揭示各邑鄕村使愚夫皆可與知千里之內誰不歌舞盛徳可泉每定烖數輙先期出票曉示小民胥吏𨿽有神姦不及措手公明察如神亦豈無遺照但願每事執要而毋好詳則吳民蒙福多矣

二

承惠南軒節要讀之警發良多但刪取大意終未能知尙覺有冗泛語安得暇日相與商量數條庶幾究極歸一處也今先舉第一條求教太極二字聖人贊易始言之論語中未嘗舉以教人今費許多說辭旣云太極所以形性情之妙又云明動靜之蘊似皆推測而未得要之皆葛藤也竊意南軒天資髙爽英邁超越常倫而下手功夫一時求未端的故文公表其墓稱先生之學始皆極於髙逺而卒反就平實今掇其未定之學示人正恐疑誤後學也淺見若此不識髙明以爲何如

與聞靜中

大河橫流厥有砥柱大火鑠金淸風泠然宇宙間少此樣人不得吾兄確乎自守人莫可得而親疎卓哉願兄益求所未至相望數千里何以贈之剛大二言敢以獻於執事

答呂仲木

昔者不度進其狂言吾兄應之如響斯答有若無實若虛今於吾兄見之矣𨿽然愚意終願吾兄從今伊始盡斷訓詁辭章而超然深造聖域也維時春气微溫生意盎然萌動充鬰且久太和滿盈於宇宙間藹然吾人之仁也然其原乃自冬气閉藏嚴宻中來夏首連山商首歸藏此聖學第一義也靜處春生動處春一家春散萬家春敢以爲祝

答歐陽崇一

兩承教言恍如親聆故人謦欬深感惓惓厚情或告我曰崇一移疾南還矣以故久不答書今乃知傳者誤也克已最難近年講學者固多英才然言之太覺易易似與聖門訥言敏行相反執事今爲師匠尢宜先行其言而後從之也校臥病衡門日惟震無咎而憂悔吝所謂下士晚聞道聊以拙自修髙明幸有以振我

答薛僑

承諭療痔幾殆此固輕信庸醫得毋乃欲速之心使之乎噫天下事皆若是矣三折肱成良醫因是警惕進徳何可量也令兄遭變固有定力然此舉終未免輕從此惕厲乃天將降大任於是人也若頗徳色則阻進修矣何如何如令兄樂聞善言想不以爲忤也傳聞攺官水部終日勤勞象山輪管庫三年其學大進曰這方是執事敬亦嘗以此自驗否仕宦易奪人志切宜牢立腳跟骨少肉多終易頹塌也何如何如

莊渠遺書卷三

●欽定四庫全書

莊渠遺書卷四

﹝明﹞魏校撰

○書

與顧禹錫

榮行偵候失期弗及攀送中心缺然蒞政已久民情事體應副得何如傳曰如保赤子心誠求之𨿽不中不逺矣校昔少年入官懵於民情事體此心惻怛惟恐有寃人也不憚屈已求教於前軰長者識與年長漸覺展拓得開𨿽然每至疑獄未嘗不寢食俱廢而爲之反復思惟也校愚鈍所經歷如此髙明之資固不在此例然或者亦可少禆萬分也嶺南之事盜賊爲重願宻與程參戎謀之使胸中常有一定經畫而又隨時善爲之區處詩云謀夫孔多是用不集發言盈庭誰敢執其咎古今以此僨事者多矣程金玉君子其言決可信也

與程本虛

聞汝赤心爲國只欲救安蒼生甚善甚善於赫上帝實鑑此心吾知其必助信矣但恐立本不固世俗功名富貴之念乘間發生起來其初只是些兒不曽斬截其後便突兀漸大恰如漫天雲霧一般矣宜常自猛省不知不覺容易喪了初心也

與薛僑

聞汝南徵跂余望之久矣及過余而余乃在海上歸而悵然收鈔細務何足以混汝然潔廉惠愛使行旅欣欣然咸願出於其塗則其益亦非小也不寧惟是縉紳過者日得相親其善者可爲吾法其不善者可爲吾鑑且得廣詢博訪開拓胸襟人有未同勿彊聒與之講學我之虛憍與謙抑與只接物間亦自可驗也昔曽寓一書至京師不識己達左右否惟中愷悌君子而爲姦民所誣願爲世道計力扶公論幸甚幸甚便中艸此尙容後布

與李子庸

緬惟吾兄孝心純篤夙喪慈母哀恫終身弗弔昊天胡今奪先公之遽曾不慭遺以慰孝子之思未審自罹荼毒气體何似校臥病空谷中山川阻修旣弗獲趨弔比於執紼之役又弗克以時奉慰下忱曷勝惓惓素帛一匹奉致幾筵少充賻儀鑑納是荷嗟乎吾兄純孝今而後無可以報二親矣惟專勤精進自致其身於聖賢則可以顯親爲聖賢之親啟聖太中所以流光百世也傳曰大孝尊親吾兄之力足以企此故爲執事誦之昔者承諭今之講聖學者其說似若易簡與世俗之支離者不同夷考其行顧反不逮噫非吾兄之力學不能爲此言也昔者舜戒禹以人心惟危孔子告顏子以克已顏亦自病仰鑽瞻忽之難而今之講學者其說太易易然只因不曽眞切用功日用間𨿽有窒礙處不自知也夫子曰爲之難言之得無訒乎又曰其言之不怍則爲之也難只此二說眞僞判矣淺陋之見髙明以爲何如

與霍渭先

別久瞻仰髙風曷勝引領聞寓書懋貞自言死期且至屬以墓銘想天佑吉人病今有瘳矣嗟乎自古豈有不死之人哉而眾庶每生故常怛化吾兄達生如此足以占灑落胸襟矣死生大事旣己勘破此闗則人間世寵辱利鈍又何足以芥蔕哉𨿽然校猶有疑也吾兄旣齊死生其於身後名何有而奚以墓銘爲哉幹之姤曰不易乎世不成乎名遁世無悶不見是而無悶此其超然爲何如也吾兄之力足以企此故爲執事誦之

別紙

崆峒集奉覽其文學史記學選最後學子惜其未嘗反而求之六經也蓋晚而與校論學自悔見道不明且曰昔吾汩於辭章今而厭矣靜中時恍有見意味迥其不同則從而錄之校曰錄後意味何如獻吉黙然良久驚而問曰吾實不自知才札記後意味漸散不能如初何也校因與之極言天根之學須培養深沈切忌漏泄因問平生大病安在曰公才甚髙但虛志與驕气此害道之甚者也獻吉曰天使吾早見二十年詎若是哉

與李敉

令先公安厝不知卜以何日是新阡穴是附舊塋山川阻修吾病不獲執紼言之痛心汝少不更事凡事只遵照令先公舊規咨稟於令堂及謀於族中諸尊長易曰藉用白茅無咎寧過於謹畏毋得輕忽也待人接物常宜謙恭此須出於誠篤若裏面驕肆視人莫己若而外面作如此聲音笑貌卻是詐矣傲固凶徳詐尢賊徳之大者近世講學好說大話欺人固爲可惡然俗學卑陋沈溺科舉中只要做好官不思量做好人尢可厭鄙也令郎長養想能行久矣愼勿姑息太過愛之適以害之胡純家貧族中尊長又多聒擾盡能撐持靜庵有子矣余傑驕惰慣了聞甚不肖未免爲訒齋身後憂柰何柰何

答王直夫

承諭持敬主靜恐流於禪隨事磨礪又恐無本今且從事四勿愚謂此三言者若實用功則固合一也人之一心貫串千事百事若不立个主宰則終日營營凡事都無統攝不知從何處用功又有兀坐以收放心事至不管是自隔絕道理如何貫串得來如愚見日用間不問有事無事常存此心有个主宰在此事來就此事上用功直截依著道理行莫要被私欲遮障纒繞如此才能貫串得過夫子贊易曰敬以直內義以方外而又曰六二之動直以方也愚見如此不識髙明以爲何如

答季明徳

承示學問主宰全在忠信而其樞機自不妄語始若匪鞭辟功深何以能如是欽仰欽仰但觀論學二書言之又太易易似與聖賢訥言敏行相反恐非所謂立誠也大抵吾兄天資過人不患見不能及只患守不能堅不患不能發揮只患不能檢束詩云采葑采菲毋以下體惟髙明擇之

答歐陽崇一

純甫聞至南雍甚爲吾道喜但未知彼此能虛心相從否邇來講學者眾吾道其復興乎但往往好爲空言與晉淸談何異昔者禹陳克艱舜不敢當而歸之堯臯陳知人安民禹嘆𨿽堯猶難只此可見唐虞气象若在後世便只管說去更不顧行矣回狂瀾於旣倒障百川而東之繄吾兄是望

與王純甫

嗟夫世道之衰極矣人才至於今每下則以科舉壊之也而邇來講學者眾天其將興斯文乎而又往往好爲大言太朴愈散徒長驕肆不知天意終當何如而兄適爲大司成此誠一大機會也願兄以興起斯文爲已任夫子循循善誘人所願惓惓汲引使人才丕變一畨愼毋髙亢自居則物情不通多士無緣興起以吾兄之才之行而不篤意於斯文校將何望焉崇一賢寮也而講學似訥行敏言者願兄積誠以動之則所助必多矣

答利賓

仕宦而能廟食百世者惟守令爲然耳以實惠易及民也汝莫嫌自才短亦莫怨他民頑只要積一个誠若眞能愛民如子民亦眞愛我如父母矣切忌不可用術民至愚而神爭以詐術應我一不成而萬有餘喪矣才髙之人往往坐此而敗況才短者乎行有不得者皆反求諸已汝但憂誠之未至不憂民之未孚也嗟乎今世吏道多污此與盜賊何別豈盡亡羞惡之心哉良由義利大界限不明便因循墮落至此汝素能立身決爲淸白吏無疑然亦不可不常勵志中心如自固外物豈能侵卓立故也誰道百煉鋼化作繞指柔頹塌故也承問紀兒邇來多病今小瘳矣只爲才髙易肆也詩云溫溫恭人如集於木惴惴小心如臨於谷旨哉言乎

答徐伯仁

慨自聖學不明吾民久不蒙至治之澤矣汝小試一邑毋曰民寡是卽孔門之爲邦也若誠心惻怛子恵我民民欣戴之眞如父母只此便是三代矣所示鄕約諭民條章俱惇本善俗憂深思逺之事但須先有一叚誠意感孚於民然後因機導之庶幾不爲文具言不必文亦不必繁只須直說使婦人孺子皆可通曉保障一節上下恐難行此實有聨絡气勢而隱然無迹乃善耳海鹽吳布政昻循良吏也地近凡事可以咨詢天气漸熱願靖共自

愛答林相

故人貽我書恍如對面語甚慰甚慰今學者立腳跟不定只爲義利大界限不能直截分明汝能固窮凜凜松栢之操足以風勵諸生更須直以師道爲己任先求諸我身合於聖賢者益勉之背於聖賢者亟懲創之鞭辟近裏著已朝夕以古之學誨諸生振起俗學之卑陋使各以聖賢自期待讀聖賢之書句句就自己身上體認踐行气質有長處則與成就其美短處則與匡救其偏信吾者交相切磋疑信且半者更相誘掖弗信者姑俟之其尢弗率教者勿遽怒之姑惟教之不悛而後警之必自引咎自警省待之如初庶其攺之陽信而陰自恣者宜照察之勿爲所欺察而知之容蓄勿露又有一種好髙自大以聖賢自命而實虛志驕气使之者此不必輕與辯論須就其日用行事處細與點檢彼若自覺過差肯實用功夫卻盡可望也義利辧別貴嚴又須渾厚不露圭角乃善虛以受人謙以自牧此不是彊爲須眞个欿然不敢自是不敢自足乃能日新耳

與王純甫

聞將移疾歸寓書問候無何而畱別書至矣天假邱壑匪欲以安佚遺兄固將望之以完養厥徳大庇斯民耳願勿虛送日月昔歲校夢孫眞人問余養生之道答以飯後當爲言之旣而悔過請教眞人贈余茯苓盈斛其中有如貫珠者余頓還赤子乍有知識以前眞境吾兄在旁眞人呼將與語未及而覺校於養生茫然弗知何故乃有斯夢兄昔抱奇疾究心於此願有以教我

與劉汝楠

子曰才難不其然乎匪天不降才良由人多不能自成其才耳故人佐郡無以相告惟曰天下之寶當爲天下惜之校昔少年筮仕刑曹人情物理懵然不通惟惻怛憂民之寃毎訊一重獄必夢先祖告誡以故日惕一日不敢任血气輕易箠撻人有愬不平者𨿽甚喧聒必盡其辭時多病或厭則自責曰問事兢挽須誰能卽瞋喝盍不推是心此皆拙者所經歷故爲髙明誦之

與聞人提學

頃承使節辱於敝邑考校士類惟公惟明而復崇奬實才表章遺烈甚盛徳也疇不祗服但彭烈婦入祠一節尙以傳文未詳致厪明慮而未允某等義不容黙輙敢誦其所聞昔烈婦之喪其夫也其時家業陵夷無以糊口而舅姑並沒煢煢靡依𨿽存夫兄六人雅不讀書識禮況有贅姑意若冰炭而居烈婦度物審時灼見其有不可久存之勢而秉心塞淵又篤守夫親沒不復歸寧之節且知其兄介庵鄭公之賢眞可以托其孤是故以義自裁先托其孤於舅氏然後從容就死死出於正夫豈泥愛夫婦而忍情於母子間哉嘗聞其遣婢抱子以適舅氏時飲乳其子出而復召召更乳之撫摩良久如是者三戀戀然而不捨訣則其托孤處死實出於萬萬不得已之情可以質諸鬼神而無疑也使當其時家𨿽貧而舅姑未亡亡矣而其家守禮或烈婦之兄弗存存而未必賢孤不可托如是而死猶爲可訾今旣自全其烈而又善遺其孤孤卒賴舅氏以有立及今子孫爲良醫於藩府則烈婦之奇節逺識殆無間然矣比之見祠三貞豈相上下彼旣已屍而祝之烈婦乃不得爼豆於其間其於缺典爲何如也某等不佞謹稽諸舊乘參以故老之言直陳如是伏惟執事詳而察之俯賜兪允若夫鄭節婦之孀居七十三年白甌自保始終一節可與秋霜烈日爭嚴者執事固已諒之矣不敢贅辭亦惟早賜施行使一節一烈隆然並祠匹夫匹婦有所觀感其有功於名教豈小小哉某等辱在下風不任惓惓瞻望之至

與聞靜中

戴司冦亦近時名卿也禦屬嚴然乏知人之鑑諸曹濁甚而多髙才上之人倚信焉負其勢刼持同寮使從已胡希曾以一廉處羣污中上下交徧摧之屹不易節旣而胡永淸李立卿至部中若增而重才髙足以壓制小人也及得餘子積張時峻善類益多而朋黨分矣校入官時小人道消久遂不復有黨今吾兄爲司冦子部多賢昔是昔非又何足論但希曽一時矯廉之功不可忘也故爲吾兄誦之校觀近世士大夫爭以文學議論相髙而莫肯事事何異於晉人之淸談哉矧所謂學當務有本有用若詩文已耳則適足以長傲竟何益哉吾兄有志於世道人才願於此加意

答黃汝玉

聞汝出宰江陰且喜相去伊邇政聲可日聞也吾嘗謂今世仕宦堪以廟食百世者惟守令則然令尢親民矣然曠百世僅僅一二見者何哉卑者汩利髙者騖名而實惠及民者寡耳汝爲人父母其毋謂民頑毋歉才短民之頑與勿庸忿之姑惟勸之才之短也勤以補拙問以求助毘陵有毛司諫者吾友也唐音者吾徒也皆可問也推類而廣之邑中薦紳鄕閭父老皆可問也屈已以求之虛心以察之皆有益於我也守已潔廉愛民懇惻推此道也蠻貊可行也矧文獻之邦邪

答沈一之

校昔妄謂學須反求諸已然非篤信聖人或能自誤以故一遵聖賢之言就自已身上體貼去做見到的然處方敢自信𨿽然猶恐易差也玆承來諭厭時學之自髙可謂確論吾兄篤信矣更願於反求處加之功何如何如承問祔祭事校詎能裁決哉但旣下問不敢不盡其愚竊聞禮時爲大順次之勛固宗子今旣未立後而吾兄以尊行權攝遽使之當尊則非其時亦且爲不順但當隨其叔父祔食俟立後再議耳

答林相

小兒蒼顏而頎才髙而奇遽爾短折此吾不徳獲譴於天又不善教所致也怨艾莫追矣所幸小孫風骨頗異校𨿽不徳祖宗積善也久其發於玆乎來諭比擬大非其倫固以寛吾不知陷吾於惡惶恐無地所示條約鄕約甚善甚善但條約所論功夫須體會爲一才是立本才是易簡否則只是湊合也反求諸心還能虛否若有意气在便易外馳江右禮俗吾甚愛之慕之鄕約須與俗約並行更與鄕士大夫講究宗法譜法欲大合族必立宗子族長族尊族正相輔而行鄕約亦須立尊蓋禮俗須是士大夫倡率則上行而下效也保伍法更宜講究只就鄕約中黙寓軍法不可明言義總之名亦不必立在臨時命之耳性理節太艸艸明道先生遺言最切於後學吾嘗與陸伯載嘆說三代而下命脈實在此欲提掇出示人未遑也周禮沿革傳乃吾未成之書尙覬有進序文傳出甚是不安宜毀之吾友靜庵忠義奮發死生以之不合則亟奉身而退屹有大臣之節承示周太卿可繼靜庵不勝欣仰惜無緣一見也吾气體尙如舊不必逺念

與鄭窒夫

別久不獲望見顏色寤寐有懷時見一二大篇侃侃正論金玉爾相鐵石爾腸偉哉偉哉毎嘆天下固多英才無端被銅狄引卻一輩訓詁詞章又絆了一軰故判然成古今𨿽然是皆爲風气所驅者也若夫豪傑之士自當超出風气不作三代以下人物愛莫助之聊致祝望之意

與應元忠

吾兄天挺英才也任眞而行喜佛學之空曠一似缺卻鍜煉功夫今天降拂抑將有大造於吾兄也承諭古人進徳多在莫年以衛武公蘧伯玉爲法卓越如此敬服敬服更願奮厥大勇如夫子之發憤忘食孟氏之所謂動心忍性增益所不能始得百尺竿頭進步耳從今何以驗勤惰哉但就日用間忿怒處或著實體察或是徳性上發來或是血气上發來此一大證見也佛學與聖學其差毫釐而天壤易處願精察之若不參透此闗終被達摩踏在腳底做不得振古人豪也校不幸喪子今復喪孫此天譴否徳欲喪吾也昔者汰不盡之污穢今欲一切淨盡之而畏天以終身吾兄不棄願時有以振我廣右之事承諭乃知其精詳足見憂國憂民赤心但孫方伯昔嘗同寮似是同年吳徳翼軰人今若此可駭也

答王純甫

參侄會試特令請教門下後以陸路寓書竟弗得達校甲午喪子以達破憂以敬易哀今春復喪孫爾時百念俱忘恍若見性始悟釋老之幻聖賢若可企及而連續爲難校之否徳天實厭之或大警之敢不一灑胸中污穢畏天以終身未知何日得以樂天也海內同志莫如吾兄神交數千里外願常有以振我嗣續之計方此圖之未知天肯宥吾否惇夫久不得書維時溽暑願靖共自愛

與王郡守克敬

承問四事此吳中膏肓之病小民所由困窮也明公欲從新整頓一畨吳儂孰不歌舞盛徳校𨿽不敏聴於下風不勝欣幸矧承執事下問敢不罄其一得之愚第恐匹夫匹婦不獲盡其情則事終未善已命二三子博訪民情土俗所宜俟有成說乃敢以告丈量一事今且就緒矣采集士民輿論先以上聞其獘根最盤錯者各圩總數與各圩細數不同總數常多細數常少然有一簡易法可破又便於民蓋總數之多者乃書手作獘專爲做荒欲多免糧也細數之少卻是小民毎年還糧實數今但據細數查對各圩還糧原數不欠卽己就將總數差處攺正不惟獘革且不擾民況侯在吾蘇功徳甚大廟食百世今蘇民無長少咸謂明公百年難遇欲望公復爲況侯所爲特抄況侯奏減蘇州重額田糧疏稿奉上此外惟願明公提紀綱惜精神督各縣可也代各縣不可也小事海涵大事斧斷靜若泰山動若轟雷昔者嘗面告矣更願加意幸甚

弔費主事懋賢

日令先公趨朝校臥病弗克出迓心殊不安則又自解曰公康彊固無恙有如解組南還逺候江滸未爲晚也詎意薨逝太速辛巳一別遂爲永訣邪毎數歸期遣人偵候一日張允淸報云鵝湖公喪且至矣亟扶病出吳門問諸郵傳杳無消息允淸又云傳者妄耳返棹未數日復遣人偵候則云靈柩已過矣山川阻修多病弗克一往弔哭衋傷我心毎念筮仕初卽蒙令先公以範文正期待今日月逾邁道徳日負於初心俯仰慚愧自度無可以報令先公矣惟願少湖文星抗志髙明超然如在天表不以一毫塵滓累心赤誠以報國朴素以承家使天下咸稱願曰卓哉此子乃鵝湖公之善教也校忝通家與有光矣幣一匹奉充賻儀聊以將逺忱鑑納是荷

與錢治徵

承顧愧無以爲忠告惟是守已愛民不替初心再三致此意更願令尊諄諄分付隨去僕從此行不是樂地乃是險地愼守則遷喬木疎失則入幽谷昔人有言萬分廉介不過小善半點貪污便成大惡士大夫不但當以此檢律自已亦當以此防範家人也

答唐應徳

別後恆切向往聞杜門讀書聖賢之書旣以妨於心學弗讀然則所讀者乃諸子百家之書或後世類書文集不知以此求放心邪聊遮眼邪若遮眼謂之玩物喪志否邪此爲格物致知邪多聞多見邪譬諸取友將求勝已者邪同己者邪長吾遊心汩吾照心不可不精察也聞嘗以讀書爲業次此恐未合於聖門近世詭聖之言多出於好人而一向差卻便至於此願與勘破庶可相切磋若不知不覺被畱下些種子他日能爲害也

答馮用先

校也生今而好古志大而才疎固天所棄也日故人過我偶因事論事是何足以言經綸人從心上起經綸必也養得此心篤厚懇切可以對越神明庶幾感格上下所至響應才識意气小小能解耳大學云如保赤子心誠求之𨿽不中不逺矣未有學養子而後嫁者也今人多學養子不知只患未誠心果眞切自能求民所疾苦也世豈有赤子號而慈母嬉嬉者乎天久晴明利於收獲樂民之樂更願憂民之憂不備

答方時舉

伻來知尊體常欠和失於問候校淺之爲丈夫矣乃蒙長者下問欲消鄙吝之萌愧甚愧甚敢述其所聞人間世最難透者是死生一闗透得此闗一切順逆得喪又何足道必須提起此心方才照勘得破若逐事物滚何由超然也宋太祖詩云未離海底千山暗才到中天萬國明淺見若此不識髙明以爲何如

答王純甫

鄭壻書回述吾兄聞校喪子喪孫意沮色慘玆承數千里致慰且有楓山之祝深感厚情校昔少年筮仕時有王舉人診校脈曰他日類楓山寧非素定邪今不敢望其壽但願天早賜一綫是天赦吾也承教簡略數言而有無窮之意𨿽然竊有疑焉喜怒哀樂未發性本空也發而皆中節其應亦未嘗不空聖人體用一原也世人不無潛伏故有前塵妄動故有緣影是故不可無戒懼愼獨之功釋氏厭人欲之幻並與天性不可解於心者而欲滅之將乍見孺子入井怵惕眞心與內交要譽惡其聲之妄心同謂塵影則與聖賢之學霄壤矣吾兄志大才大而作用處不免孤髙得無少偏乎願更加察也

答唐應徳

逺承書問感荷無涯開門授徒無乃省事中又添卻一事誰始爲舉業作俑知耗了人多少精神心中添了多少葛藤蔓說縱斬絕之猶恐牽纒況可引惹乎若欲因此轉移人才卻是先以欲勾牽後令入佛智也文公謂舉業是一厄詩文是一厄簿書是一厄校謂只此三厄埋沒了天下多少人才願應徳卓乎萬物之表莫以此等攖心若謂此是業次是指尋花問栁與力穡同也愚見如此不識髙明以爲何如

與彭通判

聞名久矣日承過我望見顏色知爲古貌古心君子人也王事有程期雨中不能畱客中心闕如屢欲爲陽羨之遊擬從容承教屬家中多故未遑此情恆惓惓也聞有子夏之悲老景遭此旅懷其何以堪緬惟石屋古朴之姿朝著中著不得仕途中著不得自當於山林中求之昔者爲七十二峯主人亦是暫主若千峯玉立萬壑鳴璆天將盡畀之延淸風明月爲主賓昔人有言幸托林泉交物少故於情性得功多又云秋光好似宦情薄山色不如歸興濃校與應徳雅欲久畱相親吾儕之幸也吾鄕之幸也豈不惜賢達其如髙尙心毎用此怏怏溽暑在邇願爲道自愛

與邵子存

嗚呼令先公髙才服善樂從人言憂國憂民出於惻怛勤儉之徳儀刑於家眞一時正人也而今已矣嗚呼傷哉聞葬度已後期弗獲比於執紼之役中心缺然令先公正人汝爲冢嗣必也執禮遵儀使死者有知乎生者不愧死者愈安乃可謂孝今不免俯徇俗態令先公難瞑目矣大丈夫凍死則凍死餓死則餓死方能堂堂立天地間若開口告人貧要人憐我以小惠呴沫我子存汝自猛省若此得無爲賤丈夫乎義助一事汝今頗悔否一則遮沒了朝廷厚恩二則壊令先公淸徳三則汝還要做人否官府切不可輕身出入以事干之子存汝自猛省他日做官把朝廷公法來做私情心下還過得麼大巡聞是令先公門人忠厚之至此聲一出求托汝者必多妬忌汝者必多況又是大比之年汝宜絕足不進察院大巡必愈重汝兩司必自敬汝若不能自持出則譊譊輕言入則瑣瑣有所請托則汝必不成人令先公不享汝食矣令伯父想不我信不敢輕致書以全交也相見爲我致敬

答歐陽崇一

歲莫王汝中過我自咎只於宛轉世情和合議論上用功不曽收斂停蓄校聞之悚然受教多矣今承來教亦如之信行斯言則昔日講學異同皆不必論矣日用間行事疑礙必多凡所切磋皆實事求是矣世之變也君子自以爲有餘其治也自以爲不足敬爲吾道賀校遭百罹天大儆之而亦牖之幸於性情有得力處學問之道無他其用功在復性其收功在定性然不知定性則亦不能復性矣

與王汝中

別久瞻仰如渇每欲懷以好音而無南歸之便玆值良便病中不能作書昔承教時毎見自訟只於和合議論宛轉世情上用功不曽收斂停蓄至哉言也假令聖賢復生所以箴砭汝中者亦無以加此矣但願益以此言鞭辟近裏著已篤吾赤誠訥訥不能發口才發口便覺慚愧萌生如此方是內自訟也何如何如

答歐陽崇道

嗟夫嗟夫東吳民力竭矣外被富庶之名內實罷敝區區彈丸黒子之地而當天下之半其何以堪物不極不返今玆天遣福星固將大活此一方之民也幸甚幸甚願以周文襄王端毅爲法開拓心胸集眾人耳目爲耳目乃能盡民間利獘一二罷行之邇來吏道貪殘貓與鼠同臥忽聞有所劾治打艸驚蛇自此亦當嚴憚矣王守竭力爲吳氓賦役二事豈便謂能解倒懸亦且得伸一口气而困於多言微公主之又只作一場話說矣恐終爲人所阻愚見賦當寛民更莫增科壹以便民爲主匪專革獘役當少優士大夫不惟杜其多言亦國家待賢之禮也別久瞻仰如渇天假良會旌節旬宣吳中校適以病不獲晉謁道生靈困苦之狀與其仰望之情伻來忽蒙惠書重之以腆貺感荷無涯承念嗣續匪公之厚徳直道安肯爲此言銘刻銘刻校夭子三人矣自度精力稍勝前而有所不足方尋醫問藥爲補此一叚造化未知天意如何

答聶丹徒

病中久不聞尊叔父起居恆切懷仰忽承執事書如覿顏面校也進道不勇日月將不待人執事方富年謂宜立志如天之崇而循序用功如地之實上以古聖賢爲我師胡乃執禮過恭下問於校得無借聽於聾乎聞命祗辱儻髙明不以人廢言日用間有得力處及疑礙打不過處相與商量不敢不盡其愚也今日至難爲者莫如縣令然仕宦廟食百世者亦惟守令爲然校毎見從政者始未嘗不憂勤渇欲聞善久而識達世故寖異於初以一邑惟吾獨尊虛美者多不得聞其過也此乃恆人之情髙明決不爲此然不敢不以告也

與聶郡守文蔚

天厭否徳喪子喪孫怨艾之餘始知病根俱緣不勇虛底天理不能勝實底人欲天故大儆之今敢不自淬勵畏天以終身自量精力未衰寡欲而博施儻天赦吾尙可以得子也僻居窮鄕無由通起居曷勝懷仰令侄遣使至敬附此書所願大進此道敏行訥言以靜禦動屈以尺蠖未也蟄之以龍蛇何如何如

答胡郡守孝思

多病久疏故人伻來忽承書問恍然若覩丰神承諭行事必近於王欽仰欽仰嗟夫王道之不明也久矣其故何邪王道之不行也久矣其故何邪此無他闕卻天徳也若篤吾赤誠上下誰不響應如不吾信請觀溫公當時豈無才過於溫公者乎至於感動天人則邈乎不及逺矣溫公嘗謂劉忠定公雲天人元無兩个道理只因有這軀殻須著思誠又云自不妄語始卓哉言乎聖人復起不能易矣敬爲公誦之

與薛君采

校𨿽未及識執事而神交久矣王令下車蒙寄聲惓惓校何以得此哉昔嘗獲見老子解集竊意執事黙而好深沈之思天資本自近道第從前似嘗役心於辭章後乃落其華而就實習心或猶未忘聲利天下所趍知動執事不得但未知思慮尙能不累心否聖𨿽學作兮所貴者資執事旣有其資矣願益篤志聖學如易所謂知崇禮卑者不崇則不能超然不卑則不能去切已之實病詩云采葑采菲毋以下體故敢效其區區古之善修黃帝老子者今莫知其若何用功矣凡涉訓詁者前後自不相入一章之中亦首尾衡決獨執事之書貫若一也𨿽然校生也固不固則不能叩執事之微言明道有云此言論道非所以論爲道也不知此書是欲發明道理是欲指示人功夫令循循有入處若欲教人下手願提掇一二言而毋費辭乃眞迷者之指南也天气漸寒願若時深根寧極不具

答顧禹錫

校老且衰矣乃承下問勤勤得毋借聴於聾乎聞命祗辱執事年富力彊謂宜大肆力於聖賢之學所進詎可量乎昔人有言文章一小技於道未爲尊豈直未尊而已邪溺志妨功其爲害道大矣承諭欲斬絕之甚善甚善但恐心於重處發熟處難忘罅漏未易塞耳又云讀經史無所得此固謙謙之辭然亦未知若何讀之博吾見聞邪反求諸心邪此通塞之機聖學俗學之辧也管見如此不識髙明以爲何如

復王道思

昔承下問校嘗誦其所聞隨問以答窮所未逮慚負實多不謂髙明乃能聽受志向有加於前欣慕欣慕所願立決定志用刻苦功勿認意气爲志勿以大言蓋之虛臺此心不在本位克已最難事事不肯放過猶未免有錯也管見若此未知髙明以爲何如王純甫心學淵深人品超卓屈己以親之當有益也

復胡郡守孝思

伻回嘗復書請教王亞參過又承寓書詢及周禮沿革傳成否惓惓好善之心公之盛徳也此書尙未成自量精神未衰欲完養以覬有進耳承寄秦安志筆力雅健追古作者自非博學髙才詎能若是加之以端重及常有恂恂之意則當於古人中求之矣見海漕策爲之駭然校𨿽不敢隃度然此天下大勢亦可以理推後世水官失其職也久矣而考工記數語尙存有曰凡溝逆地阞謂之不行水屬不理孫謂之不行又曰凡溝必因水勢凡阞必因地勢善溝者水潄之今倡議者不知曽察其地脈否曽度其水勢駃否書雲海濵廣斥世所傳千里長沙卽其地也旣是浮沙則漲沒不常開通未幾淤塞隨至勞費將無窮況河運必須所至有居民瀕海之地恐不能興旺也伻回急不盡所欲言若他有長策出人意表者便中願亟還教校所欲急聞也

慰羅達夫

杜門幽居如臥空谷故人如達夫非不寤寐有懷而無由一通起居慶門有大凶變欲奉慰者數矣竟以乏便而止負罪負罪達夫孝心天至其於哀痛固當倍百蓰恆情𨿽然孝有逺者大者所願抑損至情俯從先王之禮篤志好學成身成親達夫自致於聖賢則親爲聖賢之親啟聖太中所以流光百世也達夫昔奔喪過姑蘇時校聞之也後不及往弔人頗傳聞言論風旨如愚之固陋更願達夫於自聖作聖處精察之絹一匹奉充賻儀千里微誠藉此以將鑑納是荷

與陳原習

昔見吾兄自言渇欲得人規過𨿽然如校之直亦無開口處他人彌難矣此恐有个病原願反求之泛泛以求亦未必得願精求之求得後卻取別紙開看何如何如

答王時行

一別十有六年遐想吾兄進徳甚勇其於瞻仰曷勝惓惓今玆承寄三天悟易說髙明所見固自卓爾不羣𨿽然吾兄豪傑之才也根本不帖帖地鞭辟近裏著己固嘗用力其於致力或未遑伊川有云立言貴涵蓄不使知徳者厭無徳者惑何時得一見相與剖天根月窟之祕以闡心易邪

答路賓陽

南都一別十有六年而始會於淮陽今又十有餘年矣故人之書屢至校鄕居如臥空谷非惟不得候望顏色亦無由可通起居恆切懷仰承諭著實之益只此一言不勝私喜乃知故人進徳修業加於曩多矣毎嘆交遊中別之十年或二十年比再見之聲譽日隆才識日進而完然赤子之心非復曩之時矣如吾兄所稱古人腳踏實地做者何可得哉何可得哉但所指功名快捷方式者則恐未然凡立功名者上𨿽有愧於道徳必不決性命之情以饕富貴也今邊備大可寒心吾兄昔在上谷必能洞知其利獘不知若何處分乃可以銷國家莫大之慮中州在今日視他鎭爲晏然一有事則截然爲砥柱國家任用意當在此二處俱求一圖蓋欲知山川脈絡也惟時天气漸溫盎然吾人仁底气象擴而充之六合同春也願若時調爕以迓天休不具

答唐應徳

總總中承賻並示之教言無任感荷久失致謝人心元神昭昭靈靈收斂停蓄因其眞機引而伸之觸類而長之自有無窮之妙校未之能也億而屢中校亦弗屑焉應徳邇來作何功夫想日精進此學須見得收功處則發端不差應徳髙明一灑支離之陋豈非大快事卻覺似好潔者又未免別生出獘端專內遺外日用間分本末作兩叚事如此又仍是支離也愚見如此然與否與

與胡中丞孝思

校嘗謂今日事最大而勢甚難處者宜莫如黃河久欲請於執事以乏良便而止玆因便風敢布一言黃河變遷亦多故矣要其迹多在今山東願選於屬官中沈實而有文學者得數人指授以方略令循行遷徙處考古證今畫爲一圖令他日治河者有所馮據以發其獨智豈非千古之一快哉圖成早得賜教至懇至懇

與王純甫

校每見講學者往往未老而衰無收結處因內自猛省覺有多少牽絆在自治不痛切長惡容姦天安得不與之大敗露毛髮聳然吾兄剛大之資迥與校異但恐用功處亦未能大副天也吾軰今俱是五十以上人若不致力更待何時願賜砥礪共進此道

復沈一之

承教衰年宜有接助校豈敢不屑爲但不知耳執事若肯見教幸甚幸甚近體大學頗窺聖學之樞機至易至簡說者自生繁難陽明蓋有激者也故翻禪學公案推佛而附於儒被他說得太快易聳動人今爲其學者大抵髙擡此心不復在本位而於義利大界限反多依違明眼人觀之亦自易破靜夫若實用功今𨿽路錯畢竟肯回頭也只怕不肯切實克已耳

答鄧魯

別後屢得故人書噫汝之惓惓於吾亦猶吾之惓惓於汝也聖𨿽學作兮所貴者資汝資固自近道但未嘗死中求生勇猛用一畨功來天理人欲不容並立要須誓不與賊戴天乃可決勝耳

與呂仲木

小兒短折兩承惠書深感通家之誼近見詩樂譜惓惓哉吾兄好古之心意未嘗不欲推今世爲唐虞也猗與偉與但此生不知而作吾兄盛徳善不必其自已出也而樂取諸人亟爲之刋行爲之奏請毋乃未深察與吾兄心體至虛至平試因校言而少加察將惡之矣蓋其術本不能誤人而借重於道徳名賢反足以誤後學也樂之道圓而神其妙全在散聲矣此天籟所以混融也散聲多者不可損少者不可益天然而然或傳開元詩樂直以一聲葉一字文公深疑之此殆神解謹奉采蘋譜一篇試求知音者布之八音何如何如

答胡孝思

承諭隸楷興而篆廢壊愚謂廢則由之壊則當罪斯篆古人天然之妙悉從廣大胸中流出傳久而訛六王畢四海一李斯適當同文之任乃以小智穿鑿妄攺古文此與蕩滅先王法度同一軌轍也李陽冰作篆髙古上配李斯眞可雄視百代但其妄作殆有甚焉只如謙卦一字而數體此何爲哉好奇逞恣故也尙可以語心畫也哉愚意欲考定六經一復古文之舊但校旣多病又無同志者彼此商量以故事竟落落難合也昔所寄六書願一一正其紕繆至懇至懇便中艸此容俟後布

與何子時

故人逺在萬里詩云一日不見如三月兮矧別已數載我思當如之何昔之大儒自少卓然欲學聖人卒其所成就尙不能自滿其意吾人學已後時若不立決定志勇猛用功日復一日必大負於初心矣元誠心學光潔勿欺志行卓爾不羣汝與之相切磋必大有益也

與王純甫別紙

子言之十室之邑必有忠信如丘者焉不如丘之好學也漢唐篤行者固不乏人列之於徳行則不可恐所學未是孔顏之學也兄稱管幼安爲潛龍且謂去舜一間如此豈但優於冉閔乎恐未免通人之蔽也

論孟子處語意卓絕但不免有過處校嘗嘆顏孟之學固自不同亦由不幸不及孔門使得親炙夫子則許多英气不知不覺暗消常自以爲不足矣純公最淳厚而其言露圭角處亦時有之校每見此惕然內省蓋吾人去聖彌逺尢宜於虛志驕气上磨礱黙思聖人徳容以求融釋脫落也有若言行气象似孔子恐其學未免求之於外曽子謂江漢以濯之秋陽以暴之此眞知聖人心學者也以此觀文中子不是從本原上學只是從外面安排續經非吳楚僣王但气象自陋耳

一貫忠恕之論深悟聖賢宗旨但以忠爲正心事恕爲修身事此猶未免小疵聖人之心渾然天理周流無間吾人被人欲間隔必須發个眞實懇惻底心逐事事上打透故忠恕不是兩个功夫通大學格物至平天下都包了大要只是一个活底敬也

嬰兒哺乳一叚妙甚

正心修身體用之說甚當而意未完誠意正心修身一節宻似一節誠對僞言似容得惡在惡是萬善之鬼賊故曰毋自欺正對偏言是過不及有所說得重本體受他累也修只是檢點恐發用處不覺有偏之其所說得輕大偏已去防有小偏也到齊家治國平天下更不說節序都只從身上說起而闗紐歸誠意

相望千里會晤無由有不合處千萬一一批示

與林相

自汝之別吾旦夕念汝亦旦夕憂汝汝之才可以大受可以深造而今則未且道何以故汝自思之吾欲與汝下一語曰放心以逺易曰聞言不信汝必信未及則又爲汝下一語曰汝喜事以爲功爲所牽引汝信乎汝疑之乎古語其心之出有物采之又曰與接爲構日以心鬭又曰心臥則夢偸則自行使之則謀又曰心於重處發熟處難忘皆至言也夫學以定性爲極然不見性亦無由定矣且道如何見性莫引陳言直舉心所自得處說達夫曽有謝書未知已達否答王純甫書錄具別紙

答甘欽采

兩得故人書惓惓於講學此吾兄樂善不倦之盛心也敬服敬服林廣文往有書奉復想達左右矣嗟乎學之不講也久矣今而講學者日以眾道其復明矣夫𨿽然談道者一何多也而實體道者一何寡也談若太易易然道其不明矣夫吾軰欲學聖人不求諸人生而靜秪就孩提有知識後說起又不察性之欲與物欲則是以念念流轉者爲主無端生出許多議論來聽其言不曰且聖矣夷考其行猶是凡夫且虛擡此心不在本位日用間眞病痛卻都放寛校爲此懼深願諸君子以拙自處把世間一切名利底心斬絕淨盡立志如天之崇循序用功跬步皆踏實地但諸君子自占地步已髙又有喜同惡異之心莫肯退聴大學指授知止此是千聖淵源且道止是如何若於此悟入則功夫有个起處便有个究竟處若由大路然校作六書精蘊於此有相發明者謹奉數字請教錄具別紙固陋之見不識髙明以爲何如

答鄒謙之

久別惄如饑渇玆行天假良會校聞也晚又復無緣得京口書曷勝馳仰承命欲校爲下頂門一鍼惡校何人乃敢校何人乃敢來教自病常照常流是必因用以遡體又病無成佛作祖志與應付僧較短量長是必發其眞心超凡以入聖不暇爲葛藤如此是已鍼著百會眞穴想周身血气都掣動瞑眩一畨精神大變換矣欽仰欽仰每見吾兄所作文字明白疏爽而力稍輕今停蓄收斂也久气象必深沈言語必簡當非惟不當以故吾相待亦且絕筆不肯爲人役矣何以故學佛者說我不是應付僧他直把來作黃葉飄飄看又不看作葛藤也出處猶語黙死生猶出處只在反求我心莫要粘帶莫被牽引便常超然明道云外面有些罅隙便走又云理無大小其要只在愼獨敬爲吾兄誦之詩云采葑采菲無以下體髙明毋以人廢言

答霍渭先

承西樵寄大學原中庸原其間發明固多亦盡有合商量者此是繼千聖絕學須從實經歷處說但未有命不敢獻所疑兄子縝東還承吾兄寄所辧子靜之書今上其船者多矣而兄獨否卓哉卓哉目睹秋毫者不能自見其睫善乎兄之下問也此不自滿假之心也敬以所聞對像山振古豪傑也然而學未近道客气累之也吾兄之辧自察客气何如愼勿自恕象山直指人心𨿽則能聳動人能救拔人而無實下手處如四勿三省之類惜也叫噪己甚上焉者厭下焉者惑中焉者爲其所驅若先讀晦翁書乍而讀此若驚若怪不爲無助若先讀明道書有得然後及此則固不暇過而問焉矣孟子雄辯猶被英气害事況子靜乎假令孟子親炙孔門參於顏愚曽魯之間固將薫爲太和當欿然自覺不足矣吾輩去聖彌逺謂宜追慕盛徳儀容使麤心浮气脫然融釋不作孟子以下人物何如何如

答王長沙子正

使君爲政未久坦夷之心潔白之操愚夫愚婦或能知之薦紳先生乃聞有不樂欲相料理者東海病夫久不管人間是非未知其事有無然在使君正好自煆煉吾輩若透卻名利闗人安能軒輊我縱毀我譽我萬方我只消不見不聞便都了卻我若是眞金盡教他做烈火儻還有些查滓卻藉他做洪鑪猛煎熬一過是添我多少精神𨿽然此猶是小小闗頭若還透得生死大闗更脫灑在承雅愛不覺率爾發其狂言髙明以爲何如校欲致書請問於鄧守不得階願求故人爲之先容天气漸寒陽徳潛藏於黃宮惟冀若時保固天眞不具

與王純甫

蒙陰令言邑去今武城太逺難於寓書子遊弦歌武城在其邑中二十里弟子周士淹回錄吾兄大學解語意卓絕受教多矣但恐天資髙未嘗用過苦功夫來說得易易耳愚見錄似別紙請教紕繆處毋吝一一是正至懇至懇老子解渇欲一見之千聖相傳俱是教人反朴還淳夫子老子說得尢切生於衰世故也不如此何以挽回造化但老子說得未免矯枉過正耳後世目爲異端非惟不知老子恐於聖門宗旨亦未必知矣

別紙

大學功夫復性而已矣明我明徳吾性自足元不須增添只要去其昏蔽此一言已盡矣新民者明我明徳於人也變文言之者人性亦不須我增添只因壊了卻要我變化他明明徳有个機竅識得則功夫有著落夫何故只爲這道理就在當人血气上發出來容易被他遮蔽日用間試自省察血气用事常多其始就是人欲中剔括出天理久之天理才做得主𨿽然何敢恃也那去不盡的人欲剗不潔淨少縱則復張皇矣教人者若分我人則無含弘之量有忿疾之心只把做自家事反求所未至則意懇惻亦易感動他止至善者定性也此是究竟處吾兄見得甚髙至善者非他明徳之本體也明徳是他發出來的本來面目性初萌動處難於名言謂之曰善沖漠無朕妙不容言故謂之至善此本然之善不與惡對中庸所謂喜怒哀樂之未發謂之中上天之載無聲無臭也大學先言明明徳新民而後及止至善何故先從知止說起此欲人見性也知止是欲學者悟入處定靜安慮煞有功夫吾兄說得輕了𨿽則見得吾性本靜若血气徳性未能合一此心依舊牽惹得動正是云駃月運舟行岸移必須用執持功夫校故曰執持而後靜謂之定不執持而自定謂之靜學至於靜至矣何以又言安曰此兼境言是處皆靜謂之安如何又有慮在此又兼有事言所謂動亦靜也到此動靜合一乃爲眞止學者若不知止非聖人之學也初學何能知故聖經惓惓本末之辧教人反求諸身傳文提出知本甚懇切

新親古字互用大學新民作親書親逆作新易大傳易知則有親讀作新才與可久語脈相貫古書似此甚多若不識古文古韻便多窒礙校謂新民是明我明徳於人之變文只以明明徳於天下一言証之自見壹是句猶云同此也否則與皆字重所厚正是良心親切處與中庸思修身不可以不事親同意傳文容後請教

答諭吳江時

書至知故人在鄰邑喜甚喜甚噫割雞得無用牛刀乎校多病杜門忘世久矣𨿽然毎聞守令一善政則喜動顏色其不善則蹙額久之何也民吾同胞故休戚若在已也故人之來吳江數十萬生靈今而後得所矣前政足以爲鑑其先有張明道者足以爲法張嘗及吾門其人學佛無世俗一副當名利心故平易安靜民依之如父母然視卓魯尙未及必也淳公乎扶溝晉城此眞故人之師也伻回先此奉復

答陳元誠

可琛至得元誠書未論言語何如只溫醇气象自藹然溢於言外病我敍文自信太過無虛心屈已之意又疑吾近日學問見得佛老與聖人同大爲我懼說到此可謂苦心矣深感深感校且老喪子喪孫罹此大難而志不少衰惟恐懼修省此無他欲自致於聖賢也古無自足之聖賢校今去聖賢甚逺何敢自足邪佛老之學自少年見得與聖賢別今更見得同則是中道而叛聖人也老子又不可與佛並言乃若是處𨿽出於佛亦不可棄但恐實陷溺而不自覺如此則全賴元誠救正也書尾靜修之言引而不發昔聞元誠論靜云一念不生旣不執持又不茫昧三件犯著一件便不是今人多賴動爲靜此正是元誠心學淵微處故能發胸中所蘊然此是就已靜上說不知未到此地位如何用功才得到此旣到此地位還有功夫用否千萬極言毋吝指教疑義錄具別紙願一一訂其是非

別紙

純甫气魄甚大人品孤髙然學似信佛勢己不可反𨿽然吾猶欲其反之故校答書引用佛語而折衷以吾儒之言使知佛學縱有妙處亦不出於聖人佛所謂塵指妄念也必先有這種因時才發出來故曰前塵此語亦自好但起念都說是前塵動得是處也說是緣影則大謬矣精蘊中辧佛處亦盡多

翻篆而楷凡楷本從篆翻因取便失了本義自宋來好古者毎毎欲正之但欠精詳耳字莫備於小篆昔嘗讀之毎覺其未安自思古人若如此豈不自然何故卻如此蓄疑不敢發後忽見古文乃與吾意暗合又有舊時思量未到忽見古文豁然開我心見得旣多乃敢說李斯是小智穿鑿造古文者其心大以宻故凡學問之功經綸之法造化之祕觸處自然發出來非吾彊說吾但識得與他發揮或因而附已意耳六書若止象形則不足以盡變第三卷

字下曽略爲之分別體例就象形論須會之以神毋泥其形乃得天然之眞稽實待虛以此言易己落第二義以後六書亦不如此

混沌是對開辟言此是先天一之所由起有一而未形到開辟初有一自此有二而萬生矣這都屬後天吾心一念不生時便是混沌

當其無有器之用此是老子語妙甚與聖人亦同大抵造化從無立有從微至著故學問要反本研幾

大抵有質才有文文勝則喪質人知文勝之獘而不知盡去其文之獘恣睢自用與夷狄禽獸同如秦是己老子夫子俱生周末文盛時俱有志於反朴還醇挽回造化夫子說得平正老子便覺矯枉並不滿於先王惹得後來處士橫議秦人出來一切掃去文遂不成世界矣容再思之十一元也到十便反元方好再起百千萬一如之凡事皆如此此承反於一而言無此句意亦足今除之

知道無中邊而不知內爲主則茫無下手處知內爲主而不知道無中邊則隘故曰此心學之全功也

天文左右前皆動也惟北辰不動人身背亦如之故曰天根之學本易艮背之旨

日行遲月行疾正是天象示人君逸臣勞之義先儒反之然於天終不合也內經云心藏神又有神闕神庭穴妙甚𨿽然此神明升降往來之道也非神之宅也諸髒皆實而心獨虛故神都焉元誠涵養精深必有超悟處願開其天天發亮則太和元气盡泄不成造化矣惟其體眩團聚光耀只在日月上發故天元全人體內幽只開竅於目露泄神光目爲之使故人之天元全閉口勿言則於求放心甚易上文言心之全體都奔在

舌上舌不言亦有動意故下卽引此句欲其閉口以固此心卽仁者其言也訒修辭立其誠之意若嫌其是仙家語攺曰善根何如

電光以下語意本出文公因嫌五峯之學不務涵養本原只要執發見一端便張皇作用故有急迫助長之病明道見湯瓶便知陰陽消長之理見石壇濕便知天地升降之理爕字大則爲調和陰陽小則爲調和飲食字意故有抽添火候之言初不就修煉上說但修煉家不能外耳

二

盧可琛回有書奉寄想已達左右矣可琛行後始得見所與二三子書眞切懇到深造自得之言也但所答梁生說卻未免支離豈欲遊戲翰墨邪校雅不欲元誠作詩書意似不謂然夫詩之有律猶文之有駢儷終是俳體古人決不屑此未論三百篇只如枚乘阮籍陶淵明皆涵蓄有餘味亦可陶天眞也𨿽然此猶是掠下說黙而成之不言而信何暇假此乎

與呂仲木

吾兄出處闗時運之盛衰凡在朝野莫不太息愚意獨推諸天道術爲天下裂也久矣天將大有厚於吾兄使得專一於聚精會神之學反本而復其初挽回世道在此世俗酬應之作一切罷絕之何如與其俯狥人情孰與恭黙以承天意詩云帝謂文王無然畔援無然歆羨誕先登於岸又云帝謂文王予懷明徳不大聲以色不長夏以革不識不知順帝之則敬爲吾兄誦之山中靜極深造黙成自得當益淵愨願時有以教我至懇至懇昔承賜先叔父母薶銘校具書拜謝願有過必告有疑必請以此爲謝不識曽達左右否

答鄧魯

各在天一涯忽得汝書若從天而降何喜如之𨿽然其喜也乃不勝其憂也又不勝其懼也吾將苦口言之乎汝聞言必未我信𨿽然汝亦知吾苦心乎嗚呼後世英才不爲少矣往往沒溺於身毒之教只爲自家立腳不住爲其所驅一遇棒喝師遂失其故吁可嘆哉亦可鄙哉昔者汝也好說光景今並撤開胸襟中滯礙若小釋者然而流蕩難反矣只爲無實功故被新學聳動又去湊合佛學謂與聖人同聖人之教以三綱五常爲主佛教欲絕滅三綱五常還可謂之同乎慈湖侮聖賢大無忌憚而汝好之何邪所示對竹數言大是脫空晉之淸談未必如是今之講學能切實用功者無如陳元誠試就正之何如新學大抵敏言訥行先利後義說得太易易然髙擡此心不在本位所行不復可檢點明眼人決不能瞞也試一省看何如余具別紙

答張希虞

往古來今人生何限矣其存也能不與禽獸同歸者幾何其沒也能不與艸木同腐者幾何此無他皆因志不立及用功不精專也天理人欲勢不兩立果能誓不與賊俱生以死決勝則何人欲之難除也古人一日千里士別三日當刮目相待矧三歲邪明年必得會晤當豫拭目以須也

答王宗尹

別汝多年無日不思汝何也以汝爲學不無偏滯而肯朴實用功若此自能求所未至故吾常望汝大進惜道逺無由一見之忽承遣人存問始知從政於杭甚爲杭人喜今之爲民父母者往往學養子而未必心誠求之心一不眞萬事悉爲虛文癢屙疾痛豈復闗於吾身汝素以毋自欺爲學此言似不必告汝恐汝執著已見而不能盡民之情則所求者未必能中耳古之聖賢超乎萬物之表祿之以天下不足爲榮困於泥塗不足爲辱後人胸次小才爲卑官便道受人气不過不由進士科便道志不得大行此其自期待何淺淺也汝萬萬不屑此然微芥蔕於心亦能損吾天徳也杭郡多事終日在大忙中應物而不與俱往守正而不主故常足以驗吾學力蘇杭宻邇風便願數懷我以好音

與沈一之

子程子有言不學便老而衰讀故人莫春書颯然有衰意何邪吾人學不大進只爲被凡心絆卻故天心不純拙者所見不知髙明以爲奚若端峯遺範當自有親切人言恐不足爲重輕汲汲似猶有好名意何如何如

與呂仲木

王子崇西行老母病不及奉書其後托可泉轉致不知曽達左右否天下之望在兄一人傳聞吾兄頗有衰意惕然動心程子有云不學便老而衰吾兄完養有道人言諒非眞然亦可助內省三代而下學聖人甚難甚難者但知識神之爲神不知全其元神也前書舉文王必如是乃能純乎天徳管見若此能不畔否願就正於髙明邇來作何功夫想益深造自得願有以振徳我

弔歐陽崇一

羅達夫過我聞知令先公遘疾心常懸懸今歲林相來則聞吾兄已奉喪南還矣緬惟孝心純至其於哀恫固當倍百恆情未審自罹荼毒气體何似哀毀滅性聖有明戒所願彊加饘粥輔養精神孝莫大於尊親願吾兄務其逺者大者篤厚懇惻致其身爲聖賢則顯親爲聖賢之父啟聖太中所以流光百世也山川阻修病體羸弱弗克趨弔中心缺然素紗一匹奉充賻儀鑑納是荷

與李司業汝立

別汝忽忽十年矣古人有言士別三日刮目相待矧十年邪其所樹立造就當何如也欣羨欣羨吾山林之日𨿽長媿無所得惟是死生闗略看得破人間一切虛名浮利直是悠悠胸中差覺無事耳

與黃宗賢

承惠寄雲中疏槁足以占經濟大略矣欽仰欽仰竊惟執事所抱負者天徳王道也其中語意頗覺抑揚得毋猶有人者在邪或恐郢書而燕說之此則愚之固也𨿽然不固不足以發執事之疑而助其觀省哲人斷國信於蓍龜雲中事勢竟當何如執事沈幾先物必有以洞照之矣惟時天气漸暑願恬養自愛

答應元忠

胡純過我言吾兄以事在杭承來教憤世疾邪已甚勢若五嶽起方寸隱然詎能平嗟夫直道難容坐令正人困玆多口𨿽然玆乃天之降禍邪將天福之邪吾兄超邁之資本自天植不知所以切之磋之琢之磨之果能副天之玉汝於成否邪今玆紛紛毋乃天將大警動之邪吾兄何不奮厥大勇以其憤世疾邪者自發憤自憎疾於性情上實用功夫大學之至善中庸之無聲無臭此吾兄歸宿之地也詩云采葑采菲無以下體願勿因人廢言

與王汝中

昔在山中夢汝中偕伯載訪我校謂伯載曰汝中言甚懇切而學不加進何哉無何汝中果至消息亦大矣但所謂不進者陰陽相反乃神靈托以告余謂校不進也敢不自惕未知汝中內省以爲何如大學功夫定性而已矣此心容易牽動何由止止汝中遊道大廣講說過多康節有云亦恐因而害天性所願羞澀其言毋使口滑愼擇所與交以輔吾仁凝然如山亭亭湛乎如水澄澄其於進徳何可量也

與崔子鍾

畱都一別且也三十餘年矣遐想年兄進徳日以精深欣仰欣仰校也下士晚聞道聊以拙自修而又未能也亦太不勇矣近世講學者日以多道其復明矣乎道其復行矣乎吁憂方大耳虛志驕气欲一蹴至聖人而言行判若兩截此恐卽是談天衍彌天道安之流耳近見序文深斥陸學愚意陸學且未可非彼其功夫𨿽麤卻是實做也淺見如此不識髙明以爲何如

與周行之

吳氓亦嘗薦臻荒年然未有若今玆歉歲細民敖敖不欲生若此其甚也今幸麥熟茍延鄕人有爲令於山東者談彼中烖荒尢甚乃若河南則口不忍道耳不忍聞痛心痛心吳中糧額太重𨿽良有司盡心法終不能盡善𨿽然若匪盡心小民受害那復可言昔者南昌況侯奏減七十餘萬石郡是以再造其後戶部持三十餘萬石古額不肯蠲除賈似道公田之類是也周文襄公設法隨糧起耗使輕者不失其爲輕而重者折爲輕賫以救其困其後派折之獘百出則以等則太多也王端毅公復更其法隨田起耗重者差覺減輕而派折之獘終莫能革天水胡侯始驗糧均派昔之神姦不剗自除而輕重復不均文安王侯乃爲之牽攤其耗愚夫愚婦可使戶知凡沙痩水深者則爲之量減其法視前政最善而獘不無者有司度田未必實也此非法獘乃是人獘若得良有司踏實永有利而無害矣宋人爭差役雇役利害議論孔多今吳中實利雇役而有司以差役爲名其害百端大抵官得其一而私費其四五甚則有破家者矣王侯始立雇役之法小民式歌且舞今更欲講求便於小民而復士大夫亦旣有成畫矣二者皆吳中永久之利而言人人殊蓋或未究其本末也吾兄素善秤亭天下之事非憂國憂民無所用其心其於鄕邦利獘固已燭照而數計之矣乃聞深不滿於二法校且疑之未得其說敢請問於左右以求至當之歸病臥衡門瞻仰故人如渇無由一通起居玆因小壻王一誠卒業南雝附此問訊

答崔子鍾

自陽明之說行而慈湖之書復出禍天下殆天數邪年兄與湛年兄辭而辟之意則甚善但名未正耳何謂名曰慈湖之書逆天侮聖人之書也昔孟子名楊朱曰無君名墨翟曰無父慈湖之行未必能過墨與楊而邪說則甚以其爲佛學也校嘗謂佛氏無天今慈湖旣已叛聖人而從佛親爲之奴矣而又呵佛罵祖陽主聖教欲髙出一層其敢於侮聖人之言者蓋學狠和尙棒喝禪宗呵佛罵祖家法無天莫大焉此書不焚不知顚了無限後生校毎思之未嘗不爲痛心疾首也承教漫及此

與郭水部

一別十年忽承幹旌訪我於野愧無以告之竊謂講學不必多言只在自知實病痛處方可眞切磋心不可有遊思身不可有惰气遊思多則神明散惰气勝則嗜欲滋斯言或可充韋弦之用也

答熊恱之

吾兄忠赤之忱潔白之操因心自然有大過人者來諭懇懇憂國惟恐不能保晚節是憂善哉言矣世之治也君子自以爲不足其亡也若有餘使在位者皆能持是心太平可望也海賊盤根𨿽久然無難拔者近日之事本只該捕盜事勢相激遂致用兵主兵者權輕兵法不立遂至敗北賊徒追我師但觸下體不敢傷上體蓋欲自開後門也以故我軍死者甚少但船與兵仗盡爲所得今聞湯總兵且來若能整肅軍法而無張大其事激彼民攻彼冦寧漏有罪而不忍殺無辜開其黨自相斬捕不日可平也傳聞逺方不知賊巢虛實多信流言又有生事之人造爲徵亂語吾兄膺畱守重任必能靜以鎭之但恐此中事情言人人殊未有能得其的者故敢敢以告亦煩與撫公及操江公一言先定廟算嗚呼兵動於外福生於內廟算若善不知是救多少生靈廟算不善不知多少生靈肝腦塗地也嗚呼士大夫要幹大事者必須視民如痛肉一般自然上帝黙佑易於成功若有要避禍及立功底心便是逆了上帝帝乃震怒功何由成況此賊本不多人今日平之易於反掌若張大其事奏聞於朝萬一朝廷謂冦盜不足與輕動兵端流禍豈有極也私憂過計故發此迂言詩云采葑采菲無以下體吾兄其畱意焉

與王憲副克敬

傳聞有尊恙或以爲瘧也或以爲滯下也皆不可知所可知者必焦勞吾民所致也公之於吾蘇可謂良工心獨苦矣天佑吉人想勿藥有喜校適有兄子之喪不獲躬候謹遣人問安總兵何日至其人智勇不問可知矣未知仁與信何如其嚴何如易曰師貞丈人吉子曰必也臨事而懼好謀而成願公與之深語其人若銳於立功不可也專於殺戮不可也不嚴於立軍法期期不可也兵能分而不能合能合而不能分不可也合數百惡少爲曹人有必死之心我軍𨿽眾不可見利直前而不顧後患也必也上下文武合爲一心首去貪酷之吏嚴僨軍之誅賊必破膽開賊生路凡互相斬捕者有賞解散其徒者免罪來首自歸者充軍非賊首但解散及來歸者俱赦不罪故曰上兵伐謀其次伐交百戰百勝不如不戰而屈人兵也凡用兵有機今日事勢固須調兵不若乘其機激沙民使用命又不若乘沙民之機諭沙賊使自歸昔者唐髙仁厚出兵五日而平蜀冦數萬只是一个誠心愛人開賊生路而已校書生不知兵哀元元之無辜聊陳管見助廟算之萬一惟髙明擇焉可也

與余烋

昔者得汝書吾意汝先公葬也久矣汝弟煥至亟問之涕泣而對乃知未也吾責之曰大孝尊親汝弗能矣其次弗辱汝弗能矣其下能養乃父何嘗一日享汝兄弟之奉哉身後暴露且也十有三年矣若此與無子何別昔者何子平有故不得葬尙自謂我情事未伸天地間一罪人耳況無故而不葬罪將安逃禮過時而不葬主喪者不釋服今汝兄弟俱釋衰絰從吉施施焉於於焉與他人同是可忍也孰不可忍也正以名教則汝兄弟不可復入學校之門矣𨿽然此責在汝尢重何也以汝爲兄一家之長也嗚呼乃父學爲大儒官至少宰身後暴露不得安其體魄孤魂漂漂其竟何依汝兄弟恬然安焉是夷貊之道非復詩禮之家矣亦獨何心煥求吾作墓志銘吾平生未嘗爲此昔者靜庵葬胡純來求銘墓遜庵葬李敉來求銘墓叔父之葬吾弟苦欲吾自銘皆辭不作今老矣豈可獨爲令先公破此例邪𨿽然吾心戚戚不忍也欲爲汝兄弟轉求陸伯載文章巨公也不然轉求周尙書伯明汝父同年也問行狀及事實皆無之豈能以空文作志邪念汝弟千里逺來又懼汝兄弟以無埋銘爲辭差池葬事故不得已以吾所知者代汝作壙記庶幾不誤葬期嗚呼祖父有善而弗能傳謂之不孝煥幼不能知汝長當知可卽條錄嘉言善行請文於立徳立言之君子以圖不朽吾日夜望之記錄成當遄寄我煥又言兄子圭長成今遊邑庠矣吾聞之甚喜庶幾克肖乃祖哉欲繩祖武在行不在文在立志在勤用功不專在才力圭勉之哉圭字朝信已當故不著於字說

與王資穆

聞資穆今歲不得與於賓興人皆稱屈𨿽然天難忱斯安知天意不大警資穆使百尺竿頭更進一步邪大丈夫自視何如顯揚其親豈在一第今秋榜已掛事又屬陰矣天公毎張此一叚公案令人自參人竟不悟枉自勞攘許多詩云上天之載無聲無臭儀刑文王萬物作孚又云帝謂文王無然畔援無然歆羨誕先登於岸人能反求以此自照勘則於世味得失自然輕矣資穆今用何功夫讀書有得有疑可寄我一商量否

與鄒謙之

伯載誦吾兄書樂與四方講學者接此吾兄惓惓盛心也𨿽然講學者眾世道固甚可喜而亦甚可憂何也講而不學者眾也是以講爲學者也行必顧言義必勝利吾兄亦嘗省其私乎髙明今方爲人師匠一言一行後進楷模願以聖門訥言敏行爲主人心多動則不能自還明道有言只外面有些罅隙便走又曰人心緣境出入亦不自知敬爲吾兄誦之

答陳元誠

歲莫林烈至得元誠書攺歲而劉叔憲所寄書亦至一念未起時語意超妙足見元誠心學淵微但他語不無滯處來諭相見乎離非藏乎離此固元誠獨得處然道理未有不可通於人者更思之何如神闕神庭語出內經心藏神亦內經語也心之神明無乎在而無乎不在也無乎不在而有在也靜則气母歸根動則神機發見故疑其在彼而不知實在於心𨿽有在也而無迹也鄙見如此不知髙明以爲何如

答林烈

士淹回道汝意極懇懇學患心不眞此心若眞何事不可成來書人鬼之語甚切此是善惡已動念時功夫更自體驗善惡未動念時有功夫否人心立極𨿽有間斷處亦好接頭否則終日向學不免散而無統也

答蘇駕部

校不才多病天所棄也亦天逸之使爲閒民也康節有云滿眼淸才在朝著病夫無以系安危故人天方向用宜積赤誠以待機會老杜有云艱危須仗濟時才又云獨使至尊憂社稷諸公何以答升平故人不可不勉也承問復古手叚噫有三代而上之學術斯有三代而上之人才有三代而上之人才斯有三代而上之功業今聖賢經天緯地之學具存後之人只向方圓上測規矩而不肯就規矩上出方圓非古道不可復也泥古之迹不能神而明之也校於古人不能爲役而志不敢自小者亦欲學古之道竭吾才以求之也維時雨淫害稼暑至而不至气郁以蒸他日交秋火必不肯退位歲气勝復何時而已邪故人願自燮理吾身陰陽毋爲偏气所沴也

與唐應徳

此行天將有大造於應徳也應徳天植忠義而於消息盈虛之理或未深察其微故天牖之使操心也危而慮患也深他日出而任世道之責可以萬全不輕於一擲矣天平數語極其苦心當時一似死肉頑不之省過後始警懼眞至理誠言也銘感不敢忘銘感不敢忘聞欲秋涼過我敬灑掃先人之廬以俟近日讀詩欲以雅頌之音銷鑠羣慝聞兀崖有詩解應徳若有之便中願早寄示

與唐音

得書自覺學未探本原甚善甚善乘此戚然大有警於心百尺竿頭務求進步處乃不枉此一生耳麐入學舉業想日有進但恐徳業日忘日逺不患妨功惟患奪志斯言宜惓惓服膺髙汝白幼時其叔父教之以舉業嘆曰便做到狀元三年一个何足慕哉及長登進士第其叔父以書戒之曰此何足喜吾正憂汝從此不免墮坑可置一簿記毎日過差寄我汝白自謂我終日侍傍何不相信如此試問其僕答曰比在家漸不同矣因此而懼乃置簿記過過不可勝書因此大懼刻苦用功若汝白之學與其叔父之教可以爲法矣

與林相

跂余望汝久矣徐亞參樾過我始知汝已回嘉禾抱病未出則未知爲舊病與新病與語非醫不能治汝之病𨿽然亦嘗黙而思之凡病之作十二官必有不得其職者矣心爲天官何莫不由之是故致病在心治病亦在心茍能握其樞旋乾轉坤在玆秋涼望早過我重爲輕根靜爲躁君輕則失根躁則失君溽暑中驗之尢得力也許臺仲曁錢采之沈靜夫曽相見否李參過嘉禾特附此信百凡作縣事可盡告之是固有志爲民者也

與王宗尹

在杭三載上下信之無異辭足以見毋自欺之效𨿽然願嗛焉其毋自足也足則怠且驕𨿽有自欺亦不自知矣由世俗希曠觀之嘖嘖滿人口固當由古之人觀之此誠不足以當堯舜之萬分一也嗟乎堯舜其猶病諸是誠何心也乃天徳也吾以堯舜之道望汝故不以頌而以規汝前書媿不能如羔羊大夫而欲爲兔罝野人意則甚善語或滯矣羔羊名大夫也兔罝自是十亂中人昔者文王舉大顚閎天於兔罝詩人因而詠歌其事肅肅者誠敬之極功也施於中林而終始表裏一致矣春秋傳論舉冀缺而曰敬者徳之聚能敬必有徳蓋其源流如此李參受萬宰令過杭欲得一見故人問爲政臨民之道此可與言者也聞曽太平多善政並煩述以告參

與聞靜中

昔三原王公在畱都其志未嘗一日不在天下國家故無一日不與賢士大夫來往嘗一日出有狂夫向之呼萬歲入部延屬僚諮之婁駕部曰昔張忠定公行軍三軍呼萬歲公曰止勿言卽回衣冠坐廳上戒閽人謝賓客勿通反復思得數策明早請婁駕部語之婁不答公乃問曰當時忠定何以處之曰亟下馬呼萬歲公喟然嘆曰吾軰安能及古之人彼倉卒應變而有餘吾無事終日思而不足其好善如此吾兄爲國柱石爲縉紳楷模其志與三原公先後一致也但未知門下士孰可爲吾兄師者孰可爲吾兄友者又孰可爲汲引而長養成就之者天下事大可憂惟此一著可以應急可以定傾可以任重保大吾兄願加之意焉

與周行之

日李康惠公爲刑部屬見素林公爲僉都謂李曰昔三原王公在南都其志未嘗一日不爲天下國家故無一日無賢士大夫往來門下今吾門何寥寥豈吾不能屈已邪何賢者之不至也李因問曰公今所交何人曰司冦張公實太宰楊應寧司諌楊方震請各問所長曰某長於某請各問所短曰某短於某請問公所長林遜謝請問公所短林因虛心問焉曰承勛毎侍教所聞惟節義文章而未嘗及學問公所長在是所短其亦在是乎林大嘆服前輩風度如此願吾兄以三原公見素爲法屈已下賢博求人才以自幫助亦因而汲引成就後生斯固吾兄成已成物之功也鄕別於嶺南校謂子庸曰吾兄毎言無適而非道若見得無適而是道則學大進矣亦嘗與吾兄有言不識尙可爲韋弦之助否肅齋公旣去前所行二政勢必動揺他日小民復受獘而追思其利彌覺多事矣

與方叔賢

校以空言鄕學天厭否徳喪子喪孫春秋傳所謂於是有隱慝焉敢不惕然內省吾兄昔也無子而今有子玆乃天佑善人願兄丕惟進徳以祗承天意恭惟吾兄平生最髙處全在服善故曰聖𨿽學作兮所貴者資今位日崇望日隆萬一好善之心或不如初則𨿽有過人莫肯告矣吾兄昔寓錫山校憚暑失此良會今乃闊焉數年南望天一方曷勝鄕往衛武公年九十有五矣猶作抑戒以自儆且使國人交儆我吾兄之年視武公尙壯其心亦猶武公之心也不知邇來作何功夫承惠大學原中庸原受益多矣可疑處亦往往有之以未得尊命故未敢言嘗有書答純甫論大學錄求是正

與陳元誠

近讀詩以雅頌之言銷鑠羣慝覺於性情有功安得日薫元誠詠歌舞蹈天機更當流動盈滿也讀大小雅至於宣王之詩未嘗不喟然而嘆曰周其遂衰乎或曰宣王中興之主也胡不責平王而下反追咎宣王邪噫宣王之於周固若下弦之月矣惟患其虧也而可自盈乎哉一時君臣其徳精明而乏天地深厚气象中有一事便形於詠歌文公論周世宗一言極好曰爲善須教顯顯地做蓋至於魯頌則無可言矣其眞文而不慚者與所以胥而爲亡秦也斯意不知髙明以爲何如

與羅達夫

達夫別我去淸風明月猶疑見達夫丰神夫子嘗嘆才難吾輩所當猛省如達夫者何處得來而未免有我人見不肯捨已以從聖人顧欲率聖人之言從已毋乃擔閣其才乎校嘗謂更不必問才如何只因犯了孟子所謂不能盡其才誰能如顏子之旣竭吾才也昔者之舉忠義則有之語道則未盡韓魏公最名有膽任大事死生以之然深服範文正公察乎消息盈虛之理富文忠公視文正爲麤然慮不萬全不發日語次見達夫未深省故黙不言達夫聰悟絕人今當洞識之矣莊生一言極好易之者皥天不宜深有合於易道也李參受萬宰令附此以訊起居參平生居家有守今居官亦欲有爲未知得行其志否袁與吉相去逺近若何若有所聞願有以教之

莊渠遺書卷四

●欽定四庫全書

莊渠遺書卷五

﹝明﹞魏校撰

○說

體仁說

天地太和元气氤氤氳氳盈滿宇內四時流行春意融融藹藹尢易體驗盎然吾人仁底气象也人能體此意思則胸中和气駸駸發生天地萬物血脈相貫充郁之久及其應物渾乎一團和气發見所謂麗日祥雲也

冬气閉藏極於嚴宻故春生溫厚之气充郁薫蒸陰崖寒谷亦透學而弗主靜何以養吾仁涵養可以熟仁若天資和順不足於剛毅可更於義上

用功否曰陽之收斂處便是陰仁之斷制處便是義靜中一念萌動才渉自私自利便覺戾气發生自與和气相反不能遏之於微戾气一盛和气便都消鑠盡了湏重接續起來但覺才是物欲便與截斷斬其根芽此便是精義工夫也

天之主宰曰帝人之王宰曰心敬只是吾心自做主宰處今之持敬者不免添一个心來治此心卻是別尋主宰春气融融萬物發生急廹何緣生物把捉太緊血气亦自不得舒暢天理其能流行乎

整齊嚴肅莫是先制於外否曰此正是由中而出吾心才欲檢束四體便自竦然矣外旣不敢妄動內亦不敢妄思交養之道也

木必有根然後千枝萬葉可從而立水必有源然後千流萬派其出無窮人湏存得此心有个主宰則萬事可以次第而治

古人蘊蓄深厚故發越盛大今人容易漏泄於外何由厚積而逺施學者當深玩黙成气象

渾厚則開文明澆薄則開巧慧學湏涵養本原

窮理所以開天聰明支離以求之是自鑿破混沌也

天地渾渾一大气萬物分形其間實無二體譬若百果累累總是大樹生气貫徹又如魚在水中內外皆水也人乃自以私意間隔豈復能與天地萬物合一乎

持敬易間斷常如有上帝臨之可乎曰上帝何時而不鑑臨奚待想象也日月照臨如目斯覩風霆流行如息相呴今吾一呼一吸未嘗不與大化通也是故一念善上帝必知之一念不善上帝必知之天命有善無惡故善則順天惡則逆天畏天之至者嘗防未萌之惡小人無忌憚是弗以上帝爲有靈也

天地气化初極渾厚開盛則文明久之漸以澆薄盛極則有衰也聖人生衰世常欲返朴還淳以回造化故大林放問禮之本質是從裏面漸發出來文是外面發得極盛聖人欲人常存得這些好意思在裏面令深厚懇惻有餘若只務外面好看卻是作僞也

道體浩浩無窮人被气質限住罕能覩其純全若只據己見持養將去終是狹隘孤單難得展拓湏大著心胸廣求義理盡合天下聰明爲我聰明庶幾規模闊大气質不得而限量之

理者气之主宰理非別有一物在气爲主只就气上該得如此處便是理之發用其所以該得如此則理之本體然也通宇宙全體渾是一理充塞流行隨气發用在這里便該得如此在那里又該得如彼千變萬化不同人見用有許多遂疑體亦有許多不知只是一理所爲隨在而異名耳本體更無餘二也

純粹至善者理也气有弗善理亦末如之何斯乃气彊而理弱乎曰否理該得如此而不能自如此其能如此皆气爲之也气能如此而不能盡如此滯於有迹運復不齊故也

夫理沖漠無朕無者不可分裂所以一也渾淪惟一一者不可二雜所以純也气有形故可分愈分則愈雜美惡分若有萬不齊矣

理气合則一違則二春气氤氳盎乎其和此天地之仁也秋气晶明肅乎其淸此天地之義也何處分別是理是气春宜溫厚而弗溫厚秋宜嚴凝而弗嚴凝此非理該如此乃是气過不及弗能如此孟子曰配義與道此是理該如此而气能如此所謂合則一也孔子曰回也其心三月不違仁心而違仁判爲両物弗復合一所謂違則二也

或問孝之根源莫是一體而分該得孝否曰此只是當然不容已處曰豈天命自然乎曰怎得便會自然如此天地生生只是一團好气聚處便生人具此生理各有一團好意思在心父母吾身所由以生也故惻怛慈愛於此發得尢懇切其本在是也

萬物出於五行五行一气所分也萬物出於五常理一而已何以亦分爲五邪或曰理不可分木之气合此理而爲仁金之气合此理而爲義因气而分也曰五常者非他五行之理也雜气而言之無乃混而無別乎或曰木得此理爲仁金得此理爲義曰然則理空虛無一物因气旋生此五者出來或曰木之理曰仁金之理曰義曰然則一理包此五者五行各得理之一偏請問如之何曰只是一理在木爲仁在金爲義或曰一理之發在子爲孝在臣爲忠其分殊也五常乃未發之理其本亦殊邪曰五行之靜气亦各異故嘗爲之說曰理具於气未發則五行通體而總爲五常已發則五行異用而散爲萬行孝出於仁忠出於義脈絡固相貫也

用志不分以其全力而向於道志不懇篤工夫散漫無成

禮主於敬譲其心聳然如有畏退然如弗勝然後儀文斯稱今之矜嚴好禮者但知自尊自重直行已意而已此乃客气所使非復禮之本然矣

思慮萬起萬滅如之何曰此是本體不純故發用多雜功夫只在主一但覺思慮不齊便截之使齊立得个主宰卻於雜思慮中先除邪思慮以次除閒思慮推勘到底直與斬絕不得放過久之本體純然是善便自一念不生生處皆善念矣

天地定位各止其所气交而和萬物乃生男女者陰陽之大義也和气濫則爲滛气狥欲忘返何以異於禽獸之雌雄牝牡相逐哉嗚呼世俗以男女之交本起於欲其別乃聖人立此以防故閨門之隱牀笫之安天命至此每易缺陷詩首闗睢其勸深矣

聖賢衝然無欲學者當自不見可欲始一念動以人欲根勘何從而來照見眾欲性中元無俱從軀殻上起穢我靈臺眾欲不行天理自見

徳性之知意味與聞見之知迥別識得此理涵泳黙體諸已然後意味深長

抗志髙明超然如鸞鳳翔於天表一爲富貴所縛棲棲籠中之鳥俛首受制於人矣

朴素恬淡其近道矣乎世味漸濃人僞薫灼盡鑠其天眞矣

天命有元亨利貞故人性有仁義禮智人性有仁義禮智故人情有惻隱羞惡辭譲是非純粹至善本來如是其有不善又從何來曰此只是出於气質性本善然不能自善其發爲善皆气質之良知良能也气質能爲善而不能盡善性卽太極气質是陰陽五行所爲气運純駁不齊故气稟合下便有淸濁厚薄濁則遮蔽不通薄則承載不起便生出不善來性惟本善故除卻气質不善便純是善性惟不能自善故變化气質以歸於善然後能充其良知良能也

人性元善當其惡時善在何處曰善自常在不滅只因气質反了這善便生出惡善之本體不得自如若能翻轉那惡依舊是善

吾性元是聖人只被气質自害學而弗至於聖卻是隨气質所使志反聽命於气也

或曰人生而靜气未用事其性渾然至善感於物而動气得用事故其情有善有不善曰如是則體用二原矣性善情亦善靜時性被气稟夾雜先藏了不善之根故動時情被物欲污染不善之萌芽才發存養於靜黙消其不善之根省察於動才覺不善之萌芽便與鋤治積習久之本體渾然是善發用處亦粹然無惡矣

一理散爲萬事常存此心則全體渾然在此而又隨事精察力行之則其用燦然各有著落

虛靈主宰是之謂心其理气之妙合與气形而下莫能自主宰理自然無爲豈有靈也气之查滓滯而爲形其精英爲神虛通靈爽能妙是理爲主气得其統攝理亦因是光明不蔽變化無方矣

或窮孝之節目曰俱從根源處來只如昏定晨省人子晝常侍親而夜各就寢父母弗安置豈能自安旣寢而興便思問候父母安否皆出於吾心至愛自不容己曰如是只湏就根本上用功曰這卻是分本末作両叚事天理合如此而吾不能如此正爲私意蔽隔當培根原又就節目上窮究到根原處去其不如此者而求其當如此者則私意不得蔽隔天理常流通矣

人各私其私天地間結成一大塊私意人君完養厥徳盎然天地生物之心又求天下愷悌相與舉先王仁政行之悉破羣私合爲天下大公

天子當常以上帝之心爲心興一善念上帝用休而慶祥集焉興一惡念上帝震怒而災沴生焉感應昭昭也昔人謂人君至尊故稱天以畏之卻似舉一大者來嚇人君蓋未廸知帝命也

人君尊師重傅而其大臣推賢譲能上下習而成風穆乎唐虞气象

治天下湏得見大規模又識其先後次第乃可以言治人君當明乾坤易簡之理天下之賢才豈能人人而知之邪君惟論一相相簡大寮俾各自置其屬人得舉其所知而效之於上則無遺賢所謂幹以易知也天下之政豈能事事而親之邪君恭己於上委任於相相分任於百司而責其成功上好要而百事詳所謂坤以簡能也

治天下者當以公天下爲心然後能盡用天下之善人君謙虛聽納於上博謀諸羣臣以及庶民延見天下民牧命內外之官各不憚屈己以務咨訪轉聞於上求天下之賢者集於朝俾之朝夕講求天下之事燦然畢陳然後兼總條貫畫爲科品次第施行

眇哉人形固與萬物蠢蠢者同生也而巍乎與天地並立良由禽獸厥心蠢塞人心虛靈能全得這道理若虛靈者暗塞背卻道理營營軀殻之私天君之尊逐物奔放淸明之都邪穢污濁塡滿則是天地間生出能思量能說話能作姦僞一个巧於爲惡之靈虫反不若禽獸之蠢虫矣

鳥兮弗可爲鳳獸兮弗可爲麟異類也人與聖人同類其形同也則其心同其心同也則其性人與聖人同也然而有弗同者聖人無欲人有欲矣謂聖人不可學自賊賊人者也然則馬胡以弗能使爲驥乎曰馬之蠢其气弗能自變也人爲制其踶嚙而已至靈之謂人乃亦弗能自變化其气質邪

學以希聖爲志則日用所講明踐履皆當求作聖之功常以此勘驗決不至陷於訓詁詞章矣

祠堂圖說

祠堂之制前爲同堂而分其後以爲四室祭位則同享於堂自曽祖而下皆統於尊而暫屈以順祖考之心祠位則各奠於室由禰而上皆得南向而有常尊以申子孫之敬室之中其東爲昭第一室又東爲昭第二室其西爲穆第一室又西爲穆第二室室各有小門昭穆旣定昭常爲昭穆常爲穆子孫亦以爲序易世昭主升祔則昭遷而穆不動穆主升祔則穆遷而昭不動如髙祖而昭則居東第一室曽祖居西第一室祖居東第二室禰居西第二室髙祖而穆則居西第一室曽祖居東第一室祖居西第二室禰居東第二室春則特祀於室夏秋冬三時則合而享之於堂其位則統於髙祖之尊正其南向曽祖而昭則西向而居左之第一位祖居右之第一位禰居左之第二位而西之第二位空焉曽祖而穆則東向而居右之第一位祖居左之第二位禰居右之第二位而東之第一位空焉祠位異室故昭穆但分左右而無所嫌祭位同堂故左右當分尊卑而有所避祠以奉神於平日則所申之日常多祭以禮神於一時則所屈之時常少庶幾尊尊親親之義咸盡矣謹列數圖而各系其義於後

﹝圖略﹞

按古之廟制以中爲尊故太廟居中左昭右穆以次而列今四代之位自西而東則非以中爲尊矣宗廟之制辧其昭穆爲先今旣以西爲上則昭穆之法皆不可行恐於世代難辧故鄭子上問以西爲上之制朱子曰此也不是古禮又曰今公私之廟皆爲同堂異室以西爲上之制而無左昭右穆之分一有遞遷則羣室皆動而新死者當入於其禰之故室矣此乃禮之大節與古不同而爲禮者猶執祔於祖父之文似無意義然欲遂變而祔於禰廟則又非愛禮存羊之意與其依違牽制而均不免爲失禮曷若獻議於朝盡復公私之廟皆爲左昭右穆之制而一洗其謬之爲快乎今謹述朱子之意擬爲二圖

﹝圖略﹞

或曰祠堂旣序昭穆則當以左右爲分今並南向何也曰此緣子孫之心以尊祖考也天子諸侯得祭其始祖故以太廟居中羣廟從左右之列士庶人惟祭四代而不及始祖乃虛其中而以祖考分列左右則皆不得申其尊矣如以髙祖居中曾祖而下從左右之列則於髙祖尊矣而曾祖禰終亦未得申其尊也況髙祖親盡則亦當遷而乃居始祖百世不祧之位其心恐亦未安則所以尊髙祖者亦未爲至也又況尊尊親親湏當両盡自誼而言之有髙祖而後有曾祖有曾祖而後有祖有禰其分固有尊卑也自恩而言之由禰以及其祖由祖以及曾祖髙祖其情不無隆殺也若惟髙祖正位祖考昭穆相向則人子終身不得以南面奉其親矣豈能安於心乎故因古禮而變之四代皆爲南向以申子孫之敬祖考各居室中而不相見又得以各全其尊非惟子孫之心安而祖考之心亦安矣

﹝圖略﹞

按古者袷祭於室始祖旣正東向之位則羣昭皆列於北牖下羣穆皆列於南牖下𨿽父子相對而不以爲嫌以有始祖之尊統之也今旣莫統於尊而猶四代並列則父子祖孫相並竊惟祖考之心必大有所不安矣子孫而以非禮禮其祖考於心豈能自安邪今放古義擬爲二圖於後

﹝圖略﹞

或問四代並祭必統於髙祖之尊何也曰此緣祖考之心而義起之也自子孫觀之則四代皆吾之祖考自祖考觀之則其分固有尊卑不敢僣踰其尊也故必統之於髙祖曽祖而下皆從昭穆之列然後祖考之心始安耳然則曽祖昭則空西之第二位曽祖穆則空東之第一位亦有所徵乎曰徵之朱子而已矣今列其圖說於後

﹝圖略﹞

中庸或問四時之祫不陳毀廟之主則髙祖有時而在穆其禮未有考焉意或如此則髙之上無昭而特設位於祖之西禰之下無穆而特設位於曾之東也

地理說

蓋校葬先君子始讀地理書惛惛莫知其爲何說俗師皆能眩余然因是而天下大勢頗知之矣則舉似堪輿家亦莫知余爲何說也而見謂誕謾易曰天與水違行天文起於東南角宿而西北閶闔爲天門昆侖發源西北幹維而東南薄大海蓋相首尾矣此天地相逆以成造化也天文亦自爲逆日月五星逆天右行而成歲地理逆則气固大逆則气大聚小逆則气小聚近取諸身一呼一吸與天地通呼出順也吸入逆也心之神光順則發見逆則収藏而其機在目矣吁玄矣哉大地之脈咸祖昆侖而南北二絡最大大河出昆侖東北墟屈而東南至積石始入中國此天下大界水也北絡發於昆侖之陰折而東南行其背爲磧北其面爲中國而其餘气鍾於遼磧北廣漠萬里龍气麤頑其性殺伐陰山橫亙千餘里固天所以限中外也控禦北陲要害在此東南气散而弱知慕禮義世爲不侵不叛之臣正面向中國者其中結爲冀都其左結爲燕京冀都則恆山發祖龍脈若從天降下爲平陽而大河三面環繞以絕龍气天文北極不動而眾星拱焉冀都正北南面以臨天下上應微垣此第一都會也堯舜禹由是興焉而後世徳薄弗能都矣其地表裏山河而旁多阻朝貢轉輸弗便也後世人主垂拱無爲能如古之人乎吾恐其不能矣儉嗇無欲能如古之人乎吾恐其不能矣夏后氏以後廢而莫都冀北邊狄堯舜盛徳逺覆北陲皆爲要荒後世詎能及也北絡極於幽燕而大河至此入海與鴨緑江會東夷爲其下沙此山水一大交會也其北崇岡千疊而其前平夷千有餘裏泰山聳於南誠國家萬年之基也但河徙而南气不交固今其勢且北而以害於漕河則障之使南且國家北都燕而逺漕江南粟民力易罷地則有遺利矣以漕河故多逆水性大河淮濟皆拂經是於天時地利人事無乃有未盡乎桑田之變碣石久淪海中中國水口不固世道升降天人固相符也南絡發於昆侖之東委蛇南行其背爲西戎其面爲中國而其餘气爲南蠻蔥嶺自起爲祖南起雪山其東爲江源地脈因界爲二江以南仍爲南絡其北別爲中絡與大河分爲両界中絡岷山爲祖自蜀入隴結於初龍則爲長安四塞以爲固金城千里天府之國也結於中龍則爲洛陽風雨之所會陰陽之所和天地之中也南絡傅大江放於海北絡傅大河放於海惟中絡止於嵩髙其前平夷凡幾千里而泰山特起東方張左右翼爲障以天下大勢言之長安龍首穴也洛陽龍心穴也玆其大龍之腹乎古之聖神多起於東土宋都大梁亦在龍腹而國勢弱者汴坦無偹其勢必宿重兵民力坐而困矣故曰古今異宜長安洛陽大發於周而其機起自神禹北絡中絡枝腳連輳壅遏大河秦川乃一水壑也鯀與水鬭智則多爲堤而功數敗神禹鑿龍門疏砥柱河乃安流是故龍門鑿而涇灃漆沮會於渭汭入河長安始可都矣伊闕鑿而伊與澗瀍會於洛汭入河洛陽始可都矣余嘗至洛陽相其形勢熊耳祖龍發自終南逺則太行爲後托近則嵩髙爲左障然終南自爲長安前朝太行亦爲平陽左障嵩髙𨿽回障洛陽而大情自欲東出與萬里平原作祖然後黙識天道之公大地相爲勾連其融結非一處王气發久而歇又轉之他帝王有徳也而興無徳也而亡是不一姓宇宙所以無窮也詩雲天難忱斯不易維王南絡大峨山爲祖折而南行東出爲五嶺乃折而北大盡於建康而長江至此入海自昔以爲帝王都矣𨿽然建國者非控天下之上游則莫若宅中圖大譬諸人身上游其首乎宅中其腹心矣乎尾閭則不能運矣西南夷限山隔海莫能相長雄惟宜塡以恩信蔥嶺以東西域諸國處於大龍掖下以恩信懷之可以斷匈奴之右臂也天竺地脈發自昆侖之陽其左弱水界之不與中國同脈其人多慧而佛生焉佛教流入中國徧於四夷凡夫尊之甚於孔子要之不可爲常經終系天地偏气自緣明王不作故其幻說得以眩人耳余所可及知者僅此幾於大言無當矣乃若辧五星九曜以踏龍脈審官鬼曜樂以證穴情則其術別有精微而非余所能及知也

觀海說

余與客觀海問同遊者所得夫何如曰胸次蕩然闊矣子盍言爾所得曰余慕夫江漢以濯之欲洗心而未能也又何得焉𨿽然請廣子之意君子觀於江河而知百流之小也入海而得大觀焉睨而望江河縈若帯矣其逺難極孰窮其外其深難測孰窺其下吾將以爲有涯則不見其涯然則無涯邪心之大也無中無邊混天地以爲體囿於耳目則藐乎其小不自知其大矣今吾立於海濱望洋則茫若勢若與天俱浮一色蒼蒼上下無方又曷有極邪登彼岸而望之亦且若是自古足迹所不能及則信目以爲固然又安知夫處下而觀上不猶是邪達人之觀以神會也而遺其形彼耳目又安能拘之邪海於天地之間其爲物大矣然誠自夫天地之全體觀之則廢然而忘其大也物之隱現於海巨細萬類人以其形與海絜小大乃曾不能比其巨類之一而又何以哆然爲哉言山之髙者自地而觀之耳天之髙髙山頹然其下矣𨿽累萬山吾猶見其卑也今夫心其大不踰徑寸而周天之體六合之內外捲之不盈分焉人緣軀殻以自私七尺之形至與蠢蠢萬物者齊又安能參諸天地邪斯可大哀也已

參字應明說

參侄學於余余問先兄命名之意曰西方有參宿取義於玆按天文志參明則臣忠子孝遂字之曰應明且告之曰父子君臣人道之大者也是乃天之所命而吾所得以爲性者也爲子不孝爲臣不忠則爲逆天之命而自滅其性矣人失其所以爲人而違禽獸不逺矣是故學莫大於忠與孝大者旣立而後百行從之參其朂哉

贈寛字徳裕說

某邑某名其子曰寛請於邑茂才某乞余命之字余告之曰惟大然後能寛大則包物小則爲物所包矣人知天之寛也萬物覆焉而不知天之所以寛者大故耳幹一而大包乎地之外凡物無不囿其中人心之神其大如天故能包萬物之理也某曰大哉言乎某未之前聞也敢問其次曰惟虛然後能寛虛則容物實則爲物所容矣人知地之大也萬物載焉而不知地之所以寛者虛故耳坤二而虛容乎天之气凡物無不蓄其中人心之體其虛如地故能容萬物之理也某曰至哉言乎某今而後聞之敢問其次曰公則大私則小寛也能無私其身以公其心則所謂大者可漸學而能矣有主則虛無主則實寛也能無誘於外而中有主焉則所謂虛者可漸學而能矣盍字之以徳裕乎裕者寛而有久義荀子眞積力久乃入裕之謂也某曰善哉言也蔑以加矣𨿽有他說弗敢復請矣遂書以贈寛

顧壻蕓字說

顧某季子蕓頗自謹飭吾兄以其子妻之賓嘗命其字曰立之表叔李某來以告余曰善哉蕓去苖間艸也劉章之歌曰深耕漑種立苖欲疏非其種者鋤而去之餘嘗以況克己之學且告之蕓矣厥後蕓補弟子員進而遊太學表叔與蕓偕來請卒受教余告之曰人非下愚孰不欲爲善而去惡也哉善根之弗能植鋭焉惟剪惡是務滅而復生其端無窮去之弗可勝去也無亦惟是栽吾善根培而壅之有惡則刈勿以害吾善嗟乎善惡之不両立也久矣匪善勝惡惡卽勝善人惟善根之弗立也而惡得以固其根驕驕桀桀惟日張皇善不復茂矣乃嘵嘵訾嗷人曰彼胡得爲惡噫天下之能立苖者寡矣視已之田蕪穢不治乃捨而蕓人之田𨿽曰不愛莠而自害其苖吾弗信也表叔曰吾老於農知則莫我若𨿽然吾藝吾苖於田曷嘗藝莠而莠常亂吾苖吾不知彼胡然而生也曰信乎苗生有種嘉樹之熟也農善其種而藏之及春而播厥種其擇之也惟精苖未薿薿而莠茁然而長矣彼得水土之气則生豈待種乎農惰弗力去遺種在田旣其來歲且盈畆矣謂蕓曰善有種汝知之乎對曰未也君子所性仁義禮智根於心斯降自上帝者也惡本無種汝知之乎對曰未也是生於物欲吾性無之惡生而弗去伏藏於心遂畱厥種他日遇物則發延蔓無窮矣請問如之何曰恆存汝心善根自固惡根自消隨事省察而克治焉善之萌芽暢使條達惡之萌芽剪滅俾無餘焉毋俾之盛盛難圖也表叔曰吾不學聞子之言吾心有戚戚焉曰政惟人性皆善耳然則人何以爲惡斯易爲善斯難曰人自莫肯用力耳吾茍欲爲善何善不可爲茍不欲爲惡何惡不可去哉聞之天下有不可長之苗與曰無之孰謂天下有終不可去之莠邪蕓謹對曰命之矣今而後其曷敢不自力

鄭壻若曾字說

鄭壻若曾厥字伯魯孔子道之宗也其徒三千傳道者顏曾氏而止耳顏也如愚曾也以魯而聰明材藝者弗與焉豈非用心於內邪天地气化渾厚則開文明澆薄則開巧僞君子之學涵養本原凝定深厚然後能開天聰明支離以求之獘獘焉役聰明以狥外是自鑿破混沌也余嘗觀物而有感矣方艸木之勾萌郁然有塞意久則華盛而實繁漏泄太早未有不先萎者也喟然嘆曰人之學何以異於是哉篤實者光輝浮躁者淺露若曾其黙識之棄爾小慧毋分爾志勿內不足而急人知悉斷外誘葆爾眞純則曾之魯乃可幾也

從子希明字說

從子希明加布於首請字於賓命之曰誠甫季父顧余曰爾盍朂諸對曰惟乃告之曰而學以變气質也愚也希至於明維天之命於穆不已誠也自誠明者聖希天也自明誠者賢希聖也由愚而明士所以希賢也而幼也蒙今長神識日以發矣志向於善則開聖賢知見而日進於明志弗向於善則開愚不肖知見而日淪於闇爾尙敬之哉請益曰辧惑則明孰辧曰嗜欲之迷人也惟食與色惑則敗徳喪身而能辧之勿近可欲弗以亂爾心庶幾明也已矣庶幾誠也已矣

定余氏三子字說

烋字徳弘起於乃父存日𨿽於烋義未切而甚切於烋之身程伯子云西銘言弘之道於乎民吾同胞也矧於親同胞乎詩云此令兄弟綽綽有裕不令兄弟交相爲愈傳曰仁人之於弟也不藏怒焉不宿怨焉親愛之而已矣烋也思父母之大徳忘兄弟之小怨其仁己乎烋乎烋乎吾久不見汝而惓惓汝思汝能信受吾言否乎煥字徳中乃父己弗知之矣外舅實命之煥義未切吾更字之曰徳潛盍歸請於外舅而易之煥乎煥乎豈有不篤實於內而外輝光者乎汝當沈潛用功昔者學問之日淺若眞所謂鹵莾而耕之者矣曰然若眞所謂滅裂而耘之者矣曰然汝今攺是立身揚名以顯父母炵七歲而孤今亦旣受室矣而字未加炵本俗書於義無所取已孤不當更名吾以義起之造化消息盈虛其道密微吾舉物理況汝火旺於夏其焰也不揚火囚於冬其焰也反烈物禁太甚故造化乘除其間火老陽也亢則爲虐過剛也夫故曰少火生气壯火食气又曰火生於木禍發必克炵乎炵乎字汝以徳収吾願汝之退藏也而弗願汝之露揚也以吾與汝通家之故汝𨿽未得見吾固當知有吾其敬聽長者之言毋忽

贈唐一麐

一麐旣冠來謁告之曰願爾篤志賢何人也聖何人也希之則是又告曰願汝彊力開汝天牖塞汝人竇正道是廸申告之曰願汝純徳照徹暗塞塵垢蕩滌深造聖域

莊渠遺書卷五

●欽定四庫全書

莊渠遺書卷六

﹝明﹞魏校撰

○序

周禮沿革傳序

夫周官何爲者也聖人代天而立也爲生民開太平也其稽古而集厥大成者乎吾由是而得聖人之心法焉是故其統紀安在曰在王心諸所建置孰重格王爲重也其條貫何攝曰三百六十屬一六官也六官一太宰也太宰一天也行之則奚先厥亦先建六官大綱定矣乃萬目次第以舉三百六十屬備矣吾由是而得聖人心法焉聖人之心何心也醇乎天心也渾乎天地萬物一體罔有不仁也故其法天下爲公不敢少以其私病民也是故由其道可使天地奠位萬物各止其所玆謂盡善古之極也秦暴以顚實始棄古典則惟厥私意便安命之曰法肆一人於民上天乎爲民立君之意荒矣後有作者莫知其朔乃規規襲秦故常創業甫定與民休息哉稽古則不暇曁於守成舊章是因則莫之敢更𨿽以天挺雄才未能或之度越也故曰古一宇宙也今一宇宙也自秦限之聖人至公秦以其私聖人大明秦以其苛太平之典曷日其興邪天將有待邪古經簡奧儒者頗爲發明校不敏因其典禮以求其會通僭爲沿革傳推古可行於今吁迂逺而闊於事情與都乃言可底績與愚皆罔敢知惟曰吾皇先公厥心乃克正事敢獻聖學惟治亂匪自他一惟心造皇尙作聖母或自聖徳之下衰久矣皇卓有立曰予一念公對越上帝曰予一念或私帝震怒之一民弗獲其所痌瘝予身丕逺惟古帝王是師曰予徳弗類終身惟恥予非古訓弗以學別求聞昔之先民是程惟師保是隆惟耉老成人是詢惟法家拂士是親招我髦士於四方其彚於朝曰汝其師師惟聖學是明以保我祖宗黎民玆惟太平之基

六書精蘊序

嗟周之衰天王之弗考文也久矣秦以凶徳閏位彊取文字而同之乃後世惟李斯是師先秦古文則旣闕有間矣其別出者多列國未同之書然則文終不可考與曰文者非他也心之畫也所以體天地萬物之撰也古文先得我心之所同然耳心之所同然者何也天然而然也心學而明也貫若一矣古人之心學大以密倉頡之作六書也猶之伏羲之作八卦也若剖混沌而開之其道易簡愚夫愚婦可使與知不知不足以言道乃其精蘊則有學士大夫不及盡知者是故傳久則易以訛有王者作議禮制度而考文心法同也昔者周宣嘗考文矣古文之變而爲大篆也史籀所述也文字浸以備矣開辟而後與有功焉者也心法之微傳與否與今固弗能知矧秦之斯彼何人兮而其心乃敢曰古亦莫予若矣玆其萬惡之根矣大篆之變而爲小篆也斯實紛更之文字則大備矣混沌之鑿也亦多矣秦以吏道易君道天下日擾擾焉程邈因是以隸書代篆書六書亦墜地矣要之二人者同於輔桀者也校嘗曰三代而上一宇宙也三代而下又一宇宙也自秦限之矣秦弗稽古師先王而歷代師秦以爲故詎惟六書也哉校生千載之後悼斯文之久湮欲請於上因古文是正小篆之訛擇於小篆可者尙補古文之闕多病未遑則爲之贊發大義以闡心法學者毋滯於書而博之天地萬物毋徒求之天地萬物而反求諸心天機之不器於物也古猶今也噫天而欲興斯文也玆其濫觴也已或曰師無道秦百代羞也請廢斯篆一灑空之無寧慊於志乎曰斯篆亦詎能盡廢古文今亦何必盡廢斯篆天王而考文也亦惟祖頡而參諸籀若盤盂書定而一之斯篆可者取之其不可者釐正之惡而知其美曠若天地之無容心焉邈隸亦亟修之與俗宜之翻篆而楷俾無失六書掃官府之繁苛灰書籍之叛經離道者復歸民於朴毋或琱琢其天或曰噫信斯言也古道可還也六書云乎哉

禮記纂言序

六經聖人親所刪定秦人燔之禮樂二籍俄空焉世惟周官儀禮厪存而學官罕所傳習漢儒所補戴記列於五經純駁班如也注疏又頗傅以緯學經世之誼郁而未彰今所宗者陳氏集說而已耳朱子嘗修正三禮未就惟吳氏纂言倫類明整稽合諸儒異同厥功博哉而世鮮有傳者豈天未興斯文與曷絕之易而續之孔艱也𨿽然後有作者稽古立制興世太平玆書𨿽匪盡出孔氏固周官儀禮之翼也文獻斯存殆將由是乎考法千古之闕典可舉而行也君子之於禮蓋沒身焉學者弗及見古全書幸而此編尙在庶有格言詎可暫而捨諸如用於世且將執此以往矧亡者禮之數也其不亡者存經禮三百曲禮三千根心所發也蔽以一言曰毋不敬玆書開卷全經之體要具焉其可忽諸寧國守胡君東臯爰刻是書嘉與四方士共之屬校題諸簡末先王之典墜地也久矣庸詎知天之不欲興斯文也而以是爲之兆與君守郡適倥傯多故時乃能崇尙經術其爲政知所先務哉

朱氏遺書序

六經傳道之書也訓詁而已耳漢儒之所以陋也辭章而已耳唐儒之所以衰也迪知允蹈充之爲聖學焉達之爲王道焉宋儒之所以盛也六經至朱子而犬明世之學者咸知誦法朱子𨿽然其講明也過多其踐履也過少後儒之所以支離也或乃入耳出口而未嘗反求諸躬假途以干祿立門戶以要名而朱子之志荒矣道喪於多岐捨旃而求快捷方式逃儒而入於釋者也害則滋甚校始讀朱子語類文集二書嘆其廣博浩繁茫無際涯久而見其提挈綱維闡發精蘊有確乎其簡易者然後知夫統之有宗會之有元條列萬餘而其本惟一焉耳遡統而窮其源斂華而就於實斯固朱子所望於後學者也輒不自量爰取二書剟其統紀條貫深切而著明者輯爲朱氏遺書𨿽未足以得古人之全體然於聖學之階梯王道之權輿亦略具矣學者惟毋以糟粕視之則古人之不可傳者庶乎其猶有傳也

廣東鄕試錄序﹝代考試官作﹞

惟皇禦極萬邦咸慶作曰天其將啟堯舜之治乎元年天下大比巡按廣東監察禦史謝珊謀於左布政使王子言按察使汪鋐等曰貢舉大事也矧逢景運惟玆海濵黎獻共臣其愼擇舉者爰先期聘四方文學旣而巡按監察禦史塗敬受命來代監蒞厥事曰予其輟他務虛中以治之維時總督右都禦史張嵿總鎭太監韓慶總兵撫寧侯朱麟曁提督副都禦史聶賢咸贊襄曰予其經武俾文教聿興市舶監丞解銘審錄寺副汪和亦與贊焉及期禦史敬揚於眾曰惟古賓賢曁能惟今稽古其毋顓文藝乃請教授應奎黃文雍曰其綜文衡汰厥浮華惟實彥是登教諭周天錫張琦萬楷林文炳訓導黃珠陳思順鄭復曰其分閱五經文必根於道毋尙枝葉時提調右布政使章拯左參政周用以舊服正法度監試副使陳祥僉事李中糾勿共者肅以常刑參議徐度孫懋副使胡訓王大用胡璉僉事王宗源汪克章沈照臧相施儒都指揮寧漳李漳等鹹協心於外以胥有濟遂合提學副使魏校所簡士三試之拔其尢七十有五人遵制額也錄成獻於朝奎當序諸首簡竊嘗聞之古者學校教民其徳六曰智仁聖義中和其行六曰孝友睦婣任卹其藝六曰禮樂射禦書數皆實學也貢舉之制始於族師閭胥月書其行而終於鄕大夫三年大比考其徳行道藝而興其賢者能者以禮賓之厥明獻賢能之書於王王再拜受之登於天府惟今鄕試有錄殆古賢能之書也𨿽然奎初不知諸生誰氏所校者一時之文耳道徳行藝無得而稽焉其賢其能未知與古奚若文則燦然盛矣有稱道徳者有談仁義者有及性與天道者視古閭胥所書敬敏任卹族師所書孝弟睦婣有學若陿小焉然皆紙上語耳孔子曰始吾於人也聴其言而信其行今吾於人也聴其言而觀其行又曰有徳者必有言有言者不必有徳諸生之言其有徳者乎我不敢知行其可信矣乎我亦不敢知惟是踐爾言乃不負所舉孔子曰文莫吾猶人也躬行君子則吾未之有得又曰古者言之不出恥躬之不逮也敢以是爲諸生勗昔者驩兜舉共工於堯曰方鳩僝功匪徒以言也帝猶吁而弗用曰靜言庸違今諸生皆以言揚他日修身刑家平均天下愼毋違爾今日之言否且不容於堯舜之朝矣敢以是爲諸生戒

廣東鄕試錄後序﹝代考試官作﹞

我國家立學教民設科取士其在廣東歷五十餘科矣名公巨儒先後相望科目與有光焉此我皇上龍飛第一科也巡按禦史塗敬等以庚之朝入院昭告於天地神明誓公無私以進賢報國壬之朝以出天气淸明人事整暇僉喜爲國家得人賀謂文雍盍序諸文雍不佞請廣其意以告多士夫道充塞宇宙何古何今何逺何邇然自三代而降人才治化何如也遡而求之三代之前人才治化又何如也宇宙之間如有大限隔議者謂今之不能爲古譬則人老而衰不能復少壯矣異哉斯言道無污隆學有明晦玆其爲古今之別爾古之學也以實行今之學也以空言古之學也以求道今之學也以干祿士逐利誘靡然一趍於文心術旣壊故其學術益以支離而人才治化閹然其弗振矣作新變化是誠在今不此之圖謂古不可復是未知天地之運一盛則一衰未有衰而不盛者也今天子英哲天縱粹然堯舜之資方將稽古正學上遡精一之傳萃天下賢者於朝交修厥徳俾分教於四方以一道徳以同風俗然後使民興賢出使長民使民興能入使治民則天下之民無一夫一婦不與被堯舜之澤矣此萬世一時也天下大勢西北者其原也東南者其委也天下之山皆起於西北而盡於東南天下之水皆發於西北而會於東南廣居嶺海之間乃天地之盡气也气已盡而復發泄之故山川崛奇毓爲人才多發豪雋秀而能文而渾厚剛大之气或有所不足故古之聖賢多起於中土而南粵迄今寥哉無聞豈气之鍾於人者固有弗全邪曰否人心與天地相通山川詎能限隔至善莫如堯舜至惡莫如蹻跖系其心存亡何如耳一念天徳堯舜在玆一念人僞蹻跖在玆常存厥心顧諟天徳行著習察動皆以天毋汩以人僞是聖賢復生於今也故曰北海有聖人出此心此理同也南海有聖人出此心此理同也道本在我顧自諉曰弗能且上誣其君曰是何足與有爲也則亦棄人也已文雍與諸生有一日之雅竊覩文獻之盛故於錄終進之以聖賢徳業庸厚望焉若謬爲大言一則曰堯舜二則曰堯舜而其行違禽獸不逺焉則是相率而爲僞也已文雍惡乎敢文雍惡乎敢

自京口入汴紀行

京口擊楫橫絕大江駕長風渡淮自此南北形勢分矣江淮之間厥田膏腴而多遺利若農扈得人富庶可期月而望也兩淮鹽利甚博患亦彌深今將釐宿獘乎請法行自近始可以裕國而寛民必也爲逺圖不可不深長思矣甄琛元勰之議要皆未見周禮而有言也淮小於江不啻倍蓰而吞大河豈特智者決其爲患河北有鯀堤而無禹堤後世師鯀而不師禹河患何時而平也漕河新開暫逺河患但今大河勢已趨北決溢而復故道誰能禦之漕河之憂未艾也海運期期毋講上策莫若修舉虞集故事其次法唐宋轉般國朝設淮徐臨徳通五倉尙存遺址而遺意則莫之識矣妙在通融焉耳米乏則以次轉輸米賤則隨在廣糴貴亦時糶之以爲糴本但使漕運得人辟召諸監倉而久其任北方復兼糴麥粟倍給於軍此法之至省至便者也唐陸宣公嘗行和糴關中歲增百餘萬宋蔡京壊綱運東南遂不能支其利害昭昭可考也昔者鯀湮洪水汩陳其五行帝乃震怒今因漕運而逆河濟及淮三瀆之性垂及百年今上英才邁世赫然將大有爲天意適於此時變動自是一機深識天人之際者莫若勸上乘此一大機會作一大處分漢都關中文景恭儉未嘗轉漕武帝窮奢極欲歲漕關東六百萬斛海內虛耗昭帝恭儉一旦盡罷之上恭儉愛民如仿古制國用之法通計國課歲入若干國費歲出若干立一會計之書課入視祖宗時孰增孰減費出視祖宗時孰寡孰多立爲定格一斷以祖宗舊制復進而考法於先王百年冗費一旦革之萬姓誰不歌舞聖徳漢昭盡罷漕運未足多也京口地固而民悍劉裕嘗用之矣此金陵之東戶也維揚少弱近淮則又彊矣此金陵之外捍也彭城山勢雄偉實南北之要衝古之立國者設險必在數百里外呼吸則四圍皆應觀形勢之起伏其間彊弱自相爲牝牡信天造而地設也覩淮而江之上流可想矣汴坦而無備豈帝王之都宋太祖謂遷洛陽未已終當都長安耳吾欲循周漢故事據天下之上游省冗兵以寛天下眞英雄也自彭城入汴萬里中原固在仰稽聖神經緯之迹邈乎不可見已中觀豪傑所以成敗興衰與其攻守之略蓋有可言者俯察生靈困苦之狀無路達於九重深思地利不興萬無致太平之理斯地也夏用之以貢商用之以助周用之以徹今乃鹵莽耕之滅裂耘之不復有相之道海內所由困窮也堯舜舉農師禹盡力溝洫文王卽田功蓋天子之職主於代天養民而守令又代君養民今也數易牽制又多匪人地利誰與興復必也隆重守令大略如西漢時治道乃有根柢戰於中原步不如騎騎不如車車可以戰可以守騎便衝突可爲遊兵因思溝洫法存戎騎亦難蹂踐豈有晉宋之禍也校所至風雲相迎河山如待天寛地寛眼亦寛覺得收攝只在方寸深愧主宰不立未免衮衮隨逐大化噫此心收卻根本上露生端倪才與天地同體若放去自由便被軀殻私欲裹住違禽獸不逺矣

莊渠遺書卷六

●欽定四庫全書

莊渠遺書卷七

﹝明﹞魏校撰

○譜牒

莊渠李氏統宗譜序

我李聚族莊渠乃今散處而共祖實之府君譬若大樹無根何生矣嗟我族人誰非我祖傳種同气連枝骨肉之親也族散而無統骨肉且將漠如塗之人吁可憂哉古之人尊祖故敬宗敬宗故収族而宗法立焉大宗立百世不遷以統族之親疎小宗立親者彌相親也蓋五世親盡乃遷宗法亡天下無善俗好古君子顧念其本根則謹修其譜牒以合族而譜學惟歐蘇二家傳校稽諸古國史奠系世辧昭穆家之有譜如國有史乃立統宗譜自我莊渠一世祖始而盡於其五世孫別起爲圖五世至九世則玄孫各爲髙祖自系厥後以禪於無窮正適直繼而系前支庶區別而次後族之親疏咸在也而無失其倫蓋取諸歐陽氏繼以世譜於正適詳焉曰其猶有古大宗之遺意乎則又立族屬譜爰起自我髙祖彥行府君而下盡於吾之族昆弟凡宗人有服屬者咸在吾與族昆弟之子若孫生則附之親屬始竭猶未忍相棄也蓋取之蘇氏復取祖系親盡者奠諸前曰其猶有古小宗之遺意乎二法相爲經緯瓜瓞綿綿百世如指諸掌我李孟莊一支諺所謂直下子孫也凡我族人如木附枝於法固不敢立爲大宗而事之自當加隆焉耳矣此統宗譜所爲作也統宗譜大合族而共圖故世譜専載正適代錄其適子某庶子某而庶子所生不復書族人惟賢者特筆以附見又與宗圖自相經緯凡修譜則族人各以其譜來會譜成分而世藏之代命賢者一人嗣修嗚呼士大夫則知尊祖矣誰其不重譜牒哉然而或修焉或否焉顧子孫賢不肖何如耳其世篤孝敬守墳墓厚親戚修譜牒而勿替之則天下咸稱願然曰斯其文獻故家也祖宗有光矣樂樂其所自生禮不忘其本凡我後之人尙其顧念我祖宗而毋疏逺骨肉也哉

大宗小宗圖說

大宗別子爲祖繼別爲宗百世不遷

宗子統族人主始祖廟祭族人服之齊衰三月

小宗祖遷於上宗易於下五世親盡則遷

繼禰之小宗統其親昆弟其相爲服齊衰期年

繼祖之小宗統其從父昆弟其相爲服大功九月

繼曾祖之小宗統其從祖昆弟其相爲服小功五月

繼髙祖之小宗統其族昆弟其相爲服緦麻三月至玄孫之子親盡則遷

愚按古者國於天地有與立焉是故並建親賢爰有世臣舊族禮家所稱別子者公子不敢上禰先君自我作祖別於尊也始興者亦稱別子自今起家別於舊也別子立廟百世不遷謂之太祖其繼別子者世爲大宗統治族人有君道焉爲之服齊衰三月尊之如君也封建廢天下無世家矣而宗法亦因以亡合族羣居勢當有所統壹古猶今也禮可義起謂宜推本始祖一人世存墓祭仿古之別子其世適仿古繼別之宗族人𨿽不敢爲服固當以所事大宗者事之乃若今制有爵延及後嗣者自當復古大宗之法

敍錄

昔帝顓頊之苗裔曰臯陶在唐虞爲士師以功徳錫土姓其國於六者周衰楚人滅之後罔有聞其以世功賜族者以官命氏曰理曁於利徵逃難殷墟爰始更爲李氏古謂理官曰大李之官黃帝理法曰李法故因而稱焉而後之人訛云食李而攺自臯陶顯於堯舜之世禹讓徳焉其學以天爲主矣後千有餘歲而耼在周爲柱下史以知禮爲孔子師厭衰世之多事也則欲返朴還淳以回造化漢興而李氏著姓於隴西後之數百歲而唐神堯有天下追論系世則遙祖臯陶時以國姓賜其勲臣而族類多混矣李姓蕃衍於四方代有顯者世逺莫詳我所自出故今不敢紀諸逺紀其近而可知者曰宋編修府君隴西之裔也從髙宗渡江而南寓吳爲始遷祖構望鄕樓於葑門人稱磚橋李氏所遺象笏手澤尙存而譜帙闕有間矣故老相傳又云編修府君之子仕宋爲金紫光祿大夫實惟莊渠始祖之大父考之葑門而無徵也校故傳疑焉而錄其可傳信者於譜最曰莊渠一世祖茂實其子譚始以詩禮傳家七世孫方艸創譜牒文獻始有徵孝子則恕信昆弟節婦則始祖妣顧氏開先厥後廸之妻戈氏淮之妻鍾氏麒之妻周氏自祖宗積徳且也二百年而始發於校噫其曷敢忘本哉

統宗圖

第一世二世昭三世穆四世昭

五世穆六世昭七世穆八世昭

九世穆十世昭十一世穆十二世昭

十三世穆

已上見家乘

世譜

一世

莊渠始遷祖諱茂實字實之考論其世宋遺民之子也而生於元自葑門磚橋出贅婁門東莊渠城顧千十八提領家爲壻子孫之興自玆始其鄕曰習義其裏曰孝廉長洲縣之二十一都也始祖以耕讀爲業悃愊無華壯歲不祿妣顧氏辛勤撫其孤年踰七十白首貞心故我李世有節婦塟陽城湖陰終圩之上子孫以昭穆咸祔厥後水嚙而淪於湖嗚呼傷哉今有事望墓以祭適子譚庶子訓

二世

徵君諱譚字吉甫鄕人稱爲坦然處士生元盛時元徵之不起後老矣及見元之亡而際我太祖之興宋遺民之孫故不仕元也徵君幼失父怙恃母以生及長事母孝愉愉如也友其弟怡怡如也母樂其養嘆曰我不幸喪夫幸而得是子不覺我爲未亡人也徵君亦自傷曰吾髫齔喪父百爾劬勞上荷母慈噫觀先妣之撫幼孤與徵君之事母吾族安得不昌乎徵君穎悟而篤志嗜學爲時聞人古貌古心鄕人多化其徳與學士虞文靖公集遊嘗爲銘硯期我胤嗣之昌詩禮傳家自徵君始年八十二以壽終娶惟亭張氏自後張與李世爲婚姻自莊渠始祖再傳而有孫七人其後日以繁衍析爲七房吉甫府君之適子孟莊是爲長房庶子五仲芳二房季和四房皆生於元叔常五房恕六房信七房皆生國初洪武弟訓一子廷玉爲三房今惟六房一支遷昆山信義者最顯恕字彥行信字彥立鄕人所稱二孝子也彥行自幼厚重若老成人平生無疾言遽色孝友天至母袁氏嗽病篤百方治終不愈勺水不入口彥行迫黙禱於天請以身代刲其股肉救母彥立亦刲肱肉從外來兄弟不約而合乃煮糜粥勸母嘗之母病卽愈鄕人以其孝誠動天也爲作二孝子傳吳文定公寛題曰母病無醫實可哀弟兄何自笑顏開傳文不作傷生誚四體元從父母來

叔常三子其幼棄爲道士又棄其一孫爲僧二子單傳皆無後五房之祀遂絕豈非吾族永鑑哉嗚呼佛老殄滅世教其徒坐而蠧食吾民王法所當首禁故吾族有棄其子孫爲僧道而自絕祖宗之類者皆削不書蓋深以罪其父母

三世

寓耕翁諱孟莊好讀書通五經大義抱材不樂仕元孝敬行於家信義箸於鄕人稱長者生元元貞二十四年卒洪武八年娶懸珠張氏適子允庶子安謙愼國初諸房皆占民籍惟二房四房後以事謫雲南曲靖衛軍畏死各遣其義兒著伍子孫居莊渠者世苦淸勾往若棄市至則雇募人替當以生還爲幸鄕人解送者亦多破家嗚呼兵弗寓於農又弗土著故世爲民害初元人無政彊食弱肉太祖糾之以嚴而惡大姓長洲重故家陸伯祥者暴發而富有司則舉爲糧長虐其鄕人然終不敢與故家均禮鄕人被害者輒呼二官四官救我以故不得肆惡而恨過之他日坐事則誣李二李四不應罪而連坐充軍也孟莊庶子安贅鄭氏謙贅陳氏者亦各緣妻族坐事籍沒充軍法网亦已密矣安謙俱無子丁盡戶絕也

四世

田樂翁諱允字士中魁岸俊爽見義勇爲永樂中有司舉爲糧長廉潔自愼重升合不多取於民眾稱巨族長者生元之至正卒於國朝宣徳三年享年七十有五娶王氏適子道純庶子勝睿女適齊門顏孝子季栗

從弟梅軒翁諱琳字以誠遷昆山信義有司後亦舉爲糧長積三十餘年催科未嘗施鞭朴専以誠長者處民區民懷其徳終不忍負之旣沒如失慈母至今猶稱爲佛子家也梅軒翁幼鞠於從母夫魏士珣因從其姓校不逮曾大父而竊聞裏中父老相傳曰老官寛厚有徳人也貌如其心聞人有過口終不忍言惟聞人善則喜而談之不置終身不忍罵詈人𨿽甚觸忤之終不恚怒但徐呼小郎則人皆尢之曰汝柰何犯長者至此蓋其厚徳有以感人也子鏞仕爲玉山縣儒學訓導

司訓公字聞逺卓犖有大志魁傑人也有司彊補邑弟子員治尙書數舉進士不第成化十六年貢於朝廷試授以學職自國初以來先世多長者朴茂惇龎可勝重任然皆隠居不肯幹仕進故吾族出仕自司訓公始而位又不盡其才也司訓弟諱鍾人稱朴隠翁朴隠翁字符律校嘗逮事大父母竊見大父朴茂而長身言必謹愨行必周詳喜怒不輕見於色子孫有過弗誚讓也則召而惇勸諭之使愧而攺下至臧獲亦不忍輕撻一人性勤儉昧爽先家眾興綜畫諸務夜則候人定時徧視門戶扄鑰乃寢平生無他玩好暇輒觀書有得或忘寢食忙後常黙坐休養精神迪知衣食之艱難懇懇語子孫以耕織勞苦疏衣糲食淡然安之少見紛華意輒不樂也大母王氏勤儉之徳與大父同壯歲卽卻環珥粉黛弗禦大布之服𨿽敝猶整潔若出於新大父在畎畝未嘗忘君嘗謂大明律者我太祖畫一之法也當與天下共守之新例出於羣臣一時有所奏請因而施行耳今充軍者日報也而曾不足以禁頑而徒爲貪酷吏舞文作威福因太息曰廷臣豈無張釋之戴冑者邪則又誦其言曰誰與以此聞於上者吾蘇以田賦之太重也與水利之弗興也而民之死徙者眾大父常傷之則究心水利之學曰吳地邊髙中下形如盤盂禹貢三江旣入震澤厎定今淞江全受震澤下流而中多阻如腸胃病噎然則並而入婁江過劉家港入海西迆北地彌卑下則匯爲陽城昆承諸湖舊有白茅塘受之以泄於江而今塞矣此吾蘇第一患也海口潮汐漲落易壅泥沙錢氏有土時設卒撩淺其法可迄今守也而廢也久矣數使人言於當道冀以上聞意惓惓未嘗不在民也大母凝重有威目未嘗左右顧大父偶失愛於伯祖大母聞之則治具延兄公呼二兒使侍食焉伯祖固俊爽士嘆曰吾聞兄弟之好以婦人敗未聞以婦人全也吾弟婦其賢矣哉大父一日嗛內侄之子曰卑幼也乃數犯我大母曰汝母族惟一息耳柰何不能寛容大父矍然稱善其內助皆此類也

五世

諱道純字伯純繼母鄒以財私其子睿伯純讓而弗爭事之加謹以難得者兄弟易求者田地也生國初洪武卒於正統十一年妻鄭氏以賢孝稱適子璇庶子璣

初酷吏張同知徽以死脇伯純父士中承他籍軍役曰汝欲爲鬼乎爲軍乎士中理直不撓曰吾寧死不忍無辜以禍子孫遂死於獄復逮伯純掠治彊誣伏竄軍籍中同負寃者千數百人歷患難二十餘年嘗哭謂子孫曰吾昔順繼母心遺汝至薄矣今反以禍遺汝輩哉何時得見天日旣而況知府鍾下車公廉吏也相率赴愬蒙奏淸軍役各終厥身子孫復占民籍眾皆鼓舞今有雪寃冊存於官伯純先業富厚世以積善聞於鄕閭不幸父子遭軍禍破家子孫遂貧不復振幸而遇況侯實惟再造之恩其亦爲善之報也哉況侯又嘗奏豁吾蘇糧額數十萬石郡人世蒙其恩

六世

東園翁諱璇字宗澤徙居周涇因族塟於是距莊渠舊業十里而近生洪武二十三年卒天順六年三月十六日享年六十有二妻張氏適子方庶子遵吾族自始祖妣顧氏以貞節傳芳至六世而得節婦二人焉皆宗澤之族昆弟妻也

迪廷啟妻戈氏其生以永樂十二年上距始祖妣之歿蓋未百年也廷啟蚤世戈年方艾哭謂舅姑曰今吾不忍吾夫也遲十年兒成童矣使送爺喪舅姑弗忍違其志孀居三十餘年人皆多其志操

淮淸叔妻鍾氏其生以景泰二年去戈氏近矣鍾父母無子愛而憐之贅淸叔爲壻不幸蚤喪鍾年二十有八父母俱亡舅宦逺方繼而亦卒內外煢煢無依族人利其攺嫁也則侵奪其產鍾氏澹然弗與爭晝夜紡績自給養其二孤勤苦萬端屹弗攺節弘治十四年卒享年五十有一矣鄕人髙其貞潔相率狀其行於有司奏請旌表其門閭以旣歿而寢校自幼則見吾從伯母面嘗有憂容目汪汪如淚流也愼黙寡言與人言煦煦如恐傷之至其節操毅然人亦莫能奪也

廷啟弟達廷善贅徐氏事徐夫婦甚謹亦旣有分業矣兄卒則籍其產還徐之庶子而歸以養其父母撫其兄之孤自奉嗇甚或腐或魚未嘗重食而奉親則甚丰鄕人多其孝友徐氏有賢行孝事舅姑如事父母家貧遇凶歲自度力不能活人也則命冢婦曰計煮飯用米若干而多煮爲粥鄰人饑者來則食之曰吾日三粥足以無饑矣而餘力可兼濟人不愈於食飯而獨飽乎

子庠宗周內外斬斬所居矮屋三間而五女長矣客至寂不聞婦人聲妻鄭氏孝事後姑恩愛若母子娣婦性多恚柔以下之情若姊妹終身無間言蓋化其徳也夫喪煢煢獨與幼子參居紡績以養曰虀羮菜飯無厭時汝大母常語也小子識之

先君諱奎字孟文以校貴勑封承徳郎南京刑部主事而吾母張氏封安人先君生天順六年二月三日而大父夢文昌之星降精於家先君天性至孝年未弱冠聞大父之在官而雨沾服體盡濕也則亟往代之而爲塘長而爲糧長大父得以佚老終身水利僉事伍姓者貪酷吏也每行縣則塘長駢首受杖有死者惟陸祥以重賄免而吾父死而復蘇他日又行縣大母哭語人曰長男昔代爺死裏得活今該少男代之𨿽然吾終不忍也先君聞之慰大母曰兒自往耳弟弱詎堪大杖邪是時幾再喪生校兒時尙憶大父母欲觀杖瘡先君終不肯而私與四叔祖觀之則相持泣也臀若虎餂蓋將護三月才愈伍動大眾開京口河先君與其役大父在家病危殆先君心忽悸動夜寢不安而家人至紿曰老官有病今瘳矣先君哭曰是欲欵我勿回耳遂冒禁而逃晝伏夜行聞林木有聲則驚以爲虎也蒲伏不敢動良久乃行先君抵家而大父適以是日愈復往終役故勑詞褒先君云孝感有徵義聲無忝蓋指玆事也先君未營宮室先建祠堂其制前爲同堂而分其後以爲四室祠位各奠於室由禰而上皆得南面而有常尊祭位同享於堂自曾祖而下皆統於尊而暫屈歲時奉祀惟謹祝文則用禦制教民者卒嘉靖二年五月十日享年六十有二嗚呼痛哉塟長洲陽山之中麓

七世

一木居士諱方字思式幼師事祭酒陳鑑與吳文定公寛爲同門友補邑弟子員五舉進士不第以詩鳴於時思式尊尙祖禰痛惟上世譜牒不傳由莊渠始遷祖以來世爲冢適族屬日以繁衍散而羣居將以收攝宗族爾時故老猶存及見先世遺事思式朝夕諏焉創爲譜牒積十有五年而成凡我族人各知祖禰所自出者思式之功也思式謂譜所以自尊我祖宗若冒他人顯者爲祖是自絕其本根也不孝莫大焉故斷自莊渠始遷祖而下列其所可知者記事拙直寧質而俚不敢爲虛飾故其言鑿鑿可信其法前爲總圖每世復爲譜詳其生卒塟娶某氏子某人有善行則書之今存其法不敢廢每歲續增修譜則據以筆削思式爲宗適年彌髙矣見族人尊行者𨿽稚年執禮彌恭故舉族無長幼莫不敬服生永樂十二年閏十二月二十二日卒弘治某年某月某日享年若干娶王氏以某年某月某日先卒適子周庶子鐸欽

鼐廷器季和之後與思式爲親同姓矣廷器有孝行母張氏老而喪明性多恚人莫能可其意者廷器能委曲順之得其歡心廷器出其妻妾嚴奉事之終日不敢寧居然終不悅曰須我孝兒來也廷器歸則指數曰大婦某事懊我可笞若干小婦某事懊我可笞若干廷器如數詬責之妻妾亦安以爲常不敢疾怨也思式修譜時苦貧乏久未繕寫廷器則助之費譜成與有勞焉

莊渠始祖六傳歷二百有餘歲而校始顯於朝鄕先正範文正公有言吾吳中宗族甚眾於吾固有親疏然以吾祖宗視之則均是子孫也自祖宗來積徳百餘年而始發於吾若獨享富貴而不卹宗族他日何以見祖宗於地下今何顏入家廟乎

庠子秀校之從弟也以太學生仕光祿寺典簿

鍾氏卒後數年爲節婦周氏麒之妻也君子曰麒家世中微周之父兄也賤爲隸於官初非有詩書禮義之教也而周氏天資夷粹有學士大夫所難者幼事父母長而事舅姑𨿽甚勞苦人未嘗見其有倦色父母舅姑疾怒之人未嘗見其有慍容家貧饑寒切於體亦未嘗見其戚戚也年二十三喪夫孤孀貧窮寧死不他適𨿽節操寒於冰霜而人亦未嘗見其有矯厲之行也然久而相與心服之噫以周氏之美質使生治古盛時充養以婦學則其貞順之徳庶幾哉爲九族宗師矣

周氏同時有節婦李氏者孝子信之孫女也於吾族爲尊屬矣嫁爲里人陸行妻行死無子凍餓不能活或勉之再醮節婦且哭且詈欲喪其生時父楠已前死乃歸依其兄淸淸死依其侄昺昺又死依其侄之子秀三世貧窮患難節婦終其身甘寒與饑晝紡績不足或繼之夜其貞烈性之於天不自知其異於人也人亦相忘無異之者他日校賙給宗族特致粟於節婦鄕黨始嘖嘖稱羨其賢

八世

周字文則生正統七年先其父卒娶胡氏適子鳳莊渠之族中衰仲芳一支六傳至參爲戊子貢士文則之從弟洧狠而貪莊渠祖屋數椽宏大壯固族人相承二百餘年矣洧豪奪之盡毀其故有司舉洧爲糧長其貪如狼牧羊也後以干沒官錢糧瘐死於獄家人信巫曰神怒遂棄屍弗迎塟也弗敢成服也弗爲設幾筵也而家破矣鄕人吒曰此其積惡之報也與哉噫君子之善善也長惡惡也短而爲親者諱校之修譜也稱美不稱惡矣惟洧也得罪於祖宗則直書而不隠以示戒焉耳洧之子孫有能恥之尙其蓋前人之愆乎

九世

鳳字孔祥娶王氏鳳生而穎異鄕先生見而羨之曰一木有孫矣長而落魄以死鳳無子古者大宗無後則族人以其子後之鳳固吾族大宗也而於校爲孫行矣其生乃與吾父同天順六年族人未有可爲後者去之三十有餘年而鳳之從昆弟有子矣校將爲之立後則又自念曰幽明久隔矣無復有父子之道矣故不得已而謀於眾以次房攝主宗祀也僉曰鳳也之叔父鐸也在鐸字文振思式之中子其母陸氏妾也贅錢氏而歸生子志憲志蚤卒憲之子孫他日代爲世適矣

莊渠遺書卷七

●欽定四庫全書

莊渠遺書卷八

﹝明﹞魏校撰

○譜牒

莊渠李氏族屬譜序

孝弟也者本其所以生也爾身從何生也曰吾父母遺體也父安從生曰吾祖宗傳體也而忘之則其心死諸昆弟伯叔父何親也曰同胞也而忘之則其手足不仁然則子孫非曰吾有之也吾祖考散而成體也是故昆弟之子猶子也一視同仁也先王教民仁其九族立愛自親上本髙祖下逮於元孫而旁及諸父昆弟喪則五服以相戚也祭則紀之以小宗五世親盡而服窮矣而宗易矣而情何盡矣由親同姓以往懼其漸以疏逺也則大合族而統之以大宗故親者彌相親也而疏者𨿽百世猶相繼毋散校之立統宗譜以合大宗也則始祖以爲主代上下相承無間也其道曰尊尊詳適而略庶則又立族屬譜以厚吾小宗也而髙祖爲之主矣前後相附以互見也其道曰親親詳近而略逺與統宗譜相錯前表莊渠始遷祖世系錄其自適而分著我自出也乃起自我髙祖彥行府君而盡於吾之族昆弟圖成而五服之屬四世之宗咸萃焉油然生其孝愛之心吾與族昆弟之子若孫生則附生則附親屬𨿽始竭而猶未忍相棄也子孫續爲譜則遷祖考親盡者奠諸前復自其髙祖始而攺紀其親屬尊尊親親無窮也修譜必也告於大宗以統宗譜相質校復采耳目所覩聞談祖宗時故事命曰世說子孫而聞之庶其音容若接矣乎嗚呼天地之大徳曰生人也而弗念厥祖弗哀其父母劬勞自戕賊其心也昆弟而路人自痿痺其手足也是豈人之性也哉其無乃俗流失與物欲迷與亦教之孝弟而已矣凡我族人其毋忘本哉

五服圖說

上殺

父斬衰三年

母齊衰三年

祖父母齊衰期

曾祖父母齊衰三月

髙祖父母齊衰三月

下殺

父爲長子斬衰三年

庶子齊衰期

孫大功九月

曾孫緦麻三月

元孫緦麻三月

旁殺

昆弟齊衰期

從父昆弟大功九月

從祖昆弟小功五月

族昆弟緦麻三月

世叔父母齊衰期

從祖父母小功五月

族祖父母緦麻三月

從祖祖父母小功五月

族祖祖父母緦麻三月

族曾祖父母緦麻三月

昆弟之子齊衰期

從父昆弟之子小功五月

從祖昆弟之子緦麻三月

昆弟之孫小功五月

從父昆弟之孫緦麻三月

昆弟之曾孫緦麻三月

五世袒免爲親同姓

六世而親屬始竭

父母至親也故喪三年至痛極也此喪禮之大綱五服因是以生矣父母之於子其痛同而庶子以尊加之故降而期則以降爲正服而長子三年爲加隆焉耳以傳重也祖尊矣故自三年而期而孫以尊加之則爲大功適子死則適孫爲祖承重三年故於適孫加隆爲期也曾髙祖尊同而恩殺矣故不敢以大功小功服之而爲之齊衰則殺其數爲三月也曾元孫緦同不可加其月數也此皆正統之親也昆弟一體也自吾父而推故期從父昆弟自吾祖而推故大功從祖昆弟自吾曾祖而推故小功族昆弟自吾髙祖而推故緦也世叔父自吾祖而推當大功矣以吾父一體則加隆而爲期其報服與庶子同昆弟之子猶子也從祖父從祖祖父自吾曾祖而推也故小功族祖父族祖祖父族曾祖父皆自吾髙祖而推也故緦而報服同以旁尊不可加之也此皆旁親也尊卑之體適庶之分親疏逺近之等恩義曲盡矣

祖系

一世祖諱茂實字實之二世祖譚吉甫生一子孟莊其一支爲吾髙祖恕世次爲穆

我李宋南渡故家也建炎之初髙宗棄汴來遷於杭時則有編修府君者從而南寓吳葑門爲始遷祖其子官至金紫光祿大夫於古爲始興而世系不書者無徵也故今定莊渠始遷祖爲一世是爲實之府君生元之初宋滅而華夏稍變更矣其子吉甫府君生元盛時元徵之不起後老矣及見元之亡而遇我太祖之興再立人極宋遺民之孫復見聲明文物之盛矣

族屬圖

髙祖曾祖祖

禰昆弟

附圖

子孫

已上見家乘

世說

我太祖遣大將軍徐達北定中原以次削平四海定有天下之號曰大明建元洪武越明年而吾髙祖生自此天下太平矣享年八十有一卒正統十四年三月七日是歲也先入冦土木之變英宗蒙塵髙祖母金氏卒

景泰三年三月十日時景皇帝中興故君𨿽蒙塵而天下不傾也

髙祖彥行府君有馴行闇若與古符其孝友因心而發生母袁病篤迫黙禱於天祈以身代弗得遂刲股救母弟信亦刲厥肱孝誠相通不謀自同乃煮糜粥食母母病遂瘳兄弟創亦遄愈孝誠動天人罔間言鄕人至於今猶然稱之曰二孝子也

髙祖有子四人而吾曾祖行三出後昆山魏士珣族曾祖奕宗大生洪武三十二年時建文君在位傳至棠爲繼髙祖之宗與弟松今居郡城敏宗學贅荻溪王氏子孫今居荻溪生洪武三十五年是歲也而太宗靖內難聰宗文生永樂八年傳至權爲繼曾祖之宗權父瓛能道祖宗時故事髙祖之後惟此一支居於莊渠

髙祖與魏士珣同娶於金而士珣無子則育吾曾祖以誠府君爲子魏故農家世積善得曾祖而家道日隆遂爲巨族士珣夫婦甚賴之後庶出有子而曾祖亦不復歸宗

曾祖寛厚有徳言貌溫溫聞人之過口終不忍言惟聞人善則喜談之不置終身未嘗詈人𨿽甚觸忤之終不恚怒但徐呼小郎則人皆不安曰爾柰何犯長者

吾蘇蕞爾地不能方二百里而財賦當天下少半郡城繁華四方商旅輻輳過者嘖嘖羨富饒豈知鄕氓雕敝其力穡者終歲勤動僅能還官樂歲尙咨寒饑遇凶歲則餓莩滿野屍塡於川錢糧自此虧額矣有司鞭撻血肉淋漓吾曾祖嘗舉爲糧長積三十餘年専以誠長者處區民不忍一施鞭撲區民化其徳終不忍逋負之至今稱爲佛子家吾父亦嘗爲糧長有祖風然區民漸貧不能無逋負者又三十年而民力憊甚歲率拖欠以爲常有司督責糧長賠納多破家亡身矣嗚呼天子仁聖非大蠲賦無由活此一方民也

有惡少嘗不快於曾祖三放火來熸屋廬輒心怖而止一日自首伏曾祖以酒肉勞之曰儂可罷休玆詎好事其人感泣遂爲善人

曾祖始居信義舊宅在眞義浦東莊渠之族中衰而信義興矣吾祖別治宅於浦之西信義之族亦惟我一支爲盛噫起家艱辛子孫詎能盡知邪曾祖生永樂七年卒成化十一年十一月八日曾祖母顧氏生同年以成化六年十月二十一日先卒是時國家全盛極矣然自太宗遷都於燕控制形勢天下始奠安而吾東南困於轉漕民力亦竭矣

曾祖族塟磚場字圩與新宅鄰曾祖歿後人夢其騎從甚都呼曰上帝以我公直今爲神矣

吾祖新婚適有訟事裏媼呫囁私語曰新婦不祥曾祖母怒曰官事年注月定偶值婚期柰何作此離間語其賢明皆此類也

伯祖聞逺號一黙有大志魁傑人也其所交多一時豪傑有司彊補邑弟子員治書經數舉進士不第以歲貢授玉山訓導後世以尙書相傳遂爲仕族生宣徳四年是時宣宗不親政而能屬任元老稱太平天子卒成化二十三年八月十五日伯祖疾革則語家人曰速治我後事吾且從上賓天是歲憲宗登遐

伯祖母沈氏好潔其所居室常自灑掃無纎塵

伯祖三子從伯父涇淸伯號菊泉繼祖之宗貌淸臒讀書以詩鳴爲鄕人師有祖孫三世受業者繼娶不慈一哥庭椿遊蕩死其子照繼髙祖之宗

淮淸叔贅洪墟鍾氏幼有奇質父友見而異之曰是兒淸徹一似雪晴新月遙映梅花長乃嗜酒禦童僕少恩一夕大醉溺水從者援之遲遂咯黑血死時從伯母年二十八矣鍾故富家父母旣歿伯祖宦逺方尋卒於官從伯母煢煢無倚族人利從伯母之攺嫁也則稍蠶食其產且盡從伯母讓之弗與爭晝夜紡績自給養其二孤庭楠庭朴勤苦萬端屹弗攺節弘治十四年卒享年五十有一矣鄕人髙其貞潔相率狀其行於有司奏請旌表門閭以旣歿而寢校自幼則見吾從伯母面常有憂容目汪汪如淚流也愼黙寡言與人言煦煦如恐傷之至其節操毅然人亦莫能奪也

庭朴五哥嘗學醫有老醫語之曰汝用心過不通也學醫先守常法正治不愈乃可從治汝今好奇不肯就病治病輒求隔二隔三治之此未學行先學走也

湘淸夫贅吳涇胡氏子庭樗今居吳涇庭樟徙陽城村四面皆湖也伯祖之後多讀書能文而貧不振庭樟六哥目不知書而惇篤異常家亦溫飽鄕人倪姓者以軍籍誣我伯祖往見淸軍禦史不屈則以大義質之其人震怒伯祖膝行而前曰昔者勾補軍伍惟恐平民不爲軍今淸理軍伍正恐平民爲軍其人爲之霽威伯祖復抗章奏於朝事竟得白子孫賴之

大父元律府君朴茂而長身言必謹愨作事必周詳喜怒不輕見於色子孫有過弗忍笞也召而惇戒諭之使愧而攺下至臧獲亦不忍輕撻一人性勤儉昧爽先家眾興綜畫諸務夜則候人定徧視門戶扄鑰乃就寢暇靡他玩惟好觀書有得或忘寢食忙後常黙坐移時休養精神迪知衣食之艱難懇懇語子孫以耕織勞苦疏衣糲食與眾同之少見紛華意輒不悅厭世俗之侈靡也則有志淳古之風故自號朴隱也

吳固澤國也禹貢揚州厥土塗泥厥田下下國朝而田賦登上上亦旣竭澤而漁之矣而水利久廢莫之興也吳人以水田爲命歲數被災大父意慘然不樂也乃講求水利之學曰吳地邊髙中下昔人像爲盤盂不大決其下流注之海則胡以止湖翻矣禹貢所謂三江旣入震澤厎定者也今淞江全受震澤諸水實惟經流而中多阻如腸胃病噎然西迆北地形愈卑則匯爲陽城昆承諸湖故有白茅塘受之以瀉於江而今塞矣此吾蘇第一患也大父木訥不善文則數使人言於達官冀有聞於上者弘治八年東南數大水孝宗命侍郎徐貫治水於吳一時工程惟開白茅重大而有司者多文具勞而無功大姓復有私萑葦之利陰持之者大父憾之終身正徳十六年武宗命撫臣尙書李光嗣復治之白茅遂通其它水利亦未能盡興也

大父嘗嘆圩田窪下恃岸爲防岸崩則禾蕩然滅矣必也大圩分小圩牢築岸腳使耐風浪

大父嘗嘆海口潮汐漲落易淤泥沙五代錢氏有土時設卒撩淺其法可迄今守也而廢也久矣

大父嘗嘆世衰則刑繁今新例充軍者日報也而曾不足以禁頑而徒爲貪酷吏舞文作威福也每誦張釋之之言曰法者天下公共也今法如是更重之是法不信於民也又誦戴冑之言曰敕者出於一時之喜怒法者國家所以布大信於天下也則又嘆曰誰與以此言聞於上者弘治十一年孝宗厭新例之冗瑣也則命羣臣廷議舉要而刪其繁定爲問刑條例大父猶恨一時大臣不能將順上美惟守大明律以一民也

大父嘗謂縣丞簿最爲親民矣而祿薄少自愼重宜增俸以養其廉庶可爲民造福也

大父嘗愛伊川格言自檢束則日就規矩注其下曰誠上達君子才放肆則日就曠蕩注其下曰眞下流小人命校書置屋壁以自儆

大母王氏外大父張仲侃魁傑士也獨奇愛大母曰此女吾自主之一日見大父撫其首而異焉遂以歸於我大母體貌丰碩凝重有威寡言笑每乘舟未嘗左右顧岸鼻顙一黑子宛如元珠被服惟布素𨿽敝尙整潔若出於新壯歲卽卻環珥粉黛弗禦大母性孝一夕天寒使婢以衣覆女孫則嘆曰人言母憶兒兒不憶母吾母在家而寒也誰以衣覆之哉曾大母性嚴諸婦少有當其意者惟大母善事之能得其歡心

季父幼多病大母憐愛之異甚夜臥置之腹遺矢亦不移

大父偶失愛於伯祖大母聞之則治具延兄公呼二兒使侍食焉伯祖感嘆曰吾聞兄弟之好以婦人敗未聞以婦人全也吾弟婦其賢矣哉

大父一日嗛內侄之子有所恨過之曰卑幼也而數犯我大母曰汝母族惟一息耳柰何不能寛容大父矍然稱善

大母嘗語吾子孫曰莊渠之族爾家本根也其勿忘

大母嘗戒子孫鄕鄰與若平等勿以我富而驕勿以彼貧而憎

蘇氓困於重賦勢且不能聊生宣徳初元有詔蠲重額十之三而戶部格弗下蘇守況鍾則抗章以死爭得蠲數十萬石大父嘗嘆曰微公吾民不活矣近歲詔有司立廟以祀夏忠靖公原吉周文襄公忱大父嘆曰二公廟食於吾土固當𨿽然必以況侯配校官刑曹每訊重囚則大父輒見夢告戒之精爽若生

大母晚歲中風語多不慧而形益肥善飯以無齒不能食也吾母則跪而哺之踰年遺矢則親抱持每自浣滌大母且歿嘆曰吾混汝多矣願汝子孫咸孝順汝君子以比崔山南

大母以正徳二年十月十五日卒越明年四月十三日而大父卒時校在官畏法网不敢請告回也嗚呼痛哉是時武宗不事事宦官劉瑾擅權毒痡四海又二年始伏誅而法网解矣然羣小用事不衰也大父生宣徳十年享年七十有四臨終曰吾今獲考無所恨惟孫校在官弗獲一見吾欲成爲淸白吏其以田三百畝廩之以養廉

先君諱奎字孟文而人稱爲竹泉翁短而丰下色溫體舒性仁厚𨿽婦人孺子皆知其坦然無欲害人之心也以校貴敇封南京刑部主事而吾母張氏封安人先君生天順六年二月三日而大父夢文昌之星降精於家是時英宗復辟聞處士吳與弼賢遣使往聘之至則以爲左諭徳不拜復遣使送還與弼厲志聖賢爲我朝學者倡噫自有科舉而士彌賤若與弼可謂髙鴻在寥廓矣

先君未弱冠聞大父之在官而雨沾服體盡濕也亟往代之而爲塘長而爲糧長大父得以佚老終身水利僉事伍姓者貪酷吏也而勤政然不辧淑慝每行縣則塘長駢首受杖有死者惟陸祥以重賄免而先君死而復蘇他日又行縣大母哭語人曰長男昔代爺死裏得活今該少男代之𨿽然吾終不忍也先君聞而慰大母曰兒自往耳弟弱詎能受大杖邪是時幾再喪生校兒時尙憶大父母欲觀杖瘡先君終不肯而私與四叔祖觀之則相持泣也臀若虎餂蓋將護三月才愈伍動大眾開京口河先君與其役大父在家病危殆先君心忽悸動夜寐不安而家人至則紿曰老官有病今瘳矣先君哭曰是欲欵我勿回耳冒禁而逃晝伏夜行聞林木有聲則驚以爲虎也蒲伏不敢動良久乃行還家而大父適以是日愈復往終役故敕詞褒先君云孝感有徵義聲無忝蓋指玆事也

大父仁慈𨿽甚愛先君而先君孝謹奉之若嚴朝廷嘗一夕大醉扶歸從者曰及門矣則蹶然醒見大父言動無少差退入室則惛醉如初也

先君未營居室先立祠堂其制前爲同堂而分其後以爲四室祠位各奠於室由禰而上皆得南向而有常尊祭位同享於堂自曾祖而下各統於尊而暫屈歲時奉祀惟謹祝文則用禦制教民者世俗童僕從其主姓先君各因其本姓以爲稱曰吾今不奪人姓他日亦免混亂吾姓也

正徳九年校之召爲職方郎中也則語先君曰今邊帥握重兵隨上居大內而藩王有反謀兒義不可出也先君曰汝內自斷勿謀諸人親戚聞而交勸我多事矣自是移疾不出者八年中間嘗有召命時宰議處校於銓曹先君意不能無動一日聞上私出遊幸則大駭爲之隱憂語校曰古今詎有是事汝當藏修遂初志耳校官南曹頗名執法人有謀幹先君以撓之者至則聞其名卒不敢嗚呼校之出處辭受實先君有以全之也

吾家由先世以來未嘗有亭沼也而校之移疾而歸先君特築精舎前爲小亭臨池曰汝可濯纓於斯矣其后土屋數椽因其舊亦蒔以花木使成陰曰汝可遊焉息焉於斯矣則又語校曰家務勿以經心也吾自主之吾欲汝惟志其逺者大者焉耳鄕人二三子來學則館榖之四方朋友有至者則嘆曰吾以爲書院也而田舍也何以嘆蓋嘆其村朴有古風也而校則語之曰此侈於陋巷矣亦嘗出戶觀野乎天文四垂爲宇六合一家觀生意於苑囿臺池間也則已蹙矣乃相與嘆先君之儉徳曰逺矣哉

先君好賓客人見其時而丰也而莫知其恆於儉也自奉澹薄如大父時人或弗之見矣而先君則嘆曰昔者吾也逮事父母得一甘脆未嘗以爽吾口則持而進之二親今而子孫以奉我噫吾何忍嘗則庋以待賓客

先君治家亦旣勤只而人未嘗見其勞也蓋事有漸次使人各程其能武宗崩年而校爲典學使者將行先君與吾母戒曰嗟吾兒嗟吾兒汝毋以已長格人毋以求備取士教則莫如寛矣他日聞校罷斥學官之不職者則寓書曰兒亦知夫師儒之淸貧乎而弗卹之而徒責之使砥行也人得無弗堪乎

先君鄕飲一嘗爲賓退而泣也先君之泣蓋傷大父昔者鄕飲旅於眾賓而今顧居上也

嘉靖元年以上母后徽號恩而先君與吾母賜四品服

越明年五月十日先君卒於家不肖校督學嶺南弗獲永訣終天之痛尙忍言哉塟長洲陽山之中麓卒之明年而大禮之議起徽號三易乃定

嶺南陳激衷有道之士也一見先君嘆曰吾閱士多矣若太公厚徳君子哉先君旣終校門下二三子各爲敍述其言不同而稱厚徳則同

先兄子賢面常帶笑容天性樂易平生無怨惡於一人胃气積傷於酒煎熬眞陰多飲而少食竟以噎亡

先兄不事事而竭力爲鄕人捍災歲大雨且傷稼則先馳會鄕父老與謀曰事急矣克水必以土某涇口可壩爲堰以遏水沖某圩岸善潰則爲之增髙倍薄某處可立大朋車戽水某家速辦船載漧土用也量地逺近及田之多寡以起役夫曰先從吾家始則爲立期會定賞罰奔走督責不憚塗泥人有持酒勸之者則卻而弗受曰吾今何忍沾唇事成復酣飲口不言勞一日聞校與客講學則語校曰吾爲汝一言而終收其放心而已矣我乃放而不知求聞論孫吳兵法曰是謂多詐勝少詐耳

先兄一日以事過里人其人出不遜語甚倨也先兄黙念此攺常矣則以善言慰之是夕其人暴死使當時小有忿言則難至若掇矣先兄娶顧氏以產厄死時正徳十有三年越明年寧王反罪人得而武宗南徵天下洶洶義二年武宗病彌畱而今上入嗣大統社稷幾危而安天也

季父橘泉翁字仲文長身而目微露幼多病不慧長而精悍嚴明嘗學醫善切脈理前知人死生已而棄去則専治生埓於封君後乃爲府醫學正科待缺未上也生天順八年是歲英宗崩而憲宗嗣位我朝宦官之禍始於太宗而成於英宗晚年益明習天下事內侍不能大欺也君臣不相親自憲宗始然能久任大臣天下以寧國初重薦舉天順而後始以資格拘矣校嘗嘆後世科舉也取士資格也用人而文法也制吏治四海所由困窮也以吾季父之材能有如舉爲農師寛假約束使盡地利於北方則其利民豈淺鮮哉校嘗語季父曰我國家北都燕而逺漕江南粟非計也則莫若修舉虞集遺策矣曰集之策何如曰京師瀕海萑葦之場也集請如浙東捍潮法化鹵地爲桑田募富民使辟土能以千夫耕者授以千戶以萬夫耕者授以萬戶功成則世襲以官季父笑曰我多多益辦耳季父娶趙氏宋宗室之後也

嘉靖九年校致政以九月朏還家而季父以八月十九日前卒後十一月二十三日而兄卒嗚呼痛哉是歲也而上更定大祀禮後出北郊親蠶罷孔子王爵

四叔祖行節魁首巨腹形短而肥少時嘗一賭賻曾大父召而戒之則嘆曰人非艸木過不能攺是我非夫遂終身絕賭性寛厚家人侈衣食旁竊利孔弗訶也坐是先富而後貧則鬱鬱不得志而病風痺言笑常如哭聲卒弘治十五年時孝宗淸明有志圖治而天奪之速噫此我朝治忽大機也

外王父張叟諱澤世農家而外王母曰季姥外王父生而朴愚自少出贅季之族人以其無聞知也百方侮之以爲笑樂有勞役則曰汝往尸之仡仡終日未嘗憚煩官府有所誅求則曰汝往應命至則受夏楚而歸未嘗疾怨外王父惟一拙誠自居而季之族人久自慚負不復施其巧知君子曰張叟年旣耋耄而徳如嬰兒庶幾哉無懷氏之民與人人如叟刑可措也外王母貞順慈良孝敬勤儉外婉而中慧通詩書謹禮度內外宗戚咸尊事之下至婢妾亦樂其徳來則相率歡迎去則戀戀不忍相捨也吾母能言矣聞人談外王父短長退而以告外王母驚曰兒莫如是此之謂學舌故吾母於終身於人是非耳𨿽得聞口不復道也吾母能食矣外王母之王母與他兒食而不以及吾母退而以告外王母驚曰兒莫如是此之謂爭食故吾母終身甘澹薄於飲食未嘗有所揀擇也嗟乎以外王父之愨與外王母之賢而善教也而所生子多不類天其萃美於吾母乎而吾母之生也外王母之王父驚喜告人曰兒女子大有福徳

詩

鼻祖道上世之事也吾家聚族莊渠尊實之爲始遷祖矣乃始祖則力田質朴有古風顧氏妣以貞徳開厥先二世祖吉甫惇行孝弟迪子孫讀古人書彬彬爲文獻家矣

古我鼻祖始基莊渠於璞未鑿於醇未漓渾渾一脈匪且今且

繄先妣顧壯歲而嫠嫗育二雛遐日奮飛向如何其逢天百罹其究如之何百福是釐

徵君吉甫玉爾溫如戀戀母慈兄弟於於和气盈門厥慶乃餘

鼻祖三章二章章六句一章章八句

呼天孝子情迫也髙祖篤孝母病祈以身代弗得遂刲股救母弟信亦刲厥肱母食之遄愈孝誠動天也

兒呼天兮天髙弗聞母氏誠死我何用生

兒呼父兮父不我應母生獲延遑卹我命

呼天二章章四句

萬石長者卹民也吾蘇賦於民重矣罷不能償有司誅求急曾祖長區賦三十餘年寧自受責不忍鞭撻一人人亦不忍逋負之旣歿如失慈母

縣官召翁汝督萬石汝辦弗前死不償責

翁退慰民汝勤罔佚樂輸奉公世忠於國

翁顰以泣汝勞實多輸租已畢室中嗚嗚

民各前喏儂忍累翁我儉我勤我聊自充

萬石四章章四句

烏婦孝事姑也大母病風痺善飯不能自食吾母蒲伏哺之大母益充肥吾母抱扶不勝其重遺矢則親滌除勞甚弗敢自愛也大母語不慧然徳吾母不忘每嘆曰吾命恃汝願天好還子孫多多孝汝

老我齒齳兮我腹長鳴傴汝哺我兮死我復生

老我齒齳兮我胃長虛傴汝哺我兮我瘠而肥

人咥笑吾老兒呱呱我謂冢婦人中之烏

汝孝天知天胡然報之予叫天以祈曰有子如烏曰有孫如烏曰孝且多

烏四章三章章四句一章章六句

王氏錢氏二譜附

髙墟王氏族譜序

校大母王淑人出自髙墟以賢徳來興吾家自信義至於髙墟數里而近逮今歲時往來猶之東西鄰也髙墟之氓力耕而好酒其始戶口阜殷今耗焉散矣校童子時識其處宦遊而歸問其室廬皆已易主惟王氏故居獨存然多以酒病暴死校乃拊心嘆曰吾蘇固彈丸地也而財賦上供居天下少半民竭力且不支矧重之以酒禍邪其母諉曰大政使然矣大母有侄春每過余輒醉醉則大呼曰若可爲我譜以毋忘吾姑校惟王氏得姓逺矣則未知姬姓之王與嬀姓之王與其居於吳則未知晉東渡者與宋南渡者與文獻一無可徵所可知者我太祖再造華夏乃洪武三年智凱占籍爲民越明年戶部家給一帖紙敝尙存後之人其有興乎文獻之可徵莫大於是矣古者治道各從其柢是故大司徒掌人民之版土地之圖我太祖令民版籍爲定其政黙與古合大司徒夫家之法實寓教養其中智凱編戶時少未有室其父福三無恙年猶未艾也有司者捨父而以其子毋乃以教化爲迂邪校今考論世次定以福三爲王氏始祖且勸之以孝弟力田毋荒於酒申之以孝弟之義曰哀哀父母至尊至親祖宗何人吾父所自生昆弟何人吾父之所生族昆弟何人吾祖之所生吾弗敬所尊自絕吾本根吾弗愛所親骨肉塗之人一樹千百枝葉葉落歸根

一世二世三世四世五世

六世七世八世九世

按帖智凱父福三母閻逮事大母徐四口之家田不能十畝井地之法行福三當始受田至曾孫珪爲余夫生子乃別受田珪字廷佩校兒時及見王太公長而髥偉如也取墻裏張生一子四女長女爲吾大母外王父張仲侃魁傑人也奇愛吾大母曰此女吾自主之一見吾大父謂有福徳故以歸於我大母已嫁而孝不衰於父母故施及其子孫春嘗暴富有司攀爲糧長幾破其家禮不下庶人小宗之法固通於民間也春爲繼祖之宗而其宗之者鮮■﹝日上永下﹞繼髙祖之宗也而宗之者亦鮮古人有言曰余寡兄弟而不忍也骨肉有幾其交相愛哉

題吳越錢氏世譜

會稽錢某氏吳越武肅王二十一世孫也視余以文僖公所修大宗譜因流光譜而增述之者也文僖而後則其子孫所續書然亦久廢莫之修矣武肅暴貴傳國且百年唐衰而建邦宋興而納土大有功徳於生民異於夥涉之爲王沈沈者非神明之冑詎克爾邪流光譜撰次世本起於帝軒轅氏代相承也其道千古若今日事乃無復闕有間者棐余所能知矣而某眞爲武肅苗裔於越人戶知之我太祖嘗錫其家以銀圖書曰忠孝子孫今某寶藏惟謹天語褒嘉爲龍爲光逾於上世所受玉冊矣﹝一作何啻九鼎大呂﹞某之父暉舉弘治已未進士以文行知名恆緘一篋固甚病革屬其妻曰吾子克肖乃授之勿輕也其後某長矣請於母欲觀之其母賢母也曰而謂篋中有物乎而父好施而不輕取瓶常無粟籝詎有金此必上世典籍也某固請之發篋乃流光大宗二譜也今兩浙之錢咸祖武肅相與通族然莫能通譜者多矣某問余譜法余嘉其孝行乃告以大義人本乎祖其初一身也分而千百其身骨肉同也古之人尊祖故敬宗敬宗故收族聫其骨肉使毋散也夫譜何爲也哉所以尊祖敬宗而大合族油然生其孝友之心也非以誇美於人也非吾祖宗也謂吾所自出也微而冒他人之顯者是棄吾祖宗也其不孝上通於天矣非吾祖宗之子孫也謂他人顯而彊攀附他人亦謂吾顯推而附吾是誣吾祖宗也其不孝亦上通於天矣譜法無他信以傳信著以傳著而疑以闕疑其贗者乎有削而無筆

錢氏受姓考

錢氏受姓謂本諸彭祖帝軒轅之苗裔曰陸終世爲火正有子六人後皆爲顯諸侯彭祖其三也此錢氏所從出之祖也彭祖之苗裔曰孚仕周爲泉府因官爲氏此錢氏所從受姓之祖也然莫知其爲彭祖何別相傳在周之時而莫知在何王之世矣譜稱孚親彭祖之二十八子蓋彭祖生陶唐以前而孚生於周曠千有餘歲而父子相繼乎斯已疏矣古者官有世功則有官族泉府士也於法不得賜氏豈自庶府登於大寮與或曰私氏也史不云乎居官者長子孫因以爲氏今庫氏倉氏古倉庫吏之後也泉訛而爲錢亦莫知何時錢讀若翦田器也詩云庤乃錢鎛國語周景王鑄大錢則其訛也久矣後世以錢代泉而全琮之後因居南陽白水乃更其姓爲泉其貿亂有如此者謂白水爲泉此自漢以後語耳古未有之也或曰籛彭祖姓也其名鏗或曰籛其名也後之人乃去竹而爲錢夫籛俗書也古未之有也而古之人乃以爲姓若名乎其下俚有如此者戰國有處士丹秦有禦史大夫產此錢氏之始著見於史者也產子孫居下邳漢有廣陵守讓避王莽亂徙居烏程此錢氏始遷江東之祖也其在六朝晉有靑州刺史端宋有太史令樂之然錢自得姓以來亦越至於武肅始大著所謂龍虎變化不測魁傑人者非邪

世系

古武肅王化家爲國曁於忠懿王讓國以爲家余謂某不宜混之於大宗譜某曰公有命我敢不從𨿽然未知此若言何謂也曰君臣禮異然則若之何曰周禮有之當奠其世系余讀太史公世表其猶有三代譜歷之遺法乎師其意可也余遂言曰大宗小宗者卿大夫之禮也援以斷國論則是未知大人世及以爲禮也正統旁支者天子諸侯之禮也比而同之於有家則是使族人得以戚戚君也𨿽然則又有難者某曰此若言又何謂也曰適庶有定分吳越有國與五季相始終立子以賢不以長其舉常在於支得毋紊正統乎若爲別之請問曰貴命世治則定於立適世亂則擇而舉賢權以達經者也變而不失其正國是以昌禮封君不臣諸父昆弟封君之子不臣諸父其昆弟則臣之矣𨿽適長也不得嗣爲君則固臣於今君矣其視支庶均之爲別子也宜各爲圖附麗於後俾無干國統

大宗譜

封建滅井地裂細人無世業以活其大人乎無世祿以養而宗嗣乃輟是故國無世臣家無禮俗王澤易竭宋天子褒大忠懿王之烈與國同休世世官其子孫勿絕噫斯其世祿之遺意乎余語某繇忠懿王而下世系不可復列當爲大宗譜以合族之人如領斯裳挈其法取諸蘇氏而世自爲處也父子也別以著代也兄弟也合以連蔕也其曰適子某庶子某者於禮未盡愜今更之曰繼子某庶子某別子爲祖大宗以繼別小宗以繼支孽語在宗法中在古魯有展氏亦越有栁下氏晉有荀氏亦越有知氏有輔氏皆支庶興爲大夫於別之中又自爲別者也忠懿之季惟演以文章爲翰林學士官至使相是爲文僖公仁宗降帝子嬪於文僖之孫景臻拜駙馬都尉生也封公死也封王於是大長公主老矣從髙宗南渡賜第天臺諸若此者在禮皆當尊而爲別或曰貴莫崇於王公胡以弗比古諸侯表其世系而乃下與卿大夫絜曰古今禮不相襲宋因唐制封建祇寄空名焉耳爵則有列土田實未有徹周禮內諸侯祿也外諸侯嗣也匪直邦君族人其將爲之服斬乎無亦主於齊衰三月是故事貴正名名必與實協

宗法

大宗小宗圖

大宗別子爲祖繼別爲宗百世不遷

宗子統族人主始祖廟祭族人服之齊衰三月

小宗祖遷於上宗易於下五世親盡則遷

繼禰之小宗統其昆弟其相爲服齊衰期年

繼祖之小宗統其從父昆弟其相爲服大功九月

繼曾祖之小宗統其從祖昆弟其相爲服小功五月

繼髙祖之小宗統其族昆弟其相爲服緦麻三月至玄孫之子親盡則遷

愚按古者國於天地有與立焉是故並建親賢爰有世臣舊族禮家所稱別子者公子不敢上禰先君自我作祖別於尊也始興者亦稱別子自今起家別於舊也別子立廟百世不遷謂之太祖其繼別子者世爲大宗統治族人有君道焉爲之服齊衰三月尊之如君也封建廢天下無世家矣而宗法亦因以亡合族羣居勢當有所統壹古猶今也禮可義起謂宜推本始祖一人世存墓祭放古之別子其世適放古繼別之宗族人𨿽不敢爲服固當以所事大宗者事之乃若今制有爵延及後嗣者自當復古大宗之法

宗譜

嗚呼宋社之屋也已久矣我太祖肇立人極遺民之子始卽於奠安余謂某宋旣隕姓錢亦踣氏爾後不可爲大宗譜矣然則若何曰爲宗譜可也而其法則取於歐陽氏繇髙祖逮於元孫每五世則一更端也乃元孫復爲髙祖以各綴其所生而禪於無窮期父子相仍兄弟聯次族之親疏咸在也而無失其倫親屬有服者各相邇也大宗小宗隠隠其中形分而气連末異而本同余語某聞汝之先自臺而遷其處者實惟大宗君道存焉上世鐵劵猶在也我太祖大封功臣嘗取以爲式某今𨿽不敢以庶民爲君之服服之乃其祇事之禮古今一也宜亟通譜歲恆往來若也生不相聞死不相弔恝如行路之人矣所貴乎故家者謂其能惇孝弟也不邪謂其能崇禮讓也不邪然而弗大合族則是弗敬宗也弗能敬宗則是弗尊祖也無祖則是無天也水倍原而流竭木附幹而扶疏尙其念哉

五服圖

上殺

父斬衰三年

母齊衰三年

祖父母齊衰期

曾祖父母齊衰三月

髙祖父母齊衰三月

下殺

父爲長子斬衰三年

庶子齊衰期

孫大功九月

曾孫緦麻三月

元孫緦麻三月

旁殺

昆弟齊衰期

從父昆弟大功九月

從祖昆弟小功五月

族昆弟緦麻三月

世叔父母齊衰期

從祖父母小功五月

族祖父母緦麻三月

從祖祖父母小功五月

族祖祖父母緦麻三月

族曾祖父母緦麻三月

昆弟之子齊衰期

從父昆弟之子小功五月

從祖昆弟之子緦麻三月

從弟之孫小功五月

從父昆弟之孫緦麻三月

昆弟之曾孫緦麻三月

五世袒免爲親同姓

六世而親族始竭

父母至親也故喪三年至痛極也此喪禮之大綱五服因是以生矣父母之於子其痛同而庶子以尊加之故降而期則以降爲正服而長子三年爲加隆焉耳以傳重也祖尊矣故自三年而期而孫以尊加之則爲大功適子死則適孫爲祖承重三年故於適孫加隆爲期也曾髙祖尊同而恩殺矣故不以大功小功服之而爲之齊衰則殺其數爲三月也曾元孫緦同不可加其月數也此皆正統之親也昆弟一體也自吾父而推故期從父昆弟自吾祖而推故大功從祖昆弟自吾曾祖而推故小功族昆弟自吾髙祖而推故緦也世叔父自吾祖而推當大功矣以吾父一體則加隆而爲期其報服與庶子同昆弟之子猶子也從祖父從祖祖父自吾曾祖而推也故小功族祖父族祖祖父族曾祖父皆自吾髙祖而推也故緦而報服同以旁尊不可加之也此皆旁親也尊卑之體適庶之分親疏逺近之等恩義曲盡矣

第宅志

作室以傳子孫古人所謂歌於斯哭於斯聚國族於斯非邪然其興也廢也大命在天小命在人其永命存乎積徳矣志第宅以毋忘祖宗之舊陳思王角吟雲起家難難難難保家難難難難可以一詠三嘅其徙而之他者亦附見焉𨿽別散分離庶幾哉猶可復聚也

丘墓志

古者成民之事陵爲之終志丘墓以系孝子慈孫之思嗟乎爾身何出祖考遺脈體魄攸藏其曷忍忘

科第表

古者鄕舉裏選尙矣自有科舉也士始輕𨿽則云然士匪此則無以入仕顯親報君樹功揚名胥此塗出作科第表噫鳳凰翔於千仭兮覽徳輝而後下自應不在此

恩澤表

宋以忠厚禮其大夫士大夫士亦忠厚以成風錢氏與宋一代相爲始終其受天寵至渥也當時見謂忠孝子孫作恩澤表以爲世勸其受恩於異代者悉書天寵一也

莊渠遺書卷八

●欽定四庫全書

莊渠遺書卷九

﹝明﹞魏校撰

○公移

嶺南學政

欽差提督學校廣東等處提邢按察司副使魏案驗當職祗奉上命將與爾諸生朝夕從事今欲宣布明詔俾爲師爲弟子者崇正學迪正道革浮靡之習振篤實之風顧身教之弗逮弗克表率一方其奚敢騰口說以騁惟願諸生先辧厥志裒然服儒衣冠將爲君子儒乎將爲小人儒乎志於徳業者君子儒也志於富貴者小人儒也日用工夫稽之以聖賢之訓合則加勉弗合則亟攺之一以聖賢爲法今不繁立條約惟以國朝奏行徳行經義治事三法考按諸生以行黜陟凡我合屬長吏各學師儒同爲王臣各圖報國表正風俗養育賢才以對揚天子之顯休命庶幾嶺南人材繼出發舒山川之靈翊扶國家之運當職與有光焉所有事目畫一於後擬合通行爲此除外仰抄案回府照依案驗內事理卽行各該所屬一體遵行仍刋發各學人給一冊朝夕省覽抄案官吏具依準類繳

計開

一徳行者爾諸生立身之本風俗日偸矯誕者惟務干名浮薄者相與非笑胡不自思人無徳行其何以爲人願爾諸生各相勸勉惇行孝弟忠信禮義廉恥觀法其賢者而訓戒其未賢者反躬自治吾何所長因以成就其美吾何所短務以揉正其偏則徳行之未至者皆可企而及之矣

一爾諸生皆將有天下國家之責正宜志在天下國家講求經世之務出而待用卻乃學爲無用之空言及其入官世務皆所不習是自敗壞其才也願爾諸生各量材藝所能如禮樂兵刑水利算數之類專治一事或兼習他事參考古制務求可以施行於今庶幾學有實用國家異日亦得眞才仍選習禮生員講習文公家禮鄕射禮及古今禮制表率鄕閭共成禮俗

一國家以經術造士諸生治經宜先講明義理以身體之然後據所見發而爲文則學有淵源可以成徳可以逹材今乃惟務剽竊聖賢之言綴緝文字故聰明破碎志气萎弱人材治化由此而衰願爾諸生各遵書程熟讀精思深求經義務爲有本有用之學力救此獘

一學校禮義相先之地宜推賢讓能月終教官爲期會諸生使各推擇某也徳行可尊某也材藝可重各陳實事月朔提調官集眾核實乃書於冊季終提調官季考諸生試以經義治事參考徳行定其優劣第爲三等申送本道察其賢者能者集其宗族鄕黨審無間言特具申請以憑薦聞如有過惡彰聞顯有實迹者具申黜退其善未孚於眾者勿輕贊揚以儲逺大之器惡未棄於眾者宜事涵覆以生悔悟之心愛惜人才宜體此意各該學教官通質長短及其進修功夫仍令諸生各錄經義所得所疑及治事業次以憑按臨查考儒士有善一體訪求其有過惡者不許冒送科舉

一守令民之師帥風化所系其崇重學校倡率作興道之以正而毋以利誘勸諭父老各勉爲善以訓其弟子如有勤惰殿最攸存師儒之官專主教化已弗能正如正人何其惇勵行檢爲諸生先相與講明正學師之賢否以弟子員成否之數而賞罰之如有不顧名節挾公法以濟其私士有善惡蔽而不舉舉而不公者當具論如法按臨之日仍先察徳行然後考其文學以行黜陟

一當職歲巡歷一徧勢弗能與諸生相親今仿古法提調官及教官選於諸生務求志行端謹資稟朴厚材識通明者津遣至省助之廩餼當職朝夕與之漸摩激勸以成就之俟有成效乃遣之還以備郡縣延請郡則通請各邑之秀者縣則自選其邑各延明師聚而教之異日轉以分教各鄕撤無額寺觀滛祠攺創書院社學以教多士庶幾人材眾盛惟國家之所任使其浮薄誇誕憸詐者𨿽有文藝毋得津送蓋心術先壞無由正其學術也

一社學宜於各鄕擇子弟端謹明敏者聚而教之延請有學行者俾爲教讀日以文公童蒙須知令其演習以收放心初授以養蒙大訓四言五言口誦旣熟乃授以小學近思錄四書然後治經觀史知識稍開毋得教以屬對作文散其淳朴先教之釋字直解大義旣通乃教之演字漸長其辭次演一句又次而演通章久之自知作文之法凡此皆蒙以養正之助也候按臨日社學之師各率其子弟來見考其率教者進之退其不率教者因以賞罰其師

一醫學人命所系嶺南瘴地旣多疾病復少醫藥夭閼之由也各屬長吏具體天地好生之徳擇通明醫術者集數醫教之各專一科候按臨考試有疾病者分使治之視其功效以行賞罰醫術未通者仍禁毋得行醫

一臥碑及敕諭內事理節該前政申明俱照常遵守正徳十六年八月

欽差提督學校廣東等處提刑按察司副使魏爲毀淫祠以興社學事照得廣城淫祠所在布列扇惑民俗耗蠧民財莫斯爲盛社學教化首務也久廢不修無以培養人材表正風俗當職怵然於衷擬合就行仰廣州府抄案委官親詣各坊巷凡神祠佛宇不載於祀典不闗於風教及原無勑額者盡數拆除擇其寛廠者攺建東西南北中東南西南社學七區復舊武社學一區仍量畱數處以備興廢舉墜其餘地基堪以變賣木植可以攺造者收貯價銀工料在官以充修理之費斯實崇正黜邪舉一而兩便者也抄案官吏先具依準仍將毀拆興建過緣由造冊繳報正徳十六年十一月

廣城形勢圖

﹝圖略﹞

中隅社學

﹝圖略﹞

學址在城中石頭廟巷舊址爲定林寺地廣三丈二尺深一十八丈

學舎大門三間習禮堂三間延賓館三間燕居二間號捨三間

學田共二十頃五十八畝

歲入官租米正耗共二百零五石八斗糧

米正耗共一百一十石一升零三勺

﹝東隅社學﹐圖略﹞

學址在番禺縣之西舊址爲眞武廟地廣八丈一尺深一十三丈八尺

學舎大門三間二門一間習禮堂三間延賓館三間燕居三間號捨十二間射圃亭三間

學田共二十頃五十七畝

歲入官租米正耗共二百零五石七斗

糧米正耗共一百一十石零四合九勺五抄

西隅社學

﹝圖略﹞

學址在城西西市街舊址爲五顯廟地廣九丈五尺深一十九丈

學舎大門三間習禮堂三間東西齋三間東西軒三間東西居室六間月泉井一口

學田共二十頃五十三畝

歳入官租米正耗共二百零五石三斗

糧米正耗共一百零九石八斗三升五合五勺

南隅社學

﹝圖略﹞

學址在南門外褥子巷舊址爲西來堂地廣一十五丈深一十二丈二尺

學舎大門一間習禮堂三間延賓館三間燕居三間射圃亭三間號房八間塘一口

共二十頃五十二畝

歳入官租米正耗共二百零五石二斗

糧米正耗共一百零九石七斗八升二合

北隅社學

﹝圖略﹞

學址在城北順天門街乃大云寺小府君廟二淫祠之故址地共廣二十丈深一十三丈一尺

學舎大門三間門亭三間二門一間習禮堂五間延賓館三間燕居三間射亭圃三間內號舎八間外舍五間

學田共二十頃五十六畝

歲入官租米正耗共二百零五石六斗

糧米正耗共一百零九石九斗九升六合

東南隅社學

﹝圖略﹞

學址在南城外永安橋之西舊址爲大王廟因地淺狹復市民間地一隙共廣四丈八尺深一十四丈三尺

學舎大門三門習禮堂三門延賓館三間燕居三間號舎十間井

一口

學田共二十頃五十九畝

歲入官租米正耗共二百零五石九斗

糧米正耗共一百零一十石一斗五升六合五勺

西隅社學

﹝圖略﹞

學址在西城外蜆子步舊址爲小天妃宮地廣四丈五尺深一十九丈二尺

學捨大門三間習禮堂三間延賓館三間燕居三間號捨十八間

學田共二十頃五十五畝

歲入官租米正耗共二百零五石五斗

糧米正耗共一百零九石九斗四升二合五勺

武社學

﹝圖略﹞

學址在城北二牌樓街舊址乃李指揮之宅因地淺狹復市鄰居者四家地共廣六丈八尺深一十六丈九尺

學舎大門三間習禮堂三間延賓館三間燕居三間射圃亭三間號捨四間

學田共二十頃五十四畝

歲入官租米正耗共二百零五石四斗

糧米正耗共一百零九石八斗八升九合

諭民文

欽差提督學校廣東等處提刑按察司副使魏爲興社學以正風俗事朝廷以文徳治天下教化興太平本職欽奉勑諭典領學校風教四方竊以人才之賢否系於風俗風俗之美惡在於漸摩近見得廣東一省系古南越地稱鄒魯民雜華夷文獻固有源流淫邪尙當洗滌與其治於爲惡之後不若化於未惡之先況民有彛倫本乎天性好善惡惡皆出自然柰何閭閻有便安之習教化無切實之功相染爲風遂成獘俗茍不曉諭叮嚀何以轉移變化本職深愛爾民做好人幹好事孝順父母尊敬長上和睦鄕裏教訓子孫守本分業爲太平民不犯刑條何等快活不致禍敗何等安康今乃愚信邪姦好訟彊淩弱眾暴寡滛侈耗財放縱敗家傷倫亂俗有闗風教今特欽奉勑諭興復民間社學訓教蒙童以爲育才之本其民間一切故獘有礙勑例教法者悉行禁約區處今先行曉諭汝四民毋得有違違者依律問罪定不輕恕所有諭目禁約開示於後

教子弟以興禮義

民生有欲非教不善方今聖明在上禮樂大興玆欲一道徳同風俗必當後刑罰先教化然學有大小始終今社學之設所以正其始於先於是教以大人之學斯可成其終於後凡爲父兄者如有子弟年六七歲至二十歲未冠者俱要送入社學社學之教不專於念書對句務要教其愛親敬長隆師親友習禮樂養性情守教法禁逰逸逺玩好戒驕縱如此教之斯可變化气質爲大學之基本今人空教子弟念書對對念得對得固是子弟聰明但不知子弟性情何如气質何如事親何如交友何如手不執灑掃之事身不習趍事之勞耳不聞正樂目不見正禮隨子弟自家資質做去多有率意妄行習與性成惡人同歸者也至於入大學之時气習已深不復自知其非所以陷於一偏而不能有成者眾矣其間有能成者亦資質之美而已故聖人有曰十室之邑必有忠信如丘者焉不如丘之好學也立學之後不論文武貧富之家皆一體遵依社學教條毋得違悖

一立學之後汝四民如有能從教化朴實尙義好詩好禮善處彛倫能和鄕裏篤教子孫足爲一鄕敬信者許裏中老而有徳者告於社學之師訪問得實書於揚善簿內以待本職查考以禮褒勸

一父兄如有故違不送子弟入社學者提問坐罪

一倡優隸卒之家子弟不許妄送社學

禁火化以厚人倫

孝順父母是我太祖髙皇帝親口教詔汝民第一件好事父母生我愛我如金玉痛我如肺肝子一有病爲父母者祈天禱地問卜求醫以至廢寢忘食惟恐子身一日不安人子或湯爛火傷父母卽撫胸涕淚愛子之心人人如此爲人子者以父母愛我痛我之心去愛痛父母何患不能孝順父母者乎今四民之中有父母生時觸怒得罪可殺可卨父母死日卽火燒路棄可痛可傷此固久安之陋習亦由有等師巫謬彰邪說惑亂民心以西天爲極樂火化爲歸仙不知西天是夷鬼之地父母何居火化乃炮烙之刑父母何罪不思愛痛深恩顧乃以仇報徳旣煎熬其骨肉必飄散其神魂日後𨿽有思親之時祭之不享哀之無益禽獸同歸天人共怒家道凶亡子孫衰替皆本於此自今以後切須聽我教誨生時盡心孝順死後隨力葬埋葬者藏也欲人不得見也貧者宂土藏棺存禮而已不許輕信風水家禍福之說及興廢某房之說停藏父母至數十年不葬以致屍棺暴露鴉餐狗食傷害天和變生瘟疫惜哉痛哉曉諭明白聰者省之

一民間有義舉助喪及周卹患難孤幼者里人當報於社學師書於簿內待本職查賞褒勸

一禁約之後有火化者子孫依律死罪工人各行重治

一未葬者限一月葬畢違者里甲鄰人族長呈送問罪如過限不呈訪出一體治罪

一葬親者不許乘時彊占他人墳地違者治罪不恕

辟異端以崇正道

禁止師巫邪術國有明條今有等愚民自稱師長火居道士及師公師婆聖子之類大開壇場假畫地獄私造科書僞傳佛曲搖惑四民交通婦女或燒香而施茶或降神而跳鬼修齋則動費銀錢設醮必喧騰閭巷暗損民財明違國法甚至妖言怪術蠱毒采生興鬼道以亂皇風奪民心以妨正教獘固成於舊習法實在所難容爾等愚昧小民不知死生有命富貴在天且如師巫之家亦有災禍病死旣是敬奉鬼神何以不能救護士夫家不祀外鬼邪神多有富貴福壽若說求神可以祈福免禍則貧者盡死富者長生此理甚明人所易曉今我皇上一新政化大啟文風淫祠旣毀邪術難除汝四民合行遵守庶人祭先祖之禮毋得因仍獘習取罪招刑

一禁約之後師長火居道士師公師婆聖子尼姑及無牒僧道各項邪術人等各赴府縣自首各歸原籍另求生理買賣故違者拿問如律治罪

一民家只許奉祀祖宗神主如有私自奉祀外神隠藏邪術者訪出問罪決不輕恕

惇朴儉以保家業

夫四民之家有千金之產者有一金之產者奢者以千金而不足儉者以一金而有餘何也奢者勉彊隨人妄用無節口好肥身好懶驕淫姦盜由此而至所以𨿽有千金亦必至於困窮儉者隨分守己節用省事減嗜欲務勤儉循理避禍不至喪敗所以一金之家反能長久而不困窮今之四民每每如此聘禮則虛彰儀物嫁女則多耀搬妝設酒則將無作有鬭勝則借假爲眞只取一時好看不思後日有無此愚僞之俗禍敗之機也何不反奢從儉以圖長久受用不致眼下窮亡古人云人能咬得菜根則百事可做此言極有理願爾民思之念之無貽僣侈之罪

一民間酒店賣酒假以賣酒爲名實乃淫人取利大傷風化府縣官訪拿治罪

一服色居室婚喪祭葬有違國朝禮制者府州縣拿問治罪

一爲父兄者有宴會如元宵俗節皆不許用淫樂琵琶三弦喉管番笛等音以導子孫未萌之欲致乖正教府縣官各行禁革違者治罪其習琴瑟笙簫古樂器聽

一不許造唱淫曲搬演歷代帝王訕謗古今違者拿問

息爭訟以免刑罪

照得廣東多好詞訟其故何也民不被教喪失良心故也陰險詭詐是殺身之藥貪利害人是斬身之刀彊梁者不得好死教唆者到底傷身賭博滛行者終身破敗剛忿不忍者多致官刑今特與爾民約凡有父子兄弟夫婦不相親睦及爭財異業以致飲酒博奕打鄰罵裏教唆賭博奸淫盜惡謀爲不善打點誆騙等項以每月朔望兩日相會里人於社裏中有過失者許自陳說或族長鄰人陳說如小事有不平者眾人勸戒處和事闗大惡者眾人明言責救如有不從擇老者數人同至其家責勸如再不從許地方鄰人同族長赴各該衙門呈治如有互相容忍不行勸責呈治者事發之日一體治罪

一里中如有能攺過自新變惡爲善以循理教者許裏中老而有徳者告社學之師訪問的實書於攺過簿內以待本職查賞

化愚頑以息盜賊

照得廣東地方如從化新寧恩平等處往往爲盜殺人刼財本職𨿽非理刑心實切於教化且爲盜之一事未必盡是爾民之罪亦由爲民父母者養之無道教之無術禮義不聞良心喪失田疇旱潦而不知賦役繁苛而不卹饑寒廹身不顧亷恥但求一時之活不顧後日之誅於是惡染鄕閭貽禍親戚彊者得利富者坐分善者無依弱者必死遂成大盜流毒四方其間獘病難以悉舉今爾民於無事之時善心有時發見卽當自家思量我如此做賊固不勞耕作不煩稅役可以足食足衣且歷觀昔時爲盜之家今尙有幾家得存不至滅絕者乎況且如今聖明在上天下太平何不乘時歸化萬一不然未免家散人亡縱使逃去別方亦是一生百死肉膏艸野骨餧狗豬終爲無祀之鬼父母妻子奔亡祖宗墳陵丟棄到此時節計拙心回要做好人亦做不得豈不恨哉若爾民自謂實有勇力死亦不怕此便是至愚至蠢者也千日殺人一朝必敗豈有做賊而能長久者乎本職深惜爾民樂於禍敗而不思求活所以誠心直說明白曉諭使爾民從此向化做个好人取些安樂福壽豈不好過殺人爲盜東逃西避終遭刑戮者乎

一詔書有能遵體各歸原籍耕種者許爾自來聽教本職卽與爾立社定鄕約使爾各安生理曉諭之後如有能先來聽教者重賞不欺正徳十六年十二月

欽差提督學校廣東等處提刑按察司副使魏爲毀滛祠以興社學事照得各處廢額寺觀及淫祠有田非出僧道自創置也皆由愚民捨施遂使無父無君之人不耕而食坐而延禍於無窮本道已行各處凡神祠佛宇不載於祀典者盡數拆除因以攺建社學今歲適當造冊之年合收其田入官攺爲社學之田是除生民無窮之害而興無窮之利也仰抄案回府著落當該官吏照依案驗內事理卽便行仰各縣通查廢額寺觀及淫祠之田淸出歸官召人佃種分撥各社學供給師生就擇佃人看視社學有餘則量撥儒學冊內明白開注仍總立碑學宮存照以防侵占絕姦欺隨田糧差各隨土俗議處明白呈奪以爲永久之利其淸查完日各造冊繳報俱無違錯抄案依準繳來嘉靖元年四月

欽差提督學校廣東等處提刑按察司副使魏爲申明社學事當職欽奉勑諭古者鄕閭里巷莫不有學卽今社學是也爾凡提督去處令有司每鄕裏俱設社學擇立師範明設教條以教人之子弟年一考較責取勤效仍免爲師之人差徭欽此欽遵竊惟古人八歲皆入小學其教先行後文禮陶樂化篤信力行由此而入大學故進善者多今之教捨行趨文使蒙者益以荒惑童習而長安之故爲善者少間有質美好學者亦不免蔽於末藝若名世者其無文王猶興者歟故有由俊秀入府州縣學者多懵然不知小學之事豈復知有大學工夫手執詩書口談仁義考其行曽無異於常人不免任气滋欲逐世奔利甚則下視宗族陵奪鄕裏以道爲迂以禮爲執一以亷恥爲沽激𨿽與之言不徒不信且反聚而笑之此無他心已久放欲反作主如醉未醒如夢未覺悻悻然自以爲是不復自知其非𨿽聖人與居恐亦不能化而入矣豈不深可惜哉鄕無善俗世乏良才有由然矣原其所自非民之失教之失耳觀諸曲禮少儀內則弟子職諸篇固小學之支流余裔亦未嘗不後文先行孔子曰弟子入則孝出則弟謹而信泛愛眾而親仁行有餘力則以學文此皆聖人至教萬世人人所當學者也然則社學之教其可茍乎今之各里社學館捨淺狹讀誦𨿽存禮學盡廢故特建各隅社學大館以爲諸生學習禮樂之所以禮樂讀誦互相啟迪務求作新以期化民善俗育才成治爲師者冀共勉之愼毋曰三代闊逺難行所有合行教條開具於後仰抄案回府轉行所屬遵行具依準類繳

一每歲各州縣提調官以正月望後啟學先一月具書致禮請師明示各裏以啟學日期前期數日師至本隅各裏擇生徒年長有禮者四人或二人先往社學大館迎師一里同具一手帖開報某生姓名住居年歲月日及父兄籍貫以某人爲戶某仕宦生理在某街巷某教讀讀書或在本家讀書總付本裏年長生徒送赴本隅社學大館每前一日學師於隅內生徒各裏點一二名或三四名共輳六七十名或百名同一日坐齋肄業每日晚命各裏生徒一人用一小紙帖寫其本裏次日當坐齋生徒姓名歸往其家報之明日本生赴學卽帶自已名帖送回學中交納其餘班未至者各回本裏教讀學捨讀書或歸本家讀書初見不用贄禮行拜而已生徒初相見分班亦行拜禮

一生徒當日者須黎明至學先生前一日列生徒長少之序掛於門內東西兩壁生徒至依序立於兩階下點灑掃者先以序入執事其餘軒捨以役人代之畢復降階立原位觀其執事恭謹者錄之怠忽者教而責之次擇贊禮者二人先升堂正揖分班立先生之前唱序立諸生以序兩班升堂正立唱揖分班圜揖就位靜聲端立良久以觀其徳容命執事者擊云板命坐年長在上以次序坐務使從容嚴靜良久命擊云板命十人一班依序出就先生位前正立量其少長或以童蒙訓或以大學之道白直教之懇切以開其志趣援古以增其見聞不須屑屑講解文義只要責之使行於身如此是君子汝所當學如此是小人汝所當戒彼古人已行之孝弟如溫凊定省之類須告之曰此是古人實做的事汝能如此溫凊定省便是學若不能實做溫凊定省之事徒然念得講得亦何用今教汝之後常訪察汝果能如此以禮待汝不能如此痛責不恕凡所告者皆以生徒職分所能知行至於起居出入動靜食息皆當實教不須告以性命髙深之理躐等無益之言徒增口耳之末而無益於身心也教畢仍命復位坐看記所教蒙訓之類年小未能看者教之誦記退食擊云板亦以班揖出館之後察其有不能隨行後長或傲慢鄕裏者責而教之

一復午學升堂如朝儀就位立聽云板命坐分命詩章各以簿抄寫字要端楷有善書者錄之其詩或詩經或律詩絕句擇其得情性之正音律之和者年小者代寫寫畢教以歌詠務令莊敬和平明白通貫歌風雅者用正音歌律詩之類或正音或越吟始命各生讀成誦令善歌者數人同歌數次於是眾歌旣成聲每班十人歌於先生之前用鐘鼓其餘笙簫琴瑟之類以漸教而和之未升歌者俱端坐靜聽歌畢者命復位坐聽其聲容溫雅廣大者錄之淸麗俊逸者錄之靜正簡淡者錄之如躁澀俗弱妖艶淒楚者教而革之年小未能歌者但令誦記聽歌而已歌罷退食擊云板如朝儀

一復晚學如儀就位立良久擊云板命習禮未出位者命坐每班十人出就先生位前東西向立東先出位北面立長東少西四拜習揖畢復位西拜揖如儀退先生坐觀其容體恭肅愷悌者錄之鄙倍者教而責之如有善拜揖者免習習禮畢請善琴者教琴擇生徒可教者教之迎琴案焚香進先生位前請聽琴學琴者就琴案東西立在位者俱拱立靜聽凡鼓琴皆用正操除滛怨操不用聽畢先生復位教琴者退於後館教琴其餘所當用之樂亦以漸斟酌教之諸生在位者聽云板命坐以班出講習六書九數五禦之法酌其簡明者教之禦𨿽今日不行亦當講明以備古人一藝有餘功者聽其退於後館習樂歌詠命持重者二人臨之有失禮放肆者稟責勿恕務使諸生和气相親禮文相敬以成善教年小未能講習者在位誦記蒙訓或教以嘉言善行晚擊云板執事者撤先生書席如儀揖退畱直班四人俟先生退後而出夜歸仍在燈下講誦當日所教蒙訓之類卽以所教之事事親事長處事接物先生常常訪察如有徒能講誦不能實行其事者重責勿恕

一生徒旣教琴者以三日一次午後至學聽教後退於後館習彈每生只許教二三操旣能者免赴館彈習其間年長生徒如有不習科舉之業願學樂歌詩者除坐齋日外命其午後常至本學後館學習有琴者命自攜琴如有士夫鄕人善琴好學者許社學師生時以禮請午後至學有父兄能惇尙禮樂以教子弟者本職查訪禮勸

一朔望拜聖人前一日之晚命執事生徒拂拭設牌位香案﹝牌用木臨期用紙書孔夫子先師帖牌面拜畢焚之﹞每朔用一日坐齋生徒望亦如之拜聖人畢退別館拜先生分班相拜畢抽籖問講蒙訓之類不能者責乃退每月朔望放假

一每月初五十二二十二十七四日習射聽先生預期具柬請某賓或請某教讀學師行射禮賓或不足則師生自殺禮行之初射命初坐齋之一日生徒午前至學觀射次射命次日坐齋生徒觀射餘仿此擇生徒知禮者教之觀其徳器優者錄之其餘觀射而已此日不坐齋

一生徒固以少長爲序若其間有良賤之別者亦當更處以存大體毋得混然不通

一生徒有四時之祭及髙曽祖考忌日須前三日稟於先生給假教以禮儀𨿽蔬食菜羹務盡孝思以申報本之義以成化家之道如有忌日燕笑違禮者痛責勿恕

一有冠婚喪祭之家許托本裏年長生徒就先生問禮量其力之厚薄以酌輕重一遵先王之禮不許安於舊俗逆禮亂常及私用滛樂作佛事違者訪拿以法懲治

一生徒居家及朋友相過俱要惇尙禮節於事親敬長之餘須歌詩學樂講論古今嘉言善行兄弟朋友各盡其道互相切磋誘勸言笑動止不許習爲市井之徒務求做个好人大則化家善俗爲利用之器茍不見用亦不失爲君子保守家業上承祖宗下垂後裔斯不陷於禽獸無忝所生愼毋自暴自棄爲師者務要以此等言語終日提撕爲生徒者必須篤信師言勇求上進所行教規令諸生各抄一本以備檢閱省察

一生徒有過失者或居家得罪父兄骨肉或出外得罪鄕黨朋友或自己所爲有失卽當直告於先生朋友求知己過不宜以不善之事自害其身大凡偏惡之人未嘗樂於偏惡由其不聞師教率意妄行日甚一日養成是性性旣偏惡見善人必嫌聞善言必毀正如街市常人見大君子所作爲必驚駭以爲不是由其昏閉不知故也今生徒有過不肯告於先生朋友求知攺者是自棄其身而甘於爲惡者也先生察出重責書於攺過簿內以待本職稽考

一生徒衣服俱要儉朴不許用紵絲紗羅及違制服色但許用布絹爲之出入不許騶從輿馬如違定行究治

一生徒有好酒博奕逸遊驕縱者切察其事痛責深曉錄之攺過簿內如不攺許送提調官懲治毋得茍容本職訪究

一生徒有不服師教悖逆非毀及有傷彛倫者呈送提調官治罪訖仍申本道區處學師錄於攺過簿內

一生徒如有資質可教能遵守學規日有進益者或有資稟異常志行不凡者學師時常選擇錄於揚善簿內待本職按臨歲考之日查取考送府州縣儒學教養學師須從公具由開送如生徒不可教者不可因其父兄富顯冒送以阻後學之志

一隅內有貧甚不能具棺舉葬者許本裏生徒告於先生度隅內有力之家遣其本裏子弟生徒告之集百家之小費自足以濟一家之急如有仗義捐已獨濟之者學師錄於揚善簿內待本職按臨以禮奬勸庶幾鄰里相助激勸人心

一有喪之家服未滿者不許燕飲歡樂違者社學師錄之攺過簿內以待本職查究

一開學之日各裏父兄固當以禮往見但人眾事繁恐妨教事至歲晚罷館之時父兄當率子弟拜送各申待師之敬四時無事不許輕至社學請師求對如欲問禮須托年長生徒請問先生議行務從簡靜以成教事毋致送往迎來以荒學業

一歲晚罷館之日許生徒年長者四人或父兄裏老先期半月具手本稟本州島縣掌印官某社學以某月某日罷館提調官務要以禮待送或社學在逺鄕者修書遣里長老人禮送謝師之禮社學已有措置不必重瀆爲民父母者毋得違禮慢易以致教化不行當職查考

諭教讀

竊謂學無二道習有異途童蒙之教欲一之於正道而不使雜焉以壞其良心者也今有等生徒安常習故以爲社學之教皆非當世所急只是多讀書熟作文中舉得富貴便了不知我太祖髙皇帝立學教民則先行後文設科取士則以文觀行豈徒文而已邪夫文旣不足以盡學則讀書作文安足以盡人道欲盡人道而不爲小學大學是猶欲飽而不求食未有能免於饑者也且小學是童蒙身上實事自王公以下至於庶人之子弟皆學此學書冊記載不過欲人知而行之至於大學所謂明徳徳不是紙上之物明不是口耳工夫古人𨿽未嘗不多讀書要在得於身心茍不知學𨿽讀書五車作文一世不過增口耳之欲攻紙上之談而已於身心何干故曰書生多欲少剛胡不自愧自反六經四書人誰不讀實學乃爲有益徒記反以蔽心所以學者徒能記得甚多講得甚精作得甚好亦只是一場閒說若所爲不善口誦心違是侮聖人之言也夫子曰今吾於人也聽其言而觀其行聖賢豈貴於空言也哉今之童生七八歲時止是讀書十歲之外便學作文父兄師友皆是欲速一或博記能文卽稱之爲有學不知養正與明徳工夫一分不曽做得將何以謂之學乎亦嘗有自悟而進於大學之道者蓋由質美而然學校中未聞以此而教人也且古之聖人亦待小學大學而後成今之學校如此欲才之多得乎其間知大學者又多有滯於講說訓解之一偏而不自覺𨿽能談玄說妙於身心上苦不得力不免終爲利欲所奪此只在童蒙時壞了所以多轉不得若不變舊日社學之教而復止於督取書課是乃限人以紙上之虛談而不欲其修人道之實甚則縱而使之狥利貪欲積惡無恥欺取富貴而已若在常人之中則多彊梁懦弱父子悖逆兄弟爲讎骨肉是輕財利爲重甚至殘忍刻剝陰害詐謀𨿽絕滅人道不顧也朝廷設學教民育才果欲如此壞之乎當職叨任教事深思自責敢不以古人之學望諸士民而欲其有行有文以盡人道之實而乃以文藝限之邪由此觀之社學之教至重至急凡爲師弟子者當愼修其事毋復安常習故以誤後學

一教讀師皆有成人之責切須以身率人正心術修孝弟重亷恥崇禮節整威儀以立教人之本守教法正學業分句讀明訓解考功課以盡教人之事今而後宜虛心自責篤信力行以稱師儒之職不宜妄自菲薄以誤風俗所行教禮教讀之規各裏師生俱要抄寫一本互相體悉同心輔教以成美俗庶幾補助朝廷政化之萬一有能遵依不悖爲眾所稱信者當職以禮褒勸俟各學大館教禮之師有闕補用如違定行革退

一教生徒須先引其志趣責其恭敬增其見聞察其玩戲以至坐立拜揖居處道路飲食衣服皆須著意照管提撕警覺使之日歸於正然後足以成之不如是必有一暴十寒習染一偏之病求其不流於卑下者鮮矣

一日所講所讀之書須擇一二章切於弟子身心人倫日用者白直講諭就以子弟所當爲者發明責在子弟身上如講孝經卽令他歸家如此事親此不是講書是借古人之嘉言善行以教他做人與講科舉之書絕不相同不可念誦浮詞泛然都作一場話說

一日所讀之書皆用正書不許私讀幼學詩及吏家行移等書讀書皆用正音午間不許作對句只抄寫風雅頌之詩全章或一二章或前人律詩絕句教之歌詠以興其志趣養其性情不許歌金榜富貴等詩以啟生徒急功利之心

一寫字專習一家正字務令端楷淸健不宜取法今日吏家軟俗之體最爲可惡及寫字式不許寫金榜富貴求仙等詩須擇有益身心之言本道有前代法帖分教

一生徒往社學大館習禮樂之後如有因仍逃學不服拘管者及有違學規者重責書其過以待查究

一生徒之父兄待師之禮每宜加厚常見有等父兄惡先生責其子弟者故使教者樂於茍且曲順人情以終歲月所以教法不行生徒無忌是乃棄子弟於無用而養成其敗惡之性也凡各裏教讀之師其間生徒固有往社學大館教禮之日但教禮之師已有措置不用生徒供給爲父兄者宜各盡禮於教讀之師不許因而計利以慢師儒污薄風俗

一教讀不許罷閒吏員及吏員出身之官或生員因行止有虧黜退者丁憂者及有文無行教唆險惡之徒下至道士師巫邪術人等各宜先自退避學規已行之日如有隠情冒教定行查究

一社學規仰各府依式刋行務要對明字句不許差訛命所屬印給里長坊長分各社學刋畢先繳本道查考嘉靖元年六月

爲表章風化事切惟嶺南自昔吏道多污遂令石門淸泉亦蒙其恥被以貪名百世不能易也晉廣州刺史吳公隠之嘗題以詩古人雲此水一歃懷千金試使夷齊飲終當不易心到州淸節愈勵千載而下聞其淸風尙能使人興起今其碑刻具存唐廣州刺史宋公璟開元賢相眾推爲天下第一人其凜凜大節肅乎與嚴霜烈日爭髙也當時立有徳政碑遺迹在學擬合表揚仰廣州府抄案回府著落當該官吏照依案驗內事理行委教諭袁吉擇省城淫祠寛大者攺爲徳政祠樹立舊碑如無相應祠地就於光孝寺或玄妙觀內擇宮室堪以爲祠者塑像立碑因命僧道守之事體尢便訓導雷樂前詣石門相度僧寺攺爲亷吏祠表其所題貪泉遺迹仍刻明道先生中心如自固外物豈能侵之詩使官於嶺南者由石門而來咸知所勸此系褒崇先賢激勵後進事理毋得違錯不便抄案官吏具依準繳來

爲學政事訪得潮州府學生員李承掲陽縣學生員黃坪等志行資質俱可與進牌仰潮州府卽便津遣後開生員至省激勸漸磨其間貧乏者助其廩餼使得盡力於學潮陽人材倍於各邑而有志者絕少仰府轉行該縣提調官及教官時加奬勵毋得自安於浮靡之習責有所歸具依準繳須至牌者

爲崇正學以辟異端事照得粵秀山一城之鎭故有觀音閣今攺而新之崇奉宋廣東漕憲周元公遺像順民心也山之左爲迎眞觀右爲悟性寺因並廢之塑奉程淳公正公遺像南有仁皇廢寺塑奉朱文公遺像卽其舊扁更爲濓溪明道伊川晦庵四書院迎眞觀之左有天竺寺攺爲崇正書院合祀四先生廣之諸生來講者使散居各書院斯實崇正黜邪之大者也必須得人庶可集事擬合選委牌仰廣州右衛指揮李松督同武生黃澤黃節將佛寺銅像鎔賣賃工修塑立先賢遺像查取淫祠神位座案鑪瓶鐘鼔應用僧道驗無度牒者送官問革還俗其給有度牒者歸並光孝玄妙等寺觀迎眞觀田原系官府置買仍入官召人承佃寺田系僧田納糧當差者仍給還寺僧選年老無家小心謹愼者毎院二人爲廟祝行府寄名養濟院月支米三斗給之俾之灑掃門庭崇奉香火承委官員惟勤惟愼務殫厥心事完之日具由回報抄牌官吏先具不違依準繳牌

爲作興人才事照得本職毎歲巡歷僅能一周所至不過數日弗獲與諸生朝夕相親今欲集一省有志之士館於崇正書院相與講明正學訪得廩膳生員鄭弘彛劉一夔等增廣生員蔡大列等附學生員劉益薛僑等初入學生員林錦等或學行可稱或資質可進除揭陽已面諭知縣陶禎外仰府轉行該學並海陽饒平湖陽程鄕各學凡有志願學者俱該學給文徑令赴省其貧如劉一夔等該學具白有司量爲津遣助之廩餼人孰無志故今更不列名行取以廣爲善之路乃若激勸之機在良守令誘掖之方在賢師儒願相與體悉此意播告諸生咸使知之毋以卑陋自安毋以髙亢自阻庶幾無負國家作養之意具依準並起送過生員數目繳報

爲崇奬師儒事當職祗奉上命自愧徳薄弗克興正學於一方亦惟我二三師儒之官是賴日當職巡行髙肇雷亷四郡考按諸生文行各學師儒鹹殫厥心公於勸懲勤於訓迪固多有之如化州學正陳常存心篤實立教謹嚴髙明縣學教諭李士文四會縣教諭林啟俱文學優長行檢端愼當職深有望焉善善與眾共之擬合通行除外牌仰本府著落當該官吏照依牌內事理卽行該府州縣備禮奬勸轉行各學俾知所勸其餘果有學行俱優當職一時不能周知者該府提調官其爲我博加詢訪開具實迹呈上一體奬勸牌具依準繳

爲科舉事照得今歲大比正國家賓興賢能之年在下者當自重不可有求於上在上者當廣求不可有遺於下本職先巡歷潮州府歲考生員參取文行列於優等其有志講學者又經續考以行激勸但該郡人材素多原取數少合再甄收仰抄案回府著落當該官吏照依案驗內事理卽行各學將後開歲考及續考優等生員起送應試其有行檢欠修不爲眾所信服者提調官及教官訪實申呈定奪毋得混送應試該府提調官仍會各該縣提調官及教官務推至誠之心期於薦賢報國毋得容纖毫私意上負朝廷下玷名教天地鬼神亦當殛之先照案申呈前來考畢總造冊送道稽考抄案官吏具依準繳來

爲毀淫祠以正風化事切惟廣東之俗大抵崇尙鬼教所在淫祠布列巫覡盛行而雷郡尢甚節該行仰各府縣拆毀滛祠興建社學其間悉心奉行與奉行未至固系於有司之良不良然未有若雷郡之全廢閣不行者也必須委官方得集事仰抄案回府著落當該官吏照依案驗內事理卽便轉行原委官知縣章昺王祥主簿盧璲教諭葉秀訓導林■﹝啟﹐山代口﹞等通查境內淫祠及廢寺觀盡數折毀以祛數百年之惑變賣地基收貯材料以興社學凡可以便民者從宜爲之田糧入官其師公師婆火居道士聖子人等俱令首官攺正追出袈裟法衣神像經籙之類當官燒毀敢有仍前修齋設醮跳鬼降神者依律重治事完之日造冊繳報承委官員務崇正道勿信邪術敢有阻壞風憲行事者教官宻具帖呈稟教官不行盡心本職訪出或另委別府官員查出定行究問不貸抄案官吏具依準繳來

爲毀淫祠以興社學事照得省城番南二縣各鄕淫祠數多原無社學今欲興革必須委官方得集事擬合就行牌仰髙明縣教諭李士文四會縣教諭林啟增城縣教諭易文彬新會縣訓導蕭浚從化縣教諭唐仁新寧縣訓導倪廷玉分詣各鄕通查一應淫祠盡數拆毀收貯財料變賣地基興建社學凡可以便民者從宜爲之仍除地立社以行鄕約其合用皂隸民壯行二縣取撥敢有抗違阻壞風憲行事者呈道重治民間所延之師逐一查訪仍會裏老推舉資行端謹者畱之其浮薄輕賤自行干求壞人子弟者卽行罷遣各鄕孝子節婦義士用心訪求或表章其墓或存問其家候事完之日通行造冊繳報

爲崇奬師儒事訪得萬州儒學訓導楊慣於操持民懷其惠勤於訓迪士感其恩近以親老思養懇求致政州之士民爭爲挽畱擬合奬勸仰瓊州府抄案著落當該官吏照依案驗內事理行仰該州轉行訓導楊模原籍遣在學諸生一人存問其母以禮致請楊模復任仍通行各學教官知會其間果有學行俱優本職一時訪察未周者提調官爲我訪實具姓名事迹列上一體崇奬毋得違錯

爲風化事當職巡行亷郡考按圖志采訪民風略舉所當興革者於後

一亷志亂雜無倫毀譽失實宜命教諭柯守仁等重加艸定延諸名士筆削

一亷郡生靈凋敝已極其禍皆由采珠而志不能備述其艱苦大失作志綱要修志者宜首及之

一亷郡之前舊有一祠廟旣完整且當要道宜攺爲忠淸祠祀漢合浦太守費公貽孟公嘗宋陳肅公瓘俾往來者知所瞻仰

一石康知縣羅紳及其子鑑同死賊難父死於忠子死於孝廟貎向存後石康縣廢並入合浦宜修葺之名曰忠孝祠合浦縣春秋遣官具祭

一呂祖恭謫欽州舊與文公交遊者也宜立祠廟

一孝子施惇宜立石大書表其墓曰明故施孝子墓仍擇永安淫祠攺爲孝子祠以祭之

一劉節婦李烈女宜集其鄕老詢訪信如人言各表其墓一曰明故節婦﹝闕﹞徳妻劉氏之墓一曰明故李烈女墓

一合浦有僧綱道紀司而無僧道所有印記宜貯府庫愼勿添立護印之人崇長異教覬覦復興仍禁民無得給度

一靈山檀上捨以死捍患宜與立祠

一名宦鄕賢宜立二祠學之師生議當列祀典者具實迹條上

一近歲林公錦有功於亷甚多其所存遺迹宜亟修之俾勿廢以慰民思

一立祠表墓者各遣教官祭告其英靈

一建立社學宜詳書其事於學宮提調官會教官及諸生推舉儒士堪爲教讀者如無以生員有學行者爲之

右仰亷州府抄案轉行各州縣及儒學遵行

爲風化事當職巡歷雷郡采訪民風考按圖志今略舉所當興革者條具於後

一珠池中館廢罷空閒公館攺建學宮萬眾鼓舞稱快但立學以文廟爲先多士有所瞻仰前堂卑窄弗稱宜以玄妙廢觀正殿攺建大成殿觀門及旁屋攺建欞星門基址易價充費觀舊有田其攺爲學田

一玄妙觀因其廢而廢之舊設道紀司而無道士一人所有印記宜收貯府庫愼勿添立護印之人崇長異教使之復興

一天寧寺僧一人而占田三十六莊影射差役坐享厚利蠧國殃民司政教者所當治也庸僧不通內典不守淸規本當盡數入官旣告願讓田二十莊爲學田姑示寛容僧死毋俾他僧接管以崇異教每大禮習儀宜於學宮展教愼勿於寺中俾復得以借口興建

一寺田觀田旣攺爲學田宜分其所入以爲四積其二以修葺學宮及社學其二以延社學師及均給教官雜用以寛府縣備辧禮器等費有餘則以賙生員之安貧者歲終府司遣官集送用過數目以慿本道查考

一冦萊公祠宜命人守視十賢堂附祀文廟之旁窄隘弗稱其以懷坡書院攺爲思齊書院崇祀昔賢其一翰林學士蘇公軾其二正言任公伯雨其三門下侍郎蘇公轍其四丞相李公綱其五丞相趙公鼎其六參政李公光其七樞宻編修胡公銓數公皆天下名士流寓於玆邦人尊而祀之雷之人物未有顯如數公者豈山川之靈不發於本處之人邪余故名曰思齊以望雷郡之士正字秦公觀蘇公門下士難以並列與唐桞公仲郢李公邕俱攺入名宦祠眾論未合令師生再議列上

一鄕賢名宦祠宜與修葺郡無孝子節婦祠今宜補立學之師生集議當入祠者具實迹列上

一廣濟寺乃系私創宜毀以滅迹其寺田攺爲學田附掌於學凡郡有孝子義夫節婦生當存問歿當表揚者於此取費

一天寧寺銅鼓並各寺院銅皿送學鎔鑄祭器以絕怪誕

一府學前舊有民居宜以官價易之充拓學宮規模

一圓通寶閣鎭渡塔六祖眞玉堂東嶽廟五顯三官三師地府諸廟上元諸庵一應淫祠俱應盡數拆毀

一雷志舊載寺觀及珠池中館俱與刋落

一四姑堂廢宜與興建其以天寧寺後堂爲之立神位於內

一建立社學宜詳書其事於學宮提調官會教官及諸生共舉儒士堪爲教讀者如無則以生員有學行者爲之右仰雷州府抄案轉行各縣及儒學遵行

爲風化事當職巡歷南雄考按圖志采訪民風略舉所當禁革者條具於後

一萬物本乎天人本乎祖譬則木之有根水之有源也今南雄之民皆不祀先祖是絕祖考血食而忍其無所依歸不孝之大者也有司宜嚴加禁約悉毀外神責令專祀先祖

一淫風流行始於男女無別南雄丈夫懶惰卻令婦女出外傭生過嶺挑擔則與雇夫同行買賣則與販客相接或男女同席而飲或翁婦同堂而食旣已混亂無別必然奸淫無恥爲民父母者深惡而痛絕之嚴加禁諭教以內外男女之別養其羞惡之心有故違者罪其夫及其父母

一婚姻儉約從禮則男女各得及時今南雄成親女家父母兄弟娣妹及親戚男婦俱送至壻家或中途設燕男女喧嘩或同送及門尊卑混雜晝則宰牛燕會夜則聨牀厭飲壻家貧不能具酒食遂至長大不能成親最爲醜陋之俗有司宜嚴加禁革教以親迎之禮不許女家親戚陪送違者罪其家長

一送終人道大變南雄民有父母之喪皆不以衣衾棺槨爲重惟務供佛飯僧或暴露屍形而動經數日名曰保奏或廣開壇醮而直逾五旬名曰過七有司嚴加禁革責令遵行喪葬家禮

一書鋪當禁之書一曰時文蠧壞學者心術二曰曲本誨人以滛三曰佛經四曰道經扇惑人心先已通行禁革委官宜責取各鋪並地方總小甲鄰佑結狀如再發賣前項書籍重治以罪再不許開書鋪仍大書告示張掛闗隘去處不許從外省販賣前項書籍私入廣東境內不時差官盤驗以詰姦獘

一南雄民風願愨乃有外省無籍之徒度嶺教書專教子弟讀律因而教唆起滅詞訟大爲民害有司宜悉禁革敢有潛住民間教書者拿本道重治罪及其主人

右仰南雄府抄案轉行各州縣遵行

爲風化事當職巡歷東筦考按圖志詢訪民風略具一二所當興革者於後若其詳則有望於令長之舉行師儒之建白雲

一鄕賢祠舊所舉列聞有一二未厭公論通學師生其采訪功徳實迹堪載祀典者會議列上其未愜輿論者毋得濫舉

一創名宦祠凡有功徳於民堪以廟食者具姓名列上

一表章熊飛忠義祠立於橊花村以義士趙必■﹝王象﹞並祀若必■﹝王象﹞祀於鄕賢則專祀熊飛可也

一廢額寺觀及淫祠田查出均撥各社學量撥醫學以爲永久之利

一委教諭劉蘭訓導舒淸方輅親詣在城並各鄕通查一應淫祠盡數拆毀變賣基地收貯材料量興社學以教子弟立社以行鄕約毋得縱容豪右減價承買姦頑集眾阻畱其各坊巷鄕村教子者委官悉心查訪仍會裏中父老推舉資行端謹者畱之浮薄輕賤干求爲師壞人子弟者卽行罷遣

右仰東筦縣抄案畫一繳報

莊渠遺書卷九

●欽定四庫全書

莊渠遺書卷十

﹝明﹞魏校撰

○公移

河南學政

欽差提督學校河南等處提刑按察司副使魏爲學政事竊聞北方學者朴實不尙多言當職自慚躬行弗逮豈敢騰口說願爾諸生卓乎立志丕惟古聖賢是師朝夕誦法其書壹似面聽教誨務求體之我身勿徒出入口耳善者加勉有過咸許自新惟怙惡不悛乃名教所棄也訓迪蒙士尢宜先行後文保其淳朴凡我郡縣長吏學校師儒同心以正學術作人材爲事師道久廢尢宜自律律人國有明法豫惟天地之中風气渾大鍾爲人材大者聖賢其次豪傑爾諸生所狎聞彼丈夫也我丈夫也愼毋自暴自棄

右仰府抄案下所屬州縣及儒學一體遵行各具奉過日期繳報

爲科舉事照得今歲大比之年賓興賢能國家重事也當職爲國求才所至參考諸生文行一時豈能徧知必須上下協心庶幾事克有濟合就行仰汝寧府抄案著落當該官吏照依案驗內事理通行所屬州縣文書到日提調官速會教官考選儒學生員擇其文理平實典雅已在取列者從而審察其素行采訪鄕評其間果有過惡彰聞眾所共棄者文辭𨿽工責令退避以俟修攺果能攺者亦當職所容也若有素行稱於鄕眾所信服或抱負材識傑然出眾而拙於文辭者特取而進之儒士監生應試者提調官一體考選俱送該府提調官嚴加覆考各查上科應舉名數量增一倍候按臨坐府送考期在四月上旬牌至乃刻日期其不預送考者各在學肄業勿妨其功此系國家開科求賢重事務推至誠至公之心期於薦賢報國勿徒虛應故事責有所歸案至各具奉過日期繳報

爲巡行條約事切惟上下之際當以誠意交孚今往往曲爲奉承過自卑屈至於政事則多務爲虛文當職實所深恥今請悉罷苛禮凡事著實舉行其請托需求乃時俗極獘吏胥常態學校禮法所出豈容有闗節交通然禁防不可不謹擬合畫一通行

一官吏師生俱毋得出郭迎送及跪於道傍城中毋用鼓吹所至提調官遣巡捕一員帥人迓諸境上因以防護衛所亦如之每遇古迹則以告過一鄕則言其俗將至一捨許遣其僚若屬一員與醫偕來教官遣兩生來迓因以勞問及郭門遣佐貳一員教官一員諸生四人迓於郊門及近郊出迎候駐馬官與諸生皆前相見用兩生導以入過城門及旌表門閭各街巷公館神祠若寺觀淫祠則皆轉身相告商賈俱勿罷肆惟讀書之家父兄子弟聽其拱立於門送亦如之庶幾禮肅而情親若加以非禮之禮是悅之不以道也待我爲何如人

一知府相見登堂行禮立則於堂之東始終無自屈膝

一所至用禮生四人立於堂之圮各官相見略仿新官到任儀但自上而下以次立齊吏典而下以次跪齊俟稟某官某人見參拜而退不必跪聽發放有不及處禮生相之

一府佐州縣正衛指揮及守禦千戶曁師生有事皆正立相向從容稟說勿行跪禮若有過戒飭聽其跪以示恥罰

一長吏相見後各具圖志及舉政教所當興革者學之師生采訪風俗美惡條上

一民間有孝子節婦山林隱逸有懷材抱徳者武家子弟有通兵法者諸生父兄有興禮俗者庶民之家亦同大家有興地利務農力穡有功者醫家有精通方技者皆具姓名列上

一明倫堂講書各遵憲綱敍坐毋得謙避坐時常存肅敬毋得因而舒肆有失儀者屏立堂下示罰

一謁文廟前一日儒學開報鄕賢名宦祠有未當者師生考定列上

一寺觀惟太祖所定歸並叢林系是有額其餘悉系無額與淫祠一體當毀謁文廟後有司畫圖具數開報相度以興社學

一供應出民脂膏務從儉約

一書吏門隸人等當職嚴加防範如有需求財物師生宜卽陳稟重行究治若私以賄交通是與彼同爲小人也今日以贓饋人他日必受人贓事發一體究治

一諸生有請托者卽是素行不謹不必更考其文藝

一府州縣各置門簿諸生每日有入公門者記其姓名與事歲終類繳候案臨稽考

一北方稱呼甚醜惻然不忍聞士類何忍出口寜無羞惡之心乎宜從此痛絕其獘務期惇勵風節養成正大剛方之气

一當職家世業儒並無親識逺客中州如有在外詐稱所在官司卽便拿問遞回原籍毋得輕縱

一近年文移太繁變成吏胥世界今後務遵國初洪武年間悉從簡約

右仰府抄案下所屬州縣及行附近衛所一體遵行案至具奉過日期繳報

爲尊崇聖迹事按上蔡縣古有羲皇畫卦臺地產蓍艸神聖遺迹宜莫有靈異於是者矣本職親往省視遺址尙存周垣頹圮羊牛來牧廢爲荒墟蓍艸亦不生茂雜出於小民墟墓之間絕無叢生者矣舊俗相傳白龜祠廟塑有羲皇神農軒轅遺像皆艸木被體混處佛像中褻瀆神靈莫斯爲甚中門今亦閉塞盡塑佛像羲皇至尊下與胡鬼爲伍是固司風化者之責也擬合釐正仰汝寧府抄案轉行該縣提調官親詣本處因厥遺址繚以周垣守視惟謹前門扁曰羲皇聖迹辟其中門撤出佛像扁曰天生神物祠廟盡撤佛像毀之其三皇遺像欽遵太祖遺訓圖繪廟壁廟之北壁大畫先天圖前置香案上立髙大一座牌位表曰太昊宓羲開天聖迹廟之左塑一龍馬背上旋毛具河圖之數廟舊名白龜以蓍艸生處神龜守之也右塑一白龜不必具洛書之數其上畫爲紫雲有司時常葺理毋使廢壞每歲春秋二丁後教官一員親往省視回申提學道毋得遲違及因而有所科擾案至先具奉過日期續具修過緣由繳報

爲申明社學事當職欽奉勑諭古者鄕閭里巷莫不有學卽今社學是也爾凡提督去處令有司每鄕裏俱設社學擇立師範明設教條以教人之子弟年一考較責取勤效仍免爲師之人差徭欽此欽遵當職所至詢問社學每府州縣各設數處然皆卑陋湫隘名存實亡教讀姑取備員而已蒙養弗端長益浮靡愓然有傷於心今擬與提調官經畫其事原設社學各因其舊而以爲小館各延教讀聚附近子弟讀書其中可增則增可更則更務從其便別設一社學大館延請明師專以禮樂爲教小館生徒各量地逺近爲節班輪入大館弦歌揖讓其中大館師與講說書中大義令其退而服行必擇地之寛大閒曠者旁置一射圃若有淫祠及廢額寺觀則撤而新之事體尢便經畫旣定然後興工營建旣成當職別有教條頒示小館教讀提調官會鄕之父老及在學生員推擇其大館師提調官會同學之師生推舉上自鄕先生次及山林隱逸次及監生生員務求眾所信服者提調官踵門惇請以賓禮待之小館師父兄自行供給大館師有司供給之必須置買社學田乃可經久提調官政多弗暇先命教官一員及生員數人規畫而後提調官爲之措置因是亦可以觀其才此系國家化民成俗重事愼勿徒爲虛文案至先具奉到日期續具行過事宜繳報爲

考正祀典事今畫一於後仰抄案回府提調官規畫下汝陽縣撤滛祠攺建施行先具奉到日期續具行過緣由繳報

一古人祭因國之在其地者蔡仲克庸祗徳見稱於周公實始封玆土今宜舉千載之闕典立廟祀之斯固太公祭爽鳩之義也蔡世子有身死社稷特書於春秋英風凜凜至今尙有生气宜祀以附蔡仲

一信陽宰端木公賜蔡人曹公卹漆雕公開秦公冉混而列於名宦鄕賢幾於瀆慢今宜擇淫祠髙大間曠者攺作書院祀之增司馬溫公光謝上蔡先生顯道以興後學髙山景行之思

爲辧息怪妄事按少林相傳胡僧達摩面壁九年影透入石世以爲神書冊記之本職親至其處見洞石與影石形類不同已了其妄因命登封知縣侯泰召石工微鑿其痕驗之則其怪誕不待辧說而自破仰河南府抄案轉行儒學存照候修誌書之日特與攺正以破千古之惑免使流傳四方愚者起信智者生疑斯實辟邪崇正一大助也案至具奉過日期繳報

爲重冠禮以責成人事昔者聖人始制冠禮玆惟人之一初將責之以成人之道是故不可不愼重也自入中州見諸生童稚垂髫者皆偃然復加帽於首是欲自附於成人也亦有年旣過時而弗冠者是自廢成人之禮也擬合攺正仰開封等七府並汝州抄案下所屬儒學凡年幼生員教官召而誨之務執童子之禮恭愼謙卑祗許垂髫毋得加帽犯夫子速成之戒年長過時者使人勸其父兄請賓擇日加冠以進徳修業期之其童生未入學者一體遵依案至具奉過日期繳報

爲激勵士風事切惟士人讀書當先識禮義亷恥斯乃立身大節也自入中州見士人每每陳乞惻然於衷料檢故牘則有告乞補廩者有告乞補增者有告乞應試者狀內皆有老爹醜聲今𨿽攺正稱呼而陳乞者尙有只此一念試自判斷果出於義乎果出於利乎君子小人從此而別昔吾夫子深惡鄙夫孟子比作墦間乞兒斥罵士人讀書至此固當心開目明養成正大剛方之气堂堂天地間爲一大丈夫何忍墮落作此軰仰開封府等七府並汝州抄案下所屬儒學徧告諸生互相砥礪以古聖賢豪傑自期勿輕陷身卑賤案至具奉過日期繳報

莊渠遺書卷十

●欽定四庫全書

莊渠遺書卷十一

﹝明﹞魏校撰

○拾遺﹝書﹞

與王純甫

承寄性與天道二說議論精確理卽是气气爲天性等語吾兄必自有見得端的處故敢直截擔當說出不經人道之語今亦未易以口舌與吾兄爭也明道先生有言上天之載無聲無臭其體則謂之易其理則謂之道其用則謂之神其命則謂之性率性則謂之道修道則謂之教孟子於其中又發揮出浩然之气可謂至矣此說最爲完備浩然章曰其爲气也配義與道無是餒也旣謂之配還好說理气無別否近與一人論理气因問之曰人當哀痛時滿體如割涕淚交流此惻隱之心也當羞愧時面爲發赤汗流被體此羞惡之心也今且分別誰是理邪誰是气邪其人唯唯曰未也哀痛羞愧固有發不中節時亦復涕汗流出豈亦理之爲邪其人不能自解校曰理非別有一物只就气該得如此便是理理本該得如此然卻無爲其能如此處皆气爲之也然气運不齊有不能盡如此處理气合一則理卽是气气卽是理昭乎不分孟子所謂配也气與理違則判而二矣夫子所謂回也其心三月不違仁又謂人能弘道非道弘人皆此意也今試就吾心日用間體驗有時分明見得理該如此而吾不能如此打成兩片若謂气卽是理只好說善底一邊惡那一邊便說不去矣願吾兄更精思而黙識之可否幸速旋教烏反哺羝跪乳此是物性稟得來孝至於鵝不復知有母是他性中元無那理世間又自有孝鵝此意恐盡有商量承示伯潛進修動履憂喜相兼伯潛固吾畏友也曩嘗大進一畨今別後又復一畨精進校輩慚愧無地矣但其病體則深有可憂者竊惟養徳養身元無二理願以孔門求仁之旨告之若只恁謹嚴固亦自好但恐拘迫太過則血气且不得舒暢如何得道理發生鄙見如此不知髙明以爲何如

其二

吾兄處晦觀動其於治亂興亡大故固已黙會於心傳聞主上英姿天挺此大有爲之機也乃以典禮扞格黨禍將興天下倒懸誰與之解校嘗以天時人事窺之文同旣死上必注意渭先气盛而才雄銳然以興致太平自任此亦有爲之機校憂其過也且懼其輕也又恐人言激之則愈甚也願兄以公天下爲心正其學術隨事補救其偏愼毋輕與之辧論凝定以鎭之從容以誨之順其機而轉移之天下安危將系此人身上兄不可不加之意也

別紙

承諭孔顏所欲勿者非禮也疑校並視聽言動亦將勿之信斯言也則與仙家目旣不視魂自歸肝耳旣不聴魄自歸肺何異豈校辭不別白與竊謂心放處正是非禮孔顏所欲勿者在此非謂才視聴言動便是放也大抵人心通竅於耳目口體天君奠位四者守位稟命何待於收惟此是心放出走作則四者皆其透漏之路而目爲甚故曰旣從此放出卻須從此收回此乃孔顏所謂勿也心學淵微吾兄剖析於毫釐正校千里之謬深感惓惓至情但此心往來機竅更願吾兄黙而察之何如

其三

別後每以吾兄抱病爲憂陳知縣鯨過武城不識曽使之診治否竊謂吾兄欲求萬全之安非主靜不可屈之以尺蠖未也必蟄之以龍蛇夏首連山商首歸藏此乃聖學第一義吾兄天資蓋世茍能從事於玆凝精完神深造自得其於卻疾也何有嘗與崇志論此甚詳不識曽舉似吾兄否元中超邁絕倫而學未精確責善輔仁正友朋責也不識吾兄何以告之

別紙

允薦先生久聞其名未得面會今亦未敢致書質疑煩兄自以已意往問一二至懇

周禮春官天產作陰徳地產作陽徳古今注者皆欠了然

大司樂圜鐘爲宮三叚古今注者皆莫能曉其義願求箋注數語

律書三分損益隔八相生所從來久矣算法甚精然其術易窮故不得已而用半律變律但旣曰半曰變則非律之本聲矣宋元儒者始爲隔八相生乃旋宮之法非定律之法定律自當依周禮六律六同之序陽律皆左旋陰呂皆右旋其法往而可返禪於無窮近世又謂黃鍾之管長三寸九分蕤賓九寸乃黃鍾之變而非黃鍾也其說何如求一折衷之論

古詩三百篇皆可合於弦歌願求譜數篇見寄近見允薦大成樂譜甚精但以一聲協一字今譜古詩須有散聲方合天然之妙向見陳元誠歌古詩散聲多少皆出天然安排不得必須譜出來然後人可學耳瑟學久絕久薦旣能之願譜一二見教孔門甚重瑟千萬畱意

其四

國家以漕河故河淮濟三瀆皆拂經汶水東注而障之西久則將變其它禍皆小惟大河北傾將使千里生靈魚鱉校深憂之而未有以處之不知髙見以爲奚若

與鄧魯別紙

聖人說話都是教人切實做工夫如學而首章聖人分付要如此如此假令有一學生只管去念眾必驚訝以爲病狂喪心嗚呼此乃後世記誦之學設有一生只管對人解說學是如何習是如何眾必驚訝以爲病狂喪心嗚呼此後世訓詁之學設又有一生要求勝夫子夫子說學他便要說以不學爲學夫子說習他便要說以不習爲習如此眾有不大驚訝者乎此卽慈湖是也此正棒喝禪師訶佛罵祖者也魯生魯生胡不觀鷹乃學習都是實事空言使不得也

與胡永淸

校不才一歲之中聖恩薦至有非疎逺小臣所當得者寜不感激思奮嗟乎欲致太平求賢第一若學術不正人才不興而期得賢萬無是理昔我太祖開設學校固先行而後文科舉取人亦因文以觀行師儒從有司自辟譬如大家延師今科舉獘壞已極士不務實學惟務空言師儒多非其人教化所由壅也校昔不自度其不肖彊欲更張但俗學溺人已深此官終難行志𨿽勞何補且撫已內怍亦無顏復臨諸生吾兄知我愛我與其使罷精竭神較閱掇拾俳偶之文而實無補於世孰若使之優遊林下發明周官經世大法及條春秋撥亂綱要庶幾可以助興太平玉汝於成惟兄是賴叔賢渭先避嫌不敢通問俟得請後奉瀆也

其二

傳聞元山病故上必注意渭先矣世道之責吾兄不可不自任明主可爲忠言但救其末流不若正之於本指陳闕失白髮姦獘不若因機而導之其機安在羣臣不得面見無可致力者聞上聰明好讀書惟有開陳古聖賢讀書之法使上自求之庶幾有大開悟但古聖賢讀書與後世絕異其差只在毫釐間不可不辧也病倦言不能悉世道可憂處將來何者爲甚願吾兄常籌之庶幾轉移救正容易著力也

其三

近讀吾兄執中一奏不覺心開目明其於君徳國體關系甚大而切經術正所以經世務不我誣矣校嘗學春秋頗覺聖人撥亂次第此莫還是第二著且道第一著何先請兄靜中洞察天機所向必能中其肯綮也

其四

上祈雪於南郊十七日有事於大社是日祭畢而大雪此吾皇精誠感格也噫以吾皇之英明而導之以聖學明乾坤易簡之理體天地交泰之道其於太平何有吾兄精忠體國聞此亦當鼓舞惜乎有君無臣不能不爲之浩嘆耳

與餘子積別紙

嘗謂古人讀書主於體而行之與後世惟事講明者異武王曰今民將在祗遹乃文考紹聞衣徳言往敷求於殷先哲王用康保民汝丕逺惟商耉成人宅心知訓別求聞由古先哲王用保乂民弘於天若徳裕乃身夫子曰誦詩三百授之以政不達使於四方不能專對𨿽多亦奚以爲此古聖相傳讀書之大法明戒也聖人之學大以宻校近讀周禮見其區處天地萬物各得其所建立規模綱中有紀紀中有目徧布至爲精宻誠聖人經世大典也而久鬰弗彰校頗發明其義務求可以推行於今吾兄深思善悟懇惻直言敢錄天官冡宰及太宰分職奉上請教願兄且勿開看先將聖經及諸家注疏閱徧思量聖人包括運用處然後閱此則彼此得失了然便中求摘紕繆匡其不逮更願兄畱意此書於世道大有助也

其二

承諭徐州水災重大民窮盜起賑濟無糧剿捕無術自病書生之學未適時宜此固足以見吾兄憂勞惻怛之盛心矣校不佞敢再以書生之論上瀆髙明今日事勢困窮極矣願吾兄方寸間常以禹稷之心爲心凡可以救民者無所不用其極請命於朝力言百姓饑且死懼散而爲盜賊以貽國家憂積誠意以動上安知廟堂不惻然而念之乎否則受人牛羊求牧與芻而不得孟子所以語平陸大夫者可謂無遺策矣錄寄春秋繁露二章讀之未能深了豈內經所謂知其要一言而終不知其要流散無窮者邪趙氏屬辭固有鑿處然考訂該博功夫精專足備一家之學恐與程氏本義大有不同也髙明暇時熟玩當自見之

與夏惇夫

在滁事簡望尊坐鎭雅俗使善類有所瞻依其益多矣𨿽然勿以事簡而弛防閒也禦下不可不嚴也臨事不可不愼也山水𨿽佳幸毋終日徜徉觀之比曰觀我生君子無咎汝節天下奇才也而未必能遜志於學吾兄痛相切磋彼此必大有益也學者第一義必也恢恢乎有好善之心不自足已不求勝人乃可以深造也淺陋之見不識髙明以爲何如

其二

愷悌君子遐不作人想今已有次第恨道逺未獲聞其詳也承諭今音歌古詩同於俗樂云云深得愼重謹宻之道但校所取者正以其曉音律耳感人天機莫神於樂此乃後世一大闕事校甞小試於嶺南頗有效驗食芹而美故欲獻之吾君也伊川不答溫公甚善但在校則可吾兄舉似源甫則不可彼正病於不肯盡言今又益其疾矣天气正溫充盎宇宙願兄養徳養身自愛

復邵思抑

前屢得吾兄書意向甚切頹惰之餘賴以振迅然猶未得平日端的用功今承來教愈覺鞭辟近裏所舉病痛皆就實地上說出來昏弱之資受益多矣惇夫有言此心提起處便是天理放倒處便是人欲提起心自提起放倒心自放倒至哉言矣日用間常切提撕須令應事接物與靜坐讀書時功夫合一方有得力處耳靜中涵養體驗所得所疑更願遂一見教幸甚所論良心數語甚精鄙意亦謂如此江西典學舊爲有時名者作壞一畨近日典學臨難不能死節師道掃地朝廷選擇而起吾兄大愜士望其責甚隆也象山故江西人今其學張皇於一方此吾道明晦通塞之機人材盛衰世運否泰皆將系焉非得吾兄拔本塞源何以力救玆獘此又同志所責望於吾兄也伏承不棄遣使持書以出處之事下詢淺陋顧校何足以知之願以昔日求去之心而度今日可出之義則將不俟終日決矣

其二

故人日以逺悠悠我思吾兄親切用功日用間想有得力處天徳本自完具卻被已私障蔽重重自非決堅定志用勇猛功如何得透出校因學不得力未教而已知因慚對夫子宮墻故人不棄願有以振我秋令嚴肅天髙气晶願兄法天推蕩胸中陳垢以收摧陷廓淸之功不具

其三

不才多病久當退藏天意固將大儆昏惰之資而畀以丘壑違天不祥不敢不勉日承下問略獻所疑今復麤舉一二以吾兄切實用功當先了了矣古人口未甞說性終日於性上用功如何是性動處可見善乃天眞性之本然惡乃人僞從軀殻起故不可無澄汰之功古人所以貴於精一也然必須篤信性之本善與聖人同乃能確然立志子積論性得無支離矣乎今欲於理气處求一說融貫可通恐涉於想象講說矣象山天資甚髙論學甚正凡所指示坦然如由大道而行但气質尙麤鍜煉未粹不免好剛使气過爲抑揚之詞反使人疑昔議其近於禪學此校之陋也喜怒當求之性情不當求之議論今舉先儒同異之說而求一說可通是又想象墮於言語間矣躬所未逮率爾奉答慚負慚負

其四

來諭若以奔走廢學古人造次必於是顚沛必於是豈待安安而後用功邪明道有言學者爲气所勝習所奪只當責志吾兄以爲何如

其五

別久寂不聞起居伻來喜動顏色吾兄蒞政臨民不識此心常精明否儻因而汩沒卻須求一出場也禮曰孝子將祭慮事不可以不豫比時具物不可以不備又曰虛中以治之此言論敬極爲親切邊事本易處分而廟算或欠整暇蓋未知敵虛實也中國大勢盜賊實惟近憂然莫如山東爲甚今機械已萌矣吾兄所論列必切事情便中幸有以教我

其六

永淸南還吾兄朝夕又得親一畏友此殆天相二人也吾兄明敏有餘卻似剛毅不足故於沈潛之功決定之志未能自慊於心與永淸處當甚有益永淸豪傑之才但涵養徳性變化气質之功未免從前缺少近告以體仁功夫躍然而喜但未知別後得力處何如願以孔門程門所示求仁之方與相切磋臺仲數得相聚否近道之資好善之志深用嘆服但其用功次第未知何如莫於閒中消了日月責善輔仁朋友之職願各努力相勉

與桂子實

久不聞故人起居懷想無已姜源甫餘子積來訪盛稱吾兄進修之功昆仲自相師友朝夕漸摩以講明禮樂爲已任聞之曷勝欣仰先王之禮久不明於天下髙明乃獨深信而篤好之考求其故冀可行之於今此其志當於古人中求之校病臥家居深恨弗獲執經請益抑嘗聞之明道謂橫渠以禮教學者甚善又病其下稍頭溺於儀章度數之末如喫木札相似此言又何謂也二程先生平日教學者未嘗不以禮然其言曰涵養須用敬進學則在致知此其本末先後之間必當有辧髙明其自擇焉

與聞靜中

臥病衡門久矣不聞故人動定今始知年兄攺官考功深爲朝廷得人賀今國家紀綱尙存海內幸而未亂者前後考核亦與有力焉明年春當考核之期天下之治系於年兄天下之亂亦惟年兄天下之望咸在年兄天下之責亦惟年兄尙其朂哉惟吾兄惇厚靖黙近仁之資朋軰鮮有能及者而且精密小心動無過舉黜陟大事固當加詳但未知剛斷明決處比舊何如耳君子居其職則思死其官有官守者不得其職則去昔裴洎三爭事於上前不聴李藩謂曰曽以出處決之否憲宗乃從洎言所願年兄壁立萬仞以澄淸天下爲已任勿爲大利害所動搖其察之也必精其詢之也必廣其行之也必果其持之也必堅所陟也必有以慰天下之望所黜也必有以快天下之心公道大明紀綱益振則海內猶可望治也聞諸縉紳咸以公輔之器期待年兄年兄一生勲業咸在此舉尙其朂哉

其二

校昔官南都司直劉公寔爲吏部端居簡出惓惓於鑑別人才爾時世道方傾危君子有所恃而不恐小人有所畏而不敢爲非隱然爲一時之重吾兄淸徳重望與劉公同素善品評人物𨿽然校不惟欲兄爲衡鑑更欲兄爲大匠今世人才衰微須大振作之汲引之挽回世道庶幾在此

別紙

天下大勢有緩急故君子之應之也有經權今國家之事亦孔棘矣若以常法應之恐未足以救玆變也東南大水數百里生靈將化爲魚不識當道何以救之乎

其三

源甫所載革除時事雅有史才其包舉也廣其考訂也精其臧否也正今亦不必攺竄但取其所載事略以朱墨別之凡朱點者錄出便可成書矣墨點者亦不可棄別錄出之以備料檢故事愚見如此不知髙明以爲何如又源甫所查者多吏部兵部事更願托相知者備查戶部禮部工部及刑部事各衙門亦然但有關系者皆科條錄出可以大補我國家典故不但可補史氏之闕遺也校昔見兵馬司所取妖人南赤肚供招備載藥劑分兩制法可以延年可以生子不覺吐舌君子作事當爲逺圖此事奇甚必且傳播四方豈無癡人欲嘗試者但云假造祕方殺童男童女和附子等藥爲方則其術不復售人亦不談之矣吾兄老成持重必能深長思招議中決不艸艸也未知此事畢竟何以處之

與吳徳翼

校讀尙書見唐虞君臣互相戒飭凜然生祗懼之心今交友多唯唯之風願與吾兄共惇古誼校嘗竊謂吾人材質易爲气稟拘住若只就謹言正行上做工夫固不失爲自修之士終恐規模窄狹展拓不開直須卓然立志以古聖賢自期見得个義理大原學問要切處日用之間先立个大綱領然後循序用功庶幾規模闊大不受气質限量孟子之所謂能盡其才也

答潘希召

承諭某近已回頭但猶未轉步此誠可爲吾道之喜但以愚見窺之某豪傑之士才髙气雄此等人旣已回頭不憂其不能轉步但恐未肯回頭耳然此亦難以口舌爭要在積誠意以感動之耳古人只在實地上用功孝則眞个是孝弟則眞个是弟存養眞个是存養省察眞个是省察故朋友之際相勸而善工夫冣多不消費許多言語後世只爲實地上工夫不及古人故議論愈多愈鬧承諭近讀孟子只覺深得一格子此等必有灑然自得處第恨離索之逺不獲面詣以領教言

與張常甫

往歲會於吳門承諭天人之際逮今猶覺凜然年兄旣已識得此意其於戒謹恐懼之功自不容已日用之間必有獨覺其進處但未知虛心受善及廓大規模處比舊何如校竊聞之夫子曰吾十有五而志於學孟子曰乃所願則學孔子也學者立志直截要學聖人則日用所講皆聖人之學便自見得个根本簡要處決不作枝葉瑣碎功夫其於訓詁辭章非惟不屑爲實亦不暇爲矣年兄聰明過人又多材藝恐於訓詁辭章未能絕利一源故區區有懷尙欲以此瀆告耳

別紙

嘗慨心體湛如太虛只因軀殻上起種種私意便如漫天雲霧莫能就根上勘明我身從天地來天地開辟會當有混沌時我身有生固當有死何啻海上一漚風前一塵死生已透更無關則人間世所謂名利關聲色關者更無難透矣而後心體超然天徳自見且道世間貪生怖死底畢竟免得否人何不自省悟愚見如此敢呈似吾兄以求是正

與蔡希淵

吳門一別相將二三十年吾兄則旣老矣而校年亦踰艾不敢復以世俗常禮筆墨陳言混長者記有之髙山仰止景行行止鄕道而行忘身之老也不知年數之不足也俛焉日有孜孜斃而後已請以是爲髙明獻承示新刻太極圖解及攺竄西銘足占吾兄精力沛其有餘不然豈其皓首而猶遊戲翰墨邪未知元公純公見之還首肯否

與崔子鍾別紙

體仁舊說當時𨿽頗知鞭辟近裏尙涉想象日用間缺卻行著習察實功立本處未能致一不免更端邇來杜門修省逺求堯舜危微之戒近體孔顏克復之傳用是惕然愧懼所恨昏惰之資不能勇猛奮前願吾年兄常賜鞭策

與徐子榮

別久瞻仰曷勝吾兄位望日隆當自任以天下之重校天之廢才也乃扶病入汴抗顏復爲人師慚負慚負過歸徳考按諸生乃微子所封先聖祖宗所自出之地也曠百年無表章之者蓋有待於皇上焉耳校謹具奏以請事下春官願兄與西樵共成玆美此萬世一時也

與王時行

一別十有六年始有虎丘之會竊覸吾兄所存剛大尙存精神視舊則斂藏矣此固可喜然猶未足深喜者欲吾兄百尺竿頭更進一步也校嘗謂人能虛已從善則天下之善皆將歸焉易曰或益之十朋之龜弗克違元吉孟子曰好善優於天下吾兄若於此處著力所進詎可量邪更願沈潛以求之勇往以行之衝澹以守之毋以教外別傳亂吾聖門宗旨使彼此失是也

其二

別久曷勝瞻仰古之大臣不用則天下仰之用則功被天下何哉其誠素積有以感格天人也故曰才與誠合然後能勝天下大事吾兄今當暇時正宜勤懇大進厥徳訪求人才講求經世急務以古聖賢豪傑自期待毋徒養望自髙也何如何如

與梁仲用

校無似誤蒙教愛二載於玆緬惟執事以黙名庵而言語傷易傷煩十常七八豈欲寡其過而未能邪人心通竅於舌舌動則聲因以宣故人之多言者舌常有動意蓋此心全體俱奔在上面也仙家守气必先塞兌固靈根吾儒欲存此心亦須捫口勿言不輕漏泄意自歸根則養得心完密無罅隙可走易曰修辭立其誠所以居業也人之所以輕易其言只因不把當事才髙之人事來應付得去揮霍得下其失尢多凡此皆放其心而不知求也故嘗妄論欲求放心必自謹言始校方咸其輔而乃以艮其輔勸執事可謂舎已之田而蕓人之田者矣然在執事自不當因人廢言也

與陳宗獻

校多病惟泉石之與居鶴鹿之與遊世與我而相忘久矣意猶依依在天臺雁蕩間者念省齋素庵之眞率也渺山川之阻修嘆聲問之日疎玆得秦黃門出宰望邑今而後彼此得以常相聞矣昔歐陽文忠公每見學者好語吏事以其有及物之功也國朝設大明律後法例日多吏莫知所遵守弘治間刪爲問刑條例其後奏行又復增多省齋一生爲刑官冣久平恕多及物之功今當閒居取舊例而閱之中有難行者私論其故因機上聞此天下之福也校嘗怪大明律中文武官犯公罪文武官犯私罪因何不行起於何年何人奏請死罪眞犯雜犯法家承用已久莫知其原省齋必能究其本末也便中幸賜教

與王誕敷

傳聞吾兄治郡勤勞久而弗懈此蓋忠厚懇惻之心不容自己吾夫子所謂居之無倦行之以忠者也但爲治亦當綜執體要振揚紀綱庶幾恩惠所施周徧廣闊若徒屑屑庶務屈首於簿書聴斷間則將有偏而不舉之處此理勢之必然也然吾所謂體要非簡略庶事也深識治體舉其大可以包羅細事而無遺也吾所謂紀綱非專委任他人也分政百職吾可以坐鎭於上而責其成功也校讀經史見古之人𨿽位有大小時有污隆然其治皆先有一定規模然後次第施設故用力少而成功多也年兄大度士乃敢進以此言

其二

傳聞貴治災傷頗與敝郡相似何辜斯人薦遭酷罰哀哉年兄素寛厚覩玆艱難其於慘怛固當倍百恆情也目下荒政檢勘宜早蠲免宜寛下司奏行咸觀望上司意向所在大弦急者小弦絕願明諭屬吏一以救民益下爲心庶幾少延垂絕之命年兄尙念之哉

復徐子謙

姑蘇密邇貴治傳誦政聲洋洋滿耳夫以懇惻憂民之心而濟之以平易精密之政宜乎事便而民安然徳翼又稱善政所召天降嘉禾自楊守承芳以來僅一見嗟乎天人之易格固如是哉然在年兄則當謙而弗居日愼一日可也郡守之職至爲親民君子學道則愛人如欲少行其志無以踰此官矣然其澤有在一時者有及於數十年之後者有百年者有百世者顧其規模次第何如耳居今之世牽制孔多又多簿書期會之冗坐縻精神不得專意於其逺者大者然此爲常人言耳年兄豪傑士也豈復時勢所能拘哉充吾懇惻愛民之心盎然天地之初意氤氤氳氳盈滿於胸中發而施之於政事凡世俗之毀譽利害休戚得喪一毫毋使芥蔕於心以雜吾正念集郡之賢士大夫逺近父老相與講求咨議兼總條貫次第施行因平易之政而更爲久逺之制因精密之政而加以闊大之規則其澤之所被逺且百世近亦百年兄於玆土將廟食無窮矣南望旌麾每欲瞻拜而多病所縻弗獲如願徒切引領而已

與胡希曽

吾兄淸節瑩如冰壺一旦靑蠅點白璧天下咸嗟矧於知己五嶽起方寸隱然詎能平也久矣然在吾兄吞云夢者八九此何足芥蔕人間世利害得喪寵辱關心只爲有我若曠然無我任他萬起萬滅豈能汩吾胸中之和且我身安從生固出於天地今夫天地原也從混沌來畢竟又混沌去我身住得天地間能幾時何故卻就軀殻上起許多意思維絆卻浮名如蠶自纒自縛不得堂堂自由世間只有道理冣大生天生地吾身又從天地生當初天地生我時完全交付與我今也須完全交付還他生一日便當盡一日道理故曰窮居不損大行不加捲之不盈分散之彌六合維時春气氤氳生意流動充滿盎然吾人之仁也靜處春生動處春一家春散萬家春敢以爲祝

與毛黃門

久仰耆徳願見而未得階乃蒙辱先以書儼若承教左右嗟夫聖學不傳久矣空言溺心異端惑志願長者一振頹風行著習察而後道可明也維時正得秋而萬寶成更望收斂歸蔵以法造化不具

與方時舉

校病弗獲詢起居懷仰懷仰人物志稍增於舊頗聞有後言或未必面告校辱過愛故敢以告願精核之更博訪之死而是非未定者姑徐之又如唐節婦周賢婦皆古人所難而名不出於裏門恐潛徳尙多不遇君子表章遂爾湮沒二婦尙無恙例不當書故未敢白恐前此或有類於是者眾司人物權衡者不可不畱意也朱節婦鄭烈婦已載五貞祠而傳不之及眾皆訝之未諗尊意云何

與支孝先

昔聞論及華人農惰而不知耕山有葛而女不知織養蠶矣而不知治繭水中有魚而無漁師吾因贊曰若興此數利此廟食百世功也願爲蒼生汲汲

與呂仲木

吾兄載道而西校兩奉書不識能達左右與否詩云髙山仰止景行行止鄕往之私意未嘗不在丰鎬間也大哉聖人之道峻極於天願吾兄超然於訓詁辭章之表聚精會神不作三代以下人物子曰予欲無言天生精神幾何那得許多應付世俗盡隨緣說得無限好話當不得四時行百物生也矧於不好人也要說他好三代直道而行無乃不若是乎校於吾兄何能有所禆益然猶時獻其一得之愚者以吾兄好善肯舎已而從人也春气漸溫願若時完養太和之气不具

答呂仲木

兩生侍教醉飽盛徳而歸明道有云後人𨿽有好言語終被气象卑不類道吾兄以厚重淳美之徳涵養旣深盎於面背正當於古人中求之耳今也講學者太易易然而內省或缺似與聖門訥言敏行相反髙擡此心不在本位天下事一以浮气大語蓋之未知流獘何極吾兄身系海內重望愚意深望髙明用志不紛以其全力而向於道勿滯於訓詁勿散於詞章庶可障百川而東之回狂瀾於旣倒也源甫經濟之學明習國家典章長於兵法而人鮮知者今得同官當有切磋之益也敢以爲賀願常叩之庶可以發其胸中之奇源甫薫沐徳容益知鞭辟近裏著已則所造亦當長一格也

與鄒謙之

昔者請教承問發於屢空邪抑億而中邪善哉發藥矣空空願學焉而未能億則校所不敢然而人苦不自知譬如病者不自知其病得明醫指示而後曉然投以瞑眩之藥而後疾脫然去體矣吾兄旣知病證願賜藥劑使無深入膏肓至懇至懇六書精蘊中三卷知字四卷忠字六卷格字二卷靈字與來教有相符處願取一觀訂其得失幸甚幸甚承賜東郭文集骨骼開張明白痛快善啟發人受教多矣但其間有說得甚是著題而殊不切於其人者豈應酬之體當如是邪信如是無漏佛菩薩亦時復爲應付僧邪鄭壻若曽嘗受教於涇野今卒業南雍獲在鈞陶之內何幸如之願加鍜煉汰其查滓底於精純至幸至幸

復徐曰仁

病臥窮鄕久不獲故人動定積有馳情玆承惠書深懲吾黨各立門戶之私意極惓惓竊惟道乃天下公理愚夫愚婦皆可與知人惟各有私心是以自生障蔽吾輩相與正宜公天下以爲心故曰大舜有大焉善與人同舎已從人樂取諸人以爲善若乃自立意見以私智窺測大道便謂此乃天地之純古人之全體同已者則以爲是異已者則以爲非斯其去道亦逺矣此校之所不敢也安得吾輩同志數人相與聚首一處僕得聴於下風彼此坦懷盡言無隱各陳所學質其是非驗之吾心性情之實考之聖賢經傳之言參之天地萬物之理辧異端近似之非振俗學支離之獘務求至當歸一精一無二剖破藩籬以爲大家豈不快哉若欲仍立門戶不求同理而求同已則亦末如之何矣此校之所深願而未能者也歲暮邵思抑過我道及髙明有書與之講學恨不獲聞其詳今會晤未涯幸以教思抑者教我𨿽心之精微言不能盡然旣陳其端庶幾思而得之可爲他日承教之地也至懇至懇

與楊實夫

惟時孟春和气藹藹充盎寰極間萬物欣欣咸有生意吾兄負蒼生之望願體此意以福斯民嗟乎時事日益非矣每讀殷書周雅喟然不能爲懷想吾兄在位者當倍慘怛也舊歲吳下大水嘗奉書吾兄勸當途大施蠲免賑貸之惠意弗得達今民之憔悴極矣而徵斂益苛是何異於驅民以塡溝壑也斯實禹稷過門不入之時矣願勸新中丞速解一方倒懸之急幸甚幸甚

答王天宇

聞名二十餘年尙未會面惟神交而已伏承下問爲學功夫茫然不能答請姑陳其自訟之意吾人學不得力只因無必爲聖人之志以故纒繞於文辭擔擱於意見不肯喫緊做功夫今欲反此必須辧得朝聞夕死之心而後庶幾有成耳

與唐應徳

侍教連日獲探心之精微灑然超脫塵俗卓哉卓哉但毫釐易差恐微有近禪處徵諸孔門或有未合辧之弗明弗措乃可洞極幾微於此尙覺欠耳賈傅致火致日之譬聖學殆有取焉何如何如

其二

聞讀周易以應徳之髙明必有超然會心處便中毋惜示教校昔治五經惟春秋易致力爲多賴天之靈偶有所見而又得之弗完體之未合恆用歉然深願應徳撥轉天機莫被葛藤纒去也𨿽然又不可落空不識髙明以爲然否

其三

虎丘之會承諭所用功夫視前乎此可謂盡言無隱矣學患不能行如應徳之力於行所進何可復量但校有所疑亦不敢隱應徳信道篤矣而執徳似未弘仁以行之矣而學以聚之問以辧之寛以居之似有所未足吾輩不幸去聖久逺學絕道喪不稽之以聖人之言安保其無差校自度言輕不足以響應徳𨿽然應徳昔者持之甚堅亦猶今者持之甚堅但願毋使他日之悔亦猶今日之悔也聞欲過我跂余望之

與林勿欺別紙

兀厓之亡於世道有大關系南京一小內臣大叫曰朝廷崩一座山矣里人有在山東作縣回者曰昔傳駕又將出官民俱不知死所卒賴兀厓回天則兀厓非但忠臣乃直隸河南山東之再生父母也

答簡中丞

修門一別八載於玆瞻仰厚徳宛其如昨海瀕多盜屢作屢止屢止屢作要皆販鹽之徒目前之禍尙小他日爲東南大害者必此也明天子挈長江表裏之封付公經略必能爲國逺慮坐消此莫大之憂欽仰欽仰天气正暑願靖共自愛

謝錢淸

戎日旌節過敝裏校偶出弗獲迎迓中心缺然承賜腆貺深感厚徳兵不土著世費淸勾上下俱困一夫行戌輒破數十家而禍未已也故曰難盡法者莫如淸戎而易積陰徳者亦莫如淸戎恭惟執事秉國之鈞叱吒生雷霆呴煦成雨露東南億萬生靈仰以爲命先正有言寛一分則民受一分之惠校不佞敢述小民仰望之情獻於臺下幸毋以人廢言

謝郭侍禦

聖天子方殷憂在上共惟道長方振風采於臺端今日之事敵勢可憂未若漕河可憂之遠也漕河可憂未若中原盜賊將起未起可憂之大也等而上之憂端齊終南願披丹誠爲明主忠言之自本而末沿流溯源俾天下蒼生轉禍爲福幸甚幸甚

與徐朝儀

荒政至急者蠲免賑濟今則蠲免尢急自來官司檢踏災傷上司必復熟幾分一圩之中間有田成熟者必累一圩荒田故低田小民往往將髙田開沒以免後患今必須先期勘驗廣施蠲免之恩下令禁戒庶絕玆患一年饑則缺二年之食久雨後必晴比及秋冬水勢須退必資春熟庶可接濟秋成宜及今設法多收大麥種至期給散貧民勸令廣種是亦救荒一助也更緩數旬麥價必踴貴矣水勢滔天窮民乘機易聚爲盜況於素爲盜區者乎昔承垂問蓋已軫憂所謂太上救失於未萌也今其勢己兆矣遏盜之機正在今日昔庚午歲盜賊充斥官塘白晝不敢行父老有識者議令沿塘各區糧長每區出巡船一隻與巴城塘浦東西二巡司往來巡視因命點閘盜賊當聞風屏息也父老所謂建是議者彼嘗目擊近地有賊官府差人不能擒後命各區糧長與俱捕獲故也巡司嘗憂地方貽害每欲申請特未敢耳校采輿人之論達於臺座伏望年兄早賜舉行如有效則推於他處可也

復胡郡守孝思

承示所定名宦鄕賢允愜公論千百年缺典一旦舉行甚盛甚盛校不敏豈能有所贊襄爰舉一二缺遺告於下執事伏俟鑑裁名宦若漢都尉任延太守第五倫張霸梁郡丞江革唐刺史蕭定宋知州閻象通判徐奭僉判司馬光知州孫覺李光鄕賢則髙士若龍丘萇忠義若張乘孝子若龔明之篤行若陳之奇名臣若王葆流寓若黃士毅毅嘗受業於考亭之門其它可稱述者尙眾願命三學諸生悉心搜訪科條其人參以史傳而明公詮定焉垂示永逺以爲法程校不勝欣願

別紙

鄕賢有沈旣濟者觀其選舉議及請冠中宗之年書武氏之事乃經世之識也嘗坐楊炎薦左遷終身後陸宣公爲之申薦更願考訂其人兪琰神仙家似不可與其所作弦歌毛詩譜願就其家訪求之此書渇欲一見也

其二

別後風伯所阻遂不果行有虛尊賜文選及陽冰法帖已拜嘉貺嗟乎文章字畫皆生於人心又系於天地之風气故不能不與時髙下𨿽豪傑之才亦未免囿於風气之中𨿽然天地气化渾厚澆漓固各有時而吾人返朴還淳豈無其道論其要不越乎此心收聚放散之間耳每讀易至於大畜小畜未嘗不三嘆焉葑菲之見不識髙明以爲何如傳聞荒奏已得請小民歌舞徳澤願刻日散布民間庶沾實惠

其三

承示樂府其格雄渾其調悲壯沈鬱或婉而麗蓋兼眾體而雜出之者乎𨿽然校不敢贊而敢獻所疑古詩中聲之所出所謂人詣乎天爲至人言詣乎天爲至言故可被之八音其極動天地感鬼神而況於人乎今所傳三百五篇非盡孔氏之舊以其繁聲多也而後世莫能非之知言者鮮知音者彌鮮樂府要皆出於風气多屬繁聲其勁以急者邊聲也有殺聲者必有殺心其靡靡者俗樂也有淫聲者必有淫思是故君子不可以不愼也髙明以爲然否天气正寒願若時凝固天眞不具

答聶郡守文蔚

林廣文過我首詢吾兄起居且聞所以不出之意甚慰逺懷豪傑樹立自別今之講學者好說心常動而不靜不復知人生而靜爲天根來書獨深取蟄龍之譬山林之日長道義之功深足占吾兄進徳矣達夫邇來用功何如校勸其辧自聖作聖之別不知渠肯俯聽否彭石屋完然赤子之心而講學頗闊步相會淺不曽獻得一服藥也

與王郡守克敬

今吳下惟糧長爲苦役公十分盡心莫不知感大抵其害有四一曰起運此大政使然由今觀昔固自有間𨿽然宿獘實未盡除士大夫度量小便欲邀功生事減去加耗使糧長重困願加優卹二曰收頭此其獘在有司今蒙禁革立爲櫃收之法甚善甚善但姦頑細戶不納者有司不肯查姦書總結在糧長戶上則又累矣願加之鑑察三曰大戶此則士大夫不能無責今旣自兌則無此累矣卻有姦民二三石上下者恃頑不納煩查照近年楊二守事例令糧長查報難徵人戶文冊在官先行追並四曰包陪此須設法開墾荒田實爲永久之利調收極不便於糧長極便於小民舊歲聽糧長自收小民十分嗟怨今歲願仍調收但須督有司耐煩著實催徵不致墮誤以累糧長乃爲兩便大抵收糧之時小民可憐而糧長可惡兌糧之時糧長又可憐而兌軍可惡交兌之時兌軍又可憐更有可惡者安得如公輩布列上下內外使人人安生樂業乎校所采民言若此敢轉告於執事傳曰芻蕘之言明者擇焉

莊渠遺書卷十一

●欽定四庫全書

莊渠遺書卷十二

﹝明﹞魏校撰

○拾遺

書

與嶺南社學師

慨自古風寖薄庠序之教廢也久矣本職承命督學玆土深爲是懼爰興社學訪明師僉謂如先生者模範謹嚴宜憲蒙士玆者館捨告成敬修書幣延請諏以陽月己夘日啟館伏望體聖明化育之心念本職惓惓之意毋惜俯就先期貺臨早敷徳教於一隅可曁風聲於列郡庻幾遠近相承教事大興古風復見於今日本職不勝至願惟冀鑑亮不宣

與河南列郡守

校鄙人也豈堪中州教鐸今來已晚又迫賓興之期大懼弗克選掄以上副明天子求賢之意恭惟執事一郡之綱也諸生素行某也賢某也材或某也不肖久已知之𨿽有未知朝訪而夕可得矣敢竭誠悃求助於執事忠莫大於以人事君願殫厥心禆校成此盛舉州縣長令曁於師儒與諸生彌親其知彌眞而與校未信也執事與之相孚願逹此意共濟登斯有三善焉一可以爲國得人二人知所勸可以爲他日興教化張本三所舉得實不至於長詐僞之風反傷大體校不勝至懇

答王郡守子正

伻來承下問惓惓於吳氓甚盛心也顧淺陋何足以當之聞命祗辱來諭禁奢靡息爭訟此誠今日對病之藥也如校之愚更願明公以書請於鄕士大夫相帥以儉共成禮俗以爲民表富民能節儉好禮者勞之擇其犯分尢不率教者或使卹其宗族鄕黨或督之開墾荒田而官無所利焉小民庻其風動乎乃若倡優賭博搬戲雜劇男女逰山燒香此尢風俗大蠧願爲之厲禁犯則峻治之詞訟一事願以誠感上司勿輕受詞及偏原告以長刁風勸屬吏廉靖愛民勿利紙錢贖米民自以不擾明公復以書請士大夫舉行族約鄕約訟當自簡矣古人有言治天下者何異於牧馬哉亦去其害馬者而已矣願加之意𨿽然之二者固急務也如校之愚則謂莫急於正紀綱願明公推誠於郡佐邑令同心共理治道去泰去甚大抵法獘昜救人獘難救而時獘尢難救𨿽然如貓捕鼠一擒而眾惕矣伻回先此奉復仍令二三子詢訪民情具時政當罷行者續以告也

答呂徳

汝書惓惓問政嗟乎今之作縣卽孔門之爲邦也但古有君道漢猶有長道今直僕道耳此固法獘亦由人獘下焉者惟知漁利人面而鬼心此盜賊之行也汝必不肯自污亦不待吾勸戒稍上焉者但務名以干上司之知其獘徒虛文無惻怛之實此市井之心也吾不願汝爲之也時新居鄕亦嘗見作縣者守身如玉之潔如冰之淸而愛民也如父母之切而不獲上下之心者乎保伍法古人嘗行之矣妙在誠心愛民因俗以爲教所謂神而明之與民宜之也安石行之而害者法旣苛擾又以刻急濟之皆由其抝性彊心所致也

答章懋實

承示奏篇足見惻怛之意書稱欽哉欽哉惟刑之卹哉曾子曰上失其道民散久矣如得其情則哀矜而勿喜此心何心也天地生生之心也充之滿腔皆春推而逹之六合皆春矣但事多見行覆本昜於破調不過曰合無申明則又作一場話說矣東漢而下奏篇往往瑣細萎弱惟孔明出師表可泣鬼神唐人尙駢儷陸宣公奏議炳炳如丹口不言仁義而仁義存其中亦不覺其爲四六也宋人自諸名公外皆未免於議論多範文正公則又迥出諸公之上程朱奏議自當於六經中求之而明道數篇若用其言可以從容三代之治近世奏議往往是舉業否則吏牘又否則一篇古文詞胡端敏公論事剴切讀之令人心開目明願親家究心焉平時作何功夫所交何人皆吾所願聞也

與陳克修

暑中不獲入城看汝此心缺然之任已浹數旬矣部中諸事想俱悉其本末昔太祖嘗言朕蓄百萬兵於京師不曾費百姓一顆米以開江北諸屯也工部特設屯田一司想專爲此今廣屯如故而大困民財不知其獘起於何時願爲我考究顚末詳以見示至懇

答王民熈

承諭克己之難自非懇切用功豈能知此艱苦狀敬仰敬仰𨿽然此莫只是後天茍知人心惟危常存畏意蓄吾全力才覺萌動便逆折之擇其甚者與之鏖戰必也誓不與賊俱生滅此而後朝食庻其先天乎躬所未逮姑誦所聞慚愧慚愧承問中庸指歸且未作五經已付之忘言惟禮記經文不可不刪定容他日爲之

答曾太平

與故人別十有四年矣徐亞參王泗守過我僃言善政余作而嘆曰有本有用之學固如是邪甚爲赤城之人喜之自守令之數昜也而癢屙疾痛不關於身今若此眞民之父母也來諭所舉戒懼愼獨足見畱意於切已之學但未免猶落言詮而分屬正心誠意則彼此似俱失是願更體驗之夫中庸與大學一也大學教人用功首把明明徳來說中庸則首舉至善指示人亦猶大學之提起知止也中庸之戒懼愼獨乃櫽括大學八條目只是一个活敬大抵人自未應事及乎應事以至事過總是此心又進一步自未起念時及乎起念以至念息亦猶是也善用功則貫串做一个否則間隔矣吾所謂立本是貫串動靜工夫研幾云者只就應事起念時更著精彩也近作大學指歸大學翻楷大學考異寄往指歸錄本偶不在以艸本寄其間更有一二修攺處然大體則不異矣試體驗之有不合處盡好商量維時仲春宇宙間渾是一團太和元气燻蒸但覺或未至而至至而不至近則調爕一身遠則康濟兆民尙愼之哉

寄參

自汝蒞任後久不得汝書至今懸念周子樞督學四川取道江右吾有書寄汝想已逹毛剛卿自雲南回道經袁郡云會彼中士夫往往訾汝恃才而傲慢人好張弛而不知體要嘖有煩言惟範太守說汝所行是多扶持之言嗟夫好事難成好人多磨一至此哉𨿽然己所不欲勿施於人行有不得反求諸已此聖賢教人忠恕之道也以迹觀之悠悠之言似出妬婦之口以道觀之因是而反求諸躬有所未善則攺無慊於心則加勉何莫非吾忠臣也何莫非吾金玉益友也縣尹立於萬民之上誰非俯仰吾者惟吾獨尊矣故不患其折挫也而患其昜驕也有所拂鬰於心觀省加密兢業轉深久之自當孚應古之學者必先理性情汝之性情素傷於褊急而於寛大和平惻怛忠厚之意有所不足或因事觸發或自覺知或得人指破大煆煉一畨此最是著力處亦便是得力處也化漸長成讀書勤惰何如汝父儻出外衙中凡百關防俱當用心昜家人利女貞男正者身正也女正者家正也況主母不在內外尢當謹嚴愼勿以官事在室中言之恐昜漏泄生事汝居家素儉泊今居官尢當儉泊於家古人官箴將勤補拙以儉養廉說得甚好前軰又有箴自髙不髙護短終短有銘內不足者急於人知沛然有餘厥聞四馳皆格言也吾與尊幼俱平安汝不必掛念一縣經綸四海同願汝以不忍人之心行不忍人之政廟食百世詩云有斐君子終不可諼兮

與楊尹仁甫

吾昆九保鄕氓朱朴有賢婦曰周氏朴忮人也自丱角時爲婚以睚眥之憾棄置終其身然以賢婦善治家也猶委之內政已而他娶賢婦處之如常再娶者化其徳願以妾禮自居不敢與賢婦均禮朴他日攜外婦歸再娶者亦不見答懟不能堪賢婦數教勸之已而外婦死情好如初賢婦教誨之力也再娶者及外婦所生子女賢婦鞠育之不啻若自已出子女長成猶孺子慕朴壯歲死賢婦哭之甚哀竭力持其家賴以不墜再娶者於吾家有中表親自兒時已知其事今賢婦老且病矣

與吳徳翼別紙

錢進士來致尊命問修辭立誠此吾兄不恥下問之盛徳也校承命祗辱長者有問不敢不對正欲求賜教也今略箋數語未知然否忠信所以進徳也徳者非他吾心固有實理也若無眞心早自與理背了必須髮眞實懇惻心方可進徳修辭立其誠所以居業也人有實心必須作實事句句都是實話若容昜出言不檢點便散了這實心噫最泄漏處莫如口知至至之可與幾也知終終之可與存義也知至而不肯便至此非眞知也知終而未能終之道理便有缺陷皆與忠信不相關此心若眞知是眞知行必力行

答金世龍

相去萬里悠悠我思不知邇來作何功夫同年中合志者爲誰同鄕中合志者爲誰四方之士所交者爲誰昔提學髙汝白之諸父隱君子也𨿽則教汝白以舉子業每嘆曰可惜可惜假令得狀元亦自枉過一生其後汝白舉進士以書督責之曰汝得一第吾不爲喜而以爲憂此後必駸放肆可錄逐日言行寄我汝白嘆曰吾終日在側豈不我知而憂我放哉試問一老家人曰比舊漸不同矣乃儆懼置一簿錄其所爲試自檢點其過不可勝書乃大激勵爲學卒爲善士汝昔好爲深沈之思其後又若欲趨快捷方式者今其究竟得力處何如日用間最可自驗皆實學也

答兪獻可知縣

大丈夫欲致君澤民不爲相則莫如爲令與守近君者莫如相近民者莫如守令而令彌親矣癢痾疾痛無一而不相關也居今之世可以廟食百世者惟守令則然民之思令彌深矣𨿽然三代封建有君道焉兩漢守令有長道焉今之郡縣直僕道耳士之雄成者不屑焉謂之雌伏吁何輕民命也賢者所至塗炭者可使之枕席小民戴之如君親之若父母上之人固將敬之如九鼎大呂山川若增而勝焉然則能重此官者是固在我遠承存問深感不忘故舊之盛情傳曰若保赤子心誠求之以此致祝𨿽則雨露雪霜均之澤物然吾願故人之爲陽春也

與王時行

古有旅人歸人之目吾兄今始還莆眞行者之赴家也古語見月休看指歸家罷問程信是樂事惟心亦然一自孩提有知漸離郤眞境久之不能自還故曰與接爲構日以心鬭又曰其心之出有物采之一語最警曰靈臺者有持而不知其所持而不可持也緩則無功急則彊把捉非可久之道此須尋恰好用力處而自行持吾兄喜昜時亦有妙悟處而越出者多夫學昜者非學其言也學與造化相似也願吾兄體昜日用間一言一動務求合天然道理而不敢輕則懸空之論奇怪之見一字亦使不著矣

與徐少參

故人過我時約以他日還當再過我故別時未及盡所言夫學所以變化气質非隨气質爲學也譬之於醫必先求責病原乃施治法吾𨿽折肱屢矣而非明醫念無可以相益敢於聖賢千萬言中拈出一言以告曰沈濳剛克不知可爲瞑眩藥否若未中病不妨再商量也吾問人才汝嘗言嘉興貳守吾心慕之每訪其郡人皆言不肯幹一事亦不能幹一事此若言何謂也

與利僉事賓

昔者伻來但言汝將出巡過我不言汝已升官故復書先附寄六書精蘊一部別一部寄張柱史其後從子過南都特來謁汝始知汝已僉入閩矣不知汝過姑蘇何以不一過我必有以也而我不知耳吾離羣索居也久道徳日負於初心不知汝奔走宦途此心能屹如底柱不爲風濤所震撼乎能抉浮翳以開東明乎宴安鴆毒能勿懷乎人之學彊者當柔克弱者當剛克是故急則佩韋緩則佩弦汝宜自察乃可長善救失也

與顧禹鍚

承惠眞文忠公文集自晦翁後學有實用者勉齋魯齋及公而已本傳稱公所至惠政深洽不愧其言奏議明白剴切胡永淸嘗言晦翁奏議精光鑠人讀之𨿽名公巨卿所建明盡爲所掩眞文忠公庻幾而神不及也永淸奏議甚好人多泛泛觀之不知其意之所存一事有一處置皆鑿鑿可行也

與金推官世龍

嘗讀書至甘誓費誓啟嗣位卒罹有扈之孽伯禽撫封於魯年尙少也而當淮夷徐戎兵衝應之皆整暇可以見禹周公之家學皆切於實用自科舉之學興率皆空言無益故有讀書萬卷不讀律致君堯舜終無術之譏吁有是哉吾昔少年筮仕得刑官大懼見前軰老法家必請教焉未有能彊余志者幸遇胡端敏公同寮曰問刑不難於招而難於審情若欲得情必先明理其後居刑曹八載每見同寮嚴刑訊囚多不輸服吾終日或不撻一人而情常先得只是虛心察理視民如傷故民多感服也康誥呂刑此法官之規矩也咎繇爲古今刑官第一今不能知其詳矣大抵其學以天爲主而好生一言者眞天心也敬爲故人誦之

與聞靜中

傳聞敵人內侵蹂踐太原至於上黨今散而之他不知回舊巢邪抑攺而他圖邪邊警之由出自俺答及吉囊之子邪或小王子尸之邪小王子不足憂所可畏者俺答及吉囊之子不知吉囊居河套中冦陜以西昜爲力何以靜而弗動邪吉囊之子能爲俺答下否諸子克和否此可間而離也黃毛韃子素彊今不知能爲狄後患否此可招而使也三晉之民天下莫彊焉今荼毒甚矣此可激而用也但患文武才略持重識機變者難井陘阨塞難出此道可虞猶未若東北可虞之甚也華當新與敵婚言之可爲寒心近見黃掌科奏差彊人意昔嘗見胡靜庵李遜庵之籌邊如運之掌今九原不可作矣病臥空谷消息苦難眞吾兄素體國又宰畱都必有的報眞見便中幸示慰

與陸浚明

承惠春秋纂例辧疑弗及面請教退而究其說賢哉其用心也三傳重於漢而輕於唐以談趙陸三人同心而相繼也亦專門之蔽旣極故天啟其衷子厚尊之亦是惜其於周禮未精故考論往往失是尙未若趙子常之言春秋豈後出者勝與𨿽然聖人經世大義則恐槪乎其未有聞也校嘗作春秋經世欲以發明聖人之心而力不逮僅至隱公而止謹奉左右請教有紕繆處願賜批抹指摘得以商量至懇

復顧禹鍚

昔胡端敏公之爲大司馬也以十事要說內一條欲練兵於京輔肘腋蓋欲陰制大同而潛消其變也時有厄之者端敏亟去國故人莫知其謀而大同遂成大癰疽勢將與身俱亡可爲痛哭李康惠之爲大司馬嘗奏雁門寜武兵僃寡弱邊騎若侵大同迆西一帶透入朔州忻州則山西大可憂今其言驗若蓍蔡矣又言東北兵僃尢弱若邊騎入懷來白峯兩空之地則一路俱少堤防大可寒心今皆莫之省憂萬一震警此處豈但可痛哭哉大抵我國家以吏事制戎事而吏事又多虛文也賈誼復生當若之何昔人有言滿眼淸才在朝著病夫無以系安危校之謂也獨使至尊憂社稷諸君何以答升平願在位者同勉之

與陳子醇

別後又且二年矣懷想如昨傳聞從政大得民和深以爲慰傳曰如保赤子心誠求之𨿽不中不遠矣明道所至必書視民如傷於座隅曰某常愧此四字子醇篤志講學願立誠爲主凡事只看道理當如何不以贊毀利害昜志人情物理見有未周毋憚屈己詢訪暇時涵泳聖言令常自警省處勿使汩沒此心拙見如此不識髙明以爲何若

答沈一之

承諭攢葬又甚盛舉也可以大厚頹俗有司愛民惻怛擇髙土爲義冢塋令民無力者葬其中仍令親鄰人出錢米薄助勿作佛事勿獻羮飯便可送終一洗二氏惡俗矣今俗做羮飯只要把酒食作散場卻是樂哀也季秋祭禰恐不必行生日不受賀而獻考罔極情深此意卻甚懇至也土地之祭不經當攺作中澑此卽一家土神也惟揷秧收榖卻當賽祭土榖之神此卽古之以社以方也聖人深體民情爲之禋祀後世上旣不行故民間各自賽祭耳遠承下問忘其固陋姑誦所聞髙明擇之

答馬嘉定

伻來知貴體已康復甚喜甚喜更願凝神定慮以保萬全之安承惠腆儀感感日過嘉定始知昔人興水利者但通潮水而不通湖水是謂水背原而不長又不於下流設閘壩以是開而復塞今幸遇明使君願爲練川生民造命洞究厥原委斷而行之此廟食百世之功也賦法役法勢將動揺人人異議惟明使君公心爲民獨悉其利獘之實願言於南岷公持之如山則一郡咸受大惠矣顒望顒望

答周舉人

來諭下問惓惓無乃借聽於聾乎承命祗辱𨿽然請姑誦其所聞立志欲堅而毋認虛气以爲志用功欲其切實而毋昜昜於言也發言當有倫次而毋雜雜則爲遊言必其多遊思也不識髙明以爲何如六書精蘊奉覽其中所論多反本還元或可爲韋弦之助否乎荷亭書且勿論其言只气象輕率已可厭惡但近日後生軰好大言殆有甚焉此書反若酷吏中趙禹矣

復諭吳江

來諭賦役法已定一郡之民受福無量不但徳被於一邑而已欣忭欣忭更願修舉水利以爲永久之圖此廟食百世事也立齋閒錄已領國朝少野史此書盡有功𨿽然史才甚難昌黎文章巨公而順宗實錄殊不彊人意此無他作史者但求載事而不以經世爲志也何如何如

其二

月盡天且涼吾欲過垂虹看汝而汝使者適至心之黙相感固如是耶承問作六書精蘊之故吾昔著周禮沿革傳今復著此二書一轍六典壊於秦後世不能行則惟以秦爲師六書變於秦後世不能知則惟以秦爲師若能得古人之心法而會天地之純視無道秦豈直酰雞而已精蘊作後吾將正六經今已正大學矣臥病衡門毎聞善政未嘗不喜動顏色嘗舉以告肅齋肅齋曰此吾門生也有志向上吾勸以節用而愛人能用吾言但松陵驛革之歲可省費五千而執不肯從也絹銀之惠近日交際多用之在故人則不可何事非道何事非學謹用返璧

答尹惟中

與故人別不覺踰年矣慨日月之昜邁媿徳業之無成願與故人寸陰同競王泗守昔爲杭倅過我吾問以平生學問得力處何如答云亦嘗署縣署郡當政事倥傯時及遇盤錯處平生學問不得力便覺漏綻包羅不來展拓不去吾因嘆康節有詩云在尋常時觀執守當倉卒處見施爲南軒敬齋箴云事至理形其應若響而實卓然不與俱往文公有詩云事至理明隨理應動常有靜在其中至哉言也敬爲老友誦之

與王直夫

時值溽暑病軀不敢出門當此遠別不能一執手中情闕然贈言者多矣吐詞皆成珠玉吾但申以一言曰思其艱以圖其昜天下萬事皆本於心此心制之一處則何事不辦𨿽有甚難者茍能朝夕服念更屈己而詢諸人則何難之不昜也

答金推官世龍

蒞任今已三月餘矣民情土俗必已周知願求所以致訟之由與夫息爭之道因寓轉移之機昜曰天與水違行訟君子以作事謀始又訟有孚窒愓大患在於下情不能上通是故平昜近民非但守令之體司刑者何莫不然也

答宋尹

下車未幾頌聲載道亦可以見民心之昜孚矣更願益加詢訪規模漸次了了於胸中然後畫爲科品見諸行事以大慰細民之心至懇至懇大丈夫志在天下國家不爲相則莫如爲令以近君者莫如相而近民者莫如令也故曰一縣經綸四海同偶檢薛文淸公從政名言奉上備覽其爲韋弦大矣

復王郡守

子正校不度徳輕作大學指歸過蒙賜以序文冠於篇首校何人足以堪之學問之道千言萬言大學總而歸之三言序文直指爲心學又約而歸之一言有徳者之言自別信乎所謂操存一言要爲爾挈裘領者也入刻後更願惠數冊寂而能照感而遂通二句妙甚愚意更欲贅云寂而能照而不爲物先也感而遂通而不與俱往也不識髙明以爲何如弄斧公輸之門良以自哂夜夢應徳不知有消息否

答吳長洲

校於明道先生不能爲役三代而降道足以上繼孔顏者惟先生一人而已康節天挺人豪也惜其局於數學然其超然萬物之表視人間世之功名富貴若將凂焉後學亦未昜攀也象山固是振古豪傑卓然先立乎其大者其心靑天白日其言震霆驚雷足以大振俗學之卑陋𨿽然詩詠文王小心翼翼昭事上帝書稱文王之敬忌以校觀於象山似與若此不相似然來諭自言放心未昜收力行之功聖賢之所難此非常用力者不能道校則謂此事亦甚昜亦甚難人一能之已百之人十能之已千之其何難之不昜也一日暴之十日寒之其何昜之不難也𨿽然所謂求放心者亦非謂兀然黙坐以收此心也若是心彌難收何事非心日用間事事謹畏皆所以求放心也故曰仁者心無內外遠近精粗之間詩曰采葑采菲毋以下體髙明其取節焉

別紙

承示嘉作大篇舂容而短章工於造詞政事之餘乃能飾以文學若此信乎天下奇才也文而加之以骨詩而加之以風味所向無前矣𨿽然校不敢頌而以規昔者明道所至書視民如傷而曰某常愧此四字信斯言也恐不暇作爲文詞矣承惠王充論衡白沙有言文衰東漢無髙手詩到中唐少作家又承惠樊川集杜牧之卻是有用之才惜乎气揚不帖帖地不能持其身故終於小器也

答沈一之

昔我髙皇時所重在貢聖意謂外國獻方物中國貢人才其後科重而貢輕矣今得一之可以增重來諭遙授欲進言旣承下問不敢不盡其愚以昜時義當之黙則無咎無譽語則凶悔且吝矧言天下事亦大難必須自家有醫國手叚說著便切病原用著藥便對病庻可立效也

答鄭希大

承問喪禮校弗能詳也姑誦所聞以對古者過時而弗葬則主喪者弗釋服不論闋與未闋也喪禮莫重於返哭是謂送形而往迎精而返孝子慈孫至痛在此若墓上釋服從吉是廢返哭不迎親之精气以歸也斷斷乎不可魂帛當埋於家亦無埋於墓上之理蓋墓藏體魄神棲於廟致死致生不可混也

其二

別後有懷髙誼形往神畱初八日鼓枻橫絕大江乘汴船渡淮過此則天下南北形勢分矣地多遺利故民窮甚於吾鄕北上日聞聖徳淸明深可爲世道慶但沿途每接士夫好爲彌文苛禮而少眞率自度吾軰懶折腰人世難諧俗出旣無補於時而屑屑往來江山相迎對之不無愧色何日始得釋負相攜而撫孤松也天气漸溫願若時頤養天和不具

答林烈

聞汝邇來甚是興起深慰我心昔有問文公門人誰勇曰未見勇者今求之孔門惟顏與曾可以當之顏曾立志決然要作聖人不肯頃刻放下譬如漢髙祖唐太宗若未得混一寢食斷不遑也以此自策勵何如何如格物功夫一物不放過只此便是博處

其二

聖𨿽學作兮所貴者資汝質朴茂固已近道更願大厥志只問作聖當何如更不求第二義知本而必循序精進而勿退轉乃能有成耳

與尹惟中

別後猶如見顏色不知已自春䢐秋矣顧憲長書回徐少參過我皆盛稱故人亷潔惠愛遇事有執持而未知學之源流曰有本者固如是願故人益充養此心視民如赤子視官事如家事事太守如事兄視各縣令如手足而胥爲一體有善則歸其長過則自歸士大夫家有事至我者與其以法裁之未若以禮處之使其心也服而法不廢何如何如天气尙炎惟冀若時自玉不具

其二

董相云仁人者正其誼不謀其利明其道不計其功武侯云鞠躬盡瘁死而後己若夫成敗利鈍非臣之明所能逆睹也文正公云爲之自我者當如是其成與否𨿽聖賢不能必吾豈茍哉願惟中終始以此立心則正大光明可逹天徳而寄百里之死生矣訓釋頗猥似不必刋校嘗嘆古書傳於今者何嘗列某人編次某人校正某也題跋云云哉近世容易便成一書又有幾許附名者薄亦甚矣昌黎云內不足者急於人知沛然有餘厥聞四馳何如何如正得秋而萬寶成胥有丰登之慶矧爲民父母之心哉喜可知矣願爲民自愛

其三

自故人入閩聲聞日遠蔡舉人至稱故人以兄禮事長官至義所不可則確乎不可奪其待士夫亦然忻慰忻慰振衣千仞岡濯足萬里流願惟中常存此志操海闊從魚躍天空任鳥飛願惟中開拓此胸襟南土瘴熱養靜自愛何如

答蔡潤宗

汝文體善自變化不謂汝數奇𨿽然棄周鼎而寶康瓢自昔已然矣旣知大命則小命固不遑卹也𨿽然汝歸方將捨其所長益求所未至則吾願有言汝也認理過精得在此失亦在此動有成說不能觸其眞機文若爲所礙者昔人借禪諭詩曰不陟理路不落言詮禪語亦病夫理障法縛者此言皆偏然汝因此蕩滌胸中空豁豁地庻幾天光發新其進何止百千里也吾嘗謂上舉業者天地萬物悉移入紙上種種非眞澄波定形各還本色何樂如之

答何子時

故人遠在萬里慰我以書深感惓惓之愛與故人別數年矣气體今何如惟聚精會神可以進徳可以養生記雲莊敬日彊又云盛气顚實揚休皆充養所致也來書嘆屢空之難此是眞經歷語志士不忘在溝壑勇士不忘喪其元須著抖起精神做去日月逝矣歲不我與願及時進徳修業立決定志用勇猛功以成遠大之器不具

與王爚

聞汝初至卽往兵間不知事勢如何兵凶戰危至難至險然勿以艱險自阻宜博謀於眾從長而行靜庵有言書生用兵智勇固非所長信義在所當立又曰已招者不殺再叛者不招新起者必撲滅於微此言可刋金石也文公答林擇之書與皇甫帥書曲盡人情事勢萬古可行居官動關利害與居家不同衙內關防宜極仔細若兵事畢分巡一道便當爲此一道窮民作主凡官府貪酷者宜預訪知告發便痛與鋤治其無大過者不可輕受狀以損其威上下宜相體也

與鄭壻若曽

涇野重厚端方名重天下汝今出入其門逸志當自消驕气當自除但學莫病於好名而教昜失之過髙以好名之心而聞過髙之論其患有不可勝言者孟子曰大人者不失其赤子之心者也若好名過髙則將喪其赤子之良心人僞勝而天眞微矣不可不自勵不可不自省得汝平安書甚慰間有論天下事未免輕發漢景曰魏其沾沾自喜難以爲相持重不可不愼也此處須有病根要與汝道破未必能拔去須自尋求知得是病便只是藥連根可拔矣

其二

屢得汝前後書深自刻責所求病原盡覺懇切終未沈著程子有言這點意气能得幾時子須髮決堅志用勇猛功日用間讀古聖賢之書句句就自已身上體貼力行合則從不合則攺見得的然處方可自信𨿽然猶未也收斂停蓄深造黙成方是天根之學其機只在此心收放聚散之間耳人心操則存捨則亡收之甚昜放之亦甚昜不可不愼也

與周士淹

汝美才也而气局尙窄以故弗免有滯礙處欲開大規模此誠第一義亦嘗觀之造化乎惟大而後能運故曰若無天度量安得聖胚胎更願於明以動故丰思曰睿睿作聖上用功何如何如令弟有美質宜數勸以恥言過行功夫勿輕爲大言抑其虛驕開其眞識乃可成遠器否則聰明誤矣履徳之基謙徳之柄而後曰復徳之本學者決當識此

其二

人皆曰士淹有進而吾未之喜者吾以一日千里望汝若尋咫間能幾何哉邇來用功奚若相去萬里悠悠我思何以贈汝天在山中大畜君子多識前言往行以畜其徳又何以贈汝山上有澤咸君子以虛受人

其三

古之逹人棄千金如輕塵脫萬乘如敝屣義重故也汝能見義不見利求慊於心且悔昔之動气日用間事事若此充塞宇宙在玆買諸人則己貴賣諸人則己賤人皆謂之拙或哂其癡豈知如是則心安才用智術縱能得贏餘害其所以養心者不在大心必大不安矣康節有言珍重至人常有語落便宜是得便宜深可玩味也

其四

昔日入城汝兄弟問皆懇切吾甚喜之但皆不曽究竟到底求一確實功夫爲立命處則吾又有憂終恐淹也規模窄洵也意气雜勇猛精進使吾大喜此吾之深願也吾年且老修持不勤只騰口說眞可羞人近體大學從源頭做功覺得聖人指示發端處與收功處極是端的前此枉自沈埋甚欲與同志者共之今脫去塵累此乃天玉成汝正好大用功而拘拘猶故也循循猶故也無乃未副天意邪切莫負天切莫負天

寄從子希哲

屢得汝平安書甚慰自汝之去吾朝夕思汝又朝夕憂汝思非爲別離惟欲汝做个好人憂亦非爲汝勞苦惟恐汝做些不好事汝今在涇野門下須服行其言觀法其行乃眞爲弟子否則𨿽見好人不行好事反不如凡夫矣待文王而興己非豪傑之士文王所不能興汝道他比得凡夫否益者三友損者三友太學四方人才所聚若所交俱英才及忠厚有徳者其益不可勝言若只泛交與說閒話爲無益之事則其損亦不可勝言謹黙二字可銘諸心

其二

科場在邇汝肯勤苦用功吾甚喜甚喜但吾更願汝愛養精神爲上不可太耗之節宣之弗至反生出病來卻是欲速助長之過也王太守在此惓惓愛民而困於多口傳來語言想多不公也陰雨連綿半年低田已多渰沒今朝夕在此車戽細民窮苦不忍見不忍聞尙未知天意何如

其三

聞汝在京辛苦天下事只如此若心厭之便增幾倍憂苦若心安之便有無數自在古老常言成人不自在自在不成人莫於閒中送了日月也六書精蘊舊歲已成矣今歲欲完周禮以愛精力尙爾遲遲

莊渠遺書卷十二

●欽定四庫全書

莊渠遺書卷十三

﹝明﹞魏校撰

○拾遺

書

與王中丞

希秉受公莫大之恩因病久稽進見昔者嘗蒙取其一得之愚但更嘗未多議論或滯今進聽教願裁其過補其不及采而行之地方幸甚海運一事願期期毋言食肉不知馬肝未爲不知味也無已則上策莫如興地利其次相度膠萊河運下策海運無策淺見如此不識髙明以爲何如余容面請教

與郁章甫

聞有玉川子之阨不知昌黎何日屍鼠軰於市卽欲趨唁病體遲遲願自寛解昔楊鐵崖嘗遭此家人視其槖中則一空矣乃走告之笑曰老鐵固在吾兄襟懷必不在此老下也

與王眞愚

葬後力不任走趨未獲叩顙拜謝乃蒙長者惠書追念先君之好哀感曷勝所賜宗譜莊誦再三受教多矣承問寒家譜牒因念不肖嘗受命於先君徧考譜學惟歐蘇二家良而愚意竊所未滿因本周官戴記參取二家所長更定大宗小宗譜法而多病未就嗚呼事變不測罪逆餘生今尙忍言哉聊以復明問因表先君之志云病中希恕遲慢

與黃子和

病臥窮鄕久不獲聞故人動定朝夕懸仰不忘緬惟尊兄平日抱負且夙有令望出典大郡謂當書最於屏以次徵召而乃忽有轉運之擢殆非所冝靖言思之乃知廟堂自有深意日尊兄之守湖州小民陰受實惠而士大夫嘖嘖頗有煩言廟堂愛惜人材雅知尊兄之操人所昜污染處決不能污染尊兄故副之以錢榖則貞白之操久而益彰異議將自息矣譬如一件貞白之物置之白處猶混而難知惟置之黒處則皎而昜知矣尊兄素有定力固不以人言爲重輕然亦當體廟堂美意仕優之暇更願以義理涵養此心將聖賢之言浸灌培壅開發聰明恐不宜先求之於史冊承諭閒中讀西銘甚適必深有自得處所恨相去之遙無由請教耳妄想孔門之學以求仁之方伊川有言仁字惟公近之又曰公而以人體之則仁矣明道亦謂將身來放萬物中大小大快活西銘正是發明此意若會得此意則坦然至公所見必不至執著所行必不至乖忤恢恢乎有餘地矣執著乖忤皆只是私意未除故多窒礙非大公之道也亮之

與方時鳴

近蒙令兄示以邸報乃知執事誤以平日知愛濫列賤姓名於薦章讀之顏忸怩而心惶懼幾無地以自容昔龎士元爲郡功曹以奬勸人才爲己任稱之輙過其能或問其故曰當今人才衰少宜奬勸以成就之執事此舉蓋卽龎士元之盛心但所稱許太過而又公薦之朝則恐傷執事知人之明而累執事薦賢之公也王文正公在政府凡後進有人望者皆先試之以職使天下皆知其賢然後用之蓋欲保全人才也執事此舉誤蒙知愛則有之恐非所以保全之道也昔在有宋大儒如程朱其學問皆從踐履實地上說出當時猶加以邪黨之名嚴以僞學之禁況如校之實行不及古人萬分一而執事目之爲正人名之以古學使他人見之有不切齒而怒掩口而笑者邪是將起黨禍也是自張的而使人得彎弓以射之也𨿽然此非執事之過乃校之罪耳執事惟知薦賢以報國特不知校之不肖而誤以充薦章校誠不肖不能自彊於善有負執事之薦是則重可罪耳事旣往矣可以無言而校之私分又有不當言者但以平日誤辱知愛故敢布其腹心士大夫好惡不同毀譽亦異毀校者必有溢惡之言願執事勿與之辧以息其爭譽校者必有溢美之言願執事勿與之和以益其過庻可以末減校聲聞過情之罪而保全之於方來也此外更願執事守口如瓶相時而後發以咸其輔頰舌爲戒以艮其輔言有序爲法則將言滿天下無口過矣狂瞽之言干瀆尊聽髙明其自擇焉

二

久辱教愛愧以多病廢學弗獲親侍髙明玆者寵示教言撝謙已甚校何人敢當此耶𨿽然校之愚慮久欲陳於門下未敢請耳玆辱來命又安敢黙邪今天下大勢在髙明固已了然於胸中矣未審策將安出國家責任廟堂而已耳臺諫而已耳髙明方任天下之重固己先天下之憂而憂之發大議陳深謀宻贊廟堂以濟當今之急其餘忠言非天下所系安危者且置勿論而尢以機事不宻害成爲至戒所謂宻者豈但臨事能勿漏泄而已哉亦在平時充養深厚鎭定安徐人莫能窺其際若悻悻而壯於頄嘵嘵而咸其輔則意未及露眾嘩然知之矣髙明以易名家固不煩多言而諭也自古濟大事者豈一心思所能獨運哉京師四方豪傑所萃髙明旣以體國爲心謂宜廣諮博訪屈己以求之虛心以聽之所期同舟共濟而已則人孰不樂告也哉髙明其圖之

復胡汝登

久不聞故人起居姜源甫至自畱都首詢吾兄云已出守寜國矣數年以來國家愼擇郡守故連城多良二千石時事日益非矣而海內猶未思亂職此之由吾兄平易近民遇事恂恂惟謹必能稱朝廷所以選委之意更願捨簿書期會細故廣諮博謀擇利獘大且要者次第罷行之誠千里生民之慶也邵思抑練逹世故嘗佐宣幕吾兄不憚詢問必有條畫禆益充是心也孟子所謂好善優於天下而況魯國乎首禍殄夷伯安之功社稷攸賴蒼生幸甚自非聖人外寕必有內憂不能不勞過慮耳校不才多病退居衡門吾兄才富力彊賢勞方著正當宣力四方布朝廷惠養元元之徳出處固不必同也使回敬此奉復舊歲大荒今玆且大熟矣而盲風怪雨壊於垂成何辜細民天禍之酷哭聲徧野慘不忍聞不知貴治丰歉何如吾兄爲民父母所以保護救援安輯之者固將無所不用其極也

與李立卿

敉也世受國恩深爲之喜願竭忠盡孝光於祖宗他日爲國大器校蒙上恩曲全吟風弄月遂爲天地間散人矣承吾兄書惻然以四海困窮爲念此今日禹稷之事非陋巷人所可知然明問不敢虛辱竊謂今日第一義莫先於通君臣上下之情諸公頗似落落相與水火益甚渭先气魄頗太鋭然欲興太平校懼其過也且憂其輕也又恐人言激之益甚也今得永淸兄北行與之恊力甚喜此世道一機也渭先欲求助於海內賢者亦甚敬服吾兄托校致意因循未果捨弟回急遂不及奉別吾兄松梅丸方久未蒙示周禮沿革傳序文一篇錄呈請教病中未能悉

與湛玄明

抱病久疏髙山景行之思日以勤只太學不論士久矣聞薦文武士三人猗與休哉徳翼告我云甘泉二禮測成請於朝梓行天下甚盛甚盛莫更須討論否天气凝肅願若時保合太和爲天下蒼生自愛外書帕將敬鑑納是荷

與邵思抑

伻來承以子侄見托校何徳以堪之謹令兒曹灑掃以俟承諭校缺義以方外之功亦是敬以直內未至此苦口良藥也邇來靜中益覺聖學功夫必須退藏於宻克勤小物方能透徹渾全惜也昏惰莫能進耳願常賜箴砭幸甚幸甚大禮容面請教倪洋射禮已承惠矣眞西山故居記豈於先正曁吾兄有靳實以素拙於文近復絕意於此慨自天地開辟不知是幾翻覆才有今日許多言語何由返朴還淳校是以著意天根之學不遑復尋筆硯蹊徑也伻回敬此拜復余容面會請教

答王宗賢

夙仰令名天臺峩峩雲霧縹緲興至輒欲往遊病未能也遠承貽書示以令先大父遺事伏讀之餘足以觀世徳矣知罪錄及永淸所寄雜文數篇反復以觀喟然嘆曰赤城有斯人邪何才識之髙也𨿽然气魄得無微弱乎未知蓄聚處何如剛健篤實光輝日新其徳校所願於執事者也伏承以道相勉故於答書不以頌而以規

與汪宣之

別久瞻仰盛徳寤寐有懷上天挺英才求治若渇思與海內賢者共致太平如公必不久居外矣廟堂諸老咸推公爲天下奇才而靜庵薦之尢力但聞人言或頗疑公之隘好與人忿爭者或頗疑公建言未免追逐時好者且謂今上不嗜殺人必也一以寛大仁厚爲主勿用生事喜功之人敢告下執事南北相望數千里曠焉久不通起居玆因親家王守之便敬附此書萬望爲國自重

與許崇志

吾兄涵養粹溫渾厚之气見於面目一覩眉宇可以消人鄙心更願廓大規模稽我古人之徳稽謀自天其進何可量也校別後誤蒙聖恩有國學講筵之命時可以行矣而無可行之道天顏咫尺感悟無由日瞻夫子宮墻曷勝慚悚吾兄不我遐棄願有以教我指厥迷塗純甫相見進修何如張寺丞鶚好古樂果能審音否鄧魯有志士也願往求教其與進之

與梁仲用

昔承幹旄遠顧郊野晤語移時以病體之未瘳尙稽造謁其於懷仰實勞我思竊聞仁者其言也訒容貎詞气徳之符也髙明欲求放心謂宜就此體察聞以黙齋自號內省之功舊矣區區尙何贅言哉詩云愛莫助之日有觀海之行詢問民俗咸嘖嘖道善政不容口不勝嘆服竊謂髙明以古之人自期待豈復與俗絜短長哉推此心也固將欿然不自滿假衝乎其若虛斯則雅志之所存也敬羨敬羨

與楊實夫

舊歲元肖子弟來謝持有吾兄書校偶他出彼約數日再見遂杳不聞竟莫知其故校與故人別十有五年矣緬惟進徳修業與日俱新吾兄以昜名家閒中體玩其所自得深矣承諭夢入精舍坤象宛然此殆兄不言之教也造化混沌而後開辟收斂而後發生是故歸藏於坤乃聖學第一義噫斯其爲天根乎孔門之教惓惓於是孟氏擴充四端亦只順其天機而已兄之愛我也深故精誠感而爲夢也病中不能悉

復餘子積論性書

校蠢人也荷蒙尊兄不棄常耳提而面命之因得以私淑敬齋之學恩甚厚也尊兄資稟精力皆大過人學有淵源深思而善悟其所自得居多議論剖析能發人聰明一時交遊如永淸立卿皆受尊兄之益而校之受益尢多亦各自愧無可爲尊兄益者別後賴天之靈似覺窺見聖學端緒若有階梯可升亦未知其是與非與亟欲就正左右或可上禆髙明龍江之會適以病體不能盡所欲言遽蒙尊兄疑以禪學自後更欲通書不虞慶門凶禍尊兄方在憂患中專意哀慕非復講學之時以故曩奉慰書不敢輒有煩瀆周世亨人回蒙惠手教並錄示王純甫書導之使言蓋尊兄汲汲於講學故不遑暫廢也困之進人爲效甚速可以彊人之志熟人之仁人子受恩於親昊天罔極當其生存猶有可致力處今尊兄𨿽欲報之亦無可以爲報矣惟有痛自悔悟痛自懲創就己身上實用工夫期造聖賢之域以顯揚其親此則差可報徳耳禮曰父母旣沒將爲善思貽父母令名必果此尊兄之所以汲汲於講學也竊觀尊兄前後論性不啻數十萬言然其大意不過謂性合理與气而成固不可指气爲性亦不可專指理爲性气𨿽分散萬殊理常渾全同是一个人物之性不同正由理气合和爲一做成許多般來在人在物固有偏全而人性亦自有善有惡若理則在物亦本無偏在人又豈有惡邪中間出入古今離合經傳自成一家以補先儒之所未備足以見尊兄之苦心矣茍非聰明才辧豈昜能此然於愚意竊有未安曩嘗妄謂尊兄論性𨿽非其論理气卻是近思覺得尊兄論性之誤正坐理气處見猶未眞耳理在天地間本非別有一物只就气中該得如此便是理人物之性又從何來卽天地所賦之理亦非別有一物各就他分上合當恁地便是試於日用間常自體驗合當恁地便是性不當恁地便是气稟汩他物欲污他自然看得潔潔淨淨不費說辭矣尊兄謂理常渾淪气才有許多分別出來若如愚見則理气元不相離理渾淪只是一个气亦渾淪本只一个气分出許多則理亦分出許多混沌之時理气同是一个及至開辟一气大分之則爲陰陽小分之則爲五行理隨气具各各不同是故在陽則爲健在陰則爲順以至爲四徳爲五常亦復如是二五錯綜又分而爲萬物則此理有萬其殊矣理𨿽分別有許多究竟言之只是一个該得如是蓋旣是該得如此則在這里便該得如此在那里又該得如彼總是一个該得如此做出千萬个該得如此底出來所當然字說不盡故更著所以然也理者气之主今曰理隨气具各各不同气顧爲理之主邪曰此理之所以爲气之主也變化無方大與爲大小與爲小常活潑潑故曰理一而分殊嘗自其分殊者而觀之健不可以爲順順亦不可以爲健四徳五常以至萬物之理各不能相通此理疑若滯於方所矣不知各在他分上都是該得如此大固無餘小亦無欠故能隨在具足隨處充滿更無空闕之處若合而不可分同而不復異則是渾淪一死局必也常混沌而後可耳天地者陰陽五行之全體也故許多道理靜則沖漠渾淪體悉完具動則流行發見用各不同人物之性皆出於天地何故人得其全物得其偏蓋天地之气其查滓爲物偏而不備塞而不通健順五常之徳不復能全但隨形气所及而自爲一理飛者於空潛者泳川蠢動自蠕艸木何知亦各自爲榮瘁不相假借陵奪而能若蜂蟻之君臣虎狼之父子騶虞之仁神羊之義乃其塞處有這一路子開故只具得這些子卽此一些子亦便是理鳥之有鳳獸之有麟鱗之有龍介之有龜皆天地間气所出畢竟是查滓中精英故終與人不相似也人稟二五精英之气故能具得許多道理與天地同然惟聖人陰陽合徳純粹至善其性無不全可以位天地育萬物自大賢以下精英中不能無查滓這个性便被他蔽隔了各隨其所得查滓之多寡以爲等差而有智愚賢不肖之別畢竟性無不同但精英中帯了些查滓故學以變化其气質則查滓渾化可以復性之本體矣惟是下愚天地精英之气偏有所不入但有查滓而已孔子所以有不移之嘆也顧下愚要不多有鳥不可以爲鳯獸不可以爲麟其異類也麟或有可爲龍者其形𨿽異而气有相通耳人與聖人本同一類形旣本同其心豈容獨異其心同則其性亦同豈有不可至之理故學而不至於聖人皆自暴自棄者也理同是一个該得如此何故精英便具得許多查滓便具不得許多蓋理無爲𨿽該得如此而不能如此其敷施發用都是气气𨿽能如此而又未必盡如此蓋气滯於有而其運又不齊不能無精英查滓精英則虛而靈故妙得這个理查徳滓則塞而蠢故不能妙這个理然理無不在故查滓上亦各自有个理人身小天地但觀吾身便可見萬物人身渾是一團气那查滓結爲軀殻在上爲耳目在下爲手足之類其精英之气又結爲五臟於中肝屬木肺屬金脾屬土腎屬水各得气之一偏亦與軀殻無異故皆不能妙是理心本屬火至虛而靈二五之秀所萃乃精英中之最精英者故健順五常之徳咸備而百行萬善皆由是而出焉就軀殻上論亦各有个道理若五臟之相生相克手容之恭足容之重耳之聰目之明有个能如此的气便有个該得如此的做出來夫子所謂一以貫之也古語云人者天地之心又曰人官天地命萬物皆謂此耳尊兄謂理在萬物各各渾全就他分上該得處皆近於一偏而不得謂之理則是此理淪於空虛其於老氏所謂無有入無間釋氏所謂譬如月影散落萬川定相不分處處皆圓者何以異哉自堯舜以來都不曾說別个道理先說个中所謂中只是一个恰好也在這事上必須如此才得恰好在那事上又須如彼才得恰好許多恰好處都只在是心上一个恰好底理做出來故中有不偏不倚無過不及之名所謂恰好卽該得如此之異名豈可認此理爲空虛一物也古聖賢論性正是直指當人气質內各具此理而言故伊川曰性卽理也告子而下荀楊韓諸人皆錯認气質爲性翻騰出許多議論來轉加鶻突今尊兄又謂性合理與气而成則恐昧於形而上下之別夫子曰一陰一陽之謂道又曰昜有太極皆在气上直指此理而言正以理气𨿽不相離然亦不曾相雜故又曰形而上者謂之道形而下者謂之气若性合理气而成則是形而上下者可以相雜理在天地間元不曾與气雜何獨在人上便與气相雜更願尊兄於此加察然此亦非出於尊兄先儒謂有天地之性有气質之性分作兩截說了故尊兄謂旣是天地之性只當以理言不可遽謂之性气質之理正是性之所以得名可見理與气質合而成性也竊嘗考諸古聖賢論性有二其一以性與情對言此是性之本義直指此理而言或以性與命對言性與天道對言性與道對言其義一也古性情字皆從心從生言人生而具此理於心名之曰性其動則爲情也此於六書屬會意正是性之所以得名其一以性與習對言者但取生字爲義蓋曰天所生爲性人所爲曰習耳性從生故借生字爲義程子所謂生之謂性止訓所稟受者也此與六書自屬假借六書之法假借一類甚多後儒不明訓釋六經多爲所梗費了多少分疏尊兄但取字書觀之便自見得今不能詳也六經言性始於成湯伊尹湯誥惟皇上帝降衷於下民若有恆性此正直指此理而言夫子昜大傳曰乾道變化各正性命又曰繼之者善也成之者性也子貢謂夫子之言性與天道不可得而聞子思述之於中庸曰天命之謂性孟子道性善實出於此其曰乃若其情則可以爲善矣乃所謂善也又發明出四端又謂君子所性仁義禮智根於心可謂擴前聖所未發忒然分明矣伊尹習與性成論語曰性相近也習相遠也家語謂少成若天性習慣如自然可見這性字但取天生之義中庸論天命之謂性又曰自誠明謂之性自明誠謂之教孟子道性善又曰堯舜性之湯武反之皆與前性字不同𨿽不與習對說然皆以天道人道對言可見二性字符自不同也先儒只因性相近也一句費了多少言語分疏謂此性字是兼理與气質來說不知人性上不可添一物才帶著气質便不得謂之性矣荀子論性惡楊子論性善惡混韓子論性有三品眾言淆亂必折諸聖若謂夫子性相近一言正是論性之所以得名處則前數說皆不謬於聖人而孟子道性善卻反爲一偏之論矣孟子道性善只爲見得分明故說得來直截但不曾說破性是何物故荀楊韓諸儒又有許多議論伊川一言以斷之曰性卽理也則諸說皆不攻自破矣孟子道性善是擴前聖所未發明道何以又謂論性不論气不備論气不論性不明二之則不是蓋孟子只說人性之善卻不曾說人有不善是於气稟蔽了他其論下手處亦只是說存心養性擴充其四端不曾說變化气質與克治底工夫故明道謂論性必須說破气質蓋與孟子之言相發明也但明道又謂善固性也惡亦不可不謂之性人生而靜以上不容說才說性時便已不自性也此則未免失之太快矣噫人性本善何得有惡當其惡時善在何處此須著些精彩看上天之載無聲無臭其在吾人性之本體亦復如是性上添不得一物只爲他是純粹至善底聖人气稟淳厚淸明略無些查滓但渾是一團理莊生所謂人貌而天曾子所謂江漢以濯之秋陽以暴之皜皜乎不可尙已自大賢以下才被些气稟與物欲夾雜便生出惡來惡乃气稟物欲所爲自與吾性無與故𨿽蔽固之深依然有時發見但不能當下識取又被气稟物欲汩沒了他不能使之光明不蔽耳人性惟善是眞實一切諸惡盡成虛妄非吾性之固有若當惡念起時與他照勘窮來窮去便都成空矣夫學而見性不明則無必爲聖賢之志故尊兄汲汲於論性然觀尊兄所論反能沮人進修常記曩在南都交遊中二三同志咸樂聞尊兄之風而向往焉至出性書觀之便掩卷太息反度尊兄自主張太過必不肯回純甫面會尊兄情不容已故復具書論辧其說理气處固不能無差但尊兄斥之以爲悖謬則太過矣至其所疑尊兄以言語妨進修以文義占道理失本末先後之序所引橫渠云云者則皆明白痛快尊兄謂宜置之坐隅卻乃忽而不省豈言逆於心故尊兄未必肯求諸道邪因記昔年張秀卿曾有書辧尊兄其言失之儱侗而尊兄來書極肆攻詆如與人廝罵一般似此气象恐與眼面前道理先自蹉過不知所講是个甚底將來大用豈能盡用天下之言切願尊兄虛心平气以舜之好問而好察邇言顏子之以能問於不能以多問於寡有若無實若虛校辱知愛敢獻其一得之愚而尊兄擇焉木必有根然後千枝萬葉有所依而立水必有原然後千流萬派其出無窮國必有君家必有主然後萬事可得而正天生吾人合下付這道理散見於日用事物而總具於吾心必先常常提省此心就逐事上一一窮究其理而力行之根本旣立則中間節目𨿽多皆可次第而舉若不於心地上用功而徒欲泛然以觀萬物之理正恐茫無下手處此心不存一身已無个主宰更探討得甚道理縱使探討得來亦自無處可安頓故有童而習之皓首而無成者古人知行只是一事方其求知之始正欲以爲力行之資及其旣知則遂行之而不敢緩今人於行且放寛一步只管去求知旣知得來又必著實去踐履故有能說無限道理而气質依然只是舊人者聖賢之書都只是說吾心所固有底只因迷而不知故聖賢爲之指示譬如有人不識日月得明者以手指之只看日月便是了然今不去看日月卻只管來指上看看來看去有甚了期豈惟不識日月連指亦不識矣讀聖賢之書正宜反求諸身自家體貼得這道理去做若只管鑽研紙上此心全體都奔在書冊上孟子曰學問之道無他求其放心而已矣今因學問至於放其心而不知求豈不重可哀哉已上所言皆近世俗學之通獘尊兄親受業於敬齋之門必不至於有差但有所疑不敢不自竭耳狂瞽之見率爾妄言不能保無紕繆尊兄不棄而終教之不有益於髙明則必有益於淺陋矣近答友人論學書並錄求教八月間會靜中云見梁大用說尊兄在吏部考察稠人中議論頗豪放玆事不識有無使誠有之恐與訒齋初意相背更願尊兄愼之曩蒙尊兄面諭欲纂輯文公論治道處自爲一書當時不及致思失於力阻其事至今猶悔之文公嘗病範惇夫一生於大忙中將聖賢言語抄節一畨便了南軒編洙泗言仁錄文公又病其長學者欲速好徑之心資入耳出口之患今尊兄欲編此書卻是首先犯了文公之戒況體用落在一偏未足垂訓且尊兄編此書將以爲己乎將以爲人乎若欲爲己則當將聖賢言語涵泳浸灌此心不必如此抄節若欲爲人亦須吾學旣成然後纂輯庻幾去取不繆可以傳諸後人昔子貢方人子曰賜也賢乎哉夫我則不暇學者能知聖人所不暇者何事則決不至如此閒用功夫矣尊兄幸毋忽此言永淸系詔獄典守者亦知其忠公論甚明臺諌連章營救而廟堂又爲維持其間可無他患也舊觀尊兄攺本性書所論天人之際正與鄙見相同但覺意思略別其書後爲楊方震借而亡之無從檢閱以求證明敢再陳愚見以求正其是非天者理而已矣其命於人本善而無惡人心起一善念於理合則順乎天那好底气便只管與他輳泊所謂吉人行與吉會也起一念惡與理不合則逆乎天那不好的气便只管與他輳泊所謂行人行與凶會也人之情順著他便喜逆著他便怒天道福善禍不善蓋亦如此吾心之靈他人有善有不善皆能知之天道至靈偪塞處都是鬼神昭布森列思慮未起鬼神未知方寸起思慮鬼神早知了信乎天不可欺故畏天之至者當防未萌之欲天若無靈人心之靈又從何處得來天與人無時而不相接日月照耀便如目看我一般風之吹噓便如口气披拂我一般人對賓客時猶知嚴畏終日上帝臨汝卻不知戰戰兢兢豈不是大褻慢詩書言天言上帝直是凜然只爲古聖賢見得此理分明眞實是如此不是把个大底來嚇人君也說个天人相接猶自寛了究竟言之天是萬物之統體一气渾淪充塞流行體更無二人𨿽形骸間隔气實相流通譬如魚在水中都是水裏底物才動便撞著水更何必問知與不知程子謂天人一也更不分別又曰言合天人已是剰一合字正謂此也或問善惡固已類應矣其有爲善而未必得福爲惡而未必得禍甚則有禍福與善惡相反者其說無乃有窮乎曰是難以一說盡人之禍福所稟定於有生之初合下稟得福厚的因爲惡減了些分數亦未可知稟得福薄的因爲善增了些分數亦未可知又有善惡之力淺勝他原來气數不過者正如人元气弱的因保守卻延得年元气彊的因斲喪卻促了壽又有保守斲喪得不多而未見效者此卻甚昜知也又天之气化自有盛衰气化盛時善惡感應各得其常气化衰時這个理便有不相輳合處故小人有僥幸獲福而免禍者此特一時之變久之必復其常矣古語雲天网恢恢疏而不漏諺雲天有記性無急性其言皆至理小人當世亂時只管取大富貴壽數又長自謂得志豈不非笑君子爲善而反得禍不知是你元來稟得福盛故今享用許多不去積善報答昊天之恩卻造了無限惡業君子道否有時而亨你福若到盡時這个富貴就是傾覆你的禍本不但一身連你子孫都受惡報甚至夷滅宗族古來似此樣子甚多後人又蹈覆轍豈不可哀也哉人之所稟禍福定於有生之初何故有生之後又有所值禍福此正天人交生相用處也禍福本是气所爲理實爲主而气又是活物故有气數好底因爲惡而變得不好者气數不好底因爲善而變得好者大而國家言之所謂周過其歷秦不及期是也此但言善惡感應之理耳若夫君子爲善惟欲順天初非以得福而後爲其不爲不善惟恐逆天初非以得禍而後不爲也天之生人气聚成形各有个軀殻盛載此理聚必有散其散有遲速則爲壽殀這軀殻必有養所養有厚薄與所處地位有崇卑則爲富貴貧賤大抵天之生人譬如朝廷除官人之有此性便如官之有此職壽殀富貴貧賤便如歷任久近祿位有崇卑厚薄居官者但當盡職不負朝廷更不問祿位與歷任何如一聴朝廷如何待我君子之學惟求盡其在我之性不失乎天之所命而已彼壽殀富貴貧賤自是我軀殻上一聴於天豈可以此而動其心哉人事得失與气化盛衰常相因天地間一个大和元气久之漸漸會漓人者天地之心正要你來贊化育連不好底气運也要變將起來今卻只管去壊且道開辟以來自古至今不知被多少不好人壊了人之一生自幼至老不知作多少不好事壊了一日之內自朝至暮不知起多少不好念壊了安得不傷天地之和故君子不但不敢爲惡而實不忍爲惡以逆乎天也西銘發明此理甚切張秀卿言律有故誤不知而逆天者其罪爲誤知而逆天者其罪爲故更不可逃矣愚見如此更願尊兄有以教之又記尊兄解太極圖上一圈是混沌之象不可以無極而太極當之附錄性書之後略與鄙見相同但尙有所疑未敢以爲定論而此本已亡今不敢再瀆但願更抄精要數叚寄來幸甚幸甚

二

自別尊兄又一年矣孤立寡助宜乎茅塞我心也日凂胡二守寄書弗及因令捨弟持至南都覓饒人轉致不識已逹左右否近會永淸相與嘆服吾兄不可及處愛莫助之永淸近肯鞭辟近裏告以明道體仁之功躍然而喜便能行持但未知別後能接續否校謂天之生材厥惟孔艱故人之所以成其材者不可不自勉也吾兄豪傑之士聰明精力咸大過人而又恢廓足以有爲彊毅足以有立𨿽未得爲中行其於狂狷似兼之矣持此精進當沛然若決江河而乃未免於自畫者行未能踐其所知故其知未免有過也竊觀髙明平日講明義理開發聰明可謂能致其力矣而扵涵養徳性變化气質未免或欠缺焉有一明醫於此必審气血孰虛气虛則補气血虛則補血兩俱全也而後兼補之爲學亦然知行二事就其所不足者而尢致力焉此乃長善救失之道也願吾兄以義理所已知者就自己分上涵養踐履出來俾所講義理一一皆爲己有自然居安資深矣矧兄今日精力大不如前不可困扵所長而不思救其所短也明道行狀有云先生資稟旣異充養有道和粹如精金溫潤如良玉吾兄當常以此反觀校昏弱之資尙欲自進吾兄能爲而不肯爲恐非所以善承天意也詩云采葑采菲毋以下體髙明其勿以人廢言南邦瘴熱非艾年異鄕所宜捧檄往來出入嵐洞願自愼重永淸亦甚憂此朋友惓惓之情惟是爲至奉身早退今其時矣

莊渠遺書卷十三

●欽定四庫全書

莊渠遺書卷十四

﹝明﹞魏校撰

○拾遺

書

與周行之

別後緬懷髙風賦白駒以見志恭惟吾兄心如蜆絲紬繹有緒愈出而愈無窮井井不亂𨿽有善秤停事者莫能過矣吾兄長處在此其或雜然而紬之反以自亂紏紛而不可解乃知斬絕爲難吾兄短處亦在此孟子曰心之官則思思則得之不思則不得也今吾兄之思得失中半焉毋乃主宰未定乎孟子所謂先立乎其大者只要此心自作得主宰耳淺陋之見不識髙明以爲何如

與王誕敷

昔者傳聞尊恙孔棘且殆憂懼良深比小僕回則聞貴體已安而後喜可知也繼此毎欲遣人問候起居值家君背瘍調治新愈以故未遑傾仰之切積有馳情楊稔來致尊命欲需點藥遣人詣馮彼適治邑宰疾是以弗果來奉藥少許病後飲量亦嘗痛節之否乎此物气味誠嘉然其性慓悍酷烈吁可畏也已目疾腸風皆其餘毒所發也消渇而發癰疽古無治法尙賴年兄形壯質厚早得良醫易於收救然亦凜乎其可爲寒心矣徧詢醫者咸謂積毒未除再發必不可治國事癈弛然後盜賊交侵年兄勿以敵退爲可喜而以敵之再至爲可憂斯乃萬全之道也人當病甚時將恐將懼引杯覆之猶曰遲矣病愈之後將安將樂此意漸移曰𨿽飲庸何妨乎自古未聞以儆戒而致危亡惟其因循悅豫則禍亂之所由生也故豫之六二曰介於石不終日貞吉年兄平日天資夷曠是其所長髮勇猛心立決定志是其所短惓惓之情不能自已故敢獻其藥石之言或可爲執事佩弦之助知舊嘗過毘陵詢訪善政稱之不容口但云平易中才有偏處便不可回此亦千慮之一失也附此以告

與費先生

屢遣人偵明公未至托諸方丞杜門鄕居人迹罕至忽傳明公信宿吳門亟諗方丞則云已行無及矣自離門下數載天假良會交一臂而失之引領牙纛悵然有懷傳聞明公盛气顚實顏如渥丹差以自慰玆因信伯柱史南行附問起居幣一疋奉引下忱乞賜鑑納校蒙上恩曲成吐吸煙霞吟弄風月遂爲天地間散人矣伏願明公保合太和遵養時晦令嗣賢弟敬而無失慮以下人敢以保族亢宗爲祝石翁之禍私嘗憂之其猶屬陽乎公今可以免矣事屬陰矣𨿽然弗過防之從或戕之神龍之在陸也蝦螾或得侮予鄕人寧無險而健者乎萬有一造釁往叫帝閽鬼神交構之或能加罪於明公之隸人也願公闔門養威重絕口不道時事約束族人含垢忍恥犯者弗較詩云旣明且哲以保其身又云采葑采菲無以下體敢一獻其狂言

答夏惇夫

承諭壁立萬仞校不能企也而安敢不勉以求無負教言校不合已決去志而尙遲遲者竊謂義如利斧擘截分明然不可露痕迹耳講章亦送閣下但不曾攺耳傳者過也

與汪汝成

鴟嚇鵷雛曷損吾兄盛徳第可惜者鳳縹緲而逺逝其如世道何人心空洞如太虛生意盎然充滿悠悠之言曾何足芥蔕乎若微有礙便當挽卻天河一蕩滌之也病中聊此問訊

答葉尙源

文莊盛徳海內所欽矧於鄕之後進乎矧其子孫乎承諭兢業不敢辱先此心何心也卽令先祖之心也卽自古先民之心也保而勿失推而勿怠不可勝用矣大夫士有問文莊之後何人者校再舉執事以對則皆欣欣有喜色此人心之秉彜也

答許崇志

海內講學者眾矣深造實踐如吾兄者何處得來承諭主靜之功深感至教人心湛如太虛不著一物故能宰萬物若與事物滚何由超然純甫剛大之資未免因病擔閣惇夫溫潤如玉似少栗然補天之功今固難望校歸期當在秋渇欲一會晤也

答唐應徳

令侄逺來愧無以答其盛意虛負此行𨿽然亦嘗與之指陳天根之學妙在涵蓄而忌於漏泄髙明之士或亦有助焉耳應徳聰明絕人更願用志不分以其全力而向於道勿溺心於世俗詞章以耗吾眞元汩吾神明則其進何可量也仲春擬過毘陵進謁不識天意肯助之晴否

答歐陽崇一

詩云一日不見如三秋兮與故人別且三歲矣瞻仰何啻饑渇忽聞南徵喜若從天而降也抱病空谷旌斾往返吳門皆不及聞知失此良會曷勝悵怏崇一夙有大志慨然欲興斯文今貳成均一道徳而同風俗固其職也亦其時也𨿽使崇一自擇何以踰此官但末流澆漓昜長浮僞故曰天下無道則言有枝葉所願革薄從忠庶幾返朴還淳以回造化此自學校人第一義也人心放去收回如反復手若切實用功則心常收日見不足處若只管講說則心常放侈然若有餘矣塞兌固靈根聖學樞機在此愚見如是不識髙明以爲何如侄參卒業南雍虛心求教願賜陶鎔

與呂仲木

病中得復獲覩大篇但隨肺腑流出不復有意筆硯蹊徑間而重厚雅馴長者气象自別𨿽然气得無少衰乎愛莫助之如校之愚願兄並此一切謝卻凝精完神此乃養徳養身第一義也天官沿革傳半篇奉上求教此卷卽舊寄李立卿者也中間紕繆及遺漏處不吝斤削幸甚幸甚仍願勿出此書示人侄參卒業南雍特令受教門下願與進之萬萬

二

昔兄畱南多士爭欲出入門下飽徳而歸今師成均海內風動天將興起斯文也頗聞以嚴見憚豈士習放弛也久卒難就規矩邪此在君子必有弛張之宜恩義兼盡今之法與古之法將無同邪否耶昔者明道未嘗廢法然不拘拘於法也日寄天官太宰篇渇欲聞教願終誨之

答王仲實

別久積有馳情承惠歲書使山中亦知甲子感荷無涯忽聞令郎怔忡之疾深爲之憂此殆思憂太過執泥太過所致天相吉人想已勿藥有喜矣若猶未也則宜自度官與身孰輕莫若優遊林泉瀟灑以送日月庶可以保壽命之源也昔惇夫嘗得心疾久而自悟用功疾亦良已其詩曰方寸原無事要忘還有心這些關捩子妙在自家尋和靖云放教虛閒自然近道斯言可以養徳可以保身也

與蕭子雝

昔者持鐸中州正與吾兄易地而教校且愧且懼上疏懇辭故人永淸立卿咸以書勸曰子雝正人也教法素明今承乏特易易耳入汴見善善惡惡分明一遵舊約束毋敢變而少加寛焉無何召命至矣故於吾兄遺風不能少禆萬分一也己丑之春橫議暴作𨿽素持公論者亦不能無依違於羣咻大抵因端守一事也吾兄豪傑之資天下事可迎刃而解艱危須仗濟時才兄之謂矣但恐是出匣太阿未是在匣太阿須防缺折更願主之以忠信孫以出之溫厚勝於肅殺進徳進福其在玆乎火老候濁惟冀凝靜以固天眞不具答

邵思抑

楊令至承懷好音恍若覿面之人也愷悌君子民之父母今而後吾氓有福矣姓未復譜未出也以故遲遲聞兄捨其子而蔭兄之子足見友於至情可惇薄俗萬里相望何以贈故人惟曰磨兜堅又何以贈故人惟亦曰遂初焉耳令嗣今在都下從何人遊矯輕警惰是其對病藥也

與潘希召

臥病衡門忽蒙故人來訪聴教數日啟沃實深邇來一別又三月矣每一南望悵焉采葛之詩立卿來樂道年兄之善且言諫垣一疏功被江右彼民世世感徳也傳聞武毅之民彊梗不順號稱難治然可以誠感而不可以力驅可以義動而不可以刑服尊兄處之當自有餘裕矣校近讀論語內省厥躬不勝兢懼春秋之時去古未遠又親得聖人爲之依歸而孔門髙弟若子夏子張之徒尙不免用心於外吾夫子蓋嘗數數提耳誨之猶不自覺故吾夫子嘗嘆曰古之學者爲已今之學者爲人又曰古者言之不出恥躬之不逮也又曰已矣乎吾未見能見其過而內自訟者也其言喫緊痛切一至於此今去聖人二千餘年風俗日益偸薄此心終日向外馳求讀吾夫子之言其敢不愓然深省邪更願故人不棄時賜箴砭之言庶幾常知警懼也楓山老先生想時得相見每有所聞願轉以教我

與王純甫

離索數年久矣不獲承麗澤之益又以地僻艱於致書𨿽欲請見而無由無任懷仰近見薛君采老子解未識其人似黙而好深沈之思先嘗役心於詞章後乃落其華而就實者發明昔人未及處多𨿽然亦只恐未曾用功來也聞吾兄注此書必有精微獨得處昔嘗請於兄今托可泉錄一冊轉致願勿吝教嘗怪漢儒專門訓詁而聖學寥焉闊哉無傳道家者流見傳於世者卻云善修黃帝老子言吾儒可以猛省矣何如

別紙

古者天子諸侯絕旁期惟祖父母正統之期不降大夫士遭祖父母之喪自應解官持服周衰禮廢世鮮克行伊川看詳學制士人遭祖父母喪不得應舉此意最爲深長校昔在官遭祖父母之喪哀慕大弗克如禮逮今猶恨過之爾時養病例嚴不獲歸奔葬事校讀春秋至葬某公某君處往往廢捲不能讀爲吾兄計早宜移疾而歸佐令尊以襄大事謂旣去理難再來此猶是形迹上論不幸遭喪移疾而歸若或居家難處則大事旣襄之後遲一二年復以病痊赴部北可處則仍補北北不可處則告而南似猶勝於外補之謀也考滿伊邇恩典𨿽可指日待然令尊丈方斬焉在衰絰之中得之速亦未爲榮也若遲一二年間則考滿之期適與起復相近宜亦無不可者𨿽然事難遙度今言之已遲計此書得逹尙在明春若大事已襄恐遂無及矣惟吾兄裁之勿貽後悔

二

歲莫嘗奉書計今春始得逹左右別紙所疑不知曽入思議否大道自然吾軰以意見窺測豈能無蔽正惟虛心體驗寛以居之乃能有得愼勿執著一說便謂不易之論也近得子積與執事書詞气甚是鄙倍只爲胸中先橫了一个意見𨿽有恁人言皆不能入矣此可以自省也吾軰講學亦須廣大兼容乃能集有眾善如子積書議論固多鑿然其間亦盡有發明至到者不可以其大體不合而遂廢之也何如舜好問而好察邇言所以爲大智也近讀尙書見唐虞君臣更相告誡此气象最可黙識今交友多唯唯之气願與純甫共惇古道時惠我以藥石之言亦不敢不盡其心周官體大程朱未遑先儒著述眾矣承惠何司冦集注一二小小文義亦多發明但建立規模徧布精宻可通古今處則殊未之及耳安得會晤盡獻所疑相與是正

與周充之

一冬天气晴和途中想安好令嗣念家寢食能如故否此宜徐察而寛譬之靜中精進功夫想更深密不識可推余緒以告故人否校惟道體浩浩無窮吾軰旣爲气質拘住若欲止據已見持守固亦自好終恐規模窄狹枯燥孤單豈能展拓得去古人所以親師取友汲汲於講學者非故泛濫於外也正欲廣求天下義理而反之於身合天下之長以爲一已之長集天下之善以爲一已之善庶幾規模闊大气質不得而限之自古未聞有聖賢杜門獨坐者今年兄之學屢叩亦不鳴校往往獻所疑聴者黙而不答相與付諸忘言問者𨿽已開端亦難自竟其說加以會合之難如在數百里外者每讀麗澤兌君子以朋友講習未嘗不悵然也久不聞年兄起居奉此以待面晤天寒山中願自愛

與王徳懋

別後每與陸伯載言未嘗不嘆公之厚徳長者公昔在蘓飲蘇之水而已誣善者乃以蒼蠅點白璧豈知質之盛者不受飾矧受污邪祗見其營營自勞耳校幽居罕人事黜陟不聞捨親周子樞持教鐸入蜀詢知公爲憲長奉此以問起居吳蜀相去萬里何以贈公曰寛不容非又何以贈公曰斂華就實會晤未期惟冀若時保爕自愛

與盧木伯

別後得云陽所寓書知溽暑中在途廸吉此天佑之也校昔官刑曹八載吳徳翼嘗語校曰頭上是靑天時時對越眼前皆赤子念念哀矜校亦恆言春生之意每行於秋殺之中陽舒之恩常溢扵陰慘之外敬爲親家誦之

答林令

往歲使者來云執事以太倉回日相見跂余望之竟無消息想勞於王事而弗遑也多病中久失裁謝玆承使者至下問庶孫爲其庶祖母承重語意未明當云生祖母凡言爲後者主適而言無適則庶長是也王純甫嘗爲其生祖母丁憂國朝之制生母與適母俱服三年應承重者旣爲其祖父母三年則生祖母亦當三年也來諭有伯父二人則令尊不得爲父後執事亦不得爲祖後旣非承重服祖父止於期年生祖母亦當期年勿問可知矣乃若孝思無窮非禮法所可拘然爲非禮之禮則亦不可言孝也校學術荒落姑述禮法所宜以復明問惟賢者裁之

答應元忠

承寓楊推書尙未逹若卽轉寄秦子元者則已得而拜讀之矣吾兄兩持繼母服昔者嘗與校語反之心以爲疑承諭陽明以爲非是竊謂其一尙有說其一則更無說想當時但知從厚而未知其失中也毋乃擇義之未精乎所問林宰事彼旣不當承重則爲其祖止服期年豈有爲其生祖母三年之禮王純甫嘗爲生祖母丁憂以其父庻長當爲後也與林宰異矣

答薛尙謙

昔歲哭令侄於吳門有書托令弟職方將上想已逹左右矣承寄研幾之書啟廸多矣但其間尙有合商量處而吾兄之意似執律同而欲以此恊天下之聲如區區者又何敢贊一詞哉來書又復謙虛想吾兄之進勢當一日千里是又不可以故吾論也吾兄消息舊歲已聞玆來眞天假良會校適有痁病轉爲河魚疾南望神馳气倦言不能悉汝中處近有便嘗寓書想未逹也相見煩致意

與胡永淸

正歲天運一新願天純佑國家使兄舊疾脫若去體出而霖雨蒼生吾皇英資自不待贊說而輔導者不無乖其所之吁嗟天乎人乎心者神明之官治節焉靜則气和而理躁則十二官咸擾百疾之所由也以吾兄之髙明誠能靜以治躁克廣徳心則於治身治天下之道舉得之矣何如

二

日會子積自言過臨安時常見尊丈得聞吾兄起居少慰惓惓之望又云吾兄方在顚沛患難中而萬里還書所以勸其父兄與教其妻子者毅然無一不出於正士大夫平時好講義理及臨小利害輙喪所守視吾兄當愧死無地也因相與嘆慕無已然校之所望於吾兄者殆不止是自古豪傑之士代不乏人而全才完徳者至少無乃質美而未之學邪抑學焉而非其道也願吾兄因其所已能而益求其所未至玩味聖賢言語就自家身上充養起來則聖賢可跂而及也

三

大司空之擢天眷甚隆願爲天下自重渭先過余東海之上毅然欲興太平第一開導上心求海內賢者共濟彼甚傾仰吾兄也校所憂者恐其急迫揚露安得持重識大體以公天下爲心者匡其所不逮此有爲之機但慮諸賢相持相激則事未可知耳承示宗賢書奏反復觀之才識盡髙气魄或弱志大言大似少密功但得不自滿假尙可進也撫蜀雜稿足占吾兄濟時規模其所長者善因事以爲功實不爲文具更能進此天下之福也

四

自兄之去體國忠誠憂深思遠者頓覺寥寥其人一旦緩急不知誰堪撐拄校歸興毎一動便覺神爽南飛但明主不世出食芹而美冀欲一獻之故戀戀未決耳吾兄暫弛重擔更願愛養精神散湮鬰屏嗜欲胸中融融常如初春此身壽考康寜國家柱石終必賴之純敏質也勿令久在大忙中使得肆力於學以昌厥後

與胡純

敉也聞選通政經歷不知有子未也近寓書想又不逹烋也有書勸之因而責之然猶故吾也汝能亢宗忽抱奇疾今其何如淸心寡欲此汝第一義故曰靜爲躁君重爲輕根此言妙有至理河運聞已通行喜甚邊境邇來何如其出沒之路可爲我一訪邊將孰可以當吉囊者孰可以當俺答者少慰漆室之憂

二

聞汝得選爲禦史大夫掾此國家厚恩令先公遺教也願益篤志忠孝以報君親切勿驕盈古語云衰至便驕何常之有潔白之操堅之益堅愼勿干請人亦勿受人干請行可質於幽明令先公𨿽亡猶存也

答林相

登泰山後所得又何如大林丘山之善於人心亦其人者不勝此亦不可不知汝髙才淸節更宜攝其粗疏造於微密若髙擡此心不在本位則自覺進處反是退處也何如

答彭通判

承惠周禮儀禮二經久稽致謝見執事所集歸田樂詩足以占志尙簡遠世紛不足以攖其心欣羨欣羨𨿽然得無猶有待於外乎莊生有言大林丘山之善於人也亦其人者不勝神可以勝孟子曰萬物皆備於我矣反身而誠樂莫大焉此之謂居天下之廣居此之謂足乎已無待於外惟時初春欲溫未溫天地大和元气流行於四時而春气氤氳尢昜體驗盎然吾人之仁也其根卻欲靜中來冬气閉藏極於嚴密故春生溫厚之气醞釀燻蒸陰崖寒谷亦透靜處春生動處春一家春散萬家春敢以爲祝

與吳克學

閒中每自省何以獲罪於天其大有二天不使吾有知猶可諉也賴天之靈頗窺聖學端倪弗克專勤精進是爲負天是爲棄天罪一矣古之哲人多窮校何人斯而承祖考遺業安安而居弗能廣施以光先人之徳顧陰耗之罪二矣後者人各有能有不能天或以精力恕吾其前則在吾決志而往也

與霍渭先

校自少有志於學鍜煉之弗至琢磨之弗加人只是舊人气質依然只是原來气質但口頭卻會說幾句大話如何打破得鬼門關天心仁愛大儆動於我心自今不敢不力但未知終能領惡全好否髙明不棄願有以誨余近成六書精蘊頗發心學路遠不獲請教謹錄序文並九字求正幸指摘其紕繆

答唐虞佐

古人有言求忠臣必於孝子之門太夫人在堂吾兄急流勇退舍祿仕而就色養其於忠孝可謂一舉而兼之矣欣仰欣仰承諭杜門讀書以求見道此古人不自滿假之心也恨道遠不獲請教詩云毋金玉爾音而有遐心便中幸有以教我晉語云行未能咫聞則多矣此後世通獘不敢爲吾兄道傅說云惟學遜志務時敏厥修乃來永懷於玆道積於厥躬武王曰弘於天若徳裕乃身敬爲吾兄誦之但今所說時敏未必說之意也

與王郡守克敬

吾蘇在天下蕞爾一郡財賦上供舉天下大布政司莫能及焉民力勞獘勿問可知矣故吾蘇在今日最號難治政事浩繁盤根錯節視一布政司殆甚然一言而舉其要不過錢糧之難淸耳錢糧之不可淸無他徵斂太重飛詭必多貧弱者愈困矣今得明公攤其耗不均則而則自平不變法而法自便昔年飛詭宿獘一旦不革而自除貧弱下戶莫不陰受其賜𨿽然此猶一時之功也昔者吾蘇幾不可成郡賴周文襄曁況侯奏減糧額數十萬石民始得更生至於今𨿽婦人孺子猶知稱二公敬之如神明愛之如父母今明公燠休吾民復上減糧之奏此眞百世之功周文襄況侯復生也人之無良乃有陰壊仁政者公焦勞數年精神亦爲之減不過爲吾民焉耳今功垂成而廢是使億萬生靈命墮顚崖受辛苦者永無出期也願公亟爲之天必佑公福壽樂康慶流子孫矣

與範袁州

仰令名之日久矣天假良緣邂逅於鍚山一會弗獲從容別後中心如缺昔李康惠公守南昌校送之謂曰大丈夫欲致君澤民不爲相則莫如爲守矣何也近君者莫如相而近民者莫如守也其後康惠公出將入相實南昌基之胡端敏公亦嘗出將入相然舉平生得行其志處必曰廣西太平執事有二公之長才一麾守筠𨿽未足轉舞袖然無南昌之繁難太平之頑獷徳澤尢爲昜施也他日將相之業終必賴之萬宰新令李參校自幼挈在官邸教之有成居鄕素能有守今居官未知其設施如何幸而處鑪錘之下願勿以上下司視之而以師弟子處之凡百教誨使踐墨而行詩云匪手攜之言示之事匪面命之言提其耳倘得少有惠澤及民皆執事成已成物之功也

與鄒謙之

聞南雝以禮樂爲教妙哉轉移之機乎昔者見甘泉詠歌一髙則必一下非復天然浙中翻曲調爲歌調則又出之以人矣惟陳元誠歌聲若出金石聶雙江聞之不覺嘆曰是眞足以動天地感鬼神矣斯人心學淵愨故其發聲自然莊重從容也古樂妙在散聲文公謂樂絕不可復譜者正惟此失其傳耳每見元誠詠歌或一字具三四散聲或半聲或全無散聲者皆天然而然不容損益如思齊詩肆成人有徳小子有造古之凡十一字通無散聲至人字散聲忽見勢若飛動欲活者天生斯人固興古樂之機也而乃使之數奇不遇不知天意竟如何斯人心學實曾服瞑眩藥來舉世知者亦罕惟伯載嘗見之深服其人

與林以吉

一別十有二年於玆始見於潞河詩云溫溫恭人惟徳之基再見情好彌篤气則若稍揚者禮有之盛气顚實揚休故不復以告由今觀之乃知充養有素有開必先也校也爲善不力天厭否徳喪子喪孫春秋傳所謂於是有隱慝焉敢不惕然內省吾兄昔也無子而今有子此則天佑善人也願益進徳修業以承天休伊川有云仕宦能奪人志一日看除目三年損道心緇衣者流謂相逢盡道休官去林下何曾見一人其輕吾儒如此不知大行於我何加窮居於我何損固吾儒事也髙明今居萬山中與淸風明月作主想人間世功名冨貴不復罣胸次矣何樂如之

莊渠遺書卷十四

●欽定四庫全書

莊渠遺書卷十五

﹝明﹞魏校撰

○拾遺

書

與館中諸生一

天予長風送吾入洛萬里平原固在仰稽聖神經緯之迹邈乎不可見已中觀英雄豪傑成敗興衰與其攻守之略槪有可言者俯察生民困苦之狀無路逹於九重噫中原地利不興決無富庶教之理而興之甚難興之甚難所至煙雲相迎江山如待天寛地寛眼亦寛深覺把攝只在方寸但愧不能自作主宰未免衮衮隨逐大化今有一言告二三子此心收卻才從天徳上露出端倪若放去自由悉被軀殻私欲包裹道何由而行也學政公移舟中已略艸定寄回入河南界則聞過惡實繁有徒蕭子雝俱已斥逐殆盡眾驚神明懼不自保正欲與時推移過歸徳乃微子所封巡遠死節之睢陽也眾中望一教官頗異未奇之也因事怒之所守不變知爲端人矣乃獨召與語彼宻告云蕭宗主訪察皆是而大失士心者過於嚴也宗主此來眾皆危疑亦甚瞻仰但願不動聲色以涵育燻陶爲主教化當大行訪察且冺其迹行參蕭案文參王案權衡之下便可得人托諸有司教官彼多不明反累盛徳教化亦危難行蓋人情先畏阻向慕之心也又云教官獨召恐有譸張者出其言可補吾之疏時汝寧案已先發遂用其意他處案頗嘗攺更寄回奏艸疏遠之臣不當預聖學故因事及之忠愛之誠有難自遏者

二

別後從京口橫絕大江乘汴船渡淮江淮之間土多膏腴地利最易興復踰淮而北千里平原如砥滿目蕭條水旱皆苦淮視江小甚而吞大河豈待智者決其爲患漕河開塞不常勢終歸於塞噫孰能師禹稷以濟斯民邳上下得雨艸木生意流動麥靑靑在田民恃以無恐黃河淸今上生今歳黃河復淸意者前星將耀乎北上屢聞聖徳淸明深可爲世道慶但沿途所接士夫益爲彌文苛禮而無實心詢以民瘼皆漫不爲意又可爲世道憂自度不能諧俗因詠文公詩云執我仇仇詎我知漫將行止驗天機猿啼鶴怨渾間事只恐先生袖手歸平生學不得力愧無可補於世而屑屑往來何哉進徳修業端有望於諸生諸生年富力彊正宜及時努力毋效吾悠悠覆轍也

三

自離桑梓夢魂常繞故園二三子數千里寓書𨿽立志有大小用功有緩切要之自說實話宛如親在精舍中相應答也願各策勵各進一步何如何如上聰明天挺毅然欲希唐虞商周不肯作三代以下人主此念何處得來而二三輔臣謀謨日異反啟上心猜疑將有夬履貞厲之懼噫誰能手抉浮翳以生東明乎機會來得甚好但未知天運如何果欲平治與否且遲數月更看著數當如何下也應電欲習天文莫於無事生事諸髦士呵筆不能盡所欲言人才甚艱靜庵遜庵外未見可與儔匹者純甫甚彊人意眼下又不得來可慨哉

四

大比之事畢矣參也潛也士淹也得失何如希秉希贄皆恬於進取固爲可嘉但欲順親之心則人事不可以不盡應電超然物外而多病累之然自古聖賢未聞有養心而致疾者此當更入思議遠欲融釋凝滯須於事上用功勿觀雜書分我全力希秉多疑少決邇來有增無瘳願著精采潛貽書紀兒言言藥石良感此意今事定已久試回此心一照前許多將迎還得絲毫益否希贄抱此天資柰何枉自擔閣肯策勵否邪士淹質髙而於人情物理不甚畱意日用間未免有累莫若就此用功吳門一病感暑气也醫兼勞倦治之彌覺心煩至京口專服解暑劑灑然而愈噫天下事惟明斷乃克成功過儀眞會崇志持養甚深渾厚之气逹於面目但未見展拓想只是獨學不能取友四方故也淮南會唐虞佐語移日政事甚可觀武城會純甫剛大之資精深之學可敬可敬但虛心以來天下之善或未能也

五

吾以七月二十日進講敬明乃罰章不合聖意至八月初二日有旨攺用今居家待命若得南京十月初復與諸生相見矣若畱此則歳暮乃敢言歸又遲遲也答惟賢書寄回勿以示人諸生書來然疑勤作者多精進者少吾欲人各答書丁祀弗暇今不久當歸須面論乃盡也潛有哭子之悲至愛固難自割亦宜以道寛解愼勿鬰鬰恐傷聖賢之學正要就自已情性上節養歸於中和

六

吾別又一年矣館中諸生用功何如精進者誰舊時爲學不是講說卽是想象或覬進於未來或追咎於旣往卻於見在生死路頭不免放過故日用間往往不得力哀莫大於心死而形死次之此心已死尙不自覺悟豈非天地間一行屍哉必須常存敬畏此心醒然事來方能照察得到心體渾全若才偸惰自由心便散漫走作事來不復能照察功夫疏漏處多此乃千聖心學相傳若合符契只要著實行持而已朋友相聚須眞切磋彼此各攻實病各進實功庶幾有益若只做一場話說譬如各懷假金在此寧可自瞞瞞人不肯去鍜錬也吾東西奔走形神俱罷諸生處不及一一裁答大意具於此矣汝與希秉宜勇決爲諸生倡至祝至祝

復毛希秉

喪奠而不祭此孝子哀痛之甚不能自舉朋友無服者亦不當與也神不歆非類民不祀非族故祭祀皆子孫自主之親友咸來助祭若祭他人祖考豈有感格之理世俗他人有喪輙致奠祭以此爲厚而不知其爲非禮也𨿽先哲大儒亦未免從俗然於吾心終不安蓋偶窺測得聖人制禮之本意也嘗謂必欲初喪致奠曷若致賻必欲將葬致祭曷若以物助其虞袝古禮虞祭始用牲世俗將葬殺牲以奠而虞祭反略最爲非禮賻不必錢帛量出財力任一喪事最得禮意飲酒食肉喪側自不當從眾

二

汝病今有瘳矣又度一厄吾甚喜亦甚憂嗟乎人生不與禽獸同歸者幾何其死不與艸木同腐者幾何汝固不應在此等中正恐不免在此等中也近日與仲木書三代而下學聖人甚難甚難知識神之爲神不知全其元神也今拈以語汝神決不可以思慮寧亦決非見聞所能盡汝可猛省此言大學工夫只是定性今卻終日汩其性莊生所謂繕性於俗學以求復其初是之謂蔽蒙之民甚是痛快

三

海上事如何無巨細可備寫來兵聞拙速未覩巧之久也不乘其初鋭激沙民用之當機而畱矢勢險而節長使賊得玩我不更爲計吾恐情見勢屈彌難彌難矣今兵未用無分毫益而費已不貲更遲則勸借必不可斷錢糧決不可支何不移此懸構重賞知勇俱出矣湯未勝而驕聞拜毘陵一士人爲師果爾可爲太息當道處吾不可言欲薦一人於肅齋然用之又在當道未必能用也自古豪傑成大事者由其能用度外之人也今拘拘守文法何由成功且兵機在呼吸間而以揖讓處之十羊九牧莫知適從詩云如彼築室於道謀是用不潰於成哀哉蕞爾小冦不但關一方利害休戚而於人才世道大有所關何也今士大夫善宦者往往學乖只是一个挨法會管不如會推誰有如肅齋夙夜憂勞耐煩務實視官事如家事者乎不幸蹉跌是使士大夫日乖世界更無人管可勝嘆哉小民何知萬口一詞咸怨肅齋縉紳嘗學問者亦復如是吾恐上司任事者亦復如是柰何

四

喚醒絕斷此四字李貫之嘗書暗室中以此用功何如何如

五

𨿽然恐還放未得下心隨物作宰是謂我非夫山谷此語煞好

六

日望好音至今日應電來乃知病全未減此須得令尊大割捨一番將人間世一應夢幻泡影及憂念子孫種種思量俱一齊斷郤庶幾元气靜中漸回以待國醫之至庶幾有下手處用藥易見效也

七

自欺最是鬼賊然其病只是一个因循遂至長惡容姦墮坑落塹固不可不決裂也

八

吾旦夕望汝不見汝來不知汝用功專一否如火烈烈則莫我敢遏以此自體察何如日月不肯待人瞬息便覺老至也

九

聞汝有疾甚爲憂之吾近小疾益知生死壽殀固有天命莫不由人事致之曾子戰戰兢兢如臨深淵如履薄冰而今而後吾知免夫此眞萬世法程也病稍可當一過我可來則來

十

水利提綱看過甚明快昔吾過吳江邇來過嘉定至上海反棹須是通知上下源流及其分合變遷處會而爲一乃能順其勢而利導之然非胸中吞云夢者八九亦未能當此任也杜子美灔澦詩天意存傾覆神功接混茫深哉言乎參嘗病汝惹事正指養魚池積水溇二語噫上之取利可謂盡錙銖矣民間厪厪遺利忍更搜剔之乎切忌切忌戒之戒之

與王應電

來書自訟不能力行此意甚善吾軰不及古人病皆在此然亦須就切近平實處用功方不差了路徑故曰知崇禮卑崇效天卑法地若只是捺生硬做恐又是致知處穿鑿太苦別生見解出來異日力行上正助太過未免又紐揑一般說話也前此只因如是擔閣了歳年今須勇革汝學問常失之過試讀論語只平平玩味就自已身上體貼去做此誠對病良藥也持之久自別但恐意見又轉而之他卻未免厭常喜新耳體驗功夫若何有得有疑便中不惜詳示

二

爾有髙志而不能遜志用功吾常憂爾念爾一別又三月矣不知爾用何功夫想苦心處多也學者於事不明乎理而彊欲以力爲之是故有扞挌不勝勤苦難成之患然欲明理須虛心以求之決非急迫穿鑿所可得也困窮拂亂正是天意玉成於汝不可因是自沮飲食男女之欲當因其已知而力行之益求其所未知以造其極空言無益也貧無以養固所當憂此處只有義命二字須牢立腳跟日用間但問義當爲與不當爲若得之不得有命焉不可必也臧獲背主義所當問引君子無所爭及訟元吉卻覺不相當大抵凡事各有至當不易之定體窮而得之自然活潑潑地若便將古人言語牽合說煞卻窒礙難行矣事少暇可來館中取大學從頭至尾讀之除卻許多牽繞意思掃卻許多障蔽意見義理自然有端緒出來擇善固執之功皆有所施矣否則非吾所敢知也

三

聲減定爲二十八韻增定爲四十五天然去安排字字各有著落眞千古之一快也舊韻非但聲有差韻亦多走乃知聲失之多韻失之少故管不住眞不易之論也但以諧俗之故多收俗字亦多俗解若欲便今詩家恐多酷信玉篇及守禮部韻堅甚未必肯過而問焉乃若詩賦大家亦必該洽近世亦多好右者觀此決不能醒其目而開其心也詩叶韻亦出天然吾今略見得而未能通悟故且蓄疑昨所定太覺艸艸如騶虞詩一章葭豝韻二章蓬豵韻結句自爲應不葉上韻也觀周南吁嗟麟兮可見昔與陳元誠定樂章親見元誠歌伐木思齊二章只因一字差上下便貫不去後看大全本恰如一气呵成以此深服文公叶韻之妙恐未可昜言也

四

此書已看畢比次倫理訓釋簡明前此未有也𨿽然李上蔡用其私知而不明大道之自然其同文也乃賈亂古文也其間豈無過人處正是其自負恃處然大病卻在此汝今自用之意終多此病不小病隨識長將終吾身不可不懼又其間每渉義理精奧心學淵微處便昜差卻乃知古今人胸襟淺深大小不知相去幾許也舜何人也予何人也不可不勉每見汝自謂已得心學但有病用不得此功是皆拒善之藩籬也受病不淺坐掩殘書慨古今白頭契分向誰深頂門欲試回生手爭得名家一寸鍼

五

聞汝疾又作不知其爲何疾也豈夢遺邪姑蘇有盛寅者人以椒寄其家十五年矣一夕夢有客急欲用椒啟其封取少許覺而痛自刻責豈吾義利不明邪何以有此夢也遂衣服冠而坐數日猶不釋然於乎人能若此用功志必能帥气寤寐一如矣

六

汝意見不可反者只爲聰明說得行縱橫皆可心愈不虛去道愈遠故願汝完養虛心玩理待其自開出來不開亦任之毋爲之先則所開自然潔淨精微渾厚深純有無窮之味也易解可自取譬孫子十三篇只虛虛說而涵蓄變化不窮古今善用兵者走他說不得若復有人注解盡將古今行兵利鈍塡塞其中反覺滯礙難用何如何如

七

本虛形乃實立本貴自然來書略加靜存之功卽患不食此非靜使然乃欲靜使然也素問神有所存則气結其此之謂與此段工夫須面語曹生欲來可與偕來也

八

日論作易根原乃是先天之學解此可以一日千里不但百尺竿頭進步也夏首連山商首歸藏此理深可玩索

九

昨所見還只是窺測與天機活潑不同開天之天開天之人不可不愼也

十

夏惇夫云格物是將物托出道來莊子曰以有形者象無形者而定矣若非心虛自然多窒涇野易解不免支離正爲一元處不能無蔽耳汝莫若且置此書俟他日有悟自別

十一

吾無寸長惟看道理持之甚堅偶得人言觸發翻然而攺汝所攺易說只就枝葉上增損根本元不曾動易未有是事開出事來今卻是牽搭塡塞故不能虛邵子嘗言恍惚陰陽初變化氤氳天地乍廽旋又云更有難名狀兩儀仍未分以此求之何知

與陳元誠

自得故人病中一書久矣不聞謦欬悠悠我思來諭所論天機之言玩之有無窮之味若是乃爲實學問在雷郡開荒數年今始歸省城而貧如故天之大困元誠不如是不足爲人欲橫流中砥柱也見與林相詩雅有天趣但只是享見成樂未知與古人惟日不足何如堯舜兢兢業業還暇及此否律詩與駢儷文同終是俳體不作可也

二

別後靡日不思何時共坐一堂淸風常披拂我雷州明農何如恐才大難於用未必能康濟自身也邇來朋舊凋落胡永淸李立卿髙山深林龍虎變化不測許崇志鳳凰鳴於髙岡金士惇步步循蹈規矩而一二年間相繼奄忽化去嗚呼傷哉天其無意於斯世邪元誠上疏托之聶守不幸奔父喪去未知事竟若何去就亦宜明白也

寄林相

令侄來承汝惓惓厚意感佩無涯嗟乎爾時汝但知我喪子未知吾復喪孫也此天譴否徳爲空言無實者至戒也昔喪子時以逹破愛以敬易哀猶恃有孫也小孫復夭折此情大是難堪爾時百念俱忘恍若見性死生亦覺可處若天啟然今當力進舊學畏天以終身益爲廣延嗣續計未知天肯終佑吾否也衰世人多自營講學者又多自大籠罩不實汝能以經世爲志此誠何處得來𨿽然吾憂汝疎略也未也吾又憂汝輕也汝亦嘗自省及此乎然乎否乎吾見郡邑志多矣博學髙才則有之少有通逹國體者惟蘭溪志庶幾乃楓山老先生手筆也進而上之廓而大之是誠在人汝誠觀此萬安新志得失當自黙會矣因此益求所未至此進徳之機也學須凝聚停蓄乃能宣著發揮耳

與周士淹

昨聞汝有眩暈之疾此痰火使然火然則發補其虛則水升火降今不知服何藥程子有言不學便老而衰不寧惟是固有未老先衰者矣吾人何可不自勵也開拓萬古胸襟勇猛前進莫自擔閣莫自拘牽何如

二

送還唐書一部古音略一部唐三百年儒者咸推韓文公吾所深服者陸宣公也宣公而學可以爲天民暑中作何功夫懈意一生便是自暴自棄若無天度量安得聖胚胎本虛形乃實立本貴自然可以此勘平日所學

與徐官

寄來六書精蘊俱已看過篆得甚是有法可謂旣竭心力矣且一字有疑必問最見用心周宻處五卷將畢止有六卷願愈加小心翼翼免以一颣而掩全體之美聞令兄小試不利此事若見得命透信得命及心下便省了無限憂思

與唐音

邇來用功何似夫子欲得中行其次思狂又其次乃思狷已是落第三了程子云將天下第一等事讓與別人便是自棄願常以此自振拔乃能超然不爲气質所囿也

與鄭壻若曾

經師易遇人師難遭涇野人師也汝今侍之當先法其厚重易曰吉人之辭寡躁人之辭多學之進退只於語黙可見凡事三緘而言再思而行此便是聖門訥言敏行宗旨相去數千里若肯似此用功便如同堂合席也老耼云去子之虛志與驕气泰色與嗜欲是皆無益於子之身至哉言乎

二

學須隨器有成形方可裁中設凖繩假借變移無定止縱逢大匠亦難成今以後聽人講論不要輕信務要實體於身乃見難易此汝之韋弦也聞呂公南遷汝軰失所依歸𨿽然大丈夫湏自立志聖賢皆我師也宜無分於在門不在門常如侍側時則可以攝汝心矣程子云將天下第一等事讓與別人便是自棄願常以此自振拔庶慰我數千里懸懸之望也

三

汝有喉痺病至斷水谷而吾乃不知今幸而愈此神明所相也然此本病是火其發於咽喉乃標病也今標病則旣有瘳矣火之爲害更宜愼重不必藥餌不必鍼砭只是淸心無爲便是上妙方也

利害相摩生火甚多眾人焚和月固不勝火於是乎有頹然而道盡

心爲君主自焚則死

天明則日月不明邪害孔竅

一水不勝二火

一水不勝五火

諸痛癢瘡皆屬心火

節嗜欲定心志便是天气下降地气上躋

萬般補養皆虛僞惟有操持是要規

已上所書句句可玩味也凡病中最易怒而急欲病瘥二者皆無益而有損𨿽然此凡情也有道者必不如是學者當此可以驗平日功夫故特爲汝言之

與參侄

初得書謂邑難治再書若易易然三書彌難气不能平古之人招之不來麾之不去淆之不濁澄之不淸夫何如哉顏子犯而不校孟子行有不得者反求諸已眞汝師也修回作事頗闊自親戚鄕黨曁於交友咸以爲疑市之無虎勿問可知也三人言之遂以爲眞有虎矣惟吾不以爲然弗謂交友間亦素不信汝者此汝本美質而未嘗持久用功以故然疑作耳彼中士夫與汝素不相識豈能遽孚必久而後信耳昔寄公移吾批一過付之修矣化今長可勤用功及防閒衙中吾與家中尊幼俱平安不必掛念玆因夏巡檢便寄此

莊渠遺書卷十五

●欽定四庫全書

莊渠遺書卷十六

﹝明﹞魏校撰

○拾遺

說

心說

天大無外心大亦無外此理元無限量無窮極天體太虛包運地形於內地形有涯天之气無涯然猶有滯也气之妙用爲神不疾而速不行而至能弘是理充塞流行何有限量窮極人本天生理气形神合下均付恰如天之脫殻包裹於外心體太虛宅於中央形骸有間隔气常與天相通心之神明不測能弘此理而與天同天有元亨利貞心有仁義禮智天生萬物人成其能以贊化育天運一日一周气形有滯也心之妙用卽天之神是故前乎千萬世之旣往後乎千萬世之方來遠而六合之內外思之皆在目前宇宙內事皆吾分內事更無古今遠近內外之間天體惟一自古至今上自羣聖下至庻民以及於吾惟是一心心如有二乃是世上別有一天更焉得有是理爲人有這形气便生出形气之私自小了他就軀殻上起意思好名也只爲有我好勝也只爲有我好利也只爲有我窮則欲富富則欲貴貴則欲康寧康寧則欲壽耳欲聽美聲目欲視美色口欲食美味鼻欲嗅馨香四肢欲便安佚物欲牽連無窮日用間一任气質用事气質彊便常失之過气質弱便常失之不及知有一身則更不知有一家知有一家則更不知有一國知有一國則更不知有天下方寸間被那許多私欲重重間隔如何能與天相似且道宇宙是甚樣大人只有數尺軀其生不過百歳所以能與宇宙同大者以此心也此心旣被形气私欲間隔但將身形來放在宇宙間與之比量自是不勝其小惟聖人爲能盡心天地萬物渾然同體包括宇宙在方寸間形體有滯聽所不及則合天下之聰以爲聰視所不見則合天下之明以爲明軀殻上有欲如饑渇之於飲食男女之於室家亦皆與民同之𨿽有形气亦自間隔不得無有限量無有窮極從古千聖以來惟傳一心以開來學木必有根然後千枝萬葉可依而立水必有原然後千流萬派其出無窮且道世間萬事何者不出於心此是一个大本總會處此心旣存有个主宰然後萬事可以次第而治今欲作聖豈外此心心外無事事外無理惟是人欲蔽隔天理不得流出到那事上必須常存此心凡一事上必有一理隨事精察其理而力行之一事上人欲旣不得間這一事上天理便得流行積累之久事事皆天理從此廣大胸中流出夫子所謂一以貫之也學者欲到此地位亦須先用此一以貫之功夫下學而上逹也俗學只見聖人事事恰好不知聖人事事都從心上出來只管覷著那迹去做不曾見得大本頭緒旣多茫然無下手處𨿽能隨事用功只是外面略睹个是裏面元不透徹外面略制得住裏面打疊不盡內外判成兩截𨿽有積累功夫豈能貫通全體哉其與禪學近似者又謂但能常存此心萬事自然皆正更不隨事用功蓋因錯認心體虛空萬事之來逐旋照映出个理豈知人心塞淵渾只是理所謂理者非他乃日用萬事所以當然之故也今欲塊然以存此心而萬事皆棄不講則是專內而遺外心迹之判也久矣大率理气形神𨿽本一體然气精於形神精於气理形而上𨿽气之妙用猶未離乎形而下也老氏之謂虛釋氏之謂空蓋只窺測得那一气孔神處不曾見个實理老氏謂虛能生气前一截才是大道自然後一節只是糠粃故欲淸淨無爲任萬物而自理豈知大道體用一源顯微無間其欲無爲亦只是見世人用盡智力終有窮屈時故全不役智力但因其勢𨿽有爲而以無爲爲之此只是占便宜其與聖人順理而行者作用自別也神仙者流亦略窺見一气孔神故欲煉气蛻形逆天以祈不死豈知逆理則此心先亡縱使靈气能延數百載何以異艸木鳥獸之永年者哉釋氏妄謂天地間萬物生滅只是一个大輪廽惟有虛空本體不壊世人心迷貪著外物念念相續不能脫離死生故欲直指人心頓悟眞如本性一空一切空名爲出世間法豈知大化衮衮其出無窮譬如煙出突中上面一番未盡下面一畨又生元無輪回相受心體𨿽虛中涵萬理卻是眞實無妄惟有人欲本空今乃一切指以爲妄便欲善惡都莫思量至於滅三綱五常而不顧遂爲天地間一大罪人只因聖學不傳世之學者此心終日向外支離而無成有能鞭辟近裏用功者又因不知主敬之道硬去把捉此心柰何不下釋氏卻謂吾心本無事可以不操而存其法至爲快捷方式謂云可直造聖人釋氏最下者亦有覊制其心之法故好髙欲速之士多陷溺焉噫大道旣分散爲天下裂後之學者不見天地之純古人之全體時得一察以自好其獘可勝嘆哉

性說

天命有元亨利貞故人性有仁義禮智人性有仁義禮智故人情有惻隠羞惡辭讓是非純粹至善本來如是其有不善又從何來人有此心便具此性盛貯該載敷施發用都是當人气質所爲乃其良知良能也性卽太極气質出於陰陽五行合下稟得便有淸濁厚薄不齊處气濁則遮蔽不通質薄則承載不起血肉之軀物欲易致陷溺壊了那良知良能故性𨿽本善而不能免於气質物欲之不善此性元是降衷秉彜人因气稟物欲有不善處終亦不能滅其性之善也上天之載無聲無臭人性本來潔潔淨淨不可添一物才被气稟物欲夾雜便生出惡善本固有惡乃性中元無逐旋添上本體被他污穢是有了多少聲臭然惡亦非從外生只是反著這善便做成惡本體不得自如善固常在若能翻轉那惡依舊是善惡都成空因其本無故也心如太虛除卻許多气稟物欲剝落消殞剰存本性便是一个好光朗空闊底世界所謂人貎而天也古之聖人江漢以濯之秋陽以暴之只是私欲淨盡耳然亦未必盡是天生都從下學做起故中庸自衣錦尙絅功夫直說到上天之載無聲無臭孟子道性善而夫子曰性相近伊川云性卽是理而明道謂性卽气气卽性後學疑而不決遂費多少言語分疏主孟子者曰有天地之性有气質之性孟子言天地之性性之本然也夫子蓋言气質之性耳主孔子者曰天地生人此理已自落在气質夫子論性實兼理與气質而言孟子是就气質中挑出此理來說耳夫孟子道性善正出於夫子易大傳繼善成性之言古聖賢論性皆是直指當人气質內各具此理而命名不雜那气質來說亦何嘗懸空說向天地上去性形而上者也气質形而下者也若兼理與气質滚說作性則無形而上下之分矣蓋性之字義有二其一性與情對其義爲定名其一性與習對其義爲虛位性從生從心言人生而具此理於心名之曰性其動則爲情故性情皆從心此於六書屬會意正是性之所以得名湯誥易大傳中庸告子篇言之詳矣性字從生人之气稟出於天生故借生字爲義亦名气稟曰性而常與習並言習則成於人爲者也此於六書自屬假借亦猶姓本姓氏之性因取生義借而爲子姓之性也伊川謂習與性成論語性相近也習相遠也古語少成若天性習慣如自然凡此皆是假借言性字義本虛故可包得善惡在內伊川所謂生之謂性止訓所稟受也中庸論自誠明謂之性自明誠謂之教孟子曰堯舜性之湯武反之亦與篇內性字不同六書之法假借一類甚多自是後人執著子貢謂夫子之言性與天道不可得而聞故其言不見於論語但見性相近也一言便謂正是夫子言性處然則荀子道性惡與孟子都只說得一邊揚子論性善惡混韓子論性有三品其說皆不悖於聖人矣豈其然乎伊川見荀揚韓錯認气質作性故才說破性卽理也明道是指气質內有此性元不相離耳孟子道性善不曾說破气稟有惡後人更信不及故明道又謂論性不論气不備論气不論性不明二之則不是亦非謂論性當兼气質言也古今論性莫精於孟子其言曰今人乍見孺子入井必有怵愓惻隱之心極惡之人其性幾若滅息而至此不覺自然發見則其本善可知此易復其見天地之心乎復小而辧於物惡習𨿽深善念但有些子發見便自精彩不同若能湊合零星漸成片叚只此這些子便是做堯舜底基本也只因迷而不求依舊又被气稟物欲汩沒譬如自家有个大寶藏埋沒瓦礫中零零星星時或透露得人指示又不肯去尋求只管問人借寶來看豈不可哀也哉

理气說

太虛气也大塊气之質也气聚成質人物盈其間矣孰綱維是一理以主之理非別是一物在气爲主只就气上該得如此的便是理之發用而其所以該得如此則理之本體然也理本該得如此然卻無爲不能自如此气是个盛貯該載敷施發用底凡理之能如此處皆气所爲也气滯於有而運復不齊便有差忒不能盡如此處但他原能如此不害其有所以該得如此底在上亦未有久而不復其常者易曰形而上者謂之道形而下者謂之气道卽理也气能具是理故謂之气理一而已隨气所具各各不同當下俱有一个所以該得如此其不同處正是同處此理所以能爲气之主夫气之始混沌未分只是渾淪一个該得如此及至開辟气分爲陰陽則理亦有健順五常之別缺一則不可以爲造化二五錯綜變化萬殊總是一个該得如此而分不同在這里便該得如此在那里便該得如彼做出千萬个該得如此底出來其實只是一个該得如此故能隨在具足到處圓成充塞流行更無空闕所當然字說不盡故更著所以然也气精英不能無查滓精英則虛而靈能妙乎異查滓則塞而不能但理在查滓則亦隨其所能有个當然處天渾是一團精英之气包運乎外而地形查滓拶在中間故天徳便健地只是順天地气化滚來滚去生了一畨人物又生一畨人物性從何而來卽天地所賦之理各就他分上有个所以該得如此人得气之精英心含二五之秀健順五常之徳與天地同亦惟聖人全稟精英能盡其性其次精英中帶了些查滓以多寡爲智愚賢不肖之等差惟其性無不同故皆可以變化惟一種下愚之人查滓太多天地精英之气偏有所不入孔子論性所謂不移之質是也物乃气之查滓所成窒塞而蠢其性不復能與人同但隨形气所能具个該得如此是故飛者得此理則爲飛之性走者得此理則爲走之性潛者得此理則爲潛之性蠢動自蠕植物何知亦各自爲榮瘁不相假借陵奪而能若蜂蟻之君臣虎狼之父子乃其塞處有一路子開便具得來與人性相近龜麟龍鳳四靈天地間气所出終以查滓限其精英故終不如人性之貴也人身小天地但觀吾身便可見萬物這一團气其查滓結成軀殻包褁於外耳目鼻口手足各有所能而不相通心都中央精英之會無所不能故能妙是理眾體不得而與焉然亦各隨其所能有个當然之則而同出於吾心手足皆蠢耳目𨿽稍靈然豈能如心之神明也哉觀此則人物之性固可黙識矣心本屬火與肺肝脾腎分屬五行然五常之徳實具於心而諸髒不與以其形气偏塞也然亦各具得些意思肝發生仁也肺淸肅義也腎藏蓄知也脾任養信也亦猶五常之在天地各因五行生物之气而名非就形質上說然質具於地者也亦各具得些意思天地有混沌開辟人物亦有混沌開辟人之大始气渾渾未分其理惟一形生之後气散爲百體而心虛中二五之气鹹備有物有則其理總會於心渾然之內脈絡貫通當其未發則亦沖漠無朕蓋此眾理卽一理之所爲故能無所不包日用應萬事都從心上這一个理流將出來遇父便成孝遇君便成忠觸處都是𨿽各有个文路子相通其實只是一个理夫子所謂一以貫之也試嘗論之鳥與鳥類也然而凡鳥不可以皆爲鳳獸與獸類也然而凡獸不可以皆爲麟何則其形異也聖人與我同類耳目口鼻手足皆無弗同其心豈容獨異心旣同則其性亦同豈有不可至之理故曰惟聖人然後可以踐形彼學而不求至於聖人者皆自暴自棄者也

○序

贈胡重器僉憲福建序

淮陰胡君重器守南京秋官尙書郎褒然有才望漳南故多盜國家患之乃命胡君僉福建按察司事往治其兵賜璽書以從事寮友於君仲仁符君同和軰祖之於江謂余以年好屬以贈言余惟今海內多盜孰非國家之良民乎饑寒切於身而公私復交徵其利是故不得已而爲盜非不知其終不免於死也以爲獲一日之養則延一日之生猶愈於立殞命耳長民者弗能養民之生又欲盡促之死吁亦忍哉君之往也其無以盜爲可惡而以爲可哀藹然不忍人之心憤盈於中而充溢於外有以先加乎民俾聞之者𨿽極凶惡咸情得而動心焉曰是欲生我者也下車之初痛自刻責以率其下先去在官一切貪污苛虐之人由是發號施令與民更始理寃滯賑貧窮均賦役節財用凡可以佐民者汲汲爲之不遺餘力將見困窮之民欲爲盜者以爲自今吾猶可以生也何苦而從盜乎旣爲盜者咸知君有哀矜之誠無忿嫉之念亦將消阻閉藏各欲解散乃徐爲之規畫或可招安或當剿滅時措之宜詢於羣謀而斷以已意盡一方之才處一方之事寧不恢恢乎其有餘地也哉盜旣解散又當益卹民隠可興之利當除之害次第不遺庶民各安生而無將來爲盜之患矣君嘗爲理官盜之抵死者尙欲爲求其生今玆之往盜之猶可以生者君豈忍盡寘之死邪君之司刑不忍輕寘一人於法夫兵尢刑之大者也一輕用之則人之不得其死者眾矣君豈忍之哉吾固知其不然矣昔漢宣以龔遂刺渤海遂因請曰國家赤子弄兵於潢池今將使臣安之邪將勝之也帝曰選用良吏固欲安之耳遂復自請毋拘臣以文法今國家以漳南多盜擅君以刺史之權予君以璽書之重視漢宣之用龔遂殆將過之君將何以稱上意邪亦曰昔之有司使良民爲盜今君使盜爲良民則漳南之治當與渤海同而國家得人可以比隆於漢室矣豈不休哉𨿽然余之言止盜皆贍養之事耳未及教民也民生有欲不能無爭爭則易以亂惟禮可以已之君以戴記起家登進士必能以禮讓教其民矣余故可得而略也

送趙終吉擢守曲靖軍民府序

蜀人趙終吉連守三州皆有惠政君去州之民思之入爲南都尙書郎校久從君之後知君有徳長者也正徳己巳君擢守曲靖軍民府寮友嚴家孚軰祖於江之滸而需校贈之以言校義不可辭乃言曰郡守民之師帥也曲靖地方數百里紀綱之理亂風俗之污隆咸系於君之一身焉耳政始於自治則不嚴而肅教始於躬行則不令而從是故其本莫先於正已守也者承君之徳而致之民者也否則上𨿽有愛民之心下孰與被其澤哉曲靖遠京師萬餘里而吾君以其土地人民全付與君以君能宣其徳也君身在外乃心罔不在帝室則吾君無南顧之憂矣是故其職莫重於體君郡之民以守爲父母曲靖之民皆君之子賴君以養其生者也今之爲民父母者茍利於已而不顧其害之切於民求已之名而不計其名之無其實民奚賴焉君能愛民如子民將愛君如父母矣是故其徳莫切於愛民曲靖一郡合四州二縣之屬吏於玆土者以百人而君爲之長君知其賢而勸之人孰不勉於善知其不肖而懲之人孰不愧於惡是使不肖爲賢也君欲知其賢與不肖則莫若進其人於庭而問之退而試之以事書其姓名於屏朝夕訪之而疏其下則賢者易知也不肖者易知也而賞罰可行矣是故其要莫急於知人一郡之內庻事皆責於君人性之所宜政體之所尙可興之利當除之害守一人豈能盡知而盡行之邪君其虛心以求之使四境之內皆欣欣然而來樂告我以善則眾人之功孰非君之功邪是故其次莫大於好善君之往也行是五者請毋緩其功而急其效毋有其始而靡其終時有毀譽事有利害毋狥其在人而忽其在我則於爲郡也何有眾曰如子之言亦可以治天下矣乎曰今之郡古之國也古之欲明明徳於天下者先治其國國治而後天下平君今日以是道治郡而有成功異時由郡守髙第入爲公卿則所以治天下者亦舉是道而措之焉耳眾皆曰諾遂書以爲贈

送吳得中僉憲浙江序

莆人吳得中守南京秋官尙書郎以淸謹聞正徳己巳冬擢僉浙江按察司事校贈之言曰憲司正人者也已獨可以弗正矣乎自治之弗嚴人將怨而不服躬行之不至人將慢而弗治是故其本莫先於正已風憲之職激濁而揚淸賢者弗進而進者匪賢人奚以勸不肖者弗退而退者匪不肖人奚以懲是故其要莫急於知人監司察守令者也郡弗治責諸守縣弗治責諸令若僕僕焉代守令而行其事則亦一守令耳是故其職莫貴於得大體已弗正則好惡弗公而取捨弗明不可以不知人不知人則無以委任而責成功𨿽欲務大體弗可得已三者相因其本則一耳君曰子之言至矣盡矣校曰未也君盡其在我者矣而毀譽之至於人利害之出於天有不可必則將如之何君曰請益校曰言有義有命焉義所可君則爲之義所不可君則勿爲其於毀也奚以怒其於譽也奚以喜禍福之在天也莫之致而至非今所能移莫之爲而爲非我所能必若見利而趨見害而避亦惑也已矣君曰敢不敬蚤夜以求服膺子之言因次其言以贈

○志銘

損益夏惇夫撰李一淸墓志銘

君諱滄字一淸姓李氏初號石泉後以彌文且近名遂去之世爲金華永康人其先有諱遠者唐杭州刺史其子暘爲參軍破賊有功遂家於杭暘之孫徳明爲永康始遷之祖曾祖諱秉良嘗代父詣獄而卒人稱其孝祖諱仁仲父諱鑑母蔣氏蘭溪楓山章先生嘗志其墓君自幼凝重不妄語笑常侍父母側承候起居如成人見者莫不嘆異甫長卽有志讀書事師惟謹年十四補邑庠生弘治戊午領鄕薦赴春官落第南還適父疾特延明醫湯藥必親甞衣不解帶者月餘及卒哀毀骨立葬奠悉準文公家禮服除入太學時楓山先生爲祭酒甚器之正徳戊辰登進士第奔母喪哭至絕而復蘇者數四每以不得躬視湯藥殯殮忽忽如癡醉者兩閱歳遇忌日輙涕泣曰今𨿽欲盡孝敬不可得矣仲兄患足疾每自外歸必至寢前省視祁寒盛暑不廢家事無巨細必咨稟後行季兄澤蚤世遺孤友杜方在抱撫育教娶若已子卒以成立辛未冬服闋赴選除授南京工部營繕司主事工曹歳造恆裒民財將以緣是幹沒事渉內府多宦寺參主之故積獘牢莫可破君蒞官一以淸愼勤自將夙夜奉公視官事不啻家事爬姦剔蠧毛髮不可幹以私不爲利勢回屈始而物情齟齬久之遂安以定今冡宰孫公爲工部尙書雅知君凡有興作悉委之君條其材用徒庸卒減前費什之五六不忍糜國家一錢以重病民孫公甚敬信之儀眞歳運甓俵官民船附京師命君督其事君安靖識大體不爲細苛民用不擾而吏亦無所容其姦事可便民則爲措畫纎悉舟航往來及居民商賈之在儀眞者無老稚賢愚咸頌其徳儀眞當漕河衝置壩蓄水惟大潦乃啟閘泄之中貴人利舟便多決閘以行君以法守拒之動攝以威屹不爲動懼而止者甚多或贈以文綺之屬君例堅辭不受中貴人亦雅聞君名不敢彊平生有守皆此類踰年竣事而還復差司龍江抽分竹木廠君以疾辭時少宰石公署工部曰此非李主事不可必需其愈而遣之不得已起而視事藩府戚裏有漏稅者君追而治之不少假借𨿽宦同事者亦憚其風采初乾淸坤寧災至是敕取大木上供君視事如平日持法謹嚴而用意一本於仁恕不忍重搉商人財令價踴貴以病民頌聲播遠近冡宰陸公聞其名方欲擢置吏部以自助不意寢疾而卒實正徳十年七月十七日也享年四十有七病革時顧謂其所親曰吾死愼勿須材於公家爲吾平生之累及卒無以爲殮妻徐氏盡鬻其裝始克歸柩賢士大夫相與弔於朝行旅之人故有徳於君者相與哭於野門生耆老之在鄕者相與白於有司爲立裏門以旌之表曰淸修吉士蓋君之積誠動人也友人蜀王教以詩哭之云傷心病革買棺言千古同符昜簀論識者以爲名言子男彬臣媵尹氏所出尙幼以卒之明年月日卜葬於霞裏祖塋之傍去家二里而近一淸資質近道好義樂善不啻饑渇之於飲食遊太學聞楓山論學慨然有求道之志及官南都日以親賢講學爲事欿然自視若愚退食自公輙閉門不出潛心六經語孟及程朱文字而求窮理修身之方凡異端之說及近世詞章功利之習不以一毫經心嘗曰人之爲學當從人倫日用上實下功夫庻幾步步著實不爲空言金華之學始於成公而何王金許其傳出於考亭髙弟黃文肅公君守其鄕學甚至未嘗議及前軰短尢尊信文公按其成說佩而行之一字不敢易余嘗曉之曰文公晚年論學及解經要議𨿽聖人復起不能易也乃若小小文義程朱已不盡同不可深泥也一淸曰不然吾軰學未見道今日正當不信已而信先儒之言庻幾求之而可得先儒論或有未定者吾且闕所宜可也余深以爲然於乎一淸質魯志確以其近道之資而又學不畔道蓋踐履多於講明可謂平正篤實矣天假之年則其所造非余所得以知而不幸賫志而沒不亦重可哀邪昔大道旣隠漢儒秪以訓詁明經而釋教流入中國久微程朱則聖學其遂無傳矣今天下家誦程朱之書而六經燦然明世然世降浸薄士往往務空言而闕於實行學益支離好髙者復竊禪語而托於經傳謂可一蹴入孔室而輕訶宋儒號空而不踐實噫獘也久矣若吾一淸以躬行爲學而足履實地者安可得邪余不幸生於絕學之後方欲求助於人以進此道得友如一淸而又一旦化去踽踽涼涼獨學無助則所哀者豈直朋舊之情而已邪因志其墓而銘之銘曰昔在孔門曾以魯得確哉李君學從魯入垂絕有言事符易簀後欲知君視此石刻

損益大意

一昌黎墓志學史記列傳體而太史公尙矣列傳若爲一人作而當時天下事皆備見其體甚大今一淸官卑國家事關系亦多亦宜敍見一二然亦不必煩

一表厥宅裏漢人君子鄕髙陽裏猶有遺意與今之以官爵甲第立坊者異矣永康此舉可振頹俗法宜得書今但云立裏門以旌之傷於略當增表曰淸修吉士

一文公作曹立之墓表未嘗深辟陸學而象山之徒已嘩然不平今門戶太髙黨事將起憂其將害蒼生但實修吾學是眞難滅是假易除吾學果大成將不大聲色而自定矣柰何以口舌與爭激成其勢況風人之義貴於微婉使言之者無罪而聞之者足以戒庻得性情之正今直云近時一種便儇矯厲之資空虛怪僻之論異說蜂起程朱之書又將爲天下大禁余爲此懼而力不足以震之則幾於罵矣且彼正因厭俗學支離故喜禪學之快捷方式而陷溺多世之髙明之士今捨卻俗學一邊專攻彼一邊之失語意亦欠平正而未足服其心也今略攺云云庻幾不偏又意蓄亦不甚露因稱一淸起此議論非欲謫彼且亦足以爲諷而不至激其怒也

嘉定金處士墓志銘

昔在正徳戊寅三月某日嘉定金處士卒越二載建丑月乙酉乃葬前期其孫貢士洲持父命辭母幾筵衰絰踵門稽顙泣血跽而致辭乞校勒銘其先墓圖惟不朽伏地不能興校惟金氏之葬也已緩然聞其治喪能深長思棺槨內外易母比化者後艱玆其難朽矣善積者天鍚以餘慶行立者人隨之令名銘墓後世彌文也而奚以爲且夙所不習余曷嘗以偏辭書人墓固辭弗敢承而其請彌至是日望貢士之言貎無不惻然動容者越翼旦弗去益悲校終辭之由是父兄咸以是命余交友咸以是惇余哀誠所動也校乃弗忍違洲泣而言曰吾祖少服勞養吾曾祖父母逮養髙祖父母俱髙年多疾病而嗜好不同吾祖委曲承順鹹得其歡心焉及終天年竭力襄四喪創祠堂以奉先世歳時祭祀宿戒吾祖母滌器酒食潔丰進生時所嗜物遇先忌終日悲愴愛我曾祖遺姑姊妹篤於愛吾姑姊妹饋遺周卹恆加隆焉曰吾女豈得比先人女曾祖母外宗寖微恆振其乏戒子孫其母忘吾母家曰其愛親如斯乎宗族其稱孝與吾祖幼從謙齋徐先生多識古今之故年旣耆艾見謙齋猶執弟子禮甚恭怡怡如奉家長其於劬書若嗜炙然畫勤家務深夜靜坐秉燭讀史欣然忘疲晚年耽讀五倫書誦數咸貫家庭有訓述謙齋語居多謙齋卒施及其子若孫通家往來曰其隆師如是乎鄕黨其稱弟與吾祖惟恆產是務厥心有常無外物慕農事興悉命亞旅疆以往服田畆卑隰植稔髙原藝菽麥圃毓蔬無遺地焉戒毋雜樹花卉曰是饑弗得養饉弗得充者也嬪婦織木綿爲衣語人曰吾田舍翁也敢習富貴相以導子孫惰驕服惡華靡器物喜堅朴凡事爲經久計有以珍寶盛飾婦人裝求售者曰玆謂誨淫經有明戒有鬻奇玩好名畫者曰古弗貴異物非衣食之源也惟積書多至萬卷曰其勤儉如斯乎子孫其能守與銘義稱美止子勿言玆皆可撮而傳矣洲又泣曰吾祖言行若有矩度終身無攺凡燕飲酒始卒以治數爵微醺不復進杯勺或彊至醉竟弗及亂進退儼如後生喜放曠者終燕莫敢嘩嘗有令納粟拜爵吾祖輸粟數秉於官弗敢受服或疑其固曰爵惟有徳是榮富者出財庻民常分也吾布衣足矣敢濫名器邪及卒遺命以深衣幅巾殮戒子孫毋以貲發身縣大夫舉行鄕飲欲得髙年有行者咸推吾祖宜延居三賓之首後虛介席一以迎固讓弗敢赴曰其執禮如斯乎遺風尙存否吾家𨿽舊族然至吾祖而家業始益昌吾祖愼取予之節嘗遣人貿布於邑西楊氏閱數而羨十疋曰彼誤予也吾受不可以誤亟還諸楊子孫婚嫁仿禮俗行之以論財爲深恥人有無故乞覓者𨿽甚彊黠及甘悅善入者終不屑予一錢丐修浮屠老子之宮者立門外終日廢然而反聞修橋梁除道路而力不贍者無遠近助之財死無以埋者賻之棺饑者周之粟吾父承之曰先人起家惟艱敢居然有先業歳洊饑發粟以賑其鄕將立義塾以教吾族及里人之子弟繼先志也曰其仗義如斯乎而父果哉能光前人可多也已吾何敢愛一辭弗以燕孝子慈孫之心乃論其世嘉定之金厥初家南翔其稱榮一府君者實維金漳浦始遷祖距處士五世矣榮一生華三華三生國英國英生谷瑜谷瑜生有慶娶於朱是生處士諱鑑厥字汝昭人稱爲竹軒翁生於某年某月某日壽七十有六齡墓在西漳浦右原祖塋穆兆初處士無恙時視其腓腫及股顧洲曰昔吾祖以是歿吾父亦以是歿玆遺气所禪邪吾今死期至矣一日從容以遺訓顧洲授之洲嗚咽不能仰視處士徐曰死生其猶旦暮乎而奚悲也臨終爽然曾不怛化其逹生有如此者配張氏繼室以陳子男茝娶孫氏女適朱鵬少稱未亡人二孫洲澣洲篤學謹信人也遡流考源厥有自出校弗及識處士爰以孫故信其祖自愧不徳莫能使人徵信餘言也𨿽然洲而修徳厥躬何患無傳矣系之銘曰玆惟君之藏旣固孔安君有慈孫永其流芳

莊渠遺書卷十六

