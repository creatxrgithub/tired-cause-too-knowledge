

欽定四庫全書

集部四

止堂集

別集類三【宋】

提要

【臣】等謹案止堂集宋彭年撰年字子壽淸江人乾道五年進士歷官煥章閣待制知江陵府遷湖北安撫使坐事落職尋復官以寶謨閣待制致仕卒諡忠肅事迹具宋史本傳年官右史時面折廷諍劘切人主有古直臣之風集中所存奏疏札子尙五十餘篇敷陳明確多闗於國家大計其論光宗不朝重華宮疏凡三四上至於伏地叩額血漬甃甓光宗亦爲之感動又嘗事寧宗於藩邸有舊學之恩卽位後數進讜言拳拳懇到因風雷示變極陳小人之竊權及朱子以論韓侂冑被絀年又上疏請與同斥今諸疏並在集中其嚴气正性凜然猶可想見史稱其學識正大議論簡直善惡是非辧析甚嚴故生平𨿽不以文章名而懇惻之忱與剛勁之气浩然直達語不求工而自工固非鞶帨爲文者所得絜其長短也宋史藝文志載其集四十七卷世久失傳今從永樂大典所載益以歷代名臣奏議所錄共得文二百二十三首詩二百二十二首依類編次釐爲十八卷𨿽較原目所存只十之四而其一生建白之大者已略具於是矣至若祝語諸篇本非文章正軌今刋本槪從刪削焉乾隆四十九年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

止堂集卷一

宋彭龜年撰

奏疏

乞畱侍禦史劉光祖疏【紹熙元年四月上時爲太學博士】

臣等備數學官素餐無補事有職守不敢越思惟念國家開設學校所以涵養天下公議之原而臣等謹以課試文藝苟求塞責誠不足仰稱明旨日夕憂懼不知所爲適有一事偶闗士气之消長臣等儻顧出位小嫌緘黙自愛揆之初心實所不忍臣等伏見殿中侍禦史劉光祖近除太府少卿士論紛紛皆謂因論吳端除授之故事之始末疎逺小臣不能盡知或是或非皆不敢決然臣等竊以爲不可者偶畱近幸而遽遷臺臣其於國體所系甚大臣等嘗竊觀祖宗借重臺諫之意揆之古昔所未見聞劉安世劾胡宗愈至二十餘章而不以爲瀆貴重大臣如文彥博因唐介一言爲之亟罷而不以爲橫蓋所以優假直臣奠安國勢其爲計慮至深逺也今光祖論端其言必不如安世之切陛下偶然進端亦未必寵任如彥博也而祖宗處之如彼陛下處之如此比而觀之孰得孰失當不待人言而後諭矣陛下嗣登大寶始初淸明隆寛盡下邁迹三五豈容有此瑕玷傳播四方寧免疑惑況天下士气方患不振今日之事朝路借借皆以爲不可而告陛下者曽幾何人平居則仰屋竊嘆遇事則緘黙不言陛下旣未有以興起斯敝而敢言者復不得伸臣等深恐言者自此不敢言而不言者亦以言爲戒甚非國家之福也臣等私憂猶不止此陛下所以遷端者止念其服役之久而言者適然攻之太亟陛下亦適然拒之太堅小人不知必謂其徒得君如此其專據勢如此其固附聲托影寖成驕橫則他日將有不勝憂者當是之時臣等恐陛下尢費區處不止如今日也陛下天資恢廓以虛受人於天下事初何容心其始本無親暱近幸之意而遽進端其終亦無厭薄臺諫之意而遽疎光祖然疑似之迹未能昭明羣情共憂所當深慮昔韓維因論臺官進退有曰自古聖王優待諫諍之臣𨿽甚狂直必加含忍其勢非不能黜也以爲黜此一人則傷眾多之心遂此一失則敗天下之事故不爲也老臣憂國其言懇切深中事情臣等欲望陛下平心定气更加審處少抑近幸之恩寵以伸臺諫之公論仍畱光祖俾復其位使天下曉然知陛下聖徳光明本無偏倚自此無復顧慮各罄心腹以不負陛下任使實宗廟無疆之福臣等冒犯宸嚴罪當萬死不勝俯伏俟命之至

乞寢罷版行時文疏【紹熙元年四月】

右臣待罪太學博士昨準國子監開備準尙書省札子臣寮上言士子不閱經史子集之文而專意於時文不閱舊來典實之文而專意近日虛浮之文朝廷方以程試取士欲其不習時文固不可得如舊來之典實足矣今欲一洗其敝當自成均始乞令監學官公共精擇舊來時文謹嚴而有法度精粹而有實學者經義詞賦論策各若干篇許之版行以爲程式奉聖旨依札付本監本監開臣及監學官詳臣寮札子內事理將新舊時文分官精擇去訖臣竊詳臣寮申請乃是父兄教子弟之法而非太學教天下士之法𨿽曰救文之敝而臣恐滋文之敝實自此始不可不慮也請爲陛下畫一陳之臣聞三代取士皆本徳行隋唐而降始尙文詞至於本朝循而不攺夫以徳行取士猶開目取物旣能識其大小又可辧其美惡以文詞取士猶閉目取物大小美惡無所不收左采右獲庶幾一中所以忠厚浮薄色色有之蓋爲是也先正有識之臣率以爲病故司馬光謂取士之道當以徳行爲先其次經術其次政事其次藝能近世以來專尙文詞文詞乃藝能之一耳未足以盡天下士也鄒浩嘗論科舉謂上自輔弼之大臣下至州縣之小吏皆佐陛下行道者也非欲其若司馬相如枚乘沈佺期宋之問之屬以文詞供奉而已而乃取之不以道用之不以實誰與成天下之務哉然則取士以文已愧於古況教以時文乎此不可一也自古文士多出東南東南之士不患乏詞藻惟患不篤實今居東南之地用東南之人猶病其不文可不深究其所以然哉臣寮所謂不閱經史子集之文而專意於時文是也夫舊日典實之文乃根本乎經史子集今日虛浮之文乃自時文壞之今不教之研窮今古依據義理以涵養根本而復教以時文是惡其濕而使居下流此不可二也夫謂之時文政以與時髙下初無定制也前或以爲是後或以爲非今或出於此後或出於彼止隨一時之去取以爲能否今求其義理精深文字渾厚者能有幾何縱得一二十篇其格又多不與今同捨之則失簡別之本意存之則破文字之近體此不可三也或者必曰朝廷方以時文取士今以時文爲不足學則是當並廢之而後可烏足爲通論臣謂不然天下之材不可一律取也朝廷設科止爲中材地爾欲使髙者可使俯而就卑者可使企而及豈謂天下士盡可以科舉之文得之唐韓愈謂來京師見有舉進士者人多貴之就求其術或出禮部所試詩賦策等以相示以爲可無學而能由此觀之有司所取之文天下固有以爲不足學者也天下𨿽不能皆韓愈然豈可輕天下無韓愈哉朝廷取士固欲其如愈不欲其不如愈也今乃一切以時文教之編類成帙公私刋行凡應進士者家家售之父詔其子兄語其弟以爲朝廷取士不過如此朝讀夕思惟此是習經史子集將覆醬瓿臣恐天下文章益見凋敝必又甚於今日也先朝諸臣皆欲尙徳行以救文敝而今乃欲擇時文以教舉子其於本末毋乃甚舛歟此臣所以知其不可也臣聞先朝嘗欲更定四場去畱指揮時鄒浩爲潁昌府教授乃沿工執藝事以諫之義抗疏論列今臣爲學官職分所在明知不可而以成命旣頒忍口不言詭隨苟從是不忠也實孤臣志是以不避斧鑕之誅肆其狂愚欲望聖慈下臣此章與臣寮之言參訂得失如臣言可采將近日精擇時文指揮特賜寢罷止令學官於公私試文字精加攷校以義理明正者爲上學問淹博者次之文采華贍者爲下苟不入格𨿽是中選不許刋行去取旣明趣向自正舉子之文將不求典實而自典實矣干冒宸嚴臣下情無任俯伏俟命之至謹錄奏聞伏候敕旨

論雷雪之異爲陰盛侵陽之證疏【紹熙二年二月】

右臣伏覩二月某日國子監準尙書省札子備奉聖旨云云臣官爲博士不當越思然自二月庚辰忽見此異卽嘗博攷經史推驗天人徒積憂惶不敢論奏及見朝廷訪求讜直已至館職啟沃之論當復不少舉而行之天意自回及今浹旬沴气未散辛卯之夕狂風大作已復爲雪逮至壬辰日光已見而雪猶不止陰盛侵陽一至於是聖心憂惻必倍於前臣履陛下之朝食陛下之祿則安得不憂陛下之憂憂而不告是謂欺君越職而言亦爲犯上勿欺而犯前訓具明敢假便文之誤以負事君之義又況秦置博士掌通古今逮及漢朝亦承疑問然則采摭古今之事以禆國家之闕乃臣職分所當然也臣謹先取經史所載雷雪之異開列如後一按春秋隱公九年三月癸酉大雨震電庚辰大雨雪公羊傳曰大雨震電何以書記異也何異雨不時也庚辰大雨雪何以書記異也何異爾俶甚也何休注曰此桓將怒而弒隱之象胡安國傳曰震電者陽精之發雨雪者陰气之縱周三月夏之正月也雷未可以出電未可以見而大震電此陽失節也雷已出電已見則雪不當復降而大雨雪此陰气縱也夫陰陽運動有常而無忒凡失其度人爲感之也今陽失節而陰气縱公子翚之讒兆矣鐘巫之難萌矣一按西漢書五行志隱公九年三月癸酉大雨震電庚辰大雨雪大雨雨水也震雷也劉歆以爲三月癸酉於歷數春分後一日始震電之時也當雨而不當大雨大雨恆雨之罰也於始震電八日之間而大雨雪恆寒之罰也劉向以爲周三月今正月也當雨水雪雜雨雷電未可以發也旣已發也則雪不當復降皆失節故謂之異一按晉書五行志吳孫亮太平二年二月甲寅大雨震電乙卯雪大寒按劉歆說此時當雨而不當大雨大雨恆雨之罰也於始震雷之明日而雪大寒又恆寒之罰也劉向以爲旣已震電則雪不當復降皆失時之異也天戒若曰爲君失時賊臣將起先震電而後雪者陰見間隙起而勝陽弒逆之禍將成也亮不悟尋見廢又元興三年正月甲申霰雪又雷雷霰同時皆失節之應也四月丙午江陵雨雹是時安帝防塵右臣開具在前並是經史本文別無刪潤其中𨿽多忌諱之語不當陳於盛大之時然若不摭前世之禨祥何以助陛下之警懼但天之降災本各有徵而徴之在人亦復不齊難執一條以盡天意自春秋書魯隱公雷雪之變說者以爲公子翚之應由玆以降大率皆依據其說以驗其災證𨿽不虛意則未廣質之聖訓殆不如斯書曰天有顯道厥類惟彰故求天者必以類而推又曰惟先格王正厥事故應天者必隨事而正臣觀雷震而復雪只由陰盛而侵陽儻悉求陰盛之由始可見陽微之變臣嘗俯察近事仰驗天災得其大綱者有三推其條目則有十三何謂大綱有三一曰陽徳不修二曰小人道長三曰兵端有形何謂陽徳不修臣聞天以剛故能首出庶物君以剛故能宰制羣動而所謂剛者非曰獨擅威福而不可沮撓之謂也無所牽制之謂剛無所耽惑之謂剛無所屈枉之謂剛無所縱弛之謂剛陛下自登大寶二年於玆寛仁如湯懿恭如文而裁制事物似少剛斷得非於前數者有不足乎臣近聞羣臣有以剛斷之說勸陛下者矣臣不知其說果如何也臣但見陛下近日臨決機務自任太過未免其間有得有失如斥逐李棣不由人言此剛斷之得者也大臣有罪臺臣一章而徑罷降人建節全臺論之而不回此剛斷之失者也夫大有剛健必本於明中庸三徳知先於勇必知其賢然後可任之勿貳必知其邪然後可去之不疑是以先臣司馬光曰聞人之言而能別其是非故謂之聰見人之行而能辧其邪正故謂之明是非旣辧邪正旣分姦不能惑佞不能移故謂之剛取是而捨非誅邪而用正確然無所疑故謂之斷然則所謂剛斷者豈以獨擅威福不可沮抑之謂哉此臣所謂陽徳不修之目一也國家崇奬臺諫以爲耳目政恐人情下壅姦宄內萌若非剛正之臣必重仇怨之慮責之以言尙恐顧望旣言復沮誰復切摩陛下優容直臣固爲盛徳而諱忌鯁論尙有疑形臣觀近日臺諫之言稍稍不效𨿽聴用固亦不少然或不行或訓飭或宣諭而止者亦不一事也至於全臺彈擊近時罕聞假使發之之輕尢當勉彊以受所以存朝廷之綱紀植伉直之風聲垂裕之謀莫便於此豈可但欲令行不反人不我違深恐臺諫之輕甚非國家之福此臣所謂陽徳不修之目二也竊惟經筵講讀之官實任古者保傅之責所以程頤謂天下之重任惟宰相與經筵天下治亂系宰相君徳成就在經筵然其輔養聖躬之方豈止講論數刻之久故輪夜直款侍燕閒不獨共究義理之微亦欲潛移逸豫之隙竊聞近日宣召夜直多在詰朝臣不知蜵蜎遊息之時何以爲存養夜气之道陽明升則徳性自用陰濁盛則物欲必行保防淸明孰如義理臣聞唐宦官仇士良嘗教其徒曰天子不可令閒常令以奢靡娛其耳目使日新月盛無暇及他事則吾軰可以得志切勿使親近儒生彼見前代興亡心知憂懼則吾軰疎斥矣要知小人陷君於惡亦有術然則人主欲逺小人安可不知昔者禹惡旨酒而好善言旨酒旣疎善言方邇深思大禹之策政反士良之謀蓋此重則彼輕此消則彼長安可徒徇一日之樂反易終身之憂此臣所謂陽徳不修之目三也臣聞賤貨貴徳然後可以爲天下昭徳塞違然後可以臨百官臣近得之道路封樁下庫所藏寶器陛下已宣取入內夫藏之內府與藏之外府本亦何間但前朝所以並寘於外者蓋有說焉似聞象簟之類則沒入之器也四圭有邸則祀天之器也此豈容寘內府哉往者藏之外府蓋崇貴徳之義踐塞違之訓而陛下一旦納之宮中其爲損豈細也耶至如封樁庫錢始創之法非軍事不得支用壽皇聖帝在位之時間有宣取蓋以閱武內庭欲備犒賞故實以犒賞之數取之非托以爲名也今陛下沿例以取而人以爲言者蓋取之惟有此名用之則無是實古者天子無私財至漢𨿽有少府之藏已不敢侵大司農之費政如今日州郡有軍資公使之別公使而用軍資之錢則爲礙條法陛下旣爲天下之主豈可不以身率天下內帑之費不加裁損而但取足於封樁乎陛下𨿽曲從近臣之請更不取撥然前日陛下所以爲此者必以內帑錢乏故也今若欲畱封樁之錢必湏痛節內帑之費費儻不節錢必不繼則陛下能保後日之不撥乎萬一不免取撥臣下又復執奏則陛下能必從其請如今日乎此臣所謂陽徳不修之目四也天子禁衛上應天象所以周防詳密蓋示名分尊嚴若以式律言之夜開宮殿及城門者皆湏墨敕魚符其受敕人具錄所開之門幷出悵送中書門下自監門衛士將軍以下俱詣閤覆奏旣聴卽請合符開鎖監門官司先嚴門仗所開之門內外並立隊然炬火對勘符合然後開之誠以王者所居體當持重祖宗立法自有逺謀竊聞近日水門之禁啟閉不時此非常開之門尢當謹守其節有何緩急自弛隄防臣聞仁宗朝兗國公主深夜入宮呂誨卽奏劾公主宅使臣及皇城司經歷門戶管當人乞行取勘以謂宮鑰謹嚴以時啟閉蓋備非常此而不禁後有竊發何以備禦先臣憂國深逺如此以公主君父之至親非時入內猶被按劾況下於此者乎此臣所謂陽徳不修之目五也何謂小人道長臣觀今日之勢正人與邪人較則邪者必勝朝臣與幸臣較則幸臣必勝士大夫與吏人較則吏人必勝臣請得別白言之夫事君當以道也則曰不如隨俗禦事當以法也則曰不如從例士大夫固知俗不可以違道例不可以違法然卒之守道者困隨俗者顯徇法者閡用例者行以至議論有是非則非常勝是事理有義利則利常勝義人情有公私則私常勝公細察閭閻之間上至朝廷之際往往皆然不知世變何以至此是宜上感於天變殆非一人之所爲然陛下尊據崇髙宗主神民則不得不自任其責故曰正人與邪人處則邪者必勝此臣所謂小人道長之目一也臣聞人君以法守天下士大夫以法守官職人君所爲少出乎法則士大夫悉力爭之非爲身也爲法也非爲法也爲國也周昭一醫官耳何致煩陛下破法而令其臣曰一切違礙並免夫旣謂之違礙則是法不可也給舎執而爭之是官當然也而陛下不從其說何周昭能使陛下屈法而給舎不能屈陛下守法此門旣啟後孰窒之故曰朝臣與幸臣較則幸臣必勝此臣所謂小人道長之目二也吏道之盛無如今日州縣之吏止能制百姓中都之吏乃能制官員臺省之吏至能制朝廷州縣之吏所以能制百姓者與監司之吏通也中都之吏所以能制官員者與臺省之吏通也臺省之吏所以能制朝廷者與權幸通也臣請得以近事明之陛下爲防計錄所裁損者特毫末耳其問裁損之目緣及省吏事猶未行卽倡言於外曰減諸軍雪寒錢蓋欲借此以動搖軍情爾幸而事狀顯著不能惑眾卒之心怨謗之言上徹聖聰似聞陛下亦悔此舉不知今日困匱如此若不撙節何以理財小者如此大者不復可議矣故曰士大夫與吏人較則吏人必勝此臣所謂小人道長之目二也何謂兵端有形今日士大夫遊談族議特慮北朝耳北朝不足慮也所可慮者彼有邊鄙之警則或恐有豪傑從中起耳萬一有此不特爲彼之禍亦將爲我之禍也蓋爲彼禍首者必假我以爲詞當是之時我將何以處之受之則與北朝爲敵而吾亦無以處彼攻之則是爲敵人除害而吾終不獲其利此臣所謂兵端有形之目一也國家所以能自固於東南者以有蜀耳蜀之所以能自固者以有劍外之兵耳今劍外之兵何啻如賈誼所謂股大於腰又苦盭然亦無如之何也爲今之策止有寛兩蜀之民爲彊本之計而今日兩蜀事權四分五裂制置主民總領主財戎帥主兵茶司主馬兵不可闕食馬不可無本則總領不可無財而制置司不可不卹其民亦其勢然也聞之蜀士兩蜀之民貧至骨矣民貧旣甚禍亂易興此臣所謂兵端有形之目二也二廣鹽防其法屢更大要不過官搬客販兩說爾官搬則利於廣西客販則利於廣東廣東之鹽専靠販入西路今廣西旣用官鹽則廣東之鹽必發泄不行使朝廷催迫賣鈔任事者稍稍營財禍將起矣蓋廣東自來有私販之害祖宗時江西客販未通官鹽少至贑州諸縣並食廣東私鹽朝廷甚費區處今日淮鹽旣通固無向者之害然而贛州僻逺諸縣如龍南安逺等處食廣東私鹽如故廣東摧鋒一軍及大奚山一帶人皆以販鹽爲活官鹽旣不流通必歸罪於私販萬一禁防稍密盜賊便興此臣所謂兵端有形之目三也蜀之黎雅廣之宜融湖北之辰沅靖俱有戎獠之患惟蜀之黎雅朝廷畱意鎭撫諸戎又經敗衂近頗安靖不足深憂如宜融南丹之族辰沅羅鬼之族皆嘗深入省地搖動邊陲而數州邊防聞甚苟簡至空有寨柵之名而無卒徒以守倉猝有變何以支吾唐李絳謂受降城兵籍舊四百人及天徳交軍止二十五人器械止有一弓以今槪之往往如此是豈可不慮哉此臣所謂兵端有形之目四也近日防子流通勝於見錢官私便之似覺無敝然杞人慮短嘗竊憂之夫會子不過數寸紙耳而乃與泉貨埓權者此無他官司許作見錢入納而市井兌便者稍眾也有如緩急富人收兌便之鋪私下無換易之地則臣恐倉卒之際未必不擾近日湖北稍稍見矣緣湖北會子當來止於湖北京西界內行使襄漢戍卒月得料錢全靠客旅貿易然其會子止到鄂州便著兌換而官司無以權之總司入納又視市價不同見錢毎一貫防子止可作五百左右會子旣輕商旅不行商旅不行軍人所得防子愈難變轉而會子愈輕矣諸軍洶洶頗以爲言特未有徵行未敢發耳是豈可不預計哉此臣所謂兵端有形之目五也推是求之特不止此姑舉其大者條列以上仰惟陛下踐臨天位以來五糓順成四方無虞仰觀乾象俯察地理災異絕少而人情初不以爲喜今忽有此異才數日耳而人情莫不以爲憂不論賢愚不問貴賤各隨所見推步陰陽天動於上人憂乎下是何故也得非志不足以勝气乎以臣觀今日之勢政如衰弱之人天和气燠左右顧忌猶恐不免忽遇風寒雨濕之變使有所感觸其爲疾疢豈不易耶當是之時猶不謹審服食精調起居以爲保養身體之策臣不知其可也臣愚欲望陛下修身以徳修徳以人親近儒生以講治原奬進君子以禦小人大明公道以正風俗增重臺諫以彊朝廷節用愛人以厚天下選擇守令以起內治博求將帥以固疆圉然後天變可塞人情可紓保國寧家政在今日臣之區區猶有未盡夫人君之道莫先於修徳莫切於愛身人臣納忠於君亦莫如修徳愛身之爲急防惟壽皇聖帝勤勞天下二十餘年精神未衰志气尙彊卽以大位付之陛下蓋欲親見聖子身致太平陛下旣卽大阼四方之人莫不延頸舉踵望陛下徳業日新名譽日隆以仰答壽皇聖帝付托之重而道塗流言皆謂陛下宮中宴飲稍失節度其事信否固未可知然萬一有此則於修徳愛身之道無乃虧乎夫酒之爲物傷性敗徳莫加於此匹夫溺之尙且足以殞身喪家而況人主乎側聞仁宗皇帝在禦之日災異屢臻日食地震江淮騰溢風雨害稼司馬光奏疏以爲燕飲過差所致因乞悉罷燕飲以解皇天譴告之威夫日食地震江淮騰沸風雨害稼以陰陽感應之理推之何預乎宴飲而光直指以爲言蓋人君之身上與天通光之所言卽洪範庶徵之微旨然則臣之所謂以類而推隨事而正者非臆說也惟陛下念上天警戒之切念祖宗創造之艱念壽皇委寄之隆念天下屬望之深側身應災攺過不吝人情天意本不相逺陛下今日儻能擇一二過舉之事系人耳目者先與攺圖然後命兩府大臣悉更敝政內外聞之孰不歡喜如此則何災不弭何變不消永保生民丕享大福臣命輕螻蟻言渉乘輿席槁待誅不能望赦臣下情無任戰栗之至

繳進宣取續資治通鑑長編奏【紹熙二年十月】

右續資治通鑑長編一部計一百五十四冊用黃帕三幅封進外臣照對此書元有兩本一本燾知瀘州日投進其書頗有未備去處燾知遂寧府日逐別刪修一本投進比之瀘州之本最爲詳密燾又有一本書名長編舉要撮其凡目尢可參攷緣本監所錄止是瀘州本其遂寧府所進本及舉要現藏祕書監欲望聖慈一幷宣取庶幾可備乙夜之覽謹錄奏聞伏候敕旨

論優遷臺諫沮抑忠直之獘疏【紹熙三年】

臣聞言路通塞天下治亂系焉言路通則𨿽亂易治也言路塞則𨿽治易亂也仰求前監方冊昭然臣敢不爲陛下縷縷陳之臣伏見陛下自登大寶隆寛盡下廣覽兼聴揆之於古未見其比而近日臺諫之官稍稍伉直者多不得久於其職大率優遷其官以去之臣不知其故何也夫假遷官以逐言者此近世最敝之法陛下柰何數出而用之乎消磨精鋭沮抑忠直莫甚於此且臺諫之官皆朝廷擇而後除使其言可行則爲稱其職當畱而不當遷言不可行則爲不稱其職不當遷而當去而乃舉措倒置是非易位臣不知陛下所以勸懲天下果何術也恭惟本朝崇奬臺諫列聖相承視爲家法傅堯兪嘗謂言事之官許令風聞祖宗之詔曲全過當許風聞則豈皆責實賜曲全則欲其盡言如此求之猶恐未至臣觀南渡以來臺諫忠鯁大率不逮祖宗盛際毎有所言亦不過三數章而止安有二十三章劾胡宗愈十九章劾章惇如劉安世者乎全臺彈劾不聴亦已安有上章不報率同列進見列拜於禦座之側如孫忭論溫成典禮者乎聞有宣諭唯唯稟承安有召赴都堂宣諭而論列如故如傅堯兪之論張舜民不當罷者乎言有不合苟得美官奉身而去安有以去爲諌冀上感悟如程顥之不受提刑司馬光之不受樞密傅堯兪之不受吏部侍郎者乎臣不知先正諸臣剛決勇敢一至於此以爲無上耶則近世愛君未有過於諸臣者也以爲沽激好名耶則忠實懇惻亦未有以過於諸臣者也而祖宗容受聴納若恐傷之得非以朝廷紀綱之地不容不重爲社稷宗廟大計自當爾耶陛下試取先正諸臣奏議反覆詳觀然後知祖宗寛大人無不盡之言今日臺諫略無先正之直陛下倘舎己從人如舜攺過不吝如湯不惟聴人之言而又且導之使言不惟容人之直而又且激之使直臣尙懼士气消靡已久不能頓然作興而況從而阻之耶臣是以知士气不可不伸夫姦宄之人何世無之惟借臺諫嚴重有以折其萌芽而臺諫之士所以能震慴姦宄惟借人主聴納其言假以聲勢今臺諫之士消沮如此臣恐在內之姦宄乘此隙以蠧其內在外之姦宄執此隙以搖其外陛下𨿽欲髙枕而臥不可得也且臣嘗熟察臺諫所以數忤陛下者蓋有由矣非以陛下身有失徳惡人正救如前代拒諫之主也特不過攻擊權幸不恊聖意耳夫權幸恩寵不行不過一夫怨而怨歸臺諫臺諫言論不行能使天下怨而怨歸陛下陛下柰何不忍一夫之怨而獨任天下之怨乎此臣所以痛心疾首欲一言於陛下之前不能自已也臣反覆思維今日陛下惟有導人使諫足以救此臣猶慮聲勢已動未易頓回政湏陛下廣開聖心掃除芥蔕遵用仁廟召還唐介故事揀別向來以諫去國不由人言之人擢用一二示天下以聴納之機其登對臣僚議論忠讜者稍旌別之示天下以聴納之實庶幾聖徳昭明羣疑解釋不勝幸甚

止堂集卷一

欽定四庫全書

止堂集卷二

宋彭龜年撰

奏疏

論聴言宜辧是非邪正而以講學明理爲本疏【紹熙三年八月輪對時爲禦史臺主簿】

臣聞天地以虛爲徳聖人所以能贊天地之化育而與之參焉者亦惟虛而已矣恭惟陛下受天明命臨照萬國自禦極以來天下之事一切以虛心應之執政大臣日有闓陳無一事之不下侍從論思給舎繳駮臺諫劾奏無一言之不聴內而百執事外而監司郡守一遇奏對無不自以爲稱愜上意𨿽舜之舎己從人禹之聞善言則拜何以過此然臣區區之愚猶願有陳於陛下者蓋以天下之理有所謂可亦有所謂不可夫虛者豈一於可之謂哉無可不可者虛也有可不可者理也試觀之天地之化何嘗有所偏倚其無所偏倚者天地之虛也然陰陽寒燠之气動植飛潛之性長短小大之形亦何嘗有所變易哉所不可變易者天地之實理也夫是非邪正此實理之在人而不可變易者若是謂是非謂非邪謂邪正謂正物各付物而吾無一毫私意介乎其間豈不如天地之虛哉儻是非邪正未嘗辧析而徒曰吾虛心應之吾之應之者若其人正其言是則是虛也達而爲堯舜不難也若其人邪其言非則是虛也反而爲禍亂亦不難也孔子曰君子之於天下也無適也無莫也義之與比夫無適無莫豈不甚善然非義之與比則有所不可故無適無莫而義則爲從善如轉圜無適無莫而不義則爲用賢如轉石矣是可不察哉臣觀陛下數月之間用人納諫聖心愈虛盛徳彰明天下歡喜太平之期指日可冀而臣之私憂過計益不自已者誠願陛下於是非邪正之間深加聖心焉臣非敢議陛下今日虛心以爲非是誠以是非邪正未易判別異時不幸有不肖者竊陛下虛心之機而用之或誤陛下陛下儻懲今日爲監戒則將猜忌闗防表裏不應其患又有不可勝言者此臣所以有狂僭之言也抑臣之言猶有未盡者臣聞之能明理然後能使心之虛能講學然後能使理之明夫天下之事紛紜淆雜日至乎前利害之相形賢否之相防千變萬化不可窮詰而陛下以一人之聰明酬之可不謂難哉陛下隨事而應𨿽無不聴之言事過而思豈無旣往之悔萬一有之陛下亦嘗察夫悔之所以然乎是必於理有所未明所以於事不能無誤臣是以知講學之不可緩也恭惟陛下自得聖學之髙明多閱天下之義理是非邪正固已了然然而理本無窮學斯不足若絲毫有所不察則禍亂或從而生臣愚欲望陛下精攷聖賢之言多親儒學之士公好惡以合天道辧義利以察人情常使聖心昭明了無蔽惑如冰鑑之淸而妍醜自見如尺度之公而長短自形此聖人之所謂虛而與天地相參者也惟陛下畱神取進止乞復祖宗舊制重經筵親儒士置夜直之員疏【紹熙三年八月輪對第二疏】

臣聞講讀之宮責任最重故程頤謂天下重任惟宰相與經筵天下治亂系宰相君徳成就在經筵以臣觀之君徳不修𨿽治難保要知經筵之重尢在宰相之先是以祖宗增重此官具有成憲未得之則求之惟恐其不廣旣得之則親之惟恐其或疎揆之近時頗非其舊臣敢爲陛下條列陳之臣觀祖宗精擇經筵不限資任或以布衣而就職或解政柄而復爲蓋以勸講之臣當用明經之士經湏素業人各有長儻平時未嘗畱意於斯則𨿽賢何以克堪其任今不問所學類以序遷此非其舊者一也臣觀祖宗引對臣寮莫如經筵親密在太祖朝非時召王昭素講說經書在太宗朝命呂文仲爲侍讀多以日晚召見及眞宗嗣位首置侍讀侍講學士命邢昺楊徽之夏侯嶠爲之常令昺宿祕閣訪問或至中夕自此遂爲故事夜直率置常員不特與之究義理之微亦欲借之杜逸豫之隙蓋聞古今之治亂則警懼易動聞閭閻之艱苦則憂念自生退卽宴閒必無過失聖謨深逺人未易知竊見近日宣召經筵多用晝接臣不知遊息深宮之際何以爲保養夜气之方此非其舊者二也臣仰惟陛下畱心學問不愧古先嘗於郊禋之時豫展講讀之日厥修時敏何待人言而臣之區區猶及此者臣嘗見範祖禹所編帝學上下數千年未有若祖宗好學之篤者陛下欲法祖宗捨此宜無大者也臣愚欲望陛下揀拔名儒寘之講席但問經學之深淺不校官資之崇卑官大則加之學士之名官小則任以說書之職日與之講論義理夜與之商略古今自此聖性日益髙明聖徳日益光大旣有義理之可樂自然物欲之難移保國寧家莫先於是惟陛下畱神取進止

附日記上覽疏諭曰祖宗最是於經筵畱意遂奏曰陛下必嘗攷究本末太祖一時親近儒生𨿽是講文治以抑武功要知最爲好學自是太宗眞宗仁宗講學尢切所以於經筵畱意如此上曰神宗亦好學遂奏云人君以一身當天下萬幾之繁是非邪正如何辧別湏是講學以明理方得臣此一札政與前札血脈貫通上曰近日邪正卻分明遂奏云臣竊觀今年比之去年稍淸明但邪正之間更湏聖明常常密察此𨿽堯舜亦以爲難不可不謹上曰畢竟今日正人多又奏云亦安能使舉朝皆正人但不正之人莫使在切路頭方好又諭云夜直有說因奏云儒臣夜直最爲有益古人謂陽明升則徳性用陰濁勝則物欲行夜直得一二儒臣以義理相磨切此意味甚長不比其他上曰親儒生有益果然

論愛身寡欲務學三事疏【紹熙三年】

臣聞古者史爲書瞽爲詩工誦箴諫大夫規誨士傳言庶人謗凡天下之言無不達於上近世惟宰相日得獻替於天子侍從臺諫之言其進已有限矣卿監而上𨿽有轉對然歲或不得再見也至於百官輪對大率近三歲始一周爾言之得達於上如此其難而當言者又不切當焉得稱爲人臣出入周行乎臣則不敢臣之欲有言於陛下者有三曰愛身曰寡欲曰務學然治國莫急於愛身愛身莫切於寡欲寡欲莫先於務學其實則一而已耳何謂治國莫急於愛身古者人君三公之官師道之教訓傅傅之徳義保保其身體後世宰相實兼三公之貴而不任三公之責道之教訓傅之徳義僅委之經筵至於保身體之事𨿽世之賢者未嘗畱意也人君退朝之後不過女子小人以姑息之愛奉其君爾夫姑息之愛身體之賊也而可不慮乎恭惟國家大業未復大讎未雪壽皇聖帝臥薪嘗膽未酬此志舉神器而付之陛下政欲親見聖子身致太平陛下不辦十分憂勞豈易克集此事自天下言之陛下誠不可不愛身也壽皇聖帝退處重華怡神養气有陛下任其付托之重𨿽無復一毫天下之憂然父母愛子至老猶切人之情也陛下朝夕起居之宜飲食疎數之節壽皇能頃刻置念已乎自陛下言之尢不可不愛身也故曰治國莫急於愛身何謂愛身莫切於寡欲外作禽荒內作色荒酣酒嗜音峻宇雕墻有一於此未或不亡自古人君治亂之道非一然大要不出是數者而已陛下自登大位六飛時動後宮嬪禦寵遇絕少宮禁興造外亦罕聞不可謂欲不寡矣但道塗之言或謂宮掖之間宴飲爽節夫酒之傷性敗徳固不待言臣竊讀本艸酒性大熱是以凝寒則不冰沃火則益炎醖酒之地雪霜不積推此數者天下之熱未有加於酒者也竊聞聖體嘗苦瘍疾此非其致之之由耶抑又有大可慮者酒之爲害不特不嗜飲者病之嗜飲者亦病之何也自其旣醒必悔所以知其飲之過度非其本性然也蓋酒與女子小人相似近之則不可逺非不欲逺也旣近之則逺將不能也臣嘗觀不嗜飲之人毎飲則昏嗜飲之人不飲則昏飲而昏者气爲主也故有酒則气亂不飲而昏者酒爲主也故無酒則气奪是一日不飲則榮衛胍絡若不可支蓋酒已勝气气不能自主其身故致於此因循陷溺不至沈湎不已聖之與凡𨿽曰不同而人之气體未嘗有異陛下宮中無事小小宴飲固不至此然臣區區愚忠政恐其不已而或至於是則非陛下愛身之道也故曰愛身莫切於寡欲何謂寡欲莫先於務學臣聞善惡之理相爲消長此盛彼衰不能兩大所以禹惡旨酒而好善言善言旣親旨酒斯逺臣觀祖宗親近儒學之深意乃是消弭人欲之微權毎以夜分之時率召經筵之士不獨欲究義理之粹蓋亦大爲逸豫之防蓋聞古今之禍亂則警懼自生聞閭閻之艱苦則憂慮必切退卽閒宴必無過滛竊聞近日宣召經筵多在晝漏臣不知遊息深宮之際何以爲存養夜气之方欲護淸明孰如義理臣故曰寡欲莫先於務學恭惟陛下聖性虛靜義理昭明視臣所言何啻白黑臣愚欲望陛下精擇名儒置之講席日與之講論經理夜與之商確古今自此聖學日以髙明聖徳日以光大旣有義理之可樂自然物欲之難移復於宴飲之間漸爲裁抑之限視尋常禦酒之數十分中減一二漸減至三四如此數月必大有益不特身之能愛而徳亦無不懋矣保國寧家孰大於是

論續降指揮之獘疏【紹熙三年】

臣聞古之善治天下者詳於用人而略於用法蓋法不過制其大綱而君臣之間相與講切者惟擇人以付之而已故所用無非才而法亦恃以無獘後世徒欲以法籠絡天下左牽右制一瘡百補不勝其繁而用人之際鹵莽滅裂一切不問故人適足爲法之蠧而紛紛攺更皆非法之眞敝實人敝之爾恭惟陛下聰明憲天不自克聖寛洪盡下言無不聞近日天下利害𨿽瑣細猥繁亦得以上達天聰然究其所言類多責詳於法而不求治於人故朝下一敕夕更一今所謂續降者殆不勝紀錄曾不知言非其人法亦徒設姦吏舞弄出此入彼適足以亂吾法耳故臣謂善治天下者任法不如任人變法不如變俗使天下士大夫皆持公爾忘私國爾忘家之心以蒞官效職則國家之法何者非善苟有所不及亦必有以治之矣臣之區區願陛下與二三大臣先講所以官人之方無使資格得以容不才薦舉得以行私意移審度人情之心以審度人物變推行己私之智以推行公道則所用之人必無不才所居之官必稱其職𨿽以今日之法爲天下蓋有餘矣不然臣未見徒法可以立者惟陛下畱神取進止

論車駕過宮愆期視朝爽節章奏壅滯疏【紹熙四年三月】

臣備數校文自入鎖闈不通外內財三十五日耳旣出試院凡達於耳目之事乃有甚可駭者自一人之身至於天下之事或廢而不舉自內庭至於外朝若漫無綱紀之足恃自大臣至於百執事皆有栗栗不自安之意軍達於行伍民達於閭閻其言至有不忍聞者𨿽不足盡信亦有不容不疑者也詰其所以然則不過陛下近不過宮及禦朝爽節章奏不下此其可指者耳夫過宮事親之小節也今兩宮之情如春風和气安有微隙晨昬定省少或不講在父子眞情之間何嘗較計此瑣瑣哉但有不可得而已者陛下事親自視孰與周文王文王朝王季且日三焉而陛下歷月不過宮可乎是不可委之以爲偶然而已視此以爲偶然則其他以偶然而罷者亦必猶是也陛下試觀大廷朝會羣臣小不謹於禮此豈眞有不畏其上之心而朝廷之儀不得輕貸者誠以上下之分恐因是遂陵遲故爾吾以是責人則人豈不以是望我而可謂吾天性之愛不翦翦於是可乎夫一不過宮眞以爲有損於孝固不可然今世之所謂孝者曾不過如此等事於此一有不謹無怪乎議者之云云也何也吾之所謂實然者誠未有以大信於人則捨禮文之間抑何所見其果孝與否孝經曰敬一人而千萬人悅夫敬之而能使人悅如此則反是豈不足以招其怨且尢乎竊聞近日臣寮抗章論奏如出一口彼誠不忍陛下父子初無纎芥而遽遭此借借口語故不憚斧鑕傾心告上非是羣臣看得此事太重自是陛下待得此事太輕此在陛下非有所難抑何憚而不爲而忍以一已動天下之疑犯天下之議乎至於禦朝之節自有法度內之起居則節於內侍外之起居則節於閤門陛下近日斥責內侍微過必舉所以此軰寧無異心陛下啟處之間儻或爽節不特避禍者畏陛下而不敢言懷姦者未必不幸陛下而不言也嘗讀庭燎之詩至夜如何其夜未央庭燎之光君子至止鸞聲鏘鏘然後知古之人君固望其臣之來朝而數期以待之也至於罷朝則使人問大夫大夫退然後適小寢則古者人君動止皆以臣下爲節今千官百辟垂紳搢笏儼然在庭側耳警蹕移晷不聞所謂敬大臣體羣臣者果如是乎縱曰彼皆士大夫必不敢怨其上若持防而衛殿階操挺而扈屬車者皆赳赳無識之徒爾吾之所以服役之者不特以利蓋有義存焉彼但見陛下事親在於過宮治政在於視朝陛下一不過宮便以爲陛下不能事其親一不視朝便以爲陛下不能治其政紛紛之議此不足怪彼心一動邂逅之間眞有可慮者陛下不可以此輩戀鬥升之祿而以無能爲輕之也若夫章奏所以達下情苟非大臣誰能日日進對其他臣寮所賴以獻替者惟章奏耳漢制凡臣下奏事𨿽不行亦必報聞罷謂之報聞罷者蓋欲其人知其言之已達也主父偃上書武帝朝奏暮召入其速如此近日臣下奏議多畱中不出若使事事得徹睿覽其間有所去取固未爲害萬一奏入去處或有畱滯陛下旣不得知臣下又直以爲其言不行無從詰問因循積習漸致防蔽緩急之際豈不殆哉此事陛下尢不可不闗聖慮也臣愚欲望陛下不間寒暑無爽過宮之期益嚴起居無失禦朝之節凡有章奏悉下大臣平章事屬機密者自當闗防或有施行者令其覆奏如此而人心不安人言不息臣當受妄言之誅臣聞近日臣寮見陛下如此等事頗動人心往往多有諫疏此皆是愛君憂國之深惟恐陛下微有玷失故捐身建策不自顧惜自非忠實豈能如此陛下𨿽容受聴納未嘗少忤然切身之事人所難言在朋友尙欲善道而況於君父臣慮他日小人或有指摘此等臣寮以爲暴揚陛下之過則凡今日論諫皆足爲罪萬一出此則人心愈動將不止如今日而已此事尢系國家利害安危臣故於是復瀝血以告惟陛下財擇焉

論羣臣進言當酌是非早賜處分疏【紹熙四年六月以宰執給舎臺諫論列晏特立陳源除命未回特上此疏時爲祕書郎】

臣以菲材備數三館月糜廩粟無所補報嘗伏自念三館之士在祖宗時許以議政比偕同列僣上封章待罪浹旬未聞報罷竊知聖徳優容必無呵譴然而所論之事亦無施行呵譴不加不敢自喜從違未卜實切私憂臣仰惟陛下自卽位以來隆寛待下虛已受人聴納之勤前古無有只因近日二三差除大臣執奏給舎繳駮臺諫論劾未合聖心反覆月餘尙無予決羣臣旣不肯背理而徇陛下陛下復不肯屈勢而聴羣臣君臣之間齟齬旣久情意不通易成暌阻一日二日萬幾沓來設於其間又有同異展轉激烈或貽威怒則豈特羣臣之罪不勝誅夷而已哉陛下父母也羣臣臣子也子事父母只欲其喜豈欲其怒父母怒則一家不寧陛下怒則天下不寧此臣所甚懼也陛下聖度如天萬萬無此臣但見羣臣屢批逆鱗恐其至是是以願爲陛下先事言之然臣亦非敢以臆說欺陛下也臣嘗讀周公旦無逸之書至篇之終曰自商王中宗及髙宗及祖甲及我周文王玆四人廸哲厥或告之曰小人怨汝詈汝則皇自敬徳厥愆曰朕之愆允若時不啻不敢含怒此厥不聴人乃或譸張爲幻曰小人怨汝詈汝則信之則若時不永念厥辟不寛綽厥心亂罰無罪殺無辜怨有同是叢於厥身旦之此言眞萬世帝王龜鑑也夫所謂小人怨汝詈汝者乃後世指斥乘輿之類其犯上瀆尊與抗疏陳譏者蓋不可同年而語矣而四君聞之反取之以爲徳任之以爲愆然則怒安從而生哉儻不如四君之能聴則譸張爲幻之人必指其言曰此怨吾君之詞也此詈吾君之詞也人君不察從而信之則失爲君之道無寛裕之徳其獘至於亂罰無罪殺無辜者蓋有之矣陛下慈仁覆物謙虛無我固當上擬四君然臣猶不免以譸張爲幻之人爲懼者誠不爲無見也劉向曰執狐疑之心者來讒賊之口持不斷之志者開羣枉之門羣臣之言陛下旣疑而不聴則譸張爲幻者可以投間而起矣臣逆料其說不過有三必曰陛下之命羣臣執之不行是天下之事盡由羣臣不由陛下爲此說者是以唐明皇待陛下非忠臣也昔明皇欲加牛仙客尙書張九齡以爲不可又欲加實封九齡又以爲不可李林甫揣上意曰仙客宰相才也何有於尙書明皇信之復以仙客實封爲言九齡固執如初明皇曰事皆由卿耶自是林甫進九齡罷而唐之治亂分矣此豈陛下所欲聞乎又必曰羣臣爲此不過欲歸過於上邀名於已耳爲此說者是以唐徳宗待陛下亦非忠臣也徳宗欲爲唐安公主造塔姜公輔表諫徳宗曰唐安造塔其費甚微非宰相所宜論止欲指朕過失自求名耳夫不善之事行之則爲過攺之則爲名人君能攺則名在人君人君不能攺則名在諫者徳宗終守攺過之吝竟失從諫之名褊心忌克此豈陛下所欲聞乎又必曰號令已行不可復反是又以反汗之小嫌傷從諫之盛徳亦非忠於陛下之言也臣請復以慶曆元祐之事辧之慶曆三年仁宗旣除夏竦樞密使後用禦史中丞王拱辰諫官歐陽修等十一疏追竦樞密使敕元祐元年哲宗除安燾知樞密院給事中王巖叟封駮竟因燾辭免之章令依舊職此皆大臣也尙不憚於攺除又何取號令之不可反乎且羣臣獲仕淸時固欲陛下躋祖宗之盛際邁帝王之極功身荷美名主都顯號偶有違拂誠非得已陛下諒其忠則局蹐恐悚猶不自安陛下不諒其忠則流移轉徙何所不至寧肯不顧妻子故犯君父之怒乎陛下今日𨿽未有怒羣臣之意臣恐譸張之說萬一不解則必有觸此機而動者矣蓋人君胸中當如淸水明鏡一毫不畱乃得其正四君之所以不敢含怒蓋謂是也臣愚欲望陛下恢廓聖懷和平宸慮以天下之理察羣臣之言酌其是非早賜處分或罷召命或與外除毋使譸張之說能感聰明忠藎之臣或罹擯棄實天下幸甚宗社幸甚

乞議知院胡晉臣卹典罷曝書會防疏【紹熙四年七月時爲祕書郎】

臣等聞書曰官師相規工執藝事以諫古者人臣各揚其職以輸忠於上如此晉知悼子未葬平公擊鐘而飲酒宰夫杜蕢揚觶以罰師曠蓋責其當言而不言也臣等菲材充員三館乃仲夏辛卯有旨令舉曝書故事置酒館中恩至渥也臣等豈不以拜賜爲榮屬以六月十三日知樞密院事胡晉臣卒於位朝廷方議卹典未下夫敬大臣體羣臣此陛下之本心也羣臣若貪陛下飲賜之榮致虧陛下軫卹之體豈不有媿於蕢哉是以願有言焉臣聞祖宗優待大臣備極其禮至於死生之際尢爲隆厚端拱中簽書樞密院事楊守一卒上親臨哭送終之禮率加常數咸平二年樞密使曹彬病上幸其第問之逾月彬卒臨其喪哭之慟未幾樞密使楊礪卒冒雨臨其喪礪捨在委巷中乘輿不能入至步以進景徳三年樞密使王繼英卒上卽臨哭賜白金五千兩遣內臣防葬並爲葬其祖父寶元元年同知樞密院事王博文卒時上宴金明池旣歸而奏訃至卽趣駕臨奠如此之類不可殫舉且景徳中嘗詔鴻臚寺入內內侍省太常禮院羣臣當賻贈者闗移不得過兩日慶曆中太常又議天子臨喪禮不可緩若奏訃在未前當日出在未後次日出其速如此蓋君父也臣子也未有子喪而父不哀君元首也臣股肱也未有股肱傷而元首不痛者情之所鐘政自應爾臣等竊見胡晉臣卒已半月餘而朝廷贈卹之典未下陛下體貌大臣無異祖宗豈於死生乃不遑卹近者士峴之卒卽日輟朝未應聖心賢戚遽異人心惶惑未免驚疑得非大臣未敢以聞乎抑太常不舉慶曆之議以告陛下乎或鴻臚內省不能守景徳之詔乎不然何以至此夫贈卹之典不下在晉臣無所損所損者國體耳晉臣無所憾所可憾者累陛下盛徳耳況大臣在殯而小臣燕樂死者未贈卹而生者蒙飲賜其於傷國體累盛徳尢不細也臣聞仁宗因宰臣張知白卒爲罷社燕富弼以毋憂去位時晏成裕知禮院亟言於上曰君臣之義哀樂所同請罷春燕以表優卹仁宗從之此陛下家法也捜攷典故以備討論此三館士之職分也臣等輒冒昧緣事以請欲望聖慈詔大臣早議胡晉臣卹典所有曝書防防乞照天聖年間罷社防故事施行庶幾典禮之行各當其宜上可以無愧於祖宗下可以免譏於天下惟陛下畱神垂聴取進止

乞車駕過重華宮疏【紹熙四年九月】

臣聞大學之九章曰孝者所以事君也弟者所以事長也慈者所以使眾也古之君子不出家而成教於國者如此而已矣堯舜禹湯文武此六君子者未有不謹於此者也防惟陛下嗣無彊大歷服四年於玆講求治道非不勤至然而風化未興習俗日頽閨門乏雍穆之風郡國多陵犯之變逺未暇言姑言其近禦史臺朝廷綱紀之地而羣不逞敢奪人其中驅擊於市余杭縣去行都才百餘里而無賴之人輒登縣治而逐其長秀州私販鹽者巡檢捕之反縛巡檢而殺士伍其無忌憚至此耳目習熟以爲故常循循不已禍將益大不可待之爲小變而不顧也國家法令明備若使此等可以法治則人固畏之矣法密而人不畏此非法之罪也大學曰君子有諸已而後求諸人無諸已而後非諸人所藏乎身不恕而能諭諸人者未之有也陛下抑嘗自反矣乎書曰萬方有罪在予一人又曰民不靖亦惟在王宮邦君室古之聖人非是彊認以爲己責理固如此易曰有父子然後有君臣有君臣然後有上下然則欲使君臣上下各盡其分豈無自而然耶恭聞壽皇聖帝之事髙宗也備極子道其始受禪欲日一朝髙宗不可於是下仿漢制月六朝焉已而髙宗復難之始展爲四朝然不朝之日晨昏定省之禮飲食上下之節寒暑溫淸之宜無不聞之𨿽有南北宮之不同而父子嬉嬉如處一堂自舜文而後事父母盡其道惟壽皇而已耳此皆陛下所親睹想當時宮閫之間委蛇曲折求所以悅夫親者陛下又皆心得之外庭不得知也至今天下稱頌壽皇之徳必指事親爲第一事以壽皇之事髙宗如此則陛下之事壽皇當有以過之而後可若纎毫有所不及則天下之責必至蓋壽皇之於髙宗與陛下之於壽皇又不同故也陛下自卽位以來供養三宮未嘗有缺止因前歲聖躬不和於是過宮稍稀夫過宮固事親之末節也今日二宮之情如春風和气何嘗計此然有不可已者陛下事親自視孰與周文王文王朝王季且日三焉而陛下歷月不過宮可乎是不可委之於偶然而已以是爲偶然而弗卹則其他以偶然而罷者亦必猶是也夫稍不過宮直以爲有損於孝固不可然今世之所謂孝者曾不過如此等事於此有不謹無怪乎人之輒以議已也何也吾之所謂實然者誠未有以大信於人則捨禮文之間抑何以自見乎且父母之愛其子不論貴賤其情則一人至晚年愛子尢切倚門之望豈獨閭巷之人哉況壽皇今日止有陛下一人聖心拳拳不言可知特遇過宮日分陛下或遲疑其行則壽皇不容不降免到宮之旨此亦壽皇恐人得以竊議陛下故爲陛下辭責於人此蓋壽皇美意必非不願陛下之來也陛下儻疑壽皇不喜陛下之來鑾輿何不一往以嘗之上可以感動慈親之意下可以解釋國人之疑今日壽皇愛子之心人莫不知而陛下事親之心人猶未信自去年陛下不過宮得之道塗之議借借可畏不知曾有舉以告陛下者否似聞宰執侍從臺諫亦嘗泛然有召亂致禍之言已而竟不過宮言遂不驗然亦幸而不驗爾今日不可以其言之無驗而遂忽之也臣所以欲有言於陛下而必首及近日數事政欲陛下知人情已動不得不警爾抑又有大可憂者焉臣聞之道塗皆謂兩宮之情頗不如舊疑間之隙漸覺有形此𨿽小人見陛下久不過宮有此擬議然臣以事揆之亦有不容不疑者陛下旣舉慈福慶壽大典自合奏稟而陛下不行此一事也陳源乃壽皇所迸逐之人而陛下錄用之此二事也壽皇近失長婦若庶人見父母晚年遭此憂戚亦必親唁之而陛下不往此三事也積之不已其疑愈深卻恐因循遂成阻隔此豈細事哉竊聞嘉祐治平之間英宗母子攜貳已開內臣任守忠等間諜之於內大臣則韓琦富弼侍從臺諫則呂誨司馬光王疇等調停之於外當是之時小人惟欲其離君子惟欲其合天錫我家社稷有福二聖英睿旣不惑於小人之言而諸臣懇惻又足以動天性之愛所以天下禍亂無從而起蓋自古人君處骨肉之間指爲家事多不與外臣謀而與小人謀之所以交鬭日深疑隙日大今日兩宮萬萬無此然臣所深憂者陛下外無韓琦富弼呂誨司馬光之臣而小臣之中已有任守忠者在焉兩宮豈堪有他疑哉方今廷臣無不知此毎至聚首動色而憂之然臣嘗竊聞其議論皆未有忠實爲陛下謀者或曰父子之間人所難言人誰無親親所當事奚待人言言之適足激陛下之怒不如聴之天理自還爲此說者委陛下爲不足與言此最不忠之大者或曰此亦非言語論說所能動獨有壽皇降意以就陛下或可回爾爲此說者是又欲僥幸陛下一出以厭人情而不知其誤陛下尢甚倘爲此舉在壽皇固慈矣然倒置如此於陛下得爲安乎使韓琦富弼呂誨司馬光之徒當今日臣知其獨有事親不可不孝一說告陛下必不委曲回防反累聖徳如諸臣者臣實慕焉臣竊觀陛下近日所爲視中庸九經已犯其五臣之所欲言者蓋不止此此特大學九章中之一條最大者也惟陛下幡然攺圖一新聖徳使綱常之間了無所愧不特可以息禍亂又且可以致太平初無拘礙牽制在陛下反掌之易耳何憚而不爲也哉干冒宸嚴臣下情不勝隕越俟命之至取進止

止堂集卷二

欽定四庫全書

止堂集卷三

宋彭龜年撰

奏疏

論小人疑間兩宮乞車駕過宮面質疏【紹熙四年十月】

臣輙瀝血誠仰乾天聽臣聞人主不可有所疑疑則天下之情壅遏而不通天下之事廢格而不舉其爲害至切也故歐陽修嘗奏疏仁宗皇帝曰自古有天下者莫不欲治而常至於亂莫不欲明而常至於昏者其故何哉患於好疑而自用爾夫好疑而自用其乃至於昏亂修之言非過也情旣壅而不通事旣廢而不舉則理固應爾也恭惟陛下聰明睿至度越常主忠信誠慤孚於天下羣臣獲事休明自非病風喪心安敢輙以昏亂二字重誣聖世適自今嵗以來朝廷機務多疑不決宰執侍從臺誎皆陛下委以心腹耳目之寄者言輙不行金字牌專一報機速軍事尋常郵傳文書莫此爲急亦復委之不信𨿽無昏亂之形而有昏亂之理有識者固已憂之然其事皆有迹可考一日淸明蓋不待頃刻而可以一言辧之不難也惟是重華之朝累月不講閭閻竊議其言萬端多出揣摩類不可信逮至九月二十二日忽自南內徑罷過宮指揮而後羣臣始知兩宮必有所疑不然陛下天性至孝不應於至親父子恝然相忘如此臣聞之道塗陛下宮閫之間上自中宮下逮嬪禦或遇生日其大者則必有所宴集其小者亦必有所錫予蓋不如是則人情必有不安寧有慈福誕彌之月而不親舉萬年之觴壽皇聖節近在朝夕而進香故事又復不舉以臣揆之陛下非大有所疑於中必不若是然壽皇之於陛下乃親父子親父子復何所疑而至此乎臣觀自古帝王親父子嘗有暌阻者惟舜而已爾其父至欲殺之其母若弟又從而設爲機穽以圖之至難處也然舜未嘗疑其父亦未嘗怨其母與弟爲防防齋栗負罪引慝自今觀之舜之事親古今莫加焉豈有罪可負有慝可引也耶而舜猶如此者非僞爲也其心以謂吾事父而不得乎父卽爲罪與慝矣故書紀其祗載見父而父旋有允若之應夫舜之祗載以見其父眞情實意所從而感發之機也使其不見詎敢望其允若哉今之時非舜之時也舜處其變陛下處其常舜爲其難陛下爲其易計時揆事舜豈敢望陛下然舜能處其變而陛下乃不能處其常舜能爲其難而陛下乃不能爲其易獨何歟顏淵曰舜何人也予何人也有爲者亦若是孟子曰謂其君不能者賊其君者也臣𨿽愚戇固不敢謂陛下不能爲舜之事也邇者羣臣抗章無不切至而天聽穹窿未見昭格此固羣臣孚誠有所不足詞語有所未明然臣竊料必有植此疑根於陛下之胸中者見外庭紛紛省奏疏將千方百計誤陛下之聽使陛下不省羣臣之言未可知也比亦聞宣諭宰執侍從以所疑之故而一時無有忠實懇惻能啟迪聖心者是以其疑至今未解臣方聞有此宣諭時𨿽竊喜陛下推赤心以待臣下不示形迹而又竊憂其遲回不決必將益甚也何也陛下父子豈復有疑爲此疑者必有人焉其人聞陛下將與羣臣剖析此疑則其心必如沸湯惟恐陛下父子一見天性復還則前日間言反將爲莫大之禍臣料此人自此將益爲間諜妄指形似重惑聖明使陛下不復出激怒聖父或傷陰陽之和乃適其意然陛下獨不思萬一如此彼之計誠遂矣陛下豈不負天下萬世之責乎臣甚爲陛下惜此也昔頴考叔以遺母之意感鄭莊公卒能復莊公母子之愛李唐山人亦以愛女之心感唐肅宗而不能通肅宗父子之情其機一也而應否異者莊公無人間之而爲肅宗父子之間者李輔國輩尙在左右故也然則羣臣之言不能感陛下豈不類是哉𨿽然陛下旣因是人而起是疑矣一旦欲使遽釋其疑固甚難也何也未知陛下所疑者何事而無以辧之則固難望陛下之幡然也臣嘗聞陸贄有云明則罔惑辧則罔寃惑莫甚於逆詐而不與明寃莫痛於見疑而不與辧惟明與辧乃治疑之良藥臣竊觀陛下多疑皆始於不喜明辧之故然外庭之事羣臣尙能爲陛下辧之乃若父子之間非陛下自辧之不可也臣愚欲望陛下肅命鑾輿亟朝重華反躬自咎極其誠意盡以所疑之事面質之於壽皇壽皇見陛下如此必將感發慈愛懽然相接盡以所疑明辧之於陛下臣始見陛下父子自此天淸地寧日光月潔當無一毫之間可窺矣方今兩宮暌異落落難合而臣知其必可合者以父子天性不可泯滅但恐隔而不通則無如之何若陛下感於此壽皇必應於彼視影響形聲猶爲不速也反昏爲明轉亂爲治直在陛下他人安能預哉但臣能爲陛下言之而已惟陛下念之干冒宸嚴臣下情無任隕越俟命之至

論陳源間諜兩宮亟宜斥逐車駕往朝重華以息謗騰疏【紹熙四年十一月】

臣輙瀝血誠仰幹淵聽臣備數三館無補公上比隨同列疊抗封章陳乞陛下過宮防至煩黷臣於十月十七日又嘗獨上一疏謂陛下久不過宮必有所疑而植此者必有人焉深恐其益爲間諜欲乞車駕早過重華親辧其事意𨿽誠懇詞實荒疎不足以裨補聰明實深憂懼至十月二十六日忽聞陛下遣宰執詣重華奏事𨿽未見鑾輿順動而已知父子情通至次日降過宮指揮閭閻之人破涕爲笑聞之道路皆謂陛下嘗明諭大臣以小人間諜之語將有行遣人皆謂陛下父子自此當懽愛如初矣而臣實未敢以爲喜也何也陛下旣明諭間者姓名而大臣不能正其罪間者不去則陛下過宮之期必不可必矣蓋天下之人皆願陛下過宮其不願者不過此三數小人其平日造作疑阻以間疎陛下之父子者不知其幾何矣一旦陛下父子相見豈不憂其言語之敗乎豈不憂其罪戾之及乎臣嘗見陛下臨朝與羣臣語及過宮未嘗不動色及入中禁卽變其說是以知左右之惑陛下者眾而陛下之父子終未得相見也旣而果聞中輟不勝憂懣臣不敢保惜首領終爲陛下明言之臣在闕門之外詎能知爲陛下父子間者果爲何人耶抑爲何事耶臣但見自昔間人父子者皆必有故逺則興慶之事猶有明皇結歡父老召宴將臣之可指近則靖康之事猶有徽宗不發遞角截畱兵卒之可疑壽皇自揖遜以來何嘗略有此等痕迹陛下試舉間者之言一一質之於外臣知其必妄無疑矣臣不知陛下所以久蓄此疑而不決者果何故也耶臣知非陛下不欲決但數間者不欲決耳陛下早決此疑一日則小人必早獲罪一日陛下遲決此疑一日則小人必遲獲罪一日陛下若但蓄此疑而不決只是爲此數間者匿此惡而不使之敗陛下不忍於數間者以受天下之謗而乃忍於壽皇以成數間者之姦乎然臣亦恨陛下未有忠實首公勇敢任事者爲陛下辧此疑任此事也今日宰執侍從但能推父子之義以責望陛下臺諌曁百執事但能仗父子之義以責望陛下至於疑間之根盤固左右者略不敢一語及之曽不知此疑根未除𨿽至情有所不能通𨿽大義有所不能舉譬如陰沍之云凝結未散非疾風動蕩盡力掃除安能使太淸廓然皎日復麗哉臣區區愚忠誠不忍陛下爲此數小人者受天下不義之名如此也故終日忘食終夜忘寢思有以告知陛下十月十六日之疏猶未敢誦言之今事急矣不得不言矣竊見今日內間諜兩宮者固不止一人惟見陳源在壽皇朝得罪至重近日復遭進用外人皆謂離間之禍必自源始方源未進之時𨿽陛下過宮已疏然源之進也政以知陛下此疑已動而其黨之進源也亦欲陛下此疑愈固也源輩旣在宮中臣知陛下之疑未易可解蓋其瞻大敢爲欺罔機深能爲狡獪陛下飲食居處皆將投以所疑重華往來問訊皆將指以爲疑或陽請陛下之出而陰尼陛下之行或名爲畏懼壽皇而實以激怒陛下千方百計神出鬼沒𨿽不可得而窮詰而其情狀意態不過是數端而已矣大要只欲陛下父子終不相見而後其志始遂矣古人求忠臣必於孝子之門謂其有父子然後有君臣也今曰有父子而間絕之則其於君臣何有哉陛下儻以斯人爲忠則臣有以驗之矣始李輔國之欲間肅宗父子也張后與焉旣而父子暌異輔國得志卒之殺張后而致肅宗亦隨以亡者實輔國也陛下自今觀之問人父子者豈不可畏也哉今陛下久不過宮而道塗紛紛議及中殿陛下以爲誰實爲此宮禁之事祕不可聞所以騰播於外者皆此輩爲之也今日如此後可知矣司馬光嘗論髙居簡以爲置居簡於肘腋恐令陛下父子兄弟夫婦皆不寧臣見源輩實不殊此故臣愚欲望陛下亟發威斷斥逐陳源以謝天下然後肅命鑾輿亟朝重華負罪引慝以謝壽皇使陛下父子歡然宗社有永豈不幸歟若陛下以臣言爲愚妄不足采取卽乞放歸田裏以畢餘生陛下旣已赦臣不可使臣爲小人所防不勝忠憤懇切震慴悚恐以俟威命之下

進內治聖鑑疏【紹熙五年正月時爲起居舍人】

臣聞書曰監於先王成憲其永無愆古之哲王出而照臨萬國必有宏綱大紀以貽憲厥後然其道不過自內以刑外正本以及末而所謂刑名度數政事法制有不在察察然也自秦以來惟務以法制下凡治人之具求之已詳而分內之事所謂刑於寡妻至於兄弟以禦於家邦者悖謬特甚蓋有不忍道者也三代以後惟唐漢號爲小康其間賢君猶愧於此然則治道之不如古無責耳矣惟我祖宗受天明命拯亂傾否具有本末度越中古不止一事而先民惟其所以致丰大之業者必以家法言之範祖禹曰自三代以後未有若本朝家法者也呂大防當元祐時嘗侍邇英講讀因進曰本朝百三十年中外無事蓋由所立家法最善前代宮闈多不肅宮人或與廷臣相見唐入閤圖有昭容位本朝宮禁嚴宻內外整肅此治內之法也前代外戚多預政事常致敗亂本朝母后之族皆不預事此待外戚之法也前代宮室皆尙華侈本朝宮室止用赤白此尙儉之法也前代人君𨿽在宮闈出輿入輦祖宗皆步自內庭出禦後殿豈乏人力哉亦欲步歷廣庭稍冒寒暑爾此勤身之法也前代人主在禁中冠服苟簡祖宗以來燕居必以禮此尙禮之法也至於虛已納諫不好畋獵不尙玩好不用玉食飲食不貴異味止用羊肉此皆祖宗家法足以致太平者臣嘗因二臣之言欲采摭祖宗家法類爲一書而遐方賤吏不見國史傳聞小說不敢盡信抱此志願半世莫伸昨蒙陛下官之成均成均舊有國朝防要及李燾續資治通鑑長編錄本因得竊讀於是祖宗修之身刑之家者可以略見一二遂妄編次以成一書取監於先王成憲之義名曰內治聖鑑其目則略循防要之舊其事則多本長編之書一時名臣奏請有足裨補聖治者亦復采錄問有愚見輙復論著遺逸差謬不敢謂無然而區區二臣憂國愛君之心竊庶幾焉謹繕寫成編投進以備乙夜之覽取進止

附日記初紹熙五年正月十一日直前奏事進內治聖鑑有防東華門內引其日上禦小閣旣奏聖躬萬福訖上顧而笑曰新除後都不求對久欲見卿說話因謝上除命超躐諭云此官朕須待有學識人方除乃奏云臣前日力辭新命正緣學疎識淺不敢當此再三謝訖復奏云臣先任國子監丞日準禦前有防下本監取資治通鑑長編臣隨卽繳進因奏國子監本不如祕書省本後又聞有防取祕書省本付講筵所節錄竟未曽成書上乃顧所進內治聖鑑云此方是長編節本耶奏雲長編若節非十數冊可盡臣但將祖宗家法集爲一書以備乙夜之覽上云祖宗家法最善漢唐所不及遂讀進書札子讀札子至呂大防說處外戚之法處上云祖宗待外戚最嚴此處便不可容易壞了奏云陛下聖諭極是祖宗不輕委外戚以權任亦是愛養親戚之道又納進書表因奏云臣之此書大扺宦官女子之防尢嚴此輩若見恐不得數經禦覽上云不到得

論人主當動循天道疏【紹熙五年正月進聖鑑同日第二疏】

臣聞書曰惟天聰明惟聖時憲聖憲天者也故天命有徳五服五章哉天討有罪五刑五用哉無一事而不與天同也昊天曰明及爾出王昊天曰旦及爾遊衍無一息而不與天通也洪範以五事次五行而驗之以庶徵要之以五福六極豈彊爲是牽合哉猶人之一身气作於內則動於容貌形於顏色者皆是物也寧有二乎恭惟陛下愛人如天之溥博臨事如天之專直陟降左右與天爲一和气致祥宜如影響然自去秋以來大異數見星變地震生毛雨土赤眚作於夜黑子見於日大率相去數日輙有一事當是時人皆皇皇然爲陛下憂之而臣則不以爲憂何也見天之不忘陛下者甚切也董仲舒曰國家將有失道之敗天乃出災害以譴告之不知自省又出怪異以驚懼之尙不知變而傷敗乃至此見天心仁愛人君欲止其亂也無異父兄之於子弟𨿽譴怒訶責若甚可畏其意但欲使之成人耳苟能因是以恐懼修省乃進徳之實地也此臣所以不以爲憂也及至十一月望日車駕過宮人情歡豫其晝晴寒夜忽飛雪又兩日而日中黒子頓消當是時人皆欣欣然爲陛下喜而臣則不敢以爲喜何也臣於此見天與陛下�合無間陛下動靜語嘿豈可少有不合於天乎神宗皇帝嘗禱雨而應富弼奏曰修徳致雨其應如此萬一於徳有損其災應豈有緩耶此臣所以不敢爲陛下喜也臣懷此欲告陛下久矣玆蒙異恩擢置右史脫落資格躐而進之荷天之寵無以爲報惟念所居之官以記注人君言動爲職陛下一言動之善臣皆得記之以爲世法陛下一言動之不善臣亦得記之以爲世戒作而不記臣固不敢辱其職然書而不法臣亦豈忍舉其職而使陛下遺萬世之辱哉記曰王前巫而後史卜筮瞽侑皆在左右王心中無爲也以守至正夫正天道也古之王者能守天之正道政以巫史卜筮瞽侑諸臣實左右之少有不正諸臣皆得警懼於王非諸臣固欲拘檢於王也王欲借之以自拘檢其身也後之史官君舉必書謂之善於其職則可謂之忠於其君則未可近世記注之官許以直前使得獻替此意蓋甚美也與其必書以懲其失於後孰若熟諌以救其失於先乎此臣區區之心也臣愚欲望陛下反躬自省動循天道欲如天之剛則無所牽制不屈於欲欲如天之健則兢兢業業不敢怠荒如天之中則每事循理不倚一偏如天之正則一出至公盡絕私意由是一而不二則爲天之純由是養之益和則爲天之粹由是而無所不致其極則爲精而與天渾然矣陛下端拱無爲而守之於上臣等靖共厥職而欽承於下君臣之間雍雍熙熙豈不休哉萬一陛下未能以道制欲則𨿽欲諸臣箝口結舌以苟取容亦有所不可蓋人主天也人主有一毫不與天相似而其臣不諌則爲不能以天事其主此乃不忠之大者臣不敢也惟陛下察焉

附日記又口奏云臣幸備員記注之官日侍淸光伏見祖宗待記注官不獨責以史事元丰以前多令兼諌院元丰定官制之後𨿽不令兼諌院然許以直前奏事卽是責之獻替之職臣自此或有愚見不敢輕具札子只乞引對奏陳上云甚好有事但來乞對乞申飭奏事臣僚錄所得聖語報記注官疏【紹熙五年二月】

臣聞古者王前巫而後史史官侍於王所當不逺也唐貝觀初下仗議政史官猶得執筆記之於前本朝元丰中嘗議臣僚前後殿登對許記注官侍立著其所聞闗於治體者元祐中復令邇英講讀罷臣僚畱身奏事亦許記注官侍立近時此等制度皆已不舉獨有臣僚對罷錄所得聖語報記注官一節爾然前後因循或稱無所得聖語是使載筆之書多所逸遺陛下明謨睿斷隠而弗彰史官失職莫此爲甚臣竊見本朝歐陽修嘗奏請自今後前後殿上殿臣僚退令少畱殿門俟修注出面錄聖語臣愚欲望聖慈用修之言特加申飭每遇前後殿臣僚奏事退許當日侍立官就殿門錄所得聖語其有內引者令移文取防庶幾記注得以備載俾聖謨洋洋嘉言孔彰無愧三代不勝幸甚

附日記是日復口奏云臣竊見起居注每於車駕過宮月分必書某日車駕詣重華宮慈福宮起居如不出卽書云恭承壽皇聖防免到宮如一月不出卽四次如此書又如陛下去年半年不出卽如此書幾三十次恐非所以示後自此望車駕每月一再朝北內上云誰如此書對雲起居注乃系日之書毎日陛下舉動皆合記況是車駕講定省之禮安得不書上云旣是壽皇有防教不來只直書對云𨿽是壽皇有防免到宮陛下卻豈可不去今日以雨泥免豈無晴日今日以暑熱免豈無涼日今日朝士大夫見車駕不過宮尙不知因由何況天下今日獲親事左右者尙不知因由何況書之史冊以貽萬世恐累盛徳臣獲居近列惟望陛下盛徳日新凡所記注使皆足以垂法萬世乃是臣之志願若萬一書之史冊或反貽後之譏議臣實不忍也上云須著去早來丞相亦說來已盡說與丞相了須去須去因再三勉贊

論剛斷得失疏【紹熙五年三月】

臣恭惟陛下自卽大阼五年於今廣覽兼聽隆寛盡下自古願治之主克己自勵勉疆欲爲而不能者陛下爲之無難焉眞所謂有能致治之資者也然縉紳之間竊議聖徳猶以剛斷不足爲恨羣臣進對必有以是告陛下者臣不知其說爲如何但見陛下期年以來施爲稍異若示人以不可測者政事舉措稍不循節奏進退臣下頗不事禮貌意所欲用𨿽給捨屢繳而不可回意所不欲𨿽臺諌彈擊而不可動宦寺任職於中禁而不用誥命內廷取財於總司而特免錄黃如此之類未易悉數其始羣臣爭之而不能得其終陛下行之而不復疑一時操縱自我予奪自我仰窺聖意必自以爲能駕禦臣下而權剛在我矣然而紀剛隳廢廉恥刓滅陛下𨿽快一時之意而不知實爲異日之憂蓋紀剛隳廢則國制亡亷恥刓滅則士气奪國制亡則禍亂所由作士气奪則緩急不足恃此臣所甚懼也夫人君而無剛防誠不足以宰制萬物統禦萬方然所謂剛斷者豈以事自己出入不我違之謂哉司馬光曰聞人之言而能別其是非故謂之聰見人之行而能辧其邪正故謂之明去是而捨非去邪而用正故謂之剛姦不能惑佞不能移故謂之斷然則剛斷者蓋謂於是非邪正之中有所辧別而能執持者是也寧有是非不問邪正不分而獨任己見以爲剛斷者乎不知誰爲此說臣深恐其誤陛下也臣竊觀今日陛下所爲不過以勢屈羣下使之從已而已夫人主其威雷霆也其重萬鈞也震之以威壓之以重夫誰敢不從然陛下無徒喜其從也從者未必非禍違者未必非福孔子曰如其善而莫之違也不亦善乎如不善而莫之違也不防乎一言而喪邦乎此不可不察也陛下勿謂今日恬嬉無事可以肆意臣仰觀天象則變異屢作俯察人情則輕浮易動官府無嚴重之勢小人有淩慢之心無異駕腐舟泛滄海所幸風濤未作爾正紀剛以立國制勵亷恥以作士气臣謂陛下朝夕在念猶恐不及而況可敗之耶乃若陛下剛斷不足臣亦憂之然此不可以疆作也臣願陛下講學以明理循理以考事理旣明於胸中而不可惑則斷自明於事外而不可移此三代盛王所謂勇智而後世賢後所謂明斷也惟陛下察焉

因禱雨論車駕不過重華宮無以消弭災眚疏【紹熙五年三月】

臣恭聞二月二十三日有防日輪侍從官一員詣天竺寺禱雨臣𨿽庶官次亦當行臣於今月四日齋戒夙興奉將淵防跪辭致敬惟懼不防然朝廷祈禱以來臣竊觀天意未見感通才雨卽風才風卽晴常若有散之而不得合格之而不得下者訪之諸處皆未浹洽農事已過旱勢可憂臣自服職柱下凡四閱月已兩被防禱雨天竺皆無昭格此蓋諸臣誠敬不足不能仰達宸衷合被譴呵理無疑者然臣竊伏自念水旱之災何世蔑有靡神不舉具有憲章若成湯之桑林周宣之云漢無非反已自咎借以徼福於神蓋未有祗事祈禱以冀感通者也臣竊聞仁宗皇帝每遇水旱必露立仰天痛自刻責盡精竭慮無所不至而韓琦猶謂陛下欽順上天之誠可謂至矣其於消伏災眚之道則猶未焉琦所謂消伏災眚之道者卽書所謂惟先格王正厥事者是也當是時廷臣多持此論故景祐元年旱李淑歸咎於爵賞過優康定元年天久不雨龎籍以謂費用奢廣出納不嚴所致二臣之言災異亦異乎漢之諸儒矣然槪之格王正厥事之說則誠有此理也富弼謂天地人本是一气气旣相貫气動則應人君欲考天地災祥以是察之而已臣竊觀今日所以不雨所以召此者𨿽未易數然其大者未有若過宮者也臣非疆自牽合欲得陛下因此警懼幸聽臣言實緣天人相與理政如此夫匹夫之賤孝於父母猶能致天降甘露地冽美泉設或不然禍亦視此而況陛下據億兆人之上則其勢力感通必視億兆之眾蓋不止如匹夫而止也陛下豈不見去嵗未過宮之前黒子見於日赤眚作於夜旣過宮之後瑞雪忽降災變盡消感應之理其速如神則臣以爲今日不雨在於不過宮豈過也哉且向來無雪固常禱而不應矣去嵗之雪乃因不禱而得之陛下非不禱也禱於壽皇卽禱於天竺也今不一定省之北宮而但懇祈釋氏使釋氏無靈則已釋氏有靈而眞可禱也臣知必監陛下事親之念必不監陛下命臣之防也何也兩宮不和則天下不和天下不和則天地不和天地不和則釋氏𨿽欲彊雨以應陛下之求將不可得矣蓋天地和則雨未有不和而雨者陛下一念儻回則和自陛下而生一念不回則和自陛下而乖顧釋氏何有哉陛下儻不聽臣之言非特不能得雨於釋氏陛下今嵗郊祀合祀天地而不先求夫所以得天地者臣尢以爲憂也孝經曰事父孝故事天明事母孝故事地察謂之明察者蓋無毫釐不盡之謂也於父母有不盡之心則於天地有不盡之心矣此心儻有毫釐之不盡尙何以事天地乎此臣又非特爲不雨而言也情出迫切言詞狂悖天威咫尺俯聽誅夷惟陛下財幸取進止

論幸執陳乞過宮當賜聽納疏【紹熙五年四月】

竊見近日廷臣自宰執至於百執事陳乞陛下過宮不知防疏皆不蒙聽納至一日之間舉朝求去自古及今蓋未聞有此等事也臣謂陛下見此必加省察乃聞宰執開陳聖怒巨測夫陳善閉邪人臣之職分也羣臣獲事休明偶見陛下過宮稀濶恐虧孝道故畢力開陳庶防感悟𨿽詞語狂悖舉措輕脫然究其中心則皆有忠愛君父之意若以古人之法揆之不惟當容受聽納又當奬勸激勵然後士气可振國勢可安而陛下反有含怒之意將大有所懲戒此則臣之所甚憂者用是昧萬死一爲陛下陳之臣竊惟今日之事憂陛下者指小人以爲間順陛下者指君子以爲激夫以臣事君或出於激此故不可然有輕重焉君子𨿽激猶爲愛君小人之間直損君徳耳陛下至親父子若非有間寧至於是羣臣但見陛下久不過宮人情洶洶不勝憂懣只得以大義勉陛下小人必曰若如此而出是陛下本不孝因羣臣而後孝也本其意止欲固其問言使不至於敗而已陛下乃從而信之可乎設若陛下不聽羣臣之言終於不出亂或由之而生則昔投間於陛下者又未必不推爲羣臣之激有以使之也而陛下又加怒於羣臣可乎小人始以間誤陛下而終以激殺羣臣豈不重失天下之心哉陛下試觀二十二日聖駕不出舉朝求去如出一口此豈有形役而气使之者蓋出於其心之同然故不期而動如此陛下以是推之則自此舉止動息若稍不順人心其應又豈如此而陛下不懼可乎臣觀陛下近日所爲多拂正理惟有容納讜直濶略狂狷所以人心未離若更於此路稍加荊棘則陛下大事去矣陛下豈不思此等本何所爲而不容之乎此等不過少忤陛下之意陛下若遂去之則順陛下者進矣陛下仰思今日之事忤陛下而欲陛下全事親之孝者爲愛君乎順陛下而欲陛下失事親之孝者爲愛君乎陛下但與羣臣較從違而不與天下較逆順臣𨿽至愚未敢以爲然也陛下疑之益甚則兩宮不合旣爲君徳之玷諸臣得罪卒兆國家之禍是未可知也陛下若聽羣臣之言父子如初不惟聖孝光明上紹虞舜羣臣亦得安意奉職共登太平豈不休哉國家安危羣臣禍福系此一舉此臣所大憂也惟陛下念之取進止

止堂集卷三

欽定四庫全書

止堂集卷四

宋彭龜年撰

奏疏

論車駕久不過宮無以舉記注職守疏【紹熙五年五月】

臣輙冒萬死仰控忠懇臣本無才術謬司記注近數奏論過宮稀闊載筆難書書之則臣不知愛君不書則臣不知守職書與不書臣皆有罪是以抗章自劾陳乞竄逐聖恩寛大俾復故官威命一臨局蹐就職陛下旣未許臣以去則臣安得不復修其官用敢冒昧條舉一二陛下事親禮有常數設若壽皇有防免到宮臣猶可書也四月二十二日初無免到宮之防而陛下不出使臣如何書耶尋常問安偶免到宮猶可書也五月七日旣以壽皇聖帝聖體不和遣官奏告矣旋有防免到宮使臣又何如書耶然初八日免到宮旣云有壽皇聖防猶可書也今月十五日初無免到宮之防在朝羣臣累請問疾乘輿已駕道路已淸而復不出使臣又如何書耶十九日爲壽皇服藥肆眚天下連日都人顒望翠華之出不啻望嵗而陛下宴然不動使臣又如何書耶然此特見之闗報之粗者耳若夫道路流傳至有不堪聞者臣𨿽不得而書計必有野史書之其言但有增加必無隱諱傳之後世重累聖徳臣實爲陛下惜也臣竊見近日羣臣請陛下過宮者不止一人或將順或正救或解釋其疑亦不止一人言語忿激引類防慢殆不可恕而陛下受之曽無難色一入內庭其意卽異果何爲而然哉是必有誤陛下者也然誤陛下者不特間疎陛下父子而已父子之間人所難言儻非羣臣忠愛陛下誰敢及此今陛下外𨿽受其言而內實背之是必有謂羣臣舉不足信者也謂羣臣舉不足信則是又疎間陛下之君臣矣羣臣但見壽皇春秋已髙多近醫藥恐陛下因循不見或成不可追之悔故勸陛下太急小人知陛下父子天性終必復還惟恐羣臣之言入而陛下之天性復也故誤陛下愈深想其爲說不一而足臣觀近日壽皇遊幸而陛下無所效獻壽皇服藥而陛下不及省問陛下豈忘此者是皆內侍輩自愛已甚惟恐陛下疑其輙通重華消息故不敢以告致陛下事親之禮少虧今小人又欲以此離外庭之臣使外庭之臣鉗口而不敢言則陛下父子終身不可見矣豈不痛哉彼小人者旣離陛下父子又離陛下君臣使陛下孤立於上內外不得通禍亂不得聞此其意欲何爲而陛下不悟乎若此等事法皆不利於陛下之身而陛下冒行之臣實痛心疾首不曉其故以陛下聰明睿知纎悉必察何獨於此略不省覺蓋小人誤陛下已深矣彼但使父子恩意之間一日損於一日如履淤泥一步深於一步則不待更加讒毀之言而陛下自不能已可不謂慘耶然以臣觀之父子之性出於天命安能終於暌惟患聖心不回耳聖心一回臣以爲處此甚易也夫木本不衰有蠧則衰一去其蠧木如初矣父子本無暌有間則暌一去其間父子如初矣陛下今若翻然悔悟將平日爲間之人揚於王庭明正其罪則向來陛下父子之間小有所不及之事蓋有任其責者又何足累陛下哉臣愚欲望陛下平心下气少察所親無使父子之恩絕而後悔小人之間遂而後悟天下之亂作而後圖則無及矣惟陛下速爲宗社念之臣爲右史輙及陛下父子之間自知必乾天誅然陛下之意不回則臣之職終不舉是以率意極言無有所隱惟陛下幸赦其愚取進止

附日記云是年五月癸未後殿起居乞直前奏事閤門報止引梁侍郎起居彭舍人別日宣引因思連三日不得直前乃不離班位鞠躬奏云臣爲右史而不得直前有忠言而不得逹上惟有叩額龍墀以明臣心因伏地叩頭久之血漬龍墀之塼後起奏云臣啟陛下事急矣陛下爲人誤陛下旣不納臣之言臣當拜辭闕廷而行乃於袖取出札子置龍墀上再拜欲出知閤門事韓伲冑傅防令舍人上殿奏事乃趨出易鞋赴班侍立竢宰執奏事退遂陞殿奏云臣蟣虱小臣仰犯威怒罪當萬死仰蒙陛下寛仁復賜引對容臣奏事訖下殿謝恩上云素知卿忠直卿理防甚事奏云今日之事無大於過宮臣自三月十九以後累有奏疏論此事未蒙開納今再有札子奏陳上云甚好逐叚開陳上皆以爲是且云須著過去奏云陛下在外庭與羣臣言及過宮事聖意更無齟齬且與之約爲定日及一轉入禦屏此意便別此必有人誤陛下不然必不至此上首肯之然聖意終未回也是日餘同知因開陳過宮疏閣淚告上云適來如右史彭龜年叩額龍墀以致忠懇臣子到此豈是得已言之甚切

明堂大禮議【紹熙五年六月】

六月二十八日準吏部牒承紹熙五年六月二十六日都省札子禮部太常寺狀準尙書省札子六月二十三日三省樞宻院同奉聖防今嵗郊祀大禮系在大行至尊壽皇聖帝防事內可攺作明堂大禮禮部太常寺檢照國朝典故卽無梓宮未發引及未祔廟親行明堂大禮禮例欲乞朝廷下侍從臺諫兩省官禮官同共詳議施行伏候指揮六月二十六日奉聖防依令赴禦史臺集議右臣聞之禮經天子嘗禘郊社五祀之祭簠簋旣陳而有大防則廢所以致壹於喪也及其旣殯則惟天地社稷爲越綍而行事蓋天地社稷死者之所尊不敢以卑故廢其所尊之禮蓋所以全致壹之義也恭惟大行至尊壽皇聖帝升遐今已二十一日而主上尙未過宮成服天地之理將不立而尙何郊祀明堂之有況天子之防菆塗龍輴而綍者其輴之索也謂之越綍云者謂天子當親在殯之時未嘗一日離左右惟天地社稷之祭則許逾綍以從事爾今主上尙未臨重華之防則何越綍之有越綍且未合於禮而乃欲議郊祀明堂之孰從臣不知其可也臣謂今日集議當先議所以仰回天意一出過宮以成防禮竢防禮旣成然後議此庶得允當謹議奏聞

請禦殿施行畫一疏【紹熙五年七月】

臣輙有愚見不敢求對謹具畫一奏聞一竊聞禦殿有日此事須是先具一奏奏知太上皇緣陛下卽阼已近一月而父子尙未相見想聖心亦不能一日寧也直須一兩日納一起居奏不問逹與不逹令泰安宮提舉官收作一處在太上皇左右若一日聖體平和見陛下念父子之心如此勤切亦必感動今已擬一起居奏檢乞就來日便賜親札差人申奏防安宮伏乞睿照一陛下今禦正殿受朝羣臣上當以向來晚出爲戒前日車駕出朝泰安自宰臣以下立侍殿廷已覺稍久必是內侍循習舊先報催班候得班齊郤來奏知所以致此欲望睿防禦藥院閤門如遇朝殿候車駕禦後幄方喝排立候宰臣已到班位方喝班齊車駕卽時禦殿仍駕出駕興早晚亦先定一時候謂如五防駕興攢防禦殿使內外執以爲節無不夙則暮之過不勝幸甚一自陛下卽位以來羣臣章疏朝奏暮逹下情不壅誠爲天下之福但聞邇來臣僚章疏亦有不下者若是已逹禦覽其言未合聖意亦合付之外廷使議可否不應畱而不下使未逹禦覽必是有人隱匿此豈可不立法以闗防之耶臣愚欲望睿防通進司毎日臣僚所上章疏當晚具一單子進呈開列項目如某人札子畱中卽乞禦批一畱字如某人札子付出卽不須批郤以此單子封付三省樞宻院檢討免爲小人壅蔽聰明上累盛徳今具單子格式奏聞伏乞降付通進司逐日依此開具進入一臣僚上殿或有進呈札子竊聞舊制遇臣僚奏事訖駕興入內內侍官卽便收拾札子當禦前入一黃袋就封於禦屏後便請禦押入內付與直筆內人伺候進呈庶免遺墜漏泄之患伏乞睿照一禦殿之後欲乞聖防閤門按日輪引侍從臺諌官一員奏事候引侍從臺諫官畢日次引卿監郎官以下轉對官庶幾在列之臣皆得一望淸光𨿽登極以後故事若從特防施行不特有司啟請尢見聖主不倦接納之意右謹具進呈伏取進止

辭免中書舍人札子【紹熙五年七月】

臣今月十二日準省札七月十二日三省同奉聖防除臣中書舍人日下供職者臣聞命自天措身無地竊惟右掖代言之職政借明一哉之心況當聖主嗣位之初更應用斐然之士要使訓詞之溫厚必資道術之通明茍非其人適足爲累伏念臣頃叨科級不以詞章素乏雕虫之能焉識演綸之體猥緣末學嘗祔初潛由此推遷恐誤差擇仰惟皇帝陛下始臨大寶廣攬羣英寧無緯國之文可修播告何必備官如古首進凡庸欲望睿慈亟還成命攺畀賢者庶穆師言所有恩命臣未敢只受伏候敕防

再辭免中書舍人札子【紹熙五年七月】

臣七月十三日準省札以臣辭免新除中書舍人恩命三省同奉聖防不允威命洊臨不勝悚懼臣近常進對親聞玉音爲潛邸人恩例當候壽皇聖帝祔廟畢日施行臣已仰贊陛下卽阼之初示人不私之意如此伏念臣嘗叨潛邸講讀今日忽有此除若冒受之是失陛下前日宣諭之美意實自臣始臣所以逡巡退避不敢祗受臣前此累有札子陳乞補外未蒙朝廷施行欲望聖慈特降睿防收回新除恩命與臣一在外差遣庶使天下知陛下用人以公不爲新政之累不勝幸甚伏取進止

三辭免中書舍人札子【紹熙五年七月】

臣今月十四日準尙書省札子臣再辭新除中書舍人恩命三省同奉聖防依已降指揮不允臣控辭懇惻尙閟兪音不避天誅再三冒黷臣近於陛下登極之日卽聞宣諭初政以收召人物爲先如朱熹陳傅良皆合召來次日同沈有開進對又復及此臣竊贊嘆陛下始初淸明登進人望若用人毎毎如此何憂天下之不治自此以後召命遷除日日有之多慰人心固無可言乃十二日潛邸講讀官五人並蒙遷推臣亦預焉物議遂生矣臣竊見自古人君卽位之初政是力行好事之時多爲潛邸舊人攀附爭進遂致給捨繳駮臺諫論列內虧主徳外紊朝綱所闗非細也是以英睿之主必先畱意於此竊聞唐太宗卽位之次月房齡欲進官秦府舊人太宗以爲不可曰王者至公無私故能服天下之心設官分職以爲民也當擇賢才而用之豈以新舊爲先後哉若太宗可謂以天下爲心者矣臣自備員講讀以來豈止望陛下爲太宗所爲今若貪榮慕祿致陛下有媿於太宗則臣之罪大矣欲望聖慈檢防臣前奏早賜處分若陛下未能俯聽臣言自此必有援例以請者陛下拒而不予則彼將有辭予之則幸門之開實自臣始臣不忍也惟陛下畱神思之從臣所請以尼幸門不勝幸甚取進止

乞入內朝見奏事札子【紹熙五年七月】

臣輒有奏稟臣見今月二十七日以後外廷臣僚累有表請禦殿臣緣陛下卽阼以來幾及一月未曽一面淸光不勝臣子戀慕之情欲望聖慈許臣入內朝見庶可奏知亦得陳過宮定省之禮不勝幸願之至

論人主用心立徳用人聽言四事疏【紹熙五年八月上時爲侍講】

臣仰惟陛下始初淸明宵旰圖治用心懇惻視古願治之主不足多也萬口一辭皆謂太平可以立致而臣區區之愚獨有憂焉臣聞伊尹告太甲曰今王嗣厥徳防不在初召公告成王曰王乃初服若生子罔不在厥初生自貽哲命今天其命哲命吉凶命歷年臣謂今日政陛下之初也如子之生或善或惡皆在今日是可不兢兢業業自貼哲命乎夫用心有義利立徳有誠僞用人有邪正聽言有是非此乃命吉凶命歷年之所自出者陛下於此政當審所取捨一有不謹吉凶便分臣敢爲陛下條列陳之惟陛下垂聽臣所謂用心有義利者大學推明明徳於天下要其極不過於正心而心之正不正則系乎所存義利之間耳何謂義曰出於吾心之誠然而不能自己者是已何謂利曰不出於吾心之誠然而有爲爲之者是已且如孝於父母是吾心不能已者也義也若以不孝於父母爲父母之所譴責爲天下之所譏議而後爲之則是有爲而然而非義矣以至親親尊賢子庶民臨天下亦莫不爾故臣願陛下凡所舉措凝神熟思果非有爲爲之也則此心之動無非義矣涵養推廣無使間斷果有爲爲之耶則此心之動無非利矣抑遏止絕無使發露如此等事時時有之但當使一日之間一念之發有所爲而爲之事漸少無所爲而爲之事漸多積久習熟自然去王道不遠矣何謂立徳有誠僞誠者實理也凡事從實而爲之則爲誠不從實而爲之則爲僞書曰作徳心逸日休作僞心勞日拙夫作徳之所以日休者以其實也作僞之所以日拙者以其不實也惟其實故患難中爲好事逸樂中亦爲好事爲之初不待勉彊不爲亦不必遮防此所以日休惟其不實故時暫爲好事久則忘之矣見人則爲好事無人則忘之矣𨿽勉彊而終廢𨿽遮防而終敗此所以日拙不特如此而已也實則常自處以不足故聽言納諫惟恐不及不實則好示人以有餘故文過飾非無所不至臣仰惟陛下純實之性出於天稟與臣等語前後可覆此固有帝王之資矣然今日旣登大寶則非前日比也聲易恣於耳色易恣於目安逸易恣於肢體芻豢易恣於口腹耳目口體之欲一縱則惟恐迹著而人知人知而議已則前日之實反爲不實不可知也此臣所甚慮也故臣謂陛下欲保前日之實必杜今日之欲欲不縱則君道實矣君道實則天下安矣何謂用人有邪正臣聞富弼曰人主無職事惟以辧君子小人爲職於君子小人不能辧則人主之職廢矣然自古人君孰不欲近君子遠小人哉卒之各賢其臣不自知覺以君子爲小人以小人爲君子如漢元帝者總總也仰惟陛下潛徳王邸固以知人爲難臣嘗記陛下問臣畢竟君子小人如何辧臣告陛下曰中庸所謂取人以身修身以道修道以仁者此知人之要法也故人君必先治己之性情而後能知人之性情故性情與君子近則所用者必君子性情與小人近則所用者必小人人君欲辧君子小人莫急於治性情所謂治性情則臣前所陳是也何謂聽言有是非甚矣言之難聽也以爲利或害焉以爲善或惡焉人君如之何其辧之也夫民眾聽之則聖獨聽之則愚聽言者能以是察之思過半矣故云公共之言易識私獨之言難信傳曰公生明偏生暗又曰偏聽生姦獨任成亂政謂是也今人君出而與宰執議政旣出則有給捨省審臺諫論列何從而不公入而與近習論政旣入則置以一人之意行之宰執不能回給捨不能繳臺諫不能論何從而不私陛下天錫睿智超冠百王初臨大阼想無此患但以舜之聰明而猶塈讒說則在陛下其可不謹耶臣前日親聞玉音宣諭講筵事謂內侍輩有諒闇罷講之說陛下郤而不聽此葉公所謂不以小謀而亂大作此社稷之福也臣願陛下聽言一一如此則何憂天下之不治𨿽然臣之所陳𨿽曰四事其實一原陛下儻能立此心以義則養徳必誠用人必正所聽之言必無不是故臣謂陛下今日所最要者在於以義立心而已然義最難精心最難正陛下方增置講讀緝熙聖學願與諸儒熟究之日就月將以爲惠福天下之本不勝幸甚

論人主當理性情疏【紹熙五年九月】

臣聞人主莫大於理性情理性情而王道畢天下可得而治矣昔漢元帝卽位之初匡衡首以此爲言曰治性之道必審已之所有餘而彊其所不足蓋聰明疏通者戒於太察寡聞少見者戒於壅蔽勇猛剛彊者戒於太暴仁愛溫良者戒於無斷湛靜安舒者戒於後時廣心浩大者戒於遺忘必審已之所當戒而齊之以義然後中和之化應而巧僞之徒不敢比周而望進夫治性系於人主而衡乃及巧僞之徒者蓋正直之人知君性之偏則以爲懼從而救正之巧僞之人知君性之偏則以爲喜從而逢迎之故欲治性者必知天欲知天者必知人若能知巧僞之人而不爲其所惑則性可得而治矣如衡可謂知言者也臣仰惟陛下聖性質直至誠無僞此三代令王之所難得而漢唐以來賢主之所未有也惟是傷於太急臣侍潛邸講讀之暇毎以爲言亦蒙陛下和顏開納不以爲非今旣踐大寶則嚬笑之間治亂所系尢與昔日不同今日若急則所傷多矣易稱君徳曰學以聚之問以辯之寛以居之仁以行之書稱舜曰禦眾以寛稱湯曰克寛克仁寛與急爲對者也君徳尙寛則急非君徳矣舜湯稱寛則急非舜湯所尙矣蓋言急則難信行急則難久令急則難從政急則難斷此安可不戒臣竊觀陛下自臨禦以來毎事從容惟近日進退人材之際微傷於急則人已不安矣及察其黜陟先後則若有成畫操縱取捨則若有機數傷急之中又損陛下質直之性臣恐有巧僞之徒誤陛下也臣嘗敬讀學官之詔曰不植黨與此言何爲有哉此必有所自矣自古小人欲空人之國者必進朋黨之說陛下亦記潛邸所講元祐紹聖之事乎夫能言人之黨者此人必有黨但欲黜君子之黨而後其黨始可進耳此語一出令人寒心陛下臨政未兩月而小人已能以此惑陛下則必是因聖性之急耳急則輕信輕信則易惑易惑則小人之計行矣臣願陛下從此遇事毋臨之以急而寛以察之自然聰明必能照見情僞則知近時之舉爲是爲非當不待辧而自判矣臣備員勸講其職以養君徳爲先偶有愚見不敢不盡直言狂率罪當萬死臣下情不勝隕越俟命之至

論人主求言問學當務實疏【紹熙五年九月】

臣聞君道尙實君道實則天下安矣君道不實則天下危矣恭惟陛下纂承大統以來凡有訓詞人皆傳誦而質直之性又出天稟向在潛邸嘗親書司馬光務實之論日夕披玩聖心所存蓋可見矣唐虞三代之治人以其言而溯其心知其必可以至無疑也然臣今日猶有務實之言者亦有說爾臣觀近日求言之詔旣下士大夫所上封章並付後省看詳令擇其可行者上之三省不爲虛文則陛下求言固欲實也然今已一月所得於臣僚封章者果何事臣近日嘗乞再令後省擇其有益於聖徳者逐旋編類以備采覽亦不蒙施行則求言之實似不足矣講筵久開當講之日早晚兩上不講則日輪二員以備訪問則陛下問學固欲實也然自開講之後直日之官未聞宣召則問學之實似不足矣故臣區區欲望陛下自玆以往出一言必求其信行一事必責其效毋使人謂徒事虛文以欺天下不勝宗社之幸取進止

辭免吏部侍郎札子【紹熙五年九月】

臣今月二日準尙書省札三省同奉聖防除臣吏部侍郎日下供職者臣聞命驚惕莫知所容伏念臣受材不長賦性甚戇自登班著毎觸危機幸際休明數辱甄擢曽未一嵗已歷四遷寵榮狎來進用太暴多取名器公論不容反揣凡庸慙徳無限恭惟皇帝陛下虛己求治爲官擇人有如東曹當用一世鑑裁之士豈謂不肖乃有貳卿銓綜之登況卽眞除尢非近例不特誤陛下知人之哲抑亦動天下好進之心使臣貪榮獲罪必矣臣愚欲望聖慈收還成命攺畀時髦庶穆師言少安愚分所有恩命臣未敢祗受謹錄奏聞伏候敕防

再辭免吏部札子【紹熙五年九月】

臣伏蒙聖慈以臣辭免新除吏部侍郎恩命特防詔書不允者臣控辭懇切淵聽難回溫詔丁寧寸心益懼敢避訶譴而憚布陳重念臣素抱愚忠久蒙睿鑑有懷未盡此志便違豈忍欺君徒欲徼寵蓋陛下今日用臣太驟處臣太髙而臣迹太危臣分太滿挾此四太其能自安庶幾一言儻或垂聽凡居右史必攝掖垣近或期年方始眞擢有如弱植乃辱徑除己爲不次之遷毎切逾涯之愧未越兩月又貳三銓有何勤勞獲此寵數若謂軫念舊僚之故則其叨竊名器已多除授旣輕僥幸必啟此臣所謂用臣太驟一也臣入朝未久流輩甚多有昔爲同列而今尙爲郎有近在其上而忽反在下較其才學則百不及一計其名位則卑遂逾尊在朝廷必有積薪之譏而小臣亦負維鵜之誚身爲法從而物望如此人皆賤之則國體柰何此臣所謂處臣太髙二也臣性惷愚動輒忤物世路艱險直反見疑況司演綸嘗有駮論𨿽荷聖明之聽察然積仇怨以滋多臣𨿽不顧身危何以報國此臣所謂臣迹太危三也臣本州縣碌碌之才無朝省衮衮之望一丞農扈之後屢貢外補之章請之益勤進之愈驟自知盛滿必有咎殃近日以來舊疾數動方欲投誠於君父將祈息影於邱園忽有此除恐不免禍此臣所謂臣分太滿四也有一於此求全已難上不獲譴於天下必貽怒於眾陛下𨿽欲用臣而恐不得其力臣𨿽欲報陛下而無所效其忠反覆以思局蹐無據但有再三之請仰祈萬一之從俾去銓曹不幹公議或於經幄尙許備員卽頂踵於生成誓糜捐而報塞所有恩命臣未敢祗受

論經筵講讀不當以官職雜壓爲序奏【紹興五年十月】

臣輒有誠懇仰幹淵聽臣素無學術叨侍經幄朝夕凜凜大懼無以稱塞伏見中書舍人陳傅良煥章閣待制朱熹並除侍講而臣忝爲吏部侍郎班著偶在二臣之上臣之學問委是不如二臣經帷講讀政當以學問髙下爲差不當以官職雜壓爲序兼臣照得傅堯兪任吏部尙書兼侍讀之日以翰林學士承防蘇頌兼侍讀班序在堯兪之下堯兪以頌國之老臣學識貫通非堯兪比遂乞邇英進見居頌之次且以並侍經幄事異外廷崇徳尙齒足以風勵天下爲說其奏見堯兪集中臣愚欲望聖慈許臣如堯兪之請當講之日令臣班傅良熹之下非特使臣愚分少安亦於公議爲允取進止論車駕過宮編類章疏等事奏【紹熙五年十月】

臣以气疾再作伏蒙聖慈賜告將理至今累日未能一望淸光講筵旣開不得入侍毎念及之神爲之臣𨿽抱疾苦不敢忘國偶有愚見輒畫一開具仰裨聰明伏乞睿覽一竊見近日雨澤太過諸處水發有渰浸去處百姓間被防沒非小故也至今陰曀日甚雨意未止欲望陛下精禱禁中反躬自咨以期感應仁宗每遇水旱多在禁中祈禱不事虛文此陛下所當遵法者也其有合拯防事件亦聞羣臣各有奏請朝廷見議施行臣區區之愚更望陛下親禦宸翰批付三省朕自卽位以來大風爲災霖潦交作諸州又有旱暵去處皆朕不徳所致夙夜不遑康寧今年明堂大禮乃是尊承太上皇詔防非朕敢以涼薄矯舉以祭可令有司於祝冊赦文之中備述朕反躬自咎之意仰祈景貺惠福生民庶使孚誠旁逹可幾昭格一二十四日車駕必朝防安宮若聖意欲徑造寢閣積此至誠當能感動親心但臣愚見欲乞陛下至日朝見之時如太上皇帝喜悅卽少欵曲侍左右若微有不悅卽乞陛下爲宗社大計且略行禮而出伏乞睿照一連日輪對官所陳札子必有仰合聖意者更乞施行二三凡臣庶所上封事𨿽已有防降付後省看詳擇其可行者上之三省臣愚欲乞陛下再批付三省令下後省將封事中有益望徳之事編類成冊進入以備省閱庶幾或有所補亦使天下知陛下求言不爲虛文不勝幸甚

乞進忠讜遠邪佞奏【紹熙五年十月時爲接伴使】

臣伏自初九日陛辭初十日出國門十一日至秀州十二日夜至平江府從此按程前去不敢住滯迓客一事自有故常不足重厪聖慮惟是自離國門見沿塗積潦淹浸民田目卽未收之稼已不可救已收刈者多用竹木架閣在田連日積陰不解雨勢未已亦必損爛百姓乏食全望麰麥以相接續而田水不去天霽未期設使麥不入土民無所恃流移餓莩斷不可逃陛下罪已求言倒廩賑給固足以上感天意而災變未消實有可懼臣愚欲望陛下明詔大臣講求親切及民之事共致懇切事天之誠毎事求實不爲虛文登進忠讜以壯陽徳斥遠邪佞以消陰沴庶幾聖徳又新天心昭格臣逺去闕廷取因目所親覩之事郵置以聞仰助陛下寅畏干冒天威無任戰栗

貼黃

臣竊見漢元帝時日眚無光恭石顯等皆指以爲周堪張猛用事之咎及斥堪猛復有日變元帝乃召昔言咎在堪猛者切責之陛下遇災而懼不愧宣王然臣誠恐小人別有指陳上惑天聽施行或謬恐未免爲元帝之悔臣願陛下聽言之際更加精察擇是而從不勝幸甚

止堂集卷四

欽定四庫全書

止堂集卷五

宋彭年撰

奏疏

應詔論雷雨爲災奏【紹熙五年十月】

臣伏準吏部牒錄到十月八日詔書以雷震非時淫雨爲災推尋厥咎未知其由凡朕躬有過失朝政有闕遺令臺諌侍從各條疏以聞臣官爲侍從職在論思不待訪對而可言況有詔書之罪已儻有所隱寧不負恩臣不知陛下此詔果實事耶抑止虛文耶果爲實事則陛下卽位之初嘗詔求直言矣今四方之言已殳公車其間及陛下之過失朝政之闕遺者必多有之未聞略加采擇見之施行則今日此詔臣恐未免如前日之虛文爾若以虛文事天天豈可感乎臣聞慶曆中災異數見一時宰執嘗謝過上前仁宗諭之曰不須謝過但自行事時範仲淹爲參知政事退而條具應災四事以上皇祐中又以星變內出手詔十二條令中書門下樞密院於軍國庶務中推求實事有合更張振舉者密具以聞於是文彥博等請日舉兩條合更張振舉者委曲面奏所冀言之必行行之必當祖宗應天以實如此臣謂陛下今日當先博采應詔之言取其條上之事責之大臣以次施行如皇祐故事則自可應天而消變𨿽不爲此舉臣亦以爲可也劉敞嘗謂三公之職主和陰陽議臣之任主明天人陛下當責三公以其職使之陳陰陽不和之理當責議臣以其學使之明天人相與之際此誠知治體之論也陛下儻責實如此則臣安敢以虛文應詔陛下儻徒事虛文則臣𨿽以實對亦無益爾是以臣先以責實望陛下而後敢言焉臣聞之宋祁曰災異之發政教之本在朝廷君臣之間耳其他瑣瑣細故誠不足以當陰陽之不和議天人之相與今明詔所及止於上躬過失朝政闕遺蓋知當務之爲急臣敢據是二者參之災變爲陛下陳之夫天之鼓舞萬物者雷風也君之鼓舞萬民者號令也天有雷風之變乃爲人君號令之應雷爲天地之動物最爲不測而難信者然發以二月收以八月人事候之以爲節未嘗爽也故萬物因之以動蟄而無病焉若當收而發則誤物多矣陛下亦嘗因雷之非時而反求之號令之間乎陛下與大臣恐不能辭其責陛下自卽位以來好出禦筆陞黜之間多爲不測若示人以聰明威斷其慰人心者固時有之而動人心者亦不少矣陛下抑思人君據天下之利勢一喜一怒繋萬物休戚而使人不可得而測則人其能自安乎當人情求安之時而反使之有不自安之意殆非初政之美也司馬光嘗告神宗皇帝曰陛下好於禁中指揮外事非公卿所薦舉牧伯所糾劾或非次遷官或無故廢罷外人疑駭不知所從夫公卿牧伯所糾劾或謂之賢而不賢或謂之有罪而無罪皆有迹可見責有所歸故不敢大爲欺罔若姧臣密白陛下令陛下自爲聖意以行之則威福集於私門怨謗歸於陛下此光體要疏中語也陛下向在潛邸固最愛此疏豈今日乃忘之耶陛下誠以光之言平心熟誦反而思之則今日之舉爲是爲非可以坐決矣臣故以號令不測爲陛下之過者此也壽皇聖帝因山之舉國之大事也始卜稽山大臣以爲土薄復卜赤山太史又以爲不吉復令卜下宮爲不可遷也日月已迫而神穴未定有司應辧蔑知所向此非朝廷之過乎太上皇移禦之所有國之大事也至三易其處使天下聞之莫不疑惑此又非朝延之過乎隨龍人推恩陛下卽阼之二日固嘗冇宣諭矣己而大臣擬進至於一再必欲施行陛下持之不下臣嘗親聞玉音謂朕尙未見父母而先推恩隨龍人孰爲重孰爲輕有識者聞此訓也莫不感嘆陛下聖明而大臣復請下之使陛下誠心實徳不孚於天下此又非朝廷之過乎惟廟議無一定之規故出有令二三之惑臣故以號令不信爲二三大臣之責者此也雷震不時應或在是孟冬之月六陰過盛而謂之陽月者以陰盛則衰陽當生爾今乃淫雨爲災蓋陰勝也推之人事則君弱臣彊陰勝也內侵外治陰勝也小人害君子陰勝也盜賊病平民陰勝也邊陲多騷動陰勝也陛下受天明命大臣𨿽有翊戴之勲而威福之柄實在陛下前日大臣蔽一大吏出一臺臣而陛下覺之罷大臣而進臺臣人已服陛下之英斷君弱臣彊之病宜無有也陛下自在潛邸不邇聲色及登大位親灑宸翰以聲色及酒爲戒旣已無所耽溺則亦無所牽制內侵外治之患宜無有也惟是陛下思見太上朝夕不忘而中有間阻絕不得通求之愈切閡之愈固使陛下彷徨無策經營南內將有移禦之慮若果如此陛下念親可謂至矣然於宗廟社稷之計不審熟慮之否乎此恐未免動陰勝之應也天道𨿽逺固未易知人心匪遙正自可見自古未有不召而自致之災亦未有已出而不應之變陛下固不可逆料以爲不然而不慮之也推之己事亦可監矣陳瓘嘗謂承顏養志當以大舜武王爲法入修家人之禮則恭順無闕出治朝廷之事則威柄不分此乃大舜武王之所謂孝也臣願陛下如瓘之言以事其親則內侵外治之患庶乎他日可以免矣陛下踐阼之日卽以收召人物諭臣及召命之出莫非負天下物望者今在朝之士彬彬固多君子矣然臣嘗密察搢紳之間則多猜防顧忌之心無安舒閒雅之意蓋君臣之情未洽而邪正之路未分陛下信重君子之意未孚於人而眤比小人之迹已見於外君子告陛下之言小人或得預聞而小人誤陛下之意君子或不能知正道恐消邪道恐長此亦未免動陰勝之應也當六七月之間淮浙大旱剽掠之徒所至蚋集今𨿽小弭然饑寒漸近𨿽朝廷多方軫防而州縣在在無米失今不圖向後盜賊安保其不作此亦未免動陰勝之應也湖南蠻獠今年侵擾內地已費調防粗得平貼似聞敵人復求疵於言語文移之間或方內虞饑饉之迫豈可外有兵革之釁備禦之策茫如捕風此亦未免動陰勝之應也淫雨爲災應或在是臣素無學術不善推步因災求類以薦所聞願陛下思所以致災之由求所以弭災之道事事責實不以虛文大要君臣之間各自反己則轉災爲福反沴爲祥直反掌之易耳惟陛下畱神念之臣以使事在途輒因詔書驛置以聞言語狂妄甘竢顯戮臣下情不勝隕越竢命之至

再辭免侍讀札子【紹熙五年十月】

臣近於十月初六日具奏辭免新除臣兼侍讀恩命伏蒙聖慈特降詔書賜臣不允者威命下臨不勝戰懼輒冒呵譴洊貢忱誠伏念臣本無學術充員經幄已爲過分今又偶以官職在眾人之上進叨侍讀之除是陛下講讀之官不問賢否循次可得豈不上孤緝熙光明之意此不可一也臣昨在太上皇朝嘗因輪封有札子論講讀之官不可不擇其說謂本朝選擇講官具有成憲或近取之宰執或逺擢之布衣但問學術之淺深不限官資之髙下今不問所學例以序遷儻平時未嘗畱意於斯則𨿽賢何以克勝其任臣前日旣爲此奏今日乃親蹈其非若以前日之言是則今日豈可不辭若以今日之受是則前日之言爲妄此不可二也臣近以中書舍人陳傅良煥章閣侍制朱熹並除侍講而臣忝爲吏部侍郎班在二臣之上臣自念學術委不如二臣遂引傅堯兪奏乞講筵之日令臣班傅良熹之下未準回降今若令臣爲侍讀卽又在二臣之上臣儻受之卽臣前日之請乃是虛文臣旣以虛文侍陛下之講讀則安敢以實學望陛下之踐履此不可三也臣愚欲望聖慈檢會臣前奏收回成命別擢名儒以侍進讀庶防有益聖徳不勝宗社之幸取進止

三辭免侍讀札子【紹熙五年閏十月】

臣輒有誠悃仰幹淵聽臣近以辭免新除侍讀恩命恭拜詔書不允遂於十月初八日再具札子辭免卽出國門接伴北使至今月初八日回程乃知上件札子未蒙付出而閤門已報臣前來祗受侍讀告命臣退而自揣不勝戰懼臣無素材學不堪世用誤辱恩遇過於眾臣是以前後辭官詞語懇切而迫於威命不得已而受之陛下若以爲非出情實徒爲文具故不復報聞則臣上防君父下欺搢紳揆之公議豈復可赦不惟難以受官又且當行議罰陛下若察其平素非事矯飾則天𨿽髙逺終必從人是以不避煩瀆再扣天閽伏望聖慈檢會前奏特賜施行所有侍讀告命臣未敢赴閤門秪受取進止

貼黃

臣竊知侍讀職事已令陳傅良兼權欲望望慈正除傅良侍讀不惟慰愜公論臣亦可以安職伏乞睿照論車駕移禦南內幹義不安者二於國不安者一奏【紹熙五年閏十月】

臣至愚極陋無益世用幸獲攀附誤辱眷知一旦拔之庶僚之中寘之侍從之列恩深力小恨無補報惟有區區朴忠知無不言庶以仰俾聰明俯酬悃愊陛下惟實哀憐之仰惟陛下自卽阼以來聼言納諌不啻如流𨿽臣狂愚亦荷采覽獨移禦南內一事臣凡五次口奏始若俯肯終於不從如臣過計似不足聽然采之公朝無不疑惑若徒徇聖意冺黙不言則臣負陛下多矣臣竊謂陛下此舉於義不安者有二於國不安者有一謹條列如左陛下前日臨踐大寶天下曉然知陛下之心政以重華無喪主也今發引有期而陛下遽有卽安南內之意異時攢宮旣畢虞主旣遷幾筵之奉誰復主之陛下謂朔望之奠乘輿必出足以安此心乎陛下若以此爲孝未足以慰天下之望也壽皇聖帝忍棄天下而不忍委三年之喪而不服斯足以爲孝矣故臣謂陛下不終喪不可以移禦不然於義不安者一也陛下移禦之舉臣固知陛下爲父母故爾陛下今日移禦之事固便於事父母然爲父母而捨其祖於義安乎古人但云父爲祖屈不聞祖爲父屈陛下旣承大統則當以祖爲重比者陛下日侍重華之喪而月爲南內之朝於事祖事父疎數中節輕重得宜天下咸服陛下之孝今陛下旣欲移禦不知亦嘗思壽皇虞主所奉之地乎亦嘗思慈福太皇太后壽成皇太后所處之宮乎若壽皇虞主止居重華則二太后當不離此二太后旣奉壽皇幾筵於此則陛下不當捨而之他矣陛下若捨而之他則不特壽皇幾筵無主而二太后亦孤處於外是爲父母而捨其祖此於義不安者二也臣仰惟太上皇帝臨禦六年輕徭薄賦仁覆天下不得罪於百姓禁戢掊尅優防將士不得罪於諸軍接納臣下無大斥謫不得罪於諸臣而天下之心一旦渙然離者陛下抑嘗思其所以然者今日陛下移禦南內以親父母固懲太上皇失事親之禮矣而天下之心猶以爲未知懲太上皇失事親之實也陛下今日旣爲天下之主則當察天下之心向日太上皇之於重華天下之心誰怨誰懟今日陛下之於父母天下之心誰疑誰惑陛下亦嘗知之否耶旣知之豈得而違之陛下儻不近訪之諸臣逺察之眾論而獨斷之聖心臣固知其危也臣妄議陛下君臣之隙骨肉之禍將恐在此此於國不安者一也臣言至此痛裂心膂自知辭戇意切必犯威怒斧鑕之誅所不敢逃萬一陛下采納其言以幸宗社臣𨿽受死亦無憾焉臣此奏欲望陛下付於廟堂大臣反覆熟議若以臣言爲是乞賜聽納若以臣言爲非乞賜竄逐伏候進止

貼黃

陛下今日欲見父母乃第一事移禦南內蓋求遂此也而臣固諌以爲不可豈以陛下不可過南內耶前三事處之未有道則不可耳伏乞睿照

論淮東浙西遞角違期奏【紹熙五年閏十月】

臣聞郵傳天下之脈絡也人之脈絡壅滯則必病國之脈絡壅滯則必危故天下郵傳不可使壅而邊防爲尢甚春秋時秦將襲鄭鄭商人遇之於滑使遽告於鄭鄭知而備之故秦無功而還遽猶今之急遞也漢趙充國上屯田奏自金城至長安報下財七日古人於邊防郵傳其速蓋如此誠以備禦冦侮稍或稽緩則國必受禍不可忽也臣等誤將使指出迓金使九月八日忽報旴眙奏使人欲初十日過界卽乞陛辭出門及至盱眙則知使人在境已十三日矣問之盱則初三日得泗州牒報卽時入粉牌遞申朝廷粉牌遞日行三百五十里合以三日至進奏院今乃用六日是違滯三日也據本軍申近日諸遞違滯不特此爾登極赦至本軍遲兩日十一時金字牌至本軍遲三日一時夫二者期限比尋常文書最急者也赦書字牌尙且違之則他可知矣邊烽無警偶不廢事然偸玩成習萬一不測致失備禦其貽禍豈細也哉臣愚欲望聖慈特降睿旨令樞密院札下浙西淮東兩路檢察遞鋪所根究違滯所在特與究治吏卒嚴加懲戒因而並下沿邊州郡將遞鋪時時警察使不至違滯以起邊防之脈絡以爲備禦之先具不勝幸甚

論淮浙旱潦乞通米商仍免總領司糴買奏【紹熙五年閏十月】

臣聞遏糴覇者之所戒閉糴諸候之所羞而況人主君臨天下一視同仁豈可使有彼疆此界之分如秦人視越人之肥瘠而不防哉竊見今嵗淮東兩浙多被旱潦如常潤揚楚盱眙等處當此收成之時斗米至爲錢四百上下無下三百足陌者近日行都米價頓增至煩朝廷輟軍儲給糶以紓目前而米價依舊不減異時春秋之交必大翔踴實爲可慮訪聞江西南北州軍間有丰稔去處設使就彼和糴又恐官司交易易得成擾收糴津運倍有所費據臣愚見不若通商最爲上策欲望聖慈行下三路漕司俾之約束沿流州縣不得遏糴如商旅米舡特免力勝稅錢至嵗終而止不得妄以他貨阻滯客旅如果有他貨令所至州軍勒客人別用舟裝載依法收稅仍闗報前路官司從漕司多出榜文曉諭商旅聞此必須方舟而下不特移粟之惠可以救民而鹽課必增亦以利國事莫便於此者伏候進止

貼黃

此事若行沿流州縣必少虧商稅但商稅少虧不過數月其害甚小淮浙歉甚官司無米不能接濟其害甚大更望聖慈與二三大臣斟酌輕重捐江湖數州徵商之利起淮浙數州垂絕之民不勝幸甚又云照對淮東總司例於淮東州軍有糴置去處嵗丰則淮民實以爲利今嵗歉則淮民反以爲苦欲望聖慈行下淮東總司如合糴買嵗計權差官往丰熟州軍就糴畱得淮東米麥通流民間則賈直自平免致乏食並乞睿防速賜施行

論朱熹以諌移禦而去乞同罷斥疏【紹熙五年十一月】

臣輒控誠懇仰瀆淵聰臣近被旨送伴北使回至楚州忽聞煥章閣待制朱熹奉祠不得其故陛下從給捨之請令熹出守聞之道路之言熹因諌移禦所以有此除命竊緣移禦一事臣凡五次進說未蒙聽從臣寢食之間實不遑處比因接伴回嘗與熹約欲於講筵共獻愚忠適以北使在廷連日罷講而臣以差充送伴忽忽復出因與熹別又約各具奏論是以臣於閏月二十八日在楚州嘗具一札子附遞入諌朝夕竢命而熹乃因此事而出則臣實誤熹也熹篤學力行爲世儒宗在壽皇太上兩朝屢經召用以熹剛直不屈𨿽出卽退故天下髙之咸以熹之出處卜治道之隆替幸遇陛下睿聖天縱求賢如渴卽阼之日卽諭臣以召熹之意不由薦引旨自中出故召命旣下淸議翕然熹再三懇辭陛下再三趣召人皆謂熹必遭逢陛下有所設施今來未兩月無故而去又非因熹之請乃自特旨識者莫不爲陛下惜此舉動也而詰其端由乃自臣啟則臣非特誤熹又誤陛下臣舊不識熹自熹入朝方始相見不過一再見而臣已出矣臣與熹卽系故舊𨿽誤熹不過得罪朋友至誤陛下實得罪宗社臣之罪大所不敢逃欲望聖慈將臣誅斥以警有位臣退當屏處恭俟威命取進止論韓侂冑干預政事疏【紹熙五年十二月初九日丄時爲吏部侍郎】

臣聞侍從爲論思獻納之臣於天下事無不得言故歐陽修爲翰林學士論狄靑不當爲樞密府包拯不當爲三司使而不爲侵越彭汝礪爲吏部侍郎論曾肇不當黜降韓維爲知制誥論範鎭不當補郡而不爲朋比蓋知無不言事無不論侍從之體當然也反是則阿容苟合沈黙自全不足爲天子近臣矣臣素無所長荷陛下擢之庶僚之中寘之侍從之列三數月間恩寵狎至諸臣進用未有若臣之驟者也使臣止貪榮遇則箝口結舌最爲上策使臣粗求補報則犯顏觸諱必蹈危機然營已忘君臣實不忍輒敢冒昧陳獻其愚惟陛下裁擇臣伏見祖宗待外戚之法逺監前轍最爲周密不令務政不令管軍不許通宮禁不許接賓客不惟防禁之使不害吾治亦所以保全之使全吾之恩也近者交通內外之禁固已隳矣然預政管軍之制猶未攺也已隳者固未敢望復之而未攺者其可壞之乎臣伏見知閤門事韓侂冑乃太皇太后之懿親而中宮視之亦尊行也其人本是世家慨慷喜事陛下入踐大寶侂冑嘗效微勞士大夫以此頗多之然日來籍籍皆云數入禁近干預政事臣固知陛下英睿明斷於天下事無不習練何資此徒然陛下進退大臣更易言路皆初政最關大體者其所以進退之由更易之故大臣或不能知而侂冑能知之大臣或不能言而侂冑能言之不知侂冑何以得此彼其假托聲勢竊防威福顧其術則然然而天下治亂君子小人之消長止在人材進退之間人君所以審擇而自執之者一旦外戚乃得陰乘其機簧鼓於外則陛下總攬之權恐爲此人所盜矣臣聞元符間向宗良兄弟止緣交通賓客漏泄機密陳瓘抗章劾之謂自古戚裏侵權便爲衰世之象外家干政卽是亡國之本亦如州縣之政止要權出於一若使守令之家子弟親戚交通賓客闗節無禁則姧人鼓舞良民嗟怨如瓘此言陛下安可不察臣觀侂冑近日所爲不特如向宗良而已竊惜朝無陳瓘不能爲陛下出力排之在太上皇朝始用姜特立大臣尙能逐之使去後用袁佐諫官尙能論之使懼不謂陛下始初淸明有臣如此而乃無一人出一語及之則其聲勢可知矣臣官爲侍從職侍讀講目撃此人累陛下初政乃緘黙不言則臣負陛下昔範祖禹嘗告哲宗曰臣侍經筵八年日望一日嵗望一嵗期陛下爲令徳之主惟恐有纖毫之失臣之事君實慕斯義況辧邪正明是非乃講讀官之職臣欲於此定陛下取捨之意決君子小人消長之機故不敢不爲陛下一言若陛下以臣言爲是則乞黜侂冑以解天下之疑若以臣言爲非則臣與侂冑不能兩立退當屏處以俟威命取進止

附日記其日因論韓侂冑姧狀甚悉上諭云只爲是朕親戚用之不知如此奏云政恐陛下不知所以言之遂進札子時上亦無怒容讀札子訖因奏云臣欲論此人久矣到今方發政緣陛下近日逐得朱熹太防故欲得陛下亦亟去此小人毋使天下人謂陛下去君子如此之易去小人如此之難所謂用賢如轉石去佞如抜山乃劉向論漢元帝語陛下豈可效之哉因極論君子小人不可不辧其言甚悉奏事訖復奏云臣旣論侂冑仰犯威嚴自此當居家以俟威命上諭云不須如此欲退閒上賜之坐又欵曲問及饑民北使從容久乃賜茶而退到家家申三省又以札子白廟堂次日聞早上宰執開陳之略丄云韓侂冑是朕親戚彭龜年是朕舊學誠是難處集賢進兩畱之說欲以韓侂冑奉內祠彭龜年依舊供職上云甚好丞相繼請云彭龜年性剛若陛下畱之不如宣引一番面諭曲折上云此人質直兼是隨龍舊僚五人一人死一人丁憂兩人論罷只有彭龜年在有事肯來說只如此區處甚好

論復經筵坐講疏【慶元元年】

臣竊見本朝藝祖開寶四年召王昭素賜坐講易自是累聖相承凡有講讀無不賜坐幹興間孫奭坐講時仁宗尙幼跂案而聽之奭因請立講論者不以爲是熙寧元年呂公著等請復坐講之舊制詔太常禮院詳定於是韓維等言列侍之臣尙得環坐執經而講者顧使獨立事體輕重誠爲未安請如天禧舊制以彰陛下稽古重道之意時龔鼎臣等以爲不可遂不復行恭惟陛下畱心學問增置講讀當講之日早晚兩講固已有光祖宗早間禦殿一循近例講者立侍不廢君臣之禮晚禦後幄又復舊制講者坐侍且盡君臣之情情禮兩盡古今所難識者無不竊嘆聖性髙明區處有道旣有施行而講者乃以坐講爲非執後世尊君卑臣之見而失先王好善忘勢之誠𨿽知陛下不得已而從之然使陛下聖徳不明祖宗舊制不復誠爲可恨臣今檢到程頤與顧臨辧殿上不講書奏札繳連進呈頤之本意但欲因此輔養人主重道之心實爲可采儻蒙睿覽便見近日坐講罷行爲是爲非如臣不學固不足廁觀講之列若此禮一復天下通經學古之士必有聞風而起副陛下之意者矣臣不勝拳拳願忠之至

論定監司奏【嘉定九年案此疏從名臣奏議補入】

臣竊攷監司之官蓋源流於秦以禦史監郡然漢初猶惡其繁遂以丞相長史分刺諸州不立常員逮世宗時始置十二部刺史亦不過一部一人而已本朝遵之其始逐路止置轉運使一人惟京東西河東北淮南兩浙乃有使副若糾察刑獄則命轉運司一常參官掌之自淳化而後逐路置提刑之官然或置或罷猶不爲常熙丰以來朝廷命使始紛紛矣蘓軾常論其獘譬之立廏長而馬益臒蓋善諭也紹興初年𨿽未嘗大有所更革然所在監司多不備置或以一員而兼領亦不聞有所闕敗然則天下之治亂系乎監司之賢否不系乎多寡也槪可見矣臣竊觀近日監司皆無闕員間有一事而分爲兩司一司而轄以二人者其間職掌不同好惡亦異外假舉刺內示趣向同一訟也而有是非焉同一吏也而有能否焉號令難於奉行往來疲於迎送蓋不止如蘇軾之所論其爲害豈細也哉臣愚欲望陛下攷祖宗創立之規監紹興權宜之意將所在監司或省或並間總於一員或文或武不必幹並置庶防州縣之吏易於趣向朝廷政令有所總一而員數不多亦易選賢如姚崇所謂今止擇十使猶患未盡得人此尢當深察也

止堂集卷五

欽定四庫全書

止堂集卷六

宋彭龜年撰

奏防

論正始之道防【案篇首逾年攺元慰壽皇之心及篇末州縣小吏云云是光宗紹熙元年由吉州安福丞除太學博士初所上缺載永樂大典今據名臣奏議補錄於此】

臣仰惟陛下嗣無疆大歷服逾年攺元於是奏告天地宗廟社稷非細事也臣嘗推原古人紀年之意不謂之一而謂之元者元善也所以明人君體元之道在善其始也今日陛下繼天地之徳衍宗社之慶慰壽皇之心答臣民之望視始正本實在於此艸茅小臣獲對淸光適際斯時區區愚忠偶有所見輒敢條列以上仰報聖明惟陛下財幸臣聞心者身之始身者家之始朝廷者天下之始元子者萬世之始於其始而知所以正之體元之道無餘事矣何謂心者身之始身聽於心者也心一動而身隨之不可不正也然聖人所謂正其心者亦去其所以害心者而已是以大學曰身有所忿懥則不得其正有所恐懼則不得其正有所好樂則不得其正蓋感於物者稍偏則動於中者皆邪在常人尙且不可而況人君乎陛下聖學髙明其於正心必有道矣臣猶願陛下日日察之念念察之使忿懥恐懼好樂之類皆不足以動其中則陛下之心卽堯舜禹湯文武之心也使數者茍有一焉則其發用之間或有以害夫淸明之體而於酬酢萬變宰制萬事統禦萬國恐亦難矣昔範純仁有言君心欲如槃水常使平正而無所趨向則免偏側傾覆之患斯言可謂得人君正心之道惟陛下念之何謂身者家之始大雅之歌文王曰惠於宗公神罔時怨神罔時恫刑於寡妻至於兄弟以禦於家邦家之難齊也如此以文王之聖尙且待神無怨恫而後能使其家刑焉是必無一毫之愧於身乃可舉一家之政於內故賜予私則僥幸之路啟寵幸私則嫉妬之害生用度不節則儉約衰法制不嚴則名分僭今日宮庭未必有是設或燕閒之際少懈隄防深虞間隙之開便難窒塞在陛下謹之而已耳何謂朝廷者天下之始大抵天下之事當出於一出於一則有所總統而天子之勢尊不出於一則無所總統而天子之勢防世言漢武帝以九卿之權間宰相宣帝以天下之務在中書爲得駕馭臣下之術不知政出二門實妨理道臣防聞本朝仁宗皇帝英識偉度三代而下一君而已事出獨斷何所不可而權要請托每以大臣爲辭實以此門一開姧徒百出深謀遠計近世所無此陛下家法也崇寧奉行禦筆乃小人盜權之術此陛下近鑑也臣竊聞陛下卽位之初所施行事間出中旨𨿽睿知所及多中事情然憂國之臣未免過慮近日此塗漸塞朝綱寖淸臣願陛下長守此意使朝廷政事常出於一得則功歸於上而陛下受從善之名失則責在於下而陛下免徇私之謗體正事順莫便於斯如此而後朝廷可正而天下之治可得而舉矣何謂元子者萬世之始臣聞詩曰君子萬年永錫祚祚古人所甚重也是以自初生至於成人教之皆有方法古者父子𨿽曰異宮然文王之爲世子也日問安於寢門之外則其相去當不甚遠嘉王陛下之元子宗廟社稷所系非輕而今遽建邸於外自此居處之易察恩意之易浹教誨之易行當不如前日在陛下之側矣陛下𨿽簡擇僚友謹選左右然傅相之士少侍禦之人多傅相正而難親侍禦近而寡正從違之頃賢否便分皇子𨿽天資穎特敏於爲善萬一燻染積習之餘或移岐嶷沖和之性臣恐不能不重陛下宗廟社稷之念也臣竊見司馬光請以皇子伴讀官提舉左右前後侍禦僕從之人如有巧佞讒諂者許令糾察其言極切事情臣願陛下舉而行之大要使府僚之勢重於侍禦道義之訓密於晏遊則萬世之本可得而正矣臣州縣小吏不識忌諱輒肆狂妄輕議家國罪當萬死惟陛下赦其愚戇

審材辧官疏【案此以下諸疏並據名臣奏議補錄舊不著年月】

臣聞古者三年大比而興賢者能者其選舉之塗已異及其論辧而後使之則亦辧其賢與能而已漢王嘉薦儒者公孫光滿昌及能吏蕭咸薛修等尙有分別未有混天下之材納之一區不擇材之短長不計職之劇易爲人擇官而不爲官擇人如近世者也大抵天下未嘗有不可用之材而亦鮮有無所不能之人能於此者或不能於彼可任繁劇者於坐鎭雅俗未必優也使處之各當其任用之各盡其材則不惟官各舉其職而人亦無遺才易務之恨倘徳足以鎭雅俗而使之任繁劇則必暴其短才足以任繁劇而使之坐鎭雅俗則必不勝其官矣故天下之事多敗於官之不得其人而天下之才亦敗於用之不稱其宜如斲梁爲以金代土甚非後王所以輔相裁成天下之道也臣愚欲望聖慈明詔大臣於選任之際審材辧官可大受者不使之防小務事一節者不使之受繁劇工文學者卒任之以文學精政事者專責之以政事而且量其職任之輕重以爲進用之等級使官各稱其才而無觖望人各安其官而無幸心實天下幸甚

乞詔求直言疏

臣聞四方有敗必先知之此之謂民之父母矣後世惟魏相稍識此意每敕掾史按事郡國令白四方異聞或有逆賊風雨災變郡不以上相輒奏之相與趙充國議擊匈奴乃曰今年計子弟殺父兄妻殺夫者凡二百二十二人非小變也夫風雨變異天之災子弟惡逆人之變天人變動而朝廷不聞尙安足以圖治乎今之州縣每遇災異自非水旱例不以上頃年江湖閩浙同日地震惟建昌軍因言失火並以上聞前年福建江西間有地震去處惟漳州守臣上章自劾至於子弟惡逆時亦有之緣法中有守令量事貶降之文用是例不舉按是不可以爲尋常而不問也夫至和之气感於人事大順之治積於閨門若天示警戒而上不聞則徳不修人反天常而上不治則政不舉如此而欲求天下之治不可得也臣愚欲望聖慈明詔州縣凡有災異而輒不以聞有惡逆而匿不舉按者令監司覺察又令禦史臺察監司之不舉按者上之略加懲罰庶幾上下警懼各思有以消弭災變感召至和不勝幸甚

議紹興和買疏

竊惟和買行於東南今近百年獨紹興一郡施行無定制議論無成說致煩明詔令廷臣集議臣嘗攷究紹興和買不惟始初數額太重立制不均而朝廷每欲更張未及施行輒爲浮言胥動又復轉易其病全與東漢不能均河南南陽之田相似病根如此𨿽有良藥無如之何然旣有朝防集議臣叨綴從列敢不罄�愚慮以備采擇臣嘗謂今日士大夫論紹興和買不過二說欲究實上四等詭名者其說正大而易敝欲均科及下五等小戶者其說均平而不正何謂究實之說正大而易敝臣聞經界之初紹興和買鄕村物力三十二貫科一匹今則十七貫三百五文科一匹此皆上戶走爲下戶之獘若核實詭戶歸之上戶則物力自寛和買自輕𨿽以嚴法行之人自無辭然從前爲紹興守令者就不知出於此而卒未能革間有不畏彊禦者才行一二而搖撼於後者已百十矣今日攺正者曾無幾何而後日走寄復如初矣利之所在人所必趨一重一輕誰肯就重此所以不能使之無敝也何謂均科之說均平而不正夫不分等第一例科紐自此重者皆輕必無避免之謀無者皆有亦無隱寄之處可不謂公平矣乎然和買本非常賦也而今以常賦之法行之此不可也或者𨿽云江西及浙西平江等處和買通五等皆敷今紹興獨不敷及五等是偏也殊不知和買不及五等在今日猶爲仁政若得他州並五等不及豈不幸甚今乃欲引他州刻取之法以例紹興又不可也或者又云和買初敷時官司給錢所以不及五等人戶政恐其無物力可恃失陷官錢今旣無此慮自可敷紐豈不思支錢而取絹則不及無錢而白取則及之豈爲民父母之道乎又不可也此所以不得謂之正也然則若之何而可臣謂今日和買本非合取於民之物但以版圖未復用度未充不能遽捐之予民旣未能捐之予民則取之之法豈可不立夫法亦貴於平而已矣今旣上四等有和買下五等無和買開之以走寄之地安能禁百姓之不爲哉前日田產自三十六貫減至十七貫敷一匹後日必自十七貫減至四五貫敷一匹未可知也而可不救乎臣所以嘗有請以上四等有田產人戶和買七萬七千餘匹乞籍爲定數令今後一隨田產推割除受可以絕目前走寄之惟是有田產下五等人戶和買計四萬七千餘匹今戶部蠲放四萬四千之數於內除豁逃絕等一萬一千餘匹外亦已放及三萬三千餘匹止有一萬四千餘匹未有著落欲乞戶部更與寛容本府一年從本府選擇逐縣令佐有風力可倚仗者於今來下五等戶合敷和買四萬七千匹數內更切根究走寄之數若再根究到走寄之數物力自寛又有上戶買下戶之田亦合依上戶等處起紐和買如此則今來一萬四千匹未充之數漸漸可補但須豫降指揮令本府今後根究得隱寄及增起到上戶買下戶田產上和買不得過今十萬之額如或有餘卽增上物力錢貫均敷庶幾不致重取於民然此亦只是目前救之謀非卽久遠通行之策濟所不及猶在夫人異時國家儻遂恢復財用稍寛則將此無名之賦一切埽除方始無愧於古謹議

乞寢罷賣田指揮疏

臣聞溥天之下莫非王土古者制田惟有歸受之法民旣壯則受之旣老則歸之如此而已未有舉在官之田與民交手爲市者也唐許民賣永業田識者猶議其非古況官自賣乎臣竊聞近日斥賣官田此令一出四方之人交口竊議臣甚爲朝廷惜此舉措也臣照得在法官田惟許下五等人戶請佃所以優之也官戶及上三等戶不許所以防其侵細民求生之路也今一旦舉而出賣令之曰價髙者得小民𨿽有現耕之田無錢可買豪民積鏹千萬尋常睥睨小民之田恨不盡取而官司乃爲之開其門辟其塗細民之田將盡歸豪民矣昔任其勞而墾治者細民之力也今享其成而膏潤者豪民之利也豪民以錢易田不歸恩於朝廷而細民一旦失田必歸怨於朝廷朝廷但以減二分價爲優現佃之人不知現佃之人有錢則方可獲此利無錢則坐視有錢者取田去爾能使之不怨矣乎議者必謂今日國家匱乏一日出此可得數百萬緡豈不甚利此特小丈夫狷淺之見何足以謀國哉夫數百萬緡或可以積致人心一散不可以復收其輕重得失何如耶仰惟陛下自卽位以來減月椿損經制輕折估寛和買仁心仁聞固已四逹然或者猶謂僅能寛州縣之力未必州縣能寛百姓也今賣田之令一出則害徑及百姓矣爲人臣不能爲人君固百姓之心而乃爲人君離百姓之心此臣所甚憂也臣聞向來斥賣官田多以百姓不便而止臣謂與其使之不便而後止則所損已多矣不若不行之爲愈也臣愚欲望聖慈特賜睿斷將賣田指揮早與寢罷以安人心以固國本不勝幸甚

論差官賣官田及教閱土軍弓手疏

臣聞法不可以窮天下之情可以啟天下之僞夫先王之爲法豈恃其足以治天下哉亦曰吾爲之齊量於此而付之人焉耳儻一任法而不任人臣見其法愈密而愈不可救也且以賣官田言之夫一邑之間有令有丞有簿有尉是四人者朝廷固委之以一邑之事者也一邑之事四人皆足以任之而獨出賣官田必隔邑差官啟封果何意哉以其邑之官爲不足恃乎苟不足恃也則官田何重於一邑況邑之官田非此有而彼無者也彼於此啟封此亦於彼啟封使皆可信之人則何間乎彼此不然以彼易此均無益耳而何爲擾擾使奔走往來小則資糧扉屨糜州縣之財大則去彼來此曠職掌之事至有所得官田之直不數千而差官之費已倍蓰者此皆任法不任人之故至此也又如教閱土軍弓手議者已知其非請之朝廷乞止令本州兵官拍試矣臣以爲尙非簡便蓋月一拍試大州之邑或累十數必未能徧小州亦不下三四邑所謂官兵者月糜其半於道路而後已事焉與賣田啟封之利害何異哉如上二事臣欲乞委邑之令佐使監司帥臣按其功績而爲之賞罰庶幾提綱振領使天下無擾擾之患而享淸靜之福不勝幸甚

江陵條奏邊備疏【案此以下諸疏舊不著年月今參合宋史本傳當是光宗紹熙末因劾韓侂冑出知江陵府後所上】

照得江陵府𨿽名次邊其實西當蜀口東接吳會南控長江北去襄陽止五百里皆是平原曠野別無險要可以據守本府𨿽是鄂州大軍分屯之地然少壯之卒並戍襄陽守寨之兵多是老弱設有緩急何以支吾所以前後帥臣申飭民兵科條陳乞備邊錢谷不敢少緩者政以其無險可依無兵可恃當形勢最緊之區而無地備禦一分之力若非平時控告朝廷則急緩之際必至敗事臣素無材術謬當閫寄到任兩月備見本府兵財空乏不容自己謹開析條奏下項一本府廂禁軍皆是烏合之徒全不中用𨿽有神勁千人除火隊及分戍人外常只有七八百人在寨昔人守禦此地動數萬人猶以爲少今僅以數百守之豈不甚可危哉惟是諸縣義勇人數頗多有緒可葺然本出耕農不習軍事自向來歲一教閱進丁退老人猶淬勵不敢怠惰近年本府以財計窘匱不復施行者六七年去年又有指揮令就近鄕教閱名爲便農其實陰廢之爾蓋百姓身習稼穡不便擊刺彊之施爲猶不得已若聽其自作自止寧復畱心縱使首領得人或能奉行亦無激賞誰復勸勉臣恐義勇自此不復可用矣臣照得義勇之籍正軍計一萬五千七百餘人朝廷歲養萬五千兵無慮衣糧數十萬今歳一閱義勇費不及十之一而遽憚所費致廢萬五千可用之兵誠爲可惜本府自將秋苖撥充歲計之後若教義勇亦無米可贍然臣若顧此小費以不教爲便是臣孤陛下使令臣不敢也臣今會計本府義勇一萬五千人若分作三番一歲一教三歲而徧其當教之歲則令進丁退老不教之歳則令如近制自習事藝於鄕如此則費不甚廣而事可常行民不甚勞而藝亦不廢事莫便於此者矣若防聖慈以爲可行乞自今歲爲始仍乞下本路轉運司每歲計實教人數應副合用激賞錢物其口食米令本府自認擘畫伏乞睿照一本府一歲二稅絹不過數百匹苖不過萬石不能當江浙一大家之人全借酒稅以養官兵而酒爲戎司據其大半之利獨有啇稅州用百色取辦於此是以歲計常是不足儲蓄枵然緩急無恃防惟壽皇聖帝經略恢復畱意邊陲知本府素來窘乏故命劉珙守郡之日特撥祠部度牒二千道令其變賣爲備邊庫又添撥宣司賑糶米錢十六萬餘貫幷迪功銀四千八百餘兩通爲錢七千三萬緍有奇其爲慮至深遠也後因乾道六年撥充鄂州官兵激賞之後一時帥臣失於執奏自此他司援例接續請撥或充軍中酒本或充打造戰船或充交防軍馬或充教閱義勇或充總司收糴米斛或充他州賑濟前後共支過五十八萬餘貫去年辰州蠻獠小小作過本庫又支過二萬餘貫現今朝廷行下將從軍之人犒賞一次度所費亦復不貲經此一番支遣脧削殆盡竊惟本府去邊頭甚近去朝廷甚遠萬一緩急或有調發若候奏請豈能及事朝夕思念可爲寒心臣愚欲望聖慈監壽皇遠慮如彼念邊郡無備如此將朝廷向來撥去備邊庫錢計數給還或以度牒或以會子專責帥臣變轉盡行封椿以爲他日戎事之備不勝幸甚

貼黃

臣已具錄前後降防支撥錢數申聞朝廷若大臣開陳得防睿覽便知此錢一文已上皆是朝廷支撥卽非本司用過今來所乞塡償之數於本司歲計卽無州郡之錢以備邊方緩急爾臣亦知朝廷窘匱應副州郡之錢不過度牒會子二種但度牒會子惟平時可以換易若直待緩急然後給降決難支用並乞睿照

乞權住湖北和糴疏

臣輒有愚見仰千淵聽臣照得去年朝廷以淮浙並饑江湖小熟遂下和糴之令嚴遏糴之禁惠甚渥也然州縣亟欲集事未免敷糴於民商賈競起趨利又復爭糴於下而江淮兩浙帥倉以至總司戎帥皆散遣官吏多賫錢物四處收糴其所差人爭先趨辦疊增價直以相傾奪米價旣長害及細民細民日要添錢糴米富家愈覺閉糶自丰遂使江湖小熟之地反有饑餓不給之民臣自江西以入湖南所到去處皆病於此及入湖北愈覺益甚去歲江陵𨿽正蒙朝廷拋降和糴米十萬石緣湖北地廣人稀耕種滅裂種而不蒔俗名漫撒縱使收成亦甚微薄每到丰稔之年僅足贍其境內萬一發泄出外必至價直翔踴常年米價每石若及兩貫已爲極貴今米直至斗添數百長猶未己方此耕布之時使百姓困於貴糴無以自給甚可憐也況本府旣有補糴又有和糴數目旣多深恐置塲不能頓足不免均之諸邑諸邑復不免敷之百姓上下相乘其勢有甚不得已者其初定價正當和成米賤之際只據一時市直每石作一貫五百具申及到後來諸處官司商販競來爭糴米直陡貴官司但以事干朝廷只執元價不敢增添馴至今日輸猶未足乃是百姓受錢於米賤之初而輸米於增價之後甚者家無現儲不免轉糴以償於官焦熬如此可不速爲之計哉臣至愚極陋蒙陛下寄以牧養之責臣旣親見小民無牧養之具豈可不仰告陛下臣照得江陵府己申朝廷乞將和糴未足之數候到秋成糴足未準行下臣契勘本府合糴米十萬據諸處申到已糴及七萬尙有三萬未糴而現在之米已承朝廷指揮未令起發以此見得淮浙亦不待此米之來所有未糴三萬若得少緩收糴卻得蘇此一方之民緣今來已是五月若俟朝廷行下然後住糴恐不及事臣已令本府將現糴未足米數且權住糴以待回降庶使靑黃不接之交畱得此米接濟百姓以了農事不勝幸甚

貼黃

臣訪聞諸路監司帥臣在湖北糴米甚多其糴米之價比之本府和糴每石率多一貫以上故其交易比和糴尢易臣計本府和糴之數已及十分之七卽外路諸司所糴米數必是過之設使卽日住糴亦不闕事臣已行下本路諸州令勸諭有米之家當此艱食之時先將米谷糶與百姓如本州縣食米已足卽許將所餘之米糶與外路盤販之人臣爲見本路百姓委是闕食不得不權宜措置以救目前之急若是去年十二月今年正月之交臣亦不敢如此施行但恐自此或有遏糴之榜尙冀陛下爲此一方之民曲加睿照臣罪萬死所不敢逃

奏辰沅州水災札子

照對本府今年五月以來雨水頻多江流暴漲遂行下本路諸州取會有無被水去處至六月十六日據沅州申五月二十日麻陽縣被水淹浸推流屋宇四十七家不申損失人口七月二十二日據辰州申五月二十一日漵浦縣被水淹浸入縣其水暴猛第三第四都損失四十一人臣已當時行令逐州給米賑濟及令尋訪損失人口所在殯埋又緣兩州皆邊溪洞亦已令逐州密飭兵備綏靜蠻猺去訖臣竊見入秋以來又復多雨恐傷禾稼朝夕憂惶仰惟陛下焦勞爲民尢軫水旱況在邊郡有此災傷臣仰體聖懷敢不具奏伏乞睿照

乞復湖北主簿省罷稅官疏

照得湖北州軍朝廷向來以經兵火之後土曠人稀民淳事簡縣道佐官多不備置而以縣尉兼主簿又以江湖盜賊出沒不常而差武臣爲縣尉蓋亦因時施宜初非以爲經久可行不可攺之制也近年以來戶口寖盛事亦向繁而一縣之間自知縣而下別無文臣爲佐官若知縣或有事故卽簿尉監務以次攝事而少知自愛不甚循謹吏民玩狎多致敗闕如本府近日監利縣酒稅姚師言因攝縣日侵夜行刑杖死坊戶爲提刑司按罷又有監利縣簿尉劉汝翼因攝縣事盜用官錢現具案聞奏此皆迹不可泯不容闊略者也其他生事擾人往往而是其至此豈容不解而更張之哉臣照得諸縣各有監務一員𨿽云酒稅當置專官然一縣酒稅知縣鮮有不任其責者酒稅若非知縣任責亦未必能趣辦故所至外縣多令知縣檢察酒稅政謂是爾臣愚以爲若使省罷稅官而以知縣兼酒稅復置主簿差注文臣而以佐知縣則一邑之事宜無不舉儻蒙聖慈以爲可行卽乞從臣所請下吏部將湖北縣道有未置主簿去處復置主簿一員依格差令文臣卻於本縣省罷稅官一員令知縣兼管酒稅其現任人令滿今任已授未上人別令攺注不勝幸甚

論湖北京西楮幣疏

臣竊惟國家興創會子所以濟錢幣之乏若官司有以權之使之流通不壅然後緩急可恃臣聞湖廣總領所會子當來立法止是許於湖北京西界內行使其襄漢戍兵月得料錢全靠客旅貿易其會子止到鄂州便著兌使而官司無以權之遂使坐賈之人乘其急遽低價以售用是一貫會子止可得五百左右現錢會子旣輕商旅不行故戍兵所得會子愈難變轉而會子益輕矣萬一緩急豈不害事欲望聖慈行下湖廣總傾所多方措置須使現錢會子官私流通便商旅興販之利免戍卒折閱之怨不勝幸甚

止堂集卷六

欽定四庫全書

止堂集卷七

宋彭龜年撰

狀

同李臺法辭免再辟申省狀

照得謙等十二月二十六日準尙書省札朝請大夫新除侍禦史張叔椿奏臣蒙恩除前件差遣卽具辭免伏準省札備奉聖防不允臣仰承威命未敢再有陳請臣竊見本臺檢法官李謙主簿彭某以元辟官替移陳乞攺差照得本臺屬官二員𨿽許臺長奏辟若所辟已得其當難以數有更易緣此二人文學操履甚協士論欲望聖慈特降睿防令依舊在任伏候敕防十二月二十五日三省同奉聖防依謙等恭承恩防至於稠疊再三違戾宜行重誅然臣之事君不惟以承命爲信而亦以盡已爲忠不盡所懷卽爲不忠是以不憚煩瀆再敢控陳謙等昨從事侍禦史林大中奏辟入臺林大中旣遷謙等法合隨罷今來禦史張叔椿𨿽再行奏辟緣謙等昨自入臺以來風憲之議無不預知其林大中所劾大理少卿宋之瑞回邪等事謙等亦嘗與聞今來林大中旣除職與郡卽是以前所劾爲非謙等裨贊無狀豈得無罪若再從辟入臺是以裨贊無狀之人復誤憲府不惟累朝廷舉措之公亦害謙等去就之義欲望特賜敷奏與謙等一在外差遣下禦史臺別辟屬官庶得允當伏侯指揮

同李臺法再辭免除寺丞申省狀

照得謙等昨具狀申尙書省乞免辟入臺陳乞一在外差遣正月一日三省同奉聖防李謙除太常寺丞某除司農寺丞謙等以求去得遷實不遑處未敢供職遂再具狀轉申朝廷辭免新除恩命正月四日準省札檢防謙等前月所申第一狀陳乞一等差遣第二狀陳乞在外差遣札付謙等照防竊緣謙等昨來三狀申尙書省陳乞差遣各有事因第一次緣侍禦史林朝請除吏部侍郎謙等系所辟官屬法當隨罷所以止申乞一等差遣第二次緣林朝請已除職與郡謙等爲屬無狀義當同出所以再申乞在外差遣卽不敢前後異同謙等緣正月二日所申未準處分須至再具申稟欲望檢照謙等前後所申特賜敷奏與謙等一在外合入差遣庶安某今月九日準尙書省札三省同奉聖防彭某可除起居舍人日下供職者某忽拜隆恩不勝悚懼伏念某學疎才下無以逾人濫厠班行疊叨遷用分當引去屢請未從方比懷慚驟膺防擢�惟記注之職士林髙選顧如今日在廷之彥與夫寰宇未用之材若采其學識則某最凡計以資望則某尙淺𨿽蒙睿簡有此親除旣匪其人難以冒處伏望朝廷特賜敷奏收還成命攺畀時髦庶穆師言少安愚分伏候指揮

再辭免除起居舍人申省狀

某近狀辭免新除起居舍人恩命三省同奉聖防不允兼職依舊者竊惟記注之官號爲嚴近倘非俊乂之士不在選掄故必屢試而後除皆有已事之可驗忽容晚進徑躐淸班地望髙而差擇之輕人物凡而陞進之驟自知不可公議謂何又況近時尢嚴資格𨿽欲脫拘攣之敝以示激揚然反取妄庸之人恐啟僥幸敢貪寵利遂誤公朝輒申方寸之私不避再三之瀆冀回恩防攺授能賢庶使孤蹤獲安職分謹具狀申尙書省伏望鈞慈特賜敷奏施行

繳納右史直講告敕申省狀

某疎庸不才誤蒙聖恩擢寘右史效職以來今涉半年委無毫髮可以補報有靦顏面難以安職除巳具奏乞賜竄黜外現已出門迆邐前塗恭俟威命所有現任起居舍人告並兼皇太子嘉王府直講敕須至繳納尙書省伏乞敷奏施行

待罪候車駕過宮申省狀

照對某昨同侍從入奏以論思無補居家待罪恭準聖防令日下供職某嘗具奏乞車駕早賜過宮依舊居家俟命四月二十七日再準省札三省同奉聖防已降指揮日下依舊供職重念某身無寸長謬司記注嘗謂後之史官君舉必書謂之善於其職則可謂之忠於其君則未可與其必書以懲其失於後熟若熟諌以救其失於先故於效職之初嘗以此言具奏近日伏見車駕久不過宮委不忍書之史冊以玷聖徳數竭忠悃妄有奏陳今旣未聞過宮之期豈可徒舉載筆之職記君之過委負初心已同侍從人等入奏乞五月初一日過宮現依舊居家俟命

辭免除職與郡申省狀

某今月初九日內殿宣引嘗具札子奏論知閤門事韓伲胃依托聲勢竊弄威福𨿽蒙容納未見處分闔門屏處恭俟誅夷今月十二日伏準省札韓侂冑特轉一官與在京宮觀某除煥章閣待制與郡某聞命戰惕不知所容恭惟皇上從善如流不間遐逺如某愚戇尢荷開容今旣信用其言𨿽死無憾安敢復叨恩寵以爲己榮次對陛華承流重寄豈玆庸謬所可克當欲望朝廷特賜敷奏收回成命畀以祠祿使之少安愚分得以屏處自修不勝幸甚伏候指揮

再辭除職申省狀

某近具狀辭免新除煥章閣待制與郡恩命伏準省札三省同奉聖防不允伏念某空疎不學愚戇無用偶事潛邸誤辱眷知連月之間寵數狎至日思圖報不敢自安論建疎庸宜被訶遣尙容補郡本出寛恩某自初入朝資序甚淺猶未作縣謬列班行五年之間叨竊爲守揆之愚分已爲濫冒再勤威命不敢固辭惟是職名本待有功當去之人豈容冒此宜黜而陟恐累初政伏望朝廷特賜敷奏令某止以現官畀之小壘有有新除煥章閣待制恩命乞賜寢罷不勝幸甚伏候指揮

辭免贑州乞宮觀申省狀

某十一月十二日伏準省札勘防知贑州衛涇已除太常少卿差下彭某合行赴上十月二十四日三省同奉聖防令所在州軍差撥兵級三十人津發疾速之任候任滿前來奏事某照得昨準告授前件差遣某已兩具辭免未拜兪音某現爲庶官辭免之制不可煩瀆又衛涇現已陛辭合行赴上某尙有兩年之次可以尋訪醫藥覬幸安痊由是不敢稽畱威命久而不拜今來衛涇旣除他官恭準指揮催發之任自顧某日卽病殘如此豈可復勝委寄局天蹖地殆無所容重念某才無過人不周世用誤蒙聖朝簡防驟置從班坐累十年一旦起發畀以大郡切近鄕閭地望甚髙俸入不薄使某自擇亦不能如此便利且某方被命之時計闕期尙有三年繼而現任並合赴上人相繼攺除造化無心若有委曲某心非木石豈不能知甚欲黽勉稟承仰副朝廷錄用之意某嘗忝從列義不辭難若有使令安可辭避儻托以疾病偃蹇臥家是名欺君罪在不赦某𨿽甚愚戅安敢犯此實緣某數年以來疾病交攻名狀非一頃者【咯】血之疾半年一發率以爲常今夏以來發作頓並數月之間已至六七近以心气不寧其疾大作不免療以涼劑用之過當脾冑頓衰驟冒冬寒遂成脾脹飲食遽減一日之間僅能一食體瘦如削步履艱辛現今閒居專意醫藥尙費支吾若使之出從王事必至顚越況今贑州系是本路控扼去處兼制領外兵甲必得威望足以鎭壓才力足以酬應之人方能上寛憂顧而某形軀支離人所輕侮精神荒聵事必曠瘝脫有意外必誤家國𨿽抵竄殛不足以贖是以忘其冒昧吁天以請不敢輒具奏聞欲望鈞慈特爲敷奏且與寢罷贑州之命若朝廷憐其貧病在畀祠祿使得一意醫藥實爲隆天厚地之施自此疾病茍痊𨿽繁艱任使所不敢辭伏候指揮

辭免除殿撰申省狀

某昨準省札勘防知贑州衛涇已除太常少卿差下彭某合行赴上十月二十四日三省同奉聖防令所在州軍差撥兵及三十人津發疾速之任候任滿前來奏事某緣舊疾未痊再具牀申尙書省陳乞祠祿十二月二十四日準尙書省札三省同奉聖防除集英殿修撰依所乞宮觀某恭聞成命感極涕零伏念某蟣虱小臣屢犯威聽揆以臣子事君之義合受古人方命之誅乃蒙聖慈委曲全防念其犬馬之疾特推帷蓋之恩畀以閒祠已爲微臣再生之幸惟是論撰之職著位最淸朝廷設此所以優待有功之臣而某起廢之初未效微力使之守地屢以疾辭自合坐其不恭豈可反膺異數乃是宜責而賞徇私妨公其在興起事功之秋恐失激勸臣下之意所關甚大焉敢茍安伏望鈞慈特爲敷奏且令依舊祠祿所有除職指揮特與收回不惟朝廷予之不爲過恩抑使小臣受之不致傷義庶幾終始不累生成伏候指揮

止堂集卷七

欽定四庫全書

止堂集卷八

宋彭龜年撰

經解

需繇辭

需有孚光亨貞吉利涉大川序卦曰蒙者蒙也物之穉也物穉不可不養也故受之以需需者飲食之道也需何以爲飲食之道物之需於外者莫急於飲食故序卦舉其大者言之也卦本以需待爲義然必曰有孚者孚實也謂實有諸此而後可待諸彼也猶之萬物必有根本而後可需雨露之發生使無其本焉何需之云故泛而言之必有其徳然後可需時之用必用其人然後可需世之治必事其事然後可需功之成蔑無一焉而曰吾有所需非有孚之義也惟其有孚故光明而亨得正而吉𨿽天下之大難亦可以濟矣或曰時方需也何遽有光亨貞吉而又曰利涉大川則是欲使之見於用也豈不害需之義乎曰不然惟其需故能如此也聖人先言有孚則是其才足以亨且吉而濟大難者惟有此才而時不可乃能需以待之則其光亨貞吉宜也大川之險非有才而能需者孰利涉乎

需彖辭

彖曰需須也險在前也剛健而不防其義不困窮矣需有孚光亨貞吉位乎天位以正中也利涉大川往有功也五以剛實居中爲孚之象孚謂其中之實也需之所以光亨貞吉者政以五據天位之尊用正中之道以是實有之理需以待之耳然則所謂需者豈徒見險不進一無所爲之謂乎以此而濟大難宜乎其往而有功也何也人有不爲也而後可以有爲濟大難者決非輕於犯險之人所能也

需象辭

象曰云上於天需君子以飲食宴樂象取云上於天柰何坎爲水也而升於天之上則爲云云方升於天必待陰陽气和然後成雨故爲需待之象其曰君子以飲食宴樂何也畫上於天陰陽未和則尙未能成雨有需待之義亦猶君子蓄其才徳而未見於施爲也君子觀云上於天需而爲雨之象懷其道義安以待時飲食以養其气體宴樂以和其心志居易以俟夫命而已夫需者蓋以其有而不用也有而不用者常懼夫心之不平而气之易動心之不平而气之易動𨿽需亦何益哉然則觀需之象而飲食宴樂眞能盡需之道者也

需初九爻辭

初九需於郊利用恆無咎初之需於郊何也謂其逺於險也郊爲平曠安閒之地需而於是宜其吉矣而猶有利用恆之戒何也初以陽居陽好動者也凡物生於憂患死於安樂使迫於險猶必知所憂懼而後能需今逺於險而性又好動難乎用恆矣處此者所以利之也爻有以位言者有以情言者郊以位言初也利用恆者以其情而戒之也

需初九象辭

象曰需於郊不犯難行也利用恆無咎未失常也旣不犯難自可無咎而又恐其失常柰何程子曰身𨿽不進而志動者不能安其常也君子之需時也安靜自守𨿽有所需而恬然若將終身焉乃能用常也蓋用常之人不爲利誘不爲才役動循於理知其當需而需之初不待迫於勢之不可尼於時之難行而後止也使迫於勢尼於時而後止則身𨿽不進而常有不自己之心其動也安保其不乖於理乎

需九二爻辭

九二需於沙小有言終吉坎爲水近水者則有沙二去險已近則爲需於沙小有言者謂小有言語之傷也言語之傷亦患難之淺者耳二近於險常患其心不寛平心不寛平則躁急迫切無所不至是故有常者乃喜於需寛平者乃不害於需所以初用常則無咎二衍在中則終吉然以初比二初去險猶逺二去險已近而初止無咎二乃終吉何也蓋初則以剛居剛而恐其不能用常故聖人發利用恆之戒而僅以無咎許之若二則𨿽剛而居柔用中是以能寛平者也故聖人直許之以終吉以是知需之善否不在險之逺近特繋所以處之者如何耳

需九二象辭

象曰需於沙衍在中也𨿽小有言以吉終也衍寛平也人惟寛平故能需二以寛平居中安得不吉然則二何以能寛平也二多譽者以其居下而在外自有寛平之意而又以九居之爲以剛用柔剛而能柔非寛平者不能也

需九三爻辭

九三需於泥致宼至泥比之沙尢近於水九三以剛居剛而在健體之上輕進易動理所必有故有致宼之象焉險尢在外自我近之故曰致然無凶咎之辭而聖人之於象又許以敬謹不敗者𨿽迫於險猶能需也但患剛躁而不知敬謹耳敬則用心不貳謹則遇事不輕以敬與謹而處患難喪敗可免矣夫自我致宼無復可逃處之有道猶可免敗與夫防身於險不知攺過以致殞滅者豈可同日而語哉聖人憂患天下之意尢於此爻見之

需九三象辭

象曰需於泥災在外也自我致宼敬愼不敗也其曰災在外柰何謂在險外而未防於險也所以猶許其敬愼也天作孽猶可爲自作孽不可逭三之逼近於險乃我自致之茍能敬愼則所以致災者亡矣故不至於敗也聖人敎人以去災之道如此可謂愛之之至矣

需六四爻辭

六四需於血出自穴血者陰陽爭而有所傷也穴者物所安也四固安其所者然已居險體三陽在下陽姓好進進而遇險無有不爭若需於是則有傷之道焉故必出自穴而後可也穴者物所安也以六居四爲以柔居陰又在上卦之下乃安於此者而能畏避三陽出而避之則不至於凶矣聖人敎人以需而此乃敎之以出柰何必知此義而後可以需也未入險中故可以需若已在險而需是爲需於血矣

需九五爻辭

九五需於酒食貞吉五以陽剛居尊位無施不可何復需之有而乃云需於酒食何也天下之理固有當需者也於當需之時無所作爲惟飲食宴安和平其心以俟之此需之正者也安得而不吉人君所需其大者不過天時之未順民心之未得諸侯之未懷夷狄之未服如此等事使其心不和平有待而發其禍將有不勝言者五居中守正旣得需之道捨和平心志之外無他事也故有需於酒食之辭酒食但指日用不可無者而言如詩言民之質矣日用飲食相似以見其無所作爲靜之至也楊氏乃引小雅燕羣臣樂嘉賓之事以爲說則過矣

需九五象辭

象曰酒食貞吉以中正也此言中正柰何謂其居中得正也旣居中得正則所需何往而不遂故必如五之中正而後可以需於酒食若謂其徒餔啜荒湎而已則所需乃凶之道也

需上六爻辭

上六入於穴有不速之客三人來敬之終吉自初至五皆有所需至上則居險之終當需之極險終則無所需需極則有所得又以柔居陰宜安其處矣故爲入於穴穴物之所安也柰下之三陽本非在下之物徒以坎險在前故需而不進今險旣終矣需旣極矣三陽上進不待促之而自萊矣當是之時上將安處哉儻自知其陰居陽上處非其位不與之校敬以待之則亦庶幾其無失矣蓋上以柔居陰非與物競者也故敬則終吉焉大抵需與訟義正相反需則不爭訟則爭矣惟其不爭故𨿽防於險而亦可以免惟其爭故𨿽已受服猶將褫之人當需而不能需則入於訟無疑矣可不戒哉

中谷有蓷首章

中谷有蓷暵其幹矣有女仳離嘅其嘆矣嘅其嘆矣遇人之難難矣興也水所注曰谷蓷茺蔚也方莖白華華生節間又名益母暵燥也仳別也嘅嘆聲蓷生谷中旱之所難及也今暵其幹矣幹者本無滋澤易於暵也以蓷之被暵興夫婦遭艱難而相棄故仳離之女嘅然興嘆傷已遇人之窮厄如此人蓋指其夫也

中谷有蓷次章

中谷有蓷暵其修矣有女仳離條其歗矣條其歗遇矣人之不淑矣興也修長也物之長者先受日故易暵條歗貎歗蹙口出聲也歗之悲恨深於嘆矣淑善也古者謂死喪饑饉皆曰不淑蓋以吉慶爲善事凶禍爲不善事也夫婦遭饑饉而相棄乃薄之甚者而詩人止曰遇斯人之艱難遇斯人之不淑曾無怨懟已甚之詞可謂厚之至矣

中谷有蓷三章

中谷有蓷暵其濕矣有女仳離啜其泣矣啜其泣矣何嗟及矣興也旱甚則蓷之生於濕者亦不免矣啜泣貎何嗟及矣言事已至此末如之何矣範氏曰世治則室家相保者上之所養也世亂則室家相棄者上之所殘也其使之也勤其取之也厚則夫婦日以衰薄而凶年不免於離防矣伊尹曰匹夫匹婦不獲自盡民主罔與成厥功故詩人舉一物失所而知王政之惡一女見棄而知人民之困以爲政荒民散將無以爲國矣湯初徵自葛而至於攸䢐之民室家相慶豈無爲而然哉

狡童首章

彼狡童兮不與我言兮維子之故使我不能餐兮賦也孔氏云狡童非有定名山有扶蘇指忽所美之人此蓋指忽也童小子之稱經傳言人無所知多目之爲童如易以六五爲童蒙左傳謂魯昭公十九年猶有童心之類是也是詩以狡童指忽蓋譏其無君道爾

狡童次章

彼狡童兮不與我食兮維子之故使我不能息兮賦也息喘息也食謂不與之食天祿也詳味此詩懇懇之意其愛忽也至矣而終斥之爲狡童何也忽不能盡君人之道而詩人不失愛君之義目之爲狡童者天理之公也愛之至於不能餐不能息者天理之正也𨿽愛之至亦不敢沒其實此所以爲詩人之性情與

雞鳴第三章

虫飛薨薨甘與子同夢防且歸矣無庶予子憎賦也夜將旦而百虫俱作薨薨眾也予女自謂子指其君子而言虫飛薨薨則東方旣明之時予豈不欲與子同夢而寢哉羣臣之防於朝者亦欲退朝而歸治其家事不可不早作也豈可以我之故而令人憎子乎積此懇惻之意眞足以感動其君子也聖人順天地陰陽之理觀萬物之情明而動晦而休而雞者動之最早者也故以雞爲夙夜之候凡子之事父臣之事君君子之聽朝皆於是節焉蓋其日夜之所息平旦之气淸明湛然以觀理則理明以理事則事治至虫飛薨薨之時而猶畱連袵席之欲則其昬可知矣此賢妃正女所以必於是時致其警戒之意歟毛氏曰古之夫人配其君子亦不忘其敬語𨿽近而意逺眞得此詩之大指也

講義

潛邸講堂王霸辧釋義

前日蒙大王出示王霸辧仰見學得其要不勝悅服但王霸之分𨿽不過公私兩字亦要人別得分明如齊桓公伐楚責之曰爾貢包茅不入王祭不共無以縮酒寡人是徴昭王南徵而不復寡人是問此舉𨿽然似公其實欲假此服楚以霜諸候郤是私意所以爲霸古今辧王霸無如孟子孟子曰以徳行仁者王以力假仁者霸以徳行仁者無所爲而然也以力假仁者有所爲而然也且舉眼前事看今人乍見孺子將入於井皆有怵惕惻隱之心若是自家心中眞的見得孺子入井實是可惜卽是元來測隱之眞心無所爲而然故謂之以徳行仁若是心中欲救此孺子以納交於其父母欲要譽於鄕黨朋友卽是有所爲而然故謂之以力假仁者此便是天理人欲之分須是日用間仔細防檢若是此心發於無所爲從而充養不要間斷如此卽入王道若是此心發於有所爲能自警覺不逺而復卽不防於霸道毎於發處便下工夫大扺一日之間一念之發無所爲處絕少有所爲處甚多不可不謹也王霸之分在此而已

宜春講義發辭

讀古人之書當知古人之心心也者乃聖賢傳道之實地也茍不得其心則𨿽親見其人聞其言且不能無疑而況於書乎中庸曰文武之政布在方防其人存則其政舉其人亡則其政息夫所謂其人者非特指方防之文武也方防之文武已亡而吾心之文武猶在是烏可不察也哉孟子七篇之書人能誦之然知其道者絕少非其書之果難讀也知讀其書而不知存其心耳試與諸君舉其切近者言之其書有曰雞鳴而起孶孶爲善者舜之徒也雞鳴而起孶孶爲利者跖之徒也欲知舜與跖之分無他利與善之間也夫舜跖之聖愚易分而一念之善利難擇孟子循其一念之差極之於舜跖之別其所以拯捄衰世扶持人心者明白蓋如此諸君果有意於斯乎平居暇日試察其一念之所從起如哭死而哀見親而泚感孺子之入井而沐惕初無爲而然者無非善也而其所謂利者非特殖貨財貪名位而已凡哭死而爲生泚顙而爲人見孺子之入井而欲內交欲要譽有一毫計防之心者無非利也善則充之利則遏之精察於毫釐之間而不忽於隱微之際則吾視聽言動無非七篇之書而何講誦之有不然某今日之云云蓋有所不得已也

孟子好辯章講義

詳觀孟子此章大指蓋示天下以明人道立人極之法也夫人得天地之正气以成形而禽獸則得气之偏者也人得天地之正理以成性而禽獸則得理之偏者也人道盛則世亦從而盛人道衰則世亦從而衰此一治一亂所以分也自古聖賢易亂爲治必自此始所以堯當洪水未平之時獸蹄鳥迹之道交於中國舉舜而敷治焉而舜使益掌火益烈山澤而焚之禽獸逃匿使禹平水土使稷導稼穯又恐民飽食暖衣逸居而無敎則近於禽獸也使契爲司徒敎以人倫父子有親君臣有義夫婦有別長防有序朋友有信自堯之後凡君天下者以堯之所以治民者治民則治不以堯之所以治民者治民則亂故夏季之君不能以堯之所以治民者治民及湯克夏則立愛爲親立敬爲長始於家邦終於四海又作三風十愆之戒以警後嗣堯之道也商末之君不能以堯之所以治民者治民武王旣克商則重民五敎惟食喪祭惇信明義崇徳報功堯之道也上下二千餘年如出一轍及至後世邪說旣作人心先壞三綱五常日就淪斁內自閨門外極四海往往皆淪胥於禽獸之行不自知覺自孟軻而下在下者無復以王道開導人心在上者無復以王法紀綱人道所以乍治忽亂不能長久然其治也未嘗不由王道之明王法之行其亂也未有不由王道之晦王法之廢而所謂王道者其要於三綱五常所謂王法者立爲品式條目維持此道者也捨此則率天下而爲禽獸亂亡無日矣孟軻之辯楊墨政以其獘至於無父無君則於禽獸又何擇哉後之君天下者欲識治亂之分其於此焉辧之足矣

進故事【案此首從名臣奏議補入附講議之後】

戴盈之曰什一去關市之徵章臣龜年曰盈之此說乃後世不能復古之根本也凡古制之所以壞者必有私情蠧之私情不能去而求復古無是理也盈之旣知什一之不可重關市之不可徵亦知民之不堪而古之當復矣在戰國時如盈之用心者豈不可進而孟子辟之如此其嚴者政恐其有所牽繋也盈之所謂今玆未能者果何爲哉不求其所以未能者先去之而徒欲少損以收復古之名此君子所甚惡也蓋是非不兩立公私不錯施邪正不並用一廢則一興一消則一長所以古人謂去惡如農夫之務去艸焉絕其本根勿使能植則善者信矣未有惡未去而能爲善者也謂之今玆未能則是其爲國猶有資於橫斂而但欲少損以俟來年而後去安保來年不復矣乎柰何世之謀國者多爲此論以其易入也聽人之謀者多喜此論以其易從也若井田法難卒行宜少近古限民名田以贍不足之說若古人節儉什一而稅如太古難宜少仿古以自節之說世皆以爲通於世務不知自今觀之果何益哉不特謀國如此人君於遷善攺過之間而一爲此論所惑則亦將因循苟且展轉汨沒卒防於過失而已耳可不戒哉

止堂集卷八

欽定四庫全書

止堂集卷九

宋彭年撰

防問

防問十道

問茶非古也始唐趙贊議稅天下茶以爲常平未竟而罷貞元九年乃定爲三等之法嵗得緍錢四十萬而陸贄請儲以備水旱初不以爲非也然則天下之利取之有名用之有道𨿽憂世之君子亦不之責與自唐以來茶之法蓋屢變矣始則十稅其一未幾十增其五人固以爲厚也及王涯變稅爲而天下怨之李石爲相始復貞元之制然自是而後禁私販至於死罪增稅額至有賸錢亦幾於甚矣本朝先用法淳化中乃令商賈買茶於園戶輸錢於官場謂之貼射自交引行而貼射廢矣然大率皆也其後以爲不便易而爲稅然則唐之法蓋由稅而爲不便而復稅本朝之法蓋由而爲稅也今日其用法乎用稅法乎以爲耶胡爲有產則有茶租以爲稅耶則復交引以防私販何耶抑稅之法參用之便耶不然有是有非當有所去耶側聞藝祖平蜀盡蠲苛斂茶遂無禁已而好事者始復議取而負販失業之民往往犯法近日湖湘閒亦有挾此以爲盜者搢紳士大夫頗思所以更張之而未有防也或曰山澤之利不可專也盡利於民民將安逃不可不少弛也或曰國用猶有未充嵗不能盡蠲與其捐山澤之利以優末孰有輕農田之徵以重本其說將安從乎諸公懷有用之學以待上舉試爲有司籌之問古之所謂公私者誠難言也管叔周公之兄也而誅之人以爲周公之公也然大封同姓互十三國亦周公也親也而誅之以爲公則其封之也亦可指以爲私乎周公之心殆不然也詩人所以譏尹氏太師不過瑣瑣姻婭之膴仕耳然祁奚舉其子而乃不害其爲公何與宋璟請放叔父未免爲避嫌爾避嫌非盛徳事也若上下俱存形迹所憂詎不大與崔祐甫相代宗未數月舉八百人多涉親故代宗詰之祐甫曰選擇百官不敢不謹苟平生未之識何以諳其材行前軰謂天下之賢非一人所能盡也若必熟其材行而用之其所遺亦多矣其論似中祐甫之失然不曰舉爾所知爾所不知人其捨諸乎古者設一相而止至中古始分左右聖人之所謂公者蓋如此也近世乃裂宰相之權於三省然中書出今則又有舍人之批勑門下省審則又有給事之封駁尙書奉行則又有禦史之論奏其意非欲爲是紛紛也抑欲參同異廣忠益求以盡天下之公焉不然權萬紀嘗劾房齡王珪內外官攷不平而魏徴以爲齡珪所攷豈無一二人不當察其情終非阿私使推之得實未足禆益朝廷若其本虛徒失委任大臣之意徴之所慮誠識大體然與所謂上下相維之意寜不悖乎必欲下盡同異之情上全禮貎之節如之何其可也漢唐之亂皆以朋黨朋黨誠不得爲公也然識者乃謂小人無朋惟君子有之抑何與商之離心固不足以當周之同徳然同者未必公而異者未必私也不直此爾科舉自公薦而爲覆試自覆試而爲別試目別試而爲糊名銓選自品格而爲停年自停年而爲長名銓注自長名銓注而爲循資其法益嚴其制益密當不得行其私矣而得人反不如古抑又何也抑公道之行不在玆歟或時有異同而公道不得行歟幸具言之以助有位君子欲張公道之意

問道弗自五典非道也士弗究五典非學也中庸曰天下之逹道五所以行之者三曰君臣也父子也兄弟也夫婦也朋友之交也智仁勇三者天下之逹徳也所以行之者一也敢問五者之行孰爲知孰爲仁孰爲勇而所謂一者又何在也謂無異道與吾嘗學之矣輕重隆殺何其不齊也無父何怙無母何恃父母宜無異也而聖人乃曰資於事父以事母喪母以期以父在焉故也則尊莫先於父矣然欒書將載晉侯其子名而斥之君子未嘗以爲不孝則父子之道有不得行於君臣之閒也君臣爲重矣然詩有之云不可使得罪於天子亦云可使燕及朋友傳亦有之翹翹車乘招我以弓豈不欲往畏我友朋古者至以君臣之從違參之朋友之是非而取決焉不敢詭隨於君以得罪於朋友則朋友亦不得爲輕矣然兄弟急難而朋友𨿽良亦不過永難以義合者又豈得與天屬之愛比乎子甚宜其妻父母不悅出自天屬之愛言之父母所不欲與已所宜不待較輕重而知也然舜乃不告而娶何也周公之於管蔡𨿽兄弟不敢愛焉豈又有重於父母兄弟者乎以子思所言親親之殺尊賢之等孟子所言貴貴尊賢之意毫分縷析愈防愈精此殆其大凡也書曰徳無常師主善爲師是數子者皆以善爲主乎然善無常主恊於克一安知所謂一者而求以恊之耶抑輕重隆殺𨿽曰不同安知所謂一者不行乎其閒耶君子毎教人於君臣父子兄弟夫婦之際求所以樂者苟不擇善而固執之樂安從生哉國家學校所以明此也願與諸君講明之毋曰今日所較者藝爾

問書所以傳道也非書道其不傳矣乎三代而上易惟有畫而已禹敍九疇更數百年乃衍於箕子當時之書可謂少矣而知道者相望於世周防孔子紹帝王之業卒老於行於是始刪詩定書繋周易作春秋反視三代書莫備於此也然三千之徒惟以四代禮樂語顏淵而可與南面惟仲弓一人異時才難之嘆誠有味其言之視其書則多於前攷其人則衰於舊道益明於書而人之知道者益鮮是何故也不寜惟是當漢之初壁書未出諸不在六防之科者紛紛於世五經異同石渠猶未論也而董仲舒出焉其後如劉向揚雄皆號博極羣晝然槪之仲舒尙未可謂知道本朝盛時學於太學者至手抄公谷後漢書以讀未幾書盡槧刻往往易得自劉氏爲七經小傳以經名家者皆有訓義歐陽氏陳氏王氏蘇氏其最著也𨿽其學深淺不同然其閒柝理精微守道純固者自漢以下諸儒鮮能及之本朝學術逺繼三代實發於元祐然一時人才其所植立卒不盛於元祐之前何也豈道之明晦不系於書之多寡歟抑得之易故索之亦不精知之不難則守之亦不固歟將讀書固自有道不在乎占畢之閒也古者士旣學經則所謂疏通知逺廣博易良之類發見於外誠不可誣而其未學也亦必視其性情之所宜求以矯其太過以濟其不及不如後世徒事渉獵而已或者亦毎罪教之者以科舉而責之者不合乎性情也近世固有學道山林不求苟仕者朝廷固起而用之矣孔子曰如或知爾則何以哉有司固願聞諸君之有得於書且以其所疑告問孔子教門弟子必以仁其目固不等也然究其凡近之語不過曰我欲仁斯仁至矣是仁無不可爲也而顏子至於仰之靡髙鉆之靡堅瞻之在前忽焉在後用力如此其苦以顏子且爾其他可知矣異時所謂以我爲隠乎者必其門弟子嘗有是疑也孟子言必稱堯舜而極其所以爲堯舜之道則不過曰徐行後長而已矣夫徐行後長塗之人皆能之何其易也而公孫乃曰道若登天然似不可及何也夫聖賢常示人以所易而學者常學之以所難豈易之中自有所謂難者存乎然則非用力者不知也諸君學於斯久矣君臣父子兄弟夫婦朋友固斯道之所以行也諸君今日之所難者何歟先難後獲願與諸君勉事斯語母徒曰今日所較者藝也問孟子曰夏曰校商曰序周曰庠學則三代共之皆所以明人倫也三代之學豈徒呻吟占畢如後世而已人倫旣明則自閨門逹之天下自徐行後長循而至於聖人之天道同一塗轍爾肆成人有徳小子有造獨不在玆乎後世學校直名存耳然名之中苟得其實則效驗之應亦隨其實之深淺而著漢自武帝興太學至光武時始盛明帝幸辟雍親自講經近於好名然能屈身養老率士以行由是士以亷恥自將取重於世至延熹閒淸濁相形風俗激矣𨿽因是啟縉紳之禍自古論士气之振亦鮮儷焉唐太宗大增學捨差擇名儒以爲師表攷其制度未免誘士以利祿然嘗觀韓愈進學觧則知當時取士猶兼行誼也故朱泚之變何蕃一叱而六館之士幡然狥義然則學校教養抑計其名乎抑計其實乎本朝學制文行兼采凡月書季攷不惟屑屑於詞章之中法亦當察閨門鄕黨之行無玷缺者第有司視爲文具弗深攷耳而士相與從事於學亦惟文之工拙是講是究抑末矣於末乎何取本之不立而徒溺於文浮靡勝而質實衰無怪也今欲一變此習何修而可將甄別其履行以示勸耶有志於實學者亦惟嚴於幽獨不事表暴特未易知也標榜一立或長浮僞其爲世害又甚於文使聴其自修則悠悠之病夫人有之又懼其隳而終無以立也夫離羣索居學者所患然羣居可樂亦可懼也相觀而善願與諸君共慮之抑以自警焉敢問問漢陳平論宰相之職詳矣其言曰宰相上佐天子理陰陽下遂萬物之宜外鎭撫四夷諸侯內親附百姓使卿大大夫各稱其職不知相之職止於此乎抑又有大者乎或曰兵者國之大事相所當知也自禹徵有苖周公東徵下逮春秋凡秉國成者莫不從戎惟晉尢著然攷之周禮天官冢宰及兵事者政典以平邦國一語耳而宮正酒正之賤九嬪世婦之防下至屨人亦屑屑領之而獨於兵不詳豈兵猶未得爲大事耶記曰虞夏商周有師保師也者教之以事而諭諸徳者也保也者謹其身以輔翼之而歸諸道者也周召相成王實屍此責而後世乃以屬經筵故前輩謂天下重任惟宰相與經筵天下治亂繋宰相君徳成就在經筵豈不與古異乎古者天子諫臣七人說者謂卽四輔及三公也而後世有言責者獨諫官耳故前輩謂天下之事惟宰相可行惟諫官可言又豈不與古異乎是二者尢國家之大事獨不得使之如古何耶豈時有不同故事之先後緩急不得不異耶或大本旣立則其末自舉耶願具言之

問孟子曰徳之流行速於置郵而傳命置郵之貴乎速也尙矣在春秋時曰傳曰逓曰驛其制𨿽不詳大抵皆以速也攷之於漢有驛有郵驛以居傳置郵以行文書然有傳有置有馳有乘有軺而又有一乘六乘之別何耶旣有郵矣其後又置騎又何謂耶京房請乘傳奏事不可乃得因郵上書漢之傳法似嚴於郵然當時吏有郵書掾府有督郵至以太尉法曹專主郵驛科程則其視郵置亦不輕也趙充國自金城上屯田奏至報下才七日不可謂不速而河內太守尙私具馬以爲驛非猶以爲遲耶本朝有驛有遞然乘驛之制今徒名存惟遞以上下四方之奏報有不容苟郵卒厲他役之禁私書重擅入之法率兩州專一官以攷稽違而又蒞之以守若倅督之以監司而閒察之以王人抑已嚴矣然文書遲緩卒不能革或曰漢五里一郵今之遞亦太疏矣何以責其速欲增遞而益卒則現卒尙無食以給可復冗耶漢嘗置驛騎矣國初遞有馬有步馬闕則取之羣牧司騏驥院後或配之民閒今以卒代馬何怪其期防之不如律也若用舊制豈不益重州縣費乎或曰唐給驛田今官田所在而有亦可復給否耶諸軍及牧守間別置卒如漢私驛似若便矣或者又謂私驛旣通遞制益弛亦果然否天下之勢當使如脈絡貫屬而郵置者蓋脈絡之所以行者也抑何以使之不壅耶幸詳以告問有气節之士有功名之士嗜功名者多不拘攣而負气節者亦少能自致於功名何也昔者曾西艴然不受管仲之擬已而乃不敢自比子路自九合之功論之子路固所未有然正纓之死仲亦未必能也聖門學者去取乃如此豈無說乎漢之王陵陳平周勃三子固嘗自相訾訶矣卒之成安劉之功者平勃也而王陵無與焉然有識君子竟以王陵之事爲正何也豈功名不足論乎魏相爲漢名相事業與蕭曹並後世莫及也然有所奏請多因之許伯輩蕭望之不肯附麗許史而風聲凜然卒斃於小人之手竇武陳蕃以黨人之故欲盡誅中常侍反爲搢紳之害不細而陳實獨以交張譲由是多所全宥若以成敗論之則望之武蕃直一淺丈夫耳其然豈其然乎唐張易之嘗從容問狄仁傑自安之計則仁傑於易之分不疏矣反正之事實因易之闓其端倪而後仁傑得以自盡其說方仁傑周旋局促於羣小人之閒豈能如裴炎輩明目張膽激貪立懦而五王之功竟成於仁傑豈功名之士未免有所避就歟裴度淮蔡之績史歸之斥罷監軍及觀其論皇甫鏄程異斥魏簡似非乏奇節者至於敬文之際羣凶縱橫度任上相若無與焉何也以度平日料之當不若是豈亦欲爲仁傑之事不得遂歟幸則爲仁傑不幸則爲度然則有志於功名者固未可必也而气節一隳終身不復士大夫果安所去取耶夫士大夫而乏气節本非一世之福而徒悻悻然求以自免於名教而無所就亦有益於世否乎諸君問仕之始願相與商之以觀所決擇焉

問古有農後世有兵古非無兵也寓於農爾後世知有兵而不知有農𨿽謂之無農可也古者寓兵於農之利可覩已自秦以三晉之人事耕稼以秦人事攻戰而兵農之分已胚渾於此漢之兵制𨿽不能盡更秦舊然兵之大體尙寓於農焉故髙帝謂吾以羽檄召天下兵未有至者文帝與郡國爲銅虎符政爲發兵設也是以髙帝方有事於楚之時𨿽關中老弱未傳者悉調之事竟則罷武帝從王恢之議以三十萬屯馬邑單於旣走則亦罷其兵發兵罷兵才一月閒爾豈如後世之終身衣食縣官而無所歸者乎董仲舒已謂月爲更卒已復爲正一嵗屯戍一嵗力役三十倍於古則兵出於農在漢已有未便何也自漢而後惟唐以府衛寓兵稍合古制然至太宗時馬周已言徭役之繁數不十數年府兵法壊衛士稍稍逃匿至開元而宿衛遂不給矣豈人不利於兵故至此乎攷之杜甫數詩則當時從軍者之情狀使人有不忍於中焉然則兵果不可出於農乎抑漢唐所以制之者非其道乎若信以爲可出於農也何爲古者用之數百世而不見其敝後世醵農以養兵似便於古而亦不利焉何也古者有事則有用兵之費無事則有裕民之政自兵農一分而兵之衣食𨿽無事不可廢也以聖天子焦勞爲民而煩租苛斂猶有不能去者一欲有所蠲免非斥內帑以補有司之經費不可也非以兵乎此一事也古者壯則集而爲兵老則散而爲農而今之兵𨿽老不復農矣汰之於行伍而養之於州縣不汰則無用不養則無歸然汰之者未免增卒養之者未免增賦此一事也夫兵出於農則賦輕兵不出於農則賦重理勢然也今賦旣重矣而沿邊州郡又有民兵焉非已甚乎本朝韓忠獻公自謂得養兵之說以民𨿽稅斂良厚而終身保骨肉相聚之樂亦知民之不爲兵利矣然竟刺義勇何也亦有不得已歟此又一事也夫欲盡如古者寓兵之制則非惟有駭民之疑而現隸兵者亦恐無以處之欲一仍今制則又有前數事不可不亟圖者無已則屯田營田亦有可議者乎屯田營田𨿽非寓兵於農之制而有寓兵於農之意君子猶善之然今日曰屯田營田爾其賦之民何也抑兵一籍則於耕耨之事有所憚而不肯爲歟諸君通於世務願共講明其當以紓今日之憂

正堂集卷九

欽定四庫全書

止堂集卷十

宋彭年撰

序

內治聖鑑序

臣聞大學曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物其道自源䢐流具有始終三代以後此學不傳然世之治亂鮮不由之三代旣逺帝王家法質諸經傳惟周最爲較著蓋自姜嫄履帝之武肇開厥先以至古公姜女一徳一心自家達國內無怨女外無曠夫王季篤慶遂生文王以王季爲父武王爲子太任爲母太姒爲婦雍雍在宮肅肅在廟神罔時怨神罔時恫以禦於家邦後世因以爲文王正家之效固矣抑其一家之閒气脈醇壹積之渾深天地至和之气鐘發於此故父父子子兄兄弟弟夫夫婦婦而家道正則易然也夫帝王之事載於書詠於詩散出於諸子百家視周或尢詳焉然究其正家始末未有如周者亦以記有文王世子詩有大明等篇綱條並舉先後具見故也嗚呼書之不可已也如是臣仰惟治朝家法上繼三代然典冊所載精粗大小繋日以書不復區別臣自得官成均成均舊有國朝防要及李燾所進續資治通鑑長編錄本因得竊讀乃摭祖宗正家等事萃爲一編因防要所次之目實之以長編記載之事一時名臣奏請有足禆補內治者亦復采錄閒有愚見輙復論著凡二十卷名之曰內治聖鑑𨿽分比次序不無逸謬不能如文王世子及大明等詩然其事則無愧於周而大學不傳之學世世萬萬子孫庶乎其可驗諸此矣紹熙五年正月十一日承議郎守起居舍人兼皇子嘉王府直講臣彭年謹序

易覽圖序【一作鏡古歷年圖】

古者史官記事以事繋日以日繋月以時繋年自司馬氏作史記一變其法然猶以年表存編年之舊至西漢功臣表繋以大事始髣髴簡冊遺意自是以後古法寖不復見矣本朝司馬文正公作通鑑一書易史記爲編年裕陵錫名資治通鑑簡帙浩大未易竟編公嘗自周威烈至周世宗爲歷年圖年舉大事又嘗修國朝公卿年表仿司馬法各舉大事於上最後合二書爲稽古錄可謂精當矣然猶恨稽古錄不如歷年圖一覧可盡見也今世所傳圖乃自漢而下亦未嘗年舉大事恐非其舊姑因其圖實以稽古錄又參古資治通鑑本書及目錄舉要卽康節先生皇極經世書新安朱氏通鑑綱目東萊呂氏曰大事記眉山李氏通鑑長編譜而圖之名曰易覧圖非以求簡便也昌黎韓文公謂記事必提其要蓋提要則綱領舉而數千年治亂如指諸掌矣若不韙之罪則不敢自恕焉

淸江道院詩序

慶元初元春正月餘守荊渚便道歸淸江謁邑大夫臨卭常君大夫見余縣治之東偏有屋數楹扁曰淸江道院余見而喜曰大夫待吾邑厚矣因問其所以爲道院者五賞罸有章也期防有信也文書有驗也役止有度也出納有程也如此而已矣予聞而益喜曰若大夫所爲寜以委而不治聴物自然泊然如虛無者之心哉推此以稱天下皆道院可也豈惟淸江已哉𨿽然州縣亦在人爲之何如耳寛嚴厚薄疊相乘除今日之喜予尙憂其往也因以語大夫大夫曰予亦自憂也大夫存心如此余有望矣聞道院落成嘗有作爲詩歌接民頌聲者余不能也大夫請序之因書其往復語遺大夫或者儻知余與大夫之心也其庶幾乎

送劉伯協序

某與伯協同鄕也來宜春且同官聲气又同毎一見必握手劇談傾倒心腹不啻如兄弟也然某職在奔走與伯恊聚首不數日輙復散而伯恊亦多以檄出出或不得別別必悵然今日恊然歸矣某畱此誰與如昔者哉昔日與伯協易見而難久猶且悵悵今一見不知復何日能不介然於懷耶伯協旣行執某而言曰何以贈我某曰某與伯協平日無一語在藩籬外今旣爲不可知之別敢以誑取乎昔者子貢問友夫子告之曰忠告而善道之不可則止無自辱焉某讀至此未嘗不悚然汗下也夫人而有過使朋友懷畏辱之心而有有不可則止之意而後告之則言之至於吾耳也亦多歷節目矣尙且有從與否進徳之難蓋如是也而可不勉乎伯恊能受人盡言自是天資髙明發見於此廣而充之與禹聞善言則拜子路人告之以有過則喜子夏投其杖而拜同一機也其進豈可齊量哉某之所以定交於伯協者蓋在此某恐去伯協而行乎頺波敗流之中悵悵然無以自警也臨岐分袂情況作惡豈碌碌餘子所以相與者比他日不相忘善言當日至於某之側是則爲祝伯協劉氏公非先生後也

送徐琰序

古之令以字民後之令以治財世之議者皆曰竭天下之財者令也是豈令罪哉責財者日與令敵故令日與民敵今而語令曰曷不爲古者之無民是猶責矢人曰何不爲凾人之不傷人也有是理乎某觀今之百姓冒法禁隠租稅姧僞百出以較尺寸非獨其俗勝也抑以煩苛科斂有以使之爾而士之求不爲令其巧有甚於民之冒法隠稅者豈令果不利於人哉今爲令者其責不在民而在財然民有可取者令鉤致殆盡不卹也而朝廷必欲使人爲令其法亦密亦此嗚呼人之情相去蓋無幾使能體令之所以難者以體民則民其庶幾乎西安徐君自入仕卽攝武昌自此或正或攝凡歷三邑餘三十年今旣去宜春以法度入要近其下亦當爲倅若守終今以往皆敵令之日矣𨿽然公無與令敵也夫見其生不忍見其死聞其聲不忍食其肉君子於禽獸且爾而況於民公可謂親見百姓之生之難而聲之慘然其可憐者也公今日以身體民後日公所至以身體令某知民亦易立令亦易爲矣於其行也因書以爲公別且以爲後日相觀之地云

跋

恭書紹熈甲寅賜講筵詔後跋

右紹熈甲寅秋九月講筵詔書賜臣年者也先是八月壬辰宣引潛邸講讀官臣年臣有開臣由上禦幄殿臣等合班奏事內侍宣示宸翰二一書書史十種一書十臣姓名臣等奏請聖意諭云卽日開講講筵舊所講書比講堂不能三之一朕驟當機務若聞見不博不足以應酬今添置講官十員令人專一書輪日赴講早講於殿上如故事晚依講堂坐講庶幾從容臣等再拜奏曰陛下此舉誠帝王盛徳事也然今日萬幾殷繁不可與講堂比諭云事有章程豈妨講書人主在宮中若有暇日不過與宦官女子親爾孰若親儒生學士爲有益耶甲午降旨以行辛丑又親札諭詞臣朕增置講讀以廣問學政賴講讀之官防繹經防反覆開陳脫有闕遺因而救正庶幾有益不爲虛文丙午遂頒此詔訓詞委曲皆聖意也先日乙巳禦重華宮大堂開講宰執皆侍晚復坐講之制臣嘗讀範祖禹帝學云歷覧載籍創業守成之主未有若祖宗皆好學者也然以臣觀之亦豈如今日之盛哉若坐講一事自幹興以後下迨治平呂公著諸臣屢請輙抑卒不能復陛下一日闕羣議而用之可不謂難與臣學識浮淺獲侍金華旣不足以仰報簡知親見一時之盛如此儻不能使後此者有攷焉臣罪大矣臣旣以此詔鐫之於石又推本詔意所發書於下方庶以爲聖朝萬世講讀之法云朝散郎煥章閣待制知江陵軍府事兼管內勸農使充荊州湖北路安撫使馬步軍都總管兼本路營田使專一措置提督修城兼提舉義勇民兵淸江縣開國男食邑三百戶賜金紫魚袋臣彭年謹書

恭書潛邸賜所題梁燾奏語後防【慶元元年五月】

臣至愚極陋紹熈癸丑五月庚午蒙太上皇帝擢爲陛下潛邸講官越六日上講日昳讀元祐六年翰林學士梁燾辧邪正奏甲午陛下賜以所題燾奏四十有八言聖謨簡大宸翰昭回前此講堂諸臣所未有也同列咸歆羨焉臣仰惟陛下天縱髙明孜孜務學凡所講切必極體要臣初入邸聞燕閒之所有一髹碑大書知人難三字臣嘗問焉諭曰誠有之因援李徳裕之言詰臣曰正人旣呼小人爲邪小人亦謂正人爲邪果孰辧之臣對曰今日講學卽是辧君子小人之衡尺也孔伋中庸之書有曰爲政在人取人以身修身以道修道以仁人主但當精思以明道誠意以正心日反已之所爲而自省察焉若性情近君子則小人不能惑若性情近小人則君子不能入矣諭曰誠要法也他日贊讀沈有開講書至三風十愆及邦國有一於身國必亡顧有開曰何謂也有開以古誼對諭曰莫若逺頑童爲最急若比頑童色色有之欲不亡得乎夫當潛晦養徳之時已知用力於堯舜所難如此溥博淵泉而時出之其辧君子小人若是決也固宜燾元祐閒再仕再已後入翰苑乃上此疏惓惓邪正之辧累千餘言意猶不足而明睿所加不過數語使燾獲事陛下當如何耶然燾之言立於今日眞莊周所謂百世之下一遇大聖知其觧者是旦暮遇之也燾於是有光矣臣今錄燾奏於後使枯株朽木猶被云漢潤澤庶幾萬世臣子知不用之言有用之之日也顧不幸歟慶元元年五月朔旦朝散郎煥章閣待制知江寜軍府事兼管內勸農使充荊湖北路安撫使馬步軍都統總管兼本路營田使專一措置提督修城兼提舉義勇民兵淸江縣開國男食邑三百戶賜紫金魚袋臣彭年謹書

漢少帝編年後防

或曰呂氏得罪於漢大矣自司馬氏以下皆繋之帝紀所以著其專制之罪而今獨出少帝之號何耶曰呂氏𨿽専制然猶托漢以令天下所置將相盡循髙祖垂絕之言不敢攺也與唐武氏異矣所以少帝編年者欲以別於武氏耳罪有輕重烏得而同哉

劉子卿都梁紀後防

右都梁紀聞東平劉侯守郡日所述也侯至郡之明年某被命迓客於境從侯問北事輙隨事應如其家事無鉅細久近不待忖臆嘗竊嘆曰守邊者不當如是乎旣反命見參政余公質史事畢泛及他所聞見至侯則曰邊刺惟都梁最賢然猶未知侯有是書也侯曾祖忠肅公熙寜中使北庭已襲例奏紀行一編又爲書備述遼近事以上裕陵大喜侯此書異時要亦送官爲宜昔歐陽六一公嘗云訓兵養卒伺釁乘便用閒出奇此將帥之職也至於外料戎狄之心內察國家之勢知彼知己因謀制敵此朝廷之大計所謂廟算而勝者也侯守邊而求以知彼知己可謂不苟矣

論

漢髙帝論

漢髙祖乘時崛興不由積累五年而成帝業自非英資絕人孰能至是知人善任使尢其所長所以滅秦埽項若此甚易然資髙而不學气充而志卑承周秦更變之餘先王法制𨿽悉破壊未至如後世影滅迹絕不可攷尋而乃安於小成自甘淺陋司馬遷史記髙祖大事多捨不錄而獨載其置酒洛陽南宮蓋傷其志以此爲至足而遂已也使後世不復見三代之治非髙祖之罪乎孝文恭儉仁恕出於天性然習聞黃老之說遂認安靜揖譲以爲至道無復帝王之志三代以後𨿽爲賢主僅足以致筐篚之盛視渾渾灝灝忠厚气象蓋蔑如也孝景忌刻寡恩孝武剛暴多欲孝宣察慧不𨿽其施設閒有可取而大本已失治效亦駮所可惜者孝昭幼沖明睿輔導非人未究其成耳若孝元之柔弱孝成之荒淫孝哀之昏暗皆不足道也然漢業之成𨿽自髙祖而其敗也亦自髙祖當經營伊始之時而邪沴妖孽已能爲祟韓彭之死皆由呂氏大權所在人心易遷其所以動易子之謀出盟臣之防彌畱之際猶惓惓於分命大臣亦慮此也卒之身未及寒而愛子已戕不出房闥制天下於女子之手自是而後天下之重乃在外戚景帝忌刻如此不能不爲太后而私梁王孝武忍殺竇嬰而不敢睥睨田蚡非亦以太后故歟至宣帝親歷霍氏之亂其監不逺然魏相號稱上意而不能不因許伯奏事自是累世耳目所惜不以外戚之重爲怪遂使王氏竟擅大權當哀帝時𨿽略斂退而丁傳用事同一亂轍天復假王后之年至歷五世而漢業卒爲莽所移摭所由來罪將誰歸易曰臣弒其君子弒其父其所由來漸矣由辧之不早辯也其漢之謂與

兵論

古者出師以喪禮處之命下之日士皆涕泣故聖人以師爲毒天下之民夫子論行軍亦曰必也臨事而懼蓋爲此也嘗觀文王遣戍役之詩曰靡室靡家玁狁之故又曰四牡翼翼象弭魚服豈不日戒玁狁孔棘勞還卒之詩曰我出我車於彼郊矣設此旐矣建此旄矣彼旟旐斯胡不斾斾憂心悄悄僕夫況瘁常若有幽憂不樂之意而車馬兵甲亦不過使之整比嚴肅以待敵人何嘗髙上气力專事戰闘如秦人哉秦固以此彊亦以此敗亡古人謂周過其歷秦不及期此亦可以攷矣記

隆興府武寜縣修獄記

某年某月某日隆興府武寜縣新獄成爲屋若干楹東西牢若干中爲訊事之所泡湢居後凡獄具皆更創如律令以書屬予記余辭有親喪又期年由囑於其客歐陽震余諗之曰聞令之舉玆役也至才數月獘去姧戢邑用整飭毎旦作吏鶉衣十數輩相推排庭中一撎退吏捨防筆聴文書下盡日無一紙百姓入官府如家事已掉臂出昔不輸賦者以後爲恥化幾行矣而乃汲汲於是其於緩急先後何如也不曰聴訟吾猶人也必也使無訟乎況令儒者也客曰是則然矣吾聞古人之治其國本末具舉𨿽曰聴訟而無訟之化行焉豈謂一事不問懵不辧是非曲直眞僞猥以無繋爲無訟以蓋其不能如今之所謂儒者乎今非謂是足以記也然則何記之爲余與令同年知其爲人是胸中磊落不可以世軒輊者也視一切功業如太空浮雲成不足榮敗不足辱彼數楹之起復曾何足以侈令而況於獄令大字深刻墨而載之四方使好事者或以當璧墁曰是武寜縣新獄記得無望之戚然者耶客曰令不避此名也自有此邑卽有此獄逺不可攷以耳目所接十年不一治治又不過支傾拄危而於觀於臺者日相新也顧屋壽能幾何儻有嵗月可稽使來者視其久近以驗屋之壯老而有感焉其興廢或過於今亦未可知也余不能詰於是次第客反復語並記之亦欲見令之所爲不苟客知之矣孟浩養直令姓名字也今爲朝奉郎某年某月某日具位淸江彭某記

止堂集卷十

欽定四庫全書

止堂集卷十一

宋彭年撰

書

上漕司論州縣應副軍糧支除書

某竊見去年茶冦方盛時江鄂大軍諸路禁軍土軍弓手百姓保甲動以萬計所支錢糧皆有朝防不拘是何項官錢應副乏與者例有重罰如本州萍鄕止以臨江弓手資糧不繼至於奏聞當時非諸司爲之辧雪則亦幾於不免其勢如此其急也及事定計費上其凡目則大軍之費始爲豁除其餘禁軍土軍弓手保甲之費則責之州縣自辦此何意耶夫小民之家歲課登場必先罄其所得以償逋負彼非樂於此也誠恐今日之不償則後日之不可恃耳天下之變如長河大江橫潰衝決防此出彼豈有定所哉而獨謂茶冦旣平無復有事可乎若以州縣之財有餘而出此猶且不可況今州縣例皆困匱縣之負州州之負大農者動以萬計也而安得復有餘力以及此耶今𨿽不復豁除州縣必無塡補徒爲欠目且負曲聲此似非明白之政也某區區之言惟惜事體節下無曰某州縣之吏也徒爲州縣之地焉幸甚

上漕司論科舉失士之獘書

照得今歲科舉所差試官政隸使臺有二事系士子利害甚重敢縷具申稟夫今世士大夫好挾客气以敗公事不獨攷校病之然其他事或有差失尙可追攺至於攷校一分得失更不可移而尋常試官多有趣向不侔議論不協循至忿爭遷怒士子夫求士子終身決於其一日之文固未易見也幸而有詞華過人學識兼茂者豈不可共爲惜之柰何攷校之官一或交惡便生忌嫉過求疵類加以詆訾間有至於黜落者此一事也夫分房攷校本非良法固有一房合取若干人而可取者少亦有可取者多而有不得取者人之聰明本亦有限至於老少尢不相侔柰何攷校之官類以分攷之故恥以本房卷子分與他人而又精力不逮不能自攷至有不曽經眼者此二事也欲望臺慈於未差試官以前凡一路應差之官人與一札子具道此意使之體前日一已之難知今日士子之不易母恃客气生私忿無以分攷害公法使士子有以進身朝廷不致失士不勝幸甚

論禁糯米書

夫秫之有禁𨿽非甲令而所在用之不以爲怪此固出於權時之宜然直以法之所不當有者設之於政令則有所不可夫禁酒法也秫非止可以酒而禁絕之此與有其具者同也以法禁酒𨿽稍嚴密人不敢尢而禁秫亦若酒則人病我矣何也秫非法禁而我禁之也某嘗讀孟子至臣始至於境問國之大禁然後敢入乃知法禁一立𨿽有聖賢不敢逾越爲禁者烏可苟乎哉某近自臨汝歸聞以秫得罪者某已疑之嘗欲進區區之說而不敢瀆蓋曰此固先生懲一之術也不謂其至於再焉再已甚矣某懼繼之者猶未已也某聞今之爲州郡者皆曰與其索於本不若禁其末故於酒稅尢切畱意此於上下急廹之時可謂知所先後者也然天下之事亦豈可爲已甚者哉今之官視昔者已大益今之私視昔者已大損則固不可不權其輕重而爲之弛張也某謂秫之禁當少弛焉若不得不禁則亦不當如酒之嚴有秫者亦不當罪之與有酒者比此言使有識者聞之猶當嗤鄙先生幸勿以爲狂而深思之

論邏者之獘書

覘邏之人昔人固嘗用之而君子不以爲然蓋人之所以貴夫聰明謂其於天下之理無所不見而今乃付之數邏者是吾之聰明止於數人者之耳目豈不挾哉世之好用邏者其說曰邏者𨿽不足信而吾能用之非也夫小人之求於君子亦必自誠信以入彼非眞誠信也以誠信而用其虛詐耳今日言一事實也而明日則虛矣明日言一事虛也而後日則實矣神出鬼沒千變萬化而君子之權已在其股掌之中以術禦之者又不過取其所畏惡者隨而察之夫小人之情安可保哉固有外若矛盾而中實膠漆者使吾一墮其計則蔽之外又生一蔽也而吾之聰明愈狹矣又曰邏者之言𨿽不可盡用而吾能用之有用有捨焉非也夫今日聞某人有某事吾𨿽不聽而其疑根已生於此他日或有觸吾之疑則未必不以是爲非以黑爲白也故人莫病乎以成心應物成心應物則其差必逺矣又曰邏所以禁惡者而善者吾所不問亦非也某謂邏不足以懼惡者而反以懼善者何也善者非果有惡之可懼懼其爲邏者之所中也故邏者出而善人有不安焉而禁惡者亦不當出此夫君子之在天下當使爲不善者曰吾懼君子之聞之也而今乃曰吾懼邏者之得之也是人不畏君子而畏邏者苟有得於邏者則𨿽爲不善不病矣寧不爲君子之玷乎防惟閣下講學甚篤擇義甚精豈有於此而不洞然者政如滄江平湖澄潔虛靜一芥浮游其間若未害也而離婁子然視之以爲不若無之爲快儻辱加察焉爲道以屏絕之使此輩言語無得以爲聰明之累不勝幸甚

上趙漕論常平欠折書

照得本州常平系逐年州郡以新易陳遂致折欠𨿽斗斛出入本無獘病然陳米貯積旣久其性已定新米未免作熱所折自多假使自始至今歲率以石石率以升計之數不止此今來銷折之數朝廷計亦知之故於赦文明有除豁之文本州亦已發明申常平司乃蒙行監合於人賠償緣此事窮防從來幹渉者眾似聞常平職事暫涖使臺輒敢輕率以告蒙察其本非作獘特與依赦除豁則被賜者非一人而已此非獨爲諸皁輩地蓋其間多有現管倉場之人若監系不已常平未有分毫之補其他已有邱山之損必然之理也此事嘗略申稟故復縷陳賜察萬幸

上袁守論苖倉收土米耗書

契勘本州支移苖倉自省耗之外有明會耗有州用耗有土米耗取之𨿽若重疊而攷之各有自來時世不同用度寖廣未容一切末減其間欲擇取之其無謂用之無度者去之則土米耗所不可不講也夫取土米之耗其目有二曰斛面曰防合斛面有髙低防合有多少縱捨所不知知稽攷所不可得凡從前倉官所以受謗興訟者無非此米招之也某嘗詢求取土米之法深有可嘆者惟其名不正故脇持者率從輕取善良者類以重償惟其數不定故攬子以重償之格鳩諸民以輕取之術要諸上大槪官與攬子共其利而受害者數邑之百姓而已豈可循之而不攺哉閣下出守千里爲天子撫摩百姓未及下車首以銜札禁戢納苖加耗爲念眞得宣布之義某偶奔走田間竊聞一二嘗鬱鬱以無從宣吐爲恨今乃得具陳之然能見其害而不能見其利未必不啟或者之笑夫土米之耗某固知本州所恃以爲公使者也然支移之歸袁州不過數年間耳方其未有支移也公使乃以何者充之儉則貧而有餘侈則冨而不足此天下之常理也不能撙節而毎患不能充羨某恐殘民害物之事將不勝繼矣蠲除之令企踵以俟

論支移倉水腳錢書

某昨日蒙臺諭以支移倉減去土米致發綱水腳錢不足某一時倉卒不知所對歸而思之照得本州苖計一十萬有奇不論折苖正苖皆輸水腳而上供不及其半以一倍水腳之錢自可起發綱運兼支移苖三萬八千毎石又有水腳錢曾何取給於土米土米自是羨余之物水腳自是合納之錢水腳錢不知起於何時而土米乃創之近歲若以爲起綱必借土米則不知未有土米以前果以何錢起綱耶只緣去歲失催諸縣水腳錢綱運不能發因就便以土米借支今遂以爲口實反以爲減免土米之過則非矣此事某本不當辯蓋一黙黙則前日敗壞州郡之譖果若可信不免具析因依申稟伏乞臺察

論解彥祥敗茶冦之功書

某此月十五日得陳丞書傳臺旨問解彥祥萍鄕破茶冦始末某時亦效職軍前頗知其事是年八月二十六日賊自安福由良子坑過萍鄕卜於大安之龍王祠不得卜遂以其眾潛於東岡之周氏家二十九日解彥祥令四兵偵探遇冦漁於周氏之塘二人爲冦所殺二人脫走歸報乃管界巡檢馬熙所轄也解知冦處因以馬熙之兵爲鄕導親提其眾卽東岡與賊陣於周氏之門前田中田皆淤泥僅有徑闊尺餘冦據田上我兵弓弩並發一冦長而髯者奮身前格彥祥一箭中之冦墜淤泥中兵因刎其首已而又斃一冦無唇者賊气遂索我兵大振自己戰至申酉凡獲十二級賊稍稍引卻日昬乃遁馬熙襲之賊自赤竹凹復入安福髙峯寺觧以其眾自萍鄕之樓下越宜春仰山復過安福討賊賊已從永新迆邐南奔向興國矣方賊去萍鄕時某以憲檄捕冦於安福之白雲寺去髙峯二十里某至白雲時冦新退詢之土人皆云賊畱髙峯三日被創者四五十人疲不能起者往往自斃之而行小山有土豪彭道以辛憲命往捕因大搜髙峯山中得數屍木葉下皆被重創而死人始知茶冦防於萍鄕亦不細也此賊自起湖南與官軍接屢矣官軍可數者僅有三四勝其大者摧鋒敗之嶺南而勢始衰解彥祥卻之萍鄕而力始困然摧鋒之功人人皆知之而彥祥之功必待辧而後明者萍鄕數級之得曷能困賊曾不知此一戰之後賊所以不能復振乃彥祥力也今彥祥非惟不得賞且因是鐫官自效賞罰如此後萬一有警何以使人乎頃萍鄕黃主簿人傑嘗條其事上之辛漕辛漕報云己申朝庭未知今日施行果繇此否或別有知之者爲訟其功耶某所聞亦其大略先生廣加物色儻得其實爲彥祥直之不使此輩尙懷不滿之意於淸明公大之朝不勝幸甚小貼子先生如物色彥祥破賊之功不當止於袁州向來備申諸司之文卽以爲實蓋接戰之地止知彥祥所獲數級袁州所申亦不越是若僅得數級豈足論功先生試訪之髙峯左右知賊困衂之狀乃知彥祥之功不可掩也器成以火火徹乃凝矢發以弛乃中天下事固然不可不察也觧彥祥事先生若得其實止能上之朝廷其施行與否先生固不得專但管界巡檢馬熙及管界司兵級皆當時爲鄕導受敵者也始袁州牒巡尉禦賊時備列功賞云能敗賊者本官當如何受賞兵級當如何受賞及至自己一切不問如其他不受敵去處蓋不必言若管界官卒豈可負而不賞哉此先生所可專者也故並以申稟論弭盜書

某聞古者不求治盜而求弭盜夫盜非不可治也盜可治而不可弭猶無益也世之人固有嚴法禁峻刑罰窮盜以治之者矣而盜毎甚於未治之日是豈人樂於犯法哉循循黙黙者皆可銷爭錚錚佼佼者適以召敵槪之人情皆然而況於盜乎方茶冦盛時風聲气焰固足以號召姧猾而猖獗數月淩借數縣卒少附之者此無他偶當丰稔之時民無饑寒之累好生之念重於犯法其勢固然也然則人之所以犯法者其果情乎故某以爲有盜而治之不如未有盜而弭之今秋雨潦不時沿流之田皆不秀實視之𨿽若小故而思之不無過憂蓋今日百姓大率窘匱小有不繼恆心易亡或恐姧猾誘之於前饑寒廹之於後則某恐不能長享安靜之福如今日也某欲望臺慈行下沿江州縣將被水去處多方存撫縱未能過爲補助亦可以少緩催科使之稍有暇日可爲後圖愚民無以動搖則盜賊之慮或可少置

論州府公庭治囚失體書

防前繃弔罪人昔嘗效愚悃未蒙垂聽夫姦猾之人不可不以法治之然爲此者則有有司焉有司𨿽未得人然亦不可兼有司之事而治之也且大官大府一入其間當使之有雍容閒雅气象今左右囚系有似囹圄非所以示觀瞻也況君子之爲國有不可以徒法行者是固不當察哉防惟閣下自下車以來行且及期紀綱整飭百廢具舉固已光掩前哲治越諸郡而振作之气猶不少衰誠以在下之人習慣爲慢發必懲創猶敢冒法然某妄謂民之誠心潰散已久一旦束之以法未必盡能收斂先生盍以哀矜之心用之乎且試反而求之身愈防檢則病愈多求之我者如此則求之人者可知矣此忠恕之道也孔子曰居上不寛吾何以觀之哉夫所謂寛者非欲其放縱弛廢蓋欲其不瑣瑣於其間也蒙瞽之言幾於狂矣罪當斥責不勝惶懼

論火備書

竊聞使州時有火警大治水備先生處之固必有法然頃時見先生令家蓄水備𨿽甚整然罌釡之器所積幾何其器之口止可容一小桶取一小桶之餘必以他器取之桶不能及也如此則緩急𨿽千罌何益況倉卒取水人豈復顧蓄水之器一家被火千家毀罌瑣瑣細民徒有所費此所擾大而所益細以某觀之不必行也如先生所治淸水池判官防池古義井乃大有益今倉前尙有靈泉池州前尙有南園池可治之南門泡沙河亦當差官相其取水之路順否其餘無水處多置大桶【罌恐不如桶】如此乃善仍有一法向來某亦嘗捄火苦於無水遂以東門外所轄百姓部爲墜伍其中有木行兩人則告示一家要袋子一條一家備棒頭兩个【以備折屋】有匠人則告示家要鋸一張斧一張【捄火之鋸緩急不可使】隊長各備梯一張麻搭一个隅長備扛水桶一對灑水雜物之類凡前項備物者皆不預取水之數其餘則專一取水都官置取水竹牌子數十枚當捄火之時水一桶至則與牌子一枚明日來納凡無牌子者卽是未嘗取水擇其隊下取水最少之人治一隊長其餘無牌子者並寫名字作十取一人決之【盡行遣則難】有牌子多者賞之不獨賞行伍且賞隊長如此則隊長專一督人之取水而人之取水者亦自力矣某𨿽未嘗試之亦疑其便也某謂當以城中百姓分三都監河北隸之都巡東西門外廂隸之尉司如有火且使兩處捄不滅復差兩處捄如前者不能滅後者能滅則治其不能滅者賞其能滅者【此賞罰止謂自家捄火之人不謂百姓蓋百姓自有取水賞罰矣】如此則火爲易滅亦免緩急中淆雜別生事端不審是否

論狂僧惑眾書

赤腳狂僧頗欲俗久擬申稟乞押入仰山度夏偶未及之聞以二十一日大合齋並及有位者如此則惑滋甚矣先生職主教化正俗驅妄蓋不一事此必有以處之區區之言不能自己伏乞臺照

止堂集卷十一

欽定四庫全書

止堂集卷十二

宋彭年撰

書

止丞相論劉侍禦不當補外書

某等不材誤蒙朝廷寘之學校惟以程士之文藝進否爲課舎是則爲越思出位然嘗自念鄭小國也猶許士議政於學況今時方淸明而乃甘心自安於小國之士之下非某等志也某等伏見近日殿中侍禦史劉光祖攺貳卿士朝路籍籍皆以爲因論吳端之故有志之士無不憤惋夫吳端本一使令之賤而除帶禦器械前例未必無之在朝廷亦未爲大失而臺臣一再論列遽以他辭遷攺此則不可祖宗盛時但聞攺易差除以伸臺諫之直气不聞攺易臺諫以伸近幸之私寵主上嗣守歷服之初而有此舉措甚可惜也閣下入輔初政言聴計行而未能回主上玆舉亦甚可惜也某等竊嘗私自揣度主上本無寵任近幸之意而忽進端亦本無厭薄臺諫之意而遽疎光祖事適相激遂至於此視所輕重而處之使平舎閣下將誰望耶自端之除臺諫交論臺臣之去諸公並爭竊知閣下開陳之間忠懇備至然旣聴復變欲回正止從違之機間不容髮譬如拏州急流萬一稍緩卽隨波疾逝將不可止閣下𨿽極造膝之陳人誰知之使人皆知也而天意未回閣下之責猶未塞也吾前日亦嘗冒昧奏論此事投進兩日未聞報下自顧狂妄豈足以感動天之聰明然區區愚衷不能自己輒敢復具此仰叩黃閣惟閣下實重圖之孔子曰所謂大臣者以道事君不可則止夫所止者蓋指行止之義而言也若曰君有過則諫君不聴則已豈聖人意哉某受知門下最深故敢發戅言伏乞鑑照

上丞相論瀘南建康易帥書

某惶恐輒有狂僭之言冒闗鈞聴某昨日竊聞建康瀘南易帥聞之道塗皆有異說建瀘兩帥均爲得人似無可議然究其所以易者則云因一軍帥逢原爾未知果否若果爾則云不得不駭矣此人近招軍士之謗朝廷縱之不行人已稓稓今又因而易一連帥回朝廷已行之命專日置連帥之權人爲大丞相亦未必有此力也以大丞相所未必能爲而一軍帥能之自此伸縮進退朝廷能置其死命乎設使明以此事白之朝廷朝廷有此舉措猶尙可言今私請而宻移之聞大丞相亦嘗繳此詔命人不得請若然大丞相之力不足與敵明矣此憂尢不可以言語盡者大丞相詎可不早慮深念而況制其漸乎大丞相𨿽欲朝夕去此人而其气焰日長後不可制繼此者推其所自來大丞相具能免人之責耶人𨿽不責我其聴之而自安耶若張帥之除幹廷必謂其前日能收系叛半萬一倉卒必有以處此不知前日無此然後可旣有前日之事則瀘卒固以疑之而尙可爲乎聞郭帥至彼專謂姑息旣稔其惡彼復見張師之來必謂姑息也復去而後誅我者方至此憂恐未艾也伏冀大丞相再畱此一二事外間議論紛然恐未有人直詞以告丞相者故敢數冒昧而言

上丞相論胡安福盛年納祿乞與差遣書

某竊見從政郎前安福縣令胡太常以儒學世家負性剛直蒞官有守屬意愛民前在安福不及兩月而百姓至今去思不已蓋其不畏彊禦足以立善良能馭胥吏足以伸寃濫紀綱嚴整官府安靜安福𨿽號敗闕去處逋負數多自本官之來亦能辦集錢物應副州郡但爲姧人所譖州郡不察以數十年之積逋而責之於兩月之間走吏循習追擾無禮胡令不平其慢投劾去官州郡無以畱之因羅織其罪以申朝廷近聞朝廷以下本路監司實得吉州劾所申胡令之事皆以謬妄未聞處分施行緣胡令乃文定公之孫郎中諱寜字仲和之子偉然自立克紹其家伏自陳乞休致之後不復仕宦行惜盛年退老田野倘蒙朝廷爲之辧明其事復與一等差遣令賢者之後不致絕祿於淸字縣令之气或可少伸於百里實天下之幸

小貼子某嘗蒙鈞防問及玆事歸又問新諭王丞得體究事迹乃敢申稟王體究官也其言無有不實伏乞少畱鈞念特垂究問委曲施行某非眤比同官相公試於廬陵物色卽知此令之可嘉也伏乞鈞照上丞相論虛傳姜特立召命書

某本月初一日忽見小報姜特立召起行在某始聞之未敢以爲然也旣而物色則其報已四馳矣退驚且疑以爲有耶則相公得君方專豈遽至此以爲無耶則以近事念之亦未必敢也至次日乃知不然然有不可不慮者試爲相公陳之當此報之傳也某宻察之人情特善類以爲慮耳其他泛泛不問者固亦不少聞之而喜者不知幾人然要非碌碌在下位者也相公觀此聲勢抑嘗動心否乎某前嵗至都下相公斥逐特立無幾日一時仕路寖淸朝綱頓肅某以爲或可以有爲自此若聖徳日以光明政事日以振舉人心日以向正則小人亦當屏息退聴豈敢復萌進用之心哉廟堂緣一時旣逐此人諸事每畏其激或少有過舉未免放過而不知今日放過一件明日放過一件日往月來積習成貫遂致無可柰何嘗以今日比之去嵗气象有甚不侔者以君心論則勇於退不肖似不及矣以人物論則自外來者頗不能當去者之賢以政事論則去嵗可捄而止者今或縦而行之不忌也其於善事譬如登山一步澀於一步其於不善如履污泥一步深於一步某亦知相公彌縫救正之力備極其至然要未能反非爲是轉邪爲正所以聊慰人心者不過百步五十步之間耳如此浸尋不已某蓋未保其往也何也不正之於本而救之於末自應爾也故某疑此人之必復蓋不在於前日妄報之傳矣某觀今日朝廷之無有一一人當闗萬夫不敢前之勢故或萬一有礙理之事相公之力適不足回則正如從髙決墜不見其難豈不甚可慮乎而相公不思所以圖之耶前日之報𨿽云不實然不知果何自而出殆必有爲之者矣然則相公肘腋之下豈非有其人之黨羽在乎某謂此報不當視爲尋常而不問要當親質之上前如本無此則窮所自來取其撰造者寘之於法不特以市趨向於外隄防機密之地亦當如是也然後徐思所以陳善閉邪進賢退不肖以堅定天下之大勢不然某恐此人將有時而復此報亦有時而信殆不逺矣區區之心不獨爲相公慮蓋爲天下慮向者獻書光範已嘗白髮其端偶有所聞不敢隠黙惟相公幸赦其愚

上丞相論鐵幣事宜書

某比竊聞鐵幣之議措置漸就穩貼但昨日忽聞議者援明道詔書欲寛挑揀此𨿽有故實然聴監司帥守行之可也若出於朝廷則不可天下之勢如長江大河孰能逆料其所決之處今日若下此令不特拂前日施行之防後日恐亦難應矣要知此事朝廷知其變更之大節目可也若有司所以推行之術一一總歸於上他日或能使朝廷負不直之名於下不可知也區區愚見如此未必可采以嘗聞鈞誨偶思及之不敢不稟伏乞鈞照

代臨江軍乞減上供畱補支用書

照得本軍所管三縣苖米總計一十二萬五千五百四十三石有零嵗撥上供一十一萬五百四十三石六斗四升止有一萬五千石畱州支用而逃亡倚閣猶在焉間本軍毎月合支官兵等米計二千九百餘石每嵗計三萬四千八百餘石而閏月不預此數以其所入較其所出常欠米二萬九千餘石而又本軍每嵗止供至鎭江建康池州交禦所用水腳糜費等錢數目浩瀚鎭江每石至五百以上建康四百以上池州三百以上且通以一石四百爲率嵗合用錢四萬四千餘貫而百姓輸苗每石止納水腳錢二百僅得錢二餘四千餘貫尙欠錢二萬餘貫若以米計又須得一萬五千石始得辦此是本軍嵗必額外取米四萬四千餘石方可支吾夫輸於上者不可得而減受於下者或可得而增加耗日多勢自宜爾某照得昨來臣僚嘗以贑袁上供米少而畱州數多臨江筠州上供米多而畱州數少以爲江西科撥不均之病某嘗竊究之蓋臨江筠州受受袁州支移苗者者漕司科撥之時必是以袁之有鋪補兩郡之不足或以兩郡皆有支移耗賸故盡撥本郡之米上供今日筠州支移自若而臨江支移撥還袁州已十餘年矣所以本軍獨受困匱之病不獨官私不足又致橫斂於民其爲害卒未有已日也某觀江西科撥上供之數以各州所受苗分數推之贑州南安袁州取之最輕固不敢援以爲例只如隆興建昌撫州江州止是取及七分以上吉州亦止八分以上惟筠與臨江取及九分以上而筠州則有支移補助本軍支移今不復得矣倘得如隆興等處體例更科畱一分與本軍相添支用或可少寛如是朝廷以有礙石部支遣難以掯畱卽本軍起發之米只就池州交缷卻撥他州起發米數少者赴建康鎭江則水腳之費亦可少損庶幾裁減耗賸以蘇凋羸惠至渥也某竊惟國家無事之日政當收養民力以防不測今玆內外暇豫而百姓以自貧悴無聊豈可不少加念乎某假守玆郡倘竭力求濟亦可苟且嵗月以望終更然區區之心不忍如此是以且析控陳倘蒙興念逺方將某所陳擇其可者特與敷奏施行不勝幸甚

上趙樞密論辭免除拜書

昨者西府之命自朝廷達之閭巷莫不交手稱慶某亦以慰平昔所仰望不勝其喜一旦有士友相勉以義勸先生力辭此命以全祖宗二十年典故者某嘗見先生亦略及之及見汪察院數入文字論列某又嘗勸亟出城以伸大臣去就之理及聞主上必欲柄用先生爲移禦史乃慨然有感於中因與士友相評議先生所以合去合就者始知今日去𨿽不可而畱亦甚難也蓋本朝禦史若以言宰執而罷則宰執亦少畱者惟張蕓叟論文潞公一時臺諫皆去而公獨畱人不以爲是也範忠宣再相楊畏嘗論之言卒不行一日呂汲公擬畏爲諫議大夫忠宣以爲不可汲公曰畏曾諫公必有嫌忠宣曰初不知也於是三上書求去竟不得請是時畏不去忠宣亦畱然忠宣之畱有不得已蓋哲宗之初親政大臣中最注意忠宣有密薦人材者輒以哲宗之宣蓋欲借一簣障江河之力庶幾於國有補焉耳今日禦史若去先生獨畱先生亦當自度今日果能有所建立以報主上破典故黜禦史而用先生之意乎抑明知不可以有爲而可以順適上意姑畱而姑爲之已也若姑畱而姑爲之則非忠宣之心矣使先生自此十事無一不中人意人猶不以禦史之言爲非也萬一九中而一謬則人必以今日不用禦史之言爲恨矣先生𨿽欲不任天下之責其可哉主上眷屬先生之意可謂不薄上用之人純以誠實虛文苛禮一切埽去可謂三王之舉然禮文之間亦有不可廢者蓋君臣相與之情亦因是而見而天下之人爲之起敬起慢嘗在此前日先生三請之去而不報先生固不以爲虛事也上未有詔而先生俯然就之先生固亮上心無他也然某以是一節推之未敢必先生異日果能無言之不行也則所答上今日破典故退禦史之意將何以哉竊聞先生昨日榻前奉祠侍讀之請亦足以爲國之重士友聞之無不以爲然者願卒請之已嘗托劉次玉致此意今日聞扈駕方歸度必不可干謁縷縷布此極其愚瞽竊幸臺照

上趙樞密論免過宮指揮書

某今日忽聞昨晚降不過宮指揮甚異於前此何意也此事主上不可以自専而直云更不施行則是過宮自我罷之矣豈不重累聖徳萬口籍籍皆云此相公不格陳源之命之效也責有歸矣相公身爲大臣又是宗卿若避嫌而不言誰當言之聖賢無避嫌之舉君父無可避之嫌但顧在我誠不誠如何耳避嫌乃是占便宜之異名非大臣所當爲也相公今日若直諫忤上固是死路若不諫而俟禍亂之作亦是死路但諫尙可回猶是死路中生路也萬一禍亂作決死不復生矣與其死於禍亂孰若死於諫諍爲分明矣人嘗云相公不受知院之命而居知院之位爲糊塗某嘗解之曰苟得此身在廟堂爲國家分明得大事則此身𨿽糊塗無憾焉今大事又復不分明如此其何以塞人言哉上破祖宗之制用相公爲執政政爲今日今日若更放過何以報主上何以謝祖宗何以厭前日言者之口前軰云富貴易得名節難保富貴一失尙或復來名節一虧終身不復不知此是不向前惜此身更待何事此時不向前惜此身更待何時也相公事先大夫備極孝敬士大夫能傳誦之相公能以處身反不以此處君父乎孟子曰謂其君不能者賊其君者也願相公勉之

上趙樞密論過宮等事書

某日昨僭越輒具手札自知必忤鈞嚴蓋忠憤所激忘其爲忤也伏拜鈞翰之賜不以加譴不勝感激竊聞今日宰執開陳上意頗悔若然不如因眞防之動隨而開導之自來日以往或有朝殿之日更不必及他事止以此請比聞聖體違和得之道塗者未可知但數日前在太乙宮作醮今日又聞遣人入山皆有所祈莫若呼其徒詰其所請事意必可知聖體何如因據此以奏自無嫌也此事大臣皆當問不必以東西府爲嫌此豈避嫌時耶伏乞鈞照

上丞相論駕幸玉津園宜恭請三宮書

某適聞禦史臺告報初三日車駕幸玉津園臣子獲聞車馬之音見羽旄之美自當欣欣然有喜色何敢復有竊議但某心竊有疑於此是日以爲恭請三宮耶則不見報恭請節次若不恭請耶則車駕獨幸玉津恐於主上奉親之議有闕也某省記壽聖帝之事髙宗也皇每嵗必恭請出郊聖父聖子鑾輿後先都入擁觀以爲盛事今年聚景之幸稍愆其期人已疑之今遽近舎聚景而逺幸玉津不奉三宮而獨出宴遊此果何意也夏諺曰一遊一豫爲諸侯度是舉果可爲度於天下乎大丞相身爲宰輔相主上六年其他勲業固不敢望豈有處主上親父子之間而乃使之暌阻如此玆不曰大丞相之責乎是日三宮若不同出大丞相寜有顏扈從耶某謂此旨一出大丞相自當親作一奏劇論繳回今遽下之使人得竊議聖徳已爲失職又不力諫使上終成此失某恐大丞相自此無以辭天下之責矣某現圖論奏恐未必得達謹先具此以稟切望大丞相委曲開陳若得少緩數日勸勉車駕先過宮恭請然後鑾輿順動使至和感召燻爲霈霖以慰中外之望不勝幸甚

乞補外後上丞相書

某區區進退之迹仰荷大丞相特賜垂永前日推曉非不詳盡但某熟思之某之義豈敢上比大丞相某今旣出郊自難復入且大丞所以睠睠於某不令其去者其不過以爲尙可受役耳然某旣退復進稍愆於義卽訾議叢集尙復能有所爲耶自此亦恐爲繞指柔矣且他人有一路之績一州之勞尙不忍棄之而況有一世之績者乎一旦使舎之而去其於國家利害輕重大小何如哉蓋此地不比其他官守一人去可使一人繼之繼之者或不得其人又可擇一人易之教導之事易一人卽須別起一番頭緒其所起頭緒𨿽是猶恐有齟齬之憂況不是乎朝廷必待知其不是而又攺易轍則所失已多矣士大夫教子弟可以推也士大夫得一師教其子漸見有成尙不肯以小故棄絕之況國家乎某知閣下亦必憂此數日開陳想重鈞念若得委曲調防使嘉邸不識講學之助而朝廷數年任人功夫不爲徒設可以全大丞相秉政最著之功不勝幸甚

江陵陳請畫一事件別上丞相書

某比以到官嘗專具札仰謝鈞造不敢喋喋懼瀆威尊某視事兩月依托崇庇每思自竭仰副使令今有合陳請事件已別具奏並列公狀具申尙書省外須至畫一開申一項一本府地當邊面控阨吳蜀兵財單寡緩急無恃今乞嵗分民兵教閱以作士气撥還備邊錢物以實邊儲所有利害具見公狀伏望鈞慈早賜敷奏施行某照得備邊庫錢累政皆嘗奏請未見行下𨿽知朝廷亦自匱乏然邊境之備豈可不豫緣荊州去朝廷甚逺若俟緩急陳乞必致乏興蓋屯戍之地府庫枵然設有調發廩給不致變故之生瞬息頃耳況今日朝廷應副州郡不過防子度牒二種而此二種必須無事之時始可換易設若緩急方始給降決難支用切乞鈞念一本府爲郡俸薄物貴非願仕者所樂趨故同官間最難得人某近乞辟蔣礪充本府僉判聞已特差安撫司準備差遣易祓但祓以除國正某又欲辟修職郎路芾充塡上件闕次其人識慮深逺可與謀事已具奏聞欲望鈞慈特與開陳從所請某精力旣衰疾病間作政借同官相與協力伏乞鈞照右謹開具在前欲望相公開陳之際特賜委曲若得盡從所乞不勝一路之幸干冒鈞嚴不寒而栗

小貼子某照得易祓一闕累政系差選人若徑自朝廷差下亦可但恐鈞气或有所疑某契勘得蔣礪在部攺官年已六十不應作縣若某所辟本府判僉不成只得乞從朝廷差蔣礪充塡易祓窠闕亦爲幸甚江陵上丞相乞與祠祿書

某一介蕪庸謬當閫寄自顧緜薄本不當來實以威命所臨不敢辭避區區到此亦欲少效微力以償知遇比故數有奏請諒蒙體察此心知非苟且避事求以免過者也無何弱植涉秋以來不勝寒涼去年气疾乃復發動今結作一塊流注左脇之下凡出入動息必相引注不下不敢每下必褏竊恐自此遂爲沈痼緣此間醫者皆不習人之病而鄕裏之醫又憚逺不肯來若寖不瘉必妨職業竊見荊南地望雄重控扼吳蜀包絡江湖向冬政是彈壓盜賊防防邊境之時而某以一病夫臨之恐招輕侮或致生事某已具札子陳乞祠祿冀得少休尋醫問藥去此沈痼儻蒙鈞慈特賜開陳俾遂此請別選賢師以鎭此方不勝萬幸

上丞相論淮東縱容行使鐵錢書

某輒有狂愚仰瀆鈞聴昨日忽聞行遣淮東縱容行使私鐵錢帥臣監司公論甚愜但惜乎不少需北使出境而後發蓋淮東監司帥臣旣有此行遣反顧帑中私錢其懼當益甚或者若盡以朝廷所降錢防先易其帑中所私而後及百姓則去安寜之期尙未可保也況劉漕結怨於淮如此今玆罷免恐未易離彼更告鈞慮思所以圖之毋使北使未出境而後有擾擾恐損國體某區區守職如此蓋出造化獨念無所補報時出瞽言自知仰瀆尊威不勝惶悚俟命之至

止堂集卷十二

欽定四庫全書

止堂集卷十三

宋彭年撰

啟

答柳州吳守啟

疏恩易地乃落衡山之南開府承流又作殊方之喜敎不易俗人易以孚恭惟某官抗志髙明受材儁偉人物爲當世之最議論居諸子之先校中祕書聲問籍籍入禦史府步武駸駸爭子所不於盤之中堪嗟朝市之路隘得此州又在嶺之上卻思父老之情親想應田裏之安不待敎條之出竚膺襃詔趣覲明廷某久闊晤言方深瞻想見王言如絲而出喜不後於他人拜使君治繭之勤意甚慚於記史其爲報謝未易形言

通宜春徐知縣啟

去父母之邦眞成漫仕宰山水之縣乃有令君豈不畏箠楚之徒勞以嘗侍幾杖而甚喜去違滋久方切候鳧之心眷予特深不忘烹鯉之惠以至於問勞之語每見之故舊之書飄然而來恃此不恐恭惟某官行能髙妙議論通明尋常瀆豈容吞舟之魚九萬里斯展垂天之翼乃小試惠綏於巖邑以養成經濟之壯懷當路見之無異東湖之孺子一朝掀舉必興太末之名家某才拙無堪志迂寡偶誤玷明經之舉遂爲遊徼之官需次六年始能問戍相望累驛行遂趨風輒修駢儷之文先寓毫分之敬得事君子固將思濟斯民敢有他心徒使惠歸一尉

迎臨江葉守啟

需次近畿輒臨偏疊顧賢者澤民之志易地皆然而聖主念遠之心一見決矣人隨所用而重公豈遽輕此行𨿽君子欲無疾其驅然小人嘆其來何暮恭惟某官受材膚敏毓徳溫醇大振家聲見石林先生之有後小脫囊頴如海沂別駕之可歌何自爲州聊以重國地無大小之異事關根本則同如漢以二千石治庶民實爲親切得結輩十數公置天下籍以撫綏豈惟布徳意於斯人抑亦啟遠圖於今日但恐開藩之未久定應乘馹以遄歸某惕然念咎於裏中幸甚占籍於麾下已從道上望大守之行春將飲田間誇新尹而作社

上袁州汪守啟【乙未春】

以祿代耕甘爲奔走之吏及請戌獲從慈惠之師夫豈偶然殆有相爾當葦車之就國適出敝郊擁篲箒以趨風以償數願惟名分之際嚴而有節故啟問之禮禁不得修至於馳慕之深曾無食息之閒慙非孺子深恐後期幸與斯民得依先覺恭惟某官秉義醇壹蓄徳雄剛廉潔自持如出淸冰於萬壑功名孰禦當翼疾風於九閎夫何斂天朝之羽儀爲王國之蕃翰以望重固宜於寄遠而才難尢在於承流茵憑之來冕旒亦喜憂顧寛於千里之外惠澤暢於九重之前白粲連檣爭出秀江之險黔黎羣誦始識春臺之溫於是回昌黎難繼之政聲自此完龍溪未盡之功業豈惟石刻列父子以俱榮當啟金甌見姓名之特起某迹寒與寡才短用疎嗜好不與俗侔幾爲眾笑朴魯未諳世故安免人非況復使之宦遊必不逃夫吏議𨿽欲安甘旨之奉何以無酸寒之憂如履垂堂幸依廈屋民皆感徳固已負於鉏鉤吏亦可勞或少寛於箠楚

迎袁州李守啟【乙未夏】

誕揚明詔特起舊臣自辭烏府而來皆期大用忽擁虎符而出以惠遠方惟賢哲之一心視內外無異體盡宣王化如在本朝恭惟某官直气塞天地之間貴名如日月之起志意慷慨眞有前輩之風議通論明盡識當世之務暫撫綏於蠻獠繼饋餉於邊屯皆枉壯圖甚孚公論遂乘一節之召入居三院之榮當驪龍處深淵之中莫攖其怒而鼷鼠伏神丘之下竊弄其機非借公言孰振士气忽焉去國何以正邦屬九重以四方爲心擇大賢任千里之寄維宜春之古郡甲江右之列城珥筆之風猶未銷於舊俗懷鉛之士終莫抗於他都必復得如韓文公之才庶幾可跨漢良吏之治暫紆紫綬斂大惠而施一州卽下白麻佐天子而令四海某得一職百僚之底當歷年積獘之餘惟近民故易以擾民求禦盜而適以滋盜期月於此中心惻然欲寡過而未能方內省於不疚竊仰二天之庇實殫此心輒繼兩月之歌以爲尺牘

迎袁州守啟【丙申春】

制出右掖恩頒左符方郡守之數更不知爲政忽賢者之鼎至皆喜得人百吏聞風一意聽命恭惟某官才周世務識照事機立志不後於古人所學皆傅於先世舉相國中興之業莫比勤勞數本朝名臣之家無此忠義臧孫有後孰不謂宜周公拜前當有繼者何望重尙煩於寄遠以才難政在於承流況宜春之古都爲江右之劇地民甚貧而賦必豫出財愈竭而用不可支故今日聞我公之來如向者望長君之至𨿽夏侯兄弟之政不復能使二難之並然南陽父母之賢皆云可以一舉而得凡此邦之利病當卽日而罷行第恐鋒車不容暖席某才窮五技官尾百僚未能免酸寒之憂何以爲甘旨之養至於曠職尢切關心如履垂堂之危偶近廈屋之庇民皆感徳固已帶於鉏鉤吏亦可勞或少寛於箠楚

上袁州張守啟【戊戌夏】

不材漫仕幸依大府之仁借庇終更敢起故鄕之念顧圖報之心用酬萬一而丐歸之請已及再三自當去就難處之時可不反覆極言其故豈得已不已而冒瀆尊之罪蓋可言不言則負知已之恩宜賤子之具陳幸閣下之垂聽伏念某身勤事左意廣才疎未能嗜世俗之酸鹹自分田野無以奉親庭之甘旨妄意科名偶得一官來遊大國迄今三載所事數公蘄塞譴責而未能𨿽有建明而莫可自登鈴閣卽蒙特達之知凡有瞽言必荷委曲而受不堪器使且辱甄收未知結艸之效忠忽已及瓜而受代身𨿽離於職業心甚切於門墻敢思故國之似人遂若小民之懷土深惟孤植早失過庭之嚴獨侍偏親久重倚門之望比聞安問必詰歸期𨿽無君子所去之三已犯天下大戒之二況人情不美其反也寧免爭席之疑且餽問鼎來不知者必有爲肉之謗豈小嫌而遑卹亦此心之未安自非髙明孰可鑑照恭惟某官溫恭逮下慈惠愛人充此仁心無一物之不體極其功用運天下而有餘顧在冗散之中最荷眷知之厚凡申懇款必辱聽從輒控此情仰祈終惠何必懷此都也敢言賈誼之言𨿽然豈捨王哉當學孟子之學

謝袁州張守啟【戊戌秋】

薄宦多奇偶依大庇薦書再上實出異知無以堪承惟深悚懼伏念某乏沖和之器質無廣大之胸襟狂直之言發必忤物狷介之行大似絕人皆由气質之偏幾作生平之累豈堪遊宦何以奉甘旨之歡𨿽落冗僚安敢起酸寒之嘆得事約束固已幸矣屢加薦論夫豈偶然載攷前聞實爲希遇如柬之用不止於司馬故狄公再薦於唐朝若韓信才眞可以將軍故蕭相數言於漢祖是皆非尋常備數之舉所以待超卓不羣之賢詎可非才使當此選一顧增三倍之價人固已疑兩薦多溢美之言誰能不感𨿽嘗志古人之學亦嘗聞長者之譚政以識趣之不明莫知所主未免邪正之交勝何以自修色厲內荏則固不敢爲外粹中剛則安能盡信辱采過情之聞列爲借譽之辭彼人言之謂何願自揣亦愧甚恭惟某官仁無一物之不體明照萬事而無遺理劇撥繁視天下若不足治博詢下問於人言無所不從遂令狂妄之人容在使令之列不獨優其戇直又重借以吹噓自幸此生有是知已某敢不勤其未學收此放心有辱門墻安用漆身之報誓修徳業以酬靑眼之知

上吉州太守啟【辛丑春】

貳令巖封慙無稱塞庇身大府得所稟承顧不肖冒爲此來在今日若有幸會踉蹡拜賜俯傴效官伏念某材技無他气稟甚下習俗燻染之病已痼學術揩磨之功不深中無所存動輒有過得一官於斧藻文詞之末竊寸祿於箠楚塵埃之間位𨿽近民道不及物毎見近世寡過之士間毀節於宦遊常恐至愚極陋之人或負慙於長者屏居閒處乃當其分承事大邑則非所宜寧以位偪之爲嫌蓋憂責重而難任使之趨事𨿽云奔走出入而奚辭與其擾民豈若拜起送迎之無過欲處此而盡道敢率爾而曰能儻不得大賢爲之依歸何以使後生知所循守玆蓋伏遇某官任古侯伯之寄委有民父母之慈祥與屬吏委曲之言皆仁心惻怛之意謂縣官取財之道固亦有經而邑斂怨於民反以諉郡方當凶歲賑卹之不給豈容黠胥掊刻以自丰俾之攺轍而更圖是以弛囚而示指遂使賤屬得布宣寛大之訓詞致令編氓皆仰望蠲除之號令某敢不敬佩教戒誓償眷知肯餙諛詞徒效世俗事大之禮苟有愚見當自此日悉意以言希寛犯分之誅庶展報徳之念過此以往不知所裁

上吉州向倅啟【辛丑春】

拜題輿於便道嘗慰夙心竊大廈之餘陰偶隨屬吏念一時教誨之語歷再歲往來於懷趨參無期惆悵自恨忽聞分刺少伸騏驥之才獨後眾人仰致燕雀之賀逮此旬日惕然一心因請戍之有期敬列狀而自訟恭惟某官气勁直而不撓才酬酢而有餘自文簡累世於今見此英偉數先正大臣之後多躋顯榮未應郡丞猶屈賢者官固無小況二千石之同流道若可行則十萬戶之蒙福斯人久屬意於此君子亦隨時應之治功方來相業玆始某酸寒下士苦窳凡才一官償燈火之勤三載困塵埃之辱偶占數淸江之上得問學薌林之門於是竊聞前輩之風規毎恨未盡故家之文物識公幸矣足以爲終身之榮非天相之何以托今日之庇

上憲使啟

偶紆黃綬慙無任職之才竊仰繡衣喜有庇身之所趨風𨿽舊爲隸則新毎不敢以訊問寒溫之書仰瀆記室自此始有遵承約束之地故達賤名惟負率爾之慙益作赧然之色伏念某孤志不侔於俗百拙無庸於時未能鑿方而規圓是宜進寸而退尺得效官於一邑凡需次者六年深欲奉甘旨之歡恐未脫酸寒之累至所職掌況無紀綱以近民故易以擾民求去盜而適以爲盜名爲敎閱徒應虛文但事奔馳以供私役當習俗剽悍之未化有山川險阻之可依未免弄兵安能禦侮乃涖以謬庸之吏豈免無曠之憂自顧此行何恃不恐玆者伏遇某官道不絕物志在濟時誕布寛恩不憚驅馳之苦能令歉歲亦無攘奪之風非惟稱部使者嚴重之名蓋不負聖天子臨遣之意豈期疎遠得在使令某敢不恪意奉公修身報上愛人利物誓殫一日之長藏垢匿瑕敢恃二天之庇

上江倉漕啟

伏以歲惡及饑官無委積民貧待哺地阻轉輸偶聞鄰邑之可依敢以有司而不告竊以社倉之制本蓄之村疃近世以來多斂之州郡毎當給散之時倍有將運之費然河內乏食梁王猶盡移粟之心晉國阻饑嬴氏亦有泛舟之役蓋方捄百姓之不暇豈復以異地而爲疑重念髙安之黎民悉居錦水之窮處自辛卯而後率三歲而一旱故挈境之民幾十室而九空一或値於凶年皆仰給於公上嘗大計其粟至費四萬餘斛之多然遠取之州乃歷三十六陂之險旣以遡洄之不易復當急漲之可虞維萬載之爲都與二邑而錯壤儲國甚富至於陳陳乘流而來不俟信信自可推盈而捄乏豈宜捨易而就難況令甲有移那之文而仁人柄補助之政可懼煩瀆而不控陳恭惟某官學問不爲空言器識足了大事平生有致君之念未究毫分所至以愛民爲先此亦梗槪不煩矯節能解倒垂某奉檄拯荒畢力無術幸逢大使無越人視秦之心僭以尺書希孟子發棠之念仰祈矜卹俯慰凋羸庶令屬邑之微官能布使臣之大惠

上畱帥丘漕啟

幾月不雨亢陽爲災惟江西卑薄之鄕豈堪此頻歲之歉而斯民生死之命乃決於數日之間爲國而憂非公孰望竊惟凶年拯捄之術嘗聞古人講貫之詳十二政創見於太平之書數百條備著於常平之法觀其惻怛軫卹之意與夫曲折周防之文得人舉之有此足矣惟是今日之事頗視昔者而非細數十年之中凡遭旱潦者至於七八熟察一路之郡號有蓄積者僅畱錙銖河東之民已不可移宣曲之粟殆亦告竭何異廢痼之初起又嬰寒暑之交侵气旣不完藥終難用然而仁人愛物常圖之未已甚之先天下事機豈至於不可爲而止間多補助之計亦有豫備之謀使旣雨則民物蒙休而或旱則內外有恃咸歸盛徳以惠遺黎恭惟某官負宇宙魁奇之名稟乾坤溫潤之气將天子之指欲推之鰥寡孤獨之微爲若人而謀不啻如父母兄弟之切遇有歲凶之事尙來下問之勤某眇焉無庸幸甚受察偶得斂尺版趨拜於下蔑所建明輒敢援一方利病之言少佐施設

迎李泉使啟

擢從輔郡出擁軺封自九府圜法之傳至今大敝故一札細書之出借公非輕觀其遲遠業而爲此除可以見上意之有所在輒敢臆度其說而以敷陳於前嘗攷三幣之置官蓋從中古至總數路而置使則由本朝然昔者兼之他司而嘗收奇羨之功於近歲分爲兩臺而猶負采鑄之課得非天地之藏有限取之已多不曰國家之用無窮責之益亟故漬鐵以取溶抑已巧矣𨿽更錢以助國猶未裕如非有變博之才孰識變通之道恭惟某官文出胸中之渾厚學非紙上之拘攣視天下事無煩簡劇易之不周置諸公間以獻納論思而甚允嘗締班於九寺旋分節於三官人皆惜設施之未充士已知經畫之已立然而勢不窮則不變利有盈則有虛錢不憂乎鑄之少而憂夫泄之多銅不貴乎采之眾而貴夫用之狹此固髙明之深察諒非世俗之所知某荒僻謏聞迂疎凡質學徒泥古而背時趣行欲徇世而與心違自宜揣分以安貧乃復爲養而貳令屬以此邑嘗置冶官伏自省員以來使之督課初乏兼人之智可備曠僚偶究觀其始終乃竊聞其利病幸承要束輒敢肆言不得卽賀而以書已爲非禮又復出意而論事眞可爲狂

賀江西趙鹽臺啟

誕布絲綸趣頒英簜諸道置使號天子之外臺一時掄才必海內之人傑久傾羣聽欣得我公恭惟某官議論該明行能髙妙進官早達赫赫乎名之隨風遇事無難恢恢乎刃有餘地當曵履星辰之表乃持麾江湖之間竊惟本朝以來最重監司之寄然轉運刑獄各列一職惟常平茶鹽兼總二權自熙寧始創此司在江右尢爲劇任蓋今之大農方且借山海之利而前日羣冦因此貽廟堂之憂或者疑漏网之不修而未知有覆轍之可戒𨿽金穰之歲可免他虞然火耕之民本無常產豈不資補助之徳使之忘俯仰之憂惟於優遊閒暇之中始息姧宄寇攘之念此朝廷所恃爲一方之托而父老亦深喜大賢之來以次用之故位王人諸侯之上又有大者將舉明王三代之隆某眇焉宦遊四方之初幸甚屬吏一人之數竊聞弭節之已久屬以詰封而未還不得卽賀而以書已爲不足儻責後時而廢禮何以自文

止堂集卷十三

欽定四庫全書

止堂集卷十四

宋彭龜年撰

啟

賀江西錢漕啟

明廷疏寵延閣陞班賞當其功人爲之喜某竊謂君子不以非分之受爲義吾人貴乎不妄以予爲公惟受之以義故不敢忘皮冠之招惟予之以公故不敢狥繁纓之請方聖天子申薦賞之令而部使者防將漕之勲名視實而不浮位因人而愈重恭惟某官以有用之學發名世之材入侍禁廬已罄論思獻納之益出總外計洞知本末源流之歸今天下之利盡取以無餘而大農之官猶以爲不足當國家暇閒而若此則軍旅調發且柰何屬前目羣竊之緩誅徴諸道勁兵而皆聚孰出木牛之智少紓汗馬之勞佐軍而常操贏資卒借劉士安之術給餉而不絕糧道莫償蕭相國之功果聞異數之亟來徑陟淸資而益峻以盜賊所傷殘之地值朝廷加寛大之恩蠲租賦以予民招流亡而復業固明君屬望之深者必大賢加意以圖之某敬爲斯民慶此實惠盡宣徳意旣無逺之不通嗣聼襃嘉將繼玆而又賀

賀江西趙漕啟

只奉細書出將隆指諸道置使所以舉天下之大綱九重掄才必以委當代之人傑舉國相屬非公其誰竊以本朝自創外臺以來首以轉漕爲重豈獨權財谷於公上吏不得功亦恐紊賦斂之經常民無所措乃或者不推其本意居是官必浚其利源如向來軍旅之輸多一時權宜之制云何月椿之目至今尙存遂使江右之民其生益削旣朝廷徵取者無蓺故州縣因緣而爲�能趣辧者皆謂之才有逺慮者莫適爲計勢旣窮矣後將柰何必得大賢以起斯獘恭惟某官學窮根柢徳茂本支嘗對大廷以六經爲諸儒之倡謂持此道舉明主於三代之隆向自著庭出方便郡復將餉挽之節甚郁經濟之懷然當俗吏以苛急治財而得賢者柄取予於公人知趣向遂令義利較然民嘗困窮治決安危如此以今日施爲之梗槪卽異時輔相之規模某竊以箠楚之官窮居英簜之下行服條教如親見於古人敢飾防詞以誑言於執事

賀江西李漕啟

誕布綸言就頒簜節躋榮延閣豈徒示天下之美名增重計臣所以踵皇華之故事軺車至止屬部交觀恭惟某官才足經綸學有根柢一時文采重新西蜀之山川百世風流復見大蘇之父子嘗舉列聖之鉅典以爲長編之一書視魏相奏漢家之便宜惜乎未盡笑孫樵讀開元之離報杳不可知挈此規模獨出今古殫其心志以報國家𨿽衣繡之出甚榮而晝錦之榮可樂不忘修纂遂克奏陳皆擬簮筆綴甘泉之班乃復持節按勾吳之境惟時使事之繁劇莫若漕臺之轉輸自兵與農分爲兩途而國與民幾於交病三十鐘而致一石其費謂何五千服之賦中邦半麋於此非得道術通明之士莫求上下充羨之方當有奇謀不愧流馬木牛之運佇開逺業遂爲郊麟翳鳯之遊某生於戇愚出於僻左承師問道本無尺寸之長應舉覓官偶出權衡之下嘗乘退朝之隙得償進謁之心自去門墻寢疎啟問欣聞將命已遂觀風幸儕奔走之人得受約束於下執輒修尺牘庻少紓廈燕之情尙冀小材或可從柏馬之計

賀江西丘漕啟

恭審詔自便藩使以隆指君臣道合初不俟臨遺之煩逺近意傾固已切諮詢之望然惠有一施斂之異則人不無去畱之私忽聞載馳方覺增喜竊以自禹任土而荊陽之賦最下繇唐至今而東南之利遂窮張文定當天下安集之時始能出水場賦錢之橫王文正於太平全盛之日固已憂朝廷榷利之深近攷數十年徵斂之科豈止三四培疇昔之取而況水旱之災幾於數矣公私之積大率枵然無異哀病之人重纓寒暑之變惟國家固以此地爲根本安得不憂輟賢能以振外臺之紀綱可見此意恭惟某官學極精微而有用行非崖異而能髙文衮衮如萬斛之泉與古爭列才恢恢有遊刃之地遇事不畱𨿽晉用之遲回而培逺之深厚一陪右府幾微之論屢分左苻鎭撫之勞理效輒聞知防獨異謂遡江而上得兼知直差易耳故仿漢之制選所表以次用之不惜一世經綸之才以重十州漕挽之寄惟計臣自當識本末源流之所在非良弼不能明弛張取舎之大機幸公之來乃國之福某學無自得才本不長繇進士而得官已逾一紀奉偏親而竊祿偶落旁州方治檄捄荒而還適乘軺將令而至遂偕屬吏同拜下風儻得奉條教而言歸豈不甚幸又復出意見而論事直可謂狂

賀江西尢漕啟

夙擁使華逺將帝指方天下以治財爲急其術已窮以儒者而經賦其閒此意可見民得所托國以不輕竊惟大江之西偏實爲今日之外府月椿之輸殆七百萬大半皆無名之徵中興以來輸五十年幾倍於昔者之賦名爲和買而責以折納旣用差法而復劇傭錢茶有稅而又斂其租酒盡之而或誅其直至詳經制之目尙持徐陌之籌此皆公取之可稱猶有旁緣而莫攷顧張弓安可以不弛而漏巵每苦其難盈不有仁人孰識大體恭惟某官博取百家而不獨立一世而能和發爲文章復還三代之淳古措諸事業無非六籍之精微自結睿聖之知亟升中祕之地以志大不輕於地取故才髙寧屈於拊循旋被絲綸出持英簜以勞來還定之政固江東王气之神於倥傯不給之中增廬阜文風之勝觀其施設之不苟可知經濟之有餘尙屈此行皆以爲枉然而利有盈則有縮勞不極則不更由後視前取之旣多自今圖往安可不亟於是培國家之相柢寧不在公行且作朝廷之羽儀豈久處此某气稟甚下材技無他防矜斧藻之詞以覓官壯持簿書之智而竊祿每慙數誤莫究昨非久仰指南之車無異必東之水偶負丞於支邑乃受察於人不得卽賀而以書神如馳馬又復出意而論事癡若拊驂

謝宰執啟

逺方隨牒久懷就養之私眞館奉祠忽遂由之請𨿽天地造化不遺於一物而斗筲器局莫堪於大恩詞則有窮感無以狀竊以介之推不忍一言於晉寧與親而俱逃陳仲子不義萬鐘於齊乃離母而獨處然當世不以之推爲不孝而君子至謂仲予爲非亷蓋義不當就則飲菽而亦歡情其可居則捧檄而爲善欲識人子何以爲養必知聖門所謂不違如某者行落落而與世乖學拘拘而求古是自爲士已懷四海之慮不敢作無用之言及居官而效一日之長未嘗爲苟免之計惟念親年及耋子職非耕詰盜四封屢嘆杖杜徵夫之逺貳令一邑尢懷北山從事之勞每當出身狥節之時必有臨深登髙之懼屬幸攺秩當更字民豈不知積資循進之足貪誠恐失先意承志之可樂故申將毋之諗以希錫類之仁國爾忘家公爾忘私事上者固當如此忠移於君順移於長觀人或於是得之敢意大鈞亦軫微類恭惟某官貴尊三事和育羣生徳盛自發於威儀功深不露其神迹知愛其親而逹之天下不被其澤如納之溝中切揣甄陶固能益子華五秉之粟許參詞館蓋已察曽子三釡之心某敢不退事其親自竭其力無從倒防空有翳桑遺肉之懷安敢爭車少替潁谷請羮之念從今養志之日無非報功之年

再謝宰執啟

苟祿養親未能隨牒因心錫類又許奉祠𨿽播物之無私若拜恩之獨厚莫任造化有靦面顏伏念某逮齠齓而已孤長髮膚於其母去賈區而使學其教甚勤惟子職之非耕所養或闕適當壯嵗偶得一官遊宦旁州僅免尸饔之嘆小出數日尙闗噬指之憂煢煢如形影之相依惴惴懼旨甘之不繼惟古者八十舎從政之子而近時稠疊推優老之恩未免並緣以致懇請薦容宂食仰事慈顏俾於一喜一懼之年有以自老不待再仕再化之後而得此心可謂幸邀敢忘攸自玆蓋防遇某官計安天下澤潤生民自寅亮調爕之中發正直平康之治欲奏天子得歡心以事其親遂使匹夫無常職以食於食某敢不敬竭饘酏之力以當香火之緣衣懷趙孟遺母之心無以報徳𨿽在李密養劉之日不敢忘君

謝張尙書啟

微官脫選今以爲難小已辰逢人知獨異施異者未易語報感深者不容以言試具陳之則可睹已防念某身勤而事左意廣而才疏每讀書必欲求志士仁人之心自爲士已不屈王公大人之下顧如愚戇褊急之累在性質可謂之偏而其琢磨澄汰之功於師友未有所得出而接物動輒忤人終須察其無他始未免於不樂平生知已焉得如公四海閱人抑安取此才非敏健而以爲可任智多昬塞而引之與言某𨿽妄而亦容事可行則立決在他人一語之不偶故宦遊半世而無聞忽遭淸明如脫羈束凡胸中之所欲可悉逹矣𨿽天下之逹官殆不過焉況復蒙汲引之公無不盡推挽之力必欲亟援於塵土不知難近於雲霄已獨任於揄揚人備聞其委曲勇於抜士誰復如今恭惟某官以魏國忠孝之傳負本朝公輔之望每閡於郡國之小未究素懷所至以人物爲先此其大略有如此質尢費生成竟出選曹豈非僥幸某敢不益懋舊學以酬所知學者未嘗進謝於門情𨿽不稱大夫眞能取人以義報豈容私彊爲尺咫之書莫殫萬一之意

謝鄭尙書張京尹啟

三年予寧已絕榮望兩譽溢美忽加薦論𨿽公朝方聽諸大夫之言然露章乃得一不材之吏不敢以獲於上而喜大懼以辱所知爲慙伏念某心𨿽甚髙習已近下自爲士已懷四海之慮若不克施繇從宦以來半世於今未有可紀載忸怩而蹈俗破崖岸以徇貧欲申養親之私遂幹無事之祿中更禍變僅脫殞糜顧退處則分宜抑不察之罪大方揣輕重而爲從違希子功之力而入帝城初無一念之敢到以當時之言而推官屬敢意十年而未忘至數所長尢浮於實器何足以致逺人已病其執方事親不終又焉得孝律已無狀彼烏能亷學徒爲文政不及物是安可當執事之首薦乃欲使與英俊而並遊或挽或推固不遺於餘力皆好皆惡終取決於善人果以過情之言誤蒙召對之命恩出於上人推自公恭惟某官無官不宜無才見善如出諸已貴已分於喉舌不知我榮士必借以齒牙蓋爲國計致此譾薄亦辱推揚某欲爲實言非敢私謝自顧小已非長者而辱長者之知惟竭一心待國士則爲國士之報

賀王狀元啟

狀元監丞靑箱嗣業紫電淬錄出烏巷之諸郎炳龍章之峻采洞決蓺文之奧起膺物色之求旋升籍於太常爰試言於便坐百斤置石首中於程文千佛冠名獨標於異等被明綸而受職貳雄閫以頒條聊爲吉筮之權輿曷測宦程之髙大夫何履尙持秉謙勞猥示華牋過形盛飾永言良愧交切銘藏

賀龔參政啟

光膺一札入贊萬機旣得我公相與運廟堂之籌筞爭觀盛世及是明國家之政刑惠福生靈安崇宗社恭惟某官行髙而能鉅形大而聲宏惟仁義道徳素蘊於中故進退動止皆有常處九萬里斯展垂天之翼尋常瀆豈容吞舟之魚自結睿知亟躋華貫推�邪之萌蘗能使朝廷之不輕推學術之緒餘皆信儒者之所用當江湖之歉甚起凋瘵而肉之還定流民皆令如安堵之故具宣徳意不徒爲掛璧之文人當斯時知啟逺業果有鋒車之召遂登法從之班日對寵光居尙書喉舌之地竟膺圖任爲天子心膂之臣士气自此少伸公論於是復出抜援善類過於食而吐哺之勤慰藉人心若夫渇者爲飲之易然竊視今日之事勢或似良醫之設施當疾病將去之時而气血未充之際用人如用藥豈以旣效而弗圖畏惡如畏風定知自衛之益密盡出生平之韜養以爲不世之功名某自恨凡庸莫償知遇敢作雷同之賀有負門墻輒申管見之私以附干瀆其爲僣卒未易貸原

賀周樞密啟

恩隆麻命班首樞宻富貴非公所安寧以是喜功名爲國乃有要不可辭一身尊榮四海妥帖恭惟某官徳溫醇而有本行縝宻而無暇文如酒明水之眞正气具足人似光風霽月之潔塵意俱亡惟平素結知於上者深故晉用不以非道而屈若禁之夜半之素語乃當世朝陽之一鳴小人知朝廷之不輕公道至今日而未冺致身明白肯以利回因時捲舒乃爲君起擅四禁絲綸之地嗣三王盤詰之風學未宏施士猶共惜論道經邦於廟堂之暇不忍詭隨於人折衝禦侮於階楹之閒自能立表於世夫以儒者而經武斯見聖主之慮危權一歸公論僉允協然而位尊顯則責望備時豫暇則憂防深兵多宂食故生民之力傷將不公選故鬭士之气沮至若外敵之難制豈如內傷之可虞羣猺當鹽法之變更䢐伺嶺表諸蠻持馬市之上下蚍撼坤維�民或據山海而披猖驕卒近在畿甸而淩驁天下之脈槪可見矣君子之心寧不瞿然勝固藏於亡形豈容竊料人不知而視影安得無疑某少以戇愚誤辱提誘忍懷不盡之意殆爲入賀之言蓋不學劍而學書自古有�雄之可慮儻不以規而以頌是今爲軟靡以相期豈惟失疇昔依人之心抑恐非賢者樂善之意仰犯崇重不勝淩兢

賀劉樞宻啟

擢自坤垠入毗極樞自州牧而與政攷中興不過數人以儒者而掌兵在今日誠爲逺慮國有與立世無所憂恭惟某官誠實無他端靜不撓自爲士已任天下之憂樂其致官不爲世俗而從違未嘗以家事辭王事之難故不擇地而處所至視官物如已物之惜蓋本愛民而然履行縝宻而無瑕聲名暴白而不愧在朝廷則能令所居之官重制藩閫則必動已去之民思悶悶之政若不快人卓卓之功每見於後邈是巴蜀當國西門外有大敵虎視於藩籬內有羣蠻䢐伺於肘腋況方饑饉之至而有根本之虞公適遄徵人解憂色不爲乖崖驚異之政百姓信之則同皆謂文翁亷平之聲近世繼之者此趣歸右府允穆僉言仰惟治朝立國之規實在樞宻制兵之地兵之進退𨿽屬之將將之廢置則歸之朝儻如身使臂而莫不從制其誰敢侮其或脛如腰而不可信屈安得勿憂欲反防阿之持喜歡成器而動師出以律乃在於國家明政刑之時賢用則安豈復憂廟堂有甲兵之問某舊遊墻仭久郁巖瞻式逢君子之登庸竊爲蒼生而贊喜凡所謂斯世之利病繼自今以次而罷行不得卽賀而以書深慙無益復敢出意而論事姑謝所知

除贑州謝丞相啟

恩隆起廢遽叨分竹之榮分簿挺災已被負薪之疾未免瀆陳其弗任柰緣法守之難逾徒抱素心莫回成命竊惟汲黯不省復収之意乃稱病於淮陽望之妄懷不合之疑遂移疾於馮翊𨿽彊拾古人之遺意然終非臣子之至情所以史氏未免有褊心之譏而後世亦薄其左遷而動此豈君臣之交泰致令誠僞之相蒙聞事不實而實事不聞信者或疑而疑者或信𨿽習俗之固爾豈爲士而不然伏念某壯不如人老而益耄少日早攖於霜露終身從事於刀圭故其羸劣之軀不勝勤勞之責昨少疲於奔走气已亂幹降升曲荷皇明賜休湯沭逮出守荊州之地愈不堪雲中之寒尙稽報政之期已有乞身之請惟君父諒其素守不敢肆欺以祠官祿其餘生毋俟再請十年退處百疢交攻方沈屙爲孽之深忽寵渥自天而下欲悉陳狗馬之狀乃薦申螻蟻之情以避免之章難至於再三故懇祈之意莫伸其萬一尙蒙委曲獲脫譴訶玆蓋伏遇某官獨秉國成宻參天縡凡有生之疾苦蔑有不知寧敢暑而繭裘乃可以防但欲廣捜羅之意無復推姑息之仁𨿽在罷癃亦欲任使某敢不免旃醫藥勵此身心儻日月之尙寛容其養病或筋骸之復舊焉敢忘君

代袁守賀刑部周郎中啟【丁酉冬】

拜命紫宸爲郎禁省刑章滋甚或者疑風俗之益偸君子憂深謂當自本源而置力安可徒徇其末而以求勝夫民然在上者惟恃國之法而不任人在下者惟軋人之情而合諸法凡具獄而上者多傅文以成之儻於吏牘而無疑𨿽有枉情而莫辧故聖人不以聽訟爲知本而賢者猶以得情爲可矜恭惟某官智每用而益精材遇事而立見爲邦伯而伸萬物之气情僞具知佐廷尉而持天下之平輕重悉得顧憲部久虛於郎署宜聖皇首屈於仁賢𨿽非超躐之除蓋有深逺之意嵗斷獄僅於四百昔人乃歸之養民之君律爲條至於萬餘當時不能止犯法之俗惟公可以論此斯人固有望焉某濫守專城竊庇廈屋忽聞成命倍切懽情

止堂集卷十四

欽定四庫全書

止堂集卷十五

宋彭年撰

牋

壽聖隆慈備福光祐皇太皇后上尊號賀牋

盛徳難名徽稱載上璽書播告海宇歡欣恭惟太皇太后殿下配地無疆後天罔墜三朝揖遜定於半語之間萬世功名蔑有一毫之徳宜修鉅典用侈鴻休臣阻趁追班無由稱頌臣無任

壽成惠慈皇太后上尊號賀牋

至徳難名海涵春育徽稱播告雷動風行於昭子道之成有赫孫謀之善恭惟皇太后殿下徳全坤順位配乾元𨿽以經營無外之功不忘儆戒無虞之世三朝揖遜密贊睿謀一人元良動稟慈訓以天下尊親之至未愜宸衷率百官若帝之初載隆曠典一傳顯號大慰輿情

壽仁太上皇后上尊號賀牋

載捜曠典寅奉慈闈五日一朝安受大明之養十行細札同歸太上之尊於赫徽稱有光昭代恭惟太上皇后殿下位配皇極道參坤元視太姒之嗣太任於今爲盛繇長樂而朝長信自古所難仰惟聖子拳拳之心欲慰天下睽睽之目誕揚顯號庸盡親歡

三宮加上尊號賀皇后牋

太上立徳早定孫謀天子尊親式昭媍順徽稱播告寰海歡呼恭惟皇后殿下與日並明如坤至靜退安象服上嫓太姒之嗣任入問龍樓逺紹英皇之佐舜典冊𨿽由外舉愛敬實自內修禮行有期慶流無盡臣叨塵法從冗食祠官扶杖隨癃老之民喜聞明詔奉觴如家人之禮遐想盛儀

光宗皇帝加上尊號禮成賀太皇太后牋

丕蕆明禋對揚前烈大稱載舉四宇具宜竊以堯無能名莫言其盛文所以聖蓋有自來恭惟太皇太后殿下太極嫓尊坤元葉順鳯輦昔朝於長樂稔聞母訓之言鴻名今薦於顧成益見孫謀之善臣欣傳曠典屬守閒祠徒深鼇忭之情莫造鳧趨之列

光宗皇帝加上尊號禮成賀皇太后牋

謁展圓丘禮崇淸廟竊以舜帝主祭而享始於嬀汭之嬪虞文王在廟亦臨實以徽音之嗣姒故推本其業業之孝必求端於雝雝之宮恭惟皇太后殿下尊配乾元厚侔神載承天之序豈獨蘋蘩薀藻之告神奉先之思宜及神聖武文之廣徳大稱外蕆美化內流臣適奉閒祠莫趨行闕側聽鴻名之舉徒增鼇忭之歡

代京尹冬至賀皇太子牋

日行北陸忽驚一气之回位正東儲早應少陽之長邦家玆始社稷同休恭惟皇太子殿下貴貳一人道兼三善進而問寢相欣愛日之長退則憂民必有書云之喜承天之意與時偕行某適以疎庸誤司浩穰竊聽黃鐘之律頓覺聲和遙瞻碧鏤之宮莫展趨賀

頌

張京尹中和堂頌【十首】

中和有堂其堂穆深花竹陰陰戶闥沈沈堂中之人玉立恂恂昔有斯堂今有斯人

中和有堂內蔽外整湖後若駐江前如騁靜不忘應動不忘信昔見之堂今見之政

茫然太虛升降蕩摩鐘粹於人不偏不頗存之爲中其發也和有欲不存發將如何

亶是天中實維賢哲敬以持養義以區別以導斯民如表之揭視聽言動春風芽茁

其視惟何胸中了然舉是以鑑吾無醜妍彼姣而悖此惡而蠲匪視之流所全者天

其聽惟何不淫乎正寧茹予逆弗溺彼順多言不工法語自聖匪聞之聞實養於聽

言出如城動安如山非言之愛出不復還非動之難輕則不安循爾發見求其本原

夜气未離何物不官惟今之俗鄙薄險艱惟今之政瑣細猥繁以政正俗如激上湍

安得從公一堂晝永弗棘弗隳弗靡弗競有庸彼勢有罰彼眚我心如何雲飛川泳

水毀於東火暵於西天地中和云胡亦虧燮之調之有君有師入佐天子視公如箕

銘跋

寡欲銘

人誰無欲多欲卽昬天一之水雜之則渾寡欲有道爲善最樂此長彼消乃壽之藥

爲敖國輔書南軒虛舟銘跋

心本虛理則實酬事物無轍迹來不迎去不畱彼萬變我日休行斯道險可濟孚豚魚貫天地曷臻玆在克己去其窒斯虛矣

彭某爲國輔書是銘或者問曰此非南軒先生爲詹公體仁作乎然先生旣以虛舟名公之齋一日公謂先生曰漆園之說遁而離吾無取焉爾在易之中孚利涉大川乘木舟虛也吾將於是焉體之先生嘆公之善思也故屬之銘然則國輔安得有此曰是理與都防相若凡有足者皆造焉而子猶介介然若有藩籬之間殆非虛舟中人也並跋箴

訓鉅箴【並序】

甲子春鉅子主道之寧逺簿將之官趨庭請益焉書十箴以警之

官到任子荷國寵恩子不勝官爲負其親匪負其親乃負其君汝若不負當語汝云【右引】

人謂能亷乃行之細細行不矜終爲徳累賜不受命丰約必計竟墮貨殖萬牛莫掣【右亷】

胸中泰然大可容天偪偪仄仄一室如狺居寛有道以人治人毋忿於頑孰非吾仁【右寛】

用心而公酸鹹同功以私間之肺肝華戎汝觀平衡金羽折衷低昻非我何適不中【右公】

萬斛之舟系於一矴元气不完百脈皆病易有吉凶惟以貞勝萬邪莫幹孰不聽令【右正】

民國之本仁人之根其根不立他何足言不忍於人斯仁之端不忍於已人斯寡恩【右仁】

人貴乎明不貴乎察汝職勾稽細大必達母遺泰山瑣瑣毫末所得防何卒陷深刻【右明】

民生在勤弗勤則匱自匱其身猶事之細仕而不勤人必受敝勿謂簿書徒勞人意【右勤】

臨事貴敏匪緩匪急緩則失防急則傷物惟能明理動明不括何以能明惟學之力【右敏】

學優則仕不學如瞽奚止面墻將亂璞鼠惟學有益豈云少補汝儻知學吾言皆助【右學】

初筮箴示欽之官莆中

吾仕於國無一世勤乃於爾身受一世恩是恩欲報非忠不可儻忠於君卽孝於我吾語爾忠心不可欺勿爲利怵畏害而違趨利避害撫心而背是爲不忠殞身莫悔吾爲此箴當爾韋出如以隨入如以歸處事以公【所謂處事以公者且以爾所職言之納監人惟欲其少受鹽人惟欲其多少納以優亭戶可也亭戶辛苦豈可多取偏於一處皆是不公以至聽訟接物每每如此須是參彼已去偏黨無一毫私方謂之公】舉職以勤禦吏以正撫民以仁謹以事大和以接物【所謂和以接人者非媕娿詭隨防狎便佞如小人之爲也遇事勿先發以沒人之長有善勿自衒以形人之短才任吾上者盡敬以親之位在吾下者自下以接之勿雷同以亂是非勿私暱以植朋黨若識中庸所謂和而不流義斯近矣】惟儉與亷治家及身【所謂治家以儉者儉是事事收斂就實如衣只要便體不須華麗器只要適用不須好巧食只要充饑不須精細如管待賓客不可學人丰腆只要至誠每每若自安於儉嗇外慕不生斯能亷矣要亷須是儉不可不知】汝往欽哉以復爾名

冠辭

冠鉉辭【並序】

古者重冠故儀禮以冠爲首後世冠禮寖輕先正蔡公端明冠其子僅能書祝醴等辭畀之慶元己未三朝之始吉日癸已加鉉元服旣昭告祖廟且踵蔡公故轍詔以儀禮禮記辭義庶存古也旣醴而字之曰節

曰鉉汝來其聽我辭鼎曷用鉉鉉胡玉爲大易有訓義匪易知鼎爲器重惟鉉舉之鼎旣舉矣七載畢持委鉉於鼎若無所爲以鼎用捨匪我斂施爲鉉以玉其徳實宜其徳惟何亷而不劌萬物蕓蕓所賦不齊太剛則折柔亦不支不中其節均與用違美哉玉鉉無偏無陂謂汝剛耶始勤終隳謂汝柔邪抗志不卑或佩爾或易以韋不中爾性故以鉉規字之曰節汝其審思

冠漸辭【並序】

侄孫漸冠爲辭以祝之長至日止堂辭

一陽來復加爾元服如陽之初初罔不谷顧爾角丱倏焉已冠棄爾幼志視爾之先【右初加】

再加皮弁益縟其儀凡厥庶民孰不冠而進汝於士詩書禮樂永膺爾福勿墮爾學【右再加】

於焉三加爵弁峩峩天爵旣修人爵靡他敬爾威儀謹爾言語永終厥徳受天之祐【右三加】

名汝以漸字之曰巽厥義維何易有明訓千尋之木長於膚寸溝澮暴盈其落亦迅躁言數窮仁者則訒疾趨而蹶不逮相儐躐等之學𨿽敏弗遜巽以入之千里發軔【右字辭】

祭神文

宜春縣尉謁社稷文

惟民天生之社稷食之君命吏臨之惟神鑑之尉亦吏也於民事敢不盡心令以視事之初具淸酒庶肴奠於壇�非以自獻而已亦曰社稷食民之神當爲民敬

謁仰山行廟文

某以天子之命來尉於此凡名山大川國所常祀者皆當祗謁焉惟仰山之神能時雨暘以奠此邦某以官守未能卽山之薦禮展誠輒於邦人嚴事之所以奠肴酒非敢不敬惟神鑑之

安福縣祈雨文【癸卯夏】

天監不逺一念卽通人欲未從煩言成黷致民之請知罪莫逃伏念某等竊祿成貪蒞官無狀諸吏暴橫而不知禁止百姓饑饉而無以拯援仰千至和乃召仍歉屬天時之偶順幸穡事之將登一雨愆期四郊觖望𨿽禱祈之旣久然昭格之尙遲謝罪無門吁天有路爰致靈湫之餘澤敬開眞字之科自三日以往爲霖儻防賜賚無一夫不被其澤皆得承庥

安福縣祭疫癘神文

某惟此邑春夏之交疫疾大作間有家死數人疾猶未艾嘗考其俗皆因不服藥所致徐詰其所以則云神實禁之夫天地鐘至和而爲人其饑而食寒而衣疾病而藥無一不取足於天地天地予人之藥以衛其生而謂神禁人之服而致之死有是理乎此皆由巫覡之徒欲假是以神其利已之術而俗醫用藥多不得其當往往不能起疾則舉而歸之神以逃其殺人之名而謂神實然非某所敢知也俗惑旣深單詞難釋今命醫者行視諸坊之病而官給藥以治率舉辭焉用是不敢不告惟爾神血食此地亦猶某等祿食此邑其念斯人之心必無幽明之間也惟神相之

安福縣祈雨文【丞攝令日】

惟是邑頻年旱暵民物雕瘁邑吏困於奉上之不給無力捄民道殣相望徒增盡傷今年雨暘時若稻秀相穉數日不雨人情恐然此皆吏無徳所感非民之罪惟神【社稷雲實相稼穡諸廟云血食此土】必不以吏之故移烖於下敢用昭告儻霈然之澤不日同浹使民有千倉萬箱之望實惟神休神𨿽不責報於吏吏亦安敢不敬

袁州權郡謁社稷文

社稷有功於民民百世祀之吏無徳於民民不能一日安之郡視社稷非以報也亦以勸也某敢不敬

祭仰山神文

邦人祀神其始其窮神亦惠人莫知其終吏之去來何啻傳捨而況於某暫攝民社視神於人孰暱孰疎儻拂於民神豈庇予酹此尊酒非以祈福誓安斯人敢介於祝

江陵府謁社稷文

某得鎭古荊只見社稷敬共農事惟守之職不違農時谷不勝食儻戾斯訓神罰勿逸

謁東嶽廟文

惟神受職岱宗廟食於荊𨿽非其地之山川守所得祠者然神之庇民民之敬神無逺邇一也敢以民情涓滌告至

江陵府謝晴文

天作霖雨害我滯穗吏實不徳召此大沴奔告於神神不我棄气郁忽明欲雨輒霽豈吏足矜惟民之瘁神實念此卒掃陰翳俾民婦子獲斂獲刈千倉萬箱訖此丰歲敬拜神休尙防終惠

祭旗纛文

六纛之祀從軍祀也神其佐吾軍母從妖孽以嘩吾眾則神不愧吾祀

祭文

祭鄭樞密文

惟公亷而不劌和而不流學得玉山之正傳人如元祐而不浮進不蘄於苟合退不襮於好修廟堂之上侃侃如秋霜之厲畎畝之間溫溫如春風之柔人方競爲虛名公屹立而無儔曁玉石之俱焚獨表表而莫仇人皆窺識度之不凡而非苟異以自謀者也前疑後丞與同戚休何翩翩兮來歸竟去晝而莫畱知者以公爲無累於物不知者徒以爲自拔於一蕕若公心之耿耿竟長往而難諏某辱公之知最深間何闊兮星周望莆海兮千里欲一慟兮無由意不足兮矢辭永相望兮千秋

祭孫逢吉侍郎文

嗚呼從之而止於斯陰陽降升參差不齊厚則多滯至淸易漓君獨不然何施不宜百未施一而止於斯金匱石室補罅鳩遺才適其官川泳雲飛靑蒲一言姧詭魄撕是是非非曽防何時如君閱世瞥然電馳其遭旣難旣合卽暌天胡然邪美成者希嗚呼從之而止於斯余之交遊落落無防或殂乎東或殞乎西情親志同況君匪夷凶訃忽傳涕泗交頤雪霜貿貿名木多萎命也柰何孰知我悲嗚呼哀哉

祭趙介之參議文

嗟嗟介之兮委世如遺去不復返兮去將安之茫茫宇宙兮浩無津涯顧塵世𨿽若可厭兮彼汗漫亦難期嗟嗟介之兮云胡不歸公朝而出兮娭娭暮而入兮怡怡心如春風兮無物不宜一曰不見兮人誰不思人方思公兮云胡不歸梅的皪兮何萎橘累累兮若觭昔焉芽蘗兮倏已離離往培植之不足兮今已勝雨練而風披君亦懷此兮云胡不歸鳴呼余之與公兮不啻塤箎忽捨我以去兮我誰與比景豈不猶昔兮人焉已非觸景以望公之歸兮云胡不歸余豈不出兮人誰我知人奚不我顧兮疇如公夷九原不可作兮若之何其酌此酒以永訣兮賫咨涕洟

祭陳司法文【癸已冬】

君家於閩兮余楚之尾聲不相聞兮迹不相值忽作逺遊兮宦予之裏一握之笑兮得之聲气之類余不期見君於生兮亦豈期一見而卽逝嗚呼天下之變不齊兮非九九所能周傾蓋之樂兮獨不可畱肝膽楚越兮今白頭余之與君兮誰使之如聚散之鷗君有母兮發垂白思君千里兮若咫尺今猶倚門兮朝夕君子兮方髫聲瑯瑯其誦書兮已無穉子之驕老農旣去兮誰耘此苖君有友兮餘三人送君之柩兮江之濱月白兮風淸終今已往兮爲君銷魂

祭寺簿劉子澄文

嗚呼我之從公逾三十年義曰師友情實諸昆濟所不及言人所難或滯而挽或墮而掀左提右挈無往不然旣見而去如隮而顚思之不見如溺需援分則有親好無此堅聞公生瘍眡膚斯頑人謂斯疾懼不可全我有親喪欲往莫前朝夕聞公書札翩翩以字勁弱與詞簡繁卜公進退憂喜伏焉期以終喪問公螺川理棹已穩方解拘攣一朝有友自公所還問公如何口噤气塡忽云已矣握手涕漣嗚呼我公何去我之速邪終今有疑孰與告邪我有文矣孰與暴邪天非冥冥孰可復邪樹善如斯孰傾覆邪有志未竟孰與續邪嗚呼已矣尙忍詞而哭之邪

祭寺丞呂子約文【戊午九月】

嗚呼子約何止於此與君相望曽不百里書財防日不交於軌日有駛卒忽至自米謂君溘然神爲之褫謂不然邪匪惡曷毀謂其然邪天朝云爾孰孚不蘗孰蘗不薿始疑而悲復遣以理有友書來爲言所以天不可諶亡此友矣嗚呼子約而止於此气聚必散人孰無死而我何悲於君之逝君之胸中如水無滓而我何嘆寡妻弱子魂無不之曷此曷彼而我何憾蕭蕭野寺天道流行終必有始君而不壽我獨何俟有循莫羞有酒莫釃哀恫鬱結徒有此紙

祭戚教授文

嗚呼伯瑞止於此邪一气聚散抑其理邪散不足憂聚何喜邪而我拳拳悼君死邪抑有所感不自已邪交遊固多孰君比邪靜而不浮山之巋邪動而有勇川之逝邪稟气之全如此防邪命之不長其誰使邪嗚呼已矣吾誰啟邪莫寄此哀惟此紙邪嗚呼哀哉伏惟尙饗

祭趙漢卿將領文

嗚呼漢卿如矩絜兮天分界特若有截兮飾身謹嚴動有節兮凜不可幹如冰雪兮所積旣丰謹當艾耋兮耆年彊半遽殞絕兮卜宅之原祖兆之側兮雙劍同藏其終開兮葅萌肴熟饋饎飶兮酹此尊酒以作永訣兮自今團欒不見此圭潔兮

祭孟浩文

嗚呼余與養直分則朋友情均弟昆往官宜陽有盜略境將師逺屯王事鞅掌母不得將闕焉凊溫養直聞之入告其母踉蹡及門迎置其家堂萱之旁十數朝昬安余於疆戮力王家於屏於藩余母旣亡臨弔其孤鳴咽聲吞切切偲偲渠渠愛憐瑣細不論逮及同朝官𨿽不同同一心源有善相告止屬其居出侍其軒君去復來我不能同君無後言及余去國曽不期年亦朱左轓譬諸木實气至卽殞遲速奚論握節捫參聲容沄沄溢出於坤余方屏居喜君之風灑此紲絆別無防時訃書墜前神驚欲攑雙劍於飛間不兩旬噫其尢寃君其悼亡凡喪百須借君猶存君旣溘然雙女惸惸誰鬻誰飦其誰奉君而夷於堂而沐於轓天邪人邪以至此極不可推原昔與君別於此江幹猶防其反及其反也望天之涯招君之魂人生防何遽隔死生如手覆翻往不可追來不可期有淚潺湲嗚呼哀哉

祭十二侄縣丞文

嗚呼惟予與汝兮序同父子惟汝視予兮休戚一體如手之運兮如足之履信詘進退兮惟予心之使余行千里兮汝徒以侍餘疾且死兮汝噓以續其將絕之气余欲善其族兮汝耘汝耔余欲遏其惡兮汝屹然猶中流之砥汝之生兮余猶有恃汝旣死兮余其已矣豈惟餘失左右之助兮抑家之否柳之風兮淒其梧戴月兮天低耿耿乎餘懷兮惟汝知之汝不見兮我心傷悲余疑兮誰決余有得兮孰識經畬一蹙兮淚盈臆視影空堂兮汝竟付萬里於不說衫竦竦兮煙浮陟復降兮一丘千秋萬歲兮汝惟此遊今日汝往兮余不能令汝之畱異日及泉兮又安知無山川之阻修旂揚揚兮去只魂杳杳兮山之趾囊肉爲餅兮刌肺以齊饔人所屍兮汝平日之所防嗟余之姑息汝兮不能如屈建之循禮猶庶防汝一來兮寧謂余爲不知嗚呼哀哉

止堂集卷十五

欽定四庫全書

止堂集卷十六

宋彭龜年撰

四言詩

廣壽

人孰爲壽壽莫如徳日新又新終古不息學以明之先正我心所欲旣寡山崇海深

許國公生辰【有序】

某幸分教公府玆承鈞座垂弧令旦無以自薦其區區輒以恭儉惟徳之義衍之爲詩四章章八句並以其字爲韻次序辭𨿽不足意則有餘矣伏乞采覽

入事其親愉色融融出事其君惟命之從威儀抑抑曷不肅雍有而弗恃是之謂恭

天下之惡不如一僭天下之善不如一儉物有不足於我何欠人欲無窮儉乃防檢

人不自泰以居故移人不自奢由養所爲勝之有道惟書與詩願言君子載思載惟

恭自內出儉非外飾恭儉而實是之謂徳作徳日休心廣體逸何以曰壽由是而積

鶯鳴十章寄戚伯瑞

有鳴其禽其鳴維何有懷其人我心靡他

禽其鳴矣惟其醜矣我之懷矣惟其友矣

惟動有幾萬變形之視聽與言難遏者私

孰愛於母惟善其善孰友於兄弟我獨終鮮

有水涓涓石鑿鑿兮日湔月濯成此圓潔兮

有澤其涸有山其落有木而桷則以其斵

靜觀物理式感我思有風淒兮吹我裳衣

春花粲兮兩山之間誰與我適觴詠以還

日升於東月生於西惟神之馳曽莫知所之

莫克匪已莫玩匪理有懷於是不知子之所止

胡廣文以直養名堂余舉伊川之說問之往反數十言終未判也再以是訊焉

以物養物如水沃木推彼有餘益此不足惟直與气如木有根本旣充盛枝葉自繁气言其形直言其理與生俱生無彼無此云何謂直養此气耶直果外來气內出耶孟氏此言我知其自則以告子以義外計謂直養气其差則同疑其不然願啟我蒙

五言古詩

九日分韻得去字【甲申】

昔從招提遊岸柳擘新絮那知再到時葉落滿庭署爭如靑靑松寒暑了不與古榦屈龍蛇依然舊遊處觸物轉多時何以消百慮陶潛早解此撒手賦歸去紛紛世俗流何用苦懽飫試問皎然師茶香得誰助

別趙運使二首【丁酉冬】

君子豈無欲有欲未足憂百計防此短此心尙可求向來畏人言言者不肯休不畏固未可無言我誰尢事當究本源瑣細不足籌有疾不忌醫膏育尙能瘳

用民如用馬可禦不可馳論人如論醫貴常不貴奇古來才智士日與功名期儻遂李廣侯文帝數乃奇先生盤石宗一節江南歸聖皇夜半席寧以鬼神移遙知淸問下萬里寄一辭當使觳觫牛不獨見乃知

送廬陵李宰飬直之官兼呈劉寺簿四首【戊戌夏】

理財非鑿空簡訟在謹始林繁去冗根巵漏無溢水此理容可觀妙處要深體豈惟宰一邑天下亦如此治邑卽治家愛民如愛已不須馳廣莫觀逺自近始君才成風斤鼻惡有餘地吾言尙敢狂快處須反視入仕不爲宰無異面墻壁如何今世人指作富貴厄區區爲身謀反謂第一防皇皇百里民誰爲訪休戚澡身有至理面垢吾能索負背膚所受非人孰湔滌詩人有良玉猶借他山石況復吾所師且喜得親炙

別劉寺簿子澄赴嶽州倅【壬寅夏】

新蟬鳴髙柳輕鷗弄晴川浮家作逺遊觸熱豈所便武昌古都防形勝兩國肩貔貅雜民居烽火照敵邊朝廷重牧守尢需治中賢君侯文章家班馬不敢先墨莊一種子落實今幾年瞠乎出其後獨得道學傳誠身自孝悌玩理潛天淵悠然靜中春洶洶風濤前四海滿譽望諸公爭挽牽容臺志不舒別駕用未專去就抑何心行可吾亦然余也溝瀆質誤辱靑黃妍工夫懇切切習气猶拘攣居然作別離欲別思緜緜歸鴻幾時來江樹底晚煙

別張袁州五首

愛民有誠心發用非已私齊王累已見乃以小大移冠履自貴賤痛癢一體隨萬事有定理應之當坦夷儻以我好惡定非眞是非光風霽月中寧許栽藩籬

富貴不可求名節可不修韓公三上書所願略不酬柳子百世文莫洗一曰羞要須外無累乃免罟擭憂靑靑最髙松藤蘿所綢繆繁陰豈足羨試防風露秋

袁人思君侯事事皆甘棠君侯亦念之疾苦如已傷向來趣引輸詔許仍舊章抗疏論不足古人所未嘗此請久不下公歸奏明光渠儂未知公屍祝無相忘

急無和聲行疾多窘步從容應萬變乃有天下度先生經綸才所至祛百蠧一州直易耳治者弗敢措弱翁霽威嚴猶被功名誤孰知過仁一蹴超聖聖處

平生學不力莫移資稟偏疎愚寡周防戇直絀巧諞出身仕官府何幸依仁賢朴本無庸刻畫幾成妍江湖政浩蕩云漢難攀緣何以慰我思一語當韋

別宜春柯宰

秋風掠梧桐歳月去如擲功名趁彊健君子有行役朝家政急賢黼座不滿席巍巍廟堂望畱客良獨惜誰爲君蘭言亦有子公力居然懷墨綬懽喜動顏色宰邑世情難指作富貴厄公嘗爲我言百里豈擯斥𨿽無槐鼎貴均是代天職人方事趣辧聲譽已赫赫公獨安其常容與不可廹靜觀物議定豈止較尋尺願公充此心壽此一世脈行行見天子淸問下文石區區嘗試語要不若親歷公防江南貧此豈州縣責

和向倅韻

誤身利名場無異一釜甑置之水火間謬以力取勝人生具天則發見亦有證如水行地中投隙卽流迸但恐人欲縱勃若一民橫志師儻自彊萬慮當退聽誰能學禪伯絕物以求定吾聞至人言當識動中靜萬變不可齊一念終難正口耳固在我視聽復誰令須從事上學寧有物外性能用使太平不用我何病斯言聞亦多究竟終未瑩從今三爇香願以公爲鏡

再和

今日若馭風前日如負甑乘興試一出意到卽爲勝薌林有髙人能識未病證談鋒不可遏勇若春筍迸美名戒多取夫子無太橫鐘期不世出誰作山水聽人生具物則天命我當定起居孰非眞寂滅豈是靜毫釐不密察天地失其正聖學有終始謨訓嚴於令窮理以致知持敬乃成性倘從口耳學莫救膏肓病大本若不立寧論語未瑩塗澤欲自妍何以逃水鏡

別孫隠甫【甲辰秋】

君家金石臺我家富壽岡十馹苦不逺半世成相望我爲一貧驅觸熱來帝鄕塵垢而未颒鬱結志不彊下馬忽見君喜劇幾欲狂未語心已傾旣坐形俱忘醒我醉夢中祓我冰雪旁主人知客深對著夜雨牀猶恐客意短渠渠羅酒漿蟹螯擘新肥荔子含生香晚歸候月影早遊趁湖光都城六月中公卿簿書忙而我乃與君專此風露涼笑語𨿽雜亂理到味自長平生區區願恰此一月償遽然委我去令人熱中腸兒女惜別離丈夫重行藏敢因杯酒行感慨徒悲傷君去起我思防衣拜重陽願言各努力白髮行中堂

送劉寺簿知衡州【甲辰冬】

刺史官已尊郴左郡尢古太常墨莊家帝命分竹五扶搖負勁翮巨浸落雙櫓誰能極所至千里防舉武紛紛轓兩朱局局印一組世無元道州萬物气不吐

藥翁吟【庚戌】

有翁憂思深挾藥救一世大聲疾其呼負篋卽都市凝視徹河漢覘色見腸胃巍峩一男子面澤勝粉膩翁前亟與語腠理中邪沴再三猶不聞掉臂若欲避塗人競揶揄母乃太逐利那知此翁心肝腦作布施厭見大官醫十謁九不值髙車索禮貎疑疾致金幣侵尋疾已深鍼逹不可曁郤推主人癡疾欲勝砭劑天寒日以深衰態日以至稍覺念翁來西風政憔悴

送楊誠齋赴江東漕【庚戌冬】

愛公喜公去愛國喜公住公去不可畱一節江東路停杯與公別瑣瑣不足疏金陵古都防形勢天所付江淮有前蔽荊楚無後顧矯首對山河亦足發外懼錢唐六十年帖帖泰山措繁華視舊都無復郇瑕慮郇瑕僅憂貧𨿽貧猶未斁安得小範老前席借一箸重畫汴洛謀起此宴安痼金粟互輸送甲兵更守戍去來倘習慣緩急乃暇豫耳聞不如見公見況超悟願公細平章心期一言寤從此日暮云不外錦囊句

壽張京尹

紫巖天下志勇決如百川一身扶三綱百醜妬獨妍南軒經世學仰嗣千聖傳怱怱造膝陳眾鳥驚虛油幢入楚澤不復夢細旃公乘一節朝遇合君適然物弛久必張后美開諸先區區人力衰今乃還其天夷夏早知名家國嗟獨賢用大力有餘入細心愈研三年尹王都警柝淸夜眠忠言出荷槖妙斡天機旋反視班伯輩但覺口語譞要知源流異孰似周公前江湖秋已多宇宙淸無邊气凝萬類實人亦體其全況是嵩降辰誰頌舂容篇願公如紫巖而復得君專願公如南軒而享箕翼年赤手洗甲兵黑頭出貂蟬郤從祝融峯髙處尋偓佺

酒醒

世間顚倒事一切自酒出醒時淸明心醉後不可覓醉時顚倒苗或發醒時實酒能醉人形不能醉人心心儻有主宰萬變不可淫大禹惡防酒拜善功最深

題王仲顯梅谷

樓前梅十圓負背花千樹種花識花性培養隨好惡花無十日好不憚千日慮那知花已嬌疲憊風能蠱爭如歳寒操盤結不擇土時當气栗烈天地閉其戶蓬蓬起南海呼吸萬竅怒向來桃李輩縮气不敢吐惟有冰玉姿秀發略不沮靜觀萬物理參差乃如許不見千金子宴坐危堂廡一朝遇變故倉猝失所措不見陋巷士脫齒甘捽茹翛然天地間了不識憂懼逹人善觀物在我乃不諭須上最髙樓方能了眞趣

送李眉州【辛亥三月】

出捧毛義檄不違菽水歡歸侍潘安輿能宣詔條寛古來忠孝事兼此良獨難是心無中邊寧擇陸與盤區區平反念𨿽喜不勝殘那知容色溫足使田裏安韋編三絕書十載胸中蟠用處義自精何適非其端如水行地中渾渾不可殫尙恨斗大州不足觀其瀾我昔欲見君恨不生羽翰及玆與君別一飲盟已寒人生聚散情欲語徒辛酸惟此一寸心萬里聊相觀

送張少卿知漢州用漢字韻

家傳張長公【張摯字長公釋之之子也坡詩云膝上王文度家傳張長公】直節可敬嘆居官不取容安有鄙夫患奏劾司馬門乃翁寧可犯驚蹕當罸金法令戒反汗柰何盜環人使遭滅族難惟摯有父風彼美淵明贊由來陰徳深云仍繼名宦西州淸河家簪紱誇裏閈我公翰墨英蚤歳擢三館立朝物望歸駸駸歷華貫蒓忽思歸周邦喜良翰三節歌皇華風采肅亷按召歸一再遷卿月光有粲廷尉天下平異論乃冰炭守道當守官聞風志立懦分符復西歸顧憂寛宵旴廣漢最繁麗地望蜀郡冠房湖天下稀公餘可吟玩十頃玻瓈風和气來隔岸過家亦足榮觸熱去不憚三世居此官盛事聞見罕甘棠百年思蔽芾陰更滿少城我從公轉首歳六換人生一浮萍誰料聚與散荒涼更寂寞一笑得承欵柬之宰相材自是一好漢【坡詩嘗用一好漢事舊載武后思淂一好漢而用之狄仁傑乃薦柬之新唐書攺一奇士不惟失本意而亦無味】大手當調先試五花判願言堅晚節功倍事則半衰病臥漳濵尙念劉公幹

慈順堂

我官廣文館門巷正蕭索王孫幸過我開口有請托索詩慈順堂一再不可郤人心有太平此豈易描摸夭夭吹棘心韡韡燦棣蕚君方大歡足天地費酬酢而我獨零丁詩復那可作因君索詩苦謾薦嘗試藥中庸十五章【謂防十五章也】此理非外鑠反身若不誠爲善終未樂

尙防堂

人情畏所見假善以自欺不畏或未死心僞誰能醫風雷動淵黙日月行屏幃念起物自形矢決猶可追而乃如琴張堂堂亦何爲君子非惡文文勝質乃衰試防堂前艸安得靑如玆

同陳祕監諸丈送黃商伯守常州石叔訪守上饒防於艮山門張園以人生五馬貴莫受二毛侵分韻得貴字

惠山滋華池玉山潤百卉二賢競出守山水亦自慰人生別離難朋舊走相謂尅期會南湖肯托簡書畏敬酌萬石君欲嘆不敢愾願如玉山髙物物飽生气又酌雙井公一舉大白旣願如惠山淸滴滴濯腑胃擇侯須擇賢無乃抜其彚帝城人欲入競進去乃貴誰無螻蟻心早去亦有味朝家急賢秋人物欠經緯想當分符時欲遣意猶未幸無疾其驅有詔儻可曁

送呂子約赴天臺倅【癸丑冬】

少讀麗澤書投老未盡識譬如渉大海不見其極去之若有失從之了無得約兄自西來爲我倒胸臆始知公輸巧要不外繩墨從玆往來頻不辧主與客去住寧有定長恐使南北誰題治中輿別日忽相偪欲畱畱不可把袂三嘆息送君浙河西狂濤立如植君其穩駕浪我亦理行幅斯意莽無窮所願各努力

送何同叔赴湖南漕【癸丑夏】

疇昔登賢書夫子持文衡每見輒忽別問端不能更一從齒周行後先佐司成未幾奉辟書復接臺中評詞色陶春和風味浥秋淸人生事好乖歳晚意始傾云何千里去一節湘中行畱行我無說脫去公方榮人言轉輸重我視錙銖輕望之拾遺願公豈少此情向來否泰疏上亦知忠誠公身有內外公意無虧盈鴈來書可慰細數新丰程

送範文叔知彭州【癸丑冬】

吾友範文叔家世岷峨州忠純自性分耿耿明月秋朅來聲利場況與造物侔汲引如不及不進不肯休酸鹹性難齊委曲能調柔一朝善類合人亦多君謀或者以已量謂君相比周在我亦何感太空云自浮俄然動歸興瞥去輕於鷗始知進退間君子得自由聖主羅眾俊巖空窮防搜何以斗太州著我第一流無人子思側殷勤爲王畱謬當豹尾間對此誠包羞五馬豈不貴吾非爲君籌君儻知我心毋忘天下憂

別周侍郎五首

東家十畝橘治蠧苛於獄課童事剔決生意長不足不如西家農未麥土已熟一朝種子落坐見天地緑人便適性事醫乃逢其癡有藥不投疾但欲甘於飴安知萬全方非取頰舌宜誰能味此苦恐厭功效遲太和到處萌物各從所受老農嘉谷心自覺稊稗醜道旁有荊棘斤斧不得宥移根著山阿吾亦付薪槱鵲有護巢心鴉負奪巢力紛爭互勝敗卒乃覆其室魯雞本非鵠伏鷇出羽翼我無拒爾心萬物同一息創平痛方定醉甚忽解醒乃作翻然思遽能免心驚君子足逺慮小人無隠情有言儻可吐守口何如瓶

讀書吟示鉉

吾聞讀書人惜气勝惜金累累如貫珠其聲和且平忽然底復昂似絕反可聽有時靜以黙想見防繹深心潛與理防不覺詠嘆淫昨夕汝讀書厲響驚四鄰方其气盛時聲能亂狂霖倐忽气已竭口亦遂絕吟體疲神自昬思慮那得淸安能更雋永溫故而知新永歌詩有味三復意轉精勉汝諷誦余且學思深湛

土缶

土缶寡譏誚白璧多眼疵毀譽未心公名起謗亦隨天下有眞是不在愛惡時靑靑荊棘場拍拍蝴蝶飛不如歳且寒更試松栢姿

臨江郡齋邀涼亭分韻得居字

子猷猶愛竹愛竹意已疎著腳踏危機肉相元未除要識竹情性顧我求其初是中儻虛明處處我與居公侯胸中竹不受富貴鋤平生對此君意足不願余炎天憩斯亭灑灑涼風諸涼風不可招招得還躊躇悠然忽相防我適還似渠明朝有公事此意當何如

挽張南軒先生八首

妖氛動寥廓白日漫沙塵忠義不可沒扶攜憫如邠人情易勇怯鼓舞吾當伸忽忘天地讎郤見玉帛鄰淪胥五十年銳气日以堙皇皇忠獻家正議摩秋旻只手提三綱一縷挽萬鈞狂敵不足滅頽俗何由仁千載諸葛公相望吾霑巾

世無鄒孟氏聖道危於絲學者迷統緒擾擾徒外馳況有釋老輩竊窺如鬼魑苦彼疑似說防我髙明資偉然周與程振手而一麾源流𨿽未逺淆濁亦已隨公如一陽復寒烈已可知斯文續以傳歳晚非公誰傷哉後來者此世亡此師

邪正不兩立何異蕕與薫寧懷愛憎念趣尙難同羣向來閶闔疎杯水沃烈焚𨿽無朴滅期固亦摧炎燻黃鐘動孤管眾樂知有君秖今才數年薈蔚朝隮云公身𨿽已殞公言猶可聞所期動九天從此涇渭分寧願如曲江一尊酹孤墳

時平有賸賊人顆無寛鄕上下日逼趣雕瘵誰得將紛紛幾守宰所較有短長專利計錙銖治法出一方惟公作州牧萬物驚初陽仁心所發施四逹無門旁丁庸省嚴瀨鹽防寛南荒直惟此方人歳時悲奉嘗凡公不到處今恨無棠

吳楚尙禨鬼習俗久已尢淫詞張鬱气馳走如奔瀧春秋嚴報祈夜鼓紛逢逢娛神雜羽翿釃酒堆甖缸間用次睢社千金愽奇庬公能掲正理開此一世憃寧闗祠有無廬屋記崆防要令行人從玆得明釭

平生中興念渇飲而饑食落落不可合令人气塡臆歸來牧桂州才人用轉窄撫摩日多暇整整戎事飭偏伍聨浮游坐作親部勒異時了劇寇乃此諸校力論兵較利鈍夫豈謂深識牛刀何施宜功乃在雞肋誰知我公心抆淚三嘆息

拱璧墮泥塗康瓠置壇墠天心與人事頗似好乖舛賢愚眞是非每向死生辧哀榮若相迕遺恨常不免前年建安公罹此二气沴今年公復死殞我一世善龍文百斛鼎功在白玉鉉斯人太薄命長苦樂事鮮時因思賢憂終夕長展轉

昔年淸江上再拜投漫刺怱怱僅班荊春風滿懷袂自此成契濶書�剖疑義此理有防通萬徹而一致縷縷爲我言顚倒行間字濯手時一觀如烹大鼎胾嘆我無持操莫勵四方誌君子不再見已負終身愧從今一杯月永墮湘中淚

止堂集卷十六

欽定四庫全書

止堂集卷十七

宋彭龜年撰

七言古詩

登上封半山而霧大起嘆而有作

憶昨雨霽投招提五峯幻出如新沐僧言一月無此奇正直由公感通速傾曦已沒暝靄生竚立危亭看不足遂扶晨策陵嶇嵚要識祝融眞面目輕陰閣雨日將升淺霧歕云生半腹晦明變化在俄頃山鬼無端太翻覆東西南北杳不知天柱諸峯固難矚因思世事無不然氛垢時多少淸淑良辰一遇信可欣濁世相遭匪予辱湘累爲此賦逺遊要待棋終看結局嗟我寧能待汝淸原隰徵夫駕方趣安得韓公劍倚天決斷浮雲取新旭

送趙使君老父吟

使君朝天騎霜蹄朔風獵獵吹裳衣鉦鐃聒天山谷應旌旂弄日龍蛇飛邦人遮畱畱不得壯兒截鐙小兒泣老翁數十相扶攜喘若筒吹行轉疾且行且止相嘆嗟若怨若慕言紛拏一翁指我門前土向時蓁莽今桑麻自言新年年九十舊使姓名多記憶從頭屈指細平章淸靜安寧今第一狡胥每欲挑民爭能令衽席生五兵我公平易與民近智巧有盡苦難行裏中少年號刀筆曽向公庭瞯消息歸來語我使君明胸中是非紙上律吾農疾苦年來多公今歸去誰撫摩畱公無計可柰何呼兒起舞吾當歌官家神聖似堯禹蠖濩宮深有言路借畱誰格向來書猶有民謡能取否或聞朝廷虛柄臣須公經濟難逡巡延英奏對刻易下囊封且說江南貧

送王仲顯赴瓊州

朔風獵獵捜離思千山木葉飛東西山聲互答轟鼓鼙日影倒亂摩旌旗瓊山太守行赤帷父老出餞相扶攜把袂惜別車去遲仙都散吏挈榼隨洗醆酌酒歌別離別離之歌歌聲希兒女子態不願爲聖皇擇守先南陲朱崖況復環生黎黎山揷天海四圍黎人出沒如鬼魑凶鯨蚋集不可羈無異生縛虎與羆乃令錯處海一涯一日萬變藏幾微趙張縮手龔黃癡良二千石非公誰公行南方易如歸公舉南事易如攜向來鹽莢一局棋白黑紛亂楊朱岐公能辧晰是與非袖有長疏天下知口不可惜人可悲鬼魑虎羆日夜伺此時此事分安危想公再拜辭玉墀睿意懇惻亦在玆九重寄公萬里師紛紛獄訟不足治從馹遽聽東南馳定知召節封金泥不然鹽莢更疇咨服嶺以南公一夔與公離別歌此詞愧不以頌而以規

病足歌

馬有足疲馳驅牛有足勞畬菑不如大閽無更好終日兀坐如黏黐人言猶有深意存螣蛇無足終能飛此心儻欲與日競莫道有足無亦病

送曽無瑕攺常州

夫君愛民如愛已不愛公卿愛刺史得州如斗喜不禁拍手催兕治行李朝家急賢不惜官日日中書有除防周南畱滯太史嘆目斷子公書一紙夫君卻不薄淮陽此見寧輸三十里庖丁𨿽欲善刀去無柰世間多巨髀晉陵繁夥視三輔歷徧屏風無可使未央對罷天一笑今日無憂惠山水未容逺去引自近早晚賜環差易耳九華卻恐怨君王誤我明年花柳喜

次韻教授兄友惠柑

泮宮老潘賢且仁分義濃如手足親懸知故人在千里健步逺來緘墨新黃柑霜後愈精好香味宛如包貢珍分賞且用滌煩渇不救萊蕪炊甑塵

送任守赴邕管

吾聞廣南東西四十州諸蠻錯處如蚍蜉東州之蠻富珠貝西州有馬供羣騶一從隴右失芻牧萬里山蹊來作足部分驛使視行廏路逺疲農輸食粟邊頭給估不敢慳內地供億那得閒匹馬中人五家產歲入不足充軍頒天子擇侯嚴五管橫山之雄視方面大賢不合著炎方一馬直應勞逺算往時此地驚智髙四海俶擾如抑搔要荒易動古所畏況復立制爭錐刀年來馬質亂三物廊廟謀深匹夫忽達官喜事失拊循機矢銛矛變倉猝逺利安蠻福及人公行公行南中春一篇駉頌誰能寫足用愛民功到馬

五言律詩

別袁州司戶司馬行二首

四海司馬氏大州從事賢剸裁無劇務抑鬱已三年人在甘棠裏夢回春艸邊知音有當路何日踐英躔一見已艸艸那堪更別離事當防快意學亦進潛思此道今誰語如公豈我私何時一牕下重與論心期

送牛守赴藤州二首

五馬南中去修途一月寛暮年憂國切今日愛民難志大人無小政平人自安端能掃蠻瘴莫作偶然看半世幾契濶今年又別離我應嗟去遠人已恨來遲宿艸靑無限野花紅欲窺藩車行有詔山路且逶迆

送梁憲易節漕二首

雨露收江上星辰下益州有賢容在外爲國豈無謀徳防頻將遠君心頓減憂不然那有此定自啟金甌峽口大江急劍門天下奇不因逢使節安得入公詩萬里輕來去一心無險夷可憐門下士猶惜別離私

寄黃商伯兼簡詹元善

今日蠻荒好逢人說桂林秖應一片雪端在兩公心祈望羅明月生黎斸水沈滔滔迷所往莫望指南鍼

挽益陽縣丞趙參議

一種銀潢秀淸名仰太虛甲科嘗擢第午夜尙觀書已覺身非我那堪丞負余斯入無復見掩涕一欷歔

挽熊仲賢監酒二首

嘆息熊公子胸中亦自奇典衣緣客至沽酒趁花期滿眼皆知已平生卻數奇一官終未試回首不堪思舉世嗟浮薄誰堪寄死生空餘交友恨不見急難情我昔爲遊子公方作逺徵那知成永訣灑淚閉佳城

挽楊邦寧

心事誰能識交遊得細論有居多水竹此世老丘園遺恨成千古無人作九原晚來風政惡不忍賦招魂

挽歐陽幼立

行輩多名宦鄕閭愛老身成名了無恨韋布卻爲榮久矣追談笑居然隔死生朔風搜宇宙何日閉佳城

挽朱彥博二首

重惜夫君去哀吟思不窮江淮經畫裏風雨笑談中志大長違俗才髙無近功蓋棺公論出誰不羨豪雄對語牕飛雪橫舟月在灘西湖今防少里社此盟寒諸子齒猶稚慈堂寢未安俱成無盡恨一見一辛酸

挽沈漕宜之父主管

蟬蛻軒裳早冰融義理深但知捐世累誰復識公心宇宙終理玉哀榮有賜金遙憐九原上煙雨暗寒林

挽尢尙書二首

太史病已革君王意尙疑欲爲宣室召深動畫堂思共起雲亡嘆空嗟大用遲九原如可作願賦百身詩天子靑宮友淸時法從賢典型諸老舊人物中興前鎖闥堆黃紙金華疊細旃奪公何太速誰與問蒼天

挽虞夫人

欲說夫人事誰能與世論諸郎名節立千古婦言尊共此傷心日懷哉錫類恩佳城何處是煙雨政黃昏

挽丞相相四首

憶昨隨南史常窺侍帝垣負墻須密命垂涕進忠言懇懇精誠到巍巍廟社尊至今天下誦功業在調元慨惜三朝老忠勤一代師冕裳親奉日鼎鼐手調時揖遜承三節安危系一辭世平今似水卻嘆哲人萎三絕今非少元功人未知豈云公有憾時恐世傳疑誰解吟成史寧憂罪到詩詩成終自愧空恨一年遲疇昔危疑日嘗爲根本謀不緣公一語誰識我深憂分閫因重見忘言只對愁無窮千古意有淚付東流

代張京尹賀皇太子生辰三首

問寢隨天子論經有帝孫千年幾神聖四世一干坤盛徳從心遠靈源自古存欲知天意近九月似春溫神光開甲觀寰海作重陽世盡占人瑞天應發子祥山河防玉露象緯瀉銀潢有道如三代寧須不老方靑禁羅雞防朱明出虎闈布宣當浩穰簡樂著精微有志窺成畫無材守一圻徒能歌聖子重潤更重暉七言律詩

奉和禦賜進士詩

昭回云漢掲天章忽到人間足寵光必有颺言興率作不須擊築嘆飛揚湛恩汪濊傾多士密意綢繆際萬方何幸小臣陪俊造一如丰艸在成康

和袁州張守鹿鳴宴韻

太守興賢極選掄奏書飛上帝王閽幾年霧隱南山豹今日風摶北海鯤得士不孤天子詔贈行仍有古人言向來勸駕應無此且喜成周禮樂存

和臨江庚子鹿鳴宴詩韻

風流蘊借足儀型小屈旌旗鎭列城筆下雄深過班馬胸中灑落似張程載賡宵雅推多士寧許皇荂繼大聲聞說河南詩有序從今亦有口傳名

和李東老韻

胸中塵慮厭多多彊把詩書細刮摩幸有長官憐拜起苦無公事礙吟哦自慚俗駕爭相逐不識髙軒肯見過天濶鴈寒人又逺一杯相屬意如何【是日迎一兵鈐不知東老見過旣歸乃迎見之可謂失所先後矣慚悚慚悚】

和臨江丙午鹿鳴宴詩韻

暖日輕霜作小春鴻鴈正來賓異時大比興賢禮今日元侯勸駕身西漢循良知賈誼菑川父老送平津眼中俱是靑雲客著我空慚迹已陳

挽無爲軍王守

再分符竹向淮濆只得除書下帝閽不見使車隨邸吏忽傳鳴馬蹙都門丰碑未盡平生恨哀些誰招天末魂木落山空風獵獵不堪俛首奠黃昏

挽傅徳芳主簿

亭亭梁木遽然傾吾裏諸生失典型已向東維次箕宿定知南斗厭文星書盈故篋墨猶濕影掛虛堂燈自靑忍聽咿嗚哀挽罷一川東去杳

鄂渚和章同年元榮鄧教授友龍微字韻

愚魯何妨與俗違夷途方始識心歸源源自是淵泉出杲杲寕闗庭燎輝【章以道衛見示因語以學須先理防大本章一言而契遂以詩相遺故云】莫向天涯尋墨客須知海內有公非【謂子澄】一杯何得如前日竹杖鞋語翠微

再和

世情如水與天違誰識春從嶽麓歸衮衮源流知有自紛紛華鄂看相輝今人得似古時少我拙【鄧號拙齋故云】從教俗子非且倒一樽尋樂事奇章臺上晚風微

挽陳迪功

一念超然與世違新蔬翦雨自甘肥只因墮鴈能忘味不使驚鷗尙見機有子明經那不壽如公積善未應非從教天定知何似果見賢孫擢第歸

慶元戊午臨江勸駕多士凡由進士科進者皆預焉且沿鄕人飲酒之意敍坐以齒酒半使君又出傑句寵其行某陳人也偶覩盛事思有以記之敬嗣嚴韻二首極愧不工尙幾鐫削

太守興賢隘九州勸爲之駕盛炎劉方今神聖四門辟卽日英雄一网收在藻久觀鱣發發食蘋又聽鹿呦呦來年候對春風仗企首同趨曉月浮

黨裏情疎孰繼周義年僅署竹冠劉燕毛不見三王盛古意驚從一日收已許陳人觀易易再賡宵雅詠呦呦試將旅語從頭記七字應無一字浮

重九

露下風髙足感傷天君著意寫重陽建安能賦推諸子楚國悲秋又九章我爲催租閣詩思誰能送酒沃愁腸黃花不解知人意開徧籬根數百行

病中招孫醫士

咚咚才動熱蒸蒸直到更初漸漸淸臟腑始堅今反利痰涎愈盛气難平形容凋瘦眞如鬼耳目聰明粗似人自是虛勞無可說更將經絡爲推明

止堂集卷十七

欽定四庫全書

止堂集卷十八

宋彭龜年撰

五言絕句

邀涼亭五首【並序】

庚子夏知府史公薙荒植竹因竹爲亭气象森爽可以濯熱乃以栁栁州詩扁曰邀涼一日攜客落之倡以新詩分韻屬賦某旣著語詠此風竹矣自恨爲韻所閡思不能暢輒以樹竹邀涼颸爲韻再成五絕上呈然營度辛苦竟亦不能奇也辱琢削爲幸

勁節不可抝淨色不受污平生今日交屹屹老桂樹史君大雅資胸中淡無欲尢物能移人猶有此數竹涼風不肯來偃蹇如相要悠悠天地間捨我從誰邀未必栁栁州有此一餉涼心淸境自靜內躁物亦彊簿書本不俗安能礙涼颸少陵冰壑心卻恨與事違

上帥漕閔雨十首

天子治平切一賢逺王畿朝廷豈不重赤子貧無依九雨當一晴燥濕未應革那知平疇間已作龜兆坼一冤旱三年此理乃無欺乖和自相召天意容何私文移急徵輸追逮及圭撮安得語裏胥反手逐旱魃豪家低昂心常對時虧盈卓氏一窖粟殺人眂長平白粲十萬艘日夜隨東流常平貫𨿽朽還作蘇民不饑民日嗸嗸洶洶潰堤水痛決未可知無易此一蟻羸然一老翁一病一傷和寒暑不可測柰此根本何天時不可齊天心不可違君子能知天手轉丰凶機徳意徧巖谷純心對雲天辧此一爇香從公作丰年

送趙介之赴舂陵十首

訪舊知俗非好書與理近气味旣如此況復少畦畛少年擢兩科才气揜公行恨無東坡翁爲君賦秋陽百里不足騁千里漫同流推君友於心對此良優優君知作縣易我知作縣難臨深以思險願勿作易觀賦拙君能傳政拙君當繼爲問舂陵人巧者竟誰似嘗聞居士語丁寧有深防要使眼髙人不識貴公子忍酒非上防忍醉乃眞方長憶醒時悔須減醉時狂齟齬不足病快意或爲妖尢物亦移人此念當永消二老不忍別相期尙百年正當愛日時賸種北堂萱嫣然亭上雨鑑止池邊月人隔九疑山何以慰愁絕

別徐商老奉祠歸淸江五首【並序】

甲寅之冬上命某守荊州某以公在幕府欲固辭或曰法不可也旣辭不獲命則僕從而西已而公與某書曰已上祠請矣慚不可忍某到荊兩月公祠命下卽日揚舲而東中懷慘然敬賦五絕以寫兄弟之情恨不工也目而斥之爲幸已甚

平生兄弟間聚少散亦多欲作對牀夢柰此往復何法許公不許法不如公嚴公不爲我畱寧避世俗嫌我歸不能休公去不可挽依依原隰間相對意無限嘗覘金匱書遺逸窮捜肯令太史氏挽作周南畱離離鴻鴈行漠漠鱸蒓秋誰獨無此情何以寫我憂

和王弱翁七首

不作畫梁燕定非幽谷鶯此心無著物萬事莫畱名貓頭爭立玉黃雀賸披緜橘子生猶緑江南十月天漏恩余艸木苛斂察箕頭猶有形骸礙誰爲根本憂濃澹雲山色抑揚風水聲體中有佳處不是喜雙淸曉日開屏障籃輿行畫圖融融萬物表此處是規模霜螯百鎰重人世一身多我意已淒慘如君風味何地熟桑麻易村深气象醇此行眞不惡今日似陽春

燕居十六首

事以義爲本尢須禮作輿有時當致曲切勿背吾初多貪緣縱欲多欲必傷生來日應難料空畱不善名酒盡或容求恩傷不可收偉哉王相國沈黙孰與侔荊棘不須栽須容駟馬來面前如路窄何地不蒿萊迂轡不難爲長愁與我違忍貧勝忍辱免被好人嗤好語噤難出卑詞彊應酬只云逃口禍卻恐遂成偸事事皆由命窮通各有時窮通吾順處𨿽命亦何爲競索駕髙車吾寧守戶樞安能念榮悴且欲辧賢愚宿怨養癰疽終須殞此軀若能忘物我天下盡平衢爲利較錙銖眞成小丈夫脂肥不滿腹罪已塞堪輿七情隨物感惟怒最難平我若能忘物如雷動太淸我身何自有毫髮自親來身且非吾物何論身外財好毀非佳士毋輕聽彼言如人名父母急去不須聞物害須當去無爲煦煦仁可憐永某氏愛鼠卻傷人冬月不啟壁深慮驚蟄虫物方全性命如我愛吾宮捧檄爲親喜拖紳豈我榮若謀妻與子寧不愧何平七言絕句

和壽岡楊先生上丁四首【並序】

郡有學祀夫子春秋釋奠禮也其品章存有司然間有不舉者郡將施侯至此邦盡舉其遺始制祭服乾道己丑八月上丁禮成鄕先生楊教授作詩紀其事以寄教授張文而末有紅裠之句某不揆輒嗣韻奉呈且爲張文解嘲並以二詩頌先生詞翰之美云

禮成緜蕝固遐方掲此威儀日月光他日抗章論祀事賢侯不減漢平當

書牕兀兀到斜曛羊胛烹來我亦欣莫訝廣文官獨冷水光一抹當羅裠

未識平時活國方只將詩句閱風光盤空筆力今誰敵獨埽千人不可當

竹暗橫牕日已曛我方酣寢學羊欣銀鉤鐵畫應無限乞取先生一練裠

挽趙通判五首

弦歌到處卽熙然桑柘靑含淡淡煙肯倩奇花樹民怨爲人歲歲作春妍

春風千里下屏星荊棘叢中稻眼靑凋瘵已肥身已瘠丹砂還解此公靈

風波要自吾心定涇渭從渠何日分公已著身榮辱外世間餘子自紛紛

向來三疊泣陽闗猶望歸來肯自寛今日重過更席處卻思人世別離難

霜風獵獵寒無柰江水漫漫去莫畱欲訊音容無定在松筠竦竦暮煙浮

和徐思叔謝向大夫惠柑四首

萱艸堂中樂泄融豪家異味可能重政慙陸子懷無橘錫類那知有潁封

滿滿風霜味正肥厥包萬里逐雕題封君莫羨傳柑寵淸爽何如楂與棃

作詩渾似譚經戴奪盡從頭席幾重文木一經題品後虛名不數大夫封

養生未得仙人術治病徒防藥裹題安得從公橘中隱細論火棗與交梨

和安成彭淸老五首

山有喬松隰有臺胸中日月太平開安車不入申公念秖恐詔從天上來

閉戶長吟何水曹人間富貴九牛毛博山一縷淸香永餘子不知更幾刀

鏗鏘金石三千首吐納雲煙四十年自有山神回俗駕不愁大尹觸吟鞭

裏中諸老皆公識破戒相過問故人顧我那能來重客知公不薄少年新

公餘幾上詩書亂事簡庭中鴈鶩休乞我新篇洗凡俗蕭蕭風雨打牕秋

送吉州詹守五首

平生兩耳熟龔黃今日身親識大方太史若徵循吏傳一篇气脈在耕桑

諫垣禮樂三千疏牕下詩書六十年莫訝勾吳畱不住解隨膏雨到江邊

骨鯁嘉言憶舊臣故應赴詔近嚴宸席前若下淸明問且說江南一味貧

烏龍山下曉風輕白鷺洲前暮靄凝今日可能如昨日廬陵還解似嚴陵

柏移平地失崎嶇培壅恩深報一無惟有依歸意難盡不堪防防水循渠

勸輸租

佃氓輸課稍逡巡排日呼來不厭頻認取私家催米意莫憎門外督租人

送鄭尙書守建安十首

自從秉節簉明廷讜論忠言四海傾何事不闗天下念此心無著世間名

親奉王明禦六龍合登宰路冠諸公未應天子靑宮友猶滯黃幡豹尾中

聞上金華勸講班啟心長是片言間一從元祐諸公後得此淵源自玉山

春來苦雪夏來寒南去愁霖北去幹又報丰年無一事乞身逺去可能安

一賢去國四方嗔卻恐猜疑到玉宸急把丐閒書報下此行猶足律貪人

直節亭亭屹不流衝然襟度更休休世間多少難平事可惜先生不少畱

東西一節大江邊來往勤民亦有年未必米鹽勞試守更從根本得深研

從此褰帷去帝鄕閭閻辛苦足平章皁囊若有新丰奏才過龍團第一綱

革履如今逺帝廬眼前憂念總區區黃鐘一气元來在安得先生起亞夫

好風佳月滿襟懷嘗到先生丈室來今日忽爲江海別此心肯逐晚潮回

和張憲吳園山居二首

輕辭緑野逐徵夫踏徧溪山總不如莫愛畫圖嘗在眼渠儂還亦愛吾廬

參天喬木鎭山川栽種成陰知幾年仰止名園今老矣捲舒畫軸思悠然

和向大夫坐韻【並序】

致政大夫向公致政先生楊公同甲子也而先生之辰先焉一日訪表兄徐思叔大夫公欲坐先生下不可又一日大夫公有詩堅此約時侍席者爭傳以爲此邦一段佳事皆屬和𨿽然大夫公豈以是爲佳哉輒次嚴韻道此意

道義交情不用盟鳴謙肯作震雷驚論功平勃非吾事付與人間仔細評

謝劉大權爲壽

涼月紛紛弄防衣桑弧蓬矢拂庭闈不因妙語從君得何事茅檐星斗稀

壽張京尹十首

岷山斗險介巴江天地精神此晦藏已發峨眉淸一段公家父子又相望

盡心堂上得心傳妙處機緘共一天玉骨冰姿更相似黑頭只欠箸貂蟬

四百山河朝帝京紫巖有志未全伸知公久抱中原略日日搜羅度外人

納湖千頃自源流淡淡春風百尺樓盡出詩書到功業只今天下矚君侯

天府何爲屈我公謾將煩處壓才雄若兼二輔亦可了萬化斡旋猶有功

彈壓殊非翼翼商借公惠養破天荒從今若說京都政不數前張數後張

湖面撥開雙眼翳湖頭拔立一堤金先生能事眞如此捍滌羣邪卽此心

翁兒一笑大歡足雞犬不驚仁意多欲得使君眞實諦直須堂外識中和

鯫生何幸倚門墻千里崎嶇入帝鄕贏得菊花防壽酒今年又近一重陽

欲頌公侯學魯人怕衝大尹罷長吟亦知已有長生訣四益齋中四益箴

爲張氏題秀盤閣

扶輿磅礡滿淸虛未必山川獨有餘欲識秀盤無盡處吟風弄月得吾初

王文伯將校藝漕闈過我取別肯作一夕飲酒竟猶子畱之西齋厥明文伯有詩敬賡原韻

已聞鼓篋無秦鋭肯爲論文學賈畱奪我淸風俄頃爾夢回眞若隔三秋

劉宗元索余賦愚谷古人以愚自命及命人者多矣余不暇辧姑以二絕言愚之理云

以愚名谷意何如肯以愚溪認作吾天地中間有眞我蕭然陋巷不闗渠

命谷爲愚谷曰愚人心難似穀心虛夫君若踏歸愚路坐斷人間毀與譽

送徐仲洪尉南安八首【並序】

開禧乙丑十一月朔旦表侄徐仲洪作尉南安以西園伯氏藥石之辭要餘贈言顧余疲苶如此安得佳思要不可已亦以八絕塞命然伯氏之言君臣品也如鄙語眞佐使輩耳若以泄其太過濟所不及或庶幾焉

仲洪作尉南安縣示我西園藥石辭莫道近民民易擾官淸民近更相宜

聖朝寛令捷驚霆尉不畱心竟不行萬事闓端皆在我安危便可到蒼生

催科莫作擾人看趁此登場早了官坐視貪殘敗吾子不如自放一分寛

若見村中小校師教將義理訓童兒四端五品人人有莫道頑不與知

椎牛酌酒是民頑明約科條墟裏間若更寛他衣食路桑間陌上自閒閒

血气誰無未免爭腰牛公牘角蝸情半非半是先須識但要吾心似水平

作尉之難似胗屍一生一死總吾爲是心倘有分毫歉脫手翻車悔莫追

手弓皆是虎狼才巡徼寧無去復來倏去倏來無滯迹蝗螟𨿽過不爲災

止堂集卷十八

