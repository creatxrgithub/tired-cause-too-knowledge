

欽定四庫全書

集部四

提要

忠惠集十卷附錄一卷別集類三【宋】

【臣】等謹案忠惠集十卷附錄一卷宋翟汝文撰汝文字公巽潤州丹陽人登進士第事徽欽兩朝至顯謨閣學士出知越州髙宗時歷官參知政事以伉直忤秦檜罷歸事迹具宋史本傳及孫繁所作志銘中忠惠者其歿後門人所私諡也汝文好古淹博深通篆籀嘗從蘇軾黃庭堅曾鞏防故所爲文章尙有熙寧元祐遺風史稱其爲中書舎人時外制典雅一時稱之蓋當北宋之季如汪藻孫覿皆以四六著名惟汝文能與之頡頏周必大序覿鴻慶集稱中多誤收汝文所作亦足見其體格之相近矣楊萬里誠齋詩話引汝文左僕射制中古我先王惟圖任舊人共政咸有一徳克左右厥辟宅師二句以爲用成語雅馴妥貼之式又引賀蔡攸除少師啟中朝廷無出其右父子同升諸公二句以爲截斷古語補以一字而讀者不覺爲巧之至今觀其文大都根柢深重措詞雄健所謂無一字無來處者庻防足以當之非南宋表啟塗餙剽掇之比其爲作者所推非徒然也集乃其子耆年所編見於宋史藝文志者三十卷明以來久不復傳今從永樂大典各韻中掇拾排比編爲十卷以存其梗槪又汝文罷執政後嘗提舉洞霄宮宋史失載其事近朱彞尊撰洞霄題名記僅以李彌遜筠溪集所作制詞爲據系之紹興二年且取靖康原職題曰顯謨閣學士今考孫繁志銘則汝文實在紹興七年冬以郊恩除資政殿學士提舉洞霄宮彞尊未見此文故所記俱誤今並以繁文附錄於末亦足爲考証之一助焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

忠恵集卷一

宋翟汝文撰內制

戒士大夫不爲朋黨詔

朕惟先王之時在位者有羔羊素絲之節故其詩曰退食自公委蛇委蛇某謂曲折而行可蹤迹也其謂出公門入私門而無有外交也蓋知誠身以事君爲忠而豈以邀夫爵祿嗚呼其何修而可以至此乎朕夕寐晨興以稽若先王之憲以訓廸在位罔以側言亂度罔以逸欲從已躬率是道以先士大夫庶幾士大夫咸以名節自勵形於四方民有所視效而還觀之久未始云獲也朕湣然念之豈朕躬教之辟董正於爾在官者未信歟將風俗未殄而難可遽革歟凡所爲爵祿勸勉者不足以警動人歟蓋先王所以勵世不獨以慶賞刑威爲國使人於慶賞刑威之外有所愧恥而不爲夫秉忠蹈義之士朕之所嘉也比周朋黨朕所弗臧也顧所爲拂朕之志蹈於恥辱則子大夫其無乃自棄不自好也歟書曰以公滅私民其允懷苟盡公也民懷之矣況朕於爾所欲顧有不察乎繼自今其祗若朕訓以旣乃心爾或不從朕言其於爾躬有罰布告在位明體朕懷

賜張孝純詔

勅孝純卿力保孤城外抗彊敵率厲將士久已逾時朕北顧軫懷無忘終食已遣李綱爲宣撫使劉韐爲宣撫副使又分命解潛等爲制置司同濟援師鼓行協力卿宜聲勢相倚內外合攻乘玆銳兵往禦外侮明諭將士各奮忠誠爵賞之行朕無所愛

撫問河南制置使解潛詔

有勅金人俶擾汾晉宿師命卿撫臨式遏亂略往殄彊敵底寧朔方

撫問王並一行將佐軍兵等詔

有勅卿汝等暴露冠蓋跋履山川躬提偏師往定亂略特加撫問以勞旋歸

賜李綱玉束帶戰袍金帶馬甲刀劍細物銀絹茶燭等詔

有勅卿奮揚天威躬秉武節往殄敵眾撫寧兵師宜有寵頒以光行役

賜新除資政殿大學士中山西路安撫使詹度辭免恩命不允詔

勅詹度省所再上奏辭免資政殿大學士恩命事具悉卿以縱敵越境緩其歸師引愆辭榮可謂知恥方今邊陲不靖虔劉朔方命卿總戎於艱難非但潔巳而防謹往服軍事肅將天威戡彊敵之分虞攄中朝之夙憤庶幾孟明報殽之役追繼曹沫復柯之盟苟能慷慨以立功賢於逡巡而避寵所請宜不允故玆詔示想宜知悉秋熱卿比平安好遣書指不多及

賜給事中詹乂乞淮浙一小郡或在外宮觀不允詔

勅詹乂省札子奏乞除淮浙一小郡或在外宮觀差遣一次事具悉賢者在位賴其儀刑嵗計有餘豈待勲閥而卿自訟無補志欲懷歸與其辭祿而畏譏曷若受寵而思稱爲朕謀國於爾有辭所請宜不允故玆詔示想宜知悉

賜吏部尙書莫儔辭免兼侍講恩命不允詔

勅莫儔省所奏辭免侍講恩命事具悉朕詢求儒學入侍燕間講明六藝之歸允賴多聞之益爾進讀方冊援證羣書雍容可觀誦說有法朕方向意經術追迹古文庶幾防言命使折衷爾其信以傳信愼所闕疑令朕聞所未聞施於有政所請宜不允故玆詔示想宜知悉賜刑部尙書李彌大乞除便鄕小郡或外任宮觀不允詔

勅彌大省所奏欲望除便鄕一小郡或外任宮觀任便居住事具悉頃者彊敵內侵嘉爾獻防朕惟朔方重寄命爾撫師兵戎乂安疆綏靖事旣底定今其遄歸顧非寵遷何以遜避所請宜不允疾速朝見供職故玆詔示想宜知悉夏熱卿比平安好遣書指不多及

賜禦史中丞陳過庭乞宮觀不允詔

勅過庭省所上札子奏乞除在外宮觀差遣任便居住事具悉卿頃任風憲屢貢讜辭肆朕纉承復還舊物督姦爲國昔聞臧孫之立言端委在朝今見叔向之遺直而幡然求去殊異所期方今議論畢陳紀綱略定思得卿重往修厥官所請宜不允仍止來請故玆詔示想宜知悉

賜知雄州郭仲荀辭免遂安軍承宣使仍更轉一官回授白身恩命不允詔

勅仲荀省所奏辭免遂安軍承宣使仍更轉一官回授白身恩命事具悉朕嘉爾扞城寵以使節增崇褒賞之典旌勸忠義之臣辭之非艱思所以稱所請宜不允故玆詔示想宜知悉秋熱卿比平安好遣書指不多及賜新除給事中楊時辭免恩命乞致仕不允詔

勅楊時省所奏伏望追還成命許令致仕事具悉朕起卿燕閒任以言責卿得時遇合欲踐所聞擢從諫垣往蒞闥庶幾疇昔抗章伏閣之志施於今者論事批勅之間而以疾引年懇辭謝事朕意未可卿其少安所請宜不允故玆詔示想宜知悉

賜新除徽猷閣直學士楊時辭免恩命不允詔

勅楊時省所奏辭免徽猷閣直學士恩命事具悉朕聞古者崇徳先耉老成人之不遺士𨿽引年皆耄期稱道而不亂朕從爾謝事之請嘉爾爲臣之終𨿽皤然旅力之旣愆而綽然進退之餘裕加命以職寵榮其歸使防恥復興名節滋重士有矜式不亦可乎所請宜不允故玆詔示想宜知悉

賜權管幹殿前司公事王宗濋辭免殿前都虞候恩命不允詔

勅宗濋省所奏辭免殿前都虞候恩命事具悉卿総齊禁旅祗防殿巖守衛京師作固王室命玆環尹以奬爾庸胡爲懇辭不承朕意𨿽褒申伯之元舅欲同懿親而戒祈父之不聰敢云虛受勉玆職事期於爾成所請宜不允故玆詔示想宜知悉

賜武昌軍承宣使權管幹侍衛步軍司公事閭勍乞宮觀不允詔

勅閭勍省札子奏乞一宮觀差遣事具悉師律以順成而爲臧軍事以無犯而爲正朕方將帥久任欲以紀律而服戎爾其威令必行使知少長之有序惟服朕訓無棄爾成所請宜不允故玆詔示想宜知悉

賜新除汝州觀察使曹曚辭免恩命不允詔

勅曹曚省所奏辭免汝州觀察使恩命事具悉廼者加命使節屬當戎行爾以世祿引嫌抗言避寵朕惟光獻臨朝之澤烈武佐命之勲及其子孫褒爾閥閱往服新命無爲固辭所請宜不允故玆詔示想宜知悉

賜門下侍郎耿南仲辭免男延禧除太常少卿恩命不允詔

勅南仲省札子奏辭免男延禧除太常少卿恩命事具悉朕搜攬賢雋程其器能豈以天官而爲私寵奉常之擢誰曰不然而卿以嫌力辭初無祁奚內舉之意朕愼用徳選寧有尹氏世卿之譏所請宜不允故玆詔示想宜知悉

賜朝奉郎試兵部尙書孫傅辭免兼侍讀恩命不允詔

省所奏辭免恩命事具悉朕復爾舊物思聞嘉言𨿽殫儲宮調防之勤而失露門進讀之益故使卒業便於詢謀方求胥臣之多聞允賴寛中之篤學其悉爾蘊以廸朕聰所請宜不允故玆詔示想宜知悉

賜參政福建宣撫使孟庾詔

卿輟從廊廟往摠戎兵先聲所臨羣醜自殪𨿽閩粵巳定方奏凱旋而湖湘未寧猶煩夙駕勉事道路務專精神思見儀刑念山川之悠逺倚成籌防賴樽爼之折衝特諭朕懷益嚴師律

賜福建宣撫副使韓世忠詔

卿率先戎行往遏亂略慨然忠義之奮殄此狂狡之餘究觀用心造次許國見危授命不以事至而辭難好功與名豈待爵賞而加勸方今底平閩越士巳防勲經略湖南兵未振旅俟卿凱旋獻防蕩定有期論次前後之庸並加寵數之渥益堅用命其體至懷

賜新除端明殿學士江東路安撫大使李光再辭免恩命不允詔

勅李光省所奏再辭免恩命事具悉朕觀秣陵根本之地有表裏河山之固非我文武兼資之臣孰當公侯幹城之任乃者輟卿帷幄爲國藩翰庶幾京師之蒙福將使自葉而流根而卿乃以人言過自爲計朕惟讒說殄行能震朕師搜慝服讒本誣盛徳豈容小醜歷詆在廷以卿自信不疑之心副朕委任責成之意益務體國無復有辭所請宜不允仍疾速起發兼程前去之任故玆詔示想宜知悉夏熱卿比平安好遣書指不多及左中大夫同知樞宻院事沈與求除知樞宻院事制

履中微之運日有冰淵之虞念大業之難凜若芒刺之負時方右武事莫急兵乃眷樞筦之臣備宣忠力其正機庭之位增重本朝具官某學洞古今才優經濟周旋萬事有蓍先見之明夷險一心挺風雨不渝之操任國柱石作朕股肱比從眞館之遊起參右府之寄宥夙夜之宻命翼翼秉心贊帷幄之深謀孜孜盡節方重安危之倚式昭翊亮之忠匪進陟於鴻樞其曷副於公論朕將祗承天命以戡定禍亂所賴制勝樽爼以輝耀威靈益修我戎企是機防儻三軍五兵之用可以懷徠彼九州四海之人何憂弗格副予至意厲爾壯猷

參知政事劉大中除資政殿學士知處州制

選用賢能建置輔弼欲以肅淸內外圗濟艱危然以采之不廣則難以得人任之不久則難以責效至於畏逺權柄以疾爲辭懇避寵名以事而解亦不得固畱也具官某以勁挺之資守中庸之學沈幾敏識足以有爲於時同寅協恭足以不愧於昔自擢參於大政實有副於具瞻而稱疾病者至於再三上印綬者至於數四朕惟眷倚之重中外則均進退之宜始終以禮是以畀括蒼之舊鎭加祕殿之隆名以便爾私以從爾請夫官盛任使固古人所以勸大臣之道而易祿難畜亦儒者所以爲自處之常惟益究於乃心則有光於朕命

眞臘國王金裒賔深明堂加恩制

門下宗祀之慶覃及萬方象胥之言通於九譯乃眷海隅之長屢修時事之恭其敷神休用錫爾寵大同軍節度云州管內觀察處置等使金紫光祿大夫檢校司徒使持節云州諸軍事云州刺史兼禦史大夫上柱國眞臘國王食邑三千四百戶食實封一千四百戶金裒賔深夙推誠節逺有令名載馳大賂之琛入效充庭之實亦惟恃我朝廷爵秩假寵有邦用能保爾山川土田傳序累世頃專將閫之任久假齋鉞之華能肩乃心不失舊物朕躬祈宗祀敷佑羣黎防選季秋之辰具嚴三嵗之享敞九筵之重屋並侑祖宗率萬國之歡心奉承圭幣爰因熈事之恵澤增益食賦之爰田寵爾世臣並加命數其祗惇防戒思保寵榮於戱翕受蕃禧以丕釐上帝之命大賚率土用不遺小國之臣可特授前檢校司徒持節云州諸軍事云州刺史充大同軍節度云州管內觀察處置等使兼禦史大夫眞臘國王加食邑五百戶食實封二百戶散官勲如故主者施行

占城國王楊卜麻疊明堂加恩制

朕采汶上之儀因省方而享帝授泰元之防期斂福以錫民歡忻旣洽於羣神慶施遂周於四海載頒顯命以建殊邦具官某气稟純和性資忠一介南溟而有國世蒙湛露之多濡謹北面以稱藩蚤識疾風之不作庭琛屢貢爵典薦加建大將之髙牙視三公之極位王靈滋至侯度益恭屬展采於宗祈旣成熈事顧廣恩於祭澤可廢彞章乃增衍於爰田並倍隆於眞實以侈精禋之貺以昭順節之褒於戱崇徳報功朕則靡遐遺之間向風慕義爾其堅內附之誠往對寵恩永綏厚祿

闍婆國王悉裏地茶蘭固野明堂加恩制

朕省方近國聿崇三嵗之親祠展采合宮咸仿九筵之往制玉帛交薦豆籩駿奔輯廣禮以防成委鴻休而來假肆推慶施用軼緜區具官某性質溫恭天資誠順宅海隅而有眾自矜樂國之餘向天闕以觀光夙起華風之慕梯航屢至爵服載頒地𨿽隔於域中心每傾於日下屬修元祀普洽湛恩惟顯相之勞賞已加於羣後念來臣之舊澤豈間於遐方卽六纛之前儀仍三槐之故秩衍之多戶陪以眞封並爲裔土之光式廣穹旻之祐於戱寵均列辟曽無內外之殊居限重溟當識朝廷之誼往綏蕃祉以永令名

節度使開府儀同三司除尙書左僕射兼中書侍郎制

古我先王惟圗任舊人共政咸有一徳克左右厥辟宅師格於皇天廸我髙後嗟爾萬方之有眾聽予一人之作猷具官某爲國世臣若時元老有申伯柔恵之徳揉此萬邦有山甫將明之忠式是百辟勲在盟府紀於太常淑旂綏章壯十乘元戎之寄繡裳赤舄兼三事大夫之儀疇論道經邦之逺猷對代天理物之元宰眷玆屏翰作朕股肱遄命衮衣之歸爰趨介圭之覲賚予良弼維簡在上帝之心建爾上公以欽若先王之烈具瞻四海師表萬民其正左輔之名往摠西臺之務朕欲四方其訓無競惟人汝維庶績咸熈允釐在位命乃保乂格於丕平使山川鬼神亦莫不寧致華夏蠻貊罔不率俾於戱欲治已久得時爲難由成湯而至文王若伊尹菜朱之親見乃齊宣之知孟氏曽管仲晏子之不爲往肩乃心以輔臺徳

工部侍郎除節度制

朕若古有訓無競維人六軍之將命卿用嚴師律萬夫之長觀政以總戎功圗惟元老之猷增重師幹之寄疇於常伯廸此外庸咨汝在廷聽予明命具官某智涵逺略文被明章有見危授命之忠不愆於素有決勝運籌之略惠可底行惟懋汝績克簡朕心肈自冬官之崇往司方嶽之寄賁齋壇之旄鉞具將閫之威儀受玆【闕】錫韓侯之赤舄虎符龍節荒外服之山川犀甲熊旂侈元戎之威命用光於眾有煥其容四國於蕃內以承寧於諸夏大邦維翰外以統制於殊方予欲壯形勢以重國威汝惟揚聲名以振鄰敵腹心幹城之寄公侯所以好仇先後禦侮之臣昆夷所以致附式遏亂略以戒不虞於戱修方伯之職以受王嘉師殿天子之邦用成爾顯徳無失朕命往肩乃心

欽定四庫全書

忠惠集卷二

宋翟汝文撰

外制

王行可除開封府右司錄制

朕用中執法以肅齊紀綱協同國是實有嘉績然初不汝知也抑有子而材觀汝所以教忠則賢矣擢汝天府之屬重能以嫌自別益嘉其志升總羣掾祗服朕言

盛允開封府司戶曹事制

朕惟京師眾大之居有獄市並容之寄制煩治劇自昔爲難故選建司牧愼用其屬爾以文無害祗服朕命欽哉

王孝開封府儀曹掾制

禮與法相須爲用禮所不可者法之所禁也故伯夷用典禮以折民臯陶用刑以教祗徳兩者相須如是爾爲掾天府掌凡禮事茍知禮矣於聽訟折獄何有哉

王孚開封府司兵曹事制

天府建國之始朕肇正尹牧攺制羣掾咸有所職無俾擾徳爾將事膚敏無易乃選聽訟折獄其傅古義欽哉朱惕開封府兵曹系開封尹王詔特薦制

大道之行人以公舉昔祁奚能舉善於晉稱其子不爲黨韓獻子受趙孟之舉戮其僕不爲過豈非公於爲國而無事於姑息者乎朕詢謀卿士之眾因詔言以知汝惕試之天府非特以是觀汝從政亦因以是觀詔所舉汝勉之矣

王汝明開封工曹制

汝爲吏而材使者咸以爲言夫能用其長髮聞於世朕固寵嘉之抑知人之難吾欲其材適於用而聲中其實故復觀所從政使天府孔子曰如有所譽其有所試汝勉之矣

李彥端陳彥修並除開封府少尹制

王畿作極四方曰眾大維京師視昔三輔實繁庶獄朕篤近舉逺首於玆邑近拂予志其能觀政有邦爾從政克藝往陟亞尹惠養無告威制弗若離爾王明並受厥福休哉

都官郎中蔡谷除開封少尹制

朕咸和四方民罔有內外矧我甸服惟爾庶邦所瞻用愼擇尹伯立政以作民孚先敷求爾多士惟爾谷耆艾好修往丞於長爾惟戒哉爲天牧民非爾惟曰天牧其尙監於天顯矜愼罪罰率用彞憲則惟爾克享欽哉

戶部侍郎王革除開封尹制

朕惟王畿千里之廣雜眾民五方之俗職於內史自昔爲難非有豪傑兼人之資孰當眾大尹正之任具官某政事通明智識閎逹必能以發姦擿伏爲治以保民馭吏爲本豪彊誅鉏則小民得職惡者勿殖則善者伸矣爾嘗試於斯未究其用往服乃事以繼前烈

朝請大夫閻騤除應天少尹制

朕班授政常肇初惟名實惟公師曁臣僕咸攺釐位置矧天府作極四方用正爾尹牧羣掾對越於古粵陪都用協厥邑汝以政事贊乃長其易名於今玆

兵部侍郎陳彥文除顯謨閣待制河南尹制

成周肇初於洛邑乃求地中惟卜宅肆我祖宗造邦以爲西郊宮室宗廟罔不咸在咨擇近列俾作尹於玆邑具官某延登貳卿祗若予采予欲審觀政事俾爾施績於民出試近服爰畀管鑰往居畱於成周舊邦其尙固封守無媿前烈

黃靜廣東路常平盧知原利州路常平制

先帝爲力本任農之法而尢詳於荒政丰則委積水旱則施舎所以權節民用而爲取與其法完矣然視嵗之上下察民之緩急非才識之士通達法令審於奉承則吾不以付之爾等咸以選用祗服此言

湖南常平王本除京畿路提舉常平鄧益京西路提舉常平制

朕推哀矜卹隠之徳畀於將命諭指之臣使推斯意以致斯事夫能體朕徳意鮮矣昔成王之告康叔未有若汝封之心朕心朕徳惟乃知以成王咨嗟勤懇如是夫能諭上所欲推以置人腹心難矣哉爾等咸朕識擢無忘訓飭

又朝請郎黃靜福建常平制

汝出於閩粵俾汝將事徒以汝能識民情僞知吏寛猛夫以王命督察郡國固巳榮矣而況懷綬以歸郡邸持節以見關吏豈非昔人所賢而於汝謂寵乎

應安道除淮東路常平制

朕建劭農之官修水土之政爲復除以惠鰥寡均地賦以寛民力有不順成荒政畢舉靡所遺矣汝以才選奉若成憲則爲稱職

武功大夫宋滋提舉京畿路保甲兼提刑制

三代兵刑爲一所謂大刑兵也今汝以武列用夫能教民技藝拳勇汝之所易而用律察於防文汝之所難也然吏道以法令爲師輕重有典而師眾以順爲武必其少長有禮而後兵可用也其責不亦難乎汝愼其所易而深憂其所難則寡過矣

賈君文河北路提刑兼保甲制

朕繕修武備而寓兵於農矜愼庶獄而求生於律夫民勇而知方則易使獄以情察則民服兵與刑國之大事也汝以武選奉將使指習於舊治則易爲政治兵欲嚴卹刑欲寛嚴失於急寛失於縱能審而用則罔所愆可宋滋賈君文康厚種師中王璟滿志行並提防刑獄兼保甲制

國之兵刑大事所在朕惟無有驟用其民不教而戰又惟無有誤於庶獄不辜於戮故講事於搜狩教民知義哀矜於刑罰以良折獄其孰能奉將使指俾予從欲以治者乎汝以武選祗服朕訓惟愼與畏庶防有濟兩浙路提刑周邦式江東路提刑李公年兩易制

江左之地瘠其民力耕而望嵗吳越之地富庶其民趨末而彌侈夫禮義生於富足疑若易治然瘠土之民勞則好義其富有不如貧之紓也惟視其俗之緩急以爲賦政之寛猛於是乎嚴而不疵寛而不流汝等旣將命矣易地而往勉服此言

葉黙等江東淮南運副制

惟古王人存省諸侯粵行人撢人曁訓方氏形方氏典乃職王又時巡觀侯度詔賞罰朕惟今邦國若否耳目是寄實惟爾膚使汝等舊惟成人往指告於四方寛詔地恫瘝罰刑俾逺不戚於朕教時乃休

荊湖北路提刑徐宅除荊湖南路運副制

昔孔子稱季路果於從政可使治賦於千乘之國夫千乘諸侯之封也顧子路兼人者能之今刺史總郡國如古者十數而責成於一人之任豈不難哉然能使𨿽眾如寡𨿽遠如近惟才者然後優爲也汝使於四方以善最聞其服新命往底成績

王璹除京西運使制

惟玆官師百執委任責成旣久乃孚咸卽爾工矧歷試惟舊有勞於厥邦用嘉厥休無斁爾宣力四方正事克明乃良於行丕應朕志玆予商賚爾功懋正顯秩維民綏於舊訓維政事習於舊俗上下胥信時則罔艱其爾愼毖厥終往承於故武

直龍圖閣梓州路運副趙遹除集賢殿修撰本路運使制

昔先王勉勵在服制爲徳賞無敢以其作好輕用惟是車服之寵曰天命有徳將實代天鑑觀而與之可輕乎哉朕躬率是道以視羣臣汝將事於蜀顯有丕績祕殿之職華國之選朕非以是私汝亦非以是徒寵汝爲也其思所以畀汝者

陳覺民起復陜西運使制

汝執親之防篤於守禮朕惟忠臣殉國之義有釋哀奪情之典起汝哀疚付之漕事夫禮有適變而從宜權有反經而合道汝學於古則嘗聞之矣祗服朕命以顯乃親

江東路轉運副使姚孳荊湖北路轉運副使孫漸兩易制

古者荊州之域其川九江其賦上下其在春秋楚之建國也後世始分江湖以殊統制今爾漸以嫌自列朕惟忠臣事君無有擇地而處又以禮必均勞逸不求於他使與孳易皆禹服荊州之地職貢旣同厥壤惟舊所以爲爾等自謀深矣其祗悉朕意務安爾職

淮南路轉運副使宋康年淮南江浙荊湖制置發運副使制

惟東南貢賦漕舟自淮泗嵗不時入用蠧厥載朕俾厥貢自庶邦徑底於中畿餉溢予廩時乃食新爾以推擇承命奉若成憲朕方盍徹以裕民乃其取贏爲羨余朕弗臧乃事時則有愆惟爾廸知畏義其往省哉

直祕閣陜西路運使陳遘除直龍圖閣知慶州直龍圖閣知慶州侯臨知延安府制

朕責成閫外之政委以方面之重欲其因事施宜以權制敵古者大夫出疆有可以專境外之義而使者受命辭之禮茍皆從中孰與任事爾等久蒞疆習知邊務其亦鑑前政之失而知朕意所以付爾者矣必能伐交與謀善用籌防往悉爾心期於有成

徽猷閣待制龎恭孫知成都府制

春秋王者無外以四裔爲守治世爲國不師以公侯幹城蠢爾戎羌借其疆境使爲外守以扞固吾圉必有幹城而制其腹心載稽顯庸可無異數具官某歷試於外實勞厥初往城蠻方以宣王略不有禦侮孰威不庭豈惟暴露經營之勤實賴撫綏安集之力錫爾延閤殿於坤維尙繄壯猷以靖疆埸

程鄰知荊南府制

朕偃兵息民不勤逺略蠢玆蠻封請吏於我率是羣醜以式王命爲擇賢帥綏靖其民肆余命爾往固封守夫地連巴蜀叛服不常不可覿武無使怙亂申命爾往惟安輯之不求勝也彼擾於服習將率舊徳其肯自棄於惡而必爲釁乎

顯謨閣待制知蘇州盛章知眞定府制

朕惟內外股肱之郡委重二三師帥之臣茍非更變不疑謀慮有素則必臨事而懼安所倚成具官某擢置侍從顯有風烈疇咨夙望之已著庶防逺人之信服畀爾方面爲朕藩屏夫文武異用兵民異政以文綏靖以武威制非此二者將焉取斯

顯謨閣直學士梁子野知河陽府制

朕於侍從之臣必試以牧民審觀治行將使知朝廷詔令之意習四方宣力之事蓋不學操縵不能調瑟未能制錦必將敗材故歷試政事考其功實將有爲也具官某蚤繇閥閱踐更邇服盟津之壤爲股肱郡朕旣處汝以近民亦將因民以觀汝其以法令爲師則能寡過知單州宋升可徽猷閣待制知應天府制

商丘後帝以封閼伯武王以爲商人是因始起防子肆我祖宗造邦王業之始蓋與全魏洛師均倚爲重朕豈輕其人哉具官某發聞於少才識膚敏爰試政事委以畱鑰維父維子隠然相望並踐邇列更歷藩服豈非朝廷之盛而搢紳之寵乎益務靖共無忘忠孝

直祕閣京西運使王璹除集賢殿修撰知平江府制

昔先王處民瘠土惟民勞乃好義罔有佚欲肆於東南浮於震澤惟吳會厥壤丰殖厥賦倍蓰民從驕奢狃於舊俗朕咨度外庸賦政以已俾鹹有革心爾服我王事忱有顯績用分土南服其胥訓小民式從爾政治無康好舊習惟良顯哉

集賢殿修撰知鄆州吳拭復龍圖閣待制知河南府制

若古元侯屏衛中國爲時友邦以克厥庸用能四方以無競底於丕平朕惟二三屏翰殿我王室匪我舊人孰堪往釐具官某政事顯聞有勞於歷試昔踐邇列其能體予徳意用康小民畀爾舊物肆命爾往撫乃封其綏靖疆土以倡庶尹俾我周邦咸喜欽哉

資政殿大學士中太一宮使兼侍讀鄧洵武除河南府兼西京畱守制

維昔三川之舊邦自周九鼎之卜宅圖書所出之地風雨所交之畿而況列聖陵寢之所在原廟衣冠之所防非我舊人孰分憂顧具官某器博而用逺實茂而聲宏覲自洛師勉畱祠館數祈均逸於外服每秉勞謙之小心朕惟大臣中外之疊居嘉賢者進退之以禮時乃舊治式圖爾居予欲宣力於四方用觀賦政爾惟乃心在王室其尙告猷

新除集賢殿修撰知江寜府呂拭可攺知鄆州制

朕申命邦甸侯衛咸勤防戒審厥民俗土風使賦政事罔有盭政於民惟汶陽誇奢自昔利口未殄矧承粃政薦荒於厥初爾典治內史光昭前聞率乃尹正於舊爲朕保釐近服肇自東原逹於表海俾咸爾防賴惟爾有休其能撫余嘉師

發運副使集賢殿修撰董正封知蘇州制

吳俗之敝其民輕揚而奢侈機巧而趨利自昔則然維有徳君子鎭之以重厚濟之以簡素則民靡然心服不令而化爾以長者稱宣力四方昔董漕事旣悉其俗矣祗朕訓告期爾政成

直祕閣權發遣荊南府程鄰特授集賢殿修撰知桂州制

汝昔治桂林經制南服紀律著於士眾威信伸於殊俗夫戎巳畏則易懷兵已習則易使其攺節制往釐舊治惟善於始者則能有終其體朝廷柔逺之義益勵將帥禦侮之略

刑部員外郎孫羲叟除直祕閣知防州制

朕底綏九服弗勤逺略蠢玆諸蠻式我王命咨爾舊治往咸乃眾若古士制五刑典玆逺人之弗率朕惟戎兵曰大刑其施惟一爾昔佐士師惟明克允庀職東觀光於申命其尙訓兵講武綏靖疆

朝請大夫韓持知衛州制

昔之君子有不忍刑罰爲治其民靡然愛慕有不忍欺其長者豈非有徳而後能行之以寛乎衛𨿽褊小其民重厚朕思得老成人臨以豈弟莫如汝宜昔詩人稱衛武公之徳曰寛兮綽兮善戱謔兮謂其文而有禮以寛得民也汝實其言豈惟民是賴朕實嘉汝

蔡居厚知齊州制

齊古之建國其民漸於洙泗好禮而畏義尙賢而貴老可以徳服不可以力勝可以靜治不可以眾擾昔之爲齊者以平易近民而民歸之以淸淨爲貴而民自定汝以循吏有聞愷悌多愛其師治道於相國而追太公之遺俗則於汝政成不勞而治

張邦昌知光州制

有民人社稷之重足以爲政有庠序禮樂之教足以爲學君子學道則愛人亦可以行其所聞矣汝言語政事見於已試光𨿽小邦民俗寛厚請問故老延見諸生因其禮俗臨以愷悌則予汝嘉

顯謨閣待制知鄭州呂益柔除知越州制

三代要服處會稽揚州之域不及以政然昔有夏方懋肆覲羣臣於防稽地𨿽險逺亦後省方觀民所底朕敷求愷悌之士惠綏逺人殿於大邦作固南服具官某寛厚有容安靜不擾往諭條教究宣徳澤無曰鄙逺如在近甸惟民阜安乃稱朕意

顯謨閣待制知明州李圖南除知越州制

朕惟風俗之敝重內輕外師帥近民咸不屑爲政去國益逺則輕棄其民故尊寵侍從之臣出爲屏翰之寄以倡庶邦示不忘逺具官某質厚無華木訥有常易汝近邦往臨越俗因其故習臨以簡易使逺民識侍從之體國而知朝廷之徳意則予汝嘉

石公弼知襄州制

朕加惠四方監求民瘼夫能爲朕推廣徳意惠康小民非爾庶邦之司牧歟惟左右侍從之臣知朝廷法令之本則賦政於外剛柔適中縱捨有度具官某試於淮海旣習爲郡爾亦知夫去其敗羣如牧羊者乎以爾維揚之政施於江漢之國勉師吏道無忽吾訓

給事中劉安上除徽猷閣待制知壽州制

朕垂意四方卹隠鰥寡用勤施於逺民咸使得職惟厥左右近臣審諭朕志其能底綏有眾具官某率履自躬克有常徳昔爾代言昭播告於庶邦匪難自口施乃政事矧玆近服若予邦甸惟爾心祗辟罔有內外其尙豈弟擾民永綏厥眾

端明殿學士知熙州林攄除知永興軍制

朕聞有室大競內必有折衝樽俎之臣四方於宣出則爲幹城腹心之寄非爾舊弼孰寧我家具官某博厚而髙明沈潛而剛克出疆報聘不降色辭輔政竭誠協贊帷幄朕惟咸秦西夏之屏有疆埸外域之虞倚綏信臣崇簡夙望庶幾兼資於文武以厭未形將使畏服其威名式遏亂略增隆祕殿之職載易河湟之封繄爾外庸紓予西顧

端明殿學士正奉大夫新知永興軍林攄知應天府制

昔詩人嘉孝友之士相戒以養春秋褒臣有母遺施及其君矧我帷幄之舊方懷喜懼之極茍以誠懇可無從乎具官某秉毅之節蹈匪躬之故思得卿重撫臨西秦而指赤心方寸之地披昔人將父之請辭意迫切覽之惻然我圖爾私莫如便鎭其攺節制往釐睢陽夫爲人子能孝其父豈爲人臣而不能忠其君哉

徽猷閣待制知應天府宋升除知汝州顯謨閣學士席旦知永興軍制

朕歷選侍從股肱之良出爲方國屏翰之寄中外踐更出處疊居固未嘗有三年淹也其倚重均一亦何常之有具官宋升議論通明資識彊敏易地臨汝徒以爾昔爲宛丘密邇疆境習其禮俗無秕政事必能以平易近民使鰥寡得職具官席旦樂於愷悌文以禮樂乃者治蜀威信顯聞其以蜀政易制西夏無攺乃舊撫臨兵師夫爲人臣宣力孰匪事君能爲朕使逺人綏安則爲報國

端明殿學士徐處仁知潁昌府制

唐虞分嶽牧於內外實政事疇咨之臣肆於成周出納王命其在內服曰卿士乃承寧諸侯以揉庶邦在外曰方伯玆予有近臣出入中外懋顯休績民克宜之具官某宏毅有守直方不疚協陪國論造辟納於嘉言朕應爾顯徳起爾燕休俾爾作固翰垣以憲方國矧昆吾舊宅之壤宻邇邦甸惟乃心靡不向帝室其尙入告爾猷無替疇昔

徽猷閣待制張果除眞定府路安撫使兼知成徳軍制

河朔天下之根本昔者禹於冀州獨重其賦而常山兵賦之重爲河朔根本之固維此眞定宻邇獯鬻謀用儒帥折衝未形具官某使於四方宣力惟舊忠以上事義不辭難方朝廷柔以大盟而疆安於無事繄爾更歷往予綏靖治兵牧民文武並用其訖爾庸以寛予顧王璟河北路防邊安撫副使劉宗道京畿路提刑兼保甲制

訓兵於畿甸備邊於河朔授以使指傅之戎政皆武列之選也汝自外而入其責益專審愼刑辟肅齊師旅祗服朕訓以底成績

徽猷閣待制知永興軍何述除涇原路經略安撫使知渭州制

四方無虞兵寢不試則疆之臣參用儒者使備患於無事而厭難於未形顧非邇臣孰堪倚重具官某以儒術進用以吏事通顯撫臨西秦具著威信易爾節制往釐平涼夫上兵伐謀無所事戰軍事有禮無易紀律朕方懷柔四國不勤逺略爾其謹修兵戎有備無患殿前都虞侯懷州防禦使姚古特授湟州觀察使侍衛親軍步軍副都指揮使環慶路經略安撫使知慶州制

用公侯以制腹心足爲予武執干戈以衛社稷無易老臣具官某沈靖有謀忠勇不疚習知逺方之事積有扞敵之庸俾靖羌戎往固疆圉朕方責成宿將戒以戢兵汝其威重顯名震於逋冦

龍神衛四廂都指揮使開州防禦使劉仲武知熈州兼熈河蘭湟路經略安撫使制

朕惟羌戎叛服之弗常思將帥委任之宜擇必有豫備以戒不虞伐敵以謀𨿽本廟勝之防兵以武式倚方面之臣具官某沈靖有謀忠勇不疚習知逺方之事積有扞敵之庸申命河湟攝固疆圉朕方責成宿將戒以息兵汝其威重顯名震於逋冦

種師中湟州觀察使侍衛親軍馬軍都指揮使制

用公侯以制腹心𨿽本廟略執干戈以衛社稷維爾將臣式圖勲勞肆用褒顯具官某積有世閥著聞邊陲顧弗譓之蠻方窺新造之城壁繄爾士眾破走豺虎之羣俾我天威速如雷電之至師旅益振羣醜旣俘朕惟戰功曰多賞不逾月制詔大吏趣論乃勲寵升亷車畀乃舊服庶防忠力之必報以示朝廷之不忘虎臣獻功古有在泮之禮太師論賞職在盟府之藏其訖爾庸尙資禦侮

判登聞檢院王仲端除軍器少監制

昔我先王儲戎器用威不若惟時罔俾眾覿用櫜弓戢戈藏於王府曰惟佳兵朕敷文徳底乂制戎器曰毋忘備禦惟爾愷悌篤誠圖忱於徳若昔垂共工弓戈竹矢肆後王典寶粵崇鼎離磬惟均令命爾若予工往蠲乃事惟明時述欽哉

劉伯容閤門宣贊舍人制

漢以謁者治禮以執法者舉不如儀今兼其任重矣朕惟四方觀禮於中國贊謁大庭詔見九賔使覿國容非嫺辭令其孰爲之汝務篤謹思所以稱

汝州防禦使知客省事錢愕除樞宻都承防中亮大夫趙希古知客省事左武郎朱孝莊簽書東上閤門制

朕惟成周侍禦之臣粵虎賁小尹曁於攜僕罔不秉徳祗畏承弼厥辟夙夜無敢戱怠朕用昭徳塞違以厥庶尹達禦事用追迹於文武以爾具官某將事歷年罔有逸徳朕嘉乃庸無斁乃事其陟前列往踐乃職曰愕爾承朕命曰希古爾典屬國曰孝莊其以爾蒞上閤咸聴朕毖無棄爾成嗚呼戒哉弗愼厥初其艱有終

開封尹王詔除龍圖閣直學士提舉醴泉觀制

古者優禮耆艾大夫致其職事於君而猶有不得謝者所以示朝廷尊賢而尙齒也具官某名臣之後尙有典刑歷年之久更練眾職乃者典治內史以惠愛聞𨿽精明不衰而旅力則愆方當憫勞官職之事佚其筋力之禮而久於繁劇非朕所安其直延閣往蒞祠館上以稱朕貴老之意下以慰爾成勞之久可

監登聞檢院鄭年除直祕閣提防醴泉觀制

國之宗臣佐佑帝室天厚之報必世其徳嘉爾好修洵美有儀非特以見文獻之自亦因以知君子之澤處爾天祿間蒞祠館譬之養材封殖以待用並事君親豈不俱榮哉

謝彥除直祕閣提防醴泉觀制

朕收俊傑以待用養耆老以厚風俗爾黃髮之良服勞於外還職爾舊益崇爵列夫老者不貴其力而稱其徳賢者不求於日用而有餘於嵗計處爾以東觀之職所以示尙徳齒於朝也欽哉

辟廱博士湯孝本除直祕閣提防洪州王隆觀制

爾昔嘉遁光於師言朕命邦伯勸駕乃造於朝置諸師儒使士咸有矜式弗渝初志復辭厥位惟去就始終秉徳不疵實能篤厚風俗律我有民其錫祉福寵爾東觀之職式用榮歸欽哉

茂州團練使崔仲安落致仕提舉西京崇福宮制

士之致爲臣者篤老而疾引年釋位禮也今爾稱道之言不亂而筋力之禮猶壯朕安可聽其歸哉然重奪爾志閔勞以事故處以祠館使從家食上以稱朕養老之意下以崇爾亷退之行忠於事君何適非報

光祿寺丞陳克致仕制

汝以疾自引致官爲臣之義有去就終始之節朕惟壯而委質老而謝事可不有加秩以榮其歸哉祗服新命益隆徳齒

大中大夫提舉亳州明道宮劉奉世除端明殿學士致仕制

委質事君匪艱於初惟進退卒用不疵其艱在終我其灼知爲臣之不易保厥躬惟明哲具官某惟時耆艾向用壽考乃晦明生疢固辭厥位朕嘉爾舊人休爾有辭於逸惟爾應受顯福多有歷年增錫命秩粵榮初終其尙若古裏居惟爾尹人祗辟

翰林學士知制誥張閣守翰林學士知制誥致仕制

仕而委質於君疾病則致爲臣而去禮也朕於通籍之臣皆有以寵榮其歸而況左右侍從之臣哉具官某延登近列實有昭徳乃以病悴自歸印紱爲聴其去以耆爾祉爾其務寧精神冀疾有瘳如古之賢大夫享賜金以娛父老傳安車以遺子孫豈不爲終始之榮哉

鄭僅可通議大夫致仕制

爵人四方胥訓凡厥重輕於我極朕用祗嚴老成人顯乃爵齒矧引年釋位我其敢用煩爾以政具官某實有嘉徳克媚上下去就不媮無畱於祿惟周人忠厚成俗曰養老作民恭先肆耆爾祉風於後以勸惟朕眷爾始終其爾亦克有終

朝奉郎王實特落致仕制

士彊艾乃服官政爾謀乃逸棄日於未艾矧我先正之後惟爾載徳不忝其服政事勉蹈故武光昭前聞

欽定四庫全書

忠恵集卷三

宋翟汝文撰

外制

李彌大韓惇信王彥成並除官職制

朕惟人材不可常得也得之艱則愛之至將使任重道逺不敢以驟試而輕用復置之育材之地待之歲月之久朕意亦可見矣爾等以學藝顯聞疏越之瑟瑚璉之器淸廟之華也優遊吾東觀以益崇譽望

朱晉太學正制

古之有好修者使人望其容貎而化服其徳至恥言細人之事而鄙吝之意不存彼鄕黨自好者猶然況有爵列於朝而居師儒之任率俊造已成之士豈難哉汝教人以正當必於是

李璆除國子博士制

朕建師儒崇澤宮羣學士大夫講明道術豈其好慕古昔樂無用之空言哉將使學而後從政爲我奉璋譽髦之眾如古淑問獻馘之士與凡出師受成之禮於是乎在夫講之不明爾之責也

李邁國子博士制

以善服人不若善養而人服以法爲治不若擇人而爲法朕建學校以賔賢能崇師儒以廣道術使禮義出於多士而國人有所矜式意在是矣爾等所職不同以經術用其於逹才成徳皆君子所以教也

追官勒停人國子博士沈扶國子博士制

敇某士之可用者朕不以一眚而忘之也又況於以才任使而特以薦士爲累哉爾行義知能有聞於眾久於使事績效可稱任非其人以坐廢斥宗祀之慶覃及萬方甄序厥官往惟祗服可

柴餘慶國子博士制

敇某爾於爲吏才敏見稱防課有司當得遷位博士之選往其勉哉可

辟廱正張綽再任制

朕追古淳烈以建郊學正雅樂以造士擇徳藝者爲師儒端委詔之使閒於干戈羽籥誦習吹之容而闗雎之亂盈耳於以助朕長育人材不亦重乎爾職於是欽哉

宣徳郎王量李熙靖辟廱學錄制

師儒之官未有位著於朝也然推所聞以訓迪多士率以行而人皆法式君子之學至於言行皆爲人師而推以恵後之學者不亦重乎汝知任之重而思稱其職勉之哉

承務郎李璆中上捨賜第除辟廱錄制

汝食舊徳有列於朝能策名學校以藝自奮其可與眾齒乎申固命秩以爲汝寵

文林郎李侗除國子正制

汝由俊造選往蒞師席夫教者使人取法於已若用法率人末矣其以道藝使人有所矜式毋俾曰夫子未出於正也欽哉

馮躬厚太常博士制

太常典朕三禮而博士漢掌故之職也朝廷有大制度諸儒有大議論咸折衷之其制定秩𨿽卑其任重矣汝彊學不倦珍重有守其還復舊職朕方新典禮以定民志汝其參古今以時損益

太史局冬官正姚舜輔除算學博士告詞

敇歷數之設推天地之紀協九疇之敍汝備疇人之職王官之守也往隸上庠推所有餘以貽後學

朱肱醫學博士宋道方醫學錄制

醫之來逺矣其言布在方冊朕患道術之不明擇師承以幸學者以爾傳道授業爾亦知戒夫傳不習乎

將仕郎潘明仲除武學博士制

文武相須爲用儒者兼資而有也然兵者貴謀而賤戰文以止戈爲武汝講誦師言訓導學者其可不知言哉

太學正孫元卿除舞學博士制

敇具官某古者幹籥皆學於東序而貍首騶虞又皆樂師所以教國子也爾以文行簡在東膠譽處盛矣推所講明施其右學將見諸生不但習孫吳而已則朕之所以用汝也可

石思除司農簿制

養才待用有備無患肆敷求於暇豫罔不濟嘉我良士簡服乃職允迪於玆朕不汝遺

孫傅試中宏詞除正字制

朕博求天下之俊髦程其器能惟恐失之詔有司悉舉藝文以爾充賦朕旣得爾於語言復欲見之行事試之冊府以觀踐履夫言之不可以已也惟君子然後能文質相稱而華實不渝爾往欽哉

王師仗等除丞寺制

昔先王使人官修其方勤思慮以名一職一日失守則爲姦命用能在位者帥其訓典至於子孫以世守之朕勉勵庶工使朝夕克儆位著無忘職業爾等待用於時咸以才奮祗服訓告朕所責成

國子博士尙佐均除祕書郎制

周人置史氏以藏上世遺書與四方之志下逮邦國咸有司籍朕大建冊府集錄書契以來選承學之士職其間將昭文物以華國也汝美秀而文善識故實賜對誦說簡於朕心其處汝東觀之任益使博見洽聞以茂器業

杜克庫部員外郎尙瑜水部員外郎制

古之爲禮者珪璋特逹而琮璧有借器非不同所用異禮朕於人材或以語言或以政事職業𨿽殊處於適用之實則均也爾等討論法令通逹治體進於大廷益信爾能六卿之屬事有繁簡顧非儒術不在此選行爾所職以究事君

國子博士李皓祠部員外郎太學錄張汝霖工部員外郎制

昔周王左右奉璋皆得髦士魯侯獻囚與馘亦實在泮然則學校固養才待用之所從出也朕敷求雋良悉繇此選汝等久於學宮辧論經術必習夫齋明祭祀所以事鬼神與深知夫舟車器械宮室之所爲矣命皓往佐宗伯汝霖冬官之屬其尙觀汝所學

傅墨卿主客員外郎制

朕養才以待用類能而器使觀其人而後賦其職業今爾好學有聞試之吏事朕惟言語政事之殊陞爾郎選處以賔客之任庶幾職淸而務簡若爾者可使專對而與賔客言也往服新命益究所能

降授從事郎國朝防要檢閱文字陳邦光特授宣義郎除都官員外郎制

汝以學行有聞逹於朕聰猶不敢以譽進復觀汝於賜對語言之間名實旣信用之不疑夫言及之而不言謂之隠言不及之而言謂之躁顧於觀人豈有異術哉六卿之屬須以待用勉務自竭以赴事功

畢仲愈除都官員外郎制

朕欽承後帝顧享惟率吁俊髦用尊於帝凡我有命畀爾眾莫匪簡在帝心曰黜棄亦惟後帝不蠲用忱鑑於玆惟徳嘉爾猷好修克有令問往佐治典究觀爾績告爾滋克勤朕言艱哉天命可畏其無斁於爾躬

馮熙載除右司員外郎制

朕董正六官之職總治萬防之微澄本源以淸流獘振綱維以舉眾目贊治凡要委於都司崇簡其人將與爲治非小試之也以爾學古好修言以自文已試而用人則信服必能知朕所以命爾者益究乃事同寅協恭

姚宗彥除右司員外郎制

政事之地委於二三臣者必有爲屬以稟承庶事肅齊紀律汝以才術預在此選惟執要以治詳惟端本以齊末則於事不煩而爲力者寡往欽哉

蘇棫考功員外郎制

朕惟知人堯舜所難𨿽嶽牧咸薦然猶歷試而後信之不以毀譽而廢其責實朕陟降在廷均率是道課吏之法綱目咸具明用功伐以詔爵賞今汝亷直不撓故命此職惟明與哲乃能宿業

葛次仲度支員外郎程固膳部員外郎制

朕於六卿之屬有所考擇而無所輕重皆學士大夫之選也以經術進欲其明習憲度以徳厚進欲其率勵風俗朕於是博觀而詳試之庶幾得人之盛爾等咸以俊良故在此選𨿽出納膳羞皆有常法然知所以命爾爲難也其往踐乃職副朕爲官擇人之意

司門員外郎鄭昻駕部員外郎徐旼兩易制

朕不難於與人以爵位而難於使人以器隨其器而適用所以爲材也汝等爲事之故各易其所均此二者無易汝宜思其艱哉益勤汝守

李膺除職方員外郎制

昔者聖人知人各有能不違所長而暴其短以孟公綽優於爲趙魏老而楚由於不能城麋之事故其使人也器之今汝以漕事對雍容儒術察其篤行非撥煩者職方氏掌輿地之圖籍於事至簡委蛇退食以崇雅望不汝勞也

蔡竑除戶部員外郎制

朕於人材不自爲進退惟歷試以事而觀其始終見賢而後用汝更踐臺閣旣有聞矣朕豈以名譽而先功實哉爰試政事使典財賦夫智不能權輕重仁不能當取與不以爲也無失朕命益觀汝能

禮部員外郎黃齊除吏部員外郎職方員外郎傅宜夫禮部員外郎制

人材重輕系於國人之論議而朝廷用舎亦爲風俗之隆替昔風人美徳位之宜見於車服而切譏其光華無實者以明不稱汝等在列嘗有所試矣朕酌於民言察於譽望咸曰允哉增重命秩以爲汝寵

知大宗正丞王規可司封員外郎制

朕欲在位皆有羔羊素絲之節如古之事君其委蛇曲折行可蹤迹也將何術致之哉惟得修飭之士表異在廷爲庶幾焉察汝所守端靖不回試之中臺以成朕志夫三代之所以直道而行汝嘗學之矣

李邦彥吏部員外郎制

古之掌選者銓敍九流而以人物爲已任進退能否而失職者無間言夫能上下相信不疑非以其人故歟汝昔爲選首久蒞東觀察其所養豈弟不回太宰之屬將以是觀汝必能於法律之外有所甄別如古之君子所以爲政者

蔡谷都官郎中制

汝贊治天府有能政事朕猶欲觀汝於常平之政然材果可用無適不宜與其出試治民使典一路不若歸治根本以及四方朕豈以其重易所輕哉其陞司防之近屬無替疇昔之治行

監察禦史徐禋太學博士江固聶醇並郎官制

人材眾多無所作成則士茍以守繩墨循致爵位非使人趨赴不倦之意也朕躬禦便朝搜四方疎逺之士得於進對不次而用將以竦動在位者汝等因能而任皆朕選擢非有左右稱揚之素也其務稱斯舉無忝所知

祕書丞翁彥深除禮部郎官制

朕承命古帝制器考禮粵尊彜犧象攺作匹休三王乃祠后土肇位方澤接於古帝迄用享神人交驩以妥汝我司籍克守典禮惟昔魯史易象春秋俾周禮不斁是賴汝繇外史卽命於玆其能毖於瑚簋

倉部員外郎範之才除戶部郎官制

朕經制裕民維時摘山曁煮海覿乃長利庶倉沃衍國用克溢審汝惟材將命方國肆其歸哉修復舊職益究汝止往底於成

尙書考功員外郎蘇棫辟廱司業制

漆書藏於屋壁而學校廢缺瞽師入於河海而禮樂殘壞朕追復三代之烈爲辟廱禮樂以造士而擇道藝者以爲師長其選不亦重乎汝昔嘗爲儒官多士信服益舉爾職養才取士爲朕得人則爾職舉矣

承議郎虞奕除監察禦史制

朕咸庶工率時朕志維時安或怠於成乃不克祗畏於簡書肆求篤實之士付爾紀綱凡厥政有弗若於訓臣弗協於極爾乃盡言入告無畏彊禦無縱詭隨祗肅在廷欽哉

毛友方劭除監察禦史制

朕大明賞罰具訓於有位欲羣工祗迪法令旣黜其文具而不以實者矣中執法之屬所以爲朕督制庶尢者也爾等文學論議推於薦紳其往新命謹視官邪無縱詭隨朕將觀爾於是

路允迪除監察禦史制

朕責成在位總正名實獨賴耳目之官以時督察舉其勤惰能否以詔賞罰廢置持國綱維助成政理不已重乎爾繇學校進朕所識防必能體國爲意其悉爾心勿枉勿撓興於朕躬無有所隱

陸徳先監察禦史制

朝廷乂安人有法守則吏或狃於故常習安翫治獘實生之惟爾執法者以時爲朕督察夫曠官失職不待舉而見惟夫文具而實不應察之所難也汝以名節自嘉往踐所聞欽哉

吏部員外郎黃齊校書郎李彌大華實蔡竑並除監察禦史制

人君冕向前旒崇設外屏所以收斂聰明而不自用故以執憲爲耳目之臣夫一人之身腹心焦勞於內而視聽不審可乎朕中夜以思惟恐吏治不良四方之民有失職不辜子大夫學於上古通於世務其爲朕察治眾職程奏顯言切磋究之無忽

尙書右司員外郎馮熙載除起居郎陳邦光起居舍人制

朕惟堯言布於天下文武之政布在方冊夫唐堯文武之世尙矣豈非當世史氏得其所托然歟朕躬禦治朝日愼萬幾凡君臣相與吁兪議論與夫國之大政事典禮咸書之簡策委於爾近侍之臣夫言而不文則不足行逺事而不實則不足傳信爾等富於問學其爲朕書法不隠以詔天下後世豈非國之良史乎

朝奉大夫樓異除直祕閣制

朕博集天下之遺文以建冊府益選多士之俊傑以廣育才𨿽不以殿最責之吏事然崇以譽望就成徳器亦難其人矣夫選之嚴則任之重而以得爲榮汝以雋良旣果而藝故寵汝東觀之職增重師帥之選休哉

吳接直祕閣制

朕惟二三舊臣預聞熙丰政事以曁輔朕於初載體貎之不忘今元老久於事樞獨以病告引年去位朕寵以帥鉞畀之靑社使撫臨故里又重錫汝以東觀之職所以榮其歸而慰吾舊弼也汝得之非艱無忝乃父

九域志編修官翁彥深除祕書丞制

詩書去世古逺錯亂弗完然有志之士至收漆書脫簡於魯壁汲冢之餘其所存微矣朕建冊府裒三代之遺文齊諧所記稗官所錄靡不畢集使學者益觀所未見以廣育材不亦華乎命爾典籍無忘所職

集賢殿修撰蔣猷除中書舍人制

若昔內史詔王生殺廢置凡厥有成命載於策書佐貳冢宰玆惟重哉朕敷求俊良追復前烈具官某踐修有聞篤厚以和簡畀在廷修爾舊職朕用人其惟吉士愼畏巧言弗蠲於嗇夫爾肩好徳欽承機命玆用徳選匪我求爾於辭

國子祭酒陸蘊太常少卿徐敷言起居舍人王覿並除中書舍人制

朕托於兆眾之上所以鼓天下之動而見乎辭必假於能言者播四方以訓誥命誓之文使之趨向有重於勸賞服四裔以威令文告之辭使之震疊有重於討伐夫能感人於一言之間而革心於九州四海之逺豈不謂大哉王言乎爾國之雋良溢於辭藝其爲朕明愼典刑具載誠意豈惟朝廷以文施於詔令能行之久逺惟爾儒者以文見於世用豈不榮哉

馬賁大司樂制

昔舜命防典樂百獸率舞應於擊拊周官大司樂之職致鬼神祗爰及象物嗚呼彼何以然哉朕正律度以諧中聲祈協古始乃至大合於庭休嘉震動珍物時至七政軌度風雨咸若朕方告成以薦上帝聲於淸廟以揚祖宗光烈庶幾追韶武之盛汝以好學博古有聞典職惟舊肆命汝爲長其爲朕審音以詔治忽無俾細大有逾汝亦休哉

馬咸除大理少卿制

古我先王愼罰惟匹夫底厥辜五刺三宥命公卿聽於槐棘旣有辭於戮時乃徹樂用能象衣冠以無犯罔不秪畏朕哀矜庶獄疇寄枉直俾民不寃爾以明恕進助司防嗚呼戒哉哲人惟刑無疆之休可

開封少尹陳知質除大理少卿制

古之君子其蔽有罪五聽而三刺旣已情得矣又爲求所以生朝夕伏念惟恐有不辜於戮或者已論涕泣而哀憐之夫其恕心若此然後可以寄枉直而民無有所侵寃朕矜愼用刑藐然嘉唐虞成周之治乃者廷尉畱獄待問寖以失職故詳求寛恕明察之士以副朕心得汝於政事已試矣惟良折獄非朕所貴必也無訟乃從予欲

曹調除光祿卿吏部郎中田登鴻臚少卿制

漢用九卿爲近臣或典宿衛所以彌補朝廷之遺皆國之良也朕復古官儀益難其選以爾調昔爲廷尉善用禮律登習於治郡能體徳音並踐九列往修爾職夫名器之得以人爲重能服朕言則有令問

太常少卿畢漸移鴻臚少卿制

勅具官某九卿之職𨿽輕重繁簡不同而選建卿貳皆以久歷事任者爲之爾服在奉常閱日滋久司賔之雅蔽自朕心往其欽承無忘勵勉可

尙書庫部員外郎葉劭爲鴻臚少卿制

九卿之亞職任爲優惟時鴻臚掌予賔客疇咨俊乂咸曰汝宜往惟欽哉毋替朕命

莊徽試太府卿制

古者九卿以爲內朝臣預聞政事其爵列崇矣非我迪哲之士惇厚足以格物愷悌足以容眾克有常徳其孰宜之爾久試於外還復舊列率勵在服惟老成人且國有君子民之望也其體朕意踐修爾職

開封府少尹李伯宗除衛尉卿制

惟六官允釐庶事分命九列秉徳陪輔濟示休玆矧總我屯衛作扞於王宮時餘一人倚毗汝歷試惟舊顯有風烈聿圖爾成序陟正卿今予祗命爾夙夜警戒往徇於旅肅遏姦慝若古宿衛惟賢朕倚綏於爾總統眾士欽哉

集賢殿修撰陳彥文除兵部侍郎制

三代之政兵必選於井牧將必選於卿士於赫神考追隆成周寓兵於農而用六鄕師田之法還政於中臺而復六卿司馬之任選建材徳協成治功具官某議論通明智識閎爽召登黃門攺貳政典乃眷貴任莫如已試爾其典治師旅設張紀律以稱神考復古之政以副予一人用舊之意

顯謨閣待制陳彥文除戶部侍郎制

太宰經制國用惟時司徒修厥官用贊太宰朕惟理財有政事立藝於民之中有能典朕邦計其試可哉具官某服勞有家承事不懈若金髮硎乂用不劌俾爾往貳政典協徳於農父凡我六卿之亞玆惟近臣民用視斆其爾導利於上下正辭初載無矜吝出納爲爾功欽哉

霍端友吏部侍郎蔡靖禮部侍郎制

我先王授政於六事咸正執秩惟天官總治典詔馭賞罰式序庶官有倫惟宗伯治神人肅恭齋明俾罔恫怨於國敷求徳位惟允式時艱哉具官某祗畏無咎迪有嘉績歷年於玆序陟爾介卿惟篤厚風俗俾王室尊非特爾卿士肆用詢謀師虞罔敢自擇爾尙旣乃心稱予一人玆舉

兵部侍郎潘兌除吏部侍郎制

朕惟使人必信與天下共之宜莫如法然昔之掌選者以其意進退天下士而身任其責世不以爲嫌反賢於用法何哉朕敷求良士責成此意具官某邦之司直古之遺愛事朕諌列知無不言爲國督姦義形於色擇於久次升貳冢宰推汝愛人致於流品推爾督姦審於馭吏庶幾銓綜人物而士無失職

吏部侍郎姚祐除工部尙書制

朕於用人必使久次於位而能實顯著徳望在人眾皆曰可然後舉而付之所以示位次有敍名器之難也具官某昔踐諫列造膝有言周旋貳卿承命不懈朕旣觀汝於卜年之久得汝於眾言之公進専所職使任事典詩曰行歸於周萬民所望夫視其容聽其言民之望也豈非克有常徳而民觀聽服從之久乎

工部尙書鄭允中除禮部尙書制

古者宗伯之職擇聰明齊肅之士能知鬼神氏族之出用能順道其欲惡享於神人使無有恫怨夫民和而神享底於嘉生則國無事矣具官某深於經術聞古人爼豆之事逹於上世知成周雅頌之樂往踐所學追繼前哲朕方用徳以典神天汝其秉禮以秩位序無斁汝守以稱朕意

刑部尙書慕容彥逢工部侍郎宇文粹中中書舍人張漴緣省試知舉舉人譏訕降官敍復制

朕陟降在廷進人以禮𨿽國之典刑不廢貴近顧體貎之舊圖惟始終具官某直諒多聞顯有風烈忠以衛上可用爲儀坐累選舉亦已期矣𨿽用春秋責賢之法終惟孔子觀過之義其寵新命還復舊物朕於馭臣不以一眚廢徳爾之事上必思補過爲忠

欽定四庫全書

忠惠集卷四

宋翟汝文撰

外制

上捨出身宗室子厚子修等從事郎制

朕長育人材庶幾古昔惟多士生此王國莫匪俊髦抑黎獻共爲帝臣助成至治矧祖宗神明之後而公族本根之親豈無其人以副朕意汝等率循冑子之教亦列鄕老之書思保令名無忘所學

勅賜上捨及第第一人陳公輔除承事郎第二第三人胡松年陳與義並從事郎制

古者司徒論俊造之士司馬辧論官材所以崇養作成將與爲治也朕賔興賢能如古學校將以多君子使之在位惠賚於眾庶汝等行藝防名朕所加禮夫學之爲王者事久矣其尊汝所聞

修武郎太醫學正劉丕換宣教郎制

古者文事必有武備弛張惟所用之今汝從武列以執藝進而有意於章甫縫掖者肆從所請用齒縉紳其戒之哉汝無假儒衣冠而有愧於服

修武郎狄防換宣教郎系從官薦試換授制

文武異用而同道然南方之彊君子居之嘉汝試言有志於學時平尙文使儒服進夫服儒衣冠必知所以俎豆之事汝勉之矣

奉聖防雍孝聞昨上書致罹刑辟忠誠可嘉特開落過犯換授修武郎閤門宣贊舍人制

朕鑑四方惟恐一夫不獲自盡而況於學士大夫所尊禮者乎矜爾不辜用愆於厥身慰爾以爵秩又惟古者刑不上大夫之義易爾武列夫惟無常產而有常心惟士爲能其勉之哉

光祿寺丞韓球磨勘通直郎制

課吏之法悉稽閥閱汝以嵗月敍應於陟典朝則預矣亦云休哉

監在京麯院韓容轉朝奉郎制

朕用爵列以爲賞罰褒功庸以勸能實之士顧以與人誰毀誰譽哉汝舉所職能不乏事茍應陟法則賞隨之

吏部員外郎鄭絳轉朝散郎制

賢者奮於事功志於職業毋以爵賞爲也然朕賞賢者使夫媮者有所勸勉媿恥以爲賢於馭過一舉而兩得豈徒然哉祗奉新命益率爾常

江西運副張根起發逵斛防數多特轉朝散郎制

古者爵人於朝與士共之夫尊以朝廷之爵位顯於國人之觀聽而眾不與可乎朕明用功伐詔於有眾使賦祿者其與有辭爲賞不濫而受祿者其食不浮於得無愧汝旣安矣孰不汝安

戶部侍郎王革磨勘朝請郎制

朕明用功伐以詔爵賞不敢遺於疎逺之臣而況侍從近列顯有成效者哉具官某沈靖有謀柔嘉維則含章而不耀有聞而無聲擢貳邦計綱目咸舉乃以嵗月敍進應於陟法詩曰豈弟君子幹祿豈弟夫有徳君子以樂易幹祿而居寵無愧於汝有焉

吏部員外郎鄭絳轉朝請郎制

爾以稱職受寵不懈益防再加命秩申錫爾祉夫君子有勞而不伐得位而民悅易曰君子得輿民所載也於爾以之

韓蹈降授朝請郎制

朕垂意四方不遑暇食庶幾小大交修同底於治爾稽違詔令曽不體國馭過之罰其可已乎

奉聖防哲宗皇帝隨龍人拱衛大夫王琮身亡其合得轉官恩例特許回授男王仲詢補保義郎制

朕追述先朝凡左右逮事之臣靡有所遺𨿽不有年使世其祿於以勸爲人後者爾實預被無忝所生

承議郎鄭暉可武徳郎制

古者爲民幹城腹心公侯之職也汝學於俎豆以儒服進而有志事功易從武列夫詩書禮樂所以爲將徳刑政事典禮所以爲武也推汝所學勉之哉

直龍圖閣提舉崇禧觀崔子堅特授中奉大夫防州路常平上官合特授朝散大夫制

皇天旣付中國集大命於朕躬薄海內外悉主悉臣肆玆蠻方享徳舉壤地歸於宰旅朕惟義均臣子無爾棄置爲建城守綏爰有眾上以昭徳之致逺越疆土於先王下以詰戎兵使無忘武備爾等經營繕構勤亦至矣其加命進職以奬爾庸

知濮州許巨卿授朝議大夫通判濮州牛平授朝奉大夫制

朕更制立法推惻隱之實加惠四方蓋嘗旰食矣而吏惰不蠲民聽不諭夫眾不諭則法不能獨信而澤不下究今爾等蠲已行之獘諭樂成之俗民便利之靡然趨向朕固所欲於汝也其加命秩使夫向公者得察於朕而視成者有愧於汝

顯謨閣待制知鄧州許光凝轉朝散大夫制

以勲伐序陟以嵗月防課所從來久矣具官某大學政事見於已試出爲屏翰之寄服我股肱之郡以時褒升率用舊典夫君子先勞而後祿賢者臨寵而思戒無攺乃舊益修厥官

徽猷閣待制知興仁府錢郎奉行新法有勞可通議大夫制

古爲國者因民所欲而利導之使神人百物皆得其極朕爲資幣以權重輕民旣裕矣亦惟爾吏推原徳意克底成績具官某能以豈弟不忽鰥寡奉承法令敷廸有眾夫爾旣推朕之良法能顯信於下而朕可無必行之賞以取信於爾乎

戶部尙書劉炳磨勘制

朕有信臣能以經術備顧問以文采參詔令典冊試之晟樂考協律度中聲以和用之理財供億不煩民有藝極朕知其才可用久矣今有司以嵗月防課示朕不爾私也夫用能越次而舉不以爲重論嵗𨿽積日累勞必應於法祗服朕訓益觀爾成

朝請大夫試刑部尙書慕容彥逢磨勘制

惟百辟服朕載朕省觀於嵗月日時乃其享與不享陟降上下俾與內外嶽牧越小臣罔不咸具官某爲我藝人典學於古昔司我六事顯有丕績用能奏功以時惟眾時歆若予嘉之祚爾顯服其寜爾心祗勤哉用克享乃辟

右武大夫宋煇磨勘制

臣子事君報施之禮然也勞之不圖報於何有稽汝功緒旣協於法以示必信可無賞乎

朝奉郎田禾等磨勘制

敍進之典以示勸能毫髮之勞亦不遺棄汝能舉所職則賞隨之

盛章磨勘制

邇臣朕所信也不必以閥閱而後見用能褒徳不必以嵗月而後賞抑三嵗之久天道小成朕欲其政事見於已試名實加於上下然後有司以時進陟將體至公以視羣臣以爾踐揚近列出殿藩服乃以善最協於陟法夫使汝之受祿其食不浮而朕之與人名器益重不亦可乎

戶部郎中李令將等轉官制

朕聞能理財者非不足爲患昔在事者嘗以乏絕有請於朝矣朕用炳疏理獘源振舉綱目反以羨余悉償舊賜人材相越豈不逺哉爾等咸以智慮相與戮力其升命秩以示信賞

給事中洪彥升磨勘轉官制

先王考愼名實惟車服視爵列匪以私欽承於命肆朕紹時徳與庸無爾有辭蔑離於陟登貳執法顯逖讒慝爰出納朕命益祗載有成乃書伐應受玆寵朕惟服在邇列夙夜獻替罔程於殿最其尙率承朕志無俾終曠

武經郎程佾等磨勘轉官制

賞國之典也朕不敢以私愛而輕與亦不敢以績防而不錄汝能應敍法何愛於賞

張勸黃伯思翁彥深周穎蔡經國朱載蔡竑蔣寜祖進書轉官制

朕承列聖傳序惟天全付有邦陟禹之迹至於河源使吏治賦爰及出日乃詔儒臣稽考職方氏之志增益廣輪之數爾等咸以博識推廣舊聞豈無寵命答爾勞哉祕書少監蘇桓吏部員外郎李邦彥校書郎黃齊等編修五禮新儀成遷秩制

朕繼三代之統考諸儒之議制典禮以文頌聲簡冊告成品式咸備爾等敍次亦與有勞賞國之典義不汝遺

翰林技術官等磨勘制

疇人之官𨿽以藝進視功之賞亦以能陟嘉汝執業服勤左右進官一列用錄汝勞

武臣磨勘制

朕率勵在服惟眾時應罔有佚於勸賞爾克恭乃事用多而伐往陟顯列戒無終咎

醫官遷轉制

古者愼於流品凡執技以事上不與士爲齒今汝以能自見以勞服賞從士大夫之後列於朝著不亦寵乎益務愼毖無忘所業

奉聖防觀察使曹淵禦前祗應有勞特轉兩官回授親侄制

朕惟忠力之臣能克勤事功以有顯庸使得推其餘澤以燕族黨所以廣恩施於下而昭勸也爾實預被毋忝爵秩

水利司官措置湖秀州圩田成推恩制

朕修水土之政導川澤之饒力本裕民於是乎在汝荒度遺利克底成績民用丰殖不艱於嵗夫賞國之典以示必信使人砥礪而樂於趨赴其可稽乎

明州鄞縣丞王序越州山陰縣丞蔣誠秀州華亭縣丞王弗轉宣教郎爲陳獻興農田水利推恩制

朕廼者郡縣置丞修水土之政復陂渠之舊所以力本勸農而裕民衣食之原也汝審於計議首效策謀浚導涇流灌漑民畝使嵗無水旱之虞而知川澤之利賞國之典以示勸能

子弟所呈試弓馬推恩制

朕親禦大庭閱汝技藝旌以爵賞昭示勸能無忘申命尙待任使

熙河奏李憲立廟推恩李搆等制

昔我神考疆理西夏有信臣憲銜命疆戮力機事實著顯庸肆推余澤施及其後蓋君子聽皷則思將帥之臣而春秋之義善善及子孫增爾爵秩稱朕念功懷人之意

效用推恩制

古者設勇爵以褒武力之士故能致敵爲果與以怒從師君子以爲有禮加汝爵命無忘朕訓

錢越服闋推恩制

朕篤於親親用婣睦以咸和四方汝我王室之出於親爲近旣除喪矣惟是覃國之徳遺汝後人哀疚如禮其可不有加秩慰汝釋位之久而成朕追逺之意乎中書省錄事郭授盧中民爲藏匿詔書降官制

稽畱詔命不恭有刑爾等懷舞文之私匿已行之令附下罔上曽靡畏嫌近宻若此謂疎者何黜從武選勉自修省

邊功推賞制

古者有功見知則說賞不逾日則勸所以風動在位知爲善之利也汝以戰多躬蹈矢石策勵士卒𨿽皷不衰夫士不難於以死勤事而朕可難於爵賞不以勸仗節乎錫爾命秩俾蒞上閤

孫廸等修築黃河堤岸推賞制

朕興河渠之役謹堤防之固使水由地中行復故道汝等奏功以時克底成績以升命秩以示信賞

納級推賞制

蠢玆羣丑時盜疆汝能奮命以獲首計功其錫初命以爲勇爵

追贈將官制

朕於疆之臣錄勲論賞細大不遺爾以成勞中道而殞其加寵命詔爾窀穸尙食其報無愧遺烈

陣亡遺防勅

見危授命士之所重疆場之士義不旋踵以所重事國而不報焉非所以勸也加汝爵秩以報生者且以爲忠義之勸

內侍何昕除尙衣奉禦制

朕肇新六尙愼擇左右禦事其克有常庶追迹於文武爾歷試惟舊能用不懈俾爾序進協於陟法典司衣服冠冕之政令愼守成憲無易紀律以稱予復古治官之意欽哉

內侍童師敏除尙食奉禦制

朕自家刑國必先內朝爲官擇人必嚴近習若近習者不擇縉紳何觀焉法以篤謹進止有度朕方訓廸百工大正名實六尙之職俾爾嗣事古之言曰守道不如守官汝謹乃官守思不出位以克顯庸

內侍王導除尙醖奉禦制

朕用人於歷試而責成於久任歷試則更踐者眾習知其能久任則上下相安不勞而治矧玆六尙之選愼擇閨闥之臣爾奉事有年靖恭寡過已試之效左右無違申命舊服增寵於爾無使事功減於疇昔

鄧洵仁尙醖奉禦制

朕嘉有夏之徳惟菲於飲食亦惟防酒是惡朕用不腆於飲誥戒庶邦庶士無酒爾以篤謹典司乃事其深識朕意昔周人以酒正設於天官聽於小宰其任重矣朕肇新六尙之選加重所職爾謹乃官守以稱名實

賜內侍童貫乞罷職不允詔

朕求賢而逸於任使委任而責其成功震揚天聲躬秉武節繄乃忠力紓予顧憂而每聞嘉言願避所職尙須夏人誓表之至永底西土疆之寜功成不居實惟爾能自挹損人實求舊無俾我不承權輿

奉聖防內侍藍從羲亷退畏義特除觀察畱後制

朕用爵祿非特以勸事功亦將以觀多士所守而進退之矧乃近習之臣而有亷退之行可無崇奬以勸在位具官某事朕有年終始一節知恥畏義不妄進取朕惟古人被進之義不以退弱故有所遺陟爾亷車兼總後務豈惟好是正直介以景福於爾爲得而侍禦左右罔匪正人豈不爲朝廷美哉

內侍陳兢奉聖防爲亷能恭恪特除寜武軍節度觀察畱後制

爵祿之設以能試用以勞敍進𨿽爲左右侍禦之臣均用外朝縉紳之法眾皆曰可受則有名具官某律身謹廉賦事肅給朕知勞能寵以持節而不戒用勵命滋益恭進專後務之寄增重諸使之齒夫恭以承命恪以守業率是懿徳朕不汝遺

梁師成觀察畱後制

朕馭羣臣均以一徳不以名譽而加功實不以近習而輕爵列審可材也然後得之所以示位次有敍而名器益崇具官某被服儒術敏而有文砥礪亷隅柔而能整始者進止有度得於踐修已而勞謙用光信其忠力其畀後務以旌乃庸汝其戒哉豈惟靖共爾位朕所寵嘉抑能忠孝事君神實忻汝

內侍五人直睿思殿制

事君者能以禮承命而周旋不懈然後能相與世其令名而保有福祿故命滋益恭君子以爲有後而不忘其君於其世祀宜哉具官某抑畏知義溫良率禮庶幾推逺祗悔以致終始爵位進遷所職責任滋重蓋嚴近之選易於見知有能者之所欲也益儆位著無忘策戒

內侍黃積除滑州刺史直睿思殿制

朕惟左右侍禦之臣𨿽曰近習謹視外廷縉紳之士無有私暱爾以篤謹久服在列其寵州紱入備禁闥夫以內朝宿衛之親而兼幹城刺舉之重其可不戒愼搆思得以稱休寵乎

內侍遷轉制

朕愼用爵賞必計勞能昭勸臣工不遺疎逖況靖共夙夜近在闕庭而易於聞達者哉推予序陟之典寵汝祗命之勤其悉乃心勿忘所職

衛士賜官制

兵師之律自什五長以至旅由旅以至軍而虎臣司之汝以果毅孔武有力祗衛殿巖進專武旅益務忠謹以稱寵嘉

西畨歸朝首領賜官制

食土之毛孰非王臣朕均覆寰區仁不異逺嘉爾慕義自歸於我茍預聲教若臣若子其賜爾命撫有爾眾爾尙協綏遐方以謹王略

溪峒賜官制

天下有道守在四鄰汝等請吏列於王臣嘉乃慕義咸賜爵秩其率蕃落以爲外禦

溪峒歸朝首領賜官制

朕以徳懷逺荒服畢臣汝實慕義可無祿賞益謹王略協綏遐方

內宰視太宰制

奉聖防禁中嬪禦作內侍省自女禦已下仿尙書省太少宰六曺尙書各給誥於赫神考追隆成周肇新中臺卿士之聨悉如古制未遑內官女禦之政遺我後人朕釐正今名駿惠先烈將使視家如國一體相承庶幾凡我有官百度維正具官某氏佩服詩禮不煩姆師周旋靖恭陟降左右予欲位次有序無曠庶官汝其夙夜在公率是懿徳

副宰視少宰制

朕躬治內朝大明古訓以列妃視公孤之位協相後儀以六官正卿士之聨允釐婦職用正國體以承天休乃選名族之華以爲上宰之貳具官某氏淑純有守不愆於儀夙夜奉承【闕】爾其審愼出納以稱朕復古之意謹爾正名之始

治中視門下制

朕惟周召二南之化實始國風乃建天地四時之官愼擇女徳矧玆納言之職粵我禦事之臣愼選淑人將與爲治具官某氏徳容有煥象服無嘩維昔司存必有倅貳俾佐內史往承治官維朕考古治今大正名實維爾分職率屬順廸典常

內人宋氏可贈柔惠恭穆夫人制

禮有褒卹義兼哀榮凡玆左右侍禦之良服勤靖恭夙夜之戒茍曰不淑必華其歸具官某氏謹佩環進退之儀從禮而靜循小星三五之序將事無遺今也則亡秀而不實錫爾湣冊享諸隆名正位小君無愧彤史之載節以壹惠用稱象服之宜

宮人錢氏奉聖防久列嬪禦特除魏國夫人制

朕褒顯婦徳正位小君之名增寵食封益耀副笄之服匪云虛授用畀成勞某氏專靜有儀率履不越好是正直靡形宴私載嘉老成參列嬪禦享爾車服序陟魚軒之華視秩公侯允有鵲巢之福

宮人燕氏除郕國夫人制

朕備王宮六列之選愼內官九禦之制若稽故常明愼選納具官某氏徳容有煥象服無嘩勞謙自將率禮不越繇女禦之近服陞世婦之華列錫爾上郡用光石窌之封易爾榮名序陟魚軒之寵無忘靖恭以稱休渥

宮人王氏贈蔡邾兩國夫人制

女史無傳婦徳不輝然視其卹典情文備具考其歸全哀榮終始沒有遺範豈非賢哉具官某氏專靜有守柔嘉維則命之不淑而不有年乃眷節惠特加殊禮錫名兩國用爲湯沐之封正位小君以稱翟茀之服

神宗皇帝朝宮人李氏特除溫國夫人制

朕追述先朝務隆孝愛凡左右逮事之臣皆列於用靡所遺矣況嬪禦朝夕奉承其可忘哉汝實攀附亦旣有年推朕追述之意加汝再命之寵勉自報塞無忘忠孝宮人劉氏除才人奉聖防系明達皇后養女制

朕眷懷內助悼嬪徳之遺言追厚飾終正椒極之殊典推廣余澤褒崇近新以爾某氏鞠育自初柔儀允輯見聞是似懿範猶存其升令名處爾世婦之列用食舊徳慰我懷人之思

宮人王氏除才人制

朕嘉風人關雎之義始於見防乃愼嬪列貫魚之序專以徳進具官某氏升聞女徳之茂冑自名族之華勞謙用光率履不越往蒞婦職命滋益恭載稽令名俾升世婦之選增重顯秩以稱象服之宜

宮人陳人除司儀制

朕允釐內禦助成閫政將使陟降左右罔匪淑人用能周旋靖恭承弼厥辟惟爾令徳秉心有其升六尙之屬益勤夙夜之戒

宮人秦氏除司儀制

朕修身崇徳率先內治宮闈之政具嚴紀律選擇女士必惟其人以爾柔良自躬淑愼有儀俾爾職於內事夙夜惟謹惟爾靖恭祗廸予訓

宮人章氏除英國夫人司儀制

朕惟均一之徳以刑嬪禦之化內外𨿽異愛無差等惟爾踐修靖恭其防內朝命婦之制謹視外廷諸吏之職益守爾典無違朕命

宮人李氏除和國夫人充司儀制

儐贊受事以詔相禮容非嫻於辭令進止有度不以爲也爾靖愼好修柔而能整命爾贊謁典於官儀其肅在庭無違率禮

宮人司氏除司服制

惟王肇修人紀始於家邦以刑四海朕修身崇徳率先內治宮闈之政具嚴紀律選建女史必惟其人某柔良自躬淑且有儀俾爾職於內事夙夜惟謹爾惟靖恭祗廸予訓

宮人花氏除司服制

朕聞歸妹以娣用祉帝乙之元吉后妃逮下以成君子之福履乃眷內朝允釐婦制嘉汝左右習於徳容躬蹈淑女誦服彤管其升中禦之選往典冠服之政益務修身以承嘉祿

宮人朱氏除建國夫人充司服制

朕肅嚴內朝之治以形正始之化位號𨿽眾選建實難以爾周旋靖恭陟降左右載稽四徳之備擢升六尙之長益務率禮不愆於儀

宗女趙氏封永康郡夫人制

朕篤於親親用婣睦以咸和四方汝我王室之冑於親爲近況有令徳以成其子其推春秋之義褒以命秩之寵

賢妃崔氏贈曽祖父制

上帝眷命我邦審厥保承惟時休嘉震動俾我昭受帝錫咸甸禹服朕用綏於庶工均受帝祉具官秉粹蹈和福祉馮厚孰屯其膏再世而盛玆用推本燕翼自源䢐委錫是湣冊使詔於爾有神薦祼廟室其尙億寜爾子孫以歆於永世

曾祖母陳氏制

勅朕導迎景貺荷上帝溥臨之休親禦大庭輯神禹告成之瑞益廣祉福被於顯幽逮其閨門爰及祖考某氏婦徳淑愼母儀靖嘉燕其裔昆協正嬪則推原積善之餘慶益見徳厚而流光稽石窌之啟封惟南土之樂國錫是典冊慰其子孫可

祖母傅氏制

勅朕乃者昭受後帝之符肆陳禹錫之瑞躬以至日拜貺大庭神人宴娭光景休晏惟天地所以垂恩儲祉與宗廟所以發祥流慶思以純釐均於有位某氏能執婦道相其君子乃其元孫嗣承休緒實有嘉徳光輔朕躬登崇列妃亞位坤極推原世徳之祚用篤流根之仁攺封大國爰正爵號其尙克享庇爾孫於無斁

母張氏制

勅皇天孚佑朕躬肆集大命震於珍物朕用推廣霈澤無有幽顯咸防祉福某氏柔惠秉徳施於其躬垂裕之報委祉在下嘉爾有子爲邦之媛率禮事朕進貳坤極玆余大賚錫以湣冊肇新湯沐之奉慰爾劬勞之徳尙其有知服我休命可

繼母張氏制

勅朕聞大雅之徳錫類爲善春秋之義自貴者始朕昭受圭肆行大賚無有逺邇畢防惠澤某氏輔佐之徳以順爲正慈祥之訓實啟厥後維時賢妃協相內治進膺防狄之寵允有山河之象玆用推原本始以篤餘慶攺封大國之命視秩公侯之冊尙綏爾子以奬天衷可

繼母王氏制

朕於通籍之臣皆有以寵綏其父母夫孰不有濡露履霜之懷與凱風寒泉之思哉能追榮於世使有爵列則維我后妃與一二股肱信臣具位某氏躬秉彞徳式是閫則蘋蘩吉蠲琴瑟靜好用能使爾子克有令聞享徳於我其推象服之寵道揚防祝之信攺命大國使食其報

武泰軍節度使叔莊妻髙氏贈福國夫人制

古者命婦爵從其夫貴以其子朕立愛以奬公族褒賢以勵世祿眷惟室家與有內助卹典之及可無追崇具官某氏琴瑟靜好動必以禮蘋藻薦祭肅而有儀相其君子以順爲正肆於始終在所惇敍易石窌之舊封載新爵號加魚軒之美秩以極哀榮

陳澤乞封母郭氏太孺人制

勅具官某氏孝治之世相戒以養嘉爾愛子亦有母遺肆從所請爰錫命號祿實逮親可無寵乎

陳革等母張氏封室人制

具官某昔先王班序顚毛以齒教民朕貴老達尊庶幾忠厚嘉爾眉壽多歷年所錫之命秩以慰子心可

欽定四庫全書

忠恵集卷五

宋翟汝文撰賦表

次韻張文潛龍圖鳴雞賦

惟翰音之效旦風雨晦而晨興追警露之獨鶴防鴂瘖夫先鳴羽翰照爛而成章步武差池而中程接淸響於上元司東方之啟明凜然介距而峩冠低眾雌而莫敢膺方揚音其未引先拊翼而騫騰儼意气之閒暇四顧躊躇於中庭擇善鳴而天假彼羣飛之何爭呼出日於未賓升層氛之澄凝促漢衛之傳唱竦秦闗之先驚窺幽人之未覺咿喔斷而猶聲守曉色於旣白嘯回風之泠泠豈惟秉徳之有常抑眾皆穢而獨淸先生嘉玆禽之妙質孕玉衡之犇星時哉依人而擾徳安飲啄而飛行誓將畢願於桑楡夫誰憚犧而傷生【春秋運斗樞曰玉衡星散爲雞】

睡鄕賦

翟先生息駕於吳吳公子一日闖然奓戶弔而言曰嗟來先生形影靡戾撫厚地之方洋貧無錐以自置浮大匏之濩落與木偶而安稅則夫子亦拙於用矣其不可恥乎先生作而笑曰有生不耘爲世幸民求田問舍是役於貧將營睡鄕與化爲鄰蓋遊四方者倦矣而後乃知津焉嘗試與公子共之且公子其無以語人哉嗟維睡鄕彌厥疆土疇荒度於厥初創開辟於何許羲和其跳丸章亥失其攫步先生樂哉斯遊也據梧而瞑隠幾不應磊砢霜松之披照映玉山之頹鏘冠佩之倒落寄逆旅於形骸肅余軫乎駕言襄神馬而爲服枕承蜩之曲肱坦如鼓之枵腹窈兮其蟄虫藏陸也防兮其欲雨而雲族也然後封畛屆焉挈山澤於夜半攬羣嬉之百怪若舉棗葉曽微蔕芥一息千返莫之畱礙若夫縱意馳騁放乎山川割壤奠乎南柯從禽狩乎邯鄲儷髙唐之朝云聆帝都之鈞天儇俄然而意適化蝴蝶而飛翰羣萬生之紛綸孰與我乎控摶方是時也肘翳翳而生栁鼻洶洶其鳴雷湛淸酒之猶設儼黃粱之新炊客書裙而滿幅稚偸飲其方醉隘有慟於塗窮哂興哀於多岐於是詠而言歸返乎斯須宛盱衡而瞬息眺炯炯其淸矑翼體倦以欠伸穆神閒而虛徐蘧蘧形開身如隕虛釋然冰消渙然霧除恆若雨止雲無處所猶故吾也孰賓封疆孰鄰方隅維昔汗漫據其上腴軒轅極遊是臻華胥堯傳姑射神人所都穆王遐徵與化人俱傲吏漆園微躡其區醉鄕附庸厥壤不殊彼多言以貽後世巳而方外之士跂足首塗而趨也故叔敖秉羽而甘心簡子假道而朝服或觸屛而爛漫或頽然而枕麯一涉其境而終焉亦近世塗民耳目者也吾聞狐死正而首丘鳥倦飛而歸林目晉城而燕涕身楚病而越吟今先生𨿽世故眷睡鄕也顧獨無心哉哀艱梗之日蹙孰云寐而無覺蚊雷汨其道裏雞唱警其邊徼亂牛鬭於牀蟻壓防壤之鄰盜匪蠅聲而虫飛明星曄其有曜心揺旌而反側悠哉役乎窈窕事之殷也而醉鄕膠擾矣尼父亦云遑遑周公莫予肯構抑嘆鳯與泣麟慨差池而塗繆文悼懷於明發予觸誅於正晝隕厥性以自戕羌刺股而懸首悵焉佇而遐瞻道修阻其誰救也於是睡鄕荊棘生之物鬽釁作卒投膏肓不若用逢釋萌四方魂哀厲而散越下招遣夫巫陽【巫陽謂掌夢周禮釋萌惡夢】翦其堙爲虛厲也不亦荒哉且夫欲躁爲孽志憯爲兵陰陽食之遂罹天刑故畏塗而寤驚焉今先生方且疲津梁而止息復趨物之流動惡變化之狡猾神吾拙於無用悟眞是於得鹿吾與若其同夢於是公子茫然有間太息曰嗚呼噫嘻吾儕自拘執因與想微先生遺緒言終吾世而迷方也

代賀受降表

伏覩制詔出師問罪西羌擒首領轄正臧精布固等並靑唐隆贊兩國納土乞降建西安州等皇帝禦殿百官稱賀者於鑠王師恭行天罰執訊獲醜大詰於戎兵取亂侮亡不殺之神武肅陳環列之衛昭舉受俘之儀【中賀】憬彼種羌舊爲漢塞屬中原之云擾顧西夏之日攘棄山川於外區陷蒼黎於邊徼篤生上聖坐奠九躔究觀輿地之圖大斥河湟之境皇天旣付中國亂越我家維後克綏厥猷有指疆土孰云小醜欲事故常遣將受成選徒出狩戎車旣飭王徵有聞以無聲猾賊就擒天网𨿽疎而不漏綏厥士女取彼凶殘旣戡定以畢來曰旋歸而振旅辟雍獻馘遹覩在泮之虎臣晟樂告成大合凱旋之金奏然而震威以明伐叛宥罪以廣好生終從蠻之歸爰貸槁街之戮恭惟皇帝陛下日躋睿聖天錫智謀繹玆先後之迷制乃短長之命其誰狡眾敢拒大邦以萬民惟正之供用設都於禹之績凢四方有辭於罰惟簡在上帝之心𨿽曰示威豈其覿武卒裕陵之伐成寧考之圖功薦淸廟之勲在武丁之孫子是惟無競疇有不承臣等𨿽云機政之聞預理戎之略案圖積石巳窮漢使於河源布度明堂復繼周書之王防

賀收復湟鄯表

待時而動張訓練之車徒不戰屈人收昄章之土宇是伐是肆於理於疆雷霆先聲狐防落膽【中賀】竊以湟中故地蚤爲禹迹之山川鄯部遺民久望漢天之日月頃宵人之蹙國割越壤以餌貪將士驚嗟乾坤震怒武王執競詔陳師鞠旅而行徐方不回皆棄甲曵兵而走詟怒螳而請命奮虓虎以旋歸紹聖拓邊崇寧復古恭惟皇帝恭行天罰用遏蠻方聞盛徳而來臣自生民而未有一月三捷蕩蕩乎無能名四海九州欣欣然有喜色臣逺叨郡寄莫綴班聨蔥嶺金城不日在廣輪之數太山玉牒何時修封禪之書

天寧節賀表

永命有邦繼成上帝乘六龍而在禦肇興出震之符照四方而繼明於赫重離之運【中賀】竊以皇天旣付中國維後克綏厥猷下武維周必有繼文之世生商立子薦膺長髮之祥仰神聖之誕彌擁天休之震動璿源隤祉應電樞星渚之期川瀆效珍有溫洛滎河之貺至仁及於行葦漏澤浹於淵泉顧謳歌獄訟之歸見車馬羽旄之美鑄金九牧兆基卜世之長授防泰元孚佑歷年之永神祗享徳兆庶與能方百嘉之備來底羣心之率吁天壽平格屬當良月之盈民懷有仁永如冬日之愛恭惟陛下儲神昭曠受命穆淸祖考燕於盈成穹旻助其信順臣等欣逢震夙深預榮懷紀斯幹占夢之祥乃安斯寢受天保宜民之祿以莫不增

代賀進築安化三州表

伏覩廣南西路奏黔南收復安化三州幅員三萬餘里又湖南湖北並防州路各奏諸處溪峒納土願爲王民各幅員數千里者王靈被逺總重譯於百蠻輿地開荒軼神州之九縣歷古初而眇覿咸書契之未聞【中賀】竊以四裔不賓𨿽虞舜猶憂於猾夏五材並用自黃帝不能以去兵豈有戢干戈以靖民而能受冠帶於殊俗書文通被風雨忻霑際天所臨如水就下氐羌逺遁旣徹河源之初西南外區復窮日入之所蠢玆裔土逖矣黔中曠歷世之不臣悉籍疆而請吏緜十數州之封域極三萬里之廣輪混中原風气之殊當天下輿圖之半從其羣醜同我太平未嘗施寸兵尺鐵之威不煩遣單車一介之使蓋春秋稱王者大一統盡厥懷來故寰海聞中國有至仁靡然內向恭惟皇帝陛下恩覃庶物道貫兩儀禮樂備明人祗悅豫珍符錫羨上帝居歆河瀆澄流百神受職乃眷懷生之類不煩已日之孚用能越疆土於先王篤前人之成烈徧六服羣辟之承徳不距朕行顧萬邦黎獻之爲臣敢越厥志臣等猥陪機政莫預訏謨仰惟聲教之敷於赫聖神之運布昭慶澤舉安南都防之觴誕受徽稱建中天可汗之號

代謝賜玉帶表

錫光華之垂帶榮耀薦紳使佩服於廣庭恩逾故實迫承威命不獲愚衷外畏僭差中虞隕越【中謝】竊以鑠王師於荒裔肇自聖神窮漢使於河源盡還疆土遏彼旌旃之指舉無旬日之淹皆稟睿謀克成逺略而臣發蹤指示濫陪帷幄之籌飲至策勲具膺儀物之貺粲然寶玉賁以身章𨿽云車服之在廷本於稽古實懼匹夫之懷璧敢以越鄕徒荷解衣之恩實懷致防之懼恭惟皇帝陛下念功惟篤懋賞不違寧捐車服之榮以起臣鄰之志用光於眾有煥其軀敢不仰體上心力熈帝載比介圭作寶之錫𨿽曰殊私懷赤芾不稱之譏祗爲憂懼

謝除中書舍人表

臣某言伏奉制命除臣通直郎試中書舍人仍攺賜章服者代言辭掖司內史之贊書持槖近班綴甘泉之法從搢紳所重翰墨爲榮豈謂臣愚亦防試可【中謝】恭以神聖獨禦鑑臨萬方必有訓誥誓命之文大敷羣聽用能禮樂徵伐之出咸仰王明惟玆辭令之臣特重典刑之任格於兆眾以達聖心使四方咨嗟而聳聞百世警動而興起昔堯言布天下之廣由傳誦以至今周書誥羣下之詳以煩悉而行逺豈臣麼麼所可使令恭惟皇帝陛下有帝堯之文章躬神禹之律度以天縱多能之將聖而羣臣莫望於淸光乃以創殘之餘猥慶潤色之選昭回云漢之在上光景畢陳繪畫乾坤之爲容迂愚已甚況臣自罹譴逐內積憂傷心則不彊身其餘幾然而見知於欲治之主所遇者難得之時臣敢不灑濯其衷明愼所職體訓辭之深厚期配昔人師雅頌之溫純以章洪烈

齊州到任謝表

臣某言昨蒙恩除中書舍人以言章罷職與郡除顯謨閣待制知襄州續奉聖旨攺差知齊州已於某月日到任者煩言傾駭誰與辧明上聖恫矜獨垂恩宥終仍內閣之職復畀濟南之麾隕涕自惟寄言無所伏念臣偶緣愚直誤簡聖衷本期盡力於見知庶以立名於不朽累然竊喜欲踐所聞而臣名實未加顚危已至孤立少與不慮周身之防羣疑橫生卒成擢發之罪以侵寃而當眾口顧恐懼而懷百憂惟虞議論之中傷欲傾志意而何暇人誰無過惟好潔則易污事在難明𨿽有言而不信仰辜睿鑑俯愧初心誠幸退藏或能解免殘骸無日懼爲積毀之所消許國未期遽恐賫志而先沒終憐末路上賴至仁以嘗奉帷幄之近嚴不忍奪民社之憂寄銜恩刻骨獨抱孤忠畢命餘生何能報稱此蓋伏遇皇帝陛下知人則哲禦眾以寛湣臣謀已之闊防矜臣慕君之慤至少回疇昔之眷與特示始終之保全先日以前旣難退悔半生之後猶可攺爲然臣憂患之餘摧傷巳甚心遊湖海𨿽志於首丘命寄庖廚敢期於擇音哀明時之棄物猶托命於所天覆露微生巳費乾坤之洪度照臨危悃尙希日月之容光

唐州到任表

臣某言昨蒙恩除知齊州已到任再列言章奉聖旨貶直龍圖閣知唐州已於某月日到任者上聖宅衷意曲全於舊物羣疑積毀使自絕於明時終荷寛恩止從奪職憂心欲敍危涕先傾【中謝】伏念臣本自湮微不求聞達頃塵帷幄之近深受聖神之知而臣但知委質以事君不悟入朝之見嫉煩言傾覆中道棄捐乃以下流而當眾口如幾上之餘肉一委命於怨讐在穽中而乞憐獨求哀於君父況從竄謫已屬摧殘重煩聖度之優容益愧平生之名義至仁在上旣反本窮則呼天累臣何言惟泣盡繼之以血獨殺身而滅恥則讒口之自消恭惟皇帝陛下矜其戅愚察其排防特開三面之祝网不忍一夫之向隅然臣涉世孤危稟生窮薄本緣叨竊橫被於人言屢致漂流莫容於軀命深惟古人去國之念以彼賢者出晝之難況臣夙荷眷憐未忘記識幸回天日之照少假桑楡之收𨿽滯畱於周南尙猶漢史眷棄逐於楚國豈無秦聲傷憂患之再罹去朝宗之益逺江湖永隔莫望屬車之塵體骨安歸未知稅駕之所

唐州罷任除宮觀表

臣某言蒙恩差知唐州以到任謝表自辯致言者再論列奉聖旨落職管勾南京鴻慶宮者狂愚昧死不知自口之莠言罪戾招辜旋復轉喉而觸諱荷從寛之睿聖屈抵罪之常刑尙畀宮祠許從家食橫恩難得泣涕何追【中謝】伏念臣動旣近危愚而怯死向者前愆未洗重劾繼隨薾然性命之微當此雷霆之譴而臣私憂過計謂將伏質以見誅大聲疾呼徒欲叫閽而哀吁不知宰木之已拱豈暇成章之所裁觸冒上聞冀逃余戮祈天請命自瀝血以書詞失路防行已羇魂之去幹敢期恩宥但奪守符書馬不全事𨿽緣於謬誤放麑得過中本自於拙誠此蓋伏遇皇帝陛下大度包荒至仁善貸特容妄發知汲黯之戅愚內恕小臣赦朱云之狂直然臣空懷報國莫效危衷憂患失其本心筋力疲於奔命自傷積釁戴盆何以望天茍幸餘生投林豈其擇木𨿽云眾怒獨賴聖慈敢不祗愼悔尢深畏首尾顧持身之如隕𨿽曲木以自驚齰舌悟非巳痛斯言之玷刻心省咎尙憐尊足之存

陳州到任表

名已掛於刑書罪猶污於削牘偸生視息茍逃不肖之身懷痛吁嗟無復自新之路忽從散地遽佩左符猥荷湣憐益深懲創【中謝】伏念臣頃繇孤進獲望末光曾無半面之交安有遊談之助脇肩累足惟恐蹈於悔尢彈冠振衣不自知其狷介而愚衷未獲巳致人言聖度隆寛自罹天罰況蒙霜露之疾重以積憂恐辜狗馬之心卒然不報敢圖臨照深亮悃誠以爲小物之何誅不以一眚而終廢顧憐魂魄之九逝復冀生還方將沐浴而三燻漸爲人齒叨恩晚節負念前愆此蓋伏遇皇帝陛下恭已覽觀宅心仁恕矜臣居下流而歸眾毀豈不愛身知臣操心危則慮患深或能寡過復其故號優以近邦解网泣辜旣已荷恩慈之深厚坐薪嘗膽以明復玷缺之艱難

賀元防表

法坐端臨懋講初元之防禁庭肅設並造大昕之朝折爼均慈康衢溢喜【中賀】竊以六年考五服之制度𨿽本周書三朝受萬國之貢珍實循漢法蓋體一元統紹之美以識百辟享上之誠宜在昌朝克修令典恭惟陛下紹休累聖席慶叢靈道樞得乎環中徳澤施乎方外盛禮興樂與三代以同風執贄奉琛知九州之共貫因歸事於宰胙遂辧等於司儀爰垂嗣歲之興乃正當陽之禦陳百僚而贊羣後臚句交傳尊中國而服外蕃威容兼備臣濫馳使驛久去帝閽稱壽觴之九行想聞鼇抃閱庭實之千品阻綴鳬趨

又

淸臺紀候載臨七始之朝路寢頒常丕講三朝之防惠均黎獻慶浹寰區【中賀】竊以輯五瑞於虞庭止稱羣後辧九儀於周室爰及諸侯蓋將受萬國之朝因以上四方之計欲稽本始宜在端元恭惟陛下凝命紫淸匹休黃序愛育萬物則仁行如春臨照百官則徳進乎日故極舟車之所至皆奉琛貢以攸歸乃究皇儀聿宣帝澤庭實旅百肅正寧之臚傳陛防百重壯周廬之羽衛威容備舉物采彰明遂修曠古之闕文以續累朝之盛典臣繆當支郡方達周行目想雲霄猶紀鈞天之九奏身居湖海阻陪嵩嶽之三呼

謝賜歷日表

命羲和以歷象推本天元頒正朔於明堂肇修人紀著爲丕式寵曁庶邦恭惟皇帝陛下順考九疇總齊七政因陰陽以統天地協用其中成變化而行鬼神弗逾於數乃詔疇人之職預成告朔之文臣叨被守符跪膺賜詔務農重谷仰欽授於人時利用厚生顧何知於帝力

又

協修堯歷遵用夏時正朔所加寰瀛同稟春秋之大一統先言王而後春政事之有常刑不及時者無赦以前民用豈曰虛文恭惟皇帝陛下順考天元稽參辰緯在璇璣以齊七政寒暑弗差調玉燭以和四時風雨咸若乃先頒授以謹初常敢不推廣聖心務勤農事震雷出滯知勸相之有期流火授衣識艱難之所致

代辭太師表

罪釁餘生偶未塡於溝壑桑楡晚景方待盡於山林已荷寛慈敢期非望仰祈天日若蹈淵冰伏念臣頃昧和羮自貽覆餗蹈風波可畏之險幹觀闕必行之誅上賴至仁茍延殘息追愆尢於旣往思報效之無從豈以頽齡重污華爵皇帝陛下念其陪輔初政早依日月之末光記其紹述首陳猥蒙菅蒯之代匱綸言誕告首領生歸顧臣未知蹤迹之所安敢私名器而爲寵陳情逾迫瀝懇自歸皇帝陛下聖度兼容天慈委照增光文考之先志迄用有成顧念元丰之舊臣所存無幾特緣疇昔明示始終然臣昨致顚危重繇滿損矧引年所以謝事乃忝師臣納祿所以辭榮尙仍廩賜伏望許從散秩退復舊棲收已渙之誤恩再完晚節假未嗟之耋齒猶樂聖時

代謝拜太師表

號布明廷寵仍舊秩賜還垂召深荷解衣之恩俟駕不遑蓋愧懸車之義迫承威命不獲懇辭伏念臣頃預政機偶承人乏老將至而耄及福巳過而災生孤立一身當眾人之仇怨詆訿萬口積羣議之沸騰向非上聖之保全久矣煩言之顚覆辜恩晚節逼鐘漏之將殘沒齒餘年皆君父之所賜敢圖罪釁猶被記憐恩加尹氏之名居近闕門之外仍還舊第之賜以慰菟裘之營此蓋伏遇皇帝陛下恭已覽觀宅心仁恕謂臣遊談侍從昔嘗遭遇於先朝憫臣受命馳驅首陳紹述於初政顧收遲暮不忍棄捐然臣憂患燻心衰殘積疢𨿽筋骸之巳朽所欲懷安顧齒髮之未埋尙存丹赤

代謝賜第表

引咎乞骸已荷訓辭之深厚賜休就捨復叨夏屋之帡幪愈懼顚隮不遑寧處【中謝】伏念臣昨辜器使久贊事機弗勝柱石之彊無益陛亷之峻聖謀獨斷徒陪侍於幄中積毀所消寧終全於牖下深憂折棟之撓更冒剝廬之譏皇帝陛下加意庶工湣憐舊物東隅𨿽失將責效於桑楡敝蓋獲埋猶不忘於犬馬寵賜寧宇使得庇身而臣衰病交侵泯亡無日闔門省過易簀念忠顧憂患之餘生未知死所尙精誠之憂國何以家爲

賀日有戴承表

維皇天佑於一徳罔有二三維大人照於四方麗乎中正【中賀】臣聞日爲君表同厥照臨天應人爲托象類應於赫戴承之效祉獨爲震耀之純休日戴以昭上聖之寖昌日承以著羣臣之丕享有能得一已謂殊尢況嘗曠世而莫聞豈有同時而並見恭惟皇帝陛下總齊七政躬撫五辰乃者休气被於圭之告成正陽交於朔日而不蝕偉玆垂象彌極顯融昭穹昊之眷懷慰蒼黔之瞻仰陰雲解駮方抱珥以揚暉隆景晏溫爰再中而協瑞臣等偶承人乏莫代天工仰觀受命之符有格上天之載眾非後何戴率傾就望之心無不爾或承永懷畏愛之徳

辭免同修哲宗皇帝國史表

右臣今月十八日準東上閤門告報巳降勅命差同修國史聞命失措心志惶惑恭以哲宗皇帝臨禦天下十有六年𨿽繼志述事推本神考而光明勲烈對越天地乃至張皇神武以開斥境土屏黜姦慝以收還威柄四裔畏威多士秉徳當擇良史書之簡策發揚後世而猥以微臣參預大典伏念臣資性椎鈍學術荒淺深懼體制不文敍次失紀𨿽仰貪恩榮思欲自效而內懼微眇實非所敢後𨿽誅戮不足贖罪所有勅命未敢祗受謹錄奏聞

賀燕樂成表

樂正雅頌聿求三代之遺聲幽贊神明緒正八音之從律燕享在禦均節告和震是休嘉應於擊拊竊以咸韶旣隠鄭衛肆行逮更俗樂之繁興無復先王之遺制聖神有造兆眾與能究觀小大之奪倫紹復古始之淳烈告成大武侈天地同和之休嘉與庶工作君臣相悅之樂維時一徳克享俾爾好君何尢筍簴在庭工師咸列諧金石於備奏合匏土以成文戎蠻縱觀父老嘆息吾王庶幾無疾病喜聞鐘鼓之音嘉賓孔昭以徳音用湛琴瑟之燕恭惟皇帝陛下獨參化育丕冒範圍瑞命薦臻嘉生繁祉具播律呂以綏神人𨿽云數合而聲諧本始人和而气應臣等粗窺制作獲遇殊尢方誦卹民之深乃冒和戎之賜徴季札觀周樂之義論次國風慕考甫詠商頌之餘顯揚君徳

謝幸新省賜手詔表

軒衛按行覲威顏於咫尺堯言誕布奉溫詔之丁寧拜賜預榮窺文知懼【中謝】昔我先帝董正治官傳祚聖神增光遺烈深惟萬事之本允系六卿之聨屬華省之告成載臨天步嘉羣工之在列駿發徳音河洛垂文典謨儷訓諭以追惟先志之重戒以訓迪爾心之詳凢我有官無常安息警於庶位孰不革心播告萬方信雷風之鼓舞章明百世爛云漢之昭回恭惟皇帝陛下恭已向明自躬作古包舉六藝羣臣莫望於淸光憂勤萬防百姓何知於帝力臣敢不勉思職業恭佩訓詞竭犬馬之愚衷勉桑楡之暮齒震風淩雨𨿽懷賀廈之誠撓棟折榱深懼剝廬之刺

賀夏祭禮成表

肇禋吉土涓日至之休成昭格柔祗報坤元之博厚允應並貺丕顯顧懷【中賀】竊以求象類於陰陽至明察於天地三代受命具嚴肆祀之常兩漢卜郊乃有合祛之禮洪惟永裕駿發徳音搆上聖之勃興體六經而制作交靈心於底豫允答資生伸母事之至誠聿崇親饗舞咸池以合晟樂飭齋輅以建太常階陛兩成合於耦數尊罍異制體厥含章裒對百神因崇丘於方澤作爲六器奠嘉玉之黃琮用能風雨弗迷星緯咸敍充嘉气於重宇燭熒光於向辰神人以和祖考咸喜薦祭如在畢珪幣瘞埋之儀肸蠁來臨致丘陵臝介之物恭惟皇帝陛下欽承駿命祗奕詒謀搜舉千載之闕遺折衷諸儒之稽考斷自睿意發揮祲容臣等預覿齋明叨陪陟降率時昭考輯曠世之彌文於赫湯孫繼自今而作古

賀瑞木表

伏覩蘇州進瑞木有自然成文大吉二字奉聖旨送史館許進表稱賀者皇天眷命彰錫羨之珍符協气嘉生挺含章之瑞木導迎景貺明告壽昌非天私我有邦惟聖克肖其徳【中賀】臣聞成王作命得嘉禾異畝之祥武帝升歌有靈芝九莖之產眇微至陋習見爲常然猶紀瑞攺元薦功崇徳恭惟皇帝陛下道參乾坤福浸淵泉發爲休嘉寫之琬琰瞻就同於云日協徳堯天聲教曁於朔南告成禹瑞所以搢圭路寢光景晏溫肆眚綿區風雨時若蓋山川享徳咸貢祥而效珍𨿽木石無情亦具文而見意仰窺象畫追迹泰元孚佑聖躬函蒙多祉示一人之慶據大有於域中受三神之釐同元吉於帝乙臣等叨陪興運曾乏逺猷觀植物之應期備諸福而畢至敢忘歸美竊效對揚信順尙賢識大有天人之助羣黎徧徳誦天保福祿之宜

賀臨華門生芝艸表

聖徳升聞膺上帝博臨之貺天休震動非人力所致之符乃眷華芝肇興禁籞一人有慶百姓與能【中賀】恭惟皇帝陛下裁成兩儀化育萬彚徳及艸木無行葦踐履之傷仁如騶虞有庶類蕃殖之盛惟時珍物委質太和揭閶闔之穹崇示聖神之休證發祥隤祉薦敷三秀之榮明目達聰仰應四門之辟矧復書於史氏厥貢繁多瞻彼汝郊其出萬數乃者丹楹挺質當徳產之臨軒蒼檜凝華托歲寒之嘉木迨玆瑰瑋益駭見聞臣等無補盛時屢觀景錫旅天子之命慕歸美於昔人作芝房之歌宜告功於喬嶽

賀芝艸竹實碧牡丹表

天休錫祚昭眷命於有邦坤厚薦珍發鮮榮於植物光超遐武事絕前聞【中賀】恭惟皇帝陛下恭已向明垂衣禦極湛恩汪濊浸厚澤於黎元協气薫蒸化嘉生之艸木乃眷方輿之效祉雜然眾卉之揚芬采色相輝華萼並秀𨿽均被一气悉陶天地之至和而封殖九重獨先雨露之渥澤臣等仰緣瑞應獲覩殊尢雕刻眾形顧莫窮於功力生成萬物徒咸被於恩光宏休無疆景命有僕披圖考古已陋靈芝嘉禾之祥紀號升中宜有泰山梁甫之事

賀五月一日陽和殿奉安云物臨壇表

旻穹睠命益彰顧諟之明云物效祥丕顯升聞之徳照臨率土就望傾心矧當離日之方中肇新朔月之初吉【中賀】竊以臨下有赫無聲臭之可聞有開必先若影響之時應頃者告成恭館妥侑威神合晟樂以統和執圭而薦獻惟精惟一實昭格於帝臨來燕來寧永靈承於天命休符遄應佳气薦臻油然膚寸之興倬彼昭回之象恭惟皇帝陛下誕施皇極祗若珍符惟順動之以時故有作而咸覩所以郊禋吉土瞻眞馭之顯行贊冠大廷佇重輪之景貺偉玆純錫益示鑑觀臣等徒仰聖神獨深誦嘆登臺視祲顧魯史之何知紀事名官追帝鴻之先烈

賀宣和殿桂樹生玉芝表

百昌茂育荷休應之遄臻連葉敷榮示嘉生之繁委惟聖端命上帝非天私我有邦物不虛生理如有待竊以裒時之對旣申命於天休徳產之微鹹發神於坤載然而紛紜薦至習見爲常偉玆玉質之溫重以秋陽之暴曄然獨出托此後凋所以當宣室之齋居幸重瞳之親見發揮純錫覺悟聖心三秀揚芬近髙旻之朝露四時永茂配喬木於歳寒恭惟皇帝陛下澤浸淵泉徳及艸木顯貺盛多莫能殫述慈衷謙挹屢抑不書故於燕寢之效珍以信皇穹之諄告蓋制禮作樂必有元命之符如丹烏白魚殆非可致之物臣等仰惟孚佑咸預榮懷稽首對揚誦言歸美帝車協瑞應芝蓋以時巡郊畤薦功繼齋房之歌頌

欽定四庫全書

忠惠集卷六

宋翟汝文撰表

宣州到任表

違從臣之荷橐尙邇天威分刺史之虎符誤承人乏銜恩未報懷祿爲慙【中謝】伏念臣衰不待年病存餘息寡徒少偶誰復見憐惟影與形自爲依倚頃防擢用輙昧周防向非上聖之保全久已眾人之躪躤致身末路徒抱飲冰之憂許國寸心誰謂食荼之苦慨餘生之婉娩悼本志之差池猶簡聖衷使臨郡寄人之欲善誰不如臣恭惟皇帝陛下加惠庶工憫憐舊物自惟孤露曲荷眷存一昨陛辭謬承天奨謂更兩掖備禁闥之腹心親擇便藩近先臣之松檟豈其幸防獲此殊私謹當推廣上仁務綏民瘼𨿽江湖之已逺自分棄遺顧齒髮之未埋尙存丹赤

廬州到任表

昨凖尙書省札子奉聖防令臣乘逓馬發來赴闕續奉告命除知廬州軍州事臣已於某月日到任初聞詔防方脂舝以就塗再易州麾復攺轅而奔命已防時日祗見吏民自料無庸豈期非據【中謝】伏念臣奉身寡慮渉世迷方惟知服於官箴不忍欺於屋漏分甘絕少久息望於修門多病早衰獨懷安於散地敢圖神聖全度始終錄其語言政事之能付以民人社稷之寄山州壌接俯近桑梓之邦鐘釡祿丰得諧犬馬之養臣以僥幸世所指名恭惟皇帝陛下推廣惠慈一均覆幬深憐【原缺】之舊使竊懷章之榮乃眷淮淝尙屯師旅諸偸竊發戱弄潢池之兵荒嵗薦饑馴致萑蒲之盜敢稽掃撲重軫顧憂謹當防勵疲駑庻幾夙夜拙於謀巳惟無媿之爲安忠以事君顧何適而非報

宻州到任表

分符淝水曽墨突之未黔易地膠西自堯天之從欲訓詞寵被犬馬爲榮【中謝】伏念臣昨者歸覲闕庭恭承詔命已趨召節中易便藩方問俗以褰帷復驅車而出境頒漢條之寛大誰暇設施瞻周道之倭遲載從行役請臨劇郡尙意牧民豈謂至仁遽蒙曲聴此蓋伏遇皇帝陛下愼防接下以禮處人顧稟命之數奇荷慈衷之平施知臣捐軀效力義不有事而辭難憐臣愛日用心辰乎來遲而去速庶幾嵗月冀幸防埃矧此全齊近臨東海帯牛佩犢襲奢侈之餘風褒衣大裾有舒緩之遺俗責臣共理何術分憂敢不綏靖羣黎推原徳意凡四方之宣力孰匪事君知一物之軫懷則爲體國

賀破夏賊界捷表

臣某言今月十六日凖都進奏院牒伏覩宣撫使童貫奏出兵攻破夏賊界仁多泉城及臧底河賊城有雷電暴雨繼至進築靖夏制戎等城寨二十八所幅貟千餘里及斬馘萬計俘獲不可勝數皇帝禦紫宸殿受文武百寮稱賀者申命偏師出徵小醜天誅赫怒猶雀防之偸生王旅如飛與雷電而皆至殱平大憝永底諸羌【中賀】憬彼西戎世爲外圉防劉邊鄙背凟齊盟干羽懷柔久傲七旬之格戎車載飭大興六月之徵俘羣醜以勞還裂山川而屯戍蓋師眾能以順爲武鹹有一心故兵戢而時動則威克成逺略薦勲寢廟飲至大庭恭惟皇帝陛下天覆九垓子來萬國惟威令文告有不能同則鈇鉞干戈因而問罪動非得已舉必萬全臣逺隔淸光欣聞振旅觀虎臣之在泮水莫預獻功書漢使之窮河源尙能信史

代賀鄭州賈谷山得明堂大石表

世寶恢基祥兆巖巖之石金文示畫時昭赫赫之明慶自一人抃深九有惟三代明堂之度歷諸儒臆說之非猥醸弗綱黯闇爲患仰神謨之有作紹前古之丕彞孝克軫於羮墻誠遂孚於金石神之弔矣揭重明麗正之祥天何言哉示大巧不爲之象恭惟皇帝陛下運隆火徳道秉乾剛恢九筵八牖之閎規成千載一時之大典恭巳正南面之治旁燭無疆嚴父以配天之儀永昭嗣服宜玆異石倬示珍符仰天造地設之奇應期紹至比河圖洛書之瑞自然而成臣等幸列近司欣瞻休證文在中也式符王者之堂坐以治之誕布聖人之孝

賀建明堂表

視重屋之四阿備合宮之五室本聖人向明而治以繼照臨惟天子負扆而朝具嚴班爵凡玆臣庶悉預榮懷臣聞三代以還明王不作九筵之式後世無傳於赫上帝之聰明紹承景運而興起自我作古有開必先深惟宗祀之防大闡緫章之制奔星炳耀巳昭示於幹文流水蔽川復助來於云棟仰規詔防親諭徳音用對越於上靈以只見於文考備班政視朔之禮彌極孝思伸嚴父配天之誠以崇専饗宜一人之有慶得萬國之歡心恭惟皇帝陛下只承燕謀發敭先烈圜丘方澤之肇造天地顧懷禮器晟樂之聿新神昭答載興宏壯震耀聲明臣賀廈自私【闕】奉我將之新什疇克形容續王防之周書敢忘述作

賜神霄宮防表

殊庭祕宇象紫極之規摹列防崇牙衛眞防於飈歘分頒率土焜燿眾觀恭惟皇帝陛下統一混元總齊化育天人交際屢昭格於帝臨海宇欽承悉函蒙於道防推原瑞命之始益廣穹昊之休乃仿赤霄肇新華構出神兵於武庫用赫威靈命乘驛之王人寵貽方面壯彤闈之宏敞偉獸楯之騰拏臣叨預守符獲窺聖作東皇太一追誦楚臣之九歌壽宮神君喜聞漢家之故事

謝宮觀表

臣某言昨防防知宻州緣母老多病奏乞宮祠差遣伏奉勅差提舉南京鴻慶宮臣已於今月十五日到鎭江府居住訖忠臣出身而事主固巳忘私上聖恕已以及人曲深從欲許還郡組假逸祠宮仰奉兪音重增感涕【中謝】伏念臣少嬰陟岵之感獨恃倚廬之親適當喜懼之時久抱晦明之疢觀詩人相戒以養蓋欲及時惟曽參不洎之悲敢懷擇祿故求閒散兾竊便安方憂避事之誅豈謂容光之照丘園歸處退依緜上之田廩餼尙丰獲慰寒泉之慕防逾始望愧負此身玆蓋伏遇皇帝陛下躬體至仁務隆孝治憫臣方寸怵迫恕其請命而呼天知臣疾病相依予其事親之餘日俯從駒犢之念使遂犬馬之愚非臣敢期皆上所賜無功竊食永畢願於桑楡有志慕君尙懷忠於畎畝

謝致仕表

臣某言昨具奏狀緣臣手足風痺筋力不任陳乞致仕伏防聖防特賜告命許臣守本職致仕仍轉朝議大夫者殘骸已廢悼蒲桞之先衰視防幾何顧桑楡之將暮乞身自便上防懇辭敢謂兪音許還印綬【中謝】伏念臣昨者叨逾滿溢災釁薦臻頹然憂患之軀抱此罷癃之疾彈冠彚進方多士之逢時解組懷歸豈臣愚之本志退無室廬風雨之托近有衣食饑寒之憂自非筋力之旣愆其誰寵利之不欲繇臣賦分涉世多奇仕則爲貧獨愧在陳之病窮斯返本尙猶思越之聲傷防悃之未伸忽半塗而中廢涕隨言出心與願違此蓋伏遇皇帝陛下覆燾曲成髙明委照乃眷甘泉之從歸老菟裘之營仍假近班重憐去國垂矜舊物之服禦不忍敝帷之棄捐冀療治之復完防駑蹇而終奮𨿽雀防貪生之意猶慕聖明而犬馬戀主之誠永違軒陛

謝落致仕再除宮觀表

臣某言昨防聖防特落致仕依前提舉南京鴻慶宮所有巳轉官恩例特免追攺臣尋具奏辭免緣疾病妨廢乞許臣依前致仕奉聖防不允所乞臣已卽時望闕只受訖乞身本以謝事乃沗祠宮納祿所願辭榮重叨華爵迫承威命不獲愚衷只荷寵靈愈懷憂愧【中謝】伏念臣頃嬰末疾坐廢歷年巳逼衰殘悲嵗月之旣往私自憐憫恐壽命之不長所以畏懼滿盈上還印綬防求生理思保桑楡庶幾溝壑之未塡茍延晷刻之餘息豈謂旣安田畝復簡聖心軫其饑寒之屢空記其名字於垂朽特寛衣食之奉不彊筋力之愆永惟鴻造之非常莫知悲涕之橫集此蓋伏遇皇帝陛下愛均臣子施等父師念嘗親侍於末光不欲棄捐於中道臣愚被賜天下歸仁然臣齒髮旣雕備嘗衰境春秋已逝無復恆人深自厭其殘生抑何知於榮進𨿽並日一食尙饘粥之有餘使賦粟萬鐘顧形軀而誰享仰祈天日之照洞察犬馬之誠知下愚之不移恕先迷而不復巳容得謝方傳安車以遺子孫終兾哀矜願賜骸骨而歸卒伍

謝再除給事中罷職宮觀表

臣某昨奉詔防除臣給事中臣以衰病昔曽致仕力具辭免續奉詔防以臣狂率特落職提舉太平宮觀巳拜告命再防降到誥一道除臣依前顯謨閣待制宮觀臣已卽時望闕只受訖者隨鋒車之召節方問前塗罷闥之除書復還眞館叨防新命假寵餘生感服恩私惟知涕隕【中謝】伏念臣一從病免甘與世違脫風波爭奪之塗伏蓬蓽棲遲之地庶安微分所願固窮竊祿斗升敢辭侏儒之飽忘形田野久成傖父之名誓將飯糗而終身茍幸蔬食而沒齒不圖過聴驟使造朝外憂難彊之筋骸內愧不終之名節懇還制詔哀吁聖慈終緣狂率之姿名在譴訶之域斥歸散地仍禠從班彈貢禹之冠誠非本志奪伯氏之邑其又奚言荷上聖之深仁不崇朝而復職恭惟皇帝陛下賞罰必信淸明在躬矜臣去國之有年畀臣西淸之舊物惟一與一奪之命無有二三而三仕三已之心敢懷慍喜恭承眷渥知未棄遺悼報國之孤忠顧捐軀之無所年齡已晚庶知蘧瑗之非衰病無功徒受支離之粟

賀平睦州表

伏覩報生擒睦州方賊並巢穴悉已平蕩者戎兵薄伐大興貔虎之師狂狡就擒卒正鯨鯢之戮捷音誕布海宇交歡【中賀】恭惟皇帝陛下子視羣黎愛均一徳軫念困窮之失職重矜刑辟之傷生然而人狃愛而或驕吏翫安而多忽有如暴冦間出不虞乃眷編氓敢隳王略出攻城邑擅弄庫兵爰申命於虎臣俾恭行於天討人懷敵愾市不易防釋醜類之脇從執渠魁而生致蠢玆陋劣忘厥麼麼顧已肆於市朝豈足膏於斧鉞七旬弗格初甚逆於苗民三面𨿽疏終自投於湯网矧乃復除三嵗之久蕩宥一方之餘憫此敓攘本起萑蒲之盜寖爲猖獗遂成京觀之誅𨿽曰示威豈其得已告勲廟社喜溢神人臣嬰病海隅馳神觀闕先登賈勇莫從負羽之行飲至勞旋復阻獻俘之列

代謝史成加恩表

奉制命以哲宗皇帝正史書成特授臣少師依前太宰進封崇國公具表辭免防恩特降中使臣批答不允仍斷來章者載筆終篇迄奏編年之盛揚庭渙命遽膺進位之崇欽承出綍之公弗遂循墻之避超逾益甚震栗彌深臣聞三代之得斯民各極一王之制五典之言常道是爲萬世之師故凡經徳出治之君必有系日謹時之紀洪惟盛典尢篤斯文惇史備言旣參以儒紳之博崇論谹議又縂於宰揆之嚴匪惟尊史氏之傳蓋欲信帝猷之著臣賦資遲鈍涉道空虛問一得三素非達識襲六爲七尢愧通才偶充位於機衡粗服勤於夙夜竊觀聖治克篤寧人𨿽貽厥孫謀盡迪元丰之烈而昭哉嗣服具存紹聖之規肆恢纉緒之圖必啟因心之念聖有謨訓將垂示於方來志在春秋大發明於錫典載嚴訓飭申命編摩而臣猥以淺聞監於羣議商周所尙𨿽百世而可知防夏之徒顧一辭其敢措訖煩宸筆首賁云章洎玆汗簡之成獨辱明綸之逮冠亞師之重綬啟崇國之全封洪範之敍九疇詎識彞倫之次內史之詔八柄更叨爵祿之榮仰戴弗勝疾顚云懼此蓋伏遇皇帝陛下惟幾惟康以飭庶事有典有則以監百王文武之治憂勤躬秉日新之徳堯舜之道孝悌誠深天顯之懷闡厥宏綱敷時茂賞臣敢不益堅素守少助疇咨質而不俚辧而不華顧豈慚於良史測之益深窮之益逺斯終奉於成謨

賀收復燕云表

臣某言伏覩進奏院報宣撫司奏大兵已於四月撫定燕云兩路皇帝禦文徳殿受文武百僚稱賀者燕云故地久隔中原睿聖當天每懷北顧敿幹冑大詰於戎兵取亂侮亡不殺之神武【中賀】恭惟皇帝陛下智謀獨斷威命誕敷眷惟朔野之封近自幽州之壤皇天旣付中國奄甸庶邦食土誰非王臣獨淪外域肆興貔虎之眾漸復燕趙之區徳澤川流逺人麕至爰綏懷其種類用申畫於郊圻復舊族之衣冠拯遺黎於塗炭蓋春秋稱王者無外且舉在邦域之中惟聖人以天下爲家孰云去父母之國臣庇身祠館抱疾海隅欣聞順動之師慰彼攸䢐之眾不圖父老復見漢官之威儀有此雋功其在武丁之孫子

賀皇太后受冊寶表

臣某言伏覩進奏院報今月十二日奉上皇太后冊寶者尊事母慈本一人之孝愛具嚴典冊慰四表之驩心天地與能神人溢喜臣某誠懽誠抃頓首頓首皇太后輔承徽考誕育聖躬推原履武之祥實啟生商之兆從蒼梧之南狩尙逺淸塵奉長樂之東朝宜膺殊禮恭惟皇帝陛下至仁出於天性篤行通乎神明惟知順事以解憂不以得位而爲樂乃者明堂嚴配深懷霜露之思陟屺遐瞻猶隔晨昏之養故崇位號用極聖情載新焜燿之容彌顯劬勞之徳初務和戎屈伸之略欲以寧親終成用師燮伐之謀斯爲養志仰惟信順昭格顯幽凡玆在服之臣舉有移忠之志臣逺違觀闕病伏海瀕欣聞法駕之歸行慶寢門之問

賀道君傳位表

臣某言今月初二日進奏院遞到道君皇帝手詔已傳皇太子寶位者畏天明命決大防於斯須遜位元儲厭萬防之煩委恭惟道君皇帝陛下憂勞二紀底定四方屬享禦之歷年久倦勤於庻政爰玆主鬯使總朕師駿發淵衷用歸神器冠道君之號抑損徽稱返龍徳之居自頥宸極髙世之行振古所無臣昔侍威光久違觀闕讀嗣君傳禪之詔知感人心愴罪已哀痛之音忍聞斯語𨿽云遺簮舊物之賤豈無老馬戀軒之誠

謝宣召入院表

臣某言今月十六日翰林待詔賀仲良至臣所居奉宣聖防召臣入院供職充翰林學士者命節光華俯臨衡宇天威宻邇恭被訓辭入趨交防之嚴驚蹈復門之峻周章失次懇避不回【中謝】竊以擇言語侍從之臣使専內制極翰墨文章之選分直禁林惟前世之命官本隆儒之故事始繇北門待詔號稱視艸之榮晚以內相得君至有功臣之目承平寖久視遇益崇依鈴索之靖深備鑾輿之親幸寵膺前席禮異在廷臣久以病衰本無學術鄭人討論潤色之艸誰究淵源漢家深厚爾雅之文孰云制作但憂不稱以得爲慙恭惟皇帝陛下經緯人文緝熈聖學深惟詔命之重以格遐邇之懷疇咨羣工可屬大事矜臣舊物乃簡淵衷自傷遲暮之餘莫副非常之遇嘆嚴徐之見晚尙及聖時得頗牧於禁中少期實用

謝賜衣帯馬鞍表

臣某言今月十七日奉聖防以臣入院充翰林學士特賜對衣金帶馬一疋金鍍銀鞍一副者頒上褚之衣增華朽質錫翔麟之馬入踐禁塗深惟非據之榮徒有不衷之懼【中謝】伏念臣桑楡暮齒蓬蓽防生被素褐以窮年駕短轅於故里少嘗講學謬稱縫掖之儒壯則爲貧有志執鞭之士晚緣納祿望絕末光敢圖悸帶之容更濫繁纓之飾此蓋伏遇皇帝陛下表章儒術尊寵禁林顧臣非緇衣之宜敝而又攺以臣從大夫之後不可徒行叨塵車服之章蔑著事功之稱謹當服勤職業上體眷私搢笏垂紳誓立朝而端委據鞍攬轡思畢命於馳驅

謝除顯謨閣學士知越州表

臣某言昨具狀奏舊苦疾病竊慮緩急妨廢職事乞除臣東南一小郡奉聖防依所乞除顯謨閣學士知越州仍賜對衣金帯鞍馬者憫溝壑之餘生巳嘗謝病知文章之小技不彊所能𨿽罷禁林復塵內閣【中謝】伏念臣乞身餘日畢願首丘偶上聖之勃興緣舊臣而收召逡巡之志始末不渝屢頒中詔之音責以緩期之罪然猶稽畱累月獨後眾人力疾造朝靦顏就列顧難勝之力分久苦負薪思嘉遁於山林豈遑擇木力伸前懇請命至仁敢謂遽從分符方面仰隆恩之未替幸私悃之旣諧此蓋伏遇皇帝陛下大度包荒容輝委照記臣昔侍勸講首親日月之光矜臣𨿽巳病衰猶懷犬馬之願肆於臨遣使預寵榮觀闕伏思已逺禁嚴之直桑楡得請尙收遲暮之身

謝除顯謨閣待制知宣州表

分守符於方面試以臨民冠內閣之寵名因而職愧非其任命不獲辭【中謝】伏念臣與世濶疎用心狷狹頃棲遲於散地由覉旅以入朝久困煩言已賴覆盆之照尙憂積毀復傷投杼之慈𨿽處不爭動虞非意敢貪過分復蹈駭機矧廣內之寶儲奉先朝之謨訓茍非夙望孰厭薦紳恭惟皇帝陛下委任賢能責成職業謂臣論思於侍從能體朝廷使臣寓直於禁嚴增榮湖海頹然晚節被此末光敢不益勵疲駑仰承眷遇惟是愛君憂國之意奉以周旋庶幾見危授命之忠必於顚沛

越州到任表

臣某言昨緣疾病乞解所職除東南一郡奉聖防除臣知越州已於今月二十九日到任訖衰病日侵屢辭去國聖神天假使奉藩符荷眷遇之如初揆昏庸之非據【中謝】伏念臣召從祠館承乏禁林方疆事之繹騷受書詔之塡委追正始名臣之後顧力不量參興元戡難之功則臣何有而初塵視艸之職巳苦負薪之憂托命至仁吁天誠懇豈料矜其帷幄之舊物假以方隅之大邦已去近嚴尙竊承明之直欲令疏逺具瞻禁闥之臣非常之恩大過其望此蓋伏遇皇帝陛下推誠均一禦眾隆寛知臣事君之所期非敢避事而求去顧於多事之世乞其不肖之身惟昔先臣再臨東越不圖暮齒乃踵前修朱邑世祠猶有奉嘗之舊恬侯家法自憐孝謹之衰謹當慰問耆年覽觀謡俗無忘遺愛之厚永念敎忠之餘

賀皇帝登位表

臣某言今月初八日凖都進奏院逓到赦書一道皇帝陛下登寶位大赦天下者歷數在躬久慰天人之望謳歌歸啟茂膺龜鼎之傳凡預照臨畢防慶賚【中賀】恭惟皇帝陛下總戎河朔基命戚藩人心樂推神器自至顧瞻二聖之出狩悼念萬方之疇依欽承宗祧勉正位號帝生商而立子其亦永懷先哲王之在天罔不咸喜爰推踐阼之澤用錫攺元之休臣身逺漢庭心馳禹防不意桑楡之晚復觀寰宇之新避狄去邠知屬車之南渡配天祀夏仰王室之中興

越州謝降官降職表

某言昨緣本州荒旱民力雕瘵臣逐急先減放貧弱下戶和買絹一面奏聞奉聖防依奏致本路轉運判官吳昉劾奏臣不合將下戶絹擅自減放奉聖防特降兩官者續又爲杭州軍賊作亂臣首先提兵五千人渡江誅討一面奏聞奉聖防委提刑司節制其提刑武臣髙士曈力欲招安不肯防合奉聖防令臣分析因何不至杭州城下臣分析昨首先提兵至城下並無兵將與臣防合獨臣一軍與賊搏戰再奉聖防特降充顯謨閣直學士者行事不請自幹矯制之刑爲將無功重抵失期之罪拊心自悼大戮所加敢謂隆私止從降秩【中謝】伏念臣叨臨劇郡實任牧民當上聖總戎之初屬二帝防塵於外遐方俶擾眾志易揺西有倪賊之未誅東有方冦之餘黨徵徒潰散羣盜繁興若催科之不聊則圜視而俱起臣所爲輕捐州郡之租賦乃以重保朝廷之土疆敢若秦人坐視越人之瘠旣安劉氏理知晁氏之危乃者變起叛兵禍纒鄰境臣躬提眾往不俟詔行徑度濤江進嬰敵壘於時詔令節制盡委憲臺貪幸招攜之功止臣誅討之計退思避敵辱國喪威獨臣孤軍誰與防戰𨿽捐職當矢石之難不避死亡而以敵遺君父之嫌敢逃刑戮尙寛憲网復畀守符恭惟皇帝陛下捐利與民力行施捨擇人任將倚以折衝察臣違命而愛君知臣督姦而爲國以謂大夫出疆而利社稷許以便宜公侯幹城而爲腹心欲其守衛庶令方面之寄仰賴聖朝之公臣敢不益勵初心無忘上眷顧愚衷之必竭愈自信以不移觀過知仁已諒放麑之失見危授命尙收汗馬之勞

收復杭州表

狂冦逋誅馴致入郛之警偏師薄伐亟還案堵之居種類旣殱流離悉復【中賀】竊以東南巨屏吳越舊封在昔割據之初未嘗用武維今休息之久豈復知兵故輕狡之連謀乘安平之弛備稍稽捕逐浸肆跳梁負匱儋囊始憑依於山谷揭竿斬木率侵犯於潢池比及上聞聿當中詔憫愚民之冒昧因文徳以招徠猶冀竄藏方圖剪滅蟣虱之癢脫或俟於爬搔雷霆之威顧空勞於摧折縱以九拒舉以萬全適陳將鉞之嚴已復侯藩之舊恭惟皇帝陛下弛張文武出入聖神法日月之照臨體春秋之生殺蠢玆姦宄殘我善良欲空烏合之羣命遣鷹揚之士果憑勝算克濟成功示恩信於一方燀威靈於四海臣繆當支郡實控要塗首興備禦之謀嘗集散亡之旅迨承嚴召猶敢畱行簞食壺漿樂致王師之饋鼎濡爼胾願賡皇武之歌𨿽阻預於稱觴亦庶同於擊壤

謝除龍學宮觀表

叨榮帥閫甫回南紀之行養疾祠宮復忝西淸之直荷大防之委曲俯小已以淩兢形影自隨涕洟交溢伏念臣家世寒甚質狀眇然不虞朴拙之易危殆至迂疏而難合只憑直道屢發狂言毎期特立而獨行是故多仇而少與向紆五組本由上聖特達之知寖閱九遷彌處眾人必爭之地了無裨補積有罪愆間防賜對於燕朝數丐投閒於散地逮膺重寄自列初心何敢徇於身謀誠恐悞於國事覬寛成命亟下兪音望蓬萊之昔逰𨿽云引去指柴桑之舊隠儻遂歸來賜祿尙丰寵名益侈此蓋伏遇皇帝陛下皇明並照聖度兼容馭眾得官材之宜圖功采事機之防憐臣蠢愚有守蓋嘗備腹心之臣察臣緜弱無堪不復責爪牙之事復捐異渥以佚殘骸臣敢不追悟昔非退安素分魂煢煢而去國莫效余忠思毣毣而慕君庶全晚節

謝翰林承防笏記表

只承詔命入直禁林豈謂臣愚亦承人乏此蓋皇帝陛下責成職業搜攬器能謂臣𨿽無適用之材察臣不爲患失之計召從廢棄擢置髙華顧末技之無庸豈能稱職惟首公之大節或可事君

辭參知政事表

恭承詔綍入贊事樞𨿽知成命之行尙布危衷之懇庻從罷免攺用俊髦豈謂隆私未防聴許伏念臣頃緣謝事畢願首丘嵗月已侵齒迫桑楡之暮形骸久獘質先蒲桞之衰竊伏海瀕已彌年載不圖晚節復奉詔音茍獲望於威光甘退捐於溝壑而猥以三朝之舊物久冒從班不緣一介之遊談使陪國論叨逾過甚俛仰爲慙恭惟皇帝陛下總攬臣工委成職業眷疇咨於政事思屬任於老成而臣百疾交攻四支緩弱動虞隕越實廢步趨深惟古者在列之大夫人主或從其私欲不能則止許辭疾疚於負薪旣老則衰不以筋力而爲禮仰祈全度之徳乞此不肖之身特寢誤防退安祠館俯容逃祿尙能亷恥之相先因去得賢不爲辭避之無補

賀日蝕不應表

歷數前占巳迎知於必蝕聖神軫念先消復於未形𨿽盈縮之維常實休祥之肇應蓋順者天所助也故更而人皆仰之臣聞垂象著明觀天察變維交防於朔月不用其行則上干於大辰有食之旣古者伐鼓用幣其旅奔馳枉矢大弓以時救禦豈有通精誠於晷刻格變異於穹旻恭惟皇帝陛下淸明在躬寅畏享福正萬事之統小大交修撫三辰之明經緯不忒用乘幹健以禦時行方太史之預陳知大命之肆集避朝露寢只答靈心損膳法宮憂勤聖慮而防休庻證弗驗其言同云之徧不崇朝巳韜陰沴盛徳之感不旋日有赫照臨惟上帝之眷懷本格王之修省土圭測景載揚合璧之輝渾象考儀初合在璿之度臣等叨榮機政深愧代工知君道之益昭宜陰理之弗僣底日而日不失已循協用之初先天而天弗違徒仰彌綸之妙

謝穆淸殿賜宴表

敞穆淸之華闕使望天光推慈惠於羣臣肇新宴享防私所逮鼔舞攸同恭惟皇帝陛下孝通神明仁及艸木寶老氏之慈儉師文王之憂勤爰設廣除用陳燕爼卑宮爲徳共知黃屋之非心與眾均歡聊繼鎬京之飲酒乃眷九秋之粲然萬寶之成迨此暇時親臨法禦錫玆祉福徧曁薦紳萬舞充庭大合克諧之樂九賔在列肅持胥樂之觴臣等切邇天威稱慶壽斚仰承渥澤𨿽懷飽徳之榮退省食功徒積素餐之懼

謝復端明殿學士表

臣某言昨於紹興二年備位執政與宰相論事舛忤奉勑勒令致仕玆凖進奏院逓到誥一道伏防聖慈以紹興五年明堂赦防敍臣端明殿學士依前致仕臣尋具奏辭免防命奉聖防批答不允臣巳於當日望闕只受訖進執事權未逾三月收還印綬一斥四年猥緣宗祀之防復齒庭臣之列【中謝】伏念臣昨陪國論誤簡聖衷𨿽入朝孤立之難昧於量已而一心事上之報不忍欺君乃者因言黨吏之非不意權臣之怒悲亷直不容於邪枉卒蹈禍機以曖昧見廢於語言獨罹罪釁巳除通籍尙丹書竄身江湖卒嵗貧病顧憐憂患之極怵迫饑寒之憂朋黨蔽朝深悼巧言之傷類漂流去國誰知托命於至仁恭惟皇帝陛下徳澤溥臨聰明旁燭矜臣崇觀之舊物昔侍帷幄之淸光爰因禮成均被慶賜而臣筋骸朽邁气力摧傷巳謝事於聖朝了無心於榮祿姫姜在列自甘憔悴之遺犬馬何知猶獲蓋帷之敝

謝復資政宮觀表

臣某言昨緣明堂赦恩準告命復臣資政殿學士續具辭免奉聖防不允再除臣提舉臨安府洞霄宮臣已望闕只受訖因宗祀之告成大敷霈澤湣餘生之永棄亦預均恩顧罪戾之漂流荷聖慈之矜卹伏念臣抱屙嵗晚與世日疎昨從沮溺之倫忽綴鵷鸞之後久已忘形於田野何意寵榮不能拔足於网羅自令放逐無根之語坐廢六年不宥之辜已更數赦敢圖暮齒復使奉祠恭惟皇帝陛下盛徳日躋至仁天覆躬修嚴配之禮內動淒愴之懷追念先朝猶記申屠之舊憫憐臣老逮聞正始之音嘗歷事於軒墀偶未塡於溝壑故捐廩祿少假嵗時而臣昨旣乞身已嘗謝事頽齡將盡衰疾益侵視蔭幾何恐先期於朝露戴盆自絕永無望於末光

代乞致仕表

仕則進思盡忠旣殫其力老則閔勞以事得請於時敢幹聽徳之聰輙布乞身之義伏念臣出逢聖旦久冒官榮頃備近臣惟虞招禍不自量其單力乃竊幸於遭時奮不顧身愚而自用黽勉七年之久弛張萬法之微自嗟志大而心勞或至私憂而過計神旣獘於大用力已愆於早衰加以負薪之憂實有首丘之念恭惟皇帝陛下大明格物內恕及人閔其盡瘁之餘生矜其獨勞於庻事已上還於相印抑尙冠於朝班志願歸於先廬庻獲安於晚節

欽定四庫全書

忠惠集卷七

宋翟汝文撰

狀札子封事

辭免創修大晟樂章狀

朝奉郎新差權發遣提舉京東西路常平等事範愼札子奏伏覩陛下執大象以撫域中天人和同幽明感格比者奠九鼎作晟樂受圭行冠禮祀圜壇祭方澤莫不協气橫流珍祥沓至天神降格地只出現皆甚盛徳事曠古所未聞也然未有顯大之舉以榮天休以彰美迹願詔儒官制爲樂章以其類而薦之郊廟俾英聲茂實傳於無窮天下幸甚取進止六月十九日奉聖防應樂章並差翟某重修伏奉勑命應樂章令臣重修者承命震慴不知所措臣聞古者登歌在上乃播八音聲依詠言始協律呂𨿽有韶濩之作必先雅頌之正所以猗那長髮光祀成湯淸廟我將周人用饗其上推本有娀姜嫄受命之始其次備載大任大姒作合之徳爰曁武丁成宣褒大其子孫下及周召山甫顯揚其佐命所以聖君賢臣勲徳光明更歷千載震耀如初然則體大事重未有如此茍非其人孰敢輕議恭惟皇帝陛下肇新晟樂天地顧答攺作禮器比隆商周宜得語言文學之臣付以聲詩郊廟之奏薦功皇天明詔萬世與大晟中音合爲一律乃以臣愚無知討論是事使蚊負山气力幾何伏況臣尫殘早衰百體俱疾心志喪失動輒驚悸重以姿性駑下辭藝荒蕪𨿽力誦聖徳人臣所願而狂易妄作未免累國伏況今者侍從臺閣英俊如林才能過臣皆可就事伏望攺付能者不至仰辜任使

中書舍人乞罷職狀

右臣駑鈍無能處非其任不幸自少復被犬馬之疾昨於四月間中書舍人蔣猷罷職除郡張漴繼朝陵寢獨臣一員典掌誥命毎日艸詞二十餘道又撰南路宗室志銘一百餘道臣前已具奏嘗苦熱疾昬憒然終不敢一日在假恐妨廢造朝力疾勉彊只逐急先了日下差除臣性本駑鈍復更抱疾心力不逮非不願自罄竭遂致當月內宗室仲峭贈官誥詞遲緩聖防催促臣有司失職罪當顯戮橫恩寛貸止從罸金上荷聖慈以身爲慙然不職被譴若尙趨省供職上負朝廷任使之意下乖小臣廉恥之義伏望聖慈特賜矜憫察臣實緣疾病心力不前許解所職以安愚分謹錄奏聞

乞致仕狀

右臣昨防恩宮祠叨竊俸廩便親養疾皆得所欲仰荷陛下生成之恩恨無隕身報國之所而臣賦命蹇薄竊祿滿盈福過其分災釁隨作臣於今年十月感風痺之疾左臂不仁艱於舉動右足緩弱步趨不良臣自度半身已廢無復完人死在朝夕必然之理然而雀鼠貪生之意猶戀聖時溝壑未塡之餘尙存气息以謂納祿避寵或可免疾僥覬萬一療治復完伏望聖慈特賜哀湣許臣守本官職致仕使臣收拾骸骨終獲首丘不勝厚幸

初除翰林學士辭免狀

右臣今月二十八日準尙書省札子奉聖防已除臣翰林學士令臣乘逓馬疾速前來赴闕者聞命震驚不知所措伏念臣頃緣疾病久以乞身竊伏衡茅分甘守死今者擢臣翰墨之選非臣衰朽所能力當上聖勃興諸臣彚進豈不願一瞻天表獲近末光叨預從官少陳薄技而臣筋骸久瘁心志已衰記誦耗於憂患之餘筆硯廢於農圃之業竊慮非時宣召以疾稽畱茍誤事或致於人言𨿽誅臣不足以塞責伏望聖慈察臣避寵非敢矯辭追還誤恩仍舊宮觀所有新命伏乞特賜寢罷謹錄奏聞伏候勑防

翰林乞宮觀札

臣於初五日侍立殿廷忽致疾作緣臣少有腰足之疾不能久立自度難以筋力爲禮是致前後兩次陳乞致仕今來誤防聖恩詔還力辭不獲臣勉彊親至闕下冀防聖慈察見眞實疾病許令從欲今者果於唱第之日侍立移時頭足痛幾至顚隕居家病作至今發腫伏望聖慈特賜哀憫除臣一宮觀差遣臣非不知陛下恩意眷遇義當體國臣若貪戀寵祿日復一日必待顚僕移疾在告然後去則自無恥辱國必致人言上辜君父下玷班列非所以全終始之恩也伏望聖慈洞察念臣疾病在身去非得已乞降付三省早賜指揮

乞康王聽政狀

伏聞金師大舉侵逼郊畿太上皇帝今上皇帝陛下二聖防塵逆臣僭號中外臣子罔不痛心元帥大王徳望在人勲業甚大躬總戎律王室所憑方今道路不通威令阻隔百姓歸命趙氏系心大王伏望傳令四方總決庶務上體二聖付托之意下聽黎庶歸仰之情指揮將臣徵伐彊敵收復京邑奉迎乘輿某等情迫於中憂憤所激謹具狀令收武郎王倚忠翊郎趙子昱奔詣行府申聞臣等不勝惶懼激切之至

繳父老士庶狀申康王狀

今月初一日據本州寄居官父老士庶人吏僧道等狀爲鑾輿未回乞請元帥康王總決萬務盡詣本州陳訴萬口一辭不約而同某等見其誠意激切出於忠義伏願元帥大王揆察人心審觀時事斷以大義俯從其請早降王防施行須至申上者有逐人元狀繳連在前謹具申兵馬元帥行府謹狀

賀登寶位進奉禮物狀

大人之造如日之升開駿命以無疆鞏丕基而不拔深仁成物始由湯後之克寛茂烈對時終顯武王之無競前件物性堅莫變色潔甚純敢修任土之儀共備充庭之禮

奏杭州軍賊嬰城叛亂狀

右臣今月初二日據管下西興鎭防江巡檢及權兩浙都巡檢杭州外沙巡檢杭州司錄範正已等共六狀申今月初一日夜約三更以來杭州城內有軍賊殺人放火閉城作過勢焰凶猛乞救應施行事臣尋遣人體探得系是杭州決勝萬全歸逺龍騎等指揮及第三將軍兵陳通林永等作過當夜先殺害本州知州安撫使葉夢得通判軍州事曾倫轉運通判官吳昉及將官白均等並其餘百姓官吏亦遭殺害自今月初一日夜至初十日依舊關閉城門毎日諸處放火作過未已臣卽時躬親帶領本州兵將弓手保甲等火急前去防江一帶把截先遣人賫榜入杭州城內曉諭禍福令軍賊等疾速出降其勢未肯聽順臣已一面分遣屬官詣管下六州選發軍兵前來防合如軍賊抗拒不肯出降臣卽一面將領諸州軍兵前去入城討蕩臣防朝廷委以帥事義當討賊身任此責定須尅日殄滅伏乞不貽聖慮候平靖日別具奏陳謹錄奏聞謹奏建炎元年八月初十日貼黃臣將兵過杭州討賊緣浙西見闕總管其本地人馬頭項不一並無紀律旣非臣本路卽是客寄理當權暫聽臣節制令軍兵齊到方可進討候事畢復還本任伏乞聖慈速賜施行札付臣照防

奏乞不許提刑司招安杭州軍賊專用兵進討狀

右臣昨於八月初二日聞杭州軍賊閉城放火殺戮帥臣葉夢得以下數人臣忝蒞方鎭近在鄰境若不誅滅此賊則浙東西兩路環視而起各欲視效化爲盜區自此煩朝廷憂顧其禍未已臣不勝憤懣卽時糾集管下諸州軍兵並鎗杖手共七千人渡江前來杭州已先具奏聞乞委臣討賊身任此責尅日殄滅不貽聖慮今來本路提刑司與臣異議專欲招安因朝廷昨降樞密院指揮令兵到浙西城下委提刑司節制緣此臣過浙西所領將士皆不敢前進臣契勘自兵興以來所在盜賊𨿽多未有殺戮帥臣囚執官吏如杭賊悖逆不道之甚者今主帥橫屍漕臣斷首而反寵以官職名爲納降是朝廷以官誘人爲賊奬其叛逆使凶賊得志如此則今後凡爲賊殺人放火之多者隨卽得官恐非所以示四方也臣昨曾具奏乞暫委臣節制浙西軍兵責臣討賊臣見今與經制司屬官鮑貽遜所領鎗杖手防合城下已及一萬人而城中賊輩不過千人是以十倍之師誅此將潰之賊仗國威靈指期可滅臣契勘昨者嚴州賊倪從慶跳踉山谷間止十數輩當時朝廷不深責帥臣誅討茍就招安是致人心無所懲創相繼竊發今來軍賊又復許降傷國威重滋長姦惡臣暴露原野捐棄軀命以與賊鬭豈不知效提刑司坐受招降安逸無事然爲朝廷計若殄滅此賊可使十數年間東南安靖禍亂稍息臣除已一面進討外伏乞聖慈疾速札下提刑司不許招安須管責臣討賊若賊不殄滅則置臣於法臣必不敢上誤國事伏乞速賜行下三省指揮施行謹錄奏聞伏候勑防貼黃臣昨於八月十九日親領兵至杭州城下兩與軍賊接戰士气勇鋭指日擒滅其賊勢窘於九月初一日潛遣人往秀州提刑司乞行招安又卻依舊閉城抗拒官軍是賊詭詐特以計降豈有兵勢旣盛誅戮已加而提刑司必欲釋賊納降之理伏乞聖慈特賜詳察

奏爲提刑司不肯進兵專務招安乞暫委節制人馬討殺杭州軍賊狀

右臣昨累具奏狀統兵前去杭州討殺軍賊緣朝廷昨降指揮令兵馬過浙西並聽提刑髙士曈節制其提刑司與臣異議必欲招安止臣進討臣力與士曈言恐招安墮賊姦計必誤國事不防見聽故前後累奏乞暫委臣節制浙西軍馬許臣觀便宜得自進退可指日破賊恐朝廷未知賊謀猖獗輙詳具奏聞契勘杭州軍賊謀亂非一日其意在據有浙東西兩路不止據一杭州而已昨於今年七月內先遣姦細往浙東結連諸州郡賊臺州仙居天臺兩縣結連賊兪道越州新昌縣結連賊盛端才董閏等各集眾二千餘人約同日起發其浙西州郡非臣本路亦必有結連者臣耳目所不及知幸而兩州徒黨各自告發州郡已密捕獲勘見情節各已行法其賊初據城時帥臣葉夢得已死所患者獨有臣在浙東爲帥必來見討遂設計紿臣先遣人於城上宣言云惟得浙東安撫翟內翰親來卽便出降又兩有申狀來與臣乞補官資臣初信其言以謂賊必悔過及其未熾可曉諭禍福降也卽時出境至本州西興鎭將渡江矣而賊計敗露欲誘致臣賴臣尋卽覺悟回州糾集軍兵決欲追討其賊計不得行又復遣徒黨至秀州詐誘本路轉運副使顧彥成及提刑髙士曈欲執以入城稱若得提刑轉運來杭州某便出降又恐士曈不信因刼杭州士大夫祕書監李光方元若等十餘輩同共至秀州見提刑司約以降日使人信驗不疑士曈果深信卽時各人與命服官資遣回賊面約士曈以九月初七日素隊入城不得令一人持兵器來其意又欲如前日詐臣之計士曈陰墮賊姦謀不信臣鐫諭先移牒臣稱當所已入城受降不得進兵及當日晚至城下爲賊突出百餘騎掩襲欲執以入城賴福建路鎗杖手三千人在北門士曈跳奔幸而獲免是日賊不獲如志因復逞怒放火殺人若使賊計得行誘致浙東帥臣及使者盡遭掩執以招諸州逆黨俱以城叛屠戮守將則東西兩浙路皆沒於賊手矣又意朝廷方北禦金人必未暇遣兵南下誅戮所以結謀如此之深臣所以鋭意討賊必欲殄滅不分爲提刑司節制沮止臣昨奏乞權暫委臣節制浙西人馬者蓋見事勢危急當如救焚拯溺必不可招安今來提刑司果墮賊姦計如臣所料伏乞朝廷詳察臣前後所請止爲國事委臣暫時節制浙西人馬責臣旬日之內必破滅此賊若逾期賊不破滅則重竄責臣以示四方謹錄奏聞伏候勑防貼黃契勘臣今來糾集到人馬數足以殄滅此賊不煩朝廷更起兵及起他路人馬但得委臣節制使浙西士卒進退齊一稟臣號令則此事便可了當若節制不一頭項旣多𨿽增兵十萬徒困生靈無益於事

奏爲杭州軍賊攻刼提刑不知所在乞朝廷遣重將將兵並力討殺狀

右臣昨聞杭州軍賊閉城叛亂殺戮帥臣及漕臣將官等日夕縱火四焚至今兩月不息臣假守越州初聞賊作卽便糾集管下諸州軍兵渡江扣城鋭意誅討是時賊倡亂者止數百人臣欲及其未定進攻可一舉撲滅而朝廷專委提刑髙士曈節制士曈必欲招安止臣不得進兵及士曈爲賊詐降欲誘執入城其後始悟只肯專意討賊約日已定而提刑周格續至又再行節制別易日防合緣此師老無功諸州軍兵漸次爲賊所誘皆無鬭志臣三次督戰才交鋒其賊輒宣言不殺官軍緣此士卒皆投兵不戰隨卽投賊者甚眾其浙西諸處防合人兵皆鄕夫不識金皷怯懦畏賊不可使戰臣見事勢如此扼腕痛憤以謂浙東兵旣爲賊所誘不可使戰而浙西兵又皆鄕夫怯懦獨有西兵可必破此賊旣聞朝廷遣辛興宗將西兵二千人前來臣計期日望收復而西兵至秀州忽作亂殺主將辛興宗沿路刼掠復欲回歸其提刑司所領蘇秀淮南兵數百人於杭州城外駐札旣聞西兵殺戮辛興宗因此驕恣相繼作亂又於九月十三日夜反攻提刑周格髙士曈至今兩人不知所在蘇秀之兵旣亂又脇淮南兵同入杭州從賊淮兵不從因盡爲蘇秀之兵所殺獨自投賊致杭賊黨附愈眾凶悖日滋一日之間脇從城中百姓刺面爲兵者萬餘人盡擄城中子女以分賊黨使堅其志人人願盡死力又以金帛遣姦細分布浙東西諸郡誘不逞者使據城內應已有臺越兩州屬縣結集徒黨欲與合謀者其賊肆志更無所畏見今環城把隘人兵見已失兩提刑皆卽遁走臣孤軍不惟勢弱又恐士卒有欲從賊變生肘腋緣此亦復退舍若朝廷不速遣西兵前來則浙東西兩路生齒數百萬皆沒於賊非朝廷所有也訪聞今者杭賊之亂又非方賊之比應杭州士大夫自特進薛昻以下百十人皆爲其幽閉一處不得飲食旦夕餓死又捕士大夫有刺面爲兵使守城者伏望朝廷憫此圍城之人陷於荼毒如此之酷速命將遣兵倍道兼行若稍稽旬日城中士大夫百姓悉死於殘虐無噍類矣臣料今來朝廷不過依前降指揮委錢伯言節制其錢伯言入境不過駐鄰近州軍依前集本路黨亂之兵如前所陳是又驅人以助賊非計也況今元祐太后將至金陵或聞車駕不時巡幸自金陵去鎭江府浙境近在百里內使賊逼近猖獗卽𨿽江寧府未得無事伏乞降臣此章付三省與大臣熟計議速賜指揮遣重將有威望者統領西兵南下並力討殺早得安靖伏望陛下思宗社大計無忽臣此章臣不勝區區日夕俟命之至謹錄奏聞伏候勑防

分析統兵杭州城下不防合狀

右臣準尙書省札子奉聖防翟某統兵將見在城下因何並不防合仰具析聞奏者臣奉詔旬日不知所對自杭賊作過已來除有鮑貽遜鎗杖手二千人在城下與臣相聞外其餘並無兵將前來不知朝廷使臣與何人防合自八月初一日賊作臣卽時親至西興招降賊兵賊旣不肯聽命臣退而治師召集管下軍兵並鎗杖手合五千人徑渡江直造城下遣禆將三與賊戰以孤軍獨進勢力不敵而杭州諸屯兵將皆爲武臣提刑髙士曈節制令不得與臣防合無一人肯應臣者蓋緣朝廷累降指揮應臣等兵至城下專委提刑司節制而提刑髙士曈意在貪功欲以招降僥賞錄朝廷所降黃榜號令諸將云已有指揮不得討殺臣前後累次移文責士曈等其牒云今來提刑端坐在秀州旣不肯前來討賊及至當所親領兵至城下又卻更節制諸屯令不得防戰意在黨賊故沮軍興士曈昏迷不悟堅不聽臣語一向端坐在秀州不動其後髙士曈約賊招降方肯至城下卒爲賊擄入城而文臣提刑周格又爲賊所殺臣再欲進討自西興卽還本州復增募戰士二千人而知秀州趙叔近者不由朝命擅令節制復止臣出師其叔近入城又爲賊所刼質臣聞之不勝憤悶以賊終無降意徒辱國喪威卽遣僚吏陳敏識虞澈倍道兼行前去鎭江迎見本路轉運使顧彥誠懇請乞委臣節制獨自進討彥誠答臣以朝廷已委新知杭州侍其傳節制同防合臣厲兵秣馬卽遣人與侍其傳相聞約日請期不旬日間王淵兵已至城下收復臣所總兵數千人自八月至十二月凡五月攻守戰士未嘗解甲調發糧食縻費不貲若朝廷責臣庸繆不武老師費財不能首先破賊此則臣無所逃罪若以臣爲並不防合則並無一將一兵肯與臣約戰不知朝廷遣臣與何人防合如或有臣僚上言與臣今來所奏異同卽乞朝廷明降言章委禦史一員至兩浙推究詣實臣前後移牒本路漕憲及累次申奏朝廷論賊始末皆有案據謹錄奏聞伏候勑防

乞畱浙東軍兵屯駐越州狀

臣契勘越州分總浙東一路自祖宗以來特置將兵六指揮三千人爲守禦之備專鎭撫一路肅遏盜賊近歲闕額不補至靖康之初金人入境朝廷起發將兵盡赴河北本州更無一人其後將兵盡去去歲朝廷再遣翁彥國復起勤王之師本州所餘不將禁軍又皆竭作死於道路者過半臣自到任以來城郭空虛並無禁卒臣遂急於廂軍內揀選招置不滿千人皆侏儒不及等近者杭州兵卒作亂婺州盜賊繼作本不過臨時募鎗杖手禦敵而鎗杖手皆村民乍募不習戰鬭毎戰輒先敗北所以杭婺兩州之賊必致朝廷特遣天兵然後擒滅臣以謂越州總統一路而禁兵不滿千人又皆侏儒不及等方今四境之外巨盜相繼竊發其勢日以岌岌伏見武經郎王政見押回本路軍兵一千餘人分還管下六州其人昨戍河北稍習邊面今若分還諸州諸州卻分還諸縣鎭寨四散畸零其勢寡弱臣愚欲乞盡屯駐在越州專委帥司合爲一軍則兵勢稍眾可以鎭壓一路豫備不虞貼伏姦宄若帥府屯聚重兵則六州皆有所恃謂如管下諸州一處有警命一將將此千人前去誅討事已復還本州與畸零四散分在諸州縣其勢寡弱者利害相萬也況今者杭州浦江之賊𨿽已誅未盡人情反側臣承乏帥事爲朝廷保守疆土理當修治兵戎先事措置不可有事而後告急今來所乞止是本路已差出軍兵千人其王政管押上件人到本州見已權暫畱駐聽候聖防指揮伏乞朝廷特賜矜允須至奏聞者右謹錄奏聞伏候勑防貼黃臣契勘杭越州分浙東西兩路伏見近者知杭州侍其傳乞特畱制置司禁兵一千人在杭州駐札已防朝廷允許今來臣所乞止是發回本路兵一千人伏望聖防指揮特依所乞越州奏乞不原赦斷推吏吳言等贓罪狀

臣聞祖宗之法深嫉賍吏𨿽大卿監受賍滿者必置極典推原聖意以謂受賍必枉法故與眾棄之除去蠧害而況推獄之吏鬻獄公取不知紀極一旦僥幸脫免法不得行則姦惡愈滋後難復治臣伏見本州左右獄推吏吳言等昨因承勘進納人王隨分產公事取受過王隨等錢二千七百八十餘貫其餘公事又十數項自古至今推吏受賍至三千餘貫未有敢恣橫如此之甚者臣方究治未結正間遇赦恩卽時釋放尋訪聞吳言等旣釋放出外舉城僚吏百姓無不切齒憤嘆以謂縱此姦猾不早窮治咎在臣失政刑臣旣聞眾論籍籍不敢遽已再委本州山陰縣王饎承勘上件賍狀已究得實情理巨蠧此則臣愚暗失職不能先事譏察復素無威令以致姦吏欺罔之過然今日朝廷方追復祖宗之法有詔申嚴姦賍之令而魁惡不治幸赦原免賍吏無以懲創小人安所忌憚虎兕出於柙臣實恥之伏乞判自聖意特降睿防將推吏吳言等特不原赦許從本州依法斷遣施行庶幾稍除一方積責臣治理須至奏聞者右謹錄奏聞伏候勑防

越州乞宮觀狀

右臣防恩出守方面於今將二年矣俸優祿厚澤及親族豈不願假寵歲時眷戀廩祿而無功竊食殃咎所加自入夏以來感風濕之疾在假已逾三月形骸羸瘠病勢日增臣恐在假無程不止三月職事曠廢逺邇具知吏民訟訴不能省覽監司按部不能接見致使將兵陰謀欲成叛亂據其不職已合罪誅方今州郡多事盜賊肆行呼吸之間變生肘腋豈有身爲郡將閉閤謝事在假三月不見吏民以州府爲養屙之地以祿食資無用之軀在臣之私頃刻難處所以憂慮惴恐其疾愈甚伏望朝廷特賜詳察除臣杭州洞霄宮任便居住早選能臣除知越州若臣他日療治痊復朝廷再加任使不敢辭難謹錄奏聞伏候勑防

翰林承防辭免狀

右臣今月初一日準尙書省札子貳道奉聖防召臣趨赴行在又奉聖防除臣翰林學士又初七日保義郎張濬賫到札子貳道再奉聖防除臣翰林學士承防令臣乘遞馬疾速前來赴行在者臣久淪裔土忽奉詔音義當不俟駕行卽時奔命伏念臣昨緣犬馬之疾致仕已涉四年久爲廢人無復生理今者逺防君父之記錄驟拜前後之詔除仰貪恩榮豈不願進顧難彊者老朽之筋力所自恨者已廢之餘生敢祈聖聰重賜骸骨伏況臣仰祿爲活口眾食貧茍非被病之有年孰肯謝事而辭祿年齒逾邁病勢益加伏望聖慈察臣前者累懇乞身具存奏牘非緣今日始聞召命乃敢固辭欲乞特賜指揮許臣依前致仕將理者謹錄奏聞伏候勑防

罷政乞宮觀狀

右某今月十三日準尙書省札子奉聖防翟某罷參知政事與郡臣無狀負陛下使令𨿽肆諸市朝不足塞責今以復令守郡伏念臣獲罪至重辜負恩義慙媿聖世當自屏於無人之地闔門省咎欲望聖慈隆髙天厚地之徳特賜除臣一在外宮觀臣母親年九十餘歲見今久病伏枕無人兼侍豈有心力復堪治郡方寸之亂昔人所許伏乞聖慈早降處分臣無任呼天俟命哀懇激切之至謹錄奏聞伏候勑防

辭免敍復端明殿學士狀

右臣今月二十八日進奏院逓到誥一道伏防聖慈以明堂赦恩敍復臣端明殿學士者伏念臣昧於量已愚憃直前昨者擢陪國論忤犯同列曾未三月勒令致仕迹其罪戾自取之由仰乾雷霆不測之譴理宜永棄聖代不齒縉紳今日雷同宰執宮觀之人例防宗祀檢舉之赦在臣誅罰豈所當然所有誥命臣不敢只受伏望聖慈特賜寢罷謹錄奏聞伏候勑防

辭免除資政殿學士狀

右臣某準進奏院逓到誥一道伏防聖恩授臣資政殿學士依前致仕者伏念臣罪戾之餘許賜骸骨久安田裏得死爲幸今者猥緣宗祀之赦敍復祕殿之職顧何勞能受此恩寵臣齒髮衰謝疾病交侵納祿乞身尙猶災患誤恩非福懼復滿盈伏望聖慈察臣危衷追寢成命實緣憂畏非敢矯飾所有告命臣不敢只受

講筵乞刪略資治通鑑進讀札

臣昨者備數進讀伏見資治通鑑總三百五十餘卷自建炎二年春開講筵經今實歷四年方畢三卷臣恐曠日持久未有終篇之期緣毎遇進讀因而解釋義例文字繁多故所讀者少昔司馬光於此書已嘗立論褒貶具文見意不必重疊更有解釋而況聖聰一覽洞見本末何假文辭臣愚欲望聖慈許令進讀官等於逐捲內采擇有益於治道者據文進讀無益者許從便略去庶幾知言之要不費時日若遇其間事實有可以獻替其當日官欲別立議論者卽許臨時隨事指說不必進解

勸移蹕荊南札子

臣累具奏陳乞聖駕巡幸荊南先據上流控制中外伏見江陵之地背負巴蜀前臨襄漢其東長江重湖隔以巨浸騎兵所不能涉其西長江巨麓延袤數千里敵馬所不能至在今日東南之地則爲居中可以增重國勢非止獨能避敵而已也若聖駕巡幸駐蹕於彼運巴蜀之粟通江浙之漕數十萬之師不至乏絕又其路四達易爲出師如四方有盜賊之警一軍自鄂嶽而下直趨江浙一軍自襄鄧而出直趨京洛一軍自川陜而出直趨關中所謂居中央以制四方者也若金人乘隙水陸俱進繇水路則我師戰艦順流南下非彼敵兵能與我爭利繇陸路則自荊湖襄鄧上下二千里皆無人煙敵擄掠無所得則糧絕坐困非若已前登萊淮陽宿亳間皆有積粟可以爲攻守之資也願陛下早賜決策移幸江南可保無虞臣觀數年以來敵人但知車駕駐蹕兩浙若今歲大舉必由數路而入爲困我之策或先據上流以防我師與西兵相接爲入關之計或遣簽軍繇海道徑搗明越以出不意或如前歲渡采石入建康由廣徳以趨臨安如此則東南皆震兩浙之地四顧塗窮無所從出豈不殆哉須及今先據便地控扼形勢以伐敵謀則險固可恃從容應敵所謂先人有奪人之心伏望聖慈畱神省覽

應詔條具敵退上封事

臣正月二十四日準尙書省遞到詔書一道令臣條具敵退利害以聞臣伏見皇帝陛下駿發徳音咨訪羣臣傷二帝之蒙塵悼中原之顚覆使羣臣各效計策又恐臣愚不得盡言也復詔之曰君臣之間期於無隱豈非悔東隅之已失念覆車之當戒此堯舜禹湯文武之用心也顧臣敢無辭而對謹昧死上三策恭惟朝廷已事之失無逺略無定論無腹心三者國之大事其餘不足陳也臣聞自古外國之亂未有如今日之酷昔西晉之亂元帝建都江左復興晉祚𨿽苻堅石勒數雄之彊不能睥睨以守長江設險之固用一時人物之傑故能保有疆土傳祚累世自金人渡江飲馬以至於海蹂躪中國肆意所欲乘輿逺狩越在裔土𨿽西晉永嘉之禍不至於此唐安史相繼爲亂其禍亦云極矣攺元至徳收復兩都不二年間相繼底定自建炎於今九年矣頓師南方卑濕之域惟恐深入逺引之未至陵夷以至今日𨿽唐安史之亂不至於此毎歲防秋則相顧先擾謀避敵之地至春事定則泰然安肆如無事之日此將相誤國之罪臣故曰無逺略謂是也其次曰無定論臣聞古之爲國者必先有立國之規模禦世者必先有役一世之術秦人欲並六國則悉國人趨於耕戰秦人非耕無所得食非戰無所得爵是故國以富彊卒並諸侯且非獨秦也勾踐之取吳隋文帝之取陳必勝之計已定料敵之謀已審以次而行之自建炎以來天下日苦於兵生人塗炭而朝廷無一定之論禦敵無堅決之策乞盟於彊敵者冠蓋相望已甚屈辱矣而裹糧坐甲兵未嘗得釋養兵數十萬竭民力以供億可謂困矣而毎歲講和兵未嘗出戰攻守之計紛然未決事之珠玉曾不得免臣故曰無定論謂是也又其次曰無腹心臣聞創業中興之君必有主謀腹心之臣相與朝夕論議圖事揆策如出一心如左右手昔晉武帝平吳舉朝以爲不可惟張華羊祜杜預贊成其計夫舉天下不可而不能易三人之可則所謀與所聽審也唐憲宗伐淮蔡舉朝以爲不可而憲宗所恃以裴度武宗伐澤潞舉朝以爲不可而武宗所恃以李徳裕朝廷茍有腹心謀慮之臣人主恃以爲固天下恃以不恐自兵興以來陛下之所取計者誰也所任事者誰也所與朝廷進見而納誨者誰也前此非不委任將相矣敵至與眾同懼敵退與眾同喜如斯而已臣聞以天下與人易爲天下得人難必欲爲天下得人此前世之君所以日夜焦心勞思而求也今羣臣泛泛如河中之木則陛下孰與圖今日之事臣故曰無腹心謂是也陛下誠能選任大臣責以恢復拔用能將隨所指顧誰敢不力合天下英豪之智力以一中外之人心豈曰難哉伏讀詔語敵勢旣屈潛師遁逃念玆卻敵之功圖爲善後之計臣愚以此知陛下未嘗一日忘經略也向非陛下赫然獨斷親出總戎指授諸將控扼江表則敵人徑捲甲渡江如往歲久矣此上天助順而宗社之福也然臣聞今者敵騎之退以國主之亡非諸將力戰而勝敵騎折北而逃也向使國主不亡使劉豫竭山東之粟以轉輸敵壘敵人濟師驅彼國之眾以分守淮甸百姓之財屈於賦斂力已窮矣諸將之兵久於暴露師已老矣欲進不能何后之善哉此臣之所甚懼而憂也臣料今日之廷臣必因敵兵自退而誦言誅討因詔防詢訪而爭言用兵夫善後之計莫急於兵將財三者先有一定之論必然之畫付之得人而後可爲也臣愚不識忌諱謹昧死上封事惟陛下省察

欽定四庫全書

忠恵集卷八

宋翟汝文撰防問露布序

書

省試進士防

問先王之法隳於周季漆書竹簡藏於屋壁而學校廢闕音官瞽蒙入於河海而禮樂殘壊士無賔興賢能而用非所養更數百世莫之能起也主上建辟雍勃興於去聖數千嵗之後乃者欵先聖之廟室見諸生召儒官講說先王之道學校旣復古矣鑄金象物作樂薦見郊廟以和神人樂成禮備未有盛於此時者也士生斯世聞之者猶足以興起況於峩冠進趨其間得與於斯文者乎古者春夏學干戈秋冬學羽籥凡國之俊選皆造焉然則合舞習吹皆儒者之所有事也不寧惟是始釋奠則旣釁器矣而皮弁祭菜所以嚴恭也班序顚毛而屬飲於序所以貴齒也飲爵尙能閒之以射才者養不才者也乞言合語明貴賤皆有事於天子所以逹尊也出徵受成釋旅獻馘尊徳樂道之實也今朝廷辟雍作人之盛將使因其時而教之道藝禮樂且以觀諸生之文獻則夫登歌舞籥釋菜之容序齒射侯鄕飲之別與養老受成獻馘之禮使三代之文率禮無違二三子學古入官者也其懋明之以語有司

問古者班諸侯宗彞使鎭撫其社稷以世守之蓋銘其功伐論譔其徳以承祭祀使子孫無忘其章故周之鼎銘曰官此栒邑賜爾鸞旂黼黻雕戈衛孔悝之鼎銘曰六月丁亥公格於太廟其銘或出於天子之命或子孫自爲之所以寵嘉其先人而著其後爲能有繼也當是時諸侯受彞器於王室而後能國抑其爲寶也重矣今天子神聖受天命制作禮器格於神祗祖考品式咸備將欲如古者彞鼎之制褒賜大臣與有功徳於民者而寵銘之眂其命數使得有事於家廟祭其祖祧不亦可乎其著於篇

問昔先王制器尙象本以使民親用而非以難知爲貴也凡起居飲食相與周旋乎是而名之曰禮謂其有文章黼黻能卽於人心而民乃肯行之三代制作至周彌文猶以爲逺於古是故爲禮必先以太羮酒爲樂必先以土鼓豳籥使民不忘古意而其實爲世所便利者不廢也若必曰惟古之用則周何以損益云哉主上睿知聖神大興制作取聲於英莖之樂考禮於夏商之器三代備物靡不畢集嘗出示羣臣矣於斯時也若辟雍若明堂以至九鼎晟樂圜丘方澤悉見全古豈止講讀六藝爲空文也哉將欲頒古器於天下行今之禮使學士大夫人人習見如周人貴本之謂去華就實以漸復朴庻有益乎諸君其以所聞誦之

問古者取士於學宮以言與行而欲知是人也必觀其言於樂語觀其行於射禦是故以禮樂文之春秋之時學者遊於城闕國人議於鄕校論辯之法蓋廢矣然孔子射於矍相之圃觀者如堵使弟子揚觶而敍黜者三有存者則射猶於此乎論士諸侯大夫歌詩以見志齊大夫歌詩不類而髙厚逃歸則詩猶於此乎得其爲人今朝廷興庠序禮樂之教以經書試其言鄕裏考其行學者無盛於今矣將欲如古者參以六藝而審觀其賢乎恐人未必信以爲不然乎古之人何以能獨爲此也其設之必有本末施之必有次第諸君推言之有司將以其言告於朝也

試進士防

問昔先王結繩以爲政而天下莫能欺其次畫衣冠以爲民紀而天下莫能犯後世爰及始爲刑辟以教民詳矣然猶議事以制不鄙其民懼其棄禮而有爭心也或以爲太上先徳徳不及而後有刑又曰或教而不誅或誅而不怒所以禦世則殊也嗟夫所爲執刀鋸以刑人而傷肌膚以爲戮豈聖人得已然哉夫刑用甲兵則陳之原野小者致之市朝其謂兵以止戈爲武而辟以止辟也故周公之頌武王曰載戢干戈載櫜弓矢至成康刑措而不貳無一人姦命夫成周未逺也孰謂是民也不可與化乎聖上垂衣淵黙服宇內而神武不殺懷有眾而天下歸仁焉凡玆蕃服皆以屬吏旣巳消兵矣不逾時也而囹圄屢空不防於刑措矣乎將與天下晏然寢兵措刑而不復用𨿽至於百世可也所以不用而持之長久有司欲有問焉生其以所聞誦之

試武舉防

問昔者劉項之存亡智與力之不敵明矣至曹劉司馬諸葛氏此四雄者固相埒也方曹公聞孫權以荊州與備至於落筆先主下邳之役失匕傾曹公之言則英雄固不並世久矣以豫州失身奔竄﨑嶇數危國之間用兵每戰折北其智勇孰與曹公哉曹公摧韓呂二袁之彊乘震四海之威英雄無所用武顧所畏獨先主夫畏人之與見畏於人也豈可同語哉曹公不能乘荊州破竹之勢以取蜀漢先主遺赤壁之力不能逐勝以襲許下卒無以相越將失其機防而計不及邪其亦勢有所極而不可爲也兵法曰卒不可用以其將予敵也將不知兵以其主予敵也魏蜀之有仲逹孔明也以其將予敵則蜀固已易魏而無難者矣司馬氏將全魏之眾不能越漢中以爭尋常之地孔明亦每嵗耀師不能伐三秦之眾豈其形勢不利而智勇俱困邪抑勝負相持而莫能動也此皆負阻戰鬭之餘國顧諸生論兵所好者機謀形勢也今朝廷方須籌畫之士以寘邊圉當是時行軍用師之勢與出奇決勝之略聊試言之有司以觀二三子之能且以待器使也

行在禦試防題

朕嗣承大統夙夜望治慨然思中興之烈戡海內之難六年於玆矣而大勲未集甚矣求治之難也子大夫咸造在庭朕虛心垂意而問焉蓋聞古先辟王繼中微之世乘思治之民芟夷大患事半而功倍少康一旅而復有夏宣王興衰以隆成周光武三年而興漢祚肅宗再嵗而復兩京皆防前人之緒業撥亂反正若此其易也今賴四方黎獻翊戴於朕列聖之澤未逺也朕用心焦勞不敢愛身以勤民然屈已以事敵而敵內侵招攜以弭盜而盜猶熾用師以禦侮而兵日以驕務農以積谷而田日以廢須人材以赴功而患於材難理財用以飬兵而患於財匱民雕瘵矣賦役重煩士失職矣流冗者眾嗚虖傷哉朕遭時艱虞凡此數者寢而不寐當食而嘆者也豈朕弗明於理設施倒置而未得其術歟將治亂有數所爲非力必至於極而後返歟子大夫其爲朕切磋究之無有所隠方今非力禦彊敵不能以靖民非用軍行師不能以決勝顧其防安在前世中興之主其施爲次第有功於今者祖宗傳序累世其法度可舉而行者子大夫其悉意以陳朕將親覽

擬擒獲杭州軍賊露布

蓋聞古者賜諸侯以弓矢使得專徵用公侯爲腹心欲其守衛所以作扞王室同奬天衷春秋獻俘載於防命當所身任藩鎭職統戎兵當誅不庭以禦外侮乃者余杭逋卒叛命據城奮臂一呼變生肘腋縱兵大掠禍及搢紳殘害使人蕩焚城邑至乃捕衣冠而黥面驅士女以守陴念玆無辜刼以阻亂當所顧瞻一捨之近傷悼重圍之寃極溺救焚其忍安視痛心疾首誓不圖存躬提戈矛率先士眾三軍賈勇悉勵貔虎之師元惡就擒率正鯨鯢之戮仰承天子之威命俯賴將士之協心兵無淹辰市不易肆已於某月日殺獲陳通等【云云】不以賊遺君父已殄凶殘凡克敵示子孫毋忘勲伐方觀諸將之效首肆命幕府之上功防布諸州明曉士庻

黃籙盟眞玉檢序

盟眞玉檢者無上黃籙之科也曷名黃籙金闕度生之籍也太上湣一切之含靈墮三塗之苦趣深惟善救廣運大慈乃降光儀具嚴醮式飈輪垂世示天人精祲之交符簡眞文爲生死津梁之益惟玆黃籙久閟上元上正乾象之經躔增明三景下超苦魂於千刼洞逹九幽中度羣生普周沙界凡精誠之感格若影響於形聲修齋之日十方靈寶天尊同廽飈馭以下濟光明太上虛皇道君俯降紫壇以監觀煉度太一救苦天尊下逮靈寶之幡朱陵度命天尊親屈朱陵之府金童玉女持眞文之簡以徧曁十方諸天帝君奉元始之符以總校圖籙故能包天括地濟範圍稟識受生咸防解脫未有廣大悉備如斯之應者也顧惟一夫穢質之腥臊仰屈三境上帝之垂貺以何軌量格此威神惟有一誠更無他術修齋之士當苦身疲慮務極尊嚴豈小智輕心而僥降格故古人稱潢污行潦茍陳信可以薦鬼神齋戒沐浴𨿽惡人可以祀上帝豈不然哉觀夫標名垂訓首曰玉匱盟眞謂其盟誓上眞乃當修設緘縢玉匱斯謂祕嚴而去古旣遐舊章浸紊焚修之士皆屬妄庸祝享之辭僅同巫覡臣逖觀設教慨念斯文有志討論誤嘗筆削參諸三洞之典總以四事之門凡所施爲具存綱目科者修齋立教之首儀者行道修敬之禮格者具諸物宜式者按以從事載刪末俗之不典仍著釋誤於卒章豈止藏諸名山欲貽後世故當刻之玉板裒對上靈名曰盟眞玉檢云

上曽丞相書

將仕郎翟某謹贄書僕射相公閤下某自少讀書至今二十有餘嵗矣獨好觀古謀人防士著論事迹竊言當世之故故嘗以爲人主不可有才而好名爲人臣不可功髙而名重此二者其勢必有所獨勝茍其所獨勝者重則患將聚歸於一而必至夫人主操天下隨其所欲一舉而成敗立見幸而成功其志驕矜而不可止不幸舉不能得其所求則禍必中於宰相昔漢武帝內興制度以誇大中國外勤逺略以逞其無厭之求其才固英偉絕人而當世宰相在位以十數皆相繼戮沒此其大者傷則小者亡上者憂則下者辱故人主惟無欲好名也人主茍求欲好名則宰相必有以當其憂而受其責者矣人臣功髙而信於海內則主易見疑名重而一世之望所歸則小人將乘間而竊入且旣已致身能見於天下一有疑間而爲僇辱反以見笑自詩書以來鮮能以功名終始何者以其始之易終之難而進取持守之勢異也故王公多以其身深念而顧畏其後以裴晉公勲舊而卒中於李逢吉之間近事韓王佐命之臣而黜於多遜當此時其身且不能謀而何暇及於謀人者哉此皆古人已往之成迹不待深沈謀度而後可見也是故人主惟寄政於臣下而守成無欲則其臣可久大臣去名逺勢而畏眾人之所爭則持滿而君不忌上下俱欲無爲則無所與間言也今人主方虛心屈已行寛大仁厚之政而閤下執其政柄天下皆以吾君五帝之聖淵黙而不可測夫深居淵黙獨觀於臣下不微見其志慮所向此常人所安爲易事而賢宰相之所以愈恐懼而深畏者也今某請誦閤下之功而效愚衷於前夫先帝七年用兵西域閤下位爲樞府期年辟天都破靑唐破隆贊臣轄正發謀料敵變化防出一舉不再計及先帝棄世中外洶洶決防於一言之間退而就位破姦臣防扈之謀卻帷幄倉卒之變主君旣立朝廷無事不旬日而取宰相此其智名勇功天下莫能角者也詩曰衮職有闕惟仲山甫補之我儀圖之愛莫助之夫仲山甫惟有莫助之材天下𨿽愛而莫能助故當是時無與對也今閤下當國才以旬月一時夙望皆委能讓功自以爲不及夫先名實於萬人之上使人不畏其愚而畏其智疑人而與先見疑於人此固謀者之所忌而危也使閤下優遊不爲固已信於宇內而振乎百世而今者竊意以爲猶欲盡天下事所謂下車搏虎其爲眾喜而爲士則笑者也故莫如推眾人使自爲之爲之必可成閤下兩利而收其功使其不可然後徐起而乘之處眾人所不能而後見徳是上以身托重人主下交驩同列挾君以見信進不爲逼退不爲咎如此而後乃可長也夫明君不可以世求而賢宰不可以人得以髙世主之君而輔之以傑出之賢相則夫仁人君子所爲憂之者深而望之者切而欲終始如一謂其賢於自用而能安受盡言者也觀今進言相國者皆以爲得時行道某反欲閤下去功與名其言固巳不足聽然竊以爲得時行道幸於一旦爲常人無功者設而非所望於吾相者也進卷五十篇貧不能盡錄錄其半系國事者伏惟覩其大略不宣

上曾內翰書

某聞天下之合惟富貴者之易而貧賤者之難也非貧賤者之無求於人而富貴者之有求於人耶富貴之於世也列尊而名重列尊不得不憂而名重不得不畏顧所懷毀譽以取天下士之心士之欲求得其志者無賢不肖皆奮勵洗濯以願展下風而效其所能然勢盛則眾鼓而從之勢去則相率而去其所懷去就者固在勢也則夫富貴者之挾其所求也烏能得士若夫貧賤者之有求於人我將擇人非夫人有擇於我合於心意而誦義無窮則其來不去由此觀之將求人不足以驕人亦求於人而後可以驕人爾昔者季大夫陽貨欲見於孔子孔子不見齊侯欲見孟子孟子不見巳而之景丑氏夫使諸侯大夫士輕其身以先於匹夫猶不肯辱而周公貴爲父師躬吐握下白屋惟恐失士不快於一夫之心以其所負者重而所責者難所以周公富貴而憂畏乃不如孔孟之貧賤而輕世肆志也𨿽然使人求巳則巳重而人屈以已求人則已屈而人重古之士無意於世惟人之求茍不屑也閉門而拒之君子不以爲隘也戰國之士至使諸侯執轡而身禦至捨甚者逆立使公相結襪而廷辱之或者罵而放毀之寧使天下譏其身爲不肖而信其君爲諸公長者之名當此時其權在布衣不知有名器爵祿之榮居今之世天下制於一姓進於朝廷者不以譽顯士之進取繩於有司而悉以科舉進所以布衣防逺之賤而伺候於形勢者之塗大車結駟於其門北面逡巡而不敢進其未進也飾詞於閽人納質於趨走之賤而後得通將進也蒲伏而入揖而立而後進望其顏色而觀其意於巳未信則其辭誇設之以事則其辭危叩之急則其辭哀鳴而取憐王公大人其累然者也不能有動於其目而槪於其心今之士所以甚賤而益辱先進者所以特重而益肆以貧賤者之有求而富貴者之無求也嗟夫王公大人其無意於天下後世而不揖士士無意於馳騁當世而不見卿相則𨿽百世而百不遇也不然彼將一見而挽畱之急急然惟恐後而不我欲也尙何以厭士爲哉士𨿽執鞭亦將爲之欣慕而況於與爲布衣之交而待之以國士之遇而不有其勢也甚矣夫天下之難合也方朝廷享尊榮者人主左右侍從之臣其勢皆足以求然傾天下豪俊奔走於閤下之門豈悉以有求進見於前耶閤下位爲內相揖讓人主之前身所進退而四方以爲輕重意所予奪而天下以爲榮辱而能慷慨與下士均禮此其所以能大服人者也今某孑然以其身進於左右求與於賔客之末左右無所稱請謁無所及其言文章又未嘗一至於諸公之門其何從辱閤下之知者將誦其所聞而誇言之則爲防而好勢使閤下先以與人則以爲謙而下士夫好勢者某之所以重進而深恥而下士者閤下之所以得名也以所輕易所重況某者耶昔者某之始讀書也放乎六經之言而惟聖人之求旣巳得之於言而應之於心而後取之以心而發之於言當其應於心也所應者今而所存者故而發乎言也事之至不擇而意隨其所如意之防不求而口惟其所言紛紜變化雜乎胸中而惟所寓旣已固矣然後泛乎百家之言博觀其流獵采其華輔之以縱橫之說兵法之教故自三代以來至於戰國謀人防士成敗得失頗能究其利害與其當時之變而後其所好者謀也其初也懼其不醇而惟多之務去其卒也關乎眾萬而𨿽博而不厭也以其主於中者約而肆於外者宏約故能應古之士所以出而渉世而能有言語文章足以主謀立事者其故皆出於此也然士旣已屈首受書將以其術出而試其所學而不能見公卿大夫與之周旋博論而熟於當世之故則其所學爲近於無用是故不量力而欲以其不肖之身進謁於門下伏惟辱收而嘗試之夫豈惟某之幸亦閤下將以取於斯言也不宣

再上曾內翰書

頃者贄書先生湣焉教其不逮降色辭而見之若將與爲成人某竊自喜繼見不獲命退而負念於今已旬月恐左右之不察不可以無故而去故復以書布腹心某聞昔孔子將之荊也先之以子夏申之以冉有以孔子之先進求二三子之門人顧有所不能已久矣夫人之難須而道之難行也𨿽聖人役身而沒世亦將先名實之所在夫豈敢無求而遽至於前哉夫無求而遽至古之士獻璞而得刑者可爲戒矣故以伊尹說湯五就而後見聽以賢舜事聖堯三年而後乃相之也嗟乎將求人者亦愼其所之必如此尙將安以求爲哉夫賢人君子之欲有所樹立於世而求見於王公且其身非獨遽然而巳也將深明乎相與之義而以爲後世不朽之說念之惟恐其不欲睠顧徬徨懷不能去猶幸冀其一返囅然而喜不得遇則悲哀而不釋世之人以爲是無恥此乃志士仁人所以深悲竊嘆恐天下之交日以疎而失時則無成其志故曰時乎時乎不再來贏糧躍馬惟恐後時其思欲自見於世而不願湮沒於尋常者也故夫士旣已合於一言而敢爲委質以國士報至於殺身伏死而不悔若是者亦樂夫天下之知已者深也或者痛乎不見知退而以死見節以明不侵爲然諾之義而以愧當時之仁人君子然所恃以慰其區區之心者將何益彼其所求者是也其所以自爲謀者非也夫王公不知其士之可以與能是以輕絕之而不悔潔身之士不觀其俯仰而進是以至於顚沛而不悟非知言之難而憐其言者無所成功今而後知言非難而言之者爲難而不易也客有見人於服子者君曰子之客望人而笑防也交淺而言深妄也客曰不然望君而笑者和也交淺而言深者忠也故其言未變於初也而兩可意有所至則言有所忘然則士𨿽割心竭智而貴人好惡自爲之必將何從而後可爲哉故說而合則𨿽牛角之歌辭鄙而義拙載之後車不合則𨿽慟哭流涕相隨之速秖以見尢而不徳也由此觀之豈其不遇合烏在夫爲巧拙也有以技幹宋元君君嘉而賜之巳而復有以技乾元君君恚曰昔之技無庸適寡人有歡心今若聞此而進將戮之故其技一也而君之喜怒異也夫王公喜怒慓而不測而布衣累然欲以身試其喜怒嗚呼其危哉而幾何不防其元故士之養志者莫肯爲也今某𨿽無能鄙陋當塗之士皆足以取容然重其身以求人以爲士觀賢不肖於其人所爲主茍賢也有以少補所賢之主此固平日之所腐心者聞先生好賢下士庻幾得其所願故自忘其醜某獨以其無能之身欲歸於門下問塗而退再拜傴僂贄書於庭茍云得察於左右𨿽死且不朽夫王公以髙明倨重之勢而顧見所哀憐之交詘已不易爲之而某之心不能以遽已也故復見求效其區區不圖一再於閽人辭焉此人見士之賤及於門墻其謂不羞某𨿽鄙賤亦不爲也所爲求於當世欲以托名今乃令自困辱於此欲進不能欲退則業已見恐去而望人之深懷首尾兩端而重失其所進所以拊心太息私自憐也夫以向之所慕望無資以見幸而見焉智窮說困而不知所委命將柰之何哉悲夫士乃不偶一至此乎孟子言士未可以言而言是以言餂之也皆穿窬之類也夫某也獨知見左右爲寵惟恐不獲自盡不悟未可以言乃爲穿窬而被此名古聖賢未有不求求之曰有義得之曰有命知其無可柰何而安之故以旌招士而虞人𨿽死不敢往以詭遇獲禽而禦者且羞爲也今先生𨿽微一士焉能爲有無而某竊重去以爲戚非有他故也昔者孟子去於齊濡滯尹士曰夫子何爲而不豫曰千里而見王是予所欲也不遇故去豈予所欲哉夫出晝而王不予追也予然後浩然有歸志臧倉之毀於平公而不得見曰予之不遇魯侯天也臧氏之子焉能使予不遇哉故士不得志而悲亷直不容於時孤憤五蠧之書所以述往事思來者而自攄憤於空文也某𨿽不肖然觀三代之書而有聞於孔孟氏之行巳頗知古聖賢所以取捨之義懼先生眞以內慕勢而自取辱於閽人則𨿽殺身不足以滅恥故復引類連辭求其私心某之顏亦固厚矣夫得使某茍明此心也退不累於門下而歸潔其身𨿽復於衡門而不悔也伏惟閣下察其區區不宣【或謂此書前倨而後恭非也予旣言之有忿辭若人恐隘余古人去國不潔其名孔子欲以微罪行故其言哀而不傷怨而不怒北門褰裳之風也】

欽定四庫全書

忠恵集卷九

宋翟汝文撰

啟

賀除司空啟

貔虎指蹤逺臨萬里風雷發號進陟三公父騰朝野之歡聲散作廟堂之和气恭以某官呼吸造化扶掖太平勲業軒昻書在鼎鐘之上聲名飛動塞乎天地之間手斡坯陶气蟠海嶽天下指唐虞之俗意將億萬年胸中視姚宋之徒可容數百輩憤西平之驕防蹙永泰之雄邊不勞堂上之奇兵奄有湟中之故地戎容鷹奮絕紫塞而斷黃河敵騎蟬歸披靑天而覩白日太宰以祕謀摧勁敵英主以顯號旌元功赤舄有光獨追姬旦黑頭未老不數王恂孰謂廟堂之謀第許邦人之頌肩駢四海仰周官論道之賔師膽落百蠻聳漢相驚人之風采官儀旣已重九鼎國勢自然如泰山某逺托鴻私側聞成命戒宣王師旅徐方旣同徹申伯土田周邦咸喜望鳳池而屬目賀燕廈以揺旌

謝除館職啟

防恩授前件職者奉對西淸凜天威之咫尺策名東觀近云漢之昭回顧影自惟無顏以寄惟石渠天祿之府祕金匱玉版之藏翰林墨客之文章河圖洛書之典訓怪如齊諧之所志防至稗官之所收極備至於方言其流及於瑣語煨燼竹簡發羽陵汲冡之編科斗漆書讎魯壁淹中之蠧蓋古人禮求諸野而失官學在四夷僅有典刑推亡古昔仲尼之悼借馬猶及闕文夏禹之尙遺聲以存追蠡自非网羅百氏之學貫穿千載之間約六藝以成章洞九流之領略則孰能刪除繁穢訪拾舊聞得商頌十二篇考次逸詩之闕取武城二三防緒正古書之遺至於曉幼婦之防文釋皿虫之訓纂討論窽識辧岐周栒鼎之銘義證古文迹東漢顯陵之策惟時遴選益嘆才難固將廣豪傑之儲須以待朝廷之用必如前哲增重此名而況切近禁嚴雍容嘯諾建章鳳闕望帝極之太防防府玉山應星躔之東壁欲掄材於人物聊養望於嵗時某意廣才疎心勞志大空懷憂國見謂狂生中捐末路之差池未分昔人之憂患言從宰掾入簉書林汗靑簡於季年絕韋編於卒嵗初無聞於是正獨能問於何如恭惟司空僕射相公徳盛阿衡師惟尙父服衮衣繡裳之命數寵冠上公偉龍章鳳姿之儀刑照映羣辟略春秋責備之法得天下英才之歸𨿽此妄庸不忘教育孰云晚出得與斯文乃睠蓬山世惟舊物慨流波之未逺愴風木之纒悲再命維新相望踵武惟先人嘗掌斯事獲繼前修卒父業復總羣書敢期故實永言陟岵之感終廢蓼莪之篇然而以先儒之熟訓詁而誤爾雅之彭蜞大夫之識具敖而名先君之獻武況如淺陋無乃闕疑庶幾農馬之專可與魚虫之注述陶唐至於麟趾安所發明頌聖主之得賢臣或能論著

賀拜太尉啟

伏覩制詔廣西蠻峒納土置南丹州幅員萬里司空僕射相公策拜太尉者臨軒用樂以答元功告廟冊勲益崇殊典蓋名器以實浮而增重惟徳量故寵至而不驚戎夏聳聞神人溢喜古者天子有道守在四裔賢人在朝折衝千里維時巨室必有世臣使其國勢之輕重系於存亡人材之盛衰視其進退崇堂逺地知亷陛之難攀猛獸在山嘆藜藿之不采當今之世莫我敢承恭惟司空僕射相公輔翼聖朝股肱帝室躬回天之勢而人主不忌有蓋世之略而天下莫爭乃眷蠻方悉歸輿地辟國百里顧爭尋常通道九邊比爲狹隘用能當四輔三公之冠專五侯九伯之徵兼軍國之異容極將相之隆數來威有克壯之元老無競以烈文之辟公而況今者符貺薦臻君臣歸美斂嘉祥以敷宏徳惠興雅頌以文致太平主上虛已以聽公明公宏度以鎭物協同羣後之讓永觀晟樂之成巋如九鼎之安靈承帝鼐之固

賀拜太師啟

伏覩制詔正月一日大慶殿朝賀受傳國八寶太尉僕射相公冊拜太師者仰止三朝之老蔚爲萬乘之師裂以山川世胙之封崇以鈇鉞專徵之器貴窮人爵克享天心古者天子有七人之爭臣太師首三公而論道所以儀刑海內輔導帝躬嚴朝廷則爵爲達尊事徳義則貴有所屈成湯先學於伊尹必有所不召之臣穆公無人乎子思不能安長者之側有來命世之哲以起非常之原恭惟太師僕射相公道濟彌綸文能經緯非予覺之誰也豈曰友之云乎王曰嗚呼父師作祗命周公之冊余惟克邁乃訓繼舊學甘盤之賢極名器則禮敬益隆咨典刑則老成爲重就訪大事必先太史之乞言俾乘安車參用黃門之設幾底於五典論厥九疇以鎭定如巖石之瞻以博厚若阿衡之倚一國之巨室所慕爲政不難天下之大老來歸其子焉往用能制作禮樂頒度量於明堂寅亮聖明受泰元之神防肇稱寶玉於赫祲容然而無競維人惟徳其物昔者倚相能道訓典晉大夫失問於白珩子反善理兵戈秦使者攺觀於和璧不有君子將焉取斯洪惟熙洽盛治之聖朝相以瑰瑋光明之人傑光於史冊配君陳畢命之書載之聲詩詠崧髙烝民之雅

齊州到任謝監司啟

祗命宮祠久逺從臣之荷槖叨恩民社復分刺史之虎符景仰下風竊依條教恭惟某官精誠許國術略濟時頒朝廷寛大之詔書慰父老傾聽而扶杖顧如衰朽敢自懷安冒東海之優除或容病守依潁川之厚徳未遂聾丞

齊州到任謝執政啟

寢命西垣仍叨內閣分符東海尙玷名城亟遵道以疾驅方下車而觀俗請問故老延見諸生周楚漢之舊封覽山川之形勝帶牛佩犢襲土風奢侈之餘褒衣大裾有掾曹舒緩之俗顧面墻之不學懼文謹之徒傷伏念某志古好修與時寡偶早從前輩聞長者之遺風晚托後車竊先生之餘議自以附靑雲而施後世無愧昔人豈云懷琬琰以就煨塵分爲棄物叨逾近服謬竊寵名食厚祿以自私辜大恩而不報恭惟某官儀刑四海師表萬民樂天下之英材收海內之名士乃如朴防亦預甄鎔𨿽剸煩治劇之未能儻奉令承教而猶可眷惟齊地著自前聞求善政之所存去當時之𨿽逺持治道於相國寜以淸靜而容姦遵遺俗於太公庶幾簡易而報政

齊州與安撫啟

寢命贊書叨恩符竹乃緣屬郡得價藩駕駟赤帷獲仰使車之舊物屬鞬戎服行修帥府之覲儀愒日以須披云在望其爲欣誦難悉敷陳

陳州到任謝執政啟

罪釁餘生茍庇身於祠館懷安晚嵗永畢願於桑楡忽分符竹之榮復有民社之寄顧憐膠戾仰愧甄鎔伏念某處旣近危動而得謗了何知於憎愛久已昧於周防少苦病衰無復事爲之志晚嘗憂患益頹榮進之心頃以謝章再罹謫籍一隕身於眾口投散地者四年奪斧是憂誰肯食漿而五餽翳桑之餒僅能糊口於四方敢圖流落之餘終預眷憐之末尙容假守使得食功恭惟太師相公經緯人文燮和天縡維持國勢於九鼎以福萬方网羅天下之眾能不遺一介獨玆枯朽之質倍費封殖之恩𨿽無責報之深敢忘施徳之自復神明於舊觀已悟昔非措步武於夷塗冀從今始感佩之至筆舌難周

宣州到任謝執政啟

分官支於符郡茍以庇身觀治行於臨民使之從政愧非其任命不獲辭伏念某少自刻修早罹憂患風波讒搆久負念於昔人衰命懷安了無心於世故頃繇瑣闥屢乞州藩自惟無用之軀宜處不爭之地終煩封殖得遂便私恭惟某官經緯人文燮和天縡謂論思於侍從能體朝廷使職於禁嚴增榮湖海庶緣寛假暫就退閒敢不祗奉官箴肅承優寄拙於謀已惟無愧之爲安忠以事君顧何適而非報

問侯中書侍郎啟

猥以防生叨從末宦效九九之技夐若江湖之濵瞻兩兩之符邈然霄漢之表顧門墻之彌峻致竿牘之罕通引領惟勞傾心則一伏以某官躬稟間气親遇昌辰道以非常之才助成無競之烈謀謨帝所勱相王家順迎六气之和茂擁三靈之祐發揮一徳使邦朋之寖消感慨百爲由國是之先定及此精神之會應於寤寐之求天睠孔昭民瞻允屬據百僚之上已知體貌之崇居三事之先卽俟儀刑之正上以副一人之意下以慰四海之心深念宗祊加護饔寢

賀侯中書得請宮祠啟

右某伏審宮使中書侍郎得請宮祠歸榮故里𨿽老成去國之易而明哲保身之全多士嘆嗟餞韓侯之出祖邦人慰喜詠季子之來歸恭惟宮使中書侍郎正色立朝逺猷經國方崇鼎鉉之拜以正公槐之尊而乃深畏功名肆懷丘壑上章力懇解組如遺仰髙行之絕倫聞余風而興起乘安車而過諸子未慕昔賢揮賜金以娛故人用償夙志行膺宣室之召復佇衮衣之歸某荷眷特深辱知有素顧望塵之宻邇獲擁篲以迎炎暑正隆川塗尙阻伏乞上爲宗社倍保寢興

賀除開府儀同三司啟

視秩公槐增華將鉞官儀鴟尾共瞻黃閣之崇命數彈冠咸仰黑頭之拜傳聞四逺頌嘆一詞昔者周公之勲封伯禽於魯國康公維翰命召虎於淮夷然而伯禽無預於成功召虎克承於先世猶且冩諸琬琰播在聲詩豈有述作萃於一門事業煥乎當代朝廷無出其右簡在帝心父子同升諸公貴窮人爵衮衣焜燿而交映革履差池而後先稽參舊聞曠絕無輩恭惟開府相公身兼數器徳範羣倫方當彊仕之年已佇登庸之望曲臺容典潤色倚以告成東觀諸儒總領資其折衷迨玆顯拜誰曰不然某夙荷眷知獨傾意气七登三事願觀伯始之榮四世五公當繼諸袁之盛

賀譚太尉平冦啟

師旗爰舉計出萬全賊壘旣平功成一戰吏復專城之舊治民還案堵之故居和气遂充歡聲頓溢恭惟某官胸吞萬象心貫兩儀誠節著乎朝端威名行乎海表龍韜決防廟堂推必勝之謀虎帳運籌彞鼎載已成之績憤無知之狂防幹有赫之明威慨然請行期於奮擊具嚴師律靡須遺鏃之勞克定侯藩俄靖入郛之警屈此羣醜釋其下人使恩信之兼施知勲庸之益大顧惟弱植獲佐偏州覩捷奏之交馳激懦衷而增抃

又賀平冦啟

陳師鞠旅旣燀威靈折馘執俘遂平寇虐悉賴藩垣之治用昭帷幄之謀慶溢人神歡均遐邇恭惟某官忠存衛社業茂安邦威加艸木之防信及要荒之逺辟國百里嘗參預於戎昭教民七年因繕修於武備舉無遺防動有成功屬防竊之貪饕賴鷹揚而翦滅果慿勝算亟正嚴誅使逋藪之已空實成城之可恃吏皆案堵民乃奠居然以建大將之旗往旣侔於伐蔡仗元戎之節今復類於平吳允集茂勲宜膺殊奬當聞華衮之就拜庶至髙牙之請行乃眷偏州實臨孔道欣覩奏功之日幸臻徹警之期抃躍之私倍萬常品

賀除少師啟

伏審盟府第功路朝奉防備孤棘威容之盛更師牙節制之雄凡逮聰明孰不忻慶竊以君臣相遇古今所難來伊呂於逺方乃成嘉績嘆蕭曹於異代或爲美談況夫間世之偉人生於一國之巨室典刑所屬體貌自崇恭以某官盛徳庇民深忠衛上柱石邦家之用蓍帷幄之謀躬致勲勞是謂周公之元子志存詩禮蓋承魯國之眞儒聿追三代之風嘗定一王之法規摹逺矣文物煥然爰開公府之華以席相門之慶屬時栢寢追貴椒房更煩典防之勤玆被寵光之渥衮衣赤舄卽登三事之聨駮馬朱蹏豈俟九重之夢顧惟鉛割夙荷陶成自乘下瀨之舟坐隔翹材之館曵丈二之組方圖力報於殊恩聞尺一之書已覺心傾於美防

賀太師收燕山啟

伏審告廷大號正位上公逺冒山河擁百靈之交衛進逰廊廟膺多福之鼎來凡逮有生孰不同慶恭惟某官三朝元老四輔宗臣忠誠動乎冕旒威信行乎華夏謀深辟國無如召公道懋格天有若伊尹由是致二帝三王之治用能專五侯九伯之徵奇功屢書已在鼎彞之上勝算疊用不出帷幄之中乃眷燕云久湮沙漠累聖未遑於問罪斯人自致於渝盟當寧請行乘機撫定貔貅萬旅正十六州疆埸之初煙火一家復二百年版圖之舊廟略已定凱旋而歸勒名重崖捨爵淸廟固宜備非常之典冊然後稱不世之勲勞錫盾雕戈亟上元戎之節衮衣赤舄首登眞相之班益峻臣鄰永熙帝載某方馳驂驛莫造鈞庭聞社稷之殊休增搢紳之懦气輒陳固陋敢冒近嚴【云云】詞語瀆煩欲盡芻蕘之讜體貌間絕願寛鈇鉞之誅

回知明州張殿院啟

懇辭越郡願上守符歸臥漳濵得諧養疾瞻光塵之宻邇欣徳防之被承恭惟某官豈弟宜民忠誠許國烏臺風采夙髙白簡之名熊軾慿茵復仰靑氊之舊仁聲先路士庶慰心某猥以昔年蚤嘗望履鎭江故里獲修桑梓之恭鄞水社門益賴芝蘭之臭未遑馳問先辱誨音感愧之懷敷陳罔諭

回李越州啟

懇還印綬老矣歸休臥病江湖居然待盡豈謂遷【原缺】記室之問寵以物儀以疾疢遺公之憂訪其生死載銜謙眷倍切感銘伏以某官直諒多聞中和體備方藩維之重寄獨兄弟之疊臨榮擢縉紳名聞當世乃者慨敵人之侵噬請漢節以奮行深入彊鄰坐獲折衝之防底寜亂略勢逾伐叛之師宜入秉於事樞尙均勞於方面顧惟朽邁已隔交承間步武之差池企風流於嘯諾玆防過譽實賴覆藏非取則之柯孰云不逺如膠柱之瑟允屬更張

回鎭江府安撫趙延康啟

假守藩符獲依鄰郡封疆宻邇相聞雞犬之音政化流行不待馬牛之及恭惟某官躬行豈弟體備中和久推重於縉紳固相聞於風采出臨藩屏糾合義師元帥總戎首預幄中之畫前徒奔北獨專方面之勲乃眷殊方創爲輔郡疇咨師帥允借賢名防庇京師已賴洪河之潤倚彊王室重增盤石之隆敢謂謙光首貽書誨徒佩芝蘭之臭敬修桑梓之恭感愧之懷敷陳罔旣

回謝葉左丞賀除參政啟

右某啟進陪端揆參帷幄之近嚴入贊事樞輔朝廷之遺忘方時艱棘屬任勲勞敢謂衰遲亦容屍素伏念某抱屙嵗久與世日疎身伏海瀕久有乘桴之志心存王室尙懷防緯之憂適圖訪於舊人使預聞於政事顧惟非據乃濫同升恭惟某官徳宇粹夷天資亮達心遊六藝成深厚爾雅之文體備四時蘊東南淸淑之气居慙末至獲仰後塵欽賢人引類之私偕君子彚徵之福況防函誨追誦昔遊傾意相期若芝蘭之同臭論交久要知松栢之後凋感愧之懷敷陳罔旣

回謝宣撫李相公賀除參政啟

恭惟宣撫觀文僕射英略絕人髙名映世再煩舊徳出總專徵體貌未移孰斧斨之敢缺精神方壯賴樽爼之折衝自非文武之兼資詎識安危之注意顧惟疇昔尙及周旋久矣負薪上還漢綬居然掃軌望絕膺門敢意謙光未忘雅素書函俯逮慰日暮塗逺之勤老病增光誦室邇人遐之嘆其爲感佩難悉敷陳溽暑正隆川塗方阻伏乞上爲宗社倍保寢興

賀沈參政啟

伏審進執事樞對揚休命參謀帷幄之近熟簡聖衷圖任股肱之良允資人傑恭惟參政才兼數器望冠一時正色立朝追正始名臣之後髙文華國配興元戡難之勲方借壯猷遂陪機政深惟賢俊之得位必有籌防以致君固將防用眾能共謀王室芟夷多壘益整戎兵北敵遁逃防賴折衝之略中原蕩定倚須恢復之期

回知平江府向侍郎啟

伏審寵殿近藩撫臨吳防疇咨舊徳方三接之便蕃雅量辭榮遽一麾而出守恭惟知府侍郎閣學髙名映世偉度絕人屬圖攀附之初特起燕閒之久承明厭直復爲解組之行輔郡勉畱莫慰懷章之喜𨿽山林之志始願不渝而廊廟之姿輿情所系回翔少日綏靖此邦某晚嵗逃虛久已身而避地先驅入境不獲擁篲以望塵敢意謙光首貽書翰顧惟衰朽但切銘藏

回知臺州王待制啟

右某伏審進陟從班出臨藩服建牙入境問俗搴帷恭惟某官體被中和器涵光大髙文華國舊傳家法之餘發策廣庭早冠太常之第方俊遊之並進獨靜退以不爭記事丹墀仰直諒多聞之益代言禁掖資深厚爾雅之辭屬者倦入直於承明分守符於方面請臨劇郡出試治民方將頌朝廷寛大之詔書慰父老傾聽而扶杖某漂流澤國得謝聖時枯槁餘生允賴洪河之潤髙明垂照尙防分燭之光豈謂謙沖首貽函誨載惟厚徳彌切感銘

賀市舶再任啟

玆者伏審光奉除書再還舊物恭惟某官天資沈厚知術通明馳騁事功豈獨吏能之最發揚文采溢爲翰墨之餘某頃假守符謬承徳防再曕使節竊賴餘光仰步武之未遙覺神明之還觀深惟賢者之受福允賴王明更欣君子之得輿永爲民載未遑馳慶先辱惠音感愧之懷敷陳罔諭

答徐內翰賀正啟

獻嵗履端已回旋於星紀王春謹始方頒授於人時宜膺首祚之初克享朋來之慶恭惟某官典刑夙望徳齒兼隆顧叨冒於守符竊被承於余防宜民受祿踐正月之始和視履考祥對三陽之交泰屬嬰郡寄阻造賔閎伏冀調護寢興益綏祉福

冬至答徐內翰啟

伏以天元肇建气應黃鐘至日舒長景旋南陸竊惟視履宜享殊休恭惟某官大雅典刑縉紳耆舊宜民厚徳協應宮聲之和映世髙名仰如雲物之瑞甫臨嘉序茂集繁禧佇聞三節之召還偕與一陽而來復首防賜問益厚銘藏

冬至回王侍郎啟

右某伏以气應黃鐘肇紀天元之建景旋南陸茂迎日至之長竊惟視履之休宜享彚徵之福恭惟某官髙名映世雅量絕人釋省闥之回翔均輔藩而偃息政流民悅協應宮聲之和徳與時行仰如雲物之瑞甫臨嘉序茂集繁禧佇聞三節之召還偕與一陽而來復顧誦言之難切悵謁賀之無繇首辱移書益深銘徳

賀府守啟

顯膺溫綍榮殿巨藩威懷素聞欣畏疊見恭惟某官髙明拔俗端亮表時學問淵源皆當世鴻儒之事論議慷慨有前古直臣之風膚使屢將休問彌暢當饋餉浩繁之劇在談笑從容之餘罔敢告勞爰許均逸政成吳防竚觀訟缿之空名在漢庭卽被賜環之迅某忻聞成命久竊餘光願陪後乘之遊凝望前旌之至其爲喜幸曷旣敷陳

賀運使轉官啟

伏審光奉制書進登爵列伏惟慶慰恭以某官天材果藝徳履中和露冕搴帷民聳觀於旄節奮髯抵幾吏畏服於教條果膺增秩之榮式慰輿人之頌深惟賢者之受福仰賴王明更欣君子之得輿永爲民載未遑馳問先辱賜書感誦之懷敷陳罔諭

賀中書葉舍人啟

伏審登榮柱史進直掖垣先進同升欲斯文之得與後世取則知吾黨之所裁自聽綸音翕騰輿頌竊以朝廷之指麾號令一出於文章儒臣之辭命語言實關於政體觀時制作與世盛衰方聖神之禦天曁聲教於殊俗言惟作命孰形播告之修令出惟行厥在典刑之自用能昭回之光以藻飾萬物文告之令以震疊四方煥乎知天子之聖明卓然使當世之聳動恭惟某官當仁不譲【闕】洞達徽言韜涵雅量董石渠之論著【闕】尙須明試昭示顯庸遂躋持槖之班是正握蘭之任典章故實疇咨世叔之討論告命冊書追繼周公之煩悉當今誰輩與古爲侔佇觀綸綍之行益厲風雷之播乘時得位爲國有人然而摛翰墨則不貴於浮華備顧問則當先乎學術資君侯之博識具帝制之坦明穆宗之訪仲舒宜爲唐誥中郎之咨伯始益練漢儀

代轉官賜第謝執政啟

比膺帝眷亟進官聨仍拜賜於芝函遂登名於桂籍寵光橫及感涕交流伏念某性昧知方才疎適變少爲逰學不能收塲屋之功晚乃遭時已叨陳侍從之列荷大均之曲造懼小器之疾顚每究勤渠勉圖稱塞技已窮而難彊力弗給而易疲至如饋餉之薄勞乃是轉輸之常職俾之增秩固慚恩數之已優假以決科更使品流之稍異自惟何者可得兼之此蓋伏遇某官道濟寰區功存廟社削除彊敵旣恢經武之圖旌別羣林更助右文之化故捐殊賞以賁防軀某敢不竭節奉公推誠享上謹邦國貢輸之備識朝廷法令之宜庶幾此心何敢云報

代人謝運使胡修撰舉攺官啟

浮沈州縣甘老簿書出入門墻誤緣翰墨更借防援之勢遂成汲引之恩投足知歸撫心懷感伏念某江湖一介塵土半生叔夜麄疎顧豈堪於作吏次山浪漫蓋亦懶於爲官未能從洗耳之謀不免效折腰之態庸庸備位職號馬曹累累隨行事皆牛走念是非之相亂致力命之兩疑借曰自媒正使誰譽比因修小記室之問乃得望大君子之光顧盼所加遂謂眾中之異聽聞或誤遽忘名下之虛公賜品題曲爲道地意極丘山之重言逾布帛之溫退省庸虛豈能稱塞玆蓋伏遇某官權衡一世水鏡九流發爲月旦之評動合春秋之法敝帚無用提擕使享於千金駑馬有知鞭防俾專於十駕顧如妄瑣亦冒揄揚某敢不欽誦格言勉圖報效許以操修遂愼當遵節義之大閒謂其學問加勤敢文章之小技庶幾激勵無辱知憐

代人謝運使王待制舉攺官啟

三語就辟亟從幕府之趨一鶚興褒輒累公車之薦荷大恩之已至懼小已之弗勝伏念某濩落散材媻姍蹇足貧交易厭揖窮鬼以告行拙迹難安拜天孫而請禱念兩求之皆失嘆百慮之交攻發已星星心徒烱烱一昨汰從黌捨還綴班曹路隔九霄豈有修門之夢家存四壁未成下澤之遊挫箴資糊口之圖束帶效折腰之態當塗知已或似寒蟬末路依人定慚社燕幸遇搴帷之始頓形傾蓋之餘召置門墻使操翰墨然員多闕少時方防於省官而親老家貧勢固難於擇祿朅來書獄聊以代耕蓋由剡列之私遂適便家之願更煩汲引彌見矜憐此蓋伏遇某官盛徳涵容通才應變以成室屋兼收椳闑扂楔之防可羞王公近取蘋蘩薀藻之賤故𨿽沈於下列亦不壅於上聞加惠寒生增榮孤宦某敢不希蹤先哲抗志後塵抱槧磨鉛期不易儒者之事飲冰食蘗庶無負門下之知

代人謝秀守苖郎中舉攺官啟

二紀服儒嘗念呻吟之舊一官書獄豈堪流落之餘遽辱提撕重爲榮耀伏念某受生多難涉世少徒粵從鐘釡之謀濫污軒裳之列玉賈石夫豈本心乞酒得漿乃其定分亟捨歌之樂驟當敲朴之煩羣言譊譊爭沮幕中之辯獨行踽踽敢矜席上之珍乃使掛需頭之章終免爲揺尾之態靜言特達重愧空疎此蓋伏遇某官隱徳在時精忠許國牧人馭眾共師循吏之風流推賢與能自得大臣之識度優容寒素曲賜防成某敢不銘肌感恩刻意爲善庸庸末學儻有見於施爲斷斷餘生庶無忘於報稱

婚禮納采啟

求伉儷於閥閱所以親仁助烝嘗於春秋實爲嘉耦已嫁纓而得請將敝族之照臨伏承【云云】婉娩女功柔嘉婦則某捨弟聿求中饋之主得此季蘭之姿獲命於歸以圖不朽是宜家室敢徴卜於蓍以承宗祧用徼福於祖考辱嘉言而拜貺修菲幣以行成謹奉狀

婚禮請期啟

合姓之重滋有成言將幣之儀以爲嘉好抑撫臨其家室大燕及其宗姻不顯其光自他有耀維玆後世之永賴天啟其衷俾我先君之寵嘉人各有耦聊卜云於近日尙燕爾之及時奠鴈於門顧委禽之薦至禦輪成禮須授室之有期

欽定四庫全書

忠惠集卷十

宋翟汝文撰

銘埋銘祭文

政和洗銘

維政和乙未某月甲子帝作洗用祀萬世永享帝假有廟作洗永用享

簠銘

帝承天休受簠錫命臣炳臣師成範金孔肖稱祀於世室臣某祗帝顯命識於簠曰永寶用享

又

維政和乙未某月甲子帝崇配昭考肇稱於總章爰作嘉簠皇天顧歆明徳俾帝萬年有休

又

帝作簠象物用昭事神神永有依歸純佑命於我邦

簋銘

維政和乙未某月甲子帝憲三代作禰宮配皇考於後帝作簋薦新天錫眉壽萬年其永無斁

又

帝祼淸廟作簋吉蠲明神神鑑馨徳俾帝萬年永綏受命

雞彛銘

帝集寶命昭徳於彞器作雞彞用享神歆明徳俾帝萬壽

又

帝監三代作雞彞肇稱於閟宮神作景福永命於我有宋

豆銘

帝欽崇元祀作豆維旅其典神天於永世

又

帝作豆禋於太宮子孫永寶無斁

又

政和乙未某月甲子帝孝思罔極率見神考始作豆禋於明堂惟克永世

明堂犧尊窽識

維政和乙未某月甲子帝初作合宮肆尙見帝升侑聖考作犧尊用祼皇天申錫帝祉永綏受命

圜丘犧尊窽識

帝考古象物制器維則作犧尊用享於宗祏子子孫孫其永保承

山罍銘

維政和乙未某月甲子帝明禋於世室右我烈考作山罍薦鬯惟帝萬年永承天休

又

帝稽古作宋器貢金九牧始用山罍於嘉享子子孫孫其永保承

又

帝昭事於宗祧作山罍薦享右我先後其歆於永世

景鐘銘

維政和乙未五月甲子景鐘告成皇帝以身爲度鑄鼎生律鼎九斛以應黃鐘之數仰爲九鼎復爲景鐘眾樂宗焉以冬至之日奏於郊丘肆類上帝取中聲以迎气至極九數以召眾陽天爲顧歆罔有弗格臣某考制撰徳而作銘曰於皇聖神奮豫晟樂律度自躬惟聖有作於論景鐘量鼎所容有鴻其聲象帝顯庸帝薦郊丘鐘聞於天綏我思成孚佑歷年臣拜稽首天子萬壽永底於成式是金奏

少師墳山鶴林院鐘銘

維政和戊戌秋七月甲申範金作寶鐘薦我翟氏顯考昔覺雄作大音聲震於十方國土俾玆聽聞悟入得無漏智肆用格我顯考之靈濟登玆淨覺乃嗣汝文稽首識銘

伯氏公肅埋銘

余兄公肅翟氏諱汝特幼穎異如成人先祕書監教諸子刻意君總丱日彊記數千言已過目不再讀旣冠悉通六藝獨好春秋左氏學漢以來諸儒傳記少所取以爲孔子志在是經不專以凡例所論注獨得於心一時老師莫能難也又尙書古文訓詁篆象數器物討論捜索超然意解嘗嘆今之君子所學華偉不旣其實故求古人所以治心養性者不蘄與世合兄爲人幽逺防言不盡有三嘆之遺音天資沈厚未嘗慍見家人婢使與之務信一辭不侵先祕書監歷中外久君少年所與交已皆諸公長者紹聖二年冬郊丘以侍禦史奏君承事郎監蘇州糧料院至官一月卒卒時年二十六矣初娶王氏生二子先一年卒餘一子尙𦇤褓再娶劉氏復後君一年卒某自少相友問學皆君力焉痛君之不幸冀其孤長有所樹立以向所以望君者望之又一年亦卒嗚呼人之荼毒乃可至於此乎抑君遺世故解形累使假之年而爲時用君則旣不與易矣後七年先祕書監繼沒遺命他日必葬君其側崇寜壬午十月乙未卜兆於潤州丹徒縣鐵鑪村之原乃以君妻王氏與其子合葬東去十有一步銘曰嗚呼哀哉公肅道之難行止或柅也知性命者不亡與化非其死也先人兆玆九原歸覲君其從之也藝松楸志新藏無俾來者毀也

儺師逐癘文

帝居髙旻念此下民孰屍殺生分命有神尙憂牙蘗地大眾夥物鬼神姦或形麼麼申命眞靈時狩后土督視四維莫余敢侮維時嵗終老陰用厲嚚昏慿行實煩厥類罔象防魖旱魃獝狂木石之怪魑魅魍魎蜮蜲蛇爰曁畢方嘯其朋儔附麗依托爲癘爲瘧伊其相謔髙明之家晝日窺瞰冰炭反覆興訛造訕嗟爾何爲稟厥沴气使人寒熱爲已得味防倛毒驅已避復肆矧乃巫覡譏罵不恥姦極技窮祗以益死凡我眾土是殪是戮殄類耡根俾無遺育保我幼艾以祓不淑上帝好生天网𨿽疏干冒自投磔汝幽都廓然妖氛雲散風靡至和嘉生嵗不疵癘惟明天子如日之升物寜有是而敢顯行惟明天子傳序古帝摻執斗柄運行嵗次淸明在躬負扆垂裳大開明堂以顧萬方

祭蘇丞相文

維公早直禁林更歷四朝之舊徳晚當國論猶爲當世之宗臣聞名震乎溥天后生防其徳宇偉玆望實維我老成往辭赤舄之榮歸遂安居之請嵗時出適聳萬石之裏門食飲擊鮮過諸郎於治所𨿽晚節之休退尙精神之折衝某比以松楸獲陪道徳問萬事於伯始無所不知夢兩楹於殷商遽然永訣慨念山川之接阻參杖屨之遊天乎降喪不慭遺於一老人如可贖將何愛於百身哀前輩之風流失朝廷之耆艾吾將安仰誰具爾瞻空驚遺像之觀來致生芻之奠永懷疇昔愴敍舊於南音尙意樂生賦招魂之楚些拊棺一慟【闕】

祭中書蔡舍人天啟文

維公昔鐘英華髙第受業頎頎諸儒咸有師法公獨後出攝齊登門一見嘆嗟付以斯文鐘山旣薨主盟六藝老於西河疑若夫子公於多聞如彼海若浮屠老氏九流七略逸書缺簡圗緯之學其多萬數敏視如流成誦於心棄不復畱其爲文章捭闔自恣滑稽談譎蓋以文戱淵源滙蓄有本如是世家碑版有欲垂後必公述作大刻不朽諧聲麗句余及詩律雝雝淸廟若奏金石方今之人誰逾仲卿宜冠進賢宏議漢庭維名不祥多取必疵卒以口語半生差池帝須公來付以辭命昭回於天物被光景帝顧句章遐方底貢命公往臨爲島夷寵閱嵗解組悵焉懷歸縱心事物壽考與期胡爲厭生欲與世違嗚呼哀哉我從公遊爰自幼日曰予妙斵獲此郢質維子於藝旣其華實聞公之喪我官海隅不卽防哭奠芻寢虞平生師尊於義缺如公於生死晝夜一致視身與名如脫敝屣我獨滯念攬涕中夕哲人云亡爲天下惜嗚呼哀哉

祭保甲於淋文

親以淸酌庶羞之奠致祭於防城保甲忠義死難之士於君之靈嗚呼哀哉杭卒叛命蕩爲賊區我昔治師恭行天誅士眾穉驕陰與賊圖戰則先遁均爲萑蒲爾獨忠義奮然前驅眾亡被執怒此賊徒脇使必降誓死不污眥裂發沖气象自如賊羣束之曹射其軀矢如蝟毛謾罵如初嗚呼哀哉委身蹈義得死乃趨生气如在歿與眾殊瞻彼圍城深愧士夫嗚呼哀哉痛爾酷禍慘傷余膚我實負念致爾不辜招魂於棺歸安葬塗力能報徳哀死字孤魂兮來歸登此喪車嗚呼哀哉

覲墳祭文

伏以慈顏永閟悼體魄之旣藏宰樹仍存嘆松楸之已拱宦遊湖海違逺嵗時再望若堂之封獲修除地之祭敢緣薦食以導哀誠伏惟尙饗

少保忌辰祭文

右伏以積行累功肇基堂廟余風遺澤垂庇裔昆屬防日之載臨重永懷而增慕仰慿道防祗薦先遊𨿽嵗月之若馳慨音容之如在弄孫抱子傷莫逮於愛慈尊祖敬宗顧敢忘於本始

少師忌辰祭文

右伏以昊天欲報之徳永負劬勞諱日終身之憂愈懷追慕仰慿道防只薦光靈矧當春露之旣濡載瞻燧火之方攺鼎鐘欲養傷不洎之悲心貌像如存慨有聞於嘆息恭惟先烈歆此薦羞

家廟時祭文

嵗旦祭文

伏以星紀回天王春頒朔載臨獻嵗之始深惕濡露之懷祗見宗祧肅陳薦享伏惟尙饗

寒食祭文

伏以楡火肇新桐華云始有嚴祼享之禮用極追逺之誠仰冀光靈俯垂昭格伏惟尙饗

夏至祭文

伏以日永星火律中蕤賔當禴事之恭修感天時而增慕仰惟先烈歆此薦羞伏惟尙饗

中元祭文

伏以西灝戒期中元紀序乘素秋之旣望愴濡露之永懷祗薦廸嘗仰祈顧享伏惟尙饗

重陽祭文

伏以肅霜戒菊有黃華仰昭穆之序陳冀焄蒿之時享徧躋順祀用格先遊伏惟尙饗

十月朔祭文

伏以嵗功始畢烝祭肇修瞻眾物之旅陳重永懷之罔極仰惟慈假俯錫裔昆伏惟尙饗

冬至祭文

伏以書云視祲迎日履長感節物之旣移慨音容之如在肅陳饋奠祗達孝誠伏惟尙饗

男娶昭告家廟文

維某年月至之靈某防賴祖考遺徳庇覆其孤以有嗣續今男某授室以時婚於某氏之女玆用徼福於我祖考使成婦順爰及賔祭以燕翟氏之祧合有日不敢不告伏惟尙饗

女嫁昭告家廟文

維某年月至之靈某防賴祖考遺徳庇覆其孤以有嗣續今第幾女擇耦以時歸於某氏之子某玆用徼福於我祖考使宜其伉儷家室以成嘉耦擇日有行不敢不告伏惟尙饗

齊州謝雪祝文

自冬歷時不雪抑艱嵗而民病也嗟我婦子告饑曰無以須上令也刺史惟罪罰致斯眚也矜於民之辜神幸曲聽也惠然賜之尺雪浹封境也祓除疫癘而螟螣殪土脈含滋而谷有嘉穎也閔嵗事將有期可以潔粢丰盛也我其敢怠荒忽神休應也率吏駿奔承威命也蠲明豆觴酌彼泂也祗見像設神拊慿也儼姣服而來下風冷然肅以敬也具醉飽而遺以祉擁幼艾爲民正也吏報事益防繼自今其永也薦辭侑酒相雩詠也荷神之賜終不敢復有請也伏惟尙饗

昊天殿祈雨文

瞻彼甫田蔚然多稼行遂九秋之望尙愆一雨之施惟是髙原亦旣亢旱冀昊穹之昭格俾時澤之周流降此康年恃之卒嵗

神霄殿祈雨文

運在金穰已屬丰年之望時方火老爰臻亢旱之憂乃聞髙原旣泣枯穗仗霄晨之丕佑斡陰陽之至權云上於天用敷剛健之徳月離於畢終致滂沱之祥

泗州傳衣塔祈雨文

比嵗告饑民方罹於艱食常暘爲沴天復降於疾威念吏道之興妖致農工之失職祓躬自咎雪涕祈哀仗大士之悲憐閔羣生之危墊慈云廣布法雨周施霈然嘉澤之流戢此驕陽之熾庶令老弱旋見丰登

佛寺祈雨文

丰年已兆嘉澤尙愆𨿽防一雨之施未厭三農之望敢慿精意恭叩覺慈冀法澍之周施抑驕陽於已熾滋我多稼溢於大田

宻州祈雨文

嗚呼嘉谷在田方苕穎也胡寜淹月不雨惟旱證也谷將槁而菽不得植抑民無所寄命也眷此邦嵗饑流冗未靖也若禍未悔神於人實不逞也我其敢辭罪罰失刑政也矜人吁辜神幸曲聽也惠然賜之尺雨速休應也我將駿奔走震神威令也饌牲酒報徳繼自今其永也

宻州常山謝雨文

維此海邦頻嵗薦饑望麥拯急庶幾朝夕期月不雨人其溝壑我書尺牘率然請命若有告言神鑑其衷詰旦甘浹於四境執熱得濯慰民望嵗旣雨彌旬復以病告祈聽從之陰雲倐開雨暘應期如與我謀豈以忠信皇神所依昔我涉境神喜其來迎以膏澤仁聲先路今又屢請不訶其瀆我𨿽怠棄敢忘報徳酒牲潔蠲合樂爲侑祝史薦辭皇神所歆

又

嗟維海邦民不溝澮以時雨暘愆則罪嵗寜玆天理適與人防水旱之請凟神爲最今者亢陽嘉谷罹害嵗饑民流無亦神餒沛然膏澤神卒恵賚拯於溝凟保我幼艾匪神之休亦曰殆哉酌彼雩泉蠲潔濯漑凡我在事益防不懈有如背徳神實恫悔

又

嗚呼吏實不徳致災於民民旣阻饑維以吁神哀此海邦嵗旱薦臻眾萬嗷嗷孰聞顰呻誰謂神逺有號必聞惠我尺雨山川出云東浹萊濰西極海濱俾玆有年婦子食新我瞻晬容躬薦苾芬酌彼雩泉侑以斯文神降在廟升於穹旻將無怨恫惠賚宻人威靈在天神實不冺

興兵討杭賊禡祭軍牙之神文

嗚呼王室未靖盜多卒徒孰安招攜孰克誅鋤維杭叛卒三五其羣戕殺官師持燎縱焚我司方隅宻邇鄰防其忍翫賊不寜往救初順撫之命取其成狂狡自疑不獲腰領嗟杭之人思拯禍虐興我戎兵往定亂略提我萬眾取彼數黥士气奮張曽不畱行維神鑑衷用相玆役取我師徵咸劉厥敵建牙出境惟敵是求俾我有功防神之休

欽定四庫全書

忠惠集附錄

孫繁重刋翟氏公巽埋銘

公翟氏名汝文字公巽潤之丹陽人翟受姓於周有封國曰翟桓世居北地後爲晉所滅徙於西河周景王時翟僂新居宋宋元公無信大夫華氏謀弒元公國人與華氏作亂僂新戰敗華氏脫甲於公所而歸璜佐魏文侯以得士顯名諸侯漢髙祖總帥羣雄剪滅項氏卽帝位旴以功封衍簡侯文帝時廷尉居下邽太史公所謂自書其門者牧況父子並以易傳世方進以儒術飾吏事號通明相子東郡太守義舉兵謀復漢室爲王莽所殺酺以道術政事髙第第一拜尙書超山陽太守齊名李膺陳蕃號八極坐沒入中常侍侯覽財產髠鉗輸作後同膺死詔獄髙士湯與其子莊隠居尋陽五徴不起永嘉盜賊聞湯名徳皆不敢犯鄕裏賴之孫矯曽孫法賜世有隠行世言率左右羽林兵討武氏期迎復中宗長孫弭賊薛仁杲之亂涇州賴安良佐宋州刺史璋虢州刺史自周迄國朝代有顯人明徳偉烈踵武相望由廷尉至刺史子孫居陜虢潁洛之間翟氏之冑始分南北居陜虢者曰北翟而居吳越前楚者號南翟氏公之宗自髙士以來世居尋陽五代秦宗權之黨劉建封陷長沙公五世祖避亂遷潤之丹陽以孫權常射虎丹陽之庱亭又自別曰庱亭之翟始祖顯越州山陰宰髙祖玭故汝州太守非禮不動與人交必以身下之汝潁間所謂翟古人者曾祖濤知蘇州長洲縣贈太子少保通三傳專於禮樂一時之碩儒好禮者推之祖從故揚州通判贈太子少傅父思故祕書監知應天府贈少師公年十四舉進士試孔子集大成論詞旨贍博老儒不過也以書謁南丰曽鞏子固子固立言窺制作之奧負大名簡賓客於造語少印可喟然曰吾道不墜繄子是賴及請退三畱更僕徒禦攺觀士林傳耀旣登第十年不仕曰親老可逺乎哉崇寜壬午先少師捐館公廬墓三年還捨毀瘠不勝衣除防幹祿京師大臣一見奇之曰王佐材也除議禮局編修官薦於徽宗帝召對謂蔡京曰翟某器識深逺議論通明可儲東觀拜祕書郎公父子踵武蓬山縉紳榮之館中謀白宰府請議登封以彰洪烈公言治貴淸淨栁宗元猶知封禪之非今不勸上三代禮樂以文至治而啟上師秦漢之侈心懼王通之譏也白簡論公詆忽治功譏侮盛典責監宿州稅大觀丁亥除著作郎公九流七略靡不該貫率語成章事以類舉一日館中羣集問植栢於墓何義公言任昉云地中有獸名弗述好食亡者腦銅鐵擊之不死栢挿其腦卽斃前漢黃腸題湊蓋以禦之漢制主第樹栢中庭取松柏之茂也明年秋遷左史淵聖皇帝出就外傅擇一時人物爲官僚首命公勸講儲宮冬詔試詞掖徽宗皇帝務述熈丰政事士夫學宗王氏以通經爲要史學無介意者言官媢公負材驟進論公少從蘇軾黃庭堅防學術不正不可當內史贊書之任除顯謨閣待制知襄州未行再論降直龍圖閣知齊州郡圃舊引舜泉爲流水周臺榭前政貪墨無藝淤之植澤防私已公命導泉如初或謂使君有拔葵之風公曰郡圃與民皆樂者而瀆利自污懼民之弗率也未幾言章再論落職知唐州坐謝章自辧言者挾忿肆攻不已罷郡符畀祠祿政和壬辰秋復職知陳州明年春正月詔還西掖公以天子修明禮樂比隆三代王言非深厚爾雅不足行逺乃師盤誥以敷辭令震耀中外明並日月四方傳誦咨嗟太息夏除修哲宗皇帝國史提舉京畿常平範愼奏陛下執大象以撫域中天人和同幽明感格奠九鼎作晟樂受圭行冠禮祀圜丘祭方澤協气橫流珍祥沓至天神降地祗出皆甚盛徳事曠古所未聞也然未有顯大之舉以榮天休以彰美績願詔儒官制爲樂章薦之郊廟以傳無窮奉防委公修制公奏古者登歌在上乃播八音聲依永言始協律呂𨿽有韶濩之作必先雅頌之正所以猗那長髮光祀成湯淸廟我將周人用享其上推本有娀姜嫄受命之始其次備載太任太姒作合之徳爰曁武丁成宣褒大其子孫下及周召山甫顯揚其佐命聖君賢臣勲徳光明更歷千載震耀如初體大事重茍非其人孰敢輕議陛下肇新晟樂天地顧答攺作禮器比隆商周宜得語言文學之臣付以聲詩郊廟之奏薦功皇天明詔萬世乃以臣愚討論是使蚊虻負山气力幾何不允冬祀圓丘帝出郊有人物車馬空峙云端時謂天人相與白日顯行雲宰相蔡京請率百官慶賀詔表非翟某莫能昭明嘉祥敍侈神貺其俾視艸冬十一月除給事中京兆投事使臣吉州防禦使竇鑑彊買市人張順女爲側室順不從誣順京城殺牛白晝集羣不逞刼其家掠女以去順訊寃闕下詔鑑奪爵爲士伍未幾詔刋丹書許用郊恩薦其子昌公言鑑招合亡命白晝肆掠平民昌聚眾殺人輦下父子肆行凶威無所忌憚縱未卽肆市朝豈可防被世賞重污爵列如此則小人無所懲艾刑法無所施用矣詔格前防雞林遣使入貢詔元宵觀燈班侍從上公請對言春秋王人𨿽防序諸侯上聖王之制先諸夏而後外域防陛崇峻則堂皇尊嚴軌物淩遲則國威頓損今島夷細介奉琛而至一旦升法從上是中國自卑天子近臣而尊顯陪臣之小物若遂行之貽辱朝廷有無人之嘆帝矍然曰非卿不及是也命如舊制政和間內外乂安百揆時敍詔儒臣修明典則肇新宋禮以訓四方除公禮制局詳議官明年天錫帝簋帝承天休詔禮官革漢唐諸儒臆說之陋憲三代稽古象物昭徳於彞器凡祀圜丘祭方澤享禰宮及太室諸器專命公監三代正軌則制器銘功以格神祗祖考於是宋器大備匹休商周楚庭儺上命公作儺師逐癘詞四六韻語凡三篇辰受命午卽上帝讀之曰班馬才也內侍梁師成寵冠一時位兼三事畫防和買百姓墓田增辟園地公言昔鄭簡公塟欲毀公族之廟與司墓之室以行子產不可君子以爲知禮曰禮無毀人以自成者今近幸之臣假詔平人之墓以廣逰樂之所非所聞也梁怒諷宰相黜公守宛陵郡山崄民貧酒坊課額夥大月入稍虧或負沽過界常平使者逕遣官封坊籍家財充逋賞公奏前後徵系爲戶一百三十有八爲錢三十六萬八千有奇窮民較沽規利養生坐不售或系累致蕩產復逮系不聊且非無良故犯者今責必不可得之逋使朝夕愁嘆囹圄上累至仁請一切貸貰以洗瘡痍裁減嵗額以省刑罰詔悉除負額減舊半明年秋除吏部侍郎未拜攺帥合肥逾月移守宻州宻負海鹽課甲諸郡崇寜初宰相蔡京廢平凖爲貨飭爲新法茶鹽鈔俾商人先輸錢請鈔赴產鹽郡授鹽始嚴刑杜絕私市欲囊括四方之錢盡實中都意欲帝謂非相市他人莫能給用則已可固位肆姦常使見行之法售給才通輙復變易欺商賈以奪民利名對帯法客負鈔請鹽扼不卽畀必對元數再買新鈔方許帯給舊鈔之半季年又變對帯爲循環法循環者已買鈔未授鹽復更鈔更鈔鹽未給復貼納錢然後給鹽凡三輸錢始獲一直之貨民無資更鈔已納錢悉幹沒數十萬劵一昔爲敗楮無所用富商巨賈朝爲猗頓夕至殍丐盜販衡石者推原經歷窮治黨與追逮迹捕狴犴充溢死亡道路重抵黥配輕辟至徒卽獄更累政不敢縱捨公曰祖宗法獲私商不詰所由以靖民也今麕集不逞苛刻之一旦亡命是樹防也悉縱之卒公代無以鹽犯禁者宣和初朝廷興燕山之師諸路稅帛指防須給版曹言祖宗制衛兵以八月授衣請夏賦六月畢至詔諸路促輸上下相承催督峻急富室乘時射利匹至倍值公曰今四月蠶未簇而督絹殆如緣木求魚命匹納見值之半遣官畱易京師從容告辦東武多牛朝廷嵗須牛黃牛失黃輒瘠死民坐黃破產者相屬公曰守勸民耕者而督黃致斃其牛此孟子所謂以政殺也天府藥物所聚宜易致遣牙校往求以獻公言黃以享上臣敢有辭請嵗輸錢就市輦轂徽宗皇帝大徳至仁降防直免明年賦花羅頒六宮戶部言膠西絲帛所產請不敷給公曰此定潤物邦人𨿽莫嫻當經畫承命茍復抗請蔑濟也遣吏走兩郡傭工以教織紝甫期自集冬請宮祠以歸又半嵗有浩然獨往之志乃上章謝事逾嵗帝聞公精神彊固詔復奉祠明年詔還東省旋報罷淵聖皇帝卽位以東宮舊臣召直翰苑公以時事俶擾卽日造朝旣對請遣使北人立其裔結林牙伊都以尋舊好與爲唇齒以抗金兵力言金人盟好難信今傾國內侵茍不厭志其肯徒回若倚和緩備使得逞其間非計也且中國久安兵不習戰是我力已不敵顧今無防惟分促勤王之師速防畿甸散屯以多其應持重以老其師詔諸將審用間諜互爲防應彼野無所掠必擕擕而久畱必怠怠而擊之庶幾或濟今日之事非老臣無敢盡言者惟陛下深計社稷安危無忽大事時耿南仲及其子延禧以潛邸調防恩言聴計從堅請和戎公言不用請去除顯謨閣學士守防稽先少師凢再牧越公繼爲郡邦人美緇衣之榮下車専以仁政賦訟有更數政不決者公一語開曉咸得其情皆悅伏而去公聞二聖出狩集本道兵五千人援京師時上駐蹕畿甸遣官走帝所請卽帝位以慰民望復請糾合義師追賊鏖戰以張國勢帝至廣陵公以牧守不得詣見乃遣上佐及其子耆年奔問官守建炎二年春夏滛雨蠺麥告病公言浙東和預買帛嵗九十七萬六千匹越二十三萬五百以一路計當十之三郡三邑經方賊焚刼戶口雕耗總蕭山一縣家業錢一百七十緡民力困於此可見陛下卽位元年赦書祖宗上供物帛悉有常數熈寜已後獻利之臣奏請增擴不勝其其議裁損以紓民力六月甲子制詔賦斂之厚其痛蠲除臣謂與其尅剝窮民爲朝廷得少縑帛不若敷君父實恵使百姓咸知愛戴臣已體赦勑惻怛之意將第三等戶以上減半第四戶以下權行住罷及百姓身丁鹽錢祖宗皆有定制其後始於折米今悉爲帛臣已令只納見直制曰可轉運使吳昉劾公擅放錢帛詔降官兩等公表言臣叨臨劇郡實任牧民當上聖總戎之初屬二聖防塵於外遐方俶擾眾志易揺西有倪賊之未誅東有方防之餘黨徵徒潰散羣盜繁興若催科之不聊則環視而俱起臣所謂輕捐州郡之租賦乃以重保朝廷之土疆明年饑公問策扵寮佐咸請誘富室出谷以賑公曰今盜賊方興誘勸之利未及貧民而誅求之禍首及上戶殆斷屨補履也卽捐兩嵗圭租散給已而發郡廩截上供以濟民免流殍賴活者數萬人秋八月杭卒陳通嬰城以叛公曰逺人猾夏東南國根本盜賊肆發吾蒞方鎭賊在鄰境不討吳越環視爲盜區矣卽提兵七千渡濤江與賊搏戰公奏浙西屯兵進退不一莫肯用命乞暫付臣節制以畢臣功朝廷方以專軍委憲臣髙士曈士曈戚裏子必欲招攜以幸功寵公復言今兵勢已盛誅戮已加而憲臣欲釋賊納降意在黨賊固沮軍興昨嚴賊倪從慶跳踉山谷間止十數輩朝廷不深責帥臣誅討茍就招安致人心無所懲艾今復許招降是朝廷專以官爵誘人爲盜奬其叛逆非所以訓也及士曈爲賊欲誘質始專用兵後文臣提刑周格繼至復逗畱士曈竟爲賊擄而格被殺賊志旣得分遣間諜散誘官軍黨附滋眾公復乞濟師朝廷遣辛道宗將西兵五千爲援至嘉禾肆掠而潰十一月帝遣殿帥王淵統王師收復言章論公總兵臨城不肯防戰有防令公具析公言臣奉詔旬日不知所對自杭賊叛亂獨臣首提孤軍與賊鏖戰諸將悉爲憲臣抑制不許防合無一人肯應臣者臣累奏乞暫付臣大將旂鼓庶無汨撓得以討賊臣日夜策厲痍傷枕戈待命不旬日王師蕩定若責臣不武不能破賊則臣無所逃罪若以臣不防合則無單車一介與臣犄角不識使臣與誰防合臣前後乞討賊奏牘具在非可誣也奉防特降充顯謨閣直學士富民諸葛氏卽居爲樓臨通衢嵗久爲鬼物所據白晝顯出夜明炬如墟野間人莫敢登因塑像其上往來或不致嚴卽祟苦之公命辟樓爲酒肆名曰和旨取課入以資軍儲徙像叢祠中神無聞焉左轄葉夢得聞之曰是肯受令翟公信有徳君子哉吏部尙書黃裳道山前輩也嘆曰翟公能使鬼神知畏是難能也後月入丰衍朝廷置官蒞沽以佐經費公爲郡軍士以事逺適者必計道費具藥物審視遣之旣行經理其家靡有闕遺計杭賊之亂管置郵傳通息耗委官撫孥咸懷愾敵無私顧憂軍行與士卒同起居次捨庖爨無異具時嘆以爲古賢將所不及公牧越始至營無屋軍士僦捨與民雜處公曰帥職不修至此其能責士用命乎卽廢基創屋三千楹旣成躬按行廬舍爲辦服用防至匕箸杯盂靡不備具然後以次授館士卒咸感涕稽顙謂撫士卹隠昔所未聞然有犯必誅人人畏愛莫不自盡浙東副縂管楊應誠累歷亷訪使者以下除簉牧怫欝不平數詆時政懼公不能自安謀爲保全計乃欺朝廷稱甞隨其父任邊吏熟知敵情及自髙麗至女眞逕道請身使三韓結雞林圖迎復二聖公奏應誠欺罔君父自爲身謀實無奇計可返翠華茍應誠至髙麗髙麗辭以大國之使假道以問行所敢不承命或金人聞使人至自敝邑請問津以窺吳越則將何辭以對決辱命取侮逺人臣已檄四明茍應誠至毋濟其行應誠聞之自臨安登海舶以往旣至髙麗果如公言气索而返郡僚聴訟有不能得者眾以謁公語未旣已洞始末片言折之羣疑渙然罔不嘆伏公旣去邦人塑公像於郡之龍瑞宮能仁寺咸以公射之日修梵供以伸善頌戶繪公像奉祠畫史至摹本立直以售邦人飲食必祝公而後食閔閔焉惟日夕望公復至公蒞郡或細故而置理或重負隨釋遣之然咸得其情眾始腹非卒皆心服後政師公行事不當也旣而訪其迹則厚貸者果善良而吏訊者凶人也巳而曰無以爲也是得於心不可學建炎四年冬以疾力請掛冠章十上始得去明年金人南渡避地閩嶠紹興初天子駐蹕山陰詔復以翰林學士起公未至除承防兼侍讀命所寓郡守卽廬勸駕勑使人頒詔須公啟行以聞旣對帝顧公進趨雍容議論英特謂中典人物之表殿廬禦士見公步武溫麗音吐暢潤論事切要咨嗟攺觀曰今日豈止復覩漢官威儀是學士位廟堂中興必矣毎制詔上帝讀之恨起公晚逾月除參知政事公力辭不得命公亦以經世爲已任天子虛心聴納倚以圖治海內引領尅復二聖狩金國議臣言三韓距金境宻邇請取道以迎兵衛髙麗隨遣使造朝帝令止行人於四明俾其屬進及堂參公適在告宰相出笏逆之公聞亟出謂丞相曰三韓國陪臣借其主來猶班兩省下今使人之屬至僕射以漢相之尊與爲客禮是自貶以傷國體非所謂折衝禦侮者及再見公命吏諭之曰宰相出笏見使者以恭問二聖行蹕今竣事矣其以吏見使人旣進加恭疇昔秦檜爲相四方奏請塡委未決吏並爲姦公語檜專責都司程考吏牘稽違者峻懲之公當印凡訟訴直送所屬防六部者不得過一日吏懼自力無復滯事同列誚公非堂牒典故公曰天子防塵四方奏報利害間不容髮若用承平故實則玩時廢日不惟事失機防舉有滯畱之嘆矣方時艱棘聖賢馳騖猶不給吾儕可惰而任吏耶公因對乞治堂吏受賄者檜面劾公擅治吏公言臣位執政按吏而宰相見劾豈可無恥居位卽力求去帝挽之不可公言宰相旣不許臣預政臣豈敢茍偸榮以誤國事退復堅請言官方孟卿逢檜意抗章論公不合與宰相不協因防秋欲以細故去位詔以散官就第公表言臣昨陪國論誤簡聖衷不量孤獨之交欲濟艱虞之防謂防全度之見察豈料同列之不咸而𨿽號參知了無闗預人材除擢但見畫於錄黃政事施行一視成扵牒檢憂心自念負愧益深若蹈淵冰不能朝夕與其雷同充位之無補莫若潔已求去之爲宜又云爵祿非事君之本心所懷經世去就乃人臣之大節安敢辱身使臣得辭寵利於聖朝是亦能識亷恥而爲國旣歸謝賓客以道釋書自娛曰五千言守恬淡合虛無爲先金仙氏明空寂覺妄幻爲本旨趣逺自非上智黙識無自而入然有無之相資如形影之相隨初不獨立謂無上普度天人莫尊於黃籙大醮著盟眞玉檢十卷如來升濟六趣莫大於防陽齋作淨供普濟儀三卷皆裒晉唐以來郊天奉佛之典丹章緑字之書稽防參考剏成一家軌量宏深廣大悉備眞前古之所未有欲使修眞之士知非勤功行嚴齋戒盡誠恪躬禮容不足以格上帝感大雄濟羣生其立意陳辭貫通墳典合六經之實防闡教之至言非叔世諂道佞佛狹隘之所窺識冬十月丁普安夫人憂哀過而禮不逾士之好禮者式焉又明年徒行扶防自臺歸祔先少師之塋子弟諌公六十不毀禮經所著今老人血气已衰防渉千里日又摧傷脫冒霜露將謂卒大事何公曰荼毒至此吾忍以年不自盡乎是嵗金人復窺江表軍行不得進乃湖州之官宅村旣復土畱湖以奉松楸服除泛恩除端明殿學士劉豫挾金人臨淮師退詔前宰執議禦敵善後之計公言朝廷無逺略無定論無腹心謀議之臣三者不立何后之善自金人躪借中國乘輿越在裔土𨿽西晉劉石之禍唐室安史之亂不至於此自建炎俶擾今九年矣天下日苦於兵而戰守之計初未定也經國規模初未立也將相大臣每至防秋則豫謀避地之計至春則泰然安肆如無事之日敵至與眾同懼敵退與眾同喜如斯而已所謂禦敵者臣不識也昔晉武帝欲平吳得張華羊祜杜預以贊其計唐憲宗討淮蔡武宗伐澤潞賴裴度李徳裕以成其功今羣臣泛泛然如河中之木則陛下誰與權事揆防以圖今日之事乎臣願擇大臣有深謀逺略者任之責其恢復拔用能將必以卻敵合天下之英傑相與講謀立國之紀綱規模先定然後可爲也公以湖去行朝一捨冠蓋旁午乃遷寓平江之常熟紹興七年冬以郊恩除資政殿學士提舉臨安府洞霄宮金人歸地之嵗自沂宻來者言京東西人懷歸之心朝不能夕約王師至則倒戈相應旣聞公登廊廟曰庶撫我乎茍朝家命給事【公自給事中出守宻故民云】收復我必死鋒鏑以報公徳朝廷無遺矢亡鏃之費京東西可一日復也旣聞公去國咸蹙然曰莫有推誠軫物忠實無私可與成此功者吾其爲異域鬼矣京東西人謂公政通神明旁郡之不伸者咸卽公求成公笑遣之舉陳牒部使者請送公理正曰公不吾與吾無憾也大觀末三代禮噐稍出學士大夫獲識全古漸迹先秦科斗字學公建言古者班諸侯宗彞使鎭撫其社稷以世守之當是時咸受彞器於王室而後能國抑爲寶重矣聖人制器尙象載道垂戒寓不傳之妙於尊彞使人卽器以求象卽象以求意心悟目擊命物之智曉禮樂法而不說之祕於起居飲食之間朝夕監觀罔有逸徳此唐虞所以畫衣冠爲紀而民不犯蓋犧象尊彞鼎罍豆籩所用不同爲禮各異周人小宗伯之職辧六尊六彞之名物又専設官以司其用刻銘皆科斗文字聖人作經以載道經非字莫成文周禮保氏以六書教國子其後官弗修方罔知迹於籀古至謂小學不復經意栒鼎悝銘之窽羽陵汲冡之書曾不耳聞周宣王時史籀變倉頡之法作大篆緫天下字一以防意書法之壊自籀始其書俗惡已不可言秦又惡大篆之煩務從簡易李斯趙髙胡母敬變爲小篆程邈起獄創爲法始皇謂便於迅急行之不疑四人胥吏之資臧獲之見挾秦刑殺之威鉗天下儒術之口必欲顯名不朽斯因奏罷天下書不合秦文者盡除之焚燒先典殄滅籀學而古文絕矣漢去周爲近習於秦不識籀古唐開元間又變漢爲今文人至不識書今字學舉宗許氏方東漢和安永元建光間先秦古文已絕許氏但襲秦悉從轉聲野陋淺薄繆妄斯甚其害至於錯亂經防錯亂則事君訓民何自而正聶崇義集腐儒之說著三禮圖以誤後學今商周禮器科斗文字燦然畢出陛下方紹稽三代光明典禮此獨郁而未揚疑有闕也願詔碩儒博聞之士稽正六經考禮於夏商之器正字於鼎彞之間剗革繆僞捜訪失絕使六經尊罍犧象之用六書象形科斗之書昭明炳煥與六經相表裏以教後人天下幸甚上大喜詔禮官卽議以聞有司謂事大功夥曠日引時繼罹金人之亂竟不克成識者太息公爲郡必稽公帑之逋於民者罷宴集絕饋餉儲月廩償之曰瘠民以適已白取以稱客吾不能也凡朝廷與郡市民物必面給直曰守不親畀則爲吏豪奪所得無幾矣公奉先嚴恭著享禮一卷節朔按以行事毎祭必先掃除內外宿設筵幾率族屬告於祖廟旣夕迎主就位戒內外無或謦咳及聞履聲者以謂祭求諸陰故昬而行禮屏气山立餽尊拜祝如聞嘆息如見所祭質明竣事奠幣燎瘞奉祏返室再拜綏神乃退自少至老𨿽甚疾必自力公言範曄後漢書語近詞冗事多注見其自敍云筆勢縱橫比方班氏非但不愧今叢陋乃爾豈筆削未定緣事被誅遂傳之耶乃刪取精要總合傳注作東漢通史五十卷謂儒者道不行立空言無補也著圃學五卷廣聞三卷人物志五卷曰亦足以遺人矣公藏金石刻千卷心畫妙天下用筆窺六朝書法之祕盡沈著痛快遒麗勁逸之美𨿽一防一畫不妄下筆米元章蔡天啟見公行筆驚曰非唐賢所及張文潛贈公詩稱顏筋栁骨世不聞翟公筆力回千鈞蓋實錄也公心印剛正訟牒押尾吏悉截取以怖瘧蓄六朝至唐名畵甚富洞曉畫法自畫三境髙眞圖十極列聖圖九天朝元圖四聖防魔圖凡六十軸三天云輅圖九天乘龍圖七佛圖淨土彌陀觀音勢至像著色楚山春曉圖又妙於刻塑授法工師刻三淸玉帝眞武像於防稽之告成觀盡端嚴溫慈之相神气虛閒如與人接見者肅然郡人謂之木寶常州廣孝寺僧伽防衣化也公以舊制不工親爲易塑得如來憫世援溺之狀𨿽戴安道楊恵之復出殆無以過旣成五色光出窣堵波然髙數十丈有目咸覩公知人之鑑世服其明甞相吳敏範宗尹自布衣期以逺逹秦檜爲宻州學官一見知必爲公輔執政從官或援於場屋或自僚屬薦於朝者一百三十五人程俱陳橐韓駒皆門生也公喜治藥物裒方之經驗者爲肘後祕書三十卷施藥濟人四十年未甞少怠炮炙和劑必躬必親爲守日遣毉歷民居及軍伍視疾苦坊置病歷遣官檢校具增損以告貧者賙卹之死亡則給槥具賵其家先祖帥商丘遣公應貢松楡至盱眙宿普照寺寺僧伽眞身所捨塔也主僧子英設食腆而惡公曰一虀面足矣奚以是爲英夜夢紫衣僧告曰翟公須虀面宜亟設英素凶徳訶遣之逮曉復夢僧至曰客須虀面師勿靳也英驚寤見僧反手扄戶而出惕然悟爲塔中仙遲明過公語故公畱行致謝曰弟子敢以口腹累和尙耶公至朝以力請復北人之裔修好以禦金人不合求去是冬京師陷獨脫圍城之禍始悟其請出也太夫人吳氏潤人享年八十有八自歸先少師至公位執政嵗時奉祀治家咸有典則婦徳母儀時稱閫訓賢夫令子世爲名臣四方榮焉翟氏內外宗族以百數舉無間言軫姻黨之急甚於已私居先少師防貧悴不聊有相資者夫人笑曰吾貧暫爾吾兒豈資人者初不屑也公俸稍奉親賑施外未甞妄費買田於髙郵及鄕裏謂子弟曰吾豈老而悖謬置多田遺子孫爭端哉蓋欲創道宮曰仁靖佛廟曰植徳徼福老釋升濟考妣少伸風樹之悲爾公捐館捨耆年營靖館於禭之陽創梵宮於公墓之右卒父業也治家鞭撻臧獲必正衣冠拱立曰五刑天儆怠荒今私用之復惰肆吾懼不敢所謂非禮威嚴不行聖人教人先自肅爾公奉養未甞過量曰吾寒儒敢易天祿以肆志哉至於竹頭木屑未甞蔑棄曰暴殄天物用不以道是殄物也及義所當施𨿽黃金百鎰舉猶鴻毛金人至中原衣冠厄兵火十室而九惟公獨免公與人交必誠必信前後爲同列中傷不遺餘力直道而行恬然自信庸人狡夫欺以百數或請閒之公曰不誠無物尢而效之又可乎哉與人期𨿽虎豹在前烈風雷雨不變也毎戒子弟曰汝寜容人欺毋以不誠待物甞言快意事勿爲爲必有悔又言麟鳯人𨿽不識聞其名者莫不聳恱梟獍𨿽不害人見者莫不憎惡士人不師徳麟鳯而爲刻薄使人如見梟獍是自棄也宣政間士夫咸附北司以圖進寵及二聖出狩汨防忠赤以茍活性命獨公以道自守進退光明無垢公言三代人攸好徳叔世稟性不善剛戾暴恣先師老釋更出而化之使依仁寶慈以自免於戾懼其頑弗格也又申言福善禍滛以教誘之冀其知畏而懲焉三聖者哀傷諄誨而莫格甚矣人之難化也公濟物之心須防不怠故賦政以恵民爲本祗畏之心日省夕惕故行事以逺悔爲先甞言人生於憂患故易稱履虎尾索索終吉此聖人教人儆畏以逺禍也公淸明坦夷表裏洞逹口未甞言人過篤於行義奏補先甥侄而後子孫鄕人貧不克婚者輒爲主辦錄旅櫬之無歸者千七百函瘞之爲郡必捜境內之在殯者具費使復土曰掩骼埋胔王澤也守可壅乎晚年數夢釋迦佛教工刻制極華飾崇奉之嚴公薨之嵗自正月上日金碧頓昬如煙霧所曀日現顰蹙之容仲秋晦公忽棄世公以熈寜九年丙辰九月十一日戌時生紹興辛酉八月二十九日薨於平江府常熟縣寓捨享年六十有六前三日羣鳥集正寢號鳴不止夕有大星隕於室父老嘆曰公其殆乎公疾革命耆年凡故臣卹典之例錫者悉辭於朝曰吾生無益於國死不敢重爲君費遺表言今國步方艱人危未靖將帥驕惰而不能復尺寸之地倉廩空虛而至於無嵗月之儲士有溝壑之憂民懷杼軸之嘆致睿躬之甞膽期勵眾以止戈所願益慨聖衷誕恢逺略思爲君之難而愼於出令欽惟刑之卹而審於用刑懋終典學之懃以廣生知之聖淸心省欲崇簡易以經邦務儉寶慈敷柔恵以懷眾修已以安百姓耀徳以綏四方旌諌以來盡言營田以期足食重名節以激媮信賞罰以振紀綱減冗食之吏以靖民淸入仕之源以省吏鐫任子之令使知學古而入官嚴薦舉之科敷求實材而授職赫然復古繼周室之中興力致郅隆使漢儀之復見語皆救時之獘極言無隠人所不敢及者君子謂至矣盡矣自得疾至易簀惟飲水自潔及屬纊無一言及家事臥左脇沈然以沒非平日於性命道徳所悟入孰能眎死生如晝夜至此始娶吏部尙書原武邢恕之女邢惇夫者其弟也夫人詞學軰惇夫而識過之享年三十一贈魯國夫人繼室趙郡太守汝陽王純之女封魏國夫人夫人事先君謹而甚至子三人長卽耆年邢出也耆年自少知友皆天下有名士丈人行也劉器之所甚愛而以著騷見稱於張文潛養志自修好古文及黃老言介褊不茍合質不任吏自謂爲吏必以戇罷少日卽退休著黃冠服放浪山谷間以著書自娛宰相範覺民語徴君蘇養直曰翟子淸濁太明善惡太分此張惠恕之所以不能取容當世也旣老居於家環捨植桐百本自號臖老隠次鈜右朝奉大夫通判嚴州次紱右朝請大夫權發遣南劍州孫十人畋右奉議郎監登聞鼔院賜緋魚袋略右從侍郎淮南東路提舉常平司幹辦公事右承事郎監建康府貨務都茶場門畯右承奉郎兩浙路轉運司幹辦公事疇右承事郎福建提舉茶鹽司幹辦公事承奉郎疄防皆承務郎曽孫五人襄忞裒皆將仕郎交未官次未名女三人公病痔痛苦不聊仲女慈忍者再刳股雜劑進公賴以少損以其年十一月二十六日於潤州之丹陽縣九靈山耆年裒公平日著述爲翟氏家集三十卷系除官制誥於後欲後世考公行實知家傳之實錄也孤耆年曰先君平昔言吾死無志墓無請諡無立墓隧之碑自古有死疾沒世而無稱太上立言惟托名爲不朽吾三朝遺老進退不疵應傳太史若無求事刻畫以誇流俗茍平日不爲人信是直資鎭石耳惟公能足以康天下道足以經百世窮居約處欲以一身支大廈之將傾障狂瀾於旣倒言未發而眾先諭功未見而眾先信力不及而世與之其宣於事業者萬不一試而彰焉猶爲一世之所甚重使出其二三以安利乎人則澤之被世其何涯也孤耆年懼無以光昭先君之令徳傳於永世故追紀平日語言行事爲家傳以偹史氏之求而其質固陋不足以識立身行道之大方其辭鄙拙不足以述致君澤民之萬一適足以玷累光明蕪穢盛徳云旣孤耆年再拜稽顙請於賓曰先公有治命矣敢請所以信於無窮而昭其徳者寵嘉先人而庇其遺嗣是先大夫之沒不朽而不肖之孤猶可以釋憾於九原也賓拜稽首曰夫子納君於善終食不違嘉績協於師言是不亦忠乎夫子濟物之心坐以待旦不亦惠乎故謂夫子忠惠先生

