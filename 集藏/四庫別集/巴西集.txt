

欽定四庫全書

集部五

巴西集

別集類四

元

提要

﹝臣﹞等謹案巴西集二卷元鄧文原撰文原字善之一字匪石綿州人隨其父流寓錢塘自稱巴西不忘本也生於宋理宗寶佑六年宋末應浙西轉運司試中魁選至元間行中書省辟爲杭州路儒學正官至集賢直學士兼國子監祭酒致仕致和元年卒於家謚文肅文原學有本原所作皆溫醇典雅當大徳延佑之世獨以詞林耆舊主持風气袁桷貢奎左右之操觚之士響附景從元之文章於是時爲極盛文原實有倡導之功所著有內制集履素齋稿今並未見傳本此本不知何人所編前後無序跋僅錄其碑志記序等文七十餘首卽顧嗣立元詩選中所錄諸詩亦無一首蓋後人摘選非其完帙然文原爲元代名人而焦竑經籍志中已不載文原集名黃兪邰千頃堂書目載其名而不著卷數蓋亦未見傳本近時藏書家所有亦皆與此本相同則其全集之存否蓋未可知或好事者搜采逸篇以補亡佚亦未可知也然吉光片羽𨿽少彌珍固當以幸存寶之不當以不完廢之矣

乾隆四十四年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

巴西集卷上

﹝元﹞鄧文原撰

吳氏義塾記

崇徳古禦兒地大徳己亥吾嘗爲其州文學掾吳氏儁卿建門左之塾聘師以訓鄕之子弟三年矣地故多饒富儁卿非甚雄於貲而志欲惇尙儒風廸成善俗視古稱任卹者蓋庻幾焉未幾余入補詞垣屬又八年州若府疏其事於江浙省而以聞於朝曰吳氏義塾田爲畆者二百師生餼廩有度講肄有業童冠鼓篋而來者逾百員盍舉以旌善朝命表其門曰義士會余以提舉學事出領江浙西道訪義塾之成則已遷於官河之東縣庾故址歲輸僦直爲方七畆有半益以旁近地畆三經度締構宏麗亢爽中象燕居翼以齋廡其北講堂寢息有所左右書器庋閣嚴奧重門輝赫南穴爲池直池北東廩捨庖湢各有攸處又增田二百畆以羨歲入中河爲橋級石夷平便諸入塾者自造端至今更十有七寒暑而塾始大備凡用錢若干緡米若干石皆約巳撙用以給其規約則歲所斂儲必子孫之長且賢者次掌之而師友共稽其出納有贏亦以周裏閭之婚嫁喪葬貧不舉者勿侈勿嗇勿軋於豪右勿撓於有司以圗惟永久子孫有違約者以不孝論鄕得紏正焉儁卿謁余文爲記余嘆曰古者裏門爲塾子弟畢學於士師少師而裏耆鄰長誨之耕出入有時幼長有序其道簡而教易行也自秦發閭左之戍而教始大壊今吳氏之爲義塾或未能盡合乎古而意則美矣禦兒本吳壌始太伯以禮讓道民歷十九世而季札乃克弘宣祖訓振邁髙風言行焯著夫子亦許爲吳之習於禮者再世至闔廬已不承季札之志而自蹶其本識者知吳之不競不待遷甬東時也夫吳之禮讓更數百年封植之不足而隳之一旦易若反掌禮之有闗於斯世有如此者今世之士率視禮爲闊迂而莫之講所謂筋骸之會肌膚之表尙不能自振況望其飭躬澡行以希聖賢之域者哉吾道亦大矣斆學必自蒙養始其勿謂灑掃應對進退爲末而思有以涵育性情磨礲气質循序而進以要其成尙無負儁卿所以建塾之意世之觀吾言者其亦有所興起也夫

戴祖禹墓志銘

剡溪戴氏自安道以淸隱著其世緒代有顯聞祖禹之九世祖始遷居於山陰之西陵曽祖允能宋廸功郎又自西陵居杭祖安國父應垓皆潛徳不仕比三世皆返塟西陵東西州相距一水祖禹時時省墓朝渉而暮至𨿽居杭志常在西陵也始余初識祖禹時甫弱冠意气巳頴發傾動流輩所居塵市囂雜然藏書甚富常閉戶讀書不妄接人事如窮儒宿學遁迹林谷讎校自樂余見輙愧之而祖禹雅善余及張君仲實言論纚纚商搉今古觴詠間作客至或瞪目聳耳移時不出一語余私問其故則曰吾惟不耐與俗子面而能彊爲言笑乎余嘗規之而祖禹終不欲苟刓其方故於時寡合及其死則莫不哀其才命之畸而思如祖禹者何可復得嗚呼自古有志之士齟齬一世歿而公論始定者皆可悲也祖禹喜爲詩蚤宗太白漸就深沈用少陵法每論詩至歷代正變是非優劣又如老吏持律明燭幽冥其學自經傳諸子百家書靡不研究尢嗜古法書名畫及鼎彛器物遇勝友則焚香娛翫殆忘渇饑或勉之仕登名於天府以祖禹會稽人俾正其鄕學未幾移疾歸曰吾不能束帶趍走俛事上官也大徳己亥余職教禦溪祖禹亦寓傳貽精舍■﹝屍外立內﹞鄰事簡情好益欵洽踰年而余徵詣詞林與祖禹別且五稔時得書問無恙最後爲其子孟淳來請婚余許諾則以明年春謁告還杭祖禹相見大喜曰四千里尋盟眞信士也越秋旣醮成禮余復還京師又明年孟淳來訃祖禹卒余得書慟慟非爲祖禹私也祖禹嘗自謂早通釋老書交方外士於死生若有悟然卒祕其傳書言疾亟猶規畫家事周反靡宻且囑余銘其墓翛然無怛化此豈其驗耶世之知祖禹者旣鮮而其畢生狷介不羣之學百不一試於時而忽以死天之報施善人其可詰哉祖禹名天錫卒以至大戊申八月四日享年四十有五先是再調淮海書院山長未赴娶王氏先十年卒男三人卽孟淳次宜孫實孫尙幼女一人未行塟以是年十一月巳未墓在錢塘縣大慈鄕艮山之原銘曰早萃厥美又學不止天畀之材中恬以黙有媚其獨寕亢無回蘊能勿攄阻於中塗君子之哀越墓相望尙安爾藏昌厥後哉

皇太子賜大慶壽寺田碑

聖上嗣登大寶之初儲皇星輝儷極動法祖宗亦旣毗贊元化修明百度陽施春育恩洽黎元又謂金仙之道可以啟悟羣迷同歸正覺沙門梵剎禮尙優崇矧大慶壽寺宻邇禁庭裕皇祝釐之所頋瞻輪奐若慕羮墻寺有賜田仍諭有司蠲其徭徵俾諸比丘勤修佛事導迎禎祥具如先朝明命越二年復賜土田爲頃者五十申飭懇至光賁叢林先是嘗命詞垣具書錫賚顚末以諗來者忝職司文翰不敢以庸陋辭仰惟世祖龍徳淵潛豪俊聞風而云附者靡不虛左以待若方外之士則海云師可庵師皆學契眞如辧窮實諦世稱宿徳奬遇日臻太保劉文正公尊事海云師以研精內典之餘入參碩畫出偹顏行至於息戎衣而混文軌逾三十載帝用休嘉彰其師之道俾寺有恆產得廣延來者以暢宗風中統建元之明年有編甿張氏以固安新城兩縣����村之水陸地來獻由是慶壽昭被上賜厥租惟不毛之田歲墾而新之乃益滋殖衍沃廩入丰羨園有樹栗隴有來牟環布近郊石煤以薪水輪以磨市區子錢之入皆有贏儲鐘魚振響檀施如歸祠官祕祝匪頒傍午而慶壽寺遂爲京師招提之勝嗣皇提封之內又擇薊州漁陽之膏腴以益之自中統距今餘四紀而聖祖文孫垂繼後先所以嘉惠於緇流甚厚夫上以祿秩任其下而下以忠信亷恥事其上者公卿大夫士之職也庶民則火耕水耨羮藜飯粟疲筋力出租賦以給縣官然而丰凶之系乎天貴賤榮辱之系乎人二者常不可必而憂虞以滋乃若世之學浮圖者無圭組之累可以怡神曠志而益閒無耒耜之勤可以棲遲其身而常安層檐夏屋儗於封君而役庸之政不及也羣居而食以禪悅爲味而通般若食已而遊息則念五蘊六塵之幻假而修證菩提超淸淨之佛乘具圓明之正果以祈皇家億萬斯年治隆化洽羣生樂豫是則如來方便設教濟世津梁與上之人尊奉釋民之意也今住持西云安公行業粹衝器宇弘大克修前美而提點某監寺某等皆具願力相玆法會故宜洊膺隆渥以貽永久文原旣奉命紀述復系以銘銘曰於皇聖元握符闡珍撫禦九有涵煦同仁曰瞿曇教啟民廸嚚孰屍余禱像設是因錫�所宅丹雘云矯息繇免徵俾安弗撓綸言誕敷極於丕冒睠玆蘭若昔帝寅祀臻臻釋子天門邇止猗歟承華祖考是式申錫土田原隰廣斥倉盈庾億飯於香積誰云耕鑿罔知帝力我觀性相如糓之滋■﹝艸耨﹞以慧器法雨沃之勿希焦芽勿砂而糜每飯食頃常是思惟承佛受記爲世藥師贊佑皇圖永配穹祇

熊西父瞿梧集序

瞿■﹝昔隹﹞長梧之論始於是非之相形好惡之偏爭禍福利害之轇轕紏紛將欲一之以道樞和之以天鈞物我兩忘以蹈乎大方其言辧矣肆矣然昔之能言者至聖人而極聖人於是非好惡禍福利害之辧若薫蕕玉石不可雜糅非曠尙玄同以爲道也則吾又安能捨聖人之教而從其說哉異哉熊君西父以瞿梧名其集也謂君泯然忘情於斯世耶何也乃搯擢胃腎絡編言語大篇短韻搜奇抉怪自其壯年角逐於藝文之場至於老不厭則君豈忘情斯世者毋乃翫世滑稽姑托於莊周之寓言耶君以文字掇巍科位朝著垂紳委佩駸駸乎華要矣俄而息駕乎跨鶴之山樵牧之與俱而花竹之與娛峩冠皓首講道唐虞宜其酣歌嘯詠塵蛻天遊如艸木華落而歸根乎太虛鼎俎欲謝曲蘗羞稱而從太古之味若是乎洵有取於瞿■﹝昔隹﹞長梧之論豈以昔之夢今之覺乎夢境之相續也物化之不齊也若陰晴朝暮寒暑晦明之翕忽逓代惟變乃不窮而造化之常者與之爲無窮此知道之士所以遁世無悶而推其緒餘以立言猶足以不朽也君其起瞿■﹝昔隹﹞長梧而問之

送王明之推官北上序

余初識王明之於杭時明之方掾江浙省以才猷英敏見知上官尋任鉤校其曹事秩滿出宰常之晉陵劇邑君至有惠愛號稱治辦旄倪遮畱不可作去思之碑朝廷亦知君可佐大郡決平矧仕杭久嘗諳其俗乃命爲杭推官自君官晉陵適余被徵爲詞林屬言論不相接者逾十載人能道君不以亟疾苛察爲髙而能得事情蓋豪猾脇息疲懦旡愁寃也去年冬還杭問其事若何則曰有捍禁黷貨獘爲怨家�語誣服者有盜率其曹伍剽掠爲姦而脇從罣誤者有司一切文致於法君皆讞問得寔多所原貸諸如斯類甚眾厥今吏部銓選能辧疑獄出死罪若干人者皆視所授秩有加若明之者其進用可量哉吾觀造化之於物𨿽風霜肅殺而生之機常流動旡間爲吏者故欲軋其生而毒人於死用法或持巧心析律貮端或務刻深若束濕以要時譽甚則市獄以便私自營此其設心皆爲造化戾乃若持祿取容旡所可否者爲害適相當士不通經不足與論政刑明之旣力於善而復以詩書教子其知本也夫余今將適京師乃序以送之且以諭夫持三尺法者至大辛亥二月望日

送黃可玉錬師還龍虎山燕集序

世傳淵明修靜入逺公社蓋淵明未之言也或疑好事者爲之說夫交道貴心知豈復計形迹之異哉而世徒以形迹分爾汝者此交道之所以薄也王謝支許其出處大不同而當時論交者歆羨以爲美蓋忘勢與忘人之勢𨿽晉宋世而古風尙未冺矧淵明修靜髙蹈物表而獨何疑於逺公相好哉竊意匡廬之勝豈無若斯人者遊息其間而余方宦遊北南莫獲邂逅與交乃今還杭得交黃君可玉甫其學典麗該洽貫儒名老而同歸其文章由古訓誠若摐金石而奏韶濩錢塘固多勝士而余居甚邇情義尢欵宻一日語余曰吾將暫還龍虎山�七月復來於是吾黨曁方外之士凡十有六人釃酒而與之別雍容談謔羽觴屢集彷佛蓮社故事乃用祥月師詠逺公詩分韻以紀勝集夫古者會盟燕集各賦詩道志義相劘切於風教深有助逺公離情證空於釋氏不爲異而能爲二老破戒過溪此義乃甚髙余旣序其事復以發同志者一笑云

慶吳彥升知事母夫人八十詩序

至大辛亥聊城吳公以淛右亷察治效著聞上命佐行臺幕士民咸惜其去而不能畱也則又喜曰江以南悉行臺所按治吳公往司畫諾其用當日弘以大粵明年太夫人年登八袠公迎侍官所釃酒燕樂官僚以次畢賀聞者復爲公喜曰世有富儗金埒貴列鼎食而名譽不昭或爲世指目以笑者何可勝數幸而富且貴名譽昭矣而視在堂獲康彊眉壽忠孝之道兩備蓋千百求一二也吳公自爲吏以才猷英敏受知上官居風憲善鉏姦擊彊功常奏最而太夫人飲食起居無恙南來二千里享其祿榮是非大可樂者乎吾聞其鄕人言太夫人愼閨儀佐義方甚肅每吳公治事歸色養左右必問所平決幾何若雋不疑之母也漢輔號最繁劇爲吏者率以鷹擊毛鷙爲重然輙以是敗吏獨稱不疑嚴而不殘母教誠有自來洪範五福壽居首而君實司之嘗疑壽得之天君若無所與然上古治尙淳素生人往往壽逾百歲今巖谷之甿亦多鮐背兒齒克保耆艾其夭者未漓也晁錯言人情莫不欲壽三王能生而不傷錯之知不及此其有得於伏生者乎吳公歲時率其子姓羣從再拜爲太夫人壽退而益思是道以施諸政理以上承老老之化是尢吾黨之士所深望於公者也太夫人姓王氏諸孫業詩書有立志吳氏之興如巨川榮木有衍未艾詩以志喜者若干首而屬予爲之序

婺源處士吳君墓志銘

徽婺源有吳瑋者述大父之世系行實介其師汪又善來謁銘曰瑋不自夭己酉於今三年服齊斬之喪四孤且幼未有見焉先生尙矜而銘之餘耳其言悲且重又善請也乃爲敍次其辭識諸墓按吳氏居婺源之富春者相傳其始祖嘗以功受王封今兆域具在然考之傳志莫原其初其子姓日蕃以大則皆曰是寔吾祖也以表異他族君諱克珍字聘卿曽祖曰��祖曰��父曰��此三世皆韜徳不售以善聞鄕邑君生而偉貌丰頰不妄言笑長益愼重居家庭揖遜步趨咸中儀軌喜恢廓無卞急之行子弟有過不苛責惟端居肅容遲其悔悟僮隸有少忤意每示寛假殆天性然也遇人無夷險佞直一接以誠久而人益孚悅裏有山曰王良峪窈曲圭立壁峙谷下山上多松柟檜桂之植君慕其曠幽若與道謀乃穴泉甃池剪榛畦圃種梅其坡有亭萃止遂因以名其居每風日淸羙則步屧扶笻攜壺擊鮮與魁人韻士髙淩雲巓攬擷空翠心境俱會竟暮忘歸蓋君自年五十卽屏家事屬二子米塩靡宻悉不以經意嘗誨之曰人孰不樂富貴恥賤貧然命懸之天莊周言以有涯隨無涯殆已若等治生產勿過營也凡博學在力行毋爲搯擢肝腎務競孅巧惠逆之施各以類應吾愼守以老若等其朂之大徳丁未歲大祲君發廩賑饑癘者藥之民資以存活甚眾巳酉秋意忽不樂八月朔旦郤藥謝醫言昨夢神畀我大環環者還也吾其終乎子孫惟讀書彊爲善以慰吾意言畢正冠而逝君生於宋��年�月��日享年七十有三娶汪氏先君九年卒子男二應杓應槱女一適浮梁文學椽滕茂孫男五璼瑋環瓈玨孫女四曽孫男女三皆幼君卒之二年應杓應槱死未幾璼又死聞者皆爲雪涕曰處士之善而隕其後乎謂福善天道信耶瑋無父兄以終喪遭禮之變卜以��年�月��日奉君柩塟於��裏��山之原又善言瑋居憂克自立奉先訓惟謹吳氏當有興者銘曰吁嗟吳君彼憸而榮善罹其屯天胡昭昭貿厥蕕薫君旣中壽易簀奚言又泣先露二子一孫崇山有梅颯其歸魂尙安毋恫施祉後昆我勒銘詩永賁幽墳

送郭文卿赴浮梁知州序

人之所遇有意所甚欲而不可彊致者豈特富貴利逹哉𨿽交遊會合亦然然余徵詣京師爲詞林屬畱十年汴梁郭文卿由中書掾佐宣徽幙薦紳間往往言文卿雅尙儒術其爲吏持三尺法而無舞智深文以徼榮寵且勸余與文卿友而余竟不獲一接言論以自快及文卿再調都事江浙省凡南來者道文卿之善如京師時前年冬餘還錢塘居相鄰始得以暇日抵掌論說古今釃酒酣謔意歡甚追惟南北十年會合之艱猶若此則夫疲筋力善造請以希富貴利逹者可必得邪文卿受易於眞定侯先生不間寒暑風雨每讀書至夜分乃寐昔漢儒說易皆祖田何然學者有醇駁嘗愛邴曼容師魯伯魯伯師施讎史稱曼容之兄漢與兩龔齊名而曼容名過於漢爲吏不肯過六百石然則曼容學易於進退得失之道深有得哉昔余杜門教授生徒以自給一旦被徵命適萬里交遊慮余有不釋然者余謂友人胡牧仲曰世之仕者或以出處易其守至於困戾顚踣爲俗姍笑今吾此行是在周易履之訟曰素履往旡咎牧仲喜曰士患不知道耳知之則居陋巷不爲憂任卿相不爲榮造乎性命之精而安於所遇者也吾子其愼諸今余委瑣旡似濫綴通籍牧仲斯言不敢忘也朝廷命文卿守饒之浮梁行有日矣用敢以余所得者爲文卿贈以爲何如也文卿上奉七十之親以孝聞其學如百川東注不進不止才猷且將大用教子弟奕奕有詩禮風是皆有足喜者余旣序次其說善詩者復歌以繼之

故宋登仕郎李君墓志銘

李氏本唐宗系居新安不知始何年後嬰廣明亂遷黃墩有諱京者樂浮梁之山水淸夷欎紆可田可廬乃遂相攸族以滋衍距今登仕君十一世矣其間簮組蟬聫修名姱節烜著家乘蓋與宋運相終始而今猶演迆未艾識者推其世徳所繇與子孫之立言行事未嘗不慨然於君子之澤如芳林嘉榖必封植乃大而天之報施善人可必信也余不及識登仕君而君之�樂平知州傅良銓狀其行來請銘且書以致其孤泰亨之意曰子幸哀而銘之登仕君有知當不恨其生不偶於時而不朽者固在也余辭不可則爲之敍曰君曽祖諱裳娶盧氏祖諱文器廸功郎提舉司幹辦公事娶鄭氏父諱彌世業春秋登進士乙科以端�長者爲鄕評器重娶吳氏生君而穎悟童齓已若成人稍長從傳受易學耳熟緒言與同輩角藝文每輙中雋宋制中朝官得舉族姓選太學弟子員時君之叔父大監公雷應以君名聞將就試錢塘聞父疾革歸半道訃至哀毀殆絕然喪葬禮旡違者年幼失怙眾或以不更事訾之君益刻勵不怵於浮言值兵興訌阻而才猷能自表見然後知君之所樹立甚卓也其從父兄原尢邃於易君與爲師友益鉤決玄奧適事之變若中理觧鄕耆雋皆折輩行與交最受知於尙書朱公貔孫京尹吳公益二公負時望所取予皆足爲人重輕宋事日棘大監公守鄕郡鉏姦擊彊號稱治辦辟公節制司計議官遄奏補登仕郎大兵南來諸郡瓦觧時�湘令浮梁欲棄官去以章綬委君君曰公爵無私畀吾不爾從也自是迹韜志恬雅不喜仕嘗欲重建新田書院以訓鄕之子弟經度旣備而道謀是阻士論嘅惜會郡侯欲選愼重無侵牟者司庾事彊起君曰委吏會計是豈不足爲政耶卒善其職每守令下車輙問俗利獘及政所宜先君剴論無隱善被鄕邑至元庚寅邑毀於�愚氓並緣竊發剽掠者爲姦公與叔父宗正公雷初義同險艱官軍掩捕倚君奇畫獲其渠首而貸脇從者主將欲官之君曰吾以衛鄕井也豈干榮哉卒不受越六年浮梁升州君年且五十學官優以賓禮每衿佩環列觀君深衣峩冠容止甚美言論偉然徵畨昜文獻者皆亟稱李氏君治家嚴不惑異端戒諸子朂詩書趾美前人聞弦誦聲則喜有過亦不少假詞色園池亭榭花竹齊列植梅崇阿奇石山峙日與魁人韻士觴詠酣謔樂志忘其老裏有蕭處士年七十矣君兄事之約爲耆英會與者如幹人好事者以繪以詩明年處士歿君哭爲慟曰昔至道九老以文正公卽世雅懷弗遂翰林洪公以爲造物所恡居今方之可爲雪涕自是君常忽忽不樂未幾病病再�而卒先是泰亨嘗長幼庵書院及再仕襄樊君勉之往曰孝是教忠愼勿以親逺增離憂也之官甫半載聞病謁告娛�醫藥一不以家事累君悉畢婚娶季冬望猶觴酒酌客巳而周視園圃折花弄芳意若永訣後四日形神忽異泰亨等驚泣問所欲言君曰吾疾殆不起乎繼志者惟若等餘何言有頃嗒然而逝實至大辛亥十二月十九日也享年六十有六君娶新安戴氏子男七人長卽泰亨提舉襄陽等處營田事次謙亨復亨咸亨恆亨鼎亨丰亨女五人長�卽良銓也次適太平路龍英州判官汪琦翁氏武昌路南湖書院山長程琦宋丞相番昜公之子馬端頤余未行孫男女四人泰亨等卜以明年十月癸酉奉治命葬君於裏之瑯玕峯君諱心道字聖傳自號疏懶翁扁其室曰■﹝山上音下﹞軒有詩槁藏於家余嘗俯仰二十年間豪家右族或泣王孫或降皂隸而李氏流芳燾祉耀於逢掖𨿽登仕君之瓌材雅度練事逹幾百不一試於時而卒以死然視世之仕不得其志以辱先者君亦可無憾於其身而且有以裕後其得失豈不有間哉是故宜銘銘曰系有唐徳流慶嗟聖傳士之良閟不售毋衋傷百年短千古長欝其堂封視髙岡

淸隠院記

如來氏之教必先歷諸勤苦而後樂其說曰吾所居爲淨土爲荘嚴佛界以黃金布地奇珍美卉璀璨林列人生願樂具足旡有凶荒死徙札瘥天昬之災然必外四大六塵永離渇愛者始克臻此故其徒往往含茹苦辛入深林幽谷至毀截膚體不厭凡此者以樂誘其中也而樂何可必得哉夫佛以眞如爲體不著貪欲而曲學彊從諸苦以求樂是尢以幻修幻去性逾逺有淨土陸道祥者居家受優婆塞戒喜誦法華經晝夜維念殆忘渇饑與其弟子明翔躬鉏耰襏襫務勤耕稼以自食其力如此餘二十年爲至元丁丒始薙發更名志行由寡約計贏銖滋黍累益度僧斥土志弘厥居先是庵曰淸隱其左曰眞珠墩時有光怪變見激射乃大徳十年卽其地爲殿周阿中設釋迦牟尼像翼以十八阿羅漢尊者及觀音大士始易庵爲院又明年構爲飛閣以奉三十三天皆鏤木錯金備諸妙好欲人囙相求眞因眞成覺至若祠室堂廡庫庾庖湢莫不布列完羙而志行歿明翔慨其師之志弗究於成益傭工偫具門以瓌材丹堊絢耀直院西偏建彌陀殿甃石爲池植芬陀利華以待塗者之所憩息其前曰赤秀堂東西相距一捨曠迥閴寂日晏舟人以爲病明翔岸流結屋僦爲甿居並川行若歸其東爲善應橋以利徒渉又北東曰通運橋則因地圯毀而新之蓋明翔自幼受業於志行以迄於今且老而願力益固是眞能紹先志者哉吾謂明翔曰自爾師爲是以至於子其志將以求樂乎而世之言樂者日相羨於無窮吾懼子之蕩而忘其歸望洋而莫知所止也子亦思夫昔者荒榛野蔓螢燐飛而狐兔宅今穹墉奧屋修庭敞軒若云興而山峙矣昔者風畊雨耘終歲作勞不得息今而食飫芳甘居宜燠涼以遊以娛且以贍其徒吾不知佛所謂樂國者何如古封君之奉殆不是過而復求樂乎子又思昔𨿽甚勤而心逸無人非鬼責𨿽苦亦樂也夫然後齊得失等喧寂一垢淨同生死而佛道幾矣明翔聞是語巳瞠然若有得請書以爲記於是乎記志行號徳慧大師院在崇徳州石門鄕從信裏嗣法孫曰崇建崇益崇圖崇明其傳以甲乙云

丹陽書院田記

書院舊有記建康道肅政亷訪使盧公之所作也若郡縣之因革儒教之廢興與書院之剏始而承序者亦旣參稽方誌咨諏故老闡道之奧垂訓方來按書院肇自宋景定甲子劉君應安嘗貢於其鄕卽別業建精舍爲學者藏修息逰之所郡守朱公禩孫爲請於朝報可且賜公田爲畆者二百由是教養以立多士用勸名登大比烜著後先屬王師撫定函夏聲教所曁朔南是鈞章縫子息徭寛賦殊於甿隸劉君自長玆山卽擢文學掾溧陽郡子輝孫繼之亦職教海陵歷歲滋久而書院繕治悉完弘麗靚深鄕邑攺觀獨賜田奪於浮屠氏廩稍弗供弦誦荒簡被檄來者居若傳捨視蔭去畱龍泉陳君潤祖至則慨然曰官旡崇庳惟勿曠厥職矧玆獘廢其曷敢不圖以隳前人成功乃諗諸慕義者黃池典司其事漆君榮祖爲之副首助田十畆以倡學者提舉陳侯侗義之卜日之吉觴酒爼肉燕畢而語屬劉君洎前山長姚霖龍學賓董文賓�以如漆君之志相恊厥成眾曰諾不�月得田數仍其舊夫可以義動甚轉丸哉陳侯職在監工乃能以庠養爲務可謂知本也巳余聞而嘆曰古之爲民者各有分田以周事育而暇則從鄕之長老習孝弟忠信之道其秀者自鄕升之司徒有選俊造進之等簡不帥教者右鄕移之左左亦如之甚則屏之逺方終身不齒其道易明而教易行也自田制壊而貧富以病士無田至不以祭乃出逰四方資權謀術以獵取聲利去先王之道益逺後世知逰士之不可無歸也則爲之夏屋以居腴田以食其意非不周渥而�莫誦習乃搰搰乎詞章藝業之末則人才之不逮古又不在無田也學者可以求其故矣今夫不易之田二頃上農夫二家之產風畊雨耘終歲不得息規豆區之入以餬其口而水旱凶荒之不時猶或不給焉而不敢墮也學者羣居逸逰歲月逾邁而問學不充視農夫寕不有愧哉余旣記其事復誦所聞與學者共朂之潤祖字正徳世爲儒宗習聞義訓故克有樹立以才詣稱是宜書若田則詳諸碑陰雲

故徵事郎徽杭等處榷茶提舉司吳君墓志銘

君諱宗字宗正冑出延陵季子居南昌莫迹其始又自南昌遷睦其地曰茭塘子孫日蕃滋爲著姓髙祖某忼慷有武略嘗從軍擊方臈平之宋髙宗署戰功補十將使夫人葉氏尙書左丞公夢得之孫曽祖某祖某父某皆潛徳內植弗逮仕而傳業甚備君蚤習父訓博渉經史年逾三十矣猶浮湛閭裏會王師南徵宋運將季君幡然曰是豈豎儒泥章句時耶丙子春正月淮安忠武王以中書右丞相統大軍駐杭遣兵部郎中王世英刑部郎中蕭郁以宋主命諭列城欵附兵且薄境上守臣方回將出姜莫啟其端君因說曰死封疆社稷義也頋宋主念赤子無辜毋俎刄爲魚肉事亟矣盍從以舒禍回屬君以郡符來上遂版授郡知事政令新更民懷首鼠君贊幙畫劗夷姦凶良弱安堵盜發旁近郡負山阻溪賊殺長吏以叛兵次於睦日給餉饋民不告瘁而君以治辦聞越三年從守臣入覲燕問賜衣恩寵周渥還調遂安縣主簿亡何鄕氓陳萬一爲冦浮言謼囂賊勢憤張大帥議殱其邑君言首亂者數人耳餘皆瓦合易懾以離姑按兵伺其變未幾渠魁就擒眾得逭死咸徳君之言君在任凡七年始以代去官無崇庳政行於鄕者古今爲難而君能弛張得宜以久於其職再調主信之弋陽簿世傳信產白金有司欲卽南鄕之寶峯爲冶所調民采輸君請罷其役乃止頃牟利者復議置如初期會苛急環數十里間穉耄轉徙田裏亡聊而官旡銖贏乃復以君言罷之識者益奇君爲前�也邑令�其佐以少怨望構爲飛文誣�死君獨念寡妻弱息孰雪其寃爲直於有司而竟坐誣者又在弋陽畱八年擢提舉司澉浦市舶賈交海南居積不可貲算舶官多利其私者以斗珠遺君君卒辭不受攺授平陽州判官蓋君至是益練習吏治人謂亷者故善爲政非邪後除徽杭等處榷茶提舉未試而卒君生於淳佑六年十一月四日卒以至大二年二月��日享年六十有四積官至徵仕郎娶唐氏男三人壽道蚤世薫將仕佐郎江陰州在城稅務副使蘭信州路蒙古學教授江浙省以象胥選蘭壽道唐氏出也女三人適倪任孫李某唐元紹孫男女四人皆幼小以皇慶元年十二月��日塟於順慈鄕均平里甲山之原蘭述君行實來謁銘余𨿽未嘗與君交然聞其性願直平居不妄笑言交友必端愼讀書至老忘疲詩取適性不爲旬煆月錬而意度修逺易簀誨其子語不亂若不爲生死怵者是可無銘歟銘曰士或逢治理而堙嬰險難而聞豈連蹇者多知而跅弛者異倫吁嗟乎君乘時奮身位不究厥施惟善貽後人

故建昌路南城縣尹王君墓志銘

至元丙子江南列城傳檄欵附維時踔厲功名之士或奮顏行興屠販往往致身簮紱紀績旗常世以閥閱取才者可以規治平之世而不可與論興運之初者也檀州王君元善始從中書左丞楊公鎭來南訖今幾四十年仕不離江海郡因家錢唐初浙西建宣慰司得辟署僚佐檄君爲杭錄事南兵新潰多竄匿巖谷上命綏集復選充鎭撫會楊公擢拜江西省偕君入覲卽命君尹慶元昌國縣縣津海中民�居若夷橫暴易變徵斂不以時集君嚴爲條約無干令者漕府調民煮塩使者因緣爲市髙下以賄他邑莫敢誰何君令民以籍自占鹺戶大均或議立徵稅君請曰縣渉鯨波商賈道阻乞罷勿立至激怒大府而請不止卒罷之巨冦嘯呼曹偶百千爲羣出沒海艘官軍屢衂君誘以方略獲其渠首有千夫長受冦金君白其姦竟坐故縱罪奪所佩金符嘗慮囚徒舉平反者數十事始至卽修學宮行鄕飲酒禮咸曰令不鄙夷海邦俾濡染文教士益用勸在任凡三考縣升州就除馬泰等處海船副千長會盜發臺州寕海主帥倚君掩捕餘黨悉平以泉府命徵民負逋米爲石者幾四萬鈔爲錠者二千七百七十有奇由是命薦於朝授鮑郎場司令秩滿課以羨最盜筴獘文朝廷遣使核治凡斤四百爲引貪賈輙私其贏以君善計委勾稽得實名聞擢紹興等處檢挍所檢挍職昉此君鈞其權衡以公出納粃政薦更未幾復調財賦同提舉治建康明年攺紹興新昌縣尹司財賦者器君治辦畱不赴行臺禦史舉君剛方練逹愼守官箴政善理財而人忘怨詈宜加甄錄以勸能者尋尹龍興之新建有豪家夜槖金求謁君問狀首服械諸市一縣股栗其民訟不決且逾十年君片言發其隱於是同官媢疾欲飛語中君君曰是尙可復仕邪卽移疾歸朝命起君尹建昌南城而君雅不樂仕數月卒寔皇慶元年十月十三日享年六十有四積官至承務郎君諱友元文善其字也世譜散落又不逮事大父母故祖以上逸其名父諱眞嘗爲榷場大使君娶張氏生男三人曰鏞銓鈞女一人適龜山書院山長郝義恭孫男女六人皆幼塟以�年�月�日墓在�之原余嘗一與君接蓋魁岸多奇以才气自負言論不輕下人兄元禮早由文吏從裕皇中外揚歷藉藉有聲譽所謂二惠競爽者鏞等狀君之壽年履迹來請銘予遂不辭而銘之銘曰士乘艸昧蜚英聲若弓釋括刄發鉶銀黃垂組自載榮保玆祿厚儲徳馨老愼知止安旡傾惜哉堂堂閟幽扄垂慶來裔踰千齡俾後有考鑱斯銘

故榮祿大夫平章政事鞏國武惠公神道碑銘

先皇帝嗣大歷服追錄功臣易名封爵恩澤深厚由是資徳大夫雲南行中書者左丞哈喇岱特贈榮祿大夫平章政事鞏國公謚武惠夫人巴圖瑪勒氏呼都拉氏皆封鞏國太夫人命詞臣艸制綸言周渥華表爲榮公薨於大徳丁未二月五日粵六年皇慶攺元四月卄七日塟汝州郟城縣薛店保之原公系出赫嚕氏大父以上逸其譜父鄂蘭才不逮仕公生而英邁不羣長益負奇略名隸冊籍王師徵襄樊南兵嬰城固守六年矢盡飛挽道絕乃降公時在顏行臥不脫甲冑論功最宋上流勢蹙乃大興師南下列城欵附易若瓦觧至元丙子師住錢塘二王竄走海上淮安忠武王虞海道搗虛致生它變選公招討沿海諸郡明年授宣武將軍沿海招討副使佩金符尋除經略使兼左副都元帥治慶元凡南徵事悉倚公經畫未幾又拜昭勇大將軍招討使公率舟師冒瘴癘所向風靡東廣南恩等州皆歸職方氏旣班師錫金虎符入覲勞問復賜尙方金袍鞍轡升昭武大將軍慶元路總管府逹嚕噶齊仍左副都元帥自是控禦海道皆委重公矣日本距海東偏負險慓悍歲久弗庭上命用師建徵東行省以公爲鎭國上將軍都元帥兵薄境上颶風僨作乃還朝議蕞爾島夷不足煩逺略務從綏靜以紓南土復令公駐守處慶元領沿海上萬戶丁亥歲見於便殿奏對周給且陳治盜及禁戢私鹺等事多所便宜大蒙嘉納賜西錦衣玉帶金鞍弓矢佩刀諸物以示殊賞遷輔國上將軍浙東道宣慰使旣仍命佩所賜金虎符爲上萬戶長會盜發處婺連城驛柵上塹溪嘯呼曹偶椎埋剽掠莫敢誰何公獲其渠首殱之民以安堵蓋公自弭節海上至是幾二十載視官若家而朝廷亦不欲易公它處乃擢金吾衛上將軍中書右丞相宣慰使如故以相臣藩屏外服重其選也東朝亦稔公宿望畀尙方金綺段以旌之成宗將有事於西南夷合四道之軍進討雲南要地右轄重臣推轂燕勞倚毗實深萬里興師屬時溫暑林箐險昧不果深入而還玉音洊頒爵秩仍舊而公老且病乞歸汝州以便醫藥四年而薨享年七十有一男六人長不祿次庫楚布哈明逺將軍沿海上萬戶府逹嚕噶齊卒於官次哈瑪爾布哈懷逺大將軍同知浙東道宣慰司事副副元帥沿海上萬戶逹嚕噶齊佩元降金虎符才猷敏逹趾美前人次托克托亦蚤亡次布埒齊楚楚俱幼女三人孫男女十人惟公際遇四朝南逾嶺海披堅執鋭烜著勲勞晚節移疾克保終始求諸興運之初奮身戎行生榮死哀者如公可無憾也是宜銘銘曰聖元啟土海隅丕冒維時藎臣奮揚有耀公由禆佐出將樓船泛厥炎氛皇威是宣浩浩鯨波﨣﨣虎旅義旗先驅孰幹余武�事稽鈍彼人匪天惟忠惟烈裕於後昆分茅西壤申以�惠綸綍之章榮逾帶礪往事蓋棺不朽者名千載其式堂封勒銘

彭處士墓志銘

君姓彭氏諱應桂字芳翁生宋咸淳巳丑十二月�日以至元辛亥正月晦日卒年四十有七卒之三年其孤宗漙等走杭謁余銘其墓屬余以司成徵將詣京師辭不果而請益勤余哀其志知不朽其親者則爲敍而銘之君世居廣信之薌溪曽大父曰質大父曰文龍父曰英字叔華俱刻意儒業而弗利於有司然鄕以善聞母汪氏生四男君居季少頴異若成人讀書輙通大旨生十年而兵氛僨作幸脫於難未幾叔華卒念幼孤不自樹立將旡以振其宗則從諸兄奉母教惟謹至於經度靡密剸治紏紛多君心計手畫用禆幹蠱家道用裕見饑窮不能自存者則戚形於色輙賑給無靳容終不言惠自我先卽所居西偏築堂曰石湖小隱面勢敞爽水木竹石之勝隱映後先親友至則鼓琴奕棋持醪擊樂將終其身有舉君隱徳者欲自巴陵檄君爲百里師而君曰母在逺逰豈人子情哉卒不就惟延師教子期不墜先業丁未母汪氏亦卒君早嬰痼疾曁終喪哀毀疾益甚又五年病期月遂不起易簀謂宗漙等曰吾懼死先吾母今幸克襄大事死且瞑目君娶汪氏生子男五人長卽宗溥次宗濟宗源宗漸紹徳以母命紹徳後其兄其女一人孫男二人皆幼異時以科目取士士多湮厄老死巖谷君年始就傅卽值攺物科舉事廢彭氏訖君四世不得以文藝致通顯邇者朝廷方議復取士舊制而君已先死士之不偶於時有是邪抑天之報施善人將在宗溥等也塟以皇慶三年月日墓在�之原銘曰士韞櫝賈弗售世突梯列章綬善不永道焉咎有欝斯丘昌厥後

故夫人兪氏墓志銘

夫人姓兪氏諱淑柔信之上饒人曽祖華祖庭秀父修皆韜徳不耀夫人幼孤性慧敏簮衣不尙珠璣紈縠而潔嚴可度母愛之愼擇所宜適年十六歸於弋陽熊君從熊氏望於弋陽而君從又賢也常屏居勵操尙晝夜業詩書甚修夫人每讀古訓戒詩以交勵其志熊君忽嘅然曰士不適四方則學且滯乃挾策淮楚間謁當世名諸侯辟署承務郎大兵南徵薄畨城急君應變多奇略剽盜以寕用薦者尉其鄕邑夫人相以正而不撓故君得稱治辧未幾熊君卒夫人虞�姑老不勝哀日娛侍起居食飲以適其意姑戴夫人年逾七十矣病臥視湯藥惟謹撫諸孤爲禮賢師友得克遂有立遇親戚惠愛周洽嫠居二十有五年母儀婦道爲裏閭式大徳丙午歲比不登夫人能出庾積以活流殍猶熊君志也皇慶壬子之七月以疾終年五十有六男五人子京子眞皆以才聞於朝且選爲郡學師而祿不逮養瑱松江府上海縣學教諭辟桂陽路石林書院山長畱孫業於象胥氏亦在選中以祖命爲叔父伯方後熊君前娶謝氏生女一人夫人育之若己子爲擇良�曰陳敏學今爲將仕佐郎太常太祝孫男女十三人塟以皇慶�年�月�日墓在�山之原太祝次夫人之行屬余銘銘曰婉婉令則飭躬蹈常惟孝惟睦善於尊章胡奪之良孤嬰在傍秉徳無諐裕後流慶死有不亡歸安爾藏

深秀道院詩序

余嘗讀陵文安公文知所謂爲山之勝思欲一至其處極峭絕亢爽之觀訪昔賢所以學道誦習於此者將挹其髙風而有所興起焉也乃今得聞張君明道築別業玆山之趾榜曰深秀道院吾友虞伯生爲之記夫懷居聖所不敢然山水之樂亦樂道者之一助與夫酣醟沒溺於聲華紛沓之場者其得失豈不有間哉張公昔在詞垣與余爲同僚余知之甚熟蓋樂易旡它腸遇事輙介然不撼於勢其進用有聲援如春陽敷滋艸木方華而未嘗以自多方始與樵夫牧子相從於巖居川觀釣鮮茹芳且以恱親友爲事此其志爲何如而吾懼造物者不私於張君而佚之也則君將憤懟抑欝有不適其適者矣吾聞逹道者能一仕隱齊喧寂不必髙臥林谷遺情絕交嘉花茂樹娛翫心目然後爲得深秀之實必若荷蓧耦耕者爲是則問津者非歟山中多隱君子學於老氏試以餘言扣之同乎否也余旣序其事且屬善詩者思以道張君之志云

禮樂韻語序

禮經多散缺學者莫知所依古六藝自童子巳通其大指今皓首有不渉其流者古禮若繁縟然當時皆執而行之甚習不待誦說而明後世不接於見聞且猒其煩勞而莫之省也則夫世教之軌則人情之範防果安在哉橫渠張先生欲教學者一本於禮惜其說不大行世亦無能紹其學者識者稍欲稽經諏傳考核儀文世皆指爲闊逺而不切於時用夫孔庭之授受自詩禮之外無餘言凡誨諸門弟子者皆可徵也學道而不由於禮吾不知其說矣嘗欲彚輯簡冊所載六藝之略若古凡將急就等書以便童習使知爲學必始於此𨿽未復古猶逾於旡聞也及來京師得觀虞君舜民所爲韻語則知世固有同余志者矣可誚禮樂爲無傳也哉舜民嘗執業於廣信謝先生气尙伉直守節不渝舜民得於緒言者不可以崖略旣若韻語固其微爾經傳自南曲臺所記各本師承本相矛盾至今讀者莫能折衷此非初學所及吾欲與舜民共商略之

贈國子生臺珠南歸省親敍

近制國家歲貢弟子員稽其入學之次第而甲乙之以登名於集賢及禮部乃召而試其業苟辭逹者爲中選而授爵自六品以下有差夫士有淹洽經傳槁死巖谷而不獲一命以信其志者而國學弟子員日丰其餼廩命師教之計日而榮其身朝廷之待國子亦優矣待之之優惟中人以上知內愧而自盡下焉者如小吏牽補歲月徼幸祿秩而暴棄者又不與焉如此豈上之人所望於國子而國子所以自貴重其身者哉有臺珠者系出伊吾讀書甚勤瘁不間寒暑旡梁肉裘馬之慕或負聲勢欲授之仕輙辭與之語古聖賢之道竟充然若有得者其先伯祖爲守於杭雅重儒多惠政可紀與余厚善知之深此其家法有自來乎今將往省其親於江之南求餘一言以自朂余曰學患志不先立志立矣而守之不堅將中道而畫嘗見安澹泊者或不能一動於紛華而勞久則獘一爲惰心所乘舉昧沒不復振者多矣生其毋急近效而忘逺圖也毋狥小成而遺大業也若夫羣居暇逸次比而升以獵取資級此非生之意亦非余所期於生者

克復齊箴爲國子伴讀康禮作

聖言肫肫易道以弘理欲之幾剝復是徵艮取碩果窮上反下是爲震初無剝極者物生萬化卽終爲始仁根於生匪人由己艮止其所而震以動知止則克動復斯中未克匪虧復已奚增塵淨鑑空夙心淵澄七日來復往屈來伸一日歸仁機應若神聖人無復克復爲賢若頻若迷災眚系焉咨爾內省克之惟艱知不逺復庻其睎顏

孫氏先塋碑

孫氏之居汴者值金亂譜牒散軼莫迹其始今奉直大夫京畿都漕運司判官元凱之父早居燕卒有二年塟宛平縣之樊村又十有五年爲皇慶攺元聖上踐阼惇尙孝理凡中外臣庻身被光寵而命數不逮其先者詔中書議贈典有差由是元凱得贈父爲奉直大夫漷州知州飛騎尉武淸縣男母時氏武淸縣君命下元凱率子姓具牲醴展墓白上所以嘉惠幽顯勸飭臣子俾勿替孝思之意甚厚按禮別世祖不祧則騎尉君爲孫氏居燕始祖又得際遇文明焜耀泉壤施及來胤慶譽何窮而墓道無碑曷以訓厥後騎尉君嘗言幼聞諸父母孫氏代有著稱皆殖徳勵行資儉勤以給頋兵興轉徙父母亦蚤世道其事不悉也生子輙弗育晚乃得元凱渉書傳卽業於象胥氏遂以其學得推擇掾中書調承務郎會同館副使秩滿授今任元凱能於官搢紳多飛章論薦乃益謙沖約素不苟援聲勢以躐躋華要用是家道以充而休問弗墜繄騎尉君之教也君倜儻尙气義每急人之私傾貲貨必身先好善若渴饑至老益篤卒以大徳元年四月十四日壽七十有九時氏家雲中金�參謀官��������������������之女婦道母儀咸中壼則後十三年卒生子一人元凱也吾聞金亡名家右族走河南北得脫性命艸棘間率一二爲幸若騎尉君夫婦安且壽又有子亢其宗諸孫競爽未艾非積善致然邪元凱屬予爲文鑱諸石不得辭銘曰賢不必皆仕惟善克令躬而慶以裕後是爲本固而積厚矧申之以眉壽則天者信可必視世之險詐眩巧徼幸榮名者以死誰佑也川流沄沄西山其岸斯其騎尉孫君之室後千百年過者猶式

求心齋記

求心齋者蘇文忠公之所書也臨安羅君國賓得之因以名其齊且屬予爲記也公之學本之孟子以求放心爲學問之要今公言求心者何居求則旣放矣不放何求也故不言放然放而復求孰若不放之爲得也孰能無放從心所欲不踰距者聖人之事出入無時莫知其鄕者眾人之事也君子則存焉以養性正焉以修身莫先於心心旣放矣孰求之將以心求心乎曰非然也譬諸求水流者爲川止者爲澤也止而�流則川行不竭心本乎靜能靜而動則非放矣放者物交物非動之正也吾所謂靜者非死灰之謂鴻鵠將至者失之動死者失之靜也今國賓之居是齋也花木竹石溪山之景華畢具啚書琴瑟環列左右尸居而淵澄神運而天遊孰非此心之所求也不放而求其蔽也惑放而不求其蔽也蕩勿忘勿助者求心之的也羅氏圭組蟬聫詩書之澤有衍未艾歸而求之有餘言何爲哉

雪山齋頌【並序】

江浙行省中書右丞相曹公羽儀天朝出司蕃翰淸聲雅望烜著當今翰林承旨公篤棣華之愛大書雪山二字以扁顏其齋求取義髙潔吐屬深至之士作爲歌詩以道盛羙髙郵龔嘯旣序次其說巴西鄧文原復爲之頌曰

元化昆侖天施地生水涵太乙其歸淸寕肇自幽朔肅以玄冥布濩汗瀾蕩祲飛霙因時斂舒值物虛盈飭躬玉潔躋世砥平醇和不愆气與道並仰瞻巉巖旁逹光晶昉自膚寸屹被層城匪霖而澤功配風霆猗歟曹公秉節亮貞職在南服維國之楨塤篪其和圭衮載榮頋爲崧髙積壤攸成像物示儆如盤斯銘在昔懿侯仕漢宰衡道本淸靜民安繇徵守成之規萬世凖程慶流祚胤運際休明髙山景止式揚頌聲

錢塘嚴處士墓碣

始余識處士時以善琴名江湖者皆言處士於斵琴爲�處士性坦夷然頗嗜酒酣極執禮益謙下遇人無少長賤貴必盡懇悃不立崖異而又雅敬之其斵琴𨿽世習亦天巧然也處士曽大父事宋髙宗以勇略偹顏行暇則攻�事著班經一卷髙宗甞夢神手劍而至就視琴也明日命制琴撱而長若劍者名曰�夢又遣使蜀購異材仿唐雷氏式弦琴三百宋雅樂散逸中原而南渡後猶存古遺則今世所傳宋尙方琴腹有雷氏識者皆處士曽大父時物也處士幼知業其家不事它技老益精敏若扁之輪慶之鐻所謂技進於道者邪宋內臣有以處士琴上進者理宗欲官之卒辭不受自號古淸翁寕落魄湖山間終其身處士殆隱於琴者也自雷氏後世稱郭諒沈鐐張鉞卒寥寥數百載一得其人琴事豈易能哉處士姓嚴氏諱恭字子安其先家洛陽靖康亂落南來居湖州曽大父振武功大夫淛西路分�大父致通修職郎主潭州瀏陽縣簿父庚以晦徳終處士生於紹定辛卯九月廿二日至大戊申八月一日卒壽七十有八娶梅氏男與敬學紹其世用儒先薦爲安定書院山長女適茅山書院山長劉供塟用皇慶�年�月�日墓在�山之原與梅氏�處士篤孝行年十四嘗刲股和糜以起父疾與敬云銘曰智創物巧者述諧互和與道一魂乎天遊體安宅

浮梁州重建廟學記

聖天子卽位之元年春三月汴梁郭侯由江浙行中書省都事出守浮梁蒞事之始祖見於先聖頋瞻庭宇褊陋弗葺懼無以昭來格而歲承祀且曰在漢文翁治成都修學宮由是蜀士比齊魯而翁亦書最循吏矧番故多儒先豈下漢蜀郡哉政新令孚多士勸相鳩工庀具廓弘厥規始是年六月曁十一月廟成齋廬堂垣門序庖湢悉隆舊觀乃卜日率僚吏諸弟子員行釋菜禮以告成事旣又聘耆徳爲弟子師公退則躬加飭勵而稽考其惰勤由是編民佐吏咸競於學而來者未有止也越二年冬十一月制詔天下郡縣興其賢者能者充賦有司惇尙徳行經術而黜浮華之士此三代學校選舉遺制而後世鮮克師古馴至於風俗靡獘致治亡繇今聖天子孝崇繼述丕闡文教軼邁往聖敷告萬方士莫不澡刷以自振屬文原忝教冑子而番士方玉甫等以書來曰郭侯嘉惠於學願有紀也文原竊惟古之學者自二十五家之閭以裏居之選有道徳者爲左右師自是而升之黨庠術序國學𨿽教成有漸然其道必原於經術傳曰時教必有正業言非是則憸邪詖僻王政所不容是以教化一而風俗淳周衰經術巳不逮古若晉韓起吳季札因適魯而始知易象春秋與周樂乃不若楚左史倚相能讀三墳五典八索九丘也吳晉猶爾當時諸侯之國其昧於經者有矣秦祻有所自來蓋至秦而後極漢興至建武幾八十載始克罷黜百家表章六經當儒道湮厄巳久奮然欲辟邪說以逹仁義之途其難如此而卒未得儗古者得人之盛然經籍之不墜系漢儒是賴俗儒卑陋而莫之省幸稍自振者則又溺於章句訓詁不能悉心澄慮上求聖王所以參主宰而廸民彛者遂使儒者名爲窮經而寔用不著識者隱憂焉辟諸百榖艸木徳行其本也經術則沃土之所封植甘霖之所膏潤而霜露又以閟深而積厚然後以華以衍敷鬯旁逹此詞章之昭晰而不可掩者然耳要其質文之相宣體用之備具皆天下之寔理豈有假借炫飾於外也哉夫學以爲已而效可及於天下一有悅世取寵之私則所施必悖士之遊息蘊修於此者尙庻幾夙夜交儆以毋負菁莪丰芑之澤是亦郡太守承流宣化者之望也侯名郁字文卿喜讀書於易尢研賾其守浮梁嘗新三皇殿建舟梁均賦役汰煩冗雪滯寃爲政號稱亷能云

醫學教授李君墓碣

醫之道周扵陰陽五行盈虛消息之變與易經相表裏世傳素問難經皆本黃帝羲黃心授固自有淵奧哉能通其說者必頴悟該洽於儒者也而昧者苟爲誇謾以布幸中徼近利世亦鮮能辯其非是以至於頓劇者何可勝計太史公記扁鵲倉公禁方多不傳傳亦世不能用不知古今人不同而方藥乃異宜此非瑰特士莫能究詰若溧陽李君非所謂儒而醫者耶而不幸死矣君諱芳字子英世居和之歷陽本儒家父早嗜韜略善武事宋季淮土驛騷遂南徙占籍溧陽主將上其能補進義校尉尋卒君痛父死庸醫且早世遂慱渉古方書若君臣佐使之辯宣通補泄輕重澀滑燥濕之施靡不研核由是抱疾者屨交戶外君亦不擇富貴爲診治輙愈無少望嘗謂伯氏曰吾慕髙士傳韓伯休賣藥長安市不二價乃益居善藥務廣厥施至元丁卯有司舉君以其學教邑之家子弟滿代不復仕其徒自言得君祕授多驗者築別業城西偏翰林承旨姚公時亷訪江東道爲榜其居曰誠齋園蒔花竹日與伯氏酣歌嘯詠其中甚樂會建三皇殿君以身先勞瘁遂疾亟惟語伯氏以課諸子業詩書勿墜其世言畢而瞑時皇慶二年二月廿四日享年五十有八大父諱友直父諱起潛君娶居氏生二男子長曰士賢�醫爲文頗有聲譽次曰��孫男女五人葬用延佑二年�月�日墓在北山之原士賢�君之友芮又斯爲君狀來請銘余曰李君儒者也銘其可哉銘曰世之言醫道者類曰方技方伎何可易言哉若子英者克孝克友非隱非仕恬養丘園而樹善以歿世與夫矜名狥利老昧知止者不亦異乎死有不亡垂慶來裔

容徳齋箴

甄城邱以道幼從余執業已頴悟異凢兒長益務學有操尙以容徳名齋求予言予惟容之義大矣世之昧者以厚貌深情爲容也有忤於中久而不釋則憤裂潰決其祻乃甚於不容者以道其亦審於理欲善惡之辧焉故與之箴且以自儆云

惟人稟美萬類攸司執徳務弘燭理愼微在易著象謙吉莫比包荒爲泰包承爲否容以虛受恕視人已匪曰尙同混彼涇渭趣捨或偏薫蕕斯異勿罪馭吏弗擾獄市時稱善治皆容之細世俗道漓交匪義合或矯言笑中乖外洽鑊穽不戒祻逾衷甲咨爾深省中和是經勿詭而慝勿隘以爭視萭不髙如衡持平如水鑑物而不畱形休休有容我思孟明式用箴言以配座銘

試院瑞梅詩序

延佑攺元聖天子詔興大比江浙行中書省統領四道治於杭乃卽宋故三省署爲校士之所悉因其材而經度締構以從斯規中爲堂南向靚麗敞爽髙唐�公亷訪浙西道職在監紏以文原等忝司考擇也季秋九日置酒半有作而言者曰直堂北東梅發枯枿二幹而七花夫梅冬葩也而榮於秋其斯文之禎乎公起視徘徊索酒酌客竟夕歡甚明日命工畫者貌之屬客賦之文原曰物之異者先聖所難言然史傳所志嘉禾秀麥靈芝等率以爲美瑞考諸時事多有徵若梅之生與歲寒松栢類故君子以比徳焉先時而敷有作興之道與菊同芳若聲應气求者瘁久而復滋其山澤之臞出而應時湏者乎然則士之戰藝乎此者可以自期待而藩墻扄鐍以遂其生則又今之長育人才者之事也公囅然笑曰子其書之以爲瑞梅詩序是爲序

廣徳路修建廟學記

古之學者不惟詩書禮樂之教薫濡涵育習性易融至於宮室車馬器物奉身之具皆有品式以爲世範防使人日由於善而不知後世厭古狥俗去道日逺夫治莫先於建學而古制莫之考徵漢儒摭拾殘缺若米廩成均瞽宗東膠虞庠辟雍頖宮之異其說各稟師承義相抵牾今郡學猶古鄕庠也非復如周官會民射飲之舊故堂室之制冺昔之爲大夫士者歸老於鄕道尊而徳媺乃爲弟子師非若後世選於有司而授之職也禮釋奠於先聖先師自易之以像祠儀文莫稱世俗之士亦鰓鰓然莫辧其孰爲非是然聖賢之道布在方冊學者猶可因言而求理得理而忘言內以藏器於身外以施澤於天下而又汨於膚見剽聞異端曲學矜小才者希近名騖私智者趍末利斯道幾何而能復古也今之司民牧者亦有思乎廣徳郡文學馬君元壽以書來曰自偰侯來守玆土卽以惇尙儒風訓廸末學爲首務周視廷澑圮陋弗葺懼旡以宣上徳意以爲良二千石羞則命馬君率諸生而告之以士有賜復有設科公侯皆與抗禮而氓隸不得知齒薦饌有廟講習有所將壓於風雨盍撤而新之以大厥宇則皆應曰諾由是朋分掄材吉日肇工敞殿疏堂飛閣修廡齋廬庖湢丹雘墁塓以次完美門之外有小溪昔爲橋其上門薄溪流瞻視蔽隘侯徙建其南以就深廣而東西溪爲垣下作石門瀦水成池蔭以嘉木前眺靑山平野目曠神怡亦藏修息逰之一助矧今聖天子詔興大比風厲幅員務求徳行經術之士丕闡文治桐汭邈在江湖萬里之外士莫不儆飭思奮復際賢侯嘉惠於學宮先生幸記之以昭示來者余曰選士之不古久矣在宋熙寜明道先生建白學制教食考察賓興之法綱條具備不幸王氏之學興其議遂格厥後晦庵先生極論貢舉之獘語益激切而羣邪巧�正道榛荒先生之身不得一日安於朝廷之上況能從其言也距今餘四十年而其說乃大行則士之立身行道者可以自信不惑而公論不合於今者必宜於古見拙於當時者必信於後世與夫計是非得喪於旦暮之頃者其賢不肖豈不大有徑庭哉此學聖賢之事而非常才所能與也馬君亦以是爲諸生勉若徒侈其輪奐以爲觀美則非偰侯所以作新之意侯名大賢字仲彬髙昌人家以忠貞著故名堂曰三節其至不期月而廟學悉隆舊規又爲造祭器繕官署築捨以訓蒙完廩以膳士爲政可謂知本矣馬君淸愼力學克懋乃職皆可書延佑元年日長至記

天逰軒記

荘周多寓言世之誕謾恣睢蕩而忘歸者常托焉以爲名乃始流遁禮法離外倫類不知周之道本峭厲峻深矯一世而爲之曲學之士得其粗而遺其精憙其言而不究其所以言也故放曰天放不放而放也逰曰天遊不遊而遊也孰能尸居淵黙乎環堵之內而蛻迹乎氛埃禦气乎陰陽造旬始而觀淸��者乎昧者惑而誇者肆矣必有至道逹徳博大而能化如易所謂惟神故不疾而速不行而至者而後足以與此而莊周不盡言也夫信莫大於權衡固莫利於膠漆方圓莫踰於規矩而周之論曰權衡非信膠漆非固而規矩不足爲方圓也常卽其所謂以示道不泥於器而或者因以廢權衡膠漆規矩則非所以知周也故曰周之道本峭厲峻深矯一世而爲之周之道本於老子老子一再變爲申韓太史公爲引繩墨切事情明是非極慘礉少恩皆原於道徳之意斯言深得之餘嘗惜周與孟子屈原相後先不相值孟子之語好遊曰人知之亦囂囂人不知亦囂囂屈原之賦逺逰曰一气孔神兮扵中夜存虛以待之兮無爲之先視天逰孰同異必有能折衷者眞定範煥卿妙齡好修而尙友以天逰名其軒異乎誕謾恣睢蕩而忘歸者故余爲之說以驗焉

翰林侍讀學士貫公文集序

余往在詞林職司譔著獲事翰林承旨姚先生於當世文學士少許可然每稱貫公妙齡才气英邁宜居代言之選予私竊幸願倘得從公言語文字間先生之取人也必信未幾公入拜翰林侍讀學士而余適外補莫償所願越二年餘以國子司業徵日聚羣弟子從呫嗶每休沐或牽以他事又不得一接顏面如昔人所謂傾蓋而論交者𨿽俗士之欵吾門日千百而其樂終不以此易彼也亡何而公與余相繼南還�之一年公來逰錢塘過余相見若平生歡示所著詩若文予讀之盡編而知公之才气英邁信如先生所言者宜其詞章馳騁上下如天驥擺脫馽羈一踔千里而王良造父猶爲之愕眙郤頋吁亦奇矣儒先有言古之名將必出於奇然後能勝然非審於爲計者不能奇在速速在果此天下偉男子所爲非拘牽常格之士所知也公之先大父丞相長沙王統師南伐功在旗常公襲其休澤嘗爲萬夫長韜略固其素裕者詞章變化豈亦有得於此乎漢李廣程不識俱稱善將廣行無部曲行陣不擊刁鬥自衛幕府省文書其事甚疎略然聲名常在不識右如予者自少好爲文章謹守繩尺自程終亦不能奇也視公能不有愧哉嘗觀古今能文之士多出於羈愁艸埜今公生長貴富不爲燕酣綺靡是尙而與布衣韋布角其技自以爲樂此誠世所不能者夫名者天下之公器也公亦愼勿多取也夫

重建崇寕萬壽接待禪寺記

浙水出新安郡東北流入海每潮夕下上排山連空衡決�悍舟人日俟其盈縮以濟或颶風至則東西行人皆相戒以絕而況沙需雨立蒙冒暑寒渉者以爲病宋淳熈間久上人嘗學於大慧杲公宗其辧智隨順化俗乃結屋江上之淸水閘以便食息由是割膏腴傾貨財以施者迹接而居益廣歷百三十餘年而堂構勿朂圮扵訟囂過者惋息聖元崇信佛乘設官分理乃立行宣政院於杭今中書平章政事張閭公寔領院事鉏姦剔蠧粃政具修凡招提之頺敝不葺者悉更其舊因詢諸宿徳孰能繼久上人之志者則皆曰兼受師名正傳早登法會植淸淨因宜被玆選公禮致彌惇而師固辭弗獲命乃卽席時大徳九年八月也未幾什器土田不召咸復眾至如歸遂作具章之輪寶相之殿旣而鄰居燎延若有魔事來試願力師益堅忍精進淅炊不輙惠周饑渇刜荒除礫新以棟宇中嚴像設僧堂文室庫庾庖湢以次完美有信士徐氏曰珍者義師之爲不吝輸財來相斯役嘗鑿地得泉於寺西偏築亭其上以飲道渴歲給米百石飯僧人圖爲永久則捨海鹽田爲畆者二百視所給有贏而其心樂檀施未有止也先是平章公捐已餐錢以倡來者微公無以知師之果微師無以來徐氏之善一寺廢興系得人與否矧幅員之大欲致政理曷可不盡之思哉惟如來氏設教或因事假諭闡示義諦吾視驚濤駭浪喧豗蕩潏有異塵世之昧沒於業緣妄識而無有覺者乎捍以石塘卽湼盤之岸資以颿檣卽般若之航其未渡則悲巳渡而樂有能察夫吾性之未始有夫去來悲樂者然後不航而超不岸而固昔之若驚濤駭浪者且將安舒恬夷關於乎眞源斯究竟之道已師憙予言請書以爲記師臺之黃巖人始吳氏從龍山崇福寺若虛師薙髮受具足戒逰諸方所參禮皆名沙門由淨慈上座爲今崇寧萬壽寺住持余聞其墨名而儒行者故爲之記

缾城軒銘【並序】

吳興淩君徳庸博造君子也摘朱文公敬齋箴以缾城名其軒巴西後學鄧文原竊惟守口莫先於防意意苟誠矣則多言不爲辯寡言不爲訥其道豈不簡且要歟遂爲之銘曰

吾嘗博觀人巳黙研道契𨿽善有萬殊而本寔不二夫言以發志志以帥气卽物引諭可以究終始逹原委孰有幹城之士計周於崇墉守嚴於百雉而能辧羸缾之凶挈缾之智相彼心聲語黙異致皆原於方寸神明靜鏡涵而動水駛涵然內省言出於意世俗澆漓靈府弗治若居安而昧復隍之虞宼至而乏守闗之吏是以口給屢憎滛邪遁詖不知挹淸注潔而乃■﹝氏鳥﹞夷滑稽之爲貴用乖物則�苦窳類咎始暗室悔尢斯至故曲禮安定辭而先之以毋不敬者所以啟示學者入徳之次也歟

請恩斷江住天平白雲寺疏

家住四明山因人賢增地勝佛說一切法以禪定爲宗乘向長江獨斷眾流於圓教是名妙覺恩公長老觀空得性住世隨緣自從雪竇參來見滄海淺淸俱妄卻向天心平處占白雲怡悅何妨禪房覺花木生春詩客具茶瓜欵晝人皆許墨名儒行道祗在山色溪聲況昌黎曽爲大顚畱衣而逺公欲邀淵明入社居然勝事企彼前修往瞻文正祠尢想讀書在僧捨豈必生公座獨能說法動人聽傳祖宗不盡燈祝聖人無量壽

宜興王師尹眞讚

維師尹甫山澤臞也逢衣章甫美且都也外涵笑矧中恬舒也介不爲矯通不污也樂山之靜竹中虛也宜爾受慶播令譽也

至大三年崇文弘道玄徳眞人臣全節蒙被上恩封贈二代歸榮父母焜耀來今玉語昭垂爛若云漢書之副本傳示無窮國子司業臣文原拜手稽首爲之讚曰

粵若猶龍道根綿邈淵乎無爲智周萬物聖元啟運宗其玄黙乃命賓師弘教是立吉蠲釐事覃及九域維臣全節秉心亮直式契道矩申用儒術帝曰予嘉孝思類錫綸言斯皇泥封猶濕羽旍歸覲耀於鄕國寵數便蕃振古難匹報忠伊何古訓是式治若烹鮮常徳勿失少私寡欲淸靜寕一爰啟嘉猷益贊皇極

請張伯雨提點住杭州福眞觀疏

培風來九萬里不負眞逰出闗說五千言要敷玄教睠武陵之福地企華表之髙風貞居講師道悟集虛神全養素登眞陪鳳笙之駕淩空泛牛斗之槎好士平原與爲東道學仙玄嶠不離西湖翩然云出岫以歸久矣玉在川而媚幾見紅蓮變誰超住世之塵欲從赤松遊自有傳家之法祝聖人壽與太初鄰

萬松庵記

杭昌化陳氏宋靖康間自許南徙按漢史陳太丘傳潁川許人此蓋其苖裔云陳氏有隱君子讀書百丈溪上沒門人私謚文節先生其子鬥龍又以孝行著胡君汲仲爲作傳溪之西曰白水源其南曰大園攁塘直其北又北曰兆塢五世之墓方裏而近塢有松數千章綿亙巖谷故山以萬松名攁塘之麓有峯秀出曰霞紫鬥龍愛其踞幽面勝翔峙回復且邇文節先生之兆若公叔文子之樂瑕丘焉乃劗茅規材構爲屠蘇歲時展省子孫將歸息於是以致春秋霜露之思因榜曰萬松庵集賢學士趙公書之鬥龍爲餘言曰松吾先世手植視桑梓豈不益親且嚴吾懼後有嚚子憸孫將剪伐是以墮先志則囑浮屠氏守其業益以腴田若干畆匪徼福也以存孝也予曰子之慮亦過逺矣其能必浮屠氏之不爾負乎則又曰願先生一言以昭示來者庶有儆也余惟人與物異者以知所本始而生事死塟情文交盡上古不封不樹然俗尙惇龎非若後世觀美而誠意不屬聖王制禮墓祭有章斬丘木有戒弗帥教者司徒有辟所以崇風化立人紀也乃若學佛者言欲離一切煩惱淸淨無垢必先具戒行斷貪嗔癡三不善根故捨諸所重𨿽毀膚體不厭肯取非其有以爲巳利益哉昔季氏有嘉樹韓宣子譽之季氏曰宿敢不封植此樹以無忘角弓然則萬松之山勿替封植焉可也抑諺曰一年種之以榖十年樹之以木百年來之以徳陳氏之子若孫其亦念此也夫鬥龍字南仲謙素願謹喜藏書作書院教裏子弟學陳氏當有顯聞浮屠氏者鄕之大明山慧照禪寺今住持僧曰�其傳以甲乙田及規約著碑陰此不書

季先生墓鋕銘

春秋自三傳之說並興學者各本師法黨同訕異而先聖人撥亂反正之旨晦而弗彰後世設科取士益務爲新巧傅會以中主司釣祿位訖宋季滋獘不可復振時國子祭酒楊公文仲守蜀學不爲時好少屈撓爲文必援據經旨極明二百四十二年興衰理亂之故士林宗之而無能躋其堂閾者咸淳戊辰考試春官得先生之文大喜遂擢髙第蓋先生早以才敏發聞鄕邑又之永嘉所從師若李貴蘭徐天麟潘景之皆號鄕先生交友則趙公順孫以春秋魁多士後嘗參預大政者也故先生學粹而文日該洽由両浙漕司與計偕卒受知楊公云因楊公而先生之名益著視夫膚剽以爲文而幸中者得失有徑庭矣先生�調湖州歸安尉推用儒術吏不敢紿以事追逮訊鞫文案旁午能以治辦聞洪君起畏持憲節浙右好發密不肯輕薦士舉先生老成端謹辟置節制司幕下資其畫諾藹其休譽郡凡三易守皆見器重會漕司秋試選明經士司考擇先生不得辭歸數月以疾卒寔癸酉十二月十七日也先生生於宋嘉定壬申五月壽六十有二先是在朝以先生祖妣髙年推恩擇山水勝地便祿養授元�臨汝書院山長未赴而卒先生性樂易善容物不爲斬絕崖異之行然遇事不可撼以私鄕閭族屬稱善人長者嘗手抄春秋左氏傳考摭史記國語諸國名謚同異及論著事變顚末名曰春秋貫串蓋先生於春秋雋永不釋至忘其世者也先生姓季氏世居處之龍泉曽祖�祖�父�先生諱立道字成甫娶�氏子男三人大同大有皆卒休仁饒州路余幹州教授孫四人鎭鼎余彬曽孫四人尙幼先生墓在邑南鄕髙浦之原塟用至元乙酉八月十二日後三十有一年休仁述先生之居裏行業屬文原以銘嗚呼文原尙忍銘先生也哉癸酉歲文原生十有五蜀士試春秋者逾五十而先生拔其文首薦書嘗詣客館先生手撫而誨之曰子後當以文章顯宜殖學以遲時毋躁也頋庸鈍無以報知己而年逾六十矣昔柳子厚讀春秋纂例願執業陸文通先生之門及先生爲給事中始得執弟子禮未及卒業而先生亡嗚呼文原與先生僅獲一執摯於將命者而先生之學亦勿克究厥施是豈不可永嘆也夫銘曰惟聖刪述大闡人文支詞曲說乃湮其源萟圃中雋章縫之慶吁嗟先生而仕一命身則罹殃子孫受祉陋彼籯金遺經在幾我幼登堂今發且皤示後勿忘勒銘巖阿

送蒲廷瑞北遊序

蜀人自罹兵祻轉徙東南所至如羈臣逐客呻嚬無聊幸而仕且貴者往往無由以周其家僅若古所謂祿代耕者不得仕則營他業亦鮮克自給蓋涉憂患者懲艾深以禮法自繩者拙生事自先人來吳且餘八十年計耳目所睹聞類若此則夫人之安廬井服耕桑從親戚墳墓以終其身者豈不甚可樂也哉吾蜀尙鄕義解後輙握手笑語若平生驩然性多亢直有過亦面折不少恕餘生晚猶得接諸故老而挹其遺風焉乃今成都蒲君廷瑞始遊雲南又自蜀沿江漢歷閩嶠由雁巖赤城甬東以來錢塘其生益後於余而意气瑰邁不羣且練習世故皆余所愛慕以爲不可及者往爲儒官馳士譽憲府用薦者補佐史不肯媕阿苟祿去將道金陵上京師以子之抱負吾知其必有合也考蒲氏固蜀望宋熈寧元丰間尙書左丞以言論風儀居禁近由翰林學士佩金魚爲世殊寵作淸風閣藏書教子孫極嚴厲族氏散居蜀土宋季有列朝著登虞庠掇髙科者皆醇謹富詞藻詩書流澤其來蓋有自今又獲交吾廷瑞也廷瑞勉乎哉漢史稱司馬相如好讀書然作子虛賦因狗監楊得意以進此非余所望於廷瑞者

送洪養源歸淳安河墓序

古之爲墓者必有兆域以辧昭穆凡丘封之度與其樹數則又眂爵位爲差先傳有言祭墓非古也然周官冢人祭於墓爲屍先王制禮有權經所以適人情厚風教如此後世宦遊之士死不克還塟而徼幸其吉以施及其子孫者江南川谷窈窕言祻福利害極毫髮故其獘特甚中州也吾友洪養源言上世家淳安四世祖筮仕始占籍錢塘由是族屬之問遺歲時之展省禮或缺焉由吾祖而下未嘗不心折而涕交流也余將往省以致焄蒿淒愴之思願先生一言以爲贈余曰禮四世而緦服之窮也五世袒免殺同姓也六世親屬竭矣夫服窮於五世者制禮之節若親親之道𨿽歷百世莫之有攺以其五世而盡其百世者可乎哉子歸矣祭而合族尙有感於予言也乃若過家上冢俗人以爲榮是殆以貴富加其親者此不爲養源道養源名浚嘗爲國史院編修官云

雪庵長語詩序

學釋氏者曰佛以妙圓淸淨究竟眞如視語言文字猶夢幻空花本非實有然方便設教該括眾理巨細靡遺曷嘗厭語言文字哉說者謂此爲妄根塵識冥迷無覺者若上智則不假世締直悟宗乘法性旣空言於何有幾於得意忘象得象忘言者耶佛有頭陀教今大同李公玄暉爲宗師遇手翻貝多心研般若之暇有所感發輙爲歌詩以宣道其意或訊公曰頭陀氏艸衣糲食勤修苦行何搰搰焉以詩爲事公笑曰此吾長語也聽者能知長語爲非長語則佛道可黙識矣公早業儒交友皆當世名卿相工大字所謂技進乎道者受知聖朝位昭文館大學士而不衒智能不著貪欲故爲詩沖淡粹美有山林老學貞遁之風焉昔髙閒上人善艸書昌黎公言淡與泊相遭若有疑於髙閒者然必先淡泊而後通變化豈惟書哉詩道亦由是爾余曩在詞林獲接公風采言論知公之爲世貴重者不獨深於詩也故爲序其編首而歸之

頭佗師李大方詩集序

大方李君早習頭陀教受業於藏眞澄公機警不羣眾推讓爲法器旣示寂東平張君幼度爲狀其行履乞言於當代之工爲文詞者幼度與餘同在詞林素愼重其許予必審及觀大方所爲詩而幼度之言益信唐僧類能詩往往以空玄爲工視世故若不屑然吾觀古之善學佛者一垢淨齊喧寂等物我不間有旡不著苦樂必以空者爲工是猶滯於一偏而非其道之至也大方之詩融會貫徹博周事物而非污窮極理奧而非隠是殆有得於古之學佛者乎凡學必有悟而入若扁之斵輪慶之削鐻痀瘻之承蜩凡伎皆然而況於道也知道者視詩爲末然非知道不足以言詩昔大方書維摩經至不二法門謂澄公曰法門至於不二可謂無門無門之中一切法門偹矣大方之悟入其在玆乎經之言曰文字不內不外不在中間是故無離文字說解脫也知此則佛道幾矣豈惟詩哉吾嘗聞釋氏云因書以爲大方李君詩集序李君諱漙員大方其字自號如庵家本河南芝田人後居燕云

巴西集卷上

●欽定四庫全書

巴西集卷下

﹝元﹞鄧文原撰

新建南涇觀記

嘉興之東北六十里曰秀涇涇之南張君全眞居焉君早以才猷敏裕發聞鄕邑中仍世故勞形怵心乃益慕老氏學求所謂恬淡沖漠離塵絕俗者遂著道士服卽所居爲道院鳩工掄材經度締構肇自至元丙戍越十有八年而楝宇大備始易名大徳南涇觀以地系年示端本君上今三十八代天師爲之書其制則中爲殿南向以事昊穹若太乙招搖司命玄武及里社之神皆列祀於兩廡又卽門東西偏設城隍廣侯祠以便夫水旱疾癘之有禱焉者遊間靜修之士�周有寮食寢有所直北爲堂曰演妙以揚道紀環視深廣流水四周畦蔬於水東庫廩庖湢各就曠爽門外爲迎仙之橋放生之沼堤亙東南植檜栢杉松築亭以待憇者而表其道曰通玄田爲畆者千二百有奇觀成五年而君六十有五矣乃囑弟子張應珎嗣其業而歸老於知止庵謁余具識顚末以驗來者余曰昔老氏爲周守藏史蓋博聞多識非絕學以爲知者吾夫子嘗問禮焉而世之學道者樂虛誕而厭繩檢外名教而守空寂非老氏意也其言治大國若烹小鮮小國寡民可使甘食羙服𨿽有什百人之器而不用此豈死灰槁木泊然遺世者所能與聞有巖居川飲錬眞養神竊其術以久生者私也而非公也若夫噏之爲張也奪之爲與也柔弱之爲剛彊也是皆矯時之獘行道之權而昧者欲以智數勝益悖矣吾聞張君逹者惜其不能以老氏之道佐政理而又嘉其愼知止之義與之酣醟聲利窮老而不已者是非相徑庭也君奉親以孝行著建庵墓左曰崇孝又祠於觀若宗族曁羽流信士之物故者咸在合於老氏曰慈之旨後之人尙勿替張君之志也夫君號簡靜凝妙中和法師開山提點住持云

送潘元卿赴徽州績溪教諭序

錢塘潘元卿被江浙省檄掌教新安之績溪將行謁余而言曰走也獲請見於將命者先生常敍其詩以爲可進於學今往爲一邑師惟譾薄弗任是懼幸先生其終教之也余曰古之人道徳勲業垂憲來世夫人愛敬動於中則爲式其閭封其樹屍而祝之示弗忘今新安文公之故里子之負笈而往也亦有思乎公之詩行於世家傳而人誦之矣然公在當時爲羣邪所謗訕擯辱而勁气谹論不爲銷沮從遊之士特立而不頋者有幾或攺迹他門以自異後學自視處此當何如其於是非邪正之辧宜審也公之學能至此者何哉經傳之所探討師友之所切劘其散見於語言文字間者皆精神心術之寓而學者豈易以雷同剿說竊窺其涘哉初公以詩薦或語未爲知公者然詩原本性情亦學道之方子嘗有事斯事於公詩當有得矣孟子曰誦其詩讀其書不知其人可乎是以論其世也是尙友也元卿勉乎余友屠君存博爲新安郡博士與世亦齟齬寡合余嘗以爲自古聖賢皆然不必置欣戚其間若文公之事可暏巳存博且將壻子講學授受之暇其亦有以語我乎

錢塘諸友贈周古愚詩後序

余友余觀光客錢塘得痟首疾更數醫勿治弟子頋潤之走予曰吾師之病亟矣惟先生圖之餘曰頃過周君古愚所見幾上書盈帙皆手抄細字余問曰何書周君曰傷寒書也吾病世之言醫者昧昧表裏虛寔順逆之理而妄藥人以死乃輯古禁方區分彚次如老吏持三尺法無枉撓者蓋將翼仲景之書以行於時也余私識其語以爲周君博習醫事於傷寒尢專攻者乎潤之盍往請焉潤之因餘言見周君卽策馬往觀光已憒眊不知人周君切其脈曰是伏陽也謂陽病得陰脈者非其法當用大黃芒硝若干速下之不且殆聴者愕然周君曰吾有以起觀光毋怖也夜服藥至明髮小蘇已復進數劑最後下瘀血乃愈皆如周君言始余亦未能必周君之速效也今始信周君於傷寒果專家也傷寒有風寒濕熱溫之辧而六經治法亦殊若太陽屬膀胱宜汗陽明屬胃宜通泄太陰屬脾宜燥溫厥陰少陽少陰屬肝膽腎又宜溫平汗利及諸傳變皆有候陰陽少差死生立異古之醫十全爲上非必皆能藥而生之也亦曰知其可治不可治而毋苟試其術斯良醫矣今周君旣善是又遇人輙予善藥不厚責報若宋淸之道豈不誠賢矣哉觀光旣序其事交友復詩以美之而屬予爲後序予不得以蕪陋辭延佑乙卯秋八月朔序

皇元贈隴西郡李公神道碑銘

武宗踐阼教尙孝理風厲幅員凡中外臣僚身被寵數又追榮其先代親爵秩有差以示顯揚之道罔間歿存庻俗化丕厚至大二年今江湖行中書省參知政事李公由同知宣政院參預江西省未赴領行工部官二品明年遂賜璽書祖天佑贈中奉大夫隴西郡公祖妣傳氏隴西郡夫人父昌贈資善大夫隴西郡公妣梁氏隴西郡夫人公旣率子姓羣從祭告以侈聖世湛恩周洽昭天漏泉其曷克報稱而又惟念墓道有碑宜具著前人裏系行業所以劬躬燾後者會守官於杭而文原還自京師屬紀載以詒永久辭不可則爲敍次其狀曰李氏世居寕州冑本西夏大兵有事沙陲中奉公猶爲其國執戟卽以上命徙家大同卽古雲中鴈門地中奉公樂其風土曠夷稍治貲產生資善公父子相繼皆樂爲善處裏閭族黨甚獲休譽遇耆老必身禮下之賑乏匱者不以惠自多頋再世所蘊負弗獲展用於時故知其事者亦不悉漢馬少遊謂士生一世但取衣食裁足乘下澤車禦欵段馬爲郡縣吏守墳墓鄕人稱善人斯可矣世率以爲常言然聖人亦以善人不可得見見有恆者善人豈易能哉又嘗觀古今賢者多衝約願謹不事表襮其後益逺凡赫赫就功名者世莫不羨慕而流澤乃易終天之報施人與時好異也中奉公生男三而資善居長仲曰�季曰�領諸路釋教資善公生男三而參政居仲曰�長曰安季曰絹寔子孫咸克紹先志而尢鍾美於參政也中奉公以庚辰年卒壽八十有五資善公以中統壬戊卒壽七十有四墓在大同路��之原參政早陪宿衛恪愼厥職際遇五朝薦膺簡擢自至元十七年授武略將軍太原路堅州逹嚕噶齊兼諸軍鄂囉歷總制宣政隆禧崇祥院訖今三十有六年積官至資政大夫江浙爲東南重鎭倚公藩翰且旌賢也夫人鄒氏封隴西郡夫人子男四人長曰�知雅州次曰�寶具庫逹嚕噶齊皆承事郎又次曰慶安壽安尙幼孫十有一人矣李氏垂慶方來演迆未有艾所謂天之報施善人者豈不較著明甚也耶是宜爲銘銘曰邈矣寧州周豳所理厥民惇龎於貉於耜被以皇風耆徳孰嗣維隴西公奕奕仙李善根內植錦絅其美義方所程是繼是似積善之慶施於孫子圭璋廊廟迄登膴仕帝念勲庸爾祖爾禰孝思錫類仁浹同軌西壤疏封爰復本始於赫綸章賁如珂裏有鶴云盤佳城邇止伐石刻辭以配幽誄

淸寧報本道院記

漢太史公載老萊子楚人著書十五篇言道家之用與孔子同時云若孺慕事見髙士傳𨿽裏童巷叟皆知其爲孝也而世之學道者遺外倫類以從曠逹豈其旨哉夫道莫先於孝非孝則道旡所本聖人言自天子至於庶人一也今有業宗老氏而知厚其親凡可致其孝思者不以生死異吾於錢塘吳君聖傳有取焉吳君之言曰吾親之居分吳山之址吾視層樓奧室修林敞軒常若寢食宴笑其中自諸孤仕而分徙吾不忍故居之易姓則傾貲以復之又思夫移孝爲忠之道有可誠格於幽顯者故祀神以祝釐作主以時饗齋廬庖湢塗塈丹堊悉更舊觀匪麗其美處囂而寂宜爲貞人逸士之所棲息贍以腴田爲畆百八十有奇旣成名曰淸寧報本道院子盍爲我記之餘曰老氏之言邃矣人知天地之淸寧而莫知其一惟蒙莊能闡其妙曰天無爲以之淸地無爲以之寧一故無爲無爲所以一也余甞以爲老氏之教有與吾聖人不悖者學者未可苟爲異說以岐之中庸言髙明博厚而又曰其爲物不貮則其生物不測易系傳曰天下之動貞夫一者也卒歸之乾坤之易簡易簡卽不貳不貳卽一之動爲淸爲髙明而靜爲寧爲博厚動靜互根而物生焉人本之父母本之天地天地者人之大父母也孟子深明夫天之生物一本而夷子二本故墨氏之事親不可以訓天下或曰道貴無爲今吳君之爲事也趣乎有矣余曰無爲而無不爲者道之至也而曲士焉足以知之吳君請書而鑱諸石君名存眞能以恬養智不與事物攖嘗佐教事於杭甚獲休譽璽書錫寵號衝靜純素通玄法師提點佑聖觀君旣隆於根本而其弟頥素與弟子蔣頥正皆克願勤以成其志後之人其亦思愼守勿替也夫

通鑑音釋質疑序

字音義本諸六書古者小學皆通習之後世頭童項槁有不一渉其流者矣漢去古未逺學童自十七以上試諷籀書九千字乃得爲吏又以八體試之郡移太史並課最爲尙書史書不正者輙舉劾爾雅嘗置博士列於五經傳記故訓詁師轉相傳受習其讀者有所持循而不敢失世率以是訾漢儒然而訓詁曷可少哉自篆籕變而字法日趨便簡諸所記注方言假借蝟起絲棼學者不得於音故昧於義也而況亥豕魚魯襲訛踵誤讎校者類若■﹝扌棄﹞塵焉遷固書自徐廣裴駰鄒誕生服虔應劭晉灼而下互爲訓釋而莫能一歷代史異同又不可勝紀宋司馬文正公通鑑成書蓋上與遷父子纂太史之業以承春秋不刋之典�它史依放而爲之者異日道也史照有音釋行於世吾友毘陵董子衍考繹通鑑善本爲之辧證名曰質疑間爲餘言吾學得之祖父及外氏非敢希古論著將以啟初學之士云爾子衍衝約靜修其言有開餘者因復之曰昔文正公與劉範諸君子翻閱中祕外郡圖籍餘二十年今讀其書而莫究所繇來則公之去取詳略有不得而知者矣乃若經緯綜理則有前例及考異歷年圖稽古錄學者由是以求之其殆庻幾焉公當宋全盛時猶言洛中士大夫文章淸節談空說性者多矣史傳無所啟口也矧今復後二百五十餘載是可不爲學者三太息也哉

松江府華亭華藏懴院記

松江故華亭邑今爲州民物殷阜寶坊云構絢麗相屬直府之西曰華藏懴院者慧光融照大師從得之所剏立也師世家越之南明蚤受業華藏寺旣乃遊方參禮刻意修習傳天臺教觀於臺之掖峯杭之天竺最後從囦叟湛公居華亭延慶寺學由志臻表於藂林職躋眾右於今且四十祀嘗曰自古絕浙河而西意未嘗不在華藏也倘卜數弓之地鉏荒刜奧規爲蘭若庻以永華藏之恩乎龔氏有故宅曠迥窅深心境冥會至元已醜輸貲以售稍就經度越四年名聞帝師所俾正席畬山之普照嘉卑稱號而師不著貪欲惟念夙志未竟益堅弘願礱斷陶甓傭役具興爲殿周阿中嚴像設崇門飛閣翼以兩廡棟宇旣備凡諸道具巨細完美十年而訖工又庋經四大部買田若干畆教養之道皆可淑諸來者每歲元日備金光明懴期七晝夜與諸比丘等掃諸塵翳攝入善根敬以祝釐於君上示不忘其初名曰華藏懴院介佛海法師澄公屬予爲文以紀成事余聞佛以妙圓淸淨具大總持視山河大地普同法界旡量恆河沙眾悉歸悔海師作如是觀則一念不異華藏卽不異昔天臺挈止觀之義爲世津筏而學者知寂靜可以證解脫慧照可以通般若乃若懴悔則又息妄之眞機歸眞之要路也然而道本乎身身非寔有身空則諸法亦空而不空者未嘗亾是道吾聖人嘗著之易曰不逺復無祇悔曰艮其背不獲其身行其庭不見其人其義淵矣博矣師能從吾遊吾爲師發藥焉師性願質廣植善行旣老而彌勤舊業之在南明者寖就頺廢復傾槖以新之度弟子曰居簡宗矩宗權皆克纉師之志其傳以甲乙云延佑三年歲次丙辰儒林郎前國子司業鄧文原撰並書

靜修堂記

博陵李希微世居恆山之麓少年登覧豪縱思得徧遊朔南以極雲林川澤之觀會文軌混合道無闗譏乃下金陵眺鍾阜識古所謂江南佳麗者逌然結屋讀書其下曰虛白山房又爲堂以備燕處取諸葛武侯戒子語名曰靜修屬予爲文以記之武侯當西漢季世戈甲蜂午方身奮壠畆志圖康復而家庭訓告猶若老師持論取訾流俗蓋漢儒之學類多質寔醇固其師法宜有自來而世不可考矣凡動必本於靜古未有離動而言靜者乾坤翕專卽辟直之機易旡爲寂然不動與感而遂通者同乎槖鑰希微亦嘗觀之水乎撓風而擊石則號怒奔放蕩舟潰堤動非其正矣逮乎風恬石平然後涵空鑑淨明燭須眉人生而靜其性亦若是靜以修之復其初也今希微巖居川觀脫離聲華餘三十載一旦加之以銀黃垂組事物者膠轕乎其前吾將觀希微之動而能靜者因歌曰澄觀兮止水山崚嶒兮石畏壘兮泰定兮旡營妙凝神兮太始又歌曰川逝兮云驤樂魚鳥兮泳翔孰守株匏系日與道兮徜徉歌闋希微請書以爲記李氏本儒家大父登亡金進士科任徳州戶曹希微得雙峯饒氏之傳故其學知本云

夫人李氏墓志銘

延佑三年四月三日大名劉元亨母夫人劉氏卒於杭與元亨友者皆戚嗟相告爲營其喪而人亦因以知元亨之賢足以得其友也舟具得還塟�方仲容以狀來謁銘余故知元亨者銘其可辭夫人世居大名之開州祖仕金爲�統父當聖世混一初官司候若今郡錄事雲母完顏氏夫人幼歸於元亨之父武略將軍千戶�奉舅姑孝能使舅姑至愛之若己女機織賓祭以儉勤身先武略將家負才气更戍他方或攜所愛妾自隨夫人爲治裝具無難色撫妾子如一武略早世夫人盛年嫠居勵志潔嚴𨿽婣黨罕見其面教養諸孤誓不負武略也元亨襲父爵南駐迎傳娛適在戎壘間最號才敏善治辧由是省臺中外多屬以事往歲使南安還後平冦江西閩嶺夫人曰爾勿以親逺弗盡力以貽吾憂故元亨效業日著歲中三錫命由忠顯校尉遷武徳將軍江浙行中書省�鎭撫益思樹善以顯其親而夫人已矣夫人生癸卯四月五日壽七十有四子男五人長卽元亨次曰元義元英皆夫人出又次曰元貞元誠女九人長適傳鑑死表貞節於門余適�孫男女�人曽孫男女�人元亨卜�月��日塟夫人於畱犢鄕長卿村祖塋�武略同竁余惟女徳不外炫因夫若子而始彰若夫人於婦儀母道尙無愧哉銘曰貞而能容婦徳以充居約能勤善慶施於後昆是爲夫人李氏之藏後百千年尙勿毀傷

送梅仁父赴湖州教授任序

宋慶曆間言師道之盛必曰海陵胡先生先生之道倡始於吳興而大被於東南之士因先生而知尙經術惇行義如工用陶甄器無皆窳前是豈無以文華絢耀取名斯世者至是而始知聖賢之道有本有原則後之學者可以審所先後矣先生職止經筵任不過博士又不見用當時寶惜名器不苟以軒裳圭衮爲先生榮而道徳之重有逾於祿爵者然自始議樂已落落取訕謂其澤不大施於時識者又爲先生太息也先生之墓在何山之原邇年囿於僧居士不得展祭以爲禮今郡侯郝公峭直潔亷惠孚而化洽克復其舊人謂先生之教其將復興通訥梅君仁父往爲文學掾𨿽時有今昔之異而峩冠講道先生之席在焉仁父其亦有思乎余幼猶及見仁父之伯父右司公蓋菲言厚行儒之通�者也家法有由來矣吳興多士昔烏程李公恂最爲胡先生所知俾表儀羣弟子聲聞以著安知今無若人者仁父其往求之世常言古今人不相及豈通論哉

得一齋銘【並序】

龍虎山髙士傅君以得一名其齋乞言於巴西鄧文原乃爲之銘曰

惟太始禦萬物誠無爲神不測簡玄化司開辟超希夷絕芒芴會眾妙聖合徳得環樞退藏密有根元孰爲一一不失復奚得嗟傅君宜專寂室虛白心太極

故大中大夫刑部尙書髙公行狀

曽祖某祖樂道父亨公諱克恭字彥敬其先西域人後占籍大同譜牒散佚莫迹其所始公之父以力學不苟媚事權貴爲六部尙書器重歸以其女因奉母夫人翟氏居燕時皆知名士嘉甫朝夕講肄遂得大究於易詩書春秋及闗洛諸先生緒言縉紳交章論薦世祖召見便殿奏對皆經世要務而嘉甫雅不樂仕歸老房山生子五人公其長也公蚤習父訓於經籍奧義靡不口誦心研務極源委識悟弘深至元十二年由京師貢補工部令史江南歸附選充行臺掾復遷內臺掾復擢山東西道按察司經歷自工部爲經歷率間歲一遷經歷之明年入掾中書未幾發戶部主事一時公卿大臣多魁儒碩彥而公以文雅禆論其間故望譽日著卄二年除河南道提刑按察司判官鉏治彊梗儕類脇息明年攺山東西道其治如在河南又明年爲監察禦史臺臣奏公都事守法持議棘棘不阿而綱條具舉經公所建明者皆經久不廢時二十五年也是歲僧格爲相每污用善良期思附已遂攙公右司都事知終不可以權勢懾明年遣使江淮省考核簿書當時文法吏每多希旨務從刻深而公一用平恕浙右風物繁會眾亦莫能凂以私李仲方公故人也以兩浙運司經歷卒於杭公爲卜地塟之西溪且爲文志其墓與郭佑之李仲賓鮮於伯機王子慶等祭之哭盡哀還授兵部郎中未幾僧格伏誅議江淮視他省劇煩如得端介練逹之士長省幕其可則以公爲左右司郎中前是籍戶口有司期會火急文書���儒士例蠲徭役而故籍漫不可省執政持論可否期歲不能決公至則凡以儒籍占者皆定爲士戶得自拔於甿隸皆感激泣下凡舊政之不便於民者一切罷去擇中外有才望之士爲守臣聞諸朝後往往擢用而不知公所薦也都省以浙西多隠漏失實命公檢括公言成歲輸糧爲石者四百萬內公田餘七十五萬一千頃糧爲石者一百三十九號浙右居諸路三之二公租視民所輸且二十倍良由宋季賈似道斂怨誤國田有虛額而官無蠲徵急期則負逋者眾吏民交病方今冝講行良法保固邦本不當重爲煩擾復循舊獘政不報有言利臣以朝命至杭增湖東夏稅自執政以下皆取認狀獨公久不署其人亦不敢以盛气加公比去公徐謂曰吾才不逮子逺甚子嘗司畫諾於是而不能增而諉吾能邪子毋重瘠斯民也卒不署杭州歲調民司庫或值他爲姦利大折耗民賣子女幾不能償公爲選州縣之終更者役一歲則升其任民用安息至今以爲常稅司或植桁楊於門以伺匿稅者公卽召官吏問稅入幾何則皆應曰不足公曰吾將白之上官桁楊若等以威不職也詰旦往視則桁楊已不復植而稅亦贏公之周卹民隱率行省所理易江淮爲江浙尙書省復歸中書故公�郎中再歲被璽書者三元貞攺元之明年遷山南河北道亷訪副使時暢公純甫爲僉事公疏詣臺言不可居純甫之上者有三大槪謂純甫自大師南徵卽掾行省揚歷中外幾二十年而某資歷尙淺純甫文學行誼夐出倫輩髙風勁節夙所景慕而不能及況兄事純甫義則兄弟情均骨肉躐等居上情寔未安明年爲大徳元年擢公江南行臺治書侍禦史而純甫亦它遷時人皆多公之讓王敬父與公同歷臺省情義欵密後敬父稍跅■﹝也﹞使酒難近出語輙■﹝言尼﹞公人不能堪而公一不以介意且力薦之朝言敬父趣尙甚不宜以小過擯語極懇切公在臺言聖代累頒詔旨議行貢舉法而權臣賣官營私扳引朋類沮格不行令所至乏才宜急登明以副上意又言惇學校選寔才汰冗官增吏俸愼刑獄數事同列多齟齬或訕公迂惟大夫微理公知之深每識公語不忘三年復召入爲工部侍郎會江西有盜十三人夜以刃入客捨刼絹數千匹而去客捨長曰是必吾裏中惡少年嘗爲盜者也逮捕驗問百端旣論報有寃語聞亟命公驛往乃獲眞盜而十三人巳屍諸市還奏官吏悉杖罷禁錮終其身越十年有賂尙書省奏將復用者還捨暴疾死識者欲傳其事以爲世誡公由工曹轉翰林直學士會五年京師水公與直學士王公約賑濟畿縣惠利周浹民咸徳之明年授吏部侍郎又明年河東地大震公使平陽廩餓槥死審錄寃滯復平反若干事尋除彰徳路總管未赴八年攺刑部侍郎有訴禦史案開枉法上命雜治禦史罪且不測與禦史聫事會規自旣免語右訴者由是禦史首服會赦猶議其罰公深不直聫事者議與同罪忤執政意廷辧至數百首終不易京師旱自秋八月不雨至於六月公升尙書言明刑本以弼教人道莫大於君臣父子夫婦兄弟之敍今子證父婦證夫弟證兄奴證主搒掠成獄大傷風理宜禁絕又中外囚系歲度死不下數百人凡此逆於陰陽之和者示髙平章政事廣平何公素雅重公公爲歷陳當世之務及自昔大臣保全名節者詞气剴直未幾何公謝事公亦除大名路總管在刑部時與同官論事不肯隨聲應和及去凡公所行胥吏皆傳以爲式守大名以廣平致理吏職而民舒上在淵潛郡取花石擔負輦輸民不知擾嘗賜綺縠以旌其能至大三年春二月還京師客城南將入覲得寒疾久不愈至九月初四日卒卽以是月二十九日塟在佐山花山之原從嘉甫先生之兆公生於戊申十一月��日享年六十有三積官至大中大夫先娶夫人曹氏��之女生男一人曰秬今爲祕書著作郎余早世�女人長適李�次適中書平章政事額布徳哷勒再娶夫人劉氏��便宜公之孫生女�人未行妾之子��尙幼公性極坦易然與世落落寡合遇知巳則傾肝膈與交終身亦不復疑貳在杭愛其山水淸麗公退卽命僮挈榼杖屨適山中世慮冰釋竟日忘歸好作墨竹妙處不減文湖州畫山水初學米氏父子後乃用李成董元巨然法造詣精絕公卒後構公遺墨者一紙率百千緡爲詩不尙鉤棘自得天趣嘗見公作畫時𨿽貴交在側或不暇頋有指謂公簡傲者久乃識其眞浙江所在多豪門右族或飛語污公公亦不爲辧曁北歸行李無長物貸於人而後具舟費公掾行臺時嘗以大夫相威公入見世祖顧問再四曰是髙嘉甫兒邪賜中統鈔二千五百緡公嘗言自筮仕日給餐錢外所得僅此止房山有田二頃課僮奴耕作歲入不能供及卒之日家無餘貲識與不識皆爲流涕易簀命喪塟用朱文公法及區畫家事甚悉此心不以生死亂眾爲講學之驗平昔於諸弟友愛甚篤所喪弟孤嫠皆衣食於公嘗舉江南文學之士敖君善姚子敬陳無逸倪仲標於朝皆官郡博士敖陳相繼死公亟念子敬貧且年逾五十自刑部白之都堂曰薦賢非秋官職然不敢以辟嫌後賢士宰相從其言將官之七品吏部厄以銓法不果行疾革語及猶太息文原自公爲都事使杭首受公知亦與在舉中後忝詞林屬而公在朝相從後十年毎嘆公��立言操行有古君子之風子敬言一日公問人生至貴者何子敬方隠度以對公曰無求子敬每誦斯語交相儆勵期不負公知惟公名實終始宜得當世善爲文辭者銘其墓謹序其歷官行業可傳於來者如右

故處州靑田縣稅務大使陳君墓志銘

延佑六年夏四月二十九日溧陽陳君奎甫卒於京師其子徳修扶服號吁星行露宿三月奉其柩還南卜以明年�月��日塟於捨北海棠山之原前期命其弟徳澤以武昌路儒學教授陽佑孫之狀來謁銘余聞有表貞婦樂氏其裏者卽奎甫之母而奎甫又以好義名銘其可哉按陳氏占籍溧陽始宋建炎南渡紀於世牒君諱斗輝字奎甫廸功郎福州福淸縣丞諱勲之曽孫將仕郎諱日新之孫溧陽縣學教諭諱曁之子幼嗜學讀書一過輙彊記不爲童習濡染教諭早世將仕撫愛之異諸孫君亦夙夜澡刷思亢其宗樂氏嫠居君順承以孝迄堅誓志至元二十四年辛公仲實爲守素峭厲不肯輕用士卽任君副在城稅使眾謂才選息苛屏煩課以羨最將仕哀其父之瘁而發於奎甫則居以研池之別業不幸將仕又卒君與伯父治喪塟禮無孅嗇鄕黨賢之已而諸父相繼物故君綜理家務如官劇煩無曠弛者行省署君處州靑田縣稅務大使移疾不赴每課諸子從師問學益廣蓄構得趙相國北園幽迥窈深敞爲宮室以適燕處直軒種竹萬个江東憲使盧公爲榜其額疏池於門外南有地數百弓佳花美卉娛心絢目日與親友觴詠其間藏書數千卷購古法書名畫鼎彛器物若泊然終身遺外聲利者會癸卯歲侵丙午丁未復大侵君設糜以食餓者不足則發廩下其直以振之又不足則施手計爲石者餘三千近制饑歲輸粟者賜爵有差由是有司以名聞或勸之仕君亦不固拒遂北上朝廷下其事銓曹將相命下疾作遂卒先是饑氓日虞冦至行省余君攝山前巡徼以遏姦萌小試而效已著鄕人之期君深也嗚呼自閭井友助之禮縣都委積之法廢歲有凶荒而民無蓋藏富家豪右惟坐視流殍而莫之卹若奎甫者豈不尙有古之遺風也哉而卒不克究厥施以死傳所謂天地福善非邪君生於宋咸淳丁卯十二月一日年四十有九娶王氏生男二人徳修通國朝字訓用薦者在文學選徳擇前徽州晦庵書院教諭女二人長適呂公孫次未行孫男四人陳氏之昌未艾是宜銘銘曰翳人生之遷斡兮天道窅其無根憸壬有幸而登榮兮或砥行而隠淪惟奎甫之好修兮蚤才裕而气振急翳桑之道饉兮樂白華以娛親胡降年之不永兮嗟一命其猶屯𨿽逹人之委順兮詰化理其何因後嗣尙熾昌兮庻往屈而來信托遺體於山阿兮映千載其弗冺

跋髙忠襄公生賢合記石刻

文原兒時侍先人側聞吾蜀文獻有若臨卭髙氏皆掇巍科登膴仕家學淵奧具有原本時址堂先生爲名侍從嘗得挹餘光而希下風焉迄今餘五十年獲交三世先生之孫恥傳示忠襄公所記生賢閣石刻則先生之父也先生名期得字不妄記中名斯術者於先生爲從弟生賢閣之所以名偹詳於記獨念忠襄公以利路憲守沔陽寓書制閫言梁鳳階文支安七方仙原武林攻守之策不果用竟死之蜀亡宋亦不復支馴至攺玉而址堂先生以端明學士參政爲吳興寄公閉門修宋遺史以卒自昔生賢之難以能善其死之不易也孟子言所欲有甚於生者厥有旨哉忠襄公有縮齋集三十卷淳佑間丞相淸獻遊公爲之序實文原之外伯祖父後之來者論先世事契尙有考云

處州龍泉縣重修學記

古之學者家塾黨庠州序國學皆有常制其教詩書禮樂其行孝弟忠信其道則堯舜禹湯文武周公孔子之所授受無有曲學詭論幹乎其間故士多端厚溫良日進於善後世廣其室閭丰其稍食而又設爲選舉之法以淬厲之視古昔若周密備具而士乃益捨本競末趨於文而昧於質也間有超見特立之士則曰上之人廣其室廬丰其稍食所以使吾不累於口體以專志於學而選舉則有使學者不恨於遺才而國家收教養之效吾其毋溺於飽安勿誘於祿利惟古學是師而世或詆訕以爲迂逺不切於時用由是士之堅其所守者亦寡矣先儒有憂焉嘗極陳其獘而莫能捄至宋季滋甚乃今聖上詔興大比務求經術徳行之士以佐政理而黜詞章浮靡之習士風復古則俗化以淳然而守令於民爲近作興之道將於是乎觀處州之龍泉縣舊有學自宋天禧至紹興乹道間凡再建而一葺至元戊寅寇至復毀越九年而府判朱君升與校官趙必銻新之於瓦礫蔽茀之餘距今三十有一年昔之梁潦折�黝堊之工率多傾腐漫漶不治且壊武昌徐君傑來尹斯邑顧視興慨謂諸生曰子之父兄子弟弦誦於此而簡陋是安非所以崇學宮而表眾庶也士旣相率聴命則鳩工掄材傾輸恐後殿堂廡捨門墉庖廩陶甓礱斵悉就完堅旣又具祭器嚴繪像考成歲祀計其經始於夏六月凡三月而訖工用錢萬五千緡有奇役無民勞財不官費蓋徐君蒞事方半歲而治效已可睹聖人論爲政有期月三年百年必世之異學者能習其書而不深求其故故儒者之效常鮮蓋徐君者可謂善爲政也巳士其勿以末棄本勿以文先質勿惑於奇衺而愆道義之正勿狃於習俗而忘聖賢之歸則庶幾徐君之望也昔子遊爲武城宰深明夫君子學道愛人之訓故能得士如澹臺滅明者而微子遊烏足以知之龍泉故壯邑世傳歐冶子鑄劍其地安有山川盤礡欝積之气獨鍾於物者乎豈無明經飭行之士出而應時者乎予將翹企而俟之躬是役者曰季屋孫季大任等其名氏鑱之碑陰是歲爲延佑三年秋八月上丁日記

常州路學重建尊經閣記

六經之書先聖王之道在焉前乎書契言未有聞也然道非言不傳旣有言矣又必因人而行故六經在天地亙萬古無敝而世有興衰理亂之不常者人也而非書也古者時教必有正業凡諸子百氏非先王之典者皆不足以蔽其聰明易其趨向及其考校則自一年視離經辧志以至九年知類通逹彊立不反然後謂之大成夫惟蒙養端故教化一而治道可興也更秦歷漢經籍復振於燔滅堙絕之餘諸傳分文析義各立訓說多者逾數十家弟子轉承師授於是專已守殘黨同聞而妒道異者蜂午而起後世習其讀者不患書之不多而患夫是非棼亂無所折衷不患文之不勝而患夫矜奇衒巧卒莫能復歸於質也而況權利興而政教微淫哇競而和樂廢禮制蕩於刑名陰陽雜於巫祝離道器重者窒偏見崇虛無者昧倫理而經之用幾息歷代以明經取士士亦以博聞彊記相尙有眞知而實踐者鮮矣學校者風化之原也昔文翁守蜀郡修起學宮招下縣弟子以爲學官弟子每出行縣益從明經飭行者與俱由是蜀學儗齊魯夷考其人則少好學通春秋者也故爲政知本始如此毗陵於浙西爲劇郡有學有經閣閣前左以貯石經石亡而閣存復爲閣堂北以庋諸書扁曰尊經而圮已久後徙其扁於前閣稍加繕治旣與昔戾又並與閣易置校官之署失名實矣延佑初元眞定史侯來守玆土上際聖明稽若祖訓詔告中外其選徳行經術之士而賓興之侯曰二千石視古卿大夫職司教令曷敢不欽承以帥多士始事祇謁於先聖先師卽計其廩稍節縮浮沈歲有奇羨支傾補敝咸就規度謂教授李敏之曰前閣石旣亡盍卽尊經閣故基而刻之以表其檐且示講習者有所宗也士旣驩感聴命則屬鄕之有壽齒者董其役而佐史元其經始於乙卯冬十月至明年秋�月落成土木陶甓黝堊之工視昔益靚麗敞爽而名仍舊貫若未嘗攺作者旣又買書櫝閣上臚分堂列學者如登羣玉之府瑰奇眩晃靡求弗獲斯可爲進修之地矣抑人有父兄師長知�事之則必服行其言今學者早暮圖史呻其呫嗶祗以資記問剿說而不究寔用則非昔人尊經之道也蘇文忠公有言近歲市人轉相摹刻日傳不絕而士皆束書不觀遊談無根有一於此豈惟學者之羞亦承流宣化者之憂侯名塤字�昔祖父衛忠武公身�將於殊勲茂績烜著策書而侯又能效古良牧興教勸學政成奏最其濟美尙無窮哉董其役者謂常徳路教授袁攀就肇慶路教授道良僐及王�隨�也佐史徐�余素稔侯名而江浙副提學彊君以徳致侯命屬余紀成事辭不可則爲具識顚末使來者有考焉

重建廣惠廟記

廣徳郡之西五里曰橫山山之陽爲廣惠廟神始遁迹玆土威靈於鑠惠浹遐迹廟祀徧諸郡邑而橫山爲之宗其世系綿歷見唐顏魯公所書碑公以精誠師表百代其事當可信不誣由唐曁宋封號冊書庋襲林谷如大圭琬琰山之鎭也大徳壬寅廟毀於火越明年鳩工庀具采木惟良斷石用堅陶甓畚鍤傭役具舉爲殿周阿翼以修廡子姓羣從靈官羽衛各有攸處塗塈丹堊之工視昔益絢麗靚好逮延佑丙辰凡十有三載郡四易守至今髙昌敖侯始克有成緒費皆資諸四方之來助者原自聖元混一函夏神功薦著至元癸已海艘輸粟京師颶風憤作舟人遙望云旗際空若神戾止湏臾風晏浪恬巨艦以濟上嘉殊烈是命近臣掲虔歲祀郡有水旱禱焉咸格歲比有秋侯以旄倪之請屬余爲文以記按郡誌神之先事夏後氏分治水土至神生於漢乃自長興之荊溪導流入郡界靑林塘俗號曰聖瀆又鑿東亭湖其傍漑田以腴民蒙其利意神者世習水官訖於漢不廢香村水部報功之道知本始矣五行一曰水水得其理則陰陽不愆歲功敍成元化之混淪磅礡者神與司之及其神變不測有若應龍之畫黃熊之化參稽傳記理或然也在昔申甫之生寔本嵩嶽故凡山川瑰特環互必有神人者出後世因爲殊廷邃館以棲其神而神亦用之以靈橫山下瞰岡巒屏峙郊原綺錯拱揖萬代狀神之妥靈於斯千五百餘年矣每歲風龢景舒士女咸會笙鼓驩呶來薦牲醑瞻視僂俯若喜若惕孰敢不敬信而嚴事者乃若先聖言精气遊魂與體物而不可遺則其道至矣有能深燭乎幽明之故而達諸參贊化育者然後足以語神之大此非庸人孺子所及故余因紀其事而並以諗夫知道之士焉建廟始末郡人陳友諒司其任章邦寕相協厥成董役者戴天佑皆宜牽連得書

故江陵公安縣尉馬君墓志銘

延佑丙辰十一月一日江陵公安縣尉馬君卒於宛陵先是辛亥歲君攖末疾不復仕其子稱徳由江浙行中書省員外郎擢宛陵別駕君就祿養藥食順宜忘其瘁憊至是劇寒疾遂革旣卒之三日余適至行道多戚嗟相語曰別駕之字我民摩撫燠休之尌善如不逮而喪其父將宣之人不幸而不得終被其澤也自薦紳文士下及閭巷耋穉惜其去者如出一口別駕奉其柩還塟謁余以銘余交別駕久且重宣民之思而推其教忠所自銘其可哉按狀馬氏世居廣平祖諱仁父諱晉俱力農以善聞鄕裏縣尉君諱興蚤從淮南忠武王南師擐甲負戈遇敵每伉勇身先然性不嗜殺有一卒穿距止斷其髻釋之咸曰馬君長者宜有後論功授百夫長凡四調巡徼泰州之西溪海安襄陽之安營江陵之河西市冦敓屏迹恩浹甿廬秩滿尉公安老益練逹於事而君病矣家素無贏儲兄弟六人以丁籍更戍弟在行而君亦代同裏雷氏者以往弟不任勞敝徑歸君兼其任終始無間言其友愛類如此平昔輕財尙義遇事輙分殆天稟非學所能致娶韓氏惠淑而有立爲母爲婦皆中儀軌生子五人長卽稱徳次捨僧早世又次正徳俊徳元徳皆未仕一女尙幼孫男六人孫女三人君生於己酉十一月��日壽六十有八韓氏先十四年卒卜以明年月日合塟永平縣中洛砦之原別駕官奉議大夫以近制得追崇其父母由是縣尉贈某官韓氏廣平縣君惟君生不獲丰於祿位歿而遇榮寵有子克致顯揚之道斯可無憾也夫銘曰吁嗟馬君舊自戎屯易悍暴以仁以列薦紳有子能仕君曷不壽考以慰宣之人歸安玆丘尙利於後昆

拙逸齋記

凡世之資以徵榮名希寵利者率多慧給狡厲便獧姿媚視椎鈍少文者眾必訕笑之以爲拙而人亦恥其名而不肯居由是巧者日相羨於無窮惟知道之士每喜拙而厭巧若周元公之賦世亦鮮有深究其隠者也余嘗以爲巧拙之相形苟於其蹔而觀則巧者常勝而拙者常負要諸久則禍福利害得喪榮辱巧者始有慕於拙而不可得然人情常求快目前安得待其久而後定幸而巧者不敗則拙者終不能以其道取信於人人之口愚與拙同出而異名孔子之道大而能博獨顏子得之如愚若寗兪之於衛徐穉之於漢皆因時而名非性焉安焉者也柳宗元之愚視二子風斯下矣蒙荘好寓言要不軌於聖道然而丈人之甕畦匠氏之社櫟支離疏之終其天年�皆有得於旡用之用故學道者亦有取焉元公之賦拙顏氏之愚也世有夫子知顏子之不愚元公無聖人爲之師此拙賦所由作也拙不求逸而逸求逸而拙巧莫甚焉赤子之初倥侗顓蒙無它巧也上古鶉衣而鷇食展也其逸乎保定王居克繼與餘生同年餘兄事之甞曰吾性恥夫巧宦者乃今薦膺淸要端居而念深有味乎拙逸之言遂以名其齋子盍爲我記之餘曰世之拙者莫吾若也而君同之乎吾方屐山而嬉航川而漁酣謔嘯歌以極拙者之適君能從吾逸也乎語訖囅然而笑俾書其語識壁間君名�今爲江東建康道亷訪副使云

故溫州宣課都提舉趙公墓志銘

公姓趙氏諱安世字言佐世爲歸徳人自聖世用師中原大父始攜負耄穉走睢州壬辰金失汴父瑄又自睢徙名數於眞定時兵革蝟棼鄕裏器其淸愼善籌劃推擇爲財賦官生二子長曰安國隠徳弗耀公居次性敏悟知讀書負才略號爲能治煩冗中統初元世皇龍徳在禦豪儁云附太保劉文正公最被簡知不肯輕薦士嘗舉公可信用上深嘉納命左右識其名氏時啟朕也明年有事於朔方召對皆經國要務未幾李壇叛山東驛騷議討平之太保復舉以宜備顏行上以屬主將史公丞相忠武公子韜略克紹其父被堅引彊毗贊碩畫師還論功最擢中都路同知諸軍奧魯公以親老祿養弗及移疾歸杜門屏交息遊泊然仕進會中書遴選亷能吏首起公署兾州同知鉏姦擢良郡無遺事朝廷益有意旌庸而銓曹限以資格再調鄆城縣尹訟牒造庭明燭隠伏吏戢而民安秋歸遷髙郵同知凡軍需和市丁戍徵徭前政所甚病者公一繩以簡靜戶驩裏愉安損抑衣食賓禮賢士大夫譽望焯著自鄆城至是憲府薦牒屢上尋除溫州路宣課都提舉眾謂遷公爲左惜其才不大弘於時而公衝約自持不加慍喜會汰提舉司公卽治任還鄕裏舟次維揚以疾終寔至元癸未五月二十日也公生於乙未十月二十四日享年四十有九積官至奉政大夫以是年月日還塟先壠之兆公娶郭氏儉勤爲母婦表儀𨿽貴仕尢職筥箔絲枲如故子五人長曰茂以父蔭讓其次弟亨時人多其孝友又次曰顯曰紀曰良女二人適智�王亨始由安吉宜春以簿爲江浙行省架閣尹饒之安仁調廣徳推官其卻吏饋及平反寃獄具有徵忽病瘍卒紀嘗刲股吮瘡皆世所難能推官介郡博士馬景仁謁予銘公之墓未及而易簀今諸孤始以狀來請予悲之公之大父言自吾事刀筆嘗懼文法刻深以禍人吾子若孫其務朂儒業不則力農尙克保厥後故再世爲政希古循吏風是宜銘銘曰惟時奮武推臣疏附有嘉連茹云鵠振羽孰扼中道賫志弗宣堂之構之裕後能賢嚚俗嗜利錐刀尢競伯也讓仕仲承其慶福善在久勿亟勿嘆欝其堂封營魄是安

淮安忠武王廟田記

至大巳酉歲聖天子龍徳在淵功贊位育浹於幽明追推元勲茂徳宜修祀典以示崇褒乃命江浙行中書省建淮安忠武王廟於杭廟成申飭詞臣勒文貞石凡厥有位知聖世旌善報功儆百執事之意甚厚視昔著丹書刑白馬者規摹宏逺矣時行省左丞髙公昉寔董其事又屬萬戶郭侯震千戶劉侯元亨計徒庸慮財用咸曰棟宇旣備像設孔嚴必有腴田以供粢盛庻用資永久於是撙工費之贏鈔爲錠者七百四十有奇買田三百七十三畆俾朱君慶掌其契要副藏有司歲司出納以給祠祭君早負才諝事忠武王嘗被璽書爲王府長官建廟始終躬任勤瘁請於行省屬文原書廟田之始末辭不可則爲之記曰按周官司勲掌賞地之法以等其功凡有功者銘書於王之太常祭於大蒸司勲詔之凡賞無常輕重視功凡頒賞地參之一食惟加田無國徵釋者曰有大功者旣賞以地復有加賜之田則無國徵凡賦稅皆免所以優有功而厚報之也又按伯禽始侯於魯則有山川土田附庸之錫是則勲勞焯著生備茅土播諸聲詩若今忠武王旣沒而九重睠思不忘光賁封爵享有廟祀藩翰之臣又克昭布湛恩謂加錫之田國有令典爰積羨錢相厥衍沃菑播以時歲時吉蠲薦其嘉榖牲酒肥旨駿奔在列陟降左右若有風馬云車肸蠁來假生榮死哀今古鮮儷王之精靈不昧亦思相佑皇圖於億萬斯年曷有窮巳猗歟盛哉延佑二年越明年龍集丙辰十一月丁卯日南至記

故東昌徐君夫人趙氏墓志銘

徐氏籍東昌之聊城世力農自軍興中原俶擾系牒散軼莫迹其所始夫人姓趙氏諱�幼慧悟習女工甚敏而藝父母愛之爲擇嘉對以歸於徐君諱成早歲當金季﨑嶇兵革間能忍茹苦艱以全徐氏父亡夫人事其姑具滫髓時燠寒躬饎爨以孝聞裏閈毎與徐君泣念兵亂大父而下槁葬莫識其處日曳鞍於野冀哀恫之窮神或啟之鞍止忽得故穴發而視之信先是卜地者言捨而吉遂從塟焉徐君當訌阻時盡散田業以遺宗戚止存祖塋爲畆者二十及先廬南直官道夫人相其夫以義歳侵輙報貸無吝嗇撫婢妾僮奴一以和厚條理家事皆有緒縮衣莭食課其子文質業詩書稍長從商慶甫授律弱冠遊京師得推擇爲吏中外揚歷號稱善治辦省臺交章論薦且將顯用自徐君沒文質事夫人盡孝歲時夫婦帥諸稚幼帣韝起舞進觴酒爲壽時人皆榮夫人而美文質也會官毗陵別駕秩滿而夫人卒於是年九十矣夫人生於丙戍二月二日卒於延佑乙卯九月二十四日塟用丁巳二月��日祔於徐君之兆夫人生男二人長卽文質次文勝蚤世一女適馮君先娶孫氏生一男女夫人惠愛均一文質之子曰遜由崇徳建康郡博士入見聖上於潛邸眷注周渥今爲江浙行中書省都事孫男女�文質官品以邇制宜膺封典夫人不及待而卒將請於有司上以紓風木之哀且以狀謁余銘曰閨門之淑肇著於良良人是毘以協姑嫜殷時多屯卒壽且康筓珈委佗豈必姬姜石窌疏封尙賁幽堂徐由遜綿徵古勿忘

祭黃可玉錬師文

惟君秉徳內植勵志先修匡廬雙井望於南州家學淵奧圖籍校讎老氏宗工搜玄抉幽尊彜幾陳籖軸奩收瑰詞藻思鼓琴鳴球匪黃冠師拔儒之尢我還自燕鄰巷相求晤言鍼芥樂從天逰元日之章八九賡酬山僧東來扺掌和謳名士十韻細書顏歐山晴荷輿湖雨放舟酣歌慷慨俯仰千秋我老倦逰君病憂幽淸權之齋竹風颼颼時來扣扄情義綢繆俗士�語百不一酬我知君懷君無競絿寧亢毋枉寧狷毋偸寧直取憎毋佞包羞自古端士病於憸柔棄鼎寶瓠紉薫雜蕕君何戚咨與道同謀我嘗爲君大書宜休茫茫巨壤孰爲菟裘別未浹旬疾痼莫瘳蒙莊有言人生若浮胡夢弗覺見詆髑髏登云禦風碧落丹丘君豈不樂我獨無儔傾哀一酹老淚迸流尙饗

靜淸先生文集序

先生名蒙卿姓史氏字景正鄞人五世祖當宋大觀年間舉八行不就贈太師越國公是爲丞相越忠定王之祖蓋史氏之澤基於八行而大顯於忠定王其後聲華相躡日蕃以大先生嘗授平江首郡博士皆不果仕家貧無貲門弟子執業者屨交戶外甲子一周而歿其孤璧孫輯其遺文二十卷屬余序異時薦紳之士多奮身儒科逮一再傳則習尙漸逺不復知窮巷藿菽朝安劬瘁往往從舞姬歌兒酣謔豪縱至隳其基構不自覺奚暇畱情於詩書研席間哉先生年未弱冠已由六館掇取進士第使生不後時當偕諸父羣從簮槖蟬聫小卻猶當持麾列郡𨿽文字性所甚嗜或以事廢自羅兵訌幽憂窮踣屏迹林谷間始得大放厥辭以宣道其志故自古立言之士阨於當時者必信於後世識者較其優劣未易以彼易此也先生早知殫思六經長益雋永闗洛之緒言以推窮化幾探索理奧故其言精核雅贍可規古作者之林譬之美曲蘗以爲酒醴均律呂以中琴瑟有本者固如是夫時有所憤激若太史公述屈原離騷方之小雅怨誹而不亂此先生之志也先生有易究十卷未及見然所論河圖洛書足以抉先儒未發之蘊又以見學者踵襲固滯寧使先聖王之書欝而不彰者可悲也先生摘周元公通書語扁其居曰靜淸故稱謂因以著云

樂古堂記

武川距嘉興逾一捨而近吳氏常以好義聞於朝因表其門曰義士義士之子景良甚敏而願喜從賢士大夫遊益思積善以亢其宗築室捨後爲堂三間鑿池疏泉其北中有石屹立淸瑩可友名曰浮璧又北疊石爲山最峭特者曰層雲左右各三峯如拱甃空穴爲洞曰小隠有亭翼池東曰禊西曰隱隱言志禊言事也奇葩美卉蔽虧池曲植兩槐若偃蓋在堂南總軒序寢室爲屋若干楹而榜其堂曰樂古翰林承旨趙公寫作大篆凡琴奕幾研書畫啚史鼎彛器物可以娛玩心目者靡不在列以奉其母及伯氏孝友之道著焉間謁余爲文以記余曰子之所樂者古而今將來未定也往者之古卽來者之今今復爲古古今之相襲也是非之無涯也安知古皆是而今皆非乎古莫尙於天地日月星辰山川艸木人日與之處而自視則今也是世之薄待其身者也心乎古則隨寓而樂巾屨裘葛豈必皆佩舄玄端酒醪脯胾豈必皆尊罍鉶鼎弓矢良不必皆和與垂鐘磬正不必皆襄與曠治必結繩則文書爲煩居必巢穴則棟宇爲侈然聖王作法制以教後世豈有戾於古哉昔之貞遁者自比羲皇而好事功者以伊傳稷契自命其必有不囿於時者矣今景長燕坐一室逹觀萬物而究其終始𨿽琴奕幾硯書畫圖史鼎彛器物逺者未能越三代也而此心常超乎物表則其樂可勝旣邪景良有會乎予言請書而識諸座間景良名漢傑今爲江浙行中書省屬眾謂才諝宜顯用云

祭姚子敬文

歷觀人生芝菌殊倫禍福紏纒孰運化鈞彼庸瑣類振武要津子好修姱自貽蹇屯蚤馳英茂淩厲無羣探幽河洛考賾典墳九流百氏羅絡輪囷瑰詞藻思玉櫝之珎峨冠被褐長揖搢紳藐視云浮不見戚欣邂逅朋簮酒酣气振俗子顏汗唾若垢塵諸賢論薦梯之靑雲一官陸沈賫志莫伸我材若樗匠石弗斤子辱與友踰三十春子嘯且歌視我性眞子加悻直我無怒嗔江樓酣飲由夜逹晨湖堤芳林苕洲白蘋鑑湖五月采蓮風薫攜壺放舟其樂無垠我走南北鬢霜日臻今歸聞子病臥顰呻致書與詩一何諄勤曽未浹旬死生以分念我好友艱若鳳麟子其逝矣揮涕曷云敷山天寒墓木猶新矢辭酬觴聞乎不聞

皇元贈亞中大夫淮東淮西道同知宣慰司事輕車都尉廬江郡侯王公神道碑

延佑初元朝請大夫嘉興路總管兼管內勸農事王公惟二以亷平守官劇郡致理考成課最會天子惇崇老儒推恩中外臣僚得追榮先代視爵秩有差江浙行中書省以公名聞制曰可由是祖父之永贈亞中大夫同知淮東淮西道宣慰司事輕車都慰廬江郡侯拜命之日公旣率子姓羣從祇奉牲醑告於祖廟於以侈被上福而嘉議年七十有九眉龎齒兒康彊尙無恙金章象笏光炫閭裏咸謂王氏有子克遂顯揚教忠誠有自哉王氏世居淮安之天長縣曽大父而上多韜徳不仕亞中父早業儒性願朴不立崖異每稱士不得仕而善利物者莫若醫故古者良醫儗諸相自黃帝岐伯雷公桐君諸書莫不口誦心維研究極深又擇禁方居善藥求療疾者常履交戶外貧者輒予藥或賑貸之不以富厚責償已嘉議公克繩先志醫道益廣淮楚問好任气俠公晚歲益磊落權奇如髙人逸士鄕人皆禮下之生總管公八歲而喪母徐氏又明年喪祖母葛氏值徳佑乙亥宋季兵气訌阻徙家秦郵遂槁塟焉江南欵附世祖收賢雋廣羅方伎至元廿一年公用薦者得召見便殿頋問周渥俾與上方太醫聫事王公大臣有疾輙命公診治皆有驗馳勞中外匪頒旁午上器公才可屬以政凡七膺綸寵皆裕財牧民治效焯著獲貤恩幽顯勲爵比隆善者用勸公娶張氏宋忠烈循王之孫亦封盧江郡夫人蓋自亞中公至於今以醫名三世矣世傳有陰徳者子孫必興豈惟治獄然哉活人惟醫爲近王氏之昌尙未艾也公間爲文原言亞中公墓在天長之樵梁鄕今將奉葛氏還塟而徐氏祔於姑庶近古乎且以永孝思子幸爲我銘銘曰惟古上醫契道之玄相厥民生形流化遷元气沕穆藥其奇偏金匱靈樞奧賾以宣得意忘言匪術伊仙曲學狥利誇詖便儇久矣王氏奮於淮壖疾病疕瘍造請駢肩拔人於厄弗利貨錢業專藝成三世其傳惟帝湛恩周浹壌泉嘉爾孫子司牧能賢錫類維何命綍蟬聫公孫稽首承渥自天有親耆艾金紫後先孰雲龍光下燭埃欝惟孝惟忠食報罔愆天長之墟欝其松阡勒石銘詩昭示慶綿

三畏齋銘並序

南陽羅君寔趣尙狷介以三畏名其齋請銘巴西鄧文原希一言以自儆予嘉其有志乎古也乃爲之銘銘曰

我觀玄化懸斡無迹異言風靡正道日棘謂天伊何蒼蒼正色此以形矚匪道之極民生厥初秉彛物則受命弗忒是曰廸吉稽古有位民獻予翼貴貴匪私聿尊有徳末世狥名謟瀆交慝古聖垂訓炳其繩式服膺久蹈乃入聖域彼哉口耳陋若埏埴君子進修朝幹夕愓天命邇止敬斯內直大人聖言一是齋栗畏天樂天造道之的復焉性焉中非爾力維君寔甫省躬勿逸愼三有畏百爾令徳我銘此詩以效三益

南山延恩衍慶寺藏經閣記

寺肇始於吳越錢氏曰報國看經院宋熈寧初易名壽聖紹興間又更曰廣福其曰延恩衍慶者淳佑六年賜額也壽聖故圯陋莫能庇風雨時辧才師謝事天竺來居之咄嗟而檀施向臻棟宇云構縉紳大夫士慕望而與之遊者迹接乎玆山之內由是人境之勝甲於西湖余嘗過龍井訪方圓庵登湖音堂髙風逸韻灑然心目若見其人信知一念所攝卽淸靜妙圓覺境亦古今之常理也一日寺僧居奕來謁曰元貞初比丘徳佑嗣玆法席崇臺敞殿像設廬居丹堊墁塓之工咸增舊觀又買上腴一頃有半以飯僧復捐巳田爲畆者百以重追逺居奕纉承其志購四大部及華嚴合論宗鏡錄耆徳時演時集居億等悉聚力具一大藏襲以髹函庋以飛閣觀者挹其亢爽可以抉幽闡微扵是寺有成績今住山者徳泉也公幸爲記之以諗來者予曰寺之初基幾傳而至辦才師又幾傳而至徳泉其間道行化洽儒行同歸惟熈寧元丰時爲然豈湖山淸淑之气必渟涵蘊積之久而始大震耀於時也自佛道漸被中土學者各因其根器而生證悟乃若具大辧慧不假修習超最上乘者固不數數然也要其初佛以語言開示方便妙門不爲凡夫上智而生差別如月行空普照一切聞者罔覺如川澤林藪丹珠貝玉隨其所得以爲饒富或望洋而返莫窺際涯彼以語言求佛者其失滯礙捨是則又多虛誕無所宗故其徒率以是相詬病今子之居是也試觀夫輪奐翚飛巾缽萃止鐘磬魚鼓梵唄之音響振林谷種種完好以爲佛事則知是諸法相徧恆沙界無有窮盡又遡而求其未始有此也者惟見山髙溪深花開木脫猿鳥所居魚龍所擇林莽榛翳寂無人迹是諸法空相若涉有爲卽成虛幻逮夫無有俱遣不卽不離照了寔際是則無量修多羅之義也居奕曰公甚善語我抑亦多言矣夫余曰有能以無聞聞者則知予未嘗以有言也居奕籧然曰有是哉請書而鑱諸石時延佑七年十月旣望記

旌表義士夏居墓志銘

松江故華亭邑其地多上腴自■﹝氏鳥﹞夷子皮以善居積致貲巨萬故俗喜矜富邇歲夏氏以義士聞於鄕余嘗迹其所以名者至元丁亥歲祲出粟賤賈以糶庚寅又祲賤糶猶不給則設糜於僧寺大徳丁未旱明年大饑越尢甚死相跆藉幸不死則气息僅屬攜持老幼歸夏氏始至爲辟廬舍具饘藥視其羸壯食飲必時生則贐之歸死則給槥以瘞而書其姓名邑裏於木以俟來收骨者鄕之耉老嘆曰義哉夏氏之爲也旣白於有司曰夏氏名椿字壽之凶歲所賑施鏹若干米若干全活者口若干願以聞有司以次具其事逹於朝將官之夏君曰吾老矣乃官其長子而表其門曰義士且旌其家云時僉浙西憲吳君彥升剛直士也以劾時相去爲都事行臺者於交遊愼許可獨重君君嘗槖裝經金陵饋彥升旣見傾肝膈語驩甚卒辭其饋未幾彥升死君哭盡哀賻葬弗及逾年以遺其子曰吾示不忘彥升也禦史周君景逺爲作義士碑徵其文而君之爲義也尢信去年春餘以臬事之松江甫識君蓋魁然無它崖異者及今而其孤世澤以守吳興李道坦之狀來告曰孤不天喪吾父卜塟有日敢以銘請余遂矜而銘之按夏氏世居長興曽祖遜祖先考彬皆晦迹田裏君蚤孤事兄禮猶父宋景定間兄爲華亭典押至元丙子大兵薄境上邑令徐乘窮怖不知所爲君謂其兄曰蕞爾邑無守戰具不趣降民且屠矣典押卽與令出迎師一邑安堵丞相忠武王署典押爲軍鎭撫因占籍爲邑人丁丑入覲卽用尹其邑秩滿調余姚尹君旣篤於友順遇事籌劃禆益爲多餘姚輿病歸卒君至毀瘠喪塟無違禮每語輙淚下蓋天性厚倫類然也松江地頻海潮汐道城中橋久圮弗治君爲輦石陶甓而新之凡徑術所經孤老所廬悉爲完繕每朔望則飯囚徒予善藥貧而瘐死者給官殮前是分憲無治所君爲建公署勞費身先邦人爲紀其事於石君嘗慨然曰古稱旣富而教自閭左有戍而裏塾之制壊惇化善俗者盍先焉乃剏義學延師以教鄕之子弟捐上田五百畆以周廩稍樽度贏縮用貽永久嗚呼世有結駟連騎富擬封君而急義如夏君者乎幸而有則饑寒轉死者有歸逸居者有教庶幾鄕■﹝尙阝﹞友助之遺意也君病且屬纊猶語諸子曰我死若等毋爭財致訟以辱吾義門語畢而逝君生於宋丙午七月廿四日卒於延佑庚申六月十日壽七十有五娶胡氏先半歲卒子男四人長世澤杭州獄丞次世英世傑又女七人壻邵�蘇�陳�一女許趙任�余在室孫男七人曽孫男一人塟用�年�月��日在城西持山從余姚君之兆銘曰是爲義士夏君之藏君非能梯榮弋譽垂組長黃而豆區之入惠周翳桑彼士者之於民若越視秦人肥瘠亦獨何心哉故爲義名恩常施於不報名益逺而彌彰𨿽死猶不忘也嗟嗟夏君歸安於神岡垂慶千祀過者尙勿毀傷

故朝散大夫同知饒州路總管府事史公墓銘

聖元啟運文武儁髦之士各奮其才猷以康夫庶事世祖纂紹基圗總宅函夏時則有若金紫光祿大夫河北東西都元帥史公天倪與其仲氏開封府儀同三司平章軍國重事中書左丞相天澤皆以籌劃重臣勲業烜著紀於信史史氏世居大興之武淸自金紫公爲帥始占籍眞定會金將武仙爲副欲陰爲不法賊公於酒所凡五郡之賓僚將校民吏聞公之死咸雪涕相語曰金紫之徳之美而遽止是天之福善其在後人乎金紫生權官鎭國上將軍江漢大都督河間總管都督生烜爲大中大夫同知兩淮都轉運司事公諱元亨字太初大中之長子先是金紫薨二子檝權皆幼未能嗣父爵丞相以弟代及長丞相辭上弗許並官其二子全金紫丞相之友愛也大中兄弟六人比易簀季弟焃猶未得祿張夫人呼公曰元亨爾其以父爵讓而叔父焃以毋忘爾父之撫其弟也公奉母訓勿敢違由是焃得調善化尹蓋史氏之讓有自來云至元壬辰公以大臣薦入見皇太子向於隆福殿遂給宿衛越三年龍興路守臣請用公爲佐乃權其郡同知自是擢黃州婺州三爲通守皆以考最聞中書以公閥閱禁近臣不宜限年勞由奉訓進朝列大夫其居官能以公持平深燭吏隠有豪右武斷淩轢詐乘傳肆爲姦利公卽繩以法餘皆惕息歲祲勸富者出粟以廩饑人貧者卽官貸藥則損已奉錢市善藥給之土兵負恃其眾以毒鄕民則屏諸其境婺土不產銅請罷鑄泉貨諸若平寃獄墾荒田民皆徳之自金華歸裏首構宇以祠金紫公示惇報本且議興義塾以訓史氏之子姓羣從及鄕裏之樂學者築堂貯書號曰萬卷其經度皆有序祠未成而公已疾革夫人戒其子庸工卒事以承先志夫人同郡嘉議大夫順徳總管趙公世美之女總管娶史氏鎭國兄之女也自夫人歸公母儀婦則咸克嗣其家生男一人曰鎭鎭生子尙幼公以延佑丁巳拜朝散大夫饒州路同知未赴而卒寔己未五月��日享年五十有四卽以是月二十二日塟眞定縣姜故村塟金紫公之兆夫人命鎭曰爾叔祖父爲禦史南臺父友皆當世知名士爾往丐銘以志父祖之墓禦史乃以鎭所狀同知歷官行寔屬余銘義不得辭余惟開府丞相以宗工碩輔明哲終始易名進爵禮極優崇而金紫秉其忠貞見媢凶慝憤志弗抒聖明貤恩賜類申行贈典尙以慰同知之孝思無窮焉銘曰於皇聖武耆定屬縣多士爰集鷹揚虎變我觀世祿湎於宴佚孰屬官常視民饑溺或榮帶礪而恥詩書名不蓋銜先猷翳如猗與史氏﨣﨣孔武翩其棣華蔚彼大樹自昔忠藎憸壬所憎金紫之哀志士憤膺師行南紀摩壘殷輪鎭國先馳眾詟以馴太中繩之匪牟利臣惟太初甫展矣王孫釋其戎韜三佐侯藩剗夷悍囂民安條教藥人於痿饑死流殍圜土不寃易顰以笑若刃發硎技中肯棨孰■﹝木足﹞其塗中道瘁止命嗇於躬裕後則丰從爾髙曽以要幽宮形旣有歸譽聞曷窮

贈奉訓大夫婺源州知州飛騎尉祁門縣男陳君墓表

至元癸未春正月晦陳君斗祥字敬伯卒卽以是年十月丁酉塟方山之北其子大鈞等已礱石志其墓越三十有四年爲延佑丙辰幼子大年以承事郎常熟等處海運副千戶佩金符遷承務郎昆山崇明等處海運副千戶秩五品承制得推恩及其父母由是斗祥贈徽州路婺源州知州飛騎尉祁門縣男母吳氏鳳氏祁門縣君先是大年甞爲丞饒之餘幹臺之寧海遷無爲州判官後調衢州龍遊丞顯揚之思尙欝於州縣佐及今始獲詔被龍光下賁泉壤而風木之哀早夜弗能釋則泣涕走書以告其友巴西鄧文原曰願子有述以彰先美且以侈上賜於無窮焉文原曰子以孝語我其得以寡陋辭按陳氏世居�君之曽祖震祖立源父應和皆韜徳內殖君生而警悟異羣兒讀書一過成誦及長工文詞見推朋儕間每戰藝輙北君不爲挫沮曰人固有利不利時吾豈苟哉或勸之仕則欿然謝弗任益蒔花竹構亭榭疏泉墾畦以池以圃親友至則娛翫芳陰觴詠談謔至忘其老視周人之急甚已之私度不能償則焚劵己責終無徳色道逢棄兒收畱之藥病槥死輙傾貲以繼待族姓鄕■﹝尙阝﹞不爲親疎薄厚延名師課督子弟家庭詩禮之所濡染以熟故大鈞自妙齡遊六館爲諸生而大年亦早筮仕董餉道長幹大考最比復擢守崇明州勁翮云途振奮未有艾然則義方誠有自來哉君喜友方外士於死生祻福若有得而未嘗以自矜丙子歲江南臣附浮沈閭裏如此八年而終玆古所謂有道君子者耶君享年六十有四先配吳氏宋丞相許國公之兄女再配鳳氏皆以勤儉克相其夫家男八人大鏞大京大中大圭大用皆蚤世余卽大鈞大年也女五人孫男女�人吾觀古之官人者於居家考察其徳業而知其善爲政也使君得展用於時則人蒙惠利當不止如今所書然生而運蹇不得信其志歿膺顯錫夫婦比隆後嗣益演迆以大天之報施善人豈不烜著可信是宜爲銘曰粵昔敬仲聞於工正史稱修徳曰太丘令其善信然亦由用顯翮勵於風矢激則逺孰肥遁者榮彼一身後惟已弗抒子克締構嗟哉震伯侃侃和惠我田我廬圭組非貴壽符於易以終未濟易變則通庶詒後昆方山崪止濟美勿諼

應昌府判張公夫人胡氏墓志銘

鄱之胡氏望族也始繇丹陽徙洪宋天聖間有諱楹者又自洪徙鄱居於越洪崖之東原世傳其地有仙壇蓋洪崖仙人故宅與張氏裏居相望家故饒扵貲而樂樹善自夫人之曾大父名委大父望之皆以儒業奮家庭父子自相師友至夫人之父憲益稱贍蔚爲鄕閭羣弟子所崇由是張氏同知公遣其子良孫來受業同硯席者莫敢比肩遂以大比舉於鄱先生曰吾得壻矣乃妻以女故夫人歸張氏詩書之教著於中閨本家訓然也同知公通守太平夫人與良孫經紀家事甘滑滫髓之奉弗克日進於舅姑嘗愀勿懌逾年而同知病夫婦倉皇往省至則病且殆未幾卒卽扶柩歸奉襄事終始禮無違者同知公再配朱氏夫人事之無弛容嘗謂其夫曰士孰不欲仕然仕以爲親也君不幸弗克終養於嚴父其忍棄朱夫人逺遊乎中書承制良孫授將仕郎應昌總管府判官以母七袠辭自是亦不復仕奉朱氏若已所自出是𨿽府判之孝根於性成夫人亦職有助哉夫人幼通論語大義長益勤儉躬理家事無珠玉錦繡之習藥病槥死廩饑衣寒終其身姻族鄕■﹝尙阝﹞無間撫諸子無異適庶通佛老氏或請興廢者亦施予弗倦曰吾非以希福利於修身繕性亦有取也晚尢喜誦唐人絕句詩雋永若有得蓋夫人來主饋幾五十年延佑丙辰府判卽世迄丁未朱夫人喪齊斬相仍哀毀至瘠病日增加以戊午正月十有三日卒壽六十有九夫人諱至靜男三人振饒州鄱陽縣牧民戶提領拱辰承務郎江淮等處寶泉監丞授進義校尉臺州行用庫副使女一人適宋元善拱辰夫人子也孫男女十有餘人拱辰以狀來請曰夫人葬堂溪與先君考合竁寔己巳十二月�日願公賜之銘乃銘曰溫溫儒門肅肅閫模粵自傳訓咻以詩書繄博士女匪中郎姝有美東牀克承步趨自姬來相賓敬弗渝室家旣孺協於舅姑歸寧邇止場桑裏楡繩繩孫子笑語攜扶率其義方以朂諸孤嫠居孔哀壽亦中䢐誓彼同穴常溪之墟後裔顯揚尙表龜跌

四書類編序

四書類編者新安汪君又善之所輯也四書之學始明於河南二程先生而大闡於考亭朱夫子今家有其書學者傳誦以熟其於進道也有涯矣然河南諸弟子之論不能無醇疵學者不遡源而求則亦莫知子朱子取捨之意況後於子朱子其流益濫不會其極曷從而折衷之今汪君博采先儒之所紀著區分彚列純而不雜簡而不疏旣以自淑且以朂夫人又善之用心亦勤矣又善體易者也吾爲君舉易以明其略萃之彖曰萃聚也觀其所聚而天地萬物之情可見矣夫復可以見天地之心而不及其情大壯見天地而不及萬物維咸恆萃則天地萬物之情皆可見而萃又統咸恆之萬而歸於一者也其象澤上於地若陂水以濡其盈以沛厥施與麗澤講習之義可以類觀故學之有資於萃聚又如此吾夫子之言曰旣會通以行其典禮惟會故通不會不通也後士始爲類書以便學者喜其捷而研索不精適以咨膚剽陵躐之病故吾於汪君旣嘉有講學之益而愛是書復慮學者因是書而廢講學之益則非汪君成書意也觀吾言者其亦有所警也夫

成季眞人畫贊

��度延陵裔法淸靜猶龍氏徳充符經在笥中秉直佐玄治親受祉湛恩沛玉溫如鳴佩琚馭埃風逰淸都儼巖廊際都兪宇泰定存若虛神得一化萬殊應環中合道樞

故汀州上杭主簿徐君墓志銘

豫章南昌之東湖其南小洲上世傳徐孺子讀書處子孫有居淸江之檀溪者君其後也君諱必茂字幼學宋朝奉郎尙書兵部侍郎諱鄕孫之子贈宣教郎諱森之孫贈承事郎諱大經之曽孫母令人黃氏生君而警敏舉止愼重不類常兒侍郎自官衡山居朝所從師皆當世名士講授經學涉知源委家庭因事設教𨿽酬接萬變必本深厚君服行惟謹甞輯其語作家傳遺事以誡子孫徳佑乙亥宋事日棘君奉令人自杭道浙東逾閩以歸而侍郎亦且憂憤無復當世志明年辭官避地斗山寺嘆曰吾死後吾兒其善理家政母慁我爲也時君方弱冠已能調娛順志使父母得遺外世故如是者五年而丁侍郎憂葬祭禮無違者每之墓所輙孺慕如初喪侍郎有文槀若干捲燼於火君購求爲艱卒校讎爲定本思弗冺先徳得侑祠於學宮令人老且病教一同姓子治方書用藥劑必良自奉疏糲而甘旨滑柔能以志養舅氏黃崇律曉無嗣君爲經紀其家及死又以令人命拒不當爲後者而後其宗子之賢者而振立之遇它緩急君居其間爲輸財終不言我所給也姑適黃氏生一女女再嫁夫輙死君字其孤爲授室又及其孫之當婚嫁者鄭氏姑諸孫或貧無業則教以藝自給終不使淪廢族有煩言待君持平收育孤遺之在樵牧與從釋老氏者屢施輙復敗則益厚其貲使有歸乃止同裏張道甫死一子登落皂山著道士服君百計復之竟全張后侍郎先娶楊氏有遇龍者絕則厚其壻王炎如楊氏之存侍郎歿且二十年一日所善友吳提刑敏子之子穆鶉衣女君遇之若事吳公令人亦與女爲賓主禮周以贐蜀有計氏趙氏嘗爲僚衡山君皆卹其後而計子尢窮歸君然不自持至壞屋赭其旁山君振惠不爲止待侍郎之師及已所從師子弟必曲盡恩意今人季女適文丞相之子升館屋西徧積義欵洽研訂經史日書一事取切於進修者夜聚羣從講習及所著談藂多要語也嘗受命尉潭之長沙主汀州上杭簿以母老不肯晨昏離左右最後遣其子鑑從王�師逰京師得廣交道益見聞月而君訃至實至大庚戍四月九日卒年五十有三餘時職在詞林聞訃往弔鑑迎哭慟余問故曰吾父多疾日服黃�雄附如啖飯未病三月盡卻藥卒前三日起止如常時書大盡夫人尊重六字而逝余不獲交君而聞其易簀不亂庻幾知道者君三娶鄭氏葉氏湯氏男二長鑑也次曰章女三壻朱紱皮植一未行孫男一人君卒之十一月葬淸江縣畱墓之原余惟侍郎公才猷贍給遭宋季不獲大展用賫志以歿而君能菲躬厚行承其素風待鄕黨姻族必周盡其施於政可知也而卒止於是悲夫銘曰嗟嗟斯世風俗滋獘多藏身累多才媢忌居以衝約保終遂志徐君有之溫溫全器行由義方恩周倫類建厥猷爲辧有餘地云胡中壽髙丘永閟天乎哀哉誠可增喟在昔孺子以愚養智百世之師千載之嗣詒爾後昆垂休勿替

巴西集卷下

