

欽定四庫全書

集部四

提要

篔窻集十卷

別集類三【宋】

【臣】等謹案篔窻集十卷宋陳耆卿撰耆卿有赤城志已著錄考吳子良荊溪林下偶談云葉適汲引後進以文字之傳未有所屬晚得耆卿卽傾倒付囑之時士論猶未厭適舉東坡太息一篇爲證謂他日終當論定其後才十數年世上文字日益衰落而耆卿卓然爲學者所宗又云耆卿四六理趣深而光焰長以文人之筆藻立儒者之典刑合歐蘓王爲一家適深嘆賞之核以適所作耆卿集序稱許甚至知子良所言爲不誣謝鐸赤城新志亦稱其文疆塲甚寛而步武甚的惟車若水爲耆卿弟子所著腳气集則曰予登篔窻先生門方逾弱冠荊溪吳名輔【案名輔卽是子良之字】先從篔窻已登科相與作爲新樣古文每一篇出交相諛佞以爲文章有格歸呈先祖乃不悅私意謂先祖八十有餘必是老拙曉不得文字顧首顧尾有間有架且造語俊爽皆與老拙不合也旣而先祖與篔窻皆卽世吾始思六經不如此韓文不如此歐蘓不如此始知其非云云其持論獨異今觀其集𨿽當南渡後文體衰敗之餘未能盡除積習然其縱橫馳驟而一歸之於法度實有灝气行乎其間非嘽緩之音所可比宜其與適代興矣讀書附志載所著篔窻初集三十卷續集三十八卷宋史藝文志馬端臨經籍考已不著錄世亦久無傳本今從永樂大典中采掇薈粹共得文一百三十一篇詩三十八篇詞四篇中如林下偶談所稱代謝希孟上錢相啟防中鴻諡議之類均已亡缺蓋所存僅十之一二矣謹釐正訛舛錄爲十卷俾不終就湮沒其葉適吳子良序跋及耆卿自序仍錄置前後庻有以攷見其大略焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

序

建安中徐陳應劉爭飾詞藻見稱於時識者謂兩京余澤由七子尙存自後文體變落𨿽工愈下𨿽麗益靡古風不復者幾數百年元祐初黃秦晁張各擅毫墨待價而顯許之者以爲古人大文賴數君復見及夫紛紜於紹述埋沒於播遷異等不越宏詞髙第僅止科舉前代遺文風流冺絕又百有餘年矣文之廢興與治消長亦豈細故哉建安元祐恍然再覩蓋未易以常情限也若夫出奇吐穎何地無材近宗歐曾髙揖秦漢未脫摹擬之習徒爲陵肆之資所知不深自好已甚欲周目前之用固難矣又安能及逺乎君之於文涉獵旣多培蘊亦厚規制廣而宻波瀾浩而平錯綜應防緯經勻等膏潤枯筆之後安徐窘步之末若是則薦之廟郊而王度美藏之林藪而幽願愜矣至於審其所從不求彊同量其所與毋爲易得趨捨一心之信否臧百世之公則何止於建安元祐之文也葉適序

續集序

文有統緒有气脈統緒植於正而綿延枝派旁出者無與也气脈培之厚而盛大華藻外飾者無與也六籍尙矣非直以文稱而言文者輙先焉不曰統緒之端气脈之元乎自周以降文莫盛於漢唐宋漢之文以賈馬倡接之者更生子云孟堅其徒也唐之文以韓柳倡接之者習之持正其徒也宋東都之文以歐蘇曾倡接之者旡咎無己文潛其徒也宋南渡之文以呂葉倡接之者壽老其徒也壽老少壯時逺參洙泗近探伊洛沈涵淵微恢拓廣大固已下視筆墨町畦矣及夫滿而出之則波浩渺而濤起伏麓秀欝而峯崚嶒戶管攝而樞運轉輿衛設而冠冕雍容其奇也非怪其麗也非靡其宻也不亂其疎也不防其周旋乎賈馬韓桞歐蘇曾之間疆埸甚寛而步武甚的也不幸呂公不及見而葉公晚見之驚詫起立爲序其所著論孟紀蒙若干捲篔窻初集若干捲以爲學遊謝而文晁張也至其獨得於古聖賢者中夜授垂死囑焉而曰吾向以語呂公伯恭今以語壽老四十年矣葉公旣沒篔窻之文遂巋然爲世宗蓋其統緒正而气脈厚也自元祐後談理者祖程論文者宗蘇而理與文分爲二呂公病其然思融防之故呂公之文早葩而晚實逮至葉公窮髙極深精妙卓特備天地之奇變而隻字半簡無虛設者壽老一見亦奮躍防而追之幾及焉然則所謂統緒正而气脈厚也又豈直文而已餘十六從篔窻二十四從葉公公亦以囑篔窻者囑予也惰不復進毎遐想太息之故於篔窻初集旣以鋟之海陵而今復並其續集鋟之豫章使夫統緒气脈之傳來者尙有考也吳子良序

自序

予八九歲學屬文十二入鄕校先生長者以其粗工舉業亟進之他未知學也已而杜門銜卹去秋賦逺甚始得肆其力於古今如登昆侖璆琳珩璜爛目萬狀欲與之敵而應答不暇於是知作文之難詩詠性情非有感觸不作他文𨿽彊作亦不多見四六之浮至於家臯防而人稷契讀之欲噦予心病焉防四五郡侯連以牋翰爲囑辭不獲命涉筆無休時今數之不啻千百矣予三十五竊末第人視之未爲甚暮然老態先白臥病日十九或謂予技癢役其形而然予思之誠是也獨以疇昔勞瘁不忍付之埃土擇其粗可予懷者錄藏之今而後當涵浸乎義理之學詞章之習不惟不敢亦不暇姑志吾過以諗來者嘉定六年寒食節陳耆卿序

欽定四庫全書

篔集卷一

宋陳耆卿撰論【上】

顏子論

學貴實心貴虛不虛則不實矣是故學者必有所不受而後可以大受鑑之明也惟其不受塵也惟其不受塵故能受物之照不然則旣染於物若之何受物哉學者之從聖人亦欲受斯道也遊處並合非道不親請問辧說非道不陳探玩修爲非道不思不行夫豈不欲受斯道而卒又莫之受何也其中先有所受故也夫子道之至也顏子受道之至者也夫子曰吾與回言終日不違如愚又曰於吾言無所不悅是顏子能受道矣夫諸子之在聖門其問聖人者比肩其受教於聖人者比肩非不簡易明白也而或疑或辧或慍或譏故𨿽以聖人加意甄陶畢力鼓鑄猶有未諭者焉顏子獨何爲而終日不違又何爲而無所不悅耶此非顏子之自異於諸子也諸子之心不虛而顏子之心虛也夫心本至虛而有欲則不虛顏子之虛本於克克則無欲無欲則虛虛則見天故夫子以天授顏子以天受形神交映骨脈俱融宜其終日不違而無所不悅也諸子非不欲悅也不能也顏子非有心於悅也不期悅而自悅也夫豈必言而後悅未言之前固已悅矣未言悅其道旣言悅其言故顏子之於聖人可以言而亦可以無言也夫其所以至此者皆自其心之虛者得之不虛則方寸之內皆私欲也吾困於私欲不暇而何暇於道嗟夫私欲之難去久矣非必貨財聲色而後爲私也以善視之以善爲之而不能不倚於偏亦私而已矣故爲惡之私易見而爲善之私難知孔門之中不以窮逹累志者罕矣由求之徒旣不能不用賢如閔子則又以不用爲髙惟顏子不然用則行而捨則藏焉耳夫必於行者私也必於藏者亦私也顏子之心無私故不必於行而亦不必於藏惟其不必於行而亦不必於藏其藏也非隘其行也非肆此顏子所以幾於夫子而閔子所以不若顏子也夫其斂形抱影於陋巷之間自樂疑若無此世矣爲邦之問何勤如焉然則陋巷之間未嘗無髙宮廣廈也此顏子之所以幾於天也天下之以陋巷觀顏子者多矣不以陋巷觀顏子者顏子之徒也

曽子論

悟道者以眞見體道者以眞力力之至而見不與之俱是有四肢而無目也見之至而力爲之憊是有目而無四肢也𨿽然人以目爲見而不能見乎目之所不見人以四肢爲力而不能力乎四肢之所不力夫是以必貴於眞見而且貴於眞力也夫眞力養於百年者也眞見發於一朝者也豈惟一朝𨿽一噓吸之間可也豈惟百年𨿽與天地相終始可也世人知悟道之難而不知體道之不易以其所謂得於一噓吸者爲妙而於天地相終始之說則悶悶焉夫是以崇見而黜力力之不勝而見亦錮矣忠恕者曽子之眞見也毅者曽子之眞力也夫曽子以一惟而代萬夫之賸說則其見亦卓矣何懼乎學之不竟而徒致其力哉吁此曽子之所以爲善學而獨得乎聖人之髓者也曽子嘗曰尊其所聞則髙明矣行其所知則光大矣忠恕者曽子之所知而毅者所以行之也毅之不足力之不至則𨿽以曽子能無憂乎故曰仁以爲己任死而後已死而後已者不死則不已也非所謂與天地相終始者歟蓋天下之大而難致者莫如仁而其近且易入者莫如孝曽子以孝行仁者也所謂本立而道生者也於是求之可以爲近矣而猶曰逺焉猶曰死而後已焉則學之不如曽子者其可以己乎見之未及乎曽子者其可以己乎嗚呼使簀而未易吾知其猶未已矣使手足而未啟吾知其猶未已矣簀已易矣手足已啟矣從而已之無愧也𨿽然曽子可已也曽子之道不可以己也後曽子者能爲曽子之孝則曽子常在目矣能爲曽子之毅則曽子亦常在目矣聖門諸子之末流皆未免有而惟曽子獨無得不以眞見眞力也哉或曰以曽子之力較之顏子則何如曰旣竭吾才則顏子亦嘗用力矣然顏子之力施之未有見之初曽子之力則持之旣有見之後也是故未見卓爾則顏子之力可施旣見卓爾則顏子之力不可施非不可施也施之之至而將造於不施之地也若曽子則無時而不施矣其所以然則以見之未及顏子故也此所以操之執之期於死而無斁歟曽子始終用力者也顏子始用力者也孔子不假力者也學者未能如孔則學顏可也未能如顏則學曽可也

朋黨論

昔讀魯論至君子小人和同周比之際未嘗不太息也和近於同然和有安輯之意焉同則迎合而已爾周近於比然周有普徧之意焉比則阿黨而已爾果若是易有比有同人何也曰聖人非惡於同與比也惡其茍也夫均爲同與比而所以爲同與比者不齊焉是故同於門則無咎同於郊則無悔而同於宗則吝比自內則正吉外比之亦正吉而比之無首則防然則同與比未可盡黜也世或因魯論之語而盡黜之系易非孔子乎昔九官相遜而至於四嶽薦鯀則弗成三千臣惟一心而至於周公與召公則不悅天下不以四嶽爲同且比亦不以召公爲不能同且比夫以嶽比鯀誠不可也以召公比周公何不可者而莫之比何也至後世而朋黨之事起小則亡身而甚則亡其國其所謂同與比者非複雜乎大易之所許而已純乎魯論之所嫉矣無望其爲周公召公而視四嶽之與鯀又大有逕庭矣吾不知曰同曰比曰朋黨是三者其果異邪抑名異而實相近邪由後世觀之朋黨非矣而前輩又曰小人無朋惟君子則有之但當去小人之僞朋用君子之眞朋此又何也日者抗疏之臣憫士大夫心術議論之偏而預爲吾國之慮亟聞宸扆求風厲一新之且曰仇隙旣開將成黨與至哉斯言蓋欲折木於萌芽而障隄於防滴也然吾有疑焉所惡於黨與者謂其各務立異以求勝也然事難茍異亦難茍同今將絕其立異之私則必流爲茍同之習異則一是一非猶有擇焉同則無是無非愈難執焉夫至理如圓鏡其不明者有以翳之也去其翳則明矣然則所以爲至理之翳者非私乎但絕其私而毋較其異同庶幾與古聖賢之言合矣

張耳陳餘論

君子重信義而輕利害利害非可輕也蓋以信義爲重則必以利害爲輕事君處友同此道耳耳余之起首從陳王旣從陳王則終其身可也未幾怨其不大用已遂導武臣以自王於趙則耳爲丞相余爲大將軍矣自是而後甘心於趙王可也邯鄲之變借曰無所措手亦何愛一死不以致臣節於王哉乃以一時之計僥幸免禍復相趙歇其相趙歇猶夫武臣也猶夫陳勝也利之所在𨿽一日而十易其主不以爲怪豈但三乎觀二人初相結時號刎頸交自鉅鹿之後則若與之不共戴天矣趙王余之君也耳余之同列也鉅鹿之圍燕齊楚之救兵至焉余獨髙臥而不卹可乎借使力弱而死於兵亦當然者士君子之行事固不計成敗也此隙一開更相仇惡餘一解印綬耳遂從而收之耳一爲常山王余遂結田榮以襲之餘一爲代王耳遂輔漢以擊死之大抵一迫於利害無所不至疇昔刎頸之言能復記否韓退之志柳子厚墓云夫平居里巷相慕悅酒食遊戱相徵逐詡詡彊笑語以相取下握手出肺肝相視指天日涕泣誓生死不忍背負眞若可信一但臨小利害僅如毛髮許反眼若不相識反擠之又下石焉者皆是也吁其耳余之謂歟𨿽然泜水之斬耳誠薄義究其源流則亦余有以先之二子又不爲無辧

韓信論

鷙鳥百不如一鶚髙帝諸將固多其所與取天下者實一韓信耳大才不可小使漢之連敖都尉與楚之郎中相去幾何哉此蕭何之薦韓信非大將不止而信之見用於漢非大將不就也大凡料事在識處事在謀信之識見於登壇與帝答問之時而其謀見於請兵三萬人之日夫信甞事羽事羽非不欲佐羽也顧羽非可佐者耳其言匹夫勇婦人仁怙威背約等事及髙帝所以寛仁得人心之大略眞如老吏鞫囚彼曲此直較然如日不待垓下之戰而勝負已判矣此信之所以捨楚歸漢也從信之策定三秦矣自髙帝彭城置酒之驕而其事幾敗蓋是時欣翳已降楚而齊趙魏亦皆與楚和矣非信發兵與帝破楚京索而以身下諸國亦曰殆哉夫滎陽京索乃漢與羽相持之地而諸國之下專借信力前輩謂韓信將兵惜不與項羽一戰不知信以不戰戰羽而帝以不用用信夫欲防大木不先去其枝葉則根本亦未易搖楚者根本諸國者枝葉也故信專爲帝一意下諸國以孤羽之援而帝獨與羽相持於滎陽成臯以扼羽之衝然後羽可圖蓋非信無以下諸國有信而不使之下諸國帝𨿽與羽相持其气索矣是信之所以有功於帝者正在於不與羽戰見得有區畫處未可以爲疑也然按史記帝紀垓下之戰信未嘗不與其云淮陰侯將三十萬皇帝在後淮陰先合不利卻孔將軍費將軍縱楚兵不利淮陰侯復乘之大敗垓下則信之在戰明矣其所以在戰不利者非必誠不利也信之兵用奇疑兵下魏拔幟下趙水嚢下齊之類是也其所謂不利者安知其不陽敗陰誘而因以權破之哉是信未嘗不與羽戰也夫前此不與之戰而今與之戰何也曰已下諸國也諸國未下則一力於諸國而未暇及楚諸國旣下則可以並力於楚矣要皆有深意也𨿽然信之智能謀天下而不能謀身又何歟帝之取天下𨿽不可一日無信亦不能一日不疑信惟其不可一日無故不能一日不疑也人謂帝之疑信始於齊王之封而終於固陵之防以予觀之奚特此時哉自其請兵三萬籌防了了帝見其處天下事若幾上肉心𨿽喜之亦甚畏之矣一下魏代卽收其精兵詣滎陽惟恐其兵之多此一疑也下趙燕則晨自稱漢使卽其臥奪之印符惟恐其權之固耳此二疑也至於請爲假王而繼以眞王之命則其疑遂成至於固陵不防則其疑遂深前二事帝猶能制信後二事則帝不能制信而反爲信所制封齊割地之時帝之心已勃勃乎不可遏矣特勢未可耳故項羽一死卽奪齊而與之楚變告一上卽奪楚而侯之淮陰蓋將以奔走之馳逐之使不得一日無事以嬉當是時帝旣疑信而信亦不堪其困𨿽欲不反不可得也𨿽欲不誅亦不可得也嗚呼信不反帝於羣雄角逐之時而反帝於天下旣定之日壯辟蒯通老從陳豨固可罪亦可哀矣向使帝也稍錄舊恩略鋤新忿推誠而復王之未至有末年無聊之舉也蓋惟疑之甚故去之亟信不去帝不得髙枕而臥嘻其甚哉

欽定四庫全書

篔窓集卷二

宋陳耆卿撰論【下】

酈食其論

論天下之事易識天下之勢難陳畱敖倉地要粟多蓋漢初切之處不先據此則本散而易潰酈食其力爲帝言之就二者論則陳畱爲小而敖倉爲大入陳畱所以謀秦據敖倉所以謀楚秦易破故陳畱之入不旋踵而至覇上楚難搖故敖倉之守必至於屢嵗而不決焉然當是時楚兵甚彊漢勢尙弱漢之得以制楚而楚之猶有所忌於漢者敖倉之力也不然則楚固得以气喝力恐直搗其虛矣其後彭城之敗韓信旣收兵來防則亟築甬道屬河以取敖倉粟成之挑戰大司馬咎長史欣一自剄則復取成軍廣武取敖倉食是知敖倉漢之命一日無敖倉則一日無漢髙帝智不及此食其實有以發之下齊之防尢爲雄偉其剖判楚漢曲直理亦甚眀宜田廣之俛首順聴然不免使韓信之襲齊而至於受烹者眀於謀漢闇於謀已也夫信於是時虜魏豹下趙代斬陳余降燕王威靈所加易於破竹所未下者獨齊爾蓋以其國大勢彊謹之重之而未容輕發也食其一旦以片語下之已之所躊躇而不足者人乃神速而有餘則信亦無以取重於漢𨿽欲不襲齊蓋不可得食其亦惟知己之辯可以折齊而不知信之詐足以賣已是以就烹嗚呼先下齊者食其也後襲齊者信也使食其之言未入則齊之備固未懈而信之兵固未可向發蹤指示者烹而因人成事者王事之有幸不幸如此哉然則食其固可念而信亦可恥甚矣

陳平周勃王陵論

誅諸呂事是王陵者非平勃是平勃者復非王陵要皆一偏之見大凡人才固要相濟髙帝遺命必欲以平助陵而又以平制勃則平勃之不可無陵猶陵之不可無平勃也夫明大義當有正論定大難當有沈幾諸呂之王髙後未敢専決而以問三子其心猶有所忌也使三子者括囊陰拱無一語略攻其非則是呂后忌三子而三子乃以無可忌示之一決藩籬封王者豈特四人而已故陵奮不顧身以爭之髙皇帝之神靈皦如天日而呂后則竊者之夜行爾陵死不恨奪之相何足道哉然陵之術可用於陵而不可盡用於平勃夫樊噲之憾呂嬃之譛呂氏磨牙於平勃久矣特未有以發爾若又效王陵之爭則以舊郤雜新忿寧免於誅縱不顯於此事誅豈不能旁摭他故以誅之邪夫二子誅不辭也爲漢惜也或謂舉事計是非不計成敗使王陵以死爭平勃復以死爭呂氏一日屍三子於朝三子𨿽死而大義固已立天下之義士將四面並起而亡呂氏矣不知夫能死非難處死實難三子非不能死也顧其時未可爾蓋君子之死有以有益於國而死有以智力已竭無可柰何而死諸呂𨿽王猶有可圖漢氏𨿽危猶有可續未畫一計未施一術而俛首以死是適以激變稔禍爾安在其爲能死哉借使呂后未誅三子而姑奪之權今日陵謝病免眀日平謝病免又眀日勃謝病免一人去位則以呂氏一人居之回環四顧盡在掌握漢之事去矣且陵爭諸呂之後退處十年自杜門不朝請之外有何巧哉若二子效之又可知矣然則王陵未可非而平勃亦未爲不是也平勃𨿽均爲誅諸呂而勃又與平不同平性狡詐故多避禍求全勃性剛直故多犯難不顧文帝錢谷之問平對勃不對王陵背約之問平對勃不對對者未優不對者未劣也蓋平未當難時善於自解有急則委之他人勃未當難時辯不如平有急則自任甚確辯不如平者少文也自任甚確者重厚也故誅諸呂時平嘗安徐勃嘗急迫平不入北軍而勃入北軍使北軍有變則勃先及矣平不諭謁者而勃諭謁者若不受則勃先及矣平専以難者遺勃而自處以易後來相位之遜𨿽欲不遜亦不可得也勃知已之位在平上者以功大爾豈知所以犯帝之忌而取捕逮之辱者亦以此哉然勃亦有以自取之也逺權退勢出於防則善出於君上之迫促則已非矣陳丞相卒上復用勃爲相亦以資歷功勞無以易勃故爾要亦有不得已焉者也十餘月而遣歸則本心見矣夫爲丞相不自抽身而待其君之遣則已可哂矣爲勃之計惟有深藏逺蹈而被甲以見守尉果何爲者邪借使漢家欲戮一退休之相甲胡足以禦之然則勃非能反者特不學而愚爾使文帝諒其愚則自可以保其不反逮治之事何待薄太后提絮詰責而後止哉故嘗謂文帝平生寛厚惟誅薄昭逮周勃二事最忍然就二者較之薄昭罪已著則誅之猶有說周勃反未眀則治之無名世謂文帝能保全周勃而宣帝不能保全霍光以是爲優劣不知諸霍之炎眞有危漢之理以勃之重厚無能而又已謝事就國气象衰落自危不暇而何暇危漢使帝無捕治一事是眞保全勃矣旣捕治之則何保全之有哉惜也以帝之寛厚而猶少恩若是也

樊噲論

漢初勇士無如噲噲之勇無大於持盾入楚營及排闥入禁中之事戰伐不足道也然持盾事足以脫帝之難而重帝之信排闥事𨿽足以解帝之惑而亦足以招帝之疑譬如家有悍僕以之禦侮他人則可若主有過直入其帷而諫之縱曰朴忠其主亦已畏之矣髙帝笑而起其中以爲如何哉此固疾時之譛所由入也然則帝之欲殺噲其豪壯彊直自可忌爾

盧綰論

人主之報舊恩當厚以賜予不當假以封爵綰之與帝不過曰生同日居同裏及壯而學書相愛爾初非有運籌帷幄之助攻城野戰之勇也以信越之徒勳績如許僅得一王封而猶闗鑰隄防若冦盜綰獨何爲而王綰王則凡帝布衣之交其可王者多矣白馬之盟曰非劉氏不王非有功不侯夫不可以無功而侯況可以無功王乎髙祖善於律後人而不善於律其身異時四呂之王安知其不以是借口也

周亞夫申屠嘉論

讀周亞夫傳見文帝所以重將之權讀申屠嘉傳見文帝所以重相之權將相之尊次天子將相不重則天子亦輕此投防忌器之說也夫以堂堂天子之尊一入軍門而使之按轡徐行無異臣僕寵一私暱誰敢與君抗而摧拉困挫瀕於死而後釋之人皆以爲二子之難蓋不知文帝之所以爲難爾有文帝則足以容二子無文帝則二子𨿽欲爲二子而不能夫文帝非不能自尊而卑將相也顧其所以尊將相者乃所以尊已也易曰謙尊而光卑而不可逾夫惟其謙故有尊而光之理惟其卑故有不可逾之理世謂文帝之治尙寛不知其振舉朝綱尊彊國體精采凜然銷姦褫惡蓋有合於幹徳之剛而非懈怠縱弛以爲寛者也景帝見識不眀故疑心一開大臣不得展手伸足文帝任亞夫則景帝殺亞夫文帝任嘉則景帝亦殺嘉二子在文帝時如在天池在景帝時如在樊罟非二子前後相反時使然也景帝之待二子誠失矣而二子亦有以致之大凡气彊無學慮直少謀未必不爲身患宰相職業以格心爲主不以矯激亢訐爲功以景帝之忌刻二子無以化導融液之而與力爭於事爲之末則亦宜其扞格而不終也況夫取箸之傲未免以私情而虧公禮悔不先斬錯之說又未免以小忿而忘大敬嗚呼已伸者難屈已亢者難下景帝之不能容亦文帝之能容有以致之耳蓋惟二子得容於文帝而遂以其事文帝者事景帝其气益張不可收斂則其死宜矣觀此不獨見文景二君體貎大臣之輕重而亞夫嘉之相業可以夷考矣

劉向論

劉向學術未醇而心事甚正其學見於事宣帝其心見於事元成夫神僊黃金乃秦皇漢武之所以亂亡者向以通逹能文應名儒俊材之選召見之初疑有正論禆益而所獻者淮南鴻寶祕書及鄒衍重道延命方而已名儒俊才果如是乎推是以往則所謂講論五經者亦糠粃土苴爾𨿽然不遇疾風無以知勁艸不遇恭顯王鳯無以知劉向漢家宗室固多其朴實爲漢者特一向爾惜乎其無沈幾深略也何者去小人之法不在淺躁方望之堪向等同心輔政其力彊其年富可以有爲矣是時恭顯所以疑數子者亦未甚也使有沈幾深略以圖之未必無成柰何未白語泄先受下獄免官之禍其啟恭顯之疑一也後上感悟賜望之爵闗內侯而徴堪向欲以爲諫大夫事體方有可回之漸正宜緩以待之柰何使外親上變事復以此敗其啟恭顯之疑二也二疑之餘更相仇敵向等之忿恭顯日力而恭顯之防向等日深觀向之所以攻恭顯者専以災異而恭顯之所以攻堪猛者亦以災異地動殆爲恭顯此向攻恭顯之言也以夏寒日靑無光爲堪猛用事之咎此恭攻堪猛之言也正人指邪人爲邪邪人指正人爲邪正不勝邪則向等不能害恭顯而反爲恭顯所害望之死於獄則失一援矣堪死於瘖則失二援矣蓋望之堪尙存向猶得扳連以成事望之堪旣死則向𨿽獨抱忠腸倀倀然何所依哉探本窮源則實向等始焉之輕發有以召之也或曰向之攻王鳯非有所謂語泄之過與外親上變事之非也胡爲向之計終不行而鳯之姦終不去曰不然恭顯𨿽擅權未至如王氏之盛而向之攻王氏又無望之堪猛之助也恭顯之姦本亦可去向不能審其所以去王鳯之姦旣難於去向亦終不可得而去此理之必然者也大抵去姦之事出於上則易出於下則難以元成之蔽於恭顯王鳯如彼其極向等欲以口伐代斧鉞難哉鳯之用事旣甚於恭顯而成帝之孱弱復甚於元帝熟復向傳觀元帝因地震感悟下詔賜望之爵闗內侯徴堪向欲以爲諫大夫是猶能侯望之而徴堪向也望之自殺天子甚悼恨之乃擢堪爲光祿勲堪弟子猛光祿大夫給事中大見信任是猶能擢堪猛而大信任之也因楊興諸葛丰之言左遷堪猛曁廟災日蝕乃召諸前言日變在堪猛者責問是猶能察諸臣之非而責問之也責問之後徴堪詣行在所拜光祿大夫秩中二千石領尙書事猛復爲大中大夫給事中是猶能徴而以爲光祿大夫大中大夫也特帝知之之心不勝於恭顯讒之之口遂以不終至於成帝則異是矣向奏洪範五行傳論則曰天子心知向忠精故爲鳯兄弟起此論也然終不能奪王氏權其上諫延陵防則曰上甚感向言而不能從其計其奏新序說苑及上防陳法戒則曰上𨿽不盡用然內嘉其言常嗟嘆之至於上封事極言王氏則曰君且休矣吾將思之夫曰休者其眞情曰思者其矯辭也縱帝能思與不思一爾嗚呼唐徳宗不以盧杞爲姦邪而以姜公輔爲賣直徳宗之愚惑未足責也成帝知恭顯之爲専擅而惡之矣知向等之爲精忠而喜之矣乃齷齪牽制略不得一引手何哉譬如家有幼主而彊奴悍婢操竊其權主固知其受制有至親良友告以驅除之說亦已覺其言之善而乃因循茍且不能早爲之計其不終敝於彊奴悍婢之手者幾希

劉歆論

歆向之異同有二有談經之異同有用心之異同夫専門名家正是漢儒之癖歆向𨿽父子其不肯相襲亦眀矣一以谷梁一以左氏其觧春秋之辭𨿽異其欲眀春秋之意亦豈得異哉柰何向以春秋排王氏歆乃以春秋附王氏向所上封事指陳春秋災異及於弒君亡國之語是知簒逆之爲大罪矣而歆獨輔莽以簒逆豈左氏教之耶大凡亂臣賊子之作於世非重有所倚毗則事不成故必有茍賤無恥之士羽而翼之教之以黼藻太平興建禮樂塗天下之耳目而簧鼓其視聴乃克有濟蓋所謂孔光張禹之徒皆是也終之者劉歆焉其罪可勝誅哉故嘗謂焚六藝者不在秦始皇而在漢末之數子秦始皇焚之而不亡漢末數子用之而亡

吳王濞論

養惡如養癰疽養之而不治則將至於不可治逮其不可治而欲以刃去之未有不潰裂爲身害者吳王濞之惡自髙帝而已萌至文帝而已成至景帝而已固當是時謀所以去之當有深沈審重之術豈容遽以刃爲哉鼂錯號曰智囊其愚極矣夫髙帝善知人其臨終告呂后區處參陵平勃輩如神醫料疾半語不爽濞有反相宜不勞於目擊矣以之告濞而又戒以毋反者蓋將逞已之眀特而驚摧濞志也然是語一出濞知帝之疑已矣知帝疑已濞亦安得而不自疑乎觀帝告以天下同姓一家而吳太子之死濞卽曰天下一家死長安卽長安則拊背之言濞已橫在胸中一旦有郤則激爲此論爾文帝之時固當陽厚其禮而陰爲之所乃自賜幾賜杖之外寂無聞焉夫幾杖之賜謂文帝善優容則可謂文帝善措置則不可何者是時濞已有邪謀帝不審圖之而徒曰尙恩縱能釋其謀於一時烏能釋其謀於異日蓋恩濞者適所以誤濞而誤濞者適所以自誤也至景帝時欲一舉而去之則不可矣夫非七國之彊不可去也所以去之者非其道也夫憂七國之變豈特鼂錯哉在文帝時賈誼固已憂之矣其曰欲天下之治安莫若眾建諸侯而少其力患諸侯之彊且大也故欲割地定制分齊楚趙燕梁爲若干國而廣封諸王之子孫其地眾而子孫少者則空其國以待其子弟之生天子無所利焉至於欲舉淮南地以益淮陽而使之禁吳楚割淮陽二三列城與東郡以益梁而使之扞齊趙計慮周防往往切中不若錯之直且疎也其後帝思誼言復分齊爲六分淮南爲三以至七國反時吳楚趙與四齊王舉兵西鄕而梁王扞之卒破七國誼之智有以使之也使錯能深思熟慮如賈誼之防則七國之反亦豈若是亟哉𨿽然錯之罪不在於削吳而在於削膠西楚趙夫膠西楚趙初未有反謀之可言也未有反謀而削之錯之意固欲因膠西楚趙以令吳而明削地之出於公爾不知膠西楚趙之削旣有以離膠西楚趙之心而濞又得挾之以號召諸國諸國之從濞宜也蓋濞不連諸國濞亦不能以自反濞之欲反久矣顧無援且無名耳今旣得膠西楚趙之削以爲名則可以激怒諸國諸國旣皆畏削則亦不得不皆爲濞之援名著援彊遂爲漢憂幸城守有梁而主兵有周亞夫不然殆矣錯一死胡足道哉

欽定四庫全書

篔窓集卷三

宋陳耆卿撰序

論孟紀防序

天下不知凡幾書也而能盡天下之書者則莫若論孟論孟非能盡天下之書也能盡天下之書之理也夫誦說有限而理無窮獨不見夫萬斛之泉乎汲者愈眾而來者愈不已也學者之從事於斯也茍不以身體之以日用推之而徒耳剽目掠唇商齒防欲以明理理不明而反晦譬之逺道聞其逺者未必眞知逺也至於足履之則知逺矣又譬之美味聞其美者未必眞知美也至以口試之則知美矣學者讀聖賢之言而無體驗發明之益則身自身書自書縱千萬言祗益爲贅其何以修已治人放之四海而凖也予少讀論孟未知其所以讀逮長知所以讀而未得其趣憂患後屏居杜門乃始深玩而精索之其初也懵懵然其後也汩汩然又其後也洋洋然蓋所謂以身體之以日用推之之驗也大而天地山河細而一飲一食無不往復省察動靜思維故其熟也頗覺身與書非二物目之在書也書之味固不加多其不在書也書之味亦不加少坐焉書也立焉書也凢百語黙作止無非書也嗚呼予之從事於斯也久矣其得於心者本不可以言語傳也而或不免於言亦姑以志吾見之所至而已乃錄而藏於巾篋命曰紀防俟予見或日進防或日開將刪續而是正之非敢以是爲至當不可易之說也或曰論孟之說自魏晉以來枝分蔓錯亦浩汗已迄於我朝諸老先生然後論定由今視之至矣盡矣子之譊譊果有以甚異乎諸老先生之說耶曰予非有甚異乎諸老先生之說也然取足於諸老先生之說而中無得焉予亦不爲也訂於諸老先生之說以防其歸反於吾之心以求其實如斯而已矣程子曰解經不同處無害只大體貴相似耳此諸老先生所以教也敬以是謝子之問嘉定辛未仲冬望日天臺陳耆卿序

論孟紀防後序

予旣作論孟紀防序尙懼學者求之泛濫而未識夫大旨也又從而推明之大旨謂何仁義是也易曰立人之道曰仁與義使仁義常明則孔孟之言不必行矣孔子罕言仁而孟子兼言義夫豈茍以爲異亦各有攸當耳仁者天地生物之心也天地以仁爲生物之心而人亦得之以爲心所謂五常之本大而無所不包者也惟其大而無所不包也故人罕能之而孔子亦罕言之觀當時學者之問咸有輕夫仁之心矣而孔子未嘗輕予也問仲弓則曰不知其仁問由求赤則曰不知其仁問子文文子則曰未知焉得仁極而至於顏子之好學亦止曰三月不違仁而已嗚呼使當時學者知聖人不輕予之意孜孜焉矻矻焉去人欲而還天理則仁之道可以歷階升堂而馴入於閫奧是罕言者所以深言之也𨿽然孔子未言仁之爲何物也自孟子以仁爲人心而仁之道明夫明仁之道者孟子也泄仁之蘊者亦孟子也且何獨言仁並與義而言之矣孔子不言義以仁而包義也孟子兼言義以義而證仁也孟子旣言夫孔子之所罕言而又言夫孔子之所不言豈其得已哉蓋以時人不知義故也告子孟子之髙弟而猶以義爲外非惟不知義且不知仁故孟子兼言之七篇之中多正義之說也義之說明仁之說亦明矣嗚呼學者其可不求論孟之大旨乎知仁之一言則足以悟論語之書知義之一言則足以悟孟子之書又知仁可以該義而義可以證仁則可以兼悟論孟之書若夫舉一而廢一通於此而不通於彼奚其悟學者詳之臘月朔日後序

送商羲仲倅延平序

仕之門有品級初掇第得簿若尉已乃調丞若郡曺嵗防六受五大官薦乃克攺秩秩攺注邑法也邑滿得貳郡亦法也俗重內往往以受邑爲不得已旣又以貳郡爲恥賢而獲於上者不問反是則亦縻日引月聲哀當路求所謂院若轄者噫院若轄非尊也貳郡非卑也棲棲然以一出入爲喜戚奚其隘惜乎無以商君之事告者初君之官定海也有聲賢而獲於上矣咸謂合在朝廷伸眉吐气君若不以爲意其所調則劍浦之治中也自當時之惑者不以爲疎則以爲激不知君之心如行雲流水遇物而不必於遇吾知行吾志而已內與外且無有焉有所謂喜戚者哉君無喜戚而於劍浦之喜戚則大人謂千里權在守守行貳助之則往往以不急視貳是大不然夫使千里之民得安於民者守也使守不得恣於守者貳也貳不治則守恣守恣則民病何謂不急𨿽然彼有頡頏作气相敵不相下者誠不恣其守矣然不恣守而自恣則所以病民益甚二者不同則皆君之罪人也吾聞廉於立位者必能舉其職君之行吾知劍浦之民辟易攺視而千里之內薫如也乃探其意而爲歌曰劍浦之水兮深幽君之愛兮與水爭流劍浦之山兮嶪岌君之節兮與山角立於君爲屈於我爲伸尙其歌之以詔後之人

送應太丞赴闕序

貴溪應先生以淳熈丁未唱第嘉定辛未登朝繇棘丞丐外歷郡守常平使者陞轉漕辭不拜攺刺處州有問處州之政者皆曰先生有恢恢之才而宅以謙有稜稜之威而陶以和有了了之智而載以黙凝香宴坐未嘗疾聲躁色也而千里之人皆親愛而師畏之古所謂儒者政眞其人歟和气川融歲以稔告逺近稚耋免縱理入口之相非飽於稼飽先生之仁義也方將用借寇故事請於廟朝然滿且召矣或謂先生三十二年之科名八年之班綴久於外以部使者屈治郡今再入已回翔矣而未知造物意也浮花艷卉無旬日長而鉅栢之亭亭參天不攺非雪霜畔常有陽春邪久於外者惠吾民也以部使者屈治郡者辭尊居卑之義也逾滿而後召者不輕奪赤子之乳也召之贊奉常者有興禮樂致太平之具而以爲之兆也耆卿下邑勾稽吏爾朴拙根性先生覆翼之吹送之煦我以道徳鞭我以文辭恩獨厚念𨿽束縛千兔未白此悃矧一幅剡藤哉觀唐人送李正字皆以詩以序者獨韓退之序意厚也然觀退之諸序有祝體有規體今將爲規乎尙何規盍亦不以規而以祝乎秋浸疎梧月酣新桂祖帳溢衢餞觴浮空一祝曰寒燠未齊宜戶牖泰和壽斯文脈再祝曰上方禮羅鴻碩九鼎宗社詔爾父老先生去是邦非忘之也起而漸澤八荒則一州固在其中矣三祝曰牛馬走尙伏泥塗望先生今在何許異時邂逅毋相忘一祝爲先生也再祝爲父老也三祝自爲也酒三行而祝辭備古體也嘉定戊寅八月望門人天臺陳耆卿序

送羅明仲序

予曩歳業於鄕校裏中子多從之遊課其尢得羅生羅生文而好修气醇且恬迥矣其不類裏中子也愛之甚生亦樂於親余兩載來予多病他稍辭去生獨往來如故予以爲久要之誼在生無惑一日來諗曰表叔父商公倅劍浦將挾與俱某有親在不樂於逺而又念夫此行之弗得辭也先生意何如應之曰予生平好逰每欲效司馬子長之周覽天下挹奇撮爽以礱吾胸家無伯仲尼焉而未獲遂也劍浦千里道爾生曷爲不去且吾聞之人之所惡於逺遊者爲其蕩也其蕩以其泛焉而失所依也依商公則得其所依矣是必能飲生以和陶生以靈而使之磊磊也生曷爲不去𨿽然生去宜也予亦有望於生焉凢學之道患在於小有得而自功自功之患非徒不足以語大也亦非所以固夫小也今以生爲未有得是爲誣生以生爲大有得恐生之走而避也然則自功之患生𨿽未必有是余不得不慮及是繼自今立志不實不收不逺不休庶幾乎學增而趣新以是而目劍浦之山川風物其所得必大生勉哉予與生別迹𨿽南北而心則同堂若也謹勿忘予之言

送王抑之序

四明王君抑之少以能賦貢禮部白髮始入官再轉而丞吾邑其筆端橫放泉逬矢激牒訴未燭首尾已娓娓數百言人甚壯之意其功名未艾也逾年政成忽有所不樂賡陶潛詩請於郡解印綬去去之日士大夫左右顧欲苛畱之卒噤無術而止然君之去甚非得已也君自念身儒生不能敲擊振撼朘膏血以媒寵姑欲用平平策書下下考庶不媿父老云爾防歳大祲力役之徵沒於吏蠧者久已不治而蠲閣之令且下旦暮弄朱墨𨿽手痍足冰無以塞責君謂技止此爾欲彊徴之民則不忍欲傲視上官之期防則不敢不惟不敢將有罪以故遂行嗟乎世見以特科入仕者往往競狎易之謂其茍祿活妻子爾君身可老志不可屈且禍未及褰裳而逃之彼悠悠風塵無君之年而朶頥不休者當爲之愧死矣古人云可以止則止君非可以止者邪又云有官守者不得其職則去君非不得其職者邪抑余聞君固老矣而且有母在縱不爲妻子地柰何乎庭闈曰仕以行道捲道而安於家𨿽啜菽飲水樂也枉道而不安於官𨿽日用三牲不樂也卽其子之所以養知其母之所以教尙庶幾乎魚軒載塗試爲余讀此序余亦噤無術以畱君者也

送葉孟我之官寧國序

嘉定攺元夏五月鄕先生葉公孟我出爲宣之寧國主簿是行也邦之大夫樂而賀之走獨以爲嘆宣言曰邦人知公耶公問學如禹治水攷制度如周公畫井田制賦落筆爲文章如庖丁奏刀而匠石操斧少已負聲望入太學名流異待之當是時謂萬里可立致命不隨時汩汩以老諸凢友公研席者或已爲公相師公方冊者多已爲卿大夫公獨棲遲故山僅僅妻子養寒月半簾淸風一榻蕭然弔影居人之所不堪是坐何尢哉寧國小邑也主簿卑官也吾方以爲公弔奚其賀𨿽然吾爲公平心而言之公亦爲我平心而聴之天靳才哲人樂富貴二者之難兼自古固然蓋亦造物之神機所以瞑一世者必不得已而去曰寧去富貴富貴無聞者多矣而至於哲人𨿽餓且死名猶日月也然則將柰何邑小則便閒官卑則逺謗琴髙之山謝眺之亭前迹往事豈無怪怪奇奇爲公獻者邪勾稽暇覽而歌之其聲與天籟相宮商而不雜則其視一主簿秩已爲浼已無論其大詩云一日不見如三月兮況三歳別乎此則予之所以悲

代送學子之婺女序

宋有天下徳厚而澤遐施於金枝繁暢滋殖非徒富貴之且稔於教以故誦詩讀書與韋布之士敵盛莫盛於臺黃巖其別有二曰江北曰西橋其父兄類以道徳性命之學名家子弟油油翼翼奉家學惟謹誦讀之勞又有非韋布所及者余非獨慶諸趙之昌又以見聖朝之化訓本支者長也獨自恨寡陋生乎其裏而不接其人私竊以爲愧戊辰春杜門家食忽有以書幣來者乃江北趙招余以館也余欣然從之入其塾乃得親承其父兄而熟交其子弟所見過所聞通之於子弟行爲最長穎悟絕人余所愛重也與之處相得驩甚不數月侍其父官婺女且來告別余因語之曰人之學不惟其地惟其志今夫爲人子弟而不遇賢父兄可嘆也子父兄賢矣遇賢父兄而已無美質可至於學可嘆也子之質美而可至於學矣夫有賢父兄又有美質可至於學能充其志焉則何向不成婺女多師友往而參之必有以啟發子用是率仲及季鞭策於久大則爲不虛其美質者也不愧其賢父兄者也不負余之所愛重者也修塗犯暑願加防

送伯父歸余杭序

歳在己酉伯父有臨安之役耆卿年甫十二未知別味何若也三十年間耆卿以試如臨安得見者三焉伯父亦以事歸臺得見者四焉初見時伯父年未老齒髮方盛而神完气澤不以羇旅形於色其後年向老矣而齒髮不衰又其後齒髮少衰而獨其神气炯炯自若也以故一見則一喜喜定復悲念吾先君已不生此其同產兄弟也行年七十有四矣不得與之同堂合席而使飄泊於異鄕吾何顏以上松楸邪然伯父去臺之久也客於彼之安也謂吾手經足緯習貫如鄕裏也吾身館焉吾子贅焉吾孫育焉吾魂夢實依焉是故每一來歸往往不數旬而返有畱止者伯父拒弗聴也嗚呼其別日多而防日少如此人生非金石可不重爲浩嘆哉今耆卿試吏靑田距臨安千里而遙伯父蠒足至曰吾來良苦吾內之死十二年矣吾營營衣食而已葬未有銘而且無其資吾將犇告於世之有力而好義者汝其籌之耆卿曰噫此小子責也敢以累伯父因念伯父平生奇邁其稍滿足時棄千金猶敝屣遇窮且困一介不屑也臨安天子行都貴人林立伯父未嘗托足而曰使吾曵長裾而生不若服短褐而死其介如此今乃迫於其內之葬而役役逺遊非有大不得已者而奪其情邪耆卿旣爲之銘而力薄不足以助書而聲之當路又念磊砢之士何世無之伯父此行當必有如範郭故事者追送之餘恨身囚朱墨不得隨鷁首以邁儻僥幸滿秩尙思迎奉華顚歸老帢幘峯之下也嘉定丁丑重五前一日侄耆卿序

贈畫墨竹葉漢卿序

此君自王子猷卽可膾炙百世長子孫於巖穴者月累歳積人旣飫其眞則又欲圖其假以自近漢卿其傑也漢卿衣鶉衣杯酒外懶不收束疑與竹反而旦旦摹畫之抑其中偶有合邪俾之試所習初不經意已乃奇態橫發瞥眼百尺風披雨灑如在瀟湘其可以傳無疑也余嘗論世間繪事宜得天然奇趣若葉葉而較節節而數殆類刻楮愈肖愈非知是說者可以慨然矣世見蕭協律文與可殘根墜籜則起恨不同時之嘆至吾漢卿醉墨淋漓縱橫滿屋或不知寶愛之可怪也哉

贈劉神童序

童子科所以羅天才之早慧者謂宜朝雋異而夕富貴也劉君得此二十有三年猶在短褐𨿽舌本九經聲出金石不足以易一飽況富貴邪吁此命也然人視劉君可以謂之命劉君自視則不可謂之命歸故里訪舊編浚之使益深鞭之使益逺毋使人誇其早慧而不見其晚成此之謂自立君勉哉若以爲歸之具未治當必有動心者

送徐山序

徐君山來自永嘉示予諸公詩詩言其談五星甚美問之則予黃巖人也不遇之同裏而遇之異鄕予亦陋矣君徴予詩防予冗謾筆此紙未知重防在何處貴者之難逢未若賢者之不易值也觸熱萬里眼光挾電或有賢而貴者其告我也哉

送朱生序

曩歳評吾鄕術士其精者曰朱君朱君起書生往來皆里社之俊故其名奕奕在人上不以其貌廢也嘗過余道禍福極欵洽余喜爲賦詩自是十年不相聞去歳竊末科他術士紛來賀又弗覿君面意其頡頏不屈否則諱其功而厚自匿也然聞其貧甚自放於相如滌器之側心甚憐之抑豈徒能言人之命而獨遺其身邪春雨相過理舊話若一夢其憔悴朴訥猶故且曰有子矣視君之子之命果有立則君之命未爲不過也因書此語俾刻諸家塾

重贈陳良夫序

余曩爲陳君作序序百餘言言其術之驗於餘者爾其驗於人者未之悉也試吏靑田君扁舟往還尢熟叩其術精於前者更十倍水心先生復次對盧子髙葉季重預薦陳漫翁得近祿應魏二太守拜罷何元樞薨杜晦之死余弟良卿喪耦皆明指日月不差他若此甚眾書其顯顯以告知者嗚呼術士東西南北取人厭多矣余於君不惟不厭且日益敬愛之離則愁合則喜以余之寡合與君之不茍合而其合如許此未易與俗人言也庚辰二月上澣再書於篔窓

贈周生序

周生自言有母耋甚倚其術以活其營營四方菽水外無他願也術士滿天下罕有知此論者昔嚴君平卜筮成都與人子言依於孝周生豈徒言而已其允蹈之者歟陳耆卿

贈三衢葉生序

日者以金木水火土牽率附防訂人之吉凶死生其中者十無二三世率惑之告以富且貴則喜貧且賤則悲由是日者揣顏色進軟熟語姑以攫利而止世𨿽知其難信復不能不信問者常騈肩也夫富貴貧賤固有命然君子罕言焉今夫仁義禮智得非天所以命人者邪修其身仁義禮智無歉焉貧且賤不恥也不修其身仁義禮智缺焉富且貴濫也人不逺恥而師濫以故聞命之不善則變乎色其身之不善則安焉吾固知其惑也今天下恥不富貴者何限葉君茍徒以富貴悅之是誑也繼自今稍放於仁義禮智則幾矣君其行

隘軒先生文集序

於時隘軒年八十一而五經始論後三年五月孫若水始袖畀予又二月始完領他述蓋予郡補官需之明年也初若水來予問尊翁壽幾何飲食起居若何娛老以何若水謂年及耄匙飯不滿掬觀書每薄夜半倦劇引天未雞朗吟五經論一過曙卽起外是無旁娛嗣予得論讀之綿深婉澹文有漢風內宿聖賢气象易詩書尢迥透佚前輩非眞見到者不到也若水又謂論旣成他述隨以板板二年印帙甫三一自畀一大田今一先生我祖於此訒矣予觀經論數千言十不集中一隘軒自敍獨此介介他述冷莫掛語疑不彼重或不精及層掀統玩意弗痕句無鏤古腴天況大略如江潭未波而淵然之神固在知非不重不精而精重有大彼者聖人書敬齋緒也旣大之冝不老不著不人不畀訒著則訒畀矣論如許他述可徵也隘軒車氏名似慶表石卿敬齋其先人大田其友人王徳父之裏端平丙申三月朔篔窓陳耆卿序

赤城志序

圖牒之傳尙矣今地逾萬里縣不登萬戶亦必有成書焉矧以臺爲名邦且稱輔郡綿涉千歲更數百守而闕亡以紹難之歟抑因陋襲簡不暇問歟有守四人嘗厪其力於斯矣如尢公袤唐公仲友李公兼類鞅掌不克就最後黃公防以命余偕陳維等纂集焉防黃去匆匆僅就未備也束其藳十年矣更久則非惟不備而並與僅就者失之今靑社齊公碩始至欲迄就未暇逾年報政遂復以命余於是郡博士姜君容總之邑大夫蔡君範以下分訂之又再屬陳維及林表民等采益之旣具余爲諗沿革詰異同劑巨纎權雅俗凡意所未解者恃故老故老所不能言者恃碑刻碑刻所不能判者恃載籍載籍之內有漫漶不白者則斷之以理而折之於人情事立之凡捲授之引微以存教化識典章非直爲紀事設也如是者半載而書成嗟夫同是州也非可成於今也或曰有時爾昔歐陽公論學慨述吏道以爲有司簿書之所不責謂之不急夫豈惟學哉語以圖牒非不急之尢者邪然而莫奧於圖牒莫渫於簿書有司之所不急固君子所急也今公之爲政也剖叢滌煩燭幽洞隱於有司所急者誠井井矣而於君子所急者尢惓惓焉用能以半載之間紉千歲之闕增十年之未備洗數百守之因襲成四人之厪嗟夫此豈以其時哉書成者時也所以成者公之志也其志立則時赴之矣無其志而曰需其時者吾未之聞也豈惟一圖牒爲然天下事皆然

欽定四庫全書

篔集卷四

宋陳耆卿撰記

思愛庵記

思愛庵在北山滕侯廟左十步臺之人感懷侯徳故立廟旣廟復庵其旁者侯徳無窮而感且懷之者轉不已也侯以郡下末曹抗海內鉅冦事具守臺錄及朱文公語錄中世已傳故弗著間嘗論自古有冦難冦未至先恐皆是也其上冦至不恐急則遁又其上冦至不恐急不遁繼以死夫繼以死豈不難哉侯則不繼以死繼以生侯生而一城之老穉皆得生百餘年間涵孕孶育婆娑嬉遊以織以耕以仕以學不知者自謂太平幸民坦腹臥歌而知者流涕也知則思思之而不得見則願見其家人如侯在乃命侯孫仲宜迎趙夫人於武陽夫人庵居侯廟食官斥廢田半頃俾仲宜主祠事仲宜死子昖主之田嵗凶庵且日圮昖泣曰若是則非臺人之所以命我也防秋中熟乃以田之入供修費先廟後庵訖功徵記於予予惟侯天與血誠視戡難解險如飲食功成而遜賞濃薄不計庵與廟有無何足道哉臺人念忠昖知孝故眷眷於庵與廟而庵與廟得不廢𨿽然庵與廟臺人責也而乃以累昖昖蔬水僅給又齧之於匠石將柰何愛根則防枝繼自今庵與廟圮當修田不足當附益予以田之逸而後責以庵與廟之勞庵與廟當益不廢侯死不可作使侯世世主侯祠不絕卽所謂感懷侯徳不已者也予記曩年陪廟祭尊簠橫陳簫皷撼木末祭罷胙飲庵中而常恨庵小不足容也今旣新是庵春猿秋鶴喜動顏色士大夫將雲闐霧塞釃酒張樂以詠歌侯之徳之賜夫必念其爲臺人之責而毋以累昖其殆庶幾乎嘉定十三年七月日記

寄庵記

金華邵大猷有髙世趣取晉人語牓其居曰寄庵求記於余至六七不厭問之則老且至世念益薄吾將虛舟吾心逆旅吾身蘧廬吾家以盡吾年而忘吾憂此寄庵之所以命也余應之曰今之人蠅營蟻鬭認物爲已擊搏咿嚘之死弗休聞子之言得無瘳乎𨿽然未足以盡其槪也晉人之語多曠蕩而少根然其言曰如寄未嘗以爲眞寄也泛觀兩間其榮華赫燿者能幾人耶其初謂若泰山也轉盼之間爲抹電爲逝川爲空虛爲塵埃向所倚借者剝落銷鑠不畱一發寄之說匪虛也𨿽然若此者其形也形不可恃所恃者理也理無窮形有盡是故以爲眞寄則𨿽千嵗猶旦暮也𨿽天地亦寄也以爲非寄則一室之細有君臣有父子有仁義禮樂毫釐差千里謬也是以君子矻矻若思孜孜若持目未瞑心已疲孔子曰朝聞道夕死可矣此以理不以形也有笑於側者曰異哉子之言晉人不如嘉定甲戌仲冬朔天臺陳耆卿記

靑田縣尉題名記

靑田縣官舍令依山丞蔽其前主簿翼其右皆近市惟尉臨溪滸山空水臒欸乃之歌與櫓聲交於枕上或值風雨晦明之變星斗出沒煙靄吞吐態度萬千過者羨其淸而居者不覺也然月廩而緡三十卒五十有二大半消散存者無所得食則旁緣符檄走鄕井以閧以攫明冒禁网不卹爲尉者噤莫之問但兀處空捨捨又低老摧蝕凜凜欲壓坐未定聞梁楹剝剝聲余記昔爲寮其間每謁入則庭無椅子斷椽敗柱間供薪爨蓋無論官舍𨿽齊民之居不若焉夫以其地如彼之淸而其居卑辱如此地之辱其人邪人之辱其地邪錢塘朱起祖始至議攺築余疑其誕不兩月競傳尉捨就勝吾廬矣蓋不糜公財不借民力劃然天設煥然霞湧人旣洞心駭目而晶采注射可使山靑水緑之益助其勝若風雨晦明之變橫奮捷起益淸絕可愛也余以誕疑君君非誕余實不靈余以是知論事論人不可拘繩墨夫總一尉捨爾均是人爾或不能有其有或無而能有其有不同如此而或者欲比而同之是使賢愚齊遁而苦窳並休旣乃罪其俗曰難治難治是猶混荃猶於一室而反咎其不芳豈理也哉君旣新其居復掇前人次第礱之石求題名記夫列姓氏標嵗月平視善惡陰存勸懲此其意固非淺淺要之一石之鐫視官舍之築難易蓋不類余故用序載變體後其易先其難嘉定十三年九月日從事郎新慶元府府學敎授陳耆卿記

處州平政橋記

刳木爲舟防水險也架木爲橋防舟險也人有千嵗之思人無百年之壽風雨之波濤之橋𨿽人力成不能以人力無敗也𨿽然果盡人力則其成也堅好其敗也遲是又在人力不在橋矣處州橋始端拱凡幾興壞事班班見於石大理丞應公元衮易鎭之明年乃議修橋橋完未匝月水怒橋基廩廩越三日水再怒橋壞乃議重建橋起仲夏迄孟秋公無一息不在橋也昔之爲是役者參伍新舊華多於質崇目前之喜弛意外之憂公獨撤故材受成規下令曰吾官滿卽去橋宜終修眾聞奔走僝工閎壯加倍偃若龍臥蜷若虹飲郭內外人憧憧往來又若縱步席上散影澗中巒麓迎前而魚鰕出沒其左右一一皆奇觀也豈曰利涉也哉民倍逸公倍勞矣力倍勞財倍費矣眾曰今天子以儉爲寶侯國景隨公之治不輕以錙銖自怡悅也而獨重費於橋儉於已不儉於民也又曰郡防剏於天禧屋老岌欲僕坐於上而麾指吏民宜不當徐徐也然橋成然後及防事謂之何哉急於民不急於己也夫視民之無橋以渡甚於己之無宮室以處若是者可觀政矣觀之未旣也公之政以愷悌爲堂屋以安靜爲輿梁千里之內皆夏屋通衢也此豈待土木哉待土木者橋與防二事耳人之所知也其所不知當求諸此記之外嘉定十一年二月旣朢迪功郎處州府靑田縣主簿陳耆卿記

習齋記

愈材叔以惟名齋請記於予予曰甚矣子之慕曽子也慕曽子則可遽欲爲曽子之惟則不可因更曰習習亦曽子語也夫口耳之學聖賢賤之然未有不由口耳而能心詣者也有聞則有傳有傳則有習有習則有悟惟者悟之極也而起於習未習而學惟猶未步而學走蹶且殆矣夫曽子之所謂習者莫得聞矣吾爲子遐想而言之澑能穿石一暴不勝十寒是非學之說也學之理在是也有斷有續𨿽智不足無久無初𨿽拙有餘子而有志於斯則當吐吞乎理義之淵耕鋤乎忠信之囿得於耳習於心得於心習於事得於旦暮習於嵗月不獨對聖賢之書而習𨿽起居飲食亦習也不獨對父兄而習𨿽對臧獲語亦習也習熟則理順理順則心明豁然大通八荒在牖其視聖人之言雪消冰泮何假問難人謂曽子一惟超出學者畦逕不知其自習中來也子誦魯論二十篇其首語云何

畏齋記

畏齋者錢沆少初讀書之室也少初讀書自論語始得三畏之說欲終身焉且以名其齋名齋匪難也求無愧此名難哉夫畏入徳之戶也人無所畏則何事不可爲三畏畏之大者也其中又有大者焉大莫大於天命天命天所賦之正理也天以是理賦人人以得是理而爲人一息不存則障其天閼其性名𨿽爲人而實無以逺於禽獸故君子畏之且天理不在逺四端五常之道其大者也縷而計之則一語黙必有天一動作必有天知其爲天則人欲無時而得肆矣不知其爲天則人欲無時而不肆矣故人知有轟然之雷霆而不知其有隠然者焉隠然者理而轟然者特形聲爾夫小人之無忌憚者𨿽雷霆未必畏也知畏者𨿽無雷霆亦畏也大學之道貴於謹獨獨者人所不知而已所獨知之地也然則少初之畏不必衣冠佩玉坐此齋然後見一出焉一入焉藏修而遊息焉澄其心君靜其志帥避欲如避仇去邪如去囚是心常若天之臨乎其前而旋乎其側則語黙動作咸有軌度積之而久則淸明在躬左右逢原泮奐優遊無入而不自得蓋天理本非彊人之物所謂畏者亦非終於焦勞惴縮而已也少初公臺子脫略富貴而欲從事於斯可謂有志也已能充其志則聖賢可以馴致不然則不免爲鄕人少初勉之

浩齋記

天地之間千變萬化得失成敗是非榮辱如魚鱗如蝟毛相摩相激不知其息卒然遇之則足以使人喜使人悲使人疑愕而驚悸有能壁立不動而髙視物表者玆不謂之气乎气之所在不三事而貴不九鼎而富不松柏而壽不花卉而榮蓋惟已大物小而天下莫之能入也然是气也不可以彊索不可以僞假彊索者枵僞假者敗故莫若求其所以气夫气非能求之爲難乃得其所求之爲難人莫不有是浩然者也而或至於苶然憒然者求之於外而非內也求之於外而非內則必至於客搏主子賊母終日求其浩然而不能浩然也夫有義理之气有血气之气義理之气不怒而威血气之气怒而不威怒而不威者气益縱益小不怒而威者气益平益大今欲求其所以大毋欲速毋搏虛主敬以爲根立義以爲的羮墻焉參衡焉日周流乎是理之中而罔敢逾越迨其久也完粹純熟正大髙明如養桐梓日化月長而植者不知則所謂浩然者於是乎在夫然後可以達可以窮可以樂可以憂可以防譽可以讒毀蓋物之戈防相向者千萬而我不二物勝我邪我勝物邪郡博士姚君以浩名齋而徵記於予予役役酬世未知操存之訣自謀不暇而胡能有益於博士姑誦所聞求發藥云爾以博士之气而又求其所以气行於天下其爲浩也孰禦

植松記

木之無芬香艷美而無益於人之觀者莫松若也然有三異焉其心可以獨立其色可以受變其气幹可以延年是則木之可以益乎人之觀者其有過於松乎嗟乎世以芬香艷美取人者多矣予於觀松得觀人之法焉辛未春得二本於圃人植諸堂下予謹記且頌曰伊松之心匪鐵而堅一日獨夫千年比干伊松之色可霜可雪汲黯立朝聳栗在列伊松之幹終古弗畔夷齊臥山呼之不返夫松之有是三者初不假乎藻飾之功人之不能然者寧不有愧於此松

拙養齋記

寧川土厚俗龎士大夫淬禮義而厲名節其民貧者力穡富者勤嗇而不爭予家郡城相望不通屨每見吾鄕邢子崇道其賢主人胡君不離口其言曰是所謂勤嗇不爭者也家故以貲雄守其身若處女昏嫁畢辟其廬之東曰拙養以終此生焉拙養者胡君所以自名而胡君非拙者也胡君少業儒出入文史亦欲以一二行世旣不售謀休形息影之所而曰吾惟恐不拙也願子記之予曰子不見夫天地之動物乎凡所謂巧者要多拙者也當其盛也所謂奮爪距以角者幾於振撼陰陽衝突日月已而童子操一戈得唾洟而笑臠之反不若友澤之黿鼉囚山之麋鹿悠然得此生也予聞拙養之事問所養云何齋之前後其所有云何則曰松以養吾心竹以養吾節花以養吾性情山水以養吾仁知夫是五物者人知其五物而已或能有之而未必能有其有也君顧斂之於躬不以爲防觀而以爲踐修之則𨿽舉今天下之巧者爲君謀無以易此又果拙邪吾聞君所居鄕士未有顯者君能鞭其子孜孜問學擇師而敎之欲以是起其家洗其鄕之羞果若是君愈非拙者子崇之敎其子不徒文藝當使徳成行尊規摹前哲俾其鄕沐浴於善是謂知本科第利祿抑末也入其塾請書濓溪拙賦以代提耳毋多談嘉定乙亥良月旣朢臨海陳耆卿記

暗室記

陳子之居卑且隘其東有塾方丈潔而幽完而不華陳子愛之乃朝夕於斯焉然牖外則垣垣外則塗塗去垣咫尺垣與牖亦如之故局塞黭蔽不足以照日因遂牓曰暗室客有過而笑者曰陋哉子乎小人有居必依髙明子獨爲暗之托邪陳子曰不然夫暗之名一而予與子之見不同如子所見暗可忽也如予所見暗可畏也詩云相在爾室尙不愧於屋漏記曰君子戒愼乎其所不睹恐懼乎其所不聞夫屋漏之愧未流於里巷不睹不聞之非慝未白於人之耳目而古人憂之正以易矯者明而難克者暗也暗之禍人亦巧矣君子居暗而懼小人居暗而肆予之於此室也不學肆而學懼也果學懼則無惡於暗是故愈暗則愈懼愈懼則愈思愈思則愈修以是閉門而訟過深居而味道焚香而友古人萬有一獲則暗之功也子乃以爲可忽也哉𨿽然室無明暗明暗在心心之明邪室暗不暗心之暗邪室明不明此又一說子其擇之客退陳子次答問語書於壁以爲之記

表

瑞慶節賀表

良月就盈四海紀虹流之瑞後天難老千官歌虎拜之篇雷動驩聲春回和气恭惟皇帝陛下體周抑畏躬禹儉勤無思無爲化自隆於吹萬如天如地徳早貫於函三故修齡與日以長存𨿽巧歷窮年而莫盡臣馳神樞北占象弧南奉萬嵗之玉巵遙想鵷行之隔上千秋之金鑑庸伸鼇抃之恭

代謝賜歷日表

課自淸臺見太史候占之宻命於小國識聖王撫禦之公捧讀方新遵行惟舊竊以自古在昔治歷明時略於農稷之官詳於羲和之職蓋推驗微有不審則勸相無適而宜於赫我王亶明此道恭惟皇帝陛下化隆吹萬徳妙函三先天而奉天內旣嚴於心法底日不失日外尢飭於官常爰及成書以惠率土臣承流無狀拜賜知榮視七十二候之分敢曰虛文而止盡三百六旬之內願爲實徳之宣

代慰太皇太后上僊表

母徳載坤方衍重闈之慶僊遊賓漢防纏當寧之悲逺在露濡咸知雨泣恭惟大行尊號殿下補天儷美應地凝祥元功馬鄧之先淑徳莘塗之上力扶幹健詒厥孫謀妙廸離明防其祖武方夢月介崇髙之祉乃乘雲追汗漫之遊皇帝陛下徳與天齊道同日致歸尊長樂舉頭合過於千齡稱慶未央轉矚僅開於八秩永言摧割曷究形容臣阻唁大庭猥縻小壘愛敬而加百姓深知孝治之隆兢業而有萬幾願撙哀情之過

疏

奏請罪健訟疏【按歷代名臣奏議此下三疏皆寜宗時耆卿爲靑田主簿奏】

臣聞民俗之不媺非一端也而健訟之禍爲大夫州縣所以平天下之不平者也民有不得其平而求於州縣州縣不能平之則於臺於省蓋其情之不獲已誰得而忿疾之哉然觀今日州縣之訟未必皆不得其平者也良民以訟爲恥頑民以訟爲喜夫以訟爲恥借有不得其平非至慘烈有茹苦不言者矣不幸而至於訟有未幾而中輟者矣頑民幸其然也故常以彊籠弱以富撼貧旣侵奪之懼其直於官也則先粉澤其辭以自媒於訟故今天下之不直者多爲詞主而直者起應之爾夫其樂競好爭如嗜飲食而又能髙貲以啗胥吏彊辭以瞽官曹未及書判則已欲預持其長短而曰不勝不止矣所較者不數緡而其求勝之心𨿽竭產不靳稍不如意則鑿空越訴不遺餘力故官吏聞風畏之往往含容黒白而天下多不決之訟由是喜訟者日熾矣喜訟者日熾則天下之不得其平者日廣矣夫告訐者有法自刑者有法不干己者有法告上而不以實者亦有法今未必盡行也是以姦民勇無所忌而風俗益媮臣愚乞降睿防申諭省部臺郡凡民訟小大其已經剖斷得實而輒枝蔓誣訴者各以其罪罪之毋俾幸免彼知喜訟之爲無益也則相率而歸於無訟惡艸去則良苗殖此自然之理臣不勝惓惓

奏請急水利疏

臣聞水在地中猶人之有血脈一日壅塞必有受其病者故水利一事憂民者多疚心焉或曰去嵗泛溢之災繩連郡國敗屋殺稼所在相望見其害未見其利也𨿽然天災流行國家代有於泛濫則見其害於旱暵則見其利因泛濫而不爲旱暵備殆因噎廢食爾夫稼民之命也水稼之命也春夏之交丁壯蝟集至有爭涓滴以殞其軀者東浙田多依山而本郡蓋其一也巖谷峣埆渠塘鮮少故灌漑之事不可一日廢夫水疏之則流堙之則竭其疏之也必有源其堙之也必有故彼細民之所爭者涓滴爾毆死者止一身爾彊宗右族疆畎盈野每每奄瀦澤以自丰而不顧他人之瘠其所殺寜有算哉十雨五風未見其害也猝有旱魃坼立見富者之苖自若而貧者委地矣上之人乃始皇皇於禱祈逮其無年則又皇皇於賑防亦已晚矣故今州縣之間多以水利爲不急之務夫旣以爲不急之務則往日之已塞者愈塞而未塞者亦塞矣近日之方浚者不浚而未浚者無時可浚矣爲計不蚤欲罪嵗得乎臣愚欲乞播告外臺遴選官吏徧行根括其蕪沒不治或爲大姓所雄據者極力疏導俾還其初至於陂澤未成而可經營沾丐者亦必廣爲濬鑿以蘇焦槁毋苛擾毋具文脫遇嵗旱民有倚賴縱不能轉歉爲丰而利澤亦過半矣

奏請正簿書疏

臣聞之孟軻曰行仁政必自經界始經界蓋良法也不幸而經界法壞則所信者簿書爾並簿書而不足信則何所取信哉且有田則有賦役此常理也田有多寡則賦役有重輕亦常理也今之世乃有田愈多而賦役反輕者有無田而賦役反重者此獘在在有之而本郡尢甚姑以靑田一縣言之自往嵗巨浸之後片紙散逸而縱橫變化在吏之掌握而已稅之厚薄當視其物力物力之髙下當視其產今田頃畆初不見於簿而物力之貫陌獨載之簿若是則其源旣失矣過割用物力簿起催用二稅簿二者所當相闗而今初不相知嵗遇攢造不過以往年陳籍沿襲抄轉而已陞降出沒旣莫能詳鄕胥裏豪始得株連姦僞以爲牢不可破之計故有一戶而化爲數十戶者有本無寸產而爲富室承抱立戶者有虛爲名籍以避敷斂稍久而成幹沒者但見逃絕之家日多租稅之額日減上下嘆愁而莫知其之所自邑令之有意者思欲釐正之然細民吐气而大姓則忿然不懌矣官本治民而今制於民觸類而長之又豈獨一靑田也哉三嵗一推排此常式也今或至十年而不講是使民之患苦無時歇也然則簿書何自而正乎臣愚欲乞睿防行下諸路戒飭所在官吏申嚴推排之法其出入規避者重置典憲每嵗攢造必選一邑佐之淸彊者躬督其事旣成則並舊籍上之郡郡復委僚屬研覈之有訴不平或得其實官吏俱從收坐庶幾賦役均壹牒訟稀簡吏稱職而民安業誠非小補

札子

代上請乞輸錢札子

臣竊惟今日科斂之法大槪極矣而極之中又有輕重焉夫粟帛者民之所有也錢者民之所無也民合輸粟與帛而官俾之輸錢固已非矣至有名曰上供銀錢而其禍酷於二稅者此不可不知也閩之郡八其最甚者曰泉臣因巡行入境見其土薄瀕海民多艱食而永春徳化安溪三邑介處窮谷怵廹尢甚正賦窘無以辦況其他乎稽諸故常每嵗臺信建昌邵武四郡總納上供銀兩一萬五千六百蓋爲本州衣縑之助蠲半之後惟廣信僅僅取足三郡則否自乾道至開禧已積逋十五萬疋爲錢七十五萬緡前此守臣𨿽聞於朝然止及三州逋欠之獘未及本州科斂之獘也祖例產錢一緡以上合輸銀錢無官民之分也其後祝聖道塲及逃絕戶得免免者猶未眾也其後一命以上咸得免而免者始眾矣又其後士凡薦於天府而籍於太學者咸得免而免者愈眾矣免者愈眾則科者愈寡故以官戶士戶合科之賦而並於貧弱之家貲不滿百例行科配厥價微踴每兩科至二千八百正錢之外有頭錢有代鈔發納錢有綱腳暗腳等錢民無所措則有淪落有犇迸有咨怨號呼而已夫一指有傷則通體不樂三州之民民也泉之民亦民也彼不知輸而此代受其害得無憂乎開禧初年有防嚴趣逐郡照元擬色目應副矣而積壓如舊爲今之計非得朝廷主盟以三州銀額撥回俾之認納而本州衣縑自行措置獘無由革縱未能然亦當爲七邑下戶痛絕前擾而均之有品秩者之家貲不滿貫而科及額外而科者必罰無赦斷在必行毋掛墻壁則逺民可以息肩矣臣不勝惓惓

代上請用人聽言札子

臣聞天下非大敝極壞之足憂而小康之可懼孟軻曰國家閒暇及是時明其政刑𨿽大國必畏之矣又曰今國家閒暇及是時般樂怠傲是自求禍也夫同一閒暇爾聖主乘之則自修庸主乘之則自肆果自肆也𨿽大治且不保況小康哉臣仰惟皇帝陛下兢業勤儉配古帝王踐阼二十有三年而更化且七年矣曩時權姦內蝕據我幹斷今無之曩時僣叛外訌撓我坤維今無之曩時冦盜起於南芟鋤不息今無之曩時戎狄亂於北挐結不解今無之人孰不曰此閒暇時也陛下亦嘗思之乎昔之於敵也惟憂其不亡而今也反憂其亡憂其不亡者恐其盛而與吾角也憂其亡者恐其餘息忽盡而有崛起者之爲吾鄰也然則外若閒暇而中有隠憂之勢焉及是時而自肆可乎臣之所以告陛下者非止曰搜兵選將髙城深池以爲備禦策也自治一語今爲書生常談而自古聖賢未有能捨是以躋於理者要其大較曰用人聽言而已用人如資耳目股肱聽言如通脈絡脈絡壅底則股肱耳目有作而不隨之勢自更化以來求言凡幾進言凡幾去嵗小大廷紳慷慨激烈爭言時政或以爲指斥太過臣曰未害也惟聖主爲能受盡言言之是可爲國家福言之非可爲國家賀賀者非賀其言之已甚賀其言之𨿽甚而上之人能來之且容之也𨿽然其甚者宜容也其切且當者不當止於能容或謂陛下不酌可否槪而容之聖度𨿽寛物望未愜夫亦於羣臣奏對之間擇其稍可行者次第施設以收士大夫之心可也至若用人一事陛下與二三大臣權衡於上誕開公道痛絕私謁有徳者用之有才者亦用之正與翕受敷施同一軌轍而上之意向難測下之體認易偏用一精明之吏則有以苛察迎之者矣用一剛彊之吏則有以峻刻迎之者矣用一能理財之吏則有以聚斂迎之者矣見影疑形見葉疑根上未必有是而下不以爲無是此又公朝所宜察也臣愚欲望陛下更與二三大臣籌度仍降睿防布告中外俾知所以招徠讜直奬用忠厚之意庶幾上而朝廷下而郡國莫不曉然向方以惟上之聽脈絡旣通耳目股肱旣運元气旣固敵人蓋客邪耳惟陛下亟圖之

代上請研覈郡縣兵札子

臣聞有郡縣之兵有邊陲之兵邊陲之兵可急而不可緩者也郡縣之兵似緩而實急者也厥今郡縣之兵其數不爲少矣養之之費不爲不殷矣若是者欲其衞民以固吾圉也𨿽然豈惟是哉脫有緩急則未免以其所以固吾圉者而施之備塞是郡縣之兵卽邊陲之兵也臣昨以庸駑按兵浙東足迹回環粗訪底裏大率以養兵爲困不以練兵爲急老者合汰也今懼其汰而先鬻諸人豈論其人之可兵邪物故者合去其籍也今不去其籍而攺刺其子弟豈論其子弟之可兵邪補之不度其材敎之果有其法猶之可也今敎之果何如哉夫所謂路鈐之按閱者嵗一及境而已𨿽目覩其略而不能心知其詳也其勇其怯其工其拙要在講之以豫而持之以久否則虛名而已矣以一射言之甲能而乙不能人所知也至射則不能者或中而能者或不中蓋其私相替易以誑主兵者之觀聽甚可罪也幸而察之固無害不察則能者不賞而不能者賞矣觸類而觀其他固可想也蓋兵有敢死之气而後有必生之理平居肄習旣同兒戱猝有調發則聞金鼓而栗對妻孥而泣而曰我將就死者也夫旣自以爲就死則安望其卻敵而生邪夫古人之兵有所謂以一當百者貴精不貴多也今若是𨿽多無益臣愚欲乞聖慈嚴飭諸郡每於補刺之際研覈惟謹以痛掃曩時之獘至於簡閱一事兵官詳督其目守臣親提其綱兵之勤惰兵官得以賞罰之兵官之勤惰守臣得以賞罰之其有才藝精好者優加旌別嵗上其名於宻院本路鈐總且時出不意以防摘按視之務使人人自奮出爪距以扞國以之長城江淮淸風河洛無不可者惟陛下畱神

欽定四庫全書

篔窻集卷五

宋陳耆卿撰書

上水心先生書

十月五日迪功郎處州靑田縣主簿陳耆卿謹齋沐裁書再拜獻於崇福待制侍郎先生閣下耆卿聞道之在人猶日月之在天有晦有明而未始有泯滅也何也晦明者日月之光也人能以光見日月也而不能以光盡日月也故晦與明百千萬變不能損益乎日月之一毫道之有晦明非道也亦道之光也庸人之於道猶行者之於日月也行者一息不見日月則瞽其目矣庸人一日不見道則瞽其心矣詩書易春秋孔子發源之書也其所謂仁昉於易之元其所謂誠昉於易之無妄其所謂造端乎夫婦昉於詩之二南其所謂修身齊家治國平天下昉於書之堯典其所謂羞桓文而黜管晏昉於春秋之尊王經種子也四書藝之以爲谷者也經麯蘗也四書釀之以爲醪者也茹谷而思種子之功酌醪而思麯蘗之美此所以爲善飲食者也今六合之士倀倀然其無所之者指先生之門以爲戶牖拾先生之咳唾以爲八珍大饗也耆卿起山林中不敢自絕於斯道竊闚先生之學千載一朝堯舜禹湯文武周公孔子之道賴以勿替噓吸太極轇轕三光駕風鞭霆斡乾轉坤聞所著述有曰習學記言者天下學子爭師誦之期與古聖賢同一不朽而耆卿則未也今日之來惟提耳以告焉

答王君夢松書

七月二十四日天臺陳耆卿頓首復書祕省王君足下曩辱惠顧猝猝不及欵繼奉手墨示以經史訓說二編勤甚厚甚觀足下之用心大槪欲刋落葩蔓而從事於本根之學又懼其力不勝從有志者問津焉而耆卿非其人也讀甫半病暍在告故未得一一攷繹以附見其愚方憮然媿而來書復在門矣何足下訪我之惓惓而耆卿報之獨徐徐邪然此非本心也義理之學至矣或者求之愈髙故去之愈逺要之主宰在心而其用散於天地人物日用常行之間逐於外而不反諸心者非也以爲心最微妙而一切障塞其外者尢非也止吾所止物各付物終日酧酢而若未嘗酧酢者焉夫是之謂善用心大學曰定而後能靜易曰寂然不動感而遂通足下之學蓋欲進此所謂通天地制事物而不遺之語亦誠有察於是而曰初見其可守久乃泊無一物則毋乃察之𨿽明而疑之復甚歟夫心固無一物也而萬物之所宗焉物有一理理具一心古之人謂之心君謂之心官蓋必有所摠攝於此而非泊然蕩然之謂也人必有是心也豈曰任其自爲出入而無所用吾力哉孟子曰學問之道無他求其放心而已矣又曰操則存捨則亡操卽守也若曰無物可守則操存之功何所措特所謂守者非曰守物守此理爾堯舜禹之執中是也來書又曰不用力則紛擾而失其統欲日夜用力則一毫無所加益味此四語益見足下切問近思之意然亦未察於勿忘勿助長之論而已所謂用力者豈是欲加益乎此理哉欲加益則是欲助長也助長之患勝於忘太用力之甚於不用力其要莫若主敬敬立則守固矣披閱旬日姑據所問以對更幸詳之不宣耆卿頓首

上樓內翰書

月日具位耆卿再拜獻書國史侍讀內翰執事某竊以文於天地間爲物最鉅放之則橫八極斥四海充塞乎宇宙之外嗇之則入秋毫卷一握揜閟乎塵坱之內抗之則翻沆瀣披鴻蒙引星辰而上也抑之則洞山嶽達河漢決土壤而下也其淸也則澄波月明寒松露滴孤鶴唳空驚鴻叫夕乙乙冥冥韻韶武而雜咸英也其壯也則崩濤裂山獰飈折石雷車響空鐵騎臨敵震震栗栗絕甬道而赴趙壁也其慘然而思也則荒域悲風空山暮景逺客懷歸孤嫠弔影戚戚淒淒歌楚些而賦湘累也其薰然而和也則春來東郊气回寒谷發秀山川敷榮艸木欣欣懌懌登春臺而歌壽域也窅窅乎其深而彰彰乎其明也愔愔乎其古而肅肅乎其澤也倐幽而忽彰驟鉅而遽細恍乎其不可名也逺能見之近晦能揭之著泛乎其不可形也是非文之體歟論文之至六經爲至經者道之所寓也故經以載道文以飾經文近則經弗傳經弗傳而道卽不存也書之質詩之變易之動禮之宜樂之和春秋之嚴蓋與天地均闔辟與日月爭光明優優乎大哉必如是而後爲天下之至文也已子思氏得之而中庸孟軻氏得之而醇屈原得之而幽莊周得之而博降是則有太史公之潔賈生之明相如之富揚雄之雅班固之典韓愈之閎深柳宗元之健元結之約李白之逸杜甫之工門庭軌轍不能一槪某少小讀書猥欲以文詞自命毎一篇出同流嘆譽之頗亦自以爲不可及也年來悔悟懲創又自謂其可厭返求之六經又求之諸子旣久爽然自失知向之學乃時文之學而非六經諸子之學也更以六經諸子涵泳演繹蚤夜不憊旣久乃覺其胸中與曩者異把筆行墨稍洋洋然視時文之學或自謂逺過之矣然己以爲然而人則不謂然退之云小稱意則人小怪之大稱意則人大怪之然則怪之者是歟怪於人者是歟以怪者爲是則稱意不足道也以怪於人者爲是則愈怪愈可賀也有一時之毀譽有千載之是非君子常懼夫千載之非不懼夫一時之毀使可以耀生前而不可以垂死後君子不由也又況天下之文章茍合乎古必不合乎今合乎今必不合乎古學者其求合於今乎其求合於古乎某佩執事之盛名四十年矣恨未得一望顏色以快此生去秋忽有以骩骳之文呈於堂下者執事實愛賞之以爲近於古人之文夫古人之文人之棄也而執事顧有取焉將使世俗移其所以議某者而議執事某之歸感宜何如哉不逺千里俯伏於門蓋欲略敍此以祈一言之誨庶或有所持循以幾乎道而執事私淑之名善誘之功亦昭灼於無窮顧不韙歟昔李氏子蟠年十七好古文退之嘉其志作師說以貽之故退之之名與泰山北斗等髙大某也年逺過蟠才不逮蟠而志則蟠之志也執事自許宜不在退之下執事其裁之不宣某再拜

上蔡侍郎書

正月吉日天臺陳耆卿謹齋沐裁書再拜獻於詔使寶學直院侍郎閣下耆卿聞天之生物一也而有媺惡焉有貴賤焉媺而貴者生之甚難而去之則甚易也惡而賤者生之甚易而去之則甚難也故人之愛惜奇花如防寶玉而常有風雨霜露之憂至於野艸之不根則隨剗隨植今日凋瘁而明日復翹秀矣此君子小人之諭而有國者之所兢兢也夫天之生君子也必間气磅礡而後一見焉其難非止如奇花也而爲君子者守道不阿去之又甚易也人之愛防之非止如寶玉也人之忌嫉排擯之又甚於風雨霜露之慘也夫以間气之珍負守道之節生之旣難去之復易以愛者之勤而又不足以勝忌嫉排擯者之酷君子之自立於世其難矣哉人以爲難也而君子處之固易也其心以爲天之所以予我者貴矣而其所以自貴者在我抗而上之吾自若也抑而下之吾亦自若也故其窮達禍福不足以爲一身之休戚而常足以爲一世之輕重聞其進於朝則躍然而喜聞其退於野則慘然而悲聞其有所施設而獲遂也則以爲天下賀聞其有所扞格而不得騁也則以爲生民之寡祐而治世之難於接踵也夫爲君子者豈以聲音笑貌賈人之悅已而得此哉光芒之注射風聲之披拂鼓一世而樂趨之𨿽萬里之遐千歲之久而人之所以歆艷慕用之者不膠漆而固也耆卿兒童時卽知閣下以光明瑰瑋之文雷霆六合其咳唾珠璧朝落京師而暮傳嶺海以視漢賈洛陽未知其孰後孰先也已而閣下位日尊名日髙而人之歆艷慕用者望而難卽蓋所以屹然砥柱於一世者徳業行義動皆範模而耆卿向日之所聞者特其文爾夫古之文非綴輯絺繪之謂也必有根株醖釀丰碩而後葩藻蔚然隨之使徒以糟粕世而索之則窮摧之則敗此流俗之文而非閣下所貴也閣下正而非固和而不流其未更化也未嘗見其少貶於宵人之黨也其旣更化也又未嘗見其茍同於君子之徒也進而從橐退而帥閫又退而祠庭捲舒闔辟如機之旋而未嘗有幾微見於顏面𨿽使小人之巧於忌嫉排擯者欲摘其白璧之瑕以肆其毒而卒無間可入焉此耆卿之所以願見下風而再拜以頌也夫其在從橐也人曰不久可以大用而澤四海也其在帥閫也人曰不四海而一道澤未徧也其在祠庭也人曰一道已狹矣而又蟠屈於家吾未知君相意也𨿽然天而未欲行道則已果欲行道也其召之未晚也今果召矣則又曰天果欲行道矣向之所謂大用而澤四海者今有其日矣某利某害某可某否閣下之方寸當自有權衡焉此耆卿之所以願見下風而再拜以請也耆卿少之時但知有舉子業旣不利則棄之而學爲古文鍜鏈鐫磨不底於詰屈聱牙則不止已而自厭則又棄之惟欲浸灌乎仁義之淵菑畬於忠信之田窮經汲古以終天年而世俗之所謂得喪榮辱者曾不芥蔕懷抱矣晚竊末第邂逅入覲始得俯伏道左以吐所懷行或使之此豈可謂其非天哉平生著述頗多筆札未盡具詩文一編姑以借手閣下儻有意教之當嗣此以進也不宣耆卿再拜

代通王舍人書

月日里人姓某謹再拜致書侍講左史舍人明公某竊惟天下之人情毎騖於逺而玩於近非近之可玩也食於魚稻之鄕者賤螺蛤輕魴鯉而至於淮白吳鱠巴蜀之蹲防獨垂涎焉其於山水也亦然聞巫山十二峯之奇往往欲乘風鶱舉至於家在天臺鴈蕩之側云靄交於耳目乃不能一托足聞洞庭彭蠡之雄險可怪慨然起乘桴之興至於身濵大海蛟龍之波與戶礎相接乃不能捶鼓叩舷以覓一快其於人也亦然見交廣一隅巴蜀萬里有秀士文人嶄然露頭角往往願見不可得至於名公偉卿近在邑裏桑梓連陰松楸接幹則毎毎汩沒自障不得略窺光采以自濯焉玩近之一至是邪伏惟明公碩大髙明鯁亮淵特名揚於帷幄而聲震於軒墀東西南北之人耳聞公名結裾斂袵效荊州之識而希季布之諾者滿眼皆是而某以桑梓松楸之舊獨不得一見天下可恥之事孰有甚於此者昔者竊聞之至賤托於至貴王承福之圬托於韓退之而顯郭橐駞之種樹托於柳子厚而顯圬也種樹也藝之無足道者也而猶若是況大者乎某少而讀書長而砥行織文擷往哲之餘芳漱前聞之末潤有年數矣𨿽不敢妄自菲薄貽斯文羞然度未遇名公偉卿爲之印可是猶衣不溫而食不飽也輒以近作二十篇借手自白執事試取讀之示可否焉不宣

代上樓參政書

月日具位姚某再拜獻書宮賔大參相公閣下某聞天地之間气蟠結爲山嶽流暢爲江海而其扶輿磅礡之極則鐘爲名世之君子然山嶽河海可以常有而名世之君子常落落然故人之視山嶽河海者𨿽髙且廣不甚以爲異至於一君子作於世則𨿽里巷之兒童營壘之卒伍亦皆咨嗟嘆息喜愕慶幸以一望顏色爲終身榮賢於此者可知也蘇子由生於西蜀懷奇挾邁使其髙臥岷山之云而噓吸峩眉之風月豈不足以忘死而乃赬肩蠒足萬里而來京師其所自述則曰於山見終南嵩華於水見黃河於人見歐陽公而已士之樂得夫君子也如此哉其後歐陽公一置齒牙而子由之名遂聞天下人見其如此而不知有以爲之先也蓋自老泉先生以六經論謁公公卽掀髯愛賞以爲荀卿子之文且以其書薦之朝幾以爲古人復出當是時老蘇旣顯矣一子繼之遂皆防國士之遇非此父固不生此子非此子固不肖此父而非歐陽公之特達則委棄泥淖人亦莫知其爲蘇氏父子也若某者誠不敢望子由而閣下非歐陽公之徒歟閣下之道徳天下共知之其文章天下亦共知之其爲歐陽公蓋庶幾焉而某也獨無以自達於庭豈惟閣下棄之將舉世棄之矣𨿽然有一於此昔者先人官於鄞川鄞川閣下之鄕裏也三年之間餐和茹教投分最暱其後得侍同朝所以眄遇者益深視歐陽公之知老蘇無以異也以老蘓視先人則所以知某者當眎子由然昔之子由能遇歐陽公於老蘇之生前而某之今日未能遇閣下於先人之死後此其故何也意者某之自畫而不進也夫子由之入京有萬里之遙苕霅之距行都一葦可至而某也不之至其自畫昭昭矣然尙有可諉者蓋聞古之君子修其身而後可以求聞於人閣下方以道徳文章爲時匠石而某抱其無用之識以求進於閣下無益只取辱耳自時厥後矻矻偲偲非聖人之書不讀冷官三載日與學者磨礱乎理道鞭策於教化浚之日深築之日髙庶不等塗之人𨿽倥侗如昔疎魯如昔亦不可謂懵無所見者蓋前日之不進正所以爲今日可進之階也失此不前眞自畫矣昔某之髙大父蓋與老蘇同爲歐陽公所知嘉祐定禮實付之二人之手往者閣下之在中都嘗親跋其堂牒矣百世寶之固將與尺璧同價也然蘇得子名益彰姚之後未有甚顯者故歐陽公之所以施於蘇者類厚而所以施於姚者幾於不繼繼之者在閣下閣下其進教之則區區之愚可以悉吐於階戺而不自暴於艸莽鴻毛之名一日達乎四境人將以爲蘇之父子發早而不長姚之祖孫發遲而實大蓋蘇之所遇一歐陽公而止姚氏得兩歐陽公焉若之何弗榮此亦閣下所以親跋堂牒之意望終惠之不宣某再拜

代吳守上水心先生求先銘書

四月日具位吳某齋沐裁書再拜獻於觀使待制侍郎閣下某竊惟天地之大以其能榮枯萬物而生生無盡也然枯其榮者易榮其枯者難繁霜之晨積雪之夕凡物莫不隕柯禿葉摧香奪艷凜凜然不能自必其命及夫春陽一煦鼓之舞之則煥然日新劃然霞湧凡枯者未有不榮者也故能榮物於旣枯者天地之神機也人者物之靈也物枯能榮而人死則終於死也人固不及物邪𨿽然人固有可以不死之道也今夫爵命之穹窿足以尊其生而不足以尊其死車服之烜麗足以華其生而不足以華其死凡百可喜可玩之具足以樂其生而皆不足以樂其死也惟有功伐徳美得附麗於良史之筆則不爵命而尊不車服而華不可喜可玩而足樂死猶生也夫物之枯而復榮者特可榮之於一時而人之死而猶生者可生之於百世物固不及人矣𨿽然史法至近世略矣非大官大職及天子之所旌別而顯異者不得預𨿽有功伐徳美往往蟬蛻於摧檐敗壁之下蟻腐於荒林幽墟之側其遺落可勝道哉故天下之人進而不得附於聖世之史則退而求托於宗工鉅伯之文蓋附於史則爲傳而托於文則爲銘使人𨿽死而猶生是或一道也仰惟閣下以五百年間生之材而抱千古不傳之學發爲文章眞如春陽之气斡乾轉坤而包宇越宙無往不在而無物不該故今天下人子之欲顯其親者不以得三公九卿爲榮而以不得閣下之一言爲恥中州近壤遐陬僻嶠鹹曰水心先生銘我則死猶生也𨿽使韓柳歐蘇疊足於世其述作能如閣下之盛哉夫人而求之不能人人而予之也予之者近或二三年逺或十年其難如此而求之者日益眾或寢苫方新或登門未久而銜哀請命者踵相躡也某之先君子實歿於紹興之甲寅二十七年矣某之侍閣下實權輿於淳熈之戊戌四十四年矣視前所謂方新而未久者可謂過之而猶躊躇以至今日非忘之而不求蓋欲求之而不敢也其意曰彼求者之多也予之不暇徧也以某之不肖而又譊譊於其間其進之退之恐未可必也歲在壬戌侍坐隅於京口酒畔跪陳蓋嘗微發其端而未能畢吐其傃負此耿耿又二十年今投迹山城距鄭鄕一葦此天與之便而先君子得發揚之秋也故毎一東望未嘗不慨然以思而慘然以悲欲躬走數仞之墻且泣且請縻系尺組心馳而足不赴用敢瀝其區區之欵以徐公子才所述行事瓣香而投誠焉重念某先君子少而孤羈晚而坎凜其志非不慕古人其才非不若今人而天嗇其逢如水渟澤故不得以丰功偉績鏗戛震燿而其粗可表見者僅如疎星掛曉微茫一二而已死而得傳則視世之丰功偉績固無以異也不傳則零落翳墜抑可痛已日月雙馳霜露幾感頭白如許衷丹未抽其何以立士民之上而教世之爲人子者哉難逢者人易失者時閣下許之則某親之死猶生矣拒之則某親之死眞死矣𨿽然以某二十七年之摧割與四十四年之邂逅抱夙心而遐慕揮老淚而近愬閣下其能忘情乎岀春陽之膚寸頃刻噓舞之此天地榮其枯之術也某俟命不宣

欽定四庫全書

篔窓集卷六

宋陳耆卿撰啟

賀石察院啟

親奉詔除進膺言責宮庠典教已觀時雨之零憲府宣威又見淸霜之肅得輿烜赫賀廈紛綸竊以遇合之難古今所共可用不用者旣以無其時爲恨欲言不言者又以非其職爲辭讜論所以無聞治功終於不立誰爲砥柱障此頽波恭惟察院榘度淸嚴气質凝粹扶持正論非堯舜之道不陳攘斥異端豈管晏之功可許允爲師友漸摩之懿實出父兄傳授之眞醖釀丰餘發舒演迆屬聖主厲精之旦正哲人眀目之秋爰被褒遷雅當排擊惟今日之宿獘比往年而未除公私俱貧上下胥慢控邊之地未識耕桑字民之官居多漁獵凡此海內之庻務決於臺中之一言豈徒抨彈紏決以掃去客邪亦欲優飬調胹以復還元气佇觀逺業不媿前修某猥以孤生近瞻大雅誨掖有加於顏靣感戢莫旣於形容濶逺仭墻稽違尺牘屬除音之到耳覺喜气之塡膺不事諛言見此日敬公之至僭陳愚慮恃平時知己之深

代通宣城葉主簿啟

幸均簿領貧家終借於富鄰豈乏交遊他人不如我同姓宿舂已戒晨謁有期恭惟主簿朝議天分自髙學力尢壯滌襟懷於雪盌可見淸涼誦騷雅於風檐足占芳潔盍備漢廷之搜選乃尋潘縣之勾稽少抑何嫌髙飛可待某族寒南阮心尙諸任謾踴躍以效顰眞嵚而可笑北胡南越莫拘二邑之疆圍伯塤仲箎擬比一家之音韻

賀倪兵書啟

渙號宸廷升華武部十年去國聲名標四水之淸一日還朝步武接九霄之峻吾道未嘗終否公論其可厚誣一讀除書四馳慶牘恭惟侍讀判部尙書气吞河漢望壓岱嵩早嵗兩科健筆聳聞於天下晚年孤節英猷逺震於人間道大者合難才髙者忌眾不肯附炙手之熱其能爲繞指之柔簸弄煙霞摩娑泉石俗子固尢其睨物賢者則識其憂時間以明目張膽之忠見於流涕痛哭之疏此時此意孔武孔嘉屬琴瑟之更新首弓車而圖舊惟昔之磨光鏟采旣非往而不返之流則今之舒翹揚英當爲來者無窮之畫時𨿽偃武事豈具文筆端巧敵於金湯胸次綽逾於兵甲識鄭公之履姑暫依於論思補山甫之衣行大占於經濟某自憐膚短雅企淸崇𨿽神馳於書防琴瑟之前而分隔於灑掃應對之末何其幸防見此休明因知嶽瀆之炳靈當使乾坤之吐气字鴉霑濕已傳聖主之恩濃語燕徘徊不嘆臒儒之命薄

賀董司諫啟

渙寵龍墀升華騎省𨿽規諫諷諭之職視昔不殊而獻納論思之聨於今爲近气伸骨鯁喜動髦英竊以繩愆紏謬之官古人所重補闕拾遺之任近世益尊自垂拱之標名至雍熈而易號員析左右權分重輕匪資直諒之才曷稱便蕃之選得人若此吾國庻幾恭惟侍講司諫气毓靑霄業傳繁露遵堯舜文王之正道以覺斯民爲稷契臯陶之良臣力行所學一言寤意三接疏恩森嚴白簡之陳風銷羣枉剴切靑蒲之奏日照孤忠聲名占諸老之先睠簡號一人之最肆膺晉擢允穆師虞言行而道亦行固可卜諫官之操已正而物自正又欲觀大臣之風倚疇庸於七人亟躋榮於四輔拜麻有信汗竹以書某辱門下知讀邸中報喜不勝情而折屐屢矣賀必欲靣而朋簪闕如顧區區無盡之懷寓云云不腆之贄摩挲松菊𨿽細吟元亮之詞模寫臺萊尙擬詠周人之雅

代賀趙戶侍啟

一札宸廷貳卿計省往時疊組名尙混於執珪此日出

綸位正聨於鳴玉俾膺渙渥咸賀泰亨竊以弼五服以至五千職嚴民部亞六官而屬六十權重邦經矧貨泉壅塞之秋正君相焦勞之日王衍淸談無以活國羊心計幾於病民有闔有開惟才惟徳肆疇咨於朝路果無易於我公恭惟判部侍郎百世宗標兩朝人傑撥繁剸劇解數千牛而刅有餘騰茂蜚英搏九萬里而風在下旋由星使入踐月卿有嘉幹理之勲並假論思之寄俾之共二𨿽堪儀羽於百官視此無雙非可淹翔於九列爰頒異渥特畀眞除鄭武公爲周司徒前彛具在李適之號唐賢相舊事可期佇攄久大之模永翊升平之之遇某比聆鳯詔嘗羾魚書正共喜於得輿乃重欣於賀廈荷方佩紫己觀君臣同徳之歡粟倚腐紅寧復上下交徵之患永言舞手莫竟濡毫

賀浙東倉程郎中啟

顯被絲言榮將繡指遡江而左刺史之雨方霑環浙以東使者之星丕耀易逺而近有卑與尊此聖君簡記之隆亦賢者亨嘉之漸恭惟提舉寺丞郎中英猷照世碩略傳家遊刅而了八荒擅庖丁解牛之妙揮鞭而騖萬象過王良禦馬之工醖釀丰余薫蒸傑特乃若辭華之彪炳發於翰墨之淋漓結綬方新褰裳更早旋以靑縑之直俛爲皂蓋之遊春滿九華風傳乙陛偉矣報齊之政喧然借防之謡其如攀轅臥轍之思未若攬轡登車之寵肆攽紫渥亟畀皇華惟俗儒以趣辦爲工而明主以拊摩爲悅𨿽摘山煮海之富國用所資然焚林竭澤之窮民生安賴光華六轡聳動七州必有通融補助之方以演輔贊彌縫之手非賢不乂惟乃之休某犬馬饑軀江湖倒影始是春間之桃李今爲霜後之蒹葭幸甚一防獲依大廈托原隰舒長之防誰其私布於腹心述閭閻纎悉之情或者仰禆於毫髮

賀嘉興守喬編修啟

疇庸嚴陛徙鎭輔藩何武去見思遺愛滿淮堧之左叔度來何暮先聲喧浙水之西越在受防倍欣賀廈恭惟判府編修校書气奪東陽之秀學傳左淛之雄富撐腸拄腹之書笑空衿佩獻流涕痛哭之防驚寤冕旒共推江夏之無雙辱在杜牧之第五深沈冊府燃藜髙蹈於前聞宻勿宥廷執簡共推於妙手久結知於諸老肆惓懷於一人收斂經綸逡巡拊字偉鴻鴈安集之政空邊方窺伺之謀白日桑麻黃雲黍稌念民俗欲均於逺邇而帝意亦酌其重輕易地懋功自天疏渥惟嘉禾之勝圉號檇李之名區地接股肱旁通一水勢同唇齒宻扈九重開藩俶際於循良匝境陡新於燕宴儒效已試民庸益章想不俟於突黔已立攽於詔紫某同朝臭味並捨交遊去國翩然極仰抽身之早攜家屬耳自慙問影之遲敢云甕牖之淒涼辱鈴齋之赫奕光我桑梓施於松楸𨿽燕鴻縱迹尙有差池而虎防機緣本無限斷我泉方渴正思涓滴之功君藥已靈願乞刀圭之賜

賀張參政生朝啟

日逢弧矢年迓松椿有是君有是臣亶謂千齡之盛旦俾爾昌俾爾艾式逢八月之淸秋樂事駢闐驩聲環匝恭惟觀使大資大參相公儲精嵩嶽毓秀苕川碩畫元勛久增光於政府沈幾深識獨軫念於邊庭𨿽一時議論之靡諧柰百世聲名之益壯云霾旣掃日月方明爰誕告於治朝以寵還於書殿早符夢燕入相衮龍發舒未究之才猷揚厲無前之勛業某比聞褒渥率羾慶緘犯嚴宜掇於深辜藏疾已欽於雅度報章下逮餽禮有加坐令山房岑寂之區如得洞府珍奇之玩有懷銘刻無語發揚屬逢誕月之臨敬致長年之祝捧觴稱壽𨿽不能陪賔客之塵舐鼎得僊猶足以解塵埃之縛

賀靑田丁知縣啟

出綸鳯陛結綬芝田地擁羣山正欠河陽之春色天連一水已聞卓茂之風聲斂衽何多摳衣甚近恭惟知縣朝議博衍無競髙明有融吐秀名邦燦文物詩書之防象賢名閥儼衣冠禮樂之儲才髙而宅之以和識逺而韜之以晦人方犇走我獨笑談故𨿽繁劇之屢更未當扶搖之一息謨猷星幕蓋周家圜府之遺管鑰日畿亦孔子乘田之謂舉頭雲路掉臂雷封豈矯爲髙世之蹤殆不勝愛民之意地𨿽斗大事亦絲棼彼神人之怒方瘳旱魃之威復甚近甫霶霈猶多煎熬想目連桑梓之陰已手辦稻粱之種只虞召馹不待飛鳬某戅且無他窮頗自笑泛濫於百家諸子極悔少年繪畫於三史六經姑俟來哲豈謂漢庭之科級亦關陶徑之榛蕪責以勾稽非其講畫聞慈君之戾止覺短簿之欣然豈惟竭筋力以奉教條亦欲披腹心而效忠欵鑿匡衡之壁儻容分一綫之光登單父之堂或可飽七弦之韻望塵慫惥伏紙勤拳

代賀應大諫啟

渙恩宸扆晉長諫曹凜然五院之綱維突黔未久借甚七人之領袖詔墨又新人驚遷拜之頻天假治平之近竊以箝口結舌之態小人以爲智而弗以爲欺犯顏逆耳之風君子謂之忠而不謂之激故魏徴以諄勤植譽而陽城以濡滯見譏矧桑林躬禱之年又衢室大詢之日茍提衡挈領之地不畀髦英則隨波逐流之餘疇聞鯁亮舉世共仰惟公克當恭惟侍講大諫道備董醇望隆汲直溫然接物如春風和气之可親勇以行仁類烈日嚴霜之難犯惟任重道逺之事與謨明弼諧之功往年素習於講明今日飽覘於施設自聞鴻漸屢見鳯鳴便蕃接晝之榮揮霍橫秋之气故公論以爲司命而善類於焉主盟肆疇白簡之庸首進靑蒲之直事權逾赫威望增崇惟一人之簡注旣隆故多士之傾瞻尢切堂堂補衮匪徒本數末度之間諤諤引裾夫豈巽入柔行之謂某比馳慶牘又覿除書咸雲近水之鄕卽是先春之處胡能分竹但知地靈人傑之雄更擬靣槐及見天芘神休之盛

賀鄭大諫啟

疇庸橫榻正位上坡白簡含霜稔著埋輪之望靑蒲映日峻躋入閤之班播頌揚庭歌謡盈路竊以國家之事惟宰相可行諫官可言紀綱之司乃君子所恃小人所畏世道云翳人情日偸靡聞諤諤之昌競取容容之福以依阿淟涊爲圓熟以慷慨激發爲迂狂不知名稱之謂何乃忍波流而至是誰一舉手惟三折肱恭惟侍讀大諫學洞索丘量涵海嶽移治外之功以治內粲然經國之猷推正心之學以正君卓爾尊朝之望橫飛直上特立獨行崢嶸五院之聲名宻勿九重之意睠惟激濁揚淸之際與獻可替否之間有重有輕孰先孰後爰輟才於排擊俾壹意於論思深惟古人蹇諒之風不若後世煩苛之甚韓愈之譏陽子首陳時政之瘠肥盧仝之歌鄭公獨問民生之蘇息蓋事以大原爲急而言以切中爲奇詎尙支離以滋惶惑𨿽大雅自有成畫在宵人姑以效愚某觀古多賢疑今罕遇何意讀開元之報恍如歌慶曆之詩喜在胸中溢於言外見明目逹聰之日已知天地之重開想犯顏逆耳之風彌覺云雷之加壯嗣聞褒制別貢慶牋

代賀臺守兪寺丞啟

勇釋朝纓甘紆郡綬君子之教五舊聞濟濟多士之依諸侯之寶三行快熈熈庻民之覩獨慙下乘猥占先驅𨿽同千里之歡彌積一身之媿恭惟交代判府寺丞日邊佳气云表修名筆下宮商富錦瑟五十弦之奏胸中斧藻森牙籖三萬軸之儲甫防足以居中忽掉頭而請外蓋古人進退之審豈謂身謀而賢者去就之明誠關國俗優詔四逹驩謡一新懸知仁聞之大行且使徳音之普暢笙歌隴畆皷舞江山要看六合之經綸視此一州之撫字某老技已罄歸心欲飛惟餘秕政之存以俟棠陰之覆觀在昔交承之契至於遺厥子孫逮末世澆薄以還不啻視如塗路孰恢此誼允借我公續前召後杜之歌寧免秕糠之誚誦左禹右臯之事尙圖藥石之求

通兩浙漕章郎中啟

瞻兩道光華之盛爭欲駿奔顧一階塵土之微等容蟻附最幸枯零之下走偶逢傑特之良工未慣馳驅已酣鼓舞恭惟都運寶謨郎中浩气充塞神機昭回寶鑑懸空妍醜何逃於絲髮黃鐘在簴疾徐丕應於宮商自甲辰題塔之初迄嘉定攺弦之後巋然伯仲籍甚聲名合接武而登廟堂乃掉頭而去江海辰猶入告天意爲開方虛獻納之班又屈諮諏之寄永惟京畿之飛挽獨髙海宇之轉輸足食然後足兵信當世唇齒之論富民乃能富國蓋古人心腹之謀因知前舳而後艫不礙左餐而右粥惟威名震逺則豺狼之羣立空惟精誠照微則雀防之訟幾息疇今十使能此幾人便當沛傅巖之雨以沐浴江山詎止張益部之星而熒煌原隰伏念某古心凋朽世法迂疎入眼光陰半是艱虞之日月隨身簡軸粗知土苴之乾坤使筍蕨以長肥甘松篁之偕老未能免俗浪曰爲貧深知塵埃箠楚之勞亦助禮樂詩書之化斯道何道本元盡出於禔身能心其心功利亦足以及物獨念道塗之躑躅預憂末路之竛竮幸有澄淸爲之覆冒得蕭何而任轉漕豈止爲子房韓信之儔遇劉晏之領度支或可備裴腆李衡之數僭狂發論局蹐矢懷

通處州林判官啟

尋枳棘之棲自嘆書生之分薄睇芙蓉之幕極知賔采之望尊挈此塵埃麗之風日已溢我心之喜未爲斯道之窮恭惟僉判中大南國名賢東嘉甲族植操孤整澹無辱以無榮受才閎通歘有張而有弛一官遊戲萬口歡欣勾稽嘗見於腐紅步武今淹於泛緑郭子儀之羅絡𨿽六十人烏大夫之招延止一二輩已振飄飄之气居多贊贊之思拄笏棲遲想笑昔人之誕放著鞭騰踔宜乘今日之淸明某戅不偶時窮惟好古效子虛上林之賦少已自嗤歌生民淸廟之詩老其誰懟到頭一第滿目百罹豈諳下走之簿書幸托元寮之芘覆勿云異縣難塵君子之齒牙或遇同堂願假小人之羽翼寸丹欲露尺素難周

代回南劍劉守謝特薦啟

八郡星羅獨仰分魚之最一章露奏敢論薦鶚之功咨諏蓋出於公言披拂過形於私謝珠躔奪目圭復汗顏恭惟判府寺簿挺特吏師瓌閎人傑長才剸劇發硎肯綮之間精識造微作炳眇緜之際勇辭朝紱自詭郡符以拊循民瘼爲本心視通衍貨源爲餘事水騰雙劍已喧借冦之謡云望九閽共徯徴黃之渥某職叨使逺心切貪賢循良幸際於一防曠戾足寛於四牡枝言贅矣襟誼凜然指有若以爲師竊駭成蠅之誤俟漢家之選俊行修賀燕之恭

代賀婺守林侍郎啟

誕膺播告洊屈蕃宣輟申伯於南邦方抱去思之恨借袁宏於東郡更騰來暮之謡吾道固無戚欣上意則有輕重一敷綸綍交慶簪紳恭惟判府待制侍郎識羅八荒智括萬防撥繁剸劇飛雷雹於掌中摘逺鉤深宿乾坤於胸次入儀左戶出餉長淮荀氏居軻雄之間論明富國劉晏爲管蕭之亞功在斡旋盍趣召於論思乃分勞於屏翰睠言二浙近說雙溪嵳峩鮑令之巗寒冽休文之井久焉湮鬰今也發揮惟聖明曲軫於閭閻𨿽僻逺亦關於堂陛剝膚椎髓下已極於啼號出羽鑽皮上正勞於欽卹還之醇郁屬我老成佇防慈祥樂易之規以試光明久大之業民今幸防國亦庶幾某局促儒酸紛拏吏頃浪陪於朝迹旋竊詭於民庸惟昔采芹似信耳聞之易於今剖竹不知躬蹈之難周章自憐躑躅誰愬幸早親於玉峙今宻邇於寶鄰敬布腹心擬同唇齒仁聲載鼓未應殊楚越之觀舊盟未寒尙許法龔黃之政

代回臨海元縣丞啟

坐堂而見諸生甚慚非據佐邑而有賢者喜獲相親𨿽政事文學之殊科想臭味襟期之卒合未酬覿靣已若論心伏惟知丞朝奉識度粹夷才猷敏卲往年發聞已恪勵於操修此日效官咸飽觀於施設暫隨芝檢來贊花封惟繁劇可以見人惟勤勞可以及物勿謂簿書期防之冗有妨聲名事業之崇但蓄此心何憂不濟某自憐白髮彊領靑衿蹉跎畫餅之才積習素餐之媿近聞至止不覺欣然方擬貢於慶緘乃首貽於問牘褒情何腆絕知君子之謙報語匪工益重小人之過

代回仙居楊縣丞啟

早同州裏僅聞關西夫子之名晚並官僚始讀藍田縣丞之記拂塵埃於坐席洗忡惙於襟懷伏惟知丞朝議榘矱徳仁箕裘忠孝功名外鑠俗眼自有疾徐道義中函吾心初無慍喜何其處也止或尼之自一拾於藍袍凡兩參於油幕屬更化瑟俛佐鳴琴非惟見難進易退之風抑亦是小屈大伸之理某浪言采藻未遂及見鄕人如空谷之足音瞻從者若旱苖之甘雨緘題首及已得君於眉目之間臭味儻投幸索我於形骸之外

回靑田陳監稅啟

迢遙千里邈焉同姓之追隨左右一官幸矣鄰封之遇合飛文到手布武歡顏喜秣馬之有期媿傳魚之已晚伏惟監務舍人性姿閒敏術業疏通潤物潤身盍早厲摶鵬之气聞詩聞禮乃暫從冠鶡之遊屈此津衢畱之筦庫永言山水之縣亦號舟車之衝急之則似析秋毫緩之則匪徒天雨孰明此誼今得其人毋嫌一閧之喧卑實釀九遷之赫奕某彊脫書案浪登宦塗顧已責之未逃豈他曹之敢問期君奏最俾我防成勿學研桑顓守富彊之防當師孔孟溥行仁義之言

代通婺守孟侍郎啟

學拊字於偏州偶玷臺星之耀接蕃宣於巨鎭幸分婺宿之輝𨿽地望迥隔於崇卑然臭味寧分於彼此息肩知幸拜手投誠恭惟判府待制侍郎莊肅而閎深疏通而簡諒博學多識富宇宙之瓌奇廣納深藏浩江河之膏潤偉矣尊朝之望卓然經國之姿有弛有張不吐不茹踐郎闈而躡卿寺早到雲間持使節而綰守符幾半天下旋馳驟乎六卿之貳盍翺翔乎四輔之聨勇謝褒遷甘從拊字公固不以自挫人或疑其太淹誰知致君澤民之方本無居中在外之別古人迹絕俗吏肩摩獨以平易寛博之心而行慘怛愛利之政龔黃已試誠聞疲俗之來蘇嚴樂未歸恐緩嘉猷之入告佇敭六卿三事之拜以慰四海九州之瞻某蹇武自憐壯心空在周行濫次徒包玩愒之羞近甸承流偶遂疊更之請在泮恍思於陳迹於蕃何有於新功幸邇髙明足寛罷懦雛鶯出谷定知律呂之未調良驥過都所喜鞭弭之在望

通靑田李知縣啟

銀袍謾脫誰憐短簿之塵埃墨綬焉依幸有長官之風鑑仰髙久矣事大欣然未爲人事之好乖或者天憐其寡合恭惟判縣朝議故家文物名閥典型一洗而凡馬空才豪無敵四顧而全牛解政妙有神間以翰墨之淋漓寫其胸襟之樂易擬古詩伯爲今吏師桃李之種何如蓬萊之頂可躡一發已中再鼓愈彊故以王葉縣飛鳬之蹤來尋丁令威化鶴之處爲子民而髮白公豈汗顏論許國之心丹人方斂衽某孝未盡性事惟信心驅馳塲屋之中幾成退鷁搖落江湖之上每夢盟鷗吾道未灰斯文如日或者窺斑於先哲庻幾借手於將來淒其抗走之曹誰是扶攜之地大廈在上髙風可憑庻容婉委以匿瑕抑可優遊而全璧仰瞻戍幸公旬月之畱只恐芝函奪我三年之芘

代回長亭徐監塲啟

遊前輩之門熟闚家學客諸侯之國復玷官聨契濶往年遭逢此日首辱朶云之翰如聞空谷之音伏惟判院朝議儒家者流名父之子教傳詩禮蚤騰踔於諸公書擅賢能偶蹉跎於一第晚超京秩暫典醝徵洪鐘𨿽咽於微撞良玉亦占於始斵勉行其志勿鄙厥官倚觀經畫之才用作調和之信某暮年薄宦多病浸衰藥褁纒綿只速馮唐之白書嚢岑寂何心揚子之無補友朋私慙祿食幸故人之將至覺老眼之忽開淨掃吾門不是塵埃之客亟驅君馬來辱文字之盟

欽定四庫全書

篔集卷七

宋陳耆卿撰防問

問公議國之元气也天下之事當與天下人共之謂可言者止於公卿大夫私也止於士亦私也故古之世不獨士傳言也而工瞽有諫焉庶人有謗焉商旅有議焉此世之盛也而孔子乃曰天下有道則庶人不議然則古之議非歟夫議有兩端顯白是非冀以轉聞而藥時病者議也潛摘可否借以排擊而快已私者亦議也中古以降庶人蓋不議矣不議者非不能議不敢議也豈惟庶人不敢士亦莫之敢矣𨿽然庶人不敢議猶可言也士不敢議不可言也士者公卿大夫之階也士不敢議則等而上之豈獨士哉漢集議古意也然亦下至博士議郎而止未嘗及士至於鹽鐵一事發言盈庭而卒定於賢良文學之口此非可爲漢家賀者歟夫爲士者不自鄙其卑而能盡言以屈公卿爲公卿者不自抗其尊而能虛懷以屈於士是誠可賀也論者則曰朝廷之事決於公卿則順決於士則逆是則何異坎蛙之見而亦豈識古聖賢公天下之慮哉國家養士以太學非徒養其文也亦所以養其气而爲公卿大夫之階也其气直則其言隨之政和宣和之交慶元開禧之際其言不輟其气不沮𨿽少晦於云霾之侵蝕而卒大明於日月之呈露憂治世而危明主其古意邪其亦有所激而然邪夫公議在學校或以爲不若在朝廷也然非朝廷之有公議豈能來學校之公議乎然則學校之公議卽朝廷之公議也求言如求醫進言如進藥特未知今日之事病果安在而藥當何施學校之言與朝廷之所施行者同邪異邪抑迹若相反而實所以相成邪昔鄭人議於鄕校或欲毀之而子產不可且曰其所善者吾則行之其所惡者吾則攺之是吾師也一國猶爾而況於四海之大乎充子產之說則說者益眾所以爲吾師者益廣患不言爾不患其多言也諸君其並考古今以對亦欲因諸君之言以占諸君之气

問士莫難於義理之學也義理之學莫防於心與性心與性人之所有也而以爲防何也魯論一編萬理森列而心性之說略焉自言從心而不言心之爲何物子貢又謂其言性不可得聞其果然乎否也夫以其稟是理謂之性以其攝是性謂之心心與性非二物也而又非有二道曰正心治心曰率性盡性此皆判而言之也合而言之莫詳於孟子曰盡其心者知其性也又曰存其心養其性夫先盡而後存邪存而後能盡邪先知而後養邪養而後能知邪言心而至於言志言气言性而至於言情言才竊謂其昭揭端倪抉露關鍵禆性聖而開來學天下萬世莫彊焉然曰持其志無暴其气則是志與气析爲二矣而又曰志壹則動气气壹則動志果二邪曰气配義與道則是气與義合爲一矣而又曰是集義所生果一邪旣曰性善而又曰乃若其情則可以爲善則是情亦善矣性與情果皆善則何爲而有性情之別邪易言利貞性情詩言吟詠情性古人固亦合而言之矣析而言之果昉於何時邪旣曰情可爲善而又以不善爲非才之罪則是才亦善矣情與才果皆善則又何爲而有情才之別邪程子言才稟於气气有淸濁夫气有淸濁則才有善不善矣而孟子顧以不善爲非才之罪者何也豈程子之所謂才與孟子之所謂才名似而實不同歟夫義理無窮知識有限悠悠千載先覺者幾人哉志气情才之說不明則於心性之學亦必有差之絲忽而失之丘山者願相與評之

問天下之理至於中而止自昔聖賢轉相授受以標的萬世非不能運奇於常智之外而終不敢也蓋以釐黍之過卽尋丈之誤異端曲學初亦學聖人而其終每每冰炭者未必皆不及之獘亦多有過之者爾堯舜禹曰執中所謂精一者執之之方也湯亦執中而不曰精一湯果何道以執之邪至於箕子則不言中而言極至於孔子則旣言中而又言庸至於子思則旣言中庸又言中和極與中固無異防言中而又言庸者豈以中之一字爲未盡而必繼之以庸邪言中庸而又言中和者豈以庸之一字爲未備而必易之以和邪或曰以義理言之則曰中庸以性情言之則曰中和果若是則天下之義理安有出於性情之外者而必易庸爲和何也旣而言君子時中則非惟不言和且不言庸矣豈中足以該庸庸不足以該中邪時之一字最善名狀天地聖人同此而已知執之說而不知時之義則有非所當執而執者是故有以用鯀爲中有以殛之而爲中有以封管蔡爲中有以誅之而爲中此時也知所謂時則𨿽有不盡執者而亦無害其爲善執矣不然則子莫執中宜足以上繼堯舜禹而孟子非之得非同其執而不同其所以執邪洪惟皇上聰明慈儉淵懿衝黙凡所以根諸宮庭枝葉諸海防者固未嘗有過不及之處屬者建議之臣恭耳聖訓而竊窺聖心深以爲有得於精一之傳執兩端而用中之防至論今日治效之未古則終歸於力行之論蓋中者理也力行者誠也固嘗反覆子思之書實綱領於誠之一字夫自形則著衍而達之明動變化之詳自不息則久充而極之悠久博厚髙明之盛皆力行之功用也故論其極可與天地參而何治效之足云哉然則吾皇之心非短於誠也而廷臣猶以爲獻其過計邪抑所以運量而恢廣之者宜有良藥邪諸君其並考堯舜禹以來執中之說擇其切者以對且言今日力行其何所從始有司將別白以聞焉

問仁何物也孔子罕言之得不以其逺且大故歟然以其逺且大而罕言之無傷也天下之人則曰彼聖人猶不言仁吾可以不言仁矣舉天下不言仁仁之道不已晦乎嘗論仁之道猶元气元气之運生生職職萬物同此鑪錘也信若是則孔子之答仁奚其異夫異於諸子猶可言也樊遲一人而三問則三其對仁其若是煩碎乎然此皆告之以仁之方也許以仁則未也問仲弓則曰不知其仁問由求赤則曰不知其仁問子文文子則曰未知焉得仁同耶異耶許顏子以三月不違是三月之外猶有違時也是未實以仁許顏子也而至管仲則曰如其仁如其仁不以許顏而以許仲何耶謂管仲以功則是以成敗論人而未必孔子之意也孔子未嘗言仁之所以爲仁也至孟子乃詳言之曰仁人心曰尊爵曰安宅所以狀仁者惟恐其不白是則與孔子異趣豈其樂言乎孔子之所不言歟抑孔子之所未言而正望孟子發之歟不特此也孔子罕言仁而孟子兼言義孔子顧不能言義耶謂仁義一途則孟子又何言仁義耶夫立人之道曰仁與義仁義者學之宗也不言仁義則何以學願聞其說

說

竹居說

瑞安趙正父植竹其捨命曰竹居居者君之所寄也竹者君之所以寄所寄也人莫不有所寄至寄於竹則寄之淸者也或曰人非竹則不淸乎曰不然竹之淸外也人內也以內合外則淸無其內而彊附其外則濁郊原堤塹間竹常滿眼豈獨君能植竹哉然而左棘右葦雀叢鳥聚而埃常盈盈焉若是者居𨿽竹人不竹也君宗室子擢第二十二年卑縮如寒士悲吟喜詠如瑯玕磨戛而琴瑟搏拊也其淸似矣而曰吾邑漁鹽之藪人相哄成市予故借竹而逃焉噫斯其可逃也邪豈惟不可逃亦不必逃也以君之胸次已無待乎竹之淸而豈其漁鹽所能濁哉然則以竹自名寄所寄也以內合外者也余懼覽者不察故爲之說俾刻之柱間

蔣上甫字說

吾友蔣君易其名曰滏問滏之義曰其字從水日者謂吾命不足於水故借此以足之也余曰嘻異哉子之名三易矣今可以己夫抑余不知子之有取於水者其止如日者之言歟抑亦取夫水之徳以自命歟如前之說吾不聞請爲子申後之說夫水起於天一之毫芒而能注大海而不溢其爲體則淸而靜夫固有時而濁且動矣淸而靜者常在也嘗試反諸一眞未破之初無盡水也自夫賊之而不養則漂山決石無所往而不爲害夫水非害人者也自害者害之也能順其初則不爲害而利焉水由地中行舜由仁義行地不與水期而水與地合舜不與仁義期而仁義與舜合充是術也無所往而不相似也然則水蓋在子之身而不在命也昧於裏而騖於表可哉吾聞古之言水者莫若老子蓋以上善譬之今以上甫配子名賊而不養斯爲下矣吾上甫懋戒哉

題防

題陳工部謝寺丞送魯君逺遊詩後

魯君秉禮气豪窮刺骨每毎以其髙堂菽水厪肉食者之憂觀陳謝二公相與推防振業之意爛盈篇什末後一轉語咸知其有母在也今母死無以葬又將浮淮泛浙指好義者以爲歸夫以親累人孝子也以人之親爲己累賢大夫也彼回環徵塗叩人戶不厭止於身之困妻子之迫人猶哀之如君者其有極邪然則哀其親於生孰與哀其親於死持是以吿今之君子謂使二公專美吾不信也陳耆卿題

又題思濟兄詩軸

從事叔祖以文章道徳伏一鄕咳唾落紙人寶之逾連城璧自恨生晚不克請三昧猶記童時吾父挾以見摩頭謂曰寥寥吾族汝勉哉耆卿書紳不敢忘叔祖歿父且卽世小子益無以嗣誦遺言面熱環顧城南族譜誰共奮哉叔祖一子死布衣有孫三人長字思濟余兄也每來自金鼇必相訪相勞苦余感且嘆而未及一見其文余心慊焉暇日至止言曰吾欲觀弟近作何如吾亦有一編今借手出諸袖中光采陸離奪目再拜效白圭之復見其紙有盡而波瀾無窮然且穿穴理道意態橫發宛然叔祖不死也人情狎晦而驚昭見兄狀貌不逾中人而語言若不出諸口則遂以爲庸人者有之矣孰識其胸中之浩浩者然也夫不弛不張不抑不揚世而無君子也則已世而有君子也吾兄其庶幾乎耆卿賀叔祖之有孫而自賀其有兄於是乎書

又題葉子春詩

昔人云語不驚人死不休驚人語未易道也子春文不注思但自襟府流出其飄拔處如空中火雲如平坡上孤峯屹立使句句皆然人驚且走矣昔人又曰新詩如彈丸夫彈丸者非以其圓且熟邪文有根有條有葩有實釀而後發瀦而後決久之則縱筆所鄕圓且熟莫加焉蓋不求驚人而人自驚此古人之要訣也前年冬子春請余題其畫不果今題其詩

代防錢君韻補

圖鳥迹漆書石鼓其狀幽眇譎奇人所罕見亦人所難通也乃若目於斯耳於斯習其畫而迷其讀非陋歟韓退之云凡爲文辭當多識古字夫多識古字未足爲文也然不識則無以爲文今六經之字豈必盡古學者例以監韻爲師監韻所不載不之味也溪南錢君味乎世之所不味旁羅周抉根括蔓引足以鳩棼紉闕與前人分功甚矣其志完而力富也其老猶爾而況其壯之日哉余與君別三年吏氛壓首覽捲心目爲開頗恨路逺不能效漢人載酒之問而徜徉其問也

又題雪巢贈林逢吉詩

雪巢詩芬薌一世其故舊老蒼如尢尙書延之沈侍郎虞卿楊待制廷秀洎一時名勝皆拱手側足立門庭可謂髙矣晚友逢吉顧莫逆驩甚前修肝膽相投冰泮水落豈論夫輩行之先後年齡之稚壯哉余曩觀逢吉詩如柳逗午風花肥春雨使人依依不捨今讀此老所贈句知根蒂有自來矣因閱諸公防語隨喜贊嘆陳耆卿題行狀

蕭仲實行狀

君諱仁傑字仲實其先四明人曽祖克誠客遊臨海誅茅巾子山之下懷璞以死祖機繼之父浩廸功郎曠逺有塵外趣經乾道火益拓落不事事日飲亡何自命曰吾與其蓬首治田與廬寜婆娑以待吾子焉蓋謂君也君蚤有大志欲以儒書壯門戶漁獵今古窮日夜不厭學毛鄭詩後從鄕先生李民載學易時李館於侍郎吳公芾之門戶履充滿君一詣輒脫穎出吳駭且嘆口矻矻道其文其文明白造理不爲枝蔓洎乎遊鄕校課試常躐異等郡博士累累器重之領袖諸生進止不失尺寸願摳衣者相望請問退如客得歸貧而勇於學者君亦嘉與封殖不底於成不止以故人人爭自奮礱刮矯揉懼弗稱貽君羞卒業成名爲賢大夫士者聨翩出焉中年不得志場屋寄家政細君而自佚於書口不掛人物否臧時事可否案上鑪煙一縷圗史簇簇如新竹風蕉雨顧影自答客至則講畫義理纚纚若河傾川決或漏下三鼓僮僕低迷思寢視君肩筆立無欹斜眾嘆不能君處之安然嵗晚悟死生嘗曰人命如槿花不腐者惟吾此心爾暇則按禮經紉深衣一襲曰此所以周吾身也尋屬疾廼豫戒棺斂旦起盥颒如常時意若有所吐气暴絕亟蘇命諸子遷於正寢詔之曰吾命直盡謹毋號泣亂我乃卒嘉定辛未七月朔日也享年六十七君七嵗喪母事後母逾謹毎讀書一語及親則聲淚俱下人以爲有顧景怡之風焉弟若妹𨿽異出相煦甚恩必誠必莊終其身不識詼笑狎侮少負气犖犖出肝膽赴人急浮觴舉白瞪視八極類古所謂豪士者已乃摧去牙角如羞如藏久之趣益平徳益進行虛步獨毛髮中繩而不鬻已要名人之卽之惟見其和气津津可挹而不知其有難幹者易曰履道坦坦幽人貞吉其君之謂歟君之配鄭氏子秀穎秀發以其卒之明年臘月甲申窆於太平鄕梅浦之原距祖塋可十步以行述求諗君耆卿之先友也先君子無恙時君往還吾家先君子必語耆卿曰是公言有典型汝其識之不幸而先君子沒沒五六年乃與君爲婚姻又十年君乃下世後一年秀穎秀發且從予遊於其請敢卒辭乎君教子有本末嘗曰華而偸不若質而厚也諸子皆恂恂力學庶幾不負君者爰摭其父事大較書以遺之俾告於立言君子謹狀

文林郎樂淸縣丞吳君行狀【代】

君諱貫林字元用世家常之宜興曽大父襄大父衝皆晦弗耀父開有文行刻意教子捐貲爲師友費家用是貧君方少時彊記而篤學閉戶一榻家人罕識其面夜誦之聲撼動四壁鄕先生沈公文見而奇之授以關鑰日涵月漬遂以文聲一鄕君家富往往寘身仕版否亦登天府籍帝學君早薦於鄕气鋭力彊謂可躐取科第卒不利該免解試南宮亦不利就乙未恩科三十年間無幾防見於顏面其過人已逺矣調廸功郎歷臺明二州戶部贍軍酒庫在明時酤令急人人自危君帥同僚訴諸郡曰公知防酒之利未知擾民之害朝家委公字民意不在酒也聞者謂君言過當君不以爲忌守亦不怒卒弛禁時人兩髙之轉溫州樂淸縣丞職素聞君談笑有餘地郡牒移委剖決盡公縣吏有恣爲姦利而稂莠一邑者聲毒乳虎長官懦莫敢誰何君曰是可忍邪特詣郡言狀而流之百里驩呼咸謂有孟賁之勇焉蓋君才不盡施時出一二已如此終考脫簪竟歸或勸請諸朝乞休致秩服以華其老輒拒不應其家枕東湖有風月藻柳之適春夏交遊子憧憧如織望君睨然坐於堂孤哦獨酌藐若無所聞不知者以爲忘世而君不顧也意有所觸時發於詩閒澹舒平得晉宋風格如是者幾十年視聽步履不衰食生飲寒人曰眞壽考者耶尋得腹疾謝醫以嘉定癸亥重九日卒年八十治命不用浮屠法娶茅氏二子宗尹宗堯二女長許嫁進士陳某孫男女六人君之性老不廢書窮不茍祿簡交而親仁寡言而心有尺度率其志以行至老且死視世毀譽慍喜如蚊防然嗚呼賢矣君以淳熙八年官於臺已而樂其風土家焉後三年而茅氏卒葬於城東雙井之側距所居無二里君卒次年宗尹等乃以九月庚申祔且泣告於昌言曰臺實異鄕罕有能知父者子契且鄰而又適官於斯不自揆願有述焉昌言自念別君十年音塵曠絕朅來訪舊已隔死生非文字無以紓吾哀抆淚落筆抑重有愧云謹狀

欽定四庫全書

篔窻集卷八

宋陳耆卿撰墓志銘

朝散郎祕書丞錢公撫墓志銘

公吳越錢氏諱撫字子立曽祖皥提舉河東路常平贈太中大夫祖諷博古隱山中鄕人所謂回谿先生者也父斆遊太學不第贈奉議郎錢氏自武肅王而下距太中五世太中宦西北始去錢塘寓洛更南渡去洛寓嘉禾嘉禾之錢百年矣公生回谿尙亡恙見其眉宇聳異謂奉議曰亢吾宗者此兒乎未幾奉議亡母陳夫人誓不更嫁長泣曰妾賴天未死儻弗教吾兒死無以見吾夫也公泣曰兒儻弗受教死無以見吾父也後卒入太學登丙辰進士科調僊居縣簿尉用薦者三人陞從政郎教授饒州轉儒林郎用薦者五人攺通直郎知太平縣磨勘轉奉議郎用薦者八人監登聞皷院遷宗正寺主簿兼宗學諭尋充金國生辰使假工部尙書行勞還轉承議郎遷樞宻院編修官磨勘轉朝奉郎兼檢詳遷祕書丞十日卒公政存大體事識先務僊居故陳公襄所治縣祠荒遺文散逸亟白長繕治刋布之間攝事學宮士驩趨言曰自尉來吾鄕夜開戶睡矣旦起又循循誘我我何面目負尉饒號多士廩食薄乞增田千斛而後教從之士驩趨益眾以其餘力攝倅事柅姦苴漏過於正官在時常曰吾豈以久暫分勞逸者邪予之俸不取也太平又孫公莘老所治縣崇敬眎古靈縣土埆民貧多豪右有官者之孫子尢叫呼抵突气力張王官府無如何公鎭以果毅民訟之滯於官者常剖斷無餘官賦之滯於民者常寬假無不足也防敵兵息古汴復通好時已罷賀正使則議賀生辰因俾覘敵擇其人咸曰錢某可是以有工書之命公慷慨別妻子辟弟穮與俱陛辭上優勞曰行萬里不易然使事有體屈則國辱且彼非曩時比卿其亷問底裏歸以所見聞告朕公拜而出洎抵北北人見公貌英偉詫曰奇士奇士就館防酒僞使有姓完顏者名故犯濮邸諱及是自易以避公公間見敵調法紛紛知盟好必敗乃鉤引他故撼庀事者庀事者具言狀且曰嵗幣安在吾國將畱使者而問焉聞之乎公曰吾知奉命來聘爾他非使臣之所得聞也卽若是吾請以死對敵知公不可奪議遂寢回次都梁敵兵踐淮甸矣對便殿言臣將命無狀幸身脫歸見日月因言臣將爲陛下畫自彊之防何謂自彊之防曰以制使總萬里權當重不重則不威以邊守治一州任當久不久則不服軍食當增偫不偫則不給土兵當廣募不募則不繼城築審其當緩急師屯審其當聚分將士惰當誅卒伍勞當賞忠義人當奬民當收凡此皆自彊之防也夫自彊者制人自弱者制於人不亟攺圗而或以敵盛衰爲敵去則偃腹來則搏手非計也臣誠愚不足禆廟謨惟陛下裁察再嵗兩輪對首言天下有大憂二逺憂兵近憂旱此人所自見也而口常諱言將帥言勝不言負守令言熟不言歉臣恐雷同波靡浸成壅隔宜風示臺閫摘其尢者坐之罪又言汰邊兵以省國費補內兵以彊國勢方其時邊報正急羽書四面至公左右樞筦辛瘁忘寢食病彊起視事遷中祕欲乞外病遂不愈年止五十二詔賻錢百萬轉朝散郎公器宇粹凝局量夷厚中有好惡外無慍喜接物露誠欵禦下寛瑕疵蓋用心主於仁而行事合於義家居嘗欲峙髙廩振宗黨乏絕至居官茍可嘉惠百姓勇往疾馳風雨不避也於文無所不學亦無所不工玉縝珠輝霞敷綺防敏而致麗而則而尢長於四六半函片簡字字雋穎使人口之不置手之不釋也其略如是娶姚氏莊氏王氏贈封皆安人子曰源女嫁進士兪梓今沿海制置建之子也公死於嘉定己卯五月二十三日源以其年十一月十日葬湖州武康縣龍塢旣窆來速銘余觀治世人材其顯融有四曰操行曰器識曰政業曰文華此四者功名之券富貴之的也一有之固難眾具之尢不易矣若公者文華拙歟政業疎歟器識褊歟操行薄歟眾具之而尢不顯融吾不知其何說也蓋公之未用也人莫不以爲賢其用也人莫不以爲稱其不大用而死也人莫不以爲不幸是宜銘銘曰扶忠信之華轂兮駕貞潔之飛艎攬淸風以爲衣兮襲明月而爲裳發五十而未白兮刷余羽於周行歌皇華之五闋兮履穹廬而康莊儼閬風之云立兮足未闖而身殃謂松栢之合短夭兮夫何異於春楊嗚呼天不可訊兮地不可量挹君袂而不返兮何時歸乎故鄕

黃君墓志銘

麗水有賢令曰黃君沐之未滿嵗死死滿嵗其子傳奉監州詹公乂民之命自長溪來速銘君賢宜銘也能使上官思其賢經紀之振耀之愈宜銘也君字澤民唐昭宗時有校書郎名璞者著書號霧居子生詵自詵至允章三世咸有祿位五世至大中封廸功郎大中子十萬封承奉郎十萬子楫中第不覓舉以通直郎老於家君其仲子也君讀書務通大意恥爲章句師旣冠薦第三明年奏名調義烏尉邑多土豪與防輩相出沒見君尙少年薄易之君與其屬約曰必勦是吾始貰汝賊有鐵彈子者負險格敵君躬搗其穴縛以歸自是義烏不苦盜州嵗歉檄君覈視君語其輔行者曰吾敢忤太守邪然不忤太守則忤民矣民不可忤也幕府疑其釣名君爭之卒減賦十六七常平使者又檄君賑濟已而出不意行部見在在積粟不類歉嵗深駭異之故事尉巡行必使里正饋食每觴客胥卒供煩費旋以追逮文移暗酬其直君謂此假手受賕寜餓死不敢太守聞爲增俸去之日不持一錢以歸尋令上杭嚴吏而寛民緩財而不畱獄𨿽休澣若暮夜亦許投牒卽理未可賁育莫奪也大家鄭其姓者持邑事短長連齧數令君疏之郡論如律縣至鬻鹽運丁稍失期則上供負殿君通融有術課倍登攺秩知麗水大較如上杭胥吏弄財賦不問輸未輸混爲一籍賄至籍立攺以上戶產移下戶下戶寃不堪命君搜獵見底裏重寘吏於法賦始平方將脈縷源流爬梳隱瘼立程式以惠來者意懇懇特甚予嘗行其野民誦君一舌洎入謁見君竟日據案問有暇乎曰無能彊飯乎曰不能也嗚呼予因疑君甚矣視其貌則魁而腴竟不數月死矣家人問所欲言曰善教吾子乃瞑年四十四娶徽州判官楊及申女子長傳次觀予每慨才與志人所難也而兼之者尢難兼之而發早者倍難也如君兼之而發且早矣矢激石裂雲飛川達可以至而不至命邪發之早者固不若晚而成邪然則彼有無才與志而淟汩以壽偃蹇以貴名謂之成而實則非也君兄名淸之少相磨以學凡同學諸老生咸謂君久且大君仕竟夭兄未官扶通直哭失聲無幾何通直亦死家事惟淸之凡予所掇拾以銘君者淸之筆也詹公拊傳首曰汝無父有伯父爾其事伯父如父嗚呼世有上官之賢憫其寮之死而眷眷其家若此哉君死以嘉定十二年三月某日葬以其次年某月某日墓在某鄕銘曰鸞停鶴矯森羽翰跬視層雲莽無邊逆風吹汝縶弗騫豈獨汝泣人共憐自古有死誰百年壽跖不博夭回賢嗟哉澤民臥幽阡光气不沒珠藏淵

童府君墓志銘

去臺城可四十里其地曰七孺丘谷逶迆民土著而重犯中有隱君子焉童姓而棐名以徳行表其鄕足不識官府雪顚渥頰得其正以歿蓋予祖妣之愛弟也祖妣之歸陳氏不二年而哭其雙親嵗時往來惟君最暱嘗指以語吾先君曰我在其團欒者惟弟我亡汝善事之予總角聞此語今三十年矣祖妣旣謝先君亦棄其孤君巋然獨存予感昔輒泣涕嗟乎君又死且葬矣尙忍執筆學爲此銘哉君之曽祖曰有方生衮衮生百材嘗名其堂曰琢玉羅明師聚子侄而誨之君沈酣其間思有以自防旣試歸不售浩然得龎徳公之趣栽花蒔竹水流其門客至棋酒徜佯竟日忘去間謂所親曰吾得臭味相如足矣利交能幾何以故兄弟議析財有遜無校裏以緩急告解衣推食盡歡凶年計當食之粟而儲之餘率以貸曰吾非獨飽者也蓋君性沈厚語吶吶不出口而所趨廼爾信所謂質直而好義者邪夫人陳氏太和丞綰之女兄齊眉倡隨之死弗忒君之善得行於鄕者夫人之助爲多夫人卒於慶元五年六月壬申年七十六後十四年當嘉定四年七月戊午君卒年八十二六年十一月丙申合葬南溪子曰偉曰仰壻曰陳偲孫男女六人君之長子孝友而知學勇修其父之業而潤澤過人嵗在甲子試於州歸而屬疾以重九日不起時君尙無恙眾環泣曰天不使人種徳邪如君之用力之勤幸見此子而不幸哭此子也偉之葬且同日仰帥其猶子負土甚哀聞者尢哀之銘曰厥初生民其道如砥迨徳下衰營營以死吁嗟若人澹弗干名有濯其蘭過者曰馨父父子子夫夫婦婦豈偶然邪胡爲乎玆

程伯修墓志銘

程姓起周司馬喬伯至本朝蓋大自河南先生以道倡支派星析有家遂寜之長舉者伯修其一也伯修之曽祖曰極卒官承奉郎承奉生綿州司戶潛司戶生處士仲任伯修諱立誠處士之中子七嵗能詩比壯遇李若無於眉山棄其學而學焉若無隱者也居有頃親朋誚讓謂伯修年盛有母不能媒斗祿非孝伯修幡然起試於有司九嵗凡三薦文聲湧出將屢試喪母泣幾喪明服除再入眉山辭其所往來者曰昔之出以爲親也親亡吾從此逝矣獨喜蓄善藥手自櫛爬赴人急不避寒暑深山窮谷望如盧扁再生卽意所可𨿽樵夫與抗禮卽不可𨿽貴盛戒門以絕或曰伯修喬亢人也或曰伯修遁世而不障物捲道弗售泄其土苴於醫惡茍合爾伯修旣無求於俗俗亦罕知伯修及病且革更作歌怡然而逝年八十三矣嘉定七年十二月丙子葬雲巖是嵗之夏其族弟叔光防京師道其顚末惟悉且請銘夫余固亦哭其母者不能如伯修之髙蹈日索長安米可愧也哉銘曰出也匪舒遁也匪拘維君維親同乎厥初雲巖之云或暵或雨之人已矣令聞不死

蔣知縣夫人墓志銘

故知象山縣蔣公鶚之夫人郭氏臺臨海鉅姓父諱筠母趙以濮安懿王孫之女法得任其夫終修武郎夫人生紈繻中淑莊罕袨飾修武曰吾不能隨族黨湛浮歸富人必以子名士家其蔣攷叔乎或謝曰貧修武曰攷叔其長貧者邪卒予象山攷叔象山字也象山胸有萬卷書頡頏今古語脫口膾炙傾一州當世賢公卿競禮下之豈特爲名士自辛巳授室癸未入太學己丑登進士科已而仕於婺於明夫人與之俱齧苦吞辛無絲粟見顏色象山自喜晚得婦旣滿還裏捨病作數月卒先是仲子死一年矣長子後兩月亦死夫人忍淚自力如象山在時旣而館壻於庭教孫於塾詔之曰梱以外惟女主之未亡人風露無多彊活爾自是坐不攺榻行不跨戶不詈不朴不笑語而事事繩墨如手自爬搔然蓋外衝夷中髙明𨿽油然可親亦隱然不可侮非若世上女子嚴則鷙暴寛則魚潰也是之謂正性常徳襲休祥而胚壽嘏之道豈偶然者哉嘉定十一年九月十七日防疾卒年八十四子曰復曰永壻沈拱趙師嚻師嚻監績溪縣稅偕其室亡矣孫武仲曽孫森嚞轟女二人夫人之孫余之姑之夫也衰且絰將以十三年十一月初十日祔於大田告之曰夫人一生莫重於道徳而千金爲輕莫貴於仁義而三事爲賤士之所自厚在此不在彼也烏得以一命服之有無而長短夫人哉然則彼有鸞書云疉象服星爛俗駭而羨之者其於夫人賢不肖何如也銘曰檐鵲兮朝朝梁鷰兮宵宵乃如之人兮誰與逍遙冰爲佩兮雪爲鑣盡我日月兮淒其回颷從夫子於下地兮山愁水號

祝夫人壙志【代季父】

君祝姓臺之臨海人曽祖寜祖穎父興宗皆婆娑丘園無顯者君在童年以柔靖愛於父母入於門不逮事舅獨喜有姑在蚤莫迎順不以一發傷其懷眾謂陳氏有婦矣予家故貧惟以詩書自命君臭味實協唱隨無間言性仁且怡不爲窘聲躁也閫內事咸有條理此族姻親見也蚤嵗疾客於脾醫不治轉劇蒼顏白髮見於盛年卒以是困且死死之日爲嘉定己巳二月庚午子良卿成卿壽卿女長適蔡端本次字包輝未行予聞生而多艱者必壽此乘除法也於予室獨不然哀哉予日薄西山婚嫁事如逋之積念君在時𨿽十日九病猶能商確焉今亡尙疇依乎此又予所自哀者也陳氏世葬縣之義城鄕戱龍山山之南可以附卜乃以十二月庚申舉其柩藏焉辛岡巽水覆土植松妯娌若魚貫然而距郡城可十里嗚呼泉可移石可隳後千年有人尙克念之潁川陳某志

祭文

祭商羲仲郎中文

嗚呼夭壽死生得失窮通不系巧愚系其所逢貴榮賤枯崇泰黜否細人之私君子反是君之筆舌一瀉三江古木倒影中涵宮商文字之官鳳池鑾殿君不翺翔秪落州縣廼其政事有介有通有雨有暘有雷有風晚鎭於西趣尙平易收斂鋒鋩率眞袪僞而或謂君違俗背時不能俯仰揚波歠醨其進也徐其退也亟眾妬蛾眉變亂白黑歸臥於室見者慮焉誰知其病芽蘗有年蹇喫語言趦趄步履使其未瘳猶愈於死人不可恃所恃者天天復揠之何辜而然嗟世之愚顚迷昏晝簡黙爲險剛方爲傲猶有公論如日照衢浮雲去來不礙太虛頗聞去思聲滿檇李彼蚩者氓亦有臧否風恬浪靜豈無還期櫝此一棺已而已而鄴侯之籖子云之宅淸夜如冰其人何若三商不作今失典刑吾鄕之思匪徒友朋

祭祝縣尉文

嗚呼君官於南我家於北未及握手論心已熟六月䢐暑訪我篔牕劇談過午淸風一牀我亦疑君老態先白扶出戶限幾不能屐君曰自愛秋當復來時我解組一笑歸哉旦旦望君而君不至問何以然曰旣長逝嗚呼聚散離合如機之旋以正而終一息百年我不悲君憐其有母霜雪九旬而更哭子迢迢故鄕君魂疇依寄聲江水恨不奮飛

代叔祭蔡基仲夫婦文

哀哉基仲竟止此耶人孰不死子何酷耶子以孑然遺孤屍一門嗣續之寄家之興亡惟子是視而幼克自立以至於成人旣勞厥生且勉於學可以爲子矣吾女歸子樂其臭味之相茹也蓋與子共苦食淡者七年而不敢怨可以爲婦矣是豈獨汝家之幸亦我家之幸也吾女歸告我曰我不能終事厥母願有以事父自是而後凡吾家微末之事惟吾女之問子亦朝暮往來一杯相屬好洽如家人也嗚呼吾今六十有四矣齒髮搖白來日幾何兒女之托亦惟子夫婦之望何辜於天乃使其相繼以沒地也同時屬疾吾以爲常事耳越數日而弗瘳又數日而浸劇子卒以是死而吾女則生吾意其猶足以拊子之嬰兒而俟其長也不十日又以訃聞人邪天邪嗟子夫婦受難受之艱辛而得所不當得之凶禍遊魂淒淒今也何在其升騰飄忽而歸於天乎其泬寥澌盡而流爲泉乎其與化俱往而入於無有乎其怨憤凝結而猶在世乎吾不可得而知也所最痛者防防稚子娟娟弱女生事滿前誰爲之主在生無伸眉之日死未有歸骨之所此𨿽行道之人猶爲賫咨而況於內外姻黨之間哉吾自哭汝以來生意幾落兀兀飲食常如醉夢旣爲汝悲亦以自傷其不幸而壯者其難保若此衰墜者可望其長久邪一慟之餘云淒月惻言不能文姑敍以臆嗚呼哀哉

五世祖墓祭文

維江南鐘崗阜之秀陳之先域實根幹焉往嵗鄰孽宣驕水齧其趾鑪香之奠十步九跌者屢矣是子孫之罪也一二年來始克披竹斬藋稍還隴隧五世之嗣亦得以天子命服拜焉夫科名祿仕非以賁其先也仁義道徳所以燾其後也如鏡印形如谷答聲其緜聨接續勢之常爾而豈有他哉百年之間冥漠久矣而神靈固不昧也百年之後松楸茂郁毋或不淑爲山靈之辱

祭先妣文

維嘉定三年嵗次庚午五月戊子朔十有八日乙巳耆卿謹以家饌致於亡母孺人姚氏之靈嗚呼吾母其眞死邪蓋棺七日無容無聲吾母其眞死矣吾家世儒薄生理母歸田無三十畝老屋數間不任風雨吾母一力經紀之左手嬰孩右手績織下至米鹽靡宻之事亦牽頓忘食蓋吾先人性耽書口不道家有無其所以至今僅給則實惟母力姻黨盡能言之也丁巳秋先人卽世母寡居於時女兄年已及笄長妹亦駸駸次則病瘖其季猶少也藐然一子則又病濵於死過者見之知其百無以堪吾母含淚摩娑卒得活我且漸謀婚嫁事中間多故又有莫之勝說者吾母雅無病苦自是亦抱气疾二年而不平人曰男女債未償而然母亦曰誠然也經之營之亦盡出母心力其後二壻拜於堂上婦亦入門人謂可以漸閒然勞猶昔也嗚呼吾尙忍言之邪自惟不孝無以榮其親然有區區烏烏之情不能志去私謂生茍不達儻得與母蔬飯而嬉少酬其平昔之勞則志願畢矣𨿽母之所以自期者亦然也嗚呼吾母孰謂其至是邪天不佑善邪豈造物者以子不孝而降此毒戾邪抑母所以役其神者過而脆弱之質自不能久於世邪繼自今吾疇依邪家道誰治邪手澤滿前種種皆血吾亦何以生爲邪未病之四旬得孫津津甚喜中夜隆寒起視之至再三焉告母少休勿聽也嗚呼繼自今孫𨿽啼號吾母其聞之邪惟我母子相與爲命三十有一年子不敢一日捨母而逺遊母不肯一日不見子而食母病八月吾八月在牀亦謂母勿藥而康庸詎知辰出暮歸則母已不能語也邪嗚呼痛哉未病時意嘗不滿間或指瘖者曰汝有分則先我死也或又指其季曰吾安得亟嫁汝也或謂母年未六十何介介若此由今觀之似若知其死而然嗚呼痛哉深惟此責母在在母母死在子誓當拊字裝遣如母未瞑目之時母可無憾其所以爲母憾者有終身之勞而無一息之樂治家有奇男子之所不能而不及享庸婦之壽如永夜入荊棘遲天明而坦途則車軸折矣此耆卿之所以寃天叫地欲與母俱死而未可也決九河不足以爲吾之淚汗千竹不足以書吾之恨哀哀我母今安適矣皇天后土忍於是矣借使不死無見母之日矣一酹而號肝腸縷絕嗚呼痛哉

祭妹文

嗚呼兄弟之愛如四體之於身爾其死矣吾何愛其生先子早世兄弟孤惸爾年最幼尢鐘愛於母兄棲遲窮居十有餘年惡衣糲食同茹艱辛兄旣得仕爾徳修明學禮與詩習以蘩蘋後又十年爾乃從人事夫柔嘉琴瑟鏘鳴生𨿽孔艱克配賢仁孰謂不遐福祉臻臻聞爾訃音哀不勝情哭不慿棺不見容聲酹酒以文尙感精神死生永訣長想無因嗚呼哀哉

欽定四庫全書

篔窓集卷九

宋陳耆卿撰祝文

代臺州祈年祝文

寶歷方新喜兆和於靑皥銅符惟舊願徼福於黎元卽人日以精祈覬靈穹之昭格伏念臣字民有志報政亡庸淩兢鼠技之窮頂踵鴻私之覆年書大有洊收防防之勲月肇嘉平屢見繽紛之瑞川後欲波而隨止祝融幾煽以旋收積逭吏愆疇非帝力顧彊弩之將末凜深淵而不遑𨿽飭躬靡間於去來然厚下盍圖於終始遙瞻紫極僣列丹悰伏願淵鑑下臨眞心廣佑全家飽暖豈徒私荷於恩慈闔境安寜或者公依於坱圠身𨿽歸止心曷忘之

社稷神祝文

縣令八品官爾有社稷焉讀詩至載芟則知祈年古矣祈之春固將報之秋也靑陽氳氳千耦如雲神其主之食我農人

雷師祝文

孰鼓大造隱隱谹谹我陽聿宣抽芽振萌百里之封於焉取則恐懼修省何敢不力嘉牲防酒食且飲之嵗大葉和愉愉熙熙

風師祝文

妙矣一元神橐籥之眾矣萬竅神簫勺之其象維何巽以申之其應維何亶云時之我爲我民觴之俎之神其格思永言保之

代諸廟祈雨祝文

嗟嗟百糓命懸於雨或調其初猶有後慮而況今日穡事方起夫豈旱時驕陽一炬已鍼之苗如子奪乳待布之秧如老防女胚胎未成牙蘗未舉有秋之望今在何許惟神靈長血食玆土豈有民勞神獨容與宜矜宜哀爲之宗主駕風鞭霆一洗原膴其子旣飽敢忘厥父誓與邦人答神之祜

代諸廟祈雨祝文

臨海之田髙而埆十日不雨則以旱吿其來舊矣某窮冬假守中春劭農晝餐夜寢惟田之爲憂有苗勃興望雨滋灌天嗇厥施農人鶴立其何以占嵗事我用是懼欵謁明神神之廟食於此方憂猶某也其霈甘澤以活此土吏責得寛神祀不匱夫豈獨吾民之賜

代諸廟謝雨祝文

維五月甲戌某以邦域之旱請命於神神賜之雨苗浡然其興矣迄玆夏季恩嗇不繼吏實恐懼卜以今日再禱祠庭酒肴未共惠澤先霈豈以吏之秕政敢如取攜神實念民故其速有如此者旣謝其始復祈其終繼自今時其雨暘毋使吏之名瀆於聽聞

代靈康謝雨祝文

王以威徳靈異戶牖一邦凡祈禱禜禬之事於王必焉嵗將秋矣而屢以旱聞非王尙誰望者涓日溯江蓋將請事環瞻四野忽已滿盈夫神之於民猶父母之於子時厥飲食豈待號呼故某身未及前而神已先接是非偶然之故也然仁以不倦爲功事以克終爲難神其有以惠顧之常如今日維吏與民不敢忘賜

大比靈康祝文

神爲此方靈祠之冠言神之靈者但曰去菑保嵗而弗思其大者焉夫士短長在已尺度在有司而利達之眾且寡亦足以爲神之榮媿神旣廟於多士之邦矣而不爲多士謀無是理也尙惟左之右之俾人人奮張而不虛其多士之號神之靈於是爲大其賢於去菑保嵗也逺矣

鎭安祝文

嵗大比諸生奉酒醴告於廟祀曰乞靈也夫人保於城城依於神故𨿽境內毫髮之務惟神之爲聴況於賔興多士事大體重者哉夫田可力耕而嵗之丰儉不能自必必之者神爾願言陰相俾獲見功名之秋庶幾不負菑畬且償厥志敢不夙夜思所以答神之賜

代澤民廟生日祝文

惟王之徳郛郭千里惟王之食牲牢千祀百爾祈禬如皷應桴神電繞樞來者塞途吏實亡庸隨喜歸敬有殽斯馨爲民請命自今陰隲不禱而孚永俾有依血食不孤

城隍加封祝文

神之爲靈昭昭也盜賊神驅之水旱疾疫神夷之影響十同牲幣旁午亦已屢聞於朝而班公侯之貴矣今王爵防封是爲極典人皆以爲神榮守獨不然夫施厚者報必遐人之報神至矣抑所以爲人報者宜如何哉繼自今疾疫水旱盜賊之事夷而驅之不懈益防則爲不負斯人且不負國然則榮神者所以憂勞神也惟神其鑑之

代祈雪祝文

黃雲覆野尙虧大有之年皓雪停空未應嘉平之月敬列寸丹之懇冒祈三白之祥伏願大道垂慈眞心從欲乘層雲之四合紛剪水之交飛噓呵一彈指之間增華瓊闕慰滿諸有情之眾兆瑞金穰

謝雪祝文

六出愆時預虞災盭三燻卜日冒控懇祈香霧朝隮凍雲暮合側聴連宵之集霰幻成平旦之飛鹽曽謂愚忱獲通聖造不但來牟之呈瑞預占多稼之肇丰稽首知恩銘心歸敬更祈恵澤曲軫困窮臘瑞繽紛幸陽驕之已滌淸暉澄宴庶陰沴之掃空坐俾耄倪同深悅懌

代謝晴祝文

千里彌漫罔測蛟龍之怒萬家犇迸防爲魚鼈之鄰如疾痛屙癢之在身瀝心腹腎腸而請命爲民抜難賴佛興悲𨿽罹墊者未免噬臍而瀕危者旋欣托足挽回赫日掃盡油云自非曲假於防持將恐倍勞於爬櫛投誠以謝歸徳敢忘失之東隅收之桑楡誠傷心於已往介我稷黍谷我士女猶妄意於方來倘遂小心終依大覺

代臺州祈晴祝文

八月之間而旱初懷焦槁之憂三日以往爲霖旋軫漂搖之慮民之棘矣天維顯思伏念臣徳昩感通職叨拊字郡不鬥大介於長江雨若盆傾莽然一壑上棟下宇西陌東阡皇皇萍梗之轉移在在黍禾之滅沒頻年積潦顧豈全無今日洪疇僉云大驟逺邇莫知其赴愬公私交集於號呼亟欵眞遊防修菲供伏願屏翳收陰翔陽返照吏如不徳魚腹以何辭民則非辜矢蟻忱而有請

代詣大中寺再祈晴祝文

寅賔暘谷凡兩拜於佛慈水出平原迄三伸於吏悃禾疇逺邇編戶東西犇衝已負於力耕遷徙相望而如織浸淫不已昏墊柰何蠲心三寶之前請命十同之眾伏願慧光照耀覺力防持海若回瀾無復百川之泛溢云師淸陸亟還九土之淸明怵廹投誠淩兢望賜

又謝晴祝文

愁霖冒野孰回川後之瀾杲日騰空訖正炎官之敢謂愚誠之上逹遽防聰聴之下移天無一塵轉淸於溽田有百谷似醉而醒偉用力之何神顧歸心之敢後害粢盛而作淫雨已消魯史之災多稌黍而歌丰年倚輯周詩之慶

銘

時齋銘

銖根寸莖中涵天機或遲而茂或蚤而萎方其未苞千罌莫汲及其旣蕚萬戶莫蟄寧爲故柏毋爲新蕖委順知化溶溶太虛

贊

篔牕自贊

以爲似我我不欣以爲非我我不嗔以爲窮我我不屈以爲逹我我不伸我須我眉我冠我巾惟寄於天地之內而遊於天地之外是之謂神若然者不可得而見亦不可得而聞

欽定四庫全書

篔窓集卷十

宋陳耆卿撰五言古詩

閒居雜興六首

萬化逐流水一往不復回昨日欄中花今晨安在哉焚香心如冰未受寒暑催贈花以片言自落還自開稷契不眀經伊傅不決科方冊鐫勲名千古光不磨百年等一死自立須嵯峨啾啾虫鳴辛苦如之何墻西防篔簹我昔手所種年來飽風露錦繃紛錯綜種善如種竹此語合擎誦眇然方寸間仁不可勝用我不學椘人滋蘭以自馥亦未羨東陵種以混俗富貴自有時貧賤寧可欲逹則濟四海窮則獨善足狂颷捲春去永日送夏來天地一劇戲役人如嬰孩借使長靑春人生能防回仰羨松心堅雪裏常崔嵬鑪煙上疏櫺閉戶白日靜堯舜亦人耳萬善吾所性紙上空支離言外獨輝映一笑千載寛此樂無終竟

以新涼入郊墟爲韻簡葉孟我丈

日月不相貸四序如昏晨話秋卽秋隨化工一何神今年旣悲秋眀年復懷春人心有去來天道無故新警夜聴鳴蛩聒午聞啼螿不知誰使令萬態俱悠揚宋玉辯已非歐陽賦何忙正念有冰壺日日如此涼世事如車輪可旋不可執得者未須歌失者何勞泣我觀人心躁甚如西風急役役防時休山林可深入平生一飽足大宴非珍肴秋月拓綺羅秋風奏笙匏問此有何樂無樂樂乃髙琴書足匡坐幹旌謝在郊蕭散不耐事常甘賓客疏不見葉夫子我心卻躊躇願勿寒前盟相從帶經鋤羲黃未埃塵周孔不丘墟

種菊

手種黃金花摩挱待其成朝來風雨過萬彚秋竛竮起問花知不獨立常亭亭甞於淸霜下退然得此生南山與東籬我亦學淵眀久落塵网中問花花不譍

和芥庵韻

孟軻談一本孔子號無我聖賢超警趣不作流俗故能貫堪輿中立而不頗黃冠宗無爲衲子只打坐言若髙峭甚又與聖賢左須於眞實處大海穩扶柁須於疑似間曲戶牢著鎖世道震遂泥人心履俱跛競作防憐蚿徒勞螟祝臝芥庵之心鏡淵珠光徹顆常時足歡娛此日類坎軻乃能貞其頥不爲名利朶敲棋聲落枰哦詩气摧垜此外澹一視泰山如艸蓏未妨師孔孟匪渉佛老惰汩余抱孤戇匪惟縶庸瑣渉世𨿽云濶詣理猶未妥正性水下月邪焰風中火因子當自彊朝聞夕死可

夷齊詠

商道昔波蕩周王网九圍二子如防鴻翩然獨髙飛周粟固可恥薇亦周之薇云胡挾孤憤了不悟眾誹天地有正气日月無斜睴惜哉權一字謬誤無已時武徳紂之虐賢者誠知之爲欲扶此教之死不願違吁嗟臣道薄千載常淒其欲上西山望艸際露未晞

七言古詩

種麥【按全芳備祖題作艱食行】

新谷未升陳谷罄宵人托麥以爲命今年種麥如去年去年滿屋今空田吁嗟皇天毋乃戾去年浙右當死歳湘中死冦淮死兵畱得東州僅旒綴只今艱食遽如斯豈是造化有乘除我無一語活四海對之泣下徒霑裾催租官吏如束濕里正打門急復急眼中安得豳風圗繪出麥田蓑與笠【按全芳備祖作安得君眼如月長灼破田家蓑與笠】

題湯正仲墨梅

閒庵筆底回三春平生愛爲梅寫眞只今龍鐘已八十雙瞳挾電搖靑旻芒鞋轍迹半天下學語兒曺讀君畫孤根踞鐡防經年轉作平梢月倒掛我家破屋同蝸牛素壁懸來春復秋試擕纎練覓天巧門外觀者何其稠眞花著雪苔枝醜君爲描摸應添瘦朝開暮落春不畱豈若墨本堪不朽臨風靜玩意趣長何當爛熳揮滿牀孤山老人醉中見便欲信手賦暗香

五言律詩

東郊

要拓郊原眼短笻扶我東秧寒鍼怯水麥熟浪酣風古寺荒煙外孤禽落照中得醪嫌獨醉猶及灌園翁

夢林雪巢

感舊空黃葉經時又緑苔未應天上去猶觧夢中來雪亦本幻爾巢今安在哉淋浪詩萬軸花鳥自驚猜

過龍潭澳

久濶松楸信因爲龍澳來四山黃戀葉一水緑澄苔地曠樵聲出天寒鴈影回無人且無酒淸坐興悠哉

磨鏡

蠧蝕寧堪久掛揩長恨遲浮雲手底盡眀月眼中移鑑垢渾能治心塵不觧醫休云磨者賤此是主人師七言律詩

春日書懷

閒來情思浩無涯徙倚東窓日未斜乍雨乍晴鶯喚栁不寒不暖蝶穿花讀書有味慵拖杖覓句新成自煮茶未必貴遊知此趣乘除合付野人家

送葉子春赴官慈溪

眼邊英气鬰嵳峨甫及同堂柰別何正以簿書觀道力且於言動卜天和聖門克己勤登防後學禔身感逝波三載歸來話新益梅花仍向臘前多

和淸臣病後韻

契濶芝眉兩月中往尋一笑思春融知君近日能尋樂欵我昨宵多發防快得聨詩到侯喜何當載酒過揚雄交情須作霜松老莫學翻翻桃李風

九日阻雨晚晴二首

秋气重陽故故深臨欄極目一披襟紫茰黃菊常年事冷雨淒風此日心節物將迎人易老塵埃追逐我難任笑驅萬慮歸何有獨自低頭課椘吟

年年此日競躋攀今日柴門雨遣闗不見白衣人送酒難偕烏帽客登山鴉聲不斲遙天暮鳥影爭廽落照間未識眀年誰健在逢時只合暫開顏

壽章參政

聲名早已壓人寰手握樞機鬢未斑嘉防宛如魚在水逺猷直放馬歸山風生帷幄深沈處春在邊陲廣莫間聞說吳兒眠正熟月眀夜戶不曾闗

與二三友逰天慶觀

適興相擕步晚涼琳宮因得縱徜徉月翻楊栁盡頭影風擢芙蓉閙處香縱論從來難得友淸逰似此喜逢塲石欄坐久笑分袂無酒渾疑在醉鄕

挽陳知縣

爲訊華亭鶴唳無琴聲斲處客悲渠日邊消息花爭閙露下光陰栁變疏未嘆子云新第宅最憐定國舊門閭風檐讀罷閒居賦向後何人奉板輿

挽王吉父知縣

不把升沈掛舌端排空劍气逼人寒竟鋤卉服功良易及試花封事轉難病骨欲從閒裏過長身仍作夢中防醒庵文獻知多少一子雍容尙耐官

代挽何知縣二首

一第聲名動冕旒淵源家學自梁丘誰知雨化靑衿日最解風馳紫塞秋幕府石洪嗟不作河陽潘嶽竟成休鴈行無復云邊訊愁絕萱堂正白頭

才非似舅辱心知露豁襟期喜溢眉縣組秦淮久依托賓筵建鄴又追隨聞君馴雉未多日洎我分魚已後時徒對弦歌誦遺愛西風涕淚彊裁詩

七言絕句

讀商君傳二首

荊公詩云自古驅民在信誠一言爲重百金輕今人未可非商鞅商鞅能令政必行余謂鞅非誠信者慮民不服設徙木事以刼之眞詐僞之尢耳欲政必行自是一病古人之治正其本而已行不行非所計也荊公以新法自負不卹人言患正墮此故餘詩反之

大信之信本不約至誠之誠乃如神欲識唐虞感通處泊然無物自相親

計事應須逺作程快心多醸後災成遁來闗下無人捨正爲商君法太行

詠史

沛公家業本無能休責渠曹不治生防取帝王他日事方知俗眼未分眀

赤族誠非漢道洪違時賈禍亦緣公最憐老卻從陳豨不道先曾辟蒯通

代和陳郎中丹桂三首

千古陵陽芳桂叢淩風擎出蘃珠宮渥丹自是天然質不學桃花防注紅

春蘭媿死菊羞黃世上龍涎不敢香獨有含香人晚步搘笻一笑倚斜陽

露沐煙梳冉冉時朗然新月似蛾眉傍人盡向天邊覓不信蟾宮在樹枝

和黃臨海詠雪

剪水紛紛撲面來須臾灑滿舊瓊臺今年不用箋丹極聞說金穰百室開

詞

栁初新【詠栁】

東郊向曉星杓亞報帝裏春來也栁擡煙眼花勻露臉漸覺緑嬌紅奼妝防層臺芳榭運神功丹靑無價別有堯階試罷新郎君成行如畵杏園風細桃花浪暖竟喜羽遷鱗化徧九陌相將逰冶驟香塵寶鞍驕馬

三臺令【詠芙蓉】

魚池邊射鴨芙蓉苑裏防花月色赭黃相似不著紅鸞扇遮池北池南水緑殿前殿後花紅天子千秋萬歳未央眀月淸風

鷓鴣天【南教塲賞芙蓉】

莫惜花前泥酒壺沙塲千步錦平鋪將軍閒試臨邊手按出吳宮小陣圗淸露裏曉霜餘嬌紅淡白更憐渠人間落木蕭蕭下獨倚秋江畫不如

再賦

艷朶珍叢間舞衣蹴毬場外打紅圍小輿穿入花深處且住簮花醉一巵秋欲盡最憐伊江梅未破菊離披情知不與韶華競回首西風怨阿誰

防

爲文大要有三主之以理張之以气束之以法篔窓先生探周程之防趣貫歐曾之脈絡非徒工於文者也余將指淮東欲盡出先生文以啟來者甫命工以他役去乃屬海陵謝令範錧鋟初集三十卷蓋先生四十歳以前之作也雄奇勁正己如此後此者爲續集理研之而益精气培之而益厚法操之而益嚴惜未及並鑱之尙俟他日云淳祐癸卯上元日荊溪吳子良謹題

