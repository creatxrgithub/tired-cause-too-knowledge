

疊山先生文集序文章非辭藻要皆本於徳也徳而文則可以扶世道立綱常人之徳亦資以成歟苟徒文則辭焉爾不猶空靑水綠於世何用哉此惟宋故疊山先生文節謝公之爲文無一不本於徳鑿鑿乎如谷粟布帛世不可無也始公仕宋適丁季世卽倡大義以詆權姦提孤軍以保封疆及事不濟妻子弟侄並死於獄亦無顧卹宋旣替命而猶拳拳以宗社爲念志欲存趙氏之孤守孤竹之操故其遲回蓋有待焉柰何失身之臣不諒公之心欲假以自揜百計誘公事元力拒不起至有執公就道遂不食彌旬直抵燕京而絕嗚呼公之死可謂從容就義矣世但知公之忠而不知有其孝也昔公之尊考嘗倅潯以事忤董使者被劾以死曁公登第而董執政公誓不與相見竟不臺參以歸日以奉毋爲事務得歡心𨿽值喪亂輒棄妻子躳負以逃此公忠孝之徳岀於天性故其形於著述者有易詩書三傳諸書行於世人皆誦之無庸議矣惟雜著詩文六十四卷藏於家屢經兵燹存者無幾而予友監察禦史黃君溥澄濟與公同鄕邑慨公之文散逸恐泯泯無傳乃多方采輯得若詩若文總如千篇正其訛謬各以類歸釐爲十六卷間以示予曰惜乎先生之文僅此豈以少而自私乎將繡梓以傳子盍敍諸予讀而嘆曰大鈞播物罔間巨細夫以一艸木之微足以識造化之理公之爲文一字一語悉忠孝之所發卽是足以見公之徳而能感人扵千載之下如讀上程雪樓書則孰不興夫孝而世之忌親奪情者始見爲不仁讀上劉忠齋書則孰不慕乎忠而世之棄君保身者始知爲不義其餘諸作無一不在是所謂扶世道植綱常以成人之徳者誠有賴焉此固不可無尢不必多也𨿽然公以孤臣特立扵北風雨雪之間斷蓬殘葉幾何而不危乃欲屹砥柱於中流回狂瀾以東注千挫萬磨愈剛愈勁則公之忠誠可以貫天地薄日月其文章畱扵宇宙者上而爲祥麟威鳯下而爲芝艸瑯玕有不待是而後傳夫以禦史君之及此者蓋其風節有得於公以之而資化本也儁以斗筲輒敢僣踰者謬持區區以附泰山之毫芒也公諱枋字君直疊山其自號文節其門人私謚也信之弋陽人其岀處大節與夫行義之詳具於本傳與神道碑云景泰五年甲戌歲夏六月後學廬陵劉儁克彥拜書疊山集目錄卷之一詩七言絕句思親﹝五首﹞代上杜按察﹝三首﹞送陳楚翁遠遊寄謝叔魯﹝三首﹞五星元旦阻雨﹝二首﹞戲道士阮太虛春日聞杜宇謝送夏衣謝惠楮衾贈儒醫陳西巖桃覓茶贈畫士劉信可﹝二首﹞抝體竹扇菊賦松與魏梅墅花影絕粒偶書﹝二首﹞卷之二五言八句古詩贈相士吳楚峯贈宋相士求紙衾贈相士郭少仙送張子髙歸延平送劉治中之信州七言八句示兒﹝二首﹞代上張經歷贈卜者魏易齋題東觀壁﹝二首﹞和曹東谷韻和葉愛梅韻葉愛梅詩和遊古意韻遊古意詩和毛靜可韻毛靜可詩和詹蒼崖初到建寧賦詩﹝一首﹞魏天應和韻蔡正孫和韻二劉兄惠寒衣附錄七言八句送疊山先生北行陳逹翁建安泉石﹝二首﹞門人王濟淵道可﹝一首﹞門人張子惠﹝一首﹞挽疊山先生﹕洪平齋﹝一首﹞趙澗邊﹝一首﹞和道士陳天隱﹝三首﹞卷之三五言長篇謝劉純父惠木棉布謝張四居士惠紙衾謝客惠米綫謝人冬至送鴨酒乞酰謝黃禪師華嚴會惠供食贈道士阮太虛何存齋七言長篇菖蒲歌荊棘中杏花贈何古梅學醫贈畫梅吳雪塢謝藥謝惠椒醬等物謝麫崇眞院絕粒詞調寒食鄆州道中﹝沁春園調﹞卷之四書

上程雪樓禦史書上丞相劉忠齋書與參政魏容齋書與楊石溪書卷之五書

與李飬吾書與建寧路毋府判薦朱山長與劉秀巖論詩爲蔡文節公子孫免差科書與天師張簡齋書與道士桂武仲薦冩神黃鑑堂與菊圃陳尙書札卷之六序

送史縣尹朝京序送方伯載歸三山序送黃六有歸三山序交信錄序程漢翁詩序重刋蘇文忠公詩序贈地理楊南川序觀音經序卷之七記

寧庵記東山書院記圓峯道院祠堂記擎天巖記宋辛稼軒先生墓記卷之八墓銘平山先生毋制機墓銘卷之九說

秋旦說江仲龍字說鷺洲書院記跋大學解義跋蕭冰崖詩卷跋卷之十啟

代宗臣正啟代賀丞相正啟代幹丞相免追算功賞錢糧啟代幹執政薦舉啟代幹上司公庇啟代幹丞相遷除啟代幹杜按察追索書板啟謝宋亦山惠米啟謝人惠紙衾啟謝惠醋啟賀蔡芳源判鎭爲道士啟卷之十一啟狀聘啟聘定啟回定啟﹝五﹞七月請期啟回啟八月請期啟回啟九月請期啟回啟十月請期啟回啟十一月請期啟回啟十二月請期啟回啟回啟﹝未允﹞卷之十二札

通王府尹札通黃府判札回主簿交代札詞

薦父靑詞頌

吾友張四居士爲僧敢獻善頌卷之十三表

賀玄天上帝生辰表﹝三月三日﹞又許旌陽飛升日賀表卷之十四疏

梅野起居疏城隍疏鳯林新建蓮堂疏景佑眞君生辰疏福善王生辰疏化道衣疏曁公聖者生辰疏重建觀音寺疏乕溪蓮社道堂修諸天閣疏洪山廟照華嚴第十五會東山白蓮堂修造疏永福堂塑佛像仁壽堂化妝塑佛像疏東嶽廟妝塑天堂地獄閻羅像疏白蓮社經堂疏卷之十五文

代五顯廟巫祝爲還願人放罪文代昭懿廟巫祝爲婦人還願放罪文附錄卷之十六上疊山先生書疊山先生行實文節先生謝公神道碑宋史列傳讀疊山北行詩跋祭謝疊山文褒崇忠節奏詞

疊山集卷之一里生潭石黃溥編絕句△思親五首﹝壬午九月寄書老母﹞九十萱親天下稀十年甘旨誤庭闈臨行有懇慈心喜再覩衣冠兒便歸九十萱親天下稀吾王何在子何之倚閭旦暮無他念一片好心天得知九十萱親天下稀人無容力荷天慈衣冠禮樂江東聚此是癡兒奉母時九十萱親天下稀平生敎子欲何爲楚王肯立韓公子良也歸韓亦有辭九十萱親天下稀敎兒只誦白華詩溪冰山玉人無愧百拜慈闈喜可知△代上杜按察三首東南官吏欠淸風五十年來世道窮須信太平在今日人間又有杜祁公慶曆諸公開太平選賢按察救生靈當時只有一杜杞豈若先生眞福星萬物寧無吐气時平生愛誦杜陵詩如今天下知元結六百年間再見之△送程楚翁遠遊近日人傳庾嶺梅南枝落盡北枝開長安舊日元無此盡是江南人送來△寄謝叔魯三首紅葉飄揺霜露淸去年今日正同行夜來似與君相見明月一窓梅影橫一歲思君君不來君來我去欠徘徊歸時只見畱詩在何日相逢暢好懷平生結客知心少亂世逢人笑口難近日老天頻送喜誰來對酒共淸歡△五星五緯煌煌聚在秦項王稱覇沛公臣誰知四百年天下巳屬寛仁大度人△元旦阻雨二首洪鈞一轉歲開端艸木羣生亦喜歡安得明年此時節江東重覩舊衣冠莫道新年賀客遲晴天暖日卻相期春風只被多情苦紅嫩靑新總要詩△戲道士阮太虛阮郞正好住天臺玉女多情忍放回雨散雲收一天碧薫風吹夣到瑤臺△春日聞杜宇杜鵑日日勸人歸一片歸心誰得知望帝有神如可問謂余何日是歸期△謝送夏衣南州久客困炎歊汗浥春衫上白毛細葛含風常著看此情猶勝舊祶袍△謝惠楮衾吳宮金蹙鳯花綾春暖燻蘢換水沈那似冰橋楮夫子滿牀明月解微吟△贈儒醫陳西巖豬苓桔梗最爲奇藥蘢書囊用有時莫把眼前窮逹論要知良相卽良醫△桃尋得桃源好避秦桃紅又見一年春花飛莫遣隨流水怕有漁郞來問津△覓茶茂綠林中三五家短墻半露小桃花客行馬上多春日特扣柴門覓一茶△贈畫士劉信可二首毛頴摧鋒入墨池白雲窓下展烏絲乘君袖裏孤山月冩盡橫斜竹外枝譜系庭筠岀管城胸中千畒盡秋淸兒童不悞揮毫意閒傍虛檐聽雨聲△竹新篁姢姢如綠玉瀟然出塵澹無欲淸風明月誰主張畱得此君在空谷△扇蒲葵也解歸掌握紈素未應捐篋中莫把暗塵涴明月好驅大暑來淸風△菊淵明豈但隱逸人淵明素懷諸葛志淸香不獨占秋天菊潭一滴三千歲△賦松喬松磊磊多奇節冬無霜雪夏無熱根頭更有千歲苓知誰可語長生訣△與魏梅墅義熈陶令書甲子春秋仲尼尊天王孔明漢賊不兩立梁公寸念臣而皇△花影重重疊疊上瑤臺幾度呼童掃不開剛被太陽收拾去又敎明月送將來△絕粒偶書二首丹府金童善主家百神聽命靜無嘩從今何必餐松栢但吸日精吐月華龜銜甘露爭先到鳯吸醴泉隨後來投在太淸仙酒甕道人日飲兩三杯

疊山集卷之二里生潭石黃溥編五言八句△古詩贈相士吳楚峯世亂異人岀髙者爲神仙方術皆救世可知愚與賢喜君風鑑別妙處不可傳著眼看福人要識太平年△贈宋相士墮甑看無益乘軒計亦疏忍貧吾自解過論子姑徐但得耆而艾飽觀詩與書時乎一杯酒此外盡從渠△求紙衾避世知無地危身只信天寧持龔勝扇不著挺之綿養性眞同道知心有宿緣紙衾加惠絮晴日臥云邊△贈相士郭少仙崇蘭生深林澹泊一點芳江梅倚修竹醞藉萬斛香气骨抱金玉精神貯冰霜若以色見我照紅還海棠△送張子髙歸延平亂世讀書少前人敎子難靑燈嘗合席紅葉趲歸鞍梅自知春近松應耐歲寒樓髙新月好後夜與誰看△送劉治中之信州冰玉古溪山治中今士元邦人敬文簡道化望曾孫朱子書堂在東萊講席存十年儒道晦此日喜登門七言八句△示兒二首門戶興衰不自由樂天知命我無憂大兒安得孔文舉生子何如孫仲謀天上麒麟元有數人間豚犬不須愁養男不敎父之過莫視詩書如寇讎千古興亡我盡知一家消息又何疑古來聖哲少才子世亂英雄多義兒靖節少陵能自解孔明王猛使人悲只虞錯攺金根字焉用城南勸學詩△代上張經歷中原自古多豪傑晉國尢多賢大夫學問斷無虛議論功名須有大規模臂間弓矢眞良將舌底詩書笑腐儒自恨兩賢相識晚不妨杯酒恣歌呼△贈卜者魏易齋伯陽曾著易參同奪盡陰陽造化功白玉五城人可到黃金一鼎道無窮先生救世心良苦後派多才命必通魏本大各名易顯子明且爲筮江東△題東觀壁﹝二首﹞觀外好看船往回觀中幾度見桃開常瞻紫炁靑牛去又帶白雲黃鶴來天地無情搔短髮古今多變付殘杯醉中尙有醒時眼不信玉山人可推老樹猶能識道回好懷長對碧天開靑山綠水何人管明月淸風要我來少日曽聞黃石敎平生幾擲左慈杯道兄慣見人間事快抱棊枰信手推△和曹東谷韻萬古綱常擔上肩脊梁鐵硬對皇天人生芳穢有千載世上榮枯無百年此日識公知有道何時與我詠遊仙不爲蘇武卽龔勝萬一因行拜杜鵑△和葉愛梅韻道逢患難正當行禮食從來孰重輕綠鬂行蔵堪檢點白頭去就要分明了知死別如龔勝未必生還似子卿緯地經天文不喪許君獨擅大聲名﹡后土茫茫兩屩行綱常事重此身輕大江有士一人半千載見君雙眼明俯仰元無愧今古英雄何必盡公卿早知莫買成都卜省得人知大隱名右葉愛梅詩△和遊古意韻死易程嬰豈不知十年死後未爲非文辭未必攺秦甥﹝左傳瑕呂飴甥說秦穆事﹞敲朴徒能抱禦衣無志何勞悲廟黍﹝此言離黍一詩忠矣然略無興周之志與文侯之命辭气相似曾不如秦無衣之有志也﹞得仁更不食山薇﹝余幼受敎先人武王太公周公一聞扣馬之諌旣殺紂心焦然不寧君臣合謀惟有興滅繼絕以謝天下以系人心故立武庚爲殷王盡有商畿內之地姑命三叔以監之其王者位號尙如故與周並立至三監挾淮夷叛始殺武庚始降王爲公黜殷命而封微子於宋故周書曰用告商王孔子序書曰成王旣黜殷命殺武庚命微子啟代殷後可見前此殷命未絕殷王如故伯夷𨿽采薇西山見周家能悔過遷善𨿽死無怨並薇蕨不食而死之故孔子曰求仁而得仁又何怨先君子云此說聞之韓澗泉解論語﹞儒冠有愧一廝養﹝見史記漢書武臣張耳陳余傳﹞何忍葵心對落暉﹡滿腔忠孝有天知不管人間事巳非萬里乾坤雙艸屨百年身世一麻衣行蔵自信牀頭易臥病惟飡隴首薇倘過宗周見離黍幾多新淚向殘暉右遊古意詩△和毛靜可韻孟韓相慕久懸懸恨不論詩早十年吾道不行知有命斯文將喪更由天此生何恨爲龔勝來世誰能知少連不信無人扶宇宙是邦豪傑巳林然﹡一襟書傳日星懸湖海聲名五十年事不求知惟此理文之未喪豈皆天人方驚怪歐陽子我獨悲傷魯仲連看鏡倚樓秋巳暮風巾霜屨重依然右毛靜可詩△和詹蒼崖韻八閩英傑盛如林安得三忠存至今舊俗風流千載事精忠大義一般心早知平陸風波惡何必巓崖雲霧深此日脊梁非鐡硬小顏拳爪定相侵﹝謂雲峯起義﹞△初到建寧賦詩一首魏參政執拘投北行有期死有日詩別妻子良友良朋雪中松栢愈靑靑扶植綱常在此行天下久無龔勝潔人間何獨伯夷淸義髙便覺生堪捨禮重方知死甚輕南八男兒終不屈皇天上帝眼分明﹡疊翁老師將有行賦詩言別綱常九鼎生死一毛慷慨激烈髙風凜然眞可以廉頑立懦天應足患痼疾莫能往餞回視後山之送彼翁爲有媿矣斐然拜和未知能徹師聽否臨風淒斷萬疊靑山只麼靑從容時止又時行斯文未喪予何畏舉世隨流我獨淸日月精忠今古在丘山道義死生輕吾翁鐵脊文翁侶無愧淵明與孔明／先生心事炳丹靑頋影何曾愧獨行商嶺芝能如橘隱首陽粟不似薇淸綱常正要身扶植出處端爲世重輕安得寒泉來會宿參同極論到天明右門人建安梅埜魏天應和韻﹡疊翁老師因行賦詩讀其辭而見其心天地鬼神昭布森列不可誣也爲之感慨激烈正孫辱在師門弟子之軄敢不拜一語以激揚先生之義气用韻斐然山色愁予渺渺靑平生心事杜鵑行霜饕雪虐天終定歲晚江空水自淸肩上綱常千古重眼前榮辱一毫輕離明坤順文箕事此是先生素講明右門人蒙齋蔡正孫和韻△辭洞齋華父二劉兄惠寒衣離羅內阱何損麒麟反君事讎忍爲狗彘凡勸吾入燕吐胸中不平而後死者皆非忠於謀人者也南八男兒死爾不可爲不義屈豈敢曰將以有爲乎平生學問到此時要見分明辱惠寒衣義不當受大顚果聰明識道理胸中無滯礙何必受昌黎先生衣服爲別耶小詩寫心謾發一笑平生愛讀龔勝傳進退存亡斷得明範叔綈袍𨿽見意大顚衣服莫畱行此時要看英雄樣好漢應無兒女情只願諸賢扶世敎餓夫含笑死猶生附錄七言八句﹡送疊山先生北行流落﨑嶇十二年幾回灑血杜鵑前一雙芒屨乾坤窄萬古丹心日月懸桉上靈龜元不食樊中孤鶴且安眠逃名不得名終在行止非人亦有天﹡又陳逹翁建安泉石孤忠不忘繡衣時跣足徉狂老亂離鸚鵡可能逃圈网麒麟能肯受鞭覊半生苦被名相誤萬里甘將死自期今日如公能有幾此身無媿作男兒﹡送疊山先生北行希夷何意出山中心事當年漢臥龍行止但慿天作主別離初不淚沾胸定知晚菊能存節未必寒松肯受封大義昭明千載事前程盡更好從容右門人王濟淵道可﹡打硬修行三十年如今證驗做儒仙人皆屈膝甘爲下公獨髙聲罵向前此去好慿三寸舌再來不直一文錢到頭畢竟全淸節畱取芳名萬古傳右門人張子惠叔仁﹡挽疊山先生洪平齋千古精忠日月光恨無麟筆冩堂堂還家恥作梁江總辟榖誰知韓子房後死十年應有待輕生萬里故非狂有兒可拾江邊骨須信人亡道不亡﹡又趙澗邊西山東海莫容身芒屨蕭蕭萬里塵去住更無寛歲月死生惟有一君親丹心故國紅雲冷白骨他鄕塞艸春不是回頭春巳暮至今猶說似癡人△和道士陳天隱三首明知儒道本同流未了因緣不自由紫府寥陽隨念到紅塵辛苦幾時休精神嘗與天來往軀殻不知誰滯畱穹壤豈無陸修靜知君認得故吾不豈不逍遙自采眞世間何地可容身碧潭秋月元無物麗日祥風只愛春天上盡多知巳友塵中安得見心人赤虯一躍蓬萊近又恐丹丘有宿因學道無魔道不成神人得計是無名光風自覺長瀟灑明月何曾有死生早悟梅山難養性何如福地別尋盟梅花香裏堪聮句莫笑人間石鼎鳴

疊山集卷之三里生潭石黃溥編五言長篇△謝劉純父惠木綿布嘉樹種木綿天何厚八閩厥土不宜桑蠶事殊艱辛木綿收千株八口不憂貧江東易此種亦可致富殷柰何來瘴厲或者畏蒼旻吾知饒信間蠶月如岐邠兒童皆衣帛豈但奉老親婦女賤羅綺賣絲買金銀角齒不兼與天道斯平均所以木綿利不畀江東人避秦衣木葉矧肯羞懸鶉天下有元徳孔融願卜鄰綈袍望不及共裘志自仁贈我以兩端物意皆可珎潔白如雪積麗宻過綿純羔縫不足貴狐腋難擬倫絺纊皆作貢此物不薦陳豈非神禹意隱匿遺小民詩多艸木名箋疏欲諄諄國家無楚越欲識固無因剪裁爲大裘窮冬勝三春拜嘉重感激觸物尢酸辛吁嗟彼寒谷鄒律今不神三宮坐穹廬雨雪或十旬安得遺此惠飛到君王身塞上寒墮指挾纊誰爲溫人各賜兩端費銀二萬斤大軍四十萬談笑卻胡塵感君道義交何異骨肉親可與知者道眾人笑且嗔玉案未能報瓊琚情則眞春秋二百年幣交幾君臣季札有贈好千古尙如新△謝張四居士惠紙衾何年搗玉楮瑩潔無滓垽淸興厭純綿安有塵可振夜臥白晝中冰雪心不紊夣覺梅花香鑪紅絕煙熅疑到玉皇前俯視日月暈人間綺羅帳何異錦覆糞吾慕忍寒人從師遊魯鄰爵祿不可辭髙舉巳在汶獨憐無褐民茅檐凍欲僨大裘正萬丈徳心欠廣運天下皆無寒孔孟有素蘊願與物爲春衾鐵吾不慍以君志趣髙惠我無俗韻縞帶報紵衣僑札眞契分△謝人惠米綫玉粒百谷王有功滿人寰舂磨作瓊屑飛雷落九關翕張化瑤綫弦直又可彎湯鑊海沸騰玉龍自相扳銀濤衮雪浪岀沒幾漩澴有味勝湯餅飫歌不愁癏包里數十里瑩潔無點班興師遠持糒此物正可頒千萬一日飽不費金數鍰長安權貴人五鼎靳笑顏玉食過九重恨無土字皈豈知有瓊糜天雨到市闤願獻空峒帝馬迷龍難攀△謝人冬至送鴨酒陽復且閉關萬物畏坤含雙鳬飛天外鶩食何貪婪儒道又一泰十年亂愈餤誰家讀書堂庭階無靑藫此時談詩書蓮經提魚籃平生太玄文知者無一譚之子愛野鶩驥駒舞兩驂厚顏酒食饌不獵懸鶉鵪寒威甚毒矢三杯勝七﹛金函﹜爛醉尋梅花登峯吾尙堪△乞酰平生忍酸寒鼻吸醋三斗先民恥乞字乞酰良可醜賣雞買魚烹雞魚誰舎取將爲水晶鱠聊恱苦吟口主人曰無酰調和只宜酒一夜嚴霜寒池冰堅可扣誰知酒不冰流斯魚可走旁觀粲然笑易牙知此否始知五味和醎酸必相有提壷我有求君甕肯發瓿宿諾惠未來望梅渴巳久似聞君醸酰巧心岀楊柳楊柳屬他人膓斷香山叟舉瓢酌酰時又憶玉纎手一顧一心酸淚珠滿翠袖此亦人至情何不告朋友古人有乞漿得酒意愈厚又恐酒俱來太歲正在酉﹝時乙酉歲﹞△謝黃禪師華嚴會供食十兆九萬拜求道心如惔毗盧頂上珠直欲一手探天廚送誰饌眾腹豈敢貪君有維摩心作蠒憐吳蠶八萬四千供只湏丈室凾昔我聞晨鍾今載艸堂柵流年急如梭長歌愧僊藍勇尋趙州關何畏白髮鬖願爲護法輪金甲持長錟又恐回道人晚遇黃龍南△贈道士阮太虛何存齋六道四生苦何人不煩惱官人自做官道人自修道相逢不下馬各自尋蓬島前生非親契今生如何好本來無因緣安得有果報來非人捉來到是天送到我若不呈醜道敎一齊倒春風縳不住秋月蝕愈皎莫登時貴門談天恨欠早對面不相識開口便激惱譬如弄雜劇徒取傍人笑道我是風顚知我已明了莫愁我饑渴天廚食自飽眞宰善解家未敢與人道七言長篇△菖蒲歌有石奇峭天琢成有艸夭夭冬夏靑人言菖蒲非一種上品九節通仙靈異根不帶塵埃气孤操愛結泉石盟明窓淨幾有宿契花林艸砌無交情夜深不嫌淸露重晨光疑有白雲生嫩如秦時童女登蓬瀛手攜綠玉杖徐行瘦如天臺山上聖賢僧休糧絕粒孤鶴形勁如五百義士從田橫英气凜凜磨靑冥淸如三千弟子立孔庭回琴點瑟天機鳴堂前不入紅粉意席上常聽詩書聲怪石筱簜皆充貢此物舜廟當共登神農知巳入本艸靈均蔽賢遺騷經幽人耽翫發仙興方士服餌延修齡彩鸞紫鳯琪花苑赤虯玉麟芙蓉城上界眞人好淸淨見此靈苗當大驚我欲攜之朝太淸瑤艸不敢專芳馨玉皇一笑畱香案錫與有道者長生人間千花萬艸盡榮艶未必敢與此艸爭髙名△荊棘中杏花墻東荒蹊抱村斜荊棘狼籍盤根芽何年丹杏此畱種小紅濈濈爭春華野人慣見謾不省獨有詩客來咨嗟天眞不到鉛粉筆冨艶自是宮闈花曲池芳徑非宿昔蒼苔濁酒同天涯京師惜花如惜玉曉檐賣徹東西家杏花看紅不看白十日忙殺遊春車誰家園裏有此樹鄭重巳著重幃遮阿嬌新寵貯金屋明妃遠嫁愁淸笳落花縈簾拂牀席亦有飄泊沾泥沙天公無心物自物得意未用相陵誇黃昏人歸花不語惟有落月啼棲鴉△贈何古梅學醫永州何仙藥最靈神丸能潰邕州城廣西兩道再淸平百萬赤子荷更生笙鶴一去三百年東南忽變爲鮏羴爲血爲肉生靈苦在者瘡痍何日痊上界眞人有同性不學神仙學孔孟有術醫國無人知要爲吾民救微命察脈肥瘠韓子精論疾陰陽子產明神功端不讓思邈古道依然如宋淸得錢賣藥少取利無錢乞藥喜捨施好客來時入酒鑪無朋終日閱書市憶昔民生三皇前下壽無疾享百年神人妙用不可見本艸靈素猶有傳古云醫不通三書世上斷不服其藥如君胸中有炎黃冷笑三書盡糟粕我聞上帝最好生活人功多朝玉京請看岐臾至陶葛神仙多是良醫成東南干戈二十秋人無貧富眉長愁千人幸有一人在到處呻吟無歌謳遺黎若要家平康但願良醫自天降不龜手藥有靈時好看良醫作良相△贈畫梅吳雪塢吳君雪塢善畫梅竹胸次爽豁所交多賢人梅竹其所好雪塢其所居穹壤間如有五更風雪夜當門獨立人必能知吳君之不凡矣廣信謝枋得贈之詩曰冷凝寒極雪漫漫天下無人知袁安起來門前問梅竹吾友可以話歲寒歲寒心膓似鐡石不與萬木同摧殘有時醉中畫梅竹洪鈞只在掌握間人生莫與天爭巧上帝一見開笑顏八極俗物不足道千年陳人無可觀誰人柰得此雪過春風去後終湏還千紅萬紫爭爛熳梅竹攜手隱空山臯陶庭堅不祀苦程嬰杵臼存孤難豈無當門獨立者五更風雪不相干上帝慈仁須動念醒來紅日上三竿△謝藥雪深不能鑱黃精天寒不能劚茯苓瑤艸共食何日長還丹獨煉何時成如來憐我似鶴形指揮龍樹露神靈佛無老死無生滅何用勞我以長生△謝惠椒醤等物堇茶易地味不甘姜桂到老性愈辣人言申椒能變化我見苾芬終不滅古來郊廟薦徳馨此物气味通神明開口一笑露眼睛望君點化佛先成孔子愛食蔬菜羮羮中無醤必不食先生執醤饋髙年此味珎羞豈易得瓶中有粟豈過望誰憐陶令分嘉餉喜君不作無發人免得東坡借擂醤△謝麫丰年自古說來牟四月麥熟勝秋收天廚送食不待求有麫﹛食不﹜飥吾何憂安得化身爲兒童戲沙作面可報答授記或爲阿育王請鑄八萬四千塔△崇眞院絕粒偶書付兒熈之定之並呈張蒼峯劉洞齋華甫西漢有臣龔勝卒閉口不食十四日我今半月忍渴饑求死不死更無術精神常與天往來不知飲食爲何物若非功行積未成便是業債償未畢太淸羣仙宴會多鳯簫龍笛鳴瑤瑟豈無道兄相提攜騎龍直上寥天一△寒食鄆州道中﹝沁春園調﹞十五年來逢寒食節皆在天涯嘆雨濡露潤還思宰柏風柔日媚羞看飛花麥飯紙錢只雞鬥酒幾誤林間噪喜鴉天笑道此不由乎我也不由他鼎中煉熟丹砂把紫府淸都作一家想前人鶴馭常遊綘闕浮生蟬蛻豈戀黃沙帝命守墳王令修墓男子正當如是邪又何必待過家上塜晝錦榮華

疊山集卷之四里生潭石黃溥編書

△上程雪樓禦史書十月朔日丁憂人謝枋得稽顙再拜奉書於雪樓禦史中丞相公執事大元制世民物一新宋室孤臣只欠一死某所以不死者以九十三歲之母在堂耳罪大惡極獲譴於天天不剿厥命而奪其所恃以爲命先妣以今年二月二十六日考終於正寢某自今無意人間事矣禮曰傷哉貧也生無以爲養死無以爲塟某幼讀此書何知其苦乃今身履之而後痛楚不能禁某三十一而入仕五十一而休官平生實歷不滿八月俸祿無一毫歸家養親已不可言孝矣惟黽勉送死或可以少贖前過親喪在淺土貧不能禮塟苫塊餘息心死形存小兒傅到郡縣公文乃知○○欲求至誠無僞以公滅私明逹治體可勝大任之才執事薦士凡三十賤姓名亦玷其中執事將隆旨督郡縣以禮聘召有願應詔者以資幣厚遣乘傳上京弓旌招賢輪帛迎士此禮不見於天下久矣豈非淸明一盛事乎有志經世者孰不興起惜乎求異才而及某非其人非其人貽笑於天下取譏於後世非夣卜求賢之初意也揚善者順天薦賢者報國執事爲君謀亦忠矣自燕京至上饒五千里當執事薦士時豈知某有毋之喪衰絰之服不可入公門艸土之衘不可徹殿陛姓名不祥者不可辱古靈薦槁也稽之古禮子有父母之喪君命三年不過其門所以敎天下之孝也解官持服在大元制典尢嚴自伊尹傅說之後三千年間山林匹夫辭煙霞而依日月者亦多矣未聞有冒哀匿服而膺幣聘者傳曰求忠臣必於孝子之門爲人臣不盡孝於家而能盡忠於國者亦未之有也某親喪未克塟持服未三年若違禮背法從郡縣之令順執事之意其爲不孝莫大焉○○以道徳仁義治天下取士必忠孝人有不塟其親而急於得君者人心何在天理何在非聖君賢相所忍聞也且夫至誠無僞以公滅私明達治體可勝大任三代而下眞足當此選者惟諸葛孔明一人孔明居隆中執事生古郢皆荊楚奇才也孔明未遇時立心制行必有大過人者襄陽耆舊能言之此執事所熟聞亦執事所願學今天下果有人物髣髴孔明者乎有斯人應斯詔固世道之福亦儒道之幸光嶽之气久裂者未全六經之道久微者未昌置八紘羅六合以求才老者怯而不可用壯者狂而不可信少者未成才而不可得姑取吉人善士以和光同塵當饋可無思拊髀可無嘆野史記之曰甚哉上下之相蒙也此豈○○所樂哉此豈執事所願哉語曰人豈不自知某自知不才久矣亡國之大夫不可以圖存李左車猶能言之況稍知詩書頗識義理者乎某之至愚極闇決不可以辱召命亦明矣當執事薦士時特不知某有毋之喪耳倘知之必不以不祥姓名瀆旒冕執事豈不聞前朝之事乎淳佑甲辰丞相史嵩之父沒天子詔起復嵩之𨿽不來大學生叫閶闔而攻之其詞曰天子當爲國家扶綱常爲天地立人極奪情非令典起復非羙名朝臣惟徐忠公元傑上疏主正論力勸君父宜令嵩之終三年喪人心天理不可泯滅此嵩之所以壽終吉宋之所以幸存三十年也咸淳甲戌而後不復有禮法矣賈似道起復爲平章文天祥起復爲帥閫徐直方起復爲尙書陳宜中起復爲宰相劉黻起復爲執政饒信斗筲穿窬之徒鑽刺起復不可勝數三綱四維一旦斷絕此生靈所以爲肉爲血宋之所以暴亡不可救也豈非後車之明鑑乎忠臣論事必識大體君子取人先觀大節執事不可稱匪其人而孤○○求才之意某不可進不以禮而誤執事知人之明不待智者而知之矣爲人子止於孝爲人臣止於忠某不能爲忠臣猶願爲孝子傳曰君子成人之羙不成人之惡執事能亮某之心使某幸而兔不孝之名是成我者之恩與生我者等也某家在弋陽執事僑寓旴江相望二百餘里當徒跣以謝門墻惟服色淒慘不可以謁達官貴人敢以書白於侍禦者語曰士屈於不知已而伸於知已執事豈不聞某爲江南一愚直人乎人無所不至惟天不可欺某所以發露眞情而不暇文飾其辭者亦恃執事必知已也不備某稽顙再拜△上丞相劉忠齋書七月吉日門生衰絰謝枋得謹齋沐裁書百拜托友人吳直夫獻於內相尙書大丞相國公忠齋先生鈞座惟天下之仁人能知天下之仁人惟天下之義士能知天下之義士賢者不相知多矣能灼見三俊之心者必聖人也某自壬戌以後小夫竿牘不至門墻者二十七年孰不以爲簡先生曰斯人也非簡我也必愛我也今天下能知某之心者孰有過於先生乎事有當言而不言則非所以酬知已某敢不避誅斥而僣言之君子之所爲必非眾人之所識湯可就桀亦可就必道義如伊尹者能之伯夷柳下惠不能也佛肸召可往公山弗擾召可往必聖神如孔子者能之曾顏閔不能也傳曰人各有能有不能先生之所能某自知某必不能矣○○本無滅宋之心郝奉使將命來南欲使南北百萬億蒼生同享太平之樂至仁也只此一念自足以對越上帝賈似道執國命十六年欺君罔上誤國殘民其惡不可一二數拘行人負歲幣滿朝無一人敢言其非兵連禍結亡在旦夕滿朝無一人敢聲其罪善類亦可自反矣天怒於上人怨於下國滅主辱理固宜然天實爲之人豈能救之哉○○之禮三宮亦可謂厚矣○○保全亡國之臣亦可謂有恩矣江南無人才未有如今日之可恥春秋以下之人物本不足道今可求一人如瑕呂飴甥程嬰杵臼廝飬卒亦不可得矣先生少年爲倫魁晚年作宰相功名富貴亦可以酬素志矣奔馳四千里如大都拜見○○豈爲一身計哉將以問三宮起居使天下後世知君臣之義不可廢也先生此心某知之天地鬼神知之十五廟祖宗之靈亦知之眾人豈能盡知之乎師友之相知古今寜幾人哉事有可效忠於淸朝者某不可不言先生亦不可不察近覩路縣及道錄司備奉尙書省指揮江淮行省參知管公將旨來南根尋好人根尋不覷面皮正當底人此令一下人皆笑之何也江南無好人無正當人久矣謂江南有好人有正當人者皆欺○○也何以言之紂之亡也以八百國之精兵不敢抗二子之正論武王太公凜凜無所容急以繼滅興絕謝天下殷之後遂與周並立使三監淮夷不叛則武庚必不死殷命必不黜殷之位號必不奪微子亦未必以宋代殷而降爲上公也多士多方依依然不忘舊君者三十年成王周公以忠厚之心消其不平之气曰商王士曰有殷多士曰殷逋播臣未敢以我周臣民例視之太平君相待亡國臣民何如此其厚也豈非殷之舊國故都猶有好人猶有正當人乎唐人哀六國之滅者也妃嬪媵嬙王子皇孫辭樓下殿輦來幹秦朝歌夜弦爲秦宮人至今讀者猶惻楚六國臣子無一痛心刻骨亦可謂無人矣楚懷王不過一至愚極闇之主耳播棄忠直信任姦邪送死咸陽無足哀者楚人乃憐之如悲其親戚豈不曰楚本無罪不過弱而不能自立耳楚滅矣義陵一邑惓惓於舊君者惟一心扶老攜幼肥遁桃源後六百年兒孫尙不與外人相接以秦皇帝之威靈蒙恬蒙毅之智勇豈不能盡執楚人而拘之天常民彛不可泯滅姑畱此軰以勸吾忠臣義士可也豈非楚之舊國故都猶有好人猶有正當人乎女眞之破汴京也刼二帝據中原土地人民皆其有矣粘罕多智人也知地廣人稠未易心服一讀馬伸秦檜議狀爲之動心變色亟思一筞處之爾後南北戰者六七年女眞之待二帝亦慘矣宋之臣子不敢置兩宮扵度外也今年遣使祈請明年又遣使祈請今年遣使問安明年又遣使問安一使死於前一使繼於後王倫一市井無賴狎邪小人耳謂梓宮可還太后可歸諸君子切齒怒罵終則二事皆符其言行人洪忠宣拘畱燕山開門授徒室燃敬其忠信誠愨一日問之曰天下何時可太平忠宣曰息兵飬民則太平又曰何如則可以息兵飬民忠宣讀孟子齊宣王問諸侯救燕一章以對和聲瑯誦曰天下固畏齊之彊也今又倍地而不行仁政是動天下之兵也又讀孟子樂天畏天一章曰小國能畏天大國能順天室燃曰善哉善哉吾計決矣曾幾何時宻授秦檜以江南稱藩國納歲幣之說而息兵飬民矣女眞自丁未以後安處中原享國百有八年而宋自戊午至甲午偸安江南者九十七年非秦檜之功皆洪忠宣讀孟子勸室燃之力也豈非江左臣子猶有好人猶有正當人乎以某觀之江南無好人無正當人久矣求好人正當人於今日尢難某江南一愚儒耳自景定甲子以虛言賈實禍天下號爲風漢先生之所知也昔歲程禦史將旨招賢亦在物色中旣披肝瀝膽以謝之矣朋友自大都來乃謂先生以賤姓名薦朝廷過聽遂煩旌招某乃丙辰禮闈一老門生也先生誤以忠實二字褒之入仕二十一年居官不滿八月斷不敢枉道隨人以辱大君子知人之明今年六十三矣學辟穀飬气已二十載所欠惟一死耳豈復有他志自先生過舉之後求得道髙人者物色之求好秀才者物色之求藝術人者物色之奔走逃遁不勝其苦中書行省魏參政之言勒令福建有官不仕人呈文慿根腳者又從而困辱之此非先生之賜而何然先生豈有心於害某哉大抵朝廷一畨求賢不過爲南人貪酷吏開一畨騙局趂幾錠銀鈔欺君誤國莫大焉今則道錄司備參政管公將隆旨根尋好人不覷面皮正當人又物色及某矣某斷不可應聘者其說有三一曰老母年九十三而終殯在淺土貧不能備禮則不可大塟妻子爨婢以某連累死於獄者四人寄殯叢冡十一年矣旅魂飄飄豈不懷歸弟侄死國者五人體魄不可尋遊魂亦不可不招也凡此數事日夜關心某有何面目見先生乎此不可應聘者一也二曰有天下英主必能容天下之介臣微介臣不能彰英主之仁微英主不能成介臣之義某在徳佑時爲監司爲帥臣嘗握重兵當一面矣蒯通對髙祖曰彼時臣但知有齊王韓信不知有陛下也滕公說髙祖曰臣各爲其主季布爲項羽將而盡力乃其職耳項氏臣可得而盡誅耶某自丙子以後一解兵權棄官逺遁卽不曽降附先生岀入中書省問之故府宋朝文臣降附表卽無某姓名宋朝帥臣監司寄居官員降附狀卽無某姓名諸道路縣所申歸附人戶卽無某姓名如有一字降附天地神祗必殛之十五廟祖宗神靈必殛之甲申歲○○降詔赦過宥罪如有忠於所事者八年罪犯悉置不問某亦在恩赦放罪一人之數夷齊𨿽不仕周食西山之薇亦當知武王之恩四皓𨿽不仕漢茹商山之芝亦當知髙帝之恩況羮藜含糲於〇○之土地乎〇〇之赦某屢矣某受○○之恩亦厚矣若效魯仲連蹈東海而死則不可今旣爲○○之遊民也莊子曰呼我爲馬者應之以爲馬呼我爲牛應之以爲牛世之人有呼我爲宋逋播臣者亦可呼我爲大元遊惰民者亦可呼我爲宋頑民者亦可呼我爲○○逸民者亦可爲輪爲彈與化往來虫臂鼠肝隨天付予若貪戀官爵昩於一行縱○○仁恕天涵地容哀憐孤臣不忍加戮某有何面目見○○乎此不可應聘者二也某受太毋之恩亦厚矣諫不行言不聽而不去猶願勉竭駑鈍以報上也太毋輕信二三執政之謀挈祖宗三百年土地人民盡獻之○○無一字與封疆之臣議可否君臣之義亦大削矣三宮北遷乃自大都寄帛書曰吾已代監司帥臣具姓名歸附宗廟尙可保全生靈尙可救護三尺童子知其必無是事矣不過紿羣臣以罷兵耳以宗社爲可存以生靈爲可救陽紿臣民以歸附此太母之爲人君自盡爲君之仁也知宗社不可存生靈不可救不從太母以歸附此某爲人臣自盡爲臣之義也語曰君行令臣行志又曰制命在君制行在臣大臣者以道事君不可則止孔子嘗告我矣君臣以義合者也合則就不合則去某前後累奉太毋詔書並不回奏惟有繳申二王乞解兵權盡納岀身以來文字生前致仕削籍爲民遁逃山林如殷之逋播臣耳聞太毋上仙久矣北向長號恨不卽死然不能寄一功徳疏如任元受故事今日有何面目捧麥飯灑太毋之陵乎此不可應聘者三也今朝廷欲根尋好人不覷面皮正當底人某決不可當此選先生若以三十年老門生不背負師門爲念特賜仁言爲某陳情於江淮行省參知管公願移關諸道路縣及道錄司不得縱容南人貪酷吏多開騙局脇取銀鈔重傷國體大失人心俾某與太平艸木同沾聖朝之雨露生稱善士死表於道曰宋處士謝某之基𨿽死之日猶生之年感恩報恩天實臨之司馬子長有言人莫不有一死死或重於太山或輕於鴻毛先民廣其說曰慷慨赴死易從容就義難先生亦可以察某之心矣干冒鈞嚴不勝恐懼戰栗之至△與參政魏容齋書九月吉日前宋逋播臣○○遊民謝某謹齋沐頓首致書於大參政公閣下大元制世民物一新宋室逋臣只欠一死上天降才其生也有日其死也有時某願一死全節久矣所恨時未至耳〇○慈仁如天不妄殺一忠臣義士𨿽曰文天祥被姦民誣告而枉死後來冤狀明白姦民亦正典刑其待亡國之逋臣可謂厚矣某𨿽至愚極蒙豈不知恩所以寧爲民不爲官者忠臣不仕二君烈女不事二夫此天地間常道也有伊尹之道有伊尹之志則何事非君何使非民若伯夷柳下惠則自知不能爲伊尹決不敢學伊尹矣自丙戌程禦史號雪樓將隆旨宣喚之後今苐五次蒙〇〇以禮招徠上有尭舜下有巢由上有成湯下有隨光上有周武下有夷齊某所以效虞人之死而不往願學夷齊之死而不仕者正欲使天下萬世知○○之量可與爲堯舜可與爲湯武能使謝某不失臣節視死如歸也玆蒙大參相公拘管周先生道院日夜勞動錄事司吏卒十餘人及坊正屋主監守豈不憂某之逃走耶某是男兒死卽死耳不可爲不義屈何必逃走大參相公憂慮亦大勞矣先民有言慷慨赴死易從容就義難某玆蒙大參相公縲紲而到大都以縗絰見畱忠齊諸公且問諸公容一謝某聽其爲大元閒民於大元治道何損殺一謝某成其爲大宋死節於大元治道何益只恐前誤大宋後誤大元上帝監觀必有報應諸公自無面目立於天地間某毋喪未塟據禮經不可除服只當縗絰見公卿凶服不可入君門○○有命當歷冩江南官吏貪酷生靈愁苦之狀作萬年書獻陛下一聽進退忠臣不事二君烈女不事二夫此某書中第一義也某自九月十一日離嘉禾卽不食煙火今則並勺水一果不入口矣惟願速死與周夷齊漢龔勝同垂靑史可以愧天下萬世爲臣不忠者玆蒙頒賜仰見禮士之盛心某聞之食人之粟者當分人之憂衣人之衣者當任人之勞乘人之車者當載人之難某旣以死自處度此生不能報答恩遇矣義不敢拜受所有鈞翰臺饋事件盡交還來使回納使帑外郎又傳鈞旨云欲訪問某何事某初志亦願效一得之愚今則決不敢矣魯有公甫文伯死其毋敬姜不哭室老曰焉可有子死而不哭者夫其毋曰孔子聖人也再逐於魯而此子不能從今其死也未聞有長者來內人皆行哭失聲閨中自殺者二此子也必於婦人厚而於長者薄也吾所以不哭君子曰此言岀於毋之口不害其爲賢毋也若岀於婦人之口則不兔爲妬婦矣言一也所居之位異則人心變矣某義不岀仕者也今𨿽有忠謀奇計則人必以爲妬婦矣恐徒爲天下所笑惟相度容之干冒鈞嚴不勝悚栗△與楊石溪書﹝名以成字習之石溪號也白石人﹞枋得云臥空山猶有雪夜思袁安者髙誼今所無也執事共學寧幾時問遺數至僕亦可以愧矣施者猶未厭君子固過於厚乎宋朝盛時文章家非一人歐蘇起遐方僻壤以古道自任發爲詞華經天緯地天下學士皆知所宗隱然挈宋治於兩漢之上七十年來文體卑陋極矣天運循環必有作者是不難亦爲之而巳矣枋得頗有興起斯文之意倡而無和言而莫聽近來始得張伯大與習之兄弟能卓然自立不從俗浮沈豈特時文當爲天下雄今之同志卽後之同傳枋得深有望焉惜乎相聚之日淺所願切磋講究者十未二三私懷如有欠執事乃以爲徳何邪

疊山集卷之五里生潭石黃溥編書

△與李飬吾書某惟祖宗於舎選擢倫魁視進士上三恩數尢渥賜袍笏大成殿下卽日授國子錄升崇化堂與兩司成眾學官序爵而坐不待親民而入朝固以執政宰相望之矣後𨿽渝初意失舊法西澗七年給札亦未爲遲執事坐鑪亭時聲名赫赫震京師諸老先生恨識面之晚岀場屋以程文示同志皆心降辭服推讓爲第一登名日果巍然冠羣英七年三優如執左契科目由人重誰不以西澗芳躅期之恬退六年僅得一學官在外爲漕司掾人皆曰不才宰相必不能容天下第一流人物當以飬吾進退去就覘之陸宣公有言興王之良佐皆是季世之棄才飬吾不屈節受穹官於陳宜中畱夣炎劉黻柄國之時吾知天地祖宗之意已有所屬宇宙大變一世無全人饒信持文之士勇爲亂臣賊子者尢眾少康逃匿有仍氏者四十年宣王逃匿召公家者十有四年夏周諸侯公卿大夫背叛者不見於史筞是何三代忠臣之多也飬吾潔身全節扵深山宻林間屹然如黃河之有砥柱先儒謂世有非常之變天必豫出非常之人以擬之吾扵是有望矣藝祖皇帝最重讀書人天地折缺之餘正望其整頓人極傾顚之際正望其扶持在天之靈想亦不能忘情也子房不能存韓而歸漢孔明不能興漢而保蜀君子憐之今日之事視二子尢難愚公移山精衛塡海取訕笑於腐儒俗吏鄙夫庸人固宜程嬰杵臼藥毅申包胥果何人哉天地間大事決非天地間常人所能辦使常人皆能辧大事天亦不必產英雄矣夷狄不可爲諸夏之王古今未有絕正統之時使君臣上下同一豺狼蛇豕之心而可立國秦始皇隋文帝必不再世而亡矣使五帝三王自立之中國而終爲戎狄所滅使君無桀紂幽厲之惡而一廢不復興少康宣王東周蜀漢之事皆不可信矣人力終有窮天道終有定壯老堅一節終始持一心吾獨扵飬吾有望某嘗有言人可回天地之心天地不能奪人之心大丈夫行事論是非不論利害論逆順不論成敗論萬世不論一生志之所在气亦隨之气之所在天地鬼神亦隨之願飬吾益自珍重儒者常談所謂爲天地立心爲生民立極爲去聖繼絕學爲萬世開太平正在我軰人承當不可使天下後世謂程文之士皆大言無當也△與建寧路毋府判薦朱山長知公度量足以翕受一世之人物敢以士獻朱文公之後能世濟其羙者亦罕矣四方善類幾年長太息某客閩十三年所交朋友能讀四書者盡多求其明辧力行眞踐實履果無愧文公四書之敎者惟泳道朱公沂一人癸未年初識之逆旅中狀貌與文公無異揖而問其姓字則文公曾孫也聽其議論覘其志趣絕似西北人無一點江南時文气習遂爲莫逆交毎歲或一相會觀其論古今人物髙下國家興廢善類仕止久速之故掃盡華葉獨存根株使其老爲太平民正謂胡瑗嘉佑眞講官也生不逢時可爲浩嘆乙亥巳前侍從監司太守以遺逸薦者眾矣泳道皆不應聘某問其故則曰吾家如侍郎在總領鑑畿漕祕撰﹝浚﹞非不遇賢宰相以文公之故穹官膴仕如取諸寄終爲一俗吏旣無補於世道徒有沗於家聲此某所深愧也所以用力文字與郡國薦名必由科舉奮身者願一灑從祖從叔從兄之恥使文公之道取信於萬世也天耶命耶今何言哉某聞而悲之惟誦努力加飡飯無事長相見兩句以相勉今在建安書院與釋菜願梅庵枉駕訪之延至門下與之談論必有以契盛心者若信其非江南時文气習則願以建安武夷書院山長或提督官待之亦扶持世道興起斯文第一義也△與劉秀巖論詩詩於道最大與宇宙气數相關人之气成聲聲之精爲言言巳有音律言而成文尢其精者也凡人一言皆有吉凶況詩乎詩又文之精者也某辛未年爲陳月泉序詩云五帝三王自立之中國仁而巳矣中國而不仁何以異夷狄理之變气亦隨之近時文章似六朝詩又在晚唐下天地西北嚴凝之气其盛於東南乎當時朋友皆笑之言幸而中此說有證先人受敎章泉先生趙公澗泉先生韓公皆中原文獻說詩甚有道凡人學詩先將毛詩選精深者五十篇爲祖次選杜工部詩五言選體七言古風五言長篇五言八句四句七言八句四句八門類編成一集只湏百首次於文選中選李陵蘇武以下至建安晉宋五言古詩樂府編類成一集次選陶淵明韋蘇州陳子昻柳子厚四家詩各類編成一集次選黃山谷陳后山兩家詩各編類成一集此二家乃本朝詩祖次選韓文公蘇東坡二家詩共編成一集如此揀選編類到二千詩詩人大家數盡在其中又於洪邃編晚唐五百家王荊公家次通選唐詩內揀七言四句唐律編類成一集則盛唐晚唐七言四句之妙者皆無遺矣人能如此用工時一吟詠不出三年詩道可以橫行天下天下之言詩者無敢縱矣某舊日選毛詩陶詩韋詩後山詩爲刼火所焚今欲編類無借書之地江仲龍有劉果齋火前杜詩頗存某曾爲校正今爲阮二道士所執矣執事若有意謾借李杜陶韋黃陳文選詩隨得一種便發來當爲揀擇必有一得可以備風騷壇下奔走之未某今在書坊借得庵宇甚淸幽秋冬無他往尙可來聽敎有懷如海當與握手精談也△爲蔡文節公子孫免差科書某等輒有愚慮之一得仰裨敎道之萬分切惟賢者不得見得見其象者可以崇之矣古之人不得見得見其似者可以續之矣範文正公守嚴州求嚴子陵之後而兔租稅奉祠事者四家黃子畊守臺州求謝上蔡之後給以田宅者數人余景瞻守南劍求楊龜山之後賜以室廬飬以廩稍者十餘口皆明時士大夫盛徳事也故家遺俗之昌微豈特與郡政有相關者斯文之興喪世道之污隆君子亦相覘之伏見先賢西山先生蔡文節公學貫天人道髙百世師事朱文公最久文公敬之無以異於二程之尊康節也慶元學禁五十九人惟文節受禍最慘子孫最多賢人以爲天道可信厥子節齋九峯二先生守父訓明師道以徳行文學爲東南師表厥孫覺軒以立言垂不杇久軒先生文肅公精忠大節尊主庇民使文公之道愈信於天下士大夫能讀文公書者多矣未有一門三世力扶道脈如蔡氏者家傳淸白恆產本不多其曾孫蔡某某某自至元十三年歸附後遭貪酷轉運破其家又奪其田逃難江西近方還裏田爲橫民冒佃者半荒菜無人耕墾者半路官撥入馬站戶家有一物直錢則鬻以飬馬今則無可鬻者矣皆爲困窮民鄕人之善者大夫之賢者見之莫不流涕範文正之免租黃子耕之給田宅余景瞻之賜室廬廩稍不可望於今人矣切見文公門人能扶植道脈如劉文簡公黃文肅公之家皆蒙宣慰使薦舉省府褒表應有田產並免差科其巳站戶而破產者並與分簡岀站與儒戶一例優卹獨蔡文節公一門三世尊信師道有功名敎尢在諸賢之右特以孫孤弱寒窶不爲當路逹官貴人所知不得與劉文簡黃文肅兩家同沾淸朝仁厚之澤豈非明世一闕事乎況蔡某等巳系試中儒人必蒙優卹某等切聞師誨見義必爲庸敢合辭鳴號於大夫君子之前欲望臺慈俻詞申呈建寧路總管府福建道行尙書府省乞賜指揮札下建寧路建陽縣將蔡文節公家子孫充爲站戶而產去稅存者特與分簡出站照文公門人子孫及儒戶體例除地稅商稅外並免一應差科於以扶持名敎興起人心有關於三極之道甚大豈特儒家有所勸奨知所趍向而巳哉主張綱維是在師道干冒師尊下情不勝俯伏俟命之至△與天師張簡齋書某介怙慈仁輒有忱懇閩右武夷一派士大夫尊道傳法者固多能推廣教主美意者寕幾人以某所見察之奉行正一敎法的有契人行道濟物活人之功者惟建安周君震一君儒者也厥祖告院先生乃一世名流趙愚庵信庵吳履齋徐意一餘樵隱咸羅致門下爲重客建士黃魁以下習春秋者皆師之其尊文質軒先生累膺旌幣逃名山林年六十四之精神丰度如三十少年杜門謝客翛然出塵望而知其爲有道君子家在城府不妄友一人其逰建上一見如故交辱館粲於迎仙道院者兩旬因識其子孫八九人孝慈友悌一家之三代也持敬乃其冢子晨夕事玉虛玄帝如嚴君婚友疾病囏厄有祈焉如響斯答武夷觀阨於河西僧上下無敢出一手援持敬默禱之帝一夕僧感夣震驚獄遂散某遇夜朝斗忽見四人跨髙馬而來一人黑衣披髮端坐於庭前乃玄帝也道士黃君亦熟視禮拜此持敬至誠所感召也持敬慕簡齋如天人隆師尊道一念眞切行五百里而瓣香參禮儻蒙異眄而厚遇之如某受賜亦足以勸天下學道者意長紙短益重懷慕仰祈臺照△書與道士桂武仲某於建寧城中識周質軒先生有道之士近古之逸民也其人忠厚篤敬言不妄發人不妄交行不妄動猶有趙信庵王修齋之風家在城府與時貴寓公士友無一人往來某不知何修何飾獨蒙異顧館粲兩旬聽其議論挹其精神翛然出塵埃之外眞可謂可與神逰八極之表者其令似周兄持敬少慕道敎修眞行法以濟活人爲心一毫無所利捨宅爲道院奉事玄帝如嚴君玄帝助之如父詔子感應神異不可一二數建邵得道者此其第一流也持敬平生以不登祖師正一玄壇不識簡齋天師眞人爲大欠行六百里持瓣香參禮可謂盡心焉耳矣某旣拜書簡齋不封蠟而經臺覧持敬與某交通如兄弟望尊契兄畱之門墻介之謁簡齋倘有所祈全賴吹噓將大與之力黃兄方外亦古君子某甚敬之並累造化惟仁賢畱意焉△薦冩神黃鑑堂某聞諸吳履齋其父吳正肅公題門榜曰寛著胸襟行好事大開庭戶納春風履齋彊爲善有大庇天下寒士心固無愧家學出正肅之門如徐意一者好賢樂善慈惠恢廓之風猶有傳也恃此有禱黃鑑堂丹靑不減顧愷之閻立本達官貴人多收之其人淳朴有古意不善干謁藝愈精而愈窮十三年來中國之衣冠盡變鑑堂鬻技不售是亦宋人資章甫而適越也寒餓之不卹時時袖先朝知名士詩卷示僕蘄一辭湔濯尾鬛或可增價於唐肆嗟乎東門種瓜南山射虎塗人皆得以躙躒豈能爲鑑堂先容哉士竆易爲徳斗升水亦可活涸轍惟仁賢念之△與菊圃陳尙書札某揆時春到牡丹風明日健伏惟某官道隆徳厚天相人懷臺候動止萬福漢人一月不見黃叔度鄙吝滿懷某問不至先生門下半年矣天下誰能有一言半辭以雪玉我哉某少日酷信書謂患難夷狄皆可行道辟世者小文夫也易居吾無才諧世吾無術苶然役役氛埃中武夷訪九曲龍虎訪仙巖秦人之家計猶在今而後知辟世者非小丈夫也日讀道家書頗有益不敢號於人曰吾慕安期生河上公梅子眞也獨怪荀陳兩家父兄子弟皆名賢上關天象下系人望乃能免禍於漢魏之際使生於今世必以得道髙人蒙縶維矣不知當時何以能自全願先生敎之某幼誦元公愛蓮說至晉人愛菊則疑何也呂不韋以菊花爲季秋之候其說根於周訓又根於夏時三代聖人咸以此花爲上品知味者不止一正則也晉人特好人之所好耳及觀文公書而信之狄梁公孤蹇獨航勛徳無可疑周內史三字文公不可爲賢者諱晉處士於是不可及矣晉人非愛菊也愛花之隱逸者也濂溪斯言正爲陶靖節發也忠獻老圃靖節三徑易地皆然先生可謂善自爲謀矣萬世宗師非此時乎児曺讀離騷突然問某曰菊英無零落露墜矣可飲乎小子惑焉某得一說而解之曰不蘭不常有得蘭露之墮者亦當飲之秋菊不常有得菊英之落者亦當飡之愛之至敬之至也吾於是重有感焉賢者不得見得見其象者亦可嘉之矣古之人不得見得見其似者亦可續之矣良臣不得見得見其文行不失世守者亦可盡力張之矣某不才先文簡扶世衛道之志不可泯也先生之愛我也不徒與其潔直欲與其進安知其意不在斯乎此生得列乎眾芳何敢忘滋蘭樹蕙之大造天行有消息易道無終窮康節不云乎苟有命世之才民𨿽夷狄三變而帝道可舉何嘗曰天下不可爲海濵大老聞有善飬老則歸之觀其所飬者必先觀其自飬先生之自飬者厚矣某何敢爲斯文致煩禱三山紫翠逺在煙靄無有間冠星佩霞窓雲閣霧者盛徳之家也天上祥釐何所不備士而尊道役於紫炁老仙者非一人儻可使走也願從庚桑椘之後伏乞臺照

疊山集卷之六序

△送史縣尹朝京序建陽號難治秋苗不滿九千石站戶不徵輸者過半飬新軍餘五百人郵卒不與焉邑當廣南江浙諸道之要會省官禦史宣慰按察多行部鄰郡守貳多假途驛使將宸命來往煩廩庖者無虛日令尹迎必數十里外遇霖霪積潦瞻馬首倐至跪拜泥淖馬糞中移時不敢興馬上人命之退則退客就館用大牲小則刲羊刺豕折爼充庭號曰獻茶飯令拱手立堂下三跪進酒上食客露頂趺坐必醉飽喜動顏色無不滿上馬去送必數里外而歸令尹對妻子舉酒相賀曰吾知兔矣子事父臣事君不如是其嚴甚於皁隸之奉主人翁也爲令尹者勞矣哉中原將家子史尹宰邑三年以寛平和易爲政不求赫赫名民安之但見其可狎不見其可畏余隱者耳不聞理亂初不知史君何如人也癸未十月政和民不靖流毒千里平民無辜而死者幾萬人史君得龔遂對漢宣帝遺意人以爲賊盜吾以爲赤子人方治亂絲而棼之吾乃治亂繩而解之不殺一人而定會大赦閩浙更生者何止百萬赦未至而冤死者亦多矣史稱活千人者子孫有封史君之後其昌乎旣受代僦廬托妻子於此邑亦以士民依依不忍相捨也如京師謁吏部求祿以飬毋朋友載酒崇肉而餞之者五十人前期各賦詩餘聞而岀山謁之一見如舊識因道前朝四十年遺事宰相之仁鄙將帥之知愚軍民之苦樂兵財之多寡士大夫人品之髙下史君無問不知如響斯答如飬叔之射葉矢必中的庖丁之解牛刀必中窽傴僂丈夫之承蜩累丸愈多而愈不失其錙銖聽之者心快神暢可喜可敬可憤可泣始知東南科舉士誤天下蒼生者百年曽不如中原將家子不習時文者可與談天下事今人以作邑爲勞宜乎史君但見其逸也余老且病矣只欠一死回思少年遇知巳如忠齋劉公敬齋謝公梅石趙公則堂家公實堂吳公泉石靑陽公皆待以國士期以遠業入仕二十一年居官僅八月宰相薦拔者十一人皆議論不合絕意浮世事退而尙友安期生梅子眞遂爲穹壤間無用之物予之負知已多矣不知諸老先生存者幾人子遊中原過齊魯燕趙當歷歷爲予問之朱希眞云早年京洛識前軰晚景江湖無故人難與兒童談舊事夜攀庭樹數星辰予毎誦此詩未始不臨風灑淚也安得明敏卓犖之才如史君者日罄欬吾側哉朋友謂予舊有能詩聲當以詩爲贈余方讀禮言且不成文豈能寫衢童壤老之眞情乎有揚觶者曰不載酒崇肉又不賦詩者罰余乃自罰爲建陽士大夫餞令尹史君詩序△送方伯載歸三山序景定二年司曆者曰星有天尾旅於奎塡與辰從月後會四星不相能也乃季春月朔同軌其占爲文運不明天下三十年無好文章儒者望淸臺而詬曰何物瞽叟爲此妖言司曆者聞而笑曰豈特無好文章經存而道廢儒存而道殘科舉程文將無用矣皆疾其爲妖言也後十六年而驗滑稽之雄以儒爲戲者曰我大元制典人有十等一官二吏先之者貴之也貴之者謂有益於國也七匠八娼九儒十丐後之者賤之也賤之者謂無益於國也嗟乎卑哉介乎娼之下丐之上者今之儒也○○哀憐之令江南路縣各置敎諭二人又用輔臣議諸道各置提舉儒學二人提舉旣曰大有司設首領官知事令史尢繁學帑有羨鈔廩有羨粟歲磨時勘月稽日察有欺獘毫髮比去之十年亦責償無赦饑雀羸鼠饞涎吐吞不敢啄囓學官似尊貴實卑賤祿不足以救寒餓甚者面削如咽鍼如肌骨柴如嘈類啁啾相呼而謀曰我國朝治贓吏法最嚴管僧食僧管醫食醫管匠食匠禦史按察不敢問豈不曰時使之然法使之然敎之必不攺比而誅之則不忍也吾徒管儒不食儒將坐而待斃乎椎肌剜肉於儒戶不足則括肉敲髄及鄕師滑稽之雄以儒爲戲者又曰管儒者益眾食儒者益繁豈古之所謂獸相食者歟抑亦率獸而食人者歟儒不勝其苦逃而入僧入道入醫入匠者什九建安科舉士餘二萬戶儒者六百儒貴歟賤歟榮歟辱歟可以發一慨也九仙方伯載三百年儒家一才子也幼登陳忠肅公門有遠志彊記而善問落筆皆英气薄科舉程文不爲而喜爲詩某每以科舉程文敎子孫見後進學文者必勸之間語伯載曰以子之才屑爲程文應儒選孰不貴重子伯載哆頥而笑掉臂而去曰吾始以先生爲知我者也今而後知先生非知我者也馬之日千里者豈衘勒轡策所能覊哉吾人品豈在娼之下丐之上者乎吾豈不能爲場屋無用之文所以膠口不肯道者願爲大元一逸民超然岀乎十等人之外也先生果知我者乎請從此辭某始而疑中而怪終而大敬之攜其手坐之堂上而告之由辛酉至庚寅三十年文運大明今其時矣天下豈終無好文章乎古之所謂經天緯地曰文者必非場屋無用之文也子旣薄場屋之文而不爲文而經天緯地必有所傳矣安得借一席地相與講明之乎予方挾龜筞坐卜肆豈得巳哉是亦不願爲儒者以予所不願而願予爲之有愧於忠恕之道多矣𨿽然天地之大無儒道亦不能自立況國乎秦之後爲漢嫚儒者莫如漢帝尊儒者亦莫如髙帝子能爲董公爲子房爲四皓帝必不敢以儒之腐者豎者待子矣安知以文章名天下者不在子乎安知使儒道可尊可貴者不自子始乎戊子四月甲子序△送黃六有歸三山序積雪融而登䢐徠可以觀松烈火息而登昆岡可以觀玉道行乎貧賤患難夷狄而不失其所守者可以言君子矣窮而能固者聖人所尙老而能壯者詩人所羙漢人合而言之曰窮當益堅老當益壯古之人有行之者太公是也仕而不選於侯國夫而見棄於室人傭而擯屠而市不利以八十老翁而仰食於魚鉤不亦堅乎非龜筮文王亦不知其賢岀奇筞脫其主於囚人亦未敢以王佐許之閟光采韜鋒頴退然若無能者又幾年相三君定天下致太平年巳百有餘矣辭三公而侯伯自暇自逸誰敢議之逆旅無嚴衛途人罄欬亦可通夜闌聞有云客寢甚安非就國者不俟昩爽攬衣宵行何其壯也秦漢而下將相亦有斯人否乎晚唐士大夫若能以憂道捄世之心易其嘆老嗟卑之心則唐之天下何至於亂亡羨光榮求一飽𨿽大賢亦不能兔歐陽子悲之流獘數百年其禍不至於中國皆被髮左衽不止也嗟乎夷而滅五帝三王自立之中國有天地以來無此變也同人者必辧其族類之可同隨時者必隨其正則無咎時文俗士盛年豈肯爲匪人气以窮而喪志以老而衰顚迷沈冥形生神死狺狺然曰我善同人我善隨時是不亦大可悲乎漢人堅壯之言有旨哉三山黃六有坐太學以文章爲諸公貴人重客逢世大亂貧不能自活稍降心屈道爲路敎爲山長爲訓導官亦可自詭曰師儒囂囂然不屑攜二子行五百里敎學以代耕暇則歷訪先賢講習之所借書吟誦著述不休聞有好善而遺世者𨿽窮途巓崖邃谷必杖屨求見遇某於途立談如莫逆交气愈豪志愈不屈夜相與席地擁鑪談太公大節六有拊髀雀躍若有契於心斯人也馬文淵之徒歟萬木雕殘喬幹聳翠砠嵬同鑪虹气燭天拙工族匠睥睨於其旁不以爲奇亦當以爲怪況天下後世豈無卞和公輸乎余懼六有不畏窮而畏老也敢以此說勉之子歸君子鄕見菊圃陳公芳山陳公及諸老先生與吾同志者道吾言豈不曰斯人也向來狂殺今尙狂乎丙戌建子月序△交信錄序天下有逹道不曰朋友而曰朋友之交交者精神有契道徳有同非外相慕也不交以朋友視君臣父子夫婦昆弟則疏矣易大傳曰定其交而後求定者見其心之可交也交亦豈易定哉公卿求士見其才不見其心能負人吾視魏其侯翟廷尉悲之士求公卿見其勢不見其心能汗人吾視楊雄班固蔡邕笑之契之敎人曰朋友有信孔門合交與信並言信而交交而信亦可以無悔矣同富貴相忘而有九官十臣同貧賤相疏而有仲尼弟子同患難相怨而有東漢黨人此謂交此謂信此朋友得以列於人倫也今人錄求交曰云萍云萍皆無情之物義巳不信交何能堅請名之曰交信錄交無上下無貴賤無死生吾盡吾信不敢求諸人百年之間萬世之後倘能無愧天地而謂之人始可見朋友之助始可言交信矣△程漢翁詩序詩亡而春秋不可續宇宙間一大變也程君漢翁出雲棲吟藳一編示某某誦懷古四詩涕泗交頥不能禁覽盡捲乃欣喜雀躍知天下尙有英才黍離之悲無衣之志匪風下泉下思盡在是矣江北多豪傑吾有望焉因詩以見志漢翁所韞蓄所樹立所成就豈易量哉吾於是重有感焉藝祖最重讀書人𨿽超世絕俗之才不由科舉程文奮身必不得行其志三百年後以學術誤天下者皆科舉程文之士儒亦無辭以自解矣某從先朝名將相逰泛論邊事自端平甲午至景定甲子儒以時文名而捐軀報國不畏鋒鏑斧鉞能使武夫心服爲國家延數十年之命者僅得曹毅節彭文子余義夫徐有功王景宋五人焉至有功貶死吾知國不可以爲國矣漢翁勉旃陸宣公有言興王之良佐皆季代之棄才在季而愚當興而智漢翁豈肯終爲愚者乎後日天下英雄必有借漢翁爲儒解嘲者人之喜談樂誦又當過於五人者矣吾之起敬起愛漢翁者不特詩道而止也△重刋蘇文忠公詩序世由道升降有道如蘇文忠公竟爲世所屈始熈寧訖靖康權鑪消鑠勢浪摧壓身後難未歇也道無損世變何忍言淳熈天子尊先猷以勸臣節海內家有眉山書矣其文如靈鳯祥麟不必聖人然後識屢以詩得禍儒者疑焉同志以詩鳴於其言毋不敬信獨不與其詩異哉溫涼寒暑有神气而無形迹風人之詩也宇宙不多見獨不聞宣王幽厲之雅乎周人之免禍者幸公之得禍者不幸也詩固未易作識詩亦未易也帝張咸池於洞庭鳥髙飛魚深潛渝歌郢曲童兒婦女拊掌雀躍矣光嶽全气震爲大音泗古遊今斯人幾見唐人誦杜子羙詩必憐其忠公之詩獨不可憐乎公大節細行如秋月脫云寒潭見底惜其道與程正公不同黨禍自此起賢者不相知果不可謂之命歟抑亦可謂之命歟爲川洛學者兩怒交毀自陷其師我思聖賢以作汝民極相勉一念偏黨人心無所歸會矣民極將誰望邪小人剝君子夷狄盜中原二公亦不虞禍至此極也已公之道豈易及也哉元丰甲子自黃移汝有詞別交遊功名富貴之念澹然矣郡再火於秋季仲覽得其碧絹書者屢流落衢途皆儒家收之果有守護撝訶者耶過江興境上題名石壁麾筆墨淋漓竹上又不滅至今新篁葉上有墨點爪之如煙煤蕃衍五步內移根易地則不生邦人愛之號曰東岐墨竹後有八十年餘謫居富川親見二事嗟乎公乃天地間不可無之人其文亦天地間不可無者詩豈眾人所能識哉書市厄於火藝文四庫百無一遺好善者先刻東坡詩王呂而下章蔡而上以國事與公爲仇者眾矣生平亦能詩文豈不工巧今人不借之齒牙公論果至是而定乎此謂民彜此謂天道△贈地理楊南川序楊君南川挾風水之術遊富貴家老而不倦誦楊救貧所著三龍經極熟聽者欣然想其術之精也富貴家用其術不能去其貧楊君不色怨衝炎風濡梅雨杖笻竹行數百里鳴於人曰吾術能使貧者富賤者貴憂患者逸樂及遇富貴人家又不合而去何邪合不合無益損於楊君心勤而身困藝精而道窮世變使之然邪楊君之命固當然邪嗟乎古有負超世絕倫之才懷世天入神之技不爲當時所尙徒有來世之名者多矣獨楊君乎哉吾聞南唐範太史遊浙東三年不遇露香請命於窮旻願救貧民積善者十家至今兩浙名公卿數百年松楸欝欝有佳气者皆範公所卜也楊君亦能有範公之心乎人不知之天必知之何憂乎不遇△觀音經序西方聖人以好善爲教多矣中國人無智愚賢不肖者敬信觀世音如天如父母何也人窮必呼天疾痛必呼父母天與父母未必能救之也捨天與父母則無可鳴吁者矣今人見親戚朋友落坎窞坐困藜力可以援而不援聞其鳴號之聲若不聞者皆是也觀世音獨以尋聲救苦自任不待人之鳴號於我尋其窮苦之聲而拯救之仁矣哉天與父母不能盡之仁觀世音盡之矣人之敬信觀世音如天如父母亦宜是心也豈特觀世音有之天下有溺者由巳溺之禹之所思也天下有饑者由巳饑之稷之所思也天下匹夫匹婦有不被尭舜之澤者若巳推而內諸溝中伊尹之所思也禹稷伊尹之所思卽觀世音之所尋也此道豈難能哉一念惻隱廣而充之仁不可勝用矣龍泉龔君某狀貌奇偉視瞻有力某一見知其非庸人忽岀觀世音普門品經一卷示某曰吾印此願與天下好善者共之嗟乎仁哉龔君之志乎禹稷伊尹之所思自此一念充之而巳矣充之無窮百萬億蒼生墮顚崖受辛苦者皆可拯救苦聲何必尋苦海皆先登矣安知子非佛地位人乎勉之敬之吾猶有望

疊山集卷之七里生潭石黃溥編記

△寧庵記張仁叔塟本生母於邵武縣和平裏之鶴巢原墓去故廬百步有田四十畒歲收禾三百秤有蔬圃竹林悉施以飬蓮社報徳堂佛者命周覺先主之擇其徒一人守塜扁其廬曰寧庵今考妣二親而祠春秋薦蘋蘩寒食灑麥飯悉於田園收之守塜人執祀事如法請張氏子孫主祭其爲寧親謀亦遠矣仁叔垂涕洟而告某曰子知寧庵之義乎予幼失怙恃本生毋義父收張氏孤敎育之使成人本生毋義父捐世予無以酬恩此庵之所以志予無涯之戚也予幼誦蓼莪詩未知其情之眞惻今知之矣予之生親之所以劬瘁也予爲赤子飲乳於親之懷者三年乳皆親之血也乳之盈涸由飲食之丰約勞苦不可言予爲孩提親喜曰吾有兒矣拊之則察其肥瘠而欣憂畜之則候其饑飽而飲食予能行可以免其提攜矣長之則惟恐其气體之不壯育之則惟恐其徳性之不敏親行而予不隨顧之如有遺吾行而親不隨復之如有失其岀也腹我而語之曰吾行矣汝在家毋登髙而臨深也其入也腹我而語之曰吾歸矣汝在家必無人念其饑飽寒燠也予漸長知學親心可以少寛矣憂其壯而未有室也旣有室慮其子孫未能眾多也詩以妻子好合兄弟翕和而後父母之心順誠哉言乎予爲貧衣食奔走親忍畱之膝下離家則戒之謹愼久客則願其速歸夣想其勞逸卜占其遠邇倚門閭而望聽烏鵲而喜精神常役役肝膽常懸懸也自予有生以來吾親之心無一日得寧者以予故古之人以生爲勞以老爲逸以死爲息吾親老而未嘗佚今其息乎其心亦可以少寧乎詩曰欲報之徳昊天罔極終吾生無以報吾親言之則痛切思之則悶絕惟孝子仁人知棺羙而槨厚土深而木宻人謂吾親可以妥靈幽扃矣予恐不足恃所恃守塜有其人守塜者不足恃所恃蓮社佛者爲之主蓮社佛者不足恃所恃者有田園以養其生田園不足恃所恃造物有以鑑予之心予之報親者誠有罪予之思親者寔可閔昊天明明豈不能使吾親魂魄少寧乎子盍爲我記之嗟乎孝矣哉仁叔思親之苦也人與天相去至逺者形也至近者心也一念之善人莫能知而天必知之一事之善人不能助而天必助之自今巳往甘露自當應其誠迅雷何忍驚其魄燕或有增其土鹿不敢觸其松虎狼亦能衛其墓況於人乎況於君家之子孫乎親可寧子之心亦可寧矣楊坊千家市習俗以市道相尙以詩書名家者皆異邦人擇鄕者不居吾屢觀仁叔之家晨昏一飯飲一蔬果未獻祖考不敢嘗田廬悉畀守塜者居茅屋聚數十學子終日嘈嘈敎句讀疲神耗气以飬生事叔父母如事親愛堂弟如愛子吾知其爲孝弟忠信人也問其師友則續溪楊公玉溪黎公學間有根源豈習俗所能移矣寧親一念天寔臨之某嘗執史茟當大書其事俾後來傳孝友者有證天道有所托而明民極有所寄而立斯一扶世傳道一助也仁叔名子惠家在蒼峯下因以自號云△東山書院記﹡天子﹡年番陽李榮庭譔書辭托張國賢彭汝翼來告謝枋得曰篤行先生趙公及其子忠定福王嚴事朱文公文公過其廬忠定長子崇憲師之忠定從弟汝靚有東山書院云風堂乃篤行忠定兄弟敎子孫之所題則文公茟也天下大亂汝靚之後寒饑濵於死終不以非道去貧書院遂爲北胥徒所有榮庭不忍見鬻常產倍價取之不敢曰吾廬設先聖燕居堂師友講習藏修各有所規矩如國初四書院肄業則明體適用如湖學願與天下英才共之俾文公之道大明於斯世篤行忠定之家學亦不絕矣子以爲何如枋得曰大哉李君之志也亦知學之有功於天地乎古之大臣能以道覺其君民者自伊尹始能以學勉其君民者自傅說始於國家若無所輕重也君不幸而有受之暴臣不幸而有文王之聖流風遺俗猶系天人之心者百餘年八百國之精兵不能敵二子之正論武王太公凜凜無所容急以興滅繼絕謝天下殷之後遂與周並立使三監淮夷不叛則武庚必不死殷之命必不黜殷之號位必不奪微子亦未必以宋代殷而降爲上公也殷亡矣多士多方不服者三十年成王周公以忠厚之心消其不平之气曰商王士曰有殷多士曰殷逋播臣未敢以我周臣民例而觀之矧敢視之如寇讎乎殷人何以得此於聖賢哉人紀不絕天地賴焉伊尹傅說之敎隱然在人心者未泯也江沱漢廣之民一變爲鴃舌文王召公之道化何在後九百年一夫忠懷潔操以楚人之聲音而不失風雅之情性指天爲正有殞無他楚亡矣義陵一邑思楚逃秦隱居桃源者六百年子孫猶不與世接召南之敎離騷之義吾於此見之我孔孟立敎齊魯時曰吾將以扶持三極國人未必盡信也合天下精兵而不敢加一城之弦歌懸穹爵重祿而不能奪五百士之死義漢髙帝雄心覇气謂一世無人聞此二事爲之駭愕爲之涕泗孔孟之敎與天地爲無窮者固不止此此亦可以見其小驗矣自有天地以來儒道之不立至今日極矣李君方將求師講道爲江左諸儒倡孰不迂之然而宇宙間無此迂士天地且不立況人乎由伊傅至孔孟窮逹𨿽不同其道皆有功於天地子知之矣枋得切有請焉今日師文公學孔孟者必自讀四書始意之誠家國天下與吾心爲一誠之至天地人物與吾性爲一夫人能言之手指目視常在於人所不見戒謹恐懼常在於已所獨知天下能幾人哉不心曠神怡於人所不堪之憂不去欲存理於視聽言動之隠語人曰舜之事吾可以有爲四代禮樂吾可以自信舜與路不分於雞鳴之善利人與禽獸不分於晝夜之存亡語人曰吾正人心卽可成周孔吾知性善卽可爲堯舜孔孟六經之敎萬世文公四書之助孔孟所望於天下英才者果如是乎嗟乎五帝三王自立之中國竟滅於諸儒道學大明之時此宇宙間大變也讀四書者有愧矣𨿽然逹而行道者有負於孔孟學者所當戒也窮而明道者終無負於孔孟學者所當勉也榮庭祖仰髙國賢祖介持皆以有道祠於學汝翼則篤行四世孫觀其志當有立於天下所學必進而未止也△圓峯道院祠堂記非其鬼而祭聖人不許祀非族歆非類神與民同歸一愚上無祭法下無祭義難與眾人言矣許眞君立功江湖建邵墇上民營道院於圎峯山祠祭勤而誠吾不知其故隱君魏公創祠堂一區自有道院大家小民相祠基施財產竹木瓦石黃冠經始守靈瑣先後捨施有毫髮勤勞於斯者必祭朔望有齋饌晨夕有香燈如士大夫之奉家廟魏公屬余記其事客或譏之曰閩人祀許眞君非古也以其驅龍蛇逐厲鬼有大造於民精神在天變化不可測時雨暘捄水旱民祈祥逺疾者應如響祀之可矣此祠無乃謟歟余曰不然而獨不聞盤庚之書乎曰胥及逸勤爾祖其從與享之爲人臣而勤幹王家先王必念之不忘天子有大享必使之與享也曰古我先後旣勞乃祖乃父繼之曰我先後綏乃祖乃父爲人臣而勞於王事先王亦念之不忘在天之靈亦不忍相捨也人有勤勞於神之宮室者神其忘諸乎祭無小大咸曰報本貓有功禾稼則迎虎有功禾稼則迎此人情忠厚之至祭有法有義法否而義可三代聖人不能禁之矣神有功於民則祀民勤勞於神亦祀祠堂季世之古道也豈可以謟疑之哉吾因是重有感焉六蓼失國國人不自哀而臧文仲哀之曰臯陶庭堅不祀忽諸吾考其時臯陶子伯益有有後嬴爲彊諸侯趙爲晉世卿終亦有國矣蓼𨿽滅臯陶祀未殄也臧文仲悲傷憯惻如疾痛之切體膚使及見秦滅趙楚滅嬴其爲臯陶哀當何如也文武成康之宗廟而盡爲禾黍東遷君相曾不動念心搖搖而不忍去天悠悠而不我知一行役大夫之外無人矣春秋臣子寧無豺獺之心乎以老子之學尊其師崇其敎能壯其宮室又不忘先後勤勞之人爲人臣而念君父能以魏公之心爲心臧孫可無哀黍離可不作天下事何至如今日乎祠堂歲月皆不書書其作事有古道俾忠臣孝子聞之縱無忿心亦有愧色△擎天巖記記曰予宦逰東南州郡於山則見衡嶽之髙且大亦猶以爲未見者西北耳自謂髙大之勢不兩立豈意復有峩峩然峙於天半者猶自謂偉𨿽未獲班名志載亦足見東南之峙勢不孤名山巨麓惟建爲最幔亭紫翠乾坤之屍縐萃焉自賓云之曲不鼓曾孫無復夢虹橋矣泛漁舟而覓桃花者誰歟閩之秦川有曠世髙逸之士姓祖諱道悟深貶綺紈之習力慕金宗之奇參老瞿曇學法西幹遂謀歸隱蓋遊蜂之房不畜鴻鵠之卵涔蹄之水不泄龍伯之宮必有其山可與白毫紺相光芒髙大而後以操蛇有靈導之蒼莾卽天池而艸創焉擎天之始立首其名而不與於志載未可憾有其實而不述其實之迹爲可憾也或者謂王史無微曾記於玆歲月寖久六丁歸之山之僧曁鄕之士周有方復匃予記予以不敏辭之惜予身局偏方不得挹燕趙之勁气以壯吾文閎肆斯言寧不有靦面目於司馬子長歟今車書一統玉帛會同向之未見者可見矣能附乎輿轍則馳穆王之駿周遊而歷覽之未爲誇柰何駑駘之才不足以馳騁千里列鼎之味𨿽珍孰若采首陽之甘脆天地蜉蝣萬物芻狗吾當出一言以警聾瞶又安能以皎皎之白而蒙世之溫蠖乎如是則身隱矣焉用文之斯文之所以作者良有以也夫崇岡萬仭過者閱者孰不敬服其髙大之勢一日抃鰲不戴靈鳯髙翔玉沈荃化久矣髙山仰止渺然予懷覽方輿者又將何以耶嶽不生才山川俱捨諸否則移文山靈俾出良翰東蒞昆崘之墟西極崦嵫之頂環區宇而圖之奚止乎擎天一柱之可觀也疊山謝枋得譔△宋辛稼軒先生墓記稼軒字幼安名棄疾列侍淸班久歷中外五十年間身事四朝僅得老從官號名稼軒垂歿乃謂樞府曰侘冑豈能用稼軒以立功名者乎稼軒豈肯依侘冑以求富貴者乎自甲子至丁卯而立朝署四年官不爲邊閫乎不掌兵權耳不聞邊議後之誣公以片言隻字之文致其罪孰非天乎嘉定名臣無一人議公者非腐儒則詞臣也公論不明則人極不立人極不立則天之心無所寄世道如之何枋得先伯父嘗登公之門生五歲聞公之遺盛風烈而嘉焉年十六歲先人以稼軒奏請教之曰乃西漢人物也讀其書知其人欣然有執節之想乃今始與同志升公之堂瞻公之像見公之曾孫多英傑不凡固知天於忠義有報矣爲信陵置乎塜者慕其能其人也祭田掃墓而厥者感其進髙能得士也謂武侯祠至不可忘思其有志定中原而願不遂也有疾聲大呼於祠堂者如人鳴其不平自昏莫至三更不絕聲近吾寢室愈悲一寺數十人驚以爲神公有英雄之才忠義之心剛大之气所學皆聖賢之事朱文公所敬愛毎以股肱王室經綸天下奇之自負欲作何如人昔公遇仙以公眞祠乃靑兕也公以詞名天下公初卜得離卦乃南方丙丁火以鎭南也後之誣公者欺天亦甚哉二聖不歸八陵不祀中原子民不行王化大讎不復大恥不雪平生志願百無一酬公有鬼神豈能無抑欝哉六十年來世無特立異行之士爲天下明公論公之疾聲大呼於祠堂者其意有所托乎枋得倘見君父當披肝歷膽以雪公之冤復官還職卹典易名錄後攺正文傳立墓道碑皆仁厚之朝所易行者然後錄公言行於書史昭明萬世以爲忠臣義士有大節者之勸此枋得敬公本心親國之事亦所以爲天下明公論扶人極也言至此門外聲寂然枋得之心必有契於公之心也以只雞鬥酒酬於祠下文曰嗚呼天地間不可一日無公論公論不明則人極不立人極不立天地之心無所寄本朝以仁爲國以義待士夫南渡後宰相無奇才逺略以苟且心術用架漏規模紀綱法度治兵理財無可恃所恃扶持社稷者惟士大夫一念之忠義耳以此比來忠義第一人生不得行其志沒無一人明其心全軀保妻子之臣乘時抵瞞之軰乃苟富貴者資天下之疑此朝廷一大過天地間一大冤志士仁人所深悲至痛也公精忠大義不在張忠獻嶽武穆下一少年書生不忘本朝痛二聖之不歸閔八陵之不祀哀中原子民之不行王化結豪傑志斬虜馘挈中原還君父公之志亦大矣耿京孔公家比者無位尢能擒張安國歸之京師有人心天理者聞此事莫不流涕使公生於藝祖太宗時必旬日取宰相入仕五十年在朝不過老從官在外不過江南一連帥公沒西北忠義始絕望大讎必不復大恥必不雪國勢逺在東晉下五十年爲宰相者皆不明君臣之大義無責焉耳

疊山集卷之八里生潭石黃溥編墓銘△平山先生毋制機墓銘人與天地並立爲三才形气有小大人豈小於天地哉眾人與聖人皆可爲堯舜知覺有先後眾人豈後於聖人哉古之君子學足以見天地聖人之大全意一誠天下國家與吾心爲一誠一至天地人物與吾性爲一可言而不可行爲其事而無其功非儒道也宋朝喜用儒能談理性書者取穹官如執左劵五帝三王自立之中國乃滅於儒術盛行之時豈不大可哀乎吾讀平山先生母公行實未嘗不流涕太息安得斯人與之論儒道哉公仁人也少年見蜀人死於亂離如痛入肌髄收遺髏露骼藏之叢冢者以萬計流亡苦寒饑賴衣食以更生者又幾萬人帑不畱錢廩不畱粟悉傾倒施捨以活民命家以此屢空嗟乎一少年書生惻隱滿胸懷眞能以天地萬物爲一體豈非英雄人哉其尉安化也峒岷作亂單車半夜入鼪鼯篁竹間推赤心暁以禍福開其生路凶渠感恩羅拜至泣下民社以寧糴谷萬餘石爲社倉有凶歲四境無餓民邑庠不飬士始辟齋舎丰廩庖日以六籍四書講明士皆篤文行令有當爲之事而不爲者公皆爲之士民愛戴如父母其攝令衡陽也善政與善敎並行百姓得歡心而歌舞之無以異於安化也部使者交薦堂除南康令公辭曰世與道交相喪久矣人物大凋零願作一冷官爲國家育英才可乎分敎黃州兼領雪堂河南兩書院事程蘇二先生道不同而其趨一公爲諸生明辧旣知其所以異又知其所以同敎人必明體適用文武無不能精粗皆可以爲湖學再行於斯世功臣貴將子孫皆願立講下江淮湖右後進生經公講畫有文名者尢多沿江兩帥借隆望以精神一閫衛靈公豈能知仲尼哉際可耳公養耳後帥辟爲幹辦公事又辟主管機宜文字𨿽不能委心受敎公竭智殫慮葺罅袽漏猶能護一面風寒叛膽敵心有所憚不犯副閫界時宰頗知公除禮部架閣仍贊軍機任攺秩襄圍急將相皆天奪其鑑陽援而陰棄公有筞可以解圍可以弭兵可以使南北百萬億蒼生全性命知時宰必不用襄必陷國必亡天下必大亂憂憤成疾竟以庚午閏十月十三日終於黃州官舎家無餘財厥子無以終大事軍民悲憐斂殯塟祭諸費皆閫帥給之公諱廷瑞字仁叔家世河中之龍門後唐同光丙戌髙祖平章母公昭裔從孟知祥入蜀遂家焉公生於成都中進士第興元府推官諱巖老官其曾祖登科宰南溪諱諫者其祖太學上舎生諱自誠者其父生於己卯享年五十二娶劉氏生三男遇辰逢辰應辰皆以奇才實學爲逹官當方面者所知繇進士選舉入仕或辭祿廬墓或貳郡或丞邑止者得伯夷柳下惠之仁仕者合伊摯呂牙之道皆豪傑士也逢辰仕建安條上四十事說逹官爲生靈畱一發生意人望翕然辛未正月十一日子孫奉公柩塟於興國軍大冶縣鄕曰永丰裏曰白雉原曰黃龍山嗚呼公生而英偉年十二記六經巳能通大義作賦早有聲春秋程文冠一郡恢廓有大志惠義而力仁爲布衣已能哀憐鋒鏑遺黎塟死者活生者皆以萬計吾所謂古之君子學足以見天地聖人之大全意一誠而天下國家與吾心爲一誠一至而天地萬物與吾性爲一此之謂儒道公其庶幾乎鄕三貢始登己未進士苐仕止一掌故佐邊閫其沒也年方五十二諸公貴人苟能用其材行其道豈不能轉亡爲存易亂爲治天與人不合世與道相違惜哉吾歷覽前史渡江後賢相如張公徳逺虞公仲言趙公景溫遊公景仁謝公徳方皆蜀人也𨿽不能用太平如慶曆元佑時其心眞足以合天其徳眞足以服人亦可以爲大臣矣使公不死其才必大用用則必無愧於五君子一賢之壽夭吾道之行廢與國脈世運相關豈特其一身之不遇爲可恨哉王晉公範文正平生喜種陰徳子孫食其報人以爲天道可必母氏之後其大乎枋得與公仲子相識晚而相知深請予銘公墓乃銘曰才可以扶國之亡而爲興道可以挽世之降而爲升天不假孔明公瑾以年人巳知漢業之必傾計公平生之陰徳非古之大丈夫則不能黃河之源不可窮則奔流萬里而入海松根之茯苓不可劚則柯葉千歲而長靑匪春種而秋獲信云族而雨盈志有續而道有傳必長拔巓崖辛苦之蒼生而見其淸平

疊山集卷之九里生潭石黃溥編說

△秋旦說元佑黨人之子孫能不忘其祖抗志礪行俾人知樵陽上官氏有後如君者亦罕矣君以秋旦自號此意豈易與今人言哉天地間一年之气莫淸於秋一日之气莫淸於旦人與天地相似者血气也有能反觀吾所性所樂於此時者幸以藐然之軀與天地並立爲三極可無愧矣冬之閉者春之發晦之息者明之見學之誠者動之神聖人合夜气旦气行啟我者昭昭君固不必問予亦不必辧吾聞道家書有云太微淸都不晝不夜其气常如六月之淸旦是不是然不然吾不敢臆決也姑以理測之气之輕淸者浮而爲天必有眞宰主乎其中日月運轉乎其下光芒輝彩豈不呈露乎其上彼且不知雷電風雲霧雨霜雹爲何物俯而視之九萬里下浮埃之蒙蒙逰气之冥冥俗物之茫茫人心之膠膠曾不足獻吾一笑斯人也斯志也不快不慕豈尙秋旦而巳哉嗟乎木蘭不常有見其墜露則飲之秋菊不常有見其落榮則飡之賢者不得見而見其象古之人不得見而見其似寧能無虛空跫然之聲乎元佑黨人之子孫有文學有才智有行義如君者豈易得哉惜乎吾道久與世人相違吾言不足爲子贈也人間之气莫淸於秋旦儒家所能言君家所巳知也天上之气常如六月之淸旦儒家所不言君亦未可忽也△江仲龍字說陶靖節心與天一神逰天外俯視六合何物茫茫始淵明而終元亮君子憐之菊豈願爲隱逸哉以靖節而隱顯之者亦靖節也建安江君自名應隆自號曰菊隱求字於予孔明長笑隆中時人皆以伏龍待之宜以仲龍字大丈夫生於亂世消息盈虧惟天所命窮則晉處士逹則漢丞相吾俯仰無愧怍矣孟子曰易地則皆然顏子曰有爲者亦若是或曰子言善矣彼豈有此志乎噫不志者不志之必有志者志之矣△跋鷺洲書院記跋廬陵郡屬邑泰和有龍洲前邑宰愛其勝壘石爲基創爲書院大丞相文忠公周公記之或謂文忠公曰邑有學矣非贅乎文忠曰三代盛時自王畿建於六鄕六遂爲學者二爲序者十二爲庠者三百諸侯三鄕三遂庠序常半之家塾猶未論泰和子男邦也略考圖籍浮屠之居百區老子之宮亦十五區而額存屋廢者不與焉歐陽公著本論謂三代之民不從事田畒則從事禮樂不在其家則在庠序是以王者之政明聖人之敎行𨿽有佛老無自而入今也昔之庠序皆轉而爲寺觀何不疑於彼而疑於此也是邦先賢所以主張學校如此白鷺之於龍洲同一章貢水也周文忠節卽世四十有八年而有書院於此書院之與郡庠相望一水設謂敎化有不切能不以贅得之𨿽然由文忠之說則吾邦𨿽復數書院猶以不爲足也△大學解義跋大學解義一篇臨川老儒徐公著述也朱文公平生精神志願悉在四書後進剽竊緒餘髙可以取卿相下亦投合有司而掇巍科天下家藏其書人尊其道與六經論語孝經孟子並行惜乎知之者尙未致行之者尙未力四書何負人人負四書亦多矣是編初意豈欲發朱文公言意所未盡者邪抑尊信文公之學誠求實踐自不能已於言者邪厥子以示某某覽盡捲不能贊一辭所望於徐公之子者惟於力行二字加意焉俾人知朱文公之學不徒議論要見朴實則此編亦必爲世所尙矣△蕭冰厓詩卷跋詩有江西派而文淸昌之傳至章泉澗泉二先生詩與道俱隆自二先生沒中原文獻無足證江西气脈將間斷矣幸而二先生所敬者有澗谷羅公在巍巍然穹壤間之魯靈光也冰厓乃澗谷所知詩家因取其計二十六卷刋以示余逃虛空而聞跫音也觀其詩可以知其人歳在癸未淸明日龍虎山敬題卷後

疊山集卷之十里生潭石黃溥編啟

△代宗臣正啟恭審王春尊周人統用夏宗臣垂法一新正月之觀同姓上封獨載內陽之泰受天靈貺必世英賢恭惟某官仁意春生道心日麗天才俊逸合吟紅藥於東風佛性淸髙獨愛靑蓮之明月風飄飄而遠引麟振振而誰知詩禮楚交加意穆生之醴英雄元徳畱心康成之言知學問之無窮宜徳業之可大想見斯時之艸木未忘故國之山川江曲新蒲動野老行吟之志宮前嫩柳懷上皇攀折之恩願消西北之嚴凝廣布東南之溫厚掃淸飆霧見舊日之官儀充滿乾坤賀今春之喜气某艸心遊子花淚逋臣裊裊秋風思公子而遠望萋萋春色恨王孫之不歸愧無存趙之忠空有依劉之幸詩懷雲樹淸樽卽日而論文夢遶煙花紫禁何時而獻頌後賀禮簡前期心長△代賀丞相正啟鳳紀更端復對堯天之曆龍躔回次又新夏正之初維時元勲坐膺純嘏恭惟某官勲髙王室忠蕳帝心以道徳而位三公應千載明良之運理陰陽而遂萬物成億年期定之功宜誕受於春褀用永扶於皇極某一違鈞範五見歲華身在西陲阻效椒觴之祝神馳東閣輙輸竹簡之誠△又天序更端人正啟旦寔四方之資始慶萬物之咸亨伏惟某官道冒羣倫徳隆間世服華夷之重望建社稷之茂勲坐隆師席之儀刑益重聖朝之羽翼爲國碩艾四方咸聳於具瞻享時休嘉百福同資於康壽某屬臨獻歳服跪壺觴仰企崇墉益隆鼎飲△代幹丞相免追算功賞錢糧啟出車還役方吟洗甲之詩計簿見疑乃有償金之責此生此日惟公惟天切以黃石談兵無賞豈能得士孔明治國散財斯可聚人任危事者異平時圗大功者忘小費陳平用間盡捐四萬之黃釡季子合從豈止一雙之白璧上不問其出入之數下得神其鼓無之權故能離敵國骨鯁之臣終於滅楚連異姓兄弟之國足以弱秦洪惟仁厚之朝善用英雄之士羣臣分鎭州郡之粟可移百里皆兵府庫之藏不借昔我寧考若公先王當輪臺悔用兵之餘以淮閫礪復讎之志捐期徵伐誓還萬里之封疆傳檄招徠盡致兩河之豪傑𨿽仗義而有感豈吝財而可爲想盛時不計分榖之微故忠臣得爲社稷之計孔明不死𨿽復漢以何難召虎再生此興周之有望誰謂武皇虛耗之日頗有秦季督責之風車轔馬蕭惟恨捐金之晚弓弭矢箙卽云上簿之欺始因一二事之可疑並與千萬人而不信爲父榷子寧不痛心以君使臣亦必有禮伏念某承家忠義賦性狂愚參中原文獻之傳頗知衣節得安定體用之學不事空談辛苦兩科棲遲幾載流涕讀興元之詔血誠起雍丘之兵淸朝將以勸忠宣幕因而假寵非有祖狄千人之廩又無張巡百里之權用官劵能幾何得義士以萬計戍兵絕餉間逢子敬之指囷大姓假錢多籍軍師之作保方狂虜入淸江之境以孤軍守臨汝之城悍將武夫固有坐而觀者監司太守幾欲委而去之乃以三州責之一士賴元勛再整乾坤之力使內地不見師旅之勞豈期全軀保妻子之臣皆譛人者不念援袍先士卒之伍將屬子乎謗言來自貪夫貝錦成於邇列胡銓義旅似蒙騷動之疑宗澤精兵竟以饑羸而散猶幸坤大臣之容物有如泰君子之包荒未投光範之書已拜明綸之渥眞爲知已豈但感恩其柰右司無宰相之公心有負裕陵之訓本朝乃胥吏之天下果如同父之言忽傳拘索之甚嚴不曰會計之巳當千金而慕徙木將取信於市人二卯而棄幹城豈可聞於鄰國況子文之家巳毀顏氏之瓢屢空慈母忍貧久闕南陔之飬室人徧責何止北門之憂可憐平地之無銅安得上天之雨玉彊爲師說誰資弟子以萬鍾亦有誥身不直將軍之一醉興言及此撫巳知危主爾忘身公爾忘私願盡爲臣之義寒不得衣饑不得食亦爲賢相之羞玆蓋伏遇某官忠孝通乎神明度量包乎宇宙平生學問惟韓範可以齊駈不世功名𨿽伊周未能遠過不以春秋而繩臣下毎用皇極以受人才使稼軒之帑屢空無辭於罰若師魯之錢公使當辧其冤萬形有獘而惟理難磨一心合天則何事不濟矧小人之有母尢君子之用情誰能憐措大之窮賜之十萬不敢受北軍之賞還以五千特在出爾反爾之間卽爲生我育我之造元金具在悔不如荘子之明璞玉猶存或可效卞和之獻△代幹執政薦舉啟辟黃扉而熈萬類𨿽後陶甄掞華藻而被羣才敢希題品具輸悃欵登徹崇嚴切以國家端出治之源宰輔受舉能之責入則垂紳正笏日謁帝以進賢出則濡牘剡章歳限員而薦士維中外之同體共推揚之一心凡借齒牙立生羽翼曾謂駑駘之賤妄經臯樂之前如某者才謭命奇地寒族替弓治淪箕裘之緒鼎儀墜閥閱之傳顚躓窮途侵尋半世原念登門之始凾蒙下榻之知時際秉鈞哀深陟岵適在幽隱之地莫逢造化之功墻角殘蔬自絕阿衡之鼎海隅斷梗空瞻傅說之舟旣請字民庶諧將母逮甫戍期之及會新遴選之嚴掃軌裏居已更六載易階京秩尙闕四章在行道巳猶憐矧趨風之有舊恭惟某官爽邦碩輔命世眞儒嗣洪烈於臯夔綂正傳於洙泗建牙藩翰暫均剖竹之勞推轂英豪罔替拔茅之志倘矜鎖陋當辱記憐賜之顧盻之隆假以扶揺之便某謹當鏤膺載徳銘已知恩是日崇墉獲廁登龍之列異時大治願爲附鳯之階△代幹上司公庇啟長榜書名誤玷掌徭之選遠方隨牒第深懷祿之情豈不堪拜揖於上官將以受約束於下執切以難莫難乎使之爲宰能不能者皆自其人野王之請試長安薛恭而僅理宋邑盤根然後別其噐朝歌有意於除姦羙稻不可爲之虀袁甫惟求於治劇𨿽事之繁簡或異亦材之大小不同某誤著靑袍濫紆墨綬不能操刀使之制錦未嘗登車何以獲禽僅若落山陽以尹鼯猱焉可治都昌而化豺虎第綢繆以結果徒奔走於抗塵河陽號一縣花潘安仁豈於微官而敢陋彭澤爲五斗米陶淵明或以小兒而見羞矧廢置之際未免鄰城之嗤而退進之間或遭官長之罵誰爲之地願出其門玆蓋伏遇某官气飬之浩然道識其大者振鴛鵉之翼而騫翔路要垂虹電之光以熠耀淸朝我馬之維駒維騏維駱維駰暫屈咨詢之問甘棠之勿剪勿伐勿敗勿拜將形聽斷之思賜環行補於公卿推轂未忘於官屬某敢不班揚明令敬服常箴惟學道切慕於弦歌而奉法願寛其轡策獻梅花之賦敢期直指之稱誦木瓜之詩當盡厚報之意其爲欣抃曷旣敷陳△代幹丞相遷除啟丹衷激切夙懷知過之憂黃閣深嚴莫遂趨承之便彌極遡風之慕敢稽修敬之勤恭惟某官星斗垂文乾坤廓量負五百年名世之傑展九萬里南溟之程經綸四海而無所不長酬酢萬變而未嘗或屈大節凜凜而可畏宏猷綽綽而有餘懷堯舜之道以致君恥威文之事而在巳朝廷由之爲輕重天下系之爲安危自登槐席之尊益注楓宸之眷謀王體而斷國論熈帝載而代天工坐隆兵寢刑措之勲益致俗阜民安之效羣才登用庶政修明一陶晏粲之期永輔盈成之業明良際遇載賡虞氏之歌聖賢相逢願繼王褒之頌切念某材猶樗櫟景迫桑楡一官奔走於塵勞七任沈迷於簿領退有帝號之迫進無左右之容棲棲嘆巳之未逢落落與世而難合髙山流水覺之知音白雪陽春終乖寡和幸遇大鈞之播物況開東閣以招賢旣久托於帡幪當不忘於操履心同涸轍願歸滄海之波迹類寒荄覬沐陽春之澤△代幹杜按察追索書板啟布衣命薄忘繡梓之羣書絲轡威行還靑氈之舊物誰誥季孫之賞盜親逢魯國之眞儒吾有二天公如十日切以萬形有獘長存道義之名千古在前難泯詩書之澤微若書生之議論上關天運之文明秦火無遺不焚禦府之六籍蜀冦已慘尙畱石室之九經未聞孔孟之徒不勝跖蹻之熖造化必能爲之主神明亦自有其人伏念某才愧雕龍學幾刻鵠諸老文章之印頗有傳成三代金石之碑亦嘗編集柰五窮之難送慨萬卷之空蟠忍尋活計於錐刀寧問生涯於梓匠簡無編竹似有益於國人書旣同文願廣傳之天下豈期狗鼠尢甚豺狼眾憐三篋之盡亡彼得五車而自喜贖以金而不許毀於櫝則可憂凡爲攘竊之民恃有逋逃之主仲塗印昌黎之集自知不免於貧唐僧失蘭亭之文恐抱無涯之戚不逢大造何有餘生南山之判一傳符澤之姦大窘漢除廉吏盜牛卽日而來歸魯有素王竊玉踰時而書得兩載懷亡弓之恨一朝喜去珠之還緬想西蜀之先賢起敬捨遺之有道物皆吐气恨無數十軰之使君士盡歡顏願見千萬間之廣廈當日未酬於素志老天必啟其後人此蓋伏遇某官艸堂嫡孫闕裏先覺襟懷灑落光風霽月之無邊志慮淸明秋水長天之相映自攬轡登車之後有遡川獨航之心正觀豈無謀謨孰若如晦之善斷慶曆固多按察獨稱杜杞之長才不惟山嶽之動搖自覺乾坤之軒豁蠻夷不變吳當受罰於春秋文獻足徵宋或可言於殷禮凡一予一奪之際皆眾好眾惡之公治鑑可垂之無窮儒家各傳之不杇幸斯文之未喪知我其天喜吾道之將行以公爲命感激辭短皈依心長△謝宋亦山惠米啟右某啟伏蒙臺慈饋白米十碩者言念瓊糜精潔豈無騷客之粻玉粒馨香乃拜仁人之賜五升不糴一飯知恩切以士必無求始能全於素節人言好施豈盡岀於誠心饋之儻或無辭受者不知何義萬鍾𨿽富焉能凂於孟軻九百固多不可辭於孔子故簞食惡其非道而壺飡可以得賢伏念某旅不賫糧師非學稼菊飡蘭糗半生恥飫於肥甘矛淅劍炊十載俻嘗於危苦亦羨粟有餘之農父甘爲飯不足之廣文少慕沂公何敢謀於溫飽晚同無巳頗能忍於饑窮豈無貸監河之書終不寫魯公之帖誰謂心腸之鐡石尙憐气味之金蘭靑精欲轉其好容白粲忽驚於愁眼盡堪負米動慈母之歡顏不畏絕糧見門人之慍色五斗無折腰之愧三鍾可攘臂而遊𨿽免炊沙終慚不穡吾能報徳敢忘重施之秦輸人或有言何獨不辭於宋饋共惟某官膏梁味義菽粟飽仁士待公秧何止閔憂於苗長民思我粒必能爕理而黍丰爰命廩人無饑客子某敢不風歌授粲雅詠裹糧豪傑襟期已見指囷之義功名志願尙能倒廩而言辭𨿽有窮意則難盡△謝人惠紙衾啟平生眞實不爲布被之欺雅志孤髙亦有紙衾之惠寢興知感寤寐難忘切以荃壁藥房薄塵寰之帷帳蓉裳蘭佩笑濁世之綺羅觀騷人之淸修乃志士之法則獨無奇服如此寢衣服木質之氛埃眞成玉楮敷竹牀而瑩潔無異瑤臺近而南浦之名儒逺則西州之耆俊儉於奉已銘以示人某最厭黃紬之矜誇未見靑綾之華暖雄心英气尙有侵獸皮之言義膽忠肝不聽泣牛衣之語得此琪圃瓊林之物稱其玉壺冰壑之懷何須柳絮以鋪氈恐有梅花之入夢精神愈爽思慮無邪物外獨淸疑是臥袁安之雪室中生白宛然宿杜老之云共惟某人睡不拋書寢猶思學喜畱詩客醒常攜枕簟而逰靜聽鍾聲臥不覺衣裳之冷某共承珍貺願廣徳心因鐵衾而歌千間儻遂庇寒之志得布裘而長萬丈必無不暖之民△謝惠醋啟道心苦淡自知吸釅之難徳意醇醲乃有作酸之惠香浮頬舌感在衷肝切以設醴𨿽微庸見尊賢之意饋漿亦末可觀敬老之誠物有薄而用宏禮若輕而義重我聞周典官有酰人掌五齊之調和合七菹而醞釀上則登於王所共者有嚴下而賜及賓筵禮之亦厚使膳羞而無此恐滋味之缺然塩必有梅前聖之望良弼鼻能吸醋後賢以取相才自非其物之可珍何有斯人之善諭伏念某言無可口事不皺眉靜觀世味之噞喁堪憐聚蚋獨愛道眞之嚅嚌又笑酰雞渴饑不足以害心飲饌何求於養體猶未安於微分爰有請於淡交遂煩小奚專致巨甕乃烹雨韮頓添春菜之光華以漬冬萍不厭朝虀之索漠鄰何待乞客亦可供盡忘東野之酸或止相如之渴共惟某官滿懷蘊籍落筆森嚴行獨剛方不效微生髙之直量兼容忍眞有範魯公之能遂令寒寠之庖頗知曲直之味某咽津佩徳流歠懷仁願子和羮當雨霖之重任爲吾發覆窺天地之大全旣以心藏不須言謝△賀蔡芳源判鎭爲道士啟共審潔身污世寄迹黃冠滿目氛埃儒術不勝其拘賤逰神淸靜道家尙可以逍遙隱然千古之逸民或是四明之狂客切以安期志大豈願學於神仙荘子才髙何空談於道徳聊以避秦梁之俗不忍聞楚漢之爭因思前哲微言亦羨後天不老秋夜發幽人之嘆欲煉形魂凱風取王子之詞必存神气果知此意寧有幾人共惟某官光風灑落之襟懷白日淸明之志操濂溪而下考亭而上徧參諸老之書西山之節久軒之忠自得一家之學未展平治修齊之蘊肯爲淸虛恬淡之逰靜觀世變之推遷忍見人生之辛苦皇帝王伯之道一降如今衣冠禮樂之區大變至此惟聖賢乃能避世惟明哲可以保身不嫌茅宇之淒涼轉爲道觀何必玉隆之嚴邃乃寄仙家上界喜聞蔡眞人之詞新宮不讓山元卿之筆廬山泉石再期修靜之畱華嶽煙霞幸有希夷之隱而恐聞十行之丹詔終將擁一朶之紅雲某欲訪松花共尋瑤艸靑牛何往常占紫炁於凾關白鶴髙飛或聽玉笙於碧落

疊山集卷之十一里生潭石黃溥編啟狀△聘啟典刑猶在愧文定之嫡孫聲气相從慕安昌之愛女春生葮樹風有桃梅恭惟親家某人令愛小娘幼未及笄巳著徳音之羙某次學生童而佩韘粗知學問之方龜筮告猶鸞鳯得偶子當嚴於擇婦我祖名言女必謹於事人君家羙意△聘定啟親不失其親可隆親誼幼及人之幼得講幼婚幸出自天恩歸有地發方覆額巳勤采藻之儀角正垂髫猶事弄梅之劇幸兩小絕猜嫌之念故一言契姻好之盟鴈幣肅將庸固早年之堅約鳯飛協卜庶諧晚歳之和鳴△又仰少府之名門曾諧舊眷襲文昌之末裔復訂新盟況艸木之味本同故柯斧之言易合五齡六歳幼而嫁幼而婚寸帛尺書宜爾家宜爾室豈特效恭於子婿蓋將有望於父師如切磋如琢磨亦有仁義而已矣胥敎誨胥保惠母曰筐篚云乎哉△又百世婚姻況早得魚嬉之隊一言成事蓋亦由鳯吉之占對偶信是有緣蹇修易於爲力誰謂司農之侄締好劉墻敢圖法從之孫獲妻馮氏旣新盟之議定宜巧樣之催妝尺楮寸縑玆遺行人之問信綠衫紅袖要看舞膝之娛前△又門闌多喜同爲耕鑿之民聲气相求宜講姻﹛女連﹜之好媒言允契天幸何多令女鬢未成云已婉容儀之謹某男發方總角幸寛𦇤褓之憂豈曰小哉姻不嫌於及早會言近止喜卽遂於於歸△回定啟自蜀郡來五世托名門之好必齊姜娶一書寫非偶之慚是誠因親而締親所藉以幼而及幼旣無嫌於兩小暫時爲摘花騎竹之娛宜偕老於百年指日奉執櫛傳巾之事辱冰語致將忱之奠鴈欲歳寒成聚戲之隊魚可不如期以堅永好舅姑卽父母幸毎推錫類之仁童稚不婚姻何敢諉先儒之說△又觀書月下喜聞得婦於幼年折花門前幸獲問郎於同裏況黃龔並髙於地望宜朱陳亦締於世姻令男己學吟龍茂著奇童之譽小女喜占鳴鳯愧無少女之詞𨿽嫁娶以長大爲期然男女之婚姻貴早荷不棄長於鄰友之陋願早諧盧郎年少之期好音速報鳯樓人此正佳婿靑春早作蟾宮客當繼前修△又樂天示勧深虞生育之遲延壽訪婚欲見曾玄之早蓋一生之計惟在於少而萬世之嗣莫重於婚若兩小了無猜嫌宜二妙合於羈角況令孫淸徹已聞駒齒之生而侄女無知方在鳩車之歲荷不遺於葑菲喜獲締於葭莩𨿽云鵬鷃之不齊自是馬牛之相應資財不論何未忘夷虜之懷他日有行正有賴舅姑之敎△又謝安之侄生而敏頗關叔父之情庾公之女幼而孤喜道姻盟之好惟因親致親相契之久故以幼及幼得有所歸𨿽童心稚識之無知何勞違慮然男室女家之早定式慰先懷△又兩小無嫌久誦弄梅之句一言有契遽承采菲之盟俱勿失赤子之心可卜見玄孫之慶弄璋載育巳呈撃甕之奇拆綫未能欠覓穿鍼之巧詎意孩提之戲克承夫婦之緣玆辱魚緘復勤鴈幣報君靑玉案旣巳深張生何以之羞遺子黃金籝願兾守韋氏不如之訓△七月請期啟男女之生幸而得耦婚姻之道貴在及時禮有請期義當修贄祖宗繼體重嚴親迎之辰父母有心尢重於歸之日肅將嘉幣庸試新妝鳯鸞佇聽於祥占烏鵲歡迎於巧夕手舞至切心罄奚殫△回啟月燭云軿行矣赴銀河之約吳箋蜀錦此其爲蓬蓽之光然愧無百兩之儀寧不泰三周之禮折蟾宮之桂母富貴之相忘采南澗之蘋惟敬共之有恪△八月請期啟始卜佳期幸爾秋期之葉再占吉月依然夜月之圎諒由淑女之促裝足與素娥而爲侶玆相配合可想和鳴爛卽覩於盈門敬可無於納幣貧者爲禮非財貨愧乏多儀之子於歸冝室家豈勝至願△回啟紅箋寵貺辱厚意之鼎來丹桂香浮喜佳期之漸近旣有言歸之約當嚴往送之辭琴瑟和鳴行應曩時之占鳯門闌多喜尙期他日之乘龍△九月請期啟古者制禮婚姻非受幣不交今也從宜男女以及時爲貴況在黃華之候輙修紅葉之緣占其吉於卜人巳云允葉聽其成於媒氏兾必能從△回啟瀼瀼湛露滋開黃菊之數枝拂拂好風吹送彩雲之五朶因悟親朋之邇且承迎禮之隆禦輪再舉於三周行李愧無於百兩祗崇姻好兾略煩文宜其室宜其家自今始矣俾爾昌俾爾熾勿替引之△十月請期啟愧非韓樂幸因蹶裏之相攸夙定文祥必講渭梁之親迎言旣遂矣迨其吉兮預陳鳴鴈之期屬屆獻羔之候言秣車言秣馬行詠於歸以采藻以采蘋庶無失軄△回啟好記橙黃正十月爲良之景喜傳梅信占三星在戶之期旣葉佳辰敢違嚴命女有行而餞於禰巳敎其謹蘋藻之供母命嫁而送之門當與之贄棗栗以見△十一月請期啟﹝納成迎人出贅﹞曩諧占鳯巳欽季諾之承今漸登龍欲效秦貧之贅況一陽來復之際正兩家合好之時輙修鴈奠之儀並致鸞裝之禮菲然爲敬固慚無百兩之將行矣升堂誓益殫半子之職△回啟早慿月斧修成月鑑之圎今泛星槎來促星橋之駕箋牘戾止圭幣輝如自顧菲然何以當此旣重厪於委貺詎敢後於拜嘉禮重禦輪適十月爲良之候式嚴施袵屬一陽來復之時△十二月請期啟天地之義旣諧卜吉之從婚姻以時敢後親期之請預慿媒介以布腹心月取季冬日涓癸卯書先伸於一紙好永結於千春△回啟谷旦於差已葉蔡龜之卜瓊英是尙行觀堂著之容弟虞裝槖之空不作盈門之爛我則冰薄公其歲寒探隴首之玉梅已傳春信聽城頭之畫角行促暁妝△回啟﹝未允﹞龜卜葉從曩荷冰人之請魚箋下逮遽言星戶之期然𨿽貴於及時柰偶迫於多事桃夭方春之候此固良辰蘋采行潦之中尙容後歳永爲好也姑少遲之陂量容智燭是幸

疊山集卷之十二里生潭石黃溥編札

△通王府尹札某伏以仲冬謹時晴曦流愛共惟某官眷隆九陛望重一麾後皇贊襄臺候動止多福某謹沐神雪慮蠲拔毫箋申敬於千騎行軒之次仰祈矜休某切謂天欲惠頋於橫浦爲千里宅生之寄以有豈弟君子出而父母斯民矧惟二天照臨之初萬口歌頌爲至和諸福鼎來不禱而葉某安敢贅請某伏審某官光膺鳯檢暫撫兾城成命甫攽輿情交抃共惟慶愜某承之附庸天幸棲身道徳覆照之下日在南埜與扶笻之老騎竹之童北望朱幡爭先快覩捲捲贊喜踴躍萬分某共惟某官前軰盛心斯文元气忠孝名門之衣缽才猷淸廟之璠玙風度照人芒寒色正詩書澤物玉韞山暉乃知衣冠甚盛之家必有社稷非常之器天才無施不可春腳所至有聲暫勞一駕於熊轓來活久枯之鮒轍恐未止甘泉之計及巳興宣室之思天若有意斯民何止賜金而增秩公必從玆大用卽看鳴玉以趨朝凡在帡幪尢深傾傒某敢因慶幅而私布之仰祈臺照某去冬謁告言旋天闡奇機共遇某官分月臨川道路之人更相告曰是間長史宰相才也子盍往致敬焉某於此時所期先生者又有岀於他人所期之外也然自跪違泰階倐又期歲引睇霄躔無食息敢移尊向忽得好音適屬福星委照之下感念之餘始嘆人之幸會喜甚折屐遭際有如是耶惟是不習絲譜五枝已窮喜後之謀罔知攸濟所幸仁賢二千石惠然肯來以下慰三邑顒傒之切某首當引睇牙旗躬負弩矢俯伏道左以修屬吏之恭則蘇天之芘又有出於意外之望某不勝拳拳某策名贄敬之初無以見其歸依之萬一斐然儷語疥於申蕃蕪類不工醜愧萬狀倘蒙一覽而擲之榮佩千億某仰惟隨軒蓬閬仙輯邈在霄漢某不敢淩節百拜申敬惟下邑先庚敎條拱俟頒暁△通黃府判札某伏以權輿半春錦繡萬象共惟某官屏星照乘和气載塗穹垕迪簡臺候動止千福某雪手露香贄忱籖府仰幹丙在某切惟宣化承流守相之尊等耳地方千里位並元侯以十萬戶之歡聲爲八千春之善頌則夫金鼎翠釜有請則諛某嘗聞玉華之秀甲於閩棗名閥倚天實鍾間气慶雲呈瑞孰不願快覩爭先風北枝南無階望履詎圖試邑行戴二天此造化者巧爲之遇合也遙瞻丈蓋此心如飛某共審奉詔監州抗旌戒道來共一輪之明月先回四境之陽春伏深慶愜某幸正趨承倍增欣抃謹綴猶小啟一書端控燕雀之悃仍蒙弘慶賜以粲觀某下情慰愜某仰以某官性資冰絜徳量天寛惟涵飬深而燭理明宜設施弘而臨事果夔城制錦載賡杜工部之詩越囦依紅細考王右軍之帖薦分半刺殊加恩意別乘驥足之馳詎容席暖屬車貂尾之從亟待詔溫某庠序諸生不習爲吏剸繁治劇用重其才水毀木饑二軍艱字𨿽撫字之心如日而焦熬之鬂巳霜末路尢艱險灘未渉尙祈矜念曲賜庇存祗佩恩私介丘莫諭矣某不敢淩躐申寶閎仙輯之起居伏恐屬邑應有先庚條目拱竢行下△回主簿交代札某伏以月開周正云慶魯書共惟某官司印花城趣裝榖旦後皇右綏臺候動止千福某雪手露香奏記籖史仰幹丙在某聞之二气五行之運在天爲寒暑在人爲語默動息調元贊化儒者事也況一理身之陰陽乎𨿽然存我以厚蒼生願爲國寶此不貲之軀乃副輿望某佩服春藻秋蘭之馨久矣箕南斗北無由快星鳯之瞻不謂天假機緣得托云仍之好平生願識荊州卻無負此言矣中夜攬衣擊節自慶某伏審榮膺綸誥來領印曹先聲一馳和气四洽諒惟歡慶切惟某官以南巖世家爲西江名士峩冠司業堂則何蕃之徳行舉幡帝闕下則王咸之气節朝奏暮召可謂希世之遇矣尙屈鸞鳯於枳棲何耶然張集賢起於魯山鄭相國興於汜水萬里修途胥此焉出奉紫泥而班玉筍不夙則暮某鈆槧晚生世居昭武烏洲學優而仕代不乏人在嘉定間則伯氏果齋對策大廷擢居鼎甲獨某不克亢宗少也三預賢書迨其彊仕某年猶未脫場屋俛試南廊疏居次等遂得令闕趨來梅川甫書下考乃蒙大鑑章先生檄入郡幕繼蒙繡使李先生俾攝信丰俱以一削收錄於是羈畱幕底者兩年回視薄職不無曠瘝然此心惓惓無日不在朱墨間屈指歲除僥幸書滿幾生修結得際交承洗龜拂篆以爲告新之圖某之志也掩瑖匿過以爲淑後之計則執事事也引領車音拜手以白某及瓜而代有日矣修尺牘以通是好禮也乃爲執事所先懈怠之咎無以自文謹列件札將以儷語申控卑悰並酬榮施倘垂電光榮佩千億某皇恐晉躐申問契家翠水瑤池臺眷伏想煙霞萃祉日月常春新治趨條敢不肅拜詞

△薦父靑詞﹝代王菉猗女﹞父今捐棄永無侍奉之期女旣有家難報劬勞之徳潔齋丹悃號吁蒼旻伏念妾先考學慕醇儒老爲寒士愛人利物𨿽莫展其素懷謹行信言不敢欺於洪造豈期一疾卽反九泉妾生無飬志之能沒缺送終之禮受恩罔極茹痛何窮仁君猶悲憐緹縈之詞河伯亦閔念曹娥之苦父子之情至切天人之應惟誠皈命羽衣投誠金闕伏願矜哀愚悃超度先魂覺本性之虛明赦凡情之罪悔宿愆盡洗無久滯於冥途片善可書或再生於樂國△吾友張四居士爲僧敢獻善頌天臺羅漢形模也學丹霞剗艸少年大振宗風好个五山長老

疊山集卷之十三里生潭石黃溥編表

△賀玄天上帝生辰表三月三日臣某言伏爲今月初三日恭遇上聖降誕休辰者帝降人寰必眞元之會合民懷天徳逢初度以歡愉宇宙昌期華夷同慶臣誠歡誠抃頓首頓首切以虹流瑞彩天開秋昊之神龍噀祥波佛現世尊之聖受大極兩儀之正鍾三光五嶽之全篤生髙眞孰若華旦恭惟玉虛師相玄天上帝北辰合徳春日同仁贊化玉淸道生天而至妙調元金闕功裨帝以難名契眞宰於東皇對長生之南極乾坤比壽永覆載於萬靈日月齊光常照臨於六合臣欣逢瑞節難報鴻恩有始有初歳歳今辰之歌舞無窮無極人人洪造之生成臣無任瞻天望聖歡抃慶快之至謹奉表百拜稱賀以聞臣誠歡誠抃頓首頓首謹言△又臣聞天生大聖實輔相於元工民受洪恩冝懷思其初度對玉虛而稱慶睇金闕以敷忱臣中謝切以白帝之司三秋史紀虹流之旦素王之存諸夏轉言麟紱之辰能奉若於皇穹宻綱維於人極緬想發祥之始誰無尊道之誠伏念臣一善蔑聞百殃寧免逢南方之喪亂何地逃生賴北極之明靈助天濟世聞此日騎箕之瑞效眾星拱斗之儀有始有初豈不知於帝力無窮無極期永庇於人寰伏願洪造垂仁髙眞錫福回乾坤之和气掃飆霧之妖氛念昔降神救萬民之微命自今悔道開億載之太平臣無任瞻天仰聖激切屏營之至△許旌陽飛升日賀表仙降塵寰體天心而濟世帝嘉神績乘秋气以升霄華貊歡聲古今盛事臣中賀臣聞赤虯紫霧聞仙子之逺遊黃鶴白雲想至人之髙舉孰若一門之積徳盡超八極以登天恭惟眞君道極髙明誠參化育驅龍蛇於境內旣成神禹之功挈雞犬於雲中不假淮南之鼎慕眞風而𨿽遠遇華旦而難忘臣欲報恩仁敬修賀禮苾苾蘋蘩之薦依依葵藿之誠日月齊光長戴神明之徳乾坤有造願爲仁壽之民臣無任激切屏營之至

疊山集卷之十四里生潭石黃溥編疏

△梅野起居疏世有子產孰頒焚室之材裏有少陵冝助艸堂之費錢財易得道義難窮梅野先生詩書巳廢於秦灰棟宇何堪於鄭火參充巳爲貧士忍聞稱賀之言池魚本是善人孰動救災之念今見眼前之突兀順恢身外之帡幪若不寄貲豈敢嗔於錄事倘能買宅是亦遇於韓公見義必爲當仁不讓千萬間大庇寒士須還天下英雄三十年始有此廬莫作詩人笑語△城隍疏五月二十八日日餘二日卽更建午之書云粲五云喜遇生申之旦歡聲載路和气滿城共惟城隍土主全封號乃武乃文作威作福呼吸須臾之雨露叱吒頃刻之雷霆佐漢有功四百載綿延社稷配天無極億萬年帶礪山河赫赫厥靈洋洋如在某等素喜蒙恩之久幸逢震夙之初壽永基圖願借椿齡而爲壽封褒忠恵更看芝檢之增封△鳳林新建蓮堂疏地勝鳳林接東林而長久天憐象敎托儒敎以扶持旣善念之有孚冝道場之壯觀胡先生愛靑山之好與無用者不同謝靈運種白蓮之勤想專心而不雜巳捨鐘山之宅上續遠公之燈或疑香火之光明豈可規模之狹小所謂鼎新日月方知特地乾坤大願力大功緣必是大雄猛漢好布施好福徳須還好修行人一佛辦心諸天助力維摩八萬四千座半日化成雪峯三百八十庒一家喜捨不可蹉過直下承當陶淵明十八大賢且作廬山之隱者王文正百餘名士尙歌淨社之太平△景佑眞星生辰疏﹝睢陽大將張抃七月二十五日﹞南嶽降神爲生民而立命普天蒙福逢初度以懷恩合眾志之精純對九霄而吁告緬思唐世爰有忠臣助兩賢以守一城提孤軍而勝百萬宗社資其翼戴江淮得以安全幽爲神明爲人節義無慚於天他生當封死當廟英靈永鎭於華夷粵若是邦同歸大造玆遇乘東維之旦誰無拱北極之心葵藿秉誠蘋蘩昭敬設金山之淨供演寶藏之祕文四生六道之超升三界萬靈之來降悉遵佛敎庸神休有始有初豈不知於帝力無窮無極願永庇於人寰伏願上聖垂仁明神賜鑑百谷告成於秋日四民常在於春風念昔生賢救兩間之厄運自今悔禍開億載之太平△福善王生辰疏八月初四天將救世降崧嶽之神明民欲酬恩依金山之佛法潔嚴恭之一念露悃欵於三靈某等猥以下愚竊聞上世良弼騎箕尾而降爲萬古之星辰文公應鬥牛而生救一邦之水旱皆帝心之妙簡與民命以相關共惟福善尊王正直而英靈慈仁而睿哲握中夏文明之運存西方賢聖之風爲國選才士必功名道義代天與善民皆富壽康寧萬年保佑於此邦兆姓歡呼於誕節太極兩儀之正融作異人三光五嶽之全鍾爲一佛宜修慶禮庸表微忱牲牢不見於苾芬酒醴難昭其誠敬欲報乾坤厚徳無如水陸大齋三界萬靈對休辰而歡喜四生六道依大造以超升𨿽無補於神功示不忘於聖力恭望明靈降鑑穹厚垂仁好生仰體於天心錫福同歸於皇極金風玉露巳開丰年之祥璧月珠星早見太平之象攘竊陰消於狗鼠貪殘永絕於豺狼民安禮義之彜士復詩書之澤鄕閭和樂固無日而不春廟貌尊嚴尙與天而齊壽△化道衣疏某人熟朝眞之科敎習事帝之容儀入我觀門共成道法豪家大族長者善人必有仁心共成好事黃絹銀章頒皇恩而訓戒朱衣玉佩在帝所以周旋倘二者之得兼亦一生之奇遇賀知章結艸宇必承君命以修眞陸簡寂得石壇難以朝衣而拜斗有誰施捨成我因緣豈無地位九分人或遇神仙一會客天臺山之采藥便逢福地以逍遙玄都觀之栽桃不負恩門之培植△曁公聖者生辰疏天生賢聖欲普濟於微氓民戴恩仁何忍忘其初度潔齊致慮吁告明靈伏念某等性本顓蒙命尢迍蹇回心向道願爲良善之人從俗隨時寧兔悔尢之事全危身於離亂嘆生理之艱難日虞虐吏之誅求時有過軍之煩擾十室而九無溫飽五年而屢告饑荒賴通覺大師之靈有覆載小民之徳雨暘從欲疾疫無憂凡蒼生之感神功如赤子之依慈母思帝力者必虹流之旦懷素王者必麟紱之晨欲薦愚忱敢遵釋敎演金山之妙法敷寶藏之微言福及幽冥心通上下伏願帝垂憐憫神降吉祥一佛重來必潛消於厄運萬方有幸願早見於太平△重建觀音寺疏尋聲救苦是名觀音與佛有緣樂我淨境野火燒虛空而不盡法燈歷今古以長明歳星巳周天道必復宰官長者寧忘補陀現身大臣檀那還記靈山舊話諸天助力不日成功紫竹林中散光風於三界綠楊枝上灑甘露於八荒使眾生識大慈悲此善果勝諸福徳寶珠瓔珞豈無普門品之仁賢樓閣玲瓏盡見華嚴經之富貴△虎溪蓮社道堂修諸天閣疏蓮社虎溪是法云地善焰慧地華嚴龍海化叨利天兜率天此非一蜃气吹噓所得成湏五鳯手經營之乃可鉤心鬭角共看抱地之縵回佩玉鳴鑾不是飛雲之歌舞俯視千大千世界上有二十二天人世出世間漢來漢現希有希有西方天竺國飛來眞如眞如昨日妙髙臺夣見吾爲法施汝辦肯心△洪山廟照華嚴第十五會善人長者共成華嚴會今幾年矣佛果巳成愈修愈好善根已大更種更深丙戌年第十五會供食科儀隨人喜捨此爲好事願發肯心華嚴經一十五會歳歳相逢維摩座八萬四千人人要飽佛果不難成熟善根更好栽培天下功緣供飬之功最大人間福徳有施之福無窮慕聖僧而水府設齋聞合論而神宵送食觀音瓔珞效恭敬於世尊天女寶花獻殷勤於長者此是菩提地位湏還廣大心胸願傾帑廩之餘財共贊鄕閭之好事曾記兒童戲供也能生阿育王家請看川老談經直要到毗盧頂上△東山白蓮堂修造疏誦彌陀經多有西方公據祝聖人壽又見東林道場天燈巳放光明鬼火豈能魔障要識白蓮淨土世世無窮請看紅日出山朝朝如是前此規模窄狹今當棟宇修崇五十三參華嚴樓閣有幾多富貴八萬四千寶座殿堂非一處安排居士辦心諸天著力豈無長者捐火宅之金銀恐有名賢捨鐘山之屋宇且頌餘財余粟便歌羙奐羙輪一日圎成八方讚嘆七寶布施好畱我佛國因緣萬代流傳只道是君家福徳△永福堂塑佛像順昌西巖西方極樂國福在西巖南無阿彌陀現於南劍盡道菩提無樹何須淨土栽蓮然化身亦有色身因像法可求正法想觀音之救難滿面慈悲思勢至之度人通身憐憫一佛遠公之接引諸天聖侶之護持巧手莊嚴善人施捨大千七寶布福徳何如此福徳之多三十二相觀如來咸有見如來之喜△仁壽堂化妝塑佛民皆仁壽一心願見彌陀佛有因緣好事湏煩長者欲現如來之妙色共培居士之白蓮化身不難要淸淨要圎滿諸相具足誰布施誰莊嚴此日發心諸天助力寶珠瓔珞信手拈來金銀硨磲隨意喜捨豈特道場之光彩有關闔邑之禎祥三四五佛善根自有種善根之報千萬億刼福徳何如此福徳之多△東嶽廟妝塑天堂地獄閻羅像疏善惡災祥之報猶影響之應聲神祗鬼魅之靈在典禮而有像敢幹長者仝發好心借佛說以度人卽嶽祠而設敎天堂果有宜君子之先登地獄豈無必小人而後入韓柱國不須身後包閻羅只在眼前何吝餘財共成善事可以勸修身立命之士可以化遷善遠罪之民變鑊湯而爲淸涼何待問觀音大士捨魚池而作忉利毋煩念寶勝如來△白蓮社經堂疏廬山一條瀑布流到東林華峯十丈藕舡種成淨社從此枝枝葉葉處處田田何人不過虎溪橋是水盡入龍宮藏此爲諸佛菩薩之所護念又待最後檀那而得圓明任他栽火裏凢紅看我出泥中淸白從聞修竟悟色香空

疊山集卷之十五里生潭石黃溥編文

△代五顯廟巫祝爲還願人放罪文社令解到罪人一名枷鎖待罪九月二十八日靈順廟掌善惡判官具呈照得某人頃罹罪罟幸脫累囚思宿業而多慚恐後災之難免遂投云瑣自首前愆旣荷校而在庭且席槁而待鉞若論舊惡當伏嚴誅適逢皇天誕聖之辰宜廣上帝好生之徳姓某一名合與不合疏放取神旨奉五顯靈官大帝神旨凶人不善自有常刑上帝好生豈容盡法況十載苦干戈之禍爾萬姓在湯火之中人思解撓以除苛天必滌瑖而蕩穢欲新污俗何吝寛恩姓某本是愚民自陷大譴旣束身而俟罪必滌慮而洗心情亦可憐理冝從恕經有宥過無大之訓律有自首原罪之文刑人發蒙利於說梏死囚歸獄縱以還家吾欲並生爾冝遷善知人身之難得毋再犯刑思天网之至疏常懷報徳姓某一名當廳疏放仍申天曹地府闗東嶽城隍司應有幹連綰繋去處照會△代昭懿廟巫祝爲婦人還願放罪文本廟據掌善惡判官具呈罪囚一名某鄕裏某氏供招本命某年月昨因丁丑年十月十三日北兵討擄逃難深山自念田野愚民性資昏闇平生虛度不種善根一念妄行俱是惡業旣逢離亂恐致死亡遂發悔心仰投洪造是日對虛空啟許夫人行宮私獄案願懇禱庇覆或可保全凡今未死之年皆出再生之造今月十五日伏遇大聖降誕之辰謹齋戒沐浴荷枷扭帶繩索前詣行宮門下潔身請罪聽候裁斷施行本司看詳某氏曾逢大難遂發悔心仰賴聖恩幸逃末劫果能遷善旣獲延年旣械杻以在廷同囚徒而請罪當大聖降誕之日體上帝好生之心或播寛條更全微命取自神旨裁斷奉昭惠崇福善利順懿天人神旨上帝好生初無殺意下民犯法豈是本心自從開天地以來方見大干戈之慘能逃末劫必有善根某氏愚婦何知悔心甚苦惡人齋戒猶可動於上天死囚來歸自當開其生路經有宥過無大之訓律有自首原罪之條一善可名諸惡不問在縲紲而非罪咸與維新脫桎梏而發蒙姑從大赦如能積徳更與延年某氏疏放仍申天曹闗嶽府照會

疊山集附錄卷之十六里生潭石黃溥編△上疊山先生書雙湖胡一桂二月六日新安學生前鄕貢進士胡一桂謹燻沐裁書百拜獻於提刑殿講疊山先生閣下某嘗讀周元公易通有曰天他間至尊者道至貴者徳至難得者人人而至難得者道徳有於身而巳夫所謂道徳者何也其綱有三其倫有五原於天設於地品節於聖人通行於千萬世由乎此則安不由乎此則危由乎此則爲諸夏爲人不由乎此則爲蠻貊爲禽獸斷斷乎其不可易之論也然嘗怪夫自開辟以來宇宙不知其幾變而所謂道徳疑若爲之而俱變者冥冥之表蓋有天焉毎於其交際之間必生一二傑魁瑰偉之士以身任道徳之寄把握扶植於不壞不滅之地夫天旣以道徳重寄付托於其身謂宜愛之護之俾得優遊適志以順乎其天頋乃不然或使之憂患困苦直至殺身而後僅可以成仁或拂亂其所爲使之饑寒流落瀕於萬死而不得死棲棲焉寄隻影於遐陬僻壤間而時俗富貴者洋洋得志切齒唾罵以爲至愚至癡不通時變自陷於困竆所謂可憐不足卹者若是而望其把握扶植此道徳於不壞不滅之地眞不啻如一發引千鈞之難何哉蓋不然天地間萬形皆有獘惟理獨不朽宇宙間事固有囿於气數之不得不然者而所謂道徳之理則實未嘗一息可變苟非其人亦不能以自行是以必於人是托然人品有不一有盜名欺世者有慕名矯拂者有不能忍於饑寒而流涎於富貴者有牢關固巨於其始而卒喪其節者有自度其才而足以應世而姑守竆約者有初之無力以自奮忽乘機而遽起者若是者是皆不足以任道徳之寄往往天亦嘗厭欺扵此徒是以付托一二人於斯世必使之憂患困苦殺身以成仁必拂亂其所爲饑寒流落瀕於萬死而不得死如精金百錬曾不變其所守仁以爲已仕死而後已者亦以其身不足愛而道徳之爲可愛且將以愧天下之曾儋人爵食人祿者若此者是眞可以任道徳之寄昌黎韓子所謂千萬世一人周子所謂道徳有於身者是也逰吾目兮八荒思得大人君子道徳有於身者爲之依皈舎先生之外其誰哉洪惟先生抱三光五嶽之正气負三綱五常之重任渉世於彊仕之年秉操扵立朝之日一時權姦如虎豹九關磨牙揺毒而浩然之气至大至剛以直飬而無害曾不爲之撓屈居常抱膝林泉朗誦先生大雅之章想見人豪而云泥懸絕無階趍拜玆者恭聞蟄神龍於九淵翔鳯凰於千仞儉徳自持而爵祿不足以移髙尙自立而王侯不足以屈集蓉裳修初服而章甫逢掖變更之未嘗臥蓮舟讀玉書而天祿石渠宗主之有屬斯文倚之爲命脈衣冠賴之以綱維義夫節婦得所標表以益堅亂臣賊子有所觀望以羞愧道徳之興廢闗系於先生之一身而把握扶植之責甚重而匪輕也故昔也危言危行人不得以議其訐今也危行言遜人亦莫得以議其脂韋梅福之於炎劉淵明之於司馬時不同而處亦異也嗚呼天地猶有憾粹乎先生之行終不能疵日月猶有蝕昭乎先生之心終不能蔽雷霆猶有伏烈哉先生之气終不能遏此眞所謂道徳有於身而千萬世一人之人也稍有志於道徳之士可不承下風而望餘光哉某安定微宗古歙士族蓋自六世兩伯祖鉉銓接武元丰之第而髙伯袓昻政和間由辟雍第太常與吏部朱韋齋先生有同邑同年之好髙祖溢紹興初分路省元復收世科詩書之傳道徳之脈三百年於此矣某五六歲而讀父書十二三而能文十八而登名於天府年少气銳不但視功名而唾取粗亦爲有志於當世者夫何天池之翼未展而洄溪之翅巳垂孟明之舟未焚而郟鄏之鼎巳易事蓋有大謬不然者我之爲我亦無復有志於斯世矣且比年以來天疾其軀仲車其聽庸人孺子莫或肯半指屈中夜以思默然領會意者造物仁愛之深故欲使爲無聞之人專心致志於學行之乎仁義之途逰之乎道徳之源無絕其源無迷其途而巳乎環視其家圗書滿屋而紫陽夫子之易又平日所酷尙伏讀家君易啟蒙通釋吾易門庭旣巳獲入獨謂本義提綱振領而節目未詳於是又取語錄而附之纂集諸說間贅巳意至若卦象之異同文言之疑義自漢儒已來千有餘年未有能灼知其說者某一旦豁然貫通若有陰相而默啟之於是作爲卦象圖說又作爲疑文言並而體之未有圗也而圗之十翼之未有論也而論之啟蒙本義有大功於天下後世而人莫知也又表而出之凡此者豈務絺章繪句以爲能記事纂言以爲多哉亦以明經乃儒者之事況大之爲天地幽之爲鬼神明之爲君臣治亂別之爲賢邪進退於以立三才之道於以順性命之理於以盡事物之情通天下之故莫不畢備於易於此乎有得焉亦庶乎身心收斂不至外馳而所謂至尊之道至貴之徳亦猶是以不失焉耳書成而鄕之老師宿儒莫不爲之許可某亦自度歲月之不虛度矣然左太衝三都賦固未嘗不爲奇偉之書使不遇皇甫謐稱奨而爲之序亦何以信於時而聞於後哉今海內以先生爲道徳之宗主人物之權衡一經品題便作佳士某是以不逺千里往拜丈函塵滓視聽求片言以爲之黼黻付之書市繡梓倘徼先生之髙名令譽傳之無窮施之罔極某何幸吾易何幸惟先生進而敎之實惟門士之至願干冒師嚴下情不勝戰栗俟命之至△疊山先生行實謝枋得君直號疊山信州弋陽人登宋寶佑丙辰第甲子校文江東發筞十問抵時政安置興國軍乙亥除江東提刑累遷至江柬制置使土軍攻饒拒戰安仁敗宋徳佑元年冬十一月任江西招諭使知信州又敗棄家入閩丙子二年春正月元兵入信鏤銀榜根捕執枋得之妻李氏二子一女送江淮行省拘於揚州獄中毋夫人以老疾得免李氏不屈死於獄中惟二子熈之定之得還元至元戊子二十五年夏四月召宋故臣謝枋得力辭不至時帝訪求南人有才者甚急禦史程文海承旨畱夣炎交章薦之尋有書上程雪樓秋九月參政魏天佑執枋得北去先是枋得由建陽唐石山轉入蒼山等處朝遷暮徙﨑嶇山山谷間竟得脫至元甲申黃華平大赦枋得乃出得還自寓於茶阪設卜肆於建陽驛橋榜曰依齋易卦小兒賤卒亦知其爲謝侍郎也至是天佑朝京將載枋得後車遣建寧總管撒的迷失佯召枋得入城卜易逼以北行以死自誓知不可免卽不食有上魏容齋書己丑二十六年夏四月故宋江西招諭使知信州謝枋得至燕死之初參政魏天佑逼枋得之北行也與之言坐而不對或嫚言無禮天佑自甚容忍久不能堪乃讓曰封疆之臣當死封疆安仁之敗何不死枋得曰程嬰公孫杵臼二人皆忠於趙一存孤一死節一死於十五年之前一死於十五年之後萬世之下皆不失爲忠臣王莾篡漢十四年龔勝乃餓死亦不失爲忠臣司馬子長云死有重於泰山輕於鴻毛韓退之云蓋棺事始定參政豈足知此天佑曰彊辭枋得曰昔張儀語蘇秦舎人云當蘇君時儀何敢言今日乃參政之時枋得百口不能自辧復何言枋得不食二十餘日不死乃復食將行士友餞詩盈幾張子惠詩云此去好慿三寸舌再來不直一文錢枋得會其意甚稱之遂臥眠轎中而去渡采石復不食自是只茹少蔬果積數月困殆四月初一日至燕京初五日死於驛子定之護骸骨歸葬於州枋得平生無書不讀爲文章髙邁奇絕汪洋演迆自成一家學者師尊之所著有詩傳注疏易說十三卦取象批點陸宣公奏議並文章軌範行於世△文節先生謝公神道碑李源道天訖宋命皇元一四海而統之至元二十三年行禦史臺侍禦史程巨夫以宋遺士三十人薦於朝於是江東謝枋得在舉中被徵丁內艱辭亡何連詔江浙行省左丞管如徳召皆不起廿六年春正月福建行省參政魏天佑復被旨集守令戍將迫促上道乃行夏四月至京師不食死春秋六十有四八月子定之奉柩還廣信明年九月塟其鄕之玉亭龔原其門人誄而題之曰文節先生謝公墓先生曾祖彥安祖一鶚考應琇潯州僉判妣桂氏封碩人先生諱枋得字君直信州弋陽人宋寶佑乙卯薦於鄕丙辰試中禮部髙等比對力詆時宰閹宦奮不頋前後抑置第二甲第一人初潯州君以事忤使者董槐被劾以死先生旣第董槐執政竟不堂參以歸丁巳召試敎官調建寧府敎授巳未趙葵宣撫江東西辟爲屬尋除禮兵部架閣令募兵援江上出楮獘十萬貫得信撫義士數千人以應宣撫司罷賈似道當國會軍興岀入簿責任事者公毀家以賡不足坐廢至元初長星竟天踰月我師壓江上宋社日替江東漕司猶試士徵校藝先生憤賈竊政柄害良忠誤國毒民發筞十問擿其姦極言天心怒地气變民心離人才壞國有亡證辭甚剴切大怫賈旨臺評竟上其謗訕鐫両秩興國軍安置因謫所山門自命疊山守令皆及門執弟子禮丁卯以史館召先生曰似道餌我也不赴閉戶講道聞之者翕如若周嶽熊朝余安裕楊應桂余炎謝禹莫若軰皆知名介然自將足迹不及權門裏中人行事或不循於理者輙曰謝架閣聞乎有持兩爭必來質平遣以理無秋毫假與人意人亦髙其風必自審乃進非義者未嘗敢至其前也乙亥連以史館校勘祕書省著作郎召牢辭授江東提刑摠其兵以守饒信撫與王師戰輙敗不能軍遂易服負母走閩中隱於卜信守將悉捕公妻子弟侄送建康獄夫人李氏有容徳有廉帥者欲妻之一夕自經死弟某某侄某某及一女二婢皆死獄中惟二子熈之定之移獄廣陵得釋又有弟禹在九江亦不屈斬於市先生性資嚴厲雅負奇气風岸孤峭不能與世軒輊而以天時人事推宋必亡於二十年後抗論憸宰老竭蹷不售終不取合於時其爲人蓋如此及程公之薦報書乃曰弓旌招賢輪帛迎士有志經世者孰不興起及非其人非皇帝夣卜求賢之初意也觀其言非徒決於剛憤者少力學六經百氏悉淹貫爲文章偉麗卓然天成不踐襲陳言宿說論古今成敗得失上下數千年較然如指掌尢善論樂毅申包胥張良諸葛亮事常若有千古之憤者而以植世敎立民彜爲任貴富貧賤一不動其中其言曰淸明正大之心不可以利回英華果銳之气不可以威奪其自信悉類此先生之北也貧苦甚衣結屨穿行雪中人有常徳之者賙以兼金重裘不受平日所著易書詩三傳行於世雜著詩文六十四卷翰林學士盧公摯爲之序引深所推激夫人李氏男三義勇早卒熈之歸自廣陵亦卒定之賢而甚文累薦不起孫男二信孫仁孫先生死之二十有四年門人虞舜臣率其徒築室買田祠公弋陽之東江浙行省請於朝爲疊山書院又五年餘任集賢待制番昜周應極狀其事致定之之語求銘墓道嘗謂先生天下士源道仰其文章風節蓋四十年而不一識是區區者尙可辭哉銘曰嗚呼先生生也何時生也後時日薄崦嵫維南有孽龜玉毀拆我朝天明乃完其節雞鳴風雨歲寒松栢伊其板蕩古有盡忠道統旣闕人文斯崇有美翔鸞載鳴載集曷迪匪庭曷課匪京萬里冰天介石自貞奚卒不施閟於佳城嗚呼先生△宋史列傳謝枋得字君直信州弋陽人也爲人豪爽毎觀書五行俱下一覽終身不忘性好直言一與人論古今治亂國家事必掀髯抵幾跳躍自奮以忠義自任徐霖稱其如驚鶴摩霄不可籠縶寶佑中舉進士對策極攻丞相董槐與宦官董宋臣意擢髙第矣及奏名中乙科除撫州司戶參軍卽棄去明年復出試敎官中兼經科除教授建寧府未上吳潛宣撫江東西辟差幹辦公事團結民兵以扞饒信撫科降錢米以給之枋得說鄧傅二社諸大家得民兵萬餘人守信州曁兵退朝廷核諸軍費幾至不免五年彗星岀東方枋得考試建康摘似道政事爲問因言兵必至國必亡漕使陸景忠銜之上槁於似道坐居鄕不法起兵時冒破科降錢且訕謗追兩官謫居興國軍咸淳三年赦放歸徳佑元年呂文煥導大元兵東下鄂黃蘄安慶九江凡其親友部曲皆誘下之遂屯建康枋得與呂師夔善乃應詔上書以族保師夔可信乞分沿江諸屯兵以之爲鎭撫使使之行成且願身至江州見文煥與議從之使以沿江察訪使行會文煥北歸不及而反以江東提刑江西招諭使知信州明年正月師夔與武萬戶分定江東地枋得以兵逆之使前鋒呼曰謝提刑來呂軍馳至射之矢及馬前枋得走入安仁調淮士張孝患逆戰團湖坪矢盡孝忠揮雙力撃殺百餘人前軍稍卻後軍繞出孝忠後眾驚潰孝忠中流矢死馬奔歸枋得坐敵樓見之曰馬歸孝忠敗矣遂奔信州師夔下安仁進攻信州不守枋得乃變姓名入建寧唐石山轉蔡阪寓逆旅中日麻衣躡履東向而哭人不識之以爲被病也巳而去賣卜建陽市中有來卜者惟取米履而巳委以錢悉謝不取其後人稍稍識之多延至其家使爲子弟論學天下旣定遂居閩至元二十三年集賢學士程文海薦宋臣二十二人以枋得爲首辭不起又明年行省丞相忙幾臺將旨召之執手相勉勞枋得曰上有堯舜下有巢由枋得名姓不祥不敢赴詔丞相義之不彊也二十五年福建行省參政管如徳將旨如江南求人才尙書畱夣炎以枋得薦枋得遺書夣炎曰江南無人才求一瑖呂飴甥程嬰杵臼廝飬卒不可得也紂之亡也以八百國之精兵而不敢抗二子之正論武王太公凜凜無所容急以興滅繼絕謝天下殷之後遂興周並立使三監淮夷不叛武庚必不死殷命必不黜夫女眞之待二帝亦慘矣而我宋今年遣使祈請明年遣使問安王倫一市井無賴狎邪小人謂梓宮可還太后可歸終則二事皆符其言今一王倫且無之則江南無人才可見也今吾年六十餘矣所欠一死爾豈復有他志哉終不行郭少師從瀛國公入朝旣而南歸與枋得道時事曰大元本無意江南屢遣使使頓兵令毋深入特還歲獘卽議和無枉害生靈也張晏然上書乞斂兵從和上卽可之兵交二年無一介行李之事乃挈數百年宗社而降因相與慟哭福建行省參政魏天佑見時方以求才爲急欲薦枋得爲功使其友趙孟逵來言枋得罵曰天佑仕閩無毫髮推廣徳意反起銀冶害民顧以我軰飾姦耶及見天佑又傲岸不爲禮與之言坐而不對天佑怒彊之而北枋得卽日食菜果二十六年四月至京師問太后攢所及瀛國所在再拜慟哭巳而疾遷憫忠寺見壁間曺娥碑泣曰小女子猶爾吾豈不汝若哉畱夣炎使醫持藥雜米飲進之枋得怒曰吾欲死汝乃欲我生耶棄之於地終不食而死伯父徽明以特奏恩爲富陽尉攝縣事時天基節上壽大元兵奄至徽明岀兵戰死二子趍進抱父屍亦死論曰劉應龍不附賈似道馮去非不附丁大全潘昉論皇子竑事坎壈以終洪芹訟吳潛偉哉趙景緯醇儒也而無躁競之心徐霖進則直言於朝退則講道於裏徐宗仁國亡與亡異乎懷二心以事其君者也危昭徳經筵進對之言悉載諸故事陳愷能以意气感人楊文仲當搶攘之時猶能薦士謝枋得嵚﨑以全臣節皆宋末之卓然者也△讀疊山北行詩跋李飬吾此詩與西山易水之歌當並行余無段詳焉爾矣顧公闔門死節皆甚偉公絕口不一言余不表而出之何以示天下與來世公季弟君澤遊太學早有聲詩文推本色彗星應詔書尢絕出九江潰後惠余書曰署爲立禮生宋仁悲哉其爲志也公內儒家女諸父甞甲科豋朝若夫慷慨就義則甲科者視之劣矣澤因伯氏過康廬與謝章謀和議落人疑忌中械系良久明朝事將決一夕暴卒二子從母逰金陵聞洶洶有異殷勤撫二子不忍釋子旣熟寐解衣帶自經其長弟君烈伯侄同禍彌慘烈婦及子婦懼傷大夫人心不敢以凶服見夫人見二婦不膏沐不言不笑曰將無大故乎又曰名義至此將何逃信興羅織之獄所親如薛如詹捐重貲得無恙閩人居亭曰虞氏爲信所蹤迹竟殞深囹虞嘗注易沒齒無怨言獨行傳中人也凡稱公能死者非知公公不捐一死豈惟無以謝軍興將卒九原見家人復何顏獨怪江左多將相富連郡國澤及嬰孺𨿽肝腦塗地亦不足報所天居無何觀光上國廩人繼粟太官掆酒飲食醉飽如平時公何闔門自苦至此公二子亂離間力學自立能詞章仲旣褁父骨以歸槁塟升東濠徒跣奉迎俾復其土皆人所難者因憶太史公素疏宕至所謂得其當而報漢談何易哉何易哉公不免輕以三百口許人國危如綴旒命討俱盡誰得執司馬法而罪之或謂眞宰者責公言之不酬而酬之以其言是則有未易解者余不敢沒其實並附見以俟知者評焉△祭謝疊山文李仲栗嗚呼疊山峭崪巑﹛山亢﹜直不可撓邪不可幹洋洋晁董文亞孟韓發筞危切指斥權姦運去物攺忠憤裂肝十年逋播閩嶠間關翕翕訿訿疾我謂頑執拘北往摧辱萬端絕粒自殞憸夫厚顏黃河爲之嗚咽泰山爲之悲酸魂黯黯兮莫返旐翩翩兮來還嗚呼哀哉文山之沒也千載心爲之斂屍而撫棺疊山予莫逆也予不能行千載心之所難相去遼隔惟呼寃而永嘆予將北逰誓當收兄骨於煙雲之間歸塟首陽狀公之行乞銘於當世大手筆俾得與夷齊同傳庶千載之下可考者班班玆遣兒稚一觴代奠西風老淚若不堪潸嗚呼哀哉尙享﹝崒才律反巑在丸反﹛山亢﹜五丸反﹞△又周嶽自商夷齊漢龔勝至先生不食異姓之粟而死者僅四人夫有宇宙以來君臣大義亙萬古而常存然畏死而貪祿者遷就附會自謂枉道而信身豈知死重於生禮重於食出於人心羞惡之眞況不義之富貴特太空之浮雲惟忠臣義士一點烈烈之气與日月而常新但知先生文章之渾浩學問之深醇嗟乎楊雄非無學問班蔡非無文章旣大節之一失又何他羙之足云當天地大變之始法巳斁而綱淪先生奮不顧身欲扶人道之倫力𨿽不能救世而心則常存乎君親以孔明子房自期兮柰時無可托者以遂志之伸尋深山以隱子方嘯詠乎落花啼鳥之春彼何爲者謂麒麟之可羈使同犬羊之馴駕赤虯以北徵子眇六合於一塵厭下上之腥兮呼吸月露以蕩胸中之輪囷絕粒不食兮寧舎生以成仁一死得其所兮將以愧天下後世二心之臣夷齊龔勝不得專羙於前兮藹百世之遺芬函骨歸自燕臺兮旅寓吳溪之濵凜然如生兮其在天之神識與不識皆爲流涕而況某受罔極之恩第質弱才薄安知如房杜王魏軰異時無負於河汾之門只雞鬥酒致奠兮一以哭宗社一以哭斯文尙享△褒崇忠節奏詞山東道監察禦史﹝臣﹞李奎謹題爲褒崇忠節事﹝臣﹞聞忠節乃萬世之大閒褒崇實朝廷之盛典自三代以迄宋元忠臣烈士淸風偉節足以感發人心千萬載昭昭如一日者皆由英君誼辟舉褒崇之典或立祠致祭或定謚追封不忍使之泯沒無聞於後皆所以正人心厚風俗扶植綱常激勸士類爲世道計也今考得宋忠臣謝枋得字君直號疊山系﹝臣﹞原籍江西廣信府弋陽縣人按宋史列傳及集賢李道源所撰墓碑稱其學通六經淹貫百氏寶佑丙辰舉進士以直言忤權姦賈似道由架閣令謫居興國軍連以史館祕書召不赴元兵至江南宋趙葵宣撫江東西辟爲屬尋授江東提刑江西招諭使督義兵守饒信撫三郡屢與元兵戰甚力以兵少弗支宋運旣革往隱於閩元侍禦史程巨夫薦宋遺臣三十人以枋得爲首承旨畱夣炎累章薦之江西行省丞相管如徳浙江行省左丞蒙古臺將旨召之俱不起累致書力辭忠義之語出自肺腑後福建行省參政魏天佑欲以薦枋得爲功枋得見天佑傲慢不爲禮被拘執北行至大都乃不食而死妻李氏守節自縊於建康獄中長弟禹在九江以不屈斬於市季弟君烈君澤俱死於國事伯父徽明爲當陽尉與元兵戰死二子趍進抱父屍死子定之賢而文累薦不起一門之內秉忠守節視死如歸皆由枋得身教於家使然也爲文章史稱髙邁奇絕汪洋演迆動關世敎所著易詩書三傳及著解四書雜著詩文六十四卷節操孤峭微見於菖蒲之歌言論激烈復形扵漕運之策嘗自誦曰淸明正大之心不可以利回英華果銳之气不可以威奪其自信率類此昔胡一桂甞稱之曰斯文倚之爲命脈衣冠賴之以綱維義夫節婦得所矜式而益堅亂臣賊子有所觀望而羞愧道徳之興廢關系於先生之一身然臣弋陽自歷代以來擅道學忠節之名聳後學之景慕者獨枋得一人而巳及求諸天下稽諸往古能如謝氏夫婦伯弟死忠死節萃於一門亦不多見妻李氏永樂初已蒙朝廷登載烈女傳足以垂耀不杇柰枋得祠宇未立封謚未加後人無所稱仰實爲缺典欽惟皇上以節義風厲天下以忠孝植立綱常凡古今忠臣烈士義夫節婦有闗扵世敎者悉蒙旌褒況枋得爲近代忠臣忠肝義膽與金石同堅髙名峻節與文天祥相表裏著書立言皆足發明正學羽翼六經推其道足以隆治而善俗聞其風可以立懦而廉貪誠一代忠節之表表最著者如蒙準言乞勑禮部照例將巳故謝枋得定謚褒贈仍行原籍有司創立祠宇歲時致祭如是非特慰忠義之魂扵九泉原冥漠之中尢見聖朝旌忠顯良之盛典超越前古使海內之士得以贍拜祠下景仰風節莫不有所激勸興起其扵世教豈不有補哉﹝臣﹞與枋得生同鄕邑毎厪景慕今幸職居言路不容緘黙干冒天威無任戰憟屏營之至

△重刻疊山先生文集後敍事可傳諸不朽而歆止夫人心者維文與行而巳矣傳曰大上有立徳其次有立功其次有立言𨿽久不廢若疊山先生謝公者非所謂不朽者邪先生節義勛庸彪炳史籍傳播天下莫不趯然思奮況弋邑又公之故鄕余澤遺文流布未艾其漸漬感激將不益深矣乎賢幸承乏玆土蒞政之初瞻拜公祠心竊慕焉旣而閱故籍得公遺集而諷誦之又竊慕焉欲廣布於人人使因公之文以興起其徳義爰購舊刻猶獲有存者蓋昔之裏彥潭石黃公溥雅重公誼編輯梓行而藏諸其家顧年久板多殘毀磨滅弗可記識遂會縣博士塗君勛福君應璧穆君旺參伍校讎鳩工翻刻之以公其傳夫存遺集而世守者鄕人景徳之誠也校刻而傳之咸俾因文以淑行者有司任風教之責也賢不敏不敢以風教之責自諉而尢樂夫鄕人景徳之誠不衰故相與翼勵表章之振起乎鄕邑以用光於前休於戲苟使興起之善非止於一鄕一邑達之天下皆若而人處則孝友成俗岀則忠盡事君平居則犯顏敢諌脫遇危難則伏節而死義不徒怙勢衒文殉名滅性則玆集也庶幾其不朽也夫嘉靖丁酉歲秋七月旣望後學古姚黃齊賢汝思拜書

