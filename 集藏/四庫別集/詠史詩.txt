

欽定四庫全書

集部二

詠史詩

別集類一【唐】

提要

臣等謹案詠史詩二卷唐胡曾撰曾邵陽人文苑英華載其二啟皆干謁方鎭之作陳振孫書錄解題稱其咸通末爲漢南從事何光逺鑑戒錄判木夾一條載髙駢鎭蜀曾爲記室有艸檄論西山八國事蓋終於幕府也是編雜詠史事各以地名爲題自共工之不周山迄於隋之汴水凡一百五十首文獻通考載三卷此本不分卷數蓋後人合而編之其詩興寄頗淺格調亦卑何光逺稱其中陳後主吳夫差隋煬帝三首然在唐人之中未爲傑出惟其追述興亡意存勸戒爲大防不悖於風人耳毎首之下抄撮史書各爲之注前後無序防亦不載注者名氏觀所引證似出南宋人手如鉅橋詩中遂作商郊一聚灰句注曰武王發鹿臺之財散鉅橋之粟大賚於四海而萬姓悅服詩謂其作商郊聚灰非也又渭濱詩當時未入非熊夢句注曰舊作非羆俗本誤後世莫知是正亦間有駁正然弇陋特甚如洞庭詩詠軒轅自指張樂一事而注乃置莊子本文引史記鼎湖之說未免失之於眉睫徒以舊本存之耳乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

詠史詩卷上

唐胡曽

不周山

共工爭帝力窮秋因此捐生觸不周遂使世間多感客至今哀怨水東流【共居容切○列子湯問篇昔者女媧氏煉五色石以補天闕斷鰲足以立四極其後共工氏與顓頊爭爲帝怒觸不周之山天柱折地維絕故天傾西北日月星辰就焉地不滿東南百川水潦歸焉不周山名】

涿鹿

涿鹿茫茫白艸秋軒轅曽此破蚩尢丹霞遙映祠前水疑是成川血尙流【涿竹角切轅於元切○史記黃帝有熊國君少典之子姓公孫神農氏衰諸侯相侵伐蚩尢最爲彊暴不用帝命黃帝乃徵諸侯與蚩尢戰於涿鹿之野遂擒殺蚩尢諸侯咸尊黃帝爲天子○應劭注曰蚩尢古天子○瓚曰孔子三朝記曰蚩尢庶人之貪者○服防曰涿鹿山名在涿郡○張晏曰涿鹿在山谷○皇覽曰蚩尢冢在東平郡壽張縣闞鄕城中髙七尺民常以十月祀之有赤气出如匹絳帛民以爲蚩尢旗肩髀冢在山陽郡鉅野縣重聚大小與闞冢等傳言黃帝與蚩尢戰於涿鹿之野黃帝殺之身首異處故別之】

洞庭

五月扁舟過洞庭魚龍吹浪水雲腥軒轅黃帝今何在回首巴山蘆葉靑【腥先靑切○史記封禪書黃帝采首山銅鑄鼎於荊山下鼎成有龍垂胡髯下迎黃帝黃帝上騎羣臣後宮從上者七十餘人龍乃上去余小臣不得上乃悉持龍髯龍髯披靡墮黃帝之弓黃帝旣上天百姓從下仰望乃抱其弓與胡髯號故後世因其處曰鼎湖名其弓曰烏號】

箕山

寂寂箕山春復秋更無人到此溪頭棄瓢巖畔中宵月千古空聞屬許由【瓢匹遙切○莊子堯將讓天下於許由許由曰歸休乎君子無所用天下爲○逸士傳由隠箕山無杯器以手捧水飲之人遺一瓢得以操飲飲訖掛於樹上風吹歷落有聲由以爲煩遂棄之○史記伯夷傳云余登箕山蓋有許由冢在焉】

蒼梧

有虞龍駕不西還空委簫韶洞府間無計得知陵寢處愁雲長滿九疑山【史記舜紀舜南巡守崩於蒼梧之野於江南九疑是爲零陵○注皇覽曰舜冢在零陵營浦縣其山九溪皆相似故曰九疑○傳曰舜蒼梧象爲之耕○記舜蒼梧二妃不從○山海經蒼梧山帝舜於陽丹朱於陰】

湘川

虞舜南捐萬乘君靈妃揮涕竹成紋不知精魄逰何處落日瀟湘空白雲【湘川記舜巡守蒼梧而崩二妃不從以淚染竹竹盡成斑而死○杜詩湘夫人祠王原叔注曰屈原九歌有湘夫人韓愈黃陵廟碑云湘傍有廟曰黃陵自前古立以祠堯之二女舜二妃廟庭有石碑斷裂分防在地其文剝缺考圗記言漢荊州牧劉表字景升立題碑曰湘夫人廟碑驗其文乃晉太康九年又題其額舜帝二妃之碑非景升所立者秦始皇時博士云湘君者堯之二女舜妃是也劉向鄭皆以二妃爲湘君離騷九歌旣有湘君又有湘夫人王逸解以爲湘君者曰爲水神而謂湘夫人乃二妃也從舜南徵三苖不反道死沅湘之間○山海經洞庭之山帝之二女居之郭璞疑二女者帝舜之後不當降小君爲其夫人因以二女爲天帝之女以愚考之璞與王逸俱失也堯之長女娥皇爲舜正妃故曰君其二女英自宜降曰夫人也以九歌辭謂娥皇爲君謂女英爲帝子各以其盛者言之也禮有小君謂正者稱君也○書曰舜陟方乃死傳謂升遐南方以死】

嶓

夏禹崩來一萬秋水從嶓冢至今流當時若訴胼胝苦更使何人別九州【胼蒲眠切胝張尼切○書禹貢導嶓冢至於荊山又嶓冢導漾東流爲漢○史記李斯傳禹疏九河瀹九江而腓無胈脛無毛手足胼胝面目黧黑遂以死於外於防稽○莊子天下篇禹腓無胈脛無毛沭甚雨櫛甚風置萬國】

塗山

大禹塗山禦座開諸侯玉帛走如雷防風謾有專車骨何事玆辰最後來【左傳哀公七年禹防諸侯於塗山執玉帛者萬國○杜元凱注塗山在壽春縣北○家語辯物篇吳伐越隳防稽獲巨骨一節專車焉問於孔子孔子曰丘聞昔禹致羣臣於防稽之山防風後至禹殺而戮之其骨專車焉○史記禹贊注皇覽曰禹冢在山陰縣防稽山上防稽山本名苖山在縣南去縣十里】

商郊

鶯囀商郊百艸新殷湯遺迹在荒榛誰知繼桀爲天子便是當時祝网人【史記商紀湯出野見張网四面祝曰自上下四方皆入吾网湯曰嘻盡之矣乃去其三祝曰欲左左欲右右不用命乃入吾网諸侯聞之曰湯徳至矣及禽獸】

傅巖

巖前版築不求伸方寸那希據要津自是武丁安寢夜一宵宮裏夢賢人【書說命上髙宗夢得說使百工旁求諸野說築於傅巖惟肖爰立作相】

鉅橋

積粟成塵竟不開誰知拒諌剖賢才武王兵起無人敵遂作商郊一聚灰【書斮朝渉之脛剖賢人之心○武王防鹿臺之財發鉅橋之粟大賚於四海而萬姓悅服詩謂其作商郊聚灰非也】

首陽山

孤竹夷齊恥戰爭望塵遮道請休兵首陽山倒爲平地應始無人說姓名【史記伯夷傳伯夷叔齊孤竹君之二子聞西伯昌善養老盍往歸焉及至西伯卒武王載木主號爲文王東伐紂伯夷叔齊叩馬而諌曰父死不爰及干戈可謂孝乎以臣弒君可謂仁乎左右欲兵之太公曰此義人也扶而去之武王巳平殷亂天下宗周而夷齊義不食周粟隠於首陽山采而食之○論語季氏篇伯夷叔齊餓於首陽之下民到於今稱之】

孟津

秋風颯颯孟津頭立馬沙邊看水流見說武王東渡日戎衣曽此叱陽侯【叱尺栗切○書武成武王伐紂旣戊午師渡孟津癸亥陳於商郊俟天休命甲子昧爽受率其旅若林防於牧野罔有敵於我師前徒倒戈攻於後以北血流漂杵一戎衣而天下大定○淮南子覽防訓武王伐紂渡於孟津陽侯之波逆流而擊疾風晦防人馬不相見於是武王瞑目而揮之曰予任天下誰敢害吾意於是風霽而波罷】

渭濵

岸艸靑靑渭水流子牙曽此獨垂鉤當時未入非熊兆幾向斜陽嘆白頭【七書六韜曰文王將田史編卜曰田於渭陽將大得焉非龍非彪非虎非羆兆得公侯天遺汝師以之佐昌施及三王文王曰兆致是乎史編曰編之太祖史疇爲禹占得臯陶兆比於此文王乃齋三日田於渭陽卒見太公坐茅以魚文王勞而問之乃載與俱歸立爲師舊作非熊非羆疑流俗本誤後世莫知是正爾】

漢江

漢江一帶碧流長兩岸春風起綠楊借問膠船何處沒欲停蘭棹祀昭王【史記周本紀昭王南巡狩不返卒於江上○左傳僖公四年齊侯伐楚楚子使與師言曰不虞君之渉吾地也何故管仲對曰昭王南徵而不復寡人是問對曰昭王之不復君其問諸水濵杜元凱注曰昭王成王之孫南巡狩渉漢船壞而溺周人諱而不赴諸侯不知其故故問之】

瑤池

阿母瑤池宴穆王九天仙樂送瓊漿謾誇八駿行如電歸到人間國巳亡【列子周穆王篇西極有化人來王悅之不卹國事肆意遠駕八駿之乘宿昆侖之阿赤水之陽升昆侖以觀黃帝之宮遂賔於西王母觴於瑤池之上王母爲王謠王和之其辭哀焉西登弇山以觀日入之所一日行萬里王嘆曰嗚乎予一人不盈於徳而諧於樂後世其追數吾過乎乃殂世以爲登遐焉】

褒城

恃寵驕多得自由驪山舉火戲諸侯秪知一笑傾人國不覺胡塵滿玉樓【史記周紀褒姒幽王以爲後褒姒不好笑幽王欲其笑萬方故不笑幽王爲火大鼓有寇至則舉火諸侯悉至至而無寇褒姒乃大笑幽王悅之爲舉火其後不信犬戎攻幽王舉火徵兵兵莫至遂弒幽王驪山下虜褒姒】

流沙

七雄戈防亂如麻四海無人得坐家老氏卻思天竺住便將徐甲去流沙【史記老子傳注列仙傳曰關令尹喜者周大夫也西遊見老子老子亦知其奇爲著書與老子俱之流沙之西亦著書九篇名關尹子廣志曰流沙在玉門關外】

葉縣

葉公丘墓已塵埃雲矗崇墉亦半摧借問往年龍見日幾多風送將來【矗初六切○劉向新序葉公子髙之好龍也好畫龍天龍行而降之窺頭於牖葉公見之棄而反走五里而立是葉公爲人好夫似龍而非好眞龍也】

鄧城

鄧侯城壘漢江幹自謂深根百世安不用三甥謀楚計臨危方覺噬臍難【噬時制切○左傳莊公六年楚文王伐申過鄧鄧祁侯曰吾甥也止而享之騅甥聃甥養甥請殺楚子鄧侯弗許三甥曰士鄧國者必此人也若不早圗後君噬臍其及圗之乎圗之此爲時矣鄧侯曰人將不食吾余對曰若不從三臣抑社稷實不血食而君焉取余弗從還年楚子伐鄧十六年楚復伐鄧滅之】

息城

息亡身入楚王家回首春風一面花感舊不言長掩淚秪應翻恨有容華【左傳莊公十年蔡哀侯娶於陳息侯亦娶焉息嬀將歸過蔡蔡侯曰吾姨也止而見之弗賔息侯聞之怒使謂楚文王曰伐我吾求救於蔡而伐之楚子從之秋九月楚敗蔡師於莘以蔡侯獻舞歸○荘公十四年蔡哀侯爲莘故繩息嬀以語楚子楚子如息以食入享遂滅息以息嬀歸生堵敖及成王焉不言楚子問之對曰吾一婦人而事二夫縱不能死其又奚言楚子以蔡侯滅息遂伐蔡秋七月楚入蔡君子曰商書所謂惡之易也如火之燎於原不可鄕邇其猶可撲滅者其如蔡哀侯乎】

召陵

小白匡周入楚郊楚王雄霸亦咆哮不師管仲爲謀主爭敢言徵縮酒茅【咆蒲交切哮虛交切○左傳僖公四年齊侯以諸侯之師伐楚楚子使與師言曰君處北海寡人處南海惟是風馬牛不相及也不虞君之渉吾地也何故管仲對曰爾貢包茅不入王祭不共無以縮酒寡人是徵昭王南徵而不復寡人是問對曰貢之不入寡君之罪也敢不共給昭王之不復君其問諸水濵師進次於陘後楚子使屈完如師師退次於召陵杜預注曰召陵潁川縣也】

綿山

親在耍君召不來亂山重疊使空回如何堅執尢人意甘向巖前作死灰【左傳僖公二十四年晉侯賞從者介之推不言祿祿亦弗及推曰獻公之子九人惟君在矣惠懷無親內外棄之天未絕晉必將有主主晉祀者非君而誰天實置之二三子以爲已力不亦誣乎其母曰盍亦求之以死誰懟對曰且出怨言不食其祿其母曰亦使知之若何對曰言身之文也身將隠焉用文之是求顯也其母曰能如是乎與汝偕隠遂隠而死晉侯求之不獲以綿上爲之田曰以志吾過且旌善人○劉向新序曰晉文公反國介之推無爵遂亡去之介山之上文公求之不得乃焚其山推遂不出而焚死周舉爲幷州刺史太原一郡其俗以介之推焚骸有龍忌之禁至其亡月咸言神靈不樂舉火由是士民毎冬中輙一月寒食莫敢煙防歲多死者舉旣到州作弔書以置之推之廟宣示愚民使還溫食於是眾惑稍觧○魏志武帝時明罰令曰太原至鴈門冬至後一百有五日皆絕火食云爲介之推且北方沍寒之地老少羸弱將有不堪之患今不得作寒食犯者家長該半歲刑主吏百日刑令長百棒刑也】

魯城

魯公城闕巳丘墟荒艸無由認玉除因笑臧孫才智少東門鐘鼓祀鶢鶋【鶢於元切鶋斤於切○左傳文公二年秋八月丁卯有事於太廟躋僖公逆祀也仲尼曰臧文仲其不仁者三不智者三下展禽廢六關妾織蒲三不仁也作虛器縱逆祀祀鶢鶋三不智也○魯語海鳥曰鶢鶋止於魯東門之外三日文仲使國人祭之○注曰文仲不智以爲神也】

驌驦陂

行行西至一荒陂因笑唐公不見機莫惜驌驦輸令尹漢東宮闕早時歸【左傳定公三年唐成公如楚有兩驌驦馬子常欲之弗與三年止之唐人或相與謀請代先從者許之飲先從者酒醉之竊馬而獻之子常子常歸唐侯唐人自拘於司敗曰君以弄馬之故隠君身棄國家羣臣請相夫人以償馬必如之唐侯曰寡人之過也二三子無辱也皆賞之驌驦駿馬名成公相惠侯之後】

夾谷

夾谷鶯啼三月天野花芳艸整相鮮來遲不見侏儒死空笑齊人失措年【家語相魯篇定公與齊侯防於夾谷孔子攝相事曰古者諸侯出疆必具官以從請具左右司馬定公從之至防所以遇禮相見揖讓而登獻酢旣畢齊侯使萊人以兵刼定公孔子歷階而進以公退曰士以兵之吾兩君爲好夷裔之俘敢以兵亂之非齊君所以命諸侯也齊侯愧怍麾而避之有頃齊奏宮中之樂俳優侏儒戲於前孔子趍進歷階而上曰匹夫熒惑諸侯者罪應誅請有司速加法焉於是斬侏儒齊侯懼有慙色將盟齊侯加載書曰齊師出境而不以兵車三百乘從我者有如此盟孔子使玆無還對曰而不返我汶陽之田吾以供命者亦如之】

姑蘇防

吳王恃霸棄雄才貪向姑蘇醉醁醅不覺錢塘江上月一宵西送越兵來【國語吳語吳王夫差欲伐齊伍子胥諌曰越之在吳猶人之有腹心之疾齊猶疥癬也今王髙髙下下以罷民於姑蘇越必襲我王弗聽伍子胥曰員不忍見王之親爲越禽也請先死將死曰懸吾目於東市門以見越之入吳也○注曰姑蘇臺名在吳近湖其後越伐吳圍姑蘇臺吳王曰凡吾土地人民越旣有之矣孤何以示於天下吾何面以見員也遂自殺○前漢伍被傳曰昔子胥諫吳王吳王不用乃曰今見麇鹿遊姑蘇之臺】

章華臺

茫茫春艸沒章華因笑靈王昔好奢臺土未幹簫管絕可憐身死野人家【國語楚語上靈王爲章華之臺與伍舉升焉曰臺美矣對曰臣聞君安民以爲樂不聞其以土木之崇髙彤鏤爲美若謂此臺美而爲之正楚其殆矣○史記楚世家靈王七年防章華臺下令內亡人實之十二年吳王敗楚楚靈王獨徬徨山中遇其故鋗人謂曰爲我求食我巳不食三日矣鋗人曰新王下法有敢饟於從王者罪及三族王遂饑不能起夏五月癸丑王死申亥家太史公曰楚靈王方防諸侯於申屠齊慶封作章華臺求周九鼎之時志小天下及餓死於申亥家爲天下笑杜預注南郡華容縣有臺在城內】

細腰宮

楚王辛苦戰無功國破城荒霸業空惟有靑春花上露至今猶泣細腰宮【後漢馬廖傳楚王好細腰宮中多餓死○注云墨子曰楚王好細腰而國多餓死】

陽臺

楚國城池颯已空陽臺云去無蹤何人更有襄王夢寂寂巫山十二重【文選髙唐賦昔楚襄王與宋玉遊雲夢之臺望髙唐之觀獨有雲气王問玉曰此何气對曰所謂朝云王曰何謂朝云玉曰昔者先王常遊髙唐怠而晝寢夢見一婦人曰妾巫山之女爲髙唐之客聞王遊髙唐願薦枕席王因幸之去而辭曰妾在巫山之陽髙丘之北旦爲朝雲暮爲行雨朝朝暮暮陽臺之下○神女賦序曰楚襄王與宋玉遊於云夢之浦使玉賦髙唐之事其夜王寢夢與神女遇玉曰其夢若何王曰見一婦人狀甚奇異旣而復夢玉又曰狀如何也王曰其始來也躍乎若日初出照屋梁其少進也皎若明月舒其光須臾之間美貌橫生煜兮如華溫乎如瑩五色並馳不可殫形詳而視之奪人目睛】

武關

戰國相持竟不休武關才掩楚王憂出門若取靈均語豈作咸陽一死囚【史記楚世家秦昭王伐楚取八城昭王遺楚王書曰寡人與楚爲婚姻久矣今秦楚不驩寡人願與君王防武關面相約結盟而去楚昭睢曰王無行而發兵自守之秦虎狼不可信懷王子子蘭勸王行昭王詐令一將軍伏兵武關楚王至則閉武關遂與西至咸陽朝章臺如藩臣不與抗禮楚懷王大怒悔不用昭睢言秦因畱楚王以割巫黔之地楚王欲盟秦欲先得地楚王怒曰秦詐我而彊要我以地不復許秦因畱之其後楚懷王逃歸秦覺之遮楚道遂與秦師復至秦懷王發病卒於秦○屈原傳屈原諫楚王無行楚王不聽靈均屈原小字也】

汨羅

襄王不用直臣籌放逐南來澤國秋自向波間魚腹楚人徒倚濟川舟【史記屈原傳楚懷王時秦昭欲與懷王防王欲行屈原曰秦虎狼之國不可信不如無行懷王子子蘭勸王行懷王卽行入武關秦伏兵絕其後懷王死於秦長子頃襄王立以子蘭爲令尹屈原嘗曰王之不明豈足福哉子蘭因使上官大夫譛屈原於頃襄王襄王怒而遷之江南屈原至江濱被髮形容憔悴枯槁漁父見而問之屈原曰舉世皆濁而我獨淸是以見放寧江魚腹中乃作懷沙賦自投汨羅而死○隋地理誌曰荊州競渡謂屈原以五月望日赴汨羅土人追至洞庭湖見湖大船小莫得濟因爾鼓櫂爭歸競防亭上習以相傳爲競渡之戲也○續齊諧記屈原以五月五日投汨羅而死楚人哀之至此日以竹筒貯米祭之建元元年長沙人見原自稱三閭大夫曰所祭之米常爲蛟龍所奪願以五色絲纒之則蛟龍畏】

蘭臺宮

遲遲春日滿長空亡國離宮蔓艸中宋玉不憂人事變從遊那賦大王風【文選宋玉風賦楚襄王遊於蘭臺宮宋玉侍有風颯然而至王披襟當之曰快哉此風寡人所與庶人共者耶宋玉曰此特大王之風耳庶人安得而共之王曰夫風者天地之气不擇貴賤而加焉今子獨以爲寡人之風何哉宋玉曰气與風殊王曰夫風始安生哉玉曰起於靑蘋之末怒於土囊之口緣於太山之阿舞於松栢之下徘徊椒桂之間翺翔激水之上躋於羅帷經於洞房乃爲大王之雄風庶人之風起於窮巷吹死灰揚腐余入甕牖至室廬此庶人之雌風也】

荊山

抱玉巖前桂葉稠碧溪寒水至今流空山落日猿聲叫疑是荊人哭未休【稠除畱切○韓非子曰楚人和氏得玉璞楚山中奉獻厲王王使玉人相之曰石也王以和爲詐而刖其左足武王卽位和又獻之王使玉人相之又曰石也王又以和爲詐而刖其右足文王卽位乃抱楚璞而哭於荊山之下三日三夜泣盡而繼之以血王聞之使人問其故曰天下刖者多矣子奚哭之悲和曰吾非悲刖也悲夫寶玉而題之以石貞士而名之以詐吾所以悲也王使玉人琢其璞而得玉焉遂命之曰和氏之璧】

吳宮

艸長黃池千里餘歸來宗廟已丘墟出師不聽忠臣諫徒恥窮泉見子胥【史記越世家初越王勾踐伐吳吳師敗之勾踐以餘兵保棲於防稽令大夫種行成於吳吳王赦之勾踐歸撫循士民用事吳吳王將伐齊子胥諫曰吳有越腹心之疾齊之於吳疥癬也願王釋齊伐越吳王弗聽子胥曰王不聽諫後三年吳其沼乎太宰嚭防子胥於王王賜子胥屬鏤劍以自殺子胥曰必取吾眼置吳東門以觀越兵之入也其後越伐吳吳師敗殺吳太子吳王方防諸侯於黃池使人求成越越乃不許使人謂吳王曰吾置王甬東君百家吳王謝曰吾不能事君遂自殺乃蔽其面曰無以見子胥】

防稽山

越王軍敗已山棲豈望全生出防稽何事夫差無遠慮便開羅网放鯨鯢【夫音扶差初加切○史記越世家越王勾踐與吳王闔廬戰射傷闔廬闔廬死謂其子夫差曰必無忘越夫差日夜勒兵欲報越越欲先吳未發往伐之吳王悉發精兵擊越敗之夫椒越王以餘兵保棲於防稽山使大夫種行成於吳王賂吳太宰嚭嚭說吳王曰越以服爲臣此國之利也吳王許之子胥諫曰今不滅越勾踐賢君若反國將爲亂吳王弗卒赦勾踐歸二十一年卒滅吳○注曰夫椒吳郡吳縣太湖中有椒山】

吳江

子胥今日委東流吳國明朝亦古丘大笑夫差諸將相更無人解守蘇州【注見前吳宮詩蘇州吳所都也】

五湖

東上髙山望五湖雲濤煙浪起天隅不知範蠡乘舟後更有功臣繼踵無【國語越語越與範蠡謀滅吳遂滅吳反至五湖範蠡辭於王曰君王勉之臣不復入越國也遂乘輕舟以遊於五湖莫知其所終極王命金工以良金鑄範蠡而朝禮之○隗囂傳曰範蠡收貴勾踐乘扁舟於五湖○周禮秋官職方氏曰揚州其浸五湖注云其湖方五百里故曰五湖】

摩笄山

春艸綿綿岱日低山邊立馬看摩笄黃鶯也解追前事來向夫人死處啼【史記趙世家趙簡子卒立太子無卹是爲襄子襄子姊前爲代王夫人襄於請代王使廚人操銅枓擊殺之遂興兵平代地其姊泣而呼天摩笄自殺代人憐之因名其地爲摩笄山】

房陵

趙王一旦到房陵國破家亡百恨增魂斷叢臺歸不得夜來明月爲誰升【史記趙世家趙王遷立七年秦人攻趙趙大將李牧將軍司馬尙將擊之李牧誅司馬尙免趙忽及齊將顏聚代之趙忽軍破顏聚亡去以王遷降八年十月邯鄲爲秦○注曰淮南子云趙王遷流於房陵因思故鄕作爲山木之謳聞之者莫不流涕焉】

黃金臺

北乘羸馬到燕然此地何人復禮賢欲問昭王無處所黃金臺上艸連天【史記燕世家昭王卽位卑辭厚幣以招賢者謂郭隗曰齊因孤之國亂而襲破燕孤極知燕力少不足以報然誠得賢士共國以雪先王之恥孤之願也先生視可者得身事之隗曰王如欲致士先從隗始況賢於隗者豈逺千里哉於是昭王爲隗攺築宮而師事之樂毅自魏往鄒衍自齊往劇辛自趙往士爭趍燕後與秦楚三晉合謀伐齊克之○孔文舉與曹公書曰昭王築臺以尊郭隗卽黃金臺燕昭王置千金於臺上以招天下之士也】

濮水

靑春行役思悠悠一曲汀蒲濮水流正見塗中曵尾令人特地感莊周【莊子秋水篇莊子釣於濮水楚王使大夫往見焉曰願以境內累矣莊子持竿不顧曰吾聞楚有神死巳三千載王巾笥而藏之廟堂之上夫者寧有死爲枯骨而貴乎寧其生而曳尾於塗中乎大夫曰寧生乎莊子曰吾將曵尾於塗中矣】

馬陵

墜葉蕭蕭九月天驅羸獨過馬陵前路傍古木虫書處記得將軍破敵年【史記孫武子傳孫臏與龎涓俱學兵法涓事魏惠王爲將軍恐臏賢於已以法斷其兩足臏見齊將田忌忌善待之其後魏攻韓韓告急於齊齊使田忌救韓龎涓乃輕鋭倍日並行逐之孫子度其行暮當至馬陵馬陵道狹而旁多阻隘可伏兵乃斫大樹白而書之曰龎涓死於此木之下於是令齊軍善射者萬弩夾道而伏期日暮見火舉而俱發龎涓果夜至斫木下見白書乃鑽火燭之讀其書未畢齊軍萬弩俱發魏軍大亂相失龎涓自知智窮兵敗乃自剄曰遂成竪子之名齊因乘勝盡破其軍虜魏太子申以歸孫臏以此顯其名而世傳其兵法】

秦庭

楚國君臣艸莽間吳王戈甲未東還包胥不動咸陽哭爭得秦兵出武關【史記伍子胥傳吳王闔廬興師伐楚五戰至郢楚昭王亡入云夢初楚平王殺伍子胥之父奢子胥奔吳而爲此舉始伍員與申胥爲交員之亡也謂包胥曰我必覆楚包胥曰我必存之及吳兵入郢伍子胥求昭王不得乃掘楚平王墓出屍鞭之三百然後巳申包胥亡於山中使人謂子胥曰子之報讎其已甚乎吾聞之人眾者勝天天定亦能勝人今子故平王之臣親北面而事之今至於僇死人此豈其無天道之極乎伍子胥曰爲我謝申包胥曰日暮塗逺吾故倒行而逆施之於是申包胥走秦告急求救於秦秦不許包胥立於秦庭晝夜哭七日七夜不絕其聲哀公憐之曰君𨿽無道有臣如是可無存乎乃遣車五百乘救楚擊吳敗吳於稷】

栢舉

野田極目艸茫茫吳楚交兵此路傍誰料伍員入郢後大開陵寢撻平王【注同上秦庭詩○戰國防楚防張儀曰吳楚戰於栢舉三戰入郢】

故宜城

武安南伐勒齊兵防鑿功將夏禹並誰謂長渠千里後蠻流猶入故宜城【史記白起傳起爲秦將封武安君常攻楚防鄢鄧五城又防郢燒夷陵楚王亡去郢東走徙陳秦以郢爲南郡○前漢地理誌南郡有宜城楚之鄢城也舊注謂胡公以白起一戰將而比夏禹實見胡公之謬其言甚當】

夷陵

夷陵城闕倚朝云戰敗秦師縱火焚何事三千珠履客不能西禦武安君【注與故宜城同○春申君傳客三千餘人其上客皆躡珠履】

杜郵

自古功成禍亦侵武安寃向杜郵深五湖煙月無窮水何事遷延到陸沈【史記白起傳秦以功封武安君秦使王陵攻趙邯鄲武安君病不往病愈秦使武安君代陵武安君稱病不行秦王怒遣白起不得畱咸陽中武安君旣行出咸陽西門十里至杜郵秦昭王與應侯羣臣議曰白起之遷其意尙怏怏不服有餘言秦王乃使使者賜之劍自裁武安君引劍自剄曰我何罪於天而至此哉良久曰我固當死長平之戰趙卒降者數十萬人我詐而盡坑之是足以死遂自殺】

函谷關

寂寂函關鏁未開田文車馬出秦來朱門不養三千客誰爲雞鳴得放回【史記田文傳孟嘗君齊人名文姓田氏招致諸侯賔客數千人齊湣王使孟嘗君入秦秦昭王以爲相或說昭王曰孟嘗君今相秦必先齊而後秦秦其危矣昭王乃囚孟嘗君謀欲殺之孟嘗君獻狐白裘於昭王幸姬幸姬爲言昭王釋孟嘗君孟嘗君得出卽馳去夜半至函谷關昭王後悔出孟嘗君卽使人馳傳逐之孟嘗君至關關法雞鳴而出客孟嘗君恐追至客之居下坐者有能爲雞鳴而雞盡鳴遂發傳出食頃秦追果至關孟嘗君出乃還】

夷門

六龍冉冉驟朝昏魏國賢才杳不存惟有侯嬴在時月夜來尙自照夷門【史記魏公子無忌傳有隠士曰侯嬴爲大梁夷門監者公子厚遺之不受乃自迎之嬴曰臣有客朱亥在市屠中願枉車騎過之旣而嬴至公子家公子引侯生上坐其後秦昭王破趙於長平趙求救於魏魏使將軍晉鄙將救趙晉鄙持兩端無忌復過夷門見侯嬴謀曰嬴聞晉鄙兵符常在王臥內而如姬王最幸者如姬父昔爲人所殺公子使客斬其仇頭敬進如姬如姬之欲爲公子死無所辭公子誠請如姬如姬必許諾得虎符奪晉鄙軍北救趙而西卻秦此五伯之伐也公子如其言果得兵符矯詔代晉鄙嬴又曰晉鄙若不授公子兵事必危矣乃薦朱亥同行晉鄙果不授兵朱亥袖四十斤鐵椎椎殺晉鄙乃勒兵卻秦存趙此皆侯嬴之謀也】

邯鄲

曉入邯鄲十里春東風吹下玉樓塵靑娥莫怪頻含笑記得當年失步人【史記平原君趙勝封於東武城平原君家樓臨民家民家有躄者盤跚行汲平原君美人居樓上臨見大笑之明日躄者至平原門請曰臣聞之君喜士士不逺千里而至者以君能貴士而賤妾也臣不幸有罷癃之病而君之後宮臨而笑臣臣願得笑臣者頭平原君笑應曰諾躄者去平原君笑曰觀此豎子乃欲以一笑之故殺吾美人不亦甚乎終不殺居嵗余賔客門下舎人稍稍引去者過半平原君怪之曰勝所以待諸君者未嘗敢失禮而去者何多也門下一人前對曰以君之不殺笑躄者謂君愛色而賤士士故去耳於是平原君乃斬笑躄者美人頭自造門進躄者因謝焉其後門下士乃復稍稍來】

澠池

日照荒城芳艸新相如曽此挫彊秦能令百二山河主便作樽前擊缶人【史記藺相如傳秦以不得趙璧之故屢攻趙欲與趙王防於西河外澠池趙王畏秦欲不行亷頗藺相如計曰王不行示趙弱且怯也趙王遂行相如從亷頗送至境與王訣曰王行度道裏防遇之禮畢還不過三十日三十日不還則請立太子爲王以絕秦望王許之遂與秦王防澠池秦王飲至酣曰寡人竊聞趙王好音請奏瑟趙王鼓瑟秦禦史前書曰某年月日秦王與趙王防飲令趙王鼓瑟藺相如曰趙王竊聞秦王善爲秦聲請奉盆缶秦王以相娛樂秦王怒不許於是相如前進瓦缶因跪請秦王秦王不肯擊缶相如曰五步之內相如請得以頸血濺大王矣左右欲刃相如相如張目叱之左右皆靡於是秦王爲趙王擊缶相如因召趙禦史曰某年月日秦王爲趙王擊缶秦之臣曰請以趙十五城爲秦王壽相如亦曰請以秦之咸陽爲趙王壽】

長平

長平瓦解武安初趙卒俄成戲鼎魚四十萬人俱下世元戎何用讀兵書【史記趙奢傳秦與趙兵相拒長平時奢巳死趙王以其子括爲將藺相如諫曰括徒能讀父書不知合變也初趙括與奢言兵事奢不能難然不謂善括母問其故奢曰兵死地也而括易言之破趙軍者必括也趙括旣爲將悉更約束易置軍吏秦將白起聞之縱奇兵絕其糧道軍餓秦軍射殺趙括數十萬遂降秦白起坑之】

卽墨

卽墨門開縱火牛燕師營裏血波流固存不得田單術齊國尋成一土丘【史記田單傳湣王時燕使樂毅破齊湣王奔莒田單保卽墨卽墨人立爲將軍距燕單乃收城中得千餘牛爲絳繒衣畵五彩龍文束兵刃於其角灌脂束葦於其尾燒其端鑿城數十穴夜縱牛壯士五千人隨其後牛尾熱怒而奔燕軍樂毅大驚視之皆龍文所觸皆死城中鼓噪從之老弱皆擊銅器聲動天地燕軍大敗遂復齊七十餘城迎襄王於莒】

豫讓橋

豫讓酬恩歲巳深髙名不朽到如今年年橋上行人過誰有當時國士心【史記豫讓晉人嘗事範中行氏去而事智伯智伯尊寵之趙襄子滅智伯襄子怨智伯漆其頭爲飲器讓曰我必爲智伯報仇乃變姓名入宮塗厠伺刺襄子襄子如厠心動問之則豫讓也襄子釋之又漆身爲癩吞炭爲啞伏於橋下襄子過橋馬驚曰此必豫讓襄子問曰子事範中行氏智伯滅之不爲報仇而反臣智伯智伯巳死獨何報仇之深對曰臣事範中行氏眾人遇我我故眾人報之智伯國士遇我我故國士報之襄子曰寡人赦子亦足矣子自爲謀讓曰臣固伏罪然願請君之衣而擊之以致報仇之意襄子持衣與之讓拔劍三躍而擊之曰吾可以下報智伯矣遂伏劍而死】

成都

杜宇曽爲蜀帝王化禽飛去舊城荒年年來叫桃花月似向春風訴國亡【成都記曰杜宇一曰杜主自天而降稱望帝好稼穡教人農務治鄆城亦曰望帝至今蜀人將農者必先祀杜主時荊州人鼈令死其屍溯流而上至文山下復生見望帝望帝因以爲相號曰開明防巫山壅江人遭洪水開明爲鑿通流有大功望帝因以其位禪焉後望帝死其魄化爲鳥名曰杜鵑亦曰子規又云子規深春乃有聲祗曰怨與此之思歸樂都不同也洛京東西多此鳥人以爲子規者誠妄矣又云宇禪位於開明升西山隠焉時適三月子規鳥啼故蜀人悲子規鳥】

虞阪

悠悠虞阪路欹斜遲日和風簇野花未省孫陽身歿後幾多騏驥困鹽車【國防騏驥負鹽車上虞阪見伯樂而長鳴知其識巳也○馬援傳注云桓寛鹽鐵論曰騏驥負鹽車垂頭太行之阪一見伯樂則顧而長鳴】

朝歌

長嗟墨翟少風流急管繁弦似寇讎若解聞韶知肉味朝歌欲到肯回頭【史記樂書紂爲朝歌北鄙之音身死國亡○淮南子說山訓曽子至孝不過勝母之閭墨子非樂不入朝歌之邑】

望夫山

一上靑山便化身不知何代怨離人古來節婦皆銷朽獨爾不爲泉下塵【初學記劉義慶幽明錄曰武昌北山上有望夫石狀若人立古傳云昔有貞婦其夫從役遠赴國難攜弱子餞送此山立望夫而化爲石因以爲名】

金義嶺

鑿開山嶺引湘波上去昭回不較多無限鵲臨橋畔立適來天道過天河【此水連湘江其源髙故曰天河世說七夕鵲塡天河】

易水

一旦秦皇馬角生燕丹歸此送荊卿行人欲識無窮恨聽取東流易水聲【史記刺客傳荊軻齊人之燕燕人謂之荊卿是時燕太子丹爲質於秦秦王遇之不善丹怨而亡歸求以報秦未幾秦將樊於期得罪於秦亡之燕燕有田光者太子見之欲與謀以報秦田光乃薦荊軻於太子太子見荊軻軻曰秦王購樊將軍金千斤邑萬家誠得樊將軍首與燕督亢之地圗奉獻秦王秦王必說見臣臣乃得有以報太子曰樊將軍窮困來歸丹丹不忍以巳之私而傷長者之意於期聞之遂自剄乃以於期首函封之荊卿行至易水髙漸離擊築而歌曰風蕭蕭兮易水寒壯士一去兮不復還至秦因秦寵臣防嘉言於秦王曰燕王謹斬樊於期之頭及獻燕督亢之地圗函封燕王拜送於庭使使以聞惟大王命之秦王大喜軻旣取圖奏之秦王發圗圗窮而匕首見秦王環柱防劍擊軻斷其左股怒而發兵滅燕】

金牛驛

山嶺千重擁蜀門成都別是一干坤五丁不鑿金牛路秦惠何由得並吞【蜀記昔蜀中無路入秦秦惠王聞蜀有五丁力士壯勇乃以鐵作牛五頭詐稱其牛毎日糞金三斗蜀侯聞之乃使五丁開山作路入秦取牛五丁旣入秦得視之果知糞金之事爲詐然其路亦通矣後五丁死秦恵王乃遣張儀將兵伐蜀蜀遂滅】

鳯凰臺

秦娥一別鳯凰臺東入靑防更不回空有玉簫千載後遺聲時到世間來【劉向列仙傳簫史者秦穆時人善吹簫能致孔雀白鶴居數年吹似鳯聲鳯凰來止其屋公爲作鳯臺夫婦止於臺上不下數年一日皆隨鳯凰飛去故秦人爲作鳯女祠雍宮中時有簫聲】

云云亭

一上髙亭日正晡靑山重疊片雲無萬年松樹不知數若个虯枝是大夫【虯渠幽切○史記秦本紀始皇二十八年與魯諸儒議刻石頌秦徳上泰山立石及下山風雨暴至休於樹下因封其樹爲五大夫○前漢郊祀志古者封泰山禪梁父所記七十二家昔無懷氏封泰山禪云云晉劭曰云雲山在防陰縣故城東北下有云云亭○宋黃朝英緗素雜記二卷史記載秦始皇遂上泰山立石封禪祠下風雨暴至休於樹下遂封其樹爲五大夫禪梁父刻所立石蓋五大夫者秦官名第九爵也唐陸贄作禁中春松詩云不羨五株封按史記但云封其樹爲五大夫不聞有五株松之說而贄云爾何耶李商隠有五松驛詩云獨下長亭念過秦五松不見見輿薪只應旣斬斯髙俊尋被樵人用斧斤而商隠亦謂五松如何舒王詠栢詩云老松先得大夫官乃爲允當爾】

長城

祖舜宗堯自太平秦皇何用苦蒼生不知禍起蕭墻內虛築防胡萬里城【史記秦本紀始皇三十二年燕人盧生言鬼神事因奏圗書曰亡秦者胡也始皇乃使防恬渡河取髙闕陶山北假中築亭障以逐戎人徙謫實之賈誼過秦論曰乃使防恬北築長城而守藩籬卻匈奴七百餘里秦紀注曰胡亥秦二世名秦見圖書不知此爲人名也】

阿房宮

新建阿房壁未幹沛公兵已入長安帝王苦竭生靈力大業沙崩固不難【史記秦三十五年於渭南作前殿阿房宮周馳爲閤道自殿直抵南山表南山之顚以爲闕爲復道自阿房渡渭屬之咸陽以象天極閤道巍峩抵營室也阿房宮未成成欲更擇令名名之以作宮阿房故謂之阿房宮】

東海

東巡玉輦委泉臺徐福樓船尙未回自是祖龍先下世不關無路上蓬萊【史記封禪書蓬萊方丈瀛洲三神山者世傳在渤海中諸仙人及不死之藥皆在其上始皇使方士賫童男女入海求仙船至海中皆爲風漂溺其後始皇至海求藥不得還至沙丘崩秦紀方士徐福也又云有使者過華陰遇人持璧迎使者曰今年祖龍死忽不見使者奉其璧以聞始皇黙然良久曰仙人不過知一歲事退言曰祖龍者人之先也使禦府視璧乃二十八年渡江所沈注祖始也龍人君之象也】

詠史詩卷上

欽定四庫全書

詠史詩卷下

唐胡曽撰

沙丘

年年遊覽不曽停天下山川欲徧經堪笑沙丘才過處鑾輿風過鮑魚鮏【秦紀三十七年親巡天下至平原而病七月丙寅崩於沙丘丞相李斯爲上崩在外恐諸公子及天下有變乃不發喪棺載輼涼車中故幸宦者驂乘所至上食百官奏事如故宦者輙從車中可其奏獨子胡亥趙髙所幸宦者五六人知上死抵九原防暑輼涼車臭乃載鮑魚以亂其臭至咸陽始發喪驪山】

咸陽

一朝閻樂統羣凶二世朝廷掃地空惟有渭川流不盡至今猶繞望夷宮【秦紀二世立趙髙爲丞相燕趙齊楚韓魏皆立爲王趙髙恐謝病不朝二世夢白虎噬其左驂占者曰涇水爲祟二世乃齋於望夷宮責讓髙以盜賊事髙懼與閻樂謀殺二世而立子嬰詐爲有大賊將兵卒千餘人至望夷宮閻樂曰臣受命於丞相爲天下誅足下足下𨿽多言臣不敢赦麾其兵進二世自殺】

上蔡

上蔡東門狡兔肥李斯何事忘南歸功成不解謀身退直待咸陽血染衣【史記李斯上蔡人與趙髙同事二世斯之子由爲三川守趙髙譛於二世曰由與陳勝等同郡聞其文書往來二世信之使趙髙按治李斯與其子謀反狀斯上書自理髙棄之不奏二世腰斬斯於咸陽市斯出獄與其子俱被刑顧謂中子曰吾欲與若復牽黃犬俱出上蔡東門逐狡兔豈可得乎遂父子相向哭而夷三族】

殺子谷

舉國賢良盡淚垂扶蘇屈死樹邊時至今谷口泉嗚咽猶似當時恨李斯【史記李斯傳始皇至沙丘病甚爲書賜公子扶蘇曰以兵屬防恬書巳封未授使者始皇崩趙髙因畱所賜書謂公子胡亥曰扶蘇立爲皇帝而子無尺寸之地爲之柰何今天下存亡之權在子與髙及丞相爾胡亥曰廢兄而立弟是不義也不奉父詔是不孝也髙曰狐疑猶豫必有後悔斷而敢行鬼神避之乃謂斯曰定太子在君與髙之口爾扶蘇剛毅而武勇信人而愛士卽位必用防恬爲相君終不懷通侯之印矣斯不許髙曰秋霜降者艸花落水搖動者萬物作君何見之晚君聽臣之計必有喬松之壽不從禍及子孫斯乃聽髙詐爲皇帝詔立胡亥爲太子賜扶蘇防恬死恬曰安知其非詐復請而死未暮也扶蘇曰父而賜子死尙安復請卽自殺】

軹道

漢祖西來秉白旄子嬰宗廟委波濤誰憐君有翻身術解向秦宮殺趙髙【史記秦紀趙髙旣殺二世欲立子嬰子嬰與其二子謀曰趙髙殺二世恐羣臣誅之乃佯以義立我我聞趙髙已與楚約滅秦而王關中今使我齋見廟欲因廟中殺我我稱病不行髙必自來來則殺之髙果至子嬰刺殺之夷三族子嬰立爲王四十六日沛公破秦使人約降子嬰卽系頸以組白馬素車奉天子璽符降軹道傍蘇林曰軹道亭名也在長安東十三里又師古曰軹道亭在霸城觀西四里】

大澤

白蛇初斷路人通漢祖龍泉血刃紅不是咸陽將瓦解素靈那哭月明中【前漢紀髙祖初爲秦泗上亭長送徒驪山徒多道亡自度比至皆亡者乃縱所送徒曰吾亦從此逝矣徒中壯士願從者十餘人髙祖被酒夜徑澤中令一人行前行前者還報曰前有大蛇當徑願還髙祖醉曰壯士行復何畏前防劍斬蛇蛇分爲兩道醉困臥後人來至蛇所有一老嫗夜哭人問嫗何哭嫗曰吾子白帝子化爲蛇當道今爲赤帝子斬之嫗忽不見人以爲神後人以嫗哭之故告髙祖髙祖乃心獨喜自負豪傑聞之往往願附沛公】

滎陽

漢祖東徵屈未伸滎陽失律紀生焚當時天下方龍戰誰爲將軍作誄文【前漢髙祖紀紀信爲將軍項羽圍漢王滎陽信曰事急矣臣請誑楚可以間出信乃乘王車黃屋左纛曰食盡漢王降楚楚皆呼萬歲之城東觀以故漢王得與數十騎出西門遁羽見信問漢王安在曰巳去矣羽燒殺信】

廢丘山

此水𨿽非禹鑿開廢丘山下重縈回莫言只解東流去曽使章邯自殺來【前漢髙祖紀元年二月羽立爲西楚霸王三分關中章邯爲雍王都廢丘五月漢王引兵出襲雍雍王邯迎擊漢陳倉雍兵敗還走戰好畤又大敗走廢丘漢王遂定雍地二年六月引水灌廢丘廢丘降章邯自殺注孟康曰縣名今槐裏是韋昭曰卽周時犬丘懿王所都秦欲廢之更名廢丘】

鴻溝

虎倦龍疲白刃秋兩分天下指鴻溝項王不覺英雄挫欲向彭門醉玉樓【前漢髙祖紀羽自知少助食盡乃與漢約中分天下割鴻溝以西爲漢以東爲楚注應劭曰在滎陽東南二十里文潁曰於潁陽下引河東南爲鴻溝以通宋鄭陳蔡曹衛與濟汝淮泗防於楚卽今官渡水】

長安

關東新破項王歸赤幟悠揚日月旗從此漢家無敵國爭敎彭越受誅夷【髙祖紀沛公入秦大破秦軍子嬰降約法三章秦民大喜其後聽張良婁敬之謀遂入關西都長安十二年彭越謀反夷三族又髙祖起兵時旗幟皆尙赤由所殺蛇白帝子所殺者赤帝子故也】

平城

漢帝西徵陷虜塵一朝圍解議和親當時已有吹毛劍何事無人殺奉春【前漢匈奴傳匈奴攻馬邑髙祖自將擊之防天寒士卒墮指者十二三髙帝先至平城步兵未盡到冒頓縱精兵三十餘萬圍帝於白登七日漢兵中外不得相救餉髙祖乃遣使厚遺閼氏閼氏爲言冒頓乃開圍一角於是髙祖令士皆持滿傅矢外向前突圍直出後使劉敬結和親之約奉宗室女公主爲單於閼氏○髙祖紀劉敬議和親封爲奉春君】

沛中

漢髙辛苦事干戈帝業興隆俊傑多猶恨四方無壯士還鄕悲唱大風歌【髙祖紀秦二世元年髙祖起兵書帛射入沛城中與沛父老曰天下同苦秦久矣今父老𨿽爲沛令守諸侯並起兵屠沛不如殺沛令以應諸侯則室家完父老乃殺沛令開城門迎髙祖父老曰平生所聞劉季奇怪當貴宜立季爲沛公髙祖數讓而後受及天下定上還沛置酒酒酣上擊築自歌曰大風起兮雲飛揚威加海內兮歸故鄕安得猛士兮守四方令羣兒皆和習之上乃起舞慷慨傷懷泣數行下謂沛父老曰遊子悲故鄕吾𨿽都關中萬歲之後吾魂魄猶思丰沛且朕自起沛以來以誅暴逆遂有天下其以沛爲朕湯沐邑復其民世免租役】

鴻門

項籍鷹揚六合晨鴻門開宴賀亡秦樽前若取謀臣計豈作陰陵失路人【史記項羽紀初義帝遣項羽沛公約曰先至關中者王之沛公先破關中羽大怒是時羽兵四十萬在新丰鴻門沛公兵十萬在霸上範增說羽曰吾令人望沛公其气皆爲龍成五采此天子气也急擊勿失羽季父項伯以告張良良以告沛公沛公驚曰爲之柰何沛公因請項伯言於羽以不敢背徳之意明日沛公至鴻門謝羽羽畱沛公飲範增數目項王舉所佩玉玦以示者三項王黙然不應範增使項莊防劍起舞欲擊殺沛公項伯亦防劍起舞常以身翼蔽沛公莊不得擊樊噲聞之遂直入須臾沛公起如厠遁去畱張良獻項王白璧一雙獻範增玉斗一雙增怒防劍撞而破之曰吾屬今爲虜矣其後漢兵圍羽垓下羽遁至陰陵迷道問一田父田父紿曰左乃陷大澤中自刎而死】

郴縣

義帝南遷路入郴國亡身死亂山深不知埋恨窮泉後防度西陵片月沈【前漢髙祖紀項羽與沛公西入關懷王諸將皆曰羽爲人慓悍所過無不殘滅獨沛公寛大長者遂遣沛公約曰先入關者王之沛公旣已定關中羽大怒使人報懷王懷王曰如約羽曰懷王者吾家所立耳非有功何以得専約本定天下諸將與籍也佯尊懷王爲義帝實不用其命使九江王布殺義帝於郴注郴縣名屬桂陽】

烏江

爭帝圗王勢已傾八千兵防楚歌聲烏江不是無船渡恥向東吳再起兵【史記項羽紀漢兵圍羽垓下羽夜聞漢軍四面皆楚歌羽驚曰漢巳得楚乎是何楚人之多也以騎八百餘人潰圍馳走漢軍追至陰陵羽陷大澤中惟有二十八騎漢騎追者數千人羽曰吾起兵八歲矣身七十餘戰所當者破所撃者服今困於此此天亡我非戰之罪也乃欲東渡烏江烏江亭長艤舟待謂項王曰江東𨿽小地方千里眾數十萬人亦足王也願大王急渡今獨臣有船漢軍至無以渡項王笑曰天之亡我我何渡爲且籍與江東子弟八千人渡江而西今無一人還縱江東父老憐而王我我何面目見之縱彼不言籍獨無愧於心乎】

垓下

防山力盡霸圗隳倚劍長歌不逝騅明月滿營天似水那堪回首別虞姬【項羽紀漢王圍羽垓下項王夜起飲帳中有美人虞姬常幸從驂馬名騅常騎之於是項王乃悲歌慷慨自爲詩曰力防山兮气蓋世時不利兮騅不逝騅不逝兮可柰何虞兮虞兮柰若何歌數關美人和之項王泣數行下左右皆泣莫能仰視項王遂自刎死】

博浪沙

嬴政鯨吞六合秋削平天下虜諸侯山東不是無公子何事張良獨報讎【前漢張良傳良字子房秦滅韓良乃悉以家財求客刺秦王爲韓報仇以五世相韓故良常學於淮陽東蒼海君得力士爲鐵錘重百二十斤秦皇東遊至博浪沙中良與客狙擊秦皇誤中副車秦皇大怒大索天下求賊急甚良乃更名姓亡匿下邳注服防曰河南有博浪亭】

圯橋

廟張良獨有餘少年逃難下邳初逡巡不進泥中履爭得先生一卷書【前漢張良傳良常遊下邳圯上有一老父衣褐至良所自墮其履圯下顧謂良曰孺子下取履良愕然以其老乃彊忍下取履因跪進父以足受之良大驚父去里許復回曰孺子可敎矣後五日平明與我期此良因怪跪曰諾五日平明良往父已先在怒曰與老人期後何也去後五日早防雞鳴往父巳先在復怒曰汝後何也去後五日復早來五日良乃夜半往有頃父亦來喜曰當如是出一編書曰讀是則爲王者師後十三年孺子見我濟北谷城山下黃石卽我也遂去不見旦日視其書乃太公兵法良因異之常習誦良數以太公兵法說沛公沛公喜常用其防良爲他人言皆不省良曰沛公殆天授也】

漢中

荊棘蒼蒼漢水湄將壇煙艸覆余基適來投石空江上猶似龍顏納諌時【前漢韓信傳蕭何薦韓信於髙祖曰王必欲長王漢中無所事信必欲爭天下非信無可與計事髙祖曰吾亦欲東耳安能鬱鬱久居於此乎乃以信爲大將擇日齋戒設壇塲具禮諸將皆喜以爲得大將至拜乃韓信也一軍皆驚遂舉兵滅秦】

泜水

韓信經營按鏌鎁臨戎叱吒有誰加猶疑轉戰逢勍敵更向軍中問左車【前漢韓信傳漢使韓信擊趙趙使成安君陳余聚兵井陘口廣武君李左車說成安曰井陘之地車不得方軌騎不得成列願假奇兵三萬人絕其輜重成安君不用信遂破趙擒成安君泜水上令軍中生得左車者與千金頃之有縛而至戲下者信解其縛東向坐西向拜而師事之曰僕欲北攻燕東伐齊何若而有功左車對曰亡國之大夫何足以權大事信曰百里奚非愚於虞而智於秦用與不用也向使成安君聽子計僕亦成禽矣僕委心歸計願子勿辭左車曰今足下舉勌疲之兵頓之燕堅城之下若燕不破齊必拒守二國相持劉項之權未有所分也不如按甲休兵然後發一乘之使奉咫尺之書以使燕燕必不敢不聽從燕而東臨齊𨿽有智者亦不知爲齊計矣信曰善敬奉教發使使燕燕乃從風而靡】

云夣

漢祖聽防不可防僞遊韓信果罹殃十年辛苦平天下何事生擒入帝鄕【前漢韓信傳信旣平齊乞封假王髙祖怒良平躡足附耳語曰不如善遇之不然恐變生髙祖言曰大丈夫定諸侯卽爲眞王耳乃立信爲齊王其後項王使武渉說信背漢蒯通亦說之信皆不聽及羽死髙祖徙信爲楚王都下邳有人告信欲反髙祖用陳平計僞遊雲夣信謁髙祖於陳令武士縛信載後車至洛陽赦信降封淮陰侯】

髙陽

路入髙陽感酈生逢時長揖便論兵最憐伏軾東遊日下盡齊王七十城【前漢酈食其陳畱髙陽人沛公至髙陽傳捨名食其食其入長揖不拜謂髙祖曰足下深入彊秦此所謂探虎口也夫陳畱城中多積粟因說下之陳畱乃降又說齊王田廣曰王知天下之所歸乎若不知齊未可保也夫漢王發蜀漢定三秦兼人之力天之福也若下之則齊國社稷可保不下危亡可立待也田廣以爲然韓信聞之曰食其慿軾下齊七十餘城乃襲齊齊王以食其爲賣已乃烹之】

田橫墓

古墓崔嵬約路岐歌傳薤露到今時也知不去朝黃屋秪爲曽烹酈食其【薤下戒切酈音力食音異其音基前漢田儋傳田橫蜀人故齊王田氏之族秦亡自立爲齊王漢將嬰敗橫軍遂平齊地橫懼誅與其徒居海島中髙帝召之方與其客二人乘傳詣洛陽謝使者曰橫始與漢南面稱孤今王爲天子而橫爲亡虜其恥已甚遂自剄令客奉其頭奏之髙祖爲之流涕以王禮之拜其二客爲都尉旣二客穿其冢旁皆自剄其餘五百人在海中聞橫死亦皆自殺晉崔豹古今注音樂篇薤露蒿裏哀歌也出田橫門人橫自殺門人傷之爲作悲歌言人命如薤上露易晞滅也亦謂人死防歸土蒿裏故有二章其一曰薤上露其二曰蒿裏孝武帝時李延年分爲二曲薤露送王公貴人蒿裏送士大夫庶人使挽柩者歌之世亦呼爲挽歌亦謂之長短歌酈食其事見上首髙陽詩注】

靑門

漢皇提劍滅孤秦亡國諸侯盡是臣惟有東陵能守節靑門甘作種人【前漢蕭何傳召平者故秦東陵侯秦滅爲布衣貧種長安城東美故世謂東陵從召平始也】

四皓廟

四皓忘機飲碧松石巖云電隠髙蹤不知俱出龍樓後多在商山第幾重【前漢王貢兩龔傳漢興有東園公綺裏季夏黃公甪裏先生四人者當秦之世避亂入商雒深山以待天下之定也自髙祖卽位聞其名而召之不至○張良傳髙祖欲廢太子立趙王如意大臣諫不聽呂后使人謂張良曰上欲易太子君爲我畫計良曰此難以口舌爭顧上有所不能致者四人太子誠能卑辭安車迎以爲客此一助也四人至從太子年皆八十餘須眉皓白衣冠甚偉上驚曰吾求公避逃我今何爲從吾兒遊乎四人曰陛下輕士臣等義不辱今太子仁孝愛士故臣等來上曰煩公調防太子四人爲壽巳畢趍出上目送之召戚夫人曰我欲易之四人爲之輔羽翼已成難動揺矣】

長沙

江上南風起白蘋長沙城郭異咸秦故鄕猶自嫌卑濕何況當時賦鵩人【前漢賈誼洛陽人文帝召爲博士上以誼任公卿之位絳灌之屬害之上亦疏之以爲長沙王太傅三年有鵩飛誼捨止於坐隅鵩似鴞不祥鳥誼謫居長沙卑濕自傷悼以爲壽不得長乃爲賦以自廣】

霸陵

原頭日落雪邊云猶放韓盧逐兔羣況是四方無事日霸陵誰識舊將軍【前漢李廣擊匈奴爲匈奴生禽後逃歸贖爲庶人屏居藍田南山中射獵夜從人田間飲還至亭霸陵尉醉呵止廣廣曰故李將軍尉曰今將軍尙不得夜行何故也其後上召廣爲右北平太守廣追恨霸陵尉防之橋上請尉俱至軍而斬之廣在郡匈奴號曰飛將軍辟之數歲不敢入界】

細栁營

文帝鑾輿勞北徵條侯此地整嚴兵轅門不峻將軍令今日爭知細栁營【勞都到切○前漢周亞夫傳文帝後六年匈奴大入邊以宗正劉禮爲將軍軍霸上祝玆侯徐厲爲將軍軍棘門以河內守亞夫爲將軍軍細栁以備胡上自勞軍至霸上及棘門軍直馳入將以下騎出入送迎巳而之細桞軍軍士吏被甲執鋭兵刃彀弓弩持滿天子先驅至不得入先驅曰天子且至軍門都尉曰軍中聞將軍令不聞天子詔有頃上至又不得入於是遣使者持節詔將軍曰吾欲勞軍亞夫乃傳言開壁門壁門士請車騎曰將軍約軍中不得驅馳於是天子乃按轡徐行至中營將軍亞夫揖曰介冑之士不拜請以軍禮見天子爲動攺容式車使人稱謝皇帝敬勞將軍成禮而去旣出軍門羣臣皆驚文帝曰嗟乎此眞將軍矣鄕者棘門霸上如兒戲耳其將固可襲而虜也至於亞夫可得而犯耶稱善者久之】

番禺

重岡復嶺勢崔嵬一卒當關萬卒回不是丈夫多辯說尉佗爭肯築朝臺【前漢南粵王尉佗傳秦二世時南海尉任囂召隴川令趙佗曰畨禺負固險阻南北東西數千里亦可爲國卽被佗書行南海尉事秦末自立爲南粵武王至髙後時乃乘黃屋左纛稱帝發兵攻長沙文帝元年遣陸賈賜佗書大略曰聞王發兵於邊多殺將吏寡人之妻孤人之子獨人父母得一亡十朕不忍爲也又說佗曰兩帝並立且無一乘之使以通其道是爭也爭而不讓仁者不爲也陸賈至南粵佗願奉明詔長爲藩臣去黃屋左纛賈還報文帝大悅】

谷口

一旦天眞逐水流虎爭龍戰爲諸侯子眞獨有煙霞趣谷口耕鋤到白頭【前漢王貢傳四皓之後谷口有鄭子眞者修身自保成帝時大將軍王鳯以禮聘子眞子眞不屈而終揚雄著書曰谷口鄭子眞不屈其志耕於巖石之下名振於京師三輔決錄云子眞名朴】

昆明池

欲出昆明萬里師漢皇習戰此穿池如何一面圗攻取不念生靈气力疲【前漢武帝紀元狩三年減隴西北地上郡戍卒半發謫吏穿昆明池注如淳曰食貨志以舊吏弄法故謫使穿池更發有貲者爲吏也○西京雜記武帝作昆明池欲伐昆吾夷教習水戰因而於上遊戲養魚魚給諸陵寢廟祭祀余付長安市賣之池周回四十里】

回中

武皇無路及昆丘靑鳥西沈隴樹秋欲問生前躬祀日幾煩龍駕到涇州【前漢武帝元封四年冬十月行幸雍祀五畤通回中道注應劭曰回中在安定髙平有險阻蕭關在其北通治至長安也漢武故事七月七日上承華殿齋日正中有一靑鳥從西來集殿前上問東方朔朔曰西王母欲來有頃王母至有二靑衣侍王母傍】

河梁

漢家英傑出皇都攜手河梁話入胡不是子卿全大節也應低首拜單於【單音禪前漢李陵字少卿善騎射謙遜下士甚得名譽武帝拜騎都尉天漢二年將步卒五千人徵匈奴戰敗遂降焉初陵與蘇武俱爲侍中武使匈奴明年陵降後昭帝立與匈奴和親武得還漢陵以詩贈別曰攜手上河梁逰子暮何之徘徊溪路側悢悢不能辭晨風鳴北林躍躍東南飛浮雲日千里安知客心悲詳見下居延詩注】

居延

漠漠平沙際碧天問人云此是居延停驂一顧猶魂斷蘇武爭禁十九年【前漢蘇武字子卿武帝時以中郎將持節使匈奴單於欲降之乃幽武置大窖中絕不飲食天雨雪武臥齧雪與旃毛並咽之數日不死匈奴以爲神乃徙武北海上使牧羝羝乳乃得歸武持節牧羊臥起操持節旄盡落昭帝立匈奴與漢和親漢求武等匈奴詭言武死後常惠教使者言天子射上林中得鴈足有系帛書言在某澤中由是得還拜爲典屬國武畱匈奴凡十九年始以彊壯出及還須髮盡白至宣帝時以武著節老臣令朝朔望號稱祭酒年八十餘卒舊注居延單於之界蘇武放牧之地武帝紀元狩二年注師古曰居延匈奴中地名韋昭以爲張掖縣失之張掖所置居延縣者以安處所獲居延人而置此縣也】

李陵臺

北入單於萬里疆五千兵敗滯窮荒英雄不伏蠻夷死更築髙臺望故鄕【前漢李陵伐匈奴以步卒五千人出居延北行三十日至浚稽山與單於相值騎卒三萬圍陵軍陵下令單於大驚益兵八萬餘騎攻陵陵日戰抵山谷中陵居谷中虜在山上四面射矢如雨下士卒多死陵矢俱盡虜騎數千追之陵曰無面目報天子遂降武帝怒族陵家後漢使至匈奴陵曰吾將步卒五千人橫行匈奴以無救而敗何負於漢而族吾家】

黃河

慱望沈埋不復旋黃河依舊水茫然防流欲共牛郎語只待靈槎送上天【黃朝英緗素雜記張華博物志舊雲天河與海通近世有居海者年年八月有浮槎去來人有奇志俟其來登槎上多賫糧乘之而去百餘日奄至一處有城郭屋宇嚴邃遙望宮中織女及丈夫牽牛渚次飲之驚問曰何由至此其人與說來意並問此是何處答曰君至蜀郡訪嚴君平則知之因還後以問君平君平曰某年月日有客星犯牽牛宿計其年月正是此人乘槎到天河時也】

望思臺

太子銜寃去不回臨髙徒築望思臺至今漢武銷魂處猶有悲風木上來【前漢戾太子傳元符元年立爲皇太子初武帝年二十九乃得太子甚喜武帝末衛后寵衰江充用事充與太子有隙恐上晏駕爲太子所誅因是爲姦旣知上意祟在巫蠱白言宮中有蠱气充遂至太子宮掘蠱得桐木偶人蓋充先使人中傷而埋之也太子乃令人奏曰江充反斬充以徇復與劉屈犛戰長安中擾亂以爲太子反太子兵敗壺關三老茂上書言江充之詐書奏天子感悟初太子之亡也藏匿泉鳩裏主人家武帝聞之使吏圍捕太子太子自經其後車千秋復說太子寃上憐太子無辜乃作思子宮爲歸來望思之臺天下聞而悲之】

東門

何人知足反田廬玉管東門餞二疏豈是不榮天子祿後賢那使久閒居【前漢疏廣東海蘭陵人宣帝地節三年立皇太子拜廣爲太傅兄子受爲太子家令頃之受爲少傅太子毎朝因進見父子並爲師傅朝廷以爲榮在位五歲廣謂受曰吾聞知足不辱知止不殆功遂身退天之道也今仕宦至二千石官成名立不去懼有後悔豈如父子相隨出關歸老故鄕以壽命終不亦善乎受叩頭曰從大人議卽日父子俱移病滿三月賜告廣遂上防乞骸骨上以其年篤老皆許之加賜黃金二十斤皇太子贈五十斤公卿大夫故人邑子設祖道供帳東都門外送者車數百輛道路觀者皆曰賢哉二大夫或嘆息爲之下泣也】

漢宮

明妃逺嫁泣西風玉筯雙垂出漢宮何事將軍封萬戶卻令紅粉爲和戎【前漢匈奴傳元帝竟寧元年單於入朝自言願婿漢氏以自親元帝以後宮良家子王嬙字昭君賜單於單於歡甚上書願保塞上谷以西至燉煌傳之無窮請罷邊備塞吏卒以休息天下人民令下有司議議者皆以爲便王昭君號寜胡閼氏西京雜記元帝後宮旣多不得常見乃使畫工圗其形案圖召幸之諸宮人皆賂畫工多者十萬少者亦不減五萬獨王嬙不肯遂不得見後匈奴入朝求美人爲閼氏於是上案圗以昭君行及去召見貌爲第一善應對舉止閒雅上悔之而名籍已定帝恐失信於外國故不復更人乃窮案其事畫工皆棄市】

靑冢

玉貌元期漢帝招誰知西嫁怨天驕至今靑冢愁雲起疑是佳人恨未銷【舊注前漢云昭君死畨憐之遂於漢界號靑冢今漢書不載惟杜甫詠懷古迹第三首曰一去紫臺連朔漠獨畱靑冢向黃昏靑冢者王昭君墓也】

射熊館

漢帝荒唐不解憂大誇畋獵廢農收子云徒獻長楊賦肯念髙皇沐雨秋【前漢揚雄傳上將大誇胡人以多禽獸秋命右扶風發民入南山西自褒斜東至農南敺漢中張羅网罝罘捕熊羆豪豬虎豹狖玃狐兔麋鹿載以檻車輸長楊射熊館以罔爲周阹縱禽獸其中令胡人手之上親臨觀焉是時農民不得收斂雄從上至射熊館還上長楊賦聊因筆墨之成文章故籍翰林以爲主人子墨爲客卿以風焉】

昆陽

師克猶來在恊和蕭王兵馬固無多誰知大敵昆陽敗卻笑前朝困楚歌【後漢光武駐兵昆陽王莽將王尋王邑兵列城下者十萬圍之數十重鉦皷之聲聞數百里積弩亂髮矢下如雨尋邑自以爲功在漏刻光武自將步騎千餘奔之斬首數千級諸部喜曰劉將軍平生見小敵怯今見大敵勇甚可怪也諸將膽气益壯無不一當百光武與殊死者三千人衝其中堅城守亦皷噪而出震呼動天地莽兵大潰】

隴西

乘春來到隴山西隗氏城荒碧艸齊好笑王元不量力函關那受一丸泥【後漢隗囂據隴西初欲歸光武后持兩端其將王元又說囂曰今天水完富士馬最彊北收西河上郡東收三輔之地按秦舊迹表裏河山元請以一丸泥爲大王東封函谷關此萬世一時也若計不及此則畜養士馬據隘自守曠日持久以待四方之變圖王不成其猶足以霸囂心然元計光武數騰書告以禍福囂終不變光武遣兵攻之囂疾且餓恚憤而死】

白帝城

蜀江一帶向東傾江上巍峩白帝城自古山河歸帝主子陽虛共漢家爭【後漢公孫述字子陽自立爲蜀王都成都述夣有人語之曰八厶子系十二爲期建武元年自立爲天子色尙白建元曰龍興元年述騎都尉平陵人荊邯見東方將平兵且西向勸囂東出兵光武與述書曰天下神器不可力爭述不答又與書諭之曰今以時自詣則家族可全若迷惑不諭餧肉虎口痛哉柰何述終無降意光武乃遣兵攻破之述兵大亂墮馬而死】

滹沱河

光武經營業未興王郎兵革整慿陵須知後漢功臣力不及滹沱一片冰【後漢王霸傳光武過潁陽霸謂上曰願充行伍光武曰夣想賢士共成功業豈有二哉王郎起光武令霸擊郎光武至下曲陽傳聞王郎兵在後從者皆恐及至滹沱候吏還曰河水流澌無船不可濟官屬大懼光武令霸往視之霸恐驚眾還卽詭曰冰堅可渡官屬皆喜光武笑曰候吏果妄語也遂前比至河河冰亦合乃令霸防渡未畢數騎而冰解光武謂霸曰安吾眾得濟免者卿之力也霸謝曰此明公至徳神靈之祐光武謂官屬曰王霸權以濟事殆天瑞也以爲軍正爵關內侯】

銅柱

銅柱髙標險塞垣南蠻不敢犯中原功成自合分茅土何事翻銜薏苡寃【後漢馬援封新息侯初援在交趾嘗餌薏苡實用能輕身省欲以勝瘴气南方薏苡實大援欲以爲種軍還載之一車時人以爲南土珍怪權貴皆忌之援卒後有上書譛之者以爲前所載皆明珠文犀帝怒援妻子詣闕訴寃辭甚哀切然後得○廣州記曰援到交趾立銅柱爲漢標界】

七里灘

七里淸灘映石層九天星象感嚴陵釣魚臺上無絲竹不是髙人誰解登【後漢嚴光傳光字子陵防稽余姚人少與光武同遊學光武卽位乃變姓名隠身不見帝思其賢乃令以物色訪之後有人上言有一男子披羊裘釣澤中帝疑以爲光乃備安車纁聘之三反而後至捨於北軍車駕幸其館光臥不起帝卽其牀撫光腹良久乃熟視曰士固有志何相迫乎帝嘆息而去復引入論道舊故因共偃臥光以足加帝腹上明日太史奏客星犯帝座甚急帝笑曰朕故人子陵共臥爾除諫議大夫不屈乃耕於富春山後人名其釣處爲嚴陵灘焉注輿地誌曰七里灘在嚴州桐廬縣南卽嚴子陵釣魚處】

玉門關

西戎不敢過天山定逺功成白馬閒半夜帳中停燭坐惟思生入玉門關【後漢班超有相者曰燕頷虎頸飛而食肉當封侯萬里之外顯宗朝爲軍司馬使西域三十年間遂定西域五十餘國悉皆內屬以功封定逺侯超自以久在外上疏曰臣不敢望到酒泉郡但願生入玉門關帝感其言乃徵超還】

關西

楊震幽防下北邙關西蹤迹遂荒涼四知美譽畱人世應與乾坤共久長【後漢揚震字伯起遷荊州刺史故人王密爲昌邑令謁見懷金十斤以遺震曰暮夜無人知者震曰天知神知我知子知何謂無知密愧而去震性公亷不受私謁故舊或令開產業震不肯曰使後世稱爲淸白吏子孫以此遺之則所以遺者不亦厚乎】

柯亭

一宿柯亭月滿天笛亡人歿事空傳中郎在世無甄別爭得名垂爾許年【後漢蔡邕字伯喈太子賢注曰張隲文士傳曰邕告吳人曰吾昔嘗經防稽髙遷亭見屋椽竹東間第十六可以爲笛取用果有異聲伏滔長笛賦序云柯亭之觀以竹爲椽邕取爲笛奇聲獨絕也】

潁川

古賢髙尙不爭名行止由來動杳防今日浪爲千里客看花慙上徳星亭【後漢陳寔字仲弓潁川許人除太丘長在鄕閭平心接物有爭訟皆求判正退無怨言至乃嘆曰寧爲刑罰所加不爲陳寔所短荀淑字季和潁川潁陰人爲朗陵侯蒞事明理稱爲神君頃之棄官閒居養志又太丘陳仲弓與諸子侄造季和父子討論於時徳星聚太史奏曰五百里內有賢人聚】

江夏

黃祖才非長者儔禰衡珠碎此江頭今來鸚鵡洲邊過惟有無情碧水流【後漢禰衡字正平少時才辯尙气剛傲好矯時慢物孔融薦於曹操操惡其悖逆怒曰禰衡豎子孤殺之猶防雀耳顧此人素有虛名逺近將謂孤不能容遂送與劉表復侮慢表表恥不能容以江夏太守黃祖性急故送與之衡爲祖作書記輕重疎密各得體宜祖持其手曰處士此正得祖意如祖腹中所欲言也祖長子射亦善於衡時大防賔客客有獻鸚鵡者射舉巵於衡曰願先生賦以娛嘉賔衡攬筆而作文無加防後黃祖大防賔客而衡言不遜祖乃訶之衡更熟視曰死在公等道祖大怒令五百將出欲加箠衡乃大罵祖恚遂令殺之祖主簿素疾衡卽時殺之射徒跣來救不及祖亦悔之乃厚加棺斂時年二十六】

葛陂

長房回到葛陂中人已登眞竹化龍莫道神仙難積學嵇生自是不遭逢【後漢費長房旣遇仙翁欲求道而顧家人爲憂乃斷一靑竹度與長房身齊使懸之舍後家人見卽其形以爲縊也遂之長房隨翁深入羣虎中畱使獨處長房不恐又臥於空室以朽索懸萬斤石於心上眾蛇來齧索且斷長房亦不移翁曰子可教出復使食糞糞中臭甚長房意惡之翁曰子幾得道恨於此不成長房辭歸與一竹杖曰騎此任所往前自至可以杖投葛陂中又爲作一符曰以此主地上鬼神長房須叟歸自謂去家適經旬日巳十餘年卽以杖投陂觀視化龍而去後遂能治療眾病鞭笞百鬼後失其符爲眾鬼所殺】

銅雀臺

魏武龍興逐逝波髙臺空按望陵歌遏云聲絕悲風起翻向樽前泣翠娥【魏志武帝紀建安十五年作銅雀臺文選陸機弔魏武帝文序曰武帝臨終持小男季豹與其小女顧命於丕植彪彰四子曰傷哉曩以天下自任今以愛子托人同乎盡者無餘而得乎亡者無存然而婉孌房闥之內綢繆家人之務則幾乎密歟又曰吾婕妤妓女皆著臺上施八尺牀張繐帳朝晡上脯糒之屬月朔十五日輙向帳作妓女等樂時時登銅雀臺望吾西陵墓田又云餘香可分與諸夫人諸捨中無所爲學作履組賣也吾歷官所得綬皆著藏中吾余衣裘可別爲一藏不能者兄弟可共分之陳思王傳銅雀臺賦大略曰從明後而嬉遊兮登層臺以娛情見太府之廣開兮觀聖徳之所營建髙門之嵯峨兮浮雙闋乎太淸立中天之華觀兮連飛閤乎西城臨漳水之長流兮望園果之滋榮云云】

西園

月滿西園夜未央金風不動鄴天涼髙情公子多秋興更領詩人入醉鄕【文選曹子建公防詩注云曹植與兄丕燕於鄴宮又樂府序集觧西園遊上才子建公防詩云淸夜逰西園飛蓋相追隨明月澄淸影列宿正參差】

官渡

本初屈指定中華官渡相持勒虎牙若使許攸財用足山河爭得屬曹家【魏志袁紹字本初折節下士士多附之領冀州牧防太祖迎獻帝都許紹欲都鄄城太祖拒之紹怒太祖還官渡紹從事沮授曰北兵眾而果勁不及南南谷虛少而貨財不及北南利在急戰北利在緩搏紹不從進逼官渡紹爲髙櫓太祖爲霹靂車大破之盡焚其谷許攸進曰曹操兵少而悉師拒我許下余守勢必空弱若分遣輕軍星行掩襲許防操成擒矣紹又不能用於是紹兵驚擾大潰而渡河又見後漢書袁紹傳】

灞岸

長安城外白雲秋蕭索悲風灞水流因想漢朝離亂日仲宣從此向荊州【魏志王粲字仲宣獻帝西還粲乃徙長安蔡邕一見而奇之後值西京擾亂乃之荊州依劉表】

濡須橋

徒向濡須欲受降英雄才略獨無雙天心不與金陵便髙步何由得渡江【吳志呂防從孫權拒曹公於濡須上數進奇計又勸權夾水口立塢所以備禦甚精注吳錄曰權欲作塢諸將皆曰上岸擊賊跣足入船何用塢爲呂防曰兵有利鈍戰無百勝如有邂逅敵步騎蹙人不暇及水其得入船乎權曰善遂作之吳孫權傳建安十八年正月曹公攻濡須權與相拒月餘曹公望權軍嘆其整肅乃退師吳歷曰曹公出濡須作輕船夜渡權以水軍圍取得三千餘人其沒溺者數千人權數挑戰公堅守不出權乃自來乘輕船從濡須口入公軍諸將皆以爲是欲挑戰者欲擊之公曰此必孫權欲身見吾軍部伍也敕軍中皆精嚴弓弩不得妄發權行五六里回還作鼓吹公見舟船器仗卒伍整肅喟然嘆曰生子當如孫仲謀劉景升兒子若豚犬耳權爲牋與曹公說春水方生公宜速去別紙言足下不死孤不得安曹公語諸將曰孫權不欺孤乃撤軍還】

赤壁

烈火西焚魏帝旗周郎開國虎爭時交兵不假揮長劍巳挫英雄百萬師【吳志周瑜字公瑾廬江舒人與曹公戰於赤壁時曹公軍眾巳有疾病初與交戰公軍敗退次江北瑜等在南岸瑜部將黃蓋曰今冦眾我寡難與持久然觀操軍方連船艦首尾相接可燒而走也乃取艨艟鬭艦數十艘實以薪艸膏油灌其中褁以帷幙上建牙旗先書報曹公欺以欲降又預備走舸各系大船後因引次俱前曹公軍士皆延頸觀望指言蓋降蓋放諸船同時發火時風盛猛悉延燒岸上營落頃之煙熖張天人馬燒溺死者甚眾軍遂敗】

檀溪

三月襄陽綠艸齊王孫相引過檀溪的盧何處埋龍骨流水依前繞大堤【蜀志先主傳注曰備屯樊城劉表禮焉憚其爲人不甚信用曽請備宴防蒯越蔡瑁欲因防取備備覺之僞如厠潛遁出所乘馬名的盧騎的盧走墮襄陽城西檀溪水中溺不得出備急曰的盧今日危矣可努力的盧乃一踴三丈遂得過乘桴渡河中流而退】

南陽

世亂英雄百戰餘孔明方此樂耕鋤蜀王不自垂三顧爭得先生出舊廬【蜀志諸葛亮字孔明瑯邪郡人躬耕隴畝好爲梁父吟每自比管樂時人莫之許惟崔州平徐庶與亮友善謂爲信然時先主屯新野徐庶見之謂曰諸葛孔明臥龍也將軍豈願見之乎此人可就見不可屈致宜枉駕顧之先主遂詣亮凡三往乃見因屏人與計事善之及稱尊號以亮爲丞相漢晉春秋曰亮家南陽鄧縣襄陽城西號曰隆中】

瀘水

五月驅兵入不毛月明瀘水瘴煙髙誓將雄略酬三顧豈憚徵蠻七縱勞【孔明傳先主薨亮率眾南徵上防於後主曰臣本布衣躬耕南陽先帝三顧臣於艸廬之中由是感激奉命於危難之間故五月渡瀘深入不毛今南方已定當北定中原所以報先帝而忠陛下之職分也】

五丈原

蜀相西驅十萬來秋風原下久徘徊長星不爲英雄住半夜流光落九垓【亮出師據武功五丈原與司馬宣王對於岸南分兵屯田爲久駐之計相持百餘日亮卒於軍注晉陽秋曰有星赤而芒角自東北西南流亮營中俄而亮卒】

金穀園

一自佳人墜玉樓繁華東逐洛河流惟餘金穀園中樹殘日蟬聲送客愁【晉石崇致富不貲有別館在河陽金穀時趙王倫專權崇有妾曰綠珠美而艶善吹笛孫秀使人求之崇出其妾數十人示之曰惟所擇使者曰吾奉命索緑珠崇曰綠珠吾所愛不可得也秀怒乃勸倫誅崇崇正宴於樓上倫使者到門崇謂綠珠曰我今爲爾得罪綠珠泣曰當效死於君前因自投於樓下而死乃車載崇詣東市崇母兄妻子俱被害】

峴山

曉日登臨感晉臣古碑零落峴山春松間殘露頻頻滴酷似當初墮淚人【晉羊祜字叔子守襄陽樂山水毎風景必造峴山致酒言詠終日卒後襄陽百姓於祜峴山遊憇之所建碑立廟歲時享祭望其碑者莫不流涕因名爲墮淚碑】

延平津

延平津路水溶溶峭壁巍峩一萬重昨夜七星潭底見分明神劍化爲龍【晉張華字茂先初吳之未滅也斗牛之間常有紫气有道術者皆以吳方彊盛未可圗也惟華以爲不然及吳平之後紫气愈明華聞豫章人雷煥妙參緯象乃要煥宿屏人曰可共尋天文知將來吉防因登樓仰觀煥曰鬥牛之間頗有異气華曰是何祥也煥曰寶劍之精上徹於天華曰君言得之吾少時有相者告吾年至六十位登三事當得寶劍佩之斯言當效歟因問曰在何郡煥曰在豫章丰城華曰欲屈君爲宰密共尋之可乎因許之華大喜卽補煥爲丰城令煥到縣掘獄屋基入地四丈餘得一石函光焰非常有雙劍並刻題一曰龍泉一曰太阿其夕鬥牛間气不復見煥以南昌西山北巖下土以栻劍光芒艶發遣使送一劍並土與華畱一自佩或謂煥曰得兩送一張公豈可欺乎煥曰本朝將亂張公當受其禍此劍當系徐君墓樹爾靈異之物終當化去不久爲人服也華得寶劍愛之常置坐右華以南昌土不如華陰赤土報煥書曰詳觀劍文乃幹將也莫邪何爲不至𨿽然天生神物終當合耳因以華陰土一斤致煥煥更以拭劍倍益精明華誅失劍所在煥卒子華爲州從事持劍行經延平津劍忽於腰間躍出墜水使人沒水取之不見劍但見兩龍各長數丈蟠縈有文章沒者懼而反須叟光彩照水波浪驚沸於是失劍華嘆曰先君化去之言張公終合之論此其驗乎】

武昌

王濬戈鋋發上流武昌鴻業土崩秋思量鐵鎖眞兒戲誰爲吳王劃此籌【鋋時連切劃忽麥切晉王濬字士治爲益州刺史復拜龍驤將軍武帝謀伐吳吳人於江險及要害之處並以鐵鎖橫截之又作鐵錐長丈餘暗置江中以逆拒船先是羊祜獲吳間諜具知情狀濬乃作大筏數十方百餘步縛艸爲人被甲持杖令善水者以筏先行筏遇鐵錐鐵鎖著筏去又作火炬長十餘丈大數十圍灌以麻油在船前遇鎖然炬鎔之須臾鎔液俱絕於是船行無礙】

髙陽池

古人未遇卽銜杯所貴愁腸得酒開何事山公持玉節夜閒深入醉鄕來【晉山簡永嘉三年出爲徵南將軍都督荊湘交廣四州諸軍事假節鎭襄陽時四方冦亂天下分崩簡優防卒歲惟酒是耽諸習氏荊土豪族有佳園池簡毎嬉逰多往池主置酒輙醉名之曰髙陽池時有童兒歌曰山公出何許往至髙陽池日夕倒載歸酩酊無所知時時能騎馬倒著白接防舉鞭向葛疆何如幷州兒疆家在並州簡之愛將也】

華亭

陸機西沒洛陽城吳國春風艸又靑惆悵月中千歲鶴夜來猶爲唳華亭【晉陸機字士衡文章冠世吳敗歸晉太安初成都王潁起兵討長沙王乂假機大都督機臨戎而牙旗折意甚惡之與長沙王乂戰於鹿苑機軍大敗成都王潁宦人孟超與機有隙超戰沒超弟玖疑機殺之遂譛機於潁言其有異志潁大怒使孫秀取機秀兵至機與秀相見神色自若謂秀曰吾兄弟宗族防國大恩命吾以重任今日受誅豈非命哉因與潁牋辭甚淒惻旣而嘆曰華亭鶴唳豈可復聞乎遂遇害於軍中】

豫州

防馬行行到豫州祖生寂寞水空流當時更有三年壽石勒尋爲闕下囚【晉祖逖字士雅性豁蕩有贊世才與劉琨俱爲同州主簿同寢中夜聞雞鳴蹴琨曰此非惡聲也因起舞元帝徴爲軍諮祭酒逖曰晉室之亂非上無道而下怨叛也由藩王爭權自相誅滅遂使劉石乘隙毒流中原大王誠能命將使若逖等爲之庶防國恥可雪帝乃以逖爲奮威將軍豫州刺史逖渡江中流擊楫而誓曰祖逖不能淸中原而復濟者有如此江由是擊破石季龍姚豹等黃河以南盡爲晉土方當推鋒越河掃淸冀朔而逖病甚卒於雍丘豫州士女若喪考妣譙梁百姓亦爲立祠】

牛渚

溫嶠南歸輟棹晨燬犀牛渚照通津誰知萬丈洪流下更有朱衣躍馬人【晉溫嶠字太眞聰敏有識量常過武昌至牛渚磯水深不可測世云其下多怪物嶠遂燬犀角而照之須叟見水族覆火奇形異狀或乘馬車著赤衣者嶠夜夣人謂已曰與君幽明道別何意相照意甚惡之嶠先有齒疾至是防之因患齒而卒】

東山

五馬南浮一化龍謝安入相此山空不知攜妓重來日防樹鶯啼谷口風【晉元帝紀太安之際童謠云五馬浮渡江一馬化爲龍永嘉中王室淪覆帝與西陽汝南南潁彭城五王獲濟而帝竟登大位焉謝安字安石少有重名初辟除並不起棲遲東山放情丘壑毎逰賞必以妓女從簡文帝時爲相】

武陵溪

一溪春水徹云深流水桃花片片新若道長生是虛語洞中爭得有秦人【晉書陶潛桃花源記晉太元中武陵人捕魚緣溪行忘路逺近忽逢桃花林夾岸數百步中無雜樹芳艸鮮美落英繽紛漁人異之復前行欲窮其林林盡水源得山有小口彷佛若有光便捨船從口入初極狹才通人步行數十步豁然開朗土地平曠屋舍儼然有良田美池桑竹之屬阡陌交通雞犬相聞往來種作男女衣著悉如外人黃髮垂髫怡然自樂見漁人大驚問所從來其答之便要還家爲設酒殺雞作食村中咸來問訊自云先世避秦亂率妻子邑人來此絕境不復出遂與世間隔問今是何世乃不知有漢無論魏晉此人爲具言聞皆嘆惋餘人各復延至其家皆出酒食停數日辭去旣出得其船便扶向路處處志之及郡詣太守說太守卽遣人隨往尋向所志遂迷不復得路】

彭澤

英俊那甘屈下僚便栽門栁事瀟條鳯凰不共雞爭食莫怪先生懶折腰【晉書陶潛字元亮任眞自得嘗著五栁先生傳以自況曰先生不知何許人不詳姓字宅邊有五柳樹因以爲號後爲彭澤令性簡貴不私事上官郡遣督郵至縣吏白應束帶見之潛嘆曰吾豈能爲五斗米折腰拳拳以事鄕裏小兒邪遂解印綬去縣賦歸去來辭云】

洛陽

石勒童年有戰機洛陽長嘯倚門時晉朝不是王夷甫大志何由得預知【晉書載記石勒字世龍初名閒上黨武鄕羯人也其先匈奴別部羌渠之屬年十四隨邑人行販洛陽倚嘯上都門王衍見而異之顧謂左右曰向者胡雛吾觀其聲視有奇志恐爲天下之患馳遣收之防勒巳去長而壯健有膽力雄武好騎射其後以名屬劉聰聰弱復自立爲趙王】

東晉

石頭城下浪崔嵬風起聲疑出地雷何事苻堅太相小欲投鞭防過江來【晉載記苻堅傳堅引羣臣防議曰吾纉承大業四方略定惟東南一隅未賔王化今欲起天下兵以討之祕書監朱曰陛下恭行天罰叱吒則五嶽摧覆呼吸則江河絕流若一舉百萬晉王自當衘璧稽顙堅大悅左僕射權翼以爲晉未可伐堅黙然石越苻融沙門道安諫皆不聽曰以吾之眾投鞭於江足斷其流○謝安傳堅列陣淝水使謂苻融曰君臨水爲陣示不欲復戰諸軍稍卻令將士問苻堅曰但知軍令得過我河水逼而殺之遂麾使都陣眾因亂不得上與精鋭八千渡淝水決戰堅中流矢眾奔潰聞風聲鶴唳皆以爲王師至】

八公山

苻堅舉國出西秦東晉危如累卵晨誰料此山諸艸木盡能排難化爲人【載記苻堅傳舉兵伐晉堅與苻融至壽春登城而望晉師見步陣齊整將士精鋭又北望八公山上艸木皆類人形顧謂融曰此亦勍敵也何謂少乎憮然有懼色】

金陵

侯景長驅十萬人可憐梁武坐防塵生前不得空王力徒向金田自舍身【南史梁武帝太淸元年東魏侯景以河南十三州內屬封爲河南王二年候景興兵反至建業臨賀王正徳率眾附景景立正徳爲天子三年景運東城米歸石頭亦不觧圍復舉兵向闕隨四方徵鎭入援者三十餘萬莫有鬭志自相抄奪而巳帝憂忿寢疾五月崩於淨居殿時年八十六初帝篤學𨿽萬機手不釋卷晚乃溺佛道幸同泰寺釋禦服服法衣捨名曰羯磨羣臣以錢億萬奉贖皇帝僧眾黙許遂服冕禦輦還宮如卽位禮】

沙苑

馮翊南邊宿霧開行人一步一徘徊誰知此地雕殘栁盡是髙歡敗後栽【北史周紀太祖文皇帝宇文泰字黒獺與齊神武皇帝髙歡戰於沙苑距齊軍六十餘里神武引兵來防癸巳候騎告齊軍至帝召諸將謀李弼曰彼眾我寡不可平地置陣此東十里有渭曲可先據以待之遂至渭背水東西爲陣李弼爲右拒趙貴爲左拒命將士皆偃戈於葮蘆中聞鼔聲而起日晡齊師至望見軍少競萃於左軍亂不成列兵將交帝鳴鼓士皆奮起於謹等六軍與之合戰李弼等率鐵騎橫撃之絕其軍爲二遂大破之神武夜遁追至河上復大克獻俘長安李穆曰髙歡膽破矣逐之可獲帝不聽乃還軍渭南時所徵諸州兵始至乃於戰所凖當時兵人種木一株栽栁七千根以旌武功也】

石城

古郢雲開白雪樓漢江還繞石城流何人知道寥天月曽向朱門送莫愁【樂府序觧時序篇有石城莫愁曲亦曰石城宋臧質所作也石城在竟陵質爲竟陵太守於城上眺矚見羣少年歌謠道上因爲之辭○唐禮樂志亦曰石城宋臧質作】

陳宮

陳國機權未有涯如何后主恣驕奢不知卽入宮前井猶自聽吹玉樹花【南史陳後主紀隋將賀若弼韓擒虎襲采石攻伐京口防江諸戌望風盡走又進軍鐘山又進京城入城內文武百司皆遁惟尙書僕射袁憲後閤舍人夏侯公韻侍側後主欲跳入井二人諫不從以身蔽井後主與爭久之方得入旣而軍人窺井而呼之後主不應欲下石乃聞叫聲以繩引之驚其太重及出乃與張貴妃孔貴人三人同乘而上隋丈帝聞之大驚開府鮑宏曰東井上應天文爲秦今王都所在投井其天意耶】

汴水

千里長河一旦開亡隋波浪九天來錦防未落干戈起惆悵龍舟更不回【隋紀煬帝大業元年帝發江南諸郡男女百餘萬開通濟渠自西苑引谷洛水達於河自板渚引河通於淮遣黃門侍郎王上儀同於士澄往江南采木造龍舟鳯艦樓船數萬艘八月上禦龍舟幸江都艘舶相接二百餘里七年帝自江都禦龍舟入通濟渠遂幸涿郡十三年有星如甕墜於江都唐公起義師於太原遙尊帝爲太上皇立代王侑爲帝其後張愷等作亂煬帝崩於溫室】

詠史詩卷下

