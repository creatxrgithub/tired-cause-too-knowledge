《四庫全書容春堂後集》

﹝明﹞邵寶撰

●容春堂後集目錄

卷一

雜著

卷二

記

碑銘

卷三

序

引

卷四

墓志銘

卷五

墓志銘

卷六

碣

石表

俟歸銘

塔銘

墓碣銘

卷七

神道碑銘

墓碑銘

墓表

傳

卷八

祝文

祭文

卷九

辭

古樂府

古詩

歌

行

禽言

卷十

五言絕句

五言律

五言排律

卷十一

七言絕句

卷十二

七言律

卷十三

七言律

七言排律

詞

卷十四

書簡

●欽定四庫全書

容春堂後集卷一

﹝明﹞邵寶撰

○雜著【四十六首】

昭穆說答楊崇周

昭穆之稱其起於祫祭幽明之鄕北乎論世者以別父子論廟者以別左右取其位不取其義至於祭焉塟焉嗣焉禮律之稱是者尢著其來蓋久矣某今人也不敢行古禮今之廟制行於朝廷大夫士者不一惟永樂間胡行唐所擬者嘗頒行之庶人祭三代則曾祖居中士以上祭四代非左右其奚置哉置以左右則昭穆之名從之亦有不得不然者父昭子穆無世不有謂無始祖而可廢乎左昭右穆無地不有謂無中龕而可廢乎今之所謂昭穆者幽明之義未能恊於古吾知之矣而謂左右之列不可行於今乎吾廟爲四楹間中爲三室虛中以俟祧主之蔵蓋小宗之道如此是中𨿽無主而未嘗無位也以是而左之右之曰昭曰穆非古之義而古之位也某今人也不敢行古禮酌古之義而今焉是從吾之分也𨿽不韙其敢辭諸

家廟石磬銘

辯汝聲介汝徳於以考之先祖之側其永無泐

楊正甫英石銘

突其來如移自遐逖誰琢且追而復考擊金兮玉兮聲在玆石兮

溫硯銘

暑有發冰寒有蘊火旣濟且和調劑在我彼鼎我硯制殊義同汝革汝從惟金在鎔功在斯文而不自有左右置諸歲寒良友

屛鑑銘

鑑乎惟觀屛焉以障異用並施厥亦有尙我屛我障我觀在之後前左右釋玆在玆知風之自弗障亦可我心水如我鑑在我

範撫州像贊

州當専城郡作別駕厥初京府位尹之亞威聲肅如後光前價勇退急流食不遑暇斯人也吾嘗聞其先君子之節於東山翁矣乃今徵乎其平生信矣哉有明於幾先無虛於名下也

張企齋先生像贊【企齋張公寶於母黨稱舅於文章徳行加重焉公亦謂寶知已公像之贊非寶其誰宜爲哉】

西曹一月未足盡公之才東鎭三年未足盡公之政公學淵源公性堅定無事至殆忘其有爲有物交益知其無競中歲極江湖之幽憂晚景遂山林之髙興時之論者不知其謂公何以予觀公蓋百折於世塗而不失其正者夫

復舊物贊

百子圗一【識云括蒼鐵硯後人筆成化初失四之一庚子陸承翰氏歸我】

有子惟百四其軸誰爲玆圗爲嗣祝昔失其一今也復兆多男兮天以吿

鐵器一【髙二尺有四寸圎徑尺有八寸狀如鼎有趾而無耳鉉成化初失之正徳庚午春楊正甫氏以歸我】

泫金質焉近鼎象扣之有聲納有量舊物來歸義弗讓吾置之庭銘其上器不可假名不可彊神予相之永圗是尙

雕漆盤一【狀如檳榔天順末失之正徳壬申秋磚橋錢尙簡氏以歸我】

追兮琢兮三其角兮我有嘉賓以薦玉兮

洛神圗一【葉圎徑八寸許不知何人筆上有荊南髙夔小楷書曹子建賦成化初失之正徳甲戌春鐫工何球以歸我】

魏人之賦今畫以書荒哉事也衛風之餘予尙觀之亦以警予

龔守誠像贊

詩詠稼穡書稱構堂鑑於古訓曰篤不忘家曰幹蠱國曰服勤古有良士君惟其人幼壯敏彊耆艾靜逸世務周旋觀幾於迹地以受廛時以受服吏有滄洲隱無盤谷秋原藜杖春渚蘭舟人亦有言與造物遊

雲南憲副許君像贊

西臺之望南臬之聲洗寃澤物有徳惟刑今也善良昔也凶慝何以致之有刑惟徳未老而請歸臥林邱古亦有人勇退急流太史作銘竊附我贊國有春秋鄕有月旦

四事圗贊【四事者子事父母也婦事舅姑也妻事夫子也妾事女君也予欲於言外示內則焉故假繪於杜懼男氏抑有不能忘言者於是乎贊】

事父如天事母如地允玆在玆其何敢替無貳爾心有臨上帝文王我師日三王季

右子事父母

用父事舅用母事姑我思古人是究是圗非自成已抑亦成其夫乎

右婦事舅姑

男位乎外女位乎內玆惟義類我惟坤乾則莫我敢對我櫛我巾小物是勤無貽君子之累

右妻事夫子

妻之言齊妾之言接命之不猶敢不兢業古有恩禮而中取節禮勝則離恩勝則媟

右妾事女君

壽星贊

孰儲爾精南極之星孰擬爾形古之丹靑或謂星其人歟降升下上一气孔神凡天下之黃髮臺背皆其身也其生無始其沒無終南極輝輝與天無窮

僊人畫贊

鐵爲杖兮若人超閬風兮歷昆侖下無地兮上無天掛扶桑兮少弭忽入水焉生鱗變復化兮莫測空遺像兮風塵

希翁小像贊【其孫金請】

西漁震澤之濵東樵鴻山之野短褐蕭然公何爲者海鶴一聲天空月明我歌離騷敬弔先生

前刑部郎中東樓黃君像贊

於戲東樓仕勤夙夜之節舎將謂何學逹春秋之權用則執是直而見黜蓋嘗聞諸士師敗以爲榮抑何愧於史氏歸歟曽日月之幾時懷矣極江湖之萬里於戲東樓可謂百年而無知已乎

陸南康趨朝像贊

冠冕佩玊晨趨於朝人知君之勞端拜稽首仰瞻重瞳人知君之共事要其成物核其實至於小大無時或失云誰之知曰惟天日

痩竹居士贊

古篆今符壯附辭尊之義舊鄕新築晚從習隱之倫有詘有信旣不計夫前勞而後逸無得無喪又何知夫彼幻而斯眞蓋君嘗自爲之號曰痩竹居士論者謂得其象且得其神是故在朝在野挺其如玉而能自拔乎風塵語不云乎君子人與君子人也

潘松邱像贊

家所藏書曰古之遺身所被服曰今之制無產有恆不試故藝道存繼述之人望流傳聞之世生旣謝乎公徵死何假於私謚或披斯圗而問焉亦惟曰松邱處士潘其氏也

玊林翁像贊

今人古冠志焉是尙子以徳訓母以色養振大雅於弦歌回羣爭於揖讓迹寓碧山之中名徹靑雲之上曰老而傳康彊無恙或有問焉則操幾杖噫若人者宜乎子弟從之爲師而鄕人稱之爲丈也

汪良用像贊

山澤哉而深忠愛之念江湖哉而勤孝養之心無憾哉子路之米有濟哉卜式之金宜哉若人遐哉徳音尙亦有餘情哉煙水之舫風泉之琴

題東方先生畫像

東方仙人衣被雲霞手一碩果來從海涯曰三千歲一實一華人聞此言皆笑其誇我欲扣之山深水涯無何爲鄕烏有爲家

記先師文正公小像

此吾師西涯先生李文正公小像也先生薨後某寓書求諸崔尙寶世興得之某昔侍先生嘗竊觀於架上亂書中蓋先生爲學士時所畫於今三十餘年矣烏乎先生不可作矣得斯像而時展焉亦足以慰我岑郁無涯之思耳聽松庵某世墓所在旬月必一至擇靜室懸焉謁墓退則謁於斯勤且弗褻之道也丁丑秋七月朔

司冦鐵柯劉公傳論

論曰漢之時嘗遣繡衣使者持斧巡行郡國蓋斧以擊伐爲用尙矣斧之柯制必以木或患其弱故有以鐵爲之者柯勁而斧之用益利𨿽然執柯者人也人有剛徳而先之以明繼之以貞斯無負於柯矣其司冦公之謂乎

敍筮【二首】

秦國英之妻毛疾病筮之遇鼎之升其四爻曰鼎折足覆公餗其形渥凶上九曰鼎玊鉉大吉無不利鼎器也主器莫若長子國英以之毛冡婦也折足而覆餗不亡何待且足折矣𨿽有鉉將焉用之變後而象非類猶不告也

華伯姬歸寧而病筮之遇幹之大有曰飛龍在天利見大人龍動物也春夏飛而東蟄秋就潛矣象之非時於人爲病然幹爲父爲君姬之見父猶臣見君也見旣利矣𨿽病何害焉且剛而之柔固婦人之所也其將復乎

小試諸生策問【四首】

問蘇建責大將軍靑觀古名將所招選擇賢者勉之而幕府長史亦以士無所進論爲大司馬車騎將軍安世譏當其時二君子者一則以何與謝一則以何知謝不知其所與所知者果有所在乎亡也

問仁義禮智性之四徳六經四子蓋多稱之子朱子釋仁義禮吾聞之矣智之爲訓則未之聞也豈有之而別出於他書耶如其無也後儒亦有補之者耶不然請擬所以補之者

問秦滅六籍禮壊樂崩尙書殘逸惟易以卜筮故存不知詩春秋之存抑何以哉諸生必有能言之者

問予讀史見有問絳侯周勃何如人者張相如何如人者汲黯何如人者又有問顏眞卿作何狀者當其時各有所爲問者而其對焉者亦必有以也諸生爲我尙論之

三登贈秦都憲【有序】

【禦史中丞秦公國聲以巡撫贊理之命將往湖南而吿別於寶寶病餘閒居念吾國聲學行夙成昔在戶部與聞尙書箋奏出歷臬藩敷文備武績望兼懋而玆行又超遷伊始欲有贈焉致我莫助之愛而不敢輕也檢吾篋得古箋一其色蔚然以碧瑩然以澤蓋藏之久矣正月之望卜而得吉天開日明恵風以和爰啟冉涇東堂閉門謝客乃始執筆惟昔先民有作予得之於登者三其古與箋稱謹序以書書旣而三緘之重襲加藉又卜日以授從者俾乘間進焉或曰何珍重若是曰以古物贈人其固宜哉曰居今之時姑舎是可也曰不可古之物卽今之物也】

武昌之西有樓曰黃鶴相傳以爲仙者遺迹自唐以來人侈談之或曰非也山名黃鵠由東北是來西距於江有飛動之勢故以是爲鎭蓋堪輿家說也鵠鶴類也是之名耳𨿽然此不足深辯予嘗登之得大觀焉書稱江漢朝宗於海實於斯在夫海則逺矣而勢必趨焉有不可遏者朝云宗云蓋取諸覲禮以名其勢而並得夫心焉耳夫江岷出也漢嶓出也其所由來者異至是而勢不得不合所謂以異而同有恊恭之義焉人臣事君之道固如是夫

予嘗登嶽陽樓讀髙平範氏之記徘徊臨眺久之或曰巴陵勝槪在洞庭一湖信哉言乎曰吾觀範記蓋云方記之未作也勝固在湖也厥旣有記則勝不在湖而在斯文矣然則何謂曰記曰處江湖之逺則憂其君處廟堂之髙則憂其民又曰先天下之憂而憂後天下之樂而樂蓋古仁人之爲心如此而四三言者盡之此天下之勝也𨿽然君子讀是而感發焉固亦斯樓之勝哉若所謂坼吳楚而浮乾坤者則奚庸愈於此

滕王閣者爲江南臨觀第一王勃氏序之盡矣予嘗登而觀於古今之作獨取昌黎所爲記焉其稱王中丞之觀察江南西道也前所不便及所願欲而不得者公至之日皆罷行之春生秋殺陽開陰閉令修於庭戶數日之間而人自得於湖山千里之外烏乎斯人之爲一何曠逺神逸與斯樓稱哉或曰此何與夫臨觀曰天下之景其大致有二暢如也肅如也恆暢則荒恆肅則厲時以令變物與心違𨿽有湖山其如人之不自得何故敍景而先政昌黎公於是乎善記蓋今去王中丞千有餘年矣尙見其所爲景者𨿽未爲賦猶賦也

歷代鐘鼎欵識跋

右歷代鐘鼎欵識二十卷致臨江照磨事吾邑陸寛宗仁手搨宋薛尙功氏所編刻者也宗仁昔在禮部有事符篆以精博稱良史公卿大夫問古文者必宗仁焉屬而予爲尢予視學江西屬之尢數今觀是本點點畫畫皆無茍筆乃知宗仁之能昌其書者蓋稽古之力宏矣夫古之文不用於今今所用者符篆之外無幾焉然嘗聞諸昌黎凡爲文辭宜略識字識之非難用之爲難造之爲尢難神明在人無小大一也予夙志古經籍欲有述焉而未能也蓋於是媿宗仁因書而歸之

東川墨迹跋【二首】

東川已矣邁往之气猶見於點畫之間而丰厚盈溢又類有福者顧不克永年何哉

東川作詩如其作字其作字如其爲人蓋無一不軒豁流動也其人𨿽往詩與字可使無傳焉哉

題寶萱圗

鵝湖華文逺名其奉母之堂曰寶諼蓋勵孝也勵孝則何取乎諼諼忘也諼之爲艸食之令人忘憂故名詩曰焉得諼艸言樹之背婦人欲自忘其憂云爾華母爲母爲祖母賢子在前孫曾在下左右無違何憂之有而欲假物以忘之夫天下之愛莫大於親人子之願莫大乎壽所病乎壽者莫大乎憂憂者情之所不能無也孝子之道聽於無聲視於無形何獨於憂而不然人謂華母無憂矣有如萬一孝子之所不敢必也於此聞有物焉足以忘親之憂則𨿽千里之逺將力求焉況吾階庭間哉不是之寶又焉寶之此文逺氏之心也充是心也可以說親矣諼哉諼哉孰大於是圗爲正徳己巳作於沈石田氏越六年甲戌文逺視予請題之於是華母年八十矣

病起賓位咨目

某病餘體力尙歉未能具衣冠肅客敢謝屈玊之重倘辱曲顧燕居許褻服以侍淸論某之幸也非所敢望也气弱不能多言久坐敢謝不敏

太淑人壽日賓位咨目

家母仰荷上恩叨享壽康玆屆誕辰重厪恵顧無任感激但筋力爲禮非老者所宜而某也病餘又弗能代爲答拜敢以一揖請惟俯從之

野服對

某病餘閒居常褻服見客客有謂予曰子以力不能衣冠不能野服乎曰何敢野服隱者之服也予病者也非隱者也是以敢褻服不敢野服也敢褻服情也不敢野服禮也客曰然

答陸徳問

陸徳有父之喪二年未塟於是將塟其外祖侯氏問服於邵子邵子曰禮三年之喪𨿽功衰不弔自諸侯逹諸士如有服而將往哭之則服其服而往今也會塟外祖亦視諸此而已矣若謂父未塟則徳也長也爲之主者也凡諸外事旣莫之與其使諸弟往焉亦可也

續復舊物贊

黃大癡畫一【上有王梧溪楊鐵篴二詩先曽祖存一府君蔵篋中天順壬午棄諸孫時失之吾母太淑人言常及焉正徳戊寅蠡溪鄒光懋氏訪以歸我贊曰】

有帛一方山木蒼蒼畫者癡黃我篋以蔵而逸於荒六十七年還於我堂於乎先澤其何敢忘

容春堂後集卷一

●欽定四庫全書

容春堂後集卷二

﹝明﹞邵寶撰

○記【十四首】碑銘【二首】

奉詔侍養之堂記

上之六年正徳辛未臣寶承乏中外之二十八年凡十一遷至今官明年壬申臣以母太淑人老疏請終養上初不許復請則許省視給道裏費以歸歸又請乃有侍飬之命當是時臣得歸養幸矣上優焉故特詔如此臣不徳何以承之越四年乃作斯堂臣奉母朝於斯夕於斯歲時節序於斯臣母及臣生之日皆觴且拜於斯惟天咫尺載瞻載稱以康吾母堂哉惟君命之重哉臣生三年而先臣棄臣臣母守節五十有五年於令得旌門臣未之敢言臣心缺焉臣母之再受誥也於是臣陳情者再矣誥是以有矧予風紀之臣上有貞節之母之語宸章敷賁載掲堂楣君子謂夫誥也其爲旌也孰大於是堂哉惟君命之榮哉臣愚敢不圗所以爲報者然臣病矣臣於是乎愧詩曰中心蔵之何日忘之戶部左侍郎臣寶謹記

莆田林氏忠烈祠碑銘【有序】

正徳壬申今致政右都禦史莆田林公俊新作始祖邵州公祠於郡城玄妙道院之左榜曰忠烈別家祠也於是公起徵蜀功成上有白金文綺之賜公謹以從事公弟通判侃義民傅知州僖及從子禦史季瓊皆有助焉子主事逹時爲諸生奉命以共越五年丁丑考成侃等使來屬某書曰惟我林之先得姓最逺唐睦州刺史披九子皆刺史是稱九牧邵州公蘊其六也初邵州爲西川節度推官劉辟叛逆力抗不屈繼掌滄景書記程權上籍陳義贊決國史郡誌皆以忠烈稱於我林所謂始祖百世不遷者舊有祠在聨桂坊宋時入郡學今禮殿其地時邵州十三世孫宗正寺簿應成始爲小宗祠於家而邵州之祠以力未建國朝吾祖教授敬齋公曁吾考鞠庒公繼圗之未就惟以田易今基至吾伯兄見素公始克爲之祠中像邵州歲冬至祭小宗之子孫攝行獻禮具有儀式邵州以下稱賢者則分繪於東西序之別室以示瞻仰而不敢爲位懼僭也祭畢而餕邵州支庶之賢者與賓焉此皆議自吾兄眾以爲允惟麗牲有碑將歲月是紀敢以爲請某嘗從公觀林氏世譜而徵之史誌允矣邵州之爲賢也惟家之有不遷之祖尙矣然親盡之後世祠而不世祔祭以大宗小宗助焉禮也有賢如邵州者鄕人祠焉而宗祠乃缺族且蕃矣顧獨以非分而弗敢繼曾謂宗之人不如鄕乎且祖祠於上而族合於下有萃渙之道焉傳所謂禮𨿽先王未之有可以義起也者斯其近之矣公賢者也禮義所由出焉惇邇而風逺固當自其家始推邵州之心而視諸其族凡所當卹力不顧私且圖繼之以義田公又將自玆祠始某辱公知然不敏不敢與知祠敢刻玆銘銘曰林稱九牧邵州其六世徳惟休爲莆望族廩廩邵州始起文科抗辟諭權忠義則多玆維盛徳世百宜祀鄕人則然矧其孫子子孫孔衍孰肇而祠有族弗合以歲以時都憲貞臣曰是在我是咨是圗祠歟其可上有功賜乃材乃傭宗人聞命亦罔弗從吉日考成肅儀備物堂堂邵州南面紳笏於宗曰祖於郡曰賢君子曰允我詩其傳之

歙縣西溪汪氏先祠記

西溪汪氏先祠者其族孫燦等卽故基而建焉者也西溪之始遷實自元宣教府君以宣教爲大宗而諸宗從焉禮也今之祠乃上宗於其古城東闗之祖宋司農少卿公何居司農於今十有二世矣又上宗於其始祖唐越國公宋加封忠烈王何居越國於今三十有五世矣越國起兵於隋論者擬諸秦之吳芮歸命於唐論者擬諸漢之竇融其於鄕也生有保障之功沒有禱祈之應故自唐至於今郡之人皆祠之蓋神之也而古城東闗者西溪之所自遷也禮有義起先民則然燦也將是附焉爾乎祠之制中爲堂三間奉越國像冕笏命服南面儼臨蓋猶神之也東爲堂三間中祠司農公自司農以下仕隱之有聲者左右祔凡四世九人西爲堂三間中祠宣教府君自宣以下齒徳之有稱者左右祔凡六世十有七人中堂之前爲堂五間如古榭之制歲時享於斯薦於斯燕羣族於斯前門後寢夾廡周垣無不具備鄕之人謂是祠也於昔爲盛九江推官致仕浚者燦之再從弟也以故吏故不逺千里詣予請記且述夫人之言曰古有宗法今之祠於古無所當也予曰人之言然然不曰系之以姓而弗別綴之以食而弗殊𨿽百世而昏姻不通者先王之道然乎又曰古有祭禮今之祠於古無所當也予曰人之言然然不曰冬至祭始祖立春祭先祖君子之論然乎𨿽然吾有所取焉者以鄕人之義而隆於族以族人之義而萃於祠越國焉可也司農焉亦可也越國逺矣澤之在徽者猶未冺也自鄕逹於郡其爲祠不一凡郡之人見汪氏之人者必曰此越國之後也見西溪之人者又必曰此司農之後也夫然則其族之人豈能忘諸或忘焉時假於祠本源之心有不興焉者乎燦於族爲長實是焉倡浚曁前某縣知縣某蓋左右之祠建於正徳庚午八月越明年辛未四月祠成族之有助於祠者名於碑陰

鄒氏啟壽山新阡記

啟壽山之阡太學生鄒望國表卜以葬其父時用府君而因以遷其祖良節公及其伯父時揚甫者也先是良節營徐塘東爲壽藏比卒而塟時用遷其母於竹橋而合焉其仲子時揚祔封樹旣成值家多故而浮言胥動曰玆弗利時用曰惟玆弗利實惟我先人體魄弗寧故吾弗足卹吾寧忍於先人乎於是乎有遷之圖未及圗而時用卒將卒治命望者亦先於是曰遷乃成塟中而大父左而伯父其右則而父旣卒望行之如時用之志或謂塟其父而必遷其祖及其伯氏於禮何居君子曰禮緣情而節文之者也今夫屋不庇風雨則居不安茍安矣父有不思其子者乎子有不思其父者乎兄及弟有不胥思者乎死之墓生之居也死者有知亦何異生者與哉時用之志固良節之志也望也奉治命從事亦原諸情而已矣情出於義則禮可起不然則否望聞而卒行之時用卒於正徳甲戌夏阡於是卜越明年乙亥秋阡成冬十有二月某日二柩遷自徐塘又明年丙子某月某日乃會而塟原曰九曲鄕曰泰伯其名啟壽山者嘉之也阡有堂三中祠良節公左祠時揚甫右祠時用府君亭於左右者六以居文刻右一堂儲祭器水流其前西通震澤東合於鵝湖良節諱佩湖廣通道知縣驎之子例授承事郎時揚諱翹時用諱翎例授蘇州衛指揮使望其長子也頃以阡成輿疾詣予請記書曰資富能訓又曰純其藝黍稷以孝養厥父母予謂鄒氏父子兄弟有之於是乎書

西靑小隱記

山之蒼蒼其正色耶其艸木之蔥鬱者然耶山有艸木其蔥然郁然者固艸木之色也山無艸木者亦多有之吾嘗廹而觀焉其質土也石也其色亦土也石也少逺而觀焉亦夫色也及乎數十里之外則蒼蒼之色與有艸木者同矣今夫地之上凡虛空者皆天之气也山起於地而突乎天中得天之气是以其色若是也山之蒼蒼其正色耶其艸木之蔥鬱者然耶夫椒之西峯曰西靑山人謂山有諸峯而是峯獨擅是色故名歸之其所有艸木固無加於諸峯也揆之吾前所論其不然耶錢君師聖築室其下名曰小隱師舜通經學古愽雅多文蓋士之秀者也譬之山焉得天之气多矣故凡聞師舜之言見師舜之行莫不賢之此師舜之所以爲師舜猶山之所以爲山也或曰師舜攻辭章故然或曰師舜習威儀故然信斯言也是以山之色獨歸諸艸木也而可乎𨿽然山之气盛而艸木蕃焉士之道隆而詞章威儀著焉亦固其理也因山而得夫士之道遂爲師舜記之小隱者爲屋數楹屋前後植竹千挺中蔵書數千卷凡爲文事之具者皆備外有田數十畝挹湖水灌之足以供客山人謂之莊君子過焉爲之賦詩者若干人歲乙亥冬十月二泉邵某記

後樂堂記

正徳乙亥秋八月徳安府新作後樂堂成府聽事後故有退食所隘且久圮前知府遷安李侯某欲爲堂未果壬申歲西充馬侯汝載繼知府事期月政成乃有事於斯至是落焉侯以文正範公語顏之曰後樂蓋文正子忠宣公嘗倅於此能以家訓恵民民到於今稱之侯於是得師焉是之取爾同知樂平陶君某伻來致書以侯志請記予病餘閒居不敢與聞天下之事然嘗聞諸孟子樂以天下憂以天下君子之情於是至矣至公乃復有先後之論焉何居天下之憂樂一也惟夫見人人殊故憂樂恆易其所自一郡邑以至天下蓋多有之是故先憂存乎知幾後樂存乎知務知幾之至則憂不得不先知務之至則樂不得不後後云後云非自介用逸衎衎醉飽而曰姑徐徐云爾之謂也書曰不惟不敢亦不暇蓋君子之情如此𨿽然天下樂矣則奚事之從昔者夫子論崇徳嘗曰先事後得論仁又曰先難後獲徳與仁吾事也夫以得獲爲後則所謂事者固其所先者也至於天下何獨不然然則君子於此亦曰始乎憂勤終乎憂勤而已非古仁人其孰能與於此能言後樂者文正之徒也徳安之政於是乎可觀矣侯名龠以進士歷官吏部貟外郎出知睢州起爲今官用威濟恵革薄從忠懋著成績蓋聞忠宣之風而興起焉者予與侯之兄故浙江布政使汝礪同舉進士因得拜其先大夫南京禮部尙書紫厓先生於翰林侯初舉進士予在戶部亦嘗一再見之蜀稱家學馬氏爲盛君子觀侯之樹立亦豈待夫徳安之徵也哉侯修舉於治者備矣美矣於侯爲細不書

蕭山縣新修儒學記

正徳癸酉秋七月蕭山縣新修儒學成學故在縣之某隅自某年始建於今若干年撓敝傾圮殆不可居先是辛未春監察禦史海陵張君元徳以巡按至則與參政吳君汝和相顧以嘆議圗新焉謂其南偪於民田位置弗稱亟令買而拓之時知縣事休寧吳侯瓚實始興役未幾吳擢知州以去而江浦王侯瑋以進士來繼會今提學憲副海陵徐君宣之至而飭修之政行焉侯乃慨然以爲己任越明年壬申禮殿甫構秋七月■﹝風貝﹞風大作繼以甚雨殿與先聖舊像皆毀侯於是加意圗之旣旬月羣材復具且節畫以共至是以成告秋八月旣望徐君觀而嘉之則屬楊教諭武余訓導蘊使諸生徐行韓簉來請記惟道術裂而學無恆宗於是乎有諸師人才雜而仕無恆途於是乎有諸科庠序廢而仕無恆居於是乎有諸院舎蓋自周衰至於宋其變不一其大較可知也我明之興鑑於前代而先王時若學必本諸經說經者必本諸程朱氏而道術之裂者合士遊庠序比年有貢三年有舉而人才之進者専自郡䢐邑命官簡徒宮居廩食山林湖海罔有逸遊而庠序之廢者興大哉聖謨實參天運而道久化成蓋有出於司存之外者若其屋廬之敝則新是圖焉非良有司其誰任之非賢典學其誰倡之今夫學必有堂堂之榜皆曰明倫蓋取諸孟子而孟子則聞諸舜之命契蓋萬世教學之道莫大於是先聖先師盡是以則則祠而奠焉經訓典籍載是以傳則閣而尊焉師以是授弟子以是受體是爲徳貌是爲文缺是爲病惟徳輔世於學成矣而文虛病廢𨿽學焉君子謂之非學今是學也基缺於南眾以爲病也則圗而方之必截然畫一而後爲稱矧吾所謂倫者而或缺焉可謂之學乎此教焉者與學焉者事也非有司所與力也𨿽然此猶其常耳若夫時有升降世有隆污窮居逹用我秉吾倫而危險薦臨厥或病之則固有若彼風雨之振陵我殿宇敗壊我像設者矣儆焉而支之勉焉而復之以無攺厥常比之致力於物者其艱爲甚此固學者事也又非教焉者所與力也而奉詔作人者固有厚望焉徐君學政最諸藩其屬斯記也豈徒欲夫成之書哉寶不敏蓋亦嘗與聞是者請以爲諸生告廟左學右粵有常制而門廡齋捨各奠厥所其事實作而以修書有故故也其費爲白金八百兩有奇蓋會程有方故其用約其所出曰公楮之直參政君所檄致實是焉先曰廢寺之租曰微眚之贖則所謂節畫者也古重民力而是役無専斂焉故附書之

徵瑞樓記

徵瑞樓者監察禦史海虞陳君元習奉母之居也元習之母譚太孺人於是年七十矣而康寧順適以享元習之養元習之爲斯樓蓋大七十之壽欲爲稱慶者重焉爾也而親之娛侍固亦宜之歲丙子某月某日惟太孺人始生之辰鄕之君子自某官某公而下若干人登樓將舉慶觴太孺人出房西向再拜謝曰老婦不徳敢勤長者之辱惟我先舅姑嘗作具慶之堂以奉我祖舅祖姑堂成之日有蜂數千若隕自天一巨蜂止於梁羣蜂尾綴若旒下去地二尺所而止余蜂從而周旋焉者蓋不知其數君子曰瑞也詩而歌之者若干人先舅姑未敢當也吾𨿽不幸稱未亡人幸有二子繼舉進士察爲禦史寰爲國史檢討吾今老矣叨玆榮號此固吾祖考之餘慶也其敢忘諸於是退啟北牖望闕稽首曰非君賜何以致此旣乃徧謝諸客元習肅客燕於堂而退越明日元習再誦太孺人對客之言而曰吾母知尊祖矣題其樓之楣曰徵瑞又誦其望闕之言而曰吾母知尊君矣題其北牖之楣曰北望復自序其事詣予請記予惟天人之際至微而顯至逺而近惟盡乎人者能知之舎人而求天非鑿則荒其究也誣君子所不道也然則蜂之稱瑞於陳氏也何居易曰有父子然後有君臣蓋天之道如此蜂之爲物能知君臣者也瑞云瑞云其諸謂夫父子之道篤於家而君臣之義將逹於國乎其身其子孫必有徵之者矣吾聞元習之大父繼芳甫惇尙禮義鄕稱長者大父叔維甫孝徳尢著所以致瑞蓋其在玆叔維沒迄今未及六十年而二孫者皆位於朝官以史爲名天下之法萬世之論各有司存蓋君臣之義莫是爲大瑞之徵有不在玆乎所謂天道者近耶逺耶微耶顯耶君子之言固非舎人而求天者太孺人述之且有禮焉可以傳矣予則何以加諸元習再拜曰此固所以記吾樓也請書以歸刻諸樓中爲他日稱壽者誦之

思約齋記

泰伯鄒君存正以思約名齋而告於予曰吾父讀論語至以約失之者鮮矣嘗廢書而嘆謂是一言可終身行之因以名齋且爲別號焉惟吾父勤一生以爲業禮義方興而不幸奄棄有子四人兩兄早世而某也不肖獨承之以至今日惟先徳是賴徳之嗣惟約是宗而恵及鄕人義動公府凡爲約之效者將次第而效之吾與弟某侍吾母孀居數十年而弟又夭沒某每謁祠墓亡矣失矣之悲不可釋也退而求諸心以思約自號以爲是吾父之心之所存也自矢永久弗怠蓋嘗齋沐而走於錫麓於茅峯於雲巖於岱宗要盟大神而猶未巳惟先生有以教之予曰孝哉存正可謂有人子之心者矣古之君子於親之亡也凡其居處笑語志意樂嗜無所不用其思今之人乃有欲加於是者凡親之別號思之慕之愛之見之稱謂胥效未巳存正蓋於此乎有之𨿽然古有諱禮所以廣敬也父母之名口不得言也尙矣今之別號猶名也已號之則人稱之昔以稱父而今以稱子二名不偏諱可也二號而偏稱之何居予知存正久矣凡存正之爲可以言孝不可以言禮禮所以成孝也有人子之心而要之以禮約之思其將由斯乎且盟以神曷若以心茍能充之孝不可勝用矣如以稱焉而已其如禮何書曰愼乃儉徳惟懷永圗易曰黙而成之不言而信存乎徳行此古君子之道也存正以爲何如存正起再拜曰倫方慕乎今君子之道而未及乎是聞子之言如見古君子矣請書以銘吾齋

報徳堂記

報徳堂者龔泰時亨以祠先者也堂構於蓉湖別業其制爲四楹間虛其中左右各爲一室奉鄒龔二父主以二妣配生卒二忌各於是致享焉堂成則介潘繼芳氏請記於予予曰斯禮也吾未之前聞也吾惡乎記諸繼芳曰時亨鄒服乘氏之介子也幼以姻故母命子於龔景福氏旣冠有室而景福之子節乃生或謂時亨盍去諸時亨曰龔父於吾猶吾父也父在吾何忍去比景福沒龔有分田或謂時亨盍取諸時亨曰有節在辭焉而營以力於室於器皆然蓋籍以鄒立而名若字猶系之龔於是若干年矣初時亨之爲斯堂也戚然曰生我之徳大矣成我者與等泰皆不能忘也然龔則有弟矣有弟則主存祠焉非吾事也鄒則有兄矣有兄則宗存祠焉亦非吾事也非吾事而缺焉於吾心有不能自己者是故其報然而其禮然也斯不可記乎予曰斯禮也吾固未之前聞也𨿽然時亨之情如子之言則有可取焉爾矣今夫世之人固有化於蠃負而忘其本始者不然則朝同室而暮路人者亦多有之此其情於時亨何如也蓋詩有之曰欲報之徳昊天罔極又曰無徳不報殆時亨之情歟繼芳曰斯固時亨之情也斯不亦可記乎遂書以歸

兗州府滋陽縣學記

兗治於滋陽古魯地也魯在春秋爲望國列國之觀禮樂者必之焉吾夫子生而地爲闕裏望系於天下後世尢重是故君子於其學之興也固先望之其廢也固重嘆之而況守土之吏有職存焉者哉惟兗之屬州縣學二十有七而滋陽邇以廢稱特甚乃正徳癸酉沔陽童侯旭以戶部郎中來知府事於是冦甫夷而荒繼之侯拊循略定卽修府學復建鄕賢名宦之祠而余訓導信至亟以學廢告侯侯請諸監司皆報以非時未果今年春適有入貲爲儒官之令侯曰是令出士無志者將趨之吾弗能止將薄示抑焉以爲學圖一日集其僚同知某通判某推官某及屬吏師生而謀焉僉曰宜哉而士亦樂承侯意凡得白金若干兩乃聚材鳩工以成畫授趙知縣繼祖卜日興事撤敝構而廣厥基凡廣袤若干丈所越三月功成學惟復聖公顏子廟實以封國兗故今堂六楹間中肖公像冕而衮服儼然臨之庭廡門階各應儀式後爲明倫堂爲兩齋爲講堂爲會饌之室爲燕息之舎爲習射之圃以至倉庫庖湢諸制悉備衣冠弦誦與郡庠輝映觀者爲魯邦之觀於是爲稱訓導君以侯修復之功不可忘也乃走書幣不逺數千里以記屬某某昔奉詔視學江西侯以進士知瑞之上髙上髙巗邑也侯於學事能不以多盜廢今揚歷旣久來牧望郡將興學爲天下先是固侯悅道之夙志無足異者獨其當兵荒之後興玆大役而公私無擾非才與力兼而動惟厥時不足以與此予於是乎重嘉焉古者學有先聖先師而無常奉自先聖吾夫子而以顏子以下四大賢爲先師其制於天下久矣乃若嘉祥學則廟曾鄒學則廟孟而滋陽則廟顏蓋猶國故之意創於洪武十有八年迄今若干年而新作焉完且美而惟舊焉仍禮也子周子稱顏子發聖人之蘊以教萬世謂士之學必由之諸生生聖人之鄕斯遊斯歌瞻仰在昔實得我師希賢而聖固其所也充其所志𨿽髙識如兩生博聞如諸經師且猶未屑而況其下乎如是而稱魯之君子於天下固侯之所願也故因記而輙及之若夫國章古訓則博士弟子有常肄矣某無庸著其諸董役者之職名具列於後

海天亭記

亭於惠山之麓曷爲以海天名山有泉發自巖竇匯而爲池七池相注東入於溪北東百里入於江又東百餘里入於海海泉之所歸也吾嘗觀泉於池徘徊鑑影濯吾纓而樂之因思其所歸焉登髙而東北望曰海其在是吾泉至是極乎望而不見則仰天以嘆嘯詠而歸山之麓於是乎亭亭成之明日予與客登之語之以其故復韻而歌之歌曰玆山兮我泉始流兮涓涓東行兮何極指滄海以爲淵逝晝夜兮不舎又焉知兮歲年吾窮源兮思委方在此兮忽彼望夫海兮未見見雲天兮興喟天冥冥兮云深深登玆亭兮勞我心客有和者曰泉流兮山中日流兮日東彼東海兮伊邇吾舎此兮焉從源之委兮朝復宗子不聞兮古人曰有本兮如是孰進之見兮未見其止海際天兮天有光逺在彼兮近吾汪知子者謂子之有望不知子者謂子爲荒海匯然兮天一方予聞而使反之飲泉而退

懷李樓記

常郡守渤海李侯嵩旣去之三年今守宜賓王侯教以南京刑部郎中來蒞焉於是郡之城修建者六年矣侯與其寮盩厔範侯澤余幹胡侯守靑城王侯鈞登而觀之曰壯哉城李君之功也旣而見其壊者而修之而知其難也則又嘆曰是未及其千一其難且爾況創焉成焉者哉李君之功於是爲大矣旣而聞李侯以城故得謗而去則又慨然曰功未酬而謗興誰歟屍者於是重爲公論惜之謂西門爲侯所去途也乃卽其門之樓大書以榜之曰懷李若將代邦人君子言之者而屬某爲記且托言於徐訓導淮申之以郡諸生陸輅陳表再而益勤烏乎是固吾意也昔者城成吾嘗爲李侯記之謂是之功不難於經畫督率而惟任怨爲難然方其任怨而從事也亦惟勞民是懼固不虞有謗之者及其受謗而去位也亦惟失民是戚亦不圗有懷之者夫懷與謗非異人出危警而逸忘近惑而久定恆物之情固其然乎非良後政誰其知之而誰敢昌言之書曰推賢讓能庶官乃和吾侯可謂能廣其讓矣若同時焉不有濟乎世有指議前政而自矜其伐者聞侯之風可以赧然矣予病餘荒於文旣謝不敏乃代民作歌爲侯誦之歌曰昔侯城兮勞心民有怨兮侯則任城旣成兮侯去晉陵固兮江深今侯來兮思昔榜髙樓兮翼翼民有心兮侯知望周行兮何極今之侯兮非昔侯觀民風兮紀春秋思昔侯兮不見見今侯兮在樓屼其城兮吾何憂

修泰伯廟記

吾郡貳守範侯以提學憲臺檄來蒞我修學也實於吾邑戾止者兩月嘗道泰伯廟下入而謁焉見其蕪圮已甚嘆而謂從吏曰此至徳之聖也國有祀焉而廟乃如此乎或曰鄕者祀於斯歲時朔望若吏初至謁皆於斯廟亦嘗飭矣自新廟於梅村之墓祀移而謁遂廢廟之蕪圮固宜其然侯曰若是哉民之迂且固也昔泰伯之讓國而東也實始辟是土人之克卽禮義非泰伯其誰啟之墓之廟也以存故也而祀仍於邑習我吏民於敬夫豈不可而必梅村之之也學宮之修賢士與焉有聖人之廟蕪圮而若罔聞知可乎或曰近一二歲以祀之弗時亦旣於斯從事矣廟將有修者侯曰政於義弗安圖之弗可一日緩也矧惟至徳之聖邦人具依廟其忍弗修修之此其時乎抑吾斯舉所謂爲之兆者寧亟圗之猶有繼焉與其竢也言訖遂以成畫授二耆民庀物鳩功而責成於署邑事者明日侯訪某於二泉精舎具語其故某起而揖曰侯之言是也某當爲侯書之是惟正徳辛丑夏五月廿有二日至秋七月旣望告成乃書侯名澤字汝霖陜西盩厔人署邑事者縣丞髙唐云升戶部左侍郎邵某記

無錫縣儒學復五賢祠記

無錫縣儒學之有五賢祠肇自宋季其初四人繼或以意益至九人薇山虞薦發氏實釐而正之損五人益一人是謂五賢五賢者爲龜山先生文靖楊公玊泉先生諭公子才遂初先生尢公延之小山先生李公元徳實齋先生蔣公良貴位則龜山中而南面四君子者東西列焉事具尢棟氏所爲記歷元入國朝以意益焉者尢多且遂並列無配今考其人莫不節具章成而其道於龜山則有間矣君子之論焉可誣也成化中祠再葺武功伯東海徐公記焉於五賢之承傳履歷詳矣而他不一及此其意蓋猶夫薇山也然而班簉如故弗革益加某少遊於斯讀尢徐之文嘗謂是祠一失則泛再失則雜泛可裁也雜不可辯乎蓋亟瞻亟興嘆而莫可告者正徳丁丑夏督學禦史安成張君汝立毀諸尼若女冠之居以修我學宮人或以是爲言汝立乃問於某某謂之曰人之言然盍亟圗之於是屬吾郡貳守盩厔範侯汝霖擇地尊經閣後爲堂四楹中龜山而從以四君子者如虞氏釐正之式復其榜曰五賢凡後所益者則於舊祠祠之謂之鄕賢邑博士唐徳卿劉景儀鄭大節謂某實先斯議不可無記乃率其弟子某等來請昔韓子稱求觀聖人之道者自孟子始孟子後千餘年而兩程子繼之今之求道者不當自程子始乎龜山傳程子之道而南者也其在無錫久至十有八年說者謂其嘉泰伯延陵之風於是止而進修焉追惟其時及門若私淑蓋繁其人而四君子者深矣是祠是配其將自龜山以求程子乎其自程子以求聖人之道亦將於是乎在書曰升髙自下陟遐自邇斯舉也其有之是故裁泛以義昔之君子逺矣今之君子爲其雜也而以名實立辯焉亦昔之君子之志也𨿽然非賢督學其孰與成之丁丑八月朔具官某記

冉涇邵氏家廟碑銘【有序】

惟皇明正徳十年秋九月丙戌朏冉涇邵氏新作家廟成作者玄孫戶部左侍郎寶自髙祖至於寶皆適於禮爲小宗寶不肖徼福於祖嘗歷官內外二品三品遵國典以廟稱禮也廟之制爲屋四楹間遵今制上中虛其中前陳幾敷席設鼎炬東西各爲二室顯髙祖叔安處士府君居東室顯曾祖存一處士府君居西室顯祖考皇贈通議大夫都察院右副都禦史三益府君居東東室顯考皇贈奉直大夫許州知州加通議大夫都察院右副都禦史純和府君居西西室蓋稽古昭穆之義四時祭遷主於中室前髙祖南向曽祖東向祖西向考東向逓下而南各一位祭畢還主若朔望謁若出入告若有事告時物薦皆於中室前若忌祭則各於其室東西爲二夾室東藏遺書服器西蔵祭器外爲門中庭爲閣尊命誥於上凡所受勅副及賜書皆在焉玆惟麗牲之石敢刻玆銘銘曰維冉涇水南東其流維我邵宗宅哉維休維髙及曾生於斯亦斯焉遊越後百年玄孫寶有祿旣遷乃復維祖維考朝有命服乃作新宮爲族小宗惟禮義是從有子有孫百世其崇之

容春堂後集卷二

●欽定四庫全書

容春堂後集卷三

﹝明﹞邵寶撰

○序【十九首】引﹝一首﹞

冉涇邵氏族譜序

冉涇遷自新橋新橋逺矣吾祖自冉涇始志所知也冉涇曰容春府君自容春至寶凡八世族之眾散處者凡若干人而南塘水闥橋爲著寶於南塘繼髙之宗也幼也孤莫知攸敍嘗得從伯祖廷珪手畫圖系焉因稍輯錄以備觀覧及登第入官出入外內常以自隨再質於知譜者凡若干年而後成編繼而獲復冉涇故居爲今第卽容春軒遺址辟爲精舎又若干年賜告侍養歸自戶部乃作四代家廟如典而容春府君則歲修冬至之祀肇祀之歲羣宗咸會譜於是始刻惟君子之論宗法尙矣大宗之分非小宗之所敢與也然在我有不敢諉者居可復也祀可舉也矧玆譜之修其敢弗卒義起而志從之其亦吾分爾哉寶不肖年且暮矣而道不加修嗣猶未能承也族猶未能贍也蓋爲是媿且懼者久矣故於譜也感謹書諸首簡正徳乙亥秋九月朏七世孫繼髙小宗子具官寶書

李文正公麓堂續槁序

麓堂續槁若干捲太師西涯先生李文正公致仕後所著也公所著有麓堂前後槁者刻於徽郡公門下士提學侍禦張君汝立實與圖焉公卒之明年汝立復得是槁遂於蘇郡刻之而屬某爲序某嘗聞之道之在天下其極至於萬變君子之言行以之文也者言之精而行之著也是故道盡乎變而後可以言道文盡乎變而後可以言文茍非其人則何以與於此公生四年以神童承顧寵儲養進修又十餘年學用大成旣舉進士回翔翰苑久而後登祕閣進位師傅歷三朝五十餘年髙明端雅盛徳嘉謨上沃下敷澤被海內乃或當艱應遽定震稽疑所謂道者隠然在公之身故其爲言弘衍旁流卽物陳義惟其所當皆能極乎其所止𨿽其言篇篇殊而所謂道者錯然在焉蓋自六經至諸傳子史上焉凖之次焉資之下焉亦時取之如大將禦戎不聞號令而一鼓一麾無不如意如金之鑄於良冶造化自我而不知所以爲之者有道哉文乎可謂能盡其變矣其卓然稱大家而爲學者宗師有以也夫世固有承迂襲隱謂之理學否則荒於釋老否則雜於稗野自以爲玄爲逹爲辯博者皆公門之棄也寶不敏出公門下幾四十年辱公指教多且深矣東歸以來病餘閒居竊有所論如此方將書以請焉而公己矣先是公嘗作信難遺寶乃今有餘思焉敢以是爲汝立復公徳厚而彰功巨而逺古稱三不朽公實兼之天下後世當有公論焉謹序

冉涇圖序

冉涇邑城九箭河之一也西距弦河東逹於弓河凡百有幾十有幾丈中有橋通南北曰冉涇橋歷歲旣久橋東河尙可舟其西僅有一二洿謂之河形又西河塞幾弗可迹予旣復先世之居居當洿且塞處說者謂水由西來鑿之可舟然其地僅有一巷所傍皆民居也或請以賈易之民余曰毀人以自便而可烏乎而不可謝不聽乃鑿巷地陰爲之溝道水東之旣脫隘鑿爲渠焉闊若干丈至於橋凡若干丈以粟傭力皆出自我時縣令侯君世卿請助予謝曰勞人以自省而可烏乎而不可無以以易西街濵河地便民舟泊者其可也越月鑿功成侯君擢秋官去少尹於君世用方署篆來觀於河復嘆曰橋且敝不可弗作此吾有司事公無與焉於君備材石屬諸匠經畫旣定都水郎中謝君邦應以視水至檄縣以公錢爲河工助予曰橋西河予爲予鑿也無庸玆顧橋之東尙淺請藉玆力浚焉以便民舟其可也越月浚功成又越月橋成鄕人耆老又謂予曰橋南故有中街廟以祠土之神今棟撓壁敗蓋與橋同而弗與皆新繼自今祠其於何予曰然哉然吾力不能又不可以干官政吾以告富而好義者於是助者凡若干人又越月廟成廟費白金百兩出者以予言故橋費白金六十兩出者以於君言故西河費十有六兩出侯君東河費十有二兩出謝君予費粟百有九十有五石董是役者義民馬經都水分司曁郡縣皆檄之壽府長史致仕楊公崇周實惟裏居旣有記刻石經復爲之圖於是乎序

律呂新書解序

古樂之不作古之律不存於今也定律有道焉古之書不有傳於今者乎傳焉而不能行何居知物知數天人參稽而虛平精白以尸之非有道者不足以與此吁嗟乎若是其爲之難也爲之難言之亦難宋蔡季通氏嘗爲書朱子序焉極其稱許至謂獨見超然千古一快然迄今數百年矣曾未有得其堂奧者吾觀張叔成之爲解也蔡氏之書其將行乎何其悉而理也叔成名敔饒之徳興人予弘治辛酉江西所舉士也於是予方校文嘗求知樂者於士蓋有以叔成言者會叔成領薦以去有缺聞焉乃今見此蓋叔成之所造者深矣我國家承平旣久行將制作以協鈞韶當有知叔成而用之者予病矣𨿽知焉亦奚以爲爲之序而歸之

宜興李氏族譜序

論族者諭諸水或源也或委也其爲物不同其理一也𨿽然溯焉沿焉泒而別焉則存乎人是故譜修而後倫敍倫敍而後恩義有所錯古之善族者先譜譜出於史史難矣譜豈易哉宜興李氏望族也其族有名士曰瀛字宗源者志在合族手錄其先世文獻之詳及其兄弟子姓名屬合爲一帙而請法於姑蘇文徵明氏徵明夙精史學見而嘉之乃爲斟酌損益以成此編其文約其事核其例簡嚴君子謂徵明善譜謂宗源善族他日宗源以告於某某曰然哉宗源歸屬其族人崇徳典史某刻之

送按察副使林君提學山西序

正徳甲戌冬十一月龍溪林君廷元自鎭江知府擢山西按察副使而總理其學政越明年春正月璽書自京師至將奉以行則用書告別於予予旣作詩送之而其舊僚黎君幹徳復以君意來請言初君以進士有事於江西之建昌予適遇焉而相論議者數日於是知君以學比予在戶部君爲郎中咨謀可否朝夕周旋者數月於是知君以政蓋至是歷數年矣而知益深故君之愛予猶予之視君也君行而予言固若當然者顧予病餘荒落不能自副而又不能以已也則何以爲幹徳謀哉昔予初領江西視學之命今少傅吏部尙書邃庵楊公在太常太子少保大學士介庵靳公在翰林皆辱爲序以贈某也不敏愧乎其言然至於今猶不忘也其大旨邃庵公則謂學政當酌寛嚴之宜介庵公則謂學術當擇是非之實夫政之寛嚴以人不以己術之是非以己不以人此則區區之有得於二公者也夫人非其徇之謂而因之謂非人是因則惟己之徇矣茍無韋弦之戒則不能成水火之濟無足怪者夫已非其任之謂而明之謂非已是明則惟人之任矣茍有盤燭之疑則不能極玊石之辯亦無足怪者是故酌寛嚴之宜者存乎權審是非之實者存乎識識以道充充則博博則精精則何不辯之有權以徳執執則定定則通通則何不濟之有蓋凡齊量庻務進退羣材莫不是由獨學焉爾哉然學者學爲天下用也故官以綱紀師道存焉成諸己而養乎人其感孚振作之機固將有在矣而所謂章程者次之修敏如君有不聞是乎予也莫助之愛無以致焉而惟二公之意是述蓋監邇而忘逺矣二公今天下之元老也鎭江爲其鄕郡其知君固深於予予知君之能信之也於是乎言

明府侯侯考績詩序

無錫之爲縣舊矣在江之南爲望至論其治或以爲難或以爲易予亦持乎其間然予嘗以爲邑之事莫大於賦與訟觀乎賦訟而治之難易可見矣乃今徵乎明府侯公焉公以進士出爲邱縣輿論才之頃以更劇來蒞無錫吏以賦告公曰於我乎徵書片紙付裏胥民先期來輸舟奪港檐負爭塗門塡除塞稅長執籌量窮日夜無休時自始輸至畢不踰五旬吏以訟告公曰於我乎聽旬日一受牒籍志而行之不以屬吏及兩造在庭數言而折刑責加焉退無怨言其聞風自已者什恆居九若是而謂之難吾不信也𨿽然前乎是者有賦矣逋積數年若罔聞知者獨非此民乎有訟矣邑未終聽輒走而之他累數年而未已者獨非此民乎若是而謂之易吾又不信也吾知之矣令得其人則易不得其人則難難易在人其在地乎始公之至予病未克謁越數日公過予精舎坐論移刻而去予謂人曰邑其治矣或問故予曰邑之人有二君子好禮小人畏法禮加於所好則益崇法加於所畏則益嚴易是不治公禮法人也吾知其必能以是施之民也或疑予言旣久而後信之故曰難易在人人孰爲得得乎禮法而已矣吾嘗以是徵之前政洪武中有東平韓某惟其人正統中有永嘉項某亦惟其人當是時人皆以爲易也二公而下難治之議起焉韓好古力學有循吏風項亦文雅易簡皆所謂有禮法者公博學多聞文章法比皆稱精敏不知韓項二公於公何如也公之政於玆才期有六月合邱之績當考三載巡按禦史唐君異而旌之其文多所稱重其最重者曰操履貞純器識逺大君子謂其言允寶病且僻不敢與聞政竊聞鄕大夫士有詩頌公遂以所嘗論者序而歸之

澹成先生七十壽序

澹成先生楊公謝壽藩輔導歸居錫邑者十有六年年七十自其子女婦壻外郡邑之伯長裏居之耆俊與夫庠序遊歌之士郊野耕牧之民道路行遊之人親者致幣敬者致詞莫不以上壽爲公祝焉二泉邵某室鄰於公或見而問焉曰何爲其然也某曰吾昔爲許許之東北有木焉其大數抱其髙什之其陰四尺爲步數百風焉則聲聞數里蓋自始植於今數百年矣舎其傍者朝夕祝焉曰願久斯樹以蔭我也其東西南北相去數里者其祝如之蓋其意以其色足以起吾望也其聲足以振吾耳也故愛之云爾間有執尋斧而過焉者其祝之亦如之問之曰我國工也有木如斯所謂棟焉梁焉者也過時不取用則晚矣予目望而心度焉以爲棟梁之式於是乎在故祝焉吾之祝之其諸異乎彼之祝之也與予聞而嘆曰斯木之在於斯也蔭焉而愛之望焉而愛之聞焉而愛之者情也以爲度焉而愛之者道也其衷皆發乎天予感焉嘗爲之說今公之壽而人之祝之何以異是公幼稟異資博極羣經子史而融會於心肆口爲言執筆爲文皆炳乎有章而尢畱心於經世之務剛直守道不爲利疚不爲勢撓行年四十始魁於鄕繼舉進士乃自請教授一郡旣而簡擢國子監丞以至今官其道可以行矣又未年而引焉終隱而不出譬之於木所謂棟焉梁焉非公謂耶世之求材者舎是奚所取則焉所謂聲焉色焉蔭焉者則固其餘也是故郡邑之長伯裏居之耆俊蔭焉而愛之者也郊野耕牧之民望其色而愛之者也道路行遊之人聞其聲而愛之者也庠序遊歌之士則取則於材焉而愛之者也其情異而愛同如是其祝之同也不亦宜乎今國家有大營焉求材者日將取之不特以爲則焉而已是故存之於野則全天地之委壽未艾也登之淸廟明堂則成天地之用壽亦未艾也蓋異地而同壽其道如是予是以前同夫人之祝之而後獨致吾意焉愛以天下祝以天下此朋友之情也亦君子之道也然愛焉而莫之助也祝焉而莫之加也亦自致而已矣問者謂予言然請終祝之先是公之子大邦謁予爲壽公之序因書以歸焉

伯川子辭慶客序

伯川子行年六十於禮稱耆客將往慶之伯川子曰吾何忍哉吾先大夫未嘗及斯慶也吾何忍哉母在而稱老抑吾豈敢正月朔旦祗見太夫人已遂舟而訪吳禮侍寗庵公於宜興蓋謝客也數日還訪二泉子二泉子曰生日之慶非古也君子謂具慶者可行之子慈侍者蓋欣戚半焉耆而辭慶於客其陳義甚衷而度子知禮哉子大夫也子有禮言則人將興禮在鄕則鄕人興在國則國人興年不於子慶而以禮之興爲鄕人與國人慶不亦可乎伯川子曰君子哉子之言也吾不敢當請以爲吾母慶

王友石畫序

永樂初友石先生爲中書舎人與都給事中倪公克明同寓京師倪屢索畫友石諾焉久之乃得此幅蓋得意筆也給事藏之甚珎至其孫禦史公汝敬正統甲子將赴鄕試畱館主華以文爲別後以文女歸陳用賓遂攜以來工部員外郎進之翁用賓仲父也以繪事妙一時見而心賞之嘗焚香再拜以觀楊謨孟賢爲工部從子壻用賓歸焉孟賢卒歸其從子正甫正徳辛未夏五月正甫以歸我間以視潘繼芳甫言其故如此遂錄以識

毘陵忠義祠錄序

毘陵忠義祠錄成之四年吾邑令平溪侯侯世卿始梓行之先是武進葉夔司韶之輯斯錄也亟視寶請序時寶以致仕之命歸自漕臺旣謝不敏未幾請祠命下寶起承乏戶部司韶復致書今禦史中丞秦公國聲以書來屬申之以京兆尹白公輔之地官主事丁君元徳寶時請養南歸諾焉而輟於病者二年於玆玆侯將從梓事則授簡請校蓋中丞公實屬之寶乃略加詮次而爲之序曰忠義何爲而有錄也著其所以祠也祠之舉起於庠校上於臺察而議於宗伯允而後請諸上詔兪焉而著於令矣則何錄之庸昔在宋徳佑間北兵旣深江淮奔隤退以吾常爲徼蓋去亡無幾而姚陳諸君子倉卒起任守孤城抗大敵力盡以死有餘憤焉文山公嘗謂常爲宋睢陽諸君子其巡逺乎非耶此其忠義之爲烈久矣乃若其迹存乎國史史之外有郡邑志志之外有家乘有墓碑有序跋哀弔諸作而尙論者於是乎徵是故錄不容己也嗟夫國於天地有與立焉者忠義是也忠義在人爲道爲志而气實配之養自夙成發由衷出倡焉應焉雷行風動惟其所在城池焉於斯爲險甲兵焉於斯爲利蓋屹乎有不可犯者若夫成敗數則存焉而吾浩然之塞固不可泯也傳所謂𨿽無與立必有與斃者非若人誰其以之故郡之有祠君子曰禮或者謂元祀之稱秩九原之與歸皆隆往也往者無聞亦何與生者爲而不知教道實行其間蓋如是而偸懦作如是而貞毅奮如是而姦邪懼俎豆屍祝於前頌歌慨嘆於後而箴規文告顧若有不能及者祠以一郡而風於天下烏乎其微而逺哉司韶倡是舉而錄以終之遂成一郡之書吾侯侯圖是之傳蓋天下之志也肇祀之歲常城成冦殱於江斯禮也其時哉因並著之

殊恩晚福詩序

戶部郎中錢君世恩得請歸養之七年爲正徳乙亥其母王太宜人壽八十而康彊如六十七十者邦之縉紳大夫士咸爲世恩慶之世恩問所以爲祝言之首者於其姻友邵某某旣謝不敏然嘗敬觀太宜人所受誥詞有曰尙期晚福益迓殊恩者大哉皇言其今之兆乎請以是爲祝先是太宜人壽六十世恩爲禮部主事太宜人始封太安人饗其祿渥哉上恩國人稱福焉繼而壽七十世恩署郎中於工部太宜人進今封饗其祿渥哉上恩國人稱福焉當是時世恩在朝太宜人在裏第相違數千里養𨿽丰未躬也未幾世恩遷今官疏請終養上鑑其誠許之於是太宜人傅內政於諸婦者若干年矣世恩率諸孫諸曾孫若干人晨夕侍焉內承心志外適气體日以繼日用能有玆壽於戲休哉書稱五福其一曰壽說者謂福以壽而後享故是焉先然壽原於數保之在徳而養以介之養子職也仕則有臣職焉有臣職則命自上制上予之歸而子職其職壽於是乎有與焉惟太宜人恩自上出福自上錫以今視昔固有出於尋常萬萬者矣繼是今耄焉期焉登乎上壽斯恩斯福日感之而日饗之而日迓承之其奚窮乎故是焉祝舎是其何詞之以某也不徳方蒙賜告侍吾母太淑人養聞錢氏之舉與有光焉敢述玆文太宜人前進士沂州同知萬松公子也其配贈工部署郎中南邱公其子則世恩其仲也君子論徳皆謂之稱詩凡若干首

送山東布政使元山席君序

正徳九年秋七月浙江按察使元山席君文同擢山東右布政使憲副江陰髙君曾惟以予知元山請贈言焉元山始自蜀省弘治已酉發解第二登庚戌進士出尹郯城入爲工部主事攺戶部進員外郎累遷河南按察僉事貴州提學副使河南參政至是長憲兩浙凡歷中外若干年士望日起以著昔有論士於宋嘉佑之世者曰以通經學古爲髙曰以救時行道爲賢曰以犯顏諫諍爲忠蓋一時之言也而士之爲道具矣我皇明承平百五十年弘治中先皇帝在位治法隆古人才視嘉佑爲盛時若元山蓋兼有之元山博綜羣經而原性命逹經與權尢深於春秋蓋吾聞諸王克勤氏其爲文章出入子史粹然典則而先民是則蓋吾聞諸劉用熈氏胡仲光氏其行已如其言蓋吾聞諸錢世恩氏陳嘉言氏其爲書有漕船志者具綜理之才兼變通之識君子謂可以觀經濟焉予之爲漕錄也蓋多取之故於遇元山最晚會亦最疎而自謂知之最深又嘗見其所上災異疏指切時事累數千言披露激烈有犯顏諫諍之風焉其行道其救時所謂兆焉而未大者也今旣總憲而復長巨藩道不於是而大行乎天下之大政有六焉卿倡於內牧承於外內分而受成外合而宣力要於阜民而已矣元山玆行其地牧也其再陟則卿也道行於卿而具於牧吾玆爲元山賀之元山通經學古者也抑先是有試焉以若所已試而有位於卿加以他日犯顏諫諍之力致吾君於隆古之治則所謂行道救時以收平生學古之效將於是乎在矣寶不敏賀焉以是贈焉亦以是元山北行過我於錫何以處我哉

恩思錄序

南京某道監察禦史麻城汪君端甫以三載考最勅贈其父坦庵公如其官母某氏爲孺人得命稽首拜受曰是惟朝廷之渥恩臣正不才何敢當抑何以報旣而泣再拜曰是惟吾先世之善慶而吾父克成之也是惟吾父義方之教而吾母克佐之也正則何以致之𨿽然有祿以祭不如以養有官以贈不如以封悠悠我思將何及哉蓋端甫於是乎有餘情焉大夫士之知端甫者咸賦詩以揚其美而且慰之君子爲之題曰恩思之詩端甫萃而成錄緘以示寶昔寶爲守於許而端甫典鈞之教二州比境故寶得與端甫遊端甫嘗述其父母之賢若曰隱居養親博渉書史能爲聲詩仁厚和易犯焉而不校若易所謂肥遁貞吉者吾父有之躬蠶績謹饁餉賓祀孔時嚴毅而貞順若易所謂無攸遂在中饋者吾母有之寶聞之爲之起敬以是知其善慶之有成也又聞端甫在鈞州抗顏作範以振驕惰久而能恆師道立焉故少師馬公州人也稱爲賢師三典文衡皆稱得人於是少師公位冢宰端甫以知者薦召至京師簡擢南京江西道監察禦史至攺今官前後凡若干年嘗監額稅於內庫閱市肆於都城靖戎於閩藩詰盜於畿內諸郡所至激揚得體且屢有建白皆系國是稱名禦史者歸端甫焉觀端甫之自立而可以知義方之教矣今也歸徳於親祭而思養焉贈而思封焉思之不已而形之言焉君子謂端甫於是乎孝𨿽然親則不可作矣孝子之道敬共事君以迓後命重爲親榮祭以大夫贈以大夫冠冕以象之鼎爼以薦之金石以銘之其思也如或見之且有令名以震耀於永世端甫之心庶幾慰焉爾矣恩思之思君子當繼其聲焉錄不亦宜乎於是乎序

使西日記序

使西日記記使事也正徳癸酉今致政太僕少卿姑蘇都君元敬以禮部郎中奉冊封之命西如慶藩自京師至寧夏而復歷三時行數千里日記於是乎書比致政歸都水郎中謝君邦應方視水東吳見而梓之夫使之重於君子尙矣孔子論使嘗有取於専對不辱當是時列國交聘抗禮執言各愛其情故使之難如此今天下一國四方無虞其在海外亦惟大君是尊敬承惟謹茍無愆儀越度於使稱矣所謂専對不辱今於何有而君子猶是之尙者重命也抑致命之餘有交際焉有臨觀焉有賦詠焉有聽采焉有考閱焉有感且弔焉交際可以觀義臨觀可以觀趣賦詠可以觀才聽采可以觀識考閱可以觀學感且弔可以觀情具是數者則於天下何往非宜而獨使哉使使焉而當列國之時所謂専對不辱者亦奚難之有是故君子重使不惟其事惟其人不惟古人今之人皆然吾於君斯記也重嘉之君好古博雅粹然文儒使乎未足以盡君君平生所著亦不止是別有傳者玆不著

松云鶴逸詩序

松云鶴逸詩者客賦以爲憲使吳公壽也正徳甲戌公謝山東總憲之政而歸明年乙亥公之年於甲子爲復始諸子輅軾轍請以眾賓爲公祝之春王正月吉日惟望設燕於堂儀物兼備郡公縣侯鄕大夫士至於姻友羣然畢會能詩者賦焉君子什而題之曰松云鶴逸之詩公昔以夢鶴爲別號先是數年公爲監察禦史逆瑾煽禍養晦家居嘗大書其燕室曰松云鶴逸蓋用自況乃今再起而復遂焉故賦者以之厥旣成什輅等詣予請序夫鶴一鳥也自經傳以來見於紀載多矣率未嘗有以凡禽視者蓋羽虫三百六十而鳳凰爲之長其下爲鸞爲孔雀爲鶴而鵬則怪而荒矣故世之儗人者修偉則於鶴曠逺則於鶴淸髙閒適則於鶴且志有之聖人在位則與鳯凰翔於甸是故以徳則鳳其聖也鶴其大賢乎以位則鳯其君也鶴其大臣乎蓋其理如此故隱而能彰爲九臯之聞近而能逺爲萬里之志然而知中秋則鳴知中夜則鳴其於鳳徳復有類焉逸而能久爲千歲之壽亦固其理也哉公幼負異質博學而文慨然欲自見於天下頴之所露見者稱嘆而淸詞麗翰落筆成章蓋自諸生至舉進士厥問日起其爲九臯之聲也久矣繼而遭際先皇帝臨禦公由行人擢禦史廷有昌言臺有公議嘗出按於雲貴於河南風采震耀於凡山川紆曲天地圜方一再舉而悉見之及簡擢憲副奉勅飭戎中州作鎭於曹維時冦警孔棘公以雄才奇策屢至克捷今大司馬長洲陸公以禦史大夫總制諸軍嘗疏上公績旣而總憲山東表然爲庶僚綱紀萬里之志於是乎一試焉所謂鳳凰與翔者非是謂耶乃若知夜若秋長鳴而終舉之信哉乎公之於鶴也斯其深矣公嘗爲鶴謀必松焉與巢必云焉與遊鶴於是蓋有無心而冥會焉者今夫云變而無方於道爲智今夫松節而有貞於道爲仁鶴乎鶴乎周旋其間其靜也松其動也云蓋不知千歲之將至也以是爲逸可謂天下之眞逸矣鶴乎鶴乎其謂公何祝公之詩以是興焉其可也以是比焉賦焉其亦可也某與公同學且同舉進士同立於朝者數十年蓋知公者莫如予顧予勿藥之初不能與玆燕也請以是祝因以爲序

魁字屛序

大魁字一宋丞相信國文公手筆也弘治辛酉予視吉安郡學獲觀焉而摸之以歸有請屛而揭諸吾學尊經閣之下者予曰吾意也斯其稱焉爾矣越十有五年正徳乙亥邑令平溪侯侯世卿方崇學事字於是乎始屛君子以是知斯文之將大顯也是歲秋八月丁祭後三日具官邵某記

叩虛集序

叩虛集者今致政壽府長史澹成楊先生所著也其名叩虛則先生所自命蓋取諸晉陸機文賦語云蘇子瞻稱韓子文起八代之衰若機之文蓋其所謂矣而先生取之何居取其論而不取其所爲文也夫文至韓子而盛以其原於六經也其在當時變而之古功亦大矣然而唐末五季至於宋初猶不能盡變焉至歐陽子出始尊用韓文而後復古之效乃至於今蓋歐陽之後有程朱二子出焉以明六經之道六經之道明則文之出於六經者固不得而易也歐陽倡六經之文程朱倡六經之道道於斯則文於斯顧論功者以道而文不與焉然則文之在天下爲之難論之亦豈易哉先生少敏力學辯博英邁凡所述作言以意出意盡則止而紆徐衍迆渙發條逹有歐陽之體焉徐而究之其爲言一宗乎仁義而道徳是歸蓋程朱之遺也其視所謂八代者先生不惟不屑爲亦有所不暇爲矣而叩虛之云顧不以人與世而棄焉先生之爲道不亦博且光哉先生舉弘治庚戌進士自請教授金華擢丞南雍至今官以老其言行志節介直方嚴有符乎其人者君子觀其文可以知其人矣集凡若干捲總若干篇某於先生始兄事之晚幸鄰並受益宏矣集之序先生屬焉其何敢辭

送熊山人序

予之治精舎於恵山也歲丙子十一月始落焉適董道卿自蘭溪來予與之入觀觀已行山中西至聽松庵庵直繡嶺予艸堂在焉去予世墓二百步許道卿左右視忽指其地曰此有吉壤百歲後可爲太夫人壽藏𨿽然吾目力淺未若丰城熊山人山人者挾其術遊吾金衢諸郡有年矣自吾師楓山先生以下諸大夫士皆稱重之吾今南歸以公命致之當來來則問焉其可與否將於是乎在予曰有若人乎幸爲我必致之今年丁丑春二月山人至予與之逹觀於山中如道卿之所之其言如道卿而加詳焉其稱中峯左右岡阜前後水沙去來會合皆本諸其書而妙出其目予𨿽不知地理知其言之不誣也明日予以語吾友憲使海洲吳公公好言地理論者稱其精核𨿽専門有所不及及見山人尢信重之會有女之喪遂用其言以塟且爲壽藏於靑山惟山人之指於是山人之名在吾錫猶其在金衢諸郡也秋七月將西歸是冬期復來而請贈於予予遂敍以贈之海洲公以下贈詩者凡若干人山人尙質有名與字而未有號錫人謂山人盍請號焉山人以告予號之曰云洲蓋取諸王勃氏滕王閣詩云

菊雪倡和詩引

正徳壬申夏予得請侍養歸越四月同社諸君約爲菊之觀又三月爲雪之賞席間有詩一倡羣和凡以冩興而已非有意於聞也旣而和者日多遂成巨捲靜觀施君乃刻而帙焉自是將有聞者矣夫事出於閒暇道擬於息遊戒寓於太康盟尋於久要而興寄於眞率前輩君子有遺風矣乃若菊表晚節雪徵歲寒某也不敏亦將有意焉顧未嘗昌言於篇而徒以聲律是聞是固非所敢先而徵諸他日其或不可缺也靜觀是舉抑亦有同予者乎遂復僣書諸首簡是歲冬十二月旣望

容春堂後集卷三

●欽定四庫全書

容春堂後集卷四

﹝明﹞卲寶撰

○墓志銘【十四首】

明故通奉大夫河南左布政使楊君墓志銘

正徳癸酉冬十二月三日河南左布政使楊君名父以入覲北行卒於衛輝之驛舎汝府陳長史某以其介子孫辰殮其冢子國子生孫元自京師奔至奉其喪歸奉京兆楊公方震狀來請銘予知君久比又得君之詳於其姻友都禦史魏公士華近聞君調江西說者謂將遂以君撫巡予日計君南來而不意其至是也烏乎惜哉君諱子器名父其字別號柳塘世爲慈溪人唐宋來代有顯者至君髙祖彥良曾祖斗瞻祖佶皆隱以終父祿字履翁號石田以儒醫名累贈吏部員外郎母張氏累封太宜人君舉浙省成化丙午經魁明年丁未登進士除知昆山縣以石田憂去弘治甲寅起復知山西之髙平二年調常熟又二年考最進階文林郎受贈封典尋以風憲召補考功主事正徳丙寅轉驗封員外郎以詔加贈封之恩尋升郎中又四年遷湖廣右參議尋轉福建提學按察副使一年轉河南右參政尋進右布政使是歲以湖廣郴桂功受白金文綺之賜尋轉今官以卒歷中外若干年年五十六君生有異質志髙而銳於學初入邑庠都禦史白洲李公以按察副使提學兩浙見君諸生中曰天下士也旣而髙第主司猶以未首薦爲慊在昆山常熟延禮文儒討論羣籍以資博洽髙平則專以經義教諸生旁及鄰邑在吏部時甞倡爲五經會非甚病𨿽冗不輟披覧同考會試以得士稱提學尢稱精鑑所著凡若干捲其篤學如此每談治體自六部逹諸鎭能歷道其故及當變通之宜北敵犯邊甞陳邊務數十事馬鈞陽劉華容二公皆重嘆許其才略如此弘治末多所建白至孝廟山陵方起君聞有水石爲病上疏言之至下君詔獄執不變未幾還君於職君子謂君言於君無隱情而山陵之議大矣君旣葬石田公廬墓陽嘉山中至功衰猶戚事張太宜人不有私篋其忠孝大節如此君歷三縣因時立政畫然歸於禮法極力乃已毀諸滛祠而以其材充廟學公署之用常熟稅入常後期君令先輸者無耗計日逓加旣乃以多益寡耗足轉輸而民無敢後者東南諸水由常熟白茅塘入海工侍淳安徐公甞合四郡力疏之會有漲沙當海口潮汐增淤水患如故君相許浦塘便率民開之比歲衝流日深水不爲患汴城苦逺汲君井城中數十處皆得美泉又作屋以居織染貧匠其惠利如此君爲考功郎中逆瑾勢方熾君惟共職不敢以媚會有擬薦某爲某官某爲某官而擬君翰林者君聞之亟爲書辭於內閣事爲之寢當是時辭難處辭尢難識者以是韙君其自守如此初至湖廣分守辰常道會郴桂賊起遂請攺道自效冒暑提兵追賊平之在福建以進表至京師會轉河南時方以郴桂積勞成疾而東賊方渡河天又寒甚有勸緩行者君亟輿而往卽至嵩縣居守賊方走湖廣君曰賊逼土兵必復向汝州洛陽藩籬備不可缺乃自嵩馳赴之賊至君輟食登城晝夜調度手書示城中人曰不上城及上而輙下者皆斬旣而有將下從賊者卽斬以狥城守益堅賊遂引去其臨事應遽如此山陵之獄以救君爲言者兩京科道及庻吉士進士凡若干人君性介直濟以和易與人交能以量容以情恕不能以詞色假故人於君無喜怒而有感愧其意气傾動如此性惡華侈位至方伯服食如諸生時有饋貽於故舊儀而不貨其儉約如此吾甞論君學政兼資惟古之師气以輔志久而益篤使遂大用當有以副人望者惜也階已及而命沮之然其所建立亦足暴於天下矣君三娶初沈氏累贈宜人生子某女嫁某繼邵氏封孺人贈宜人生子某女嫁某繼應氏孫男一世憲女一君墓在某縣某原其葬在卒之明年某月某日銘曰烏乎名父乃躬自厚曰古之人人則謂何三代斯民古亦有言任重道逺中行尙矣孰我狂狷君歷內外邑省藩臺生無遺力死有餘才終焉道路吁其可哀惟才之難匪今自古我作銘詞烏乎名父

明故鎭國將軍浙江都指揮同知白君墓志銘

君姓白氏諱宏字宗大別號松庵其先出元部落有巴爾斯臺者以功受王封國初有士頎者始受籍民於永平之昌黎君曾祖也君祖誠從文皇靖難之師有功後再以克敵功累升永平衛指揮使君父廷玉襲甞推總三千營事今俱贈如君官母蘓氏封太夫人初蘓氏娠君有夢祥旣而君生器宇果異六歲讀書日記數百言與羣兒嬉有一誤墮溝中眾駭奔去公獨垂繩援焉十三能屬文選補武學生從翰林劉先生戩受易學三應科舉更習書經司馬余公子俊保國朱公永臨試弓馬策略屢優奬之時京營候參帥者若干人君爲之首弘治戊申始開武舉君舉第二升署都指揮同知贊畫方略於大總兵所加俸三石未幾實授癸丑冬有舉君久諳戎務者以前官總理神機營事司馬馬公文升一見稱材且以久滯爲惜尋銓今官理軍政兼屯田淸軍馬政諸務庚申歲總漕都憲張公敷華以君廉勇協望舉總浙漕君疏八事上備朝議多見施行居二年鎭巡會推邊帥疏上君名奉勑總督海道今都憲洪公逺時以憲副與君同事葺城於圯浚壕於淤抑彊警惰以禦守卒先是有屋於海島者往往招釁而私鹽竈燒疑於烽火君悉去之他所施罷皆當利獘又以餘力設師塾以訓武冑居歲餘海道寧肅正徳攺元以上登極恩使來致白金及金獅緋衣之賜明年兵部以荊楚地重乃移君掌湖廣都司事君鎭以簡靜南人懷之巡按禦史李君天賦甞以堪大將舉是歲三法司奉勑蒞獄於藩有議死而稱寃者君得其情正色言之不少畏卻蓋得釋者二百餘人又明年君以疾請於巡撫都禦史陳公鎬乃檄還君於浙越三年江西盜侵衢州鎭巡謂公練逹委以疆事君極力備禦未幾輿疾還卒是爲癸酉六月四日享年六十有五配韓氏封夫人五軍營總領都指揮瑛之女男一人曰文杭州右衛指揮同知女一人孫男一人女二人君雅好吟詠與客倡和動成卷帙有松庵集藏於家予在浙及湖再與君同官蓋知君久玆其子文以參政鄒君某狀來請銘尙寶卿劉君克柔復書爲申之君墓錢塘下竺桂峯之陽其塟在卒之明年某月某日銘曰有美白君用夏以繼用武以承而文焉以濟是謂功名之際才觀於漕政觀於海君歸自南寮遷歲攺我銘於何輿言是采嗟我懷君申之以慨

明故太平府同知進階朝列大夫屠君曁配陸宜人墓志銘

正徳甲戌二月一日太平府同知平湖屠君以疾卒於家先是歲癸酉十有一月十有九日其配陸宜人卒其冢子江西布政司參議奎季子南京某道監察禦史垚先後奔歸自官適及君病且喪越某月某甲子塟君於某山之原而宜人合焉禮也禦史垚以參議奎書來請銘江西憲副沈君剛夫實爲之狀禦史先官吾郡簡召入某道以君及宜人老疏請便飬攺今官予時與聞之今二老繼沒而銘焉是屬其焉能辭君諱熈字符明號三一居士世居嘉興海鹽縣西莊裏今其地析隸平湖其逺祖有舉觧元者曰曽一至君曽祖澤民蓋數世矣祖湘以君從弟太子太保刑部尙書公某貴累贈資政大夫刑部尙書父楨號西溪以君貴贈文林郎武昌府推官母龎氏封太孺人君生而惇敏九歲遊縣學十五以書經補學生旣而習禮經時陳郎中淸陳僉事謨諸知府觀以經學聞西溪公延以師君君學能自得三君者大期之都禦史澤州楊公繼宗時爲嘉興剛直少許可或問士必先舉君君喪西溪公哀而得禮事龐太孺人謹龐始就君兄養君晨省必躬有美飲食必饋成化甲午君發解浙省少傅木齋謝公時爲解首實知君深君累屈禮部公嘆遺才焉初選得武昌推官武昌會府事劇君敏而勤居數月獄無滯囚有盜系十八年弗決者中一人年三十一一人年二十九君曰信如是二人爲盜時尙在童稚豈以弱自誣伏乎卽辧出之興國民吳榮謀殺徽商張姓者久未成獄君廉得榮焚屍藏陶穴中竟致於法其它理淹察隱者多類是都禦史林公俊時爲按察使尢雅重君君當考績林公曰君子之心公而恕屠某不有是耶考以是書巡撫都禦史沈公暉巡按禦史曾君昂王君恩軰各疏君治狀請旌異勑進君階及封贈父母妻如制尋擢建昌同知於是藩府貴近有陰籍富民抑配子錢將取其產者民不敢言時知府入覲君諭而裁之歲旱苗稿君禱輙雨凡三禱三雨未幾以母喪歸服闋攺直隸太平府治如建昌周方伯紹立時爲守以得賢佐自慶巡撫都禦史艾公璞巡按禦史陳君世良以公勤奬之居無何君以久宦自厭遂疏請老吏部稽敍賢勞用恬退例爲之請詔進從四品階蓋家居者凡若干年君性介直而惡惡恆過故於眾寡合歷官所至惟一蒼頭自隨廨宇蕭然人弗堪其約而君固自安也君歸未幾太保公亦得請致仕二第相去一舎所恆放舟相過召諸昆季爲雅燕友恭之篤鄕人談之府縣非公事不至或以私請輙加叱絕二子繼登甲科君每貽書申以官戒其於家稍治田疇取自足而已其晚節如此宜人亦邑巨族曾祖叔某祖謙例授承事郎父鴻號怡菊以詩禮稱廣徳知州鳯其伯父也母唐氏宜人詳慧淑愼通孝經列女傳諸書能誦古文長篇女工織紝精粗兼勤怡菊翁擇配歸君爲西溪翁冢婦時贈尙書竹軒公總家政與西溪翁皆重之初君以禮斆學杭紹間及入太學積數歲不歸宜人躬理家事尢急子之教養龐太孺人得婦道甚君官武昌欲迎焉宜人曰姑老矣吾任其養江路險逺迎惡乎宜太孺人卒宜人大慟幾絕斂殯具物比君歸無遺憾及佐襄事無違始以君武昌旌例封孺人及參議考工部績當封例從君官再進今號君卒距其生某年某月某日壽若干宜人卒距其生某年某月某日壽六十九子男三長卽奎其科進士娶沈氏繼倪氏女五長壻馮鏜次馬鍾次王金次嘉邑諸生楊伯雍次太學生張鎣孫男四永錫銳銑鉟女一銘曰兩官三郡自老以歸詔進厥階燁如金緋有子於省有子於臺維政有聞於時稱才才以自效人曰公教賀者方來乃繼以弔婉婉宜人厥徳同之繼卒偕葬其終與從之

明故光祿寺署丞進階文林郎華君墓志銘

光祿華君之病而將卒也命其子鉦徵銘於予越九月鉦以太僕少卿呂君仲仁狀介吾姻友秦君國英以君言來請昔君在光祿見內庭供億之繁而有司者弗能繼也有隱憂焉每見予部署輙形於言今君已矣銘焉能無感乎君諱珵字汝徳別號夢萱華其氏也華自春秋來爲著姓晉有孝子旌於南齊者曰寶錫諸華實宗之在宋有族望曰原泉者傳八世至伯初君髙祖也是爲錫隆亭之宗伯初子彥威彥威子惟正咸以隱終至君父時濟翁始應助賑例授宣義郎後以君曁其弟南京吏部郎中玨貴先贈如君官尋加贈戶部主事母徐氏累贈安人君幼有巨人儀度讀書早悟而能勤甫成童與吏部同學時其族弟湖廣參議仁甫亦在館更切劘以業君遊邑庠廩於公者若干年文學日進凡七試應天始以貢升太學於是二弟者後先登第君弗慍弗沮益友天下士士之負時望者極意結納有多聞之益旣而選於吏部授光祿寺大官署署丞光祿劇地而大官爲最中貴人宣索日數至聲張勢附殊難酬應獨見君正色溫言顧加體貎君夙夜恪居三載考稱受勑推贈如制尋以勞遘疾得告南歸時弘治已未也越若干年病已例起君不行乃用詔進階致仕君始家居事親以承歡爲說親有疾必躬進藥繼以躬禱喪葬祭皆勉自躬壯歲以父命自隆亭居闞莊闞莊業未治或爲君少之君曰分也數年而田野益辟食指至千餘則規而率之日修禮於祠堂退而事事內外小大無敢喧閧自族姻黨裏至於疏逖皆被其惠君時未有子擇諸從得吏部季子鉦鉦已聘夏遂子而室之君平生好品論古圖書器玩以賞監自負或持至君所眞贗立辧所禦幾杖盤盂之類皆仿諸古居官時公退輙自玩及歸而益遂焉更自號曰尙古君旣有樓閣園亭之勝而古物充貯其間所過賓客又多淸人逸士君古衣冠從容日夕城府俗事不惟不屑亦不暇論者謂尙古之號於是爲稱君老多疾日焚香靜坐間以制藥治書自適藥非甞驗不制中湏逺方珍品𨿽重賈必致之故病人有不之醫肆而之君者書仿宋人活字板加以精密愛放翁諸集多印以歸士夫士夫以他書鈔本至不數日以印本出尢以是稱快其手校而梓行者若揚子方言百川學海東書堂帖又凡數十種歲衣寒者食餓者殮葬死無歸者不下若干人正旦扶攜來拜稱謝者盈庭君無徳色庻子鑄晚生年及就傅君以教屬鉦曰吾老矣汝尙終之先卒之數月甞泛舟西觀於大江登金山絕頂東望海嶼有超世之想焉歸而疾病病間爲二子處後事甚悉蓋三越月而君卒矣君雅能忍或負君君率弗校晚有構大禍以誣君者負君爲尢眾皆危君君曰命也吾焉咎之未幾誣者自敗坐逺戍戌還詣君謝君勞苦之如平生蓋君之閱世於是久矣論者多之君卒於正徳甲戌正月十有六日距其生正統戊午某月某日壽七十有七配胡氏贈孺人繼張氏封如之子男二人鉦爲長太學生其次卽鑄其所生母葛氏女四長庶出適錢詔次適陳鳯徐某周某俱側室陳出孫男五女一君葬於闞莊新阡蓋去所居二里而近胡孺人先葬某原鉦甞請遷袝君曰非古也且體魄安矣其勿輕動鉦從之葬之日爲卒之明年正月庚申銘曰華君好古詩書是珍謂其人逺玆惟其神有官卿屬厥亦有祿有感於衷不敢上告敢憂於獨謂彼蹐局退我巖谷有林叢叢有泉潨潨有子克述旣傳而終我思古人九原其從

明故徵仕郎工科右給事中葛君墓志銘

正徳丁卯春廷臣同日以勅致仕者三十七人工科右給事中吾錫葛君嵩與焉君子愛而不唁君歸四年庚午宄瑾旣誅有疏起君者又三年癸酉君卒君子有遺望焉先是君之子泰死君哭之慟旣力疾治葬已乃用書謀於其從子刑部主事恆以其弟豫爲後至是豫將葬君以君治命奉刑部狀及書來以銘請余與君同門旣而同朝相知蓋甞嘉其節槪有可書者銘能無諾乎君諱嵩字鍾甫葛其氏支庵其所自號世爲錫人曾祖仲良祖文晟父浩由太學生歷知興國永寧二縣終湖廣按察司經歷以君貴贈文林郎禮科給事中母沈氏贈孺人繼母田氏封太孺人君幼聰慧好學成童從故學諭蒿庵兪先生受尙書爲經義成章可觀長老見而稱焉君曰某未讀書何敢言文蓋閉戶誦習者三年同進讓之十九補郡學生提學禦史戴婁二先生皆加器重凡七試至成化丙午始領鄕薦又五試禮部登弘治已未進士庚申授行人有事周遼二藩禮成加敏甞再疏言事擢禮科給事中先皇帝在位勵精求言君旣就列卽感激論事應天尹某不共於職君劾罷之魏國家眾訟田於民事久且濫君請專官往核是歲當閱實邊儲君之薊州諸倉多所釐革還上四事曰謹收納曰禁饋送曰抑權貴曰淸屯種皆切務也未幾命點團營軍士於是貨免於私役者眾伍恆半虛其獘蓋久而莫敢昌言之者君倡同事以狀聞兵部尙書華容劉公方圖核正得君奏重爲稱嘆三載考最勑贈封父母妻如制未幾遷工科右給事中上初攺元君上法祖任相納諌務學四事是冬南京科道官以言事逮至君偕同官論救甚力旣而諸大臣進諫科道繼之蓋忤瑾者以是君旣致仕歸作三宜亭於後圃日手一卷燕坐其中客至則出然惟詩人徵和經生質疑則喜應之或問國事不答問郡邑事不答及廷議起廢巡按禦史上君名日且有超擢有勸行者君曰吾言不利於姦得退爲幸行焉用之𨿽然命下而辭則無及也乃手爲請老疏緘寓刑部曰卽有命當以是上未幾病瘧且痞數月而殆是爲癸酉四月二十四日距其生正統戊辰十二月乙丑爲壽六十有六配孺人郁氏子男一人卽泰邑庠生女一人適江陰杜恂孫女二人長適江陰徐毅夫次受同邑施巽聘豫有女一人受武進黃氏聘君性謹飭瞿瞿蹈履於流俗中多所自毖待人無少長皆厚以周或不答不校也居父母喪哀而得禮事繼母如母與弟大梁居無間言教其弟之子如子恆舉進士今在刑部有官譽自謂得君教爲多兄亡姊寡撫其子各置之所所著詩文有筠軒錄君墓在龍山■﹝山華﹞■﹝山利﹞之原其葬之日爲卒之明年甲戌十一月二十六日豫邑庠生銘曰官有言路人有諫姿官哉人哉玆惟其時彼爲厲階戾我鑿枘人哉官哉往蹇來遂祿不可榮乃榮其退人壽幾何言則不朽視物考年孰與君久斯麓斯幹君墓斯安過者式觀曰惟其人不惟其官

明故中順大夫建昌府知府蘓君墓志銘

正徳甲戌春三月辛卯建昌府知府蘓君介福以疾卒於官其冢子承芳吾常郡守李侯惟嶽長女壻也以其年秋九月奉君喪歸道京口用書告侯請銘於予予甞聞君於君之姻禦史中丞王公朝言先是五年君以監察禦史奉勅總督江南糧儲予歸自漕臺一再見君越三年君得郡南來訪予病中別未久而訃至何忍言銘然侯之意不可虛也按侯所爲狀君諱錫蘓其氏介福其字別號槐軒世爲山東濵州人曾大父某大父某皆以隱終父瑁膺貢入太學授獲嘉縣學訓導以君貴封監察禦史母鄭氏封孺人君幼頴敏甫十歲見古人詩詞豪壯者一二讀輙成誦對客歌之有激昂振迅之意旣而侍監察公於獲嘉時吳禦史天宏爲邑每課試諸生必召君偕見君所作嘆賞不置成化丙午君與其兄銓歸補州學生銓有疾君日夕侍湯藥以進伺意所向而寛慰之疾且殆致書獲嘉猶爲婉詞曰不如是則重親驚銓沒君哀痛幾絕具物成斂於是嫂田氏少二孤方𦇤褓君撫之慈田忘其寡焉居數年監察公休官家居謂銓旣夭尢以髙門屬君君求靜地卒業居宿於州東秦臺者若干年弘治乙卯以書經領鄕薦已未登進士第授直隸太湖知縣太湖政積弛君初至振以嚴肅期而濟以裕再期而濟以寛其自勵淸勤始卒不變居四年巡按上君治狀召拜山西道監察禦史奉命按視山海等邊闗倉儲廐馬稽閱惟謹蓋所至著風裁焉正徳己巳有議革巡撫官者於是君方以才力稱於臺乃有江南之命蓋其權實視巡撫君毅然當之惟民惟國不顧權勢厥旣巡行蘓松諸郡見其賦繁而獘滋也乃立調區之法嚴加耗之令宿姦震懾人困稍蘇或以獘告君曰矯枉必過直吾甞聞諸古人凡吾所舉蓋以濟時也他日將不更有濟之者乎聞者說服未幾以母憂歸旣終喪復任擢知建昌府君素著剛明聲民望而畏之君曰守令同體建昌之民卽太湖之民也至郡詢諸民曰利施之曰害罷之不疑不沮事用和輯郡中民居櫛比先是屢火君求古人火政爲備甚悉其它備預事多類是撫巡藩臬稱良守焉在官九閱月而病又三月卒年四十六配譚氏封孺人子男五人長承芳次承學皆州學生次承訓承志承恩女二長適王恩溥次許聘王同量君喪至濵以明年乙亥六月某日葬於某山之原從監察公兆銘曰民有師帥國有紀綱或志其事而地焉未當當焉而兼其气孔揚匪力則裕政焉用成烏乎蘓君以令以守以撫以巡中外閱歷允爲才臣地以成志非君而疇其人胡不永年烏乎蘓君

明故承事郎鄒君墓志銘

君姓鄒氏諱柷字永章別號松石宋忠公浩九世後有號南山而鄕稱先生者又若干世有諱暐者號友竹於君爲祖君父曰濂號凝碧母華氏南齊孝子寶之裔友竹翁甞七刲股以愈母疾事見王文靖公某所爲傳故君家世稱孝友君生而丰偉有器量甫弱冠凝碧翁以家事付之遂納交於錫於吳中諸先生長者請聞禮義之方歸以飭於家政諸先生長者皆樂與之君性好樹藝故有腴地方數十里君以堤以塹以瀦以溝松杉桑梓菱芡茭蕖蒔植隨地罔有間隙見者謂有古井田遺意雅愛奇石與松中庭並植焉沈石田氏見之謂曰此如其人爲圖與詩贈之繼而徵賦於雲間錢文通張東海長洲吳文定曁武進陸宮詹諸公凡得詩若干首故人稱松石君君故居沈瀆之南塘今徙蠡溪人以君故稱蠡溪爲南塘君事父母孝其喪葬𨿽細故必檢朱子家禮而後從事歲時祠及墓祭饋奠畢繼以流涕忠公墓在武進百里外天順間巡按禦史曁郡守繼修之君皆佐以財力曰此固爲後者事也矧有官令敢不是共先世圖書器物或遺落於人𨿽重價必求復焉曰是忍棄之將無不忍者鄒族旣蕃有年甚少而爲君父祖行者君執禮必謹家自叔祖母吳以下守節者數人而華氏惠氏未及旌而死君嘆曰是有國制旣不可追矣不有文章可以圖不朽乎乃請於文定吳公以下諸名能文者各爲立傳謂之四貞一烈與配華居嚴而有禮甞得子而夭君年四十三子炫始生華子之君勞以成愛深得教法外氏中衰君旣養舅姑終其身復爲封樹以葬內弟伯仲繼亡遺女四人少曰於我育及長曰於我嫁嫁皆得其人其最得者爲都運張君元之其惠於鄕貧者病者死者皆被之又甞取古孝者二十四人贊並五倫箴刋授蒙士俾之誦習兩承勸分令出粟如數而辭不受服年逾六十復値有令乃受承事之命有司以爲賢歲鄕飲用書請焉卒辭不赴君忠厚謙遜而勤終其身手鈔名人詩文𨿽隆冬不輟其先世及君所自得者刻而藏焉各若干捲化及童僕亦知退讓近數十里遇諸塗而卻立致恭者必君家人也晚謝家事始就逸暇所居西爲蓉溪東爲蠡溪各選勝爲亭館時與賓客遊之有懷故舊無遠近必貽問焉其巾服履舄不以時易制當其老也時制復如其少君曰吾固謂當爾其有恆如此君卒正徳九年七月九日距其生宣徳壬子九月五日壽八十有三配華氏母同族也子男一卽炫太學生孫男三俱夭女五長受華某聘其二蔡某其四華某其季王某君墓鳯凰浜之新阡以卒之年某月某日葬先期炫奉都運君狀來請銘銘曰古有本富曰惟力田廸乃孝弟漢科是先偉焉南山出道鄕族後二百年君繼其躅東陌西塘有蒲有桑或入君裏如古井疆惟君有子出友國士慶澤方將孰謂君死

陸光逺妻成氏墓志銘

近世士庻人之妻之卒多以孺人稱於銘志而江之南尢盛國典命婦封號自一品夫人至孺人凡七稱孺人者蓋取初命之虛名以崇死者然僣矣知禮者恥之光遠之世自其始祖宋朝散大夫棠爲無錫徐陶望族成化間夔州府同知源潔者光遠父也以鄕貢起家綽有宦績光遠蓋知禮者故稱其妻不曰孺人曰成氏禮也按狀成諱妙淸其族出武進稱夾山成氏祖程父諌母馮氏年十七歸光遠逮事其太姑及繼姑旣而有娣有子婦皆宜之夔州君之之官也以蜀道險不以家從太姑亦與畱焉成相光逺以養如夔州之在侍也久之聞夔州疾謂光遠曰盍亟行視乎緩將遺恨焉光遠遂行比至數日夔州卒光逺以喪歸成相襄事夔州有遺貲光逺當受分成諷之讓叔氏於是始有產平生儉勤出於天性日雞鳴起卽事紡績及布帛成衣麄鬻精以爲常衣至數澣猶禦器非敝不可禦弗棄也推其志卽一錢且重費之或謂之吝不辭至於周貧卹喪教子燕客𨿽偶乏必勉而共比疾劇呼其子婦若孫訓如其素卒爲正徳癸酉十二月二日距其生正統戊辰四月十日年六十有六子男二長萬安配王氏爲廣州府通判懋之孫萬全配張氏爲福建運使元之之侄孫男三九州島聘李■﹝舟復﹞女九江聘胡宏女九川聘鄕進士吳鐩女孫女一聘於封戶部主事成天章子壕光逺卜丙子某月某日以萬安等葬成於某山之陽光逺善姑布子卿之術甞以形論心於予爲相知先葬請銘曰吾妻不足以辱子吾先世多銘於名公卿文在譜者凡若干篇銘吾妻吾將藉不朽焉予讀錢常山憲狀遂序而銘之常山其妺之子也銘曰夾山之成徐陶之陸耦嘉維族亦維徳之淑旣蕃乃育森其蘭玉乃偕老違夙夫命則然其疇曰不祿

徐母楊氏墓志銘

徐母楊氏前鄕貢進士直夫之配也其二子治洽皆太學生楊教之得母道故以母稱楊無錫望族都憲公叔璣以文與政望天下母其孫女也其父爲太學生士書娶於王而生母年若干歸直夫直夫江陰梧塍望族名經其父爲中書舎人惟正君之子尙賢成化庚子舉應天鄕試第三直夫世其文母之始歸也尙賢君已沒而直夫方勤於學家眾至數千指姑薛總內外政母日惟饋祀是勤侍者曰日有某事聞諸乎母曰有姑在吾何敢聞姑之與聞也亦以子學故非得已也我於何有直夫劬於書則慰之少怠又勤之弘治乙卯直夫舉於鄕爲之喜焉勸之進學明年丙辰會試下第爲之慰焉勸之進學及已未罹變爲之唁焉勸之進徳於是姑薛沒矣母相直夫襄事於禮直夫遘疾卒母哭泣以毀家政將及焉或以故事告母謝不能惟以成畫授紀綱之僕而內外肅如也而家業日裕於是二子皆就傅矣母有戒言必稱直夫稍長俾遊邑庠會有例入監並登焉或曰少未可母曰吾聞太學萃天下士師焉友焉皆於是乎在𨿽少可不力乎初徐氏自尙賢之叔荊門知州君泰舉順天鄕試第一而羣從日趨於文旣而尙賢父子繼舉而夭於科第有缺望焉母出宦族謂士不成名不啻農失田工商失藝與貲是以若是勤也母蓋婦人之知義者正徳甲戌十一月十一日以疾卒距其生成化癸巳十一月八日年四十二子男三長卽治娶武進叚氏次卽洽娶無錫華氏次沾聘同邑夏氏女二長適趙鏊次受夏文敬子某聘治與其弟洽等卜卒之又明年十一月二十五日葬母於砂山之麓合直夫兆先期以江西參議髙君舜穆狀來請銘予與尙賢君同鄕舉故直夫父執予今見治洽如見其祖與父也於是乎銘銘曰閨中人兮貞如玉羞饋祀兮共以穆事良人兮不終身未死兮心從心從兮柰何井寒泉兮無波子成兮乃死死不媿兮夫子

趙梁伯妻錢氏墓志銘

正徳乙亥四月二十有四日鎭江衛指揮同知趙君梁伯妻錢氏以疾卒明年丙子十有二月二十有六日梁伯以其喪葬諸嵩山祖塋之次鄕葬之數日持諭主事宜之狀介薛襄甫來請銘梁伯過甥也其母於吾母太淑人爲再從姊予知其家之故爲詳諭狀出梁伯言不誣其妻乃敍而銘之錢氏諱貞字貞季其族居湖頭於無錫爲望國初徙圓通然號於人猶曰湖頭惟實者圓通之望也娶於華而生貞季其行在四長歸梁伯梁伯名柟其宗出宋盛國公叔黔其族望蓋與錢埒初貞季入門逮事舅廣洋翁姑過氏稱得婦道凡若干年舅卒又若干年姑卒貞季喪之皆如禮於是惟實翁卒母華寡而貧貞季曰盍於我飬謀諸梁伯梁伯從之及卒曰盍於我葬謀諸梁伯梁伯從之其兄有孤女擇壻以歸梁伯入貲助賑得今衘裏媼或賀貞季貞季曰何故曰婦以夫貴曷爲不賀貞季曰貴不期驕吾是之懼胡賀之敢當哉旣乃勸梁伯益持謙共加之勤儉梁伯罹訟客於外貞季攝家事者十餘年而田無蕪穢僮僕肅如也惠施於姻戚鄰里君子謂貞季有士之徳旣子爖夭家且多故梁伯以爲憂貞季曰賦時厥共則無公責產平厥償則無私怨梁伯方嘉納焉而貞季卒矣貞季生天順壬午十有一月十有三日享春秋五十有四子男一人卽爖邑庠生娶江陰周氏女三人長適郡庠生錢世爵次受華某聘次受顧某聘孫男三坤聘常熟錢氏圻未聘垔聘同邑殷氏孫女一銘曰家有中衰婦無外事維志之貞乃罔終墜人亦有言懷安敗名我告夫子永觀厥成家復於故我修吾婦我母我姑厥有恆度有年弗延有子弗年我銘以傳貞季氏錢

方母太安人朱氏墓志銘

太安人朱氏今南京刑部福建司郎中鵬浙江道監察禦史鳯之母也其配爲贈禮部主事節庵府君諱麟字某禮部卒時母年已七十矣於是鵬在禮部鳯爲行人將有臺擢皆以母老乞便養爲今官南京遂奉母以居母體康志適起居甚度見者稱壽居一年得脾疾少間思家復奉以歸又一年疾病卒卒之明年正徳丙子二月二十有六日鵬等奉以葬合禮部兆頃自爲狀介成主事汝從來請銘按狀母諱淸蘇之長洲人其父曰徳明母某氏初母無昆弟父母將擇壻贅焉久之得禮部禮部昆山人也其父槐庭翁方以學行稱而禮部又英敏可任事是以與於擇厥旣就館母日侍父母月問舅姑實兼內外之養禮部方從事於仕以例授某州吏目尋致其事與母歸依槐庭翁母年才三十亟屏諸飾相禮部力田治生躬井臼以饁夜事麻枲無間寒暑家於是乎始樹及子稍長當教母謀諸禮部謂某盍師焉某盍友焉用嚴勝慈不掩小過禮部甞謂母曰鵬吾使入官鳯吾使處家鵬治經鳯不必治經母曰何哉君所謂經者經以明理家何異於官而可不以理爲也鳯旣通經而後治家何不可之有禮部矍然從之命鵬以經授鳯受習惟謹旣而皆知名弘治戊午辛酉繼領鄕薦於應天正徳戊辰同得甲榜人謂方翁知家方母知子母在家有外姻請見𨿽甚戚必審乃出凡飲食必祝人謂母有女徳平居恭愼靜密思而後言慮而後動人謂母有士行方二子偕計而北卒業而南或以勞爲母慰母曰分也不以是戚及並位於朝出入臺省或以榮爲母賀母曰分也不以是忻母當禮部喪蓋衰服三年未甞去身鵬以盛暑請少釋母泣曰吾亦知無益死者但盡吾心耳時以覃恩封今號僉謂命下不可久虛請具嘉服以拜母泣曰吾忍乎哉吾何急焉而輙釋此也他日母欲從俗以僧道送禮部葬鵬以禮告諸姑姊解之母曰兒處我以禮不從何爲其從善如此母卒正徳丙子六月三日距其生正統壬戌二月十日壽七十有五子男二長卽鵬娶髙氏封安人次卽鳯娶範氏女二適張佩龔天禎孫男二策築俱太學生策娶周氏鄕貢進士在之女築娶黃氏京衛經歷京之女女四長適庠生梁金泉州府同知紈之孫次適庠生王同祖石門縣教諭曰仁之孫次適太學生朱希顏沂州判官彬之子次適陸九鼎鄕貢進士表之子曾孫男二曰田曰井井聘朱氏蘓州衛指揮僉事質之孫女女四長許嫁葉廷植文莊公曾孫也余尙幼墓在邑馬鞍山馬路口之原銘曰始館以義卒嬪以禮子教必經如弗獲已伯出仲處母心則然聮登並顯吾敢要天釋服拜嘉𨿽暫不可葬故從違有子無我稱母以銘斯其稱情後有傳者於是乎徵

徐永州妻吳孺人墓志銘

孺人吳氏無錫新塘人大父諒父約皆鄕望母胡氏孺人生及笄歸永州永州名鼎字惟器江陰梧塍徐氏之望景髙翁長子也孺人歸未幾翁卒獨事姑包氏凡姑命承之惟謹翁旣葬諸子分異永州獨以翁命補諸生邑庠孺人乃勸永州擇城中僻地爲館延師而學焉孺人代理庶務小則遂大則咨皆有條敍永州舉於鄕於是三子者長皆授之經延師益選而厚越數年子圭宏道同鄕舉越數年子愷援例入監永州屢屈禮部就選得推官永州孺人居家率諸子事事惟謹越二年孺人以姑老用書速永州歸養永州曰吾志也而吾妻能先之所以相吾者於是大矣歸八年姑卒又八年孺人疾又五年卒是爲正徳丙子十二月某日距其生某年某月某日壽七十一子三人長卽圭娶斥岸蔣氏蚤世次卽愷娶傘墩陳氏繼無錫楊氏次卽宏道娶石橋趙氏女一人適縣學生王輅孫男六人中孚娶石橋趙氏鑰聘黃墅夏氏鑄聘古塘王氏夢熊聘同邑湯氏浙江右布政使新之之孫也夢熊夢麟幼未聘孫女七人一適國子生同邑趙鈴一適武進學生楊鈞一適無錫吳汝思一適中書舎人常熟李而遇宗伯石城公子也一適武進學生鄭軒一許聘同邑夏勲孺人旣卒之明年丁丑十二月十九日永州以子愷等葬繆市東之新阡永州醇謹有士行予故知也狀來乞銘銘曰敢知家而不敢與知官家知內而不敢與知外曾謂若人而不如鴱我思古人不敢階厲玆惟其藏兮無使樵若牧也壊

戶部員外郎陳公配過安人墓志銘

安人過氏戶部員外郎惺泉陳公配也後公若干年卒卒之明年正徳丁丑某月某日其子表葬焉先期自爲狀介莫如山請銘某與如山皆公門人也如山言如狀狀於某亦奚以爲過爲吾母太淑人之族其先淮之和陽人宋徐王郡馬孟玉自汴都來居世稱黃藻岸過氏安人祖曰懷玉父曰永母錢氏安人生若干年歸公於是舅裕軒早世姑錢亦弗及侍侍祖舅耕樂翁及祖姑姚起居食飲得扶衰之道公爲諸生凡若干年始舉於鄕連捷會試遇疾歸越三年登進士第歷官戶部主事員外郎凡十年安人皆從之居約克儉稍裕進以禮凡寓館必謹內外於舟於輿皆然居京邸雞鳴戒朝午饋饌惟謹公考最安人封今號於是公再考升員外郎參閱章奏會浙江多逋尙書請命有幹局屬官一人督之遂以屬公公道得疾比歸疾甚安人率諸子露香夜禱甚懇數月公卒安人慟且病病已以諸子葬葬已力教如公在時公弟某先卒遺子若女無所依安人爲婚嫁之或嘆其難安人曰此君子意也吾方媿弗克稱何難之敢任一僮爲商舶觸死有司者將論以故殺商人懼願以百金爲請安人辭焉曰僮死實誤故論過矣言於有司釋之其知義如此安人卒以正徳丙子二月十五日壽七十有四子男三人長卽表娶賈氏次言娶茹氏次文娶徐氏言文俱早世二婦繼之女四人長適武進張廷玠次適宜興徐文靖公從子元枤次適同邑張都運企齋子瑭次適太學生江陰徐紳孫男三仁庠生娶武進莊氏義娶江陰徐氏孝亦庠生聘武進白氏康敏公族孫也孫女一許嫁太學生江陰張某曾孫男一才良女一墓在邑西惠山聽松庵之右合公兆公諱及字及卒葬年月具前志玆不書銘曰族之貴兮宋戚裏受命服兮從夫子壯且老兮稱有禮於嗟若人士兮士兮

明故劉母張氏墓志銘

正徳乙亥八月十有八日丞無錫縣劉繼仁之母張氏以疾卒於官舎先是歲二月繼仁督民輸京師其妻董與其子秉公侍母以居比母卒貧弗克殮令君侯世卿助以俸錢若干乃克殮越二月繼仁還至淮始聞報哀慟隕越奔歸卽次將以明年丙子正月舟其喪以歸乃介吾姻前涿守之子張元玉來請銘侯君爲之狀初繼仁考選得山東蒲臺知縣居一年疏論鎭守官姦利事被逮下詔獄旣而事直猶左遷今官繼仁簡質君子也甞言某在獄母憂而不怨及出喜而無沮予聞而賢之乃迎養未幾而遂不祿以死侯君悲之予亦悲之按張氏涿州胡寧里人年若干歸繼仁父府君鑑爲繼室繼仁府君元配張氏出也時甫四歲母時其食衣無寒無饑與母在等八歲就外傅朝送之門暮望之閭十八入州學資之加勤凡若干年至弘治辛酉繼仁舉順天鄕貢尋遭父喪喪畢卒業太學旬月供饋弗須而備皆自母紡績以出又八年正徳壬申之官蒲臺於是流賊方擾山東母畱於家分俸爲養及遷無錫便道省母母命亟行乃泣請奉以來甫至二月上官以蒲臺聲交檄委重什八在外母廨居疏食菜羮不知肉味論者謂侯君以方嚴爲政繼仁稱其佐張母繼仁亦惟稱哉母壽六十有一有男三人繼智繼美繼志與繼仁而四孫男七人秉公秉彛秉倫秉正秉直秉剛秉純葬以喪歸之年四月十九日墓在岐溝之原去涿城西南三十五里銘曰昔令今丞險夷殊方或畱或從母罔不寧母若有言汝滂我滂曷養弗終而歸其喪於嗟乎張

容春堂後集卷四

●欽定四庫全書

容春堂後集卷五

﹝明﹞邵寶撰

○墓志銘【十四首】

華室鄒氏墓志銘

鄒華皆錫巨族相婚姻久矣鄒出宋道鄕忠公華之望則有若晉孝子寶者鄒於忠公十有一世矣在國朝有曰璋字伯惟以力田孝弟聞者鄒之大父也父普字洪道母周氏鄒生有淑質三歲喪母鞠於祖母孫以謹承愛繼母鐘愛之如孫於是洪道與諸兄同居諸子女日習華侈鄒獨不屑效年十八歸鵝湖華封君守莊之子文耀封君性凝重嫡姑楊氏佐以肅鄒事之得婦道甚時封君自鵝湖遷今塗林田廬艸創而內外交侮文耀侍封君應役於公鄒侍楊紡績於家計其功如古所謂月得四十有五日者少暇則說小學故事以代談笑祖姑鄒居故宅鄒侍楊偕省罔寒暑間鄒稱其孝封君晚委家事於文耀鄒實專內事黜華勵勤業日以裕凡時祀治具必躬或勸屬諸媵婢鄒曰非敬也凡延師教子其所稱贄必以手治縑布或曰物乏歟奚用是爲鄒曰不然將吾誠耳其知義如此每義舉必稟楊命楊意所欲輙先加惠其所不欲必婉勸以致焉甞念洪道翁晚居蠡湖別墅𨿽自以爲適而逺於家人力勸以返比卒得正寢之道鄒之力也鍾母病疽卒當暑穢甚鄒親飯含不厭君子稱鄒善事舅姑必及是謂之有本娣從參政於官鄒獨事封君曁楊久於壽康有與焉楊病勞於侍楊沒封君繼之子婦錢又繼之文耀又繼之不勝哀而病未幾卒卒之日爲正徳甲戌正月己巳後文耀四越月距其生正統己巳十月五日年六十有六子男四人長球先卒娶談氏繼朱氏次琳亦先卒娶梅氏次瓉娶鄒氏繼錢氏俱先卒今聘王氏次瑫庶出孫男三人長盤聘鄒氏次礎次確女一人許嫁鄒崇慶華自孝子二十七傳爲諱璞者在元授晉冀屯田總管不就其子子舉任功徳司都事子舉生彥淸別號棲碧彥淸生公愷別號貞固皆處士於文耀爲髙曾祖公愷子仲諄孫思濟世有惠徳封君思濟第五子也以子參政貴封戶科給事中配楊氏封孺人參政名■﹝日上永下﹞文耀母弟在諫垣有直聲謂鄒孝書來自蜀屬余銘瓉卜卒之明年十二月二十有一日葬鄒於塗林西原之祖塋合文耀兆銘曰瞿瞿封君其子克肖若人維婦亦克遵教於宗乎有耀

華冢婦鄒氏墓志銘

錫之鄒皆系於宋忠公浩之弟洞自洞至國朝余杭知縣可逹凡五世可逹子景懋娶武進李氏生二女鄒其長也長歸於華爲文吉甫配華之望以晉孝子寶舊矣其在近世以肥遁稱者則有若貞固處士某貞固之玄孫守正號能亢宗文吉名佑爲守正冢子鄒甫十七來歸族之人皆謂閒於禮儀時守正翁彊且習事見祠堂祭薦曰丰且潔矣維冢婦故見賓客供具曰隆且飾矣維冢婦故及視其物曰魚肉爾曰棗栗爾無珍異者及其衣服皆然他器具無不然則又喜曰何此婦能遵我貞固家教哉於是景懋衰矣其仲女適文吉從弟文髙者聚而謀曰弱弟侍鰥翁某等逺莫能朝夕柰何乃各告其夫稟命尊長築室黃塘西以居景懋贍以田若干畝日饋月省凡若干年而其弟某長還翁於家以卒鄕人謂是舉也義且有禮焉先是鄒育而不再以嗣爲憂告文吉曰盍圖諸文吉未應守正翁曰婦言是也故海虞曹氏貳室於文吉連得子女鄒愛如已出鄒病甞劇議散其貲賄文吉意鄒私其女也勸勿他及鄒曰承宗者子顧可輕乎遂均與之先子後女鄒在華凡若干年中歲有族訟文吉父子兄弟奔走在外不遑內顧鄒以其姑呂力持其家比訟畢守正翁曰吾可以逸矣鄒相文吉力家政爲翁圖逸者無不至晚當舅姑及夫凡三喪繼舉咸襄旣而事歸其子蓋凡若干年至正徳癸酉夏五月十一日以疾卒壽七十有七男女四人鄒出者爲一女適鄒炯曹出者爲二男曰鯨娶鄒氏曰崇聖先夭爲一女適錢仁術孫男七延壽延禧延齡延慶延祚延福延祿女孫五俱幼鯨以卒之又明年十二月二十日葬於椿楓山之原合文吉兆鄕葬之一月介吾門人錢諷以銘請爲之狀者李虞衡汝璧予最其事爲銘銘曰養不以父加諸翁惠不以女加諸子君子謂夫鄒也士而不婦蓋徵諸此

諭君惟敏墓志銘

正徳十年十有二月二十有一日諭戶部義葬其父惟敏君於錫麓之先塋先是君以四月十有七日卒越三月義聞報歸自京師至是襄事而請銘於予義始魁鄕試有文譽旣舉進士授今官端愼加焉其在苫次銜哀讀禮予重嘉之於是乎銘君諱銳別號鶴隱惟敏其字諭其氏也其先祥符人宋工部員外郎玉泉先生樗自桐廬徙居無錫十二世至君君髙祖中曾祖升祖綸父山母陳氏君生秀偉沈毅童如成人祖嬰末疾扶而後能起哺而後能食君侍之者十寒暑而終人謂慈孫旣有室曁厥兄弟各事事以孝養厥父母長姊嫁賀賀有急君極力周濟姊卒於家歸其喪於賀葬之父病君親甞湯藥侍食與衣惟謹比卒君方卜葬地其季弟鎭以誣繋郡獄君力爲訟雪而內持其家葬以故緩及弟釋歸父夢君曰錫山下有地南某北某東西某可以厝我越明日君往訪得之母異焉曰我義同穴卽當從之君力解乃止越數月母無疾卒合葬之日會者以爲談旣而謀諸兄曰先玉泉爲宋名臣傳在國史祠在鄕賢嗣徳在我後人義資可教教而成吾望塞矣兄笑曰人言弟臒如鶴衝霄之翼不以自試而望而子乎由是以經學課義晨夜無遺力間語之曰恕人量廣審事蠱成將而勿亂見而勿貪我深念此而未能有得爾其識之數歲義學進試得魁選人方賀君君曰未也揚休樹烈不有先逹者乎比得進士人又賀君君曰未也秉徳守道不有古君子者乎先玉泉遺榘其易武諸其易武諸於是君遘痰郁之疾力貽義書固以玉泉爲朂邑大夫以登科報至君猶北向就榻叩首曰君恩渥矣何以當之蓋去卒七日耳其知禮如此先卒一日揖其配吳與訣曰語大兒無忘初心復謂諸子曰善事女母事咨女兄無逺邇小大君壽六十有三子男五長卽義戶部主事次禮次遜次信皆吳出次敬別出女二適張貴馮鵬亦吳出孫女一受楊涇聘凡君之行予得之鄕貢進士楊君致時狀者與所聞皆合銘曰粵若玉泉流衍於錫旣久而弘將川將澤維源之長亦導者之力我銘識哉尙觀其極

明封徵仕郎府軍衛經歷李君墓志銘

君諱玉字韞之李其氏也以子蓁貴封府軍衛經歷階徵仕郎其先居武進馬迹山七世祖得十在宋慶曆間稱有行義者四傳至肅君之大父也當元季盜起山人負湖險尢縱刼掠有以所得遺肅肅輙麾叱之曰吾卽餓死不願受此且復諭以利害蓋什有一二攺焉或犯而匿官謂其籍附肅下乃於肅之子徵之肅大呼於山曰若爲不義罪不自承而以累人乎其人聞而嘆曰是固甞諭我善言者吾忍負諸乃出就死其感人如此肅生名名娶某氏生君旣長以馬迹居湖中地不勝民且出入風濤非便逾湖而西爲宜興地山深水淸中多腴田盍往居焉遂卜城南爲今居力穡起家加以儉勤漸致饒裕旣乃命其伯子共役於官其季輔之而以仲爲諸生或遊於庠或耕於野初有中人產晚年乃累巨萬然觀其室廬則朴而固其衣服則素而雅其飲食則約而恆其童僕皆恂恂如也論者謂之本富擬諸漢力田云旣而諸孫漸長禮延塾師以經學教之每鄕人燕集輒相與談故事以自鑑戒復命諸子孫出聽或侮之則以理自遣始𨿽不平終則若罔聞者每有令輸粟自旌門至冠帶皆辭之或問其故曰吾樂吾耕他非所望也於是蓁例入太學爲京朝官耕樂之名遂傳於人名卿大夫爲之賦詩者若干人今大學士丹徒靳公爲記蓋蓁志也而君之所存彰矣君卒以正徳甲戌四月二十有二日距其生正統丁巳十二月二十有六日爲春秋七十有八配徐氏封孺人有子男三人長華義官次卽蓁歷官府軍衛經歷終寧海州同知次萃例授鎭江衛千戶先二年卒女子一人適吳輝孫男八人鑰鈇鉞欽鎬鈞鑑鉉鑰鎬皆太學生女四人長適談蓁次黃元次邑庠生黃廷璇次吳士曽孫男四人女二人君卒之明年乙亥三月十有六日葬龍潭嚴墓之陽蓁以華言來乞銘予昔爲戶部今少宗伯寗庵吳公在翰林予燕飲其第甞見蓁焉今不見者十有六年矣予病餘有感於斯而鎬也又吾門人華從龍友也爲之申懇不已乃按庠生卜某狀而爲銘銘曰始家具區載卜陽羨去險卽夷厥心乃見山邪水邪我耕其中終焉一邱繼我其封之

鍾恭人墓志銘

恭人鍾氏都察院右副都禦史致仕魏公士華之配也初公以進士爲太常博士恭人始封孺人旣而爲禦史爲湖廣按察副使按察使江西雲南布政使至今官副使一考有異政恭人受誥得今號恭人出慈溪名族大父曰霈父曰綸皆鄕望也母章氏恭人生有淑質幼能誦詩書笄而歸以孝稱於舅姑以肅睦稱於娣姒宗婣於是公在庠校未幾登進士第歷官中外凡三十五年自臬以前恭人皆從藩以後則畱於家其從也公有內助其畱也公無內顧君子謂是封也稱公甞夜讀恭人侍無怠適至雞鳴詩公笑曰爾若而人哉恭人曰何敢然敢不勉比在官恭人甞謂公曰祿當求稱若食浮於人君媿之吾亦媿之公頷謝焉公二兄一弟先後曁其室早世遺孤女四人男一人恭人母之婚嫁惟時不惟其儀惟其教人謂其儀可能也其教不可能也恭人旣封猶績或曰何自苦如此則舉古人鴆毒之言爲謝非令節望祝不禦命服燕服雅而必飭急於周乏自族姻至於鄰黨蓋多感其惠者公屢爲予言今讀楊方伯名父所爲狀無間於公恭人卒於正徳辛未十有二月一日距其生天順辛巳十有一月九日年才五十有一子男二人長光嗣太學生娶周氏次充嗣娶余氏女二人長歸名父之子孫斯次聘於禮部郎中向中美之子璲孫男幾人恭人之卒公巡撫貴州越二年癸酉十二月二十日公歸而葬之至是公命光嗣請銘予在湖廣與公爲東西寮政暇胥會甞辱有有道之褒因公以及其室固亦不能靳也銘曰妻道配地成以代終魏宗有慶賢哉伯鍾孰謂無儀嘉號載封孺人維孺恭人維恭有考徳音吾銘是徵

西園毛府君墓志銘

西園毛府君英懋者故翰林修撰一峯羅先生之故人也其卒之三十有七年其子聮佩始謀銘於一峯之介子今江陰學諭幹幹吾門人也頃以狀來再拜請曰先生惠念先君宜無靳此予惟一峯不可見矣見其子且聞其所與者之詳如見一峯於今也予烏能無情哉初一峯謝病歸卜隱於金牛之洞金牛去邑百里而逺英懋方遜地以居趨而往見一峯一峯曰若人知我乎英懋曰何敢公天下士也公在斯敢不朝夕幾杖一峯與之言久而遂契如友旣而弟子自逺至者日眾英懋曰盍我乎館旣而裹糧有乏者英懋曰盍我乎饔飱每一峯講授必侍如弟子弟子固曰吾師之執也其所居室有扁西園淸隱者一峯甞爲之記雲府君諱徹毛其姓英懋其字西園其別號吉之永丰人自宋以來代有令人其幾世祖某與信國文公同時且獲交焉其書札有存者英懋生六年而父某沒母某氏繼之又五年而有祖之喪且夭其兄祖母劉躬撫以長讀書好義爲鄕善人事劉以孝聞旣而喪焉以愼聞祀焉以敬聞於是歲積有餘以惠聞宗黨皆徳之有圖其地而欲傷之者多遜弗免西園於是乎遷又有以稅役累者英懋出粟五百爲償其逋天順壬午饑病瘴者十無一生英懋周旋其間藥而起者棺而掩者凡若干人歲憫道暍屋於衝濟以茶粥有道出寧都嶺谷峻深虎出不測英懋辟而甓之凡裏五十饑則發大饑大發薦饑薦發蓋英懋之平生如此晚見一峯識進而行益力焉甞於金牛洞建春臺書院贍以茅坪之田比沒且屬其子聮佩勿壊君子聞而稱之聮佩甞於空坑建相石亭表信國遺迹亦英懋遺訓也英懋配彭氏先卒繼而室者五蕭程王劉蘧子男六人佩琦輯璋玻璦女一人適程昭奇孫男十人女四人曾孫十二人卒以成化某甲子年五十有九越明年某甲子某月某日葬陂頭山之原從先兆也銘曰金牛閴而一峯壁而將若人覿而逖而逖而我心惄而

退庵張君墓志銘

君先予受書於蒿庵兪先生比予及門先生猶稱其勤予初還自許州君在庠有聲邑大姓延爲經師見予喜道兪門事予再還自京師則君已謝進取不事予問焉君曰吾年且艾恥與後儁爭名矣居數年其子賢舉鄕試予聞之嘆曰君不自顯能使子無顯乎未幾予侍養還則君受命服矣予問焉曰此賑饑令也予有少積方圖散焉馮令知我以義言激之予不敢辭旣而辭服令謂我矯是以不卒辭也又若干年而君卒先卒之二年予臥病聞君月與姻友爲奕之會每集道觀奕且酒以爲樂或登臺倚樓聽羽人奏遊仙之曲終日忘返予謂君蓋能忘所謂世情者君廣顙隆凖髫年如老成人日誦數百言尋以家故輟學後復自奮以成從君遊者多有聞君事父母繼母孝與兄及諸季友有析產後資其殮葬者或召還鞠之各置之所君疾亟勉起坐與家人訣戒諸子孫如平生又曰人之將死多談鬼魅予甞謂之誣今信誣矣君諱仲方張其氏式之其字退庵其別號也君髙祖茂茂生友新友新生道敍道敍生孟庸是爲君父孟庸娶崔氏有子五人君其二也君生景泰癸酉六月二十七日卒正徳丙子正月十四日年六十四配惠氏子男三長卽賢娶陳次徳娶於次忠娶袁女亦三長適唐珤次適苖龍其幼者庶出受鄒某聘孫男七承祿聘趙承福聘許承祥聘浦承爵聘尢承壽聘兪承祚承寵未聘女四長受邑庠生尢魯聘次受談有倫聘余幼君卒之明年丁丑某月某日賢等葬君惠山祖塋之次先期介吾門人鄕進士丁仁夫來以銘請予乃摭諭主事宜之狀敍而爲之銘銘曰於嗟君兮經以師子子方進旃而君則止君兮君兮瞑以此兮

故上髙訓導徐君東之墓志銘

君長於予予夙知君至江西而深予去江西之明年君以母病乞致仕巡按禦史某重其去遲畱未決君一日入告曰某也才地無復用理公乃過爲計乎惟速之一日則惟吾母一日之幸禦史感焉遂允之過浙臬語予甚詳越七年予以侍養歸尋疾君來問歲至再今年忽得君訃予哭之以詩亟遣人弔其孤越數月君弟鴻以其孤本及壻潘溱來告葬且出叚主事子辛狀請銘烏乎君甞以吏爲屬謂予知已而稱門生銘其能辭君諱淮字東之別號靜軒徐其氏也系出漢南州髙士穉元有諱燁者仕爲常州路織染局提領因籍武進於君爲髙祖曾祖用國朝以明醫徵祖遂醫學正科父鎔母黃氏君幼警敏成童能屬文弱冠爲郡庠諸生有才望於是君之世父文式以進士及第爲翰林編修沒未久而君繼起甞居學舎鄰雞入焉君爲文逐之名之曰雞斷人有傳者君尢究心世務識出流輩不啻倍蓰上官問焉則對疑焉則釋侃侃必盡君凡八舉不利始應弘治戊午歲貢以母老請就祿得訓導江西上髙居八年母病失明遂有致仕之請君爲教務盡道理歲時贄物一無所問貧者顧有資焉凡君所指授多就矩度予甞上君狀於巡撫都憲林張二公林公三檄君署縣皆辭張公至首旌勞之進必與坐語退送之門蓋前此未之有也按治諸禦史曁藩臬長貳皆然事在瑞州府誌君初無子有女許嫁潘溱溱孤君挈之上髙躬督教之旣而子本生若干年而君歸歸數年得軟足疾又六年丁母之喪喪畢而足亦少愈然卒不良於行鄕大夫爲逸老會彊致君偕君不至𨿽飲不樂也今郡守宜賓王侯髙君之節以俸米檄縣卽君家爲問君子謂王侯知人君詩長於選澹而有思文亦典則所著有靜軒稿藏於家君生景泰丙子八月三十日卒於正徳丁丑五月二十七日得年六十有二配楊氏子男一卽本側室陸氏出娶庠生袁儒女儒袁州府通判前太常典簿嵩子也女一卽溱婦墓在某之原從先兆也葬以卒之年某月某日銘曰以官爲師道固在我彼徒利云我則不可位卑言昌其譽孔揚歸病且愈而弗卒杖於鄕云胡不傷

梅坡張君配郭氏墓志銘

張太學生輜以其父梅坡君意來請銘其母郭之墓手自爲狀亦父命也郭爲吾裏先輩諸城公之女子幼甞及見公公沒久矣其女且老而予銘焉能無感乎抑張氏父子之屬之懇尢不能辭也蓋狀之稱曰吾母氏郭吾外祖父諸城知縣炅以鄕貢士初官黃巖訓導外祖母彭實生母於黃巖母幼穎惠貞靜未幾彭亡事繼母錢如母年十七歸吾父時吾祖父怡庵府君已沒母恨弗及事常自嘆曰傷哉命也女吾無母婦吾無舅傷哉命也繼之以泣春秋享祀供饋必親婢請代不可曰此不用吾誠孰用吾誠者奉吾祖母鄧躬紉裳衣食飲甞而後進祖母多疾信禱而畏藥母順其志蓋三十餘年如一日卒而殮葬祭皆相父以禮初吾父生十三年而孤家盡於火母甫歸卽脫簮珥以佐日用比業稍復父好居室且多致賓客或曰費盍止諸母曰止而弗聽如婦順何吾固重吾言也何氏姊死有孤在抱母曰盍我爲養旣長曰盍我爲娶成氏姊死有遺孤三母曰盍我爲教遷而鄰焉舅氏昆季𨿽異出皆助其嫁娶至於延師集友自吾屢試屢黜至卒業太學贄幣館糓歲勤無倦母以哭妹致疾疾革矚輜曰汝知諺所謂將軍柱者乎汝是已蓋不肖得於見於聞者如此吾母生正統己巳三月三日卒於正徳乙亥三月二十八日壽七十子一卽不肖輜吾婦章布政參議常熟某字公女女五長適義民過錫次適成浩次適何滋次適太學生王舉先卒其次側室出適義民朱珣孫男一曰■﹝忄節﹞娶義興堵指揮邦寧孫女女一適同裏楊著都憲宜閒公諸孫也墓在長腰山東灣新阡葬以卒之又明年十二月十一日蓋狀之稱如此梅坡君名某字某云銘曰知母者子孝子不誣維其不誣是以爲逺圖兮

錢伯子墓志銘

華蓋出宋戴公宋子氏也今其族在天下無錫爲蕃且盛近齋君文逺華之良也鄕有南北錢族望與華埒而世相婚姻近齋娶於北錢而與南錢味泉翁孟浚雅相重故子氏歸翁之介子世喬越若干年年三十四以疾卒於是近齋病初愈聞之哀甚圖所以銘其葬者乃命子之弟鄕進士企說爲狀來請子貞愼儉勤織紝縫澣合古女則近齋之父聽竹公甞謂諸子曰之子有家其宜哉及歸事味泉翁曁嫡姑楊氏及姑馬氏皆稱之如聽竹言世喬兄世徵長且倍或疑其難爲弟也子曰何虞第盡弟耳屢以無相猶爲世喬勸卒稱弟弟世徵沒有孤女子攜以歸育之與已女等於是子有子矣世喬在太學庻子詢者方娠其母以舉不舉請於子子曰此莫非吾嗣若之何不舉旣生育之與已子等母錢早世每歸寧則依依祖母之側而致愛敬於近齋若在室然候問之嫗日屬於途少聞不安節則戚戚不寧其垂絕也戒家人曰吾父病聞吾死能無重傷其心乎報之毋遽烏乎子誠賢哉子有二子曰訪聘鄒邦美女其次卽詢聘華企益女女一受華騰霄子甚聘子卒以正徳乙亥十月六日越二年丁丑閏十二月十四日世喬以葬於舅姑之墓之側鄕曰垂慶原曰某原世喬名榞太學生其請銘也吾友浦君文玉實以企尹來予辭焉文玉曰子也少敢勤公筆公儻念其賢而夭無亦賜一言以慰其父兄夫子乎予感焉乃敍吾昔聞於世喬之從兄戶部君與今狀所稱尢賢者一二事而繋之以銘銘曰吁嗟子兮死懼傷親生如之何生亦無幾而淑也則多吁嗟子兮

鄒君肅端曁妻錢氏合葬銘【有序】

正徳丙子冬十月二十二日泰伯裏鄒君肅端卒是夕其妻錢氏亦卒明年丁丑冬某月某日其子契葬君於寧山祖塋之次錢氏合焉禮也鄕葬之一日契從其妻之父鄕進士朱君廷補來請銘其族叔祖南丰訓導惠之爲之狀君諱弁姓鄒氏肅端字也晚授承事郎其曾祖洪昭其祖以善其父徳字輔之其母周氏其兄弟三人君爲之長錢與君生同年月歸若干年年皆六十有一子一卽契孫男三某某某女一君幼警敏讀書能彊記稍長習於儀弱冠家事及焉於是輔之嬰心疾久矣居常忽忽非人情不可測君入承顏色出應門戶調劑■﹝糹彌﹞縫歸於成務人殆不知輔之之爲病者蓋如是若干年而周卒又若干年輔之卒先是母念弟貧君生爲館之死爲之葬念妹寡養之終身及其女不衰故周卒無遺憾者兩弟請異室君以田園室廬圖書服器僕從舟輿馬牛物而三之以弟恱爲恱曰此吾母之命也吾父𨿽病志亦宜然吾何敢不承弘治中饑君入粟當受服辭不可則請以族老之有行義者一人受之正徳初勸分令再下君乃受服君年三十餘錢與諸媵皆無子乃議所後昭穆敍矣或以親疏爲言君曰行之弗可瀆也爲父子也無瀆於行而以嗣𨿽疏不猶愈於需乎於是君從弟勲之子契方在𦇤君卜日告族人抱而見於祠堂擇傅而育之旣而朝有建議著之令者與君志合君曰吾固謂當有是論者謂君前善處父後善處子錢有相之道婦徳於是爲大鄒宋忠公浩之弟洞之後錢祖吳越武肅王鏐錢之父曰惟實圓通之望也母華氏南齊孝子某之裔蓋無錫稱三舊族者銘曰道在邇兮變則難人不於斯兮又將奚觀維處之善兮維質之美亦維心之安孰爾淺兮肅端

明故山東冠縣知縣楊君墓志銘

君諱溢字宗謙姓楊氏別號晉齋世爲武進前黃里人曽祖名之祖仲文父厚自號捲石母錢氏君生十九年遊郡庠累應鄕試以廩膳生應例入太學弘治己酉舉於應天丙辰舉進士觀都察院政尋選浙江會稽知縣癸亥當入覲上官有擬調君者會稽故難治君亦厭之遂自陳吏部冠縣於是乎調居幾年丁母憂歸會逆瑾用事凡官甞調者悉罷之吏部請凡出甲科優於學者攺遷教授凡若干人君與焉於是君服闋未起明年瑾敗還君故職召檄至君力辭致其事郡縣不能彊也初捲石翁病疽時天大寒醫難爲治君日夕侍手拭弗替至以口吮旬月乃愈翁謂君孝楊故大族君以上同居者五世君鄕舉後從兄弟十有二人物故者六七君恐食指日繁規業或弛爲前人累乃用古異室禮謀析焉公平周悉退無後言論者謂君知義會試得報賀者在門君獨慿闌流涕或問之君曰吾先人教子望在今日而弗之及也柰何弗悲母喪屏浮屠不用惟墓事是隆郡守連世昌稱重之逺適野送其葬君在會稽有積逋當追君寧受殿考弗爲加亟在冠縣專任徳教興學勸農竊攘屏卻民皆感恱比君歸遮道畱弗得追送百餘里君宦情素薄聞罷且調夷然不少爲意晚幸得謝治後圃爲池臺客至則相與哦燕終日客去蕭然獨坐書策筆硯不去左右自謂老生故態所著有災祥便覽晉齋槁藏於家君卒正徳丙子四月十七日距其生景泰庚午九月二十四日得年六十七配錢氏初無子以從弟愷之子城嗣繼而側室潘生子墉與城爲二城娶朱南康啟東女墉娶唐給事用思女女三皆錢出長適陳僉憲某字孫邑庠生誠次適王都憲希曾子中書舎人昪次適孔少參宏章子密孫男六銑聘太學生夏元吉女銳聘太學生賀汝勉女錡鎜某某未聘女孫四長受白康敏公孫誨聘次受蔣侍禦元貞子瑫聘次受太學生王文貞子某聘余幼君葬以卒之明年丁丑十二月二日墓在原塘新阡君所自卜也君舉進士之歲予同考會試蓋識君久矣至是城墉以周僉憲仲鳴狀來乞銘吾甥吳汝憲君從甥孫也實相城墉以請銘曰前稽後冠孰易孰難無於地觀當於民觀或仕或已何慍何喜觀無於人無亦於己延陵之野井彼有疇或勤敷菑而什乃五收伊嗣歲之秋

明故中憲大夫浙江按察司副使髙君墓志銘

正徳辛未予在戶部奉命兼僉都禦史視漕舟於北河時曾惟髙君以郎中從明年壬申君擢浙江按察副使又五年丙子君考績京師歸道得疾六月一日至丹陽南數里卒其兄江西按察僉事舜穆逆其喪歸越三年戊寅三月三日葬於黃山先塋之次舜穆手爲狀來以銘請烏乎予知君者予不銘而誰哉君諱貫曾惟其字別號恕齋系出齊公子髙後世居濟南之歷城初祖宋銀靑光祿大夫逸民扈蹕而南至江陰畱籍焉七傳至江陰州教授云卿支屬寖衍鄕稱其居曰髙巷又三傳入國朝曰升之者當兵亂後再立門戶於君爲髙祖曾祖彥恆祖鵬運有孝行父某號希庵績學未舉以君貴累贈戶部員外郎母邵氏累封太宜人君生符夢祥色气英偉與羣兒嬉獨被繡襦爲統領之狀見者異之弱冠入縣庠與舜穆並有文名偕舉乙卯鄕試已未得進士尋以省母告歸辛酉授工部都水主事分治三沽諸閘多所興革其大者釐正蕭碭丰沛滕五邑歲役夫修昭陽湖堤匯泉以濟漕涸又修沽頭南北堤爲橫流蔽民田獲利流移復歸事具所著黃河圖纂往來怙勢者聞風斂戢隱然爲河渠重者三年乙丑攺刑部廣東司實分治禁衛君取舎重輕惟法民用不寃丙寅奉命錄囚江北諸郡進署員外郎六品再考實授員外郎戊辰進署郎中時宄瑾熖方熾君矢共職不阿有百戶張福者訟而抗往愬之瑾瑾下君詔獄旣而邀重賄將復之君謝不應遂謫知遼州君因俗爲政歸之禮法若修復廢墜往往有出常格者庚午瑾誅遷戶部廣西司員外郎民攀泣畱履以詔恩加贈封典辛未進浙江司署郎中是秋劉賊焚掠運舟君時從予以敏習爲諸同事所推事在部牘君之遷副使也劉賊方南擾江陰而江西賊且奔突浙境君過家卽之官會巡視都禦史陶公初至君巡衢嚴道首劾參將李某失機按察使缺君署篆數月憲度貞肅同官有以門禁故至大詬者君不爲變旣而其人以他事逮下詔獄詞濫及君卒不果逮中監某在市舶雅敬重君比遷鎭守意屬心膂而君顧疎之於是請托之獘不戒而息舉廉黜貪各得其情禦史上君狀旣考最進階日且超擢而君不可起矣君英敏方毅孝友夙成臨利害不惑敏遜好學仕而益勤在沽頭遼州日有程課且進諸生而講業之其在戶部爲尙書孫公侍郎喬公所知凡大題奏必屬君以槁君欲置義田顧力不足乃始以百畝而自爲計大略謂斗石之粟十之助可十人猶愈求丰而竢也痛希庵不逮養焚黃之日伏冢悲慟久之事邵太宜人昕夕以歡舜穆官江西甞以法忤勢家時其入覲圖構黜之或告君使爲行賂祈遷君不聽見執政力辧不辟會舜穆以靖冦進右參議致仕君喜曰事白矣比還浙遇所構者峻絕之曰吾不能匿兄怨與見也弟贄以鄕貢知崇安而卒長其孤女而嫁之妹適邵孔述爲之資送二女許嫁固違富室之請皆歸之士人君生成化丙戌十二月八日年五十有一娶陳氏徳稱其配累封宜人嗣子季生於屬爲再從子聘陳氏女三人長歸吳淳次許薛文治而夭其一方在抱側室某出也所著有恕齋槁藏於家銘曰爰有利器若古幹將旣貞且剛於盤於錯亦旣屢甞盍歸上方以辟無良天也胡然而中道戕厥則何病器之者之傷

明贈承徳郎刑部主事李君曁三配合葬銘【有序】

正徳丙子夏六月某日吾郡守李侯廷重之繼母張氏以疾卒於官舎秋七月廷重以其喪還開州於是其父贈承徳郎刑部主事以誠君葬州南慶祖鎭之東原若干年矣初君配吳氏先葬於斯繼室贈安人孫氏亦從焉張氏其再繼也歸若干年而君卒至是又若干年乃合葬禮也廷重孫出也張實育之幼忘其孤長能力於學比舉進士知蘓之長洲縣張就之養相廉勸愼嚴若父師居二年當逆瑾用事濫逮廷重下詔獄邑民憐其貧也斂白金若干將遺張往賂求免張聞之曰吾兒無罪今欲加焉若權姦何進退有命賂焉用之如以賂滋益罪也謝不許旣而釋未幾用部使者薦召爲刑部主事尋署員外郎郎中擢知東昌府以才調常州張訓之如長洲君朴諒疎豁性喜飲酒不可覊以事或勸殖產不聽獨知教子廷重生六年入鄕校至君卒凡十年課督歳加臨終猶以屬張張謹志之不忘故今稱廷重賢者必及張謂之能母君姓李氏諱成以誠字也世爲大名之開州人歷宋元至今鄕稱巨族祖寛有士行父敬尢好義母賀氏君生正統辛酉十一月十一日卒弘治乙卯正月三十日年五十五三配皆開州人吳蚤世孫慈惠宜家卒時年三十八後以廷重貴偕君受贈張生景泰乙亥六月二十日年六十二子男一人卽廷重名玨娶秦氏封安人孫男二昜旭女二皆幼君與吳孫葬各以時今啟而合在丙子某月某日廷重將行乃爲狀屬李訓導時鳯來以墓銘請予知廷重久矣而能勿重其所生也哉且合葬重事也銘惡乎辭銘曰顓頊之墟泉流沄沄民重矜節太史實云我思古人而銘李君君墓巋而三耦從之永世以不墮

容春堂後集卷五

●欽定四庫全書

容春堂後集卷六

﹝明﹞邵寶撰

○碣【一首】石表【記一首銘一首】俟歸銘【一首】塔銘【一首】墓碣銘【二首】

李府君碣

正徳丙寅予自江西提學按察兩浙前蘭溪教諭武緣李璧以父憂服闋復除仁和持東山公手書見予裏第予進與坐語璧起再拜泣出所爲父志銘以墓表請予感而諾之今八年矣至是璧同考應天還道錫山乃申請焉時予得請侍飬有疾初愈例謝文字獨念璧敏而好古常病鄕射儀節未備又以詩有燕饗通用之樂而無其聲譜爰自考定皆成書可誦此非俗學之士所肯爲者卓哉乎璧之志也有子如此而可不知其父哉乃爲敍論俾歸篆於碣其文曰府君諱芳字廷澤姓李氏世爲廣西南寧武緣人曾祖回住祖慶祥父貴榮皆不仕貴榮有士行晦迹民間邑令祁陽竇道源用古力田有行義者禮禮之訪以民事府君生有美質甞受經於外舅曾氏年四十而力窘於贍始應都司辟爲承差成化末授潮陽北山驛丞七年以疾告歸歸九年卒年六十一子二人長瓘次卽璧以進士乙榜授今官其葬也在邑東五鳯村讓田嶺之原廷澤性孝甞自逺歸見父有病容牽衣爲孺子泣不止見者色動及翁卒哀毀逾禮邑俗尙火葬薄棺無槨比屋皆然或謂廷澤盍從俗乎廷澤哭而作曰吾忍哉吾焚吾親也吾無室廬耶吾葬吾親忍不以槨也豈不量力固當勉之耳於是爲棺若干寸又爲之槨躬輦石負炭卜地營壙以襄事焉平居謹言愼行嚴於齋疾遇諸天變必焚香坐省良久乃復當少壯時尙論古人見非力不食者慕之爰卽隙地數畆爲圃雜植果茗旦暮躬治焉倦則休於松下哦古人詩取酒獨酌微醉則已論者謂有古人風致云於乎武緣尙火葬其來久矣廷澤生長於斯獨變而之禮蓋資富者猶難之而況空乏者乎事出於識成於志識及而志從之俗固不能勝焉若廷澤者使其長一郡邑其於民俗當有所補而僅止乎是是固可恨論人者往往惟位之髙下將可乎哉

鄒室成氏墳前石表記

徐塘鄒君漢陽葬其室成氏於唐墓祖塋之次戶部郎中錢君世恩旣爲之銘復謂墳前有表而缺焉無文無以彰其賢也乃屬其從子諫爲狀以其孤某來請成之先本淮陽人宋南渡時來居無錫開化鄕自是數世鄕稱善族國朝正統間有曰元中者生子曰秩字景髙自邑庠貢而升諸太學官永康縣丞其子曰玨字世美爲邑諸生娶吳太僕永貞之女久未有子有女子子一人成是也成生四歲而吳沒七歲而世美沒祖母應閔其孤也擇而得漢陽遂許妻焉年十六館之於室居無何成顧漢陽曰子事父母婦事舅姑人之恆道也易是爲異然而有不得已者吾姑家居於鄕伯氏諸姒事之舅役於公城居爲多汝以子職侍吾將佐焉而亦弗失吾祖母之依君以爲何如漢陽曰然乃脫簮珥助漢陽作室自館徙居之其於姑錢日饋以僕旬問以媵時省以躬久之諸子且長成乃復佐漢陽治鄕第以歸或請其故曰市習成靡鄕習成朴吾斯爲吾子計耳姑沒後數年舅亦沒成兩佐治喪皆謹於是應在饋問省如於其姑旣葬則別室祠之父母與焉曰吾祖母所以館甥我者爲吾親之不食也吾父母不於吾祠將誰祠諸烏乎推父母之愛於舅姑則邇室以養反舅姑之愛於父母則別祠以薦出於情而權於義得禮之變焉此其天資固有過於尋常者哉鄒爲錫望族其先出宋忠公浩之弟泂蓋十有三世而至用章長子曰鵬字圖南甞任臨江推官其季卽漢陽其名鵾稱克家子例授蘓州衛指揮僉事鄕之人謂成不媿鄒氏之婦吾觀諸其大而知輿言之允也於是乎書他若稱慈稱惠於族姻者多矣以有志銘故不書諫漢陽仲兄某之子其行已愼而義其爲狀蓋不誣云

故楊秋林配陳氏墓前石表銘【有序】

秋林楊君卒葬龍山石埠之原越若干年正徳丁卯某月某日其配陳卒又七年其從子蒙以其嗣孫衝葬焉於是秋林墓地病於水乃卜遷而南凡百步許合葬如禮題名之碣不書孺人禮也蒙恐貞徳弗昭復樹石表墓前奉陳從弟用濟狀介秋林友玉林潘君來請銘之某祖母贈淑人秋林從女兄也秋林資富而務學居囂而習隱旣冠有室猶劬書無倦充其志蓋將以詩自名時諸閭右方孜孜營利奢麗同流君獨退然布素惟博購古書史圖畫庋閣一堂日坐其中披誦如諸生時從鄕先生長者請益焉諸老顧曰君吾友也皆忘其年而與之交暇則古衣冠登山飲泉髙歌李杜諸作聲振林壑望之如神仙中人蓋其風度曠逸如此比卒年財二十有八而已陳歸秋林若干年產一男越歲而殤父母舅姑及內外姻戚皆憐之旣除喪誓死守節處一室三十餘年紀綱諸僕各有分業用禮自衛嚴莫可犯卒年五十九初以舅姑命立從子幹之子浚奉秋林祀後浚兄渭死則俾浚歸後幹而立蒙子洵陳卒後三年洵又死乃立衝衝洵弟也秋林諱謨字孟賢楊其氏世爲無錫望族父素庵諱霆母魏氏其卒爲成化乙未陳居邇楊氏而族望相埒世有詩書故工部員外郎葵庵先生以詞翰圖繪妙一時者其伯父也父公益母許氏陳初寡時年二十七越五十不攺節於制當旌有司將有事焉以死而止亦制也烏乎其命也夫𨿽然他日誌郡邑者將收之其亦有不朽者在則非制所拘也秋林詩長於律絅庵李先生評其得意處上逼大歷才子惜其遺槁今不復存而單章片詞流落社中者後之人或能收拾而傳之乎葬之年爲正徳癸酉其月甲子其日甲申銘曰烏乎秋林才而弗年昌其詩而未傳婦節孔堅如璧斯全後死及泉無媿厥天斯合斯遷有邱隆然石表在前弔者視旃

梅邊潘翁俟歸銘【有序】

俟歸銘者二泉居士邵某爲梅邊潘翁作也於是翁年九十矣而精力倍壯夫時徒步入九龍山中飲泉采藥見者異之初翁以醫鳴於邑旣乃謝去不事葛巾布衣遊縉紳間晚以髙年應詔受冠帶中庭有蠟梅一樹相傳爲其髙祖手植迄今百數十年而歲華不衰翁愛而培之予初舉進士還因以梅邊號翁且爲之記故人遂以稱翁焉翁兄弟三人其仲繼徳先卒翁獨與其季繼善居歲時奉先祀惟謹先世書畫器玩必珎藏其先有失去者力求復之世交之家歲時過從久而不渝論者謂有國初惇朴風成化丙午一疾幾殆旣起爲詩自慰卞郎中華伯陳方伯朝用諸公聞而和之自是以家事屬繼善日習靜自頥故其壽如此配王氏無出年三十九以成化乙酉先卒越五年己丑葬開原鄕祖塋之次翁歸將合焉翁名繼賢字俊卿潘其氏也潘自宋以來爲錫族望髙祖仁仲元無錫州醫學教授曽祖克誠太醫院醫士永樂中甞從文廟北巡至其祖韞輝醫術益精父時助世其業翁之望蓋稱其父云翁一日走告予曰古人謂死歸修身以俟之吾媿於是而竊慕焉子以吾銘翁生洪熙乙巳閏七月十三日其歸之年月日虛其左方將書之銘曰老爲逸民以年受服貞馨者梅比我墻屋不厭爾生亦胡諱死升邱擬歸銘者泉史

惠山釋知微子塔銘

惠山釋圓顯初號臥云晚歲予以吾儒言字之曰知微子姓陳氏世居富安鄕負表橋父淑母顧氏知微爲其次子幼有慧性每言欲爲釋有星士過之言如其志與羣兒處見有捕鳥雀踐虫蟻者輙蹙然曰微物亦命何忍傷之父母異焉年若干遣入惠山寺南隱房禮虛庵之徒元爲弟子越四年成化丙戌上祠部給牒祝髮歸徧究釋典朝誦暮繹以虛庵爲師時瑨覺義楚石方住惠山髙簡自負諸僧鮮當其意一見知微輙以法器期之虛庵因遣學於秦行義髙梅庵二先生講聞論孟大義兼事吟詠於是虛庵年髙倦勤事歸知微以才僧稱弘治丁巳寺住持缺眾舉知微知微曰此𨿽小事進必以正故事有僧錄檄無檄非正也遂走京師領檄而歸旣五載復念曰士君子以知止爲髙況吾僧乎卽謝事歸南隱旣而以山誌缺手搜諸舊迹質諸潘玉林莫南沙二先生爲書一編予爲定著刋布所謂惠山記者是也又爲惠山集若干捲知微歸以���������距其生正統己巳七月十八日爲壽若干其從釋在天順癸未至是凡若干年知微徒一人曰眀睿眀睿徒性純性純徒海深海深徒中定中定徒大會蓋五傳皆經知微指教予世墓山之聽松庵往來山中因與知微遊及作精舎則更宻邇而過從益數聞劉宋時有開山僧名顯者居華山精舎卽南隱舊址今知微復之而名適與同以彼法觀豈所謂前後身者邪虛庵名覺性字海中後楚石住山大夫士多與之遊虛庵塔在南隱西南白石塢之原知微塔又南若干步銘曰知微曷氏負耒橋陳自宋迄今代有令人子慧自童薄商鄙農乃謝父母釋氏是從釋氏言心亦復言性子樂聞之養慧於靜名山名泉有師有友入侍出遊望起於久言以吾書能自求益知進知退壯勞老逸釋墓爲塔銘乃屬吾吾非退之子文暢徒吾弗能圖

承事郎浦君墓碣銘

正徳丙子三月十有五日浦君均萬忽病中風以卒於是季子禾試於察院提學張侍禦方稱於眾禾以君病告歸走五十里至家猶及未瞑然不能言矣君篤於教子先一日得禾所試文喜而誦焉而遽至此予聞而傷之至是將葬其子榖等旣得志於都太僕元敬復以碣之石未有文也禾乃自述狀及都志來請先六年庚午予以都禦史致仕還自漕臺實始識君時予倡浚泉之議方與諸士族籍而計貲君首以白金若干歸董役者旣予再歸而病聞君以重役將訟焉予語人曰無庸將自濟君聞之輙受役去君殆彊於好義者哉志稱君好赴人之急甞系獄獄有商誣於盜無以自白將自盡君止之出爲言於官商旣釋欲以女歸君君正色曰汝何見吾淺邪蘓郡有掾死獄喪不能歸其妻泣行於道君見之罄所持錢數千畀焉鄰家傭病死或將誣焉以要重賄君曰是不可使逞力爲辯之事遂寢歲饑勸分裏胥受賂濫及中人之家比至君鄕君捽其首數之以其賄而擾民詞色俱厲裏胥謝之道見暴屍君收而瘞諸石窒山下遂治爲義冢云凡是予皆無間玄敬抑有予所見而志未及載者特著之論者稱君俠然君生治世俠之迹不多見無亦有其心乎君諱億號成齋浦其姓均萬其字甞以賑饑令受承事郎階世爲無錫人初居延祥鄕再徙前澗今稱前澗浦氏髙祖賢曾祖祺祖■﹝榓﹐氵代木﹞皆以朴稱於鄕父瓛博渉書史母顧氏繼華氏君初配錢氏繼室以陳氏子五人長卽榖待引禮舎人次■﹝禾員﹞國子生次穉次卽禾縣學生次稱女子二人壻爲錢粲華有臨孫五人遺珠貫珠明珠還珠貢珠孫女七人長許嫁錢某次錢某余幼君之卒距其生景泰甲戌二月十五日爲年六十有三葬以今年戊寅三月三日石窒山之西原其墓也兆與錢合銘曰於斯乎有山磊磊維石其橫庚庚鋌鋌其直君產其傍好義以彊言磬辧若厥聲載揚而復是焉藏不遐有尙

尢君文卿墓碣銘

予病起之歲裏有宋禮部尙書遂初先生之後曰尢君文卿者介馬大常來請雪篷詩於予予問之文卿對曰昔之日吾甞乘扁舟出姑蘓西南盡吳之境觀潮於錢塘又西曆富春艤釣臺下弔子陵之祠遡蘭溪而上至三衢乃沿而東於是歲寒雨雪孤篷蕭然自謂玆遊之勝也因名吾居以志不忘吳寗庵張企齋二先生皆甞賦之矣予奇焉亦賦之以歸越明年乙亥君卒又三年戊寅乃葬其子基介其妻之父瘦竹陸翁來請銘予念夫君市居而趣江湖且荒寒揺落中獨若有得是可知其人矣按顧行人與新狀君於遂初爲十三世孫在國朝曰舜仲斯道大年者君曽祖祖父也母爲鄧氏君幼秀敏稍長遊鄕校壯有幹蠱稱初與弟同產比分率讓以取中歲以經學教基基業日進君則自慰遂優遊以老君諱煥文卿其字世爲無錫人配盧氏後君一年卒子男三長堂次卽基縣學生次坦女一適髙遜孫男五愚魯蒙訥魯訥俱學生其季幼未名女六長適王琨次適李賓余在室曽孫男女各一葬之日爲三月甲寅邑開原鄕遊來塢君祖塋在焉今葬其側與盧氏合兆盧稱君之配其族於君裏亦相望銘曰繄若祖兮遂初尢箕兮裘兮幾百秋嗟夫君兮好修碣吾銘兮玆邱

尹府君墓碣銘

永新尹府君嘉言旣卒之十有二年其配孺人髙氏以疾卒於其子建陽知縣衮之官舎衮以喪歸曁其弟翰林庶吉士襄啟府君兆合葬焉碣於墳前題之曰尹府君之墓孺人不書禮也初府君墓未有銘襄甞自爲狀請追銘於予至是終制北上又以爲請按狀府君諱謨別號松陰尹其氏嘉言其字世居永新國初有羅命者生溟生溟生時裕娶於彭實生府君府君少好學通經史大義賦近體詩往往有奇句執筆作字必法於古在鄕曲中居然儒生旣而時裕當督鄕稅府君曰父勤於役而子弗能代讀書奚爲遂棄其學而從之蓋不勝其瘁而識者知其中固耿耿無所累也數年行益檢飭稱端雅士家故涼府君初無意營治久之益落遂挾貲遊江淮間弛本收息息固微復有貧而負者府君嘆曰是固吾所欲周也而忍廹之乎卽探囊中劵焚焉南之襄漢禱於太和山而歸於是二子衮襄皆知學府君曰是固吾事擇良師友從之講業悉商貲爲共費躬校諸書訛闕句讀之鉤提之以授二子曰是宜熟記是宜深思日以爲常常焚香危坐與二子俱誦曰此收心法吾故身率之晚年以家事屬其弟諒日惟觀書有會於心輙書座右蓋忠惠直諒知徳者有公論焉髙亦永新善族孺人柔靜端確得訓於其父某母歐陽氏年十八歸府君事舅姑者若干年敬共以順又若干年而府君卒平生寡言絕遊聞古貞孝遺事輙稱以詔卑幼其教子如府君之志沒身不衰衮領乙卯鄕觧甲子襄發觧第一當偕試禮部襄以孺人獨居請畱侍焉人謂襄才而气銳有連捷之勢皆勸之行襄曰兄長宜先仕襄固當畱孺人曰然比就衮養始至官舎蕭然視之莫異也因以苦節勵衮其知義如此府君卒弘治某甲子某月某日年五十有六孺人卒正徳壬申十一月二十七日年六十有五子男二人長卽衮今爲夔州府通判次卽襄進士攺翰林庶吉士女一人適呂珊孫男四人祖愛祖憲祖慶祖懋墓以府君治命卜所居東若干步廟山嶺之原其葬也府君以癸亥十二月二十七日孺人以癸酉十二月二十日銘曰幼不卒學壯不卒遊嗟若人兮好修人莫我知我無尢有子可教歸而求後死十年銘此邱嗟若人兮鄕誰儔

容春堂後集卷六

●欽定四庫全書

容春堂後集卷七

﹝明﹞邵寶撰

○神道碑銘【一首】墓碑銘【一首】墓表【六首】傳【九首】

明故通奉大夫廣西左布政使龎公神道碑銘

廣西左布政使龎公元化旣致仕之十有二年正徳丙子十二月某日以疾卒於家明年丁丑其子櫟將卜某月某日葬公邑西芝山之原以國典當碑於神道乃手錄公世系歷履爲狀托其姻友王生宗元來請銘公予同年友昔在弘治間同朝者數年嘗同考丙辰會試旣而公擢福建參政予提學江西解後於廣信信宿而別於今十有七年矣方以晤不獲再爲恨豈意遽執銘筆哉宗元云宗元來時公喪未踰月櫟以狀略故附程學士克勤吳都憲懋貞所嘗贈公之文來其書曰先人以公知已凡得所遺詩札三復不已嘗嘆曰如我者二泉也銘不於公而誰請哉予感乎其言乃敍而銘公諱泮別號芹齋元化字也裔出襄陽徳公之後在隋有諱玉者居京兆仕唐爲越總管子翀家會稽越十三世曰正已者宋大中祥符間爲天臺縣尉遂又家天臺焉公髙祖伯靜號石湖居士曽祖叔圭有士行國朝洪武中被薦不起祖名瑞父繼以公貴封工科給事中母某氏封孺人公登甲辰進士丁未簡授工科給事中弘治乙邜擢刑科都給事中戊午有福建之擢壬戌擢河南右布政使癸亥轉廣西左布政使乙丑致仕在官凡二十餘年公在工科適暢禦史亨與鎭守中官訐奏公以禦史言是上疏論救之旣而京師大水又疏請弭之內監請備元宵燈料又疏請節之有傳奉取銅鼓匠者又疏請罷之時先帝明聖多見嘉納其在刑科自參駁外奏疏尢多如南京守備官蔣琮犯法及山東按察使楊茂元以言事得罪及僧官戒璇乘輿出入及進士徐浤等語觸吏部被黜及王威寧復起爲都禦史及武岡知州劉遜以藩府奏被執及刑部郎中丁哲等坐教坊司訟逮下詔獄公或獨言或率同官言之亦多見采公於是直聲日吉士論歸之然憸人以不便已或有衘而流謗者先是掌刑科久者率遷卿寺之貳公擬大理丞於兩京不得擬福建亦再乃得人爲公少之公顧不爲意公在福建之二年鎭巡以公爲才請命總督糧儲在河南首革力役之濫者事妨中貴及勢家公皆不卹在廣西以思恩土官有叛謀公檄降之近省蠻獠有乘虛竊發者軍民日虞其偪莫知所爲公拔民丁資以倉粟躬督追之賊皆遁去君子以公之政於是爲大至於經理庶務蓋有餘力焉而公歸矣公性坦直感激論事知有禮法不知權勢與公卿言侃侃不少屈視武將雜流尢不少假辭色間爲詩文多憤發語有芹齋槁藏於家公生正統庚午享春秋六十有六配蔣氏先卒贈孺人繼李氏子男一卽櫟女三皆歸士人孫男一曰蓀銘曰吁嗟龐公廷言有恭藩政有庸職以地異乃心則同臺士有節山與嶻■﹝山上臬下﹞公夙自負而終亦罔缺臺山有靈永閟公穴

明故南康府知府進階亞中大夫陸君墓碑銘【有序】

南康知府陸君士弘得請致仕之三年弘治乙丑詔進階亞中大夫又七年辛未以疾卒又三年乙亥其子徳等卜新阡於邑富安鄕靑山之原葬焉厥旣有銘於幽復謂墓前之石未有所刻則奉其從兄今南京戶部主事禮狀來請初君有南康之擢也予視學江西以白鹿洞書院爲朱子遺迹圖惟新之顧學田歲入民逋吏竊勤我稽閱聞君來則喜謂諸生曰郡得賢守吾事將有托乎旣而聞君病且致仕則又相顧以嘆比予東歸得一再見辛未北上君病少間力而餞予湖上蓋不數月而君訃至矣年五十有八烏乎惜哉君諱廣陸其氏士弘其字別號新齋世居無錫梅李村君祖安字永寧國朝永樂中仕至臨淸縣丞淸謹有惠政於是子姓日繁析而城居臨淸生民表配趙氏有子二人君其仲也民表以君貴贈承徳卽戶部主事趙贈安人君年二十一舉鄕試乙未卒業南雍王文肅公重其器屢稱於人已亥丁父憂弘治庚戌登進士第觀戶部政以例歸省辛亥還部夣不利於母將告歸適公幹江南因省焉居月餘母暴病卒人謂之孝感甲寅成祔葬禮或賻之過君謝曰喪具惟稱不敢以家凡墓事𨿽細必躬諸子請代君曰此固所自盡也乙夘授戶部山西淸吏司主事尋監太倉出納夙夜共職計及竹木葦稭率不入於凶盜又疏請輸賈待用無棄無闕而人便之丁巳監兌於小灘戊午考三載稱以南便還奉父母贈敕告於墓己未巡督畿右諸倉蓋所蒞地凡千餘里內鎭外邊武衛參錯官吏士卒及防秋戍役若干萬人皆受給於君君公平周豫畢精殫計而持之以恆事無遺姦論者才之以涿爲道中議辟分司寓家人焉以便巡歷或謂君日且代矣何庸是爲君曰茍便於事代者安猶吾安也卒成之會中官黃順辭退荘田上以賜藩邸疆侵於民司徒簡往核者或舉君君毅然請行立爲疆之民則大悅先是畿內諸倉有飼馬菽久腐且棄或抵數給軍往往生怨君旣酌給更立輸賈法平糴直給有備無壞且省道費以備荒賑疏上行之庚申再考稱升廣東司員外郎總監太倉出納於同事有紀綱焉時京城米石銀三錢而山西輸者不啻倍費君請令有司輸賈如畿倉菽法壬戌升湖廣司郎中每裁覆章奏惟民情國計先後重輕不敢茍狥是歲南康守缺吏部上君名比命下皆稱得人君行出潞河幼子衢溺死蓋於是病痰遂有歸志是冬疏乞致仕癸亥得命君歸建祠堂置祭田開塾延師幾諸家政畫然畢舉或問君官政鄕人曰吾不知政觀其家可知已家居數年簡出愼交人鮮幹以私每鄕大夫社飲𨿽甚歡狎而深長之思輙形於言旣醉則瞑坐待醒非夜不就枕平居度步擇言審視詳聽幾筵書策各有常置蓋自諸生至歸自官不愆於素云君卒辛未十二月十有三日葬以乙亥三月十有五日配周氏贈安人先三十二年卒繼侯氏封安人男子八人長卽徳次律皆太學生次術衡衢復從女子三人長適莫鉊故兵部員外郎曰良子也次適鄒釗次聘於吳汝愈孫男九人女孫十人銘曰巍哉廬峯表於南極彭蠡旣瀦左右引掖維山水郡天假君守君𨿽未之名與不朽震澤底定西瀆東江郁乎相望七十二峯維山水鄕天錫君藏君則何與卜云其臧神依者山其行如水陟焉降焉於彼於此儉勤惟徳寅恭惟謨惟君師古功在司徒水涯山麓有碑龜趺我爲刻詞惟永世是圖

故承事郎侯君墓表

太學生侯祖徳將以正徳甲戌三月己未葬其父晚竹君於劉巷橋之原其姊之夫今南京通政參議呂君仲仁旣銘其幽復以墓上之石未有所刻乃從其父執友復軒潘翁來請翁之子貢士之達祖徳受經師也實爲之狀君姓侯氏諱淸字孟淸世爲錫人家於城之東隅其髙祖徳宗曽祖希道在勝國時繼有鄕望祖曰永常父曰文淵當我明盛時皆隱以老弘治初文淵以優老例受冠帶其配許氏生二子君爲之長少遊鄕校敏慧善記有進取之志以親老故不克卒業乃銳意經理純藝厚殖力勤用儉田廬歲益二親樂之君備旨甘爲奉惟日不足弟澄爲邑庠諸生君與異事而偕勤知者曰友中歲好爲義事人有貸無不應有逋焉裁之以宜不必取盈至有棄焉者或售其產倍厥直而猶靳焉君復予之如初人不堪其忿君徐曰彼倍取而棄我倍予而得將不可乎逮典鄕賦亦惟是施之不亟不徐事恆先集漕卒歲兌於次羣閧不已君至出一言皆服而退府縣有興建若河渠若橋梁若城墉倉廩必以委君及其成也罔不嘉勞焉於是身以儀著家以體持鄕之大夫士咸樂與之遊嘗當祖父母父母四喪致客累千人宗婣交際慈惠周至有不能塟者曰塋域於我不能嫁者曰資裝於我寒曰於我衣饑曰於我食裏中道路淤病行曰於我甓津渡險病渉曰於我梁若杠四方遊士及其門自欵燕及贈賄無失君初無子見庭中筀竹中夏而筍陰采逾茂因號晚竹自謂生子當如之而施捨益厚有是焉者曰有命者見而賀曰公神采滿容似有冥積者未幾祖徳生眾以賀君君曰祖之徳也因以爲名祖徳生十五年應例入太學克自樹立予昔見於京師而器之謂君積善之徵當在於是先是得通政君於甥館恩義交篤至爲治田建第及君舉進士位望通顯君子以爲知人壬子之饑入貲助賑受服視七品階承事郎自是數與鄕飲之席晚謝世事營別館於所居東偏山亭水榭極幽雅之趣客凡數軰以賢不以勢以知不以故往來無期興至輙聚興盡乃已若風日晴煦雪月澄朗則泛舟山溪間亦惟是數客者俱正徳辛未祖徳旣入選籍歸自京師明年壬申君疾是秋九月十有八日君疾病卒壽七十二配浦氏於君有相之道子男一人卽祖徳女三人長壻爲洧川教諭陸華次爲通政君又次爲周暄烏乎天道於人豈相逺哉晚竹君之始艱於嗣也人皆爲之興嘆君顧坦坦靜居若無所望而家居日用爲善不置譬之學者有勿忘勿助之道旣而年幾六十竟得子子且知學人有邁往之期以其旣往而徵諸將來則冨貴福澤之報當無錙銖爽者吾黨有未昌厥施而厚責於天者聞君之事亦可以自觀矣哉是爲表

靜庵胡君墓表

余幹胡君靜庵之葬也旣得銘於方伯張公矣越四年正徳丙子其子守判吾常奉其友詹進士珪狀請予表墓上之石予昔督學江西嘗因守而知君當其時豈知君之墓表於予哉先是戊辰歲守登進士授處州府推官便道省君於家君戒之曰官以爲民無茍狥俗俗威以逞汝惟慈俗佞以折汝惟良俗競以進汝惟靜守拜受教治處三年而政成君子稱賢郡推惟慈良故然以靜故弗得於監司之好佞者用是遷官敍而弗超然靜之名聞而慈良益彰一歲兩遷今貳守蘇郡矣進且未艾予謂君之三言二效於前一效於後效於前者民誦之效於後者士大夫傳之君之教子如此𨿽未及受封而葛巾野服與同時諸老以子貴而被靑紫者周旋田裏間人之重之顧獨在君然君自視慊然有司行鄕飲酒禮以大賓請不往或問之君曰此古之制而今用之吾之道愧於古人多矣冒然當之得無辱斯舉乎君孝友而惠鄕人有貸力所及應之不少緩卽不及亦勉副之其負焉者不較也有貸多而不忍負者以室劵授君卽日將遷君蹙然曰寧予亡貲忍使汝亡家乎立焚之烏乎此亦何媿於古人哉吾於是益重之君諱鐘字文聲靜庵其別號也其先居徽之篁墩南宋時遷婺元季遷鄱陽國初始定居余幹君曽祖煥明祖福安父髙母蔡氏繼蔣氏生正統戊午卒正徳癸酉壽七十六娶霍氏宋進士震龍之後子四人長宦次富次卽守次崇先卒孫五人儉偲儒佃

梅坡林居士墓表

是惟梅坡林居士之墓居士生於元乙巳歲至國朝永樂己丑而卒葬於其裏之東院山越五十有六年天順甲申其孫某卜吉於翠巖山之原遷塟焉今墓是也越四十有五年正徳戊辰其曽孫謹夫立石墓前而以狀屬歙進士胡惟學來請文越八年丙子予始書歸之按狀居士諱貞字孟幹林其氏梅坡其別號也世爲閩縣人居福城南津坊髙曽祖俱隱不仕父允中母池氏生子四人居士其季也居士生未冠父母繼沒孤苦重以哀幾不能生伯兄孟髙洪武間爲吏部員外郎沒於官居士能撫其孤旣而以讀書聞又以能檢身持家聞於是淸廉裏黃巖中富室也年且耆無子惟一女淑慧通書史蓋相攸者久之聞居士於媒遂館焉黃豪曠縱酒公幾諫弗納繼之以直期年而志違居士嘆曰嗟乎男子不能自食顧家於婦邪乃乘間告黃曰舅子我我亦父舅然於宗嗣非計也老而子人亦有之盍圖諸乃爲置側室旣又勸立從子某爲嗣遂以其妻黃歸營於磕源以居不持外館一物時祖產已屬諸兄家徒四壁立居士恬如也與黃事生業日勤未幾移樹後山發土得錢若干田園居室日以廣有家之規略備數年而產倍則周卹孤獨修舉廢墜表然爲鄕望人居士性剛果儀觀修偉於紛華一無所好獨好樹梅因號梅坡年僅四十有五子五人孫十一人深字士淵舉景泰庚午鄕試卒官韶州府訓導曽孫十九人機楨舉成化戊子鄕試楨一名堅歷官益府伴讀樞字謹夫成化甲辰進士歷官徽州府同知玄孫十二人居士卒時有子矣有孫未若是多也今其曽曁玄蕃且才而顯如此烏乎盛哉昔歐陽子葬其考崇公之六十年始克表於瀧岡君子以爲孝謹夫爲居士曽孫蓋歷三世百有餘年而圖其不朽於予走介數千里至於數年三請而益勤君子稱慈孫其能捨諸予於是知居士之澤逺矣烏乎居士處身義謀人之家忠其嗣之延碩冝哉

明故三原縣學教諭王先生墓表

松江府同知王君珝之父教諭先生卒且葬若干年矣至是其配彭氏卒訃聞於松珝奔歸將以某年某月日啟先生藏而合焉追惟先生墓未有表乃以爲請予知許時珝方爲諸生實與今祭酒賈君鳴和軰數人講學於予予於其請也惡能辭諸按珝所自爲狀先生諱俊字用章別號幽齋其先鳯陽人國朝洪武初髙祖廷懷始自霍邱遷許州祖讓父觀世守靈臺業先生生獨穎異少以禮學遊州庠儀采端凝𨿽被服寒素望者知爲偉器與物無競而取予惟愼自書策外無他嗜好凡遇佳文字輙手錄之應舉屢踣卒以貢升禮部授訓導陜西三原先生至新其矩範惇尙本實諸生爭自淬礪貧乏者顧飲食之有梁澤者年尙少先生亟稱奇才而加之教後發觧第一與張曉繼登甲第論者歸功焉同官或忌之構謗百端先生弗爲意時王端毅公方爲方伯特加禮重九載考績吏部適端毅以公務至言而畱之尋擢教諭士心益向先生有繼母迎之養焉初先生家食時嘗懇荒田二百畆閭右乘隙侵而有之子侄來告先生曰此亦非我有也其何可爭寘不問先生卒成化壬辰某月某日年五十三其葬某原爲卒之明年某月某日配彭氏子男五人長某次琮諸城訓導次某次某珝其季也舉弘治乙夘鄕試歷知安平徳州至今官所至稱治孫十八人某某某某某孫女十有一人嫁者九人曽孫十有一人玄孫二人彭爲禮科給事中某之孫性嚴肅治家有法先生學且仕彭皆有資焉寡居凡若干年始琮迎養不就珝亦如之曰我未亾人朝不及夕逺渉何爲汝惟各愼乃圖爲我慰耳每致書珝必先官箴後及家故予在許徵故家文獻以王彭爲望珝也才故與之進嘗聞先生薦於端毅重其爲人而恨不及一見彭間見吾母太淑人太淑人稱其言動有禮今執筆表先生墓而彭附書焉固亦吾志也哉

明故信陽州知州進階奉政大夫施君墓表

信陽知州施君旣卒且葬其子庠生逢原請予表其墓上之石予時在浙藩受其狀而諾之越十有二年予以侍養歸自戶部始克最公事行之著者載之篇俾歸刻焉其它行具都憲徐公所爲志者不書君壯時與匏庵吳公同裏閈且同遊庠序日相講習自經學外博極羣書文名並稱於人公亦雅重君後屢屈禮部惜君者往往援公爲言旣而就選得同知許州人重惜之君在許實與予同官予政暇輙與辧質所疑君曰此在禮法云何前輩某某嘗有論云云或所行同異予酌而從事故𨿽一州之小有大議出焉於是南京工部侍郎海虞徐公方爲藩及巡撫嘗致君而客禮之相辧質如予蓋君爲貢士家食且久獲遊先達諸公間故多聞如此弘治初修憲廟實錄河南省臣徵編纂官於屬獨以歸君君寓相國寺合諸郡所上督諸生數十人校錄而筆削之編成論者謂有史體許屬邑臨潁稱狡郾城稱野君以武禦史檄先後掌其事各以俗爲規民漸底訓監司才之己酉歲京運祿米先定價不足於納郡縣避嫌莫敢言者君言於巡撫徐公俾給時直民免重費太康縣民地百餘頃與藩府荘比藩卒據爲荘地奏下撫按屬守巡官臨視民負寃至輙集眾以抗累歲未決君最後承檄往民抗如初君徐諭利害且示無偏意民喜躍出舊籍君抵其境度而疆之民不失地藩卒無辭徐公患織造絲直爲姦人所漁特檄君往市於湖州物美而直省其羨歸於公於是淸譽倐著徐公會巡按禦史上公狀會信陽缺知州遂自許州擢信陽信陽壤接湖湘軍民雜居故稱難治先是非進士若故京朝官不與而君以州貳擢初頗訝之君至召舞法吏先諭後治令出肅然衛職肆橫成習君處以禮法不少假借若其同官有隙君復爲分解卒致感服屯卒占民腴田聞君風悉還之有選人寓平常逆旅民姚琪者艷其妻謀死而奪之鄰人訟焉君得情於其幼孤竟抵姚罪君兼通醫學在許嘗蓄藥施民民病阽危而起者有之在信陽亦然凡此皆吾所謂事行之著者烏乎君子之於學患無其實茍實有之則前𨿽或屈而後不能不伸要之知已有無是系抑亦有天道焉如施君者所負不止此而卒此焉止非天其孰爲之𨿽然君之名在在浮於爵位人亦不能抑也固亦天哉君諱文顯字煥伯別號膚庵其先亳州人南宋時始居蘇之長洲縣國初有教授某者三傳至君父忠娶夏氏生君三歲而夏沒君鞠於祖母潘氏年若干以府學生舉成化乙酉鄕試自丙戌至甲辰會試連不利以經學授徒凡若干年年五十二始官許州八年之信陽又二年乃老年六十二又十幾年年七十四以疾卒先卒之一年有詔致仕官進階或勸君易服與帶君曰吾階從五品今進正五品何用易爲君爲文務理勝而法宗歐陽公所著多不存稿今止存若干捲君三配初邢繼陸再繼計子六人逢惠邢出蚤世逢�逢�逢�陸出逢泰與逢原則計出也女五人孫男七人女九人曽孫男女若干人墓在某原其葬爲正徳戊辰九月二十五日

山西布政司右參議致仕進階中順大夫胡公墓表

吳郡陸生煥及其弟燦灼從鄕進士錢君元抑謁予表其外祖胡公之墓於是公葬逾月而太僕少卿都君玄敬之銘出矣予爲最都君所稱之大者表之曰公少闊達急世務經學外若兵農水利無所不記注比以丙戌進士知江陵縣遂奮欲自見江陵據江漢上流民多豪俠且與藩校衛卒錯居公剔摘姦蠧一裁之法畫然就理適湖南北盜起朝命調夷兵剿之所過剽掠如盜至江陵獨俛聽公饗勞以去三年召爲監察禦史未幾坐詿誤出知麻城麻城號健訟公示之禮延問耆舊究利與害而罷行之其治如江陵而體稍異民益感化尋遷常徳府同知初爲守所忌久之乃更敬信有中監還自雲南舟重貨道索資送且要賄甚擾公獨率吏民往見爲欲檢其裝者其人懼而去嘗攝守事會有詔徵黃金公以非地產不爲斂檄旁午至令丞交諌不聽曰罪我之由弗汝逮也尋有詔勿徵旣而以憂去起復得處州或鑿山得銀中監請取之如官穴公上疏論之謂先王不盡利以遺民今所謂銀穴則旣有官守彼偶而得者利於幾何而復取之且後之日安必其如今邪疏上中監奏報罷五品滿九載旣考最乃力請老時王端毅彭惠安二公在吏部知公才節而嘉其知退也請加今秩公歸杜門謝客言不及時事部使者或訪焉非彊之不見見輙以病謝不答歲請鄕飲不赴有請事者公與坐語竟日不敢言而退蓋凡十餘年而病病間深靜自頥又十有四年卒烏乎公之操執感槪於江陵常徳處州壯矣及其歸也乃紆體抑志泯迹裏閈約而忘貧逸而忘病又何其沈晦也若公者𨿽古之時蓋賢之而況今哉何世無知徳者讀吾表能勿起敬乎公諱琮字文徳姓胡氏世爲蘇之長洲人曽祖仲逺祖彥敬父晟母徐氏配闕氏無子以兄之子杲嗣有女子五人其長歸陸應賓次國子生徐孔麒次蘇州衛百戶魏恩次陳柯次錢愚公病應賓迎之養卒其家遂斂以葬煥等應賓子也公善吟詠所存有東隅集者燦將傳之公墓地葬月日具都君志不書

南京工部侍郎徐公傳

公諱恪字公肅世爲蘇之常熟人自宋元來巨人長者不絕國朝正統間公父敏叔從事於公爲巡視少卿熊公槪巡撫侍郎周公忱所禮遇有子八人公其季也狀貌魁碩凝重少好學族人有左氏傳善本公就而讀焉旬月彊記殆盡景泰丙子舉鄕試應天癸未會試值火公走避垣下有巨人自垣上手之得免因忽不見成化丙戌第進士簡授工科給事中首與同列論宮闈事諸內侍求領抽分公復與同列論沮中人因以其事奏屬公軰爲中傷地公蒞之卒事無闕尋丁生母張憂復除前官前後論列凡若干章皆當世要務公顧自少盡削其槁升湖廣左參議分守湖南道兵荒後民物雕瘵公加意撫卹巡無停傳梁王薨嗣絕公會吳少卿道宏錄其遺財監臨者將有所隱公親按籍寶器金帛各歸之所後吳坐褫職眾服公識初中監采進武當竹筍諸物他郡無與資送繼有欲旁及者公檄沮之居數年升河南右參政陜西饑公督歸之粟數萬石時河南旱運夫患道險逺公乃易銀境內以畀陜人陜人亦稱便升右布政使未幾進左布政使時河決開封諸郡公請先浚後塞如古法旣而皆如公言藩府承奉司故無吏時徽藩有濫設者公稽令革之尋被奏劾上以公義正用書慰王申著爲令巡按侵撥吏權公不少假會計歲入不勝費請暫減京運言甚懇悉河逼開封或奏遷藩會於許洛公條陳五不可事亦遂寢遷都察院右副都禦史巡撫其地會有旱溢冰雹之災公請減秋稅且上弭災八事藩府據魯山民業公承命會勘議還之民戶部督積逋急公疏請從緩禦史李興建議割漢中鄖陽夔州數郡別置布政司事下諸撫臣議公條陳不可者五朝議韙之又以河決蘭陽害民稼請蠲其稅因會議上六事有忤當要語公素重風教至是修微子祠於歸徳建西門豹祠於彰徳道經洛南見範文正及其子忠宣墓亟爲修治且請祠春秋置守戶凡先賢當祠者亦皆凖令從事奉詔祭告濟瀆有浮帛之異郡縣請上之公不聽惟上弭災八事且言臣所言者一省事事有闗天下者乞命中外論列無諱蓋公所建論於是漸廣且大先是中監有奉使道其地者公絕饋遺且重禮節甚或避館不見羣嫉公者因嗾周藩誣公他事公疏辭且辧上知公貞臣調巡撫湖廣以示不疑公聞命卽行兩河士民夾道攀送哭聲聞數十里公以湖廣舊治地益詢利與病而罷行之始至時有中使載私鹺百艘抑市於民公固持不從民得無擾湖南北蠻冦往往竊發公嚴責將領而按黜其尢無狀者數人復究獘端凡用軍職必自眾舉不專聽總帥於是薦有災異公上五事多見施行論者謂公直節於河南益著居一年忽有旨升南京工部右侍郎或謂中監有以怨左薦者公曰吾平生惡傳奉而晚乃蒙此乎遂極言大臣進退之義引疾求去上慰勉就職一時朝論皆以公言爲士夫重公至南京首抑私門役匠以紓積困怨言屢聞公不爲動公以年近七十請致仕至再不允考滿赴闕會疾作遂力辭詔給驛歸歸一年疾愈言者以公可屬大事交疏起之不果然每得邸報聞朝政得失輙爲憂喜又六年卒年七十三公愽學好文長於奏疏歲上議章公卿集朝堂見之必稱嘆以爲才與識稱有奏議集若干捲行於世平生引拔士類恆如弗及君子觀其所舉謂之知人位𨿽貴自奉不加於故在官蕭然如其在鄕三品初考當蔭子公疑所予有以仲子立孫言者卽以長孫瑑請將卒戒諸子無乞祭葬曰吾媿報稱敢復徼死後榮魏蕭山吾願學焉越一年巡按禦史疏公大節爲請祭葬如著令公配許氏贈淑人子四綎綰縜絳孫四長卽瑑補西安丞珝瑗琳曽孫七僑伋偁儒侍儀倫論曰烏乎徐公其殆聞範文正之風而興起者乎文正蘇人也公嘗爲某言文正逺矣吾不及見吾幸得見葉文荘焉文荘聞文正而興起者也故公在河南嘗修文正之墓而請秩其杞又以文荘所著水東日記刻而傳焉烏乎文正尙矣文荘今天下士也建議者以淸徳正學稱之君子曰允公幼學壯仕能自得師老而未巳要其所至天下有公論焉某聞文荘於公有生晚之嘆𨿽然吾見公亦可矣尙何多恨爲哉

莫如起傳

莫如起諱潛如起其字也別號水亭生無錫南里人父澄心翁讓性雅潔好自標致傾心下士有譽士夫間如起繼之人謂有澄心風初如起與弟如山同經學未幾翁病痿家事及焉乃謝去不事旣而畢力治生經紀諸務務合矩法暇則肆意古學文好韓昌黎詩好杜工部字好歐陽率更日從諸老先生考問皆駸駸得蹊徑焉又三年翁卒與如山卜新阡龍山種樹營兆域築廬舍皆爲之自躬葬之日逺近來觀咸謂之治嫡母金多疾至老益弱如起日夕問所欲有不言言無不致所居謹內外嚴若公府聞人有急輙赴救如恐後遇非意事處之夷如也年三十卒葬柎澄心翁兆配茹氏無子以如山子同嗣友人邵某曰烏乎如起已矣予昔爲諸生嘗以社爼將與同事論於公如起遇諸途揖予退曰此行也不知者得無謂爲肉乎君豈宜此君豈宜此予服其識如起嘗夜挫於人人爲不堪厥明予訪焉語笑如他日飯予頃無幾微見顏面予服其度烏乎如起卽不壽幸至四十五十當亦有可稱者不至落落無聞如今無疑也烏乎如起久矣哉已矣尙何言哉尙何言哉

絅庵李先生傳

李先生名庶字舜明其先陳畱人宋有諱傅者以少保儀同三司從思陵南遷始籍無錫其子琳累官敷文閣待制吏部尙書朱晦庵王梅溪登第時皆有事於廷試者也傅六傳至無錫教諭壽祖者家遭兵火悉死獨其身以事出得免自是在元凡四世不仕至先生之曽祖伯器國朝兩舉孝廉皆以疾辭與張尙書籌浦舍人長源爲友祖景修父桓仲號確軒嘗舉賢良方正不就母孟氏宋信安郡王忠厚七世孫武城知縣孔文女先生幼頴悟十二能詩確軒教以文學口授指畫巨細兼舉十八里人相推爲師斆學甚勤𨿽大寒暑非甚病不輟鄕先正張憲副思安過確軒見所著鬼穀子魏仲先二贊大奇其才因勸治尙書與倪侍禦汝敬相講益旣而以喪廢遂力攻古作自先秦兩漢及唐宋諸名家無不參閱每操筆黙然成章不欲炫露因有絅庵之號然時時爲知已者出輙相傳誦聲名隱起三吳大夫士若徐武功有貞王文肅■﹝亻與﹞吳文定寛李太僕應禎夏方伯寅楊都憲璇盛都憲顒秦方伯夔皆相推致嘗逰金陵志意益廣王三原恕以都禦史巡撫江南禮而容之先生得師人之道而隱然自重邑大姓懇請始一應之及門士多出爲顯官有欲從浮屠者立責而復之先生事父母孝存以道養沒以禮葬旣除猶哀二姊貧嫠歲有所給兄弟早卒撫寡訓孤不遺餘力外氏凋喪春秋必之其墓省焉內弟無依者終身衣食之先廬久敝節用而成室與諸侄共處庭無間言朔望謁先祠退坐中堂男女參會必有戒詞爲人簡重溫純而義气所激執言無忌凡諸細行人所不矜者先生獨致謹焉嘗以白金托息於人所償過數謝而返之其它多類是先生細目修髯長身而臒冠衣整潔出入閭裏見者起敬晚年望益隆郡邑長歲時存問必躬鄕人之都下者公卿多起居之所居號南樓日以先世遺書校讎其中惟詩老有社事則一往焉治後圃結茅渠水上題曰渠南一老手書陶謝諸賢詩於壁每風日晴美幅巾藜杖行歌坐吟悠然自適人以列仙擬之正徳攺元詔行優老之典先生受粟肉絮帛或謂盍受服先生曰惟徳稱厥年乃敢當此某於是何有卒不受先生重世徳以先家蓮蓉湖晚號蓉湖漫叟所著有錫山誌若干捲絅庵集若干捲評者謂其文修婉善敍事有六一家法詩雜出諸體長短歌行則宗溫李書似宋沈配趙氏宋孝王裔孫子覺戊辰進士論曰予嘗怪今之士學以求道者少豈惟道哉𨿽文亦然非應舉不學也先生之於文博覧羣籍幽探逺騖其功倍於舉子故能超時流而上之當是時使有韓歐者爲之依歸其所造詣又當何如邪先生之行深醇有則與其文稱稱先生於鄕蓋未盡徳焉周崇壽耇漢重賢良先生殆近之矣

白吏部傳

吏部司務白君坊字表之別號誠齋太子太保康敏公季子也其先世系及康敏之官階勲業有傳在國史康敏夫人蔣氏實生君君幼頴脫年十二三侍康敏公於南京偕仲兄京尹圻學於湯景賢氏爲時文有奇語長老見之亟稱曰是固偉器十五就試於提學侍禦婁公公曰童子何能文如是十八領應天鄕薦明年入太學又以康敏公命從大學士謝木齋尙書白怡靜二先生遊於是康敏入總臺事進位司冦而君謙厚自持與窮寒士齒康敏公卒君予寧家居哀不廢業旣除喪久之曰世祿古道也捨焉而科目是由則旣非古矣而必取進士何居正徳初乃以資就選吏部授兵部司務勤謙自持五日一廷奏事敬共將之旣而轉吏部愼密加焉尋授登仕佐郎會天下諸司入覲考功問庶官治狀君以所知對皆恊輿論今太宰邃庵楊公甚器之而君違太夫人久思一見弗得鬱鬱成疾壬申閏五月十一日卒於京邸年止四十配王氏子男一人誨君平生少言常侍康敏公燕居公問以時事君應口對皆有理致公嘆而異之家居時見族有貧乏者時衣食之自郡城抵無錫道凡百里一雨輙淖爲行者病君甓之中有五牧白塘二津復爲之梁康敏公嘗置義田建義學設藥局以惠姻戚君謂尙缺義冢吾將繼焉乃以其志告二兄將有事焉而君卒矣君在官凡若干年退朝理堂事退堂則闔戶讀書日有程課其爲詩文醲郁有藻思極力摹儗古人意得時往往類之刑科給事中同郡毛君式之知君深且久其言蓋云二泉邵氏曰士之立於朝也躬起者難世繼者亦難躬起之難難於知奮世繼之難難於知約繼而稱稱斯其尢難也白君幼學壯仕循循修雅君子稱康敏巨人長者君爲之子可謂無媿爾矣然伯仲皆歷近要崇顯君亦有地矣而年獨弗遐蓋其數如此故論者爲君惜之

羅孝子傳

羅孝子瑋字宗器吉之吉水人其先曰復仁者國初以弘文館學士從髙皇帝定天下當封辭上嘉其忠實賜歸田裏其孫曰汝敬舉永樂甲申進士文皇帝始選庶吉士汝敬與焉歷官翰林至工部侍郎嘗有巡邊功孝子侍郎孫也賢而有文以蔭補太學生試銓曹優等授四川布政司經歷專理邊儲尋以母喪起復補福建擢知賓州同知常州府所至淸愼有善政君子謂無媿其祖初孝子之居母喪也廬墓於螺子山下三年常隨一白犬主哀亦哀主息亦息山故無虎至是一虎渡江來周旋塋次與犬狎而不害孝子病而廬臥所杖竹倚壁生枝葉一白鴉爲鳩鳴久而不去及將禫再感異夣越三日廬火有毒虫死者五當是時墳生芝荷華生於原他日在福建有鶴五來翔與鴉來同物事具郡誌自鄕達於中朝爲之詩者凡若干人徐太史舜和寔序之二泉子曰予視學江西時嘗至吉水詢篤行之士於縣令丞簿博士諸生皆對曰邑稱多士尙矣今則有羅宗器其人旣而訪諸郡守倅曁鄕大夫士皆對如令言徐而求之蓋忠信博雅宗族稱其孝也鄕黨稱其順也藩郡稱其理也而章逢之士又稱其文也予於是重之乃今見文獻錄顧獨以孝子稱蓋自其家云爾𨿽然孝人道之先也舉其大則小者可知已𨿽微動植之祥吾未嘗不以爲信也孝子從子其祥吾辛酉所舉士也聞予言而然之請遂爲傳以附於志

倪久齋傳

久齋諱柞字相承久齋其別號也姓倪氏倪爲族以儒望於錫其顯者曰都給事中峻字維嶽別號靜寄以鄕貢起家在太宗朝嘗上書諌事佛上試逺使之占城更稱得體晚歸教授後進多出其門曰監察禦史敬字汝敬別號月樓以進士起在景泰間直言不諱逺謫而聲益振卒官後軍都督府都事久齋給事公曾孫也甫十一齡而孤其母錢守節自誓親教之學時家貧甚至手爲履以易筆札久齋幼敏而勤每夜讀母辟纑相之嘗舉給事禦史二公事以望焉久齋益自力弱冠而書史通子弟推以爲師學成而仕者多有之久齋曰吾家世以經學取科第舎是則罔克繼前聞人乃從蒿庵兪先生學尙書未幾舉業就緒羣試有司一再不偶輙棄去不事益肆力斆學其爲文婉而成章出入南宋諸大家詩宗唐法尢長於律眞行書逼沈宋體間出所業於鄕先生鄕先生輙嘆繩不已至忘年爲友於是母氏春秋髙矣乃築室學宮南涯日夕左右母恱則喜慍則懼誨則拜受責則跽謝得爲子道久之母歿哀毀不自勝物以家具事以身任自殮及葬無違禮至功衰猶戚子容中鄕舉賀客在堂久齋呼而誡曰科以世重世以徳重不然何賀之敢聞容拜受教今譽亦日起人謂善訓所著詩文稿若干捲藏於家平生之交長老而忘年者若王文肅■﹝亻與﹞盛刑侍顒卞戶郎榮張府推九方秦封君旭李絅庵庻錢希齋文凡若干人文肅嘗賓於塾修敬爲碧山社會久齋還自館必與偕餘皆有唱和其年儕而望者自莫駕部曰良而下又凡若干人素重公府之謁憲孝二朝實錄之修也以有司聘與執筆歲鄕飲以賓請辭再請赴焉卒辭之年六十六病卒明年葬某山之原壽府長史楊崇周銘之論曰久齋之稱士也宜哉初久齋博學待試蓋將進效於時眾方奔騖萬冀一得若壠斷焉者比比乃獨委命靜俟翻然自止爲名師儒蓋自重者如是故嘗就倪之世論之出則爲靜寄爲月樓處則爲久齋其趣一也稱士於國殆無媿焉況一鄕乎知徳君子將無攺於吾之言矣

毛封君傳

毛封君績字時繹常之武進人其先出河西金亂渡江有仕常州者始占籍焉至封君之曽祖福四當國初徙栁村裏世業耕讀爲鄕稅長其孫文明娶趙氏生封君封君幼淳敏成童習舉業講讀之餘能談前史治亂成敗之迹往往得其要領識者異之旣念父獨勞於家諸弟妹婚嫁事繁家將不給乃應郡辟從事於邑六載例入貲得官從事刑部以憂歸數年授湖廣永州府倉副使倉無他儲惟受屯田子粒封君出納平允能以淸約自守秩滿升廣東潮州府石窟巡檢約巡卒舉職近民有訟多就質焉皆得理而去縣令見封君初謂其傲久乃知其自重益敬且任之居三年以疾卒封君二子長寶先卒其次爲今兵科給事中憲封君卒時給事遊邑庠獨長孫詩視殮比喪歸給事以葬於某里祖塋又二十五年給事舉進士簡擢刑科給事中又明年受勑贈封君如其官階徵仕郎配卞氏贈孺人卞出晉某官某之後世居無錫之卞家灣後徙武進白雲裏孺人有女徳嘗以忠孝徳義訓子今少宰太倉毛先生表封君墓蓋云論曰予在戶部時聞尙書安陸孫公稱給事君學行端雅居諌垣爲宜旣而見其章奏多闗朝廷大議侃侃有國士風以爲其才志則然然必有所自者今觀封君之行愈益信之吾嘗聞封君平居嘗稱範文正公之義又嘗稱周文襄公之惠孺人與聞焉嘗與給事稱之夫安於小官固封君盛徳而乃志於逺且大者如此有給事者爲之後不亦宜乎予特著之以伺續郡誌者

兵部侍郎李公傳

李公貢字惟正別號舫齋太平之蕪湖人其先系出唐西平王晟王孫遊刺袁州遂居宜春南唐時有徙吉水谷村者十餘世至子敏始居蕪湖子敏生庭復庭復生永官諸曁訓導以公貴累贈通議大夫都察院右副都禦史通議公三子長貴次贊字惟誠官至浙江左布政使季爲公公生有異質稍長隨通議公在諸曁授經史爲文有奇思通議期以逺到嘗舉太原王氏必做之語勵之成化己丑通議卒於官公時年十四奉其喪歸庚子與惟誠同舉鄕試甲辰同豋進士丙午授戶部主事弘治辛亥升員外郎浙東大水公奉檄往視之奏蠲其稅什伍甲寅以內艱服闋攺刑部丁巳升郎中稱良法官岐王府寮交訟獄久不決公奉勑往聽之卒以平報辛酉升山東按察副使有隱屯田者公理出之刻其疆於石且爲差其稅時有貧富適均之頌嘗攝兵備臨淸痛抑浮靡旣而分巡遼陽詢得蘭英死故曰哀哉若人烈矣及張天祥事曰寃哉誰歟白者乃碑其墓曰吾慰死者且將以激眾也於是大旱或請用巫曰旱以政致用巫何爲禱醫巫閭山明日大雨居三年代去迹在巡撫張都禦史鼐旌奨疏丙寅升福建按察使閱訟牒率千百中取數十大者聽之訟遂簡俗以競渡致斗且殺人公以禮法禁之丁邜入覲道升山西左布政使公至令郡邑立民膏簿以省妄費痛剔徭役獘時瑾虐方熾查盤使將誣公於法不能而止己巳以急缺諸邊巡撫召至京師禍福叵測或勸賄瑾且得美地公不可未幾遷都察院右副都禦史巡撫遼東時遼東多事瑾意以窘公遼人聞之曰此吾舊分巡公也吾得父母矣先是錦義二城以瑾奪屯地故有謀叛者公至親往慰弭之北敵久爲邊患公諭致入貢論功賜白金豸服故事巡撫都禦史三品者坐總兵左時總兵都督瑾黨也欲以气勢越公公坐不變及他不法事公多裁抑都督密嗾瑾瑾用書責公會大同巡撫劾有司稽邊餉瑾謂公嘗官山西罰米五百石令致仕公卽日西還寓通州僧寺卒罰乃歸於是惟誠亦以忤瑾致仕家居公日相與賦詩飲酒爲樂客問時事不對庚午瑾敗詔起公巡撫順天整飭邊備當是時軍民虐於瑾者率起爲盜覇賊劉六等聞公至將歸農公將單騎往諭而先事有圍以兵者賊遂格闘多殺傷公道聞嘆憤不果諭賊自是縱橫四出而覇特殘破公請繕城賑乏分截要害有斬獲必以實奏得脇從者遣之旣而官軍有他制者掘賊墓且擒其孥賊突來救圍城三匝公躬督嚴守凡幾晝夜賊退公自劾求去上慰畱之覇黨有出入禁近密通機事於賊者公廉其尢數人械送京師議皆處斬賊不復北通州新城居諸倉視舊城卑數尺舊城中通水闗弗便守禦公奏增髙新城仍立舊城水闗啟閉法廷議遣三大臣閱實命工部取缺磚兵部撥休卒戶部給日餉而委重於公公經畫之數月訖功事具少師長沙李公記古北口以山水爲險水溢則城堡壞公度隙地作石墻百餘丈水卻而敵不敢窺事具予所爲序銘公所至旌廉去貪興滯補獘事多不書癸酉三年考績復疏乞歸上慰畱之有才識練達之褒是秋遷兵部右侍郎公所蒞多與權貴人齟齬命下後有飛語以沮公者或諷公少事彌縫公不聽再疏得命遂歸歸八年卒公家居謝客貴客至拜謝於送不至其館以爲常先是公祖父母有贈典公至吉水焚黃於墓且爲碑數通紀世徳焉與宗人會敍久而後返小築於野日居其間讀書著文詞以自適嘗揭白鹿條教於堂俾諸子朝夕觀省公夙有文名伯仲自爲友登第後與海陵儲靜夫同郡汪鼎夫徐興之吳門楊君謙盱■﹝日臺﹞陳明之太原喬希大上黨王應韶及寶數人者以文字相可否公詩雜出唐宋文雅而丰晚更整嚴有舫齋集若干捲公二子長曰原道補太學生次原性後惟誠邵某曰予與二李同進士惟誠在浙爲同官予知其意度疏豁有寛厚長者之徳惟正巡遼東予時總漕朝京師方阨於瑾聞惟正亦罹譛旣各免歸及再起予入戶部視漕事北河而惟正巡畿甸予知其有行邊禦冦之勤申固郊圻之愼先幾制物之明特立不狥物之介及陟卿亞勇退不顧予病間聞而嘉之今則已矣惜哉君子論李氏者謂惟誠近乎誠惟正近乎正予亦云

會通君傳

會通君姓華氏諱燧字文輝無錫人少於經史多渉獵中歲好校閱同異輙爲辧證手錄成帙遇老儒先生卽持以質焉或廣坐通衢髙誦不輟旣而爲銅字板以繼之曰吾能會而通之矣乃名其所曰會通館人遂以會通稱或丈之或君之或伯仲之皆曰會通雲華自宋原泉至君之父守方凡若干世由隆亭而鵝湖凡三遷世有令人而幼武在元季尢以隱節著君於幼武爲來孫性爽朗質直不拘小節事父能服其勞與兄文熈弟文髙相友愛父嬰足疾常寢臥君爲室寢西每兄弟侍而退則誦詩於斯講禮於斯以樂親志父旣葬廬於墓側著治喪切問祭必率諸子齊於宗子初君有世業田若干頃鄕稱本冨後以劬書故不復以經紀爲務家故少落而君漠如也君居之東數里有原田積蕪君仿古井田制溝洫之疆界之蓋其規且可觀矣會君疾不克就君三子塤奎璧女亦三歸錢杞鄒徳謙鄒秉倫邵某氏曰吾嘗閱華氏譜始於原泉其稱出宋戴公蓋譜者實云凡華皆同出漢有華陀魏有華歆晉有華嶠隋有華秋當魯襄公時齊則有華周周之後不見於傳蓋微矣寶以孝著晉齊間於鄕爲賢族之稱之其亦必有所自者會通君上下載籍考求其原著論傳疑不欲爲茍從從不從於華無輕重而其志則然此其故於君大矣予故舉而論之

容春堂後集卷七

●欽定四庫全書

容春堂後集卷八

﹝明﹞邵寶撰

○祝文【二首】祭文【四首】

建家廟告文

孝玄孫寶敢告寶勉建家廟於正寢東南謹卜八月二十八日上梁是日以新贈官階易書我祖考考二府君神主伺新室奉安敢用告知謹告

家廟成遷主奉安告文

維正徳十年歲次乙亥十月甲申朔越二日己酉孝玄孫通議大夫戶部左侍郎寶謹以特羊庶羞之儀敢昭告於顯髙祖考叔安處士府君顯髙祖妣孫氏安人顯曽祖考存一處士府君顯曽祖妣朱氏安人顯祖考贈通議大夫都察院右副都禦史三益府君顯祖妣贈淑人楊氏顯考贈許州知州加通議大夫都察院右副都禦史純和府君曰某徼福於我祖考致位內外二品頃因遷徙不常祠祀之禮缺然未舉今旣定居冉涇舊第乃於正寢東南建家廟四楹如皇朝之典中祀我髙曽祖考四代如小宗之制其間序次儀章參酌古今歸於禮義卽日新宮考成謹奉神主各安厥位繼自今歲時月朔以享以薦祖考其時歆之尙饗

祭陸士弘文

某辱君友三十餘年自鄕達於朝易地而無胥斁自壯至於艾易時而無胥愆蓋君之精確有以起吾之惰而吾之朴直亦有以濟君之偏白鹿之期旣不可副南康之銜乃執筆以表乎靑山之阡烏乎傷哉某也歸養以來病起居間弦歌朝夕與物周旋凡吾志之未畢於天下者思古人而我獲憑文章以自宣追念疇昔時用慨然聞君之葬不能往會薄奠告哀有淚如泉尙饗

祭先師文

正公文正徳丙子七月己亥少師兼太子太師吏部尙書華蓋殿大學士致仕西涯先生李公薨於京第越三十有九日八月戊寅晦門生邵寶聞訃於汪司業器之旣爲位寢哭三日又十三日九月甲午謹具瓣香束帛遣家人寧奔奠於幾筵之下力疾陳詞跽授寧以致之烏乎哀哉先生已矣今歲何歲惟先生壽七十寶嘗爲辭祝之願其耋且期以至無疆而不意遽至此也今日何日旦夕企望復書且至而不意其遽聞此也烏乎哀哉昔在壬申寶初請養先生難之寶曰寶之情先生所知也古人以知已進今非知已不能退先生其謂寶何不答未幾再請得省視歸先生謂曰汝年尙彊或可再至吾老矣恐不及見耳寶時𨿽聞此言然自度再見無期悲慘而別旣歸復請得侍養之命先生致政後貽寶書曰鄕見孫九峯言國賢行時不欲顯言別去此情此誼亦可與知者道也寶之心先生固知之今果然矣烏乎哀哉先生於天下有黙旋弘濟之功有允孚中立之徳有大雅振古之言古稱三不朽者先生兼之先生我師而能成我所以生處我所以爲食蓋有罔極之恩焉昌黎所謂傳道授業解惑三者先生皆有意於不肖或逺或近或合或離無非教者而寶未之能承也蓋至於今慚負方切而先生已矣眇哉我躬旣病而衰未耆而老及之誠有如今日者烏乎哀哉昔蘇子瞻祭歐陽子其言曰上爲天下慟下以哭吾私寶於先生亦云𨿽然寶愚且逖敢慟而不敢陳重華之詞敢哭而不敢擬尼父之誄北向長號有涙如水惟先生鑑之

祭司馬東山公文

維正徳十一年歲次丙子十月己酉朔越七日乙邜戶部左侍郎侍養前戶部郎中無錫邵某謹寓香帛果脯之奠哭祭於故兵部尙書前戶部左侍郎東山先生劉公曰烏乎哀哉今年之秋月仲二十一日聞公訃於黎典寶越八日聞涯翁訃於汪司成涯翁吾師也公於吾亦有師道焉今皆已矣烏乎哀哉某戊辰別公於湖南於今九年壬申別涯翁於京師於今五年公老不起某母老亦不能起於公於涯翁計皆無可見之日然每一念慮舉措未嘗不馳意於京師於湖南以爲公聞之此必我然也此必我異也或以心興或以心戒而今已矣烏乎哀哉公生八十年仕者四十餘年始自湖南發解第一登進士攺庶吉士讀中祕書久之慨然欲以事功自見請就部選居本兵地者十餘年時權貴者薦公爲亞卿公力辭忤其意禍且不測遂自請補外以去遲回閩廣浙三藩又數年以治河召爲禦史中丞爲同事者所忌功成僅轉戶部亞卿又數年請老得予告以去未幾起鎭兩廣召入爲大司馬先帝聖明獨知公於諸卿間委以腹心將圖更化明良相遇可謂千載一時而宮車晏駕公請明農歸無幾時內宄外姦合謀構公逮公於家下之詔獄將置死地甘肅之戍亦阽危矣旣還數年乃卒惟天惟祖宗所以佑忠賢以存國紀者於是乎在數年以來凡朝廷有大任使大議論輿論必歸於公公今已矣烏乎哀哉某識公最晚吾師涯翁公友也某嘗問公於涯翁翁曰與物無競臨事敢爲東山有之及某侍公謀議而觀其施行大抵務在曲成而不失其正惓惓接引於某亹亹不倦此吾所謂有師道者今則已矣烏乎哀哉公昔被逮寶以周易筮之遇晉曰康侯用錫馬蕃庶書日三接當是時蓋未知其占所告也由今觀之公受知先帝禮遇隆矣𨿽權姦害之而公之所得者固無損也免戍復官考終正寢此其兆乎論者曰然其然乎其不然乎不必論也洞庭漫漫南極蒼梧一云萬里公之未卒蓋有懷而不敢言者久矣某東海病人也西望東山莫知所在寓詞一奠竊附絮酒之義惟公鑑之尙饗

祭徐東之文

維正徳十有二年歲次丁丑六月乙巳朔越十有三日丁巳戶部左侍郎侍養無錫邵某謹具時羞之奠遣家人壽致祭於故上髙訓導吾友徐君東之之靈曰烏乎嗟我與君早則相聞晚乃相與義形於詞有贈有處久要不忘平生之語宦學遊從君知己者比病閒居君數慰予時往歲來五閱寒暑手書繼言今才月許夫何訃音遽至吾所江湖渺茫時方暑雨我酌我泉先我芳醑弔君未能徘徊溪渚尙饗

容春堂後集卷八

●欽定四庫全書

容春堂後集卷九

﹝明﹞邵寶撰

○辭【十四】古樂府【七】古詩【四十三】歌【十四】行【二】禽言【一】

涯翁先生七十壽辭【有序】

正徳十有一年歲在丙子吾師今致政少師西涯先生李公壽躋七十七十禮稱老平格之得天於是乎始寶也疎逖莫能庭祝敢爲之辭辭曰燕山髙曰湘水深凡二章公楚人也實產於燕師傅三朝道濟天下凡天下之勝惟公儀範所臨文翰所及莫不系以爲重而況生焉世焉公所敬止焉者哉興而祝焉宜也祝而不頌天下之人固有頌之者矣

燕山髙九重宮闕相岧嶤臺斗錯落聨層霄下有碧海深且漻閬風中峙瀛周遭萬里咫尺通虹橋羣仙相望手可招煙光霞彩夕復朝淸气磅薄無塵囂降神維嶽生賢豪童年冠目玆遊敖偉如元凱逢唐堯自天題賜云錦袍維帝有制手所操斟酌元气回招搖坐令四海妖氛消鏗然大雅鳴鈞韶晚開緑野方逍遙壽公何以燕山髙

湘水深來明一穴逺可尋蒼梧九疑雲气陰雲飛入溪升復沈分爲三湘流古今東行洞庭西有潯白沙碧石淸人心復有菉竹如球琳云陽先生多徳音又歷數世達者興【葉】文章道徳宗儒林玉堂不啻臺千金昔嘗南遊和楚吟歸挾天漢爲商霖正聲尙在薫風琴舊相居洛海內欽雲山千里空北南老人星照衡陽岑何以壽公湘水深

樂閒園十二辭爲夏如山賦

其一

峯何爲兮天中倚泬寥兮淩長風旣崔嵬兮又凝重與灝气兮流通憺靜對兮終日雲飛來兮相從

其二

仙之來兮何從繄海上兮山中睠吾巖兮戾止云在下兮容容仙欲去兮復容與靈雨灑兮飄風

其三

朝登兮仁峯夕倚兮仙洞思江湖兮茫茫孰舊遊兮非夢折瑤華兮坐長謡聊終日兮逍遙

其四

思古人兮勞心登吾臺兮望遠岑吹參差兮誰和風泉泠兮成音

其五

謇吾漱兮此潭懷惠泉兮冽以甘孰雲遠兮百里嘗西都兮海南聽滄浪兮未極悵何在兮餘酣

其六

峯西轉兮徑長磵將斷兮有梁指南巖兮飛瀑駕靑雲兮東行武陵兮天臺何處兮瑤臺

其七

折湘竹兮結桂枝建芳馨兮庭墀風被被兮露離離招隱士兮未來指秋中兮爲期

其八

左栢兮右竹徑中通兮山麓積雪兮斵冰挺森森兮蒼以菉往復還兮相忘若有人兮如玉

其九

出巉巖兮寛平參離坐兮石枰閴無人兮空谷若時聞兮有聲彼柯兮何物邈千秋兮冥冥

其十

攸然兮洋洋予之觀兮未荒彼何爲兮於棠尾頳兮孔勞予爲爾兮郁陶彼何爲兮於濠坐予石兮太息水潺湲兮日西夕

其十一

此有室兮深以藏耿獨見兮天光晨昭昭兮萬象夕煌煌兮八荒羌靜虛兮旣久誰之懷兮蒙荘

其十二

天蒼蒼兮山靑近若接兮橑楹矌予望兮何極孰有目兮無情諒遐觀兮終古予誰虞兮陰以晴

明妃辭

妾行入氈帳寵愛非漢宮妾心有恨千古無終窮妾生漢宮人妾死漢陵土君王不知妾妾心良獨苦去有路還無期君命妾焉逃之我思古人非我時我恨婁奉春不恨毛畫師

羲皇謡

無懷民葛天民夢邪眞天下無邦我有身有身可醉亦可貧我將用此全吾神歸來賦成江有津茫茫海內皆風塵菊花吾秋栁吾春先生非邪誰謂羲皇人

銅盤謠

銅盤古色如碧石泉水淸淸石子白我方苦熱坐南風童子持來置前席手弄石子兮水生波擊銅盤兮發淸歌炎威焚如如我何

伊葛嘆

漢鼎三分湯七十里莘野輟耕臥龍亦起夫何爲乎殷興劉圯有臣無君猶君無臣玄徳非天錫彼禪乎復何人出師二表徒爲陳伊邪葛邪伯仲皆天民

采芝曲

采芝復采芝避秦不避劉山中壯且老幸見兵戈休亦聞張子房苦爲天下謀垂死得一見況從仁者遊歸歟返吾所已矣吾何求行過首陽嶺下有兩荒邱再拜謝夷齊吾道非公儔

天馬來【讀史記作】

天馬來來何方易有占乃爾荒先烏孫後大宛馬是非天近逺使端廣民怨多天不聞如馬何

三千牘【讀史記作】

三千牘二月讀君何勞臣何瀆申公言言不在多止輙乙今如何右呂獒左無逸不如對此朝還夕

以梅溪集贈浦文玉

贈君一編書作者古君子書中何所云君行自知此雪寒冰載塗依依別桑梓髙天望羽儀一日千萬里

雙松圖

托根共山谷貞徳元不孤天聲自相和泠然覺迷塗煙雲日往來映此古貌臞尙友千載人賢哉二大夫

贈顧少參與成

病餘羨人健如人視神仙焚香坐長日簾閣薫風前聞君錢塘行想望潮海天湖船弄煙水舊事今幾年君行吳山重壯觀歸新篇秋淸力當健我亦觀吾泉

謝人送菊

北風晚颼颼寒香入我屋問渠何方來嘉園慧山麓山人爲華謀如鄰意先卜謂我城中居蕭然數竿竹主人抱秋懷須爾媚幽獨爾華爛如金我竹森如玉微醉和陶吟臨風有餘馥

芟筍於園

戒僕成章長懷采伏靈燈夜及松霽山中無經綸幽事亦可意雨餘竹有萌頭角日以鋭佳報得山人玉汝勤我計芟繁載筠籠兩童不勝舁新稍復何如雙松與兄弟【園有雙松數百年矣】

贈吳山人

淵明酒以逃陸羽乃茶癖千載兩髙人同心不同迹山人鴻漸流有具隨我適采新試名泉吾山屢爲客水火自成功居然得眞液細啜對山僧永此風月夕山人竹爲壚曽賞王友石九原誰起之邀君共壇席泉流茗復春山人眼長碧我歌柴桑詞把酒一浮白【心逺翁自宜興來過我精舍野服蕭然從以一鹿茶罷遂行曰吾將遊吳中諸山越數日復過此乃書此爲贈翁以能茗聞而予先言酒尙古也】

鶴饑

鶴饑不啄混長鳴振林柯主人自謀道粟貴如爾何野老饋麰麥升斗云已多呼鶴就庭沼飲之以淸波汝壽未易量無爲嘆蹉跎

觀荷永言【四首】

鑿池種荷花東引冉涇水辟如築堂壇於焉待君子

南風動淸漪正好看花時君子有難進花開故遲遲

花開淡有姿有香亦淸逺可望不可親時舒復時捲

夕坐當花前懷人思悠然玉井起作者詩成已千年

種蒲於稿菌之上

山中有野人故出三秀族胡然朝暮姿乃夢長生籙澗邊有仙靈九節碧如玉偶就山人居淸貞兩無歇久要見平生虛心願爲谷匪石良自知餘子眞碌碌薫風梅雨餘仙衣動新綠浮游水中央千春隔塵俗

詠銅盤水石

東坡得怪石逺寄僧供佛我石乃不然作我齋中物我有古銅盤俗事久相屈以石貯其中載挹泉滭沸朱碧照淸波古色一何蔚吾齋本幽貞復此爲除祓弄丸思古人敢謂能髣髴白日生髙寒長夏破煩郁我心非佛心萬事惟四勿水止石無爲勻圓亦彊倔歌罷一掀髯南風正披拂

夏日書事【二首】

淸泉浸白石瑩在古銅盤銅盤照眼碧赤日生髙寒

銅盤色朱綠石子白如玉客從山中來挹我泉一掬

爲楊元平題畫

秋華澹有姿有香亦堪佩若當春風時爲蘭復爲蕙悠然山澤間金紫豈不貴石丈有新盟南山正相對

寄壽秦一誠

昔年有奇士遇子金陵中授子長生訣玄談入洪蒙相期以無期有地還相逢爾來四十年閒居仰遐風大耋忽復屆綠髮雙靑瞳可望不可卽渺如湖上峯我生晚習隱謝病東山東靜虛拙乃逸夢見濂溪翁遙將惠泉水從子巢雲松

贈劉衢州

數里衢東郭望望淸獻祠願言艤君棹載誦東坡碑趙子不可作江水淸漣漪焚香竚淸夜矢心亦陳詞琴亡古調存鶴去歸何時弔古有餘感吾心自吾師【衢州太守劉君擢自大理寺正南來過無錫顧予容春精舍問政辭焉以闇請文辭焉以荒然衢予舊遊也君予舊知也賦衢之故以爲君贈予能已乎】

三一亭詩爲兪吏科作

暇登西岡亭我懷欒共子有言感予衷千載猶仰止生三事之一誰能不由此出爲升堂由入爲趨庭鯉廊廟復江湖蒼生共憂喜俯仰天地間念念何時已所不盡吾心有如此溪水【兪司諫國昌作亭於盛河之上蓋遊息地也而所題榜乃獨取夫欒共子之言此而克念安往不克念哉予於是得觀人之道焉故推其意而詩之】

送顧臺州

君從西南來復向東南去會稽望九疑愁雲蔽江渚禹穴閴無聲欲與神靈語臺州海冥冥金城獨髙據雙旌動文星共識君來處君來何所將東風共時雨寄語臺州人君歸願無遽

見松子

手種雙松樹直我庭前楹一年松花開三年松子生松子初辭花靑靑復靑靑日看日漸長勻圓自天生一粒成一樹森然徧郊坰

聽松

聽松復聽松松聲在髙閣閣成四十年聽者今如昨風來春濤生風去秋濤落當其無風時蕭然亦微作聰者聽於斯冥心對寥廓

和浦文玉觀水【四首】

新晴出郭門四野惟一水憶自庚午年雨恆嘗見此坐我天上身江南畫船裏陶謝空遐思今有桂巖子

仁人解憂時智者愛觀水具區接三江雲濤故如此浩蕩千古懷長嘯江湖裏載酌山下泉從吾者誰子

篝燈照伏靈明月淡如水風從松頂來古樂安置此山空夜气淸僧龕白雲裏稍伺秋雨餘還期采松子

萬壑正橫流我方浚泉水山靈如有知應笑我爲此我泉亦何心一道蒼茫裏滄浪復滄浪野歌聽孺子

答顧與成

九日缺登山南郊我行獨緬懷謫僊人秋聲北牕竹世事吾不聞吾道捲堪匊碌碌朝市間他年亦幹祿風帽倚斜暉霜鐘應虛谷千古滄洲情江天起羣鶩白酒本無情偏許陶巾漉

與成過我論詩再用前韻

南山多白雲日我媚幽獨杖藜或西山涼陰夢風竹渴思山下泉迆邐手自匊原田黍稷馨饑鶴如得祿行歌聃史篇我亦願爲谷湖天明晚霞何心共飛鶩有客似醇醪飲我不湏漉

與成與與新復至

今辰復何辰二妙來不獨短刺方在門淸風已深竹袖中有珠璣投我忽盈匊伯仲皆文星胡不照天祿城居自山林足音喜空谷相送冉涇涯云洲起雙鶩回首見遊魚寒潭淨如漉

答浦文玉惠蓮房

盈盈水上華垂垂露中實數應經天星不止摽梅七虛傳周董飴眞嘗楚萍蜜置之萱艸間吾親何固必珍重泛淸泠薦以雕盤漆

又答文玉【三首】

君子哉若人千古此聲實玉如丸復丸初筮得陽七苦心中自藏有房不營蜜尙友濂溪翁泛交亦何必坐我小耶溪相看眼如漆

根撥幸知花自謂將食實髙才迥絕塵名先建安七淸甘入人脾霜餘啖新蜜褎然首王廷天定眞可必禮樂三千言縱橫墨如漆

無才甘退藏觀頥自求實吾道負蒼生敢擬作者七月夜照松苓霜秋割崖蜜蓮房自君投知味我應必報君此山泉無勞問膠漆

晚坐有懷

新雨晴新月明道人移坐臨前庭東鄰偶有瑯璈聲墻西雙鶴相和鳴欣然起步春衣輕石子階邊莎艸生松花欲黃蒲葉靑可人不來空復情【予作是詩已客問可人謂誰予謂幾旬月而一問焉者皆是也蓋三年之病可以觀情矣】

題畫

江上春潮晚來惡水气冥冥接籬落忽看此景如此圖卻怪當年何竹鶴天風吹雲山雨收明日焉知不如昨蓉湖望眼盡鄱湖幾向東岡坐髙閣

我冠【我冠弔尙書吳公也寶聞公事於徐文靖公久矣今其玄孫鳯翔以忠節錄來載諷羣言賦而歸之】

生我冠死我冠我冠不毀我璧完於嗟乎公乃蓋棺給孤寺中白骨寒蜀道難於天臣心有如鐡生前未致尉陀書死後空還蘇武節於嗟玆遊亦奇絕萬古淸風一秦越

醉石爲王翁賦

湖上秋容淡如拭有人時臥林間石石邊有路通醉鄕夢邪眞邪人不識人有托物無情石可醉亦可醒一聲何處滄浪淸

志孝詩【並序】

里人唐公常以其父墓當山水之衝而力不能攺圖也每至墓則哭不已復自鉗以志罪矢之曰墓不治卽死不釋蓋七年而卒家人請釋不可聞者哀之卒後若干年其子勉之始克修墓或告二泉邵某某述其意作詩名之曰志孝詩曰

人謂墳可遷我無買山錢水不可虞澗道可易我有只手不可轉石石可轉知何時我弗是圖安用我爲我自鉗矢山鬼我圖不能有如水生無期死有子鉗不釋生終釋死

有客贈傳神張澤民

有客來從東海湄筆弄丹靑自得師囊中二像示我亦艸艸我於斯人如見之溪翁本丰頷匏翁故多髭有神乃在髭頷外予嘗得之朝省委蛇時客之此藝何太奇客言我先祖曽荷文皇知百年貎得幾名士至今海內聲猶馳不才方愧裘與箕今予爲親歸早臥江南野有形未能圗有影何湏寫君今傳我神誰謂非我者君歸海上超世塵應將此紙持示人尋常倘有知我者謂我今吾眞未眞

送蕭戶部

水衡之司天下七算舟通楮時制同京師南來四千里滸墅實當吳會中地官主事延平彥鸞棲舊在吳江縣政平如水起歌謠今之歌謠乃重見司徒搉課歲有常數或不經寧惠商太原周公有是語至今傳誦盈廟堂蕭君不苛亦不縱隱然名爲司徒重江邊野老閱人多獨汲山泉逺相送【弘治中太原公在戶部人有言九江分司縱邏卒擾商者或曰不然則有漏稅之獘公曰與其擾也寕漏時予爲郎中實聞之】

寄題黃鶴樓【秦中丞國聲以涯翁長句索和用韻爲復時沈休翁亦以和篇寄至】

片雲不向琴臺泊鶚渚飛來共黃鶴黃鶴千年尙未歸惟見髙樓倚寥廓有磯嶻嵲非人鑿磯上臨觀何繹絡長史杯緣庾老停謫仙筆爲崔郎閣內方迆邐大別峯逺樹中開夏后宮朝宗江漢直趨海天津地脈應流通登髙能賦亦餘事天子有使將觀風西涯老作動千古白首載歌還沈翁都臺駐節吾鄕彥五十功名猶未半不轉常持匪石心無涯每出如流翰匡廬云隱具區濤我放扁舟君不見淸秋貽我洞庭歌手墨新題溢緘面君詩原是杜中人吏在漢廷稱老練馮君莫向棟邊懸恐露精光射星漢

題畫

近山如城人可住逺山如屏帶煙霧天際孤舟何處來雲中指點津頭樹客至桃源花正春回首空嗟相見暮蒼壁丹厓幾萬尋飛鳥回旋不知路路逢樵者問山名山深只爲無名故中有靑蓮今古靑時向幽人一披露馮生學畫舉業餘胸中塵土先掃除淸秋此幅展向我請我茅筆縱橫書南沙風韻杜陵後隨物賦形吾不如

七曲灣足舊句

七曲灣七曲灣邵家亭子面西山亭荒久矣山長在一百餘年俯仰間吾亭今復此不見鶴飛還見山如見古人顏靑靑千萬古來往白雲閒策杖臨流水重歌七曲灣

思萱爲吳太學輅作

伊昔母在萱正華兒呼母應春滿家而今見花不見母家道猶春兒獨苦苦心對花花亦愁慟哭披圖春復秋

潘氏兩壽歌

伯翁九十常登山城中策杖猶等閒仲翁七十不覺老笑談出口人絕倒兩翁本是神仙流靑囊傳世眞箕裘二十年前古稀酒伯翁杯落仲翁手小山雨露年年春庭前已有折桂人先人種徳如種樹蠟梅花放春佳處從今凖擬開壽筵千二百年如一年君不見兄酬弟勸歌且祝玉林季弟詩如玉九峯書院歌涯翁先生爲孫司徒作

九峯書院歌【司徒南還至揚州書來索和乃用韻爲復】

司徒歸歟秋月九江上尋山歷厖糺九峯何在郢城西此景更無他處有誰將羣物名飛走取類應出前人口爲雞爲馬爲象獅指點相呼故非偶烏嶺焦山自色形逺爲神仙近慈母方牀若爲野人懸斷舸不勞津吏守公心好靜復好奇孰謂傷廉本無取書堂淸敞據中區曲徑煙蘿舒復紐雲開畫障當南榮泉送琴聲入西牖別來想象三十年淸夢幾回詩幾首鑑湖不用乞新恩故物今還落公手九峯髣髴在壺中一笑春風共醇酒謝安臥不負東山杜甫望常依北斗攜滿靑囊采藥多坐溫白石觀棊久香山老者復何人此老此峯皆壽耇涯翁大作合磨崖爲問山靈汝知否

謝徐員外送石子歌

秋官西來自三衢贈我石子舁十夫問渠安所收拾此急水灘頭激浪余君何太勞我太迂誰知古意皆可書世間奇貨玉與珠我獨愛此珠玉如君看磊磊復落落長短圓方不須鑿萬壑千巖雨送來沙與揩磨波與濯皎然潔素蔚然靑夏造殷因亦惟錯尋常碌碌未足論顧我一卷方華嶽我行兩浙西復東布帆幾揚嚴灘風一罌置此二三子澄淸激濁膠無功而今萬軰皆我潤潤澤不與他山同便將羅列階左右朝夕相看作良友坦然函丈堅且久君不見一畨雨洗一畨明中涵雲气上應星

寶萱堂歌爲華文逺作

寶萱堂前春酒香東風吹花初日長諸郎將兒壽壽母賓階有客森成行具區西來入海去流到鵝湖未能遽乾坤匯澤同餘波正似君家慶鍾處君不見宜男有種春無涯一年一觴如此花

焦山歌【林廷元提學山西嘗作金山行送之黎幹徳有風憲之召乃作焦山歌二山天下之勝二君同遊於斯而繼起登內外臺予知山且知二君於是乎言】

焦山古稱浮玉山乃在南徐東北江波之間長江西來萬餘里地將到海天爲關金山古金鰲與此相伯仲髙通鳥道兩崔嵬深入龍宮一空洞壯哉大觀乾坤中滄溟有際天無窮吐吞兮星日呼吸兮風雲有時變怪起雷雨滿盈之動成晦蒙上觀北斗定天極下指地勢惟玆水上之雙峯吾嘗濟瓜州弭京口鼓楫中流屢回首仙翁招我上金山指點焦山引杯酒君不見百川四瀆先江河安流爭似驚濤多中河底柱復碣石江山非此如此逝者何子登臺我歌此吾道茫茫正如水

靑山歌【陸徳以昭欲刻予舊遊華藏寺詩於石予愧乎其傳也雪中偶興作靑山歌與之是山有宋張俊墓故擬諸桓山云】

吾聞太湖之上郡山叢參差一碧皆摩空玆山乃獨擅名字兩洞庭北夫椒東南條西來幾經絡東將到海還盤薄左旋右引眞有情古色疑從天上落望湖亭如一巢小萬頃煙濤連樹杪七十二峯名者誰今古興亡云杳杳援琴曽和桓山歌斷碑破冢如予何振衣獨上最髙處滄浪調逺淸風多舊詔歸來病新起拭目江湖千萬里丹邱信有在人間玆山玆山無乃是老僧報我山花春題詩爲報山中人它日歌詞已陳迹謂君再拂湖邊石吾嘗一題少室三匡廬不知山靈謂我今何如

謝莫如山惠菖蒲歌

我有二奇石來自上下鍾是時我行自南復之東二物眞相從樓船習習生淸風邇來數年委置庭艸叢新春有客贈我石其數與物皆相同問之云來自蜀中殊形異狀不可以模寫大抵荒崖絕壁自天生質非一日復有長江之水朝夕相撞舂其間歲月不知幾千百乃成造化之神功東坡雪浪何似者吾此四物無乃堪弟兄有客謂予言此石置之盆可種九節仙靈艸南沙偶來觀謂客言誠好我將致之時尙早早聞扣門聲一童手持抱卽令童子洗石分種之如送仙人上蓬島走筆謝南沙淸貞願相保世上瓊瑤何足寶

中秋客歌東廬至邀南沙

今夕中秋月有華古奇石下有幽花惠山泉水荊溪茶酒名且出仙壇麻客皆能賦無喧嘩南沙未來東廬去抗手掉頭不肎住興在王猷放舟處雪月皆堪入詩句東廬去後南沙來艸堂獨對秋星開晚云冉冉生蒼苔我行中庭往復回鶴聲報客慰我懷海月東生酒在杯亦有瀾庵在我齋今夕不樂何爲哉我題詩如作史明日揮毫二三紙東報東廬公南報南沙子

天趣園十景歌【地官蕭九成作園於延平裏第之旁名曰天趣園有景十皆自成也二泉子爲之作歌歌曰】

石壁巉巖天斵成一屏萬古長靑靑蕭園卜鄰得正直誰謂與立天無情盤石坦然在平地四望煙霞以爲際數人共坐尙有餘下布莓苔作文罽原泉混混何處來白虹委地聲鳴雷水哉有本故如是淸泠未受人間埃曲水流隨石渠曲曲曲春風動新淥觴泛蘭亭客如玊方池水亦瀦爲方汪洋數頃涵天光昔人曽賦半畒塘今也有客歌滄浪水碓有機非作巧終古周旋曽未了尋常成物不言勞更復何心較多少釣磯垂釣者何人千秋再覩磻溪春水淸見石魚可數旁有閒地堪經綸丹穴於今亦何有有窟如屋大於斗壚鼎已亡存杵臼應是山靈爲訶守漱淸軒外水漣漪仰髙亭前山崛奇丹靑盡物不盡意意在地官南望時

蓉溪書屋歌【都憲金公奉使還自江西訪予冉涇之上出涯翁先生蓉溪書屋記相示想望風景不可得見情見乎辭】

綿州城東結書屋秋晚芙蓉花簇簇主人他日一歸來手檢牙籖三萬軸花謝花開淸夢遙主人執法立中朝門前不植淵明栁觀裏曽歌禹錫桃主人懷思客賦詩此是諸郎擢第時西曹法吏春秋筆東閣儒臣雅頌詞君不見劍閣巉巖去天近左右峯巒相控引回首蓉溪云隱隱

松棚歌奉次涯翁先生

涯翁壯遊盡南東品題到處皆畱蹤老閒逸事情亦鍾筆底雲气成巃嵸乾坤奇觀此卷中有歌落落稱棚松眼前煙霧如鬱蔥野無夏屋胡爲幪胡不梁柱明光宮君子若人能固窮周旋地占五十弓脫去塵土將騰空上辭鸛鶴下蛇虫天畱奇崛當嚴冬實看糾結虛玲瓏蟠根定與東海通不然何以遊羣龍在淵在陸天機同多言莫如圖畫工神品妙得吟哦功使君驄馬纓垂紅偶入野寺披蒙茸閒將手剔古苔封行徧天涯亡是公幾回世上兒成翁靑雲後擁風前衝工師過眼徒憧憧豈復斤斧遭樵童松兮如鳥已出籠時來貴客僧鳴鐘尋常曲直嗟麻蓬誰將此物驚盲聾涯翁詩成五色虹突然平地起危峯南來吏牘兼詩筒知音千里如相逢雅哉淇澳非衛風

太白山人歌爲闗西孫太初賦

山人西從太白來東南勝覽窮天臺鳯歌落落復自和笑問楚狂安在哉江陵曽見子微否道骨仙風子眞有神遊八極偕者誰江上聽潮何太久山人西望幾回首石室髙寒逼星斗六月爭傳雪未消萬峯誰遣雲長守南來遺我方山冠何以報之靑竹竿杜陵詩人不可作擊節虛堂風雨寒

再作太白山人歌

吾聞太白之山倚西極華嶽崚嶒勢相敵上淩剛風太古雪尙寒下撫蒼茫鳥無力吁嗟玆山有徑不與終南通士將避世往往遊其中超歷萬壑巢雲松伊昔丈人負芻者危言曾動河汾公至今談塵流淸風孫君關中豪仰止玆山髙自稱山人巾葛白布袍入山靜坐觀眾妙出指八極將翔翺胸有五色文眼底無靑紫名家自視出杜陵走筆題詩乃如史子長有語稱董生季主何心譏賈子邇來五見江東春南尋禹穴能知津相逢下我東野拜何人復謂秦無人我作山人歌物色其柰山人何山林歲年晚江海風雨多山人不歸太白空嵯峨

水北山荘圗歌

近來善學孟端畫眼中吾許張臨湘臨湘病後作此幅樹色慘淡山蒼蒼水北山人好事者要我題詩惠泉下秋林逝矣不可招臨湘臨湘亦其亞菊有黃華夜榻深長吟偶坐吾玉林罇前擊節與未已誰能和以無弦琴聽松庵裏廬山壁少日相看眼雙碧酒酣且作山人歌莫向山僧問疇昔

金山行送林提學之山西

大江之中有峯崔嵬屹然獨立不可動百川到此皆縈回乾坤風气與水相移推來今往古無斷續中間有闔復有開順流直瀉忽此突然者儼如玄圭錫禹戴履參三才吾聞岷山導江東沱北匯茫然兩涯瞿塘誰爲峽灩澦誰爲堆洞庭東去小孤小又東千里行繞鳯凰之髙臺南徐望海只尺是靑天如宇置此■﹝土幻﹞堂杯玆峯非柱亦非碣淸泠隔絕人間埃神宮佛剎半參倚唐鐫宋刻剝落生莓苔蛟龍隱盤窟鸞鵠棲懸崖上摩蒼茫下臨空洞兮不可以測度但見海有西戶江有東南隈一山二水理應爾嗟此卷石直從何地天將來水神夜戒百靈護萬騎驅逐疾走如銜枚吁嗟乎尾閭去終日昆侖幾時回振陵風雨潮汐爭喧豗大哉吾道一逝者夫何爲乎有瀾日倒波今頹若非藉此作孤障彼狂且悍將誰與之裁吾人定力如此石滄桑不變此石無傾隤送君須上最髙處商聲擊石開君懷太行絕頂更回首一航東海何如哉

貘皮行【成化癸卯冬予伺春試於京邸茹新寧自蜀來覲假我貘皮一寢處者兩越月而還之蓋至於今正徳乙亥三十有二年矣而猶往來於懷也九月之晦巴東尹黃章遣其子以是物來歸慨然有感焉越明日將考成我家廟齋宿容春精舍遂以藉寢物異且適喜而有作曰貘皮行】

客從巴東至遺我一獸皮觀之非虎非熊羆三十年前嘗見之貘哉貘哉古白澤蜀中諸山多窟宅嚼鐡復吞銅他物更何擇獨出不知雲霧深狂奔但恨林原窄辟邪亦袪濕此語自古聞今夕何夕來吾門貘乎貘乎汝誠武吾將髙坐論斯文

禽言

看蠶看火昨夜小姑今夜我夜不能眠晝不坐火弗戒兮蠶受禍無絲可無綿可蠶死慘那看蠶看火

容春堂後集卷九

●欽定四庫全書

容春堂後集卷十

﹝明﹞邵寶撰

○五言絕【十九首】五言律【七十八首】五言排律【一首】

容春軒六詠

瞻尼壇【精舍東有亭奉先聖孔子畫像前植杏樹爲壇其下】

畫裏瞻尼父庭前卽杏壇春風吹綠樹眞作泗濵看

擬渠井【壇之西有地一方畫爲井田之形藝蘭蕙諸香艸】

橫渠復古心紙上聊云爾我畫我中庭亦復橫渠紙

先春臺【浙人貽紅梅一株與故有白梅對植庭下臺以數石】

兩樹分紅白同然見復心開花還結子吾道古猶今

晚秋圃【精舍西樊地種菊】

秋菊有黃花有朱亦有素靖節醉東籬爲識花心故

黿峯庭【黿山石一樹精舍前奇而不怪通而不巧】

萬古水中山一峯山下石古貎獨蒼然不受風濤蝕

鐘石沼【二石自湖口上鐘山攜歸置之盆池其一■﹝山贊﹞屼其一穹窿】

石鐘以聲名無聲安取此風水月明中我憶東坡子

題扇贈趙宅之

苦熱思髙眺王孫勝有樓城陰連塔影山月入溪流

顯上人送茶題扇答之

祛暑方靜坐茶來淸我心銅盤小泉石緑樹一堂深

聞歌【二首】

久不聞山歌南風五月多牧童呼伴侶吹笛下西坡

久不聞水歌溪上夜如何一聲長復短隱隠度煙波

書國臣扇

有物能生風如雲起太空颯然涼似水人在玉堂中

題國英扇

看竹不問主聽松還對僧山中春欲暮此興復誰曾

得月爲星士作

與客講虛中明月照我懷懷中亦有月元從天上來

題琴泉

手弄朱絲弦音從太古傳山中無和者幽澗落寒泉

伯川以生日詩來口占代柬

謝客不謝詩謝詩應太俗笑舞老萊衣髙歌對慈竹

中秋日許東廬過我至晚乃固辭去口占一絕

君因賞月來賞心不賞月一夜冉涇船千古王猷雪

爲張云邱題畫用其韻

夢裏詩情逺閒中筆力長云邱本孤絕更愛竹風涼

知微病口占問之

秋雨山僧病經旬我不來夜來來老圃報我桂花開

贈吳鷹揚

湖上初逢地城中再會年白頭今老矣靑眼故依然

寒日齋居次見素公韻

供茶須地栗【卽野茡薺北方有之】和藥謝天麻山鳥投風樹江鷗避雪沙近招醪飲薄逺札絹封斜深巷臨涇曲弦歌自一家

送李白夫【白夫還自應天同考訪予艸堂詩以贈之東山謂司馬劉公公嘗有書附白夫見貽故云】

他日蘭溪上相知尙未深東山千里夢南國兩年心長路看孤劍髙枝待上林朱弦寥落久三嘆對希音

祠山廟火詩以弔之兼慰孔道士

古廟前朝建咸淳紀在碑千金未足惜一火竟堪悲回祿增鄰戒嘉平罷裏祠羽人愁且病風雨夜何其

送浦文玊會試

雪色照行李江帆影碧空壯懷離別外長策對揚中風轉扶搖上星回斗柄東濟時公等在吾道付冥鴻

送劉介夫四川提學

蜀道兵戈後君行爲作人冬深方度臘江逺故從岷鐘鼓堂壇曙旌旗道路春錦川明似鏡天與照風神

慈壽爲林鎭江賦

名郡臨江表思歸未得歸遙持揚子水劇舞老萊衣秋壁寒逾峻春陽逺更暉徵黃仍漢典重誥到慈闈

元日試筆答浦文玉

輕著風吹桞深將雨裛花詩筒春有艸硯滴海無涯歷紀還元日車書正一家晴洲堪共眺新水荻生芽

明日疊前韻

秀句傳新歲應知筆夢花昏初回斗柄春已徧天涯有客眞徐孺多書豈鄴家朝來看艸色隱隱在根芽

東廬見過

客從寒日至下榻對梅花它夜月千里伊人水一涯病懷違酒社老興托詩家再過須爲約春茶漸有芽

又用韻柬南沙

有風門獨掩寒徑久無花客舫維城角吾廬傍水涯閒將尋奕者靜復謝禪家茗碗何堪供山童掘筍芽

送陳嚴州嘉言

舊守持新節江邊問睦州春星觀雨駕秋水濟川舟風瀬迎騶騎雲山帶驛樓範公公所慕到處得追遊【嘉言前守饒州】

贈余鴻賓

晚領儒官檄眞成闕裏遊諸生今復魯吾道故從周凍雨隨春作涼云接海浮古松看挺拔應待棟梁求

文玊送雙蓮有詩將之次韻爲答【二首】

水國秋風早雙蓮若爲攜對時占舉首觀物興思齊茹苦辭熊膽行空信馬蹄相看淸露溢仙掌不湏梯

投我淸心物筠籠故故攜如聞歌和越眞解味忘齊甘露分松頂香風逐駿蹄髙登飡沆瀣從此是階梯

秋蓮走筆答文玉

秋蓮如晚子應有物持攜雙玉價難並羣珠數已齊色鮮浮露羽香逺逐風蹄太液九天上朝來何處梯

謝生荔次友人

有客傳閩荔懷君我更攜時和成地勝物論待人齊蜜薦連龍眼塵封謝馬蹄因思南極貢航海復山梯

聞東所訃

東所不可作其如海月何百年淸靜坐一日激昻歌夜雨梅山道春風贑水波白沙遺像在老淚欲滂沱

南軒爲陳廷儀賦

南軒何處是負郭小橋東客復來今雨山如對此翁有懷將獻曝無慍亦歌風期日往稱壽老人星正中

贈周育齋

風雨秋堂冷公來便作春雅情長共物妙語不驚人池養寒泉靜園收碩果仁飄然還畫舫湖海自知津

送李司訓

九載成賢日超遷在此行飛龍重覩象鳴鹿屢聞聲雨露春方早江湖晚更晴東山讀書處回首有餘情【東山書院在余漧李余幹人也】

菊花荘一首寄吳憲使

東籬千古意今在野橋東乘興者何客忘機有此翁關河雄鎭後風雨醉吟中我亦開吾徑秋來得幾叢

述事用澹成韻

世事弦歌外吾廬揖讓中竹深云冉冉苔滑徑重重我獨觀生理人徒問坐功秋深苦多雨眞欲訟雲龍

再用韻答文玉兼賞佳句【二首】

秋月將弦夜林居自老身社無邀酒地裏有和詩人照隱看懸鑑窮玄擬駕輪一明千里共愛子筆如神

詔侍寧親日弦歌報主身靜中眞樂地病後有閒人月水雙涵鏡風天一轉輪達觀無不可碌碌恐勞神

見新月用前韻

獨恨中秋月年年照病身星邊槎有客江上笛何人兔影還雙杵蟾光欲半輪萬峯天柱頂愁坐正馳神

遣夜用前韻

吟遣初長夜愁將久病身地寛吾愛我天逺此懷人北共星從極西生月在輪披衣還起坐無汨是存神

漸霽

漸霽驅愁思無風稻正花徑來今雨客煙起野人家晚榻將新月秋溪有淨沙東鄰知我興多事報山華

答文玉

詩到謠還步秋庭落細花百年雙老眼一代幾名家煙徑兼疎雨風溪帶淺沙不知城郭外何處更淸華

再答文玉

有客題新句吳箋動墨花市橋南北巷鄰屋兩三家江水初辭峽溪金故出沙病夫饒古意極力謝浮華

分胙饋東廬

病起乾坤大秋分日夜中山花還我徑露艸更天風膰爼分淸廟詩筒寄野翁南樓明月夕誰與一罇同

贈鍼醫羅某

百年江海興南粵又東吳陳榻還曾否騫槎信有無神功人擲杖隱計市懸壷歸到仙巖下重看五嶽圖

次韻答顧與成

寺憶重遊處僧房古澗陰詩壇曽有意禪榻本無心未敢忘周夢焉能和越吟思君時極目湖上兩云岑

次楊支硎題惠山泉韻

公來多逸興勝賞獨於斯水徳元無滓山靈故有知泠深方汲綆瀑逺自降旗古調誰能和風湍下石池

以雲南芥菜送文玉文玉有詩用韻答之

病起親畦菜常懷飯我恩有方能入藥無和未成飱迹比■﹝氏鳥﹞蹲野心忘鷃適樊慈闈亦知味吾不愧曾元

再答文玉

殊方傳美種雨露共天恩葅已供時薦羮還勸客飱夢基君亦蔡學圃我應樊莫道冰霜地微陽復起元

夜宿華甥夕話齋與許東廬敍舊

坐共靑燈榻眞成夕話哉暄涼才問昨晴雨未知來臘放詩人筆春分野老杯梅花應識我相對一徘徊

送徐提學

兩浙多才地三年化雨深何人悲櫪馬有客賦鎔金歌向胥潮聽書從禹穴尋舊遊吾所愧棠樹未成陰

題扇贈侯刑部用姚少師泉上韻

三日金陵道江船趂曉開泉甘容我住山重爲公來石愧元章拜桑憐著作栽冬深初雨雪春色已盈杯

泉上次姚少師

江左此亭古原泉若爲開龍噓山雨動魚躍水風來菉竹曾聞賦金蓮不見栽晉人如可作此地復流杯

寗庵少宗伯見過

病後相逢處猶疑十載前君行當要路吾道在寒泉軒坐風初靜城居地偶偏麻姑壇可到誰共賦遊仙

送謝景州【侯起家鄕貢歷官太學數年而總賦吾郡淸徳表表可頌禦史謂州守正官也於是乎舉侯之初至嘗謂予曰廉吾分也不敢自言去之日當知之今侯去矣於是乎言】

財賦南畿郡文章太學官淸爲輿論重老覺仕途難臺斗天何近滄瀛地本寛董祠千載後再拜肅衣冠

元夕過南沙南沙有詩用韻奉答

月比昨宵昏階墀尙有痕主人將就榻童子正敲門市上燈初靜齋中席舊溫阿咸能從我病力獨乘軒

以泉寄寗庵將之以詩

星漢孤槎畔風濤二月前不來今雨客聊寄此山泉使出鄕闗便家從驛道偏曽聞路人語塵世有登僊

薏苡粥次涯翁韻答張提學

舊是南方物新從北塞傳兩封何鄭重萬顆自勻圓入劑堪充使加飡漫擬仙無心成故事涯老賦詩年

雨中懷侯世卿

半月黃梅雨懷人意獨深吟長唐省漏夢逺宓堂琴活水通涇曲甘棠散野陰泉亭千古勝畱眼共登臨

疊前韻

不枉河陽駕東亭艸徑深雨餘方策杖風至自鳴琴病榻忘周夢郎曹惜禹陰未須嗟室逺時有簡書臨

次浦文玉對池荷【二首】

超然不見埃池上見花開華嶽詩中望廬峯夢裏回江湖吾道在壇席若人來逸調難爲和天工自剪裁

朝露灑炎埃紅渠相映開色深從水出香逺遂風回華國將移去懷人幸折來江南多舊曲知是女郎裁

讀陸民望墓銘

愛君不能薦深負百年知吳越觀風地秦淮步月時淸修堪立傳惇厚稱爲詩讀罷南沙誄淒然涙欲垂

壽徐封官

老拜封官命歸來髮未皤巷深塵事少園小野情多久視天終定初生日又過壽君無長語擊節逺遊歌

夜坐懷東廬子

有客經梅裏東廬興若何萬尋靑壁逺一徑綠陰多白日羲皇夢滄浪孺子歌新涼且明月下榻候相過【錢忠言言每過梅裏東廬子必門坐而吟哦聲聞於舟】

文玉詠吾石次韻答之

有物元如此無材柰爾何云髙千仞小山靜一卷多新刻磨崖字遺聲擊磬歌不須袍與笏意到卽相過

春日懷史敏甫

燈夕何須卜陰晴月在天懷君將縮地別我又經年涇上晚獨立梅花春可憐惠然如在卽重詠惠山泉

慰秦國英哭子

哭子情無極慰君傷我心幽魂靑嶂逺老淚碧潭深麟趾空占夢椿庭正惜陰荒亭重延佇天道竟難尋

宿知微山房

一宿山中寺王郎兩月情榻云春坐暖牕月夜看晴茗供新分水鐘聲逺隔城知微請題畫政及我詩成

發文正公弔書後有作

子在心常北吾歸道未南書從春後絕慟豈病餘堪詩興江山老憂懷歲月酣百年函杖地猶許夢中參

平生一瓣香今日托人將鴻雁南來少風塵北望長【時聞有北邊之警】回天曾有筆濟海竟無航畱得遺文在星辰夜夜光

漫識金山酒公因賞識人【己巳春寶以總漕至瓜州邃翁飲予金山寶曰異哉此酒寶不飲十年矣蓋意公所饋內法酒也翁曰此揚州所釀耳是冬入朝具以告公公曰吾未嘗饋希大在坐曰某實饋之公曰知味哉若人可知不錯了江西秀才】憂爲天下地笑返雪中春【是歲逆瑾將置寶戍至閣下議石齋先生曰邵某云云李老先生知之於是乃得致仕云】山色言增重泉評意出新【公寄題惠山泉詩有曰地官侍郎心似水平生品泉如品士似雲江水不同淸此山自得靑金精】北行人漸逺愁見水粼粼【時寶親送寧兒至河濵】

有句傳江左長教和且歌【公近爲江南人題詩書其尾曰二泉爲我和之又有曰二泉見之其能黙焉而已乎】未應知己少自是愛人多雲野秋無雨風江晚更波傷心門下士鬢髮漸成皤

盧侍禦師邵言文正公除夕之夢

夢裏題詩處悠悠萬古心鳯衰吳嶽逺竹老楚江深南極星方照西涯月竟沈繡衣能語我歌苦不成音【師邵云乙亥除夕夢有人持畫竹求公題詩成止記二句曰如聞鳯鳥今哀矣欲采瑯玕柰逺何】

聞錢伯川訃

伯川俄大病哀甚哭無辭未畢慈親養空勤聖主期湖山春正爾風雨夜何其更憶新亭上髙文記兩知

雨中寫野景

雪應初春少龍分昨夜靈瀑長疑落漢槎逺欲浮星沙鳥兼云白風萍泊岸靑漁船投酒市吹笛過前汀

雨霽和文玉【三首】

雨霽詩初至朝來鵲有靈老農頻望歲野史亦占星風水縈新碧雲天露少靑五湖堪一望髙閣瞰鷗汀

霽景還天道吾詩亦性靈檻浮少陵水堂倚太邱星城日低仍白村煙逺更靑客愁殊未已云隱隔溪汀

連日愁多雨還誰歌雨靈已看船入市安用駕衝星葵掩庭中赤蒲添石上靑何時步新月策杖過沙汀

送王同知之處州

伊昔曾遊地今還送故人舟橫吳浦晚駕轉麗陽春山靜南無粵星明北有辰不須論展驥天子重臣鄰

送楊學正之安陸

老臆吞云夢於今在眼中楚材元有望湖教故多功山色連平野江流入半空誰爲三鱣頌夫子又關東

送伍禦史汝眞之廣東

煌煌嶺南節迆邐過江東歲月馳驅裏山川感慨中有天還北斗何艸不秋風如見王宜學相思道病翁

與王子春夜坐

君來下我榻大熱得淸風夜色髙低樹秋聲逺近蛩詩曾驚鶴老數已動楓翁萬卷吾堂在煩君校異同

湛空爲僧作

京塵如海水明眼本來空折葦流沙北扶桑斷石東百年無夢後萬象不言中瓜步還西上廬山問逺公

夜坐有懷浦文玉

哭子身仍病懷君我亦傷江湖秋欲老風雨夜初長鶴夢蕪汀逺蛩聲艸砌涼兼葭空獨賦愁寂不成章

寄薛石泉

此叟何如者山中有石泉潤生晴谷雨光動夜潭天鑑影空坡老題名重羽仙歲寒吾道在須記定交年

九月一日同諸友行山中【二首】

晚秋逢霽景山寺恣幽尋霜樹丹猶淺寒潭碧正深竹壚鴻漸茗松榻頴師琴亭上還髙眺悠然萬古心

龍阜秋云外微茫徑可尋鷗情滄渚逺松影白雲深風逼重陽帽泉流太古琴艸亭春色逺猶是浴沂心

爲潘復軒題畫

兩山藏古寺一道瀉淸泉老衲偏知路髙松不計年橋通采蘋澗林起煮茶煙更愛王中捨長謠廬嶽篇

海洲菊花荘小燕

黃花方對酒有客復鳴琴此老歸來興今吾病起心落英曾物色疏越自聲音久熟江頭路橋東更可尋【涯翁寄寶詩有江頭路熟家家到之句】

汪司成器之燕二泉精舍器之爲予作精舍記先是三日寄至

一杯山館酒十載歲寒心病起懷君切文成望我深江湖方逺歷邱壑且幽尋已辦題名石公來始自今

除夕感懷

病後逢除夕燈前感壯心梅花萬古色雲樹一庭陰客去仍懸榻歌成復聽琴蘧瑗思寡過千載有知音

送秦國瞻赴應天判

【國瞻佐京府告別於予書此贈之予於國瞻有一日之長故多規焉京尹白公輔之子同年友也見國瞻如見予聞予言將無爲國瞻規益者乎】

南國今丰鎬東郊舊畢陳保釐資一徳相恊賴諸臣城險瞻維石江深渡有津謁陵眞對越適野極咨詢漢史聞書鳯周風想賦麟轉輸民力竭湔滌聖恩新牧苑曾歸地乘輿亦濟人羽儀看筮漸棠憇聽歌豳日月光偏近山川气孔神吾賢應妙簡尹伯況同寅此日棲鸞地他年燕鹿賓省臺虛席在珍重報君身

容春堂後集卷十

●欽定四庫全書

容春堂後集卷十一

﹝明﹞邵寶撰

○七言絕句【六十五首】

題余立夫扇次企齋

乞得塵途未老閒卻因多病負看山春來擬作吟詩社一月同君十往還

次見素翁送子【七首】

雪餘詩到病夫驚素老丰姿紙上盈笑折梅花伴孤詠海風吹月不勝淸

愛才成癖謂公偏吐握曾聞古下賢嗟我懷人無所報一罌將汲惠山泉

勸駕南來雪滿山到吳先慰病中閒而翁愛我時飛札更有淸言在夢間

庭訓看來字字眞老於吟詠轉精神滄洲吾道平生語不道蒼生望在身

策名方際風雲會問道須從水陸宜山下出泉庭訓在百回千折定東之

久矣聞君一見之雪消東渚晚舟移百年家學重敷對臣子孤忠天地知

用世無能且病身卻勞長者寄書頻慈闈春酒堪時獻歲有山田亦未貧【莆陽林志道發解北上道出梁溪訪子艸堂出視尊甫教言某辱公愛久而志道尢惇雅誼不敢黙也病餘久謝筆硯殊不成章良用自媿耳】

除夕知微饋泉先是有懷因附之

兩罌泉水一童來向日茅堂午正開謾謂淸風無可報雪中詩爲寄僧裁

睡起偶書【二首】

虛堂午熱睡不得聽客髙吟公甫詩詩當好處卻恐睡正是隔簾風動時

人言心靜不愁熱涼風不來涼意來從今夜夜有月色更愛艸堂南向開

春日奉次涯翁老師【二首】

獨坐心情病後長已教童子任耕桑采新時爲髙堂獻西自山鄕東水鄕

一枕羲皇午夢長有詩不敢和柴桑燕山靑繞今京洛卻指程門望帝鄕

爲華文逺題畫次顧東江

松枝落落骨欒欒風動寒泉更好看湖上幽居故相近他年曽此賦斯幹

卽席題扇【韋軒飲子松風閣】

同向山中試茗來松風髙閣倚崔嵬興酣別院尋僧去卻愛幽花滿路開

撲蝶圖【宋裕陵筆】

花雨初晴日正東遊虫各自領春風狂童不識荘生意漫把閒情逐夢中

贈錢校書

夫椒山前孤艸亭水風吹月秋冥冥客來鶴去主人返七十二峯湖上靑

題竹送李司訓

送客將歸歌復歌諸生攀挽欲如何竹枝把作松枝贈歲晚相看思更多【李君秩滿將行諸生請詩者踵至予謂可以觀師道皆有以與之周生以畫竹來復賦一絕蓋江南詞也予嘗聞余幹舟子亦善吳歌試以授之如何】

燈市追和錢希翁

獨向三橋靜處行松棚落落帶春星城中月是山中月一有燈光分外淸

爲葛元兆題扇

靑藜爲杖葛爲巾采采山中百艸春歌罷紫芝還自和九峯殘日未逄人

吳心逺惠新茗重以盆蕙走筆謝之

題書正爲山翁問忽報山翁使者來坐有香風起何處山中花在盎中開

戱答許東廬【二首】

春晚天涯有所思詩來剛值落花時靑靑竹筍眞如玉珎重還教棘護籬

主人心逺客來稀剝啄聲知是也非問訊何如還道甫數行書與一童歸

夏夜足成春日之句

春風門巷冉涇西興到新詩漫自題鵬翼順風滄海夢桃花流水碧山棲

椶蒲【二首】

椶櫚根老久應捐漫托昌陽爲引年露下髙天秋澗冷山中人作水中仙

椶本栽蒲故有之水邊石畔鬭新奇相逢若問通仙否直待形容變盡時

再韻【二首】

老朽判爲世所捐定交今喜得靑年淸泉白石非君事行作蓬萊頂上仙

蓬萊路逺未能之水上枯槎也自奇劍佩森森人似玉羣仙初謁太淸時

次南沙謝菜

敢誇異種出雲南老圃新畦也自堪擊節有誰知此味介君能辣白能甘

贈周含山

五年佐邑平如水更有餘功及我泉何地含山君莫問兩般疆宇一般天

奉次涯翁先生冩眞【二首】

萬古勲名百歲身古人風采在今人丹靑縱有如神筆難寫胸中一點春

後天不老是公身今作人間野服人若問向來黃閣地東闌芍藥有餘春

題景婁翁壽藏追次張東海韻

乾坤隨處是行窩漫聽人間哭且歌莫問向來登嘯地太湖秋晚水增波

奉次涯翁先生漫興【二首】

新爲鄰人短築墻竹邊小徑舊升堂病餘謝客渾無事童子猶嫌洗硯忙

水調山中不用符老僧仍挾古茶壚晚來送客前涇去問道前涇月有無

戴文進春山疊翠圗

戴翁筆底有春山萬疊風煙尺素間好似西湖新雨後兩峯回首六橋灣

王友石枯木竹石

何處蕭蕭玊數竿樹邊石畔晚風寒王郎標致元如此每向人家畵裏看

鄒就閒見訪

三十年前見此翁靑春標格舊家風而今白髮垂雙鬢秋水依然是碧瞳

米老拜石圗

眼底巉巖萬古珍乾坤回首幾風塵公來一拜還袍笏不道天涯有美人

王友石渭川煙雨圗爲施克文題

此老胸中有渭川筆端能雨復能煙休論畫法如書法曾向松庵讀史遷

施克咨友石竹枝扇面

石庵畫竹人爭賞尺素流傳知幾家偶見平山亭子上長吟落盡晚春花

謝張提學惠薏苡仁【柬云涯翁作粥服之有辟濕之驗】

辟濕初聞薏苡仁涯翁詩裏見來眞東風吹送臺端貺活火山泉共作春

贈鄒光懋

五月蠡溪新水生菇蒲出水與堤平望亭南望太湖白溪上詩人無限情

謝張巡撫惠廩米

廩人珠玉辱多分南浦猶懷共水雲作粥便將和薏苡涯翁詩自學臺聞【春初張提學寄薏苡仁兼致涯翁老師絕句詩言和米作粥已濕有效故及之】

爲鄒文謨題畫贈劉古田

黃鶴樓前江漢流十年鄕夢在中洲而今木鐸翻琴操又向閩南望楚州

詠史

麻衣力盡泣孤臣回首江南艸色新獨恨乾坤如許大首陽無地可埋身

春庭八絕句

三年種松五尺彊松枝盤桓松葉長歲寒節操久應見春日開花淸更香

偶栽梅樹是紅花每歲花開對客誇知己相看心自白盡將顏色付詩家

菖蒲本是仙靈物卻爲冰霜穴底藏過盡東風更梅雨水中央看婉淸揚

西園移來兩叢竹千古湘臯宛舊斑莫道吳天非楚地主人眼底有江山

新梧樹傍舊桐栽俱自靑山寺裏來幾見霜黃春又緑有詩空和鳯凰臺

買裁金橘短婆娑向來洞庭風雨多分付蒼頭好澆灌莫教人力負天和

燕居亭前石子臺兩株銀杏一時栽莫言未得弦歌地畫裏尼山許見來

九畹新成古井田滋蘭又似賦騷年不如無界還無數雨露茫然太古天

題畫送胡仁夫【二首】

酌泉飲君君莫疑此泉徳本與君宜煩君持向開河去宋老祠前奠一巵

東山寺裏相逢地陸子泉頭再會年震澤煙波彭蠡月乾坤回首一茫然

望云庵爲林提學題用素翁韻【二首】

白石山前雲气深有時飛起有時沈太行頂上南回首千里慈闈隔歲心

黃河東繞太行深云薄西峯日未沈萬里乾坤同一慨北南行止兩無心

雨中柬文玉【二首】

雨中閉閣自焚香門外詩來故故忙夢裏風騷猶逺在卻教白日破羲皇

梅天散帙動蕓香誰信閒人盡日忙不見靑藜照淸夜欲將遺事問東皇

寄許東廬

衝雨衝風一事無東陂南蕩水連湖興如王戴非因雪他日休煩作畫圗

題石庵畫竹

蕭蕭數葉不勝看到此方知畫竹難誰信中書曾放筆片時行盡楚江幹【涯翁有題柯丹邱畫竹詩曰休將畫竹論難易剛道繁難簡更難君看蕭蕭祗數葉滿堂風雨不勝寒石庵此幅足以當此不知丹邱所作於此何如也】

爲兪立夫題秦務本小畫

詩興逢秋日漸深相知獨寄畫中琴靑山影照斜橋水時往時來共賞音

聽松偶成【丁丑十月廿八日】

秋深水國候來鴻一夜悲涼見朔風行徧冉涇無語者聽松閣上哭涯翁【某以翁小像懸松風閣旬月一謁之】

成汝從惠鱸魚口占答之

溪邊漁艇日相尋誰遣鱸魚動我吟我膾我羮人莫易當年張翰亦勞心

容春堂後集卷十一

●欽定四庫全書

容春堂後集卷十二

﹝明﹞邵寶撰

○七言律【一百三十首】

白石艸堂奉次涯翁先生【二首】

【涯翁先生爲林鎭江廷元題白石艸堂詩跋肓將至江南二泉見之其能黜焉之語輙用韻以歸廷元情見乎辭】

北望長安近日邊春風函丈憶當年新題歲月經綸外晚節乾坤杖幾前詩卷有情多汲引門墻何日更延緣朝來忽對林京口卻道西堂別是天

艸堂回首海云邊舊路依稀幾來年白石峯髙幽興裏滄江水闊大方前閒來月棹頻乘夢老去雲巢再結緣領得涯翁新墨去文星長照斗南天

又用前韻寄林鎭江

詩興時來案牘邊故山風物自年年淥分一水橋南北靑擁羣峯屋後前明月半窻空有夢淸風兩腋竟何緣秪應獨上金山寺吟倚滄江萬里天

雨坐用舊韻

檐澑聲聞隱幾邊去年多雨復今年林臯緑樹層城外江浦黃梅五月前夜榻長懸須雅客晝簾深下謝塵緣西山雲气東山月他日容春亦此天

靜中寫懷用前韻

策杖山邊復水邊病餘翻喜得長年風光共逐初晴後春色還憐未雨前何處乾坤堪一嘯平生泉石本多緣閒來獨上西樓望古華峯髙正倚天

寄崔工侍民瞻用前韻

郴州南望楚云邊顏色長懷別我年嶺北春從梅折後衡陽書在鴈歸前雪淹夜榻無佳興【己巳冬在東朝房】月照秋槎有勝緣【乙丑秋在江西滕王閣】病起萊衣方再舞晚風吹雨過梅天

答朱云厓何梅壑復用前韻

腹笥便便不姓邊暮年詩興似靑年一春風雨題緘外萬古江山放筆前壑倚梅花眞入畫云生厓石自成緣晚涼相過須乘興酒在淸罇月在天

又答林鎭江

麻姑山下石磯邊艤棹逢君是此年落月夢長千里外歸云心逺九峯前東曹吏牘忙中事南國詩筒病後緣公暇漫從江郭眺滄浪歌起白鷗天

壽涯翁老師用癸酉守歲韻

濯纓歌罷水無塵靜裏乾坤太古春藜杖有情隨興逺彩毫無象與時新星辰又值初生日山斗同瞻未老身白髮門生江海上捧觴眞羨在庭人

閒居用舊韻

短墻隔斷市橋塵地爲容春早得春春雨卻扶嘉樹老艸堂方舞彩衣新經綸不入間邊夢筆硯長隨病後身剛愛緑陰簾閣坐抱琴驚見扣門人

書院新成再用前韻【二首】

小堂開向綠陰邊故老相過問往年水接少陵新檻外艸生茂叔舊庭前山從西望城才隔溪自東行路亦緣微醉獨歌人莫訝春衣初試晚晴天

書策重翻架上塵兩年多負病中春手將筆試初知健心與盤銘幾見新方得養親眞愛日未成報國敢輕身冉涇門巷深如許擊節髙歌不和人

秋夜與東泉瀾庵坐月

病起尋詩此夜多隔簾月竹弄婆娑燈光相對知人否酒戒未開如夜何它日更期天澹蕩去年猶憶雨滂沱西風吹綻東籬菊湏向花前一浩歌

病起山行

半年病足懶登山咫尺煙霞夢寐間再到欲題新歲月相逢爭識舊容顏流過亂石淸泉靜飛盡浮雲翠壁間漫道坐來多渴思一茶還待老僧還

寒日懷臥云上人用昌黎韻

病餘情緒還無賴久擬臨泉洗宿埃載酒定須三宿返送茶時復一僧來身從白日風時避眼到靑山雪處回爲問西齋懸榻地荒云和葉幾堆堆

甲戌正月三日山行次史敏甫

萬壑春姿一夜還畫船載酒共看山泉經古寺自雙澗亭倚危峯還幾間眞樂竟須同客醉浮生何必羨僧閒南巖更得和風早笑索梅花不作慳

徐用中寓松風閣詩以爲問

舞雩何處問髙壇松閣春風晚帶寒病起不須操幾杖詩成剛在憑闌干榻緣徐孺初教下壚爲王郎試索看我欲坐君聽古調隔墻還有玉千竿

雨中漫成

陽春門外水田田野老歌聲逺近連雨應雪來曽計日月從星在故占天漫看東渚橫孤艇久擬南風振五弦更愛亭前新種竹一畨沾灑一森然

寄許東廬

老去詩篇興若何一春城郭少經過陰憐緑樹風偏好濕怪黃梅雨太多靜力更憑閒打整狂心都逐病消磨勞君問訊無堪報微醉亭前獨放歌【微醉亭在容春精舍取康節詩意】

答桂子朴

南行將母底須悲浙水灘髙恐到遲秋月春花皆我夢海風江雨此何時孟郊心苦吟遊子韓老情多賦別知盡把新懷對難弟玉峯回首思冥迷

聞李四順訃

百年家學有箕裘晚擢髙科仕亦優北斗望中心鳯闕西山歸處首狐丘一封誥尙虛新墓萬卷書還滿舊樓最是渠南亭子在黃梅細雨不勝秋

次楊淡成

去年鴈早曽聞賦今賦還聞鴈晚來信入上林云有路居空彭蠡水無陔獨看黃菊疑秦令未獵長楊媿漢才莫道喘牛非我問飯牛歌罷自生哀

贈邊伯山教授

看盡長安一日花還從八月返星槎儒官故冷師模重宦路𨿽迂國體華地接蘇湖風有自天空蓬閬海無涯棟梁榱桷皆時用歌向先生不是誇

送費鵝湖先生歸鉛山

歸興乘秋度玉山始知佳境在人間云鴻影外江湖逺臯鶴聲中日月間祕閣文章天下手都門圗畫老臣顏感公相問無能答病客江南正掩闗

壽賈封君

上壽人膺太史封白頭林下慶遭逢淸時恩典隆冠冕令子文章重鼎鐘鳩杖晚扶閒處立兕觥春映醉時容仁源不在南陽水莫問今生菊幾叢【正徳甲戌秋賈翰長鳴和書來言其尊甫封君壽九十請詩慶之封君予在許時所敬愛者詩之慶其能已諸時予病新起有詩而未克書越二年丙子秋七月望始克書以歸】

屋舟爲京口錢宗玉賦

風波懶逐世浮沈小閣憑虛敞素襟采藥每牽浮海夢乘槎聊遣濟川心水能載覆旁觀久天與周旋獨坐深聞道江南船似屋中泠何地覓帆陰

幽居四詠【涯翁老師近寄至園亭四詩正與幽居景物相合依韻寫意聊以自適他日有便將呈焉請教】

樹色

乍濃還淡弄朝暉樹色依稀定是非樓上望回川歷歷城陰遮斷路微微曉云有影團傾蓋春水無波淥染衣獨坐懷人心正逺天空渭北鴈初歸

花香

花气絪縕共暖風誰從起處問西東偶來似與遊絲下卻散還隨夢蝶空曲檻有時應獨駐幽居何地不相通等閒擬得涯翁句已落人間色相中

鳥聲

一鳥不鳴山可憐更憐鳴鳥過檐前友聲信有如鶯語喜報曽聞是鵲傳南國音成非別調北牕夢醒正閒眠近來習靜心初定獨把無聲寄五弦

鶴舞

誤向丹邱共羽流多情今得此亭幽長鳴似與髙人語屢舞誰於醉客求風羽九逵能抗晚野心萬里欲橫秋試將衣袖閒招引轉盡花陰意未休

自和幽居四詠【昨和四詩以專詠物而略於所見玆復用韻如左】

晚晴無物不含暉此樹天將悅我非一碧故涵秋水淨半黃初著曉霜微吟隨望逺長憑幾情憶陰多坐解衣莫道寂寥誰與共天風時引白雲歸

忽有幽香共午風小春庭院菊籬東一絲何處來應逺百和無端界本空漫道芝蘭隨物化眞聞黍稷與神通麓堂地隔四千里三嘆餘情數紙中

綠樹春聲正自憐秋深幽鳥復庭前谷中音似聞人語池上書應爲客傳短調自須風靜聽多情誰起日髙眠閒來漫擬成新曲長嘯臨流付一弦

饒州遣鶴剰風流小圃新開竹徑幽見影淺將於水監聞聲髙欲自天求圖中恨識靑田晚夢裏疑看赤壁秋莫向主人撩醉眼病餘如我且須休

寄吳憲使

濂涇艸堂淸可憐幽期已在立秋前社中詩自無新什方外書應有別傳野曠正堪乘月步日髙猶爲避風眠伯牙山水鍾期耳萬古知音不在弦

壽涯翁老師

緘詩到已過弧辰十月書回墨尙新獨樂園成身未老靜觀心在物皆春千鈞筆試三杯酒數仞墻趨四海人古華山泉深更逺年年持此慶生申

壽吳憲使【甲戌有詩酒托黎判簿轉上秋九月始達故詩中首謝之憲使吳海洲開六十之燕某初勿藥未能往稱觴謹奉春酒一尊侑之以詩】

東藩回首興飄然須信吾儒有列仙湖海正當初返地星辰還值始生年南山靜對陶潛菊春酒香分陸羽泉笑問丹丘何處是爲君重賦逺遊篇

觀紅梅次玉林韻【予庭舊有梅一株故有觀梅之約客復以二株至遂以起興】

兩樹新從浙上來一株先向檻前開春回老幹經三月酒人酡顏定幾杯畫筆詞鋒爭勝負花情人意兩徘徊玉林髙唱南沙和月上東山客始回

淸興逢春似水來紅梅花下小筵開盡將顏色降詩律獨引風情入酒杯積雪不知香逗𨖻落霞還與影徘徊海棠更有西軒在賞事眞須第二回

雪中紅梅

紅入梅花淡更妍一株曽向麓堂前爲春獨步還今日與雪相違又幾年素質已參丹鼎客朱顏應作羽衣仙憑誰喚醒羅浮夢不信瑤池別有天

得莫如山浦文玉和章復用韻一首禁體物語

初陽一點便成妍占斷容春小閣前犀浦有招須避地海棠相見定忘年姿容漫倚云邊客香影空傳海上仙寄語詩人休物色已知描畫不如天

送梅

吹殘玉笛有餘妍愁向東風問雨前共矢心情如白日長畱顏色似靑年看過春陌且從客飡盡朝霞還訪仙何處江臯可遺玦羅浮回首海南天

再詠紅梅【梅禁太嚴濟之以寛猶琴之有泛聲也爲知音者報】

江頭兩株來越人卻依舊樹爭鮮新竹松相與可偕老桃杏不知應妬春特書方將補月令殊色乃復煩花神倚闌獨對東風語萬古淸香眞絕塵

送秦中丞國聲之湖南兼呈東山先生

中丞旌節自東來黃鶴樓髙倚憲臺江漢朝宗千古地風霆鼓舞一時才洞庭水闊春初渡衡嶽雲深晚正開老矣東山煩問訊蒼生回首柰何哉

送華大參文光【春寒且風深坐東堂玉林翁至特索梅心送行之作卽請限韻成二首兼簡劉提學】

老鶴風淸蜀道寒使君直節動朝端峨眉月小天非逺灔澦春深水正寛今雨客懷還對榻平生交誼自勝冠益州畫像聞猶在石本憑君一寄看

兵戈銷盡蜀江深甘雨和風使者臨寛得一分非小惠逺從三殿是佳音他年鳴鳯曽爲瑞何處甘棠不作陰提學分司如我問古梅花下憶論心

雨坐

桃花水來花正飛鳴雨旣過還煙霏道人多情自晚閣童子好事空春衣溪上芳洲白鷗劇城邊野塘靑艸肥山園竹萌未盈尺有僕修籬乘棹歸

陳嘉言送雙鶴以詩遣之次韻爲謝

病後身輕欲禦風羽人誰遣過墻東乾坤有地云隨馭日月多情鳥出籠詩社幾人時野服使君五馬古侯封天機動我鳴還舞更愛新巢在老松

饋筍於侯明府明府有詩用韻答之

玉在山中敢自珍令君詩到便成春坡翁他日言何劇石老此庵看已眞【吾尙徳書院乃九龍山人隠地山人畫竹妙今古人謂得之此中友石山人別號也】巢鳯欲來先振羽籜龍方臥漸生鱗筠籠落落慚爲政只饋淸饞不饋貧

以梅實櫻桃贈文玉文玉索詩用前饋筍韻

人有相知果有珍盤中朱綠眼中春休論金鼎調還未且道筠籠贈是眞試熟漫憑犀浦鳥薦新兼侑錦江鱗無端生意詩囊在報盡璚瑤正不貧

得幹筍法於文玉用前韻爲謝

待聘多君久席珍等閒燻炙亦成春相知豈謂新時好不厭曽聞淡裏眞煮石每教尋活火屠龍誰解斸生鱗庭前更有雙梅實古鼎無勞笑我貧

再答文玉用前韻

市橋櫻筍競相珍四月風光未盡春病欲自醫須此靜才難時用是吾眞南山地近無叢桂滄海波深有一鱗【文玉號桂巖久屈禮部】數畒小園千挺竹野人家事不曽貧

三答文玉【二首】

十載胸藏萬古珍揮毫應待殿前春羣龍變化知非幻二鳥遭逢恐未眞獨夜坐醒云鶴夢長風歌動石鯨鱗古人靑眼如猶在肥馬寧教笑士貧

蕨芽未許殿山珍孤竹根回地底春歌菉千年風故好聞韶三月味應眞滄江雷雨龍無種深谷霞煙玉有鱗漫詠杜詩還自笑數株桃樹濟誰貧

追挽荘定山【江浦荘生會索其先大夫定山公挽詩於予因緘見素林公詩來蓋於今十五年矣雨中無事檢而得之追感夙誼用韻成章】

尺疏曽聞奏玉皇上元燈火謝詞章百年不起燕臺馬萬古猶存魯廟羊劍委煙霞還嶽气筆參星斗動江光長歌滴盡東堂雨祗缺靑山一瓣香

次浦文玉夏日遣懷

午風淸愛葛爲袍銷盡鑪薫政寂寥愁裏得詩如客到【詩到時予晝寢方起】夢中觀物笑僧驕【適夢入古寺僧有以智永帖出觀者予曰於公書何如僧曰頡頏予大笑而寤】三年病合投閒計十里遊辭避暑招【吳海洲屢約出遊皆謝之】有曲和君還自已古琴疎越未堪調

待曙樓爲兪司諫國昌賦次涯翁老師韻

髙棟層軒帶宿霏明星耿耿見依稀天回北斗還何指地向東方漸有暉寺下雲林僧未出城邊野水鳥初飛主人聽徹金門漏五鳯樓前候衮衣

熱中和杜自遣

時行風咳十人九而我欲逃還不能漫扣蘇盤弄白石且誦歐賦憎蒼蠅萬里樓臺正隱隱三年幾格何仍仍所思宛宛隔秋水墨汁飛來字字冰

次侯明府登濕云亭

兩載憂民太瘦生偶乘秋興試山晴路過野寺云初濕人在危厓鶴共淸有石盡堪他日頌此泉眞與我心盟大夫能事登髙賦莫訝天風起斾旌

次侯明府九日遊惠泉

病不登髙數負秋卻憐令尹此閒遊淸知流水山中出逺見雲飛海上浮僧具袈裟惟茗供客過方丈有詩畱秪應稼穡闗心在莫話忘機欲對鷗

十四夜小酌

將圓未圓天上月似老非老人間人醉時歌調幾年復病起酒杯今夜新多情不啻共千里何地更堪容一塵明日南樓獨淸詠風吹星漢欲粼粼

送戴仲鶡謫嶺南和侯明府

淸江浦口馳詞地左順門前待報時逺道謫官何日到小臣憂國有天知鏡看白髮朝還掩棹指靑山晚更移老我間居復多病秋來愁和送君詩

秋日侯明府見過

病中三度見秋風車騎時時枉縣公野服豈堪迎上客淸談眞可慰深衷地從泰伯風流在人與中牟惠愛同簾閣不知移日影薫鑪茗盌有雙童

送趙立之應貢

君門北望政如天有志元從鼓篋年歲賦逺追三代典命題親禦九重筵詩成行捲如攜嶽酒盡離觴更酌泉莫向秋風逐車騎新春須上渡江船

西郊觀稼奉次涯翁先生

詔許明農值此年西郊垂稼正田田一時偶出遊還賦四海方詢食與眠溪水多魚供有饌野人皆酒饗無筵壽村風景誰堪擬韋杜同歸尺五天

謝侯明府遣醫視老母用壬申歲聞侍飬命韻

偶於文檄見都兪多少憂懷爲掃除父母歌傳千載上【用召杜事頌明府】君臣藥在一言餘三春寸艸慈親徳片紙千金令尹書醫國有人吾豈敢秪從花徑導潘輿

丙子元日試筆

栽得野松蒼色多隔墻菉竹亦猗猗焚香掃地自我是投刺到門如客何亭上髙登移晚岫溪邊徐步起新波去年今日曽題句和者盈屏皆可歌

十四日觀燈

前日方愁月負燈夜來燈月興還增橋通碧水灣灣路街覆靑松處處棚海上不知蓬島隔春來漫擬廣寒登少年樂事今如夢駐馬長安幾度曽

十九日漫述用元夕韻柬坐客【是日京師稱燕九吳文定嘗有詩紀事】

滿城風雨夜收燈艸色階前看漸增三載病軀才入市一時詩興敢題棚遶門水可容舟泊負郭山須借屐登燕九有名何必問匏翁詩向薊門曽

春日寄玉林

春日題詩問玉林山中春色淺還深初鳴谷鳥乘風暖半吐巖花坐野陰畫舫壺觴遊客興竹壚泉水老僧心憑君爲約新晴後繡嶺堂前共一吟

次韻答如山

讀書曽共借東林竹上題詩歲月深千仞羽儀看晚霽幾畨花信作春陰而今諸老多朙眼自古良工獨苦心我有一杯非浪致爲君先唱鹿鳴吟

沈方伯良臣雨中見訪以歸田數詩索和和其一以答之

歸計休論負郭田險途曽訝璧能全故人今雨非他客吾道滄洲共此年秋興剩添三徑菊春潮不到五湖船憑君再擬相尋地數點閒鷗野水邊

哭諭子幹

數口西悲蜀道難一驄五馬舊相看風傳天上春光近月墮雲間海气寒事志已修千里郡功名俄蓋百年棺惟餘南省相知意獨取焦桐忍淚彈

上巳之明日登錫山頂一首【壬申歲九日嘗一登病後不意復可登也】

閒上東峯望五湖舊時亭榭半荒蕪山中石刻曽傳漢水上■﹝氏鳥﹞夷獨弔吳南澗袈裟僧迓客西巖尊榼僕爭途五年再起登髙興問道山花識我無

用登山韻送尹吉士舜弼

幾年蹤迹隔江湖冉冉春愁寄緑蕪北望京華常傍斗東來舟楫又經吳鵝湖鹿洞今何夢瀛水蓬山舊有途我憶麓堂心更切臨書翻愧一言無

舜弼去張提學汝立至復用韻一首

舊遊回首幾鄱湖白鹿堂壇半欲蕪周氏圖書元自孔楚邦風壤尙連吳壯觀獨泛三江水正學先驅萬里途聞道春來多雨露山城桃李已開無

春日訪莫如山不遇

南郭沙邊一系舟山亭步轉更登樓僕知舊事問能答客有餘情行復畱背谷且看花獨放隔林曽聽鳥相求主人試屐今何處應在龍峯最上頭

華藏寺和玉林

湧金亭倚水雲髙三月餘寒尙綺袍古寺客來敲栁癭老僧門外掃松毛天風欲定還舟楫春色無端漫酒醪獨立蒼茫思何限吳山煙樹越江濤

送潘侍禦起溟

柱史新從兩浙還淸風隨鷁過吳山南方郡國巡行後北極朝廷仰望間八月秋濤虛谷震六橋春雨落花斑朝來暫艤蓉湖棹卻愛沙鷗水際閒

吹笛

吹笛禪堂夏日長月明還憶玉河觴弟兄於我交能世山水而今會在鄕興逐微波生緑酒夢將幻景出黃粱淸秋更擬酬君地髙閣松風坐夕陽【四月十七日呂太僕仲仁曁諸昆季酌我於惠山禪悅院返棹有述昔在京師嘗以中秋夜令伶人吹笛侑酒於今十有七年矣松風閣在聽松去禪悅二里】

午熱書事用西涯公韻公用杜韻【二首】

矮矮牀如席地然十分晝漏七分眠銅盤水石自手弄山閣風松猶夢牽故人饋酒江浙上童子誦書秦漢邊東街鈴聲冰水過時向慈闈須買錢

古澗泉如爲我然松陰有石更堪眠仰髙長對山靈在習靜將勝塵務牽大孤小孤匯澤畔南髙北髙潮海邊人間山水卽風月淸興到時那用錢

喜得精舍地有作用杜韻

寺門東北徑悠然小洞陰多鹿慣眠出地泉聲無石礙倚天松骨有蘿牽病餘杖幾三年後夢裏堂壇五老邊蓮社在鄰吾不入門人今助買山錢

苦熱用虞邵庵韻

酷暑淩人未肎休深居謝客汗還流月星影照此堂夜風雨夢回何處秋吾道江湖應久病誰歌云漢不深憂長松古澗新精舍願與諸君裹茗遊

雪洲追弔夏叔度亦用涯翁尊師韻

月寒沙白水如煙興在中洲望宛然豈有機心將避世不如醫道已通仙孤舟自系須人渡一鶴時飛爲客傳雨露春來江岸闊弔君何處放湖船

怡閒翁七十壽詩【怡閒翁今年壽七十其子太學生昌言等以翁意請爲詩予問開燕之期昌言曰翁不欲不敢以燕然則詩何爲曰翁固欲之予異焉賦此以復翁吾邵出也自其先君景婁公甥於吾邵者迄今百年而往來視他姻獨久以篤予惡能無情哉翁之欲予詩其亦此意也夫】

不須開燕卻須詩七十年來兩好兒晨策杖時無地礙夜焚香處有天知中書宅畔云連合羅漢祠前水滿池莫向人間問蓬島人間人以百爲期【中書爲王友石其故宅在怡閒宅西怡閒後圃有管羅漢祠相傳管產其地】

正月三日小餞施克和於惠山酒間克和誦劉后村元日詩爲令因用其韻再致別意是日予奉老母觀新精舍故別設於知微山房云

精舎初成近惠泉幾回辰至起僧眠新正屈指今三日舊約驚心又一年慈母板輿應偶爾佳賓艸飯乃居然憑君莫問山中事萬里靑雲彩鷁前

精舍成答徐侍禦侍禦擬復命還日來觀故結語云

憲臺檄至築書臺野寺東頭辟艸萊新水檻前看正脈古松壇下賞遺材詩傳涯老能千紙酒酹山靈又一杯剛道暮春吾興在繡衣天上亦朝回

春日懷僧知微

今雨山中未煮茶僧房岑寂閉梅花云心逐我俱無迹艸色逢春漸有涯林徑幾時松葉滿洞門何處竹枝斜【古洞穿斜竹唐人詩也說者誤指其地故云】野人持贈靑藜杖欲向吟詩社裏誇

寄題宜興李宗源雙桐用吳寗庵韻

雙桐自比雙南金地得寛閒謝斧尋吳老詩題從始植文郎圖畫已成陰霜黃碧葉秋將及月白靑枝夜不禁吾樹在庭須客賦爲君還作短長吟

秦氏山莊用慰國英韻

五峯東下見平林中老當年卜隱心龍尾白雲看不逺水心明月坐曽深誰家桃李春無色此地松筠晚有陰欲過荒亭橋板斷幾時香茗更相尋

和答喬司馬

參贊堂髙倚碧天舊章新賀又今年野情不問山深淺春色爭看雨後前梅栁雲霞俱物候江湖廊廟各詩篇江南二月多遊興獨放淸溪愛我船

觀梅

病起逢春意漸寛梅花又向檻前看色如桃李無塵俗心與冰霜共歲寒素後也知施采易黃時才覺作酸難東風吹雨花朝近對酒題詩政未闌

寄復張提學用舊韻

兩月東巡歷四州幾多詩景待君收節從海上應遄返題爲泉頭合再畱湖上晚風雲未定山中春水鳥相求濯纓別有滄浪調何處蘭亭水曲流

答南沙用前韻

紅梅又發舊年枝多事相尋酒與詩艸木欲蕃先喜色冰霜𨿽老獨貞姿君歌已到能言地我賞偏於半醉時誰道忘憂但萱艸北堂移此亦應宜

次韻答見素先生【二首】

一別金溪十載余【癸亥秋】郊齋猶憶識荊初【丙辰春】吟詩壇逺旗頻偃執法臺髙席屢虛閩嶠衣冠千里夢蜀川兵革幾封書花籬竹徑尋常地慚愧先生問卜居

寄夏徳樹用素翁見寄韻

赤城別我十年餘【赤城徳樹別號】猶憶麻城語我初【麻城謂李天瑞予知徳樹以天瑞言故】夜月江南鴻鴈少春風海上翠屏虛佳人空谷長勞夢逺道平生未盡書聞道艸玄多暇日杖藜時過野翁居

聞龐方伯元化訃

激昻意气欲淩雲他日同朝僅見君國論是非誰史筆諌垣輕重幾彈文山連吳楚三臺近【元化天臺人】水出江河兩紀分【公嘗爲河南廣西二藩】信宿信州成永訣舊詩淒楚不堪聞

山中訪王校書

閒看書法到山中騎從多煩兩縣公茶鼎潤生移竹雨墨池淸起落梅風閉門謝客精廬右掃榻勞僧丈室東只恐春深遊客到靑松林外萬花紅

連陰曉爲北風開春入山中第一回

亭上逺天須捲幔檻前新水欲浮杯校書客避參軍辟問字人傳別駕來明日更邀朱趣玉黃公澗畔踏蒼苔

紅梅一首用涯翁壬申歲韻

紅梅闌畔興無涯頗覺詩從去歲賖貞白心腸元絕物尋常顏色自成家品題合著孤山月行軰休論二月花剰取餘情與來歲只今誰遜復誰誇

上巳日私試諸生於二泉精舍

一從修禊起流觴千載髙風尙未忘此日閒來非此客吾山佳處復吾堂臥龍庵外尋黃石活水源頭見紫陽沂上是非人莫問艸亭眞對海天長

觀錫山塔基寄顧少參與成

東峯石塔對西峯云去云來俯仰中萬古不磨銘地語百年誰試補天功雷將化雨春回蟄斗避文星夜起虹何日落成須我報望湖亭上一罇同

夜坐復用韻寄與成

夜聞雷雨過前峯忽見浮圖在眼中最喜江城增勝槪卻愁山鬼妬成功白雲影護無聲瀑碧海光揺不霽虹東望怡亭西劍井路人傳讖定應同

龔守誠爲山於水北荘詩以訊之用玉林韻

卻對眞山作假山白雲來往隔松闗屐從一徑委蛇處亭在雙峯掩映間地僻有人能散逸時淸何物不幽閒二泉精舍長鄰近日見林翁杖屨還

連日在聽松冗未有詩雨中補之

誰將第一扁西神竹徑新開及晚春刼火不燒無屋地海鷗如避有機人池邊水脈通時活閣上松聲聽後眞聞道觀音經卷在欲從老衲話來因【經爲王中捨筆先髙祖伯完公有名在捲尾】

再用前韻【一首】

休將冥漠問山神繡嶺花開別樣春竹少千竿分兩徑松髙百尺抱三人茶壚欲試新泉在畫壁曽看老衲眞內翰中書前軰行閒來衰劣愧相因

又用前韻專詠松風

髙閣松風似有神驟如秋雨細如春病餘毎愛同遊客靜裏偏宜獨聽人已向陶廬誇地逺更於荘籟認天眞眼前一片虛空界童子何知問起因

雨中和答浦文玉

五月江寒晝閣淸雨中艸色喚愁生系舟未問水深淺策杖還看云重輕客去不知談未盡詩來剛及夢初醒百年吾道今如此何處滄浪共濯纓

雨中次文玉

庭下雙松相對淸東風吹花松子生四檐飛雨葛衣薄一徑帶云藜杖輕課詩未足銷多暇戒酒非闗愛獨醒何處滄洲堪一眺已知吾道負冠纓

送潘平陽

東歸匝月復南遊百里封疆舊是州鴈蕩峯髙連兩越錢塘潮長及中秋琴橫晝日隨鳴鶴冕露春風起臥牛更喜老親迎養便馮公輿接少微舟【馮公嶺少微山皆途中所經舟輿相接舟十九輿十一之達有迎養之志因以勸之予在浙嘗有事於處故知溫之道】

登華甥西樓用唐人韻

滿天風雨獨登樓林杪淸煙淡欲收云重不知今日午月明還憶去年秋道經南郭蒲帆近望入東廬艸徑幽何處新晴堪試屐溪橋北去有髙邱

雨中在堠陽聞徐東之訃垂涕對客情見乎辭

老來方恨少知音忽報斯人又陸沈萬里枯槎空一水百年敝帚獨千金唐衢淚盡江湖逺李渤盟寒歲月深【此句指白鹿舊遊】頭白門生君自道【君嘗寄予詩有頭白門生之句】晉陵回首重傷心

雨中自堠陽還冉涇

雨齋正喜故人來興盡將歸雨又催溪上船如春水坐雲中帆似楚江回傍沙白鳥時雙下隔浦紅蕖已半開回首東廬休惜別月明曽約共登臺

一室

鬱蒸今兩異他年一室焚香坐且眠門外刺常愁客入社中詩卻喜人傳古盤水石堪時弄髙閣風松亦夢牽短壑層冰何處所杜陵歌罷興悠然

兩精舍【一在冉涇之上予日居之一在惠山泉左旬月一至焉】

兩精舍共二泉名惠麓淸風似冉涇松倚一峯元有徑艸迷七曲已無亭【倪雲林爲先世題畫有七曲灣邵家亭子面西山之句】渠通活水門前碧嶺出浮雲屋上靑剛道病餘多謝客小舟時復過西汀

松風閣追次前人韻

秦中齋【一首】

一木還將古殿支眞公五葉又逢師閒雲錫逺心初定淨水瓶深手自持南澗浚泉尋石竇西林望月倚松枝舊庵更有新樓閣淮海先生爲作碑

莫東川【二首】

倚天松不受風揺白鶴回翔似有招何處客來忘此閣故人詩在憶同朝采苓每帶云雙屐供石時添水一瓢莫道山中無語者老僧送罷又逢樵

石畔靑梧正有華白雲深處問僧家壁葭夢逺猶疑畫壚竹盟寒不爲茶繡嶺峯回松起籟黃梅時盡雨如花流泉東入蓉湖去遙聽灘聲走碧沙

松風閣坐圓金方益二僧和莫東川詩來呈用韻賞之

母怪侏■﹝亻離﹞語雜華靜中禪卻自成家石庵故有詩題竹雪老曽聞榜說茶三日天能畱閣雨一杯吾亦對山花秪應便放中秋棹黃阜墩邊倚月沙

寄周都憲文化

病餘思見故人難東浙山川入畫看風雨百年多幻景江湖萬里幾驚湍尊前每進新鳩杖篋裏還看舊豸冠尙憶虔州同駐節郁孤臺上望長安

送朱推官

曽從天際望蒼梧西向潯州莫問途獄訟豈應輕郡國經綸未必負江湖文書散後詩還有車服臨時牒倂無指日聽宣風憲召郁林船石又東吳

侯職方書問我冉涇聽松二精舍詩以爲答

逺問容春及九峯北湖於我意偏濃幽懷自許長如石晚歲相看有此松【石冉涇物松聽松物】江上書回鄕國騎山中夢醒縣樓鐘何時更是思君地活水源頭一短笻

再答王郡公

太守詩來老衲收淸風長滿聽松樓爲山坐雨誰三日嗟我懷人又一秋對酒且須諸客賦省耕還及早春遊最憐多稼亭前月夜夜光明照逺洲

九日與諸生適南野

重陽無雨慰農家我亦閒行野水涯髙嶺未登心獨往美人不見眼誰遮云隨風散千林淨溪抱村流一道斜有酒莫教都飲盡明朝還約看黃花

過捨弟小莊復用前韻

溪深竹宻兩三家樹栁爲墻近北涯淺水漸容新渚出疎林猶作逺山遮路回賈客帆初轉風急行人帽欲斜日暮相看興無盡漫從舟畔采蘋花

送葛泉州

老稱漢吏尙靑年路指南閩上越船何郡獨非盤錯地吾山元有洌寒泉田田麻麥東風雨夜夜星辰北極天行過莆陽煩問訊素翁荘在野雲邊

觀馮廷伯園池湖石

石丈新從湖上來君家方築水中臺百年風力誰能挽萬古云根我更培袍笏有時眞合取斧尋何處尙須裁題名未敢輕拈筆恐露精光逼斗臺

得羅建寧和篇復用韻【一首】

君向江郎看石來馮家池上復登臺奇蹤漫謂星辰隕秀色還從雨露培杖者幾須梧竹制仙家衣是薜蘿裁若教移置鐘山下何處金聲更賦臺

精舍奉安忠定祠

七載蘋蘩也自修聽松庵外竹林幽髙山仰止今祠宇舊事荒涼某水邱諸葛表中空漢賊考亭筆下有春秋共看簫鼓迎神地一道淸泉萬古流

容春堂後集卷十二

●欽定四庫全書

容春堂後集卷十三

﹝明﹞邵寶撰

○七言律【三十一】七言排律【二】詞【五】

八月二十九日門人華云來自汪司成器之所致吾師少師西涯先生之訃哭已有作

忽自司成得訃音燕山湘水夜沈沈【公今年七十寶作燕山髙湘水深二辭壽之】百年恩義師兼父千載文章古在今無路可奔空縞素有身堪鑄乏黃金京華北斗遙瞻處泣對朱弦欲毀琴

越明日寢哭後作

別公已分見無期【壬申寶別公眷戀快悒不能致一語公曰汝年尙彊或可再至但吾老矣恐不能見耳於是各感嘆而別越數月公致政貽寶書曰鄕見孫九峯言國賢行時不欲顯言別去此情此誼亦可與知者道也云云】不謂傷心在此時再致語將莖露酒【已已寶待罪東朝房公以內法酒惠寶寶將持歸奉母公聞之貽以詩序日再致一語情見乎辭】兩知音托惠泉詩【寶歸公有詩寄題第二泉其末云我歌泉和兩知音吁嗟乎誰哉更識泉齋心】山中幾杖操今逺雪裏門墻立故遲【寶自庚子舉於公甲辰得進士卽出知許州越十年甲寅入戶部始獲執業門下】最是壽筵賓客散【六月九日公生日也今卒七月二十日去生日才一月又十日】西風吹雨夜淒其

又明日作

十年論道坐黃扉多少文章上衮衣綠野堂成才少息碧山居在竟何歸昌黎山斗名方著君實兒童事已非愁絕兩知亭外竹聲聲蕭瑟倚斜暉【兩知亭寶取公寄題惠泉詩中語名聽松竹間亭也錢戶部世恩爲記】

又明日作

明農疏入興超然剛道艱危已濟川晚歲樂無司馬獨盛時憂有範公先三朝天爲畱平格一語民曽解倒懸縱是門人修譜錄隱功陰徳恐難傳

又明日作

方石東山各逺行朱弦還對老門生【自庚子迄今凡三十七年公嘗批寶文字後云予往時嘗被方石老駁得荒今不知國賢亦耐得我否】酒邊梅雪五年夢【壬申二月望公嘗召賞紅梅時天雪邃翁亦攜酒至】詩裏雲山千里情【寶東歸以來凡得公詩東二十餘紙】節擊和歌聲響應【壬申將歸公飲之酒時天初熱公命移席中庭陳都憲徳卿魯司業振之崔郎中世興何郎中子元皆在坐酒半公曰國賢吳人振之楚人聞皆善歌歌以相和可乎遂出近作古今詩數十首俾歌焉公憑幾聽之時一擊節】囊畱刪稿字縱橫【寶自丙午赴許州至復入戶部以古文辭呈稿得公批抹無慮數百篇今手墨尙存】獨懷他日摳趨地欲向南屏問舊盟【甲寅拜公請教實托南屏先之】

又明日作

病久無書問起居有書還復索親書但能數字何須楷從此三年遂不虛湖海卻忘魂夢外亭臺猶想笑談余靜探月窟詩中意舞罷萊衣每愧予【寶病後不能作楷字每上公書輙假手於人公恐寶手尙病故書來索親書曰但得數字足矣不必楷也甲戌歲公得寶壽詩其和章有月窟靜探康節手彩衣閒稱老萊身之句寶愧乎其言常誦以自警】

得兪吏科國昌報

吏科報至倍傷神說病論醫字字眞千字尙畱秦篆石【國昌書云公壽時猶手篆千字文刻石】一時眞泣孔經麟新亭東望虛秋月別墅西驚迫塞塵天路茫茫靈爽在先皇應慰見師臣

見素公寄和公惠山泉歌至

素老書來手獨開涯翁書復幾時來百年倡和空金玉千丈光華自斗臺震澤雲山愁獨對重陽風雨夢初回壇帷更擬龍峯下一勺淸泉萬古哀

是日檢篋得公壬戌和寶哭徵伯詩

悲歌當哭不論詩【公詩有曰悲歌聊當哭何意復論詩】長憶先生哭子時今日又興天下慟他年眞拜古人師【乙巳寶別公赴許有詩云我有文章願公今海內師南屏曰國賢願爲先生衣缽門生故其詩云公和曰才誇今代得文識古人師匣劍知埋處囊錐見脫時作官州郡小爲客歲年遲莫道黃金盡猶堪鑄子期】濤驅東海曽於硯石采西山故可碑一念九原應未暝白頭親尙在慈闈

宋文傑以通天筆至【先是寶命文傑制通天筆數管將以奉公至是筆成】

忍復通天問筆人涯翁手墨已無眞路長不憚頻封駁價重眞憐一笑嚬【公嘗謂文傑通天筆以寶言遂行於時有詩賞之後所制不如前公欲奪前詩寶書力解而止】韓愈傳余還品藻公權諌後復經綸中山未族將軍老慟哭秋原不爲麟

雨中念喬司馬不得會哭

燭照髙齋坐論文十回侍側九喬君【寶每侍公公畱飲食必召喬司馬希大】訃傳兩地慟復慟聲隔九原聞不聞南國江山愁夜雨西涯水月夢秋云【西涯公舊第也在慈恩寺前海子畔】獨憐風雪瀧岡館猶許幽談到夕曛【公新遷世墓在畏吾村有別館焉已巳歲寶在東朝房公雪中出內閣命司馬約寶同會於斯抵暮乃返時守門內臣訝曰歲寒無景老先生何乃至此公聞而笑曰然哉然哉】

聞太師公謚文正

哀音到後又而今節惠初聞出翰林千載特操遷史筆百年如見範公心東川有障龍門在南斗無光壁宿沈何地可追尼父誄在天眞若敬皇臨

李尙寶寄文正公遺書至【王推府附書一紙公病筆也又有信難一首崔尙寶謂此公文絕筆中序平生與寶論文之詳且引杜李韓栁歐蘇反復數百言公自謂謂寶皆於是在寶昔有文字呈公必爲塗抹自請養以來答書而不塗抹者凡四年】

死後誰知尙有書符臺緘至益沾裾曽知此意吾多負敢謂今人我不如春服從遊諸子在夜堂歌詠幾年餘篝燈再檢平生槁秋雨江南嘆索居

憶文正公嘗欲卜居宜興

幾年卜築欲江東陽羨溪山罨畫中千里有情春艸徧一罇無地暮云空相州未得歸韓老汝潁猶堪葬長公曽說近遊須館我吾亭今合號涯翁【初公欲卜居宜興吳禮侍克溫實任其事實亦與聞焉寶嘗謂公無錫須置一莊公曰國賢卽我莊也又莊何爲】

邃翁寄文正公志銘槁至

銘公誰秉筆如椽邃叟知公自蚤年曽謂中郎碑可愧也知裴老畫堪傳遺書數卷眞垂世陰徳三朝已格天西直門西埋玉地大書還見表新阡

上文正公詩不及見而返用前韻

短歌無和不成音手牘重開淚雨深雲隔長安空注目鴈回湘浦獨傷心迹畱篆籕須銘鼎調絕風騷莫譜琴此後秪應江閣夢西涯雲水晝陰陰

不寐思文正公

寒聽鐘淸倚枕頻麓堂音斷正愁人書中未盡言中妙畫裏爭如夢裏眞九制立揮忙秉筆三朝坐論緩垂紳秪應退食從容地得與光風幾月春

張提學寄先師文正公新集至代簡爲答

遺書新刻自徽州千里緘來百拜收自是叔孫知不朽未應巢父得長畱祕藏不作山中計重購還供海外求靑眼獨看張侍禦瓣香今有古風流

送行人諭漢宗之

蒼梧云接楚江西萬里南行嶺復溪使者節從天子所解元名自省闈題家音正值三秋鴈朝報初違五夜雞尙憶憲臺冰玉地獨將文字誦昌黎【行人諭君宗之奉使過錫詩以贈之君昔從其外舅僉憲萬君世和於江西因從予遊予嘗勸其讀韓文不兩月能記其半旣而遂魁廣右其勤且敏如是今之進不亦冝乎】

燕馮氏山亭

病後靑山似病前山中流水亦年年淵明不飲終辭社坡老多言漫入禪人結晚盟惟竹最物將春報有梅先卻憐亭榭鄰吾館勝日相過共煮泉

董感恩道卿自蘭溪來訪致楓山章公手書詩以謝之

楓山老矣蘭溪上猶爲人間抱隱憂茰菊年年彭澤酒江湖處處範公樓眼看儀羽翔天表心送狂瀾到海頭再見未能徒悵悵道卿十日定須畱

送道卿

道卿南來登我堂西風颯颯吹衣裳十年話逺寒宵短一瓣香淸新月光操槧當年曽白鹿濯纓何處不滄浪煩君爲弔諸賢墓朱呂風流在此鄕

聞秦豫齋訃詩以哭之

辛苦吟詩半世忙山林朝市兩茫茫冷官才釋窮時褐壯節還登達者堂北野何人收駿骨東林他日委書香淸江風雨重陽卷一讀令人一感傷

與道卿夜坐

病後相逢似夢中君歸海外我江東幽居門徑松兼竹寒日湖山霧且風與客登臨頻有約著書打坐兩無功從來吳越鄰封地歲晚尋盟正未窮

送道卿

十日畱君未盡情懶從南郭送君行千年琴在朱弦老萬里人歸白髮生陸羽祠前泉水活嚴陵灘上桂舟輕風山問我箋書事隨筆時時不敢程

南沙宿知微房奉憶【一首】

信宿山中未得陪老僧獨爲供茶杯一時欠事庭無月五里餘情野有梅文會又從今日起書評還待後人來臥云字在南巖石好謂知微莫遣苔

碑成再贈南沙

三日山中兩日陪病餘猶恨不勝杯詩成陸羽千峯茗夢醒盧仝一夜梅汲水客應將石去看花人只待春來大書更有磨厓地半是云封半是苔

數欲敍別於文玉文玉適適鵝湖未果也至是一敍則行期廹矣情見乎辭

新相知自舊相知近別離成逺別離擬策已爲蘇子地上書還憶漢文時律吹和气回燕谷旌引文星動海涯我愛梅花思折贈江邊一樹正垂垂

予以大魁望文玉久矣久屈而伸其在玆乎詩以志別

春風不負歲寒心行見鶯花滿上林日下望京千里近雲中叩闕九重深良工竟識陵陽玉淸世寧論郭隗金瀛水蓬山天只尺江湖回首憶知音

送施子羽

靑年文苑恣遊觀慈母堂前日問安春服試來壇雨霽夜燈懸處硯冰寒琴邊山水知應少藥裏君臣效亦難此去京華須問訊上林何樹可棲翰

歲暮遣懷【一首】

門前饋歲野人來手折梅花已半開觀爲江山畱晚閣興將旬日動春杯年占方怪冬無雪世計還驚夜有雷聊托閒情到詩社兩童東去復西回

江上瞻云爲夏少參賦次涯翁先生韻

洞庭東望海雲飛一棹淩風省使歸渭北漫愁江樹逺衡陽眞恨塞鴻稀金山寺近連秋浦黃鶴樓髙倚夕霏已貴復看頒錦誥未衰何用著斑衣鳥回西極千峯碧花發東郊十里緋寸艸有心何日報髙堂無恙幾時違天涯蹤迹散還聚客路懷思渴更饑明到湖南重回首君山如畫帶春暉

爲龔時亨題王中書春流出峽圖追次王耐軒學士韻

三峽諸峯畫裏開登髙不見杜陵臺一灣水帶銀河下千里人從劍閣來忽怪乘風遒似馬慣看撇漩小於杯冥冥不斷楚天雨濯濯新除蜀道埃他日曽悲覊旅客此圖還見出羣才低懸星斗云邊棧深著煙霞石上苔縱使險途經灔澦也勝弱水隔蓬萊百年再和天遊句兩絕一時眞異哉

釣魚詞

蘆花秋水淺不用系扁舟便是被風飄去不到海東頭莫問蓬萊何處莫問瀛洲何處適意是眞遊乾坤千萬古遺下這風流一竿三尺綫輕揚釣魚鉤更愛相親相近水中鷗不看溪風山月卽看渚蒲汀艸自識春秋滄洲吾道在江漢日悠悠

蝶戀花四闋【張提學寄涯翁先生詩卷至中有和盧侍禦蝶戀花四闋春日閒居因用韻以寫吾與次章所懷卽吾涯翁也章遂及提學其四復自述焉】

三年臥病今年好二月春寒又被東風惱古人詩語今人道傍栁隨花方未了閒學少年還嘆老擊節長歌不恨知音少流水橋邊亭子小古琴時有幽人抱

相逢誰謂吟詩瘦聞道春來筋力全勝舊曽將春酒遙稱壽今年凖擬明年又夢裏周公應不復筆底春秋莫問何時就老眼摩挲淩宇宙一聲啼鳥西堂晝

故人千里書中意前日江山今日還增气呼童爲掃門前地觀風使者春將至行空天馬非凡騎第二泉頭酌水能心醉漫道薦賢名已遂桃李笑東風多事

屈指一陽今九九綠起郊原艸色無還有燕子歸來應不久主人病後初開酒次第春光詩管取論淸景剛道是才黃栁半醒半醉花開後幾多人等閒白首

容春堂後集卷十三

●欽定四庫全書

容春堂後集卷十四

﹝明﹞邵寶撰

○書簡【三十九首】

辭人稱泉翁

某幼也孤育且教於母太淑人太淑人子惟某某請告歸養養不能具物而以心承焉比歸而病重累親心病幸愈矣然親心猶未能忘焉每見吾色煦則悅言揚則悅步健則悅不然則否由是自計無以爲悅者我思古人於老萊氏得我心焉推類而效之蓋無不爲也然吾年踰五望六矣距夫古人之稱老者行將及之病非親所悅而悅老乎泉翁之稱吾甚不願聞於吾親也古者親在恆言不稱老老不可諱而若諱焉豈惟避尊亦將以悅之而已矣且翁之爲稱有齒之謂也有子之謂也未老而翁未父而翁將以爲禮禮固如是乎世固有重人之徳而翁之者謂之義起我於何有諸君子之稱我固將以尊我敬我也尊我敬我而不悅於吾親某也懼敢辭吾聞之也幼名冠字五十以伯仲中古之道也如以吾名出吾先大夫而不欲斥之凡有教焉伯仲焉可也否則官稱之如太史公行亦可也否則地稱之如東門栁下亦可也何必翁我哉某也媿敢以請惟重爲吾親圗之某再拜

與侯明府世卿

某久病人也頃丁元徳還自京師忽有起用之說君侯聞之以語某曰某公某公皆云然某時具以情告君侯君侯亦旣憐而聽之矣今聞前說尙有未已者敢不再告凡用人者必量而後行不行而後量一曰量才二曰量志三曰量力某也不才不能用於世固矣而人不謂然者蓋自筮仕以來在許州嘗從事勸課矣入爲戶部屬嘗從事章奏矣及出江西又嘗從事程試矣若是者皆粗迹也施之當時僅可逭責而巳而可謂才乎其於臬於藩於漕不久而去之且獲咎焉又不必論也若今之地則非昔之比矣以昔所爲而施之於今可乎此吾所謂量才者乃槪之事實而知其必然非泛爲謙遜云爾某旣不才重以母老且病無人侍養於是懇乞南歸歸及半年某得危疾大驚母心病乃有甚於前者繼而濕痰叢脾釀爲中泄流爲下腫旬發月作越二年未嘗愈也嘗少間見某病餘習行於庭必戒童僕隨之此何心哉當是時有不言離朝言離則夕以病夕言離則朝以病病乘衰至愈將無日侍養之缺猶前日也玆艱日思百念俱灰又可知矣蓋區區今日之志如此而望其有爲乎哉此吾所謂量志者猶夫才之謂也惟我疾之初起痰涎壅盛口眼喎斜左手足不舉是爲中風在醫書蓋第一證也說者謂�無幾全卽全矣不戒則復復則不可藥是故虞死者數日虞廢者數月旣而稍愈人曰非中風也類中風也類云者謂諸證同之也諸證旣同所謂不戒則復者有不同之乎凡我姻友近者以言逺者以書不曰戒勞則曰戒怒戒勞者曰𨿽詩文亦不可作爲其損心精也詩文不可而可簿書乎戒怒者曰童僕有過不宜作嗔爲其動肝火也童僕不可而可吏民乎或謂可出出將奚若舟行則不任夫眩也輿行則不任夫頓也人猶可相也至於迓命謝恩朝參陵謁拜跽興伏亦將扶於人乎不可也凡此大節下至交承應接發言行事气不隨心必多舛誤至是而後退處館舎曰吾疾又作此養病地邪此吾所謂量力者亦猶夫才與志之謂也是豈惟吾知之人皆知之特不肎言耳不言可也而欲彊之何居且某宦學餘三十年矣勉彊從事少圖建立豈非平生之願哉顧以情事如此不能自副故甘守知止之戒以終養吾親期免大戾而已譬之卜宅者髙堂巨室旣不能爲僅就一偶小築以庇風雨蓋吾才與志與力有固然者客有見者曰曷不髙堂巨室之圖也意則盛矣茍不自量起而從客將見髙且巨者不可得成而所謂小築廢且及之矣此吾於君侯之說所以未敢竊聞也或曰起用在人辭免在巳子何執之堅也裏有爲酒食以召客者其鄰一人病不飲酒或謂之曰某將召子其人以不飲謝或曰無庸盍俟其至而辭之在彼有禮在此有辭不亦可乎其人曰吾旣聞召於子辭而有俟不若先之之爲誠也他日病愈可飲酒有不召召斯往矣君子謂斯人也確吾不自量將不媿斯人乎元徳過我言與君侯同某時語之不盡至爲書謝焉大意謂某有不可起者三不能起者二比以書艸呈諸君侯君侯覽之並讀吾請養諸疏憮然太息曰由衷之言也由衷之言也今何則異於是某嘗聞之君天也天之恩誰敢不懷敢不圗報然報之不能而徒自病焉以及於親亦豈天之所願於物者哉某之情固私情也昔也請而俯從仰荷天徳天之罔極實於我心犬馬后圖敢望而未敢期此吾所以事天者也君侯以爲何如君侯與某相見𨿽晚而相知實深凡吾之情宜有不俟乎言者今也言之諄復豈得巳哉豈得已哉惟君侯重圖之某再拜

與王衛書

昨賢友來言江陰夏鴻臚欲須鄙文爲範宰頌已托賢友辭之今又以禮幣來何不量也此文有不可作者三病力不與焉劉給事紘吾門人也先是治於江陰嘗修學宮其士徳之其死也追思之不置癸酉歲方生謨介吾姻友施君克榮張君元玉來請學記吾病不能作而心未嘗忘也今此作焉人謂吾何其不可一也吾令侯侯善政爲諸邑最邑人之戴侯如赤子之於慈母也吾邑人也未嘗有一言稱之而顧稱於他人其無乃非心之安歟其不可二也範宰之政吾不能知而一見之雅前此未之有也君子愧未同之言未識而文以歸何居其不可三也有是三不可者卽使彊健亦難執筆而況病餘閒居則何能辦此邪煩爲我謝夏君勿訝勿訝所辱厚儀已附返錦之義賢友知之

與林鎭江

金星士還得手書深慰馳望昨見桂丹徒蕚又得起居之悉始某爲州於許日承候上官自謂不見其慢旣而爲藩爲臬巡行郡縣日接下官亦自謂不見其慢間以語黃伯望伯望曰此亦是公過處某不謂其言爲然今於京口近事始知吾過之爲過也蕚也簡率而近傲吾惟蕚之責蕚亦受咎無後言蕚還因爲之請教而成之將惟執事者是望始而相違終而相成無損於事而足以增光盛徳亦君子所屑爲也吾子亮之涯翁石刻諒置之得所可爲江山賀矣秋深千萬保重

復羅二守

昨辱手教以忠義祠碑銘見委此一郡之盛舉某𨿽不文豈不欲勉彊執筆附名於不朽哉第兩月前吾邑侯侯圖刻忠義之錄秦中丞國聲嘗屬首序已諾而爲之矣玆又銘焉是多言也其何以爲玆祠有無且宮未考而碑先之何居是以不敢承命楊驛丞所致幣物卽托返璧玆復具啟謝不敏焉惟君侯亮之

與桂丹徒蕚

卽日得手書知近況甚慰馳想昨會徐夏官熊侍禦所言略同今之時何時哉君子之政固當有深長思者矣白石公南行時以避嫌故不曽相見回途未知見否倘來時當爲之盡也此事始末吾不能詳以爲恩歟則不可以成美受諸已以爲怨歟則不可以分謗望諸人行事在我成事在天無小大一也令兄書意眞切足見家庭之素但事有不可直遂者水到渠成愼勿輕發以重口語也今之人成人者少而幸樂以敗人者多逆心遜志之間至理在焉千萬加念令兄書南去人便當自復之雅惠良感客有過京口者非手書𨿽言若近是亦不可信至囑至囑

與謝兵備徳溫

承專人垂問兼致果酒之惠病餘閒居曷勝感慰所諭欲爲我浚敝裏之池此池故冉涇也蓋淤塞者百餘年矣風水家皆言宜通之不然亦宜深之浚云浚云固我所願而不敢請焉者也第所議開官河旣以歲荒民窮而止矣今乃有事於吾池可乎以吾池之故而速官謗於吾子吾不爲也昨已力止縣官縣官亦旣聽之矣恐吾子之有後令也專此爲復某與吾子相知自江西於東陽而深於巡按而尢深子之知吾猶吾之知子也千萬相體余畱面旣某再拜

復張都運企齋

數日三辱手札未卽奉答非敢略也蓋有待也龍傑之爲豈惟得罪於官府鄕黨哉龍也則得罪於其祖父戒軒先生於其伯父觀省先生傑也則得罪其外祖父西山翁三君子者如有知也則謂之何某初意欲置之法旣而憫龍父老傑母寡又惟今之時盡法爲難而獨盡於此吾不忍焉若就執而中止則不卒法之名又歸於官與其上有遺法無寧下有餘情是故遲回數日欲追其所得余利買書送學官薄示懲媿而或者又以其家貧甚來告於是告諸邑大夫不竟其事其所備書價各令以其十之二具酒饌告罪於其祖父伯父外祖父之墓其餘歸其老父寡母此皆聞命於執事而後竊議以處之者抑閒居順應敢以老之將至而忘學哉執事知我久因復請教其將以爲何如也人還幸示數字余不多及某再拜

答吳憲使遜之

伏靈拜賜感感神仙之說不出吾日用間公言蓋得之矣行當請其精蘊開我固陋耳但獵心或萌於十年而矜字未消於一載心之難操有如此者安道於東坡之云未知果能副否況區區病餘之人乎媿悚無已晝寢起讀來教附此爲謝

答華世宏

昨承左顧以令親寗庵吳公六十壽序見委寗庵吾平生知已也此文吾所當作但病餘戒勞久謝文字而壽序行序尢爲首戒以是違意於姻友者多矣至於寗庵乃不違焉人謂之何寗庵爲當今文章名家由翰長而位宗伯其人其地皆甚尊重而茍欲爲文以致其側是固夫人所難也而況不敏如某者哉某以病子侍老母仰荷上徳定省之餘𨿽不廢書策亦不過代奕以消遣耳豈敢大書巨軸歸諸中朝呈於公卿大夫之前哉所惠嘉果卽已祗受其禮幣義當返錦友桐再來何不量也丁仁夫知我者當亦以吾言爲然也春間得寧庵書一緘內有戒作詩文一節其爲我甚厚也玆用錄奉一覽余不具

答浦文玉

恆暘之後繼以恆雨且當禾成之秋所謂惟歲而不惟月與日者也鄙人閒居不敢與知國抑不能知吾身乎某病人也元气之耗久矣𨿽憂且勞將何損焉是故憂徒憂也勞徒勞也君子弗貴也所諭西銘之疑其將廣吾意歟否邪蓋嘗觀之西銘之指以事親而明事天之道者也天下之無所逃者二天也親也二者蓋等焉昔者申生之被讒而將見殺也或謂之行申生曰天下豈有無父之國哉吾何行如之此則所謂無所逃者當是時辧不辧皆不害於無所逃也𨿽然死辧與死不辧則有間矣是故謂之共以事親言之共非純孝而孝者必共以事天言之共非純仁而仁者必共申生之共在無所逃不在辧不辧也西銘之意蓋得之春秋世之責申生者曰筮之從不知諫也曰玦之佩不知讓也曰胙之進不知嘗也至於被讒而後圖小則傷親心大則虧親徳無一可者獨其無所逃之共則質之天地而無愧耳夫知親之無所逃則知天之無所逃矣由是修身以伺之自有不能已者此固仁人孝子之變也蓋至於申生而極焉而或者猶備責於申生亦春秋之法也非西銘之指也病後畏苦思甚媿來辱簾閣坐雨一日三秋想吾子同此懷也慕歌山華之作攺字殊勝鄙作亦攺過如別本煩再爲一評之其它諸作乃病新起時所爲以志慮精力相校於今何如也幸無吝一及其甚無謂者直抹之可也余俟面悉

柬侯明府世卿

日者蒙遣醫官諌率醫生輅存問吾老母蓋推廣徳意而爲之也老母老而多病某也賜告侍養於玆久矣未聞是舉也今是之舉情見乎文義著於禮一舉動文告間而使朝廷稀闊曠蕩之恩流動照耀於天地間凡在聞見莫不爲我贊慶而況吾母子哉拜嘉之餘卽日往謝禮也而某也病餘力弱尙未能焉爲是感懼敢令小壻憲先道此意而三薫三沐再拜堂下病愈之日蓋有不敢後者惟明府鑑之諫與輅姻舊也以執事之命來是邑大夫之使也執事所稱朝廷之命也諌與輅亦朝廷之使也敢不敬歟觴酒豆肉坐二人者於堂而酬獻之禮也會有齋事斯未之能行也知禮者愧之某亦愧之敢不告罪惟明府重亮之十月十一日某再拜

復侯明府

蒙顧夫四人命供轎役仰見體悉之至病餘不出三年於今今向愈矣然尙未能出𨿽吾從卿大夫之後禮不徒行今之日無所用之故不敢受也抑又有嫌不可不謹者昔某請養南歸時道路尙未靖或謂大司徒孫公曰邵公行盍差一辧事官托公務乘傳以從孫公曰請養私事也例無乘傳今從以乘傳之官未免稍由驛逓無乃非邵公之所安乎予聞而謝之君子以爲知禮大臣致政則有輿卒恩出於上請養非致仕比也然無所事事而燕居私第迹則近之無卒而以爲有卒方之乘傳其嫌不尢大乎夫禮所以別嫌也某𨿽不敏不敢不勉四人者昨卽遣回恐明公未亮吾意敢終布之明公愛我以徳處我以禮其無使彼僕僕徒往復也某再拜

與施克忠

近承邑大夫以朝廷舊命命執事偕張尙質存問老母此殊典也某不勝感激之至適有齋事未能具觴豆以勞從者蓋媿歉者累日矣二十一日薄具蔬酌敢屈過我燕坐少時用申微敬繼自今每三月一舉得如此二三十年則我母子之幸也感恩之餘亦豈敢忘侯侯與執事之盛意哉是日陪者惟一二知已附此以告

太淑人生日辭賀者

老母以齋事甫畢志在戒殺生日不欲燕客且謂某病餘力弱執事爲難故命某辭諸執事執事其亮吾母之情無重勞玉趾重我簡慢之罪也某無任惶悚十一月十六日某再拜

復唐巡按

蒙遣驛丞垂問謹拜雅意之重秋暑未退惟節哀是祝病餘艸艸不具

與諭宜之

病餘閒居客有過訪者皆云吾子讀禮甚勤鄙人聞之不勝希闊之嘆卽日欲往慰焉而力未能也玆有數語以書將之前日香帕之惠何汲汲也欲辭未果附此奉聞秋雨以風千萬自愛

復桂子實

別後賤體稍健惟七月間數日微恙耳忽得手書知尊堂壽康吾子之還其爲慰多矣及觀所與豸史公書備悉所歷之苦臨別匆匆之言乃猶記之邪茍可記也則可行也吾言無出此矣靑田之行何時邪未中千萬保重令兄子朴煩道鄙意

簡莫如山

某承朝命贈我祖考加贈我考二府君皆副都禦史某病起因循未卽行焚黃之禮今將奉主安於新建家廟欲先易書以俟是月二十八日卜云惟吉敢假大筆爲光重之惟先生世篤道誼幼偕問學必無外也病餘未能躬造四拜以請他日容敬謝焉

與徐東之

新府主到任遣小壻憲捨侄勲持書代見復令退謁長者凡可以教二生者幸無隱也長者之前卑幼侍坐禮也過遜以起傲非所望於髙明也某再拜

復張提學冬

間聞朝廷以吾友學行端雅回巡浙成命命以南畿學政君子稱得師者同然一詞僕與有光多矣新春承手翰垂問兼領厚幣藥物之惠今科舉事迫計日從事尙恐不足乃復懸念於僕何勤厚也嫌疑之秋不欲以書通姑此附謝僕尙乏嗣𨿽有壻及從子在教下隨眾進止不敢他望倘別有以吾名言者幸痛絕之吾豈以吾所惡者求諸人哉知我者必能信我也僕以病子侍衰母凡來翰所稱於僕何有端居靜思徒增媿嘆耳若吾友所處上有明詔逺有聖謨近有令祖家法僕何加焉昔者僕赴江西王儀制汝言嘗有詩見贈曰職在文章官在憲政宜嚴肅教宜寛僕深得其力請爲吾友誦之涯翁老師所諭之言已拜聞矣有便幸爲轉達感佩之意余惟節勞爲斯丈愛重不具

與諸庠友

月朔辱顧獘廬某病餘晏起𨿽勉出肅客而爲席供茗竟以眾廢玆遣人致謝幸鑑亮之

答拜巡撫小狀

某抱病閒居適辱都斾光臨慰問勤厚拜送之餘卽詣行臺拜謝禮也但賤軀𨿽幸茍全而足力尙弱登降階墀殊未安委或扶以進非入公門之道缺然莫舉尢不自寧玆以舟詣臺前躬致尺牘於閽人謹謝不敏惟垂亮焉是望

與華世靜

所湏江東神祠記其事頗難立說潛溪公旣有作吾安得而辭諸所惠書畫已收訖玉盞並雕漆盤輙用返璧寒家無金玉酒器惟老母七十之慶嘗造白金爵二嘉賓至時一出之餘惟尋常瓦器而已今置此其中殊爲未稱且酬酢之際主客相顧恐或失墜甚者形於色詞酒以合歡獻將敬也而可以懼心擾之乎古之君子無不用玉者某非其人也茍得而藏焉求稱損徳懼壞累心其如玉何其如玉何且今先君之所嘗禦吾有不忍之心焉是故返之玉乎玉乎非不知其貴也煩檢而命諸典器者人還仍希手書見報不悉

答楊淡成

辱示年曆執事平生歷履蓋略具於斯矣其可傳無可疑也𨿽然尙未盡也史法貴簡譜書貴詳詳而或厭其冗綱而目之可也此𨿽出於門人亦恐湏老筆耳壽文之類宜附七十歲下前此廷試所對策及所上疏各附其年亦宜之門人私淑者可以收亦可以無收大抵執事之可傳者固在已不在人也惟髙明裁之昨偶作詩六七章附此請教病餘值炎暑亦聊以自遣而已無大意義吳尙書名云洪武初使雲南與王子充先後死節者也余不悉

復王郡守書

華生回辱手書若將詢政於不肖者且云先是欲遣庠生致之寶病餘閒居之人何足以與此然所謂寓教化於刑罰者此君子之所用心而執事乃首及此吾郡生靈之福也敢不敬贊但受狀太多之說某比緣病餘少與人接蓋未嘗聞之然以理觀之民之有情赴訴於上審而聽焉明者固有則矣徒多勞人茍簡便巳皆君子所不爲也而謂執事爲之乎𨿽然定輕重者存乎審別情僞者存乎聽聽得而刑罰加焉善人安而滛人懼則所謂教化者固於是乎在書曰明於五刑以弼五教刑期於無刑惟執事重畱意焉繼自今將見徳化之大行也某𨿽不敏敢不以告昔者某承乏按察兩浙凡訟詞發聽於府州縣者其紙尾有刻印之言曰無畏健訟而務調停無惡越訴而起忿疾偏原告者非也拘成案者亦非也惟公惟明歸於至當而已矣一得之愚敢附以獻不知髙明亦有取乎否也和陶詩詞意俱雅淡可誦敢謝示教之及外涯翁先生詩刻一幅奉覽余不敢瀆卽辰新春惟爲民加愛不宣

復張提學

憲節由毘陵之江陰屢辱書札於我厚矣繼聞在姑蘇就醫藥欲遣人往問以嫌故未果手書自吳江來諭及吾師涯翁續槁之序若以義分當歸於僕者僕𨿽愚亦豈不知此哉第公門髙第在館閣臺省者方彬彬其盛僕病餘閒居固當遜避若冒然爲之重爲公之文之累人其謂我何行將閉戶思索倘得成槁當與髙明商確之卽日未敢奉諾也敝槁忍媿就梓蓋重違雅意耳然非得吾友一言以冠其端恐無所藉以爲重者幸終惠之不然𨿽刻成決不印行也以嫌故不敢遣人專瀆諒知已能亮之郡守邑丞皆措督惟謹而胡通守尢切畱意但刻工已選擇數人開局於我西圃計日論功旣不欲遲又不欲其速也所費已勾十分之八或不煩再畫矣東巡不知返斾何日惠山試茗之約終遂否乎余伺面布不具三月十二日某再拜

復張提學書

昨辱過我精舍山水增重多矣所諭祭田時供之外固可爲修理之助但利之所在眾共趨焉病餘之人恐動心气敢辭之且昔年在撫州嘗止諸生爭占寺基今受此是人已異致後先殊情也敢固辭之其精舍從屋亦以是故不欲尺寸之益請勿畱念是望惟修學及五賢祠及名宦祠事卽乞與王郡守議行精舍禁約條件亦希早發下昨已拜懇玆不多瀆

又

昨精舍夜坐聞祭田之歸初亦未見不可旣而思之我精舍自有田三十餘畒足以供祭若復益此是利之也利之弗逺如尙徳何是以敢固辭之且屬本縣以公文申達吾友誠愛我宜聽吾辭亟令罷免不然外則損名內則動气執事愛我反以病我也將焉用之如不吾信𨿽勤百致決不敢取戴天履地字字由衷惠山之靈實聞吾言惟髙明亮之

又

某啟昨得手教聽吾辭田喜慰無已守溪翁文字在區區誠所謂不敢請耳固所願也者此吾友之力然非再之三之恐亦未易得也莫李二生有禮有辭稱提學之使敢附以聞數日斗熱忽涼校文之餘萬萬自愛不悉

與張提學

縣吏還自揚州得手書感慰無已守溪公文字承欲再速此必得之道公嘗與莫李二生言集如刋出不拘多寡須得一觀玆印出二本奉上幸爲轉達此間不可徑送故也田屋聽辭閒居心甚灑落吾友之惠也範同知承委修學公勤嚴愼治官如家分人興事所用工力就委其人顧用而以價給之將見不勞一夫不陪一錢數月之間四五十年之廢墜可以興復矣此皆吾友之力鄙人幸觀其成亦與光耀多矣但事有權宜範倅不敢徑處者亦煩聽其稟白愈見停當僕昨亦以尊意相告彼已倍奮精力倘公文中更加鼎言尢作興之道也向熱萬萬加愛余不具

復喬司馬先生問精舍狀

承問及精舍所在敢不敬復精舎在無錫城東南隅冉涇之上卽吾七世祖元處士容春府君舊居也傳二世別徙南塘居以漸圮繼而屬他姓弘治戊午某贖而復之四周爲垣中爲堂三間扁曰容春精舍容春者先世軒名也吾師涯翁先生嘗爲之記正徳壬申某侍養歸自戶部稍加益焉奉母居之未幾別建於其西爲堂寢於是某病初愈乃卽精舍靜坐飲藥暇則取古書哦誦自適客至輙以起居弗良謝不見不得謝或便服見於斯蓋自癸酉至今凡五年丙子春提學侍禦張君汝立至見門之未有扁也遂大書曰二泉書院某謝不敏當乃用吾師篆書二泉精舍四字扁之末復署曰門生某立旣而張君又欲藉執事爲吾重也於是乎有記之請精舍中爲堂三間仍扁曰容春精舎吾師八分書前堂五間中爲廚二十庋古今書籍萬餘卷扁曰泉齋吾師眞書二堂之間爲庭庭中立黿山石一左右植松四株梅二株竹數竿堂左直前門爲燕居亭中懸仲尼燕居之像堂右爲曲徑通家廟以達堂寢毎晨興候吾母起居於寢出於堂謁家廟乃至燕居亭瞻謁先聖退就精舎蓋日例如此精舍門左爲冉涇橋引弓河水自東來其西爲陰渠通弦河惠泉及震澤時復注焉題其側曰源頭活水由橋至渠所凡數百步某久坐而困時野服策杖遊於其上𨿽在城市有山林之趣每見稱於野人云其在惠山則侍禦徐君子謙重建李忠定祠因爲予作講堂焉亦曰二泉精舍謹復

上林見素先生書

廷元提學南還曽奉狀起居計久徹左右矣玆輙有所瀆敝縣廟學自成化間修建迄今幾六十年矣朽壞傾圮日甚一日有司者𨿽時有葺補僅以文應故而已抑且沮於無貲不能大有興作今年春提學張侍禦鰲山毀諸尼及女冠寺觀材石孔良田亦多美僉議佃賃某獨謂盍以修學提學然之乃屬範同知澤專督成事顧玆盛舉必得名世大君子一言記之大書深刻垂示久逺且爲他日郡邑志增重伏惟先生斯文山斗制作邁古不朽之托捨執事其誰哉王知府教實聞鄙言謹遣生員張珤具書幣躬詣臺府僣幹下僕幸舉如椽之筆特撰記文一通付珤賫回立石宮墻之下以慰官吏師生之望若愚劣倡議亦獲附名焉此尢竊計執事之能念之而不待喋喋者惟執事圖之珤將行陳參政至伏領教札雅儀委以先祠記文某𨿽不敏敢不勉力謹附以知秋暑殊烈病餘覺困南望瞻企無任惓惓謹狀不宣

答王郡公

近辱光顧因論及老母壽藏事遂有山中之請不意風雨奄至且有嫌避竟不果邀罪過罪過是日返舎懷仰盛徳口占一詩方圖錄呈而使者猥臨敬捧手書詢及名宦祠祀某生也晚於先正諸賢𨿽嘗粗渉志傳未及檢詳乃遽欲一一品詳以爲去畱之地不惟不敢亦有不能今若以志傳再加閱視有績而著者祠焉其止載姓名歷任者不與則於公論將亦無所愧矣至於近時諸公見存者不敢議亦未當議其已淪逝者成化以來惟聞劉侯鈺有孝廉之行華侯仲賢有詳愼之政姚侯文灝有好古愛民之心而孫侯仁有修城之績與去任李侯嵩同此外非所敢知也惟廬陵周公忱以侍郎麻城鄒公來學以副都禦史三原王公恕以尙書莆田彭公韶以副都禦史前後巡撫南畿皆有功徳稱爲名臣義當秩祀但數公位在八座九列奉命臨我郡邑今以時代與郡守貳並列而屍祝之於國朝體統無乃不可乎祠不以禮猶不祠也死者有知其誰享之明公以秋臺重望辱守敝邦下車以來凡理民訟首惇教化而以身先之期月之間亦旣風行四境矣玆復及此此固古君子之用心而不可與俗人言者也惟執事更以古籍參之輿論折衷自已惟禮惟義成此盛舉某病且衰得及見焉亦豈非一大快哉數日困於秋暑賤體殊倦使者索報急謹此附聞春間聞申嚴鄕飲酒禮士論稱快而有司爲邪人所挾竟亦無所釐革必欲得寔取縣官及年深將貢生員重甘結狀申達提學衙門其庻幾乎二事體類故敢僣及惟髙明亮之謹狀不宣

答侯職方

近施克和人便曽具狀起居計將達矣華琢還領手教感慰無已卽日審尊堂太夫人髙壽樂康曷勝遙賀老母亦粗安賤體僅扶持過日趨走興拜彊而未能別紙所諭二公愛我則有矣謂之知我尙未也如再言執事其必爲我加沮遏之力乎九華石日靜對如執事在時聽松竹園直上僧人廚房之後已爲老母卜壽藏蓋自執事臨行一言啟之因請江西熊山人者成之僧價五十之數秋來漸植松栢老母戒勿亟也此執事所欲聞敢報餘事不足言時事不敢言鄕裏事不暇言也惟髙明亮之八月二十二日某再拜

與秦國英

某再拜狀上韋軒先生親家喪次昨聞令閫夫人之喪亟往弔焉時未攺服未能成弔玆聞旣攺服矣顧區區病餘艱於拜凡喪皆未能弔於是又將缺焉而懼失禮也敢此爲謝

諭秦汶

病可以廢禮不可以廢心齋戒內居飲藥保身時一往與於奠不能拜不拜不能哭禮之變也

與施子羽

某復子羽文學世契足下辱示擬古之作燈下快讀數過知吾子好古之篤也好古而能誦其言者吾見之矣能爲其言者蓋鮮能爲其言者吾見之矣而能似之者尢鮮何者才識不足以副乎其志鮮固無足怪也而今乃見吾子之有是作也能無畏乎繼自今吾願吾子之求乎古人之心也言之而古也行之而古也吾所謂好古之篤者又將於是乎在二詩皆有風致而語尢淸麗秦城北斗一句居然杜法但魚書三川不識所謂耳適落新堂艸艸爲復暇日相過當面盡之

與劉提學

姜生來致嘉惠再讀手書夙誼宛如且生述雅意甚勤且悉不敏何可當也鄕歸爲老母非敢爲髙今病尙未復不起固自吾所所諭過矣悚愧悚愧生還附此爲謝數年契闊之情千里傾注之思前書及道卿盡之玆不再也兩浙文教望公深矣千萬畱意十二月二十一日

容春堂後集卷十四

