

欽定四庫全書

集部五

東山存稿

別集類四

元

提要

﹝臣﹞等謹案東山存稿七卷附錄一卷元趙汸撰汸字子常婺源人績學著書隠居不仕至正末以輔元帥汪同起兵保鄕井授江南行樞宻院都事其於諸經無所不通而尢邃於春秋所作春秋集傳師說屬辭諸書皆已著錄經部中此本乃其詩文存稿也當元之季汸築室東山閉戶著述明初屢徵不起僅一出修元史事畢卽辭歸制行極爲髙潔其文亦多淳實典確不爲浮聲猶見先民矩矱之遺詹烜作汸行狀稱其嘗謁黃溍於杭州溍大異之又嘗至臨川見虞集授館於家一歲蓋其所與講習者皆當世名儒故所爲文章能具有師法若此又集中載汸自作黃澤行狀一篇於經術傳授源流剖晰詳至其生平學術之醇正得力所自尢可以槪見焉

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●東山存稿原序

洪武二年冬休寜趙君子常以史事召至京師旣竣事歸未逾月以疾終明年春二月葬於裏之東巖親友畢來會葬其門人汪蔭乃集其所爲詩文若干捲屬予序之已諾多疾未遑也未幾蔭以賢良召而範生準乃續錄之旁搜靡遺復申前請嗚呼吾子常平生篤志古學豈專在於詩與文哉初予年十有五學於族祖古逸先生之門子常先受業焉先生每稱其苦學善思有疑問弗得弗措且約今年再來因問其年曰長汝五歲躍然喜曰果來願兄事之以求益迨至而先生已捐館予方耕稼爲養乘間讀書而子常乃遊江西學於九江黃楚望之門再客虞文靖公所比歸媾精舎於東山期與同志共學焉予適與一二友生讀書於邑東崇壽觀相見甚歡交勉厚規志惟古人之求凡所得於師若友者各無隠自後別歸則嚴守程期會敍則通宵警飭未久而風濤橫潰奔竄無所不相聞問者再越歲予不獲已尋授州牧膺省檄什伍其民以禦冦攘而子常亦輔贊郡鎭帥以寜鄕裏旣而予以憂制退處荒僻子常亦避地吾裏之閬山時結屋攜書相期畢志廬室茍完變故莫測遂有逺役六載方還疾疢衰憊情況異昔子常復於東山所著春秋集傳與屬辭左氏補注咸就厥緒復畱心於四聖人之易予則感激愧汗尙願養气畢力旦夕叩擊以卒業而遽歿矣噫是果餘生之不幸抑亦吾斯文之不幸耶人非不學其墮於俗學之卑陋者不足論苟不溺於佛老尙空寂則必事權謀勢利況有文嘩一世而心尙虛玄誠心乎聖人之訓以極天地之元全天地之徳闡天地之用者幾何人哉此吾夫子所以莫克立君道以正萬方故發吾已矣夫之嘆其立師道以教萬世意尙隠昧而弗昭爲可慨也子常深潛本源力探閫奧體察涵涄完養日固學於黃先生凡誦聖人之經必以積思自悟得聖人之心爲本因諸儒訓釋尋繹其所已言者而融通以得其所未言者故於易之象春秋之書法禮之大綱小紀節文度數之詳具有端緒惜乎年止於是而未遂成書也文多因人推迫或應酬問答不得已而爲之詩因感發而形之詠歌𨿽不專乎是然長篇短哦亦不一字茍爲也子常名汸學者稱之曰東山先生因汪範二生之請故推在昔交承之契期待之深以見其設施之有在嗚呼觀其文者尙亦效於是也哉星源汪仲魯序

●欽定四庫全書

東山存稿卷一

﹝元﹞趙汸撰

○詩【五言古】

題平山堂次黃先生韻

虛堂眄平岡積翠淩天半彷像識瑤臺熹微窺玉案頗疑巨靈力剗削非一旦森森古樹齊奕奕朝霞爛地近巘易陟池淸蓮不蔓鶯啼午夢殘客至琴聲斷勝境契中襟雅懷知弗畔翛然忘物我詎肯存崖岸馬迹徧幽燕華顚樂村閈居夷非矯曲悼猛得前算巇崄世所趨眞淳日雕散跬步視安危片言幾理亂茍能領斯會未覺身爲患嘉謀諒貽厥豈曰誇殊觀

送汪子翼赴采石書院山長

汪子富儒術雄文驚有司橫經得專席往主聖哲祠昨者遇相別淸言不及私惟念紫陽翁周程以爲師云何陸子靜所學乃異玆後生將焉從此事宜精思斯行慿在爾寜復計班資嗟余素寡陋求道多困岐離索亦云久陸沈乃其宜一聞君子論反躬愧湮微神心異象罔誰能握其機闗洛有遺言本根實在玆及門多通明經說乃見譏朱子晚所造卓絕知者希象山如可作豈復憂支離使其或有異在我已無疑前修去已逺問辯將疇依子有千里行誰能糾予非采石古重鎭精廬俯危磯子登蛾眉亭勿作雍門悲應懷謫僊人宮錦何淋漓橫絕宇宙間飛黃不受鞿君子愼修已深潛厚自持斯人固天放跌宕將安歸適道必有途積徳必有基所貴惇實行無爲尙虛辭俗學昧本原希微罕眞知侏儒笑俳優長者豈吾欺念子實命我斯言非我宜敬恭奉明徳白首以爲期

呂景武哀詩【並序】

呂君景武山東卽墨人郡倅景文其兄也曾祖整至元間以千夫長從徵交趾軍敗不屈挾二囚投海死子孫世其官至景武好讀書爲諸生受業江寜郡學山東陳子恭江西朱景暉吾郡唐仲實其師也景暉死君請於其父具費以禮成喪景暉言星變甚異亂必自兩淮始久之果然姑孰潰景文得脫難侍太夫人郡陷眾殱焉又合家以免旣而有薦其才者授官新安景武出入兵中竭力以養其親歳時省兄新安求唐先生之請於兄而賓禮焉戊戌十月以病卒權厝問政山下唐君詞以哀之其序之大略如此星溪兪仲謙問餘疾山中且言郡人徳呂侯而欲慰其手足之思也因出此卷以觀之爲賦詩以表之

山東有壯士冑出古諸姜起從樓船師軍敗恥生降挾俘投海死終不媿鷹揚有孫若郡校刻意攻文章師亡於我殯喪具倒貲囊大兄綰銀符慷慨百夫良忍死脫鋒鏑明神翼髙堂佐郡黟山下慈母未敢將甘旨弟所營時亦來兄傍一疾竟不起呼天但茫茫何以慰母懷相看涕淋浪世亂獲考終安知短與長郊原多白骨豈觧歸山岡

銀峯述徳詩【並序】

番之屬邑徳興其望曰銀峯當艱難時攻伐四侵內離外訌相爲仇敵莫知所屬總制和陽王公旣開幕府於星源號令一新威徳兼著民獲所歸逺邇寜謐乃擢其武力忠藎以爲股肱牙爪又察才可仕者薦而官之邑人得保遺命復齒齊民耕田鑿井老子長孫皆公賜也於是元帥張昭請作詩紀實庶幾流傳四方以昭盛徳云

戎馬生淮甸煙塵暗江湖銀峯萬家邑轉目成丘墟畨君祠旣毀張相墓應蕪千年豪傑堀但見豺與狐四鄰更問罪毒螫焉能祛犧牲待境上玉帛旣與俱誰將庇吾民跂踵待來蘇兩屬固非策瓜分豈良圖干戈日相尋山谷皆儲胥甘心仇彼壤斬刈互相踰釁同虞芮爭禍豈蠻觸殊相傾各恃援肯復哀無辜福星臨婺渚千騎專城居威行徵伐外澤被凋瘵余招攜自有道不亟亦不徐運步理必復寒谷春陽噓湓浦覆巢穴宮亭偃根株永謝西江水還同涸轍魚含垢廓洪度推誠開戅愚汝才吾與達勉思致名譽汝武吾爪牙所當應時需難若春冰釋寃似水滌除父子再天日妻孥歡室廬向來鋒鏑地畫作瓜芋區始羨生人樂力耕供賦需譬如渉淵水公作濟川桴又如溝中瘠忍死待公哺況非遇公賢此邑今何如我欲畱公像英姿照裏閭穹碑銘偉績螭首而龜趺所示只一鄕所傳惟道途作詩頌公徳紀實辭不誣子孫又子孫歌詠無時渝方伯及連帥視公爲規模

題黟令周君儒所藏淸溪白雲圖

結屋淸溪上白雲與爲鄰云影常在地溪光淨無塵餘暉及山木晻映忘冬春逍遙窓戶間亦足娛心神相望彭澤宰仕止孰由人忽憶桃花源悠然思問津

悼子管

無子未嘗憂有子悲不育妙贊世所稀我窮焉得鞠所嗟百日間奔走無停躅賀者猶在門房中已聞哭汝病吾不知汝名人已錄我無髙飛翼安用煩覊束奉身如拱璧世亂遭指目禍福來無端每虞連骨肉殤子古稱壽彼蒼非汝毒勿羨彭與■﹝目冉﹞貪生恆局促

題米元暉江山小景

滄波浩無津揮手揚帆去回顧江上山蒼蒼但煙樹結茅傍洲渚豈少垂綸處終然塵迹近未及扁舟趣世運如風飆朝新夕成故白雲何亭亭倐爾天際住寄謝山中人奚爲獨多慮

病士

病鷹不忘擊病驥不忘驤病鶴俛不啄仰睇霄漢長惟有病士心死灰不復揚居處終鮮歡起行若痛亡逢人目輙動內惕外周章口𨿽彊諾惟退省但茫茫已疾且忘療焉知民未康多謝遊談者勉旃思自彊是棄果蓏哉爲稱充圓方

峽源瀑布

寒峽隠堂隍尋源得飛瀑懸空下千尺飛鳥驚不度雷激丹嶽摧電穿靑山破陰崖排積雪霈雨恆時注我來屬時艱對此忘百慮塵襟欣一洗徘徊不忍去崇山限吳楚避逺誰能顧應有避秦人巖前覓微路

○詩【七言古】

題雲林小隠

杉松冥冥煙霧濕靑合兩崖愁壁立方池怪石小窓妍家具圖書劣容膝十年官道暗黃塵錦裏蕭條少四鄰峻嶺截雲天禦暴樵歌一曲斷行人古林先生身種徳芝田蘭畹無荊棘心閒雞犬亦淸寜虎倀狐妖俱屏迹木葉歸根虫閉闗雪深半夜失前山兒童挾策莫言冷信有和陽地底還

浮邱祠

浮邱說詩秦漢間龎眉鶴髮映朱顏適逢偶語幾棄市又見慢儒來溺冠飄然長往不知處遺迹宛在軒轅山年榖常丰物無厲石泉一琖薦甘寒

中秋雨分韻得秋字

蓬萊別館天香浮仙家好景惟中秋舉杯邀月不知處濕云滿地寒螿愁大地山河忽破碎蒼茫微影將焉求肓風怪雨豈終夕中軒坐見寒光流

故人

故人別我秋江涘幾載重逢春夢裏忽觀明月憶髙情愁絕長空三萬里荒山久病莫能興狂風暴雨何慿淩麈鹿呦呦呼厥類雉媒戞戞求其朋

余村道中寄魯齋

靑山並岓如蒼虯石門翠樹如相樛似與幽人幾淸境玉梅翠竹縈寒流溪行半日足生繭水望千回山百轉請君處處種桃花莫使重來迷近逺

讀阮嗣宗詩

明月照北林孤鴻有哀音攬衣起坐彈鳴琴憂思徘徊獨傷心可憐堂上生荊杞空自繁華粲桃李種瓜寂寞靑門外采薇悵望西山趾芒碭雲歸大澤空後五百歳無英雄途窮慟哭誰知者沈湎狂言元自公

古津渡夜談贈金元忠

相逢歲晚詩更誦燔盡枯槎談愈縱短茨低覆結冰花寒壓溪云不成夢竹帛煙銷黔首愚紫芝一曲老商於坑外竟逃眞學士浮邱雅頌濟南書

寄題鄭天駿雲山樓

歙睦之交長陔之水出焉故地名陔口山中有蕭王墓廟祠甚盛其東卽方家洞溪山巖險處也鄭天駿訟檄於此凡疆場譏察賓餞供億之事悉主之流亡旣歸商旅胥悅乃作樓江滸號雲山仕客之往來者咸得以舎息而致餼焉能賦之賢善君居下位而善於其職相與詠歌而嘆美之天駿由是有名於時余就醫郡城萬思敬偶攜此卷來請文以敍其事余病久不能文然嘗識天駿知其非碌碌者爲賦此以系焉

廣文之孫材且武身隠闗梁謝行伍作樓江滸號雲山坐睨江云誰敢侮江中舟楫日經過道上車馬何其多官綱私載一時集主人迎客忘譏訶掩藏白骨芟林莾招輯流亡俱安堵主人展席客長哦但云信美休懷土惜君不生宣和間坐銷鼠孽應無難至今聞說方家洞能令壯士發衝冠請君試上蕭王墓靑史無名誰守護簫鼓叢祠春復秋男兒何必生封侯

送皮典史歸泉溪舊隠

皮尹昔辭上髙秩隠居欲擬陶彭澤石潭空洞九峯奇潭底行雲映朝日云去山空今幾秋隨風萬里何悠悠一朝飄落還故處云夲無心風亦休芙蓉峯下西江路父老送行君弗顧著書況有鹿門期回首人間但煙霧

題碧山圖

嘗愛李太白興來棲碧山山中別有一天地惜無圖畵畱人間誰爲碧澄翁久向山中住栽花種栁待春風忽見新圖識其趣靑山淡澹雲離離小橋流水涵淸漪抱琴擇勝可終日安得似汝圖中時韓侯好詩仍好畵嗜酒不憂官長怪欲圖李白碧山居酒禁方嚴筆如借知翁有子舊曾遊淡泊無營心日休圖成謾與翁爲壽願翁長樂無虞憂

贈上人丕大基

陰山赤光如赫曦金人快日中天飛乾坤塞破佛力大西來只履將安歸百年王气眞垂電千尺法輪竿頂轉劉郎棾相祕難窺辛有妖言孰先見皆元初事

○詩【五言律】

觀輿圖有感【五首】

朝雨茅茨濕披圖羨禹功山河一掌上宇宙九疇中水性惟趨下民生本易窮胼胝豈無事大智與天通

又

四載勤難繼八年績竟成功推城濮雋澤想召陵深問鼎猶懷惡投龜肯易心向無微管嘆孰憶到於今

又

轍已環諸夏居身憶九夷難求伐木處尙想饋豚時夾谷眞成謗中牟不易知惟存刪述事赫赫起周畿

又

皓首陳王道時君孰可匡艱難思稷契容易托齊梁越豈資冠冕秦方用虎狼空聞歸大老不復見鷹揚

又

雒邑空南渡東都亦北轅已符前五閏空憶後三元【世謂漢唐宋爲後三代】分合巧相似今昔難等倫女眞如拓拔一統位中原

江彥明來訪

一自逃空谷健忘見似人月來爲上客松長是髙鄰已信貧非病慵將懶是眞喜君能脫略杖屨莫辭頻

又

敲門知有客已謂是君來亂後交遊少秋淸懷抱開劇談無可諱信筆不相猜木落山容淨樓居且莫回

過閔川程義士祠遺址

義士名猶在方基祠不存人心俱感惠帝澤已推恩古木煙霞雜遺編姓字尊信知開府後奕世有云孫

題張中丞祠

孤城經百戰忍死復揮戈節義如日月聲名等山河云深遺祠古地逺乞靈多往往成功者焉能保不磨

過斗山訪程明逺

結屋斗山下山深人自閒有時歌白石髙興在靑山大道無夷越虛名自觸蠻悠然得眞趣異境是仙寰

答金元忠

賓館二賢後宗家五栁門鶯鳴聲出谷鵬徙翼如雲學博年方妙時艱志不分一身輕宇宙匡濟賴多聞

病中和伯友絕糧韻

貎比年加老憂如病轉深風檐驚淅瀝竹徑怯陰森獨立籌家難朋來阻歲侵逺書思過雁危坐自沈吟

次韻玉琊云隠圖【並序】

畨昜王本善故居懷玉山之北號曰玉琊云隠鄕先達進士董公爲之記和陽王使君爲之賦又得星源韓徵君爲之圖予嘗過本善所寓見其淨掃一室琴書圖畵與弓劍雜前培桂植菊怪石纎蒲幽潔可愛蓋能審已推分隨所寓而安視竄名尺籍而有所顧願者不仝科也乃次使君韻附於卷末以釋其幽思云

馬上劍三尺山中云半間無人尋艸徑有虎臥柴闗解甲端陴後懸弓定地還胡爲思舊隠畢竟復誰閒

張節婦

家難年方茂時艱志益堅九原無起日一節矢終天逮下恩猶昔隆師子象賢姓名歸太史墓碣不湏鐫

過程河池墓【公名徳仕宋爲河池令元兵入邑度不能支與夫人同經於官舎】

義盡忠方著墳荒艸木繁邑傾惟守死雙節聚精魂古事人猶仰殘碑字半存轟轟爭日月烈烈等乾坤

○詩【五言排律】

蔗庵

金華老儒胡漢子景云以夢中所見名庵自作紀述生於亂離備嘗艱苦中年乃有此趣故名庵以自見云

嘉植咀甘液升盤初自筵近本味方永將中節逾堅多艱思往昔夢境有開先橄欖紅鹽後蒹葭白露前階庭森玉樹里巷潤華軒室小元非陋文髙況可傳虞廷聞養老絳縣孰疑年衎衎方來日冥冥已定天烹鵝記黑白食蜜忘中邊周兄本無慧化蝶匪文言

○詩【七言律】

和唐縣尹山居

自愛山居斵素椽總將幽事付詩篇花間酌酒偏宜畵雪後登樓似欲仙短笛有時吹崦外小舟無客繋籬邊傍人欲識閒中樂一刻應湏直萬錢

又

山上新亭蔭白茅亭前棲鶴可窺巢泉流谷口禽爭浴葉擁籬邊犬自跑日出山童歌竹外雨収林鵲影花梢卜鄰亦有飡霞客謾與嚴光賦解嘲

又

早從上國接英遊晚臥滄江擅一邱無復謝公攜處妓空餘陶令去時舟千章古木排雲起一泒寒泉傍石流客至不湏談世事小亭已扁四宜休

又

名途汗馬孰云非蝸角功成事已微誰向急流思返棹競誇好手羨微機落林筍嫩充庖美出水魚鮮入饌肥飽飯藤牀無愧怍先生可是獨能歸

又

髙人歲晚事多慵厚祿從渠說釡鍾花憶河陽紅灼灼栁看栗裏碧重重百年敝邑思遺愛幾處生祠寫妙容最是斷崖詩句好總誇秋水出芙蓉

又

絕無塵土到幽扄手把離騷傲獨醒弁嶺晚來云自白六湖春盡艸長靑沙邊忽復飛鴻鴈屋角隨常鳴鶺鴒莫對江山重回首乾坤萬古一郵亭

又

靑山如玦水如環醉倚溪蓬自往還松菊尙畱三徑外蓬萊只隔片雲間無弦琴在誰能聽遣興詩成不復刪彩服相攜庭下戲慰情時復一開顏

又

塵事紛紛未有涯一舟聊復信年華閒過甪裏先生宅謾訪孤山處士家有酒何曾畱俗客無錢猶自買梅花新詩寫就人先覓醉筆淋漓整復斜

又

酒甕書囊列兩楹絕勝虎節鎭專城南山衲子時相覓西塞漁翁似結盟漫數歸鴻頻戶立偶看戲蝶倦階行蓮花博士歸來早雪鬢尋春最有情

又

半山松竹一溪雲門巷蕭然絕世氛適意靜觀玄蟻陣忘機不亂白鷗羣寒花有態窓前發古路無情戶外分天上故人頻問信未容髙隠斷知聞

次韻答唐

扁舟出郭避紛華兩岸靑山似若耶臘雪尙迷樵客路晚煙遙接野人家地偏陽谷花重蕋廚近陰林筍迸芽若得主人分半席便攜書劍老煙霞

又

歲晚相求豈爲貧每懷髙誼出天眞幾回問信慚來使半載幽居愧負薪桃李不言人自醉芝蘭滿眼意常春重來盡有滄洲興長伴詩翁賦采蘋

登黃龍洞後巖絕頂望太湖

靈湫注目一時同絕頂孤攀似發蒙歷歷蝸廬迷逺近依依蟻垤抱西東穹靑一色秋無價積水千尋日耀空振袂無言聊引望海天云盡見飛鴻

題黃龍洞

蒼弁西來拔地雄重巖直下貯虛空根連笠澤天光合潤接蓬壺海气通靈響有時聞世外眞人無位守規中油然一縷山前起乞與人間作歲丰

子賢兄賜詩兼柬謹依韻和謝並述近況呈諸兄一笑

獨抱遺經托逺岑敝廬猶得日相尋天寒白鶴歸華表日暖黃鸝囀樹陰弱質每慚經史富多情應念語言深山中二月桃花發無限春暉寸艸心

又

朴學常憂歲月侵空山漸喜斷追尋路穿芳樹飛紅雨門掩疏籬護緑陰淡泊過從元有道尋常酬對不湏深春來處處聞啼鳥白日靑天萬古心

又

偶結茅茨傍緑岑舊書失憶故溫尋水鳴幽澗疑長雨日上重巖散積陰承謝朋來漸相問每思林宻更山深中宵忽憶奇瓜詠愧爾髙人世外心

徳懋彥明次家兄韻見示再和二章

長日悠悠望翠岑敢期勝友復重尋林端笑語日初上竹外分攜山半陰性癖自宜機事淺才疏每愧故情深危途雨急憂泥滑肯信禽言漫苦心

又

盡槖圖書上玉岑小齋終日自幽尋反闗已愧鶯遷木抵掌還聞鶴在陰俗士天機何淺淺髙人踵息自深深勞生可愧非吾有莫負鄒公說本心

代送尙文之句容縣教諭

鄕闈試罷彩衣回仙縣吟詩畵鷁催平世漫推文學掾淸時方急棟梁才緑槐影裏琴書靜紅杏花邊車馬來山近龍盤多暇日秋髙擬上鳯凰臺

又

淸朝取士野無遺百里咸誇學有師才子有爲終得意文翁興作謾停施蟾宮桂在宜通籍泮水芹生且詠詩聞說經林多俊傑彈冠拾芥總堪期

又

秋闈擢秀獨靑年未覺南宮進士賢奉檄自同毛義喜著鞭從是祖生先明時爼豆宮墻近靜室金絲學館聨秋色三茅多逸興停雲賦就更裁箋

謝趙公子

公子才名四十秋淸門自昔重南州書藏內府連圭璧劍起丰城動鬥牛春日暖云生玉樹曉天新月墮銀鉤珍圖不使豪家得邂逅還容一士求

黃氏棣華碑

喬木凋零故國同黃家兄弟最髙風花間市隠如潘閬湖上仙居近葛洪放鶴客稀棋局在吹簫人逺石壇空棣華原上遺雙碣西蜀文章宋兩公

遣懷寄程明逺

朴學常憂力不勝朋來共感歲年侵塵編屢掩成三嘆古調初傳每獨吟鴈過林中無落影鶴鳴天際有遺音河原萬折通銀漢不廢仙槎自在尋

感懷

貓竹墩邊徑路平往來猶得傍先塋靑靑菽麥心爲惻鬱鬱松楸眼獨明山接儀型瞻嶽峙水回步履遶云行當年屬望成何事老大無能淚暗傾

遊富寺源贈任達可教諭

靑山外護大牙衘中列千峯劍戟攢紅樹髙原秋入畵蒼松出澗晚如藍昔人避世今無地往事傷心興莫談齊魯煙塵應復息待君重著廣文衫

次童以淸韻

山城二月百花開喜代元戎報捷來縣小適逢多事日時危湏仗出羣才烏絲寫就云生沼白紵裁成月滿臺爲有幽期常極目晴空雙鶴自飛回

存中過余山中言及亂時所遭賦此爲贈

衣冠早日見升平談論雍容接老成已■﹝扌棄﹞圖書歸刼火偶從鋒刃得餘生大裘千丈仁人志九食三旬達士情共看寒梅開臘後東風漸轉北枝榮

除夕贈倪明善程仲元

舊交誰可共殘編亂後相逢意惘然肻伴歲除憐我病欲傳家學識君賢治身土苴知何晚渉世風帆愧不前莫嘆長鑱逢積雪淸談相與度新年

別仲本

同上危峯雪滿衣雲飛川泳總眞機圖中太極談何易紙上先天理亦微未達陰陽寜有道不明悔吝豈知幾敢憂歲晚忘師友朴學常憂與願違

和葉中茂過訪見貽四章

早識長材嘆陸沈逢時況復重南金少年漫說從軍樂志士常懷報國心已見奇功書幕府每傳佳句到山林孤燈偶共抽靑簡夜雨寒窓感慨深

又

久知富貴等云浮漫自空山擅一邱志定不辭溝壑辱身閒亦抱古今愁每憐山色頻移杖爲惜蟾光獨上樓荷子逺來同寂寞茯苓黃菊總堪求

又

山閣初成景物新況逢好友賦詩頻丹霞射牖迎初日淸露沾衣望北辰野客過從無俗慮林僧談笑總天眞昔人樂處吾何有千仞峯頭自在身

又

材如樗櫟敢求知況是經年值亂離朝市豈無心似水山林皆是命如絲田間植杖躬耕樂雪後提竿獨釣奇久矣忘懷同木石故人不用苦相疑

屏山卽事時周明府來訪

地近仙巖日自長短墻時度竹風涼樓頭古木禁秋雨檻外危峯倒夕陽髙榻坐聞金奏響小橋行近翠盤香淸談況復陪賢達始信他年未易忘

次韻答尙文

論交有自豈相違雨雪寜辭欵素扉每恨常流輕造化故將苦語辧危微道通天地元非物徳合誠神始見幾恐負初心慚俊傑一簞甘食故山薇

題黟縣舒仙翁東巖隠處

仙家樓觀倚崔嵬萬仞峯頭一徑開陰壑每防雷電起夜壇靜看斗杓回祗應跨鶴雲中過尙想吹簫月下來逺望平原秋樹短累累荒塜漫興哀

丙申冬遊黃山

束縕迎門月墮初同來有客共艱虞幾年避冦今無地何處誅茅可結廬雪虐風饕樵客路山囚瀨縶野人居一簞肯許同棲息寂寞殘生不願余

遊浮溪

剪刀峯下浮溪路昔隠仙成謾不開樹古根柯皆鐵石水淸沙礫盡瓊瑰壇空代逺鶴時至地僻山深人鮮來逺外旌旗猶滿目結茅無分又湏回

贈推命焦月巖

孛送水迎仍值箕奎躔火日竟何爲祗應少日懷經濟垂近中年迫亂離至樂每從天外得長生難向命中期藏書避地俱無計禍福煩君仔細推【先生己未生安命在戍太陽火星同躔奎度孛在丑水在寅當時談星者言行限至箕前有水後有孛必不佳故起句及此】

次韻成大用推官黟縣卽事

無復居人接近郊空餘白骨沒靑蒿旌旗蔽日軍容壯營柵排云地勢髙敗屋毀垣迷故邑小溪春漲入空濠浮邱近有黃山約千斛松肪可釀醪

次韻謝成府推見贈

名途早日號淸修尙爾祥刑佐一州幾處干戈猶擾擾百年襟抱自休休時平風物應難見歲晚功名或可収聞道朝廷思用老蒼顏雲鬢侍宸旒

寄別葉宗茂

交舊相看不忍分此生眞合斷知聞坐中總是江南客幕下誰空冀北羣數口完歸良細事百年多病等浮雲由來匡濟湏人傑莫把虛名誤使君

題九龍庵新樓

樓觀慿虛倚玉臺逺涵空翠絕浮埃璇璣宵轉星辰近沆瀣朝盈戶牖開雷劈蒼崖龍起立風翻碧海鶴飛回仙家自信春長好應笑胡僧辧刼灰

棲眞別館贈松髙煉師

艤棹靑林翠欲流尋眞勝復�英遊上方道士紅雙頰別館仙翁碧兩眸絳節朝回瓊島近金丹時就石壇幽投書欲與鄕人別長伴羣仙駕十洲

與葉宗茂遊山村

村南村北春事幽故人亂後得追求倉惶屢作經年別邂逅能無一日遊丁令歸時空遺恨虞卿隱穩不湏愁卜居共愛淸溪好先向沙邊具小舟

非士非農

巖石蕭條井邑墟名山何處可藏書神傷喬木髙風裏日亂荒榛細雨餘賣藥有人知姓字灌園無力任耕鋤敢逃非士非農誚會跨琴髙赤鯉魚

秋興

多難逢秋易感傷蕭條忽覺近重陽荒村風雨行人少故里煙塵病日長太史藏山書未就少師入海夢難忘愁極每疑彭澤令便將何道出羲皇

又

山寒擬欲傍陽岡病骨驚秋怯夜長歸去已無揚子宅亂來難覓鄭公鄕有生宇內孰非寓永死人間何處藏木落天髙無鴈過閒思往事立蒼茫

代書戲答友人

莫怪端居傍友生蒼黃逃難各身輕浮雲枯木豈相戀北斗南箕空有名金穀危樓多薄命玉川破屋最髙情蠧魚寂寞翻長夜銀燭誰家笑語聲

月潭雪中

煙霧空蒙雪滿山溪行淸絕不知寒披云釣艇遊仙去激水風輪入畵看野宿遺黎兵後泣宵徵武士道傍餐多愁多病誰知者彊對淸尊一破顏

贈曹元達子

故人別我今幾秋見爾難禁雙淚流一家寄食悲南國千騎擺麾雄北州轉戰不知何處在相逢未擬此生休淸門生理依諸舅長大廢書吾漫憂

閬山香巖院

千峯四面碧參差十頃水田展玉池下界風生塵似海半山雲合雨如簁雷師降筆畱丹篆佛祖開基見白龜寶殿重新煨燼後可憐無處覓殘碑

次韻答王伯修見寄

萬壑千巖一徑幽煙霞爛熳不湏収檐當雪瀑疑無夏窓近風林欲借秋鐘鼓有人迎海鳥江湖無地著沙鷗方平近約來相訪聽徹簫聲月滿樓

又

數間茅屋倚巑岏莫道天寛地亦寛孫子嘯余山寂寂阮生哭後路漫漫扶揺萬里非吾事棲息一枝聊自安羨爾龍潭賓主好牙籖挿架日同看

贈汪仲魯

短語長言總勿疑相交動是來年期坐來竹雨初晴定看到松云欲盡時雪後孤芳誰復惜空中靈響妙難思山花滿眼春將半莫厭從容步履遲

閬峯秋興

嶺峭崖傾徑往還藥囊書卷一窓間神鴉喜日朝爭樹山鬼依人夜撼闤露重無霜林果熟云凝不雨洞雷閒莫嫌巖穴多殊異天遣沈屙此閉闗

除夕

守歲𨿽名歲不畱停杯謾與數更籌艱危作客豈今夕隠約依人非昔遊亂後親交難會合春來書札莫沈浮開懷預卜風光好隨處鶯花得自由

省古逸汪先生墓

百年髙興太平時喪亂空餘死後悲煙艸已墟顏氏巷雲山猶寫杜陵詩飲冰食蘗老逾壯鍜鐵椎金幼已奇【先生年十六賦新竹詩云待成竿後節方露自作筍時心已空又贈人云椎金鍜鐵作硬語意气硉磯眞丈夫】賴有諸孫營葬地淸風誰鐫首陽碑

病中謝伴友

畏客山僧忽若驚松門下馬雨初晴謾求衰病端何用誰使迂疎浪得名慷慨請行知雅意從容排難見眞情風波況是同舟日伐木寜教愧此生

謝王伯睿郡丞

悠悠伏枕忽心驚好是靈烏報晚晴謝客奉書來隠逸令人致死薄虛名已知苦節能行義敢惜浮華不及情邂逅識君能恨晚輸君臨難若平生

送程明逺歸

一百五日客欲歸別君誰憐吾事非淚隨流水依山去眼散落花作雪飛溪谷春深惟艸樹郊原日暖自煙霏松楸在望身匏繋靑壁無緣一徑微

節日臥病和元忠

一百五日誰與期淒風苦雨不愆時桃花亂飛流水急鶗鴂忽鳴芳艸萋春盡可堪寒作惡愁來偏與病相宜已將夢幻觀人世莫向親交怨別離

又

一百六日誰與遊殘花滿地意如秋病意愔愔慵把卷春寒漠漠怯登樓鵑聲似挾生前恨蝶舞曾忘夢裏愁怪得羽人超世外海中原有鳯麟洲

秋懷

莫怪人呼作病翁長年藥褁愧無功夢回左角鴻溝外秋入南柯石火中陽九適逢當日厄大千曽悟夲來空跰鑿井寜多事安得相攜一笑同

庚子日南至愚得子楓林朱先生允升賜書並詩舉資中黃先生書成得子爲況且其令郎以寅年寅月夜半生而是子以子年子月日中生偶亦相類次韻謝之

藏山竹簡頭堪白海上桃生不記年節日禎祥𨿽偶似科名宦逹總輸先成書謾付將來世有後應觀已定天文字堯夫今不愧敢辭端拜百王前

寄朱先生允升

先生詩教世所慕聞道書成思服膺將軍枉駕可相見龎老入城知不能山林九鼎士輕重宇宙六經時廢興我欲登門行復止新愁舊病巧相仍

都諫汪公卽席用朱先生韻賜詩依前韻和謝之

皇華屢重軺車選能賦況當英妙年霜木晨星交有道金芝玉樹覩爭先已觀淮海同歸徳未必江湖別有天此去山中應可隠陳編重理獲麟前

省朱文公官坑祖墓

攢簇千峯一嶂開乾坤間气此胚胎百靈受職環眞宅五緯回光拱夜臺魯國共悲祠廟毀閩闗不見子孫來干戈未息諸生老獨抱遺書詠七哀

次韻謝朱伯初惠橘

溪上山中兩絕塵惟應黃綺最相親治生每愧奴無木行酒空聞脯有麟丹實結容朝得句錦囊馳贈座生春年年移作朱門供謾想山林色正勻

又

病骨逢秋怯早涼登髙無分伴徜徉忽驚風雨重陽近自覺山林引興長嘉果年年勞逺贈新詩字字寫幽香何如四老無名姓千古商山有耿光

讀宏齋遺槁【公姓曹氏碧梧之客虛谷之友第進士除昌化簿而宋亡故公云不仕無官勢服得人居貧無錢動得人懦善安分無機謀恐脇得人一二十年來小人道長日甚一日受侮不少一味堅忍】

村館文場迹已陳時妝不入白頭新梧翁去後情懷落虛叟歸來感慨頻故國神遊身似客荒村夢斷孰爲鄰已知消長從來事安得機謀恐脇人

贈徳懋赴鄕塾因懷尙文

籃輿曉過悠然閣楊栁依依士塞門此日端居先業在當時避地幾人存扁舟夜雪湏乘興錦裏煙塵正斷魂尊酒喜君文會近莫輕一技好重論

汸始見黃先生問生何歲對曰己未先生曰吾六經補注以己未年刋或曰書已刻矣恨無讀者吾應之曰恐讀者未生爾豈知子之生年乃吾刋書之歲又獲相交豈非偶然乎乃命春秋之學今年二十有七年矣值愚生朝次思敬韻以寓其感云

昔聞黃子書成日正值麟經托始年皇覽揆初悲後死斯文未喪孰先傳春秋霜露如將見歌舞衣裳忍自妍詩句只增生日感劬勞啄啐兩淒然

次陳先生韻

十年寢瘵負遺經羞見生朝客滿庭謾灼膏肓驅二豎懶從磨蠍問三星病逢竹葉疑無分老挿花枝亦蹔馨安得如翁耆且逸尊前長對舞衣靑

又

學傳東阜舊家聲稷下蘭陵獨老成前軰儀刑觀晚節後生狂狷異中行童顏肯信童心在鶴髮偏宜鶴夢淸吾郡斯文應不墜藤溪溪上月常明

贈程仲夲遊齊雲巖

君去齊云莫漫回好依仙境結靈胎山開宮觀疑金闕云捧香鑪出玉臺羽化有緣天上去神遊還向世間來臞儒自昔居山澤坐老塵凡空自哀

代贈鄭士恆卜居靈山

一榻髙懸入翠微故人情重不相違煙霞爛熳新樵徑水石荒涼舊釣磯靈艸飄香林有主金鑪分焰座生輝神仙自在人間世曾約秋淸欵素扉

寄壽王總制

西徵千驥筦秋云父老壺漿昔迓迎聞道山陰空返棹恆應河內合畱君酒傾練帯來稱壽碑壓花屏待策勲但願福星長在郡春生四野樂耕耘

次陳實卿韻

麟出非時祗漫傷書成世亂孰爲祥石盤穿透能辭鈍寶藏塵埋自發光千載有人非晚遇名山何處可深藏流傳未廣慚推予醬瓿誰家正倚墻

築室次陳實卿先生韻

煙銷甲第是豪奢茍美蝸居豈尙華揚子苦貧猶有宅杜陵遭難久無家續將貂尾元非舊拆補天功豈有涯追逺敬宗慚未就新詩合與廣筵誇

送楊希武參政行省山西

嘉謨碩策合居中出入宣勞屬望隆才駕六軺歸薊北還飛雙斾去河東晉侯舊賜提封逺漢相新瞻禮秩崇廊廟待公歸補衮邊陲暫遣播皇風

送汪朝宗參政行省陜西

淸忠自合侍宸旒方面頻看寄逺猷西邁新聞分陜重東歸共識相齊優藩垣勢合雄圖遂竹帛功成壯志酬回首蓬萊雲海上金陵千古帝王州

送蔡齊賢參政行省福建

近臣持節鎭閩中藩府東南控制雄率土已歸新版籍濟時還屬舊勲庸天開百粵蠻煙曉地接三山海日紅聖主宵衣勤政理太平思與逺人同

息交亭

久病形骸日覺非杜門眞與故交違已無筋力供迎送豈有文章更發揮多難鐘情宜絕物殘年顧影合知幾寄言返棹山陰客鵬鷃逍遙共一機

次韻戲答畱題東山者

詩翁扶醉上危巓得意畱題拂短垣嗔喜未忘春夢後是非猶記刼灰前弓刀幾處排堅陣風月何人共小軒失腳黃塵應有恨元龍終不羨求田

唐伯庸以詩謝作讀書林記次韻答之

廛居原不見紛華矮屋疎籬只一家雪後松筠初換葉春深桃李自開花讀殘靑竹無人到覽罷黃庭日已斜此道近來成寂寞似君端合向人誇

○詩【五言絕句】

鄰翁

世亂雲浮薄年荒虎迹多鄰翁近相戒日暮少經過

○詩【七言絕句】

詠蟋蟀

赤趐晶熒何處歸秋來淸響傍庭闈莫言微物無情意風虎雲龍共一機【先生年十二時從胡井表學於家塾賦此詩胡大驚異賦乳燕詩以答之云他年髙拂雲霄上莫負當年乳哺恩】

陪程仲本借館楊居士宅雨後登芝山賦

道人居處若云浮枯木偃蹇忘春秋西山雨後見紅日芳艸長林自牧牛

山間雜題

外合中凾四顧平大明東出月西生莫言直上難回首千仞峯頭踏地行

遊小溪浙源山中

舊遊何處覓苔磯水涸山童事事非忽到小溪深樹側鴛鴦驚起逐羣飛

次韻魯齋登髙山見寄

山上元來更有山梯云拾級不辭艱五車合著煙霞外三尺潺流水石間

讀唐人詩

悲秋才罷又傷春洛浦迷魂澤畔身塵事轉頭都是夢總將哀怨屬何人

讀宋人文

六經明晦總闗天白首窮經續斷編石介不生王令死荒郊古冢鬼談玄

山居雜題

山髙結茅不厭低山下如今路已迷新月夕陽都不管晚來愁絕數峯西

又

髙枝宻葉一時空倚杖沈吟落木中亂後山居無紀歷偶來林下見西風

送金元忠赴程魯瞻家塾兼寄魯瞻

古閬山髙剩蕨薇與君同隠惜君歸桑楡逐暖空匏繋百里層霄看鶴飛

劉敬思邀訪南屏隠者莫景行同遊南山

閒思水樂訪深幽淸淺還登泛月舟欲與西湖添勝迹南屏老子最風流

題澄心亭

亭中客去日西沈云淨天空月影臨萬籟無聲羣動息千山一色靜髙深

次韻答何判簿見寄

紅光猶在鬥牛間未劚龍泉豈遽還金馬玉堂隨世換淸風明月幾人閒

又

少駐沙邊載月舟依依父老話平疇霜淸木落山容淨三十六峯渾是秋

○詞

松風慢【代送吳徳夫衡陽巡檢】

溪亭春晚共離觴何許是衡陽香羅初剪徵衫好東風裏快馬輕裝市逺擘張閒暇年丰虎落相羊蒼梧云盡暮天長山色似吾鄕鶯啼緑樹飛紅雨三千里處處耕桑說與年年歸鴈重來應念瀟湘

栁梢靑

回鴈峯前■﹝山上﹝弓攵﹞下﹞弓下馬春滿前川云盡湘潭深村無警白晝安眠殷勤祖道開筵應記取松蘿暮煙一曲離歌栁梢靑淺花蕚紅嫣

東山存稿卷一

●欽定四庫全書

東山存稿卷二

﹝元﹞趙汸撰

○文

周正考

春秋𨿽繼史爲經猶存其大體謂始年爲元年歲首爲春一月爲正月加王於正皆從史文傳獨釋王正月者見國史所書乃時王正朔月爲周月則時亦周時孔氏謂月攺則春移是也後於僖公五年春記正月辛亥朔日南至十七年夏六月記太史曰在此月也日過分而未至當夏四月是謂孟夏記梓愼曰火出於夏爲三月於商爲四月於周爲五月皆以周人攺時攺月春夏秋冬之序則循周正分至啟閉之候則仍夏時其經書冬十月雨雪春正月無冰二月無冰及冬十月隕霜殺菽之類皆爲記災可知矣汲冡竹書有周月解亦曰夏數得天百王所同商以建丑爲王亦越我周作正以垂三統至於敬授民時巡狩烝享猶自夏焉其言損益之意甚明經書春烝春狩夏搜以此蓋三正之義備矣而近代說者往往不然夫以左氏去聖人未逺終春秋二百四十二年以及戰國之際中國無變魯未滅亾傳於當時正朔豈容有差而猶或有爲異論者何也蓋嘗考之曰殷周不攺月者據商書言元祀十有二月而秦人以十月爲歲首曰夏時冠周月者則疑建子非春而孔子嘗欲行夏之時也按太史公記三代革命於殷曰攺正朔於周曰制正朔於秦曰攺年始蓋正謂正月朔謂月朔何氏公羊注曰夏以斗建寅之月爲正平旦爲朔殷以斗建丑之月爲正雞鳴爲朔周以斗建子之月爲正夜半爲朔是也殷周卽所攺之月爲歲首故曰攺正朔曰制正朔秦卽十月爲歲首而別用夏時數月故曰攺年始其言之已詳漢書律曆志據三統歷商十二月乙丑朔旦冬至卽書伊訓篇太甲元年十有二月乙丑朔伊尹祀於先王以冬至越茀行事其所引書辭有序皆與僞孔氏書伊訓篇語意不合且言日不言朔又不言卽位則事在卽位後矣凡新君卽位必先朝廟見祖而後正君臣之禮今卽位後未踰月復祠於先王以嗣王見祖此何禮也曁三祀十有二月朔奉嗣王歸於亳是日宜見祖而不見又何也所謂古文尙書者掇拾傅會不合不經蓋如此說者乃欲按之以證殷周不攺月可乎又言從九十五歲十二月甲申朔旦冬至無餘分春秋歷周文王四十二年十二月丁丑朔旦冬至後八歲爲武王伐紂克殷之歲二月己丑晦大寒閏月庚寅朔三月二日庚申驚蟄周公攝政五年正月丁巳朔旦冬至禮記孟獻子亦曰正月日至七月日至其說皆與傳合夫冬至在商之十二月在周之正月大寒在周之二月驚蟄在三月夏至在七月而太初歷其在立冬小雪則曰於夏爲十月商爲十一月周爲十二月唐人大衍歷追算春秋冬至亦皆在正月孰謂殷周不攺月乎陳寵曰陽气始萌有蘭射幹蕓荔之應天以爲正周以爲春陽气上通雉雊雞乳地以爲正殷以爲春陽气至天地已交萬物皆茁蟄虫始振人以爲正夏以爲春蓋天施於子地化於丑人生於寅三陽𨿽有著三正皆可言春此亦歷家相承之說所謂夏數得天以其最適四時之中爾孰謂建子非春乎乃若夫子答顏子爲邦之問則與作春秋事異蓋春秋卽當代之書以治當代之臣子不當易周時以惑民聽爲邦爲後王立法故舉四代禮樂而酌其中夫固各有攸當也如使周不攺時則何必曰行夏之時使夫子果欲用夏變周則亦何以責諸侯之無王議桓文而斥吳楚哉何氏哀十四年傳注曰河陽冬言狩獲麟春言狩者蓋據魯變周之春以爲冬去周之正而行夏之時以行夏之時說春秋蓋昉於此然何氏固以建子爲周之春但疑春不當言狩而妄爲之辭至程子門人劉質夫則曰周正月非春也假天時以立義爾則遂疑建子不當言春此胡氏夏時冠周月之說所從出也先儒見孟子謂春秋天子之事而述作之旨無傳惟斟酌四代禮樂爲百王大法遂以爲作春秋夲意在此故番昜吳仲迂曰若從胡傳則是周夲行夏時而以子月爲冬孔子反不行夏時而以子月爲春矣何氏之失又異於此故朱子以謂恐聖人制作不如是之紛更煩擾錯亂無章也薛氏又謂魯歷攺冬爲春而陳氏用其說於後傳曰以夏時冠周月魯史也是蓋知春秋攺周時爲不順而又移其過於魯爾然謂魯有歷實劉歆之誤按律曆志言劉向所總有黃帝顓頊夏殷周曆及魯歷爲六歷自周昭王以下無世次故據周公伯禽以下爲紀自陽公至緡公冬至殷曆毎後一日則由歷家假魯君世次逆推周正交逆之合否因號魯歷非魯人所自爲明矣宋書禮志又言六歷皆無推日食法但有考課疏宻而已是豈當代所嘗用者哉劉歆惑於襄哀傳文遂謂魯有司曆而杜氏因之謬矣然說者亦自病夏時周月不當並存故直謂春秋以夏正數月又疑若是則古者大事必在歲首隠公不當以寅月卽位其進退無據如此固不足深辧而惑者猶以爲千古不決之疑則以詩書周禮論語孟子所言時月不能皆合故也夫三正通於民俗久矣春秋本國史記書王正以表大順與頒朔爲一體其所書事有當繋月者有當繋時者與他經不同詩本歌謡又多言民事故或用夏正以便文通俗書乃王朝史官記言之體或書月則不書時或書時則不書月況僞孔注二十五篇決非眞古書其有合有否皆不可論於春秋周禮所書正月正歲皆夏正也諸官制職掌實循二代而損益之其著時月者又多民事與巡狩烝享自夏者同故仍夏時以存故典見因革蓋非赴告策書定爲一代之制者皆得通言之則又不可論於春秋矣若論語言莫春亦如詩書言春夏皆通民俗之恆辭也不可據以爲周不攺時孟子言七八月之間旱十一月徒杠成十二月輿梁成在左傳後則周攺月猶自若竹書人記晉曲沃莊伯之十一年十一月魯隠公之元年正月也竹書乃後人用夏正追錄舊史故與春秋不同然亦未嘗輙以夏正亂春秋之時月也蓋殷周攺時月與所損益只是一理如尙齒之由貴徳而貴富而貴親親迎之由庭而堂而戶大事之由昏而日中而日出之類皆是疊進法所以順天道通世變在當時自不異故孔子以爲百世可知非徒曰以易人之觀聽而已彼秦人以三代爲不足法旣不足以知之而後之蔽於今而不知古者亦不足以言之也自啖趙而後學者往往習攻左氏而王周正月爲甚以其尢害於經特詳著焉

私試策問

孟子之書於篇末歷敍羣聖相傳之統而終之曰然而無有乎爾則亦無有乎爾先儒所謂明其傳之有在而又以俟後聖於無窮者也至於近代而以興起斯文爲己任者蓋有其人矣何可以不知其傳之所在乎或曰由孔子而上聖人以心相傳者也由顏曽而下則學者傳焉道統之云未可輕議也其信然歟昔者春陵周子之興河南二程子實受其學自孟氏而來未能或之先也其所以續夫千載不傳之緒者亦可得而聞其說之詳乎伯子嘗曰吾學𨿽有所受天理兩字卻是自體貼出來叔子亦謂返求諸六經而後得之則所謂受學者果何事歟其同時則有若司馬溫公康節邵子橫渠張子焉三君子之所造其優劣何如也訂頑正蒙之訓精思而妙契矣所謂非明睿所照而考索以求至者何所指歟內聖外王之學醇一而不雜矣居洛三十年未嘗一語及其數且有儒伯之譏何歟登程氏之門而得其傳者可悉聞歟其所造之淺深亦有可知者歟龜山楊氏之傳爲羅仲素氏李願中氏而子朱子出焉其授受之際微言精義猶有可考者歟道南之嘆程子之屬望於中立者何如也而乃深以著書爲戒何歟當是之時道學𨿽明而六經羣聖人之書俱未有定說乃有轉使人薄之憂何歟豈他有微旨歟胡文定之傳爲其子仁仲氏而知言大紀二書作焉其立言之要可得而論歟其於程氏之學果能脗合而無間歟子朱子折衷諸賢之言而集其成蓋有不可得而辭者矣然四書之注至於易簀猶攺竄未已將無尙有待於後之君子歟嘗謂詩集傳後有子云必好之矣而若不滿於易夲義者何歟書屬諸蔡仲黙而克有成其果能繼朱子之志歟春秋嘗屬諸黃直卿矣而卒無所論著何歟至其晚年尢惓惓禮書弗置深以不克見其成書爲憂今其書成矣其述作之夲意亦可得而推見歟其同時有張敬夫氏呂伯恭氏其所造之淺深猶有可論者歟又有象山陸氏者相與上下其說終身不能相一而且美之爲爲己之學何歟爲己之說可得而聞歟朱子嘗徵詩說於陳君舉君舉辭焉而以書幣求反己之道於陸氏果何所見歟登朱子之門者眾矣得其傳而不悖不惑者亦有其人歟其後又有魏華父氏眞希元氏皆學乎朱子之學者也其於聖人之道亦皆有所發明歟夫傳道有宗適道有塗而立言垂訓則又成已成物之餘事也然則卽其傳而求其統之所由續夲其身而論其徳之所以成此格物致知之先務也有志於學者願相與講明之

對問江右六君子策

【先生初遊虞公之門乃試江右六君子策篇末拳拳朱陸之異同爲問先生素熟於胸中剖決精當明言始異而終同焉萬世之公論也】

問孟子取友善士自一鄕一國至於天下猶以爲未足而尙論古之人焉其言曰頌其詩讀其書不知其人可乎卽一鄕一國之人可以謂之天下之士者古有其人焉何可以不知其人也以江右論之士之勵名節者莫盛於東漢矣豫章有徐孺子者千古所謂髙士也巽懦茍且之衰世非斯人吾誰與歸觀其一木一繩之嘆其於聖人之無可無不可者何如也晉有陶淵明者實生於九江出處大節世蓋擬之諸葛孔明而先儒觀其詩乃或疑其出於老子其信然乎宋有廬陵歐陽公以其沖和之气發揮治世之隆蓋其文以謂上接於孟韓者也孟子之緒可考乎南丰曾子固當濓洛未興之先孝友之行經學之懿帝王之制其見於文者無愧於方來也淸江劉原父博學洽聞春秋三傳之釋儀禮之缺遺秦漢以來之典故文學之士未能或之先也後之學文者積學之功爲徳之厚未至於三君子而曰文乎文乎哉其南渡也陸子靜先生生乎臨川之靑田髙明卓異前無古人與朱文公起而相望於當世學者從之入徳之門或小異焉嘗觀陸先生之在白鹿也講君子諭於義小人諭於利一章學者聞之感動流汗朱子親執筆而請其書焉其相尊敬如此夫義利之分甚微所謂幾也孟子分舜跖於雞鳴周子發剛柔之善惡此求端之至精者也而二先生曷嘗有異哉然而朱氏之學實宗於周子周子之書莫先於太極而有極無極之辧學者有莫逆於心者乎鵝湖之會固將以一道徳也而簡易支離之說終不合而罷然二家之精微非大賢相與剖擊則下二賢一等者殆無從而知之矣道之不行也知者過之愚者不及也道之不明也賢者過之不肖者不及也所以不可不知其人者其在斯乎夫治道必夲於學術環數千里之間必有同志之士得鄕先生之微者幸相與講明之

對大江之西環地數千里名公巨儒相望而起者眾矣執事發策承學乃獨以徐孺子陶元亮歐陽公曾子固劉原父及象山先生六君子爲問始之以孟軻氏尙友古人之實以開其端終之以朱子象山之異同而尢拳拳於斯道之所以不明不行焉大哉問乎執事之用心厚矣晚學小子曾何足以知之然則請因孟子之言而姑誦其所聞以復明問之萬一可矣夫所謂天下之士者不出乎一鄕一國也以一鄕一國之士而以天下名則其所立必有大異於常人者矣以天下之士而尙論古之人頌其詩讀其書矣而猶有不知其人之憂焉則孟子之所謂尙友者其亦有在於言詞之外者乎【學士虞公批云應在後】此所謂必論其世者也今以六君子觀之孺子元亮以風節稱歐陽曽劉以文章著若陸先生則學乎聖賢之道者也【批應在後】然因其言而考其世則皆有未易知者焉昔漢室之將微也所謂天地閉而賢人隠之時與有聖人焉生於其時吾不知其出處之何如然黨錮諸賢以身狥國而卒無救於炎祚之亾則孺子之髙風爲不可及矣觀其辭玄纁之徵避黃瓊之辟問國事則不答問稼穡則答其察乎時義蓋非一日𨿽以郭林宗之明哲猶有待於一繩一木之言而後感悟則所謂見幾而作不俟終日者非孺子其孰能當之千古而下想聞其風而頑亷懦立者其以斯歟逮夫典午氏之亾也南面之君欣然操筆以位禪彊臣而不悔一時在廷之士誰復爲綱常計者獨彭澤令陶潛以大臣之孫恥事二姓其於君臣之義得矣慕諸葛而以其名爲字詠荊軻而惜其劍術之疎則子房博浪之心孔明復漢之志元亮猶有不能忘於心者乎然觀乎其詩則斂英气於衝陶寄深心於淡泊有類乎知白守黑之爲者而世俗之論亦惟見其杜徳機焉此子房所以誅秦蹶項以報私讎而終身不以告人者也故先儒謂其出於老氏其亦可謂知言者矣【批是翁心事惟東坡山谷知之出於老氏乃吾朱子語】然其言有曰羲農去我久舉世少復眞汲汲魯中叟彌縫使其淳自昔淸談之士謂淳漓朴散繄禮法使然孰知魯叟彌縫將以淳之邪【批亦是】此孔明之正大所以不爲三代以下人物者元亮其無愧焉嗟夫使晉室之冑而有一人焉庻幾乎昭烈之賢則夫子房孔明之所優爲者吾知元亮其兼之矣【批前數子惟淵明爲難知此獨無遺恨】後之君子向慕比儗而以爲不可企及者其亦有感於斯乎後數百年當宋室之盛而歐陽公出焉雄文直道世蓋謂孟韓復生也論其學之所至視知言養气之君子非所敢知然其立朝也與希文以偕貶而不同其進與定天下之大策而不自以爲功【批指立英宗】其接後學也不以疎而棄不以逺而遺世皆謂公之求士甚於士之求公焉【批東坡語】五代史之作反復乎有國者所以興衰之由若生乎其時而憂其世者其視昌黎子所謂畏天命而悲人窮者蓋無間然矣子固出於其門文章經術庶幾公之爲盛而義理之淵微典故之宏博又有以發公之所未發者焉然觀其力貧以養母而人無間言嫁孤妹九人而皆得其所善王介甫而深知其非則後之大儒觀乎其文而願學焉者【批謂朱子】豈惟以其誥命之不愧三代哉【批亦文公語】若原父則公之畏友也其經學之邃則士相見等篇可補記禮者之缺遺春秋權衡七經小義之作又有以破專門學究之陋其典故之博則上而秦漢以來帝王之制作古文奇字之音訓下而山經地誌陰陽醫卜稗官小說之書莫不淹貫𨿽以永叔之才學而原父猶以其不讀書爲惜則其抱負亦偉哉然當羣賢彚徵之秋館職之任七年不遷仁宗親定夏竦謚則以爲侵臣官加上尊號則以爲非古禮【批公是立朝可見者二事】其官守之際嚴矣後之君子喜談而樂道之者豈惟以其立馬揮九制之爲能哉𨿽然以三君子積學之厚制行之髙所謂實大而聲宏者也使非文章之盛猶足以暴白於當世然後之論者徒知貴其言詞而不復稽其行事則亦異乎孟軻氏尙友古人之意矣【批應前甚好】若夫陸先生之學與子朱子不同則有非愚生之所能盡知者然朱子之學實出周程而周子則學乎顏子之學者也程子亦曰孟子才髙學之無可依據學者當以顏子爲師至朱子之告張敬夫也則又以伯子渾然天成恐闊大難依而有取於叔子以成其徳焉其自知也明矣陸先生以髙明之資當其妙年則超然有得於孟氏立心之要而獨能以孟子爲師且謂幼聞伊川之言若傷我者觀其尙論古人者不同如是則其入徳之門固不能無異矣【批講明有素者出語自別】夫儒者之學莫嚴於義利之辧而學術之獘率由气稟之偏孟子舜跖雞鳴之分周子善惡剛柔之論其析之也精矣陸先生之在白鹿朱子請其一言以儆後學先生爲講君子諭於義小人諭於利一章深察乎學者心術之微而欲其致謹於二者之辧聽者爲之動心流汗朱子請其書而藏之今觀先生之言深切明白使人羞惡之心油然而生誠不愧於孟子之訓矣然周子太極之說親授於程子而朱子釋之曰上天之載無聲無臭而實造化之樞紐品彚之根柢也以其無形而有理故曰無極而太極以其有理而無形故曰太極本無極所謂關百聖而不惑者也陸先生兄弟謂太極上不當更加無極字移書爭之往復數四累千萬言而不能相一何歟夫以中訓極者是知太極之本體矣而中非太極所以得名之實也謂易有太極不當言無者是知論太極者之不當淪於髙虛矣而猶未知周子立言之妙也然觀朱子嘗謂子靜不知有气稟之性【批善看卽自姑引此應前气稟剛柔之說見陸氏於周子之書不甚畱意】則其於周子之書庸有未深考者矣鵝湖之論終以不合而罷者則又有說焉夫所謂墟墓而哀也宗廟而欽也卽孟子所謂人見孺子將入井之心而朱子所謂介然之頃一有覺焉則其本體已洞然者也原其所指皆由已發之心而悟其未發之性則其要歸亦有不容於不同者然而簡易支離之說邃宻深沈之言終有未合於是毫分縷析者深辧乎疏目闊節之多失石稱丈量者又以銖銖寸寸爲必差則其所甚異者殆無過於斯矣執事之言曰二家之精微非大賢相與剖擊則下二賢一等者殆無從而知矣至哉言也其深有得於二賢者乎晚學管窺復何容喙無亦徵之於二先生之所自言者可乎子朱子之答項平甫也其言曰自子思以來教人之法惟以尊徳性道問學爲用力之要陸子靜所說專是尊徳性事而熹平日所論卻是道問學上多了今當反身用力去短集長庶不墮於一偏也觀乎此言則朱子進徳之序可見矣陸先生之祭呂伯恭也其言曰追惟曩昔粗心浮气徒致參辰豈足酬議【批此一證豈淺聞者之可及】觀乎斯言則先生克己之勇可知矣夫以二先生之言至於如是豈鵝湖之論至是而各有合邪使其合並於暮歲則其微言精義必有契焉而子靜則旣往矣抑不知子朱子後來徳盛仁熟所謂去短集長者使子靜見之又當以爲如何也【批甚好甚好正要人知此意】今朱子之書家傳人誦其端緒之明則顏曾思孟以至於周程張子之所傳可徵也其工夫之宻則自夫灑掃應對進退而達乎修齊治平無間也豈有待於愚言而後知哉獨陸氏之學則知之者鮮故愚亦不足以言之也然嘗聞孟子曰仁人心也放其心而不知求哀哉學問之道無他求其放心而已矣又曰耳目之官不思而蔽於物心之官則思先立乎其大者則小者不能奪也此陸先生之學所從出也是故先生非不致知也其所以致知者異乎人之致知非不集義也其所以集義者異乎人之集義【批得之矣所謂毫釐千里者在此】他日朱子嘗曰子靜是爲已之學又曰子靜平日所以自任正欲身率學者一於天理而不以一毫人欲雜於其間則其所以夐出千古者豈不在於斯乎若曰苟此心之存則擴充持守爲可略學貴自得則思索講習之皆非則𨿽學知力行之士不足以語此而況於小子後生之至愚極暗者乎易曰學以聚之問以辧之又曰精義入神以致用也利用安身以崇徳也豈徒易簡之云乎此先生之髙明所以爲不可及也然則其可以易而言之乎柰何前修日逺後學寡師求之而不得其要察焉而不見其端於是專務考索者傅會繳繞而終不知夲心之猶在致力持守者私心自用而卒無以異於常人然後知二先生之所爲深憂而過計者蓋有在也中庸曰道之不行也知者過之愚者不及也道之不明也賢者過之不肖者不及也執事有感於斯言而以江右之先賢爲問且深致意於孟軻氏不可不知其人之一語其亦深悲後生之陷溺而思有以救之者乎【批過當過當亦嘉與同志者講明之耳】不然何其言之忠厚惻怛至於斯也且江右鄕先生多矣而執事所舉自六君子之外無及焉豈非以風節闗乎世教文章夲乎學行而聖賢之道又有大於此者歟【批文字闗鍵好】尙論古人而至於是焉其亦可謂微矣夫政治之大由乎學術千里之繆起於毫釐斷木爲棋刑土爲鞠莫不有法焉有志於學者而於求端擇術之際無以致其思則其流獘將有不可勝言者矣愚不敏竊嘗有志於斯而未之能進也惟執事其幸教之

古人云在朝言朝在野言野居江右而論江右之前賢非敢僭妄辧學以正誼亦君子惓惓不忘鄕黨之意也處憂患之世忠有所不得行孺子淵明之心豈茍然乎宋代古文之興至歐陽公盛矣經學之用曾公何可當哉而徒見於文字者亦君子之所慨也近時學者從事先儒之成言可謂千古之幸然秦漢以來諸儒區區盡心之所存者忽而弗之究先儒之成言力不能有所盡知者矣此亦鹵莾寡陋之失不小也是以有慨於劉氏焉陸先生之興與子朱子相望於一時蓋天運也其於聖人之道互有發明而吾黨小子知者微矣子常生朱子之鄕而又有得於陸氏之說其答斯問也於前數君子旣已各極其所蘊而於二家之所以成已而教人者反復究竟尢爲明白蓋素用力於斯事者非綴緝傅會之比也一時友朋若子常之通達而起予者鮮矣輙書其後而歸之集離羣索居安得與子常常相見乎進士科得人斯文之幸也得於已而有餘隨事答應之無窮舒之斂之惟義所在可也雍虞集書

華川文集序

自漢西京而後文與世俱降者近千載一旦豪傑之士相繼而興髙文大冊視西京幾可無愧而學則過之何其盛也然誠能觀乎辭與聲之變則自春秋而戰國每降愈下殆如老者之不可復少是以不能無慨於斯焉蓋嘗思之如列國之辭命莊生孫武蘇張之徒之書皆其人各以平日所從事者立言其身之所親心之所諭無不在是故能深切明著並夫言所不能及者而傳之知是諸子者易置其事而爲書殆將不能以自達然則非辭與聲之爲難而學足以周其用爲不易有是學則有是言春秋戰國諸子其斯以爲不可及乎金華王君子克早受學於黃文獻公旣卒業卽以文名於時汸與之別十有餘年矣而子克學益進文益奇自歐陽王曾氏溯而上之以達於太史公往往得其風裁猶若未當其意乃卽春秋戰國西漢之書擬其辭命書詔三十有餘篇其辭與聲之髙下步趨俯仰之疾徐無弗類者嘗讀至齊侯徵諸侯會於首止晉侯請天王狩等篇喜其可以補傳注之缺謬而有益於經其它皆逞辭流而不失於正然後知其振起衰陋又有不徒在文字間者𨿽其得於天者有過於人非學有師法而才足周之則亦豈能遂兼昔人之能事也哉子充以文學進用已久聖天子旣混一華夏卽詔修元史乃起宋公景濓總其事而以子充佐之書將成而宋公入翰林爲學士子充爲待制此文運將開之候也二公者居同郡學同師而又皆有志於復古以周秦先漢之文辭相與鳴國家之盛使來者有所興起其不在玆乎

送葉宗茂還安丰序

新安葉宗茂歸自安丰講業父母之邦居無何復還省其親寓裏旦出別所與遊者而告於趙汸曰親庭不可以重違吾懼夫師友之日疎也子何以教我汸告之曰君子之爲學固將以事其親然有急先之務焉非服勞奉養之謂也子亦觀乎聖門之學者乎顏氏之子居陋巷一簞食一瓢飲子路衣敝袍食藜藿負米百里之外之二君子者之事其親非有甘旨之奉也然且從其師周遊天下畏於匡絕糧於陳幾殆其身而不反何歟吾聞人之得於天而貴於物者卽其得於親者也得之於親而失之於已𨿽盡瘁以服勞列鼎以致養不可以爲孝孰若得聖人而師之全其得於親者以事其親之爲盛乎二君子之志庶幾在此予不足以知之也今子自視家孰與二君子徳孰與二君子二君子者師乎聖人其一時同遊之士皆成徳達材而子無有也二君子者學成行尊師表百世而子未能也子之親年尙彊桑田足以供衣食僮僕足以備使令日用百需不待子而可足然則卽子之身而求其所當務不待子言而後知矣若夫志於近而遺逺舎其大而圖細此古人所謂一夫之行者豈足論於知學之士乎然自世降道失學者習於俗之已成迫於勢之難返𨿽聞顏淵子路之事鮮能興起於是乃有狥外以爲學懷利以事親盛气彊力以徼幸其不可必得卒之並其得於親者失之而後已豈不可哀也哉夫學然後知不足孝然後知困學而不知不足者不以事親爲學者也孝而不知困者不以事親爲孝者也子質美而行修識明而慕古求聞擇善不啻渴饑無亦聞二君子之風而興起者乎是固予之所畏也請書以爲贈

送操公琬先生歸番陽序

聖天子旣平海內盡輦勝國圖史典籍歸於京師乃詔修元史起山林遺逸之士使執筆焉凡文儒之在官者無與於是在廷之臣各舉所知以應詔汸以衰病屢謝徵命亦誤在選中使者至郡太守將吏皆能言其病狀然莫肯受其咎者故不得終辭舟過嚴陵適前太史金華宋公景濓亦至曰有詔召王子克於臨漳矣予曰汸衰病日增非可出者縱出亦無補於事所幸者平生故人重得一見於契闊之餘事固有非偶然者宋公曰然蓋予與宋公不相見者數載而子克則十有餘年矣旣至京師聞番陽操公琬先生在書館臥病旦夕以聞卽可歸私又自念番歙接境自弱冠則知先生先生學通諸經百氏述作諸家諸兄之家於番者與先生有連姻相好也每相見輙能言先生動靜而未獲一識今乃得相見於此豈非向所謂非偶然者乎自是日上堂與諸公從事筆硯間退則省先生疾先生疾少間輙俾予連榻臥談論經史晝夜亹亹相扣擊不少休予蓋有愧焉俄而禮部尙書崔公侍郎傅公同至局中以得旨告至旦爲別先生乃爲文一篇以告同舎同舎之士莫不惜先生之歸咸賦詩爲先生贈予辱知有自遂進言於先生曰先生歸矣士之在山林與在朝廷異其於述作也亦然纂釋羣經折衷百氏處則充棟梁出則汗牛馬𨿽其說未必盡合於聖人非素業與之相出入者不敢議也崇古學貴文章淩厲漢唐上擬三代使窮鄕晚進謏聞淺見之士目動神聳不敢出聲以誦自揆終身不能爲者又況陶冶性情吟詠風月或以單辭或以偶句爲人所稱皆足以名世𨿽或無取於作者於人非鬼責亦何有焉此皆山林之士所爲得也若夫朝廷之士則不然太史公网羅舊聞上接春秋下迄麟趾其序髙帝創業文景守成至今使人如親見之書封禪平準傳貨殖皆諌書也而後世以爲謗韓退之未遇時欲作唐一經以垂無窮旣入史館不敢有爲栁子厚苦辭迫之曾不少動僅以職事成順宗實錄數卷卒困於讒口竄走無完篇司馬文正公受知神宗作資治通鑑垂十九年始就而小人出鄙句以訾之此皆巨人碩徳名實孚於上下以著書爲大業者也猶或所遭若是今吾人挾其山林之學以登於朝廷之上則其茫然自失凜然不敢自放者豈無所懼而然哉尙賴天子明聖有旨卽舊志爲書凡筆削悉取睿斷不以其所不能爲諸生罪蒙徳至渥也於是先生得以病辭歸而支離昏昧如汸者亦得以預聞纂修自詭豈非其幸歟然則汸於先生之行獨不能無所感者良有以也先生曰子姑遲之吾待子於番歙之間不逺矣

休寜縣令朱君考滿序

古之宰百里者以導風化察寃滯興除利害爲職故曰六合之眾懸命於縣令則令之責亦重矣惟用武之世興廢無藝讎斂率割令出二三使夫人旦暮凜凜有居興之憂凡令所以爲職皆不暇施爲則其重且難又有異於前所云者昔吾讀書至唐宋之末造未嘗不撫捲而太息於斯焉休寜在萬山間民因山爲田而仰漑於天旬月不雨則陂塘之利恆以死爭故鮮丰歲地陿而土瘠摘山外無他產舟車不通四方之貨罕至當承平時吏頗以事簡爲樂一旦天下多故則絲縷膏漆銅鐵之屬凡軍興所急者莫不逺賈他郡以上供令方急而民已罷限旣窮而輸未畢甚哉吾土地之不敏其爲邑大夫之累可勝言哉於是乃有仗箠楚以集事者其間科斂繁夥出納不時民不能與官會而侵牟幹沒以重困雕甿者視斯人以詐力相仇茍焉自營甚至滅天性忘瓜葛而不知怪夫豈令之所欲聞哉亦知夫職任之重有在於興廢之外者而不暇思也若淮海朱君之宰吾邑則不然君坦蕩樂易不倚法以立威而民趨事赴工惟恐後勤力言謹戴星出入𨿽疾病未嘗少懈故貪殘舞文者無所旁緣閔其俗日漓人心不古若也於紀綱倫類之際尢致意焉是以民皆樂稱之𨿽然今法令日修賦斂日簡親民之官且得盡其職君在邑旣久於百里間情僞淑慝宜無不知以其暇日舉其所當爲使利無不興而害民者必去善柔不阨於橫逆而鰥寡孤獨得以遂其生必有以副斯人之望者而君以秩滿告矣邑人旣重徳君又幸其徵徭粗給不致大爲君累且冀君之再任也故余述自昔百里之職其重且難有不可同年而語者爲君贈意君由此而佐大藩典大郡以臨屬邑亦必有取於斯焉

送朱子範赴來安縣主簿序

求木於山林者巨細無或遺匠石一過之則拔其萃者必十圍之材也市馬於邊陲者駑駿常並収伯樂一顧之則空其羣者必千里之足也爲國家者取士天下其亦有異於是乎吾邑朱君子範用舉者言得主滁之來安簿同時以舉得官如君者眾矣其儒且賢不必人人皆君若而來安寄治郡中如古行縣疑若不足以屈儒且賢如君者其門生子弟與交遊之士惑焉余謂不然余聞古之取士其始常寛其終必嚴不寛則入官之途陿而不足以盡天下之材不嚴則考績之效微而不足以成天下之務今君所由進者入官之途與人同也三載考績儒者之效必將有異於人乎君自此且大用𨿽欲人人同於君得乎十圍之木不登匠石之場與拱把同千里之足不入伯樂之廐與下乘同士之未達何以異此先正有言士自一命以上茍存心於愛物於人必有所濟是豈非君素志歟江右古文明之都蓋匠石之場而伯樂之廐也豈有儒且賢又有志如朱君而恆在下位者乎毋患其寛而有以成其嚴則上下俱得矣僕與君居相近交相好而衰病日增不能追交遊之後設祖道傍與君握手爲別顧不可無一言乃書是說以贈君其尙有取於斯也夫

王節婦汪氏序

漢世復除之令蓋夲於周官鄕師辧其可任與施捨者孝弟力田者復其身則又由閭師書其敬敏任卹者而推廣之唐之盛時乃命旌表孝子順孫義夫節婦終身勿事則感諷之道備矣自是以來數百年間𨿽田裏山谷之民莫不知有綱常之重豈可不思其故歟吾邑有汪氏者邑人王天民之妻也年二十七而喪其夫辛勤刻厲鞠二男一女至於成立𨿽遭艱難渉憂患未嘗少動其心閭裏賢之逺近稱之凡三十餘年如一日於是有司援著令復其家表其門誠斯時之曠典矣嗟夫吾聞孝弟力田之科唐人以爲無益而罷之割股廬墓論者謂非中道不取獨婦節之貞古今表顯無異議豈非以父子天性茍能感慨矯勉於一時而無服勤敬養之實與閨門秉志一節終天者不可同日語歟況自喪亂以來父子兄弟不能相保民俗爲之一變視秦人徳色於耰鉏誶語於箕箒又有甚焉則天理幾乎滅矣而孤嫠老媼獨以女婦之微繋民彜之重不亦可尙也哉表其門復其家使之享恩榮於桑楡非徒以報終身之勞瘁亦所以勵婦節於無窮也𨿽然豈惟妾婦哉感明時優異之渥竭甘旨奉養之誠下以報慈母顧復之恩上以答國家化民成俗之意則爲人子者尢宜知所勸矣汪氏二子長曰有則次曰得奴皆有男女矣而汪氏康彊未艾天之所以報貞節者未可量也故爲推本歷代復除感諷之微意而學士君子有感於彜倫之重者詩以詠之

送鮑翰林赴官陜右序

韋布之士起家而仕於王都則固以逺其親矣𨿽其人志存終養初不以得於外者爲父母榮然一旦郡太守奉天子之命以臨之而親勸爲之駕則父不得以有其子子不得以私其親論諸古人亦曰以義斷恩而已況乎旣居官而食祿則臣子之分已定設有中外出入之異逺近勞逸之殊君子豈復容心於其間哉翰林修撰鮑君尙絅初以郡太守王公薦辭其親來京師爲中書典籖入翰林爲編修遂升修撰至是自翰林出貳郡屬闗中交遊之士咸以闗中距京師數千里若懼尙絅無以慰其親庭之望者抑何見之晚耶吾觀尙絅少學於家𨿽服勞養志曾無寜日其辧乎出處之際而審乎義理之安不爲不明居翰林者數年接於公卿大夫之論議而酌乎當務之緩急不爲不久所謂中外勞碌之殊蓋無足以動其心𨿽其家君所屬望於子亦有必在此而不在彼者尙絅何患乎無辭以白其大人哉近代明公偉人有仕於州縣而因得畱心政理以成其志業者有以在內爲無補而請郡以自效者皆士君子所當取法凡仕於逺郡者不難乎得民而難於獲上今大參王公輟中臺之重建行省以撫闗中以都司出使軍中且贊襄省事者鄭君士恆其人也尙絅嘗厚知於大參公而與鄭君遊甚善宣上恩徳以加惠黎庶寜有不自遂者哉

送王駙馬都尉赴會稽序

士之能以功名顯於天下者豈必皆以殊異非常之績震耀一世爲賢哉當夫創業之初辟地日廣新服未定反側未安瘡痍塗炭之餘未有所休息使人見之如儀鳯祥麟被之如和風甘雨知歲稔之有期而時平之可冀也則功近而徳逺矣而豈知勇果敢之謂哉蓋必寛仁有度慈祥惻怛出於其性庶幾如竊脂之不榖騶虞之不殺者而後可以言此此論人物者之所難也而吾於和陽王公見之公王室懿親也由星源遂鎭新安凡七年矣方徽饒之間內疑外訌人情未有底止公以數百騎入星源撫而定之一邑士民如脫其水火之厄而寘於慈母之懷其在郡也適黟祁之眾脇於鄰境之阻兵者羣不逞四顧觀望卒皆相率而歸公焉蓋吾郡自是無事則其中心誠信於人久矣是以其民悅而服之親而愛之如其始至惟恐公一日去我矣旣而有旨以公移鎭於越則𨿽欲畱公一日其可得哉𨿽然公之徳在吾郡者大矣夫和風甘雨貴乎及時非一郡一邑之得私也儀鳯祥麟要以瑞世非一鄕一國之爲祥也吾安知上之人不以公之惠吾州者而施於越耶又安知越人之有待於公者不異於吾人之望公於未至耶然則在越人爲可賀在吾人庶幾可以無憾惟幕府之士以其不得從公於邁無以寫其思則來謀述公之徳在邦人者以爲公贈且以賀越人之得公焉𨿽然公之善眾矣書之則不勝書若夫郡邑之離合民生之存亡皆天也然必有開先之兆焉當星源未定時士有臥病山中而不能去者悄然隠憂慮其將及也夜夢有所如往在道而暝急投旅館則已昏黑矣久之聞門外有車馬聲開門視之則天明矣問其從者曰自何而來答曰蘭亭來也問何處蘭亭曰古人修褉處也明日以告往來之士蓋星源之君子莫不聞焉無何公將至則其姓與晉右軍同而官又爲右指揮使於是郡邑事大定則天明之應也而又安知公終得右軍所治之郡而爲蘭亭修褉之主人耶嗚呼此越人之天明也則吾以謂爲越人賀者夫豈無所徵而言之乎

陶氏孝友堂詩序

士有行乎家庭之間近而鄕裏說之逺而大夫君子嘆美歌詠而不能已焉者其惟良心之充達乎夫秉彜好徳心所同然機動籟鳴無容間息有莫知其所以然者此陶氏孝友堂之詩所由作也始陶君生富家八歲喪其母繼母張弗子也長遂屏居於外夫人吳氏左乳抱右執爨猶自力於織紝以助其不給𨿽憂勤艱苦而不敢疾怨焉久之父母俱老生理日匱而君之髮亦斑然矣乃奉二親於所居竭力以營旦夕之養於是食其食而甘之卽其寢而安之視已遺體殆弗善也遂歡然篤慈愛之道弟妹之長者君皆及時爲畢婚嫁無敢以異母而不盡心也父沒子凱考禮經佐君治喪事親戚鄰里素髙君行義又喜其有子皆相率致賻甚厚賓客之自逺至者數百人其夫人早失父母沈無子守志以居夫人迎養於家以終其身人無間言凱所居學者從之甚眾因束脩乘壺之入以足甘旨妹嫁顧氏早卒有二男一女皆育教之不使其親少動其心焉庶幾能竭其力者凡皆陶氏孝友之實如此於是進士臨川葛元哲聞而嘆美之題其所居曰孝友之堂親爲制文以記之四方之士得諸傳誦者作爲歌詩以反復詠嘆其事有得而吟諷之者孝弟之心油然而生矣是蓋良知良能本乎天性應復爲感如環無端莫之使而莫之遏者歟至正乙丑冬汸始從葛君聞其詳旣又從陶君門人得詩一卷凡若干首乃爲次其篇什而傳之噫子之於親服勤至死無所逃於天地之間者也夫豈以愛惡而二心哉世變極矣徒賴知行之士孝弟出於其性者相與系綱常之重於一時若陶氏父子夫婦力行於家蓋尢可貴也然則孝友堂之詩可無傳乎

送陳大博遊黃山還詩序

徽之黃山巨鎭也北犄九華西拓彭蠡南接廣信諸山其東左挾浙河右起桐汭以盡海壖要皆支隴所分謂其隤然中居以降勢委和於四表有坤道土徳焉故名之曰黃山然其上則連峯極天巖岫深窅下則重岡復嶺斗絕環周𨿽土人有不能徧求而盡達者故自遁世隠淪之士咸樂居之或以爲由軒轅得名者近古所傳也郡非會通之地四方賓客無因而至獨唐李太白嘗一遊其間爲之徘徊而去遂無復躡其蹤者由是玆山之勝槪世罕聞矣至正十一年歲辛卯夏四月浚儀陳公子山實來遊焉始至風雨彌月而山之主僧適逺歸亟率其徒以先導晨發郡城出西郭明霽開豁郊原穆淸旦日旣旰始遵其麓澗潦平而波流易渉林洳盡而蘿蔓可緣若有陰相之者乃休僕人領賓從相徉乎松篁竹林之間靈苗不采而自芳丹泉在山而常潔徳人君子之常操猶有可見者乎進而據虎頭之巖以下臨白龍之湫風雲浡興雷雨將作凜然神物不可褻而觀也乃循左巘絕大壑陟層崖登蓮花之危峯以望分極渾渾焉皥皥焉若有見夫昆侖磅礡兼覆並育之仁然後知玆山之大根同乎五嶽潤達乎四海而英華發揮精爽洋溢與造物相爲流通而莫知其終始也矧可以方隅論哉振衣下邁授館精廬信宿而還蓋充然若有得者不知我之觀山耶山之觀我耶與吾遊者皆自觀其所觀耶抑將同所觀於遊者耶噫以公髙情達識如斯其有異乎昔人之來者固宜彼仰首注目望巖而退者於公所存何如也公妙齡積學已超邁等倫俄而貢春宮對大廷以第一人及第列官朝著聞譽日隆矣顧猶逺尋名山以發登峯造極之趣則夫究經綸於功載抱根柢於詞林者何可以淺近量哉於是郡之縉紳儒士喜公之能來而惜其別去也雜取山中景物有名圖志者相與賦詩餞公以寓其向往之私詩皆一章章十句五言以余獲與斯遊又俾敍其事於右簡是用著玆山得名之實極一時之榮觀以告夫繼公而來者

送戴尙文赴句容縣教諭序

休寜戴尙文試進士於鄕在遺材之選將以膺朝命主句容學官自師友交遊曁都邑之良咸有言以贈之其後出而別爲捲者余復爲之敍其言曰士之貴乎仕者非爲觀美也將以行其義而已是故官無崇卑惟其時材無大小惟其志二者一失所安而苟焉徼榮名於旦夕則君子有弗幸者焉況夫以不足之資而蹈無窮之變有不並其得於口耳者而失之也幾希今校官秩𨿽卑然邑大夫僚佐在前經師弟子員在後進有賓主之禮退有師友之義潔俎豆崇明祀得以致極其誠敬謹晨昏嚴朔望得以修著其威儀四方賓客之往來觀風論俗得以識時措之宜窮政理之要社稷人民自可馴致而出位之思泯三年大比修其舊業賈餘勇於一第而患失之念忘於以事上治民則定志以揆時因時而立義斯君子之道行矣傳曰仕而優則學信乎非優於仕者不足以言學也又曰學而優則仕信乎非優於學者不足與言仕也矧尙文齒少而識明業專而行敏蓋優哉其有餘地者乎尙文之尊父曰廷芳翁昔者嘗學於鄕先生定宇陳公之門始科詔行陳公一領鄕薦歸則著書授徒終其身類非以仕爲悅者是故戴君隠居教子從容深厚率有異於常流則尙文所以爲句容士大夫教者固無待於他人言矣或者以不得與南宮進士偕爲夫人惜其言幾逺於義故余托於仁者之後誦所聞以爲君子贈焉

送髙則誠歸永嘉序

髙君則誠學博而深文髙而贍自爲舉子已爲學者所歸及登進士第調官括蒼郡錄事學道愛人治教具修郡守前憲副徐公深敬異之比滿不忍聽其去卽學宮設絳帳身率子弟迎君而請業焉行中書聞其名辟丞相掾儒生稱其才華法吏推其練達而君亦雅以名節自勵公卿大夫咸器君行能每他掾有故輙以兼其事君稽典冊定是非酬應如流意所不可輙上政事堂慷慨求去時東南乂安藩府無事參政趙郡蘇公方以文治作興其人君與臨川葛元哲俱見稱譽日承言議聲聞益隆矣俄臺民弄兵城邑驅丁壯集其徒海浦連巨艦數百以自固帥閫吏弗能治有旨行省臣總諸郡兵平之省臣謂君溫人知海濱事擇以自從君亦庶幾因得自效時浙東帥達公以除凶爲已任一見君歡然旣開幕府乃以論事不合避不治文書於是師出踰三時卒煩大臣自京師來以上意撫之而後定解嚴分憲諸將校緩急利便獨君無一辭以秩滿卽日還省垣告歸矣於是交遊之士咸造君且謂儒者𨿽臨事不見用卒能究所守以自旌別爲君賀君設俎豆觴客酒行笑謂座中曰前輩謂士子抱腹笥起鄕裏達朝廷取爵位如拾地芥其榮至矣孰知爲憂患之始乎余昔卑其言於今乃信𨿽然余方解吏事歸得與鄕人子弟講論詩書禮義以時遊赤城鴈蕩諸山俯澗泉而仰云木猶不失吾故也時客多君里人樂君之歸皆甚喜有起自席末而言者曰朝廷以科目取士久矣時方承平自軍國要務至百司庶事舉無不集士亦得以浮沈簿書文墨間稍有牽制輙效俗吏便文自解由是賢否混淆有志者無以自見宜乎君之悠然遐想於去就間歟𨿽然今中原多故聖天子賢宰相一旦懲膏粱刀筆之敝盡取才進士用之則如吾髙君者𨿽欲決遁山林亦將不可得者然則入踐廷寧陪老成之讜議出臨郡邑布恩徳於罷氓使殊功茂績炳然一時以答淸朝設科盛意豈非君平昔之志而亦吾黨所望於君者哉眾皆曰然乃共舉酒屬君賦白駒而別

送張子儀還姑蘇序

士之負彊果振邁欲有所爲者必奮發以勵其志靜專以成其能由是日有所積月有所累如拾級以登九層之臺𨿽弗克遽躋其巓而都邑盛麗之觀風雲變化之妙已在吾目中矣若濮陽張天鳯子儀之學於汪君仲魯也其殆類是乎汪君世家婺源以詩學修進士業嘗因教授休寜裏中子儀自姑蘇侍其家君從政是邑得委贄焉屏交遊之恬嬉忘寢食之常節激昂憤悱弗得弗措所以勵其志者有方矣旣而術業就緒則韜敏給於惇柔發見聞於確愼紛華之悅寒暑之變舉不違焉所以成其能者可冀矣如是而掇巍科登顯仕極布衣之榮名展文儒之夙蘊如引囊取物寜復不得之患哉踰二年其家君以秩滿還子儀亦辭去同學有悅其勤篤者畱與卒業子儀固樂焉而親弗可汪君於是率交遊之士賦詩餞之授簡於余俾代敍其意吾聞漁巨澤者必善其网罟纎鉤細餌不足以冀吞舟之獲濟大川者必良其舟楫敝帆壊槳不足以敵風濤之變夫文場巨澤也名途大川也彼或騰奮乎試藝之秋而汨沒於在官之日者殆亦非其具爾朝廷設進士科取天下才豈直以祿位厚汝書生哉授以州縣則蒞官治民是務擢之館閣則論思獻納是資登於政府則發政施仁是賴是三者或任其一端焉則必有其具而後可苟無其具而徒汲汲焉以庶幾一旦之或得則夫人之自待者固已淺其如科目何子儀以英妙之年負堅勇之節又能取諸師友以篤成之其网罟宜無不善如渉功名之洪波操一致於險夷以収利物之功則姑務堅良其舟楫汪君拳拳師友之義庶其在此余故申之以辭

滋溪文槁序

滋溪文槁三十卷浙中書省參知政事趙郡蘇公之文前進士永嘉髙明臨川葛元哲爲屬掾時所類次也初國家旣収中原許文正公首得宋大儒子朱子之書而尊信之及事世祖皇帝遂以其說教冑子而後王降徳之道復明容城劉公又得以上求周邵程張所嘗論著始超然有見於義理之當然發於人心而不容己者故其辧異端辟邪說皆眞有所據而非掇拾於前聞出處進退之間髙風振於天下而未嘗決意於長往則得之朱子者深矣當是時海內儒者各以所學教授鄕裏而臨川吳公雍郡虞公大名齊公相繼入教成均然後大經聖賢下學上達之旨縷析毫分之義禮儀樂節名物之數修辭遊藝之方本末精粗粲然大備蓋一代文獻莫盛於斯而俊選並興殆無以異於先王之世矣若夫得之有宗操之有要行乎家鄕邦國而無間言發於政事文章而無異本者抑亦存諸其人乎公世儒家自其早歲卽從同郡安敬仲先生受劉公之學旣入冑監又得吳公虞公齊公先後爲之師故其淸修篤志足以潛心大業而不惑於他岐深識博聞足以折衷百氏而非同於玩物至於徳已建而閒之愈嚴行已尊而節之愈宻出入中外三十餘年嘉謨偉績著於天下而一誠對越中立無朋屹然頺波之砥柱矣其文明潔而粹溫謹言而敷暢若珠璧之爲輝菽粟之爲味自治朝國化之原名公卿大夫士徳言功烈與夫儒先述作閫奧莫不在焉而浩然刪修之志未有止也初官朝著卽爲四明袁公伯長浚都馬公伯庸中山王公儀伯所深知袁公歸老猶手疏薦公館閣馬公謂公當擅文章之柄於十年後而王公遂相與爲忘年友夫豈一日之積哉昔者漢唐七百餘年惟董仲舒韓退之辧學正誼庶幾先王遺烈而尙論政理則莫如賈太傳陸宣公宋文學特盛而士大夫之間不曰明道希文則曰君實景仁抑未知三公視程夫子何如是故公平居教人必以程朱爲模範而力求在已不務空言則從事於聖賢之道而審夫得失之機也明矣故汸以謂讀公之文則當求公所學而善論學者又必自其師友淵源而推之可也

治世龜鑑序

昔者帝王盛時紀綱法度悉備子孫得以據依爲治號曰成憲舊章其君臣上下相與鑑視前代以保天命而繋民心者憂勤愓厲無時敢忘以爲家法其治於未亂者如是故𨿽或蘗芽其間而圖難於易爲大於細可以無患夫豈有一旦土崩之禍哉秦人學不師古取二帝三王所以維持天下之具與其深微之意皆蕩滅掃除之不但燔詩書殺學士爲足以亾其國家也自是以來創業者無所因襲守成者無所持循而廟堂之籌策侍從之論思遂爲治亂安危之本其不輕而重也明矣然簡編之所存忠言嘉謨曷可勝紀當其時或見用或用之而未旣或遂不用得失可以具知由今觀之則所善皆可以爲勸而戒無不可懲也若夫貫串古今博觀約取以示方來使先王經世之意一二有見則誠哉君子之用心已乎參政趙郡蘇公早歲居館閣嘗卽經史百氏書采其切於治道政要者通爲一編名曰治世龜鑑至簡而不遺甚深而非激通疏練達而公平之規著親切確古而正大之體存信爲謀王斷國者之元龜寶鑑也公爲禦史知無不言持憲節以洗寃澤物爲已任參議政府屹然不阿兩典大藩皆勤於庶事嘗奉詔宣撫畿甸旁求民瘼秋毫無隠而又酌理道之中正不迎合於前無顧慮於後𨿽一時或不見察於用事者而退居之日凡可以尊王庇民者未嘗少廢其討論之工也蓋公學本先王而志存當世其見於行事者如此則是編之作豈欲托諸空言者哉新安諸生趙汸序

送江浙參政蘇公赴大都路總管序

邦畿王化所先郡國之本也自昔盛時輦轂之下五方黎民與豪右雜處慿髙附崇形傾勢軋紛莫爲制由是號稱難治漢世選健吏以擊搏誅罰先之何有於化民成俗唐宋宰相欲假劇地病儒者乃得因以自見豈開誠心布公道之謂哉國朝並包區夏薄海內外罔不臣屬神州赤縣之間繁殷極盛列聖相承皆屈重臣以蒞之望尊職隆非前代比矣至正九年冬十月江浙行中書省參知政事趙郡蘇公除大都路總管命下之日街談巷議咸以江浙大藩方賴公爲治不宜用彼易此其殆未知祖宗重內之弘規聖上官人之睿斷者乎夫發施政仁樞機轉移務當其蒙古之聖人所以不疾而速無爲而成者用斯道爾皇帝臨禦日久明睿所照於民生休戚臣子行能秋毫無隠旣爲親擇循吏布諸列郡深懼京師冠冕萬國長民苟非其人則四方無所視效乃輟儒臣於外省俾以其道行焉變法律以詩書通政刑於禮徳蓋不言而示天下守將以楷模也傳曰欲平天下者先治其國又曰堯舜之仁不徧愛人急親賢也昔之爲國者何獨昧於斯與公起家成均諸生致位宰輔淸忠粹學簡在上心久矣蒞官王都爲二千石帥表非公誰然公平日論治道必本三代所謂明道術正人心育賢才興教化蓋拳拳焉今天下承平朝廷閒暇聖天子將登用眞儒上稽唐虞近鑑中古建久安長治之策極維持鞏固之方以垂無窮京師𨿽眾且大殆不久煩公矣士民懷公之徳惜公之去而弗可畱也咸相率爲歌詩以泄其怨思於是臨川葛元哲述公所以臨政而得民者冠於篇首汸敢推明徳意竊取昔人後敍遺義屬辭末簡以終之

送江浙參政偰公赴司農少卿序

國家旣収中原兵革之後所在爲墟聖天子惻然思有以安集之旁求故老宿儒忠厚暢達習知畎畆事首爲勸農使綰印綬載官屬行田裏間呼其父兄子弟家人語告諭之辟榛莾疏溝洫立阡陌假牛貸粟皆因其所欲而利導焉遣屬吏行傍郡招徠其人時江南民苦重役應之者眾不數年生聚大復官府之設公上之供始得施其政令於是罷使以其權歸憲府郡邑之長皆以勸農繋銜大司農司實總核其事蓋古后稷之官至我朝始復視前代會計出納弛張權利者不可同年而語矣然承平日久良法美意寖失其初嘗見江南郡邑每歲使者行部縣小吏先走田野督裏胥相官道傍有墻塹籬垣類園圃者輙樹兩木大書畦桑二字揭之使者下車首問農桑以爲常吏前導詣畦處按視民長幼扶攜竊觀度不解何謂而種樹之數已上之大司農矣使職農事者皆若是所爲則國家富有四海之實何自而可充乎夫古之帝王所以長治久安者無他焉能使天下之人均齊方一以奉其上無所偏而已方今經費所出以東南爲淵藪大河以北水旱屢臻流亾未復居民鮮少五帝三王之所井牧燕趙齊晉梁宋魯衛之所資以爲富彊其遺墟故迹多蕪沒不治安得裒衣博帶從容阡陌間勞來綏輯復如中統至元時哉大司農位尊而職專長貳卿佐皆公卿輔相其人必有念此者矣至正九年冬十一月詔以江浙行中書省參知政事偰公爲司農少卿公北庭文儒由初科進士髙第歷官省憲所至具有成績古所謂天子之寶臣者也舉國家之舊典以復唐虞三代之治安知不在公乎士民懷公盛徳多見於歌頌芻蕘之言憂在畎畆非公之賢則不能自達也故竊附其說於卷終

別葛廷哲序

汸昔遊臨川聞進士葛君元哲之賢心竊識之未幾君復以鄕貢第一人擢第授官閩中辟行中書掾時大臣鎭江浙者皆稱名卿思得儒者爲助故君至閩官未及上而徵書至矣至正九年冬汸來錢唐君在職已逾歲觀其執特操於等夷之中抗髙情於事物之表進而省闈則簡書委塡官守嚴宻而贊畫不忘於忠鯁退而燕處則諸生在庭交友在坐而論著彌事於精詳昔之所聞於是益信而余亦始獲與君遊矣君又不鄙授粲於館使日親切摩嘗相與論平生爲學大槪乃喟然語余曰人心與宇宙同體而梏於私者不足以知其大也與造化同運而溺於流者不足以知其精也今夫淸明在躬於穆無間豈有一毫之蔽隔哉惟其蹔然之復不足以勝思慮之多於是而一體同運者始判爲二物而攻取之欲行矣然則君子之學其可舎此而他求也乎汸謹謝曰善夫君之論學可謂識此心之妙者矣向余見君之外而已今又知君所以進乎內者顧余不敏將何以與於斯蓋嘗聞曰學必已聞道然後能立已能立已則擴充變化之機在我矣尙何化物之足慮哉蓋不聞道則毫釐千里之憂常在旦夕而聞非耳目之所官也今君之所以自致而懾友者如是其殆有徵乎若餘者勉焉而不足於力察焉而不足於明殆無以進於斯也久矣君將何以教之意以余聞君之舊而後克會乎新乃得相與幾至於道也又遽別以去能無慨於中乎君苟不棄余猶尙有以相之也

贈錢彥賓序

古之所謂輕世肆志者𨿽有奇才博識常深自晦匿不欲人知是故擇其可以怡神遣興者隠焉使夫人皆卽其所隠以命之而不辭然不百年爲其子孫者亦幾無以名其徳則亦可悲也已孔子曰斯民也三代之所以直道而行也一何至於是歟豈其審夫盛衰之故存亾之機俯仰一世若無足爲者而然歟其人𨿽曰長往而不來違乎大中然視夫毀冠裳絕人紀自逃於方外或玄思遐舉欲後天而老以觀世變之所極而終失於憤激之過者其優劣何如也吾邑令吳興唐君子華嘗爲餘言趙文敏公以淸才雅望見用國朝名聲流於四海其同時有牟成甫張剛父姚子敬錢舜舉文學之美皆與公相先後舜舉以繪事擅名公甚敬其爲人嘗贈之詩有魯國萬鈞王月重漢天一點客星孤之句而不及其畫蓋皆一時之傑也至正己丑冬餘訪唐君吳興因得牟先生之書而傳之未幾又得姚張錢三公之詩而諷詠焉皆淸邁博洽寄興深逺非淺聞可冀而錢公跌宕眞率格力優暇無怨憤不平之意要爲不可及云獨其所謂經說者不可得見訪其家問諸其兄子國用則曰公嘗著書有論語說春秋餘論易說考衡泌間覽之目後皆焚之矣蓋當時同遊之士多起家教授而舜舉獨隠於繪事以終其身世之見其杜徳機者亦惟稱其善畫而已嗚呼其眞所謂輕世肆志者乎何其掩抑藏遁如是之深也國用字彥賓敬愼淡泊不愧其先能寫花木翎毛蓋公之古學經說旣已無傳則食其所隠者以世其家而有待焉亦君子之志也然則錢公之所以遺其族人子孫者不亦安且逺乎余旣有感於舜舉氏之事竊嘆文敏公之知言而喜唐侯之不余欺也故敍其說以遺彥賓俾其子孫之尊祖尙徳者有考焉

畱別範季賢序

至正九年靑龍赤奮若月嘉平僕還自吳門訪邑大夫唐公於苕溪之上公爲除館授粲俾攺歲而歸因得與其家義塾之師範季賢氏遊季賢溫恭愼重教小學弟子常數十百人取束脩乘壺之微以養慈親庶幾能竭其力者與人交無論事急緩言必信僕敬之愛之而季賢猶以日惟人田是蕓不克速成其學爲嘆比僕將歸則又慨然有離別之感焉愧無以答其意者則告之曰夫朋友之交非羣居族處之爲貴也切摩於晤語之際致勉於索居之時考徳於契闊之餘刮目乎再見之日斯古人之道矣僕不敏無以相發請以不肖之身所得於前輩者爲子誦之僕之鄕先生皆善著書所以羽翼夫程朱之教者具有成說僕自幼卽已受讀然未知所以爲學也嘗過嚴陵聞夏氏家學甚髙卽往訪之其老成惟教授君大之在謂僕曰子生朱文公鄕於公書宜無不讀且公嘗自言平日所得多在文義中故所爲經傳訓辭精切嚴妙無一字之苟然余竊怪論語篇端以效訓學可也所謂之爲言者於義何所當邪僕時卒無以應心愧甚退而黙思聖經賢傳中如夏先生所舉可以闗余口者多矣蓋自是稍知反其鹵莾滅裂者以致力乎究竟謹審之道焉他日以事過東陵之北敷淺原之東聞有黃楚望先生者嘗起家文學俄棄去僑居城中杜門著書餘四十年矣因卽求之得其纂釋之目千餘條皆六經傳注中疑義先儒所未言或言之而未究與夫聚訟不決者謹請曰人皆有言理學至近代大明明理以釋經而天下之能事畢矣固無待於後人也且以大儒先生竭其心思所極而猶有弗得者焉則亦末如之何矣今先生尙發其所未發者乎先生曰爲斯言者眾矣豈非以先儒所未盡者終非後人思慮可及不如謹守其已言者之易爲功乎以吾所見正恐其所已言者或不容遽知其所未言初未嘗不可通爾今姑舉一二爲例傳曰女有五不娶其一爲喪父長子先儒以爲無所受命蓋喪父而無兄者是也使其言已當則女之喪父無兄者眾矣皆不得嫁乎如以爲未當則固學者所當致思也思之思之而又思之而終有不得焉則闕之可也以俟後之人亦可也一或思之而有得則知先儒之所未及者或有時而可通此今未嘗用一日之力而遽誣以爲不可更通且訾他人之用力者是殆以已之無目而欲廢天下之視也夫集諸儒之大成以立言者莫若朱子論語集注篇端有曰明善而復其初者爲聖門之學發也其所謂初何所指乎以爲稟生受分之始耶則其气質之雜固與理以俱賦矣以爲赤子之心邪則昔人蓋有聞𦇤褓之聲而知其爲大惡不仁者是孰爲初之可復耶彼謂先儒之已言爲易知而輙誦焉以自文者殆於富人子兼其田疇惰其作業徒抱其遺契之齒而日數之以爲能不墜其家爾時先生年近八十貧無置錐之地食指所需朝不及夕而嚴毅淸苦介然以居聽其言者莫不爽然自失也僕蓋由是益知講學而不切於已治經而不究其事者無可得之道焉其後遊臨川見雍郡虞公因舉所聞質之公曰所貴乎師友者正如是爾吾生平取友甚眾然因一言之善而得以自勉者有二人焉早歲從吳文正公於豫章時淸河元公復初爲行省掾嘗與余談諸經要義余悉以闗洛以來之說答之明日復初告吳公曰伯生經學殆未博也余始聞之不以爲然繼取古今百氏傳注之說旁迕錯綜而究觀之然後知不能博通於彼而遽以爲有得於此者非愚則妄是則復初之賜後與四明袁公伯長同仕於朝有交友之義伯長一日嘆曰我輩以文學見知於世不及盛時力自充拓他日老於鄕裏門生子弟四方朋來之士質疑請益更疊而前一或無以應之則𨿽欲學焉而歲雲暮矣余深有感於其言故𨿽在應酬膠轕中而潛搜黙討以裨補其不足未成者未嘗少後此余得之於伯長者也夫公之壯日文學經藝之富何可當也而一聞規益之言輙大肆其力如此其所就之逺宜哉僕之不肖者𨿽嘗一二有聞於人然毎思殫精畢力以極其朴鈍駑蹇之所未至而未之能也是以志念之間常若負積逋巨萬者故每樂爲質美而嗜學者言之子誠有意斯事則請因僕之所聞者而思之苟有取焉固無待羣居族處而後爲益也僕以爲子之勉諸身者得古人爲學之本故傾倒言之子幸毋忽子之友曰魯君伯常者安然其善學蔚然其有文僕敬之愛之顧以亟歸不獲求切磨之道會文之日試出吾言相與論之其必有感於僕之學不加勉徒負師友之訓者哉

送鄭徵君應詔入翰林詩序

至正十五年冬詔以新安鄭子美先生爲翰林待制時先生臥疾精舎使者與郡監守致朝廷之意甚厚先生堅辭不能拜命者久之適憲使番陽周公在郡親勸爲之駕其門生子弟進而言曰今聖天子舉羣策以淸海內大丞相集眾彥以圖治功不惜禁苑次對之職起先生於山林豈惟以先生業觚翰攻文章哉先生學通古今以詩書禮樂爲教於史長於治亂興衰之說正誼直言不忘憂世先生不出如朝廷何時先生疾良已乃翻然曰欲報朝廷者吾素志也吾將辭官赴詔親見聖主陳所欲言耳乃命趣裝諏日偕吏者北行郡長貳縣大夫與寓公縉紳之士張郡南門外設祖道爲先生別裏中耆俊文學諸生又相與作爲歌詩以詠嘆其行休陽趙汸病不能陪縉紳之後又不善詩則贈言曰先生應詔趨朝得極言天下事此千載一時也今爲天下患者盜賊而已自淮蔡發患延於江湖所在蠭起爲禍嘗烈矣然雄傑怙眾有名字力足以橫騖四出者亦無聞焉視前代中世巨冦不能什一疑若不足平者國家以四海全盛之力命將出師今五六年民力已屈而盜猶未息何也不舉天下大勢以定攻守之宜而所在浪戰不求智勇之士眞可任將兵者而使省臺貴人與州郡俗吏紛然羣起共軍旅之權自軒轅氏以來用武之世未有能以是而全師制勝者也仗行省討賊禦史臺督視如平時而賈凶鬻頑誅求刼奪之獘僨軍殺將反復壊爛之由朝廷終無自知之兵財兩匱郡縣之間繁徵橫斂一切以矯假病民而上官大吏方且拘文法守故常不思變通長久之道賞罰者用兵之大權也賞罰不明而是非淆亂天下之士不復以功名自期而中世以來治安撥亂之術行軍克敵之方皆廢不講吾未知其所以爲天下國家者何也今羣盜大者跨郡邑小者據一城植根固矣茍不盡反前失而欲以歲月削平安可得哉爲國家計欲並兩淮而南盡江湖之間求要害形便之地爲四五巨鎭鎭各屯精兵二萬選士大夫公廉有威方略能撫士愛民招納降附可爲大將者付以一鎭之權愼簡中外有文武才學者爲之副凡辟士募兵刑賞律令訓練程序進退節度出攻城守禁防約束皆自朝廷考求故事爲法以授之郎官博士出入覘視以資廟謨而事無大小皆得專達列鎭屯軍屹然相望脈絡貫通首尾爲一內可以尊京師之勢外可以銷姦雄之心鼠竊狗盜進退無據者將不戰而自服其尢倔■﹝亻彊﹞者諸鎭出兵犄而攻之無不破矣其要在得人而已郡邑之間皆什伍其民以相守護毋使散越於外一家而三男子則簡尢壯者一人爲郡守之兵以大戶之稅衣食之郡皆選賢守以防禦繋銜各將其兵以固封圉蓋郡守必兼有兵民之柄而後緩急可仗不然𨿽重其失地之罪無益也此制一定則列郡有備而民心不揺矣夫使諸郡各制其兵以保一郡之民而四五大藩皆握成軍據形勢以掃淸羣盜奠安東南誠當今之急務也若夫知人之明任使之術在朝廷矣昔漢公以六萬人討西羗微族趙充國定計必分兵屯田以待其敝貴萬全也周亞夫將三十六將軍撃吳楚終不肯爲梁分兵審於勢也李徳裕平澤潞軍中利害有將帥不知而廟堂輙知之者得居中制外之宜也今羣盜散據非有漢七國唐藩鎭之彊而充國亞夫徳裕之故智則有今日所當師者矣汸無謀夫策士之術也當其避地間闗朝不謀夕毎恨民間利害不得上聞以至如此是以於鄕先生之行而竊致其畎畆之思焉先生倘以爲然𨿽言之可也若夫本原深切有非艸茅所知知無不言言無不盡在先生矣使朝廷収得士之效於一時而先生之功及乎天下則𨿽銘彜鼎被弦歌可也豈惟一時一鄕之所詠嘆者哉

東山存稿卷二

●欽定四庫全書

東山存稿卷三

﹝元﹞趙汸撰

○文

送休寜監邑坊侯秩滿序

於閴坊侯彥輝之治休寜也下車未一月而士風民俗閭巷村落之殊屋廬服用貧富丰嗇之等家世新舊彊弱淑慝之分靡不周知坐公堂岀號令色夷气溫日晏不倦牒訴盈庭從容決遣有不服者輙發其姦私窟穴所在與故情善惡聞者羞愧詟服咸以爲神行阡陌間視畦桑勤惰𨿽逺必至益知民事利害公退閉門掃地焚香書冊左右以吟詠自娛吏卒非官事不敢踵外戶於是豪彊少絀微弱以安請謁不行姦邪屏迹則又將籍新辟之田以增學廩進其師弟子而風厲之𨿽以汸之朴學窮處侯亦過而存焉蓋其設施注錯一以儒者之道不因仍乎流俗則其教易明其政易行也宜哉逾年而紅巾盜起東南震動名邦大府往往守禦無備間諜不精訛言相驚民情大駭蓋芽蘗乎丰熾漸靡於恬嬉古今一途可爲深慨者也侯於是時親領民丁慿險以拒盜而汸亦奉親避地間闗困苦有不可勝言矣抑嘗聞盜之逼郡境也侯謂婺源守張君曰婺源近賊而無險可據不利於守郡治屬邑根本也公能盡率其大家扶老弱斂財物列壁休寜境上細民入山淸野以待冦悉索其少壯與五縣之眾分拒諸嶺之隘完一郡以爲會府西蔽則有可爲者又謂郡將之長萬夫者曰今守令不主兵且臨民有久近惡能得其死力公以世將居守與大家爲姻婭通民情知其厚薄勇怯以公而用其民則猶可爲也將善侯言而張君終不肯去其守地婺源遂先陷矣嗟夫國家承平旣久城郭已墮兵起倉卒爲吾徽計無出於侯二畫者然一時不能用則亦其勢使然蓋軍民吏旣分郡邑無尺寸之柄久矣當使省憲一貴臣馳傳來徽以便宜用侯計總馭其守將簡精鋭求智能審形勢明賞罰以盡戰守之方則艸竊浮寄之盜惡能深入吾郡恣雎四方殘民害物若斯烈哉又聞侯之以郡檄告遽於行省於是行省以侯餉軍信州遂以其主將命計事南行臺太尉大夫公知其賢命侯往蒞牛渚之戍牛渚爲中流要害鄕兵萬人皆舎壁外侯言於分憲使入宿門內以備非常釀家夜汲達旦不避扞掫則請嚴刑以禁之上下二港口舟楫所通而無棖橛之固則命立柵爲門設卒守之軍士久屯多疾或逸遊彈射羣飲質及衣仗郡拘民船斷港中爲守江備檣楫日壊兩船苔生侯請以軍容教士數閱以生其气精其能使皆可用官給錢葺所假民舟備凡用器以水軍之法習之僉憲虞公與郡之守將咸敬異焉凡侯所言必行而武備益修屹然增巨鎭之重矣嗟夫當官兵始復吾州時亦有以兵事爲言者而君吏弗能用是以屢潰干戈兵民物故者十六七然其得失之由大率如侯所以議牛渚者而已可爲悲夫浙江左丞赫公鎭徽聞侯之賢檄召還邑行臺從之比侯至郡則代者亦至官而左丞公還行中書矣休寜之人喜侯復來而惜其又去也日詣舎館望侯顏色或請建生祠畫侯像以示子孫且侯在休寜未得究其所施也盜賊兵火之餘疾癘水旱間作遺民之存者息猶未屬也且猶於侯惓惓如此則侯之爲治又豈世俗凡近之謂哉𨿽然汸於侯之去而不勝其畎畆之情矣顧今潢池猶有未釋兵者闗梁猶有未徹備者履屐需材薫猶同器若何而能簡擢羣愚相挻烏合未渙若何而能招徠師旅饑饉蕭條餘生若何而能存全時絀舉贏徵斂無藝若何而能休息乘時射利者欲未盈於溪壑存心愛物者美徒見於簿書若何而能著廓淸寜一之實侯有學有文通達古今固己燭照龜卜於此況平生故人布在要路豈無念亂者哉因吾州之未用與牛渚之小試者而益推廣之其必有以報國家矣迂儒嵩目四方不遑寜處是以有望於淸時之君子焉抑非吾邑大夫之賢無以發其幽思也噫巖石荒涼愧子眞之谷口滄溟浩渺憶幼安於遼東則余於侯之行不能無慨然者良有以也

送童以淸歸建徳序

童君以淸用文翰鳴歙睦間已久矣至正十有三年行省大臣親帥師剿滅羣盜之於屬郡者承平之兵久不試驟興發無藝武力鴟張頗聞平歙大帥有能禮儒冠典縣史者談者莫不嘉之未幾自績溪遷吾休寜則惟童君其人也君愼威儀明禮讓不以師旅饑饉而墮紀法故爲之長者無或慢焉甘淡泊修文不以畱滯艱虞而忘舊業故與之遊者加其敬焉斯亦可以見爲士者之有恆心矣居無何郡邑命吏皆致官君亦移書告其去談者莫不惜之嗟夫積雨彌月百川沸騰或舟而遊或筏而浮綱者罾者梁者筌者俟而獨者泅而拾者皆有以滿其志充其欲翩然一葉延緣葦間獨若無所見者果何爲耶宜乎脫屣埃壒濯纓滄浪遡靑冥翔寥廓而上徵也哉𨿽然君睦人也其心固有所向往矣客星嚴子之髙風勲名富貴之箴石也郡牧範公之政理公卿侯伯之楷模也端雙臺而俯湍瀨歌雲山江水之詩於蒼茫杳藹間亦足以忘隠約而釋幽憂者乎波決起於尋常大變滅於湏臾且授簡抽毫肆爲之倡者實汪鎭彥維云猶囂然自得者曽何足論於童君也於是邑人趙汸序以送之與之遊而惜其去者詩以系之

春秋集傳序

春秋聖人經世之書也昔者周之末世明王不興諸侯背畔戎狄侵陵而莫之治也齊桓公出糾之以會盟齊之以徵伐上以尊天王下以安中國而天下復歸於正晉文公承其遺烈子孫繼主夏盟者百有餘年王室賴之故孔子稱其功曰一匡天下民到於今受其賜及乎晉伯不競諸侯復散大夫專國陪臣擅命楚滅陳蔡宋滅曹吳入而盟諸夏則天下之亂極矣孔子生於斯時道足以興用而患夫當世諸侯莫能用之蓋嘗嘆曰茍有用我者吾其爲東周乎齊一變至於魯魯一變至於道始蓋有意於齊晚尢拳拳於魯也又曰文王旣沒文不在玆乎使仲尼得君復周公之法修桓公之業率天下諸侯以事周則文王之至徳吾無間然矣是夫子之志也君君臣臣父父子子則六卿之晉田氏之齊三家之魯出公之衛可正也興滅國繼絕世舉逸民謹權量審法度修廢官則文武之政可舉也足食足兵而民信之則戎狄可膺荊舒可懲也當今之時以夫子而合諸侯匡天下猶運之掌也旣而道終不行則又嘆曰甚矣吾衰也久矣吾不復夢見周公鳯鳥不至河不出圖吾已矣夫此其心豈一日而忘天下者於是西狩獲麟則夫子老矣嘉瑞旣應而天下莫能宗予𨿽聖人亦無以見其志矣乃卽魯史成文斷自隠公加之筆削列覇者之功過以明尊天王內中國之義於天下貶諸侯討大夫誅其亂臣賊子以正人心示王法蓋天子之所命也是歲之夏齊陳恆弒其君孔子沭浴而朝請討之適當修書之際夫豈欲托諸空言者哉故曰聖人經世之書也書成一歲而孔子卒當時髙第弟子蓋僅有得其傳者歷戰國秦漢以及近代說者殆數十百家其深知聖人制作之原者鄒孟氏而已矣蓋夫孟氏之言曰王者之迹熄而詩亾然後春秋作其事則齊桓晉文其文則史孔子曰其義則丘竊取之矣此孔子所傳春秋學者之微言也周𨿽失政而先王詩書禮樂之教結於民心者未泯故善有美而惡有刺人情有不能忘於其上也殆其極也三綱五常顚倒失序而上下相忘怨刺不作則文武成康治教之迹始湮滅無餘矣夫世變如此而春秋不作則人心將安所底止乎故曰詩亾然後春秋作隠桓之世王室日卑齊伯肇興春秋之所由始也定哀之世中國日衰晉伯攸廢春秋之所由終也方天命在周未攺而上無天子下無方伯桓文之功不可誣也是以聖人詳焉故曰其事則齊桓晉文古者列國皆有史官掌記一國之事春秋魯史策書也事之得書不得書有周公遺法焉太史氏掌之非夫人所得議也吾魯司冦也一旦取太史氏所職而修之魯之君臣其能無惑志歟然則將如之何凡史所書有筆有削史所不書吾不加益也故曰其文則史史主實錄而已春秋志存撥亂筆則筆削則削遊夏不能贊一辭非史氏所及也其義則丘竊取之矣此制作之原也學者卽是而求之思過半矣然自孟氏以來鮮有能推是說以論春秋者蓋其失由三傳始左氏有見於史其所發皆史例也故常主史以釋經是不知筆削之有義也公羊榖梁有見於經其所傳者猶有經之佚義焉故常據經以生義是不知其文之則史也後世學者舎三傳則無所師承故主左氏則非公榖主公榖則非左氏二者莫能相一其有兼取三傳者則臆決無據流遁失中其厭於尋繹者則欲盡舎三傳直究遺經分異垂離莫知統紀使聖人經世之道闇而不明鬰而不發則其來久矣至永嘉陳君舉始用二家之說參之左氏以其所不書實其所書以其所書推其所不書爲得學春秋之要在三傳後卓然名家然其所蔽則遂以左氏所錄爲魯史舊文而不知策書有體夫子所據以加筆削也左氏亦未之見也左氏書首所載不書之例皆史法也非筆削之義公羊榖梁所謂常事不書乃筆削之一義耳不可通於全經陳氏於左氏所錄而經不書者毎斷以常事不書之法則其不合於聖人者亦多矣由不考於孟氏而昧夫制作之原故也蓋嘗論而列之策書之例十有四而筆削之義有十策書之例十有四一曰君舉必書非君命不書二曰公卽位不行其禮不書三曰納幣逆夫人夫人至夫人歸皆書之四曰君夫人薨不成葬不書葬不用夫人禮則書五曰適子生則書之公子夫人在位書卒六曰公子嫁爲諸侯夫人納幣來逆女歸姊歸來膢致女卒葬來歸皆書爲夫人妻書來逆而已此史氏之錄乎內者也七曰諸侯有命告則書崩薨不赴則不書禍福不告亦不書𨿽及滅國滅不告敗勝不告克不書於策八曰𨿽伯主之役令不及魯亦不書九曰凡諸侯之女行惟王后書適諸侯之女行惟王后書適諸侯𨿽告不書十曰諸侯之大夫奔則玉帛之使則告告則書此史氏之錄乎外者也十一曰凡天下之命無不書王臣有事於諸侯則以內辭書之十二曰大夫已命書名氏未命書名微者名氏不書書其事而已外微者書人十三曰將尊師少稱將將卑師眾稱師將尊師眾稱某帥師君將不言師帥十四曰凡物不爲災不書外災告則書之此史氏之通錄乎外者也筆削之義有十一曰存策書之大體凡策書之大體曰天道曰王命曰民力曰公卽位曰逆夫人如曰公夫人薨葬曰公子夫人曰女歸曰卒曰外諸侯卒薨曰內師曰內特相盟會曰兩君之好曰玉帛之使其書於策書皆有筆而無削春秋魯史也策書之大體吾不與易焉以爲猶魯春秋也二曰常事不書公行必反書至常事也不書必危之然後書歲正月公在外必書公所在亦常事也不書必在楚在幹侯然後書公女納幣來逆來膢卒而葬皆常事也不書必有故然後書魯之郊禘非禮也然用爲時祀則亦常事也不書必失禮之中又失禮焉然後書搜狩不書非時越禮然後書此二者春秋之所以治乎內者也三曰舉重凡春秋之盟會徵伐皆非禮也書之則不勝書必有闗於天下之故而後書或書其會不書其盟或書其盟不書其會凡一役而再有事不悉書也書攻則不書伐書伐則不書戰書戰則不書敗必有爲也而後悉書之自桓而後外取邑不書自文而後外圍邑不書書其重者四曰謹名分之辧以諸侯會天子不可言也書曰天王狩於河陽以臣出君不可言也書曰君出居以國君伐其弟不可言也書曰鄭伯克段以戎執天子之使不可言也書曰戎伐凡伯五曰辧名實之際卒稱王子猛入王城居於皇稱王猛出奔稱鄭忽復歸稱鄭世子忽晉裏克弒卓稱其君之子六曰謹夷夏之辧書楚與中國異書吳與楚異書越與吳異七曰詳盛衰之變桓公之策略不書王志天下之無王也天下無王而後覇者興矣晉靈公之會略不序諸侯志天下之無覇也天下無覇而後夷狄盟中國矣徵伐自諸侯出則君將稱君大夫稱人自大夫出則大夫將稱大夫必中國無覇而後楚書君將君將稱君貶而後人之治在諸侯也大夫將稱大夫而後人之治在大夫也楚書君將治在荊蠻矣治在荊蠻者春秋之所甚不得已也此四者春秋之所以治乎外者也八曰辭從主人春秋諸侯名號班爵赴告之非禮者多矣而吾一切以得禮之辭修之將以示天下後世則是初未嘗失禮也春秋奚治焉是故爵號從其爵號名氏從其名氏是並其不請命世大夫者而治之也滕侯也降而稱子薛侯也降而稱伯鄧弒君來朝而名之郕侏儒太子也來奔而君之非主兵也而小國序大國之上世子序國君之上吾從而志之無攺焉是並其專進退諸侯者而治之也魯桓閔實弒也而書薨鄭伯髠頑齊陽生楚子糜實書卒吾從而志之無攺焉是並其臣子之不能討賊而姑爲隠諱者治之也故曰主人習其讀而問其傳則不知己之有罪焉爾夏五郭公甲戌己丑有月而無時或有日而無月或宜日知其非而不革曰如爾所不知何愼之至也九曰無達例內書師必將卑師眾諱之則君將而稱師外書人必有微者也貶之則君大夫將同稱人繼故不書立書衛人立晉爭國不書立書尹氏立王子朝師不言棄言鄭棄其師夫人必致茍非禮也則不致內女歸必書茍來歸也則不書歸達例不足觀春秋矣十曰議而不辭是非之心人皆有之策書有恆體也不待加一辭也善而見錄則爲褒惡而見錄則爲貶其褒貶以千萬世人心之公而已聖人何容心哉辭足以明義斯而已矣此一經之體要所以通治乎內外者也故知我者其惟春秋乎罪我者其惟春秋乎是故以存策書大體爲義而治乎內恆異乎外則謂之夫子法書者不足以言春秋矣知春秋以舉重爲義而治乎外者恆異乎內也則謂之錄實事而已矣不足以言春秋矣知一經之體要所以通治乎內外者則凡謂春秋賞人之功罰人之罪去人之族黜人之爵褒而字之貶而名之者亦不足以知聖人矣故學者必知策書之例然後筆削之義可求筆削之義旣明則凡以虛辭說經者其刻深辧急之論皆不攻而自破苟知虛辭說經之無益而刻深辧急果不足以論聖人也然後春秋經世之道可得而明矣𨿽然使非孟氏之微言尙在則亦安能追求聖人之意於千數百年之上也哉汸自蚤歲獲聞資中黃楚望先生論五經旨要於春秋以求書法爲先謂有魯史書法有聖人書法而妙在學者自思而得之乃爲善也於是退而思之者十有餘載卒有得於孟氏之言因其說以考三傳諸家及陳氏之書而具知其得失異同之故反復推明又復數載然後一經之義始完屬辭比事莫不燦然各有條理世經亂離深恐失墜以爲後世學春秋稍知本末者賴有左氏而已故取左氏所傳之事各麗於經而地名之釋附焉其文與義則三傳而後諸家之說茍有得其本眞者皆附以已意暢而通之爲春秋集傳凡若干捲尙慮學者溺於所聞未能無惑別撰屬辭二篇發其隠蔽博諸同志以俟君子或有取焉

郭子章望雲集序

昔者子朱子說詩於性情之道風雅之用備矣然未嘗不以體制音節爲言他日評漢魏以來至近代詞章家各極所長權度甚精而獨謂古五言不可輕變蓋述作有體變復之際昔人所難𨿽大儒先生不敢忽也汸遊臨川時嘗以此說質於雍郡虞公且問所以爲合作者公曰三百篇而後有漢魏六朝朱子嘗有取焉然其爲體不一大抵世有治亂人品風俗不同極才情則淫傷而無節尙詞藻則綺靡而失眞善學者愼之可也余獨愛陰何徐庾氏作者和而有莊思而有止華不至靡約不至陋淺而不浮深而能著其音淸以醇其節舒以亮有承平之遺風焉然後知杜少陵所以稱誦不置者蓋在於此大歷元和而後知者鮮矣暇日觀公詩槁試以此說求之頗得去取大意往來江湖間每論諸能詩者或唯唯或否否惟武威余公所賦乃若一以公言爲師無復他有出入而髙雅渾厚自非齊梁間作者可及豈禁苑遊從時嘗論及於斯邪抑所見之偶同也自是每恨不得全槁觀之兵興以來此事姑置歲辛丑正月初與古皖郭公子章遇於星源子章嘗遊余公之門者也因論公平居崇尙選學於後來變體一無取焉而五七言近體每欲棄絕不爲公大節旣立而詩文皆散逸罕存矣聞者相與太息於是乃得子章所賦曰望雲集者與一二朋友共吟詠焉古五言逺宗魏晉得其髙風逺韻不雜後人一語近體亦質厚微婉足以達其志气所存信乎淵源之有自也又可見余公居常教人悉本朱子至其斧藻盛時陶寫幽抱獨與虞公相表裏而不必他人之已同斯其所以爲合作者與以子章之才能守師法而不變亦可謂賢矣友人有爲而傳之者乃述所聞書於捲端庶觀者知其所自來也或曰郭公志士也今四海橫流生民塗炭起管夷吾舅犯先軫諸人相與屬櫜鞬執鞭弭以救之猶恐不及顧相與論歌詩之源制作之體無乃非公意乎𨿽然吾聞子章少無宦情嘗欲泛大江上三峽相徉蜀漢之間覽觀山川之奇秀弔昔人經營遺迹求嚴君平岷峨老譙天授爾朱先生之流相與上下其議論然後大發於詩遭亂志弗遂也語曰在朝言朝在野言野使子章據功名之會眞有以自見於當時而誦其詩者考論師友淵源與其蹈之志而傳之不亦可乎新安趙汸序

潛溪後集序

潛溪前集止丙申凡十卷冠以陳公眾仲序文浦陽義塾旣刻而傳之後集起丁酉筆槁日新卷帙未有終也而宋公以書來俾汸序其意顧久病廢學再閱歲無以復命又念與公相知有自蓋嘗徧觀前集而惜乎陳公有未及盡見者然則後集固不可無序汸旣不敢讓知其又奚辭乃爲序曰修辭以爲文非古也其起於漢之西京乎太史公傳司馬相如吾丘壽王東方朔枚臯王褒之屬以善屬文見知人主然皆不得列於儒林而孔子弟子別爲傳謂修辭而文不本於經蓋昉於此至唐韓子宋歐陽公曾子固相繼而出始考諸經以立言其器識之大學問之博志節之固又足振而興之文辭之用於是爲貴𨿽諸子纘周程之緒猶且誦法表章而不敢忽焉葉正則顯於東南當道學復明之世刻意修辭不踐故迹而乖離侵畔自窒其源其視韓歐特起於千載之下而知所宗尙者爲何如也是以君子尙論浙東先達必以東萊呂公爲歸豈非以其博而知要能自得師𨿽擬諸孔門遊夏之倫而無媿也乎若夫辭達理明不繳繞於陳言而固與之合則百餘年間莫善於侍講黃公者矣景濓父生呂公之鄕而嘗遊於黃公之門其學以經爲師而尢長於周禮其博極羣書鉤深索隠益將以自致爲文直以才髙思敏舒之斂之無適不宜而未嘗有意於爲作也而不但資爲文辭也當其發憤擇術直詆詞章爲淫言葩藻爲宿穢期於剗削刋落以徑趨乎道徳之塗而於呂公尢惓惓詠思嘆慕若不能自已於言者則其輕重之類得失之幾察其明矣別集之行豈徒欲以文辭名世者哉蓋汸所知於景濓父者如此若夫陳公謂爲文必傳諸師而後可者景濓父旣不以自多而汸又不足以言之顧嘗聞之袁公伯長嘗問虞公伯生曰爲文當何如虞公曰子浙人也子欲知爲文當問諸浙中庖者予川人也何足以知之袁公曰庖者何用知文乎虞公曰川人之爲庖也麤塊而大臠濃酰而厚醬非不果然屬饜也而飲食之味微矣浙中之庖者則不然凡水陸之產皆擇取柔甘調其湆齊澄之有方而潔之不已視之泠然水也而五味之和各得所求羽毛鱗介之珍不易其性故余謂爲文之妙惟浙中庖者知之袁公蓋矍然稱善也自虞公爲是言學者竊論以爲非黃公之文不足以當之眾仲嘗學於虞公而景濓父黃公之徒也二公之所指授有異於他門者哉善觀斯集者

送總制王公移鎭新安詩序

古舒王公子敬治星源一歲以其軍鎭新安州人思其功懷其徳而惜其去也涕泣欷歔望馬首羅拜者踵相接於道其縉紳文學旣相與作爲歌詩稱述其事以爲公贈而猶若有未盡其意者乃相與來言曰王公有徳於吾州大矣自壬辰以來星源兵亂無虛歲民死亡者十七八尙未知所屆郡旣陷州人有釋眾自歸者曰吾以全鄕裏也大府信其言使還鎭星源以遂其志凡錢谷甲兵皆得專制以優之州人徳焉曰自今而後吾知免矣踰二年會師畨陽一夕棄其軍去或言死或言亡瞋目語難者簧鼓其間訛言洶洶變且復作王公一下車而中外大息遂以無事州人如獲更生乃鋤彊梗封植良善輕徭薄斂重法以禁道剽者他部過兵不敢渉其境內於是流亡來歸行旅滿道耕者在野村落漸葺廬舎痍傷遺黎始有生人之思矣蓋星源且十載至是甫定則公之恩徳在吾州者豈其淺哉𨿽然又有聞焉始公至時嘗謁五神廟問曰何神曰五通神也見從神有衣紫者問曰何神曰此捨宅爲廟者王居士也公曰吾在京口日嘗夢有衣紫神自西來謁吾問神來何爲曰請五百錢問何錢曰通行錢也旣又借吾馬乘去吾來時二馬斃於道今觀從神貎宛夢中所見不謂其應在此也其見於先兆有如此者嘗考郡乘唐之末造星源自爲一軍不隸新安初移鎭弦髙者邑人汪司空也今星源亦自爲一軍其屯戍似矣前郡將亦邑人也而氏族復同矣繼汪司空者闗西劉公當時有兩指揮五十餘師今王公官爲右指揮而以其軍來副者左指揮也官名旣合而將校之多復不異矣劉公記新城在戊戌今新城亦起乎戊戌歲又同矣當時有陶雅者守新安加賦於民以固其位至今新安稅重於天下惟星源以分鎭得免故其稅視五縣爲輕近歲供億浩穣新安爲甚屬縣休寜謬增稅十一而星源兩皆專制得以卹其凋瘵焉勞佚亦分亦似矣其於數百年事脗合又有如此者由是觀之亦可見公出鎭誠有闗於天運而非偶然者矣請書其事於捲端且使續郡乘者有所稽焉嗚呼可謂異聞也哉夢刀者得州夢松者爲公事固有見諸朕兆者今王公之未來也山川鬼神已前知而預告之無亦厭亂思治鬼神亦與人意同邪宜乎公之能爲州民福也自古治亂相因其離合廢興之迹固有似者矣若夫其出處其屯戍便宜城築歲月同事官名代著姓氏徵賦重輕求之前世無一不同是則言運數者所未嘗及而論三五之者亦莫之詳也然吾於此得以觀天道矣則王公之來而見乎朕兆旣至而卒能爲斯民福也豈不宜哉𨿽然今大兵西討一舉下數十郡縣而王公由屬郡起典大州是則前志所未聞而與昔人所遭遇者亦不可同年而語矣吾於此又有以知世運之將亨也亂極必治斯其時乎新安領州一縣五星源旣別爲鎭祁門以隸他將上供黟歙之調度不給者咸取足休寜而並緣之姦有不可勝言者無藝甚矣傳曰有人斯有土有土斯有財古之善爲國家均而已矣將分裂破壊郡縣使定於一以息其民去其爲害者以平其政蕩陶氏數百年之流毒正其稅籍使賦不獨於一州安知不在今日乎吾觀王公恕以待人而嚴於治軍薄於奉已而厚於養民其志之所存有足稱者乃敍其說於卷首而凡以詩歌餞行者皆繋焉

送上饒張孟循父還旴江序

昔者吳公子札使魯觀於周樂自周南召南及雅頌其徳之大小治之盛衰與夫憂勤怨惠之情莫不如親見之至孔子教其弟子亦以誦詩𨿽多而不能從政專對爲無益詩道與政通固如是乎蓋嘗聞之古之爲詩者辭與聲皆出於其情夫人情者禮樂之原而治道所從出也士將學爲卿大夫以任天下國家之事秉四方之政則必盡人之情以通於禮樂詩三百篇𨿽辭異事殊時其發於人情之天則一而已後世爲辭與聲旣非出於其情則固不通於禮樂而無闗乎治道君子又奚取焉𨿽然時有古今道有污隆而人情則無以相逺大風作於漢而河汾王子知其覇心之存石濠新安作於唐而魏國韓公有感於兵制之失夫豈皆不出於情而二公所言若是士不以三代卿大夫自期無事於四方而學不足以盡人之情則後世之詩𨿽有合於古者亦鮮或能通其意焉耳若張侯孟循父之言詩其有志於古者乎侯上饒之選也癸卯之春自盱江來新安爲其使君左轄公結同姓之好於總制王公王公所以深敬乎左轄者不於其幣而於其使禮成將返則命郡中士咸賦詩以錢之又出其在鎭所得詩文以觀之侯於星溪之篇蓋有取焉旣爲詩一章題其後復手書之以寄余海寜山中余寢疾累年舊學都忘因三復孟循父所賦而竊有感焉夫盡人情達事變明乎得失之迹本其廢興之由此詩道所以與政通蓋古者卿大夫之學也而孟循父得之其卒成二公之好而以嘉賓見重於主人宜矣乃卽其詩辭所及推本季子之賢孔門之教曁近世名公巨人髙識逺度以廣夫言外之旨焉嗟夫吾聞國風止於澤陂蓋春秋之季也今四方多故雅道陵遲有偉人焉上下古今究觀眞濫以其發於人情之天者振而起之其文運復昌之候與吾於張侯有望矣敢以斯言爲贈

送葛元哲還臨川序

國朝以科目取士參用於中外百司其秩八品而以才名稱者則行中書得辟爲掾掾之員多者數十命士半之由進士來每不過四五人公卿大夫好惡旨殊則獲上之道難刀筆綺紈品流趣異則取友之義闕矧江浙地大物眾簿書期會米鹽雜集月更季謝𨿽俊傑無所置才以儒者爲之動無不宜僅能免過一毫髮罥吏則羣言鼎沸蹙蹙不得安視夫棲身末僚掣肘下邑者尢難居矣若夫守經制行卒能完其名以終其事者殆鮮矣而吾於臨川葛元哲見之始君以進士擢掾江浙時參政趙郡蘇公以碩儒宿徳出典大藩思進文學忠厚之士用表勵其人故君首見知日承言議於中州文獻之懿所得多矣鄆城樊公繼至淸節直气偉甚一時於君尢親厚君於職守討論逺嫌愼微毫髮無茍而不硜硜以立異不翕翕以爲同故巨公大夫莫不稱爲佳士而並遊之彥亦無間言樊公乃自爲書薦君宜在館閣非不試之譽也噫君以儒冠據史牘論是非履難處之地且猶所立如是況夫居得爲之位當可言之時有不行其所學以大厥施者乎世常謂儒者闊於事情故公卿貴人下士之風益衰而士或至自貶以求合二者蓋胥失之誠使上之所以遇下者以道不以勢皆如二公之待君而士之持身者亦如君之有立則儒者豈眞不足用乎君旣秩滿學者幸其解職事願少安承教而君以太夫人在堂歲晚急歸且將纂釋羣經折衷百氏以究觀古人之能事極其功志之所存者又非予之所可量也𨿽然余聞君之鄕有王丞相陸先生焉其爲道不同然皆不茍安於流俗所謂有善於此不以有不善廢者聖人復起其言不易君歸辧學正誼有以發鄕先生之蘊而極夫是非之公則予不足爲君贈矣

送鄭士恆隠居靈山詩序

鄭君士恆卜居靈山隠焉或曰士恆才美而气淸讀古人書達於時變進而功名之會可與英俊齊驅退而授館諸侯則徳禮政刑得以咨訪樂山林資澹泊匪宜余聞而言曰爲是說者於鄭君似矣而恐未足以知其志之所存夫慕逺者遺近務大者忘細學乎古人而後知流俗之論卑也且隱道固多端矣自兩漢來代有其人惟鄭氏然節莫髙乎子眞學莫懿乎康成使天下後世有識者無不向之而況其後之人乎𨿽然二子者旣逺矣吾鄕有二先生焉其一曰鄭公子美賢賢樂善節槪甚髙釣於岑山之陽畊於師山之北而當寧聞其名則子眞之巖石也其一曰朱公允升研精六籍超軼百家好古博雅莫爲儔匹卜居石門其書五車則康成之通徳也士恆慕鄭先生而不及見則求其門生子弟而與之遊告於當路者而卹其孤就朱先生而願學焉則先生出而教子鄭公之裏發其書而廣其傳其度越流輩有如此者豈非學有餘蘊足承髙密之業顧思先徳而興起者乎士恆不徒隠矣士恆自挈家避地東南以至於此𨿽渉歷艱險而不忘問學以遂其初蓋有志者歟靈山在郡西北鄭先生門人鮑伯原父別墅在焉泉淸而土沃地僻而俗淳藏焉修焉遊焉息焉莫善於斯矣其能謝侯牧之招逃賓師之位逺市朝而居山谷用宜於士或者釋然爲士恆喜乃相率作詩餞焉而余爲敍

上虞學士書

汸聞之航大海者患其望洋而無際也有智人焉以毫芒之鍼定其所向而後波濤風雨頃刻萬變而吾之所趨者不迷以其所守之得其要也聖賢之道大矣其深而難測逺而難至非海之所可諭也是非善惡之故利害得失之端變眩出沒乎吾前者𨿽波濤風雨不足以儗其紛紜而轇轕也然則爲學者獨可以不知其要乎汸又嘗聞其說於父兄矣吾之至尊至貴而舉天下之物不足以加之者此心是也吾之至親至切而舉天下之事不足以先之者求放心之謂也然非眞有所見無以爲日用常行之地非眞有所得無以爲造詣歸宿之極舎是而他求焉𨿽有考索之富而擴充變化之無術𨿽有辧析之精而持守堅定之未能則夫隠微之間私欲之萌潛滋暗長而不自知者卒至於波流風靡而吾之所謂至尊至貴者亦從而褻矣然則所謂爲學之要者庶幾在此而實有未易知未易能者乎此汸之所以日夜憂懼以求聞乎先覺之訓而未之有得者也今獲登於門墻仰觀乎道義之崇髙而胸襟之和樂卽之而愈逺測之而愈深而知閣下之所存者有未易窺者矣退而伏讀閣下之書則粹然理義之言粲然名物之辧上古聖賢之統緒近代諸儒之閫奧莫不在焉而詞气沖和英華醲郁又有以兼該乎詩人文士之所畢力而未能者然後知夫巍巍乎泰山喬嶽閣下之爲髙也渾渾乎長江大河閣下之廣且深也非深識乎統之有宗會之有元者孰能與於斯乎然汸之幼也嘗聞大江之西有吳先生焉行修道立爲世表儀而成已誨人深有憂於空言之無益及觀乎閣下所爲行狀而知爲學之方矣今先生之書將家傳而人誦之然其心學之淵微非以其所聞者而表章之則世蓋有未易知者矣汸生於世二十有七年老母今年七十有三所以辭之而逺去者其志誠在乎此而不敢失也伏惟閣下察其有志閔其無成以其所得而賜教焉俾於入徳之門不至迷其所趨而天之所以與我而至尊至貴者可以反身而有得則閣下之賜大矣

答汪徳懋性理字義疑問書

陳先生性理字義取先儒周程張朱精思妙契之旨推而演之蓋爲初學者設然欲析之極其精而不亂合之盡其大而無遺使一本萬殊萬殊一本之理釋然於中則惟深潛涵泳不亟不徐以俟其一旦之通暢可也揣摩比較𨿽若得其皮膚終非實見爾尊兄參以前輩格言擿其疑似萃以下問寡陋何足取衷不欲遽忤嘉意輙於條目之下各綴臆說數語更俟切磋不可便以爲是也昔有傳侏儒觀俳優者言其立於眾人之後非有見聞而亦大笑或問之則曰長者豈欺我哉今吾儕爲致知之學而徒取先儒之言以爲已言持先儒之見以爲已見者何以異此又況於借視聽於盲聾者其可不審乎每勤相愛之隆深愧無以相發故並以是說復焉未審髙明以爲是否

答任本初書

承尊翁惠書諭以賢昆仲來歲從遊山中賢昆仲亦皆有書三復不勝惶恐嘗聞晦庵先生之言有曰補塡前日欠闕栽種後來根株者爲過時而學者立方也其自言曰予之學自銖積寸累而成亦可見十寒眾楚者之無益於事矣吾兄淸謹而謙厚甚得友朋之譽然每相見輙以學不加進爲言今者又欲抗雅志於山林究遺經之終始不圖近功不思幸得非所見者大所期者逺安得特達如是邪但願常懷此心勿使放失則上可以答家庭之心次可以副交遊之望矣自顧空疎蔑能相發故以子朱子二言爲貺此在足下加之意而已昔髙適五十始學爲詩卒以詩名蘇老泉二十八始知讀書旣而文章髙古爲一代之絕學𨿽不同理則無二足下方妙齡尙何扞挌之有哉新歲初十日後始得暇登山賢昆仲過訪可在何日不宣

答徐大年書

鄭村良便後毎恨相見之晚簪盍孔艱慨思晤言惟重瞻系當臥疾敝鄕時適有鄭氏便人匆匆不能具書急取黃先生行狀封寄左右凡書所欲言者何以加此不作書非有意也庚子春夏畱星源山中友朋自歙至者嘗言見足下所寄書而忘卻取來自是凡屬數輩求之至今年春乃始得見三復不能去手莊生曰逃空谷者聞人足音跫然而喜矣況於稽經考禮如面論者乎幸甚幸甚鄭康成三禘五帝六天緯書之說豈特足下疑之自王肅以來莫不疑之而近代如陳陸葉林諸公其攻擊亦不遺餘力矣竊嘗究觀諸名家論著於經旨似猶有未盡者於禮意似猶有弗類者此先生所以不能已於言也𨿽然去古逺矣豈易言哉汸嘗嘆王子雍有髙才好著書又與典午氏爲婚姻勢望赫然茍非髙明博洽眞有據依安能議其所短而孫仲然獨取聖證論駁而釋之其所辧證必有可觀陳史旣不作志其書復不傳千載而下無所稽考可惜哉是以先生行狀中凡諸經疑義皆略存梗槪良以此也其於歷代聚訟之說𨿽千百一二而本源制作悉已包涵懼觀者忽而弗思耳今足下乃能反求經傳具示所疑豈非區區所望於同志者乎幸甚幸甚楊子云曰眾言淆亂折諸聖禮家異同之說其來逺矣茍不反求於經將安所折衷乎謹據周禮述舊聞以答來貺足下其察焉經曰祀天曰祀天神曰祀昊天上帝曰禋祀昊天上帝曰旅上帝曰大旅上帝曰享上帝曰類上帝曰類造上帝曰祀五帝曰禋祀五帝皆因官屬職掌器物司存言之然其間尊卑逺近親疎隆殺異同分合有序有倫聖經簡奧無費辭非後世文字比也蓋典瑞言祀天旅上帝祀地旅四望四望別言旣非祀地則旅上帝別言非祀天明矣大宗伯國有大故則旅上帝及四望亦以上帝對四望言而小宗伯兆五帝於四望四類亦如之始以五帝對四望言五帝卽上帝明矣旅者會而祭之之名上帝非一帝也猶四望非一方矣大宗伯禮天地四方皆有牲幣各放其器之色而詩曰來方禋祀以其騂黑四方之神卽五帝也故曰禋祀而得與天地通稱六器日月星辰四望不與焉大宗伯以禋祀實柴槱燎祀神之在天者以血祭貍沈疈辜祭神之在地者禋者升煙以祭之名三祀皆積柴實牲體玉帛燎而升煙以報陽也自非天神之尊者不得言禋祀明矣大司樂祀四望祭山川各有樂而五帝樂無文以其皆天神同六變之樂也又豈但與昊天上帝同禋祀同祭服而已哉𨿽然五帝之非人帝可無疑矣其總言上帝與專言祀天者豈無別乎其祭曰旅曰享曰類曰類造其事曰天子將出曰師甸曰國有大故以及曰祈谷與大司樂冬日至祀天神於圜丘夏日至祭地祗於方澤孔子謂之大郊者其於尊卑逺近親疎隆殺之節亦辧而詳矣若來書所謂天與帝爲一惟兼言分言有異則經中神號祭名禮物徒異同而已矣先王制爲一代大典豈爲是辭費以來後世之紛紛乎大宗伯禮四方作六玉言小宗伯兆五帝主建神位言足下謂大小名從其類決五帝爲人帝非經旨也夫五行之神爲五帝而太皥之屬配焉亦云帝此孔子聞諸老聃而告季康子者也公羊子曰自內出者無匹不行自外至者無主不止此郊之所以尙配也今將迎气於郊而廢其所配者主其配者大皥以降𨿽有功徳亦人鬼也人鬼豈能司天時而布五气者乎陳祥道楊復齋之言曰天有五行四時則有五帝帝者气之主也果以五人帝則人帝之前其無司四時者乎朱子又謂凡說上帝者總昊天上帝與五帝言之意與陳氏同諸公𨿽不主康成至此亦不能異也足下豈弗考乎王制祭天地之牛角繭栗宗廟之牛角握此天神人鬼之別也國語曰郊帝之牛角繭栗謂郊爲禘而牲無異文此所謂禘非人鬼之祭矣又曰凡郊禘祖宗報五者國之祀典也加之以社稷山川三辰五行而別不言祭天地則韋昭注禘爲圜丘不誣也祭法以禘郊祖宗對舉言之與國語同則四者皆大祭而事體相似可知其四代配食之帝一以先後爲次則四大祭者輕重必有差矣王氏謂禘者宗廟之殷祭而郊爲圜丘祀天以其祀言則先廟而後郊廟言人鬼而郊不及天神以其實言是重祖以配天而輕所自出之帝惟廟享也又謂祖宗乃二廟不遷之名是禘郊以祭言祖宗以廟言也大廟之不遷又非世室比顓頊之於夏契之於商其廟視周文武世室亦可同倫乎二世室一曰祖一曰宗此毋論禮意如何古人制言有序名物以類必不如是之舛駁弗倫也六天之神陰主化育著爲星象下應人事北辰中居禦極而五帝隨天運轉以散精布气於四時與開辟之初五天之精感爲帝王之祖皆非有得於化原有見於古初者信不足以及之然中垣太微昭布森列不可誣也況周人立閟宮以祭姜嫄大司樂享先妣序於先祖之上則南郊祀感生帝何必異乎緯書焚於隋河圖洛書至宋始大顯使無陳邵二公亦妖妄之類耳學者初不見全書往往望風詆排先生嘗謂恐尙有如圖書蓍策之數在其中可謂惡而知其善者賢於孫仲然逺矣安得起陳林諸君子而質之然先生論宗廟之禘與鄭氏三禘亦不茍同行狀中可見其謂成王以殷禮祀周公因詩言白牡以辧明堂位之誣也足下乃取何休氏周公生有王禮之云誣斯甚矣魯郊非禮春秋所書非一端但非成王賜之耳其謂魯帝文王於周廟者因魯有文王廟而辧於周公廟禘文王之僭也嚳無廟主藏於稷廟也魯旣有文王廟安可虛而不祭但爲藏主之所乎明堂位之誇無不至矣上言配帝於郊配以後稷下言以禘禮配周公於大廟自車服旌旗以至樂舞廟餙皆天子也而獨不敢言上及文王吾家伯循欲推王禮以說魯禘其論起於唐末而不兼羣廟之說子程子蘇子由陳祥道諸公皆無取焉足下謂之古今通論可乎向來嘗感楊信齋譏鄭玄讀祭法不熟杜佑讀大傳不熟杜氏主康成而兼存王肅未知讀書生熟如何然康成所得有在祭法外者𨿽信齋未可忽也王肅親注家語而自廢五天帝之說茍無卓然之見讀書𨿽熟猶不足恃而況不熟者乎罔乎後世而傲視古人如此每爲續禮儀通解君子惜之此先生教人所以貴乎致思也足下如有意斯事則聖經賢傳與諸名家成書歷代史誌具在區區廢忘久矣何足辱下問乎春秋二百四十二年內外之說注腳已具右方六經補注爲人借去一時無他本可奉寄當俟後便圖之然此書頗難看汸遊湖間常出以示人鮮有好者金華黃公與夏先生尢不悅以其多引而不發也其論五經大旨皆已槪括入行狀頗以平日耳聞綴而輯之庶幾將來君子得以考觀其尙有能成先生之志者乎自遭亂離此事姑置而又早衰久病𨿽嘗竊有撰錄未能脫槁其尙克廣先生之學使有傳乎𨿽然所謂學足以明聖人之心志在以六經明晦爲己任者先生所望於當世君子學者未見其人也惟足下勉之又勉之則所以大肆其力於遺經者必有上達日新之功非俗學所敢知矣書辭已繁不復他及又未知何時可達左右臨楮神馳不宣

與汪仲玉書

汸爲病所纒久疎謁見下情不勝馳仰昨者伏聞親至郡城鎭遏苗獠日下逺去諸縣吏民皆受徳惠萬口歡賀感服無已又聞駐節古城北屯兵民無不仰望於二十五日扶病至徳賢萬戶滿擬一見顏色少慰久別之懷旣承旌旄南還回首悵怏而已恃憲度有稟表侄程質字彥文久仰二天之庇妄欲托身潭府備竹頭木屑之需倘蒙矜卹収錄如獲更生之賜也已凂彥仲兄與季溫博士代覆萬告畱聽幸甚幸甚艸艸布字不虔總希鈞照不備

與朱楓林先生允升學正書

三月二十七日程兄轉示尊翰乃得動履之詳甚慰甚慰向所附桃梅書已達而書冊未至承非久歸髙隠必可徹尊覽也春秋疑義難決有自來矣所謂事大體重人微言輕一過目未極底蘊便欲決其是非此黃先生所以寜終身不以示人也若小子則不然鄭漁仲有云事無兩造之辭則獄有偏聽之惑如得老於是經之士相與指擿無論合否擇其大有闗系者得百十條設爲問答以附書後則一得之愚可以自見而經旨明矣豈不快哉是以於劉公髙論拳拳欲得聞之承批示二說其一謂春秋隨事筆削決無凡例前輩言此亦多至丹陽洪氏之說出則此件公案不容再舉矣其言曰春秋本無例學者因行事之迹以爲例猶天本無度歷家卽周天之數以爲度此論甚當至黃先生則謂魯史有例聖賢無例非無例也以義爲例隠而不彰則又精矣今汸所纂述卻秪是屬辭比事法其間異同詳略觸類貫通自成義例與先儒所纂所釋者殊不同然後知以例說經固不足以知聖人爲一切之說以自欺而謾無統紀者亦不足以言春秋也是故但以屬辭名書而序文具見微意明不可與釋例纂例等書同論也其二謂宋華元出奔歸國間無異事再書名氏爲特筆此等處最好商略但恐有理難伸耳春秋之有變文非得已也然猶是史文中攺易一二字至於特筆則非史氏恆辭所及矣然非有大正於君臣父子之間亦不茍爲異同也凡先儒曰變文曰特筆云者皆無根據直是以意取之與愚見不可同日語至若所謂間無異事有異事云者不過史家得便宜二傳本爲盟會發例若推之以釋他事則如實來曁齊平執曹伯畀宋人一事而再見者茍間無異事者皆得蒙上文矣若宋公使華元來聘宋公使公孫壽來納幣晉侯侵曹晉侯伐衛各是一事者𨿽間無一事亦不得蒙上文也凡大夫出奔者未必悉得反國其出與歸事本末亦多不同故出奔與反國各是一事史法不得相蒙是以聖人修經出奔與歸國亦各有筆削或書其出不書其歸或書其歸不書其出是𨿽一人之事而書法亦不相因此宋華元自晉歸於宋𨿽間無異事不得蒙上文亦不過史氏恆辭而已竊料言此者必援鄭良霄事爲證若愚見則大夫書入法與書歸不同況良霄之罪鄭人旣討而殺之春秋書鄭人殺良霄以討罪爲重苟間無異事則自許入鄭得並上文出奔爲一事不必更端可也華元𨿽挾晉爲重然其出其歸皆爲國事非懷惡以入之比乃以間無異事故書之與良霄同文魯史𨿽固陋宜不至此亦無待於聖筆而後重書其名氏矣然良霄事與獲麟後記陳宗豎事史法正相表裏夏書陳宗豎出奔楚冬書宋宗豎自楚復入於陳陳人殺之者歷三時間數事於史法自合更端書之旣再書陳宗豎故下文但書陳人殺之並復入爲一事而不復再舉其名氏詳於下則略於上詳於上則略於下所謂史家便宜蓋如此由此推之使華元歸宋上有一二事則與特筆復何辧乎借令良霄與宗豎易地則書法皆同矣此旣非筆削之旨則華元再舉名氏何特筆之云茍爲不然則凡先儒曰特筆特筆云者宜無不可通矣愚見如此未審先生檢閱後以爲如何其它云云不惜一一批示使得致思區區之望也近年以來昏憒殊甚已寫出者輙不復記倘時得人掊撃亦一助也長歷大衍歷考經異同疎密之由已悉攺入日月差繆類王周正月說卻入左傳補注中艸槁謹封上求教江氏長歷序得令人抄示幸甚徳懋久不相見其文亦恐不存矣適舎弟歸故里承動靜得拜此良便臨書艸艸不宣

答趙伯友書

四月朔日羅丞宅專人送至二月初四日所恵書捧誦驚喜逺自初別以逮近歲十八年間死生契闊之情歷歷如奉面談近日自江右道通後始屬權伯文中則張孟循諸公問訊至是乃副所望其歡忻其感慨蓋有不可言諭者翹企郁塞之懷渙然冰釋矣承筆削行狀作黃先生傳足見髙情此先生淸介絕俗非尊兄無能繼其逸軌者廣其學以永其傳蓋有望焉一贊已得其要子云固不待異世也故特奉納春秋師說一部屬辭一部通五冊尊兄旣熟行狀又觀師說則於其六經復古之學艱苦之由已得大槪然後細勘屬辭一過乃知區區抱此二十餘年非得已不已彊自附於傳注家以徼名當世之謂也顧其書參互錯綜若未易觀然其入處秪是屬辭比事法無一義出於杜撰請以正經及三傳置几案間遇擔荷不過處試一檢閱則得失判矣私竊自擬以爲有取日虞淵浴光咸池之功未知髙明以爲如何耳非尊兄吾不妄發繩愆糾繆之益不可以遺他人承欲爲通鑑綱目著一書甚善此間有鄕先生汪公嘗作綱目考異不在手未暇寄去然愚見卻又有說煩校定春秋文字後卻求教也欲與左右商訂若此者何限汸旣羸病不能去水陸千里行旅蕭條兄亦豈能一來視之垂諭終當一會晤良感盛心矧令弟一別八年不得音耗此又訪問之所宜先者俟昆仲相見卜居有定處行者居者兩皆無慮天其或者可遂吾願乎然以尊兄簡淡易足所謂月粟一官石資於人者廉矣若更得令弟生理有恆則定居之說良易惜相去逺無由與知耳羅氏人來者立告去奉此殊闊略程彥文秋後復西行當圖嗣問伏惟順時自愛不宣

賀鄭師山先生受詔命書

汸自聞先生被詔命卽欲一見左右稱賀病甚不能去此月八日輿曵至中途見東行者皆卻走言苗軍且至倉卒莫知其實輙亦引歸一二日來訛言甫定而疾復作恐旬月間不能亟見故敢道其所欲言者先生幸加察焉汸聞鄕裏之論有謂可爲先生賀者有謂當爲吾郡賀者有謂當受命卽行者有謂可無行者然此非惟不知朝廷之意亦不知先生之徳也國家自世祖以來不惜髙爵顯位而起山林之賢誠令典也曩者如汴梁吳彥暉閩中杜原甫皆嘗被斯命矣然則或謂可爲先生賀者未爲知朝廷也吾郡先達眾矣以布衣召入翰林誠未有如先生者當今四方多故求賢如渴豈無意哉然則或謂可爲吾郡賀者亦小之也若愚則當爲天下賀爾前輩謂士大夫惟出處一事不可謀於人蓋以時義不齊而士之自處者異也自處者異則其爲人謀也難乎其適中矣矧可以輕議哉然則或謂當受命卽行者未爲知先生也昔以處士徵而不至者蓋有之矣若夫言論風旨漢然無聞徒使上之人謂賢者不爲世用而弓旌爲虛器豈君子之志哉然則或謂可無行者亦未爲知先生也若愚則非惟不敢贊之以必行而亦不敢尼之以毋行直以謂先生當有以報朝廷爾夫天下之大患莫患於下言之而上不信也今也士大夫一言而丞相信之丞相一言而天子信之此先生所以有今日之命夫以公卿大夫圖天下事而皆若此何治平之不易而冦亂之足憂也其可不爲天下賀哉且士大夫言於丞相者必曰鄭先生惟不出爾出則天下事可平也丞相言於天子亦然天下事先生與有責矣其可不思所以報之哉夫謂當爲天下賀者眾人之情也謂當有以報朝廷者先生之志也公卿大夫不計天下利害者五十餘年是以至於今日今其敝事𨿽多以先生之明而慮之如燭照而龜卜爾以先生之徳而處之如辧蒼白而數一二爾何難之有哉然則事固難於口陳而易以書道者竊謂先生當條列治安之策極言時獘通爲一書如果行也則以獻於天子不行則上之中書先生言之而朝廷行之而天下被其賜𨿽不仕猶仕矣朝廷固無負於士大夫矣士大夫固無負於君相矣各盡其職以行其治安之策則天下不足治矣𨿽然先生之仕不仕猶不計也而況於策之行不行哉昔蘇明允以詔書召試不起猶且以君命不可虛辱於是有十萬言之獻今朝廷之所以待先生者至矣其可已乎然則所以報朝廷者莫善乎是明矣果若是將見先生之道措之天下而有功垂之百世而無窮然則𨿽爲先生賀可也豈惟天下哉𨿽爲吾郡賀可也豈惟先生哉汸之所以爲賀者如此𨿽然非以爲先生慮不出於此也蓋欲探先生之志以解眾人之惑爾若夫可行而行可止而止先生固素定於胸中矣愚胡敢贊一詞尙圖走見以請耳書不盡言伏惟亮察

寄上蘇伯修

卽日未審尊候何如伏惟納福汸向因髙則誠如京嘗附短狀上問起居計當得達左右邇者伏聞暫持玉節出判漕臺日與士民同增鼓舞逢掖之論率謂鹽莢誠經費所賴第以閣下居之則爲非宜汸竊以爲不然夫古之君子所以任天下之重而繋一時之思者初無分於出處也豈有中外之間哉矧積獘因仍禁榷無藝海隅殘孽尙煩干戈閣下碩徳雅望輿論所歸憂深思逺形於辭色撫綏丁戶於凋瘵之餘俾之安土樂生益寜邊郡則湟池赤子喘息無地請命有期矣夫豈居一官效一職於他日者可同日語哉汸與一二同志山居讀書期稍竭駑駘以無負於門墻而意廣力孱未之有進惟曩歲所聞誨語則不敢斯湏忘耳虞宅得歐陽公爲神道碑計已徹尊覽但所據行狀未經刪攺謹皆繕寫上呈伏惟閣下必有不刋之論可慰老先生於九原也劉靜修先生墓表曹學士志銘偏州晚學皆不得見方欲謀重拜門下以畢其所欲求教者秋暑尙隆未敢輙易參謁伏惟爲國爲民善自寵珍以副善類之望謹奉手狀不宣

與梁按察書

三月初八日新安諸生趙汸謹齋肅頓首再拜奉書憲使相公先生閣下前月末胡縣丞使人傳臺旨欲汸詣節下一見緣汸寢疾歲深毎感風寒輙成重疾動止不出戶闥藥餌多於飲食肌膚日削手足痿軟不能步趨聞命慚悚莫知所爲伏惟閣下蜚英騰茂早已超乎輩流體中備和晚益弘於徳業今者持節一道以激濁揚淸爲己任所至官吏震恐黎庶蘇鮮而區區疾病沈淪猥以朴學餘生特蒙存錄乃弗勉彊扶掖一望顏色以慰平生豈非其命耶反復思惟無以報塞雅意謹獻所錄春秋師說一部又屬辭一部四帙其間所列筆削義例稽經考傳悉有據依𨿽於按治事宜無所增益如賜校正使克有傳於後在尙世君子尊崇經訓扶樹教道或有補於萬一豈惟晚學小生皓首窮年之一遇而已方命有罪非敢矯餙惟髙明有以教之幸甚幸甚謹奉書上謝伏紙無任悚息伏惟臺慈鑑察不宣

代王總制回王左丞

某頓首再拜某大左丞相國宗兄鈞座卽日孟冬漸寒恭惟藩屏淸嚴民兵夷懌穹後協相鈞侯動止多福某靖惟建武始割豫章爲軍蓋江南有國所以護邊瑣也矧今鼎足洪都軍督府外綏嶺徼內控江湖自非惇龎偉異之資恢廓深沈之度終始一心險夷一節孰堪重寄克建殊勲乃者苗酋干命率其鋤耰之眾掃境以犯金湯俄而我師西徵一鼓而覆諸宮亭之渚視周公瑾赤壁奇功虞允文采石偉績殆此蓋我國公削平僭亂奄有湖湘信乎有天人之助矣然當戒嚴日久闗梁旣阻調發不通而鳯山麻源千里間曽無鳴桴之警吠犬之驚是則吾宗兄夙著忠誠益堅保障之明效也功名日起曷可量哉區區無任欽仰某切聞古之以气義相結者猶曰異姓天倫況乎稟姓受氏同出一源所以統繋百世而使之別於他族者在人心固宜有先後也然則英豪之士遭遇知已相與締交結言以堅翊亮之誠者豈可獨後於他人哉如某者𨿽慚圭獲迎侯門每思要結忠賢共酬恩遇是以於宗兄尢惓惓焉不圖髙誼先之錫以華緘董之專使首攄報效之誠以昭同志終約兄弟之好用篤懿親載盟之辭鑿如金石筐篚之實重於瓊瑰某敢不指日銘心奉以周旋毋或失墜屬張君歸速未究謝言薄采蘋蘩久稽問敬山域獘陋鮮敵腴施惟增悚息文學鄭士恆於張君有童冠之舊輙俾因之以達鄙誠於節下所冀益壯丕圖勉恢盛業使枤杜同姓之思不忘於今日則常棣孔懷之義豈愧於良朋異時太原氏衣冠之盛勲業之隆復振於江左則自蒼姬而下實寵嘉之區區不勝至願惟宗兄其鑑之家尊夏中省視來此感佩至意附楮引忱瞻奉未涯伏惟爲君民自愛不宣

與師山鄭子美先生

卽日秋涼伏惟徵君師山先生動履安福某疎逺儀刑倐經兩歲屢謀謁教輙以事牽蓋喪亂之餘出處兩艱亦其勢然也重以學問荒蕪自慚寡陋而交遊過愛往往稱譽過於是有滑稽君子惡其無實巧構飛語歷詆輩流且使其言若皆自不肖出者𨿽荷諸公照知不爲所惑然私心則謂當此時義倘得朋友由此見絕使得遂其返闗卻掃茍全逺害之圖則滑稽者之賜大矣以此益復深居簡出𨿽以先生平居見知之深見愛之厚亦不覺其間闊之久也邇自逺歸欲一造館下稍述鄙陋而宿疾未除方謀灼艾謹錄謬槁數篇豫納幾下上求繩削而並及取疎之由如此俟炙瘡愈卽謀省謁伏惟髙識雅量度越一時必有以教之爾未誨侍間伏冀爲斯文自重

答蔡參政書

四月初六日新安諸生趙汸頓首再拜復書於大參相公先生閣下中書諸相公先生閣下伏蒙星源翼差官及婺源州官同雄峯翼使者興安府委官休寜縣吏賫公文幣帛爲參議官左右司官同稟都堂鈞旨以汸爲隠士下其書所在官司以禮惇遣者疾病阽危聞命悸恐間數日又以參議公與諸公所題手書來示捧領三讀深以病廢日久上虛大丞相求士之盛心次負參議公與諸公薦揚之厚意感激憂懼不知所裁謹以不能上道之由瀝誠具書上謝萬一伏惟少加察焉汸之生也稟气甚薄二十五六時風痰之癥積成痼疾手足頭目日漸長大而軀幹與兩臂獨細弱如初步履極艱飲食甚少如耄耋老衰者其殘廢不堪人事之日久矣邇歲以來加以寒濕外感身兼數癥藥餌無功醫者厭於調治友朋倦於饋給溫熱間作痞結怔忡弗能食飲顧視余景亦不甚惜此皆使者與諸官吏連日所親見若是者其可當大丞相之求與參議公之知遇乎然汸所以得虛譽於時賢者蓋亦有說早歲獲見一二前輩於經學稍知用心旣而以久病故僅守春秋一經其它經皆不能復更讀史書僅考左氏傳亦不能記誦其它自史記而下治亂成敗之說皆力不能及蓋以久病早衰不能勉彊非自棄也此則必與汸有往還之舊者然後知之其嘗邂逅一面者不能詳也而況於僅聞其名者乎若是者其有取於武功經營之日乎其亦有禆諸明公之末議乎然則虛大丞相求賢之盛心負參議公與諸公之舉者非小子之罪也自古創業之君其功臣謀夫未聞有一人出於經生文士者迨其中世誤於經生文士則或有之何則以其素不講當世之務也晉人所謂宜束之髙閣以俟太平者夫豈不試而言哉若汸者足迹不逺無四方之遊無俊傑之交自度病不能進早歲則絕意場屋其於時務未嘗用一日之工然則使汸不病且不敢以無實之名昧昧而前以冒弓旌之招而況於篤廢俟盡夫復何言是亦可見其命之窮無其才而有斯疾者矣顧無辭以復於執事者輙敢以先師黃楚望先生行狀一通春秋集傳序文一篇上呈所以見其早得虛譽於當時者以此而以其久病廢不能脫槁恐有遺恨於身後者亦在於此伏惟參贊之暇一賜覽觀使小子得藉諸明公餘庇稍求醫藥進飲食一二年間不死幸而克成其書以示天下以傳後世使天下後世知大丞相與諸明公待士厚病者得養廢者得起老先生待朴學皆得遂其志成其業以垂無疆是則仁人君子之澤非但一時一士被其賜而已也干冒尊嚴不勝悚息不宣

寄上蘇公伯修

卽日仲春伏惟尊候動止多福汸自姑蘇舟中拜別卽轉吳興度臘攺歲回錢塘會葛元哲昉聞旌節所次用釋馳系汸竊聞古之君子居廊廟則功顯在山林而言立是以或出或處初無容心而髙風偉績顯白一時焜煌幹祀尢可尙也矧禮失樂流文散史缺非弘才卓識夙有聞見不能輯而存之閣下素抱述作之志倘及今視聽精明體履淸暇网羅遺逸成一家言以幸後學忱非小補前輩欲著書多以閒居日少志弗克就九重側席良輔乃躬瘁效勞則汗靑未有期也汸窮山晚進仰恃一日之知輙敢僭效其愚如此惟家貧親老不得供灑掃於溪堂備撿閱於書府旦夕瞻企無時可忘耳因髙則誠入京謹奉手狀起居干冒淸崇不勝悚息伏惟幸察不備

答朱子範

往歲專詣門墻拜顧存之辱庶幾獲質所聞夫何中道而同行者以親姻爲嫌由是此心弗克獨遂尙蒙枉騎出見寒林古木中依依數語而別則亦人情事理有當然者非敢介然於左右也春初聞從者重赴廣陵深以未申祖餞爲媿雪中獲領手翰三復竦然所以惠我者厚矣某於義利取舎之間析之精矣顧念不敏之資察焉而不足於明勉焉而不足於力𨿽持情之耿耿終抱志以悠悠則未審吾兄何以匡其不逮也蒙諭金兄有共學之志顧何以得此矧寒宗於先世有連姻今本初兄弟又爲至戚亦何敢偃然拒之大抵學問之事以志合身安爲本空山凡事艸創來者往往不獲便安爲嘆客主爲之兩難其迂疎之學不達時宜終鮮及人實又不待言也以此不敢相與爲茍且以誤其邁往之志尊兄必察其愚不以方命爲罪爾承聞此兄質美而志堅又有吾兄爲之表帥可謂有餘師矣他日倘獲承接自當三謝不敏望執事爲善達此意幸甚幸甚

答倪仲弘先生書

汸頓首拜覆仲弘先生翰制尊右近嘗扣謁館下獲聞至論殊慰離索𨿽相距不逺然別去不能不悵然也去歲蒙尊翰緘示教答疑義佩服之餘再具求教而書竟未達玆復掇其一二錄呈並平昔所欲請益而未能者以徼終惠倘辱不棄幸孰大焉尊翰太極不離乎陰陽而亦不雜乎陰陽則天命之性不離乎气質明矣按此語湏子朱子而實出勉齋勉齋曰天命之性自其理言之不雜乎气質而爲言爾向亦未得其說後見朱子有云某解太極圖云某此句當子細看今於某解說尙未通如何論太極因此求之方悟朱子微意所在蓋非有以離乎陰陽也一句是正說太極本體二句是發明周子立言之旨謂無極而太極五字乃是卽陰陽而指其本體不雜乎陰陽而言之耳非謂太極眞不雜乎陰陽也故曰卽太極不離乎陰陽而亦不雜乎陰陽而爲言皆是深致意處張子曰形而後有气質之性善反之則天地之性存焉勉齋恐讀者未達此旨誤以稟受於天者爲兩性也故以朱子釋太極圖之意釋之蓋謂此理旣賦於人則已墮於形气中非復本然之全體不可純以天地之性言今曰天地之性乃是自其理而言之不雜乎气質而爲言爾非謂天地之性眞能不雜乎气質而可以舎彼而全此也尊翰又云若以理之不離乎气者言之則天命之性得於有生之初若以理之不雜乎气言之則天所賦於有生之初而我受之以爲性者本無不善也此初字是指天命人性賦受之初言所謂不離乎气者也用前二句觀之則是得於有生之初者果有兩性也通後二句觀之則是理之在人者有二而所謂復其初者乃是舎彼而全此也气質之性𨿽曰形而後有然使得之於天無是本然之性則亦何以爲是气質之性哉故程子以本然之性爲極本窮原之性又謂二之則不是意可見矣愚意如此未知是否尊翰云尊徳性者存心之事靜時工夫也道問學兼致知力行而言動時工夫也致廣大而盡精微存心而致知也極髙明而道中庸存心而力行也此一節尢不能無疑蓋動靜工夫皆是就心上說如所謂存養省察是也與致知名義事意不同可疑一也且以尊徳性專爲靜時工夫則與存心而致知力行者自相抵牾可疑二也謂存心爲尊徳性之事則可謂尊徳性爲存心之事則不可可疑三也昔有以問爲致知學爲力行者朱子不以爲然今欲並包力行爲說可疑四也汸昔年讀書最患多疑每一開卷則如蝟毛而起𨿽聖賢書亦然嘗謂程朱二先生發明斯道庶無復餘蘊若於其原有一字不通則是道體之全猶有所昧故亟欲求教倘以不爲瀆則繼此當有不一之請也惟是昨承誨論深嘆夫踐履之難則小子猶不能無憾於斯然不敢遽請其目者誠有所待而不敢輕也良以平昔仰慕髙致非止爲一二文義請益而已向以間闊之日多故不敢妄請今則相望甚邇聚會可常則其性習之偏必已深察之矣𨿽不敢數扣凾丈而書問啟教當在所許也然常思之士之爲學必於斯道之全體大用稍能窺其大綱而又必於其知之所至行之所逮淺深分數無毫髮之不自知然後知行交勉日有程課而進修之序有所考師友之教有所施也不然則浩浩茫茫實無立足之地而欲以疑於近似者自詭賢於流俗者自安謂之知道且不可而況於君子成徳之事乎蓋嘗反已而思之其麤心俗見漸知解剝乃由長年曆事而然似非義理浸灌所得者向承尊誨謂若稍能變化而終未敢便認以爲是也區區稍類謹厚亦以資稟之偶然而憂思之餘其是非羞惡之心不能自泯此古人所謂匹夫之行者聖賢踐履之教恐非謂此也夫踐形由乎知性讀聖賢之書而麤通其六藝乃知性中一事耳未可便以聖賢之學爲止於是也汸之所自知與其所願學者如此其所不知與知而未當徒言而不能踐者寜無望於師友之訓哉夫病者之求醫必盡告以受病之原而後劑量淺深得盡其技是以𨿽知辭多之爲瀆而不能已也若夫有千金之藥而不能信服則護疾滅身之罪其將何辭先生念其附托之意不在於他則必有以教我矣楮短心長言不盡意伏惟恕察不宣

近承附至良方已領稍涼便當依法合服也大學輯釋敬已伏讀一過區區妄有所疑卽已隨處標識其一二當講者謹條具求教幸有以訂其謬也

一凡例二字固是著述通用但施之聖經賢傳之首似大鄭重朱夫子著書義例甚精皆未嘗自列於書首況乃編次小節無大闗渉又皆先儒成法或只用自敍之語引起卻逐一寫去未審可否

一泛濫二字已盡編集成書之罪謂之龎雜則波及於立言者矣

一點掇訓釋以便初學亦是一說但朱子著書或詳或略必有深意存焉非是不爲初學作計若必欲剔抉無遺使人一覽意盡則入耳出口者得以肆其滅裂沈潛玩索者無所用其心思徒增浮躁之風罕有自得之妙所謂語意平常者似可省去也四書海涵地負初學所未解者多矣豈能一一點掇邪如兩三句以上𨿽非特筆決不可無陳先生曰四字蓋書名已更故也

一以挑剔精妙警策明快贊胡先生通旨甚當但此八字乃宋季作經義之法未可専以此等爲好也自有四書集注後惟勉齋西山雙峯曁胡先生多所發明皆是於四書中有眞見者雙峯融貫朱子之論時有失其眞處胡先生必欲章章出一通旨是以過求處尢不少耳輯釋於諸家議論皆有去取則所謂不敢錄者似不必獨於胡先生說破也伯武嘗對子韶言之亦不可不知耳

一所引胡吳新說皆是本無可說而彊生議論故於枝蔓上更出枝蔓如所謂格致二條貫徹乎誠正修齊治平之間非誠意以下不事乎格致如以敬止二字爲文王明徳新民之極致皆似是而非不通究詰且大學工夫所謂其敍不可亂而功不可闕者在朱子俱有成說無復餘蘊若謂格物工夫則隨所遇而用力焉可也今以格致二條爲貫徹乎六者之間則是知致邈無其期而物有未格知有未至而意已可誠心已可正身已可修家國天下已可齊可治可平也又謂非誠意已下不事乎格致則夫誠意正心之術齊家治國平天下之具皆學者所當窮格之先務非可以臨渴而掘井也所謂明徳新民之極致者如下文所引淇澳烈文之詩是也文王新民之極致則上文周𨿽舊邦其命維新者是也敬止二字乃是就文王徳性上說並新民言之非經旨通前後二家之說觀之似於章句或問之旨元未看得貫通完全但欲尋行數墨剽竊立論耳信乎學以爲已者之難得也汸本不敢僭直至此近蒙書示朱子及張呂二公問答三復悚然知三先生胸次如靑天白日無復毫髮畱藏回護之態眞是聖門諸賢哲气象蓋所謂惟知義理之無窮不見物我之有間者豈復校其能不能多與寡而爲之進退哉益知先生之盛心爲有在矣是以肆其胸臆至於如此亂道處幸有以教庶不負其求教之初心也人行速又有猥事不謹詳乞尊照

卽日天气乍冷伏惟尊候淸安汸向者伏讀大學輯釋嘗尊嚴命以鄙見求教繼辱手書多蒙印可且有隨所見不憚忠告之屬此在先生固爲盛徳餘事而小子問學空疎誤承推奬不能無愧爾屢欲具謝不敏而以冗猥未能也中庸所采前輩精義大略無遺視大學殊勝然此書實未易言懼無以復於左右者故稍久不敢奉還近日偶觀東阜翁禮記集義綱領有云儒家以大學爲門戶中庸爲閫奧入其門庭造其閫奧由是而讀戴記之四十七篇大本立矣宜無難者反復數過殊未知其旨意所在若只以誦習其說便爲入其門庭通貫其義便爲入其閫奧則子思子所謂立大本者恐不謂是未審老先生所謂門庭閫奧當是何事乃復有待於誦讀戴記而後大本可立邪莊生曰語道而非其敍則非道矣先民有取焉昔者朱夫子從李先生受中庸之書求喜怒哀樂未發之旨自以爲未達而先生沒有如窮人無歸之嘆其後如長沙與南軒論之三日夜不能合由是觀之則朱子之所以審問而明辧之者豈特文義之間而已哉若只以文義求之則是書有章句有或問有門人之錄有石氏所輯因其所已言而求其所未言思過半矣若必欲視爲已事則程子所謂放之則彌六合卷之則退藏於密而終身用之有不能盡者恐非可以尋行數墨而求之紙上也朱子嘗謂範淳夫一生只將聖賢言語忙中卽抄一畨便了所以見處全不精明淳夫髙明博雅度越流輩久從二程夫子遊一時名世之士莫不推服而後之大儒論其失乃如此則吾道之大誠有未易知者哉又嘗謂不用聖賢許多工夫亦看聖賢底不出不用某許多工夫亦看某底不出其所謂聖賢工夫某工夫必有事實決非虛言然則茍不求其工夫所在以實用其力而遽欲苟附益於聖經賢傳之間皆朱子之所不許也若曰著述事體與反己之學殊塗則亦未審其何所據依以爲折衷羣言之本歟大抵近世君子多以辧析義理便是朱子之學纂述編綴便是有功斯文故於向上工夫鮮有發明日用之間無所容力其資質近厚者亦不過茍免顯然悔尢而已聖賢中庸之教豈如是哉若汸之气薄質弱尢切憂懼而用志不勇未之有聞先生誠不以其言爲妄尙幸有以教之也蒙誘掖諄切不敢自棄屢欲面啟而拘事未遑玆因便風謹勒此承動靜俟得近聞卻當進謁並請中庸下卷參玩前後續求所以教也不備

向因送客得邂逅一見少慰翹渴值仲本拉過其家不獲踐回途謁教之約繼又以事奔走郡城是以中間𨿽嘗兩奉惠書而皆不得以時上答狀也昨方抵館舎則知從者亦嘗過邑郛但未知繼此可得侍晤否縣公亦欲少欵若得徑爲此來尢幸汸屢讀中庸輯釋纂錄前精義大略不遺良不易矣思欲罄竭愚慮少副謙徳之萬一而涵泳所聞未之有得袁氏所錄吳先生緒說多宗程子其異同之故亦非一再省覽所能驟決也是以𨿽欲妄有指陳而自知其非未敢輙竟其說嘗觀朱子自序有曰沈潛反復蓋亦有年一旦恍然似有以得其要領者此蓋語人以其先難之故後得之由使毋以易心求之也旣曰恍然又曰似有則有非指要綱領四字所能發明者矣夫是謂之知徳夫是謂之知道而知言則其效也其曰然後乃敢會眾說而折其中則可見前是蓋有所未暇焉蓋其於明善誠身眞修實踐如行者之赴家其至可期饑者之得食其飽可必至夫一旦豁然貫通之日而後眾說之異同得失折之於此無一不得其衷焉非揣摩比較從事於行墨者所可同年而語也區區自慮以爲如汸等輩資質之凡近心思之麤淺茍不能於爲已爲人之際一刀兩叚發憤刋落然後實求反已親切之訓以致其絕利一源之功而徒爾朝翻暮閉口誦手抄則是終身無由知至畢世不能意誠而釋迦達摩果賢於孔孟矣若夫先生志意之誠確工力之專勤而虛已擇善無間物我其所存所就豈晚學所能與知但近日前輩著述殆夫借僕鋪面張君錦繡者恐不足爲先生道爾仰戴親愛之厚常切愧嘆深懼有負所期故敢傾倒其胸臆之私其是其非尙幸明有以教之是所願也中庸輯釋二帙周禮訂義古義書各一帙同納余俟後便恐從者解去書館則侍誨有未可期者故特專人貢此汸此間去畱遲速卻俟得嚴命後爲之圖爾干冒淸閒無任悚息

與袁誠夫先生論四書

日錄疑義書卽日仲冬伏惟樓山聘君先生尊候安福往歲僕人還蒙賜手書緘示孟子日錄許以難疑請益可於文明處間達竊惟先生古道盛心嘉惠晚學如此而小子疎庸辱教有自敢不竭其胸臆思所以承誨論者乎謹以日錄諸書參之向者所聞要語所得尊翰諸有愚慮悉呈先生其終教之戊子賜書云足下天資非不聰明學問非不博贍究竟非不精詳但覺本領尙未分曉統宗會元之地欠著工夫此處未甚融貫則讀經書未免有窒礙汸竊謂此一節深中淺陋之失但上三言亦予之大過爾又曰𨿽朱子不能不微有此失所以專守其說者又加甚焉汸於先正大儒所造智不足以及之不敢輙揆所聞立議以取侏儒觀場之誚竊謂先生學於吾文正公而文正則於朱陸二氏之學互有發明者汸聞陸先生曰今士大夫不志於利惟朱元晦此言眞如震雷驚霆當時名儒傑出各立門戶甚眾至此皆粉碎矣後之君子頂門上若當不得此一鍼則於元晦地步未易抗衡也況所謂統之宗會之元者其可從下窺髙以意識卜度乎若學者於經旨專守一說則事又不同蓋義理無窮故不當以先入之言爲主但得於彼者未見其無疑則舎於此者烏可以輕易也若夫向裏一闗無所開發而徒欲守先哲之見以爲己見誦先哲之言以爲己言則小子𨿽陋亦未忍自畫於斯先生尙有以教之否戊子見教云論語志學一章前三句是窮神之事究竟至此則吾心之所存與天地爲一後三句是知化之事了悟至此則吾身所行與天地爲一汸竊謂若此則是聖人四十已前窮神至五十已後始爲知化四十已前究竟至五十已後始了悟也易所謂徳之盛者其後前遲速乃若是邪究竟了悟乃釋氏所謂心學一邊事儒者不道恐非所以論聖人又曰知天命與天地合徳是致和是萬物育耳順與日月合明是致中是天地位汸竊謂以此意配此章之敍言之則當其與天地合徳時未能與日月合明當其致和而萬物育時未能致中而天地位也此章𨿽爲聖人之學然其進有序不可如錯綜言之又蒙見教耳順之說且口授微旨而未及請益後聞之錄師說者有曰此謂天下之聲耳無不聞而心洞知之爾彼釋氏尙能通他心吾聖人豈有不能汸竊謂未易以言語辧也夫大虛之無外往古來今之無終始聲色貎象之充塞滿盈而無紀極皆子思子所謂𨿽聖人有所不能知者也而釋氏則以爲知之故贊其師者以爲山斤海滴地塵空界盡無量劫無所不知而猶未嘗卽此以爲具足今使聖人果有以知其所知則彼猶有賢於聖人者使聖人果無以知之則亦無待於知彼所知而後爲聖也夫天以左旋而成歲功日以朝升而曜羣動聖人者順性命之道以參天地而贊化育者也是故仰觀俯察以知幽明之故原始反終以知死生之說而非有怖於中而後求有待於人而後徵也然則範圍大化不必周知三世曲成萬物無取兼照十方豈非以其所本之異乎彼且以堯舜爲凡夫聖賢爲非類蓋亦自知其不可同於儒者矣今儒者則曰彼所能知吾聖人豈有不知則是見月之生明於西而擬天以右旋求日之照夜也豈其然哉此在晚進固不當妄論幸先生尙有以教之日錄從心所欲不踰矩之訓以從與不踰屬天地心與矩屬聖人在聖人分上固有此理但非此章之義如必用此說則是從心上元闕卻天地兩字也大學日錄云明徳新民各有至善其爲至善各有分限明之新之者循其分限而不相侵越是爲止於至善汸竊謂如曰明徳新民各有分限是明至善可也今由其爲至善各有分限是於至善上更有分限矣大學經傳於明明徳新民未嘗各出至善二字微旨可見如曰明明徳新民皆止其分限而無欠無餘可也今曰循其分限而不相侵越則未審明明徳不止至善何以爲侵越新民界限新民不止至善何以爲侵越明明徳界限乎戊子賜書云未當止而止未滿其分限非至善也當止而不止越其分限亦非至善也過於此則侵於彼如諫親不從而止是侵入諫君分限諫君不從隨之以號則又侵入諫親分限汸竊謂以未滿分限對越其分限語意才備可見侵越二字只說得一邊過於此則侵於彼就諫親上猶可至明何則君親尊同諫諍事同尙不達天屬義合之分而昧所施之宜𨿽謂之相侵越可也今明明徳新民𨿽有內外本末之分然首尾相因只是一事蓋明明徳止於至善則家國天下一以貫之而新民在其中矣未有餘於明明徳而不足於新民者亦未有有餘於新民而不足於明明徳何以謂之過此則侵彼乎又云格致則欲其學而知之止於至善誠意則欲其勉而行之止於至善正心則欲其操而存之止於至善修身則欲其泛應之無不止於至善汸竊謂至善以事理當然之極得名日錄以當乎理而妙於事釋之精矣但謂格物致知誠意正心修身以下工夫各欲止於至善則恐非大學本旨大學以在止於至善上承明明徳新民下卽繼以知止能得而以知所先後繼之然後因古之欲明明徳於天下者而遂推八事以先之敍卻由物格以順說相因後之效而無復止至善之云傳文中亦以無所不用其極之效其下引詩以見新民用其極者則直蒙上文言之不復更云至善自第十六章

傳以後皆無一語及至善矣其詳略後先必有深旨蓋嘗論之必修身以上五者皆備乃爲明明徳必齊家以下三者皆備乃爲新民故總以明明徳於天下一語起之必明明徳新民無不用其極方是止於至善故經傳說至善處皆合明明徳新民言之不復析爲二也若八事則不然當其物格知至意未必誠也當其意誠心有未正身有未修而家國天下未能齊治平也安可以一事之功而襲至善之名乎茍一事未至且不得爲明明徳且不得爲新民又何以謂之至善乎傳所謂仁敬孝慈信乃是明徳旣明之後所止莫非至善其目𨿽五其爲至善則一蓋未有爲人臣止於敬而爲君不仁者未有爲人子止於孝爲父不慈者使得之於此而失之於彼則其所謂得者亦必非其至也況所止之善必有其名若仁敬孝慈信是也今謂格致以下各有以止於至善則其至善之目隨事得名當有八義將何以爲之名哉然則以物格知至爲知至善之所在則可謂知之止於至善則不可謂意誠以下爲得所止之敍則可謂各止於至善則不可故格物致知誠意正心修身之功各造其極只可謂之物格知至意誠心正身修而無至善之名齊家以下亦然何者八事反復相因初無二緒而止至善爲明明徳新民之極致不可以物各有止之泛言者而汨言之也日錄云有定者意誠能靜者心正能安者身修能慮則齊家治國平天下在其中矣汸按近日前輩多有同此說者竊謂有定則意可得而誠矣定未底於誠也能靜則心可得而正矣靜非正之謂也能安能慮則身可得而修凡舉而措之者無不宜矣安固不可以言修而曰齊曰治曰平者乃所慮之事而非能慮之云也日錄云知所先後則進爲有敍而不拂乎大學之方法矣汸按以方法訓道字是欲與第一句道字相應然旣曰知所先後則是已得其方法不可但謂之近不拂亦非近字之義日錄云修身之功在省察其身之所行而整飭其過不及之差又曰欲人於此動輙省察其身之所行免致五者之辟戊子賜書云聖人𨿽曰安而行之亦須常加省察修身之功聖人亦𨿽有但易如賢人爾汸竊謂如上所論則五者之辟𨿽聖人亦幾不免而後中也是猶有所存然後能不亡有所理然後能不亂也何以爲大而化之何以爲有迹無迹何以謂之由仁義行非行仁義向者僭易說此意與濓洛先生論聖人气象處不同正謂此爾己丑賜書云聖人有心而無爲才說有心則是省察汸竊謂聖人有心是對天地無心說若曰聖人有心省察卻是有爲矣據愚見則賢者不忘省察爲有間斷顏子不能無違於三月之後是也聖人純亦不已自無過不及安用省察若曰心不自聖亦只可言明徳不可言修身可言顧諟不可言省察是故大學明明徳傳中無學者工夫修身傳中無聖人气象故汸嘗謂明明徳新民止於至善是舉聖人事爲大學標準自格物至平天下乃是學者工夫舉古之欲明明徳於天下者而逆推其用力之敍則所以明古之聖人亦必由學而後至而學者之功必可至於聖人是則所謂大學之道孟子日錄浩然之气章云正心卽大學之正心言勿彊正其心汸竊謂必加彊字作勿彊正其心而後語意可通則非大學之正心矣向承賜教謂必有事焉是急所先務勿正心正是勿期其效之意但不以預期訓正爾旣曰勿正是不預期其效之意則以預期訓正左傳有明文比之加一彊字而後通者固不省力乎大抵此章之旨本不必以大學之敍言如欲合而言之則誠意正心之功之效未嘗不備孟子此蓋所謂不動心者心正之驗也持其志者正心之功無暴其气者正心之助也下文言浩然之气則志又在其中矣蓋養而無害已包言誠意正心之功塞乎天地之間卽其效也日錄曰所行皆直則吾之動作與天地同運而天地之气卽吾气矣謂非心正身修之驗可乎然其所以至此者豈有他哉義者人心之裁制而形於事道者天理之自然而具於心得是气以爲之配則內外昭著充周不窮而心無不正身無不修矣所謂直養有二集義者養之始事也但事事合義曰自反常縮則意無不誠矣必有事爲養之終事也循天理之自然而不以人爲加之非正心而何始之害有二義襲而取不慊而餒是也不知義者不足與言此告子所以外之也終之害亦有二忘與助長是也若專以必有事焉爲集義則煩復失敍而不可通矣昔二程先生皆以有事爲敬其曰敬則內自直者必有事焉而勿正是也其曰以敬直內則不直者正與助長之謂也伊川所謂不集義卻是無事者爲不先集義而徒欲持敬者言之耳非謂必有事爲非言敬也上蔡亦曰浩然之气須於得其正識取而初心之要實在勿助勿忘之間舎是他無以爲正心之功矣孟子之論初未嘗廢卻正心工夫但此章養气之論乃是舉其所自得者以告人故不以大學之敍言之其實未嘗不互有發明也以寡欲爲誠意之事亦非大學之旨蓋寡欲是惡惡如惡惡臭方是誠意只言寡欲則其自慊不自慊未可知也篇末云萬古一理千聖一心世𨿽逺而心之神明實相接迹𨿽異而心之天理實無不同汸謂有以見萬古爲一理則不必言相接相接者兩物相連及之義也有以見千聖一心則不必言無不同無不同者兩物相似之名也將欲一之適以二之蓋亦語病之一端乎中庸修道之旨向者豫章臨川皆得劇論今亦不復多爲之說以瀆尊聽但謂此書篇首三言從上生下語意相涵可法如雲所率者卽天命之性所修者卽率性之道兩性字無異義則兩道字豈容有二乎今必以此道爲有污壊之道必修而後復則與率性之道異矣又惡可以同條而共貫哉大抵此三言是欲推原性道教所以得名之實曰性曰道皆指其本體之自然故教字亦從君師立法爲言如所謂誠明謂性之性明誠謂教之教皆是更轉一義而已謂之得名之實可乎中庸傳道之書也是以繼之曰道也者不可須臾離實從天理自然處言之故下文有戒愼之教無克治之功此孟子性善之教所從出也使其指有所污壊言之則當遷而之善可也安得連舉三道字而斷之以不可須臾離乎不可二字是儆戒之辭而日錄以未嘗須臾離釋之則未嘗離云者乃以自然之理言之也然則上文獨不可謂因其未嘗須臾離者而修之以爲教乎夫道以自然之理言日錄則以污壊釋之不可者儆戒之辭日錄則以自然之理釋之其非此書宗旨甚明始借聖賢之書以寓已意則無不可若曰修者整飭敝壊之辭不可謂之品節則此字之始乃段肉爲脯之名夫條而段之十脡爲束於品節之義爲近初非以肉之敝壊而爲之也竊觀先生四書中庸日錄特爲精密多所發明惟首章之義爲一書大綱而未易通解如此故中間𨿽有微文小節不能無惑者皆不及徧舉惟徳人君子以辧學明經爲志不厭不倦之美誦法聖師庶幾有以終教之乎汸齒日以長讀書窮理未嘗少忘於中山居陸沈殊罕寸益西望引領不勝馳情非尋常人事語也嘗附問豫章知文明以秩滿歸計無從達今畱錢塘因元哲還便謹具錄平日所欲上請者附納左右倘有尊翰批答則敝邑張尹乃楊隨翁髙明初親戚其家常有人往還可以轉致末由省謁伏冀調適寢興爲斯文自重不宣

春秋纂述大意【寄宋景濓王子充】

春秋師說三卷

黃先生所著六經補注翼經罪言等書篇目𨿽多其攻撃辧難使人致思只是一樣文章大略與公是先生意林權衡相似雅意欲得同志二三人共傳其學其入門只是教人看許多疑節後卻自思之𨿽告危太朴亦不過如此初受春秋只令熟讀三傳於三傳內自有向上工夫比請益則立例使人思之如行狀中二百四十二年內外之說一二年不能曉得其易置後則注腳元只在前說中蓋二百四十二年之外者自伯禽至魯國亾之春秋史官相承之法也二百四十二年之內者隠公元年至獲麟之春秋聖人之法也凡一事皆具此二義以爲單傳密付盡於此矣然退而讀本經終是例斷不得許多書法異同始且旁及他經辛巳秋歸朱文試回疑小子輩年少學淺故此老不輕授卽慨然同往擬同受其易象之學比至相見頗喜朱文精敏然問答之際不易前規大意與行狀中謝李學士之說同朱文先回汸獨畱得口授六十四卦卦辭大象諦而求之大抵於象學無入處久之所考左傳杜注等義例頗見魯史遺法欲以此復命請益而此行先至道園爲虞公畱住一歲來年專往九江則先生捐館矣易學旣難著手而春秋微言頗有可思者乃摭取諸書中說春秋處參以所聞輯爲春秋師說三卷附行狀後所以備述其事者蓋黃先生是深究經旨失傳之由以先儒多才髙說得經學太易爲戒以深思自得爲凖故嚴立一家門在熟於先儒成說往往看得不然此是第一節

首冀畱覽幸甚

春秋左氏傳補注三卷

黃先生論春秋學以左丘明杜元凱爲主所謂魯史遺法旣於左氏傳注中得之而筆削微旨殊未能潛窺其罅隙後思禮記經解始悟春秋之學只是屬辭比事法公谷所發書不書之義陳止齋因之以考左傳正是暗合此法故其筆削義例獨有根據所可惜者偏於公谷與杜元凱正是吾得一邊乃以陳合杜舉經證史以章旨附入左傳集集解中屬辭比事以考之今屬辭書中八體由此得其六七後考日月之法傳中事實巨細往往脗合爲益甚多其它傅會處與凡例之謬爲先儒所攻者並論之然前輩知左氏義例之背謬而不知其事實之可據知後傳論世變之可取而不知其以書法解經在三傳後獨能發筆削之權此補注所以不容已也

春秋屬辭十五卷

初嘗會萃諸家說合經意者作集傳歲久未能脫槁日月之說亦未定始悟屬辭比事欠精欠密竊謂先王制禮後王定律事𨿽不同然其倫理分義治體法意莫不在乎尊卑上下內外之間緩急輕重大小之際況春秋兼該禮法事有常變道有經權而學者乃爲一切之說以釋之宜其不能通也於是離析部居精別其義類而更以屬辭比事之法細推之則凡滯礙膠結處皆渙然冰釋因之以考日月之法亦昭若發蒙如有神助矣蓋屬辭比事之法至是愈見其妙而經之八體始定旣又思八體之名𨿽不可易汸出於一得之愚若非彚別臚分使人一見了然非惟覩者未易深察𨿽吾書亦未必無矛盾也乃分爲八篇而類釋之名曰春秋屬辭嘗謂聖人作經𨿽不可測以今觀之二百四十二年簡重如山亦必屬辭比事而後可施筆削所以學春秋者若非屬辭比事亦不能達筆削之權故其間紀綱義例皆是以此法求之於經的有證據然後取先儒之說以實之殊與臆斷無繩墨者不同此屬辭之所以名也第一篇

與末篇卽是黃先生之意考之經傳並不見筆削之迹第二篇

筆削之旨乃本二傳陳氏擇其所當存而補所未備第三篇

至六篇間有先儒之說而後傳之指居多或辧其所未然第七篇

發機於二傳何氏及西疇崔氏然黃先生日月例亦只守孟氏之說嘗取林少頴諭日月二篇置六經補注中亦不甚取後傳不全廢褒貶所取三傳義例今皆不能盡合譬如適國都者其道路行程軌轍一遵指授至於宗廟之美百官之富只合據今日所見言之乃爲弗畔爾愚見如此悉俟是正

春秋集傳十五卷

舊槁纂述之意備見舊序

新槁日月之法旣明八體旣備義例俱有定說之後重攺舊說尙未盡脫槁然屬辭已有全書而集傳終不可無傳者屬辭是先考定史法以明聖人筆削之權集傳是推原事情世變以達聖人經世之用二書各有所主互相發明而後經意乃備

右具如上此經唐宋說者𨿽多大抵有二途一曰褒貶一曰實錄褒貶之法每相矛盾其說自不能通而實錄只是史官之事與孟子說春秋處不合諸家各以其意立論言人人殊旣失事情又昧書法故黃先生一切斷以虛辭必經旨旣明義例旣定然後可擇其存者存之若黃先生力主杜氏得聖人制作本原止齋根據三傳從書法立義得學春秋之要皆卓然有功於經然啖趙以前說者已數百家近代復數百家汸往來江湖所見不過數十家然無踰三傳三注及陳氏者最後見莊氏文雅堂書目內有未見者四十餘家一時甚不能忘情疾病顚沛後心力凋殘不復動念惟有以是正之幸甚

共學齋記

後王降徳之道不明士君子能反諸身以爲學者千百年來大略三變以復於古而異端不與焉處污濁之世不忍自同於凡民而又患夫資之不足也於是乃有佩韋弦以矯偏運甓枕圓以警惰晝有所爲夜必焚香質於神明念慮善惡之萌必察焉而各以其物識之以觀其消長蓋動心忍性不如是不足以有立於時則自知也亦明矣於是有君子者出主忠信以飭其躬以匹夫而立師道使在三之義赫然白於天下後有作者不敢忘焉其視專一善名一行則又逺矣於是又有君子者出以其得於天而成諸己者本經訓以淑斯人使禮先樂後之教下學上達之旨復明於世益自秦漢以來學術多失於是始歸於大中可謂罔極之恩矣自其教行髙明特達之士翕然歸之然其間善學者乃復因其性之所近端居黙識以極夫反已致曲之功而後傳之無獘則君子之學夫豈易言也哉汸學於古人而未之能進竊懼夫气昏力薄不足以底於成乃題山居讀書精舎之西室曰共學與同志者居而勉焉噫人固與庶物並生者也茍無以反之則情識利害之間將無以自別矧學不至於知至而意誠其气機之竊發者每起於芒忽而不自知而天理之存焉者寡矣彼憤悱堅制髙邁卓絕以自拔於凡污者亦何可少乎易曰智崇禮卑智崇效天禮卑法地聖賢之言無二致也羣居終日而義有不出於此者何足道哉乃書之以爲共學齋記

華川書舎記【因宋君論文而詳敍其本】

婺州義烏縣有澤曰華川王君子充書舎在其上同門友宋君景濓歷敍上世以來爲文者之得失而卒歸於聖人以爲記辧博精詣殆不可加矣至正十一年冬汸與子充相見於錢塘子充又俾汸伸其說旣不得終辭則以復曰聖人之文非一家之言也昔者成周盛時帝王制作大備其載諸方冊以垂軌當世者謂之禮經若韓宣子適魯所見其類矣詩采諸民間策書辭命職在史氏未嘗使學者執筆習爲之也吾夫子順先王詩書六藝以設教而學文之訓門人識之亦曰考觀聖賢成法以盡其職分所當爲者而已蓋自一身以達天下彌綸益著而非外求由小學以底大成品節愈嚴而無二本成徳達材之眾率由於斯而徒以文學稱者非聖人之意也是故夫子刪詩定書贊易修春秋以爲萬世明法而必曰述而不作曰吾從周則豈以言出諸口者謂之文哉戰國爭疆道術分裂則一家之言興而異端起矣自玆以來吏治不足繼以武功而爲國者始思息民以黃老經義未明流爲箋疏而反身者惟知洗心於釋梵由是馬班崔蔡之倫以文名家淩厲縱橫浩不可遏而先王經世之術微矣賈誼董仲舒掇拾於殘闕而莫之行諸葛孔明範希文鞠躬盡力而未足以有明也舂陵河南大儒繼作然後二帝三王所相傳授者始煥然於時闗中張子因之崇執禮之教精思以致道修辭而斷事以一鄕而準天下考三代以示方來卓哉學者之楷模矣迨新安朱子繼周程之緒大明經訓以覺斯人而浙河以東若呂薛二鄭氏取周公舊章離析錯綜如示諸掌學者始由斯得以窺見聖人制作之盛焉然當是時陸子靜氏出於臨川以其得於心者行乎家邦充然自足而諸君子之志荒矣薛鄭會歸於朱子而呂氏則無間焉陳君舉薛之徒也乃自以書請益於陸氏此又論先哲於鄕土者所宜愼思而明辧也況夫有志於斯文者乎子充早受業於同郡學士黃公黃公之見於文章者嶽靜淵澄不大聲色固非欲以言語文字名世而子充明經潔行卓越不羣因鄕先生精神念慮所存以端述作之本原極古人之能事必有徵矣則𨿽俯仰一室而所以系吾徒之望者何可量哉浙東多文獻故家他郡莫及昔余嘗欲往遊而未能也異時考徳會文之樂舎華川奚適乎

永貞庵記

道吳興郡而西百里至安吉縣之東北有昆山焉左蜒蜿以前橫右蹲踞而外塞隆然其中如錡釡之覆者奉訓大夫延福大監湖山張公之子世華子英葬其母陸氏夫人之墓也子英以至正九年己丑正月畢窀穸豫爲屋數間於墓西規置守者以給祠事子孫歲時展省得以止而休焉取易坤用六之義名曰永貞之庵墓前地可十畆巨竹萬竿卽其南爲亭四楹名曰云亭其東有泉靡鑿靚深甘潔冬夏常流名曰長生之泉蓋庵以明禮亭以著誠而泉以知本也葬者事親之終不可不愼殷易首坤厥名歸藏永貞以大終藏之道也水泉螻蟻古人慮之而非以爲利故曰庵以明禮墟墓之間生哀其發揚於上爲昭明焄蒿淒愴者蔚然其如雲沛然其將雨而未嘗有所聚散往來也況於孝子慈孫之致愛致愨者乎故曰亭以著誠禮原於天誠立於已自吾身而反之吾親有存有亾其气同也自吾身而達之吾子吾孫有今有後其心一也君子之事親行乎自然而發於不容已起乎一念而放之無終窮者豈有他哉觀乎流泉之不息而可見矣故曰泉以知本君之意蓋將使其子孫進於庵而知禮之不可誣拜於亭而信誠之不可掩退酌斯泉而悟夫一本者之未嘗異也則張氏孝思之澤寜有旣乎浙河以西俗敝久矣而喪親之變又君子所不忍言其能瘞於土者則美田廬以崇梵釋治園圃以盛遊觀歲駕大舟引婦子舉一觴以酹焉托體魄於千載之藏而求夫安且固者蓋蔑如也若張君因安厝之嚴以致終身之慕卽視瞻之敬以明禮義之原者其可少乎故爲之記使其鄕人子弟觀之幸而有感焉則賢者之澤不特善其一家而已詩曰孝子不匱永錫爾類君其益廣之哉

滄江書舎記

新安江合衢婺之水而東未至海二百里爲桐廬縣湍瀨旣盡潮汐欲平恬波慢流一碧千頃岸江之山完厚深固雄峙挺出又足以挾而有之故自昔遁世之士咸樂居焉邑故有閱禮坊宋儒方公愨卽唐比部侍郎方公勛別業爲居室注禮書之所後人因以旌之今徐君方舟作滄江書舎卽此地也始方舟舉進士不得志於有司乃退食郡吏之祿以爲養然歲大比猶輟吏牘趨場屋至是乃盡棄舉子業一意於爲詩逺師漢魏近宗盛唐視他作以爲格卑不足法也其在新安每從文學儒者相羊山水間吟諷終日殆不知有簿書期會之勞間惟屬家人益植花竹果木環舎前後令諸子肄業其中以遲吾歸老予是時亦與君遊蓋嘗奇君爲人而竊嘆其不遇自後一再會君錢塘談詩論文亹亹不倦因扣其中曰吾非樂爲吏每意有不合輙欲舎去適朝論復省臺欲拯禁榷之敝爲庶民請命而趙郡眞定公實來吾幸以末學見庸書生窮達不足論得大人君子爲知已不與尋常刀筆吏俱汩沒無聞斯足矣矧後數年吾山中花木俱長茂諸兒讀書有成服勞奉養各供其職吾當反衡茅理殘編閉闗卻掃詠歌古人暇日泛扁舟煙浦間望三山於海門弔胥濤之忠憤覓雙臺於江滸挹嚴瀨之淸風豈爲晚耶予聞其言而善之且喜其气之不衰而信其事之有成也遂爲記之以俟云

唐尹生塋記

事有起乎千載之上而說猶未明非聖賢所傳而終不可止者非葬地之法乎夫人之愛其身與子之愛其親無間於死生人情所同也魂升矣魄降矣而終不敢謂升且降者爲無知亦人心之所有也是故蠅蚋之嘬狐貍之食則上世之人而泚之水泉螻蟻之害昔人無可柰何則周末之爲志者嘗憂之夫見於上世者歷代帝王旣已定爲棺槨衣衾之制殯葬塋兆之儀使人人得以盡其情而無缺於所不見其於周末而無可柰何者則漢魏間多識之士始竭思慮以爲其所得爲而葬法興焉然其歸在於利生者而用之有信有不信其信求之有得有不得也是以家自爲書人自爲法而不可盡通又以其有時而信也故其傳終不可止然則其說之用與不用特在禍福疑信之間而凡上世以來人情所憂惻而不能己者初未嘗論柰何疑其說者遂以死者爲散滅不靈而悖其送終之道乎夫信而有得者必其家之積徳厚而宰物者畀善地以爲之符不信而無得者反是理亦無足怪者而浙右之俗以其說之不信也凡有喪皆措諸水火則是死者恆不愛其身而生者不知愛其親也嗚呼可爲悲夫此吾於吳興唐公子華生塋之作而深有感焉者也始公官休寜見其故家子孫與祖宗墳墓相爲久逺至數百年竊嘆美之而又惡夫訹於禍患至歲久不葬者其棄官而歸也余嘗卽而訪焉暇日相與泛舟遊河山之陰西望沈村之原若廈屋千間重門列廡而穾奧之尊且嚴也若營萬塞車環騎繞而中堅之完且固也予仰而嘆曰美哉玆原殆所謂山川奇會處乎時猶未知爲某氏物而公己心識之餘旣歸之明年公乃以書來曰向雲山川奇會處者客有以風水家言相之曰是謂吉土蓋天目之原委也吾旣以值得之異時將規以全吾歸子盍爲我記焉旣又以書見招至三四不倦今季冬餘至武林公以夫人蔣氏喪赴余往弔如禮時公方爲夫人營宅兆於所得地區穴之左葬有期矣或曰三吳葬不擇地其來已久昔公葬其先君已得佳兆今又豫爲斯塋可謂愛親以及其身者𨿽然賢者所尙俗必效焉吾恐葬書不可盡信吉地不可多得是死者𨿽幸脫於焚棄而終不免於暴露也則如之何余曰是不然夫所謂吉地者乃天道報施善人之一物爾非可以智力求也唐公自起家教授借秩亭長佐郡幕掾行宣政化皆存心忠厚無世俗短薄行其宰休寜憫田租不實革三十餘年守令顧慮不行之敝政設施毅然不懼不惑有徳於人甚厚夫人以鮮兄弟畱養其親近三十始嫁待眾媵有恩撫庶孽如已子語言不出戶外而四時祭享必敬必親皆古所謂善人者而其先又多陰徳則天畀佳城以安體魄而利子孫固宜彼或無公一日之積而惟欲以力求之則𨿽終身無得或得之而謬不足信亦何怪哉夫葬必以禮者先王所以因人情而厚倫紀也葬地之法不經而詭祕未能家諭戶解而終不可泯絕亦人情物理有固然者今或不葬不以禮士蓋有所不爲惟善不加勉而徒恃不經之說可以勝造化而昌後人則余亦有所不信也故爲公記之而具述余所感者以諗其鄕人君子公名棣字子華晚號遁齋去官二年以奉議大夫平江路知吳江州致仕今年才六十有五其地負壬揖丙董是役者夫人之弟禎字國禎云

起雲軒記

汸嘗泛舟嚴陵仰觀烏龍馬目崇髙極天新安金華二水合流其下雲气之興渾渾灝灝千變萬化日新不窮而莫可名狀也切意其間必有卓越之士髙居自致極一世之榮觀以樂幽閒而忘外慕者焉欲舎舟求之而未能也至正癸巳之秋戴君庭芳自其郡歸爲汸言於嚴陵得友曰馬君周翰以起雲名軒軒居而欲子爲之記也余時聞其軒名已犂然有當於心已辭不獲故問君出處之詳戴曰馬君素無宦情嘗起家教授而非世俗之仕也其家居雍雍於於與物無競圖書以爲苑囿禮義以爲舟輿其所存固未易知也蓋嘗得蜀郡虞公趙郡蘇公碑其先塋世家之逺可以槪見以吾子者二公之客也故求記其名軒之義子又奚辭汸非能爲二公役者而戴君之言若是其可無一辭以復於馬君哉嗟夫濁世之士樂富貴而患失之厭貧賤而不能去也則好惡忻戚交仇其中其起居若驚其閱寒暑如瘧其觀山川之流峙如在夢中則云物之舒捲亦野馬塵埃而已矣而又何取於斯今馬君之賢度越流俗如此已不愧於靑門故家矣卽軒居之名以求之其胸中必有得於觀感之妙而非世人所能知者昔余所欲求而願見者君殆其人耶易曰云上於天需君子以飲食宴樂其取象於云也尙矣唐之詩人有得於詠物適情者於言云尢善君其尙有取於斯耶抑嘗燕坐靜觀物與性合有不能諭之於言者耶余不能爲郢書燕說而雅善名邦山川之勝又樂聞君之爲人也姑書此爲記異時從戴君買舟率水之濱順流東下求君於是軒中而請其說君如有以告我當續書之

素隠齋記

世嘗言隠者士之不遇也余獨以爲不然苟志於隠矣遇不遇不足道也彼不遇而隠者豈其中之所樂哉孔子於幹之初九曰龍徳而隠者也然夫子嘗欲居九夷矣嘗欲浮於海矣而皆不果佛肸召欲往公山弗擾召欲往遇陽貨曰吾將仕矣有幹初九之義而不以何哉問津於長沮不對問於桀溺不對使子路反見荷蓧文人曰隠者也至則行矣其長往不來有如是者旣而子路卒委身於孔悝而冉有子貢樊遲輩亦相與盡心於季孫之魯其不隠不以遇也則彼三子者豈皆不遇而後隠哉古今時不同而士之出處亦有不可以槪論者世之亂也覊旅甿隸之流云蒸龍變莫不奮其一旦之死力以易終身之富貴章甫逢掖𨿽欲不退藏不可得也世之平也宗廟朝廷百官有司悉用文治瞋目語難之士欲進而自售得乎而世常言士必不遇而後隠則其所以爲士者從可知矣孔子於大過曰君子以獨立不懼遁世無悶彼不遇而隠者其能無悶也哉是故論士之隠者不必以遇不必以不遇顧其中所存何如耳星溪江君子文居深山之中以素隠名其齋其亦異乎不遇而後隠者乎子之結髮讀書不蘄乎聲利隠自其素志中遭世亂起家從事軍府而不貪天以爲功不闕人以封已𨿽是非萬變禍福相尋而超然其間與人同憂而不同其患其進也不易其常其退也不愆於素如是而隠寜有不遇之嘆乎余嘗論君色和而气溫無城府於中不表襮其外視古幽人逸士無愧焉信乎能素其隠者故爲道隠之時義以爲名齋之記

黟令周侯政績記

國家旣平羣盜所復州邑大帥得承制具官時永嘉周侯君儒宰吾徽之黟縣卓然以廉能著稱汸蓋耳熟焉而未知所以爲政也今年六月以病求醫於黟寓縣北僧廬日與父老相接頗能言侯設施之詳且曰侯有陰徳於人請記其事余曰凡子云云皆侯之政爾何以爲陰徳且居是官則不茍於其事侯非有爲而爲者又何以文爲父老曰不然郡邑不幸陷賊居人無更生之思矣賴朝廷厚恩復得列於編民當天兵逺臨刑威莫測饑饉薦至徵發繁興隕身喪家者何可勝紀而黟人以侯故咸免於非辜其爲陰徳甚著記而傳焉以示吾邑人子孫使無忘侯徳不亦可乎余嘉其辭直且喜道侯善政乃比其事而書之曰至正十三年三月侯始至官卽宣布朝廷恩徳使民戶曉凡紀綱禁令悉復舊規選吏募民守要害人民翕然還業無復疑慮矣數日有使者至勸民入粟實軍儲侯言盜賊兵火之餘民甫安集不宜遽有科擾使者怒以語侵侯且譖之於其長侯卽移文願解職事明日使者果至禍叵測侯毅然上道曰得一言而死足矣旣而主將察侯無罪第以不當辭職加誚讓而已還縣會府帖下錄諸從事者家侯曰詔書已釋罪錄其家非徳意吏言始官軍至時給民印號以明歸正邑民不至者數十家當籍侯曰此等或轉徙他郡或避冦逺山未還或方從軍效用何遽論爲盜親治文書上之皆得免又有命徵郡邑大家城郡治侯力言小縣痍傷後不堪重役往返數四卒得請郡將捕叛卒之匿民間者大索境中比屋惶惑侯出令民無得輙動日與將居處親其鞫問不得妄有稱引民恃以安守疆卒言宣之太平縣一巡檢從百餘人突入境中不可止民駭之侯請主簿將民丁護歸邑中毋令擾民比至問所以來乃太平被盜時縣失其印以盜始從黟來欲執黟民牛李二人去問印所在侯謂巡檢曰公從二人者求縣印當卽其家索之不必以其人去乃與巡檢至李氏居坐門外遣卒入索印無有再命索之無有又命索之巡檢辭固遣卒入印終不可得至牛氏居亦如之巡檢媿屈一旦引去從人有泄其情者曰太平人有惡於富人某某與其吏謀遣卒襲執牛李歸拷令妄稱縣印在某某家乃致死牛李獄中則被引者禍不可解而家破矣知計不行故去爾黟地壤沃一熟而飽三歲亂後畊稼失時溝渠壅底北門堨之渠經邑中曰槐溝積穢塡蕪尢甚侯按圖考問差次其役疏浚有方咸復其舊縣第七都爲浮梁祁門走郡官道郡盜反復以來裏無居人田皆蕪穢不治侯按視其地嘆曰今玆艱食而田復不畊則失業者無還期矣乃下令逺近之民有能耕吾廢田者比秋成十分其入耕者取其六田主収其四明日負耒耜至者數十人侯親至田所勉勵之無種者假之不十日境內荒田皆蒔矣前此侯嘗禁邑中廩糓毋得糶入他境人以爲非至六七月米斗值十餘千黟人有餓者始服其逺見第七都所耕荒田大稔民賴以活者千餘家榷茶使者治休寜吏卒出入旁午求茶商短長以怵吏民其來久矣守疆卒報有茶司吏止茶商境上責賕吏去而商與茶在侯使問商曰私茶以兩計汝憚稱量則毋入吾境俄有報巡茶卒十餘輩先後至者商計窮引避谷中焚茶而去卒至縣詬吏胥索食飲侯視其行槖曰此輩得毋侵掠吾民耶設有言者我必以法治之卒聞大懼求茶商不可得潛散去各以所掠還民家而遁自是私茶不復入境吏卒亦罕來矣縣小吏沈甲與民李丙家爭磨石私遣尉卒索之居十日丙男婦死李乙言婦有孕尉卒暴之致死事由沈甲侯曰與人爭磨石不言官私使尉卒卒不稟尉而往皆有罪卽収繋之謂乙曰汝言婦由卒死惟驗乃辧設驗不實則汝罪亦不輕也吾視汝特怨沈與卒欲以人命破其家爾乙不服侯問婦有他親屬乎乙言有母兄在卽並収乙呼問其母兄女死果有寃當驗耶皆曰女病篤非有侵暴事不忍從驗也乃從之釋乙而論吏卒如法其聽訟謹審多類此黟地陿號大家不過三四官吏逺來常恐失其意於是舉一縣事惟所欲爲而細民告病矣郡邑甫定吏每持豪民陷賊事民得以財自解則所負挾無異平時侯知盜所從起無深惡於其民臨政明辧而遣決剛毅大家者不敢嘗以私服役公庭惟謹小大相安而邑無事矣公退杜門自奉甚約至不可堪有慍見者亦弗卹也凡皆黟人之言如此侯以發陰私不畏彊禦爲怨家所傾然事本末吏牘具存𨿽巧詆莫能文致不過直以非罪之而已是故黟人尢惜之欲來者之不能忘而公論之遂不泯也是有假於餘言焉汸聞邇歲廷議以盜賊滋蔓由守令非才有旨牧守得不次試用稱職者滿歲爲眞嘗切嘆曰起一世人才共成治安之業事無急於斯者聖天子憂民至深至切顧方伯連帥舉措何如耳侯才識通練尢長治劇以諸生爲府吏歷茶鹽漕所至舉法除獘卓卓有聲爲書論浙鹽積滯究其槖害甚詳大要以三歲一住煎爲說嘗卹爲吏者無所師法述臨民出政之方五十條以授初仕者從軍策畫多中以功擢用其素所樹立欲自表見於當世故爲令期月具有成績乃卒與冗官俱罷又遭摧抑如此誠逺近所共嘆也爲之記不惟以慰邑人之思庶幾在上者知艱難中爲朝廷牧養小民有若侯之用心誠爲難得而公卿大夫有意乎興賢育材以報國家於無疆者亦將有感於斯焉

月潭八景記

由屯溪溯流西南入張公山二百里盡浙江之源水皆自髙注下湍流峻急灘淺者可揭也當山水奇會處輙匯爲蛟龍窟宅自浮游至龍深以潭名且十數而月潭最奇潭上兩山相揖如牛飲於溪其鼻皆巨石夾溪對峙如門其南有山合諸小水來會離立參拱故潭形正圓其深不可測也每春夏溪流大漲束於石門湧而復墜則震蕩回潏聲振天地勢摧山嶽水之所入深若歸壑虛汨之所出旋如車輪使人目眩心掉不可端視其水落波平則淺深一碧塋徹無瑕鳥飛魚躍於溪光山色間皆悠然自適夾溪多白沙翠竹販舟魚艇往來其間如畵圖然而雪天尢爲淸絕此月潭之大都也朱君伯初父世居潭上心獨有樂於是乃閣其南曰臨淸亭其北涯曰觀瀾造小舟置筆牀茶竈其中曰釣雪其取於是潭者備矣其於遊觀之樂至吳潭之北曰平林竹樹蒙宻有隠君子居之平林東五里有古叢林曰星洲寺每與客艤舟其下意適則澹然忘歸南七里有顏公山相傳昔有隠者於此仙去君暇則杖屨獨遊遊輙數日而還蓋君之所好樂者如此而廓然無累於其中又如此是故其神不勞其形不衰優遊無爲若將終其身而不厭也於是好事者卽潭之景物曰月潭曰石門曰臨淸閣曰觀瀾亭曰釣雪舟曰平林小隠曰星洲寺曰顏公山爲詩凡八詠以貺君而屬汸記之汸蓋未之暇也至正十七年夏五月始來遊於潭上而切有感焉時郡邑洊經兵火水村山郭名鄕甲第髙臺別墅凡昔之以紛華盛麗相誇詡者莫不化爲丘墟瓦礫荒田野艸則人與物之變滅相尋者多矣惟君與是八景者俱無恙也然則君之不以此易彼也宜哉吾聞之智士無思慮之變則不樂察士無淩誶之辧則不樂錢財不積則貪者憂權勢不亢則誇者悲皆囿於物者也豈惟囿哉舟已敗矣而乘風破浪者方新車已覆矣而夙駕疾驅者未已乃若有物使之然然則世之人終不以彼而易此宜也蓋於是重有感焉遂爲之記使後之人知月潭八景之顯於時實自君始

橘隠堂記

朱君廣仲父築室於溪流之上環舎前後皆種嘉橘題其堂曰橘隠日與鄕之老人徜徉其中以奕棋飲酒賦詩自娛蓋有慕夫古者商山四皓東園甪裏之倫也客有謂君曰昔秦爲無道海內思亂故此四人者避而去焉髙祖龍興羣雄景附髙此四人者之行而求之數歲不得卒爲呂后太子以卑辭厚幣致之於是四人者皆老矣觀其對髙祖之辭甚陋且墮張子房計中而不悟者𨿽一時徼安劉之名其道不足稱也今君日以種樹爲樂視世之榮枯得失廢興成敗漠然不入於胸中又何羨乎四老人者而比儗之耶君喟然嘆曰若是乎子之論人所謂終無已者夫秦失其鹿劉季與一二刀筆吏羣椎埋屠狗【樊噲】吹簫【周勃】販繒【灌嬰】之徒相與犄而逐之不可以儒說也彼誠知儒者迂闊於事情設有以儒見者輙嫚罵解其冠溺焉叔孫通挾禮樂之說惴惴焉在鯫生豎儒間縮項吐舌不敢出一語急取故羣盜大猾薦之其不爲陳渉之孔鮒項羽之韓生者幾何是宜此四人者逺避而不爲出也迨天下旣一上乃欲以愛易太子在朝之臣舉無能回上意者而張畱侯陳戶牗之術至是亦窮矣此四老人者一出而國本定漢祚遂安旣乃飄然去之不知所終則非有所利而爲之亦明矣而子猶有疑於其出處去就之間乎今吾幸不爲世所知惟戒家人子孫異時有橘實大如四五石甕盎者愼勿摘也吾得深根固蒂於是足矣客笑曰若是則子過此四人者逺矣遂書之以爲堂記

松云軒記

星源郡邑東北有川曰龍潭龍潭之上爲鴻村山水奇會處汪君仲魯旣葬其母夫人於此又築室墓傍以居室外構隙宇宇間函丈賓友之接燕閒之處皆在其中扁曰松云軒或者疑之則曰君蚤以進士舉世皆謂公譽可立致中遭亂亾避地無所提卒數十立保伍塞亭隧左支右吾風飡雨宿不倦鄕人賴之𨿽擢居州牧猶謂不足爲君報今一旦退居山澤與林翁野叟折旋斗室間非人之情沿龍潭而下兩山壁立如丹艧之呈一溪曲折其間宜小舟臥遊循鴻村而上千崖獻奇萬谷匯碧泉石之怪譎林木之靚深可以娛心神悅耳目者多矣乃獨寓意於松云是皆有未易解者客或曉之曰士之所以出處進退者非富貴功名遊觀閒逸之謂也然或志不足以自彊才不足以自固而出處進退之間未能超然無累於中則變故之來能不摧折潰敗鮮矣尙何富貴功名遊觀閒逸之可言哉今君當覆邦萬方舟流靡屆之時能與鄕裏宗族同其憂患而夷險一致人無間言松之獨貫四時不攺柯易葉庶或似之其用舎以時去就不膠則云之無心出處亦靡間焉人見其偃然一軒中日觀夫二物者蓊蔚蔥蒨澹蕩沖融倐往忽來合散無迹而不知其心有獨感神有冥契則𨿽無是軒與二物者可也又何必窮極穹顯搜抉奇奧然後爲得意哉夫輞川之景物勝絕一時而後凋之節可媿平泉之艸木累於貽厥而無心之道罔聞是皆髙人達士之通獘也又何疑於一軒之易足乎疑者不復能詰他日余過君鴻村庶得其說及與君相見是軒中俯仰終日竟不見所謂松云者而君淡然自得亦無異舉進士時乃喟然太息以客爲知言遂記其說於軒中而去

東山存稿卷三

●欽定四庫全書

東山存稿卷四

﹝元﹞趙汸撰

○文

方山樓記

吾州在萬山間飲食起居無不與山接惟浙江之上游率水出焉酈道元水經注所謂率東者川平山開洲渚隠見煙雲藹杳有江湖之思兩涯多窮林密竹垣屋靚深前直孔道舟車所輳行旅所趨日用百需不求而至居人皆有以自樂與他裏不侔中更喪亂蕩爲丘墟而荒郊斷岸衰艸寒煙四顧寂然江山不可復識矣程靜翁世居北涯之上乃絕大溪而南作重屋兩山間以居屋前有山端重若屏顧而樂之因題曰方山樓樓距故居不數里右阻大溪左挾邃谷長松巨杉參錯掩映四方賓客往來之士風飡露宿之餘登樓而賦者皆徘徊而不能去壬寅之春餘還自郡城道過率東泛覽溪山有感於今昔之異呼舟叩門訪君登樓少憩亦喜其能擇勝而自適也爲之嘆息不已君曰不然吾豈樂乎是哉夫人之嗜欲無窮而生業廣陿有限以有限給無窮是以利害交乎外而好惡取舎戰乎中𨿽有林泉之美耳目之娛其心焦然常若不可以終日我則不然築室足以居妻孥供祭祀而已不必有餘推此類也則名譽不必矜恩讎不必快子孫孫子不知何人之計不必豫爲之憂是以吾心休休焉無往不樂不待林泉之美耳目之娛而後爲適也余曰善哉信如君言居室可益也不能必其身之安田疇可廣也不能必其子孫之能守恩讎可快名譽可矜而不能無失意之時激昂靑雲得志富貴而已有議其後者矣昔人有藏舟於壑者以爲莫能奪也然而夜半有力者負之而去今君之自處者如此𨿽有大力其如君何道經率東而有感於江山風景之不同者登君之樓而獲聞斯言亦可以悠然而自釋矣不亦善夫遂書之以爲方山樓記

雲麓書隠記

鄂州蒲圻縣南有疊秀山山之壯麗吾邑主簿何君故居在焉始何君去其鄕數載桑梓之念已切於中有爲圖疊秀雲林之勝使時自覽觀以自釋者因題曰雲麓書隠以見其志云旣歸大邦遂佐玆邑每與人言之不忘且俾汸爲之記汸聞而嘆曰嗟乎君何以隠爲哉吾精神敝於樂餌寒暑遷於牀簀飲食起居動靜百爲一切易其常度蓋濵於危亾者屢矣惟如是君子以隠疑之故𨿽病之至於斯極而有不察也嗚呼豈猶有待而後信耶夫隠之能爲不祥若是而君又何取焉吾觀君以文學從政兢兢畏愼不敢少越繩尺而亦不爲崖異以徼名屢董重役未嘗以鞭朴示威而吏不能欺事無不集觸風雨犯寒暑出入鼪鼯■﹝犭員﹞狖之區與從禦同甘苦或不爲上官所察未嘗遷怒於民其居官任職超乎流俗有如此者乃欲一旦飄然與世相忘恐不可得又況一室蕭然簞瓢屢空有慍見者弗暇卹也則𨿽欲千里西還爲隠居計事亦恐未易遂意君徒有所激而爲是言或姑以寓其意焉耳故不暇深叩君所以然者而論著之無何君復以書來言曰吾先世蜀資中人也宋末曾大父第進士官於廣而蜀已殘於兵乃畱家於鄂自吾祖吾父以及於吾家於是者四世矣俄而逃難駭散吾宗奕世之祀不絕如綫今子孫存者惟吾一人而已況先人敝廬久爲荊棘之墟丘墓所在又皆狐兔之藪不孝之罪尙忍言耶倘旦暮得代去且當號於當道君子以圖歸省結茅茨修墳墓力耕以供祭祀暇則求父書而伏讀之庶幾克遂其初志而曠官速謗虧體辱親之罪亦可免矣此君之自敍云耳然則士之志於隠者非得已也而世之君子僴然若不察其情曷不以何君之事觀之乎傳曰學士大夫則知尊祖矣尊祖故敬宗敬宗故収族又曰其所厚者薄而其所薄者厚未之有也況君家自毅齋見山至龍岡先生三世鰲極有轉移而科名相踵不絕詩書禮義之澤非他族比也雨露春秋之感精神翰墨所存委諸艸莽而不圖其可乎哉然則君之彷徨西顧而不忘乎雲麓之下者夫豈有所激而然哉昔者蜀郡虞公家於江右者再世矣嘗與人言蜀被兵時故家大族狼狽奔走流寓東南而蜀之君子官於中朝若郡縣者皆不復能歸若某姓某公子孫今在某郡僅有某人未嘗不爲之感嘆焉時九江有黃楚望先生其先亦資中人爲公所畱念者蓋公惓惓桑梓之義未嘗以疎逺而有遺類如此況乎何君以孑然千里之身獨承家世之逺乎余察君之意茍得伸其情事區區窮達得失利害之間若有不足計者然後知余所以量君者淺也𨿽然又嘗聞之士之所以自立者才與志也昔者孔子之門有千乘之國可使治其賦者矣有百乘之家可使爲之宰者矣聖人皆不使之處以枉其才至聞漆雕開之言則喜聞子路使子羔爲費宰則怒夫二子者居一官效一職豈由求之比哉而志之所存者弗獲信則有遺恨矣故聖人皆不使之仕以違其志後之有國家者措諸行事未必一一皆合於聖人至於簡才賢以成治功奬恬退以勵風俗亦未有偏廢者也然則何君之志其有不遂者乎故爲之記以俟

雲山庵記

出邑西門渉兩溪而南郊原衍迆岡壠回復煙雲竹樹間有屋數楹負巖石而面隈曲曰雲山庵者寓上人宇內立錫之所也上人以疾病爲道場以湯液作佛事救療一切患苦無二無別不蓄古方書每因癥爲劑君一臣二佐後使先如鑰透簧如矢破的眾醫所不療者輙起之其以爲可治未嘗一失是以逺近數十里間請其藥者十室而九以疾求視者踵相接於途日與人藥多至不可計未嘗記主名卽有不能報他日復請應之無倦色諸以粟米金帛食飲瓜菓來饋謝者無多寡咸歡喜受之如獲檀施上人以粟米飲食瓜菓飼徒屬欵賓客以金帛益市善藥輔其術以應人之求出其所資沛然不窮乃積其贏餘作此庵供養觀音大士置田若干畆擇其徒之謹願者付之使耕且食而職香火焉嘗謂余曰浮圖號出世法而不能不在人間故世嘗以不耕而食病之吾觀世人以陰陽方技食於人者眾矣求其有功而不可以僞售𨿽食焉而無愧於吾教者惟醫其庶乎此吾所以旣不敢安居以食而欲必從事於斯也然旣假是以救疾苦以報佛恩且自給焉而不精其術則去爲奇衺者幾何此吾所以遇有疾必盡吾心而不暇計其報施之有無也𨿽然吾道旣行吾願已得矣而焚修之地弛於妄庸見墮豪奪使奉吾教者疑且怠焉不可也請爲我書之石庶後來有儆其可乎余曰可哉師撫之金溪人幼失父母十三出家十六爲僧策元寺始學醫其師曰僧允中在策元嘗一新其寺遊潛山建觀音堂於市來者如歸辛夘之變始至休寜丁酉秋乃克作庵於玆地其志願所發觀乎其言可見積久充周至不可爲限量報緣所及必將大有震耀於方來而況是庵乎然則庵之永久亦且師一念中耳又豈他人能爲廢興也哉乃爲記其始末如此凡田土物色處所勒於碑陰

櫟軒記

鄭之恆僑居黟水之南烏聊之北題其隙宇曰櫟軒其言曰櫟不材木也無所可用是以能終其天年吾聞之莊生云居無何大夫士爲詩文以釋其名軒之義者甚眾言人人殊鄭之恆不懌以其間日之黎陽山中見支離無謂而問焉曰吾以櫟名軒而人鮮能諭吾志者言之輙異何也支離無謂曰子無惑乎人言之異也世之所重者材也而子獨以不材稱材之所貴者用也而子獨以無用全子無惑乎人言之異也𨿽然生之有壽夭豈材不材之謂哉深山之楩柟豫章閱千百年未有過而問者道旁之樗櫟未拱把而伐於斧斤其所托者不同也夫櫟之不材猶樗也櫟以社而存猶樗之以神也然社有變置而舉或廢之則樗與櫟豈能自全邪謂不材之木獨能終其天年非莊氏意也彼莊子者悲夫世俗之士以材爲累不若不材者之無用也故爲是不得已之言又悲夫不材者亦有時而不得免也將自處於材不材之間然材不材之間似是而非猶未免乎累也則夫可以害生者豈惟材哉邦君之於國也聖哲之於名也皆累也彼且欲魯侯灑心去欲而遊於無人之野使仲尼辭交遊去弟子而逃於大澤其憂患乎一世者豈有涯哉嗟夫亂世多害智愚賢不肖俱困而莫知除其憂此夫人所深悲而非爲一己之私也子之以不材自處豈其意耶曰然則莊氏昔所謂者非耶支離無謂曰莊子固嘗言之矣其所保者與眾異也且子亦嘗聞所謂物之初者乎遊於物之初則不物於物不物於物者益之而不加益損之而不加損天地蘧廬也古今一息也死生旦夜也虎兕無所措其爪角兵無所容其刃無傷於物而物亦莫能傷也是豈材不材之論哉𨿽然爲櫟有道卽子之居行子之志使董梧無所用其助而舎者爭席則材與不材皆不足爲子累矣又何卹乎人之言鄭之恆矍然而起釋然而悟曰善哉進於道矣𨿽然吾於櫟有取焉請書是說於軒中以爲記

顏公山重造全眞庵記

顏公山全眞庵事載宋郢州守郡人羅公頌所爲碑石毀而文僅傳二百年來庵新作者三無爲記之者歲癸巳僧惟忠乃因眷家朱君請書其事於石餘謂玆山在邑南五十里外而環邑中無逺近舉首卽見之其髙出眾山之上固不待言惟舊志言山以顏公隠居得名而不言公爲何如人迨僧慧圓則像設如聖僧大士矣山故有龍池二求雨者必先禱於公而後請水於池眾奉水至其鄕則雨隨而注其靈應之迹今昔無二而碑不言庵所從始甿有爲菑谷中者得古佛像髙數寸蓋範金所爲僧庋奉於顏公神室中自是求雨者必請得金像與水俱尢稱靈異而碑不及其事又志言池闊五畆羅公謂今二池各不過尋丈疑後人湮之若是者皆無所徵暇日當從君登山一覽勝槪以釋所疑然後爲之記未晚也旣而君屢以登山約余以衰病久弗克行甲辰秋七月幾望訪君義門故居夜同宿顏溪僧舎旦日緣隴直上十五里得全眞庵後直危峯峯中引而下爲小阜其左蜿蜒前抱右斷處直下爲壑有堤塞其斷髙二丈餘二池在堤內當庵前右庵所直峯名髙湖峯爲山絕頂後倚古郎山乃星源巨嶂其兩端之隴並出而內拱者盤據復余裏視境內諸大山行而不上分而不完者特異古所謂山川百源能雲雨天子將大雩上帝必先命有司祈祀者非玆山之禱歟世變禮失凡名山有神靈者皆以佛老子之祠當之其像顏公如古聖僧而又重以金佛事無足疑者是山之能出雲雨以濟生人而靡間於治亂安危固自若也山髙而支巄下故防山以內蔽使無是堤則水潦下瀉如建瓴而又安取池五畆哉或言髙湖峯疑以昔人堤水爲池得名今遇霖雨彌月水皆入二池而涸山中人方以爲異則謂後或湮之亦未有以證其必然旣山之神靈有在則凡若此者姑置勿論可也乃爲考其本末而爲之記曰始開山奉顏公祠者僧如升其歲月不可知矣重作庵者慧圓則宋建炎庚戌之歲也名其庵曰全眞且爲書扁者金部髙郵吳公並今之請文於羅公則知惠州邑人朱公權也寶佑丁巳庵毀於火碑碣皆灼壊而金像與顏公儼然獨存募眾力創梵殿廡鐘樓如式者僧道穹也庵無田以膳眾僧徒應供者以出入爲艱乃卽顏溪土地神祠爲別庵居之以便請召自是上方非禱祀不至而屋室有壊者矣大徳丁酉有從僧淨貴之請舎田倡眾食淨人以職焚修且刻之石者里人杭州路人匠提舉朱君震賢首爲淨人者程普應也至正丁卯悉撤其敝而新之者僧良辰淨人兪道堅兪道美也鐘樓舊在庵前危峯上後又建於其左皆慿虛下瞰數百尋以不利於久乃作於前峯蜿蜒中其歲復爲丁酉而創重屋五間於殿後以爲齋堂則前邑令吳君遵也蓋庵之規制至是略備矣髙湖峯兩腋泉會於山麓是爲顏溪土壤沃而菑害鮮其族居於溪上者巴余汪三家世修祀事以答靈貺而惟忠巴氏子也上距如升傳代二十有一今淨人吳普壽本洪都建昌盧氏子以勤謹稱山髙苦寒雲霧所蒸衣服器用常濕潤屋善敝勢不及百年其人非朴實而堅苦者亦不能久居也而惟忠之徒曰印宣者將以己資買田庵中而反於是山老焉乃並爲書之朱君名復於提舉爲從子云

聽雨軒記

韓君仲亷嘗治一室書冊幾杖凡百日用之需具在兄弟二人同處其中自爲師友以爲人間之樂未有加於此者適秋夜大風雨作相視翛然有感於眉山三蘇公京師驛舎之約題其室曰聽雨軒其後稍出遊江淮見武威余公而告之餘公爲篆書聽雨軒三大字歸而揭諸楣間造其室者莫不油然增手足之愛焉中更亂亡井邑爲墟季子之不幸蚤世而余公書獨存仲亷卽其寓舎重辟一軒仍舊扁以寄其幽思且使汸記之汸以病廢筆硯久矣而仲亷每相見輙以爲言念終不可無一辭以釋其意者乃告之曰昔者二蘇公之大科舉也其君爲仁祖其相爲韓忠獻公以二人薦者歐陽公而其進退者司馬君實範景仁諸君子也蓋自三代以下未有盛於斯時者二公者起西南數千里外明天子賢宰相將皆以宰輔儲之區區小有得失何足深計而乃憂別離之不免慨功名之難期於韋蘇州之詩遽有感焉何與夫蘇州之示二季特其適然之辭爾而公以爲終身之戚每遇離合感慨必形於言又何歟傳曰未及而憂憂必及之彭城之漂泊黃筠雷儋之相尋固已兆於斯矣今君兄弟幼同學長俱有志於四方千里之塗未發軔也而又姑取昔人感慨之無已者以名其軒居𨿽曰天倫之樂存乎寂寥澹泊之中有非他人所能知者而亦豈可謂之適然也哉𨿽然未及爲憂與憂而弗釋君子皆弗與也故子由彭城所賦讀者淒慘而長公亟思有以解之然長公旣謂子由自少曠達天資近道矣而猶必以退休相從日長爲辭則其未達者猶在也吾觀仲亷衝然其如寄陶然其若忘於曠達而近道蓋庶幾焉況乎進退存亡處之有素方之二公其海崖之後乎軒名𨿽舊而其人所存則已進於道者矣故卜子夏之告司馬氏者不復以云

知本堂記

宗法之廢久矣近代盛時𨿽號爲世家大族者其子孫往往散越無以相維與凡民等而況於衰亂之世乎可嘆也已傳曰人道親親也親親故尊祖尊祖故敬宗敬宗故収族此宗法所由立也茍人道不明而尊祖之義闕則𨿽有世家大族而窮禍患害不能相収亦何足異哉故曰鳥獸則知有母而已庶人則知有父矣若夫學士大夫則知尊祖矣今兄弟𨿽或異母其與己同出於父則一也而世或以同產爲加親是知有母而不知有父也親兄弟與族人之爲兄弟者𨿽有戚疏其與己同出於祖則一也然親兄弟則知愛之族人之爲兄弟者則不知愛也是知有父而不知有祖也知識且不足以及其祖父於族人何有焉是故貴不與賤齒富不與貧敍爭奪之端多於異姓忮忍之害憯於他人豈惟不能収也哉然則尊祖之義固不可論於凡民也嗚呼其亦可哀也夫若夫有志之士因其所可爲以爲其所得爲使親親之道復明而爲尊祖敬宗興行於一家以達乎一鄕一國是固學士大夫之用心也同郡汪侯仲玉早歲嘗有志於斯中遭多難𨿽軍務塡委未嘗一日而忘乃卽星源大畈田中創重屋爲楹間者五其上通三間以爲室奉始得姓之祖神主中居及初渡江者及始來居大畈者而昭穆序列左右者十有�世又爲廟於屋南像其祖之有封爵在祀典者配以其子孫之有功徳者四人重屋之下有堂有齋舎延師其中聚族人子弟而教之廟有廡有門時享月薦買田以給凡費者若干畆合而名曰知本堂以族人之屬尊而年長者主祀事焉別爲專祠於大畈西浯村先人故居曰永思堂祀髙祖而下四世其田與祭則繼髙祖者主之焉蓋知本者以明大宗之事而永思則小宗之遺意也夫宗法之不能復古自今世以來病之侯之意蓋欲因四時之享以寓合族之義使其族人之登斯堂者思世家之逺如彼而有功徳者之盛又如此則必不肯一日自同於凡民子弟之學於是者晨夕瞻敬知千百人之身本同出一人則親親之念藹然自生必將力求所以無負於先王之教者矣嗚呼若侯爲此者豈非學士大夫之志也哉自禍亂以來所在大家殱夷不能相保何可勝數大畈之族以侯力獨完又作斯堂以尊祖敬宗教示將來其所以遺夫族人子孫者可謂逺矣故爲書之侯名同始得姓者魯成公子諱汪父名嘗食采潁川初渡江者漢龍驤將軍諱文和始居大畈者諱中元有封爵而在祀典者唐越國公國朝封昭忠廣仁武烈靈顯王配食者團練使積官禦史大夫諱濆神號端公中元其仲子也曰順義軍使檢校司空諱武皆以靖冦捍患有功曰宋西京文學四友先生諱存有經學行義曰端明殿學士招討制置使立信以忠節顯皆其譜實云

休寜監邑坊公閔雨記

春秋魯君有以閔雨得書者君子曰其有志乎民也閔雨則其有志乎民何閔雨而雨也閔雨而雨則不閔雨者爲無志乎民罪也以無志乎民者爲罪之在則閔雨者之有志乎民不可不書也若坊公彥翚之爲休寜者其知春秋閔雨之義已乎曰若坊公可謂能閔雨者矣公之閔雨柰何公在官之明年雨不違時野無惰農苗以美矣俄雨環休寜之邑四郊同日大水漂禾稼蕩民居室不可勝言也而邑之言則曰大澇之後無丰年旣而果彌月不雨苖將槁矣公惻然憂之若鋒刃之在己也亦旣率僚吏行禱羣祀曁名山大川於社於門矣而不雨旣又召佛者老者方技者各使以其法求焉而又不雨則旱甚矣於是民嗟以怨而公不怨也巫窮以怠而公不怠也晝曝於野霄露於庭不知其病也乃齋宿走祠所再拜稽首興手瓣香跽而禱之曰以蒙從政於玆而歲不雨蒙不足托於士民之上矣今旱日甚殆不可生是天絕之也民無罪而天絕之吏有罪也請以絕民者移諸吏言訖淚緣睫又再拜稽首退而屏處卻食期必得雨乃以厥明日雨於南郊又明日大霈於邑西雷電晝冥四合齊注於是槁者蘇秀者實歲不凶矣若坊公可謂有志乎民矣然則他邑亦有閔雨者乎曰有則何以不見稱於君子其閔雨非閔雨也事至而後爲之者也他邑旱則民叫無辜於天而吏弗聞也乃蠭集於公堂噪而假粟焉吏爲發廩以賑之而後定則其閔雨者非也事至而後爲之者也夫民易動而難定也易使而難悅也是故善保者必愼其幾焉若他邑之民上者亦殆矣古者三年耕必有一年之食則坊公獨非事至而後爲之者歟曰公爲政期歲矣不得責三年於是也其爲政柰何民之情僞無或隠也然不恃以爲明獄之大小無不察也然不倚以立威吏民之欲求寵於公者茍假其一嚬一笑斯足逞矣而公不與讒諛詆詰之辭不至於耳苞苴請托之問不至於戶豪舉武斷欺負之徒不行境中於是閔雨而雨焉則亦異乎他邑之在民上者矣君子曰若坊公之有志乎民者不可不書也是故筆其辭附諸春秋閔雨之義以俟夫通四方之志者取焉

九思堂記

九思堂者髙昌仲禮公閒居之所也至正十一年冬公蒞兩浙鹽政命前所治邑休寜諸生趙汸爲文以記之汸聞諸君子一言而可以決天理人欲之幾者曰思而已然或昧其當務則剛者健決而失中柔者纒繞而無斷去夫不思而蹈於惡者不逺矣故吾夫子之教欲人卽身心日用以愼夫所宜思其目𨿽九而思則一夫曰視曰聽曰色曰貎曰言曰事六者皆人之所以交於物也曰疑曰忿曰得三者又交物之所不能無者人惟忽而不察與夫思之不以道也是以欲動情勝而蹈於一偏設有覺焉而天君內正以念其所當然則必明必聰而是非不壅於聞見必溫必恭而惰慢不攝於身體必忠必敬而悔尢不見於言行以至於疑不滋惑忿不忘身取不傷亷而動無不當矣故思者所以遏人欲而存天理之防也詳其目則接於外者有恆一其心則主於中者不二譬如明鏡在室上下四旁靡不照而豈有一偏之失罔斷之疑哉自古聖賢所示修身爲政之要莫切於此公能取之以名其堂信乎知所先務者矣然汸觀公之治休寜也不姑息以爲寛而民懷其惠不任刑以爲猛而民畏其威不避嫌以爲刻而民信其亷旣去而復相與立石頌焉字刓而重刻比淪於水又出而樹之愈久而愈不能忘爲禦史彈核無所顧慮言旣不行退居於家者八年未嘗以一辭通貴人親戚在水監行視河患不避險艱及當興重役則喟然嘆曰大禹聖人亦行其所無事而已夫以公之見諸行事如此則存諸念慮者正矣其於夫子之言所謂非苟知之亦允蹈之者歟近世論大夫者咸觀其取舎以爲得失然公嘗謂汸曰凡人材性長短皆得於天至於義利取舎則爲之在我又何難耶蓋非見善明而用心剛不足以與此豈崇猜集忌以察爲明者可同日道哉公之祖哈喇托音監戰公以萬夫長與禦史丞相同樹勲績考呼圖克布哈公仕止鎭江監郡有賢聲而公以冑子入官其世家之澤逺矣因名堂之義以進其徳而偉然自立於一時也宜哉

休寜縣達嚕噶齊巴侯武功記

國家旣一南北極天所覆罔不順承數十年來郡邑之間丰樂暇豫相安於無虞以爲治蓋升平之日久矣乃昔盜起淮蔡羣偸相挺以逋天誅而蘄黃無賴之民始蠭出爲之外應大江而南要郡緊縣皆震動摧陷轉相冦賊則亦漸靡之極也哉徽州治山谷間一旦聞警守棄其民將委要害居人倉卒亡匿市井爲空盜乘虛縱入郡邑以焚蕩屠洗脇民出藏貨爲兵民不勝憤相率奮起圖之事不效舉義者咸死焉而盜益恣睢長驅四出無顧慮矣時不聞官府之令巳三月王師自嚴之淳安乘勝獨克日戰歙南境中得陷賊農甿輙釋不殺使歸告父兄子弟無輕從盜官軍至矣郡人藉以少安實江浙行省宣使巴侯之兵也又兩月行省兵始復徽州侯從元帥沙布鼎公撫定休寜以達嚕噶齊官治其民其後盜去而復來者一再行省兵亦再克定皆仍侯休寜先時軍士遂所復新陷州縣輙用入賊境法而交午之使一切以軍興艸芥其民侯左支右吾寜以身任怨而不忍重傷遺民於瘡痍之後故休寜之民徳侯獨深旣取侯制勝之迹繪爲圖以觀之又請記侯武功以文著其歲月以傳邦人子孫於永久焉侯名巴特瑪實哩字某髙昌人世居河西爲貴宦家早遊京師以材勇聞至正十二年春盜始侵掠浙江郡縣行省臣用薦者言以侯爲其省宣使募兵嚴婺間得壯士數百人還報受命濟師徽州時徽州已陷盜犯嚴之淳安行省平章伊嚕公親視師浙西憲臣來督戰賊屢北師進侯以所募士爲前鋒賊乘髙下石傷侯善馬侯與壯士隠身負崖聚足而度大呼出其後奮撃走之行登賊所據雲頭塔山壊其石寨焚廬舎二十餘處視地形勢還見省憲白之六月初二日也十五日進焚邑人爲賊將者方請之所據道觀得賊六人冶工二人弓矢刀鎗甚眾十七日至第七都與賊眾大戰得賊十餘人明日進徽州歙縣之街口二十日焚邑人爲賊將者余髙居室執其家人子弟付吏二十六日至深渡斬首二級二十九日戰於郡東三十里大佛殺賊甚眾是日復還街口時賊將項奴兒自蘄黃來率眾急攻杭州其驍將拒王師自南來者歙南請相地形便導官軍置營以鄕人助戰侯以省臣命帥兵赴之邑人爭負米取間道餉焉七月初六日追盜孫村斬首三十級明日復與賊戰敗之初六日賊據葉幹山險阻以待侯仰射者皆墜死破其陣得賊三人十三日賊五千人陣於逢村旣戰射賊將二人墮馬獲之追至岑山渡而還十六日得賊將一人追至逢村擒殺甚眾生降一百九十二人諭以恩徳縱還其鄕十九日與賊遇上村賊潰二十三日追至煙村賊以舟渡馳馬射之墜水死者三千餘人二十五日戰歙浦嶺下賊可萬人陷陣奪其大紅旗二午還餘岸賊大至與千戶布延呼魯百戶蘇世傑俱力戰殺賊甚眾所射三十餘人皆殪之賊縱圍官軍侯與二將疾射得脫時犯會府者皆自潰而還始陷徽州大掠金帛去者雲南康人也至是復來羣盜十餘萬萃於徽州復分冦諸路俄而行省平章薨於師侯與諸將退保淳安盜復進據雲頭塔山淛西僉事與行省參政親勒兵侯仍以前鋒破其塔山砦射殺賊二人八月二十八日也自是並日追賊以九月初三日復至深渡初八日以省臣命次玆村循進與大軍犄角得賊二人十八日行省兵大破賊元帥沙布鼎射僞萬戶之據徽州者殪之二十四日以省臣命引兵歸其大軍明日戰賊徽州城外先陷陣多斬獲賊奔祁門其攻宣州者亦潰而還郡旣復行省臣承制具官故侯有休寜之命十月初二日至休寜民皆還業侯櫜弓坐槊旦暮巡警重法以戢軍士之暴民誅惡少導賊殘大家者二十三日賊復以眾至縣西十里楊村侯先諸將躍馬揮雙長刀突陣出入排撃追奔二十餘里擒獲不可勝計撲耙者賊中利器以禦刀槊一可當十賊畏侯善戰每選精其技者以當侯是日有操撲耙大呼直趨者侯左刃按撲耙右刃劈其首賊徒屬目皆失聲遂大敗之十一月十三日民有言項奴兒自廣徳陷常湖爲大軍所逼棄其眾逃來已入休寜境中者侯與邑義士分道遮捕斬首三十餘級生得項奴兒及其將二人婦女二馬四騾一銀牌一僞符牒五別帥以兵下祁門未定遽分兵還黟盜一夕奄至師潰還休寜黎明侯聞賊至卽彀弓上馬迎戰時大霧四塞咫尺不辧人馬盜由邑西繞南門取東門同時大呼齊入我軍無營柵帥與吏士在邑之民皆遁焉侯單騎去盜數人追躡且及侯回刃擬之盜不敢迫復徐去間道從省臣退保淳安始羣盜出祁門將散去會湖口劇盜以其眾來助故禍愈烈分掠休歙二邑境中同日皆徧殺人滿山谷旣多得財稍引去其前冦者皆爲官兵所敗十二月二十四日從省臣進復徽州與三萬戶之兵軍休寜至正十三年正月十七日賊復大至官軍戰小卻明日戰邑西藍渡殺傷相當賊來愈眾又明日遂薄邑治侯力戰至暮溪橋壊舎馬步鬭跳出重圍者再奪賊所得我軍名馬以還天又大雪官軍不利師退侯亦行募兵嚴之遂安會行省平章公以大軍平蕪湖廣徳移軍撃賊淳安走之命侯與格爾千戶蒙古軍及趙萬戶軍俱進次玆村煙村之地是月三十日會大兵定徽州三月初五日至休寜仍以達嚕噶齊治其民自始受命募兵至是周一歲矣先是郡邑不時定士多亡失三易主將故侯功狀未著然意無纎芥不滿識者多知而村落間兒童婦女皆知其名矣夫當盜賊方張之時以新募數百之眾深入溪山據其胸腹而日與之戰使郡人知官軍有必至之期無敢輕於從賊他出之冦有所顧慮而奔潰以還又能撫循遺民俾休息傷殘使瘡痍易合則其所繋逺矣豈獨是邑之人於侯能不忘哉矧侯方妙年以忠勇絕倫之姿益廣愛人之術異時建大功名取髙爵顯位爲國家著得人之效將自玆始乎故爲之記

商山書院學田記

新安自南遷後人物之多文學之盛稱於天下當其時自井邑田野以至於逺山深谷民居之處莫不有學有師有書史之藏其學所本則一以郡先師子朱子爲歸凡六經傳注諸子百氏之書非經朱子論定者父兄不以爲教子弟不以爲學也是以朱子之學𨿽行天下而講之熟說之詳守之固則惟新安之士爲然故四方謂東南鄒魯其成徳達才之出爲當世用者代有人焉然考其學所由則在宣政間婺源有汪公紹者始作四友堂於其鄕以居四方學者其子存遂以明經教授學者稱爲四友先生一時名士若金公安節胡公伸輩皆出其門此吾郡義塾之始見也其後則有尙書錫山陳公之茂初尉休寜命鄕舉秀民爲學官弟子而躬教之故休寜之學特盛歲大比與貢者至千人蓋有自來矣迨夫世降日下文治旣微俗亦少衰焉薦經禍亂自井邑田野以至於逺山深谷民居之處莫不蕩爲丘墟學者逃難駭散未安其生又奚暇治詩書禮樂之事哉識者於此蓋深憂之而郡別駕汪公義學之建田租之廣所爲惓惓者也公四友先生七世孫也其平居時嘗欲推先世遺意創義塾以教鄕人子弟多難未遑間𨿽從事軍旅日不暇給而未嘗少忘於中至正丙申歲旣以義兵克定鄕郡駐師休寜什伍其民使相守護郡邑蓋少安焉重惟人亡禮失經殘教弛莫甚於斯時作興之機不可少緩也乃求溪山淸邃之地得邑人吳氏遺趾於商山之南五里規創書院以爲學者講習之所其旣廩之供則買於旁近得田二百餘畆在黟者五十餘畆命邑士黃權圖其地形廣狹識其物色處所歲入若干爲籍以示久逺而司其出納其學舎造作土木工役之事始終巨細之相其成者皆屬諸宗人周周亦四友之族也其廟學之制釋奠之儀師弟子供億之節教學之規一切皆使學者相時考禮以序爲之公若無所豫焉公之所尢汲汲者在乎定厥居以収其人於散亡之餘繼之粟以續其食於族處之日使士得安身一志以從事於其所當爲者而已於是周與黃權以告於邑人趙汸而請記其事汸聞而嘆曰於乎斯文之興喪天也世變極矣豈其遂泯絕於斯乎抑將有待於人乎夫有國家者化民成俗之方莫先於學而學之爲道又非可以私意茍且而妄爲之者矧新安之學本乎郡先師者父兄師友之授受猶或有傳也其可一旦廢而不講乎此固大夫君子之所宜盡心而凡民俗吏以爲迂逺而闊於事情者也今別駕公以剛明之姿承家世之逺𨿽兼職軍民令行郡邑而凡所以爲妻妾之奉子孫之遺者漠然不動其心旣建知本堂以膳其宗族而興學育才之志不懈益虔蓋如此其觀夫興衰之變存亡之故而審夫得失之機也明矣天其或者尙存斯文遺緒於東南則商山之學者必有光於四友之堂而汪氏爲世有功於新安之士矣是豈非公之志哉乃爲之記使刻諸石以勉夫在學之士而凡學田之物色處所歲入之數鹹勒於碑陰

東山存稿卷四

●欽定四庫全書

東山存稿卷五

﹝元﹞趙汸撰

○文

書東坡尺牘後

宋禮部尙書贈太師東坡蘇公忠義貫日月名聲塞宇宙蓋千載一人也妙齡登髙科思以文學經濟如賈太傅陸宣公中歲偃蹇不偶始畱心佛乘交友禪伯如白樂天栁子厚晚節播遷嶺海遂欲陰學長年起然遐舉如安期生梅子眞此公平生學術三變見於手筆書疏者具有本末也若夫文章妙天下特其餘事傳周易尙書解論語亦博洽之及爾要非志气所存然公嘗有言曰膠西多古君子使蓋公眞往來其間軾何足以見之與答陸子厚書所論黃髙人之意適同噫內聖外王之道不明而豪傑之士不能忘情於方外者如此然則世人所求於公者殆其粃糠土苴至正己丑秋過倪氏黟川寓居敬書此於其所觀東坡尺牘後

跋歐陽文忠公墨迹後

歐陽文忠晚歲好習書意有所至輙形紙墨若今趙郡蘇公所藏二帖是也宋翰林學士恩禮頗不及唐然於天下國家事無不得言則言語侍從論思獻納之職未嘗廢文忠猶以禁職不當外同百司欲漸修故事蓋君子居是官則思盡其道如此使如太史公所謂文史星歷主上尊禮不如公孫丞相者其肻一朝居乎且公在致和間爲職事言可也治平初入政府熙寜補外矣猶紀閱錄視眷眷不忘欲廣其君之見聞而引之當道者夫豈以逺近親疎而有二哉時王荊公方得政職謂都兪之間有樂子無知之意蓋與文忠用心正相反則盡排眾議獨運化樞以至於敗乃翁事亦何怪哉

跋東坡墨迹後

大參蘇公出示東坡墨迹一卷前一帖玩其詞意疑是元佑間未被譴之時與嘉父公嘗有書與嘉父論春秋學甚詳繼聞其作春秋博士而喜者也次一帖過嶺後書不知與何人後二詩在化州追寫惠州所賦則行渡海矣按東坡以紹聖四年丁丑五月再貶儋耳時子由亦責海康相遇於滕同行至雷六月相別遲卽子由長子侍行者二詩實當時所書也羅浮棲禪之遊視丰樂橋釣魚逍遙堂采杞無異與焚香黙坐小室飽飯爛睡爲埀老安逸皆是翁實語始翁過嶺有云今日嶺上行身世永相忘仙人撫我頂結髮受長生蓋已信死生禍福非人所爲矣臨卬魏公獨以要觀南海窺衡湘爲傷於大豪欠卻敬天之威气象豈儒先君子所學不同執徳亦異邪𨿽然以埀老之年當轉徙流離之際而浩然無毫髮顧慮非此事素定於中者殆未易能

題三史目錄紀年後

作史之難尙矣司馬遷班固纂其家學範曄歐宋潤色成書皆歷年之久而後克就其攬取該備固宜又漢唐惟吏治武功最盛是非易明然而王勃劉子玄輩搜討摭拾其間猶未已也陳壽而降蓋無幾焉宋有天下三百年人材學術上嫓成周論政議禮明道正學皆未易一言蔽其得失中間二三大賢欲以修於身者措諸當世稽古考文之士星羅林立抱遺經以求致用之方而故家世徳衣冠文物與其國祚相終始表世系志藝文傳儒林者亦或未之見也況理度世相近而典籍散亡遼金傳代久而紀載殘闕欲措諸辭而不失者亦難矣哉參政趙郡蘇公早歲入冑監登禁林接諸老儒先生緒言最爲有意斯事嘗取三國史誌文集總其編目於前而合其編年於後事之闗於治亂存亡者則疏而間之題曰宋遼金三史目錄所以寓公正之準的肇纂修之權輿也後𨿽出入中外不克他有撰錄而所至訪求遺文考論逸事未嘗少忘近歲朝廷遣使行天下羅网放失大興刪述之事則宋遼金史皆成矣若夫合三書於一致以求治亂之原而不相矛盾極其賢人君子之心志以徵文獻之盛而無所逸遺則由目錄紀年而廣之豈無當論著者公其尙有意乎

題耕讀堂捲後

余讀耕讀堂記於郡邑故家興廢之由竊有感焉異時豪傑特起之士奮自田裏掇危科躋膴仕視功名富貴如持劵取物皆讀之功也而奚暇於耕迨其後裔蒙世徳因遺業襲紈綺厭膏粱凡可以悅耳目娛心志者皆坐而有之則並忘其讀矣欒郤狐續降在皂隸叔向所嗟貴遊子弟轉乎溝壑推之埀訓古今一轍可爲悲夫鮑氏之先以慈孝稱其見於鄕先生方公回程公文所紀述者太史氏已特筆書之其勤生緝學皆以積累馴至而無所願乎其外子孫守之以爲家法焉是故伯原父當英妙之年卽恬於進取築室讀書從師取友而不忘稼穡之事所以承家保世者深且逺矣縉紳先生莊色而書之固宜歲戊戌余自鄰郡還道哭鄭先生所過名鄕甲第皆蕩爲丘墟而耕讀堂獨巋然無恙時伯原父方家居父子自爲師友翕然爲鄕裏所稱蓋嘗望而嘆曰鮑氏慈孝之澤未艾也因尙絅寄示此卷輙書其後以明諸公爲知言云

書趙郡蘇公所藏經史遺事

後金章宗朝史官所得內送顯宗爲皇太子奏東宮闕官帖黃一紙命編入實錄進士劉國樞記其父司經迎所聞皇太子嘉言曁詩文凡八條詩不錄翰林學士張行簡起居注艸槁起明昌六年正月朔止三月十五日後有張公題識及部數脫槁提空式今趙郡蘇公通輯爲一卷而藏之金至世宗南北戰爭甫定蓋天所以靖斯人也皇太子簡賢徳職輔導其深知所以爲天下本者乎及觀國樞所記則於南面之術得之已多惜乎弗克嗣位而崩殂爾起居注記章宗言動甚詳其禮儀國用除罷聘好可備參考所云禮部尙書張空其名爲讜直官重勘鎬王獄者乃張公之父諱故下文書名字皆闕其右體新史言允中之獄成於宰相無將妄想之奏朝臣惟曹利用乞貸其死而章宗不從則猶有未厭人心者時張公已罷兼職不及記覆治何狀不然尙書當時名士以讜直舉豈得黙黙無一言耶張公自言以明昌三年閏二月兼記注凡歷三十九日而本傳不書百官志亦不言起居注嘗用學士兼則闕文多矣且當時左右有簪筆之臣纂修有實錄之篇史官不爲虛設而典籍散失如此良可惜哉公家藏書萬卷於遼金逸事宋代遺文猶拳拳収購不倦此其毫芒爾蓋有志述作者其平居暇日必如是而後可庶幾也當朝廷修先代史一時文學之士莫不與能乃獨畱公外藩論者每爲惜之而汸竊以爲不然者眉山公有云文字議論是非予奪難與人合甚於世事藉令公被命入書局果無昔人頭白汗靑之誚而函承旨意敏於撰述有如今日之所就者乎汸所不能必也善乎資中黃先生之言曰制作之文上闗天運非可以私意茍且傅會其間者然則网羅遺逸成一家言藏諸名山以俟後之君子將不在於公乎

書蘇奉使本末後

自帝王巡狩省方之禮廢後世人主尊居九重懼憂民一念無以自達下情或不得而上通也於是始遣使分行天下以問疾苦明黜陟爲事所謂揭日月於久昏轟雷霆於重聵誠承平之曠典聖哲之宏規矣若乃委任隆重戒勑諄嚴由乎睿斷則未有若皇上至正五年明詔之盛者焉故輶軒未出國門而四方萬里至於海隅蒼生寒饑滯屈鰥寡孤獨皆翹然有惠鮮之望矣是時江東西閩浙間官吏發百姓治道路張設赫奕如待神明使者所至持訴牒遮馬首號呼者千百餘輩皆漫不加省不過卽官署一布徳音而去未知聖天子屬以何事乃漠然如是乎頗聞他道有捽持長吏發擿司憲者莫不稱快然民生多艱獘源非一茍咨詢謀度有所未至則興廢舉墜之方洗寃澤物之實果何如邪八年冬來錢塘於省掾葛元哲所得觀參政趙郡蘇公奉使京畿還朝所報公事綱目首詢民疾苦其事二百八十九次興廢除利病五十七禁革科擾四十九均平差役二十三平反寃獄一十六昭雪攺正二十二追問髒污七十六責罰稽違七十一斷革凶寃惡三十六體察糾劾五審理罪囚九十七建白時政二十一勉勵學校三勸課農桑四而薦舉官吏一十四終焉所歷神州赤縣三十處罷斥官吏四百八十六人觀其後先可以知亷問之有序考其詳略可以見緩急之得宜大抵好惡重輕一因民情而已無所與非惟不能造端以求釁亦未嘗廢務以市恩也旣又聞僉憲楊公晝躬詰問夜稽案牘殫智竭慮所得悉在於此當時黎庶感悅稱爲包待制優伶鼓舞方諸韓魏公則聖天子深仁厚澤固已宣布浹洽於邦畿之內矣夫以公之用心如此而亦與不稱旨者同得罷歸未審廟堂之論謂奉使當作何體此其意或有在非艸茅所知也夫善爲國家者如醫之理疾必審其元气盛衰感受新久以施標本之治故病去而身安彼庸醫以溫平藥沈痼固無足言然或昧於緩急後先而疏導湧泄率然以施者亦非病家之福也矧京畿上承輦轂實冠諸道設復有當撫循者公其得已乎未幾臺憲交論賞罰未當上復起公於家不一月三進其職則公之行事𨿽不見察於一時而未嘗不顯白於天下後世也竊惟皇上卹民深切至於親遣大使而耳目所及公論亦待久而後明則四海之內不得均被徳澤豈無執其咎者於是重有感焉乃書其說於至正奉使本末卷終

書蘇參政所藏虞先生手帖後

邵庵先生文章學問冠冕一時而臨池之工近代莫及今大參趙郡蘇公以成均舊遊同朝日久得先生手筆爲多比來江浙而先生沒乃出前後十有七紙以淸河元公曁先生與其先公二帖弁於卷首輯而藏之至正九年又十月汸謁公於臨安私第公出以見示因得諦觀連日竊思曩歲獲侍先生燕閒之論每及當世人材必曰吾伯修汸起請曰蘇公今見用於朝有大名於天下所錄當代名公言行詞章山林晚進得窺國朝文獻之盛者賴此二書而已若公學行之詳則或不能盡知於是先生爲言公所以賢於人者因顧侍史抽架上文字一帙來曰此伯修所作鎭湖南時錄以見寄者也汸展捲疾讀先生慿幾聽焉至論帝王統緒之正先生止汸讀嘆曰論玆事於前代先儒具有成言若夫世變不齊異論蠭起自非髙見逺識公萬世以爲心者安能明決如是乎繼此每讀盡一篇先生必爲申其旨意以告在坐者且曰伯修之文簡潔嚴重如其爲人吾嘗欲敍其述作之意顧老病未暇今當成之俄其子敬祖從參政幹公辟爲江西省宣使當受事趨京師歸求契舊書問以待先生曰自吾歸田野未嘗以尺牘通中朝故人惟蘇伯修王君實乃無間爾卽口占二書授簡於汸俾執事焉首末外封名皆自署未幾竟以病不起敍不及爲敬祖旣丁艱故書亦未達爾然先生臥病時嘗謂諸子曰吾居閒久矣知心之友存者無幾汝曹欲刻石壙中求銘蘇參政可也今觀先生與參政公父子諸帖皆辭意諄悉情誼藹然見其於公世契深厚如此趙子長帖乃歸田後第一書惟寄聲君實眾仲所謂無間於此可徵眾仲嘗從先生遊亦親厚故及之蓋𨿽家人子弟間事未嘗屬他人爾卷中有曰閣下力學修行推於實用有曰閣下爲人物學問所歸皆與稱公之賢以語汸者辭旨不少異蓋先生知公甚深期公甚逺匪爲一時遊從之好故其平居與學者言卽其所嘗告公者也托貞石於幽隧豈偶然哉先生好魏晉法書如卷首在朝數帖𨿽臨事遣筆楮墨各殊而指腕妙處使米元章黃長睿在亦無所容喙目眚後字畫多倚側重疊然筆意猶髣髴可見代書泛出門生侍史得於口授故時有訛字所謂副端門人南遊應遣候之應當作因爾追念疇昔爲之慨然乃錄所聞先生語與手書中有相發者系於卷終

書所編李文公集篇目後

李文公集十有八卷百四篇江浙行省參政趙郡蘇公所藏本汸旣從公傳寫復總其篇目如上始汸見歐陽公論文每稱韓李其讀幽懷賦恨不得與之同時上下其議論而老泉蘇公亦謂李文其味黯然以深其光油然以幽自是每欲求其集觀之不可得所得者文苑英華中數篇而已旣又見豫章黃公謂皇祖實錄文如女有正色又子朱子論復性書𨿽病減情之旨出於釋氏而亦善其有如此思慮益以不覩全集爲憾至是乃請於公而得之甚慰也公名翺字習之中進士第元和間爲史館修撰疏言旣以武功定海內當革敝事復髙祖太宗舊制用文徳興太平不然恐大功之後逸欲易生因條上正本六事憲宗不能用後遷禮部郎中面折宰相李逢吉過失移病去雅好推轂賢士韓文公嘗書與之云於賢者汲汲惟公與不材爾其復書以爲韓公𨿽好士惟其有文章兼附己者無所愛惜或不能然則不肯薦拔與已不同又嘗以書責裴晉公居相位道不行忍恥內愧不能忍退其於師友及知己厚者骨鯁無諱忌如此則視逢吉輩復何憚而唐史乃言由不得顯仕怫郁無所發麵斥逢吉旣斥之又自懼而去其言抵牾非事實甚明昔人謂韓公於學莫如文章於徳莫如好直而習之文行庶幾似焉則以韓謚易名而韓李並稱可無愧矣參政公將刻梓以廣其傳於學者故汸竊著其爲人大略且非排史氏之妄以明歐陽公爲知言云

書羅鄂州小集目錄後

右鄕先達宋朝奉郎權發遣鄂州軍州事羅公文五卷權通判鄂州軍事臨江劉公淸之所編次公與劉公同官於鄂公旣卒於官劉公因以是編刻置郡齋於公平生所著不能十一故題曰小集其藏於家者餘五十卷不幸一再傳而中絕遂俱亡矣惟新安誌爾雅翼二書吾郡嘗刻諸梓此小集者郡人亦嘗再刻之故家有其書兵火後板本旣弗存三書皆不易得矣汸避地還藏書多散失求小集於友人又得鄕先生陳公櫟所傳本而正其疑繆顧二家本皆前闕篇目乃爲敍錄如上宋南渡後士大夫經術政理無愧東都惟文辭若與世俱降者𨿽能言之士參立角出各名一家髙文大冊照耀先後而慶曆元佑之風軌邈不可追矣公之爲學自三代制作名物帝王經世之迹古今治忽之變下逮艸木虫魚之隠賾博考精思靡不淹貫起歐陽王曽氏上接漢秦求其合作而斟酌劑量之故其爲文質厚中正而節度謹嚴本人倫該物理闗世教而未有無所爲而爲者使天假之年恢廓光大見諸設施議論風旨自本朝而達天下則韓歐諸子所以彌綸昭代者赫然復見於當時夫豈至於散落僅存如今所傳而已然則劉公旣哀之而子朱子每見其文而推讓之比聞其卽世而嘆惜之者其不以斯歟公早歲嘗以蔭授京官矣考滿歸卽請祠旣第進士得縣矣復請祠越五載乃起倅贑州旣滿歸又七年乃得郡其於進退取舎之際如此志之所存何可量也而天固嗇之壽則當世君子所以重爲公惜者豈惟以其文哉𨿽然公之於文則有道矣公嘗論儒者之學去己之私以盡其所受之分以施於上下親疏之際前聖有作大經大法皆具今之學者亦求合於彼而已其有不合者積思以通之汰去浮游散越之念而日就親切忽不自知其合矣嗚呼昔之以文名家者蓋未嘗及此也以公學於古人而反求諸己者類得其要如此於文辭其有不合乎讀公之文者試以此言思之公諱願字端良號存齋劉公字子澄後鄂州卒時甲子歲十一月日南至趙汸書

羅君傳道鄂州使君七世諸孫也將赴官洪之靖安使其表弟汪弁奉寫本鄂州小集來校其闕誤將刻諸官舎汸以所藏本証之去其續編之弗類者而補其闕逸以還劉公之舊昔四明王公伯厚以博洽名一世守吾郡時於鄂州遺書尢致意焉嘗與郡人前太學博士方公萬里求諸羅氏得爾雅翼而刻之學宮其雜著則舎劉公所編外片言不可復得矣況玆再更變故也乎並錄所敍篇目以歸之嗟夫吾郡先達如金忠肅程文簡汪龍溪吳竹洲方秋崖呂左史諸公文集失傳者多矣亂亡之餘安得子孫皆如傳道之克自樹立以世其家而因得重刻家集以廣其傳乎舊題後十有一年八月幾望汸再書

題妙絕古今篇目後

右起春秋傳止眉山蘇氏凡七十九篇宋故端明殿學士致仕湯文靖公漢伯紀所編始余丱角讀書家塾得諸兄所錄鄱陽馬公文有妙絕古今序已知世有是書然觀馬公辭意若無取焉者因忽不復求其後於書肆中見之卷首不載馬公之序自書謂千戴英華萃矣馬公蓋不諭然後題稱紫霞老人者趙公汝騰也頗言其擇之精然自春秋戰國而後能言之類眾矣七十九篇之外夫豈他無可取者𨿽反復細玩其篇目而終莫知采擇之由因置不取暇日登吳山望海門嘆其宗社爲墟稍求遺文逸事得失衰微之迹與湯公出處大槪而後乃識其意思往書肆求之則已爲人取去矣自是嘗往來於懷每遇藏書家必詢之吳興唐君棣宰吾邑聞餘言旣歸訪諸好事者則已刻梓行後其家以板質錢於富人故傳之者鮮唐君從富人摹本以寄余始得之乃爲次第其編目如上嗚呼是編所錄若鄭子產樂毅諸葛武侯範文正公類非以文辭名世者當宋之季世內修不立外攘無策生民重困疆場日蹙天下所願見者四君子而已彌逺淸之嵩之大姦相繼擅國貪權黷貨與中外爲市而又有進聚財之說於其君者於是以萬乘之主而納私貢丰內帑近習女謁濁亂朝政觀範匄重幣韓起求玉郤至以富魏舒以賄囊瓦以貨見譏於識者而左氏亦以懲肆去貪爲春秋之法豈非迷途之疾呼也邪端平諸巨公學術足以匡君才猷足以定國而阨於權臣志弗克遂竊觀國勢日蹙亡形畢具與晏平仲叔向兩賢深語交論齊晉之衰而莫能振起者同一喟也然而本原始禍則理宗徳彌逺立己而舉國以聽焉視周襄王不以私勞變舊章有慚色矣於是自天子公卿大夫而下盡失其職曠其官若季氏之婦所以誨其子左史倚相論衛武公子產諫子皮郵無正諫趙簡子者乃其君臣之龜鑑邪又究而論之則自髙宗忍恥事仇稱臣割地使三綱不正國威不立以至於斯當時士大夫非無申胥魯仲連公子無忌虞卿之忠讜而楚以六十里爲讎人役卒有愧於論弋之夫此南渡以來志士仁人沒世不忘之遺恨也觀是編者惟以其文取之可乎楚靈王聞祈招之詩不能自克以及於難襄王用莊辛之計而國復彊勸戒昭矣賈誼之論秦所以亡韓信之對酈生之說漢所以興出漢中出散闗二疏不以炎祚埀亡而廢天討也唐髙祖紀贊唐所以興平淮西碑中衰而能復振首論藩鎭之癰疽以成王進傳贊則其潰裂壊爛之餘殃也二代之興亡具矣讀屈原傳答燕惠王書客難獲麟解送孟東野序蘇子美文集序士之不遇可勝言哉然聞東郭先生之論淮南之訓王承福之言伯夷嚴光徐孺子之髙風者遇不遇曽何足動其心也考莊生論方術太史公自序劉歆移太常博士書韓退之送文暢序目錄序則道學之散久矣然孫子戰地之說術也而通乎微泰豆氏之禦庖丁之解牛輪扁之斵技也而進於道列禦冦論無爲之無不爲莊生本陰陽動靜以明內聖外王之道又皆古聖人之微言也蓋嘗聞之湯氏家學祖朱宗陸而且有取於莊氏之書其以斯歟荀卿之學長於禮其論之精者與戴氏記當並傳亦不可以文論也夫以文爲學者若唐韓栁宋歐曽王蘇氏其人歟然觀其答李翺書送徐無黨序答吳充書齊書目錄序文甫字說𨿽皆以文爲學而能探其本潭州新學詩書洪範傳後吳職方赴闕序思堂記則又閔學之陋而稍知反諸身丰樂亭記政成而歸美於上隴岡阡表身達而能顯其親族譜引則知尊祖敬宗矣梓人傳言爲相之有體雲峯院記閔土俗之好爭皆非無實之空言也𨿽然當宋室盛時有若王元之範文正公張方平又皆人材之出於學術者而歐陽公足繼昌黎伯蘇子瞻以其雄文直气敍而贊之可以亷頑立懦矣此七十九篇者所以爲絕妙古今而非他作可及也歟然而自序但以爲千載英華萃是者時上方好文學君臣相尙以虛文而危亡之卹不因其所好而啟廸之庶幾乎知所自反也哉其後賈似道專國湯公以從官一再去位五辭召命不起則天下事不可爲矣而馬公終身受其軒輊於國亡而後止則其觀是編而不悟無足言者若趙公者亦惟以言語句讀取之而且欲進之於經豈當時賓主間偶未之及邪抑未知其意而不欲斥言也不然則六經固家傳而人誦者茍不踐其實其不爲言語句文者幾希余嘗考宋季之事而深悲其賢人君子之不遇以湯公是編之作猶且不見知於當時而未白於後如此而況於他乎故爲發其微意以視觀者

題吳君儀教授植蕓軒捲後

汸聞邑南吳公君儀父之賢心竊向慕之而不及見也旣而得與其子希道遊喜其和易而能立疏通而有守𨿽盛衰禍福變故相尋而晏然不易其平素語曰后稷家兒不惰穡伯夷家兒不奪席豈不信哉自是以來益以不獲識吳公爲恨無何病臥故山𨿽希道亦不相見者數年矣一日黃子中來訪希道以毗陵陳思氏爲其家君作植蕓軒記屬子中見示餘三讀其文而竊有感焉吳公年踰六十始以醫仕且猶不忘畎畆而陳君反復稱述將若不可及者何也蓋嘗聞之四海旣一風聲气習非復南州之舊勝國遺老每戒其子孫以儒術苟不見用於時則當退業農圃或隠於醫卜不然寜小作商販自資愼毋倚權勢習刀筆以壊心術僨家聲而貽後禍今觀吳公所以自處者如此所謂非茍知之實允蹈之者乎吳公之先君子號達齋未冠卽領鄕薦鄕先達左史呂公以其子妻之不及繼其世科而國除屹然山林弗自光耀則君儀父所以持身保世者固有所受矣池上之亭燕及曽孫可也希道趣尙不墮流俗固宜乃書所聞於捲後而歸之陳記後十有八載孟夏下澣裏生趙汸敬題

書揭學士贈相士吳大春卷後

人之生圓顱而方趾陽上而陰下乾坤之位定矣心爲火居南而在上腎爲水居北而在下肝爲木居東而在左肺爲金居西而在右坎離震兌成形於內而三辰五行見象於外矣然而二五之變錯揉不齊其短長淸濁異稟其吉凶利害殊遇則夫衰旺生克精祲休祥見於一尺之面者與星歷家所推往往相似此人之所以肖形天地此命乎天者所以不可推移而姑布子卿之術所從出也荀卿子乃獨以謂古之人無有學者不道爲非相之篇以排之至其言相之說不過長短大小善惡之間而所謂善惡者又不過以疾禿跳偏爲惡美麗妍冶爲善而已然則稟生受分萬變不同卽其人而無不可見者卿固不及知歟自卿爲是論儒者多宗之然自秦漢以來善相人者固未嘗絕於世宋之盛時名公貴人乃或假此爲知人之助希夷先生陳公天人之學近代以來莫之先也於錢副樞種諫議亦皆以相取之則相之爲術誠有不可忽者𨿽然豈惟知人爲有助哉其於自知也先審矣使人皆知分之命乎天者一定而不可推移蓋一照索而可決焉咸少安而無躁其於人心世道良非小補顧學而精之使言無不中而足以取信於人則亦未易能耳嘗聞北方貴人有精於斯事者患無可告語晚得一士使居暗室懸五色絲一握其中鑰戶塞牖而穴壁以進食告之曰相眼學也坐久眼明能辧絲色而數其多寡則可以出而受術矣蓋期年而後悉如其言乃得盡其術嘗於大比之歲閱進士於廣坐中歷言其人是歲科名得失與其父母之疾病壽夭無一失者其非進士而與坐者亦能言其挾某術精某藝聞者莫不驚異以其術之精微若是故傳者鮮焉則荀卿子之論猶不廢於縉紳間理亦無足怪者吾邑吳大春嘗以斯術遊眾大之都名公貴人莫不尙焉待制趙公嘗請學士揭公爲文以贈之後二十年其子心鑑甫自外歸里人以休咎詢之無不驗於後者一日攜揭公序文過余山居曰吾先人之術以五行十一曜爲法象蓋術而通於理者也揭公未嘗進而叩之故未及有所表章吾先人謹藏其文於家而未嘗敢出以示人也余曰無傷也公之文視荀卿子之文則有間矣夫相之爲術固有難言者不以其所不知而卽其所知以爲言此所以爲可貴乎矧子能取信於人其得失常懸於三寸之舌端亦非他人之言所能爲輕重也𨿽然爲吾子述所聞書其後使觀者知子之論人其術與常流異而子之先人所以見知於當世者終賴揭公之文以傳不亦可乎

跋劉郎中所藏邵庵先生戴笠圖詩卷後

右邵庵先生戴笠圖畵者陳可復乃宋邕管安撫陳公元晉裔孫先生表侄也所題詩四章後旣攺第二章

好事者復請先生小字別書以刻諸石流傳頗多而行字韻一章則傳者未之見也第四章

結句云此是先生戴笠圖是字闕下半體由懸手書筆不著紙病目後作字若此者多矣先生家素貧仕𨿽顯而食指眾俸入初不自給所居臨川之崇仁負郭有田一頃余乃夫人趙氏存時蠶績奩具所置者懸車後歲収僅支數月鸞服犀帶金帶各一時入鄰里質庫中四方來見之士道路相望座上常滿有餙亭館植花木作重屋以規邸舎之利者其束脩乘壺之入羔鴈之贄與夫碑板之義取還以爲賓客費𨿽空乏弗卹也每風日淸好則領賓客從以門生子弟山僧野老徜徉山水間或尋梅放鶴觴詠而歸一日出遊遇雨借笠田家戴之乃得還戴笠有圖以此先生平居口未嘗言貧而詩中薇字絺字二韻頗紀其實蓋有無入而不自得之意石本自跋云人間之境如雲渡水如花隨風不足記也讀者更以此意觀之則一時髙致可想見矣江夏劉公明善旣得此圖常寶玩之公方顯用於時而於前輩流風遺韻不忘敬慕如是則其趣向可知詩後名公題者已眾非先生昔所簡拔則頌其詩讀其書而知其人者汸登門最晚劉公亦已見示故述當時事於捲尾以明圖與詩所由作云

跋趙文敏公臨東方先生畫贊

汸往歲遊吳興登松雪齋聞文敏公門下士言公初學書時智永千文臨習背寫盡五百紙蘭亭序亦然今觀宋仲珩所藏東方先生畫贊臨本見公於書學𨿽老不倦前言於是益信然公子仲穆父嘗謂汸曰先人書某不當論晚歲嘗書大洞經必求佳紙遣人於姑蘇搗冶入潢每用淸晨起盥潄焚香下筆以三紙爲節是書眞不愧古人惜乎書之未畢而捐館矣因出以示坐客皆稱嘆以爲筆勢超絕乃平生所未見惟湖州學記爲近之爾郊外有幻住庵唐君子華偕余遊焉庵中唐人天王四幅子華言此亦公所鑑定者每指其衣文妙處以爲古篆籕遺法也子華以善書著名蓋嘗有得於公者仲珩好學書小篆八分艸隸皆通習之故以所聞見於吳興者且以見前輩於翰墨之事用力精深如此不以賢於時人而自足也

跋謝翺西臺慟哭記後

漢丞相諸葛武侯卒蜀人巷祭野哭當時不能禁宋丞相文公欲爲武侯事而不可得卒不屈其志以死江南人哀之有甚於蜀人哀武侯者三山謝翺臯羽其起兵時諮事參軍也望夫差墓過越王臺登子陵臺觸物悲慟不能自已固宜然旣自歸晞發宋累又作爲歌詩慷慨懷古且匿名記其事以自諱豫求葬地於子陵臺側將自附於梁伯鸞類若有意於警發憤憤乎張子孟堅恐其事湮沒取其文稍釋庾隠而傳之蓋有見於此𨿽然先正有言觀大節必於平日

跋謝翺冬靑樹引後

余爲兒童時嘗見文字記嘉木揚喇勒智發宋諸陵將建塔錢塘舊大內越中有義士夜募諸少年別求遺骸盡易其所暴露者後𨿽取去與牛馬骨雜瘞塔中悉非眞龍所蛻矣其義士與作傳人皆不著名氏自馬相而下題其後者十數公亦隠其名所敍述卻甚詳且言是夕事幾覺有踰垣折足者然余後遊錢塘問於父老乃無人能言其事或云是塔凡三經雷震最後乃焚其金褁浮圖尖之若瓠壺者使皆無名氏遺骼何以能動天如此余無以應之張孟堅所注謝臯羽爲唐玨玉潛作冬靑樹引蓋是暗記此事向所聞義士者豈卽玨耶然注中或言是王修竹又何人也此大奇事非季布劇孟之徒不能辦數十年間豈無族人子孫能言其事者乎孟堅更轉語好事君子倘得其實宜詳注謝詩以傳倘能一過越中訪問南山陲求得植冬靑故處封域而表揭之且記其事於郡乘又一大奇事也毋徒曰疑以傳疑而已

葬書問對

或問葬地之說理有是乎對曰有之然則其說孰勝對曰葬書至矣問曰葬書眞郭氏之言乎抑古有其傳乎對曰不可考周官冢人掌公墓墓大夫掌凡邦墓皆辧其尊卑度數而葬以其族大司徒以本俗六安萬民次二曰族墳墓則葬不擇地明矣豈有無其事而著其法者哉漢書藝文志敍形法家大舉九州島之勢以立城郭室舎形人及六畜骨法之度數器物之形容以求其聲气貴賤吉凶而宮宅地形與相人之書並列則葬地之法其肇泒於斯乎余嘗讀張平子冢賦見其自述上下岡隴之狀大略如今葬師尋龍捉脈之爲者豈東漢之末其說已行於士大夫間至景純最好方技世見其葬母曁陽卒逺水患符其所徵而遂以葬書傳諸郭氏耶然無所考矣問者曰葬書世所有然自齊梁至隋唐君子不道至宋司馬溫公乃欲焚其書禁絕其術何也對曰其言有大悖於理者書固可焚術固當絕也夫盛衰消長之變一定而不可推移者𨿽聖智巧力無能爲蓋天命之所存而神功之不可測度者也後世諸子百氏好爲異端奇論者眾矣未有取易此以爲言者而葬書獨曰神功可奪天命可攺嘻其欺天罔神謗造化而誣生民也甚矣世俗溺於其說以爲天道一定之分猶有術以易之則凡人之爲事是非黒白物我得失之細固可以顚倒變亂伏藏擒制於方寸之隠發以遂吾私而無難世道人心遂有不可回者豈非葬書之言有以誤之歟禁而絕之固善問者曰夫其謬戾旣已如此而又以爲葬地之理在焉何也對曰術數之書其言不純往往類此夫創物之智難以言傳固不可以爲言者之失而蔽其善也曰敢問其言之善者何謂也對曰所謂乘生气者是也班孟堅曰形與气相首尾此精微之獨異而數之自然最爲得形法之要蓋與葬書之言相表裏夫山川之起止合散其神交气感備百物之情故地形之書與觀宮宅人物者同出一原而後世楊廖之徒遂精其能而極其變然後坤靈生息之機得乘以葬而無失焉蓋非殊資異識足以盡山川百物之情逆來順往旁見側出皆得其自然之數者不足以語此則其事𨿽鄙而理亦微矣故其書愈多其法愈密而此三言者足以盡蔽其義蓋古先遺語之尙見於其書者乎又問曰星天象也術家以名山豈葬書之旨耶對曰五行陰陽天地之化育在天成像在地成形聲色貌象各以其類蓋無物不然無微不著而況山阜有形之最大者哉茍至理所存不必其說之皆出於古也曰直者吾知其爲木鋭者吾知其爲火轉動者吾知其爲水而圓之爲金方之爲土何也對曰易象乾爲天爲金爲圓因其從革以觀其在鎔則知之矣四方形而土居其中蓋體坤而得地之象也問者曰然則或謂人間萬事皆順惟金丹與地理爲逆者何也對曰人有五藏外應五行散精布气以養形也陽施陰受以傳代也非逆不足以握神機而成變化天有五气行乎地中流潤滋生艸木榮也絪縕上騰發光景也非逆不足以配靈爽而貫幽明知金丹之爲逆者則生气得所乘之機矣夫豈一物對待之名哉又問曰今閩巫方位之說亦得葬書之旨乎對曰論五行衰旺生克此自陰陽家事非所以求形法葬書言方位在勢與形之次而近世臨川吳公刋定其書寘是語於雜篇之首蓋嘗與人言方位時日無闗於地理可謂得其本矣譬諸方技家起死回生必精乎色脈之度數長生久視不出乎內外之法象蓋形气之治神機合變不系於方其本如此問曰然則欲知葬地之理者將卽形法而求之備乎抑合陰陽家而論之也對曰是固當辧譬之人事形法其言相也陰陽其推命也有不相待者矣然言相者因百物之異形而各極其情狀以察造化之微而知吉凶必不以相人者相六畜也推命者以生年月日時論禍福吉凶猶或失之者由其爲術之本不足以範圍大化也移之以推六畜輙大謬者六畜之生不同於人也夫方位之說本非所以求地理況乎隨意所摘不得形法之眞而槪以其說加之則亦何異以虛中子平之術而推六畜以論牛馬者而論人耶又問曰然則其說何自而始術家多談之者又何耶對曰不知其所自起也贑人相傳以爲閩士有求葬法於江西者不遇其人遂泛觀諸郡名迹以羅鏡測之各識其方以相參合而傅會其說如此蓋瞽者扣盤捫燭以求日之比而後出之書益加巧宻故遂行於閩中理或然也夫勢與形理顯而事難以管窺豹者每見一斑按圖索驥者多失於驪黃牝牡茍非其人神定識超未必能造其微也方位者理晦而事易畫師喜模鬼神而憚作狗馬況覉旅求合之巫惡肯攻所難以艱其衣食之途哉此可爲智者道爾問者又曰理旣如是則葬書所謂反气納骨以蔭所生也者固在其術中也何乃於奪神功攺天命之說而斥絕之若是耶對曰本骸得气遺體受蔭者气機自然之應也然吉地不易求而求全吉者尢未易葬師嘗鮮遇而遇眞術者爲尢鮮是其術之明晦用舎地之是非得失且懸於天而不可必今其言曰君子以是奪神功攺天命何其不思之甚乎孔子曰不知命無以爲君子葬書之所謂君子者乎又曰然則今之名卿大家其先世葬地多驗如執劵取物至其盛時竭力有求輙無所得或反倍謬取禍豈亦分定者不可推移耶對曰不但如是而已夫家之將興必先世多潛徳陰善厚施而不食其報若是者𨿽不擇而葬其吉土之遇與子孫之昌固已潛符黙契蓋天畀之也後世見其先之鼎盛而不知所自來於是妙探巧取牢籠刻削以爲不知何人之計則其急於擇地者亦殖私規利之端爾其設心如是則獲罪於天而自促其數者多矣擇而無得與得而倍謬豈非神理之顯著者哉問曰然則大儒子朱子亦有取焉何也對曰大賢君子之事不可以常人類論古者三月而葬凡附於棺者必誠必信水泉螻蟻之爲患至深善腐速朽之藏如委棄於溝壑蓋時有定制民無得而遺焉皆昔人知之而無可柰何者伊川程公謂死者安則生人安乃自後世擇地而言其自然之理爾朱子之葬必擇地亦曰爲所得爲以自盡夫必誠必信之道而不失程子之意云爾然而君子之擇未嘗有加於報施之常則其托斯事於季通氏者又豈有所歆羨期必也哉固非可與常人類論也問者又曰死葬者生人之所必有而大儒君子所爲乃後世之標準也故世之論葬地者必以朱子爲口實則仁人孝子之葬其親地不可以無擇也明矣今物理之難明者旣如彼而得失之懸於天者又如此則所謂爲其得爲以盡其必誠必信之道者將何自而可耶對曰死葬之以禮祭之以禮斂手足形還之葬與葬以天下一也故喪具稱家之有無夫吉地之難得豈特喪具之費而已哉先王制禮嚴於廟以盡人鬼之情而藏魄於幽以順反原之變其處此固有道矣積善有餘慶積不善有餘殃秦不及期周過其歷祈天永命歸於有徳而心術之懷气數隨之此必然之理也聖賢豈欺我哉學士大夫秉禮以喪親本仁以厚徳明理以擇術得失之際觀乎時義而無所容心則庶乎不悖於性命之常而亦可無憾於愼終之教矣豈非先哲之志而君子之道哉又問曰然則孝經所謂卜其宅兆而安厝之者果何事而前輩謂中原土厚水深地可不擇江南水土淺薄不擇之患不可勝道則將柰何對曰聖人之心吉凶與民同患而不以獨智先羣物故建元龜泰筮以爲生民立命而窀穸之事亦得用焉豈以偏方地气之不齊而彊人以所難知者哉且江南之林林總總生生化化者無有窮時而地之可葬者有時而盡也又安得人傳景純之說而家有楊廖之師哉夫道不足以公天下法不足以闗後世而可以埀訓者未之聞也𨿽然有一於此葬書所謂勢來形止地之全气者誠未易言若夫童斷過獨空缺曠折水泉砂礫凶兆之速滅亡者固有可避之道也大山長谷回溪復嶺之中豈無髙平深厚之地可規以爲族葬者𨿽鬼福之應無及於人而盛衰之常得以盡其天分譬如有病不治常得中醫其視委之庸巫聽其貪戾妄作冥顚暗覆於一壞之壤而不自知者則大有徑庭矣昔人謂誤解本艸爲生人之禍今葬術豈輕於本艸然藥餌得失見於目前而葬地吉凶每存於身後故未有能稽終知敝者也事有闗於送終之大節儒先君子有所不廢而流俗因仍未能極其表裏精粗之蘊與夫得失之由故作葬書問對吾友程君仲本最爲畱意斯事學之十餘歲矣而審問明辧弗得弗措蓋有志乎明理以擇術者非世俗凡近之爲也故書以遺之仲本之師鄕先生朱君允升其人也朱君明達精博於六經之蘊奧文字之源委邃古之初萬化之源陰陽方技之本昔賢開物致用與其精神思慮之存乎藝事者莫不心悟神解誠窮鄕晚進之蓍龜冰鑑也於山川情性寜有不得者哉以仲本之善學而卒業於朱先生如王良造父駕輕就熟將有以得夫天人物理之大全豈曰俯察而已

醫說

醫之爲術古之君子類皆能之以爲養生事親慈幼之切務非可漫焉諉諸人者是以百家眾技莫得而先焉況人之有身肌膚之會筋骸之束元气之藏神明之谷經之所起脈之所止榮衛周流屈伸聚散與天地比運气靡常土風殊理五臟六腑勝負衰旺死生疾病之所以皆儒者格物致知之道所當必究未有冥然於一身之內而得爲大儒君子者也去古旣逺由百家眾技而上率以空言相師而不究其實惟醫則利害得失決於旦暮間甚逺不過旬日以文辭隱蔽故學者鮮焉於是判爲專門而世俗養生事親慈幼之際亦惟他人是托其不能無憾者眾矣宋之盛時嘗命文臣知其說者取前代方劑雜民間所獻遴選而愼存以極謹審之道業斯術者賴焉柰何庸人謬爲增損一以溫平和解掩其所不知而終無益於治療之效漢長沙太守之書觀癥察脈以知病之所在而湯劑施焉其道最爲精當而近世以來遂爲絕學間有剽聞一二曽未得其要領而疏導湧泄率意妄施戕生人於掌股間而目不瞬其流獘豈有涯哉故凡儒者所當爲而不知講則世俗之士將起爲之其禍有不可勝言者不獨醫也河南處士郭公子和嘗以其修己治經之餘取張氏書精意研覃補其闕略子朱子爲序以表章之沙隨程公可久亦有論著今傳者罕矣四海旣一河間劉氏東垣李氏之說始行東南其遺書未嘗散布者猶數十種有志者由是以溯長沙之學而有得焉可以養生可以事親可以及人庶幾古者大儒君子之能事不遂泯於方來已乎𨿽然醫仁術也其體甚大其理甚微其用物也猥而雜其取效也近而著非通乎天地之化辧乎事物之賾者不足以成其能也非貫乎方論之博極其心思之至者不足以致其用也蓋必有明敏之資躬質厚之行而又反諸身以求古人格物致知之所必究者而用力焉使其心靜而理明志堅而神定然後聖神工巧脈病證治之說可以意會金石艸木形色气味之性可以類推而又博濟而匪私善施而不伐庶幾醫道復古者乎余嘗重有慨於斯切意通都大邑或有其人而未之見聞浙東朱公彥修親得河間東垣之傳於其師每欲一從之遊亦因循未暇也至正己丑冬來錢塘臥病進士臨川葛元哲會舎君時爲行省掾以長沙法親煮藥飲予且曰予書佐盧叔原善論醫當使爲子發藥旣而叔原至按脈處方乃東垣治內傷法也藥三進而病愈予歸山中每思叔原不忘辛卯十月予復來而叔原方給事公府少暇日則指徐君子貞告予曰此予表侄可與共論斯事者予時始與子貞相識因造其家得觀李氏諸書嘆其用力之久客中感疾屢從子貞得藥如鑰透簧湯沃雪又喜其取效之速聞朱公昔遊會府子貞之先君子愛慕之因遣子受其說又知其學爲子傳書肆老人陳思復爲予言子貞之父孝於親養生送死不墮流俗尢篤友誼則其過庭之間所以爲學問之本者必有道矣蓋是數者皆非今世方技家所能備而子貞兼有之且年甚富气甚淸讀書論文日進因之以成其能致其用使得於己者可及於人續於前不絕於後其事甚偉而乃優遊獨善使其道闇然而不章余蓋深惜之故具以平昔所見爲子貞言子貞儻因予言而有感其必善施博濟不失父師之意有以副交遊之望乎

崔尙書寅齋說

自二程夫子以敬爲聖賢心法之要朱子又從而申之以爲聖學始終皆在於此讀二氏之書者靡不知於是有以敬名其齋居者程門髙弟眾矣求其由敬入者尹公彥明一人而已登朱子之門者尢眾迨其所以論敬則曰惟畏爲近之夫畏非敬也常人之情必有所畏然後能敬於是有以畏名其齋居者然則敬其果易言乎然先儒言敬實本虞書虞旣言敬矣又屢言寅字書敬惕也歐陽公之爲言恭爲且畏之辭爲敬畏二義而一言以舉之莫切於寅者槁城崔公宗明名其齋居之室曰寅蓋取諸此𨿽然汸嘗聞之敬與畏皆非由外鑠我也孟子所謂禮之端者人皆有之茍於此而有見焉不患乎持守之無術矣顧學者茍非資質之美則無以爲用力之地非感發之深則無以愼其終求諸古人在漢有秺侯者其爲篤愼𨿽天子亦必敬之有萬石君者恭敬無與比家人化焉齊魯諸儒質行皆自以爲莫及二君子者於聖賢之學初未嘗有聞也惟其得之於天有大過人者故能中存敬畏如此在宋則有若司馬文正公自言其平日視地而後敢行措足而後敢立有若趙淸獻公晝有所爲夜必焚香告之於天二君子者於聖賢之言則固有聞之矣若二程夫子所謂心學者亦未必盡合也然而持守以道而警戒嚴密乃如此向所謂敬近之者益有徵焉豈非深有所感發而然乎今崔公質美行馴視漢二君子固無足多讓至其以寅名齋則肅然敬愓之義常接於目而著於心是必有聞乎文正淸獻二公之遺風而興起者也其見知於明天子而拜大宗伯也宜哉縉紳文學爲公發明名齋之義甚悉以爲公之於寅所謂非茍知之實允蹈之者故取昔人操履之實申釋其義以明公之志云

二星說

丙午三月太白在酉光耀異常芒角上拱如佛像之圓光然歲星在卯亦如之時鎭星亦在卯說者謂卯火垣也而爲木旺之地木火土金逓相生故太白尢異於常所喜者歲星之得其所也五緯固有常占矣然則虛中之術不但可推人命𨿽世運亦不能逃也耶

範叔豹字說

吳興範君元質字叔豹請於縉紳先生求文以道其義至屢數十篇其辭富其義博矣而君猶求之不已且俾余亦贅言焉予屢以不敏辭而弗獲乃爲之言曰夫卽名字以求言因稱謂而知警進學之一端也爲其說者容可易於言乎夫本人心稽聖訓察剛柔善惡之宜以極擴充變化之妙使夫人終身誦焉而有餘上也辭有徵義有止約不至於陋振不失於矜次也審於義而未周措諸辭而多失無次矣前二者余旣不足以及之彊而言且出於無次者之後君又奚取焉𨿽然姑以管中一斑者爲君告可乎夫君之字所以取義於豹者以其有文而善變也然豹之文生而有之非由外餙其變也蔚然而著足以美其身人之生而有之足以美其身者非仁義之謂乎反而求之擴而充之𨿽有不美之質猶將變焉時至而化則仁義不可勝用矣而況於質之美者乎此古之君子所謂人之文者也君和易疏直而爲質之美而無昏妄之雜也然則因气質之善以盡問學之功卽名字之美以致反求之實有餘師矣迨乎進而能變則和易者爲忠厚非有加於前也疏直者爲嚴正非有待於外也目視耳聽而品節存焉手持足履而儀章著焉罔不由乎中也然則其爲文也盛矣彼以惇重朴鈍爲不足而膏口吻華筆端以爲能者曽不足以美其七尺之軀而況能美人乎先民有言一爲文人無足觀矣夫文豹猶見取於人而文人至於無足觀者惡無實也文之在已茍無其實且不足觀而況於在人者乎是亦有不足爲君願者矣𨿽然文人之文未易能也君之求而不厭者亦不徒以文也然余之言必至於斯而止焉其尙有以諒余心而警省也夫

代舉畱沙元帥狀

嘗聞削平冦亂湏資忠勇之才牧養民黎必藉亷明之政惟久任乃全終始故借畱非比泛常切見某人某始以江浙行省都鎭撫統兵克復江山玉山等縣有功繼而回兵救援省治破賊建徳淳安克復徽州撫安屬縣再從平章政事薩木丹巴勒剿除逆賊規畫錢糧接濟軍馬進復饒州樂平等處盡心體國罔顧其它險阻無常堅貞不易可見其忠當紅賊擾攘之時本官每善以寡撃眾生擒斬首不計其數或策馬陷陣爲士卒之先或振威一叱而賊徒奔散初復徽州親入賊陣射殺蘄黃賊首僞彭萬戶賊徒畏其威名可見其勇自奉儉約門禁甚嚴號令賞罰悉由至公子女玉帛秋毫無犯官民共知逺近稱誦可見其亷本路僻在萬山戶口實爲繁夥始緣官吏輕棄城池遂致愚民無辜陷賊繼而官軍數少由是賊去復來然而脇從之徒不過百中之一本官察都邑之寃枉洞見秋毫布國家之信恩確如金石招安詿誤則指天誓心聞者感泣禁革科擾則家至戶曉民賴以安比之戰功意尢深逺可見其明加以好賢下士見義敢爲識朝廷之大體達將帥之弘規眞可爲斯民父母不可一日而無者也況兼本路兵戈之後饑饉相仍城池公廨正此用工未及成就非本官盡知民情事體終始監臨大闗利害今者朝除達魯花赤將至本官屢嘗辭職民情憂懼恐或一旦失其所依爲此不辭逺道陳乞舉畱謹具狀上告

祭婺源汪王廟文【代總制王克恭奉使汪廣洋作】

惟王鄣山之英黟水之靈生爲人豪歿爲神明保障六州不爲已榮識機慕化克全民生廟祀邈綿足以表其忠烈之盛子孫千億足以彰其惠愛之誠回視當時如世充建徳輩不知天命困猶力爭殘民毒眾卒爲頑冥飄風遊塵徒污汗靑昔王生存嘗以殄冦道出星源邑人畱像千載猶傳則夫一時六郡之內蒙其福澤者又可名言也哉克恭欽承朝命來鎭於玆撫軍字民匪神曷依廣洋世遷髙郵奉命出使水木本源敢忘所自惟王誕辰實在玆日虔率官僚卽祀廟宅薄奠斯陳神其來格

東山寓舎安神主祝文

維至正十有三年十月乙未朔越十有五日己丑孝孫某曁合家眷屬等新作先妣以上四世神主於東山寓舎祠堂奉安先髙祖考帥屬百六府君神主先髙祖妣程氏恭人神主居西第一室先曽祖考稅院二府君神主先曽祖妣金氏安人神主居西第二室先祖考縣丞定一府君神主先祖妣朱氏安人神主居第三室先考倉使相二府君神主先妣汪氏安人神主居第四室敬以淸酌庶饈之奠卽祠堂合祭昭告祖考四世之靈惟我祖宗始居休寜龍川歷唐末五季入宋三百餘年以及本朝又幾百年傳緒十有七世至於某等當其盛時貲產擅一鄕家學以儒名在官爲命士而喪祭之儀通乎禮俗子孫旣眾聚散不常固未能爲一定可久之規也汸等不幸遭此阨運兵火之餘兄弟離散祭奠無所繼以先妣喪亡哀苦逃生哭泣無地深悲至痛何可忍言歲月不居練祥已屆兵戈旣逺疾癘甫平始獲漸謀休息而幾筵之位屢設屢遷褻瀆甚矣蓋練而後祔祔而還寢傳有明文然家廟不在勢旣不得羣居兄弟散處不容別安靈座乃卽玆山新成隙宇爲四龕南向作主之式神位之次大略取法先賢庶幾垢面往來朔望得以伸哀蔬食菜羮子孫不致忘本而已於禮意之合則不敢知孤苦餘生情文荒忽伏惟尊魂鑑之尙享

外祖汪公祖妣朱安人攺葬墓所祭文

嗚呼禮有繼絕乃先王所以重傳世而厚倫紀故爲後者得見於經昔吾外祖與祖妣之歿不數年而舅氏夭逝柰何貲分產析而主嗣不立祔食於伯氏者再世七十餘年矣豈無近屬而莫之爭此吾母所以痛心疾首乎斯事固嘗悲思啜泣俯椀湮席以逮老乃卒抱恨於九京夫世降俗遷有難言者而兩家多故以至於此則其責實在諸甥然諸甥各已老大而五喪其二則內之羣從兄弟亦十亡五六而況乎禍亂之相仍今其人存而業不墜宜爲吾舅氏後者惟曰禮字季和一人而已乃慨然悲從叔之不祀而願身爲之後以主其祭事非有爲而悉存乎忠誠嗚呼使非母族猶有斯人則諸甥之情事終身不白而將何以見吾母於幽庭蓋於外祖與祖妣攺葬之議始建而山川委和近在咫尺乃若神藏鬼祕以爲承祀者之吉徵日吉辰良秋髙气淸虔奉二親窆於新塋庶神气之歸復佇天光而發榮使世家由是而益昌大以永世則不嗣於昔而續於今者乃天理之復明痛吾母之莫見空涕泣之交零爰銜哀以致奠冀昭格於冥冥尙享

祭外舅文

維年月日壻某謹以淸酌庶饈之奠再拜頓首敢昭祭於外舅故純二朝奉之靈老成凋瘁舊徳誰存公如靈光巋然獨尊馬醫撃鐘夏畦鼎食餙外爲誇公則異是銖累寸積云升川增若非已有不振不矜聞雞而息戴星而起槁項華顚劬躬未已近憂逺慮必謹其端淵冰之戒聽者爲寒善不近名人惟求舊厚以鎭浮質而不陋遐不黃耉芘其後人一夕不起天胡不仁埀絕之音聞者孔悲天乎痛哉飲恨奚爲大物有歸猶相代禪矧伊傳郵而足追睠一气闔辟廓然大公孰短孰長孰爲窮通微纆糾纒平陂相倚有命在天公奚憾只公奚憾只陟降相羊鑑余深衷釂此一觴

宋處士誄文

處士金華宋氏諱文昭字文霆曰蓉峯處士者集賢院所賜號也處士以質行信於郡邑見稱於名公貴人以聞於朝著於是集賢院爲制處士號下其書以旌之其子曰濓字景濓亦用布衣召入翰林不起以遂其養而父子一時俱見重於縉紳矣汸辱與景濓遊而不及升處士之堂親炙其徳容詞气以窺其所存之萬一然嘗觀景濓博物洽聞足以名一世而不以自多爲文章下轢魏晉上擬周秦而視若蜩翼蛇跗茍可以慰其親𨿽憂患在已而不辭志有不得行𨿽縻之以好爵而不顧凡世之所謂械機榮辱漠然若不入於其中可謂賢矣逮其述處士之行且猶欿然自失以弗克承明訓紹先徳爲憂則處士之身教蓋有非言語文字所能形容者乎處士年八十有一以微疾終終之日濓與兄弟及子若孫咸在左右蓋世所謂全人備福者而逺近聞訃莫不嗟悼傷悲哀善人之不可復見也乃作誄曰

維處士之先世居於秦載自唐初厥有聞人憲丞大理實遷吳興爲易講師朋來振振五季弗靖再徙烏傷時維體仁教義益彰卒謚文通河汾有光奕世皆儒幽而不揚潛溪之濱伯仲來止宋熄其炎世族中否吏虎而冠盜聚蜂蟻孰寜厥居完而弗毀積厚未施𨿽伏必發爰有吉人漑其萌蘗雍容紆徐有待無捷委祉埀祥以開來葉猗歟處士稟淳毓和內剛以毅外則柔嘉涵濡燻陶夙成厥徳孝以事親誠以接物其孝伊何服勤盡瘁懇懇菑畬載觀其志其誠伊何內省必端一諾之信重如丘山鄕鄰有急臨難毋茍彼狂阻饑聚嘯林藪吏資其畫卒殱羣醜捍患之勞用昌厥後教子諄諄文通爾思積久充大蔚爲儒師彼富我仁彼爵我義貽厥之志孰爲崇卑聞人一善喜見眉間遇不仁者咨嗟俛顏非矯而爲稟乎自然簡儉衝黙自全其天裏閈推尊宗婣是則聲流天朝雅號攸錫配彼蓉峯長樂無極屬罹艱屯顚沛離析履險如夷有馮有翼天祚髙年聿昭世徳世徳方興有子明哲大發於文施而不食增崇本初以考元吉如何不淑木壊山頺善人云亡四邑之哀嗚呼哀哉我未識公辱交公子載欽道義匪但文史出入惟親兢兢懼喜脫遺疾疢躬奉甘旨孫子子孫均慶同美胡不百齡遽聞摧毀興懷悲慟痛如在已欲置生芻沈屙未已述徳序哀敢忘喪紀嗚呼哀哉

禦書贊

徽州路休寜縣達嚕噶齊臣雅克哈雅以其先臣某所得今上皇帝禦書和齋二大字示縣尹臣棣臣棣謹拜手稽首而述贊曰

於穆聖明神文冠昔由潛而升乃見天徳睠玆守臣和衝以居爰錫嘉名云章曅如按體結字肆筆而成日月分耀山川奠形龍圖出河羲畫攸則天縱多能千載一日聖明禦■﹝宀禹﹞並育羣生鳯至麟遊萬邦以寜小臣在官敢曰疎逺敬順罔違溫恭是勉至寶所在榮光必騰朂爾是徳曽孫是承

邵子贊

陰陽晝夜死生天地人物開閉渾然一以貫之餘暇弄丸遊戲

陸先生贊

儒者曰其學似禪佛者曰我法無是超然獨契本心以俟聖人百世

贈河南省參政追封眞定郡公蘇公畫像贊

義足以守身故不乘時而速化忠足以體國故能因事而有爲是蓋勢有所弗趨患有所弗避而卒能活邊庭數百萬之眾振殊俗以書詩者歟噫錫爵受封顯榮褒大者報施之彜道爾當巽懦苟安之日微斯人其孰與歸

江浙省都鎭撫哈密公紀功之碑

至正十四年江浙省徵行都鎭撫哈密公選吏定黟之明年平章移師樂平盡殄逋冦厥歲旣大穰生息稍復父老言於縣令長曰自蘄黃盜起江東浙右咸被其毒黟數十里小邑居山谷間其人坐受虔劉得不死所賴聖朝厚恩幸復齒編民惟平章奉若天威以嚴節制惟鎭撫削平羣盜以勇樹功矧又俾我賢令安而全之休而養之使有今日然平章勲業有大史氏書凡民敢議請以鎭撫嘉績勒眞石以示方來且明國家將帥有人艸竊烏合爲不足平也旣以言於縣卽退詣海寜趙汸請文曰公初以丹陽縣達嚕噶齊從省臣鎭京口旣而有旨從江浙省薩木丹巴勒平章討賊平章賢其才版授徵行都鎭總制諸將所復郡邑得便宜具官十二年十月會元帥劉托音兵復武康十一日舟師次湖州橫山賊以五百艘拒戰公手火筒炮曰賊兵多脇從吾不忍萬眾無知就死將驚之使自散爾發二炮出賊舟上賊進不止則連以炮敗其數舟余悉隠遁俄赭衣數萬循山奄至公登岸謂將士曰賊𨿽破皆新衣不過倉卒被驅迫爾愼無多殺仍使騎前呼曰汝等皆吾良民宜舎兵親射賊將二人殪之眾皆棄兵走又遣騎呼曰有能奪賊馬執賊將來者有重賞眾皆倒戈奪馬十餘匹以獻十三日會元帥韓邦彥兵敗賊湖縣治所斬馘以千計平章至郡二十六日大破賊長興明日撃賊五里橋擒殺殆盡湖州平十一月初八日大破賊饅頭山廣徳平十二月初三日撃賊溧陽大敗之擒賊將甚眾溧陽溧水皆平十二年二月以平章命將所部軍撃賊徽饒軍次嚴之淳安適戍徽將士水陸奔潰公執偏裨一人責僨軍狀斬之其將皆懼請自效十八日與賊戰威平鎭破之明日賊悉其眾來赤幟彌望公突入賊中左右排撃當者皆靡上下山谷或騎或步解而復合者數四諸將之兵繼至遂大敗之二十一日天微明賊猝至營外公不及甲躍馬陷陣有號黒楊者驍賊也以所操撲杷中公右臂公仰刃斷撲投槊中其頷黒楊殞地下馬將斬之賊鋒交至乃卓劍洞其腹奮兩刀斫賊多所殺傷大兵乘勝逐北俘斬不可計時冦杭者亦爲參政董公所敗慓悍略盡自是賊勢衰矣二十二日撃賊徽州城外走之明日次徽州治所以詔赦從賊者罪使其參謀巡檢周希濓府史侯塾照磨張徳明等宣布恩信以安集之平章至郡命公以所將兵同韓元帥進討三月次休寜用其縣達嚕噶齊巴特瑪實哩仍戍之移軍祁門黟人皆出迎得僧爲賊將者二人斬之以杭州路西南隅錄事司達嚕噶齊伊爾蘇克爲黟縣達嚕噶齊周希濓爲縣尹平章傔從斡齊爾爲主簿治其民轉粟餉軍徽州平時盜據饒州立僞署如省府煽虐祁門境上四月十一日公與韓元帥蒙古軍鎭撫舎哩巴噶伊嚕勒萬戶之兵俱進自以所將兵行遇賊侯騎三十人盡擒之益知賊虛實乃置營柵爲疑兵間道走分水嶺伏隘道旁候賊過輙斷要害掩殺之回兵苦竹港盡殱其眾擒賊將號宰相者二人倍道直搗浮梁二百里賊壘連絡剗削如破竹然五月初一日與賊戰饒州三十里岡自寅至巳大破之分兵三道入城遣鋭卒要其去路賊多赴水死手擒僞平章一人萬戶八人得饒州路所失印平章公命以達嚕噶齊治饒州領徵行都鎭撫事如故所將先鋒王千戶孟千戶皆爲萬戶按地利陽鎭盜中夕斫營身被十餘創奪賊槊格殺數十人賊遁且日進兵盡殄之江東憲上其功時湖濱盜猶眾江西省移書會捕公猶以所部軍平之南康黃溪賊恃堅壁殺掠尢甚選勇士襲破其砦南康平江西省憲嘉其功遣使宴勞甚厚以事聞於朝十四年二月也公西域人有功雲南知名爲人慷慨得壯士心臨賊境必先諭以恩徳不服乃加兵周令便人其治以兵戈後務爲休息潔已愛民設施無所疑撓邑人賴之詩曰

冦攘紛披大邦之縻裒厥凶殘恣睢四馳矧是窮山邑於巖石不戒於鄰轉而相賊搜原剔藪豺狂狼毒孰有其命牢牲視人吁天何髙扣地何厚方伯連帥曷日予捄大盜再舉貪懦弗懲盜嘻民懟卒潰於成帝命南徵平章總戎從以虎臣將其選鋒殱厥渠魁罔俾行悔哀此下愚大恩斯霈孔武哈公言奮其威矢無虛發刃不徒施一夫授首萬眾逃命三吳旣平黟歙底定畀我賢令時民渴饑罔俾僉壬漁奪其私我有居室昔盜攸考婦子具完匪令誰保我有田疇亦旣蕪穢黍苗欣欣匪令誰藝痍傷未合疾疢相仍令曰時詘毋或舉贏嗟令之仁公實惠之公曰匪我平章之思惟平章公天子所命不振不矜式前廟勝江湖澄淸衮衣來歸帝錫哈公虎節熊旗爲國藩屏爲民司命壽考無疆受天之慶

克復休寜縣碑

蘄黃盜亂江東徽州受害尢大徽屬六邑惟休寜得禍最深自行省兵始復徽州卽以達嚕噶齊戍休寜卒完遺民以成底定之功者前省宣使髙昌巴侯也侯在縣一歲郡邑命吏皆至官邑人惜其去咸走大府言侯得民心緩急可仗不宜置散地吏議莫奪則相與伐石刻文著侯功徳焯示來裔其序曰惟至正十一年冬盜破江州殺守官掠南康鄱陽裒凶煽頑轉相仇賊明年四月繇婺源犯休寜軍民一夕皆遁遂陷徽州休寜地四達羣盜蜂午殘毀尢甚俄頃賊將項奴兒自蘄黃來益収兵急攻杭之昱嶺闗分冦建徳宣州從奴兒來者孫哲與邑人吳相及諸良家子弟謀得壯士可二千人相期執項奴兒以迎官軍六月二十二日戰郡西七里溪眾敗皆死之盜盡焚諸起事者家奴兒遂奪昱嶺闗犯會府時不聞官府之令已三月矣行省兵破淳安侯以所募士乘勝獨克戰歙南溪山間凡三十餘日橫挫賊鋒使不得合冦浙西壊其始謀得被驅農隸輙釋不殺咸印識其衣縱還鄕裏賊气愈奪當是時巴侯之名已震於賊中而山谷逃難之民莫不忍死以待王師矣旣而冦諸郡者皆奔還官軍退保淳安項奴兒復自廣徳陷常湖等郡浙西僉憲哈喇哈納公親勒兵軍聲大振九月復徽州侯從元帥沙布鼎公進撫休寜民旣歸業元帥還郡侯治縣事誅惡少導賊殘大家者十餘人十月二十三日盜迫西楊村包山絡谷不見其後候騎還侯方臥店卽決起上馬西望發三矢而進手揮雙長刃先諸將突陣人馬俱奮出入排撃當者無不披靡賊大敗僵屍三十餘里自是邑無不倚侯爲重矣項奴兒之眾潰於浙西間道逃來民爭起逐之侯與邑義士遮捕生得項奴兒檻車送行省伏誅別帥以兵狥祁門未定遽分兵入黟盜一夕奄至師潰還休寜時大霧四塞盜由邑西繞南門趨東門大呼合撃我師無營柵帥與吏士在邑之民皆殱焉侯殺二人以單騎免盜相視不敢追楊村之敗盜將散去適湖口劇賊驅使同來眾可五六萬大掠休寜境中殺人滿山谷求執項奴兒者滅其鄕十有二月行省兵大破賊於昌化復徽州侯還休寜十三年正月與三萬戶之軍俱次邑治居十餘日盜又大至天雨雪官軍戰不利失一萬戶侯力戰至暮溪橋壊舎馬步鬭墮重圍中殺傷甚眾奪賊所得我軍名馬以還行募兵遂安三月行省平章薩木丹巴勒總大兵平淛西復廣徳撃賊淳安以詔書赦其人卒定徽州侯以蒙古千戶之軍戍休寜乃除蓁薉正塗街築宮室招商居肆農還田畆朔望率諸生謁先聖先師新作公署稍復都邑之制焉此休寜克定之大凡也而侯之勤勞亦可槪見矣侯名巴特瑪實哩家世北庭貴族年甫三十長身有膽气爲法不苛使吏畏而民安之羣帥之兵三進久次休寜未嘗殺一不辜軍使旁午不敢暴其境內則侯誠有徳於人矣詎可忘哉其詩曰皇有萬方邈是東南郡守縣令厥長惟監小大相承如臂使指徳洽羣黎威行萬里遂墮列城天下爲公孰爲恬嬉不習而同惟仕惟家惟官惟市不虞橫目示以其技業業新安據崖枕溪壯哉休寜去險卽夷列肆連云冠帶衣履積居充溢吳會伊邇大山長谷名卿故家富貴豪胥角爲尊奢盜發淮堧崇妖矯異煙起黃岡宮亭鼎沸夏畦馬醫俳舞儺驅爾相彼公殺人以嬉列炬長趨巖石如砥旣焚休寜遂及郡治積僵如山澤以量屍釡爨似羅膾肝若飴羣行於野搶擄而食釋爾耒耜執我矛戟少年風生士不宿誡義則信矣孰計成敗矯矯巴侯駪駪黃華大藩選將眾譽羣誇快馬如龍雙刀如雪駐坡驀磵且馳且射旣剪雲頭遂營歙東山木林叢雜襲蟻蜂觸熱排炎緣髙縋深百戰不回羣愚和心師卻而振孔武憲臣卓彼東帥西域之珍旣復郡治進撫休寜屬侯櫜鞬與帥俱行上恩孔仁帥維渥之凡民有心帥維度之冦潰而奔民其子來女不盜從予心女懷稚耋歡呼帥言允仁釃酒椎牛羅列轅門盜逼西郊侯奮而起委馘橫屍於三千里孰爲進討斥堠弗戒爾師爾僨我則弗敗弗敗則那式昭其勇躍身重圍手馘弗縱盜則日增郡亦從生再失再復羣帥之力相臣後至於赫天兵云興電掃翼之風霆維此邑人侯實生之舎我弗忘從我弗思蔓艸寒煙我耕我稼亦有來牟伊誰是賴敗瓦頹垣鬼哭神哀日中成市伊誰是開婦女兒童具知侯徳孰云侯歸使我心惻天子大聖羣公至明相臣凱還大賚是經朱芾彤弓三錫彌光爲國虎臣以守四方民生多艱矧伊煢獨邑人作詩敢告司牧

東山存稿卷五

●欽定四庫全書

東山存稿卷六

﹝元﹞趙汸撰

○文

邵庵先生虞公行狀

曽祖剛簡宋朝請大夫利州路提點刑獄贈中大夫妣趙氏贈宜人祖■﹝工工﹞上﹝工工﹞下﹞宋奉直大夫知連州仁壽縣開國男食邑三百戶國朝累贈嘉議大夫禮部尙書追封雍郡侯妣氏追封雍郡夫人父汲故國史院編修致仕贈中奉大夫四川等處行中書省參知政事護軍追封雍郡公妣楊氏追封雍郡夫人虞氏系出虞仲世家會稽唐永興文懿公世南事太宗陪葬昭陵子孫爲雍人事見本傳永興生工部侍郎昭工部生江陰令陟江陰生盱眙丞知待盱眙生長城令禮長城生金吾衛長史明金吾四子叔曰殷中和間守蜀仁壽郡因家焉遂爲蜀人仁壽九子伯曰賞賞五子次四曰琚琚二子幼曰庾庾四子次二曰承詢承詢二子幼曰繼崇繼崇三子季曰昭白宋銀靑光祿大夫國子祭酒贈太師周國公周公五子季曰軒贈太師魏國公三子季曰祺及進士第歷官左中大夫贈太師秦國公秦公生左丞相雍國公允文贈太師謚忠肅功烈具宋史丞相三子伯曰公亮性髙簡不樂仕進晚以奉議直祕閣贈開府儀同三司仲曰公著知渠州官至中奉大夫仁壽縣開國男累贈光祿大夫季曰杭孫大理寺丞至中奉大夫贈通議大夫開國六子次二提刑也與臨卭魏華父成都範文叔李微之輩講學蜀東門外非洙泗伊洛之道不言著易詩書論語說以發明其義由是蜀士盡知周程張朱傳授之旨所居官輙舉其職從四川置司羣爲參議官自請行邊卻彊敵數十萬知簡州擢夔州路提刑遷利路立保伍之法三年民歸之者三十九萬餘人爲屯田聽民自耕邊實人足敵不敢犯學者稱爲滄江先生滄江二子伯尙書也以文學著稱知永州興學校靖冦暴更以簡易治之去而民不忘遷連州六子伯曰普兵部侍郎直寶文閣兵部三子仲曰從龍朝請郎通判惠州子三人伯爲通直郎黃岡尉尙書無子以黃岡繼宗事卽參政也宋亡自海上還隠於臨川之崇仁禮義忠厚鄕裏信之與翰林學士臨川吳公伯淸爲友吳公稱其文淸而醇晚稍起家教授有知人之鑑於諸生中識故江浙行省參政魯公子翚今翰林承旨歐陽公原功而深期之夫人楊氏故工部侍郎國子祭酒文仲之女楊公世以春秋名家而從弟參知政事平舟先生棟以濓洛之道自任夫人未笄時卽盡通其說至近代典故亦貫穿不遺平舟以彗變上書夫人侍側進曰叔當去位久矣平舟嘆曰汝曷不爲男子生我家乎及歸參政事舅姑以孝聞𨿽在患難動不忘禮族姻嚴憚之生三子伯諱集字伯生卽公也仲曰盤進士及第官至承事郎武昌路嘉魚縣尹季曰葉咸淳間楊公守衡州以參政從未有子楊公爲禱於南嶽俄夢客將啟曰南嶽主者來謁旣覺而公生於館壬申歲二月二十二日也乙亥楊公守漳州明年趍嶺外參政亦在行公三歲卽知讀書干戈中無書冊可攜母夫人口授論語孟子左傳歐蘇文聞輙成誦九歲北還至長沙就外傅始得書之刻本則已盡誦諸經通其大義矣又五歲始來崇仁吳公伯淸見其所爲文謂參政曰賢郎後當有大名於世時江左學者猶守舊業郡邑學校有用前代科目法出題講課以程其藝者所取輙百數十人公與嘉魚令以所業應之咸考中出諸老儒上時猶未冠也故國名卿學士多寓是邦公入則受教家庭出則從諸公遊於經傳百氏之說帝王之制有國家者興衰得失之由與其爲之之術無不學焉而典故沿革世家爵裏考核於近代者尢精詳矣楊夫人嘗曰吳伯淸今世大儒可爲師表故公與嘉魚令從吳公遊吳公於先儒之言有所辧釋公悉能推類以達其意吳公亟稱之宋之將亡蜀先被兵其世家大族狼狽奔走僅保遺息於東南內附以來日以衰微忘其所自者眾矣尙書之解組永州也道過臨川寓公邕管安撫陳公元晉之夫人其女弟也率諸子迎伯兄以歸因得前郡守江陵項公別第於崇仁邑南門外故參政自長沙來居之稍収養其族人於傷殘驅迫之餘蜀旣不可返而家益貧無以爲生蓋不勝遺緒之憂也公生有異質長益自奮於學參政少慰意焉手植紫薇於庭以期之嘗與嘉魚令屏居一室日講所學因讀邵子書有契題其宇曰邵庵故四方稱爲邵庵先生大徳六年以大臣薦擢大都路儒學敎授十一年除國子助敎明年丁內艱至大二年再除國子助敎四年授將仕郎國子博士延佑元年除從仕郎太常博士三年奉詔西祀名山大川四年除承仕郎集賢修撰考大都路鄕試五年被旨以集賢直學士召吳公伯淸於家六年除翰林待制儒林郎兼國史院編修官丁外艱服除以舊官召泰定元年考試禮部進士除承徳郎國子司業二年除奉訓大夫祕書少監四年考禮部進士拜翰林直學士奉議大夫知制誥同修國史升奉政大夫兼經筵官明年兼國子祭酒天歷二年升中順大夫未幾拜奎章閣侍書學士升亞中大夫仍前翰林直學士知制誥同修國史兼經筵官兼國子祭酒歲中進階中奉大夫至順元年爲禦試進士讀卷官奉旨修皇朝經世大典任總裁二年拜翰林侍講學士通奉大夫餘如故今上皇帝入纂大統被旨赴上都秋以病謁告歸田裏元統二年有旨召還禁林從使者至卽疾作不能行而歸至正八年五月二十三日終於崇仁私第年七十有七初槁城董忠宣公以左丞相鎭江右延參政與吳公而賓禮之因以知公之賢及拜行臺中丞請於參政以公俱行命其子受學焉俄入朝公始來京師方海內承平中朝無事四方名勝萃焉爲文章相尙以雄嚴新奇不必盡合於古栁城姚公在翰林廣平程公吳興趙公繼之與公言俱大悅卽以異日斯文之柄歸之涿郡盧公處道淸河元公復初素相善有所述作輙卽公論定元公嘗謂公曰子文無雷霆之震驚無鬼神之靈變將何以稱於世乎公謝曰誠不能也後元公卒以公所爲爲善業觚翰者稍爲攺弦易調矣時元老大臣爲中書魯國文貞公翰林承旨唐公多國初侍從舊人因董氏識公者輙見親厚於先代文獻有所徵焉公亦得以盡知國家之舊典西北之遺事臺臣言公材堪禦史𨿽不果擢用而公名髙一時矣始教授京庠平陽王文憲公以相臣尹京賢公之爲待以客禮故公得盡心訓廸益自致於所願學者時前代故家子孫仕於朝者不數人公與四明袁公伯長最厚盡交友之義嘗追考故國士大夫徳業之盛各述其鄕邑之舊而論著之大史院教授洛陽楊茂弘者知置律候气之事嘗與太史郭公試用之而應以爲律曆不可偏廢將爲書上之自恨其文繁失宜不足達意以公素討論斯事求爲之潤色公旣爲整飭其書又以告諸有位者會茂弘以病死不得達其所著書猶藏大史簽院齊公伯亨家成均之士數百人多宗戚子弟施教者每不安厥職公爲助教卽以師道自任申國學之成法以嚴正大之規本聖賢之遺書以發精微之蘊明事理之非二通雅俗於性情修辭者陳義必精辧惑者無微不顯學者資質不齊俱獲其益有志者待公之退多挾策趨門下以卒其業他館之士靡然宗尙多相率詣館下請益爲之師者一無間言爲博士言於祭酒曰惟學務修徳誘以利祿使之進𨿽勉弗喜也聖天子嘉惠監學使得歲貢士以次授官盍求其足以爲勸者而激勵之李秦公時領學士聞而是之趣以名士當言之於上乃於諸生中得端靜有守嘗試以事者二人並牘上之委於吏議不得達而秦公已歸翰林矣大成殿新賜登歌樂其師世居江南樂生皆河北田裏之人性情不相能不能成音公爲親教之然後成曲復請設司樂一人掌之將有所考正焉仁宗方責成監學拜臺臣爲祭酒以重其事屢起名儒爲之師皆欲有所更張以副上意公力助其說有爲異論以沮之者執政爲之動好進者乘間媒孽其間謗議沸騰前後兩司業或稱病或投檄去公亦以病免在太常時暉忠憲王爲使盛年不飲酒好靜黙間獨從公問禮器祭義甚悉及至家必畱坐欵曲或盡日無倦色公爲言先王制作之本天理人情之實以及古今因革治亂之迹忠憲屢爲嘉嘆益信儒者有用公以去蜀久乞充使幸得一視墳墓遂被﹝闕頁﹞用者將以一道徳同風俗非欲使學者專門擅業如近代五經學究之固陋也聖經深逺非一人之見可盡試藝之文惟其髙者而取之不必先有主意若先定主意則求賢之心狹而差自此始矣後再爲考官率持是說故所取每稱得人以次對復入翰林卽薦蕪湖令歐陽原功於朝除司業又舉以自代嘗約待制馬公伯庸同推挽之馬公復書曰玄翁博洽有古學司業先生力薦不置在先生則得矣如祖常等心愧何玄翁者原功別字祖常馬公名也歐陽公聞之亦寓書於公曰閣下學足以變文體身足以爲道郛此固海內士所屬望者也分義則然蕪湖終更乃聞有自代之薦樊英無奇終貽他日之累淮陰新進難免當時之驚朝廷竟用公言召歐陽公國子博士一時二三名賢更相推讓縉紳翕然相慶經筵肇開勸講進讀之臣具極一時之選未幾駕幸上都次北京以講臣多髙年召公與集賢侍讀學士王儀伯執經從行秋還皆有金織文錦之賜自是歲常在行晉邸知公貧特命出中統鈔五十錠卽其家賜之公气貌溫和敷陳剴切間及時務必曲盡事宜嘗因講罷論京師恃東南運糧爲實竭民力以航不測非所以寛﹝闕頁﹞遽了乃以屬公而譯者始克訖事奎章閣初置授經郎上命公選漢人授經者公以豫章揭公曼碩莆田陳公眾仲名聞上竟用揭公陳公仕至翰林應奉而終公猶深惜其不壽也嘗以先世墳墓逺在吳越者歲久蕪沒乞一郡自便上曰爾材何不堪顧今未可去爾時闗中大饑民枕藉而死有郡縣無孑遺者大臣有受命赴捄而粟無所從出致哀痛以死公侍廷顧問所以捄闗中者公對曰承平日久人情宴安有志之士急於近效則怨讟興焉不幸大菑之餘正君子爲作新之機也若遣一二有仁術知民事者稍寛其政令使得有所爲隨郡縣擇可用之人因舊民所在定城郭修閭里治溝洫隈畎畆薄徵斂招其傷殘老弱漸以其力治之則逺方而來歸者漸至春耕秋斂皆有所助一二歲間勿徵徭封域旣正有望相濟四面而至者均齊方正截然有法則三代之民將見出於虛空之野矣上稱善因進曰幸假臣以一郡試以此法行之三五年間必有以報朝廷者左右有曰虞伯生欲以此去爾遂罷其議天子於所體貌之臣多呼以字故奏對者亦得以字行孔林新修大成殿告成有旨行香公請充使上許之旣而復曰是欲爲歸計爾乃命公傳旨以他學士行公初除閣學士以祭酒之職朝暮訓廸難於兼領乞辭免有旨奎章閣事切要特免祭酒至是復以國史所重恐兼職廢務辭不許上將策士於廷公被命爲讀卷官擬制策四篇以進其策漢士者略曰夫親親莫柰於九族今百世本支繁衍盛大則旣尊位重祿矣尙有以勸之之道乎尊賢莫先於百姓今世臣大家勲業弘茂則亦旣富方榖矣尙有以體之之道乎多方內附之眾因其俗而道之者亦旣久矣一而同之之道尙有可充者乎生聚教養之民因其生而厚之者亦旣周矣協而雍之之道尙有可致者乎上覽畢命用其次一篇卽所問九聖之道者是歲有旨修皇朝經世大典以公與中書平章趙公子敬仝任總裁公移文閣中言建大廈者必藉眾工之長田甫田者豈責一夫之力大典之書所以見宗祖創業之規模列聖繼承之次第聖上睿思之深逺國家治體之詳委事體大重闗系非輕今院監官員多兼他職不無分其心力其專執筆者數人而已切見禮部尙書馬伯庸識見詳宻多聞舊章國子司業楊廷鎭素有歷象地理記問度數之學可共典領修撰謝敬徳應奉蘇伯修大常李惟中國子助教陳眾仲前詹事院照磨宋顯甫侍儀通事舎人王繼志俱有見聞精力優贍可共筆削如蒙轉以上聞許令添助撰錄庶幾是書早成議未定而上命閣學士專率其屬爲之公遂兼修治典治典者大典臣事六篇之首凡國家詔旨官府建置沿革宰相拜罷年月世家功臣勲業始末官吏黜陟之例廷臣條列之議莫不系焉文字浩穰卷帙山積祁寒盛暑未嘗少休也俄趙公告歸公遂專領其事閱兩歲書始成爲八百冊以進是日宴於興聖殿受書覽之大悅復命禮部尙書巙公子山別制爲小方冊以便觀省行幸則以二駝載之駕前時公以目疾丐解職不允乃上章舉治書侍禦史馬伯庸自代其辭曰臣某猥以疎逺仰荷聖恩拔諸凡庻之中置在淸華之列參侍書幃之顧問仍仝史館之編摩儒者至榮叨承過望乃者目生內障今歲彌深文字不分視瞻如隔或蒙召對每懼顚躋敢因求退之誠切效薦賢之報伏見侍書侍禦史馬祖常髙科進士昭代奇材已被簡知揚歷臺省觀其退食之暇手不廢書每期上接於古人不肯茍安於常見其制作刻之金石而無愧其雅頌被之弦歌而有餘揆諸等倫允爲超異切見本閣學士多以近臣宰輔兼職如以本官兼代微臣侍書職事使之出贊淸肅入陪祕殿之論思黼黻皇猷實愜眾望以閒局而扳要職或貽誚於眾人以君子而有多能固宜兼於數用庻幾賢人畢效謀爲而臣得以桑楡徧求醫藥稍全目力可竭心思追尋末學之微歌詠聖朝之盛時禦史中丞趙伯寜爲上所信用乘間爲公請曰虞伯生久居京師甚貧又病目幸假一外任使得便醫藥他日復召用未晚也上怒曰一虞伯生汝輩不能容邪乃已初上在潛藩已知公名嘗幸治亭見所題榜命左右摩取觀之館閣文史之間號爲散地無所與乎國而上方向用文學開奎章閣置學士員立藝文監以治書籍設藝林等庫任摹印將大修聖賢經傳之說以爲成書知名之士多見進用自中朝至於外方金石之錫承詔撰作幾無虛日以公弘才博學無施不宜一時大典冊咸出其手故重聽其去公每渉筆論思不忘規切承顧問及古今政治得失尢委曲盡言冀有所裨益用事者患其知遇日隆漸多論建思有以間之而譖言興矣賴公夙誠雅望揚歷有自故不能有所中傷嘗被旨撰一佛寺記其處有前代遺迹適進對上問曰人言汝前代相臣子孫今爲是文適美前事爾公對曰前代逺矣其臣庻子孫不忘本初者已鮮有能思其祖父而不忘其祖父所事者必忠孝之士也臣不足以及此能爲陛下言此者必忠孝人矣今臣等幸以疎庸際遇聖時政位通顯澤流後嗣庻幾子孫世世不忘朝廷厚恩則誠犬馬至願故臣以爲非忠孝之人不能爲是言上目一侍臣嘆異之勲舊有得贈封王者公已受命艸制適同列二人至言有旨姑封爲國公二人亦上所親近公不復疑卽艸制以待俄丞相自榻前來趣書制甚急公以艸槁進丞相愕然公知爲同列所紿不復言卽攺易以進向非公爲之隠二人者且得罪矣度量率多類此旣歸江西復有終隠之志先世有賜田宅在吾門而力不能東踰二年乃克於故廬之西築室以居益討論舊學俯而誦仰而思不以閒退自佚暇日引賓客從以門生子弟徜徉山水之間詠歌聖神寤寐先哲不知年歲之晚也聖明在上顧念儒臣無間疎逺屢有勑卽家撰文以錫近臣及老氏之宮公卿大夫思有所論載者冠蓋相望於道四方之士不數千里登門其欲考典禮之逸遺以盡乎一代之制作者亦必以公爲歸朝廷修先代史大臣有欲起公任其事者旣而弗果議者惜之然公素重玆事晚復失明殆不可爲矣崇仁當故宋時爲令者嘗勸其大家出錢買田収租入以待荒歉名其倉曰平糶內附初其惠猶在旣而以其田上不在官下不在民粟米力役之徵無所從出遂淪入於道士之觀官吏無復建白歲久不能復公歸屢爲部使者言之又以告故交之在行省者率復其舊邑人受無窮之利矣始感疾卽呼長子付以後事臥病旬餘飲藥輙不效醫潛易他藥以進公心知爲重劑卻不服且解之曰吾脈甚平息甚均吾中甚安然不復起則命也復何求哉又旬日大風動地飄瓦拔屋前後巨木數十株居人震恐公神气愈澄徹語言簡逺如平時諸子復進以藥公曰吾病殆非藥所能治矣持去毋混我五月丙辰夜起危坐甚急略問家事子弟俱侍立意其遂逝有哽咽者公從容慰之曰未湏訣別也己未乃革治命以深衣斂勿用浮圖公性孝友方二親以故家令徳中遭亂亡僑寓下邑左右承順無違少與嘉魚令同學於家父子兄弟間自爲知已公哀嘉魚早歿不得大施於世視其孤不異巳子孟兄采以筦庫輸賦京師稍失撿察比至折閱數千緡公盡力營貨代爲償之無難色撫庻弟棐嫁孤妺具有恩意常以祿不及親爲嘆遇珍膳未嘗盡器𨿽盛暑不以童子揮扇曰勞人以自佚君子不爲也自幼爲學則有雅度山林之士有所見聞者必傾已下之老而不厭巖穴隠淪抱負積蓄不能自見者咸就其所至爲之表章好接後進𨿽齒少且賤與之論辧扣撃如敵已論薦人才必先器識心所未善不爲牢籠以沽名譽鑑別文字是非得失不折之於至當不少止其詭於經者文𨿽善不與也然亦以是二者忤物速謗致取忌於時最善淸江範公徳機稱其制作妙入神品其卒也尢哀之舟過淸江撫存其孤子爲之慨然方權門赫奕公視之邈然雅爲張察公趙魯公所愛敬趙公之歸公請召復職上從之而趙公不復起矣自余知公者𨿽或淺深不齊然與之言必盡其誠會議朝堂論政薦士多見容受屢以片言解疑誤出人於濱死亦不以爲徳也娶趙氏系出宋宗室秦邸累封雍郡夫人前公四十一年卒子男四人安民以蔭屢官奉議大夫廣州路東筦縣尹��大夫惠州路府判延平廣東宣慰司從事秩滿授武緣縣博合寨巡檢翁歸參政幹公至江西辟爲其省宣使髙門未仕女一人適談紱孫男五人虎孫純陽原陽貞陽��女一����嗚呼昔者孟子沒歷戰國至於秦漢遺經僅存當時號稱能言之倫已莫能盡知其說魏晉而降注意漸廣而好簡者相尙以淸虛詞章愈繁而厭末者遂宗於寂滅豪傑之士奮乎其間求一言之幾於道而不可得也至於近代作者勃興而後六經羣聖人之書本諸其身而可以措諸天下國家者煥然復明於世所謂罔極之恩乎宋熄其炎山林奧學之儒日以老死言之而不謬舉之而不違幾希矣況乎知學之有自而辧其微因其所知以極其所未至者哉公以絕人之資承家世之逺自其親庭傳習已極淵微又得一世大儒以端其軌轍其於前哲之所發明者彚聚部分鑿如金石因言見志慨然有千載之思焉遭遇盛時以經筵冑監翰苑臺閣歷事聖明名聲震於當世固乃遜志於退休之餘玩心於義理之微以終其身而無間於死生之變吾黨小子蓋有不足以知之者矣公於諸經之說不專主一家必博考精思以求致用之道謂易因卦立言暢於周公究於孔子首尾完具生乎千載之下而仰觀千載之上以凡人之資而欲窺見天與聖人之道不可下此而他求也嘗得江東謝仲直氏傳授之說以先天八卦圓圖爲河圖九數而九位爲洛書而十數而五位者爲五位相得之圖心雅善之或請著論以伸其說則曰易道廣大何所不該誠得其自然之數則無往不合也然先儒有成言焉當存之以俟知者其不茍異如此謂學而修之則可以行之者惟禮爲然治經者當以爲先務其經傳𨿽多殘闕惟二戴氏書雜以文士記變禮之得於傳聞者不可盡據以爲信其餘則堯舜三王之遺說天子諸侯大夫士之成制大略具在不可以淺近窺也然欲因時制宜使不失帝王之意則非明智之士不足以及此嘗欲上溯下沿通古今爲一書使後之觀會通者有考焉以見用於朝弗克就近代儒先君子之眾自濓洛新安諸賢外參立並出其人皆未易知其學皆未易言也公以髙情逺識尙友古人皆就其所存以極其所至而慨夫吾黨之士知之者微矣嘗欲取太原元公中州集遺意別爲南州集以表章之惜篇目𨿽具而書未及成臨川吳公當弱冠時卽以斯道自任據經析理窮深極微莫之能尙也及乎壯歲猶幡然以爲非是知類入徳之方上達日新之妙蓋有同遊之士所不及知而公獨得聞之者矣吳公沒其書大行讀者各以所見求之往往失其本眞公毎爲推本吳公成已之要以告人而後願學者得以致其意焉嘗言先儒於致知之目其考乎二氏者皆將有所辧正非博聞之謂也蓋嘗接其徒扣其所以爲說然後嘆夫聖人之教不明學者無所據依以爲下學上達之地而欲切究性命之原死生之故其不折而歸之者寡矣其於爲文主之以理成之以學卽規矩準繩之則以盡方圓平直之體不因險以見奇也因絲麻榖粟之用以達經緯彌綸之妙不臨深以爲髙也陶鎔粹精充極淵奧時至而化𨿽若無意於作爲而體制自成音節自合有莫知其所以然者比登禁林遂擅天下學者風動從之由是國朝一代之文藹然先王之遺烈矣嘗題其稿曰道園學古錄門人類而輯之得應制稿十二卷在朝稿二十四卷歸田稿三十六卷方外稿八卷餘散逸者尙多存其可得而編次者爲拾遺若干捲嘗言古之君子有所不爲其所當爲者未嘗茍也故於字書音律星歷醫藥之說皆畱意不倦篆隸得漢人筆意行楷直抵晉唐𨿽以書名家者咸推讓焉汸以窮鄕晚進無所聞於當世之作

東山存稿卷六

●欽定四庫全書

東山存稿卷七

﹝元﹞趙汸撰

○文

汪古逸先生行狀

先生姓汪氏諱炎昶字懋遠自號古逸民學者稱爲古逸先生曾祖衝祖天衢父季安世居新安之婺源新安汪氏繇唐越國公華始顯大中間有諱道安者自歙州兵馬使充婺源鎭都虞候生銀靑光祿大夫檢校太子賓客兼禦史大夫上柱國某柱國初自婺源鎭將徙三吳鎭因家於上逰十里大畈今大畈汪氏皆其後也先生幼有奇志然短於記誦常以堅苦自勵至忘飡寐遂於書無所不讀鉤深探賾洞極淵奧𨿽素號慱學者蔑能加也其學淵源六經得程朱性理之要於言意之表取朱子論語孟子大學中庸四書采擇羣書發揮微旨每有得則疏之不汲汲於成書長身修髯衣冠甚偉動靜語黙進退之間超然不隨流俗巧利鄙詐之士聞其風而意消見之者莫不怳然如有所失也宋太學生孫公嵩元京國亡歸隱海寧山中杜門賦詠鍛苦錬枯淒斷淪絕以寄其沒世無涯之悲先生早從孫公遊亦善爲詩遂絕意當世婺源有江君凱伯幾者許公月卿之客也許公者宋名進士國亡歸隱婺源山中制齊衰服之以居奇江君歸以其女故江君亦不求仕而獨與先生遊江氏所居號雪矼有澗泉林木之勝日與先生徜徉其間賦詩飲酒上下古今抵掌劇談以相娯樂世或比之古者山澤列仙之儔以爲非今之士也然先生𨿽老矣猶不廢講學時海寧有陳壽翁先生方家居著書嘗請先生所注四書觀之先生與陳公初不相識卽盡送其書陳公所且吿之曰平生無他技能惟不護疾忌醫是其所長千萬不必致疑於直言也時先生年近七十猶求益不厭如此陳公每誦其言以勵登門之士先生教人必使循序而進去華務實勿徇虛名於古文章得昔人用意深處每指其律度繩削以示人而戒毋輕作其自爲文奇而有法詩微婉遒勁亦時出於悲壯激烈云先生蚤喪父事母孝每先事周旋常恐少失母出一言奉之惟謹家常不足於食然自視無可爲者教授之餘未嘗有所計度或反關不出動十數年然時節必力致美肴饍以奉其親𨿽老不怠太夫人年登九十若不知其家之貧也至正戊寅夏四月先生寢疾呼其子淮琛使具疏食菜羮旣設整冠起坐稍進飯啜羮置筯謂淮琛曰事死如事生祭不必丰羮飯之謂也言訖反席正身斂手晏然而逝是月二十四日也得年七十八歲娶江氏子男三淮琛照乘爲弟禹玉後棠金蚤卒女適詹某孫男三藥樹琪樹芳樹先生卒時皆幼所注四書集疏未脫槁詩文多散佚不存淮琛嘗刻詩五卷於家同郡方公萬里見先生所爲詩輒嘆曰不意吾州復有此人巴西鄧公善之與孫公有世契憲江東日行部休寧求孫公已捐館因得先生所作賦一篇及他文曰此栁子厚之筆也又有傳先生詩數十篇至江西者蜀郡虞公伯生見而嘆曰此豪傑之士也山林中乃有名作若是者乎其爲名流所稱如此新安自朱子後儒學之盛稱天下號東南鄒魯宋亡老儒猶數十人其學一以朱子爲宗其論議風旨皆足以師表後來其文采詞華皆足以焜煌一世國初汸祖長卿貳令星源自許公而次如胡公濟鼎吳公遁翁者無不得而友之而滕公山臞方爲主簿故家承平時所藏諸公文翰最多汸嘗撫捲慨然以生晚不見前輩爲恨及從先生遊然後知先進之士所以不可及者其立身行已流風餘韻莫不皆有所自云先生之歿從孫叡與淮琛來謂汸宜狀先生行汸謝曰嘗聞錄賢者必詳其所終今窀穸之事猶未有期也幸而克襄其何敢辭後十有九年叡始克買地於同裏黃荊山髙路之原奉先生柩■﹝穴上之下﹞焉而以書來吿其事則淮琛之死已踰一年矣嗚呼以汸之不肖其能知先生所蘊而稱述之耶若先生卓然上友千古則有不待學者之言而有不亡者矣姑錄其梗槪如此後有君子尙克表章之

黃楚望先生行狀

先生諱澤字楚望其先長安人唐末有官於蜀者知資州內江縣曰舒藝卒葬資州次子師明畱居後遂爲資州人師明長子知權知丹山縣事知權長子延節宋初以徳行道藝聞拜宣徳郎通判渠州討宼有功召入面奏當世利害剴切太祖大悅除大理寺評事兼監察禦史以子徳潤徳全官稍顯累贈金紫光祿大夫季曰徳柔先生十世祖也五世祖拂與二兄播揆同年登進士第蜀人榮之爲賦詩稱美其事考某字儀可以孝友聞累舉不第隨兄驥子官九江蜀亂不復能歸因畱家九江而貧日甚矣先生生有異質日誦數千言年十二三卽盡通當代進士經義論策之學內附國朝年十六矣慨然以明經學古篤志力行自勵好爲苦思屢以成疾疾止則復苦思如故嘗見邵子論天地自相依附旣以此思之因及河圖洛書渾天蓋天吾道異端不同之故以爲格物致知之端孰有大於此者晝夜思之弗得弗措也年二十餘始旁通古今史誌別集詩文皆不習而能詩尢超邁淸美久之於周程張朱之書有得作顏淵仰髙鉆堅論以自勉是時行省巨公猶有尊賢敬學者屢以書院山長之祿起先生教授江之景星洪之東湖考滿卽歸閉門授徒以爲養悉取六經百氏傳注疑義千餘條離析辧難以致其思不復言仕矣始先生嘗夢見夫子以爲適然旣而屢夢見之最後乃夢夫子親授所校六經字畫如新其家無一畝之殖而決意歸休以六經絕學爲己任蓋深有所感發也時大徳甲辰先生年四十五矣自是以來十餘年間屢悟聖經隱賾之義凡數十處而失傳之旨以漸可通乃作思古吟十章極言聖人徳容之盛上達於文王周公以致其寤寐不忘之意時郡守寓公猶有能敬重先生者待先生以學校賓師之禮月致米六斛鈔三十千蓋國初賢守設此以奉致政寓公之無歸者方二親髙年陋巷破窻不蔽風雨先生敬恭奉持菽水驩然如有三牲之養也又十餘年而二親相繼終先生年近六十矣數經歲大祲家人采木實艸根療饑行部有蔡副使者考學者之籍謂先生一耆儒爾月廩太丰削其三之二時先生老不復能教授而家人輩饑寒自此始矣當其絕食相視黙黙不知所出而先生瞑目端居涵泳優遊未嘗少變或與客談論終日揖讓如平時客不知先生未飯也然終不爲一日降志以謀溫飽惟以聖人之心不明經學失傳若已有罪用是爲戚蓋自昔所聞儒學之士貧屢空乏以終其身未有若斯甚者而先生晏然曽不少動其意非有髙明卓絕之見堅苦特立之操其孰能與於此先生卒於至正六年丙戌月

日得年八十有七以郡人王儀甫所歸棺殮九江學者蓋少先生又深自韜晦不求聞知惟待人接物則無貴賤長幼一致其誠故死之日遠近聞者莫不哀之娶某氏子男二聖予幼者早夭女二劉齊賢徐可久其婿也孫男二女一先生於經學以積思自悟爲主以自然的當不可移易爲則故其悟也或得諸幽閒寂寞之餘或得諸顚沛流離之頃或得諸疾病無聊之日或得諸道途風雨之中及其久也則豁然無不貫通自天地定位人物未生以前沿而下之凡邃古之初萬化之原載籍所不能具者皆昭若發蒙如示諸掌然後由伏羲神農五帝三王以及春秋之末其人倫之端禮樂之本皇道帝徳神化宜民之妙井田區畫之初封建自然之勢鬼神祭祀之始神物前民之用起數立象之機聲教文治之原制作因革之漸忠質文異尙之體世變禮失之由以力假仁之習皆若身在其間而目擊其事者於是易春秋傳注之失詩書未決之疑周禮非聖人書之謗凡歷代聚訟不決數十年苦思而未通者皆冰解凍釋怡然各就條理蓋由專精積久而後得之每自以爲天開其愚神啟其祕也其於易以明象爲先以因孔子之言上求文王周公之意爲主而其機括則盡在十翼作十翼舉要以爲易起於數因子設卦因卦立象因象起意因意生辭故孔子曰易者象也立象以盡意居則觀其象而玩其辭聖人言易之爲教如此易不可廢象明矣由象學失傳漢儒區區掇拾凡陋不足以得聖人之意而王輔嗣忘象之說興至邢和叔則遂欲忘卦棄畫𨿽以近代巨儒繼作理學大明而莫能奪也作忘象辧有一卦之象有一爻之象或近取諸身或遠取諸物或以六爻相推或以陰陽消長而爲象學者猶可求也然有象外之象則非思慮意識所能及矣而況於立例以求之乎李鼎祚綴緝於王氏棄擲之餘朱子發後出而加宻丁易東繼之而愈詳聖人立象之妙終不可見作象略象學旣明則因象以得意因意以得辭陰陽消長有一定之幾上下貴賤有一定之分善惡吉凶有一定之則位之當者孔子無由獨言其非卦與爻之小者文王周公固不謂之大然後知三聖人之易一而已矣若舎象而求則人自爲易不期於異而自異作辧同論嘗曰易有八卦有六十四卦有三百八十四爻有大象有小象有大傳繋辭有說卦有序卦有雜卦有河圖洛書蓍策之數學者當隨處用工各詣其極至於一以貫之而後全易見矣其於春秋以事實爲先以通書法爲主其大要則在考核三傳以求向上之工而其脈絡則盡在左傳作三傳義例考以爲春秋有魯史書法有聖人書法而近代乃有夏時冠周月之說是史法與聖法俱失也作元年春王正月辧又以爲說春秋有實義有虛辭不捨史以論事不離傳以求經不純以褒貶泥聖人酌時宜以取中此實義也貴王賤霸尊君卑臣內夏外夷皆古今通義然人自爲學家自爲書而春秋迄無定論故一切斷以虛辭作筆削本旨又作諸侯取女立子通考魯隱公不書卽位義殷周諸侯禘祫考周廟太廟單祭合食說作丘甲辧凡如是者十餘通以明古今禮俗不同見虛辭說經之無益嘗曰說春秋須先識聖人气象則一切刻削煩碎之說自然退聽矣其但以爲錄實而已者則春秋乃一直史可修亦未爲知聖人也其說易有常變而春秋則有經有權易𨿽萬變而必復於常春秋𨿽用權而不遠於經各以二義貫一經之旨嘗曰易象與春秋書法廢失之由大略相似茍通其一則可觸機而悟矣蓋古者占筮之書卽卦爻取物類象懸虛其義以斷吉凶皆自然之理乃上古聖神之所爲也文王周公作易特取一二立辭以明教自九簭之法亡凡簭人所掌者皆不可復見而象義隱微遂爲百世不通之學矣魯史記事之法實有周公遺制與他國不同觀韓宣子之言可見聖人因魯史修春秋筆則筆削則削遊夏不能贊一辭則必有與史法大異者然曰其文則史是經固不出於史也今魯史舊文亦不可復見故子朱子以爲不知孰爲聖人所筆孰爲聖人所削而春秋書法亦爲歷世不通之義矣先生所謂廢失之由有相似者蓋如此又懼夫學者得於創聞不復致思故所著書目𨿽多皆引而不發乃作易學濫觴春秋指要經旨舉略稽古管見示人以求端用力之方而易春秋全解則終身未嘗脫槁示人也其辧釋諸經要旨則有六經補注詆排百家異義則取杜牧之不當言而言之意作翼經罪言其論周禮以爲六官所掌皆修唐虞夏商已行之事𨿽有因革損益或加詳宻而大體不能相遠非周公創爲之制也古今風俗事體不同學者不深考世變而輒指其一二古遠可疑者以爲非聖人之書此不難辧獨其封國之制與孟子不合則所當論蓋孟子所言因殷之制周官乃國家之制也計武王興周殷諸侯尙千有餘國旣無功益地亦無罪削邑此當仍其舊封百里之下爲三等如孟子之說乃若周公太公有大勲勞及其餘功臣當封爵與夫並建宗親以爲藩屏豈可限以百里之法哉自當用周制耳諸侯惡其害已而去其籍是書當世學者鮮得見之則周家一代之制𨿽孟子亦有不能詳也其於官屬多寡之由職掌交互之故錯亂之說發尢精當其祭祀之法則兼戴記而考之作二禮祭祀述略禮經復古正言其辧王肅混郊丘廢五天帝並昆侖神州爲一祭之說曰祭法虞夏殷周皆以禘郊祖宗爲四重祭周人禘嚳而郊稷祖文王而宗武王禘祭天地以嚳配卽圜丘方澤是也郊祀上帝以後稷配建寅之月南郊祀感生帝以祈谷也四時祀五天帝於四郊以迎气也祖禘嚳以後稷配尊始祖之所自出也宗祀文王於明堂以配上帝總配五天帝也其後則祖文王於明堂以配上帝宗武王於明堂以配五帝凡此皆鄭氏義也故周禮大司樂注以圜丘方澤宗廟爲三禘蓋天神地祗並始祖之所自出爲三大祭皆五年之禘也郊次圜丘社次方澤宗次祖皆常歲所舉之祭也東遷土蹙財匱大禮遂廢所修惟郊社二祭故圜丘方澤二禘傳記亦罕言之非淺聞所及矣周禮有祀天旅上帝祀地旅四望之文天地主於一故稱祀上帝四望非一神故稱旅肅欲以圜丘爲郊可乎司服王祀昊天上帝服大裘而冕祀五帝亦如之旣曰亦如之則五帝之祀與昊天上帝非一祭矣肅欲混之可乎孝經稱嚴父配天又稱郊祀后稷以配天宗祀文王於明堂以配上帝易豫卦曰先王以作樂崇徳殷薦之上帝以配祖考上帝亦天神也肅欲廢五天帝而以五人帝當之可乎昆侖者地之頂神州者地之中皆天地之所交也地祗主昆侖神州非是設此二祭乃求神於二處大地神靈莫測不知神之在彼乎在此乎故求之於彼亦求之於此也康成以方澤主昆侖北郊主神州北郊不見於經誤分爲二王氏由此並昆侖神州爲一祭而遂謂北郊爲方澤可乎若鄭氏知樂九變之祭爲禘而不言及嚳又以爲禘小扵祫此則其失也故斷之曰鄭氏深而未完王肅明而實淺晉武帝肅外孫也故用其說並方圜二丘而祀南郊歷代無所因襲而周禮天神地祗人鬼極盛之祭遂爲古今不決之疑矣其辧感生帝之說曰姜嫄履帝武敏歆而生后稷周人特爲立廟而祭謂之閟宮君子以爲聖人之生異於常人無異義也況乎生民之初气化之始五天之精感而爲帝王之祖亦何疑乎五帝感生之祀上世流傳旣久非緯書創爲之說也且河圖洛書蓍策之數皆緯文也其可廢乎其辧胡仁仲以社爲祭地曰二社以享水土谷之神而配以勾龍稷非祭地也禮天子諸侯羣百姓大夫及庶民皆立社故有王社侯社大社國社置社之名其義髙下不同如此而謂之大祗之祭可乎殷革夏周革殷皆屋其社是辱之也旱漧水溢則變置社稷是責之也王者父事天母事地而可責可辱乎周禮王祭社稷五祀則希冕以社稷下同五祀而用第五等之服不得與先王先公四望山川比則社非祭地明矣傳曰戴皇天履后土是后土則地也周禮大祝大封先吿後土大師旅大會同宜於社又建國先吿後土則后土非社矣舜典類扵上帝禋於六宗望於山川六宗者上下四方之神卽五天帝及地也故其祀在上帝之次山川之前周禮四望與五帝同兆於郊又與祀地同玉又與山川同祭服則四望者祀地之四方也又有分樂所祭五土之祗祭地之禮不止於方澤矣而欲以社當之可乎周禮以圜丘對方澤以天神對地祗以蒼璧禮天對黃琮禮地以祀天旅上帝對祀地旅四望書及禮記乃多以郊對社蓋郊祀上帝社祀水土之神其禮專圜丘方澤徧祭天神地祗其意廣遠分爲四祀明矣天地之道髙深玄遠大神大祗不可煩瀆故歲事祈之於郊而水土之變則責之於社此古人立祀深意也胡氏家學不信周禮故率意立說如此大抵先生之意以爲聖人制禮遠近親疎髙下貴賤皆有自然之序必通其本原而後禮意可得蓋圜丘所祭者全體圓轉之天總南北極赤黃道日月星辰所麗者而言故主北辰而曰天神皆降是總祀天神也上帝者髙髙在上之天以其在上而爲主宰故曰上帝分主五方故曰五帝合上下四方而言則曰六宗皆天神之分祀者也方澤所祭者全體承天之地總山陵川澤極天所覆者而言故主昆侖而曰地祗皆出是總祀地祗也地有四方望其方而祀曰望五嶽四瀆之祀曰山川川澤山林丘陵墳衍原隰之祀曰五土水土之祀曰社皆地祗之分祀者也所謂自然之序蓋如此其辧趙伯循王者禘其始祖所自出之帝於始祖之廟以始祖配之而不及羣廟之主曰大傳王者禘其始祖之所自出以其祖配之諸侯及其太祖大夫士有善省於其君於祫及其髙祖此以禘與祫對言則禘祫皆合祭通上下文見之也蓋諸侯之祫猶天子之禘諸侯及其太祖大夫士及其髙祖是有廟無廟之主皆在而又上及其太祖髙祖故謂之祫天子則於七廟及祧廟之上更及其所自出之帝故謂之禘也若曰禘其祖之所自出而反不及有廟無廟之主寂寥簡短非人情矣故程子曰天子曰禘諸侯曰祫其禮皆合祭也爾雅禘大祭也非大合昭穆何以謂之大祭乎字書訓釋曰禘者諦也審禘昭穆也若非合祭何以有昭穆乎蓋后稷有廟郊旣祀帝嚳𨿽配天而無廟不可闕人鬼之享故五年一禘則后稷率有廟無廟之主以共享於嚳所以使子孫皆得見其祖又以世次久遠見始祖之功徳爲尢盛也況后稷之廟毀廟數十世之主皆藏焉豈可當享嚳之時而屏置之乎蓋禘祫所以相亂者由天子諸侯之制不明先儒或推天子之禮以說諸侯或推諸侯之禮以說天子不知諸侯之禮有祫無禘天子之禘禮必兼祫𨿽其意不主合食而率子孫以共尊一帝自然當合食矣禮曰天子犆礿祫禘祫嘗祫蒸則是天子祫祭隨時皆用也其辧成王賜魯天子禮樂曰周公相成王制禮作樂爲天子諸侯不易之大法身沒而王與伯禽躬爲非禮以享周公成王賢王魯公賢君必不至是以魯頌白牡騂剛推之則記禮者之過也禘者殷諸侯之盛祭周公定爲不王不禘之法故以禴代之成王以周公有大勲勞於王室故命魯以殷諸侯之盛禮祀周公以示不臣周公之意故牲用白牡白牡者殷牲也騂剛魯公之牲也又可見魯公以下皆合食於太廟而禮秩初未嘗敢同於周公又以春秋推之則亦非常歲之祀成王斟酌禮意蓋如此而非有祭文王爲所自出之禮如或者之云也其禘於羣公之廟則後世始僭之然晉亦有禘蓋文公有勲勞於王室欲效魯禘祭而請於天子故得用之也若夫東周諸侯爲所自出之王立廟稱周廟如魯與鄭是也然止謂之周不敢以祖廟稱之諸侯不敢祖天子也然則子孫亦不敢與享於廟單祭所自出而已祭用生者之祿則亦用諸侯之禮而已若魯旣得禘於周公之廟則周廟亦應用禘禘必有配則固宜於文王廟以周公配也若據趙氏則魯本無文王廟止於周公廟祭文王臨期立文王主與屍以享之此於禮意實不相似若以爲有文王廟則是自文王廟迎屍以入周公廟以父就子以尊就卑必不然也魯之郊大雩則平王之世惠公請之是以得郊祀蒼帝而三望𨿽僭而猶未敢盡同於王室也蓋以魯有天子禮樂爲成王賜者本明堂位祭綂以爲惠公所請者出呂氏春秋魯鄭周廟晉有禘祀見左傳先生以經證經而折衷百氏之說多如此其辧說詩之失以爲古者重聲教故采詩以觀所被之淺深然今三百篇有出於太師所采者周南召南是也有錄於史官而非太師所采者豳風及周太史所作是也其餘諸國風多是東遷以後之作率皆諸國史官所自記錄方周之盛美刺不興漢廣江沱諸詩𨿽是諸侯之美而風化之原實繋於周其後天子不能綂一諸侯諸侯善惡皆無與於周故不以美刺皆謂之變風以其不繋於二南而各自爲風也周禮王巡狩則太史太師同車又其官屬所掌皆有世奠繋之說方采詩之時太師掌其事而太史錄其時世及巡狩禮廢太師不復采詩而後諸國之詩皆其國史所自記錄以考其風俗盛衰政治得失若左傳於髙克之事則曰鄭人爲之賦淸人莊姜之事則曰衛人爲之賦碩人必有所據矣故大序曰國史明乎得失之迹傷人倫之廢哀刑政之苛吟詠情性以風其上達於事變而懷其舊俗是說詩者不可不辧采詩之時世也黍離降爲國風此時王澤猶未竭也故人民忠愛其君猶能若此其後聽旣玩而言者亦厭遂與之相忘則𨿽國風亦不可復見至此則書契以來文治之迹始剗絕矣以時考之國風止於澤陂在頃王之世當魯文公之時故曰王者之迹熄而詩亡故說詩者尙論其世也先生經學自得之說爲多以其書不傳故掇其關於體要者著之當其時惟臨川吳文正公辧學正誼盡通諸經最爲知先生者後吳公拜集賢之命至揚而還養疾九江濂溪書院初見先生所著易學濫觴春秋指要心大善之題其捲端曰楚望父之著經也其志可謂苦矣易欲明象春秋欲明書法蓋將前無古而後無今又得六經補注觀之謂學者曰今人無能知黃楚望者孟子曰能言距楊墨者聖人之徒也楚望其人乎亦爲序以歸之其略曰楚望貧而力學讀易春秋周官禮記爲之辧釋補注弘綱要義昭揭其大而不遺其小究竟謹審灼有眞見先儒舊說可信者拳拳尊信不敢輕肆臆說以相是非用工深用意厚以予所見明經之士未有能及之者也晚年見此寧不爲之大快乎予嘆美之不足因以驗於學者蓋必於諸經沈潛反復然後有以見其用工之不易用意之不苟云然先生雅自愼重其學未嘗輕與人言以爲其人學不足以明聖人之心志不以六經明晦爲己任則𨿽與之言終日無益也學士李公漑之使還過九江請先生於濂溪書院會寓公縉紳之士躬定師弟子禮假館廬山受一經之學又將經緯先生家爲子孫計先生謝曰以君之才輟期歲之功何經不可明然亦不過筆授其義而已若予則於艱苦之餘乃能有見吾非邵子不敢以二十年林下期君也李學士爲之嘆息而去或謂先生幸經道已明於已而又閟於人如此豈無不傳之懼乎先生曰聖經興廢上關天運子以爲區區人力所致乎徳化縣令王君子翼請刋補注藏先生家先生猶愼重之非其人不傳也薦經冦亂故宅爲墟遺書之存者鮮矣悲夫先生寧使其學不傳於後終不肯自枉以授諸人是故能以數十年之勤盡究諸經扵闕塞之餘而不能使聖人之心大明於天下後世蓋其道若是也豈非天乎昔者吾夫子贊易刪詩定書正禮樂修春秋將以爲百王大典遭秦焚書滅學帝王經世之法遂斬然泯絕於斯時蓋自開辟以來宇宙橫分一大變也鄭康成當專門固陋之世以一家之學纂釋羣經具著成說孔穎達考核百家大明鄭義𨿽於聖人之道無聞而慱古窮經斯亦勤矣自是四百餘年習爲定論至宋淸江劉原父始以聰明慱洽之資據經考禮欲盡排周秦以來傳注之失宋代經學之盛劉公實張之而說者日親矣及子朱子出而羣言有所折衷遂定扵一猶吾夫子之志也然朱子於易簡其辭微其義將使皆得自致於經晚歲猶拳拳禮學而弗克論著其成書貴闕疑而又深疑古今文之異體春秋獨得書法廢失之由折衷諸傳各極其當矣而門人學者於二經師說不能有所發明故君子論古今經注以爲自朱子詩集傳之外俱不無遺憾也先生乃欲以近代理明義精之學用漢儒慱物考古之功加以精思沒身而止此蓋吳公所謂前無古而後無今者也嗚呼其遂不傳也歟汸始拜先生於其門請問治經之要先生念其遠來不以爲不可教吿之曰在致思而已然不盡悟傳注之失則亦不知所以爲思也請問致思之道先生曰當以一事爲例禮女有五不娶其一爲喪父長子注曰無所受命近代說者曰蓋喪父而無兄者也女之喪父無兄者多矣何罪而見絕於人如此其非先王之意明矣姑以此思之或二三年或七八年倘得其說則知先儒說經其已通者未必皆當其未通者未嘗不可致思也汸退而思之女之喪父無兄者誠不當與逆亂刑之子同棄於世久之乃得其說曰此蓋宋桓夫人許穆夫人之類爾故曰無所受命注猶未失也若喪父而無兄則期功之親皆得爲之主矣嘗以質於先生先生曰子能如是求之甚善然六經疑義若此者眾矣當務完養而愼思之母輕發也遂授以求春秋之要曰楚殺其大夫得臣此書法也當求之於二百四十二年之內夫人姜氏如齊師此書法也當求之於二百四十二年之外汸思之經歲不得其說先生爲易置其語曰夫人姜氏如齊師此書法也當求之於二百四十二年之內楚殺其大夫得臣此書法也當求之於二百四十二年之外汸蓋自是始達春秋筆削之權乃知先生扵六經之學以其所自得而教人者蓋如此惟易所謂象外之象則有不可得而盡聞者嗚呼悲夫有遺恨矣謹述先生世家文行大槪與其經學復古之功如右伏惟立言君子以當世斯文爲己任者尙克表章之至正十有二年十有一月朔學生新安趙汸謹狀

長樂縣程令君行狀

令君諱願學字希聖別字節卿徽之休寧人其先自晉新安太守元譚以治郡有績錫褒詔賜田宅於郡因畱家焉十三傳而至忠壯公父子以節義顯於梁陳廟食其鄕子孫碁布天下而休寧之族尢繁衍多聞人君上距忠壯公二十有六世十二世祖南唐檢校中丞澐始占居邑南■﹝氵義﹞川曾祖大明祖自得父逢午字信叔再領鄕薦一爲魁不第卽棄去舉子業弗爲家居教授所學日益精詣族父勿齋先生雅敬之每過公所談論輒竟日數郡交薦版授紫陽書院山長著中庸義說數萬言益暢朱子之旨以爲教學者多所發焉秩滿授嘉興路海鹽州文學命下而卒追贈承事郎徽州路同知婺源州事母吳氏追封宜人子二人令君其嫡長也少卓犖有奇志愼交遊重然諾以行義自砥礪甫冠遊京師巨公名士莫不傾倒嘗黎明與其友出郭外道過大第友入謁諉令君少俟比出已暮令君猶儼立不去蜀人趙公炞職祕府聞而嘉之卽造令君與語大悅卽日挈行李過其館授策焉居無何有旨修職方氏書趙公亟薦令君入書局書成同輩俱被優用令君獨後久之乃擢從事兵部部從事數十人惟令君爲南士毅然特立儔列不敢慢嘗奉旨將段帛勞諸侯王之戍和林者��王事屢往來嶺北不以艱遠辭也秩滿調鎭江路司獄旦暮出入犴狴察其寒饑瘐疾者而時其衣食嘗嘆曰彼固罪人然或以非罪死則豈天討之謂哉比滿幾無以爲歸適有詔下府君乃以令君宣詔諸邑時使者所至郡邑皆斂諸民以爲之贐府君夙敬令君欲以是爲歸計也比至屬縣卒事吏以常例致贐令君呵曰我以賫詔來而取民財以去乎督其還諸民而後行比至他邑亦如之遷湖洲武康縣主簿明法令申約束革其獘政豪右武斷者媢之相率重賂大府俾令君以他役入京比還則以憂去職矣服除轉循州長樂縣尹循介閩廣之交遠宦者蠻夷其民弛法廢度肆其貪虐依托官府剝下歸上者縣率數百人而長樂以僻遠尢甚居民迫漁奪困徵斂率逃竄他郡其尢桀黠者負險隘操鋤梃以自衛間有出身奉上不避徭者贓猾利其資產中以他禍足涉城市而家破矣君始至則盡得其姦黨巢穴發以他事悉斷遣還其鄕裏整飭案牒申明徳意植貧弱寛徭賦分遣耆老入其鄕申諭朝廷治意民信其所爲流亡之眾來歸者不可勝紀縣治所寓生聚日蕃漸可比內郡都邑乃建先聖廟扵治之西南勝地擇其士之有學者爲之師山谷之民大冠長裾來遊來息彬彬然見先代之遺風焉時上司人往來屬邑輒托散土宜以釣重賄邑則掊諸民以贈之君獨卻不納而自割俸薄贈之人知君風裁不敢受而遂不復來矣如往他邑則間道不敢令君知之邑有賴某妄訴黃某刼掠財物事連數十人黃被訟不知所爲舉族逃匿已五載矣州移檄下索罪人甚急黃聞令君至卽詣公庭自歸君呵曰汝盜也而逃耶黃泣訴曰某與賴爭攔堨耳非盜也不逃卽舉家虀粉矣今聞邑有賢君願得自明君曰汝竄者甚眾今一人來安能明乃與刻日令盡領同竄者至黃諾而去上司以君擅縱彊盜問罪黃所領先期至郭夕聞之皆散去黃獨嘆曰我寧死不忍累程縣尹也乃受逮州嘗以他名色斂民財憤君不受命欲因此中傷之令黃誣君前嘗受賕黃曰某陷非罪不能自明寧忍賊陷忠良耶考掠備極酷毒至宛終無一語涉君州猶訊連坐十餘人會部使者詹侯行郡直其枉君乃免民有死非命者其妻訴不願理君呵曰此卽殺人賊也一訊卽服事連富人請以萬緡貽君君不納富人懼重賄大吏移鞫他縣冀得行已志且以成君罪君仰天嘆曰使殺人者皆可以財免罪則有財者皆可殺人耳天地鬼神其可欺乎他縣果問如富人意吏抱成案將署忽大雷雨晝晦棟折瓦墜官吏震駭失文書所在竟置不敢復問羅江五峽諸獠時出掠邊境大府發兵捕治畏盜不敢逼遣介誘諭令納缺折弓刀卽以獲宼反命豪酋視官府如無爲暴益甚民甚苦之會有羣獠入鄰境刼財物殺人盈道郡邑吏不敢問反致羊酒囑使他去盜果入長樂境君自領卒要之於道縛其渠魁七人余悉散走邑簿尉懼變盡室宿舟中視緩急爲去畱君不爲動曰宼來吾自當之集吏民授以方略使各分守隘要益遣卒捕逐其餘獠大懼終君任不敢涉足長樂境邑素多火災民言城隍神衣朱所致請易之君曰火災由民不謹爾乃下令浚溝池修火具廬舎苫蓋者易以瓦在職五載火不復作民以爲神相之矣長樂去家數千里僅以一僮自隨五六年間介然如一日也秩滿歸舟行至廬陵之十八灘以疾卒時子植在侍遂殮以時服元綂乙亥年六月十七日也君生於至元丙子五月四日壽六十歲植奉君柩歸葬扵裏之深坑源後十年甲申君之執別駕王公巴延徹爾來官於徽訪得君之子講通家之好比滿謁選於京求得君歷仕政績於吏部朝命以承直郎眞定路中山府判官致仕實至正八年六月也令君气稟剛明資貌挺特而操行淸苦且承故家令徳凡所交皆國初老成巨公其所燻陶以成就者爲有自來故歷官中外忠而不諛勤而不擾廉以自持誠以接物又明練法律以輔之是以遇事有立不以禍害變其所守而宰物者亦赫然臨而鑑之非其操心行事不愧不怍者能如是乎君沒後客有遊江西虞公伯生之門者公聞令君已沒嘆曰斯人有用世之才若在今日急緩可仗惜其年未甚遠位不足以展布其才耳其爲當世名流所知類如此夫人滕氏贈宜人令君無子弟幼學早卒子男女四人君撫之如已子植其季也遂爲君後孫男二性上經孫女三人汸𨿽不獲識令君而締交於植且聞君家世及君持身蒞官之實爲詳切謂於古循吏無愧也故爲述其梗槪俾上之太史氏以圖不朽焉至正十四年夏五月朢日裏生趙汸謹狀

節婦吳氏婉傳

王綱妻吳婉者與綱皆和陽含山人也年十五歸綱時淮西已亂居二年兵至含山婉從舅姑匿梅山深谷中兵猝至家人駭散婉爲一賊逐得迫使出山行遇綱叔克昭及弟維婉問曰父與母安在克昭曰不知也復問綱安在曰亦不知也婉曰旣父母與吾夫皆不知所在我將安歸遂投道旁之水中賊以矛接之不及乃刺殺之踰一月克昭始得與家人相見具道婉死時事如此綱竟不知所終綱父克仁字子安憫其婦之罹於難也每爲人道其事金華儒者多爲文辭稱美之且目曰吳貞媛云新安趙汸曰自喪亂以來婦人女子能執節不撓者往往蹈白刄而無悔其不幸倉卒不獲死地者可勝言哉王氏婦齒甚弱遇彊暴能得其死亦可謂賢矣故爲述其事以遺子安且以慰綱云

資善大夫淮南等處行中書省左丞汪公傳

左丞姓汪氏名同字仲玉始名武同避叔父諱也其父徳潤以子不育故禱於雷壇是夕夢神降雷作覺而同生身長瘦黑其先世多業儒同獨不肯事筆墨■﹝蘭﹞踉不檢束母夫人葉氏怒其不成器輒自矜曰同兒成器乃與人異與羣牧戲爲分隊立長教以坐作進退法曰吾爲將帥則扵某處立營扵某處置旗皷羣牧悉聽命見者異之十五渡淮北行買馬交遊諸軍校習騎射所有貲貨盡喪不能歸過廬江縣鷺鷥橋問沽遇貧道者與飲道者曰吾能推命汝勿憂十年後當以武功顯名傳天下官二品愼保令終語訖出門卽不見及歸所假稱貸不能償父怒同曰兄爲償之吾力耕以養父母不累於兄兄叡儒者也信其言且曰勿詒父母憂償盈其數計錢二千四百二十緡終亦不事耕耨至正壬辰兵起蘄黃號紅巾破江饒閏三月二十一日陷婺源知州張士謙力禦不克被擒死江州鄕裏遭焚掠逃竄乃推同爲首依山谷保聚捍禦之同分署部眾後乘五嶺前倚溪谷宼不敢犯兄叡走官軍所陳策以決進取平章薩木丹巴勒喜曰得子兄弟無憂矣癸巳三月薩木丹巴勒綂軍自嚴復徽以元帥韓邦彥鎭撫哈瑪爾軍復湖州廣徳以會於徽三月同率眾破賊柵殱渠首開五嶺道路獻馘轅門於是特古勒徳爾軍由回嶺進元帥劉托音軍由亭子嶺進同先領兵直趍州城四月一日復婺源州捷聞平章遣使賫白金盂色段新楮二萬劵賞之署義兵千戶率義兵恊輔官軍由浮梁界迎合邦彥哈瑪爾軍馬復饒郡四月十六日率先官兵由澆嶺迎會浮梁二十二日宼兵大至邦彥分隊逐敵大破之積屍滿野三戰乘勝前趍五月一日復饒州捷聞平章遣使賫勞同爲余幹州同知叡爲浮梁州同知叡卽辭歸邦彥苦畱之對曰叡本田家不閒軍旅遭宼荼毒忠憤激切以至此仰叨戰勝之威饒旣平定則婺源山中可以少安上養親下教子其素心也功名非所望弟同爲國吾當爲家耳秋宼再至時歲旱饑甚故饒之民競趍焉同從邦彥軍七月至十二月大小八十餘戰每先鋒破敵往往運鐵簡冒矢石出入賊中或出其後眾皆披靡無能當者由是同之勇鋭善戰無不稱服左丞羅羅至饒首嘉勞之薩木丹巴勒曰同戰功多亦數危殆宜稍優之甲午正月委鎭圓溝八磵橋時饑饉之餘盜出沒掠人以食八磵橋驛道百餘里無人煙使人行商不敢過同設法招諭擇害人者殪其一二以警由是驛道無虞七月調守浮梁賊至輒敗去先是萬戶汪保移鎭西營賊無所忌不意同至戰敗自相謂曰不料汪老子又來同夜率壯士突賊營入之汪保憤已無功乃曰吾守西營同知自往守景徳鎭汪保居西營未逾月賊破西營擒之卽據浮梁同往復之請官鎭禦且辭病歸使者踵至同曰吾隨軍守饒身經百戰不敢僥朝廷官爵但士卒饑疲多亡潰吾亦病弗能堪矣時福通元帥鎭徽知同還家舉爲府判乙未三月到郡四月往鎭祁門元帥馬國寶信左右謗語同謝病還休寧七月宣州陷江東憲使周伯琦得脫賊庭來駐徽禮請同會元帥楊英軍復宣進遇苖軍帥楊完者欲拉同往杭同不行以病還婺源饒自平章薩木丹巴勒去後朝廷以托克托鄂爾和並爲元帥分統薩木丹巴勒軍遇賊剿捕參政恩寧普軍鎭州城鎭撫哈瑪爾素以戰功不受約束由是軍不綂一賊得乘隙而進官軍潰恩寧普軍還駐婺源以束帛玄纁起同知婺源州事賊已至境內諸軍無鬥志十二月同與賊戰於橫槎嚴坑還謂諸帥曰軍士宜並力爲國除賊婺源不守又退往何地人無應者明日賊至城西同方給諸軍糧未甲卽上馬出北門溪塝遇賊與鬥道狹劍戟弓矢皆莫能施賊乘髙下矢石同稍卻馬失足墜荷池同躍出拔劍斗且卻賊還視不敢逼十二月之二十五日也因步追及恩寧普軍扵開化之蒻溪身被數創恩寧普躬傅善藥劉脫因解衣衣之畀所乘馬揚於眾曰汪知州膽勇才略諸將孰能及之同駐開化之馬金募兵守險阨休寧兪嵋集民兵據嶺南溪西之險以抗賊兵不能勝以其從兄士英嶽卿來吿急同曰我軍士未集乏器械不可往士英彊之曰嵋於公爲懿親以公故據險抗賊以待公一往兵气自倍不往則鄕裏之人旦夕虀粉矣同不得已出白霽嶺應之丙申正月十三日也軍士糧乏嵋請進兵同曰賊初至必眾我軍士未集芻糧器械皆無進不成功徒禍鄕裏此行不遇爲聲援耳十五日同退駐馬金賊眾大至嵋走士英逃匿賊追獲殺之其子茂逃從同爲先鋒長參政恩寧普以休寧縣尹起叡招諭休寧婺源人人響應於是兵益集四月同分部署嚴隊伍令汪徳賢汪圭爲左右翼器械稍備吳觀國吳止善葉宗茂汪周來從者眾而觀國宗茂爲播弄握權叡心惡其姦貪邪媚不與同事四月十七日兵渡馬金嶺至羊棧巖賊來戰敗之至鳯林又敗之髙梘渡又敗之二十三日復休寧五月二日復徽州會深渡官兵進駐徽城升府治中實授承直郎徽州路府判五日領兵復黟縣六月復祁門同每先鋒破賊軍士乘鋭气所向無前牒萬戶朱文選守祁門還軍休寧道見有父子代牛耕者下馬撫問以牛與之遠近感悅叡方奉二親開化恩寧普遣使要叡至委集餘兵督守諸險阨以爲同聲援其父謂叡曰婺源乃祖宗墳墓所在汝畱意況汝弟左右持忠心者甚少叡於是招諭婺源遺同書刻日會兵中平五月十九日同軍渡五嶺二十日復婺源會合元帥達年等軍駐守二十五日還駐軍休寧升浙東道僉都元帥叡駐中平結集民兵以衛鄕裏六月二十一日賊復來婺源守兵潰二十六日叡領兵與賊遇輒勝進復婺源升攝婺源知州分兵設策守饒境賊不敢過會元帥達年特穆爾萬戶王敬田松山軍來婺源不肯駐州治於河西寅坑口樹柵自固縱軍四出殺掠不已八月叡見諸軍不進自領兵破汪可梅田砦九月同領軍二萬餘眾破西坑克田鳯遊山諸賊砦直抵浮梁連與賊戰皆捷將乘勝往復饒城因達年二帥忌其成功要絕餉饋乃還軍欲與戰叡力止而和解之遂還休寧元帥劉玖來鎭徽貪暴爲甚同往浮梁吳觀國以帥府都事權府不以禮交玖又徇私專殺以造釁端人以忠言吿者皆爲觀國所抑遏叡嘗言趙汸學識髙遠可爲師表事宜咨而後行汪幼鳯正直可爲輔至是汸極以書言繼又面論其故並幼鳯皆爲觀國所短毀不聽用玖先以小恚収其梟將汪圭曹馬汪徳賢殺之將以計取同同手殺其騎兵五人奪其馬擒其一人而語之曰縱汝還語劉元帥我與元帥俱爲國家除彊暴豈料肆貪暴之欲少不遂意卽以計殺害忠良如必欲戰請元帥約日親陣吾不敢避勿爲此盜賊見識玖知同不陷其計曰吾不可畱也還軍駐嚴趙小九元帥以私憤與玖戰玖敗走衢宋監司殺之十二月使者至升同爲朝列大夫郡府治中兼浙東同知副都元帥郡帥巴爾斯請同俱守徽同至郡卽議修城壘且曰近有彊敵退無所歸宜完城爲固守計有司皆憚其煩勞巴爾斯懦而無斷同曰決在元帥元帥世守此郡同亦生長此土不宜再爲嚴陵客也巴爾斯應曰汪元帥且飲酒明日議之同曰國家大計豈可以酒廢議元帥如不欲修城則元帥精兵皆在祁門宜令還駐郡同以所鎭休寧兵進守祁門庶亦兩便巴爾斯曰甚善同還休寧巴爾斯又聽左右言以祁門軍不可移而止同曰是豈可與同事丁酉三月鎭南王專使致書嘉勞江浙省平章慶通薩木丹巴勒書問不絕五月丞相達實特穆爾以天子所賚酒賜同七月鄧院判由宣來取徽逾三日同日夜往攻之有備弗克而元帥達年特穆爾由婺源攻其後叡方以母憂家居吳觀國潛逃遂安李克魯本以進士爲帥府都事與同甚相得時畱鄧軍中以書吿曰元帥前後受敵計將安出幸至中途論心不必疑也同先以宗茂余善往克魯果於黃墩候之曰吾謂汪公必至乃疑我邪須面可言耳宗茂還言克魯候扵黃墩元帥勿惜一行也至黃墩從者曰前途具饍候元帥數步卽是過黃墩則壯士百數騎突出克魯曰主將請元帥相見同抽劍欲自刺克魯走抱止之曰天下豪傑自有人元帥平日以意气相許與親見然後知之卽馳馬偕至郡鄧院判請往金陵遂見相國俾平婺源寅坑口營柵還居郡城戊戌從鄧取嚴還送妻孥往金陵居而已以院判鎭婺源築城治兵始戊戌十二月歲己亥冬告完爲四門門各重檐復屋城上環樹楊栁官舍倉廩一新於是饒之徳興浮梁皆來附儒賢並歸軍集食足分兵教戰名譽甚隆初吳觀國逃遂安依長鎗邢同僉邢自歸於婺州觀國叛邢以歸緣同族父周以請同欣然招之叡聞與同書曰觀國當危難則逃事有緒則來豈可再令隳成業乎同得書笑曰寧人負我觀國再至日言事艱厥成又福建以省參政致同江浙以樞宻同僉徠同庚子六月同領軍徵饒駐太陽渡竟單騎潛往浙丞相達實特穆爾奏爲樞宻同僉且曰虛此以待君有日矣張太尉又以禮召至姑蘇同見張心不純潛迫致丞相達實特穆爾諸大臣於死乃往淮安與史左丞見气義殊洽與議中原事曰李察罕公忠足任往一見之可也乃行見李公曰明公以身任天下之重宜廣攬英傑爲天子掃淸寰宇建萬世不拔之基李公曰善相見恨晚曰吾中原事定平江南當自姑蘇始君遠來必朝見主上竭所欲言還則與君定約同朝京拜資善大夫淮南等處行中書省左丞禦筆褒寵曰江南忠義之士還江南見李公公曰張士誠非忠於國家者旦夕當聲罪致討君與史君宜恊力焉同曰諾還淮安史適與張有隙亦委心於李未幾而李爲賊降將田丰所害史曰不幸及此志不獲施宜要金陵兵往取姑蘇則不暇我謀可待中原事定尋爲之計乃遣使授書往金陵使本姑蘇人至中途嘆曰吾寧往姑蘇爲保妻子計張得其所通金陵書大怒出兵髙郵張四平章與史素相得招與言事同曰往不可測也史曰將卒家畱姑蘇必有所顧一也中原事如此後援未可恃二也金陵兵未卽向太湖三也我輩姑待時可也未必便害我輩況四平章我昔嘗救解其危急宜不至此八月二十五日往會於髙郵二十八日登舟九月二日達姑蘇士誠卽拘同問曰我待汝極厚何負於汝而反我邪同曰我之來以汝爲元太尉忠於國家今汝旣叛我豈得從汝反邪四平章力營救之且具酒饌爲別同曰爲語平章甚荷厚意吾能死忠不爲無義生也但我死後諸公亦不能久於富貴耳十二日遇害臨刑顏色不少變方去髙郵而朝廷以爲榮祿大夫淮南省平章命下而同死矣傷哉其子澄隨母畱金陵歲癸夘八月朱先生升爲取之還鄕裏

論曰昔關侯爲曹操刺殺顏良於萬眾中以報徳而卒往從昭烈者義气之所存也昭烈爲漢室之冑雄才大略足以有爲侯之不違昭烈義也卒死於戰謀不勝勇故也同出保鄕井立勲於國義聲昭著心之終始不變其初其勇而義與侯蓋類焉天理民彜不可泯於人心固如此視茍乎富貴者爲何如哉

鮑孝子傳

鮑孝子諱元鳯字叔和世家歙之棠樾爲碩宗曾大父諱慶雲故儒者宋季試漕闈補特奏官不仕而庇其鄕大父諱珪父諱回皆雄於產叔和生有至性扵家庭極相睦至正壬辰二月紅巾賊起蘄黃破江饒四月踰婺源陷郡城於時老弱狼狽奔竄叔和母吳氏年及耄矣昆弟聚議謀避兵叔和泣曰妻子固宜生全然母一而已脫有不虞爲子者寧獨生乃奉母氏挈家黙居劉村靑山旦暮瘁力爲養俄而賊將項奴兒縱殘四掠人人股栗莫克自保叔和語其妻子曰勢誠急矣若等各保若生假天祚吾家骨肉圖再聚也遂吁扵天戴星裹糧躬先負母遠行深入巖穴間履縋梯攀艱苦備至繼而間行蹤詢妻子薄暮偶會恍若神爲之導者母氏驚且喜曰吾兒捨妻子脫我扵難天實知之獨惜廬舍已毀將柰之何叔和跪以請曰願髙年眠食無恙𨿽亂離無足慮也後兵寢還鄕葺理舊廬觴豆爲樂復如初裏閭嘖嘖稱其孝叔和從子伯原山長余老友也每屬余紀其事乃次第爲之傳云

東山趙汸曰昔江次翁負母避亂扵下邳人稱其孝鄧伯道棄其子以存弟之子人尢義之餘觀鮑叔和事甚與次翁相類至其權於重輕臨難亟保其母而卒全其妻子此則伯道之所難者鮑之先有傳叔子壽二先生並以孝義書於宋史叔和克濟其美者耶嗚呼民俗旣降徳色誶語於其親者不尠也觀風於鄕井者盍表吾叔和以爲勸哉

戴庭芳母金安人墓附葬志

至正十三年十有一月庚寅戴君庭芳葬其母安人金氏以子琥尙文妻孺人金氏附安人兄子之子也地在戴氏居裏南由山鄕遐富之原壬山同坎異■﹝穴上之下﹞間以疏甓距安人歿七年孺人歿十月初安人喪夫踰月而生君卒喪提孤子號泣歸其父母旣重憐安人無依親爲鞠君於家君旣長還故居自傷生不見父常哀戚無喜笑容與人言及其親輒泣下安人卒君服喪營葬將有以自致者江南地多砂礫水泉藏善壞尢拘方位時日君三世單傳思得久大之兆而裏巫客師人人異言葬是以緩紅巾之亂君先事挈家逃難建徳城中喪其子婦事平以喪歸尙文念妻有淑質男女輒不育又不幸死外郡別葬他隴在遠或忘請於君是以附葬君之歸自建徳也居室旣毀於盜服用百物無在者君一不暇省日惟卜葬是務常與琥意行先人墓北陰端陽倪昭晰呈露如挈領振裘倒囊出物蓋有得於山川中合之妙焉而風水家求觀者莫不著發蒙脫口稱善無復以偏辭橫議君是以克終大事卒如其志云戴故休寧望族入國朝猶稱大家方興未艾吉土殆天授尙文爲明經選士閔賢嫓早亡無嗣請從祖姑其處心厚防患遠亦宜惟君孺慕終身上不蔽於天下不訹於人其未葬也如有負而不酬其旣葬也如有釋而獲免世之荒忽慢藏與貪戾屢遷或數世不葬者聞君之風庶幾少愧而古者地域有利葬不踰時未葬衰麻不除眞帝王中國之制哉君世系見故翰林直學士貢公所爲君考南山處士墓志尙文今由鄕舉爲句容校官金氏宋迪功郎嚴州司戶參軍修和曰成忠郎武岡軍新寧縣主簿革曰國子生應鳯安人曾祖祖考也曰皇贈武略將軍江浙行省副都鎭撫南庚曰平江十字路萬戶府鎭撫震祖孺人之祖父也前事尙文從外甥金侯過余山居言祖母葬未得地重爲家君憂色辭甚戚汸曰君家流澤深遠𨿽不求吉地將自得事畢君復余曰子言其然惟子婦葬附祖姑恐後來莫考願有述也故爲之志

倪仲弘先生攺葬志

新安有賢行君子曰倪仲弘先生以其學教授於黟二十有三年旣沒而家貧不能葬逾四年乃克反葬於休寧故里赤丘之原地下濕欲更諸爽塏力未能也黟人思先生之徳久而不忘門人汪志道其弟存心相與謀曰先生設教吾邑遂畱家焉蓋所謂沒而可祭於社者吾裏西北黃坑有善地請攺葬先生於此以繋邑人之思可乎其孤聞之謙不敢當又二年爲至正十四年冬十有二月邑令永嘉周侯希濓赴官饒州道過汪氏之居聞其言而嘆美之曰吾於此得以知先生之賢且以弟子之地而葬其師義無不可者卽日命志道存心以已意爲書授先生家又命諸孤急諏日營葬而後去於是遂以今年乙未正月癸酉攺葬先生於黟南黃坑餘思塢之原從黟人之志也先生守身制行不爲名髙而事親至孝接物以誠非其人不交非其有不取非仁義道徳之說嘗論定於郡先師朱子者不以教人凡卑污茍賤之事不接於身利害得失揣摩計較之辭不掛於口𨿽大寒暑未嘗一日輟其業以嬉終其身人不見疾言遽色是故黟人信其言而尊其行旣沒而復思之倪氏世家休寧至先生而益貧無以爲生居常授徒以養黟人汪君泰初聞其賢而敬禮之築室下阜裏中請先生奉二親來居躬率子弟與邑人同學焉志道存心皆其子也先生諱士毅仲弘其字也曾祖機祖文虎考良弼皆以文學教授其師曰陳壽翁先生亦休寧人所注書曰四書集釋閩坊購其初槁刻之嘗別爲纂釋之例甚精書未脫槁又將以次及他經皆未就而卒其卒以戊子歲四月九日得年四十有六娶吳氏子男四人尙絅尙徳尙義尙禮尙絅後汪氏尙義爲從父士安子女嫁徐宗顯孫男銓女幼始先生居父喪未終而感疾不起又三年而太夫人與吳氏相繼卒故黟人尢哀之葬之日凡爲先生之賓友與門人弟子皆切感黟人之知義周侯之樂善而先生身教之道益彰矣旣葬乃謀買石刻文墓次以汸自幼爲先生所知又號爲能知先生者則授筆焉汸閱戰國秦漢以來大道旣隱而忠信孝友惇厚之士未嘗無也聖學復明於近代士始以知道爲宗久之又失其傳而學者益以空言自蔽由是髙節卓行鮮復見稱於時則民僞滋而世變極矣若吾倪仲弘者何可得哉故因志攺葬略見其爲人如此使君子有所考焉

處士汪君墓志銘

新安鳳亭汪氏祖饒州刺史恩饒州當唐末以上書言事見知吳相徐溫爲其府屬以顯子孫多徙他邑然積善弗耀克世其家莫盛於鳳亭歷五代宋十有七傳而逮於亂鳳亭西南接饒境宼攘狎至汪氏聚族而謀伍其子弟甿隸柵隘自保盜相戒不敢犯者數年事旣平顧旁近大家殱夷頗眾而鳳亭之族獨完於是族之長明初謂其子曰吾族居當四達之衝丁斯阨會而卒能全活老稚不隕其世者豈區區人力所致哉慨思前人深積厚累以顯芘吾子孫者靡不至矣焉可忘也然曾髙而上家譜可以槪見諸祖父墓碣在焉惟我先君勤勞足以濟多艱任卹足以周急難立善之規至於今不廢而墓門之刻闕焉其何以示子孫於異日乎汝其圖之子匯退而述狀來請銘予感汪氏事可勸爲善者故不終辭序曰君諱天佑字佑翁五世祖邦光宋太學內捨生嘗伏闕上書論與金人和好非是不報然用此見知張魏公因出入其門退如建安問學於子朱子以孝悌忠信教授其鄕髙祖安節早遊四方有奇志慶元初趙丞相南遷遂不復仕曾祖箕有學行嘗取先代忠孝義烈事約爲千文以教子弟初入小學者祖應龍父可貴皆以長者稱母齊氏有賢徳君生乙亥大軍渡江之歲也生二日兵猝至鄕人皆盡室以逃或揚言曰負赤子者不可以俱齊夫人曰汝等宜速行吾與吾兒同死耳行抱兒獨後未數里兵來急倉卒匿道旁土穴中兒熟寐兩日夜無啼聲兵退乃出而前行者皆被掠人莫不異之三歲知讀書四歲屹然有成人志嘗與羣兒戲池上兩兒墮水中君視旁有筧水竹卽拽投池中二兒援竹得不死其機警不羣幼已如此內附初調發劇繁巨室皆重困君甫十歲卽出應裏役長益練達有能聲公無闕事而世業不墜鄕裏尢賴之嘗有邑吏受賕者知君與吏有隙指爲證君曰訟庭者公論所在也以私滅公人謂我何卒白吏無罪邑人偉之盜發先世墓君訴於有司必獲賊乃已凡費皆已出一錢不以煩族人庚午辛未歲連大祲皆出粟以濟饑者不足則爲田劑質諸富家以繼之憊甚不能受粟者烹粥哺之所活以萬計素善事親父年登八十君鑿池築室其上日奉老人從賓客奉酒稱壽爲樂以適其意君碩貌美髯倜儻重然諾急義輕財而事親能養里人嘉之爲扁其堂曰壽慶又以其不求仕而有及物之仁號君春郊處士一時儒先生若程君登庸吳公存宗人汪君澤民同里程君文皆爲詩文以嘆美之以丁丑十二月十有五日卒於家年六十有三配方氏先君卒子男一明初也女二皆擇配儒士孫男三匯爲長次帥次勇後九年丙戌十一月某日始克奉君與夫人之柩合葬於鳳嶺之源始君以能養聞至明初所以養其父母者一如君志吾觀汪氏世有隱徳而不食其報至君所樹立者又如此宜乎其宗之遭變而能存也匯生一歲而失母君撫之尢篤晝則坐諸膝口授詩書古文夜引手腹上習字畫故其述君事不虛美無佚善曰以報吾大父之恩也嗚呼其亦有感於君立心之厚也夫銘曰世孰爲善孰不爲善維天旣定吉凶乃見鳳亭之宗遭亂益昌曰匯我能昔人之光嗟處士君濟其世美我銘其封以詒孫子

芝山老人李君生墓志銘

番士之老人李君圭卿謂休陽趙汸曰吾今年八十有一矣妻亡而長子喪親戚故人逃難阻絕子孫存者幼不勝事乃親卜宅於風雨山多蛇衝先塋之側以俟歸藏旣又請於官願捨所居宅爲道院身奉老子祠其中以俟沒余齒郡府爲上其事集賢院間獨念早歲由吏入官每思服勤奉職以報國家而所至輒被訟其在維揚竟奪兩官以歸於是遂不復仕而歲月所積恩數所覃與夫休致彜典亦皆恥於自陳矣今玆又以耄荒遁世吾懼夫無以詔吾子孫於後日也請以文累子墓門有石吾將親觀其刻焉言畢則盡出歷官行事本末與一時賢人君子贈言汸受而讀之誠有可徵者蓋於是切有感焉乃不復固辭而以復於君曰君以髙年丁阨會茍得怡神老子法中𨿽行其意可也此事無可論者君由禦史臺典史爲中書省斷事官史都水監史皆以刀筆佐人功歸所事𨿽有善不復書由大都路倉官選權大都路供儒府知事半歲以憂去皆天下劇職再尹大縣平賦均役戢盜擿姦具著勞績而決獄尢號精審屢有所平反在君皆爲能事蓋有不可勝書者獨君官所至輒與人訟而人或未知致訟之由請比而書之不惟君之爲人得以顯白而志存當世之士亦於是乎有所考觀矣京倉出納浩穰吏常以腐壞損折爲憂每收以大斛小量出因積其贏以謝監臨諸司及吏卒之巡行者其得善去者十常八九君至倉恐負累乃集二十倉主吏問計皆不知所出君令倉各簿記日月主名所費如幹卽事敗明無一錢入已比秩終領財計大臣謂諸庾吏非有贏糧不得輒書滿去以二尙書治其事君等坐繋逾月皆出簿自明大臣知連坐眾事不復竟而君所監倉獨餘糧千五百石用被選掄此君爲永濟倉監納支時事也淮安之虹縣有鷹山海東靑鶻歲來巢焉邑豪民爭占籍鎭南王府爲打捕戶以王教禁民無得入山樵采驚散鷹鶻因爲姦利君至官卽詣憲府極言其害得啟王免采鷹罷戶豪民盡怨君而王府亦惡之矣縣有東朗湖灌田萬頃邑民漁獵樵蘇其中爲生淮東富民苦重役者咸徙家邑中歲賄吏幸見容號白居戶久之請於官涸澤爲田輸其恆賦民訟之十餘年不決君蠲租復湖傳發白居戶各還其鄕由是白居戶與前豪民怨君者共結權勢告君羅織不公憲府移泗州聽其獄告者不得志又移淮安路卒白君無罪此君爲虹縣尹致訟之由也太湖縣小吏詹甲教方乙誣戍卒踐死幼女又合富人與卒有怨者出錢賄吏成其獄具得甲行賕之籍羅甲奪人田反以事陷田主瘐死獄中豪民持官府得失猾吏爲兩造師尉卒與盜分貨君皆痛繩以法而詹甲連僚吏由是僚吏與被法者咸欲以計傾君所決獄同官輒異議君視囚有久系者日促吏具案獨自署決遣之乃共造飛語譖君於行部使者使者下車索君獨署案求過差毫髮不可得復逮君所決囚與告者問得失皆言君守法無私使者亦賢君而嫉之者愈甚矣君每遣吏上事大府度有當請謝者輒下縣取一大家任其費名能幹人縣官吏共署劑與大家者約得罷一歲恆役取當君不肯署劑遇有不可止者府下縣切責之君不得己令勿爲劑第置簿記貸民錢歲月出納所由久之僚吏嫉君者以爲是可媒孽君矣乃共走淮東憲府告君擅用所貸民錢移安慶路聽其獄告者不得志又移和州卒白君無罪此君爲太湖縣尹致訟之由也鎭南王宿衛士歲費衣糧巨萬不可會二大府相視莫敢發乃以屬君君盡汰其冒濫一無阿王府益惡之郡有疑獄遇赦當釋錄囚使者復収繋之其怨家有力焉君抱案詣憲府言獄當釋狀亷訪使是君言君又以事上行中書省言使者審錄不明憲府遂惡之因君斷他獄遂按君受不枉法贓君竟自誣服此君爲揚州路推官奪官以去之由其終不得自明則有非前事比者矣而世或以好訟疑君故備錄其事以爲業已爲吏今世茍思竭誠奉公不宜憚與人訟彼恇怯畏事遇不可不能必達其志者𨿽不被訟亦何賴哉如君者庶幾能達其志者矣君世家汴之太康髙祖毅宋迪功郎饒州司理參軍始家於饒曾祖達祖榮皆不仕父仲饒州都大司磨錢局都監勤生好施母蔡氏生君五歲而歿繼母齊氏鞠君不啻如己出君在虹得贈都監承仕郎徽州路知婺源州事蔡氏齊氏曁妻錢皆宜人錢宜人二女長適平陽元仲謙次適郡守燕人曹某子文郁側室牛氏生二男不育侯氏生男克昭愽學負才及壯而卒女嫁番陽陳煥文有學行妾汪氏二男子某因亂不知所在某幼孫男某克昭子也君名鎭安圭卿其字晚號芝山老人銘曰爲吏今世孰行其志能獨遠於戾委趐歸休髙年百憂出入間以遊文以著績爰勒貞石遲君反斯宅

尙友齋銘並序

餘子韶名其讀書之室曰尙友與其學者居而習焉俾其友趙汸爲之銘嗟夫昔者孟子論一鄕一國至於天下必其善士斯可以友其善士以友天下善士爲未足又尙論古之人是曰尙友夫友者度其徳則齊比其義則葉以相交益爲道者也度其徳則十百比其義則千萬者豈可以友命之哉且一介之士謂之匹士匹士而以一鄕之善名則善出乎一鄕矣由一鄕而度一國以絜天下其間相去亦遠矣而況於奮乎百世之上者乎然則子韶居斯室爲斯名必有不徒然者子韶少有特操所居晏如非其人不交也非其有不取也今又進而論於古人其志之所存者益遠矣乃爲推本其平居所嘗用力者作尙友齋銘銘曰

有宏斯宇有嚴斯室君子攸居自宵而旦至於中昃罔不於是惟昔先民善立有相徳成不孤四方萬里道同則合以類相求矧在僻陋隤然以處焉知其愈糧靡宿舂駕無逸舉孰卽而謀我思古人有聖有賢爲世楷模其道孔昭其言孔富煥乎在書爰卽我所晝莊以誦夜恬以休匪究曷明匪存罔覺勿亟勿徐情有不通窮年畢世邈不相干識其所趣如聽以耳近而非迂愼厥銜勒居中以制迹其步趨必端汝外必齊汝內毋逸而踰燧以耀日方諸感月道豈外繇於惟此心千載一息厥理不殊穆穆靈明對越在天動息與俱是曰尙友夫豈致飾以相誇譽惟子韶氏尙克允蹈斯名不渝

孝則居士程君可紹墓表

君姓程氏諱可紹字致和徽之婺源人也其先世居邑之鳳嶺至君之髙祖宋待補上捨子敬遷髙安鎭西居焉曾大父仲賢大父震昌父子英皆義士而承先世詩書之澤幼從伯父林隱公復心與雲峯胡先生學修身謹行克自樹立鄕有不給者賙之有急赴救之裏有稅場官每事資君得無敗事他如葺橋舫以濟涉施湯茗以惠渴者一鄕徳之中年由髙安鎭西徙居中市溪北築亭水濵曰觀瀾爲延師教子之所危學士太朴爲書二大字揭之楣間至正戊子汪尙書叔志胡山長世佐朱進士公遷皆詠識之居之左起屋立龕奉先世神主取大雅詩語題曰孝則堂丹陽尹黃公子厚爲之記刻朱子孝經刋誤以勵後學鄕先生仲魯汪公伯武王公爲之序而林隱公與之編輯世譜勘訂經傳惟日不足歲壬辰紅巾盜起時下令民有擒賊首從者予爵有差趨今要爵者比然君曰人生富貴各有命以人命而易功名亦奚安哉鄕之蜂屯蟻集者君以正道化之多屏息癸巳冬母孺人以壽終君居喪盡禮一門四世雍睦如初是歲旱徧野憂惶君齋禱扵禾嘉潭龍湫而雨甲午又旱君發所積以賑不足則散所儲帑帛問糴他郡人以是益賢之丙申挈家避亂衢饒之境邑之豪士首辟君辭不赴語使者曰人生百年遭此厄會偸生爲幸何意功名乎再避難徳興之文港蘆坑臨終語諸子曰風塵澒洞至此極矣謹身保族若等勉之言畢而逝君生元貞丙申三月二十一日歿至正丙申十一月十一日享年六十有一娶同邑祝公壽朋女諱隆性慈惠篤孝敬閨門肅然一宗慕之生大徳丁酉四月十二日歿至正乙未十月二十五日子男二禮用達道女四柔徳適潘閏徳適呂意誠適張意徳適李君墓在裏之南岸之原噫君昔與予遊師山鄭先生之門情好深厚其壻貴武呂公西岷李公復以武備咸集雄峯翼繼又以文事會徽府而禮用達道明敏愽達信君之徳爲有後也一日達道過予東山精舍奉君行狀再拜曰先人捐世今已五年生不能致孝養歿不能發幽光爲罪大矣先生於先人知之爲深願賜以文予旣悲君之未遇而又重其子之請也敬敍其梗槪如此庚子歲七月旣朢書

東山存稿卷七

●欽定四庫全書

東山存稿附錄

東山趙先生汸行狀

先生諱汸字子常姓趙氏其先隴西人唐中和間有諱思者避地新安海寧之龍源裏八世孫曰安慶時方宼亂率義民剿平之事聞授西隅總管安慶生光祖爲宋京庠學官歲大祲出廩賙貧提刑汪文振嘗銘其墓二子次曰大振淮東漕司總管大振二子長夢營將仕郎夢營二子長彌孝浦江稅官彌孝子象元號可齋才識超異元平江南徽旣下鄰邑有持兵未服者將加屠戮可齋盡發私藏詣軍門請而屠戮不行由是貳令休寧遷婺源丞攺授信州司獄以疾辭旣而朝京授杭州仁和令未至卒於揚州二子幼曰克明號松莊孝友惇厚鄕稱善人實先生之考也娶同邑汪氏生五男二女先生最幼初夫人夢飛鳥自齊雲巖來集扵懷覺有娠明年延佑六年己未三月癸亥先生生焉資稟卓絕自孩抱聞讀書輒能成誦及就外傅讀朱子四書疑難不一師告以初學毋過求意輒不釋夜歸取文公大全集語錄等書翻閱五皷始休由是有悟遂厲志聖賢之學不事舉子業少長徧詣郡之師儒遂有負笈四方之思鬻恆產以爲褁糧執贄之具親友或議其非弗顧聞九江黃楚望先生杜門著述歲丁丑往拜之先生窮經以積思自悟爲主故其教人引而不發使其自思一再登門乃得授六經疑義千餘條以歸辛巳秋復往畱二歲得口授六十四卦義與學春秋之要過嚴陵請益於夏先生大之問易象春秋書法如何先生以所聞於黃先生者對夏先生嘆以徒費心力爲戒因出示其家傳先天易書曰此羲易一大象也繼如杭謁黃文獻公於官署公以師道自居不少借辭色及誦所進書大異之待以殊禮甲申失怙卒喪謁翰林虞公於臨川授館於家一歲其所上書曰聖賢之道大矣學者可不知其要乎嘗聞之吾之至尊至貴舉天下之物不足以加之者此心是也吾之至親至切舉天下之學不足以先之者求放心之謂也然非眞有所見無以爲日用常行之地非眞有所得無以爲造詣歸宿之極所謂爲學之要者庶幾在此此汸之所以日夜憂懼以求聞乎先覺之訓而未之有得者也然汸之幼也聞江西有吳先生焉行修道立爲世表儀而成己誨人深悲空言之無益及觀閣下所爲行狀而知先生爲學之方矣伏惟閣下察其有志以其所得於先生者而賜教焉俾於入徳之門不致迷其所趍而天之所以與我至尊至貴可以反身而有得則閣下之賜大矣時江西憲試請題虞公擬策問江右先賢及朱陸二氏立教所以異同具對卒言劉侍讀有功聖經至論朱陸二子入徳之門尢爲精切詳備末乃舉朱子曰子靜所說專是尊徳性而熹平日所論卻是道問學上多了今當反身用力去短集長庶不墮於一偏也又舉陸子曰追惟曩昔粗心浮气徒致參辰豈足酬議以二說爲證使其合並於暮歲微言精義必有契焉子靜則已往矣虞公評其後曰子常生朱子之鄕而得陛氏之說於二家之所以成己教人反復究竟明白蓋素用力斯事者非綴緝傅會之比也厥後再往公愈加敬異及疾革先生適在左右凡喪事損益皆以爲托諸子請先生狀其行歲丙戌再遊九江則黃先生已捐館矣有袁誠夫者文正公髙弟緝師說爲四書日錄旨意與朱子多殊請商訂先生爲條別是非數萬言袁公心服多所更定趙郡蘇公伯修虞公之徒也爲浙省參政與先生友善比入守邦畿要同往以母老辭歸名其居曰東山精舍虞公嘗爲之記舉先生之言曰汸蚤歲學於鄕求程朱之餘緒誦習經訓辧釋其文義之外無所致力焉誠恐終身不足知至畢世不能意誠古昔聖賢師弟子之授受如斯而已乎切嘗思之以求塗轍之正至於道南之嘆而有感焉蓋其屬之龜山者必有所在而豫章延平所以授之朱子者亦非有他道也不然羅李二公無事業以見於時無文采以垂於後其所學者何學所事者何事而吾朱子所謂潛思力行任重詣極者亦將何所指乎此精舍之作所以願盡心焉者也其於大學則謂三綱舉聖人事爲大學標準八目乃教學者用力之方故明明徳新民傳中無學者工夫而修身傳中無聖人气象其舉古之欲明明徳於天下者而逆推其用力之序則明古之聖人亦必由學而至而學者之功必可至於聖人又以爲格物是窮盡物理程子所謂講明義理分別是非之類是也致知是程子所謂明諸心又云潛心黙識玩索久之庶幾自得之類是也二事不可合爲一惟程子言之甚明若曰致知在格物在字之義不同遂疑格致分而爲二則傳中言齊家在修身修身在正心謂二者合爲一可乎且聞明道先生謂學者若無事可行且去靜坐之言而伊川先生每見人靜坐輒嘆其善學及朱子得於羅李二公所相授亦必危坐終日以驗夫喜怒哀樂未發之前气象爲如何而求其所謂中者久之而知天下之大本爲有在乎是也由是雞初鳴則起澄心黙坐涵養本源以爲致思之地而後凡所得於師之指及文字奧義有未通者必用向上工夫以求之於是造詣精深而一旦豁然矣蓋𨿽雅志不苟於仕而身則優爲當四方擾攘嘗論爲國家者不能舉天下大勢以定攻守之宜而所在浪戰不求智勇之士眞可任將兵者使臺省貴人郡縣俗吏共軍旅之權仗行省討亂禦史臺督視如平時而誅求刼奪之獘反復壞爛之由朝廷終無自知之兵財兩匱郡邑一切以矯假病民而上官方且守故常不知通變長久之道賞罰不明故是非淆混而治安撥亂之術行軍克敵之方皆廢不講徒欲以歲月削平安可得哉大率近歲用兵之失不越斯言而先生經濟之才亦可見矣自精舍成四方學者尊之爲東山先生云壬辰兵興先生奉母夫人避地盡心調護及郡邑繼復而夫人以天年終丙申天兵克定郡邑其主將慕先生名徳禮羅不至丁酉寓於衢之柯山己亥結茅於星溪之古閬山山深閴寥人事幾絕潛心著述𨿽當顚沛流離而進修之功不少輟壬寅春歸東山時大明龍興創業金陵吾邑已附屬六年矣有司屢奉命徵辟繼以議禮召皆以疾得辭己酉起山林遺士共修元史先生在召中曁竣事得請還未幾疾復作十有一月丙申而先生捐世矣得年僅五十有一於戲痛哉配同邑程氏女二人長適汪瓛次適蘇旼男一人夢吉甫入學側室朱氏所出也先生孝養二親出乎天性居喪哀毀過禮事諸兄備盡敬友撫幼以慈三兄歿於他鄕諸子不能爲喪具先生奉柩歸葬從兄子弼有遺孤先生撫之成立當賦斂煩重之際俾能保其恆產吳氏甥失其恃怙無所依爲之收養若此者在先生皆所優爲有不能殫述者新安自朱子後儒學之盛四方稱之爲東南鄒魯然其末流或以辧析之義纂輯羣言卽爲朱子之學先生獨超然有見於聖賢之授受不徒在於推究文義之間故其讀書一切以實理求之反而驗之於己非有以信其必然不已當時鄕先生皆畱心著述所以羽翼程朱之教者具有成書先生受而讀之猶謂未知爲學之要常曰讀書最患多疑每展捲則羣疑競起如蝟毛要須得程朱復作而命之而後可釋然爾是以質諸師而不得者卒求之程朱遺言而有見焉其於窮經之要則有得於黃先生而推極之其初見黃先生問年答曰己未黃先生曰生吾刋六經補注之歲也或曰書刋矣恐無讀者予曰當是讀者未生耳豈知吾子適生是歲耶然春秋托始之歲亦已未也斯文緣契實在斯乎先生請問窮經之要惟告以在乎致思問致思之道乃舉一事爲例禮曰女有五不娶其一爲喪父長子先儒以喪父無兄者當之如使其言爲然則喪父無兄之子何罪見絕於人如此先生思之久而後得其說曰此蓋宋桓夫人許穆夫人之類爾故古注言無所受命猶未失也若喪父而無兄則期功之親皆得爲之主矣黃先生大稱善遂授以求春秋書法曰楚殺其大夫得臣此書法也當求之二百四十二年之內夫人姜氏如齊師此書法也當求之二百四十二年之外旣又爲易置其語曰楚殺其大夫得臣此書法也當求之二百四十二年之外夫人姜氏如齊師此書法也當求之二百四十二年之內先生受其說退而思之久乃悟其意則二百四十二年之外者魯史書法二百四十二年之內者聖人書法也黃先生各以二義貫一理之旨以爲單傳宻付悉在於斯先生卽黃先生六經補注等書取凡爲春秋說者參以耳聞類萃爲春秋師說三卷復因其意爲春秋集傳十五卷旣而求之於經終有未盡聖人之意因思戴記經解有曰屬辭比事春秋之教也始悟是經全以一筆一削見義茍不屬辭比事考其異同之故以求之未有得其說者蓋左氏與杜注有得於魯史遺法主史以釋經而不知有筆削之法至若公榖啖趙陳氏俱有屬辭遺意則知求筆削之旨而不知先考魯史之舊章二者各得一偏不能無獘合而求之具見得失由是不傳之旨煥然復明每謂非黃先生教以先考史法而後經義可求則不得其門而入也及重攺集傳越四載始克成編復思是經倫類區別爲義至精參互錯綜易相矛盾茍不推類以通之豈無遺憾遂著春秋屬辭八篇𨿽萬變不齊始終各有條理於是一經本旨方完每謂苦思之功若有神助聖人復起不易吾言又以爲春秋必考左傳事實爲先杜元凱陳君舉皆有得於此而各有所蔽因著左傳補注十卷吾鄕風林先生亦以窮經爲務而莫肯雷同一見是書輒曰前無古人春秋之旨論定於此矣時駙馬都尉和陽王公鎭徽以春秋屬辭師說左氏補注下商山義塾刻梓以廣其傳然屬辭詳著筆削之權集傳乃明經世之志必二書相表裏而後經旨無所遺逮屬辭成書復攺集傳使歸於一至昭二十七年而賫志以歿門人倪尙誼證以屬辭義例質之以平日所聞於先生者參互考據足成之若尙誼亦可謂有功於先生之門矣其於易經則聞諸黃先生必須明象又曰易象與春秋書法廢失之由大略相同茍通其一則可以觸機而悟矣先生春秋本旨旣明於易寤寐不忘致思每有所悟則喟然曰黃先生豈欺我哉嘗曰春秋文義賴孟子之言而後有據於周易亦必見其說如孟子之論春秋者而後聖人之情可得而推焉先生嘗作序卦圖說及經文開端乾坤屯三卦解大略以爲羲皇設卦繋辭名之曰易繋辭傳上篇所贊皆其事也神農黃帝氏繼作各因羲皇之易別定卦序自爲一代之書逮夏而商其辭則世有增益蓋無不備皆爲占筮之用連山歸藏是也至周文王以至徳而不免羑里之難乃本羲皇之易因其交易對待反易相因之象定於上下二篇以天下之道明君臣之義因陰陽消長盈虛之變以著人事進退存亡之戒其辭之所繋必有關於此者取之而非聖人一時自爲是言也逮周公相成王二叔流言召公不悅亦有感於先王憂患故乃卽卦爻象象取其愛惡遠近相攻相取之情作爲爻辭與先王之書相表裏以其制作之旨視連山歸藏少異題曰周易其書與二易俱掌於太史占筮家得通用之而義則不專主於占筮孔子曰易之興也其當殷之末世周之盛徳邪當文王與紂之事邪是故其辭危危者使平易者使傾其道甚大百物不廢懼以始終其要無咎此周易之本義蓋先生所求論周易本旨如孟子之論春秋者卒有得於夫子斯言而不假乎他求也詩五言初學六朝後攺習建安諸子及老杜近體則學乎唐人其爲文曰必以理勝爲主然後命意遣辭則沛然矣烜竊觀先生之學以積思爲本領以自悟爲歸宿勉夫切已向上之工夫而至乎窮經復古之成效豈偶然哉烜自獲交先生不以疎謬進而教之往來請益遂得聞窮經之要及春秋筆削之旨自悔其前學之非而惜聞道之晚也方期以晚年相與講授周易象學而先生遽已謝世矣何後學之不幸也抑斯文廢興關於天運非人所得測識歟尙誼偕其子夢吉屬烜爲狀烜末學膚淺何足以知先生哉然受知最厚義不容辭姑述所見聞如右願學君子尙表章之俾垂永久非爲先生九京有光實亦斯文之幸也諸生星源詹烜謹狀

