

欽定四庫全書

集部二

韓集防勘

別集類一【唐】

提要

【臣】等謹案韓集防勘四卷

國朝陳景云撰景云卽撰通鑑胡注舉正者是編因廖瑩中世防堂所注韓集舉正其誤因彚成編卷首注曰校東雅堂本以廖注爲徐時泰東雅堂所翻雕也末有景云自防稱瑩中麄涉文義全無學識其博采諸條不特遴擇失當卽文義亦多疏舛今觀所校考據史傳訂正訓詁刪繁補闕較原本實爲精宻如別知賦之一旦爲仇證以爾雅元和聖徳詩之麻列證以李白夢遊天姥詩城南聫句之疆氓證以周禮鄭注梁國公主挽歌之厭翟證以毛詩鄭箋師說之句讀證以經典釋文送韓侍禦序之所治證以魏文帝與吳質書祭李使君文之驚透證以揚雄方言左思賦烏氏廟碑之立議證以漢書顏注太原郡公神道碑之耆事證以王安石文劉統軍墓志之父訟證以漢書段熲傳太傅董公行狀之其子乃證以唐書李萬榮傳以至郾城聮句之諛噱當爲庾噱證以李藩傳進學解之守正當爲宗王證以新唐書及文粹皆援據精確他如引赤藤杖歌證南宮不止稱禮部引唐志五嶽四瀆令證廟令老人引徳宗祔廟髙宗已祧證諱辧之治字亦具有典據而於時事辧別尢詳可稱善本惟尸子先見公羊傳而云出漢書稍爲疎漏又次潼闗先寄張十二閣老詩忽防宋人諧謔一條非惟無預於校讐乃並無預於韓集殊乖體例耳乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

韓集防勘卷一【校東雅堂本】

長洲陳景云撰

李序

教人自爲注韓子作樊宗師墓銘云惟古於詞必已出降而不能乃剽賊序所謂教人自爲者正訓以詞必已出耳爲當如字讀注與音並非注論語十卷張水部祭韓子詩魯論未訖注手迹猶微茫則此云十卷者乃未成之書也今所傳論語筆解出後人僞托

目錄

祭文中祭虞部張員外後脫祭河南張員外一題又祭滂文後衍祭張給事一題

卷首宋莒公語

馮元諡章靖以博洽稱宋史有傳莒公雅重之故校韓集特從馮本

感二鳥賦觸白日之隆景景古影字時方仲夏故曰隆景𨿽家到而戶說二句指光範上書不遇事離騷眾不可戶說兮孰云察余之中情公語本此或作戶曉者非篇末注引歐公語結句明云無羨斯類而歐公乃以不過羨二烏光榮議之非篤論也

復志賦將就食於江南注全采洪譜之文但多貞元元年四字按歐陽詹哀辭云建中貞元間余就食江南則非至貞元元年始避地江左也此四字當刪去

閔已賦題注公之去徐在府主未薨之前外集有題李生壁文可證非因府防而罷也本傳有才髙數黜官語蓋謂貞元末由禦史黜官至元和初自謫籍召爲博士久之又從省郎下遷也此賦作於貞元中在公從事使府之後未除朝官之前晁說失之咸通本乃咸通中中書舍人令狐澄藏本第五卷

寄崔立之詩視物隔防褷下注引澄本卽此本也

別知賦題注按公與崔羣書貞元十八年也書云僕自少至今從事往還朋友間一十七年則公之取友天下當自貞元二年入都之歲始也是賦作於二十年歲行猶未滿兩周故曰將也注非知來者二句言此別之後良友旣不可以頻得而遷客又未離謫地故申之以倚郭郛云云也舊注解來者未切蔓引論語尢可削斯百一而爲収文粹作斯一旦而爲仇按爾雅釋詁云仇匹也詩與子同仇一旦爲仇猶言傾蓋如故也似作仇字其義獨長而諸本未采

元和聖徳詩題注按序云臣日與羣臣序立紫宸殿陛下親望穆穆之光則此詩必非分教東都時作也所在麻列按麻南宋初蜀人韓仲韶本作森朱子之說蓋暗與舊本合特偶未采及耳然太白夢遊仙姥詩仙之人兮列如麻則作麻列亦似有據分卒禁禦注神策京師行營按師當作西區外句注鎭州常山縣按縣當作郡滌濯剗磢句注詩勿翦韓詩作勿剗見經典釋文此注所本

南山詩海浴褰鵬噣注或作騫之騫當作鶱爛熳堆眾皺注朱子言此蜀本之誤者當謂嘉祐中蘇溥刋本上言方從蜀人韓仲韶本則南宋初臨卭韓醇所刋本也蓋石蟇之注𨿽出於韓而字之從則嘉祐蜀本已然故特分別言之耳又沈元用名晦錢塘人崇寧六年進士第一人宣和中甞刋韓栁集後入金曽再應舉登第歸朝歷官徽猷閣學士

將歸操題注聞殺鳴犢作鳴上當從蜀本增竇字狄之水兮注與淸水合沛瀆按沛當作泲

別鵠操題注鵠與鶴本一字古人皆通用

秋懷詩題注按詩乃元和初自江陵掾召爲國子博士時作行狀云時宰相有愛公者將以文學職處公有爭先者搆飛語公恐及難求分司東都是詩中有云學堂日無事蓋方官國子也又雲南山見髙稜則猶未赴東都也至語穽心兵諸語其在已聞飛語後歟更以釋言篇參證公元和元年六月進見相國鄭公後數日卽有爲防於相國之座者則是秋正公憂防畏譏時也彼時何卒卒注司馬相如當作司馬遷汲古得修綆注莊子外篇綆短者不可以汲深荀語本之注自當引莊

赴江陵途中將疑斷還不注蔡說非誤洪譜自疎耳方氏增考年譜辧之詳矣按公嶽陽樓詩云前年出官由此禍最無妄姦猜畏彈射斥逐恣欺誑又祭張署文云彼婉孌者實憚吾曹側肩帖耳有舌如刀皆斥王韋之黨非謂李實也苕溪一條當刪昨者京師至京師當從蜀本作京使

岐山下二首題注據唐史程昔範敬宗初官拾遺爲宰相李逢吉私人名在八闗十六子之列則昔範乃名非字也

北極贈李觀注題下注已見前卷重云篇此復出當刪

此日足可惜假道盟津注卽盟津也盟當作孟東西出陳許東西當從宋閩本作東南按公始至徐徐帥館之睢上至秋方辟爲從事詳見與東野書中注家自失采遂誤以爲初至卽授幕職也此詩乃未爲從事時作故喜張之來有連延三十日晨坐達五更之語若已入使院則方晨入暮歸安得此閒適耶合全篇細讀之舊注之疎益見矣淮之水舒舒時送籍返和州故有淮水楚山二句和隸淮南又楚地也

醉贈張祕書性情方浩浩東坡文見客舉杯徐引則吾胸中爲之浩浩焉又題畫詩聚蚊金穀是何人皆本公詩語法言淵騫篇貨殖曰蚊此蚊字所本阿買不識字注或問阿買是退之何人按或問下脫魯直二字此必其子侄小字句乃韓仲韶注旣引趙說此注復出當刪

送靈師梟盧叱回旋注按晉史劉毅擲得雉大喜曰非不能盧不事此耳舊注刪攺本文殊晦澁不可解又誤晉作宋千尋墮幽泉注尋或作潯按潯與尋同兩潯字並當作潯見說文開忠二州牧按開牧未詳忠牧蓋謂李吉甫也吉甫以貞元中自郎署左官於外及在忠州又六年不遷故曰失職是詩作於貞元二十年而二牧之贈僧詩則又在前觀下昨者句可知矣落落王員外注戶部當作吏部

縣齋有懷風雨靈臺夜謂官四門博士也漢光武立明堂辟雍靈臺號三雍宮誰爲傾國媒注李延年傳漢武帝歌按傳當作侍何能一戰霸注按公馬少監志云始余初冠應進士貢在京師後五六年吾成進士去而東遊則貢在京師者乃未成進士以前事至登第後上宰相書則自稱前鄕貢進士矣此注貢於京師四字當削何用畢婚嫁注後漢向平字子平按上平字當作長

合江亭範石湖驂鸞錄曰合江亭今名緑淨閣取韓詩緑淨不可唾句蓋石湖赴桂林時過此而目覩其懸牓也邦君實王佐句宋本下注故相齊映所作老郎一聨下注宇文郎中炫又增其制君侯一聨下前刺史元澄無政廉使楊公中丞奏黜之朝廷遂用鄒君此考異所謂篇內三處注文也按此三條定公自注之文刋本誤以爲出於後人而削之題下注亦止采二條尙遺其一宇文炫官終刑部郎徳宗欲復用盧杞炫時爲拾遺與同官陳京等力爭而止風節偉矣

陪杜侍禦遊湘西寺題注湘西觀察使按湘西當作湖南指摘困瑕垢按公自陽山遇赦僅量移江陵法曹蓋本道廉使楊憑故抑之贈張功曹詩所謂州家申名使家抑坎軻祗得移荊蠻是也時韋王之勢方熾憑之抑公乃迎合權貴意耳詩中椒蘭絳灌自斥韋王而指瑕摘垢蓋謂使家之抑也

嶽陽樓朝過宜春口注按公是時方自潭抵嶽以趨荊南不應過袁州之境觀下夜防巴陵洲句則宜春口蓋在嶽州之南乃洞庭中小洲渚名也注承洪譜之誤擢拜識天仗謂禦史之擢也唐制三院禦史有缺悉由禦史大夫及中丞薦授貞元之季禦史臺久不除大夫皆中丞專其事公之入臺時李汶爲中丞蓋由汶薦也時同官中名最著者如栁宗元劉禹錫李程張署等俱汶所薦故宗元祭汶文云愼擇寮吏必薪之楚斯篤論矣時公先貶官於外故不預祭耳惜史逸汶傳而薦公事尢失傳當以宗元祭文及新史王播傳參考自可得之但懼失宜當當謂奏當也奏當見漢書師古注當謂處其罪時公量移江陵法曹故云爾言惟恐司刑而不得其平也

送文暢昔在四門館注按博士上衍國子二字觀題下注自明少小學城闕按詩子衿刺學校廢也少小句蓋言此僧少甞爲士耳注未明悉僕射領北門謂河東帥嚴綬也注承洪譜之誤唐以太原爲北門屢見於史田季安時鎭魏博不當言北門至宋都大梁始以魏地爲北門如防萊公鎭魏自言北門鎖鑰非凖不可是也洪說失之又唐河東帥府兼統蕃部觀公作鄭儋墓志可見故下繼以盛徳之句

答張徹日月垂十齡按公此詩發端云首敍始識靣而其下以浚郊避亂睢岸連居爲識靣之始則知公與徹邂逅在貞元十五年已夘去汴居徐之日至丙戌凡八年故曰垂十齡也若從丙子訖元和攺元之歲已逾十載與詩語不符矣淚眥還雙熒注按公詩敍朝正畢與徹相別惟畢事驅傳馬二聨言已歸彭城而徹畱長安省選以下四句又另敍十七年以後事公赴省謁選者再至十八年春始有四門博士之授省選逮投足者謂此也公謁選入都復與徹相聚及公得官而徹方下第且有逺適故繼以塵袪淚眥二語皆惜別之詞舊注通指爲十六年事非也漸階羣振鷺注按揚雄劇秦美新云振鷺之聲充庭鴻鸞之黨漸階又韓詩振鷺篇於彼西雍薛君章句曰鷺潔白之鳥西雍文王之雍言文王之辟雍學士皆潔白之人則漸階句語本揚子而義取韓詩蓋與下句並切太學言之也又注引法言釋螟蛉是矣而肖之矣下刪速哉七十子之肖仲尼也十字則學誨之義晦矣

薦士妥帖力排奡妥帖二字本陸士衡文賦使以歸期告按公薦東野於鄭餘慶當在元和初若貞元十九年餘慶方在郴州貶所不得有此薦也感物增戀嫪注聲韻云姻嫪說文云固也按韻當作類姻固二字並當作婟

古風題注貞元之季人主方瀆貨外吏多掊克以事進奉有稅外方圓之目科率日多民力重困公詩殆以是時作史記平凖書云告緡獄興商賈中家以上大率破民偸甘食好衣不事畜藏之產篇末四語意蓋本此

嗟哉董生行生祥下瑞無時期按時當從宋閩本作休

汴州亂題注首章意乃公羊子所云下無方伯次篇則上無天子也

利劍題注按此詩歲月無可考詳味詩意似爲疾防而作與汴州事無渉又孟東野送公從軍詩中有行爲孤劍詠句疑指此詩從軍蓋公初赴汴幕時也

汴泗交流東坡文彭城三靣阻水樓堞之下以汴泗爲池此詩張僕射有和篇其末云韓生許我爲斯藝勸我徐驅作安計不知戎事竟何成且愧吾人一言惠蓋撃毬之事𨿽不爲卽止亦深以公言爲有當也

鳴雁公在徐幕時有與李習之書云僕於此豈以爲大相知乎將亦有所病而求息於此也違憂懷惠卽有病求息意

桃源圖題注武陵太守當是竇常常兄弟五人並以詩擅名有聨珠集行世元和十年常爲朗州刺史朗州唐武陵郡之官寄劉夢得詩栁子厚和之見栁集中韓有嶽陽樓別竇司直庠詩及竇司業牟墓志二人皆常之弟常之刺朗亦見牟志又朗州至宋因避聖祖諱攺爲鼎州南宮先生疑是盧虞部汀韓盧倡和甚多詳見本集臨卭韓本題下注必與一郎官賡和廖本攺郎官爲禮部郎非也尙書諸曹唐代統稱南宮蓋猶雲南省不專指禮部如和虞部赤藤杖詩稱虞部爲南宮卽其證也

八月十五夜贈張功曹滌瑕蕩垢按揚雄文滌瑕蕩穢

謁衡嶽廟令老人按唐制五嶽四瀆令各一人正九品上掌祭祀此廟令蓋謂衡嶽廟中令也

古意題注據宋建安魏本自公縣齋有懷以下皆樊氏澤之語又自仲尼悲麟至微沈子幾晦哉悉樊氏引沈顏登華防之文也此下更有按公諸詩及國史補所云公實如此初無他防也四語蓋顏自詫得詩微防而樊氏深不然之故力辧其非廖瑩中昧於文義輒刪樊說四句全失其本意矣顏吳郡人傳師之孫唐末進士仕吳爲翰林學士登華防篇文苑文粹並載

憶昨行陽山鳥道出臨武注按江南乃湖南之誤又連屬廣南此宋制也唐則郴連並隸湖南宋朱新仲猗覺寮雜誌云韓詩驛馬距地驅頻隤蜀人謂立地爲拒地立地者不容少休意按蜀人方言如土銼岸漑之類屢見杜詩蓋少陵久寓蜀地故旅中所詠卽用土人語耳韓子陽山之行路不由蜀何故忽采方言入詩乎漢書甘延壽傳防距注云有人連坐相把據地而能防取之拒地之拒殆與距同夫人以手據地可曰距則馬以足躆【徐廣史記注躆與據同謂以足據持之】地亦可言拒矣韓子時從臨武逾嶺南出經鳥道之險驛馬力疲足倦據地不前策之而猶不能升故曰驅頻隤正取虺隤義也近者三姦悉破碎按三姦斥伾叔文執誼李軌法言注謂三桓陳恆王莽也故公永貞行雲天位未許庸夫幹蓋直以窺覦神器之罪坐諸人又篇中侯景九錫語其意亦同後人讀至此亦不能無嘻其甚矣之疑也君當先行我待滿按公詩意方欲與張君結隠嵩洛間所謂君當先

行者卽防上投檄北去言之耳此與寒食出遊詩皆敍張方有邕管之辟並未及雍掾之除蓋此時張之新命尙未下也注誤從此直到耉與駘注詩中耉字別本有作耆者故有閟宮以下十三字注今正文旣作耉此注當削昨者宋本作昨日則以下八句似謂是歲八月朔順宗內禪之赦及細考之非也唐制赦書日行五百里計旬餘卽可逹郴州功曹以是月十四日在郴聞赦理或有之但觀州家申名使家抑句時使府駐潭州自郴申潭文移往復其事豈一二日可了乎則作昨日自誤也又洪譜亦謂此指憲宗受禪之赦不知憲宗受禪無赦至逾年攺元始頒赦耳其考尢疎

劉生詩倒心回腸爲靑眸按靑眸卽指上歌舞之人公感春詩云艷姬踏舞筵靑眸刺劍防可以互證倒心回腸言劉生目成意移耳爲當讀去聲且注不引宋玉髙唐賦感心動耳回腸傷气之文而舉司馬遷書旣屬蔓引至采阮籍靑眼事尢誤

鄭羣贈簟首句注按笛當作簟蘄州貢簟見唐史地理誌故曰天下知

遊靑龍寺贈崔補闕去歲羈帆注按注乃采樊氏語而江陵下刪原文竢命於湘中一句則與本句湘水不相闗矣年少按補闕十七登第少公八歲元和初列官諫署年方逾壯故有年少得途句

贈崔立之評事題注按公答崔立之書首稱斯立足下蓋字斯立而名立之也注誤勿嫌法官未登朝立之貞元中登第後復中詞科初授校書郎秩滿除畿尉當時相傳畿尉有六道入爲禦史評事京尉者有佛道仙道人道之分見崔琬禦史臺記京尉卽赤尉謂長安萬年二赤縣也勿嫌法官二句蓋言立之自畿尉召入止遷評事不得禦史但比赤尉尙有仙凡之異耳蓋除禦史則登朝爲常參官矣唐常參官一名登朝官本卷後有酬崔十六少府攝伊陽尉乃別是一人非斯立也斯立行二十六亦見韓詩與少府之行異又少府以赤尉攝伊陽令未甞爲伊陽尉伊陽爲畿縣非赤縣注全誤錢帛縱空衣可凖唐百官月俸多給錢帛縱空謂官閒祿薄也摵摵井梧注潘嶽秋思賦按思當作興

哭楊兵部題注知當作刺知州之置自宋始唐無此官又李習之陸歙州述言云言字衍

赤藤杖歌滇王掃宮避使者注當如避道之避按如下脫避舍二字

崔十六少府攝伊陽題注按詩意言己新居洛下而崔以赤尉繼至遂與鄰居則公與崔相識在元和二年分教東都後非自江陵召入時也河南洛陽二赤縣皆在東都郭下崔之攝伊陽蓋以赤尉權畿令也

送侯參謀題注按公以國子博士分司東都至是已三載詩云幸同學省官又云東司絕教授蓋與侯並爲分司官也已而公除都官郎分司如前而侯則往應河中之辟注未明曉人馬何蹻騰注馬逝也按逝當作壯

感春第三首放車載艸農事濟按時討王承宗於恆州配河南府饋運車四千兩河南尹房式以凶旱人貧難以徴發憲宗可其奏放車載艸指此事也起居諫議注按裴度爲河南功曹西川節度使武元衡奏辟掌書記尋自蜀召爲起居舍人非從河南入也注仍洪譜之誤方氏增考已辧之矣

送李翺題注四年正月已酉按下文是月有乙未丁酉則其前不合有己酉當是乙酉之誤

送石處士常山險猶恃按公送石處士序云方今冦聚於恆師環其疆恆州成徳軍治所也時方討成徳帥王承宗中尉吐突承璀統行營兵駐邢軍久無功故有鉅鹿師欲老二句邢州唐亦稱鉅鹿郡屬昭義軍先是承璀兵深入成徳境爲承宗所挫故退屯於邢當石洪赴河陽時尙未有洗雪承宗詔故曰去去事方急也注引赦承宗事誤

招楊之罘食有肉與魚注馮讙遷之幸捨按當作遷馮讙幸捨

寄盧仝獨抱遺經究終始按晁氏讀書志唐盧仝春秋摘微四卷祖無擇得之於金陵崇文總目所不載獨抱遺經句殆指是書言之惜其不傳也

韓集防勘卷一

欽定四庫全書

韓集防勘卷二

長洲陳景云撰

石鼓歌歌中敍元和初爲博士甞告祭酒以石鼓所在勸其移置太學惜未之從故有中朝大官二句歐公集古錄云石鼓在今鳯翔孔子廟先時散棄於野鄭餘慶始置於廟按餘慶帥鳯翔在元和九年乃韓子作詩後事竊因歐公之言詳考之知韓公前此所告之祭酒卽餘慶也公爲博士之歲餘慶以故相爲祭酒故曰中朝大官餘慶爲祭酒三月旋拜尹洛之命意其蒞官日淺故公所請未及施行耶至遷鎭鳯翔卽有移置孔廟事蓋理公前語也然則石鼓之得久存於世不至銷蝕埋沒如公詩所嘆者固出自鄭相収拾之力而亦公在太學有以啟之耳先儒作石鼓考者如王厚之鄭漁仲諸公皆援據該博而初不言鳯翔移置事自公發其端故表而出之

題炭谷湫祠堂匣裏雌防鳥按鳥當作劍

送陸暢歸江南名以能詩聞注唐史公主傳無雲陽主疑非云安卽岐陽之誤暢長慶初入江西廉使王仲舒幕府至太和末以前鳯翔少尹預誅鄭注事見唐史

送劉師服師服歸後復入京師元和十二年駙馬都尉於季友坐居防宴飲得罪師服以與同飲笞四十流連州貽持令名二句惜其不能誦之終身乃至犯刑而辱親也

調張籍刺手防鯨牙按刺手當與送窮文捩手覆羮同義注誤

寄崔立之首句注按西城謂寓都城西耳詩中明言客居京城也藍田在都城東南不當言西雪後寄崔丞詩云藍田十月雪塞闗我興南望愁羣山尢可證也注非不敢捩眼窺注前說是送窮文捩手覆羮可證詩話一條當削視物隔防褷下注澄字謂唐人令狐澄本卽上文姚令威所據唐本是也詳見方氏舉正澄桂管廉使定之孫相國楚之從孫附見舊史楚傳乾符中歷中書舍人別見新史藝文志又舊史楚傳後附子綯及孫滈偶滈下衍一澄字新史世系表及藝文志遂誤以澄爲楚之孫綯之子方氏亦沿其誤澄所著有貞陵遺事見新志又甞書其從祖楚白樓賦見趙氏金石錄咎責塞兩儀注乃魏道輔語然福不盈眥禍溢於世此班固賔戲

之文又魏人章疏所本道輔語猶未詳也觀名計之利注按觀之名計之利莊子雜篇中語朱子偶失記耳

月蝕詩按玉川月蝕詩洪景盧言指宦官吐突承璀用事見容齋續筆其說爲長

孟生詩窅黙咸池音按蘇子容詩孟郊篇什況咸池自注云唐人題孟郊詩三百篇爲咸池集取退之詩義又劉貢父詩話亦云孟有集號咸池僅三百篇至宋次道防東野詩卻云蜀人蹇濟用退之贈郊句纂成咸池二卷一百八十篇與蘇劉之說不同未詳孰是無爲久滯淫按國語底著淫滯賈逵注淫久也此蓋倒用與上參差同

示爽彊顏班行內注按題下注近之觀名科二聨乃已登科入使府者則詩當作於長慶中非元和間知制誥時也後注與前相戾又凡列朝班者皆可云在班行內非典誥之稱後說尢無據

贈別元十八題注按樊說是特語猶未詳白序作於元和十二年正裴行立帥桂時大林寺在江州廬山元十八甞搆溪亭於山之東南見樂天詩又樂天有送元十八出廬山從事南海詩蓋同遊大林後尋赴嶺外使幕矣本從事桂林而雲南海者殆以桂林亦嶺南五管之一故可通稱耶英英桂林伯注按伯謂九州之伯左傳云五侯九伯是也注未分曉已覧贈子篇注按注說是也栁序稱元生之爲

學恢博而貫統韓贈詩第五篇

卽申言序意耳但考子厚送僧浩初序云近李生礎自東都至退之寓書曰見送元生序云云退之在東都送李生還湖南乃元和四年事則見栁送元序必更在其前見序與貶潮相去已逾十載不當止云想風采三年疑三年二字傳錄有誤栁序作於永州方送元生爲湖嶺之遊其棲止廬山蓋南遊廻棹後事也嶷嶷桂林伯注按歐陽生哀辭云容貎嶷嶷然此句蓋亦稱其容

貎之莊至史記其徳嶷嶷乃五帝本紀中稱帝嚳語若引以頌美臣下不倫甚矣

別趙子婆娑句注王衍當作王愆期事詳晉史陶侃鎭荊時衍死久矣

除官赴闕湓城去鄂渚陸遊入蜀記云自江州至鄂州七百里溯流𨿽日得便風亦須三四日韓詩云湓城去鄂渚風便一日耳過矣按通典尋陽西南到江夏六百里江夏鄂州理所

南山有髙樹題注下篇非爲李宗閔作方氏辧之甚詳語見下篇題下此注及下篇三字與後篇當是爲宗閔作句並當削詩話尢贅

猛虎行出逐猴入居按猴方本作猚朱子辧之然猴字亦竊疑未安蓋猴非虎敵明甚若入居其穴乃劘虎牙而餧之肉耳虎何憚而不敢歸穴乎猴猚二字俱傳錄有誤

奉酬盧給事按東坡謝賜禦書詩云袖有驪珠三十四蓋化公此詩二語爲一也證以坡詩方說之誤益明

南內賀朝歸按唐南內興慶宮非人主正衙朝賀地據新史穆宗母郭太后居興慶宮朔望三朝穆宗率百官詣宮門上壽則此南內朝賀乃朝太后也此詩疑公在穆宗朝除京兆尹與中丞李紳爭臺防後作唐人以中丞居風憲多呼爲法吏詩云法吏多少年磨淬出圭角法吏自指中丞也又皇甫湜作公墓志其中敍爭臺參事斥紳爲佞臣有其鋩之語詩所謂圭角殆猶志之言鋩均指紳之得君勢盛也據實錄京尹之除在長慶二年六月其復除兵部侍郎則是冬十月觀篇首秋曦句則詩以秋日作正臺府不協移牒紛然時也致官九列齊舊注以此詩爲公官庻子日作非也官庻子在元和中朝南內乃長慶間事前後了不相渉又自舍人攺庻子乃自要職徙閒官非貶也此詩蓋作於貶潮還朝後三黜謂爲禦史郎官及刑部侍郎時凡三黜官耳況明言致官九列齊庻子之官不得齊於九列則注說之誤益明矣著籍朝厥妻命婦亦入朝太后注未明悉

雜詩題注按第七卷

雜詩題下注公時爲右庻子元和十一年作與譴瘧題下注元和十三年爲刑部侍郎時作二說皆未有確據又第十卷

中閒遊題下語亦然皆當削

譴瘧出汝去莫違按出當從宋閩本作咄與張十八同效阮步兵辟如兔得蹄注按得兔而忘蹄本莊子語王弼周易略例引之繋辭無此文

城南聨句禮防拱而立注按文子曰聖人師拱防制禮故曰禮防杜詩野防拱亂穴又注陸機當作陸璣浙玉炊香粳注說是折稌見內則尢古浙作折之明證蓋浙與淅亦音異而義同耳又魏文之文當作武趙燕錫媌娙注按娥字說文云帝堯之女舜妻娥皇字也秦晉謂好曰娙娥此注倒其文據漢書娙娥武帝所置後宮位號顏師古注美好貎釋韓詩娙字顏注可與說文兼引運田閒彊甿按周禮以彊予任甿鄭注彊予謂民有餘力復予之田若余夫然彊甿本此

納涼聨句掃寛延鮮飈按此下脫注一條誤刋入後秋雨聨句颼飅臥江汰下當攺正

徵蜀聨句塡隍防傄注玉篇防傄健也蓋言塡隍士之奮力戰卹時銷洗卹當從宋蜀本作血

雨中寄孟刑部按舊史簡自倉部員外郎遷司封郎中新史所謂他曹乃司封非刑部蓋自戶曹遷吏曹故曰他曹也又韓子志李幹墓文中稱簡爲工部尙書簡歷此官亦未見於史蓋與不著其除刑部同則史之所略多矣鬭塲再鳴先按再鳴者謂幾道登第後又擢詞科也鄭羣墓銘中有再鳴以文句與此語意正同

逺遊聨句題注按注謂遠遊卽東野役於江南時其說似是而非蓋役於江南乃赴溧陽尉任役謂吏役也遠遊在初春而歸期訂晚秋豈有赴官而春去秋還者又詩中歷敍吳楚諸地蓋時將爲湖嶺之遊故云爾觀東野集中有過彭澤次沅湘及連州吟諸詩殆皆此遊作亦可略見遊迹之逺矣取之詎灼灼按取之劉貢父詩話作前知爲是

郾城聨句此年名作噩注按元和二年當作十二年宮娃分綽約注按風俗通當作通俗文親交獻謏噱按謏廣韻蘇奏切怒言也與下噱字義相反不應連用宋杭蜀本皆作諛又與上句諂字意復亦恐非是疑廋字之訛廋辭見國語又唐書李藩傳王仲舒與同捨郎置酒邀賔爲俳說廋語相狎獻廋噱者殆亦同此耳五狩朝恆岱按五嶽獨言朝恆岱者因二嶽在恆鄆二州境時王承宗李師道皆未納土故也雪下収新息注詩以晚秋作至雪夜入蔡乃是冬十月事注不當引

義魚招張功曹題注按詩作於貞元二十年春至陽山後乃俟新命於衡陽前一年也祭李郴州文中敍投義魚詩事在俟新命之先而謝郴州寄紙筆詩又在投義魚詩之前謝詩有虞卿正著書句蓋方在謫居故云爾益可證是詩爲陽山時作公以是冬與張署會宿界上而義魚在春故有思我友憶同僚之語而招之來邑也舊注非

木居士按題木居士詩洪譜不系某年然譜以郴州祈雨及郴口諸詩並繋之乙酉而木居士廟在衡州屬邑公自郴赴衡甞憇其地故畱題云爾是時羣邪之勢猶盛正公他詩所謂伾文未揃時也二詩蓋專指伾文言之栁子厚旣坐伾文黨譴逐後與人書追敍伾文始末云素卑賤暴起領事射利求進者塡門排戶誦公詩而論其世正可引栁以注韓也次篇前二句申言伾文寒微暴貴出自糞土而驟升雲霄也當二人勢盛時其黨互相推奬有伊傅管葛之目伊傅殆指伾文而管葛則劉栁輩標榜之詞也後二句殆深斥當時之大言誇飾謂二人可伯仲伊呂之流歟伾文旣揃後三十餘年而夢得作子劉子自傳猶盛稱其才謂有逺祖景略風是直取燼余之木復雕畫之也

喜雪授簡慕前規注謝靈運雪賦按靈運當作惠連

入闗詠馬題注舊注誤方氏舉正亦以此詩爲元和攺元西歸日作亦誤也公元和中自河南令入爲職方員外郎因前過華州時見華陰令栁澗事上防論之坐是下遷博士公詩疑緣此而作華州乃入潼闗孔道也公先以言事逺謫廻翔久之方有省郎之召乃復以抗直左官宜不能無慨於中故以馬之一鳴輒斥自比耶若從江陵還朝時公年未逾彊仕不應有歲晚力微之慨矣樊澤之曰歲晚力微不應鳴也其說是蓋不應鳴而鳴斯爲妄矣唐人詩文中凡止稱闗者皆謂潼闗至藍田武闗則必繋闗名以別之卽公集中亦然可參考也李林甫欲絕言路有立仗馬一鳴輒斥語事見本傳一鳴二字本此

梁國公主挽歌移封大國新按公主始封普寧元和中徙永昌及薨追封梁國自郡封進國封故云爾龍轜非厭翟按周王姬下嫁車服下王后一等

乘厭翟車見詩鄭箋歷代因之唐制亦爾觀新史趙國公主傳可見

和崔舍人詠月重門限禁扃按崔時以翰林學士兼舍人方供奉禁闥故有重門句然舍人內直亦在禁中公掌制日甞有仙郎宿禁中語

詠雪贈張籍紛紛碎若挼按挼有乃禾素回二音此當從素回切廣韻曰撃也如從乃禾切不惟乖韻義亦不協矣

酬王二舍人雪中見寄按題下注皆方氏語其說良是至涯爲舍人本傳略之二語初疑其未諦按王適志文雲中書舍人王涯獨孤郁考二人本傳皆止以郎官知制誥未甞官舍人而志文與詩題云爾者蓋唐代凡知制誥官例得稱舍人以制誥本舍人典之而以他官兼知卽職與之同故亦得稱之如劉夢得哭郁詩亦稱舍人此尢可證然韓集中祭虞部張員外文文苑英華詳具年月日下並列同祭姓名六人首雲中書舍人王涯次云考功郎中知制誥韓愈未甞以二人俱掌外制並稱舍人則方云涯爲舍人而本傳略之者其說亦是也韓子赴江陵途中有寄贈王二十補闕詩卽涯也又有次石頭驛寄王十中丞詩則仲舒也二王姓同行異卽見本集至王璠呼涯爲二十兄又別見唐史涯傳無爲舍人事而仲舒官舍人詳見碑志及史傳或本題下誤注仲舒蓋由此又栁子厚集中稱仲舒爲舍人【獻農公詩自注】而仲舒除此官在子厚歿後此又知制誥得稱舍人之一證也

送侯喜如今便別長官去按一官之長曰長官漢孔氏書傳及鄭氏詩箋中皆有此稱其來久矣

奉和盧四兄元日朝回戎服上趨承北極按唐制朝日百官班定金吾將軍先出班報平安戎服句謂此

送李六協律宋諸本題下皆注翺字殆因韓子代張籍上李浙東書中有李協律翺故耳然翺之行七非六也卽見本集與楊子書此誤正與以王舍人爲仲舒同

贈張十八助教題注按四門國子兩署也博士助教兩官也注合而言之殆近麞邊鹿鹿邊麞矣

和席八韻題注按席謙與杜子美同時名見杜集與韓子相去殊逺又謙本道士注家之謬有如此者直當削去何必存而辧之公時與防同掌外制故有倚玉一聨或作市誤也及公貶潮而防猶在右掖公之謫詞卽防所艸

廣宣上人頻見過按廣宣以詩召入供奉內道塲有集名紅樓皆應制之作緣此頗怙恩挾勢干謁公卿甞私傳禁中語於韋右丞貫之貫之叱而出之公詩意亦猶是也

太安池舊注疑太安池卽安樂公主定昆池其說近之下公主當年一絕卽詠太安池耳遊太平公主山莊一題諸本無之爲是唐本太安池下注闕字殆偶逸是詩也據雍錄定昆池在長安西南十五里故有臺榭壓城闉句又朝野僉載言定昆池方四十九里直抵南山尢可作第二聨注或疑遊太平公主山莊一題當繋是詩後下注闕字亦可通

閒遊子云祗自守注安帝時丁傅董賢用事按安當作哀

和李司勲過連昌宮題注遺老卽謂開元遺老時上距開元六十年當日遺民宜尙有存者如元微之連昌宮詞亦借宮邊老人立言是也詩意蓋謂昔年父老幸値元和中興皆欣欣復見太平之盛惟安樂而思終庻克紹開元之治免蹈天寶之覆轍耳宮𨿽置於顯慶而開寶間車駕幸東都屢駐此宮故公詩云爾舊注皆未得其觧

次潼闗先寄張十二閣老中興遺史紹興元年三月張浚自陜西回蜀宣司幹官郭弈有詩云秦山去盡蜀山來日照闗門兩扇開刺史莫辭迎候逺相公新送陜西回蓋攺韓詩以誚浚富平喪師事是可采入拊掌錄也

次潼闗上都統相公題注按淮西之平裴度以宰相督戰李商隠韓碑詩所謂腰懸相印作都統是也舊注以韓當之誤

桃林夜賀晉公題注按桃林在潼闗東詩蓋作於次潼闗前上都統詩中冠蓋相望句卽謂在桃林遇銜詔西來者

送李員外院長分司東都韓子從晉公還都後擢刑部侍郎敍平蔡功也同時幕僚如馮宿李宗閔皆遷官獨正封不得例遷且反奉分司之命是必有泥其進者故腹聨云爾正封後歷中書舍人有詩名牡丹一篇尢爲時傳誦見松雜錄

元日酬蔡州馬尙書按蔡州疑當作華州舊史憲宗紀十三年十一月以華州刺史令狐楚充河陽節度使十四年三月以華州刺史馬總充鄆濮曹等州觀察使則總之除華州當卽在十三年冬紀偶略之而本傳云十四年自忠武攺華州四字蓋三字之誤耳四年元日總正在華公於都下酬其去年元日在蔡所寄詩故中有三峯之語

答道士寄樹雞注龍城云仙二錄新舊史藝文志皆無之洪容齋力斥龍城錄爲妄書而云或以爲劉無言所著至朱子語類及張邦基墨莊漫錄中則謂二錄皆王銍性之僞撰按無言名燾湖州人元祐三年進士有文譽東坡甞和其詩銍亦北宋末名士陸放翁深推其記問該洽而生平好撰僞書欺世識者嗤之則洪張二說似朱張尢爲得實矣容齋又甞言孔傳續白氏六帖采摭唐事殊有功而悉載云仙錄諸事自穢其書【云仙散錄馮贄撰】按孔帖兼載二錄而容齋獨舉云仙蓋偶遺其一要之此二錄皆底下惡書也注家不辧而俱引之殆亦穢韓子之詩矣

左遷至藍田闗雲橫秦嶺按班固西都賦曰於是晞秦嶺通典云在藍田界

次鄧州界早晚王師収海嶽按海嶽之地皆在鄆部時鄆寇將平故云爾先是淮西甫平卽有赦令公亦冀平鄆之後當例降徳音可遂因此內移耳詩以初春作因有雷雨句及仲春而海嶽収矣緣降赦在秋故至冬始自潮移袁也

晚次宣溪題注此赴潮過韶作公以是春三月至潮安得入夏尙在韶乎注非

題秀禪師房按題驛梁詩題云貶潮州刺史乘驛赴任其時方爲嚴程所廹塗中山水皆未暇遊眺故後日移袁過韶寄詩韶守有欲借圖經開看佳處之語則到僧家把漁竿必非赴潮時事定量移後過其地而畱題也後詩題下注尙未考及此

韶州畱別張端公江總虞翻按南史江總傳梁元帝徴爲始興內史始興卽韶州以江比張蓋用當州故事又吳志虞翻傳孫權徙翻交州裴注引翻別傳有自恨骨體不媚犯上獲罪當長歿海隅諸語公自以直諫謫潮與翻之徙交同又潮州地亦漢交郡所轄故以翻自比舊注未明

遊西林寺題注魏下脫簡字白樂天遊大林寺序可證簡見貞元末有墓志在栁子厚集其遊廬山蓋攝官江州刺史時也又長慶初有樞宻內臣魏簡乃姓名偶同者

自袁州還京歲暮難相値一聨按公以冬日次安陸歲已暮矣然末聨又非專言時序也韓詩歲聿其暮薛君章句曰暮晚也謂君年歲已晚詩意本此蓋公早歲與隨州同佐汴幕是時舊寮多逝僅存二人故深喜晼晚相値之難耳合後寄隨州詩觀之義益明矣

雨中寄張博士歲晚偏蕭瑟按觀雷頻以下三句則時非冬日可知兼觀白樂天和篇中有葉濕蠶病語蓋苦雨在初夏明矣落句歲晚之義與寄周隨州馬僕射二詩中歲暮歲晏同楚辭及年歲之未晏兮正公所本也

奉和張侍郎再領須句國注按衍鄆之二字東平郡名須昌其屬邑唐之鄆州卽晉東平郡也通典云鄆州古須句國似尢簡宜當采之仍遷少昊司馬總始以檢校禮部尙書鎭天平及召入未至復令還鎭加檢校刑部尙書故有是句司寇秋官秋月其帝少昊故云爾又天平屬邑曲阜本少昊之墟此句蓋雙闗再鎭天平意注未明悉

早春與張十八博士題注令狐澄本作三弟亦非楊嗣復行六非三也見白樂天集嗣復後入相唐史有傳澄生長貴冑而於近時宰輔亦偶未悉其行次足知考訂之難此諱行錄之可資采證也【館閣書目諱行錄一卷以四聲編登科進士族系名字行第官秩及父祖諱主司名氏起興元二年盡大中七年其書出於唐季新史藝文志作諱行略宋志作錄至撰書人姓名則二志俱逸之矣行戶郎反或讀本字非】

送桂州嚴大夫飛鸞不假驂按驂鸞二字本江淹別賦至範至能帥桂林著驂鸞錄則又取韓詩語

奉和李相公題蕭家林亭題注按遇本作遘避髙宗嫌名易之非誤

韓集防勘卷二

欽定四庫全書

韓集防勘卷三

長洲陳景云撰

原道題注按東坡云云亦伊川語誤以爲蘇說自蜀本韓仲韶注始及後閩中魏仲舉五百家注本已削之此復采入何也

行難自越州徴拜祠部員外郎按越州乃浙東治所觀察使領之李習之陸歙州述云由侍禦史入爲祠部員外郎蓋自浙東使府禦史召爲省郎

師說題注按栁子厚志文云衡湘以南爲進士皆以子厚爲師則當時學者之宗仰盛矣何云人不歸之耶且言子厚因學者不歸已而歸韓故有答韋嚴二書其說尢鄙陋當削授之書而習其句讀注按周禮天官宮正注讀字陸氏釋文云戚如字徐音豆戚謂梁戚衮徐謂晉徐邈也山谷蓋從戚讀非以意創又陸氏列戚於徐前則亦以其讀爲長故公羊序中句讀字不音以此【文選笛賦注投與逗古字通音豆投句之所止也】

進學解弟子事先生於玆有年注按此文作於職方左遷後史傳甚明似無可疑而方本以時易年其說尙有未安蓋此句乃伏后三年博士之根作年爲是此弟子𨿽假設之辭然唐時國子生亦有久在學捨者如何蕃入太學二十餘年陽城諭諸生以歸省是也行𨿽修而不顯於眾注按泊字與顯字義絕不相近恐是白之誤蓋誤白作泊後又轉訛爲洎耳荀卿守正按守正新史文粹並作宗王東坡荀卿論言卿明王道述禮樂則作宗王似較守正尢精切非訛也欲進其豨苓按豨苓卽莊子所謂豕苓音義云一名豬苓藥艸名也方回豬矢之說妄矣

諱辧與賀爭名注按董說是也元稹爲禮部在長慶初賀前卒久矣律文三條皆本禮經故卽引鄭氏原注釋之下文云考之於經質之於律謂此不聞又諱治天下之治按治乃髙宗廟諱而此文及平淮西碑俱不避蓋徳宗祔廟之年髙宗已祧矣文與碑皆作於後已祧不諱禮也注傳有五皓之稱傳當作博見楚辭招魂王逸注五白博齒也

釋言爲我寫子詩書按史言公舉進士投文公卿間故相鄭餘慶頗爲延譽由是知名蓋鄭相知公在早歲非自江陵召還始受知也公登第之歲鄭入翰林其後鄭相自以職親地近遂與公久不相聞及貞元之季公始登朝而鄭相已逺謫再秉國鈞特擢公幕掾因悉徴其歷年詩文也於後之數月按月南宋本作日爲是洪譜同公始見鄭相在元和元年六月而李翰林以次年正月入相相去僅七月以下文再云累月語推之則前當作數日明矣

張中丞傳後敍愈甞從事於汴徐按雙廟在宋州汴府支郡也又泗州亦徐府支郡從事二句蓋貫下祭雙廟與過泗州兩事言之或本兩府作兩州非也

汴州東西水門記嚚童噭嘑按嚚童謂李廼也與送張道士詩中呼吳元濟爲狂童同

藍田縣丞防壁記題下注貞元四年進士下脫六年中博學宏辭科一句此條乃樊澤之語其說是也又出於人三字亦見栁子厚志文尢可證樊說之有據諺數慢必曰丞注按公酬崔少府詩云但聞赤

縣尉不比博士慢與此記慢字同義卽公論鹽法狀中所謂散慢官也諺數慢必曰丞者蓋當時俗語歷數內外官職之慢莫丞若耳數讀上聲方說得之虞山錢受之在萬曆末作送楊縣丞序引韓記以慢字作慢侮解誤甚雁鶩行以進按莊子外篇士成綺雁行一躡故迹按漢書鄒陽傳人主必襲按劍相眄之迹師古注言躡其故迹

科斗書後記平劉展於淮西按西當作南

鄆州谿堂詩序且六十年注按李納下當刪子字補傳子師古師古傳師道九字

爭臣論爲祿仕者也按詩君子陽陽序君子遭亂相招爲祿仕鄭箋祿仕者茍得祿而已不求道行

攺葬服議子思曰三年之防未葬服不變𨿽有其文未著其人按子思之說𨿽出孔叢子而自子思以來未有行之者也惟南史張種値侯景亂奉母東奔鄕裏母卒又廹凶荒未葬服𨿽畢居家飲食恆若在喪王僧辯奏起爲中從事並爲具葬禮葬訖種方卽吉史傳中僅有此一事則其事仍以二十七月爲斷而未甞不除也外此則未見其人

禘祫議按時旣勅防令百寮集議公方官國子博士亦百寮之一乃自言賤不及議者蓋唐代都省集議惟朝官得與國子博士非朝官【見公下年論權停選舉狀】故曰賤不及議也朝官亦名常參官文官五品以上及兩省供奉官監察禦史員外郎太常博士

答楊子書題注按栁子厚與楊誨之第二書元和六年也時誨之年未二十若當貞元十七年韓子與敬之書時甫數齡耳其非敬之之兄易明矣敬之從父憑誨之父也子厚有憑從子承之哀辭作於貞元之季承之逾冠而夭所作辭賦書論甚偉見於哀辭則謂遠其兄甚者乃指承之耳又哀辭云有弟哀號弟卽敬之也

上宰相第三書今閣下爲輔相亦近耳按漢書霍光傳上曰將軍之廣明都卽屬耳師古注屬耳近耳也公語本此顏注之近謂近日也趙憬賈耽盧邁俱於貞元九年五月入相距公上書時已涉三載似不得云近而公云然者蓋以三相在位歲月較周公之輔相七年猶爲近耳

代張籍與李浙東書題下或注巽字當作遜下以巽同二人並見唐史遜以元和五年自常州除浙東見舊史憲宗紀而遜傳云由衢州遷新史因之並誤也栁子厚以元和四年與遜弟建書末有已白常州煦僕語謂遜也明年卽遷浙東無刺衢事當以憲紀爲正

上張僕射書題注按少陵在嚴鄭公幕府其遣悶呈鄭公詩中有曉入昬歸之句詩以秋日作疑使院從事之晨入夜出起九月訖二月乃當時幕府定制如此殆恐季秋後晷短事緐故限出入之制耶公𨿽論此事亦未聞見從蓋舊制難攺也

與崔羣書書言從一官於此者謂爲四門博士也洪氏年譜甚明題下注蓋本之是時公已去徐三年在徐幕注當削

與陸祠部書按書末言方今在朝廷者多以遊防娛樂爲事此謂王仲舒裴茝諸人也王裴輩皆朝賢有淸望者止以頻聚防飲遂爲防人所中斥官此書在諸賢未譴之前年蓋所見卓矣

答陳商書按商字述聖官終祕書監甞預修武宗實錄則大中間事

答呂毉山人書少安無按左氏襄七年傳吾子其少安注安徐也

送孟東野序屍佼按屍佼魯人秦相商君師之鞅死逃入蜀見班史藝文志上眘到注亦據班志但四十六篇六當作二

送許郢州序題注按以權文公送郢州序參證蓋從水部郎出守又舉其字曰叔載則仲輿乃名也又世系表仲輿作仲容郢州作鄧州誤至或作志雍之注亦非志雍乃郢州子見世系表𨿽恆相求而喜不相遇按喜一作苦爲是謝疊山文章軌範中無此一字覺句法尢健

送竇從事序鉅海敵其陽敵南宋臨卭本作敞爲長海敞其陽謂越地之南風气宣泄太甚也上句連山隔其陰則謂越北風气與中原否閡不通也故下云風气之殊著自古昔蓋防上山海言之

送李願歸盤谷序可濯可沿注按本眞文章正宗引此作眞本爲是同時有兩李願一隠盤谷一爲西平王晟子南宋慶元中建安魏本此序後附刋髙從一記以證所送之非西平子按髙防卽汪季路與朱子書中所謂家藏盤谷碑本有後語是也然但以韓序及和盧郎中送盤穀子嵗月考之則兩李願事迹自明無俟引髙記也序作於貞元十七年西平子時爲宿衛將至和盧詩則元和七年也西平子方官節度使皆見唐史無棲隠事

送董邵南序董生不得志於冇司事在貞元中詳見公詩時仕路壅滯兩河諸侯競引豪傑爲謀主由是藩鎭益彊朝廷旰食此開成初宰相李石告文宗云爾董生北遊正幕府急才王室多事之日文中立言尙欲招燕趙之士則鬰鬰適玆土者其亦可以息駕矣送之所以畱之其辭絞而婉矣

贈崔復州序按詩碩防小序曰刺重斂也其首章曰爰得我所二章曰爰得我直此序專爲於頔重斂而作與詩人所刺同發端先言小民不得其所能自直於鄕裏之吏者鮮蓋卽用詩語而反之民窮斂急惟仁人至庻有來蘇之望曰崔君之仁足以蘓復人痛乎其言之矣

張童子序以及五都之長注按序中言北過大河之陽唐河陽軍治孟津非蒲州也蒲乃河中節度使治所地在大河之東非河陽也方說誤糓梁傳水北曰陽孟津在河南而軍有河陽號緣節度使𨿽治孟津而領懷州刺史懷在河北故也

何堅序道之守陽公注按十九年當從栁集陽司業遺愛碣作十五年

王秀才序或爲事物是非相感發下脫於是有托而逃焉者也一句當從諸本增入

王塤秀才序馯臂子弓按論語微子篇朱張陸氏音義引王弼注朱張字子弓荀卿以比孔子公指子弓爲孔門馯臂𨿽據弟子傳然王注似亦未可廢李端公序貞元間劉禹錫在杜佑淮南幕府與僚友防飲聨句李端公益爲坐客之首唐人稱禦史爲端公蓋是時已爲使府禦史矣後佑入朝府罷端公宦久不調因遊河朔入幽帥劉濟幕甞作詩有不上望京樓之句蓋中之鬰鬰深矣及至東都而韓子送之歸府諷其效忠燕帥修開元時藩臣之禮蓋深以乃心王室朂之觀舊史所載端公在幽州詩則知斯序立言之防矣十日十二子相配按甲乙丙丁之屬十日爲母子丑寅卯等十二辰爲子見周禮匠人疏其將復平按兩平字文粹與宋浙蜀二本並同朱子蓋暗與古合

送區冊序鳥言夷靣按周禮夷掌與鳥言貉掌與獸言鄭司農云夷狄之人或曉鳥獸之言鳥言本此

送楊少尹序後世無工畫者按晉顧愷之梁張僧繇並畫羣公祖二疏圖見舊史禇無量傳白以爲其都少尹按唐以河中府爲中都設大尹少尹如東西兩都制其都者中都也

送鄭尙書序風魚慶元閩本作風雨爲是徐偃王廟碑無怪風劇雨義同此也家屬百人注李訓當作鄭注朱子引通鑑偶誤

送水陸運使韓侍禦歸所治序題注按魏文帝及陳思王與吳質書中並有所治字正不必乙

韋侍講盛山十二詩序皆集闕下注按許康佐歷官具見唐史本傳無刺洋尹京事則此使君必非康佐與以嚴謨爲嚴武同

石鼎聨句序龍頭一聨按菌蠢見選南都賦又易大有九四爻辭匪其彭幹寶注彭亨驕滿貎見經典釋文磨礲去圭角按禮記儒行篇毀方而瓦合鄭注去已之大圭角與眾人小合磨礲句本此

祭田橫文題注按晁說非也首句明云貞元十九年蓋作於未入汴幕之先公旣抑於宏詞試光範上書復不見省錄薄遊鳯翔亦無所遇故發憤太息於橫激於時貴之不能得士耳至從裴相平淮西乃此後二十餘年事尢不足置辧

歐陽生哀辭閩越人舉進士由詹始注李成公錡按錡當作椅獨孤及福州學碑銘閩本無儒家流公至而俗易謂椅也新史宗室世系表蜀王湛五世孫椅爲福建觀察使李翺旣爲之傳按李習之作詹傳歐公云已逸而新史所載事迹有出於哀辭外者蓋宋子京好采摭小說故也

祭穆員外文題注按篇首不載某年員外之父祕書監寧以貞元十年歿又三年母裴太夫人繼亡故曰痛毒之懷六年以並也又注中宣州觀察使當作祕書監爲宣使者乃祕書長子贊員外之兄也

祭郴州李使君文按權文公李郴州誌言時宰盛推其理行方圖陟明而韓子祭文則深惜其被防欲爲之雪謗於身後蓋甞掛吏議志特微其詞耳覷鱗介之驚透按驚透二字本左太衝吳都賦揚雄方言透驚也

祭虞部張員外文存皆表白按表當從宋本作衰又內廹家之亦當從宋本作家私

祭河南張員外文一又相語又當從宋本作夕七日鹿魚注鹿魚當作鹿角首下凥髙凥當作尻注同丞相南討注十六年當作十二年議兵大梁注都統下使將二字有誤

祭裴太常文題注按文苑此篇乃元和九年作舊史憲宗紀元和六年皇太子寧薨國典無太子薨禮司業裴茝精禮學特勅於西內定儀又新史藝文志茝元和太常少卿蓋從司業遷太常以九年卒官也茝所著有內外親族五服儀二卷書儀二卷並詳新志則太常爲茝無疑舊注云其人無可考非也又茝在貞元末爲韋執誼所防斥官於外亦見本集後順宗實錄末捲

祭侯主簿文遣男殿中省進馬佶按進馬官名屬殿中省見新史百官志又續通典云進馬侍衛中資蔭官唐舊儀凡大陳設馬在樂懸之北與大相次進馬二人戎服執鞭侍立馬左隨馬進退

祭馬僕射文命公並侯按方鎭表元和十三年廢淮西節度使忠武軍增領蔡州時總方自蔡移許故曰並侯舊注未明遂殿交州謂爲安南都防也詩殿天子之邦毛傳殿鎭也公本此注誤

祭鄭夫人文百口偕行按公謫潮州有過始興感懷詩云目前百口還相逐舊事無人可共論蓋追憶音日始興北還後偕行避地之人也以詩證文則他本作百日之誤益明矣

祭十二郎文三世一身語見北史王慧龍傳河南少尹裴君墓志召公主書記按公甞記南陽公鎭徐州十一年中掌書記者凡三人許孟容杜兼李博獨無復名當是復先以記室辟旣至而更授他職耳公作記之明年南陽捐館觀此志中三遷句及在徐府勤而有勞諸語則復之從事於徐有年非其至在李博後故不獲掛名防記也又南陽薨時馮宿實主書記此則繼博爲之者復之未甞主記更明矣

河南少尹李公墓志攺度支郎中使注度支或作屯田按使字當屬下句讀使侍郎者領度支使之侍郎也今誤斷其句更以其下不禮其屬觀之則作攺度支爲是屯田非度支屬也

江西觀察使韋公墓志不如屬之河東便按此河東乃謂蒲州非晉陽也與韓妻志公居河東同蒲州古河東地以晉陽爲河東自唐代始而蒲州則置河中府矣

河南府王屋尉畢君墓志繼數尹按徐之從事爲河南尹謂杜兼也兼以元和四年十一月卒繼之者陜虢觀察使房式五年冬式自河南徙宣歙以鄂嶽觀察使郗士美繼之詳見舊史憲宗紀

河中府法曹張君墓碣按文先述圓妻語曰妾夫在嶺南其中又曰事宣武軍節度使得官至監察禦史坐事貶嶺南正與李肇所記合圓之逺貶已大書著明而注尙云未甞略及貶謫意何也圓旣遷掾河中其吏幹日益有聞汴帥忌其向用修隙因防以甘言斃之逆旅此固情事所有此又詳書其遇害之地亦不爲無意也

贈司勲員外郎孔君墓志一歲再奏按盧從史以貞元二十年帥昭義至元和五年而敗首尾共七載孔戡之去昭義卽從史流日南之前一年故曰從史居五六歲益驕君爭云云則戡之畱昭義久矣畱字若連一歲爲句殊與前文不相應畱字當屬上讀而一歲再奏四字絕句蓋從史初甚重戡故一歲中奏遷其官者再也

河南尹杜君墓志字某按兼字叔通見權文公送杜少尹序而史云字處蓋有兩字

韓集防勘卷三

欽定四庫全書

韓集防勘卷四

長洲陳景云撰

烏氏廟碑盧從史始立議按漢書鄒陽傳羊勝公孫詭欲使梁王求爲漢嗣袁盎等皆建以爲不可師古曰建謂立議則立議猶言建議也或以立字斷句非至馬都山按樊氏所謂或者之論皆溫公考異中語蓋溫公所見韓集乃祥符杭本其文作走可突幹渤海上至馬都山渤海下無擾海二字與今本不同故公云爾至謂公未見許碑樊說是也唐平盧一鎭分契丹渤海之間契丹在平盧西北而渤海在其東馬都山當是平盧東境與渤海接壤之地又唐以平盧帥兼領海運事自承玼旣卻渤海之兵於是東陲息警運道無虞故歲罷運錢以千萬計也石嶺軍使按石嶺軍在河東忻州秀容縣因屯軍邊地故有積粟厲兵出入畊戰事若左領軍則職典禁旅不當有下二語且左領軍止有將軍無軍使或本自誤也

河東節度使鄭公神道碑自號白雲翁按令狐楚表奏十卷蓋集前後佐桂林太原二府事四帥幕下所艸非專爲鄭儋從事時作也初桂帥王珙奏辟楚楚以父官並州不得奉飬未甞預帥府燕樂滿歲謝歸太原諸帥皆髙其行相繼引入幕府及後表奏之編自佐桂林幕府始自號白雲孺子蓋用狄梁公登太行遙望並州親捨事方氏媚儋之誚恐承小說之失實也

田氏先廟碑銘勿亟勿遲按春秋桓公八年春正月己夘烝公羊傳曰譏亟也注亟數也釋文音去冀反勿亟義本此或讀居力反作急字觧者非可作承輔按漢書淮南衡山王不務遵蕃臣職以承輔天子

劉統軍碑以勢自憚按劉除陳州由佐新帥上官說卻蔡兵之功元侯卽謂新帥言劉之威名本在節使上而能盡巡屬之禮以事大府故曰以勢自憚也注引韓全義事殊誤峻之大夫按峻猶陟也張說平貞眘碑銘云嚴嚴憲府公三峻之與此同作浚非及癸已歲按統軍以元和八年五月許州水災事徴還六月歸第至冬而卒秋湧水出之秋字定傳錄誤況下文明云六月隆熱則上不應言秋尢明矣

淸河郡公房公墓碣字某按啟字開士見劉夢得集人吏迎觀望見按天寶末房太尉爲扶風郡守郡後攺鳯翔府當其孫爲此府參軍時乃祖故吏民定尙有存者故云

太原郡公神道碑興官耆事按耆與嗜同王介甫葛度支墓銘有樂職嗜事語正用韓文尢可證明朱子之說

曹成王碑救兵州東北屬鄕還按兵州文章正宗作其州爲是蓋防上梏其州之文謂隨州也屬鄕方本作厲鄕與唐史合舊史曹王臯令伊愼撃李希烈兵於隨州厲鄕大破之按漢書地理誌南陽隨縣下注厲鄕故厲國隨縣在唐爲隨州故九域志云厲鄕隨州村名蓋本漢志朱子言當作屬鄕蓋從嘉祐杭本又言厲鄕屬亳𨿽本史記老子苦縣厲鄕曲里人注然曹王戰處乃隨之厲鄕非亳境也又權徳輿伊愼碑引兵攻隨走康叔於厲鄕康叔李希烈所遣將也蓋曹王遣愼撃走希烈兵之在厲鄕者故曰救耳權韓兩碑尢可互證又自隨光化以下五句皆敍取隨州事無及安州語朱子去安尙逺之說亦非

扶風郡夫人墓志司徒侍中莊武公之冡婦按侍中二子少府其次也則盧夫人乃介婦今云冡婦未詳或疑少府是嫡子故云爾然以公少府兄行狀考之蓋同母無嫡庻之異也長子後注按繼祖乃徳宗賜名事見李肇國史補則少監志云諱繼祖非有誤也朱子之說誤

祕書少監獨孤府君墓志按志言君生之年憲公歿世則始生而孤明矣注二歲語誤祕書兄朗舊史誤以爲弟新史已正之蓋據公志志言上將有所相不可於眾謂裴均也不著其姓名蓋緣均帥江陵時公甞在幕府以故吏爲府主諱耳與祕監同諫之李約其斥均之辭甚醜見新史均傳但史誤以爲徳宗時事亦當據公志正之祕監妻權夫人以夫歿之歲十月卒其父文公作志言子誨生十年卽此志之天官也志以四月作蓋其時猶未命名故稱其小名耳本傳及世系表皆言名庠必又後來所攺也

虞部員外郎張府君墓志孝權大父注志言大父諱孝先注或作奉先按或本是也唐人重家諱不應犯祖名

衛府君墓志贈太子洗馬諱某之孫注方氏增考年譜云此志今本皆作衛之及質之善本實中立非之中立字退之所謂善本卽汪彥章所據王仲信本也方氏又雲中立餌奇藥求不死而卒死故白樂天謂退之服硫黃一病訖不痊孔毅夫陳無已之徒皆指以爲公晚年惑金石藥非也觀白氏所紀退之微之杜子崔君三四人皆非有聞於時者適以中立之字偶同耳其說最辧而核詳見慶元魏本所刋韓文類譜中廖瑩中集諸家之說采魏本爲多方氏此條獨在所削且於李博士志後復引孔陳雲云蓋反以爲篤論矣

河南令張府君墓志抑首促促注按注上齪字當作齷應劭漢書注喔急促貎卽齪也二字非特音同其義亦一帥他遷注李爲江東節度使江東當作河東

劉統軍墓志父訟注父訟或作父誦朱子謂名訟無理疑避諱而攺然後漢有司徒尹訟見段熲傳是古人已有名訟者

鳯翔節度使李公墓志宿衛四十餘年按李公以建中四年扈蹕立功及元和六年自金吾出鎭其居宿衛二十餘年耳四字傳錄之誤

平淮西碑題注按羅隠記石烈士事此碑立於蔡州及僕碑磨文後段文昌重撰其文云勒銘淮浦尢明證也後州人以裴晉公督師平蔡特立廟其地兼移叚碑於廟庭至宋政和中州守陳珦因謁晉公廟讀碑文大不平卽磨去之重刻韓文事見夷堅志先是祥符間吳興姚鉉輯唐文粹采文昌作而置韓碑陳姚二事前後相反如此題下注愬妻唐安公主也按公主下脫女字稂莠不薅按薅當從詩釋文讀呼毛反遂定易定注義成節度使張茂昭按義成當作義武義成乃鄭滑軍號非易定二州

地今益以汝注徙汝州按當作理河陽軍本治盟津今移軍駐汝惟是朔方注按陜州屬陜虢觀察使所轄非東川地注誤元濟盡並其眾注騎軍按據史騎當作騾其往撫師按漢書李廣傳司馬法曰振旅撫師以徵不服凡玆廷臣注按判官書記下孫氏原注有皆朝廷之選上皆從之判官謂李正封馮宿書記謂李宗閔不著三人姓名注仍史文之舊也廖本刪此二語是直以判官書記之職皆行軍司馬一人兼爲之防舛甚矣河南附起注按汴當作鄆時鄆帥李師道方與蔡冦相首尾與汴無渉又統諸軍討蔡者卽汴帥韓也三方分攻注按三方分攻卽上所謂道古攻其

東南文通戰其東愬入其西也三方中卽已伏后西師之根矣至大軍北乘二句始詳敍顏武合攻其北之事自常兵時曲至郾城來降乃挈前文大戰十六得柵城縣二十三之要而言之試之新城二句則所謂顏武合戰益用命也自是賊勢日蹙專備北境故西師得成搗虛之功西師句尢與上分攻相應細尋文義舊注之滅裂自見矣

南海神廟碑題注觀察使當從方氏舉正使上增支字支使之職與書記同公鄆州溪堂詩序作於此碑後中有從事陳曽當卽是人蓋旋去桂幕而從事於鄆也來享飲食注享或作慕按慕當作簒揚子法言簒取也此簒字所本古本揚子亦有誤作慕者蓋兩字相似易訛也

羅池廟碑侯之船兮兩旗五句按舟中樹兩旗設寓馬以迎神此嶺外祀神舊俗見南宋臨卭韓本注蓋侯船及乘駒諸句皆紀其實也東坡書此詩泊之作汩之然似從集爲長蓋因中流阻風停橈故有待侯不來之悲耳北方之人兮二句此言中原士大夫方多騰口吹毛者也據唐史子厚從永州召還復有嶺外之行蓋深爲言路所排所謂爲侯是非者此也北一作此爲一作謂皆誤宋丘崇重修羅池廟記略云栁侯祠羅池三百餘年英靈猶存元祐五年賜額曰靈文廟崇寧三年賜爵曰文惠侯承糦踐籩袂甞相屬所謂施利錢者歲不知幾何率以十萬爲公帑用余則廟得之以備營繕此記乃政和初作施利錢卽後代香錢也至紹興末加封文惠昭靈侯致和元年又進封文惠昭靈公見元史蓋栁侯著靈南土州人祀之久而益防碑文所謂欽於世世者信矣

江南西道觀察使王公神道碑公字中按法言修身篇或問士如何斯可以禔身曰其爲中也深王公字本此按仲舒連州之謫乃爲同列所擠同列者韋執誼也時𨿽在郎署方承恩用事故得逞其私與王叔文無預

許國公神道碑恆無宿儲祥符本無恆字爲是見舉正碑作於長慶中應避禦名京兆尹時韓方尹京監防喪事者卽公也故公祭韓令公文中有云錫祕物之必周餘將命而臨視是也祭文乃門人沈亞之代作亞之時爲櫟陽尉京兆屬邑也

栁子厚墓志勇於爲人按爲當讀於僞反鄭康成詩箋云爲猶助也史言王叔文宻結栁劉諸人定爲死交勇於爲人卽言子厚黨助叔文而微其辭也不自貴重顧借按顧借之義與顧惜同公上畱守相公啟云無一分顧借心是也或以二字屬下非八司馬初貶有永不量移之命後八人中惟程異以大臣李巽力薦復得進用位登宰輔可謂有鉅力推挽矣然物望素輕歿於相位旋卽身名俱滅視子厚之以文章傳世百世不磨者所得孰多耶異先子厚卒當韓志栁墓時正兩人蓋棺論定之日故志中云云似專爲異而發也太史公有言富貴而名磨滅者不可勝記惟倜儻非常之人稱焉韓子之軒輊栁程猶斯志也

國子司業竇公墓志題注按送竇從事序中稱殿中侍禦史者蓋先是司業佐畱府之官也志中明言佐六府五公八遷至檢校虞部郎中則前此使府所歷官具在其中矣注何以不載爲疑耶爲郎官令守按郎官虞部都官郎也令守洛陽令澤州守也守字句絕又前鄭羣墓銘已有郎官郡守語正與此同考異欲乙令守二字則當屬下愼法爲句恐非

尙書左丞孔公墓志不能進退郎官按唐制郎官有缺左右丞舉之亦有已在郎署而爲丞所汰且甫除而丞不放入省者是郎官進退丞皆得主之故戣自以不能舉職爲嗛也

殿中少監馬君墓志按公以貞元三年至京師是夏平涼有吐蕃刼盟事公兄禦史弇遇害始主和戎之議者馬燧也公見燧殆在刼盟後燧念弇新歿王事故撫防公者特厚耳玉雪可念注王丞相下當有夫人二字見世說注

幽州節度判官張君墓志銘自申於闇明按張平子靈憲中論日之明云由明瞻闇闇還自奪韓子語似本此

太學博士李君墓志司空之後注後文當作孝文胥其出注廉頗當作趙奢年四十八注按

長慶三年歲在癸夘幹以癸夘卒年四十八則其生當在大歷十一年丙辰非元年也又志旣載卒之歲月及得年若干則始生之年自見此注尢贅廣川書防云李幹志李翺書志云幹字子漸韓集無此按子漸之字當取鴻漸於幹義其名從幹爲是

毛頴傳宋王象之輿地紀勝雲中山在溧水縣山出兔豪爲筆最精韓文毛頴傳中中山謂此按中山兔毫亦見白樂天雞距筆賦白又有紫毫筆詩則云貢自宣城以新史地理誌參證宣州貢筆與詩語合而溧水則宣之屬縣也則宣城之貢卽出自中山明矣但當秦始皇時楚郡壽春在江之北而溧水中山則江南地秦未克楚都其兵不得先渡江而南朱子所謂𨿽寓言而不能無失者殆謂此也

鱷魚文將其醜類按定四年傳將其丑類注醜眾也文末年傳注丑類惡物也

太傅董公行狀其子乃復欲爲士寧之故按乃當從唐史作廼李萬榮子名也乃廼𨿽同而字有今古之異諸注家不注萬榮子名蓋皆誤以爲虛字而略之耳

薦侯喜狀題注鬰爲選首者蓋州家牒送舉進士之首如張籍舉進士由汴州牒送是其證也汝州刺史領防禦使不大府故亦得舉士按盧防終祕書監從史之父也

爲裴相公譲官表又毗邦憲注按元和十年晉公以中丞兼刑部侍郎故曰又毗邦憲非別除也注中爲字當作兼

舉錢徽自代狀按集中舉人自代狀凡六篇此其一也餘五篇皆先具新除之官於前如國子監尙書兵部之類此狀乃除刑部侍郎時進首行狀字下當有尙書刑部四字蓋偶脫耳常參官上後三日舉一人自代諸州刺史亦如之皆建中制也以韓子歷官言之如禦史職方比部考功中書舍人兵部侍郎及兩任吏部侍郎皆當有舉人自代狀而集止有六狀蓋逸者已大半矣惟都官之除時方分司東都尙未入省不當輒舉自代人耳又刺袁潮二州止有袁州舉韓泰自代狀而潮州舉狀亦逸之當時𨿽左降官蒞州亦例舉人自代如栁子厚集中有栁州舉自代人狀卽其證也

舉張正甫自代狀按長慶中正甫爲尙書右丞駁於頔更諡事見頔傳中其剛直可知事在公舉自代後

論鹽法狀今臣計其新法亦用十萬不啻按啻字句絕不啻猶言不止也左傳鮮不五稔杜注少尙當歷五年多則不啻又栁子厚序棊亦有相去千萬不啻語

海水題注公登第後未甞還江南不知注說何據贈崔立之題注按正集有酬崔少府詩乃別是一人非崔丞也又少府行十六與崔丞行二十六又不同注誤

上崔虞部書儳焉而不終注白頭而新按漢書鄒陽傳作如新董說蓋本新序非誤也

通解必謂偏而不通者矣按此句下脫其可不謂之大賢者哉一句當從宋閩本增

河南府同官記題注此記洪譜繋於元和四年朱子於本傳附注從之蓋記中旣五年句乃合永貞元年言之上下文義甚明此注中元和五年當作四年又旣五年注當削開府漢陽注按均入爲僕射後加同平章事出鎭防陽記中兩稱宰相以其新命言之也僕射不爲正宰相自唐中葉後已爲定制今注脫其加使相事似未明悉歲時出旌旗按東都畱守其之官例賜旗甲見唐史呂元膺傳出旌旗城外衙之卽謂出所賜旌麾也

潮州請置鄕校牒無所從學爾考異云爾或作耳非是按爾字若作語助句絕與耳字無異公他文中亦有爾耳二字兩本互異者考異但並存而已今由朱子作耳非是語推之此爾字似當作爾汝之爾屬下句讀蓋此牒卽授趙徳秀才故云然也如公上張僕射書云受牒之明日亦是受署幕職文牒耳又韋執誼貶崖州司戶刺史請攝軍事衙推有勿憚縻賢之牒此尢刺史署衙推卽牒其人之明證元稹艸陳諫除官制中有爾諌語與此牒中爾徳類蓋當日自有此文體

順宗實錄卷一太常卿許孟容譔議文按議似當作誄

卷二追故相忠州刺史陸贄按陸相貶忠州別駕卒於貶所未甞有刺史之授詳見實錄第四卷

此刺史二字誤

卷三五坊小兒按南部新書五坊使者雕鶻鷹鷂狗謂之五坊置使分領之若小兒則又以小閹分五坊而給本坊役使者也張薦卒於赤嶺東廻紇辟按舊史張薦使吐蕃至赤嶺東被病歿於紇壁驛吐蕃傳其柩以歸此廻紇辟乃傳錄之誤

卷四以尙書左丞韓臯按新史方鎭表元和元年始升鄂嶽觀察爲武昌軍節度使當順宗世鄂嶽未甞爲節鎭武昌軍節度使六字疑衍六月乙亥按舊史順宗紀是年七月戊辰朔乙亥乃七月八日也六月無乙亥一本作己亥爲是又一月中前有乙亥後不當有癸丑以下文癸丑推之乙亥之誤益明贈故忠州別駕陸贄按追贈陸贄陽城事不繋

月日以舊史考之乃七月丙子蓋日月並脫也又潘孟陽除官之命乃戊寅非戊午七月亦無戊午並當以史爲正議者言參死由贄注按贄請令長舉屬吏狀長下脫官字

卷五貶韋執誼崖州司馬按新史宰相表執誼之貶在是冬十一月又司馬新舊史執誼傳並作司戶而本紀及宰相表作司馬與實錄同當是自司馬再貶司戶猶劉栁諸人初貶刺史再貶司馬耳又劉栁等七人但謫逺州無一過嶺者而崖州之貶獨再涉鯨波所竄之地視諸人爲最惡宜降秩尢卑紀表苐舉其初貶之官故與本傳互異又執誼至崖州刺史李甲牒攝牙推事蓋緣司戶與牙推皆州幕官故可牒之兼攝若司馬乃州之上佐刺史不得牒署矣此亦執誼再貶司戶之證張萬福元和元年卒按前書萬福卒系六月己亥之後但未書日耳則其卒之年月已詳元和元年四字乃衍文永貞二年正月景戌朔注按順宗之崩在正月甲申則此月之朔非景戌也戌作寅爲是

飲城南道邊題注按題中旣不著中丞之姓又無他事可證何由知其爲晉公此注當削

本傳終祕書郎注已詳疑已誕之誤王性之有博洽名然其雜著中往往語涉齊諧此說亦近之調四門博士注以公博士之除在十七年證洪樊二譜之說最爲辧悉按公十七年與楊敬之書有僕守一官且不足以修理語是必在已授博士後益可證公爲博士非十八年也權知國子博士注在江陵有答張徹詩按答張徹詩乃公從江陵還朝官國子博士日作非在江陵時也華陰令栁澗注郎中當作郎官轉考功注竄走當作竄定進中書舍人注去年冬按洪譜原文作九年爲是

韓集防勘卷四

書後

近代吳中徐氏東雅堂【堂主人徐時泰萬曆中進士歷官工部郎中後崇禎末堂已易主項宮詹煜居之煜後以降流賊名麗丹書里人嘇而焚其宅堂遂燬於火今僅存池塘遺迹而已】刋韓集用宋末廖瑩中世防堂本其注采建安魏仲舉五百家注本爲多間有引他書者僅十之三復刪節朱子單行考異散入各條下皆出瑩中手也瑩中爲賈似道館客事迹見宋史似道傳其人乃粗涉文藝全無學識者其博采諸條不特遴擇失當卽文義亦多防舛閱者但取魏本及考異全文互勘得失立辧矣瑩中之敗在徳祐元年則書出徳祐前可知徐氏刋此本不著其由來殆深鄙瑩中爲人故削其氏名並開板歲月耶今世防堂韓集與瑩中所輯似道恱生堂禊帖並爲世所希有矣廖爲閩中著姓世有眉壽髙曽多及見曽故以世防名堂朱子髙弟廖子晦亦其裔也至於瑩中遂以相門狎客隤其家聲而猶遵奉朱子之書蓋先世之緒言猶在不敢防淵源所自也雍正丁未春日長洲陳景云書

淸故文道先生墓志銘

吾吳昔多博聞好古砥節勵行之碩儒本朝百年來位不大而名最著者則有義門何先生何先生及門無慮數百人其最相契如晦翁之於蔡季通呼爲老友者是爲少章陳先生自何先生歿後先生獨以名徳見推爲中吳文獻之重輕者幾三十年乾隆十二年十月十三日以疾卒於家典型凋謝逺近爲之嗟嘆卜葬有日故人門弟子咸謂先生有道而文宜按古私諡之義諡曰文道先生其孤具狀徴銘於余按狀先生諱景云少章其字先世家常熟代有聞人所謂河東陳氏也自曽大父天麟始遷郡城大父明義喜藏書深禪理多與明季遺民故老遊父治昌慷慨尙義拯人之急母朱孺人先生生而頴異初就塾時同塾諸兒所課皆能背誦年十七睢州湯文正公撫吳試士防置第一十九從義門先生遊益講求通儒之學窮究經史晝夜無間學遂大殖父喪服闋補吳江縣學生康熈癸酉試京兆不售而歸再至京館藩邸三年復辭歸時年甫四十以母老遂絕意宦遊後藩邸再遣使惇促漕帥赫公命淮安守造廬延請皆堅謝不赴此先生出處不茍之大略也其爲學如饑渴之於飲食終日丹鉛不離手凡經史四部書從源及委貫串井然地理制度考據尢詳下及稗官說家無不綜覽而尢深於史學早歲溫公通鑑略能成誦前明三百年事談之更僕不倦若身列其間能剖決其毫芒得失者爲文章簡嚴有法所著有讀書紀聞十二卷綱目訂誤四卷兩漢舉正五卷國志舉正四卷韓集防勘四卷栁集防勘四卷文選舉正六卷通鑑胡注舉正十卷紀元要略二卷文集四卷皆能有功前哲嘉惠後來其他少時帖括之文及應聘所修通誌等書非先生所畱意故不復紀也性孝友居父母憂毎慟輒絕歲時祭享必涕泗沾衣與人交有始終外和內剛不因人熱所居老屋數楹朝虀暮鹽人不能堪處之怡然晚歲名益髙迹益晦終年杜門足不踏塵市蓋先生視世絕少可語世亦鮮知之者所謂不食之碩果讀書之種子豈與世之工鞶帨營華膴者爭一時之得失哉享年七十有八配吳孺人吳江兩司防後諸生景槐女劬躬守約奉姑至孝雍正十年先卒年五十子男二升長洲縣學生黃中吳縣學生入國子監女一歸國子生張爾朴孫男四慶曽文雍文寛慶余以十三年正月廿四日葬於吳山北麓之新阡奉吳孺人祔黃中爲人耿介博學有文爲先生克家子以余不能取容當世顧獨重焉余𨿽不獲親炙先生然與其子交深且久遂不敢以不文辭銘曰

惟道與文立徳立言於時不偶於古獨肩彼富貴者磨滅忽焉先生有書後世永傳吳山之麓鬱鬱新阡我銘幽宮徴在萬年虞山後進王峻頓首拜譔

文道先生傳

先生諱景云字少章吳中人也世爲常熟名族稱河東陳氏曽祖天麟始遷郡城祖明義明季避防尹山偕裏中李灌園侍禦遂寧李如石明府結蓮社之契號稱長者父治昌慷慨尙義先生自幼善讀書就傅吳太守綺家太守奇之甞舉同塾兒所課輒能背誦蓋已耳熟之矣稍長屬文宿儒器重湯文正公斌巡撫江南試士抜置第一繼從何學士焯講求通儒之學學益大殖學士嘆曰昔朱晦翁呼蔡季通爲老友余愧晦翁而子實季通也尋補縣學生康熈癸酉應京兆試假館王文靖公熈第諸公重其名咸願與交先生峻謝不事投謁旣不售歸再至京館藩邸以道自重三載復辭歸以母老不出藩邸再遣使惇促漕帥某公命淮安守造廬延請俱弗赴乃益窮究經史參互考訂丹黃甲乙寒暑罔間其汲汲於學猶水火之於人不可一日缺凡古今載籍洞悉源委貫串靡遺於地理典制尢極硏晰卽丁字部書莫不闗覧於前明事迹更若身列其間燭照而數計也爲文精核而有體要著文集四卷讀書紀聞十二卷綱目訂誤四卷兩漢舉正五卷韓栁防勘八卷羣經刋誤四卷文選舉正六卷通鑑胡注舉正十卷紀元要略二卷皆能發前人之覆爲後學津梁有何學士所不逮者學士每以疑義問先生先生曰是出某書某卷第幾頁幾行閱之無不合問輒如響應以是服其博聞彊識云秉性孝友與人以誠外和而內剛名髙而迹晦爲江左儒林之宗晚歲杜門足絕城市朝野望之巋然旣卒故人門弟子徴貞曜文表之義私諡曰文道先生贊曰國朝通儒首稱顧徴君炎武厥後江表文獻獨推先生蓋有道而能文實徴君之伯仲也余少慕先生及與其子黃中舉詞科得聞先生論議益嘆其學之閎深黃中學行超卓有國士風古稱碩儒有後其信然哉其信然哉年家子仁和沈廷芳拜譔

