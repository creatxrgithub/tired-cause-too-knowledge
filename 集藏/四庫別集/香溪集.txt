

欽定四庫全書

集部四

香溪集總目

別集類三【宋】

卷一

古賦

卷二

詩上

卷三

詩中

卷四

詩下

卷五

雜著上

卷六

雜著下

卷七

論上

卷八

論中

卷九

論下

卷十

書總論

卷十一

進防一

卷十二

進防二

卷十三

進防三

卷十四

進防四

卷十五

進防五

卷十六

記上

卷十七

記下

卷十八

書上

卷十九

書下

卷二十

啟

卷二十一

傳

卷二十二

墓志

祭文

【臣】等謹案香溪集二十二卷宋範浚撰浚字茂明蘭溪人紹興中舉賢良方正以秦檜柄政辭不赴然浚𨿽不仕實非無意於當世者其書曹防傳後則隠戒於熙寧之變法其忠臣翟義傳則深愧夫靖康之事讐其讀周禮一篇則亦爲王安石發而進防五卷於當時之務尢言之鑿鑿非迂儒不達時變者也其詩論戒穿鑿易論鄙象數皆爲當時學者而言春秋論欲廢三傳則猶孫復劉敞之餘習然盧仝所注儒者罕傳浚論尙載其數條亦足資異聞其辧孟母無三遷事黃帝無阪泉事周穆王無西至昆侖事𨿽頗失之固然皆於理無害其詩凡三卷近體流易猶守元祐舊格不涉江西宗派古體頗遒亦非語錄爲詩之比是集爲其門人髙栴所編其侄端臣刋之前有紹興三十一年陳巖肖序後有元吳師道跋稱朱子取其心箴注孟子而其集金履祥時已不傳後從應氏得其前七卷又從其族孫浚家得殘本佚前五卷合之遂爲完書跋又稱端臣蒙齋集未及刋先刋其與浚唱酬諸詩附見焉此本無端臣詩蓋已佚矣乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

香溪集原序

士以志道爲先而志道以養气爲本气全則道存气防則道亡故逹而在上任天下之重安國家利社稷進賢退不肖收功於無窮者气也窮而在下守聖賢之道防古今明治忽是是而非非立言於不朽者亦气也茍气之不養則逹而在上或充詘於富貴以得失爲患則道不行矣窮而在下或隕獲於貧賤以紛華爲悅則道不守矣不守不行气防而道亡則烏能收功無窮立言不朽哉是則气之在人窮則獨善其身逹則兼善天下舉不可以不養也吾之先友香溪先生以養气爲本而立言不朽者與先生居香溪之上自少至老篤學而贍於文探道而不以世故嬰其慮其家世父祖爲名卿賢刺史昆弟多居職仕而先生了無仕進意今天子卽位之初詔復制舉以來天下之士當時公卿有以先生應詔者先生力辭之餘嘗過香溪之上而訪先生焉先生危坐一室塵埃棲戶牖而凝幾席敗帷故器人所不堪而先生貌充體胖神宇泰然其言經術如親得聖人而授其防其論古成敗事如目擊而身履之已而出示所爲文則辯博而峻整正與向所言論者相表裏終日與之坐而無一語及世間事此非志於道而全其气者能若是乎是日先生謂余曰是間山水淸逺子能卜居以從吾遊乎余方累於世故從官逺方漂流異鄕及歸而先生歿已十年方悼若人之不淑而吾無與居也一日先生猶子元卿過余曰叔父平昔爲文至多今不欲祕於家而出與世共之力有未辦則先刻其詩賦論議雜著爲二十二卷行於時子甞與叔父厚願敍以冠其首嗟夫昔鹿門子著書而自敍之曰醉士隱於鹿門不醉則遊不遊則息息於道思其所未至息於文慙其所未周古聖王旌山夫谷民之善者意在斯乎今先生不醉不遊直息於道而寓之文耳平時不以外慕累其心若求旌於時亦豈先生著書立言之本意哉故述其志道養气之實以見素所蘊云先生姓範氏名浚字茂明而元卿名端臣今亦以文知名方有志於世者紹興三十一年四月十三日同郡陳巖肖敍

欽定四庫全書

香溪集卷一

宋範浚撰賦八首

姑蘇臺賦

述嚴賦

過莊賦

登八詠樓賦

愼術賦

猩猩賦

甘菊賦

蠏賦

姑蘇臺賦【辛丑年作】

嵗崢嶸其聿遒兮冬隆寒老訪蘇臺之遺址兮遵吳都之古道日下平林煙橫衰艸慨傷時而感往增予心之慅慅念昔吳王盤遊怠荒次陂池兮臺榭宿嬪妃兮禦嬙𨿽生人已困於赬尾而土木之工未央於是越人仇之冬冰是棲蠡也決防種焉建奇蓋君臣鳴鐘而謀於漸臺者窮日夜而吳初不知種有七術越行其三取文梓楩楠以奉吳王之宮室吳乃營玆榮臺歷三年兮聚材斧集刃兮疊雪杵攢林兮殷雷金碧塗橑琳瑉墄階巖巍兮峣幹霄兮切霓佩長洲兮茂苑帶潮汐兮濬池意將逺眺數百里而下窺雲海之涯當其虐用吾民骸髗莽暴【蒲木切】天厭其酷故啟越之謀而夜生神木人罹其毒故勞愁慘淒而塗嗟巷哭使臺土未幹兮已羣遊乎麋鹿至若朝歌滛滛夕管愔愔困醪醴之酣沈則有西施蠱其心是助越人之侵又若姦防回惑膏唇鼓舌吠正人而媒孽則有宰嚭間其說是誨越人之伐嗟乎吳王知西施之姝而不知宰嚭之諛知歌管之娛而不知吳民之痡知華其居而不知其國之墟知勾踐之爲奴而不知身之爲獨夫信玆臺也實亡吳之權輿吁

述嚴賦【並序】

後嚴子陵千有餘嵗蘭溪範浚過祠下仰瞻遺像惕焉景慕謂先生之不屈於建武非若逾垣閉關爲己甚者揆其意而著之作述嚴賦

歲辛丑予東歸兮淩濤江之渺彌引防席而朝發兮夕予次乎嚴君之祠惕仰髙其若存兮揆厥意而明之曰先生之遭世兮防炎正之中微慘余分之孽虐兮方悖道而窮威率誅忠而任殘兮紛赤車之四馳蕩三綱其弛絕兮誰不裂冠而去之冝先生之髙蹈兮靜遊釣於淪漪逮赤伏之膺運兮矯白水之龍飛彼羣雄之防附兮猶響臻而應期何故人之雅素兮翻固拒而牢辭惟先生之髙介兮气幹霄而上躋恥一毫之或挫兮若撻市之忸怩彼君房獨何人兮將使我自屈而詭隨荃不察予之口授兮顧狂奴之是譏視蒲車之來思兮類被毀而遭非謇儒仲之耿耿兮繄俗黨之貽訾伯兄願修於初服兮幾偃蹇而見擠旣防巧之孔多兮予又胡爲乎邅廻寕超超以遐逝兮亦安能依世而突梯意先生之逹識兮不降志其由玆吁嗟器大時難容兮追巢躡由邈儷蹤兮水之渾渾山崇崇兮遺芳不泯名益隆兮何千萬年激頽風兮死者如可作惟先生之宗兮

過莊賦【並序】

莊生有言大塊載我以形勞我以生佚我以老息我以死世誦其說予獨以爲妄辯作過莊賦

大塊載我以形稟我以性目吾使之視耳吾使之聽言以抒吾意思以逹吾懵我饑我渴與以飲食我作我息詔以晨暝使我從容乎事物之間而不失其正天於人爲至厚稽諸身而可證何生之勞可爲吾病何必老而後佚何必死而後靜茍逹觀於一致何存亡之足評豈有身則爲患豈身殞則爲勝顧眞我之爲我匪形生而气孕曽無象以獨立繄常存而靡竟歷千變與萬化每自如而安定彼從壯而得老此何衰而何盛彼從老而得死此何損而何賸鑿至理而妄辯實莊生之未聖若予者則爲如何邈與世其無競蓬茅一室松菊三徑林嶺泉石娛吾遊衍風花雲月供吾嘯詠無營無欲爰淸爰靜隨所適而得此生焉聊樂乎天命

登八詠樓賦

慿軒楹而寓目納萬景於遐荒窮煙鴻之滅沒辧雲樹之微茫羣屹乎延連兮疑結根於臺嶽兩溪浩乎奔渾兮將走集於濤江俯萬落與千村欝春靄之蒼蒼林廬隱映乎郊郭錯彩翠而相望繚蓑城之綿聫帶碧水之灣汪揺晴陽而蕩漾射藻井而交光攬山川之壯麗睨棟宇而相羊信玆樓之奇觀甲區中而少雙山川兮如昨棟宇兮非昔閱古今於百代忽白駒之過隙引酒之一酌弔隱侯之幽魄想悲桐而憫艸悵多違而撫臆豈當時之擯落亦擁節於侯國顧人壽之防何胡不怡而慘戚慕太白之來遊嘗坦腹而髙眠𨿽身世之爛漫獨訪古而畱連誇魏萬之經行邈曠望乎羣川流岧嶤之逸句凜生气於千年吁嗟乎懷古人兮眇眇倚飛欄而吟嘯惜此地之勝賞復徘徊而臨眺見漁子之浮舟正擘餌以投釣淩驚波之洶湧方危坐而獨笑見田翁之引犢出城陰之落照𨿽市聲之合雜獨行歌而荷篠悟物理之一致得領略於無言茍吾心其專靜豈世故之能遷彼沈郎之煩促眞膏火之自煎信謫仙之曠逹脫世故之拘攣試寂黙以冥觀泯萬慮於自然

愼術賦

人孰不良惟術也利人之傷則爲豺爲狼人孰不令惟術也刼其正性則爲梟爲獍彼市矢工懼羽鏃無庸幸仇敵之交攻彼鬻棺子懼禪旁積委兾市人之立死歲或大饑足谷者男歡而女怡蠶不三俯櫝帛者朝歌而暮舞癘疫興而國工捧腹雩禜用而淫巫布武推類以言事胡不然習武者思亂好誇者盜權爭名者不得不賣友以自遂爭利者不得不排人而取先聚斂用則不得不爲桑羊爲孔僅法律進則不得不爲張湯爲臧宣子貢不得不亂五國以納說蘇秦不得不辟七雄而合連故曰術不可不愼也爾其戒旃

猩猩賦

以爲猨而語惠以爲人而意愚嗜屐嗜酒以亡厥軀終𨿽亡軀猶戒其初彼世之溺名淫利而不知省者初寜戒乎噫猩猩之不如

甘菊賦

爾英之可藥兮將使人壽而不死因見髠於朱孺子爾華之可蔬兮將使人饑而得羮因見戮於天隨生旣髠旣戮根莖瘁禿爾曾不如不材之木大爲槃癭細爲卷曲永無濟世拯人之用兮迄天年於窮谷

蠏賦

橫行蠧稻雄稱闘虎貪惏無厭【平】化作田鼠吾將斫爾螯折爾股以除農殃兮酣我醑

香溪集卷一

欽定四庫全書

香溪集卷二

宋範浚撰詩

雜興五首

遣興五首

題八馬圖

寄謝潘舍人贈烏紗防

遊蘭溪靈洞

題茂通弟斗齋

寄題錢伯茂遙碧軒

寄題何元晉亦樂堂

送春曲

春融融效李長吉體

同伯通端杲侄效盧仝體

同茂通弟效溫飛卿體

送喬民瞻倅武昌

送徐履之倅南昌

六笑

讀揚子云傳

讀王建射虎行

冬夜有感

送茂瞻兄機宜之官廣東

贈靑城道人

理諭二首

雜興四首

聽琴

寓寶惠寺喜晴登山

次韻端方侄過予偕行南村翫月

送茂安兄知縣之任永嘉

次韻端臣侄雨晴出郊

送袁上人還銅山

雜興五首

雉驕有擅澤雞雄亦專棲乘人肆桀傲未異雉與雞虛張盡客气不知墮危機雉驕或登爼雞雄亦爲犧嗟爾桀傲子不戒將安之

荊梟昔見惡去楚將巢吳妖音不知革吳豈荊人殊梟能戒頰舌勿復輕鳴呼𨿽荊亦容爾何必他邦居髙蟬蔭嘉木未省螗斧危勇虫亦何愚不顧黃雀饑癡癡挾彈子已復露霑衣世事無不然古今同一悲鵲噪得歡喜烏鳴得憎嗔烏鵲自有口噪鳴何預人烏飛聲啞啞鵲飛聲嘖嘖凢鳥從紛紛未用置肝鬲彭亨著冠豬踉蹡上車鶴皇家一淸明此輩束髙閣龍防雜鵷鷺庻位已參錯少安眞可待四海得耕鑿我亦幸丰年從容一邱壑

遣興五首

商山園綺徒雪發映松露山間謂終老不踏市朝路一朝前星匿羽翼起調防婆娑古衣冠笑定國儲副畱侯計偶爾曷遽動貞素因知古今士出處自冥數功名茍不免四老猶一助寜庸巧馳驅失爾邯鄲步

少陵古詩伯未必眞豪人胡爲冷炙辱自分潛悲辛莫倚善題賦未悟嚴武嗔徒言磊落士不肯異其身我逢劉潁川竟夕不向枕餘人偶對面白晝輙欲寢生來不耐俗敢妄作題品猶嫌太分明客至姑與飲龎眉困郎署白首命不遭猿臂無侯封徒負射虎豪兩者阨天運材智俱莫逃向來鄧氏子志行劣可褒借非逢際防未免掾功曹

翻云覆忽雨昨火今已冰三塗九州險未似今人情人言余耳事令我不忍聼嗟哉泜水上刎頸遂寒盟

題八馬圖

何年畫工搦毛錐貌此八馬姿權奇靑絲絡頭十二蹄調柔意態行愉怡五馬放浪無維覊或齕或望仍廻嘶一牧牽鞚一牧騎制度髣髴唐巾衣不知此馬生何時昔周穆王逺遊嬉駕跨八駿驅東西髙升昆侖躡瑤池驑騄驥義勞飛馳日走萬里無停騑興元唐家危累棊百弮僅脫朱泚圍黃屋進狩懷光追八馬入谷七馬疲筋攣肉綻行人悲兩者資世皆顚羸虛名何有千載垂空得傳記流歌詩未如此馬閒猶夷牧坰不受鞭防威不踣險逺安無危泉甘艸薦足自肥安用號駿稱云騅嗟哉畫意誰能知

寄謝潘舍人贈烏紗防

野人儀矩初無華況復破防風檐斜先生有意念衰醜折簡逺送新烏紗束巾試著出妨戶色若露洗淩晨鵶舍人樣好信殊俗朽質得此慚無涯白癡稚子彊解事競道宜稱相讙嘩輕寛不但愜當暑掉頭曝背仍堪誇修容他日奉遊宴便可笑誚參軍嘉從今旦暮戴公賜閉關無事聊煎茶

遊蘭溪靈洞

朝曦杲晴空宿霧開紛披縈紆度墟曲犖確行溪湄橫橋轉山腰丹堊明招提谽谺覷陰洞欲入愁途迷流泉暗淙琤噴壑跳珠璣巖根石彩翠映水光參差窮髙上蒼岑支防行欹危林端出紺宇兀與浮雲齊曽來念舊事歷歷經行時松長向如人今已老十圍我尙喜靑鬢還年未生絲偕遊數君子意擬探【平聲】幽奇諸峯未歷覧寒日還平西同攜下前麓卻望蘭陰歸明年艶陽春更約相追隨當須各努力補屐尋幽期

題茂通弟斗齋

昔人驕豪自髫鬌萬里浪欲乘風破暮年志計轉難量眼防一州如斗大今君容膝能自安髙館不與身相關作齋似斗意闊逹宇量寜妨廣百間足明居世惟知足寛窄在心非在屋莫言齋小礙人眉淸絕坐銷愁萬斛奉身那用有餘爲身穏心安君自知軟褥傍鑪時枕肘不須小帳更低埀【釋名小帳曰鬥帳】也知丈室含無際自有壺公容客地斗齋我已戱題詩鬥酒還當就君醉

寄題錢伯茂致政奉議遙碧軒

君不聞漢時遺榮兩大夫羣公祖道傾京都去塵寂寞絕繼踵但見畫手空傳圖君今心事能超古早束衣冠掛神武掉頭不待迫懸車廣受視君知孰愈世人分著金籠頭或貪微名魚中鉤寜如君脫宦海去飽看遙碧臨淸流似聞逺目增明處宛如畫出城南句欵門何日赴幽期坐挹云岑爲君賦想當遐矚窮天垠吟憐修眉濃緑新應嗤爭利推車客不惜靑山碾作塵

寄題何元晉亦樂堂

士生墮塵网窘若囚飛虫思牽黃耳不可得況欲云臥聽松風何郎可憐人恥與俗同調不作窮愁懊惱詩獨抱靑山坐長嘯誅茅結屋傍林塘石蘭露菊秋風香掉頭萬事一不顧仰天白眼傾壺觴邈予坐阻窺幽躅夢到東牕攀緑玉裁詩寄似堂中人爲楷銀鉤冩髙竹

送春曲

春光春光勸汝一杯酒我能爲春作髙歌未解春能聽歌否春歸有底急落盡桃花紅園蹊漠漠野陰靜兔葵燕麥空揺風風光幾何時背我忽如客殘絲欲防感春心語燕勞勞上簾額我有惜芳意一春憐物華春來雪裏索梅笑春去悵望飛楊花春歸知復來柰此經年別揺揚三月暮天愁鶗鴂一聲芳艸歇歌竟我亦醉一棹觥舡空明年待春花樹下放歌擎酒相迎逢

春融融效李長吉體

天暄地媚春融融化工防染分花容東風夜半入香陌雜樹曉繁爭白紅蘭叢蕙根芳翠滴柳艷明眉輕羃防紅顏緑鬢靑春客壺中新醅鴨頭色殘絲冉惹愁如織日暮低迷艸萋碧

同伯通端杲侄效盧仝體

一春癡癖門長扃兩耳不聞鶗鴂聲不知東南風掃盡紅紫英行行防檢桃李徑但見樹子靑冥冥門前水流渠照灼須眉淸科斗遊其間腳股各已生渠旁艸欝欝艸底蚯蚓鳴韻如抽繭絲幽咽得我聽念此瑣細物隨時變音形黃河赤鯉或防額老驥塞黙長覉纓嗟嗟世路眞難行

同茂通弟效溫飛卿體

海棠紅歇鶯停歌麥風時候猶淸和簾垂深院靜赤欄細柳陰婆娑池塘正覺幽事好萍葉藻蔓涵淸波一雙胡燕薇叢外銜得芹泥來補窠

送喬民瞻倅武昌

春風未緑江南艸春信臘前梅蘂早水村著處是南枝想見君行被花惱如君久合上華途胡爲半刺猶題輿奉引未騎沙苑馬倅藩且食武昌魚頻年欣接遊從樂忽手別書空作惡江幹跋馬望行艫日暮山寒云錯莫往聞南紀百戰場腥風殺气吹湖湘只今江漢俱練靜棹謳雜發行連檣君從鸚鵡洲邊去歷歷遙防漢陽樹莫言捶碎黃鶴樓凖擬書來寄佳句

送徐履之倅南昌

春山罨畫春江平江頭春舡椎鼓聲鐘陵別乘喚防席笑防獵獵風揺旌明朝太末經行處懸愁望斷煙綿樹勞勞檣燕亦畱君且共推篷話情素鐘陵地雄古名都美官況復稱題輿防君逸足展夷路逐電追風萬里餘前知按部勞綏撫簈篂行濕西山雨君家孺子有遺臺試向東湖聊訊古蘭陰新漉酒吹醅更折江花勸引杯聖代興亷訪良吏遲君卻抱鶴書回

六笑

我笑支道林逺移買山書巢由古達士不聞買山居我笑賀知章欲乞鑑湖水嚴陵釣淸江何曾問天子我笑陶靖節自祭眞忘情胡爲托靑鳥乃欲長年齡我笑王無功琴外無所欲當其戀五斗乃獨不知足我笑杜子美夙昔具扁舟老大意轉拙欲伴習池遊我笑韓退之不取萬乘相三黜竟不去觸事得防謗客言莫謾笑古人笑人未必不受嗔螳螂襲蟬雀在後只恐有人還笑君逥頭生愧不能語嘲評【去聲】從今吞不吐譽堯非桀亦何爲訕周譏禹終無取

讀揚子云傳

老不曉事揚子云綴文譏訶堅逐貧班生曲筆甚假借謂不戚戚元非眞艸欲作後人計投閣自迷身不利王涯筮中好其書寜復逆知甘露事防聲紫色欺昏童義士逺引如冥鴻胡爲顚尙執防美新屈首稱臣雄岷山沃野蹲防大拓落不歸良已過近危竟似井眉瓶虛作反騷嗤楚些詭情懷祿遭嘲評但用筆墨垂聲名文章要亦千古事久矣法言今正行

讀王建射虎行

我讀射虎行感槪興長嘆官差射虎得虎難山下逺立常空還惜畱猛虎著山裏射殺頋恐終身閒有如邊將圖偸安遵養艸竊容其姦翻愁努力盡髙鳥良弓掛壁無由彎君不見劉巨容髙千里畱毒自資媒富貴恐毒去盡身不利坐令屈律褁頭人橫暴九州狂螫噬嗟嗟忠臣心不移受刀摩頸甘如飴紛紛血刃勇不顧一死未謝君王知官軍壯志同熊羆風煙不靖寜家爲相公誓欲平淮西慨言敵在歸無期霍公裴公今已矣我吟射虎徒歔欷

冬夜有感

宵長倦觀書掩帙起微步徘徊檐隙月防綴竹梢露寒空頑無風寂歷鴈時度不知何處村尙急野塘戽哀哉當丙夜取水窮沮洳得無空魚羣一舉不復顧那知今竭澤無復魚可捕天公仁百物暴殄天所怒褰裳欲從之告以盍長慮浮雲暗林野恐墮荊棘路出門還入門此意定誰諭遣興彊微吟淒涼不能句

送茂瞻兄機宜之官廣東【時年十七】

黃蘆鬛鬛秋風腓鬼雨灑艸南山悲長塗客子動愁肺往往捫轍多思歸我兄豈不感時節東牀捲席將何之自言南州有元帥標鑑本是陽秋皮薦紳奔走欲定價一見許我奇男兒提撕表奏置戎幕使我坐幄官機宜髙生所媿國士知不辭觸熱向武威我今去路𨿽千里敢以驅馳負知己南州最盛肩京都惜別欲語停杯徐地靈孕秀多異產鼊皮蚺膽如虫蛆舊聞民俗蠻頑甚蜂屯蟻雜難爬梳聖朝神化與換骨詎事艸薙髠根株我兄智嚢載大腹撫俗自應才有餘腰間長劍生銅吼可盡沙虫快屠狗後當歸路持旌麾六印黃金大如斗

贈靑城道人

道人來自靑城巓飄飄逸气淩雲煙靑鞋布襪久遊世踏盡海宇名山川琴心三疊得妙防華頂一路通幽禪自言早歳拾瑤艸往往鶴上逢眞仙惜哉食服只半劑猶與人世相周旋曽期汗漫九垓外決去已復揮騾鞭伊予此生一念誤遂墮塵网嗟拘攣鏡中華發已疏索肘後丹經猶棄捐三山銀闕渺何許悵望碧海波翻天因君告我獨往意技癢竦踴心茫然莫言得道兩塵隔蓬島只在柱杖前定知後防君刮眼防我玉鏈還頹年

理諭

郵亭覉客寒無氊夜懷家山情惘然燈前坐感雨蕭瑟浩嘆達曉愁無眠鄰翁不出蓬茨裏聴雨聽風心似水黃昏鼻息已雷鳴往往檐喧不經耳愁霖一種聲紛紛鄰翁不聞覉客聞是中轉物有妙理起予暗契瞿曇防我眠鼻息鄰家驚耳不自聞齁防聲我耳忽鳴韻淸磬旁人對面那能聽耳鳴如心念鼻息如已過心念潛萌眾莫知己過自迷人防破歷歷眼前皆要理舉世何人無鼻耳

雜興四首

水母𨿽目蝦竟自了無覩如人心茍盲記誦亦何補當須見精義一覧洞千古可效章句徒冥迷自聾瞽乞火固得火不如鉆燧多寄汲非無泉鑿井泉盈科君子貴自得頋豈求之他心焉有餘師柰彼自棄何饑人嗜敗肉渴者甘腐漿一爲饑渴害食飲俱失常況玆方寸間邪欲紛難量微哉此心害禍甚饑渴傷昔人稱水淫好潔若無柰居然一日間洗滌十餘過君防七尺軀孰與此心大洗心儻亦爾防絕客塵涴

聼琴

坐人皆聽琴未必知琴音相知紛滿眼未必相知心知音如子期知心如鮑叔此道久寥寥誰其踵髙躅古聲勿復彈古心徒自憐知音惟月露知我其惟天君不見只今人情如紙薄只今世路如溪惡咄嗟許事不足論鳥迹微茫度寥廓

寓居寶惠寺喜晴登山

喜霽出招提愛山登嶪岌林端已殘照路艸猶半濕丹崖斷雲歸翠竇飛泉入長天沒鳥影逺水動虹吸塵襟得遐瞰爽气橫來集欲逐野僧還更防空翠立

次韻端方侄過予偕行南村翫月

焚魚共酌田家醴歡酣逓嘯涼風起子諳懶叔故相防指防村南聊縱履行行林影揺參差柱杖扶我長過眉幽尋極眺不知倦路轉石角時鉤衣泉聲入耳淙琤玉何許泠泠砧杵續悠然發興見南山林壑盤紆如嶽麓喧卑迥隔區中緣況復華月升東邊明凝苔露正皎皎淨映石瀬彌姢姢方欣淸景多幽事揚輝莫遣浮雲蔽絕憐螢影巧自持卻厭蛙讙苦無謂歸來阿朗傍隅趍示我長吟意有餘明宵有月更相就還防玉輪遊舞雩

送茂安兄知縣之任永嘉

不齊宰單父廩廩徳埀久當年誠化洽誰忍輙欺負能令夜漁人有得棄不取何因政乃爾賢助則多有東嘉侔洛師雅號士淵藪儒風旣純古俗習自忠厚兄行試牛刀豈復勞決剖鳴防多暇遇事無掣肘懸知著嘉迹逺與宓生偶匪謂得聲榮期兄富師友

次韻端臣侄雨晴出郊

雨中爛漫睡門徑橫林扉朝暉入甕牖起我聊伸眉良遊眺江郊攬袂風披披平瀛漲新緑灔漾揺晴陂云巒靄空翠煙樹森華滋潭漁下罣防隴種行樓犂貪穿康樂屐更杖原思藜阿宜倦遊還心事嗟多違新功在琢句非復吳下時淵明賦歸來今是知昨非君防古賢逹茹艸甘長饑悠悠身外事凜凜胸中奇因賡喜霽作用代城南詩

送袁上人還銅山

上人眼睛黃遊藝出天悟胸中七曜歷掌上九籌數通醫諳百藥襲气了三住余猶窮眾術辧口劇河注誰云不拘教心實謹律度提攜木上座自足勤逺步丁丁啄郊扉起我曳塵屨髙談翠竹法時覓碧雲句語以丘軻書竦踴知詠慕南山古花界可隠豹霧挽使小淹畱懷歸錫難駐長途雪沒脛栗烈正寒沍披披拂風袖笑話巖中趣巾瓶到銅山鐘梵歳雲暮浮雲亦何意南北自來去遲爾靑春深過予碧溪路

香溪集卷二

欽定四庫全書

香溪集卷三

宋範浚撰詩

寄題余姚嚴公堂

嘆旱

戱贈蜀僧淸鑑

讀長門賦

上李舍人

送徐彥思倅建安

擬李太白笑矣乎

龍遊吳宰因勸農過寓居

龍遊王丞過寓居

四月一日偶成三絕句奉勉諸友

送李國佐還三衢

送趙安伯縣丞之任

淩霄花

題武康唐伯南掃月軒

寄題鄭亨仲可友亭

四睡

暮春病起絕句二首

浦江華藏寺如勝上人欲募施者開田佐僧供以長老皎公書來求予詩作二十韻奉勉

郊行探春得梅林攀玩爲樂因成詩示偕行次韻樓仲輝郎中遊天王寺登城晚歸三絕句次韻端臣侄感興

次韻婺守林懿成檢正遊赤松絕句四首次韻端臣侄喜雨

送別姚令聲刪定還諸曁

示侄

示友

送張子經撫幹還臨安幕

送葉彥益縣丞之任

對酒分和杜詩

遊赤松觀

次韻茂通弟立春四首

贈淸鑑上人

寄題趙叔才秀芝堂

苦寒行

淒涼行

三月二十六日夜同端臣端杲侄觀異書四月十六日同弟侄效李長吉體

偶作二首

狂泉

次韻茂永兄論有無之作

己巳十二月二十九日同端臣端杲侄觀王右軍帖並晉書以白藕薦酒成詩

寄題余姚嚴公堂

漢家蒲車邀客星嚴公髙舉鴻冥冥故人作帝且不屈肯復俯首趍羣卿姚江知是公卿聚鄕人尙敬陳山墓【嚴公墓在余姚縣陳山】寜須封鬛臥麒麟古隴荒涼名自著徐侯健令聊歌艸鞠犴圄庭張羅作堂縣圃得面勢正見列岫靑峩峩堂名不爲遊觀設標榜嚴公仰前哲令方冰蘗事淸修日企陳山思砥節世人慕貴不足論下馬泣拜汾陽墳令今但望釣翁冢好尙與俗眞蕕薰往聞範公當守睦嚴瀬奉祠初結屋至今壓水抗軒楹髙防檐牙映喬木此堂徐侯能始基後來繼者知爲誰堊丹他日儻漫漶補理勿廢玆良規

嘆旱【時年十八】

我行田間嘆且驚田間旱塊絲縱橫荊榛惡艸亦枯瘁𨿽有稷黍何由生田邊老人爲予語欲語先愁淚如雨老兒百指住山西世業農桑不工賈年年此田收好谷玉粒長腰舂百斛公私取給有贏餘作飯爲糜肥口腹今年旱種良辛苦抱甕澆畦寜入土囷傾舊谷已無餘新谷疏蕪復如許年年百指無憂畏今年百指俱憔悴餓死塡溝自不辭只愁逋負官家稅卽今官稅催輸入督吏臨門如火急老兒可是樂徵呼其柰黍頭無一粒我感翁言情激烈卻笑老翁言太拙爲陳天子有深仁子惠窮民念民切況今官府皆時賢防將租責都蠲捐庶幾儉歳亦得飽且與爾曹圖醉眠

戱贈蜀僧淸鑑【六言】

西川有一鑑子非銅非鐡非鈆不假江心百鏈自然本體精堅從來無臺可安瑩磨拂拭都捐歷歷森羅萬象豈分形影媸妍旁人不敢窮窺照渠肝膽懸懸東來吳越萬里依舊虛明湛然識者知爲法寶不識酬之幾錢泥塵埋沒不得光透三千大千

讀長門賦

阿嬌負恃顏姝好那知漢帝恩難保一朝秋水落芙蕖幾歲長門閉春艸自憐身世等前魚舊寵全移衛子夫獨夜不眠香艸枕東箱斜月上金鋪曉驚永巷車音近失喜疑君枉瑤軫臨風望幸立多時卻是輕雷聲隠隠年年織女防牽牛百子池邊侍宴遊自從一落離宮後無復穿鍼更上樓長記髫年聘時節愛深金屋寜衰歇而今遽覺冷如冰不觧向人佯暖熱愁防空樹集珍禽孔翠追飛鸞鳳吟顧步深嚬生悵望伊誰一爲逥天心人言消渴臨卬客天下工文專大冊黃金取酒奉文君願悟君王賜顏色賦成果得大家憐鳳觜煎膠續防弦不似昭君離漢土一生埋沒隔遙天

上李舍人

李侯半天霞絕俗幾千丈平生有勁气傲岸力髙尙波濤驅筆底萬里一奔放淸風凜須眉挺拔舍人樣蚤以鴛鷺姿簉羽邇天仗拖綬奉朝請論列專靡讓言辭劇酸灼貶竄辱傷謗官資如馬走曽不興怊悵宴遊長笑傲忠鯁期自諒江山窮賞目搜抉歸吟唱於今富篇章態度難悉況精心極孤髙麗雅略謔浪乘豪騁雄怪句法時跌宕端如撫良琴杳黙變淸亮連篇時諷詠飱寢每輙忘我慚語俗下有類牛鳴盎遽耳咸池音吟魂驚沮防聞之良匠氏侏儒非冗長醫師兼百藥馬勃用或當微言出堂下挈手煩叔向儻許揖戈鋌願奉詩壇將

送徐彥思倅建安

君不聞詩人一席眠夜泊建溪微月中猶能卽事慰岑寂隔簾朗詠防朣朧今君笑擁簈篂去正有繁花明驛路修程百越渺風煙發興自應多麗句知君踔越是名流朱紱聊煩佐上州貳政少安郎罷囝卻登要路贊皇猷西風獵獵揺徵斾過往題詩振離袂武夷鶴膝杖扶羸寄我他時訪松桂

擬李太白笑矣乎

笑矣乎笑矣乎交情貧富古已殊翟公底用門間書爾眞自爾我自我囂然將柰吾何如笑矣乎笑矣乎世人那得相賢愚是非正用一理樞目光莫著牛背上但付捧腹聊盧胡笑矣乎笑矣乎是生百歲猶蘧廬勿謾辛苦愁其軀丁年無事且須醉可待華發傷頭顱笑矣乎笑矣乎馮讙悲歌食無魚少陵老跨東家驢寕如三髙飽斫鱠坐嘯一舸淩煙湖笑矣乎笑矣乎相隨出關漢兩疏散資千萬荀隠居彼皆棄置慕閒逸得閒何乃翻區區君不見向來熱手勢莫俱側肩羮沸權門朱又不見元家胡椒八百斛石家水碓三十區只今人骨久已朽空餘古塜號寒狐

龍遊吳宰因勸農過寓居

令君剖劇久推賢人謂賢如百里天最績已優恩已洽訟堂無事日鳴弦

夙駕勤民力勸耕肯停車軌訪柴荊誰言羇旅知交態君似春風不世情

阡陌東西馴雉鳴陌頭父老望前旌爭言字我今三歲其是冰淸見底淸

云根仙館駐鳬飛倚閣遐觀笏拄頥但賞春山多勝事不知桃李被恩私

龍遊王丞過寓居

邑丞族望邁平韋謙槪能過白板扉應是徳門流慶逺淸芬今復繼烏衣

能事知君不負丞況逢令長著賢聲同心坐了公家事那肯空書紙尾名

君家丞相世豪英字畫文章不朽名盥手何時披墨妙烏絲欄上看眞行【王丞欲以其祖荊公墨迹相示】

四月一日偶成三絕句奉勉諸友

麥風澹蕩气淸和又見陰陰夏木多試問社中同志士經春學力竟如何

日正舒長好著鞭防須聞早慕髙堅君看少壯荒嬉子多向衰遲卻諱年

讀書意緒戒荒蕪要使心淸一事無過眼飛光流水急莫矜頥頷始生須

送李國佐還三衢

昔人好與勝己處今世陋學多專愚惜哉計出栢馬下往往自足令人吁子今年少且競爽徑拂歸袖眞良圖人言十步有茂艸行矣求益無躊躇

送趙安伯縣丞之任婺源

邑丞淸操如臞儒人言帝宗千里駒燃膏夜絕學更苦下筆欲命騷爲奴往年給札試西省堵墻學士紛驚呼歸來汀艸亂袍色上食日向庭闈趍君家先烈今誰如江州黃州忠義俱緑林豪客爲蒲伏刮膓洗胃投戈殳我方三嘆揖盛事欲紀勁節慚才蕪君其努力濟世美儻登要路須捐軀春流起柂花芬敷取別艸艸如驚鳬君逢後日南來客莫忘書札貽潛夫

淩霄花

栽松待成陰種漆擬作器人皆笑艱拙往往後得利君防植淩霄百尺蔓柔翠新花鬰煌煌照日吐妍媚風霜忽揺落大木亦雕瘁視爾托根生枯莖無殘蔕先榮疾蕭瑟物理固難恃淩霄亟芳華衰歇亦容易

題武康唐伯南掃月軒

竹影掃秋月乃是仙人詩至今幽隠士想象沙塘陂開軒嘯長風坐看山月吐修篁出淸姿防作婆娑舞莫遣兒輩覺此樂無人知誰家復多竹風月同幽期幸當語竹知俗士久睽闕主人儻無嫌爲掃石上月

寄題鄭亨仲可友亭

鄭君坐交窮結柳窮不去無朋長獨立老大荒村住荒村掃人迹取友惟西山當應愛山標可望不可攀牽蘿架風亭嶻嶭揖髙調修檐入危碧阮眼坐相照嗟今輕薄子對面生九疑寜如友眞山貞質終無移憐君意超超愧我勞勿勿未共結交心漫負心脾骨

四睡次茂載兄韻

門外啼鵶暗柳濃華堂翠幕度香風流鶯不識夢魂逺自向前訴落紅【春】

水亭珍簟臥璢璃日暮涼生小雨催誰刺蓮船過前渚榜歌聲落枕邊來【夏】

小牕臥冷聽吟蛩半擁輕衾乍怯風淸夢不成空有恨蕭騷疏雨打梧桐【秋】

滿面風霜道上兒箝銜口角甲生肌幽人只有髙眠興雪擁柴門了不知【冬】

暮春病起絕句二首

病起春深白晝閒瓦松花老掩柴關坐調心息無浮念沈水煙銷古博山

老去長閒百不營推書習靜更眞淸西日腳籬篩動時有飛虫撲紙聲

浦江華藏寺如勝上人欲募施者開田佐僧供以長老皎公書來求予詩作二十韻奉勉

浮圗謝朋親屏迹藏巖幽多規脫徭賦豈必皆禪流自言佛遺經墾土爲愆尢不耕徒谷腹何異防雀偸告之勿浮食當須力鋤耰前修舉鍬事千載垂風猷柰何啞羊僧百語不頷頭皎公老禪伯雅慕吾孔周其徒有如勝用意非常儔欲開千畦田更辧兩具牛率彼枯木眾躬耕食其秋釋門有添丁乃翁坐無憂與國助耘耔疲甿庶其瘳此志良足嘉感之嘆綢繆昔聞白黒眾十萬俱淸修鳩金置千畝給供無時休於今豈無人勝也當尋求長途觸隆冬一衲寒颼飅朱門立雪久歡喜無生愁作詩勸勇往以俟歲晚收

郊行探春得梅林攀玩爲樂因成詩示偕行

公不見白衣居士春風裏浪走尋芳南澗底要見深紅躑躅花不辭辛苦行三里吾人風味復不惡異代幽情敢相擬故穿宻竹過山腰卻下橫橋度沙觜寜甘著腳踏殘雪正欲搜春訪桃李天寒桃李都未花只有山梅破紅蘂低欹巖石俯蒼翠倒影方塘照淸泚臨風三嗅忍逥頭細看長吟聊徙倚牽花及此當作意歸把疏香泛浮蟻莫令摽落亂飛空惆悵殘英隨隴水

次韻樓仲輝郎中遊天王寺登城晚歸三絕句

防防城頭五丈旗萬人輦土事增陴念當拔白俱登守恨乏驍雄濟一時

春來物色已爭妍梅栁低昻古道邊放步徑從蓮社去逃禪要學飲中仙

歸路行吟慘夕風愁煩聊遣酒兵攻也知念國髭須白不忘朝廷醉眼中

次韻侄端臣感興

日車走長天刼刼不容息坐令韶稚子面有凍梨色﨑嶇百年內貴賤俱物役獨往屬幽人膏肓嗜泉石伊予眞愛山所向畱屐迹遙岑難歷腳望望憐寸碧阿卿昨逺遊厭俗眼常白歸來對家山隨遇有餘適哦詩洗窮愁感事念今昔婆娑碧溪上俛仰欣自得應嗤曩行路萬事等兒劇相期從此始幽賞旦連夕

次韻婺守林懿成檢正遊赤松絕句四首

寶積峯前露術香使君行斾照晴陽佳遊防自希髙躅可是空尋叱石羊

黃堂流化古風還夙駕勤民隴畝間已變呻吟作謡詠山中那用覓還丹

紫煙仙客古祠堂靑士蒼官屹道傍想見隼旟穿翠帳有人迎路曉騎羊

殿邦政迹茂棠陰著屐題詩寄意深應有髙人陪皂蓋煙蘿深處得幽尋

次韻端臣侄喜雨

初落微月艸宇夜岑寂追涼拂桃笙伸欠聊偃息檐榮忽飛雨防亂銀竹白避漏起移牀靑燈暈空壁曉防蛙入戶時有燕爲石是節正驕陽歊防火雲赤煩蒸等坐甑百體勞按抑良苖憂槁暴空有庭樹碧借免抱膓猶應困蔬色炎埃今一洗萬井沐甘澤望歲卽交歡寜容須暇隙相逢如得酒釂飲莫餘瀝

送別姚令聲刪定還諸曁

昔嗟九載一相見伊我與君俱賦詩只今又話十年別襆被可辭同宿期相歡美酒如傾水我歌日暮驚風起惜君抑塞抱奇才拳局驊驑垂兩耳漢朝公卿忌賈生世路古已悲難行如君不入中興用脫防置酒來耦耕君馬欲東還語別細雨黃花正愁絕一尊不更苦畱君後日空嗟共明月

示侄

華顚老學似秉燭及壯貴在勤書詩男兒不解事文筆何異婦女畱須眉予生早已度弱冠畋漁籍素常嗟遲爾今年才十八九著力鑽礪誠當時胡爲講道率麄滅浪自閒散多盤嬉或時使酒昧檢束怒罵臧獲驚紛披我旁聞爾作气勢憐爾放驁如癡兒人生稟受性不惡鞚馭要使知髙低常時見爾亦遜順頓以狂藥生尢違便當懲艾悼往失痛戒濡首疏尊巵專心蓄力玩經笥調防气術循繩規吾言一日可三復勿謂浪語無資禆

示友

忍過事堪喜斯言良不欺當須去鉗忌佩服西門韋君防朋徒間契闊多睽離胡不事久要有酒歡樂之顧於毛髮輕溢惡相嗔嗤平生結情好一旦成乖違譏呵起交攻醜語剝面皮空貽兩不快呀喘如筒吹吾聞西山翁棄惡怨用希男子固尙气何以睚眥爲請君謝犬尾脫略除嫌疑自然鄰曲交耐久歡相持儻復不自慰君當讀吾詩

送張子經撫幹還臨安幕

一昨暌離五換年相逢道舊各欣然已陪文酒四百刻更得車斜二十篇君家閣老名能賦蓬萊扈遊方遇主吞曹奪李杜陵翁句律從來付宗武如君才藻信逾人著防猶爲入幕賔別去當須自珍寵行防防足出風塵

送葉彥益縣丞之任江寜

君不聞赤縣詩人書案牘兩衙苦被官拘束自嫌不辧世間忙猶得吟看縣墻緑今君器度鼎函牛爲丞烹鮮餘地優更當淥水吳京邑豪士新亭舊勝遊去追禮樂羣英盛豈復區區勞貳令兩株松下日長哦防有劉郎互題詠能來取別思依然爲我津頭一系船觧手防君有知已吹噓髙翮上靑天

對酒分和杜詩

桃花朱朱李花白髙栁花邊出多碧雨中物色更芳鮮未礙劉郎中一石醺酣裁詩角險麗坐人豪逸俱勍敵但令得醉復長吟山雲從爾生虛壁

遊赤松觀

靈祠丹井余眞迹祠下老松森百尺仙子騎鯨去不歸癡人猶問山中石

次韻茂通弟立春四首

物華俱入發生辰喜見花梢刺眼新便好銜杯嚼紅蘂不須枝上火燒春

靑靑覆雉麥畦肥栁綫輕黃拂面垂擬贈物華無麗句徒慚口業未拋詩

春生稚戱我難同聊復題詩傍紫紅忽得池塘夢中語知君句律有新功

富人百屋防錢堆不省東風防日來報答春光須我輩要當劇飲縱歡咍

贈淸鑑上人

川勤直下生馬駒早追奔電越國都至今不肯著槽廏蹴蹋萬里浮江湖我來古寺長松下邂逅觧包逢藞防尙防秀色帶峨眉墨玉貫珠常在把問今客路迷風沙得無勞苦行天涯笑言煩惱眞佛事去家千里猶吾家休公昔生我鄕曲一缾得得遊西蜀鑑今卻自蜀中來好住蘭陰結茅屋

寄題趙叔才秀芝堂

君不見邯鄲邑令昔好奇彊指金燈花作芝得非美瑞世罕見遂假凡艸相謾欺君家聞有眞三秀近出髙楹照檐霤不須仙客費耘鋤恊气蒸成自榮茂信知爲善來嘉祥得此上藥扶年長庭階令子映蘭玉要使如芝冠眾芳

苦寒行

君不見詩人著布裘願得大裘一萬里又不見詩人嘆茅屋願得廣廈千萬間重堂復宇禦狐白今世誰念人多寒我衣穿空埀百結蓬蘿蓋頭四壁裂卻顧悲號窮獨人露宿牛衣冷如鐵

淒涼行

君不見神羊觸邪世不省舞馬應節披華衣又不見屈軼指佞沒空艸合歡蠲忿生庭墀勲華一去幾千載神羊屈軼令人悲二物不可見我悲何日忘喧啾聞反舌炎夏亦淒涼

三月二十六日夜同端臣端杲侄觀異書效李長吉體

楊花亂落靑春暮燕拂簾旌傍人語縹壺買酒洗春愁回風落日檐花舞赫防爛千載書靑燈照字驚蟫魚冬烘老生時自哂安用盤盂學田蚡

四月十六日同弟侄效李長吉體分韻得首字

黃梅雨歇春歸後摶黍哺雛鳩喚婦紅殘小頰蹊上花翠刷濃眉陌頭栁籜痕半脫煙篁瘦露裛幽香逗書牖云容漠漠曉陰愁麥信風前一搔首

偶作二首

晏食聊當肉緩步聊當車身閒貴莫比心足富有餘時飲一杯酒歷觀千載書正爾良獨難亦復將何須飛花拂簾幌亦有關籬墻隨風各偶爾何足較短長富貴眞傳捨易人豈其常寄語窮巷士少安無自傷

狂泉

昔有大荒國水以狂泉名國人皆飲泉狂顚率無寜一者自穿汲乃獨能常醒國人旣皆狂反見不狂驚顧謂不狂人無乃鬼物慿不然是狂疾救療當痊輕施鍼灼炷艾膚肉無全平而彼不狂者被虐楚不勝賁然走泉所酌飲不敢停旣飲卽亦狂萬慮皆迷冥其狂與眾一眾始歡相傾世事今亦然嗟哉感詩鳴安得跨鵬背獨往遊天溟寄謝彼狂子酌泉吾不能

次韻茂永兄論有無之作

磨甎不成鏡畫餅不可食談空如畫餅要匪實消息泥有如磨甎未免見排辟籌量有無中背道費尋覓先天爲心祖此事冥太易空毋墮渺茫有勿著聲色勿同半生滅邪見徒役役萬有齊一虛寥廓鳥無迹至虛本非無豈謂滯神識佳哉僧肇論妙意眞的的【僧肇云齊萬有故虛曉至虛之非旡】

己巳十二月二十九日同端臣端杲侄觀王右軍帖並晉書以白藕薦酒成詩

星回景急歲聿除更長燭明坐蓬廬東風夜半欲入律萬木先已爭號呼小阮過予足風味共觀古帖披前志秋蛇綰字右軍書朔馬騰風東晉記紛紜萬古浩無涯且啖白藕傾流霞分甘恨不如船大空想峯頭十丈花

香溪集卷三

欽定四庫全書

香溪集卷四

宋範浚撰詩

池上晚酌

題雙淸堂

陶潛詠

次韻茂永兄首夏新晴

題茂安兄藏春園

題茂安兄秀野亭

次韻茂通弟晚晴

歲暮喜晴

初冬郊行

遊嚴州景徳寺

雨後出郊二首

登富陽觀山亭

張子經示所得後湖居士詩及書札想見其人寄意短韻

次韻端臣侄晚行南溪

課畦丁灌園

春望二首

讀孔北海傳

春雪晚晴出西村

送周西美主簿之任祁門

次韻陳叔永山居二首

西園

戲效白傅體送姚刪定

避盜泊舟武康逺光亭下與同行分和杜工部詩傷秋及宿江邊閣二首

遊南山晚歸二首

賀茂寛兄賜緋

李修撰哀挽二首

冬日行蘭溪道中六言二首

忘言示曾仲思

春日行蘭溪道中六言

次韻茂通弟郊行見梅

次韻端臣侄七夕

贈光上人

張生夜載酒相過

幽居

寓龍丘次韻茂永兄見寄

端旻侄示遊花藏寺詩且道皎老相問意因次韻並煩爲簡皎公禪師

次韻茂載兄偶成二首

送歐丈朝請赴闕

春飲分章字韻

次韻富修仲見贈二首

過嚴州烏龍嶺

次韻翁承之見寄二首

懷宗臣並寄

次韻伯通侄歲暮卽事

悼致政樓少師

寓居蘭溪地濕臥病

次韻端臣侄同遊藏春園

次韻端方侄喜雪兼簡端臣侄發一笑

送王大聲

茂載燕兄弟預者六友宜盡觴詠之樂茂寛兄有詩因次其韻

池上晚酌

雨餘池上興悠哉坐防藤花借石苔白鳥聯拳相對立紅蕖粲艶一時開吐吞月色云濃淡經緯水紋風去來幽事相關心自樂岸巾獨嘯更銜杯

題雙淸堂

市合喧卑外堂開磊落明大山橫面勢積水帶渟瀠野靜讙蛙斷林幽獨鳥鳴杜陵詩句在心迹喜雙淸

陶潛詠

五个門前栁千年身後名掛冠眞避俗自祭頗防情且進杯中物何勞弦上聲詩篇經李杜猶得擅精淸

次韻茂永兄首夏新晴

燕落雨知節鳩鳴天欲晴行雲飛斷碧斜日漏微明筍上竹三徑苗肥田一成野人知得飽索酒坐班荊

題茂安兄藏春園

春入名園何處尋【劉禹錫春有情篇云春情何處尋】東風引步上嶇嵚平凝四面云嵐合曲折一邱花木深碧艸華滋迷絕徑綠蘿陰影防芳林韶光向此知歸處長與先生共醉吟

題茂安兄秀野亭

山作屏風雲作籬岧嶤亭子俯漣漪絕知此地風光好直爲主人心迹奇側塞亂花紅被徑檀欒髙竹翠緣陂恵連自喜陪幽賞判卻歸時倒接防

次韻茂通弟晚晴

浮雲捲盡綺霞明藜杖扶行得晚晴斜日水邊鸂影孤煙林外鵓鳩聲且從樂處安心地可向艱時觸志兵幽意欲言言不得因君聊復動詩情

歲暮喜晴

晴山喜見曉防岏笑出蓬門不暇冠風掃斷雲齊萬弩日融殘雪上三竿早黃楊栁漏春信晚翠枇杷淩歲寒從此林芳入幽賞凍醪新壓味甘酸

初冬郊行

空濶野雲疎行行思郁紆露花啼晚菊風葉舞髙梧日落牛羊下天寒鴈鶩呼卻回南澗路暝色擁蓬廬

遊嚴州景徳寺

出郭雨初霽到山云欲無老松看偃蹇幽徑上﨑嶇佛屋藏巖曲天花舞坐隅向來愁絕意此地一醒蘓

雨後出郊二首

晴景收林靄春郊防物華麯塵官道栁粉艶野墻花竹裏艸亭古沙邊苔徑邪遣心知有處發興渺無涯扶輿穿宻竹度彴過前溪霽色煙橫野春聲水繞畦映山行白鷺遷木韻黃鸝客裏貪幽事歸時日已西

登富陽觀山亭

弭棹依寒渚臨亭俯碧川嘶云徵海鴈椎鼔過風舡水濶天低樹山空日暝煙擬題江似練終愧謝公賢張子經示所得後湖居士詩及書札想見其人寄意短韻

後湖翰墨眞追古前輩風流獨到今二月書題看六紙一篇詩律抵千金周郎酒裏君相得韋九花間我欲尋飯顆山頭如遇防殷勤爲道仰髙心

次韻端臣侄晚行南溪

幽艸轉溪路瘦藤扶我行鯈魚知有樂鷗鳥共忘情嵂崒望中色軥輈何處聲賞心成朗詠巢鶴不須驚

課畦丁灌園

連筒隔竹度流泉約束畦丁灌小園防薤自須還種白刈葵輙莫苦傷根疇準擬貍頭大艸徑隄防馬齒繁努力荷鋤當給酒無令菜把乏朝昏

春望二首

岑樓占藥園髙檻俯平原野秀風煙合春深艸木繁晴山明歷歷遠水去渾渾興出靑冥外心隨獨鶴翻眺聽不知暮徘徊聊復吟歸云迷近谷去鳥度前林長日憑髙目傷春望逺心邊方殺气在天北慘沈陰

讀孔北海傳

嘆息東京亂忠推北海豪未容禾女鬼輙代夘金刀義槪秋霜勁英名白日髙猶應凜生气遺恨失吞曹

春雪晚晴出西村

步屐尋春犯雪泥村南村北鵓鳩啼墮梅殘白猶明樹著栁暗黃初映堤風景快晴雲擘絮江天未暮日懸規最憐碧漲侵沙尾更傍橫橋一杖藜

送周西美主簿之任祁門

君向祁山去修程幾日期江天梅子雨驛路橘花時知迫循陔養寧辭紏邑卑美才無不適鸞翮豈棲遲

次韻陳叔永山居二首

聞君結屋廬幽意枕山隅竹開三徑栽桃課百株眼根長寂寥【音歷】心地不﨑嶇試問新詩句能窮勝事無子方誇小隠我亦愛深居出補登山屐歸攜帶月鋤旋沽新漉酒聊駐故人車有此幽棲樂𨿽貧亦晏如

西園

路入西園繞緑苔我來倚杖一徘徊霜林有樹葉皆落風榭無人花自開奴橘甘酸千百顆侯梅蕭灑兩三栽幽人自是便幽勝終日孤吟只費才

戲效白傅體送姚刪定

倦客長年嗟久客交遊此地喜偕遊後溪水接前溪碧小響峯連大響幽千里家山千里夢一春風月一春愁今朝共話明朝別取醉君無不醉休

避盜泊舟武康逺光亭下與同行分和杜工部詩傷秋及宿江邊閣二首

帶郭人煙少通村徑路微水光浮棟宇野色動窗扉小樹無重數前山不合圍艱危鄰虎窟奔迫詭牛衣白舫竟何適丹楓看卽稀西園小茅屋知復幾時歸

客子舟維岸人家樹作門西風秋慘切南鵲夜飛翻惻惻驚心折鞺鞺戍鼓喧若爲容足地廣大自乾坤

遊南山晚歸二首

樂事愜幽討閒情便舊遊梳風修竹晚掛日老楓秋一飽桑門飯百防塵世憂蕭條茅屋下可以縱冥搜荒荒日已暮逥首興何長防紛幹穟森疎嘯折篁水枯山石露風晚野花香歸臥前檐下詩成小雨涼

賀茂寛兄賜緋

褒功傳紫詔賜服下丹墀朱紱榮書記銀章付拾遺舄鳬隨步趾象笏映須眉更卜埀三組它年佩陸離

李修撰哀挽二首

三朝推舊徳四海仰髙名起起方驚夢嗟嗟忽奠楹木冰傷逹宦薤露寄哀情矯首西山下懸河淚已傾公欲攀琪樹天令墮玉棺生前紆白艾身後跨靑鸞令子淸規在遺書舊墨漧英靈今已逝千古一長嘆

冬日行蘭溪道中六言二首

云頑欲雪不雪梅凍將花未花荒艸狹蹊山路斷橋流水人家

瑟縮鵶棲古樹聯拳鷺立回塘水際風低白葦隔村時見牛羊

忘言示曾仲思

範叔初非辯士曾子本同道人歡伯解兩家難忘言一笑相親

春日行蘭溪道中六言

逺艸連云碧積繁花照日紅酣信馬貪看春意不知錯過村南

次韻茂通弟郊行見梅

好風催冷蘂上畨卽芳葩春色獨先得年芳誰復加日邊看暖艷雪後識眞花吟翫歸來晚江村月照沙

次韻端臣侄七夕

萬古東西隔女牛停梭期會豈悠悠蝦蟇輪破靑天暮烏鵲橋橫碧漢秋莫放癡兒懽徹曙且容老子彊登樓舉瓢更取天漿酌一洗胸中萬斛愁

贈光上人

道人工小筆梅瘦竹嬋娟更學有聲畫不參無眼禪一枰聊復爾七馬獨超然爲足前年句眞成續斷【上人往者訪予出示李伯時所畫七馬仍求予詩嘗坐上口占六句今復來求足前篇因續成四韻故云】

張生夜載酒相過

夜卷一鉤簾衣寒覺露霑未驚風割面且看月磨鎌玉椀鵝兒酒花甆虎子鹽張公鷄黍舊歡笑了無嫌

幽居

幽居長杜戶竟日少來人花動蜂兒去簾埀燕子嗔脫巾慵不整得酒醉仍頻養拙風塵外吾寧愧此身

寓龍丘次韻茂永兄見寄

夢想常懷兄弟賢何如合眼到東川客居自幸貧無事歸計猶須大有年一丈席間方隔濶萬金書意要頻傳詩筒更喜如飛鳥願乞【去聲】淸新一百篇

端旻侄示遊花藏寺詩且道皎老相問意因次韻並煩爲簡皎公禪師

子到祗陁捨經行幾屐穿想當吟出月不柰思如泉眞界飛花雨寒山落木天皎公知好在香室夜安禪

次韻茂載兄偶成二首

自笑踆踆走海邊棲遲已與俗相捐誰憐乞米問盧老懶以無薪告仲連案上三杯朝不飽膝頭一榻夜驚穿詩人未用生羞澁尙覺囊中有一錢

君看如弦死道邊由來忠鯁世人捐劍除佞士朱狂直笏擊姦臣顧少連莫以古人蘄薄俗空嗟膏軸運方穿齒牙枉挿於莬口見說官家廢料錢

送歐丈朝請赴闕

祖道春風外傷懷野水濱親盟丈人行才力棟梁臣好去鞭髙足榮期據要津人言宣室召未棄賈生貧

春飲分章字韻

傳杯行美釀擊鉢課名章月借全窗白花分小樹香人情歡不盡道術醉相忘雞黍襟期厚休論漢範張

次韻富修仲見贈二首

故人欣面欵令我得睂伸意有千金重詩無一字陳淸規看後裔賢業想前人會續安邊策何當謁紫宸幽棲長懶放野性恥浮沈避俗眞成僻居山恨不深感君來辱意契我願交心但愧瓊瑤贈才枯欲嗣音

過嚴州烏龍嶺

何年龍脇破鱗皴應是風雷役鬼神曲折鑿開南北路去來老盡利名人秦云楚樹靑天外禹穴胥山滄海濱下視蓑城如掌大市聲啾喞暗紅塵

次韻翁承之見寄二首

人情巇險摧車路世事變遷鳴屐廊自分北宮長糲食懶從東壁借餘光林廬雪後梅含白籬落天寒橘孕黃幽意只應君共醉何時拂石對傾觴

伊我索居吟雪屋懷君獨夜步風廊語離尙憶三春暮共醉曾分一日光忽喜斜封書絹白更傳妙語色絲黃遙知發興虯松下白眼看天自舉觴

懷曹宗臣並寄

閉關自喜脫愁籠未愧柴桑避俗翁黃你引人千里夢靑奴借我一窗風緑葵紫蓼園蔬課白葛朱藤野步供尙想故人懷別久論文安得一罇同

次韻伯通侄歲暮卽事

世情分付與東流含梗徒勞百念浮但使心源長寡欲便知樂地本無憂處身忌作燕巢幕脫事要如鷹掣韝節臘好同營一醉幸逢開泰戢戈矛

悼致政樓少師

雅望題輿早已賢髙風晚歲更超然笑收劍佩遺榮路獨往山林事引年行馬正看光梓裏臥麟忽嘆掩松阡鄕州舊今埀盡忍見山頹重涕漣

身後儲休世或同生前有耀孰逾公斑衣五采樞臣貴寶帶萬釘天眷隆終始哀榮時共羨丕揚寵贈防追崇遙瞻素斾愁雲外慘憺悲歌立晚風

寓居蘭溪地濕臥病

病怯簾疎雨到牀雨餘山靄上衣裳宵擕冷杖彊看月曉傍暖檐貪向陽禦濕要須謀日飲乏資深恨值年荒所須藥物眞吾事麥麯山鞠【音穹】今滿囊

次韻端臣侄同遊藏春園

探春著屐犯榛荒更入名園轉曲塘紅認蔬畦憐小甲白尋梅楥得幽香全同花下迷山簡只欠池頭語葛彊吾土信多行樂地絕勝酒裏到家鄕

次韻端方侄喜雪兼簡端臣侄發一笑

川原恍若白崖天屑玉輕明瑞有年折竹掀轟宵暗積欺梅艷溢曉相鮮當知破耳衝風出未似防頭正晝眠杲日能憐有貧者不須更作寄天牋

送王大聲

腹槁才名第一流只今偃蹇困吳州牛腰但使詩章富鶴髮寧論歳月遒恥傍朱門隨掉尾獨尋靑篛釣查頭知君髙勝如松竹不遇猶爲蕭灑侯

茂載兄燕兄弟預者六友宜盡觴詠之樂茂寛兄有詩因次其韻

南北東西遇合疎偶然良防足歡娛豹胎供饌斥魚婢雀舌試湯分酪奴花蕚成詩多共賦竹根有酒不須沽借令六逸無人畫也勝當年九老圖【寛兄有寫作蘭汀六鴈圖之句故云】

香溪集卷四

欽定四庫全書

香溪集卷五

宋範浚撰雜著

讀老子

讀管子

讀周禮

讀曽子

讀鄧析子

對秦問

鐵工問

泉志

馬諭

舜蹠圖

心箴

耳目箴

續丹扆六箴

進學齋銘

愚齋銘

讀老子

萬類莫不共由謂之道在我得之謂之徳仁也義也禮也智也皆得之在我者也故四者異名總而名之曰道若所謂立人之道曰仁與義之類是也亦總而名之曰徳若所謂君子行此四徳之類是也然則在我得此道矣以止而覺焉者言之則謂之仁以履行而言之則謂之禮以行得其宜而言之則謂之義以知仁義禮之用而察焉者言之則謂之智是特其名異耳豈道與徳有二哉豈仁義禮智與道徳爲六哉仁之覺智之知亦非二也智之知知之用也仁之覺兼知之體而爲言也禮也義也智也𨿽不可謂之仁而仁之覺無不在焉猶元气之發生謂之春也夏也秋也冬也𨿽不可謂之春而元气未嘗不行乎其中物𨿽雕落於秋終藏於冬而發生之性未嘗不存焉此易所以謂仁爲元也然則道徳仁義禮智初非有二也老氏之書乃曰先道而後徳先徳而後仁先仁而後義先義而後禮是豈誠老聃之言乎且以老聃譬之以其姓稱之則曰李氏名稱之則曰耳字稱之則曰伯陽諡稱之則曰老聃然其人實一人耳謂李耳與伯陽爲二人可乎謂先李耳而後爲伯陽先伯陽而後爲聃可乎使老聃誠知道則是言非其言也豈後人附益之辭耶昔者曾子言孝而曰仁者仁此者也禮者履此者也義者宜此者也孟子言仁義而曰智之實知斯二者弗去是也禮之實節文斯二者是也以參與軻之言求之仁義禮智初非有二謂先仁而後義先義而後禮奚可哉學者讀老書宜愼所擇

讀管子

東周無齊侯東周當如何曰周不國矣齊侯無管仲齊侯當如何曰將不得與於諸侯之盟管仲相齊侯九合一正爲霸雄長威攘夷狄微斯人得不被髮而左其袵是仲之功與稷植卨教相上下或曰仲不能王其君而區區佐以霸道故孔子稱其小器蓋不其然齊侯霸則周茍存齊侯王則周必亡齊不亡周【句】復焉得王王則周必亡矣管仲俾其君尊周者也方俾其君尊周又焉得王其君乎天王使宰孔致胙於齊侯命毋下拜齊侯遂欲不下拜而謀於管仲仲進不臣之戒而公猶以三代受命異同爲問仲因詭以三祥要之公因懼而下拜恐隕越於地是仲俾其君尊周者也仲痛蒼姬無令王可輔以興東周姑卽齊侯而翼戴之使文武不至不祀責不王其君可乎孔子薄仲之三歸反坫以爲不先自治故曰小器已而美其功則又曰民到於今受其賜是非無取乎仲也仲言彊國安民至矣人君茍卽其書擇可用用之猶足以致一正九合之盛秦漢而下未聞有致君若仲之相齊者而乃髙爲虛言陋仲不王其君何謂哉

讀周禮

周公作六典謂之周禮至於六官之屬瑣細悉備疑其不盡爲古書也周公驅猛獸謂虫蛇惡物爲民物害者而蟈氏云掌去鼃黽焚牡蘜以灰灑之則死鼃黽不過鳴聲聒人初不爲民物害也乃毒死之似非君子所以愛物者又牡蘜焚灰大類狡獪戲術豈所以爲經乎司關云凡貨不出於關者舉其貨罰其人說者謂不出於關從私道出避稅者則沒其財而撻其人此決非周公法也文王治岐關市譏而不徵周公相成王去文王未逺縱不能不徵使凢貨之出於關者徵之足矣何至如叔季世設爲避稅法沒其貨撻其人刼天下之商必使從關出哉此必漢世刻斂之臣如桑羊輩欲興利故附益是說於周禮托吾周公以要說其君耳不然亦何異賤丈夫登壠斷而罔市利其爲周公何如哉

讀曾子

世傳曾參書述孝悌仁義陰陽之說甚著𨿽不皆底於道要與齊魯論孔子家語禮記等書言相出入亦宏揚姬孔之一助也班生志儒家書有曾子十八篇今其存者十篇而已不知餘八篇爲何等語而脫亡於何時隋書錄曾子兩卷與今本同意其亡於魏晉之間也

讀鄧析子

劉向校除鄧析中外書定爲二篇其言大抵根於刑名蔓於老嚴而茨棘蕪於聖道謂堯舜爲不厚子謂周公爲不厚弟謂左右結舌爲明主謂委任臣下爲亡國謂盜跖不可禁爲聖人之罪邪誣橫異律之王制可逃誅乎向令駟歂殺析並竹刑而燔滅之則距詖放淫之功與辭辟等矣效尢遵繆是爲子然之譏方之甘棠豈其倫乎

對秦問

或問秦始皇帝焚詩書以愚天下天下其可愚乎對曰天下不可愚也始皇之愚天下是自愚也愚其子也非愚天下也其焚詩書非焚詩書也焚其國也使始皇旣焚詩書矣則今六籍非詩書乎彼散爲寒灰者特枯竹耳至若經之所以爲經固有不因簡防而存者矣況夫出於屋壁傳於老生雜出於名山神物之所守護固自若也其有爲秦焚亡者幾何語哉詩書旣焚矣而秦之紀綱日以隳敗天下豪俊圜睨並起皆知擬神器逐華麗其有爲焚書而愚者幾何人哉詩書不可焚也始皇焚之天下不可愚也始皇愚之徒使帝王之道不漸諸心仁義之言不歷諸耳計能逺築長城以捍邊鄙而不知荊卿匕首接於肘腋博浪之椎近起於屬車之下是非自愚乎始皇旣沒胡亥嗣世自幽深宮不分馬鹿之異閻樂之禍已侵肌骨而猶不自知是非愚其子乎亥之愚趙髙刼之髙之姦子嬰誅之秦君秦臣內相吞噬而國隨以亡𨿽有咸陽宮室曽不足以供楚人三月之火是非焚其國乎自愚其身又愚其子又焚其國此始皇所以取譏萬世而不已也天下其何愚之有哉問者悚然悟聽然言曰子言然吾今乃知天下之不可愚又知詩書之不爲秦焚亡矣

鐵工問【丁未年作】

予居香溪一日過旁聚落有鐵之工家窶甚視其廬蓬茨穿漏隘不逾五十弓僅竈而牀焉工手韛而冶妻燎茅竹以防試染指其釡則淡無鹺醯特水與莧藿沸相泣也一稚兒臥門旁嗚嗚然若啼饑其人皆黴黧疲曵殆鬼而生者予憫然嘆曰人之貧有至此極邪解囊中錢千乞之工叩頭佩謝如得兼金又五年再至其處則髙墉華屋朱牖戶而藍櫺楣予怪之以爲工之蓬茨移他人矣問諸其鄰曰猶工居也予益怪之欵門而見工則充然其形博頥大腹被服鮮好拜揖如禮度延予升堂羅肴陳觴如多錢翁昔之防茅竹者今釧纒臂釵挿髮矣昔之啼門旁者今結帶裹頭厭梨栗矣予愈益怪之問工何遽潤屋及此工曰小人荷惠者也敢不以實告小人貧時無以自業恃炭銕爲命而世久無事所鍜冶必農器適歳薦饑農不得利率逋畆去爲末業耕者日益落吾爲犁銚鎛鋤窮一日力僅得一器輙一月十五日不售故甚窶如昔時已而天下兵興戈防載路人欲挾利刄家欲藏銛鋒以刀劍鏃鏑來謁者日塡吾門吾昏曉事鑪錘不得休未半歳而有此屋旣一歲而生生之資大裕今得擁裘纊安坐而飽吾腹無餘憂矣實小人之幸予聞工言面而去之蹙然曰嘻工之幸齊人其眞不幸哉

泉志

距吾廬南不能五十步有泉激激出石竇間色乳味飴與他泉不類因坎竇下鐘其源以供家奴旦暮挹且釃溢流而渠之與里人同其甘鄰曲來汲日數百器泉之供哆常自如𨿽歳甚旱焦川枯壑而泉不知也渠之泛灎而走【音奏】下者與南澗合流以西亂於香溪汩汩窮晝夜吾知其不至海不已也夫泉之甘而利人也類有徳其不涸也類有本其趨澗溪而期於海也類有志人之育徳有本能日進而期於道則其淵深閎大也必矣吾於泉有感於是乎志

馬諭

吳人習水而便舟不熟銜轡事𨿽畜馬無能名其駑若駿也有得千里驥者縶之廐秣與下乘等驥固不羣騰跳槽櫪有追風籋云意主人矒其气之逸也而獰之他日禦以適廣野試加防焉驥久曲局不自快得騁則半漢而疾馳又輙覂駕奔踶【徒計切】主人益以爲獰市諸市而微取直焉更得凡馬以歸頑筋弱骨短脇薄髀而償資五倍於驥效之途則小步緩出鈍不得前主人顧喜曰此眞名馬哉飽以谷粟終其生範子曰士有庸眾駑散者皆能糊珍甘斥厭余以豢妻子而世又貴之則主人之凡馬也至邁往士意象豪逸與世俗相齟齬人每賤視之往往側偪長貧艸萊不給其不爲主人之驥者幾希可嘆也

舜蹠圖心

【舜罔念狂蹠克念聖】

孟子曰雞鳴而起孳孳爲善者舜之徒也雞鳴而起孳孳爲利者蹠之徒也欲知舜與蹠之分無他利與善之間也夫善利之念間不容髮一髮之差遂分舜蹠學者可不戒且懼哉利不必謂貨利凡有利心皆利也今有人焉修身愼行服膺天爵而不倦勤亦至矣然而其心若曰吾將以是有要焉是爲利非爲善也必其設心措意惟以自治而不求乎在外然後可以謂之爲善然則世之孜孜爲善者豈易得哉此所以爲舜之徒也孔子曰輕絕貧賤而重絕富貴則好賢不堅而惡惡不著人𨿽曰不利吾不信也孟子曰枉尺而直尋者以利言也如以利則枉尋直尺而利亦可爲與蓋聖賢之所謂者其凡例如此予故發孟子之意爲舜蹠圖謂夫善利之念起於心者其始甚微而其得失之相去也若九地之下與重天之顚又以謂𨿽舜也一罔念而狂𨿽蹠也一克念而聖舜去狂逺矣在一罔念間與狂同失蹠去聖亦逺矣在一克念間與聖同體人能於危微之際而得之則亦幾矣嗚呼孳孳爲善所以熟吾仁也苟爲善而一防念則非孟子所謂孳孳者爲利之心殆將乘間而起矣故又以克念防念之說系於舜蹠好學之士必有能知予之心者

心箴

茫茫堪輿俯仰無垠人生兩間眇然有身是身之微太倉稊米參爲三才曰惟心耳往古來今孰無是心心爲形役乃獸乃禽惟口耳目手足動靜投間抵隙爲厥心病一心之微眾欲攻之其與存者嗚呼幾希君子存誠克念克敬天君泰然百體從令

耳目箴

他耳則耳他目則目世儒之學因人碌碌聾盲於心聞見淺俗我目吾目我耳吾耳中人之學聞見由己緣於視聽防之燭理不目而見不耳而聞上知之學徳性是尊無視無聽昭然者存

續丹扆六箴【並序】

唐李衛公作丹扆六箴獻於寶歷天子分章措意𨿽已篤忠而辭乏剴切或未能竭盡規儆輙不自愚猥繼其說極人臣所甚忠而難乎言者以發衛公之諷指亦古人像箴之義也作續丹扆六箴

宵衣箴

髙髙者天昏昕靡忒宵終則明人用不惑惟辟奉天視朝以明宵向終矣君當遂興宵終不明天謂失度宵終不興君胡不懼雞人旣嘂【叫】庭燎旣煇鸞聲將矣敢告綴衣

正服箴

紂曵玉衣焚身之招靈紆估服爲服之妖冕兮衮兮夫豈不美靈胡爲異紂胡爲侈服侈服異商亡漢顚何如伊祁埀裳百年齊官十笥視古己縟逾斯益愆敢告三服

罷獻箴

配天立極家是九圍一絲一粟王田王機惟王畀民什一是私旣私什一餘則不有臣何獻爲作君貪醜杯犀筯象君庖不充輕縑細罽補衮無庸焚裘卻蛤堯禹齊風

納誨箴

臣言劘上取諭批逆小斥大誅臣身何益臣匪幹利君奚弗思凡厥鯁言君其聽之愎諫違人君實自暴人亦有言永矢弗告

辧邪箴

謂犬似玃謂玃似狙謂狙似人犬斯人如正視犬人人實殊逺不推類似犬自爲犬姦邪亂正猶犬人疑知人則哲辧似而非灼彼似非眞贗兩定邪姦旣明亦克用正

防微箴

貂終危齊莾卒簒漢惟微弗防以及甚亂勿云何害狎彼濫觴盈科泌溢滔天作殃貂以燻身齊視猶戲莽憑國戚漢用弗忌流蛆啜鴆臣子攸諱觸瑟薦魚是眞細事

進學齋銘

今人之學吾不能知古人之學庶乎可窺進學之義古人與稽嗚呼今人殊於古者習相懸也不古不今者心之所同然也今之學者期乎人古之學者成乎天也古人逺矣獨聞而知之者得其傳也吾求諸天地天地有不言之教吾求諸萬物萬物有不言之益吾求諸人有善不善無非吾師吾求諸身目視耳聽手執足行動息言爲無非物則吾求諸心萬理咸偹黙焉而可得吾求諸性性吾天也天可學乎性不自性能無學乎古之人進乎進知至至之止乎止知終終之不進不止不止不能不進宜吾勤斯進而止則無進無學矣且尙何爲嗚呼力吾進所以妄企乎古人也猶有進焉是吾有媿乎古人也思進以求止庶或有至乎古人也一浮空眾防從之成一拳石廣大之基其積不已邱山峩巍有見乎此則巋然崇成者初已形乎一之微進學之義於焉可推嗚呼安得知幾之士而告之哉

愚齋銘

吾弟茂淸築便室而名之曰愚浚爲之銘以戒坐隅曰人初生性稟一區惟所習之則智則愚稽彼古人夫豈子殊厥有過人則不可誣古人之同飲食以居古人之異執徳不渝子其戒之無迷厥初昔者子淵愚於道朱穆愚於書狄山愚於忠淳於越愚於儒北山爲愚公西山爲愚夫子其所謂愚者豈志是歟不然則昧菽麥迷魯魚守錢而金其穴堅門而鐵其樞靜焉釋耕而守株動焉觸太行而敗其車是皆今世人所謂眞愚者也子其戒之無迷厥初

香溪集卷五

欽定四庫全書

香溪集卷六

宋範浚撰雜著

謝安矯情鎭物辧

孟母三徙辧

五帝紀辧

去四凶辧

琴辧

恥說

悔說

水旱說

題史記貨殖傳

題韓愈原道

書曹防傳後

爲周昌對呂后辭

設淮陰先生說李孝逸辭

謝安矯情鎭物辧

苻堅以百鬭銳師掃國入冦長蛇防貐騰突噬食經亙數千里自謂投鞭大江可使咽流視取東晉如疾風之掃墮籜蓋將指期尅也晉之君臣宜當聞聲褫駭失色奪气周謀歷算以爲夙夜之憂而謝安於時方且燕偃笑談傲然自若遊逸山墅對客劇碁入援之師卻去不用坐示閒暇使議者懷左衽之虞然而終能敗堅此何故哉抑嘗聞之知彼知己百戰百勝又曰師克在和自昔同役而不同心敗者眾矣然則安之取勝其知彼乎其以苻氏之眾不和而必敗乎方堅之謀南侵也盈庭羣議皆知晉未可圖故謀之權翼權翼諫之謀之石越石越又諫之苻融其弟也則又諫之苻宏苻詵皆其子也則又諫之原紹石勒所親信也則又諫之苻氏君臣異議如此而欲勞師伐逺不敗何待借令晉以市兒田丁數十百輩折箠制挺捓揄當其前堅亦北矣況伊琰石皆一時奇材所將亦精卒且八萬指授得宜安固審知堅之必敗也則以勝算自逸燕偃談笑未戰而卻援師不用旣戰而得防書不喜未爲矯情謂不覺屐齒之折其野人語哉

孟母三徙辧

劉向傳列女載孟母捨近墓軻戲爲墓間事孟母曰此非所以處吾子去捨市旁軻又爲賈鬻母又曰此非所以處吾子去捨學官之側軻乃戲設俎豆進退揖讓後世因曰孟母三徙予疑之夫生而神靈聖人也弱不好弄賢者也軻稟亞聖之姿抱命世之才固宜髫年岐嶷與常兒不類寧有戲爲墟冡防肆事耶使孟母不徙捨軻豈遂爲庸人耶且聞母之姙軻席不正不坐割不正不食胎教之也安有知胎教之而不知擇於初者理必不然子思嘗曰孟孺子言稱堯舜性樂仁義是軻方初歳已卓然絕人逺矣譬之麟角生肉鳯毛成字天與殊異夫豈人爲而曰由擇鄰乃賢不亦異乎趙岐知軻生有淑質猶謂幼被三遷之訓蓋因向承誤初弗深考予不可不辧

五帝紀辧

範子曰孔子定書斷自唐虞以下以爲唐虞而上不可知也聖人去古未逺猶難言之太史公乃欲爲黃帝顓頊作紀於千百歳後何耶世傳孔子家語載五帝徳帝系姓等皆非古書使其說誠詳如之則夫子著之於書久矣意遷姑欲攟摭傳記以示洽博非復考其言之當否夫黃帝神農後也阪泉之戰信亦悖妄以臣伐君猶有慙徳而況爲之後者信或有之則黃帝賊矣尙得爲聖人乎

去四凶辧

或曰堯之時四凶猶在舜卽位始去之左氏謂堯不能去然則何以爲堯乎答曰左氏失言彼四凶惡未稔天下未盡聞則堯不遽誅至舜而四罪章乃誅之耳漢人固云唐堯優遊四凶厭服海內唐人亦謂使堯惡四凶不待試用加之誅放天下必以爲戮不辜此言是也不然以堯大聖去四凶如掇蟣虱耳不能云乎哉太史公因左氏語而易之曰堯未能去謂未去之可也以謂未能則亦不可然予抑有疑者洪水方割萬人昏墊使鯀治之歷九載而績弗成則赤子之爲魚久且眾矣忍魚其民而不忍乎凶人實忍萬人而不忍一鯀之身豈堯心哉此固予所疑者其亦盡信書不如無書謂乎

琴辧

友人某嗜琴範子作琴辯示之曰維神農觀象制樂刳鴻梧而絲之亦旣具於五聲實暢天人之和維有周文王濟厥用益以二在後之聖越君子志士防不惟琴之尙亦防不惟正之歸厥今人昧於古聲乃有不正不極異曲奇弄溺耳而慆心爾曰玆器實古淸角我防克辯曰不爲鄭衛之濫則不敢知嗚呼古人卽於琴以止淫心今人玩於琴而心以淫心淫而怠用棄於徳之修則惟琴爲學之蠧爾有一日之力二於書一於琴心用不戾十於琴一於書心用大放爾時惟不智哉嗚呼琴惟其趣不惟其音趣之不知其能不淫苟趣之知又何爲於琴嗚呼爾有至樂冥於爾中其樂也天匪絲匪桐借曰未知亦卽於爾心之油然者觀之其幾矣嗚呼尙念之哉

恥說

孟子曰恥之於人大矣孟子何大乎恥夫恥入道之端也人之知非而恥焉者必惕然動乎中赧然見乎色瞿然形乎四體是孰使之然哉其必有覺知之者矣然則無恥則無覺與木石等矣恥之爲義顧不大哉孔子以行己有恥爲士士宜有恥者也然有是恥心而能充之者千百有一焉穿窬士之所恥爲也而所以恥穿窬之心則不能充焉是於穿窬則恥之於穿窬之類則不恥其於有恥亦寡矣有恥者寡則其無覺亦甚矣可以爲心乎巧言令色足恭匿怨而友其人是皆穿窬之心故孔子恥之又曰色厲而內荏其猶穿窬之盜又曰情疎而貌親在小人則穿窬之盜也歟孟子亦云士未可以言而言是以言餂之也可以言而不言是以不言餂之也是皆穿窬之類也聖賢之於恥心必使人充之如此此學之要也人能充是恥心以求入於聖人之道豈逺哉故曰恥入道之端也

悔說

傳有之曰日悔昨月悔朔至哉古人之善學也夫人非堯舜不能每事盡善誰無過者惟過而悔悔而攺則所以爲過者亡矣且古之聖賢未有不由悔而成者成湯悔故攺過不吝太甲悔故自怨自艾仲尼悔故曰於予與攺是顏淵悔故有不善未嘗不知知之未嘗復行子路悔故人告之以有過則喜子夏悔故投杖而拜曽子曾子悔故曰我過矣我過矣聖賢未有不由悔而成者也詩曰聽用我謀庶無大悔易曰不逺復無祗悔悔非無過者也求寡過者也求寡過則終無過矣悔其可已乎然予所謂悔者非必失諸言行而後悔之之爲悔也過生於心則心悔之勿復失諸言行而已矣過不知悔命之曰愚悔不能攺命之曰愎攺而憚焉命之曰吝愎與吝悔之賊也過益過者也日月之食或旣或不旣食之所止明卽復焉悔而攺攺而不吝天之道也攺過而吝者違天而狥欲者也孟子曰大而化之之謂聖使成湯攺過而吝非化也是故欲寡其過者蘧伯玉之悔至於行年六十而六十化亦由悔而化耳悔而攺攺而不吝化之道也悔其可已乎

水旱說

昔者聖王之牧天下也以爲土地甚大非國家所能盡治又非國家所當盡私故悉天下土地授之於民使播種五穀而什一其稅焉聖王又以五穀不能自實必得天地余和以滋熟之然後有成而不害故又爲之立宰相而調陰陽焉旣授以土地又爲之調陰陽則上之所以爲民者至矣於是而民有不勤田有不治則非歳時之罪也爲主吏者從而詰曰爾地肥矣而天時不乖爾田胡不遂乎爾爲稼穡之不勤耘耔之不力以至若是其荒也爾責其可逃乎是𨿽谷不粒登督其稅收之可也是非主吏之虐也其或陰陽失和炎雨愆節以水以旱而谷粟不登則非人力之罪蓋歳時之不宜也於是而覈其水旱所當稅者免之可也主吏又從而詰曰爾之田胡爲若是吾不知有水旱但知稅之入也稅不入從而撲之是非主吏之虐耶今國家之法若曰民田有水旱不當稅者免之官吏不卹罰及無赦嗚呼其旡良法耶其無良吏耶

題史記貨殖傳

昔仲尼深防禍原斥諭利者爲小人謂賜貨殖爲不受命至哉言乎余讀太史公書論魯中習俗盛衰益知利之能敗人也𨿽篤行厲志之士猶將忸忲浸淫日入於沓貪卑鄙而不自知宜聖人憂患後世稽其獘而絕之深也始髙皇帝誅項籍舉兵圍魯魯諸儒尙講誦習禮樂弦歌不絕當是時魯之老弱被堅介父子守危堁飛石流矢雨集於譙樓睥睨之間是宜人人出力鍜甲摩刃矯箭控堅守鏖鬭救死其頸悸恐之不暇而諸儒乃獨傲然髙冠緩帶歌誦古義矩步磬立拱揖拜起乎幾席俎豆之間油然如無事時此其於學業可謂信之篤守之固矣逮其後曹邴氏以鐵冶起富至巨萬貰貸行賈徧郡國魯人於是多歆慕之逐去文學而趨利嗟乎人之所甚畏者死也方魯諸儒在圍兵中講道益勤阽於危且不奪頋天下何物足以移之哉及一怵於利遽棄其學而趨赴之貪惏冒沒無所不至至使人謂魯國好賈趨利甚於周人嗚呼利之能敗人也如此可不戒哉予聞諸前志曰以義爲利夫惟義之所安然後可以爲利蓋義旣安矣何利如之孔子厄陳蔡自以爲幸而曰庸知吾不得之桑落之下是藜羮不糝者孔子之利也顏子居陋巷聖人正色賢之於徳行爲稱首是簞食瓢飲者顏子之利也伊尹非其義系馬千駟而不視孟子以不辧禮義受萬鐘爲恥千駟萬鐘世以爲利二子以捨千駟萬鐘安於義爲利苟不知此而欲用積貲潤屋曰此爲吾利卒至或不得名一錢以防其身豈不悖哉

題韓愈原道

韓愈原道以爲堯傳舜舜傳禹至湯文武周公孔子孟軻軻之死不得其傳嗚呼愈誠知道者而略子思耶原道而不知有子思則愚知有子思而不明其傳則誣愚與誣皆君子所不取愈誠知道者耶自夫子沒而微言絕七十子終而大義乖至於孟軻道微久矣軻不得之子思尙誰傳哉夫子思之學見於中庸又見於孔氏之遺書中庸列於經學者口誦而心維章章也其至言奧防精深髙妙非得孔子之傳能語是耶孔氏之遺書述子思備矣而後世寡能究其說宜愈之略之也昔者夫子厄於陳蔡天下之至戚也以子貢髙弟猶欲夫子少貶焉惟顏淵則曰不容何病不容然後見君子而夫子亦歌兩柱之間欣然自喜曰於丘其幸乎蓋聖賢方以是知自異於流俗而樂之其寧以不容爲病乎是道也子思親見夫子而得之故困於樂朔不爲病胡母豹謂之曰子好大世莫能容子盍亦隨時乎子思曰大非所病所病不大也凡所以求容於世爲行道也毀大以求容吾何行焉大不見容命也毀大以求容病也吾弗攺矣從是觀之子思得孔子之傳不疑矣而後世寡能究其說宜愈之略之也子思嘗曰伋於進瞻亟聞夫子之教其對魯穆公亦云臣所記臣祖之言有親聞者故曰是道也子思親見夫子而得之

書曹參傳後

蕭何佐漢功大矣曹參何足以擬之而時稱蕭曹至於今無異辭何哉惟參守畫一之法不少變是其所以與何齊名比功者也秦爲亂政虐刑毒屠無辜百姓以目人祈死家懼及辜而何輔髙帝拯之塗炭僅以蘇息如更生矣使參繼何后創設新令攺厥舊章則所以防民者寖宻誰不懷畏其異秦虐幾何惟參以爲己之能旣出何下惠帝之明且不逮髙祖與其易律攺貫過爲紛擾孰若習前守舊與民安業坐以無事已而刑用幾措生人滋殖君髙拱臣埀紳而天下晏然計成挈效與何等矣曰蕭曹寧少愧哉

爲周昌對呂后辭

漢髙祖旣崩孝惠帝立呂太后使使召趙王如意趙相周昌令王稱疾不行使者三反昌卒不遣趙王太后怒使召昌至謁太后太后罵曰爾不知我怨戚氏乎而不遣趙王昌無應辭爲昌對曰臣之不遣趙王正用太后怨戚氏深也髙皇帝之於趙王也有遺慮故不以屬太后而以屬庸臣使臣相之臣今順防遣王是內王鐵鼎間也臣茍得沒將戴何面目見先帝地下往當戚姬得幸先帝時王幾代太子數矣臣不敢愛身出萬死庭爭之東箱之所聞太后之不忘也【昌庭爭時太后側耳於東箱聽見昌爲跪謝曰微君太子幾廢】臣其敢誣方臣之爭太子也非有惡於趙王惟社稷是爲今臣固不奉詔也亦非有好於趙王惟托孤之忠是力太后卽召王並戚氏殺之臣必以死塞責臣死足以謝先帝矣未知太后廟見何如容耳今皇帝慈仁孝愛遇趙王有恩【句】心亦不願太后與戚氏爲寃獨恐得罪故不敢言今皇帝能忘趙王前日之逼太后顧不能置戚姬於慮外乎太后始與戚姬角爭宮中俱思後禍太后恐戚姬圖已故以太子見廢爲憂戚姬亦恐太后圖已故以王之不立爲憂憂𨿽殊懼患之心等耳今太后一得志遂忘己憂而復措人於憂耶後之能無憂也以臣言今臣之爲戚氏趙王言也亦願使之無憂如太后也誠能釋前恨棄舊惡撫戚氏母子終全活之則天下歸仁髙廟慰悅矣

設淮陰先生說李孝逸辭

唐光宅元年栁州司馬李敬業等起兵江都檄數武后過惡復廬陵王天子位後遣左玉鈴衛大將軍梁郡公李孝逸將兵往擊之時淮陰先生屏居下鄕澤中聞梁公兵且至仗防謁麾下孝逸上客遇之先生間見曰僕非爲將軍乏前馬故來備指呼也竊不自陋願有謁也孝逸曰何以教之先生曰僕聞李敬業起兵維揚將軍以三十萬眾討之有諸乎孝逸曰有之先生曰師出無名事故不成聞敬業起兵矣未聞其何名也孝逸曰敬業開三府檄郡縣以復辟爲名先生曰然則將軍討之何也孝逸曰敬業刺眉州以墨敗旣左授內鞅鞅觖望嘯羣失職盜弄廣陵庫兵實自稱亂名復辟耳天后赫怒防其先世官爵破邱墓削屬籍命孝逸討之先生曰敬業固亂人然將軍視敬業罪孰與天后多今武氏貫盈神誘厥衷以三十萬眾畀將軍是天奪之柄而授李氏使復唐赤武族也將軍不以此時亟返兵西問罪於僣臨朝者獨敬業是急僕愚以爲過矣且敬業心𨿽不然而名爲復辟將軍以國近屬討之沮天下忠義心昔王莽簒漢翟文仲倡義東都劉宏以宗室家子將莽兵討義僕嘗爲漢切齒於宏將軍不幸幾近之恐天下復有切齒如僕者矣孝逸曰如先生言吾亦私念之然吾眾非得素拊循者人人心殊未可以口舌說也今吾欲西脫一夫悍然叫呼不我從則三十萬眾抗手旅拒吾事敗矣先生將柰何先生曰嘻將軍過計甚矣天后盜國柄陰忍戾刻殺人如刈菅芥母姉兄侄魚肉殘之包藏禍心剪剝肺腑耆老元舅身誅族夷羣臣凜然若兵在頸天子始卽位未有愆於厥身後思肆其頟頟刼脇幽之𨿽名立相王實與囚等天下之人推心搤腕抱憤侵骨戴目傾耳思得扶義者輔以興唐若旱之望雨故敬業等席人怨謀起事不旬日兵十餘萬楚州司馬李崇福率所部應之山東梁宋士被甲防冑炊麥爲飯以待敬業此人心戴唐可見矣況將軍親宗蕃又擁見眾勢足以圖國茍因民欲建大義誰不附和將軍盍令於眾曰武氏反易天常縶辱至尊芟薙天枝斵喪王室流毒海內將與士大夫回旗內向崇奨李氏滅殺諸武以成復辟功若等尙克一心其庸有濟則大勲大賞當與士大夫共之如是而眾不從兵不防諸武不誅神器不正天子不復禦僕請斷頭穴腹以謝將軍僕𨿽至愚亦安能以不肖之身試嘗將軍事哉孝逸曰先生言固善然敬業不可失如先生計姑後圖之先生曰不然智者不縱敵以自災勇者不背時而失利觀事之會間不容穟行之有疑禍如發矢天后志革命欲南面而行其意非一日積也盍及其未作也而先之有如因敬業事遂易副禕襲旒衮剗剔唐號坐移鼎必且盡滅景元子孫而後慊將軍義手從族之不暇其及圖之乎且將軍不卽返兵又助之討敬業是爲賊抗捕自剚刄其腹也將軍獨不聞漢灌嬰事乎昔諸呂擅權危漢齊哀王因之率兵向關以誅祿產爲名祿產遣灌嬰將而擊齊兵嬰至滎陽謀曰破齊還報此益呂氏資也乃畱屯滎陽與齊連和以待呂氏變共誅之將軍必欲取敬業得無爲武氏資乎誠能幸聽僕計命緩頰士持尺檄諭敬業等告以逆順使受約束並兵鼓而西則灌嬰防也且祿產將南北軍時髙後旣崩矣朱虛東牟與大臣等猶日夜圖之如坐燒屋之下今天后在世旣擅廢立事又廟其祖而王之武家羣兒挾後力日以防扈謀危社稷勢逾祿產且十倍乃反翫而不戚竊爲將軍惑之孝逸自以天后遇己不能如淮陰言猥曰先生固云云豈以孝逸而圖武氏者使孝逸受命於廟而逸賊於野無乃得罪於先帝神靈乎淮陰察孝逸終不入其語因摩切之曰僕以將軍爲忘先帝遂不念也若猶念之固善往先帝爲天后鉗勒戚戚未嘗一日歡或仰屋切嘆晚歳逾憤郁至气逆不能乘馬其誰之由將軍不念此而廢命是懼得罪先帝多矣何逸賊如之孝逸竟固謝曰先生姑休吾將思之淮陰遂不揖拂衣去曰是女子而髯其頥者何足語天下計因咋其舌至血流襟曰我失吾言以自譴也旣而孝逸以兵殺敬業武承嗣忌之卒竄死而天后革命號周

壬寅歳余與故友潘彪文虎夜讀唐書李孝逸傳文虎曰孝逸唐王孫不知有唐何也豈無以大義告之者乎余曰是時宗子賢孝逸而不置之死以非孝逸不將也彼方見親遇𨿽辯口百說且不用因設淮陰先生說李孝逸辭以祛文虎意今十八年矣嘗以示李叔易叔易曰何辯若此與子它文不類余告以爲文虎設辭之由叔易曰固吾所疑也庚申十月三日偶閱舊文念文虎骨朽久矣叔易近亦下世感嘆泣數行下因書此寫餘悲且以志叔易之知言

香溪集卷六

欽定四庫全書

香溪集卷七

宋範浚撰論

性論上

性論下

詩論

易論

書論

春秋論

月令論

性論上

天降曰命人受之曰性性所存曰心惟心無外有外非心惟性無僞有僞非性僞而有外者曰意意人之私也性天之公也心主之也意迷之也迷而不復者爲愚知而不迷者爲知不迷而止焉者爲仁仁卽心心卽性性卽命豈有二哉孟子曰盡其心者知其性也知其性則知天能盡其心則意亡矣意亡則寂然不動者見焉是之謂性記曰人生而靜天之性也靜所以彊名夫寂然不動者也然而又曰感而遂通天下之故故必於寂然之中有不可以動靜名者焉然後爲性孟子所謂必有事焉而勿正心勿忘勿助長者蓋求知性之道也或曰孟軻知性以性爲善善果性耶後世以軻與荀揚同論於軻不能旡譏善果非性耶曰學者之患在不求其是而爲眾說之惑茍捨眾說而自求其是則是得而眾說之然否昭昭矣且夫性不可言而可言者曰靜子姑從其靜者而觀之將以爲善乎將以爲惡乎必曰善可也然則善𨿽不足以盡性而性固可以善名之也彼荀卿者從性之僞而指以爲性故曰人之性惡性豈本惡也哉且以古人之不善者旡逾桀紂桀紂誠惡矣龍逄比干言其不善則諱而怒之是知不善之可恥者固自善也性豈本惡也哉彼揚雄者求性之所謂而不得則彊爲之說曰人之性也善惡混雄不明言性之果善果不善而以爲善惡混是意之云耳意之而爲不明之論庶幾後世以我爲知性之深也雄豈眞知性哉且水之源旡不淸性之本旡不善謂水之源淸濁混是未嘗窮源者也謂性之本善惡混是未嘗知本者也故曰雄意之云耳或曰子以善爲不足以盡性豈性與善異耶曰善性之用也夫豈有二哉孟子知性故不動心又以性之用教人故道性善易系辭曰一陰一陽之謂道繼之者善也成之者性也善繼乎道則非道也性成乎道則與道一矣然則善不足以盡性明矣且孟子亦豈以善爲足以盡性哉其言曰可欲之謂善有諸己之謂信充實之謂美充實而有光輝之謂大大而化之之謂聖聖而不可知之之謂神使孟子以善爲足以盡性則一言而足矣豈復以信與美與大與聖與神爲言乎故曰孟子道性善以性之用教人也

性論下

天下一性也愚與明气之別也善與惡習之別也賢與聖至之別也气習與至𨿽異而性則同也故曰能盡其性則能盡人之性能盡人之性則能盡物之性非天下一性耶孔子曰性相近也習相逺也說者謂凡人之生性初相近已而或爲善或爲惡則相逺矣嗚呼是果聖人之意乎人之性果初相近而後相逺乎是大不然也予之說曰天下一性也其初豈徒相近而已哉直同焉耳孔子以謂人之或爲善或爲惡其性未嘗不相近其所以相逺者特善惡之習而已如是則惡人捨其習而之善不害爲善人善人忘其習而之惡未免爲惡人也譬之猶水其出同源分派而別流或淸焉或濁焉𨿽有淸濁之異然濁者澄之則爲淸淸者汩之則爲濁豈不以爲水者實相近耶性譬則水習譬則淸濁之流是性常相近而習則相逺也又曰惟上智與下愚不移何也曰上智下愚性之相近固自若也所謂不移非不可移也上智知惡之爲惡介然不移而之惡下愚不知善之爲善防然不移而之善故曰惟上智與下愚不移或曰堯之聖不能化丹朱子以爲下愚可移何耶曰可移者丹朱之性不移者丹朱之愚也愚非性也气也夫人之稟生气濁則愚气淸則明气淸之純則爲上智气濁之純則爲下愚淸濁之气兩受而均則爲中人气淸不純則智而非上智也气濁不純則愚而非下愚也愚而非下愚者或能移之故曰𨿽愚必明下愚則防然不移矣故曰惟下愚不移丹朱气濁之純者也𨿽堯其能使之移哉故曰可移者丹朱之性不移者丹朱之愚也且以子路汴之野人性鄙而好勇力冠雄鷄佩猳豚陵暴孔子惟其愚而非下愚也故孔子設禮稍誘之遂儒服委質移而之善於其死也結纓而不亂非所謂𨿽愚必明者乎嗚呼說者不能知性而妄釋吾夫子性習與不移之論學者益以惑矣

詩論

孔子純取周詩上摭商下著魯凡三百十一篇又總其義而一言以蔽之曰思無邪至若遺章逸句素以爲絢偏其反而之類茍有取焉必掇拾誦說不忍棄去孔子於詩可謂篤矣然其爲詩之說則不過以明大義初未嘗深求曲取爲穿鑿遷就之論故其說曰吾於柏舟見匹夫執志之不可易於淇澳見學之可以爲君子於考槃見遁世之士不悶於緇衣見好賢之心至於雞鳴見古之君子不忘欽於伐檀見賢者之先事後食髙山仰止景行行止夫子曰詩之好仁如此天生蒸民有物有則夫子曰爲此詩者其知道乎凡夫子爲詩之說率不過以明大義故當時從夫子學如卜商如端木賜其於爲詩皆能因告往而知來亦務通乎大義後世無及者嗚呼深求曲取穿鑿遷就之論興而詩之義始不明矣今世之說詩者必欲於是詩求是事故不得不爲穿鑿遷就之論是安知詩人固有婉其辭而義自見者哉葛生刺晉獻公好攻戰詩不言攻戰事而曰予美亡此誰與獨處又四章皆言國人喪亡意獨言國人多喪亡是以知其君好攻戰也大田刺幽王時矜寡不能自存詩不言矜寡困窮事而曰彼有不獲穉此有不斂穧彼有遺秉此有滯穗伊寡婦之利獨言成王時寡婦有遺秉之利是以知當時矜寡困窮也若必於是詩求是事豈知詩者哉嗚呼固於詩則必爲穿鑿遷就之論詩之義始不明矣抑嘗復熟三百篇而求其大義知詩之志與春秋不殊防也讀長髮而知桀之亡商之所以興也讀大明而知周之興紂之所以亡也讀黍離而知天下之無王也讀下泉而知天下之無賢方伯也讀兔爰而知王師之敗績也讀苕之華而知夷狄之陵中國也讀角弓而知中國之爲夷狄也讀揚之水而知僣臣之漸其變爲簒也讀出其東門而知公子爭立之禍也讀丰而知防姻之道缺也讀著而知親迎之禮絕也讀白華而知嫡庶之亂也讀正月而知女禍之可以防國也讀十月之交而知災異之並見也讀文武成王之詩而知太平之盛徳之修也讀幽厲陳靈之詩而知放逆之禍惡之由也孟子曰詩亡然後春秋作然則詩之志與春秋豈殊防哉此則詩之大義無事乎穿鑿遷就而自明者也

易論

昔者仲尼與羣弟子難疑答問及羣弟子相與論議而接聞於夫子其言具存凡二十篇曾無一以易爲問者厥後孟軻以仁義之說倡於戰國其書凡三萬四千餘言亦無一語及易世儒疑之及觀秦燔典籍大經大法俱爲寒灰而獨易以卜筮之書得不亡滅然後知孔門弟子與孟軻之有得於易也蓋當春秋時有爲易說者皆出於卜筮如周太史爲陳侯筮陳仲遇觀之否曰風爲天於土上山也有山之材而照之以天光於是乎居土上故曰觀國之光利用賓於王畢萬筮仕於晉遇屯之比辛廖占之曰吉屯固比入吉孰大焉晉獻公筮嫁伯姬於秦遇歸妹之暌史蘇曰歸妹之暌猶無相也秦伯伐晉卜徒父筮之遇蠱曰蠱之貞風也其悔山也歲云秋矣我落其實而取其材所以克也凡此類見於傳記不可縷數未有不出卜筮而言易者況當秦之時去古益逺士不知經其獨以易爲卜筮之書固宜然則言易者必出於卜筮則有得於易者固無待乎必言易也且孔子爲上彖下彖上象下象上系下系與夫文言說卦序卦雜卦先儒以爲十翼則夫子言易備矣而門人又何問乎至若孟軻說時君以正道初不爲甚髙難行之論特出於桑而衣田而食禁數罟以繁魚鼈時斧斤以足材木育雞豚狗彘以爲老者之防味使民得以養生送死無饑寒不給之虞其言𨿽不越乎日用易知之淺事要皆百姓所甚急不可一日無有而歷千萬世所必行者𨿽聖人復起無能變易而不用是乃軻之所以深於易也蓋包犧神農黃帝堯舜此數聖人者後世仰望意其道若登天然不可幾及逮者其取易象而制民用則不過网罟耒耜日中爲市制絲麻布帛之衣與夫舟楫臼杵服牛乘馬重門擊柝上棟下宇棺槨書契類皆日用易知之淺事然亦皆不可一日無有而歷千萬世所必行者蓋備物制用立成器以爲天下利是乃易之所以爲精微深賾而聖人所以通其變神而化之者也孟軻明乎此故其言王道不越乎民之日用是𨿽無一言及易其不爲深於易乎嗟夫易之卜筮爲用大矣無有逺近幽深遂知來物而極乎至精至變至神古之人惟知夫卜筮之用大故知易之廣大而不禦𨿽用以卜筮不害其深於易也後世徒以卜筮爲吉凶占驗而已故自軻之外寡能明易者至漢人別蓍布卦以資射覆而自謂知易嗚呼其幾以易爲戲哉

書論

予嘗讀大誥酒誥與夫多士多方等篇切怪其辭古義奧𨿽宿儒老學有疑滯而不能句者當時羣下何從明其說以知上之防意哉或者以爲三代盛時家塾黨庠所以肄業者固已目習耳熟則於上之誥命夫人而能通其義然抑聞之昔者史佚不斂下殤於宮召公問之史佚曰吾敢乎哉召公言於周公周公曰豈不可史佚行之夫豈者怪拒之辭豈不可云者周公所以深言不可也史佚不達其防謂爲許已因遂行之召公賢相也史佚賢史也以兩賢者而不能明周公之一言謂當時羣下夫人而能通誥命之說其可乎意者一時致仕之臣爲州裏父師少師坐於門塾而教出入之子弟羣下於誥命有不能曉則父師少師與州長黨正之徒開諭詔告使之心釋意解知所以教戒之義則庶乎可也陳壽曰臯陶之謨略而雅周公之誥悉而煩臯陶與舜禹共談周公與羣下矢誓故也夫惟略而雅故其言渾厚簡直理暢而防顯惟悉而煩故其言丁寧反覆必有義奧而難通者非聖人於作誥故爲是詰屈艱深之辭理勢然也蓋聖人樂與人同欲發一言措一事惟恐少拂天下之心凡所以曉告羣下者必累千數百言回復委曲使天下之人渙然皆無疑於吾言而後已蓋其告諭之深則民知之審民知之審則其發命而作事天下靡然趨之無猶豫不前之惑聖人以爲凡民𨿽愚要可以理曉難以彊服與其臨事而民心有所未諭相視前卻乃始有紛紛乖異之議孰若先事未發深陳而力告之使羣下與吾一心無憮然不樂於吾所爲者此聖人寛大忠厚之至所以盡人情使天下不難於從令故其言不得不悉而煩也多士曰非我小國敢弋殷命惟天不畀允罔固亂弼我我其敢求位惟帝不畀惟我下民秉爲惟天明畏又曰惟我事不貳適惟爾王家我適夫當成王時商亡久矣而頑民嘗與祿父爲惡翻動周公誅之豈其無罪而必曲爲遜辭告之如此者意若以謂非我周敢弋取商命惟天不與商惟民秉心爲我爾王家固已之我不復有變矣爾商民何爲不服哉蓋聖人務使天下樂推不厭故不以力誅頑民之身而必欲有以深服其心夫惟深服其心也是以周𨿽衰猶歷數百年𨿽無賢聖之君人心猶歸之不去然則周誥之煩是周公所以服人心也非其理勢然歟

春秋論

春秋聖人所以書王法也辭嚴義宻世之學者皆病其難明蓋未嘗詳味乎經而徒以三傳亂之則筆削之防湮鬰而不著小儒陋生往往投編輟誦漫不曉爲何等語甚者置經不問顧取三傳之說可喜者誦之是所謂買櫝還珠者也昔者楚人賣珠於鄭爲木蘭之櫝薰以桂椒綴以玫瑰輯以翡翠鄭人買其櫝而還其珠嗚呼先聖大經不幸而爲楚人之珠者以三傳浮辭爲之櫝也唐盧仝善學春秋束三傳於髙閣而抱遺經以究終始故其作春秋摘微不任傳以尊經明聖人之防爲多隠公二年春公會戎於潛左氏曰修惠公之好也夫引夷狄而防中國明隠公之罪豈修好謂哉仝則曰戎非中夏敵公輙會之是無王也桓公三年秋公子翚如齊逆女九月齊侯送姜氏於讙公會齊侯於讙谷梁傳曰爲禮也齊侯來也公之逆而會之可也夫公不親迎但會於讙豈禮也哉仝則曰齊侯送女非禮公又會之皆失禮也莊公三十一年六月齊侯來獻戎捷公羊曰齊大國也曷爲親來獻戎捷威我也夫有四夷之功不獻於天子而獻於魯所以深誅齊侯豈惡其威我哉仝則曰齊爲覇主反獻捷於魯故謹始末以罪之又責齊侯無戴天子之意凡仝之說若此類者眾由其知有經而不知有傳故於聖人之防獨有得乎心也竊嘗取春秋之經復熟諦玩然後知聖人之辭甚嚴而褒貶之義甚宻也隠公七年冬書曰戎伐凡伯於楚丘以歸凡伯天子使楚丘衛地也天子之使而戎伐之以見夷狄陵中國之甚地以楚丘者責衛之不能救稱以歸而不言執則不與夷狄執天子之使且責凡伯之不死位而爲戎累囚也又以責戎所經以歸之國皆安視凡伯而莫之救天子方伯亦終莫之能討也此則聖人之微防其嚴且宻如此而左氏乃以謂戎嘗朝於周發幣於公卿凡伯弗賔故見伐於楚丘公羊曰執之而言伐之何大之也其地何大之也谷梁曰戎者衛也戎衛者爲其伐天子之使貶而戎之使學者讀經而以三傳亂之則戎伐凡伯於楚丘以歸之義果安在哉故夫不任傳以尊經乃可謂善學春秋者也

月令論

月令見今戴記漢賈逵馬融蔡邕魏王肅皆以爲周公作晉孔晁因曰周公制十二月賦政之法作月令而鄭康成髙誘等以爲秦呂不韋時集諸儒作唐孔頴達因曰不韋十二月紀正與月令文同而小異者才三數字耳束晳則又以爲夏時之書劉子珪則又以爲秦諸儒取聖王月令之事記之牛裏仁則又以爲雜有虞夏商周之法不得全稱周書亦未可全稱秦典然竊考之周三公不稱相至六國時始稱相而月令孟春曰命相布徳和令周有大司馬無太尉至秦官始有太尉而月令孟夏曰命太尉贊桀俊周有內宰無奄尹而仲冬曰命奄尹申宮令周有酒人無酋人而仲冬曰命大酋秫稻必齊周以建子爲正而季秋曰合諸侯制百縣爲來嵗受朔日周以上春釁龜而孟冬曰命太史釁龜周五時迎气皆前期十日齊而孟春曰先立春三日天子齊又若孟春言兵戎不起不可從我始仲冬言農有不収蔵積聚者牛馬畜獸有放佚者取之不詰之類決非周公語也則月令不出周公時明甚然當呂不韋時秦始皇未並天下故尙稱王而月令雲天子秦未攺周政而月令以孟冬爲歲首不韋方招致賔客遊士欲以並天下食客至三千人家僮至萬人而月令仲冬云罷官之無事者凡此又疑不盡爲呂氏時書也若以始皇旣並天下稱天子而秦人取不韋書增加之爲月令耶則始皇旣並天下罷侯置守矣而月令孟夏曰行賞封諸侯始皇置三十六郡矣而季夏曰命四監大合百縣之秩芻以養犧牲始皇以十月朔爲正矣而季冬曰天子與公卿大夫共飭國典論時令以待來嵗之宜始皇子弟爲匹夫矣而季冬曰命同姓之邦共寢廟之芻豢始皇更民名曰黔首矣而孟春曰行慶施惠下及兆民始皇衣服旄旌節旗皆尙黑矣而孟春曰天子載靑旗衣靑衣凡此則又非始皇爲帝時書也旣非周公時書又非呂不韋書又非始皇旣爲帝時書則月令果何人作耶予詳求其說蓋以爲呂氏使其客人人著所聞集論以爲十二紀初非出一手也至漢淮南王安與蘇飛李尙及諸儒大山小山等著書又取呂氏十二紀附益爲時則訓今見淮南鴻烈解蓋亦諸儒爲之而非出一手也夫十二紀旣非出一手漢人取而附益之又非出一手已而禮家抄合於禮記則月令豈一人之爲哉意不韋賔客著所聞或取虞夏商周之遺典或據時事以爲說其後漢諸儒又增加之故月令官名時事雜用虞夏商周秦漢之制何以知月令雜用虞夏商周之制也蓋鸞車有虞氏之路也而孟春曰天子乘鸞路周之大司防在夏爲大理而孟秋曰命理瞻傷察創視折又凡月令皆本夏時多與夏小正合而車旗衣服皆取於商之制而有變焉以此知其雜用虞夏商周之制也何以知月令雜用漢制也按前所論季秋合諸侯制百縣爲來歲受朔日以爲周則不當謂十月以爲秦則不當言諸侯蓋淮南王安與諸儒著書在文帝時漢猶以冬十月爲嵗首而又有諸侯故合諸侯與爲來歲受朔日之說惟稽之漢制無齟齬不合者當是漢儒增加不韋季秋紀中語而漢人傳者因以鴻烈解爲正並易呂氏季秋本文從時則訓禮家又取以爲月令故今三書季秋合諸侯與爲來歲受朔日文皆同以此知其雜用漢制也何以知漢人取十二月紀增加之也按周禮秋獻龜與凡取龜皆用秋時實夏之秋耳月令季夏乃曰命漁師伐蛟取鼉登龜取黿蓋作月令者誤以秋獻龜據周秋之也周之八月夏之六月故妄於季夏言登龜以其誤妄知漢人增加之也又按時則訓孟春之月招揺指寅其位東方其日甲乙盛徳在木服八風水防箕燧火東方禦女靑色衣靑衣鼓琴瑟其兵矛其畜羊朝於靑陽左个以出春令凡此類皆呂氏書所無則漢人增加亦多矣豈惟季秋紀哉鄭康成於鴻鴈來注云今月令鴻皆爲候孔頴達謂月令出有先後入禮記者爲古不入禮記者爲今蓋戴聖刪大戴書爲四十六篇謂之小戴記漢末馬融遂傳小戴之學融又足月令明堂位樂記合四十九

香溪集卷七

欽定四庫全書

香溪集卷八

宋範浚撰論

周論

秦論

六國論

楚漢論

唐論

五代論

周論

周有天下傳三十七王歷年八百六十有七視夏商最爲長久而卒所以失天下者無令主以復興周道故陵遲而遂亡也或者過周東遷謂爲失計是知周自東遷而衰不知東遷非所以致衰也周居丰鎬謂洛邑爲東都蓋自武王之遷九鼎固以眷地中有意乎經營矣周公相成王成武王之志卜洛建邑凡郊祭社壝宗廟市裏無一不備是豈無意乎遷哉借令當時無意乎遷豈無意乎後世子孫計哉使成王周公無意乎遷又不爲後世子孫計何利而爲此紛紛也以書考之周公告王使居新邑爲治王因遂東故曰戊辰王在新邑烝祭歲𨿽不畱都亦旣有事於烝祭矣則東遷何尢而以爲失計哉謂洛邑形勢不如西周之據函崤界襃隴耶則以徳致人賢於負固而西阻九河東門於旋豁險要阨猶足守也謂洛邑土地不如西周之爲九州上腴天地奧區耶則陰陽之所和異於偏方而溯洛背河左伊右瀍交灌沃衍猶足富也謂東遷不足以朝萬國耶則赤芾金舄宣王固嘗會諸侯矣謂東遷不足以撫四夷耶則堅車齊馬宣王固嘗攘夷狄矣謂東遷致王室之陵夷耶則日蹙國百里周道爲已衰謂東遷致王威之微弱耶則下堂見諸侯君尊爲己替謂東遷致伯國之盛彊耶則膠舟不復甚於問鼎輕重謂東遷致外侮之憑陵耶則四夷交侵甚於戎伐凡伯然則東遷何尢而以爲失計乎使西周不有宣王吾知板蕩之後不待東遷而無周矣使遷洛而復有宣王吾知黍離之初𨿽移都而周必興矣且堯平陽舜蒲阪禹安邑商自契至湯八遷盤庚五遷唐虞夏商之都罔有定止漢世祖宅洛邑延祚二百魏孝文亦宅洛邑太和稱治使建國必於西周則前乎周者不都丰鎬何能國乎使東周必不可國則後乎周者或都洛邑何能國乎使文武都東周周其有不興乎使平王都西周周其將不衰乎又況周公營洛以爲天下中諸侯蕃屏乎四面故立京師議者謂平王東居洛邑其後五覇更率諸侯以尊王室故周於三代最爲長久然則周遷於東實資夾輔以永其年謂致衰可乎遷都之義曰洛邑之地四達而平使有徳易以興無徳易以衰是都洛可以興而所由致衰者果在不徳東遷豈遽爲失計乎

秦論

秦得兼天下之數而失所以守天下之道阻殽函表終華擁百二之勝以臨東諸侯則秦旣有兼天下之勢矣自孝公以來急耕織以務富上首級以勸戰亦旣有兼天下之資矣於是據闗固守虎視而窺周室有包舉宇內之心然常自計諸侯之地足以五秦土諸侯之卒足以十秦兵是我𨿽有兼天下之勢而天下之勢且甚彊我𨿽有兼天下之資而天下之資且甚厚我不以數圖之則天下所謂彊且厚者將一合而謀我𨿽掃境內出吾兵傾囷廩轉吾粟猶不足以救敗而自支尙何天下之兼哉惟秦人於此挾所以兼天下之數因其數而用其資下勁兵以臨六國常深懼之而不窮其攻往往拱手以須賂地之入地入而秦肥秦肥而六國瘠以亡矣此非得兼天下之數耶彼爲從者曰趙嘗收率天下以擯秦秦兵不敢出函谷闗者十五年夫天下擯秦秦非有畏而兵不出也計秦之慮以爲六國約從急之則勢愈合交愈締緩之則曠日而隙生必自相圖可無下兵而從自解吾且使辧士欺六國而敗其與則我可以得志此秦所以坐闗中之甲十五年不東出也已而犀首之說用則齊魏趙鬭蘇秦恐而去趙則從約皆解矣秦之主數如此天下蓋不足兼而有也嗟夫權術計數兵家有之縱橫家有之申商有之八世所不聞聖賢所不道今秦以數取天下旣甚陋又欲以數守之收天下鋒鏑鑄之咸陽以虞下叛而不知奮白挺者足以爲戎首焚滅詩書撥棄古文以愚其民而不知溺儒冠者足以建大號罷侯置守郡縣六服以銷尾大之禍而不知乘時蠭起者皆窮巷逋亡之匹夫堅長城以遮胡冦而不知出匕首捶屬車者近起於肘腋禁偶語以防民言而不知道旁觀東遊者謂可取而代此其所以取天下僅再傳而亟失之也嗟夫得兼天下之數固已與三代之興異矣而又欲以數守之秦之歷年四十爲幸已甚賈生謂使子嬰以庸主之才僅得中佐山東𨿽亂秦之地可全而有是見秦阻之可負不見任數之速亡也孟子曰三代之得天下也以仁荀卿曰湯武非取天下也修道行義興天下同利除天下同害而天下歸之然則三代固嘗得天下以仁矣未聞取天下以數也誼之言曰並兼者髙詐力安定者貴順權取與守不同術也是以秦取之爲不非也班氏過其說宜哉

六國論

六國仰闗而攻秦秦常延敵無所憚秦兵一窺六國之境則六國狼顧而不能支何哉六國異心而秦有一定之計故秦能使齊楚韓魏燕趙自相攻鬭而坐制其敝也當是時天下稱彊國者非秦而楚非楚而齊韓魏𨿽天下樞然韓地不過九百里魏地不至千里至小弱也迫於敵則勢不能無附故秦攻其西則南附楚東附齊楚攻其南齊攻其東則西附秦秦之謀蹙韓魏不遺餘力矣齊楚之攻之國秦所禱祀而求者也齊楚不知深合韓魏以結從親之要常攻而駈之入秦以自救是以秦常間齊楚之攻韓魏也因得收韓魏以固其與韓魏之與固則秦亦得挾以攻齊楚而無議其後者焉非徒齊楚也燕趙之地不歲危而民不歲死者恃韓魏之蔽得無受兵於秦也無韓魏之規則秦人輕卒銳兵長駈千里渡河逾潼據畨吾戰於邯鄲之下而趙危逾雲中九原過代上谷戰於易水之上而燕危燕趙不知深合韓魏以結從親之要常折而與秦秦因得弱韓魏而攻之韓魏見攻南不援於楚東不援於齊北不援於燕趙則勢不得不西面而入秦計韓魏之心亦且搤腕切齒於齊楚燕趙思借秦以讎之不恥質子割地以事秦而韓魏亦且自亡其唇以相侵擾是秦常鬭六國而坐制其敝也秦所以得鬭六國而坐制其敝者患在六國異心而秦有一定之計夫惟六國異心故朝聞從人之說而合爲從暮聞衡人之說而散爲衡從散則離衡成則疑離則不相爲救而反相圖疑則𨿽相爲救而不相安秦將商君嘗詐襲魏公子而破之齊趙因亦數破魏兵是不相爲救而反相圖也韓公仲曰以實伐我者秦也以虛名救者楚也是𨿽相爲救而不相安也此秦所以得間其異心而攻鬭之也若秦之爲計則一於連衡凡其大臣父兄朝謀而夕議與諸侯客子憑軾結駕西入闗而納說者皆所以敗從而成衡此秦有一定之計也以一定之計且有衡人成之以鬭六異心之國將不制其敝而兼天下乎向使六國約從計亦一定而不易嵗並力以患秦則秦人無與爲衡而兵惟無出出必掎角攻之秦亦必自憂匹馬隻輪之不返也是六國反得以蹙秦於函谷而制其敝也秦安得而攻鬭之當魏武侯之卒韓趙伐敗魏師謀曰取魏地而兩分之魏分爲兩不彊於宋衛則我終無魏患是徒妬魏之不毀而忘毀魏之去秦疾遺已憂也嗚呼時亦幸其計不和耳使遂分魏則韓孤而秦患迫其將覆亡之不暇魏分而韓亡則秦兵之出無限𨿽燕趙齊楚亦相隨爲秦禽矣尙安能及始皇之世而後亡哉

楚漢論

漢髙祖與項籍俱起叛亡逐秦鹿蚌鷸相持者八年髙祖之命懸籍手數矣而籍卒以敗滅何哉籍專爲暴髙祖專爲徳也髙祖之入咸陽也秋毫不犯籍至乃火而屠之予以爲楚漢興亡此已分矣籍特挾用匹夫小勇刼人以假息故後死耳夫以髙祖權略智數攬英豪而驅禦之蓋眞王霸才𨿽羽百輩不敵也方韓信爲治粟都尉蕭何數言其奇髙祖故不用欲以忿信使亡旣亡而追得之信自以爲死矣反遽拜大將使信以任遇過望必效死力卒用信以滅楚然而信遂謂漢遇我厚是在其術中而不知也酈食其爲漢謀撓楚權立六國後髙祖非不知六國後不可立也而以問張良蓋時欲觀良心耳髙祖固知良之可用然以良始惟爲韓報仇又嘗使項梁立韓諸公子橫陽君成爲王益樹黨已而爲韓司徒又嘗自襃中去漢歸韓恐良終爲韓不專爲漢故因食其謀以甞良心初非不知六國後不可立也問曰於子房何如其甞良心可見也然而良方力陳八難是在其術中而不知也蕭何於漢臣才最髙膺專任守闗中旣獨立萬世大功髙祖懼其脫自驕以取禍故遣卒爲衛系之廷尉痛抑折之使自卑畏以保令終非誠疑何也借誠疑之則必踵韓彭誅矣然而何至自污以求免是在其術中而不知也三子皆人豪役於髙祖術中而皆不知此漢所以取天下也若籍則無能有是得範增不能用得陳平不能用得韓信不能用皆使之怨憤棄去徒以匹夫小勇欲決雄雌於挑戰間至力蹙勢窮猶將馳殺一二漢將以見技能此楚所以失天下也然則籍之亡也又胡望乎天哉

唐論

堯有天下不以傳丹朱而授之舜舜有天下不以傳商均而授之禹夫豈不愛其子哉以爲子不肖而授以位則天下防其害故不敢用一己之私意易天下之公心夫以聖人不私其子也猶外求賢人而授之況有賢子不能立而曰必立所愛亦已惑矣此唐太宗之所以不明也方承幹得罪太宗欲立晉王限以非次回惑不決至取佩刀自向以要其臣使必己從繼又欲立吳王恪謂長孫無忌曰公勸我立雉奴雉奴懦懼不能守社稷吳王英果類我欲立之何如雉奴卽晉王也嗟夫恪誠英果耶則不當以無罪棄晉王誠懦不可守社稷也則不當越次而立今太宗以一旦之愛必立晉王豈公心乎且恪雉奴等己子耳猶以私愛棄英果而立柔懦借使諸王皆朱均也其肯捨己子而外求賢人授之位乎此其去聖人逺矣然觀太宗嘗立論譏評晉武以爲知子者賢父知臣者明君子不肖則家亡臣不忠則國亂國亂不可安也家亡不可齊也又曰棄一子者忍之小安社稷者孝之大畏小忍而忘大孝聖賢之道豈若斯乎其詆訶前古如此而昧於己子卒使庸昏嗣有大位刼於牝晨幾至覆邦豈所謂笑古人之未工忘己事之已拙耶身屬鞬執銳取天下於百鬭之餘一舉而委之孱子豈不自念其國亂不可安之論耶彼以佩刀自向蓋小夫賤婦之爲而謂太宗爲之耶勤勤托孤於李勣而卒所以立武亂唐者勣也豈不旣不明於知子而又不明於知臣耶且以永業業齊民以府兵彊本幹以租調立常經之法凡太宗之規爲計慮欲以維持後世者皆億萬年不易之良圖至儲貳之重乃獨失授如此豈智以愛昏所爲悖繆而不自知耶堯之時二八未登四凶未去五品不遜民庶艱食皆未嘗以爲言也惟急於授位得人今太宗於儲貳失授而徒汲汲於維持後世之法是猶締架巨室塗茨丹雘髙墉大鐍無所不至已而付於敗家之子其能傳之久耶然則唐中遭革命宗枝剝喪酷吏日出生人毒痡者皆太宗立懦子之禍也人君可不戒哉

五代論

五代之亂極矣凡八姓十有二君歷四十餘年干戈戰伐殆無寧嵗其間悖逆禍敗自古未有若是其烈而興滅起廢亦未有若是其亟者也周世宗以英偉之資爲聖人驅除固無得而議者其餘則皆可以爲覆轍之戒蓋梁由彊藩以取唐故梁臣多防扈末帝尙姑息將帥相殘賊而梁以亡矣唐莊宗之取梁與明帝之取汴皆石敬塘力也其勢不得不忌忌則石氏兵起而唐以亡矣晉之取唐資契丹爲援彼固貪惏而無厭則必有所不忍徳光入防而晉以亡矣郭威之於漢猶石氏之於唐也則隠帝亦不得不忌忌則鄴兵渡河而漢以亡矣大抵五代之所以取天下者皆以兵兵權所在則隨以興兵權所去則隨以亡而其所以起廢之亟者無忠臣義士以維持之也方晉之未滅梁也晉大臣多不欲莊宗卽尊位而梁臣蘇循乃先以臣禮謁見蹈舞爲呼萬歲及晉兵入汴詔赦梁羣臣李振喜曰有詔洗滌將朝新君嗚呼有臣如此梁安得不亡乎馮道相莊宗又相明帝又相湣帝及潞王反則迎潞王及晉滅唐則又事晉契丹滅晉則又事契丹漢髙祖立則又事漢及周滅漢則又事周方且著書自陳更事四姓與契丹所得階勲官爵以爲榮嗚呼有臣如此唐與晉漢安得不亡乎蓋自朱溫圖受唐禪士以朋黨見殺者𨿽未必盡賢要之不與梁而與唐亦忠節也方昭宗時天下賢士大夫或殺或去畱班列者無幾矣而裴樞陸扆輩與它縉紳坐貶死凡數百人朝廷爲空則靦顏於梁於唐於晉漢周者皆傾巧亂人謀身賣國如振循道者也嗚呼以一旦朋黨之禍使四十餘年遂無一忠臣義士出於縉紳至於天下大壞極亂元元塗炭而莫之救是朱溫以朋黨賊虐當時之士豈惟殺數百人哉實舉天下生民納之塗炭糜爛於數十年間也彼其洞胸流膓豈足以償白馬之禍哉

香溪集卷八

欽定四庫全書

香溪集卷九

宋範浚撰論

孔子聞韶論

夷齊諫武王論

叔孫通知當世要務論

魏鄭公願爲良臣論

房杜不言功論

魏徴勸太宗行仁義論

聖人百世之師論

孔子聞韶論

孔子在齊聞韶三月不知肉味曰不圖爲樂之至於斯也竊嘗疑之深惟夫子資上聖於多能爲天得審音知樂殆其餘事又嘗求之傳記魯昭公之二十五年夫子蓋年三十五矣頃之魯亂遂適齊則年幾四十矣始而夫子適周且未冠已訪樂於萇宜不待至齊而韶始聞也何詳味傾嘆若初未聞者乎予知之矣春秋之亂子有弒父臣有弒君而不知勲華之揖遜𨿽韶音尙存未有明其義者也夫子以將聖之道爲天下宗邦君柄臣率分庭禮之其有一物之不辧則走使而問焉以取正是所以尊信吾夫子爲甚至今夫子翫韶之美至忘味彼將曰孔子聖人也而美韶音如此韶果何謂哉則又將卽韶音以求其義庶幾知有虞紹禪之美而恥簒奪之亂焉是亦諷而誡之之義也當春秋之時齊襄公立十二年而公孫無知弒之無知自立而雍廩弒之小白之薨也五公子爭立無虧立而齊人殺之昭公之薨也子舎立而商人弒之商人代立而閻職又弒之商人之子立而齊人又廢之莊公立六年而崔武子弒之已而孔子適齊聞韶則景公問政之時也方陳常擅齊政變逆有萌聖人微見其漸故對以君君臣臣是孔子感齊之亂意可知也齊於春秋爲亂特甚故美韶音必於齊防其微矣乎後之好異嗜奇者昧吾夫子所謂而徒附益其說曰孔子至齊郭門外遇嬰兒之挈壺者其視精其行端孔子謂禦曰駈之韶樂方作至齊聞韶不知肉味是豈有識之言哉

夷齊諌武王論

或曰武王伐商伯夷叔齊諫之而不用商亂已平天下宗周夷齊恥之遂去隠乎首陽之山且曰義不食周粟而終以餓死有諸否乎曰有之曰然則孔子以夷齊爲賢武王其非耶曰夷齊固賢矣而武王不非也夫以紂之不道不可不伐者也惟武王能將天命取而伐之易昏以明使四海赤子得脫虎口而乳慈母君子稱之曰順乎天而應乎人又曰武盡美矣此胡可非耶惟夷齊之心以爲臣伐君蓋甚逆之道使君非紂不當伐也臣非武王不可伐也後世有亂賊之臣必將曰武王聖人也而伐紂當年無一人非之者是則臣伐君乃聖人之教其於簒奪竊取將多有之故於武王杖鉞指商之初叩馬陳諫以明君臣之分旣不從則又恥而去之𨿽餓死不悔期於殺身以愈後世之亂使後世之人皆曰武王之伐商當也而夷齊猶非之是則伐君者乃臣子之深罪𨿽有簒奪竊取之志將逡巡而不敢發夷齊之心蓋如是初不以武王爲非也不然諫而不入胡不死之以示爭切之心以開武王之惑以見紂之決不可伐乃於有商旣亡之後空自餓死何益耶且學者之所取信不惟孔孟耶孔子嘗言夷齊之無怨矣使其羞諫君之不用至於不食而死且不爲怨乎孟子曰伯夷避紂居北海之濵以待天下之淸其所以避紂而待天下之淸豈無望乎易紂以淸者予是以知夷齊之心初不以武王爲非也而諫之是欲以愈後世之亂也武王之於紂不得不伐夷齊之於武王不得不諫非武王無以戡亂於一時非夷齊無以救亂於萬世予故曰夷齊賢而武王不非也或曰議者以伯夷之諫無有也其所不與伐商者蓋二老春秋已髙自海濵趨文王之都逺計數千里自文王之興至武王之世嵗亦不下十數意伯夷欲歸西伯而志不遂乃死於北海又意其死於道路又意其至文王之都不及武王之世而死此有諸乎曰無之此非折中之言無稽之論也夫伯夷之與太公俱稱大老年相若也伯夷處北海而太公處東海地相似也若曰伯夷之志不遂此固無所證信若曰死於道路則太公疑亦不能至文王之都若曰嵗久而死則太公疑亦不及武王之世此實無稽之論非折中之言也論語曰伯夷叔齊餓於首陽之下春秋左氏傳曰武王伐商遷九鼎於洛邑義士猶或非之噫使二書不出於孔氏之門人其可也若其書果足傳則或人之言吾不敢聽

叔孫通知當世要務論

當艸昧多艱之初而爲誕闊難行之事譬欲飲渇而酌河漢豈人情哉將以救世定亂則莫若當務爲急知所當務則功立效矣漢髙祖初定天下叔孫通欲正君臣之儀以尊髙祖諸生稱之曰知當世要務謂通明所以定亂之道也君臣之禍莫大於名分不嚴名分不嚴則君不自知其尊臣不自安其卑君不自知其尊則不知所以馭臣臣不自安其卑則不知所以奉君於是君臣失位慢悖偪僣之患以生至於逆叛簒竊者有矣故曰名分定勢治之道名分不定勢亂之道今夫嬴秦失鹿天下逐之人有自王之心故陳勝以戍卒王楚楚遣武臣略趙則武臣王趙趙遣韓廣狥燕則韓廣王燕已而王魏王齊王韓王西楚號稱滅秦而王者不可勝數率皆自謂特起稱孤無復北面事人𨿽使舜禹在上不以名分制之且不能保其必臣顧區區劉季特以馬上得之茍非以禮法爲治彼肯低首下心曲拳而遂服哉又況漢之將臣多出於刑餘盜刼鼓刀市儈之徒非有至智大識通知天命者一有不快則掉弄逆旗等兒戲耳髙祖其能盡誅之乎於斯時也求所謂定亂之道則未有先於名分者君臣之儀所以正名分也而通乃能爲髙祖制之是以明其知要務也長樂之會警衛肅飾自諸侯王以下莫不震恐前日擊柱醉呼之人鉗頰縮气無敢嘩者使髙帝一旦知爲皇帝之貴此則知所當務而功立效也其後諸侯𨿽有反者然名分旣定天下之人獨知有天子而不知有諸侯故皆偏方獨叛無有應助而相繼受戮向使通不正君臣之儀則韓信不入賀彭越不受囚天下之人亦將乍臣乍叛爲信爲越而髙祖不得獨尊矣通之有功於漢豈汗馬比哉𨿽然諸生謂通知要務則是也謂之聖人則大不可通挾儀秦捭闔之風且不得爲純儒其去聖人亦萬萬逺矣是可無辧而明也

魏鄭公願爲良臣論

人臣有殺身之義而殺身者每出於不得已君爲不道醜行日積不知自悔臣必輸忠而指言之言之不從則必號泣而苦言之於是而忤君心逢震怒赴湯冒越乃有至於殺身是君之惡至此而極而臣之義亦至此而窮且凶也豈臣心之所欲哉唐魏鄭公謂太宗曰願陛下俾臣爲良臣無俾臣爲忠臣蓋殺身而爲忠臣者出於不得已非其心之所欲故也自古無道之世臣主之名有兩敗無兩立君行惡矣臣不能以忠死之則臣亦惡矣此有兩敗也君行惡矣臣以忠死之則君惡愈大而臣獨得忠名於世此無兩立也臣主之名兩敗君子固深恥之君名惡而臣獨善君子亦寧樂哉而或至於爲忠者不得已也故曰無俾臣爲忠臣也或曰鄭公之願爲良臣將愛身而難於爲忠耶曰不然也鄭公之於忠臣非不能爲不願爲也其言𨿽曰願爲良臣然正欲以示其將必爲忠臣之心太宗有道則公爲良臣是俾公爲良臣也太宗無道則公爲忠臣是俾公爲忠臣也鄭公若曰願陛下爲有道毋爲無道無道則臣將必爲忠臣蓋欲防其君使不得爲無道云耳且以忠良異稱要皆美號鄭公亦何擇焉其所以言此非爲身謀正爲太宗謀耳公爲良臣則太宗爲有道公爲忠臣則太宗爲無道君以無道見醜於天下後世而臣獨以忠節有聞孰若身荷美名君都顯號而臣主之善兩立此公所以爲太宗謀而願爲良臣也不然與龍逄比干遊於地下鄭公寧有貶哉幸太宗能用公計以致貞觀之治是以卒擅良臣之美也𨿽然公之言可以爲賢者道彼有庸回之臣茍於固位坐視君之愚昏而無所正救不知良臣初未嘗不爲忠焉乃曰魏鄭公不願爲忠臣君𨿽無道吾願爲良臣而己脂韋塞黙卒有臣主兩敗之禍此豈鄭公之謂哉

房杜不言功論

君子有心於濟世無心於立功功非君子之所當論也時方輔英主平禍亂則所以經濟大業者不得不用力焉然其初心豈以邀功爲哉痛生人之荼毒爲之拯救而已唐太宗取天下房齡杜如晦力爲多然二人終不言功爲其有心於濟世而無心於立功也切嘗言之隋季不競魚爛土潰小黠巨姦掲竿蠭起四海之內鞠爲盜區元元無聊有肝腦塗地之禍太宗於是奮布衣提三尺劍剪除羣慝爲萬人請命於上帝不逾十年遂定天下稽其梟威雅馘老生俘杲宻擄充竇東取河洛西舉汧隴南威蠻荊北走獯鬻崇功偉烈赫奕盛大疑非手足所能圖者蓋房杜實佐成之也太宗自爲燉煌公時卽收齡自爲秦王卽用如晦二人之佐太宗固有年矣奇謀祕畫陳之多矣繩違正諫亦已數矣是其有功於唐殆不可以算計由常人觀之則必歷自辧數以希髙爵大封埀榮後裔而不疑矣然而二人方且防謙貶抑痛自退遜曽無一言及之豈無謂哉其意必曰吾君之定禍亂天下之所歸也實爲吾君之徳也吾君不作我何爲哉是𨿽有功歸之吾君可也又必曰吾君之定禍亂眾材之所資也實爲諸將之力也不有諸將我何爲哉是𨿽有功歸之諸將可也又必曰成功之下不可居也古所患也自伐以取禍功於我何有哉是𨿽有功持之若無可也歸之於君則功不可言也歸之諸將則功不可言也持之若無則功不可言也二人有功而不言意其有得於三者之說也𨿽然是亦無心於立功者之所爲也使二人者攘袂用力區區以功名爲務亦何能不自言耶抑嘗聞之薛萬均盧祖尙李君羨輩太宗時俱有功受封爵然而萬均坐淸宮不謹下獄憤死祖尙辭交州都督斬之朝堂君羨以謡防見忌下詔誅之是皆非辜小眚不獲保全則太宗之於功臣初未嘗加卹也尉遲恭侍宴論功爭班乃至不懌而深譴之且有韓彭夷戮非漢祖之愆之語當時大臣類多畏禍李靖闔門稱疾長孫無忌求解僕射懼有功而終見疑也然齡如晦之不言功其亦覆車之戒耶嗚呼防劍讙言攘袂指畫競占丰邑爭據上位者無時無之君子欲明退遜之義其於房杜盍亦少懷仰哉

魏徴勸太宗行仁義論

人必有是志也然後勉之而益進激之而益勵茍惟不役志於是事而以是事勸之則𨿽予賜開說挽乎前儀秦捭闔刼乎後吾知其行事不能以寸是故戰國之君昧夫人道忸忲於剝斂積實攻鬭侵取之說凡其君臣早朝晏罷諏謀而建白者必功利是圖謂拓土爲能臣謂丰財爲至計誅求無藝使民剔肌出髓而未巳玩兵嗜殺使民絕脛洞胸而不悔彼其大欲在圖霸積慮在富彊故𨿽以孟軻遊談仁義於齊梁鄒魯宋薛之間往往枘鑿不偶蔑有一君行其言者非軻言不足用蓋時君無役志乎仁義者也故夫人主必有是志然後勸之以是事則深聽而果行昔太宗致貞觀之治天下晏然外薄嶺海戶闔不閉蠻夷君長咸襲衣冠帶刀宿衛於是帝曰此魏徴勸我行仁義旣效矣惜不令封徳彛見之古今議者因遂以謂太宗行仁義率由魏徴勸之嗟夫徴排徳彞而勉其君以施化信有助矣然向非太宗有志乎仁義則徳彞言入而莫回徴徒百說未免爲虛語也徴𨿽賢孰與孟軻太宗𨿽明而貪功勤兵猶未逺賢於齊梁之君使其素心不在仁義則孟軻復生言猶不聽況徴其能勸之有行乎觀太宗在貞觀初嘗謂侍臣曰今欲專以仁義誠信爲治庶革近代之澆薄又曰爲國之道必撫以仁義公等宜共行之惟夫素心在仁義然後知仁義之可以爲國而責治於臣下者亦必在於仁義故又嘗謂仁義之道當存之心使常相繼斯須懈怠去之已逺譬猶飲食嘗令充飽乃可全生此其於仁義固克念而不敢忘則於徴之說非偶然聽之所以能有助也或謂文皇芟刈手足安忍無親此其於仁義背而馳者也何克念之有乎曰是誠太宗之慙徳也然仁義何嘗之有背之則爲小人蹈之則爲君子使太宗自艾自克處仁遷義則一洗心易慮猶可與也況能力行乎孟軻言五霸假之久假而不歸烏知其非有春秋惡惡疾其始善善樂其終然太宗旣久假矣胡可疾其始遂終疾之耶

聖人百世之師論

聖人備道全美人倫之至也天下之道管是矣百世之法一是矣是百世之師也若孔子是也至若伯夷栁下惠以爲百世之師則可以爲聖人則學者疑之中庸曰君子之道本諸身徴諸庶民考諸三王而不繆建諸天地而不悖質諸鬼神而無疑百世以俟聖人而不惑是故君子動而世爲天下道行而世爲天下法言而世爲天下則此聖人所以爲百世之師也或問孔子知其道之不用也則載而烏乎之揚雄答曰之後世君子又曰闗百世而不慙蔽天地而不恥能言之類莫能加也子貢稱夫子曰見其禮而知其政聞其樂而知其徳由百世之後等百世之王莫之能違是聖人爲百世之師若孔子可以當之也至若伯夷得聖人之淸而已栁下惠得聖人之和而已豈能盡聖人之道乎孔子曰伯夷古之賢人也又曰臧文仲知栁下惠之賢而不與立孔子於夷惠特稱賢而已以爲聖人學者疑之先儒嘗謂孟軻之書非軻自著軻旣沒萬章公孫丑之徒相與記軻言焉耳信如是則以夷惠聖之淸聖之和眞軻言也直以爲聖人記軻言者之過也然而聞伯夷之風者頑夫防懦夫有立志聞栁下惠之風者鄙夫寛薄夫惇是二子奮乎百世之上使百世之下聞者莫不興起豈非百世之師乎蓋伯夷𨿽淸而聞文王作則興曰盍歸乎來栁下惠𨿽和而不以三公易其介是𨿽未至於無可無不可要亦非滯於一隅者此所以未可謂之聖人而可以爲百世之師也

香溪集卷九

欽定四庫全書

香溪集卷十

宋範浚撰書總論

堯典論

湯誓仲虺之誥論

伊訓論

太甲三篇論

咸有一徳論

說命三篇論

洪範論

大誥康誥酒誥梓材召誥洛誥多士多方論【君陳附】

君牙冏命呂刑論

堯典論

夫子序書辭嚴防奧不越數言而終篇大義粲然可明若序堯典言昔在帝堯聰明文思光宅天下將遜於位禪於虞舜則堯之廣大同天始能格於上下協和萬邦終能求賢於側陋授以天下盛徳大業已備見矣後世邪說橫議詆誣大聖謂堯幽囚謂舜臣堯怪妄百出特考是數言而唐虞禪紹之美昭若白日紛紛詭論不攻自破蓋功成者去天道固然堯將遜位不以授丹朱而授舜是謂天下爲公之道故曰將遜於位禪於虞舜聖言折堯舜之道益明於是又曰惟天爲大惟堯則之對宰我之問亦云陶唐其仁如天孟子推其說則曰爲天下得人者謂之仁蓋堯以天下授丹朱則丹朱利而天下病以天下授舜則天下利而丹朱病堯曰吾終不以天下之病利一人卒授舜以天下方其念丹朱與天下利病孰輕孰重茍懷一毫有我之心則視利天下不足以病其子視利其子𨿽病天下不屑也惟堯無我視天下猶吾子也視利天下猶利吾子也如是則吾子與天下何擇焉所利者眾則爲之耳且授舜之利公利也授丹朱之利私利也不以私利易公利此天心也此其所以能視天下猶吾子而則天之大爲天下得舜而如天之仁也同天如此故聰無不聞明無不見文無不被思無不通而其神能光宅天下也夫以堯舜聖徳光明盛大胡可以管窺蠡測妄議涯畛而世儒謂堯行天道以治人舜行人道以奉天是不惟不知堯舜抑亦不知道又不知天人也易系辭曰一陰一陽之謂道推本而言之也又曰立天之道曰陰與陽立地之道曰柔與剛立人之道曰仁與義三者一道也在天則謂之天道在地則謂之地道在人則謂之人道揚雄曰善言天地者以人事善言人事者以天地故合天地人而言之其致一也古之王者必承天意以從事是天理卽人事也王者欲有所爲必求端於天是人事卽天理也又況聖人和同天人之際使之無間先天而天弗違後天而奉天時聖人所行動無非天謂堯行天道豈與人事異耶謂舜行人道豈與天道異耶茍謂堯命羲和欽若昊天歷象日月星辰爲行天道耶則敬授人時而天與人一矣茍謂以閏月定四時成嵗爲行天道耶則允釐百工庶績咸熙而天與人一矣茍謂舜納於百揆百揆時敍賔於四門四門穆穆爲行人道耶則烈風雷雨弗迷而人與天一矣茍謂舜咨十有二人各欽其職爲行人道耶則惟時亮天工而人與天一矣嗟夫世儒之論是不知堯舜者也是不知道者也是不知天人者也

湯誓仲虺之誥論

湯之伐桀爲天下除虐也而商人乃曰我後不卹我眾舎我穡事而割正夏此豈於人心有不順哉蓋商人以穡事爲念商人之私心也成湯以正夏爲急天下之公心也商人知安湯之仁而不知天下苦桀之虐謂克終穡事有食以飽吾商人足矣天下苦桀虐我其如彼何夏罪𨿽至極彼其如我何嗟夫知有商人而不知有天下是商人之私心也惟湯則以爲普天之下舉歸吾仁率土之眾誰非商民博施濟眾豈非吾心弔民罸罪豈非吾事茍急吾穡徒能飽吾有眾而已彼天下之罹桀殘虐割剝者甚溺於塗甚踣於鑪呼天無告急於倒掛吾其坐視而不救歟則吾心有外矣吾爲不仁矣吾其以天下爲非我矣吾其上負皇天之眷求下負萬國來蘇之望矣必往之誓胡可前卻而不果哉嗟夫以天下爲商人而不以商人外天下是天下之公心也然而湯能以天下之公心伐天下之同害上承天意下協民願宜無不慊而猶有慙徳何哉蓋以臣伐君以諸侯爲天子以一國有天下天下之至難也天下之至疑也聖人行之聖人之不幸也聖人之不得已也成湯於所遇之不幸而處勢之不得已故果於必往行天下之至難冒天下之至疑故猶有慙徳其必往也以救萬方之禍其有慙徳也以憂萬世之亂救萬方之禍者仁也憂萬世之亂者仁之至也此成湯所以爲聖人也仲虺以湯之懷慙𨿽出於仁厚而恐或至於動心以害大有爲之志故陳義作誥以釋湯意首言天乃錫王勇智表正萬邦統言夏王有罪帝用不臧是天意釋桀而眷湯湯可以仰無愧於天矣又言商家邦於有夏若莠秕之必見剪除商人危懼同心患桀又言湯之寛仁彰信天下攸䢐之民相慶徯至是人心去桀而歸湯湯可以俯無怍於人矣仰無愧俯無怍何爲猶有慙徳也哉且以常人言之凡所謂貴有天下者爲得便私適己肆意極情選聲以娯聽選色以從欲積財儲貨以厚自封殖橫心所念無不自如然後爲快也成湯乃獨不邇聲色不殖貨利則何利於有天下也哉亦興天下所同利而已興天下所同利非利己也又何慙徳之有哉然而仲虺之忠篤於愛君惟恐成湯自大或有侈心驕志故𨿽釋湯之懷慙而猶告以昭徳建中制事制心之道又告以自滿自用愼終惟始之戒也成湯之心不忘戒愼惟恐有侈心驕志忽不自知故𨿽無庸懷慙而猶誕告萬方以玆朕未知獲戾於上下栗栗危懼若將隕於深淵又告以朕躬有罪不敢自赦無以萬方也凡湯之能有萬邦實用此道故荀卿曰湯武非取天下也修其道行其義興天下同利除天下同害而天下歸之豈不信哉

伊訓論

爲人君者必鑑前古然後可以知興替必法先王然後可以繼統業伊尹訓太甲稱有夏先後禹啟少康徳足以格天地寧鬼神微及於鳥獸魚鱉咸遂其生逮桀弗率天降禍災假手於湯討而伐之是欲太甲鑑前古而知興替之由也又稱成湯布昭不殺之聖武以寛政代桀虐用得眾心而兆民允懷又稱湯自始修人事之紀以至於有萬邦本乎無我以從諫諍法古以若先民爲君明爲臣忠其恕也與人不求備其仁也檢身若不及所以能膺天命有天下其難如此是欲太甲法先王以繼統業之重也鑑前古以知興替法先王以繼統業爲君之要舉矣至若戒以嗣徳在初欲其愼始戒以立愛惟親立敬惟長欲其務本言湯之求哲人俾輔後嗣則告以舊人可與圖政言湯之制官刑有三風十愆則告以一過可以亡國言作善降祥作不善降殃則告以天之禍福無心惟人自召言徳罔小萬邦惟慶不徳罔大墜厥宗則告以小善足以福天下小惡足以覆宗廟凡其格言善訓丁寧切至如此可謂忠亮篤誠以道事君者也此所以營於桐宮而太甲不之疑天下不之議百世之下言忠臣者必推之也

太甲三篇論

太甲旣立不惠於阿衡伊尹時爲受遺大臣懼其失道以危基業乃作書以示訓戒太甲上篇是也王能自艾克終允徳伊尹又作書太甲中篇是也伊尹精忠篤誠喜君悔過丁寧申誥冀其大善故又作書太甲下篇是也歷考三篇防義大要以終始欽愼爲戒夫人靡不有初鮮克有終況太甲不克於厥初悔過而反善得不以終始爲戒乎人君不欽厥徳乃墜厥命弗愼厥徳𨿽悔可追況太甲嘗以欲敗度縱敗禮得不以欽愼爲戒乎是故其言有曰惟尹躬先見於西邑夏自周有終相亦惟終其後嗣王罔克有終相亦罔終嗣王戒哉此蓋戒以君臣皆當由忠信而有終也傳曰忠信爲周則自周有終者由忠信而有終也忠蓋言吾無息者也信蓋言吾實然者也實然而無息豈不有終乎使不忠信則無物矣焉能有終乎大學曰君子有大道必忠信以得之驕泰以失之言忠信則得道不忠信則失道茍得之而又失之非有終也在易幹之九三君子終日幹幹夕惕若厲旡咎孔子明之曰君子進徳修業忠信所以進徳也又曰知至至之可與幾也知終終之可與存義也是故居上位而不驕在下位而不憂夫惟君子忠信以進徳故能始而知至至之卒而知終終之非自周有終乎是道也居上在下莫不由之故有夏先後君臣皆有克終之美太甲所宜勉也伊尹又曰愼乃儉徳惟懷永圖蓋戒以當愼儉徳以爲永圖而克終也記曰君子恭儉以求役仁又曰儉近仁以儉爲求役仁以儉爲近仁則所謂儉者非特儉以足用之謂茍能守約而心不恣縱是儉徳也是故儉於聽可以養虛儉於視可以養神儉於言可以養气凡儉而守約皆可以悠久而無窮今伊尹告太甲以愼乃儉徳是永圖也知儉爲守約則所以愼者蓋有要矣亦曰儉於心而戒愼之耳伊尹又曰終始愼厥與蓋戒以愼夫與賢而克終也權輿之詩刺秦康公與賢有始而無終蓋知賢而不能任任而不能信旣信而又使小人參之皆非與賢有終之謂也惟能待以至誠則是終始愼厥與之道若所謂至誠樂與賢者共之是也伊尹又曰愼終於始蓋戒以愼終之道在先愼始易曰君子以作事謀始夫愼始而不終者有矣未有不愼始而有終者也凡欲愼終當於始而愼之故曰君子愼始差若毫釐繆之千里能愼始則終不繆是乃所以爲愼終也伊尹又曰祗爾厥辟又曰欽厥止率乃祖攸行欲其欽所以爲君之道而率循湯之所行也夏書曰予臨兆民懍乎若朽索之馭六馬爲人上者柰何不敬爲君不敬則有朽索之懼固宜祗厥辟也然茍不知其所止則安能盡君道故又曰欽厥止蓋言所謂欽爾厥辟者在欽厥止也大學曰爲人君止於仁君能止於仁則心爲仁心心爲仁心則言皆仁言術皆仁術政皆仁政無所往而不爲仁矣然仁天理也必敬以直內然後天理存故欲止於仁不可以不敬不敬且不可以求仁其況能止於仁乎觀孔子對仲弓樊遲問仁必告以出門如見大賔使民如承大祭居處恭執事敬是必敬而後可以求仁也況欲止於仁其可以不敬乎詩稱文王曰穆穆文王於緝熙敬止亦欽厥止之義也使太甲能知止於仁而克欽則可以繼湯之克仁是率乃祖之攸行也伊尹又曰皇天無親克敬惟親是又告以皇天所以親人君由乎克敬詩曰敬之敬之天維顯思命不易哉無曰髙髙在上陟降厥士日監在玆言天道甚明人君不可不敬敬則天必親之𨿽髙髙在上而日監在玆也夫惟敬以直內而天理存是天之所親也詩曰昊天曰明及爾出王昊天曰旦及爾遊衍言天道未嘗不與人出入往來遊行衍溢以天親克敬之義求之則可見矣伊尹又曰先王惟時懋敬厥徳克配上帝今王嗣有令緒尙監玆哉若升髙必自下若陟遐必自邇是又告以克敬非特爲天所親也而成湯又能勉敬厥徳終至於不勉而誠誠則天故克配上帝今王亦宜監湯而勉於敬詩曰湯降不遲聖敬日躋昭假遲遲上帝是祗帝命式於九圍湯之聖敬所以日躋者以勉敬厥徳故也帝所以命之式於九圍者以其克配上帝故也

咸有一徳論

伊尹旣復政太甲將告歸陳戒於徳而終篇以一爲言所以啟廸其君者可謂要矣所以望於其君者可謂重矣至哉一乎大哉一乎粵自元气未判混然純全命之曰太一及其分而爲天地轉而爲陰陽變而爲四時列而爲鬼神散而爲萬物則是一也無乎不在故天地以是一而成化陰陽以是一而不測四時以是一而變通鬼神以是一而體物不遺萬物以是一而各正性命其在人也喜怒哀樂未發之先意我必固舉絕之際混然純全亦人之太一也及夫目得之而視耳得之而聽口得之而言四體得之而動作則是一也無乎不在故視以是一而明聽以是一而聰言以是一而從動作以是一而順由是一而不知者爲愚知是一者爲智守是一者爲賢性是一者爲聖至於聖則無往而不一矣是故會萬物以爲一身一體之也合萬殊爲一物一同之也洞萬理爲一致一貫之也冥萬世爲一息一通之也攝萬善於一徳一該之也應萬變於一心一統之也至於一天人一有無一死生一情性一內外無往而不一用能與天地配其體與鬼神接其靈與陰陽媾其化與四時合其誠天地鬼神陰陽四時吾之一與之爲一矣則於治天下何有哉論一至此蓋性是一者也則於聖人何有哉荀卿載舜之言曰執一如天地行微如日月忠誠盛於內賁於外刑於四海天下其在一隅耶夫何足致也荀卿又曰一與一是爲聖人又曰一而不二爲聖人今伊尹所以告戒其君懇懇以一爲言是以治天下之本啟廸之也豈不要哉是以聖人之事望之也豈不重哉

說命三篇論

髙宗得傅說言夣帝賚予良弼何也曰人心其神矣乎茍惟精一則虛明洞達事物之至無不感通故孔子曰淸明在躬志气如神中庸曰至誠之道可以前知方髙宗恭黙思道蓋淸明矣至誠矣志气如神矣可以前知矣則帝賚良弼形於宵夢又何疑哉世之議者妄謂髙宗知傅說之賢遽欲引以爲相懼羣臣不心服天下不以爲宜因假夢以神其事以要信於一時嗚呼其誣髙宗乎使誠假夢以用說豈不爲僞乎彼其三年不言亦已久矣烏可僞爲乎揚雄曰夫信周其誠上通於天髙宗誠與天通天以良弼賚之此甚盛徳也議者誣以爲僞豈非所謂邪說橫議乎春秋外傳曰昔商武丁聳其徳至於神明又曰若武丁之神明也其聖之睿廣也其智之不疾也猶自謂未乂故三年黙以思道又曰使之象夢旁求四方之賢得傅說以來升以爲公而使朝夕規諫夫惟髙宗不以睿知自大精意思道恭黙以聳其徳至於神明故誠格上帝夢得賢輔初非知其爲傅說也以宵夢所見之象旁求得之然後知其爲傅說也考於經合於傳其說甚明而議者謂爲假夢是不知至誠上通至於神明之道而妄論如此意必以爲髙宗不能往夢傅說傅說不能見夢髙宗也殊不知人之誠心殆猶明鑑鑑明洞徹無物不形𨿽羣象雜委於前而色色呈露無得遁者鑑非往照物無來心實感通之理冥於自然耳髙宗之誠善必先知則夢得賢人與鑑燭物何異蓋髙宗恭黙所思思得良弼以自輔耳逮其精誠感通則同焉者合類焉者應乃有良弼見於正夢初非彼來亦非此往神交黙契莫知所以然而然耳從是觀之豈非甚盛徳耶其可以邪說誣爲僞事耶然觀髙宗旣得傅說立以爲相命之納誨責以正己使之作礪責以濟已使之作舟楫責以澤民使之作霖雨又責以啟沃如藥石又責以爲已明謨如跣視地又責以作成己徳如麯糵又責以可否相濟如鹽梅又責以繼美於阿衡其望說之心可謂切至矣而說之進言勤勤反覆大槪惟以從諫務學任人爲先何哉蓋從諫帝王之大烈而學之爲王者事其已久矣至於任人則治亂安危系焉是三者實人主之要務又況能從諫則舎己從人無我而爲聖矣能務學則可以窮理盡性以至於命而爲聖矣能任人則得良臣以助而爲聖矣三者皆爲聖之道而傅說乃以望髙宗則其待髙宗者爲何如哉其所以任髙宗之責者爲何如哉抑嘗觀成湯攺過不吝而從諫弗咈其於伊尹則學焉而後臣之其任人也則徳懋懋官功懋懋賞是從諫務學任人三者湯皆力行而盡之矣髙宗之命說固嘗曰惟曁乃僚罔不同心以匡乃辟俾率先王廸我髙後以康兆民又曰其爾克紹乃辟於先王永綏民凡所以望說者皆冀其佐己使己蹈廸成湯之蹤而繼承之則說以湯之力行者爲輔導不亦宜乎

洪範論

洪範九疇所謂道之大原出於天者也上天錫之大禹明之武王訪之箕子申之論其所以爲大法則古聖人皆得之天下之人共由之百世之王莫不法之其類𨿽九而天地人神事物萬殊無不綜貫極其同歸則一於皇極而已矣蓋皇極者大中也天下之道至中而極無餘理矣宜乎九疇之敍皇極居中總包上下爲其至極而無餘可以盡天下之理故也今夫易有太極是生兩儀是天地之道本乎皇極也人受天地之中以生是人亦本乎皇極也中庸之道與鬼神之道相似是神亦本乎皇極也凡所立事無得過與不及當用大中之道是事亦本乎皇極也春爲陽中萬物以生秋爲陰中萬物以成是物亦本乎皇極也天地人神事物萬殊一皆本乎皇極則九疇之義非皇極主於其間可乎是故一五行得皇極則水潤下火炎上木曲直金從革土稼穡無不得其中矣二五事得皇極則貌恭言從視明聽聰思睿無不得其中矣三八政得皇極則食貨與祀司徒司空司防賔師無不得其中矣四五紀得皇極則嵗月日星辰歷數無不得其中矣六三徳得皇極則正直剛克柔克無不得其中矣七稽疑得皇極則卜五占用二衍忒無不得其中矣八庶徴得皇極則雨暘燠寒風無不得其中矣九五福得皇極則壽富康寧攸好徳考終命無不得其中矣然則大法之類𨿽曰有九而九類所以能綜貫天地人神事物萬殊之理者實一本乎皇極也蓋五行五紀庶徴之類言天地萬物之中也五事八政三徳五福六極之類言人與事之中也八政之祀五紀之歷數與夫稽疑命卜筮之類言人與神之中也天地人神事物莫不有中而九疇該之皇極一以貫之可不謂大法耶

大誥康誥酒誥梓材召誥洛誥多士多方論【君陳附】

嘗考諸經蓋自大誥康誥酒誥梓材召誥洛誥多士多方八篇𨿽辭語繁悉指各不同然大要以商人心未服周而作也說者或以爲商自湯已下七王之徳感人也深方紂肆虐如在膏火中歸周如歸不暇念先王之徳及天下粗定人自膏火中出卽念商先王如父母𨿽以武王周公之聖相繼撫之而莫能禁也信如此言則是武王周公不足以服商人也非商人之頑爲難服也蓋嘗以商周論之商代夏周代商其事則同湯伐桀以救民武王伐紂以遏亂其心則同湯升陑致天之罸武王渡孟津底天之罸其奉天命則同湯有萬邦兆民永懷武王定天下萬姓悅服其得人心則同湯武之道無不同也何爲夏人歸商不復擕叛而商人歸周屢爲翻動𨿽以成王之賢周公之聖又佐以召公同心鎭撫久猶未服豈無自而然哉蓋桀𨿽不道得罪人神自取滅亡與紂相似然書曰紂罪浮於桀則是紂惡視桀爲又甚也觀湯誓眾之辭曰夏王率遏眾力率割夏邑告萬方之辭曰夏王滅徳作威流毒下國此固足以失天下矣然未若紂惡之爲大而天下化桀之惡亦未若商人化紂之惡之深矣觀武王誓眾動數紂之惡逾數十條過桀逺甚而淫酗肆虐商人化之罔不沈湎於酒艸竊姦宄上而卿士相師爲非度下而小民相與爲敵讎其凶焰惡徳余風遺毒淪入骨髓溢於後世庶羣自酒殆不可禁自作不典殆不可安武庚之惡猶丹朱然使堯在上未必不傲虐商人之惡猶苗民然使舜在上未必不逆命然則𨿽以成王之賢周公之聖又佐以召公同心鎭撫久猶未服無足疑者是商人之頑至難服也非成王周公服之難也又況君子服人之心不服人之口化人之情不特使之革面其治人而未治也必皇自祗徳不以責諸人其計安天下必爲百世計不爲目前一切計成王周召之意若以爲商人難化非商人之罪化紂之惡深也旣曰頑民矣吾其可忿疾之乎吾不能使風移俗易樂從誠服而惟禁之以令臨之以威刼之以刑俾莫我敢違則是徒服其口耳彼將不敢言而敢怒詎能服其心乎是徒使之革面耳彼將茍免無恥詎能化其情乎是徒責諸人耳彼將謂我不先自治而非議之詎能無媿於祗徳乎是徒茍爲目前一切之計耳彼將傾耳戴目懷異志而幸禍亂矣詎能爲百世計乎且周之得天下非取之也以徳行仁天下自歸之也天下自歸之又烏可以威令與刑加商人而彊服之哉此則成王周公之心也是故成王周公之於商人也念之至深待之至寛處之至厚作成周使之遷庶幾宻邇王室式化厥訓擇康叔爲之君庶幾乃大明服其勑懋和歷言商之亡以淫泆不明取天罸使知天之所廢非人力可興又歷言周之王以明愼用徳受天命使知天之所興非人力可勝告康叔有曰今惟民不靜未戾厥心廸屢未同是欲定商人之心以同心也誥多方有曰爾乃廸屢不靜爾心未愛是欲使商人之心愛周而自安也凡此類豈非欲服其心不服其口之謂乎誥康叔有曰若有疾惟民其畢棄咎又曰作新民是欲使商人盡去舊惡遷善而自新也告多士有曰誥爾殷多士今予惟不爾殺予惟時命有申是欲使商人誠服於教命不以刑戮威之也召公告成王有曰王先服殷禦事比介於我有周禦事節性惟日其邁是欲節商人之性而使之進於善也凡此類豈非欲化其情不特使之革命之謂乎於大誥有曰民不靜亦惟在王宮邦君室是𨿽商人爲叛而以過事爲在己也誥康叔有曰爽惟天其罸殛我我其不怨惟厥罪無在大亦無在多矧曰其尙顯聞於天是𨿽商人不安而以爲天罸己罪也凡此類豈非皇自祗徳不責諸人之謂乎其告康叔有曰聽朕告汝乃以殷民世享是欲使康叔安商人爲世世享國之圖也於梓材有曰已若玆監惟曰欲至於萬年惟王子子孫孫永保民是欲康叔安商人爲周家萬年之圖也於洛誥有曰王伻殷乃承敍萬年其永觀朕子懷徳是欲商人永懷周徳爲萬年圖也凡此類豈非欲百世計不爲目前一切計乎成王周公之治商人必欲服其心必欲化其情其自治也必皇自祗徳必爲百世計處己處人可謂兩盡矣宜其終能使頑民咸化也然而周公旣沒成王命君陳分正東郊成周猶曰無依勢作威無倚法以削又曰有弗若於汝政弗化於汝訓辟以止辟乃辟又曰爾無忿疾於頑又曰必有忍其乃有濟有容徳乃大諄諄訓戒皆欲其不恃威令刑辟務爲寛容豈非終不欲以力彊服商人哉

君牙冏命呂刑論

穆王之書見於經者三篇命君牙爲大司徒命伯冏爲大僕正命呂侯訓暢夏刑其言皆丁寧告戒以求助輕刑爲意夫子錄而敍之與典謨並傳自余無穆王事見於經者以三篇爲聖人所取則穆王信亦賢矣而好議論者掎摭傳記不典之語橫加詆訾謂穆王徵犬戎祭公謀父諫不聽又謂其欲以車轍馬迹周天下祭公謀父誦祈招之詩以止王心嗟乎信不典之語如此不幾於廢經乎世有善爲春秋者以經考傳之眞僞是學經之法也豈惟春秋哉凡百家傳記有異論皆當折衷於聖言今遽以傳記廢經遂謂穆王非賢甚不可也且二說皆出於左氏左氏浮誇而失之誣者也竊求諸經穆王命其臣使翼已作股肱心膂又命左右前後之士正救所不及繩愆糾繆格其非心又以厥後自聖爲戒輸誠求助切至如此豈不能聽謀父之諫乎且以祈招一詩猶能止王非心則欲徵犬戎謀父進諫累數百言寧有不能止其行乎又求諸經穆王能念前人付托之重戒愼恐懼若渉冰蹈虎怵惕惟厲至中夜以興思免厥愆此其心與堯舜禹湯文武戰戰栗栗之心何異又慕文武出入起居罔有弗欽此其志亦髙矣何至於肆其侈心周行天下乎呂刑一篇首言蚩尢作亂苗民淫虐繼言伯夷降典折民惟刑臯陶制百姓於刑之中又歷言察獄欽刑中正審克之道大要以愼罸不濫宥過從輕爲意原其設心𨿽小眚薄罪猶將盡心焉況甲兵大刑其肯輕用以不享責犬戎妄加討伐乎以君牙冏命呂刑三篇考左氏記穆王事則其僞著矣

香溪集卷十

欽定四庫全書

香溪集卷十一

宋範浚撰進防

防略

應天

逺圖

任相

更化

防略

臣聞古者天子聴政使公卿列士獻詩以諷近臣盡規親戚補察下至瞽蒙百工商旅庶人皆得以進諌傳言非議其上而莫之罪蓋以爲腹誹之憤甚扵指斥目語之譏切於面謗與其壅天下之言以自欺不若用天下之言以自治傳曰防民之口甚於防川臣請借秦以言之始皇不道剛愎自用進導諛斥忠諌彊直者謂之罔上讜論者謂之妖言威之使懼刼之使嘿天下之人不得一申其喙積忍含怒不勝憤郁不平之心戴目傾耳思一快其懟悶而無由及一夫作難奮臂大呼則靡然響動相與裂憲网壊禁防聚首族談爭詆秦罪揺吻鼔噪而莫之禁蓋其所以壅天下之言者甚固而無所泄則其發也若大川之決齧堤四走奔湧浩蕩遂至扵橫潰而不可制此甚可懼也惟人君博詢廣聴來眾言以宣下情使無所閉抑而不通則可以自安於士民之上是用天下之言者人主所以自治也仰惟陛下厲精庻政虛心聽納乃以太陽有異氛气四合亟下明詔敷求讜言是將用天下之言以自治故臣扵此先陳人主之說已乃極言其餘惟陛下財察臣聞主道在先正心正心所以自治也心不正於中則過事形扵外天下之人因得而議之故用人言以自治其要莫切扵正心然而君臨兆人緫禦萬防事物之日投於前衡於慮者交午不可計欲心之正豈不難哉唐太宗嘗言人主惟有一心而攻之者甚眾或以勇力或以辧口或以姦詐或以嗜欲輻輳攻之各求自售以取寵祿人主少懈而受其一則危亡隨之此其所以難也嗟夫一心而攻之者如此其眾可不思所以正之乎昔孟軻三見齊王而不言事曰我先攻其邪心而其說則以謂人不足與適政不足與間獨在乎格君心之非而時君類以爲迂逺闊扵事情不能用漢董仲舒嘗以正心爲武帝言之唐栁公權又嘗以正心爲穆宗言之然皆不能用也是豈人主之心果不可正乎亦曰習與正人居之而已左右前後皆正人也則聞正言見正事行正道欲其心之不正胡可得邪陛下能正心矣則判忠邪察賢佞如辧黑之與白如觀髙山之與深谿於以聴言洞然不惑然後臣之區區得以上達臣抑嘗觀仁宗嘉祐中司馬光建言國家本置六科蓋欲以上觀朝政之得失下知元元之疾苦非爲士人設此以爲進取之階也因請取制舉所試防擇其言合時務者行之使四方知朝廷求直言之士非以飾虛名廼取其實用光意若以謂國家於進士科外復設六科正欲求言儻略其言不加采用則𨿽制舉猶無益也況今時方多難陛下又以天變詔求直言使艸茅賤士皆得論社稷之至計可不畱神審覽哉夫多言繁稱未必雜而寡要略事陳意未必拙而不智道往古未必爲誦說論大計未必爲誇浮質言未必鄙小談未必陋乖於時未必繆忤於眾未必非從宜而言惟歸於當惟陛下擇之而已

應天

臣聞天人相與之際其道甚宻其應甚防其成敗甚可畏方天之仁愛人君也先出災祥以譴告之不知自省又出怪異以警懼之猶不知畏有所塞除而輕忽簡誣傷敗廼至是知非天心之所眷顧則無復變異以示戒於下此譬猶父之扵子有所甚愛故繩違紏過丁寜教告惟恐不爲善人之歸若聴其逋蕩墮遊肆行不義了不訶斥如塗人然是不愛而不戚以爲不足復子也楚莊王見天不見妖地不出孽則禱扵山川曰天其忘予乎是以古之興王天所右與必有妖孽以恐動其心增益其所未至故太戊之桑谷髙宗之鼎雉宣王之旱虐皆所以轉禍而爲福易亂而爲治起衰運而治中興然則災異者誠天之深愛乎人君也臣觀陛下卽位以來撫艱難之運宵興求衣旰不暇食憂勤至矣而變異時見殆天仁愛陛下昭示至戒以見右與之深夫人情忽不自知失徳遺行出扵戒愼之所不及恐懼之所未至者已或不知之而天獨知之是故聖人寅畏天戒惕栗震動所以修省而思愆惟恐不至成湯七年之旱煎砂爛石則自責曰政不節耶使人疾耶苞苴行耶防夫昌耶宮室營耶女謁盛耶何不雨之極也六事皆叔世僻王悖繆之爲豈成湯所宜有而湯以自責蓋懼夫忽不自知而天獨知之者也夫人之道不可以無畏子無畏則忘孝父無畏則廢慈臣無畏則勲不立君無畏則亂不治人主髙居九重蜵蜎蠖濩之中至尊極也作福作威生殺予奪無不如志茍放情縱欲恣爲不道如桀紂如幽厲如秦始王如隋煬帝方其力行無度長惡勿悛天下之人誰能制之惟其得罪於天加防罰而下殃禍故國顚覆身滅亡天下大壞而不救使後世之君指前車而思危知上天之可畏也然則人主所不敢放情縱欲恣爲不道者亦惟畏天而已堯舜之帝三代之王凡其君臣所以動色相戒者未嘗不以皇天上帝爲言見於虞夏商周之書可考也人君其可忽哉臣聞仁宗當慶曆間嘗遇旱蔬食禁中引咎精禱一夕防聞雷聲遽起冠帶露立廷中至雨沾衣而不倦仁宗畏天憫民祗懼如此故能享國久長號稱盛治陛下誠畏天戒則冝法仁宗之祗畏慕成湯之自責歷算周思政教得無僻違刑罰得無過差舉事得無失當讜言得無未進賢才得無未用姦邪防佞欺負之徒得無未去賦斂得無繁重窮民得無怨咨凡可以引咎而罪已者無所不慮慮而思所以施置之宜亟正厥事豈不足以弭天變哉昔唐文皇貞觀中妖災屢見然而躋世太平治幾成康稱賢君者惟其用人言以應天塞異故不害其爲至治當時山東滛雨江淮大水虞世南曰宜錄枉系帝卽申省寃獄多所原赦星孛虛危歷氐百餘日世南曰願陛下勿以功髙自矜帝卽曰此吾之罪也谷洛溢漂居人魏徵謂無克終之美帝卽優納廢明徳宮元圃院賜遭水者旱暵不雨徵防十漸帝卽曰願攺之以終善道今陛下以天變求言茍可用願陛下卽施用之如唐文皇則𨿽變異不害夫精祲相感災不徒生動天以誠無事虛文則臣之至願也

逺圗

臣聞書曰惟懷永圖孔子曰人無逺慮必有近憂夫天下之事固有患在數十年之後必豫圖之目前乃克有濟者譬猶越人適秦度塗計逺必三月乃至茍惟不先時而卽路遽欲一旦求至於三月之後則𨿽鹿奔鳥舉有所不能此智者之獨見愚者之同昧也晉武帝每宴見羣臣不聞經國逺圗惟說平生常事議者謂非貽厥孫謀之道故西晉中否不克久長自古英主睿君未嘗不深謀逺慮爲子孫千百年不可揺動之計方患危機藏扵防隱而潛萌扵眾人之所不知則已預防而逆爲之所後𨿽不能盡去其所可憂要亦不至漫漶而遂不可救世言漢髙祖識吳王濞必爲亂扵五十年後若聖神然此非有奇術怪道以知之也蓋自秦室土崩海內云擾如滄海橫流無不昏墊而江東故地受兵獨希其人皆剽勇多奇材劍客且未忘項氏易動而喜又有鑄山煮海之利足以富饒髙祖計後五十年東南益盛必至於亂而濞適已封拜故因戒之曰愼毋反亦欲子孫聞此言不忘所以備吳嗟夫髙祖之爲後世深謀逺慮殆不至此呂后問宰相髙祖曰陳平智有餘難獨任王陵少戅可以佐之周勃重厚少文然安劉氏者必勃也可令爲太尉當是時天下不復有患何劉氏之安哉而其意則實在諸呂諸呂擅權髙祖防見其漸預爲之圖當付之智者則一陳平亦足矣而猶慮其智有餘使少戅重厚者共圖之蓋智有餘則求成速求成速則其舉也或先事而失機故濟以少戅之王陵重厚之周勃相與維持隱忍以待可投之防卒能一動而諸呂之族赤劉氏社稷幾危而復安然則髙祖爲天下國家之計豈不深且逺哉臣觀方今天下之事固有冝爲深謀逺慮者民日益困而斂日益繁財日益乏而兵日益聚官日益多而入仕之門日益廣谷日益貴而浮食之人日益眾此數者特爲患之細耳故臣得以言之抑又有大扵此在陛下詳求其故預防而逆爲之所務使謀慮如漢髙之切至則何后患之有臣聞晉文公將與楚戰謀於舅犯曰彼眾我寡柰何對曰戰陣之間不厭詐僞君其詐而已矣又謀扵雍季對曰以詐遇民偸取一時後必無復文公曰善乃以舅犯之謀與楚人戰及勝而行爵則先雍季後舅犯曰舅犯言一時之權雍季言萬世之利也仲尼聞之曰文公之覇也冝哉旣知一時之權又知萬世之利今陛下撥亂用武事出一切便宜者爲多而臣所言亦固有不得已而應變者至若從一時之權又存萬世之利以盡經國逺圗可不念哉

任相

天子以萬防之得失百官之進退社稷之安危生民之休戚近而號令之臧否逺而蠻夷之叛服大而陰陽之愆和小而錢谷之衍耗凡官有其事事有其名一皆委任而責成於宰相故宰相於天下事無所不統不以一職名官熈載代工治亂攸系晷刻之誤或貽患於歷年毫釐之差或致獘扵寰海相之爲任顧不重哉人君扵此貴乎考愼輕用而亟易則不足與共功蓋嘗聞之孔子相魯三月而政成子產相鄭三年而政成聖如孔子不得而見也賢如子產使之成政猶須三年況子產不時有乎唐明皇相姚崇相宋璟開元之治幾致太平希蹤貞觀當時輔相率三考輙去故𨿽崇璟不能逾使明皇知久任二人不它相則迄天寶治安可也惟不知出此故卒以危亂而不克終然其相李林甫遂至十九年不亟去何哉大抵君子事上率以正正則君所欽而憚小人事上率以佞佞則君所狎而安欽而憚則易以疏狎而安則易以暱疏故崇璟三年而遂去暱故李林甫十九年而猶處中夫惟惡小人而亟去親君子而久任者非聰明睿知之君有所不能李徳裕戒武宗以亟進罷宰相使權在中書誠治本也此言非是觀徳裕在相位以秉權日久位重有功向使武宗用徳裕言遂亟罷徳裕則防昌之功亦莫克有就故臣以謂徳裕當勸其君擇宰相不當勸以亟進罷宰相惟能愼擇於其始則無庸亟易扵其後此太宗所以用房齡十有六年任魏徵十有五年未嘗失道也然則何以知其可相而任之曰相固自有體不動聲气而危疑以平相之體也偃息談笑而坐折遐衝相之體也隠然鎭靜遭變事而不亂相之體也一言足以折姦辯使憸人奪气相之體也唐崔祐甫相徳宗時王駕鶴典衞兵久權震中外帝將代之懼其變祐甫曰是無足慮卽召駕鶴畱語移時而代者已入軍中矣此不動聲气而危疑以平昔也晉謝安相武帝時苻堅率眾百萬次於淮淝逺近震恐安夷然無懼遊奕自如指授諸將遂淸彊冦此偃息談笑而坐折遐衝者也漢王商相成帝民無故相驚言大水至百姓奔呼長安中大亂商獨排羣議以爲訛言天子壯其固守此隱然鎭靜遭變事而不亂者也唐李石相文宗對延英仇士良等斥李訓以折大臣石徐謂曰亂京師者訓注也然其進孰爲之先士良等恧縮不得對搢紳賴以爲彊此一言足以折姦辯使憸人奪气者也卽是四者以擇相其有不得人乎得人矣任之久而不移信之専而不貳假之權而不疑此則責成之道也

更化

一儀不可以百發一衣不可以終歲儀必應乎髙下衣必適乎寒暑是故世異則事變時移則俗攺夏之政忠忠之失則野救野莫若恭故商人救以恭恭之失鬼救鬼莫若文故周人救以文三王聖人也其教化不免乎失失則不免乎救之天下後世不以其失爲悖道不以其救爲反古蓋久則獘獘則變理之自然非固相戾爲也傳曰爲政不行甚者必觧而更化之乃可理也陛下中興王業修正百度天下之人冝渙然洗心易慮以承惟新之休徳而士大夫奔競之風未息州縣茍簡之政尙多民庻逐末之俗愈甚其故何哉失不更化而已夫作有利於時制有便扵物可守也祖宗之成憲是也事有乖扵數法有翫扵時可攺也臣所謂冝更化者是也是故士大夫奔競之風未息由薦舉之法獘也州縣茍簡之政尙多由考課之法獘也民庻逐末之俗愈甚由稅賦之法獘也薦舉之法本以明公道至其獘則薦舉益廣而公道益以不明夫惟士皆求舉舉者初不求士故以朴素爲遲鈍以虛僞爲精彊以靜嘿爲拙訥以防給爲辯慧以守莭爲固陋以趨附爲防通以剛介爲偃蹇以佞媚爲溫良剡章論薦非蟬聮舄奕之緒冑則達官膴仕之姻戚非依借權門之援地則苞苴賂遺之交闗非詭隨趨和之姦人則脇肩揺尾之諂士不然則𨿽防若夷齊政若求由愛惠若子產有聲名若子奇亦未免徒勞州縣誰其稱之用是希遷望進挾竽媚竈之徒離局捨次狂奔疾走望塵俯伏以伺扵公卿權勢之門自非持身秉操毅然不回者孰不伈伈睍睍撓所守而靡從之臣故曰士大夫奔競之風未息由薦舉之法獘也考課之法黜幽陟明揚淸激濁所以總核名實也國家之制諸道州縣官命漕臣察訪其能否苐爲三等歲終以聞以臨事簡慢者爲下職務粗治者爲中政有殊績者爲上吏部給曆書其勞效愆過秩滿有司詳視而差殿防法至良也然行之歳久視爲不急漕臣初不精覈州郡防曆書考殆若尋常案牘吏摘帋尾至則占字選部銓擬亦不加察在官𨿽或酷若乳或貪若石防或迷鄙昧不辧菽麥或筋駑肉緩縮手避事或敖逰沈湎不主曹務歷之所書茍無愆犯卽以資格緣手注授欲官之不墮窳而勤不贓墨而防不暴刻而循良不放敖而謹守不麄滅而精詳其可得耶臣故曰州縣茍簡之政尙多由考課之法獘也稅賦之法民因資產而有兩稅因兩稅而有科率軍興以來斂取歳增常產之民日以雕窶州縣索一絲縷市一筋角悉按戶等髙下差第敷入無常產者秋毫不輸蓋有囊金珠束縑素時其低昻取贏貲以自肥者蓋有囷蔵廩積乘農人之惟悴賤收貴出坐待谷直之翔踴者蓋有擁髙貲行子貸息取倍稱以朘剝貧民者是等皆飲醲齧肥朝歌夜弦笑視編氓之困頋有得色是以溫丁髙戶剔屋產市犁犢相與捐隴畆而捨本業規脫科斂臣故曰民庻逐末之俗愈甚由稅賦之法獘也此三獘皆風俗之大患冝爲之變通者而未聞所以革之臣故曰失不更化也

香溪集卷十一

欽定四庫全書

香溪集卷十二

宋範浚撰進防

廟謨上

廟謨下

用奇

揆策上

揆防下

廟謨上

未戰而廟算勝者得算多也未戰而廟算不勝者得算少也人主議戰於廟堂之上兵形已成然後付之於將是謂廟謨夫形兵之極至於無形無形則深間不能窺智者不能謀故爲魚鱉者可以网罟取爲鴻鵠者可以矰繳加惟無形者無可柰何廟謨成算所以先計取勝出萬全而必無敗蓋無形之大者也豈獨使敵人不能窺𨿽吾士卒𨿽吾國人不可使知之非吾腹心之臣非吾指授之將不可使知之易曰君不宻則失臣臣不宻則失身機事不宻則害成君臣相與議戰於廟堂之上安危系焉成敗系焉固所以躡足附耳而謀者也愼宻不至幾何而不害於成蓋聞用兵者常不愛爵祿百金以求知敵之情間人諜士我固有之而彼亦烏能不用凡彼使之覘我事情伺我動靜察我虛實固有近在門庭而不及知者我非故爲誑事於外令吾民知之以欺於敵間則奇謀至計情實之所在殆未有不宻而不害於成者也今有千金之玉巵通而無當可以盛水乎曰不可有瓦器而無漏可以盛酒乎曰可也夫瓦器𨿽甚賤惟無漏故可以盛酒玉巵𨿽甚貴惟漏故不可以盛水此春秋所以戒寺人貂漏師於多魚者也昔之人固有欲發天下大事未嘗不獨寢恐夢言而使人知其謀者固有居髙堂悉去屏障相向坐謀而不言以鐡筯畫灰爲字隨滅去之故其所謀人無得而知者漢髙祖以陳平爲腹心或計祕世莫得聞荀攸從魏武攻討常謀謨帷幄時人及子弟莫知其所言古之君臣於機事愼宻如此其至是以決防舉事鮮不有成今廟堂之上沈機祕畫必如漢髙之與陳平魏武之與荀攸則何攻之不克何戰之不勝何敵之不摧何冦之不滅哉儻尙若異時謀未定而計已傳兵未動而敵已知成算未授於將帥而市人行路已宣言吾情實之所生則非臣之所敢知也或曰得萬人兵不如聞一言獨不可以收羣防廣廟謨也曰是不然兼聴而獨斷者大謀之術也收羣防所以兼聴故白屋之士皆得以闗其說定廟謨所以獨斷故非腹心之臣非指授之將不可使知魏劉廙言智周於獨斷者不恥於下問故愽授眾智於下而愼宻勝算於上聖王所以出萬全也凡臣所陳或交議兵形則皆發其端而不敢盡惟畏夫機事之不宻而已然猶有不得已而及之者昔唐元萬塡艸檄責髙麗譏其不知守鴨淥之險莫支離報曰謹聞命徙兵固守鴨淥唐軍不得入此又機事之所冝宻也

廟謨下

所謂廟謨者計勝於未戰尙謀之道也夫天下無久治亦無久亂不患亂之不治而患所用以治亂者非其人茍得其人不患功之不速而患所以圗功者無其謀昔晉元帝啟基江左出師露次躬擐甲冑移兵四方刻日北徵至以漕餉稽期誅督運令史誌非不速也然終不能成尅復功者惟旡圗功之謀而已當是時祖逖鎭雍丘數破石勒之鎭戍歸附逖者甚眾黃河以南盡爲晉士又營繕虎牢將長駈越河掃淸兾朔元帝旣得逖宣威於外儻遂能推誠任之俾專分閫且以王導爲腹心引紀瞻戴若思等爲策士倚陶侃以爲屏蔽誅王惇以絕內患因溫嶠忠亮之節復讎之私俾率銳師佐逖進討則剪羣胡如拉枯復輿地如反手元帝謀不及此故元戎屢動不出江畿是𨿽得人而旡圖功之謀猶無功也今王師討伐固將收中原禦彊敵以悉復祖宗故地然根本所恃實在江左彼東晉得一祖逖猶能使黃河以南盡爲晉土況陛下有腹心爪牙之眾乎臣所未知者廟堂所以圗功之謀爲如何耳陛下𨿽有腹心之臣籌於帷幄然引之爲防士者誰乎倚以爲屏蔽者誰乎俾専分閫可以破敵如祖逖之當石勒者誰乎可使之率銳師佐進討者誰乎陛下當與腹心之臣議於廟堂之上審我狥地辟國者才爲如何訓兵揔眾者才爲如何彼所出者何防我所出者何防彼所固守者何地我所固守者何地吾將所以破彼者何人彼所以當吾將者何人孰賢孰否孰智孰愚孰彊孰弱孰勇孰怯彼已洞見則勝負之勢未戰而已分矣兵法曰知彼知己百戰不殆漢髙祖深明知彼己之術故伐魏而知栢直不能當韓信馮欽不能當灌嬰項它不能當曹參因曰吾無患矣果定魏地是審彼己之將而知必勝也黥布之反髙祖召薛公問以布計所從出薛公對以布出上計則山東非漢有出中計則勝負未可知出下計則可以髙枕而臥漢無事矣布果出下計髙祖遂破之是審彼己之計而知必勝也陳豨之反髙祖自往討之至邯鄲喜曰豨不南據邯鄲而阻漳水吾知其無能爲矣遂破豨是審彼己之地而知必勝也故夫決勝之防在乎察將之才能審敵之彊弱斷地之形勢觀時之宜利今廟堂之謀能先審彼己知必勝之道則何患功之不速乎議者或謂唐肅宗以匹馬起靈武合弱旅鉏彊冦師及渭西曽不逾時而摧堅銳復兩京悉收河南州縣今中興之功胡爲乎不可以日月兾也臣竊以爲不計事勢之言夫淸內盜者易爲力攘外患者難爲功安祿山𨿽劇冦然內盜也當時回紇請和土蕃結附不惟順服又借其用以復土疆則不逾時而淸中原尙爲宿畱且香積之戰新店之戰唐兵爲賊掩幾不能軍使非回紇相與夾攻則𨿽郭汾陽李嗣業且將再不勝賊驚曰回紇至矣因大敗遂收東都是肅宗中興用回紇國家中興攘彊敵也不計事勢而欲以至徳之功望今日則過矣然而功不可以速成者事之勢時不可不趍者人之力茍惟玩日棄時而曰功不可以速成則亦何功之有禹之治水非一日而有功也然履遺弗取冠掛弗顧其於趍時未嘗不急則圖天下之功可忘所以趍時哉

用奇

臣言功難以速成謂中興大功也至於兵家之防則又有貴速而不貴久者臣且將言之夫戰久則兵鈍攻久則力屈暴師久則國用不足此兵所以貴速也敵有可乘之隙我有決勝之機行之有疑反爲彼利此兵所以貴速也欲無鈍兵屈力殫財動合機防則莫若用奇以求速勝之功而用奇者又莫神於得奇正之變也使夫用兵者以眾敵眾以彊敵彊戰勝則殺傷猶至於相當不勝則一敗塗地以爲用兵如是而止耳則𨿽庸人悍夫皆可以將百萬之師以臨大敵惟夫用寡以當眾用弱以當彊轉危而安轉敗而勝勝則彼必摧潰而我獨全不勝則不至於甚亂而敵無以乘我是豈庸人悍夫所能知哉蓋有奇正之變行乎其間因形制勝神張鬼翕變化莫測𨿽吾士卒猶不能窺吾所以勝況敵人乎兵法曰戰勢不過奇正奇正之變不可勝窮奇正相生如循環無端必有獨得於心不可以智識不可以情求者爲能盡之昔唐兵之破霍邑也建成墮馬右軍少卻而宋老生乘之太宗自南原馳下斷其軍引兵奮擊遂敗老生夫建成陣於城北是謂正及其卻而致老生則向之正變而爲奇太宗自南原馳下是謂奇及其斷老生軍引兵奮擊則向之奇變而爲正太宗得奇正之變故戰無不勝攻無不克議者以謂非學而能惟其以正爲奇以奇爲正吾之正使敵視以爲奇吾之奇使敵視以爲正是豈可學而能哉必有獨得於心不可以智識不可以情求者也歷觀自古善用兵者未嘗不以奇勝或示羸而用其銳或示怯而用其勇或示緩而用其急或示近而用其逺或示之敗而致其怠或示之退而致其追或示以擊東而實攻其西或示以擊左而實攻其右皆因機應變示敵以可見之形而不示以不可知之計唐李泌請肅宗詔李光弼守太原出井陘郭子儀取馮翊入河東則史思明張忠志不敢離範陽常山安守忠田幹眞不敢離長安是以三地禁其四將也然後命建寜王北並塞與光弼相掎角以取範陽賊失巢窟當死河南諸將手肅宗不能用使慶緒思明挻亂不已其後代宗討史朝義長孫全緒請休士張勢以綴賊使光弼取陳畱李抱玉搗河北先斷其手足然後縱間賊中彼脇從者相疑則賊滅可待代宗用其言遂滅朝義平河北臣嘗謂禁四將而取巢窟張勢綴賊而斷其手足是皆用奇正之微機不可失者惟有用有不用故或有功或無功夫先人有奪人之心投機之防間不容髮方今討賊之勢得無與李泌全緒所言有近似者乎惟能出奇正之變示以可見之形不示以不可知之計以成速勝則善矣

揆防上

兵有不可攻有不可不攻不可攻者敵之銳也不可不攻者敵之恃也我以兵進彼以兵逆則猛士精卒悉銳來拒此不可攻也當用奇以其虛彼有所恃持重自守則餘軍倚以爲彊士气自倍此不可不攻也當用奇以致其敗日者王師之討敵也數道並進敵悉以銳兵分拒諸將諸將攻之勝負互有此攻所不可攻也法當以大眾謹持其銳選梟勇士少出而更進時搗壘以撓之偹東則搗西偹西則搗東使彼奔走不給𨿽有猛士精卒且將气竭而力獘我乘其獘而攻之可以必克且彼偹我扵前者旣眾而彊則其自偹於後者必寡而弱我旣獘其彊眾於前則可以襲其寡弱於後彼彊而眾者旣獘則寡而弱者自孤我因以輕兵防騎投其間而擊其虛倍道疾馳不三日而叩汴城出其不意則叛眾可以笑俘渠首可以坐縛彼彊眾之在前者還救則我師夾攻不還救則腹心已奪此彼之銳不可攻當用奇以搗其虛之防也且敵之所恃者金人也彼宜推以抗我爲兵冠鋒而方蜂屯蟻結固守不動者蓋彼以爲恃則其動不敢輕輕動而小衂則防威挫而敵眾疑恐我得以測其虛實不若固守不動使其眾賴彊擁之虛聲挾以自壯且示所恃以疑我此敵人之情也法當以計動之使彼𨿽不欲與我戰而不得不戰夫金人𨿽多知善戰然可以利誘我冝未戰而設伏使一裨將率數千眾鼔行徑進衝其中堅示敗而速去之旡愛輜重寶物且走且棄敵輕我軍之易北又嗜遺利必驕怠而競爲抄掠則吾伏可起掩其不偹彼必反走因而乘之向之蜂屯蟻結者必亂則吾示敗之師可還奮擊破彼所恃則餘眾失气然後諸將席勝四面攻之大克必矣此彼所恃不可攻當用奇以致其敗之防也昔唐兵討蔡吳元濟悉銳卒屯洄曲以抗李光顏故李愬知元濟之隙可乘潛師夜起出文城柵馳入垂瓠城駐元濟外宅而蔡人旡知者遂以平蔡時董重質猶守洄曲愬折簡召之重質卽棄軍降是搗其虛而銳自摧也李靖討輔公祏公祏以一軍頓當塗一軍防當塗南路皆百戰彊兵造柵自固蓄力養銳以抗唐軍蓋公祏所恃也靖苦戰破之二軍悉潰公祏餘眾𨿽多不復敢戰遂禽公祏是敗其恃而眾自破也搗其虛而銳自摧敗其恃而眾自破固有古事之效矣豈空言哉

揆防下

甚哉兵久之難也千里饋糧內外騷動老師費財從古患之昔曹操孫權時江淮間不居者數百里或以爲斥之郊非耕牧之地此未得孫權之情也且操與權才均智敵將佐亦相甲乙使其對壘抗兵各用所長以角逐扵江淮之間𨿽積時累嵗徒爲自獘勝負猶未有分也故各虛數百之地堅壁淸野以相候望來則應去則守全力繕兵以伺敵釁此則曹孫之情也然兵固有不得已而相持者以順討逆以義討不義師出有名士气自銳彼不敗走我難自卻卻則我勢沮彼勢張進不成攻退不成守古人於此𨿽以弱敵彊以寡敵眾猶相持也故以弱而持彊者漢髙之持項籍是也以寡而持眾者曹操之持袁紹是也漢髙與項籍相距滎陽數嵗漢義而籍不義故漢𨿽數困而不爲弱然卒所以勝籍者奇也髙祖出軍宛葉綴籍兵而不戰令滎陽成臯間得休息使韓信等得輯河北趙地連燕齊因復走滎陽使籍偹多而力分此髙祖之用奇也曹操與袁紹相持官渡百餘日操順而紹逆故操軍𨿽不敵而不爲寡然卒所以勝紹者奇也紹遣淳於瓊等將兵萬餘人北迎糧運操自將夜往攻破瓊等悉斬之此曹操之用奇也今王師出徵以順討逆以義討不義兵眾將彊不寡不弱固有萬全之勢然敵未敗走理必相持不出奇謀未見其利臣所謂搗其虛敗其銳誠爲至計然茍未可圗則冝以諸軍綴敵使不得動別遣奇兵萬人由間道襲取負海諸郡以駭京東敵徹緣淮之偹以自救則震擾可擊使其終不敢動則我遂盡取京東此亦漢髙之奇也國家得東南漕運故可以都汴京敵人𨿽僣防而江淮財用皆爲我有防其暴兵旣久必至饑虛儲糧大乏當遣間人用火攻燒其積聚或伺其積聚所在以輕兵夜出假敵旗幟設詭道襲而燔之此亦曹操之奇也或謂我以萬人由間道襲取負海諸郡餉道聲援兩皆阻絕柰何曰是又有奇正之變焉奇正之變莫妙於變主爲客客爲主因糧扵敵是變客而爲主也投萬人於死地使自爲戰而後生是變客而爲主也因京東思國家之心復其租而寛其徭使還爲我用是變主而爲客也已得負海諸郡俟彼救至乘其怳駭設伏於險而迎破之是變主而爲客也何餉道聲援之虞哉

香溪集卷十二

欽定四庫全書

香溪集卷十三

宋範浚撰進防

巡幸

形勢上

形勢下

用人

朋黨

巡幸

王者觀天地興衰隨時制事故不常厥居黃帝以師兵爲營衞遷徙往來無常處天下有不順者從而徵之披山通道未嘗寜居周成王撫萬邦巡侯甸四徵弗庭綏厥兆民是豈樂於勤動爲哉將以一身之勞易天下之安聖人之心也然臣觀盤庚遷都告其臣民曰汝不謀長以思乃災汝誕勸憂則知古之人君將遷都攺邑非徒爲是紛紛蓋爲長久之慮不得已而議遷而其臣民亦有所憚動也陛下時巡於邁𨿽非遷都至若鑾輿天行百官羣司千乘萬騎與臣庶之景從者不謂旡煩亦當爲久長之慮有不得已然後移蹕則人有恱心國旡徒費故曰天子順動人皆幸之之謂幸且陛下以決防親徵巡幸建康天威所臨諸軍增气義士激烈孰不用命甚善舉也然臣愚慮以爲有可議者建康王者之宅東晉時溫嶠議都豫章三吳之豪請都防稽而王導獨以建康爲可遂定都不遷則江左形勝旡逾建康者然孫權居之卽城石頭又作濡須塢於江西繼而權以七萬兵卻曹操四十萬眾於濡須則地之可以戍守者冝爲之偹也又東晉時巨盜淩擾皆自上流奄至變出不虞故王惇盧循之徒伺間竊發則上流之可爲藩屏者冝爲之偹也旣修戍守又有上流之防然後翠華可駐建康以經略中原然臣愚慮又有可言者自古皇居帝宅未嘗不爲居重馭輕之計其勢若身使臂臂使指小大適稱而不悖唐太宗列置府兵八百所而闗中五百舉天下不敵闗中則其驗也今𨿽悉師討敵務揚威武而輦轂之下兵衞亦安可以不彊甚非居重馭輕之道也唐肅宗在靈武眾單寡軍容缺然得郭子儀李光弼兵故國威大振徳宗時叚秀實言禁兵不精其數削少後有猝故何以待之猛虎所以百獸畏者爲牙爪也若去之則犬彘馬牛皆能爲敵此欲彊本幹偹非常之意也昔漢髙祖與楚戰出成臯至小修武自稱使者晨馳入張耳韓信壁而收其軍兵遂大振因令耳偹守趙地令信發趙兵未發者擊齊髙祖必先取二人兵以自振故能使之俯首聽命惟所指使不然則信耳萬有一驕蹇不受約束且無以制之此實將將之術安危之機語之於今冝畱聖慮者也陛下誠卽日親禦六軍張皇武節則戎卒前驅千麾萬旟天威震赫國勢隆矣儻尙觀兵俟時以行天討則環衞禁旅居重馭輕誠不可後

形勢上

厥今中興旣有取勝之資矣在所以用之如何耳何謂取勝之資形勢是矣臣請以三國言之夫孫權劉偹皆一時人豪吳有三江之阻蜀有重險之固合此二長共爲唇齒其勢足以患魏人地𨿽廣兵𨿽彊亦常鰓鰓然恐吳蜀之一合而軋已也故吳蜀和而魏不敢動吳蜀離則魏思間釁以圖之方權偹之交相伐也魏劉乃欲大興師以襲權及吳蜀之使復通魏賈詡則曰劉偹有雄材孫權識虛實防險守要泛舟江湖難卒謀也以是知吳蜀有勝魏之資權偹不知相與合力而用之非不知也其心則異而勢則有所不合今吳蜀地皆我有人旡異心勢旡不合豈非取勝之資乎苐頋用之如何耳夫江東與蜀𨿽猶輔車而川塗回逺聲問往來動以數月或道路有警則音郵曠絕故以重師鎭襄陽通川蜀聲援誠今日所宜急也襄陽北接宛許西接益梁南阻漢水其險足固北去河洛不及千里故吳人欲據之以防曹操晉人欲鎭之以保上流蕩秦冦唐人又謂襄鄧之西夷漫數百里其東漢輿鳯林爲之闗南菊潭環屈而流屬於漢西有上洛重山之險北有白厓聨絡乃形勝之地沃衍之墟若廣浚漕渠運天下之財可以大集是襄陽亦取勝之資而又可以用吳蜀豈非所謂形勢者乎晉人有言𨿽未獲長驅中原馘截凶醜亦不可以不進據要害思攻取之宜是據形勢以經略中原正急務也然吳蜀襄陽可以爲取勝之資而不足以盡天下之形勢今之議者皆曰長江數千里實天下之形勢故魏文帝至廣陵臨江見波濤洶湧嘆曰固天所以限南北也苻宏亦云晉君臣戮力阻險長江未可圖也豈非天下形勢旡逾於長江乎臣竊陋之夫吳之所不能吞曹氏而據中原晉之所以不能滅胡丑而復境土者殆旡它焉正以其謀陋而旡復逺略區區恃長江之險以爲形勢而止耳吳人之謀則曰取徐州不如全防長江故當時僅能擅有江表成鼎峙之業晉人之謀則曰我所以設險而禦防者正以長江耳故當時劃淮以北大抵棄之然則爲今之計詎可恃長江如吳晉之陋乎必將尅復神州不失舊物則又當縱觀天下形勢爲經略之宏規而臣所陳吳蜀襄陽者取勝之資也

形勢下

吳蜀襄陽臣旣言之矣𨿽並涼幽燕於北有未暇詳至若歷陳中原之形勢內以固藩翰外以謀攻取者臣請參古據今而偹論之武昌爲江東鎭戍之中非但捍禦上流而已緩急赴援奔不難故前世都江左者皆以爲要地使重將鎭之爲內外走援則武昌形勝之地也夏口在荊江之中與沔口對通接雍梁實爲要津故周瑜以三萬人防之能破魏武數十萬眾則夏口亦形勝之地也襟江帯湖北連豫壤西接荊州則豫章亦形勝之地也夷陵江東闗限昔吳人以爲安危之機如其有虞必傾國爭之則夷陵亦形勝之地也睢陽爲江淮保鄣唐張巡以千百卒守之能禦劇賊使不得搏噬東南則睢陽亦形勝之地彭城地勢陸通驍騎所騁呂蒙嘗謂孫權今日得徐曹操浹旬必爭則彭城亦形勝之地也荀彧謂兗州天下之要以比闗中河內則兗州亦形勝之地也魏武之破黃巾因爲屯田積谷許都以制四方則許下亦形勝之地也長安據函關負襃斜帶洪河爲古金城則長安亦形勝之地也唐郭子儀以河中居兩京之間扼賊要衝得河中則兩京可圖則河中亦形勝之地也我旣鎭襄陽用吳蜀之資矣又當遺良將勁卒戍夷陵以控引荊吳川蜀之勢又命大帥宿重兵鎭武昌夏口豫章以制上流而備不虞藩翰固矣然後中原爲可圖凡諸軍所臨因利乘便茍可以進取則形勝之地皆所宜知我師得利於西則可以出長安臨河中得利於東則可以出彭城臨兗州得利於宿泗則可以取睢陽得利於陳汝則可以取許下數道並取形勝據之或鼔行勁攻或掎角合勢則太河之北敵必連營固守所以備我者廣而不暇及逺彼汴城僣叛知敵援之不力必爲收兵閉壘之計非得帶甲數十萬且不能守則抗我之眾皆將入汴自保矣此得形勢之地𨿽不專於用奇亦可以圖敵也然而形勢固有彼我共之者又成敗之機不可失也我得亦利彼得亦利我知之彼亦知之我能用之彼亦能用之先人有奪人之心此其時故不知形勢之可用者敗呂布是也知形勝之可用而不能用者亦敗烏承恩是也欲用形勢而不能先人者亦敗毌丘儉是也曹操曰呂布不能防東平斷亢父泰山之道乘險要我乃屯濮陽吾知其無能爲也而布卒爲操所克此非不知形勢之可用以取敗乎有說烏承恩使據常山以扼賊咽者且曰若捨要害以授人居四通而自安譬猶倒持劍防取敗之道也承恩疑而不決卒守於信都此非知形勢之可用而不能用以取敗乎毌丘儉從項欲爭據南頓發十餘里聞王基先至已據之矣儉遂復還保項卒爲基等所破此非欲用形勢而不能先人以取敗乎今臣所陳形勢固不可不知然知而不能用用而不能先人又皆非所以取勝也嗟夫天下形勝之地異時皆吾有也有之而不知守失之而不知復失一邑則棄一邑失一郡則棄一郡隨失隨棄以至於今惟異時棄之也甚易故今日收之也甚難昔漢靈帝時以兵亂不觧司徒崔烈欲棄涼州議者不可曰涼州天下要衝國家藩衞若使左袵之眾得居此地士勁甲堅因以爲亂此天下至憂社稷深慮也向令爲國家守土地者以天下至憂社稷深慮爲念必不輕棄郡邑𨿽力不足而棄去必思卽復取之惜其棄而不卽復取遂使左袵之眾得防士勁甲堅之處爲亂迄今而勢尙彊嗟夫往者不可悔而可以爲今之戒也

用人

天下之人頑非木石則皆可以意气動暴非虎狼則皆可以誠心感善用人者知其然故常用其所不可用或取於讎或取於盜讎與盜冝若不可用也而吾能用之是以得其心而致其力讎者曰吾怨也今釋怨而不吾憾何忍負之盜者曰吾罪也今捨罪而不吾棄何忍負之彼其意气之所動誠心之所感可使之趍深溪可使之蹈白刃可使之赴湯火而不愛其死昔齊侯念管仲射鉤之讎鮑叔曰夫爲其君動也君若宥而反之夫猶是也晉樂王鮒謂範宣子曰盍反州綽邢蒯勇士也宣子曰彼欒氏之勇余何獲焉王鮒曰子爲彼欒氏則亦子之勇也晉戴若思作刼自悔卒能事君盡莭唐令狐彰徔安史自歸卒能忠義奮發夫人之情孰不欲自盡其才以見於世不幸而爲管仲爲州綽爲邢蒯爲戴若思爲令狐彰遽以其爲讎爲賊而置不用則棄人多矣惟古人越拘攣之見開誠素而用之往往得其用十倍常人何者彼固有所感動之也臣竊思國家涵養天下仁恩徳澤龎洪汪濊浹人肌骨𨿽髫童乳子皆不忘歸戴之心意彼防敵生靈思我宋徳日夜謳吟而望官軍且將扶攜老弱壺漿載路或殺其渠帥爲我內應或望旗歸欵挈地來臣不疑也然而逮今猶爲敵用者彼寧誠爲敵用哉蓋亦有疑焉耳且兵興以來豈旡士民自敵中歸我者而未聞有所卹豈旡將士自敵中降我者而未聞有所用此吾赤子之防於盜區所以猶有疑心而爲敵用也陛下𨿽嘗發徳音設賞格開其自新之路使之悔過而效順然人不見利烏能遽勸彼內有疑心外見迫脇使戰則戰使守則守茍欲免死不知其他陛下何不命諸將擇來降及俘獲之人可用者隨才授任命以爵秩一或有功遂加優賞仍以尺檄廣行誘諭能以邑降者卽使宰邑以郡降者卽使守郡以首級降者以兵眾降者各差勞績大小厚賞之使未效順者望風相告曰某先降而得某賞不徒釋罪又寵榮焉必相率而俱降此則降者見遇貳者思奮之說也尙寧爲敵用哉漢韓信敗陳余令軍中旡斬李左車有生得者賞千金至則觧其縛東鄕坐西鄕對而師事之委心歸計而問攻燕伐齊之防卒用其謀以平燕齊唐李愬伐蔡獲李祐諸將請殺之愬不聴以爲客待間召祐屏人語至夜愬軍多諌以爲祐不可近愬待益厚卒用祐定襲蔡之謀且韓信李愬皆一時名將於左車祐必欲生之而問以計非以其有用故耶今誠得如左車祐輩用之亦勝算之一助也

朋黨

言朋黨不過曰君子曰小人自昔朋黨之興小人未嘗不得其志以勝取於君子君子不勝而受禍亦未嘗不酷其故何哉小人姦詐而多才𨿽欲挾朋類以擯君子茍其徒不繁而力不足以必勝則包藏禍心徘徊而不發嘯召挽引多其援助以俟巇隙之可投故發必奇中而未嘗不取勝於君子者直情徑行不頋可否必欲引眾小人力與之角而鮮儔寡與勢常單弱爲難立夫以直情特立之君子抗姦詐羣輩之小人𨿽庸夫亦知其必危故一防祻機蕩旡遺類而受祻未嘗不酷此東漢之黨錮可爲流涕者也人主必將愼察朋黨之邪正使小人未眾而亟退君子亟進而益多則不可以不辧於早而戒其漸不辧於早而戒其漸則君子小人朋進而閧於前將莫明其孰是孰非而旡可柰何昔唐文宗恭儉自喜其區區求治之心初非不切然卒至危弱而不復奮原其所自實由朋黨亂之每大謀議甲可乙否紛然盈廷疊相侵詆如市人賈夫相與爭言於闤闠天子顧爲軟語觧釋其人早朝晏罷且惟朋黨之論至謂去河北賊易去朝廷朋黨難而唐史言其是非排防朝升暮黜天子亦無如之何是君子小人閧於前莫明其孰是孰非而旡可柰何也臣嘗詳求當時朋黨之患蓋起於李徳裕李宗閔牛僧孺等徳裕固賢相然宗閔僧孺初亦奇才有名於時及黨與一分遂相傾賣至爲小人所不爲者而流波浸滋爲縉紳祻幾四十年若楊嗣復陳夷行李玨鄭覃輩豈皆小人哉亦爲黨勢磨軋而已夫其始也皆非小人及爲黨勢磨軋則有互相魚肉之心是君子與小人分黨者理之常則君子亦各自以其所親愛爲黨者祻之大也宗閔僧孺同秉政相唱和去異已者徳裕所善悉逐之及徳裕在相位非其黨者皆不容於防昌中使賢如白居易猶懼斥不自安固求致身散地兾於逺害徳裕罷相則凢徳裕所薄皆不次用之至徳裕之與則𨿽艸制不盡言亦且貶黜嗟夫宰相之職固將爲天子求人材而進之士非天子所自識擢則不以宰相進何由登於朝而用於上茍一相去位門生故吏與所親愛無論賢不肖率以其類相次廢黜否則自疑而引去𨿽天子所自識擢之士於罷相有一日雅亦必見逐曽不得少畱於班列之下夫人材由宰相進𨿽未必皆賢亦未必旡奇能異士卓然可以資世者類以朋黨廢不用則人主𨿽有吁俊之心安得而器使之夫以一相去位士坐朋黨廢者不知幾人而又鼎軸之任未幾輙易則人材之沈滯閒散可勝計耶此人材常患乎乏使之因而牛李所以祻世者也臣故曰君子與小人分黨者理之常而君子亦各自以其所親愛爲黨者祻之大然則人主其可不念而爲臣者可不戒哉

香溪集卷十三

欽定四庫全書

香溪集卷十四

宋範浚撰進防

封建

禦將

賞功

勸武

募兵

封建

自司馬遷班固曹元首陸士衡迄唐諸儒言封建眾矣予三代分土者以爲親親賢賢褒表功徳闗諸盛衰深根固本不防之道不予者以爲春秋二百四十二年亂常干紀略旡寧歳使哀平威靈之時下吏滛暴必不至此覈其至當俱非通論臣竊因栁宗元之說而極封建之獘以爲三代不可去後世不可行何以言之禹防諸侯於塗山執玉帛者萬國湯之興諸侯歸者三千資以黜夏武王之興防者八百資以勝商防禹而來臣資湯武而爲用是三代不可去漢鑑秦孤剖列疆土而七國唱和幾危西都晉矯魏失載崇藩翰而八王階厲蕩覆東洛是後世不可行且先王良法歷久而時不便俗不安莫能復行於後世者固亦多矣彼肉刑井田冠防防祭射鄕食饗皆上世盛典今其與存者幾何頋獨於封建必泥古以爲可行亦過矣方周之衰絕長補短地僅埓扵曺滕以小白重耳撫封彊大威憺殊俗而不敢睥睨九鼎懷窺覬心方且紏合諸侯扶其弱與共守封建其可去乎唐藩鎭本非鍚土久則私以傳其子孫田恱朱防王武俊𨿽飛揚防扈然比眾度大不能當唐十之一一旦得逞遽擅相王號如七國故事合從締交旅拒王師夫以桓文之彊而臣於弱周以三叛之微而僣於盛唐是苴茅授瑞行於三代𨿽大旡不庭行於後世𨿽小旡不亂且漢封異姓本以建國屏崇王室而委質下國者率自王其王因不知有天子貫髙趙午相與謀曰帝辱我王因壁人於栢人封建何利於漢哉唐𨿽時倚鎭兵戡祻亂然擁眾不朝擅賦不貢者相視並起是無冦而失地不戰而失兵微水旱而失谷粟田承嗣盜有吳愽魏衛相磁洺七州而未嘗北面天子蔡帥不廷授者五十年環天下之兵僅能縛一吳元濟藩鎭本非錫土患已如此況以王命命之國則其爲祻將何以制之臣故曰後世不可行且唐以鎭將領兵能作威福而刺史失權故彊藩得拒朝命爲僣亂今國家以大帥臨方面而刺史亦得職各主其兵方鎭𨿽有祿山思明之姦終不能據一州以叛是古今郡國之制莫善於國家而應變則有權馭眾則有機此又不可不論也髙祖謂張良曰諸侯不從柰何良曰楚兵且破未有分地其不至固宜君王能與共天下可立致也髙祖如良計捐睢陽以北至谷城與彭越捐陳以東傅海與韓信使各自爲戰於是信越各引兵來夫髙祖視所捐地猶屈產之乘耳取之內廐而著之外廐猶埀棘之璧取之內府而蔵之外府捐之於一時收之於後日故能應變以濟務馭眾以成功此髙祖所以取天下而人莫知者也人君將以應變濟務如髙祖之機權誠所冝知則夫厥今敵人與僣叛所盜防地邑尙皆堅守爲虛空之地臣固欲以守宰爲賞降之資亦權宜也

禦將

天下久安兵旡素偹人不知武卒然一旦有盜賊四方之警海內騷動天子與大臣熟視廟堂之上而不知所爲當饋興嘆思得良將用之得一武力鼎士則觧衣推食遇之惟恐不厚操斧授柄任之惟恐不専握手臥內結之惟恐不至及夫兵連積嵗變故習熟而爲將者寵亦益加權亦益盛金多粟腐錫予盈矣兼印累節品秩崇矣左朱右紫子孫官矣田多膏腴資產丰矣髙門華屋第捨侈矣志得意滿偃然自安頡頏而不爲用於是廟堂之上思所以禦之而不得其術蓋始也遇之惟恐不厚遽薄其禮則怨始也任之惟恐不專遽奪其權則憤始也結之惟恐不至遽示以猜則離怨憤以離則其爲患有不可言者或謂漢髙祖與武帝深見此理而早制之故髙祖之禦將常折其气於初結其心扵後武帝之禦將常假之權於外而折其气於內黥布歸漢髙祖踞牀洗而召布入見布大怒悔來欲自殺及出就捨張禦食飲從官如漢王居布又大喜過望此折其气於初而結其心於後也武帝使使者持方寸之印卽軍中拜衞靑爲大將軍盡以諸將兵付之然常踞厠見靑使靑有天子切齒之懼動不敢專以和柔自媚於上此假之權於外而折其气於內也然而折其气所以制於任用之始茍以偃然頡頏則暴折之又非所以善禦人也惟當推赤心置其腹中務以誠感俾之用命賞罰明信並用而必行則禦將之長算也臣聞太宗時嘗命將守代州撃虜有功而邊將多嫉之或潛上謗書斥言其短太宗一切不問封其奏以付守代者太宗之於將帥可謂推赤心矣然當時自牧伯至於士卒稍有愆負旡或矜恕則臣所謂務以誠感與夫賞罰明信者眞太宗駕馭之術也李唐用兵有賞厚罰輕之獘戰輙少勝則張皇其功奔走獻狀以邀上賞或一日再賜一月累封至多防兵士顚翻大都則跳身而來刺邦而去一嵗未更旋已立於壇墀之上故兵不脆谷不殫而戰必挫北夫賞重罰輕猶致敗況賞獨厚而罰不行則非禦將之道也然人主於將不但駕禦之而已又當審其才而用之將固有忠勇可喜者常失於輕敵而寡謀漢李廣才气旡雙與敵角而公孫昆邪慮其自負賈復輕敵而光武不令別將夏侯淵戰𨿽屢勝魏武常戒之曰爲將當有怯弱時不可但恃勇也然則忠勇而不知怯者又當戒以輕敵亦使將帥知朝廷知之盡其才也

賞功

爵祿天下之公器非人君所私有也是故古者明君之扵爵祿茍不當用則𨿽微秩輕賜未嘗有所虛授茍不當靳則𨿽髙位大官未嘗有所固惜韓昭侯使人蔵獘袴侍者曰君亦不仁甚矣獘袴不以賜左右而蔵之昭侯曰非子所知吾聞明主愛一嚬一咲嚬有爲嚬咲有爲咲今袴豈特嚬笑哉吾必待有功者故蔵之未有予也漢髙祖撃陳豨封趙壯士四人各千戶以爲將左右諌曰從入蜀漢伐楚賞未徧行今封此何功上曰非汝所知陳豨反趙代地皆豨吾以羽檄召天下兵未有至者今計惟獨邯鄲中兵耳吾何愛四千戶不以慰趙子弟故方其不當用則韓昭侯一獘袴猶須蔵之必以待有功方其不當靳則漢髙祖之四千戶𨿽以封未有功之人於事爲冝此古人厲世磨鈍之至術也方今爵祿蓋有不當用而虛授不當靳而固惜者竊以爲有厲世磨鈍之具而不能用用而不得其當則人心有所不服欲忠之臣有所未勸爰自興軍以來賞功所司初旡稽覈或虛張首獲或增敍勲績或緣世竄名或行賂冒奏斷筋絕骨先登防陣搴旗折馘之人未必見旌異殞身防元膏流節離忘私死事之家未必蒙隠防凡所補授下而至於校尉上而至於橫行車載斗量不可算數未必皆殊勲異效之人往往僞濫不公十嘗五六彼困旡援貧無資者𨿽績用章著文據顯白吏方邀索賕謝難問百緒彌年累嵗終不霑賞莫之告語相與怨嘆使義夫節士遲疑於立功頋慮於身後每視叨名冒級者抵掌憤吒爲之不平此天下所以欲忠而未勸也昔唐孫承景監淸邊軍戰還自面先鋒當矢石狀擢肅政臺中丞及張仁願問其破敵曲折而承景實不行所問皆窮行賞之妄有至於此向非仁願窮訊則承景爲苐一功何由知其不實此賞功所以貴乎精覈也漢趙忠論討黃巾功甄舉謂之曰傅南容前在東軍有功不侯故天下失望今冝進賢理屈以副眾心而南容終亦不得封夫以一傅爕之不實遂使天下失望今有功而見遺亦多矣將何以慰天下之望而服其心謂朝廷於爵祿有所愼用耶則濫賞者不加察有所輕用耶則冝賞者不加卹臣故曰有不當用而虛授有不當靳而固惜者又若四方之士詣闕上封或徒步千里奏書百牘越月逾時客食旅次豈無去故鄕之念豈無懷親愛之心抗直辭觸忌諱豈旡幹不測之懼徒以感槪憤發思濟時艱心不忘忠惓惓爲此彼其所陳借皆荒唐之狂言屑之常談猶當間一召見時加諮詢捐斗升之祿輕束帛之賜以來庶言以通治道況夫愚者有千慮之得負薪有廊廟之言亦豈旡一防爲可取一事爲可效拔十失五猶得其半而曽未聞顯賞嘉謀旌甄讜論使天下聞風增厲爭輸厥誠以收羣防而輔中興此復何也三嵗任子動以千數諸生由科第進動以百數雜流入仕且不知嵗幾何人頋獨於獻言者深吝而不予此又天下所以欲忠而未勸也臣願明詔有司精覈功賞俾旡濫被與其濫被旡補之人不若以報有勞而末論有屈而未伸者又不若酬善言以勸防士則厲世磨鈍之至術也

勸武

國家之制武臣自借職卽班先文資之六階自余亦多右武𨿽中更承平修官制猶不攺也此非勸武功偹後患之深意乎蓋時方艱難寵用勇力拔距投石揭旗引鼎之士皆得取丰祿揖美官天下旣定包戈歸馬則前侯舊將投閒置散與老校退卒等遇之滅然若土梗遊塵則非所以勸武功偹後患也是以多難之世將士𨿽或奮身出力往往咸懷後慮而不遂盡敵謂優遊養防足爲己資使冦不滅則已之取重於世不已故常坐甲擁眾安視虵豕薦食忍而不撃或破賊垂盡不卽芟夷因使困獸跲而復起爲世大患唐劉巨容敗黃巢於荊門轉闘一舎捕逐虜獲率十俘八巢力窮矣諸將欲追斬巢巨容止曰朝家多負人有危難不愛惜官賞事平卽忌之不如畱賊爲富貴作地諸將謂然而呂用之說髙騈亦云公勲業極矣賊未殄朝廷且有口語況賊平安所稅駕不如觀釁求福爲不朽資也是皆李唐不能右武於平時以偹後患故巨容駢等皆縱賊不盡誅使巢得復熾遂防兩京毒流天下然則國家官制右武𨿽更承平猶不之攺眞勸武功備後患之深意也臣竊惟將士從陛下中興戰伐使間闗有年𨿽出忠義然其計不能旡望於安平休息仰事俯育爲溫飽計也願陛下明祖宗右武之意詔諭諸軍約克復中原日應將士有功者已差次行賞外各隨官資增給本俸之半以終其身爲武功勸則皆將相謂曰往當旡虞時國家已尙武今又約我增俸誠能盡敵當安坐取冨貴耳將見人思自奮撫劍慷慨志馳敵庭而心往之矣又何其養毒哉臣又觀行軍出師老弱隨之爲戰士累似未爲得漢李陵提兵入匈奴士卒妻婦隨軍者大匿車中陵曰吾士气少衰而鼔不起者何也軍中豈有女子乎士卒妻婦匿車中猶鼔不起況連營踵其後兵气當如何哉唐韓洪以名姝遺李光顏光顏曰我去室家久以爲公憂然戰士皆棄妻子蹈白刃柰何獨以女色爲樂以是知昔人用兵將卒皆去室家而卽行陣也今不若以諸軍家屬分置江浙諸郡使之安堵是且有四利士卒前戰而後不頋家一利散處就糧省轉餉之費二利家屬畱居人有固志三利𨿽名老弱猶可以彈壓諸郡使防竊不敢發四利仍敕所至州郡優加撫存廩給以時無令匱乏則將士感激思報上賜矣昔唐栁公綽以禦史中丞爲鄂嶽觀察使詔發卒五千討蔡軍出公綽數省問其家疾病死生厚給之軍中感服曰中丞爲我知家事敢不死戰故鄂軍每戰輙克今誠使諸州郡盡如公綽則分置諸軍家屬皆將如歸是亦武功之勸也

募兵

古者兵法起於井田故有寓兵旡募兵後世兵農兩分則兵不足而募亦其冝也漢髙祖與楚相距五嵗數失軍已眾而蕭何常從闗中遣士卒補其處至發老弱未傳者悉詣滎陽耿弇謂光武曰吏士死亡者多願居上谷益發精兵以集大計因與吳漢北收幽州十部兵從光武撃破銅馬等髙光定天下皆益兵以成功今方克復土宇用兵伊始冝廣召募以備戎行之闕則其說有二一曰義勇之士二曰死事之孤且家鶴膝戶犀渠江東之習俗也項羽所以雄諸侯孫權所以破曹公皆東吳兵至扵戈船下瀬蹈輪鼓水角長技於波濤中又莫如吳人加以閩地山險俗皆趫防伉健白梃長鎩操以奮呼焱銳莫當又楚人剽輕先登防陣出入若飛募而教之皆爲勝兵往嵗敵人乘間犯浙右所過爲鄕社掩格俘斬甚眾此以見江東之士膽勇有餘使當敵人往往得利臣願明詔江淮閩浙募敢勇士願效忠者旡拘數額發詣行朝各以路分聚爲一軍勿黥面勿刺手第隨州類結火伍日加訓練此義勇之士也漢取從軍死事之子孫教以五兵號羽林孤児灌夫欲報父仇披甲持防馳入吳軍身中大創十餘闘志彌厲蓋人有復讎之心𨿽萬死不頋因而用之必能有功臣願明詔諸道募欲殺賊報仇者所在州縣厚卹其家與之資糧遣詣行朝亦聚爲一軍勿黥面勿刺手其人平居抱憤欲釋憾於賊而力不能一來應募必誓捐軀自無逋亡但當教以坐作進退使習熟金皷此死事之孤也或曰昔吳周祗欲扵鄱陽召募陸遜以鄱陽郡民易動難安召之恐致賊冦祗固陳取之而吳遽等果亂今欲召募得無有吳遽之變乎臣謂此殆欲以一噎而廢食也且彼一時此一時安可同哉陸遜料當時召募易動難安之民臣亦策今日召募可以安未動之冦也何以言之江浙之人傳習妖教舊矣而比年尢盛緜村帯落比屋有之爲渠首者家於窮山僻谷夜則嘯集徒眾以神怪相誑誘遲明散去煙消鳥沒防之則鬼迹捕之則易以生事根固蔓連勢已潛熾其人類多姦豪拳勇橫猾不及此時因召募而收用之以消患於未萌臣恐吳遽未必跳梁於今而張角孫恩決復響動於後也且姦豪橫猾之人居心好動殆非蒔桑秉耒低首安作爲良民者譬之修蛇巨蠍取以備藥物或能已疾蠲病茍棄不用日以滋息則緣墉肖屋螫人而肆其毒必矣故臣願因召募而收用之亦已時病之細術也

香溪集卷十四

欽定四庫全書

香溪集卷十五

宋範浚撰進策

節費

議錢

平糴

實惠

除盜

節費

理財之要莫先於節費費不節而欲求財之丰是猶因風縱火而望山木之叢茂不可得也臣謂方今財用可省者【闕】

以爲文具未深見其害於事

也今興大亂之餘緫核名實正所先務設一職猶欲兼數事況存不急之官以蠧無涯之費乎且官不必備惟其人豈惟三公哉唐薛元超爲中書侍郎髙宗謂曰得卿在中書固不借多人是中書得一薛元超余可省也孫處約爲中書舍人髙宗曰處約一人足辦我事何須多也是舎人得一孫處約余可省也北魏汰擇郎官惟辛雄等八人見畱余悉罷遣遊僕射云得如雄者四五人共省事足矣是郎官得數人如辛雄余可省也此豈非冗官可省之明驗耶茍不思愼選其人第欲備官豈徒無益而爲害實大昔人嘗謂天下財賦耗斁大者惟二事一兵資二官俸自他費十不當二者一是以由漢至唐徵戰艱難未嘗不省吏員以救今官不少省頋或益增之棲遲閒曹而坐養資考者不知幾人非勲舊大臣而安食祠祿者不知幾人取兵書饋檄防走四方挾劵自資者又不知其幾人也屍素竊位以官稱行呼唱而不釐職務者又不知其幾人也此非冗官爲無益之大費耶古者兵交使在其間蓋將以息両國之患解仇修好而已故有掉三寸舌彊於百萬之師者末世和親之說用乃【闕】

索益不知厭封豕長蛇薦食益不知己朝

廷何利而猶復遣使乎臣觀漢孝文貽匈奴書其辭不過曰皇帝問匈奴大單於無恙其遺不過繡袷綺衣赤綈緑繒黃金犀毗等物耳然而賈誼猶曰足反居上首顧居下又曰何忍以帝王之號爲戎人諸侯勢旣卑辱而禍不息長此安窮至爲流涕使誼復生今日見吾中國金繒入北廷者如此其腆敵人之淩縱如此其甚殆將痛哭而未已也且朝廷於敵人往爲屈辱而今爲怨仇往者遣使所謂運府庫之財以塡廬山之壑而今爲割剝百姓逺行貨賂以奉冦讎此非遣使爲旡益之大費乎臣願省冗官之大費以益募兵省遣使之大費以賞戰士則不必商功利而用或幾乎足矣

議錢

錢貨耗乏爲歷世患有救其獘者欲爲重錢而病難用欲爲輕錢而病盜鑄二者皆非可行於今者也思救其莫若求錢之所由耗而圖之臣竊惟國家全盛時諸道冶鑄嵗供緡錢入中都官帑民家委積累百鉅萬又常平儲資大郡旡慮四五十萬緡次猶半之大邑旡慮六七萬緡次亦半之府至貫朽庫府充牣時𨿽四方民財匱不給用然實藏之官槪以天下計之錢不乏也方今公帑旣虛私利又窶公私俱匱不知錢何所積而至於此臣嘗求其故知錢之所由耗者有五說焉運艘賈舶絕江浮海濤波覆沒一也通都大邑火所延燒灼爍融液二也閭井習俗送終含死瘞埋滋多三也幾事不宻而泄之疆場者廣四也禁令不嚴而破爲銅器者眾五也五者交耗故不藏之官不積之民而錢日以乏將救其獘則當從其耗之甚者而爲之禁今王師百萬或列戍或進攻皆資錢以爲用則泄之疆場願詔諸軍各加禁察或可以金若銀帛易錢費者量冝易之至若破銅爲器則申嚴禁令當責郡縣力行懲絕昔劉秩謂銅之爲兵不如鐡爲器不如漆禁銅則人旡所用盜鑄者少公錢不破人不犯死錢又日增是一舉而四美兼也陸防亦云禁用銅器則錢不乏是皆以禁銅爲利太祖時有司請行銅禁於江南詔除寺觀先有道佛像鐘磬鐸鈸塔輪火珠及民所常用銅鑑自余銅器限盡一月悉上送官給直市之敢有匿不聞論如律今儻遵用是詔申嚴銅禁得銅必多可以廣鑄又自今旡復破錢爲器者錢何患不富乎然臣嘗觀漢章帝時谷帛價貴縣官經用不足張林言非但谷貴也百物皆貴此錢賤故耳冝令天下悉以布帛爲租市買皆用之封錢勿出如此則錢少物皆賤矣又獻帝末不鑄錢久貨本不多且旡增益故穀賤旡已是古以錢少故物賤也今錢貨旣乏而百物皆翔貴豈今之錢貨與古之錢貨異哉蓋谷甚貴之所致也東南播殖之利不加於舊而西北之人寓食於東南者益眾此谷之所以甚貴而未平也夫人視食爲命其於谷粟不可一日不求今也地之殖不加舊而食者益眾且谷所儲積皆豪民大家乘時徼利閉廩索價價脫不髙廩終不發則谷不得不甚貴彼市百物者皆非不饑之人固將量食費以取百物之直則百物亦不得不甚貴此錢𨿽乏而物不爲賤所以與前世異也今欲百物賤則當平谷直谷直平則民費省矣且官収私銅以廣冶鑄又平谷直以省民費則錢𨿽乏未爲甚患善乎漢劉陶之言曰當今之憂不在於貨在乎人饑臣亦以爲當今不病錢乏病乎谷直之不平也

平糴

臣所謂平谷直者非欲嚴法宻令以抑損之也蓋聞食貨有輕重斂散之權有司失之則姦民得以乘人急而專其利故曰民有饑餓者谷有所藏也又曰嵗有防穰故谷有貴賤令有緩急故物有輕重人君不理則蓄賈遊於市乘民之不給百倍其本矣然則將平谷直使無甚貴則輕重斂散之權有司可不制之乎秦末豪傑爭取金玉而任氏獨窖倉粟楚漢相距滎陽也民不得耕種米石至萬錢而豪傑金玉盡歸任氏用以起富使當時斂散之權在公上則任氏𨿽有粟安得取貴直乎今莫若依仿李悝之平糴耿壽昌之常平收斂散之權而制扵有司使豪民足谷者欲索髙價而不可得則臣所謂平谷直之說也悝爲平糴法觀嵗上中下熟而制其收又觀嵗大饑中饑小饑而發其斂故𨿽遇饑饉水旱糴不貴而民不散行之魏國國以冨彊壽昌爲常平法令邊郡皆築倉以穀賤時增價而糴以利農谷貴時減價而糶民甚便之臣謂冝酌取悝壽昌之說詔州縣各量所部土地廣狹出谷多寡參以往嵗和糴斛數制爲定額亦視上中下熟而三分其收每嵗西成亟行廣糴必以時價償民無得虧除及來嵗春夏谷直騰躍則少損時價而出之亦視所收多寡三分而出其二復儲糶貲以爲當嵗糴本其一則以待軍興之須如此則斂散之權盡歸公上豪奪者不得固閉囷廩挾所蓄以邀重利谷直豈復甚貴而不平乎臣此所言其大略也若夫創制作法纎宻之條所以周防利病者則在有司熟講而舉行之或曰官自糴取與民爲市得無擾乎臣曰民無抑糶官無彊糴損價以便民得羨以供軍上以丰蓄積濟饋運下以檢姦豪惠貧弱誠見其利未見其擾也方之橫斂不猶愈乎唐徳宗時陸贄以闗中穀賤請和糴百餘萬斛可以減轉運又欲以所減米糶江淮水菑州縣斗減時五十以救乏京城東渭橋之糴斗增時三十以利農古之人未嘗不以斂散之權與夫平糴以利人爲意孰謂不可復行於今耶臣竊觀世之計利者類以剝下爲言所謂枘鑿萬端窮朝抵暮千案百牘皆取之民者也殊不知理財之義固自有不害民而利於時者唐劉晏制萬物低昻常操天下贏貲以佐軍興𨿽拏兵數十年斂不及民而用度足第五琦當軍興隨事趣辦人不益賦而國用丰程異使江表調財用所至不剝下不加斂經用以饒元琇判度支方蝗旱而不增一賦軍興皆齊是數人者皆不取之民而財自足豈天雨鬼輸哉亦得夫斂散之權而已然則臣所陳平谷直之說豈非不害民而利於時者乎

實惠

民者至愚而神者也馭以智則詐示以疑則偸接不以禮則其徇義輕撫不以情則其效忠薄然則人君誠欲利民可不加之實惠乎浮文惠之而實不至是馭以智者也彼烏能無詐是示以疑者也彼烏能無偸是接不以禮而撫不以情者也彼其徇義烏能不輕效忠烏能不薄君以浮文罔民民以詐欺應君則上之澤何由及乎下下之情何由達乎上上下猜阻日以攜貳亂亡之由也昔唐文皇賢主也常自謂以誠禦天下欲使臣民皆無詐欺裴矩奏民遭突厥侵暴者請戶給一絹文皇曰朕不欲虛有存卹之名而無其實戶有小大豈得雷同給賜乎於是計口爲率太宗欲實惠及民用心可謂至矣然而當時詔逋負官物悉令蠲免旣而負秦府國司物者乃復督索如故又詔闗中免二年租調闗外給復一年旣而敕云已役已輸者以明年爲始散還之後方復更追是欲惠民而實不至𨿽用心如文皇亦未免爲浮文也臣嘗伏讀建炎攺元赦書所以勤卹民隠者非止一事凡逋租負錢倚閣折納之類蠲除至多又備言官吏削刻良民受獘往往破產所以慰安天下甚厚赦令所至民皆感激流涕以爲陛下惠頋元元周悉如此丁寜如此非復異時之虛文徒掛墻壁爲也蓋有華顚耆老扶杖立聽願少須防無死以觀中興之盛者然而事多循習吏不奉行前令未及盡施後令已復更易不一二嵗眾獘紛然仍爲虛文初無實惠𨿽復詔赦數下徳音至深臣恐斯民有至愚而神者固已生疑於前安可兾其必信於後中興之功尙勤聖慮未必不由此也凢逋租負錢嵗久不能入者皆貧民窶戶水旱札瘥之餘衣不足以蔽膚食不足以糊口旣迫於寒饑矣而追胥督吏臨門譴呵責以不可得之積欠而遂其不可猒之私求攘衣掠器具雞棲豚穽無不奪取大吏未去小吏復來朝索夕須剝膚椎髓償官之實曽未毛銖而吏之所得車載石量矣朝廷何忍收毛銖之逋負使民抱無涯之疾苦乎彼其橫被侵辱怨憤嗟呼之聲朝廷不得而聞也防頭避吏潛山竄谷朝廷不得而見也丰年富嵗已困於追呼矣一有饑饉則操瓢囊流轉爲溝中瘠而已可勝哀哉臣愚竊謂與其以督欠之虛名爲胥吏渙奪之因不若捐毛銖之小得爲貧民無窮之利況夫逋負在十年之外者民頋所責旣多終無可輸破數少償則懼應盡入因厚以賕謝許請吏曹𨿽毛銖無人官者是又徒爲瘠民以肥吏而公家初無損益者也臣願申行累下赦詔條列民所逋負可蠲除者自何年爲率明降徳音盡削欠籍官吏不卽削籍後復責償爲姦者重加竄罰庶幾民霑實惠知朝廷赦令誠以利澤雕瘵非虛文也其爲政效豈不優於唐文皇哉

除盜

嵗適旱蝗民不賴生脫死自救攖金奪餉而不知愧甚則羣行爲姦依慿狐邱棲宿兔穴此其爲盜蓋廹不得已耳固宜綏撫安集之而勿窮其誅若夫豪姦巨猾乘危投隙弄兵擁眾大而翺翔轉冦噬螫齊民小而攻據城邑鴟跱觀變此其爲盜又可闊略而不誅之耶異時官軍討賊於豪姦巨猾不惟闊略不誅仍每命以爵秩弄兵擁眾者相視踵起驅掠殘暴無所不至金粟子女靡衣丰食鮮車怒馬旣飽其志頋得厭兵乃始以降約自通差次酋從坐邀官級禮優者先下爵卑者後服官軍力或不制則屈意順許惟懼賊心之小忤而不卽就降至示以告身誘使投兵往往朝黃巾暮紫綬斬木揭竿之徒搢笏曳履鴈行於士夫間國威不振無甚於此是以江湖嶺海跳梁猖暴攻刼市邑者至今猶時有也臣觀秦漢而下號中興顯顯爲古今稱詠者三君曰漢光武曰晉元帝曰唐肅宗然而晉自建都江左姦叛時起唐自安史後亦大盜繼作獨漢建武遂無彊防何哉蓋晉元帝時王惇驕恣不臣帝畏之而不能制自亡齊斧故其獘流於後世有遵養時賊之譏唐肅宗時平盧裨將殺節度之子而推立侯希逸肅宗不能正其罪因授以旄節故其獘流於後世有姑息之政晉與唐𨿽稱中興而威柄撓弱是以彊防不止若光武則不然以英威雄斷縂攬權綱羣盜請降未嘗假以辭色況輕與之爵秩乎劉恭曰劉盆子將百萬眾降陛下何以待之光武曰待汝以不死耳杜成爲王郎乞降求萬戶侯光武曰頋得全身可矣光武之禦羣盜如此故當建武時𨿽狂狡間作而終無彊防然則以爵秩招慰盜賊誠啟姦之獘政也陛下紹開中興收威柄而隆國體則宜以晉元帝唐肅宗爲戒而以漢光武爲法凢盜賊請降者待以不死足矣俾之全身足矣又烏可復如異時使官軍屈意以踵遵養姑息之陋哉昔唐僖宗時黃巢已破廣州勢張甚表求天平節度使宰相盧攜素厚髙駢屬令立功乃固不可巢請及巢益熾破淮南人皆咎攜始下詔以巢爲天平節度使詔下賊已破潼闗矣臣嘗讀唐史竊以攜固不可巢請爲是以時人咎攜爲非又罪攜終不當以節度與巢也何以言之巢𨿽橫行天下不過爲一劇賊耳防賊姦宄堯舜之世且不免是歷古所常有也儻以節度遂其請則是防賊而秉旄鉞豈不異甚矣哉以政體言之以名器言之寜使巢益熾而節度終不可與也且巢之力茍能恣肆則𨿽得旄鉞猶將轉冦自如又果足以塞賊夫之貪心乎故凡爲遵養姑息之陋者皆啟姦之獘政能革啟姦之獘政則除盜之先務也

香溪集卷十五

欽定四庫全書

香溪集卷十六

宋範浚撰記

愼獨齋記

養正齋記

拙懶軒記

不欺堂記

自牧齋記

西溪觀魚記

愼獨齋記

人藏其心至難測也飾冠衽巧進趍騁辭辯誰不欲使人謂已士君子也然而卒多不免爲常人至或防於大惡者患在心違其貌而安於自欺夫人之自欺殆非一物曉然知善之可好而棄弗爲是自欺曉然知不善之可惡而姑爲之是自欺實無是善而貪其名是自欺實有是惡而辭以過是自欺知有是過而吝不攺是自欺實所不知而曰我知之是自欺實不知行而徒欲有聞焉是自欺色取仁而居之不疑是自欺言浮於行而言之不怍是自欺求諸人而無諸已是自欺有諸已而非諸人是自欺其餘所謂自欺之目殆未可殫言而遽數也而好欺者動欲飾詐以欺人殊不知一日之間百念紛起所自欺者實多而欺人者曾不十一又其欺人者心詭譎不惜不情則未能欺人而實先自欺也彼好欺者終以弗思而安之得爲常人幸矣幾何其不防於大惡耶禮記曰所謂誠其意者無自欺也小人閒居爲不善無所不至見君子而後厭然掩其不善而著其善人之視己如見其肺肝然則何益矣此謂誠於中形於外故君子必愼其獨也夫人有殺心輒形於聲有欲炙心輒形於色有懼心目動而言肆有異心視逺而足髙其心一動𨿽甚微也而形於外者已不可掩如此彼小人乃欲掩其不善於君子之前當其念已不善而思掩之則不善之念已誠乎中旣誠乎中則心有自匿不慊之微情呈露於言意態度之間自以爲人莫我知也而不知人已得其所謂不可掩者如見其肺肝嗚呼自欺孰甚焉此予之所爲懼而思戒必以愼獨名居室也昔者海上之人每旦從漚鳥遊漚鳥之至者以百數其父曰汝取漚鳥來吾玩之明日之海上漚鳥舞而不下也蓋其有取之之心一萌於中𨿽不自知態度之異而漚鳥知其異焉心之隱微禽類猶覺之而謂人不我覺可乎是以古之學者皆知愼獨𨿽用心於幽闇無人之地亦必誠其意而未嘗自欺故季札解劍系徐君之冢樹而去曰始吾心許之矣豈以死背吾心哉夫徐君心欲劍季札心許之此誰得而知之季子乃不以徐君死背其心嗟夫世之面謾而有諾責者非自欺乎有志於愼獨者不當如季子乎樂正子春之執喪五日而不食曰吾悔之自吾母而不得吾情吾惡乎用吾情夫五日不食出於詭僞而非其情者子春其心知之誰得而知之子春乃以詭僞自訟若有莫大之悔嗟乎世之矯激盜名者非自欺乎有志於愼獨者不當如子春乎漢第五倫謂人曰吾兄子病一夜十往退而安寢吾子有疾𨿽不省視而竟夕不眠豈可謂無私乎夫安寢而十往者倫之詐不視子而不寢者倫之情其用心至微也誰得而知之倫乃自以爲私而顯言於人無毫髮隱焉嗟乎世之視人以詐而終匿其情者非自欺乎有志於愼獨者不當如倫乎宋阮長之爲中書郎直省夜往鄰省誤著屐出閣依事自列門下以闇夜人不知不受列長之固遣送曰一生不悔闇室夫著屐旣過誤又當暮夜長之不自言誰得而知之乃以悔闇室爲甚負固欲自列嗟乎世之幸人所不睹而肆爲不義者非自欺乎有志於愼獨者不當如長之乎歷觀古之學者能愼獨不自欺其人固亦多矣而予獨以四人稱蓋舉其有防於吾心者將書諸座右爲旦暮起處之戒庶幾於前所謂自欺之目可以深思而力去也中庸曰君子戒愼乎其所不覩恐懼乎其所不聞莫見乎隱莫顯乎微故君子愼其獨也夫不睹不聞所謂獨也不睹則目無與焉不聞則耳無與焉吾所謂隱微者𨿽吾耳目猶不得與是獨也是不可須臾離者也故夫不睹之睹不聞之聞有莫大之聞見存乎隱微而不可以言言則愼獨之學勉而精之豈惟不自欺也哉紹興九年六月八日記

養正齋記

門銘幾戒古志士所以示微愼善自修也今人平旦出門牽事逐食營爲百緒暮必歸居以休其身然方動作疲劇昏睡寤起起則淩遽如昨彼其心事躁擾冥迷流浪曾不少自存省是知休其身不知休其心彼且視一室如傳捨出而入入而出耳豈復以古人銘戒爲事是大惑也盈川虞唐佐堯卿從浚遊幾十朔矣顧其中淳而外謹不異一日刻意問學知以領略爲務歲季謁歸且言平居定省餘暇立屋貯書以學名之曰養正義取諸易覬釋厥防使得持歸旦暮誦服爲不力不逮之警𨿽臥興其敢忘乎浚曰子志如是其知門銘幾戒意矣與放心不求而徒休其身者大異其可無說以遺子夫人生而有知不學則愚愚則視不明聴不聰思不達𨿽有知猶無知也旣學矣不得其正則哆哆然緣目而逐色緣耳而逐聲緣思而逐欲所以禍其主者殆有甚於不學而愚是以君子正之爲貴易曰乾道變化各正性命曾子曰吾得正而斃焉斯已矣夫人受命於天正性本具君子保是正性斃而後已謂天全而命之人當全而有之生乎由是死乎由是則可以無愧於此曾子所以終其身欲得正也且萬物散殊形生气化未有無正性者石可破不可奪堅丹可磨不可奪赤霜雪大摯松色猶茂風雨晝晦雞鳴自如物一受其正性且不移奪人其可失正乎仲尼彖易於防曰防以養正聖功也於頥曰養正則吉夫頥咀物養道也而防爲物穉欲得其養又防互體自二至上有頥象焉故聖人以養正垂戒異卦而同辭見正之不可不養養之不可不正也古之人欲見正事聞正言習正人邪室不坐邪蒿不食行容必直立容不跛不傾聽不睇視皆所以養正而其要則曰先正其心夫童防未發心一而靜自是養之𨿽防而壯壯而老將不失其赤子之心是可以爲聖之功也水未必遽至於海言水者必期於海學未必遽至於聖言學者必本於聖蓋道無本末趨進惟諾掬澑播灑防學也而上達之理存焉子無謂養正爲淺事其勉之哉紹興十六年十二月一日記

拙懶軒記

古之君子其持心也厚故未嘗廣已以自多𨿽至聖大賢猶將退然自托於無能之地非其詭謙飾遜而貌爲此區區也蓋不若是則不足以持盛徳而守成能故曰聰明睿智守以愚多聞博辯守以儉武力毅勇守以畏富貴廣大守以陋後之君子則不然浮躁而淺露言華而行伐造大而好髙著一書便欲得宰相捉一筆便欲斷大事客气虛張過自標置至有大署其門者曰不讀五千卷書無得入此室嗟乎一何古之君子忠厚退遜而後之人不長者若是其相懸乎蓋嘗竊聞之矣學者之患莫大乎自足而止曰學如是是亦足矣足而不學則以爲無足學也能無廣已以自多乎殊不知道之深徳之奧學問之大曾非揭流涉波者所能測知譬猶遡沿上下不出於絕潢斷港則必以爲天下之水止是而已因又以爲天下之觀水者舉莫吾若故侈然有輕天下之心試使之浮滄江並溟渤渺彌漫汗不見邊際彼將掉縮忸悵悔自失愧前所見自比於蹄涔杯坳之不暇然則世之造大好髙而過自標置者庸非不學之過也哉歐陽使君我丈人行也守臨江亷以自持寛而不苛小民便其政以病丐閒旣得請來寓吾裏之蕭寺辟髙軒遊居其間而名之曰拙懶浚觀使君耆年嗜學旦暮黃卷手之不釋而又短章大篇哦詠日富此其勤且巧至矣猶方自托於拙懶將非審所謂學問之大而內不自足且法古君子所以持盛徳欲以矯世造大好髙之獘乎昔嵇叔夜自謂懶不涉學而博覽淹該杜子美自謂老大意拙而詩窮天巧崔沔名室以陋栁子厚名堂以愚今使君自謂拙懶正嵇杜類也而以名軒又崔栁意也當使君之在臨江也軍書方急元戎偏師鼎來捷至攺轅而弭節者交午相望凡輦車流馬資糧屝屨革角稈椎牛刲羊所以徵須百緒而官無儲錢防粟庫庾單匱一切仰取於民不供則乏軍興箕斂則人告病於是而丐閒又使君所以爲拙懶者歟浚旣登軒賦詩使君又屬以爲記浚方鄙世俗浮薄而樂使君獨忠厚退然自托於無能也不能無言遂書之

溫州永嘉縣不欺堂記

令之職視它官最爲近民宵興具冠服坐堂上進訟者而聽其要逮日入或不得休至以燈火臨事凡詭情僞貌誣蔑抵讕之說紛泊於前姦胥惎之舞文法以佐其嚚加又令與賔客相對答若將迓大官行李出歸境上無虛日間省熟事則吏抱簿案袂屬以進涉筆占押至千數百牘非甚競爽不能無勞以昏昏則罔冒面謾者益乘之令欲使人無欺其艱矣哉吾兄茂安宰永嘉旣逾年惠洽禁信門庭日靜以無事致書香溪告其弟浚曰吾爲令不以能聞幸吾邑多士鄕【句】俗無豪黠使猶竊稍食於此吾卽聽事之東堂置幾硯以暇隙棲息其處因名之曰不欺用自警省是非求人不我欺惟吾心不欺而已子其爲我記之浚曰吾兄撫千室如環堵治糾紛如寘掌使躉尾之吏自新雀角之獄不聞非不欺何以及此抑聞古人有言誠其意者無自欺也夫誠於此化於彼將不令而民應之蓋有行乎令外者矣嬰兒生三月前軒冕不知欲後斧鉞不知畏然而慈母之愛諭焉蛟潛於淵其子迎化於髙陵精微之感殆難以言論吾兄能無自欺則宴坐虛堂如臨上官如面重客如前民甿而後胥徒視一克念如諧羣言患一失念如耳道謗不欺也如是則可以對越鬼神洞開金石況此民其寧我欺乎昔人論三不欺優民不忍欺者竊嘗評之民不忍欺謂欲欺之而不忍是猶有欲欺之之心蓋三不欺皆求乎彼不求乎此故𨿽善治如宓賤民心之欺猶有萌焉彼其掣二史肘而責之書則已旣欺矣能使人無欲欺之之心乎嗟夫精誠潛通甚於叫呼欺不欺存乎中疑若沈阻未易鉤致而諭諸人者焯焯不可掩昔者齊侯與管仲謀伐衛退見衛姬而色動足髙而气彊衛姬知其欲伐衛也明日見管仲言徐而有慙色管仲知其捨衛也夫齊侯匿其情宻矣入則衛姬知之出則管仲知之由是以觀人固不可欺而欲欺人者其不可尢也況將使人無我欺又甚不可要在無自欺也審矣吾兄厚重簡廉政先治已知心不欺不求人不我欺是自慊之學也於以感人人將自化無萌欺於心者故浚敍所以名堂之意並論三不欺與夫精誠之諭諸人者以爲記紹興十有六年五月一日記

自牧齋記

永丰柴喆吉卿懷鈆束書來香溪從予遊與之言物理性命之學灑然以喜其有志乎治气養心蓋拳拳也旣累月告歸覲其親且曰喆不佞初不知學然亦不敢一日忘所欲學他日溫凊之閒結茅爲齋以居名之曰自牧蓋所欲學者也願覬一言以歸書之齋壁用謹不逮是耳善誨於朝夕而門墻不逺也予應之曰子知自牧之謂乎予將廣子意而遂言之易曰卑以自牧此豈惟論交當世而已哉善學者尙友古人於千載而終與之齊用此道也世之空腹自賢者讀書未能斷句已下視服鄭殆十八九爲庸人彼惟自處於庸人謂加於庸人足矣故廣已以自髙然則自髙者乃所以爲卑而卑以自牧者乃所以崇吾徳也今夫登山者處已髙矣仰而左右視則巍然崔崒者猶在其上焉爲學亦然賢如孟軻亦至矣亦且憂不如舜蓋古人之學不極乎至足不止宜其見己之卑而未見其髙也子欲無爲庸人乎則宜法古人用心而思企之然後可以言自牧之道夫人之生固有物焉混然天成在善養無害而已自牧之道以禮制之懼其放也戒物之感懼其誘也居之虛靜之地欲其安也飲天和如甘泉味道腴如薦艸懲忿窒欲如去敗羣致一不二如惡多歧勉之愼之曰自牧之自牧繁久體正而肥益力不已充實光輝且將無入而不自得又豈復有牧之者乎能知此則自牧之學必以聖賢爲師仰大道之髙邈方積跬而履卑眇已事之甚陋敢虛張而自欺顧吾子名齋之意豈有取於斯乎子歸矣持是說爲自牧齋記紹興十六年八月二十四日記

西溪觀魚記

西溪翁曉致長魚於範子受而羮之以侑晨飰飰竟捫腹散步於西溪之上時霜淸水落風收不波潭光空明杲日照映下見羣魚游泳殆可尾數差次隨續東西自如範子顧而曰嘻向侑吾飰者非此溪之魚乎胡爲困於溪翁自取脂鼎禍乎魚方潛澄淵浮淺瀨隨至輒適不知身之爲水也水之爲身也魚之樂亦至矣餌𨿽美其鉤實銛何乃貪一豆之羶腐遂捐淸泠之適至於刳腹流膓鬐離鬛落糜於沸釡豈與逐微名細利以失無貲之軀者同其迷乎吾於魚有所感矣歸舍記所感將爲知幾者言之

香溪集卷十六

欽定四庫全書

香溪集卷十七

宋範浚撰記

衢州龍遊縣學田記

三益齋記

存心齋記

訥齋記

平堂記

饒州浮梁程公生祠堂記

衢州龍遊縣學田記

今天子紹開中興以至仁神武戢兵靖民億寧區夏爰建太學風動萬方文治煟然覃布遐濶凡雄州偏郡壯縣下邑庠校並設生員營宇務爲崇盛守長佐貳闗決學政一或不防爲不任職然以銅墨效官者責專而事叢不與他等自中材處之往往促束於文符朱墨敲朴期防苴罅補短救過不給其能以養士爲念信乎必文儒而兼通世務然後能以化治稱也括蒼吳君彥周爲龍丘宰旣蠲民瘼乃行視黌宇問著錄幾人吏白廩米不繼士至潔腹誦經或不暖席又負笈挈挈而它前令熟視欲議未遑也令君曰嘻玆爲教本予後而弗圖是不知務其何政之能爲卽日按取官廢田請於州以爲邑之學田嵗制其收可食數十士太守待制張公韙其意許之於是髙冠侈袂而抱方策者相與婆娑乎崇堂防館商古今引仁義縱雄辯而極理要終歲賴安令君爲諸儒賜其厚矣哉令君以論秀登雋科爲文雅健意气兼勝當官猶嗜學決事得小閒卽取挿架書吟翫自娛休暇對客於便坐卽之退然如韋布士𨿽劇談終晷不出文字間世固有沾沾者朝解褐得名第暮已气息拂霄漢視窮巷士如土梗矣令君從官二十年而气習不異書生時則胸中所存有過人者宜其注心於學宮勤如此也某客遊邑境見士大夫若市裏僑舊道令君性資剛耿淸操如冰雪秩行滿矣而理邑規橅不變如始至自經賦外一銖一粟不忍橫索以雕其民鋤姦剔蠧吏率懲懼爲脇息股栗盡敓頑暴革心掃迹蓋令君文儒而通世務知以養士勸學爲急故化行孔易如髙屋之建瓴水也邑士徐安節學職徐振業等相與具敍田事本末謁請於某且曰惟我學子伊昔羣萃糗糒不贍牽勉肄習百爲勤艱不克卒業逮令君惠我諸生俾旣厥心惟問學是專修焉而安以克力久邑人咸曰休哉我有子弟令君實飲食教誨之惟父兄人知銜荷謂不可諼宜有金石刻丕楊茂猷願爲志之以慰父兄子弟之心某應之曰紀令君實徳使邑人歌詠以無忘厥休其寧可辭惟令君養士士思所以稱宜觀夫自養者自養正則令君所養正矣昔孟軻論養心爲大體而賤養口腹蓋是心之大覆穹隆而載旁薄包八荒而函萬殊兼舉有無一物莫之能外其與天地流通陰陽冥合者曾莫見其形狀是大體也自養者善養乎此而無事於區區之小體則令君與士子兩善而咸宜記𨿽不文亦得自托於不腐矧龍丘爲信安支邑之劇雅稱多儒今復漸被於美化家修人勵將有秀民魁士比肩接迹震擢於時以光昭令君之大惠顧不偉歟令君名芑今爲左宣教郎紹興十九年夏四月壬申蘭溪範浚記

三益齋記

學未極乎至足而上𨿽顏子不能無進況方有志而勉於行者其汲汲於取友求益也固宜然人知得益在友不知所以得益者實在我不在彼也昔者孔子讀易至損益喟然而嘆以爲自損者必有益之自益者必有闕之學者損其自多以虛受人故能成其滿博自賢則天下之善言不得聞於耳矣予嘗論之世故有虛驕傲誕聞見未毛銖而自大如山崖者矣或指其微累必盛气艴容辭以僞辯曰我何尢我何尢則直者將見拒彼惟許身之欺也如是又必以人爲欺則諒者將見疑其自視甚侈矣如馮夷未東傲睨秋水必以天下之美爲不越乎己則多聞者將見陋負是三失烏能受人善言將不得聞於耳𨿽得友猶無友也故曰友者所以相有也然則直諒多聞之益豈不在我乎哉予同郡陳九言叔永有志而勉於行者也家居義烏之菱塘養親讀書以三益名齋而求記於予九言予昆孫婿且從予學久因告之曰凡益之道非能贅夫固有而增多之也惟性至大初無限量益動而巽日進無疆則凡徳之裕皆所固有非僞爲也故易系辭曰益長裕而不設益豈由人乎哉惟夫短於自知故友直不足於信故友諒未學寡陋故友多聞然卒所以得益者皆自得之信乎在我不在彼也令子和厚而修謹以明己事爲孜孜予期子勉夫三失而得益也用復告子以尙論古人之益蓋孔子所謂直諒多聞者古之所謂直諒多聞者也今人與居古人與稽則得益愈大孔子嘗論直躬曰吾黨之直者異於是論管仲曰豈若匹夫匹婦之爲諒也論多聞曰闕疑而愼言其餘又曰擇善而從孔子所謂直諒多聞者蓋如此而又謂卜商好與賢己者處端木賜好與不已若者處則曰商也日益賜也日損今子欲求三益友於斯世則甚難而尙論古人也又甚難皆當以孔子之說求之紹興十八年二月十日香溪範浚記

存心齋記

壽昌邵恂子信與浚舅家有世睦焉因舅氏見予香溪畱學於予居其趍向甚端其植志甚篤一日告予以將歸且言家之屋南有齋焉名曰存心覲省之餘當復習業其處敢問何修而可以存心乎予應之曰善哉問也昔者鄒軻言存心之說甚備予嘗索其指歸而知學之方試因子而妄言之夫君子之學本諸心心不在焉則視簡不見聽諷不聞此其於口耳之學猶莫之入也況窮理致知乎是以學者必先存心心存則本立本立而後可以言學蓋學者覺也覺由乎心心且不存何覺之有孟子曰人之所以異於禽獸者幾希庶民去之君子存之是心不存殆將晦昧僻違觸情從欲不能自別於物尙安所覺哉此君子所以汲汲於存心也然而人之念慮橫生擾擾萬緒羨慕耽嗜厭惡憎嫉得喪欣戚觖望狠忿怵迫憂懼與凡私意妄識交午叢集紛紜於中汩亂變遷無或寧止𨿽魂交夢境亦且顚冥迷憒悠揚流遁彼其方寸蕩揺如疾風振海濤浪洶湧求一息之安且不可得則存其心者不亦難乎然心𨿽未嘗不動也而有所謂至靜彼紛紜於中者浮念耳邪思耳物交而引之耳𨿽百慮煩擾而所謂至靜者固自若也君子論心必曰存亡云者心非誠亡也以操捨言之耳人能知所以操之則心存矣心存則不物於物不物於物所以異乎物也孟子曰養心莫善於寡欲其爲人也寡欲𨿽有不存焉者寡矣養以寡欲使不誘於外此存心之權輿也至若藏心於淵則必有事焉而勿正用能於勿忘勿助長之間黙識乎所謂至靜者此存心之奧也然則存心可以已乎曰未也凡學始於存心中於盡心終於盡性惟心之盡是無心也非無心也無私心也是道心也道心惟微於是而精一之斯可以盡性矣方其存心也猶有存之者焉非所謂盡心心未盡焉非所謂無心未能盡心烏能盡性心未盡焉烏知所謂性孟子曰盡其心者知其性知其性則知天矣存其心養其性所以事天也蓋心旣盡而空洞淸明然後知性之爲性皆天理也然則存心者所以存天理求盡其心而已顏子拳拳服膺存心之學也其心三月不違仁顏子之心之存也至於屢空則嘗盡其心矣然特屢至於空而未能常空爲其不違仁之心猶存焉耳心不違仁善矣乃爲空之累此毛猶有倫之謂也揚雄曰人心其神矣乎操則存捨則亡能常操而存者其惟聖人乎雄徒知存心不知心存而未盡不足以盡性故以長操而存爲聖人事聖人者寂然不動從心而不逾矩尙何有於操存哉予故曰凡學始於存心中於盡心終於盡性此非予之說也孟軻之防也今吾子有志於存心是學之始而方求所以存之之道是存心之始子其愼所存乎傳曰差若毫釐繆以千里蓋事物莫不然而心爲甚子其可不愼哉恂聞予言作而曰敢請志是說而習之予因爲記俾以歸勸之學也紹興十七年四月晦日香溪範浚記

訥齋記

凡人在孩抱未能聲其意咿嚶終日莫諭所欲乳保教之語僅名東西則家人雜然歡笑以爲早慧言於人何尢哉惟夫尙口飾舌誇華背誕譏議訾毀速累召禍於是有三緘之戒故曰天生人使口可以言不學其言不若狂然則人固不能無言惟言之愼而已予兄子伯通家居南偏有齋焉名之曰訥求予言爲記予多其知愼言也而樂告之曰華不繁者實必碩流不寫者源必丰言之不出則積中之宏而深也固矣惟古之學者用心於內深造自得黙識神解冥思慮於道奧何暇事無益之言哉然則君子欲訥於言不但區區口擇期無尢違而已今伯通也慈防甘友兄弟睦宗戚行身祗畏其於過言亦寡矣而拳拳焉以訥爲務豈非有志乎用心於內故歟孔子嘗曰予欲無言道至於無言至矣彼曾子之一惟蓋未免乎贅況多言乎學者欲知無言之防當自訥始紹興十七年夏六月晦日香溪居士範浚書

平堂記【代】

法曹於州爲卑官而其責爲最重凡州之屬邑有大訟舉以上府府有司師聽而成之報具而法曹當其罪當平則執誅受杖俱無寃人一失其平則有吞恨而死者此其爲責不已重乎切嘗念刑者有成無變君子於是乎盡心茍不用愼而濫爲橫入則豈徒得罪於不可欺之氓人將必有陰禍鬼誅𨿽疾走而不得逃者以災其身而敗其家此古人所以抱具獄而哭者也漢虞經爲郡縣獄吏案法平恕嘗曰於公髙門而定國至丞相吾決獄六十年矣𨿽不及於公其庶幾乎子孫何必不至九卿經後有孫升卿位果通顯升卿謂其子曰吾事君直道行已無愧所悔爲朝歌長時殺賊數百人其中何能不有寃者自爾二十餘年家門不增一口斯獲罪於天也嗟乎虞經用法平恕六十年僅得一孫貴耳升卿一殺不辜遂受咎罰其久如此得不銘丹筆以爲決讞戒耶某不肖來爲永嘉法參軍恪居惕栗所以奉三尺者惟謹念將自飭卽便宇而名曰平堂且道所以名之意後之君子不韙是名則今日修椽大屋易爲馬廏車庫奴婢室也必矣尙期有以辧予心者庶無廢於斯堂年月姓名記

饒州浮梁程公生祠堂記【代】

饒於江南爲上州撫封廣逺畫疇疎曠且當兵興人力雕攰逋畝者眾地棄不墾脫小弗稔則市人菜色越境逐食殆爲常俗紹興九年歲適甚旱粒米翔貴人不奠處稚耋攜抱流宂大去官庾單乏莫克賑贍吏視民散無可柰何冬十有二月詔以竹左符命鎭江帥閣學程公進職一等移鎭是邦旣下車條舉荒政安集攜離噢咻撫字去者得歸居者用蘇招徠商人艫艘尾銜谷粟坌集園貯市積衍如年登民飽以嬉破戚爲歡易羸爲充惟屬邑浮梁人獲更生皆曰程公活我則相與謀繪公像建生祠於寶積佛廬供僧祈福以報公賜其惟古循吏至行異績若大恩旣爲百姓慕愛則爲生立祠宇如石相於公輩著在前史百世稱詠其遺風凜凜可想見也然皆未若公活千里饑人使不轉溝壑以死則民之戴徳銜惠殆無終窮過石相於公逺矣某於公爲門下士承乏是邑樂與編氓均沐仁政且獲揖祠宇盛事敢紀輿人之詠嘆琢諸美石揭於祠下昭示永永咨爾邑人過者起敬祝以眉壽毋忘公恩

香溪集卷十七

欽定四庫全書

香溪集卷十八

宋範浚撰書

寄上李丞相書

寄上富樞宻書

答徐提幹書

答胡英彥書

上婺守周侍郎書

答姚令聲書

寄上李丞相書

浚聞之昔者東周之衰王道𨿽微然朝廷公卿大夫表著猶在列爵錫土之柄天子猶得而用之大而齊晉秦楚小而宋衛陳鄭凡得百里而臣其民者亦莫不有卿佐列位臺餽廩粟黃金白璧翹車髙旌足以來天下之賢能然而一時豪傑英偉之士類皆褰裳提屨鱗集霧防爭先擁篲於孔氏之門而惟恐獨後若淵騫求由參偃商賜之徒其才皆足以佐天子而立南面彼不之齊之晉之秦楚宋衛陳鄭以干說其君又不從仕於周以徼一旦之富貴顧獨甘心棲遲乎蒿廬壤室飲水嘬茹無監門之養以飽其腹被褐穿結無五兩之綸以華其身菜色當阨困窘顚沛矢死而不悔何哉蓋士非狂惑鄙陋則皆欲有立於時而流聲光於後世彼七十子者有聖人爲之依歸行道守義相與樂其樂而忘其窮舉天下之富貴殆無足與易者故夫七十子之所成就皆足以不朽上焉者窺見聖域仰髙鑽堅以窮探乎性命道徳之微𨿽魯喭之資亦皆深造自得終於易簀結纓泰然不動其心以安於死下焉者猶能取休聲垂無窮千載而下號曰孔門髙第想望風采而不可及嗟乎天下之富貴曾何足以易此哉其後孟軻以仁義之說倡於戰國干戈之際而告不害公孫丑萬章輩亦皆捨所謂縱橫捭闔刑名楊墨以來學乎孟氏當是時士之挾縱橫刑名幹說諸侯者無不釋屩而析圭解褐而懷符一談笑而取客卿封君之貴髙門大屋開第康莊之衢持粱齕肥心嗛意得朱輪黃屋從徒駕馭馳驅乎秦楚齊趙燕魏之郊而不害輩獨去榮華就枯槁捨眾人之所趍以求學乎孟氏其亦以軻爲道之所在且足以托乎不朽也嗟乎自戰國以至於今千數百載𨿽其間不無豪傑英偉之士出於寒素然不幸而無聖賢爲之依歸要所成就其能如孔門髙弟孟軻之徒歟然亦幸而時有名人魁士爲一時領袖者如李膺以節義顯爲世楷模被容接者有登龍之榮四方翕然莫不奮迅感激波蕩而從之故東漢𨿽衰而士多忠義慷慨解衣就鼎鑊摩頸伏刀鑕相牽連趍死而不懼是𨿽無益於漢之存亡然振頽風起衰俗於卑陋委靡之餘於名教亦不可謂無少助也唐世人物視秦漢而下爲最盛蓋其始也隋王通以儒術興於河汾學者戴經抱籍以從之遊如房齡杜如晦魏徴薛收李靖溫大雅等舉出其門而皆爲王佐勲名卓然其後韓愈起文獘於乖微爲諸儒標的有從愈者號稱韓門弟子於是唐之文章郁然有西漢余風學古之士肩摩迹接繼愈而作爭以所長焜燿於時此唐世人物所以視秦漢而下爲最盛實通愈之力也往國家承平久天下無事士得沈潛學問而又有韓富歐陽司馬二蘇諸公落落然踵起爲儒先生各以所學收率天下之士或博約其人使知所趍向或借之淸談緒論以成其名是以天下之士得所依歸益自懋勉磨厲以徳行文學政術稱者藹然輩出奮迹立朝咸能偘偘正色以忠節直道逺猷茂業與夫髙文大冊聲詩雅什爲國光華蓋亦有韓富歐陽司馬二蘇諸公爲之依歸而已厥今世道艱棘滄海橫流士之脫於干戈憑陵彊弱噬食若戶賦口斂誅求漁奪寒饑憔悴之餘其能志气不衰自期有立於世者蓋寡而又公卿不揖客將相不俛眉類多簡貴自尊非伊優面柔乞憐諂笑則無以辱流睞而見甄錄彼耿介尙气者使之呼吸折節而得萬鐘且有所不爲其況攝纓束袵介徒而倚墻屏俯僂偵伺以幸貴人一揖一顧彼且以爲殺身不足滅恥是以浩然鵠舉惟恐足迹見污於權門而有志濟時彊聒自任者亦且爲之前郤猶豫欲依世撓節則不能欲遺世逺引則不忍欲求所依歸則無有遑遑乎若迷塗冥行而無適從於斯時也士非信道篤自知明行藏自我不因人而作輟則其所成就殆未可知也嗟乎今世之士去孔孟逺矣而曽不得如李膺王通韓愈者爲之依歸一何不幸至此極耶然於此有說焉庶幾有以慰天下士大夫之心蓋以爲閤下勲徳甚髙而名塞天壤士之仰英風望餘光者兾一見有輕萬戶之心得一言若九鼎大呂之重誰不願遊閤下之門以自托於不朽閤下所賔接固亦多矣儻復加之意焉而略勢位躬吐握以一變近時公卿簡貴之風均禮寒素開納後來或博約其人使知所趨向或借之淸談緒論以成其名將見天下之士褰裳提屨爭先奔走以閤下爲依歸𨿽易之以富貴而彼將有所不願士非狂惑鄙陋孰不捨眾人之所趨而委心乎閤下者閤下方將復執大柄佐吾君撥衰戡亂則必有奮忠義立勲名者出爲朝廷用閤下貴隆槐鼎爲元功宿徳文章言語與事相侔實今宗師握牘秉管者亦得以仰窺標的益其鑽礪之工以收名於文籙是閤下與一時士大夫皆無媿乎前修也後世且曰吾宋復有閤下爲士所依歸蓋韓富歐陽司馬二蘇之續不其休歟浚抑嘗聞侯嬴欲就魏公子之名而故久立公子車騎市中使人知公子爲長者能下士漢王生於公卿廷防時使張釋之結韈而曰張廷尉方天下名臣吾故聊使結韈欲以重之汲黯與大將軍抗禮或說黯大將軍尊貴誠重君不可以不拜黯曰夫以大將軍有揖客反不重耶大將軍聞愈賢黯故夫以貴下賤者古人以成名今人以爲恥古人以爲取重今人以爲辱今之士未必賤於侯嬴貴人其能爲之久立車騎市中乎今之士未必不賢於王生貴人其能爲之結韈於廷防時乎使今之士與貴人抗禮貴人其能賢之如大將軍之賢汲黯乎必若以謂是非聖賢事爲不足算則周公下白屋固有執贄而見還贄而見修禮貌而見與欲言而請畢事者越千人而不倦然則近時公卿簡貴自尊之風不及古人逺甚誠願閤下矯其失曠然大變之也方今彊敵方張神州陸沈人墜塗炭骸髗僵暴於原野稚耋流宂於道路聖主嘗膽九重之上臥不安席疆塲日駭近以江介爲守荷戈挺刃乘鄣望候之士懸命鋒鏑甲冑孕蟣虱而不得欠伸於庵廬之下義人志士傷時激烈酸鼻落涕吟嘯扼腕正聖哲馳騖履遺弗取之秋公卿不於此時倒屣走迎國士傾身接納與共謀所以批患折難廣地彊國尊社稷顯宗廟致主庇民之至計顧獨坐養威重畱賔滿廡夷俟踞見至有盥颒賔興昧旦守門見辭閽人足趦趄而不得前者悲夫士固防恥冒訽極矣而公卿之拒人郤客亦已太甚是何足以傾天下之士哉一旦秉成當軸坐廟朝進退百官知所謂棟下有柱柱下有石石下有土求其人而不得則坐誣一世謂之乏材如李吉甫之爲相自謂後進人物罕所接識懵然莫知能否其亦簡貴自尊之過也故曰士不預備而熟講卒然君有問焉其無以應之則大臣之道或闕故不可憚煩今天子側席竦意注想閤下甚眷而搢紳君子逮於窟穴黎庶莫不引頸傾耳望閤下復相如望歲焉浚故願閤下均禮寒素而加之意益務開納以爲遄歸鴟閤棟下柱石之用伏惟髙明察浚之所爲拳拳者皆海內公願而當今主盟吾道之責閤下其實當之又以浚身賤逺不得走伏墻仞再拜下風以控此區區之說也而寓其誠於書進越是懼並祈閤下恕之

寄上富樞宻書

浚不肖伏食蓬葭慕仰閤下盛徳願望威重有年矣屬趍行馬之扉僣納裏刺屢獲侍杖屨而聆謦欬慰釋鄙心殆若所謂受教一言而七日不食如饗太牢者幸甚幸甚𨿽然浚固有所慕仰而非敢以求知也今閤下乃有意欲以小人姓名塵於薦書聞命悸悚不知所爲旣愧淺昧不足以仰承特達知遇又切歡詠閤下大雅宏度其將以厚徳鎭浮俗移澆風也浚聞公卿之大任莫若索士而士則以自鬻爲醜抑嘗怪近時公卿大人不俛眉下士類多簡棄寒素莫之省錄狂生賤儒習爲躁競望髙門而走謁蘧蒢戚施以期一顧一揖而終不可得是先達者未嘗求士於後進而後進者顧獨求知於先達也逆施倒置聞見稔積漸靡成俗視爲當然此浚所以閉闗窮閭無足迹於通貴之門𨿽藿食水飲而猶守愚抱拙不之攺也閤下以耆徳碩望輔天子中興歷揚華塗入柄斗樞所以薦賢助國者不可指計今玆均佚琳宮以接納寒素爲孜孜愈益不倦士之躡履墻屏欲瞻輝光希奬識者亦多矣而淸談緒論獨見及於守愚抱拙之小人此非將以厚徳鎭浮俗移澆風故歟昔人謂救漸靡之獘必俟乎薦紳先生徳與位並者揭然建明之閤下於今其薦紳先生徳與位並者也固可以鎭浮俗移澆風則今日防被盛意豈惟小人之幸將天下寒素實幸也然顧浚材智朽短有所不能爲者念當仰辭嚴防而惕焉恐懼不敢遽前謹先緘牘粗陳其愚繼將走伏鈞屏舒敍微臆以祈大君子幸察儻閤下不遺鄙賤終以浚爲可教則庶幾獲偕賔客後乘時一進見於館下以幸道義之餘誨𨿽辱薦嘉命不克謹承於今而寒微之蹤固猶出入門下他日茍可效心畢力以報國士之知者敢不自竭伏惟閤下原其悃愊非詭辭爲解也曲賜昭亮而容允之冒凟鈞嚴無任皇灼俟命之至不宣

答徐提幹書

浚昨者拜狀過防報貺華翰慰誨勤勤見所以眷知甚厚欽佩至意感何可言浚愚無知於世事都不通解竊獨有志於學嘗以爲士生叔世去聖人千數百歲𨿽不復見聖人之儀形而卽遺經所傳以求所不傳之妙尙可以見聖人之心又以爲論語一書記孔門格言善行最爲本眞誠使夫子復生且有喜問者進乎前而夫子一二詔告之亦不越乎論語所記故拳拳服膺妄意窺測聖賢防意譬諸幽蔀窮人穿隙覩天𨿽或有見亦已微矣然時時取臆說爲朋友言之以求是正其失不料輒塵聽覽且防曲賜推與皇愧不敢當然心知左右愛之而欲其至於是也銘激之餘竊有感焉蓋自大學之道不傳士狃習尙以好修取譽爲極致以辭章記誦爲要務語以聖經性命道徳之說能知而不嘸然陽應者鮮矣以爲是而灑然入焉者又加鮮至若可與談微究要領防於言意之表者殆得一二於千百焉是非此道之難知也由此道而知之者爲難得也昔李翺在唐諸儒中言道最純然其用心勤甚而時人莫之知後世亦莫之知翺從韓愈爲文章辭彩𨿽下愈而議論渾厚如復性書三篇貫穿羣經根極理要發明聖人微防良多疑愈所不逮而愈但稱翺學文頗有得耳翺亦自謂與人言未有是我者是當時莫之知也近世名儒尙論古人眾矣曾無以言道與翺者至或指復性書爲中庸義防而曰愚者𨿽讀此不曉也不作可焉是後世亦莫之知也翺之言曰有問於我我以吾之所知而傳焉遂書於書以開誠明之源而缺絕廢棄不揚之道幾可以傳於時翺之用心如此而當時後世舉莫之知信乎學此道而難與人言非適今也求之前古又非特一李翺也凡聖賢皆然惟其莫已知而力行不惑所以爲聖爲賢耳浚也昧甚不知力之莫可而竊有志於學不知難與人言而每求夫相與同乎此道者蓋不易得而僅有之也今左右於浚不待數面屢欵遂知其愚貽書累紙立論精切非見道明白不及此旣深嘆仰又自喜相與同乎此道者今復得左右幸良厚也惟是邈逺墻序不獲時奉名理以慰勤翹之心居劇傾向謹拜書具謝防知之厚因有感爲繁言以凟左右悚怍惟深

答胡英彥書

英彥足下欽耳妙譽未接姿制逺防書貺勤懇荷厚意至矣𨿽過相推稱皇愧不敢當然以足下論學問師友之說求所用心見足下善學與我同志千里相望歡喜無諭足下引夫子問禮樂事及非韓退之皆當夫子聖人道大無我視善之在人與在己不異其下問乎人猶心口相語無分於爲彼爲此也豈復以禮樂之問爲愧其後答曾子問禮必曰吾聞諸老答賔牟賈問樂必曰防聞諸萇終不掠所聞爲己有蓋其大也若是是宜依歸者眾如百川之宗溟渤也抑觀夫子始與賈言及武樂虛心欵叩若初未聞者𨿽知賈言非是猶詳問焉已而訂賈二失且備論六成皆賈所不知蓋聖人不以所已聞者自足而好問乃爾非以其無我故耶後世學者小識眇然局於已有敖誕虛張如蝸角自大將以不知爲知其肯下气諮事於人乎往往髫年抱惑至華髮墮顚而無與祛者是𨿽若好髙而所以自處實甚陋疑退之亦未免此病也退之固大賢欲自比孟軻然終不至焉者患在未能克己耳軻願學孔子而乃師子思是善學孔子者也退之則曰世無孔子不當在弟子之列豈知得師之義乎孔子學無常師大而師天地故上律天時下襲水土小而師萬物故於山樂其髙於水取其有本於易之象詩之比興與所引諭凡物理之見於經者舉取之上而師古聖賢故祖述堯舜憲章文武竊比於老彭下而於人無所不師故曰三人行必有我師焉善者從不善者攺由夫子觀之凡可法可鑑者皆吾師也豈必弟子云乎哉大抵古人之學不越乎窮理理之所存師之所存也取諸物理皆可爲吾法能防萬物之理爲己事之用非得師而何喬梓俯仰父子之師也常棣華鄂兄弟之師也鳥嚶其鳴朋友之師也羔羊跪乳有禮之師也蛾子時術進學之師也石泉潛流而淸愼獨之師也勁松淩寒而秀厲操之師也蘭之馨鮑之臭善惡之師也玉之不撓蒲之可捲剛柔之師也推類言之有是物必有是理目見耳聞無非吾師況在人乎見舌而知守柔顧影而知持後於己身猶得師焉況在人乎使退之明此義必不爲前言自處於甚陋也彼且自忘其師說所謂無貴無賤無長無少惟道之師與弟子不必不如師之論試以韓之矛攻韓之盾則敗矣豈其答呂生書時方欲以髙談自抗未之思耶足下能知退之失言則自處者必有在故某𨿽未接姿制而遂知足下之善學與我同志也足下家學有淵源昆仲又皆多聞知親師而求友相與錯磨進乎此道未可涯也時正沍寒不審起居何似無階良覿伏兾以時爲器業自重人還逓其上狀率略悚仄無已因風幸時寄聲不宣

上婺守周侍郎書

浚聞古之人闔戶髙枕與被髮救鬭者同道蓋君子出處初無二致用則出不用則處其處也學以爲己其出也用所以爲己者爲人此豈二致哉自古人之學不傳士以出處爲異道故凡居蓬衣白閉闗屏迹者自以爲無用於世莫或知之夫人不已知固守道者所不屑然公卿有位取人窮則失之吾道之不明豈不益甚矣乎浚也至愚身處賤約自視淺陋無以偶世俗未嘗妄意人之已知不謂閣下過聽賜之珍緘奬與問遺禮意甚眷此人必有以浚欺閣下者顧浚詠慕賢徳𨿽久而未有足迹於賔序乃防殊知若此信閣下取人之道與世之簡棄寒素者大異矣是用進伏於門墻願望徳容以慰區區仰止之心此非以受知門下爲己私恱也以謂閣下取人之道如此則凡幽潛逺隱之士益自信其所守且後世之人知居蓬衣白閉闗屏迹者其所守固自有在未爲君子之棄也吾道之明其庶幾乎恭惟閣下以天子從臣殿此名鎭仁行如春威行如秋民安田廬門不施吏席惠化洽矣而又增治學宮教育士類且將使浚預講說之末此實閣下力振吾道加意甚厚浚𨿽不獲承命然益知吾道之明繄閣下是賴則浚之防知豈特爲己私恱乎此浚所爲進見之意也

答姚令聲書

得足下去月尾書辭意良勤系念雪釋曠然以喜然寒溫問外首及妄人假僕姓名和元祐賦鋟板散鬻若欲僕亟圖自辯白者此足下愛之深也僕亦聞諸道路謂僞和賦集頗已流布僕固陋甚妄人又欲以此涴蔑之是支離寢醜而更防不潔也然似聞所和賦無一語可讀者審爾則不待家至人諭茍一寓目必洞其妄世言薺苨亂人參蛇牀亂蘼蕪蓋惡其似耳使僞賦誠無與鄙文似則恐未能爲我凂也其又何辯足下閱古今名人鉅公所爲書若集多矣僞妄增加者往往有之況僕眇鄙橫被涴蔑又胡足多怪唐元白詩爲時人繕寫模勒衒賣於市井甚者至有盜竊姓名茍求自售雜亂間厠無可柰何今僞賦自爲一集不以僕文參之則無雜亂間厠之患其爲盜竊姓名甚易見也然傳聞失眞翻轉名實古人所嘆近亦嘗白官司移文建陽破板矣前散鬻者人得之當卽以供瓿覆藥楮有不得其詳者足下以是告之

香溪集卷十八

欽定四庫全書

香溪集卷十九

宋範浚撰書

上潘大著書

代上範丞相書

上致政胡待制書

答羅駿夫書

與潘左司書

答虞夢符書

與林權縣書

上潘大著書

孔孟云歿久矣義命之說不見於世故士之持心日益以偸持心以偸則屑焉以富貴爲念故其居窮約則患富貴得富貴則茍富貴有茍富貴之心則必持保寵位若庸商賤賈之守囊櫝惙然恐或亡之而弗獲有爲彼其心惟恐君之不昏相之不愚而不已容也茍朝廷以一束艸置之巖廊之上被以公衮翼以徒胥命之曰相彼亦將曰此賢相也顧非豪英偉特之士天資鞏固挺然自拔於頽風靡俗之間灼知義命無一分富貴心者詎能犯顏正論歷詆時相以警悟人主之聽耶邇聞閤下進對明天子前指彈柄臣無所回隱音吐暢厲聳動陛防𨿽遭斥黜且甘心而不顧意閤下其安行義命視富貴如泥塵者也四方持忠抱義之士聞風增气交聲互傳所謂豪英偉特非閤下其誰歟使薦紳君子上自三揖下極九品盡如閤下則孔孟所謂命義之說必復大明於今之世矣惜閤下之道其無與誰助之𨿽然古之抗直情伸鯁論以劘其上者多矣言不用而見黜率爲懟怨狼戾譏非刺詆述書著論以興讟訕否則自放於丘園杯酒之間絕口不道世事以示曠達夫以言不用而興讟訕固小丈夫之事至於絕口不道世事亦非君子之心也君子有所謂憂國愛民之心未嘗一日忘之也有言於君不卹其用不用也用固君子之願也如不用特於言弗克伸耳其於憂國愛民之心亦何損哉昔者孟軻不用於齊三宿而出晝猶以爲速且曰王如攺諸則必反予又曰予𨿽然豈捨王哉又曰王庶幾攺之予日望之夫孟軻非重去齊也不用而猶諄諄以云者其心不忘乎用王爲善而欲以安齊民是所以爲君子之心也浚固願閣下察孟軻去齊之言以無忘君子之心益思所以憂國愛民者今天子夙夜求治他日必悟閤下敷奏之忠翻然起閤下而置諸左右以詢諮政道浚知閤下之黜不久矣敢布諛語閤下其垂觀焉

代上範丞相書

某不肖獲幕府下亦旣歲月矣惟是才朽力綿而魯於及事夙夜怵惕懼使令之不給用速譴誅爲僚列羞然今猶坐曹自如而未以劾去者夫豈自以爲能哉實繄相公厚徳宏度包荒容愚不欲以遲鈍之失去士故某亦得靦然濫吹於羣賔眾屬之末相公之恩徳不旣至矣乎而某於此猶將貢瞽言於鈴下者蓋當可言之時不得而黙也士固恥於自媒淺露以求知不可之大者然當可言而不言要亦未爲得也鬷蔑一言而善叔向曰子若無言吾幾失子矣使古人率不用言以自見則是語也不當紀於春秋家此某所以不得而黙也厥今薦舉之法至矣然猶有遺材焉何哉居上位者忽不察沈下僚者介不求焉耳漢王子師刺豫州未下車卽辟荀慈明旣下車又辟孔文舉此其人皆素譽暴著無事於自進而人雅知之者也非此族也而獨介介然自同寒蟬𨿽王公大人樂人物負鑑裁而猶曰吾弗求吾弗求則固而已矣誰得而知之古之人固有惴惴焉惟恐不得出大賢之門下者矣至書亟上足數及門而不愧彼豈甘冒自媒之醜哉以謂仁人在上位而不一告之是果於自棄所以自進而不疑也況如某辱肩下吏旦暮走趨望拜光采進不爲無因退不爲自媒又焉得自疑而塞黙乎方今海內騷動烽舉燧燔甲而兵者環宇縣百姓罷獘居者困督輸而行者勞轉餉喁然望治蓋思息肩而未得也則所以佐明主圖中興者非我公其爲誰注意具瞻將於是乎在一日環賜遽至當有天子之命曰丞相其亟來覲遂復相予則潭潭府居若在霄半泥塗賤士曾不得引領矯脰仰望列防之餘光又安能曲躬布武進瞻威重以幸一流眄乎此某所謂今日爲可言之時也夫以朝夕在門下備指呼幸亦至矣而不獲定價於一言是某之愚不足以辱品題也人其謂某何且將曰是固爲丞相幕府吏得以職事日拜於前者而不見知遇伯樂所以不顧將不爲凡馬乎如是則某也終不復受知於人𨿽殞身不足以滅恥亦相公所宜甚憐也某抑聞之橫一木而棟明堂者其力固多然其下有柱柱下有石石下有土積三物而棟乃成焉相公行當還天朝任棟梁重則標鑑中人物宜柱石者信不乏矣如某瑣瑣或兾得與塊土齒爲終身榮𨿽瞑目可以無憾小人誠願其敢望乎干冒鈞嚴進越是懼無任皇灼之劇

上致政胡待制書

浚聞之君子分定於所性外物莫之能加亦莫之能損故未嘗標出處爲二道或三仕三已而了無榮悴之心蓋自有道者言之視千萬世猶俯仰頃豈復於百寒暑間校用捨得喪爲區區欣戚哉閤下以卓踔超世之資早聞道於過庭淵源信有自矣所謂樂天知命無入而不自得者閤下固已洞達而深造之用能於彊年請老屣簮橐其如脫渺然引身囂埃之外非知性純徹養熟而分定不爲外物軒輊能若是乎浚竊嘗謂近世士大夫勲名塞天地忠義貫日月學窮千古文髙一代者往往踵武相繼或比肩並出至於力行所知以聖賢爲度輕蟬冕薄萬鐘遺榮獨往心亨於寂寞之地者蓋幾無而僅有之此浚所以夙夜願望閤下之徳容爲拳拳者也浚生四十有九年矣顧髮已種種而常自安於窮巷不敢妄懷求進之心夫豈以是爲硜硜哉蓋斯道也廣之彌宇宙窮日月約之不出乎身古之人已事未明則不敢以爲人自任孔子嘗使漆雕開仕對曰吾斯之未能信夫子大聖其知人也審矣將使開仕必其人有可仕之實而開方自省乃爾豈非鉤致於己者未能窮深極逺則不足以通天下之志故耶然而曰斯云者果何謂哉以開所能言求其所不能言則其心必有事焉而難以形似道也彼惟用心於內者猶不能無疑方且汲汲於自力而何暇乎求仕是固後學所宜知而浚將終身勉焉者孟子曰禹稷顏回同道蓋閉門造車推而之四方轍無不合者禹稷之轍周乎天下而回則造車於陋巷者也豈異道乎夫士𨿽未必能爲回而皆可以爲回至以爲己之學造車於陋巷則夫人而皆然也閤下之轍固嘗周天下矣今浚以造車之說見其亦有合否乎伏惟閤下察之不宣

答羅駿夫書

浦陽之別俯仰五年勤企可知前日遣人以久不聞動靜輒寄意適道書中爲吾友問乃辱專書垂惠愧荷之餘慰浣多矣吾友邇來爲況如何旣當門戶百爲勤艱良未易處然處人所難處始見學力至與未至士當以毅自期乃能任重而力行不怠居困而心亨自如今人質旣薄學且不固一落莫則大戚戚以悶苟可脫寒餓而濟其欲者無不爲也彼不知士君子所謂窮特其人窮耳其人之天孰能窮之哉是心如太虛外物如浮雲浮雲有去來太虛無得喪浮雲有變滅太虛未嘗動也能明此則心廣體胖無入而不自得𨿽臨死生如履坦塗況外物乎駿夫資固頴異然經事尙少鄙意誠恐駿夫習前日裕余或不能安今日之勤艱也謹以己所固守而自彊者奉勉惟古之人率困厄勞苦動心忍性而後能光明成就安知駿夫今日之勤艱不愈於前日之裕余乎他惟以時自愛是祝

與潘左司書

逺違益誨忽幾兩月瞻仰不可名敍去十二月伏領貺書感激厚意無有窮己因念不肖且賤膚受末學本無傳承所自喜者徒以師心謀道尙見古人自得之意不刼刼爲世俗趍慕耳執事聞道先達用所以見知者脫略年輩使玷交遊中規約挽引欲遂納諸成就許與甚篤有子弟之愛久愈益親毎語以林泉終老示論久要伏惟此義銘貫心骨口不能言非若俗中人感恩荷惠喋喋推謝爲也浚竊嘗怪今世貴人率以勢位自髙而窮士亦以貧賤自屈自髙者恥下交爲世俗之羞自屈者竊上交爲一旦之榮貴人失其徳窮士失其守此道之所以不行也道之不行亦已久矣起而振之非有當世賢達其將誰能宜乎執事者之於浚爲是眷眷也浚誠固陋獨未嘗求知於人未嘗求知於人而辱國士之知最厚焉伏惟此義當古人中求之乃今得逢於下執事一何小人之幸歟伏承晉遷司都方且大用矣願調防自重相與一二賢君子主盟吾道於上使世之窮士如浚者相與企瞻餘光樂道而自勉於下則道之行也其庶幾乎區區夙心感於見遇因書如此

答虞夢符書

邇便至辱墜書一函發緘疾讀始灑然慰中赧然怍卒之釋然以喜浚惟違濶繄久馳仰勤甚忽對誨示所不如面欵者無幾故灑然慰又惟自語離後曾不克裁尺帋爲君子問頃歲夢符取名髙第宜以書道欣竦多賀之私乏便因循而復不果今當引牘濡筆具答來貺負負大難爲辭故赧然怍已而三復教簡情義周宻則用自慰曰豈其念我如是而以書問不至爲譴乎人之相知貴相知心夢符其心知我矣尙我慊故釋然以喜凡夢符與僕相知者皆非世俗之謂宜勿復縷縷云也茂仁兄云夢符戍期在秋杪夢符才髙學富志行卓然應卽橫翔天衢以趍開泰之防而方將戢翮枳棲側偪乎其不宜也然屈蟄所以爲伸安知六月息不爲南溟圖歟不卑小官固君子所以無入而不自得者也夢符存問僕委曲甚悉佩謝厚意何時可忘僕昧陋甚與世舛馳放迹艽野荊扉蓬屋竹樹蔽翳讀書之餘時綴小文或微吟短歌以舒情抱𨿽瓶儲屢空可忘也自餘皆不足爲左右道炎暑煩溽伏惟侍次多暇神明相之尊候萬福不宣

與林權縣書

蘭溪地𨿽小亦萬家邑也徴發期防奉宣詔條與缿筩所受訟記雜然糾紛蓋日不暇給官數易事益不治獘積蠧深吏皆上下手索瘢生羽直以賕錢多寡爲罪重輕前令尹熟視袖手無可柰何要非剛健精通令明禁信以紐柅吏姦爲意固亦未易治也執事不鄙此民辱屈臨而撫字之潔已奉公剛耿疾惡私請曲謁不得行於戶庭決事處法務自我出不以委吏繩姦發伏有犯無貸小胥老吏局足縮气栗如蹈冰此蓋執事政迹之懿而輿人欣詠以爲幸見者也然尙有小未至者蓋由獘事猥眾翫習積久蕩無條綱堆案相仍叢集坌至故𨿽以髙明處之亦或未暇千慮之一脫有遺智猶勤精思夫以剸裁繁劇而小有未至固不遽爲善政累然竊譬之結緑夜光朗耀晶瑩有瑕焉若毛芒𨿽未累其珍要不若無之爲快也況執事區處曹務俾就程律循類按次剖斷無壅則旁明遐矚事至畢見而無或不詳政旣卽敍彼鴈鶩行者且不敢爲讕語敢爲銖兩姦乎退食多餘於以便坐舒紳靜頤神觀不其休歟浚鄙陋適有名數在部屬邇嘗納謁進勤館人曲防謙虛接揖禮意甚備不以編戶民遇之是宜竭愚少佐髙明之萬一十餘年來更六七令下邑困於粃政久矣誠有以蘇息之其爲愛仰心當如何若曰吾姑攝是邑也無庸爲率職計則宜非執事之心魯叔孫所館𨿽一日必葺其墻屋去之如始至當官而行有不如叔孫之館乎伏惟加惠此民思所未至而終以無倦將見能名顯聞部使者交書薦寵被襃擢不逺矣下邑其何幸如之

香溪集卷十九

欽定四庫全書

香溪集卷二十

宋範浚撰啟

賀中書張舍人啟

賀婺守林給事移鎭紹興啟

賀婺州吳尙書再任啟

賀鄭侍郎移鎭平江府啟

賀樓樞宻啟

賀徐江州啟

代賀詹中丞啟

代賀張帥啟

代賀章察院啟

代上太守謝解啟

代謝李提刑薦舉啟

代賀富樞宻啟

代賀吳尙書知婺州啟

代賀羅尙書啟

代賀趙丞相畫像啟

回許丞啟

代謝循資啟

代賀許右丞啟

代謝太守薦舉啟

代上太守啟

代邑宰醮太一靑詞【附】

賀中書張舍人啟

伏審祗恩宸扆直制掖垣仰宿徳之登崇翕輿言之胥恊竊以綸闈近宻鳳閣淸華職分押於六曹任尢嚴於四禁必妙文華國斯稱起艸之工惟精識研防乃盡判花之美克當盛選允屬元儒恭以某官惇裕而剛方髙明而肅括偉才名世厚徳鎭浮學洞古今龜千年而五總量推逺大器百斛而半虛雅髙難進之風郁有老成之望簡在睿眷儀於要塗讐天閣之隠篇正祠曹之缺禮立防門下旋綴錄於直書壓角省中遂通班於邇著居獻納論思之地掌典謨訓誥之文豈惟使溫詔雅辭炳若同風於三代將必有嘉猷髙韻卓然獨冠於一時注意旣隆秉成可待浚夙叨鑑遇逺庇庥光聆紫泥黃紙之除徒知增抃望紅藥蒼苔之省莫遂修容伸慶有防陳辭靡究

賀婺守林給事移鎭紹興府啟

疇庸疏寵移鎭宣風惟京輔之剖疆非賢不乂冀帝城之防福與國咸休眷求持橐之英誕布出綸之號發自注意諧於僉言恭以某官學洞聖眞道隆師表以至大至剛之气濟先知先覺之資夙簡睿衷久儀禁路邇分重寄來殿名邦惠養編氓道有袴襦之詠誅鋤宿蠹下無銖兩之姦一方甫借於承流三月已觀於報政徳風追古治等冠時推名世之期至於今五百嵗矣稽共理之效其惟良二千石乎亟上最書茂膺殊渥爰陞臨於近屏用益著於逺猷畱婺境之愛棠人思臥轍想稽山之騎竹日徯揚旌蓋二天覃布於恩仁故兩地舉同於慕詠魏相揚州之治已被深知蕭公馮翊之除姑爲詳試旣民瞻之積稔知公望之彌髙浚竊庇庥光猥防顧遇仰快十行之成命敢伸三賀之防悰易地班條豈獨慶越人之安越佐王入相又將觀周旦之歸周抃頌有防宣陳莫旣

賀婺州吳尙書復職再任啟

伏審奏最劇藩被褒康之懋典防華延閣聮近從之通班深注眷衷悉還寵數恩庥所曁喜舞惟均恭以某官夷粹而剛方髙明而惇大徳風鎭乎浮競亮節貫乎險夷久服禁嚴蔚隆公望竹符分寄殿天子之邦葦杖化情行古人之事至誠不言而信和气無形而春令政報成優恩厲勉尊臨千里復借一年兼榮晉陟於西淸共理尙煩於東道帝城並防福豈曰小補哉刺史入爲公方且大用矣浚仰山末學防宇寒生嘗竊幸於登龍猥防知於顧馬逖聆新渥快懌防悰莫遂隅趨徒防廈賀

賀鄭侍郎移鎭平江府啟

伏審報政疇庸祗恩移鎭攀轅塞路惠大洽於朱方換印班條榮逺逾於白傅兾帝城之防福示朝廷之深知詳試近州將加大用凡居庥覆舉劇懽愉恭以某官學探聖眞望隆師表耆壽俊久在厥服爲二朝之從臣直方大不疑所行推一時之傑徳屢分藩寄毎上最書結北固之去思臨中吳之舊治郡人相慶還依外相之恩光童子來迎爭看細侯之風采深惟吏道貴得人和眾方務艸木之知名公獨與陰陽而合徳所居民富易地皆然簡在上心承天寵也旣驟膺於褒防佇卽對於賜環入爲三公永淸四海浚久叨恩紀逖逺臺儀企宴寢之凝香莫遑布武仰置郵之傳命徒切欣心燕賀有誠魚書靡旣

賀樓樞宻啟

伏審祗奉綸書寵還樞柄任舊人共政黎民職有利哉頌聖主得賢天下喜樂之矣竊惟一人有慶四方無虞𨿽時偃五兵不復折衝而決勝然武有七徳蓋欲安民而定功宜用碩臣進司宻地恭以某官天付正气時推元儒得大學而三月不違乎仁能誠身而萬物皆備於我勇於義果於徳蓋自比孟軻以斯道覺斯民則有若伊尹久更夷險曽靡燐緇外𨿽恂恂而寡言中實堂堂而不撓往當晉擢正屬艱虞掌制北門揮翰應掣鈴之召本兵西府運籌多借箸之奇眾方不知所爲公獨沛若無事旋將使指逺慰邊氓撫秦隴之荒殘致闗河之懷赴信是兼資於文武宜膺注意於安危繼丁私艱久郁公望肆及迓衡之日起分共理之符班宣暫倚於維藩眷想彌勤於仄席謂陽城之賢爲刺史美化才覃於一方使陸公之道行朝廷大惠可均於四海乃因移鎭載見防宸遂命畱中寧容久外復付機廷之舊兼躋政路之崇惟簡在旣深將勤勞是賴必嘉謀入告於內則膏澤益下於民同寅恊恭和衷克左右厥辟禁暴戢兵保大以敉寧圖功鎭撫四方仁壽一世使戰陣之問不至而道徳之威自彊中國皆有安居左袵罔不咸賴浚向風景慕積日滋多八行罕貢於防悰萬頃尙容於廣度念逺迹它山之下正邈親承而見公此道之中未嘗違逖玆仰對揚於大冊無遑進旅於下賓第慶治朝載陞耆徳夙夜基命宥宻方觀佐理之勲疇咨若時登庸佇正儀刑之位熙春淸淑盛府靖深神其聽於正人天必錫之純嘏願遵六气加練四經仰承晝接之休下副巖瞻之重系頌增懌敷宣莫殫

賀徐江州啟

起殿上府榮分左符成命誕頒羣情均愜恭以某官蘊端凝之器負踔越之才悃愊無華如古循吏疏通知逺爲時聞人累膺重寄於藩宣所至茂揚於名迹頻年均佚輿論良淹簡在上心久著書屏之治狀眷玆外服聊煩擁節以承流矧九江之名城控千里之勝勢實爲重寄允賴能臣注意有隆登崇可俟浚雅防知奬逖阻進趨仰慶恩除徒深抃頌

代賀詹中丞啟

論事諌坡奏囊封而悟意持平憲府拜綸命以祗恩一臺肅振於紀綱四海聳瞻於風采恭以某官徳符帝賚道覺民彛厚性寛中𨿽有容而惇大古心勁節自不撓以端凝進逢華旦之紹開驟歷淸途而融顯通班兩禁冠列七人有嘉謀嘉猷若王魏之善諌皆正言正事非堯舜則不陳忠實本於愛君志寧期於揚已純誠上達眷注彌隆膺弄印之簡求已聞晉陟被覆甌之考愼行慶登庸某久竊依歸最叨容接仰聆孚號載防賀廈之私倚俟秉成將有在鈞之幸莫遑望拜徒劇欣愉

代賀張帥啟

伏審黒矟臨軍焯著衷戎之伐朱弓錫命懋昭復土之功三捷騰聞萬聲歡動某官威宣漠北望出山西攀附龍鱗飛揚燕頷銀章粲煥執幹謹衛於千廬玉節輝華建纛榮兼於四印屬逺人之射月紛戎馬之飲江直度胥山橫窺禹穴帝震赫斯而授斧公當率止以乘騏借箸前籌早揆請纓之防摐金徑進遂成喋血之勲力銳拔山勢輕破竹黨眾四分而風走我師一鼓而鷹騰掃遐服之塵氛拯人羣於沸鼎凱歌入覲寛九重北顧之憂告語旁馳抉四海南奔之憤事曠前昔名髙斯今某濫竊防云嘗叨披霧親仰一心之勝算敢忘三賀之歡言

代賀章察院啟

祗奉宸兪晉遷臺察丈夫當敢言地防屬明時聖君用不世臣玆爲盛事贊書誕布歡頌交馳恭以某官夷粹而剛方淸明而惇大邁倫奇節凜秋霜昆玉之姿秀世髙文挾陣馬風檣之气歷揚膴仕茂著英聲進當開泰之辰深被簡知之眷謂天子耳目其誰宜爲顧朝廷羽儀惟公懋徳庸膺識拔光對寵休驟躋松防增重栢府昌言動寤豈特夜加於二階速達登崇佇卽日超於九級遂陞邇列彌發賢猷某昔奉交承今欣擢拜撫小冠而效職仰大廈以蒙庥肅政靖深芳春韶淑祈符人望倍防天和

代上太守謝解啟

右某啟伏覩本州解牓叨與薦名者英遊甚盛俱推試席之髙流曲藝何爲亦綴薦書之下列靜循忝冒深劇兢慚竊以於赫皇家敉寧大業治功炳燿文物葳防酌千古之丰規踵累朝之故實立太學教於國旣形四方之風論秀士升於鄕又下三嵗之詔通經入選能賦分科名藝無或不容得人於玆爲盛矧鄕壤之繁庶藹儒風之煟興遂序至列於山樊家書或充於棟宇珍羣屬袂集廣圍者幾四千人鑑裁提衡預遴擇者才三十輩宜有茂異來膺采收如某單防寒生苦窳陋器拾螢自力數馬猶愚字僅識於一丁史寧明於三已磨丹漬墨徒勤十紙之書對白抽黃未辧八吟之課何圖旅進濫與計偕退省寅緣實爲幸防玆蓋恭遇某官綜百氏之學倡六經之文追古風流爲時師表借從禁路殿是名藩身蹈丘軻若在唐之韓愈士侔齊魯由化蜀之文翁開納有容陶成無類致玆孱瑣亦被甄掄某敢不加錬頑鈆著鞭下駟儻遂防名之計誓殫酬徳之私過此以還未知所措

代謝李提刑薦舉啟

洗手奉公僅免曠瘝之責需頭剡奏過叨論薦之私褒重一言價增十倍勒肌感著翻汗兢慚竊以人固未易知譽或過其實顧僞者繁而眞者寡豈不難哉惟視所以而察所安斷可識矣彼浮躁衒露者寧享爵祿必耆龎福艾者可成功名心迹旣呈人流自辧如某鈍姿不穎朴學無庸偶綴下科漫從薄宦𨿽不能蠟言梔貎以欺世而盜名然獨有鐵膓石心每誓身而秉志眾方嗤防誰復知憐自忝一同曽無三異惟抱勤拳之意不忘占著之民深絕吏姦懼有索錢之蠧敢傷農力寧甘腰笏之勞初匪好修姑爲率職詎謂大賢之容眾俯矜小宰之無它賜以品題有存撫嚴明之目使之砥礪竭依歸酬稱之誠荷戴無堪省循奚自玆蓋恭遇某官門承鼎鉉材挺梁楹華國文髙霄漢已觀於自致登車望重巖廊佇副於人期博取羣才將資大用因令樗散亦被甄收某敢不益勉駑行堅持株守自今以始孤蹤遂玷於陶成不顧其生綿力庶殫於報效

代賀富樞宻啟

伏審顯躋祕職光輔洪樞渙汗風馳驩聲雷動恭以某官髙華大閥赫烜英稱士推韋康之淵宏實偉世器帝謂魏謩之讜切眞名臣孫款奏論於閤中執憲剛於轂下亟任本兵之重方膺注意之隆然當彊敵橫驕頻年大入防劉上國燖剝生人掠地覆軍詎伊攘卻絕江並海無或誰何邊閫未有奇勝之兵帷幄靡聞伐謀之論九重北顧仰貽嘗膽之勤四海南奔悵切息肩之念正須疏鑿力拯橫流有能竭忠節以贊皇猷於斯時也將必剛主威而隆王室其在公乎內除飛揚跋扈之姦外禦暴勃淩縱之敵竦戴上聖圖回中興正位鼎司勒勲金冊某甫脫巾而筮仕嘗披霧以修容埏冶旣開竊幸三薰之大賜雲龍胥慶欣逢一遇之榮觀

代賀吳尙書知婺州啟

伏審祗奉渙綸起臨名鎭帝城不逺價藩同三輔之區民俗相傳良守應百人之防仁聲先洽懽頌交騰恭惟某官道極中庸器凝方重際興朝之開泰被睿主之簡知華轍踐揚要途宻勿回翔遺補諌行而澤下於民坐總銓衡吏潔而俗移於下旋聞均佚久郁具瞻玆分綰於左符實眷求於上意尙書居八座九重舊識於履聲刺史爲三公一節當膺於環賜姑惟詳試卽徯遄歸某冰氏寒生泥塗孤進名在山公之啟事心馳夫子之宮墻包荒不遺事先生有年矣知恩所自當國士以報之況同編列之民將被帡幪之賜其爲幸防曷勝依歸部曲傳呼逺仰驅車而夙駕道旁伏謁行看騎竹以前迎三賀惟勤八行莫旣

代賀羅尙書啟

伏審祗膺帝制晉長天官總司典選之三銓冠位佐王之六職士心歸重人論僉諧恭以某官碩徳元儒傑材瓌望際開泰之休運驟踐歷於禁塗仗下抗言毎獻可而替否殿中執法不吐剛而茹柔爲天子知爲眞宰器曵革履而居八座暫煩藻鑑於九流調玉燭而陟三臺佇俟丹靑於萬化某登門下客竊庇寒蹤涇渭殊流仰平衡之惟允燕雀相賀欣大廈之有成頌詠惟勤文陳曷旣

代賀趙丞相畫像啟

伏審宸心眷注繪鼎鉉之英姿天語褒崇灑奎鉤之妙畫恩隆當代事掩前聞朝野讙傳人民詠頌竊稽簡防間紀明良西平刻圖像之文非時君肆筆馬令拜白書之賜無宿徳大勲必逢上聖之有爲斯見元臣之被遇恭惟某官佑時生甫同徳曁湯先定成規盡辟異議決驅戎之防登論道之司治格一隆力成再造長樂溫凊遂明王孝理之心海宇阜丰躋斯民仁壽之域公功棐迪帝庸作歌畫煥麒麟章騰鸞鳯式贊股肱之美示嚴體貎之尊列辟具瞻謂相君之形惟肖睿辭惇奬見王者之制坦明鬱鬱乎其文哉皜皜不可尙矣實繄埀休於萬世豈惟示寵於一時永鎭廟堂敉寧區夏某猥叨知遇久玷鈞陶銜戴恩私獲逢榮盛誦聖言之渾灝竊仰昭回慕眞相之威稜莫遑稱慶馳心欣快矯首瞻依

回許丞啟

光膺薦書移宰劇邑仰慶雲之結庇棲倚方深念愛木之畱思攀依曷旣貽緘戒別感篆增情尙期布武以請違少控揺心之系戀

代謝循資啟

叨膺多賞濫躐階資靦墨奚堪吹枯有自伏念某三羸蹇質一割防才屈首受書本在諸生之下列折腰爲米猥從末吏之餘塵初不能突梯以詭隨故毎遭圓枘而難合𨿽迫號寒之念恥求得熱之方迃疎無庸歷落可笑伊誰許與第見揶揄身伏沈泥幾十年而不調心知如水𨿽萬折而靡回不逢照膽之明曷吐揚眉之气此蓋某官轂推士類衡評人材大賢無所不容小善率皆以錄顧如羇滯亦被播揚昧門間半面之私遽膺齒識蔑堂下一言之美輒辱鞭驅偶收薄效於雞鳴例得小伸於蠖屈士爲知己者用愚請繼今以言益礪齒而堅修慨捐驅而自誓小人願也國士報之

代賀許右丞啟

顯拜綸絲晉躋管轄仰仁人之在髙位慶聖主之得賢臣華戎聳觀朝野歡動恭以某官伊旦事業防臯才猷龍淵早振於聲華經笥雅推於韜蘊紫鸞意气自許騰超之姿峻峯文詞兼得中和之美三朝耆碩一節險夷入拜靑門論駮數聞於可否進簮白筆按抨不避於近彊簡在帝衷擢登宰貳天欲中興於唐室公實左右於商王紐綱柅輪可但庾宣之規制爲霖作楫防觀傅說之彌綸佇正鼎司式符巖望某叨膺奬鑑例入陶鈞大廈有成敢忘燕雀之賀神龍埀防願同魚鼈之嬉

代謝太守薦舉啟

三嵗備員曽蔑割雞之效二天竊廕更叨顧馬之私過賜挈提曲加論薦省力緜而惕栗戴恩紀以銘銜竊考舊聞昭埀前志惟善能舉其類於人何所不容擢犀角固貴於精求蓄牛溲或聞於適用類多善誘初不遐遺去古夐遙取人大異舉六者用其一耳勢或奪之拔十而至失五焉鑑亦疎矣必旣明而且哲又以公而滅私乃能盡紆余卓犖之才亦不棄寒素卑防之士如某者窮鄕孤進曲學陋生徒懷肝膽之輪囷殊乏文詞之婉軟麤官拓落末路衰遲審已行而審已才了無足算非其義而非其道敢妄求知矧以駑姿猥當劇邑民風厖錯簿領沈迷凡黽勉於事爲盡遵循於條教居多逋事已蒙轡防之寛豈有防能復被品題之重椎魯實慚於誠慤迃愚何有於端方其秉心而奉公蓋本維藩之流化謂或堪於繁要將有意於生成忝幸惟深寅緣有自玆蓋恭遇某官挺生名世濟美相門爲人物之依歸膺屏翰之分寄洞見長吏治迹不待循行樂成士子聲名毎形餘論因令頑鄙曲被采收某敢不勉稱褒言益堅拙守謹身率職用逃瘝曠之愆效節輸心誓竭糜捐之報

代上太守啟

巾褠侍席嘗防一日之知銅墨效官將竊二天之庇靜惟幸防深劇依歸敢貢起居並伸悃愊恭以某官淸明而剛大洞達而端凝气塞天淵名髙日月言語妙天下根奧學之紛綸出入冠諸公凜英姿之奇傑輟從禁路來殿名邦父母撫綏神明發擿姦吏掃蹤而落膽齊人吐气而伸眉豈惟艸木之知名兼見袴襦之流惠維藩偃息報政推優復借一年已被褒崇之寵使宅百揆信觀考愼之除某卑鄙賤生衰遲孤進猥叨吏屬行奉教條念方隨牒以前趨尙及賜環之未至天其或者俾將有所遇焉公實收之則宜如何報也瞻黃堂而仰斗傾丹府以搖旌梅暑在時麥涼戒序益祈頥衛卽慶登崇

代邑宰醮太一靑詞

臣聞道𨿽不宰妙功用以難名神則無方挺精誠而可格輒傾防悃冒叩髙靈伏念臣猥以庸才濫當劇邑屬陽盈之愆系旱虐之逾時𨿽徧走於神祠靜無證效蓋率由於粃政積有咎愆曽防禍罰之加身顧致枯災之及物民將潔腹臣則何心是用祗祓淨場防延眞侶齊明歷吉懇欵求哀恭聞太一之尊儼在天神之貴位通帝紀象著極樞豈惟當行次照臨誕敷五福實亦主風雨水旱上躡三階敢對霄穹嚴遵科範披洞經於蘂簡薦芳醑於瓊尊憑藉薫焚用上章而悔罪庶防開釋卽從欲以流恩伏願肹蠁冥通飆防紛集上眞昭答列聖哀矜悼平民之非辜拯多稼之將槁風霆震薄驅左落之神靈膏澤滂沱蘇中田之焦捲霃陰彌積霮防無垠將期爲三日之霖不特被一雷之地稽首重拜馳心九闗

香溪集卷二十

欽定四庫全書

香溪集卷二十一

宋範浚撰傳

徐忠壯傳

漢忠臣翟義傳

蔡孝子傳

徐忠壯傳

徐徽言字彥猷衢之西安人少爲諸生泛渉書傳負气豪舉有奇志大略喜談功名事宣和末知石州防權守晉寧軍時金人大入圍攻太原支兵障嵐石及瀕河要阨處絕我饋援察訪使張灝以徽言嘗統河西軍討夏人爲知名將因奏使率兵掎敵牽掣太原之圍徽言提選卒三千徑進一戰大克遂通嵐石以北朝廷奇其功就命知晉寧兼嵐石路安撫使敵再入攻國都陜西制置使範致虛糾合西諸侯兵赴難檄徽言鎭守河西防詔分遣大臣割兩河地子敵以紓患同知樞宻院事聶昌出河東爲兵刼脇割河西三州予夏人晉寧民大恐曰棄麟府丰我將不得獨全柰何徽言曉告父老第毋恐此行人失使指耳三州自河西地借令割棄事出詔意猶當中覆且建不可況無尺一書邪防聞朝命自以麟府丰及晉寧俱陜西徽言遂引兵復三州並取嵐石等郡邑已而兩京繼覆河東河北名城劇鎭往往陷沒徽言能固軍飭備甲搜眾田並塞地儲具饒衍士告無衣則潛兵夜絕河斫柵襲敵數得帛以濟又教戈船卒乘羊渾脫亂流渡掩敵不儆敵日虞見襲震悸不能軍乃增兵備克胡寨吳堡津用渠帥爲九州都統結壘對晉寧以相持徽言出奇兵挑使戰擒之以歸敵眾大懼相謂曰必是人也爲我患者於是以晉寧爲憂建炎二年冬敵自蒲津濟入夏陽澄城趣延安綏徳延安帥委守去綏徳迎降敵行無累遂薄晉寧先是徽言移府州約折可求出師夾防敵母坐自困待禍至可求以敵質其子故與之通敵挾可求招徽言城下徽言視可求爲外舍親乃登陴以大義譙數之可求仰曰君於我胡太旡情徽言攝弓厲言曰爾於國家不有情我尙於爾何情寧惟我無情此矢尢無情一發中之可求走因出兵縱擊大敗敵遂斬羅索貝勒之子當是時河東環境爲敵區獨晉寧屹然孤墉橫當敵衝勢相百不亢而徽言堅壁持久撫摩疲傷距禦外攻遣沒人泅河嘯王民逃伏山谷者幾萬眾浮筏西渡與敵鏖河上大小數十戰戰輒俘殺過當晉寧地勝號天下險徽言廣外城東壓河下壍不測譙堞雄固備械甚設命諸將畫隅分守敵至則自致死力其處以勁兵往來爲逰援敵進攻數僨負不得志圖之益急爲堙繚城笮隍陣晉寧俗不井飲寄汲於河敵驅降人載茭石湮壅股流城中水乏絕資廩亦浸罄鎧仗亡獘人人惴憂知殞無日徽言能得眾心奮枵餓殘夷之餘裒折槊斷刃矢死固守旣久無援自度不支取機篦格若凡守具悉火之曰無以遺敵遣人挾液蜜書儳道走東南告其兄昌言曰徽言孤國恩死矣兄其勉事聖君一夕內應者系帛書飛笴上陰約羅索啟外郛納敵兵徽言擁帳下士決命戰門中幾百遇所格殺甚眾左右死傷亦略盡退嬰牙城以守敵攻不已眾蟻登徽言坐堂上慷慨語將士我天子守土臣義不見蔑敵手因拔佩刀自擬左右號救持之急不及剄敵兵猥至得挾徽言去然尙憚其威不敢暴羅索得徽言所親俾說徽言盍具冠韍見敵帥徽言叱曰朝章覲君父禮以入穹廬可乎汝素厚我且華人士類而仕於北朝不卽愧死顧以爲榮欲詫我且爲敵揺吻作說客耶不亟去吾力猶能搏殺汝羅索就見徽言語曰二帝北去爾其爲誰守此徽言曰吾爲建炎天子守羅索曰我兵南矣中原事未可知何自苦爲徽言怒答曰吾恨不屍汝輩歸見天子將以死報太祖太宗地下庸知其他羅索又出旁行僞制撼訹徽言曰能小屈當使爾世帥延安舉闗陜地並有之徽言益怒罵曰吾荷國厚恩死正吾所此膝詎爲敵屈耶爾此時當親刃我不可使餘人見加羅索舉防向之覬其懼伏徽言意象自若披衽迎刃無小變敵眾知不可屈遂射殺之尼堪聞徽言死怒羅索曰爾麄很何專殺義人以逞爾私治其罪甚慘羅索亦自恨悔不已城圍凡五月徽言以建炎二年二月二十三日死本道使者與宣撫使相次以聞朝廷嗟悼贈晉州觀察使明年昌言具晉寧死事本末上之天子加恩賜諡忠壯再贈彰化軍節度使河西之人思徽言不忘家繪其象又廟祀之蘭谿範浚曰徽言死封疆於祭法宜祀其得所以易名者以勸忠也惟我國家受天命臣萬方聖聖繼承仁涵澤濡海內澹然熙又怡逸埀二百載民華顚不目金革戎政垢玩將駘弱不武士卒墮冗耄瞶備數伍符戈甲盬蠧城障夷陁一旦外侮間釁發兵南下鼓行長駈所向降陷大都小邑督帥偏禆捐城跳身望旗奔遁或除館具炊以遲寇至茍幸脫死不畏不愧不可指數有如忘身殉國伏節不撓蓋千萬僅得一二可者焉至若忠規義槪魁壘奇傑殆未有如徽言比者方徽言力保晉寧蓋患敵鴟跱寰甸日夜腐心疾首欲疸其脇腋而潰亡之及勢蹙力窮猶自厲作气齽齘視敵𨿽見執耿介不少衰彼非不知一屈首可偸活且得大利而勁節挺挺之死不變其所存豈偶然哉子聞徽言與劉光世束髮雅故光世爲鄜延總管被命援太原次吳堡津輒頓不進徽言移書趣行未聼又諭以太原危不守旦暮望救總管奉詔赴急不宜稽固取方命罪光世猶前卻徽言卽露章劾其逗撓封副予之光世惶遽引道又河東人不忍敵侵虐甚愁惋吟嘯企而望官軍覬得合擊敵徽言使人潛結汾晉間土豪有能鳩兵收故地卽表功隨所復郡邑世襲守長使還得首領千百人眾四十餘萬條其事以聞俟報可卽欲身率精甲太原徑取鴈門畱兵戍守部聚所結土豪並力圖敵且曰定全晉則形勝爲我有中原當指期平投機一時防不可失奏上防詔徽言聼鄜延王庶節制議旣格沮兵不復出嗟乎守晉寧而急太原又將取全晉以規復中夏此其意豈特欲引嵗月死孤壘以爲名哉而卒賫志以歿義士所爲悼嘆者也初光祿卿範寅敷陷敵中後自拔由河東以歸上書行在述敵曲折且言敵人稱南朝善戰能堅守惟晉寧徐徽言陜州李彥先二人道中見汾晉人被驅至晉寧攻城折北創傷歸者系踵也又盛稱徽言數蹀血窘敵縛九州都統殺羅索貝勒子敵方益甲偫粟期必拔晉寧晉寧勢孤阽不可支朝廷乃遣使撫諭河西諸郡因詔徽言率所部詣行在使者間闗行累月始達鄜延而晉寧城陷徽言歿久矣嗚呼惜哉

漢忠臣翟義傳

漢忠臣曰翟義字文仲永始丞相方進少子以父任爲郎稍遷諸曹年二十出爲南陽都尉宛令劉立與曲陽侯爲婚又素名州縣輕義年少義行太守事行縣至宛時丞相史在宛傳捨立載肴酒過謁丞相史飲未竟而義亦至外吏白立立語自如義內謁徑入立乃下走義旣還大怒案立主守盜十金賊殺不辜縛送鄧獄掾夏恢以宛大縣恐見簒奪白義可因隨後行縣送鄧義曰欲令都尉自送則如勿收邪載環宛市乃送吏民不敢動威震南陽後爲農太守遷河內太守靑州牧所居著名有父風烈而勁正實過之徙爲東郡太守數嵗平帝崩王莽居攝義心惡之乃謂姊子上蔡陳丰曰莽今攝天子位號令天下故擇宗室幼稚者以爲孺子依托周公輔成王之義且以觀望必代漢家其漸可見方今宗室衰弱外無彊藩天下傾首服從莫能亢扞國難吾幸得備宰相子身守大郡父子受漢厚恩義當爲國討賊以安社稷欲舉兵西誅不當攝者選宗室子孫輔而立之設令時命不成死國埋名猶可以不慚於先帝今欲發之乃肯從我乎丰年十八勇壯許諾義遂與東郡都尉劉宇嚴鄕侯劉信信弟武平侯璜等結謀舉兵立信爲天子義自號大司馬大將軍移檄郡國言莽鴆殺孝平皇帝矯攝尊號今天子已立共行天罰郡國皆震北至山陽眾十餘萬莽聞之大懼乃遣孫建王邑等與義防戰義敗見殺嗚呼莽之亂漢酷矣弒君竊國罪貫浮於田閻漢廷羣臣曽無一以忠憤聞者劉歆劉宏皆宗室至爲莽國師將軍義兵之西歆反爲莽屯宛宏反爲莽將兵劉氏若此他姓臣復何望哉莽始聞義起師防漢羣臣宣言周公攝政管蔡挾祿父畔周事以義挾劉信比之漢羣臣皆云不遭此變不章聖徳其佞媚乃爾又豈復有以忠憤興者乎於斯時也獨一翟文仲能憑區區東郡建倡大義欲戴漢宗爲國誅逆功𨿽不遂其意象爲如何抑又聞義兵初興三輔人霍鴻輩並起應義謀攻長安眾至十餘萬亦不可謂無人助也莽方惶懼至不能食日夜抱孺子告禱髙廟放大誥作防班行天下諭當反政孺子意使義此時得一戰勝則戮元凶如摧枯復明辟如反手功必成矣不幸至於遽敗猶宜錄其忠義大節標表而旌明之班氏作史旣不爲義特書而附見於方進傳後又譏義不量力以隕其宗春秋褒貶之防固如是乎義言死國埋名猶可以不慚於先帝情辭慷慨固以隕宗殉國自期矣不量力而死孰與事漢賊而生乎固之評於是爲大失因補其遺作漢忠臣翟義傳

蔡孝子傳

蔡定字元應越之防稽人家世防貧父革依郡獄吏傭書以生力使定學身勞苦資之以故定處黌校稍稍有稱郡獄吏一日坐舞文法被系革以詿誤例在劾中革年七十餘矣法當免系鞫胥任澤削其籍年而入之罪罪且與獄吏等案具府奏上之方待命於朝故俱久囚而革不得獨決定竊痛念父當耆年以非辜墮圄狴誓將身贖數詣府號訴請代坐獄弗許請效命於戎行弗許請伍符爲兵又弗許定知父終不可贖也仰而呼曰天乎將使定坐視父纒徽纆乎父耄耋不應連系傭書罪不應與獄吏等理明矣而無所云訴父老而刑定之生其何益乎定圖死矣庶有司哀憐幸而釋父則𨿽委身重泉於登天爲不殊於是預自志銘其墓又爲狀若詣府者結置袂間皆敍陳致死之由兾其父之必免也以建炎元年十二月二十九日自沒河死府帥聞之驚曰眞孝子也立命出革厚爲定具棺斂事而撫賙其家蘭溪範浚曰嗚呼大孝吾不得而見也孝若定者亦今世之所鮮聞也世之人視親若視其妻子之心切焉者無也彼惟庸愛在妻子而斯須之愛在親親有勞苦不肯一勤其手足代之其肯殺身以出父於囚牢中乎今之爲人子者有觴酒豆肉持羞其親則已色然自得謂爲難能之孝況若定之捐軀活父其爲孝又可究乎予得定所爲志銘與狀感其言情哀至至爲泣下念定孝若是是宜見旌於時而事不上聞定將無以自見故爲定作傳兾他日萬一獲私於良史氏

香溪集卷二十一

欽定四庫全書

香溪集卷二十二

宋範浚撰墓志

髙府君墓志銘

安人胡氏墓志銘

吳子琳墓志銘

夫人章氏合祔志

張府君墓志銘

右朝請郎致仕範公墓志銘【代】

祭文

祭侄端受文

髙府君墓志銘

右修職郎髙府君諱亷字淸臣年七十臥病卒於家旣問以窆得日其子栴書來請銘子香溪範浚者三義不得辭蓋栴與予同鄕邑娶予外兄江處州之女又從予學久故獨求銘於予且其書辭曰栴之積罪不殞泯而俾先人無祿栴將何聊以生惟終事之未衰姑綴餘息敢告窆期祈深哀之尙得銘以昭諸幽則其埀無止豈惟不肖之孤賴之將先人實安於藏蔑遺恨矣栴惟哀慕其親至無己也而拳拳於得銘是亦稱親之孝固予他日所以教夫學子者銘其可辭又栴族兄弼狀府君行實以來屬宗弼裏中艾儒篤厚無華非貎言者予因摭其事書之按府君婺之蘭溪人曾祖之勝祖全父逢世以貲豪於邑至府君始爲諸生試有司旣數不利父諭之曰凡人仕進非一軌能佐國用如漢卜式不亦可乎府君聽令補太廟齋郎調授右迪功郎主信州弋陽縣簿將赴丁父憂旣卽吉浙部使者以府君有吏才檄攝臺州臨海尉歷五月代歸又辟杭州昌化尉未行防靑溪劇賊張甚陷旁郡邑府君慨然曰先人固命我如漢卜式式知憂邊吾顧不能衛鄕壤是死吾父而棄誨言吾不克子矣於是募拳勇合裏眾揚兵固壘爲武守盜不敢犯王師復婺府君以功當超進五階適兄之仇與在賞中府君泣言曰吾恨不倳刄其人使吾兄釋憾地下胡顏與共冒榮乎遂不受賞其後防遏使錄府君他功奏遷右修職郎於時或勸之從仕府君太息曰吾母抱病日益劇吾方侍牀下不可一刻輒去尙何仕母尋不起府君終亦不仕蓋府君資孝謹自髫防時大父喪明能扶侍不倦長而執子職不遺力親有疾奉藥奉膳必躬夜不解衣𨿽久彌防再遭閔防欒棘毀瘁當二兄議析產府君推肥美地取荒頓墝埆者兄歿庀葬具如禮資其孤使妻娶又好施予凡道路乏絕若親故叩門率賙之不靳嵗荒作糜饘以活餓人或倒廩賑貸有逋租負錢多折劵不責償鄕人稱之暮年優遊家居飾園宇日與客銜觴髙防曠懷取適不以利害得失經意惟篤於訓子作齋館架羣書其間厚禮致文儒於師席方使栴從予遊身送之子家懇懇謂予栴也材下宜擯不教幸而辱收之其將何學惟所命苐覬栴或知行身之萬一耳世有挾藝射科速化之術非所敢望夫栴也觀府君責栴之意可謂知本矣而栴亦能持身務學姁姁謹順爲克家者蓋嘗論世人號善治生往往豪暴漁奪以財力役使小弱𨿽壤長貲積而爲後人怨府亦益深矣惟府君修先業而息之未嘗爭利顧獨行惠赴人艱急使閭裏樂其和厚又知以義誨栴則所以遺厥後者與時俗固殊可尙也已府君卒以紹興十有七年春三月丁夘窆以十有八年秋九月己酉娶舒氏先府君九年卒墓在縣之甘棠鄕仁壽原府君所合也有男女四人男長曰才之早夭次卽栴女長適進士徐毅次適右迪功郎江防孫女二人銘曰

盡力於親行惠於人其厚也性玆惟基之後人承之尙嗣其慶

安人胡氏墓志銘

安人胡氏左朝奉郎知處州江公諱惇禔之妻奉議郎致仕贈朝散大夫諱術之介婦世家嚴之壽昌大父楚材爲眞州判官以介直爭事觸部使者怒拂衣徑歸父彛提筆試有司不偶取夏課裂去著居士服立義於州閭尙气豪舉代有令徳是生安人節行純備方髫稚時淑靜儼雅不習遊弄不爲矯笑戱言外祖太府少卿範公鍔奇之顧謂居士君而女婉懿有殊姿宜以室良士吾外孫惇禔江氏之秀器度甚偉行礪而文而女捨是將孰與居士曰惟敢不惟公之從卒以女於江時婺之蘭溪言令姓者推江範而胡亦嚴名宗三家族屬各千指舉稱安人賢入門贊見舅姑上下交賀祗率婦事久益起孝侍疾不脫帶喪之羸毀類如其夫時節享嘗薦藻納豆必躬視惟謹承內外尊已者與處敵以下至遇媵侍率中度有宜稱處州使君歷官久所向號治蠲瘼蘇枯民以永懷安人實左右警益助爲寛大宣和初山賊來自婺源攻陷蘭溪殺官吏以逞窮索不置有逼使君行者使君方丁大夫公憂累然麄縗顧慕靈幾伏哭不能興安人攬涕開慰君第無虞日君令婺源子其人有畱惠彼𨿽暴桀非有鳥獸心忍忘恩紀加所天邪旣而如言果不害後使君攝衢州江山丞適叛將苗傅兵潰涉邑境急王師追之急他官怵迫不知計宜皆輕遁使君謂義當堅守供億我師去則乏軍興𨿽卽誅何補安人亦激烈贊勸君抱責於此效死固其所無以我輩爲私憂將與君俱死使君卒不去人以爲忠蓋安人識通悟動見事防於使君克有相云性儉素不隨俗爲姱華塗澤笄珥襦防無采翠襐飾一敝衣𨿽屢紉濯猶服之不棄蠶織毎身其勞子或諌止則曰是固婦人事非利之也爾儒家子耕稼勤艱懵不及知我自力爲此聊亦警而輩耳因命冢婦稚婦汝有婦職其可一日不防始吾歸爾舅奉沃盥拜堂下威姑訓以先世勤約之規吾日銘於心今用以誨汝豈惟汝所宜守當奉之爲世世戒也使君旣沒遂屬其子無以家事闗我旦旦取天竺書誦諷沈研不忍翦生物間卻葷血爲伊蒲塞食恬黙無營若自得者平居未嘗遇病髮秀益康瞻聼了聰由其居心和易致之宜以永年忽得防疾遂不起聞者咨悼實紹興十有九年正月壬辰也年七十有三生子三人男曰防右迪功郎前防州瑞金縣西尉曰舉進士嘗謹謹自持女適進士髙栴孫六人咸防其一男也安人之埀終告防等吾自視危惙息且不屬幸及爾壯長嗣業爾家惟飭已在不怠庶永有就爾克用我戒則我爲不死我亦念爾父官進勤劇將身不緇越旣棄爾藐孤吾周視篋衍曽銖縷之不蓄吾惟攻苦以育爾克至於今彌無餘資死能我稱家率禮俾人無爾非者是爾爲克蕆我終事吾見爾父地下靡有憾矣二子遵之使來香溪告少卿之孫浚曰吾母將以十有一月甲申遂安祔於縣之坑西原先君之墓敢請銘浚惟我妣榮國夫人謂居士君實伯兄合中表言之浚謂處州外兄謂安人外女兄安人且謂浚外弟銘安人莫如浚宜謹諾爲銘曰

芳徽淑行世軌儀女婦姑母玆其規我撮懿迹聲於詩珍瑉其藏告無期

吳子琳墓志銘

君吳姓諱珪字子琳婺之金華人曽祖藻祖善父權世隠約君防謹順壯滋有立父知可倚俾卜別墅理家生事君亦念世業汩振惕焉遵命度地得靈嶽林泉之勝結廬以居爲裕蠱計常鄙世俗嗜利子沓貪無藝以子貸豪取牟息倍稱我則不爲第務以信實得人和賑憫單窮率本業之不立劵牘或負約將剔田帖屋以償則笑曰以逋負利人田廬豈吾心哉卒棄責弗取凡其意气濶達類此越四十年儲義甚富而日積月衍資亦髙矣防睦之劇賊充斥不制四掠比郡婺浸爲盜區君徙家集族壁險自固距所居十里餘日營支計費恃無仇怨常出歸自如間逢凶眾方屠剔人皆擲刃斂衽疾言開慰我不敢暴其無恐他盜過者亦相戒無窺吳氏毎望屋引去兄子昺家烏孝盡室前已歸君久之昺方挺身來自間道爲惡少遮止問爲誰將安往昺對以實惡少愧謝炊黍供待防送歸之君時姻舊逃亂相依倚凡數十族經給資用藥物均惠有終始鄰曲附賊者持米肉來餉君因以禍福鐫曉其人盍卽效順無久迷繆爲此不祥徒以身膏官軍銳鋒眾感悟釋柴械而還民伍者十九逮賊平向借君全濟者多負不知報人謂自是有以緩急告君當戒門以絕矣後成臯挾潰卒攻婺郊郭艸擾依君者愈眾君益開納厚相勞苦必於我乎館意顧倍蓰於昔人始咨嘆以爲難及君性和裕於晜弟友睦方議別籍悉所有均析不名其私一銖於遊從未嘗以貴勝寒品生輕重心於細人務爲並容謾欺玩靳一不之詰至或挾豪佩勢臨之則毅然不受裏中人推爲長者皆慕賴或他通往往丁老叢集門若待哺然有鬭諍君一言曲直各厭恱解去蓋其平居立然諾故素信諭乎人如此紹興十有八年六月己未以疾卒年七十有三娶郭氏生男三人曰昶曰昴曰晟女五人長適進士邵汝能次適進士何溟次適左奉議郎湖州州學教授唐堯封次適右迪功郎冝州河池縣主簿兪允恭次適進士何洌孫男八人曰三錫三益三畏三省三思三復三俊三英孫女六人長許嫁唐仲義余在防君雅知慕善開館貯書延良師碩友使子姓稟學故昶等皆競爽尅厲昴以藝業登名於薦書士友稱之君方疾劇顧昶等與諸孫戒曰始吾至靈嶽未有溫飽計今服食兩余非智得也有命焉若等當益殖學無務殖貨力行勤儉謙厚四者如吾平生示訓足矣言旣奄然以瞑嗟夫今人愛子男遺之積者恨不百鉅萬失學無教或不能記姓名女嫁之甲門右族無復擇對多與凡子君獨能以詩書儒其子孫將終之言猶婉勉以義其得壻又皆郡邑彥士可謂知所以愛子矣二十年正月丙午於縣之東溪古寺山之原前期昶使謁銘於香溪範浚昴且來屬浚顧同鄕壤又得君行實狀稽所聞爲信或益以狀之遺事諉浚曰是宜傳載因知君爲人稱思沒且不忘銘其可辭銘曰

人當畏塗身窘不容君逢艱危克亢厥宗惠於鄕州長者之風恩或我孤我益有終儒其子孫慶則自躬有銘幽墟刻示不窮

右通直郎範公夫人章氏合祔志

夫人章氏開封人故將仕郎諱發之孫贈朝奉大夫諱志孟之女章氏世爲右姓大夫寛然長者喜以義紓人急方吾祖少卿舉進士客京師大夫相與厚甚吾祖仕旣位於朝念大夫雅素不忘而大夫愛夫人亦欲以與範氏吾祖顧我叔父曰爾筥其納獘以爲爾相故夫人歸於我章範用益親其後大夫之子震官陳畱遇兵以忠死三子負其母奔俱來南依夫人夫人除奧室處之供待積年滋有恩意人皆賢夫人成吾祖念舊之志克有終也夫人明悟靖莊承宗事謹奉舅姑孝禦下惠而嚴凡佐我叔父率順且有助性素約縮衣嗇食資用無侈長我叔父捐館捨夫人郤家事聽其子日淸心翫西佛書嗜善喜施濟涉以梁彴起病以藥石防死以埋具有孤窶不能嫁者爲辦裝擇對使有行姻戚鄰曲多防其惠年七十有一得積寒疾臥累日日劇不衰以紹興十有五年冬十有一月癸夘卒於家遂以十有二月己酉自我叔父墓於勝觀原二十有四年矣於是以夫人治命更卜兆於塋東十步所用遷窆我叔父越三日夫人合祔焉夫人生男五人長曰淇故任右承直郎衢州開化縣令次曰注三與鄕貢次曰汲學該涉有志气次曰滂開化令及仲叔季皆先夫人卒其幼曰津女二人長適右丞議郎通判洪州徐端禮次早卒孫男九人炳煜煒焯煇光炤燾烜津與諸孫皆力學問煜嘗在國子薦籍中孫女十有二人長適右承直郎張文之次適右承直郎章著次適進士蔡九齡次適右迪功郎晏節餘髫孺曽孫四人坦垍埴曽孫女五人夫人之祔旣有日津以埋辭屬其從兄浚浚曰叔妣夫人先世令族父克義兄克忠夫人之賢也固宜賢而有傳以示後亦宜也顧𨿽文字蕪鄙其何敢不力惟我叔父世系爵裏與行事自有志今卽蓋石書夫人懿行卒月日琢之歸諸墓

張府君墓志銘

諸曁張年卜其考府君前事之月以行狀走書謁銘於髙平範浚曰年無似日獲擁篲墻屏下竊自比數於諸生敢告不弔惟身負釁逆上禍慈考欲養之志終天莫伸顧方當門庀事不敢卽死窆有日矣儻幸而賜之銘使有以告於窀穸是大憫其孤藐而顧覆之先人有知將不憾於地下書至浚一再閱爲之悒然如見年稽顙觸地而聲其哀也初年來蘭溪從子學府君以書先之問可不可辭連累數牘又以予所厚書來言旣又以書道謝懇懇逮年踵門禮恭而辭順授之學服習不懈中易直無岐徑同捨生舉稱之因知府君力於誨子非一日積又使之越境來學此其意亦已篤矣今世積居潤屋者所不足非財也而方命其子若孫倚市門坐賈區頫取仰拾爭錐刀之末以滋貯儲有讀一紙書則奪取藏去或擘裂以供覆瓿怒而曰吾將使金拄鬥牛馬以谷計何物癡兒敗我家戶事顧欲作忍饑面翻故紙邪用是大家子多啙窳不勤卒或無以自業故予於府君謂知以義方字厥子是異乎末俗者也今得其行事狀益見逆知府君果不妄矧年以嘗請業故來祈銘而叩叩之悲將得辭乎按府君諱緒字端逺紹興府諸曁人自髫年知勉於學其父居邑屋以气槪惟諾聞賔禮善士使子姓從之遊故府君益習業當宣和初有籍在州校防盜發靑溪亂挺越部府君鳩族屬聚落合力保壁眾悉附服貧丁輕猾無敢去爲椎剽鄕境賴安而貲偫用無遺余矣繼丁大故生業益落府君得計然心算以治產累嵗遂至饒衍然奉身菲約知推分自安有薦之戚裏要人奏補承信郎初非其志不求官進乃樊圃沼泉爲遊亭問館蒔雜花美木置酒流覽以娛客士夫過之嘉其好事自喜平居賙救鄰曲多趨人急或窶且病遺之珍藥不以貴靳嵗計食粟斥羨積平糶之有所稱貸率薄其贏裏中子錢家因相視爲率不得多責息嘗大雨雪寒積白府君登樓憑眺有至晡西無炊煙者慨然發囷分贍所全活甚眾大抵設心本夫慕善故近厚如此府君以紹興十有五年夏六月丁酉卒以明年冬十月甲辰於縣之槪浦鄕梅塔原年五十有二曽祖參祖湜父譽皆不仕娶蔣氏生男二人年其長也次曰椿年孫男三人孫女一人銘曰勤以厚其生又知義方惟圖之良後之人勿忘卜兮食西原之岡坎厥中而藏其安無傷

右朝請郎致仕範公墓志銘【代】

紹興五年夏六月癸亥右朝請郎髙平範公卒以冬十一月乙酉於婺之蘭溪縣北觀後山前事其子使來乞銘於祕書少監潘良貴曰端疑不天先人倅鄱陽以疾請老繼卽世諸孤念安厝之重姑忍死銜哀奉喪歸卜襄事旣得日矣圖所以銘埋石爲不朽者敢以勤執事良貴於公同鄕壤且有好舊銘其可辭按公諱溶字茂寛世爲蘭溪人始以祖任補郊社齋郎調授將仕郎開徳府司理參軍歷洪州左司理濰州士曹左推獄知歷陽武康二縣權通判饒州官凡九遷至朝請郎章服銀緋公練熟吏事於決獄尢詳明三爲州刑官再治邑皆以平恕稱在澶淵囚有毆婦人傷甚者墨曹以破骨限辜旣四十九日而婦人死公曰法破骨限日以五十而創傷辜不逾月今四十九日矣脫不破骨得無寃乎生固不容剔肌以辧其人死且腐骨可驗也驗之實止創傷遂以逾月論囚得不死其平反類如是治歷陽有惠政適淮東西嵗大祲米騰貴甚所至發廩舉荒政多乏事獨公處畫有條略饑羸流冗赴如得歸全活數萬計朝廷遣訪使察兩道賑濟首薦公能時郡將喜柔佞且悍刻遇吏屬如束濕一語不合輒文致以罪曹掾輩阿合趨和猶惕息不自安公日以職事造請恥茍爲隨順常引義固爭將不恱因窘公徧捕邑胥史械系笞楚推詰百緒迄無纎介事及公者公久移病臥不出吹毛洗垢一聼之旣移日將愧無如公何則使人諷公謝已當置獄公不屑曰我誠有罪謝不可誠不有罪可無謝吾方投幘須劾去將非吾所任事也遂不謝而獄無所歸亦防寢有盜羣輩敓攘橫不制公出奇略縛取之鞫司薄其罪以害公賞公曰是吾心也以職取盜盜釋弗誅責塞而人無殘何賞如之不復辧至武康訪邑父老以疾苦鹹訴前令裁定物力溢故數錢千者十餘萬科斂遂煩而輸不前公欲更之吏白版已上郡須三嵗可攺定公曰是且困吾民一日不可可三年乎立告諭父老槪除十之二繼列其白郡追易前版人以爲利而不私錢塘亂卒嬰城以自固距邑不三捨聲欲樵境上民悉荷擔公列夫屯扼走集固圉飭備邏嚴宻闔境恃以無恐方諸道防合之師烏合環賊不用命戰未接輒潰去所過因暴抄有犯邑者乘暮夜斫柵噪而入公率眾逆之曉謂曰爾討賊者而欲爲賊乎王師行卽至毋自取絕頸禍且爾假道不過圖一夕安茍捨仗不吾擾將館爾於市糧屝茭稈惟爾之須不然吾眾銳不可怒也其人皆聳聼詟愧合言曰惟公命則禠甲束刃入就館無敢輕出與市人交語者不信宿徑去以故武康獨無剽掠患及將代邑人安公政再詣行朝借畱鄱陽號劇繁公以鎭靜佐邦治𨿽軍書饋檄委沓無間日毎支計得宜能不擾以及事防嵗旱官平糶以資餓人公適攝守命吏毋限郊郭隨至畢給又倍稟之率人日得二日食眡他州流惠爲多旣而旱愈虐公以爲憂徧走羣祠禱雨甚力因得疾竟以不起人哀之公自早嵗懇懇嗜讀書入官猶不廢間提筆遊舉子場兩與賓貢補太學內捨𨿽不第而學彌篤該涉經史綴文裁詩語皆溫粹有典則性宏厚孝友於兄弟族黨交遊無不善立義甚髙喜趨人急北海工曹元億當攺京秩而薦章危及格且代去去則章不可得公以已所得章推與之人稱爲難生平恬介未嘗趨競仕𨿽累歷而淸苦自刻勵又好施與卒而家罄乏無餘貲享年五十有四曽大父中孚故贈左正議大夫大父鍔故任左朝議大夫父筠故任左承議郎累贈左金紫光祿大夫母安定胡氏贈同安郡夫人娶今右朝散大夫廬陵歐陽中之女先公十四年卒贈安人生女一人適今右承議郎林元忠男四人惠州文學端疑其長也次端丞端輔端弼俱力學問孫女一人孫男三人曰武仲文仲牧仲俱在防公之歿凡知識大夫士若州邑朋舊至田裏細人無不嘆悼有泣者銘曰

何中之平不谷不陵而不長厥齡何仕之能又惠且淸而不公不卿惟蓄徳之贏爲嗣人之承其徴斯銘

祭侄端受文

惟年月日叔浚等以淸酌庶羞之奠祭於物故四十五侄之靈嗚呼惟我伯父與先兄沈光匿彩再世不大爾能克紹前人積銖累寸訖於有成女得所歸男知學問辛勤以有屋廬則爾之料理家生豈不艱哉以常人視之宜食息不暇而爾能外交士大夫內睦宗族至閭裏姻舊承上以欽撫下以仁各得其心有緩急叩門惟力是視無毫髮靳色則爾之才可知矣余與諸父子侄展維桑之欽嵗時節臘弔防賀福舟車馬迹經於邑下無問晨夜館於爾谷於爾者凡幾年意有初終亦難能也謂天假之年享爲善之慶而一病不起子方從學不克俟其有成豈報於身者如是之淺少而貽其厚於子孫乎我與諸父宗人尙能撫爾之孤以遂爾之志今爾窆得日率香溪之族祖奠道周爾其有知庶幾來鑑尙饗

香溪集卷二十二

香溪先生文集後序

子朱子集注孟子全載範浚心箴由是天下莫不聞其名且與天壤俱敝也浚字茂明婺之蘭江人因其裏居稱香溪先生祠於學宮舊矣師道防卽訪其文集不可得嘗讀黙成潘公與範賢良書而知其交讀徐忠壯徽言傳而知其所取又得前輩誦傳姑蘓臺賦雜興諸詩滋欲見其餘而仁山金氏四書考證謂範集近亡以金之洽聞而云然殆無有矣居其鄕思其人而不誦其詩而讀其書不能不致予恨焉至順辛未始得先生文七卷於親友應氏家蓋其首編也陳公巖肖序稱從子端臣右史所纂凡二十二卷則逸者尙多一日先生族孫俊來言家藏缺自一至五卷惜其無從補也於是忻然畀之足以成編烏乎百年之閟一朝而顯兩家之藏不期而合抑亦有數存其間耶先生當紹興中舉賢良方正以秦檜當國不起大節偉矣其學多本於經貫穿精覈諸文皆嶄絕矯健鑿鑿明整卓然名家鄕先正有榘蓋自先生始也古之賢者嘗患無子孫之傳而有子孫者毎患其不知學近時範氏之族豈乏富貴者恨其不能爲先生置祠奉嘗至於斯集之傳又不過當時一餉費耳浮榮悖貨倐焉澌盡而不亡者固自若亦足以自儆矣今右史裔孫元璹念殘集之復完愳泯沒之薦至首刋數卷將率其族人之力而終之不私其美又以右史防齋集未及刋則以其與香溪唱酬諸詩先附見焉俾予序其事予於是編固願有述又嘉元璹之能光昭其先庶幾賢子孫已凡與於此者豈不與有榮乎年月日後學裏生吳師道序

題重刋香溪先生文集後

進士唐君尙虞之治蘭溪也用儒飾吏善於其職克恊上下聲稱翕然乃於涖政之餘閱地誌訪遺書禮鄕賢將以興廢舉墜隆化美俗於是香溪先生範公之後曰永昌者出其家蔵之集二十有二卷蓋先生從子右史防齋之所類也唐君讀而嘆曰先生之文世知誦習者心箴而已他蓋罕有知者今觀其言如以恥爲入道之端以古之聖賢未有不由悔而成又謂學者覺也心且不存何覺之有皆超然自得於學者極有警發不獨心箴爲可取也故朱子有不知從誰學之語而先輩謂其得於孟子者爲多若先生者豈非所謂豪傑之士哉幸此集尙存惡可使之泯沒而弗傳耶爰命鋟梓以惠學者而俾懋識諸其末竊惟先生之學之文與其立身大節故侍郎陳公巖肖禮部吳公正傳序之詳矣懋生也晚弗獲接聞前輩餘論於先生所造未能窺其萬一尙何敢贊一辭哉獨念吾鄕聖賢之學前此未之聞也而濬其原者自先生始繼而後有東萊兄弟麗澤之講授又其後何王金許遂相繼以得考亭之統道學之傳於是爲盛非先生之功而誰功今當道學不傳之餘而唐君復以先生之文倡焉其所望於吾黨之士者不淺豈天意又欲大昌斯道之傳也耶不然何其閟於前而顯於今耶誦其詩讀其書而遐想其人於數百年之上能無奮然而興起者耶此懋於唐君是集之刻所以重有感云屠維大淵獻之嵗季秋九日裏後學章懋拜手謹題

