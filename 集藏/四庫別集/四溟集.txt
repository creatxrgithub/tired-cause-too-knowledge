

欽定四庫全書

集部六

四溟集

別集類五

明

提要

臣等謹案四溟集十卷明謝榛撰榛字茂秦臨淸人事迹具明史文苑傳榛早工詞曲年十六作樂府商調少年爭歌之已而折節讀書刻意爲詩李攀龍王世貞輩結詩社惟榛爲長及攀龍名盛榛與論生平頗相刻責攀龍輩遂怒相排擠削其名於七子五子之列然當結社之始尙論有唐諸家定稱詩三要皆自榛發諸人實心師其言也後薄遊諸藩邸並爲上客𨿽終於布衣而聲價重一時趙康王至輟侍姬以贈之如姜夔小紅故事其救盧柟一事尢見气誼攀龍送榛西遊詩所謂明時抱病風塵下短褐論交天地間者頗肖其實其詩亦不失爲作者七子交口詆訶乃一時恩怨之詞固不足據爲定論矣是編刻於萬曆壬子乃臨淸州知州盛以進得趙邸舊本重爲補訂又以榛所撰詩家直說二卷附於卷首案榛詩足以傳而論詩之語則多迂謬今惟錄此集其詩家直說則存目於詩文評焉

乾隆四十五年四月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

四溟集卷一

﹝明﹞謝榛撰

○五言古體

少林感舊篇因示鎭性禪子兼憶宗書上人

蒼蒼列峯巒鬱鬱挺松柏少林當形勝登攀幾詞客中有惠逺流舊識非凡格謂我猶疎曠一訝頭全白澹交偶爾忘相對復疇昔人生若沙鳥飛去不言迹因之憶汝祖談禪坐深夕山精出陰崖天花沒亂石兩神有時會冥漠自無隔重來失暄景歲寒太蕭索雨雪命巾車相望洛城陌

兒元煒從遊沁陽途中值雪有感兼示元輝

鄴臺衡漳湄太行何間之東西共雨雪當春復淒其紛然皓盈目寧不興汝思北堂汝親老況汝兩嬌兒重輕俱在心應念寒與饑汝父尙行邁驅馬逺相隨野水亦有波獨樹亦有枝愼勿虛盛年人生須有爲廣云自廣陰片雨惟片滋緑髮稍變白臨鏡悔已遲此言告汝兄使汝弟兄知誰能箕裘業慰我桑楡時

哀老營堡

嚴冬塞馬來不意破髙壘縱有飛將軍倉皇那可恃殺气與人煙相侵慘如此樹寒啼老鴟月黒亂新鬼親戚一聞變競走霜風裏寧言積血腥各認骸骨是羣號振山顚萬淚迸湍水俯身不回顧忽復黃塵起潛伏林谷中狡黠殊無比部落入空壁屠戮甚羊豕劫擄又北驅哽咽苦千里男女不兩存去畱見生死生者詎得歸死者長已矣嗟哉仗鉞人奮烈向朔鄙

得王希元書有感

客子寄書來關山正雨雪恍如對面時翻然幾披閱凍筆揮亦難言之意彌切驛樹共蕭條而能念薄劣我今知爾心可置管鮑列人生多交遊但恐久離別盛年擬會期白首獨愁絕有懷空自歌月明誰擊節

百花嘆

勝遊郭外園簇簇多芳樹花似去年花春來又春暮先後總成塵寧復論新故榮枯皆有時非關風雨妬黃鳥亦可悲浮生誰自悟撫景聊醉歌百年一流寓

除夕過東林寺同曉公談禪

林磬何悠悠庭雪復燦燦衝寒過支公相圍地鑪炭一談得眞蘊貝葉徒滿案學禪若栽松老有萬枝榦誰能頓悟間森然俱斬斷見心是道侶寂寂坐夜半慧燈無際光照破幾夢幻生死譬朝夕歲盡豈嗟嘆處世各有緣焉得不聚散明春杖錫行孤云渺天畔

憶五華觀侯道士

岧嶤五華山玄都據其下秋艸沒行徑彌年絕車馬我憶昔訪眞撫景援毫寫鶴雛步階石松子落屋瓦繁陰愛靑蘿席地不知夏道侶話丹經因之命玉斚寧學煉九還黃金亦土苴瑤艸元無根俯拾秀盈把畱侯早辟穀信哉漢恩寡藏用復何人大隠任朝野嗟彼塵垢中誰是無營者

雜感寄都門舊知

瞻彼終南山松蘿幽且邃中有一眞人超然逺朝市手握神龍珠照夜光自祕石苔積古色斗室廓天地澗泉爲誰淸蕙花爲誰媚西望徒遐思書札何由寄嗟哉處流俗冥心可無醉鴟鴞爲家祥鳳鸞非世瑞柰何君子交中道兩棄置不見鍼與石相合似同類文字生瑕疵鄧林葉紛墜有家早歸歟獨歌以卒歲歲寒元气塞偃仰待春事

憶金山寺兼示闍黎諸上人

玆山自開辟突作中流柱靜居元气間蒼茫混太宇奇秀天所鍾迥立照萬古根深接地軸永依造物主石穴藏蛟龍山靈勢長俯綺霞幾明滅白濤任吞吐邐■﹝辶裏﹞亂漁蓑霏微正煙雨淸若顧凱畫陰晴皆可覩祇園絕塵氛法界自風土天曉浮圖出梵聲雜鐘鼓老衲飼饑黿況復鳥雀聚慈悲西來心吾亦本初祖頓悟能爲詩三昧超徐庾探勝盡南北衰病何閉戶壯心賦兩都乘流蕩雙櫓佳人有所思采芳新林浦還期蔣山興寧虛夢天姥

有感

白雲起西山悠悠上無極鴻鵠從之飛終朝殊不息浮雲安可長羽毛自珍惜倦來棲中林回頭顧矰弋誰能測憂心孤鳴日將夕

西眺王屋山日夕靑峨峨上有沖漠人開關對松蘿偶來廣成子所交不貴多晨興掬流泉舉首餐明霞靈鳥從空來階前啄松花鳥性會吾意逍遙共山阿寄言尋眞者何必窮天涯

自拙嘆

出門何所營蕭條掩柴荊中除不灑掃積雨莓苔生感時倚孤杖屋角鳩正鳴千拙養气根一巧喪心萌巢由亦偶爾焉知身後名不盡太古色天末靑山橫

雨中宿楡林店有感

涼雨何冥冥黒云復浩浩山行夜不休崄巇猶蜀道我非王程迫胡爲役衰老數口逺相將未必常溫飽投彼敝屋間蕪穢不及掃園荒無主人馬散嚙秋艸席地卽吾廬餘生聊自保隔林乞火回酌酒慰懷抱愚者昧所適哲人見機早反爲細君嗤寧如在家好

登樓望秋山

登樓望秋山薄暮有佳色秀抜殊自然重之煙霞飾眾鳥各知歸行人早棲息勞生賦詞間客愁復何極髙哉劉伯倫獨能頌酒徳幾時掩荊扉養心在衝黙

春雪有感

哲王能下士棲棲此異縣動欲感鄒枚曾披梁孝傳懶病不可醫索居起常晏嗟哉古賢達未能甘貧賤貰酒過比鄰春城正雪霰山川鬱蔥間萬形爲之變窟深龍尙蟄巢寒鳥自戀積陰無好懷悵望無人見

四溟集卷一

●欽定四庫全書

四溟集卷二

﹝明﹞謝榛撰

○七言古體

夜集王元美宅賦得弄玉吹簫障子

垂老疎狂燕趙客今宵雅集王郎宅堂開屏障出丹靑雜花抱石煙冥冥中有仙匹爲誰子云是秦娥及簫史秦王昔日起髙樓簾卷曲欄人並倚咸陽城頭懸月明玉簫吹作鳳凰聲忽令千樹秋風生又令百鳥翻然驚太空裊裊淸不絕聲落萬里丹山穴坐攬徳輝下宮墻並乘彩翼淩穹蒼直上淸都朝紫皇俯視九州島塵茫茫神遊元气幾千載因之驅石塡東海祖龍駕歸多鮑魚浮雲一散河山在二仙縹緲不可知吳歌且復揮金巵他日功成鶴書至拂衣莫負蓬萊期

題揚子云艸玄圖

蠶叢之國三秦西千峯上與靑天齊棧道懸空歷萬險巨竹修藤當晝迷瀑布砰訇響不絕陰壑直下垂虹霓班虎咆哮黒熊啼颯沓風舞雙鵾雞路出劍門沃野闊錦江秋水明玻瓈蜀中文物古來盛兩漢名士特標題前有馬卿後揚子髙才往往懷金閨火徳中衰世板蕩誰能皓首甘幽棲楓樹森森隠茅宇荒涼門徑無輪蹄艸玄擬易坐朝夕冥心自得窮端倪水有汀洲山有溪居然此道在鹽韲龍蛇知時蟄深窟男兒志气何乖睽校書閣下獨遺恨首陽二子光蒿藜

醉歌行崔太傅席上作

緑艸何葳蕤秋風吹復吹名園物色照羅綺轉眼蕭條鶗鴂悲富貴可能長滿意就中憂喜多參差君不見平原待士重然諾豪俠酬恩終是誰未必知人在倉卒難將寶劍分雄雌故園還尋舊朋好一丘半壑相遊嬉路傍采菊花林間指酒旗杖掛百錢隨興盡瓦杯無謝黃金巵城頭月出任歸遲醉和靑蓮居士詩山鬼亦久立嶺雲亦低垂驚波蕩平鸛鶴渚大風吹斷猢孫枝落落胸懷自天地前身或是偸桃兒白首狂歌倒接■﹝罒離﹞接■﹝罒離﹞與爾偏相知旦浥海霞之淸气夜沾松露之華滋軒冕幾人老無恙野談寧結漁樵期萬古聖愚一生死山川不異開辟時我欲買田種黍剩釀酒丹侶遮莫畱茅茨閱世獨醒太索寞請看北邙髙下塜累累

題香山禪院示玉峯上人【臨淸人】

淸秋策馬湖西路孤寺鳴鐘山欲暮偶逢老衲是同鄕相對不言中有悟人生自抱摩尼珠乾坤誰種菩提樹何勞長檢貝葉經如來在心非在形蒲團坐久忘爾我不知艸虫喧戶庭夜半無燈亦無月檐前松柏何靑靑

狼兒澗歌【在香山東四里許】

狼兒澗東扶杖行石工斧鑿無停聲太古棲身秪巢穴軒皇之後多有營漸傷元气非今日三代相因棟宇成石工死石工生天地不老靑山平

弔古戰場

行行路何長驅馬來窮荒徵伐幾興替空餘古戰場連天白艸動寒色拂地皂鵰盤夕陽漠漠黃沙埋枯骨終宵無定鬼火光四野徵旗但雲霧千年殺气余風霜裂土封侯殊有志力平北敵更西羌將軍失律萬夫死惜哉秪飽虎與狼生男胡爲事戎行爺娘不見增悲傷深閨慟哭罷刀尺爲誰燈下縫衣裳托心夢寐恍一見安得招魂還故鄕薄伐太原自中策秦皇漢武開邊疆至今烽燧尙多警長城萬里徒周防翻然挽轡獨歸去浩歌倚劍天蒼涼

七夕行餞別王安州

三春不見王子猷隔林黃鳥聲相求停雲悵望心悠悠詎期千里會燕州樽前羅綺多名謳晚來新月低簾鉤白楡花發銀河秋靈鵲架橋天女遊鸞輿拂曙終難畱歸時錦機鳴不休千絲萬絲縈別愁盈盈一水長西流離合定期惟女牛人生相憶恆阻修五馬明朝易水頭我亦驅車還故丘年年今夕懷朋儔坐轉玉衡空倚樓

送楊員外子畏之江東

龍劍千里神相通心知不在離合中都亭久別今一晤美人又去長江東帆外水天渺無際白波如練揺丹楓閶門樽酒復誰同孤懷慘淡生秋風亂艸已非伍胥宅百花曾繞吳王宮霸業往事但明月浩歌五湖惟釣翁虎丘憑髙正慨古飛鳥逺沒蒼煙空莫忘詞客疎幽意老卻春洲芳杜叢

登盤山絕頂謁黃龍祠

薊北來遊第一山上連七十二禪闗人行巨壑泉聲裏馬度層崖雲气間石徑蕭蕭松吹冷萬折千回臨絕頂鐘響時傳下界遙鳥飛不到諸天迥無勞漢使泛槎心揮手銀河能幾尋歷歷邊城紛蟻垤明明滄海一牛涔老僧笑指煙霞外此意沈冥誰與會風生平地本無因云點太淸猶是礙弔古踟躕空石堂黃龍西去杳茫茫珠林不見菩提影寶塔長含舍利光壁塵拂去獨畱賦下嶺回看迷曉霧放浪人間那復來月明夢繞盤山路

哀哉行【時庚戌八月十六日敵犯京師】

燕京老人鬢若絲生長富貴無人欺少年慷慨結豪俠彎弓气壓幽幷兒自嗟邇來筋力衰動須僮僕相扶持忽驚雜騎到門巷黃金如山難解危餘息獨存劍鋒下子孫散盡生何爲廏馬北驅嘶故主勁風吹斷枯桑枝哀哉行天何知

燕京小兒眉目靑出門嬉戲娘叮嚀一蹙容顏問所欲恨不上摘月與星豈意今秋值喪亂兄妹散失身伶俜北去傷心涕淚零風沙滿面棲荒坰長成被髮能躍馬陰山射獵無時停回首寧不念鄕國長城日落天冥冥哀哉行誰堪聴

燕京少婦殊可憐自嫁北裏無嬋娟臨鏡裝成數顧影日換羅綺何新鮮正爾相歡鼓琴瑟願如並蒂池中蓮中秋月好寧長圓烽煙散落髙梁川銛鋒逼人動寒色不忍阿夫死眼前一去龍沙斷歸路吁嗟此身猶獨全哀哉行天胡然

燕京女兒何盈盈隔花嬌語如春鶯鄰姬盛裝失光彩顏色信是傾人城許嫁城中羽林將千金奩具猶言輕門前一朝塞馬鳴曉眠未足心魂驚顚倒衣裳科鬒髮驅之北去悲吞聲獨恨跣足走荊棘不與爺娘同死生哀哉行難爲情

王主簿樂三歸自昌平志感

嗟哉寧陽簿東北驚鼙鼓一身亂後回眼見蒼生苦伏屍滿地下烏鳶誰復蓋棺歸黃土髙秋雞犬靜千家落日桑楡空萬戶萬戶荒涼誰復存昌平道上易銷魂有時空林一秣馬野風蕭颯吹蓬根金城晏安不可恃長星墮地兵戈繁【是秋八月朔予同應駕部夜過三河西北星落如雨】煙塵歘起天攺色敵騎雜沓當人門殺气遙連碣石館愁雲更失燕丹村村墟四顧豺虎亂龍荒戍卒各星散羌童隔河霜月中蘆管橫吹夜漫漫狐奴山下鬼火明車箱渠上人煙斷大旗風動亞夫營天意冥冥終在漢送君東去勿復嘆對酒且歌白石爛

元夕同李員外於鱗登西北城樓望郭外人家時經兵後慨然有賦

仙郎邀我元夜遊聮鑣馳向都城陬憑髙北望余殺气初春慘淡翻如秋銀花無光火樹死月明空作金波流憶昔華燈亂星斗天叫陸海通瀛洲美人盛服散香靄俠少相隨簇錦裘萬家歌舞帝王州廣衢深巷連崇樓楊枝挿門春不見膏粥祠戶今何由燕京女兒去朔漠紫姑寥落亦含愁城中簫鼓太平象城外風煙邊戍頭禦宴黃柑存故事濁醪不解騷人憂洞庭佳釀醉方休來歲今宵復何處客蹤宦轍如雲浮

送郜羽士歸靑城山

道人汗漫遊人間自雲家住靑城山淸談動有煙霞气流年不凋松柏顏碧桃花開春正好金銀闕下違仙班懸壺賣藥寄朝市獨乘黃鶴今西還九轉垂成懷舊侶劍閣彭門路修阻時人不識仙骨殊明月夢中聞杜宇七十二洞羣眞聚天外吹笙來玉女彩雲拂地飄異香紫鸞解歌朱鳳舞瓊漿坐吸長自春飛泉落響無今古海西髙攀若木枝才臨玄圃復瑤池丹臺坐讀十洲記俯視浮生能幾時燕昭漢武俱冥漠陵廟白楊空自悲

少女詞

妾家住近都城下今日何辜來朔野不隨姊妹並乘龍翻與健兒同躍馬馬上歸心數向南故園桑葉廢春蠶長顰翠黛愁無那暗落鉛華瘦不堪不堪對月空淒切屈指淸光幾圓缺道路空迷古塞云衣裳猶帶陰山雪雪後驚看鴻鴈回隔河羌笛使人哀龍沙三月無靑艸莫向春風怨落梅

題山水圖送包運司庸之赴蘆臺

披心淸徹冰雪壺揮毫妙絕江山圖包生好古求眞迹名齊顧凱遊京都四明畫手不易得秋水晴嵐無多墨極天形勝隨意生半壁低橫萬里色蒹葭浦漵蒼煙深上有參差楓樹林虛堂時時動風雨波底恍若蛟龍吟一掃冰綃幽興發筆奪造物古人列吾將垂釣君宦遊扁舟獨嘯五湖月送君驛路別愁新北望偏傷客子神鳴鞭歲晚長蘆去芳艸相思春復春

宮詞題畫

曉起下階芳艸緑越羅昨夜裁春服試看海棠開幾枝流鶯啼過黃金屋花落明年仍復新玉顏對鏡堪愁人【右春】

風靜簾垂花竹裏銀牀冰簟淨於水夕陽猶照長信宮太液池東片雲起禁門深鎖夜如何秪恐芭蕉風雨多【右夏】

靑桂花開秋已半夜深絳闕低河漢起看月影落金盆纎手掬之光歷亂雙玉跳脫近水寒坐來長袖憑闌干【右秋】

寒鴉暮集昭陽殿疎雪因風上羅薦早梅寂寞幾多花春在深宮君不見好折一枝將獻君何人吹笛徹宮云【右冬】

閨怨

別時梨樹栽後園結實垂枝秋正繁摘來堆盤甘可食遊子不歸空嘆息長嘆臨風疎葉下靑樓還系紫驑馬夜深夢著難挽君滿天愁結湘江云

送周一之從大將軍出塞

長劍斫山石可摧勁弓射海波能開宿昔相逢重然諾意气幹霄不可回酒酣獨上黃金臺吳歌忽斷天風來曾笑要離空俠節復輕郭隗非奇才二十餘年滯京國俗塵總不闗胸臆一朝長揖大將軍材官相顧無顏色丈夫頴脫自有時百年遭際幾相知陳琳倚馬能成檄王粲從軍還賦詩昨夜秋風吹大旗據鞍喜動幽幷兒鐵騎連營亙千里饋餉日日無停期喧闐笳鼓長城路沙擁潮河仍北渡殺气遙沈白馬闗暮雲橫斷黃花戍單於已遁尙屯兵嫖姚看逐西山兔閨中月照流黃機應念徵人犯霜露

陶淵明圖爲楊考功虛卿題

異代知心不識面年書甲子甘貧賤孤雲橫天髙莫攀白石在水淸自見徵君歿後柴桑空千古猶存五栁傳彤庭九錫加寄奴典午山河王气變南國從教麟鳳歸中原不息龍蛇戰彭澤縣前江水流當年心事同悠悠解印那堪白日晚還家不負黃花秋吏人送酒方適意惠逺更教蓮社醉中懷久矣齊死生一臥茫然失天地醒來興感歲欲殘金陵悵望空龍蟠獨賦荊卿聊寄意風吹落木江聲寒

張令肖甫郊餞聞笛兼慰盧次楩

嚴城西畔開離筵郎官送客斜陽天有人吹笛正淒愴晴雲攺色迷山川野風太急萬栁折倏忽波濤翻九淵驪龍驚起珠欲墮亂鳥無聲愁向我梅花一曲何斷腸蕭瑟零霜肅滿座盧子揮淚不勝哀銜寃垂老誰憐才君不見禰衡傲岸成禍胎鸚鵡洲上多莓苔騷人往來酬酒杯黃祖於今安在哉當秋苦調莫三弄聴徹躊躇轉悲慟張令知心不可忘闗河月照滑臺夢

小姑謡

阿婆使妾舂稻粱小姑又喚縫衣裳一時不應小姑怒可堪顏色來風霜小姑打時只袖手小姑罵時只閉口眼看小姑也嫁人姑嫂不得長相守聞道比妾小姑多小姑他日當如何

同李兵憲廷實劉計部伯柬宴集因談五臺山之勝遂賦長歌

殘冬遊五臺幾步一徘徊石罅松根出云端山勢來地接龍荒莽無際疎林但見冰花開絕頂下連萬丈雪陰崖長積千年苔經過險巇有藜杖天許詩人獨放曠靑山不斷馬頭前紅日忽翻鴉背上我來轉折無盡時奇處復奇難形狀焉得江南顧凱之爲予寫成巖壑障五臺山髙齊挿天開辟有色同蒼然平生想象勞夢寐到時飄逸如登仙躡屫越丹崖揮手拂紫煙化城金界未深入逺公逝矣誰相延靈脈永存功徳水彷佛徹耳來飛泉令人心思淨於洗不根突出紛靑蓮指點煙嵐動廣席何當鷲嶺共攀緣二君壯圖逢昭代豈暇聮轡遊山川向予嘆息且酌酒日下圭峯重回首

送許參軍還都下兼寄嚴冡宰敏卿

天上使星臨鴈塞滿城風雪蕩旌斾犒賞連營倍戰心健兒已遁龍荒外君不見岢嵐州云連雉堞生邊愁寒天慘淡日易落偏令鳥雀羣啁啾郁潾結冰髙於岸逝水暗咽翻西流防秋復防秋不虞歲暮烽火稠黠敵交攻孤壘破馬牛去盡犬獨畱犬蹲屋角吠山月鬼打鐘聲登戍樓三闗父老且揮涕當代應多衛霍儔今人白首待勲業古人壯志圖封侯都護時能練士卒還念嚴冬窮到骨窮愁有骨可聊生猶勝無功此身沒鐵騎又從西北來停鞭幾爲蒼生哀

擬裁衣行

天南越嶠郁蒼蒼薴葛結陰巖壑傍越女搴條共笑語野風細吹脂粉香曉星出門落日返一家姑嫂時相將千絲萬絲手中過要織纎縭如許長閨中咿■﹝口軋﹞鳴機杼幾人力織才盈箱數匹較來一匹彊卻爲野老裁衣裳著身便有煙霞气靑山何處非吾鄕步虛好追松喬輩采芝更逐黃綺行葛衣之輕當炎暑狐裘之重禦雪霜被服及時無輕重人間萬事多參商舞翻廣袖發浩唱不羨接輿爲楚狂且掛薜蘿坐傾酒滿園月露澄秋光每逢七夕仰河漢天孫余巧散下方我欲登樓酹椒觴擲梭一女兮使人嗟嘆空徜徉使人嗟嘆空徜徉

雨中同鮑叔愚鄧廷獻二明府盧巖寺觀瀑布泉漫賦

洛中金界通西域疊嶂相連興無極畫圖濃淡自天開澗樹嶺雲眞水墨宦侶羇人隨勝緣頗同懷抱異筋力題名絕崖能定心指顧泬寥臨叵測爲愛此泉今復來遮莫陰晴皆有得素弦倒寫半天聲白練長懸太古色松亭坐賞淸吾神衰年後遊焉可頻黃葉雜苔秋寂寞樽前不遇桃花春來時風雨迎去時風雨送山靈未必忌詩狂何阻躋攀訪仙洞老衲鳴鐘車馬歸人間幾夜盧巖夢

夢瑤池篇寄上大冡宰吳汝喬大司徒劉體幹少冡宰林貞恆大理卿劉致卿中丞朱自充鴻臚卿史應之諸公

往年披閱山海經昆侖夜入夢中靑瑤水虛涵月與星琪花擁石煙冥冥金母相見授寶訣紫霓長裾飄廣庭醒來不見鸞鶴舞仍依艸莽間柴扃憶昔穆王何獨幸八駿交馳造仙境白雲聮謡傳至今自非仙骨徒引領神遊可到萬國西無緣那得躡丹梯江南攬勝猶未遂卻欲黃河源頭還杖藜三晉淹畱湖海士偶逢吳客談揚子面前空闊信無地浩蕩波聲坐中起天落混茫如掌平金焦雙秀出煙水龍窟深淺問篙師下窺明珠探復止千帆晚泊大江灣叢葦亂蒲燈火間長干女兒唱新曲買醉阿誰不解顏狂興將闌曙色動起看月落鍾陵山鍾陵山在何處建業城髙勢相據地連吳越雄東南偏助六朝幾詞賦燕子磯籠翠栁煙鳳凰臺壓丹楓樹老年悵望立中原向平五嶽復何言路無逺近有難易恨不生垂天羽翼任飛翻杜蘅又老滄江渚索居守拙誰相與我願聖代多賢臣身閒堪作漁樵侶冡宰司徒抱經濟廷尉中丞懸大計正直更羨鴻臚卿一朝俯念回先帝方喜戈船不動海戍淸稻田其柰又祲歲夜深共仰紫微垣萬里無雲正秋霽

汾州以來分守參政如胡世甫葛與立馬子懋程信夫彭克憲陳元卿李子髙宋伯鎭孫格卿張時芳紀恆甫諸公皆舊識也宋有禦敵之功不見知當道解官歸越嗟哉

邊塵連歲靜於掃塞馬曾嘶汾上艸落日偏增流水寒白雲不減靑山好宦遊此地故知多半是閒門雀可羅伯鎭守城功自見農桑依舊滿西河

賦得長歌答許左史殿卿兼傷李廉憲於鱗

梁國仙才許長史別來神會書千里書中淚漬尙盈紙舊交爲失滄溟子眼前勲業逐流水百年行藏半日誄足踏天風超騄駬山崗振裂叫虎兕要奪精華與骨髓秋風細咀黃金蘂正色染心陶令是石火鐵鐺煎鳳嘴文輝靈液豈徒耳海右茫茫聮步屣終童請纓那可恃伏生傳經竟老死【終伏皆濟南人】地勝時平磨崖紀鵲湖淸淺映芳芷麗人桂棹空自艤佇立亭亭思靡靡不見馬援南徵載薏苡存歿無言淨秋水西署爲郎談義士魯連排難寧專美【予昔爲盧柟辯寃】龍也柟也一夢裏欲達哀情托山鬼九泉有知長已矣薄暮下簾獨隠幾冥冥莫測造化理

離感篇逺示元燦元輝諸兒

移家鄴城接建安西來轗軻懸憂端異鄕感懷殊不寐劍閃七星燈下彈魯縞齊紈價易買越羅蜀錦人爭看無計療窮癡兒怨糟糠老妻任艱難不見少陵幾口走棧閣賴有橡實時充飡白帝春歸同寂寞錦江月出兩團圞中原兵戈阻舊國黃塵殺气相迷漫我逢昭代幸無恙晉俗畱人驚歲殘又不見要離何爲火妻子霸圖直欲功名完身後梁鴻並蒿裏不如五噫行歌石可刋久雪敝衣惜奴婢漫將詩艸發長嘆呂望八旬持釣竿困龍且向積水蟠誰道頹年气傲岸四海交遊曾結歡公門了無一字千秋潭照心無波瀾小儒孟浪竟何益睥睨寧知世路寛暗灑淤泥污巢由箕山忽崩潁水漧神明在天笑魑魅時復淸風吹鶡冠俯視人間盡浩渺獨登萬仞之峯巒吹笙愛聴子晉曲仙骨能勝鶴背寒

劉舜謨趙允書髙徳公三子晚過因談詩法漫賦長歌兼述別意

峩冠野服非凡質對榻論詩坐終日力搜東海寶珠來法轉西天龍象出楚猿亂聒夜冥冥誰聴湘妃鼓瑤瑟欲爲古調髙可躋賦聲好振太行西莫畫少陵神自合更深夢落浣花溪江通魚腹山無隔月照峩眉路不迷醒來歸思候晨雞春艸未生羸馬嘶黃金築臺戰國術何必郭生志與齊鳳城花時興逾逺北嶽有靈迎杖藜攀蘿躡屐殊蕭散筆掃層崖禿千管气橫大漠鵰不飛響徹空林虎應斷荷衣獨立最髙峯老骨欲仙無寒暖洗兵焉得挽天河陰山單於近納欵尙思朋輩共離樽燕趙茫茫目力短壯懷奮激歘乘風若木扶桑指顧中他年相見重把手寧羨徵南矍鑠翁

終南仙人引走筆遣懷

終南據形勝隠淪共墟裏中有千年不死之眞人鶴髮垂垂過兩耳門無徵車道長存平生懶到咸陽市靑山有主百靈護竹杖通靈山鬼妬化作蒼龍乘海云巨鯨伏鬛洪濤駐驚回任公釣觸倒扶桑樹力窮萬里知所歸掉頭西秦靈復聚老夫神變物相因內蘊不闗天地春

銅雀臺弔古歌【因觀王勃沈佺期五言弔古同一機軸漫成長歌志感】

龍飛白水承火徳千里艸靑漢家厄曹瞞秉鉞剪羣雄獨據中原此盡力蓋棺一縮九州島心西陵日暮愁雲色地荒銅雀空莓苔世變銅駝秪荊棘亂機相仍天有知長風忽來正嘆息歌舞尙多身後情玉顏慘淡雕欄側斷腸雨淚灑衡漳嗚咽至今流不極流不極悠悠復悠悠那見翠華耽宴遊勝景無窮樂有限建安人去浮煙收詎知千載鄴下客不教寂寞河山秋卻憶騰蛇乘霧翻自謂【曹有云騰蛇乘霧終爲土灰】松楸直上儼豪气

古怨

阿郎別家春艸短蓮葉又欹淸霜滿朱欄拂云江上樓玉娘纎手弄鵝管奇調能令煙水白寂寞芙蓉失顏色老龍驚動脫明珠遽走團光畱不得寧思河北邯鄲路門前舊種垂楊樹花飛恨不到天涯倦鳥安棲共朝暮

賦得買絲繡作平原君寄山中故友

登臺北瞻此何世漫嗟寥落依松桂英雄有待豈徒老澤龍神變隨巨細黃金買絲秣陵市好繡平原趙公子想象當年下士心煙薫古色宛相似萬絲無迹天巧成吳姬亦知豪俠名身後寧復談縱橫野雲聚散猶秦兵異代重之獨長吉下簾焚香共一室

示秣陵王卜者長歌

杖藜來自建業城何術遂有江湖名鄴中共訝嚴君平心懸日月照萬里西向玄圃東蓬瀛幾言入微誰復精歷窺千山蟻穴殊分明眾流不混濁與淸剖魚得子信無數能辧孰爲龍兮孰爲鯨龍施霖雨鯨翻海世間靈異由天成憶昔梁園初識面下簾對客談貴賤一談貴人文鳳來梧桐正花彩雲見又談窮苦水塞河鷺鷥俛首冒霜霰野夫問命卻不同上指老鶴仍飛九霄徧謂我八十餘年可到否詎學渭川垂釣叟聖代疎慵無所系花下徵歌時進酒愼勿太潔且塵垢髙士傳中何必有壯年排難不畏人而今世路好緘口京西山水昔遊處昨宵夢掇湖中藕還擬薊門走馬揺絲鞭紫氛碧霞浩相連山靈暗護鬼物遁岸幘醉呼身似顚無限精華方寸貯爾露天機何見許白頭不死更探奇望望安期空棗樹傳書道來竟不來月出深松獨延佇百歲凡骨艸同枯神追揚馬越徐庾王生之言起予興說與香山舊禪侶

擬太白夜泊黃山聞殷十四吳吟坐對劉元善偶成

黃山夜泊蘆花灘北斗垂天篷底看有客吳吟促我興調髙上徹浮雲端蛟龍側耳海波靜猿狖無聲山月寒悠悠半空倏忽墮金石交音滿吾坐曲罷始聞新都鐘楓林煙岸閃漁火今夕佳會復何許乘秋早發橫江舵

法云篇送蕪上人訪吳楚眞僧

法云不斷隨髙蹤洗缽寒潭悟毒龍千歲枯藤四海杖半山古寺五更鐘野店余齋飼饑鳥參禪直上匡廬峯才盡三吳又經楚衰艸園陵不弔古暫寄人間未壊身獨入風林伏嘯虎夜逢老衲說楞嚴門掩篝燈正秋雨

江淮篇贈別董中丞叔化赴南都

龍飛淮西四海一中丞秉鉞才無匹洛下文名更武功白晝霜威動蕭瑟不聞村落嘯羣鴟始信客行日自吉憶昔島夷爭陸梁野塘岸坼鯨波溢采桑女兒變容顏殺气乘春逼蠶室江甸云屯驃騎營犒士黃金散千鎰能用將才元老心丙魏不言漢良弼漁樵生計任歌謡耕織人家敞蓬蓽黿鼉閉窟淨浮天蛟蜃縮濤平蕩日篙師舵叟寧復喧水怪山精詎敢出十年兩臺今最勞艸疏先朝肅簪筆事闗轉餉憂非輕早起披衣獨盥櫛神明暗護永安流禦敵練兵倉廩實海門直北停萬艘吳舸楚帆鱗次宻秣陵城上望燕京長空無涯孤鳥失心懸丹扆侍鵷班漳南苦吟正力疾坐披史傳夜深燈不見古人貴膠漆

賦得峩眉山長歌寄酬劉中丞維南

峩眉兩山橫蜀土五嶽之外更奇覩千年積雪淨含春幾道奔泉寒迸雨四十陰洞生肉芝多少仙糧誰是主樵蘇不到雲霞深莓苔堆徑色自古修藤宻蘿覆澗戶眾隠忘形淡相聚眞仙向之引鳳鸞老衲居然伏豺虎神工開辟出丹靑人間畫師心何苦李白夜行見眞景千仞峯頭月半吐中原有客殊自惜棧閣衰年萬里隔恍聴杜宇枕畔啼夢魂飛越劍門驛山靈不識鄴下狂欲往登危虛謝屐錦官城髙錦江碧殘照疎林揚馬宅兩漢接迹鍾神秀不飡煙火超凡格六朝綺麗落後塵大方雄渾浩無息謀猷大展際昌期憲臺防秋坐深夕君不見紫微光耀聖明世閶闔森嚴百靈衛健兒牧馬尙龍荒未許終童請纓計今王宵旰勞宰臣黃鉞白旄任非細佳政威聲幕南北材官乘障气逾銳紇幹凍雀向日飛太宇茫茫絕纎翳又不見漳河流水向東逝野夫支笻望天際

嚴閣下敏卿築錦峯臺賦寄

錦峯揮手接飛翼元气無涯攬不得霖雨收功身自南邊庭納欵念仍北北極瞻依爲築臺奇觀倚檻客遲回迸泉落澗微茫轉拂水翻空開辟來晚來星垂霄漢近滄波直下伏蛟蜃海日浮光眾島分湖天逺色三吳盡吳越相連一棹通流觴勝事永和同罰酒寧拘金穀數題詩能振玉堂風風景觸人憂樂系稻田稼穡端居計萬壑時尋丹洞仙九嶷夜夢蒼梧帝帝澤猶沾到子孫梅花歲晚素心存積雪凝寒罷登眺呼童煮茗莫開門

寄贈趙中丞良弼【公以郎中督餉遼左因守荊州加參政俸轉浙江廉憲隨擢湖廣開府】

美人倏散不相聚日暮停雲低野樹當朝柱石望全功避世衡茅自安堵憲節翩翩下浙西海氛未息蒼生苦湖山風景慘淡秋誰復蘭舟載歌舞知君正气幹層霄棲霞嶺頭獨弔古姦臣骨朽忠魂在潮吼錢塘至今怒武昌城髙昔登臨黃鶴飛來銜好音初加開府漁樵頌先得荊州父老心丹楓葉凋鄂渚夕含思坐落天際參君不見遼陽戍壘日蕭森轉餉艱難憂更深三韓乘秋多警急烽火夜照枯桑林聖主垂衣新禦極黙俯公卿賜顏色將術奇正服單於天教兩戒限南北君秉旄鉞宣威徳三楚無虞通萬國馳神每向承明廬大江東流浩不息

寄贈張中丞肖甫

家住銅梁巴蜀間風塵不倦老容顏海內勝遊無定轍滿囊行紀漢河山山靑水碧秋更好建業東連閶門道龍虎髙城駐夕陽麋鹿荒臺沒秋艸共誰弔古擴懷抱夾岸丹楓零落早未滿商家傅說心春來細雨澤枯槁槁木開花造物功三農完稅歌年丰猶恐蒼生歲暮窮繁霜兩地憂思同感時艸際亂鳴虫不信試看江上月老夫極目送徵鴻又起蕭蕭西北風

徐儀賓世鳴彤管紀賢題贈長歌

宮花玉葉麗且鮮廣庭日暖橫瑞煙琴瑟能調正聲協雙鸞對舞何翩翩翠簾繡閣春相連有女窈窕侍瓊筵仙桃結子鍾仙气紅芳萎落回風前朱弦變調入淒慘漳水嗚咽流濺濺郡君含淒心更懸明珠掌中殊可憐朝親盥櫛出棗栗眼看長大垂髫年恨不仰摘星辰助文字靑雲悠悠上在天苞鳳祥麟俱世网徐卿國琛得永傳擬標彤管閨中賢自古佳人幾愁絕不妬蛾眉漢宮月

野父雜感

結廬不臨車馬道交遊須待商山老泉衝澗石聲自淸霜染江楓色更好暗響泠泠常滿耳一朝野望淨於掃馴雀下階相對閒鉤簾獨坐披素抱兒借佛書越松嶺歸來短衣沾雪冷老禪爲說梅初花紙窓幽寂橫瘦影杖藜不到諸天遙臥聴淸鐘徹凡境

送徐逸人歸天臺山

遊子悲秋夢故里馬頭一掉北風起浩波霜下伏蛟龍絕嶺林深藏虎兕中原聞說有狂才駕舫髙歌呼酒杯气橫峭壁云根動力截奔濤地脈開白首浪爲豈幽事欲行不行尙畱意海騰日色晴堪遊天漏雨聲暗有忌徐幹仍孫見爾曹我當千載繼風騷三臺基廢漳流合七子神遊海月髙東南形勝慕幾載吳越山靈久相待我賦寄將題建標敢期終古倍霞彩

山中隠者

晚風吹云覆四野有人晦迹蘿巖下百年杖屨秪荒徑萬里山河一艸舍禦寇至言順造物不知力命非達者何必空名束此身比鄰酒熟杯堪把蟻羣列陣眼前兵世事浮塵隙外馬煙火隔林古蘭若石罅迸泉散地脈飛流倒向山廚瀉諸天在心半偈寫白蓮正花香滿池陶潛又醉逺公社月轉松西坐深夜曉來俗客忽敲門啄苔馴雀上屋瓦

漁樵嘆

東嶺上頭多樹木猛虎藏威白晝伏西潭水深魚鱉多下有長蛟絕网羅漁郎樵夫各生計相逢共嗟太平世兩毒所恃期永年山根地軸暗相連背罾腰斧毎聚散回首茅茨炊煙斷妻子菜色饑尙可戶口辦錢愁殺我問天不言空蒼茫四郊落葉正風霜

守拙吟因客談及蟭蟟蜘蛛之巧賦此

世人得意笑轗軻多營寡營無不可一時爭巧鳥與虫百年守拙誰知我畫裏疑通五嶽雲夢中恍駕三湘舸少有四方誌老誡垂堂坐君不見池面生漚石迸火汨羅葬身首陽餓古今萬事成浩嘆風雨西來木葉墮夜寒擁衾茅屋破日出羣動人髙臥力疾正披老莊圖鄰翁扣門送藥裹

窮居吟寄胡秀才希顏

白頭自守攻周易家住蕩陰煙樹隔寒蛩在壁夜何悲窮鬼連牀暗有益心含寸天無蔽云平生不羨送窮文眼中宦達幾凋謝壠樹啼烏空落曛

示元寶禪師

短榻翻經坐朝暮門前一轉西方路月滿人間各自心天虛潭底誰能悟四十年來靜掩扉東林遙聴夜鐘微漸看禪子易衰老松杪白雲何處歸

擬少陵憶昔行望王屋天壇二山作

秦嶺路迷愁無那涼夜疎林老夫坐蹇驢齕艸人正饑野翁敲石取新火須臾炊黍摘秋果小有洞天曳杖過仙境踟躕豈敢唾山靈預知待客星虎穴應教黒霧鎖欲躡玄蹤不易到峭壁攀蘿壯襟抱軒皇駕龍無還期精華長耀金光艸少陵題後獨嘯傲歷攬瓌奇恣所好憶昔道傍賢主人一飯至今尙思報別來音問若爲通三十幾度梨葉紅嗟彼枯骨蒿萊中夢著已忘舊顏面遙寄此情東北風

望臨靑故里感懷

故里民居夾軒蓋五十年來幾度攺當時兒曹今老大垂髫舊識我獨在人間醉眼莫見眞倏忽春光不相待東西兩河歸一流岸擁蒹葭秋復秋憶昔揚帆坐舒嘯海門北轉是燕州

喬木頌贈別郭隆夫曁乃侄惟顯春試

鳳文麟徳明時出延攬英豪网羅宻佳气低連太液云祥光髙映長安日當朝二阮非晉俗不談玄虛重儒術九重四散禦鑪煙對策彤庭揮巨筆更羨兩疏眞偉才補衮齊心匡漢室喬木根深地脈滋上參碧空千萬枝廣陰覆城去炎暑動揺時復淸風吹老龍潛海倦霖雨天教羣種待昌期古來史傳寧無私野夫作頌久相知短褐衝寒送別處玉堂應憶衡漳湄

形問影

我自無中生爾自有中出日間相隨動千里燈下相依靜一室貧賤自安爾何憂禍福自當爾不愁百年世事各勞逸忽覩鏡中齊白頭我養心神爾不悟我還造化爾俱休問答入微乃見道陶潛異代神同遊彼此相忘但沈醉臥榻焉知有天地

書客吳海歸撫州爲乃翁索題四山長歌

聞說鄱陽湖洪波蕩流萬億頃白雲秋色入混茫欸乃縱橫幾漁艇洞穴浮光照終夕神龍抱珠睡不醒中央突兀擁蒼翠別有天地一仙境兩峯復兩峯倒挿虛塘太古影下通坤軸深莫測山根欲動石頭冷鶴嫌魚鮏非眞味獨飡元气巢其頂老翁自由脫世网不檢丹書心愈靜時序長存松桂盟煙霞偏助桑楡景安得良工寫出水墨圖逺隔吳楚見形勝髙掛壁間曠我目毫端能盡澤國迥要探奇絕須主人昨夢登攀杖藜並遊子寄聲江雪寒北風吹帆送歸省

浩歌篇

人間歲月機頭梭無藥可靑雙鬢皤兩病垂死加飡飯眼中新墓栽松蘿銘旌往往少年子焉知商山萬古郁嵯峩一丘半壑世堪避短艸疎花春漸多諸孫隨我步晴景白雲片影落滄波隔岸相呼鴨與鵝聊供笑樂復如何

武陵蔣明府子培過鄴因談桃源之勝南都楊茂才伯海曾繪斯圖並長歌見寄勉成一篇用答兩意云耳

武陵賢宰多愛民若使逋逃猶避秦城頭常懸歲時雨洞口不隔天地春君探奇蹤問漁父雞犬日閒似太古一澗如空石作橋千家相接蓬爲戶輟棹問津沅水西厚俗非闗晉風土沙丘半路沒祖龍阿房那聴咸陽鐘荊南斜日莽迢遞目窮候鴈徒支笻我欲勝遊系懷抱昨夜夢著巴陵道誰能寫出桃源圖仙花長紅春長好含毫構思通神明漢江髣髴東流聲寄我半幅見兩絕兼之大篇殊縱橫斗室豁然入浩渺坐間波動煙霞生蔣王云仍豈凡骨一脈來自建康城楊子相知念衰老建安回首中原情

蝴蝶嘆

醉來萬事無不擲醒後多思那有益月當中天光漸昃人逢盛時病相迫君不見花間蝴蝶艸間飛淸霜滿園何處歸

閩中兵憲徐子與黔南學憲吳明卿自都下相別歷二十年矣孟春癸夘夜予夢二君話舊旣寤仍夢同渡漳河弔古因思社友存歿相半悲哉

文章構患屈平始鳳凰不來桐樹死老夫浩嘆誰見心眼中兩人隔萬里一宵連夢片月知漳浦共吟銅雀妓吳歌楚調悠揚起左手把袂右拍肩恍看形容皆妙年勿閱丹經拘悟性句法自神骨自仙地開靈脈通九淵龍珠並出破暝煙含光可重精華全舊交星散疎消息人間是非在廣識名家多自轗軻成其柰江流不向北寄興芙蓉各秋色空采幽芳坐將夕當代風雲渺南極大海平鋪閩越天亂山橫斷羅施國建安遺迹那相憶宦邸飛夢吾莫測

夢少司馬總制劉子和賦寄

燕山形勢帝王州野夫北望生邊愁宻云城上風倒起宻云城下河翻流昔破烏丸萬骨朽曹瞞自恃孫吳謀戰場色慘漢時月軍門气壓胡天秋今代全才能鎭靜豪俠那復談封侯靑艸平連古北口材官但逞射鵰手單於歸心未偃兵龍荒獨持掃塵帚旌旄內轉始解顏應待鐃歌報捷後夜來念切夢何人皓月餘光照疎牖

晚坐槐庭同王明府師古各賦短歌以志幽興

繁陰坐久日將夕孤鳥飛來此棲息雨滋苔徑交蒼痕月出槐庭破暝色一官寧辭百事勞琴彈白雪調彌髙更期聮榻澄心夜天外松風萬壑濤

江南李秀才過敝廬因言及詩法賦此長歌用答來意

艸堂細雨茶煙遲逺來客子愛吟詩一朝變化悟是主悟到無形偏有爲天設織機奪眾巧扶桑繭繅五色絲金莖甘露浮淸气半空吸徹了仙味但爽詞人藜藿腸漢家仙基竟入魏太白少陵兩詩豪探奇不盡登臨費暗谷頓使魑魅藏陰崖寧無神明衛苦心須求格調工寄興莫與凡流同峩眉峯頭弄片月羊腸路口追長風平順卻難險巇易含毫垂首沈思中聖代無媒自蕭散杖掛百錢步可緩出門遊眺欲忘歸天際好山靑不斷

誦孫中丞山甫全集賦得長歌寄贈【時鎭鄖陽】

黔南詞人吾舊識吟成不下千金璧調如白雪郢中才響如倚樓吹鐵笛力如誇娥移二山神如驟雨走霹靂勢如昆侖周萬里气如戰勝開邊鄙老如籛鏗三代仙古如夏鼎出地底麗如叢桃蒸曉霞淸如片月蘸秋水奇如俠士慨談兵深如滄海沒長鯨髙如鴻鵠碧空盡逺如蔥嶺細煙橫君家流風自孫綽賦就天臺擲地聲憶昔瑣闈夜直向北斗先朝諫艸不復有旌旄過鄴訪衡門應記垂楊夾巷口磨崖獨步太和顚托彼山靈護悠久

寄贈祝使君質夫長歌行

住宅因人多秀麗廣陵南控三吳勢淮流入海使君心楚甸帶山農父計緑上娑羅樹葉春李邕碑石獨嶙峋書聲靜夜連諸巷機響寒天共四鄰今日訟庭閒鳥雀羣僚分理萬家樂晚來月出太行顚照見冰霜淸滿郭

賦得江南山水紀勝歌並壽毛友梅封君

君不見吳山髙起千萬丈上有煙嵐變化出奇狀影照江流湖水地鏡分下抱太空各垂文光宻星象曉日波平如熨橫素羅幽鳥低飛閒來往岸蘆石樹小徑斜隔嶺樵歌應漁唱山根湖脈下相通福基壽域深且廣武陵主人偏嗜黃精淡可食子孫皆換仙骨格望云何由並稱觴時復馳神到鄕國元气混沌含孝胚聖人獨知立玆徳堂中髙掛二仙圖木公金母若舊識兩顏不衰百歲期際天海色蒼茫浩無極

長江之水歌送匡使君淑教謫大梁

君不見長江滔滔發源來自西坎徳至淸且潔徹底無濁泥浩蕩遽使星河動蒼茫不教日月迷夏禹爲疏鑿力與神功齊探勝詎言彭蠡澤遇仙寧說武陵溪千轉乎赤楓之岸萬折乎黃蘆之堤地非闗百餘里波倒翻如許長朝橫蜃樓气夜閃驪珠光若開辟無灣子路易盡止莽流徒泱泱又不見漢代車生一日九遷恐造物忌之而有妨吾不知使君理郡何如也父老欲挽不畱遙相將放逐時人意誰復此心忘歷觀史傳賢愚善惡生性也其柰蜉蝣撼緑楊枝葉榮悴在風霜我亦彷徨彼亦彷徨夾道班馬連嘶駐夕陽古來宦達有行藏好駕輕帆無恙赴大梁訪信陵可話壯圖遮莫寶劍閉匣含星芒

秋夜雨中述感呈王殿元允仁時寓普照禪院兼示無瑕上人

禪窓夜雨不成寐側枕微吟聊自慰老僧破竹編疎籬滋養菊花開也未葫蘆架底亂寒聲薜茘墻間浮濕气安得九霄出月光北照帝城分象魏豪門秉燭各絲簧醉殺五侯拜七貴明朝老僕畏衝泥卻省探囊沽酒費欲過西林問寂寥煮茶不盡淡中味

思歸引

有家歸去來旅顏何摧頹胡爲戎馬際滯此燕昭臺十日九寄書不慰妻子懷秋風忽動思故園山妻搗衣兒候門缺月半天霜滿地悄然孤館銷人魂不見嵩髙之山靑嵳峩上有松柏下有河松柏可餐河可釣老來幽事嗟無多離亂至今我獨苦夢中歸路迷煙蘿龎公舊隠須一訪白雲慘淡終如何

賦得萬山形勝歌贈胡明府子仁

萬山形勝新安髙據開城闉江連三百六十灘頭多緑蘋移根拔秀歸何人獨收兩間元气津梧桐正花雨露春鳳凰振翼文彩新海霞綺麗耀侵晨影落巨波翻龍鱗片霞可握文可擅左能萬化右千變大將縱橫誰不見老成已識古人面豈學傍門色求茜美人自是金閨彥壯圖不凡且京縣北瞻斗極倚樓徧聞說蒲城古迹仲由堂滿地月浮寒光如素練

贈王別駕仲諧金陵浩歌篇

建業世居風俗古盛年遊好誰相與石頭城影落晴波揚子江聲喧暮雨豪貴笙歌虛歲華卽今禮樂幾名家日藹低浮杜蘅色春深半吐梧桐花鳳凰臺上靑天近文物好談吳與晉北瞻形勝帝王州王气茫茫殊不盡

讀周諫議用馨詩集漫賦長歌行

安陸城西漁船夾岸燈明滅晚集楓林郢人巴人半優劣解佩亭前水尙流仙蛾不見風景別欲訪還丹妙術學延年入悟何當問老禪宛如箭射昆侖直透出聲落星宿海波蕩九天搥碎須彌爲平地下開混沌別創萬國分山川寓言誰超莊列上古來多少大宗匠太逺莫令失歸宿至玄更得髙气象气象非凡人所瞻淡然細味水晶鹽梅梢夜掛西樓月沆瀣常飡不下簾隔簾冰雪淸神思陽春自歌寫胸次深宵忽散珠玉光爲收詩艸開篋笥楚客調同和者多旋沽帝城臘酒寧辭醉紫微下與瑣闥鄰聖代應知不負人人間風雨隔朝列海中日月容波臣漢江東逝自不盡蛟龍作伴待時振倒翻鐵网拔出珊瑚根叢根赤色長含潤了此上乘何處談華嶽峯頭共坐煙嵐千萬仞

賦得山水圖長歌贈潘太守瑞徵

華嶽上逼層霄可窺星斗之眞迹黃河來自西極長送昆侖之正脈綺霞彩虹燦一色楓林豈讓柿葉赤光映石巖好登陟眼中勝景誰盡得薄暮翠嵐藏秀月又黒姑射仙子夜遊信能識天與元精豁胸臆後園獨種蟠桃核仙果熟時未敢食欲獻聖皇咀味躋壽域汾水朝宗流不息上方龍劍到手除荊棘更剗長安路平通萬國直臣共佐唐虞徳漁樵各生計官吏不虛職澶州正對燕京北欲命良工寫此圖髙掛不出乎半間之壁主人坐賞最珍惜神遊中宵乘彼蒼涼片月白

栁川園亭宴集同孔老賦

郭北林園開洞府王孫又是靑山主一杯云影座中天半壁泉聲廚內雨掬水淸心猶易醒竹陰聊爾話丹經西河自有名家賦龍在深潭見地靈

寓居東園蘭軒主人索詩賦此以應

邇來城市厭紛擾借居名園得幽討有妾廚下事晨炊門外蒼苔閒自掃煙火恐妨松竹淸淸風宜詩起常蚤修竹赤霞映虛窓不異圖中小蓬島鑿池栽藕生紅蕖疊石成山發瑤艸吾聞此地昔荒涼始知勝景由人造王孫布置亦經綸醉客飛揚倍詞藻百花欄內秋轉芳昨宵風雨爲花惱深沈曲折人忽迷玆可還丹隠仙老前起髙樓後築臺徙倚披雲天浩浩太行一髮望中橫放浪乾坤此懷抱共憐滿院叢桂香應憶淮南著鴻寶坐來且檢種樹書地闊根長樹更好待君夜話濁醪杯月白空庭再傾倒

蜀中行贈李仲白

蠶叢之國千山阻漂泊西南爾何苦客子畏人澆俗間孔融不見誰爲主出門感慨非中原黃葉幾凋烏桕樹玉壘悲歌萬里云錦江臥病三秋雨久罹患難何所營物色蕭條有環堵九口流離半死生兒女遺骸寄玆土夢繞髙都身未歸淚灑春風啼杜宇十年亡命聊定居當道其如有豺虎浮雲忽散靑天回靈劍方彈紫气吐去時三峽逐驚濤直犯蛟龍蕩雙櫓歸時棧閣下知難秦塞桑村聞社鼓田園第宅屬他人衰白相憐獨鄰父上書北闕心事明莫戀西山舊茅宇話盡艱虞殊慘然樽前促膝更千古古來豪貴何足論名臣屈指對君數

歲杪行上徳平鎭康安慶三王

陶潛昔日居柴桑諸兒嬉戲時相將吾生多累何感傷況復離合殊無常燭兒長成亦自彊解念衰頹來異鄕敝裘風雪能禁當心事未了向平忙其如旅館惟空囊空囊出暴懸斜陽欲收元气通詩腸山林胡爲忌老狂倏忽雲起天迷茫似恐奪秀歸東方憑髙舉手酬一觴千峯萬壑幽思長豈獨杖藜經太行更搜五嶽成文章奚奴竊笑立我傍謂予晚節比松篁卻與片時閒商量窮冬幾促典衣裳只須擁衾不下牀梅花春信隔宮墻終朝岑寂對冰霜汝曹好爲掃中堂垂簾兀坐焚名香神遊四海同春光春光顏色不淒涼於今好客多淮王

春雪柬左溪子

王孫毎招重詞賦坐對山川秋欲暮鴉背斜陽醉後天馬頭涼雨歸時路我去三闗一寄情今春又客太原城積雪滿庭人不到臥看說苑憶更生

登太原城樓送李郡丞叔東移任平陽

會晤何遲別太早白首相違感衰艸郭南咫尺望飛旌況復靑山之外紅塵道渡汾水向平陽一官兩佐郡突見君才長兵散潢池盡赤子能使人家悲又喜是非定矣多薦書蕭艾何曾混蘭芷河東城上垂楊秋河東城下滄波流父老歡迎那更愁仍是去年李霍州從今姑射洞前或有夢心淸得與仙人遊

送楊玉伯歸涇陽

鳳鳳城南楊栁絲當春裊裊牽別離古人折贈意偶爾至今千里傳相思風吹栁花正西去黃鸝喚春春不住落日闗河悵逺人靑絲白馬歸三秦壯年不嘆功名薄獨將寶劍淹風塵有時大笑對樽酒七雄能戰不能守燕昭之策非逺圖空使黃金髙北斗君才落落誰見知且向滄浪隨釣叟秋來水上煙雲重愼勿濯足驚魚龍

題陳中貴園亭

去秋亭館曾招客幾處張筵到深夕花竹學成金穀園池塘倒揷錦川石昨經春雪復來遊古木閒雲淡若秋尙憶歌童唱新調醉來拍手見風流

雨雪曲酬戴錦衣伯常見贈

窮冬雨雪白浩浩薊門萬木驚春早橫笛誰吹出塞聲梅花亂落闗山道海云不散寒悠悠客懷無那空倚樓有人忽贈陽春曲坐吟驅我羇旅愁風流云是楚望子家在郢中四十里三十年來錦作衣天顏咫尺多淸輝金闕門中鳴佩入玉河堤上揺鞭歸歸來對酒興不盡月明更奏飛龍引

送李侍禦化甫巡邊

絕漠黃雲浩莽莽層冰大雪幾千丈一夜壓倒燕然山白日不照北海上海色欲凍慘不流鯨鯢僵臥天吳愁朔風獵獵吹不休千山埋部落萬山失馬牛安得壯士彎弧策紫驑君王一怒靜邊塵使者乘驄當北巡行看勲業上麒麟倚長劍蘇烝民

中秋寄南都馮戶部汝言去歲此夕會汝言潞陽時警兵變感舊賦此

小樓獨坐悲秋光美人阻絕天一方叢桂花開欲同醉其如南北成參商燕塞干戈朔气動秣陵風雨江濤長憶昔中秋潞水陽相逢月下傾壺觴金波可愛不可掬淸宵宛在冰雪堂倚樹髙歌起烏鵲星河欲落天蒼茫離亭向曉初分手歘見沙塵犯街栁驛路時時問捷書都城夜夜聴刁鬥朝廷有意訪賢才將士於今嚴戰守募兵千里屯京師日散黃金無盡期海內誅求信不易艱難早晚君王知謝安髙臥欲何補馮唐老來應自悲宦遊旅食兩不見莽莽風煙各京甸昨聞寶劍賜嫖姚五都俠兒爭習戰上林鶗鴂秋一鳴北極浮雲日千變三吳凋敝若爲看何當疏奏明光殿

冬夜徐子與宅同梁公實宗子相食黃精作

薊門古木摧寒聲海月未髙庭雪明主人掩戶自幽寂客來盤薦多黃精昨日盈筐走道侶囂塵難得山中情春苗滿山被甘雨正色獨從靈土生斵來一烹倏變化咀之入玄筋骨輕我亦狂歌避世者何當辭家從向平名山大澤無不有手把長鑱行復行龍蛇深藏雪沒徑時有白雲相送迎靑天茫茫發孤嘯悠然直與元化並海鶴傳書約三子共躡九霞遊赤城

朱樓曲

朱樓峩峩江之浦中有美人弄機杼引領望之路修阻鶗鴂鳴兮凋芳杜我有所懷未敢語吁嗟歸來重延佇朱樓峩峩江之幹中有美人織素紈引領望之路險難鶗鴂鳴兮凋芳蓀我有所懷未敢言吁嗟歸來重汍瀾

走筆效太白歌行寄上瀋王殿下

少遊燕趙間亦有燕趙气大徳不易酬俯仰在天地天地無言覆載我兩鬢全白齒半墮匣中寶劍蓄龍精四海歷遊無不可時逢厚俗且爲家寧羨淮南叢桂花人生知遇非偶爾枚馬聚散殊堪嗟君不見太行天設中原春顚崖直上幾千尺願作峯頭一片雲飛向宮城朝復夕西風若肯徐徐吹風雲長會無盡期

再寄沈參政敬叔

一騎飛去南陽城亂山不斷雲縱橫奔流觸石聚風雨七十二灣河水聲水聲淸徹何人耳隠侯樓上正徙倚邇來宦遊梁楚間丰年祲歲闗憂喜問君艸疏當時心儼對神明瑣闈裏回瞻北極紫微垣落月鳴鐘宿鴉起欹枕遐思誰復同四海蒼生不寐中洛城有客自神會古今勝事歸豪雄不見諸葛舊廬沒秋艸誰臥煙霞空自老

傷劉羽泉總制

頻年楚越徵兵路能使秋陽破海霧旌鉞威中春萬家歌謡聲裏霜千樹當朝將才多壯圖或戰或守淸江湖吳地幹將气猶盛接天愁色滿新都

送吳山人子充遊雲中

春寒攬貂裘蹀躞驅紫驑問君去何許云是塞門遊丈夫安肯棲故丘北向龍沙天盡頭蘇武城頭積雪滿李陵臺上孤云愁二子杳然不可見神交千古心悠悠眼前陳迹增感慨彈鋏悲歌回素秋燕然之山忽攺色金河之水翻倒流風吹大荒落日慘胡鴈驚飛不復畱此時踟躕多隠憂百年意气懷朋儔獨自磨崖題賦罷還來共醉長安樓

暮雨送春

花盛春將歸豈待百花飛有人獨先見感嘆當斜暉霍家豪貴從頭數金穀繁華無定主客邊杯酒且酣歌向夕閉門風又雨

登城歌

古賢哲兮擇交遊世無漆兮膠莫投彼何人兮非俗流大徳在心兮不可酬直言數兮生釁尢枳棘當路兮我孔憂登髙樓兮望九州島孰爲友生兮嗟未休

雨雹有感呈宋大參

客窓午睡晚來起簾外明明一庭水雲是雨工碎卻陰山冰雷電相驅寒色裏擊瓦驟破羣雀驚迸階倒回眾兒喜癡兒不解老夫憂指點門前說未休蒼生所望在禾黍更欲饋餉供邊頭於今宋玉夜無寐豈待落木方悲秋

瞻逺樓爲宋大參伯鎭賦

古姚州郭西別業開林丘花石夾階小玄圃極天形勝當髙樓況復三臺之峯最秀拔嵐光直向空中浮畫棟雕甍耀日月倒寫丹碧澄溪流窓含滄海越東雨檐接明河天上秋啼烏一聲重悲嘅淒風忽起蒹葭洲君不見混茫萬古魚龍國下通地軸深叵測倏蕩煙霞曠望間四時元气浩無極眾島波翻幾點靑日初隠見扶桑色陰晴變幻入揮毫不到冥搜未易得神會動千里豈獨窮目力逝水與孝思悠悠兩不息更堪歲晚對冰霜主人懷抱復誰識

晚登洛陽城西望靈寶寄懷許太守令夫

薄暮髙城獨延佇望中飛鳥沒煙樹峴山何異楚天云盤澗更連秦甸雨二十年來春艸長兒童牧馬向斜陽廣州人覩磨崖賦北指中原說大方

寄金廣文

漢廷誰復憐才子謫去長沙幾千里三楚寒云過鴈聲九疑秋色揺江水騷人自古悲秋風黃陵廟前斑竹叢惆悵湘靈杳何處試聴瑤瑟月明中

寄謝車國醫元吉

西來苦詩思力疾自河汾訪爾園亭共幽事疎籬擁菊當斜曛能爲膏肓驅二豎更談命脈經宵分天應不忌徐陳輩使我得遇長桑君擬渡三江弄明月漫遊五嶽披髙雲山川畱得放歌叟杖頭百錢且沽酒有藥可扶垂老身檢方已見回生手相逢兩幸無重輕詩與爾名同不朽奚童驅馬一函書人在髙都幾翹首所懷況值冰雪晨去年傾蓋知予眞黃鳥鳴時好乘興遙認門前楊栁新恐君采藥山中去悵望桃花各自春

雪中偶過李鴻臚東明宅畱酌因懷盧太史浚卿劉少參才甫王侍禦子梁張戶曹聚甫

前雪未消今雪來寒侵宮殿朝不開昆池凍合石鯨臥玉笛喚春催落梅白日逺迷涿鹿野黃雲低暗軒轅臺鐵甲如冰戰士苦城頭饑烏啼正哀北風吹人僵欲死驅馬不動空徘徊道傍官舍何幽寂我亦山陰乘興客入門自拂謝莊衣開樽爲我破寒色中懷傾倒醉不辭春燈吐花向深夕同鄕朋舊各天涯緑鬢憂時誰易白宦情客計成睽違海鴈江魚斷消息重來淸夜益相思月明偏照燕京陌

馬上贈羅山甫

有客翩翩時並馬壯遊气激風霜下邊笳聲斷盧龍天塞艸寒深涿鹿野皂鵰飛從西北來彎弓欲射空徘徊聖代虛名莫輕取朔云低暗黃金臺

秋夜雲峯書齋餞別賦得秋字

丈夫平生何所求百年與世同沈浮枕上一思動萬里黃金容易齊山丘君家父子繼劉向時振藻思多冥搜著書堆案未滿意眼前豈暇觀蜉蝣君不見五龍山上千松稠松枯石爛名應休況今樂善存古道日無俗擾軒庭幽晚來有客自延欵呼童出典靑綺裘髙燭結花照幾席西風吹動湘簾鉤共談世務復文字賓主相看俱白頭笑我吟詩胡不飲淸時獨抱三閭愁詎知醉客輕王侯劍歌豪气不能收豪气混茫隘江海彎弓欲向扶桑遊巨濤歘騰在跬步翻空不定風颼颼萬蜂銜珠奪明月鰲魚背上信宿畱仙侶相將踏紫霧才窮三島仍十洲肯學書生拘細論寓言聊爾從莊周人生大小各有志豈徒衰老工雕鎪龍蛇已藏地窟夜鷹隼爭擊天闗秋君還閉扉我行路揚鞭西北指並州故人相逢說曠達空囊去住能自由托乘山川隨處賦姑射洞開石髓流山靈爲喜標形勝禁彼眾鳥無啁啾翠華杳然弔漢武白雲汾水空悠悠英雄不遇生太晚何時且遂田園謀漳河之源自發鳩因憶鄴中走馬經長楸徐陳零落罷歡宴不聞廣殿彈箜篌驚心兩墮井梧葉嗟哉太行何阻修上黨有待幾朋儔黃花正開酒新篘定約登髙醉九重滿天秋色當西樓

四溟集卷二

●欽定四庫全書

四溟集卷三

﹝明﹞謝榛撰

○五言律詩

武皇巡幸歌

神武驅兵日南徵气赫然射蛟江水上立馬石城邊羽檄飛三楚霓旌拂九天功成凱歌夜月色送樓船

二

齊魯巡遊地蒼生見紫微晴雲隨鷁舫春水照龍衣柳畔千官擁沙邊七校圍觀魚移白日鼔吹月中歸

三

玉輦衝寒色蕭蕭八駿鳴兔河冰上過狐嶺雪中行撫劍羣蠻遁彎弓百獸驚當年赤帝子空到白登城

四

年少羽林郎嚴冬較獵忙旌旗開禦道劍戟擁長楊飛去五花馬射來雙白狼中官傳賜酒甲冑拜君王

有感

薄伐元中策論兵自古難漢唐頻拓地將帥幾登壇絕漠兼天盡交河蕩日寒不知大宛馬曾復到長安

春夜卽事

春艸非吾土春宵還自悲庭虛風稍靜簾捲月何遲久病兒知藥長吟妻解詩他年學耕稼肯負鹿門期

麗情曲

昔會春江曲美人知我心朝遺白玉佩夕贈紫璚琴夢入楚天逺愁連湘水深刺桐花又落黃鵠斷佳音

春宮詞

盈盈上陽女愁思起中宵月白璚窓靜花深玉輦遙曉霞憎國色春栁妒宮腰不見長門賦傷心有阿嬌

淸涼山秋夜聽兒元燦彈琴

吾兒解幽事露坐一彈琴聲落石崖迥興當秋夜深潭龍乘月色山鬼傍松陰颯颯天風起淸商滿翠岑

暮秋對雨感懷

山昏云到地江白雨連天鴻雁寒無賴芙蓉秋可憐旅懷聊獨酌世事且髙眠淒惻登樓賦誰知王仲宣

俠客行

家住渭橋邊追隨俠少年鬥鷄輸寶劍逐兔落金鞭日下長楸陌霜髙太白天新從霍驃騎裘馬獨翩翩

秋野

地闊淸霜滿林寒赤葉稀野雲秋澹澹山日晚輝輝殺气三河動邊聲一騎飛中原多猛士誰解晉陽圍

暮秋卽事

十見黃花發孤樽思不勝闗河秋後雁風雨夜深燈畱滯悲王粲交遊憶李膺相隨少年子走馬獵韓陵

同宋子純杜約夫晚渡漳河訪李淑東

幽期何憚逺秋色滿山川月出平林外人行落雁邊水村時下馬沙岸夜呼船正有東籬菊相■﹝扌棄﹞醉裏眠

宿淇門驛感懷

駐馬淇門夕空堂暑气䢐暝煙官樹合寒雨驛燈孤濁酒聊幽興悲歌亦壯圖相違舊朋好三徑日荒蕪

毛侍禦仁甫幽居

早年歸別業髙枕逺浮名樹杪孤云度門前一水橫黃花畱晚計白鳥識幽情爲愛嵇中散疏慵是飬生

登天壇山

直上斷岸懸﨑嶇一徑緣白雲秋滿壑紅樹老參天神護軒皇鼎靈通太乙泉何由結丹侶共此學長年

春園

水村人寂寂遲日敞柴闗菜甲春初細園丁雨後閒沙邊來白鳥栁外出靑山此地多幽意行歌薄暮還

送杜太僕謫荊州

謫宦三千里誰憐賈傅才漢江秋月上楚岫夜猿哀心事登樓賦年光落帽臺知君最愁絕湘雁逐春來

南園秋暮

地僻靑山近庭空白露漙鳴蟬秋共老落木夜多寒惆悵鄕書滯疏慵世路難遙思籬下菊兒女不同看

隆慶道中有感

馬度黃雲塞鵰飛白艸原兵戈連歲動霜霰入秋繁農業千家廢人煙幾處存中途有行子佇目亦銷魂

楡林道中言懷

秋風吹短褐長嘯過居庸羸馬有歸思枯蓬無定蹤山橫邊色斷日沒野陰重旅鬢成衰颯誰知阮嗣宗

初冬夜同李伯承過碧雲寺

並馬尋名寺登髙藉短笻飛泉鳴古澗落月在寒松石路經千轉雲巖復幾重人間多夢寐誰聽上方鐘

送史徳龍下第歸江都

送送蕪城客南歸暫索居沙云鷗鳥畔江雨稻花初白髮愁看鏡靑山坐讀書漢庭知已在早晚薦相如

暮春晦夜同馮汝彊汝言昆季餞別章行人景南使上黨得光字

官舍延星使燈前數舉觴何當添夜漏聊復駐春光鴻雁北來盡闗山西去長贈君有芳艸歲晏莫相忘

夏夜獨坐披襟當風頗有秋意賦此寄懷

散髮南樓夜翛然披素襟蛩聲依艸際螢火落墻陰老破當年夢秋生久客心遙思苔石上坐聽美人琴

夏夜集王元美宅同朱伯鄰馮汝言吳峻伯徐汝思李於鱗得絲字

獻賦長爲客風塵鬢易絲投珠還自惜倚玉几相知庭曠生秋早城髙度月遲聊同河朔宴定擬竹林期

禪林寺贈本無上人

步屧來金界鳴鐘落翠微松陰回古殿山气入秋衣身向諸天老心從初地歸後期薜蘿月寧遣夢中違

盤山最髙峯遲應瑞伯不至

仄徑髙盤壁孤峯半揷天人行飛鳥上袖拂落霞邊澗水寒逾咽山花晚自妍一樽遲儔侶松月向誰圓

楊以時復逰都下

亂後相逢日論交半已非謀生雙鬢攺感舊十年歸帆落煙中浦琴鳴竹裏扉重來傍燕市霜露滿秋衣

夜集有客憶江南梅花

坐有三吳客天寒重所思梅花何處發春信隔江遲雪月揺疏影山村出幾枝羅浮遙入夢鄰笛不須吹

除夕示兒元炳兼憶元輝諸兒

對汝還成嘆寒更坐轉深異鄕垂老計春艸來年心蠟炬明殘夜天風破積陰遙憐幾稚子酒罷一長吟

重過張氏園林二首

駐馬深林下名園兩度遊獨尋花裏徑更上竹西樓池鳥閒相語山云澹不流卻思離亂日松菊負髙秋

二

隨處攜鳩杖狂時倒鶡冠晚山當座出風竹滿樓寒獨酌世情逺長歌春事殘不知桃李發白首幾回看

曉起

曉起正科頭時聞花外鳩出門疎雨歇倚杖斷雲流緑艸偏依水靑山半入樓況逢春酒熟不負嗣宗遊

晚過西湖

悵望西山路曾經塞馬過重來把楊栁獨立向煙波日影峯頭盡春寒湖上多漁樵一相見猶爲話兵戈

夜自西湖循甕山同玉峯上人步歸蘭若

湖色冷春衣沙禽夜尙飛路隨山下轉僧伴月中歸祗樹藏金界禪燈出翠微他年謝靈運結社願無違

秋夜柬李通政子漸

燕地逢君晚秋來樽酒期桂花相對夜烽火共憂時月隠長安樹云低太液池誰能上封事獨有納言知

秋夜柬張給事仲安

靑瑣鄰丹禁天階逼斗樞宮云兼樹冷海月傍簾孤諫艸勞深思年華感易䢐相逢北來使幾爲問邊隅

冬夜範憲伯堯卿宅同許憲副子春得天字

宦情與客思歲杪共悠然云暗春前樹山明雪後天浮沈惟短褐聚散幾芳筵莫惜今宵醉相期動來年

趙王枕易見寄【有酒熟花香春未老好攜書劍早歸來之句】

江海通元气風雲入浩歌行人猶未返芳艸欲如何沙晚閒鳬雁山春秀薜蘿淮南賦招隠淒惻感情多

畱別郭學士質夫

學士同樽酒相知老去深靑雲司馬賦白日董狐心春气浮東閣晴光動上林應憐多病客歸臥薜蘿陰

元夕道院同公實子與於鱗元美子相五君得家字

長空月正滿遊騎隘京華夜火分千樹春星落萬家乘閒來紫府垂老問丹砂笙鶴歸何處依稀見彩霞

憶王屋山

昔探王屋勝猶憶杖藜初野老窺丹洞山靈護寶書云生苔壁暗松響石壇虛欲訪煙蘿子茫茫失舊廬

寒食旅懷

薊北驚寒食淹畱幾自嗟春風來燕子落日在桃花丘隴行邊淚江湖夢裏家不知疏懶客何物是生涯

還鄴二首

客路多芳艸還家春服成交遊嗟獻賦妻子問謀生自得山林計深知猿鳥情一樽吟薄暮風雨閉柴荊

二

迢遙嚢橐輕詞客本無營久別兒孫大初歸雞犬驚幾年違舊業多事感浮生坐倚中庭樹春風可寄情

登泰山

登攀絕頂處封禪斷碑文古洞尋丹液秋衣拂紫氛下飛闗塞雁東接海天云惆悵秦松在寒濤空自聞

春同陳郎中汝忠登鄴城兼寄於鱗子與

有客停驂日重城共一登晴煙開北渚春色上西陵中論懷徐幹髙風識李膺薊門芳艸路千里興堪乘

暮秋東園餞別鄒子序

老大交彌重窮愁賦可傳對君猶故國嗟我異當年砌冷蛩邊艸霞明雁外天菊花畱醉客秋色滿離筵

暮秋大伾山禪院同孟得之盧次梗醉賦

勝遊隨故侶幽興在禪林石上晴雲起松間晚磬沈靑山無久客黃菊有歸心我亦悲秋者樽前學楚吟

寄吳總戎子陽

黃須鄴下子威振北徵年萬里能籌國三秋長在邊艸枯馳馬地霜冷射鵰天燕趙多豪士論功誰更先

寄李殿元子實

暫假淮南去長吟桂樹秋自知班史在還結楚騷流山色朝侵榻江聲夜滿樓應懷金馬詔春水送仙舟

野興

獨眺西山色蒼然風物繁漁樵秋艸路雞犬夕陽村積水明荒澤閒雲度廣原阮宣今已矣沽酒共誰論

髙枕

垂老惟髙枕經秋不到城孤吟來鳥雀萬事掩紫荊野曠浮雲色庭虛落葉聲秪應鄰叟過共話薜蘿情

晚眺

寒日下西陵漳河晚渡冰孤城歸獵騎雙樹隠禪燈野眺心何逺巖棲老未能翻憐戎馬日愁思坐相仍

歲暮宴李太守於鱗宅

別來吾叟老薊北尙徵塵詞賦偏憂國聲名實在人風驅平野霧地轉濁河春俠气空成嘆荊卿舊入秦

二

爲郎殊客禮領郡重予招積雪畱孤館飛觴動幾宵有家何處定多難此身遙國士淹今日應悲豫讓橋

送別楊中貴使武當

登覽君何處雲霞滿太和身輕鳥外轉心定虎邊過紫極飄鐘磬丹梯上薜蘿采芝獻帝子靈秀得來多

春日大風集馬雲從園亭有感

春風何太急野水忽波瀾天逺孤鴻落亭虛萬竹寒田園殊愛靜稼穡久知難百感逢今日蕭條醉裏看

送鄴宰石中美轉永州別駕

策馬零陵道闗山渺萬重霜明三楚樹云亂九疑峯宦迹驚秋艸憂心坐曉鐘佩刀應不負幾爲問邊烽

初春侯兵憲舉舜宅同潘別駕時乘賦得明字

共酌憲臺晚揮觴催賦成旅懷春慘淡吾鬢雪分明倚竹三湘夢披云五嶽情有人正吹笛風散落梅聲

暮秋夜柬宗上人

山城揺落夜感慨幾人同舊館殘孤燭秋原老百虫才疏漂泊際心定寂寥中亦有逃禪意明朝過逺公

登樓晚眺逹軒子同賦

客子聊乘興王孫共倚樓風煙平野夕砧杵異鄕秋半醉還成賦同懷豈倦遊望中有漳水解傍鄴臺流

秋夜宿東林寺

籠中一燈盡籠外幾蛾回夜久僧同話霜明門半開寒聲虛竹院秋色淨蓮臺還擬東林約孤笻踏月來

次張佑金山寺之韻

孤絕寒逾迥蒼茫夜不分僧歸依島月龍定縮江雲天漢窓前合風濤枕上聞好沽瓜步酒詩思在微醺

除夕西巖君見過同酌

春光在何許客裏只燈花分卻梅窓興來尋艸舍家夜寒餘巷雪暝色聚城鴉明日誰同醉應思舊歲華

春日書懷

逺道馳鄕夢歸期隔歲華山川醉裏賦雞犬客中家巷僻餘春雪城髙駐晚霞鄰翁訝疏懶相見問生涯

送徐生歸臨淸

婚嫁了心事翻多千里情闗山渺行色風雨緩歸程舊業浮雲盡新愁芳艸生故園春又老黃鳥斷腸聲

夜過昭覺禪院因憶懶上人同南泉西巖西池諸丈賦得嗟字

重到談經處蕭條人共嗟禪心余貝葉老眼訝天花孤磬風猶裊雙松月自斜太虛渺無際知是逺公家

昭覺禪院同南泉西巖二君賦得天字

相約多幽事頻來有靜緣法云髙捧月祗樹暗藏天垂老堪投社無心自會禪誰爲息機者黙坐奕碁邊

寄孔方伯汝錫

事有闗天地誰當著述名山林一身重鐘鼎幾人輕芳樹杯中色流泉枕畔聲應憐玉堂月遊宦老方城

次張汝任圓通閣餞別韻

倚閣憐分袂祗園夜尙遊松深孤磬落杯滿數星浮別浦蒹葭暗他鄕蟋蟀秋誰知獨醒者平子不同愁

云川書齋同云洲諸丈畱別賦得多字

六月期幽賞銀塘有芰荷詩從年老健情到別時多夜濕艸間露秋橫天上河王孫共今夕郢調付云和

七夕敬誠二君餞別得秋字

北斗掛城頭明河迥不流人間淸露夜天上白楡秋聚散多岐路悲歡自女牛誰知老來拙回首故鄕樓

積雨感懷

積陰無曉夜雲气壓城頭雀共疎檐雨人同老樹秋晉山何慘色汾水亦橫流此俗非荊楚鄕心重倚樓

暮雨

坐聽蕭蕭急無風池亦波庭花秋幾許窓雨夜偏多老矣鄕闗夢悲哉燕趙歌不須臨曉鏡空自嘆蹉跎

秋日自遣

甘向淸時隠無令素願乖存虛饒气色撥累緩形骸葉響風前樹苔靑雨後階何須學宋玉登眺苦秋懷

中秋有感

客邊無節序吟嘯往時同故里苔三徑名園桂幾叢琴樽孤夜月朋舊各秋風坐對靑山好蒼茫灝气中

郊送張肖甫

平子愁能賦予愁更幾何淚中心事盡客裏世情多靑眼交仍好黃花節又過離亭獨悵望車馬渡汾河

秋懷

東望太行路巉巖幾斷崖易歸千里夢難遣九秋懷夜色霜明樹寒聲葉滿階著書思趙邸靜掩舊茅齋

無營

無營詩亦苦謾說有營勞鳥宿三更轉松涼孤月髙客情疏晚計人事重秋毫我欲棲林壑忘言醉濁醪

倚樓

應接妨詩興淹畱倍旅情別家仍有累浮世豈須名山逺暮霞色林疎秋雨聲此樓非我室愁思度陰晴

送兒元炳東還

吾兒同入鄴今日汝先歸畱滯鄕音攺飄零舊業違闗河通古道風雨暗春衣寄我思親淚西原灑落暉

十四夜無月

皓魄將圓夜張燈坐艸堂孤城低雨色萬戶失秋光笛裏闗山暝樓前煙霧蒼金波若滿地隨處有壺觴

三臺

歌舞千年計鸞輿去不回豪華空四野霸業有三臺水闊云仍度沙寒鳥獨來黃花風露裏寂寞爲誰開

夜宿齊嶺口

空林煙火夜茅宇暫幽棲缺月低松杪流星墮嶺西浩歌當緑酒逸興在丹梯不見功名客飄然獨杖藜

夜登瑤臺

瑤臺當絕頂乘月一躋攀河嶽憑闌外星辰拂袖間身輕雲自度心逺鶴俱閒幾欲招仙子天風聽佩環

山晚

日落川原迥商歌獨放情千峯連暮色萬木亂秋聲流水相回合間云自送迎人家隔煙浦燈火望中明

同孟懷之錢子靑酌白雲洞

古樹敞巖扉相攜傍翠微興髙松鶴下坐久洞雲飛天地浮生老山林勝會稀不知蟬冕客白髮幾人歸

春閨

深院飛花急臨風秪自哀又看春色老坐使玉顏摧落月窺琴室流塵上鏡臺窓前有梅樹歲暮待君開

春歸有感

雨歇上林靜春歸東閣虛欲煩靑鳥使遙寄美人書栁出宮云外鴉鳴海日初只今彈鋏者不爲食無魚

送吳子逰泰嶽

送爾西江客探奇東嶽峯斷文余漢石古色有秦松倚杖海天近聽泉云壑重金箱閟丹訣誰共訪仙蹤

送周藩王廣文歸錢塘

長安芳艸歇多病賞心違落日三江滿秋風一棹歸雨來寒雁失潮上夜鐘微梁孝懷詞客無勞訪釣磯

八月十三夜譚鴻臚子羽第同李太史子寔張給事巽卿莫膳部子良賦得秋字

當樽月欲滿良夜故同遊宮闕散淸霧星河懸素秋病多還授簡客久數登樓喜結淮南侶非闗桂樹畱

苗仲材告別登樓晚聎得天字

靑山出半天一帶迥蒼然亂樹餘秋色寒城更暮煙交遊多惜老離合幾經年共有登樓賦誰爲王仲宣

送王端甫歸浦阪

惜別京華道秋風送馬啼日斜孤雁外家逺萬峯西歸計聊樽酒行歌且杖藜何時首陽下共爾弔夷齊

送陸秀才歸華亭

九月淸霜下三江白舫歸芙蓉寒始發鴻雁暮還飛自許同張翰誰憐滯陸機讀書滄海上燈火映林扉

周子才惠菊並酒

分我名園種迎霜花正開故山有籬落秋色此亭臺坐賞成孤酌吟看信幾回因君興不淺昨遣白衣來

登楡林城

憑髙望不極天外一鴻過萬嶺夕陽盡孤城寒色多蘆笳滿亭堠羽檄度闗河遙憶龍庭士嚴霜正荷戈

落花有感

花開驚節序花落轉堪悲物色殊無意春風暗有期蝶回芳艸徑鶯度夕陽枝獨有豪華子靑樓醉不知

望西山

西山久不到花鳥向何人風散石崖雪天開湖水春老僧虛白社騷客負靑蘋底事燕京陌黃塵滿角巾

贈平鄕趙隠君

風霾起薄暮有客嘆歸歟白首猶懷刺靑山且著書故鄕春樹外別館夜鐘余不見磻溪叟終然載後車

野望

西北消烽火邊闗罷檄書寒聲惟鳥雀野色但村墟石禿燒山後崖明帶雪初誰爲籌國者云物渺愁予

聞岢嵐被兵

三冬幾烽火諸將亦豪雄月冷胡笳斷雲低漢壘空勲名身後別邊議眼前同枯木惟啼鳥淒其向晚風

除夕有懷

除夕歸期過孤幃嗟未休翻疑冦消息轉使客淹畱積雪寒連塞明星曉近樓遙知不寐處並得兩年愁

客居卽事

客居何懶慢過午尙科頭老得醫書喜閒增詩債愁春寒風偃樹天晚雪明樓莫謂常漂泊西來是壯遊

逰水竹園孔丈同賦

移得南山竹冰霜見苦根春流觸自響淸影羃何繁色蘸杯中緑涼沾雨後痕鄒枚此同賦勝事卽梁園

次宋伯鎭逰王文父西園韻

郭西車馬路塵外薜蘿園樓迥晴雲合庭閒秋艸繁素心猶白鳥幽事且芳樽地勝人多賦靑山誰並存

李子田有事代州聞敵犯羊防口憣然歸縣賦此寄懷

遷客復行役翩翩向代州塵飛隨宦轍云暝結邊愁歸鳥異鄕樹悲笳何處樓黃花老山縣相待幾枝秋

東林寺夜集不與次西巖君韻

廬山在咫尺鐘磬落諸天不到眞如地遙看香積煙輪蹄雙樹下語黙一燈前欲問無生法衰頹獨慨然

雨後送劉孝夫東歸

相見淒涼色孤懷風雨天黃金交易薄淸鏡老堪憐馬出燕南路家臨濟北田送君一長嘯髙鳥沒蒼煙

京師大雨

夜來雨何急睡起問兒曹秋響門前水寒生樹裏濤素居鄰市井老計托風騷好爲衝泥去新丰貰濁醪

中秋夜南園同故人酌

不謁金張第相期松桂邊人須今夜酒月朗故鄕天歸思逢秋色狂歌度老年陰晴如可定早上玉峯顚

送王給事佐之潞州封王

路出西山逺城依上黨髙白雲何處望赤日此行勞帝子周封建天臣漢節旄晝遊還洛下气色滿宮袍

薄暮趙戶部良弼官署西園同鄭山人中伯醉賦四首

薄暮偶乘興開樽非預期野夫偏坐久庭雀故飛遲地拔羣松勁天成片石奇種蔬甘此味還使後人知

二

要識爲農苦官園半畝禾有才知計逺無事閱書多童子琴樽待山人杖屢過長吟見幽意獨鳥下庭柯

三

園中有亭沼宦邸得幽棲曲折由人勝深沈使客迷竹枝風外裊蓮葉雨中低我欲盡奇絕明朝還杖藜

四

騷雅成幽賞相依古樹叢未論金穀勝眞與漆園同宦迹風雲轉【時擢郎中督儲遼左】王程闗塞通隨君秋夜夢乘月過遼東

暮秋集小山王孫第分得新字

悲秋仍兔苑華髮幾莖新黃菊頻催老靑山久待人交情且樽爼世事各風塵醉別王孫去天涯艸自春

送範中丞堯卿鎭贑州

朔雁催行色江天入望遙旌飛秋艸岸船壓夕陽潮有賦思梁宴虛心聽楚謡霜威及嶺外千里瘴煙消

二

九月虔州去天南宿霧開揚帆生逺思秉鉞見雄才地轉三吳盡山連百粵回夜深瞻北斗獨上郁孤臺

題山水圖

川原人不到盡日艸亭閒秋晚樹揺落天髙云往還沙邊多白鳥湖上一靑山榜子復何處暝投紅蓼灣

二

石樹重陰合郊亭逺色分泉飛半空雨江落數峯云幽興自深坐長歌誰更聞申生今白首無意待玄纁

寄南都毛明府正之

久宰南都邑烏臺空薦書詎知人事巧翻使宦情疏梅雪淸相映山云澹自如大江春水發應有北來魚

洛陽懷古

百戰龍蛇定中原舊帝居邙山誰酹酒落日自停車漢室浮雲過周京亂艸余卽今蘇季子秪合老田廬

宿少林寺同莫陳二秀才

蘿徑通深處蒼然峭壁重吟成太室雨坐久少林鐘習靜聊今夜探奇復幾峯還期共禪榻莫負歲寒松

逹摩洞

長江折蘆後面壁此髙岑祗樹抱巖古法云垂洞深石存一片影天印萬年心徒使登攀客松風聽梵音

張徳徵汴中見訪僕已過杞兩不相值

相尋非預期乘興我何遲兩地琴樽夜同懷風雨時苦吟燈自對良晤夢先知好共碧筒飲荷花杳滿池

答沈禹文見寄

未息吳中戰寧聞燕市歌一官身事重長夜國憂多古道淹騏驥秋山老薜蘿趨朝成百感風色動鳴珂

送吳逸人汝震歸甬東

有客嘆無魚河亭送別初馬歸梁園路兵阻越鄕書野岸滄波轉霜天赤葉疎世情堪一醉還定海門居

靜公園借居

欲覽匡廬勝衰年惜未能棲遲無俗侶幽寂共鄰僧禪定階前石心空夜半燈浮圖著靈異昨上最髙層

維揚兵後寄張僉憲士直

羽書飛不絕東望海天遙旗雜廣陵樹兵喧揚子潮材官曾幾戰壯士莫輕招獨立多悲感江城颯晚飆

寄豫章周子幹

解官君獨早南北募兵年烽火端■﹝屍外立內﹞外雲霞髙枕邊放歌行野寺垂釣坐江船剩有閒園地開池種白蓮

寄陸太守子部

目極九江水誰傳雙鯉魚城當吳楚地天逼鬥牛區懷古云西駐求賢榻左虛郡齊梅正發歲晚意何如

送黃隠君南歸

黃生久不見一見卽言歸落葉世情薄浮雲生事微潮聲隨晚棹江色照寒衣還醉莆中酒春風自掩扉

哀江南八首

爲說江南勝豪華異往年波濤揚子夕風雨秣陵天歲苦兵間賦春荒戰後田都門遲飛挽何處泊吳船

二

昆明未習戰南伐轉憂深兵气連瓜步人煙斷柘林吳姬窮海淚燕將故闗心何日鐃歌轉蒼生望捷音

三

戰馬嘶江上寒生楓樹村新兵五都盡舊業幾家存共倚中朝盛誰將上策論梁鴻避世者寧復老吳門

四

召募今南討中原羽檄過幾年紆策定一戰賞功多霧變靑山色天橫滄海波飄零國士老長望一悲歌

五

華亭未奏捷烽火更西湖海艦賊來去天兵功有無人心多爲漢國計竟全吳野哭徵求盡蒼茫寒月孤

六

古來兵不到湖裏洞庭山日慘干戈際云愁猿鳥間少年應習武幽士且棲閒縱熟黃柑酒誰能長醉顏

七

江山天設險滿目戰圖秋東海兵停棹西風客倚樓朝廷存大體斧鉞系深憂不信徵南將功成早白頭

八

氛祲頻年動東南盡處看海揺千艦出兵犯七閩寒殺伐寧無定憑陵信有端遙聞日本使猶自貢長安

過淸源故居有感【予故居今屬王氏南村】

舊業成暌逺親朋久失羣百年生長地一片往來云獨立空流水長吟但落曛結茅何日定西隴事耕耘

二

飄零三十春下馬問比鄰相見弟兄老堪嗟門巷新行蹤猶泛梗世故一浮塵王謝豪華地殊非舊主人

贈別史郎中應之還張秋

一見遽言別其如南北情君今何水部吾豈謝宣城帆影樹中出河流天際平誰無感懷賦兩地共秋聲

二

安平南去道官署在河潯一水風煙色三秋魚鳥心才髙君柱石計拙我山林應念離居者虫鳴蔓艸深

謝劉監察質卿見寄

淸霜肅海岱春到野夫邊驄馬勞今日蒼生望有年舊交仍杖屨遐思各雲天爲問齊中俗何人似魯連

九日方晦叔同登北城樓兼示眞上人二首

相期賦九日倚堞興何饒天若來風雨人應感寂寥長河明逺色寒栁淨疎條更愛東林勝談禪坐此宵

二

登髙有惠逺攬勝卽廬山幽事知誰重浮生得此間乾坤惟舊侶霜露各衰顏莫待黃花老明朝更一攀

重九夜吳希實隠君館陪餞君搢詩人

開樽當節序歸思莫匆匆秋色猶南菊寒聲自北鴻幾人心迹定萬事古今同曠達眞吾軰何如栗裏翁

二

茱萸共把翫聚散復何愁秉燭重陽過移樽片月畱我■﹝扌棄﹞同調侶君醉異鄕秋別後多詩興還登何處樓

酬翁子書見示新作

病餘秋思動對月幾吳吟江上多蒓菜山中有橘林感因爲客久情豈在交深安得共耕鑿相期松柏心

暮秋柬徐別駕載卿

南徵秋轉劇不寐夜漫漫白髮艱虞盡滄洲去住難旌旗連夜暗兵甲照江寒選將須臾事誰能議築壇

寄塞上路監察子中

沙漠動霜威巡行久未歸眼中求將略意外得邊機日落馬南顧天寒鵰北飛莫令諸俠少爭獵向金微

暮秋聞倭冦稍平寄上南都大宗伯孫公兼懷太史文和二首

才罷江南戰憑髙動越吟濤聲翻日暮兵气結秋陰聽履靑天逺含香紫霧深世傳修漢史誰識二班心

二

省中霜葉下百感向斜暉北餉多畱滯南徵幾是非寸丹經國逺尺素到家稀共擬孫弘閣無勞說布衣

老懷

殘年百事過閱世復何言多病仍春艸全家豈故園遊絲風不定亂雀日相喧我欲從丹侶靑山靜掩門

送許殿卿守建寧

移官君獨逺惆悵撤離筵山轉荊南路江浮蜀外天自能歸異俗幾爲問荒田到日梅花發春生五馬前

贈盧次楩

五年君一到未是曵裾頻曉發黎陽騎宵探漳浦春交遊魏公子懷抱楚騷人好覓滄洲侶相將采緑蘋

二

誰識丰城劍天空紫气髙老來悲道路醉後益風騷物議冰霜過才名歲月勞一寒今範叔誰復贈綈袍

三

五十君多感艱危不可忘自知兄弟少寧爲鶺鴒傷漢黨無文字燕歌獨醉狂莫違湖海興徒自老黎陽

哭弟松

多病吾仍在沈酣爾遽休相依堪共老永別杳難求伏臘還新酒風煙豈故丘漳河暮轉急嗚咽正東流

二

吾弟忽長往孤魂應向東在家憂患過爲客去畱同白日身何懶淸樽老不空至今城北路隴樹起悲風

寄懷徐以言【東山在上虞縣西南謝安舊逰於此】

罷官還舊業應起著書樓海鶴當庭下溪云拂檻流獨醒風雨後髙臥甲兵秋況有東山勝堪追謝傅遊

寄李僉憲師孟

楚客限王程春風遊宦情山連吳地闊天與浙中平烽燧勞東望干戈甚北徵莫教終孺子獨爲請長纓

劉侍禦叔淸擢守扶風賦此寄贈

旌節發河陽君行西路長心懸隴上月威帶日南霜入郡春隨馬談兵秋滿堂於今汲長孺易使鬢毛蒼

王元美鎭靑山賦此寄懷

當年客燕市官舍每經過促膝寒燈盡論心夜雨多別來成老病愁裏問干戈北海開樽日何人共醉歌

秋日柬方晦叔兩江

端居何思逺名士亦心勞巨筆淩班史秋懷得楚騷窓虛淸桂露庭迥急松濤詩艸人爭寫三齊紙價髙

寓居禪院申明府幼川攜酒過夜

禪扉夜尙開何意冒寒來好客無餘俸爲官不盡才冰花明古樹燭影動春杯落盡孤城月乘酣車馬回

吳人鄭速季入鄴省兄中伯毎談倭冦之亂久而思歸賦此以贈三首

驅馬來河朔云愁故國賒干戈身是贅道路酒爲家海戍多歸雁江城幾落花白頭弟兄在急難復何嗟

二

江南兵未息朝野共憂端戰伐疲吳稅功名老漢官天空山霧慘地坼海濤寒妻子書難達華亭夢裏看

三

我惜吳門客言歸動是哀形容愁裏變離亂死中來家逺身猶滯田荒賦幾催時淸渡江去長嘯虎丘臺

湧金亭同冀定甫馬伯齡醉賦

百泉聲不斷風雨亂滄波地接煙嵐迥天開靈秀多古人余勝事今代有狂歌爲愛蘇門好攜樽共一過

寓晁太史湖亭王樂三見過同酌

子猷吾舊好乘興過林扉席外滄波近歌邊白鳥歸浦煙開霽色松日轉春輝學士呼新酒寧教幽事遲

贈別

北上千秋籙西歸萬里橋黃花空有約緑酒不同宵樹擁秦云斷山懸蜀棧遙艱難杜老在莫謾簡書招

樓居秋夜

短笻不到地老子愛樓居徙綺常科髮疏慵肯著書窓髙生月早檐迥接天虛萬戶燈明滅秋光澹自如

寄懷許伯誠

發軔遼陽雪還家韋杜春客疏門自掩官罷酒相親白首歌今代靑山夢古人行藏不可問獨鶴下西秦

寄李員外秀夫

久別誰先老西風兩地心海天來朔雁闗月起秋砧性懶交遊少才髙感慨深遙憐松桂色寂寞華山陰

臥病張肖甫枉顧時奉使還蜀

蜀客來千里相看慰病顏心馳消息後義重死生間飛夢通秦塞緘書度漢關登髙不同賦秋色滿河山

枕上病懷贈陸道函兼謝枉駕

臥病勞相問茫然意答遲科頭何气色拊背獨心知地濕霜凝艸庭喧雀滿枝君看燕趙俗豪士豈長悲

秋夜奇上人禪房獨坐

久寄靑蓮宇因之問上乘自知閒有味不愧老無能響徹秋風樹寒生夜雨燈匡牀坐幽寂身似定中僧

送吳君搢歸新安二首

燕趙久爲客乘秋鳴棹還獨吟霜月曉幾轉荻蘆灣朔雁驚心後江城屈指間奇峯三十六天際識黃山

二

故國多形勝靑山擁萬重溪南歲暮雪石上古時松畱客呼新酒敲碁度暝鐘春來覓詩處誰系野雲蹤

有懷

秋風起鄴城重我故園情林壑居難定漁樵計未成野雲隨浪迹村酒脫浮名欲賦多憂思何如阮步兵

寄懷王子梁鎭鄜州

君乘舊驄馬西望渺黃河春色闗中滿霜威塞上多宦情逢羽檄丗事起商歌獨夜耿無寐星光揺太阿

中秋無月

連宵雨太急仙桂失淸芬四野明秋水孤城亂暮云陰晴何處定悲樂此時分不見山河影笙歌空自聞

冬夜範憲伯堯卿宅同許憲副子春得天字

宦情與客思歲暮共悠然云暗春前樹山明雪後天浮沈惟短褐聚散幾芳筵莫惜今宵醉相期動來年

謝子明別業對酌

背郭茅亭子聮鑣薄暮來田夫掃徑罷庭雀出墻回地僻隠狐兔園荒迷艸萊主人久不到黃菊向誰開

可嘆

世事底相迫人間誰獨醒行歌仍白石把閱且黃庭山迥云時出天髙霜夜零菉葹無久色松柏向人靑

久客

爲客不知久同懷相見頻河山偏入賦風俗更畱人鏡裏雙愁鬢燈前一病身菊花零露滿秋色幾枝新

過故居畱別王南村先生

爾居吾舊業吾弟久相依往事今誰好浮生會自稀河亭聊別酒桑梓共斜暉百感願常健終心殊不違

苦雨後感懷

苦雨萬家愁寧言客滯畱蛙鳴池水夕蝶戀菜花秋天地惟孤館寒暄一敝裘須臾古今事何必嘆蜉蝣

嘉靖癸卯歲曾寓道院屢登玉淸閣以發吟興於今二十七年矣衰頹且病竟不獲一登漫成小詩以志感嘆云爾

幾欲登仙閣年來筋力衰山靑不在眼云白更依誰碧海三山夢瑤臺萬里期老夫仍世累且報木公知

孟縣道中

村家農事畢積雨漫成河白聚野鳬淨紅垂秋柿多年衰仍浪迹轉調是勞歌一誦鷦鷯賦歸歟向薜蘿

二

去去已言倦秋天菊正花陰晴客在路南北雁爲家薄俗身難定浮生鬢易華仙人不可見何處問丹砂

夜雨徐明府子研枉駕旅寓

冒雨一乘興僕夫應畏難交從今夕定情自故鄕看城迥鐘相隔槐疎鳥共寒攜樽慰旅況馮鋏不須彈

暮秋夜集劉兵憲子禮宅賦得秋多二字

離合半生夢招呼三徑遊鄴中惟病客洛下幾名流石潤苔含雨庭閒菊占秋還憐竹西月移席整觥籌

二

堂上琴樽設門前杖屨過壘山成地秀種菊得秋多佳會偏傾倒餘生幾嘯歌相期共幽事城市有煙蘿

暮秋夜雨同溫純甫方敏之集呂子性書齋對菊

席畔幽芳合相畱客盡歡天將雨色暝夜使菊花寒取醉飛觴促題詩翦燭看晴明復何處揺落感秋殘

同鮑叔愚鄧廷獻二明府同觀太乙泉流觴

靈源噴薄處並駕逺看來野鳥夕爭下山花寒自開流觴幾曲水倚杖半巖苔秋興能同賦誰齊潘嶽才

山縣久雨感懷

云慘失峯巒林深鳥自安山城七日雨客捨九秋寒緑酒愁邊盡黃花醉後看癡兒問行路不道僕夫難

謝仲川雪中見過時予未起

髙枕奚童報知君冒雪來陰晴門外變騷雅臥中裁寒色侵衣濕冰花著樹開於今誰有賦方見謝家才

初秋同劉兵憲叔淸遊五龍山值雨得天字

飛旌向何許深入萬松煙艸濕云邊徑山昏雨外天興髙窮勝迹政美見丰年誰識君侯意臨風一慨然

次瀋王殿下秋夜小酌之韻

爲愛雲山色憑髙望幾回孤吟方露下百感復秋來夜爽風鳴樹天淸月在杯共言今子建八斗不凡才

過西池書齋賞菊

培飬鄰三徑移來殿萬芳餘花自風景幽意合柴桑繡幕駐秋色金杯浮晚香主人益多珍詎敢傲飛霜

敬軒誠軒攜酒見過西巖西池同賦

日落寒城閉天空倦鳥歸髙樓才暝色新月亦淸輝秋興騷人賦鄕心客子衣王門豈無事載酒過玄暉

冬夜過云洲翁畱酌因赴西池君不果

眼前期不定萬事逺期難酒熟山人過詩成蠟炬殘柝聲連巷動月色滿城寒歲晚梅花發誰同雪裏看

同程太守子晉過昭覺禪院

使君重惠逺頻往興逾髙共欲參禪妙何心索句勞霜明分夜色松響亂寒濤更話睢中事憂端在二毛

十六夜同南庵翁遊昭覺禪院醉筆漫書

客子來金界王孫駐玉鞍春通九衢夕風閃萬燈寒攺席鐘聲度當杯月影團明年曠顏色勝景憶同看

夜過逹軒同仁軒分得淸字

幽齋幾翦燭相與話深更戶牖敞虛白星河懸太淸悲歌燕俠志醒醉楚騷情當代能多賦應齊勒鼎名

春日柬李之茂

君逢初度日閉戶正思親緑酒誰開甕班衣自積塵斷雲愁色裏獨樹淚邊春今夕應無寐啼烏莫傍人

謝敏軒惠酒

太行三晉路畱滯幾書還亭館仍春雪雲霞豈故山客愁醒醉裏臘味有無間何限王門酒能滋衰老顏

柬栗別駕道甫

曾賦南陽勝登臨諸葛廬宦情歸舊業老計著何書髙枕浮雲過孤樽落月虛帝京多故侶誰復問閒居

雨中過昭覺禪院同云洲丈敬誠二君賦得多字

不辭冒風雨地勝此經過徑滑人畱迹林寒鳥在柯疏狂緣醉甚老病得閒多更欲尋禪侶靑山共薜蘿

柬南泉君園居

幾日違禪宇遙聞鐘磬音誰同賦詩興自定奕碁心雨歇亭臺爽煙含花竹深眼前幽意足淸曠亦山林

暮雨有感

西來一片雨遽作萬家秋寒逼今宵夢聲牽故國愁城髙斷鐘響野曠溢河流秉燭貴公子仍耽金穀遊

園亭月下觀妓分得戡字

月白池臺迥徵歌客共酣名花出山右春色似江南漏轉仍呼酒參橫尙駐驂重來賞音處感舊對何戡

過誠軒君賦得登樓對月得河字

樓髙仍綺席月朗亦金波垂老酒杯倦先秋詩興多柝聲空巷陌池影截天河今日頻相接寧忘最後過

驟雨柬西巖君

隔院共風雨誰家秋意多檐前走霹靂門外散江河畱滯人扶杖淒涼鳥在柯應思折簡夜乘月幾經過

栗仁甫園亭餞別得天字

偶過設芳筵相畱花竹邊離聲楚詞賦行紀晉山川馬識往來道云通南北天憶君池上月應負幾回圓

漳河有感

行經百度水秪是一漳河不畏奔騰急其如轉折多出山通逺脈兼雨作洪波偏入曹劉賦東流鄴下過

寄李學憲於鱗

西盡三秦勝拂衣歸故林搜詩慘淡色逺世寂寥心坐想古人在行看秋艸深千年白雪調誰和郢中音

四溟集卷三

●欽定四庫全書

四溟集卷四

﹝明﹞謝榛撰

○五言律詩

寄王蘇州【時有倭冦之亂】

嶽牧今逾重憂端坐永宵歲侵疲郡邑時議到漁樵雲暗靑山路江喧白日潮傷心兵火後幾度望楓橋

武安除夕酌王抑之宅其子易從易知侍側

旅況乘時切年華隔夜新捧觴君二子彈鋏我孤身地得靑山賦天畱白髮人誰爲歲寒侶松老見龍鱗

送程子仁之楚

十日九彈鋏畱君竟此行鄕心急歲杪客計緩平生雪暗梁園樹江空鄂渚城不聞王粲賦愁絕滯南荊

寄上趙王枕易殿下

松桂兔園秋誰從帝子遊淸風聞玉笛夜月見瓊樓旅雁復南下官河長北流應懷謝莊賦吾意老滄洲

寄崔岱屏都尉

望望三秋雁誰傳上國書气橫龍劍外天逺鳯簫余歲月身還健風雲計自疏瓊筵多勝事詞客復何如

關山月

皎皎長空月星河半有無光連玉闗靜寒傍雪山孤沙雁時淒斷林猨夜嘯呼徵人增百感把劍立平蕪

明妃詞

鳯闕虛歸夢龍城重逺愁黃沙連塞起黑水入荒流淚盡琵琶夜魂消觱篥秋誰憐萬里外風雪滿貂裘

白鼻騧

年少耽遊俠長乘白鼻騧連翩金勒響婀娜玉鞭斜紫陌嘶芳艸靑門踏落花鳴弓飛鳥墮巧捷萬人誇

春閨詞

楊栁正啼鶯楊花飛滿城春風天外去落日海西明逸气揺金轡豪華戀玉京不知遊蕩子曾念百年情

晚過李子復餞別

攜樽同此夕雲月有無間曠達騷人意淒涼遊子顏亂虫依艸樹孤鳥度河山世路黃金盡秋風一劍還

寄懷蘇廷珪先生

勾漏辭官早丹砂不易成門閒二水合天逺一鴻輕爲客幽期過悲秋白髮生菊花誰共采風雨獨含情

同朱道士通上人夜談因送予歸賦此

二髙多道气乘夜訪幽棲瑤艸元無種靑蓮不染泥鶴閒丹鼎外月在法云西相送還成笑分明過虎溪

淸明過王郎中學甫時園桃始花畱酌

欲訪桃源去先看獨樹春無言當令節有色淨風塵不取傾壺醉其如滿眼新仙郎能下榻華月復畱人

送唐儀部還瓊州

多病言歸去孤舟秪素琴海天南盡處燕闕北來心秋老下榕葉沙寒鳴翠禽賦成應有寄惆悵嶺雲深

浪遊

百歲形骸役吾生何浪遊寒蛩知靜夜老菊見髙秋海上白茅屋云邊靑石丘還從物外侶靈藥好相求

送張太僕熈伯視馬畿內

司馭巡畿甸飛旌指戍樓共傳天馬異寧復大宛求月照昆吾冷風生苜蓿秋張衡有詞賦獨系漢家憂

秋夜柬仲元仁

永夜愁欹枕天涯一病夫候虫當砌亂秋月傍樓孤采菊還三徑揚帆更五湖相將好歸去莫嘆歲華䢐

李行人元樹宅同謝張二內翰話洞庭湖

詞客家何處西南是嶽州地連湘樹闊湖共楚天浮極目風煙夕驚心鴻雁秋君山更奇絕應待子長遊

二

南望嶽陽郡蒼茫吳楚分帆回孤島樹樓出九江云落日浪中沒秋風天外聞何時采蘋藻湖上弔湘君

送朱邦憲還上海

送君不可住霜露滿幽襟醉後登樓賦天涯抱玉心江門開曉色海樹帶秋陰歸去鶴亭上遙聽吳會吟

居庸關二首

遙遙度闗塞策馬正西風驛路泉聲里人家嵐气中霜餘澗艸歇日上石林空多少長徵客髙秋感塞鴻

二

控海幽燕地彎弓豪俠兒秋山牧馬處朔塞用兵時嶺斷雲飛迥闗長鳥度遲當朝有魏尙復此駐旌旗

春夜過王侍禦子梁宅時將按河南得韻二首

烏棲官舍靜步屧偶經過宿霧浮金闕春星動玉河交情別後重逸气醉來多好去梁園道因風寄薜蘿

二

送君向河嶽歸思渺難堪回首鴻初北當歌月正南宮雲飄祖席禦栁駐徵驂去後聽黃鳥芳菲誰共探

春日

共道芳春好其如老病侵誰同一樽酒時醉百花陰應接非吾事疏狂見客心因思故山侶悵望白雲深

送趙元哲下第歸東阿

久客山中夢孤懷月下歌靑雲期賦就華髮感時過龍劍閒星鬥魚山靜薜蘿東歸訪黃石吾道欲如何

陳駕部鍚卿來自錢塘舟次臨淸適有汀州之命貽書見懷用答

海門春水發吳舫到何遲芳艸行吟處孤鴻入望時滄江成逺別白首見相知欲賦三山勝茫茫不可期

二

往年君別處梧葉正秋雕猶憶琴樽約曽同風雨宵寒空鳴雁急煙浦去帆遙猶有天南夢相隨度海潮

三

使君遙領部相對復何年海樹曉行外江蘺秋思邊城臨百越地帆盡七閩天見說春風早梅花可更傳

四

春酒不同醉春花空復開美人臨衛水客子滯燕臺近得銅章報翻令錦纜回天知有黃霸早遣渡江來

端午集吳郎中峻伯宅得山字

令節方牢落招攜慰旅顏彩絲憶兒女蒲酒話鄕闗楚俗千年後燕歌一醉間坐看新月色猶自傍西山

夏夜集孫員外文揆宅得天字

深夜移官燭淸風敞客筵鐘沈漢苑樹月度薊門天我愧謝荘賦人稱孫楚賢何當碧筒飲醉向北窓眠

送趙少尹文甫之華陰

燕市離歌動殊非故國聞淸樽聊共我黃髮更憐君縣隠潼闗樹堂流華嶽雲不知松月下誰與坐宵分

夜坐

兵气動嚴關才聞漠騎還邊愁醒醉裏身事去畱間亂響更深柝空明雪後山苦吟時倚杖不使客心閒

東橋爲胡太僕賦

西來倚杖處下有白鷗羣偶爾乘秋興翻然向夕曛溪光自淸徹野色兩平分不定中流影相知有片雲

將登五臺夜宿圭峯禪房

驅車林壑晚不覺路縈回鐘響禪扉近僧迎山火來登攀惟一徑開辟自多臺上有古松柏當年誰爲栽

圭峯晚望

圭峯冠形勝幽事且禪林石閣參云興山橋俯澗心萬松皆古色孤磬自淸音更覓最奇處寧辭冰雪深

山行有感

地僻逢人少同行自有羣幾多山脊雪一片馬頭云古木參天出寒鴉薄暮聞可憐春艸發誰爲采幽芬

偶成

鄕園尙隔越寒暑又經過晚計身無補新交事轉多閒時自天地靜處卽煙蘿白鳥忽飛去悠然一浩歌

畱別陳大參粹中二首

徵驂聞早發客自塞門歸天暝烏棲樹城寒雪擁扉美人仍兩地春夢不相違獨賦闗山月茫茫共素輝

二

別後緘書少天驕數往還正憂烽火急翻羨艸茅閒積雪猶平澗殘陽半在山相逢春尙淺楊栁未堪攀

寄太和山何隠君二首

棄官依白嶽歲月此棲遲道侶頻相過丹經久自知心閒虎嘯處步緩鶴隨時倚杖看晴色前峯又采芝

二

太乙壇前客桃花十度紅幽棲片石定元气四時通古樹鄰蒼壑閒雲澹碧空能談非靜者眞意幾人同

雨後立夏

園中緑已暗寂寞問花神興托淸樽酒愁欺白髮人山城初雨過天地尙餘春又與東風別堪嗟羇族身

送薛逸人歸荊南

河汾春色過此別路三千旅夢闗山月鄕心風雨天馬歸湘竹外城對楚江邊去住何須嘆荊王自下賢

寄徐水部有和

粉署當形勝虛懷誰似君樹涼沙市雨江白渚宮云鸛鶴翩翩下帆檣歷歷分楚童能艷曲不使水曹聞

北園同孔老賦得風字

悠然云在空此意許誰同身出勲名外心歸恬澹中髙樓偏夕照深竹自涼風試問今秋興還添菊幾叢

夜雨

夜來殊不寐百感古今情道在楚騷重年衰燕俠輕軒庭回爽气風雨失殘更多少人欹枕中心別有營

宋伯鎭招飲署中賦得長字

緑艸夾階長憑軒共晚涼鳥聲投暝樹霞影蘸淸觴興劇三秋賦年衰幾日狂今宵話離合風露滿衣裳

雨後早起

積雨空階滿開軒幽興深半窓低曉月幾處苦秋陰已倦人間路能閒詩外心還憎多此癖習靜老山林

秋雨宿權店驛有感

驛燈分暝色野館滯秋陰已倦衰年事偏馳故國心夜涼槐雨滴月暗艸虫吟歸夢不知路千山云更深

積雨感懷

十月天多雨霏霏日夜寒西山攺气色北斗失闌干生計門常掩悲歌燈又殘可憐黃菊老幾向病中看

初冬十五夜云洲丈招逰東林得僧字

皎皎東林月初看法鏡升殿沈中夜磬松隠上方燈興劇催銀斚詩成轉玉繩地非廬霍勝天許著名僧

李園暮雪同鎭康安慶二王偶成

帶雪幾歸鳥蕭然集舊柯樹明春意早庭敞暮寒多緑醑同梁苑淸才並郢歌還期看山色天外玉嵳峩

冬夜昭覺禪院示萬燈上人

舊衲燈前補天寒霜滿庭不眠中夜偈早起半函經慧力剗諸障禪心通百靈臘同祗樹老春雨又靑靑

寄懷顧近湖比部

莫測文園志龍光薄海天遙知變化日稀見老成年客路西淹晉神州北壯燕白雲樓上賦秋色滿髙筵

憶都門酒家王四

尙憶髙樓飲靑簾出緑楊頻賖寧沮興浩唱不嗔狂謝客惟深醉燕姬自盛妝幾回靑夢裏聽雨滴糟牀

九日寄懷田夢鶴兵憲

別後幾重陽停雲渺帝鄕登髙同節序垂老各行藏夕鳥安庭樹秋光照野塘何時問幽寂歲杪正冰霜

寄顧彭山別駕

建業元佳麗風流況有君妖童隔花唱醉客倚樓聞淸憶銅臺雪春憐金穀云於今非宦邸猶試寶刀紋

贈田深父

气奪三都賦聲驅六代詩春云流碧落秋月照瓊枝獨覽中原勝還收太華奇東山有狂客千里愧相知

西亭中尉雅集

騷侶夜同酌酣歌風月斜古人自風調今代幾名家客久鬢將雪天寒梅正花誰知獻賦意對爾一長嗟

吹臺弔三賢【李白杜甫髙適曽會於此】

異代懷三老風騷尙可親髙名相照耀片石自嶙峋野曠靑雲暮臺空碧艸春至今遺響在神鬼泣何人

中秋夜潞陽旅館同馮員外言別得分字

客亭逢此夕樽酒況同君月向中秋滿人從上國分絳河斜度影白鴈逺呼羣回首淮陽路相思隔海云

秋日卽事五首

八月邊烽起燕闗入引弓檄飛三輔道气激五都雄戍角寒云外城烏夜色中不知枕戈者愁絕竟誰功

二

燕趙多愁日兵戈未定時交遊疏舊社僮僕問歸期驛路當秋斷胡笳帶月悲曉來驚旅鬢更益鏡中絲

三

何時偃甲兵多難滯燕城寒館下桐葉秋風吹雨聲賈生今日淚宋玉昔年情共有龍庭策誰髙麟閣名

四

旅懷方索寞秋气重蕭森兵甲南歸夢妻孥北望心閉城山日在倚劍野雲深獨有長安客時時問捷音

五

疊嶂云仍慘孤村鳥亦稀共嗟經鐵馬誰復守柴扉戰地生寒色徵旗亂夕暉還思漢飛將逐北過金微

送吳駕部子有奔喪洛中

漠南驚候火洛下報哀音去去思親淚遲遲憂國心暮雲中嶽斷秋雨大河深猶憶老萊服空瞻松柏林

二

數有趨庭夢秋來益苦顏髙原黃葉下落日素車還髮變兵戈後心摧霜露間啼烏轉淒切淚盡北邙山

九日集徐郎中汝思宅得杯字

連牀畱昨夜九日復筵開白髮愁中賦黃花亂後杯霜兼宮樹變鴈自塞門來賴是同心者深知庾信哀

對菊

東籬何寂寞不似去年秋菊帶淒涼色人經離亂愁風庭寒影動霜院晚香流客裏重陽過悲歌獨未休

馬子端王鼎臣見過因懷崔都尉

兵去人心定相逢話此生亂離俱是客去住各含情沁水沈鸞影秦臺斷鳯聲眼中惟二子且復醉燕城

秋夜

不見同懷侶悠然獨夜思風淒聞角處月落倚樓時計拙陶潛酒心憂阮籍詩千山芳蕙歇策杖復何之

芳樹

芳樹花爭發嫣然故向人相看終日媚一摘暫時新影落金塘水香飄玉砌塵傷心有琴瑟寂寞漢宮春

鄴下秋懷

風塵勞客計詞賦寄鄕愁鴈避燕山雪人經鄴地秋幾年多放浪萬古自沈浮抱膝成孤嘯蒼涼月近樓

奉和崔后渠祭酒見贈

碧山畱大老客子幾番來砧杵鳴秋郭風塵上晚臺孤懷惟短劍萬事且深杯東閣多賢士寧遺作賦才

寄靳太守子魯

花發上林時君行我在玆三春不相見千里自同思白髮畱燕市靑蘋寄楚詞郡樓應獨眺未擬北來期

題蕭鴻臚文萃園亭

京國論交久知君道气存買書無積俸好客有閒園月近池邊榻云低花下樽偶來堪避俗何必問桃源

寄趙總戎公僎

聞道幹城將頻年未解顏身危徵戰後名定是非間海月窺龍劍沙云接鴈山誰憐趙充國白首臥楡關

夜集孫郎中文揆宅賦得月字

關山不見月玉笛未須吹水暗魚龍窟云深烏鵲枝開樽成露坐作賦待秋期還擬梁園夜鄒枚況在玆

秋夜同應駕部瑞伯宿三河驛得宵字

荒村回逺火古驛駐徵軺蓬鬢人間老萍蹤薊北遙繁星耿秋漢鳴柝亂寒宵忽憶山中桂淸霜葉又凋

赴石門峽

石門西去道煙色樹冥冥秋艸地全白夕陽山更靑聞虫驚節序立馬問邊庭潦倒還詞賦徒慚兩鬢星

石門秋夜有懷

歇馬空山夕勞歌塞上歸野霜明古劍峽月冷秋衣坐裏蛩螿亂愁邊烏鵲飛酒杯時在手不與故人揮

春雨感懷

漠漠春天雨冥冥晚樹花山云迷客路海燕落人家濁酒聊生計狂歌任歲華異時懷杜甫老病滯三巴

夏日同武元康劉復之杜約夫萬金渠流觴

城西六月暮笛裏萬山秋野水天光淨沙汀日色浮淸觴聊泛泛白鳥任悠悠逸少今千載何人復勝遊

送呂試官宗夔入蜀

西蜀有揚馬君才當此行幾年懷勝迹今日慰平生地入黃牛峽江連白帝城停驂勒銘處獨見古人情

獨步

野田聊獨步風物漫幽思地迥秋山出天空暮雨垂石梁閒鸛鶴水國靜蛟螭曠士成衰謝寧無狗監知

暮秋同馮直卿秦廷獻李士美逰黃花山

太行秋色老步屧一探奇艸白髙歡殿山空王母祠飛泉堪倚杖落日尙揮巵松外浮雲去幽人意獨遲

二

髙崕翻槲葉白日雨聲寒共愛秋山好其如芳蕙殘亂雲藏怪石空壑下淸湍底事林間鶴棲棲刷羽翰

三

深入黃花谷髙臨玉女臺迎人千嶂出隨意一樽開寒露垂瑤艸秋風掃石苔子長耽勝絕猿鳥莫相猜

宿黃花寺

橫野千重壁飛空百丈泉松門臨巨壑石閣架長煙月下惟淸梵林中有靜緣此心元不染秋水照靑蓮

春日逰淸涼山柬孟徳用

沙暖靑蒲出山晴碧樹分琴樽閒傍水杖屨獨披云曠野流春气髙峯駐夕曛芳時不可負寄語孟參軍

北園同劉國藩夜酌

花時招酒伴幾度北林遊攺席依芳樹鳴琴對碧流天髙微月出沙迥斷煙浮明日還乘興垂竿杜若洲

寄郭太史質夫

直北京華地僊郎足勝遊雲低金闕暮月動玉堂秋艸詔傳天語題詩見國憂茫茫湖海上有客寄漁舟

題背面美人圖

無那琵琶曲重彈調轉淒自傷傾國色故作背人啼太液秋光冷長門夜月低流鶯何意思飛過掖庭西

懷僊吟

海上安期子飄然與世違三丘來采藥萬里躡雲歸山鬼窺丹竈鮫人識羽衣相從渺何許秋月見餘輝

俠客行

五陵豪俠士意气欲橫天出入長耽酒交遊不惜錢鬭雞輸寶劍逐兔落金鞭動說成功易如今又幾年

塞上曲

百戰多枯骨秋髙白艸深飛鵰盤大漠嘶馬振長林柔逺君王徳封侯壯士心華夷自有限邊徼莫相侵

丁香

紫花何太媚靜女若爲看影動簾櫳曉香沈煙雨寒芳菲心有托零落思無端一采歸金屋春深莫倚闌

寒食

族次驚寒食流年鬢有華春風吹燕子初日照梨花丘壠天邊淚江湖夢裏家古來詞賦客拓落但長嗟

南巡歌二首

大道軍容肅中天王气髙風雲隨鳯輦日月動龍袍緑野開三殿黃河集萬艘竟陵恐遲暮原廟薦櫻桃

二

南楚旌旗合黃塵走百官天王重巡幸民物識艱難馳道春風動行宮夜月寒萬年垂拱意歌頌入長安

同馮汝隆萬泉山

壑林最幽處亂泉風雨來雲中山路轉樹裏石門開髙興題蒼壁長歌坐碧苔好爲猿鶴主閒醉百年杯

題何栢齋侍郎山居

茅宇依泉石遊心自太空檐垂松葉露門掩稻花風世故端居外天眞獨臥中平生愛疏廣今古幾人同

酬五嶽山人黃勉之見寄

人壯三吳地天開五嶽圖神交江月迥目極海云孤老鳯鳴琪樹秋花照玉壺洞庭騷雅會知爾說狂夫

秋興四首

寥落天涯客誰堪秋气深風煙淒大野霜日淨空林對鏡嗟衰白銜杯任陸沈子云多著述百代有知音

二

山昏云到地江白雨連天鴻鴈寒無賴芙蓉秋可憐旅懷須痛飲世事且髙眠京國迷茫外空歌美女篇

三

嘯歌誰會意風色動嚴城天夕孤鴻過山秋萬樹鳴故人湖海夢遊子歲時情坐惜瑤芳歇空除又月明

四

地曠糜蕪老庭空蟋蟀寒山河秋瑟瑟風露夜漫漫白首誰同醉黃花祗自看吾生眞浪迹滄海一漁竿

伏枕

伏枕無窮事虛堂秋夜深松低半窓月山靜數家砧老鶴同幽意寒螿伴苦吟百年兒女計誰識尙平心

晚秋呈崔后渠侍郎

野曠煙嵐重山深杖屨遲菊花畱晚色松樹挺寒枝霜下百虫伏風前孤鳥悲蒼生憂悴日獨有老臣知

北塞

朔漠名王遁長城候騎還丁男空郡國甲士壯邊關玉劍橫霜冷琱弓抱月閒於今多上將談笑定天山

秋懷柬衛子涵

細雨秋山淨寒煙暮野空龍蟠無濁水鳯宿有孤桐世業兵戈後年光客旅中雲林千古意寂寞幾英雄

春日都下言懷

煮藥花朝過中宵坐黯然樓空萬井月樹合九門煙多病還詞賦孤懷且歲年滄江有白鳥來往釣磯邊

酬馬子端

若木橫西極鯤魚鼔北溟壯圖雙鬢黑不寐一燈靑曙月低花苑春煙澹石屏上公開閣日暫爾謝山靈

崔太傅北園同張光祿友衡陳禮部子發聞人禮部元科吳大理希明得詩字

勝地成髙會云和度曲時百花明院落一鳥下臺池待月仍呼酒看山共賦詩鳯城春色暮莫負牡丹期

同內閣張友衡張文光二公飲崔京山園亭

錦石髙於屋名香靄若云笙鏞間淸響花艸雜幽芬人醉瑤京酒天成紫閣文廣除多皓月攺席坐宵分

夏日崔西峨宅同張水部徳楊醉賦

日暮重門寂風涼獨樹斜一樽元亮宅萬卷子雲家白石垂蘭葉淸池出藕花水曹同取醉庭宇落殘霞

宿淇門驛懷孫方伯性甫王憲副廷瞻江少參伯陽

駐馬淇門夕堂空暑气䢐亂雲關樹暝寒雨驛燈孤身計聊時序鄕心復道途何當報知已秋鴈滿江湖

表兄周平基書至

兄弟成修阻霜空一鴈過桑麻懷故國煙月夢西河短杖徘徊意孤樽慷慨歌相思秋又暮白髮竟誰多

寄王東畬

我遊京國去君向鄴城來自拂燈前劍誰傳花下杯停雲虛夜館落月曠秋臺鴻鴈飛何處相思賦七哀

元日

異鄕今日酒無那客愁新風落千林雪天回萬谷春兒童催老大物候感沈淪何限長堤栁靑靑又向人

古意

南國動幽思春洲搴緑芳九嶷云物夕帝女怨瀟湘華月照瑤瑟靈風吹綺裳那知苦調罷楚客立蒼茫

同李汝錫馬伯齡逰蘇門山柬王明府

好山同一賞行坐有莓苔潭上幽花照樽前白鳥來放歌風振木起舞月臨臺欲刻蘇門石慚非謝朓才

雨後柬張宗昭

雨後小園淨豆花寒更開客中秋序過燈下鴈聲來懶慢催詩句疏狂但酒杯故人期不至涼月滿髙臺

過山叟

栗裏堪同隠濠梁復一過衡門開緑野石壁帶靑蘿偶共山人醉閒隨牧子歌還憐夜色好星月湛滄波

秋夜柬張崇徳

滿天風摵摵木葉下山城夜靜羣虫響秋髙片月淸多方身計拙無病旅愁輕仲蔚深知已悠悠江漢情

野興

白日霜凝地飛飛鴈度河孤峯依漢迥老樹得秋多月曉山精伏時淸野父歌短笻隨我意一徑入煙蘿

過儀封呈大司馬王浚川

行客度河甸空林寒日初風髙脆蒲葦水落困龍魚民物誅求際邊陲戰伐余濟時須大老莫戀艸玄廬

大梁冬夜

坐嘯南樓夜孤燈客思長人吹五更笛月照萬家霜歸計身多病生涯鬢易蒼徵鴻向何許春意徧湖湘

古怨

髙樓俯江樹樓上有蛾眉舊約空成嘆新愁可訴誰春閒翡翠幕月冷杜鵑枝蕩子復何處楊花無定時

二

楊花日飄蕩能復幾何春逺道寧知妾流年不待人片雲橫上國獨鳥下西秦無柰懷君意淸江采緑蘋

三

緑蘋時復采獨立轉深愁憶昔郎船去極天江水流玉環應自佩金穀謾長遊可惜鉛華落西風入畫樓

春日同雙泉淸泉湧泉西泉四將軍園酌

南園鳴布谷煙雨萬家春庭艸亂依榻山云低傍人當歌惟勝地快意幾芳辰醉殺髙陽客花前倒葛巾

登城有感奉寄江寕王懷易

野風吹客袂感慨一登城孤鳥日邊沒大河天外傾年華悲杜甫世故老虞卿龍劍應相合雲霄無限情

渡黃河

路出大梁城關河開曉晴日翻龍窟動風掃鴈沙平倚劍嗟身事張帆快旅情茫茫不知處空外棹歌聲

集孟得之園亭

萬竹生秋意林園六月初騷人宜物色樽酒坐庭除落日橫孤嶂淸風滿太虛興髙歸去晚池上采芙蕖

秋日洹上書懷

水邊沙艸合林外石橋橫云漫三秋色河流萬古聲野花欺老鬢林酒勝浮名我愛桐江叟漁竿不世情

同李元博攜酒訪岐南道人

共向東園酌葫蘆秋正花千畦散流水萬木帶飛霞碧海仙人島玄都道士家未應騎鶴去聊此話丹砂

懷玉淸閣

紫閣登臨處秋光入品題窓吞河嶽盡檐壓鬥牛低客路孤城外仙壇萬嶺西浮丘分袂後望斷白雲梯

懷香山寺

曾識京西路名山梵帝家殿髙千嶺樹地落半天霞空外鐘聲徹云邊■﹝土答﹞影斜老禪相對處笑指白蓮花

送朱君歸都下

君來鄴城雪君去薊門秋生計疏鄕信歸期減客愁光陰多道路慷慨幾交遊誰識燕歌處孤云傍酒樓

送劉僉憲才甫北伐

七月邊烽動三河兵气揚乘秋發猛士計日縛名王劍倚雲霄迥旗連海霧長燕然一片石終古有餘光

送杜敬夫有事顯陵

匹馬飛千里孤帆截九河天南郢州道月下楚人歌陵廟楸梧冷江城雲霧多萬年帝靈在神鬼護山河

懷碧雲寺

羣山開寶地憶昔杖藜過石洞余冰雪巖泉淨薜蘿虛空塵慮盡疏散勝緣多欲結東林社相依老洞阿

同鄒汝鄰張伊梁李元博飲申幼川北園登臺醉賦

朋好多風雅園林復此遊天邊數峯出臺下一河流浦樹籠蒼靄霜花照素秋騷人嗅芳意莫訝爲時憂

同陳石卿夜酌善應山

騷客同今夕當杯意思閒天風入古樹海月到空山勝賞雙林外髙歌萬壑間人生竟多事此地幾登攀

送王中書嘉賓歸海陵

華髮紫薇郎鳴鞭下帝鄕蒓鱸新味美丘壠故思長海國連秋气江臯帶晚芳興來一鼔枻誰與詠滄浪

秋夜寄郭黃州

久別多遐思驚心夜半鴻霜飛鄴臺冷月照楚江空感慨三秋過徵求萬邑同細侯深有意聊爾托長風

有懷

南國美人別長懷相見初不傳萬里信閒殺九江魚白髮增長嘆黃花伴索居夜深風露下猶自立前除

寄孫堯峯把總

同衰不相見憶昔薊門逢送別吳帆逺含思燕樹重湖光閒鸛鶴秋色淨芙蓉月下長安夢楓橋夜半鐘

吳下洞庭兩山詩客毎從予遊四十年來凋敝盡矣率成短律用志悲感

勝地闔閭國滄波範蠡船山通轉折路湖抱混茫天絲管春風裏松楸晚照邊人家幾歌哭誰盡白頭年

張二守鳴逺攜酒夜過禪房率爾賦贈

攜酒出偶爾隨意是端居垂老詩猶進能狂禮不疏興髙云影外心悟磬聲余每過論三昧無令禪榻虛

寄楊中丞伯謙

晉俗猶秦俗君來化自同多憂關大計兩鎭得全功雪盡西山迥雲閒朔漠空樵蘇幸無事四野共春風

和王侍禦沁陽再逢除夕

復此歲將盡烏啼霜滿城孤燈千里客夜半兩年情北望邊愁劇西來鬢髮更乘春發驄馬猶自問蒼生

送欽水部子辰之沛中

淸標憐水部南去意何窮樹色分淮甸河流見禹功亂帆春艸外古堞暮雲中感慨登臺處蕭蕭起大風

送王行人維藩使汝南

仙郎寵命新向曉發徵輪去路梁園雪歸期燕谷春王孫瞻絳節候吏走黃塵想過仲宣宅還憐作賦人

寄北海馮汝彊

曠矣靑雲路淒其白髮年病多還自遣賦就幾人憐三徑迷秋艸孤鴻斷雪天相期九節杖定訪十洲仙

送徐比部汝思使蜀中

何處看春色江城花鳥繁射洪一樽罷騷雅幾人存日下銅山靜云連赤岸昏更憐陳正字零落獄中魂

二

春艸徧三川徵軺入蜀年棧通星使路嶺斷夜郎天關塞雙旌轉風霜一劍懸勞歌對明月江上幾回圓

春日同李於鱗王元美比部集韋氏水亭得韻二首

都門聨轡出此地訪煙蘿共酌淸樽酒還成白薴歌春云花外度幽鳥水邊多更擬池亭上相將采芰荷

二

我來憑水檻坐久夕陽斜聊復祛塵事相將攬物華河山百戰地桑柘幾人家縱有明春約還看何處花

春遊

古道一鳴鞭蒼茫雨後天湖明春艸外寺隠暮云邊野浦還垂釣山房欲問禪客中幽事少獨愧白頭年

和王比部元美喜浚人盧柟寃雪之作

春從鄒律動近得破愁顏心事孤燈下年光萬死間賦成餘白髮身在有靑山共爾煙霞約飄然去不還

送蔣判官子重之泰安

策馬齊中道行當佐郡憂城連岱雲起地接海天浮賦稅徵兵日星霜報國秋有懷時北望寒鴈下河洲

朱郎中伯鄰飬屙道院雨中見召賦此答之

習靜依山侶同懷復見招三花煙雨隔一鶴洞天遙寒逼靑霞館泥深白石橋月明應不負樽酒聽吹簫

送蘇子衝之雲中

翩翩蘇季子徵馬獨嘶風路轉河聲近星揺劍气雄旌旗閒塞上笳鼓靜雲中試看和戎後誰收不戰功

季夏夜過郭學士質夫館得流字

客居度煩暑仙館得淸秋華露涼浮動明河夜轉流思鄕還自賦秉燭且同遊潦倒誰招隠淮南桂樹幽

同沈禹文周君可二參軍集章子吉參軍宅時章景南行人至自上黨卽席賦此

使星昨夜轉車騎入長安共喜傳觴好猶言行路難蟬聲風外斷槐色雨中寒起舞蒼龍劍光芒幾度看

登樓北望懷郭學士質夫李吏部一元

李郭風騷匹登樓獨悵然黃花秋滿地白鴈夕橫天玉闕雲霄外金門日月邊疏狂燕趙客早晚賦甘泉

夏夜鄒參政君哲宅陪餞皇甫別駕得才字

磊落閩中彥沈淪吳下才相看成別賦一笑且深杯庭暗流螢過樓明缺月來新丰能幾醉騎馬故遲回

夏日大雨

小樓動秋意風雨忽來時暗失黃塵陌平開緑艸池朝閒成久臥气爽得新詩車馬訪幽獨衝泥竟有誰

遣懷

天地此生浮貪名豈道流何爲兒女計徒遣歲時憂取醉江花日行歌嶺樹秋向平元有約南盡白雲遊

立秋夜有感

秋生一葉初揺落重愁予宋玉悲何晚嵇康計亦疏星明孤劍動月白小樓虛爲憶同心者天涯未報書

秋夜石戶曹君采宅畱別得云字

無那天涯別寒蛩可更聞燭花還對我尊酒暫同君夜駐西山月秋生北塞云他時重相憶惆悵幾宵分

張少參子明見過

病客掩扉臥時聞車馬臨幾來燕市裏能識魯生心獨樹秋先老浮雲晝欲陰況逢憂國際誰爲訪山林

章景南署中對竹

誰種此亭竹當樽一問君相看成野意自覺逺塵氛幽色霜前見秋聲月下聞醉來堪隠幾淸夢入湘云

秋夜雪後同王給事以寧集胡進士文澄宅予病先歸

客醉黃花月堂開白雪天重城輝夜色老樹奪春妍已負金樽酒那成寶劍篇病來扶上馬歸向小樓眠

髙比部伯宗宅夜集得淸字

銅漏夜初澀冰壺韻轉淸月澄天漢影風落禁鐘聲病裏疏身計天涯得友生後期無定所江海共含情

冬夜同徐比部子與吳舍人明可聽張肖甫鼓琴得聲字

夜過成都客風流羨長卿壺觴移燭影山水入琴聲庭敞風初斷天寒月更明他時軒冕會應記薜蘿情

送劉推官子禮之平陽

人憐燕市別才羨洛陽奇春色迎驂動民情到郡知天低姑射嶺雲抱帝堯祠幾爲看汾水東流寄所思

送盧司業浚卿再赴南都

相憶江湖逺相逢京國初羽觴春欲動宮漏夜何如客久慚懷刺年衰可著書君仍金馬詔吾竟白雲居

二

陽城復南去歲晚上吳船寒盡秣陵雪春浮揚子天一官心自逺六代賦同傳何異碧山下蕭條著述年

冬夜黃給事用章宅同張肖甫賦得中字

初逢靑瑣彥下榻一宵同月落棊聲裏春回燭影中放歌還楚調扶醉有巴童上苑遙相問梅花定幾叢

吳舎人明可徙居同徐子與劉子成二比部夜集得書字

仙郎近卜居幾乘載圖書鄰里通名後墻頭過酒初漏沈丹禁逺燭動碧窓虛補衮才無暇明朝向石渠

春日過山村漫興

何物淸人思西山對郭門漁樵春艸路雞犬夕陽村水動煙霞色沙畱杖屨痕向來樗散意一醉任乾坤

四溟集卷四

●欽定四庫全書

四溟集卷五

﹝明﹞謝榛撰

○七言律詩

送許中丞伯誠鎭遼陽

雄才當代擬登壇東度楡闗歲欲殘燕嶠暮雲天外起遼河春水雪中寒艱虞自謂匡時晚戰伐誰知得士難謾說請纓平百越行看仗策靜三韓

送李給事元樹奉使雲中諸鎭

瑣闈朝下促飛旌歲暮看君塞上行戍角動人多苦調戎衣走馬半新兵闗開涿鹿云連樹路出蜚狐雪滿城計日楚才封事上君王深見九邊情

送陳太守仲聲還任金華

雙旌帶雪下長安曉色催人馬上寒不憚風塵馳驛道應知父老佇江幹金華云隔三千里碧艸春生五百灘遙想元龍乘暇處髙樓明月共誰看

畱別程侍禦信夫宋比部汝化

孤琴瘦馬臨長陌執手那堪惆悵色雪中疎栁動啼鴉林外斜陽催去客二子正當經濟時我向江湖任所之故鄕意气且杯酒天外浮雲安可期

冬夜宗考功子相宅同張比部士直錢進士惟重餞別方行人仲安使闕裏便道還蜀

虛堂秉燭共開樽歲晚梅花發禁園南北交情今夜醉江湖別思幾時論天邊候鴈逢燕使雪後春泥過魯門家在涪川暫歸去萬峯回首隔中原

酬王侍禦子梁見寄

臺畔烏啼夜獨醒憂時不寐向中庭幾看燕嶠秋云白三度梁園春艸靑夢斷闗河驚過鴈書傳南北感浮萍君才況值艱虞日驄馬歸來鬢欲星

春日洹上閒居

芳艸洲邊春水生蒼茫霽色動柴荊風吹楊栁幽人臥日上梨花獨鳥鳴泉石自能忘俗事壺觴聊復寄閒情千年好憶東方朔金馬能兼大隱名

公子行

少年公子美容光共羨豪華傾大梁花栁旅開馳馬路金珠亂擲闘雞場靑樓對舞春無歇白紵嬌歌夜未央獨有侯生空老大夷門風雨自悲涼

送張別駕赴秦中

曉別孤城鴉亂啼函闗迢逓正春泥馬經三輔雪霜後路出五陵松栢西烽火獨愁秦塞迥郡樓長望隴云低寶刀靈气君堪佩晉代功名定與齊

送沈克昌東歸

孤琴漂泊气難平老傍天涯復鄴城四海知音須我輩一朝傾蓋識君情官橋疎栁髙秋色旅館寒螿獨夜聲太石潭邊好歸去漁竿不負野鷗盟

送謝武選少安犒師固原因還蜀會兄葬

天書早下促星軺二月闗河凍欲消白首應憐班定逺黃金先賜霍嫖姚秦云曉度三川水蜀道春通萬里橋一對郫筒腸欲斷鶺鴒原上艸蕭蕭

送章行人景南使閩中

春盡天涯感別離滄波極目去帆遲江南到處搴芳杜海上先秋薦荔枝明月每勞燕市夢白雲遙寄越鄕思山靈暫爾畱旌節獨立西風賦武夷

送宋行人進之使太原潼闗諸郡

髙城拂曙亂鴉啼別酒臨風徵馬嘶使節天邊云渺渺王程春暮艸萋萋黃河南去晉山斷紫塞西連秦樹低宋玉三秋還有賦誰同華嶽一攀躋

夜餞周時隆表兄東歸

弟兄此別重傷神況復淹畱一病身白髮相看偏墮淚淸樽才罷轉愁人江鴻北轉燕山夜河柳東連魯甸春若到鄕闗逢故老爲言遊子倦風塵

送何進士振卿謫樂平少尹

都亭同醉采芳菲別後闗山夢不違平野北看燕樹斷大江西去楚帆飛百花洲上還聞鴈五老峯頭獨振衣勝地且畱何遜賦春風應見賈生歸

送白戶曹貞甫之三河

禦河春艸才傾蓋驛道炎風復送君候騎遲畱今日醉美人消息幾時聞孤城北向天門近三水東流地脈分漸老江州白司馬建章回首隔重云

秋夜過吳職方子有宅

鳯城西畔獨尋君無柰寒蛩坐裏聞燈下旅愁驚老至天涯秋興醉宵分禁鐘隱隱來深院海月微微出斷雲綠酒黃花知有約不辭風雨更論文

秋夜陳內翰子結第同孟得之對月有賦

陳遵投轄罄交歡池上酣吟並倚欄月到玉堂秋轉靜天回瑤闕夜偏寒坐聽客子穿雲笛恍見仙人承露盤金馬明晨還待詔淸光應憶此時看

秋集道院因同徐庫部子明醉賦

寄迹京華勝賞稀偶來仙院靜塵機明河倒影夜低戶涼露無聲秋滿衣銅漏滴殘人共醉玉笙吹斷鶴孤飛空庭攺席多幽興月落長安並馬歸

中秋無月同李子朱王元美李於鱗比部賦得城字

四野蒼茫雲霧生月華暗度鳯凰城樽前不辧銀河影樓外空傳玉笛聲鴻鴈淸秋遊子意梧桐白露故園情謝莊欲賦還惆悵今夜闗山何處明

寄洞庭山鄒子序

鴈書寄意三秋過龍劍藏靈兩地分舊日交遊思共醉他鄕風物感離羣笛中夜落闗山月樓外天連海嶠云老去相逢定悲愴吳歌對酒不堪聞

重陽夜感懷

月冷燕城斷旅魂廣庭風露坐來繁老將濁酒酬今夕秋到黃花憶故園多病淹畱孤劍在當年遊好幾人存狂歌重此登髙意滿眼浮雲不可論

送顧汝修歸上海

千里飛霜葉下初知君回首憶鱸魚潮生瓜步移孤棹路轉吳淞是舊廬海上白雲秋不斷天南明月夜何如梅花歲暮應攀折驛使相逢有報書

邊警

太白秋髙烽火驚羽書飛下晉陽城沙場風急來邊馬亭障云深出漢旌戰守何人能仗策朝廷今日始言兵懸知駕馭還多術早晚親臨細柳營

宿楡林驛

寒夜楡林門獨開愁看霜露滿蒼苔驛燈孤照徵人夢邊月髙懸落鴈哀冒頓幾窺靑海戍烽煙又上白登臺當年李廣空遺恨蕭颯天風正北來

望雲中塞

幾年欲向塞門遊北渡桑幹重旅愁畫角悲涼孤館夜黃楡揺落九邊秋壯心未擲班生筆浪迹堪憐季子裘回首江湖任鷗鳥謾嗟華發滯燕州

送李郎中子朱出守東昌

丹鳯城南祖席開使君行色曉星催薊門旌斾乘空下海岱風雲入郡來退食還披龔遂傳振衣應上魯連臺東方雕獘非當日獨爲蒼生賦七哀

馮郡丞汝言入計暫還海口吳郎中峻伯沈參軍子剛出餞同賦得山字

歲暮長安送客還驛亭疎柳不堪攀星軺欲發仍呼酒春艸相期一觧顏陌上淸霜迎劍舄笛中明月動闗山海門凍合三吳舫此日馮唐鬢易班

立春日與周一之文徳承李時明馬懷玉集李伯承館時還宰新諭得天字

禁苑髙樓動霽煙玉盤生菜感流年吳歌晚聚江南客鄒律春回冀北天久別共嗟饒素髮相逢能醉幾芳筵栁條漸長應攀折又向官河送楚船

送符主簿之蜀

陌上離歌仍把袂樽前芳艸惜離羣逶迆獨馬乘春去斷續淸猿入夜聞錦水東揺三峽月蜀天西盡萬山云宦遊莫惜梅花信歲暮長安定憶君

和人金陵春日感興

吳客風流似季鷹鐘山佳麗興堪乘髙臺鳯去還臨眺勝地龍蟠幾廢興九陌晴雲通玉闕三江春水抱金陵莫愁何處歌楊柳獨聽黃鸝思不勝

送朱明府仲開謫平樂教授

黃鳥鳴時別禁園宦情南去復誰論鄭虔此日聊詩句陶令何年共酒樽秋到百蠻思北鴈云迷三楚望中原滄江寂寞芙蓉老官舍長歌獨閉門

天寧寺同章景南李於鱗王元美餞別李伯承還宰新諭得春字

野寺門前楊柳新一樽同此駐徵輪西山物候仍余雪南國芳菲更有春楚棹正逢歸塞鴈淮云遙送渡江人他時陶令應相憶不待秋霜下緑蘋

寒食夜感懷

帝裏年華重旅愁幾回淸夢到滄洲看花多病虛寒食秉燭何人共夜遊鄕思轉添春過鴈劍歌初斷月當樓梁園舊侶今零落天際黃河空自流

送栗道夫下第歸上黨

早歳名成庾信流春風走馬向燕州壯心對酒惟長劍華髮論文一敝裘落日寒生楊柳陌亂雲晴繞鳯凰樓聖朝何事淹才子歸臥靑山復幾秋

送許克之下第歸歷城

獨馬遲遲春尙寒曉衝疎雨出長安白雲又伴山中臥芳艸誰同湖上看不負才名須狗監豈容生事老漁竿壯遊共擬磨崖賦海岱秋髙木葉丹

送鳥鼠山人胡世甫西歸

愁中忽過薊門春歸騎蕭條復向秦白首全生逢聖主靑山何意見騷人隴云朝度鄕闗近渭水晴分艸樹新自是揚雄多著述百年寧負舊綸巾

寄陳潮州

不見元龍重倚樓遙看天畔碧雲流東方紫馬嘶何處南服蒼生系此憂海气鬱蒸長似夏蠻煙蒼莽獨宜秋鳯凰山下相思樹攀折還能寄舊遊【潮陽有相思樹】

又得寒字

出郭乘時父老歡頻年稼穡問艱難邊烽自不虛龍劍客禮誰能重鶡冠地合千松山更秀天垂片雨日多寒秋來逸興今朝醉老去新詩異代看

秋夜同李明府子充登圓通閣兼示懶上人

淸秋風物興堪乘傑閣淩雲共此登自謂官輕隨曠達不令人妬見才能披襟气爽中宵露俯檻星揺下界燈何處招提可遊眺萬山形勝幾詩僧

寄懷李藩相子成

早歲飄然別楚闗知君古道宦遊間能求馬首計何逺不妬蛾眉心自閒河朔曉霜明一劍鄴西秋色老千山徐陳雕喪應多感獨摘黃花觧醉顏

園亭秋雨李之茂惠酒

聖代逍遙一角巾西來況爾識予眞園扉半掩琴書靜庭樹相依鳥雀馴荒徑自憐苔色古白衣寧待菊花晨天涯風雨聊成醉坐惜衝泥送酒人

夢吳人張徳良同泛揚子江偶得一聮黃蘆港外羣峯出靑石灘頭獨鶴鳴醒而足之

不見詞人憶舊盟淸秋夢到闔閭城黃蘆港外羣峯出靑石灘頭獨鶴鳴共傍江湖存逸气自憐萍梗寄浮生一樽忽罷仍南北落月空梁無限情

九日齊明府思欽見過

天涯節序酒樽空扶杖登髙索寞中旅鴈一聲辭朔塞寒砧幾處亂西風今嗟白首親朋隔舊采黃花兒女同慰我羇懷有陶令非闗秋色過籬東

次潘國主對菊韻用述鄙懷

長鋏無聲食有魚門前倚杖鴈來初身違故國頻勞夢力到哀年尙著書客子欲傾天上酒園丁還摘雨中蔬因思寄傲陶彭澤坐對秋花白露余

答宋鴻臚仁甫寄書

登髙曾約帝京樓九日黃花各自秋明月相闗今夜夢白雲同寄故園愁徵夫塞上功何晚代馬霜前嘶未休官舍寂寥應撫劍更將尺素問淹畱

雪中感懷

客懷無定幾晴陰晉俗那知半古今孤館勁風翻積雪千松寒色隱危岑鏡垂鶴髮嗟年老劍飬龍精動夜深昨向庭前驅鬭雀觧紛還似魯連心

天教彊健老年身自覺詩成調轉新三晉闗河無旅鴈萬家風雪幾愁人樽中醴酒堪懷古笛裏梅花未是春形勝肯淹靑玉杖乾坤何愧白綸巾

季冬十五夜蝕集云階云澗書齋

騷雅於今伯仲知坐談深夜緩淸巵雪凝苔砌光逾淨水凍蓮壺漏轉遲聚散老懷聊共醉浮沈世事總難期眼前皓魄翻多感一誦盧仝月蝕詩

初春夜過西池書齋畱酌賦得鍾字

燕臺故事老年蹤楚調狂歌聖代容乘興西來秋艸徧慿髙北望暮云重自疎客計閒長鋏幾向王門駐短笻春酒淹畱何限意滿城華月夜深鍾

得周學憲子才書並石刻詩以志謝

辛甲封疆探勝還云蘿猶憶共躋攀坐憐同調繁聲外老愧齊名片石間鶴髮鄕愁惟緑酒馬頭春色幾靑山太原有約堪乘興莫使東風花鳥閒

同敏軒昆季賦得登城樓望五龍山

松杪龍山縱目時龍精長寄萬松枝煙嵐忽動遙堪挹風雨頻來暗有期半世客懷聊此醉千年帝力豈予知髙城倚仗空幽興安得巖棲日賦詩

西池園賞芍藥

王門設宴欵應徐紅藥相鮮映廣除地簇晚芳羣蝶下天畱春色萬花餘願將繡幕通宵護詎使淸樽半日虛共醉瓊樓重吟賞莫言玄圃是仙居

栗道甫夜過送別

茅屋茶煙待客時山中別駕暮相期共逢昭代耽佳句自笑殘年費苦思入夜星河林鳥定先秋風露艸虫知坐談漸轉南樓月不盡離懷歸去遲

送張明府召和之邊

蒼茫野色度旌旗平子乘驂西去時荒艸乍經多事地髙秋更賦幾愁詩黃塵風靜周畿甸紫塞云屯漢虎貔不信賞功貧郡邑封章擬報聖王知

漳河秋漲候渡因憶李通政仲西

萬折漳河過鄴城洪濤動地幾時平沙邊鸛鶴仍求飽霜後魚龍始見淸遙憶君家臨古渡更堪旅思聽寒聲杖藜自惜徘徊影不逐東流寄此情

寄上瀋王殿下

遙憶池臺叢桂芬豈堪風俗寄河汾路通萬樹偏秋色城隔千山更暮云明月每馳天外夢寒砧不比鄴中聞西來知遇嗟衰老別館孤燈坐夜分

憶茅山兼寄黃淳夫逸人

秣陵佳气日氤氳句曲逍遙鸞鶴羣諸洞藏眞開石髓三峯拔秀出江雲松間月掛淸秋影天上星羅太古文早晚黃生換仙骨相期南去訪茅君

過朱道甫畱酌分得秋字

爲愛君才王勃流樽前相對賦髙秋闗山回首偏多路風雨驚心各一樓老去自知能放達古來誰不重交遊匣中寶劍藏靈異莫使龍光天外浮

送王大參明甫之秦中兼寄張方伯子文

島夷能禦待論功歌起漁樵吳會同兵甲威名懸海上旌旄行色入闗中金城逺抱山河地寶气猶存秦漢宮君見張衡正秋興三峯欲賦兩爭雄

送別張僉憲肖甫之潁州兼憶徐太守子與

浮雲薊北嘆相違舊社詞人各是非謫後兩遷心事定醉中多賦宦情微黃花含笑孤秋色白鴈離羣幾夕暉潁上有懷徐幹逺建安風調邇來稀

送別吳景伯李光卿吳子哲三考官

太原城外感離羣消息從今不易聞旅鴈翩翻乘朔气秋風寂寞向斜曛秪緣爼豆他鄕合漫賦山河別路分楚客西歸渺相望天連劍閣萬重云

秋夜同吳方伯子有孟亷憲存甫馮大參汝言周學憲子才遊東寺

詞人薄暮集東林碧殿風飄鐘磬音遊宦莫嗟閒日少談禪聊坐法云深天回河漢餘秋興月在松蘿淸客心聖代經綸罷蓮社黃花相對且長吟

春日登伏牛山遙望秦中因憶栗士學馮汝言二方伯李廷實大參莫子艮亷憲姜宗孝紀恆甫二憲副

伏牛形勝郁嶙峋二月風光客興新半嶺夕陽惟照雪千松寒色不知春天連山勢全雄晉地轉河流逺界秦寄語闗中幾遊宦虞卿秪是著書人

同鄕程子賓丁卯春以廣東大參擢山右亷憲及夏仍轉廣東右方伯戊辰春罷官北歸兩年之間往復萬里殊爲可嘆賦此寄懷

二十年前尙寶卿一官萬里去來程海天欲盡東南地鄕國遙懸旦暮情鷗鳥斜陽隨野釣杏花微雨促春耕翻嫌薇省殊多事舊侶相過幾送迎

送蕭逸人歸永丰

久客天涯鬢欲皤西江歸去一漁蓑香壚峯外煙雲合石鼓潭邊雷雨多素月三秋黃鶴夢淸風千古紫芝歌山窓幽寂誰相伴隨意鳴琴向薜蘿

春柳

黃鸝時復喚春遊陌上楊花漫不休幾向離筵揺落日莫教長笛動淸秋輕煙直接都門外細雨低臨灞水頭謾系王孫金絡馬萋萋緑艸有人愁

春宮詞

長信宮中芳艸生晚風獨立正含情時顰栁葉聽龍駕誰隔桃花吸鳯笙金屋半開春寂寞珠簾不動月分明燒殘蠟炬虛長夜遮莫同心結未成

暮春有感

世故悠悠鬢易華歲時多病轉堪嗟小園春上蘼蕪色古道風吹楊栁花黃鳥獨鳴紛旅思白雲無定寄生涯狂歌忽憶當年事月滿長安醉酒家

秋暮書懷

木落風髙萬壑哀山川縱目一登臺夕陽滿地漁樵散秋水連天鴻鴈來白髮無情淹歲月黃花有意照樽罍西園公子虛陳迹詞客於今說愛才

贈劉羽士

一出樊籠萬事違滿天風送薜蘿衣靑藜杖外煙霞色金液方中造化機窮海泛舟蛟自避深山采藥鶴同歸知君已有僊人骨應待王喬汗漫飛

中秋宴集

滿空華月好登樓坐倚髙寒攬翠裘江漢先翻千里雪桂花香動萬山秋黃龍塞上徵夫淚丹鳯城中少婦愁詞客共耽今夜酒謾彈瑤瑟唱伊州

暮雨

忽漫濃云西北生斜風驟雨入重城大川波動魚龍气空谷雷搜水石精阮籍感時心獨苦杜陵憂國意難平萬家暝色孤燈外彈劍長歌此夜情

同潭公登望湖亭

孤亭縹緲碧天空巖壑長鳴萬樹風湖色微茫秋艸外山光黯澹暮煙中靜緣老去逢禪侶生計年來擬釣翁莫訝疎狂詞賦客滄洲白鳥自相同

答夏良臣見寄

拾遺曾客錦官城獨擅當時大雅聲老我漳南還作賦嗟君淮北久知名嚴霜苦雪松心古片月長江鶴夢淸潦倒同懷不同醉天涯徒有報書情

湧金亭晚酌【亭在百門泉上】

山亭下瞰碧潭空天際雲霞落鏡中千古神蛟吞夜月九臯靈鶴振秋風許由潁水心何逸莊叟濠梁意自同寄迹乾坤須縱酒不妨醉臥荻花叢

曹茂才希孟遷居

燈下書生山月斜夜深淸夢到梅花樹頭黃鳥陽春巷屋角靑雲孝弟家自古人情多玉石卽今世事幾龍蛇我來樽酒論騷雅簾卷中庭駐落霞

秋夜有感

老去生涯一短笻幾年河嶽寄行蹤城邊瑟瑟髙秋樹天外沈沈靜夜鐘風急沙洲移鸛雀云深潭水護蛟龍邇來不見同心侶無柰狂歌阮嗣宗

望紫金山有作

隔河一帶碧嶙峋薄暮登臺注望頻古洞深松歸老鶴金山瑤艸待幽人泉奔巨壑常風雨月傍髙壇自鬼神丹侶有期應不負三花樹底醉長春

夜坐感懷寄徐文山

獨夜寒螿鳴不休虛窓起坐憶南州山開薄霧來明月天送長風作冷秋華髮漸多驚老大壯懷無柰嘆沈浮美人一別江闗渺肯采芙蓉慰我愁

秋日懷弟

生涯憐汝自樵蘇時序驚心尙道途別後幾年兒女大望中千里弟兄孤秋天落木愁多少夜雨殘燈夢有無遙想故園揮涕淚況聞寒鴈下江湖

朱僊鎭弔嶽武穆

中原何幸見將軍一劍長驅萬馬羣戰伐功髙天意在廟堂策定帝圖分只今營壘空秋月終古旌旗有暮云遺恨幾多堤上栁冷風淒雨不堪聞

聞老兵談邊事

少小從軍老病侵鐵衣徵戰歳年深天寒野火燒荒塞月黑山精嘯古林千載干戈堪灑淚三秋笳鼔數驚心平沙亂艸迷枮骨漢武窮兵怨至今

梁園春雪

二月都城凍不消云黃地白思寥寥園林幸未舒桃萼風雪寧堪妬栁條欲觸曉寒尋野徑漫探春意過溪橋惠連畱滯空詞賦梁孝同時想見招

題孟得之園竹

西風萬木正雕殘修竹娟娟謾自看爲愛淸陰揺綺席不教新筍上金盤色連淇澳秋霜淨聲徹瀟湘暮雨寒中有棲遲九苞鳯野雲長護碧瑯玕

題王大伾侍禦別業

野扉長掩石林幽林外寒溪汩汩流老鳯無心橫碧漢髙云何意落滄洲天王側席兵戈日柱史閒居艸樹秋二十年來耽著述不知華髮爲誰憂

送吳將軍北伐

連營鼙鼔送斜曛北伐應期霍冠軍鐡馬踏殘燕塞艸金戈揮斷朔方云將材此日寧虛負邊事頻年不忍聞豪俠從來多慷慨幾人鍾鼎勒奇勛

中秋無月

不見靑娥駕紫鸞孤樽愁思坐更闌山河莽莽迷瓊樹風雨冥冥失玉盤梁苑池臺空度夜漢家宮殿不勝寒欲知何處秋光好天柱峯頭試一看

送白子鍾南遊

廣陵南去水浮天楓華蓼花秋正妍島嶼遙連三楚樹風雲低逐九江船驛亭津閣好沽酒黃橘白魚寧惜錢汗漫直須窮勝絕子長髙躅憶當年

暮秋憶馬立齋李后溪

落落商歌日幾廽世情聊把菊花杯斜陽又下嶺西去候鴈還從天北來宋玉此懷誰與會虞卿異代自同哀長安有客深知己潦倒漸非獻賦才

冬日寄酬李給事仲西【時謫天雄】

烈風吹斷野桑枝云外孤鴻北叫時雪滿山城驚歲暮冰連河海得春遲幾年謫宦身多病獨夜悲歌鬢欲絲畱滯天南憂思切夢飛靑瑣月明知

林慮北園待李子周不至

北園臺榭雨晴初坐對羣峯澹自如四野暝煙飛白鳥半池秋水落紅蕖海天月近幽棲處石樹風生浩唱餘淸夜放懷須酒伴隔林猶自聽來車

憶天壇山

目極天壇路渺茫往時髙步采瓊芳白雲壑斷笙音度紅葉林空酒气香仙客並遊心自逸野猿一見意相忘醉呼童子收詩艸月上千峯臥石牀

春日洹上過田深甫對酌

梁客才名康樂齊北來獻賦此幽棲春流回合孤村外晚照蒼茫萬栁西煙浦橫舟閒把釣花臺對酒漫分題太行一望髙無極相約登臨杖短藜

牡丹

洛下名花迥絕塵寶闌斜倚見風神香飄梁苑聚僊子色壓漢宮無美人宿露暗侵芳骨冷曉霞低照靚妝新謝家秪觧題紅藥此日狂吟醉好春

無題

楚女春心不自持月明誰唱竹枝詞瓊簮玉珥何顏色翠幕朱闌且歲時燕子樓空傷往事杜鵑花老負歸期江頭幾度風和雨轉覺湘靈瑟調悲

窓有蛛絲鏡有塵小樓岑寂坐傷神鴛鴦哺子空經眼桃李飛花不待人洛浦佳期孤皓月湘江幽怨寄靑蘋玉環舊日徒相贈腸斷歸鴻又一春

送金廣文少賁之長沙【前蜀中令】

數卷孤琴非俗計短亭細柳是王程舊從彭澤懷陶令此日長沙弔賈生夜月子規鄕國夢春江杜若楚騷情碧湘門外風雲闊華髮無勞怨不平

寄南都盧淶西司業

鐘山靈秀一龍蟠太史南遊好縱觀揚子江橫天地合石頭城壓雪濤寒談經道气空今古作賦心思入渺漫千里有懷應北向鳯臺髙倚碧雲端

答武進李宰元素惠六朝詩

故人送我六朝詩夜半燈前坐讀時淸廟朱弦彈古調玉樓瓊樹發春姿共言蘇李傳騷雅那識曹劉是路岐極望江山增感慨長風吹鴈報君知

徵夫嘆

漠北單於耽射獵雲中都護擁旌旄徵夫淚墮故鄕逺戍角聲悲寒月髙絕塞冰霜侵劍戟陰山鬼火照蓬蒿從來百戰輕生死獨倚轅門感二毛

千秋頌

平樂筵開冬月初天風吹鶴下前除山河萬古鍾元气宮殿千秋倚太虛華日髙輝龍衮上彩雲低度鳯笙余稱觴不盡詞臣意東海壺公有報書

還家

二十餘年寄鄴城歸來誰不訝狂生白頭況帶風塵色靑眼深知父老情共話江湖多故事自憐詞賦亦空名仲宣蹤迹猶無定遙指浮雲意未平

千秋頌上恆易趙殿下

殿閣祥雲繞鳯麟蟠桃特出薦佳辰詞林共仰天葩潤藝圃同瞻睿藻新招隱久虛靑玉案論交先訪白綸巾仙胎未識金銀气鶴算平分閬苑春

夏夜大雨寄懷崔駙馬懋仁

鄴王城外雨漫漫旅客驚心夏欲殘平地波濤吞道路極天雲霧失峯巒疎燈閃閃滄洲夕亂葦蕭蕭白鷺寒遙想月明吹鳯管倚樓何處望長安

寄蔡春臺兵憲兼憶王鳯洲亷憲

兩守姑蘇何太勞君今海上擁旌旄龍騰地得三春雨鯨縮天收萬里濤歲稔不憂吳稅重時平謾學楚詞髙陸機相近應同賦秋气爭雄見二毛

寄門人王少海陸石虹二子因悼商洛山同賈於鄴未幾病殂久淹旅櫬作詩諷之

叔牙義气亦空聞帝裏名交鄴下墳異土抱屙骸骨在同鄕負徳死生分逍遙燕市酣春色嗚咽洹流暗暮雲龍種徒能千里足鳯雛何用九苞文

寄錢兼山員外

一官疎懶合丘樊逺近書生多在門白璧新知徒有識靑雲舊侶半無存地通湖海三吳脈天造文章萬古源遙憶花橋春事過苔階鳥雀共寒暄

張■﹝山盧﹞山亷憲晉陽以書見招因擢南京都憲不果行賦此寄意

路出中原愜壯遊試看形勝舊皇州秣陵山抱連天起揚子波平蕩日流親友寄書通蜀舸朝廷息戰佩吳鉤鳯凰臺上仍相約共賦江南萬里秋

答朱醉石上捨見寄次來韻

同懷兩地曠交遊特向汾陰問去畱昭代應憐鸚鵡賦麗情莫訝鷫鸘裘幾經風雨人間路獨攬雲霞海上樓西隔太行書萬里杜蘅又老大江秋

寄江南李巽川許習盤二正郎兼憶張懷洲黃門

建業同官勞未休三吳有待稻花秋署郎各系江湖念計吏相闗風雨愁別意且須通白鴈老年秪合在滄洲邇來靑瑣懸何事艸疏深宵重倚樓

送孟方伯存甫之闗中

鄴下相違復見君朔方動業邇來聞兩遷薇省秦中路一望岷山塞上云客思不堪聊出祖宦遊無定幾離羣東林尙憶談禪處月滿松庭共夜分

送李明府淩秋入覲

靑雲舊侶別多時北去鳴珂是會期魏闕星辰連曉色漢廷鵷鷺肅朝儀九天春雪宮梅發萬戶晴煙禦栁垂當代掄才重臺諫晉陽賢令巨源知

送紀太守明瑞入覲兼省親

縹緲雙旌向北飛遙看喜色動庭闈闗中劍佩趨丹扆天上風雲護紫微策馬帝鄕成晝錦聽鶯客路換春衣太原父老應相望楊栁河橋立夕暉

冬夜尹明府遇夫宴集因憶何少卿治象梁憲副公濟

天寒地主見情親雉堞參云鴈塞鄰十載別懷今夜酒數莖短髮舊遊人雪庭照席輸明月凍樹垂花像早春遙憶二君尋白社方知歲暮有松筠

送趙太僕子伸入覲

流風出自趙平原曾訪叢臺舊迹存海內交遊同白首天涯風雪一淸樽幾瞻帝闕馳燕路千轉雲山到薊門春動上林聊寓目莫將邊事醉中論

申參戎汝承歸自岢嵐喜而賦贈

岢嵐昨喜捷書聞一劍能驅鐵騎羣出塞成功先气色當朝選將更風雲沙中走馬勞殘臘天外飛旌蕩夕曛共羨虯髯心且赤封侯不數漢將軍

題吳郎中溫叔山房

早辭京國風塵倦爲愛山房泉壑重移榻夜深垂萬象登臺秋迥出千峯獨蹲斑虎云邊石半隱蒼龍雪後松燈下思君見奇絕忽驚春夢戍樓鐘

謝侍郎與徳郊亭餞別

昔會燕臺今白頭東歸分袂倍離愁年華易攺誰長健世路無窮客倦遊春雪模糊荒嶺樹夕陽慘淡古邊樓此情欲寄滹沱水千折波聲尙北流

送太僕卿李鈍甫之滁州

旌旄拂曙揺行色太僕乘春別故居諫艸不存名自著筆花常結夢何如西山雪月催成賦南國風雲待下車芳杜靑時定相憶赤湖橋上寄雙魚

馮大參汝言出餞臨汾驛畱別

歸鴻不失洞庭羣樽酒天涯此別君殘歲冰霜仍道路早春書劍又河汾驛亭駐馬淹行色官栁啼鴉送落曛二十年來頻聚散那堪白首嘆浮雲

淸明遊西園有感

客轉汾陽時禁煙太行雲渺故鄕天齊中一弟悲西壠鄴下諸兒走北阡桃李未花春气晚河山獨賦老懷偏重來秪恐芳菲盡啼殺黃鸝空自憐

送張大參汝任之浙中

汾陽贈別走詩筒帆度春流五兩風國計更堪徵伐後人心多在去畱中江分吳越靑天合地豁東南滄海通鴈宕飛泉舊遊處重看片雨下晴空【曾守河南被謫浙東】

中秋夜集周時隆表兄宅有感

天涯對月幾團圞烏鵲翻枝棲未安兄弟共須今夕醉妻孥猶是異鄕看光流浩蕩千家白影落蒼茫二水寒仙桂花開秋正好不知人世有悲歡

登岱

絕頂登攀海日明下看蟻蛭隠孤城玉童不見雲霞渺丹侶相從杖屨輕漢石塵迷千古字秦松風起半天聲欲探靈異來遲暮自覺人間負此生

過楊子畏別業登樓同田深甫醉賦

遙望河流一縷微慿虛俯見亂鴉飛雲流檻外生寒色霞落樽中駐晚暉共賦髙秋能不倦登樓後約恐長違仲宣老去隨萍梗湖海茫茫幾夢歸

夜集梁武選公濟園亭同何稽勲治象得秋字

問予東去欲何求日觀峯髙獨勝遊離合此生能幾醉嘯歌今夕故相畱庭前松桂偏宜月笛裏闗山別是秋他日鳴珂還有意停雲時傍鳯城頭

同何治象梁公濟登會仙山

野菊迎霜猶自開漫乘幽興一追陪談玄更欲尋瑤艸舉白聊須坐石苔落日半山松掩映閒雲滿地鶴徘徊仙人去後余風景知有千年我輩來

春日懷馮汝言

岸幘行吟向落暉西原聊自采芳菲白駒轉眼浮生老黃鳥驚心舊侶違揚子風濤南望逺秣陵春信北來稀還思並馬漁陽路回首孤云塞上飛

送汪谷受之京

幾度秋花君未歸風塵無倦鬢絲稀鄴城日久頻彈劍燕地寒多早授衣兵甲愁中生事薄江湖夢裏舊交違逢人自說黃山勝卻憶松蘿靜掩扉

暮秋酬王元美見寄

仙郎久別聽徵鴻兩地登髙悵望同河嶽愁雲連趙北海天佳气滿吳中老來避世家難定亂後悲秋賦轉工籬畔黃花應自惜一枝畱取傲霜風

夜集陸道函官舍同丁子學張肖甫漫賦

烏鵲翻飛月滿城可堪漂泊旅魂驚三秋共賦嗟吾老四海論心見友生天轉明河分夜色風摧落木亂寒聲醉來擊築髙臺上燕趙悲歌自古情

暮秋郊行偶述

太行迢遞起蒼煙淒斷鳴鴻倚杖前南阻黃巾愁落日東遊皂帽感當年山城秋老行邊樹河甸寒生戰後天獨有王孫多俠气千金駿馬獵荒田

除夕同顧聖甫宿漳河旅捨

故人同宿濁漳濆冰底春聲近可聞世事短長雙鬢攺歲華新舊一宵分當庭古樹明殘雪何處淸鐘落斷雲龍劍從來有離合燈前把看七星文

寄懷盧司業浚卿轉畱都通政

旅鴈孤飛驚物候詞人相憶采蘭苕夢回金馬南云斷愁傍銀臺北斗遙秋色幾看鍾阜樹寒聲還聽大江潮風騷六代誰爲主潘陸冥冥不可招

夜酌吳明卿宅遲王元美不至得天字

君成楚賦已多傳嗟我風騷鬢颯然不厭疎狂同此夜還令意气感他年明河倒掛長安樹新月低揺太液天虛左遲畱待王子猶疑興盡剡溪船

送蹇武選子修使秦中便道還巴郡

都亭離宴對斜暉萬里星軺歲暮歸蜀嶺雲低迎晝錦巴江艸緑換春衣天連上國書難達山斷中原夢不違南北嚴兵當此日豈容常掩故園扉

送張給事仲安擢蜀中參政

暫停軒蓋離人醉忽聽河橋去馬嘶悵望那堪春艸徧勞歌不盡夕陽低天開鳥道三秦外地入蠶叢萬嶺西抗疏只今憂轉切幾廽淸夢到金閨

送蕭行人汝和還京兼答丘給事懋實見寄

栁花飛盡使車還肯向王程有醉顏海嶠春云徵戰裏河梁晚照別離間舊交靑瑣毎同賦老愧滄洲長自閒夢寐相逢論諫艸不知身世隔闗山

送郭山人次甫遊秦中

馬上吳歌壯爾行度闗非是棄繻生黃金剩買新丰醉紅樹遙含故國情地出三峯雄陜服天分八水雜秦聲霸陵縱目多秋興日夕鵰飛蔓艸平

北望有感寄梁公濟陳憲卿張子畏萬言卿四職方

直北雲霄幾度看燕京不異漢長安邊闗飛檄黃塵慘吳越連兵白日寒畫策應知司馬重掄才轉見職方難古來久將功名定好向彤廷議築壇

送陳參政汝忠還任太原

鄴城春酒共躋攀芳艸相違一愴顏北極雲開燕道路中原天劃晉河山宦情獨感星霜下國計長憂戰伐間後夜月明千里夢隨君西度馬陵闗

吳給事明卿謫江西詩以寄之

瑣闈當日起才名忽訝春風萬里行河北書傳楊子路天南帆落豫章城騷人弔古非湘怨遷客悲秋自楚聲帝裏舊遊今散盡浮雲回首獨含情

中秋夜衛河泛舟同王元美顧聖少醉賦

王郎乘舸下重灘相送淸樽一盡歡客路艱虞知己在老年離合定期難月光初上孤帆落秋气平分萬木寒後夜登樓嘆圓缺回瞻北斗是長安

四溟集卷五

●欽定四庫全書

四溟集卷六

﹝明﹞謝榛撰

○七言律詩

送田戶曹子仁督餉秦中

幾年郎署見多籌西度函闗得壯遊旗影極天開驛路劍光終夜照邊樓吳江百戰蒼生淚秦地長徵白髮愁共道轉輸非舊日帝京遙望朔云秋

送聖甫之巴東兼訊唐兵憲

淩霜走馬心獨雄囊底不嗟金錯空故事還應問楚老狂歌聊復隨巴童黃牛峽出曉帆外白帝城開春樹中憲府聽君一說劍當樽寒色來天風

寄石太守君采

驅馳國計久知難出守多勞感歲殘淮海一州寧臥治東南千舸正愁看石頭路斷雲何慘瓜步兵來水更寒赤子歸心龔遂事遙聞漁唱起江幹

送張僉憲子用赴滇南兼訊李司封隆仲

旌旄飛去拂蠻煙萬里緘書不易傳對月幾臨滇水上悲秋非復楚江邊地偏今古無多雪春滿西南欲盡天遷客相逢莫辭醉異鄕梅栁嘆華年

汪子廷見過贈別

疎才實愧建安人茅屋頻過見爾眞甘向淸朝藏玉璞自知幽事在綸巾酒杯動落闗山月詩篋能收海嶽春老病送君成一笑相看誰是葛天民

方戶曹兆行來自淮上夜話以贈

詞客爲郎淮上游楚城黃葉早驚秋戰云不辧千帆色徵馬偏生兩鬢愁澤國波濤平逺樹海天風雨暗層樓卽今兵觧聊堪醉飛挽南來擁帝州

送盧次楩赴畱都謁陸儀部與繩

有客淸狂倒角巾江湖未老報恩身夕陽滿地還驅馬秋水連天幾問津家在中原聞白鴈賦成南浦對靑蘋仙郎共醉金陵酒不羨風流六代人

送武稚川使太和山

使星淸曉發徵鞍不憚冰霜行路難三楚勝遊當歲暮萬山深入正春寒中天气動靑霞館北斗光揺紫極壇祝罷還應覓瑤艸歸來好獻主人看

初春酬龔憲副性之見寄

昨報襄陽使者過歸鴻雪後度闗河遙知遊宦驚時序不惜緘書到薜蘿日出漢江春气逺云連楚樹曉陰多峴山誰與同臨眺羊佑碑前一浩歌

夏夜同李太守應干盧山人次楩醉登郡閣賦得秋字

共坐前除松色幽月臨虛閣澹初秋涼風自可山人意淸夜堪從地主遊身後聲名吾且醉興來疎放老何求盧敖況是非凡侶天外閒雲任去畱

九日寄魏順甫兼憶社中諸友

寂寞襟期對菊叢思君幾聽北來鴻暮云遙度燕臺上秋色偏歸楚賦中兵罷龍荒余殺气笳鳴狐塞更悲風羣才無那成修阻此日登髙悵不同

寄懷靳太守子魯

送君絲管急淸商曾向都亭醉夕陽聚散幾年知鬢攺聲名千里見才長淮西未得歸鴻鴈潁上猶思集鳯凰獨倚郡樓兵檄過亂雲寒色滿濠梁

姜宗孝應辟過鄴賦此用贈

當年雪月醉宵分十度梅花始見君巴蜀勝遊偏有賦東南多事豈堪聞江濤夕蕩金陵月山气寒生劍閣云此去乘秋應上疏三吳好練水犀軍

送馬徳甫罷官歸遼陽

天涯宦迹有浮沈薏苡誰知馬援心東去田園成老計西來風物起孤吟闗城路斷秦云渺海甸秋生遼水深莫向鄰翁談世事從教白首臥丹岑

寄白羊口裴萬戶兼訊陳兵憲

射獵遙知部伍閒少年聊復破愁顏奇功自出論兵外俠气人看躍馬間日暮皂鵰盤朔漠天寒蒼兕吼西山祭遵戰守無虛策擬待明光奏捷還

寄汪憲副伯陽

朔風吹鴈度幽州淒斷胡笳夜不休世事轉難仍獨立才名久著亦多憂移官北塞論功日返斾中林抱病秋定采黃花懷舊侶海天霜月一登樓

寄範方伯堯卿

別後星霜逺寄聲滇南何意念狂生千山不隔三秋夢片月髙懸萬里情江海戰餘仍走檄漁樵業廢半知兵秣陵形勝勞長望自古艱虞好著名

重九董戶部子才過鄴餞別北園賦得中字

上客論交樽酒空髙臺送別劍歌雄半天白鴈登臨外九日黃花聚散中艸樹西看淒晚照闗山北去急秋風靑雲各重功名念動說匡時有異同

送李別駕宗器北上

一樽聊醉濁河濵衰老同懷復幾人趙瑟離聲逢雨雪郢歌髙興得陽春嚴程目送雙旌渺戰馬心懸萬戶貧丹鳯城髙天咫尺壯心時拂寶刀塵

讀侯二谷詩集

詞人來自永嘉東逸气千篇浩不窮閉戶越吟知思苦登臺楚賦見才雄崖懸古木奇爭出磵落秋云澹自同庾信卽今誰並駕老夫長嘆倚天風

洛城夜雨柬趙太守徳聰

建業當年驄馬遊島夷無定萬家愁心懸吳越嚴兵日身隔江淮抗疏秋耕稼可曽懷上谷艱難毎自念中州嵩云昨夜來新雨四野蒼茫倚郡樓

遊嵩髙山同莫子明

相約登攀興欲飛山風吹我薜蘿衣碑存漢代莓苔古地接周京气色微二室仙蹤云共渺三花靈種月交輝夜深談罷長生訣笙鶴猶疑天外歸

張丈宅飲至深夜因赴乃叔徳徵之招言別

阿咸畱客此同歡阮籍相招待夜闌城柝亂聲連巷動天河倒影傍人寒張燈歌舞虛賓席隔院風騷有鶡冠莫訝到遲須劇飲明朝分手會期難

送範堯卿北渡黃河因東乃侄子宣

雲帆飛度大河流應念蕭條王粲樓近榻蛩螿孤永夜隔河風雨共淸秋疎才人訝成多病厚祿天教系逺憂南北於今厭戎馬寧容小阮竹林遊

贈錢明府舜臣

潘令悲歌秋雨天遙聞戰伐聚江船才淹百里靑雲後憂重三吳白髮先劍拂積塵星自動琴鳴流水月孤懸回看北極長安道祖逖於今幾著鞭

秋集杜子奇園亭顧聖少同賦

辭官髙臥故園秋亭榭常招枚馬儔老去襟期聊共賦醉來風物轉相畱霜花簇簇明三徑煙樹蒼蒼暗一丘莫向梁園重懷古歌鐘淒斷使人愁

送羅侍禦還巴東

遙聞柱史易投簮寒夜相逢動蜀吟萬里田園歸後計兩都烽火病中心棹經巫峽云根險家在巴江楓樹深謾說艸玄長閉戶千山春色壯登臨

吳子喬有弟從方士數年不歸因訪於梁宋間賦此以贈

北來尋弟意何長梁沼孤鴻又夕陽消息難眞悲道路飄零未定感星霜獨吟靈運三春艸誰見初平萬石羊早晚相逢話丹訣洞庭回首樹蒼蒼

季夏有感

南風太狂吹樹柯愁催旅鬢鏡中皤炎天不雨徵求急朔塞先秋戰伐多桑柘幾家存舊業煙霞何處有髙歌少年應募千金賞昨日腰弓飛騎過

寄王蘇州

闔閭城外幾烽煙非復淮陽臥閣年坐嘯江山奇策定仰看星斗壯心懸石頭云逐東徵馬揚子波回北餉船亂後不堪吳稅重行春海上問荒田

閒居張伊嗣見過

鄴都形勝帶衡漳風土相依卽故鄕閒到白頭眞是拙醉逢靑眼不知狂城云無色日將暮籬菊多花天有霜世故莫談心自逺隨君好去臥沙莊

送吳汝秀考績之京

車馬翩翩向北行郡齋馴鳥送離聲一官曾化秦風俗多事還憂漢甲兵上國浮雲秋黯澹西山爽气夕分明天王況復垂衣日禮樂從今問魯生

夜過蘊公房訪鄒子序因憶乃舅吳子喬時寓大梁

禪窓論舊思何窮雲月微明澹逺空客裏無眠驚落木老來多難感飛蓬兵連滄海書猶滯人隔黃河夢幾通逸气看君眞似舅可憐吳調各秋風

友人李元博杜約夫徐子靜陳石卿相繼淪沒悲感賦此

藥裹當窓歲月過其如老病哭人多徐陳已矣但衰艸李杜茫然空逝波荒野暮煙迷悵望孤城秋气動悲歌文章不共浮雲盡異日相傳竟幾何

送翟逸人之京兼寄張太史叔大

別來幾夢漢江漧瘦馬長驅道路難行李三秋云共逺飄蓬千里歲將殘黃金舊使燕臺重白雪今知楚調寒獨有髙情張學士故人北去好相看

曉起

老去翻多惜子孫朝來且復問雞豚杖藜何處堪頻往詩艸經年秪半存白髮懶梳書在手靑苔不掃客過門閒雲肯爲山人住好對西窓濁酒樽

送張憲副一眞赴鴈門

命駕南來懷落落揚旌北去路漫漫九秋紅葉行邊賦三晉靑山戰後看狐塞風連笳皷動鴈門霜擁甲兵寒應知父老多惆悵河內於今借冦難

對酒示五子

冰雪頻驚歲序過向平心事獨蹉跎貧欺老子疎狂在懶到兒曹感嘆多鴻鴈暮依沙岸艸鳯凰時下玉山禾且傾陶令杯中物月白空庭一放歌

風雪過葉云羽

風雪連朝城市閒敝衣行子獨愁顏亂聲獵獵揺千樹寒色茫茫失萬山事激眼前心自定名垂身後老相闗尋君夜話聊杯酒不是王猷空棹還

元日武安野望有感

短褐衝寒一杖隨孤城雪後漫遊時愁經殘獵風何凜老得新年春卻遲天外紫山晴自出谷中黃鳥暗相期今朝栢酒人多醉竚立斜陽獨賦詩

夜酌蘇子川舟中話別因憶乃弟子衝子長子新時寓都門

黃昏騎馬到河濆秉燭船窓此對君星斗無光天暗轉琴樽有興夜平分幽人暫別山中侶獨鴈還尋薊北羣明發輕帆時極目不知遙隔幾重云

送曹太史一呈歸金壇

雙闕歸心春艸後三吳回首夕陽西石頭樹隱揺鯨浪京口帆飛轉鶴溪天許碧山聊著述地鄰丹洞幾攀躋茅君有約秋將暮月白楓林路不迷

秋日過方晦叔書院

蟬咽髙枝秋滿城當軒松桂助幽情地開淸沼月相映石作孤峯云自生醉後轉多憂國思病來偏得著書名詎慿狗監吹噓力獻賦於今陋馬卿

鄭侍禦元壽見過時謫深州

世事相論感慨深坐來庭樹動蕭森才堪經濟酬明主官到艱虞是好音白簡尙馳雙闕夢黃雲遙系九邊心京畿父老望驄馬莫爲交遊戀故林

暮秋夜登樓望西河有感

步屧河橋訪舊遊野情物色自遲畱風林蕭颯喧淸夜雲月迷茫失素秋元亮老看荒徑菊仲宣今倚故鄕樓吾生浪迹何時定獨對滄波愧白鷗

寄贈呂預所少冡宰

憶昔詞臣都下逢幾看秋色老芙蓉南歸讀禮蒼梧月北轉鳴珂紫禁鐘千里驚時聞旅鴈百年匡世見人龍薦賢每助山公啟不使浮雲蔽九重

寄贈謝太東少司空

巴山倒壓洞庭波形勝相鄰賦幾何金闕風雲當代迥瑣闈章疏濟時多天垂南國分三楚地入中原會九河遙憶司空壯襟抱千年王气郁嵳峩

寄仇近漳別駕

廣平發軔抵皇州燕趙風光總勝逰宿露尙滋官栁色晴雲逺蕩禦河流鶴通仙气能中飬龍抱天機不外求況有憐才京兆尹西山相對賦髙秋

寄懷馬蘭谷中翰

畱意仙丹了大還鏡中豈鑷鬢毛斑絲綸每出能天語殿陛長趨近帝顏淩曉霜威髙北塞滿空秋气壓西山坐看飛檄應多感誰爲橫戈虎豹闗

寄鎭性禪師

艸庭馴鴿傍誰飛雲鎖山房何日歸帝裏寧教淹錫杖京塵猶恐上緇衣路通三晉音書杳雨隔諸天鐘磬微卻憶少林風雪夜一燈相對話禪機

寄贈方金湖中丞

今王神武重邊功鎭靜遙看節鉞雄薊北霜連兵气外幕南春在政聲中天分兩地書難達路隔千山夢易通更憶楚才心獨壯何須揺落賦秋風

寄懷劉念庵兵憲時執所紀梧崗二太守

羣才相識北遊時上苑千花春雨垂帝裏榮名同晝錦【皆都下人】宦途愁鬢各秋絲歸休日逺桑麻計登眺云深猿鶴期月下飛觴聊遣興倚樓誰復嘆盈虧

寄李近臺侍禦時督學北京

鰲頭磯下徵帆發【臨淸觀音嘴亦名鰲頭磯】魚腹書傳逝水沈摛賦三秋堪寄興定交千里見知音廟廊自合經綸逺冠冕誰當雨露深上應文昌燕趙地朝端抗疏幾年心

寄王龍坡員外兼呈乃弟西堂少卿

憶昔論交梁苑秋晉陽春雪慰淹畱白衣閱世吾多感黒發爲郎爾壯遊閶闔南開今漢闕河山北控古燕州遙知伯仲相逢處爲說窮途阮籍愁

寄黃質山徵君

古來詞客自悲秋江上斜陽正倚樓南望戰云迷越徼北移王气繞燕州幾家避亂偏多苦諸將成功各自謀今日黃生須獻賦千金寧復買吳鉤

寄上徳平王南岑

別意相牽雨夢遙白蓮社冷復誰招病餘較懶心猶壯詩裏多窮气不驕秋艸放鷹隨僕從夕陽駐馬問漁樵何時共賞龍山勝醉聽松風響洞簫

秋雨連綿南望洛陽因寄吳大理溫中丞謝給事劉兵憲呂太守詞丈

白首飄蓬來自西舊交南望感云泥周南文物猶逢漢鄴下詞人久別齊河漲蛟龍秋怒轉雨昏烏鵲夜愁棲嵩峯暗落三花樹空約登攀去路迷

寄懷王郡丞叔純

暫閒官署得煙霞相對論心坐日斜鄴下佩刀應自壯齊中彈劍更何嗟老飡古澗靑松子君愛秋塘白藕花王謝風流今北轉髙堂燕子是誰家

送潘左史和甫歸吳門

瓊筵祖餞惜君才別後吳吟日幾回坐看靑山帆外轉更憐黃菊客邊開長江日動黿鼉窟舊國霜飛麋鹿臺歸去逢人說帝子盛名卻自險中來

寄贈李中丞子玉

節鉞經年頌未能路人爭說李中丞賢才幾訪吳枚乘世事相論魏信陵愁見黃河秋盡雨坐憐赤子夜深燈帝京尙憶逢狂客驄馬翩翩興每乘

寄梁方伯幹吉

相別京華歲月遙雙林枉駕識仙標來年投刺何疎懶抱病參禪正寂寥河北劍霜嗟暮景晉陽燈火憶春宵壯心莫道非王粲幾欲從軍看射鵰

渡黃河有感

晚渡黃河正素秋倚篷聊爾問陽侯源從西極昆侖出勢蕩中原瀚海收俯仰心神齊得喪往來身世共沈浮試看九曲風濤惡博望焉能見斗牛

陳主簿招飲署中因談宛陵之勝醉筆賦此

官署相招慰旅情東南形勝說宣城敬亭恍接三吳勢宛水猶馳六代聲憶昔詩流嗟我老隔江風景逼人淸至今誰繼玄暉後莫笑狂夫負此生

謁漢光武原陵

龍飛白水兆中興天定滹沱十月冰半夜客星思漢室千年王气感原陵山靈松檟殊相護地勝樵蘇詎敢登試讀班彪王命論嵩峯依舊郁峻嶒

丁明府陳主簿同謁原陵晚酌道院有感

漢陵謁罷命車行聊憇丹房待賦成緑酒黃花衰老興浮雲落日古今情狂夫欲駕蓬山鶴道士能吹緱嶺笙憶昔豪華總消歇北邙松栢起悲聲

重九前一日謝黃門仲川同酌溫中丞純甫宅賦得風字

開樽預賞菊花叢正色全歸藻思中旅次孤懷逢勝事人間百感對秋風水沖伊闕云根響山抱周京地勢雄明日登髙誰共醉更將吳調命歌童

聞漢中兵憲王斯進討賊有功賦此寄贈

星子山頭殺气生可憐蜀盜廢春耕皇天何意干戈擾人日多寒軍旅行檄出漢中鴉作陣角吹嶺上馬嘶聲誰知緩急兵家術八月鐃歌返斾旌

溫純甫宅同諸詞丈夜集得池字

爲賡白雪郢中詞坐久寒生風露時萬菊繞筵秋不老幾人耽酒月偏遲懷同曠逸山云度道在行藏野鶴知應惜衰年薦仙味西來碧藕自瑤池

卽席次劉子禮登髙韻

西風吹鴈下河洲坐感頹年聚舊遊撫景獨慚今日賦遣懷何異故鄕樓塵中浪迹陪髙宴籬下黃花笑白頭京洛層城試登覽疎云慘澹數峯秋

寄懷西谷主人【隱耕園在鄴城北】

上黨歸來獨憶君野亭幽事每宵分荷池燭影遊魚蕩花院棊聲宿鳥聞漳水逺通千里脈洛城髙壓萬山云於今南北殊修阻回首長吟又落曛

寄謝子厚

思君逸興感衰殘幾欲登臨學謝安倚杖靑山愁裏賦當樽黃菊病餘看淸輝自可藏珠玉文彩誰應惜孔鸞皎月一天人兩地茫茫秋色不勝寒

嵩嶽天中閣同鮑洛陽鄧登封二君對雨

六十危峯佳气連共來山閣羽觴傳興髙自不妨秋雨目極何當散暝煙問法少林輕外物探奇嵩嶽到中天二君並著王喬舄才思非凢骨已仙

過周節推尙占因談嵩嶽之勝

伊洛尋眞竟不逢歸來對爾說仙蹤兩遊洞壑情何劇【戊午歲初遊嵩嶽】獨眺煙嵐翠幾重庭樹月招緱嶺鶴郡齋風落少林鐘寧言何遜觀梅興夢到三花天外峯

洛下會王少會朝望

銅臺舊識嘆離暌伊洛棠陰眾念齊世故無端逢客話宦情何事欲巖棲天將楚雨催帆驟風蕩秦云逐馬低八載一遷春自感從教黃鳥向人啼

贈呂都督伯仁

禦冦論功憶昔年又從揚子駕樓船塞門列陣山云合幕府聽笳海月懸仗劍獨臨龍虎地登臺長嘯鳯凰天於今未老歸詩社祗遣兒曹辦酒錢

劉太守以徳之大梁予將赴潞安賦此言別

西署爲郎已著名分符歲暮此專城肯孤上黨緘書意爲寄南州下榻情長路風威嘶五馬大河日影曳雙旌梁園公子如相問著述應憐老未成

季冬法祥寺吳大理張總督溫中丞謝黃門劉兵憲荀員外昌都督呂池州方東昌諸詞丈餞別有賦

香山遙望白雲屯九老行藏未定論爲客自知生事懶感時誰更壯心存河橋寒色分千里野寺斜陽共一樽黃鳥鳴春向何處美人相憶采芳蓀

楊郡丞伯寅張別駕威仲寺中餞別周節推尙占之大梁未旋悵然賦此

雙林行色夕陽催幾日相逢祖席開周漢兩朝題不盡河嵩獨覽倦方回塵中老計嗟浮梗笛裏春聲怨落梅更念法曹徵斾逺莵園何事未歸來

劉節推行可尙寶仕可出餞郭外賦此志別

杯酒蒼忙彊自吟江淹能賦別時心緑波春艸魂猶斷白首寒天感益深布澤二龍周海宇棲閒孤鶴老山林誰知多病仍飄泊雨雪愁人幾暮陰

贈別武克仁

八十神全步履輕自嗟七十負平生紫芝采得間中事白鶴飛來靜裏聲多少光陰仍浪迹古今著述總浮名問君可授延年術九轉丹砂未易成

送客遊洞庭湖

相逢楚客問巴州此去揚帆湖上游天漢長連洞庭水雲霞半入嶽陽樓低空白鴈投寒渚隔浦丹楓照暮秋莫向湘君聽鼓瑟黃陵月冷不勝愁

喜黃實甫至畱酌

自別梁園歲幾䢐故人消息斷江湖相逢白鬢知多少一醉黃金問有無地接邊闗秋气早樹翻烏鵲月明孤向來離合殊難定猶向天涯說壯圖

立秋先一夜同吳峻伯孫文揆徐汝思李於鱗王元美五比部登城得秋字

幾年詞客鳯城遊薊北河山共倚樓淸夜桂樽聊對月明朝蓬鬢又驚秋風飄玉笛淒初斷天轉銀河倒欲流遙憶故園砧杵動梧桐一葉起人愁

送龔侍禦性之赴南都

萬里天風吹鐡冠三吳秋水正漫漫匣中星動劍光白帆外霜飛江色寒鴻鴈早傳瓜步信芙蓉還傍石城看南都賦就應相憶明月孤樽坐夜闌

爲盧柟賦呈內臺比部大理諸公

黎陽河水咽寒聲詞客淒涼气未平白首才傳鸚鵡賦靑天遙望鳯凰城夏臺久待秋云破春雨還看枯艸生獨有酈炎同此恨憐才復見古人情

夜集吳比部鳴仲宅賦得秋月

庭艸驚秋白露垂冰輪漸覺度河遲光臨鳯闕淸鐘斷寒入龍庭畫角悲天際幾看鴻鴈影山中又老桂花枝共知庾亮南樓夜曾爲勲名感鬢絲

登遵化閣

淩虛樓閣郁崔嵬四望靑山宿霧開日上海闗邊色盡天連沙漠鴈聲來仲宣賦就千年事張載銘成一代才懷古不堪空佇立秋風吹鬢放歌回

登五峯山有感

樹杪躋攀石磴懸手扶藜杖出風煙東分遼海千重嶺北盡沙場萬里天秋艸徵夫烽堠外夕陽歸鳥戍樓邊時看白骨成悲感爲憶嫖姚戰伐年

夾山寺

黎河路轉入煙霞爲訪連峯衲子家萬古山靈開白馬三秋石窟閉靑蛇【山有大靑小靑二蛇】曇云不作空中雨祇樹還生象外花欲共虛堂畱此夜燈前仍復演三車

夜同劉都閫諸君登薊州城樓

新月低空照素秋將軍乘暇共登樓談兵醉後誰能事舞劍燈前此壯遊孤角風從燕塞起千山云傍薊城流應知北伐收功日復見當年博陸侯【霍光封博陸卽此處】

酌沈太守汝石宅值雨

孤城有客駐徵鞍下榻今宵重鶡冠疊嶂煙雲當戶暝老槐風雨逼人寒開樽最喜天涯合爲郡偏憂塞上難自信隱侯籌策定肯教雙鬢嘆凋殘

八月十六日予歸自漁陽值北兵犯京時周一之在安州作此懷之

易水東流朔鴈飛孤城阻絕幾斜暉共憂鐵馬書難達應訝漁陽人未歸大野暝煙沈漢壘亂山秋雨滯戎衣卽今世事堪杯酒與爾江南訪釣磯

暮秋柬沈參軍禹文

參軍逸气佩吳鉤烽火驚心又暮秋亂後登臨仍有賦望中風景獨深愁邊隅樹色空軍壘東北笳聲斷戍樓應惜中原多猛士幾人相見話封侯

送欒進士孔原使宣大

燕甸蒼茫乘曉發漢旌縹緲隔河看居庸北去天霜下碣石東臨海日寒八月邊聲驅戰馬孤城秋色老材官慿君一問雲中將此日方知報國難

送張戶曹茂參募兵眞定諸郡

人辭京國黃塵外霜落滹沱白鴈前驛騎先飛秋艸路使旌髙捲夕陽天欲招遊俠傾三輔擬見驅馳靜九邊班固爲郎寧久滯還期北去勒燕然

送計庫部允卿募兵山東

京甸秋髙羽檄馳可憐萬姓半瘡痍當朝遣使憂方切募士防邊計未遲山气作寒侵道路海風吹雪上旌旗齊中還訪穰苴軰推轂論功正此時

送萬少參茂卿還任山東

亂後相逢復幾朝使君行色動河橋宦情千里淸樽盡國計頻年白髮饒驛道書通秋塞鴈海門帆度夕陽潮魯連意气須今日此去齊城可更招

秋夜有感

涼宵力疾步莓苔欲賦髙秋愧楚才白髮祗緣人事老黃花偏傍客愁開樽前獨坐星河轉燈下悲歌風雨來還憶重陽離亂後故園惆悵一登臺

夜集應員外瑞伯宅聞吳山人子充談匡廬之勝得山字

吳楚遨遊鬢已斑對人猶自說廬山九江形勝來樽外五老雲霞生座間古洞月明今夜夢滿天秋色幾時攀何如早結東林社瀑布聲中任往還

送朱參政之豫章

落落才名三十年宦途華發轉堪憐獨辭上國星隨馬四渡西江月滿船湘鴈晚低彭蠡澤楚云春澹豫章天定知丰劍歸君後遙望長安北斗邊

送毛明府伯祥之羊城

君今初捧郎官檄此去羊城道路賒海上有云連蜃气嶺南無雪到梅花行春策馬靑山近退食鳴琴白日斜回首風塵迷北望幾逢燕使問京華

寒夜寄秦給事順甫

歲華冉冉頻彈鋏秋色冥冥獨倚闌倦客吟成山月墮徵鴻過盡海天寒燕闗寄迹還東下烽戍驚心幾北看聞道故園靑瑣客憂時雙鬢坐凋殘

送趙汝中歸垣曲

天涯作客空成賦歲杪還家未拜官到日音書仍北寄別時風物重西看云迷燕趙千山暮雪滿闗河一騎寒樽酒相期春艸緑好聽鴻鴈度長安

範子宣見過

世情滿眼殊未定之子相逢可共論自是勝遊疎客計非闗浪迹久都門雪中坐索梅花賦月下還開竹葉樽更約揚帆下春水三江南去訪桃源

送王理卿歸平原

春來三日君卽歸長安陌上車塵飛滄洲有約自知晚白鴈多情相見稀千里還應嘆萍梗一樽誰更采芳菲平原舊侶論心處肯向天邊望少微

程侍禦信夫至因話闗中之勝

爲問三秦驄馬使獨探形勝故遲回云扶華嶽中天起地轉黃河西極來秋艸空迷長樂苑夕陽猶傍集靈臺漢家千載論封禪應惜文園作賦才

冬夜同宣允則集徐進士子與宅

城上烏啼春雪余滿庭寒色月來初病當歲晚心方切老向天涯計轉疎湖海相知今夜酒風塵一別幾年書可堪京國多烽火王粲誰憐未定居

雪夜集吳進士明可宅候李給事元樹吳進士子修不至得樓字

黃雲黯澹低神州風雪晚來殊未休春色連天變老樹寒光奪月明髙樓初成謝賦此時興還聽郢歌中夜畱二妙不來更秉燭笛聲淒斷梅花愁

除夕吳子充周一之文徳承李時明方信之王希舜集旅寓有感

一年憂喜今宵過兩鬢風霜明日新書劍自憐多病客江湖同是放歌人宮中燭映西山雪笛裏梅傳上國春他日聽鶯懷舊侶不知誰共醉芳晨

人日過吳郎中峻伯第時將使豫章得西字

餘寒薄暮重淒淒城上靑山望欲迷人日正逢燕雪後使星遙動楚天西寧辭取醉畱官舍更約尋春過禦堤何限栁條縈別思江城南去亂鶯啼

初春夜同沈子文梁公實薛思素進士宗子相比部賦得聲字

雪盡長風吹禁城梅花零落此時情闗河月暗迷鴻影宮殿春寒澀漏聲亂後騷人同百感年來壯士苦長徵樽前莫話邊庭事彈劍悲歌气未平

送沈郎中宗周出守順慶

明星當戶動徵鞍此去春光道路看巴子地形天外轉嘉陵江色郡中寒三秋戰伐掄才急四海誅求出牧難沈約未須裁八詠倚樓時復望長安

春夜張憲副叔載宅餞別趙憲使子後赴大梁得遊字

春宵殘月轉西樓醉聽琴聲別鶴愁宦迹更堪燕市別才名不負兔園遊中原赤子心仍切北塞黃雲戰未休華發應嗟勛業晚行看擊楫大河流

送劉水部致卿出守嘉興

孤館別懷聊對酒雙旌行色復催人馬嘶燕甸才芳艸帆到江城已暮春作賦水曹非往日垂衣天子念徵塵三吳雕獘多憂思不待秋風白髮新

送林比部章之使南海

迢逓炎方數驛亭更憐天外九疑靑織綃欲看鮫人室鼓瑟還逢帝子靈雨過羊城春浩浩云連鯨海夕冥冥看君飛棹乘流去多少南冠問使星

送陸比部汝成使閩中

醉攀楊栁禁城東別後芳樽不可同日暮亂雲迷逺道天涯孤劍倚飛蓬任公臺瞰江流近大姥峯連海色空虞帝好生當此日遙知閩徼待春風

送經大理叔和使山東

使車乘曉出都門東去闗河春色繁艸徧王程馳白日花深官舍閉黃昏燈前獨檢於公傳海上還分孝婦寃應待髙秋登日觀滿山松桂一開樽

送莫憲副子良督學貴洲

芳艸都亭盡酒巵別來春夜重相思我憐華月孤舟逺人訝文星萬里遲巴國地連諸葛寨湘江云度伏波祠江山自此增顏色漫向髙秋獨賦詩

春日潞河舟中餞別莫子良吳峻伯徐汝思袁履善賦得樽字

自憐多病畱京國復送羣才下薊門帆外夕陽催去鳥水邊春艸對離樽交遊漸老天涯夢湖海難期醉後論不待江淹詞賦就才臨南浦自消魂

春日同李於鱗賈守準劉子成比部遊南園得杯字

花到淸明滿樹開三春幽興此池臺風光何必論金穀世事聊須醉玉杯一望靑山云縹緲數聲黃鳥客徘徊諸君有意看紅藥乘暇還應結駟來

靑龍橋上有感

落落狂歌一阮公旗亭把酒送歸鴻湖光不定春風裏山气偏多夕照中滿眼鶯花雙鬢攺百年愁思幾人同邊庭李牧空遺迹此日誰論定逺功

送馮職方晉敍拜陵廟

明光初下早鶯啼野色晴開緑艸齊曉樹度旌燕徼北春云逐馬漢陵西山靈暫駐還堪賦天險遙看未易躋仗策須君淸玉塞壯圖何日報金閨

春日卽事

和戎共擬靜邊聲抗疏誰當悉敵情燕地去秋曾幾戰漢家今日更多兵春城雨後寒逾重曙角風前怨未平直北煙塵時極目烏鳶飛入亞夫營

信夫宅

白首狂歌幾故知薊門風物正歸遲偶來一醉同今夕老去相看異往時上國久虛鴻鴈信東山還結薜蘿期因思絕代劉伶頌莫遣髙秋宋玉悲

夏夜鄒參政君哲宅同王客部道原得筵字

虛堂入夜敞髙筵爲寫幽懷向酒邊漢闕晴雲低抱樹海門涼月半浮天閭閻久頌中興日稅斂還逢北伐年丙魏匡時期不忝老夫長嘯五湖煙

夏日鄭園陪餞皇甫子循別駕同沈禹文參軍元仰之給事王元美比部沈子文劉朝宗進士賦此

夏日園林積雨晴美人聊此駐行旌歌吟滿座皆吳調老病當筵自魯生花院涼風醒客思栁塘斜日亂蟬聲來朝策馬炎風裏回首都門系逺情

送禦醫顧世安辭官歸上海

中歲辭官向薜蘿西風回首問兵戈鴈飛海徼寒云斷帆落江城秋雨多欲采蘭花畱楚賦還期樽酒聽吳歌辟疆自是林園主何日相尋杖屨過

送劉明府朝宗之瑞安

八月秋風吹帝京劍歌杯酒送君行烽傳九塞愁中報云隔三吳望裏情江路廽連秣陵樹海帆飛度永嘉城鳴琴尙憶天涯客莫待梅花始寄聲

秋夜李隆仲楊虛卿查性甫宗子相四吏部餞予楊氏園亭

共醉芳園倒接■﹝罒離﹞古來詞客幾心知黃塵滿眼吾惆悵白髮交情此別離蟋蟀夜寒揚子宅芙蓉秋老習家池玉衡西轉燕歌罷猶自持觴問後期

十四夜卽席呈應職方瑞伯因憶去秋是夕同瑞伯歸自盤山復酌潞陽官舎時北冦已走三河慨然賦此

去年遙自薊城回曠逸堪憐越客才驛栁淸秋還並轡潞河良夜坐傳杯靑山別後邊烽起明月歌中塞馬來今夕相看感離亂西風吹雨不勝哀

十五夜集徐子與宅得光字

桂樹花開禁苑香月輪西轉更飛觴髙歌自覺雲霄近佳會偏宜秋夜長塞下徵夫悲獨影閨中思婦對淸光人生苦樂何須道笛裏闗山總斷腸

送徐鴻臚奉使兼還遼東

三載論交兩送君更堪惆悵道塗分離樽欲盡難成醉去馬長嘶又失羣玄莵城孤開曉日黃龍塞逺斷秋云時平知我無東意莫遣音書久不聞

秋夜靈濟宮同薛朱二進士賦【皆閩中人】

晚來騎馬過仙壇寶笈靈文試一看月度三花瑤殿靜風吹獨鶴玉階寒漫聞天籟知秋逺共酌霞觴坐夜闌會待他年遊汗漫武夷相約訪還丹

九日寄鄒子序

少小論交已白頭別來幽事負滄洲吳中舊侶惟君在江上靑山重我愁竹葉漫傾孤館月菊花空老故園秋欲乘蘭棹東歸去共息塵機對海鷗

送張少參子明還任山東

薊門撾鼓發樓船送別君侯南浦邊秋水晴分鴻鴈渚曉霜寒動菊花天東方賦斂嗟今日上國兵戈憶往年遙想四愁吟不盡鵲山湖上渺風煙

送許元復歸吳門

早歳才名猶獻賦髙秋鄕思故離羣帆開野浦相看處月照江城幾夢君龍劍定知他日合魚書莫遣來年聞洞庭山下三春酒誰共長歌向白雲

環山樓爲劉封君賦

日上江樓紫翠開慿闌四顧郁崔嵬晴雲低傍重檐合秋色髙從疊嶂來老至應期弘景臥賦成堪惜仲宣才楚天黃鶴還飛下誰共仙翁醉酒杯

秋日柬顧汝和中翰

爲憶仙郎隔紫薇經時長訝報書稀月明緑酒幽期過秋老黃花勝賞違三殿星霜侵曉入九衢風雪帶寒歸知君何處還乘興車馬遙聽獨倚扉

皇甫水部道隆謫大梁詩以寄懷

聞君遙自楚天來一到梁園見賦才揺落舊曾悲屈宋寂寥今復弔鄒枚黃河蕩日寒聲轉嵩嶽連空逺色開何事弟兄俱謫宦西風愁對菊花杯【其兄子循謫開州】

送方職方禹績使江南兼寄童侍禦仲良

漢苑梅花客興新不堪杯酒送徵輪朔庭戰馬今猶急南國蒼生日轉貧古道飛霜寒拂劍長江落月曉催人慿君爲問乘驄使莫惜春風寄緑蘋

四溟集卷六

●欽定四庫全書

四溟集卷七

﹝明﹞謝榛撰

○五言排律

送趙兵憲絅夫之宣府

曉發居庸道徵袍霜露侵揚旌度寥廓吹角動蕭森殘月樓中嘯靑山馬上吟風雲占气候亭障足登臨狐嶺寒城斷龍沙秋艸深明王憂紫塞戰士感黃金樽俎三邊策烽煙獨夜心功成竟何處海上有丹岑

石佛廢寺【在居庸關彈琴峽之西】

峽轉逢孤寺庭荒起暮煙石堂惟有壁松樹不知年刧火關塵世名香斷勝緣登臨霜艸地想象雨花天何處飛馴鴿無由見老禪梵音泉自落法鏡月空懸淨土還如此浮生重惘然門前車馬客誰復問靑蓮

塞下三首

滿天秋气動木葉下居庸笳墮徵夫淚沙交戰馬蹤亂雲連萬壘孤鴈度千峯回合關城路馳驅塵土容山橫邊色斷日沒野陰重朔吹翻旗影寒霜上劍鋒幾年頻出塞百戰苦妨農廟略今長畫軍儲日逺供檄書飛涿鹿候火照盧龍會見旄頭落何人勒景鐘

二

靑山行不斷獨馬去遲遲宿霧開軍壘寒城見酒旗沙連天盡處霜重日髙時慘淡兵戈气蕭條楡柳枝榦坤疲戰伐將相系安危寄語籌邊者功名當自知

三

路出古云州風沙吹不休烏鳶下空磧駝馬渡寒流地曠邊聲動天髙朔气浮霜連窮海夕月照大荒秋擊鼓番王醉吹笳漢女愁龍城若復取俠士幾封侯

送陳駕部邦禮出守潮陽

五馬辭郎署雙旌駐祖筵靑山相別後黃鳥獨吟邊曉色分江樹春風送楚船云深嶺外路地盡海南天疊浪平夷島髙秋肅瘴煙蠻方俗化日郡閣政成年雨露三農足歌謡萬里傳昌黎有遺廟千載尙依然

報國寺同馮戶曹汝言昆季餞別王太守學甫得橋字

不盡送君意禪窻共昨宵離筵過風雨行斾及河橋黃鳥鄕心劇靑山驛路遙春陽浮郡滿云物度江饒楚棹經千里吳歌自六朝淸秋定相憶何處采蘭苕

陳太守元卿書至自鄴賦此答之

爲郡經年別聲名自下車山川亶甲後風俗建安余驛路頻歸夢交情一報書孤鴻當晚落萬柳入秋疎月白饒鄕思天寒滯客居陳蕃舊榻在今日爲誰虛

寄王叔采

憶昔淸洹上踟躕別右軍十年殊未見一字不相聞漂泊應憐我迢遙幾夢君苦吟先白髮多病後靑雲獨滯周南日還空冀北羣飛花悵春過明月感秋分天外鶴孤唳風前蘭自芬稚圭如舊識寜復北山文

送少司馬蘇公總制宣大

向曉發長安飛旌入渺漫漠南驅虎豹天上別鵷鸞一薦膺推轂殊勲報築壇金鉦殷地響寶劍照人寒自古邊庭計非今將相難龍韜開武庫麟閣待儒冠靑海連兵苦黃金結士歡論功多汗馬從事有材官漢檄雲中度班銘石上看雄圖驃騎在一戰取樓蘭

送杞縣劉進士子旭使宣府

君才班馬流十度帝京遊聖代開奇璞春風脫敝裘長思漢室計獨抱杞人憂擁騎馳邊郡揚旌拂戍樓霜連涿鹿曉云斷野狐秋地曠笳逾慘沙寒鴈不畱壯心看劍鍔屈指計刀頭千古儒生輩誰期定逺侯

同應駕部李太僕遊夾山

夾山不登眺勝事只空聞靈異開丹洞孤髙入紫氛東溟收地脈北斗控天文共有松蘿意聊從猿鳥羣持杯駐嶺日吹笛破山云更覓三花樹還期二使君

早遊盤山憩古公蘭若

薊門隨去住遊眺此身輕雲起千峯白泉流一澗淸寒沙余馬迹初日散鴉聲恰自長林轉翻依峭壁行空中孤磬落松下老僧迎碧玉開禪徑黃金作化城共言超有象誰會入無生何必匡廬上遙尋惠逺盟

送張比部汝任募兵太原

拂曙別承明輶軒西北行天回濁河水山擁太原城楡塞霜中色蘆笳月下聲四愁今日最孤嘯幾時平慷慨深酬主艱難始募兵良駒輕道路壯士重功名云斷黃花戍風連細柳營牙旗翻豹影寶劍奪龍精烽火當秋急疆場計日淸歸來上封事應悉九邊情

送程憲副子賓出鎭巴東【前尙寶卿左遷戶曹】

爲惜同鄕別都亭醉酒巵客星淹此地卿月感當時驛道三秦轉春風萬里隨人逢山日少馬度棧云遲曉色迎吳劍晴空曳漢旗江長帶魚腹天迥出峨眉弔古應多賦憑髙獨逺思松深武侯廟艸徧楚王池開府雄西極銘鐘滿後期蠻方行自靖巴俗坐能移村女勤桑葉歌童罷竹枝還教丙穴上雙鯉報相知

還峯捲爲宋太守徳完題【還乃返朴之義】

羣山髙不極回合越西城秋入云根淨霜歸石耳淸望中分樹色空外落泉聲地接天臺勝人含太古情林間孫綽賦谷口子眞耕處處煙霞動時時■﹝犭員﹞鶴鳴幾年守眞素一出見平生莫遣山靈誚應髙黃霸名

暮雪集姜太史節之宅同包庸之賦

向夕變山川寒深歲暮天旌旗斷海戍煙火聚江船獨鳥歸何后徵人悵不前玉堂輝自動瑤闕燦相連酒訝新丰貴冰增太液堅媚春殊可賦照夜迥堪憐畱滯龍門客逍遙鶴氅仙共看漢太史還爲紀丰年

元日晏起書懷

輪蹄徧九陌此日獨髙眠疏懶終何事飄零又長年地寒疑臘在窻午覺春偏短杖閒中侶浮雲醉裏天昨孤兒女望今復歲時遷起坐看明鏡蒼蒼鬢颯然

初春夜集王元美宅餞別吳峻伯徐汝思袁履善三比部出使得杯字

共餞江南客芳筵候月來漏催詩艸就春報燭花開把袂終千里論心更一杯風人今夜聚星使幾時回官舍遙聞笛宮庭暗落梅相看倍惆悵殘雪照燕臺

春夜徐進士子與宅餞別陳進士憲卿使楚

帝裏論文夜從來哲匠能月邀金穀酒人對玉壺冰楚調誰相和吳歌思不勝多情有徐幹何計挽陳登晝錦懷湘浦春帆下竟陵涼秋聴過鴈望斷白雲層

送何吏部治象扶母櫬歸平陰

候火心仍北哀音夢已東斷腸自芳艸揮淚向春風宦迹燕城久憂端漆室同海天低落鴈煙雨失孤蓬兵檄關山外皇情宵旰中薦賢須此日還擬待山公

送中丞許公伯誠出鎭昌平

才名動海內白首華山阿閱世存涇渭逢時謝薜蘿幾年懷趙璧獨醉發燕歌賦陋陰常侍功髙馬伏波金鉦傳鴈塞鐵騎渡楡河長嘯將平冦雄圖定偃戈春生千嶂早云傍七陵多應憶論文侶山城一鴈過

送歸參軍體之使居庸

參軍初奉使早發玉河隈雪盡關山路天低龍虎臺揚旌海樹斷驅馬塞雲開曉色城頭月春聲笛裏梅沙場莽迢逓亭障郁崔嵬候鴈從南轉邊風自北來枕戈憂國步艸檄見君才擬待銘功日長纓系敵回

送童侍禦仲良謫羊城

把袂看春早天涯幾故知離歌初斷處遷客欲行時帆度三江盡雲飛五嶺遲炎方殊物色秋水澹心期正气驚山鬼威名伏島夷瘴煙聊復酒海月尙堪詩地逺身仍健官淸俗可移羅浮春萬里還望早梅枝

春夜同玉峯禪師遊湖上

夜出招提境滄浪意不孤偶經花浦歇動有竹笻扶淸淨同禪侶疎狂信老夫暖沙閒白鳥春雨發靑蒲樹斷星垂野天空月滿湖摩尼珠獨在長此照虛無

妙應寺

殿宇獨嶙峋披云興益新重來布金地不見雨花人湖近龍時出巖空鴿自馴磬聲山正午艸色路猶春浩刧殊無極浮生會有因可憐倦遊客空自老風塵

送顧尙書惟賢之南都

靈气鍾吳會全才際聖明管生知數早顧凱賦詩淸大策聞標柱雄談見用兵功髙海上戰威重日南聲聴履猶霄漢移官豈帝情中原愁裏斷北斗望邊橫月白三江水山靑六代城磯看燕子在臺憶鳯凰鳴雜佩兼蘭芷孤懷寄杜蘅酬恩心轉切飛夢到燕京

夏日同李於鱗賈守凖劉子成宗子相四比部南溪泛舟

散步過林塘相隨上野航沿流狎魚鳥嚼藕得冰霜共擬西湖勝還乘北渚涼桂樽移白日蘭棹轉滄浪楊柳緣堤合菇蒲出水長酣歌意不盡曉色正蒼茫

七夕畱別汪伯陽李於鱗王元美得知字

久客言歸計畱連幾故知鵲橋星度夜燕館月沈時天上才歡洽人間有別離晴分絳河影秋動白楡枝佳醑還成醉萍蹤不可期年年湖海上今夕定相思

黃侍禦協恭督學南畿賦此寄之

美人南國去建業路漫漫六代豪華歇三秋芳杜殘古臺曾鳯下鍾阜自龍蟠云度三江逺潮生白日寒文章知道重品藻得人難側席天王意乘驄正北看

劉別駕宗周之潁州

客久敝貂裘吟詩徐庾儔之官千里別送爾一樽畱赤縣塵隨馬黃河霜滿舟堂開楚天月湖照潁城秋問俗初臨郡憂時重倚樓九邊疲饋餉四海劇誅求世故聊長嘯君才豈薄遊寶刀知有贈淸譽滿燕州

送沈參軍禹文奔喪吳中

淸曉素車發歸心千里途身方辭上國夢已落東吳淮雨含悲切江云入望孤三秋驚浦鴈獨夜感檣烏風木長鄰宅霜天低蘸湖何當效徐孺遙爲致生芻

送髙伯宗梁公實二比部祭陵廟

祀典千年重嚴趨二妙同馬嘶川日墮路轉石林通旌斾晴光外山陵王气中云深羅俎豆霜下肅臣工明月帝靈在髙秋天宇空瞻依增百感松檟正悲風

冬夜集張兵部茂參宅

秉燭坐深更嚴城亂柝聲寒云雙闕迥夜雪萬家明世事淸樽盡邊愁白髮生匡時須計逺和敵竟功成自有張衡賦誰憐李廣情劍塵時一拂莫遣暗龍精

送李侍禦源甫奉使雲中諸鎭

柱史江南彥翩翩威鳯姿名從丹闕著才拔赤城奇霜陌乘驄早寒燈艸疏遲壯心驚物候憂色向邊陲直出雲中道髙翻雪外旗星連劍光動風助角聲悲實塞民窮日屯兵歲杪時孤懷坐永夜擬報內庭知

送汪郎中伯陽出守北地

五馬衝寒色冰霜滿去程君王憂北地父老望前旌典郡才方振防年計不輕河山分陜服形勢輔咸京樹隠靑蛇廟天空白豹城人家盡周俗羌笛半秦聲夜月登樓嘯春風露冕行試看循吏傳終古定垂名

送兪別駕堯咨之臨淸

吾郡本齊地使君當此遊東西抱河水表裏壯城樓臘雪馬前盡春云堂外流舟車兩京道賦役萬家憂和璧才堪重虔刀志未休素懷誰與會孤月照人秋

寄蔡衡州子木

聞道湘東勝偏宜遊宦情山川壯荊楚翼軫麗璣衡白鴈夕連渚丹楓秋滿城樓髙分嶽色地迥散江聲早歲能爲郡中原舊著名有才逢聖代不寐爲蒼生驛使無書札蠻方尙甲兵何時同醉賦上苑待春鶯

送庫部楊郎中守嚴州

共說新都勝今推良牧才揚帆徵鴈盡領郡早梅開江到桐廬合山從天目來云寒伍胥廟月白子陵臺弔古乘驂過行春露冕回長安懷舊好尺素幾時裁

寄塞上王侍禦子梁

君王重簡命爾志在澄淸節鉞分西顧風雲護北徵羽旗荒外合驄馬雪中行直渡桑幹水還臨驃騎營九關多猛士百戰有長城夜半仍傳檄天寒未解兵黑山橫寶劍靑海動金鉦獨杖防邊策兼收抗疏名虛心當國事髙議見儒生壯歲思銘鼎空言陋請纓乘秋摧敵气計日答皇情應遣龍庭使馳書到玉京

送王郎中學甫出守安慶

結綠殊增價飛黃早出羣賢聲定■﹝白宛﹞國經術自河汾竹馬來童子蒲鞭得使君訟庭閒晚照官樹澹春云文物古今勝江山吳楚分歌謡起淸夜幾向月中聞

登遵化城樓

地道通遼海山嵐隠薊門登城秋艸徧拂劍早霜繁淸切聞蘆管蒼茫見塞垣健兒屯北戍戰馬出中原羽檄黃塵動牙旗白日翻窮邊思李牧異代感劉琨旅況聊成賦戎機未易論從玆謝遊好歸臥舊山樊

歲暮寄盧次楩

客邸多朋好棲棲勞此生長存排難意遂有泛交情管鮑心無攺妻孥計轉輕單衣沾朔雪衰鬢滯燕城偃蹇逢黃祖疎狂自禰衡家貧公議定歲久怨懷平共擬三江釣還期五嶽行采芝從綺季回首謝浮名

送陸比部子韶決獄江南

西曹持漢律南使發吳吟落月嚴城早寒蟬別思深九秋行肅殺萬木動蕭森帆下石頭夕云連揚子陰榜人偏利涉詞客重登臨爲愛陸機賦悠悠千古心

十六夜同汪伯陽梁公實對月得求字

昨夜醉南樓西堂興未休共看九霄月仍是一輪秋影傍關山落光連河海流盈虧本無定悲樂豈同遊肯負琴樽雅還憐松桂幽頹顏空自感靈藥復何求

送楊太僕汝握奉使襄國

都亭罷祖席駟牡去騑騑世已多戎事民今半鐵衣山秋萬木落天晚一鵰飛气鋭兵能勝年丰馬自肥邊庭馳念切星月坐吟稀驛道滹沱外行看計日歸

雪中劉稽勲體乾宅賦此志別

雨雪逢殘歲長途斷客行翻空何脈脈到地故輕輕陰接黃雲塞春歸紫禁城池憐寒玉淨樹訝早花明照夜千山色因風萬戶聲臥袁眞是懶訪戴亦多情寶劍靈常動冰壺虛更淸巨源能啟事嵇叔愛藏名郢曲今誰和燕歌老自平試看東郭履還向鹿門耕

送謝給事汝學蜀中封王

客星入巴蜀使者下金閨軒冕離樽罷風塵去馬嘶王孫重茅土天子錫桐圭地出函關外山通棧道西衣裳沾雪冷旌斾拂云低樹斷分金馬江淸見石犀獨臨諸葛井還泛浣花溪異世懷張載應畱劍閣題

送彭明府子殷謫畱都教授

故人三月宰卽有薊門行握手驚相問當樽气未平醉懷多舊感別賦更新成野色浮雲闊春流去棹輕日斜桃葉渡潮起石頭城江上孤吟處天涯兩謫情官閒疎世事地勝助才名豈待臨宣室今王召賈生

九月七日遊佛山同薛子喬閻達夫許克之賦得黃字

登髙待重九風雨恐相妨預約來金地遲畱坐石牀一樽乘野興同賦攬秋光天迥云全白山空樹半黃風聲寒颯沓日色晚蒼茫老病偏多感躋攀且自彊片言幹气象千載見文章海右諸名士深知謝客狂

贈史中丞文直

千載東南計三秋戰守功陣云回气色匣劍閉雌雄往事長歌外流年髙臥中風霜惟勁竹江海一冥鴻薄俗懷巢父幽期得阮公醉來論世故謬許老夫同

宋徳完轉海南方伯詩以寄懷

君才今宋玉絕代有淸標官自西江轉名同南斗遙揚旌天欲盡度嶺瘴全消象郡通山勢羊城壓海潮春前花競發霜後葉遲凋無復悲秋意登臺望赤霄

上洛中大司馬王公壽篇

瀍澗抱王城嵩髙壯漢京河山元地勝靈秀自天生才逸靑雲早功多白髮盈薊門曾選將秦塞久知兵月曉尙書省霜嚴驃騎營艱虞扶國步宵旰見皇情身豈風塵倦心猶冰蘗淸廟廊千載計柱石兩朝聲不負煙霞侶彌堅松桂盟周田安舊業洛社聚耆英【公與洛下八賢結社】乘醉新詩健能書老眼明棲遲耽綠野恬澹愛黃精已脫升沈世應藏著述名三秋攜杖出二室擬丹成忽下浮邱鶴還聞子晉笙當樽話寶訣夜色正參橫

朝歌畱別蔡侍禦

旅客承三顧軒車忽再過老年知自懶古道信無多春動云千里天寒鳥一柯下交松栢久中感歲時和未定靑山計聊爲白石歌身𨿽各燕趙心豈限關河世事堪髙枕邊籌定偃戈有懷裁尺素早晚到煙蘿

寄楊明府子庸時應辟北上

聞道辭花縣因風寄短吟虛懷惟片月行色有孤琴父老別時淚郎官到日心都城向晚肅禦水入秋深霜冷催南鴈天髙接上林薦書應不負霄漢聴來音

秋夕張少參文輝劉僉憲仲安舟發塌河竚望有作

作賦張平子能文劉孝標空憐此明月不得共淸宵一水流何急雙帆去漸遙秋光雲淡淡風色樹蕭蕭沁浦期髙興蘇門擬勝招齊名鎭河朔歌頌到漁樵

哭晁太史君石墓

多士期東閣孤懷向北辰名髙太史筆病劇長卿身匡世天何奪憐才誰更眞茫然隔气象遽矣失經綸白舫云隨櫬淸秋月冩神半生余著作萬事已荊榛策杖來何晚臨風愴獨頻尙思排難處一諾定交晨【同爲盧柟釋寃】淚濕墓前土心通泉下人明年花自發猶似玉堂春

程總制信夫東歸賦此寄懷【臨淸人名軏號古川】

六遷皆陜服驄馬昔飛霜節鉞威西極煙塵靜朔荒邊愁歸後少詩興老來長退是完名策閒爲卻病方片雲隨去住二水合蒼茫野樹蕭蕭色秋花淡淡香有杯延故舊無意話行藏何事伏波叟驅馳瘴癘鄕

寄李子田張子維胡懋中三內翰

久違三太史何日覩淸標帝裏書難達雲山夢豈遙玉堂頻促席紫陌更連鑣風雅流元气賡歌起聖朝人間傳白雪仙路共靑霄【癸丑同榜】幾見燕霜下偏驚禦柳凋明光艸詔處長樂度鐘宵信是非凡骨應期王子喬

寄懷戶部翟員外十韻

大雅昔同社爲郎書報遲黃花寒自發白鴈夕何之邊餉烽煙處中懷鼓角時山林憂共系歲月道相期聊取浮生醉寜求異代知家無步兵酒世有嗣宗詩計部勞心力功臣重鼎彛乾坤吾老矣霜露自淒其漢室存元气漳流寄逺思風胡今不見龍劍失雄雌

寄贈謝竹亭公子

同宗自何代安石越中家麗水散金色藍田分玉芽飛揚君可羨疎懶自堪嗟棋進馳心逺詩成寄興賒月髙燕市酒春滿沁園花【沁水在懷慶城西】遙想鳴珂處翩翩白鼻騧

酬楊萬壑茂才見寄山川圖並詩

畫逼輞川工王維信可同云微天若逺石斷水如空裂素冩能盡披圖意不窮相知萬里合相望一書通神會江天月名傳海嶽風君才變化裏吾道寂寥中猿鶴交年久漁樵化歲丰懶時猶蔣詡聖代豈揚雄地勝閒多賦山靈暗有功寒暄依古栢霜露感秋虫養拙聊幽事探奇柰老翁丹書長在壁逸興滿蒿蓬

邊警寄張太史子維

學士別來久殘年嗟轉蓬悲秋心獨苦乘月夢相通起對霜林白驚看烽戍紅老懷生事定時議野夫同世故浮沈裏天機浩渺中黃金駄上國赤子悵西風斬馘邊人淚馳驅漢將功董狐今史筆此意托孤鴻

登代州城樓望老營堡有感

寒色浮城上遐荒盡目前南云接汾晉東路轉幽燕烽舉兵威振冬來殺气連烈風邊馬亂斜照漢旌懸諸將寜無術三軍更可憐黃昏出鬼火白日斷人煙實賴中朝盛還期眾壘全死生多爲國賞罰本由天摛賦吾聊爾憑髙此悵然感懷空佇立枯木下烏鳶

冬夜劉伯東官署同謝侍郎楊總制吳郎中王計部宴集

浩气乾坤迥孤懷歲月遲龍荒天盡處鴈塞臘殘時凍澀莓苔徑寒凝冰雪池雲山成慘淡霧樹隠參差醉後寜無感歌中別有悲雅交應道合僻性復誰知客久頻歸夢年衰幾會期相逢不披豁何以重遐思

寒食背郭園宴集同孔丈賦

招攜多勝事幽僻斷囂塵水學蘭亭轉園開金穀新山川昭代賦令節異鄕人傾蓋相知定當杯各見眞鴉啼樓角暝花隠洞庭春正欲標奇絕從教客過頻

寄懷王主簿兆期

憶昔探巖壑行吟春雪中松門隨意歇石鏡照心同聨榻期仍擬回驂興未窮一樽畱謝朓萬卷比揚雄鶴轉風塵下鸞棲枳棘叢於今翻百感猶自限西東

寄馮大參汝言時督餉平陽

京國分襟後鄕園把酒邊風塵相並馬星月共浮船久重掄才日頻勞入計年心懸漢轉餉身歷晉山川黃葉許由樹丹霞姑射天乘秋多勝迹弔古幾新篇羇客何衰矣停雲獨悵然有情皆是累寄語故人前

冬夜過順軒昆季因述病懷得峯字

病多違舊社一訪正昏鐘豈柰形骸苦寜辭藥餌重雅交隨去住老計轉疎慵寒夜惟殘月霜天有勁松逃名竟■﹝犭員﹞鶴閱世且魚龍昨夢尋眞處云深太華峯

暮雪過云洲書屋賦得開字

迢遞同云暝翩翩策馬來山城萬戶閉風雪一樽開幽徑迷孤鶴疎林訝早梅微聲寒簌簌逺色夕皚皚客子勝遊地王孫能賦才剡溪昔乘興何事棹船回

冬夜北園同社中諸丈賦得宵字

園亭可避俗逸興邇來饒共結歲寒侶那辭風雪招棲眞豈蓬島終古幾松喬幽事堪頻數閒心自寂寥賦多形勝地身老聖明朝我亦楚狂輩髙歌同此宵

吳太守明鄕入覲見訪時客晉賦此奉答

昔別都亭柳垂條幾度新獨辭燕趙路相和楚陽春老去轍魚涸時來尺蠖伸中丞逺意切上黨故情親延士堪爲主移家豈在人漁樵今自適龍鳯古誰馴地得知音侶天畱報徳身有期孤釣渭多事負耕莘西極連三晉南云望八閩海霞疑振藻江月恍交神客阻關山暮鴉啼風雨晨鄴臺停五馬空復訪綸巾

寄陳雨泉方伯八韻

滇南亦何幸萬里得吾師海上鴈飛早吳中書報遲意深元兩見交澹永相知久別各風雨端居聊歲時霜柑春釀熟野館故人期稅畢門常淨郊行杖每持月畱鶴市景松偃虎丘枝何處藏神劍靈光復爲誰

四溟集卷七

●欽定四庫全書

四溟集卷八

﹝明﹞謝榛撰

○七言排律

寄李槐亭鴻臚卿

曽使琉球旌節還祇憑忠信渺茫間濤聲蕩舶無寜夢寶气淩空亦慘顏直向島夷通漢詔回看閩樹卽燕山不知幾犯蛟龍窟自喜仍隨鵷鷺班海外壯遊名獨著朝中厚祿意常閒杞天無復勞憂思【杞縣人】官舎秋花醉裏攀

秋夜張太史仁伯宅畱別得情字

仙郎邂逅鳯凰城不柰悲秋客子行下榻一宵期盡醉隔江三載媿知名當尊意气還他日把劍風塵任此生旅鬢於今空浩嘆詞人自古更多情黃金臺迥山云度白玉堂髙海月明世事年來愁轉劇同懷祇有漢張衡

寄懷王鑑川少司馬總制

賀蘭山下陣雲橫豈學終軍漫請纓壯士气豪憑虎略材官謀定取龍城旌麾北轉無徵戰節制西連有重輕狐嶺摩空秋盡色兔河蕩月古來聲風吹淒斷胡笳曲天與恩威漢塞兵百將傳中誰並駕兩朝功後自完名鼎彛入勒當昭代韋布論交在雅情尙憶都門共杯酒也曽義气許狂生

寄懷顧桂巖唐蕙庵陳筆山蕭儀庭四郎中

自古悲歌聚散情索居那問著書成世多岐路心何向日有琴樽气自平鴻鴈夜寒投野渚芙蓉秋色照江城飄蓬獨擬三臺賦振藻誰齊六代名戍卒戰來荒舊業島夷亂後苦蒼生身居白下瞻依切莫道天涯逺聖明

雪夜過李於鱗宅適已醉臥因畱宿作

雪天騎馬禁城隈官舎中宵爲我開太白醉眠呼不起惠連賦就卻空來滿城朔气侵人骨試問宮梅幾枝發上苑寒生千樹云西山暗落三更月起來風物重淒淒門外日髙鴉亂啼莫惜餘杯醉歸去天街不畏踏春泥

寄李吏部一元

停驂鄴下憶當時一夕論文識面遲別後春花誰共賦望中秋鴈漫相思靑山自合陶潛醉白首才逢鮑叔知騄駬故憐筋力逺鳯凰寜恃羽毛奇獨嗟歲月疎書札偶向風塵倒接罹古劍通靈堪自佩明珠投暗豈無疑天南舊侶同懷抱海內詞人各路岐莫道雲霞多變幻建安風雅定吾師

送方子文下第歸臨淸

少小同遊久別離相逢忽訝鬢成絲風塵握手非當日物候驚心共此時東閣寜論招士處上林還擬看花期靑山晚照行堪逺黃鳥春聲聴不遲老去功名應自慰古來詞賦重相知馬卿信有淩雲气和氏無勞抱玉悲會待神駒開道路且將靈劍混雄雌幾人失意曽相送折盡都亭楊柳枝

送吳比部峻伯使豫章

詔下明光散玉珂西曹帝遣布陽和江天遙向豫章去春艸還從吳會過沙帶曉雲飛鴈鶩浪揺晴日見黿鼉靑蘋忽起騷人興明月常聞榜子歌彭蠡星光連劍動匡廬秋色傍船多梅山縹緲空煙水徐孺招尋自薜蘿四牡南行知不倦雙魚北寄定如何王程迢遞重回首應憶春風別潞河

送馮駕部伯祥出守羊城

折柳踟躕傍禦堤長亭回首夕陽西獨看芳艸初成賦相聚浮萍又解攜出浦棹聲空外杳隔林帆影雨中遲三江路盡煙嵐迥百越城髙牛女低日上火田鳴翡翠風翻炎海躍鯨鯢尉佗舊俗還能化陶侃遺蹤可自題共道掄才今代盛遙知爲郡古人齊行春露冕靑山下父老爭迎五馬嘶

送朱太史象玄使襄府

舊識華亭陸士衡歲殘相別重含情離筵日落天邊樹去路春浮雪外旌探勝西南增逺思采詩江漢得遺聲梅花遲客開湘浦桐葉封王下楚城諸葛井空芳艸合羊公碑斷綠苔生靑山弔古應長嘯北望風雲是帝京

孝徳頌寄上李石麓閣老

白頭宰相受封年黃閣辭歸孝獨全東海靈椿元气盛上林仙桂露華偏村翁每遇攜松釀水鳥相迎出稻田綠野開晴畱返照蒼峯疊秀帶浮煙端居已倦中原路定策能淸北塞天好築層樓髙貯勅九霄日月看雙懸

寄贈張元洲中丞

百粵全功秉鉞威九疑秋色望中微娥皇斑竹心仍苦虞帝蒼梧世已非拔地丘陵新艸莽隔江風土舊京畿三山並出浮嵐气二水分流蕩日輝憶昔楚狂知自在卽今吳調和應稀邇來章疏殊多補臺下嚴趨幾豸衣

寄懷大司冦謝太東少冢宰林對山少司空汪逺峯少司徒畢松坡少司冦王柱峯中丞張滸東諸公

遙望金陵幾大臣聖朝先後各經綸江南地得依龍虎海內天教网鳯麟云白石頭朝寄意月明揚子夜馳神老狂自信懷衝澹驛使相逢問隠淪樹色三山吳苑路雨聲萬里漢家春羣公北向嗟疏懶肯學文園賣賦人

寄懷鄒太湖逸人

天涯含淚染徵塵喪事連悲萬里身幾歲山居應惜老三秋田稅更憂貧獨安蓬蓽懸遊子每見亭臺易主人翠壁放歌林屋曉黃柑釀酒洞庭春花間杖屨閒無客湖上風濤暗有神舊侶總非丘隴隔自看月影倒綸巾

淫雨至中秋不絕有感

苦雨生寒攬敝裘移書遮莫滴牀頭謝莊難賦今宵月宋玉還悲故國秋零落不香丹桂老團圓無影素娥愁積陰迥敝千峯色亂響髙奔萬壑流袁渚那堪空系舫匡牀何必更登樓欲橫鐵笛天壇上吹散重云望九州島

同程子仁守歲有感

歲盡邊庭鐵騎回孤城秉燭旅顏開亂離已過三關靜生死相違幾處哀漸覺寒威今夜減可憐春色異鄕來老年結伴靑藜杖聖代逃名濁酒杯淮浦南通吳客棹漳河東繞魏王臺身緣畱滯常同感書寄平安各自裁憶昔京華更愁思笛聲吹落漢宮梅

李鴻臚仲白歸自成都賦此慰懷

每憐張儉一身多妻子相將柰爾何巫峽落帆燈外雨岷江倚杖淚前波官微誰識寸心赤愁劇偏令雙鬢皤賴有松篁同歲暮龍依冰雪待陽和夢馳鄕路書難達酒盡郫筒市再過時序頻驚蜀風土雲霞常憶晉山河索居自惜殘年病混俗寜爲古調歌萬里全生還舊業太行佳气郁嵳峩

四溟集卷八

●欽定四庫全書

四溟集卷九

﹝明﹞謝榛撰

○五言絕句

江南曲

夾岸多垂楊妾家臨野塘手拈靑杏子不忍打鴛鴦

四景圖

野水明孤嶂平蕪燕子低日斜人策馬酒斾杏花西

二

赤日臨山沼荷花气獨淸一亭蒲葦合鸛鶴向人鳴

三

世事惟髙枕窻含萬壑秋片雲飛廣漠白鳥戀滄洲

四

籬落數竿竹梅花春不孤艸堂人獨坐風雪滿西湖

古意

山上采蘭花山下采蒲葉露濕靑羅裙良人不知妾

懷鄒子序

渺渺太湖水湖中多鯉魚故人時把釣應有北來書

鶯

何物傍春柳交交東復西班姬正愁思莫向漢宮啼

鴈

朝辭委羽山夕渡湘江水欲落更回翔虞羅在深葦

二

結陣時南向楚云千萬重相呼恐相失日墮九疑峯

三

冥冥見逺心向夕汀洲歇葦花風露淸夢繞龍沙月

四

白日有間意往來湘水濱非關愛梁藻臘月滿江春

麗情

郎住長幹南妾住長幹北醉騎白馬來簾下初相識

二

江上采紅芳歸來與郎遇一笑見心期西園刺桐樹

銅雀妓

漳水嚙銅臺西陵罷歌舞娟娟臺上人恩怨俱黃土

都下別張志虞

十年今一見話舊卻成悲共醉新丰酒天涯又別離

雜畫

古木上參天流云下拂地山亭人不來老鶴自幽意

二

山木秋風髙黃葉掃復墮落日照柴荊烹茶敲石火

三

月出秋山空素琴彈古曲故人招不來芳蘭爲誰綠

四

手持黃竹竿獨釣煙江浦夜來不醉歸買蓑爲秋雨

秋閨

慘淡風煙暮滄江老杜蘅所憂在逺道君重妾身輕

二

斜陽照短檐獨鵲鳴疎柳昨夜夢夫君船回九江口

寓目

蒼松怪若虯秋艸髙於鶴倚杖獨無言庭寒曉霜落

宮詞

珠箔曉光寒楊花漫春雪牀頭紫綺囊中有同心結

二

南風吹藕花水殿思無賴日暮一枰棋妾輸白玉佩

三

紈扇已涼秋紅顏欲消歇夜深下玉階獨拜梧桐月

四

凍雪滿空階瑤宮但孤影燭下裁吳綾那知剪刀冷

相逢行

馬上誰家子相逢灞水頭片言合義气笑贈千金裘

當壚曲

少婦試春衣當壚出素手五陵遊俠兒下馬一呼酒

公子行

簾外百花香金杯照春色對客罵奚奴不添鸚鵡食

遊天壇山

琳宮逼太虛石樹團淸影悵望白雲仙日沈九芝嶺

二

迆邐石壇西扶笻任幽討秋髙天宇淸月照金光艸

三

偶逢雙玉童相引躡雲去犬吠洞門開三花最深處

四

仙老不知年相逢問九轉袖中出寶書歷歷皆雲篆

五

金節蕩天風瓊巵對海月會當驂白螭飛向蓬萊闕

大梁懷古

策馬夷門道髙城帶暮云至今豪俠士猶說信陵君

初春夜同漫山方伯瓊泉將軍酌樗庵書齋

客子燈前酒梅花雪後天不須橫玉笛春意滿山川

夜期賈道簡不至

呼童開玉樽對此春庭月故人期不來云外淸鐘歇

春柳

嫩色含輕雨柔絲弄早春昏鴉棲欲定腸斷未歸人

春暮

極浦晴雲澹空林夕照低菜花飛蛺蝶春在石橋西

春興

夜月懸銀燭春江湛綠醅美人歌古調爛醉百花臺

白發嘆

落落風騷懷無端易衰老天涯又暮春白髮對芳艸

大伾山夜約李子庚不至

涼月照靑蘿山亭坐深夕放歌聊一杯待我同懷客

采菊

籬下黃金花幽人時復采滿天霜露寒莫待秋容攺

北園夏日

柴扉閒永日穉子汲寒泉院靜鳥雙下松涼人獨眠

白龍潭

浩歌秋水邊驚破白龍夢明月落深潭疑是龍珠動

彈琴峽

石峽迸流泉琴聲自萬古坐賞夜無人空山月正午

潞陽曉訪馮員外汝言

海日上孤帆山云交雜樹美人方曉眠更在林深處

二

野闊早霜明林空涼吹動一犬吠人來松窻破秋夢

梁武選公濟孝思歌

去歲望云心東歸車馬疾君今向故園非復倚門日

二

慈顏隔杳茫西風益悲慟白楊空有聲不起九泉夢

三

履霜思已深對雪重淒惻竹筍爲誰生寒林慘無色

四

望望蒿裏門白雲最深處泉聲咽不休流下空山去

詠蟬

弱翅淩晨動繁聲向夕流不知風露裏還得幾何秋

宿崆峒山示梁道士

晚到崆峒山石欄時獨倚萬年空碧雲不見廣成子

二

名山多道流誰是還丹客東望金銀臺海天萬里隔

雪後同王希元登代州城樓

登城眺夕陽慘淡羣山色何許最關心愁雲在西北

二

睥睨遼天近登臨邊樹迷漢兵不到處寒鳥向誰啼

古意

無日不秋聲新故愁相接何當一夕風盡雕千樹葉

二

靑山無大小總隔郎行路逺近生寒云愁根不知數

春雪登樓有感

天垂樓外云雪變城中樹何處不春寒鴉啼又飛去

詠蝶

花盡忽飛來豈待南風送睡起笑相看不知誰是夢

欄中花

雕欄花共倚蜂蝶亦來多一夕經風雨雕欄護幾何

鷙鳥

鷙鳥逐天風翻然窮海嶠詎保羽毛全淸流試相照

羣雀

朝來羣雀鳴飲啄在咫尺謀生我太勞萬里長爲客

集李園值雨得花云二字

亭館初同宴煙蘿別一家依依檐際雀澹澹雨中花

二

名園時共賦物色兩平分花潤不多雨山靑無定云

宿山店值雨

白白樓外云蒼蒼石上樹一杯仍復愁臥聴西山雨

二

鄴中三十秋未識太行路我來風雨多無乃山靈妬

東園秋懷

地僻有長松鶴閒非短翮落落丈夫心白頭幾人識

二

天寒聞落木葉葉是鄕愁敲窻作風雨不減去年秋

東園春感

西郭復東園尋芳結伴少何處不感懷春風幾黃鳥

二

春艸靑猶短牽愁爾許長天涯白首客獨立幾斜陽

登樓

朝亦登此樓暮亦登此樓白雲千里色不是故山秋

聞鴈

少年聞鴈聲老年聞鴈聲鄕心無老少何處最關情

秋閨

目極江天逺秋霜下白蘋可憐南去鴈不爲倚樓人

二

月缺偏多感月圓翻自悲君看幾圓缺不異在家時

三

寒蛩兼夜雨並作枕邊愁天涯有苦樂兩地一般秋

四

無風落葉遲有風落葉疾秋聲時有無寜同郎在日

狼村

曽參回勝母墨翟避朝歌無限功名子狼村日暮過

春閨

阿郎久不歸春夜曠蘭室月在荼■﹝艸縻﹞西含情理瑤瑟

少年行

年少綠衣郎春遊鳯城下醉弄珊瑚鞭嗔人不避馬

玉階怨

夜色冷深宮麗人眠復起風生綠桂枝月落銀塘水

長相思

鬱鬱相思樹上有相思鳥相思人不來風雨愁多少

題席滸北書亭

白白野雲暮靑靑階艸春小亭閒日月誰問著書人

四溟集卷九

●欽定四庫全書

四溟集卷十

﹝明﹞謝榛撰

○七言絕句

登輝縣城見衛水思歸

城外河流白練長城中萬戶共秋光秋來偏作還家夢河水東流到故鄕

古意

百轉轆轤金井深美人汲水梧桐陰流云在天日將暮獨有寒泉知素心

郎種菊花何逺離秋來花發倍相思玉京郎醉菊花酒不見故園霜露枝

俠客行

曉來獨酌酒家樓擲下黃金不掉頭走馬西山射豺虎風霜吹滿錦貂裘

公子行

京洛王孫日有期千金買馬恨行遲隔花忽見遊春女笑舉絲鞭問阿誰

老將行

虯髯丈夫乘鐵驄自言徵戰老雲中憑陵仗劍出門去原上枯桑鳴朔風

塞上曲

秋生關塞曉霜飛日上轅門探騎歸百戰將軍驚白髮不知凋敝幾徵衣

旌旗蕩野塞雲開金鼓連天朔鴈回落日半山齊逐北彎弓直過李陵臺

飛將龍沙逐北還夜驅駝馬入燕關城頭殘月誰橫笛吹落梅花雪滿山

暮云黯澹壓邊樓雪滿黃河凍不流野燒連山徵馬絕何人月下唱涼州

金笳曲

沙磧茫茫黑水流健兒六月換羊裘駱駝背上吹蘆管風散龍荒作冷秋

碧眼名王貂鼠衣天寒走馬獵金微彎弓仰射雙鵰下日晚穹廬帶雪歸

古怨

阿郎裘馬欲從軍空說邊庭有戰云夜夜靑樓買歌舞愁人風雨不曽聞

九月雪

鴈拂同云過戍樓菊花含凍不成秋迷茫夜擁金微路未寄寒衣人正愁

冬夜聞笛

雪後寒雲散禦堤笛聲何處重淒淒北風吹折邊城柳人倚層樓月正西

送周秀才歸錢塘

燕京陌上送周郎歸到西湖春艸長淸夜開樽多舊侶滿船歌管月如霜

少年行

燈下呼盧幾夜殘今秋召募到長安相期白刃淸狐塞要使黃金飾馬鞍

寄吳峻伯

仙帆曽約薊門遊醉聴吳歌下碧流千里雲山成寂寞北風吹鴈到湖州

暮秋有感寄欒侍禦孔原【是歲三殿災】

別後封章天上聞幾經秋艸未逢君於今漫憶欒巴酒漢殿迷茫愁暮云

送鍾季烈奔喪豫章

郎官才轉漢西曹白舫歸心日夜勞啼殺檣烏孤月慘九江寒色起風濤

酬劉中丞道甫見寄

開府孤吟黃鳥邊薊門相別幾華年西南古道分三楚江漢春云共一天

寄武當山張隠君

辭官身寄楚天涯石屋燒丹別是家七十二峯春雪裏杖藜隨意看梅花

雲巖深處獨逍遙海鶴傳書昨見招月下定逢王子晉玉笙吹下摘星橋

夢張肖甫

素琴遙憶美人彈夢到銅梁落月寒江口蘋花忽相見不知行路蜀中難

屈平

初著離騷去國年獨醒懷抱轉淒然汨羅不作西流水終古愁雲在楚天

吳母太夫人哀詞

城上烏啼正夜分歸魂遙逐楚江云故園春筍空成竹冷雨淒風不忍聞

道院秋夕

秋河一帶月光團露坐空除夜欲闌卻訝西樓降仙子玉笙吹徹萬家寒

鄒子序見過有感

湖上靑山舊業存橘花春冷白沙村遙思社日鄰翁醉燕子飛來空閉門

別調曲

家住鄴城門向西靑樓上與鄴城齊郎行好記門前柳春夢南來路不迷

木落天寒郎欲行樽前離怨一鳴箏燕姬纎手調新曲不是西樓今夜聲

逺別曲

阿郎幾載客三秦好憶儂家漢水濱門外兩株烏桕樹叮嚀說向寄書人

搗衣曲

秦關昨寄一書歸百戰郎從劉武威見說平安收涕淚梧桐樹下搗徵衣

春宮詞

笙歌長在玉樓東月上千門春不同莫怪畫圖欺漢帝昭君何限老深宮

秋宮詞

內苑秋風木葉殘班姬曽爲賦齊紈六宮何處無愁思不斷陰虫泣夜寒

桃花

溪上蒸霞千萬枝隔林黃鳥願春遲不催洞裏秦人老解使宮中漢女悲

繡球花

髙枝帶雨壓雕欄一帶千花白玉團怪殺芳心春歷亂捲簾誰向月中看

紅梅

西方仙子服丹砂幻作江天第一花未合上林凝暮雪偏宜大庾映朝霞

酬賈子修見寄

客子孤吟逼歲殘停雲縹緲正西看趙襄城郭千山外一騎書來雨雪寒

漳河雨後

隔林咿軋來漁舠白鷺背人飛不髙卻訝衡漳一夜雨幾家村落生秋濤

訪葛徵君

西城閒訪葛洪家籬落秋餘白荳花髙枕自知無俗夢數椽茅屋在煙霞

暮秋溪上卽事

秋深露冷荻花間沙岸無人鶴自還坐據淸流一片石西風不動釣絲閒

寄懷範堯卿

老來黃鳥更愁聞兩度春風不見君書到日南心萬里碧雞山下有停雲

送張戶部道卿還省中

離筵歌罷動淸飆直北關河入望遙日暮飛帆向天際不知暗度海門潮

送吳二少陸歸洞庭山省親

遊子驚心歲暮歸篋中時檢舊斑衣白頭應念齊城客【其兄少呂時客濟南】春動江湖鴈北飛

鶴髮相輝堂上人吳天遙望瑞云新洞庭酒熟梅花發同醉沙村幾樹春

遊蘇門山不果柬蔡侍郎

勝事良辰多偶然蘇門蘿月客心懸忽驚枕上來風雨疑是空山聴百泉

春宮

花間禦水照春心幾處恩波自淺深多少蛾眉爭買賦相如應是厭黃金

寄文五峯

半醉吳歌何處遊白雲寄意不勝秋乘風欲落秦淮水遮莫尋君傍酒樓

寄門人王少海秀才

歸去還從支道林秣陵遊覽壯吳吟雨花臺上談禪夜水月虛涵妙悟心

晚登沁州城有感

蒼茫野色幾沙灘漳水東流倚堞看煙火滿城天向夕一鵰飛過不知寒

客子登臨望野田銅鞮城上月初懸淸光偏照農家婦織得春衣辦稅錢

送徐進士子繩謫建陽少尹

長亭別酒見平生越水吳山去國情欲采江蘺何處泊一帆秋雨聴潮聲

九霄宮闕絳雲垂上有仙人謫武夷三十六峯爭秀色秋風莫負幔亭期

建溪城外有仙壇梅福山空落月寒不向淸朝學仙尉還依北斗望長安

望浙峯頭秋葉雕望京樓上斷鴻遙應思舊日看花處走馬盧溝第一橋

九日潭空龍獨眠三春雷雨建陽天荔枝花發啼黃鳥閩海迢遙望日邊

送劉將軍赴南都

江風吹棹送人寒一劍橫秋秖自看應過淮陰弔韓信月明曽照漢家壇

送陳駕部錫卿還錢塘省親

司馬旌旗下九重三江秋色上芙蓉故鄕南去四千里云外遙看天柱峯

朝浮揚子潮聲逺夜泊蘆花月影孤應念倚門今白髮長風吹夢到西湖

白雲千里故園心海上靑山辧武林燕鴈度江天渺渺吳楓接岸日陰陰

片帆飛去拂雲霞月滿中秋應到家人在長安望南國隔江春信寄梅花

秋懷

秋來客思渺煙波湖上看山秋更多祇恐佳人怨秋色晚風吹斷采菱歌

送王夢白歸吳次韻

八月浮雲滿帝畿長江風送一帆歸臯橋無限黃花酒莫遣秋霜上客衣

朝度海門生白波天涯知已惜無多淸秋忽憶山中侶誰伴橫塘采芰荷

擊楫髙歌气不羣秋風吹落大江云黃金臺上初歸客白鶴橋西舊隠君

張翰東歸尙黑頭石湖重理舊漁鉤不知人對燕山月笛裏梅花獨夜愁

烏棲曲

月出春江照芳芷思君夢度瀟江水花裏朱扉向曉開雙雙蛺蝶正飛來

池亭獨坐愁落暉欲采芰荷制君衣一寄天涯當自悟君身不染風塵色

送皇甫水部之荊州

聞道美人荊楚行片帆風色度江城夕陽欲下復何處九十九洲芳杜情

襄陽小泊訪山公樽酒心期異代同江上楚聲聴不盡銅鞮爭唱月明中

郢都南去渺煙濤遙憶風流何水曹日暮亂山秋色裏采蘭應傍楚江臯

煙沙漠漠水淙淙估客千帆入漢江天畔髙樓動秋興白雲紅日坐開窻

大江千折蜀中來西望黃牛煙霧開知爾登臨最能賦至今庾信有髙臺

五嶽吟

海東黃鳥送書來欲上天門把玉杯萬壑風雲隨杖履狂歌醉舞漢王臺

南嶽夫人寄紫芳淸秋約我過衡陽祝融峯上踏歌去二十五溪煙水長

漠漠秦云望欲迷好乘鴻鵠過關西盤容鐵索三千丈玉女峯頭日月低

恆嶽孤髙天外看懸崖如削路盤盤夜來夢落通玄谷白石蒼藤月色寒

汗漫中原逸興濃洛陽南去訪仙蹤杖藜長揖浮丘伯五色云垂太室峯

塞下曲

都護防邊旦夕勞秋來天子賜徵袍何當淨掃黃龍塞白日飛霜上寶刀

靑海城邊秋艸稀黃沙磧裏夜雲飛將軍不寐聴刁鬥月上轅門探馬歸

窮邊寒日慘無光沙艸連天走白狼百戰健兒爭射獵秋風躍馬黑山陽

風吹楡柳作寒聲直北龍沙一望平云壓旌旗飛暮雪將軍坐嘯受降城

朔云黯淡古今愁十月交河凍不流鐵馬無聲關塞靜徵夫月下唱梁州

漠北詞

大漠蕭蕭黑水流健兒七月換羊裘駱駝背上吹蘆管日暮長風動地秋

委羽山橫塞北天學飛雛鴈夕陽邊畱犂歲歲無爭戰白馬黃駝傍艸眠

石頭敲火炙黃羊邊女低歌勸酪漿醉殺畱犂不知夜鷂兒嶺下月如霜

曉開氈帳擁秋云鳴鏑揮鞭部落分牧馬陰山莫南向鴈門今有李將軍

碧眼賢王出打圍角鷹欲下兔如飛一瓢蘆酒驅寒色雪滿西山夜不歸

譯使燕京納貢回春風相送過楡臺單於無事耽歌舞夜敞穹廬海月來

春別曲

鸂鶒雙飛下野塘別情無那楚天長官橋柳外靑驪馬百尺遊絲送阿郎

大梁雜興

梁孝池臺迹已陳鄒枚去後復何人黃鸝百囀日西下柳外長煙依舊春

獨登髙塔俯中州一綫黃河天外流坐倚半空成浩嘯白雲南去見嵩丘

三老遺蹤在吹臺好風華月爲誰來騷人意會千年上半醉掀髯坐石苔

飛樓縹緲暮雲間上有紅妝竟日閒遙望玉驄馳九陌魏家公子射鵰還

梁國河山艸樹空英雄異代气相同侯生慷慨無餘恨獨立夷門嘯晚風

秋夜聞笛

天空月白見峯巒橋下泠泠秋水寒長笛驚回老蛟夢道人獨倚石欄桿

屈原

放逐孤臣淚滿纓離騷當日寄深情汨羅江上愁雲起萬古蛟龍气不平

昭君

龍荒夜半起悲風坐悔容顏傲畫工一曲琵琶殘月落愁看孤鴈入秦中

春詞

雲鬟髙結靚妝新白玉屏開光照人莫爲桃花怨風雨牡丹亭上有餘春

城烏何竟夜深啼紅杏梢頭片月低香冷燻籠人不寐春風吹過玉欄西

春閨

羅衣初試薄寒生荳蔲花開感別情零落鉛華君不見畫樓春雨燕雙鳴

重九雨中懷弟

天空朔鴈不成行秋色年年似故鄕門掩菊花人獨臥冷風疎雨過重陽

漁翁

靑竹竿頭一釣絲髙風應與子陵期夜深醉臥秋江上夢繞蘆花明月知

漁婦

自嫁漁郎不解愁月髙橫笛楚天秋江村楊柳渾揺落何處佳人獨倚樓

送竇子南還

家住江南建業城春風歸去片帆輕鳯凰臺上重登眺白日浮雲萬古情

古怨

邯鄲少婦美容光嫁與燕京遊俠郎白璧黃金買歌舞不知風雨斷人腸

山中觀芍藥醉賦

山亭芍藥正花開白石欄邊對酒杯醉折紅芳還起舞天風忽送彩雲來

宿香山

深夜無眠風露淸天移北斗坐間橫幽人不作紅塵夢月照空山鶴一聲

遊洪光寺

嶺外雲霞開暮晴半天風落萬松聲於今蓮社誰爲主遙望廬山無限情

聞簫

誰弄玉簫當晚風淒淒裊裊入髙空蒼梧月出鳯凰叫千山萬山秋气中

溪上雜興

日暮孤村買濁醪滄浪歌罷興逾豪蘆花如雪點秋水白鷺背人飛不髙

有客逍遙水石間西風不動釣絲閒渭川老子終多事空外孤云自往還

度齊嶺

石樹蒼蒼碧漢齊日髙荒野亂鴉啼樵夫遙指天壇路絕嶺重云西更西

本公房

滿山寒色萬株松天外遙傳日暮鐘但見檐前起雲霧不知缽底臥蛟龍

雪中卽事

萬里同云鳥不飛出門寒色上人衣誰家公子能馳馬雪滿長安射獵歸

送周秀才歸錢塘

美人南去采芳蘭春色偏宜江上看天竺峯頭讀書處白雲長自傍人寒

塞上曲寄少司馬蘇允吉

海日髙臨塞上城漢家諸將久屯兵斷雲飛去遼天闊北望燕然萬古情

白登城上早霜淒黒水河邊暮鴈低還憶去秋明月下金笳吹過七陵西

邊柳蕭條帶落暉長城北去是金微健兒躍馬西山下射得雙狼雪裏歸

孤月髙髙照朔荒戍樓吹笛滿天霜三秋楊柳飄零盡此夜徵夫總斷腸

牧馬深山白艸中不聞鼙鼓動西風老兵閒坐斜陽裏盡說今秋魏絳功

鴉啼初日塞門開昨夜陰山探騎回秋盡漠南風雪徧單於不敢射鵰來

傷沈夷齋參政

宦臣垂老付滄洲八詠曽題江上樓瑤瑟無聲詞客散秖余松檟片雲秋

寄周木涇方伯

金馬山晴吐翠嵐洞庭春酒憶黃柑文章自出吳中格不盡雲霞耀日南

送張少尹元文還任新諭兼寄李明府伯承

羣玉峯頭華月低九仙臺上白鸞棲乘秋欲借王喬履一夜髙飛吳楚西

送張憲副叔載鎭巴東

風吹朔鴈感離人日下燕山望去塵白髮遙憐庾開府滿天秋色過三秦

驅馬西行劍閣開卽今重見勒銘才吟秋月照三巴水弔古風生八陣臺

同陳廣文藎卿飲王學孔園亭

亂樹髙亭駐落暉鵾弦慢撥羽觴飛古今多少風騷客誰向花前不醉歸

秋閨

棠梨落葉滿園秋門掩蛩聲入夜愁未寄徵衣霜露冷夢魂先到古云州

李子仁書屋

蒼林白屋滿牀書山送秋云到廣除鳥雀不驚人對酒一簾松月夜何如

柬李之茂

夢回彷佛甕頭香猶憶君家醉玉觴起向花庭吸淸露不知殘月笑人狂

次南岑丈雨中見懷韻

燕趙長歌調自悲山城揺落嘆歸遲夜深孤劍龍光動風雨鳴窻不寐時

晚登林慮城

山抱孤城四壁靑雲沙煙艸夕冥冥半天舒嘯月東出好醉美人雙玉瓶

郭壽卿園同申伯憲牛國禎諸君吟酌

蒼涼海日上亭臺無數幽花帶露開人在萬山秋色裏白雲低傍酒樽來

卽席贈薛之翰

園花樽酒日相期共爾畱連欲暮時醉倚山亭歌楚調秋螢飛過石橊枝

宿山家

空山茅屋夜遲遲促織啼寒欲訴誰少婦燈前事機杼秋風花盡木綿枝

暮雨登圓通閣望鄴城有感

傑閣移時傍赤闌埜云東望轉迷漫太行不隔中天雨遙憶柴荊共暮寒

云壓山城雨不休閣中遙起故園愁漳河東去蒼茫色猶似三臺醉裏秋

次孔丈對花二韻

桃樹有花春可憐醉歸猶望洞門前美人不得分明見咫尺空蒙隔暮煙

林亭漫興

野樹靑靑布谷啼更看蝶繞菜花畦今宵不盡名園興夢落蒼茫水竹西

寄曹中丞

一自西河別孔融楚天詩興復誰同靑荷漸長黃梅熟人在江樓細雨中

送髙生歸吳

客中多病素琴孤季子黃金更有無花滿江城春正好一帆煙雨下姑蘇

春怨

紫綃揮斷淚闌干窻下秦箏獨自彈三月梨花風又雨小樓燕子怯春寒

春宮詞

鸚鵡喚人池殿東花開曉日照金籠繡簾不捲春將暮懶向重階掃落紅

秋宮詞

桐葉滿階秋思多深宮玉輦幾時過西湖還駕黃龍舫日暮遙聴瓠子歌

茜紅衫子郁金裙玉貌燈前坐夜分漢帝如何誅畫士六宮猶自有昭君

太液池東明月髙侍兒和露摘蒲萄秋來不敢題紈扇宣室於今萬事勞

院院黃花秋色濃幾看靑鏡惜芳容瓊窻忽夢金輿過長樂霜寒五夜鐘

采蓮曲

家近城西綠水塘荷花開落幾悲傷采蓮遙寄阿郎去妾抱苦心終爲郎

聶政墓

軹裏空餘鳥雀愁依然落日對荒丘丈夫一諾輕生死浩嘆風前萬木秋

阮籍墓

涼秋白露滿芳蓀無限窮途舊淚痕千古狂歌誰會意西風原上弔詩魂

酬方子文見寄登岱之作

風騷誰繼鮑參軍浩唱淩秋碧落聞獨秀峯頭閒對酒月華髙出海東云

秋暮登九龍山

興來攜酒一登攀滿徑秋花照客顏醉舞天風人不見白雲飛度九龍山

元夕

此夜歡遊白晝同六街車馬度春風絲簧聲動僊人館燈月光連帝子宮

宮詞

自入長門空繡帷玉顏非復鏡中時梨花夜雨燈相對燕子春寒君不知

曉起慵妝眉黛殘玉階芳艸卷簾看花間漫撲雙蝴蝶宿露偏沾翠袖寒

采蓮曲

湖上西風吹綺羅靚妝越女照淸波折將蓮葉佯遮面棹過前灘笑語多

雨中集王文父別墅登樓得秋字

西園佳會幾名流野色偏多背郭樓汾上雨晴還駐馬白雲一片冩淸秋

暮雨山行感懷

馬首奔流響石灘亂山風雨送人寒別來茅屋常虛榻卻憶南華枕上看

新鄕城西昔送李學憲於鱗至此感懷

路出新鄕煙樹重石橋曾別李攀龍謾言謝朓驚人句獨立秦髙落鴈峯

望望崆峒倚赤霄廣成何日一相邀鳯臺月出誰同醉獨愛秦聲聴玉簫

薄暮登攀詩興孤奚囊多少大秦珠探奇不盡仍呼酒自信精華絕代無

文旌西去感秋風漢代豪華祇廢宮靜夜搜奇心自逺千年寶气有無中

大道相攜五嶽遊老夫共爾賦髙秋剩將石髓換仙骨西指昆侖天盡頭

洛城西送別紀明府貞甫

送別西郊車馬行亂山深處隠孤城黃花潭上秋將老獨采餘芳寄逺情

杜預墓

夜觀左史日談兵勲業仍兼著述名石馬無蹤神爽在滿天霜月照佳城

杜甫墓

洞庭昔返楚天魂孤冢千年失子孫蜀道悲歌今不見暮云愁色滿中原

望嵩峯漫題

嵩峯欲賦客徘徊野菊餘花石上開何處靑山不秋色白雲有意傍人來

嵩陽書院觀碑憶李憲副元樹

一到嵩山感故情巍然碑石見題名當時若賦陽春調獨立中原和楚聲

懶揮楚賦靜心神李白知誰是後身試問漢時三栢樹有靈曽閱幾詩人

達摩洞

心空面壁古來聞五乳峯頭自落曛欲問無生渺何處西歸蔥嶺萬重云

登封道中值雨

山雨生寒接逺煙水中亂石綠苔鮮幾家茅屋疎林外雞犬無聲薄暮天

九月晦夜少林寺對雪

山房宿雀靜檐牙月盡空林忽凍花三十六峯今夜雪並將寒色照禪家

晚至白馬寺登毘盧閣望洛陽安國禪院

雪晴山閣冷侵衣西望平林暮鳥歸鷲嶺雲霞空裏色洛城金界共餘暉

獨步明月山因覩荒涼遂沮遊興

荒山白艸路盤盤卻憶仙家倚石欄落日疎煙秋色好玉淸閣上幾回看

西園爲南庵翁題

黯澹雲低竹石間奚童斸筍踏泥還菜花春老西園雨盡日亭臺燕子閒

四溟集卷十

