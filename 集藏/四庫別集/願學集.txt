願學集

﹝明﹞鄒元標撰

願學集八卷明鄒元標撰元標字爾瞻別號南臯吉水人萬曆辛丑進士官至左都禦史謚忠介事迹具明史本傳元標有祭諸儒文自稱甲戌聞道蓋是時年方弱冠卽從泰和胡直遊也其學亦陽明支派而規矩準繩持之甚嚴不墮二王流獘初刻有太平山房集後重訂爲此本凡詩一卷文七卷其鄕人龍遇奇巡視淮鹽時爲之鐫板序者無慮十數人雜題萬曆丁未庚戌甲寅已未等年其文皆不足錄考元標起用在天啟壬戌此集刻於已未以前故所載無非講學之語而後來奏議乃別行雲

乾隆四十六年二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

願學集卷一

﹝明﹞鄒元標撰

○三言古

簡會中同志

急開眼謹貼身乾坤內做个人學不疑功不眞疑不問气不振際嘉會乘靑春魚有水徳有鄰宜黽勉莫因循年年會日日新

○四言古

別友

迢迢覓道與道背馳歸而求之自有餘師朋友切切兄弟怡怡大心體物敬以自持實有諸已信予匪欺

仁文書院

父母生我耳聰目明能思能索手持足行至道難聞寧虛此生乘時勉學敢告同盟

其二

先立其大在識本心時時黙識海裏尋鍼把柄在手點鐵爲金有鶴在林遺我好音

其三

大明中天千載一時無參意見無涉支離卓彼先覺示我良規上帝臨汝心實嚴師

其四

英賢濟濟聚首一堂商搉疑義剖晰毫芒鳳毛麟趾規圓矩方日新月盛篤實輝光

客有惠予菜圖者予懸之齋頭日夕愛之書俚言自勗

咬得菜根百事可成不負天子不愧蒼生【其一】

咬得菜根可以躬耕無忝庭訓貽親令名【其二】

咬得菜根進退惟輕捨我斯退用我斯行【其三】

咬得菜根物不能攖如霆斯震我心不驚【其四】

咬得菜根與世無爭所至虛舟坦坦平平【其五】

咬得菜根髙臥柴荊何必崇膴布衣也榮【其六】

咬得菜根義利嚴明爲世之瑞爲國之禎【其七】

咬得菜根萬善皆誠塞於天地心迹雙淸【其八】

咬得菜根扶危定傾首陽人逺匪弟伊兄【其九】

咬得菜根順事無情味𨿽澹薄其中有精【其十】

家訓

詩詠多福易言餘慶積善之家罔不繁盛眇予小子廁名士紳愧無實徳裨補君民未能治國願教吾家敷誠布衷寂聽無嘩凡我宗人無忽予言洗心滌慮培根達源敬奉天地孝養雙親與其濁富寧守淸貧勿利貨賄囑托上官小民叫寃爾心何安輸賦無訟迹絕公室尊憲守約終鮮差失裏閈姻黨情誼無涯富貴輪流轉眼虛花出入以度惟公惟平夜半叩門爾心不驚永言孝思世徳作求我語諄諄我心悠悠毫釐不差神明臨汝良心不昧三復斯語

黙庵和尙

莽莽譚禪誰否誰得有喙三尺橫恣胸臆眞學道者先須一黙甘苦自嘗無徒耳食

書劉生捲

手開斯捲剖晰玄微芝蘭並馥珠玉聮輝愧我不學啟口知非冥心冥心尙杜徳機

聖逺言湮渾澆淳漓意眞詞繁道徳背馳問子痛癢子必自知曰孝曰弟歸有餘師

示昆弟

告我諸弟予獵浮名憶昔負遣萬死一生聖主恩深歸臥溪衡蕭蕭華發絕知屏營人間毀譽羽毛斯輕惟此簧鼔世比蛙鳴水田之麓可以躬耕豈無好我示我周行

勗從子

勗哉諸子無汨爾眞詵詵輪輪難得者身修身維何蹈道履淳彼佻者子自墮沈淪耽於酒色比於匪人時移運失受此艱辛光陰駒隙黽勉靑春縱爾不思當念爾親

○五言古

題許給諫廣易通

歸善楊少宰卓哉百世賢一從觀化後南望幾嗚咽挺然賴夫君研易續新編易道通三才誰能得其全明珠並瓦礫隨地有眞詮達者須識取一勺卽深泉矯揉非大道神聖以天然寄語會心人素琴本無弦

復眞書院覩雪蓬舊隱處

不見雪蓬久今見雪蓬屋圖書畱四壁白駒賁空谷髙風人去逺遺響振林木

別曾舜徵儀部

結髮爲兄弟恩愛永不離羽翮旣差池幾度長相思一見一回老悲喜不自持所嗟津途逺問道何多歧前驅日已暮策足可遲遲

君處衡之南我處湖之西悠悠一水間遼闊淵與泥言笑方衎衎徵馬苦長嘶一間若未達猶墮千刼迷莫年戒在得聖訓豈無稽

涉沅湘歌

浩浩湘江水終朝不斷流天地有窮處水流無時休東沒千頃田西蕩百沙洲桑田曾幾換歷盡幾春秋靑靑紅顏子忽忽盡白頭問之何能爾光陰不蹔畱試看臂鷹手力能取公侯一朝忽傾否白骨委荒丘俯仰天地間身世如蜉蝣堪憐昏昏者拘拘如楚囚所以洙泗叟恥爲寢食謀逝者嘆如斯川上坐相求所以碧玉老一生陽春樓背汗𨿽未收木綿被重裘先哲開我蒙惟有濂溪儔漢唐不知此思之仍含羞學術苦未力終夜猶多愁萬物皆備我汲汲當猛修典籍如汗海役役如倒牛吐辭卽爲經莫把六經抽白雲滿磵戶歸袂風颼颼順理爲窮達無心羨勲猷撒手懸崖坐海岱一腔收可生亦可死身外復何憂

有儒生思南胡精邵堯夫數學持李同野大參書謁予贈之以詩

聖學本無言言者卽不知大道本無思有思屬外馳榮華尋常耳今古更共之貧賤信所遭富貴亦有時鵾鵬元萬里鷦鷯自一枝萬里元非逺一枝亦非卑嗟嗟寰中士擾擾竟何爲局蹐一生耳徒令達者嗤置身五行外庶不負男兒君更勿念我久矣玩庖羲

參知蒙山陳先生八十

金玉爲公資松栢爲公質少年謁金門端笏扶天日未老先懸車半榻齋金栗道容穆以睟洗心藏於密忘道復忘名世味悉蕩潏士林瞻北斗泰山何崒嵂望云空遙祝疇能入公室

示鄭天臺山人

身在三才中學超象數先有相終爲幻無爲本自然問予何所事饑餐與倦眠流雲閒出岫棲鳥倦飛還萬物皆如此誰能悟眞詮我欲杜吾口忘言玄更玄

獨對亭書懷次王陽明先生韻

幾從江上過危峯坐中見淸秋披蒙茸始得陟崇巘諸賢聚一堂圖書已識面憶昔迷歧路困衡不善變博文並格物畱情經與傳於今兩寘之深荷聖衷眷古人棄糟粕用爲來者勸素琴本無弦了心何足辯

雪中偶吟四首

人皆笑拙宦我獨樂有餘浮气日以斂性天日以舒名者不祥器況復竊髙譽洗心力澄汰庶不負居諸

其二

嶻嶪白雲司乃在玄武濱湖中有佳果四時常鮮新昔年產明珠灼爍光四鄰今乃伏泥滓一望常悲辛堤上松愈好日暮隱龍鱗

其三

予性本剛方予度甚汪洋片言切名理服膺詎敢忘泰華難尺度滄溟豈斗量嗟彼誇毘子咄咄徒剛腸

其四

我欽鄧宗伯髙齋絕輪鞅貧難供菽水潛身臥艸莽一朝膺特命賢闗振韶響簉迹夔龍間遊心羲皇上學問窺天人玄珠得象罔念予性孤貞髙軒時來往擬臥西山曲疑義共欣賞予本澹蕩者一見心惝恍

雜興簡同志

予性本跌宕投閒性所宜濟濟靑衿士設禮彊爲師憶昔文中子抗顏年少時予學本蹇淺模範無足儀古有靑藍語辭讓亦何爲斆學元相長矢心共提撕

其二

大道茫茫爾孝友是根荄利欲戕賊之正路成蒿萊濯足滄浪水軒舉泰山隈髙卑皆自取孺子得予懷人生多陷溺平旦良心開良心𨿽幾希達之貫三才

其三

洙泗微言絕濂洛揚其徽我明諸大儒魯陽戈正揮世儒紛口耳中心昧是非泰山千仞岡予其欲振衣鳶魚察上下至理無顯微冥心復冥心誰其杜徳機

其四

大鏞列東序橫擊乃有聲彼物爲妖者不叩而斯鳴孔門稱善問竟以大儒名有疑斯有問有問斯乃成教然後知困予任良匪輕

其五

昔謁廬山師一見相提攜嗜利蔽天性【師告予云喜子澹泊予見好利者如下地獄不得出頭】斯言予誦之父母同天地因利失孝慈兄弟本同气因利失和怡貧乃士之常顏憲有良規願言二三子冰霜愼自持

其六

彼美池中魚隊隊何活潑彼美林間鹿一艸相呼掇宇宙原同胞八荒皆我闥矧我同心人忍自相秦越迢迢千里道得侶斯不躠爲語同心人斯道相濡沫長吟伐木詩慰我中情豁

其七

澗水何瑩徹仁峯何巃嵸弦誦比鄒魯先輩多淳風處則躬孝友出則懋淸忠史書揚其烈髙風激予衷年來古道喪隨俗而圓通我資稟庸愚耐可守顓蒙藩籬須自固一徳以初終

其八

諸生事占畢朝夕聖賢書六經何浩瀚汗牛與充車古人骨已朽言語皆土苴吾能得其精經史糟粕余斲輪解我意請觀無極初年華如流水勿自負居諸

其九

文章千古事壯夫比雕虫雕虫𨿽小技斯文豈易工今人競詞藻古人性靈通性靈旣以通源泉滋不窮六經文章伯無語不鴻蒙筆可參造化誰與領春風

其十

聖賢亦有過此心在自知但能洗心攺便是得師時昔爲屠沽子撒手證菩提昔日蒙不潔沐浴帝監玆仲由喜聞過卒爲百世師人心良炯炯無爲蹈自欺

閒居雜興

塵途爭捧檄皇皇曰爲親苟遂犬馬事而墜百年身曾子能養志顏生重歸仁豈無負米者揚親億萬春家有聖善母七十共艱辛容我衡門老朝夕共鱸蒓

其二

萬乘原非重一芥不爲輕茅茨卽廣廈溝瀆亦滄溟翩翩復翩翩振衣我何營至理已躍如豈必證無生其三逖觀塵途士黨與紛歡呼世無師曠耳亦獲珪璋譽轉盼骨己朽人與年俱䢐廓落乾坤內萬古皆吾徒

舟中寄懷張明成學士鄧以徳太史塗汝髙侍禦三先生二首

維舟章江上江門多故知念我成逺別朝夕數追隨雜佩各持贈伐木有餘悲慚余𨿽駑馬敢復背良規長風催彩鷁恨恨不能移招手成南北永夜徒相思

其二

學士富經綸四海擬伊周太史性寂莫雅志耽玄修侍禦溫如玉澄淸志已酬我本澹蕩者幹時誠足羞我性非干時我志在千秋所志如未偶長揖謝王侯爲語冥寥士異派終同流

紀慈訓

爾上金陵去何事淚浪浪阿郎聽吾訓朝夕愼莫忘爾心𨿽慈善爾性何太剛半生濱九死天度幸汪洋古人佩韋弦國手審溫涼良玉比君子何事不易方罔發他人隱罔恃自己長揚善不揚惡齒頰有餘芳循循身有徳汪汪度難量和气蒸閨閫子嗣自繁昌勉哉崇令徳古語戒垂堂阿兒聽我訓朝夕愼莫忘

出都門宿大覺庵遇二僧時偕曾職方徐尙寶

我志在煙霞肝腸常皎皎言辭鵷鷺班振衣尋窈窕偶逢識面僧髙臥白雲杪譚宗振空谷羽翼還二妙我本素心人久絕塵寰擾不藉金箆力一晤能百了

贈但友孟臯

父母生我身聖賢覺我仁毫釐如有差愛敬皆非眞彼美名家子意气淩蒼旻浩瀚破千卷揮毫若有神明月千古珍灼爍光四鄰用之彈鳥雀嘆息道旁人顏生尊四勿張也敬書紳美玉藉山石盤銘在日新

安節吳公之還朝也情不能已再爲詩十章

有客揚靑驄銜命報君王撫枕不能寐起坐意彷徨彷徨意何許美人天一方

其二

老去空山裏同心覺漸稀江河方滔滔世故日以非眽眽不能語淚落沾我衣

其三

四海論交日結髮稱弟兄出處𨿽殊致相期良匪輕送君從此別歸臥掩柴荊

其四

會面知何時望君崇明徳明徳旨惟微不大聲以色純一以不已無爲見天則

其五

會心人已逺世儒苦支離葛藤還自縛蒼蒼以管窺不如兩忘之日星自昭垂

其六

寒灰應六律萬卉自春風堪笑誇毗子人力奪天工玄珠得象罔忘言意自融

其七

莫謂人身小巍巍可配天廓落復廓落匠心誰與傳庭前有奇樹莫負此因緣

其八

百年瞬息耳至難得者人我心非一掬我性豈識神二曜昭昭在各各自天眞

其九

勺水卽深泉我心萬古心一惟卽一貫不用苦搜尋試看望影者長嘯振空林

其十

少年不省事憶昔徒奔波金屑還翳目知音豈在多休心復休心爾我勿虛過

楊如石孝廉計偕

相見溫如玉相交情斷金君登靑雲去何處寄吾琴泰山千仞髙龍門百尺深髙深會有極莫負百年心玄珠藏艸澤誰識象罔尋

大道惟率性至人無飾說聖門貴皜皜行誼常髙潔世綱久淪亡邈矣媿前哲回首長安道朔風苦栗烈殷懃欲有贈銜杯气已結

過楊椒山墓碑【其碑爲孫玄亭開府題曰明忠臣楊某之墓】

髙碑揷穹窿瞻拜心震驚今日泰華重當年一羽輕勉哉巖廊士勿願有斯名

宿墓多靑艸黃雲莽莽垂欲別不忍別令人有遺思毒死忠良士奚獨一分宜

○五言絕句

遊石蓮洞

洞是何年辟尋幽我乍來撥云餐石髓朶朶蓮花開【其一】

下榻萬緣空泠然欲禦風眞人不可作誰與論參同【其二】

束髮誦遺篇生遲五十年焚香端不媿心迹可靑天【其三】

前輩風流在後來漸不如江河無計挽深媿彥方居【其四】

經宵卽出洞密偈付藤蘿時有松風至爲僧發浩歌【其五】

是誰爲洞主非我亦非伊承前須直領不用轉頭思【其六】

豈是鬼神鑿幻出瓊花奇月照黃金屋雪畱白玉枝【其七】

遙指巖頭桂先生親手栽蒲團趺坐穩時有暗香來【其八】

開士叩禪闗朗公已出山題詩巖竇裏未許落人間【其九】

直上懷濂閣愁深虎豹闗九重天浩蕩贏得老僧閒【其十】

柬王夢峯

掀翻塵見解推倒舊河山謝絕寰中擾親身見孔顏

觀瀾軒次謝虛亭韻

消磨豪气盡蹤迹任浮沈有地堪逃暑無人可會心

芙蓉我獨宿君自恩江來爲結同心友禪闗日日開

題覺今堂

大道元無定如何說覺今須知覺了後不減原初心

借問覺者誰未許落言思向日華堂下寒溫祗自知

朋來亭

聖賢久寂莫六籍總荒蕪夜夜庭前月相看自不孤

聞泉亭

瀝瀝泉聲響因風雜澗篁仲尼觀逝水孺子詠滄浪

大意亭

突兀羣峯聳憑欄多大意道人何所見心境還俱棄

捨身巖

萬法皆應捨何論泡影身豈因禪定力久已渡迷津

贈郭生善篆圖書者

平生無所好所好在圖書藉此傳心印千秋意不虛

偶占七首

賦性本顓蒙﨑嶇一綫通萬緣隨分了撒手大從容

初學苦支離閒心自得師纎毫皆帝力無語付天倪

人笑我癡愚胸藏明月珠萬方都照徹隨處得眞如

聖學失其眞由人認識神識神生死本仇怨結交親

生涯惟白業心事只靑山花落云深處牧童自往還

少日冒虛名蹉跎百不成無成眞我學倍覺去來輕

手種千桃樹扶疎向日紅須教時雨露歲歲領春風

別楊如石孝廉四首

我漱江邊石君棹渡頭船船去幾千里問君何日還

問君何日還衷情賴汝宣極目天邊雁頻將尺素傳

秋江有芙蓉采采贈夫君采之不盈把聊以慰停雲

聊以慰停雲佇足聽芳聞怪殺江邊水流影照離羣

龍華寺坐

華堂聞鳥語隔林送雞聲悟證無生理空門掉臂行

漫吟二首

多病宜逃世浮名合斂蹤杜門安偃蹇自性本愚慵

千句竟成閒片言如泰山欲知語與黙意在合離間

感事三首

慷慨當官易蹉跎林下難齋心期白首敢負主恩寛

傳家惟食力筆札當躬耕酌水潄殘齒優遊度此生

鉛華曾久謝老去能依人眽眽繩牀坐情偏水石親

同賀汝定偕諸宋曾二文學登韓相嶺二首

何年韓相嶺此日共攀躋爾我投閒意相看路不迷

石如獅子吼山作石頭城剰有蓮花座云深可結盟

○五言排律

太常王塘南先生八十

白首盟心日祇園獨坐時鵬搏三萬里椿壽八千期海宇儀公望吾邦頌魯尼遊神本淡漠賦性自希夷常灌門前李深編戶外籬春風拂客座時雨潤枯枝東海爲仙醴廬山作壽巵獨憐多病客無路一探奇

○五言律詩

禾川別母

問歸情更切駐馬復遲遲淚盡長川逝心懸寸艸知乖離終是恨重慶豈難期會有金雞詔遐方酹酒時

夜坐

跏趺聊獨坐髙枕憶王孫雨滴階前樹雞鳴塞外村眞空憐我獨妙用向誰論四大都零落還餘一息存

觀音寺雜興

予僦居湫隘僅能容膝都勻觀音古剎余每旦同二三子往焉靜坐中偶興到不覺成詠題爲寺中雜興雲

病骨淹旬久乏裁還爾思殘經談去逺香積到來稀黙識同尼叟忘言憶惠施未須嫌寂莫吾學貴心期

偶成

家徒四壁在短鬢坐黃昏微月臨周幌淸風拂杜軒閒來忘業障靜極見天根俯仰乾坤裏誰人知我尊

諸生天壇歌詠盈野

撥艸天壇坐翛然似習忘雨餘千嶂靜春老百花香玄論驚潭渚狂歌鬧夕陽依稀童冠樂不讓舞雩鄕

寫照口占

暫寄鏡中影誰知物外身本來無色相何處著纎塵事業從飄泊生涯付隱淪千秋誰隻眼彷佛見吾眞

柬羅公廓給諫

老去交情重懷君意轉深廿年靑瑣客同賦白頭吟突兀千秋意蹉跎萬古心嚶嚶聞好鳥相喚出幽林

別朱鑑塘老師郊外口占二律

停車郊外寺重會是何年數仞宮墻峻千秋情義偏聆音今幾席判袂各風煙出處眞無計回思亦愴然【師惓惓教予出處事故云】

三吳雄鎭地斧鉞下靑霄簡命先臣牧綸音切帝堯戈船雲裏集樓閣鏡中飄籌策多公暇坐看海气消

太平山房

鑿石臨靑嶂開門俯碧流生涯聊自適世网復何求睥睨千峯曉藤蘿萬木秋牛羊三徑裏樵唱好賡酬

其二

出郭才半里小構兩三間禾黍平髙下牛羊任往還穿林尋窈窕移步弄潺湲架上書千卷閒居取次刪

其三

鄰曲兩三家晨昏共歲華春來烹細筍雨後試新茶嵎虎成朝市林蜂散午衙居然寂寞意靜景得無嘩

其四

一榻掛樓居八牕映碧虛觀空騰野馬縱目數遊魚懶慢身堪寄登臨眼獨舒門前花鳥亂疑枉故人車

章衡陽省丈赴謫羅定州道文江宿小齋

十載知名久初看是夢中坐來人似玉譚去气成虹百粵風煙壯千山道路窮願言頻愛護朝論倚山公

其二

英雄俱失路聚首倍堪憐把臂風塵絕停杯意气偏驅車君似隱面壁我疑禪細雨分離處無言亦黯然

文昌書院東諸秀才是日校文

運當明盛際蕓館傍江開濟濟名家彥泠泠白雪才賦堪云漢麗劍拂鬥牛回百里賢人聚精光絢艸萊

淸明登先江安人隴有感

艱危曾共爾捨我竟仙遊雲佩飄何處鸞臺黯不收乾坤難寄恨日月此堪愁卻憶鼓盆者何心得自由

萬里方伊始修途遽失君百年悲短髮四望莽愁雲月落驚鴛夢風髙急雁羣重泉應念否無語對斜曛

冬至展先母羅太安人漕坪隴有感

違逺慈容久新冬始一過有身成病楚無淚不滂沱艸木蒙茸濕雲山變幻多重冥眞隔世心折此煙蘿

其二

矗矗雲山壯陰陰艸木稠昔年曾瑞鶴此地見眠牛地勝疑天意人和豈力謀先慈多隱徳佳气正千秋

其三

狂愚南竄地我母淚千行寸艸方承日萱親竟萎霜斷機聲在耳尊足戒垂堂多少君花意無言倍黯傷

藍豫陽國學赴選兼柬孟我疆尙寶

臥病衡門下愁聞一葉飛霜添徵士鋏淚濕故人衣燈火憐吾黨交遊憶帝畿除書如己下早爲報庭闈

北海孟夫子風流迥不羣經綸齊董賈著述擬河汾玉樹曾頻夢尺書久未聞翩翩南雁至何日慰停雲

別依仁山館

爲厭城西地郊墟別業開山光臨戶牖水色浸樓臺座有譚經侶庭懸問字杯秋深芳桂吐帶月我重來

寧陽別孟我疆尙寶有懷

燕市論交日空門共被時見來何太喜別去翻成悲月迥云階艸風回鳥樹枝郵亭客店晚銀燭兩相思

劉調父國子應召

幾年龍臥穩此日上徵軺官以橫經重名因射策饒言辭猿鶴侶重聽鳳凰韶吾道須公等愁聞叢桂招

與汝光太史聮舟投贈【自復眞抵安成】

靑雲附驥年形影共相憐世態煙雲變交情金石堅憂時頻擊楫弔古更譚天應律春長在吾家事可傳

甘子明雪中過山居

爾我故窮交相過藉白茅慚非揚子宅聊比野人巢地僻天疑迥情深俗可拋濁醪長日共寂莫任君嘲

學道共年深俄驚莫境臨靑山原不厭白雪故相侵聽鳥便幽意看云協素心但期肝膽在那復問知音

春日赴白鷺洲

春水引行舟桃花夾岸流沙明羣鷺白雨過萬峯幽濁酒澆孤興靑山笑晚愁萋萋芳艸綠無語對江洲

○六言古風

題徐柳川樹徳堂

終歲謀生樹谷百年之計惟徳種谷時有丰歉樹徳性無通嗇俯仰不愧不怍今古可法可則知者休心忘念宇宙山河一息直下仁爲已任千聖俟之不惑

○六言絕句

偶興

是處亭臺有月誰家院落無春直下勸君薦取東山滿目嶙峋

聚眾譚來卽有退後閒居說無動分有無二見斯人永墮迷塗

饑餐渴飲倦牀春暖夏熱秋涼若是英雄男子平常盡可承當

峩冠博帶名流舉目揚睂可羞處處人人本分兄兄弟弟眞修

少小浸浸譚道老來一竅難通自詫邊知半見可憐萬紫千紅

嗟爾藏名隱姓休哉忘世忘年布履依然平地危冠髙戴靑天

問我何由杜口雙眸炯炯逼人萬劫良緣難遇千秋骨骼誰眞

人憐滿腹危機彼負一生入微病在膏肓難洗誰哉伯玉知非

隱隱層巒鬼魅恢恢千仞鸞凰試看八窗洞達始知虛室生涼

生來眉秀口橫一任手持足行自笑田夫不異難逢詩禮先生

百尺竿頭進步千層浪裏安身慣向虛空跳鬥翻然直脫迷津

不忮不求不怨何思何慮何營欲界誰人滿願翛然與物無爭

○七言古風

歸禾川酬諸同志歌

六載之前禾川去六載之後禾川歸記得扁舟江上來士民相聚牽徵衣長沙一去何時返相顧不禁淚自揮贈之驪歌飲我酒如斯髙誼古今稀恭際聖時得歸期故人道旁迎嬉嬉笑我不殊麋鹿性依然還怡丘壑姿去時正值桃花放歸來亦在初春時重指桃花固堪喜憶昔艱危益可悲擬共山中結歲盟只因新命自丹墀篋中短劍難分贈聊寫長歌慰相知借問何以慰相知重此江門千古身重此堂堂千古人廊廟江湖俱有事神交切莫負靑春

題南臯小隱處

昔云大隱隱城市我今小隱隱招提招提半在山之曲水之涯識破萬事等浮漚殘生從此托一枝憶昔射策黃金榜英風凜凜逼斗維誓策功勲報天子笑殺管晏何卑卑於今老去巖壑裏日月不居雙鬢絲牀頭一劍蒯緱盡聞雞起問夜何其壯心只今己銷磨側足空門有所思半榻時枉明月照短衣不禁松風吹野僧終日問姓字笑指白雲莽莽垂我生無姓亦無字迹徧名山號無爲有時散發解天弢有時放歌和天倪有時醉酌花間酒有時閒題壁上詩無修無證亦無持但教名姓不出山那管世人知不知

登九華山歌

扁舟昨日過匡廬沐浴焚香謁五老今朝乘興上靑陽九華蒼蒼色更好歷歷星辰皆可捫迢迢直上靑天道靑蓮居士何太奇江上看山便題詩胸蟠珠璣何磊落於今巖壑光陸離新建生平眞好遊獻俘重來十八秋心印只今誰直領乾坤俯仰空悠悠空悠悠淚雙流識得一萬事休悟來只在剎那間山僧含笑虎溪頭石火光陰轉瞬過文章道徳莫蹉跎古今不少奇遊者幾人山色共嵯峨

荊溪吳節母貞裕挽詩

結褵自昔期偕老琴瑟歡娛百年好詎知莫莫敓所天稱未亡人何太早欲將此身殉夜臺誰爲宗祏薦蘋藻矢節昌胙肩一心冰雪稜稜日杲杲簧鼓可耐帷墻口操刀刈發盟穹昊季公有子猶之子煦偸鼌夕躬文葆機聲軋軋霜始凝烏啼慘慘天未皓百折不回百酸嘗兒能搦管長虹掃鵬搏九萬程如只節母頓破憂心搗帝旌節義綸兪下六珈錫來恩波浩女貞樹自向冬榮雨露栽培眞宰造眞宰造福福無垠世徳繩繩懷逺抱一門三葉式詒谷始信善慶自有種榮名不在玉爲寶

其二

堪憐黃鵠歌早寡身外榮華付土苴獨抱一片金石心羞彼淟涊何爲者惸惸嫠室對孤燈形影相弔呼不譍鷇得仙兒能笑語怳壓羣音度迦陵丸熊畫荻不辭倦囏貞百倍誰爲援天憫節烈篤世祚公侯復始眞才見綽楔遙臨玉女潭龍綍輝煌煥斗南毋徳君恩兩不朽節孝門第瑞气酣君不見杞婦殉夫宗祊殄魏妻鞠子孫乃顯何如節母殖慶長朝陽鳴處鳳毛腆慧龍驤首扈宗伯忠犯逆鱗稱蹇蹇詵詵曾孫世濟美文章秀發一時選殘膏剩馥覆後晜千秋不媿貞裕匾

乙巳秋會靑原有懷

憶昔少年來問道恭逢名碩聚一堂空林歌聲裂金石徳音孔昭奏宮商轉眼韶光三十載可堪耆舊半消亡巖頭只見白雲飛巍巍古道成榛荒今年天气倍淸明虛堂秋色來蕭爽賴有濟濟諸年少閒將疑義共欣賞一木豈能支大廈媿我無端成獨往但使耳根聲不斷不嫌孤峯獨拍掌君不見老僧鑿石寄巖阿朝朝苾蒭念彌陀吾儕空負纓冠志竟將歲月苦蹉跎夜來檢點平生事俯仰先賢媿已多寄語同心齊努力莫將古洞掛薜蘿

○七言律詩

禾川別大哥

驅馳萬里旅魂驚爲別相看淚滿纓去國謾懷鄕土念臨歧更愴弟兄情書傳絕域秋鴻逺夢入荒山夜月明歸到文江春色好逢人莫說二難名

艸堂雜興

寂寂寥寥揚子居悟來那用五車書春凝池畔蓮將茂綠滿牕前艸不除得意舉杯邀去鳥會心束手伴遊魚惺惺正屬吾家事未忍無成歲月虛

書室初成

不禁歲月苦相侵細雨開窗祗樹林趺坐髙隨山石並投蹤潛擬海云深魚翻萍沼傳眞印鶯過楊園送好音謝客豈緣求靜果從玆欲了百年心

讀書

紅塵玉案休相侵爲愛名山卽道林殘捲開題珠影徧空齋長掩白雲深眼看大易原非畫彈到朱弦別有音何處更尋糟粕句斲輪先已得吾心

寄大哥

長擬求歸竟未歸幾逢佳節戀春暉爭傳荊樹庭前秀忍看鶺鴒江上飛季子古來遭墮落元方應不羨輕肥太丘曾頌難兄教好向江門娛彩衣

禾川把袂二年期鄕報長聞歌白眉縕被幾悲同睡處殘經卻記舊題時但觀明道識仁句勝賦惠連春艸詩離別不須多悵望萼樓旋擬奏塤篪

奉簡朱侍禦座師【時巡吉安未敢躬謁】

天王簡命重南巡繡斧遙臨法象新荒郡何緣重拜覩菲才有賴再陶甄一封慷慨憂民計十載間闗報主身章貢水澌流欲盡共言驄馬早行春

聖主恩深賈誼才風流又上豫章臺峩冠掩映雲霄迥彩筆憑陵日月開鈴響堂空疑乍至鳥棲鶴唳喜重來人傳郡閣梅花瘦夜夜精光燭斗臺

曾持三尺駐江城野鳥山花識姓名白鷺應同貞節白靑螺能及使君淸蹔寛郊甸埋輪意須記郵亭臥轍情寂寞侯芭難載酒殷勤想見舊諸生

北望齊東眼欲穿相傳擊壤獨歸田河山搖動搴帷色父老歡騰攬轡年棣棣威儀今不減稜稜丰骨尙依然桃花未識朝天急隔岸深深綰畫船

訪朱鑑翁座師

不辭躡屩逺尋師廿載襟懷始一披幾向南中瞻海岱今從座上挹瓊芝謾言瀟灑吟風日願學屏營立雪時濫廁門墻成底事摳趨惟有淚雙垂

玄潭次羅文恭韻

玄都風境尙依然陳迹回看已十年漁唱淺深來渡口桃花爛漫放溪邊魚龍隱見澄潭窟松栢髙參古殿前勝地淸光容易得同遊切莫負良緣

玄潭觀

扁舟古渡正淸秋寶閣淩空翠欲流騎鶴仙人詩可在焚魚學士榻空畱長松乍吼蒼虯動疊浪初翻白雪浮霜劍磨崖千古色振衣還上最髙頭

謁周元公祠

水漫平田綠樹滋野塘孤浦敞遺祠春融砌艸年年長云擁圖書片片垂未拜匡廬猶仰止坐聽彭渚亦流澌乾坤負荷者誰子獨立庭階有所思

玄潭觀次曾司空韻是日祀二劉文學

俎豆堂開系所思丹楓露冷正秋時昔年立雪人如在此日吟風客自知渺渺長川迷古渡悠悠世路共心期庭階不盡遲回意千載眞傳爲語誰

王塘南少卿會講龍華

記得髫年此舊遊重來說法使人愁天畱故老傳宗教人向空門悟實修野鳥有情憑檻語碧雲無恙傍檐流諸君不用多惆悵試看靑山自點頭

同仁書院柬諸同盟

同仁麗館枕山隈有客翩翩暮雨來我裏衣冠原不忝此鄕文物更多才虛窗盡裊桐云色曲檻斜通玉澗回最是傳心難寄語春風習習到江梅

次汪靜峯使君見懷韻

獨向牕前抱膝吟春來偏覺主恩深懸崖忽墮仙人露碧水遙聞宓子琴斷去葛藤時杜口坐穿木榻解忘心靑靑栢樹緣非偶請聽流鶯送好音【公來詩有此時欲說無生話何事良朋空好音之句】

同諸友集講太云寺

倦鳥投林意已閒何期招我入雲山新硎自媿無全技寸管敢云窺一斑風送泉聲侵佛幌日將樹色擁禪闗詠歸盡有沂雩意春在巖前指顧間

少原余明府集通邑士縉會講坐上有懷

一別禾川二十年歸來此日共譚天鹿鳴似解懷人思【時有歌鹿鳴者】鶯韻如聞出谷篇浪迹不堪追往事虛名猶自媿前賢春風滿座還誰領庭艸交加意已傳

昔年赴戍道出禾川承龍袍溪帶湖賀巽東修吾昆仲及龍生作霖髙雅感念今昔悵然有懷

細雨泥塗行戌時多君髙誼共相期危樓尊酒看雄劍野渡扁舟聽子規仕路蹉跎羞短鬢林臯懶慢負深知悠悠禾水潭千尺照我肝腸有所思

陽明祠有感

元化曾將赤手扶名賢髙牓映寰區先朝勲業誰能並此地宮墻半欲蕪檐際閒雲蛛掛网松梢明月鶴呼雛巖前空對蘋蘩色幾向庭階薦束芻

靑原偶感

少年曾此問迷津荏苒韶光及此晨大藥不教頑石變春風難遣鬢毛新還憑麋鹿山中性來結煙霞物外身丘壑盟心吾敢負翠屏千古自嶙峋

贈劉述亭郎中

劉向傳經事已違歸來仍掩白柴扉空門似待幽人往蓮社翻令靜者依澹蕩久便麋鹿性疎狂新制芰荷衣相看不盡泠然意彼我何時杜徳機

同鄧博羅登雞鳴山時汝徳司成同登

雞鳴樓閣倚層霄我輩同登未寂寥曾向羅浮專五嶺今從白下憶諸朝鐘山雲气當窗裊冊府鶯聲傍柳嬌不禁鄕思春爛漫紫荊花下聽鳴韶

理舊稿偶成

少年奇气頗崢嶸中歲蹉跎短鬢生著述漫言窺二酉譚玄空自守三庚雕虫篆刻非吾事覆瓿藏山亦世情徙宅欲巢衡霍頂春來驅犢帶云畊

謝親知見存

詔許巢由作逺臣衡門吾亦愛吾眞極知城市逢迎苦肯受親朋禮數嗔野鶴靑霄承沆瀣冥鴻天末逺風塵不妨裘仲時相顧容我山中自在身

寄陳光庭效堯夫體

濟濟衣冠聚一堂須憐道脈類亡羊綱常萬古天難泯師友千秋誼不忘弱艸紛紛隨逝水寒松鬱鬱自嚴霜振衣直上髙臺望駘蕩春風徧八荒

看月懷陳光庭

皓魄淩霄夜睡遲科頭松下漫支頤光涵天地堪誰說影動魚龍祗自知露下風髙看斗轉庭空木落聽蛩悲會心人逺空陳迹千載嗒然憶惠施

別少原余眀府

春風澹蕩送行舟花滿禾陽得勝遊闔邑桑麻沾雨露鄰封童叟起歌謳家傳安道源流逺政類中牟惠澤稠下榻不禁明發去壯心欲折大江頭

鷺洲勝會以病阻赴漫占二首

懶慢山中學耦耕丁丁伐木憶同聲天開章貢千年會人臥衡廬百感生未許春風分半席獨將明月擁孤城從來鷺水澄澄綠好向江門共濯纓

東風吹動萬回靑夜送花香撲滿庭野鳥間闗還解語靑山突兀對傳經少年碣石髙譚麈老去江湖是客星獨往獨來無一事大夫不是醉爲醒

訪劉靜之光祿

怪來何事不相容久別那堪意气慵春到鶯聲求友切齋懸榻影帶云封蕭蕭華發還同社渺渺蒼波任去蹤松竹歲寒吾敢負不妨時醉酒家傭

桐江晤徐獻和廉訪使

三十餘年老弟兄相思幾度夢魂驚忽聞靑雀雲間至不覺幽懷座上傾世味嘗來偏磊磈人情閱處太縱橫匡廬乞得閒身地歲晚相期共耦耕

少白先生歸三吳

原是淸朝執戟臣翻然孤艇度迷津乍看紫气神偏王久聽玄譚意自眞筆底靑山堪寄老腰間寶劍未爲貧懸知別後遙相憶江艸江花入夢頻

寄謝李廉訪題仁文書院

西山凝望聳岧嶤憲府中開爽气搖歷亂鵝羣隨彩筆蹁躚鳳翥下靑霄河濱豈合當題品院宇眞看動斗杓千載竚瞻從此始況堪棠蔭見文饒【李文饒唐代名臣有文饒集行於世】

○七言絕句

題陽明先生像六首

登壇濟濟說良知不著絲毫更數誰拋卻語言諸伎倆日星千古自昭垂

羣賢列聖無他語惟一惟精只此中臘底雪消山盡處柴門夜夜領春風

辛苦平生幾問津遲回歧路倍傷神於今識得先生面野艸閒花一樣春

吾心宇宙有同然卻道金溪是學禪不是先生勤指點誰令吾道日中天

吾鄕先輩盛流傳疑信相參苦未堅踏破艸鞋無覓處始知吾道有眞詮

人疑此道大圓通規矩方圓妙不窮效地法天無兩事圓神方智總吾宗

仁文席上有破甕者

斯道天開萬象陳根荄枝葉總吾眞諸君欲問傳心者請聽街前擊甕人

自警二首

收斂精神入太虛終朝兀兀總如愚老來不識原頭路只恐靑山也笑予

今朝不知明朝事肯效人間壽者癡若要了時卽便了乾坤伶俐幾男兒

送龍紫海侍禦之秦二首

秦川自古帝王州此日乘驄亦壯遊莫道匈奴今逺避黃沙莽莽使人愁

三月鶯花江上行大宛萬馬自逢迎驪歌不唱陽闗曲鷺水悠悠萬里情

龍華寺舊譚道處也歸來不覺愯然輒成四絕情見於辭時自都勻環歸

十年不到龍華寺歸臥山僧舊艸亭笑予漂泊西南久消得楞嚴幾卷經

眼前事業豈爲眞世上浮名幾誤人寄語蕓牕年少者莫將章句送靑春

當年碣石譚天友白雪泠泠一代才長望靑霄人去逺孤身獨遶法王臺

擬向山中學耦耕歸來猶自急王程莫將猿鶴移文誚須鑑當年報主情

贈唐仁卿【仁卿以彈王陽明先生祀事被謫】

範民部持冊索別仁卿予於仁卿非燕遊之好故其行也以規仁卿其有意乎

知君試政數年前把臂金陵豈偶然此別應須各努力莫將閒語負前賢

千聖相傳只此心夫君何事外頭尋雷風露雨無非教休向沙頭只漫吟

誰道文編是學陳陳王學脈定誰眞停軺如過江門裏碧玉樓前春艸新【君有白沙文編故云】

贈謝盤谷山人【山人系蒲州人年八十餘匹馬入都門講學其祖父四世受業於諸君子】

稜稜丰骨自天成老向長安覓友生座上不須彈法指庭前菉竹已同聲

堪憐四世老箕裘白髮蕭蕭亦壯遊塵世相看成獨往幾人端不爲身謀

馬上吟

時逢閒處練元神過眼浮榮未是眞雨散雲消渾不礙山河大地露全身

忘思忘慮意閒閒莫道風塵老客顏獨往獨來無一事垂鞭馬首看西山

出都門謾吟

蕭蕭行李去匆匆人擬前身是晦翁還少當年十二考冰壺秋月此心同

平生蹤迹使人疑一片丹心祗自知雪攪長空人語少且攜妻子共流離

自笑逢迎百不能人間好漢亦相憎萍蹤到處曾飄泊遊宦恰如行腳僧

謾吟六首

浮雲抉破靑天開撒手懸崖萬丈臺悟後渾然無一事無修原自有修來

廿年蹤迹徧窮途到處人間費浪呼今日猛然無可道不妨人笑是癡愚

無古無今無顯微千年賢聖竟同歸庭前艸色靑靑長未許人間說是非

腰間三尺龍泉劍付與人間斬葛藤未斷葛藤終浪語須知斯道在人弘

紛紛譚道何多歧道聽途聞也自欺縱說良知無覓處誰知吾道在希夷

有意搜尋終道逺安排著意亦成魔魚龍髙臥澄潭徹莫以無風更起波

薛欽宇督學楚中

翩翩文彩邁時流擁傳俄看出帝州大別山前春色滿還誰同眺嶽陽樓

濂溪溪上艸綢繆月色巖光迥不侔寂寞河東風詠後沅蘭湘芷憶前修

兪定所同年赴大名道

久別相看慰所思送君惟有淚臨歧黃沙莽莽無窮意不爲尊前感別離

赤水玄珠何處尋覺來大地悉黃金金陵紫塞迢迢道碧海靑天夜夜心

楊如石任仁堂

巨海浮漚浪得身還誰一竅見天眞東風吹動江門樹一夜寒花徧地新

蕭條陋巷可希顏今古何人解訂頑爲語故人楊伯子工夫只在舞雩間

示宇初同年

浮雲不礙水中天翠竹亭亭大士禪江上漁翁髙臥穩隨風吹去渡頭船

天池寺次陽明先生韻

嵯峨峭壁有髙臺太乙誰將混沌開見說逺公曾說法空中紛墮雨花來

問道山僧誰是主山僧指點空中取空中無相亦無色龍過山頭行暮雨

是處靑山能作主年來無住亦無取瓊漿一掬正泠泠翻手爲云覆手雨

趺坐淩空並鳥宿雷聲隱隱來東麓須臾雨散銀河淨月滿巖頭云滿屋

友有以居間事謁者作此示之

四壁蕭然未是貧淸齋聊寄水雲身請君試看巖前鶴刷羽千峯有半塵

嶺外桃花深幾許庭前松竹自靑靑江頭幾遇紉蘭者也向漁翁詠獨醒

和周吏部海門公韻

記得瀕行倒玉巵春風系纜己多時別來幾度增惆悵只向人前說項斯

文水瀠回遶故城幾呼漁父盞同傾醉來搔首忘機事獨上岡頭看月明

壁間時掛不弦琴風度泠泠萬古心我欲一彈山水調卻嫌人擬太髙深

閒眠飽食只尋常不用人間費忖量欲向虛空彈一指卻疑傀儡此登場

紛紛異說總縱橫春到園林萬木生檐角風傳天籟處有聲誰聽到無聲

毎臨秋水情偏淡興攬千山迹不孤欲贈夫君難寄取臨風倍覺一言無

江門漁父老漁磯筍蕨山中生事微莫道小臣忘報主春風時舞芰荷衣

丁酉元旦口占

春色光芒映太玄梅花吾意共相傳年來心事渾如水也共兒童逐世緣

沈愼庵父母雪中赴瀧江書院投贈

春風堂下集諸生一日能開萬古盟莫道壺漿迎父老千山飛雪迓行旌【是日大雪】

文昌諸友共集投贈

爾鄕先輩著千秋勲帛名髙第一流俎豆堂開如在日願將忠孝答前修

偶懷簡瀧江同社

瀧水瀧岡天下奇翠微深處竟誰知我來欲傍漁翁宿鷗鷺閒隨釣艇移

題焚香圖

先生檢點已多年不待焚香始告虔卻笑紛紛欺暗室猶將底事賴蒼天

題枯木圖

鐵幹銅柯聳碧霄淩霜傲雪過前朝生來不是墻頭柳恥向東風舞細腰

偶吟

塵埋寶鏡已多年一旦光輝徹萬千不是主人勤拂拭淤泥那得吐靑蓮

當年我愛薛夫子日日焚香可告天復性功深濂洛祕誰云書錄是言詮

流水何曾與物爭只緣造物忌髙名閒觀世態心如水幾爲浮名誤此生

避世無難涉世難人情反復幾波瀾從今捲卻絲綸手不著羊裘不釣竿

信斯軒偈似曾文螺

鏗然捨瑟春風裏弄月吟歸得我情千載眞傳誰會得好將一惟振家聲

紫極觀夢先太安人

夜闌紫極云深處夢裏分明見母顏起聽檐雞催曙色兩行血淚對靑山

偶占與廖紹松

蹔借禪林一夜眠悠悠細雨到牕前空門卽在人間世泥吐蓮花色更鮮

予獨宿太平山房果淸上人逺顧云欲復歸宗寺予再三難之渠心甚堅予熟察其願力學力必有合也漫書三絕贈之

踏破匡廬百萬重不知何處是歸宗堂開可結東林社來聽闍黎半夜鐘

我向靑山學懶慵君還古寺振髙蹤他年法雨諸天集驚起潭中久臥龍

寶地久無獅子吼野狐時復出蒿萊回看佛骨靑霄上照徹寒山萬劫灰

同虞汝薇遊太云寺

僧依水竹情偏寂客到空庭念亦休爾我相看無詞組心隨明月大江流

再遊靈谷寺時鄧定宇少宰孟蓮渚通參楊止庵符卿同遊

題詩曾記昔年遊一別俄看已十秋松檜參天人境靜會心無語萬緣休

寺在鍾陵最僻處千年香火志公開無心更覓空王法何日吟詩此再來

題無學捲兼柬三懷上人時同寓匡廬

見說棲霞曾住世忽聞飛錫在匡廬非生非死應須識莫向巖頭又著書

持經爲母到西臺五兩風輕一葦開月照蒲團猿鶴靜好騎白鹿再歸來

乞歸久作靑山主飽食閒眠學懶慵春來準擬巖前臥瀑布還當第幾峯

栁渠翁與先大夫雙崖公爲儒連蹇世皆笑之而二老自喜今後人猶世儒業不廢誰謂儒可笑哉惟賢世兄過我感今追昔口占奉勗

與君數世是通家仁厚詩書澤未涯天意茫茫那可問相逢且自惜年華

藍生擴之常慮予召毀故作此解之

一入雲山百念輕蒲團坐破竟無生碧潭深處藏名好縱是孤寒夢亦淸

看來萬事羽毛輕冰玉泠泠出世情不逐眾生畱口業祗將心事托神明

怪得叔孫毀仲尼憂心悄悄亦何爲死生進退渾忘卻無恙靑天祗自知

人間毀譽尋常耳定腳江門我最眞千古眞人千古眼堯仁跖暴總纎塵

黃儀部庭翠

江頭系艇苦旬餘無柰前旌望竟虛春鳥嚶嚶春水綠與君相見更何如

君依珠斗侍明君我傍巖頭領白雲心境纎毫原不二年年風月自平分

懶慵髙臥釣臺深白鶴飛鳴遞好音無限心情難寄語獨將長嘯振空林

年來白業事如何駒隙光陰荏苒過莫道心齋無个事懸崖險峻誤人多

贈梁紹東畫士

問君能不繪予心只在靑天月下尋莫怪病骸還偃蹇試看野鶴在松林

蓮花綽約淤泥裏肯逐東風逞艷姿外直中通元不染漫將彩筆寄予思

觀音巖

觀音妙相原非相洞裏觀音不是眞若向此中參得透觀音處處現全身

文江八景

墨潭澄鏡

潭水澄澄淸且沚心源不動湛如水一波才動萬波隨觀象吾今悟至理

巽峯卓筆

峯頭有筆大如椽一掃東南半壁天縱倒銀河題不盡時噓顥气欲淩煙

仁山擁翠

仁山萬仞插芙蓉中有髙人伴赤松我欲從之不可得他年結屋最髙峯

字水拖藍

風行水上字如雲秀擷千山韻不羣豈是地靈呈象數故開寶篆兆人文

金灘春漲

春來江上鵓鳩鳴夜雨蕭蕭捲浪聲無限中流頻擊楫和風相送片帆輕

劍石晴雲

當年劈石自天成秀削芙蓉夾岸明云護風雷時作吼中宵隱隱似龍鳴

白沙晚照

水碧沙明兩岸分斜陽擁照麗江濆山頭倍有松楸慕風送漁歌不忍聞

桐江夜月

桐江江上水悠悠一派靑山天際浮最是無情深夜月相看不盡古今愁

胡瑞之廉憲過訪

十年抱病臥柴門過我頻煩使者軒道在不須論出處坐穿木榻久忘言

別無念禪師

廿年白下憶相逢爾自西兮我自東神劍元來終會合夜看鬥气貫長虹

穩把漁竿坐釣磯嗒然不辯是和非問予消息尋常事且向山中飽蕨薇

半生皮骨走紅塵回首楊朱倍愴神老去垂韁今已晚出門有路卽通津

歸來兀兀坐空山藕斷絲連意未閒夜半天風吹鐵瓦千門萬戶破重闗

客有繪無念禪師像者戲贈二絕

誰寫雲煙枯木容觀來个个呼無念我知無念元無相想是靈光常現見

金陵過我嘴巴巴於今老去寂無嘩持珠合口街頭坐拍手兒童呼佛爺

勉明卿

明卿始以孝旌旣而以忌者抑不知抑所以旌也

古來操行畏人知丘壑藏蹤正所宜男兒無限平生事炯炯良心敢自欺

遊靑原翠屏

翠屏千古自嶙峋此日來遊意獨親忽聽歌聲林木起始知天地屬閒身

願學集卷一

●欽定四庫全書

願學集卷二

﹝明﹞鄒元標撰

○書上

上朱金翁

竊常論相天下者事業不在旣拜之後而在未拜之先何者其道貴先自重也自重而後人重之近時不無因依於人而始進勢不無所因依則𨿽有炳煌之業其誰與我吾師身𨿽未進而得自重之道今𨿽不相又何憾焉且近時風俗愈下而議論橫滋太阿倒置而機漸內移無論其尢者卽一美事而甲可乙否以小人之心揣君子之腹道旁之議何事無之卽一端士而朝夷暮跖以忌妒之心肆不根之謗萋菲之口何人無之此最今所當寒心者人心至此極矣握世道者譬之撐巨筏洪濤中赤戛戛乎難哉遲之風恬浪息利涉大川天其有意我師乎惟自重以待不肖又聞士君子齊三才靈萬物匪僅僅以爵位自表見也陳剰夫胡敬齋彼一布衣也而千秋不磨師以正學示我弟子則師之所貽與弟子之所企期者又奚論相不相也友道相知不爲貌言矧不肖於師何如惟師督誨之

謝蕭兌隅

大都不肖之學務在自信自得夫依人譚說非中藏之珍也隨人腳根非堅貞之守也元標寧甘遁世不敢附會以自欺寧守固窮不敢波流以逐世此則不肖仕與學者如此

啟鄧定宇

世綱淪廢極矣匪有至人難語至學匪有至學亦難與至道歸根以靜太史公養邃矣至道非公凝而誰

其二

白雲居士金帶懸腰我本無心富貴怎柰富貴催人莊定山老翰家棲三十年赴部補官李西崖閣老曰定山衙門出色人物當優之丘仲深曰我不知所謂定山也仍補南郎中丘又曰引天下士叛君父者此人倪文毅復計之先朝號稱隆盛時如此羅文恭晚年私與門人曰官家以國師禮處我我當一出乃嚴分宜徒每得文恭書把翰回環曰達夫達夫老夫不曾用得你已又曰名髙了嘉靖時如此章文懿數起不赴國師必赴文懿官𨿽尊然平生國學稍有施爲余不過大官中夜思量君父之義文懿必有怛然不自安者毛義亦是不聞道的人細想他色喜眞是不慮而知的眞性不肖先年以出處之義商之諸老及先生與念兄僉云當出弟亦以老慈年髙七十餘乘時得沾一命人子心稍慰遂無復畱滯卽播弄不悔今亦甚喜白雲菽水視昔戍時所得良多太君年八十餘畫舫相將江魚竹筍進則振鐸歸則戲彩何所不得惟先生圖之熟計之淸靜之士特優於躁進者若龍徳正中大人則有間不加不損知性者出處視之一也惟有以教我是祝

柬友人

吾鄕學問極能纒縛英豪三尺豎兒口能談陽明問其所以爲陽明白頭不知也言及此令人厭甚吾兄直當擺脫諸陳言舊見直求自得苟能自得芻蕘可采矧先正乎未能自得孔孟且不信矧陽明乎眞正大英雄決不隨人口吻決不隨人腳跟至於學問中一段機權詭譎之術先賢決無此家法弟初年墮人術中不覺近始識破未得其學先得其術如入千層囹圄永無卬首之期此古今學術所繇分也吾兄以弟言爲然乎吾輩千態萬狀有過失不妨使人看破惟是遮護不可有耳

復羊嵩原侍禦

吾儕樹立乾坤全在此學學術旣明如滄溟之無所不容不然溝澮皆盈縱有微長亦如服烏頭毒終有時發也丈在案牘中無非學術拋卻尋春之說則似學有方所矣烏臺之職在振風紀邇年政尙操切民其若焦存寛大弘博之意是卽所以振風紀也且丈半稜整峻一望已儼然可畏卽恩如春育下吏罔不奉法矣

答方鳯軒民部

近世之士卑者亡足論卽髙明者亦有住著處何者未聞道故也足下來云肩頭要樹得起腳跟要站得定口頭要守得定心腸要洗得淨弟則以爲只在一處作功吾儕頂天立地只靠得一个心心腸一淨肩頭自樹腳跟自定言語自定孟軻氏曰先立乎其大者則其小者不能奪也此之謂矣不然千派萬路應酬之所撼震亡窮而功夫之所料理者有限顧此失彼其將能乎此集義義襲之所由分惟足下教之弟入長安亦已三月在稠人中不善作便佞趨承之狀眾皆木石視之又其下仇讎視之矣弟恬不以爲意時而用我必竭盡駑力以答淸朝時不用我芒鞵蓑笠匡廬彭蠡何處不投足也獨弟見今時士气太卑無論大闗系大節目閃爍萬狀卽纎若毛髮色動神疲國家气運全系此輩今若此殊可憫心

答穎泉翁

維持正學與充塞正气原無分別夫學而無益於世則玄虛之譚也气而不本之學則血气之剛也吾輩學無可見見之於事事無可考反之於心世豈有扶正學者而無正气耶亦豈有正气者而無正學耶太山巖巖歷陳仁義所如不合浩然不屈孟氏之正气孟氏之學也一生歷朝不滿期年患難死生講而不輟晦翁之正气晦翁之學也使當時謂孟子朱子而不足以維持正學則三尺童子所不信矣古人身任天下之重無一事可少而今人視事有躱閃者必其學之未有至也翁以爲何如

答羅近溪

不肖年來亦漸有路妄謂此學一得卽得不得卽終身不得夫所謂卽得者非影響襲取先儒所謂用力之久而一旦豁然貫通之謂也吾學貫通直是與天地同流廓然無涯更復何物可以易此先生以爲然否望裁教之

答李見羅

不肖自總角時誓此心無愧天日卽觸染性回首提撕卽得本心自有志大人之學妄謂此心無愧卽是當下聖人此心牽絆縱譚王說伯如拖泥帶水永無卬首之期故常於獨知處人𨿽不知已獨知之不謂翁一見而洞燭不肖之肺肝也𨿽然行百里者半九十所恃以夾持箴規恃有翁在不肖亦不敢不勉焉以無負此生以無負臺教耳

其二

邇來正人頗難用世然正人亦不必於盡用吾學苟明吾心無愧卽終身泉竇吾甘也所願先生以身任斯文之重攻之者愈堅而執之者愈力繼往開來舍此更無功課

其三

老先生眠食自愛皇仁如天必不使老勲臣抱向隅之泣正法眼藏正當此時尋繹出而一爲千古吐气吾道有遭乎萬里寄心

答文谷宗兄

弟竊觀士君子在仕途君子有君子病小人有小人病小人病在卑污或乘機而射利或與時而競進此如面上之瘢有目者見之君子之病病在髙明如澡躬自持過於刻厲則污者忌中立不倚過於激昂則懦者慚且人情之遲速異宜彊之以不堪則過天理之隆殺異宜責之以大難則甚此皆髙明之士所自以爲是者猶入骨之瘡非有國手鮮克用瘳丈得無類君子之病歟一或類是今日正動心忍性之地裒多益寡之時未必非丈之助而弟之所深慶也聖人於知及仁守猶曰動必以禮則聖人經世之猷槪可識矣敢以是與丈共勗焉弟性資愚魯自登仕籍蓋幾十年而貶而謫十居其九竊嘗沈潛磨勘自知病根種種前之云云者正欲揭病根祈丈之不病以藥我之病病也若謂屢經多難解安心誠愧之矣

其二

門下抱玄黃之學具千古之眼往往以不可抑之气爲世仄目林棲數年果浩然獨存耶亦返之恬淡寂莫之鄕耶恬淡者道之都宅而三才之樞紐也元公提衡有宋無欲二字卽恬淡之義願與門下共鏡之不肖在家別無伎倆惟從困衡中煞於此學稍有入處非復往者襲別藏以爲已珍誇都市以爲家寶可進亦可退可抑亦可伸而彼山鬼執伎倆以撓山僧者亦大騃矣苟此志之無怍誓將奉以終身

答尢鑑峯民部

兄前柬中意大都嫉世之虛談而害道者夫虛談者世間盡有總之實學者鮮不足以轉移之若實學者多則虛者自消孔門一時仁賢彚集豈皆顏曾之徒惟在涵養而薫陶之故人才濟濟兄只當於自己身上整頓起來世之種種自欺者亦自有所觀感而興起也學問固以躬行爲是然未可便以躬行是頭腦若以躬行爲頭腦不知所行者何事如行孝所以行孝者何物行忠所以行忠者何物今人激昂慷慨外沽忠直之名而中藏惡垢有許多在果可謂行忠耶卽此一事餘可類推孟子曰行不著不著處便謂之不知道不然行足矣何以曰不著又何以曰不知道聖賢言亦不可不玩味之也兄云人之求爲聖賢如人之求卻病延年必質之盧扁考之素問等書然弟意竊謂病必有根善醫者必察其病之所自來若不惟其根之求而惟其標之治旋治旋發扁鵲不爲也世無良吏總之緣上無良觀察上無良觀察緣上無激勸人才之實兄來教眞切大都風俗愈下滔滔江河挽之不止同志者亦略救得一二分便是好手段吾兄志眞才髙不可不任其責也集事以才成事以志志立學則爲眞儒治則爲良吏願與兄共勉之

柬吳安節

弟在患難中於近世譚學腳跟不能無感總之髮根未眞徒逐人譚說故不得不因世變爲盛衰視宋儒精神萬分相逺願與兄發憤矢心寧爲眞小人無爲僞道學須從隱微處鞫審無令渣滓未盡不患不到光大地步也

其二

弟年來知臺下功深志篤無從請教今天幸請正有日待仙舟過文江時弟掃徑奉迓爲萬古之盟荊川先生二語正此老葛藤處山中念念不放過此從念盤桓者居官事事不放過此從事料理者是則心事俱是非則心事俱非此須覿面商量乃可耳

其三

舟中相對自與孟我疆鄧文潔相友後今日重見之海內於此學心心念念須臾不捨如臺下者不多得薛文淸是朴實路頭從此學決不誤事久之灑然處則一而已弟年來深山寡侶常認無分別處卽學日以笑譚親俗子爲事非知此學路頭者決不開口然自省畢竟是討便宜心腸自與臺下別後又自有入處乃知學問無盡友眞不可不會也山中去撫州數日敬持一書代候臨書綣切

其四

書去數日卽得手教謂神相感非耶臺下若果再照白鷺靑原弟當負弩前驅何止掃石蓮洞片石待耶寡欲之說昔文潔數數勗弟至人之言不約而同佩服佩服𨿽然此義甚細若以世間行言欲則又易見矣何如今年新中諸君逢人感臺下徳愛乃知善教得民心如是附聞文潔集成乞多賜數冊諸同志索之者多也此老學問甚渾深卽文亦髙厚惟同志者知之耳

答呂新吾少司冦

老兄家食時弟胸中屈指海內同心至中州首必新吾先生恨無由一請正耳玆幸同捨覩老兄精神凝定气象端嚴心服曰眞有道君子也已在公會廳𨿽促膝片晌然老兄意旨總能窺其一二晚復承過我亹亹辯論弟言𨿽激自謂未嘗有過老兄安得有一過耶而自署三過弟不敢以爲然長空皎潔自生障礙耳老兄終日省過弟竊謂吾儒之學有大頭腦頭腦旣定譬之大將威望有素小小姦宄亦自滅息若終日過上盤桓是破屋止賊滅於東而生於西終不能禦賊枉費精神耳過固過也省過者又誰也識此而道思過半矣老兄恐弟髙明之資易於豪雄超脫之識樂於徑頓意甚良厚末復云明善先於誠身知止後於能得正協弟愚見夫曰知止止者何物曰明善明者何事必未有從事枝葉終日牽纒而曰知曰明也釋氏諸書弟亦未嘗泛觀然其語未易道陸子陽明白沙三先生弟方奉之爲指南老兄欲弟束之髙閣是欲弟適越而北轅也不敢聞命三先生書商量處頗有而欲棄之弟不得其故老兄夜云極喜明道周濂溪先生書弟竊謂三先生直接列聖之統而與周程比肩者也若於三先生未信必其於周程未深信耳老兄思之弟自幼時不知者目之爲淸狂之士旣登第後人目之爲气節之士然弟蚤夜惶愧不敢自以爲是者誠有見於道無窮性無窮故耳往年終日紀過終日書學正與省心紀相類也復有南臯日程敢以呈覽弟𨿽愚鈍必不敢視此身爲贅疣而慢不加檢顧弟所檢者與時人不相似蓋不在妝點間著腳中間省惕楮札難悉也我疆兄之學弟竊謂北方之學未能或之先至南方之學亦莫有過之者老兄不妨細細切磋他日知弟言不虛也吾儕路頭不妨不同惟此志亙乎萬古則不容不同弟後生小子何見何聞辱老兄教愛不得不披肝以聞諸圖冊謹領外具記一通說一通請教並新刻三種仝上望老兄終教之正來艸歸得無又謂弟紀過簿乎統希再示

其二

寄到呻吟語略一冊如獲面承夫學無窮盡欲書之卽削南山之竹不足悉其蘊奧惟於無可著言處煞有理會始信六經皆我注腳眞所謂塵編一字無也不知門下能徹地信此一步否弟初擬春初乞歸不謂量移不允迹涉怨望優遊雲司收斂恬淡實見得無可怨尢者在非勉而能之也何時得同門下一共淬礪念之念之

其三

山西之書曾拜於家以南都人寄至遲亦無便使修謝未幾覩丈入爲中執法矣弟深爲社稷慶幸亡何覩邸報有彈射呻吟語略弟不覺呀然大笑夫呂先生之所殫精繼往開來者在此而乃爲廿年老友所借口昔宋氏諸老亦曾有此書不患不傳之古今矣旣覩丈無一字辯駁又服呂先生之定昔日當呻吟今日不當呻吟此俱有天則惜乎呂先生不明告此義於朝以開其竅也今世士習眩惑極矣昔爲鉆穴則又跳而之乎此如鬼如蜮不可方物由當事者一樣葫蘆故士巧有所避後有所覬丈其知之乎人品眞誠屈指可數丈須大開胸襟勿爲世界所惑也至囑至囑

其四

違教日久讀丈疏可泣鬼神聞誣丈事令人膽寒窮奇饕餮之徒不兼容於朝則可乃欲駕人以家族之禍此等心術鬼神有知寧食其餘念之可爲發豎目裂吾輩所可自信者惟天理二字人力終不能勝天也丈幸自寛常思與丈相處丈若謂弟不善藏身以沈蓄厚徳如丈今亦遭此此俱可付之一遇矣孟叔龍往其餘稿幸一收拾之鄧定宇先生辭世天地閉賢人隱今不但隱矣念之可爲世運扼腕想丈同此懷抱也昔士不得志於朝則山林而已今山林何如境象惴惴然惟祖宗墳宅是懼所至愁蹙卽髙臥得乎如弟連遭先母先妻之變百苦酸心兩鬢已班以心知如丈不得一把臂開顏每南望中州令人神往因夏邑敝同年曽兄便附布鄙況書不盡苦情萬一也不盡

答趙心堂中丞

學之不明於世久矣卑者墮落聲色利達固無足瞬卽髙者搏空捫向觸處成障如先生彼已無礙此非幾無我之學者能之乎𨿽然其幾始於無欲無欲則明明則公公則溥公溥視人猶己無復窒礙之患矣元標初擬先生學𨿽力踐然一意潛藏恐於斯世斯民痌癢不甚闗切今試之何如禹稷思天下饑溺猶已饑溺孔孟遑遑成己成物此眞無礙之學不然恐流於世之所謂無礙者其於吾儒似稍間先生以爲然否

柬周山泉總漕

近時以情識爲仁體豈但非仁體卽亦非眞情識如飛鳥依人人自憐之以丈夫作妾婦態可羞也願先生特行一意無使隻眼者窺我徳不孤必有鄰何必混混逐逐而後稱仁恕也不肖近在林臯磨勘先天一步之說無可言說有可言說者皆後天時事若涉教門卽道路不同然不害其爲一總在髮根處要皜皜潔白若根緣不潔白到老迄無成功習气疑根卽聖賢不能無一眞百眞一不眞百不眞不可不辯

其二

少宰歸來麟岡生色黙察此衷有加損否朝堂更鼎轉眼滄桑人生飄萍孰爲不變嗟乎孰染世味動附儒流此今學者之大病也我輩安敢不勉不肖竊窺神明臨爾眞是可畏纎毫未淨無少隱匿道心濃魔軍長從古然矣我輩可不嚴愼

答金存庵少司冦

蓋嘗慨道之明顯莫盛於今之世而學之不甚取信於人亦莫盛於今之世下焉者固無足論而髙明者憑其意識揣摩敷演成章無復體認深力故其入人也不深讀日錄種種心得井井有條昔人謂繭絲牛毛良工心獨苦今於老先生見之矣欽服欽服不肖總角妄意先哲鋭意向往初入仕途年少气盛自幹用罔謫處荒塞良心不死頗加磨勘孤陋無侶自謂有得及出而涉世故吾猶在根淺易搖頃復歸家幸初志不墜覺此學眞如菽粟布帛甚於水火恨未能坐春風聽法誨耳

答周友山司農

宇宙𨿽廣同心之士寥寥無幾奚以面不面爲親疎焉間亦有號爲同心者然髮根隱微渣滓未盡千古之下猶可窺覿矧生同時乎若先生則固挺然南服者也長安傾對半朝別來不勝企想先生之學豈非所謂千萬人吾往者歟夫學貴直入直入千溪萬途總屬囊括而實無纖毫之不盡也𨿽然能信實難來教習气疑根時相擾病良是良是先正云大疑則大進小疑則小進不但信爲功徳毋疑亦指迷之津疑亦未可少者惟是性气從有生來消磨不盡孟氏之巖巖程伊川之稜角朱晦翁之屢爲人攻總之習气未了矧吾輩乎惟是不肖覺吾輩學不長進只緣精神有滲漏處非下全力終難廓徹不肖近一切抹煞願終身請事惟先生迪我於成過必告善必聞是千萬古知已不肖敢不奉以爲指南望之望之

答陳心谷中丞

先年曾貢蕘語請質退而自愧狂誕已而思臺下端人也休休者也容人盡言者也必不以我爲迂爲誕玆奉鼎翰洋洋若將誘不肖盡言而惟恐其言之不盡令人頌服奚勝紬繹玄旨臺下已闖聖學之窔而卓然先立其大前所贅陳者是何異捧土而塞河也𨿽然臺下示我以聖學之鵠不肖有俗學請質諸前臺下云其功在勿忘勿助而喫緊在愼獨元標嘗用勿忘勿助之功矣勿忘勿助在持志而養气一日忽悟曰暴气固不是而持志亦未爲全是夫志卽心之神也神無方而易無體非如一物拘拘然執之爲已有也故惟恐其忘者非眞忘也若眞忘則不以生而存不以死而忘𨿽忘而未嘗忘也元標亦嘗用愼獨之功矣以獨爲在心從而反求諸心盤桓數年猶自惉懘邇年來始知獨非內也心意知慮固獨也而鳶飛魚躍亦獨也戒愼恐懼愼也而優遊涵泳亦愼也兀坐一室之內愼獨也卽兵戈搶攘千萬人吾往亦此愼獨也而庶幾孔門愼獨之旨𨿽然元標咸其頰舌孰若臺下恂恂躬行之爲愈乎然元標亦不敢不勉矣臺下徵色發聲察言觀色之語此自聖門視履考祥家法前不肖所陳者蓋見今世風會日流忌嫉成風鄕評不足據而官聲不足以徵故常謂士君子眞有掀揭宇宙之思自信自考𨿽一國非之不顧也天下非之不顧也蓋若有懲於今之時而不覺其言之過激耳望臺下終裁之

其二

不肖常云吾儕心腸直要建諸天地質鬼神考三王俟百世若必以當時口吻驗自已得失恐諧俗者多調停而淩特者多拂逆亦將以是爲準乎望老公祖自信老公祖身系一方重鎭其不能無冗無混無窘者其迹也而實無冗無混無窘者其體也本體自如不動不搖未可便謂之蓬心若必以是爲蓬心則孔孟之汲汲皇皇周公三吐哺三握發其冗且混如此可謂之蓬心乎惟是邇來虛文勝而實意衰議論繁而成功尠此在老公祖所深痛也當此頹靡之日靜以制動簡以禦煩和而勿倡亦足以少濟望老公祖教之

上朱鑑翁師

門生回思年華忽明年四十矣往摳趨函丈時英气勃勃今伎倆已盡木落天空無能光衍師訓中夜慚惶惟是不染不取克遵矩矱此生誓不敢負我師也夫學道發志易耐久難苟能耐久精神與聖賢相爲揖讓語云不變塞焉彊哉矯有味哉言之也學誠有得用世而非彊世愛物而無尢物古聖賢無不可處之人無不可仕之國有一毫憤世意在與道較逺師其以爲然否

其二

不肖竊惟人在世法門料理功夫有疎有密惟從了心處印證無有歇空時南中舊遊多爲大貴人惟王洪陽道气相爲煦沫柰此君去爲醉翁主人今亦甚寥莫有道心者有道態有世心者有俗態此不足異也承師問及敢以此復若不肖半生經歷功案頗有萬卻陳於前聽之而已師與馮老先生昕夕聚首亦一時間气願師徹明心體無泥經書無參意見此處得有轉身地便是了心時願師無二心可也

其三

自師入都曾兩奉書一自鄧定老一自敝邑劉上捨不知何時先後入覽獻歲元旦祝師萬福今年師奏最計在四月間良足欣悅願師收心內觀得再生世兄一二人此門生祝師者如此學不可執見夫子焉不學一執見所入便有限性海無窮經刼難明於離意誠思想處密密參印殊覺見之不可執也焦從吾周友山楊復所劉明自師與之朝夕必有心得望以教門生門生年華老大師恩未報惟徹明心地一事止報師門萬一不敢退惰師時加鞭勉茫茫宇宙眞志眞行至虛至謙願矢此答師終身世間行未足瀆師聽也

答顏衝宇侍禦

不肖於此學煞有入處不作疑不起障此不肖實得力處安得就正我翁世道茫茫同心者寡髙官者自視至尊無對卑小者以富貴利達爲事不肖誓奉此志終身無攺有便幸督我於成先覺之責斷不容諉不肖能受大鑪錘也

柬徐魯源太常

學之不明久矣言孔者率本於二氏元標自綰髮來聞江門余姚之旨尊如蓍蔡近頗不能無疑焉余姚直指良知其說畫一而江門之說則雜矣語錄中禪伯偈語時時備陳此蓋由方外而超然自得者就其中以無念爲宗與聖人老安少懷之旨亦自懸隔何者彼所謂宗者猶未免有意之也聖人則無意無必無固無我曷知有宗而未嘗不宗也由之忘物回之忘善其所謂忘與今人之規規焉以聲色名勢爲物以好爲人師爲已則又逺矣先生旣已窺無念之路愚意曷不以孔氏之仁爲宗斯眞正孔氏家法何如𨿽然江門精神如僊鶴搏空飄飄然不可得而羈圉仰而思之吾師也焉敢緩頰元標學未成章而隨人口吻則吾豈敢

其二

來教云久乏良友則意孤不假提醒則緣竟逢大勢利則好遁習有重墜則難反其意與文成同一懇惻敢不欽服𨿽然先生云覺惟此性無窮無染無累無伐夫覺矣則居斗室而不爲寂應百折而不屢遷處匹夫匹婦而不爲少處王公大人而不爲貴凋三光齊萬有皆是物也

答宋都憲桐岡

夫學之爲世諱久矣自非獨往之士誰肯以身任之又誰肯以身發揮之讀佳制良工苦心眞爲獨得學在得悟得悟則忠恕卽一貫也明徳明此親民親此更無他岐不肖居鄕惟此一味功課

答鍾文陸侍禦

夫學非可以意气承當非可以知識揣摩日推月捱自有光融要難以言傳也

答楊貫齋方伯

夫學貴有要得要則一齊俱了如明道定性識仁二書千古樣子示學者作聖階梯二程諸書似太少愚意當於二程語錄內增入不知髙見以爲然否弟數年棲身閒地於此學頗有入處學須從自已磨練黙識出來乃爲自得乃爲深造一切從聞見從意想得者終是剿說

答丁勺原參知

學在得悟終日講說還是畫餅終日躬行還是添足然欲入悟須從收斂退藏入語云收斂退藏乃見性情之實收斂退藏不是將形迹做假模樣夜半而起見得此身種種濃釅計較滿身過惡方才有虛受境象出來此收斂退藏入路也人年四十譬牽屠羊者愈入愈近思及此少年盛气伎倆一切批摋

答史忠嶼比部

學問與政事原無兩事以爲有兩事者自生障礙如文移迎送皆是實學隨事於人有濟隨各官於彼有省發此是眞學若捨卻諸事別去尋道理孔孟復生亦無能爲丈試察之弟近在寒寂中看民生不遂只是吏治不精吏治不精上課吏治或以交情或以鄕曲或喜其逢迎一點虛靈遂爲其所蔽而不覺故貽害於人長且逺丈於此等處切勿放過考人所以自考也

答李心湖儀部

夫道無巨細學無精麤眞修眞學慥慥皜皜此是終身依據

柬馮文所督學

來教云任事有休任仁無休之語具審近來體認實功但不佞意分事與仁爲二者世儒之見也夫事卽仁也仁外無事事外無仁任事者無休任仁者則有休不休不足以爲仁易曰休復吉此不佞年來麤入處幸出與柬溟丈正之

答蕭漢潁太守

翰教云非我者不難於破而難於絕在我者不難於覺而難於完非實研究近裏何能爲此語不肖久從先輩浪習無所得年來從百死一生中探究實有見於萬物皆我之旨夫有見於萬物皆我本無可破可絕亦無可完可嫌可取願老丈細究深信無落二見幸甚移風易俗儒者常譚然我惟因之則可順之亦可無故取斯人而日忿戾之整齊之是馭馬而燒之刻之也

答王丰輿方伯

教云須當下受用打成一片方爲實證實悟夫所謂打成一片者非彊而合之以已合彼之謂孟氏曰仁也者人也又曰形色天性也識得仁卽是人人卽爲仁自本自根無思無爲更有何事𨿽然理有頓悟事以漸修古先聖賢兢兢業業至逺不休者何哉除卻此段未免以欲爲理認賊爲子奔潰衝決莫知底止弟與兄丈咸有世道之責可不愼與

柬李元衝司馬

兄志甚確人甚眞願力持之不變塞塞者不通之義此所以爲彊世間多少同志到仕途上以周密爲功課以情欲爲仁體一片滚滚到老何曾有成立兄勉之弟不槪祝也

其二

年來講學先生在仕途人皆不信其不信之由亦當自反總在塵途上躁進周世狎俗夫旣已冒講學之名而又官必美俗必諧非不佞所敢知也

柬徐匡嶽督學

世之任道者須先開眼若眼未開所任者意興气魄久則弛兄以爲然否近來同志入仕途八字定腳者甚少故於吾兄不能不懷思

其二

得來益稿讀之服丈信道之篤任道之勇尊師之誠吾榜中得丈眞增光九鼎吾道中得丈眞豎立萬仞但覺丈譚道如貧子暴富成一家當丈若將辛苦所起家當一手打破手裏起得手裏散得作一窮漢便成眞匡嶽不知丈以弟爲戲言乎亦以芻蕘爲可采乎學問只到止則修在其中若更提修是二之止不容易匪修何能得止丈若眞知止則仕與學無兩事出與處無兩心何必以潔身爲髙從官爲污哉宜乘精力健朗報答明世爲祝

柬呂叔簡中丞

顧弟與兄所蒿目千古者不以一時升沈榮辱之迹而在萬世學術之的兄苦心拮據亦旣有年今澄然無事乎日休乎未能日休譬之負土塡海力盡而斃先正云千休千處得孟氏云行所無事明道云內外兩忘此正學眼藏一差毫釐迷繆千里弟自去年後豁然一醒非復向時吳下阿蒙敬食芹而美逺以薦兄勿入口而辣也何當執手相視一笑

柬馮望山孝廉

夫子論仁守矣必先曰知及之蓋知及則所守者不錯孟氏論始條理爲知之事蓋知則入聖有基孔孟之所謂知卽所謂悟也道丈悟耶未悟耶日捱月磨水盡山窮始知仁知合一之旨良非欺我形色卽天性無气質之可袪萬物皆備我無物累之可融天自運川自流本無蔽錮亦難粉飾信此而後爲達天徳若徒規規較量名色器數先賢語言淺深正所謂貧子譚金與沈溺欲界者淸濁何后先焉不肖年來頗有契於此一語如虛甘伏妄言之愆神明其鑑我心不二矣

其二

大學一書全在知止知止則修齊治平物格誠正一以貫之心齋先生云斯止無止斯所無所若以爲有所者子莫執中也木落藤枯水盡山窮門下必恍然無疑於此不肖受家師提直之恩生平心口不敢自負近歸來閉闗自省足不敢履棖闑近刻二冊並祠記一通請教門下索我於語略中亦見一斑矣

答祝無功明府

夫士患無眞志眞學耳眞志眞學愈練愈光世間行豈罣靈襟哉兄丈晚登一第苦心爲令而上人不盡知其爲儒下人不盡信其爲難遇此足以見兄丈之眞能從此勘得明晰屹然不變亦可少歇腳矣若彼攻作用以酬世者僞儒也不願同志有此

答周中嶽進士

吾輩有挺然不拔之志要有汪汪千頃之量故曰士不可不弘毅近士喜譚奇气勁節皆是气習之病究竟與委靡功名者一耳一心近裏便自平常安穩

答傅楚築方伯

臺下今當雄藩孜孜知人安民是眞悟也捨此而索之窈冥昏黙是視悟爲空心與事爲二矣昔象山點慈湖於訟扇時而趙淸獻則於坐堂上有省此從事磨練而入不以思索爲悟境明矣

答錢繼忠

夫君子不必之人而所必者此心吾心眞誠則凡毀譽計較之私方視之爲蟻鬭爲蜂戲而眞定自若老丈其確信無惑瞿塘灩澦維檝旣固所向無復迷津矣

柬陸五臺

吾輩立朝庸人有庸人病好人有好人病庸人病在好利好名好人病在情識夫情識不去則𨿽朗如秋鑑終是渣滓夫渣滓不能爲太虛之障亦能爲太虛之累常愛先輩因女壻求官推桌碎食器於地一事思之冷面寒鐵令人發豎

柬汪登原督學

先輩謂此官須渾身是天理孟軻氏曰反身而誠樂莫大焉仁者以天地萬物爲一身而曲儒則認一身爲身認檢制防閒爲反身無惑乎其未能樂

柬孟云浦文選

人眞人也官假官也吏曹假之所從出乎假者居其地密情縟儀送往迎來厚同鄕同年舊僚舊交預報升除曲爲應援此感其小惠彼稱其厚徳是人亦得微名仕途仕途亦誤采而用之弟嘗竊觀之譬之藤蘿左纒右絆非大斧利刃不能割斷大丈夫寧爲轅駒無爲社鼠寧爲蒼松無爲藤蘿多少英雄誤入此坑塹矣若吾兄昂首何似易曰過涉滅頂願三復其言弟願兄無迷本眞若曰本無眞假無作眞假觀則弟當三緘矣

答田竹山太守

赤子之心無中外無遐邇盡同此心若謂大人者爲赤子時其心獨異則亦非天命之性矣大人爲赤子時此啼哭此乳抱凡民惡人爲赤子時亦此啼哭此乳抱不增不減無凡無聖大人者特順此心凡人迷此心惡人逆此心凡人不迷而悟則大人矣惡人不逆而順亦大人矣人於此處看得親切眞是人皆可以爲堯舜直是超凡入聖願門下徹地信此若謂又須格物格物格其迷而逆者非多其聞識之謂若多其聞識適足爲此心之障耳陽明之良知乃幹以易知之知非有對待之知也旣曰無對卽中心卽性卽中卽道卽行卽天理實無有二義後儒之所謂良知去陽明又逺乃知識之知夫識非不可謂自知來而實不可認賊爲子𨿽然陽明語有爲上達語者亦有爲下學入門語者曰其言語正當快意時便翕然收斂得下又曰如貓捕鼠如雞伏卵那有工夫說閒話管閒事此等語亦自警策捨其心性諸語而取其警策者亦自有受用處似不必有異同也予獨怪今之譚良知者以識爲知不知尙有無知之知夫無知之知不落擬議不落情識此不肖有志未之能也願與門下共竟之

答江纘石中丞

世肩天下之重任者須是明天下之學夫學非一人之學天下之公學也此心生生之機流盎宇宙不作見解不起測度便是羲皇气象人皆可爲堯舜者以此弟癡儒一心以報國爲事爲世齟齬此自有任其責者於已何傷移官南來良朋亦不少蕭寺名園趺坐譚心與門下建牙聽政其心一也感念同心之雅輒布愚悃不盡

答沈鏡宇少司空

夫上之朝講及東宮事此𨿽第一義然難以口爭調和而黙護之可矣後進出位言者𨿽有亦不可病之篤恭不顯萬古消沈向此中惟翁與諸君子畱意不肖來南實覺無可增減者憶昔年自貴竹茹艱履辛百死一生自謂於學有進旣涉官省垣私覺未也幸謫南刑幕一年餘不肖不敢退墮一日年餘轉銓曹自謂再謫之力居多已自銓曹歸家五年一朝稍有所入自謂庶幾矣已之都下又覺未也蓋以血气爲徳性以知識爲性體以鹵莽爲直捷愆尢種種認賊爲子幸復來南動而知悔始知道無窮盡功無間斷從性气發揚日放日怠從性气練磨無時無功則天所以成不肖者意良深厚不肖並不敢以名位爲軒輊也翁再勿爲念不肖不敢請告者見左遷者便悻悻不安其位不肖不敢躁急以逆君又方奉母南來遽奉之歸亦非子道不肖不敢薄親兩推不允遽欲辭官是遺佚而怨阨窮而閔聖賢決不如此不肖不敢拂造化惟聽大計後瓜期且近或可儌一命報親從容而去於臣子之義不悖如是而已

答馮慕岡僉憲

近時學術龎雜入門宜愼夫學未有不從磨練經歷而能有得者足下久當知之不敢多贅也

其二

頃承寄念知道念精進憂世心切但未見示近日用何功得以知密修密證處方有商量倘未有實落親證𨿽日近名友相處成話柄耳世之淪廢固可憂然未有學不親切而能以意見用世者此不孝孤折肱而來非虛語也不孝孤頃覩廷推命竊爲世道加額乃復不果何說要自有數存靜以俟之

其三

足下入楚鄙意疑其與時不相合今果如此足下安之世間言語不復爲足下道惟是從萬死一生中勘校多凶多懼千苦萬楚中間吾性安在明得性體方不負此畨受用若要熟須從這里過不然縱說向道未免從世間語言妝點意气撐持語言妝點終露色莊意气撐持終有消歇足下勉之上聰明同堯舜好生同天地心知足下爲國爲民一點眞心但恐吾輩負君負國不愁君與國負吾輩臣子勉之勉之處困而亨亨字了心之謂能了心始是亨通吾豈望足下以一世人哉臨書不盡肝腸語仰乞臺照自愛自寛

答劉澹峯給諫

不佞再入金陵無可爲梓裏道惟是不怨不尢近裏著已不敢不勉蓋嘗論今之學者動喜稱奇气勁節其流與沈溺欲海者則一夫士固自有眞願與門下交鏡之

答馮謙川太僕

夫道原自平坦中流出自可久可大一切少年英華剛鋭之气宜剝蝕消鑠

答吳念虛太守

吾道於忙處辱處難處能鎭靜寛裕此卽入道之門

答劉淳寰廉訪

承諭衙齋坐對煙雲魚鳥不減林臯知丈趣自別但學如有見簿書紛挐亦煙雲魚鳥也不然恐成玩弄隆萬間同志濟濟求如近溪先生能作个了事漢煞難其人丈取識仁篇從後閱起一次至十次他日見教吾輩生旣知向學再無得作不生不死人無得作半間半界人無得將聰明來倩無得將意見抵無得將平生行誼算數將身是个一無知無能愚人得轉身路方謂首出庶物

答宋正吾吏部

標伏在林臯於同心之友未嘗不睠然有懷忽承臺翰胸中添我宋先生也何時得一奉色笑以完心願此道如水至淡無味輕重隨人自取足下在濃艷中獨索之淡然之味又加意於寛閒病夫此其趨操元標謹拜而藏之中心並承尊指發揮一篇付盛從以行盛從至止小庵三日筆澀詞不足道心中萬一養之不到故言之不茂負足下來意矣鄧定老有太夫人之喪恐未能執筆馮丈古心古行幸勗之以闇然自飭愛身所以報國也

答周海門吏部

得扇中語知兄於斯道攛身研窮但中云欲中亦有禮不行中亦有非禮二句似有未瑩欲卽理也不行再無有不行時性猶水也水豈有不流時節原憲是未識性將來把捉故夫子但許其難不許其仁再具

答別幅請教答陸時乘孝廉

足下偉姿時入夢思大鵬宜翔寥廓猶滯丘樊此何以故得讀佳作多聱牙詰曲豈襲鉤棘之體忘雅馴之度乎夫祖莊列瞿曇氏口沬以文聖賢之精神此近世之陋習非大英豪不能回首足下宜無所事此夫理無得於心而妄爲穿鑿者舛也學無徹於見而妄爲附會者謬也不佞常謂今秀才家譚天說地試問渠自家性命何似則茫然置對何者學未有見也足下欲有見乎試掀畨窠臼自辟一干坤一生受用不盡豈獨一生卽夙世良因皆於今生植之足下勉之不佞二毛參差無補盛朝徒負浮名爲造物忌歸來懸一榻白雲之隈時有知巳或以爲師或以爲友或在師友之間亦時有向往處不敢負光陰耳艸艸布謝書不寫心

答劉直州吏部

門下歸未得走一介請益頃有僧傳門下逍遙匡阜間恨不得侍杖屨來往白雲窩卽證千古然心向往矣以門下之才之志何堅不穿何微不入滿載由已解纜亦由己更不從他家托缽惟是吾輩終身結果系於最初一念最初一念卽是配天地並日月質鬼神稍有渣滓終身必現古人形著動變之語豈欺我哉門下三樂俱全天縱頗篤更無一毫足以芥衝抱者易之潛爻實惟其時如不肖多難灰心年幾老大精神非復故吾惟有休心以堅末路無足仰裨髙明門下不以腐物見棄竊願虛心有聞焉佳詩衝然大雅捧詠如披淸風時值水寖舉足泥塗未能酬和空有愧赧惟髙明照亮不盡引企

答劉開卿吉卿茂才

吾儕有志於道宜出身擔當大開田地更不沿門持缽一心開荒牛具種子齊來得見大意卽當發誓度人更不向竹籬茅舍藏身足下勉之

其二

昨冒病走雪中百餘里上文昌書院梁歸從輿中思及賢昆仲蓋謂吾邑如巨室必須有人撐持其所撐持必須有人承當此學此學豈易承當乎未開眼千古𨿽屬大儒亦名影響可不懼乎來教云僻性難除客气易動近於難除時十分磨刮於易動時十分把捉愚竊謂僻性客气未足爲學累惟十分磨刮十分把捉則其爲病不小賢昆仲欲寒徹骨乎毎相見時能向我終日開口使賢昆仲開不得一口是其徹骨時矣今尙早在他日必知之

答朱汝虞大理

久不得吾兄教殊仰殊仰得來教云道理無涯究竟匪易誠然誠然吾輩髮根處眞工夫日子深舂杵竟成鍼未知學人卻要發憤旣知學人非全放下終難輳泊起鑪作竈把捉意念自以爲實得力不知去道愈逺何啻霄壤吾兄以爲何如

答李養愚中丞

黃友來具審道候萬福貴邑兩名儒挺出非丈一表章其間先正流風幾於剝落乃知地方不可無端人也感應之理今古不爽他日必有傳丈之學者丈眞修密詣弟何敢贊一辭但招引初學欲其腳根穩固不東走西馳必以實踐爲言若眞正工力完密之人直當以徹性命爲了手來教云心無停機學無止法夫無停機者造化生生之妙也吾輩又欲施人力其間似乎與造物爭衡故曰率性之謂道世儒以意念纒綿妄謂實功終無得力之日不知丈以爲然否弟亦實無所得徒一時臆見然亦自師友困苦磨練出來故不覺縷縷且與丈廿載生死之交敢有隱情伏乞斥正

其二

曩承重委不肖細批善山公捲覺此老盡入細微故謾揭其入處揚之簡譬之井蛙窺天天𨿽小不可謂非天也得來教洋洋滿紙具仞丈苦心實功孔曰習逺而在愼習孟曰惻隱而在擴充丈身任繼述之責握孔孟之印卽此二語足以質往聖開來學何必一一談良知而後爲學乎敝郡人談二字者甚多居官褆身有能如丈之不愧孔孟否𨿽然弟有請焉曰習逺不知所逺者亦算得性否若謂不由於性則所習者誰爲習之曰四端在擴充不知擴充還假人力否旣曰眞心亦不俟擴充而自彌滿六合也風便幸批教來教云今主教當用一轉語夫道一而已矣精神不眞轉語成虛吾輩惟當息心置辯務底自得道在天地原無病也何君歸愧無以發之實而來虛而歸空有赧顏

答蔡鳯池明府

逺承臺諭知門下勃然有志於道至末云修道以仁仁者人也道卽爲身身卽爲道門下闖斯道之奧矣𨿽然此非可以億度言非實透徹則身是身道是道邈然其不相涉昔楊慈湖問如何是本心象山指點斷扇訟是本心慈湖遂廓然大悟門下今猶聽訟際試一印正果與慈湖當下無間否若疑猜未斷身與道猶二之也不肖生平實從憂戚患難屈辱寂寞磨練而來不敢誑語門下宜辦堅定必往之志無以二三之見雜之斯道幸甚敬謝逺存不盡仰止

啟盛平寰主政

不肖裁尺一謝夙愛而老丈不鄙夷我累累數百言皆近世末學之膏肓老丈似亦有槪於中誠哉其言也夫旣稱爲學道人矣而復落聲色貨利進取坑臼彼𨿽得一世浮名利一世進取然君子視之如見肺肝其與不學者卒同歸於湮滅腐朽而已此不足憂也惟是弟觀世之憤人之假者多棄已之眞夫彼之假可嫉也我之眞可尋也我精神若逼眞直貫日月通四海流萬古矧今世之人不可以感動乎弟願丈且愛己之眞實從子臣弟友忘情聲色名利豎起脊梁務達天徳不負此生斯弟所效忠者如此貴鄕先哲如尢西川先生近世醇儒丈取其書而究之必有以復我臨書不任依切伏惟炳鑑外小刻二冊爲受教地幸正之

答楊惟舉謝汝敬孝廉

未知足下歸息時時有懷忽捧翰教次於面炙貴邑崛起二公人人拭目以觀豎立夫豎立科第者一時之計豎立道徳者百千年之計足下雅志素辦願更努力蓋人生世上如石火電光直當與人爲善與人爲善不在嘵嘵爭同異惟在獨知處密證自修眾人所欲者我能不欲眾人所爲者我能不爲久之人亦自化於善矣今之人不爲不欲良心豈不昭揭只爲欲根一萌天地爲昏轉眼滄桑並所欲者無纎毫受用祗見不學者之愚也足下登髙招臂其見必逺竊聽佳譽以慰同心敬謝逺存諸不悉

啟曾植齋宗伯

先年以鄙見請正辱長篇娓娓惟懼弟之落坑塹而欲拯之非丈衛道之篤何能有此弟心服心感予輩學最怕執見以爲家捨弟若執止無所止以爲是則亦有所止也丈若不執有所止以爲是則亦無所止也弟所奉告者兩人以此密證而丈所告者則謂啟迪後學不可以此立教誠然然弟猶有請質焉弟讀大學常謂啟後儒紛紛異同之辯實此一書蓋以其多落階級若中庸只一性字便自包括身心意知物包括國家天下陽明先生只提一知字以包之誠善讀大學者也我輩認得性字透卽大學且爲注腳彼儒者若何爲異若何爲同可一笑而置矣文王之止仁止敬止孝止慈止信豈如今人一一而求之蓋文王之徳之純純者純是徳性也爲君自仁爲臣自敬爲父自慈爲子自孝與國人自信故誦文王曰於乎不顯若一一以求所謂孝敬仁慈信而止之則亦顯矣且弟所謂知止者卽易所謂休復學問不得受用只爲不得休無論陷溺利欲爲不得休卽終日兢兢天理亦爲未休易曰天下何思何慮又曰易無思也無爲也必如此謂之窮神謂之盡性至命捨此而學不過以意見纒縛道理而已非自得也弟愚見如此老兄弟不妨時相商搉宇宙內同心能幾人也謹此請正伏惟批教

答許敬庵中丞

先生起家時滯迹周南方欲修訊而棨戟遙指八閩矣一中丞不足爲先生喜惟是紫陽後遺風凋落山川寂寞得潛修實儒提衡其上此足爲世道喜也竊謂民生不遂由官紀不淸小臣不廉由大臣不法此其機若轉圜匪言語能諭先生勉之世號爲儒者口譚性命身墮欲界一入仕轍乘機伺便輒攘臂爭先吾輩今日惟願以身發揮之悟貴透徹修在慥慥諸聖復生無以易此門下其謂何不肖束髮嗜學苦困有年庚寅值四十初度日日思年華老大寂無所聞幸天靈偶有所入翻然出山思欲乘壯時爲國家效一割而忌者黠者相鬥捷其中至令今上有三黜之疑實非上意先年請告未允今已發乞休疏蓋進退禮義用行舍藏褆身要領不敢壞先賢軌度卽以此得重譴所不辭謹因注存申謝並布近況如此臨楮瞻遡不任

答劉奎陽

讀足下來教知用功良深但云覺此中時有空明境界此段境界儒者執之爲人間洞天知學者目之爲陰山鬼窟若不從此鬼窟度日始知眞學足下欲功夫無間斷所以間斷欲主宰歸一所以不歸一請道不欲無間斷不欲無歸一作何調停此處卽子不能得之親也弟昨日自文昌上梁冒雪而歸正思邑中無有擔當此學者得來教慰我心期望丈教之學志不可不成此當事者之責不然他日有不可知者惟丈倡之

答余鏡原中丞

吾輩旣知此學此皇極之福學無用以事爲用道無體以事爲體日間於事事物物無放過處卽此便是實學更不必羨入山也惟是不孝覺生平麤志於此浮气爲祟未能入裏處事自家庭以及眾務皆從刻薄一邊此最害道不淺傷造化之元气昔人稱孔子曰太和元气流行近而悔之無及門下旣志此道願以不孝爲戒寧心迹不見亮於人而吾身之元气決不可傷不孝孤折肱於此故首以是言卽此是深造卽此是自得卽此是心傳門下以爲何如劉淳寰丈眞修眞品服官不孝孤亦欲進此語世間好人蹈此二字以爲家當者不少以是知吾輩宜學也

答沈銘縝太史

荒牘冒干典記乃辱門下推老先生愛俯蒙優答兼辱賜奠髙誼泠泠寸心難冺不孝於門下未面然門下心事卓犖才猷宏巨則時於老先生所悉之今有斯世斯道之寄者患無才將之有才者患無誠門下才誠養之有素將來何巨不肩不獨通家之私願也竊嘗窺孟子登東山而小魯是教人開見地一著登髙一步則見大一步故先儒曰內重見外之輕今之重外輕內者彼無所見之也孟子惟開千古之見故屣萬鍾藐王侯世儒漫讀過只云所見旣髙則其視下益小所見者果何物耶若只在名相義理上恐便不能輕小外物門下以爲何如望進而教之不孝襄先慈大事外卽結茅深山之濱與樵夫木石爲侶懷我先覺此心悠悠如之何久欲申謝津梁阻絕敬因入賀楊使君布所請正如此臨風仰止

謝袁玉蟠太史

不孝過不自揣冒干名賢乃辱不鄙夷賜之教言洞肝決腸兼賜奠唁更辱雄文跪而告之先靈九原有耀元標益信此心無內外無人我無逺近無古今纎毫不隔也年來海內於此學有窺者不孝方期之爲仕路津梁乃皆垂趐而歸世遂以爲詬病豈天忌其開眼而堅其成乎亦保任之功尙疎耶夫學猶不離保任此不得已爲癡人面前解嘲若眞正開眼保任更何復言門下亦以不保任爲保任耶亦未離保任耶亦保任猶不害爲不保任耶昔吾邑先正末年單提收攝保聚四字不孝竊疑其神識用事今拘儒猶以此爲救命靈符門下將孰之從

柬劉云嶠太史

小力歸備述丈雅誼此自丈錫類之仁念不孝孤千辛萬苦無能報亡人萬一故必欲底於成弟何修而得此於大賢惟有感篆而已先慈復荷丈雄文厚奠九原生色感極欲涕久欲申謝緣隻身躬襄事之後積憂積苦積勞積病且家無可遣之童遂成稽遲丈必不謂不孝弟爲不知徳人矣玆敬專人布下忱丈歸而養髙此自千古定著卽欲負天下之重未有不自艱難靜觀出來無論諸賢而嚴分宜先生黔山之養十年詩云元無蔡澤輕肥志不向唐生更問年此何等志气世皆以大任器丈不孝弟則云大任今古無限惟眞心爲大人則不以彼易此定宇先生往矣此老我輩矜式奚以名位論軒輊哉西江譚學令人掩耳直證聖修不孝不能不望丈爲前驅幸有以振之不孝孤襄事畢已結茅山中楹帖云居深山之中隨俗所便生聖明之世與天者遊【其二】野興還來羣鹿豕庸才端合老山林【其三】新辟山門徑躬耕隴上田丈肯駕雪夜之舟不孝弟當開蔣詡之徑無言掃周益公雪矣臨書引睇

六科公書

不孝腐儒也握發從諸先達遊今二毛種種矣竊窺吾儒之學別無奇特惟親其親及人之親子其子及人之子如是而已故孟氏曰人人親其親長其長而天下平夫天下平至難事而不外親親長長非孟氏眼髙千古安能道此不孝自先母先室之變茹痛忍死以考滿事辱我門下哀逝閔生翼我於成俾不孝得跪告先亡者則誰之賜哉所謂親其親及人之親子其子及人之子於門下見之卽此便是善與人同門下更無他讓不孝更不以世語謝矣

柬余少原

自門下別文江後頃過禾川令人覩遺祠而興思耳聖旨未下在門下必不爲苦有志作人有心世道者正是磨礲處受苦一翻則進益一翻心細一翻始知世間不得意人亦有不自由處方能以已及人方能恕以待物方能忍人所不能忍學非從困衡中縱聰明伶俐極終成話柄歷觀古名賢不孝不能無疑心耳以其未困也門下勉之世間可語者甚少有志者甚少易之睽曰君子以同而異日間與人同者迹也黙黙進修體認則同而異也不孝移家深山中萬不得已蓋苦難言處亦自知得近日體貼靜後觀喜怒哀樂未發前作何气象乃知宋儒亦深入此正著實用功處門下試之必不誣各項參來學方不錯始有歸一處日間與友朋相處還當敬而靜此正近日對證功課心懸懸左右附此譚心惟自愛

答錢啟新侍禦

吳中使便多是匆匆無從寄候知門下杜迹深山與世相忘嘗念世無眞正爲國家擔當之人有眞正擔當之人又羣起而忌之門下是也門下何負於國哉每從友人熟數門下巡粵西狀過則有之不及則未也竊爲斂衽門下近功何似吾輩學學其同於人者非學其異於人者與漁樵牧豎匹夫匹婦同體是眞正學問千言萬語俱從自家身上體貼方爲實學不然以爲天地間一場好事一場好話無異兒戲弟所謂管先生末一條路者煞難言不孝知丈之一條路又微與不孝不同須聮榻而後知之世路崄﨑合並良難南望令人脈脈向往矣不孝積憂積苦言難宣心三小刻請教丈未忘我再望嗣音學脈闗系千古周父母使源源來也臨書惓惓

柬郭靑螺司馬

李見羅公修身爲本此艮背功夫此老必不言大旨不越此劉云嶠兄淨土此生死功夫李則凝神一竅劉則結念一虔凝神者不欲使神外走結念者不欲使念分散淨土功夫閒時貨急時用也兩家道路各不相妨能兩兼之亦可能兩忘之更妙翁丈今日能兩兼之兩忘之乎愚意翁丈於生平竭力一二不朽之圖畢精竭知亦已盡矣日間無事宜一味休歇將去不思善不思惡平平坦坦熙熙穆穆自有好消息相應易曰休復吉此弟請正鄙意幸批教之

答前人

足下髙明但沈涵收斂之極便自穩當久而知不肖言有味也起滅不易持循此處難商量欲持循卽自起滅而又欲持循無起滅乎幸參之

答曾惇吾二守

足下引諸賢世徳爲言此猶落見解足下知漁樵畊牧家世業卽世徳乎過信此一步則不敢卑今而尊古矣

答管東溟僉憲

初丈寄七九錄劉野僊者到丁年兄者未到弟披讀之中間不但如前批駁且有許多可疑處動輒說夢說應感說道統有歸說轉輪王令人大生疑丈心夫使學者竭蹷而不止者誰之過歟弟年來覺無可說得丈書動輒萬餘言究竟必欲合三教爲一卽此是妄心卽此是多事今日弟不苦口與丈說破誰復爲此言者弟叨庇襄先慈後事已結屋深山中楹銘云居深山之中隨俗所便生聖明之世與天者遊卽此是弟一部問辧錄蘇老云但願生兒愚且蠢無災無難到公卿弟云但得生人寡且陋不僊不佛不聖人丈之病在多若無若虛是丈今日受用處附此謝並布欲言書不盡結萬一

柬蔡虛臺選部

頃從靑原山中匆匆奉謝中間不記云何是時楮筆不恪計知已垂亮丈金玉君子近精進此學行且一日千里惟是學以培養天地元气爲主則自不差若自己身上做得光潔於他人身上全然不管此於世間稱好人而元气亦薄矣說明徳便卽說親民一民失所引爲巳責古人往往如此丈有志世道有天下國家重責者幸進此一步則福气更無量以丈仁心爲質於此學更有根基弟不望丈誰望哉弟在農間十年無開顏事近聞上冊立爰立二事喜極欲狂江湖小臣難道無心廊廟但中間機括不知上自轉乎亦有斡旋者乎幸示弟敬此候起居並布欲言如此臨書不盡心中萬一仰干心照

柬劉斗墟憲副

信友爲君子已亦君子矣信友爲聖賢巳亦聖賢矣有一毫逆度心損巳莫甚學仙者扶持一人升仙卽是一仙吾輩須如此乃能處末世之局促者浩浩其天也

賀李本晦進士

羅儒士行曾匆匆布忱書行後思足下孝友置之古人中不過而一段慈衷至性則又天地神鬼之所鑑昭也居嘗謂繪神者必先以沈檀爲質未聞其以溝瀆朽材此貴質之說也足下有其質矣從此以至性而一鄕一國而天下俾世覩眞儒明徳親民之學以吾裏爲鵠則足下之明徳逺哉不佞老矣望足下以衣被吾文江者猶落第二義惟足下勗之萬里發軔政自今日始此學如入海無以望洋自沮不備

賀蕭拙修進士

觀人者觀其細微細者巨之徵也不佞熟足下居裏細行至詳備今足下第是天以儀我邦人士也有不爲也可以有爲軻氏明言眉山氏發揮最詳盡足下其必大有爲於明世若區區以一第賀不堪足下一瞬吾裏先輩徹始徹終光明俊偉孜孜求友以故出處皆有章程惟是不佞老而懶亡能爲他山之助然談及足下有奮心矣

賀郭章弢進士

足下第爲足下喜爲曾舜徵喜而裏中人傳有賀客湊集慶堂者甫翁曰此何大事與族中親友相約一茗而別此之淸風譚之有生气鹹曰非是翁不生是子足下資本金玉虛已下人又加以家庭烝又培養之自臻廣大髙明與古人爲徒竟甫翁所謂大事者予日望之且以鞭末後著矣

賀蕭如城進士

君家少師之所貽者何濃鬱而深厚哉宜足下之挺然明時也足下有今日自靑衿向闇夫弟數道之此不必爲足下賀少師舊書在祕閣中可取而讀之吾郡數年藜閣不入豈有待耶幸勉之仕路危道學入微始不爲危所侵謹固維檝親正人爲切砥幸毋少置念不宣

答髙景逸大行

人有一種眞精神相感通處有終日相對眉面南北者有一面未交萬里幾席者有日坐臯皮終日譚而人不入者有口不譚一字人折肝相信者門下冰心玉骨入微造室不肖神相感孚幾三十年如一日如連衽常恨無由一登堂請正得奉手教宛如面承乾坤許大譚道頗有然非入義理則入揣摩非落意想則墮神識不肖束髮志道轉折蓋不知其幾近老而越知其難年來覺種種罪過自懴自悔自以爲悟矣不知隔千山萬山自以爲修矣不知造千魔萬障建天地質鬼神考前聖俟百世處尙逺中夜起坐眞有皇皇不欲生者恐迷浪而返如之何門下其無忘我老而時督教之羽便卽附八行也見門下初問道時掉入商量卜度叢中無足以助發門下髙明今想看破徹此迷雲矣涇兄已往東林主席惟門下是任萬古在前萬古在後幸無怖苦以忍耐心樹鐵脊梁作東南砥柱是望

答張雞山明府

河山異域眞心千古相照況生同時乎竊常思西地諸君子有一人挺然而起卽千聖賴之以重光門下今其人矣紬繹來教是不暖暖姝姝學一先生之言自足者蓋直欲見宗廟之美百官之富故無險不穿無家不參宋時諸儒濂溪明道象山慈湖尙已我明學有兩派河東醇儒也新會余姚則直拈聖學之宗矣諸家語曰靜中養出端倪曰致良知總是止啼法夫道一而已矣惟一一此惟精精此辧必了性命之志徹聞見支離之障頹然穆然若不識一字人如是者久忽然日開月朗先聖言皆我心所已言者若何爲良知若何爲天理若何爲端倪可不言而諭矣學非從妝點聲色可成者如食本以求飽如衣本以禦寒如講學原以完吾明命明命未徹縱模擬極工隔千山萬山不肖束髮有志今老矣念及全歸一著汗皇欲死然路頭曾經踏破故逺承教愛披肝奉復門下以爲然否便中望教之肅肅如對

答劉君東孝廉

承教知道況萬福並諗近來靜中學力精進見與區侍禦書翁丈見地的確不但吾裏魯多君子醞釀之功亦年深證驗之力所論陽明先生生知不但陽明是生知人人是生知無一人不生知翁丈試觀孩提愛戀父母果學而知乎亦生而知乎若生而不待學則人人是生知矣體到此處始是人皆可爲堯舜所云無善無惡心之體是到家語未到家者語之宗廟之美百官之富鮮不驚駭旴江歸善如陸子之於慈湖豈容輕測翁丈謂然否大都學人只一味自參自悟旣到家如人飲水冷暖自知不必先橫是非異同之心在胸中此意略存爲毒最烈鄙見請教幸財之賢郎相處數日知其練達老成令孫玉立翁全福人殊可喜舟中捉筆八行殊不盡鄙忱倘未當翁丈嚼武夷君數碗一澆之一笑

柬於景素儀部

常念今之學者欲學古之人如翁兄儀刑中外信服今人有餘師矣約情歸性權不離經此二語誠千古正論諸走而之他道者是自昧其性也弟看來聞道還要愚人愚人得卽能守顏子黙識顏子之愚又曰參也竟以魯得之處今日時不自托於愚魯不可得也弟與翁兄並錮山林亦天以成吾兩人之志作大官轉眼空花山林原不負人也志山腳底不知走何處佳音未到不知委作何文字弟於翁兄何敢辭惟所命耳顧弟今下半年病瘧精神未復聞翁兄精神如六十歲人羨之敬附教諸不盡

柬唐凝庵太常

久不問翁起居中間有便非翁相知故不敢托年老大越喜前一班朋友得講嘉靖間先輩行事安得不翁是思哉憲時編是大著作幸早成之宋儒謂孔子傳顏子者另一道是寐語若然是眞有隱乎爾此道如大海能飲一杯者能飲一盂者各充其量各得性之所近孟子秋殺亦是孟子性之所近明道伊川兩兄弟便自不同均不害爲道惟乾元統天乃爲全學保合太和乃爲實功和不本於元則流於情元不發爲和則流於寂顯微無間體用一原翁窺其全矣弟愚庸之資固守山中無可請政因來教敬布所欲言此生緣豈遂再無日乎心時時如對也月峯公爲諸少年口角此老不竟其用可惜可惜近聞澹生公編吏部書祝其竭力闡此老無聽人言也翁謂若何

答馮少墟侍禦

同聲相應同气相求不佞於門下應求非一日矣乃今春偶於張鄢陵得聞其槪今得親承手教神情會合鍼芥相投何幸何幸捧讀大集宛侍幾席聆金玉之音而令人醉心起舞也門下一段衝襟恢恢不以旣至自足不以成章病人猶於楮穎外悉之門下入無涯矣拙序聊當請事亦以志神交萬一此生如有晤時乎則道緣未了刳心有日此生如竟無晤期乎則數語訂盟亦永千秋惟門下大加斤斧無貽同志笑也不肖年已老大今秋初病瘧大半年精神未復門下年甚少俟河之淸有日兩地悠悠所恃者眞性流貫不作纎毫間隔實時時如見也拙刻頗有道長行人隻身難攜容得當呈上

答胡趨儆侍禦

常竊疑海以內播遷幾三百人豈無申只手辟巨眼爲吾道一吐气者偶從李君所得讀碑詩四首予驚而起曰此開眼先覺也急欲通姓名左右而李君行迫遙望中州一星斗懸夜望斗極心亦與俱懸門下其有以自重矣自重者而後能重天下萬世今日舉動後日榜樣越嚴越微吾道倚賴是祝是望不肖生平從生生死死千起萬折稍通一隙舉目寥寥難相告語懷我良朋何日覿面相看也承臺函敬此復去秋七月病瘧至今皮骨僅存杜門謝客伐木有懷惟深心相照是禱

答楊晉庵都諫

不聞問者又幾二十年懷我同心豈竟無緣一把手耶不然是於心吾云浦二兄有緣而於翁兄竟相左也必不然矣中州之學云浦可與語上而從大集中知自得之深匪膚儒所能窺從此直達天徳日宏日邃作千古正宗望之望之弟生平從百折磨練而入匪從順境中來安得與老兄就正一榻是此生之幸也李君來承臺教佳集敬附謝不盡言兩地脈脈弟此時因病瘧八月未能霍然難以細布惟臺亮

答余鳴雷鳴盛

別後二十年來教云髯如戟不佞老可知也爲之悵然書中有急急承家學之意具爲足下喜以僕觀甫翁居官禾川垂澤甚逺秦中功最髙近管大察公而恕其所貽者良厚足下輩當盡人事以承天之眷佑不佞學無他長惟望世之學者從規矩準繩澹泊立定腳跟卽學脈不同然已先立其大不然縱聰明才華此如無根之花立見其瘁人家處勢盛能澹泊家範嚴肅自守未有不長逺光大者也尊翁居官良苦制行亦苦惟僕知之足下輩居官時始知之僕病自去秋瘧起至今皮骨僅存杜門謝客偶逢盛從至謹口授以請教楮短情長惟心體力行之不宣

答李用行

足下傳經中州尊母夫人教良是學問卽淺近卽神化捨近而慕髙逺捨家庭而離親遊俱非正理足下學有入而性又敏但願從規矩準繩萬不失一至道之凝以至徳惇厚之謂凝藏密之謂今人不及古正少此一著足下勉之得暇過我彼此一切究之是所望也

答趙幹所吏部

承教中多奮世激烈之語世間人品不齊贗而售者多亦天意也吾輩學惟法天則兼容並包無不在覆幬中足下如璞玉望味古人切磋琢磨之義已精益精巳密益密自能慮以下人不見世間過於斯道方能堅凝不肖語折肱而來不敢以虛語事足下蓋所望者長且逺也萬勿以爲狂言得覩尊容堂堂正正陽明用事宜其表表偉偉妄題數語不知有當髙明否

又

正气之伸有日望大著心胸寛以待人嚴以自待世間人不必著一惡心豈但作大官者假卽得美謚亦假者眾世間事往往如此世界原無定準本心自有定向惟不昧本心卽是爲己之學一切世間升沈毀譽得失如浮靄往來太虛無加損也持此直布少墟先生旣相信望細細商量日求所未至

答徐藎夫尙璽

賤生荷隆愛愧無以當嗣無從申謝然心中時懷仰不置玆復勞逺存知門下畱心大業家學重光甚爲助喜不肖自去孟秋病瘧至今皮骨如削杜門謝客久疎筆硯念門下孜孜爲道之意兼所選者精而核令後學易讀曉故病餘不辭執筆謹具稿請正幸斤削爲望學問不論脈絡只要精神逼眞精神眞千條萬派同歸於海不然縱譚王說伯何用今人動輒議晦翁去晦翁精神何啻天淵門下之見卓矣敬謝教

柬吳玄水儀部

往承教存嗣有入都門者卽裁書奉復持書者至而門下已捧命出國門矣常怏怏無從請教記從一遊學者曾道此意想亦浮沈矣心相映照世間形迹不必論也捨親李文源兄歸始知門下移官白下捨攘構紛華之境趨恬淡寂寞之鄕此天所以堅門下道緣卽此越過學人多矣吾輩學無別證世皆進從退處安得世皆濃從澹處耐得此正學之受用眞爲致知格物望門下以身發揮之

答錢肇陽明府

昔人云顏子沒聖人之學亡愚見聖人之學千古千今人人本有未嘗亡也在人悟不何如曾子之學猶有可傳者故人得而祖述顏子四空懸崖無可倚靠故曰末由學者未能悟循循曾氏家法亦是遊於彀中晦翁格物一解𨿽有異同然精神建天地質鬼神有功後學甚大不得以其批注而少之愚見如此髙明裁之

答髙景逸大行

正病危中得手札及會語三小幅時不能作字命穉奴曰此同心之言宜謹藏之近稍蘇欲附請正報翁兄而穉奴從故簏中搜不可得始而怒旣而思曰此天以啟吾兩人不在文字中卜度過日子記得札中有自誠明二句分疏語又謂從崔后渠集有所悟格物夫後渠非知學者翁兄取其言虛而可知誠明兩字要活看學開眼卽誠卽明卽明卽誠分疏不得初未嘗內顧胸中此時是誠此時是明若將先儒語言較長競短再無有了期又記得三札內錄出會語恐有不妥翁兄一段衝襟儼然聖胚學問先立其大橫說豎說正說偏說逆說順說俱是又不在言下說是非目前可望拈出正宗與千聖相印正者惟翁兄實賴至道非至徳不凝以其人足以勝之翁兄是已久而知不肖語語血誠也滿眼風波正藉之爲切磋砥礪之資請看風急天寒夜誰是江門定腳人白頭髙帽頂靑天是其時矣直布知心寒暄不瀆

答錢梅谷侍禦

讀黽記稔老先生學問淵宏與世儒大不同語語提唱曰仁曰生生則其造詣可知此之謂效天法地之學從此路殊可以參天兩地方謂之聖胚不肖老矣學之未能故於同志不憚饒舌知臺下與太虛同度也

答汪登原中丞

久不得臺教意者弟無足以受教耶常念之如在目前承翰示喜不可言弟卽當趨教老年兄弟聚首此宇宙間快心事顧鄙情具復會眾札中夫以名徳元老如翁兄篤實光輝一彈指羣山助響諸君豈日對岱宗而不知乎弟竊以爲嗣會卽以貴郡諸士縉爲盟主卽有餘師毅然行之自貴邑始燈頭有火起抱薪叩鄰家門求殘燼語云早知燈是火飯熟已多時願翁兄力任之敬此謝臺翰之辱諸不具

答新安會中諸友

道鄕佳盟下招腐儒誼當竭蹶以趨遂夙慕眞心顧歸耕二十餘年杜門一壑遂成孤性而去歲一病元神未復坐失良晤豈不佞道緣之慳乎𨿽然以不佞未來乎思諸君子濟濟鏘鏘聚會一堂金石疊奏不佞神未嘗不往也常謂有一方區宇必有一方勝槪有一方勝槪必有一代元夫竊覩鄕有元夫傑儒而日溺於見聞者非忌則怠輒不知景而效之是猶家有夜光而羨人之抱一珠一璣以爲奇也夫貴郡之黃山白嶽代有名儒卽近代諸老以予所款交或秉斧鉞或司諫諍或持憲紀或理民社皆烈烈大儒名賢芳猷此必有根器潛修未易語人者世不之深求而別有所索是道在邇而求諸逺也是家黃山白嶽下不知其奧而別宗孤峯半岫以爲雄也諸君子一降心揖志舉目有餘範矣諸君子生長紫陽裏意謂紫陽學似今日稍晦不知晦翁精神建天地質鬼神考三王俟百世誰能淆之彼之持說稍異者正所以翼晦翁未墜之緒而光大之皆紫陽血脈異同不足計也又以二家學並馳域中乎不知道一而已晦翁云新安無朱元晦靑田無陸子靜以二家並馳者是二之也通此則紛紛藉藉不足較矣惟思天之與我者自成自道爲仁由己當仁不讓千古以前千古以後誰能禦之語云縱不識一字終是還我堂堂大人願與諸君子交勉之不佞近又理會晦翁釋至善云事理當然之極無一毫人欲之私此語直接唐虞精一眞傳若以些小見地理欲交雜去至善天淵卽起陳王二先生言亦卒不能越此敢以此畢請正之私莫往莫來悠悠我思惠而好我示我周行元某九頓日望之矣

答馮少墟侍禦

拙作聊定千古之盟而翁丈衝襟與進皇皇恐恐弟自先秋感瘧至今春大劇幾與天遊幸稍愈杜門謝事始知了死生一路此路一提不知事者硬以爲佛氏之學不知易曰原始返終故知死生之說吾夫子先道之矣不然未有不流入見聞覺知生滅路去也開示後學少不得與之拄杖若吾輩年俱老大歸根復命是腳根下事謹以請政同心千古兄弟惜道路逺無由數請教明月在天有懷如結

答肇陽明府

先是曾有近刻三冊托太和王父母呈上得來教似尙未到門下學日新月盛吾道之福來教引諸先儒具仞逺心但吾輩老年腳跟下事要明白一切名號俱是色相倘自己本命元辰受用不來卽千萬世名我輩以大聖大賢皆是虛假的然闇然處正在於此願與門下共竟之太史歸來共竟大事父子師友天倫眞樂他日出而任天下之重始知家學淵源良爲同心慰不肖先秋病瘧至今春劇幾與天遊近杜門謝客日有鞭策不敢放過辱門下愛敬以謝

答錢機山太史

聞門下以大老先生初度請歸門下以爲尋常事而觀者羨庭闈樂事仁孝完福儒紳中僅見者昔孟氏所稱三樂人輒漫讀過不知所樂何事不愧不怍實有用心處倘非如尊公及門下夙常根究則世之父母存而育英才者豈少哉竊常思文貞先生一生入細微處眞不可及故臨事種種有致門下乘時一尋先輩遺軌此分內事不必遜也幹大事肩大任未有不自窮廬始不肖老矣與世何求念同心之求故敢請政一切世間語不敢瀆望努力明徳以光家學不宣

答蕭畏之孝廉

足下枉教知神情凝定得來教又知於學脈尋究僕晚年得此良友喜幸何其諸老云云如藥方隨人用用得一方著久久自能開悟悟開如人飲水本地風光受享無疑不待人告語矣總只在發念眞眞一生結果無量足下勉之

答劉石閭中丞

翁徳學日新浙人誦淸淨寧一之妙不容口今始知篤恭不顯之說聖賢切實語不欺我也弟年來覺惟有聞道一路再無別事愈收斂愈眞切愈眞切愈進步一切聲色俱屬幻泡弟嘗私念云廚前火杖能得幾時不自猛省眞爲枉生惟翁無棄我督之成是祝山林朝市相對此心纎毫不二耳敬謝不宣

願學集卷二

●欽定四庫全書

願學集卷三

﹝眀﹞鄒元標撰

○書

答萬思黙光祿

文潔長逝心益孤矣翹首豫章門望翁何啻太華之昂霄心不歸依實同浪子不肖浪子耶顧自歸鄕來西江使稀卽有使村使不知問臺宅是以疎違翁猶記存末學具感厚徳竊嘗言吾輩在天壤間一段眞精神照映精神逼眞千萬年不言而諭不然卽終日相對二之也翁沈毅淸邃精神在吾幾席未嘗疎矣歸家十年家園外不敢窺左足聞翁秋到桐江幸先期我當拏舟走侍

答錢肇陽孝亷

春來百卉敷榮伏首田間不勝求友之想忽拜瑯函美人之心先我同然昔人云千百世之上有聖人此心同此理同元標於今益信矣至讀證義首掲時習章至人知有意之習不知無意之習與不肖所說格致誠正之義相印證一時亟盡上論同處盡多門下見地已到佳處從此日積月累融而化之吾不知其止也門下勉之榮名有盡此理無窮吾置身無窮中視世之浮名一吷耳不肖衰颯半生髮白且老聞門下之風亦從此不敢自退墮

答孫月峯總督

朱金翁書道翁語云爲相在結主心又在不失天下之望疑不失天下之望必不能結主心結主心又安能副天下之望不肖則謂此二者原不相妨此一段精神在茅廬中果是不失天下之望精神卽結主心人不疑我翁謂若何翁語黙動靜成像成爻猶歉然謂舉足有錯具仞衝度翁信聖人舉足有錯乎只宜信聖人不從錯處追咎從無錯源頭處理會此一著不錯則無之非是此一著錯卽舉足皆是亦錯矣是集義所生者一著不錯之謂也義襲而取者舉足不錯之謂也慈湖是貴鄕具隻眼的漢子蓋渠每夜披衣靜坐忽然露出此一著精彩故有言卽峻譬之卽泰山絕頂者見日出只言日出光景再不顧世間有從山內盤旋未信世間未登絕頂者此濓溪誠通誠復之說爲其落階級一掃無疑也學問大有大益小有小益生有生益死有死益不盡在事業上見若盡在事業上見則孔孟何嘗事業只護持堯舜禹湯文武家法俟來學足矣翁謂宋義利之辧甚眀故今天下𨿽有逆民卒無附和今之諸儒暖暖姝姝只是守此義利之辧待來學足矣義利之辧甚細微非如世儒所謂義利者必欲求事業軒轟卽爲出位卽爲妄想卽爲多事卽當大任而未必有所樹立亦無損於此學蓋此學屬性地邊事而功業則屬才情近日敝裏王塘老云陽眀先生長於兵事亦屬才帶來卽無功業可見亦無害翁宇宙間气當代先覺元標謹剖愚衷請正翁不以爲然再批教元標又當求進也

答陸海門眀府

得手教知吾弟服官畿輔少年入仕而又爲人師非老成端重不能取信於人願吾弟一切從規矩凖繩中立腳不但居官爲人亦當如此僕看來近世學問惇厚崇禮一步決少不得古人說知崇卽說禮卑髙眀英爽多易脫略禮法之場總之無大人之志大人以萬世爲度敢薄待其身乎吾弟細心勉之他日涉世久知僕言有味也

答陸鍾陽孝亷

吾弟靑年英英宜以古人爲必可學願取胸中所最喜者上嘉下樂若只從今世人眼目過日𨿽容易過亦可謂負天之與我矣世間科名不少究竟與艸木同朽吾弟開此眼目舉足再無了期貴地孫淮海李同野當時在人爭易之今爲貴州人品吾弟輩有一人向此路行吾志遂矣自愛自立

柬文時甫眀府

足下學見大意切須珍重蓋略見頭面恐遂流於放蕩還當終日幹幹白沙云終日幹幹只是收拾此而已僕往庚寅年略有所入旣入都眼空腳闊幸再謫金陵與鄧先生相處始逐漸入於細微今覺猶未細微在古人說智崇禮卑煞有味願與足下終身共勉之

答粵中友

復所兄置之文苑不如兩置之以俟後來論定弟與此兄迹甚疎然庚寅一處於都下數日兩晤於文江知此兄眞正不落世儒窠穴非世間眼孔所能窺也來教謂其宗佛老後孔孟此世間學者祖述常談象山抱此寃於宋白沙陽眀抱此寃於明世之學者一稍知向上便自以爲佛老不知諸老卽於佛亦苦向上鑽研故能知儒未知佛必不能知儒如今人未知佛之道何若一聞佛名便自硬排彊非譬如有司聽訟只聽一邊說判斷恐未足服其心也來教又謂復兄寛縱此兄寛縱誠有之然寛縱彼意有在蓋心不見世間過不墮分別想不落揀擇障以無削吾道元气非如世儒兢兢尺寸從名根起念以結果一生之謂也卽寛縱亦正其仁處君子過於愛過於厚觀過知仁夫子嘗有言矣又謂其受門生之累夫夫子不聞以聚斂之冉求短喪之宰我貶聖柰何門生能累我復兄門生千百人中有一人眼目眀延此緒不冺卽爲千百人受累所甘心也世間與人爲善者少忌善者多眀善之脈絡者少不眀乎善者多復兄生平文事任情不攻則置之文苑生平竭蹷於道有聞則嚴爲責備吾兄嶺南一丈夫名儒與不肖相處三十年知心老友猶相信此語不過更誰復有信者弟老婆心切故敢縷縷夫此道此學平平鋪鋪無大奇特越精修越渾成越不入世人眼惟吾兄信之不盡心期尙俟再請

柬許敬庵司馬

間嘗聞四方友人論翁與楊少宰學不同大不相能然耶否耶學術不同父不能得之子師不能得之弟有學而得性之所近者我之所見安能必其質之千聖不惑耶人之所見亦安能必其無一是耶故世之論學惡異黨同者皆起於有我我心未除惡乎巳之是人之非耶此不肖愚忱翁以爲然否貴裏有周海門者不肖心友也相劘畱都覿體寒舍不肖兩人似無異同見所謂九諦二公良工苦心矣此君貴裏一隻眼人翁幸廓然其之昔人云新安亦無朱元晦靑田亦無陸子靜今浙中寧有許與周乎吾儕今日學術流獘爲整頓法門則拈皮帶骨無之不可若欲躋聖域開一脈以俟千聖則神髓處有人理會者可輕置之乎謹此奉候並請正僞翁不拒不肖種種欲請正望翁教之

答錢肇陽孝亷

此道四通六辟非諸家所能盡譬之射有中於上有中於下有中於左右人聞其箭聲在的皆以爲中然中紅心者自別不上不下不左不右始爲妙技聖賢懸的示人豈一弓所能盡苟於此心未信吾直求自信信心所以信功令也天命之謂性命猶令也維皇降衷厥有常性不自尊從是爲背功令今人所謂尊功令者盲引羣盲相率入火坑舉頭天外望者始知惟自性是尊卽性卽功令矣門下謂何門下著述旣富卻宜空諸所有陶朱能手致數萬金亦能散數萬金是眞漢子門下俯鑑愚言

簡唐凝庵太僕

近世譚學以爲世間一美事置身其中不肖常云人有眞精神不可掩吾輩惟求所謂眞精神者卽與古人相揖讓矣門下謂何

答孫竢居比部

吾輩在山中老態浸浸且至惟相期尋不與世凋殘者共相勉勵斯可進可退不以世間行爲重輕不肖心灰體憊足下行且一日千里願有以振我

答雒少隱廷評

門下資本淳龎志追先達年來玄探邃詣知月異而歲不同無由縮地一聆玄提柰何柰何先正云東西南北此心此理無弗同者能時時不起纎毫意念卽異域比鄰然不起處煞難非學見大意未易臻此願門下深心究竟道一而已無二法門也不佞學未得力目長足短系心同志不憚饒舌

柬馮可大僉憲詔獄

日望足下早膺特恩竟不果帝恩有在但恐臣子辜負耳願足下以日爲年時時惜寸陰斯爲不負福堂光景頃編楊斛山劉晴川周都峯三先生集知三先生當時在獄中切劘可幾古人今相處有如昔人風味否學問要著身受用意興承當終有消煞惟實見性者自不容己自無消歇若不知學人便自以爲足望足下百尺竿頭更進步也

答諭養初司理

簿書卽道惟在信得深厭與不厭總任之有心除厭又增一厭厭厭相尋再無了期知學者忙裏偸閒厭處卽休臺下徹此無之非佳境矣

答錢肇陽孝亷

貴鄕諸君髙者沈酣文史及煙雲諸藝足下獨究儒先所用心處眞可謂有志丈夫先儒謂千百年幾人有志志是志个甚旣不著迹亦不落空近世儒者髙眀悟入根宗於倫常鄕黨中多所脫略不知倫常鄕黨卽性卽命篤恭不顯慥慥篤實越學越入細越渾成不見與眾人崖異而相悅以化不言而信者浸浸如魚之入水此眞有得僕學之未能足下勉之晦翁學豈容輕議僕看來是儒者大教主如人有本錢開南北貨店任君自取若執寸斑而輕議不肖心未敢未盡則可謂其不是則不可此老晚年有獨至處定論可按也惟紬繹愚言足下祀田一節學行於家惟將身挫在萬物之下則學行於鄕志超於萬物之表則學行於天下朂哉讀證義者人人拭目矣若不肖曲士目長足短何足云云

柬馮可大僉憲詔獄

昔不肖過長沙一先軰敎之云日間宜以經濟爲心庶不冷淡不肖告云如是是猶不能割斷意今而知其言之有味也悔當時錯過時光主上豈忍終捨足下純臣願畱心世道庶不寂寞學問與經濟原非兩事畱心學問卽是經濟畱心經濟卽是學問看得是一非二始無礙同事諸君子勸之乘時修悟若以爲好光景便是好光景境無好惡皆起於心心旣安樂卽是福堂三忠選可時玩也

柬朱玉槎司封

出而爲國掄材入而戲彩此儒者榮遇且門下溫然玉潤卽之也令人鄙吝心消不言飲人以和門下之謂矣吾輩學從闇然處證處同寅無得崖異近學成者成一我相故物不能入此不肖學而未能回首無及者門下天賦春姿黙與道合必無此獘矣何如

柬塗鏡宇中丞

晉中一奉敎後無從起居林臯人又僻處深山無眞信使荷門下念我再辱瑤華昔人謂年相若道相似故聲應气求不佞於門下同志年而道則敢望仙蹤蓋步趨不遑矣匪諛匪諛修身爲本之說近從見老集中始知此老根宗傳曾子一派學問一向得其書卽散聖門宗派惟顏子卓爾地步難言不如曾子學問足繼往開來宜門下服膺之不忘也

柬孫月峯總督

翁書蓋今年春初乃至年暮始到通問之難如是捧翁書受教良深以明徳純誠大老如翁猶自省有錯欲循循階級卽此二語百代後學典型矧下根劣士敢嘵嘵自取罪戾惟有黙黙虛受耳蓋嘗論學有宗門有教門易首乾坤乾天也宗也坤地也教也自誠明謂之性自然是誠眀的非由人力彊勉湊合而來由彊勉湊合而來終是斷續終是造作易復之諸爻不逺復祇曰無悔頻復曰厲惟休復曰吉休復者休心一處千休萬休之謂白沙云非全放下終難湊泊欲從冊子上理會欲從聞見上撐持欲從形迹上比擬欲從識神上照應終是一間未逹幹之諸爻曰羣龍無首如上天之載無聲無臭至矣盡矣昔淸獻趙公聞雷鳴書柱礎曰兀坐虛堂空隱幾心源不動湛如水一聲霹靂頂門開喚醒從前自家的歸休題髙齋曰腰佩黃金已退藏个中消息也尋常世人欲識髙齋老止是柯村趙四郎尋常二字卻當玩味翁今之淸獻生平理會此一段功課必有說倘見者以此段爲禪而抹殺之苦矣天下無二道天下無二學世間眞正出類抜萃人一眼照徹乾坤肯以疑情自生阻隔子曰中人以上可以語上矧人品上之上者乎天民先覺匪翁誰望一覺萬覺卽心卽聖矣

柬鄒孚如光祿

兄年來學問何似著述意宜輕蓋世聰眀人宜於性命上討分曉無爲隻眼者所瞞方不負此番出世愈肯入入一次知世間人知學者瞞我多少兄與漪園丈時相過否此兄世知學者兄細心叩之知弟望兄意眞弟庚寅年有入處心粗盤桓至去冬又覺疑情稍斷然尙未在此時正參求之切敬以請教兄惟兄畱意書中惟此切務

柬馮慕岡僉憲詔獄

得書慰我懸仰春初聞解网之息旣而旋沮風霜雨露無非恩也只當順受之義詳於易易困聖人繋之曰亨曰有言不信尙口乃窮曰致命遂志何以曰亨亨了心之謂心中無死生無是非無毀譽之謂也有言不信尙口乃窮只一味致命遂志命字有從性地初言者有以气言者初學且從凝气入則性地一齊俱到凝气一分致命一分凝气十分致命十分收斂精神眞見世間小而我有與天地無對者在上之恩所賜者大矣萬苦千苦臣子本等不爲足下解足下無錯過好時光也

答劉云嶠太史

世間學問不眀策身王家欲托隱爲髙此其心不忍乂有欲在家作學問者此皆看仕與處道理作兩樣出也無損處也無加道理平平坦坦在外朋友多夾持眾身子躱閃不得精神退避不得只要自家火候眞耳且南都與家鄕一水奉太君往江魚竹筍足供菽水如轉大司成及少宗伯少宰俱在南中得便太君誠妙卽不然內轉亦奉太君往今古聖賢在世間各有模樣不能盡同鄧文潔精神不能勞吾輩所知晚年一出弟實從臾倘渠晚年不一出門下謂當渠老夫人後彼無追悔平此處眞心眞道理更無回互處且門下骨气精神力量學問皆能擔當世道萬無墮世儒窠臼

又

鷺洲問答爲人所逼信口說出正欲露醜請教然從今又愧未到處甚多幸教之蒙山先生是篤實先輩修福地生人天者晚年謝客安間間亦有見處是邊眀邊暗輩無大開眼目劉述亭見地似過之陳思岡語未然豈以在北都爲仇耶旣轉官便去如此等形迹切不可有亦不必形之言門下久而知此言妥當世間人成人美忘形迹者少卽文潔先生昔時亦非必要南都當時事體難言只合如此門下何所罣礙南北一也思之

柬兪定所觀察

得兄教猶有規矩以爲規矩世間規矩豈人爲得天自圎地自方聖賢去後聖賢來我輩惟自成自道可也無作葛藤想葛藤語安老眞正骨立學者但其學素肯用功拋捨不下觀其序近溪先生語略曰學把捉不定不知以何爲把捉又曰學者未能從矩先學從心不知以何爲矩從心卽矩也此二見地正有商量處昔人謂得力處在此受蔽處亦在此兄閱而知之得暇出此書與安兄商量透此二闗始知弟老婆心切弟有一記一序十詩贈此兄行老婆舌頭漧矣兄取而閱之有見教處千萬見教

答吳安節侍禦

拙稿本無足觀以臺下心交故只得獻醜臺下欲布之萬萬不可弟學未成章去冬所入視前語爲敝帚其不可傳一弟年尙未一生浮名爲祟患不闇不患不章患不幽不患不顯無實盜名鬼神所惡人理所厭其不可傳二弟生平欲學藏身以恕猶不免於忌者書傳必憎玆口其不可傳三昔先師廬山先生集欲刻潮州其友王未庵力爭之是時先師年六十五猶爲友所爭師敎當尊其不可傳四千古聖賢相傳只此心心未明書集何有弟於心尙未透𨿽有微眀亦多管窺天假數年更有進步望寛以俟弟進機何似其不可傳五弟屏迹山間與世無營無故而勞有司公祖刻書彼口𨿽不言心鄙弟爲好名小人其不可傳六望臺下愛弟以徳弟知亷恥人也如必以弟爲可敎待臺下持斧日或賢公孫及賢郎儀部兄大行日圗之未晚有此一冊在徳門弟亦增榮耀弟有可觀者多在外集也嘔心奉告神眀鑑之

柬顧涇陽光祿

海內同心眞修如兄不得促膝時時商量我懷如何兄學卓然成章要須徹地會見吾人精神與天地同體萬物同情纎毫無與愚夫愚婦異者方爲眞爲巳方能闇然稍加矜飾色相荘嚴卽落世儒巢穴兄謂何如弟今無別念但得諸兄弟聚首一畨便成好世界

柬馮慕岡僉憲詔獄

客冬滿眼風波故持書者望國門卻步此亦天理人情之至未敢歸咎他人也足下經濟書成此書從苦中過與耳食者不同容圗請教今人喫飯求飽穿衣禦寒學道緣何事爲有甚於饑飽者在無終食之間違仁衣食不知道則其違禽獸不逺古人學道覺自己身上受用得力足下今日在死生患難中非平素志學何由得此但今從此得萬古不變的灑然冰釋起古人諸名賢相對不疑不惑始爲眞學得力足下勉之恐虛過此好光景也

答劉宿之

久別荷來敎甚喜首不得於心總之未知心體若知心體平旦與向晦一戒懼卽不睹不聞不睹不聞卽戒懼把持與不把持不必言矣後二不得於心愚意屬妄想說得眀白是周公孔子事與身子何干只脈脈參求何者是我本心心體父母未生前何似參得謹精神向裏有日天光發更不向古人蹤迹處比擬迹不同其致一也敬復持此爲後驗

柬孟連珠通政

南都一別遂成陳迹翁玄修何似曾有仙仙逰者至乎弟亦曾細參此終未遇其人學有修有爲俱屬幻迹惟天之所與我者無修而無不修無爲而無不爲弟願學之未能也翁丈以爲何如弟自歸林臯多難灰心母妻捨我長逝寄家萬山中孑然與世相忘翹首五云念我心知在黃石山中與羲皇逰不能不動伐木之想敬因敝同年劉斗墟入賀敬裁短箋用鳴別悰書不旣心

柬王洪陽中丞

山中無別念每念及翁丈數千里如見良朋悠邈切磋鮮儔獨處山中竟成孤往安得不知己是思也翁丈近作何功課儒者學若執一家以爲家當東向望不見西■﹝土廧﹞南向望不見北方須是六通四辟旁通曲暢各路俱走一徧而後能折衷不然如人果腹卽有天廚玉饌彼有所不受翁丈謂何再上小刻四冊伏乞嚴批弟得聞所未聞也

柬塗鏡原廷尉

聞丈拜廷尉爲吾道喜丈有味於平之義久矣今進而爲天下平衡平而輕重取法總之無意今天下所以不平者人各懷其意見以自封彼求多於此此求多於彼求之不得則兩相勝不相下而惟學人爲尢甚彼曰吾學然此曰彼學不然不知道有同耶異耶一而已矣宋儒云靑田無陸子靜新安無朱元晦此語煞有致弟敢以四小冊請敎山農心行略具一斑丈幸無人我相爲批駁幸甚

答李夢霖

來敎以看庸言庸行與神化作兩件夫物有兩件卽有先後庸言庸行卽神化先儒云灑掃應對便是形而上者此語最精當去心上障翳合靈府光眀亦是兩截語肯信良知原不昧從他外物豈能攖又曰心性何形得有塵此先正眞血脈語若不眀白未免墮落世儒窠臼知足下有志斯道一切擺脫陳見與眀眼者商之若日與鄕裏學究參研再無有出頭日子眞切

答蕭昆陽比部

祠堂建矣譜牒葺矣生平功勲榮華滋味嘗矣人生世間必有一大事玆能從無滋味中特地尋出自家寶藏來方名眞正英雄翁丈直信此一段始知千聖萬賢路頭居嘗思昆老大江東精神射牛貫斗如之何臨老不作了事漢九頓致意常參如何了手自不容巳

答但孟臯

讀扇頭所書細語足仞眞見閱外篇則又微有晦足下年方茂著述念宜且遲一味涵養沈蓄之極久之迫於不得已則機不可遏未晚也近來稱悟而以蕩踰繩矩者不少僕近嘗稱引吳康齋先生格物𨿽眀無補日用二語吾輩有悟須宜於日用事事中規中矩始算得數不然口譚說而已願吾弟共勉之夏邑君事此公書至當不敢負所托不肖廢棄林臯久所恃者無求硜硜之節若並此硜硜廢之所學何事年來惟有謹束再不敢放松也

柬王塘南太常

宛陵王生時學陳光庭先生門人來稟學望翁指其迷教之不肖不覺老矣生平萬卻數年苦心亦不敢錯過具拙見小刻中一向藏醜徒向無志人說法不肯有知人前斫頭今忽忽忘其我見一一請正翁翁幸一一批駁之不肖又當洗心以進求不負翁王生坐守而歸不肖渇中以俟

柬汪登源中丞

兄誠完福更復何事惟有學問一事是兄一生要緊事此皇極之福未易承當兄巳闖宋儒門庭此外有聖人室奧在望兄一洗昔人窠臼掀天掲地眞見本來面目始知鄒生爲有情人也據前兄與周海門兄會時略聞兄一二語則猶與舊時一樣居安地步兄已到資深逢源地步兄自省何如生平心知捨兄無多兄愛弟不啻肉骨言之涕零無能報兄惟有此耳

答徐石樓中丞

臺下責愈重望愈眾願益毖飭小心翼翼如初仕文水時弟爲至願一日二日有萬幾焉世儒以爲人君不肖則謂不獨人君幾之言微也卽一常人誰無萬幾而上之人至微而顯一不入細投之者眾願臺下斂之若虛若無取古名臣傳熟玩之卽貴邑唐貞襄先輩其風度可思也貞襄開府所至肖像而屍祝之以其有恵澤利民故臺下之才之度何減貞襄先以是爲祝賀更有進於是者則以俟他日弟蒿目俟之矣

柬王塘南太常

不肖具拙見請正蓋出一腔血誠翁不爲塗抹豈以不肖無受教地耶亦或以成事不說不肖憚彈射耶不然矣翁來教云悟卽事卽理者恐成玩弄放蕩不肖則謂若玩弄放蕩人縱說卽事卽理事到手終是隔礙算不得數旣悟卽事卽理未有不自困心衡慮百般磨練出來朱子云用力之久一旦豁然貫通之語不肖常深服其言以爲極至未有無所用力從口嘴參和而謂之用力者旣以困苦而得必不以玩弄放蕩而廢大兄創業之子千辛萬苦𨿽極富裕與庸眾同操作若世之玩弄放蕩畢竟入手悟者未悟以爲悟眼不眀者爲其所蔽耳不肖一生從生死憂戚患難升沈憔悴百折中而來三十年前承先覺之訓服膺於心未得時不敢輕出一語稍見時不敢自以爲是汲汲皇皇惟恐負天負師負先覺至自負早夜參求不爲不潛數年始悟識神之害事又越近年而有悟心性之旨此昔面正於翁者翁來敎云父母未生前朝夕賴此一件不肖近於此句大有省發父母未生前此引人語實到家語肯安心時時是父母未生前越妄捜求越參證時時是父母旣生後翁所謂一件者是有一物乎有一物卽不中無一物卽落空有一物無一物之間卽是調停學問無調停法故曰大人者不失其赤子之心者也此語誣人奔走一生深入鬼窟猶自以爲仙都天堂此學之極獘也不肖敬九頓以謝敎並以爲受荊地嘗恨世法束人不得時侍翁左右得求砭剝故不覺饒舌

柬陸仰峯眀府

得來敎知門下以學爲政神情閒雅喜不可量李先生學自得不可知其開發提示處宛然曾氏家法卽欲不信其可得乎夫今所可與人告語者惟此一段天何言哉四時行焉百物生焉此難下語能者從之吾輩勿論李論張論孔論曾惟日間當下體驗自己受用何若有不煩告語者看破此孰孔孰曾孰張孰李一笑無餘事矣看破煞難非實下功夫未易透透此更無葛藤語何如

柬李見羅中丞

自陳繹曾歸無時不仰思翁然迹𨿽疎而心神嘗時時對越翁嘗與友語云李先生在七閩𨿽不必吐一字度一人而二十餘年囹圄及戍所規度卽起宋儒與之較孰古孰今卽此有餘師矣使人知學之不爲患難楚更患難愈久而愈光者翁也不肖火候無當鑄人無術偸閒萬山中作懶漢無可就正翁者

答文時甫眀府

覩臨湘命竊恨西江不得借我慈父又恨僕早廢林臯且久仕路滿目新貴人無能爲吾友地道恐眀珠不無按劍且將柰何旣而思吾友骨气學力有目者自能物色未必風塵中俱瞇目人也願吾友以古道禔躬以世法待人褆躬貴嚴待人貴恕旣恕示世間種種責備我者皆情所必至常見學道者遇上司及地方枘鑿不相入此皆起於學問未周彼此無益未可盡歸咎於人且近世學者先有一个學問模樣在身見世間人作惡意重已不能容人人亦不能容己古人盛徳容貌若愚一味闇然君子無眾寡無小大無敢慢愛親者不敢惡於人敬親者不敢慢於人不肖近爲朝夕功課學問本體無可說只在親民上見若臨民處事上有滲漏說甚本體說甚功夫近世學不得力正坐此獘吾友其日間體此數語事上接下有多少不周貫處卽此是學之切要也

柬余少源侍禦

不肖嘗意髙忽略近讀一日二日有萬幾焉匹夫匹婦若勝予焉以爲不獨人君凡爲人者皆有萬幾能時時謹幾人人切勝予之懼近世學者才髙意廣蕩而無制皆坐幾之不愼願以此二語奉報門下一麼麼小官覩之卽勝予如是心才入細不肖無補世道只爲心粗世故不覺言之有味又不肖昔承周山泉公敎謂人得意中能收斂是大福气人望門下時時收斂無以得意中錯過好光景正好以作縣之心行繡衣事福气大何如之敬此奉聞老婆心切耳

柬劉云嶠司成

門下學成行尊徳風廣被爲父兄者恨不令子弟早依法席此豈可彊致天之生物因才而篤父母愛其子不以愚不肖賢知異惟知一團春風和藹大以成大小以成小方爲天地之仁弟近有味範圍天地之化曲成萬物不遺二語天地之化吾儕範圍之賢知者多流於過曲成之則罔有遺致曲之學自至誠以下卽當從事然至誠在今日亦當致曲乃所以盡性也門下以爲然否弟在山中十三年近深知道理無窮得少爲多彊迷爲悟終不濟事如之何不負今生謹此請正

柬李見羅中丞

先正云若要熟也須從這里過今世儒亦云然利達者從一生順境中彊排道理遮人眼目曰儒品如是足矣世亦從而儒之元標嘗以隻眼拂拭宇內無當觀者或以爲狂爲刻不知元標非狂也刻也千古大事豈脆骨柔顏人可承當翁往談學劍江上從者如雲不肖未敢以爲然未免落世間利達中儒品今翁廿年間又回首前劍江上何如語云非至徳至道不凝天地之於物風霜剝落而後萬物嚴凝儒者於道百苦備甞而後至徳以備翁千死千生萬死萬生熟矣凝矣昔伊川先生自涪州歸曰世學皆變獨楊謝二子長進今翁門楊謝爲誰有變者有不變者愚竊謂非諸人之變諸人本相自在乃伊川未之涪陵眼不淸耳附以賀翁亦以爲盛朝天助吾黨賀始知昔之穽翁縶翁者皆嚴師也何時拏舟中道一爲請正

答周耿西中丞

今人日從擾擾中迷惑有一人焉從冷淡處靜覷視世間人何啻斗蟻儒門自少爲之乎也者所迷惑旣入仕髙者爲立徳立言所迷惑稍知檢束者又爲名相所迷惑功入細者爲識神所迷惑有告之曰道有正宗有法眼輒曰此禪也此異端也或著書流布世尊以爲正學有識者從而竊笑之儒門冷淡千古含寃翁直信海內只此一宗再無二宗更有何事𨿽然斯道無思無爲其體也有思有爲其用也思思此不思也爲爲此不爲也翁今有思乎無思乎有爲乎無爲乎卽思卽無思卽爲卽無爲乎明知體本如是未能瞥然一下咎在何處不肖所以日夜盤桓者以此惟翁裁之來敎淨土之說近時從此甚眾夫談宗者撥淨土天下無不淨土之宗談淨土者撥宗天下無不宗之淨土眞實無二在人自信吾儒安土惇仁之說與此大相類不肖嘗又語諸學佛者曰有相功徳智公止能撥梁武帝初學道者當以此爲定腳一心心從濟人利物起念則道根穩固翁幸以此度世祕藏難入人口也謹布直心攄謝逺存赤心如對不盡歸依

答趙儕鶴銓部

得手敎及佳稿弟喜不置嘗怪世間聰眀男子信學不過知信學而又從門面荘嚴丈直從源頭理會此豈尋常小儒所列憶壬辰弟冩數詩正於丈丈卽復書有許弟詩無修原自有修來語弟亦以丈漫言不謂眞有所入天挺眞儒豈偶然哉世之知丈信丈者未知皮毛之百一耳願爲萬古自立自愛丈文甚卓絕近來作者逺拜下風與世間作者自別受敎良深弟賦性極愚庸生平於此道不敢退墮容竭蹷請敎人不可無年越老一年越進一年多少曲折多少閫奧與丈爲千古之交從今日心心相對也

答陸開仲司理

居常思門下虔州一行去百年不可拔之獘垂億萬年無疆之澤神天同證賦役一書澤及全省無不行之理未嘗無同心之人諸瑣瑣呶呶總不能齊此彀津中不足計也得披傳翼眞從本地風光參來卽謂斯道正脈亦可讀數篇巳自印心容再細詳領新得世間有大道有大學匪異人任仲翁曾畱心此門下復世其學世不易得望攝心一味歸根此道此學世間諸聲色俱有銷歇惟從不可磨滅者實下承當此眞正本分事知心愛不憚直布

答錢肇陽眀府

久未奉敎殊仰得承證義合編略披一二眞是良工苦心陽眀先生之學及晦翁之學從此合並門下有功斯道甚大門下半生矻矻殫精斯道力已竭矣末由地步門下謂有事耶無事耶先正云大段著力不得白沙先生云去耳目支離之習全虛圎不測之神煞當理會支離說得極細渣滓未化亦是支離人生天地間只是一副眞骨頭眞精神傑特三才世間有形有象盡屬作爲夫道與學一有名相猶隔千山萬山老年人慥慥皜皜更復何事願與門下揮魯陽之戈爲望不肖心無世外想門下來敎領悉

柬孫月峯司馬

近世學者動輒辧駁性命而愈譚愈支離多增色相辧駁者聞翁此語亦當心服子貢𨿽云不可得而聞正子貢入室處離文章無性命離聞無不聞此子貢巧語非聞惡知不可得而聞但子貢一語當今人千萬語現前實用工夫眞性命也灑掃應對卽形而上搬柴運火無非眞如捨素位更何有性命故曰君子思不出其位晦翁卽物而窮其理甚精細粗言之每事而窮其理深言之人墮地來一靈物也窮其何來歸何處何以不虛生不虛死何以謂朝聞夕死必如是始不負晦翁此窮理第一步不然卽每事盡善理是理事是事合並不來翁以爲然否

答郭靑螺司馬

承示的闇之教足仞翁學虛而嚴啻不知翁所謂闇者何指豈退然穆然一無事事而爲闇然乎不肖自冒浮名常體究於此矣吾輩心如海涵春育生生不已此眞闇也若外托靜黙中涵殺機迹闇而實的也翁入仕四十年來所至不爲不欲曾處置人窮極之地乎曾陰害一物乎曾果以私意殺一人乎今𨿽以功學懸的天下正翁篤實輝光處弟嘗謂無意無我心常生生卽的而眞闇陽噓陰吸閃爍萬狀卽闇而實的陽眀先生宸濠之謗此自少不得文章家不頓挫則光焰不長可以類此李見羅公今日事世眼以爲祻造物或以爲福啻此老學執我相耳不肖老矣其章其亡虛舟視之願與翁暮年所交淬砥一段與人爲善眞心一有不然當呼天誓曰天成我如是不含弘光大是爲負天此則不肖愚見惟翁裁之

答諸景陽儀部

門下學識其大猶孜孜汲汲反求諸儒先實功未能而欲勉至君子之域卽此一念其造聖域何難夫聖人君子諸儒皆隨人品題自古至人各畱一影落人間夷之淸不能如惠之和惠之和不能如尹之任較彼度此徒勞卜度惟於自己眞性命討得消息不被古人瞞過方爲實受用門下以爲何如弟老而髮白目長足短懷我同心旦夕爲勞聚首談心此生不知有緣否精白此心願交勉之

答友

元標資本庸愚少日有志今忽髮白且老惟覺吾輩學問眞切視愚夫愚婦皆吾同體一有壓倒人之心實滔彌天之惡彼敎家以一夫未度不成正覺仁者巳欲立而立人巳欲達而達人學必學此敎必教此如是期畢吾生焉聖人君子名色亦自後人品題夫子在周末亦自安人道本分未嘗以聖自命若當時知爲聖豈止三千之徒故學以聖人自命者皆狂妄也性海無窮惟以無窮心當之若執定君子聖人品級未免落階梯門下大力量褰裳而涉何之不可敢直心爲萬里之助

柬朱相公座師

曾肅書托閩中丞使候臺福未久卽聞師臺端揆之報此天所以相社稷也語云登髙招臂其望益逺順風而呼其聞必速師登髙而招順風而呼矣𨿽然今日事體招而未必師聽呼而未必師應九重邃宻師且柰之何哉門生所恃者以師生平之徳與福徵之嘗窺凡人有隱行者天必陰祚之以相其成師醇徳慈心必沐天監無疑而數十年間相臣之福有如師者否則回天轉日豁然使世道一解頤者寔在師矣夫志道者但辦肯心天必不負師肯心生平一轍不忍傷一人害一物今必不忍以己之私喜私怒而進退乎天下天下又安能以己之私喜私怒而窺吾師之倪也人心聖神且靈海內不知其幾萬耳萬目一日二日有萬幾焉匹夫匹婦若勝予焉門生敢以此語助師幾之爲言微也道心惟微是微未有不顯匹夫匹婦且勝予峩冠側弁而日參侍左右者何止匹夫匹婦師爲千萬世救世名相乎門生當飲洗腸之水磨東山之石頌師功徳無紀極沗在弟子籍亦借世世光榮矣言不能悉鄙衷惟師垂鑑焉

答徐魯源太常

天將以夫子爲木鐸木鐸體虛無心而感人聞之而動亦虛心而應顧世之滯名相者其知彌觕其學彌逺聖賢與愚夫愚婦千古同體聖賢卽知視愚夫愚婦無加愚夫愚婦卽不知視聖賢亦無損觀此自不容不洗心藏宻本分之外不加毫末卽欲求異於人不可得故曰堯舜與人同耳此孟子實言

東東林書院諸同盟

不肖西江腐儒半生漂泊壯而歸耕束髮有志於道從事諸先達長者遊今老矣屏迹水田之坳與樵牧爲伍忽承涇兄及諸老先生委作依庸堂記不肖不知學妄以鄙見請正道公道也學公學也倘有未當老先生不妨直敎元標刳心以受文發後偶得依庸堂二楹聨其一云坐間談論人可賢可聖日用尋常事卽性卽天又一雲光天下做个人須循著規規矩矩落地來有場事要識得皜皜巍巍蓋旣獻其醜又不避至再至三眞所謂面披鐵甲不知亷恥譬之唱囉連者人𨿽不佳其言可采有心者聞之亦悚然有起色乎貴地四方之表從此普天皆鄒魯矣吾黨皆見逐於淸時者不肖嘗自體徳薄寡積不能見用於世卽用於世亦無可用徒生釁端吾黨肯從靑山白石良朋勝地尋繹千古眞脈方幸錮之不早不怨不尢下學上達是吾輩今日事故凡爲人所錮必其自錮者也

答李復臺

吾裏言學者多眞正求適道者寡一旦得來敎讀之喜不自勝如大哉乾元一章足下學見其大更復何說吾儕學不濟事只是不肯出身擔當若出身擔當卽是首出庶物首出庶物自然大明終始大眀終始自然乘六龍禦天合而言之首出卽始也禦天卽終也此之謂統天之學諸章或涉牽合吾儕胸中要空空如不識一字如此得路行自然蓋天蓋地東西昔合似涉道理障余或涉閔世嫉俗之意須要知天地間種種色色一一如吾輩意思不得因之亦可忘之亦可大賢能隨時一黙移之亦可非言語所能悉也敬此謝來敎之辱千萬珍愛以有餘者公之後進俾火傳無盡也

答西國利瑪竇

得接郭仰老已出望外又得門下手敎眞不啻之海島而見異人也喜次於面門下二三兄弟欲以天主學行中國此其意良厚僕嘗窺其奧與吾國聖人語不異吾國聖人及諸儒發揮更詳盡無餘門下肯信其無異乎中微有不同者則習尙之不同耳門下取易經讀之幹卽曰統天敝邦人未始不知天不知門下以爲然否

答宋繹田侍禦

甲申年同貴裏孟尙寶我疆先生謁岱宗卽門下梓裏乃二十年間有門下巍然而起爲當今第一流品業從士縉中心識之不謂門下爲有心人而著鄒生胸中耶鄒生回首前緣眞如漁人覓桃源情況十五年從一丘一壑中以供蔗境無事從一榻上悟古人精神稍窺萬分一具拙稿中奉上請正門下幸忘其醜而斥正之昔不肖與我疆先生逰岱我疆曰吾與鄒兄遊非爲岱爲證學也元標今想此老一段爲不肖意眞成虛負門下年甚靑宇宙無窮事業倚賴且又博綜典墳其於古人用心處自得必深其何以振不肖三吳如入萬花谷中冰心人苦其有代謝者時時於無代謝處立腳今天下非一手一足所能斡旋如西臺諸君子在差上盡可爲相天下根本手足康彊無恙亦衛腹心之一道若腹心之責非言語所能轉古人經濟重實事門下其畱意知人安民卽救世之良筞也

答吳安節侍禦

吾儕同心兄弟時時如對老丈近來何若世間人墮落欲海固非然落道理安排障與沈溺欲海者一也不問孔顏諸賢何若只要自得其得自得其得在透心體心體一透更有何事只是保任而已老丈入朝愚意出外開府在外盡可行志在內一渉言語便有人我異同之路且世事旣如此卽言之無益拜上徹如兄儀部若未轉不如討一差歸亦可出位無濟易曰盥而不薦是吾輩今日事老丈謂何彼此老冉冉至只是收拾頭顱爲末後一著彼此共勉之玉體何似幸倍加珍愛執齋先生委不敢不承大都文中帶學不得不頭巾全待大作爲前茅蓋弟丑中有當損益者老丈責也仰峯公君子眞正學者不安其位可知老丈立朝必得爭之從此人望劍江屏迹矣見羅公謝世此老力气吾道賁育失此先輩吾道益孤知兄同此念

答楊眀府

臺敎復臨具荷記存不肖誓藏身丘壑爲待盡計一切世人道理語門面語俱掃盡沒齒焉已矣語云道不同不相爲謀自古然矣前來敎云今人無論月至卽日至亦少不肖則謂夫子語要活看曰我欲仁斯仁至欲仁卽至則此至卽一日千古一息萬年何論日月若論大究竟處且無已仁安在我且無至又安有不至有仁便有不仁有至便有不至此不肖之愚見也又近來敎云謂廬師後學脈自先生斬此等語不肖不敢啟口先生不肖所師者衡齋書具在若以學脈自先生斬則乙酉後吉安人從夢寐中如驢挨磨不但負人且自負且負天地生人生物之心亦大忍矣不肖云聖人卽愚夫愚婦愚夫愚婦卽聖人惟道理自持名相自縛則自逺矣鳶飛魚躍先儒指點化工與人看惟活潑潑地而後能知鳶之飛魚之躍若又從鳶飛魚躍下注腳又成一話柄矣不肖村落腐儒無可爲復極知無當大觀因二敎殷懃敬敢布腹心

答李懋眀明府

居嘗思與吾弟投分莫逆然與吾弟有未盡言者吾弟世道之柄日重一日吾輩所恃以擔荷者全憑此學人知貴裏二曾宦達不知仲氏篤信此學而伯氏亦依仲氏與鄕里人眼孔大不同人品品萬世官品品一朝吾弟深夜澄思卽都三事如何了得自家事自有不容己處思與谷平先生相映照此不佞惓惓吾弟者幸畱意吉中前者已老後者在吾弟幸以身任之

答新安書院諸同盟

伏以道原有待而傳不戒以孚神自無媒而合一气相求久慕名邦夙雄列郡山嶽晴空欲滴川原秀色可餐世毓耆儒代鍾元士邇承紫陽心印益慕濓洛宗傳大辟講帷人恥獨爲君子髙懸絳帳言必尊乎先民道韻彌深門戶何殊鄒魯仁聲逺播閭閻坐挽唐虞簮纓盡皆投誠童穉猶爲頂禮眞東南秉禮之國洵畿甸首善之宗頃以主盟濫及曲士元標握蘭有志伐木興思夙慕黃山白嶽之奇況承瑤函華幣之召敢不擔簦而赴相期滌衷以趨不有益於人必有禆於我𨿽難追其往或可冀其來此系初心亦誠深願顧杜門久擅一丘之僻而削迹曾無百里之遊自念與寡身危戢身庶幾寡過亦且徳薄名浮藏名似可懲愆縱有管窺終成蠡測未能自度焉能度人敬望空而遙辭璧來儀以稽首伏願念神交千秋比席思道符萬古同堂何聖何凡直承卽是曰性曰天起信惟艱舉頭便是靑天那容點染開眼無非白日不著纎毫確行所知父子兄弟足法無替初念國家天下可通丕承正學髙風盡洗虛談流獘他年榜樣此日箕裘

答孫月峯司馬

翁生平篤實光輝儼然濓洛家法來敎娓娓蓋有感於近世空談流獘今日得翁言正救世良劑周程張朱與陽眀白沙誠髙先正云自古聖賢各畱一影落人間不必同不必不同象山工夫從管庫日進難道實踐力少但人生於中古視上古气習不同生於末刼與中古气習又不同生於上古者譬居逺村深山無文物浮華以撓其習亦不必費滌蕩洗除之功世間能有大帽子者甚少有大帽子者衣冠自然濟楚還是以竹笠爲大帽故有躱閃此不肖愚見也翁以爲何如

答沈繼山司馬

翁畱心正宗此莫大因緣弟嘗論天下古今蓋世聰明蘇文忠第一其碑文公曰天之與我者豈偶然哉不依形而立不待生而存不隨死而亡者此等語說得何等親切豈諸文人所能到蓋緣文忠從嶺海﨑嶇跋渉眀珠大海諸靈攸萃故半鍾於遷客翁從靈地而來宜其聰眀徹此一件若弟𨿽從﨑嶇中過資性本頑又在多山中故頑皮到底然此心終不以頑皮自限近來惟發願以慈心處世眞視世間種種皆吾師也方幸錮之不早敢有出位尢人之念從荒山中四面皆盜日與有道先生爲侶一榻外無他思矣

答余瑤圃給諫

今有溝中之斷繪者刻以爲像朝夕虔誠肅心而禱有禱必應皆神感神應故門下之愛不佞類此不佞束髮向道今二毛森森矣屢經多難眞覺學難言昔老僧云大悟多少小悟不記其數夫悟非懸空而悟以境而入悟心本無以境而有古人於境上行有不得反求諸已此眞入悟法門不肖所行皆逆境所賴同志提撕能知反求今尙覺虛負在門下於此道志甚眞功甚宻但願於境上磨練深入則入徳堅固近世妙悟之士眼界髙逺腳底空闊害道不少吾輩惟黙黙自身從篤實收斂起不患不到光輝地步曰知及必曰仁守曰知崇必曰禮卑始爲全學

答周海門少參

聞兄長玉體平復甚慰弟今年杜闗數月覺學問道體提撕得眀然須是享用得若眼界髙逺腳底空闊終無濟事寂然不動性之體也感而遂通性之用也用卽是體然須是發而中節若未中節畢竟是寂然不動處有不淸楚故卽浮雲卽天此等處能令學者放蕩忘返兄當加意珍重千古學術畢竟有所持循始不差弟嘗謂龍溪翁若再小心翼翼更復何說兄等與同志一商之

柬方本庵

惟翁行方學粹不佞得之耳剽者久頃荷翰敎及佳刻儼然濓洛家法竊爲浣服昔先輩執名象而拘器數有洞徹道源者一爲點破蓋閔其勞而罔功今道體旣眀末學未嘗致力一旦以小聰明攙和冒認其賊吾道不淺致令人疑而沮向道之心此救世之君子有深憂焉宜翁之有同心也文臺兄過我相期力挽前轍寜爲未悟又安敢以悟而引入之深坑長塹規矩凖繩之死靡他望翁有便敎之小刻五冊請敎殊無當大觀今求所未能此其端矣

答吳觀我

眀水來荷手敎喜次於面眀水其人可敬但若早來諸書可無著述吾輩學惟光天化日匹夫匹婦可由不是鬭奇逞異今一陟竺幹家便自以爲了生死吾儒如糟粕然不知此糟粕世藉之以生生足下謂何

答余瑤圃給諫

僕心不忘門下卽門下不忘僕也顧僕無信使未敢奉托耳門下家學淵源培植已深而又惓惓浸進世道無量之福來敎云世有修而悟悟而修者由修而悟則其修不迷繆由悟肯修則其悟不虛妄前輩學問有成皆從澹無一毫濃釅相皆從苦無一毫富貴相皆從寂寞無一毫熱鬧相今人多濃釅富貴熱鬧中談悟能有成者鮮矣故今日學者肯苦修卓豎便是眞正學者況今之譚悟而自誣者不少也龍溪先生見地若能小心翼翼斷世間行豈不照天照地吾輩願加意交勉之

答周海門少參

弟日望兄起家豫章乃尙遲遲豈蒼生福緣未到耶兄精神何似弟則兩足大不如前蓋舊瘡杖傷臨老气血不足始難支持吾輩相期越老越精神無得放寛弟近有堅晚之誓事事言言畱好樣與後人作模楷不可爲模楷者切勿萌之思矧言與行乎以龍溪先生見地能小心翼翼不墮世間行豈不照天照地以近溪先生若再謹飭一下後學誰得而議之望兄與後學言褆飭修行一路再不可忽不然縱說得伶俐與世與身子無干眞切眞切

答於景素儀部

翁丈萬福讀佳刻學淳語正眞近世之津梁吾儕於此學如衣之必暖食之必飽苟暖矣卽布與綺羅一飽矣卽脫粟與膏粱一未能暖與飽區區較同異者迂儒無當之見淸虛之見誣人不淺實腳踏地亦自穩當願與翁丈交勉之世局似說破然爲憂正長逺在杜門誦洗心藏宻之章眀進退存亡之幾是吾輩今日事弟偶得二句云但得靑山無恙在相逢不必問彈冠並以此致請敎之私

答蒙獨山土司

僕昔在省垣曾記令尊簡問原儀曾托陳給諫璧上諒不浮沈玆復勞記存僕不徳何足勞賢喬梓厚情至此感謝公厚意當領顧僕昔在貴地於各州司不敢領一蔬一米僕今旣叨宦數年後且筆耕力耕不至凍餒足矣何敢當公等惠敬用璧上幸照入僕亦有鼎不敢不自愛公意良不薄無以爲報願公念先世承此土以待公等掌握亦可謂安富尊榮矣惟願公等體天地好生之心思人之性命如己之性命地方百姓有罪只照大眀律治之自妥無輕殺戮蓋佛家論業報以殺爲首戒近江南士大夫家屢世不殺一牲以爲功行第一義公等如念及夙業因果宜發大慈善心或者以土司地方不殺則不威不知威不在殺處置得宜錢糧早完親賢守法上司稱某州司守禮恭順威莫大焉播州自作孽報亦只是殺機大盛故上帝不佑僕欲公之土地人民傳之子孫千萬世故不憚苦口幸畱此言傳之子孫曰吉水鄒先生謫處此土惓惓敎我家者其言足采賢者聞之奮愚者聞之惕亦他日作一場佳話僕如受百朋之賜矣僕居家與人講爲學不外好生二字惟公其聽我原儀或以之修橋布施作功徳卽如不佞拜公賜也

答汪君疇

來敎心性公案此非元某所知世必有知者他日或知以告足下愚意且如今步步踏著實地一念一事將此心此身與天地鬼神相質對精神逼眞久之心與性一及不一不待告語了然眀白無疑不佞卽與足下言一與不一何益人謂性善同而心則有不同此有眞消息者才說得此話不可以我意見抵住他畱在胸中他日知不佞不敢負知巳勉之

答李夢霖

別久得來敎云除去妄想未幾妄復萌焉隨而又著力拔除又復萌焉此自初學本等足下志學有年矣苟志於仁矣無惡也足下從惡處檢點不在從仁處黙識若從仁處黙識則始知此妄念皆自作自受願足下黙黙識此妄從何來又從何處消則中間本無妄消息不煩人告語矣

柬王洪陽中丞

弟精神便覺衰颯翁精神何似吾輩相期精白一心以堅末路諸世緣無足道近覺晦翁格物一說被新建一口推倒豈大聰明如晦翁不知萬物皆備於我而先自物格起遺落自性乎此弟今日會堂中逼出一段精神來敢以請正學問不可執一遺百隨處黙識貫通始知先輩苦心翁謂然否弟欲往山東哭先師必期翁一晤然舉目觸足畏途惟有相時而動耳

柬錢肇陽眀府

自盛從歸無從請敎惟有馳慕庶常君歸知家庭間自相切磋必有餘師學須從澹泊眞實越穩當越光輝世間浮華眞如爍火如電光凡種種濃艷我者皆魔君也門下其以不佞言爲然乎

答史緯占憲副

來敎有鈍根習气之說具仞實際鈍莫如不肖習气自大賢皆所不免惟是一點眞精神落地來果不昧的然在萬疊波濤中自能驤首吾輩所恃一生千生此眞精神耳來敎有懼鬼神陰殛之說非眞修不能爲是語不肖常與友云二十年來只信得報應二字親切知逺知近之語聖賢何等苦心如是自然兢兢業業足踏實地說實話行實事存實心願與門下交勉白首各天永矢此心耳不肖老而多病世路絕無夢寐辱厚望並謝

答賀修吾

承敎知丈畱心此學甚爲欣慰初學人從一念之欲卽當克去此初入門法旣學人善念當掃此是進一步法若論究竟法何欲何善何克何掃非眞徹性體者未易言矣丈老年且覺自己從何路入從生至熟從熟至化有非人之所得而致力者惟在精神逼眞耳精神逼眞金石爲開願與丈交勉之

答徐丕承

吾弟欲逺行尊翁止之此父之情吾弟俛而就館此束身斂性之道來敎知生發有機如所云前在俗情中錯過大非謙語信師不篤一俗酒朋舊友難以面皮拋捨二俗怕人譏議三俗再不思量老來何以結局四俗如此脊梁只混過光陰去到老未免空過一生僕亦有俗情開眼看世間人無道緣一俗因世間人意不篤遂結口不言二俗不汲汲皇皇求人任其自取三俗隨順眾生自以爲道宜如是四俗恪信匪我求童蒙之道五俗如此俗情元標亦老去一生空過此生耳念及此淚欲死今年山中日子多思回首末路一著旦夕皇皇得來敎遂不覺忉忉第所云須樂有著實下落處足見不任光景公若求著實處欲僕語層山飯能令僕飽卽以來告若公食飯自飽更不他求也前五講義欲爲題數語後人知吾師生情可總括來敬謝敎

答鄧敬中弟

吾弟篤信此道無量之福世間人笑迂闊笑道學此等人如沙何足算數吾弟有疑說悟說修修悟是一是二又疑意知物是二件如何是一件心性命是三件如何是一處欲僕有所開發僕若言恐成話柄知者冷笑吾弟云每日靜坐返照此正好消息且從此二年三年又十年耳邊自有人來告吾弟始知不肖未嘗孤負人也珍重珍重

答彭茂先弟

茂先落地來有一至寶不與物對者久失一旦欲尋究此正好消息僕久欲爲足下作招帖今肯鳴鑼必有報信者至不患至寶終失之也嘿而識之是報信引子幸無忽

柬祝南山二守

簿書叢劇處是大法門無當面錯過我輩必不利於仕途惟當以聞道爲第一義飽食終日無所用心固可惜而功虧一簣者其致一也兄果聞道耶亦半眀半暗耶半眀半暗是今日學者通獘以悠悠爲功課最是害事同儕中一副心腸拿出與人看能得幾人兄誠有物我無間之胚但須深入徹底研求不徹底研求如彼良玉不斵削難爲國寶此弟苦口吾元兄更將何以敎弟倘有新得不妨直示弟近歸數年覺林臯不解錯過人只是錯過山林何時與吾兄披襟匡廬之巓一訂千古學脈耶

答祝南山二守

閱王麟泉疏雲中有不在期會簿書之間弟甚不喜此語作官期會簿書是實學如周茂叔吏事甚精程眀道筦庫必親嗣望長兄畱意當以此自反弟嘗反發言太易思長兄發言更易今當彼此更勉此皆欠涵養沈潛之故徳盛者發言自中節也年華漸入佳境此件大事當徹底理會弟爲一官在身歸來五年不敢一出門庭畢竟不是翻飛漢子伶俐漢子若是古人直當尙友四方那能左顧右避何時得與長兄相看一翻猶勝靜坐三年念之念之

答顧涇陽光祿

丹陽書至知丈入南都今得臺函似尙未到任此是正當道理吾輩老矣入隊叢中爲官乎爲國乎爲官非吾輩事爲國不能弟嘗思念庵先生再三勸荊川公出山亦當任其責丈謂若何丈於此學機將露當下繹容當細請終少放下一著放下而後能知源頭闗頭除卻當下更何處討源頭闗頭丈久而知老友心頭熱也季時兄以丈入官故不敢寄奠爲世道傷正人弟豈無心附具見一芻惟麾頓致之莫春四詩此等題目考倒秀才容當具上記得元旦日已有又忽忘可知老矣敬此復諸不盡祠記弟當作丈不知弟世系與南都共派也此自後人之責幸致聲

答錢啟新侍禦

弟云未發時善耶惡耶諸語似有意來敎云遺下未發之中似又添一層注腳此時欲討未發之中何處討大力量大聰眀如門下向諸人談書義非弟所望總在精神眞眞則萬派千流同歸於海鏡中生妍媸影子來敎誠然誠然吾輩在山林世路一切抹下不必問除目也拜意賢郎世兄一入臺省且歸向家庭靜修一畨今日言路有言與無言則一相機而動可也

答王丰輿方伯

門下來敎洞徹無礙之體吾輩旣徹此體又能小心翼翼乃爲完學蓋習俗浸滛五濁交攻不免爲識神所使今誓堅末路惟門下敎而掖之至於世路念頭弟久已抹殺山間亦有功課與門下出處一心實時時如面也

答錢繼修太僕

吾軰冉冉老矣不論在外在家各各收拾舊頭顱求不愧天之與我者自成自道一眞百眞一實百實口嘴說得眀筆下冩得開濟得甚事悟後以心宰事事無不妥未悟與半悟少不得因事求事亦致知之一道彊而求心與事合未免湊泊仁兄諸條從體驗力行中來可救近世徑情空蕩之獘弟受敎多矣

寄孫月峯司馬

劉瀘瀟敝裏同志其開眼處亦略涉彼敎入而此兄初生時夢龎居士入其家此兄遂生不肖一日與之坐語曰龎居士此轉身卻折了本渠笑曰還添了些豈至折本又此兄最不信因果曰人去卽去形聲俱無予曰君以春秋經發家左傳所載彭生事不一而足何言無輪回掉頭者再余啟之曰君中鄕試曾有夢否曰有曰柰何又不信輪回不肖指諸糞語之曰去谷爲食出腹爲糞糞或於田爲嘉榖於園爲佳果果食於人又復爲糞生生不已人生之修持千生之報應皆如此此學不透此其修地必不眞此兄眞心粹行今已矣敢述其言以告於翁翁蓋不知精薫幾千刼來生忠孝之門作淸朝名卿豈龎居士可比再於此略參一畨始知鄒生受翁教愛不敢負翁耳陸平湖亦豈漫漫人者子曰未知生焉知死又曰原始要終故知死生之說儒者多忽略而不講故不覺饒舌

答顧涇陽光祿

弟犬馬之年杜門自省勞大篇以學相商弟不敢復教惟審而敎之來教云學到知天命至矣由知命而耳順還隔十年豈知命時尙有未順耶愚見知命者知性也吾輩初入門久入門於性地難道無窺處惟覺隱隱疑情未斷則亦有不順處至耳順則於知性處無順無逆耳來教云孩提之童知愛親知敬兄此不慮而知良知不學而能良能所謂從心不踰矩者也蓋自墮地已然乃由耳順而從心豈耳順時尙有未從耶愚見孩提知愛知敬總是心發竅處此孩提之矩夫子不踰矩者親其親及人之親不獨親其親長其長及人之長不獨長其長故平天下只在絜矩孩提親長是平天下端倪聖人從發竅處指點是聖胚見人皆可聖夫子不踰矩則已直入聖域學至不踰矩如中秋之月大圎眀境界知愛知敬則初升之月耳來教云說者謂耳目口鼻以精气用惟耳以神用耳順聽以神也作如是分別見然與否與又曰耳順無復好醜揀擇也試思好醜是同是異同則何庸揀擇異則何嫌揀擇作如是顢預見然與否與愚見此語似無可疑惟以神用則好者是好醜者是醜有同異無同異見有揀擇無揀擇想若以爲無揀擇無好醜無同異則所謂神者是頑而不靈不謂之神矣來教云耳奚而順乎知命之果奚而結乎從心之因奚而起乎有漸次乎無漸次乎無漸次何以逓列而爲三有漸次精粗難易不近倒置乎愚見結果原於發因發因卽是結果發因地總不外一志志小善人卽結小善人果志善士卽結善士果志眞在聞道則有漸次也要走過走過然後無漸次處自然透得穿透得穿如白沙先生云一齊穿紐一齊收拾者自然理會倒置與不倒置無可言說海中皓月撈者知之耳夫一息尙存此志不容少懈時時提醒此志志學卽知命也耳順也從心也吾輩今日萬分苦心算不得夫子志學處願各勉之昔有一鄕老年六十從劉獅泉問耳順之旨獅泉笑曰今日勸爾當耳逆諸人愕然請獅泉曰你好飲酒以後眾人勸爾喫酒你逆勿飲你好客气兒子勸你與人打官事你逆而勿動气是卽耳順諸人皆大笑吾輩今日於世間種種習見習聞順處一逆丟得下得力處捨得下然後於古先賢聖性命處摸得著卽逆一下正所謂耳順也弟與老丈並處林臯境以逆爲順論學彼此商搉以順爲逆逆乎順乎鞭勉末路取日虞淵願兩地同心焉

柬朱玉槎文選

江閣相對大足快心覩計籍見所未有已自暢意而每覩啟事眞令人喜而不寐昔人云時當可出寜須我今始見之門下功在社稷甚偉大不但桑梓之光也至於未竟拂衣猶仞門下濯濯無欲眞脈此一段卽是仁爲已任何微不入僕老而慶斯世斯道之有人也竊嘗窺世間一欲字顚倒多少豪傑縱談王說霸言與聲盡以是心服門下之得請裏中數十年間無此髙識僕有餘師矣九頓稱賀匪爲其私惟恕不躬而麾頓之

答塗鏡源中丞

自奉教後覩奏凱時聞倡學塞上又定封事眞眞實實皆社稷偉代名碩經綸吾里人何負君父而以科名論軒輊也翁丈胸中光霽故所至表表偉偉敬服敬服弟以翁丈今在謙三爻矣說者曰謙者有而不居之義夫知其有而不居則猶有居之意未化知其功而不伐則猶有功之意未化謙者只見其無見其虛夫安得不謙翁丈膚功不有弟所深信若滿腔子知止修二字未化得無似之語曰爲學日益爲道日損損之又損此道之極也翁丈計日必有殊恩所云善刀之義亦當不作套語弟嘗與靑螺翁兄云爲國家不可不作官爲自己計不當出又與郭氏諸子云有餘不敢盡此切至語敢奉聞見道友不作貌言遲數年再出領百官未晚造化忌盈思之思之及其老也血气旣衰戒之在得謂學有所見有所得卽得也山農直布惟翁丈亮之

答吳徹如光祿

見上賜環足下白雲司以足下仍在家山不謂足下之任矣僕喜而可知僕在此處照磨歷俸一年員外歷俸兩年半親歷無一日空閒嘗自念不肖生平气髙心粗得此以降心抑眉始知人間官不必美能降心抑眉卽美嘗念今上吾師也吾師也吾何敢忘之僕當時有魏敬吾再謫有鄧文潔朱鑑師相朂勉足下今友誰氏余不敢知弱侯僕畏友也足下幸信而與之切磋直諒多聞今人誰伍足下無錯過僕在刑曹三年半不少一日足下肯以此爲練魔場望耐心處之僕之能是部者亦有由乙酉僕轉銓曹入儀部拜汪登原覩主客題名吾宗文莊公尙爲郎中不肖屈指文荘公辛亥生辛未鼎甲尙爲郎官我何人斯而之比耶淚數行下故嘗有言曰世人之患患官小吾儒之患患官大足下勉之郎中非小徹如先生自大毋忽鄙言不盡

答於景素儀部

久未請事殊仰殊仰頃友人有傳翁居裏事弟心喜可爲末流師法吾輩立朝有立朝道理居鄕有居鄕道理孔子立朝侃侃居裏恂恂是聖賢家法學無可見見之於行故曰君子以成徳爲行日可見之行也翁丈見之行矣弟心喜者以此來教似有厭博求約之意一段衝襟令人可挹自以爲不歸宗卽歸宗矣自以心未願息肯息卽息矣夫所謂約者非外博而求約也翁知攪絲者乎千脈萬絡約而之一處故經之緯之無不如意聖賢千言萬語只是約到自家身上來將以反說約也反者反到自身也修齊治平約到修身身卽約也何待言說故曰以約失之者鮮矣君臣父子夫婦昆弟朋友節目何等不一隻約於親義序別信親義序別信必有所從出之原聖賢曰心曰性曰命又提之曰知此約之至精至妙處而實總知止上天之載無聲無臭約且不得名之此學之極功也夫子教子貢曰恕終身可行恕𨿽爲約然吾亦無加諸人非爾所及則恕非約之至處可見夫子一呼曾子一惟至此名言兩忘聲色俱泯卽博卽約卽約卽博夫子曰約之以禮亦可以弗畔矣畔者無然畔援之謂非有邊際非有一物捧而持循之謂翁丈尋究此向上一路必有恍然自得處白沙先生云如今老去無筋力獨坐江槎看水流敬以此請正若云學有著岸處學海無涯回頭卽岸議有異同處理會自家異者自異此弟一得異見未知當否惟髙眀裁之

答薛欽宇方伯

學問先在見性性體一物不容而近來諸公見地太髙是以舌見性也黙而成之不言而信願與門下交勉之門下今捖錢榖之司濯濯無欲弟處林臯之下兢兢自守此眞見性也髙見謂何末路難持神眀難欺言及此令人懍懍

答馬衝六貳守

承教漸覺知放心矣足仭學力不知者謂爲放達之放知者則謂不從神識中認心𨿽然放之則彌六合語體也捲之退藏於宻語功也門下一言一動一飲一食士民觀望同寅左右窺伺豈能放得兢兢業業小心翼翼乃眞放也先正云心能大亦能小知大而不知小會流於狂路承問及敬復幸教之

答文別駕

學問固不在任情識然人情物理未磨練亦未可謂從性中流出性中有節文有條理白沙先生謂分殊處須理會正理會此先儒謂儱侗佛性正此意吾弟一副骨骼任道之器旣在仕途願從人情物理處一加意所惡於上一節請以此致愛助之私不盡

答劉學博

嘗念門下服官虔中竟不得一聞耿耿來敎具仞學問大進水落天根見信然觀法是學佛者初入門無柰此心何故敎之觀十八觀其總萃也然上根中根者亦無用此兄謂聖門不以觀敎人誣矣黙而識之觀入細矣父在觀志父沒觀行觀其所由無非敎人觀法但被世措大錯解兄旣信此一步日消月融自有時節不消言說也吾輩老冉冉至不大發憤非男子願各努力

答曾先醒

世間事故俱假然見道假亦眞不見道眞亦假眞假無二若不從悟道入未免厭棄世故忽略庸徳足下參之眾醉獨醒四字不佞不忍書此未知醉者醒乎醒者醉乎聖賢惟思覺天下不忍自居已於醒居天下一節𨿽孟夫子語亦不敢書中云不得志獨行其道語亦未瑩吾輩不得志生平何止數千萬人鄕黨夫婦父子兄弟朋友終日如魚在水相泳相遊難道是獨行足下謂何

願學集卷三

願學集卷四

﹝眀﹞鄒元標撰

○序

四書大全纂序

聖人心如眀鏡學庸語孟皆從大鏡知中吐辭爲經昭哉爍乎不可尙已歷代以來家執錐鑿人健私見聖人之旨始晦子朱子憂之於諸聖賢語句尋字繹凡大儒有一言足抉先聖閫奧者必采以證如步天者日月星辰左右次捨毫釐不爽如注水經者溝港斷流源委必悉聖賢道昭如指掌名曰集注我成祖詔諸儒臣胡廣等校定賜名曰大全集注惟懼學者溺於異指令童習家學見之躬行厝之政事以翊戴皇圖無疆之治而近時學者因陋就簡至不知朱注何物且有操戈向者懷古陳公復憂之慮大全灝瀚繁衍學者不能徧觀盡識則取大全集注刪其繁冗名曰纂注約而精之可謂紫陽功臣矣書藏篋笥久而公嗣侍禦君思公一生沈埋玆道蓋欲鏡今傳後豈可令之飽蠧魚來巡豫章遂鍥以傳蓋曰前是書成皆吉州豫章諸大儒爲政諸大儒護紫陽如護要領引人者於其素習則人之從之也常易入此侍禦君意也以尊制則忠以闡揚家學則孝以承前啟後則仁一舉數善備焉陳氏眀徳逺矣侍禦君屬元某一言綴之簡端余惟道布濩天地間如日月經天江河流地亡弗眀也亡弗行也有弗行弗眀者私見害之也以紫陽之精神光天地質鬼神豈其不能晰至道之精蓋慮學者蠟等而進中人以上可以語上古今幾人故其言之切說之詳叮嚀告戒不遺餘力世偶有管窺者輙執公格物窮理一言爲疑城物非在外格物非逐物紫陽豈不了了且其釋眀徳曰虛靈不昧不昧者何物釋時習曰眀善復初何者爲善何者爲初如釋學思曰勞心以必求不如遜志而自得如釋知性知天曰知性則物格之謂盡心則致知之謂此豈從逐物上起者有能悉心忘見始知紫陽之學必不從腳注下盤旋精而一之是在纂注中矣嗟乎時當凶歲有貨東海之粟者輒奔而赴卽有袖眀珠者光爍燭天人跳而不顧以無當於饑餒紫陽之注吾道菽粟也懷古之纂注擇稻黍稷麥以爲菽粟助也膚學小生井窺蛙鳴以爝火槪太陽此侍禦父子之所閔而欲援之也

學庸或問選序

學庸一書本文自眀顧無柰後儒之溺其旨也子朱子憂之作或問余讀其語大學曰學大小不同其道則一而已中庸曰庸惟其平常故可常而不可易若驚世駭俗事可暫而不得爲常此二語足以槪學庸之閫奧千載而下洞若觀火啻其憂時之心太切覺世之心太重慮時之人不深惟聖賢所以故千言萬語勤勤懇懇不嫌於反復叮嚀譬之嚴父貞母憂其子無成也大言之小言之深言之淺言之隨其子耳入或一有得焉可以爲人子朱子意蓋類此乃後世觀者苦其浩瀚終年白首竟未入目又如蕩子以父母規爲瑱也者且格物一訓爲後儒所異同新安之學遂少晦嗟乎繼往開來慥慥皜皜今有新安其人乎余執鞭所欣願焉藎夫氏約而傳之不但有功朱子且有功斯道甚大語云多聞守之以約多見守之以卓藎夫之謂與昔文貞公在穆廟時集海宇冠裳訂學懸識仁定性二書以爲士鵠眀道新安旨𨿽不同至其精神直欲接孔顏眞傳則一今欲上長安有佹而至者有逶迆至者遲速不同其至則一有志斯道精神而眞何論程之與朱孰異孰同哉藎夫氏丕承烈祖纘緒有耀余爲斯道慶敬拜而弁之首簡

孝經序

太史貞復楊子學悟性宗一見與餘論合聨榻信宿而別一日出所編孝經徵余序餘卒業遲回者久之經曰身體髮膚受之父母不敢毀傷余之足已毀矣又曰愛親者不敢侮人敬親者不敢慢人予生平取世忌嫉不少必予愛敬之未至矣𨿽然吾有尊足者存卒不敢以世忌嫉弛吾愛人敬人眞心敬斂袵而序之序曰大哉經乎千聖之道之總萃咸備於是無所容吾贅矣古今稱孝舜曰大孝武王曰達孝下此者卽不得謂孝余請縱言之可乎乞人賤行也丐者行食於道得食飲卽遺母母食且爲之歌數闋盡歡而止彼不得不丐者遇也丐而娛親者眞性也苗乃異族也有苗泣親繼以殞命彼淪於苗者族也不以苗忘親者眞性也禽獸無知也而跪食而返哺禽獸未始不知有親也夫大者謂其彌綸六合有一物不孝者非大也達者謂其達之天下有一物不順者非孝也呼途之人曰來吾語汝以大道彼未必不四顧躊躇惟語之以孝親三尺豎兒心動神怡覺世君子從人所常有者提撕之則人不沮於其難而吾言之入也常易此楊子惓惓於是經不忘也或曰集靈引證何居余曰艸木微物必有以鼔動之始甲而拆拆而條達子輿氏曰樂則生生則惡可已此集靈引證意也羅子宗旨何居余曰鵠誠設射者至之軌道誠立行者由之羅子宗旨孝道之軌鵠也一切揣摩意識思慮懸想儀章度數盭宗旨逺甚且斯道也吾不知其所自來也窮之無原執之無端用之不可旣洞焉通焉廣大無際窮天蟠地無弗周浹以之事君以之事長無二道也仁曰仁宜曰義履曰禮知曰知樂曰樂所謂不敢毀傷不敢侮人不敢慢人者皆是物也皆人所固有羅子非能爲人加益之也必眀乎斯而後可以言孝事父孝故事天明事母孝故事地察不然事父母且不知父母矧曰天地嗟乎安得起羅子而質之餘聞陸象山氏曰孝經十八章夫子從曾子篤實處說出來學者必踐履篤實久則恍然無疑斯語晦庵年方七歲卽題其上曰不如是非人嗚呼思先儒格言繹羅子微旨而後楊子之志不孤

聖學宗傳序

夫道一而已矣昔者聖人仰觀俯察形容摹擬此一不可得於是系以一畫畫之陽者曰幹幹曰大哉乾元萬物資始乃統天此宗統所自來也夫子曰文不在玆子輿氏曰見而知之曰玆與知𨿽不眀言所以而萬古斯文之統卒不越此寥寥數千餘載唐昌黎氏云堯舜禹湯文武以是逓相傳授宋周子所謂太極程子曰識仁我眀新會曰自然新建曰良知皆是物也隨人所指而名之譬之天一也東南西北之人各隨俗而名之而仰觀太虛昭昭日月星辰則無不一然難言矣予友紹興周子早志眞宗學有本原慮前聖以一脈相傳恐後之人不曙斯義乃遡自羲軒及我朝諸儒先有闗斯學者名曰聖學宗傳蓋其意曰帝之與王聖之與賢隱之與顯微之與彰𨿽異位而人同人同而此心同此心同通之千百萬世無弗同獨柰何不求者旣委至寶於艸莽而求之者又橫以意見意見穿鑿是取至寶而付之烈焰又不如隱於艸莽之爲完璞也其意良苦矣予讀是書因有感於昔儒曰虞夏之書渾渾爾商書顥顥爾周書噩噩爾今於玆書亦云讀虞夏商周之語如身逰渾渾顥顥噩噩之天未嘗不神逰心醉厥後源逺派分辯駁愈多心愈戚心愈戚視渾渾之風益逺𨿽然此亦諸儒先不得已也滔滔東注其何已時長天永日恃有此眞性在眞性不昧直息諸見揖唐虞周孔羮墻間玆傳也吾不知其盡也

聖學象教圖序

夫今以注易名者蓋亡慮數十家大都憔悴枯槁山林間發憤於世者所爲可以觀世矣子曰作易者其有憂患乎憂者幽也迹不潛則神不幽患者幻也迹不幻則神不化易化書也非近心粗心淺心者能入幹初九曰潛龍勿用勿用乃潛潛乃化鄒子沈埋半生矣亦嘗手一編稿形深菁然生平醉心慈湖氏已易嘗睹諸君子於卦爻象變各有所主茫然自失𨿽有管窺徒藏之腹笥而已至於圗書尢不敢注一語近閱嶽大夫某所注諸圖如木難波斯百寶雜陳光怪奪目私恨曰安得促席從公指點以畢殘生一水非遙徒自悵惘一日公以範圍象教圗見示欲餘一弁其端餘一生從老頭巾度日半眀半暗於易也淺公徹上徹下於易也深其何能復公惟是覺公恐釋與玄之亂吾儒欲納之範圍中其憂患深矣憶昔有友欲折三教者余曰虛空之中何所不有各自爲宗虛空不可剖也又有友欲合三教者余曰天下之道原貞夫一一分爲三三歸於一此自然之理太虛原自合也友唯唯否否公之意得無同友人之悲乎不佞與公皆在潛之初爻矣不易乎世不成乎名卽欲易世成名其誰與我惟在確乎其不可拔釋者曰確如石聲堅確然余謂石聲猶有消隕堅石亦可磨燐學惟休心忘見則無我無我乃能遁世能遁世乃能不見是無悶凡人得一爻卽足以畢世眀夷一卦文王得之內文眀而外柔順箕子得之蒙難正志文眀而曰內艱貞而曰晦眀潛之義可窺矣夫子於易曰終身焉爾已願與公共請事焉

聖學啟闗臆說序

夫道在天下猶水在地中地無之非水人無之非道所恃提衡斯道者則系乎人古我先王慮民未若於訓也時有省方之舉察民剛柔遲速異宜立之軌則操而化之故曰先王以省方觀民設教而後天下服後世輿圗日廣人主端拱深宮以巡方付繡衣使者問其所以報天子曰糾吏治察民隱懲姦宄丰裁凝峻使人不敢卬視如是焉止觀民設教之意微矣龍侍禦紫海自少志大人學資敏行醇筮仕金華鼔吹六先生遺緒攬轡三秦又續橫渠先生流風而見之行事政暇偕巡茶張使君同過闗中書院院故有少虛馮公爲裏中祭酒率諸鄕紳子弟肅聽教指者幾千人侍禦爲之剖晰疑義者競日已復條欵目示諸生馮先生曰此後學津筏惡可弗傳君又續諸先正語錄於後總名曰聖學啟闗臆說余得而卒業廣大悉備大都復性足以該之𨿽然性未易復也復性必先於透性透性者悟也軻氏曰盡心由於知性知性斯知天夫此非落言詮非入意識非有等待非有加損透之可濃可淡可窮可達可生可死卽剝卽復卽聖卽凡何內何外何異何同何安何勉一以貫之無餘蘊矣然透豈易言哉病寒者汗一息不流風邪隱隱流於腠理故神醫以汗必透體始蘇侍禦云諸生試觀一堂何嘗外卻一人一人何嘗離卻一刻此心運用此道現前卽易簡卽神化灑掃應對便是精義入神可謂傾槖抉腸有能於此直下承領不作纎毫疑情者於開闗啟鑰之志不孤矣世欲拒人不得入也則爲之闗以禦之欲人之循塗而入也則爲啟闗以導之此需人爲啟閉者也性吾性也堅自拒也機自辟也能識自辟自闔之機則不以有人而作無人而輟而又誰能禦之諸君勉矣世乘傳四方者何限獨侍禦一舉足使闗中數百年道脈光大有耀歸而報命九重四方且則而象之所鼔暢仁風助流皇化者豈淺鮮哉予故樂而序之首簡

易參序

從海門周公而得知養初諭公公以陪巡偶過田間譚學娓娓去未幾入爲諫垣以射取隼備兵嶺表人謂公以日月近臣拮據簿書必拂其出入補闕拾遺之心侘傺抑鬱又不然攀云弄日消其磊塊亦情所必至者而公視內外險夷澹如也一日寄所著易參示余曰不佞半生偕諸薦紳談易苦無入幸官五羊無事垂簾焚香直探四聖之祕至坎維心亨一語頗有會心處偶筆之名曰易參子爲我証之餘首披乾坤二卦以元亨利貞皆屬幹幹陽爲大爲眀自始至終流行變化莫非干道所統曰未有庶物先有乾元此易道之總萃也大象曰自者不息之眞源眀曰自明道曰自道成曰自成得曰自得捨自別無所爲天是不以易視易而以身爲易也坤曰乾之所至坤亦至焉乾資始坤則順承其始乾主覆坤卽載其所覆是晰乾坤合徳之源也大象曰厚徳載物非離物以爲自成物所以成已卽實其自彊之學而已此皆直抉前聖之祕握乾坤之蘊乾坤眀六子無餘蘊矣八卦徹六十四卦無遁情矣公曰參者蓋不知黙識體認者若而年眞有寢不安席食不知味身依殿陛也不知其爲華出鎭藩服也不知其爲詘蓋與易若將終身焉耳矣易繋曰參伍以變夫子曰立則見其參於前瞻之在前恍然心目曰參而曰參伍以變又不滯於心目間故曰知變化之道者其知神之所爲乎公曰變者自變中有不變者存不變者天則也非人力私知能安排也此非眞知變化實參實悟者未易至維心之亨公殆非虛語耳海門子見之嘉樂何似余故掲之首令讀玆書者共參究焉嗟乎易出於太虛太虛以前馮馮翼翼何象何卦何圗何書而聖人像之卦之圗之書之此皆不得已而有所寄其思於不寄學者復從卦象圗書下盤桓馮其意以穿鑿而聖人之易亡善參者淨乃心黜乃意不以易會易而以身會易始知易參語語從體驗中來可以證自心斯可以證四聖之心倘不灑濯乃心而屏知去意參何易言哉

像象管見序

此名侍禦啟新錢公撰也余自庚寅別公公時將巡粵眾方以公必爲時鎭臣不謂公以蹇諤與予等同錮矣聞公杜門謝客顓顓易學余恨不得睹公大全一日公冡嗣侍禦君巡三楚以一冊貺余且屬序余拜而卒業公蓋慮世之譚易者荒唐龎雜令學者貿貿然莫知所之也故極深研幾而作像象管見公學窺其大管見者謙辭也公之意悟聖人二畫卽人之像不成像則無以成位其中實見得卽人卽像卽像卽理無一人無一事無一息不有像存定天下吉凶成天下亹亹咸此像基之顧象亦不一有錯象有綜象有正象有隅象象有卦情有卦畫有大象有中象有爻變象有占中象公皆一一求其指歸焉毎卦每爻本其象必求所以像求所以像而又歸根於象所以像不可見而公闡可見者垂之篇始知盈天地間皆象也皆像象也彼滯象者泥於有而耽於像象者淪於空是二之也公之所深閔也若以像爲理之近似是彷佛假借之見公謂易無是也視諸談易家眞所謂良工苦心矣昔聖有言曰作易者其有憂患乎夫以聰眀睿知如諸大聖是書猶必本憂患而來蓋憂患則困心衡慮其迹幽迹幽則神潛神潛斯窮無窮極無極故曰聖人以此洗心退藏於宻吉凶與民同患其與民同患也亦自洗心藏宻始非以意識推測揣摩而得之也後學易者處逸樂之境加以不専之功欲以探聖人之閫奧此與射覆奚異公戢影巖扃茹荼堅忍者二十餘年才可濟埏垓斂而不試道足包九有祕而不用困矣幽矣潛矣天完公與公自完者其在斯乎公曰始於屯仍爲屯終於未濟仍爲未濟公虛至矣余謂屯者乾坤絪縕之气所凝也未濟者乾坤生生之意不以旣濟而遂已也倘終於屯終於未濟是剝復不相乘乾坤不幾於毀而何以成易哉道不終晦公以此學日見之行爲復碩果爲泰抜茅端有望於公公幸無容自諉三十年前公以白面書生出宰吉州批卻導窽片時而決偕諸耆宿嘐嘐談古昔今公卓爾如是惜乎不令諸先生見之予夙叨愛雅猶得序公鴻撰竊爲斯道幸安得公再臨鷺水一彈指間共窺無象之像俾鷺水含光螺山助響人人坐公太極中世錢氏易無涯也

宗儒語略序

沔彼流水朝宗於海海水之宗也予孫枝葉繁碩有大宗有小宗而後其統系不淆謂道有宗乎神無方易無體何有宗也謂道無宗乎濟濟三千獨一惟曽氏得其宗未始無宗也仲尼祖述堯舜憲章文武宗帝王也軻氏願學孔子宗孔子也蓋道一而已矣一則天二則人天則亙萬古而攸同人則涉末流而多歧道無岐也學之者岐也惟多岐而百家龎雜莫知攸宗甚矣道之難眀也余夙荷眀師良友指點夾輔年來偶有隙眀於先聖一脈眞傳似無所蔽諸儒最有契於衷者在宋則眀道象山慈湖在明則白沙陽眀心齋六先生於是手抄其語與道相發眀者名曰宗儒語略其言淺近詳略不同不謬於孔氏之傳則一而已夫名臣巨閥必有宗譜孝子慈孫一展捲孝思悠然而生是書𨿽謂儒之宗譜可也學者由玆直證本心頓息諸見揖唐虞周孔在斯須間若復辧儒釋較同異取余所編者爲辧駁地是人也意之爲害其去道也逺起諸六先生與之同堂合席何益乎邑愷衷黃侯愛是書捐俸授梓敬拜手引其端

月川錄粹序

余體孱弱好閱方書遇名方輒手錄心注之有告予曰人生在神與气神與气隨腠理宻而康彊無恙𨿽有禁方無所用之餘近味其語此治未病之說也憶餘十年前勃然師古而最慕用河津凡有憶見悉錄之以紀吾學若效讀書錄也者而最後又慕新建江門若以爲聖道非從此不入口念心維然盤回十餘年來身心互持未有得力幸返林臯至庚寅歲差有所入始知先儒之語皆言己之得非我之得也而我持其咳唾求道是不亦貧子拾貸冊稱富翁乎故凡儒先語錄以爲此特名醫良方而無病則方可置不甚省閱旣入都門余友叔龍氏持月川錄粹一卷命余引其端余匆匆別叔龍叔龍亦未竟余之學乃數以書促餘言夫以余之所未請事者而欲學人殫精於是是欺來學也𨿽然叔龍表彰先賢加惠來學意良殷勤余故識其首若先生篤行沈修巋然醇儒直遡濓洛而開我朝道統之原則固不俟餘言也錄中云心非血气之謂先生之見卓矣世號宿儒以血肉爲心者豈少哉卽此只辭亦足以抉世儒之一膜也夫

讀書全錄序

文淸先生大儒也醇儒也讀書全錄微之而神化性命巨之而修齊治平廣大悉備譬彼良醫禁方名品備載無遺嗚呼盛矣某髫年卽知慕用先生每讀玆錄如天鑑在玆如神明臨汝栗栗乎神爲之加悚心爲之加淸惰爲之加謹間有所窺期師先生萬一然幾成帙而散於火遂棄去已而泛濫於他家竟無所得譚及先生輒不敢措一辭今年春虔南中丞李公刻全錄以恵後學命小子引其端鄒子敬拜手言曰道不在言言者麤也道不著見見者虛也道難卜度卜度者意也夫道𨿽不可以言言而匪言道亦無由寄𨿽不可以見見而匪見道亦無由入𨿽不可以意卜度而亦可以意會日積月累久之羣言亡眾見消意解冰融𨿽言而無言也𨿽見而無見也𨿽意而未嘗意也此先生之學也後儒輩出其趣操與先生不同蓋先生學以復性爲宗謂必閒邪而後可以存誠謂必去念而後可以入道後儒以見性爲宗謂惟在復禮萬物皆已惟在知仁萬念皆融此其說誠聖學之宗傳但語雲中人以上可以語上又曰深造以道欲其自得夫中人以上深造以道不可易得而遽直達天徳則千里得一士如比肩焉且世之駕言了悟卒至藩籬撤大防潰不忍見聞者始知先生誠上溯鄒魯之軌轍而繼往開來之正鵠也善學者請事斯錄履繩蹈矩日融月化意言兩忘其達天徳也何有中丞公重新是書以貽來學其有所思也夫

康齋先生語略序

丁巳秋舉靑原會少參吳公持新編康齋先生集略言於眾曰我國朝以學倡者康齋先生先生一傳新會再傳余幹俱易名從祀吾道吐气顧其師寥落似於報稱之義未當時或以先生有爭田訟不宜見知石亨爲疑不知先生於諸弟子來從學者率之力耕而食未有田也而奚訟好是懿徳凡人皆有石亨知先生薦先生未嘗有求於世何於大儒過之深也鄒子曰公以陳胡二先生謚與從祀也於陳王二公有加乎而吳先生之不謚不祀嘖有煩言也亦有損乎曰無曰然則予等當從不加不損處理會更不必從世法上度長絜短一從世法論俾世之學聖者於形迹上比擬而聖人之旨荒矣且余自幼聞先生訟田也以弟鬻祭田故夫士大夫無故不鬻祭田禮也先生秉禮者也卽訟非過而文淸在大理一內使不薦曰南京好官惟薛卿可以是病文淸乎夫人之精神映照百世者百世千萬世者千萬世故曰百世以俟聖人而不惑學如先生俟不惑者可矣二程從祀後舂陵繼之朱新安祀久李延平近始舉行禮樂必待人而舉公無爲吳先生過計也

文簡先生語略序

文簡先生集流行域中亦旣裒矣讀其書者曰大儒也醇儒也橫渠之後先生中興顧集中有語略數卷同志仲好氏擇而鍥之以傳其心蓋曰世之學者淩髙厲空志非不逺言談斐然非不謏聞然索其實履與言頗不相符契爲吾道蟊賊不小吾夫子掲博學審問愼思明辧篤行之旨何諄摰也夫跬步未發而謾言神聖是白日而羽化也余弗敢信寜使學者履繩蹈矩足蹜蹜有循𨿽則沿洄實不泛駕若先生慥慥皜皜其言彰彰如是眞吾道金湯且語中大言小言顯言微言天地鬼神身心性命之奧亦旣備矣道在邇而求諸逺非適北而南轅哉此仲好氏刻以公來學欲鄒子弁一言以告邦人士意也憶先生與吾宗文荘公俱以文魁天下以言事謫州倅同爲畱都郎署同比屋而居顧兩人各齗齗自信文莊公受學新建守師說不變先生稟濓洛旨繩檢自如席間辧論有差而意色自如退而各相服也今士林譚兩先生有不興起者乎是孰使之然哉其必有神孚言先者在又讀先生集者所當知也

仁孝訓全書序

有嬰兒於此投之摶黍欣然喜或與以鴆毒長者飭而止之曰此殺人不可食童子擲之地有人於此情識旣開機知橫至語以大人之學則眺弗信而或其所學者黨同伐異飾已自便至矜一知飾一能以自荘嚴視世之人無與我同之人也命之曰天之戮民所謂驅而納諸罟擭陷穽之中者也長者復詔之此非大人之學亦封而不肯捨豈知不童子若耶故曰大人者不失其赤子之心者也旴江近溪先生赤心爲道絕無他念其尊信新建良知白首不移顧世之談良知者或索之隱微杳冥先生掲仁孝之旨本赤子不學不慮之眞卽美大聖神之基令人易知易從可久可大事業亦不越此宜門人楊子並董司冦廣而傳之而全學博某重鍥以振鐸於庠序也與先儒曰勿以學術殺天下後世仁孝者生世之嘉榖也易道首乾坤乾曰大生坤曰廣生故曰生生之謂易嗚呼先生之學本於易質之千聖吾知其不惑矣

胡敬齋先生粹言序

敬齋先生以布衣從祀廟廷而學益光蓋先生學與文淸公皆昭代鼻祖文淸業從祀會請祀陳王二先生而上以先生並陳王從祀蓋上重先生篤行沈修淵懿聖衷匪夷所思臣元某竊以爲昭代苐一盛事聞先生散步長吟鬼爲唱和質鬼神無疑俟聖人不惑先生以之先生有語錄爲西粵吳獻臣所編者恩江眀府吳覺生載以出入拳拳服膺欲刻此爲多士鵠屬予弁其首夫獻臣得先生學顚沛造次未嘗少離卒謚淸恵世宗朝名臣令君世先生學又欲以公之多士學道而後愛人於令君益信矣

羅一峯先生集序

往捫蘿東山羣峯矗矗磅礡蜿蜒亙百餘里龍蛇生焉羣峯中獨一峯撐云淩霄如偉丈人端笏朝堂凜不可犯因悟曰士之聳壑昂霄者猶是也又常涉溪澗淸沼眀燭須眉洎遵靑齊觀渤海排雲淩霧莫可涯涘因嘆曰昔人以風行水上爲文而玆猶有至文焉吾鄕先達羅文毅足以當之然先生進於道矣我朝理學河東余幹並樹標的獨陳新會以自然爲宗先生𨿽與陳稱石交乎然學非陳之學紫陽之矩矱也巧力不同矩矱則一乃近儒一稟新學談及先生輒以未闖性天之窔爲疑不知性不離倫物之常進退取與是已先生有一不盡道其間乎蓋世儒之所謂性也者如以指標月先生之所謂性也者如以足履地標月者指卽有象履地者身在忘言則先生之所韜者固也徳淸吳侯自幼庭訓心師先生政暇敬奉先生集刪訛增遺鍥之以恵來學而問序於余余惟聖門之學傳失其宗曾子以皜皜發眀道體迨宋周子提衡無欲一言爲入聖之要先生之學𨿽不得而測其涯然皜皜無欲可建天地質鬼神考三王俟百世天假以年遡周曾而上之無難矣先是有詔廷議諸從祀名賢他唯唯否否獨先生翕口同歸不可徵良心之同哉此𨿽不能卽得之今日然有待也嗚呼登淩霄之峯培塿爲卑瞰巨海之濤涓流爲隘學者如有景行之思乎巍然沛然在吾心目者果何物哉悟玆而先生之學可窺矣苟不究其所以然而猥隨俗之譽言是觀山忘本觀海忘源必無以得其髙深予特著篇端俾願學者有所覽鏡焉

谷平先生粹言序

谷平先生學以求仁爲本以閒邪爲功以直任天命流行無事安排爲實際余幼時聞長老述先生居常齊明盛服如對上帝族子及諸門人侍坐至竟日不輕發一語穆如也蓋是時新建學興整庵羅公猶往復辧難先生不復與辧惟期實有諸已文恭羅公云晚循漸次以知及仁守爲難能未嘗襲世人獘以爲髙奇此善言先生者也世或疑文恭爲先生髙足顓顓發揮新建余旨似與先生學分道而馳不知文恭一步一趨宛然先生家法安在其以言尊先生也世皆知先生養邃不知先生丞通衢十年讀易梅亭所得於動靜消長之機與造化俱生俱凝未易以語人者境至幽而仁至熟矣余每讀先生語錄謂爲濓洛餼羊敬語諸先生家子弟曰夫先世有良田在後之人植而耘之先生言吾黨之嘉榖也播而殖之是在二三子諸君躍然刻以傳敬拜而引其首以識仰止

羅東川先生語錄序

吾吉正嘉間有名儒東川先生者慥慥篤實君子也初新建從劍江聞宸濠變歸艤棹先生而得倡義之說先生偕新建夜叩郡門太守踉蹌出迎旣百務總總先生至代郡守檄各道兵餉及新建屢推功先生爲當路所忌卽以先生崇望守二千石特宴享爲郡國冠冕轉參知竟掛冠歸先輩出處不苟如是先生故交新建而學則齗齗自信後新建說盛行而先生學稍掩先生孫某某從予逰余語諸孫曰先公之學布帛菽粟濓洛餼羊宜爲世津梁諸孫是餘言謀而刻之予題其端如此刻旣成鄧徵君皇明書出及吳郡侯載公三祀志俱列公名臣且知公學沈抑已久舄奕一朝誠不可掩如是

王門宗旨序

陳督學長卿謁新建公祠以正學訓諸生娓娓旣思曰先生功在西江顯著學以西江人傳且信顧海宇於先生學疑情未斷則不旨於味之過敬托少參周公繼元大司成陶公周望於先生學撮其大旨令諸人士望的而趨徳意甚盛二公竭日夜力於先生片言有闗學脈者必錄如徐曰仁王汝止汝中錢徳洪爲先生髙足者言必載書成名曰王門宗旨山陰令余君有志斯道走使屬元某一言引其端元標謹拜手言曰夫今以良知爲出自王先生者誣也夫子及門之士如由非所稱聞善必行者乎呼而告之曰知之爲知不知爲不知曰知徳者鮮孟子在戰國時則曰不慮而知者良知曰見知聞知以知爲教是自孔孟時已然最後諸大儒出曰學在知其所有朱考亭氏釋格物亦曰人心之靈莫不有知諸儒先何嘗不諄諄以知開示人哉顧當訓詁沈溺之後先生抉此二字以覺羣迷若謂先生獨創也者不知非先生臆言聖賢所已言也古有單方久塵故牒有佹得之持以活人者羣醫輒詫以爲我輩百方試之良苦柰何一匕有餘有聞而諭之曰方以治病病已方可除識者以爲名言良知者度世之一筏旣度無事筏矣竊嘗謂先生之學直接陸子或者又謂陸子與先生學皆禪不知知禪者然後知先生學知先生之學斯能知禪倘未嘗以身研兩家情狀先以意見橫入曰此禪此儒以自閡閡人禪與儒兩寃亦並以自寃於先生學無損元某生也晚猶得聞及先生門者謦欬竊竊然疑之乃任其僻愚自尋徑竇叨天之靈更數十餘年始知先生言備嘗艱阻直證天徳與近世剽談者霄淵故嘗有言曰余初不信良知者乃所以信良知也良知卽幹知大始之謂本自皜皜本自慥慥不以識識不以知知非剛健必墮於欲非篤實必二三其徳體幹之健法恆之久殊可與入而世以詭譎辧博圎融遷就沈溺欲海爲家捨是良知蟊賊先生而起掩耳何疑嗟乎學無門可入則苦茫蕩有門可守亦屬藩籬子不云乎曰無知也由玆門至於六通四辟無宗而無不宗斯又善會王門之旨而宗廟之美百官之富行且分孔氏庭何論王門天下萬世寜無其人乎予與前諸君子日望之矣是亦長卿使君傳宗旨意也

石蓮洞全集序

耕莘氏有先知覺後知先覺覺後覺語余嘗謂知覺寜有先後以先覺後似二之也久而思先知先覺者作者之聖也後知後覺者述者之眀也先而匪後其流不逺後而匪先其傳不眞天不忍斯世斯民之罔覺也必先命世之賢以尋繹其端倪又不忍端倪之不可不衍而弗光也必挺間世之賢以接續其統緒此斯世斯道晦眀之機自古至今不容誣者當新建之說一倡海內羣而疑疑而攻者十之九獨吾吉諸君子起而信之諸君子非信新建也信自心也而所傳有通有塞有全有偏亦各隨其寓之所值力之所到至我文恭羅公信而愈堅然於諸君子言有從有違世或有據識神以爲知者公曰世間無現成良知新建公從龍場萬死千生得來譬之祖父辛勤立門戶拮據茹荼不知幾朝夕子若孫享膏腴不知祖父之苦辛必至蕩覆無餘卒未能世其家也與諸君子往復言甚辧信者唯唯否否然公遁世無悶半生作苦林泉者眞有寢不安枕食不下咽意故大節細行光昭日月海宇人言曰新建學得吉州起得公而尊然後知公無現成良知語乃所以深信良知也漆雕開有聖人依歸猶曰吾斯之未能信蓋疑其所信而後信其所疑倘公以耳根入不復深究其旨是漆雕開所難者今之人反易矣孔門之學從逰者甚眾顏曾而外惟孟軻氏起紹衍而光大之讀其七篇夫子之道昭如日星軻氏私淑孔子者而以見知自任公於新建亦在私淑之列一言一畫皆心傳所宗謂公爲新建之見知可也可與世之掞藻揚芬者倫哉予又因是而備論之世無見成良知一語公爲以情識當良知者藥也顧良知全體不見而章無爲而成渾然各足無欠無缺先天地而不爲始後天地而不爲終時人旣未窺其全體而復以情識當之曰此現成事物是認賊作子以狗尾續貂也公惡得無辧愚嘗爲之說曰人之所不慮而知者良知也業已蔽矣惡得無慮故慮也者所以復其不慮之知也人之所不學而能者良能也業已失矣惡得無學故學也者所以復其不學之能也庶幾世之莽蕩者旣不敢認情識爲現成必求之寂然不動之眞世之止修者亦將由學慮大路以全本然良知之體或亦文恭公之意乎故因侍禦公重新公集而並識之石蓮公舊隱地公自題曰初平一去惟畱石茂叔從來只愛蓮系集玆名其堅介淸淨之意可想見有能不淄不染從石罅中吐靑蓮一瓣薦公者乎余且下拜心師之矣侍禦名於庭字孟諤號中湛起家乙未進士宜興人先是安節吳公巡豫章刻公文要風世今復刻全集與吳公後先振道盛心嫓美先知先覺有作之先必有繼之後者魯多君子予於陽羨益信矣

羅念庵先生文要序

善言天者孰晰於易乎資始流形形形色色可謂大通矣然必曰利貞貞正也固也蓋惟收斂歸藏而後能亭毒萬有乾坤以六子爲用六子受成於艮不艮則雷動風散雨潤日暄兌說有時窮矣故曰成言乎艮夫天道至紘以大無以尙矣猶節其章光愛其心神矧吾儒學以法天尙安能獘獘然役其精神久薫勞不息馳騁而不旣乎故惟聖人能以此洗心退藏於宻曰洗心則蕩潏無餘而非有形聲可擬曰藏宻則其端無倪而非有聲臭可卽嗟乎微矣元某生也晚未獲從裏文恭先生遊然得侍從遊先生者剽竊余咳最喫緊語曰世無現成良知曰收攝保聚元某參究十餘年曰孩提知愛非不慮而知乎曰收攝收於何處曰保聚聚者何物竊不能無疑恨未起先生九原請質之又十餘年覩世未嘗憤悱冒認識影以爲知體而稍窺端倪者輒蕩踰繩檢乃知先生言眞末世津梁有所激而云然非過而諸刳心捐形直達天徳語類頗眾門人未能盡殫其蘊奧先生之學本於易成於艮傳之無獘也固宜人知先生宗依新建不知其初蓋稟承邑先達李中丞公而李公黙受玉齋楊公於所謂澹然無欲者旣已淵源楊李而又壁立千尋仰止金牛齊莊寛裕切磋西昌安成兩文莊海內有片長小善先生衝然有以自下宜其集諸儒之大成也彼津津新建殘唾謂道止此外有可以開覆抉翳投之輒縮武不敢入視先生何如也先生有集十餘卷先是嘗與同志曾大理於健郭中丞相奎劉光祿靜之謂宜稍約以貽來玆而竟未就侍禦安節吳公神交先生有年觀風螺川擷江芷薦先生祠下謂先生語末學正鵠托塘南王先生刪訂數卷題曰文要公曰子同邑後進不可無言元某拜手引其端如此用志私淑敢謂窺先生窔奧萬一哉

歐陽文莊公年譜序

凡名儒公卿沒門人子弟譜其生平徳履千百世讀者猶有興起焉而自善譜生平者莫踰吾夫子志學章先儒謂夫子自立而至不踰矩亦此志歸宿處蓋終身學術始於一念一念根荄終身樞紐余今於文莊歐陽公亦云世嘗見公立朝以道佐人主三十餘年不動聲色所至承式不知公年方弱冠謝計偕鬻田而謁新建初志何壯也公學見其大好惡俱泯偏黨盡融所稱盡人物之性贊天地之化育惟公有焉視彼世儒顓顓學一先生言無當於世用者惡能得公之大全也公年譜成冡孫錄事君宗翰謂余裏中後進有志者屬引其端敬爲識公之大者如此

胡廬山先生全歸稿序

先生旣沒之眀年同門督學郭相奎氏與令子順捜祕牘中得所爲閉闗小錄及補過困學翊全諸錄寢室警語總名曰全歸稿珠璧錯陳隨地流輝順等不忍捐置謀鐫之以傳或問予曰先生以盡性至命爲宗以存神過化爲功學已闖聖窔矣諸錄得無贅乎余曰學以悟爲入門以修爲實際悟而不修是爲虛見修而不悟是爲罔修先生已洞然聖學之大而復與困學同功玆所以全而歸也曰日錄揭稿諸家報何曰灑掃應對罔非精義出處進退人道大端先生𨿽倦逰聞君命則懇辭中途不得請則單車赴任委曲懇惻用意忠厚其仕進亦何以禮也曰先生臨終也而手筆謂何曰昔曾子臨終啟手足以示門人庶幾無忝所生先生生平戰兢而終猶惓惓三極之眞百聖之宗則易簀之志也披捲者可以興矣余嘗觀良農之畊也播之美種矣然必深畊易耨然後荑稗不生乃惰農復從而姍之先生銖銖而積寸寸而累其心良苦乃世之學者馮其荒唐揣摩之私漫無所用心過計先生之苦難豈不左與詩曰是穮是蓘必有丰年凡我同志共朂之

何善山先生文錄序

予友中丞李公自吳歸泳遊溪衡日惟眀道覺人爲事一日致書余曰邑先哲何公善山稱新建公髙足弟子著述𨿽刻而逸予懼先哲風流綿邈近剞其副以公來學庶幾邑人士有所師承乎子爲我弁其端予敬受而卒業而知先生之學非膚儒所能測也蓋良知之說余幼而聞之長而不能竟其義近始覺世儒之談良知者謬也夫學從外入者必非家寶非家寶斯有所得有所得斯可得而守也先生曰心性旣無形聲何從而得旣無定體何從而守知無所得卽有所悟知無定守卽有定主彼耽耽欲捕風捉影者可醒矣世儒有窺見性無定體者又不免滯空先生曰本體固無聲臭然不可認定一認定未免爲聲臭所染彼詹詹欲沈空守寂者可思矣先生之學予不得而測其涯焉余向聞先生言曰學務無情斷滅天性學務有情緣情起釁不識本心二者皆病之語畱滯胸中二十餘年近益信先生之所謂識本心者卽程伯子之所謂識仁識仁言有亦可言無亦可不識仁言有滯迹言無落空無一可者也惜生也晚不得侍先生以竟緒論敬推臆見先生學術崖略與同志就正焉中丞公述先生有隱行沒也邑人有思祠祀其鄕又孫勁幼而孤其母復以節著先生之學𨿽沒世遺範猶存此不可觀先生之大哉中丞公與先生家世姻淸眞雅素進退不負所學惓惓玆刻尙友可知虔人士讀先生書聞中丞風可以興矣

黃洛村先生集序

先是善山何先生集成元某序而傳矣中丞李公折簡余曰子柰何以己見而槪何先生學大都中丞公槪近世騁虛見眇實際者其言誠救世良劑然古今學術無二眇實際者必無眞知道無二也今年夏公復以洛村先生集命予序余旣不能闡何先生大旨復欲序黃先生拜命飲冰不知所厝旣乃披先生集讀之曰以意念之善爲良者知爲有意之知覺爲有意之覺臭腐元气同爲本領鄒子戄然起曰世儒以有意知覺爲良知者開目如是安得起先生九原而質之曰精於用力莫慈湖若所謂絕四不起意者其用力處也鄒子曰當時以學爲赤幟者視慈湖如滛聲美色然著書辟之先生見何卓也曰良知一而已晰之離合之贅渾然天成燦然條理使擬議依違其間非毫釐千里乎夫當時談良知者而晰之而合之而擬議之者眾未有親切著眀如先生者惜乎見之晚也謹撮其要題之首世必有以予爲知先生學者若復加擬議依違其間先生謂我何嗟乎斗大雩城名儒疊出山川雄瑰鍾靈如是余將一葦拜先生祠拜聆中丞公侃規焉

鄧文潔先生集序

當正嘉朝浙有楓山先生以耆儒爲海內宗盟惇尙恬退屢起屢上書辭免毎卽家彊起積官至大宗伯考其施爲惟一見成均愚常思之必有不蘄言而言不蘄信而信昭天地光日月而質鬼神者在不然何永終有譽如是乃隆萬間吾西江又有定宇先生科名出處大略與楓山先生同官國子領銓曹亦以在家彊起至再至三乃拜海內尊之也若威鳯祥麟共目爲希世之瑞韓子云靑天白日奴隸知其淸眀先生以之蓋嘗考較二先生學術章則步趨濓洛言動一遵先程矩矱鄧則澄神內照洞徹性體當西江諸儒祖述良知後旣不落其蹊徑而亦不遺其精詣務求自得而已元標蓋辱先生莫逆嘗窺先生退然陋巷中純誠孺慕外卽几案牀榻塵埃滿座而容凝然而神穆然而心窅然有友問曰道何似曰難言再問之急曰知而言未晚絕不得窺其涯涘先天而天弗違先生殆其志於斯乎先生薨海宇不勝梁木之嗟侍禦安節吳公知先生最深當先生隱約時嘗特薦於朝頃按郡江右愴然念九原之不可作也已崇其廟貌風勵後學而又欲表章其遺言余乃搜求諸門人私相抄錄以應命微言詞組神情畢露達者自取要難口舌傳也謹爲述其崖略如此先生恥爲纂述絕不作應酬文字萬不得已亦經十餘年始應與人接終日不輕吐單詞先生如有知乎得無曰吾欲無言爾瞻柰何以言求我以言求我卒不見我𨿽然世求見先生不可姑從其僅可見以窺其不可見者夫此惡足知先生

識仁編序

此近溪先生論學語太史楊子彚而梓之名曰識仁編以傳同志者也憶丁丑歲先生入賀至都予侍先生榻月餘夜半請益先生曰子騎乎余曰然登髙何居余曰執轡身仰而前下阪何若余曰執轡身俛而後先生大叫曰公他日無忘我余不省先生行乃艸書呈先生曰學有宗旨有功夫有入門有結果先生卒詳教我先生折簡曰孔門之學求仁爲宗求仁莫先於恕自名乎仁也曰己欲立而立人己欲達而達人自名乎恕也曰己所不欲勿施於人老吾老以及人之老長吾長以及人之長幼吾幼以及人之幼天下可運之掌以言其體則不慮而知不學而能體此於已學而不厭推此於人教而弗倦本體卽功夫功夫卽本體入門處卽結果結果處卽入門功夫宗旨可一言而盡也余頷之遲回至今始知先生所以醒餘者甚篤且切惜當時資愚質鈍未能直領無疑方欲請質先生而先生已爲古人今從簡冊中識先生亦晚矣夫仁者何卽人之心也識仁者卽識人之眞心也是心也古今聖愚人人本具而必俟識者何蓋赤子之時見父而愛見兄而敬無作惡無作好和之至也順之極也識萌而情動情動而欲熾逓相牽引而眞心亡矣故先儒立教欲人識其眞心蓋於其潰敗處拯之東支西吾未免滅東生西惟直指其本有則一正百正領端裘理斯聖學之宗傳而昏衢之寶燭乎孔子曰道二仁與不仁而已入乎仁則出乎不仁悟則識不悟則迷未有立仁不仁之界而處乎迷悟之間者也𨿽然豈易言哉仁固仁也識亦仁也以仁識仁不幾執柯伐柯乎在學者証之而已羅先生汲汲一生與物爲徒中所載諸語蓋有契於大易生生之旨故其言包括萬古綜統乾坤生而不益生非以意識承當之謂也醫書以痿痺者爲不仁先儒謂其最善名狀今之嗜利者輒曰不仁不知嗜利不仁者譬之痿痺疾在四肢可瘳也嗟嗟不落意識者誰乎或曰識仁矣其功何居余曰巨室之子幼而播蕩於外長而有知思其祖父廬舍澘然出涕知者引之歸舍曰此爾祖也爾父也爾廬舍也彼旣識祖父廬舍矣其無所解於心者天性也而由人乎哉軻氏曰反身而誠樂莫大焉曰反身卽識仁之謂反身未誠猶是二物以己合彼又安能樂故人患不識仁矣識仁則生生則惡可已而何事之與有同志諸君子刻是編銓司屬予引其端余敬序之並述先生之所以訓我者引於首蓋與是編相發明且志余負先生之教也

東越證學序

東越證學周子繼元譔也或問曰學何證爲鄒子曰學斯證證斯學周子自學自證亦欲人共學共證也證者眀也誠也誠明人人本有然或蔽一隅或局聲聞聲聞者如人譚山水之勝聞者據以爲實不知陟巓窮源者不以談也蔽一隅者如從隙中覩日以爲日體如是不知日之體光周九有而不滯一隅也今末學暖暖姝姝總不越此兩途轍至有直窺性命自然而告之又如蜀犬吠日玆周子證學之所由傳乎鄒子故與周子同籍初周子拜南部人謂其奕擅國手者久而又謂其通象數者更十餘年周子從謫籍起復與鄒子聚首南都旦夕惟以學相切劘余訝其變而之道一日大會中觥籌交錯周子復持論娓娓鄒子中以小言歸而周子與諸同志大並心神一旦恍然無疑旣持憲東越過鄒子茅庵相對旬餘始知周子刳心於無窮之途不匱之源忘能所泯色相視彼弄影摶空者方且悲憐之無及眞可謂大勇矣或曰新建傳習諸錄所稱存理遏欲諄諄詳摰天津證道初語如花欲吐尙含其萼後龍溪氏稍稍拈出聞者多不開悟周子復揚其波何耶鄒子曰學必知性體而後爲眞學證必徹性地而後爲實證山盡水窮能者從之龍溪見地非不了義者所能究竟繼元後龍溪而出者也雙目炯炯橫衝直撞所至能令人膽落心驚亦能使人神怡情曠東越之學從今益顯益光者非繼元氏乎𨿽然語上語下吾夫子蓋並言之望鞭影而行者千里得一士如比肩焉繼元其謹護世法堅持末路世不自證以繼元之身爲證者重且周矣

王塘南先生全集序

憶吾吉正嘉前宗鄒魯禰濓洛家相踵也新建懸鈴耳目一新諸前輩齗齗自信載在困知錄猶可考記而羅念庵先生起尊信其說然以潔履凝操足取信天下新建學得先生始信先生後有塘南王先生言必曰文恭文恭而靜定幽探耆年如一新建學又得先生一衍元某自綰髮參海內諸同志總其途有二端有謂學在透性透性別無餘事此卽程伯子識仁之旨然於伯子所謂識得此體以誠敬存之之語便以爲落第二義王先生獨不然曰未悟爲悟盲引眾盲卒墮坑塹言甚辧有謂大徳曰生孔生機在轍環易世欲易世機在轉當事者以易千萬人然予覩未轉法華竟爲法華轉者兩者俱自敗之道也王先生年未艾懸一榻金牛鷺渚上口不掛當時事堅志熟仁不易乎世世未有不易者夫學有規矩惟靜與無欲爲正猶衣之有幅也衣而無幅卽不衷先生泊乎無營澹乎無欲步而步趨而趨夫非吾道規矩正宗耶易曰立不易方先生以之回視海宇所稱透性易世者何如余不無遐思矣舊故有孝友堂稿數種傳世參知蕭損之氏並刻金華致書鄒子引其首謹識先生大者簡端參知爲先生髙足淡凝雅尙步武師門先生學其有托而海內因參知得覩先生大全又因先生遡吾吉鄒魯余風參知功在斯道者逺哉

友慶堂稿序

友慶堂稿侍禦桐栢顧公彰教鷺渚日屬塘南王先生門人賀汝定氏編也侍禦公曰先生一代耆儒語錄諸文宜精復者宜刪汝定尊命惟謹而公刻於豫章致書鄒子曰先生於本體未嘗不贊引而末學妄認虛譚流獘諄諄鍼砭不少假貸似今日救世良劑子一言序諸簡端余憶先生語錄及集序凡至再其何以復惟是公謂王先生痛懲妄認虛談者言爲有當此眞衛道盛心元某謂此俱無足憂者昔有私挾田父幼子之楚者田父數年犇而之楚冒他人子歸面目相肖也語言相似也歸而情若楚越何者天親不可人爲也老農果腹詠遊山澗羽客向之談天饌仙廚甚具乃其腹枵然又欲從農家持缽世之妄認虛譚何以異此人心至神也耳目至眾也三尺豎兒晶晶瑩瑩欺人者祗以自欺無論虛譚與冒認者卽身都講席賓賓學子纎毫疑情未徹後之人洞若肺肝矧此戔戔者乎使道而可假借也宋至今數百年何獨濓洛闗閩我眀二百餘年又何獨薛陳胡王諸君子以道鳴也元某謂無足憂者此也道非一人之道也千聖之所總萃也天地日月之所昭鑑也鬼神之所炳靈也考三王俟百世一以眞精神爲之流貫千古在前千古在後非人所得與子不得獻之父臣不得獻之君弟子不得獻之師以誠而基以靜與無欲而入世儒非不譚生生矣不知天地大徳生於春長於夏祕於秋冬卦至十月剝落極矣復始見天地之心乃以轍環濟世爲夫子家法口談生生身落世間行言與人俱盡王先生學從誠靜與無欲入五十掛冠八十四而化精凝神一何深不極何機不研讀先生集者貴知所源本焉先生同時有衡廬胡先師及旴江羅先生文潔鄧先生皆側身巖穴濯濯風塵之表用能通微致大九原可作吾將誰依余因先生又思及諸先生求眞儒豫章若酌水於河鉆火於燧有餘師矣敬以是畢侍禦公澄淸斯道表章前哲盛心而於王先生語終不敢下一腳注或者曰聖道易簡王先生語未免令末學望洋而返不知直下承當廓然無聖寥寥有幾王先生所謂風急天寒儒門定腳者也

王夢峯先生語錄序

蓋余自孝亷襆被侍王先生切砥後計偕謫亥步窮處叨起家碌碌南北與王先生迹稍疏然心神映照時時在王先生左右近歸耕先生已爲古人徒得其子印所刻語錄讀之如聆先生謦欬讀先生言者當知先生從萬古磨礱一點眞精神有臥薪甞膽之意豈聲音笑貌爲哉或曰王先生學何如曰藉用白茅愼之至也愼斯術以往無所失矣此王先生之學也

紀善新編序

此予鄕夢峯王君所撰者初名續爲善陰隲余以聖制未敢紹述故更玆名君爲羅文恭先生弟子先生在君穎敏視髙足者稍遜先生沒後使人不疑於學則君是己君樂道人善最好道古先哲節烈孝義事隱微者彰之顯揚者頌述之如徒步拜六一文山之墓澹庵之閭又嘗廬墓三年君是編上自大聖以及諸儒碩名臣故閥有一善必紀見爲善一脈自堯舜至今日其心一也嗟乎聖人之道大虛者其體也體無不善有不善者則意之動也善學者悟無善無不善之體致謹於善不善之動斯庶幾哉可以語爲善矣蓋善不善之幾猶之河堤然始之浸滛也如蟻穴其卒至於滔天懷山不可收拾顏子有不善未嘗不知眞知也眞知者眞體也惟知則未嘗復行乃世儒誤以知先行後若兩特然而善之旨不眀易曰知至至之傳曰不眀乎善不誠其身余安得眀善者而語之聖功哉玆余所以蒿目而思撫捲而懷也君孜孜一生老而手是書寄予予故捐俸刻之齋閣冀吾邑士人有所觀感焉君老矣覩是書成其可幸也夫

李同野先生先行錄序

予昔與友譚學友箴予曰學豈在譊譊爲哉躬行足矣曰子知適燕者乎先詗道裏寥廓山川紆回然後可以適燕不然其不至於摘植塞途者幾希學之不講徒曰躬行亦奚異於是曰先行其言而後從之者非耶曰此夫子告子貢問君子意也子貢墮在聞識故藥其病而告之且聖人與君子有辧曰聖人吾不得而見欲得見君子者此可以見矣他日又告之曰予一以貫之此希聖極功也未幾同野先生以先行錄命余弁捲端余嘆曰韙哉先生之心乎古之學者學之爲君臣焉學之爲父子焉學之爲夫婦昆弟朋友焉言理便是實理言事便是實事近學者譚杳眇之論髙入靑冥忽庸行之常眞若跛蹩其爲不學子訕笑而譏議者甚矣嗚呼其是天下今之天下卽古之天下吾之人心卽古之人心彼訕笑而譏議者亦吾躬行之未至與先生論學而以躬行名錄誠末世之瞑眩也友曰子今左躬行何居曰知行一體識得語知而行在其中語行而知在其中語先而後在其中先生昔嘗以母意爲宗觀其言曰學貴修行若不知徳與不修等如入暗室有目不見以手扶壁有足不前子可以觀矣子知先生之學則余昔之未以子躬行爲是今以先生躬行爲正蓋各有攸當未可以膜說爲也萬里聖途卽之則是凡我同盟請繹斯語庶幾爲適燕之指南也夫

王塘南先生語錄序

此塘南王先生語錄也或問曰先生學在是乎鄒子曰得道者忘言先生可以忘言其有言者先生生平潛修宻証之所書也入燕者身經吳越齊魯曹滕之墟道路險夷風俗美惡丘壑瑰奇覩宮闕宗廟百官美富輒識不忘老於都門視前所經者若固有耳先生自得非斯語所能盡先生斯語兩忘之矣且夫人有語者有所以語者語者人皆得襲迹也所以語者已不得隱人不得欺神也余侍先生三十餘年窺先生神萬一矣先生結髮入朝皓首爲儒家數空而一介不苟詔三命而堅臥不移和而介幽而貞漸上九象曰其羽可用爲儀吉不可亂也海以內惟先生以之此先生所以語也苟徒規規然執是語爲先生學而不得先生神焉在爲善學先生余嘗疑良知之學流而浸假圎通之說文巧宦之習甚至使世人以學爲詬病之人也譚若瓊屑未落口響隨聲消先生秉气寒凝初終若一使世知儒之必有眞學必有的則玆語惡可弗傳耶余友郭相奎轄楚折簡予曰王先生吾與子嚴事者玆刻其語鏡來學子曷一語爲前茅余謹拜書用引其端若復從先生語錄中下一腳注是爲剩語且負先生

張陽和先生文選序

淸江令張肅之氏抱其先宮諭牘過泣曰此先大夫生平心神所寄簡帙煩重願更定以傳子與先大夫辱在心期惟無讓餘思與公度星沙公先一日登嶽麓去予後公一日宿古寺睹公詩淋漓壁間次韻急歸慰吾母意謂劍合有期乃公再出元標乞歸舊隱公遂爲古人兩人徒書牘往來今復從故牘中擬公嗟哉元標杜門旬日凡公所譚學者碎語尺牘亟收之而所闡揚忠孝節烈事亦並收不遺公志也昔人有巨魁者曰志不在溫飽然史不載其學術鑽研何自公自登第後所至求友汲汲皇皇若撃鼔求亡子聞一言當於心也拜而受之裏民有疾痛也引爲己辜不難以其身爲百姓請命公何心哉眞以斯道爲己任而任道者必以明明徳於天下爲極致此公學之崖略也蓋嘗論譚學華亭時易譚學江陵時難華亭時右名理卽以理學爲窟宅朝登講堂夕踞華要江陵時禁錮斥逐殆盡世且爲波流且爲茅靡公亭亭孤鶱至冒江陵誚不辟易公勇矣或者以公未大行天下爲憾不知古人不得志獨行其道道無窮達也昔有大臣善鑑人者覩舒文節未第時曰子今之文毅旣文節魁天下再過之問曰止此乎曰忠孝狀元子小之耶假令起羅舒二先生與得意者論必不以彼易此先生爲秀才時作賦弔楊忠湣登仕未幾上書危言而扶掖太僕公﨑嶇羊膓鳥道萬餘里兩上書叩閽鳴太僕公寃心可剖血可枯命可捐以報親九泉卽古忠孝何加焉先儒云學之爲言孝也忠孝立百善從之先生之學其必傳也無疑往余聞先輩論學謂夫子言仁子輿言義橫渠言禮新建言知今當提信字此皆謎語也夫道猶水然溟渤汪洋不測一勺之水亦具全海言仁而義禮知信畢具語一徳而四徳渾然天下寧有無仁義禮信之良知乎顧譚良知者多憑神識爲家捨王汝中氏發揮詳眀公羽翼汝中如兩驂然神而眀之存乎其人汝中以之不言而信則公其人矣嗟乎余自立朝覩紹興多貞純不二心之儒與公輩同心同徳以闡繹聖眞近復名儒班班輩出如公冡嗣肅之兩令劇邑以循良著行見新建之學浸眀浸昌夫孰謂種佳榖於地而弗生生也者新建之傳藉公等無涯哉

處惺堂集序

賀汝定予嚴友也步趨王奉常不難棄一官衛奉常莫年此其志豈今人哉一日抱其尊先人遺稿曰處惺堂集過而曰先子爲令與教兢兢官下而阨塞也實以學故從水邊林下得與諸耆宿互相切麗也則以阨塞故玆集故一敍何司冦一敍劉太守沚以久漫漶遂再鍥於家塾令先子學世世不墜子爲我一言弁之餘因得聞先生之槪持身敬養民惠範士端稍行志卽捲而懷之出處正矣諸譚學者惟拾人殘瀋以爲家捨先生學以反觀爲主深究宻參未嘗一涉人履迹其功宻矣元某捖髮逐隊譚蹤至年四十始有所入妄撥諸先輩語義客有問靜後喜怒未發气象者卽拒之曰看則已發矣如是者更十餘年近讀易至復卦曰復亨剛反剛反則亨語忽悟曰人心之神屬陽陽必剛剛爲果決爲直遂不反則神不入神不入滔滔東注何日之與有於是始信古聖人靜専靜翕之語爲極當不易之論反則専而翕専而翕則所謂不逺復休復惇復獨復者自有條理而宋諸大儒爲後學深切著眀非末學影響所可推測先生反觀之旨卽復之義三復斯集命我深矣嗟乎元某使不叨天之靈幾如以一葦入颶風中且至滅頂安望有濟此予讀先生集而深有當也先生伯子某由給諫官憲副奉常謂其收功一源可爲全歸而汝定復力任斯道純粹凝定夫不知先生之學視先生子而知淵源之宏且逺不知先生之官視先生行於家而可知先生之政矣瞻彼先覺悠悠我思九原不作吾將疇依

吳安節侍禦日省編序

黙而成之不言而信存乎徳行徳行者覺也詩曰有覺徳行學而曰覺信在言前幹也顏子有不善未嘗不知知未嘗復行知眞知也眞知眞體也問仁夫子以克己復禮告之宋儒以克己復禮爲乾道知言哉然幹豈獨爲乾匪坤弗運坤豈獨爲坤匪乾弗宰故曰乾坤合徳乃世以一落爻象擬議輒以爲未窺幹體嗟乎二之矣故非後天則先天無自而見非擬議則言動無由以成變化玆安節先生日有省時有訟而惓惓不忘斯義也洗心退藏於宻先生有焉或曰心神物也何所容洗心無住著何宻可言鄒子曰此惟首出庶物時乘六龍禦天之聖者能之不逺復無祇悔顏氏學其庶幾乎學顏氏學沈潛黙識不顯亦臨此篇其嚆矢矣先生在豫章徳風廣被白鷺諸生沐先生篤教偶窺先生宻藏抄錄幾於腕脫郡邑侯敬爲流布其將以爲甘棠以爲盤銘也者先生語將與鷺水千秋同濯濯哉亦

定軒稿序

昔有友呈靜功長者前曰習靜危樓此心之定如水之澄如鏡之瑩乃稍稍應務而茫無所之若何而可長者曰夫是執一境爲定也眾罔測其旨余詔之曰性無動靜危樓之定是水之流而遏之也鏡之眀而匣之也惟常流常鑑而不失其明且順此眞定也侍禦中素陳公奉聖天子命攬轡秦晉豫章所彈壓間匡救閭閻扶植綱紀最煩劇矣而公不動聲色羣吏向風四境晏如大綱小紀提挈若新至於豫章年來旱沴水災無歲不有民賴公出之水火宗藩刼奪浸謀不軌賴公一疏眀嫡庶之分功在宗社此又其巨者人服公卓識偉抱不知其得於定力者深宜公之表表偉偉爲使臣冠冕也視世局儒執澗沚之淸返鑑索照其於定何如也聖天子習公復簡命東魯亦以公於秦晉西江皆頻年饑荒之餘而能爲國撫流移卹死亡無量故東魯殘傷之後上以畀公公如神醫所至尫瘵得之而起三省不幸無年猶幸有公在今日之孑遺皆公之云仍而望亦定軒以爲神臯以爲奧區者豈少哉公勉哉一人定國咸於巡方覘之矣元某耕東山下幾三十年雜樵圃久勞公以道情煦沫因公別讀公亦定軒集敢拜序簡端使世知定之旨非墮空相斯世斯民被其休澤乃眞定也

宮洗四山先生全集序

此宗友汝光氏集也首泰交錄汝光在交戟中覩上不視朝久卽心膂臣無由一覲天顏乃輯泰交錄進具切要含諷上爲畱神省覽次講義汝光以學行簡爲儲傅毎入講及陳說治要靑宮霽顏次誥勅汝光以文鳴一代海內沐皇綸必思儌鄒先生一言爲榮而汝光絕不蹈舊語語爾雅次職官志汝光與修國史典斯志鎔諸職司而括著之詞類周官經制爛焉次酬應諸作世作者多摹擬不則恣逞耳汝光獨匠意力追邃古然徍徍抒心得揚榷竑義詞林得汝光一振余嘗謂吾吉館閣宋自歐陽子周益國我眀解大紳楊東裏諸先生後汝光其表表者也余與汝光締石交者垂四十餘年兩人以千古相切劘然余鹿鹿半生文質無所底汝光乃不獨文事卓絕學亦深沈詣極藉汝光鏃礪而成者比比矣予心期汝光爲世舟楫乃無端中人言歸蓋汝光侍直久眾所尊信中者與忌者交斗捷而汝光一意內修不習世間行故卒罹媒糵耳劉徵君調甫劉太僕扶生羅給諌公廓嘗相向語鄒子曰汝光吾黨神龍一墜田間驤首何日鄒子曰夫果神龍也可潛可見奮之乎九天而非贏也韜之乎九淵而非詘也故曰見羣龍無首吉惟無首乃爲天則吾黨與汝光究極乎乾元之微而燭所爲無首者九淵非九天乎𨿽然龍不需世世不能不需龍後之讀玆集者必憮然而慨曰汝光蓋代史才當爲國寶而忍令抱璞自老不能不爲世蒿目也

廣易通序

往從楊少宰賀文昌習給諫許子倡道海南心竊向之顧許子舟過文江者再亦急余而終以予謝客深山相左近致書以廣易通質余而復相左余得書惆悵者久之謂許子且遡洄去乃客有謂許子采藥螺鷺者余急買舟問許子病許子聞余至喜甚雪風栗烈持鑪炙酒譚笑甚驩別去讀許子所謂易通者時方元旦謝客焚香肅衣冠而卒業許子以其所學者通數聖人之心有得余心同然者有得余未發者蓋易之道六通四辟如大海水酌者自取許子邃於易矣余家世易年來有會心處輒欲勒成管窺以俟來禩終以易道廣大閣筆久之獨時時與友羅給諫有得卽譚譚而復忘卻許子自罷諫官而燕而齊魯而吳而揚得之帆檣煙霧中視世之升沈得喪無足以芥其靈襟也者夫上之賜逐臣者逺哉回視作賦弔湘以自廣者大相徑庭而士之不可不聞道聞道不可不勇也如是乎余敬校畢以付許予並致聲曰吾聞瓊州在大海南其山川所鍾爲瑰奇者代有異人如丘文莊之文學海忠介之節義俱彪炳宇內所謂道徳有於身化文學節義而一之者必有其人許子勉矣夫續余友楊少宰如綫之緒也

孟我疆先生集序

予與孟子成先生交者蓋十餘年初交於都門講捨再晤於張秋鎭逓相詰難相勸相規則無如今更久也先生賦性端凝一見知爲古人幼畢志六經已從宏山公學宏山公蓋北方學得其宗者先生始而疑中而信又終而恍然有得己巳膺恩選庚午辛未聨第南宮仕爲昌黎令升廷評徙職方主事出鎭山海闗爲忌者所中以計事謫官先生決志言歸簞瓢陋巷敝衣縕袍泊如也近以言者薦起比部郎浮沈仕途蓋十餘年因得以盡交海內同志海內同志亦人人慕用先生乃眞知先生者寥寥焉先生學以無欲爲宗纎而一介視若萬乘故世見先生與世澹然也輒以淸節目之不知先生所謂無欲者乃直透性體至無而有至虛如神日躋乎聖域者也先生才與誠合爲令直追古循良在山海闗巨帥掣肘譚邊事纚纚頃刻千餘言令得時而駕其功用與今人不可同日語乃世見先生之與時齟齬也輒以優於徳名之不知局儒者先生之所鄙也嘗自言曰學貴透性又曰學須學通儒先生之學可見矣先生有集數卷蓋修辭立誠眀學致用具載無餘者余與同志友孟叔龍氏謀鐫之以公同志余掲先生之大者列之簡端無使今知先生者希而令先生私擅其貴也𨿽然學如孔子猶曰假我數年又曰七十而從心所欲不踰矩先生年方六旬其進固未見其止也憶甲申歲扁舟訪先生蓬門因譚學娓娓各未有契余曰爲泰山之逰可乎先生欣然隻身同余逰者旬日而返時有開發旣別去始知先生所以朂餘者不在登臨間也先生屬望餘者意甚殷厚將何以報知己努力千古矢志聖津恃有先生前驅云

篔簹館集序

甲戌秋於健曾公自燕市歸過余曰頃睹制藝知子才也今儀子知子心也未墜之緒是在子子勉之與餘論心數日不忍別旣過君別業卽所謂篔簹山房者萬竹蕭森羅絡經史相對旬日夜半兩人披衣起坐論甚且余謝而歸公仍以竹兜子別予十里執手曰白駒難縶其將柰何時時覿面不負久要爲祝旣幸附驥尾公曰徍相見時神孚黙契天啟之耶予出入必視君爲度顧余初涉世僻性又好執事有不合者見之詞色公必諄諄開示曰吾輩豈能必一一如意者子時時冷面向人人豈能堪諸友間多從予公曰余期爾曕匪淺諸君毋以世交待之務予必易辭色後已世之愛我者有如公乎旣予以狂謫公挺身赴護六七年間諸交不無二三其意鄕裏小兒調笑譏謔不少公備述以告余曰子卽死亦不死乃癸未幸與公同起家拜臺省兩人喜賦詩爲紀未幾公謫海州余亦謫畱都公自匡廬來泊舟秦淮夜月相對亡何公拜職方余亦徙銓曹眀年餘請急歸數年間余於都門無隻字往還卽君家伯氏亦然獨於公無間庚寅余再起家未幾調南公扼腕曰官家處子大不情事予曰世以無情處我我不作無情想南北屈伸臣子雨露亦皆學人醍醐公偕一光祿舊嘗同余掖垣者祖道十里許予不覺失言光祿色變公徐曰子歷多艱猶爾爾余謝而別不謂從此與公竟別矣嘗語公家子侄曰大理世父我軰傑楚詞組隻字皆脈絡所系惡可弗傳會徹如吳公觀察湖西念公與其尊人安節公爲心膂交乃捜其遺集寄余編摩余略爲校其次第觀察公刻而布之屬余序予憶此可見者公言也公初逰文恭公門勇往無前廿年間石蓮芳規藉公猶存生平絕無泛交與人語諄深粹穆不輕吐單詞人不能窺其涯際遇同志未嘗不傾肝抉腸彊年入仕始悔曩者露崖角分齊見一意埋光鏟采不求同世亦不求異世不燐不淄之守隱顯如一憂國急才自其天性每遇一秕政相對無好顏者竟日不得竟其用也亦以觸時宰故嗚呼公已矣公正气元神所彌漫天壤間者豈與公俱往不藉玆籍有無也𨿽然當時諸夙學暖暖姝姝學一先生言瞇人自瞇公自第後時悔曩學之滯於色相也欲正之予時亦封於見以公之中新學也今覩公之諸書大半皆非近儒所及語曰君子上達公有焉安得起公與吾黨並聚一堂印證千古哉此予所以反復思公不能起於夢寐也亦安節公父子之同心也

荊南稿序

夫子傳幹九三曰修辭立誠所以居業釋者曰修者修省之謂又曰修者飾也如是則言與誠二之矣愚謂誠者吾性本然之眞渾渾噩噩蓋不知有言可修有業可居言不在先誠不在後率爲眞言言可自傳居爲大業業可自久此顯微合一之旨也故曰誠者自成予蓋於荊南稿而有徵焉荊南安節先生別業也先生自幼奉宗伯文肅公家學長而摳趨周都峯萬履庵兩先生門灌漑封固所植者菀以故往哲典型熟於耳目浹於心神其所厝注於民牧省方者一惟哲範是型於世所謂機刻巧媚之習非惟不爲亦且不知以故有所譚吐皆惟其性所欲爲欲言者絕無一毫安排纂組其間先生之言卽先生之人先生豈好爲言以傳世而不能不傳者先生誠所著也嘉隆年間毘陵太史以文與何李相旗鼔黜世間餖飣模擬之習先生於毘陵庶幾近之矣門人刻荊南稿成予謹書之首簡結髮弟兄自謂貌先生萬一不知有當否蓋嘗思先生老矣其精神志气猶能爲國家黙調元化今先生嘯傲荊南之側亦非盛世事易曰王眀並受其福王之福也必自天申之也非予所能必也

四書證義序

鄒子曰性猶海然知性者猶之觀海歸而詫奇觀於家河者拒不信彼習見者河也又有臨河譚河事於濵江者拒之不信彼習見者江也夫斯語一綫匪深匪淺無髙無下無隱無顯不難不易能者從之耳自尼山振鐸後由漢及宋至今以來家持一錐人具一幟其見有偏有蔽有得有否吾不得而悉數獨有一二力探本原之士出其間世輒詆之爲禪金溪先立其大與孟氏何殊新建發揮一本金溪時又從而禪之世所謂禪者非眞能知儒釋異同不過隨聲附和曰吾尊朱吾不溺新學倘詰以天之所命何物儒釋之命脈若何彼茫無置對嗟乎可哀矣余讀錢肇陽孝亷諸證義蓋不隨眾聲響直究所謂元初者與古人相爲揖讓於一堂之上可謂深造自得矣肇陽之言曰覩仁文約中三語而有取焉故以名吾義蓋肇陽不知予方愧悔無故拈出此三語亦屬影談今且忘之餘願肇陽亦置之乎夫學有二妙悟者眇實際地證在虛必參蓍乃固篤實者未開見地證在實須蘇苓乃暢智崇禮卑則今日証之證也證義後附諸條肇陽得無有懲於此觀者無葛藤視之矣嗟乎以肇陽才取一第而擬之爾乃投牒禮部不遇蠖屈者廿年卒能光紹一綫之緒夫使肇陽第而偃仰簿書風塵中卽黽勉不落壒埃相安能並力鑽研爾爾乃知天之所以與肇陽者非一世區區榮名已也謹題數語於首見者得無曰錢君世海濵見地宜然而子家在揚子柰何亦作海觀

四書五經疑問序

昔吾夫子振鐸洙泗濟濟雲從後儒推漆雕開已見大意開一生學術在吾斯未能信一語曰斯𨿽不眀言所指者何似後儒釋之曰理又曰心牽合附會汗牛充棟超然自信今古無幾旣不自信當求所以信欲求所以信必先有所疑而後能入乃世儒從少小受句讀長餖飣爲文章取顯仕曰如是足矣此無異余獨怪業逐隊登壇以道自任者耳根所入軒然自以爲有得於道視昔人所謂大疑大進小疑小進者又鮮其人此承庵先生所以爲難也先生於四書五經皆有疑問𨿽以疑問名然其疑者乃先生之所信信愈篤則疑愈深疑愈深則信益徹卽諸儒先復起未必不爲首肯先生於斯道也勤矣漢儒諸注疏人一其說當時掌故並存不廢故得以流傳至今今守一家自鳴者無論言之破的與否輒以爲悖詔令欲請有司絕勿進嗚呼性海無盡覺路難窮諸儒先在今日有一言幾乎道必虛衷而受必以昔儒言足以蔽聖眞則吾何敢吾安知是書不知藏之太史請著爲功令者乎王子雍化尊人與先生莫逆請予序先生諸書余謹括數語附王生往王生爲我致聲先生曰鄒生昔頗有志於道今老矣一榻巖居寧復知有文字近覺學從言語文字疑者亦自言語文字而悟從言語文字悟者亦自言語文字而止八卦未作龍馬未呈時先生疑從何起倘先生翻然置諸羣疑如雨雪見睍當與先生歌天何言哉春風沂水之章

易原序

鄒子曰六經文章之祖易尢六經之祖三才之撰神明之奧咸賅而存焉蓋難言矣鄒子𨿽以易起家乎然不過拾遺唾僥一第倘先覺詰以奧旨目瞚舌撟張而不能闔非不欲言繪天者難爲工測海者難爲度不能言也邇更大戚二毛漸霜勃勃疇曩之悔乃挈舊易結讀易窩萬松深處滴露研朱期居而觀樂而玩焉忽漵陽門人蕭子來鳯鳴鳯張子祖延叩我玄室貺易原數冊曰此我邑侯甫翁南衡陳公所著公故名進士官儀部郎以忤時宰拂衣歸裏著述滿家而易原其尢著者漵陽人士欲世陳氏易我邦願師引其端俾漵人士有所觸而興焉鄒子拜而卒業連旬卦爻象數或以理顯事或以事證理或理事雙標卽一字一義咸鑿鑿有據若探河流者必極源委乃止思深哉公乎且釋咸九四貞吉曰人心本正出於天命自然順其自然則無往不吉取證於繼善恆性反身而誠諸語公於聖學蓋恢恢乎闖其窔奧非如世之托鴻撰以竊名縹囊間云也古今著易者星見踵出無慮百餘家鄒子得沾其餘瀝𨿽學有麤宻不同大都不遇於時退而抑鬰發憤所爲蓋其遇困故其身潛身潛故迹幽迹幽則神入微語曰作易者其有憂患乎昔夫子曰假我數年卒易可無大過夷考大過象曰澤滅木水而浸木木在水中亭亭孤立不撓何大過如之獨立不懼遁世不見知而不悔則非曙於大過之旨不能也易體貞於一而用或窮或通皆隨所用而用之以善困者十而九卽我夫子猶善用困之聖予獨怪天生聖賢俾之不用易以開泰裁成輔相左右吾民而徒使之熟儉徳避難之旨席爲藏身之資則世道否泰之機可鏡矣三生曰易原絜古作者孰優鄒子曰公不云乎有伏羲易有文王周孔易有諸儒易蓋人各有情情不能不動動而後易生焉情境不同伏羲不得之文周文周不得之孔子及諸儒各以其所身至者爲易然易亦隨其所至而卽在故曰隨世變易以從道又曰爲道屢遷倘必一一焉度長絜短彼易此非易彼是此非是則易亦滯而不通矣其爲言人人殊一致未始不同幹之三曰知至至之可與幾也又曰同歸殊途一致百慮天下何思何慮嗟乎通何思何慮之旨可貫百家可知易原矣慨自六籍以秦焰俱蝕惟易與神農書並存不廢然其學皆有顓門弟子往往不敢悖其師說有詔雜問皆曰吾師所傳如此兢兢不敢失尺寸易學傳於家庭父子間者洛下爲盛朂哉侯業在蠱之初爻矣有子考旡咎意承考也神眀黙識使陳氏易有聞世世哉三生其以予言告侯並以諗爾邦人士

師模錄序

羅君以良輯師模錄成數過山房求序予念其年已七十孜孜是書何心哉蓋嘗論一事一職皆可自效惟師則戞戞難言哉聖人繋卦曰師譚者皆歸於用兵予竊謂亦寓師道焉師而容眾卽有教無類之旨師而不律則道不立師而或賓賓學子何爲軍不丈人敗績是懼與學術不得宗殺天下是懼故彖曰以此毒天下末學被其毒者豈少哉公門桃李如羣兒拍肩入市至暮而散而師道亡間有以師道自任者而垣墻之外堅壁深壘師道又亡惟夫以心相印如顏曾氏於夫子彬彬洙泗之濵眞有天下不與气象外是而漢而唐而宋及我眀諸君子猶存餼羊詳載籍中爲人師者研究有得乃所稱模而模矣

東逰艸序

曾舜徵端凝深造餘四十年畏友也兩年過我玄亭班荊累月相視莫逆於心䢐秋辭我泛舟南海予送江幹語曰子其逰乎歸來爲爾序逰艸乃今歲夏歸貺余逰稿一帙曰東逰記予披閱之所至會友切劘名理不知者曰舜徵爲禪伯知者曰理無二致悟者自取舜徵貌甚朴眉目隱隱有煙霞气海宇名勝履迹殆半余自還山足不越步武卽此一事媿舜徵已多而況其它幸有玆編在時時箕踞長松下讀之足當臥遊矣

少墟馮先生集序

余生平所藉以切砥者北地自吾師靑州朱鑑塘先生外則有我疆孟公洪陽王公中州心吾呂公云浦孟公此五君子者大儒也我疆常挾被過捨中人皆迂之孟先生曰余不知鄒君爲吏部郎也吾師及兩孟王公俱爲泉下人常念之澘然不禁歸而離索日久曰安得此師友以摩切余朝夕聞秦中少墟馮公繼五先生力肩正學心嘗儀之會友人周鶴峋觀察貺其集曰子不可無一言以諗同志余拜而卒業大都謂學必有宗吾儒學以理爲宗理必操而存孳孳矻矻如寒求衣饑求食其誘入也如春風煦物其拒諸說不使闌入也若操戈禦巨冦夫使闗閩學晦而復朗者公也此世儒皆能知之然公之入微人未易知也公示曲阜諸生曰舉躅盈眸皆是鳶飛魚躍現前篤信聖人能無出入篤信自家始爲不離卓乎淵矣以詹一家學名者非所以觀道也道非一人之道也必六通四辟始無所不入無所不受公學𨿽有宗然於新建亦極篤信曰致良知三字泄千載聖學之祕有功吾道甚大𨿽不免疑無善無惡一語又曰非無善無惡之說並非致良知之說者俱不是蓋公不欲以虛無寂滅令後學步趨無據非虛而公眀而溥者安能之彼世儒入主出奴妄築垣塹者視公何如哉易之上爻潛見惕功亦宻矣四曰或躍在淵者或之者疑之也疑則淵之與天上下懸殊不疑則位乎天徳天徳不可爲首惟吾夫子足以當之其餘卽顏子猶一間未達元某束髮問學九折羊腸褰裳凡幾而隱隱疑情未斷夫一絲未斷對面河山敢自以爲質往詔來無疑公疑思錄曰吾斯之未能疑卽夫子啟漆雕開亦何以過此夫吾儒患不能疑耳一息尙存此疑不懈九天九地何之不入願與公終身請事焉嗟乎華嶽崒嵂造天黃河澒洞無涯代有巨儒橫渠之後明仲木今有仲好可稱鼎足可以張泰亦可以張明矣予與公天假之緣得一合並其所請事者有在顧余老矣莫往莫來悠悠我思知公有同然也

聞湖志序

憶丁丑春餘與沈太史茂仁陳儀部伯符同宴伯符咨嗟竟席茂仁黙不語予豪飲向伯符曰君最少我與茂仁登第亦稱早老儒鬱鬱者何限而君不足所乎伯符曰非也政慮年少折腰風塵爲家大人憂耳餘醉與二君別亡何茂仁選庶常第一人伯符詔歸娶予是冬竄夜郎二君不相見者七八年甲申余起家謫南比部遭茂仁濟上聨舟論心出其子數人頭角蔥蒨今麟禎其一也茂仁謝世予時時問其家亡恙前數年有傳麟禎業魁北畿忽中斷去又未幾得其著作予曰置館閣中視乃翁不知雌雄以浮言置之忍矣今年觀察祝公持生書一欲予序聞湖志蓋生念其大父石云父受學王新建與予邑羅文恭切砥莫逆剏祠祀其師亦吾邑周侍禦佐之成更數世恐前徽冷落緝志永傳以周羅二公皆文水人欲餘一言引其端余拜而卒業嘆曰人尊師非尊師也尊道也尊道所以尊生也人不有其身始弁髦其師弁髦其師卽所以棄置其身世之人徍徍迷不悟者當新建倡道時仄目者眾惟吾吉諸君子生則師事沒則私淑紀載太常爲百世師夫事師眾所共尊時易於眾所共毀時難石云公尊信如是宜其著聲瑣闥爲名諫議樹績薇垣爲名方嶽令子聞孫眀徳奕世永永不替此非公善於遺後者哉元某邇嘗語於人曰欲明此道當思畏天良知炯炯天之命也棄天褻天知不良矣善畏天者當法祖祖功宗徳昭昭耳目棄先不卹身不修矣今以觀於麟禎玆舉蓋於法祖畏天尊師之義三善備焉可以傳矣𨿽然曉鐘旣撞長夜不醒者何限麟禎其思爾先大父大父太史褆身宅心者亦步亦趨里人必有聞風興者相聚合並其間俾曾大父之嘉恵無涯而新建流風與湖光相爲摩蕩郡人指而曰此沈氏世澤也麟禎之孝思逺矣嗟乎之姑胥歸者誇太湖之虎林歸者誇西湖勝不絕口予謂太湖一片石峭峍靑翠置幾席不過供一淸玩西湖煙栁花月笙歌之聲竟歸消殞有能分聞湖一席繼石云公起者是余所願聞也

龍泉文明會約序

元某之棲迹山中於世法踽踽涼涼惟是賴二三子切砥焉而漵陽諸子亦時時過我其行誼卓然文藻蔚然如蕭生來鳯鳴鳯彭生承芳日星之麒張生延祖謝生亨升皆偉人也予嘗語之曰世法束人讀書人以科第足槪一生科第人以顯官竟一生享祖父世業以飽食美衣良田華屋斷送一生念之眞可哀憐諸君其無負此天聰天明全在此學學非多聞多見華言亮語之謂惟在參天命之性一語眀得盡處而孝友稱善一鄕出而善天下始不負諸君之顧予也一日九邑有靑原盟諸長者曰龍泉學者少宜以人代諸友聞而奮曰此吾鄕輩繼往開來衣缽非人能任吾黨自任之於是醵金爲費辛勤者廿餘日長者嘖嘖曰學在人倡於今益信鄒子語之曰仁爲己任卽此其倪願諸君時時如此日也於是諸君歸而舉文眀會章章有紀鄒子爲之約行見眞儒挺出爲是邑重余亦藉以火傳矣

仁文會記簿序

昔老僧有不貪香餌味始是碧潭龍語余自少誦之爲心銘嘗自惟曰龍必不餌餌非龍矣睽之上九見豕負塗載鬼一車鄒子嘗曰豕負塗者賄於財也鬼一車者入市攫金者而不見人也故曰見金夫不有躬嗟乎躬吾躬也千刼萬生稟靈毓粹而來柰何一見金遂不有躬爲父母兄弟妻子僇辱哉先正以破除名利闗爲小歇腳小之不除大者安在予辟仁文館與一國人所砥刮者先自義利闗始此冊𨿽小小出入人品心術攸闗願諸君子髙掀眉目爲碧潭龍不願一失足爲負塗豕

仁里斯文會簿序

裏故有會會祀諸縉紳先生自嘉靖初年始往業舉者卽會後更議非諸生不得與卽諸生中徙他道者黜他有雜祀者裏非從科第明經及奉褒崇者不得與類聚嚴而祀典眀備故爲四方鵠它來取法者俱不得肖似吾裏之風俗雍淳人才彬彬有以也夫會舊有籍久而墨渝諸君子重新之屬元某一言弁其端元某聞之長耉恆言曰吾邑以簮弁甲海內若吾裏四五姓壤地偪仄而賢碩滃起項背相望倘一邑俱如吾裏盛當何如又曰吾裏闗一邑气候吾裏盛則一邑盛往諸先輩結社論文者七人起家爲顯人者六人一人𨿽逐末爲生事乎亦膺辟薦爲國博其盛如此又曰裏朴茂先輩爲顯臣與庸眾講敵禮酒食相招邀直書其名爲里人敬憚走避者共詫爲異事淳厚如此予與李汝順同年舉於鄕猶記諸先輩呼其名而勞之故足述也今有老成私憂者曰俗與才之不競也滔滔東注柰何鄒子曰四時春而冬造化元而貞者數之窮也而貞必起元冬以基春者亦理之常也天不能有春無冬時不得不貞而復元所可自盡者人亦有元徳焉仁是己子曰裏仁爲美吾裏自昔曰仁裏仁者人也仁逺乎哉此𨿽自少熟其語白首不能殫其旨歸難以口舌傳也其在人哉嗟乎醲■﹝酉盧﹞玉酶𨿽糟粕稍泄釀而不失爲佳醴也者剛方淳直𨿽間有雜操望而知爲里人也者則何憂不復還先進之盛際哉謹爲述前聞如此亦恂恂不能言余意也

仁文會約序

逖思邃古有操行無論議何彬彬也正學荒榛人心汨溺宋諸大儒闡眀聖眞學者如秉燭昏衢知有墜緒可尋吾邑在宋元班班史冊者不暇悉數沈修隱約若劉南甫胡敬之羅融齋王充耘張道山周以立諸先輩羽翼斯道功在六經我眀如臥廬劉先生學遵考亭一第卽隱居求志谷平李先生學在存誠官中丞澹若寒素愼獨侍禦袁先生經歷兼素張先生篤信正學壁立萬仞陳公甫於袁有不負平生袁禦史於張有夫君只比廬山髙之句沒而先生爲位哭之參知東川羅先生讜論在朝言行慥慥近太史文恭羅先生學主歸靜深修宻證他若以儒行著聞者如解觀我劉章江楊玉齋張兼素郎中夏貞齋貳府周七泉明府尹求庵文學趙子良諸先輩幾數十人海內宗吾邑不啻星之辰山之岱宗耳矣前哲旣逺周行猶在江陽龍華聚會歲無虛日蓋皆以承前啟後翊國運而熙昌祚輔學政所未逮雲龍華爲城古剎石樓徐侯始創仁文書院以居吾黨諸君恐無以詔來玆謂余宜有言余不敏敬矢心與諸君子約或曰神明黙識存乎其人羣居並處嘐嘐焉撃鼔如求亡子何居余曰夫黙識存乎徳行然修徳其功在講學學之不講聖且有憂豈曰吾儕或曰會非古也余曰羣居終日宴遊徵逐古耶諸君子幸自約厲道貴超悟學貴眞修諸先進流風未泯裏有善俗世有眞儒予私心厚幸苟入聞斯道而悅出以紛華隕志是又與宴逰徵逐者奚異予之所大懼矣

湛源集序

子輿氏以入孝出弟爲士功余嘗偉其言眞千古巨觀未嘗不三嘆曰守何易言哉嫠婦栢舟矢志茹荼吞炭不知經幾風霜而始完節子輿生當戰國權謀捭闔之徒橫放無忌獨以仁義孝弟砥柱狂瀾說者曰功不在禹下予竊謂與禹同功亦與禹同苦故言守也亦自間闗百折而始能知之此未可與庸人道也世宗朝新建氏起鼔吹金溪之學益昌而明惟時尊信者有宗伯文荘公新建說賴公以衍而信余又嘗思公以弱冠登玉堂取公孤如轉瞚公寜甘寂寞五六十年戢影丘壑守師說不變今海以內知有新建卽知有公公沒而有太常公父子以衍公傳知文莊公又知有太常公父子而最後又有今侍禦汝聖汝聖早孤念及先尊人及貞母履霜事未嘗不簌簌淚數行下起家進士爲大行爲名禦史自歸裏日又討公庭訓日與裏中父老子弟闡眀之如公所稱庸徳庸言懲忿窒欲遷善攺過語數數奉爲蓍蔡不少變視世所稱引者絕不復進侍禦之學蓋根苑孝弟中來所謂守先徳廸來玆者非耶嗟乎以汝聖才猷乘驄皇路何之不豎亦同余等沈錮廿餘年日所自得方正宏博盡載湛源集湛源者侍禦隱處他日有知侍禦功在斯道亦知侍禦拮據數十年之苦辛乎倘世以湛源爲東山復古一氈終非侍禦有矣

侍禦鑑翁朱老師還朝序

萬曆丙戌秋江西按臣當瓜代臺長謂直指靑州朱公故嘗爲西江李官以亷能著又簮筆南牀以骨鯁著請以公往從事上念公初起田間當內徙不得已以地借公命至環百城屬公者曰是嘗治文書若撡豪曺刈菅薪者是嘗敝衣縕袍衙如禪室者是嘗出入挾麥餅一飽者是嘗不禦史二月而以謇諤爲民者是嘗在田間躬畚鍤以自給者公古人也我輩何能奉公百一知者曰不然溝瀆雨集皆盈海則萬川歸之不知何時而止公深於學者亷也能也直也公有之耶公至適水潦後所在莽蒼公曰起凋殘者在百有位顧文具已成未可旦夕移也乃頒條教纚纚千百餘言可著爲絜令察吏治也不以一能見知而督過也不以片瑕見棄下之人亦不以虛文沮色事公咸內雪其志慮外束其躬行以求當公會李文彪餘孽作亂當辟者若而人公孳孳求生比髮白者半賴公以全活者甚眾歲大祲悉心賑卹賴公以炊者無算又淸故尺籍利垂世世勿絕巖碩老叟謂獘絕風淸百餘年所未有獨見公公旣得代去向所凜凜者乃私相謂曰吾儕小人也曩以貌貌公今觀公海也而莫可端倪矣鄒子於公爲門下弟子乃述而告曰吾師乎吾師乎先儒謂唐虞事業如浮靄升沈太虛彼非爲是哆言也繋珠於空空豈能受金寶𨿽珍置之目則爲之盡昏夫吾性之體亦若是矣師其有得於盡性之學而然者耶曩吾見師之泠然冰也則憬然服又見吾師之凜然節也則又戄然畏今師示我以廓然大也不覺瞠乎其難從矣𨿽然性體至大而實難言詩云上天之載無聲無臭此未易語也師其爲我前驅乎元標敢不竭蹶從事而步一步趨一趨也

太僕少卿王洪陽先生之滁州序

余嘗云學人談道如素士繪佛必沈檀爲質百和爲繪金寶爲采而後佛尊未聞其以溝斷爲質糞土爲繪藍縷爲采也者則貴質之說也蓋有感於世士陰依附重迹同市井襲聖賢口吻號爲儒若重懲世之人也非過余嘗取友四方多精純潔白之士北地則茌平孟我疆寜陵呂新吾新安孟云浦聊城王洪陽先生余在銓曺與此四五君子者俱相勸相摩昕夕無輟丙戌予請告去呂以世忌出爲外吏我疆化去云浦今爲司勲郎王先生以言事左遷南大理余亦調南刑曺相見先生若魚依於水鳥棲於林非如煦沫卵翼之私己也先生爲大理著平反聲世俗仄目不計餘日無事事惟騎瘦馬同先生再續講會而未幾先生徙南太僕去同志依依不忍別相率祖於江滸咸有言贈屬余爲序余與先生相安無言者久矣卽言能有加哉聊爲述平昔質言可乎憶余兩人會中先生論口之於味諸語子輿氏何以分性命爲二予曰性命無二知性則知命二之者非也又論養气持志余曰志神物也非如物可摶之爲己有也論勿忘勿助余曰是調弦之說大音自然不調而合也論七十不踰矩予曰志卽志此矩特工有生熟非二理也先生則謂聖人之言櫛比絲聨不容踰越同志心佩其言余則謂聖人之道貴得其門而入孔孟以後諸君子拮據辛苦其門亦旣辟矣譬之行路有徑至者有紆回至者徑者已至猶曰未盡紆回狀不亦惑哉若曰孔子必七十不踰矩顏子年未三十何以未達一間先生其以爲然乎滁多佳山水名賢逸蹤所至如是以學爲百年津梁今推轂伯安氏願先生率諸人士詳究之也先生學成行潔不言而予信之海內有不潔而談道者請以先生爲鵠並爲予薦繪佛之說

焦弱侯太史還朝序

弱矦以文行爲士林祭酒者二十餘年年五十始魁天下天下士聞而欣喜習其文者曰羅絡經史貫穿百家無堅不討無微不究與之處如遊瓊林武庫探之無盡藏也服其行者曰髫齡慕古貧不變塞卽登第來矢志一徳未嘗以溫飽動念斯誠儒林中之踔絕者也而余謂不足以槪弱侯也蓋自予友海內同志來髙者檢束其身視天下人無一可語者不知醫家謂之痿痺而孔門則謂之不仁哆譚說者廣著述嚴辧駁以爲紹聖眞開來學知者譬之貧子數巨室寶藏身受其餒而彼不知也又篤志自信者望影爲月以識爲知自謂得三教之宗無極之旨不知生滅相續毫釐千里其孰能覺之餘觀弱侯不尙談說不執意見渾渾乎若無知也若無見也視世儒之珍見健言直將土苴之弁髦之斯豈得而探其窔奧耶蓋自得者眞矣今天下士習譸張人心變幻憂世君子患無正己物正之大人嗟乎世無正己物正之大人非學術不眀之故與弱侯殫心眀學亦旣有年其所謂正己之義將安所在余謂大人者惟眀己而後可語正己正己則天地萬物莫非己也故先儒曰認得爲己何所不至然認豈易語哉易曰黙而成之不言而信夫曰不言而信必有不蘄言而言不蘄信而信者在和以天倪神感神應此非予所得而知也弱侯勉矣夫

送文臺陳先生謁選序

蓋余自別先生者七年每冥心郊坰曰枵腹欲盡者人施一菽粟輒有起色乃世嘐嘐談天者詰其素履資人唇吻不淺吾道非耶因悟曰先正資學視今人什百此豈其不能如今人之談鋒也者逡巡言不過物蓋寜使人逰於彀之內不欲使人跳於彀之外蓋彀之內力也可得而步趨也而彀之外巧也不可得而言也故傳之千載無獘乃今薄視先輩爲無當至今未學薄而自恣此詎可令先輩見耶乃今先生過我與予所閔世者同情曰學貴端嚴余欣然曰先生命我矣語曰師嚴然後道尊又曰師出以律不臧凶臧不臧系律不律柰何以口給爲實際地則所謂不言而信存乎徳行者聖人欺余哉先生且謁選人世所賴陶冶者無窮有質美而欲聞斯道者幸以此言進之

別文臺先生序

夫匹夫而爲世師則以其握世之同然者始有不言而契神動而天隨者焉而世之據髙享尊名位足以號召人羣世從而師之坐擁臯比居然先覺叩其學非揣摩意識則徽纒名相依稀義理以瞽道瞽迷而罔覺可哀也余往在白下得友陳先生文臺蓋先生常逰旴江門墻學悟其大一見語合予歸畊者八年先生始挈九經翼過我云廬昕夕相對神孚意解先生造日邃功益篤周逰匡廬五羊間從逰者眾先生得一士欣欣然喜動顏色謂千古之托於是焉寄汲汲皇皇惟恐一人不入扵道惟先生可以覺世師世先生忽念新安宛陵諸士辭余行予送先生江介煩爲鄒生致語同志曰道非可以識取可以理縛可以相求千古之前百世之下無不同然在人自信耳泰州以師道與君道提衡而論聞泰州之風而興起者今亦不乏先生勉之火傳也吾不知其盡也

別劉扶生先生之南太僕少卿序

昔余友王洪陽中丞由南大理之滁州少卿諸同志屬余爲序予以繪佛之說進蓋言繪佛者必金玉其相而後佛尊諭學之貴質也王中丞質有其行卒奠安江左爲名臣𨿽歸臥東魯天下信之乃世非無頴悟過中丞者據其言津津不作三代以下人物而神情隱約識者憐之予友扶生今三十年來扶生爲諸生爲司李爲駕部入銓曺尙璽十餘年不調天下信扶生無異中丞者以扶生質勝也今扶生徙爲南冏卿去鄒子送之白沙之滸執手告曰扶生吾與若三十年挾策談心朝市山林不爲不久𨿽然子聞昔友聮轡都門者乎﨑嶇風塵沐風櫛雨將弛擔一友以岐路迷甚哉末路貴愼也吾與若冉冉老矣生平經歷轉目陳迹今談者非不了了然墮坑塹者不少子行戒之哉二十年前余過滁州飲醉翁亭不勝先達之思說者以爲吾裏此老風流人豪予竊以爲此老知宋事將不可支托之乎酒今天下事尙可爲世有求重厚少文屬大事者捨扶生誰屬亭畔老人有問鄒生無恙者爲報曰鄒生挾舊易宿白雲深處泉甘土洌不減丰樂恨知已如扶生者去爲醉翁主人鄒子能無獨往之嗟乎

別甘子開憲副序

往予與子開一見各以心相許余宿靑原山好爲采眞逰獨子開莫逆旣同舉進士入試中祕選子開忽腹痛作楚予走視欲槖筆隨子開不試旣稍愈子開與選而余以十月上書闕下子開百方左右予得不死用是忤權貴人出爲禦史禦史復不容出憲八閩子開上書致仕歸予幸起家又四年丙戌子開卽家起浙僉憲明年又以忤權貴人得謫庚寅予起家選郎調南比部子開亦至予哂曰主事敢與老員外衡子開曰此如以蘆席著地所髙幾何子開忽徙兵部升儀郎子開復嘲曰新郎中可衡老員外否余曰蘆席語尙在相傳人人胡盧癸巳予入計卽乞歸明年子開亦以粵督學請歸兩人爲水邊林下逰者十餘年山林中子開多爽達自喜予時於子開似喜似慍子開於餘言有從有違迹時合時離離亦合也慍亦喜也違亦從也此予兩人自知之子開再起家貴州晉閩憲副予走而送江之滸祝子開曰吾兩人白面書生老冉冉至矣君嘗譬仕途如舟有巨舫阻於沙瀨者有隨時而駕者余竊謂舟無大小不溺於波卽是余又譬人之涉世如行旅渡闗今談道者譬坐一室談篙師不善維檝此以言試者也夫居嘗談名義事髮上指冠稍涉利害縮舌卻足則有利害闗在津津熱途味若含飴稍不如意沒齒有餘憾則有得失闗在聞人譽言如枯骨傅肉聞人毀恨不剚刃其腹則有毀譽闗在君不難以身犯重人怒而護視余於死生中三十掛冠婆娑林泉幽石者幾二十餘年君惟灑然自喜聞人毀與譽若飄風過耳於此三者君身備歷諸闗而一無所於變嘗論余之不動也得之於逆君之不動也得之於順余質如鐘山之銅數經火鍛而始銷其渣滓君殆如昆山之玉溫潤而栗豈其得之天者厚亦稟大父亷平先生家訓而培植者深耶𨿽然猶未也昔余侍諸長者講席西昌陳兩湖符卿年八十餘涕而語諸君子曰末路難持諸長者曰先生才名一世意尙爾爾吾師乎吾師乎是時未知其言之痛今老而益知言之有味也夫松柏之亭亭也參天浴日非飽霜露其不爲風雨飄搖者幾希余生平有志於性學而子開邇志玄修年來謝絕諸好専修篤志道𨿽不同慥慥皜皜則一而已夫透性諸有皆空修命精神長存然從有末有不入無者吾不敢必子開所至而知子開其終必返轅也宋有二友臨別割所同宿氈去酸儒謂其儉徳予謂蓋寓勉旃之意敢以此當兩人半氈

知天問送玉槎先生典銓序

玉槎先生恬棲巖谷者五年所聖天子念銓事至重藉淸公粹白者一振之乃特詔起先生田間鄒子謹送於江之滸客有在座者曰典銓洵在知人而昔賢以知人必歸知天天可知耶鄒子曰天有顯道付之於人曰性惟知性則知天矣曰何謂知性曰黙而識之入性之門也何有於我知性之實地也𨿽然難言矣今老師宿儒逓相祖述以識爲性以推測爲知不知識之與性何啻天淵而以推測爲知何啻筳之與楹顧識而非識推測而非推測斯可語知性者曰知其性則知天然則知性後乃知天耶曰性卽天也知性卽知天性與天無二離性無天離知性別無知天非可以次第先後言也曰知性斯知天然則於知人何所與耶曰昔軻氏語之詳矣尭以天下與舜曰天與之故天子能薦人於天諸侯大夫能薦人而皆不能必此非知天者不能爲此語世握進退之柄進一人以爲徳自已出退一人以必快己意此皆欲以人力奪天工者嗟乎欲以人事君享拔茅之吉無朋亡之害得乎玉槎先生生平志學蓋不以世儒之所膚測者爲是而必欲造古人自得之域以無負知天之實余辱道義之知故書以就正焉

別謝叔兆先生之嘉善令序

乙酉歲餘從禮部得讀吉州諸制義而獨韙劉謝二君文卽過汝光太史曰二君必以文鳴天下已劉果取上第官翰苑而謝連蹇春官不第予竊怪之今年謝果爲有司所錄予聞之喜走而賀其家二子肅予居不蔽風雨泊如也余低回而嘆者久之近時士一策名禮部歸而鮮衣怒馬華田美宅飽僮僕樂妻子淩轢裏中有司不敢聞而君獨退然陋巷偃庭絕迹此何爲哉志有所不爲故也漢時有孝亷科今士試於禮部者卽曰孝亷然名不稱實者十而九若君者與古之孝亷者有異耶卽在漢時亦且尊顯以爲世鵠君今往爲嘉善令或曰地華靡多蕩心駴目之屬君子攻於文而士民熟於機知非君所宜予竊以君之淡然無欲太璞不斵者處其間譬彼方炎熇濯之淸泠之淵未有不骨爲之竦而神爲之淸也余與君相契者吾吉先輩以學爲箕裘而近稍稍退隨者此不難知理與欲不並馳而眞與贗不兩立精神一眞足以貫金石孚豚魚非可聲音象貌爲也君眞矣願求眞之眞歷萬古而常存者是余與君相期之素心也君勉矣夫

送陸仰峯眀府赴調序

仰峯先生令虔中余得接於文江談吐竟日居然寛博長者私計安得借先生爲吉人士楷模乃聞先生移劍江客有在座者爲先生憂予曰先生難劍江耶劍江難先生耶客曰昔大儒如周濓溪竟以議辟與上官左欲拂衣去矧曰今人而劍江在豫章所稱難治非一塗徑卽素稱彊知有力者四顧躊躇其間矧先生誠不逆人之詐余蓋謂兩難也予曰非也劍江提修身之學幾於風動而先生周旋其師於縲紲中證止修之旨以師倡之於先先生提鈴振鐸其後其治更易客曰公迂矣夫今實止實修者幾何人不皆止修乃公教窮矣且龔黃與濓洛提封而治世無孔孟右龔黃而左濓洛何疑餘曰有是哉亡何先生果中忌者言得調鄒子曰巖谷鄙儒不知世情如是宜三用而逐逐而錮之已晚然予竊幸以篤學渾朴不受塵滓如陸先生從風波中陶汰堅定是天以堅先生之忍性吾知先生且欣然從震撼中臻凝定境必不以此易彼先生行敬遣門弟子護之前津爲相勗者如此

壽大宗伯金翁朱老師六十序

往元標偕計入南宮私計得一當先生已發榜果出先生門下喜而後可知也先生得元標捲卽以骨鯁臣署捲尾比入見先生先生目攝者三次日先生往過敝邸曰予讀子捲知子昨羣而造予不問知其爲子也子亦知古人大有爲於世者乎爲也當而後爲非未事而爲也言也當而後言非未任而言也干將莫邪善自韜矣先生始朂元標者如此旣元標狂言被詔獄先生造獄中者四執手相勞苦曰子忘我初語乎然子遂子志我亦稱得士子不愛身予柰何愛官余終不以子累我而有二志乃爲文千餘言手書以畀元標又捐俸佐行李費元標在戌時時折簡遺勞有曰我裏新建公以貴竹爲進修地天王聖眀子終不爲夜郎鬼其無以憤懣抑鬰費失時日先生繼朂元標如此已元標蒙恩賜環給事掖垣是時言者發抒江陵私事絕無顧忌先生語元標曰子隻字修郤道往非子素矣元標遵先生教不敢違間覩元標言事頻數則又曰白髮在堂始脫間闗就養京邸日以其身供宵人耽耽而貽老親憂非計元標聞而戄然先生終朂元標者如此嗟乎世所稱曰師曰弟子云者有如先生之於元標乎哉元標庚寅再入京先生已讀禮家居矣每過先生旅邸輒爲之低回嗟咨不忍去云今年甲午秋先生屇六十初度之辰同門袁子壽氏觀察吾吉兩人共謀所以祝先生者子壽曰予冗不及文子爲先生祝元標不敢辭語云凡爲弟子者於其師無不學也元標炙先生久窺先生閒家禔身操慮存心蓋晰於微矣先生爲彭澤翁仲子翁亷而貧先生爲貴近臣而取與最嚴自處儉約有寒素所不及者入先生庭聞夫人躬自紡績先生旦夕惟手一經咿唔不絕二三僮僕亦不知其爲先生僕其閒家一何嚴也先生每吐詞下筆宿學大儒辟易不敢敵而雝雝循循身若不勝衣帶言若不出諸口未嘗聞先生一語摘人微颣天性固然其操心積慮亦何粹以白也江陵柄政時先生左右不肖有詗而報江陵者江陵不能無望然卒不能加先生者以先生不能淄也旣江陵敗後人人皆自述其昔時見侮狀而先生絕口不言當時事余間以先生厚徳宣於人先生固屬予勿言夫始而不嫌其異卒不自言其所以異所謂立朝正直忠厚於先生有焉蓋不肖深究先生之學矣世之士人或弔詭以樹奇或標名理以自炫異而先生隤然若谷淵然若衝韜乎其事心之大元標卒不得而名焉夫壽者受也謂有所受之也以先生之養玆六十者如川之始至耳不肖何足以祝先生子壽曰子詠遊山澤久知今日事乎先生在林臯天下所需以爲霖雨鹽梅者今上畱意舊講帷不二心之臣詔起行且及先生矣元標曰願先生出其緒餘以壽天下以壽蒼生是元標所深願也古之大儒名臣如司馬君實範文正歐陽六一𨿽其人之不朽乎皆有門下眀徳士以爲之傳播其徽懿其人言語足以取重當時文采足以照映後世元標淹蹇淪落士文詞言語無足重輕又筆蕪學疎徒知述先生瑣屑萬一若先生講筵啟沃掌禮敷奏則藏之石室元標不敢輕言讀元標文者知淹蹇淪落士出先生門■﹝土廧﹞亦足以慶元標之所遭也乎

鑑翁朱老師五十序

先生爲太僕少卿時佞幸■﹝氏鳥﹞張忠邪倒置先生力辧白其間與當路齟齬遂拂衣歸未幾洮河如沸羽書告急上撫髀思畀鎖鑰者廷臣推轂先生甚眾門人鄒子元標省先生山中先生方食牛罷茅茨數椽蒹葭十里吚吾其間陶如也臨行風先生仕先生曰鳯凰不與■﹝氏鳥﹞鴞爭食餘與佞幸立交戟中儌升斗哉予曰柰貧何先生指木奴百餘章曰此娛朝夕耳卽不給吾且甘之餘退而服先生之髙又半年大臣多更置乃起先生大理少卿先生特疏乞身相知沮弗得上尋晉僉都禦史提督操江軍務蓋是時許劉孛賊閧闗中而倭奴闗白息彌警上不難先生之南蓋以南爲丰鎬遺迹欲先生坐鎭之耳至之日素甲玄幕云屯魚麗軍容甚都天桂飄香秋月揚輝正先生五十初度之辰予走拜先生函丈下先生滋不悅曰余自蚤年見背慈母是日卽親友亦不敢面小子無混我余乃舉酌晉先生曰先生忘丁丑時事耶憶丁丑余被械以南先生歸田以北穿布衣跨蹇驢出石城門雨雪飄蕭朋從星散獨余與先生沽酒葫蘆中灑別耳先生解古劍贈我夜郎北海魚鴈沈寥是時寜知有今日哉小子𨿽不能光大師訓而師重登烏府新領節鉞獨不當爲淸朝慶耶先生曰此君恩也予兩人終身願無忘此日再酌而進曰今南都非昔南都矣戊巳兩歲大祲行伍空虛士不能飽卒歲萬一倭賊闖我門庭蹂我疆裏虔劉我赤子將何處之夫將之道決勝數千里之外者上也兩軍對壘俘馘凱旋者次也嬰城重閉觀望自全又其下矣先生雅善將將願奠我南服爲文士吐气先生曰余敢愛髮膚沗天子眀命又酌而進曰先儒云四十五十無聞夫所謂聞者謂聞道也蓋嘗味詩云鼔鐘於宮聲聞於外之語鐘之體空故叩之卽鳴聲之應亦空故逐之無迹此聞道之說也寂兮廓兮鴻洞無涯休心自然之場恬淡無爲之鄕悟則萬里聖途舉足卽是不悟則北面冥山愈馳愈逺此眞聞道者而儒者以名聞爲聞以聲色爲道斯於聞道愈逺先生謂然乎先生正色曰百家龎雜學無全力予厭聞久矣孔子大聖也自志學至從心何歷年所也衛武公所稱至聖也至耋猶不忘國士交儆何老而彌篤也若然則夫子七十從心之訓衛武九十交儆之說欺余哉小子更無復進司封劉生日升者亦先生門人也對余曰子知千仞之臺乎積基累土積土成丘自小成髙而臺成焉亦知百川之赴海乎由江入河由河入海而海成焉臺之峻也不可仰而探也海之廣也不可泳而遊也此可諭先生之學矣蓋先生之學已立其大意不欲使學者哆談說而眇躬行慕知崇而忽禮卑意其在斯乎余兩人具聞先生大指退而共繪砥柱中流濟川舟楫圗爲先生百年祝砥柱者志先生之崇髙舟楫者期先生爲世津梁也並用紀先生之學於篇俾來學有所師承焉

焦弱矦太史七十序

子思子括天地一言曰爲物不二不二者何物乎之物也先天地而獨存後天地而不朽先儒謂漢唐諸儒不識此義非不識也擇不精語不詳猶未識也有宋諸大儒尋繹墜緒至我朝而始大眀國初諸儒卽有窺眀此脈者未敢張言至姚江始一提嗣後傳者各以其推測所至感人亦隨其所至而止嗣是羅旴江起學者聞其說始奮然各各自信然未有我友弱侯先生之超然獨詣者先生弱冠卽舉孝亷博及羣書爲文步武諸代取一第猶掇之爾乃先生不得與諸少年分席而入及艾登上第人望先生計日領縉紳乃先生又以方枘取忌復不得偕同事聫袂而仕人始謂先生困諸生今謂先生困錮籍不知天所以成先生也蓋斯道至澹非歷憔悴困苦之味則不入斯道至難非歷毀譽榮辱之境則不凝斯道至微非堅淸靜寜一之域則不研先生爲孝亷陋巷簞瓢至不能具饘粥驅馳南北飄泊二十餘年憔悴苦困極矣此恂恂一書生也倐而登玉堂譽騰九霄倐而歸故鄕毀生求全先生不知其所自起人亦莫測其所自至毀譽無端至矣處四國之中謝客一室兀然穆然手一經看飛鳥數遊魚庭艸蓊鬰絕鮮世趣淸靜寜一極矣夫非所以堅先生之操之定之微耶故先生言一吐學者聞之若聴金石破蟋蟀之鳴文一出世爭布之若懸夜光以照於市先生不以世用捨爲重輕而世之尊先生亦不以世之用捨視先生先生今七十矣吉郡諸同志謂鄒子與先生莫逆屬鄒子爲祝辭余何以祝先生憶先生嘗有言曰吾夫子十五志學三十則捨志學矣四十捨立矣七十從心則捨耳順矣此千古獨到語余嘗欲問先生云使夫子而在七十以往捨從心何似元某今願有請於先生夫天之宰斯世也必生博大淳固之儒以翼道統使後學有所稟承而又不以世間所稱爵位者苦其身形前己丑魁天下者吾邑文恭羅公文恭澹泊寧靜當時與諸得意者較文恭似不得與之比肩今以文恭爲何如人而玆己丑先生復步文恭後塵孰謂天無意斯文哉謹函詞獻先生先生其愼眠食爲斯道自愛昔人謂子云容貌爵位不能動人故不好其文余謂今人於先生亦云他日始知吉州人士不以爵位容貌視先生者蓋吉州學術根株者逺矣

壽海門周公七十序

維天之命於穆不已此天命之性也生生不息者也文王緝熙敬止詩詠之曰於乎不顯文王之徳之純釋之者曰純則無二無雜不已則無間斷先後無二無雜卽惟精惟一之旨無間斷卽允執厥中之謂然此俱非人力可致也天之付我者本自至純本自不已在人不覺耳人妄以已意穿鑿其間愈馳愈逺堯舜周孔之傳不續於是天不忍斯道之晦而弗眀也則挺生諸大人以覺之宋時諸賢如濓溪周子眀道程子象山陸子我眀有白沙陳子至陽眀王子而大宏學亦浸昌浸眀莫盛於西江尢莫盛吾吉自王公沒後紹興賴龍溪王子衍其傳然海內疑信者過半龍溪氏徍予嘗以失傳爲憂乃天復挺生吾友嵊縣周子繼元周子於仕在時詘時伸之間視龍溪遇則過之於學則與年俱進視龍溪不敢向人開口道者又過之周子蓋非特有功龍溪實有功新建不但有功新建斯道果有正鵠且有功斯世周子年七十矣先是奉上命晉太僕少卿例得引年周子宜必有疏余謂今都三事者皆八十餘三朝耆舊周子卽疏不得請宜尊君命於禮爲恭祁太守��公門人也率諸同門爲祝屬予致辭餘思一別公計廿年未得促膝問君心得然吾輩向道者視年華遲速則惕然懼知道者視百年如晝夜浮雲往來太虛何能爲公祝惟是昔文成一爲南鴻臚卿一爲滁少卿皆以學與諸人士提唱至今餘響流布人間公嘗一爲南尙寶焦翰撰致書曰周符卿在畱都如李光弼臨軍中旌旗攺色其鼔鑄人如此今復之滁州曾記文成在滁語門人曰余近遭謗實覺前者皆鄕願意思今自入滁實無鄕願意思在所至得謗陽眀先是多以爲善去惡一語接引人至無善無惡一語透徹殆盡今南中辟無善無惡一語不遺餘力余嘗不量螳臂拒之曰一到家語一發軔語此兩塗也今公之所以引人者將如何爲計還復有鄕願意思在否今去龍溪之年尙逺天不忍使斯世斯道之懵無所屬也壽公一人乃所以壽千萬人俾人知天命本自不已日躋於純吾知公之壽無涯矣詩曰樂只君子萬壽無期請以是歌於醉翁丰樂間君得無南望曰吾友爾瞻逺在靑螺白鷺間未知予等之樂只也

別郭通宇序

予昔赴黔竹微服飄蕭人莫余知郭君通宇索余泥濘中帥諸生祖余郊坰談學者竟日蓋其鄕先正道林先生倡學裏中裏中賀松澗先生爲其髙足流風餘韻所至成俗予居嘗念之意郭君且躍然起乃連蹇三入彀不遇貢入太學訪余山椒與之語古今成敗道理若燭照數計倒嚢珠而丸走阪也又最好節義予友馮僉憲慕岡爲楚而下詔獄君周旋左右談及輒泣數行下君蓋烈丈夫哉君且別去予執手語曰吾兩人昔面如渥丹今冉冉老矣然有不老者在君知乎卽吾兩人覿面相對者是已其勉之哉君歸而訪桃岡裏有種桃其人者爲我聞之

別李君闇序

君闇困諸生中削迹衡門予語之曰子知觀道乎初六童觀君子則吝六二窺觀女貞斯利丈夫桑弧蓬矢射四方子得無伐木思乎君闇惕然束裝爲吳越遊已爲粵逰余進之曰何觀曰吾睹昔人陳迹則澘然志感睹宇內境物繁庶覺吾身不啻太倉一粟而所經洞心駴目者目未嘗少眗心志未嘗少變焉余曰似矣未幾以壁經魁省闈侍其尊人計偕辭予北徵予告之曰子今且觀國光矣於水見黃河之變於山見岱宗之髙於陳迹見齊魯曺滕韓魏之廣於宮闕睹百官之富帝王之盛不可謂不遇矣子向所謂太倉一粟者眇乎小哉然知所謂眇乎小者而不知心志未嘗少變非謷乎大哉者爲之君耶知吾身小則憪然思有以自下知大者爲之君𨿽欲不首出庶物不可得也易道總萃三才莫過於生故曰生生之謂易觀之六爻三曰觀我生進退五曰觀我生上九曰觀其生五君道以民爲生故曰觀民三與九屬臣曰觀生所生者何在進者辟也來者伸也退者闔也往者屈也故曰一闔一辟謂之變往來不窮謂之通屈伸相感而利生焉宋儒發其義觀喜怒哀樂未發前气象而陳公甫以靜中養出端倪爲要此其義卽黙識識仁之旨不觀則孰從而窺其端知端則知生故曰性者生也子之先有谷平先生者其於生道至深且奧但吾裏先輩多有餘不敢盡一傳而石蓮石蓮後或光或晦或斷或續余不得知子行矣力肩正學有孚顒若語養也下觀而化徳之盛也天下觀子者且無量不佞藉予鞭於後矣

別李質卿序

今學士憂世者曰以制義取士士一得意棄如芻狗不復知昔所自談許者何欲世隆盛莫若復鄕舉裏選賢良方正科殊足得士或者又曰今諸爲名公卿者盡皆制義起家而曲學阿世夫孰不由裏選賢良科進耶余曰諸爲名公卿者必其素賢良方正曲學阿世必其老而不學者也曰何若予曰賢良者情勝方正者骨勝彼其初得天之和而介厪厪勉彊螽气方新旣老而惰骨柔情柰何不阿世所好哉孟氏七篇仁義所如不合卒不少貶由仁義行浩然者養之素定卽欲以賢良方正名不可傳也余友李質卿自爲諸生里人推遜頃客有談其隱徳種種余聞而神悚心服恨不如昔人裏選法以質卿進乃今年質卿偕其侄孺徳並舉於鄕鄕之人無不色喜凡事闗宏巨者曰有質卿在嗟乎質卿得此於鄕亦難矣質卿行且爲天下用天下人有不信吾質卿如里人者哉軻氏曰達不離道故民不失望余曰進不變塞故達不離道塞者不隨時求通之謂質卿先世谷平先生爲比部爲僉憲中丞所至與世忤道卒不少變屹然爲世大儒此不變塞不離道之極則也質卿近師之有餘學焉

別李本晦序

本晦才志士也胸中開霽眞吞云夢八九而孝友醇篤卽古人中不易見今年以文偕其叔質卿魁省闈余聞而喜乃視前益韜而藏則又喜以本晦目寜復有今人在而本晦歉然思有以自下其必有懲於中眞見學無駐足者然與元某入仕路年與本晦相似諸先輩皆以藏之義相勗勉未知言之有味也屢經百折自以爲藏矣如艸覆於石石去艸復萌芽叨天之靈年來讀易而有所得也易之艮曰艮其止止其所也聖人因地下艮上名之曰謙坤在下六畫皆偶偶象心體之虛也艮下畫皆偶上畫爲奇奇止也非虛不止惟止乃虛而吾猶有所藏焉去心體何啻天淵大學首章曰止至善如是始爲至善本晦必不以今世人自待而必求至聖賢所躬造者幸一參究之始知予望本晦者逺且大也他日予藉本晦鞭所未至焉

贈吳眀水序

昔有老農以力田致饒其子長而嫉農之不文也有方外誘以仙術曰如是則吟風飲露霞舉可計日待父曉譬之曰兒彼可唫風飲露霞舉寧能偕吾子猶食我田間粟而落人問耶兒曰彼亦暫遊戲人間而以我爲寄者久而鸞鶴無聞老農復呼兒曰我家一犁自上世相傳無負兒昔過矣予嘗思吾夫子之道天敍天秩自唐虞至今不隕墜濓洛諸大儒益光以衍近有厭棄吾儒曰糟粕曰不足了死生然詰其所爲彼敎家淸規所不載其與方外士大言不殊夫吾儒學足以治天下國家君君臣臣父父子子未嘗不了死生特諸儒不深言以滋人惑耳此流獘吳中爲甚故吾於眀水之行不能忘言明水行篤博極羣書其撰著尢奇聞予言未知能廓然無封滯否倘未能堅決餘言有來問者幸告之一水田老農而已別無奇也

但孟臯百說小序

孟臯昔從予逰余服其博雅浸浸期之入道別幾何時孟臯所恵百說二冊予披閱之有發先儒所未發者有發近儒所同發者見地亦甚分眀昔人謂大哥煞聰眀孟臯有之但不知孟臯從用苦磨礱中入亦聰眀涉獵而入耶孟臯年來讀禮家居不可謂不困苦矣夫見地所入有二由涉獵而入不能持久古人所以貴仁守也語曰固聰眀聖知而後能達天徳固者聰明聖知固而不有之謂種樹者其根欲深其土欲固孟臯年甚少去奇黜聰頹然漠然深根寜極含章以貞卽無一說吾知孟臯終日言之不盡也是義也孟臯發於潛說蒙說中何俟予贅再爲拈出不獨勗孟臯藉孟臯朂余矣

知新錄序

南丰季子汝虞篤志嗜古於諸儒先諸發眀學庸語孟者輯而刻於蕓林館過而就正予題曰知新錄生矍然曰世一語異先民指輒目曰新學恨不操戈逐之先生顏其名益恣其怒恐不暇細參先動其盛气矣於斯道何益予曰世云操戈者亦以言操耳彼而以身操戈必入室入室必見宗廟之美百官之富方且衎衎樂而忘返方且搏顙投戈不暇何暇逐人性天性也命天命也考亭氏云命猶令也令出於天卽三皇五帝誰能越之而近一有與道契者輒以功令格之不知書曰維皇降衷若有恆性克綏厥猷惟後又曰惟天地萬物父母惟人萬物最靈靈性萬古常新更千萬世不能殫其閫奧聖賢旣去聖賢復生有能直闖聖域足以副聖天子薪槱之化昭大明之盛彼耳聴膚末者謂之以盡先聖蘊是以礨空盡大澤我朝曰大明豈無有哉𨿽然諸儒先語亦鏡中影耳眀鏡人人本有須從不識一字暗室屋漏中參研十年至數十年一旦恍然則諸儒已言皆吾所欲言若未有得徒以是書爲津梁祗益之障耳故且不知新於何有敬以是題其端隻眼者其謂我何季生盱江里人魯無君子斯焉取斯豈虛語哉

龍沙學錄序

龍沙學錄岵云王公官豫章纂也前系大儒學案後附已意蓋公身體心融有與諸儒同者與諸異者有發前聖未發者孜孜矻矻如寒求衣饑求食人覩公胸弢二酉筆總萬彚日總總機務中遊刃有餘以爲公博學宏猷得之天授孰知晰於道而出之有本如是也元某卒業亦妄以管見請質道公道也學公學也遇嗜學者而不求以互證是自蒙也蓋嘗論世學其途有二有從宗入者從屏除見聞斂神匿影日參夜尋求所謂本心者一旦恍然親見孔顏此所謂得其宗而入也從敎入者謂學必由師傳諸儒先繭絲牛毛皆我師也於凡所彰敎者一一體驗之無少抵牾而後敢自信是所謂由其敎而知歸也由宗者不涉程途提刀直入如入無人之境由敎者尋源問津如入百花之谷各從其質之所近及其至則一也公大半守先儒塗轍卽資稟卓頴惟恐其與先儒異指而於所自得者時超然破的年來宋氏門庭幾至蕭索賴公提唱學者曉然知學之不可鹵莽如是有功來學大矣𨿽然人苦不知學知學矣須不知有學知有學則必有見有見則必執執必有言而是非紛然同異熾然無見何異何同何宋何眀一以貫之無餘事矣夫凡情易脫聖解難捨一落聖解與凡情何異敢以是贅學錄之末公謂何如世以沙髙於城爲豫章聖徵此謎語也夫大江以西戴天履地員首方趾庭修鄕習人人具有聖體不著不察遂視聖太髙公斯錄出豫章人士得藉金箆龍沙從此若增而髙矣

願學集卷四

●欽定四庫全書

願學集卷五上

﹝明﹞鄒元標撰

○記

聖像記

太和郭使君相奎督學蜀中寄余聖像一幅余肅將刻於邑學宮蓋余見名家子蕩析離披說以眇論卒莫能化長老乃懸其祖父像於庭南面臨之其人潸然淚下愴然悔悟卒爲善士今之學宮經義造士冀得醇儒闡明聖眞乃視爲靑紫榮祿之資旣得志若刻冰鏤脂無當於用聖訓謂何意欲使學者仰止而興思也夫孝子慈孫覩先世遺容必思其啟處思其操存求無忝箕裘洋洋玆像如在其上讀其書淑其教當何如無愧聖門矩矱聖門矩矱莫先於仁夫子自名曰爲之不厭不厭者仁也仁自孝弟始孟氏以孝弟括堯舜之道決機在爲不爲之間人患不爲爾爲也而良心發越火燃泉達誰得而禦之幼讀贊聖諸詞有以聖爲天縱者我非生而知之之說僞乎有謂生民未有者祖述堯舜之說誣乎有以聖爲絕徳者聖人可學而至之說非乎心竊疑之長聞大人之學至江漢秋陽之諭以爲此足貌聖萬一近窺聖道本無染也何所於濯本無污也何待於潔渾然無迹未始有潔白之見也夫子自名曰發憤忘食樂以忘憂曰空空如也憤故樂樂故空空此聖功喫緊後人以爲謙辭誣矣聖門得其宗者惟顏子仰鑽瞻忽亦旣竭才卒嘆曰從之末由學至於末由是豈以形像窺聖奧者哉故曰顏氏之子其庶幾乎又曰回也庶乎屢空是謂見孔於卓學者從斯體究羮墻如見不然卽起夫子同堂比室其室則邇其人則逺

文江證道記

戊寅予寓貴陽有郁丞父過會稽曰令宜興吳公子同藉一言爲吾兒地予謝曰流人爲世忌諱不佞敢愛言請益堅不得已肅一書往亡何得公報意直而壯視世間巧宦陰陽其辭色者天壤予自遭貶後書可傳者公與南海王惟吾氏二人王名學曽官侍禦光祿兩以諫罷予心嚴二君異眾人言不足知人哉予起家公適起調丰城往返江上得接公教公儀度丰碩望之知爲巨人言間鑿鑿先民風度𨿽在簿書中神超邃古往來論心者吾師廬山先生吾犮定宇先生二先生器公甚逺以治行召入爲禦史一巡而歸臥陽羨山中者十餘年邇奉詔起家予私心安得借公爲西江福利無幾何果得公予聞公至玉峽以小漁舲迓公江上坐談甚具姑記其大者公曰羅旴江作官皂隸亦講學余曰此公精神無處不到又曰聞旴江庫不鐍官錢無紀任其散漫予曰此傳者過此老作郡縣作兩司所至民綰結如慈父予嘗見海內諸公爲政赤身無世間相者此公一人新建後發揮良知不落邊見者亦此公一人世無知其學路故妄傳人耳此天人師也安可測量公曰然但今學之流獘認欲爲理以情爲性以防檢爲桎梏以禮法爲戲場滔滔江河莫知底止所以語悟者害人不淺若不重修無有是處予稽首曰公言誠末世津梁中流砥柱學誠當重修盤桓數日將別予告公曰後會難期敢愛一言昨公語修悟雙提世不可無此言若在公自度再當有請公愕然曰何居予曰公行履篤實慥慥皜皜若終日如此敎人自有升堂者世間伶俐漢望鞭影者不少夫天地間天自信天地自信地我自信我耳聰目明手持足行心思睿知更有何事自墮地來何物不備無故提一悟字已屬謎語又提一修字亦屬疑情夫道不可造作也彊造作之不可修持也彊修持之世間有造作有修持者卽屬形象有形象卽有生滅凡人之審音也必調弦之緩急而後音平能知無音之音琴可置又奚調之有夫以調停之術爲究竟實際則予不敢敢布腹心同裏兪定所公同年同盟幸出此証之鄒生言有當萬一否姑爲記以俟異曰

太平府重修儒學記

髙皇帝廓淸乾坤功冠隆古實肇基太平郡郡錢榖甲兵疆域形勢差殺各郡然風气淳龎聖善首及擬之漢事則三輔股肱之邑云郡故有學剏自靑田劉公制頗稱善嗣鑿池通橋地气宣泄規畫加隆而歲久不無少圮刺史陳公以名給諫出守是邦下車謁廟眺諸形勢慨然思復其舊苦力不支久之得窖中金若干公斥之治城城完乃以羨更治黌宮實池夷窪隆左伏右後廓前舒廟廡翼翼齋閣巍巍邦人士詠斯遊斯歌曰我陳公力也公欲詔諸人士以余固陋夙嘗究心儒先糟粕乃遣教官劉廷綬謁記於予予惟孔子至聖憲章文武從周之訓何娓娓言之不置蓋忠質兼用周家道法最爲詳盛故聖而孔子亦不能舎周他適余輩生當盛世涵育聖化最久太平且爲聖祖興王之都余何庸援引古誼樹眇論以相髙哉嘗思我聖祖當戢戈槖矢之後卽以六諭訓民曰孝曰敬曰睦曰訓後曰安業曰無爲非大哉皇謨與往聖達徳九經三物之旨相爲彪炳卽詩書所稱何加焉𨿽然達道有五行之者一也聖諭淵涵郁而未發至肅皇始闡敬一之訓揭之學宮實與六諭相表裏蓋謂人心馳蕩六飛難馭敬則定定則一一則遇親自孝遇長自敬遇鄰自睦而訓後安業無爲非一以貫之若网在綱珠在繩咸有條理非一一彊而致之也道化漸摩碩儒輩出河東主復性新會尙自然新建以致良知爲的而余幹則一於居敬窮理𨿽入門頓漸不同要以味尋道腴上無負列聖菁莪之化逺可遡六經語孟之傳則一今諸賢並列兩廡元標嘗恭誦今上從祀之詔曰操修經濟皆是實學夫非示人以爲學之的耶而世之學者尙操履視性命爲幻妄譚性命鄙倫常爲贅疣家持堅白若聚訟然不相下不知聖人之道如天如地無物不有亦無一物能爲太虛之障顧動於意則昏耳若規規彼爲得此爲失安知僞得之中不有眞失乎彼爲是此爲非安知僞是之中不有眞非乎諸士弦誦其中宜思祖宗六諭之訓敬一之旨先儒未墜之緒一稟自然無動於意尊大明學術以翼我國家鴻龎景祚於億萬斯年豈不休哉郡舊爲太平路我朝乃更置府宋儒云教人致卻太平後某亦願爲太平民諸人士顧名思義得無意是乎若曰吾言無甚髙論而弁髦之是孔不必從周而憲章爲虛語也登孔之堂倍孔之訓是曰異學異學有髙皇憲令在則吾豈敢陳公名璧莆田人丁丑進士政追循良玆學政其大者

弋陽縣新建文廟並修儒學記

弋陽在西江故綰閩越之交圭峯攢蹙溪水回環苞靈挺秀代有奇碩蓋居然文明勝區也邑學自嘉靖戊子重修久且弗飭今上戊戌夏文廟忽頹諸學博屢請當事者不得會司理江陵陳公以署篆至顧瞻廟宇鞠爲茂艸不勝咨嗟乃召學博洎諸生熟籌之而終以詘於力苦父老爲過計會公並署郡篆廉郡藏羨金若干乃意授諸生諸生請於守道汪公中丞夏公直指馮公僉報曰可公遂領其事費不足則益以俸及鍰金爲役凡五月而文廟告成事諸堂廡齋舎敗者易舊者飭巍巍峩峩民悅子來士歌棫朴盛矣予婣友胡君裘以孝廉署邑教事及訓導朱君某諸生某等書扺鄒子曰裘不敏無能以家學陶鎔多士賴我陳公以教以式澤宮且用是聿新諸靑衿荷公徳不敢忘願子大夫記之予竊聞古者建學不但導士以詩書六藝弦歌洗爵俯仰之容祭祀鄕射養老之禮卽政刑於是焉出蓋民有兩造咸於斯質成詩曰在泮獻囚正此之謂公典司肺石而先徳禮其亦有取於古人明刑弼教之餘意耶公可謂達治本矣記曰刑者成也謂一成不可變又欲以成人徳達人才之謂也成周以鄕三物敎萬民而賓興之曰六徳六行六藝故當時兔罝武夫足爲王國腹心何其都也我朝造士一仿成周懿範𨿽取士以言徳行道藝之士彬彬史冊無論海宇卽弋之先輩可覩記已蓋弋之先賢名碩淳深渾厚行卽言言卽行學卽政政卽學兢兢一稟先民矩矱不敢越尺寸乃今時士所稱茂穎者洸洋變幻薄先聖之道爲無當跳而越經常之外彼自詫以爲神奇使孟夫子而在其所謂詖淫邪遁生心害政者不知何如或者謂爲異教所亂徐取其言繹之彼教家所不載大都從剽竊餖飣而入故處不足以繕性出不足以致用所學謂何良足慨矣居今之時公私告匱所至焦沸憂時之士不勝嫠卹予竊謂此不足憂惟士習龎雜文詞刺繆亂吾夫子之道政足憂耳夫吾夫子之道如日中天庸徳庸言無他奇也愚夫愚婦知能卽察乎天地赤子不慮不學卽美大聖神知爲入門止爲實地信之則不隔纎毫意之卽相阻閡今之學以識爲知者有矣而晰於止之意者則寥寥焉陳公朂諸士者得無有惕於是乎宮墻荒蕪守土者之責今廟貌蔚然聖道猶然榛塞縱其浸淫異說而莫之堤防則誰之咎乎書曰庶頑讒說若不在是撻記恐後不在是者騁異奇亂常典之謂卽曰讒說古之人教專用嚴無非欲人並生並育而近以一切苟簡爲務卽士浸讒說上下相蒙恬不爲異提吾道之正衡納諸士於皇路則胡君司教者之責也其尙彊勉率先諸士迪乃典常順乃天則實體愚夫愚婦知能何以察乎天地赤子不學不慮何以卽美大聖神優焉遊焉不見異物而遷焉所謂大人之學一旦恍然萬物備我質千聖而不怍俟千禩而不惑庶幾無負公徳意元標𨿽伏山澤乎夙仰三十二峯名勝欲覽葛溪余風而諸士濟濟恂恂有能明先聖之道無愧文節後進者豈獨弋人士之幸亦斯世斯道之福也哉用記以俟

南康星子縣新建儒學記

星子故有學而近於市不稱朝廷尊師養士至意刺史閩中田公下車痛之乃捐俸謀更玆地學使汝虞朱公聞而助洞租相其成廟堂齋閣聿然一新刺史日倡諸士詠歌其中呼諸士曰士來夫自新建以擒濠功拂拭玆土元勲詎不爛然宇宙哉顧其以良知樹旌爾鄕士浸溺而不自覺斯不可無辧元晦山斗大儒包羅六經搜剔百氏世稟承如蓍王氏一切弁髦之是操戈入室也且知行兩者譬之兩輪闕一則轂不運端端曰知是轂可無兩輪也言甚辧諸士子鐫布之餘適赴南曹公觴余開先寺理前說余質於公曰公以學者遵王離朱之患哉顧世遵王者內鞬揣摩外緣見聞詰以良知眞宰茫然罔措彼所以學者非其眞也使志而眞誠一稟良知不變晦翁復起當爲揖讓而世亦且賴之公是餘言余別登舟去邑令吳君某仰贊公志力任其事率諸博士某諸生某儼然具衣冠謁余爲記余少有志斯道今跛蹩不能跬步其何以詔諸生終公衛道盛心第余觀今之志道者家珍素見人健私聞見聞不能協一者羣起攻之彼曰此異端此曰彼異端不知聖人之道廓然大公此是乎彼非乎果且有是非乎聖人之道無是也孟氏欲正人心曰息邪說距跛行放淫辭非有言息之放之距之之謂也在眀先聖之道故直指其要曰大人者不失赤子之心夫大人巍巍蕩蕩人望而震焉而赤子之心盡之蓋赤子之心無思無爲盎然天機不事雕琢順此者爲大人爲聖人存此者爲君子爲賢人悖此者則其違禽獸不逺程子曰人須是識其眞心赤子之心眞心也學有得於眞心千派萬條若百川赴壑惡乎同惡乎不同苟未明眞心欲起而息之以言止言譬抱薪止火亡益耳嗟乎眞心豈外爍我哉一覺有餘師焉諸士勉之無負刺史公猷念刺史性淳實而行端確惓惓學校可謂急先務者昔田公錫出守睦州下車建先聖祠興學造士請頒國學羣籍給諸生有詔褒答史載以爲美談公豈其苖裔耶何政相類也

星子縣新遷儒學記

星子學故修於萬曆庚寅時方落成子以赴南比部舟至田刺史率諸生請記去今廿餘年矣先是測景者謂基弗宜諸生屢以聞當事者當事慮役重非得其人不可遲回久之會楚王侯至諸生復申前請侯曰砥礪徳材諸生事也薪槱之責寔在司牧者昔文翁何如人乎而不佞敢自菲薄遂身其事相地得余家嶺源自廬阜蜿蜒而入前挹鼉州後枕五老皇祠郡庠峙於左右二水■﹝氵虢﹞■﹝氵虢﹞匯入泮池由巽折而西崇塔巨浸適當其前居然一奇觀也地故屬余太史舊宅後爲陶司冦別業而余聞盛舉遂舉以易舊址議成侯以聞郡大夫費公力贊其成而守道葛公屺瞻遂捐二百金爲倡工始於癸丑冬至乙卯冬告成事自樂助外悉公捐俸並贖鍰爲殿堂齋廡煥然一新諸生來遊來詠曰匪我師侯不及此則復相率遣予門人但孟臯等請記予憶昔記斯學時田刺史剽剝新建甚酷而予以大人不失赤子一語發之是時謂足以闡聖蘊萬一近年老矣而覺不失之義未盡詳也夫不思不慮特爲指其天然之妙然長而情識參焉亦可語不失乎孟氏指四端在擴而充之始足以保四海擴充者毫無情識之謂也故曰天地變化艸木蕃不然其不流爲狂誕無忌者不少此不可爲訓而矧曰治天下國家夫金出於沙經幾鑪冶始爲精金玉出於璞經幾雕琢始爲良玉吾人眞心經幾動忍始現全體指赤子發端則可而謂足以盡大人全體則世有指一勺一沫以爲全潮者不少此不可不繹也玆地爲周朱王三先生過化地予每入其境渾厚純一之气烱然心目故家遺俗衣冠在望西江求古之道玆郡其選矣諸生之志於道本自天性而矧又有名賢醞釀之者旣深且久夫世毎以科名多寡爲盛衰此倒見也胡不觀俎豆兩廡豈盡由科名起者倘有能植身繕性眀吾夫子性與天道合一之旨文藝乃其餘耳豫章方藉以爲重奚論一邑登斯堂者開千古之目庶不負葛使君費太守及令公徳意始知予所告語者今昔無二意不知有當否令公自酉服古有鄕行起而服今官度田興廢追古循良難更僕數玆學政其大者湖廣麻城人

新復鞏昌府隴西縣儒學記

南安郡邑學剏者三百餘年會劉觀察卑舊制湫隘乃更萬壽寺爽塏者時急於趨事郡獄蔽前皷樓踞右不暇深計以故自移學來無論科名寥寥卽辟薦者不竟用郡邑紳衿俱以爲請先是聞於直指林公公欲從諸士紳請而瀕行會安成周觀察至林公曰吾有念而時不暇及易獄與皷樓以新學使君責也亡何直指吉公又臨諸生如前請吉公又以屬觀察觀察與諸郡邑守相昕夕卜度獄可移而皷樓事重難遽議一日率諸屬雩於故學宮攺爲萬壽寺者址故吉登髙而望諸峯參差而稍易向則羣峯聳秀意罔決聞西安曾元卿者諳形家言檄而致幕下卜舊學果吉啻易其向前挹樺林珠聮星燦渭水漳流並匯襟裾諸人士咸謂地靈昔閟而今開豈天以相其成乎觀察於是命官庀材鳩工以院道及部堂諸所捐助者爲倡而復蠲俸襄其成工始於萬曆年月中爲聖殿左府學右爲縣學言言翼翼宮墻數仭諸生來遊歌棫朴薪槱者踵相接也觀察以事不可無記乃致書以屬犮人鄒子鄒子曰夫今以科名多寡槪學盛衰者非也十室之邑有一士昂昂顒顒不可謂非盛而世之巍科膴仕聮袂接踵爲世指名者亦可謂盛乎予聞古聖神繼天立極不但後學蓍蔡卽千聖亦且上師之蓋宓犧是已夫非玆郡邑所鍾靈耶其精蘊泄於圖畫先儒曰圖𨿽無文終日言之不離乎是予懸於齋閣者數十年餘以求所謂精蘊者一言且不可得矧曰終日蓋以象求之不得以畫求之不得以奇偶求之不得至以奇偶間求不得一日思聖人仰觀俯察後又近取諸身逺取諸物始通聖明之徳類萬物之情夫然後歸而反求諸身始覺奇偶動靜陰陽不在畫而在我幹之健者我自健也坤之順者我自順也坎陷艮止震動巽入離麗兌恱悉自性顯現聖人不過模寫此性使後人深思而自得耳後之聖人始從而卦之彖之象之辭之皆後天語先天而天弗違天且弗違而況於人乎況於鬼神乎後天去先天已逺而世有探古聖人之蘊又從後天言辭下上使其去周孔時又逺伏羲之精蘊日之所幸天之明命人人具足反求諸身揖伏羲幾席間是諸使君新學望諸生之徳意也古聖人精蘊已明出而治天下國家將無所不辧諸生勉乎哉觀察攬轡滇南以一身全闔省生靈今通國士女屍而祝之口碑具在玆復爲羣人士覃敷文教如營家舎此國之純臣世之眞儒也部使侍禦諸公力襄其成弦聲四沸要荒鄒魯異日必有歌文或爲憲章以昭徳意是役也提督則知府某效勞於下某某例得並書

景東府新遷儒學記

尹子學孔匹馬爲貴州幕時余方坐戍往還甚浹折簡尹子曰子無司稅無視篆善事上官無以夷方故有厭心尹子具如旨官聲大振三年上用禦史疏尹從事賢升景東別駕余時方召入爲給事中復屬尹子曰六詔夙稱雄藩五馬亦從大夫願無自滿尹子至益用淬勵旣已度田得民和乃周遊黌序覩舊制獘陋旁皇咨嗟曰余𨿽不類業荷上命有帥師之寄邦人文無論不得企中州萬一卽且出滇諸郡下百步之內必有芳妍吾敢以不敏辱多士乃爲諸士擇師訓誨又躬自相視得偃武亭隙地一區坦夷周曠襟山抱流遂捐俸修啟聖祠土守陶淞指揮陶仁馮欽詔鄕縉紳及諸生皆聞而嘆曰此故盛典而辱使君使君俸入幾何遂庀材鳩工殿門齋閣剏建一新學成尹子升王官去諸士子有泣送數千里者尹子歸道文江執幣告曰小子官𨿽浮於資職事實不浮於官余利東土者惟度田興學二事最久逺度田業有紀惟先生一言爲我記學政使遐方士有所興慕焉余聞夫子欲居九夷而以何陋答或人之疑說者謂君子所居則化余竊謂九夷不同者地也無王國無四裔皆同者此眞性也同此父子同此慈愛同此夫婦同此和睦同此兄弟同此友於未見與中國異也若欲以文明之習化之是璞而琢之絲而染之擢其性也夫賁豈不稱至文哉夫子系賁曰白賁無咎聖人之心槪可想見矣景東古柘南地純白有賁之餘意完爾璞無務而斵之全爾素無務而染之庶幾哉無負尹子作新至意彼蒙樂瀾滄聳峙淳滀諸士沭浴日月泳涵聖澤己久亦有悟聖人何陋之旨乎悟則見孔於卓予所深願也夫蜀僻在蠶叢自文翁過化郁爲名區尹子志不減文翁不知景人有庶幾蜀士應運而興者乎必有記斯典無涯餘言特爲之前驅云

許州新修儒學記

許之稱名職方氏者自春秋時然哉漢有事玆土以功名顯著者曰長公次公則稱循吏矣宋則司馬先生及吾家忠公是皆明徳大儒不規規以吏事名者我朝則有文莊邵公邵公以宿學名儒出典方州所擘畫不爲一世計澤皆可垂久逺碑李長沙記中今數十年而又有鄭大夫公臨大夫文莊里人諸美政一一如文莊故事朔日坐諸生明倫堂商略秇文引之於道間集諸縉紳問桑麻訂道術大不落時趣其志逺矣一日覩學舎殿堂齋廡不治且久遂捐俸斥所自理贖羨以義民某等董其事自甲寅春正月鳩工至三月告成財出於公役不繁民稱煥然矣大夫未臨州先有學正蘇君州俊常以學與諸士人會而吾門人蕭鳴鳯梁克勤佐之玆三君覩大夫嘉志於學也益不勝感奮以大夫徳意不可諠也率諸生安業盧觀禮盧成徳王民化等持幣走使求記予惟世非無嘉意學政者然其志大半爲諸生靑紫計此自父兄子弟所爭趨不暇無待於人大夫自少志大人學蓋欲推所自得者以廸諸生俾履玆地興羮墻之思耳善言夫子莫如子貢以夫子道譬之宮墻謂不得門而入不見宗廟之美百官之富今諸生濟濟鏘鏘由門而入祭禮射讀之儀講誦歌舞之容一俛思間果得門入耶所謂美與富何物耶又曰性與天道不可得聞豈性與天道卽所謂美與富者耶性天而離文章則爲虛幻文章而外性天則爲粗迹隠卽顯顯卽微此子貢悟後語欲使學者黙識而自得之非終不可得而聞也聖門善學夫子者惟一顏子曰卓爾曰末由不可尙已繼顏氏者惟孟子以不慮而知爲良知不學而能爲良能是皆抉千聖之統緒以俟千百世不惑者天祚有宋河洛程夫子起予最佩服識仁一書直入聖域曰識得此體不須防檢不須窮索夫以防檢而存必以不防檢而亡以窮索而得必以不窮索而失發聖人之蘊者伯子也諸生由伯子所謂識仁者一究心焉始知美富非外爍我也天之與我者本自具足焉始得其門羮墻見聖不然日泳遊其中去吾夫子何啻千里此非大夫公所望諸人士徳意耶多士勉之常思爾鄕仲弓潛身穎中能動天象能感瑞應能化盜賊此必有精修密行爲之感格流貫不然盛服先生所不能得者而仲弓爾爾或者又謂其不聞道嗟乎不聞道如是聞道者又何如予敢謂之末學哉上廣厲學宮璽書時時下顧三十年前奉行徳意者失之刻至士人不敢卬首信眉兢兢救過不暇近者亦失之大寛學使數年不一臨至有不尊軌訓而泛駕者說者曰謹庠序之教大寛則廢予謂謹者非以法整齊之必有深入其心使之漸漬其中不自覺者此救世之善物也大夫與諸學博圖之大夫名某某無錫人庚戌進士學博蘇州俊起家孝廉山西曲沃人蕭鳴鳯江西龍泉人梁克勤山西武鄕人俱恩貢敬系之銘曰

新澤宮繼往聖前有邵後有鄭集鴻雁民攸定薪槱廣身所令帝鑑玆需嘉命碑嵬峩標美盛告千禩式仁政

新淦縣重修儒學記

新淦與吉州俱屬湖西而其邑羣峯卓詭川光眀媚君子勤禮惇信義小人淳龎蓋亦名邦也予嘗登其金川館與諸士遊問淦之義諸言人人殊或曰玆地故有紫淦山又相傳爲仙人煉丹而沙有金色遂名然皆不可考詰學故在邑城左其原自中皁山迆邐而爲東山又蜿蜒而爲學宮前峯鬱鬱靑靑秀色可餐形家謂邑故勝而學猶勝顧學自修於宣徳間將作不供頹敗日甚有司者輒相向嚄唶若無可如何會番禺曾公以名進士來令玆土公故慈祥政惇大體民安士誦日晉諸生訓之覩其狀乃呼諸生曰行之不修二三子責學之不治有司者治之遂奏記當道當道報可乃捐俸及贖鍰數百緡一不以煩民若門若堂若殿閣齋舎廢者興敗者飾煥然維新諸民驚而告曰吾儕小人子弟肄業其中成玆巨工民若罔聞知不義而諸士議於校者曰吾師成我所不齋心負師教者如日於是教諭鄧子宗故與予同戚裏遣門人某以告鄒子爲記鄒子曰侯可謂端政本矣夫今有司多傳捨其邑惟期會簿書是急得旦夕釋去爲幸侯新乃學旣厥心力爲永逺計此非有志興古人之學者未易能也古人之學詳在大學在明明徳一語天下有一人不明其徳引爲已責阿衡一夫不獲時予之辜故惟欲以斯道覺斯民阿衡之覺卽大學之所謂明夫明匪於明徳之外別有增益也卽從其日用所由者而覺之耳古之爲敎籩豆簠簋之有儀鄕射飲酒之有度周旋折旋之有則非故繁爲器數正欲使士由之而悟其所不可使知者夫不可使知惟民則然非所望於士者迨今惟訓詁制義是急俗學業已蔽錮而旣登仕籍輒爲名場羈紲心目不開一聞是語輒迂而■﹝言冊﹞笑之由之不知甘與凡民同科夫士而無志天下國家則已有志天下國家者不知大人之學是欲適北而南轅也必無幸矣大人之學人人咸備物物各足譬之杲日麗天蔀屋畢照反身而誠眀徳自在顧不知從事者溺於習俗不肯以身爲世鵠而知從事者又柴於意識以見與世閡夫與世閡也而又安能與世有濟也大人者天下一家中國一人不知人之我我之人通天下國家爲一身夫是之謂明明徳是謂聖學之極侯爲爾多士願者意在斯乎侯爲陳公甫先生里人又爲予友楊少宰貞復同志褆躬淸眞篤實興利剔蠧可與名令伯仲諸懿行未敍玆特記學政云鄧君惓惓不忘侯美又不以予腐言爲無當欲討而訓多士此其意皆非今人所能及也訓導某某皆襄厥成事例得並書

重修袁州府儒學記

予昔過袁覩其山川秀郁澤宮宏逺入其堂一讀旴江記竊嘆曰譚澤宮者率艷稱旴江一記未至其宮若神遊其庭焉此地後先彪炳未必非旴江一擊之力入我眀來凡幾修矣而以年久殿堂齋廡頹圮日甚諸生某等上狀太守汪公公慨然曰是吾責也復上狀當道諸使君而捐所自贖鍰計百有餘緡於是頹者起舊者新學宮煥然學博林子若企偕諸生某等將汪使君命謁記於鄒子鄒子惟旴江一文卽善爲辭者亦多披靡矧元某腐儒其何能爲役惟是憶旴江昔所諷諭多士以治與亂衡言欲諸生值亂而死忠死孝陳誼非不甚髙或有所激云然予竊謂良師帥訓子弟也如姆母愛其女然姆母訓其子也居嘗限以重闗飾以佩玉卽寢則絓結其身旣字於人惟告之曰無違夫子及采蘩采蘋諸事而已必未嘗教以截髮割鼻斬指之事蓋父母愛其子也道其常常者天地之常經也萬一事窮時危蓋出於情之所不容已而勢之莫可如何𨿽秉大義者時揚搉一二以厲世磨鈍然亦非貞軌彰教者所忍言也故上古曰校曰序曰庠總歸於明倫倫有五君子惟道其常以故歌詠有章進退有度陶鎔有方藩籬絓結何周以密皆所以興其志意束其筋骨鎔其躁心歸於中和內而修身繕性由家而鄕而國而天下斯學之實也夫以節自見歷世而不覩一焉顧近世之所以爲學者平日視澤宮爲贅龎足終年不一至號穎敏者多拮據以博靑紫旣得靑紫視前語如芻狗不知生平所期許者謂何間有知吾之所業者徒爲利祿計視古人明徳親民之旨未萬分之一欲竊有志焉則又從而姍笑之而古人之學日荒袁代有聞人無華麗以蕩心娛志其之於道也直反掌耳學而聞道則不虛生不虛生必不虛死臨難而不可奪乃餘事耳多士朂之哉刺史﹝闕﹞

廬陵縣學新建文塔記

廬陵多士卜舊學吉冏卿劉公謀之先令漳浦胡公復之而今建寧陳公至又相其成業有記三公又以學左爲下流宜樹之鎭乃爲塔金幾千緡民罔聞知皆二令公拮據贖鍰羨金及觀察寧波丁公太守雲臺張公司理毛公佐之而冏卿心孳孳爲一國計俱良苦矣塔成彊記鄒子鄒子未習靑烏家然窺其術於學有可取譬焉曰龍龍者隆也若隠若約或見或伏突然而一脈貫通始可議基吾儒自千聖至今一脈相傳流衍者何異是曰堂必蔓衍寛平四山環抱而後可言止吾儒學聚問辧寛居仁行括以知止一言何異是曰下流宜髙卽豎塔意旨吾儒之障頹波柱中流千萬人吾往者何異是斯義也易備言之矣聖人作易俯以察於地理曰觀地之宜卽幹縕可繹思焉幹六龍潛見飛躍惕亢歸於羣龍無首羣龍無首變化無餘矣又曰時乘六龍禦天又曰首出庶物蓋惟首出而後庶物盡出其下庶物出其下而後能乘六龍禦天不然者以眇眇之躬當庶物交攻其孰能不波波斯流流斯蕩蕩斯罔制今之士不蕩而首出者幾人繡其盤帨■﹝言翕﹞■﹝言翕﹞訿訿惟懼不諧俗韻則孤立之難旣得志華塗在前吏議在後毀觚刓方以逢世資則不變塞之難間有一二慕古道者聲聞意識遞相纒縛則獨往之難聖人之於民也出乎其類拔乎其萃可生可死可貧可賤可夷狄患難不以死生榮辱毀譽動念而後可言首出玆或二侯及冏卿望一國人士意乎蓋嘗思堂堂有宋三百年文物禮樂天下匪我信國回天浴日三百年養士及諸儒峩冠博帶居嘗譚說者成巵詞矣又嘗思使濂洛諸君子丁其季當何處豈亦效今儒曰聖人無死地竊明哲保身義鼠服鳥竄偸生幸免者爲知殺身成仁者爲矯激爲沽名爲不通性命乎此其說蕩而爲禍猶非淺鮮故性命一也首出者是謂禦天若信國是已嗚呼多士不信予言請觀今學左屹屹昂昂壁立萬仭幹霄拂云不屈不撓亙千百年不變者何物乎故曰可以諭學侯與冏卿公不以爲狂言請碑於塔之陰丁公名繼嗣浙江人癸未進士張公名鳴鶚杭州人己丑進士毛公名堪蘇州人戊戌進士胡公名廷宴漳浦人乙未進士陳公名圭建寧人戊戌進士冏卿劉公名日升邑人庚辰進士

臨湘縣新修欞星門記

臨湘學門重新蓋邑令文君尙賓經紀其事觀察某公蠲金佐之成者令君走使數千里屬元某爲記予惟令君惇龎篤實津津向道所以詔邑人士者必詳予可無言啻其意良厚予不能無言予惟聖人之道有室有堂有門室言奧有精微之義堂言中有髙明之象而門則有從入之義勇如子路聞善必行夫子但許之升堂而以所立卓爾之顏子猶云未達一間則室槪可想見矣知足以知聖人之子貢曰得門者或寡故不覩宗廟之美百官之富然不指美與富者何物它日但曰文章可得而聞性與天道不可得而聞豈所謂美與富者卽文章而不可得聞者卽不得其門者耶夫子貢得聖人爲依歸猶致外望之嘆予儕去聖人數千百年徒於典籍宮墻間見聖亦末矣其必有憬然而興思者顏賜後願學孔子者惟一孟子其言曰遊聖人之門者難爲言元某謂善發聖人之蘊者惟孟子予欲一言以復令君予不可得而言非不欲言不容言也諸君覩斯門一闔一辟進之而堂又進之而室回思孰啟之而孰由之可使由之亦可使知之歟有知之者見吾夫子羮墻間矣

泰和縣重修明倫堂記

西昌故吉儒邑無論文獻甲海以內卽明徳巨儒代不乏人豈非巍然名區哉學故有堂舊額曰明徳文信國手澤存焉後更爲明倫堂久圯弗治會司李寧波劉公來署邑篆徘徊堂序嘆曰是惡足居多士所得贖金悉出鳩工更爲新計明年寧國張侯覲歸復嘆曰此固司牧事而厪使君猷念惡用令爲又復斥贖金佐之先後約費五百餘金未幾刺史杭州張公至復捐半年俸以助帑不由公役不煩民蓋迄五月而告成事諸博士及諸靑衿走吉水謁記鄒子鄒子曰公與侯徳意有目者見之無俟緩頰顧汲汲新斯堂者其義可繹思焉書曰天敍有典勑我五典五惇哉天秩有禮自我五禮有庸哉曰典與禮惇與庸與生俱生非外爍我也明倫者明徳在身我固有之也明庶物察人倫至舜極矣軻氏曰由仁義行非行仁義夫順性而動由仁義行者也作而致其情行仁義者也明倫者明所謂順性而行者耳蓋夫子嘗云民可使由不可使知知卽明也然聖人不以其不可使知遂已也黨庠術序教之有地司徒宗伯教之有人勞來匡直輔翼教之有方禮履之樂和之刑成之其義歸於使人自得而已蓋善教者如春風披拂物不知其然而然然後足以使人繼其志而矯其偏夫聖人豈故好爲是不自逸哉聖人爲子孝矣天下人有一未能孝聖人曰是予不孝也乎況人性本自孝也聖人爲臣忠矣天下人有一不忠聖人曰是予不忠也乎矧人性本自忠也聖人爲弟恭交犮信矣天下人有一不恭不信曰是予不恭不信也乎矧人性本自恭與信也眾人以已爲身而聖人以萬物爲身眾人以一腔爲心而聖人以天下爲心故曰聖人人倫之至也倫性也聖人知性者也有一人之不協於極皆性之餘歉也有世道之責者夫獨能已於憂乎嗟乎是道也天地以之位日月以之明江河以之流星辰以之麗鬼神以之幽而其義本庸庸常也又經也上自天子以及庶人內自中國以及蠻貊率未能有越是道者在天謂之命在人謂之心眾人由之爲道聖人修之爲教皆是物也予獨怪夫聖人之教庸徳是程大經是經而世之學者往往跳於經常之外遊情溟涬脫略名教自以爲逃世网解天弢知者謂之亂常謂之拂經夫拂經亂常者是曰邪慝聖教所不容而徳之賊也玆公與侯之所憂而新斯堂之義也或曰愛親敬兄蓋自孩提之知已然果可爲明倫乎鄒子曰赤子之心眞性也長而因物有遷矣蓋不與物遷者聖人之盡性也緣情起識者眾人之罔覺也今而有明所謂不因物有遷者乎予所願學焉元標幼而肄業斯堂長媿未踐厥旨敬本父師生平之習傳者以復博士諸生之命而司李公與侯之屬望諸士人或有當萬一云爾是役也董其事者邑楚府紀善郭君尙璇淮府教授曾君文光思院副使陳學聰縣尉鄢尙卿巡司郭天仁而相其成者學諭應君某文君某桂君某諸生康敏劉純臣劉若庚胡坤蕭景紹歐陽一舉劉公名某浙江寧波人張公名某涇縣人俱壬辰進士諸徳政別紀玆特載學政云

淸江公署新刻六經正義記

聖人盡性者也六經聖人盡性之書也性有體用體微而用顯微則動靜往來之神未易以研幾顯則萬事萬物之理未易以成務聖人通神明之徳成天下之亹亹得之心宣之口筆之書後世述之爲經經常道也在天謂之命在人謂之性由之爲道修之爲教父子親君臣義夫婦別長幼序朋友信愛曰仁宜曰義履曰禮知曰知信曰信皆是物也如日月麗天無所不照如江河行地無所不流煥乎備矣聖眞旣逺後儒輩出不得聖人之心各以其意測聖人之言而聖人之道益晦山東民部宋某氏篤志正學曾訂學予鄕李子某李子告之曰聖人之道至平至易至簡爲注疏所晦惟刻六經正文誦之其義自見今縉紳崇信異學至委吾道艸莽反經謂何宋君感其言惇請金陵同志李子某考訂精核遂捐俸付剞劂流傳海宇學者朝夕於斯始知聖人之言至平也無務以險測之至易也無務以難阻之至淺也無務以深求之超然自得書言象意之表凡父兄所不能詔師犮所不能授者豁然貫通如冰之融無復窒礙之患矣宋君將代事去板畱公署懼久而佚致書同予友馮子某問記鄒子俾後人無忘玆意鄒子赧然者久之六經炳若丹靑予言又安能爲後人地況世有勒金石名琬琰者久且與艸木澌滅殆盡竹簡非有加於金石琬琰而欲長存難矣凡天地間有形有象物也物則有成有壊無形無象性也性則無生無滅貫六經流行萬古惟此性爾吾黨欲六經常明乎惟自明其性常存不息而已聞先正云匹夫匹婦胸中自有全經夫易者易也隨時變易以從道也吾倐而視倐而聽倐而言動思慮孰爲之哉卽易之變化也書言政事詩詠歌三禮之敬春秋之褒貶其義𨿽宏演奧深然友於兄弟是亦爲政思而無邪可槪三百吾心之肅卽爲禮吾心之是非卽爲春秋所謂具有全經者非耶故曰夫婦愚不肖可與知與能者性也聖人亦有所不知不能不知不能者性也窮神知化徳之盛也學者以經視六經開卷茫然以身視六經萬理咸備凡鼔如雷霆潤如風雨代明如日月錯行如四時鳶飛魚躍花卉瓦礫皆六經也皆我也顧人日用不知耳日用不知經未嘗亡予獨怪寥寥數千餘載一雜於注疏再奪於制義中有欲尋墜緒於萬一者則又橫之以意見夫道爲公道學爲公學執一意見以槪道是何異從戶牖而窺二曜之明執盆甕而欲汲江河之深哉軻氏惡執一害道此又讀六經者所當知也宋君當舟車輻輳錢榖冗沓間加意正學其趨操誠逺生平師友切劘者愚言有當於心否乎宋君名某山東鎭海衛人己丑進士

仁文書院記

縣庠水流而東匯爲鑑湖汪洋停蓄左有地隆然髙阜相傳爲鹽倉嶺續名東義倉倉徙入官剏文江書院萬曆庚辰江陵盡毀天下書院市地歸民間海寧陳侯令玆邑謂余居湫隘以俸易而歸余癸未余濫麈省垣以復書院請上報曰可余折簡歸其地於侯已侯升比部去蘭溪石樓徐侯至余申之曰此故辱名禮讓之場荊莾蒙蘙久矣開玆堂奧以待來學其侯今日事乎幸無讓侯乃筮日庀材鳩工以義官婁世潔董其事爲屋三層繚以周垣翼以重廊視昔倍加壯麗名曰仁文書院謂吾邑仁峯崒■﹝山上聿下﹞文水瀠回館介其間又取曾子輔仁會友之旨令多士知所取裁侯甚盛美余謹握管爲之記記曰粵稽上古學校庠序上無異教下無異學樵釣屠販卽人而道在卽地而學寓書院古未有也有宋諸大儒出闡明聖緒如白鹿鵝湖石皷嶽麓皆其過化名區後踵其迹者書院遂徧域中亦仿黨庠塾序余意輔學政之所未逮云蓋學政廢弛士師之所督責父兄之所期盻子弟之所傳頌惟占畢是習稍一譚正學羣相訌嘩以爲是不利進取至書院非齊明盛服不臨非仁義不譚泳斯遊斯有不赧然內媿勃然神悚回心向道者非夫也夫學難言矣夫子以正學爲七十子依歸得其宗者莫如顏子觀其問仁曰克已復禮爲仁其自敍曰夫子循循善誘博我以文曰言仁則未嘗及文曰博文則未嘗及仁玆得無岐而二之乎𨿽然夫子所謂仁者非枯槁寂滅之謂義禮知信皆仁也宇宙之至文在焉所謂文者非泛濫詞章之謂視聽言動皆文也吾心之至仁生焉仁也者卽性也禮也文之樞紐也三代而下善學顏子者莫如程伯子曰學者先須識仁又曰不須防檢不須窮索存得便合有得而世之識仁者以窮索爲妙悟以防檢爲戒愼而仁逾逺嗟乎非神明黙識之君子仁未易言矣漢髙祖圍魯魯諸儒講誦弦歌不輟故曰齊魯文學自其天性余吉彬彬海內稱爲鄒魯往學禁方熾獨余吉不少變仁爲己任繼往開來吾於諸君子有厚望焉元標進未得行斯學於朝退願得行斯道於埜俾鄕子弟孝友忠信雝雝翼翼庶上不負聖天子明盛之世下不負良有司振作之美余睠睠欲開斯地之意庶幾其不孤也歟

崇儒書院記

撫州海內名郡也其先多明徳大儒如王荊國曾文定陸文安伯仲吳艸廬康齋諸先生者醇學粹行斯文岱宗遐荒逺裔且私淑而俎豆之矧其鄕乎先是明水陳公以學爲郡人士倡曾祀象山二吳於臨汝已旴江近溪羅公至毎會講禪剎月餘別去諸縉紳繼峯舒公愚所陳公儆黙曾公若士湯公後先議曰吾撫在宋黃勉齋氏剏有南湖書院以開來學是時人材彬彬家有弦誦今吾等寄迹招提謂先訓何屢圖恢復而議弗克就頃侍禦督學懷魯周公歸讀禮暇時集諸耆碩究心名理學博李公惟本布衣周子某徐子吉甫告於公曰昔人謂工必有肆書院吾儒之肆也南湖淤塞不可復矣臨汝稍逺東城闉下橋禪林方圮其東隅隙地背峴臺而面靑雲靈谷汝水金堤百雉回環左右幾席間迹左隅而宮之庶幾復還有宋遺風乎周公乃告邑明府吳公吳公曰予以不榖牧玆土常懼無以化誨諸人士闡幽迪後吾責也遂與周公捐金爲倡周公復首捐田以助來學郡刺史張公司理程公力贊其成曁縉紳諸生咸樂從事聚材鳩工興役於七月其規制臨孔道爲門門東折而南爲大門直甬道而上爲堂後爲祠甬道東西爲號捨悉南向左爲閣爲橋江水如帶帆檣下上面北爲亭爲圃池塘晻映竹樹蔽虧頓還南湖偉觀顏曰崇儒書院夫以廿餘年不克就者不三月告成則吳公與學使之所感人者深也諸公將涓吉祀諸先生於堂徐子吉甫持明府吳公侍禦周公書及學博李公所誌書院顚末走吉水謁鄒子元標爲記元標懷古有志目長足短方執筆徘徊間偶宿禪龕松風謖謖明月在天忽夢肅刺迎一儒冠者面古眉龎曰吳康齋先生予請曰伊周事業先生能否先生曰老矣惟啟沃主徳尙能效力一二心喜而覺曰予方有事崇儒之委末就神交名儒豈無意乎謹爲之記記曰夫道一而已矣無聖無儒語體也有聖有儒語造也孟軻氏曰終條理者聖之事也曰大而化之之謂聖曰終條理則必有所以始者曰不可知則必有善信美大爲之基者非聖學之正宗歟夫子詔子夏爲儒提衡君子小人二語儒本爲君子而復有小人贗出其間何哉聖道如天天體圓圓則不可端倪儒學如地地體方方則不無廉隅蓋常論儒至有宋盛矣其獘至摸仿形迹之似鹵莽自得之義象山氏出直指本心不假修證足醒俗學之支離聖學至象山明矣其獘至以情識爲性而放蕩禮法之場康齋氏出嚴毅方正師道自任足挽末俗之頹波乃世儒之宗聖者一曰吾心明矣迹涉有爲皆足以障性而礙道一曰吾行惇矣語涉心性未免逃儒而入佛則意之過也視二先生之教何如哉二先生者撫產也其知則圓其行則方翊先聖而開來學功灼灼如是生其鄕不知其教可乎𨿽然聖其的也儒又希聖之梯也予讀禮至儒行篇其懿美未更僕數然曰自立曰特立曰獨立曰剛毅有執聖人語自立特立不一而足命儒之意槪可想見他日又曰可與適道未可與立象易之恆曰君子以立不易方則立誠儒者居身之珍也夫所謂立者戴仁而行抱義而處非禮弗履可貧可賤可生可死而不可辱六七先生者其於聖體所見或全或微𨿽不能盡同然居廣居立正位行大道不淫不移不屈則一而已聖人者與乾坤而合徳諸先生得易之恆者也恆其徳洵足信今而傳後苟不恆其徳惡足以共學而適道登斯堂者願勉旃哉知欲圓而崇效天行欲方而卑法地若儒行闊略借口聖眞徹藩籬而毀廉隅無論不足以入聖而害政害事良非淺鮮亦非諸君子重道崇儒之旨矣或曰三陸孝友二吳篤實南丰有功六經粹然無疵獨荊國史有遺議何耶鄒子曰荊公儒而無欲者也拜相之日矢寒山以自老罷相之後托頹垣以終身彷徨塵垢之外逍遙無爲之業斯其人可得而燐淄耶當時爲諸人攻者惟新法耳新法之行荊國固失之驟新法之罷君實亦失之激急於罷者若以爲政不可一日有而今一一以爲良法公固儒而有爲者也身未執政天下譽之不加信及旣執政天下毀之不加阻彼其心視毀譽如浮靄之往來太虛公又儒而自信者也六先生享有令譽如無瑕之玉公犯眾怒羣猜如百煉之金其趣撡何后先殊焉且麟經絕響是非無憑久矣九原有作執鞭吾所忻願焉子於公又奚疑鄕縉紳樂相厥成者則瑞泉伍公龍津陳公谷南髙公春江劉公養和謝公文臺吳公望坪祝公念庭周公念初聶公繼疎吳公諸生某等予昔侍諸君子同官於朝今復同棲於野諸君子慨然先哲示我周行可謂一世盛事予迂儒也於諸先生學術徒啜其糟粕亡能有所發明謹爲述其崖略如此憶昔登太華望金臨諸峯龍躍霄漢允矣仁賢都會於他日當齋心而來跬武法席謦欬徳音增所未聞諸先生許我乎是爲記

匡山陽明先生書院記

葛使君屺瞻以邃學名儒由儀郎起拜潯陽觀察提飭綱紀吏民向風顧使君所殫精者在千古正學欲以此自迪迪人一日由會城歸式道州祠徘徊庭階思元公在宋爲開鑰大儒而我明文成學紹元公且昔擒逆獻俘率諸士勒石紀勲遺響猶振林木玆地不得一薦明徳景行謂何於是從潯陽南燻門下地得爽塏者名曰小匡山爲堂三中祀先生左曰講堂右曰習堂翼以號捨中爲甬道前爲門二臺以眺逺亭以昭曠五老羣峯爭逞奇於幾筵間者目不暇接費不繁民役不踰時煥然一吾道壇坫矣工始於壬子秋落成於癸丑夏諸生肄業其中有晉而問新建學術事功優劣及太極良知孰爲同異使君所以剖晰其原於一者纚纚甚具復念鄒子腐儒伏首蓬蒿久於先生旨或有所測窺走使受簡爲記予竊惟使君功在斯道千秋自有歌謠者玆役無足以盡使君而先生教行海宇豫章人家屍戶祝亦不以玆祠爲重輕使君意蓋曰豫章祖述先生學者十而九玆地豈無聞知者在祀而思思而感發興起彬彬有聞亦吾道之休使君心也嗟乎學從則效影響入者非眞性也男兒七尺墮地天與眞性烱烱不昧無凡無聖無古無今百姓旣不知而仁知者又失之過總由不識自性不識自性由無眞志無眞志則眞性不顯眞性旣顯孰聖孰賢孰愚孰不肖凡所謂良知一脈直追元公立躋聖域者不可言諭矣此又使君心也或曰上往年從祀人於新建學唯唯否否何耶予曰此難口舌爭也先生學從刳心槁形中來不以知知不以識識易曰幹知大始曰幹純乎天則不藉人力坤猶二之矣乃世膚儒未覩全潮徒向孤州野岸以一波一流謂可以盡全潮之大有是理乎或又曰新安學在格物窮理先生學似與之異何耶予曰晦翁所云窮至事物之理豈以一身遺事物外而不之省究意蓋曰直達天徳上知有幾姑假筏以爲人度夫以言識見解入者皆筏也其由筏而能捨筏與否以俟知者此晦翁意也二先生寧有異乎謹以復使君倘以爲然請勒之碑陰與同志共揚搉焉憶予丙戌年謁道州祠池蓮靑靑宛坐太極圖中時賦詩有乾坤負荷者誰子獨立庭階有所思之句今𨿽老何年一俎豆匡山有聞使君教而毅然負荷二先生之綂者乎則使君之志不孤矣地不百里巍祠相望諸人士何幸親逢其盛必有賦薪槱答使君者願有聞焉使君名寅亮字��別號屺瞻浙江錢塘人辛丑進士

鄭溪書院記

今有人焉啼饑必與之食一不得食則斃有人焉號寒必與之衣一不得衣則僕此人人所易知也倘有人語之曰人不聞道不知學必有甚於饑寒者爾知之乎則人之應之也唯唯否否惟眞知學寧可饑寒而死不可不聞道而生聞道卽一日千古一息萬年不聞道卽百歲亦與艸木澌滅殆盡故曰逸居無教近於禽獸今人之異於禽獸止此幾希此幾希之性與天地並垂與日月並耀四時並序鬼神並吉凶上之爲聖人次之爲賢爲君子又次之爲一鄕善士皆此物也人知吾裏賢哲彬彬卽一命士出而有爲孰知得於學者深哉先是永新少原余侯倡明新會於禾川諸在座者曰寧與永新兄弟之國冠帶之盟惜不得與其間眾僉謂其邑人物淳龎山川卓詭必有明徳君子應時起者乃不久而今侍禦紫海龍公起公稟質淸淑撡行醇粹自爲令以至巡方皆以其學與士民相爲煦沫金華西秦橫渠六君子之裏士民之聞學也耳根旣深未易感動咸服公無間言公之學可知已會公報命還朝乞歸日與裏父老子弟遊察其朴而易入也與之語學諸父老子弟聽公教指相率捐金助公剏譚學館於鄭溪之墅萬山崒■﹝山上聿下﹞一水瀠回雅稱盛地明府某力襄其成申聞當道以爲盛事咸報可又率其子弟屬予記予謂譚學於素所習聞之地人非溺於意念則柴於見聞其入也常難談學於鄭溪無意念見聞牿其天眞其入也常易男兒戴天履地天聰天明■﹝目亥﹞而存焉爲仁由已於已取之而已先儒曰仁者以天地萬物爲已認得爲已何所不至諸君勉哉眞知不聞道有甚於饑寒者在必聞道而後爲不虛生非愧恥則志不奮非黙識則神不潛非困心衡慮則入不深學如大明處惇淳俗出爲藎臣入其鄕者如遊化國侍禦之開來明徳千萬世與金華西秦橫渠六君子流風愈久愈新徵侍禦之學出與處皆一致矣

重新嶽麓書院

司理陳君某署郡篆且期年士誦民恱政餘思嶽麓先賢過化地諸名公時式臨焉柰何任其頹圮而不治恐無以繼先志開來學乃捐俸及自理贖金庀材鳩工於是祠宇前後廟堂齋捨煥然一新君思此役重恐將來者委徳意於艸莽走使求鄒子爲記予憶庚辰辛巳間江陵在事有詔盡毀天下書院諸凡先聖賢遺像捆而投於江者盛服先生嚬蹙言曰禍及斯道吾道非耶予語之曰子憂道之廢耶夫道先天地而不老後天地而獨存者凡覆載雨露日月星辰人物禮儀威儀周旋進退皆道也窮鄕委巷邊鄙甌脫無一息不與道遊豈以一祠宇爲興廢重輕有所待而興必無所待而廢豈道之謂歟先生曰子之言道固爾爾然人之於道仁者見曰仁知者見曰知百姓則日用不知聖賢不忍其陷於不知也故多方以誘誨提撕之凡可以使之景從而觸其眞心者將無不致其情如覩人之饑溺必思引而出之安全之地然後其覺世之心始遂不然天之生聖賢也視斯世一無足以動其心而上天生之之意孤矣予拜而服其言會予癸未起家備官掖垣奏言舊毀天下書院傷道化蔑名教非所以維風淑世上報可而嶽麓則首報可中予歸田且廿餘年常思率二三子徘徊玆地尋朱張二先生遺迹於徍訓略一振起焉而又以世多畏途無由親覩其盛爲歉而不知其傾頹若是倘非陳君有千古之志卽明詔許復竟與昔時境象何殊焉君父子兄弟世以正學爲箕裘其所佩服諸儒者深且篤矣宜是典之重光也可爲吾道慶矣予又憶當議復時予謁大宗伯語曰天下諸名書院如嶽麓白鹿嵩陽睢陽諸勝境今幸一新然所以主張斯文不可無人愚意從近郡邑年輪學博一人典其事而禮各邑有道術者如昔周允升彪徳美吳徳夫諸君子輩歲挈諸弟子講肄其中春秋凡二祀則斯典可垂之永永不然吾懼莓苔長狐鼠夜嘷也且宋時不有山長例乎大宗伯曰子言良是會宗伯去不果今豈無司教者得屍其事乎予並以系之記末讀予文必有畱心世道而不負陳君今曰之舉者元某𨿽老於玆地猶若夢寐見之冀與諸君子一下上其間振二先生之澤於無涯也是役也主張於上則有觀察某公續至太守某公協力襄成則有二守某公別駕某公皆以斯文爲己任者例得並書

正學書院記

靈壁卽古虹州予門人鍾叔和氏拜是邑長予折簡曰邑與洙泗伊邇我聖祖龍飛地涵泳聖涯浸灌深厚而俗固質直右儒以子淳衷古行稍一振鐸必有聞風而興者叔和懍懍不溺於職事上下交孚聲名暢茂稍間從諸士請捐俸及鍰金辟館羅諸士肄業其中顏曰正學書院中祀先師左右爲號捨諸水匯池巽峯聳峙轉東南剏文昌閣諸士來遊來泳若身親洙泗之境而與三千七十子遊於惟盛矣𨿽然以正學名館得無意乎夫正者邪之對有正則有邪今天地間何者爲邪世儒必舉而歸之二氏二氏書具在微辭奧旨皆洞抉性命之精柱下片言夫子猶有取焉我聖祖亦謂其扶翊國運助流世教非淺眇以邪目二氏則束於教第吾儒中千溪萬徑有不容不辧聖賢千言萬語無非欲人識其眞心旣得眞心言皆糟粕乃有取陳言而俎豆之若射者審的然𨿽億則屢中入海算沙徒自困憊萬物皆備於我物豈外乎心豈內乎至一生瘁心格物視心與物猶二之也間有懲逐末之獘曰致虛立本曰良知不知所謂虛者卽未發之中卽天命之性非人力得而與其間人力得而與其間窒而不靈矣所謂良知者不落知識不墮生滅不著意念以知是知非求者是生滅根也嗟嗟正學不明久矣非學不明以意承之者之過也先民不作吾將疇歸乎昔夫子生周末嘗宗堯舜憲章文武矣書誦堯舜曰克明峻徳詩誦文王曰緝熈敬止大要以明明徳於天下國家爲極致天下人有一人不明其徳以爲已之徳未明也其心切故其責重一生轍環魯衛曹滕之墟皆此志也予少聞宋儒有天地立心生民立命語未竟其旨研磨之久叨天之靈始知天地無心以生民之命爲心天地心無所寄故不得不舉而歸之人人非此無以爲學非聖學無以開太平中庸論中和必歸之位育而至誠盡性必以盡人物之性贊天地之化育爲極致然俯仰乾坤今古幾人近紬繹我聖祖禦集不覺手舞足蹈卽我夫子復生捨聖祖孰爲祖述孰爲憲章乎憶自有元以來教化廢弛大道晦而弗彰賴我聖祖皇紘再整日月重新爲生民立命卽堯舜禹湯當爲揖讓仁孝衛道之訓炳若日星眞萬物並育而不相害道並行而不相悖視諸儒暖暖姝姝守一家自鳴者徑庭矣學者大人之學非一身一人能私道者天下萬世之大道非一世一家能私今諸士生斯萃斯入孝出弟謹言愼行隨其分量所及不忍以一念一事傷天地之和隘吾明徳之量實見天壤間惟此道爲最大無有對待亦惟此學爲最樂無有移易昔人云羮墻見堯卽幾席見我聖祖何難焉是謂正學殊不負鍾君造士徳意予久廢田畆無所用之生平於此學不敢視爲贅疣他日策杖來聽弦歌諸士得無以正學朂我者乎用記以俟落成年月及督工人員別有記

明新書院記

禾川余侯嘉與邑人士黽勉明徳吉郡諸縉紳先生知學者侯皆禮而致之丁酉春予始獲偕諸長老同盟至是日簮裾雲集歌詠盈野盛矣會罷各充然有得謂昔興文館僻而不便來學請更諸爽塏者侯乃以舊黌宮隙地新辟公館者分其一請於當道當道報曰可顏曰明新書院侯意蓋曰當玆大明盛際眞儒輩出一洗俗學而我新民獲聞所未聞有不爭自濯磨以耀於光明者非夫也從玆愈明愈新浸昌浸盛上遡列聖之傳邇繼劉甘尹顏鄕先達名儒遺風處爲純儒良民出爲藎臣弼士玆吾司牧者屬望爾新人士深意乎侯乃以書問記鄒子鄒子茫無以應侯屬之堅鄒子非不欲言吉學之難言久矣譚學寡見眇聞之地則惺然聽久之瞿然顧化譚學於吉譬之海遊者歸而詫巨海奇觀於江濱之叟叟執其河以爲常拒而不信忘其海之大也蓋嘗論先儒誘人入道偶施筏以渡迷津而宋儒曰體認天理致知格物明儒曰主靜曰致良知皆欲人由筏登岸非謂筏卽岸也吾吉在宋諸儒無論我明自新建一倡良知傳誦十室而九叩其所謂良知不過曰知是知非而已卽有深造者曰胸中烱烱是已今而詰之曰何以明何以新不過曰不昧良知是已嗚呼彼方自以爲是吾謂其非則必與吾角其不入宜也不知知是知非識而非知也烱烱不昧生而復滅也夫懸象著明孰踰二曜而萬物新故相因生者生化者化造物之明與新如是詩人欲形容之不可得但曰於穆不已不已者是何物乎諸君欲自明自新知所以明與新者又何物耶吾卽欲以口語之倘未語則無聞矣吾卽欲以手示之倘未示則無見矣夫理由色顯是假借也機由人發非眞修也眞修者不以有人而作不以無人而輟不以獨而隱不以顯而彰有人於此身苦凍凓望火室止足焉𨿽寒有濟然所止旣去寒凓依然故凡有所假借於外於人者是望火室而熱非自明與新者也能知萬物皆我反身而誠身承千古之緒而不墮言識者有其人乎某且下拜心師之矣姑記以俟知者某生平困衡學無駐足自知甚晰然生平不敢逐隊良知影譚以瞇心並以瞇人聊述崖略如此諸君豈無俾元標之明且新者乎侯以學爲政卽明卽新卽新卽明身且有之復捐俸置學田若干另勒碑陰玆特載其大者侯名■﹝樊﹐心代大﹞衡字持國婺源人壬辰進士

鳯池書院記

予宗兄元忠氏拜增城令過予畱都衙齋譚令事曰予啻閔閔修其職事罔敢徼名釣譽苟利於民卽上罔知吾何傷不過棄簮紱歸耳寧損乃公心乎予聞而壯之君令且五六年兩以計過予文江得聞君令狀大都如所自語君最喜談者澤宮造士及書院討多士而訓之則喜見眉宇乃繪圖而示予曰斯龜峯鋪遺址隙於學左有年而諸士苦肄業無所予乃捐俸而辟之計所費數百緡大都蠲羨及鍰金而諸上司所助修者十之一耳中顏曰鳯池書院左爲敬修軒右爲尙犮軒飛甍連礎巍巍峩峩毎邑人士來遊來誦咸各有攸居君之所以勉邑人士可謂詳且盡矣世之爲吏者大都徼上意以爲的其庸者期會簿書最下則與民角利爲囊槖計如君者可謂世之循吏非耶𨿽然世以作士爲名髙者盡教之以媒靑紫爲後日地而君顏其堂曰作聖曰斯文千古則所以期諸人士者非詞章誦讀之末靑紫溫飽之圖已也蓋曰邑人士豈無掇巍科躋膴仕其人然無異艸木飄風好音過耳百世之下至有入其裏不知其姓名以是知學固自有眞也聖人之於民亦類也萬世之下聞其風猶使之興起是惡可弗學哉功崇惟志緝熈惟敬君復以崇志敬修名軒宛然示諸生以入聖之要矣諸士勉之志非激昂之謂也先儒曰今古幾人有志敬非勉彊之謂也先儒曰天地之道敬而已嗟乎志與敬豈世儒以知識情識當者可比論哉弘嘉間以學爲海內嚆矢者東越與增城東越曰致良知而增城曰隨處體認天理說者如兩持然不知知之與天理致之與體認同耶異耶夫外天理而爲良知知必不良外良知而言天理理屬於人後之學者是皆以意窺二先生之奧者也諸生登斯堂者有能覺天理之緒餘有湛先生其人者出於其間斯不負吾家作士之意而斯地亦與有榮矣夫元气之布濩於天壤者何地無賢必有相續於無艾者予謹拭目以竢矣落成年月及督工人氏別有紀

同仁書院記

督學劉達可氏吉郡人也其尊人刺史公寓潛遂居潛自滇歸惟以明道爲事捐俸辟館時集同志顏曰同仁且學且教屢有書文江之濱屬鄒子爲記鄒子蓋嘗與達可同官爽鳩氏以學相朂誼不可辭謹爲之記曰昔夫子設教多術矣有言孝者有言性者有言敬者其說不同獨言仁之旨不一而足後世儒者遂以夫子之學惟仁爲宗至宋儒輩出曰識仁曰體仁曰求仁皆兢兢遵洙泗遺矩而不敢悖尺寸不知夫子所謂仁者欲人自得其本心耳苟得本心侔六合通萬古千聖之心皆我之心仁不必言不得其心曰識曰體曰求未能以巳合彼去仁之旨愈逺達可其旨在斯乎以我之仁同於人是分我所有與之不知人自有也以人之仁同於我是分人所有以與我不知我固有之也以愛之理爲同仁愛仁之一端也以萬物一體爲同仁世借一體之說而卑論儕俗者不少也然則將何說之歸夫子曰仁者人也識仁卽人人卽仁則海以內海以外千百世之上千百世之下無知愚無賢否無貴賤惡乎同惡乎不同其說嘗辧於易書矣易之同人曰於野亨利涉大川利君子貞於野者無然畔援空洞無涯之謂也君子者正也故曰惟君子爲能通天下之志至同人於門於宗於郊而一曰無咎一曰吝一曰志未得則以其有域也書曰無有作好遵王之道無有作惡遵王之路無偏無黨主道蕩蕩無黨無偏王道平平無反無側王道正直非知仁者不足語此蓋必如是而後可語同仁之旨登斯堂者門耶宗耶郊耶作好作惡耶偏耶黨耶反側耶可惕然思矣楚故有嶽麓石皷諸院有先賢之遺迹在焉予蓋將次第訪之而及同仁謹書膚見勒之碑陰以當請事

願學集卷五上

●欽定四庫全書

願學集卷五下

﹝明﹞鄒元標撰

○記

瀧江書院記

瀧江自宋歐文忠出而顯至文山先生大顯入我明劉文介錢文肅彭王二殿撰張兼素而重光入其鄕羣山岞■﹝山上咢下﹞挿霄一水瀠抱三獅雄踞江介漁人駕舴艋入若武陵桃源不復知有人間世也者接其人皆負气岸腹便便譚古先事如數家珍問其俗孝弟力田皆矜重閥閱故吉邑推禮教信義惟是鄕最予過而美之問今昔隆替狀乃晉諸生言曰夫爾鄕先輩名重千秋其靈倘有知乎所盼望後學者不淺今爾爾非學之不懋則振厲者無方乃進諸父老曰夫美玉不琢不成文彩諸士爲美玉者濟濟而父老任其學不督責間督責不示之的使知所宗亦惡所稱善教愚意仿古社遺意祀諸大儒其中令諸生肄業歲序祠祀其間俾知所師承可乎諸父老曰此予夙志也遂庀材鳩工不期告成事祀日冠裳濟濟卽三代威儀不加此矣諸父老曰惟先生一言記之俾後學知所向往鄒子謹拜手而言曰風之不振吾等之責學之不懋則誰之責歟夫學難言矣一變而注疏再變而制義而學愈漓語以制義外有正學彼必不吾信而今諸士之至止也入必由門門必至堂堂必入室夫學亦有門有堂有室而知其入門也宗廟之美百官之富其堂奧也曰入室則非達天徳未易語此夫子三千之徒惟恐有聞如由止升堂而未入室所稱入室僅僅一顏子顏子之學一則曰如愚一則曰卓爾愚與卓爾是何物哉蓋可以心悟不可以言傳余故曰難言也余鄕前輩多尊濂洛七閩爲矩矱近新建一倡始知糟粕前聞不知新建所謂知蓋經兵戈搶攘百折而証之今之所謂知者特其入門端倪而所云良知猶屬對封有對封則落知識落知識則有生滅有生滅則不足以言室去新建之旨亦何逺夫以擬議影響推測爲知則又不如濂洛諸儒矩矱猶不失先聖禮傳萬一是鄕故崇禮教倘有由禮卑而遡知崇知成性存存者固予所願見而諸先輩及予屬望爾等紹述之意亦不虛矣諸佐助姓氏具別碑

黟縣天中書院記

黟故新安巖邑建館以學則自韓子夢鵬李子希士汪子宗訊寔綱紀之給諌徳興祝石林至而顏之曰天中書院時爲陽月節屆天中又南當午午文明象祝子意在此越數年黟人士偕汪子宗訊求予記予晉汪子語之曰祝君屬望邑人士意良殷哉言人必本之聖言道必本之天天而曰中九紘八埏悉會於極子試言天義何居汪子起曰天地之道可一言而盡曰爲物不二不二足以盡天予曰不二者何物子試語來汪子黙然乃又曰天何言哉四時行百物生生與行足以盡天予曰寒暑災祥憔悴枯槁有時不行不生者天乎汪子又不能答予乃晉汪子曰天難言哉謂時行物生天無言可謂爲物不二天有言亦可天道非逺降監於人故曰天視自我民視天聽自我民聴能知自視自聴可知天矣而世有戴盆望天者語以盆之上有天拒不信設有語之曰去其盆見天矣有坐井窺牖以望天者語以井牖外之天拒不信設有人語之曰出戶越井天自廣大矣嗟乎世之學子矜莊嚴哆辧博自矜一知飾一行誇一見皆戴盆坐井居牖之流有能超然常伸首出庶物者乎諸士勉之時至丰盛矣而丰蔀丰沛誰則蔽之見斗見沫去天益逺丰之不可恃如此當磽瘠之鄕無紛華靡麗蕩其心志之道也甚易新安夙以素封聞處丰豫之地𨿽欲不自丰不可得也語云以約失之者鮮約要也又簡也約則濯濯皜皜無以尙之之道也直反掌耳不然聚族譚道猶墮世趨以身爲壑不知寘於叢棘允無昂首之期卽天日臨之沈埋自如予𨿽未與諸公面嘉諸君勃然有興故以質言進亦以見天之可畏也館成於某年某月計費金若干緡效勞樂助諸巨姓及同志別有紀

興安岑陽書院碑記

興安故爲鎭自肅廟時始創爲邑後先蒞玆土者視爲甌脫民苦無因浙孝丰郎侯來一振起而新之民用大悅三年議移澤宮成而復捐俸更辟岑陽書院後枕危巒前挹翠峯平原膴膴淸流■﹝氵虢﹞■﹝氵虢﹞遶庭戶諸都講至者咸頌侯明徳侯意蓋曰豫章以學鳴海宇其於道也自其天性獨柰何吾邑不得耀於光明且玆地故與鵝湖相望前哲綿邈遺響猶存夫使諸士得續先儒芳躅亦吾師帥者與有榮施焉乃屬同志惇友張子道充來請記夫侯澡躬慈心深入士民口碑具在無俟頌述意無非欲子一言以開來學子閱侯會心集刳心捐形較諸從隙光覩天日者大有徑庭予卽言能加於侯哉聖門穎悟莫若子貢曰性與天道不可得而聞不可得而聞卽不可得而言也夫謂性天而有離於文章則文章爲粗而性天爲精道無精粗可聞者卽所不可聞者在人善悟不耳顏曰卓爾曰從之末由孟曰躍如能者從之曰卓爾曰躍如者何物曰從之從者何事諸君至止於斯必有事耶無事耶有事若無事耶宜有以自得矣昔江陵爲政諸名賢祠館芟夷殆盡元某疏而請復白鹿鵝湖石皷天眞天中諸院頓還舊觀今日盛服先生所在賓賓學子人不以爲忌諱如疇曩者上之賜也元某得請歸農常欲秉燭末路以報上恩而資鈍功疎蹉跎歲月姑紀侯加意斯道如此若欲張顏樹頥別有宗趣恐成畫餅他日有繼鵝湖起者始知道在無言任仁由已天假之緣請事有日亦有相視莫逆於心者乎記以俟之異日郎侯名文煥字景愚浙孝丰人文章政事世稱名儒落成助工員役另有紀

重修陽明先生祠記

庚寅秋予赴銓曹舟過池陽望羣峯昂霄聳壑鬱鬱靑靑問之則九華峯予乃躡蹻而登僧來亨指山隈爲陽明先生祠導予遊予至祠前荊棘莽蘙堂戶傾圮不可爲禮予賦詩寄慨屬秦令君新之令君唯唯會以遷去畱金竢後來者而繼秦者爲蔡君君履其地慨然曰毋論先生勲賢彌宇宙卽吾裏先哲流風詎可令澌滅艸莽間爲遂捐俸大加修葺堂額門廡仍舊而祭有田田有志備矣復遣僧來亨者問記鄒子以鄒子故竊聞先生緒餘予執筆茫然者累日憶余幼從鄕先生遊言必曰先生心竊疑之而實嗜文淸所爲讀書錄也者故日必有錄然於先生學未嘗置念也及戍貴竹畱心格物之學語人人殊獨於先生致良知事事物物之間格其不正以歸於正之語有入因嘆曰往儒博物理於外先生約物理於內夫博約不同趨內外不相謀已久約而反求諸身者端本之學也然盤桓日久知與事相持正與不正相敵因讀先生戒愼恐懼語曰戒愼恐懼是功夫不覩不聞是本體又曰不覩不聞是功夫戒愼恐懼是本體曰合得本體是功夫做得功夫是本體恍然曰功夫卽本體本體卽功夫離本體而言功夫者是妄鑿垣墻而殖蓬蒿也然心𨿽自信而於所謂本體者若猶有端倪可卽於心未有當也年華浸盛至道無聞每一念及潸然淚落遂時時反觀自訟一旦有契於先生所謂無善無惡心之體者遂躍如曰先生蓋已上達天徳非膚儒所能窺測然元標從事先生之學蓋三變矣蓋嘗論先生之倡道當時如淸風披拂諸君之齊心服刑如羣鼠飲河各得其性之所近而已有謂知必鍛煉而後良者則不慮而知之說非乎有謂必揭良能始足該括者孩提知愛知敬之說非乎夫知愛知敬者知也能愛能敬者卽良能也有謂必歸寂而之感者不知良知之體無寂感無內外而分內外寂感者是二見也有窺生機盎然日以暢愉爲得力者不知戰戰兢兢小心翼翼未必非生機也夫此於先生之學皆具一體然於世亦各有補予獨怪夫萬物一體圓融無礙之說倡而學浸以僞也夫良知理一也而分則殊體圓也而用則方先儒之一體也合天下以成其身後儒之一體也借天下以濟其私先儒之圓神也本之方以知後儒之圓神也流於詭與隨借口交道接禮之說無論宋薛齊七十五十百鎰皆可受矣借口委曲行道之說轍環列國棲棲依依爲是不脫冕而行非矣借口獵較猶可之說和光同塵爲是先簿正祭器非矣借口中庸之說鄕願徳賊味道模稜皆所不計矣借口泛愛眾之說孔子不必瞰亡於陽貨孟子不必示黙於王驩矣神出鬼沒朝更夕易夫豈先生之教端使之然哉說者曰良知醒而蕩非良知蕩也贗儒蕩也蕩非良知也或曰聖賢立教各因其時當時注疏訓詁牿我性靈學者昧反身之學孳孳矻矻老而無成先生一破俗學如洪鐘之醒羣寐其羣而趨之也如百川之赴壑今流獘若玆司世道者宜易其塗轍以新學者心志予曰此非予所能測也孔孟不嘗言仁義哉流獘至於爲我兼愛則仁義亦可廢耶聖賢言語無非欲人識其本心耳本心旣明卽良知亦虛譚也而何必復爲更端曰然則先生之教卒不明耶予曰先生所謂良知者通天地亙古今徹晝夜一死生賢愚同共非推測影響之知也先生以全體爲知而世儒以推測影響爲知其去先生之教益逺矣良知本庸勿厭常而喜新良知本淡勿弔詭以博名良知本實勿慕虛而譚髙子臣弟友慥慥皜皜卽聖人復起能易先生教哉大學曰先致其知宋儒曰進學在致知是知非自先生倡之聖賢已先詔之矣先生之祠所至增修而先生之旨不明則誰之憂乎予等與有責矣祠始議於予師大中丞鑑塘朱公予同年操江元衝張公二公皆當時名臣贊成於下則予同年兵憲玉峯侯君都諫文臺吳君太守滄南何君蔡君下車未幾首先玆典可謂知所重矣是爲記

歸仁書院記

湯儀部義仍以詞賦鳴一代其子伯開鋭志聖學一日贄而謁予澹如也予語之曰尊公從旴江遊深有契於象外之旨顧性不受羈常托迹以遊於世世鮮有知之深者子起而紹明光大之尊公明徳有光矣伯開起而言曰不肖之不敢自隕墜也實家大人耳提之力而不肖常惟學必聚友聚友必有地近構一居業地後爲閣祀先聖其中前爲堂又前爲門凡數楹顏曰歸仁諸耆碩秀彥欲商訂疑義共式臨焉惟吾師一言語之予曰善哉子顏歸仁之義若何曰開逺以學在明徳明徳在親民曰親骨肉肝膽形神不分眞有天地變化艸木蕃气象世之卑者相害相賊日尋干戈以倳人而髙者固執我相物而不化夫卽賢且知矣天下不賢知者皆吾與也而何以岐爲此不肖之意也惟先生教之予曰斯義奧且宏非一時所能竟姑與子淺言之而子姑聽之予常受學長者長者指予曰子心慈而性多忽忽生慢慢生傲傲必至於敗乃徳斁乃度遂爲世戮民而子不自知予拜而泣下曰先正以傲乃謙之反予今請事於謙長者曰孺子何易言謙也謙者若無若虛成徳之稱子今欲益之以謙必始於學學方知非知非而後能自訟自訟而後能知仁知仁則不知人爲我我爲人常以身爲百谷王而人之歸也誰能禦之予復拜長者微先生言不自知迷謬至此所不矢心攺玉以負先生者如日然今老矣其不負長者教道幾何渣滓未化天地懸隔此亦惟老而自知之請卽以語子子謂何伯開曰謹受教予又進伯開曰歸仁之語自吾夫子一提而孟夫子再發之以民之歸仁猶水就下獸走壙水就下者水之性也獸走壙者獸之性也惟仁是歸者民之性也學必知性而後能盡性盡性而後能盡人物之性贊天地之化育不知性日與甡甡者遊一膜外皆秦越矣此豈飾一知矜一行者能承之子勉之哉伯開別予執手送之曰予初爲子喜今爲子危夫子以一少年毅然無前眞吾道賁育予能無喜然子見有學道而立於百尺竿者乎昔有一人問道老僧老僧曰子當從百尺竿頭進步其人望百尺竿並力而升至於巓大喜曰異哉吾所見或問曰何居曰吾見吾山若培塿見長江若覆盂見人物若野馬絪縕吾身與九天之上者遊匪吾師孰道我乃須臾風起竿僕其人墜地人復問曰何見曰吾見吾山水如舊目前與遊非親則故知也吾身在平地矣𨿽無前者奇觀然視臲卼狀則大相懸殊子今登髙而招其望加逺得無似登百尺竿者乎願子需之時日與予言實地事此歸仁之旨也其以聞之尊公曰予兩人年相若彼此冉冉老矣木落天空棲泊何所父子間自相師友而又集以良朋眞生平奇緣切無令仁者在側笑予輩老無所歸也因伯開請次第其語爲之記

依庸堂記

子友顧叔時歸裏偕諸君子某某倡學於是辟龜山先生東林故址而構居焉堂顏曰依庸以書抵友人鄒子爲記意鄒子能悉庸義鄒子謹按庸義有二庸恆也有久而不變之義又平也有適中之義惟中斯平惟平斯常惟常斯不變凋三光包萬彚綏九有皆是物也易之恆卦剛上柔下震巽相與而取義於夫婦夫婦之道不可以不久也故曰常夫抱隋珠和璧者終朝腹枵不如菽粟之一飽也艷山龍火藻藍縷號寒不如縕袍之蔽體也千奇萬狀■﹝忄冏﹞心駭目不如一庸之悠久也𨿽然庸依人乎亦人依庸乎有庸可依是二之也吾人自有生以來目視耳聽手持足行自少至壯至老死有異乎無異也無異卽庸也性也如父子夫婦朋友兄弟友恭慈信自童穉至老死有異乎無異也無異卽庸也性也聖人者順性而行者也賢人者守此性不失者也眾人者則迷此性而牿亡之者也順性而行者不見庸之可依未嘗作而致其情也守性不失者有庸可依反身而誠者也牿之反復者不著不察庸之體自在也夫子發憤忘食歸本下學上達下學庸之謂也或曰子思發揮中庸中有三達徳九經三重諄諄詳摯一庸惡足槪之曰庸斯知斯仁斯勇非庸惡足爲達庸斯通諸天下達之國家不庸惡足爲九經庸斯爲禮爲度爲文不庸惡足本諸身徵諸庶民故守約而施博者皆庸也曰依乎中庸遁世不見知而不悔今諸君子皆以邃學醇儒棲遲山林者久不可謂不遁矣悔焉亦未耶曰悔者心有所系吝悔亡者毋意必固我之謂遁之上九曰肥遁無不利無所疑也遁而曰肥又曰無所疑是不以知知不以識識不以見見其指深且逺元某束髮向道而疑情隱隱老而彌篤視無疑之域尙逺敢曰不悔諸君子自信而自知之謹攄愚衷爲記並系之銘以諗來學銘曰

闗閩之學粹於龜山淵源伊洛吾道以南近接周程逺宗孔顏流風旣逺隱怪是姦旣反中庸大道漫漫末路如斯孰當大觀繄我顧公力肩正學洎諸君子奕奕先覺東林故區罔或不愨顏曰依庸如水不澩庸之一字義苞玄邈精金在礦良玉在璞灑掃應對卽聖卽神知者曰知仁者曰仁日用不知是曰凡民慥慥皜皜厥惟聖人聖䢐神伏澆朴散淳寥寥千古誰識其眞憶我夫子發憤眞修下學上達不怨不尢疏食飲水曲肱忘憂浮雲富貴性外何求心通萬古教垂千秋一心一徳卒歲優遊繼孔學者顏氏心齋簞瓢陋巷其樂無涯所立卓爾如果初荄欲從末由撒手玄崖匪言可億匪識可猜徳由天運絕鮮安排亦有曾氏號曰得宗眞積力久黙識心通一惟之下水盡山窮丰蔀盡徹旭日融融遞相傳授忠恕爲功忠恕匪它吾性本庸彼耽奇者絕根務華瞻彼名園千葉萬葩朝榮夕悴觀者徒嗟惟此常徳宜身宜家窮居不損大行不加誰其直領以障狂邪標玆正宗與眾共持熈熈穆穆坦坦怡怡遊魚呴沫棲鳥噪枝何思何慮不識不知我無君誑君無我疑勿謂無奇萬古如玆登斯堂者顧名思義人生泡影浮萍斯寄匪鏃且礪胡成偉器從玆豎立愼彼立志始信先覺呼醒羣寐勿參以三勿二以二吾道平平眞如嘉谷精光灼爍明珠在櫃放之六合斂之一掬敢告同儕自求多福一陽初動天心乃復景喆無謇億萬交朂

覺軒記

余旣拜是官都憲月林丘公時向公卿間呼余爲明鏡云詰其義曰照一照磨一磨公卿聞之大噱余因自省曰照者卽吾心之覺悟也磨者吾心之克治也仕而有學之義焉私自悔曰吾年且三十餘吾學且十餘年矣覺也果通晝夜乎克治也果終食不違乎思及此未嘗不汗流接踵又因自慶曰吾處遐荒六載功可並而依門分念時有隙而饑寒動心且譚笑之間媒孽者眾一日之內訛言踵至𨿽時常杜門而死生禍福藏於袵席其負良時者多矣玆行也天其閔吾學之未就而俾之有成乎遂因以告於公卿曰諸先生無哂丘先生良有見吾請以覺易鏡之名乎比部有司吾將以覺軒易之諸大夫不復哂𨿽然余居此官六月餘矣登堂暇毎澄神反觀不能無繹覺之旨焉夫人有迷覺有似覺有大覺斯道晰之𨿽入玄冥邇之不越眉睫乃好奇者忽庸行無當外身以求之是迷覺也迷覺者當食而忘味也似覺者相揣以意相測以識譚之𨿽若近似探之實非家寶是鑿壁鄰光非無竇明終隨鄰光而生滅也大覺者如二曜麗天萬象悉涵靜而常照動而常定無動無靜乃凝於一吾願學而未之能也思君恩之隆重念名教之隕墜爰繹其義縣之髙軒冀朝夕省覽焉昔長安有鬻古鏡者精彩逼人問其故則閱千百年而始見何者深藏不久則精光不發夫吾儒之學凝聚不深則覺性不顯吾願與吾軒終身從事可也同寅二三君子過余曰子所職者磨算簿籍已耳玆名也何居曰朗鑑髙縣明燭須眉伊尹任天下之重不過以斯道覺斯民夫余患不覺耳余而果覺逹之天下可也於吾職何有嗟乎世之剽竊口耳輒以學爲迂談是猶瞽而無相無惑乎倀倀莫知所之也是爲記

滁州太僕寺丞廳愼獨軒記

冏丞廳舊有愼獨軒同年友丁右武以侍禦直諫左遷是官乙酉夏予以職方郎偕給諫鍾道復侍禦田道徵閱兵池河予往訪右武時右武獨宿軒中覩額名拱手爲右武賀曰夫人之宰割萬有者非才不達彌綸六合者非气不充然所以有才而不爲才所使有气而不爲气所移者則學其本也以君之才气投之艱巨何施不究從事斯義焉是玉以琢而益潤金以煉而愈堅予將覩君日異而歲不同矣君韙吾言而莫逆也詰予愼獨之旨余曰夫獨亦戛戛難言哉有志問學孰不曰愼獨愼獨窺其精神祖學究之常談而眞知獨者未之見也夫峩冠博帶必信必果致飭衣冠言動之間者可曰愼獨乎知道者觀之千葉繁花朝榮夕瘁是所謂本之則無如之何也夫反觀內照黙坐澄心揣摩意識思慮之間者可曰愼獨乎知道者觀之萬轉流波遞興遞僕是所謂憧憧往來朋從爾思也眞知獨者天地萬物而非顯見也不覩不聞而非隱微也語獨而愼在其中語愼而獨在其中鄒軻氏曰必有事焉而勿正心勿忘勿助長斯愼獨之旨也君以爲然否右武曰余未敢遽以子之言爲當然是軒故無記請書之與四方願學者就正焉子忘其固陋欣然書之必有豁然而啟予者

操存軒記

職方司管操廳故無額余扁之曰操存其命名之義同年袁子壽氏識之矣𨿽然其義固難言焉操則存捨則亡出入無時莫知其鄕惟心之謂與此孔子之言而孟軻氏引之以爲養心者證也然所謂操存者非有一物規規然固而執之爲己有也在識其所以存者爲何物耳維天之命於穆不已不已者天之操存也而天固沖漠無朕爾於乎不顯文王之徳之純純者文王之操存也而文王固不顯惟徳爾善灋天者莫如文王詩詠之曰不顯亦臨無斁亦保善灋文王者莫如孔子觀其言曰吾道一以貫之又曰黙而識之何有於我孔門之學傳得其宗者惟顏子得一善拳拳服膺正卓爾之地非所謂捧而著之心胸之間者也乃世之膠膠擾擾旣茫於不知所底止卽有志之士徇生執有正程伯子所謂以已合彼終未有之又安能樂者安在其能操存也嗚呼獘也久矣然則道果有可操存乎曰神無方而易無體有而未嘗有也道終無可操存乎曰通晝夜之道而知體物而不可遺無而未嘗無也通於有無之間者斯知操存之義矣愚故曰操而存者是得其門而入者也不待操而自無不存者成性存存者也易曰成性存存道義之門厥旨淵矣嗟乎三軍可奪帥也匹夫不可奪志也學者必有不可奪之志而後能繹操存之旨

重修臨汝書院增祀五賢祠記

臨汝書院故創自淳佑戊申常平使者馮公去疾祀子朱子其中已毀於火自庚申至辛巳凡兩修元末明初兵燹之後鞠爲茂艸嘉靖戊午郡守王公著鼎建南湖之濱而久且圮桐城劉侯某來令是邦慨然以倡道維風爲己任請於郡太守翁公及督學蔡公觀察王公欲一新之咸報曰可侯乃筮日鳩工捐俸餼及贖鍰幾二百緡役不煩民越月告成樓祀象山艸廬康齋三先生蓋仍舊三賢祠遺意而惇請故學博李君董教事諸士來遊來泳不勝羮墻之思已進於侯曰吾郡諸儒若象山先生學窺其大眞與孟夫子相上下不可尙已艸廬康齋則聞先生之風而興起者崇祀允宜顧吾郡代不乏賢以諸生睹記則有故儀部郎陳公九川初以諫南巡杖而謫旣起復以詿誤戍大節凜凜始終無愧則又有故少司冦吳公悌爲名令爲名禦史淸風泠泠初終一心總其學陳新建髙足吳自禦史卽薦王泰州以倡正學懿範可步二吳仰遡陸子𨿽精粗淺深不同其爲火傳一而已夫司世教者譬之射然射有的祠其圃也陸先生的而巧二吳先生望的而趨陳吳二先生則又望三吳持弓審固者並諸先生一堂令後世步而步趨而趨吾道幸甚劉侯然其言復以聞於刺史及兩使君復韙侯議而祀典告成事侯乃命諸生李某來徵記予惟斯道在天下猶元气在人身人身有一毫痿痺則不仁不仁不可以爲人諸先生吾道之元气也作之前者慥慥皜皜繼之後者文質彬彬繩繩相繼侯之爲臨汝張元气樹標的者逺矣蓋嘗論斯道本諸身必質諸鬼神無疑然無疑最難言自信其心而後能信天下人之心信天下人之心而後能信千萬世之心苟毫髮彷佛疑似未能灼然無疑卽已且不自信而矧曰人一世且不可矧曰異世今諸先生上自觀察郡邑守相及縉紳大夫下至里巷無遺議必無疑也可知𨿽然孟軻氏遡道統五百餘歲論見知聞知寥寥不數人蓋其愼也語云千里得一賢若比肩然臨汝幅員不數百里上下不數百年名儒林立大都諸先生從淡從困衡百折來蓋淡爲徳基而困則徳之辧者世倘有入聞吾道而悅出以紛華隕志者乎則有諸先生芳規在

明學書院五先生祠記

明學書院予友曾直卿胡�忠曽徳卿劉文光王君錫所與里人茂正其徳而厚其性者也久之諸君議曰不有烝嘗則渙不萃不有先覺後胡以觀我裏文山先生以只手丹心沐浴開辟以來宇宙此千萬世師也次則有文忠胡公銓十年嶺表文忠周公必大獨持斗杓沛縣顏公以身殉難此皆人倫標表忠節煜燁宜祀諸君曰然己又有進而言者當李唐時詞章溺人端明羅公起而力承正學匡山一席地實爲有宋諸大儒前茅祀宜諸君議合遂擇日置木主其中計幅員不數十里更世三朝五先生如泰山喬嶽有目者望而知其昂霄聳漢信乾坤間自有至人諸瞻拜庭廡者咸咨嗟嘆息且曰不圖今日復覩我先輩精爽洋洋在前也祠成諸君子命孝廉胡某諸生曾某劉某請記予嘗謂以文山先生𨿽祠徧海宇然倘在聖門豈仲由所敢鴈行卽從祀孔孟亦禮之常迂儒又從而繩之則學必外忠孝而後可矧先生崎嶇波濤風浪萬死一生中於性體未嘗不呈露也難言矣如周益國獨證心宗端明之恪守殘經如胡如顏正气猶生此其神必上爲日月星辰下爲川瀆河海豈以一祠爲重輕而諸君必以是爲重者蓋曰夫學豈有他從君臣父子昆弟朋友爲基若五先生有一不盡道其間乎懸祖父像於庭者拜而必潸然泣下有不泣下者必非肖子慈孫五先生吾裏祖父也貌而感感而敬敬而思夫感所以興也敬所以肅也思所以齊也不感則痿痺不敬則惰慢不齊則無儀其義何則焉此諸君子意也或曰裏名賢後先班班五公恐不足以竟仰止之思曰前之哲範已得其宗後之徽猷方新未艾天地之數五位相得有合成變化而行鬼神吾敢以五先生槪玆地也或又曰學在明明徳諸先生大者以忠節顯吾聞天徳不可爲首於義何居曰明徳如明鏡然萬象聽其自取諸先生亦偶因其所至迫而應之其心非必以忠節顯名於來玆也諸君惟究所謂徳者何物明明徳何以明實有諸己卽窮而抱獨以老達而寸心無疚其死生進退時而出之渾然無迹是卽所謂無首也諸先生遭時之難以地以時以義不得不爾而後儒復求之深則所謂聖人無死地者斯言眞欺人哉爲吾道害甚大予因諸君子命敬爲述其崖略𨿽然諸先生精神洋洋上下左右若或見之予懼駿奔執事者精神不足對越萬一而暇爲諸先生措一辭也

前雲南左布政詔贈光祿卿波石徐公前給事中尙寶司卿兼監察禦史孺東徐公祠堂記

蓋信州貴溪有兩徐公其一爲滇左轄死事贈光祿卿徐公■﹝扌戊﹞其一爲前給事中尙寶司卿兼監察禦史徐公貞明此二公者皆人傑也光祿公少卽摳趨新建歸依泰州而學大明仕而學大行官左轄覩土酋鑑之不臣也身先請纓冒鋒鏑死無屍裹革有魂歸塟遐方人士至今悲之少卿公幼稟水部家學爲循良名令官給事以護忠諫謫旣起憂東南民力漕挽之困西北水利當興胼胝畿內外者數年而未竟飲恨卒視民饑溺盡瘁以終海內人士至今悲之元某常待罪黔竹一日有黔州士述光祿開講時聞鳥鳴問諸生聞否諸生曰聞旣鳥聲息又問諸生曰不聞光祿語曰若是是以境聞不聞也元某惕然有省如侍函丈旣接少宗伯孫文恭乃公所造士口公教不忘而符卿在都門時元某得接銅梁張太保張自塞上入掌大司馬曰孺東聖賢中品予曰何曰予覩其曉夕櫛風沐雨崎嶇泥濘蓁莽中者手不停指揮口不停畫諾而露處招提古廟饑餓者爲常予毎一見之輒心折淚下二公元某得之聞且見如此先是侍禦安節吳公還朝請謚光祿公而元某謂符卿意欲爲國家開粒食之原其功未成其志可念宜褒卹光祿謚不報符卿公贈得旨而未行元某常念及信州輒以世無有心人二公淹淹泉石矣天啟我邦丹陽姜公以參知來署督學政顯微彰幽下令郡邑曰吾聞死勤事者祀勞定國者祀兩徐公一爲封疆死一爲國計死又皆皭然不淄卽不死宦績表表寰宇紀在太常柰何以桑梓厪此明禋報典非所以彰忠節樹來範乃捐家囊中金爲倡郡守某公邑令某公各捐金佐其成祠成命教官吳某請鄒子爲記鄒子曰公斯舉也蓋備救世之善物焉當光祿公誓欲滅賊時有守土臣利賊賂泄軍機於鑑有備而光祿公遂圽符卿公聞傳禦史下獄徒步護禦史已偵者至問主名諸人鳥獸散獨徐公曰聖朝無殺言臣禮上如問請以徐貞明對人臣職在封疆則死封疆志在經綸則死經綸二公誠得死所矣回首受賂鳥獸散安在哉且光祿公丕闡師傳符卿克承家學是可以作孝可以勸忠可以愧貪鄙地下過二公祠者可以興矣或曰光祿當沈幾深謀不當輕身挑敵符卿議論鑿鑿施行未竟不知使六詔雄藩至今姦宄潛消光祿一死之力今畿輔粒食如東南恨無有人繼徐公志者誰之賜哉故翩翩鴻鵠暗於燕雀蹇蹇王臣短於宵人從古然矣非我參知其誰開萬古之眸而揭吾道之軌宗歟參知功在斯文者不可世計矣爲迎送神二章俾歌以祀

徐公迎神曲

月有光兮鳯有翔坎坎擊鼓辰之良威武不屈楚臣鄕時不我與心孔傷下與濁世掃欃槍爲國深憂計且長奠桂醑兮■﹝奭斗﹞椒漿歌以迎神神稅駕雲爲車兮風爲馬靈剡剡兮其雙下

徐公送神曲

鳬在亹兮鸞嘒嘒公屍來兮燕無旣載徳音兮何秩秩風鏘鏘兮鳴鞛鞞赤心鼎鼎貫天心用告虔兮禴惟祭金奏瑯瑯禮已備歌以送神神貺崇永流洪慶出無蹤惟所駕兮駛雲龍

兵部左侍郎誥贈南京工部尙書許敬庵先生祠堂記

自東魯振鐸濟濟雲從至戰國而始有子輿氏提仁義以懸衡宇內說者推尊孟子功不在禹下嶧山絕響而漢而唐𨿽有董韓二子言大近理而若滅若明未能使吾夫子之道如日中天天開皇宋周程張朱陸楊夫子輩出闡繹聖眞當是時其說各不相下周之太極程伯子識仁陸子先立其大楊子發明陸子其與伊川朱張之緒稍稍分馳然由朱張而步趨者各嚴闗鍵飾藩籬人無得而間之我明功令獨揭朱子示的蓋其意若曰寧使學者有所持循不失之過無使學者馳騁髙逺流獘無窮顧朱子格物一語以隨事格物爲解未免棄內殉外之獘河東余幹確守前說至陳新會氏坐證陽春悟自然之宗天下士向之若赴又最後有王余姚氏起困衡龍場悟良知之竅大旨宗陸子而雄鋒朗暢足以發舒其蘊始與朱子大相徑庭維時諸元老宿儒始聞其說而駭各著書爭之力最後有二三元夫力宗其說然其功行又足取信天下而諸所夙聞習見稍稍見詘然使皆如二三元夫功行足取信天下何說之與有顧其流至闊略躬行於是人羣而嘩曰新學故如是而湖州許敬庵先生生余姚後數十年始而從唐一庵先生學一庵躬行士也旣而偕諸四方宗宿學先生於諸學且信且疑終而與王學又若分而馳先生自得不可得而窺然予嘗有云學無可見見之於行先生禔躬自少壯至白首確守先程郎銓部晉京兆少司馬浸浸顯矣而所至以方正齟齬歸方其齟齬也天下人忌之旣而復用也天下人信之今先生沒也鄕之人羣思而祀之可見先生之眞而人心之同矣或有疑先生學少滯方隅不知易之道有員而神者有方而知者先生其方而知歟不必言論一一與余姚合然余姚學不可無先生謂先生有功余姚從此上追闗閩以遡鄒魯也故宜先生諸門人思先生功徳剏祠祀先生以鄒子故嘗薦先生於朝又叨同志屬鄒子爲記鄒子謹述其崖略如此然先生生平懿美善政悉未詳姑載其有闗道術者如此落成歲月別有紀敬系之銘以諗來學銘曰

星聚奎朗天祚皇明代有耆儒應時挺生猗歟許公嶽瀆鍾靈噦噦九苞來儀於廷筮仕水部惟愼惟淸蔚有令聞言司銓衡歸依子捨朝夕二人權臣撼之尼公於行憲公五嶺克詰戎兵公曰往哉豈憚遐徵鹺司冏寺迹寄如萍量移午曹旋領專城刺史督學名實益宏特簡京兆人慶泰亨而急友誼遂謝簮纓再起再陟持斧八閩吏憚民安海徼敉寧入領廷尉議讞惟平南北樞垣藉公匪輕資深望重爲世名卿修謹端嚴日朗月澄而公髙蹈屢疏辭榮優遊林下葆粹含貞門盈綦履麟振鳯鳴卓彼新建良知度人如彼捨筏以度迷津公懲其溺潛心於冥吾斯未信匪曰吾爭言必規矩行必準繩上知可知後學可承孜孜矻矻寧獲我心操存匪懈不緇不燐世有操戈寧固吾閎吾閎旣固誰其敢攖儒門家督王氏忠臣功在斯文希蹤闗閩朝之蓍蔡世之典刑名重東山佇膺弓旌云胡弗造一夕而傾士民無祿王國失禎濟濟諸子用想徳音剏祠肖貌苕霅之濱言采蘋藻朝夕薦誠公形𨿽往公澤惟新圖書永閟庭艸時春流風懿則千載不冺琢辭銘石以昭道眞髙山仰止來者服膺

南溪蕭氏總祠記

繇泰和三十里至武山山畔田疇膴膴雲樹蓊郁居址繡錯十餘里是爲南溪蕭氏其宗代有元夫如少師公輔弼熈朝給諫侍禦郎署郡邑諸公表著者數十人卽布衣博帶士以孝友著稱者亦累累讀五荊駢義二傳可鏡已語云根茂實繁夫蕭之林林總總以紱緌詩書爲郡邑甲族者豈偶然哉蕭故各有祠然各祀髙曽祖三代者而始祖大承事公則未有祠昔少師及諸君子欲祀始祖議弗克就予友希髙蕭大夫官白下時語予曰予歸乎予將有事始祖祠而何以官爲是時公以雄才偉略當路交章推轂持鉞塞外予特謂公寓言耳不謂公明年果拂衣歸又明年春公扁舟告予曰予徼天之幸一舉念族從者如雲祠成有日矣子爲我記予未之應也秋予訪公登公祠會闇夫氏以易魁省闈諸族眾咸集耆碩靑衿雍雍循循觴予本始堂上予閱之後爲寢室明有尊也左右有別序昭穆也中卽本始堂堂五楹又東西爲長廊又前爲門顏曰南溪蕭氏總祠規模宏壯言言翼翼後枕錫嶺面挹鶴崗武姥玉華樓岡嚴巖左右回環晨夕云物爭奇獻彩蓋天欲熾昌其祚故玆地若爲之效靈也者亦奇矣予觴罷進諸長老言曰諸公知本始之義乎夫蕭之子孫蕃衍碩大大承事公固其本始矣夫相沿世數不知其幾諸公忽聚族有本始之思斯舉也則孰爲之本始乎予聞先正云有本也者有未始有本也者能知未始有本斯可以語本有始也者有未始有始也者能知未始有始斯可以言始蓋所謂未有本始也者何思何慮天然自有非作意而爲之也凡作而爲之者久必衰意而爲之者渙必散卽以倡一人且不可況聚族乎希髙氏以不容己眞心爲族之人倡族之人亦以不容己眞心爲希髙氏應自承事公迄今日直一息耳諸長老曰然復進諸靑衿言曰人力彊壯气息周流血脈暢洽及稍有間隔而壅閼隨之人之睦族也亦然夫爾宗之所以通其气息暢其血脈則大夫之以也大夫出而流芳譽中外歸而廣孝思祖考仁哉大夫無負於學矣繼大夫有作者則諸君之責也夫登斯堂也須倡所謂宗人者事亡如生孝思之意儼然如在諸君倘不心大夫之心思吾身所自始者共以培其根而達其枝脫有壅閼之患卽三家市且不能理矧曰天下與國又惡所稱諸人士諸君勉矣仁天下與國自家始諸長老躍而言曰子大夫之言有當也請書之將勒之碑陰予遂退而述其語以畢大夫命其捐貲助修及落成歲月別有紀

經徳堂記

昆陽蕭公爲諸生時方假寐夢一翁白衣長髯盤空而下告以貴徵且告以居處四野曠朗松竹鬱蔥心竊喜而覺亡何以壁經中省元及踰數年令粵以軍功顯蒙上賞將賜金購隙地辟蕪芟榛符夢中所見公益神其事乃爲屋數楹後爲寶綸樓前曰經徳堂負震抱兌澄江淇塘武姥雙華縈洄聳峙居之左右者目不停披也堂成而問記同捨郎鄒子鄒子進公而語曰公家先世不治居室欲後人師其儉者而公以是名堂其有說乎公曰予家世書余獨有味於經徳秉哲之旨蓋自余潦倒一經攻苦食淡藝不售於有司貧見詘於徧謫而不敢以貧賤隕吾志焉已仰祿爲令席未溫旋奉檄監軍崎嶇山嵐瘴霧搶攘干戈旌矛而不敢以夷狄患難二吾心焉予治斯堂蓋上不敢隱君之賜下欲使後人世守秉哲不變之義余乃揖公語曰公所謂不變者亦知水與金乎水之赴海排龍門觸三峽汨汨滔滔澒洞無涯所經者幾千百折卒不變者水之性本下也金之在鎔或方或圓或爲尊罍或爲盤盂卒不易者金之性原剛也夫徳豈異是哉可貧可賤可患難可富貴卒不變者徳之性本一也故曰君子無入不自得徳者得也非外爍我也𨿽然是徳也散之爲萬統之惟一書曰徳惟一動罔不吉知一則所謂曰知曰仁曰聖曰義曰中曰和者皆一之所流也而世之論徳者吾惑焉鞬內者窒外鞬外者窒內於吾夫子所謂合內外之旨若兩持然甚至援大易直內方外之說以增其解不知先儒云以敬直內內斯不直以義方外外斯不方坤之六二曰直方大不習無不利夫由習而利者其得淺不習無不利者其得深淺者由人深者以天非知徳者孰信之餘與公同捨公常語及生平所經至欲涕泣而世方倚辦甚急其艱巨之寄未涯也玆惓惓斯義吾知不至六二不習無不利之域不已矣余閱士縉之家父初爲兒也口不飽糠籺身不蔽裋褐居跔蓬藋及其顯也而其子口厭粱肉衣厭紈綺至以雕梁爲虛捨彼豈其無所經者乎善乎書曰厥子乃弗肯堂矧肯構而韓昌黎氏訓子曰殷勤數十年始有此屋廬夫韓氏山斗大儒豈以一居爲念者哉厥意微矣登斯堂者尙念公締造艱辛而咸有一徳斯於堂構之義不虛也夫

思親軒記

西昌蕭闇夫氏顏其燕處曰思親軒過予曰道光不幸十二齡而失先石栢府君又五年而失先慈妣劉孺人蓋子先君幼授一經垂成而病遂督家政然以孝友著聞鄕裏事惟府君言取衷舊令山陰祝公遴鄕有行誼者四人爲里正優以殊禮府君與焉先府君𨿽棄儒而喜儒凡族子課文藝必親爲贊襄喜見顏色至子夜不休人曰得無疲乎曰此吾家箕裘不疲也族儒人人樂附君曰是夫也不於其身於其後矣臨終目道光曰孺子可教惜不視其成已目先妣曰得兒服儒衣拜墓卽死若生遂卒母蓋吾邑世家先府君卒督道光學益急乃不幸又卒臨終惟瞋目曰願子爲好人吾與爾父瞑矣道光是時聞父母言泣而失聲然未知言之痛也獨抱遺經伶伶俜俜每對斯軒如吾父母存焉嗟乎日月悠悠我思難泯願先生一言記之予進闇夫氏曰君名籍賢書尊先君亦爽然冥漠子無得過憂闇夫作而言曰夫一賢書足以報先府君進而道光心愈戚耳鄒子聞而喜曰善哉子之言也士方窮阨時則憂憂則思思則逺恆情大抵然也履富貴而不忘親者我思古得二人焉子路重茵列鼎不忘負米之情梁公式瞻白雲遙增親捨之悲此二君子者今古以爲純孝然二君子學有本原勲揭海宇非厪厪以思親顯也子路得聞聖教爲百世師梁公反周爲唐回天浴日功烈爛然倘二公者業學無足表見卽思親庸何益乎夫子曰以思無益不如學也子不忘親乎則願愈力此學進之而事君又進之而使民不忘親卽不忘君不敢薄其民使百世之下知石栢君有子爲名儒而融忠孝爲一致是軒與由之堂狄公之云何先後殊耶子幸圖之闇夫起而謝曰道光不敏敢不請事先生書之用永孝思

彭澤艤舟記

予癸巳五月端陽前一日至彭澤母太安人舟泊大江相去十餘里予舟泊邑城取夫會郡丞署篆他之邑簿尉相次謁予心懼母舟埜泊欲亟得夫辭簿尉不見渠不無少望去其夫見而星散走入山自夘至午予計無復之乃持尺牘呼尉至而厲詞詰之須臾夫集舟行予家童喜謂不厲詞則不懼不懼則夫不集而舟不行予退而深自慚悔呼尉至以好語慰勞之遺祥刑要覽一冊然子悔不能已先正云惟桑與梓必恭敬止彭澤吾桑梓地柰何以尉而遂忘恭敬心乎予學素以理性爲主玆詞暴气麤恐不可令知者見也且不過謂尉可欺耳萬一尉有如陶彭澤其人者束帶以去予遂爲世戮人怒可輕視哉或曰聖賢處此何居曰聖賢寧從容以竢不忍以一事而戾中和記之以昭吾過不然與家童有喜心者何后先焉

池州競渡記

予癸巳四月廿日至池州使入城取夫有競龍舟者母太安人窺而喜予取鵝酒勞之去復再至母心嗛前勞未足予再取銀勞之舟人浸浸大喜去官舫里許亡何報舟覆予視之人頭與波上下有抱鼓與波浮者有扳舟者各漁舟爭救得廿餘人覆者凡九人須臾起不可生矣予退而思之是予之過也夫見利而趨獲利而滿此庸人常情予以利勞之安知不動其盛滿心乎夫履盛滿而知懼者惟有道者能之彼旣不能則惟有殞身而已池州守何君舊同寅出拜畱酌予愁聞江上哭泣聲別去囑何君曰宜厲禁之何君曰前舟覆而後舟躍然往彼豈以是爲死所乎明日之安慶龍舟蔽江競江心三十里而返數近予舟觀而不旌蓋予恐待之有情而懼天地以無情應之也人待之無情安知天地不以有情應之乎𨿽然厲禁之爲民父母宜爾或曰故以是逐疫不則民艱孔棘嗟乎此俗相仍耳予之郡邑叢山復嶺多矣遂不逐疫耶此邪說宜絕之爲是

明贈承徳郎南京刑部員外郎顯考雙崖公壙記

先府君自前岫遷塟白沙在萬曆丁亥巳酉月時元標方以吏部郎請告家居庚寅夏奉詔起原官元標以十月赴任調文選司忽奉旨調南該部以職方請不允再以儀制請又不允奉旨著於刑部用給事余姚楊公文煥禦史順天何公選爭之落職太保石公星言元標不當調南得嚴旨公卿愕不知所從元標懍懍天威依棲南刑者二年己推大理丞尙寶卿光祿少卿應天府丞陜西督學俱用陪者給事寧國顏公文選言某當重用謫外任遂以癸巳報滿歸是時例得恩典贈府君元標知陰忌我者正銳恐從中梗進退維谷遂以病請奉旨準沿途調理再以乞休請部覆不允未得旨元標遂堅臥家山矣戊戌季春妻江氏安人卒越九日母太安人羅氏長逝元標昏迷中蒙恩升南京刑部郎中旋推大僕少卿奉旨另擬元標遂以考滿逢升例請得贈府君承徳郎南京刑部員外郎旦夕營營惟宅兆未卜廣延諸善堪輿者僉謂原塟太昂而露兄弟協謀遂於己亥仲春壬申日丑時再攺塟視原穴窩而藏乾亥山巽已向仍之嗟乎先府君棄元標兄弟春秋忽忽廿七年以府君沈修名儒有子從大夫後府君不得沾一祿養元標腐心雪涕常思得一當報國竟府君志以賦性伉俍不諧仕途三仕三黜府君自幼以忠朂元標謂何不孝不忠如元標擢發難數𨿽然腐儒寸心決不以升沈易態兢兢恐負府君庭訓或可贖不孝之愆萬一且今日得再安府君地下者孰非國恩與明君之賜也感今追昔系進退之悰如此

明勅贈顯妣羅氏太安人壙記

先母羅太安人以萬曆戊戌三月十七日終正寢元標昕夕皇皇惟大事是圖偶漕坪張氏出山圖求售予按圖蜿蜒環匯遂捐俸易之諸形家咸以爲善元標兄弟以己亥六月中旬丙申日奉母塟焉山前卽張氏左艸溪項右朋方朱人煙鱗集雞犬聲相聞其鄕多龎眉古衣冠醇如也元標念邑城去玆地百里而遙乃更徙居廿五都水田可半日至自歲時拜掃外猶得數瞻視焉嗚呼吾母精詩書通大義元標逺擯九裔人情洶洶吾母气不可奪類偉丈夫及蒙詔賜環數年憂悲挫辱毫無芥蔕此𨿽素學問知義理者或未之能又性慈見元標出語傷人輒教戒婉諭之生平不忍傷一人害一物有饑寒而來訴者周之則喜違則怒母氏聖善無媿古大家獨元標兄弟學行不力不能俾母有聞耳母亡三月元標升郎中得請勅贈爲安人制曰蓋以菽俎而致親一日孰與國恩而致親千祀乎故遡源於荻畫必徼寵於芝函爾羅氏乃原任南京刑部廣東淸吏司署員外郎事主事鄒元標之母心通圖史動守箴規育爾嗣人慈而能誨爾子以直言蒙難爾無戚而怡爾子以司諫起官爾無喜而懼惟曰其保終譽其迪吉康今玆姱節修名其誰非令母之教也是用贈爾爲安人片言華衮𨿽玄扄其猶賁承之蓋殊恩也夫以二十餘年所得奉吾母者徒以愚闇所至齟齬捧讀王言潸然淚下吾母英爽無間幽明不孝餘恨或可釋萬一云爾謹抆淚書壙內尙俟名世大賢以彰母徳地在三十五都名飛鳯形壬山丙向兼亥巳

勅贈安人賢妻江氏壙記

此吾妻江安人壙也吾妻棄予在戊戌春己亥正月蒙勅贈安人蓋殊恩云李獻吉志妻左氏及結腸篇讀者擊節左氏相獻吉以戶部下獄及潯陽對簿時事獻吉下獄未幾卽蒙孝宗敬皇帝釋放督學憲臣與禦史相阨縱不直不過罷官耳而獻吉思其妻至欲結腸又楊用修太史夫人寄永昌詩海內聞而酸辛夫相門冡婦思夫戌非從夫於徵者此二婦視吾妻隻身偕予茹荼虫蛇艸露中生死難易何如也李楊二公以雄詞髙一代故兩賢妻懿芳流播宏逺予藻思不逮二公又祕不以語人負予妻矣北門大夫入而徧謫呼天自矢予妻事予如死生如貧賤如患難憂戚二十年雝穆如一毫無後言予得以一意徑行無纖毫墨懷抱又往覩南都新鐫烈女傳誣以吾妻爲周予曰此誣妻聞而曉予曰卽不誣何益予聞其言較之古截髮短衣與夫並耕藏名者何先後殊聖人而作卽以吾妻繼國風亦無沗矣嗟吾妻溫惠淑愼樛木之仁宜有後永年乃產一男夭年僅四旬世之悍者妬者躁戾者髮白垂垂兒孫濟濟豈天所與者在彼不在此故有所靳耶是皆不可曉予每思之輒不欲生同年羅給諫一日曉余曰吾輩出世豈一人一事便了此生予韙其言輒不敢念及今吾妻塟聊爲書壙中之石如此其詳具載行狀志銘中墓在五十六都小陂飛鳯形子山午向虛左穴爲予藏骨所安人諱坤芷生嘉靖己未六月廿六歿萬曆戊戌三月初九塟萬曆己亥十二月十八塟之日宣揚制詞肅將皇命則毘陵周侯名士龍起家戊戌進士同至者署教諭事舉人楊君開泰撫州人貢士訓導施君寄廬州人縣丞唐君一恭義寧人主簿邵君璟鄞縣人典史卓君宗海莆田人

三節坊記

聖人作易曰順性命之理則無之不順可矣乃又曰易逆數何耶由巽自坎艮而至於坤坎陷也進之而戰則幹矣陰陽數窮萬形凋落造物幾於滅息又進之而坤坤以長養爲義天地生生之意始絪縕於不窮蓋造化之數以逆而極以極而養以養而盛不逆則其含也不弘而其發也不光且大故逆者順之徵也夫造化且不能違況於人乎予於陽羨三節母有徵焉三母者其一爲禦史吳公達可母屠氏禮部主事吳君正志之祖母也其一爲封禦史湯公鍾壽母王氏禦史湯君兆京之祖母也其一爲封知縣陳公一經母邵氏今禮部主事陳君於庭之祖母也皎皎冰霜天日爲昭勁節同遺慶舄奕冠緌蟬聫啟後同帝命斯皇璀璨王綸詔旌同陽羨彈丸地耳一時幽節朋植餘芳紛映凋艸木之色而閟川瀆之祥如木難拱璧駢產昆侖之墟亦奇矣粵稽諸古有形捐而後蔑有聞者求與母匹休者未之前聞考之載籍惟列聖系節義可繹思焉節前三爻曰不出戶庭不出門庭曰不節之嗟悔吝種種三母當日一死酬夫者以之後二爻曰安節吉而承上道曰丼節吉而往有尙聚順咸宜聖人無一凶詞侍禦儀制今濟濟致身王家者以之蓋三母在險中如一葦洪濤罔知攸濟聖人不得不憂其危厲諸君子在險外如霽日融藹百卉皆春聖人不得不嘉其盛際曰上九亦出乎險矣聖人又曰苦節不可貞嘆其道窮何耶曰此聖人嘉其盛而追憶其苦節者言也易道尙變不窮不變不變不通不通不久三母或斷髮毀形或持刃明心或頸血濺地窮矣變矣變斯通通斯久自天佑之吉無不利宜哉三母化逆爲順茹荼如飴以母道而兼父道諸君子順不忘逆狥國忘家以臣道而光子道非深於節者不及此觀風憲臣當順境中風厲母行爲天下後世芳瞻不獨徵母儀亦可勵臣節矣嗟乎吾人參天地光日月惟此眞心耳是眞心者金石不得比堅松栢不得比固不以色奪不以聲移不以世味汩三母有目不知有色有耳不知有聲身若枯株而不知有世味默黙獨全性命之精使爲偉丈夫任道履危其深造建豎不知何似吾儕覩斯坊巍峩當翼而趨俛而思曰日享百順得無有叢孽深慝者隱伏其間而困窮拂逆中吾性與命安在有逆而能順順而養且盛出坎而入於坤則斯坊助流風化良不淺鮮若三母弁髦生趣安有千載一楔有無何足重輕元標寧以世間語爲母頌承諸君子逺命爲記聊爲發其大致其以覺世之具有眞心者諸公名姓及落成日月另列碑陰

問津書院記

夫聖人之道無微弗曁𨿽俎豆徧天下一逰憩處猶切羮墻之見人心不死夫子萬古如生也卽一問津處可見已玆地自元宋來代有祠久而圮明𨿽有祠而湫隘不稱頃侍禦彭公昆仲及諸生蕭繼忠等入而舉祀事四顧愀然曰此非可以妥吾夫子之靈謀新之詘於力以告郡太守王公太守曰此司土者責遂捐俸爲倡司李許公及郡邑佐之侍禦黃公吉士適在裏捐重金佐之成後爲殿祀先聖中爲堂前爲門左爲祠祀諸有功玆土而右祀諸有道鄕先生至止者顏曰問津書院歲時祀罷羣諸縉紳及弟子切磋於斯甚盛舉也走使問記吉水鄒子鄒子半生泛浪墮落迷津不知凡幾而何能有所發明以復諸君子惟是思吾夫子覺時之心甚切問津之意隱而不發而長沮以夫子爲知津亦不言夫子何以知津子路又不究長沮何以知津許夫子乃再問桀溺溺以避人避世爲言其見去長沮逺甚夫子不得不明言吾非斯人之徒誰與則直示天下以通津而億萬世不出此彀中也夫人在蓋載中乾父坤母民胞物與故曰仁者人也天下寧有孑立之聖賢哉夫旣無孑立之聖賢窮而親師取友以明斯道達而濟濟師師以公此道皆吾儒分內事此彭黃諸君子之重興斯地而皆以竟吾夫子津津覺世之意也諸君至止其思我夫子當時與子路依依棲棲不得行其志於天下一師一弟周旋不舎乃托之乎沮溺窮而無聊之情可悲也又思一片榛莽地今郁爲文明之場縉紳結轍吾夫子精神如聚一堂可幸也又進而思夫子於時有顯教有密教顯教如問官問禮之類是也問津一語則密教矣上接精一之傳下衍一貫之緒所謂曲而中肆而隱者也往過來續越津者不知幾許獨許夫子知津其必有所指而不可以言說意相求者可參也聚而問問而思思而知津塗不逺舉足便是諸君子開玆堂奧之意不孤矣昔魯哀公問夫子鄙諺莫眾而迷今寡人與羣臣慮之而國愈亂何也夫子對舉國盡同季氏與之同辭是一國爲一人君𨿽盡問境內猶不免亂也夫問一也哀公問而愈迷夫子知而不迷莫迷於魯莫迷於天下可知知楚之津知天下之津可知長沮猶溪澗之水盡足自澡夫子如海溟以藏疾爲曠以含垢爲大以九圍共溺並識歸涯爲壑予嘗謂長沮接輿荷簣三人者深知夫子一以鳯稱一以有心嘆一以知津許長沮之知夫子可知特其道不同故不相爲謀耳玆地去黃百里許二水縈回書臺墨池顏港車坡遺迹爛然在望先是耿恭簡公每至輒徘徊不忍去欲有所剏不果久埋荒霧中一旦濯而新之非王公及彭黃諸君子爲政誰復能識其大而開來學哉王公名某字某號回溪浙江永康人辛丑進士

正宗會館記

晉吾王公爲孝廉時力肩斯道一日偕友人之赤壁嘆曰蘇公兩賦與山川爭雄鬥奇來遊者風流蕭爽蕩人心目然吾儒有向上一事昔人謂吟風弄月三三兩兩在舞雩間正當於此研究東山皓月寧少酸儒片席偶從左隅得地名水月灣相傳爲修玄洞外隱中曠可數十丈湖光蕩漾山色映眸與赤壁同卽蘇子謂水落石出磳磴若虎豹垂蘿百尺客不能從是也先是有結庵禮佛其中者王公易之斤莽披榛爲樓一祀濂溪周公及二程先生蓋曰濂溪楚產二程則產於黃陂者顏曰正宗會館館始辛丑春落成丙辰夏諸君子來逰來泳弦誦洋洋盛矣王公屬鄒子記其事予惟道無方無體從之末由未始有宗此見道語也入道者必先定其宗如人之有祖禰子孫必曰某吾宗也仁孝之心生焉周子特起舂陵開有宋道學淵源二程師周子而光大之正楚宗也太極一圖或者謂周得之彼時辧者蜂起然予謂主靜無欲二語卽千聖不能易程子識仁定性書希聖津梁亦俟之千聖不惑微但爲楚正宗蓋直接堯舜孔孟之宗矣學者肯從無欲主靜識仁誠敬存之之語一凝神焉始知吾宗之所昭垂者如天如地如日如月𨿽欲不爲孝子慈孫以振其宗不可得矣或者謂玆山以蘇氏顯洛蜀角立之指不無異同不知蘇氏亦非流連光景者比蓋其生平崎嶇瘴煙蠻雨中亦洞朗豁徹起超玄箸特不欲爲禮法所繩耳不知程子所謂誠敬存之之語正不須防檢不須窮索之謂蘇氏未窺程之深而角立者亦門庭之過也昔也角立於朝今而合並於黃雲屋相望蘋藻薦馨風恬波澄當一笑而俯仰人代悲滄桑之何常證人我之無著矣登斯山者何洛何蜀天之與我本自廣大本自髙明有不以身肩千萬世之正宗哉人亦有言無形者物之大祖無音者聲之大宗其子爲光其孫爲水夫光可見而不可握水可循而不可毀卽周程蘇子同此光也同此水也吾儕與周程蘇子亦同此光也同此水也此亦萬世之一大宗也予昔同恭簡及諸寅入朝恭簡曰此一行也獨則跬步爲勞眾則瞬息而逸甚矣得朋之樂也晉吾玆舉得恭簡之意黃人士其思以共衍火傳無令晉吾王公有獨復之嗟也

○碑

澹臺祠碑

夫陶冶人羣淑世軌物孰有踰學哉學者覺也懵然罔覺者則以不學之故天不忍斯世斯民罔覺也常生仁人君子以肩其責仁人君子視斯世斯民有一人不覺曰吾之責也必思範圍曲成之而後已伊尹欲以道覺世懷一夫內溝之恥彼非哆言也其所覺者大也豫章中丞王公自下車守南昌至今官二十餘年矣所至淸風凜凜民則而象之頃自滇撫來不動聲色民在春臺玉燭中者六年一日時與諸士師弟子以所自得者誨若家人弟子然諸士師弟子就公如冬之日不忍一時不聞公謦欬公察其可與語也乃檄諸士師弟子曰豫章文獻名區開其緒者實澹臺一人祠舊祔墓側甚不稱崇先尊賢至意巡東觀察別署廢且久密邇宮墻宜祠祀澹臺其中以崇仰止於是檄郡邑剏祠凡三楹後爲寢室主祀澹臺中爲堂前爲門廊繚以周垣言言翼翼公復慮會無資也又爲計費年可得百餘金而歳請有道術先輩者爲政法制纎悉備具無遺諸士紳走而告曰夫公加意斯道爾爾我輩不齊心淪衷以光公盛舉者如日於是月有會四仲則舉大會會之日諸藩臬使君至郡邑大夫俱臨肅公主盟焉公至卽矢言曰佐不佞不足塞諸君厚望然於此學素不敢用奇詭出一危論駭世惑俗竊嘗觀先賢之論學曰賢賢易色事君事親交友兢兢何詳摯也理卽實理事卽實事未嘗譚虛襲空以爲抉千古祕藏諸友處而惇實行出必效實用斯不負此會眞意夫闡明性體究晰淵微豈不纚纚聴聞然上達天徳孔門自顏子下不多見焉今顏氏何眾多也且吾夫子不嘗答問仁問政問孝乎各隨其性之所近引之未嘗執一切示初學而教之躐等不然言無極足矣何以又言太極言圖書無文足矣何以云言之不盡蓋無極無文所不得言也不得言者俟人之自悟耳言甚辧諸士紳恍然如從蒙霧中覩靑天之劃然朗也各欣然得所欲去退而曰二十餘年在公宇下以公能君我父我今公復以正學示我黙而成之不言而信存乎徳行惟公有焉同志以公澤不可諠也屬鄒子碑鄒子曰公之言眞吾道之蓍蔡也夫昔元某弱冠歌鹿鳴卽逐隊入豫章會旣入仕復偕數君子爲心膂交當時聰明才辧者何啻數百家然求可師百代者數君子外無聞焉何也彼譚虛也虛不可執也譚空也空不可摶也湛湛長天虛空無象而四時行者行生者生人俱從行者生者遊衍不能從虛空處厝一語吾耳目所習見習聞以爲虛靈劵者惟子臣弟友慥慥皜皜爲證故能飾之昭昭不能飾之冥冥惟掩王公大人一時之耳目不能欺裏閭愚夫愚婦千載之眞心匪我公其誰揭斯道之正鵠哉世所稱澹臺者卒未能得其解也曰行不由徑徑非小路之謂蓋大道甚夷而民好徑徑者如多聞多見飾一知矜一能以自誇於世之謂也澹臺學見其大一稟性靈行天下之大道故曰不由徑世慕大道者多忽小節澹臺公事必見是不忘情民隱以削迹爲髙矣惟公事乃見是不染塵情以逢迎爲驩矣廣大精微政子遊所取夫子所嘉不然不托迹由徑謝絕偃室世豈無人哉此公新祠覺世之意也豫章於道𨿽自天性然在宋信州有鵝湖南康有鹿洞吉州有白鷺靑原皆自周程朱王四夫子倡之今玆祠以公倡明於上壇坫相望居然東南鄒魯世公之澤宮亭匡阜掩映無極矣它日火傳無盡孰非公之賜哉公名佐字��號大蒙萬曆癸未進士浙江鄞縣人

奉政大夫吏部文選郎中云浦孟公墓碑

夫學已以內事修之身其徳乃貞修之家與鄕其徳乃信修之天下其徳乃大故曰君子以成徳爲行日可見之行也不見之行不足以爲成徳而世以二三之見譎詭敗行塗飾人耳目不可以欺三尺豎兒矧曰天下後世蓋余自癸未入朝心素嚴師者吾師朱鑑塘先生友則王聊城洪陽外所稱二孟先生張宮諭賦二孟行者是已孟先生茌平人業志其墓而云浦先生下世久逺在中州束芻亡由常竊自恨表弟王鉉令新安拜而屬曰此我友也眞儒也護其圖書視其後裔是念未幾而先生弟以墓表見屬此予志也先生諱化鯉字淑龍先世闗中合陽人洪武間移新安遂占籍髙祖眞曾祖聰祖倫世有隱行倫生秋號雙臺隱行具盛太史誌中贈南京戶部主事母衛氏封太安人夢日如斗以嘉靖乙巳閏正月廿四日生先生於儒學東長而修偉美髯望而知爲有道人也自幼卽知虛心下問諸長者曰此誰家子必成大儒十七補邑弟子員念人生如漚露波波一生不可爲人西川尢先生力行古道徍就學焉讀擬學小記曰濂洛眞傳具見今日遂歸而與里人惇行不怠諸督學不但奇其文冠中州卽行亦以爲濓洛衣缽應貢第一人廷試第二人入太學同郭司馬靑螺孟尙寶我疆黃宮詹愼軒莫逆最後仕而與我疆聮軫尢密庚辰成進士辛巳授南京戶部主事管銀庫出榷河西務公痛革夙獘殆盡付稅銀縣收支目不覩一錢惟與士民講聖諭六語中藉發明正學行之日士民肖像祀江幹過客題祠曰司農榷稅潞河邊絕勝山陰取一錢共說槖中金百鎰何如生像祀千年丙戌奉命賑河北散賑有方全活數百萬人猶加意於善人卽布衣委巷知學者必致禮焉將還朝攺考功主事丁衛夫人憂起補稽勲員外郎歷文選郎中公念以人報國本自素志乘可致而復走私門所學謂何孤立行一意所推轂必海內共以爲賢者所擯斥必走權門屢爲闗說者中涓輒請輒尼疏起都給事張棟上業令票旨政府封還陰陽其詞於上前上遂以忤旨調外任時正當大選先生星夜治文書完跨蹇驢歸兩都交章不平先生意气自如諸方面郡邑投一刺不可得津途問選君何往而先生已遁去矣歸而舊弟子候於黃河續舊盟者數百人歌聲洋洋聲振林木盛矣初先生謁西川歸而大倡會西川曰聖學盛行於西矣乃先生謝銓事視昔益宏以昌豈天欲以斯文柄付先生而不欲先生盡施之行事耶新建之學北地諸君子多疑而不信篤信不惑西川與茌平迨先生而三然諸君子故不能不疑新建之言而不能不信先生之人其事雙臺公衛安人聚順無違兩尊人謝世公以不得視含殮爲恨朔望必搏顙二弟曰彼代吾送終視二弟卽吾親也裏遭荒歉啟雙臺公發廩濟人貧不能償者折劵棄責裏中人以爲嚴師以爲慈父合家鄕國而徵諸行者如此蓋隱顯一致矣或以先生未得大行爲憾不知國之大事理財用人其巨者先生初試民部大挽貪墨之末流再試銓曹欲開拔茅之廣路亦足行矣不盡行者天也時予與先生同捨兩人各有肝膽咸被逐去旣而趙髙邑顧無錫鄒云夢王淄川亦皆不竟其志予黨不能事人故不能用人惟不能隨時故不能有禆於時然使時知銓曹自有正路吾道自有正法能屈吾黨一時者官不可奪吾黨千秋者志則所被一時者小之乎云爾史臣至此宜何如嘆息焉嗟乎二程先生當宋盛時皆位不稱徳今炳炳日星爲萬世師先生何必以位顯伊洛淵源千古如生可也兩臺薦公名續伊洛後而以專祠祀先生允宜先生沒萬曆廿五年正月享年五十三配龔氏封安人男一誡邑諸生娶董氏女二一適梁允濟一適王親賢皆諸生十月十三日塟於邑東函谷之北原銘曰

眞主更弦時際一淸藹藹吉士言司銓衡吉士宅心媚於天子孤介狷潔恥爲權使尼於要人並棄其身日漸月累山谷沈淪皎皎我公吾道冠冕退則循循進則蹇蹇世事日非言賦歸來惟二三子藉公以裁一人振鐸萬夫齊徍河洛之間藉公振響偉矣我公克紹二程公其步趨吾道丕明不落階級不墮見解獨握其要先立其大流風餘韻百世之師天未喪道斯文在玆

願學集卷五下

●欽定四庫全書

願學集卷六

﹝明﹞鄒元標撰

○行狀

明南京刑部尙書敬吾魏先生行狀

魏敬吾先生者非先儒之典刑哉儒者口則古昔稱先王鄕評官箴往往多訾議大都隕志於貧賤戚心於寂寞人曰譚學不足信非譚學不足信贗儒不足信也先生孳孳講學而躬行爲務昔官中大夫歲租不能供一飽怡然自若常人砥厲初仕稍被挫折自度計無復之鮮不回面易心者先生被權臣中錮例不得復用甘守衡門不一失足公庭持己何嚴也予故曰先生儒者之典刑也先生當屬纊時呼其子士淳士淸以狀托余余夙知先生不敢辭先生姓魏名時亮字世居南昌木山裏父天相嘗爲袁州掾史守奇其才貌厚遇之會生先生見有異稟乃嘆曰有子可教惡用供刀筆之役闕爲遂解職事歸而訓先生先生遂用經術顯登乙卯舉人己未進士授中書舍人選吏科給事中積至戶科都給事中升太僕寺少卿先生曾以兵科左給事副今大學士新安許公使朝鮮卻其女樂銀幣之饋故事詔至開讀王北面使臣西向先生與許公固爭之天威不違顏咫尺吾何敢以一二人忝天王命王不能奪竟南面臨之時與國中人譚學不能盡解遺以明儒論學語錄國中人鐫布之嗣往者國中人咸稱昔時二天使亷而有禮其不辱君命如此在掖垣疏幾成帙大都毗主徳匡國是節財用斥姦回最著者敵陷石州請上面詰大臣蓋穆廟登極來未發一語故先生以是爲請越二日上講罷卽問石州殘破狀講臣云不虞敵人深入上囁嚅唇吻間將有所商略而中官王本者輒從旁厲聲謾罵諸臣工欺蔽先是本陰逐言官周公怡陸公鳯儀實欲借此恫喝臣僚上怒本目攝之本猶語刺刺不休其黨喬朗者肘之始息上滋不恱而罷中外聞其事不敢發先生劾本無人臣禮大不敬又數其不法事數條士論壯之是時華亭與新鄭相戹舉朝俱右華亭先生亦右華亭攻新鄭未幾新鄭再相盡逐故與己有郤者以考功法中之先生亦在逐中人謂先生官不過四品家無資斧何以娛朝夕而先生卜築堯峯之顚曰吾用是老甘心焉癸未今上親萬幾朝政一新兩京臺省交章尉薦之下部議起先生南大理寺丞旋攺左通政升太僕光祿二卿都察院副都禦史協理院事代掌京營戎政晉工部侍郎升南京刑部尙書先生之副憲也不減給事時風度疏曰救時綱領要務曰保民裕國之謨曰法祖聖修肆札皆其巨者余悉具鈔中上多所舉行又請皇長子出閣講學上大感動方命擇日竟爾中沮先生獻替稍頻同類有不便者假謔語嘲先生先生曰余不能效力宣猷報國家厚恩以謨謀效升平則吾何敢後志卒不變先生至南會當大讞力以洗寃釋滯爲己任亡何而病薨薨之先數日憊甚然精神凝定口不言外事旣終形神瀟灑若尸解去說者謂先生生平力學之驗云憶余爲給事中薦先生有器宇溫粹問學端平恬約如處子寒素如儒生之句人皆以爲知言旣余識先生始知曩所言庶足似先生萬一然先生之學大都以靜爲主以敬爲宗常教學者云無感時此知常寂一敬以存之有感時此知常照一敬以宰之便是神明其徳便是戒愼恐懼以此教人亦以此持身所至以會友講學爲事至先生自得之深卒不能測其涯也先生生嘉靖己丑卒萬曆辛夘享年六十三祖某父某俱以先生貴贈通議大夫工部左侍郎祖母某氏母某氏贈淑人配萬氏封淑人側室何氏余氏子士淳蔭國子生聘原任吏部左侍郎王公希烈孫女士淸聘禦史陳君子貞女女三長適熊維持舉人熊珍子次許聘兵部左侍郎萬公恭子次許聘禦史塗君傑子所著大儒學粹敬吾奏議行世志伊學顏宗會禮訓三卷藏於家先生性孝友處家庭族黨一本於厚裏中數有忤者卒不計人皆頌先生休度懿行甚夥不知先生潛心於道萬刼種種一切皆性中浮靄安足爲先生頌哉元標蓋嘗論豫章縉紳往者班班不能殫述魏水洲某萬合溪某其最著者水洲在肅皇朝以諫顯三諫三榜遭際良苦合溪官太常沒十餘年不能塟今其子餬口四方又李蟠峯某官尙書家事蕭索何先輩行之修也先生幾水洲之諫而無其苦同合溪之學而過其遇並蟠峯之顯而效其守惜天不愸遺使天未喪先生吾安窺其所至今猶幸天王聖明令先生再覩天日以愧錮賢姦相於地下𨿽然卽使先生終老堯峯他日論世知人不以先生之遇爲加損也於先生奚憾謹狀

○志銘

明嘉議大夫吏部右侍郎兼翰林院侍讀學士贈禮部尙書謚文潔定宇鄧公墓志銘

夫宇宙有至道焉匪至人弗會也嘗讀子思子曰苟不至徳至道不凝似歧道與徳而二之終之曰上天之載無聲無臭至矣至則眞凝矣夫道者蹈也與民共由之也徳者得也身所獨到心所獨契之謂也凝則形神不分聲臭俱泯與道合眞古今一息矣定宇鄧公蓋凝道畢世者也公名以贊字汝徳學者尊爲定宇先生新建靑崗里人靑崗卜居自成和公始和生瓊瓊習靜庵中夜半忽生蓮花紅光燭天四鄰驚爲火走撲之則紅蓮也始異之卜者曰玆地其有至人挺生乎瓊生綬綬生富隱徳弗耀富生朗寧庶人奇欲觀之匿不就朗生儼戊子擬首薦不果是爲公父以公貴封翰林編修晚以伯子衡州守貴贈中憲大夫公自幼簡默內弢常聞編修公與人論學輒牽衣尾其後間出語類夙儒而復勤學公憐其劬扄之斗室公遂習靜斗室神情益瑩出而曰心之精神謂聖千古聖賢只此一事一貫吾夫子宗旨多聞多見引人法耳間以所得者發之制秇少年未之奇也洪溪衷公驚而語曰是兒終當以學鳴天下督學敬所王公謂以聖賢心發經傳旨吾道主盟其在斯乎大奇之丁卯舉於鄕辛未舉進士第一人初江陵爲主考閱諸首卷不省而置之晚得公捲曰刋落鉛華獨存大雅業已奇公文接公儀復泠泠抑抑如玉如金江陵神爲悚歸而伯子問相國狀公曰相國必大有爲但恐緩急弛張弦韋不佩未知所終伯子怪其語而今果驗廷試賜一甲第三人官翰林編修未嘗妄有交逰取予茹荼忍寒童僕方啾啾敗絮中公起以殘楮當火燃指哦曰不是一畨寒徹骨爭得梅花撲鼻香初服官時如此亡何覩攺元新鄭逐逐將脊脊多事公過江陵時有匡拂江陵弗善也遂移禪剎以病請江陵持不下遣子就學已聞封公病始從公請還裏封公逝親爲含斂服闋有終焉志丁丑彊起至武林念太夫人未偕遂歸時龍溪王公寓西湖羅會稽張山陰兩翰撰約公對龍溪精舎龍溪曰何功公曰此體無止卽以無止爲功又問曰信得良知不曰新建云萬死一生得來豈敢置疑惟是以知是知非爲良知竊恐學者妄認耳龍溪業心服已而備語試公公曰天也不做地也不做聖賢也不做龍溪曰秀才家何得如此大言海內人復以公必能光明絕學而江陵奪情後橫政愈甚羣望公出山言庶幾有入己夘一就列公竟不入遂還裏朝夕依太夫人側諸縉紳罕覩其面惟昆弟友朋互相切究友以用世進者曰學不到捨我其誰終非天民書屏幾曰天則不言而信神則不怒而威用世一畨須令天地變化艸木蕃始爲不負然其功實基於潛如龍不在能見能飛而在能潛倘乘雲霧上靑天人窺一鱗一爪何以霖雨天下易之密書之微詩之絅皆是義也客坐偶有齟齬者卽省曰我未誠耶澄心半刻客竟易顏常曰我常虛而人不礙我不畱而人自化又曰從气上起終是乖戾從性上發自爾中和其虛明若此居家臺省剡無虛日戊子特疏起纂修不赴辛夘詔起宮允管司業事疏辭已拜南大司成公疏云文廟之祭以元長舉其酒謂之祭酒多士之業以師氏考其成謂之司成夫孔訓莫先禮義以冒進之心其禮必不享士習莫尙恬退以躐等之身其言必不從以進之心爲退之迹旣前史所重憎居爭之實蒙讓之名亦造物所深忌將使不肖以臣爲趨滋仕路機變之巧抑俾賢者以臣爲戒掩家庭眞切之心此豈修曠典開賢路初指乎奉旨不允始勉奉太夫人行至則有謂公者曰南國士跳弗馴宜嚴公至多士洗心以聽約束常示諸生曰吾非不欲求諸生愧我所無也亦非欲諸生懼我所有也願以神情與生相交勉諸生瞿然顧化曰勲戚內臣且有聞先生名過而謝罪者我輩違先生約不得比爲人公自是益信曰嚴必律身始律身弗嚴誰能恱之方冀久與多士逰或有補益晉南京禮部右侍郎吏部右侍郎方大計公以天自誓卽故人親知不一顧時溫三原冡卿陳余姚朱益都兩總憲皆海內名徳同心共濟計籍出人共稱服亡何署禮部事疏請建儲者至再忽有三王並封之旨公疏雲天之不言而信由今日明日今年來年是也故信也自請冊立以來蓋數奉聖諭舉行矣然皆指皇長子耳未嘗言待嫡也今驟而傳之人創而聽之故不勝其異至以凡人之見上窺聖衷而以爲非情也皇上以天自處身度聲律萬萬非以虛辭示天下但臣等竊詳聖主立嫡之條謂有嫡立庶斯爲瀆倫非必有待也若大典一行主器有托皇祖在天實所欣鑑臣等又竊聞中宮鐘愛元子朝夕保護不啻已出願早正春宮猶切於億兆臣民萬萬皇上以厚中宮而緩冊立或者未諒中宮之心乎臣又聞古之帝王將舉大事旣內決於心矣必謀及卿士謀及庶人無所不從而後行之蓋有見於人心不可拂也今日並封之旨至使人心不能釋然安在其爲順天下也且信者國之大寶帝王所以使天下精神相通指臂相使恃有此也皇上卽位以來何令不信獨建儲一事屢示屢易人將謂詔令可更法守可玩自是令一出而疑隨之指臂不屬從此始矣時疏不知其幾獨膾炙公語語血誠轉吏部右侍郎兼翰林侍讀學士公復疏云昔人所稱銓鑑謂澄汰流品綦重也如以病人充之精神不彊甄別必混所傷滋大臣又聞昔之爲吏部者多務奬恬退斥浮競蓋以開亷恥之心塞速化之路臣林壑病夫耳皇上過聽在廷諸臣言再蒙召起速化莫如臣矣不復自量與聞銓事身範不肅將使賢者以臣爲戒不肖者以臣爲趨辱命益甚安在其用臣爲也不得已從公請讀疏者謂玆疏黙移世軸其功甚大方計昕夕召一覩太平之盛亡何以太夫人謝世過哀感疾長逝先是病宿郊寺知友彊之歸僅存殘息道路是虞乃抵家正衣冠坐曰奇事奇事諸縉紳問此處見學曰不敢不勉遂端坐逝自都門以及走卒人人無不心痗者此豈聲音笑貌能哉守臣以聞詔贈禮部尙書特謚文潔賜祭塟蔭一子入監讀書蓋殊恩云昔陸象山自幼卽悟宇宙吾心公自少卽悟心之精神謂聖至終身日化月融精密廣大髙明篤實所與諸生語及楊少宰諸士載佚稿者皆發前人未發世儒卑瑣者不足論卽以道自任妄以色相莊嚴去公之旨逺矣人覩公六十猶慕一生傍母輒以公至仁純孝不知公不自以爲孝也覩公半生林■﹝土幻﹞退然陋巷輒以爲亷靖孤介不知公不知其爲介也人知公衾影無愧一門藹藹以爲內行純備不知公欿然不自足也此皆公玅明性中流行時而發之使公得大行所學以一性徧覆海宇者可限量哉常思漢時斯學侵晦遂以憲比顏子子毎窺公深潛純粹曉夜端坐忘疲卽當時顏子明道不知何如也夫人語及天地聖賢望而震焉公曰姑捨是與龍溪皆未竟其說以予逆之卽先天不違行地無疆之謂也卽爲仁由己不由乎人之訓也天地且不違我何必法天地仁不由人我何必師聖賢此公未竟之旨也恐非汪汪千頃波者所能窺也元某性最愚不善下辱公心膂交冣深覩公輒爲心降公沒念及不自知涕之無從也嗟夫至人之生豈容易哉封公當魁而佹失之以醇徳隱儒林太守公爲郡邑冰操實政老猶粹修不怠弟諸生穆然大雅不知有兩兄貴家庭和徳所醞釀者深培植者厚天之於公也篤公之於世也完世有眞心求道者公其正鵠矣公生嘉靖年月日沒萬曆年月享年�十��������������������銘曰

豫章奧區代有名儒傳衣紹缽動曰良知影響擬議終成管窺惟公特起陋彼支離名揚於庭當守屬目言戀庭闈遽返初服密修靜探惟莊惟肅如玉在璞如珠在櫝聖主側席詔起東山屢疏乞身海宇望殷勉酬君命鐸振賢闗出擁臯比入奉慈顏言佐銓衡言掌邦禮惟寅惟淸世氛若洗公孚輿論名畱殿陛羣推徳望師師以濟臣也有母疏乞柴荊望公之起萬有同情遭時之否而公不吉士悲梁萎人歌蒿裏蕩蕩江流誰窺涯涘堂堂大廈其將誰峙猗歟我公何忮何求其身則隱其神則幽起居食息惟道是謀夢寐神情與天者遊沈潛邃密見孔於卓繼往開來昭明絕學淳深粹穆不雕不琢一代山斗巋然先覺憐予孤愚道義情眞如輻倚轂庶幾古人公今往矣淚落伶俜毎一念公願贖百身平康正直光輝篤實微言細行皦如天日摛辭銘公一言匪溢誰哉惇史監此直筆

中憲大夫湖廣提學副使衝宇顏先生墓志銘

余兒時聞慈溪顏先生處伊庶人事不動聲色坐銷逆謀私計曰是所謂攬轡澄淸者非耶已赴戍道辰沅郴桂間楚人稱後先督學必首先生余曰三楚其蘇湖耶過淸平少宗伯孫公淮海譚間必曰予友顏公言若何余曰慈湖絕學其復興耶而最後有掖垣小吏四明人也耳語先生裏居爲細民造福利爲後學樹赤幟事甚備至余曰古所謂徳敷洽比表正鄕閭者非耶乃疏先生沈抑狀時先生投閒久與當路不通廑廑復原職致仕庚寅余再疏先生而南調命下矣嗟嗟有賢不舉言臣之責言而不用有司其責者方擬買舟武林訪先生函丈而先生圽冡嗣子望以余爲先生神交知己持予友姜給諫瑞宇公狀委余銘余以先生名儒未敢執筆而司理吉郡劉公抑之則先生入室弟子每向余述先生眞修苦節精神直逼古先哲且促余再四予不得辭先生諱鯨字應雷別號衝宇先世本曲阜人初徙勾東再徙文溪自慶義公始慶義七傳而生封侍禦養眞公母唐氏數應瑞夢而得先生先生自幼負文名試輒首諸生己酉舉於鄕丙辰賜進士選大行人辛酉授山西道監察禦史甲子推北畿督學乙丑以言事謫楚安仁尉遞遷至湖廣提學副使復左遷山東參議陜西行太僕寺少卿致仕歸先生官大行出使襄陵王不嫻於禮先生以大義感動之王卒以孝聞在臺中不但著敢言聲而所條議俱報聞其大者如救民困裕國儲淸漕規議海運河工時獘俱見奏牘中馮漢者京師巨猾倚定國勢爲漕政梗勢張甚先生巡倉時亷得其狀朴殺之伊庶人潛謀不軌服室器用僭擬乘輿而善陰持當事者短長當事者噤不敢吐先是有上庶人不軌狀者業已奉旨勘問而庶人結左右爲腹心盡匿其狀致其父子支解之事蓋岌岌矣肅皇帝漸有聞亦頗念之會先生巡按河南辭徐華亭華亭曰聞部內宸濠事且急誰哉王伯安乎先生曰此與宸濠不同宸濠能以策屈羣雄羣雄亦樂爲用伊藩𨿽招致人多然皆椎埋市井無賴如狐豚輩一飽搖尾去矣可計而取也華亭曰直指其有意乎先生曰相國能從中應言官敢愛死以辱國華亭遂決意屬先生先生至知觀察耿公隨卿有心計乃密謀於耿公耿公與庶人承奉王鑑莫逆乃以祕計哃喝鑑鑑復從中應凡庶人姦利事悉報聞而所藉爲死黨者鑑以意散之殆盡先生旣間其肘腋離其黨與絕其偵詗乃疏熟數其不軌狀上得疏遂寘庶人鳯陽獄國除乃籍其資財充軍賦而所挾子女悉召而散之不煩血刃危禍頓消歡聲蓋達河洛間矣是時上左右前與庶人腹心者垂涎府中裝乃以危言激上曰庶人資財上有也庻人子女上有也今禦史悉瓜分之寘陛下何地上幾爲動先生亦有聞不爲動賴華亭解而始定自庶人法而諸彊宗斂手聽先生指揮凡詭寄欺隱田糧爲民間害者剪除殆盡夫以數十年所欲爬刷而不足而先生一旦處之有餘則攬轡澄淸之明驗也先生兩秉學政不規規甲乙文藝惟以明道術正風化爲急務然在楚視北畿久故楚士慕先生視北畿較深先生冣喜闡揚節烈忠孝事又冣執法海忠介以直言下獄幾冒不測昌言救之沈公靑霞以直言寃死塞上先生拔其子襄入太學爲忠裔勸後其子積官至二千石在中州有黃甲乙者父官知州廉而貧甲乙幼而不能歸櫬者二十年先生資以郵傳並旌甲乙考校士常徳有狂士以文置首選矣乃廉其行復黜人有告者曰是不可爲文士地先生曰文士易得耳予終不能以文先行有銓部欲私其父鄕賢及成國舅王朋以賕骫法顯陵諸惡爲地方蠧先生悉執法不少挫其彊毅有執類若此以故知者服先生髙然亦以此叢忌其齟齬有由然也先生之仕蓋三黜矣初以發廠衛姦黜再以疎江陵遷三以左新鄭罷先生仕楚而忤楚相仕中州而忤中州相二相之嗛先生宜也後來者宜無所嗛於先生乃起廢之典徒快捷方式終南獨使先生老死東海之濱又何耶執銓者猥云一人可廢國典不可廢公論己申其身不必用嗟嗟典可執也獨柰何有不盡執者執之正人而或濫及匪人則余不知其解矣元標𨿽未請事先生然從著述中讀所論孔孟顏曾及原人原性諸語大都先生學以求仁爲宗以黙坐澄心爲入門以踐履操修爲見性而妙於愼獨極於黙識先生旣殫厥心矣而總於悟格物之旨盡之世儒以一事一物爲物而先生以通天下國家爲物爲格其力久故其悟深其悟深故其用周蓋嘗論慈湖師承文安人見其直截簡易不知慈湖夜半多披衣危坐一旦性體呈露直信不二後儒卒以意識卜度承之而慈湖之旨荒矣先生至雲溪館恍然有悟格物之旨實以吾身卽天下國家天下國家莫非吾身亦從困衡中入而非以意識承當之謂其與無意之旨同耶異耶世必有能知者人知先生出則所至揚芳處則閭裏歌徳孰知先生之學所資者深哉然余觀先生於所忽矣先生初得鄕雋報至偶聞母夫人戚先生不赴宴竟徒步歸血流竟踵又丁唐母憂廬墓三年夫先生純孝人也孝則百行攸基夫始進旣不以榮名忽孝思終其身又肯以世氛墮忠猷先生生平大節孝固己始基之矣宜襄王聞先生言而有感也若先生者允可爲後學鵠其並祀於慈湖之濱也允宜子三人長子望志不凡近可嗣家學其孫曾嫁娶及先生居鄕懿行種種具諫議公狀中余謹摭先生學術並立朝之大者著於石先生所著有易學義林春秋貫玉奏議文集若干捲行世銘曰

偉矣顏公東魯苖裔崛起文溪郁爲名世峩峩豸冠直躬正色澄之不淸撓之不忒何物淮南敢爾爲天請劍上方氛祲全消畿甸中州威布惠流所去見思所至民謳鐸振南北化行若馳流風蘊義代有餘師玅契格物幹聖同宗匪曰億度力貫心通返其初服式開來學處世若超巋然先覺未竟其用不用斯全彼佞幸者視公孰傳學宗無意前有慈湖吁嗟我公與古爲徒勒予銘詞過者式墳一脈未泯綿綿若存

奉訓大夫尙寶司少卿我疆孟先生墓志銘

今東魯仁賢彬彬矣力承正學我疆孟公其冣也公在同志依公如魚之於水公亡同志悲公如嶽之摧峯斯豈偶然者哉中州孟君叔龍與子於公冣契叔龍業已狀公謂予當銘子不敢辭君諱秋字子成世居茌平學者稱爲我疆先生自幼凝重端淳讀詩書卽通大意不爲訓詁所束縛裏有宏山先生者夙志陽明學公贄而受學己巳恩貢入太學庚午中京闈辛未成進士授昌黎令昌黎疲而殘於兵公一意和惠煦育興條編修城堡振文教收孤獨皆徳政遺意初人或誚其迂久而曰公固大儒也上下交相信慕升大理評事公悉心平反賢聲大著會山海闗部司缺人柄臣遴公往特頒勑許公便宜行事公至因緣爲姦利者屏迹而先是溺其職者遂以蜚語傷公公被計當調不赴乞致仕歸公之歸也與妻孺人共駕一牛車旁觀者掩口笑曰昔鎭是者黃金滿載身名俱亨今自苦如此而不得安其位廉吏安可爲也公怡然歸陋巷簞瓢若將終焉會時政更新起刑部主事積升尙寶司少卿卒公之在都門也一以會友興學爲事所論學諸書具予刻我疆集中其冣要者謂心非血肉之謂未發不離已發謂孔門學惟志仁不論克己謂惟了自己卽是聖人皆上副先儒宗傳無論世士色取行違者不敢望公一塵卽號大儒履繩蹈矩而以意念爲實得力地者敢望公涯涘哉公最畱心國家事世或以儒病公使得竟公所爲世必享眞儒之效而公位不稱施知公之深人人扼腕𨿽然孔孟大聖大賢亦未得竟其志然其學照映宇宙孔孟固未嘗亡也人心不死公之學固自有在天之所以用公在彼不在此公生卒年月及子嗣具孟君狀中不具載銘曰

嗟彼世儒意念自持生滅遞續影響支離於鑠先生能自得師天聰天明廓然無知身有凖繩行無瑕疵政追上古黎民遐思未竟厥志斯文在玆聖學有的視我銘辭

明朝列大夫南京光祿寺少卿涇陽顧公墓志銘

涇陽先生系心斯世斯道者數十年一旦長逝天不可問矣元某𨿽未奉促膝之歡然巖岫間魚鴈不甚沈寥擬藉公爲歲寒盟而公溘然元某豈獨一人痛哉公子渟之涉長江持大行髙公存之狀來請銘予不忍辭按狀公諱憲成字叔時學者稱爲涇陽先生顧之先自將仕郎百七公始家上捨里數傳至曾祖諱緯邑諸生緯生夔夔生南野公學以公貴贈戶部主事母錢氏封安人生四子公其仲也自幼沈毅異常兒讀韓文諱辧毎至封公諱囁嚅不忍吐師以告封公封公召而語之曰昔韓公教子不諱兒柰何諱學公尊教惟謹常私書壁曰讀得孔書方是樂縱居顏巷不爲貧以自儆一日師講禘之說章公請曰夫子旣不知何以知其說者之於天下如斯也惜或人未能再發夫子之蘊矣又一日講養心章公又請曰愚以寡欲莫善於飬心心爲主欲爲役主彊則百物退聽其聰穎多類此師驚而謝曰子俱如是觀五經注腳豈虛語哉庚午補邑諸生丙子首應天試以丁封公憂未計偕庚辰登會試髙等授戶部主事朝夕與魏南樂允中劉漳浦廷蘭切砥求不愧科名覩時政紕繆忠佞倒置輒憤不能平擬書上申相國有所匡糺後覩魏劉二君書婉而當遂附名進江陵漸有聞方以語相國未幾遂謝世不然事有不可知者在江陵病傾國走羣望禱業署名公走馬立削去後江陵卒始晉吏部孜孜人才卽幽隱不遺以錢太安人壽請告者三年閉門讀易春秋二經丙戌起驗封司丁亥大計會有糺何尙書起鳴者尙書疑辛大中丞自修陰嗾諸禦史遂得降級公上書詆尙書語侵內閣甚力而屬望大臣臺省與被言者各當自反其言甚公而正通國傾服當路不悅落公職判桂陽州先是蘇栁二公及莊定山俱以謫至州人士望公來如三先生式臨之執經就業者甚眾亡何轉處州李公下親民事有鬩墻者曉譬之各欣然去方以此得淬厲其心志萬一而兩臺禮公以差歸公歸丁太安人憂起泉州理壬辰大計舉公廉寡欲第一尋擢考功司公至官三王並封議起首疏倡同官爭及與太倉往覆爭者侃侃無所回互竟得寢已趙髙邑南星司計盡黜諸要人子弟婣婭公實左右之趙忽奉旨罷公疏願與同罷不報已領銓事凡公啟事與海內意所欲用者當路色沮不欲用太倉所欲用冡卿與內閣公復尼不行久欲中公以公時望攸屬不果乘公推內閣起王山陰遂削籍歸自公歸正人披靡逐者錮者如衝風之蓑無寧羽矣公歸得重病者數年至甲午始蘇各有札記沈潛粹密與讀書錄相表裏問學者日眾乃與髙大行景逸辟東林集同志歲有會月有紀其所冣研辧者無善無惡心之體一語曰如是則善可不爲而惡亦可橫行蓋有感於世之儒名盜行者不佞間常致書商度公曰子言救世也故自爾爾與子密證以俟異日然公之所造亦淵乎微矣嗟乎使天假公年世覩眞儒之效惡可量哉蓋嘗論非無談秇者自公經秇出世遂以爲王瞿復起握管者卻步非無啟事者自公奏副出世遂以爲子瞻再生起艸者屏息世非無登壇者自公東林一辟世遂以爲濂洛更蘇虛驕者愧恥顧公一入銓曹眾方彈冠逐之桂陽再入銓曹眾方引領錮之家山三起光祿堅臥不起而薨天耶人耶公𨿽不得盡其用然所與天子宰相爭是非可否者皆國本重計宗社逺猷卽寤語寐語夢覺間惓惓不忘國家夫非實以身肩斯世斯道者所必不能謂公一日樹千百年計可矣彼抑公者蓋天以斯文之責付公公必不以彼易此鄒子於公有餘慨焉公之上書右沈司馬李司徒及銓曹諸事原不爲一人一事起念又官從大夫後與山林上書者不同世遂有不深惟公者公常致書曰近從十磨百煉逼出眞身子來公豈可及哉公已薨數年諸君子彬彬質有其文異世且加賴之如公弟季時國子薛君某其人者恨不起九原而肉之以爲世儀矧存存寥寥護其毛羽猶懼吾道不振而忍摧殘之耶公居家孝友可追古人平居所與友人觀摩者恂恂雍雍居然名儒軌轍爲末學計者能不熟數公軌行而一令後世有所師承焉公生嘉靖庚戌八月卒萬曆壬子五月享年六十三配朱氏封安人處士某女子三與渟廩例生娶莫氏邑廩生某女繼娶鄭氏沾益州二守某女次與瀹殤次與沐郡廩生娶唐氏翰林庶吉士某女繼娶嚴氏太學生某女女二一適王孝廉永圖馬平令某子一適太學生王世學行人存之公子孫男五枱■﹝木旃﹞俱渟出枱聘劉氏南京兵部郎中某女■﹝木旃﹞未聘杓柄柱俱沐出杓聘義興王孝廉某女枘聘琴川太學生趙某女柱未聘孫女八嫁聘皆仕族以萬曆年月塟於�山向所著有藏稿札記大學通考質言東林會約商語還經錄證性編桑梓編十餘稿行世銘曰

世運昌明公揚於廷世不我與公投於林有鳯九苞噦噦其音四方來儀異地同心匪曰好我墜緒是尋手挽江河力破重陰猗歟我公如玉如金不泯者行洋洋者神是耶非耶吾道陸沈我銘匪諛天日監臨

明詔徵承徳郎禮部主客司主事瀘瀟劉公墓志銘

安成自文莊公以學鳴海宇數十年所稱心行雙淸特起紹述者吾友徵君瀘瀟是已徵君予黨所藉以鞭末路者乃溘然長逝不勝梁木之嘆仲弟上卿泣而持狀過予曰先子生而先生薦於朝沒幸先生銘於幽先子辱知不淺其無辭元某謹拜狀而相對爲世道悲者久之公諱元卿字調父初號旋宇旣號瀘瀟先世爲安成南溪人世系詳狀中祖某父某任參軍以公貴封儀部主事公自幼雄奇穎敏入塾諸師駴而遜謝去旣負笈盡吾伍君伍門業麟經者各有祕錄靳弗與公奮然曰豈神授耶遂自出杼軸成一家言諸人皆驚詫以爲異事然公非好也入郡爲靑原遊輿夫語曰昔之靑原挾妓酒人歌新聲者達旦自兩鄒公子入遂絕響公聞而惕然有省兩公子卽僉憲汝海宮洗汝光氏時自東魯歸嘐嘐以正學倡諸裏者公入山汝海以學嘗公公喜動於心歸而陳諸宋儒語錄堆案盈幾玩而三思焉汝海退與汝光心畏者久之時周太守鶴臯羣諸士試公盡以所學發於論太守大奇以爲眞儒再出不獨以科名器也入闈遂魁西江偕其師伍君及劉侍禦輩仍以學相切砥辛未業入彀主司以其策多憤激語遂置之殿江陵聞而大怒下禮部以飭多士公歸而師事三吾劉公倡學裏中勃然興起甲戌不第復以江門詩抹其引杜門不出矣而裏中從逰者日眾公於諸先輩語淺生厭深生疑乃出而謁蘭溪徐太常黃安耿司農公於蘭溪機稍動至聞耿氏時提生生謂易一語欣然自信曰孟氏不云乎四端充之足保四海吾方幸泉不流也而故遏之火不燃也而故滅之彼滅與遏者二氏之流吾所不忍以此爲學卽以此迪人而所剏復禮識仁中道一徳諸院歲有常會西鄕諸習俗得公一變堯水諸盜得公一彌攸安爾邑爭界不輸賦者得公一定入其疆彬彬如也太守汪公觀風形之詠歌此足徵公學矣公𨿽絕仕進乎旣而彊應聘出埋光鏟采冀與名賢一移世軸覩時不可爲遂飄然歸然國子燻徳者甚眾儀部疏從祀諸先大儒釐正色目諸疏皆其巨者然知者皆謂公具大有爲之才使有力者盡去崖角必大有可觀惜公未竟其用也公𨿽未竟其用而食公之澤者盡於邑中而官運軍匠冊諸事利於庶氓者甚巨公性敏又諳於典故有可禆閭閻者聞必行行必力蓋嘗慨世之學者漫無實履與世隔閡是墮名相俯首冥心鉤深致逺是墮理窟公與眾人遊春風習習人皆可親然徐而叩之淵懿粹穆人終不可得而及夫使世儒知品自有眞學有實用公其人矣或者謂公學度世有餘於出世一路未必無疑不知以公至性於性命之說豈不有聞顧不欲深語以啟世儒艱深之習公豈未有聞哉公最篤於倫一門以內雍雍穆穆無可選之行合族剏祠輯譜皆竟先世所未有者至於汝海汝光掖導之功心口不負生嘉靖甲辰三月終萬曆己酉七月享年六十六娶某氏贈安人子某孫某塟某山某向所著有山居艸還山續艸大象觀諸儒學案賢奕編六鑑舉要國史舉凡晤語測言思問編何莫編先正義方禮律類要明賢宗解婺江證學大學新編行世銘曰

安成之學祖於文莊公其傑特示我周行嗟彼世儒索之幽冥火燃泉達是爲公心天地大徳曰惟生生吾握其機均齊治平側身柴桑守一爲要捧檄而往天子有詔見幾而作旋賦歸來惟二三子藉公以裁不競意見不涉末學惟規惟矩巋然先覺流風餘韻百世猶師過者必式斯文在玆

明通議大夫太常寺卿視軒陳公墓志銘

往餘甲戌晤視軒陳公靑原山公修挺沈靜稠眾中不聞一語間語卽洞中肻窽嗣予過公里遭公田間疋馬靑衫逺睇不知爲太常公畱予語竟日夜悉公神情內諳予飄泊南北心常儀之近予獲歸裏擬起居公而公病病未幾公沒嗟嗟闡揚先覺流韻來玆予何敢辭公諱慶字履旋名禦史螺田公五世孫侍禦傳彬彬生表是爲公祖父俱以公宦粵西東宮覃恩再晉封左布政使大母羅氏母劉氏並贈夫人公幼故貧然攻苦績學爲邑諸生時華亭徐相國督學江西拔公首諸生延爲弟子師丁酉舉鄕試庚戌成進士拜大行人升南京戶科給事中時言官卑者蟻附髙者毛摯公性無倚毗卒不以摶擊先仁厚疏安重地處餉道皆爲國家計久逺獨操江大臣故以邊材推玩冦不撿公始一糾之卒中公升公守衛輝人曰是郡衝公不耐劬而公優遊豈弟爲守守亨會歲歉且蝗公賑濟有略郡獨不饑他郡見衛輝不饑且仿其法行之新汲庠文廟及諸惠政具載紀徳屍祝貳碑是時倭憑陵吳越間甌括爲甚浙鎭臣檄選人需全才可備緩急者升公浙江副使備兵溫處人曰儒不習兵而公治兵兵愈亨倭冦閩界邇龍慶貳邑時歲且除公親冒矢石累倭貳拾餘眾喜曰冦去諸公曰獸攫鹿逐會有寧時乎密與諸材官計水陸險易芻粟丰約校卒勇怯棊置星布夏倭果猝至撫臣觀兵亦至賴公調度各軍殊死戰兵气霆震所獲首功戰艦奪回被虜者無算是舉也僉謂乙卯以來差爲東南生靈吐气先是有蜚語戲下得倭金若干公下令曰敢持寸金軍法從事會有自售者公哂曰爾不愛死我敢愛金軍中聞之感泣撫臣上功狀上嘉公丕績賜白金文綺超遷山東觀察使歷升粵西左布政公所至提綱挈紀穆如淸風尋晉太常寺卿卿初固重臣後有官以他途儀部若屬視之公申明職掌爭之力又修寺志著爲絜令侍穆皇帝郊天賚予甚厚柄鈞衡在昕夕間公遂乞休歸公之歸也蓋給事時所糺者親爲柄臣用前郤修怨嗾公歸公歸惟杜門靜證僅一往靑原與郡諸先輩訂學卽予晤公之年公嘗語予曰初久困計偕聶貞襄先生固尼之不得乞祿再躓而謁先生曰我以先生言故困敗至此先生亦大愴送公郊阪遲公登騎公辭不獲遂登騎先生連聲曰履旋履旋行且爲國家大臣豈惟第又庚戌禮闈典試爲南埜歐公洞山尹公見吾郡罔有錄者歐公錯愕尹公曰此必一已開卷得公眾後詢尹公曰何知曰閱其藝必泳遊鷺渚有得者眾以服尹朗鑑而卜公正學亦奇矣公初號西塘晚號視軒蓋嘗反復公初居約而卒皭然不湼也有素履往之象靖冦糺慝有履虎尾愬愬之象晚返初服幽人貞吉中不自亂矣視履考祥其旋元吉公得於視履者深哉近從故簏中得公與塘南王公論學一通曰透得性根方有下落曰若是良知作主與天地合徳日月合明論夜气也曰謂聖人通晝夜淸明則可謂眾人气有斷絕則不可公學甚淵獨公不喜哆譚以故人罔窺公際公生正徳庚午五月年七十九娶峽江鎭溪彭氏再贈夫人子一銓國子生先公五年卒娶儀部郎泉崖聶公女孫應嶽國子生卽請子言襄公大事者娶廬陵廣濟令劉公則塘女塟雲龍鄕五都澤泉人形丁山癸向銘曰

桓桓太常侍禦之裔有烈有行郁然名世揚驄栢臺端笏畱京五世臺省後先芳名出汲淮陽我志何傷士頌菁莪民憩甘棠特命持憲茂著殊績精鏐文綺惟天子賜東魯象郡公旄公牙風霜隨馬甘雨隨車晉陟上卿望隆中朝倦翮投林於焉逍遙典型旣墜悠悠彼蒼勒言片石用永來芳瞻彼新阡雲樹蓊蔥綿綿若存澤寧有窮

故孝廉贈承徳郎工部都水淸吏司主事晉贈福建右布政白谷徐公墓志銘

故孝廉白谷徐公年未彊仕卒越嘉靖丁巳以子水部貴贈工部主事又萬曆癸卯以孫中丞貴加贈福建右布政君子曰公績學砥行困公交車沒一發水部爲世顯人駿發中丞爲世名臣乃知公結爲大年藏爲大業自有在天之報施明徳者原非戔戔取必目前者能測識也中丞舊令文江習鄒子悉公學術以石上銘見委元某不敢辭按狀公名袍字含章別號白谷先世衢州柯山人國初祖玄徳以人才從正授麗水尉領兵鎭金華遂遷蘭溪徳至菊逸居士凡五世世以孝弟力田聞居士名某卽公父生子四公其仲子性冣敏十二爲邑諸生甲午登鄕薦計偕未幾卒早年慕古文辭所排纘逼眞名家旣而悔曰雕虫小技壯夫不爲顓顓慕尙正學當時學濂洛者矩範有章先生在不敢越步武新建說出羣喙爭鳴爲異端公幽探密證獨嗜其旨手傳習錄爲贊稱說以自迪迪人常恨不得親受業門墻稱私淑焉維時尊新建者又髙步哆譚多遺行而公內事兩尊人志物咸備私以其躬行有得者訓子水部及猶子奉常先生朝夕娓娓水部早世今奉常爲世宿儒譚及公輒爲淚落其入者深矣年未三十例應貢更以讓其次者趙生以生食貧故督學文貞徐公標其行爲士林鵠襄敏李公時守衢延爲弟子師襄敏不以諸生禮見凡郡邑出公門墻者多爲名士去夫禔躬者蔽一隅譚悟者眇實際以觀於公內外純白何如也公常言曰儒學不失其自然而已自然者天天卽理也理本如是學亦如是故君子順天嗟乎卽起新建譚說有能易公只語乎新建髙足紹興有徐公曰仁所述傳習錄皆以爲新建顏閔公𨿽未親聆謦欬造詣見地江左以兩徐稱然曰仁不聞其後述其學者何若而公有水部以繼其志奉常以衍公傳中丞以宏公緒濟濟名儒海宇家傳徐氏學不以誦水部奉常中丞而咸源源本本於公以傳無盡又非曰仁可比擬矣公所著有誦余稿意求錄五經旁注洪範圖楓山實紀仁山年譜紀仁山不仕元一節尢識其大者子二長某次卽水部君孫某某中丞公聞孫端亮懿愷所至風猷卓茂它日史臣傳中丞必能爲公續儒林傳元某腐儒何能志公萬一哉系之銘以寄仰止銘曰

天祚名閥必開其先慶鍾源逺挺生名賢名賢維何瞻彼白谷有斐君子如金如玉是言必偉是行必卓學通自然徳行有覺良知黙契能自得師影響擬議陋彼世儒語爻黙象規矩準繩前輩流風後學典型一傳水部再傳奉常桓桓中丞世徳愈光宸音屢錫永賁重泉天日爲朗昌以得全赤溪之陰是公玄室下有眞儒過者必式公年不永公學千秋琢辭闡幽我思悠悠

明雪蓬彭先生墓志銘

聖人之道溥博淵涵大者明其傳開來學次者遵其行潔已惇龎其流風餘韻亦使頑懦者有所興發云安成自諸君子以理學倡人材輩出其形神灑灑獨得其趣則共推雪蓬彭公餘初知公以余友丼子開語余曰公昔爲邑諸生有聲已從鄒文莊公學遂謝靑衫黙殫冥搜奇書祕籍不惜重價售之家藏自宓軒以下幾充棟所著有華秀族譜郡誌考本朝人物表庶幾博雅君子哉而大理愼所傳公語余曰君自幼卽能郤父私槖四十妻喪不更娶侄國子生柏溪卒以地塟之護其孤不遺餘力其孝友類若此者乃餘讀中丞三泉周公所爲公記甚悉則謂公行不隨俗退不近名似知公冣深非人所易窺也余於公不能無疑焉坐小蓬對名山似忘世矣而好閱除目自謂汲汲否泰之際又非荷蕢儔也禮仁賢慕髙躅似親賢矣而避匪彛若蛇蠍又與泛愛者殊科也臨終操牘別故人諄諄講院似乎逹矣然生平所獨造者不一語以傳又何祕也公之行吾不得而名公常自稱曰小徐詰之應曰大徐孺子小徐彭子識者謂公善於自況夷考其行亦頗相類余終不得而定公焉因諸君子委余銘公餘取公侄孫九亮狀而銘之公諱湘字符宗行十二系出華秀彭氏爲邑著姓生正徳丁卯六月初二沒丁亥二月念六享年八十二子二長采娶三捨劉氏繼上城劉氏次槪娶朱二尹東槎女繼太守王公方南孫女女一適學博劉君全峯男習誠孫男二徹曾娶儒官劉嶧山女胤昴聘二尹張肖柏女孫女一適太學生王材齡曾孫女二將以吉期祔塟石坪盆形邑先輩三吾劉先生性和而行潔與公相類冣莫逆公沒後余赴復眞會王先生塘南朱先生一庵王比部儆所鄒太史四山咸咨嗟悼公之亡此可以槪公之素矣銘曰

聖門修身尙髙潔降及後世滕口說偉哉彭公誠踔絕如彼冥鴻難羈紲山嶻嶪兮水澄徹千秋藏之此人傑勒余文兮名難滅可逺望兮不可湼

明潛庵李先生墓志銘

見羅先生倡學劍江學者景從日眾至身先師事令同志益有所慕明潛庵李君其選也余在貴竹有寄觀我堂集余披閱之與君答問語甚具餘一通刺就正先生癸未余賜環幸得識公面至與余語連數日夜曰見理須徹原頭工夫不離日用曰程伯子後之聖人達天之學也曰人生而靜以上不容說須透此乃有歸宿曰人只是爲形气所間克去形气便是修身爲本便是止至善曰心性一也形而下便是形而上曰率性之謂道順之則天逆之則人語甚夥徐盱衡語曰先學禁甚嚴余欲上正人心疏會病作不果今其責不在足下耶余頷之越歲吳明府安節令玆邑余折簡寄之曰裏有滅明君知之乎曰非所謂潛庵李君耶余再四禮賓席不赴告余以邑中諸利獘業已次第舉行矣且方需之佐吾理乙酉余有攺部之命過江上問明府云君無恙余時方避客擬入都門卽請告與君結盟而共學焉君遂以病不起矣上自部使郡邑下至族黨閭巷或咨嗟涕洟曰李君亡矣思君不得或旌其閭或扁其所常逰處或形之歌詠痛堂堂大廈而棟宇之圮也嗟痛哉君令子廷惟廷諭先後過余山齋傳君治命屬銘於余余不敢辭余乃取餘同年水部徐君狀而志之君諱大昭字汝潛號潛庵自幼有巨人志從兄右齋先生毎以名儒期之旣逰庠𨿽有聲諸生中然心鬱鬱不樂聞吉先哲倡正學則津津向慕會越中王龍溪寓白鹿洞君裹糧從之卒業凡三年已蘭溪徐公魯源行部至君復稟學二公皆大奇君乙亥李先生歸自粵中首揭修身爲本之學公取其諸書讀之從之遊已察先生危病中學甚篤乃齋戒稱門弟子遂謝去諸生君意𨿽超曠而行斤斤如也丁卯歲大祲出余粟賑族鄰而全活者甚眾有詐鬻田者公不較又有寄金者暴卒尋族子璧之又有殺其僕者公遣人告城隍七日竟得其人抵罪而瘞枯骨周急難無算所著有程夫子全書儒門定腳錄事學日抄困知記略及歲錄論學書藏於家終之先二日猶呼二子及門人講學大都不越與余前所語徐自題其贊有曰一點酸心千古事春風座下更誰傳之句題畢乃呼諸子孫羅拜正衣冠終於正寢公於生死去畱間若浮雲往來太虛蓋生平力學之驗雲家爲邑著姓髙祖養素以子冡宰貴累封都禦史三傳爲嵩岡公卽君父以文無害爲掾曹未仕母荷塘黃氏侍禦公妺公其冡嗣也配北門史氏繼娶遊氏男二長廷惟邑庠生娶丼氏次廷諭邑庠生娶黎氏二子皆績學愼行克繼君志女二長歸邑前廩生黃銓子某孫男三應豹應偃應鶴孫女一俱廷惟出公生嘉靖乙未年三月初六卒萬曆乙酉年十二月十五享年五十有一銘曰

汲汲而求師也卒本於修身皇皇而仰止也宋之伯淳有言必偉有行必眞蓋力學之大人非止今之逸民

布衣儲山李公墓志銘

夫布衣而能使人興起聫屬者此豈聲音笑貌所能哉予見儲山李公其人矣公丰城人也姓李初名正己字逺希後更庭止字某別號儲山父某母某幼習舉子業不竟去而爲江淮楚浙逰大困意豁如也歸聞旴江羅公開講乃以布衣見羅公方與諸縉紳集者數十人公躡蹻至羅公命童子取水浴浴竟登堂禮公公目攝曰世間有此鐵脊梁漢子乎禮之公不去羅公側目有所入而道韻彌深矣從姑山有一僧辟榖久望見公頂有气如虹隱隱上騰異之以語見羅李公公語僧曰幸與俱來僧曰此當以刺徍公始至所與見羅公語載刻中論者非公悟後語一日見羅公曰四書五經是修身爲本注腳公應曰修身爲本又是我底注腳見羅公亦爲首肯時聞公名而禮之爲朝夕依者皖則有與朴顏京兆陽羨則有史太常玉池越則有大司成陶石簣在三君子處以十餘年之久而皖與陽羨會稽藉以興起從逰者甚眾多語錄另有紀蓋公學從旴江入不事粉飾絕諸意言色相神情直與千古映證者在故以一人心而能通諸君子心通諸君子心以信多士心語曰神而明之存乎其人黙而成之不言而信存乎徳行公其人歟倘公而彷佛假借疑似回護卽羣諸弟子賓賓而幾席秦越眉面南北者多矣楊少宰周少卿贈公詩慧眼雙開金不著剛腸一副鐵難如毎對一尊頭獨點時論千古淚雙流之句此不可觀公哉銘曰

學匪虛譚誰會其宗猗歟儲山老至心融諸方共學六辟四通不落言銓丕振宗風迹阻心親我思有窮用銘玄室以告羣公

明太學生子明甘君墓志銘

子明名丙字子明別號琴亭太守廉平公孫封侍禦若虛公仲子參知子開介弟也先世載譜籍中與兄參知少而失恃鞠於大母同參知受學三吾劉公恪尊繩檢邑方試諸儒童子明棄而趺坐靑原淨室家索之歸不得大母泣曰老年望孺子靑衿如望歲孺子爾爾老而失望柰何子明聞而歸試龔令嘉定人大奇其捲蓋子明淨定久發爲文彩映人心目實不從文章家得來爲諸生督學郡邑守相器待異等偶有感憤棄而逰太學太學自祭酒司業以下大器之文潔鄧公翰撰焦公皆以爲入室弟子三試棘闈俱入彀不果後知爲子明捲咸大惜之子明於麟經內承家學外藉良朋所得旣邃一時名流爭推轂之然君𨿽不遇而於三教得其窔奧抉心向往凡世儒擬議色相意識揣摩者絕不一駐足曰此學究見地所見者大惟文潔弱侯及予與大京兆劉扶生知之而一時友若劉瞿父無美諸兄弟周幼淸咸尊信之它人相晤公亦不一啟齒或與之飲酒酒後耳熱始發舒其磊磈之气已復循循如初所著有擇善篇揚扢前修爲世烱戒亦略見一斑云子明雙目神情內弢而貌朴古其於書不深嚌其胔不止名山勝境足迹半之於世味澹無所營予嘗言曰翊我老景者子明也不謂子明以訪焦先生畱都遂不起嗟乎予老矣誰復知予念友之痛也君生嘉靖某年七月卒萬曆乙卯年某月享年六十娶某氏繼娶某氏子某邑庠生娶某氏塟於某處銘曰嗟子明非今之人蓋古之人世多遇而子明何奇也遇者如煙雲聚散誰復知之奇者文藻陸離月旦推髙將與山川而並耀來玆世有知者其以予言爲不欺

詔旌貞節喬母令狐氏墓志銘

侍禦喬君舊常以楚李衡文豫章稱得士予門人蕭孝廉道光君所遴士一日持君書謁予予開書視曰應甲不敏竊干典記者甲不佞四世來指亡慮數十百皆以詩書起家踵迹黌序賓薦而皆吾髙祖母令狐氏出方吾髙祖雯棄世時曾祖才二月喬不絕如綫乃再傳而吾祖輩六人又再三傳至甲等而幾百人夫吾母之茹辛吞螫者匪朝夕故正嘉間以節聞兩臺及郡邑先是旌其廬優其雜差而玆聖天子嘉意窮檐苦節閼壅不得上聞繡衣使趙公始以吾髙祖母應命上下大宗伯議議是樹棹楔旌其門夫吾髙祖母百年峻節完名一旦得彰徹皎日播之國史鄕乘此非聖恩何以有此顧墓中片石久虛願子勒一言以永吾君賜罔極元標拜書及大京兆趙公狀蓋不勝企悚云按母蓋令狐偃苖裔而學士令狐綯之後耆徳景云之女也初歸喬公雯雯家中落逮母至而家稍有起色未四年而雯逝子世卿在抱匝月耳母哭之哀欲從地下者數矣鄰姬走而諭之曰夫此呱呱孤在孰非幽者所冥托乎子殉逝者則棄生者不如存生者乃所以報逝者且守孤與死節殉夫與存祀孰輕重母始解顏而一意以立孤爲節揵闗人罕窺其面有虞母盛年以它語進者輒唾曰天一而已頭可斷面能再颒乎語者慚而退歲時於世卿有憂生之嗟未幾世卿且長有室矣母稍開顏曰吾夫有托矣又未幾而諸孫濟濟矣母抱而告先靈曰吾夫宗衍矣又未幾而曾孫種種有以詩書起家者矣母一意發舒喜而可知也常召諸子孫跪於膝下訓之曰子覩萬尋之木乎其枝足以蔽牛馬其蔭足以棲數千人不知其初植根時風雨摽搖霜露摧剝者良苦未亡人之植爾等亦猶是爾等其無忘吾昔日苦可也而時培之而時灌漑之吾老人願畢矣且未亡人豈以是博名髙爲聞者曰母之先有子貞及綯皆掌祕藏爲顯官其所論撰內則以貽宗範者必有非人所得而前聞者母得於庭濡者深故節不近名謂醴無源其不然哉鄒子曰地之載物稱博且厚矣坤贊其徳曰安曰貞母壯年姱節昧昧晦晦卒以衍無疆之祚所謂安且貞應地無窮者非耶周書曰天軫地蓋善用道者無害時有滄熱善用道者無盡母以含章爲道而諸孫從王事者益光且大含萬物而化光母道妻道臣道得母一人植之母蓋深於坤道者予乃挈涑水銘以永母之無窮生於某年某月卒於某年某月銘曰

涑之水飄風不濁淩冬不礐惟母節之濯以莫不覺涑之流塴湱無競母徳之靜惟福之炳以莫不永涑之源百川匯之宜母蕃釐子孫有榖詒以莫不滋洋洋聖謨如綸如絲山可摧水可涸玆且與日月並垂千載停軺者尙有遐思

明大中大夫雲南參政近溪羅先生墓碑

鄒子曰予習從先生長者遊學行無足述數者不足論卽有足述數者顓顓學一先生言嘐嘐自信有告曰道無盡非一家能竟輙拒而不入病在匪虛於道有窺矣謂世之人莫能窺其藩亦不欲使世之人窺其藩病在弗廣夫天之髙也無弗覆也地之廣也無弗載也執一自足者道之賊也日月之明不私一隅雨露之潤不私一物不樂與人同者善之小也蓋自予接近溪羅先生則庶幾虛而忘我矣先生丁丑入賀予侍先生左右者月餘承先生教旨不能有所入迄今二十年先生已爲古人始知先生坐我春風中不覺於是悔且恨恨不得先生起九原而請質之今年先生孫懷智訪我云庵以墓碑見委予閱諸名碩臚列先生者甚詳更何能贅一語然夙侍函丈不敢辭先生姓羅名汝芳字惟徳學者稱爲明徳先生世爲南城人家世累善夢日而先生生幼方泣而樂方怒而笑心疑何以苦樂倐變怒笑異狀識者已驚其異長而學益進閱讀書錄云萬起萬滅之私亂吾久矣今當掃而廓淸之遂矢心學薛氏學常坐危樓起一牖如盂狀左右置明鏡一止水一跏趺連旬求除所云萬起萬滅者然未奏廓淸之效而受朋從之害病大作前峯公投以傳習錄病已庚子入省大會布衣顏山農在焉先生舉前功問顏曰此制欲非體仁也先生復竟所謂體仁者曰知四端而擴充則火然泉達其勢莫禦先生恍然有契遂於稠人中稽首顏先生者四已而師事之癸卯舉於鄕甲辰舉會試先生曰吾學未信不可以仕遂歸而尋師問友周遊四方者十年學旣通乃赴廷試癸丑賜進士出身初仕太湖令升刑部主事郎中出守寧國再守東昌升雲南副使參政歸先生凡幾仕矣其仕也以學爲仕學也以仕爲學期會簿書𨿽未嘗廢而眞誠惻怛盎然春育興利也不計一世而計久逺彰訓也不事彊聒因其固有以故生而懷者若嬰兒之戀慈母去而思沒而祀者若孝子之喪考妣非可彊致也元某反復窺先生於微眞令人心折神悚非近世剽談者可比擬雲山農𨿽以學自任乎放言矢口得過縉紳不少南刑曹業置之死地矣先生以身代爲之贖而顏得生全且顏貧視先生家若內庫隨取隨厭顏又喜施予隨施盡又輒隨其所請先生年已耄顏怒先生跪之榻前顏批其頰不少動曙而怒解始起夫顏橫離口語學非有加於先生而終身事之不衰生之縲紲周之貲財事之有禮此祖父不能必之孝子慈孫而得之先生嗟乎此卽天地可格鬼神可動矧曰其它梁夫山囚楚先生鬻田往援之有諷先生者曰夫山害道宜罹於法先生曰彼以講學罹文罔予嘉其志不論其它夫當時以學自命者稍出片言夫山必無死地視先生心何如也胡宗正幼師先生矣先生聞其易有傳復不難北面宗正蓋先生眞見天下善無一處不具天下人無一人不可師已耶人耶我耶物耶渾然無間誰能閡之或疑先生學博而無統大而未純者先生云大出於天機原自統博本於地命亦自純予讀斯語恍然如見先生夫不本其自綂自純者爲學而以意念把捉爲統爲純嗟乎此學之所以難言矣或又疑先生學無結果不知太虛之中孰先孰後孰始孰終彼所謂結果云者是生滅根也我且無生而又何滅我無造端而又何結果之有茫茫長夜誰其覺之予不能無思矣蓋嘗論先生有目與人同不見人過則與人異口與人同樂道人善則與人異心與人同以眾人心爲心身與人同以眾人身爲身有官也而以百姓之肥瘠爲榮勿卹於家矣有學也而以眾人之立達爲學勿執於見矣其尙友也時釋時玄不廢參究一軌於大道其論著也聖訓帝典極其闡揚一根於眞性謂先生有見乎則與愚夫愚婦同體未嘗有見也上焉者得先生眉睫間下焉者亦欣欣化育中以養以造先生非吾黨之元气耶夫元气周流布濩天壤間不可得而見惟觀造物生者生化者化飛者飛潛者潛動植者動植始知元气之功大吾黨自成者成自道者道得言者忘言得意者忘意得象者忘象不事雕鑿渾然天成始知先生之功大予不得而窺先生之學矣憶濫竽掖垣曾疏先生云惟道是慕功名富貴不入其心逢人必誨貴賤賢愚不知其類識者以爲知言今愧不能窺先生萬一謹列大較如左先生子二人孫八人曾孫十人懷智孜孜尙友懼隕家學先生有後矣先生生正徳乙亥五月沒萬曆戊子九月葬二十八都曹坊祖壠之傍銘曰

神隱而費力弘而毅呼吸萬類胎育元气早竭心思晚順天成何思何慮斯道典刑其心孔仁其仁以身周流海宇物我皆春濟濟多士私謚明徳繼往開來百世不忒

願學集卷六上

●欽定四庫全書

願學集卷六下

﹝明﹞鄒元標撰

○志銘

明先考雙崖府君攺葬白沙墓志

嗚呼惟我仁考卽世者十有五年矣不肖男元標叨中鄕試時方食貧乙亥春王正月權厝仁考始祖刺史公墓椅形右薦紳先生及堪輿家過而稱吉壤不肖男竊疑北向前嶂隔江而遙堂气蔓衍數欲攺卜會登第後卽貶亥步所窮處幾七年春雨秋霜翹首南望淚未嘗不涔涔下也癸未荷詔還北闕羈縻南北願莫之遂丙戌夏五月以狗馬病軀叩首天閽幸返初服丁亥春始得枚卜玆地名白沙人形首乾趾巽兆源於兌亙裏不知幾許蜿蜒而東南前仁峯崒■﹝山上聿下﹞若笏若筆若走馬若騰蛟聳翠昂霄俯伏几席虔粵諸水匯爲巨浸環繞襟袖自文江折而左旋似足以妥吾仁考之靈也者虛左席爲吾母百年基尊母命也嗚呼惟我仁考孝友慈祥淹貫百家粹衷可質天日碩畫可籌八面竟不得一當以顯厪厪化誨諸子弟彬彬逺近施於家政祠祀攸舉夫士處崖隩潛徳幽光常患表見無術不肖男以經術登甲第官禁籞不爲不遇乃以伉俍之性逢世無資旣不能奉三釡之養又不能低徊寸祿徼一命使主爵撰制者光揚泉戶俯仰旻天潸然欲隕𨿽然吾仁考拭目千古世味皭然不滓寧以外至者爲榮辱且不肖在夜郎時思一望丘隴不可得今得以衣冠松楸時酹椒漿無瞻云極目之感孰非吾仁考之靈皇上解网之恩哉不肖男如立身行道世必有握管元夫志吾仁考之大者無涯也敬百拜■﹝扌攵﹞淚書於碑陰以竢

三孝友處士大叔東源公細叔龍橋公七哥鯉洲君墓志銘

三處士者吾大叔東源公細叔龍橋公七哥鯉洲君也大叔名濤字養源行八沒在甲子年元某是時幼未知我叔父之痛也長而有知先太安人毎從鑪頭述往時艱辛曰先大父善貧先承徳與大叔成立始得有家先承徳館榖虔中大叔治外先太安人治內家遂隆隆起先太安人言及泣數行下常曰得其子有成立吾心斯安大叔善譚笑爲人倜儻好謳歌一發謳坐客盡歡常與客浮白竟宵以是得病卒細叔名濟字養亨行一幼常受學先承徳爲儒不竟卒然善詩歌豪气輒發於詩中無他腸愛憎隨口盡生平具前葬志中七哥名楫字汝通行七十八而孤以先大夫輩植有成立七哥性最孝事母及友遺腹弟卽古人不過覩予第喜動眉宇與族眾無只語傷乙酉予官白下啟先安人曰七哥歲且不利可柰何先太安人驚曰兒期之來或無恙未幾聞七哥卒合室盡哀大叔七哥先葬黃家峽細叔葬前岫予慮爲水蟻侵乃捐俸卜葬玆地嗚呼吾蓋因叔兄而思吾先世孝友卽古人不過云先大夫友愛諸弟如子然性最嚴一出言諸弟事若神明今兄愛厥弟以正言退而誶語矣家有纖細事兄弟咨諏籌度今不聞問矣妯娌有隙必自責今聽婦言矣布衣蔬食儉約今屑越矣祖先家世事必竭盡心力今若罔聞矣望子孫誦讀如農之望歲今勤惰弗計矣婚婣非華閥不通今任情矣予思先世和气薫蒸盎衍宜有今日而子孫方且自以爲能飽食五榖不知稼穡艱難思培先人元气者不知何心也銘叔兄蓋刺予心矣大叔子二銘曰吾思我二叔有內美而不及施兮吾思我七哥抱淳朴而克自持兮孝友洽於庭闈綽有古人之遺兄偕弟父偕子叔偕侄並瘞玉於玆兮聊慰吾之永思賁子孫並獲嘉祉兮亙萬古以爲期

吳解元鋌志銘

余寓勻最後得一吳生鋌鋌幼孤鞠於伯父州守明府二公時初從桐城歸尙未知名一日試得生捲不覺擊節曰此黔第一士驟聞者不無過駭未幾督學歸善李公蘇州馮公後先皆至首生且曰亡踰吳生壬午中鄕試第一人駭者始服蓋生文浸浸不作經生口吻神識時溢筆端連蹇春官不第則慝古之過也予嘗以正學朂勉生生啻黙黙頷之不吐一語冣後訪予金陵始知生不弁髦予語聖學有圖日課有紀卽夙與生語者五經手自抄寫俱盡勻諸士多有從之逰生毅然以師道自任而其弟鏞鐸及甥朱振祚咸信之深沒猶心師之生不死所至未可量也記昔在金陵與予友蔣徳夫商學予與徳夫不謂然生執之堅別而致書予近悟於師旨也生性敏而潛毎坐必至雞鳴書聲達旦常思及父母早喪淚沾沾下遂以嘔血卒卒時囊空如洗賴同年侍禦李公助之而自薦紳知予者並知生咸爲予並世道惜生不獨予傷心也生生於年月日子一昌春銘曰有鳥於此其文五色宜瑞王國鼓翼何之俾吾求其故而不得君豈厭塵寰之偪仄者耶

明勅封文林郎��道禦史筆峯余公墓志銘

夫世有澤霈蒼赤力扶國紀元夫則其生必有自予於大理余公卜之大理公初仕禾川予從家園習其品與政冣眞去而爲禦史在三秦以與中貴忤中蠱幾不起賴上聖伸法中貴而秦人若出水火家屍戶祝侍禦以丁封侍禦公憂歸用望起綰計事晉大理丞念封公一壞未妥請得襄事而以墓中石屬鄒子鄒子於公爲道義心膂交不敢辭按狀公諱安字汝泰別號筆峯世婺源沱川人冠緌蟬聨祖某父某皆以隱徳聞父基任英武參軍學者稱爲株源先生特祀瞽宗公自幼業儒具有至性束髮從參軍宦遊白下一日忽念大母意甚急束裝歸省方行而家苦盜報適與期會大母驚成疾公左右調之愈說者謂公靈機所感云已而就婚應山令衙齋明年大理生吳夫人以病終於蔡店驛大理公方一歲公獨挈大理呱呱依棲而歸遂棄儒一意榖子而督之學再娶潘母以李事兩尊人兩尊人薨遇生忌潸然淚下處兄弟及猶子產甘處其下而所禦侮分斗俱陰爲之地不令之知人有負國稅至二百緡者聽大理言以俸代之而諸所焚劵棄責者難盡紀大理以進士起家令禾川官侍禦公所訓語皆如古名人故大理悉稟公指而行之稱名臣云時礦稅騷擾海內苦中貴人在在揭竿予友人馮旴■﹝日臺﹞以只手獨障楚氛逮公在都左右馮君無恐袖疏以請馮君閱之一罷礦稅二釋諸逮臣三言西北水田可開則凡言榷稅皆可罷纚纚甚具馮君驚而曰不意江湖中亦有心廊廟者請得父事公疏方進而格不得上亦奇矣意不自得乃之太和爲采眞逰遇所謂不二和尙者授密諦歸意仙仙若有得也而不謂以聞侍禦中蠱事憂慮而忽忽不樂遂終公之終也𨿽爲子也亦所以爲國也鄒子曰徍新法之興予日從斗室中當著三嘆兄從旁曰弟何念之深耶予曰此非兄所知也人之憂在小民予之憂在士紳夫小民而有疾痛士紳可倚倘士紳而駢肩受荼民將焉附言在耳未幾馮君出獄死大理蠱而幾斃瑣瑣諧臣生此厲階以公洞達國體如是惜乎不得聞於上也蓋嘗念國家養士二百餘年茫茫海宇力銷氛祲以奠疆圉固國家者晉有南樂魏中丞秦有婺源余侍禦楚有旴■﹝日臺﹞馮僉憲三公皆爲予心友而馮則贄予者故予不幸嘆於室幸而覩三君子光輔於朝卽吾用也公言𨿽不得聞於上有子能行公言卽公用也公可無憾矣獨念西北水田一事徐伯繼符卿言之方經紀而中讒罷今西北有粒米如南人者未嘗不習田之當墾可爲國家永久計但恐南人至地爲南人有耳普天之下系籍卽爲土著何分南北畱心國家者必不能捨此別爲籌國計它日必有思公與徐符卿言者予志公而並系以同事亦公疏中旨也銘曰峙鼎衡門抱璞席珍榖以繩武徳以潤身彬乎郁乎藪澤眞人憂切江湖三事欲陳未遂叩閽正气彌伸超蹤玄圃脫屣埃塵桓桓大理爲國藎臣澤霈蒼赤節著三秦行有特恩光賁九京龍章赫赫奕世嶙峋

○墓表

南京刑部侍郎贈尙書謚文端疎山吳公墓表

蓋嘉隆間撫有疎山吳先生者篤學嗜古一徳初終不替予自入仕路側陪縉紳末議而知先生爲一代完人云近卑棲田間野老述先生遺狀猶令人凜凜易名之典久而未沾太常議謚以維風闡幽輒首先生嗟乎日月綿邈明徳愈新孰使之然彼其醇誠渾噩結於士大夫心故也吉水鄒子元標欽先生遺風敬題先生墓曰明名臣碩儒疎山吳先生之墓而爲之表其遺事曰先生諱悌字思誠別號疎山其先世蜀人自蜀徙南丰又南丰徙疎山代有潛徳祖��父望皆以先生貴贈南大理卿先生未生時旴江舊道經苦竹村忽折十里而遶疎山而先生生識者已知先生爲非常人自幼卽凝重端雅長而聞鄕故大儒象山先生學得其宗寤寐不忘師事卓峯黃君復之白鹿與諸名賢切劘歸而道鄱湖舟幾覆坦然自如若有得也退而獨處疎山一覽亭淩髙厲空穆然深思同儕竊跳笑如弗聞也者辛卯舉於鄕壬辰第進士拜樂安令以才調宣城令樂安政未幾得民和行之日車軹不得發宣城字民如子而上官則苦其亢有時貴故舊邑令欲樹碑誦功徳當事屬意先生先生曰故無可紀述卽有紀述而忘徳罪坐令卒不樹碑守墨而持衡索羨先生曰衡一也豈令有餘守則不足以邪正異視耳守黙然撫臣無如先生何瞷先生上計考功氏則以夙負苦先生而邑民爭相戒無苦賢侯卒完夙負其它救荒美政未易更僕數不知者曰吳宣城傲吏也知者曰傲非凡吏竟以治行髙等召入爲禦史是時賄賂公行卽重金不足以當貴人一盻而先生只手謁貴人實不持一錢首請振風紀具奏議中會南畿試錄弗當旨上怒甚謫罰有差且欲罷諸生制對先生抗疏不可逮先生於理已而怒解出先生而是科士鱗次蔚起爲王國楨者則先生力也奉命督鹺兩淮首表章孝經以端士趨而泰州布衣王心齋艮故陽明髙足弟子然行危獨眾或異之先生屏騶從式其廬與語連日夜有契疏薦於朝欲仿吳臨川陳新會故事𨿽不行識者韙之獻皇帝梓宮南附議者謂道出維揚須毀民居而後通維檝先生以心計民居卒不毀先帝優詔褒之先生𨿽在事時時念母朱淑人不置請急歸癸卯再除按部中州風紀凜然如折彊藩建歸徳郡疏請祀伏羲與孔子同凡所剏畫不爲一世計皆裕國吁謨覺世大範俗士之所迂而避不爲先生之所孳孳討行不倦者也世方亟先生而分宜爲政先生感時不可爲遂歸矣歸而永言薖軸者二十年惟與諸名徳講求實學卽幹旄過裏不得覲先生面間常步田間農夫至爭道而趨人曰此非吳柱史耶曰柱史而垢衣敝履耶曰垢衣敝履乃吳柱史也今相傳以爲美譚分宜敗諸炙熱者鳥獸散乃起先生於家擢太常少卿晉太僕大理二卿刑部侍郎卒公爲廷尉爲司冦娓娓求生一時有疑獄株連者眾先生欲生之而沮於羣議後竟得復生比者先生遺言爲之地也諸生全者人人頂禮蓋嘗論新建學術一提西江從者如雲然於先儒家法稍異矣仕則譚任任則宗伊尹軻氏曰有伊尹志則可無伊尹志簒也分宜柄政楊容城沈會稽遭禍殊烈酷戍者累累不能死不能戍惟退而明志耳不知其所任者果志伊之志否耶是時論出處正獨吾吉鄒羅二太史撫吳先生三人不仕耳世以仕爲任先生以不仕爲任任孰重焉學則譚樂聖人所謂樂者自然性體非有所加而以縱情恣欲爲樂去樂旨益逺先生須中情灑然而居鄕逡巡如處子曰學以尊徳性只是惇厚崇禮其與諸稱樂者異矣間有知致力者喜譚寂夫道體非有寂感先後可言語寂遺感語靜遺動身心互持動輒成礙先生曰執遊气蹔息爲寂體與逝者如斯意天地懸隔嗟乎聖人復出有易斯言乎先生早事卓峯取證心齋觀摩鄒羅二先生靜謝世氛廿年幽探密證宜所學卓爾如是世皆知先生髙不知先生學知先生學而未知先生之學所以邃且深非厪如世儒以名相自持也謂撫數百年象山先生後見道分明如先生者蓋囏其人矣予故備述之令異代有所考鏡焉

奉直大夫恊正庶尹尙寶司少卿雪松潘公墓表

予歸山十年髮白且老懷友一念窮且益堅屈指生平交道不少一見令人捐形剖心情曠神怡則吾友去華潘公其人哉潘公與予定交在癸未秋予初入朝公且捧檄爲溫州李去爲予畱而聮榻者數日旣公爲侍禦以言事播遷道文江相對又數日庚寅予調南比部公亦量移至相視期年莫逆於心公徙尙寶久不調聞公杜門述易予欲請潘氏易玩而老焉公乃以病卒予時思公不勝心折而公子鯤衡至以墓表請卽不請予亦有言藏之篋笥矧公子泣血逺至予曷敢辭按狀公諱士藻字去華學者尊爲雪松先生世爲婺源桃溪人代有名卿曾祖鉞卽森七公父澐以公貴贈尙寶司少卿當潘氏最盛時森七公過計而徙考盤及公生而才贈尙寶公復挈公而歸桃溪十入補邑諸生隆慶庚午登鄕試萬曆癸未成進士授溫州推官近時理官爲上官耳目一切逞气焰陰險刻忌諸同僚及各屬咸謬爲恭敬而心實憚之公盡損其觚稜自僚長以下推心置腹事無大小不爲踔絕駭異惟期於平所上溫州政議爲地方久逺計甚悉諸小吏有才諝者汲引之盡力而不逮者覆愆蓋瑕以需後圖聽讞有盭倫常者痛懲之不少假余卽犯重辟悉心求生比是時守衛公承芳爲名二千石而諸郡丞以下政益有名鹹公同心之力兩臺及觀察使賢者習公學行不敢名公爲屬不肖者卽忌公亦不計曰吾道如是丁亥召公爲福建道禦史不三月以上修省疏左遷粵照磨公爲言官海宇期公與公自期待道政長逺亦不以能言爲事疏溫厚煦至無大痛哭流涕語公不能久立朝端此其故難言矣公初試銓曹諫臣論云克己而後能格心正身而後能糾邪銓臣讀公論者動色相賀及公得貶人人以公爲能踐斯語公旣遷惟玄惟黙力前二語以自儉戢未嘗少露怨誹態越四年召還積官至尙寶少卿自庚寅冬予調南外凡曾經建白落職者升擢輒不得旨獨公徙吏部徙符丞徙少卿輙得旨吾黨咸相慶曰公爲碩果眾陽之階也而一陽復剝落天其謂何公生平居家立朝所至以學爲事常摳趨先正羅南城耿黃安李溫陵門最後爲文潔鄧公深知卽方外有一長足當心者公必叩首頂禮曰師曰師不敢忘計偕與焦翰撰祝給諫爲縞帶交聞友有一善足稱者必與定交以身下之惟恐失賢者心世學者顓顓守一先生言公遇畸人得異傳常自信質諸鬼神無疑一叚祕功謂天人不隔纖毫信者自取具載易述中徳無常師善無常主惟公有之公立朝惟埋光鏟采調護善類爲事海宇善類人人倚公若嬰兒依戀慈母以公慈衷厚徳其凝承宜無可量年僅望七官僅五品士林聞公訃者相向短气若名嶽之摧巨峯而百鳥之失靈鳯也悲哉然公孝慈忠實儀於鄕邦鴻譔佳謨照映今古天畀公寄斯文之傳者蓋在此不在彼予不復以世語悲公矣敬摭公大槪彰之墓道令公子磨石勒辭俾過公墓者讀予文有遐思焉公諸懿行及子嗣嫁娶具狀中不復列

明純孝篤學封文林郎福建道監察禦史簡庵湯先生墓表

古今元夫力扶人代非獨身有之其先必有績學蘊義之士爲之砥礪其徳度而匡輔其初終其所醞釀者久矣人知湯侍禦風裁凜凜社稷所托而重孰知其得庭訓於尊人簡庵先生者深哉侍禦巡八閩子聞其厝置以爲聶貞襄再世不謂以尊人訃歸歸未幾以先生墓表見委夫樂道名儒遺軌以照耀來玆元某夙志何敢辭按狀公諱鍾壽字用道別號簡庵先世爲全椒人以千夫長來義興則自起宗公起宗公四子伯官中都仲世莊浪千戶而叔徳季中則仍宜興中生誼誼生恂恂三傳諱儒者則公父也公方八齡而孤賴節母夫人矢栢舟植公於學而爲諸生自少在諸生中卽以莊嚴見憚邑有萬文恭王孚齋先生皆以學爲士林祭酒公並得師事之執經事孚齋先生最久孚齋先生方講誦倭猝至諸城中鳥獸散公聞仍講罷乃散其臨難不亂如此亡何又師事周都峯王龍溪兩先生二先生皆稟新建功令者而公獨於周先生步趨矩矱不踰周先生喜夜坐先生偕吾友叔行侍於金山寺頂者亦如之坐久出門外覩天地萬物莫非吾也者恍然有吟風弄月气象不欲歸周先生以子捨久虛諷之歸始歸或有習王先生學者先生曰吾以不可學王先生可不失爲事王先生也者人益服先生之定先生學正有見而內行純備事節母備極歡愉節母稍不愉晚年猶請伯兪之杖節母不恱不止訓侍禦君也一以學諸先生者發揮之大段在主敬主靜分別義利曰心如六馬不敬與靜是馭六馬無轡勒也不分別義利是巨室無藩籬也居嘗閴然一室卽侍禦得雋報至人窺公何狀兀兀蒲團未嘗色喜自拜封侍禦隆重矣而未嘗以輿馬喧赫裏中有司罕窺其面訓侍禦於官下猶力侍禦在西臺語曰言官在孤立一意眞心謀國上不比天子中不比宰臣下不比僚友相傳爲名言舉世以比成風而公獨以不比勅侍禦公獨何心豈所謂比之自內有孚盈缶者耶人曰湯先生學不爲巵言以此訓子亦以此訓門弟子終其身門弟子有泣慕不置者此可徵先生學矣先生於鬼神權勢毫不置念裏族有疫手一一調劑之數百指有起色人謂疫無定衡者於先生不然村有寢丘者相傳多鬼祟先生暮行吟其側視胡敬齋與鬼相倡和者不殊江陵時士苦得一靑衿有勢家子竄而入邑籍諸庠士羣而訴於督學直指直指盛怒臨之曰罷之無名命諸士如欲扞文罔其請於白下以諸生無復之矣果皆中道散去獨先生與一友之金陵直指辭色甚厲假它威恫喝之先生庭辯不屈不撓直指卒無以屈先生正議竟黜二人籍澤宮田千頃不淸者且久先生出而履畝鱗然一新人謂先生有巨才且定不知先生之學與才皆自學問中來也嗟乎世之所譙詬者惟學耳今有盛服先生明先王絕學接紹來裔世不怪則迂必至逐而擯斥誶語不遺餘力周先生萬死一生出囹圄幾何時卽出憲東魯又逐之歸王孚齋闇然里巷先生偕吾友叔行不難以身下之式其步趨擬其心神至令二先生之學火傳無盡先生臨老謂侍禦君曰與人爲善之念老而彌篤以故先生終其身獨處一室而不爲寂善蓋一鄕而不爲孤駿發侍禦始以善善豫章繼以善善天下皆先生之善也彼謂學無益者是自甘於不善倘不自甘於不善捨學無明善路矣公生嘉靖戊戌卒萬曆丙午享年六十有九狀載公介潔恭誠光明淳懿不知人世有機械事然此皆公緒餘蓋公旣與性天者遊一切粹美如電拂漚浮爲而不有過而卽化獨載公晚逃於酒慕淵明康節爲善處世然淵明賦詩責子而康節子不聞其扶日轂舒世艱何如公有子爲社稷臣更復何事猶托之乎曲糵豈公所棘於衷者非一身一家之私難得而言公自得者誠深亦可以觀世矣鄒子謹題公墓曰明純孝篤學封侍禦簡庵湯先生之墓先生蓋再拜命至禦史誠自貴不以侍禦貴矣過先生墓者曰此故節母子而孝而學行表表士林者必肅容而式焉鄒子蓋嘗記節母坊表貞裕墓玆復表先生墓讀者謂鄒子有一愧辭乎子嗣嫁娶詳狀銘不具列

承徳郎刑部廣東淸吏司主事中岑曠先生墓表

此予友用良先生墓也偕元某舉於鄕者郡二十人並遊胡先生門者眾多求不言而信不戒以孚則用良其人哉用良先生有子世禎爲予門人持先生狀求表夫世禎卽不求吾當別紀以爲士範矧其情迫予安能辭按狀公諱驥字用良學者稱爲中岑先生世居敖城爲鼎族以詩書禮樂聞邑中曾祖某祖某父札以公貴贈文林郎文林得先生最晚而最鍾愛憐先生體薄常別貯食以待先生惡其與客異命徹去人益器之二十爲邑諸生最爲太守滄溪黃公所禮當黃之爲守也愛公加之膝及爲督學知公宅憂怏怏厚賻而別癸酉舉於鄕舉主廉先生貧而室於火欲有所闗說先生辭曰驥不肖辱鄕舉蓋以李廉進者若有所私是以廉進而以黷終某不敢舉主不恱然有竊瞷而賂君重金者至矣君辭曰某腐儒今𨿽室於火天戒孔嚴不足以當君之賂請辭其人哭而去已選河南沔池教諭先生喜而召諸士至曰今世以河東爲吾道鼻祖不知是時有月川先生故與河東頡頏濂洛者諸士生其鄕而不紹述其學吾忝士師而不以正學相迪勉類齷齪刺促取容則盭吾學吾不敢於是矢心與諸生約曰淺言卽庸行卽神化淺言先生自況也予友孟云浦以學爲士林嚆矢一見與先生莫逆曰吾中州何幸得明師邑人益尊信而稱曰興道先生已升興山尹興山楚僻邑人謂邑如斗大不足以容名賢先生欣然而往我非牛刀割雞所宜至則盡洗往者因陋就簡之獘首範士次範民又久之新學大抵先生絓潔如處子民黙孚於文物儀度之外故若刃遊若弄丸稱神君慈父予友李中丞克庵特薦公治行於朝升順天理瀕行邑人蕭公儀屍祝之車軹不得發李順天又以愷慈著聲所甄別淑慝洞如觀火而歸本於恕以成美掩慝爲務君子固慕公徳厚卽小人亦無所悍四載升刑部廣東司主事方二月以理順天時議珠寶事奉旨外謫先生之被謫也知者曰此屬民部民部視往例亦殺言臣無單詞及君君胡不辯白先生曰小臣有罪得謫爲幸人益嘆爲長者歸而勸駕者紛至先生曰吾歸已晚別築一室曰吾將老焉曉夕與諸同輩譚學外無別語大都先生之學與世之敏給辯駁者較則先生如訥如愚如鈍然起諸古大儒與先生遊先生誠而敬簡而靜端而無邪視官如家視隱居如明廷大儒當爲遜服故與先生處也日計不足月計有餘月計不足歲計有餘終身以爲不可及先生其人矣嗚呼世居裏居官而蔑視先民典刑又嘐嘐謂今人可欺過先生墓亦可以回面內熱有餘師矣予故樂著其略以與吾黨共式焉子一人卽世禎能世家學孫某公生某年某月卒某年某月娶某氏封太孺人幽靜端莊以孝慈聞與君比徳並塟懿行詳銘中不具載

屠節婦吳母貞裕墓表

貞裕者上從繡衣使者請詔旌故贈孺人屠氏夫死能赤身矢節又訓其子侍禦君爲世名儒故顏其棹楔曰貞裕人稱者不以氏而曰貞裕尊之也余讀列女傳至割鼻截髮咬指以節殉夫世未嘗不嘆曰烈則烈矣不聞其裕後何若甚至使其夫不免爲若敖餒鬼此徒以身名者也若孺人者難矣孺人蓋屠揮使爵女而適吳光祿公冡嗣贈文林公駰未三年卒孺人孑然一身與杞梁妻三無所倚者何殊而孺人以夫靈爲倚以影爲天至十年而侍禦君達可始生得請公宗立爲嗣更三十餘年煦育教植侍禦竟成進士奉孺人養會稽卒完名皎節與赤日輝月相掩映而吳越間賢士大夫咸播之聲歌繼彤管世世罔極豈非難哉世或有閔鷇音淒然不忍其先世顚越以蔑抱蜀者當侍禦未生時孺人十年中煢煢曉夜孤燈明滅艱辛憔悴之狀忍死以待所不知何人而竟得嘉魚公仲嗣爲子夫人又有守其子蔑視箕裘蕩佚先世善物至末年落莫間闗誰語者孺人目侍禦君翺翔皇路夫世亦有視其子顯庸者不過蠅營拮據爲祿寵計侍禦君又孳孳以正學著聞孫正志又爲世偉人正志子又復鵲起孺人所以事天者固純至而天所以篤孺人祚者愈隆愈熾蓋交相助也易曰恆其徳貞婦人吉夫子曰婦人貞吉從一而終也惟終則吉惟吉斯裕孺人以之不然卽有子立立而未必賢且貴賢且貴未必奕世云仍若是者豈非天哉侍禦嘗私告予曰吾母外家中替而絕不以銖兩私外家治家勤儉井井有條達可立矣有齮齕者母气稜稜不下遂息吾父子今日皆吾母甘荼茹蘗受天之鑑故達可治家一尊吾母約束有蕩而侈履盈而不知滿一不敢以範家予聞而戄然成周盛時公卿士大夫濟濟砥礪羔羊素絲者皆本於內政之助而家道尙嚴侍禦君祖文肅公綱紀人倫迄於今數世藎臣貞婦後先史冊非其植根者深耶予故琢辭表貞裕墓道俾它日紀吳世家者采焉

歐陽康節婦墓表

予門人蕭生鳴鳯篤論士也常語予內婣歐陽康母苦節狀輙爲神王一日以書介母子參軍習謁予予肅而入其人貌恂中恬與之語竟日大恱乃手諸名公序傳求表予不敢辭按狀母蓋龍泉人處士康女適歐陽欽孔欽孔卒時母年才廿五時習才兩月欲絕嫗諷曰夫死不死在兩月孤兩月孤如生卽爾夫生之年而夫所以飲恨不得盡子道者職爾是萊爾卽從夫地下老者呱呱者將誰適爲命乎母聞稍解彊啖糜而謝曰母言是夫吾身豈必一死之爲兢兢吾心死可矣早夜敝形垢容坐臥一房闥房闥外不窺左足有妁以它語告者輒唾其面而提刀以視有事當闗白者一女奴遞相傳女奴憊則再更終不令一童將命蓋不惟絓潔其身而庭以外肅如矣奉事姑惟謹以當子訓時習法以當父而鞠育保愛則母道亦極其周悉令辰佳節未嘗不噓唏涕洟及習旣長立而顏稍解享年五十五而卒人稱完節云鄒子蓋嘗論貧富之殖節者難易蓋相懸焉貧則勞勞則思善自經營饔飱外計無復之矣乃富則佚佚則思逞其臧獲未易馴也中外窺伺以爲奇貨者未易彌也而紛華綺靡洞心駭志者晨夕未易忘也此非冰心石腸從風濤中砥柱未易能也歐陽在漵以素封著習𨿽稍遜諸室然在它邑亦稱上駟以匹婦而能赤身托兩月之孤以不隕家聲代夫終子道父道可以爲難矣予謹題曰明貞淑歐陽康母之墓玄堂旣扄壼範猶存蘭芬可挹彤管不磨矣乃士大夫明詩書知理義委質王家有權可趨熱可炙輒不難以父母體虧辱不顧至不知節義何物過孺人墓下者當回心而易行焉易曰恆其徳貞從一而終詩曰士也罔極二三其徳予表母有遐思矣

○傳

太子少保禮部尙書兼翰林院學士平泉謚文定陸公傳

夫宇宙信寥廓矣然必有棟世之儒出則正已處則繕性乃足以照八紘憲萬■﹝礻冀﹞此其人洗心藏密不事莊嚴渾渾噩噩與天遊衍天命之爲人國蓍蔡者是純徳之守也我明則有蘭溪文懿章公懋吉安文莊羅公欽順新建文潔鄧公以贊鄧公前輩有雲間陸公四公享年陸公近百章羅二公八袠鄧公幾六旬皆以文魁天下官詞林名絓朝請身寄丘壑淸風灑灑如鳯凰翔千仞不可羈縶同出一轍學術章羅步武濂洛陸鄧二公旁通宗趣非膚儒能億度元標生也晚辱鄧公莫逆鄧公往常欲得當走雲間跪納公履問道每逢人起居公道公屢沐恩存問走馬郊迎鶴髮朱顏端笏馬上仙仙乎色澤神王私喜公百歲未艾乃近有傳公仙逝者翹首南天不啻太山之頹而又恨束芻無從也公子大行君以傳見委夫元某擯棄於時如隔世陳人大行君索之枯槁沈冥中其亦以公生平未嘗以名位爲念元某遂忘其謭陋眞所謂識其小者若志公之大有國史在公名樹聲字與吉別號平泉松江華亭人也曾祖庭訓祖蘭父鵠號志梅俱以公貴贈尙書陸故三吳著姓以父志梅公鞠外母林遂冒林姓公洎兄弟中丞鼎貴始復陸世有隱徳以孝弟力田聞當公初生母沈夫人夢日投懷寤而生公方彌月外母抱而墜地血涔涔被額急以灰並裂尺縑覆之眾甚危謂不者且瞇目乃數日灰去眸子烱然射人又能行渡危橋墮水中若有掖者得免其異如此長而時手一經爲業家諸力作者惡而奪其經命從耕公亦黽勉從耕爲蘆刺其足內自傷而猶私誦讀不輟族子偶過以課業示公公方偕眾播立從播所構一目示族子族子驚而走頌志梅公曰吾家千里駒公柰何不自愛惜急宜縱之學志梅公猶難之會輸賦入城攜公守舍鄰有王塾師者宿儒也公聞其講而恱之請於志梅公就學志梅公攜之塾所著田間衣見諸學子覩其狀竊跳笑之公不爲意志梅公請王師立試之文成王大驚而語志梅公曰吾徒寧有若兒吾亦寧能長北面若兒公幸自廣自是毎出試輒屈其曹偶爲郡邑督學使者首拔登庚子應天鄕試第五明年會試第一人制策奉禦批第四抑置二甲第四選入讀中祕書當公計偕時松守王公夢入帝廷廷下羅而拜者種種口稱公名曰善人善人守覺而異之召公李夫人父文學君詰公素李君以不苟對已報至公魁宇內守曰夫夫也幽贊神明世間行亡論矣公爲吉士之明年念志梅公心動疏歸省又三年入京故事無它授者公見分宜無加禮謁分宜子又倨鄕衮謂公必求一言爲地道者公復不言與講敵禮而紛紛遂欲議公它授者矣張公文毅故庚子南畿舉主夙器公宣言曰陸生戇與其臺省令之戇也不若令之拜部郎無所容其戇也文毅意實不平聞者憚其戇又以公議不合始授公編修公爲編修惟鍵闗孤立一意謝絕諸賓客一日偕詞林入壽分宜眾服吉公獨靑眾問故公曰不知分宜目屬之又分宜宅盆菊繽紛眾以事至爭相呈身取色笑公從後擠諸人曰無壓倒陶彭澤聞者解頥裏有館師初入館受分宜酒跪而飲者公怒發上指語喃喃不休文端髙公目曰乃公性發耶肘而拉公出是時詞臣多攻靑詞爲職業公謝不爲閣臣間持一以屬公公曰方治家報在又掌廷試卷分宜業有它屬矣公故亂其捲分宜無所得止一日文端髙公曰京察迫矣吾儕與諸羣小落落將不利公曰彼如何辭文端曰浮躁得無似之公大笑然分宜𨿽不悅亦終不能有加於公同館有爲冡宰不禮者羣訴分宜所分宜曰公等如林維吉閉戶寡交彼橫逆者何施公是時偉望郁起而吳門安節袁公爲給事有方名疏公靜正爲詞臣冠冕人以安節爲定評公方乞省聞志梅公艱歸六年起補南國子監司業未幾請歸辟適園若將老焉辛酉晉左春坊諭徳署南翰林院篆復攺北侍讀不赴乙丑起太常卿掌祭酒事公貞教樹軌惟略去繁瑣所著汲古叢語及諸訓條先定志歸於愼微國學奉以爲功令猶好奬借愛惜人才有生鬩墻兄具單詞公麾之兄請之力公曰吾不忍覩爾手足之交相劘也遲之兄弟各悔銘公徳不忘故丞華亭子肄業國學公獨垂靑曰以其父廉吏故說者謂公取善詳而惇故周凡人厲夏楚張欬頥不能感人十一公感動人多於精神盼睞中今國學稱述不置戊午晉吏部右侍郎以病請越三年起原職並教習庶吉士者再又兩疏辭時新鄭捖機務遇不如意事輙三嘆曰平泉鴻飛軒舉吾甚愧之而內江趙文肅猶心向公以爲得公老成人左足入朝上亦爲感動壬申推公內閣者一今上禦極特簡耆碩晉公禮部尙書疏辭不允公始勉赴然公回首去國時二十年矣陛見畢江陵首謁六卿於江陵多攺容事之公亦以先輩自處席必端言必盡江陵滋不悅而所署部務絕諸請托會建和議增歲幣事屬儀部公曰人欲無窮國財有限以有限塡無窮涯壑恐不繼今識者偉之禮闈屆期公詗知江陵欲私其子而以公能塞羣望者勃然欲歸時有進語於公者曰今非昔相公幸稍逶迆禮闈柄軸在曉夕間且江陵意固屬公同事公心惡其人怒而曰乃翁二十年出山爲門墻鈞軸地耶行矣吾家鱸蒓無恙遂浩然請歸五疏溫旨聽公歸公條列十事曰辧宮府抑戚幸斥貂璫皆觸時忌江陵得之心動曰誰令乃公爲此者擬泛旨報公無大臣禮不獨徳望如公已也傾國人覩公歸不無失望江陵走而別公公臥牀拱而別江陵以問公繼者公舉陽羨萬公閩林公對林卽公丁未禮闈所舉士者江陵竟用萬公歸臥雲間者三十餘年眞若潞公司馬居裏尉薦者無虛歲倚公爲重知公不以剡疏重矣三十年間始而有弟中丞公樹徳請歸侍旣而子大行君彥章請終養上嘉其孝特與常俸士人髙而榮之又從子司功君請南侍芳晨良夕公舁籃輿出逰先之日天雨公至必開霽說者謂公不但得人又得天公坐輿間丰神矯矯咸作天際眞人想奉特恩加少保夫米又賜存問者三早年艱嗣以族弟子愷爲子更名彥玙晚而得大行君仁孝端亮目覩孫曾詵詵備極人世福祖而公退然穆然時寓招提時棲名園冥心木榻類苦行頭陀一號無諍居士一號長水漁隱一號適園主人一號九峯山人一號大歇生所著有汲古叢語適園雜著禪林余藻淸暑筆譚陸學士題跋耄余雜職長水日抄病榻寤言善俗毗議公約陸氏家訓公最精於易而又熟究諸儒先語略凡陰陽消長卦爻吉凶必窮至極與皇極經世相表裏汲古叢語曰潛不必在下亦有上位當潛勿用者亢不必在上亦有下位當亢有悔者六爻虛位位虛而理實擬而用之存乎其人此羲孔精蘊論二氏禪曰絕學玄曰絕聖此爲已學旣聖者向建立處掃除名相非謂未嘗學未嘗至聖也而可言絕學絕聖儒者曰爲道日損使未嘗學也何所絕哉眞抉二氏祕藏間論良知曰陽明感學程朱者支離故直指本體而言學者詳於講良知而於致處則略坐入虛譚名理界中如禪家以無言遣言正欲掃除前人窠臼後來人復從公無言中作窠臼足爲王學忠臣公素無恙偶示疾遂長逝先之日所署後事字畫遒勁大行開視之始知公死生去來眞自由者啟手足時頭尙熱徧體柔和作黃金色里人望巨星從田間及屋角墜者二至人之生與終豈偶然者論曰陸公棄軒冕如遺土也世髙其節處林臯翛然也世羨其達不知公身依日月寧忍以髙爲名而興寄丘園穆穆熈熈蓋兩有事焉當嘉靖及今上初政時寧公得志日乎公黙感者良深而林居退然若谷所造者淵矣淵明田園飲酒詩曰淒淒失羣鳥日暮猶獨飛勁風無榮木此蔭獨不衰世皆以淵明閒淡絕物散誕自居公謂其正雅操堅持苦心獨復處嗚呼公苦心獨復誰則知之鄒子謂公道淵明者正自道也夫

書平泉陸公傳後

余反復陸公行紀而知公品格自少定矣公爲諸生食貧邑令朱公愛而周之不受傳經裏中裏中兒不竟學者卻其贄又不受夫窘迫中一介必嚴柰何利達時三公能易語云觀人於微窮視其所不取於公益信譚者曰厚徳淳衷使公爲相當何如予曰公語云爲宰相者先徳量次器識次材能宰相而斷斷休休用才皆其才也斯言也公於相何有顧公之屢仕屢退者憤世心切不欲枉尺直尋耳𨿽然孟軻氏歷聘列國以達尊自處其言曰輔世長民莫如徳輔者如車之兩輪長者如物之條達翼世長養之義非必都三事履鈞衡之謂也徳在廟廊廟廊爲政徳在山林山林爲政不論窮達人皆有事焉公都四海無瑕之譽者六十五年四海人聞公名淩競者飲冰懦弱者霆奮公之翼世長養海宇久惡在其相不相也幹之九二見龍在田曰天下文明釋者曰𨿽不在上位天下已被其化人臣之或見或隱者似之漸之上九曰鴻漸於逵羽可爲儀釋者曰逵雲路也鴻於盤於幹漸進於此而雲飛也人臣進退髙潔不累於位爲士君子矜式者似之此二爻惟公以之太守蔡公謂公常有云陽窮於巳公以巳年生巳年終似若爲今日劵契予竊謂已屬離離文明之象又屬巽巽屬東東陽气萌生鴻之來也始於春公之年有窮也天下被公文明羽儀之化不可窮也吾吉故祀諸名賢諸後進有及文莊文恭二公學者予告之曰君且亡論二公學回首豫章昔時廣信貴溪分宜何等時豫章人從紅紫中爭妍二先生向一丘一壑自怡念及此不容不令人搏顙下拜聞者各惕然公當同裏得政時亡論海內不得一面公聲響俱幽如神龍藏之九淵善乎幹之九二以見龍在田爲君徳蓋徳而能爲天下萬世師者卽君也蓋言宰也又曰羽可爲儀不可亂也非不可亂也不能亂也幷附於末竟仰止無窮之思

刑部尙書鑑塘朱公傳

公名鴻謨字文甫別號鑑塘山東靑州人祖朴隱父得正俱以公貴贈通議大夫刑部左侍郎五世單傳朴隱公憂之日禱於神夜夢星如月落前楹而公生公幼方五歲母程夫人棄世公哭之哀識者知非凡兒十五補郡諸生爲文出入經史不作儒生語吾宗穎泉公督學東魯得公捲心固奇之夜夢虎吐明珠在庭光輝灼天不知所謂心疑必得佳士開卷得公又姓朱大喜公初名鴻吉遂爲更定今名挈公入衙齋朝夕討論學大進己巳遇超貢業心屬公公不至後問故公曰謨終不以師愛我而奪先輩榮名公益器之庚午舉鄕試第二人辛未成進士有習公素者乞銓司而得公爲司理公至如貞女絓潔其身丰稜如太阿出匣不容迫視吉郡多要臣有來幹者公出其赫蹏示人要臣惕息然亦以此府怨忌不卹也訟者訴兩臺人人願得朱靑天而質成焉自兩臺下不敢名公爲吏而吉諸名徳士咸私服曰公骨器泠泠相戒各邑無犯約束從公陶冶者皆爲名士取髙第幾徧西江久之公亦與諸吉人相忘曰玆道義鄕也匪吉誰容吾戇丁丑大計有同僚陰蠆公者曰公執法過嚴而民苦公當路不無少動吉孝廉幾百人咸聲言曰我公濂洛中人吾吉數百年僅僅見此此而可議則吾等叩九閽爲公白寃議止卒中前議內召授公南道禦史公至方兩月會江陵不奔喪杖諸言者於廷公得報杜門不飲食涙簌簌下李夫人數使女輩晉食而公不禦夫人從旁泣曰親老家貧去牛衣幾何時而忘耶公推案曰無多言死矣夫人不能難公艸疏申諸言者具載疏中婉而切和而爭語語血誠讀者一字一淚勿欺而犯惟公有焉江陵欲逮公而中解以嚴旨勒公歸公得旨跨蹇驢出石城門畱都人相指嘆曰小民無福爲禦史民也歸家尋所謂朱家莊者而隱焉手書壁曰洋水樂饑讀天下書不談天下之事康莊擊壤生聖人世願爲聖人之氓洋水康莊卽公隱地名日與馮孝廉公子咸講晰天人闡繹經史諸使者幹旄至公門返終不得一望顏色去七年詔起故官不二月旋丁通議公憂歸又三年起補河南道禦史巡按江西江西故公舊逰地士民聞公如淸獻益州重臨賢者心目爲開不肖神骨爲竦諸貪墨吏多解綬去公至惇尙風教黙持大體戊巳間無歲所至賴公爲生疏請蠲積逋減窯額詞極淒楚上特爲停寢父老謂自唐貞襄公龍後不再見焉蓋貞襄公救民兵燹後民至今屍祝之云公還朝晉光祿少卿轉太僕少卿會議與重臣忤卽拂衣歸蓋重臣與臺諌邪者比而公與洪陽王公以公議規匡不入公遂歸明年詔起大理少卿晉僉都禦史提督操江巡撫應天公爲操江撫應天會倭事告急諸騷皇者多屑越帑藏爲備倭計公獨察地理要害與夫兵器朽敗者飾之諸子弟弄兵者戢之不妄支一錢曰吾安能以未至之倭憊久安之蒼赤乎久之倭不來吳亦不困吳賦重多倚豪右爲窟穴公精心計與諸長吏講求畫一法初或難之而久亦稱便公居常自語使在吳十年可使家給人足而惜乎公以遷右司冦行矣公所戢諸弄兵者皆宦族力能變白爲黑謂是固無弄兵者不知人臣無將將則必誅小懲大戒小人之福公以一身而犯勢族公獨何心法有所必伸情有所不忍故也公旣遷去卽忌嫉者不能有加曰淸而肅公而正海忠介後一人爾公爲少司冦爲國守法法得公平然推公爲少宰爲少司馬者至再俱不用此其故難言矣戊戌公遂卒至不能爲斂大司馬嶽峯蕭公及符卿益軒蔣公比部靜所劉公醵金始得具棺斂公貧矣世固有陰縱子弟多厚藏陽市貧博廉名者若公之貧豈至死而後見哉爲理官六年衙捨雨注地不可足公以蓋支雨以屐涉者三年不問李夫人布衣蓬首諸臧獲獘衣垢面如入蓽路藍縷之鄕未嘗從宦逰也按西江歸諸尉薦者多厚幣走謝望公門書亦不省諸役冀公勞始得歸乃不得公一面多典衣歸操江稱貴顯矣李夫人飲食衣服無加平時宦愈久節愈堅公𨿽欲辭貧得乎公生平心儀端恪冀公爲學務勿欺大庭以及屋漏無墮容公卿以及走卒無飾辭尊濂洛闗閩矩矱如護要領視世之新學如操戈入室恨不屏逐之曰此亂吾道者一日與元標譚輙動容相戒曰吾生平於此理校勘得深吾心不動久矣子無爲所惑元標謹頓首受教方期稟度吾師以老而公下世矣公與人處一定交終身不忘平居未嘗談人短長聞人善喜動顏色見一才推轂不容口會試常爲趙文懿所取士文懿以國士器公文懿用公於定國本及救郭侍禦密有奏記不欲以文懿顯名然文懿始信公後亦不能無疑公公沒後始有得其稿者善不近名學惟著已公其人哉馮孝廉謂公篤行似呂涇野淸介似孟我疆風節似楊斛山經濟似劉忠宣馮宗伯謂公朱弦疏越可謂兩兼予竊謂公學術上尊孔孟近守濂洛蓋我明慥慥大儒如公不多屈指矣鄒元標曰世知公者以畱臺一疏及公所至節惠凜凜然不知此公緒餘耳予故略而不論公博厚如淵屹立如山推之不來麾之不去語云溥博淵泉而時出之所稱社稷臣醇儒公無愧矣使公得永年光日月而扶名教可勝道哉

嘉議大夫吏部左侍郎兼翰林院侍讀學士貞復楊公傳

公名起元字貞復學者尊爲復所先生廣東歸善人也曾祖天■﹝礻冀﹞號木齋父傳芬號肖齋皆以一經爲名諸生而肖齋公又從湛宗伯逰公自幼聞正學言動舉止咸莊重不苟十五補諸生二十一而魁於鄕三十一而成進士入讀中祕書當公中省試之年會有詔釐正文體獨公文勃萃理窟海宇旣爭傳頌之而計偕不偶讀書白門者若而年然於諸儒學旨枘鑿不相入忽市遇建昌黎允儒與之語胸中豁然詰曰公何所得此曰吾師近溪羅子公遂與黎聮榻者半年不忍別明年成進士偶羅先生以賫捧至遂稟學焉時江陵禁嚴凡譚名理士一槪擯斥有欲中人者曰此道學先生公不難北面先生其勇可知言臣旋擊羅先生歸而公踰年拜編修久而思曰吾師且老不親承謦欬將身謗我師乎因奉冊封遷道訪羅先生從姑山房公嘗語予曰吾坐師春風師未語予未嘗問惟覩會堂上長幼畢集融融魚魚此卽唐虞太和景象予終身不能忘會有善肖像者肖先生像於室出入必奉以偕晨夕有事必稟命而行以此學化於鄕鄕從遊者眾具載黎子來粵記己之南都之鳯陽鳯陽諸人士請公登壇公語曰窮而道明惟我孔子達而道行惟我髙祖髙祖以斯道重造乾坤沭浴於光天化日下者不知誰之功此髙祖所以爲大也取祖訓重譯其旨舊都人不忍別公南中剏近溪先生祠諸稟學者眾獨新安爲盛公沒後予以公影響寥寥近秣陵紀聞出而知公火傳無盡矣時倡道南中有浙中敬庵許公許昔守旴江方格不與近溪先生合遂不能無疑於公眾以兩先生議矛盾從中掊擊之兩先生卒不以此少貶公蓋數典試典成均爲少宗伯爲少宰皆所至以學與人燻陶少宗伯時覩時政日非疏以學進上曰臣得之父師者如此具全集中蓋公學直窺性宗一切支離影響之獘鏟削無餘知道者望公之意也消不知道者以公無岸異亦終不能窺公之淺深也至於疑公者謂其徒廣而不精日用與庸眾同情不知與眾同情此公之大處世儒妄自藩籬與眾隔閡正公所深憫而欲拯援者豈足知公哉公所著有孝經識仁編證學編存笥稿仕學稿皆一稟旴江宗傳居家立朝孝友誠敬溫溫恭人惟徳之隅公有焉惜乎天不憗遺使海內覩眞儒之效則信乎斯道益孤矣元某𨿽與公同年然同朝兩不相值惟庚寅與公聮榻數宵公兩過文江聚講龍華者亦不數日然兩人脈脈心期亦如先生之與旴江期在無言之表者故時思公恐千載後無能貌公萬一敬爲之傳論曰五嶺自新會開斯道之傳增城繼之及公起而不永年然由旴江而直接新會以近遡孔孟嫡傳者捨公誰屬昔人雲南海有聖人出此心同此理同信哉或者以公尊師竊議其迹不知公之尊師非當仁不讓不能如是之勇然公非尊師也尊道也嗚呼非身有諸己誰復知在三之誼此難與庸眾人道也

大理寺左少卿健齋曾公傳

公名幹亨字於健學者稱爲健齋先生故方伯梅臺公仲子而太子少保工部尙書見臺公弟也早年方伯公見背依少保出入惟謹廿一而舉於鄕又廿年而偕元標舉進士拜合肥令以才調休寧休寧故壯縣人多以簠簋損志而公泠泠冰操泊如也會江陵興度田役下苦束濕公不疾不徐事集民蘇具汪司馬經野記中癸未以最召入爲禦史未匝月露章劾大司馬司馬故江陵嬖客先是安成劉禦史臺自遼罷歸司馬時撫遼懼無以中江陵驩祕污安成贓私江陵手狀示諸客曰劉生爾爾而以我飭賄何爲劉負我我卒不負劉客以潞公誦江陵公憤塡於中久故朝官夕疏卽罷且甘之疏末云近世巧宦能爲貪毒亦能爲淸潔能附權姦亦遵蕩平其爲貪毒附權姦甚祕而爲淸潔遵蕩平則人罔弗聞見也者縉紳相傳爲名言是時上親攬政有止輦風吳縣欲禁言路自公及馮給事始後言事降者罷斥者趾相錯矣補海州判尋升推官未任晉職方主事三年攺符丞晉光祿少卿庚寅秋邊陲多警羽書旁午上拊髀詔問九卿方略僉對云互市已久人心糜玩兵馬朽鈍邊臣故相蒙蝕非大振刷不可長恃請遴侍從中諸才望臣往觀之乃濟報曰可而公遂得大同兼山西道禦史行事公拜命曰吾家世受國恩主憂臣辱主辱臣死吾敢愛三尺辱明天子命隕家學爲遂單車按行部落所至錢榖纖細必核而材官卽大帥骫眾議不少貸所臚列著爲絜令旃裘聞而相戒不敢犯境上報聞上嘉恱升大理丞晉大理少卿公爲少卿時值京察冡宰余姚孫公考功髙邑趙公二公精心職事一時宵人懲汰殆盡而盭當路旨乘機出趙已而罷公呀然曰是陰陽消長否泰相乘之機也是君子小人進退之會治亂之階也忿而疏銓臣功並語侵輔臣不報同事者聊城王公汝訓南樂魏公蘊貞諸曹郎聞而角起當路稍不能堪推公開府者三不報遂乞骸骨歸卒江寧旅邸公之歸也詔撫按報公痊可起用而海宇日竚賜環一疾不返忌公者獨人耶公蚤年宕蕩計偕歸而受學文恭羅公嘗自論初如萬馬犇馳久而收心緝性如馬有轡不復放逸公生平沈潛渟涵初宗石蓮旣而與海內諸君子交相切劘晚而信西方敎曰異吾儒趨操者幾何而學欲徹性命之精此其津筏焉非深知者絕口不譚閴如也公之學卽門弟子不能窺其涯涘矣然公最嚴闗鍵取與廉家居及計偕皭然不滓人以孝廉待公公欣然受之以少保故待公公辭不報與人初方而嚴旣入仕路幡然曰疇非吾徒予能無情乎居嘗憂世急才根自天性與少保公𨿽怡怡而事有當詳盡者反復不厭少保攺容受之蓋嘗論世學者譚屑霏霏闊略躬行公醇深粹穆稠眾中不輕吐單詞然自束髮至蓋棺自大廷及幽獨行有繩檢言無瑕疵起諸先儒與公揖讓無怍顏矣元標弱冠舉於鄕孤立一意羣小憚之甲戌公自都歸一見爲忘年交元標小小排績擊節不置頻年聮榻並軫千古已附驥尾公旦夕捐形剖心卽元標時露鋒穎亦不予逆元標遭譴來凡諸相知者時時畔去獨公心如一曰此足阨鄒生乎予自賜環同朝兩人撫今追昔有無窮之感一日嘆曰子之夜郎過計者曰待江陵罷政子得歸發鬖鬖白老矣世間兒女口如是燕雀安知鴻鵠從古而然予曰髮白而老不官何如公大笑又元標以吏部郎休沐子捨裏中兒故揣摩貴人意指造語進熟公具爲予言曰夫此誶語不問知爲讒夫也予曰公休矣吾甘心萎絕坎壈何傷寧與細人爭衡哉今元標斸茅深山以老瑣瑣讒人貝錦罔極嗟乎彼將謂堅可燐也白可緇也天下萬世公論可掩只手能蔽天而日月可蝕也庸詎知堅白有眞日月亙萬古如新乎且此讒人者更相投更相驩也而惜乎世之蔽蒙也愷悌君子公其人矣公墓且宿艸少保曰子於家弟篤不可無傳謹爲撮其大槪並傷心謠諑見知我囏其人耳大氐公自傳予安能傳公也論曰宣廟間吾裏大理李公茂奉特勑進退百官一夕客死朝房無以爲殮公卿助之殮歸廖公莊廷諍西昌官大理疏易儲事撾之殿陛血肉狼藉裹瘡赴謫皆邑名公卿也公奉特勑飭邊政與李同幸而疏銓臣寃觸忌諱與廖同戇英廟再辟廖不期年起爲名臣謚恭敏勲載太常公竟與李皆客死淸風凜凜徒令後世頌名儒興景行之思嗟乎豈非天哉

文臺陳公傳

先生名履祥字光庭學者稱爲文臺先生徽州祁門人也世以文學顯父吉山公以名士久滯靑衿又得先生晚有奇徵異之十九爲諸生與諸少年狎遊忽江上逢大盜歸而遭吉山公喪身爲家督負重責拮據良苦邑有謝西原裏中祭酒來諷先生共學先生曰日夜持籌思酬先責未了何學爲西原曰此正爲君竟先公事先生攝衣而之講席聽諸君爭言喜怒未發前气象何若君未契然意視昔益恬延西原爲二弟師竟其說時而冥心時而辧論曰諸君皆未發予愈觀愈發心神物也予安能使之未發諸君不相下去而爲詩結詩社者數年黙契生克之旨作易彀曰生生之謂易而基於土土爲萬物之原攜而就正焦弱侯太史太史曰吾不能有加於子羅旴江先生且至子姑以俟之先生遲旴江月餘果至諸贄而謁旴江者數伯人旴江目視先生而卻其刺不納諸人爭笑曰君未艾髮白公謂爾老而無成爾先生曰公意未可測依依左右公毎夜至必令先生歌歌罷公啟曰子聖人耶神人耶先生曰我做得聖人公搖手去曰未未如是者更旬以爲常先生披衣旁皇廢寢者連宵越旬公復至問如初先生曰師卽聖卽神公曰問爾而以我對先生曰師卽我公命人取席約先生弟子籍先生又連舉所疑信者質公公喝曰不信所疑而疑所信益大省從公之楊州公復再訊曰何似先生曰不離戒愼恐懼公曰旣契本體何說戒懼先生曰亦著不得不戒愼公大笑曰如是如是今吾爲吾喜旣而耳屬先生曰陳君陳君予守寧國時啟迪告戒時雜禪語今年來一尊孔矩且知孔矩之無以尙更不必從它門乞靈子爲我以移吾邦人士俾知吾學有歸先生曰諾已而先生道日明從遊者幾徧南國人士貞復楊少宰焦太史輩語先生曰旴江得先生而道衍先生語貞復諸公曰師學得公等而尊予從旁贊曰吾輩易地各有事顧陳先生以布衣倡學江左自泰州無兩焉貞復曰然先生所至結會將老以畢此學予再三促先生膺辟薦始赴公交車先生過文江者至再大言小言亡不脗合近兩人有堅晚之誓蓋不約而同者所著九經翼及各集種種不具論其大者它懿行自有紀述先生進予尙不知其止也論曰剰夫以布衣開閩傳先生以布衣衍正學今明有兩陳子然可追江門正宗者必有所歸世必有知者予獨怪旴江一見以千古相托同貞復夾轂而倡師傳貞復往使旴江澤無窮者誰之力哉

願學集卷六下

●欽定四庫全書

願學集卷七

﹝明﹞鄒元標撰

○祭文

告諸儒文

自甲戌聞道之日迄今七禩矣其間時興時僕或得或失𨿽有不同然一念不昧不冺皇天可鑑戊寅入夜郎自謂得竟昔志然間閱佛經及白沙先生諸書知有此理苦無入處如欲入都下未躡足未裹糧直須時耳近看王陽明先生諸書訓物字爲事字意之所著處爲物格是格其不正以歸於正不肖始知有著力處一日而生有一日功課一時而學有一時功課知體不是著空此學非靜坐可待由格不正以歸於正由無不正以底於忘其所謂正此聖人能事標不敢不勉也惟冥冥相之

盧溪祭濂溪先生文

標謹祭於大宋濂溪周夫子之靈而言曰洙泗旣逺聖學愈晦天啟先生獨辟艸昧太極有訓無欲有誨眞鑰一起頓醒狂悖河洛並出濟濟同輩逺遡厥功孰與之配標誌道有年苦力不逮近識此體與物無對一者爲要終身謹佩嗚呼斯道茫茫弘之有待我今不承斯文安在一念有疚靈不我貸

奠朱鑑翁師文

元標不徳今歲季春有妻之喪越九日有母之喪肝腸碎裂不醒人間事有傳師訃音者元標謂師神王千古當如岡如陵拒不信旣得同門曾中甫報書謂親含殮吾師果眞矣元標如癡如醉無淚可揮天何降割斯文之酷耶憶元標自癸酉蒙師甄錄師愛若子弟見元標範我馳驅也忻然喜虛縻時日也戚然憂是時元標初失吾父師所以愛我朂我何異吾父也元標逺戍夜郎師以骨鯁爲民兩舟相遭楊子之濱師解劍分攜泣數行下視元標猶子也旣奉詔生還與師或合或離師坐我春風貽我瓊玖古人不能得之嚴父而元標得之此豈世之曰師曰弟子云者可同日語哉憶師爲吉州李時年方弱冠丰采凝峻人咸以古名臣事業待之浸浸向古近裏著已人皆以聖賢品格望之乃今觀師所造有一不酬人望者乎茹冰攻蘗有寒素士不能一日堪者師甘之若飴矣不知師淸風徧滿海宇者三十年一日也案無滯牘有老吏所不能決者師剸決若流矣不知師懾探丸置反側奠宗社盤石拯瘡痍袵席者難更僕數也蓋嘗觀師有琴鶴相隨髙風而不欲以節顯有撥亂反正偉略而不欲以功名實見其是也萬人必往灼見其非也賁育難奪見人一善也愛之不啻口出濟人之危也拯之不愛髮膚陰徳隱衷有人不及知者難一二數也蓋師生平服膺者千古大成之學術所步趨者濂洛闗閩之遺矩最惡者異端而未嘗矜其知見痛懲者新學而未敢越其尺寸方今學術龎雜士鮮正鵠方賴師以挽回元化而師竟飄然往耶嗚呼山崩川裂梁木其頹小子何依榖我其誰臨風■﹝扌攵﹞淚聊寫哀辭元標大事稍襄當圖爲築場之役以報師知師其鑑玆否耶嗚呼師之神如日在天如水行地中元標終不以師爲亡也哀哉

奠定宇鄧先生文有序

定宇鄧先生宇內醇儒也予自癸未一謁而別兩人脈脈心相期許庚寅再晤投分日篤辛卯壬辰處於白下則交日深先生不以元標爲不可教蓋骨肉矣拜別而南有淚浪浪旣各還山辱先生期我晤言元標矢志丘園固謝不往然譚心交朂無月無音自去年元標疊遭大戚摧心折骨音問稍疏意先生起居無恙忽近道先生病急者元標不信謂旬日前猶得先生手書端肅如生平未幾而塗光祿丁參知且報訃矣元標哀傷之後無淚可揮展轉牀簀終夜不寐蓋不自知其所以然而然客有傳先生觀化時事業已齊死生幻塵世吾輩以死生爲拘拘得無爲先生悲憐乎然先生正己物正噴薄風雲可以胎育元气潄石枕流可以領袖善類今巖壑無光朝端失色縱不爲先生悲能不爲天下世道悲乎或曰先生少負重名白首一心乃今完璞以歸儒林哆爲盛事先生可死不知先生生前旣忘名相死後何期聲稱語曰至人無已神人無功聖人無名夫以名相觀先生則囿方之內者也蓋嘗觀世間慕學者十而九不落支離則墮影響深潛沈毅靜證幽探有先生其人乎善譚者十而九不儕功利則落譎瑣平心率物克孝克友有如先生其人乎竊嘗擬先生深潛純粹似顏子方正嚴肅一團和气似二程無不可對人言似司馬君實洞見大意似陸象山早辭紱冕似錢若水家貧晏如似羅一峯五十孺慕似老萊子化行國子似陽城嗚呼先生胡可死今竟死吾悲夫世之不祚而天之不佑人國也罕生逝而國子悲鍾期死而牙弦絕吾又悲夫同心之難再也屬襄吾母大事不能走哭先奠之以短辭辭曰猗維先生式如玉式如金行不愧影寢不愧衾所可步者恂恂孝友之行不可從者泠泠萬古之心五老兮徒髙宮亭兮自深吾欲以破吾琴猗維先生采江蘺餐紫芝心潛姬籙獨玩庖羲豈章縫可玩而知卽鬼神不得而窺白雲兮飛飛有淚兮沾衣吾其疇依先生鑑之

祭張陽和中允文

世固有眉面千里亦有袵席越秦餘托知先生也蓋自不知其何因昔余羈系黔天也親友避匿形影凋零而先生手瑯玕托吾師朱先生以贈我也歷千古其並陳及余奉詔歸裏先生適持節星沙之濱𨿽左道未獲相識也擬長安千古而爲鄰不謂羽翰差池先生遽已返其眞徒令開篋笥而擬心神嗚呼世艷公者謂公掇元魁芥上第不知公抱足以酌元斗秉大鈞世才公者謂公富著述裕經綸不知公學近宗文成而上遡乎伯淳嗚呼時非龍蛇文曜沈湮士失山斗人泣鳳麟如可贖兮何啻百身元標感念疇曩千古酸辛遙望若耶薪芻敬陳靈兮不爽監此明禋

祭胡廬山師文

眞元气散大化綿邈天挺吾師爲世先覺蚤耽柔翰詞場磊犖旣謝雕虫潛心正學文莊文恭歸依切磋奮融雲霄靑天鸑鷟昭代山斗曠世濂洛陳情歸養翛然一壑棲心於無全眞於朴衡齊纚纚諸儒剽剝聖闗淵詣心印獨握見者心醉聞者沃若詔起八閩式瞻喬嶽胡然一疾遽乘雙翯夜堂帳冷眞人不作深山窮谷心恫神愕元標樗櫟小材師謂可斵詔我殷懃期我恩渥頃賦歸裏懼辱且數閉門內省漸歸於約師友凋殘曷勝離索敬陳些詞潸然淚落嗚呼英風不再玄咳猶昨溟涬不死神遊廣莫生耶亡耶徳行有覺師其啟我見孔於卓

祭萬思黙先生文

豫章之西代有名儒惟公傑特松栢貞姿摳趨石蓮能自得師齟齬權姦未竟厥施施𨿽未竟吾道所宜采苓逍遙盡謝雄奇翛然自得气斂神怡收功於一世莫能窺抽繹圖畫逺遡庖羲剖晰玄微心印獨持期公大耋爲世蓍龜忽聞仙逝泰山其頹元標裏中末學世目爲癡公與文潔右挈左提二公並往奪我師資孤立天壤誰知予悲薦公以酒誄公以詞公實不死天日臨玆

祭袁玉蟠宮允文

天扶元化代有名儒匪無名儒而多管窺猗維先生天挺雄姿篤生湖湘能自得師直窺元始玩心庖羲收功一源陋彼支離大言小言琳瑯並垂學成行尊徳望羣推爾我論交迹阻形隨剖晰疑義疊奏塤篪我母謝世先生大慈卹死存生遺以些詞方望先生爲世蓍龜胡天不慭吾道之衰如彼瞽者悵悵莫之如彼跛者誰爲持危世道交喪中心悵而束芻難致南望神馳嗚呼身不必顯斯文在玆壽不必永萬古惟斯身有去來神無不之孰短孰長我又何悲哀素遙將我愧後時先生聞乎豈謂吾私

祭曾健齋大理文

吉運休明篤生吾兄賦性嚴凝秉气孤淸早登賢科摳趨先覺以啟以沃遂聞正學連蹇春官而博一第壯年出令政稱卓異天子曰賢特召內臺一疏明光遙謫海隈量移樞司續奏有成羣推徳望揚歷列卿邊釁忽開帝曰汝才汝往視哉以慰我懷君感特知夙夜驅馳有知必言以酬淸時歸報一人天顏有喜僨帥驕軍側目以視數奉廷推而多齟齬翻然拂袖何計投杼屈指仙帆計日而還共采芝術並隱東山胡天不慭忽爾仙逰石城眇眇丹旐悠悠憶自接交辱兄忘年譚藝論心形骸可捐君有獨往人匪深知影響擬議陋彼世儒君有忠猷其心孔亟井汲不食爲我心惻爲吏而循爲儒而醇如可贖兮何惜百身摛詞哭君顧影自憐君神何在眺彼旻天

承徳郎雙崖府君鄕賢祠文

我裏先覺代著旗常追徳報功歲序烝嘗言念我父夙步周行玆奉皇恩特褒爲郎涓吉祠祀耆碩頡頏卬瞻英爽明徳馨香後先賢哲濟濟一堂如玉如金爲龍爲光嗚呼士無顯晦作善則祥我父隱儒身沒名章被褐懷玉有韜其藏何幽弗顯何微不光衣冠楚楚鐘鼓鏘鏘神其啟佑奕世彌昌

先承徳郎雙崖府君入鄕賢祠昭告

痛惟我父實學名儒生平偃蹇有志未施仰荷皇恩天寵褒貤司封請命太史摛辭名賢俎豆鄕有特祠玆奉父主敬祀於斯嗚呼善績厥躬而發於兒匪兒之能我父之貽臣未報國君有隆施臣職有缺子心則怡有淸者酤有楚其儀千秋萬祀永言孝思

顯妣羅太安人焚黃昭告

母皆有徳孰若我母慈恵溫良內外無間八十年而猶新母皆教子孰若我母教育元標百倍勤渠目覩數十年艱危淒愴浮沈宦蹤歷人世所未有之艱辛元標已滿三年例得恩命母戒勿往子不畏朝端耽耽之權臣元標恪遵母訓潛蹤不出不謂我母仙仙乎天遊而始得被此溫綸天語洋洋𨿽報母之志少申孰若早跽以奉吾母今吾母聞乎不聞乎俯仰蒼旻有淚沾巾嗚呼知子道之未純幸寸心之不泯母其黙佑世篤忠貞

先妻江安人焚黃昭告

維妻之徳溫恵慈仁偕我茹荼更僕難陳冀妻同老夙志少伸中道棄予岐路伶俜妻沒一載始被恩綸衷腸誰訴淚落沾巾幽明𨿽異罔非君仁夫𨿽負爾萬祈鑑歆俯仰陳迹不昧者神妻神如在千載猶新

願學集卷七

●欽定四庫全書

願學集卷八

﹝明﹞鄒元標撰

○雜著

書明道先生語略後

明道先生之學盡識仁定性二篇考其時年二十四以是知聞道不論早暮有自少悟者有老而不悟者在見地徹否耳或曰先生所謂以誠敬存之者與仁有異否曰先生有云誠誠此者也敬敬此者也非別有一个誠別有一个敬先生言之詳矣且先生所謂誠敬者非防檢非窮索而後儒以防檢窮索爲誠敬眞白沙語云後儒不省事差失毫釐間嗟哉

書陽明先生語略後

予嘗讀傳習錄以先生之學在是書近而知先生之自得不盡在是書也蓋當時格物之說浸滛宇宙先生力排其說約之於內其後末學遂以心爲內者紛紛矣與逐外者何先後間耶且當時先生隨人立教因病設方此爲中下人說法而所接引上根人則本天津證道一語盡之學者當直言無疑可也嗟乎先生當時所造就者濟濟今吾吉豪傑嶽立然未有作人如先生者予於先生不無遐思

書象山先生語略後

象山先生自少卽悟宇宙卽吾心吾心卽宇宙古人之學先立其大此可槪見然非先生剙言也軻氏曰仁也者人也形色天性也卽先生宇宙吾心之謂先生於天人更無分別而後儒以人合天惟愈欲求合而愈離矣或曰先生一生學與元初所見未見月異而歲不同何耶予曰聞見之學日積月累知其所有無忘其所能眾皆見其進也徳性之學所過者化所存者神卽先生未之或知也此其趣操皆殊矣或又曰先生之學人皆詆之爲禪何耶予曰此以耳食者也夫先生所誨人者孝弟忠信所謹者庸言庸行故詆先生爲禪者非但不知禪且不知儒

書慈湖先生語略後

慈湖廓然朗徹始於扇訟一提當下直見本心可謂勇往直前矣至所闡師訓以無意該之非但有功象山方且有功聖門竊嘗聞諸儒闡爲學之要有主靜者有居敬窮理者有格物者師之傳弟若手授密藏弟之受師若頓起沈痼不知大道本無一物師不得傳之弟子弟子不得受之師一無意盡之矣彼意立我成我成而人已異人已異而議論滋無怪乎指先生爲異端而議者紛紛也

書白沙先生語略後

予自志學聞諸先達言必稱先生取先生書讀之蓋數徧矣先生論學在靜中養出端倪又曰吾學以自然爲宗予亦嘗用心於內似端倪呈露廿餘年無所得又嘗究目然爲宗之旨與先生之學似若扞格近知先生之學自得者深非言語可求也夫端倪無處無之予以端倪求之無怪乎不得其端也道本自然予有心求自然終與自然者殊也先生語云求靜之意反復圖之未見其可若遂行之秪益動耳又曰從前欲洗安排障先生所謂養出端倪自然爲宗者意在斯乎意在斯乎

書心齋先生語略後

或問鄒子曰泰州崛起田間不事詩書一布衣何得聞斯道卓爾予曰惟不事詩書一布衣此所以得聞斯道也蓋事詩書者理義見聞纒縛胸中有大人告之以心性之學彼曰予旣以知之矣以泰州之天靈皎皎旣無聞見之桎梏又以新建明師証之宜其爲天下師也竊嘗論新建有泰州猶金溪有慈湖其兩人發揮師傳亦似不殊斯道不孤徳必有鄰予於玆益信或曰泰州主樂末世有猖狂自恣以爲樂體柰何予曰此非泰州之過學者之流獘也夫流獘何代無之終不可以流獘而疑其學

王夢峯先生贊

心慈而惠又確以誠寤寐先哲遵古攸行孝孚閭裏行重鄕評逸民髙蹈儒者章程謂公慥慥無愧斯名

書天下善士捲

予病臥白雲官舍彭生徳卿持劉學使友善捲索書予觀徳卿老成練達無能措一辭𨿽然予所謂友善者不同說者謂予爲一鄕善士斯友一鄕善士國與天下皆然若然則一鄕之不善者將置之度外耶予謂若果爲一鄕善士則一鄕之人皆善士也果爲一國善士則一國之人皆善士也果爲天下善士則天下之人皆善士也繼之者善成之者性無賢愚無古今一而已我輩爲善亦當無賢愚無揀擇並生並育俱立俱達熈熈皥皥卽有至愚不肖者在其間亦竭力引掖奬勸相率而歸於善譬之春風弘敷百艸向榮所以謂之善若然則漁樵畊牧皆吾眞友不必冠冕也閨閣寢室皆吾實學不必四方也成人之善有大小則所就亦有大小苟曰吾爲善士所友者止於善士不過孑然自小自度之人一膜之中秦越同胞𨿽謂之惡可也奚善之有故曰大舜有大焉善與人同又曰君子莫大乎與人爲善此聖學脈絡必明乎善而後知予之非妄也嗟乎今志學者眾明善者寡徳卿致意劉使君予之所朝夕未能者此而已其何以教我

書無涯公捲

崦泉周公晚年別號無涯公所著有無涯傳鄕人莫測所謂以問鄒子鄒子曰夫道渾然太虛而已虛生气气生形形生名人見其迹輒以爲有徇生執有者道術爲天下裂上知之士則又求之無名無形無气之始甚至糟粕仁義桁楊禮樂皦皦然曰無竟不知與執有者奚異又有憂世君子欲爲之調劑曰有則滯無則空求之有無之間不知所謂間者將安所在至聖經綸立本知化一無所倚若有所在是有倚也吾不知公之所謂無涯者果執無之見耶有倚耶無倚耶公昔受學羅太史文恭公膠庠擅鑄人之譽鳴琴流愷悌之聲飄然賦歸行誼純固有柴桑風致柴桑罷官後著五栁先生傳以見志余讀其詞神王千古因嘆柴桑蓋幾於道者往往爲其淸節所掩然柴桑固不有一世又安有千載可不必論也公官與柴桑同無涯之況得無相類也𨿽然同不同無論莊生云以無涯徇有涯殆已公不以無涯徇有涯余又安能以有言徇無言哉他日與公騎決莽之鳥窮汗漫之野相視一笑而已

書胡黃溪扇

癸卯春予扁舟白鷺環溪胡叟同坐問曰人講學在修徳夫子首曰徳之不修方才說學之不講中庸曰尊徳性而道問學予聞而心喜告叟曰世儒說修徳非尊徳性之旨也徳性曰尊髙明如天一物無以尙之之謂也禹之行水也行其所無事也修徳者知無修之修則尊亦大矣

書上國勝逰捲

吳孝廉光卿舉於鄕七年計偕癸卯春始擔簦從庾嶺遡章貢望武林金焦入齊魯去社友爲之賦勝遊明珠灼爍光卿載之爲行李重鄒子告之曰今人居房闥者望天日則目爲之暢由邑井而之郡國者則神爲之曠自郡國之天下耳目肝膽非疇曩有矣子嘗謂登東山一章孟子教人開見地法門夫學𨿽不滯於見卻以見入今世士局局然矜飾莊嚴如井蛙夏虫不可語大道者局於見也子行矣之齊魯所見者非泰山乎予嘗偕友躋其巓與培塿無異竟其窅奧深厚終身不能盡夫斯道日用庸常無踔絕奇異終身由之不能盡亦猶是已子究所謂不能盡而無可致力者然後爲天遊也已

逍遙樓銘有序

元標拜別予師十餘年毎一念及寸心如搗師非但知我且成我年入老大始知古人在三之義非虛語白髮在堂逺遊未能回首山陰道上春風如在忽師寄逍遙記一冊元標捧而讀之喜師邃學非近世謭謭者可窺而客有在坐者曰先生以講幄舊學簡在聖衷玆■﹝宀禹﹞內靡寧東倭跳梁礦使四出所在方岌岌讀先生文寄情煙霞魚鳥間花木竹石自娯視古人江湖憂國之義不有間歟且古之抱膝隆中畊萃版築者乃心罔不在王室也以視先生謂何元標曰先生純孝人也聞之先生父爲東武公博學宏辭方正廉潔士竊其餘膏輙取上第爲大官公獨浮沈州邑間以循良聞海內士縉至今髙而惜之玆山故公樂適地先生居之若曰見公羮墻間無之而非親非忘世也古人常於孝子之門求忠倘王明用汲先生不乃以見公羮墻者試其未竟萬一乎客曰知師莫若弟子子言誠有當先生但記云陽見而冰消者然則消與不消有別歟元標曰否否若以淸者而易濁是二之也譬之水凝則爲冰融則爲水水與冰消與不消寧有二哉而世儒以道心主則人心聽命不知其所聽命者有方所歟無方所歟此非深造天徳者不能不溺其所聞而先生所謂無住而無不住無在而無不在恢恢乎得斯道之大門下士奉爲蓍龜敬系之銘

銘曰巖巖東武飛鎭山陰蜿蜒百里峭壁千尋誰其似之翳我朱公名實相副穆如淸風筮仕柴桑名振循良再刺維楊方駕趙張萬姓倚毗旋賦歸來詩書枕藉鹿鶴裵徊爰啟後人一經授受源深流逺根培枝茂伯也服官議讞持平未究厥蘊克嗣家聲仲宗伯師世之羽儀結廬玆山用永孝思兀坐危樓其身則幽白雲莽互黃鳥相求煦以海日蕩以長風以逍以遙萬象皆融其融維何不卽不離如人飲水寒溫自知言寄鄒生予今而覺負笈而來予共爾學小子聞之實獲我心奉以師保天日如臨身未能至心則向往蠲吉南來齋心函丈師其啟我無卽於頑拜題蕪詞誓永名山

瀧江講義題辭

瀧江歐文忠公阡表地其地多山山嵚崎磊落盤亙百餘里一水從虔溯歐抵瀧三獅踞瀧頭入其境者如陟淸虛玉都人文自文忠公至今郁爲海內冠冕先母羅安人玄宅今厝漕坪與瀧伊邇予習與鄕人士遊間拈書義偶有管窺得二十八章同志諸君剞劂以傳予連遭大戚二毛蕭騷形枯神憊不知學彊商學不知書浪說書醜態畢露狂噪未攺先覺長者憐予醜發予覆洗心而攺取日虞淵未晚也

仁文瀧江兩書院增定藍田呂氏鄕約題辭

邑故有約而間有借公道逞胸臆者予頗厭薄之年來世事漸乖奢靡相競蕩然無復先民繩檢因思子云以約失之者鮮夫約則鮮失不約則滔滔莫返寧獨鮮之云乎哉乃取古藍田約洎邑中事刻於兩書院巨細畢載冀與邑人士捨其舊而新是圖書院衿庶畢集耳目章明歲時商略舊學與約偕行庶幾稍有維系人或重學而輕約不知道無隱顯事無精粗約卽學也程子有云明得盡渣滓便渾化卻與天地同體予謂玆約亦然有能實踐約語無愧衾影𨿽聖賢復起當與同符不卽縱譚心性若數家珍一二不爲里巷子揶揄者眇矣

仁文會約語

一先悟學以悟爲入門猶適逺者以問道爲先務適逺者苟不問道裏曲折山川紆回其不至擿埴索塗者幾希故學必先悟然悟有不同有省悟有奮悟有透悟省悟者謂人生百年光陰轉瞬石火電光所得幾何何可不學也奮悟者思聖賢齊民原同一體蚤夜心思有爲若是而奮心生焉透悟者則神而明之實有諸己所謂不言而自得學之至也然有由言語觸發而入者有由練磨燻習而入者由言語入未必徹根由練習入則恆久不已而居安資深逢原之妙因之矣蓋嘗論省悟者如寐之得醒醒有復寐時也奮悟者如石之激火不激則無煙也透悟者如汗之透體渾然周流無復滯礙之患矣嗟夫透悟者斯道之正宗斯人如作吾終身請事焉一重修夫學以修爲實際今譚學者實繁有徒無論不能化誨來學卽多口之譏反增是豈人心盡無良哉則素行不足以孚故也故學必本修孔子大聖也以子臣弟友之倫爲未能必曰有所不足不敢不勉吾儕視孔子何如縱曰盡倫不過因沿於習俗之常而眞意流盎於五倫之間者實有未盡分處故修在惇倫倫不惇是室而可無棟梁也顏子大賢也聞非禮勿視聽言動之訓輙曰回𨿽不敏請事斯語吾儕未必敏於顏子致飭於視聽言動之間者𨿽有然越於禮者常多故修又在崇禮視聽言動而可非禮是室而可無藩籬也伊尹任天下之重一介必愼故放君而天下人信之以其不以爲利故也吾儕以身紹明聖直接千古之緒忽一介之義則𨿽有掀揭之猷其誰信之愼辭受取予之節者是修之急務也夫學人修行猶女子持身未聞女子稍不有躬而可以爲節者亦未聞學人闊略修持而可以言道者嗟夫世有克修此三者𨿽口不齒一字目不識一丁吾固知其得斯道之大端矣一貴證證者證吾所謂悟而修者也夫吾所謂悟而修者非他卽吾之心也所謂修者非他亦吾之心也非剙自我也孔子曰知及之孟軻氏曰始條理者知之事也宋儒曰進學在致知非吾所謂悟乎孔子曰仁守之孟軻氏曰終條理者聖之事也宋儒曰行所知則光大矣非吾所謂修乎夫又非判然二事也悟者卽悟其所謂修者也以悟而證修則不沮於他岐之惑修者修其所謂悟者也以修而證悟則不涉於玄虛之獘而實合內外之道二之則不是矣昔王文成公曰不覩不聞是本體戒愼恐懼是工夫已又曰戒愼恐懼是本體不覩不聞是工夫斯語也修悟雙融非達天徳者未易語此語學必透此而後可以言證

書太和捲

予嘗試之一念而和景星慶雲一念不和妖星厲鬼和者功徳母也𨿽然和者人所自有非彊其所本無也試觀赤子熈熈皥皥與造物遊喜而不知喜怒而不加怒號而嗌不嗄和之至也居士之和視赤子何如果復本體所自有耶亦取必於外而彊自排釋耶復所自有者可以享帝可以事親達之邦家無怨彊自排釋者一膜之外卒然觸之朝而焦火暮而凝冰而和之旨逺矣居士謂我然否

書同心之言別劉抑之使君

予自庚寅冬得聞抑之劉公賢恨不親其人旣聞公出而奉廷對又思安得借公爲吉典刑亡何公果拜吉州牧予歸臥靑螺白鷺間時得炙公睟穆予與公年𨿽相若然觀公褆身如處子服官如老吏幽閒貞靜嘗自媿以爲不及公以治平第一銓曹數請首召備交戟之選上深居法宮未得旨而公嘗嘆曰夫不臺省不官耶出入內外罔非王臣粉署含香盡皆時彥吾無所擇官矣當事者熟公趣操蹔移水部未浹月內召旨復下咸相顧咨嗟曰胡不爲今日地鄒子曰公品超世外而以世法觀公者淺也譚仕之義莫備於易允升大吉矣卒至於冥升夫至於消不富𨿽允升奚吉也素履以往似無咎矣終至於其旋元吉至其旋元吉亦豈止無咎也易曰素履之往獨行願也惟公今日以之吾人一念而冥卽都三事而何厭之有一念而素升沈俯仰無之不可公行矣鄒子自期與所以期公者千百年千萬世此素心耳持是素心可以配天可以享帝可以事君親可以對聖賢公勉哉無令素者久而緇也是謂同心之言其臭如蘭公有味愚言乎

白鷺會答問復

管窺說明明徳卽說齊治均平說學卽說恱說克復卽說歸仁說敬恕卽說無怨眞正復性自然民不能忘若忘畢竟復性未至此聖賢自考考人實語三說卽一說第一義卽第二義第二義卽第一義未知然否【其一】

管窺格物之說古來多端常有言如人入都門東西南北皆有路頭可入學者做得工夫片段到知止地步實與先聖家風不殊石本可也朱本可也不必拘拘然較同說異不知然否【其二】

管窺未發之中常人未必有此陽明先生有激語夜气幾希與夫嘑蹴不受卽未發之中竊謂常人穿衣喫飯時時未發之中在若無未發那得已發除已發亦無未發看未發不必過深過髙常人个个有但常人未必覺耳【其三】

管窺二氏之學功行亦細密世之儒者實受其益卽欲出語著書辟彼未必心服道路各別養生家一般存而不論可也不知然否【其四】

管窺不待擇而先服膺服膺何物必待存守而後擇請問以何存守若不先擇恐存守亦是入魔路去【其五】

管窺端倪卽此不忍人之心也擴充息養瞬存不昧此眞心也善觀之後先儒者一樣無兩樣同此直達同此精密不知然否【其六】

管窺反復入身來此教學者眞切語由眞切而後能識心體識心體而後能求心心體彌漫天地古今能收能放能大能小不是儒者拘拘然以一腔血肉爲心以一腔爲心如春蠶作繭爲求夫放與求之義逺矣【其七】

管窺調甫首尾疑體用未言人已蓋調甫從用處得力卽用卽體愚謂此聖人光天化日語除人與百姓別無已除安人與安百姓別無敬若拘拘然守著一腔光景爲性爲存爲敬於人漫不相涉此後儒之失也曰至愚至賤將何爲人與百姓曰一家父子夫婦昆弟朋友一生多少在何謂無人與百姓敬字還當體貼安字安彼此相安相樂無怨無尢之義能到處相安相樂卽謂之敬切莫錯認善俗媚世爲安爲樂【其八】

學在知止又在不執知止公廓爲迷眼打破意見良工苦心但愚謂善俗與超凡入聖鄕約與講學是一樣人一樣事無精粗不知然否【其九】

由龔使君言入躬行路由王先生言入正學路龔使君請於本原處指點何狀王先生曰此處難言愚竊謂使君問王先生答本原歷歷昭然現前猶向別處覓本原不知然否【其十】

管窺此章調甫以現前平鋪爲學公廓必探至元本汝光以當下爲原本王先生云眞心無內外放不去收不來洞見眞心矣不知鷺洲自來有此嘉話否【其十一】

汝光深探有見通篇不能瞞明眼座上曰但除妄想得無作和事語乎佛氏云不斷百思想菩提作麼長汝光復我【其十二】

管窺譚國家舉錯惟當舉錯者方可言不然以吾輩爲議政言生民利病惟畱心民生者可言不然忌吾輩如芒刺大都會中惟實體素位而行不願乎外二語方是本分借口一體冒認孔仁恐未穏當【其十三】

管窺調甫實落能充達得去精神亦自歸一卽欲彊之以悟心性彼蓋知欲立欲達卽仁也彊恕卽仁也忠恕卽一貫也愚竊謂果能充達更不必論心性矣能充能達處卽是心性不必深隠【其十四】

管窺歸寂收攝保聚蓋各因人性所近而入若調甫則用不著譬之人有用宣泄者有用保和者學何能執一但初學由此學不致放蕩【其十五】

管窺告子之學實出世宗吾輩但當存而勿論孟氏守先王之道以待後之學者其言自穩當【其十六】

管窺良知之說遞相口傳失眞予實厭聞昔年在靑原有童子歌良知詩予因曰冒認良知語濫觴予輩當濯以淸風超度之須臾童子歌古詩調甫曰良知當下卽超度矣𨿽戲實挈緊語玆會譚良知語頗少予心喜嗟乎誰知不譚良知之眞良知乎【其十七】

管窺不住卽常住千古定論【其十八】

書白鷺會語後

白鷺勝會元標以病未能赴然神徍矣方揵闗自訟侍禦公郵書望予意甚篤且屬以會語見貽元標乃敢續管窺答問後以當請質諸先生言爲現在會元標言爲未來會要知面不面言不言亡間也憶三十年前在靑原予與調甫汝定公廓汝光子開齋祓盟者幾千人而縉紳中獨王先生少曾幾何時諸耆儒凋落獨王先生如魯靈光居然狎主所執鞭弭從者猶然吾黨數子今不無踵其後者是盼望朂哉吾黨人生墮地更有何事無以玆言爲瑱而時參研之以底於成千里得一眞儒若比肩也矧吾裏於道自其天性倘焰焰相續侍禦公功徳螺鷺者益侈且大哉

幹城紀遊引

予讀劉玉受先生幹城紀遊三十年山川云物境象宛然在目前元某以罪械而徍累累然旦夕莫必其命而先生乘傳奉王命以徍苦樂𨿽殊致然元標賴天與憨皮袋諸淒楚處頗不爲楚而先生著作又能爲諸山川點染妙出無窮佳致元某是時爲老頭巾所壓作擔板漢先生則浸浸乎時以境證心時以心化境時而心境俱融非流連光景者壯哉遊乎西南天地流光多矣𨿽然元某近有言曰學問未知入處須知入處旣知入處須知出處一知出處須知落處先生是紀入處具見良工苦心而出處落處它日續紀再出必謂鄒生從夜郎王走一遭亦不辜負兩人相視而笑何如

圓塘錢氏興文會條件

錢氏祠以興文名會常走予求爲諸士約予數年未之應而諸先輩請意殷殷予愧難言然意不可負敬書數語後有聞言而知請事世必有興者卽或弁髦予言豈無一二有當予心者乎有當予心則予言不徒矣

一文之一字最難言今業制舉義便以爲文不知曰文不在玆是時無制義可作夫子曰文其必有所指矣於乎不顯文王之徳之純文王之所以文在純一不已不已者果何物乎諸生參得明始可以言文

一士患無志所以從蓬蒿中錯過須眉丈夫何謂無志搦管時思量作秀才一作秀才便軒然裏閈宴會中人之屬必赴裏中些小小气必聞官自待甚小如何得長進若是有志士思量我這个身子參天參地如何混過一生必不肯赴宴會必不肯圖小利必不計較小民無論科名卽位極人臣浩浩坦坦無所不容又有一等自恃門第家中些小事便欲逞客气說是扶門面不知祖宗門面所以大者是有好人好樣子若如此扶門面不過刻削元气天理昭昭何益之有

一世有興者必是陰徳自己心地好若未積陰徳今日思量得志報某仇明日思量得志行某事鬼神先已奪其魄故一門之內雍雍穆穆忍人讓人必有賢子孫天來報之未積陰徳未存心地縱詩書滿腹如樹之無根必立瘁矣

一今世相逢動輙訴窮一窮字不知丟卻了多少豪傑先輩也是如此窮如何濟濟先輩卻能耐得今人耐不得學未成文未通便欲求館不知一到館主人請得一个先生來自已好歹全然不知兩目晦盲只見退不見進故聰明少年有志之士眞正苦讀予嘗譬山僧苦行修持鬼神且來獻食何況人乎不然請試之世有一心讀書而餓死者是裏黨宗族皆仇敵子當受拔舌之戒

一讀書作文自有一種竅妙書有書竅文有文竅父不能傳之子兄不能傳之弟在人自悟但從熟中出參中悟悟中參一日能畱心日日能畱心後常如此三年無不過人之理親明師聚良朋逺匪人此特其末故以語於終焉

以上五條四條立根本後一條是枝葉根盛則枝葉必茂英俊子弟畱此種在識田中自然另長一格若以我爲藥言也惟命以我爲狂言也亦惟命文肅公輩地下有知其必不以予言爲狂矣

書刻汪子手持孝經贊

孝者學也學者覺也經者徑也路也以孝爲徑路天民先覺實不越此世有疑堯舜之道不盡於孝弟是惡知孝弟配天地參三光亙萬古堯舜而在今日盡孝弟寧有窮時性中只有不足故夫子曰有所不足不敢不勉此是實語或又以夫子爲謙辭此不知自性又惡知夫子知性者生生世世只有此一路再無有盡萬分之一處宜君疇三復數年躬爲之贊也嗟乎天下有一人不明此學果可謂我之孝乎古人欲明明徳於天下者正如此義

願學集卷八

