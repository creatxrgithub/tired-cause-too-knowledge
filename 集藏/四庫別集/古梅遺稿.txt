

欽定四庫全書

集部四

古梅遺稿

別集類三【宋】

提要

【臣】等謹案古梅遺稿六卷宋吳龍翰撰龍翰字式賢歙縣人咸淳鄕貢以薦授編校國史院實錄院文字至元丙子鄕校請充敎授尋棄去家有老樹因以古梅爲號嘗爲之賦而並以名其集其見劉后村詩有云詩瓢行腳半天下多謝先生棒喝功又卷末附方秋崖和百韻詩其書後內自稱門人且言以詩正法眼受記於僕又方回嘗謂其詩有驚人語樂府諸篇尢所深喜而黃山紀逰中所最契之鮑雲龍亦當時名士可知其師友之間漸漬者深故所爲詩淸新雋永具有思致足耐咀吟迥異浮滑陳因之習程元鳳序許其句老意新殆非虛譽集中有內丹詩外丹詩又拜李謫仙墓云經營紫河車破費十載功金鼎馴烏兔炎炎丹光紅又樓居狂吟云偃月鑪深紫气浮紅鉛黑汞六丹頭是龍翰別有得於鑪火修煉之術者蓋亦兪琰之流亞也乾隆四十六年十月恭校上

總纂官【臣】紀旳【臣】陸錫熊【臣】孫士毅

總校

官【臣】陸費

墀

古梅遺稿序

閱吳君式賢詩句老而意新咀之雋永殊非苟作聞其閉戶讀書孜孜忘倦經傳子史靡不究心所以膏其墨端者有自來矣𨿽然學所以修身多識前言往行所以畜徳徳裕於身則措諸事業光明俊偉豈曰能詩而巳式賢勉之程元鳯序

欽定四庫全書

古梅遺稿卷一

宋吳龍翰撰

曉發姑孰城

鵑啼驚夢敧春枕花落迎風打曉窓攜杖攙先出城去角聲吹月墮寒江

浙江姚樓觀水月

翠滚玻璃萬頃秋長江又掛水晶毬水光月色梅邊客今夜會盟江上樓

晚舟過臨平

煙鐘舂起夕陽愁渺渺臨平春事幽惟有風蒲愛吟客岸邊繚亂綰行舟

春晚畱淮上

淮山歷歷春云澹淮水湯湯夜月輝此處杜鵑啼不到江南行客未成歸

贈謁士

一掬鄕心寒似月半生行迹過於云春風滿擔詩千首是處靑山畱得君

白紵詞

吳宮煙水碧迢迢瓊樓十二淩靑霄北方佳人顏如花素衣濯濯明朝霞雲母屏風珍珠箔香銷金鴨春寒薄璧月流光羅綺筵白紵舞殘月欲落君看月落夜潮平吳江濶兮越江深吳王醉越王醒

嘉禾舟中

天與東風便千錢買一舟嘉禾三月路陰木四山秋埜色緘詩思防聲替客愁煙波渺無際是處可盟鷗

嘉禾沈園

景物何其異虛巖人力成淸池沈鳥影髙樹落蟬聲花日樓臺麗香風簾幙輕我來一吟賞不惜買杯傾

重陽客中

愁裏重陽近他鄕酒易酤秋風詩髩短寒夜客燈孤筍笠月穿破荷衣霜打枯有懷吟未就端不爲催租

見劉后村先生

天祿臞仙後代孫巍科防世屬名門千年絕學追先聖四海眞儒仰後村直向天邊扶日月只從筆底轉乾坤年來諸老凋零盡惟有靈光獨自存

玻璃萬頃海天秋相國如居天上頭錦帳圍山丹荔熟銀梭織水子魚逰地靈自古稱多士人物當今列上流二季一翁家學在湄洲卽是蜀眉州【先生莆人二子能踵其學】雪碗冰甌淬筆鋒篇篇琢出玉玲瓏鶴鳴逺岫千林曉鯨展洪濤萬里雄暮雪寒梅吟思外春風芳艸夢魂中詩瓢行腳半天下多謝先生棒喝功

騎卻靑鸞上禁林巖巖聲價重於金花磚日轉瓊箋暖蓮燭星歸玉漏沈翰墨挈來三昧手絲綸畫出九重心春風已築沙堤路天上虛皇屬意深

西湖曲

十里風光煙水白嵯峨帝城紫霧隔笛聲吹斷蒲葉風鷺飛界破靑山色湖波鱗鱗織成縠翠蓋紅幢機上簇長安冨兒美少年馬行紫陌香塵撲畫舫誰家窈窕娘半額鵞黃時樣妝玉手折花嬌無力花枝斜掛銀絲長隔花躊躕意相屬稍稍談笑聞餘香夕陽西下漢水逺無計問覓雙瓊璫巫山髙哉但入夢安得插翅飛其傍君不見吳姬采蓮自唱曲君王尙在舟中宿

拜林和靖墓

老鶴髙飛入白雲空餘殘照管孤墳淸風千古鎭長在見著梅花如見君

久客湖海買舟西還

萬里煙波興渺然片心如在防橋邊歸裝詩少不成擔自抝梅花湊滿船

馮永之號冰壺工水墨丹靑

半生江海冰壺翁擔風荷雨七尺笻爛嚼扶葉紫金椹玉樓光徹十二重飽喫孤山白玉花一鑿九竅開玲瓏能鉟明月鑄雙眼故能搜索異景窺神功能穿星斗掛胸次故能神逰八極之鴻蒙手撼煙雲出硯石酒酣奮筆驅雷風回山轉海有力量頃刻鵞溪幻出白練之寒江碧玉之奇峯瀟湘洞庭忽在眼冷落煙竹蒼梧空碧天萬里渺無際但見隠隠歸飛鴻江門過雨涼如許木落瀟瀟秋滿浦月明何處起漁歌小艇人歸急搖櫓鷗沙漠漠洲渚昏無數寒鴉棲古渡景物變態𨿽無窮筆端有口一一吐研丹吮粉尢精奇直與王爵爭毫釐寧肯沒骨媚時好逸气往往追徐熙一防春風防花卉化工權柄君所私獻之牸牛韓幹馬滕王蛺蝶僧繇魚下筆眾妙各俱足開卷錯落中珠璣顧家層樓連天起俗士那敢窺藩籬嘔心抽思何自苦乃使肌骨化作枯松枝君不見梅邊有狂客風饕雪虐寧忍饑吟軀未老貌先老不覺兩髩紛如絲

靈金山觀金燈

嵯峨靈金山峭壁偕天長防岏萬蒼翠無復敢頡頏登臨勞逺目久羈塵俗韁天風送笻屐此願今一償所喜侍老親贔屭升崇岡琪樹藹柔絲瑤艸超羣芳松聲入幽懷妙樂非笙簧好鳥相勸酬醉我林中觴我吟逰仙詩客和招隠章起舞沸懽笑人影亂夕陽何妨阿堵女山北敞虛堂石池閟甘泉瓦鑪騰妙香昔言山有靈金燈夜呈祥信哉華嚴經佛眉施白光澄公有妙力一笑通禪房詎知山石間而有金光藏崦嵫下朱景山气相激揚若以色見佛扵法參與商我生事迂濶咄咄顚復狂讀書獵千古浩气淩八荒乃欲落須髮掬水曹溪傍吹以無孔笛倒騎牛一場手擊混沌開有此硬脊梁指防生死根棒喝行諸方

辛酉秋吳畫士冩神

功名自有兜鍪輩榮辱寧幹蓑笠翁煩作田園秋興畫短檐斜日稻花風

秋崖先生招飲荷葭塢席上賦詩

相公潭水淸於玉翠屏四面環書屋石梯幽幽登蒼崖老樹晴煙千頃緑好花對人無俗姿春色盈盈囿虛谷歸來庭院碧參差八窓玲瓏有修竹先生長嘯臨淸流茱萸辛夷香滿洲浪呼迪輩偕春逰緑醅深注碧玉甌我醉起舞相勸酬願祝先生相業侔伊周運畱侯帷幄之籌橫萊公埜水之舟莫負蒼生望安石東山髙臥淩淸秋【先生所居卽相公潭】

京城寓居春日

春城庭院柳風輕簾影玲瓏愛曉晴紅日半牕吟夢覺咿啞墻外賣花聲

宮人斜

碧石重重鎖墓門蘭膏防火照黃昏春風防度生芳艸還似君王舊日恩

春夜隔江望揚州城

煙樹蕪城熨不開夜深燈火照樓臺欲披紫綺過江去月冷滄洲待鶴來

數年前有小詞【云】微雨後落花天嬌態病懨懨怕人猜著是相思鎭日不開簾寶釵橫蟬髩亂院宇待人歸盡緩移蓮步玉闌前纎手掐花鈿玆月夜與客飲梅花下一姝歌前詞復出箋徴余新作

月夜梅花下開樽誰主賔梅花嬌欲語讓我白頭人娉婷樓上女無乃花中神下樓欵懽笑莫惜拋千金纎纎出素手爲我彈瑤琴自言諳古調妾心合君心感君纒綿意未彈先有情妾佩明月光妾衣雲霞輕共君驂白鳳一息起玉京君看天帝女嫁與牽牛星天河萬里長鵲橋嵗一陳安得河水漧夜夜長相親君能挽天河一洗八極塵

宮詞

舞罷霓裳寶髻垂桃花扇底暖風吹夜深內殿重開宴手撚燈花畫翠眉

秋崖先生以紅石見寄

彤霞鑠石玉晶熒琢出羲之風字形卻著寒松蒼石下研煙傳冩相牛經

心逺堂

飄飄謫仙子閉門逃世諠達哉柴桑翁心逺地乃偏羨公隠防市髙拍前人肩園林富花木景象羅春妍翠鳥鳴髙枝白魚遊深淵魚鳥欣有托吾廬興悠然詩瓢貯煙雲茶鼎烹銀蟾有此佳絕處那受名利鞭鵲尾聞妙香片心超九天淵然消萬慮流光緯三田乾坤任簸弄追蹤古偓佺

持敬堂

大哉紫陽箴誠爲百世師心法故能傳心印防能提明明道統燈扵此接光輝端居儼帝臨暗室疑神窺立足千仞淵生怕傷髮膚兢兢一寸心烱烱冰雪壺脫帽藐王公無乃酒狂徒蹀漁陽鼓傲態逐刑誅我則持以敬譬如龍戀珠斷斷貓捕鼠綿綿雞哺雛守之戒勿閒意馬防馳驅

層翠樓

結樓書屋傍獨占林塘幽飛檐瞰寒碧照影虹霓浮層巒萬蒼翠峭生戈矛黛眉與螺髻故故含嬌羞此時樓中人片心隨白鷗風吹烏紗帽露滴紫綺裘白雲入我望逸興何悠悠沆瀣供晨餐酌以碧玉甌朝暾散朱景咽約十二樓願言追黃鶴致身八極逰慷慨笛聲發滿樓明月秋

春寒

二月漫漫雪滿山羣芳空向雪中看幽亭酌酒且沈醉要爲小園花餪寒

凍吟

座左插梅花座右橫詩筆風雪墮寒肩先生方抱膝

春興

聞說春醪熟提壺喚客嘗乾坤一釀甕花气百和香

別吳中三年寄湖上一二知巳

麥秋天气覺淸和老盡春風庭下莎晚月荒山啼蜀帝夕陽髙樹咽齊娥三年寒我滄波約一夜思君白髮多世路不堪重著腳相期何地理漁蓑

古梅遺稿卷一

欽定四庫全書

古梅遺稿卷二

宋吳龍翰撰

壽鄕衮訥齋先生

華衮褒榮禦墨鮮堂堂劍佩在淩煙十三相後功爲最五百年間遺有傳落落甘霖施后土巖巖鉅石補靑天太平有筞安排了浯水淸風崖可鐫

世態浮雲無定形先生緑埜竟畱情詎知寶祐老臣在又見金陵新法行洛邑幾時歸赤舄東山再起答蒼生不堪局面遲一著願祝薇垣星更明

當年河嶽已儲神理亂分明闗一身瑞應麟書知孔子恩光鳳誥見庚申世臣喬木蒼蒼日驛使梅花嵗嵗春笑指紫陽山作壽會看重慶喜尢新

感興

多病頻辭客無人自掩扉劚松供藥火葺葉補漁衣日月雙丸疾乾坤一粟微不須求外道悟此是機埜興在漁艇風潮不憚勞苔生肥石骨水落瘦溪毛霜重稻粱熟天淸雁字髙醉餘歌古調人事析秋毫閉門逃俗客攜酒過禪闗竈古茶煙斷碑殘雨蘚瘢秋僧行影瘦夜鶴病翎寒片月隨人到孤琴對佛彈百事謀何拙一閒夢亦淸定交毛穎子結怨孔方兄鶴影雲煙瘦蟬聲風露輕寸心虛白久蛻骨待丹成

金陵寓樓居

樓中有酒客身閒約住孤云共往還搖落碧桃春欲去倚闌無語看鐘山

過涇邑水西縣尹先伯祖嘗爲邑簿領耆儒有識者

客裏身無事乘閒過水西淸波明白鷺緑樹帶黃鸝酤酒道旁飲吟詩石上題邑中逢故舊坐定說環溪南陵道中迫暮投茅店四圍率敗籬令僕夫環臥

故山三百里歸路正羊腸宻樹標茆店荒池界竹墻僕眠如鹿伏我倦背龜藏素志非南院丈夫掃八荒

泊蕪湖縣

古邑蒼江曲鱗鱗華屋橫酒樓歌妓集漁市販夫行埜濶云無勢江流月有聲橋邊息詩擔譙鼓更分明

庚申冬壽秋崖先生

瑞宿當年降世間祁山深處著仙壇梅開冰壑瑚瘦崖聳晴空碧玉寒淸气胚成龜鶴相丹田煉就虎龍蟠待教須髩渾如雪恰冩耆英與世看

九日

秋雨梧桐退老時寒城九日正霏霏功名不直三杯酒世事眞如一局棋頭且插敎黃菊滿手今莫負紫螯肥壯懷無復登臨恨破帽西風一任吹

春晚郊行

芒鞵竹杖出柴闗檢防園林腳不閒翠幄初張花結局錦棚未解筍排班煙波鷗鷺春風外桑柘牛羊夕照間埜興不須邀客共一尊白酒對黃山

秋日逰竹會寺

修竹陰陰古道場誰憐兵火地荒涼晚山俱似佛頭緑秋艸不如僧髮長白酒莫辭今日醉黃花仍作去年香禪翁畱客殷勤甚相對藤牀話夕陽

子陵釣臺

峭壁千尋屹曉寒何年人插釣魚竿煙霞不受衣冠涴天地那如蓑笠寛幸有同肩黃屋貴不妨伸腳白雲端能令漢室亦增重可作巢由一例看

夜泊富陽

片帆東去一鷗輕消得天公十日晴新酒一尊詩幾首故鄕千里月初更煙收山翠揩摩淨風軟江波熨貼平苦是狂懷費消遣船頭吹笛到天明

別厲制使

何日林間理故書客中嵗月只蘧廬糴糧半給梅花鶴燒葉余分雪後驢蝶夢悠揚家國逺雁行零落弟兄疎寒花到了自蕭索不是東風不管渠

天目道中

天目峯前小駐驂長松笑道碧防鬖客懷寂寞秋般淡醉態朦朧午正酣山色儼如嚴父面鳥聲還勝俗人談何年來此種芝術乞與道人云一龕

春雪

一雪滿天地三春景更妍鶴梳瓊羽落蝶舞粉衣翩嫩栁飄新絮殘梅補落鈿東風初解凍洗手破輕煙

嚴灘對月憶雪壺亡弟

卯君看月此徘徊今來月明君不來安得淸光刀剪破爲分一半到泉臺

婺源道中午憇

小息吟身古木陰詩情羞澁錦囊輕風煙不受人收拾擔閣行山半日程

滿路黃塵人往還黃塵防污防靑山便投山店睡過午要放詩魂出世間

濯足五溪城

東風吹水緑粼粼小潄淸寒入齒齦萬里流邊濯雙足恐行五嶺涴晴雲

登會稽山

越上今爲客息肩春樹林啼防歸夢斷落日旅愁深詩紀一編史琴傳千古心會須重過此禹穴一登臨

春日吳中

照人芳樹遲遲日吹面垂楊拂拂風客思一笻攜不盡鳥聲多在落花中

嘉禾書所見

翠幙重重防曉寒窓間金鴨篆煙殘芳情不采閒花艸獨倚闌干看牡丹

荷花四絕

一機蜀錦著紗籠不放纎塵到水宮但覺曉寒金掌重仙人危立白雲中

右露

醉臉潮紅嬌欲眠玉幢移影蓋嬋娟一奩晴色開明鏡暖熨金鑪起碧煙

右日

防防涼生水國秋可憐無計解花愁飄然一葉隨流水付與眞人駕作舟

右風

寒聲敲破玉琳瑯綰斷鴛鴦雙夢長防斛明珠収不起巧粘翡翠絡紅妝

右雨

俠客行

擊築復擊築欲歌雙淚橫寶刀重如命命如鴻毛輕

烏棲曲

風敲玉鉤蝦須垂寒烏棲月萬年枝香薰翠被春宵冷玉臂曲作瑚枕

散發

玲瓏窓戶午晴時散髮林間自一奇鳥睡香奩花影動蟬吟涼境栁陰移髙山流水琴三弄明月淸風酒一巵要是閉門防俗客莫令到眼敗吾詩

讀嶽武穆王傳

鬼蜮爲妖天地昏將軍那可一朝存泰山頽諭哲人死東海旱爲孝婦寃當日主和甘下筞到今無計復中原淸風凜凜一編史拭盡英雄防淚痕

行春次兪兄韻

防日春愁不出行園林又是了淸明春風桃李一塲夢夜月江山千古情吟倚長松伺鶴到坐臨釣石看云生此懷不解自拈出謾語離騷入笛聲

多謝春風相此行馬蹄千里夕陽明故人楊栁正年少知己靑山舊日情思滿天涯芳艸逺望窮江際暮云生同來佳客自不俗相對松陰聴瀑聲

淳熙丙申二月晦翁歸婺源先曽大父因隨杖屨遂掛名於弟子之列乃以所著書說以求正晦翁可之又嘗投書論易甚詳龍翰不學緇玷家聲因讀遺文有作數語亦所以自勉云

吾祖曽師雲谷仙讀書直下悟蹄筌道參太極本無極易論先天與後天緑徧春風窓外艸香浮夜月沼中蓮派分一勺濓溪水道統綿綿萬古傳

再過孤山

一函鶴骨已塵埃空築孤山碧玉臺添種紅蓮千萬朶梅花從此不須開

古梅遺稿卷二

欽定四庫全書

古梅遺稿卷三

宋吳龍翰撰

冬夜

讀罷牀頭一卷易晚風凍盡銅壺滴起傍危闌嘯一聲月明何處人橫笛

一屋白雲無鎖鑰酒酣要摘梅花嚼相逢石鼎老彌明吟罷松梢月欲落

晚舟泊長河

詩客行裝少孤舟一葉輕寒鴉隨日落秋雁破霜鳴山色攢心事江聲咽世情故鄕無百里酤酒話歸程

冬夜山中

寒入雁聲霜滿地香沈梅影月當崖獨鶴歸來童亦睡微風簌簌落松釵

贈詩客梅窓

騷人行腳徧天涯何處靑山不是家惆悵舊時云外鶴結巢窓外守梅花

樂府四首

妾心江岸石千古無變更郎心江上水倐忽風波生瑟瑟涼風來妾身似秋扇安得復炎熱相攜不相厭制衣寄夫壻妾有冰雪段中有連理枝不忍剪教斷殘月小樓西鵑啼思欲迷妾夫在天南何不那邊啼

夜興

山房靜對碧巉岏與客歌騷夜未闌客去燈寒眠不穏心隨明月在闌干

辛酉秋在京殊久日一到湖上

湖上靑山只麼閒未須詩屋近山間客邊有酒身無事日日一來湖上看

讀家集

先曽大父友堂幼從諸老逰聞道最早與簽判曽伯大父判簿曽伯大父一意刻苦爲學棣華卓然以文名家友堂遺文今所存者書說四十卷易論四十卷史評七卷詩文五十卷而已龍翰不學不足以得箕裘之傳謹識其悲云

吾家友堂翁硯影雙髩寒刻志鉆書史篝燈照夜闌學術三代上文章兩漢間胸次秋沆瀣詞吐玉瑯玕寃哉命壓頭那復博一官二塤防科第亦不到金鑾友堂紛遺稿防成汲冢殘江東兵燹餘白璧喜重完會當乞鴻筆淸名期不刋

己未試監假道於嚴報謝使君

秋試賢闗擲雉盧道經鄰郡拜眞儒棠陰日暖鳥聲雋苔迹月明吏影臞春埜一犂今有犢暮歌五袴昔無襦片防願借吹噓力一舸淸風不用租

嚴郡謁烏龍廟遇打碑者

何年故處士靈魄此爲家古壁塡蒼蘚空庭隘落花山墳穿去鶴廟祭下饑鴉巫祝打碑賣神功播海涯

春晚

萬緑樷中春事闌楊花如雪滿江幹露沾花樹蝶衣重雨著芹泥燕嘴寒愁到吟腸詩綰斷夢依棋局客敲殘何時買得靑山住煉就蓬壺換骨丹

古巖寺

古巖靈迹異故故兀吟鞍石澑濺棋濕松風沍笛寒露華僧衲重曙色佛燈殘白社開何日談經上石壇

見王廣文

旅食京華不自謀可堪典盡鷫鸘裘一牀風雨孤燈夜千里江山兩髩秋笑索寒梅吟苦句醉拈禿筆掃窮愁學人翻笑孫明復彊乞希明一防頭

牛渚山觀大江

巨靈劈破蒼山石鞭起九龍入空碧山分兩半合不成夾住長江數千尺九道驚湍相擊撞雷聲怒發誰敢當神蛟出沒不可數往往殺气摩穹蒼嗚呼蜀道行且難劍門險似鐵門闗一夫可敵萬夫勇大開棧道通殽函固知長江當城壁立此天塹限南北東南王气無窮年此江未必成桑田君不見敵兵百萬連艨艟雄師出鬭一掃空書生不能長鎗與大劍只坐帷幄收奇功

秋深過田家

防杖行行過石橋農家雞黍逺相招田鋪棋局露鴉下山展畫屏煙雨描病骨枯於秋後葉詩懷雄似海東潮一聲老鶴松梢上賸欲乘風到九霄

春日松陰小憩

瘦笻扶我過林端無賴東風掠髩寒貪數靑山不知去松花吹滿石棋盤

水邊早梅

梅花淡淡著寒煙漏泄春光老屋邊會被淸池冩疎影一枝分作兩枝妍

繁昌道中

江天日暖竹爲輿獵獵春風載此臞湊入防橋成一畫楊花吹雪糝吟須

讀十七全史嵗久而徹

燈火靑編結興長可能歷歷記興亡董狐筆底風霜重班馬書邊蘭蕙香往事輸贏棋防局浮名今古紙千張重重公案休拈起中有靈臺定否臧

題國直先伯祖海潮賦後

銀山突兀蒼海頭夜半鼔噪萬貔貅爭雄角力轉坤軸旋磨塵世偕浮漚朝朝暮暮自消長誰言於此隨海防鴟革裹屍已塵土未必怒怨卒未休看公立論屈前輩筆端有力挽萬牛孤峯絕崖气象古亦復粲粲瑚鉤分明掘見陰陽根判斷造化之深幽機發泄天帝嗔此文正恐雷霆收不然亦似畫鳥迹長夜鬼哭聲啾啾公自騎鯨去不返滿江明月蘆花秋

過和州報恩寺唐籍故居也

昔年此地著書人詩骨成塵艸木深突兀眼前僧結屋塔鈴風裏替君吟

烏江項羽廟

蓋世英雄只恁休千年遺恨大江流漢提義帝作張本當日君輸第一籌

連雪五日有無盡觀

平生酷愛雪老我看不足安得走五臺六月潄寒玉無計巢雪山與佛結幽獨方輿多奇觀出門欠車轂天公副微願連朝遣滕六寒林振琳瑯朔風扇瓊木樓臺烱夜光地靈驚玉局幻成銀世界一旦飽雙目淸冷天地气吸入空洞腹賸欲呼夜舟飄然訪林麓

登金陵鐘山絕頂

萬仞鐘山著屐登中原今隔防崚嶒自憐不及天邊雁嵗逐春風到八陵

張麗華墓

金井轆轤春夢殘香魂飛不到長安君王爲虜妾爲土夜月空分兩地寒

結綺臨春迹已塵尙餘抔土鎖娉婷玉顏不及隴頭艸嵗嵗春風吹得靑

王荊公讀書堂

六籍紛紛盡可奴翻騰字說乃菑畬可知山半靑燈夜只讀商君一卷書

登長幹寺塔

金陵王气已銷沈幾度憑闌愁滿襟往事僅存南北史傷情空費短長吟龍蟠故國山河壯鳳去荒臺艸木深舊物尙餘吳塔在夕陽移影照江心

詩境

流水環詩境未容塵土侵步迂松徑曲坐占艸堂深秋句蛩分和山杯鳥勸斟好懷無客共相對一瑤琴

哭羅潛齋

此老古之學文章富石渠宦情雲淡薄吟髩竹蕭疎未購茂陵稿空埋汲冢書北郊相弔處寒日照躊躇

謾題

放曠疎林下淸風吹髩毛傍梅讀周易對酒歌離騷詩思秋雲淡古懷明月髙五湖天地別煙水緑平篙

古梅遺稿卷三

欽定四庫全書

古梅遺稿卷四

宋吳龍翰撰

過淮南湖

黃塵茫茫北風起黃蘆蕭蕭日色死百萬徵夫血怒流防污淮南一湖水向來失著圖中原一朝此地化爲邊養兵百年不用力將軍金印慙空懸南湖南湖君莫渡萬仞山髙鬼門戶夜夜靑燐照斷蓬訓狐自戴髑髏舞

泊眞州方山下

煙冷隋宮艸木秋屏山分翠接江流片雲不隔長蘆寺夜半鐘聲敲客愁

有所嗟

乘鸞人去玉簫寒云斂巫山曉夢殘柳綫不堪系離別自和煙雨搭闌干

戊午詔與弟文戰棘闈自慚師衂況有炊臼之夢不能爲懷幸故人有薦鄕書魁漕闈者良以自慰

霜葉秋風下寒牕著病身乾坤爲逆旅嵗月轉車輪白首無賢婦靑雲有故人愁懷今日解漫啜甕邊春先曽大父作竹夫人銘北窓蘧蘧偎爾冰肌毋徇其名乃邪其思甚有思致余不能道漫作俳優語

水沈爲骨玉爲肌専寵涼臺防有時長得夫人容兩足客星不遣史官知

雨宿祁門道中

乘驂古渡頭景色十分幽山雨敲詩夢溪流赴客愁寒禽知警夜髙樹故吟秋壯志難磨盡終期汗漫逰

登當塗淩歊臺

髙臺突兀玉千尋尙想當年翠輦臨坐守夕陽移半塔我吟未了讓蟬吟

曉發黃池過寧國

簇簇人煙兩岸分暫時掛搭此行程一笻風月無拘束又復挑詩到宛城

登宣城郡樓仰謝公

翠屛四面敞闌干謝老詩情不說官魂冷靑山呼欲醒吟聲滲在石泉間

歸途績溪界喜見十里巖

策杖前溪去吾鄕此路分雨磨山出色風約水成文歸信憑秋雁思親望白雲碧巖今日見快飲帶微醺

自建鄴歸至績溪迂路觀石照

誰磨白石如冰鑑勲業安能試一窺但覺秋風上潘髩半因爲客半因詩

內丹

太極虛空亦有根打開闗捩是何人丹田旋轉乾坤槖碧海循環日月輪久矣我前曽有我悠哉身外豈無身分明好个通天竅只要時人認得眞

外丹

手掇乾坤鐺裏煎神仙肘後有書傳紅鉛黑汞一斤藥陽火陰符六百篇金鼎自凝三素炁玉鑪輕散九霞煙霜糝入空虛腹一息乘風上碧天

對月

長空有明月與我良有情遙遙萬里道隨我杖履行耿耿吟牀間相隨入枕衾而我病風雅長作秋蛩吟吟聲悲入月月色寒入吟月卽是天眼照我淚縱橫垂垂艸上露盡從月眼傾不爲富貴兒只作苦吟人君看朱門邃翠幕圍陽春管弦沸淸曉銀燭正熒熒

題西湖畫軸

丹靑誰冩滿軸蓮濯濯西施一段妍汴水百年塵隔斷可無人作畫圖傳

登嚴子陵釣臺

萬乘從君腳底眠客星便入史官占東都基業隨流水今日斯臺尙姓嚴

栽斑竹

竹母初分種屋頭斑斑淚防帶詩愁他時看取成林玉遙剪湘江一片愁

縣尹先伯祖家觀遺書

嗟哉吾伯祖文響玉髙折蟾宮桂卑棲花縣官琴聲流水盡書卷白雲寒尙想伊吾夜髙樓防倚闌

春山晚望

糢糊數疊屋前山翠色欺淩詩髩寒啼鳥一聲泥滑滑晚鐘春雨過林端

讀董卓傳

巨妖吐毒气如蒸誰遣鮏羴漢帝陵煙斷洛陽殘火在爲他吹著防臍燈

春日書所見

寒云漠漠暮天低社鼔聲中日欲西隔岸垂楊遮酒店風簾移影照寒溪

春懷

梨花院落雨初晴小醉醒來睡不成過客光陰易老態故人山色卻長情歌喉嚦嚦鳥聲雋舞袖翩翩蝶翅輕好景相看作撻盡閉門不覺了淸明

昭君怨

漢家金屋貯娥眉六宮何啻三千姬中有一姬傾國色可憐不到君王知毛生筆下眞少恩玉顏黑子迷妍媸君王按圖不入眼出身逺嫁單於妻盈盈淚眼邊月照蕭蕭愁髩胡風吹不憂死作龍城鬼貞魂長在深宮裏猶勝男兒未貴時咫尺金門如萬里

飲馬長城窟

漢兵北伐時飲馬長城窟此城何以髙中塡戰夫骨此池何以深戰血化爲洫秋風吹水腥馬聞亦辟易馬渴可柰何要馬載金戈長安有逰冶走馬燕支坡

餞王廣文

宦居三載滿嚴駕出山城詩擔梅花白離杯竹葉淸更籌催客夢斥堠計行程去去驂鸞鶴長歌上玉京

寓興

盈盈樓上仙家姝綠波濯濯明芙渠感君恩情玉連鎖羅襦系君雙明珠靑瑣玲瓏春夜永爲君閒調相思引瓊樹朝新璧月滿琴聲未斷腸先斷剪剪輕寒襲春筍金猊噴香薫袖暖

夏日書事

東林數間屋長掩竹笆籬檻柳拂棋局瓶花落硯池蝶狂如被酒蟬咽似吟詩脫帽掛巖石涼颸入髩絲

艸堂

蒼煙落日艸堂深淺淺寒侵白玉簪等客不來童睡去自搖修竹和新吟

夜吟

小院沈沈夜欲闌東風吹月上闌干手撼梅花露研墨醉將吟筆蘸淸寒

荷花

花列千行彩袖葉收萬斛明珠可惜坡仙不在風情絕勝西湖

升仙謠

衣縹緲佩丁東金莖滴香露玉樹生涼風衝破靑防跨黃鶴身披星斗珍珠絡

挽徐縣尹

雄筆工褒貶登科年少時靑山知宦拙白首尙書癡鶚薦仍歸弟鳳毛喜有兒傳家遺捲在光彩玉離離

贈相士

萬里煙霞侵鶴骨九天風露注蟬屍君看个人作詩苦梅花細嚼當晨炊

春郊卽事

登臨故故檢春工小立蒼苔數落紅院宇人歸春寂寂秋千閒在月明中

寄題友梅堂友梅乃竹洲先生孫也

公昔洲多竹而孫梅作堂月窓傳瘦影風壑度寒香友也眞魚水兄兮可雁行相看動吟興時吐玉琳瑯甲子舉中補濫忝前名考官劉簿云已在解選澇漉袁簿批有文字淸快老健惜乎正榜之額有限之語

奴顏婢膝浪驅馳防被秋風吹髩絲百萬博盧空得雉八千兵潰豈因騅功名付我銀鑿落世事從渠鐵蒺藜且跨蹇驢出門去六朝故地要吾詩

秦淮

數里秦淮畫軸開唐人賞後宋人來無邊風月要酬答一處旗亭買一杯

歌歇陳宮玉樹春可憐商女亦成塵老成惟有秦淮月往日曽經照古人

金陵懷古

鐘阜龍蟠勢可奇何年開此帝王基東西日月磨今古南北江山防合離六代衣冠荒艸下中原臺殿白雲涯春風吹落英雄淚立盡斜陽未有詩

古梅遺稿卷四

欽定四庫全書

古梅遺稿卷五

宋吳龍翰撰

拜李謫仙墓

先生放曠士浩气吞洪蒙蓬池與紫閣軒蓋繹相從經營紫河車破費十載功金鼎馴烏兔炎炎丹光紅一擊混沌破落地尋無蹤神仙有水解戲劇驚愚防當年遺劍履一鍤秋云封我亦鉆學此心良券同朅來薦泉菊紫綺疑相逢儼如眞面目曉月印寒空

登采石望夫石

良人戍楚竟蹉跎極目天涯嵗月多賴有江流是知己有聲似和扊扅歌

登和州八公山昔年周師俘敵扵此有碑屹其上

萬姓叢居一彈丸八公何在路漫漫中原北望已塵暗邊地秋來又棗丹獵獵陰風徵骨亂茫茫夜月鬼聲寒老兵指防擒生處峴首殘碑帶淚看

哭趙信庵

祥雲中屹祝融峯秀出全材一鉅公銀管曽提修國史金戈防出防邊功九秋健羽橫空鶚萬里威聲當道熊譚國爲前冀國後汗靑千古玉玲瓏

麟符玉防總兵權手托江淮半壁天大節有闗宗社裏深謀常畫廟堂先三朝已表蟬冠像八袠終逢雞夢年不獨羊公碑尙在萬民墮淚滴湘煙

秋日綿溪

萬頃寒潭鏡面平數聲徵雁叫霜晴滿林落葉秋風老山路黃昏人少行

哭秋崖先生

气節昻斯世先生千載人可憐成白首猶只到朱輪芧取羣狙怒雪逢越犬狺方離羅織辱身世已成塵歐蘇喚不起文印屬秋崖大雅非常調正音不類俳寒江濯文思明月鏤吟懷傳業有楊晏遺書冢墓埋昔年經盼目此日罷從逰尢許爲上足敢令出一頭聖涯窺浩蕩學海探深幽一瓣南丰後他師不復求

吳越歸秋晚

湖海歸來晚園荒菊防叢秋山吟骨瘦霜葉醉顏紅弔影寒溪曲懷人落月中靑燈滋味永不用哭途窮

座中詠蟬分韻得饑字

兩翼才乾殻已離便升喬木最髙枝銀牀落葉秋風裏金掌盤敧曉露時斷續翻成無調曲悲涼做出苦吟詩前身應是夷齊輩髙臥西山自忍饑

春晚野步

尋花籬下蝶牽引酌酒林間鳥勸酧山色不隨春態老笛聲自起夕陽愁

寓感

周家惇八議姬旦衡何平秦家尙苛法四海怨商君鳳鳥時一鳴梟鳥時一鳴一鳴以爲周一鳴以爲秦法重滅爾族徳重潤爾身天帝厭殺伐勿使傷陽春

離怨

楊栁如少年春風吹得老朝爲白雪花暮爲浮萍艸明月照妾夫夜夜闗山道明月分半光照妾顏色好空閨一十年芳容秋葉槁寶馬嘶妾夫歸對鏡畫眉雙淚垂前日夫悞娶今日妾悞夫妾貌不如夫去時

故人見寄韻

靑年鐵硯亦曽磨壯不如人可柰何松菊猶存陶令逕煙雲不礙邵公窩吟廊緩步看修竹醉石髙眠枕緑莎一笠一蓑吾事足江湖浩蕩白鷗波

樓居狂吟【並引】

新安梅翁吳龍翰學陶隠居作樓三層平生多好書故作丹壁多好睡故作壺天多好逰故作明月滄波多好虛故作與汗漫期蓋其胸中有數千卷書眼中有美少年不能好世俗之好而能好其所好如魚飲水冷暖自知然則知梅翁者誰乎故自描冩其趣云

茆齋悔著市防間長與靑山面目慳突兀小樓初結就竹牀石枕臥看山

樓間丹壁富藏書悞學相如賣子虛何不買牛勤敎子邵平地要人鋤

覓得樓中一覺眠將身化蝶入壺天平生睡債何時足春在梅花紙帳邊

湖海眞成萬里逰寒風吹破黑貂裘歸來臥占樓千尺夢落滄波明月舟

汗漫相期欲控鯨龜樓粗可寄閒身天敎吳猛親常健乞與商山九斛塵

振衣千仞興悠哉一日看山十二回胸次誰人有丘壑便容攜酒上樓來

四山如畫不勝奇朝暮煙雲都是詩樓上吟聲穿碧落天公罰我髩成絲

胸次玲瓏著九垓政須時復興崔巍樓髙手可捫星斗移掇天河入酒杯

諸方參徧一枯藤苦節期傳夜半燈景登樓持棒喝不容人上第三層

偃月鑪深紫气浮紅鉛黑汞六丹頭梅翁欲挹浮丘訣顓爲黃山作此樓

古梅遺稿卷五

欽定四庫全書

古梅遺稿卷六

宋吳龍翰撰

古梅賦

余家有古梅突兀富饒之旁枝榦連理而茂先曽伯叔大父連武巍科曽大父嘗作連理梅賦以見意餘詩人也與梅爲膠漆交梅而至古標格愈不凡敬依韻扁吾窩因爲之賦其詞曰

忻故園之古梅兮燦珊瑚之寶樹懸瑤臺之明月兮的皪瓊花玲瓏玉蕋矧鶼比翼乎鐵榦兮乃連理而薦瑞顧此槎牙兮其仰斯逆其偃斯醉其髙斯達其低斯跂鶴膝崢嶸切切交峙蛟背突兀犇騰之勢或橫枝照水如紉蘭之湘累或半樹粘雪如飱氊之漢使或荒山衝寒孤根回暖如采薇孤竹君之二子烈士慷慨羇臣顦顇茹鐵筋骨鏤冰腸胃乃導引其形軀兮如霧擁而云垂如鴻飛而虎踞故能曜其夜鶴之骨而枯其秋蟬之蛻也若餘者與伊納交廬其旁詔弟讀書對親奉觴呼吸淸寒咽嚼淸香而庶防防吟筆之琳瑯者乎

黃山紀逰

咸淳戊辰十月旣朢魯齋鮑雲龍古梅吳龍翰足庵宋復一來觀黃山贔屭登髙食胡麻飯掬泉飲之不火者三日從者皆無人色率不能從餘三人愈淸狂上丹崖萬仞之巓夜宿蓮花峯頂霜月洗空一碧萬里古梅譚魯齋誦史足庵歌逰仙招隠之章少焉吹鐵笛賦新詩飄然有遺世獨立之興次躡煉丹峯過仙人石橋酌甘泉徜徉久之次迂路逰水簾洞踏月夜歸少憩蘭若把酒臨風對天都而酹之曰吾輩與若爲熟識他年志願俱畢無忘此山昔歐陽永叔謝希深輩逰嵩山吹簫歌古調吾輩唱酬之樂似之退之登華山頂邑令百計取之得下吾輩冒萬險人迹所不能到其狂又似之然韓有詩謝有書以紀其奇也吾輩可無一語畱作此山公案乎

唐白雲曰余憶童丱時獲鄕先生吳公古梅鮑公魯齋宋公足庵逰黃山記喪亂之秋精神衰耗其三人余失之矣想夫其時海宇寧謐財物丰阜而諸公得以遂其幽懷逸趣幹餱肉脯每至懸崖峭壁必長繩牽挽而進遇佳處則流連忘返其雄豪有鐵笛一聲天未曉吹開三十六峯云之句

上劉后村書

某謹齋沐裁書百拜獻於龍圖大學士尙書相公閣下某嘗謂臺閣之文溫潤山林之文枯槁文聲也各鳴其所以而已溫潤之文琴瑟鞀鼔笙簧鐘磬可以奉神明饗宗廟文之枯槁則如燕市夜鴻華亭曉鶴僅足堪聽而其下者則如露艸寒蛩不過自鳴其困窮耳鳴其困窮豈士之得已哉然必得一代制作之主爲之賞音則蛙鳴爲鼔吹也昔孟郊之遇韓公楊蟠之遇歐陽公蓋以是歟抑嘗誦孟公古貌又古心作詩防黙咸池音之章臥讀楊蟠一千首乞渠秋月與春花之句而嘆曰女無正色入目爲娃樂無正音入耳爲韶俾郊蟠困窮之鳴不遇韓歐安得掛其名於騷墨之門乎某山林寒蹇困窮而有其鳴也請擊缶於韶濩之旁而陳之某家在屏山練水之西先曽大父從遊文公朱子之門親承謦欬文公以掃墓歸婺源曽大父上所著書說文公深嘉之某束髮以來伊吾壁中遺文雋永知味遂下董帷短韓檠推研羲文周孔之書漁獵諸子百氏太史之所錄上悼千秋治亂是非之故而返歸乎性命道徳之原以求其足平生之願搰搰不休𨿽舉子之債未償學爲小詩不敢不自刻苦故夫扁舟斷岸瘦馬荒坡夜雨孤燈夕陽殘酒未嘗不悲愴其鳴然未能如郊蟠之於韓歐操觚弄翰寧不飄泛於唐求之瓢哉某聞莆中山水甲天下大塊間气扶輿磅礡積防千年而生先生先生道傳親燈接西山正學之光焰浚南省二魁之源流名在鼎彛詩在淸廟大篇短章傳狗監而誦雞林惟見汪洋大肆奧衍宏深粹然一正如韓昌黎簡明信通歸之至理以服人心如歐陽公是爲文章之司命吾道之權衡在魯之泰山在天之北斗也某生也晚不得承鉗槌親棒喝聴號令於旗鼔之下嵗在辛酉先生判花西掖監試右科某得瞻末光辱在陶鑄繩牀艸舎之作略混碧瞳東閣二先生亦吹噓而剪拂之但不得殘膏剰馥一漑焦枯爲歉耳某不揆謹獻小詩一編用請命於下執事惟先生涵之以天地之量恢之以造化之仁宮商焦桐靑黃斷木不吝椽筆賜之品題俾黃茒白葦勃然於生意之中兔葵燕麥動搖於春風之外毋庸韓歐専美於前時而郊蟠困窮之鳴不至汨沒於後日矣蟻軀蟬翼難酬洪恩干冒威嚴俯伏俟罪不備

聫句辧

余素有王元風月之癖嗜吟如飴建安以來各人庭戶走閽殆徧時效梅都官日以詩爲課初欲馳馬羊腸百八盤間股栗汗下久則康莊按轡舒徐自若也嵗己未入京試右庠持所業參呈訥齋林竹逸諸公甚愛余學選是冬謁秋崖方先生賞餘淸池沈鳥影髙樹落蟬聲之聫謂余他作皆有思致庚申再投業先生深嘉嘆賞辛酉再謁後村劉先生亦沐深許不肖余自瓣香二師後屈指十二年麤有寸進何比年毎出語多召閙鄕人邪殊所未諭嘗作瀟湘聫句曰一聲欸乃煙波濶千古離騷日月光或議欸乃不可對離騷余曰欸乃三老對答之聲離遭騷憂豈不可對況唐子西已有路入離騷國江通欸乃村之句明年復作瀟湘句曰天地可呼歸舴艋利名不遣涴笭箵或又議箵玉篇仄聲試取山谷詩誦之知余有所本大率詩家自有一副的當字面近挽畱宇文使君聫句曰蜀儒爲郡追任昉歙士呼天借寇恂或又議任昉非蜀人又不可直稱名字及攺爲作治字余曰今投贄廟堂或比傳說或稱姬旦恬不爲怪借寇恂可作君昉決不可易他字余意用蜀儒二字見得宇文使君盛徳之士多所著述爲之一字又見昉傳出爲新安太守本文用爲字則有蓄涵活扵治字昉梁人也自有吾郡以來爲第一賢守用此見得宇文來吾郡作守分曉寇恂見得挽畱分曉昉固非蜀恂亦非歙對偶停當十四字間本意完備若用名賢爲蜀守接蜀儒作一句卻又全科說新安不著癡人前不得說夢斯人之謂歟頃杜撰此語亦非彊出頭而吐气者或有可免刮垢索瘢之酷哉今後當與筆硯賦絕交書封文扵劉蛻之冢泛詩於唐求之瓢以俟後世之知子云者嗚呼有成與虧故昭氏之鼔琴也無成與虧故昭氏之不鼓琴也鼔琴不若不鼔琴也不鼓琴爲善鼓琴者也余當書諸紳

附方秋崖和百韻

式賢和杜防府百韻過餘秋崖下大篇舂容筆力遒勁於其歸也聊復效顰方嶽拜手

林壑黃昏外衡門紫翠邊火畊今已老云臥防何年棋斂將殘局篙回興盡船畫麟眞已矣騎犢適悠然埜性難拘束時情易變遷獨攜靑玉杖自拾錦囊篇磊塊心逾小崎嶇智未圓別營三徑艸規作一壺天紙帳嵐霏重崖花雨滴偏到頭新嵗月行腳舊山川鶴冷通房宿猿愁隔樹懸菊飡金顥露蘚當水衡錢盡懶從吾睡𨿽窮不受憐半生資馬磨三嘆向龍泉霜檻千林瘦春燈四壁穿陰霾知病骨寒意入詩肩竹母誰分種茶僧略具員對山徐自遣與世久無緣風月扵人厚雲霄不爾便接筩通暗澑洗硯試輕煙未暇思身後何如了目前閒爲眞富貴健是小神仙夜磬畨僧講秋防賈客傳逺逰天漠漠危誦水湲湲墾隴時同喫分溪手自煎山廚尊土菌石鼎鄙葷羶愛此窓三尺寛於室九筵忽驚南牧馬吹過逆風鸇聖日淸如許妖星竟不悛閭閻飛羽檄江漢足矛鋋哀痛絲綸詔英雄將相權旄頭森似彗駿骨詎如攣朋黨相仍斥誅求一切蠲中庸方謹獨無逸不逰畋天意憂勤甚人知性命全掄材虞稷契邁徳漢文宣定亂連三箭扶顚在一賢戍兵增竈萬侍女出宮千置柵從人欲開榛自我先民勞魚潑刺版築騎蹁躚傅埜親持鍤虞琴幸攺弦經營聫砦壁形勝借蹄筌有備曽防此無謀莫甚焉貉緣熊道誤驥或蟻封還急務歌常武淸談絕又腐紅銷鎧甲穉緑失桑田老子今元亮何人昔魯連三邊令按甲一飯許烹鮮鄂渚骸平壘荊州指掬舷竟孤明月約難染碧雲牋稍喜妖氛退重爲逸興牽幽人甘寂寞佳客慰迍邅松桂深培養詩書肯廢捐披胸呈突兀迸齒落淸漣巨迹宜瞻華靈源盍導瀍孰能當北面何事過東阡英妙犇前轍吾衰懶後鞭一言開蠖濩千里對嬋娟莫作沾泥絮端如蛻殻蟬江湖情浩蕩風雪語連綿雋永才殘槁奇溫只破氊水聲湘浦瑟梅片壽陽鈿尙覺山如畫何堪筆似椽交逰分半席談笑俯層巓共指辭章病寧無寶劑痊性根如有棘業語漫生蓮到海江千折撐空石一拳氄毛卑燕雀鬐鬛奮鯨鱣龜玉毋須借龍駒不用韀文心聊爾爾道脈始涓涓霽月行濓水春風入孔壖訓言今具在文字肯相纒雕老秋方擊魚鰥夜不眠麥維經嵗茂谷亦得霜堅我輩寧迂濶人皆鬭小姸防多花藹藹輕薄蝶翩翩垂世何闗此畱情盍審旃書林窺祕寶典冊上臺躔餘事輕王粲微名老鄭防六經皆鼓吹萬象盡鎔甄不爾鸞膠續空令兔穎駢曉行溫艸卷夜讀絕韋編文會吾何有詩盟詎敢専駑材諳舊路驚羽落虛𨿽乏三年艾猶能一指禪意存圖自省言到亦忘詮但使我爲我不防燕伐燕虫魚眞瑣碎鴻鵠要孤鶱國步今寧謐鄕情賴欵延地鑪煨熟火埜飯壓饑涎已掃秋風榻其如雨夜鵑淄澠工濫載管鮑闕周旋大雅推鄒魯長年問偓佺極知荷塢陋漸慨芰裳褰蘋聚呦呦鹿滄連跕跕鳶襟期將子共禮數莫吾愆上聖天同大中興石可鐫廟廊春郁穆巖穴艸蔥芊人好鳥還好身孱气不孱興來頻冩寄一一尙能銓

己未冬賊兵癘鄂長鎗大劍爲一時急著僕獨挾詩瓢過秋崖先生而問焉先生曰出車勞還杕杜勤歸詩詎埋沒於鞍馬間焉乃以詩正法眼受記於僕孔壖春風濓水霽月向上鉗槌爲僕提起僕問詩而得不止於詩亦何幸也先生顧乃援筆賜和百韻品題無不至如曰雋永才殘稿奇溫只破氊水聲湘浦瑟梅片壽陽鈿尙覺山如畫何堪筆似椽繩樞艸舎之作奚敢當之先生文章衙官屈宋於人不輕許可獨不惜齒牙餘論於僕昔秦觀持業見山谷山谷贈詩以蚌珠的皪況秦之作當時多以爲許之過而秦之詩思誠由此而大先生之成就於僕亦山谷法歟僕不敢不勉是嵗臘月旣朢門人吳龍翰百拜敬書扵先生詩後

古梅遺稿卷六

