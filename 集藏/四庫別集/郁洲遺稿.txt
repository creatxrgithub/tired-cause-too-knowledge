郁洲遺稿明梁儲

欽定四庫全書

集部六

郁洲遺藳

別集類五

明

提要

臣等謹案郁洲遺藳八卷明梁儲撰儲字叔厚號厚齋晚號郁洲廣東順徳人成化戊戌進士官至華蓋殿大學士謚文康事迹具明史本傳是集爲其子次挹所編初名郁洲集香山黃佐爲之序後其孫孜官中書舍人從內閣錄其奏疏彚入前藳而並刻之釐爲十卷名曰郁洲遺槁卽此本也儲歷事三朝當武宗末造盤遊無度羣小弄權正杌隉不寧之時乃能與楊廷和等協心輔政齗齗焉屢以口舌相爭集中所載奏疏如武宗自封鎭國公則上疏力阻許給秦王闗中閒田爲牧地則於艸勑時爲危言以動聽事遂得寢又請回鑾疏至八九上無非惓惓忠愛之忱𨿽辭乏華腴而義存規諫亦可見其大節之無愧矣黃佐嘗稱其生平著作多不存槁故集中詩文寥寥無幾體格亦不甚髙蓋非其注意之所在云

乾隆四十三年六月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

郁洲遺稿卷一

﹝明﹞梁儲撰

○奏疏

乞致仕疏

臣梁儲謹奏爲自劾不職乞恩休致事臣才微徳薄素多疾病今年踰六十病日益增而久叨重位瘝曠無補其爲可去無可疑者顧舊歲二三月及十一月間曽三次自劾求退俱未蒙聖恩兪允今歲正月間又同大學士楊廷和等以災異之故具疏乞休亦未蒙兪允之旨臣伏自惟念尢有不勝其惶懼者請更以臣宜去之義重爲皇上陳之臣聞君父之恩無窮而大臣之分有限爲大臣者若昧其止足之戒冥行而不自顧則折足覆餗之凶咎隨之矣況今內閣三臣之中惟臣年最老病最多才最短輔導最無狀欲求因災異策免以警戒於有位宜無有先於臣者皇上縱存念舊物未遽捐棄然其如臣之私願未遂何哉如天下之公論未協何哉臣之此情實尢懇切伏望皇上特垂睿察卽日容臣以禮致仕別選賢能以充任使庶幾盡修徳弭災之實以回天意而臣於林下亦得以終被無疆之澤矣臣無任待罪祈恩激切懇請之至爲此具本親賫謹具奏聞伏候勅旨正徳九年二月初四日奉聖旨卿職司宻勿勞勩著稱正方倚任才識老成豈可引年輙求休致所辭不允吏部知道

問安疏

臣梁儲等謹題二十九日早司禮監太監蕭敬等節該傳奉聖旨朕躬偶爾違和暫免朝參數日臣等聞命下情不勝瞻戀伏望聖明愼起居節飲食頥養天和茂膺洪福以慰臣民之望謹具題問安正徳十年四月三十日

請停工疏

臣梁儲等謹題前日欽蒙發下工部一本爲修理殿宇添蓋房屋等事大意以爲見今營建乾淸坤寧二宮工程浩大財力匱乏將內官監所奏修理太素殿及天鵝房船塢等項房屋工程停止臣等已擬旨進呈未蒙批出中心惶惑不知所爲竊惟陛下宮寢未建中外臣工日夕不安工部職掌工作已經會計查處派徵差官分投前去各處采取大木燒造磚瓦但値民窮財盡之時猝難辦集非惟工部以爲憂臣等皆切憂之恨無方略以佐經費今大工方興若將前項不急之工一並整理則合用錢糧將何取給取之官則官無蓄積取之民則民已困敝況此役一興大工未免爲其妨誤夫以可緩之役而妨當急之務深爲未便該部計無所出利害切身事勢窘廹言非得已伏乞聖明幹斷速賜批行將前項殿宇房屋工程暫且停止待後大工就緒民力稍舒之日該衙門另行具奏定奪臣等不勝懇悃之至謹題請旨正徳十年閏四月日

勸止臨幸疏

臣梁儲等謹題日者竊聞聖駕自西安門出外經宿而回不知臨幸何所臣等初聞未敢遽信旣而道路相傳眾口藉藉使臣等心志憂惶神魂飛越輾轉思惟莫知所處竊惟天子出入必偹法駕必傳警蹕衛士環列百官扈從所以嚴至尊之分而防意外之虞也且如南郊大祀不過一宿虎賁之旅鷹揚之將周旋左右而直廬拱衛官軍萬餘警柝之聲夜以達旦至於皇城各門又令勛戚重臣守把祖宗之法至爲詳偹今聖駕之出不知環衛者何人居守者何官文武羣臣茫不與聞若徒無故輕身而出率意而往擾擾塵埃中萬一車馬驚蹷之虞姦盜竊發之變出於意料之所不及未知何以偹之𨿽然天神協相決無是事而臣等私憂過計實切寒心夫千金之子尙不肯垂堂而坐陛下一身乃宗廟社稷之主縱不爲身惜獨不爲宗廟社稷計乎仰惟聖性髙明天資英邁洞燭天下之事機已非一日必不輕易舉動竊恐左右羣小貢諛希寵之徒倡引事端蠱惑聰明陛下偶未深思而遽從之上累聖徳下駭人心凡此導引之人其罪殆不容誅但事在祕宻非臣所知不敢妄有指議伏望陛下念祖宗付托之重體臣民瞻戴之情自今以後端拱穆淸以保威重節宣勞逸以頥天和嚴內外出入之防正堂陛尊卑之分戒非時之宴逰屏無益之玩好仍乞查究導引出外之人置之於法以彰剛斷之徳以解臣民之疑宗社幸甚天下幸甚臣等偹員輔導平時旣不能調護聖躬弼亮治理玆有所聞若復忌避不言則欺君負國之罪死不足贖儻以爲所聞不的干冒天威眀示黜罰不敢辭避臣等不勝忠愛懇悃惶愳廹切之至謹具題知正徳十年六月十六日

議邊務疏

臣梁儲等謹題爲邊務事近因陜西地方節報邊宼聲息特命大監張忠監督軍務帯領參將宋贇湛臣部下官軍三千員名從北路去都督張洪掛印充總兵官帯領京營官軍五百員名遼東官軍三千員名從南路去都禦吏陳天祥提督軍務各調度陜西將官殺賊臣等仰見皇上憫念闗陜軍民重被荼毒故欲大彰天討以靖地方古帝王安夏攘夷伐罪救民之心不是過也竊惟陜西自去冬北敵入套今年由夏䢐秋不次入境宼剠各該總制鎭巡等官不能設策防禦致今八月以來擁眾深入腹裏平涼鳯翔地方又侵犯延綏米脂綏徳等處大肆擄剠我軍曽無斬獲之功上廑聖慮逺勞王師固非得已但敵人故智入套則西寇闗陜過河則東窺宣大今在套已及一年入掠不止一次飽其所欲滿載而歸腹裏地方孳畜已空無可復掠此後水冷艸枯似難再入冬深凍堅必將蹈冰過河爲大同宣府偏頭闗等處之患及照陜西守臣初未嘗請兵該部原擬設主將一員帯領京營官軍五百員名限十日內起程星馳前去調度徵剿本欲救陜西目前之急已蒙聖明兪允深合事宜今張洪受命月餘機會已過若復統領重兵紆回數千里以至陜西冬令已深河冰已合腹裏恐無可尋之賊徒勞士馬徒費芻糧何益於事至於亦卜刺余宼逼近洮岷則又逃難殘兵守臣自足當之且陜西邊徼之賊四肢之疾也宣大門庭之宼腹心之疾也況近日朶顏夷人屢犯我邊與小王子結親其姦黠未可窺測臣等私憂過慮不在陜西而在宣大竊謂宣府及遼東官軍正宜養威蓄銳以防意外之虞以剿門庭之宼今乃逺調西陲爲後時之舉徼難成之功恐非至計倘或宣府以東烽火有警士馬單弱又將徵調何地之兵以應之乎伏望聖明幹斷合無令張忠張洪俱從宣府大同前去一面差人馳往延綏探訪如果敵兵尙在陜西地方搶掠鎭巡官飛報速卽前進督同各鎭將官會兵徵剿若潛伏套內勢將過河前項軍馬且在宣大駐札休息聽調待其過河各官應否攺命提督宣大山西或敵眾北遁歸巢相應班師俱聽兵部議奏定奪惟復照依兵部原擬先令張洪帯領京營官軍五百從山西石州地方過河張忠亦先帯令奏討團營官軍五百員名與陳天祥俱往赴延綏相機行事其遼東並宋贇等部下官軍俱暫在宣府操候本處有警可以調用若陜西果有緊急聲息方才催調前去庶免徒勞人馬亦不虛費供給況陜西延寧二鎭兵馬俱素稱勇銳而大同逰奇等兵又見在彼處得人調度足可成功何至逺勞遼東之兵以示弱於敵人乎臣等又思得宣大二鎭及山西偏頭闗等處節被敵人宼擾地方凋殘士馬疲敝而宣府軍威屢挫失事最多比之他鎭尢爲狼狽切近京師與宻云古北口一帯唇齒相連尢宜保護伏願皇上申敕三鎭守臣及時修飭墻塹操練軍馬禁剝削之獘以養兵力時糧賞之頒以作士气一應防邊禦敵事宜預爲區處賊來有以待之使地方不至重貽患害以貽九重北顧之憂臣等偹員輔導知而不言是爲欺君略陳所見如此伏惟聖明裁擇謹題請旨正徳十年十月初九日

請明敕遣中官疏

臣梁儲等謹題爲傳奉事該兵部掲帖開稱正徳十年十一月十三日該司禮監太監溫祥傳奉聖旨司設監太監劉允著他前去四川等處公幹寫勅與他該衙門知道欽此欽遵傳奉到部合具掲帖赴翰林院請寫勅書等因照得內外官員欽奉勅內必湏偹開所行事務今太監劉允前去四川未知幹理何事該部掲帖內不見開載臣等無憑撰寫仰惟聖明在上事遵成法玆欲勅遣近臣於數千里之外公幹必是事情重大伏乞明諭臣等知之庶使所撰勅文有所憑據謹題請旨正徳十年十一月十七日

修書籍疏

臣梁儲等謹題爲修理書籍事照得內閣並東閣所藏書籍年歲旣久殘缺頗多必湏專委官員用心管理方可次第修補今推得見在誥勅房辦事中書舍人胡頥序班劉偉俱堪委用合無令胡頥仍舊職劉偉攺典籍與同原管主事李繼先專一管理前項書籍臣等仍督令逐一查對要見某書原數若干見在完全者若干殘缺應修補者若干待查明之日再行奏請裁處緣系修理書籍事理未敢擅便謹題請旨正徳十年十一月日次日奉聖旨是吏部知道

畱逺人疏

臣梁儲等謹題暫畱逺人教習以便審譯事據提督四夷館太常寺卿沈冬魁等呈該回回館教習主簿王祥等呈竊照本館專一譯寫回回字凡遇海中諸國如占城暹羅等處進貢來文亦附本館帯譯但各國土語土字與回回不同審譯之際全憑通事講說及至降勅回賜等項俱用回回字今次有暹羅國王差人來京進貢金葉表文無人識認節次審譯不便及查得近年八百大甸等處夷字失傳該內閣具題暫畱差來頭目藍者哥在館教習成效合無比照藍者哥事例於暹羅國來夷人內選畱一二名在館並選各館官下世業子弟數名送館令其教習待有成之日將本夷照例送回本王等因實爲便益據此臣等看得習譯夷字以通朝貢系是重事今暹羅夷字委的缺人教習相應處置合無著禮部行令大通事並主簿王祥等將本國差來通曉夷字人再加審譯暫畱一二在館教習待教有成效奏請照例送回庶日後審譯不致差誤緣系暫畱逺人教習事理未敢擅便謹題請旨

請重大祀疏

臣梁儲等謹題爲大祀事照得本年正月十三日皇上大祀天地於南郊初十日百官聽受誓戒十二日聖駕晨出至壇視具省牲乃禦齋宮百官叩頭至晚分獻並執事等項官生人等各於西天門外候開進入是夜子時上恭詣大祀殿行禮禮畢還齋宮百官先回於承天門候駕隨至奉天殿慶成稱賀此祖宗舊制朝廷至重至大之禮蓋人君至尊無對所當敬畏者惟天地此而不用其誠何所復用其誠仰惟皇上嗣極以來祗畏天顯率由舊章故未嘗有所違越一念之誠自能上通於天羣臣將順之不暇夫復何言但比歲駕出鑾回或至暮夜竊恐爼豆陳設不能蠲潔禮樂儀容不能整偹無以稱聖明敬天之意且扈從供事數十萬人若至暮夜則警蹕不嚴兵衛不肅百官失趨蹡之容班行無等級之分甲馬或交馳於輦道羣眾或喧呼於禦街非所以壯臣民之觀瞻而啟四夷之尊戴也況塵埃昏暗之中慮有不測禁門出入之際尢難闗防𨿽聖徳格天百神訶護萬無他虞而臣子之私憂過計不能不拳拳於此也伏願皇上深思大祀之重愼惜至聖之體駕出回鑾悉遵故事俱在淸晨使禮官得以周旋百僚得展誠敬則天地歆鑑臣民歡恱和气致祥實宗社萬萬年無疆之休也臣等偹員輔導不忍緘黙謹具題知伏惟聖明畱意正徳十一年正月初八日

請定大本疏

臣梁儲等謹題爲定大本以繋人心事仰惟陛下嗣登大寶十有二年敬天法祖愛民任賢謹兵戎之練以制邊陲奮威刑之施以懲姦宄如正徳五年以前賊臣擅權毒流天下陛下一變色而大姦伏誅矣正徳八年以前羣盜稱亂逺近騷然陛下一指示而地方底寧矣今萬姓仰徳四夷向風臣等承望淸光之不暇夫復何言顧事有至大至急中外臣民同懷隱憂而不能一日釋然者不敢不昧死言之陛下儲嗣未建宮坊尙虛比年以來兩京大小羣臣屢以爲請𨿽蒙涵納未見施行臣等偹員輔導獨未敢言及者蓋以祖宗功徳深厚慶祉延綿陛下以鼎盛之年綏方至之福螽斯麟趾之兆行將見之未足爲晚荏苒因循又復數歲而椒寢之慶未徵甲觀之祥未著臣民憂惶日甚一日臣等若復忌避不言則是負君悞國罪不容誅矣竊惟自古帝王旣纘大業卽建儲貳上以承乎宗廟社稷而下以繋屬天下之心絕覬覦之念塞禍亂之源實在乎此其或儲嗣未育則必求同姓親賢以爲之輔詩曰宗子維城故儲貳者天下之根本而同姓者朝廷之屏翰也今大夫士庶叨一命之榮席百金之產如未有嗣必圖所以繼其後陛下富有四海之廣貴膺萬乘之尊而左右無屬籍之親京師無藩屏之托比者妖言不軌之徒往往藉以爲詞𨿽旋卽事露伏法而意外之虞不可不慮此臣等之心所以食不下咽而寢不貼席也然此事重大祕密臣下固當言之若夫愼而行之則在君上非人臣所敢與聞伏願陛下斷自聖衷祗循成憲逺念前朝已行之故事近采兩京臣下之進言宜早擇宗藩近屬之賢者二三人召至京師置諸左右使之供問安視膳之禮代奉先晨謁之勞簡謹厚之人與之居命儒宿之臣以導之學使萬方臣庶知朝廷有屬籍之親有藩維之重憂疑之心自此而釋覬覦之姦無自而萌且聖徳格天多男有頌必當不逺待皇子誕育主鬯有人然後優其禮遇使各歸藩邸事體無嫌理義俱順如此則天地豫恱百神歆饗宗廟社稷並受其福況百官兆民有不歡呼蹈舞於光天化日之下者乎陛下所以延萬年統緒之傳而迓四海平康之治者莫急於此矣臣等一念忠悃發自肺肝觸犯雷霆罪當萬死伏惟聖明畱神詳察正徳十一年三月日

請罷遣中官疏

臣梁儲等謹題爲傳奉事先該兵部手本開稱司禮監太監溫祥傳奉聖旨司設監太監劉允著他前去四川等處公幹寫勅與他該衙門知道欽此欽遵臣等看得內外官員欽奉勅內必湏偹開所行事務今太監劉允前去四川未知幹理何事不見開載無憑撰寫已經具題未蒙明示近該禮部手本開稱司禮監太監秦文傳奉聖旨司設監太監劉允著照永樂宣徳年差鄧成侯顯等事例去烏思藏地方賫送畨供等物寫勅與他該衙門知道欽此欽遵傳奉到部開具手本赴翰林院請寫勅書等因續於戶部覆本內看得太監劉允奏要帯太監等官劉宗等八員錦衣等衛官舍指揮同知韋祿等一百三十三員名應付廩給口糧馬匹車輛馬快船隻該用過番物件欲令四川鎭巡三司聽其便宜措置及選差驍勇官二員量帯官軍計程支偹糧料直抵彼處往回虎送又稱撫犒各夷湏用食茶金帛絹布等物無從措辦乞將長蘆運司見鹽一萬引兩淮運司見在正課塩六萬引給與變賣應用等事情乞賜勅內開載等因荷蒙兪允臣等愚昧心有未安不敢不言竊惟西畨本夷狄之教邪妄不經古先聖王之世未聞有此顧其說流入中國浸淫已久未能遽革永樂宣徳年間𨿽嘗有遣使之舉我祖宗之意以天下初定特藉之以開導愚迷鎭服戎狄非眞信其教而崇奉之也承平之後累朝列聖止是因其年例遣人朝貢厚加賞賚答其勤劬未嘗輕辱命使逺涉夷境陛下今遣近侍內臣前去賫送畨供朝野聞之相顧駭愕以爲堯舜在上不應有此輕舉而太監劉允奏討塩自變量萬動撥馬快船至於百隻又欲聽其便宜處置錢物若撥官軍虎送等項於法例俱不相應蓋開中塩引本爲供邊今外患未寧三邊糧艸缺乏帑藏空虛緩急接濟惟此一策且各運司該年塩課俱開中盡絕若許其帯塩不過收買私塩發賣射利乘機夾帯之獘不知幾何塩法爲之大壞邊方何以仰給況京儲歲運與營建大木並在裏河議者猶恐不能疏通若又添此等塩船往來其間挾勢騷擾不止地方受害而糧運大木二事被阻滯妨礙又照四川地方大盜初息民困未蘇所奏便宜措置錢物在官已無積蓄未免科派軍民民窮盜起將來事變殆不可測且自天全招討司出境涉歷數萬里之程動經歲年方得到烏思藏地方今帯去官軍人役數多沿途俱是化外非有驛傳供給人馬芻糧俱要馱載而行所費巨萬難以逆料途間倘有不給不知何以爲處又聞番地多與黃毛邊裔相鄰時出剽掠爲患使臣所至萬一被其突出有所傷害虧中國之體納外夷之侮此事理所有不可不慮夫以無益之事而妨至要之事且貽意外之虞舉朝皆知其不可此臣等不能已於言也緣劉允受命逺出畨境利害切身亦非得已臣等深見事勢之難前項勅書委實不敢撰寫伏望皇上愼重國體憫卹人窮收回成命不必差官番貢等物止照節年事例就令彼處朝貢使臣賫回則禮意不失事體無礙物議不興外患不作而聖徳益光治功無累矣臣等偹員輔導此等事情心知不可若隠黙不言他日陛下追悔前事之失責臣等不能匡正其罪莫逃謹昧死言之伏惟畱神省覽臣民幸甚天下幸甚臣等不勝待罪俟命之至謹題請旨正徳十一年三月日

災異求免疏

臣梁儲等謹奏爲不職妨賢致生災異乞賜罷黜以答天譴事臣等章句腐儒才非經濟誤蒙皇上簡入內閣與聞幾政今官躋一品位列三孤文臣恩遇殆罕倫比臣等其敢不勉圖報稱顧嘗切自思之以學術則不足以代王言以謀猷則不足以裨國論徒冒輔導之名全無啟沃之效況國家之大本未立中外之疵政尢多有司之徵斂益緐生民之困苦已極凡若此類未易枚舉臣等𨿽知之而不能言或言之而不盡迹其不職之罪決當罷黜無疑矣又況冬無瑞雪春有風霾小雨初零隨卽晴霽祈請𨿽切甘霖未降今二麥已枯五榖未種災害疊見邊報屢至若使雨再愆期年更荒歉則將來可憂之禍殆有不可勝言者伏望皇上深思天戒裁以大義卽將臣等削去官職罷歸田裏別選天下才賢入閣辦事庶幾猶有回天之望天下之事必將尙有可爲者若復顧惜優容不令臣等亟去直待事變已極然後攺圖用賢則不惟無益於事而臣等之獲罪於公論益又深矣臣等迫切陳詞實由衷曲聖明在上必祈垂察而曲成之蓋臣等一退之後旣可少逭乎罪愆而羣賢彚進之初必有以大毗乎新政是不惟臣等之幸而亦天下之大幸也臣等下情無任激切屏營祈望之至爲此具本親賫謹具奏聞伏候勑旨正徳十一年四月初八日具官云云初九日奉聖旨上天示戒正宜交修卿等職居輔導調元贊化以裨至治豈可自引求退所辭不允著安心辦事該衙門知道欽此

請補缺官疏

臣梁儲等謹題爲缺官事照得詹事府翰林院左右春坊司經局等衙門各有額設官員俱以文字講讀考試等事爲職業累朝以來或以詹事少詹事庶子諭徳等官兼翰林院官或以學士侍讀學士等官兼春坊官近年各該官員多有升任及事故等項去訖見今詹事止有尙書蔣冕掌管印信翰林院堂上止有侍讀學士顧淸一人春坊司經局止有左右中允劉龍李廷相二人各掌管印信況今年順天應天二府鄕試及明年禮部會試又例該用學士庶子等官充考試官誠恐差用不敷合無著吏部查照先年事例將前項衙門量擬應補員數並開具年深官員職名上請升用以便差遣緣系缺官事理臣等未敢擅便謹題請旨正徳十一年四月日

議邊務疏

臣梁儲等謹題爲邊務事近日北敵糾眾深入白羊口等地方搶掠今靑邊等口又報大勢敵兵入境皇上大彰天討已命太監張忠監督軍務都督劉暉掛印充總兵官侍郎丁鳯提督軍務都督桂勇都指揮賈鑑充左右參將各統領京營遼東官軍調度各鎭守臣徵剿天威所臨敵兵聞風震懾若不逺遁必然駢首就戮獻俘奏凱刻日可期但兵事甚重難以逆料地方安危在此一舉臣等任忝股肱一得之愚不敢緘黙謹條陳如左伏乞聖明省覽俯賜施行謹題請旨

一師克在和宜令張忠丁鳯劉暉等務以朝廷付托爲重凡軍中一應大小事務湏要同心協盧會議停當而行至於用兵機宜還用責成劉暉桂勇等聽其進止庶幾號令專一成功可必不可各狥已見互相執拗彼此乖違致誤事機

一帝王之師貴在萬全無獘邊隅有警來則薄伐去則勿追況敵人在邊已久今艸盛馬肥其鋒必銳而我軍趨之於數百里之外未免困乏宜令張忠養威持重凡出兵遇敵不可驟與之戰輕遏其鋒若見零散逰走之兵切勿輕易尋趂陣前佯敗之卒亦勿輕易追逐須要哨看的確審度事勢見可而進庶不墮其姦計倘或畏威逺遁地方不致受苦卽系各官功績不必貪圖斬獲首級功次輕進逺追勞我師旅恐陷不測

一紫荊闗等處兵部已奏行巡撫都禦史臧鳯速來附近地方駐札與分守將官同心協力操練人馬其所管達官達捨宜令支與口糧給領馬匹委官管領約束遇警卽便發去與守闗官軍協力戰守仍行沿邊一帯分守守偹兵備防守等官各愼固邊闗剗削山崖挑穵賺坑嚴謹烽堠秣馬厲兵常如敵在目前一處有警卽便傳塘走報鄰境官軍互相應援不可自分彼此推托誤事

一山西鎭巡官宜令嚴督偏頭寧武等關分守守備等官嚴加防禦恐敵不得利於東而窺我之西又蹈前年故轍以爲山西腹裏之害

一延綏兵馬素爲敵人所憚近聞副總兵安國所領奇兵遊擊將軍朱鑾所領土兵大同俱已調來恐數少不敷應援宜作急將遊擊杭雄所領逰兵星夜調來三枝會合當有七千餘人隨敵向往截殺勝於他處兵馬但此兵連年徵調已極疲困宜令延綏巡撫官毎員名賞銀一二兩以作其气且大同宣府地方比之他鎭不同仍宜令延綏總兵官王勛挑選戰鋒人馬三千員名前來淸水營駐札若聲息十分緊急卽便統領過河策應若套內尙有餘黨卽調寧夏陜西兩鎭逰兵分布按伏防守此皆先年已行故事

一用兵以賞罰爲先今軍中止是斬獲首級者方得給與銀牌數亦不多其論功行賞往復核勘動經歲年夫鋒刃之下與死爲鄰況常人之情見利則趨以速爲貴邊軍終歲勤苦日不聊生欲作其勇敢之气必須以重利激之合無令兵部於太僕寺馬價銀內再借支五萬兩作急差官賫送提督軍務官處分發宣府大同管糧郎中處收貯於內量支若干差委的當官領在軍前隨宜給賞有功官軍使之樂於用命事寧余剰銀兩仍解送兵部轉發該寺交收

一大同宣府偏頭闗等處土著軍民捨餘人等中間多有材力勇悍輕生善斗之人若激之以利自能使之鼓舞用命勝於逺調客兵查得先年兵部題行宣大二鎭事例該本部議稱各邊土人有能奮勇設策斬獲敵首一顆隨卽賞銀三十兩願升者給與冠帯名爲義勇永免本身差徭若能糾習鄕丁截殺敵眾斬首至五顆以上爲首者加升署所鎭撫奪獲被擄牛羊等項以四分充賞等因題奉孝宗皇帝聖旨是便鋪馬賫文與各該巡撫官著好生省諭鄕村軍民人等果有設謀奮勇斬獲敵級的照例重加升賞欽此欽遵通行外但原擬事寧停止不爲常例今敵勢猖獗比前尢甚合無令兵部查照前例通行宣府大同偏頭關等處三鎭掲示一應人等知會有功照例施行蓋敵騎初入勢合而彊官軍旣不敢輕與爭鋒及其分散搶掠軍馬猝難調集應援若此策一行人人踴躍庶幾隨地寓兵敵人知懼不敢恣肆正徳十一年月日

議處代府疏

臣梁儲等謹題近日該司禮監官傳諭聖意以代府切臨邊境天气苦寒又將軍以下人等類多不法欲下廷臣議擇他處空閒府第遷代府居住臣等竊以爲祖宗以來分封藩國規制已定不宜輕易遷攺永樂初年𨿽有寧府自大寧遷江西遼府白廣寧遷湖廣之舉蓋其時百姓殷富府庫充實公私用度徵發不難況分封未久宮眷不多所居宮室亦易營辦一應事體比之今日大不相同臣等查得代府宗派十餘年前所生子已五百七十餘人女已三百餘人歲增一歲今益眾多若要遷居他處其親王郡王宮眷子女必須蓋造殿宇將軍中尉儀賓親戚人等亦須給與居址房屋大約言之𨿽得銀二三百萬餘兩尙恐不能濟事見今公私耗竭軍民困憊不知此銀從何出辦且如弘治年間壽王自四川保寧遷於湖廣當時宮眷亦多又只將見成宮室略加修飾居住然費用已是不貲民心已多嗟怨況今營建乾淸坤寧二宮大役方興百需未備若一旦又有此舉民力決不能堪非惟逼廹逃亡抑恐激成他變伏望皇上念國家大計利害不小特賜采納停止前議天下生靈不勝至幸又該太監張淮等勘得代府潞城和川二王府奉國將軍聰濯等違法事情刑部會多官覆奏臣等已謹擬一票封進以爲如此處治已足示戒宗藩亦合在廷眾論之公尢望聖明詳察近該太監張淮等勘問過代府奉國等將軍聰濯等違法事情刑部會官議奏蒙發下臣等議擬隨已擬票並掲帖封進未能仰合聖意仍欲再下廷臣從重議處臣等看得勘官所參多官所議惟聰濯聰灍二人罪過爲甚義當處置遷徙次則聰洎聰溫等其罪輕重不同亦當量加罰治至如代王及潞城和川二王其過失只在不能鈐制宗室非有別項姦惡今若不憑勘官及多官勘議事理輙慮本府他日或有意外之虞一槪欲遷之他處如此處置自代王以下心必不服天下臣民亦必以爲朝廷所處欠當各處王府聞之或有援引祖訓具疏來問在廷內外臣僚何人作此姦謀立此議論仍守闕索取姦臣不知朝廷何以應之此事干系不小是以臣等𨿽再蒙聖諭仍不敢別有所擬伏望聖明裁察將所擬前票早賜批出以釋羣疑不然竊慮欲除禍患反生禍患他日悔之噬臍莫及臣等𨿽萬死亦不足以贖誤國之罪矣臣等下情無任惶懼懇切之至

請罷中官鹽引等疏

臣梁儲等謹題爲陳愚見以裨聖治事臣等竊見天下賦稅歲入有常而國用日增無有限制𨿽年榖丰登尙難支持一遇荒歉尢爲可慮況今敵患未寧軍需糧艸在在缺乏太倉毎歲解去各邊銀兩常不足以供一歲官軍之費所賴以接濟者惟有鹽課一事可以備飛芻走粟之用然往日開中引鹽如正徳十年則開中正徳元年以前課額今數年以來各處運司該年正課俱以開中盡絕凡有奏請開中者未免預先支給鹽法因此大壊猝有邊警召募客商多不上納蓋因公差人員奏討引目數多一時就要盡數支賣本等客商皆守支維艱日漸貧困以至如此夫以太倉有限銀兩旣不足以給各邊軍馬之需而鹽課成法又日益廢壊無以接濟急用萬一復報有重大聲息勢須多用糧艸不知朝廷將何以處之近該太監劉允差往烏思藏賫送畨供等物奏討長蘆運司見鹽一萬引兩淮運司見鹽六萬引跟隨人役類多挾勢謀利或至各支一萬引乃夾帯至八九萬引以此載鹽船隻塡滿河道南北官民商旅舟楫一切阻塞不容往來其所用拽船人夫二三千名威勢逼迫役及婦人所過之處怨聲載道非惟有壊鹽法抑恐激成他變臣等實切憂之夫朝廷之所以遣允賫供以取佛徒者蓋欲崇尙其教也然彼佛氏之教本以慈悲不殺憫念眾生爲心今允等所過地方軍民供億乃至於顚僕道途死亡相繼就使佛尙有靈聞此苦事亦將蹙額不樂而不忍見矣如此而欲奉佛求福其可得乎又況烏思藏乃西畨化外之教其徒飲酒食肉不知戒律亦佛氏之所恥言者聖明在上正宜申嚴禁戒逺斥其人豈宜崇信供奉浪費國計以貽天下生民無窮之害也哉再照陜西延綏甘肅等處連年災傷米榖薄收人多饑饉加以去年敵騎便入搶掠又有回賊累次作耗瘡痍之民尙未蘇息地方十分艱苦錢糧十分窘乏彼處官司計無所出見行奏乞賑濟方患無以應之今該司禮監傳奉聖旨差禦馬監太監張玉前去彼處造辦應貢各樣土宜物件其合用錢糧茶品等項欲令陜西鎭巡三司等官及甘肅地方官員計處交與張玉置辦凡百大小事情悉聽張玉便宜處治所在大小衙門母得違阻令臣等備以此意撰寫勅書臣等躊躕惶懼未敢仰承聖意緣前項地方旣值兵荒貧窘民不聊生前項措辦錢糧欲取之於官則庫藏匱乏欲取之於民則閭裏空虛其太監以下人員至彼之日所費又復不貲爲彼處官員者若欲撫卹軍民則恐以違詔致罪若欲奉行詔旨則恐嚴刑峻法之下民窮盜起別生意外之患此固爲人臣子者皆宜爲國深慮者也而況忝居內閣義同休戚如臣等者乎又況甘肅切近土魯畨諸界設若內地盜起彼必乘機入爲邊患地方安危闗繋非小至於便宜處治惟統兵官員臨機濟務得以行之尋常公幹豈可援引爲例伏望皇上俯垂天聽亟將劉允取回今後凡有奏討鹽引者一槪不與重念陜西歲荒民貧錢糧無處出辦仍將張玉停止不差前項勅書免令臣等撰擬地方生靈不勝幸甚臣等無任懇切顒望之至謹題請旨正徳十一年月日

郁洲遺稿卷一

●欽定四庫全書

郁洲遺稿卷二

﹝明﹞梁儲撰

○奏疏

勸止逰翫以重大祀疏

臣梁儲等謹題連日該司禮監太監蕭敬等於左順門宣諭聖意欲於郊天之後暫往南海子逰翫臣等與同五府六部都察院通政司大理寺錦衣衛六科十三道等官眾口一詞皆謂朝廷至大至重之事莫有過於郊祀之禮今祀禮未舉而先有意於逰獵則精誠已分矣何以感格天心吁祈歆饗而望其錫福降祥於天下哉況自祖宗列聖以來一百五十餘年皆未嘗有此舉動今一旦忽然有之臣等乃不能極力諫阻以致皇上輕攺祖宗之舊章怠忽郊祀之大禮縱耳目之細娛忘宗社之至計則臣等之罪大矣又況塵埃艸野之中車馬叢雜之際等威莫辧警蹕不嚴萬一可虞之事或有出於意料之所不及者則臣等𨿽萬死亦不足以贖誤國負君之罪矣以此不敢茍爲阿順曲從皇上采納羣議斷在不行則聖徳益光而聖治益隆矣宗社生靈不勝至幸臣等下情無任激切俟命之至謹題請旨正徳十二年正月初四日

作飬人材疏

臣梁儲等謹題爲作養人材事近該內閣題欲將正徳十二年進士照先事例會同吏部禮部考選庶吉士等因奉聖旨是該衙門知道欽此欽遵於本年三月二十九日會同吏部左侍郎等於東閣前出題彌封考選得汪佃等三十四名俱各文理優長年歲相應堪以教養合照例攺翰林院庶吉士與第一甲三名進士舒芬倫以訓崔桐俱於翰林院一同讀書進學令掌詹事府事禮部尙書兼翰林院學士毛紀詹事府少詹事兼翰林院學士顧淸教習文章內閣仍按月考試以驗進益合用桌凳筆硯紙墨酒飯皁隸等項仍照例行各該衙門給發緣系作養人材事理未敢擅便謹題請旨正徳十二年三月三十日本年四月初一日奉聖旨

計開

汪佃江西弋陽縣人余承勛四川淸神縣人

黃易江西弋陽縣人江暉浙江仁和縣人

王廷陳湖廣黃岡縣人汪應軫浙江山陰縣人

劉世盛直隸趙州人曹懷直隸無錫縣人

儲昱直隸上海縣人葉貴章四川名山縣人

葉式浙江永嘉縣人馬汝驥陜西綏徳州人

汪思直隸婺源縣人王三錫山東曹州人

史於光福建晉江縣人陳沂南京太醫院人

鄺灝直隸任丘縣人史道順天府涿州人

第三甲

劉穆山西臨汾縣人楊士云雲南太和縣人

張星廣西桂林中衛人蕭與成廣東潮陽縣人

林時河南汝陽縣人鄭自璧順天府大興縣人

劉世揚福建閩縣人曹嘉河南扶溝縣人

閻閎山東臨淸州人季方山西振武衛人

湯推學江西安仁縣人黎貫廣東從化縣人

席春四川遂寧縣人王邦瑞河南宜陽縣人

許宗魯陜西咸寧縣人

修書籍疏

臣梁儲等謹題爲修理書籍事照得內閣及東閣所藏書籍卷帙浩繁但歷歲旣久殘缺頗多臣等已督令典籍等官劉偉等逐一查對明白欲行禮部轉行福建書坊等處照依開去各書內所缺篇數印寫解京以慿委官修補今訪得聽選等項監生王嵒諸華殷甫王瀚俱寫字端楷合無著吏部將王嵒等四名並於監生及鑄印局習字人員內再考選四五員名開送前來供應書寫待書完之日仍奏請送部選用未敢擅便謹題請旨正徳十二年四月二十四日奉聖旨是該衙門知道欽此

作養人材疏

臣梁儲等謹題爲作養人材事照得翰林院庶吉士原有教書官二員內毛紀已奉欽依升任內閣辦事訖所有教書員缺合當推補今推舉得禮部左侍郎石珤原任翰林院檢討修撰累升侍讀學士及南京祭酒以至今官學行老成堪教庶吉士合無令本官兼翰林院學士專管教書未敢擅便謹題請旨正徳十二年六月十一日

災傷求免疏

臣梁儲等謹題爲自劾不職乞賜罷黜以弭災患事今年四五月以後各處地方水患非常南京國家根本之地陰雨連綿歷兩三月不止且又雨中雷擊神機營旗桿鳯陽祖宗興王之地雨久而多水驟發臨淮天長五河盱眙等縣軍民房屋牲畜穀麥盡被衝塌田野禾稼淹沒無存老稚男婦溺死甚眾蘇松長鎭嘉湖等府財賦所出之地四五十日內大雨如注夏麥秋稻盡皆淹死淮揚等處又南北襟喉之地自儀眞以北至於淸河逺近一壑茫無畔岸髙低禾稼俱無形迹房屋倒塌人畜漂溺難以數計淮安新舊城內駕船行走居民老小半棲城上河堤決口阻壊船隻後幫糧運無計前行湖廣荊襄處霪雨連旬江水泛漲人民困苦不減去年至若京城內外並順天河間眞定保定等府連日驟雨數十年來未嘗有通州張家灣一帯彌望皆水沖壊糧船漂流皇木不知其幾且毎年漕運糧米就使盡數運到通京二倉尙慮不足供用今先到糧船旣已沈溺數多後來糧船又未知何日可到況大同宣府三鎭毎歲主客兵馬除艸束之外該用糧餉大約共享一百五六十萬今欲查議足勾四五年糧艸之用又未知設何方法作何處置乃可以充足前數又況山東登萊二府及遼東地方自春至夏雨澤少降二麥旣缺秋稼未登前項各處地方水災旱災並在一時民將何以堪命竊恐民窮盜起勢所必至萬一或有如往年劉六劉七齊彥明軰起而倡亂勢又不得不調兵徵剿一欲調兵必先糧艸今旣公私匱竭又將何以處之將來事勢誠有大可慮者臣等輔導無狀實切憂慚輾轉以思不能緘黙伏望皇上念祖宗創業之艱難思今日保守之不易新徳勤政以回天意布澤施恩以安人心特勅有司將被災州縣一應徵派盡行蠲免被災人戶量行賑卹更望皇上特按前代異災策免大臣故事將臣等罷歸田裏別求經濟偉才代居重任則臣等今日𨿽難逭夫瘝官曠職之罪而他日猶幸免夫妨賢誤國之誅矣臣等不勝激切俟命之至謹具題知伏候勅旨正徳十二年七月十八日

請回鑾疏一

臣梁儲等謹題臣等昨日在閣辦理文書見午本未散候至申刻始出閣門及至長安門外則道路相傳皆謂聖駕淸晨已輕騎徑往教場隨去天壽山等處臣等聞之心膽戰驚莫知所措今儲嗣未建人心危疑車駕旣出誰與居守又各衙門一應題奏本並太常寺該奏大祀社稷並遣祭先師孔子此等禮儀尢爲重大不知何以上達天聽臣等職叨輔導實不遑安謹詣行在俯伏面奏恭請聖駕卽回以安人心臣等不勝恐懼待罪祈恩俟命之至正徳十二年八月初二日

請回鑾疏二

臣梁儲等謹題近日聖駕逺出巡幸臣等先至沙河奏請還宮至今未蒙賜允臣等憂思廹切罔知攸措伏望皇上念皇城之內居守無人機密事務不可往來傳奏卽日旋駕回京以上解兩宮太后之憂下副中外臣民朝夕之望不勝幸甚臣等職居近禁輔導無狀先是不能積誠諫正今又不能力請回鑾罪該萬死尙當乞恩罷黜以謝天下此情先具題知伏乞聖明鑑察正徳十二年八月初六日

請回鑾疏三

臣梁儲等謹題臣等伏見聖駕逺出巡幸本月初六日早該司禮監太監蕭敬等於左順門傳諭聖意命文武百官不必迎駕一二日卽回自初六至今已經三日恭候回鑾未有定期中外臣民不勝瞻戀臣等偹員內閣義闗休戚匡輔無能徒切慚畏伏望皇上俯納微忱卽日回鑾以安眾心宗社幸甚生靈幸甚臣等不勝懇切仰望之至正徳十二年八月初九日

請回鑾疏四

臣梁儲等謹題伏自今月初一日聖駕逺出巡幸跋渉數百里經旬未返臣等𨿽職忝輔導不獲與扈從之列連日出郊迎請未睹聖顏下情懸懸曷勝瞻戀謹待罪俯伏上請伏望皇上思宗社之重寄念居守之無人上體兩宮太后倚望之深下憫中外臣民仰戴之切卽日回鑾以慰人心天下幸甚臣等不勝懇切俟命之至正徳十二年八月初十日

求免疏

臣梁儲等謹題爲自劾不職久妨賢路乞賜罷黜以謝天下事臣等本無才識誤蒙皇上簡置內閣累次升授官至一品顧平日碌碌曾無毫髮補報近日聖駕逺幸近郊經旬不返臣等又不能直言極諫恭請回鑾以慰中外臣民之望臣等負國之罪大矣伏望聖明裁斷卽將臣等所授官職盡行削去罷歸田裏以爲人臣不能盡職之戒仍亟選賢能入閣辦事庶幾尙有格心之學濟時之效如此則臣等𨿽終身疏食水飲亦且不朽矣臣等下情不勝懇切願望之至爲此具本親賫謹具奏聞伏候勑旨正徳十二年八月十三日

問安疏

臣梁儲等謹題爲問安事伏見聖駕歸自近郊上有以解兩宮聖母之憂下有以慰中外臣民之望臣等不勝慶幸但自駕出以至鑾回經歷旬又三日跋渉二百餘里在臣下尙且不勝其勞況以萬乘之主躬禦鞍馬朝暮寢膳豈能不減於舊伏望皇上自今以後愼重起居勿輕出入以益延國家億萬載無疆之福臣等不勝懇切祈望之至謹具題知正徳十二年八月十四日

請視朝疏

臣梁儲等謹題昨者皇上巡幸回鑾中外人心無不歡慶臣等伏望皇上斟酌古禮特於奉先奉慈殿親行祭告次詣兩宮謁見聖祖母聖母然後禦門視朝使大小臣工瞻拜天顏得以遂其依戀之誠臣等不勝幸甚謹具題知正徳十二年八月十四日

宗社大計疏一

臣梁儲等謹題爲宗社大計事伏自聖駕謁陵之後中外臣民懸望回鑾莫不心懷憂懼寢食靡寧近日獲覩聖駕還宮視朝聽政又莫不歡忻鼓舞交相慰賀臣等見羣心如此已有不勝其慶幸者矣然尙有葵藿微誠未能上達謹爲君父懇切言之蓋今前星未耀儲位尙虛上未有以慰兩宮聖母之心下未有以副百官萬民之望此天下之大事宗社之大計不可不早定而預處者也伏望皇上先白於兩宮聖母次召皇親公侯駙馬伯並五府六部都察院通政司大理寺及翰林院詹事府六科十三道等官羣集於朝詔以大義俾於宗室中推舉近屬之相應者一人具奏上請然後皇上斷自聖心告於天地宗廟社稷迎取來京教養成就俾之問安侍膳司香內殿以待他日元子誕生然後出封藩服如此則恩至義盡言順事行人心恱而天意從矣國家萬萬年無疆之休實在於此臣等偹員輔導義同休戚事有闗於安危大計者安敢不昧死言之伏望聖明俯垂鑑納卽賜施行天下幸甚宗社幸甚臣等下情不勝恐懼顒望俟命之至謹題請旨正徳十二年八月十八日

修書籍疏

臣梁儲等謹題爲修理書籍事照得翰林院原有習字秀才周一元章鳴鳯又該臣等題準取到監生王嵒等四名並吏部考送監生儒士劉髙等五名俱各供應書寫所有月糧飯食並紙札筆墨合無照依先年謄錄監生王琪等事例行移各該衙門支給應用未敢擅便謹題請旨正徳十二年八月十九日

誥勅官疏

臣梁儲等謹題爲誥勅事照得在京在外文職官員應得誥命勅命該臣等通行掌管又有尙書兼學士李遜學專一管理但其間查對手本創寫艸稿開具掲帖等項俱系翰林編修潘辰獨任其事本官先因大學士徐溥等具本奏保欽蒙除授本院待詔歷升典籍博士以至今官其文學老成操履端愼旣爲輿論所推且能勤於職業不少懈怠又爲臣等素所委用但今年過七十累疏求退未蒙兪允倘一旦得請而去後來繼之者或非其人未免誤事臣等亦不能辭責今訪得尙寶司司丞劉銳性質安靜學行勤謹曾在制勅房辦事有勞無過堪以繼理前事合無勅吏部將潘辰量擬升秩以酬其勞仍令照舊辦事並將劉銳攺送內閣誥勅房與同潘辰習學管理庶幾他日得人任用事無稽誤未敢擅便謹題請旨正徳十二年八月二十四日

宗社大計疏二

臣梁儲等謹題爲乞賜聖斷早定宗社大計事臣等偹員內閣叨受寵恩尸位素餐萬無一報近以宗社大計冒昧上請欲冀聖明兪允早賜施行庶上以慰兩宮聖母之心下以副中外臣民之望顧恭俟旬日未奉眀旨蓋由臣等平日不能盡職以致不能少回天聽至於如此負國之罪益又大矣然區區犬馬之忱終有不能自已者用是再瀝丹衷仰祈聖眀鑑納卽日達於兩宮聖母隨召左右心腹重臣示以臣等前後章奏與之宻切計議斷自聖心特於至親宗派中照依編序欽定年行相應者一人差官迎取到京俾之司香內殿以待元子誕生然後出封藩服如此則人神胥恱而宗社永安矣臣等不勝忠誠懇切祈恩俟命之至謹題請旨正徳十二年八月二十六日

請回鑾疏

臣梁儲等謹奏爲恭請回鑾以慰人心仍乞特賜罷黜以光聖政事臣等數日以前聞之道路皆云聖駕將復有出郊之行當時殊未之信昨日及今日進閣辦事俱未見文書發下臣等始信所聞不妄竊見我皇祖憲宗純皇帝皇考孝宗敬皇帝當時𨿽建有皇儲人心安靖然猶思患預防不肯輕出逰獵今元子未生九重大內無人居守一日萬幾誰與裁決中外臣民之心實皆驚惶無地寢食不安況鞍馬之上勞苦百端𨿽天保聖躬必無他患然意外之虞亦有不可不深加防慮者臣等旣沗職輔導安敢緘黙不言伏望聖眀鑑其愚悃卽日回鑾永爲羣生造福首將臣等削奪官職罷歸田裏以爲輔導無狀者之戒別選賢才代居重任庶得盡忠啟沃以裨聖徳以光聖政則天下幸甚而臣等亦幸甚矣臣等不勝忠懇激切祈恩俟命之至謹具奏聞伏候勅旨正徳十二年八月三十日

請回鑾疏二

臣梁儲等謹題爲恭請回鑾以慰人心事前日聖駕還宮之後京城內外官員軍民人等無不歡欣喜慶祝頌聖徳不意近日以來又有此出闗巡幸之舉大小人心比前尢加惶懼臣等及府部以下各衙門官員俱日詣左順門跪進章疏伏請回鑾但因未奉明旨以致一應章疏俱無由上達況皇城都城無人居守毎日護衛官軍及辭見官員人等自朝至暮俱不敢輒自退出此事闗系不小臣等職居輔導與國家義同休戚不得不昧死爲皇上再三言之伏望聖明宥臣等之罪察臣等之心俯垂天聽降旨處分俾各衙門官員人等皆得有所遵守仍卽日回鑾視政以衍宗社萬萬年無疆之休臣等不勝戰栗待罪俟天俟命之至謹具題知伏候勅旨正徳十二年九月初一日

請用人隨侍疏

臣梁儲等謹題爲乞賜明旨以慰人心等事臣等竊見乘輿在外夙夜勤勞內外文武百官皆當隨侍左右以偹使令今內閣並府部等衙門俱各開具堂上官姓名上請伏乞於內各點一員隨侍以盡臣子之心臣等謹並將所擬旨意掲帖封進伏乞一經聖覧禦筆批下施行庶使各知遵守人心賴以安慰謹題請旨正徳十二年九月初四日

請回鑾疏三

臣梁儲等謹題本月初八日早該司禮監太監蕭敬等於左順門傳諭聖旨云巡幸數日卽回著府部等衙門官員各用心辦事欽此臣等聞之不勝喜慰然聖駕之出今已旬日邊塞險危之地鞍馬跋涉之勞臣子之心不能不朝夕憂慮況今聖節在邇天下王府並文武衙門及外國四譯人員進表朝賀到京皆欲拜稽闕廷瞻仰天顏以遂其山呼祝頌之誠此尢爲國家大禮不可廢闕伏望聖明畱念早賜回鑾以全盛典以安眾心臣等不勝至願謹題請旨正徳十二年九月初九日

請回鑾疏四

臣梁儲等謹題爲再陳愚悃早乞回鑾事伏自聖駕出京以來已經二十餘日今恭遇萬壽聖節凡親而宗藩逺而外國其奉表來京與臣等在京在外各衙門官員人等皆不得一望天顏山呼舞蹈以盡其惓惓敬仰祝頌之誠況孟冬伊邇禮當時享太廟若不及早回鑾躬親奠獻其何以慰祖宗在天之靈亦何以盡皇上報本追逺之意又況近京各處衙門多抄奉總督軍務威武大將軍總兵官印信鈞帖凡調遣軍馬支給錢糧槪以此帖行之臣等伏見祖宗舊制一應軍馬錢糧非該部奉有勅旨俱不許擅行支應今乃一旦以此行之他日設有姦人乘機詐冒軍衛有司不能辧別眞僞一槪奉行安能保無他患伏望皇上思祖宗付托之重念兩宮懸望之深卽日回鑾以安中外今後凡欲調遣兵馬支給錢糧仍遵舊制而行前項印信鈞帖俱乞停止以防意外之虞且毋使天下之人他日指爲口實以爲臣等之罪宗社臣民不勝慶幸謹題請旨正徳十二年九月二十日

議處國計並請回鑾疏五

臣梁儲等謹題爲議處國計事近該戶部節奉聖旨邊兵寒苦著戶部上緊處置銀一百萬兩差委的當堂上官一員管領親到該鎭交收以偹犒勞欽此臣等仰窺聖心軫念邊士欲加犒賞以慰其勞是卽天地覆育之仁但今日事勢則有大可憂者蓋天下歲入錢糧自有定數分毫不可增添一遇水旱災傷又當優卹蠲免難以充足前數況朝廷經費日增月益無有紀極卽今宣大二鎭城堡糧艸處處缺乏鎭巡等官節次奏討銀兩該部題準已差侍郎鄭宗仁前去整理但帯去銀兩不多隨買隨放旋復告乏今復奉有前旨不知該部又將何以計處臣等聞得太倉銀庫正收銀兩動支已盡其逓年積下余銀僅有十五萬兩該部見在折糧折艸等銀亦止有二十萬兩又系見該給與在京軍官夏秋二季折俸之數今該部欲將前項銀兩暫借那用仍開生員納銀事例以冀暫應一時之命臣等竊見在京軍官俸糧寡薄專一仰給此銀用度若過期不行給與身家養贍不敷未免致生嗟怨是誠不可不慮及照生員納銀事例本非美政先年或因緊急用兵及賑濟饑民不得已偶一舉行近歲以來行之太頻以致人材冒濫選法阻滯尢有傷於治體伏望聖明深惟宗社生靈至計俯從臣等所言特勅該部將前二項所開銀三十五萬兩以一半發與二鎭添充買艸之用存畱一半發與軍官養贍免令解送以弭眾怨所擬生員納銀事例亦並不行仍乞早回聖駕以安天下之心以防意外之變臣等惓惓愚衷不勝懇切瞻戀俟命之至謹題請旨正徳十二年九月二十八日

宗社大計並請回鑾疏六

臣梁儲等謹題爲宗社大計事伏自聖駕巡邊至今已三十餘日臣等三人義應輪流一人常詣行在左右朝夕奉問起居因得少伸啟沃爲因居庸闗把守人員奉有旨意不容官員人等往來是以臣等不能如願至於邊警重務亦一切不得與聞臣等輔導無狀致令皇上待之疏薄如此罪已不容於自逭矣二三日來始傳聞駕在順聖城內駐蹕又聞敵人擁眾去陽和邊外不逺且分營深入搶掠卽今京城內外人心揺揺臣等下情尢不勝憂懼之至竊料北敵之計難測且覘知聖駕在外日久月深彼將陸續而來聚眾甚多卻乃藏形匿影外示寡弱使我易而無偹是誠不可忽略尢宜周防逺慮者也乞勅隨駕官軍持重堅守切不可輕出接戰及貪功逐利以致墮彼計中仍勅各該遊擊將官分布要害去處隨宜分合相機戰守彼𨿽出境逺去亦宜哨探的確方可整眾星夜回鑾如此則計出萬全保無他患天下臣民皆知稱頌睿謀神算實有出於尋常萬萬者矣此乃宗社安危之機天下治亂之本伏惟聖明深加之意謹題請旨正徳十二年十月初三日

請回鑾疏七

臣梁儲等謹題爲懇請回鑾以安人心事近日大同地方被敵人擁眾深入直至應州等處搶剠伏蒙皇上獨運神謀分遣將士追襲剿殺擒斬數多敵眾畏威遁出境外臣等始𨿽憂懼旣而不勝喜慰意以爲邊患旣寧回鑾有日不惟使百官萬民卽得以遂其瞻天仰聖之心而隨行將士亦得以遂其振旅還家之願此誠皇上之盛徳宗社之洪庥兩宮太后之大慶也今禮部具本奏請欲考求先朝故事舉行迎駕及朝賀之禮緣司禮監朱經賫奏未曽奉有旨意以此未敢擅行擬進伏望皇上速示回期仍降明旨令該部遵奉議擬具奏定奪庶臨時不致違悞至於各衙門近日題奏一應文書今次經司禮監面奏者亦乞照依擬票發下毋令壅滯如或遇有緊急軍情應用軍馬糧艸等項尢乞特勅各部實時查議處置許其徑自差人馳奏行在庶不有悞事機臣等忝職輔導不稱任使有所見聞不敢隱黙謹具題知伏候勅旨正徳十二年十月二十四日

請回鑾疏八

臣梁儲等謹題爲速請回鑾看牲以成大禮事今日早該司禮監太監蕭敬等於左順門傳奉聖旨今特差太監張永魏彬張忠趙林賫帖傳與司禮監太監蕭敬等知道卽今尙有邊報未寧目下不得便行所有閏十二月初一日起照舊差官輪流看牲不誤大祀天地爾各衙門大小官員各要安心辦事該衙門知道欽此臣等竊惟人君之道莫大於敬天敬天之禮莫大於郊祀是以我祖宗列聖百五十餘年以來毎遇郊祀必於前一月躬往看牲歲之首月卜日行禮所以天心克享而天下久安仰惟皇上爲天之予受祖宗列聖之天下果然上體祖宗列聖之心以事天則天之眷我皇上亦將無異於祖宗列聖之時矣今駐蹕闗外久未回鑾顧謂邊報未寧便欲差官先行輪看臣等愚昧心竊未安況邊報縱有未寧自有各該鎭巡等官分任其責皇上但當專其委任明信賞罰則邊境自爾無虞豈可以是爲詞遂欲廢此百五十餘年盛典萬一天下臣民及各處宗藩有疑於此而具奏問故則將何說以應之此事系國安危利害不小伏望皇上俯從臣等所言收回新命卽日回鑾躬往南郊看牲以成大禮則人心安而天意恱宗社萬萬年無疆之慶端在是矣臣等不勝懇切俟命之至正徳十二年十二月二十二日

勸止巡幸並求免疏

臣梁儲等謹題臣等竊見旬日以來風霾大作日色無光道路相傳又云聖駕將有巡狩之舉中外臣民莫不心懷憂畏此皆臣等康濟無能輔導無狀之所致也今科道官伏闕陳奏乃其一念忠誠所發伏望皇上俯從其言以安人心以回天意仍將臣等卽賜罷黜以謝天下別選賢能之臣光輔聖政用收桑楡之效則臣等感恩戴徳益深益厚終身飯疏飲水亦無復有遺憾者矣臣等下情不勝瞻天仰聖懇切祈望之至正徳十四年三月十四日

辭免恩命疏

臣梁儲謹奏爲辭免恩命事臣於正徳十四年七月初八日九年考滿該吏部具題節該奉聖旨大學士梁儲今已一品九年考滿寫勅奬諭加特進兼支大學士俸照舊辦事還與誥命賜宴禮部欽此臣聞命兢惕罔知攸措伏念臣起自逺方才識寡陋平日仕宦𨿽稍希前輩長者之風然气稟所拘實深乏濟時適用之器伏蒙皇上篤念春宮舊臣自正徳元年以來九轉臣官以至今職中間駢蕃之賞賚蔭敍之恩榮尢有不一而足者臣捫心揣已輾轉思惟有何功徳而受恩至此玆當九年考滿之際正擬推譲賢能力求休致庶上不累聖主知人之明下以全臣子知止之義顧值時方多事未敢遽言已私姑欲更俟旬日方可決陳前懇豈意今日乃復蒙此殊常恩典此臣之所以捫心揣已尢不敢循例祇受者也臣之此情實出肺腑伏望皇上體臣微誠恕臣罪戾凡諸恩典俱容臣一切辭免姑令臣暫且照舊辦事候日下時事頗寧卽許臣力辭求退則臣之受恩愈益深重矣爲此具本親賫謹具奏聞伏候勅旨正徳十四年七月日

郁洲遺稿卷二

●欽定四庫全書

郁洲遺稿卷三

﹝明﹞梁儲撰

○奏疏

請回鑾疏

臣梁儲等謹題爲聖武旣彰乞及時回鑾以安羣心以答天譴事仰惟皇上爲社稷大計不得已率師南徵今罪人旣得駐蹕未歸𨿽因臣等屢諫奉有秋後振旅之旨而近日以來都民惶惶或云每至夜間彼此相傳以爲耳目有所聞見互相驚恐不能安寢及行質問來歷則又各相推托莫知流言所自臣等竊惟聖駕所經萬靈擁護豈宜有此或者因今歲郊祀報本之禮尙未舉行天地之心容有未安自去年八月至今年七月宗社祭祀俱未親行祖宗之心亦容有未安太皇太后大祥已過升祔之禮亦尙未舉太皇太后神靈又容有未安凡近來所傳人心驚疑之事其實非人心之自驚自疑也安知非天地祖宗及太皇太后在天之靈特欲用此驚動以促回鑾之期也哉況今所獲反賊宸濠等各項船隻灣泊江上已經數月事久變生難保必無又官軍眾多馬疋艸料日漸缺乏畿內府縣供給尢艱且南自儀眞北至張家灣沿途迎候人夫數十萬計俟候月久不敢輒散吞聲忍苦莫由上達而延綏地方每報敵騎縱橫擁眾出入臨邊居民自相驚動是皆臣等日夕憂惶皇上所宜深憂逺慮再不可遲延玩愒而不肯卽歸者也伏望聖明上體天地祖宗太皇太后皇太后之心下念行在兵民萬方黎庻舉首蹙額朝夕喁喁之望深維大計卽日班師俾人心無復驚疑則傳聞之事自然止息歸以成功告於郊廟社稷以澤天下則國家萬年無疆之福端在是矣臣等扈從無狀平日入告之言罕蒙信用今玆所陳於系尢重若復不蒙聽納則臣等死有餘罪矣臣等下情不勝惓惓懇切祈望之至

議郊祀旨

臣梁儲臣蔣冕謹題今月初十日該司禮監太監魏彬等傳諭聖意以明年正月郊祀天地日期旣近欲暫於南京行禮命臣等詳議可否臣等聞命之餘不勝驚懼反復思維決以爲不可謹以愚見條列於後伏望聖明采納停止前議早賜回鑾以成大禮使天下後世無得而議宗社生靈不勝慶幸

一我太祖髙皇帝每遇郊祀大禮前期已行愼重臨事尢加敬謹聖言諄諄備載祖訓諸書列聖相承守而弗失況我太宗文皇帝臨禦之日𨿽因國有大事不得已親徵巡狩及至郊期將近隨卽先事回鑾未嘗廢禮在於今日尢當遵守

一我孝宗敬皇帝嘗因聖體違和未能出朝不得已暫攺郊祀日期然中心兢業甚不自安每語近侍羣臣以此爲歉及至聖體康復躬成大禮然後聖情悅豫在於今日尢所當法

一臣等考得南京郊壇配位洪武時止有徳祖一位自遷都以後京師郊壇止以太祖太宗並配今若欲於南京舊壇行禮旣不可除去徳祖配位又不可擅設太宗配位此事體至重至大臣等尢不敢妄議

一郊禮以敬爲主其犧牲制帛等項皆須預養素辦樂器舞生儀節等項皆須預謹素習不然不敢行禮今若倉卒措置取具一時鹵莽茍簡徒爲褻瀆其爲不敬孰大於此臣等豈敢阿諛茍從以速天譴

一皇天眷佑我國家篤生我皇上以爲天下民物之主今皇上父天母地繼體祖宗正宜法祖敬天子育黎庻以盡報本之道若郊祀一事或有不謹則報本不誠天心不享天下臣民何以蒙福是以臣等不敢不攄誠盡言冀回天聽頋前所陳事宜一時愚昧不能盡意罪該萬死伏惟皇上宥察

議郊祀再疏

臣梁儲臣蔣冕謹題連日該司禮監太監魏彬等傳諭聖意謂欲暫於南京郊祀舊壇增減配位以便行禮臣等聞命兢惕莫知所爲竊惟自古帝王郊祀天地而以祖宗配以盡報本反始之道皆天地之常經古今之通義未有輒以已意擅爲增減者也我朝郊祀之禮初都於南京而奉徳祖以爲配繼都於北京而奉太祖太宗以並配皆百世不遷之祀舊壇配位則有徳祖太祖京壇配位則有太宗徳祖配位旣不可遷而北太宗配位又不可奉移而南不知今日倉猝欲行郊祀於我二祖一宗果將何以奉配天地臣等反復思之決然知其不可況二祖一宗奉配之初旣博考於聖經又詳集乎廷議旣詔諭於宗藩又詔諭於天下不知今日欲有此舉亦能如祖宗之時從容廷議詔告否乎此臣等所以始終決然不可也伏乞皇上俯從臣等先後所言停止前議早賜回鑾恪遵舊制躬成大禮宗社生靈不勝慶幸

議郊祀三疏

臣梁儲臣蔣冕謹題臣等竊考我朝郊祀配享之禮在洪武年則遵奉徳祖以配天地在永樂年則並尊徳祖太祖同配天地蓋徳祖配位居上太祖居次此南京壇位之制也至洪熈宣徳以來並尊太祖太宗以配天地蓋太祖配位居上太宗居次此京師壇位之制也今皇上偶因討賊之故欲於南京舊壇倉猝行禮且又有增減配位之諭豈非欲奉遷徳祖配位於他所而增設太宗之配位於太祖配位之次也耶若然則失禮甚矣蓋徳祖配位乃太祖當時躬自奉安者太祖配位乃太宗當時躬自奉安者子孫萬年所同瞻仰今若擅遷徳祖配位而奉太祖居其處又奉增太宗配位居太祖之處則太祖太宗在天之靈豈能自安乎祖宗之靈旣不自安而皇上之心亦豈能自安乎況人臣變更舊制朝廷自有明法臣等二人安敢輒便輕議自貽誅戮伏望聖明斷在不疑勿徇浮議以紊舊章早速班師回京以行大禮則天地祖宗無不歆饗萬方臣庻同被慶成之澤臣等下情不勝懇切願望之至

乞致仕疏

臣梁儲謹奏爲乞恩休致事臣久居內閣職業罔修扈從南徵尢無寸補及罪人旣得未覩回鑾倍切憂惶莫知所措幸賴聖心頴悟亟命班師萬眾望之歡聲載道皆謂聖明天縱徳政日新還京之後必能深處穆淸增修徳政化成天下羣黎百姓自此有息肩之望矣臣積憂旣久魂魄未招聞此好音始有生意豈不欲再陪鵷侶拜舞殿廷飽食安居望覩太平之治也耶顧行年七十疾病乘之心旣健忘耳猶重聽以此卜之決無久生之理此福過災生之兆亦徳不稱位之所致也臣𨿽愚陋豈不自知敢以至情控於君父伏望皇上特垂睿察容臣致仕別選賢能以充任使臣無任瞻恩激切之至

乞休疏

臣梁儲謹奏爲老病不職乞恩休致事臣猥以庸才誤蒙擢用濫竽內閣荏苒十年祿秩益增瘝曠愈甚妨賢誤國之罪蓋已無可言者若更不求速退其何以稍全晚節於將來哉顧頻年已來鑾輿屢駕旣逺巡闗後復討賊江南方聖躬勤動之時非臣子自圖便安之日臣是以有懷耿耿末由陳乞今幸天心助順聖武惟揚罪人旣得回京有日逺近臣民咸知歡慶臣之愚懇亦可以具陳於君父之前矣況臣以七十之年當百憂之會驚魂未定災疾橫生心最健忘耳尢重聽夢寐顚倒有兆不祥以此占之決無久生之理就使黽勉入京亦決不能趨朝供事矣伏望皇上哀憐舊物卽容致仕俾臣得以服其命服生入鄕閭展敬先祠祭掃墳墓謄累頒之誥命上告先代之靈不敢期望久長但得少延數月而後辭世則臣所以蒙被恩澤者愈益無窮矣臣之此情甚是窘迫若復不蒙睿察不容卽去徒使臣淹畱臥病受人嗤笑忠孝旣於焉兩負身名亦従此俱喪則皇上之所以畱臣者無乃適所以益臣之疾而重臣之罪也哉臣情迫詞促不敢文飾無任懇切祈望之至

辭免恩蔭疏

臣梁儲謹奏爲自揣無功乞容辭免恩蔭事嘉靖五年正月初八日該兵部差人賫送咨文一角到臣開拆內開嘉靖四年十一月二十日該司禮監太監戴永傳奉聖旨朕入繼大統致仕大學士梁儲與定大策又逺至安陸迎扈來京其功難泯照蔣冕毛紀例還蔭他一子做世襲錦衣衛指揮同知兵部知道欽此臣八十衰年茍延殘喘溫然天語忽至林泉臣感激之餘繼以涕泣顧惟自念實愧無功豈可以昔時一日之微勞受今日踰涯之世賞此臣之所以百拜陳情決然辭免不敢祗承者也臣請具言之昔武宗皇帝大漸之時深惟宗社大計實有我叔父興獻王長子宜入繼大統之命臣等旣趨至角門該司禮監太監溫祥等八人禦馬太監谷大用等三人同傳奉慈壽皇太后懿旨令臣等欽遵遺命撰冩詔書頒布各王府及中外文武等衙門並天下臣民知會當是時也臣等但有含哀收淚同詞翊戴而已但有循用累朝典故以愼終正始之義載諸詔中以慰安上下逺邇人心以明示天下後世而已但有續擬合行事宜與內外文武諸司各供其事以竢鑾輿之至而已臣等夫何功之有哉迨至次日臣卽與迎駕諸臣星言速發經旬而至安陸旣仰瞻天日之表旋侍駕辭陵而行當是時也臣等但知恭扶日轂翼龍以飛而已但知夙夜匪懈以事一人而已但知視於無形聽於無聲或先警而馳或後蹕而至庶少盡其區區周防過慮之微忱而已況鑾輿所至風日淸明庶民子來百神擁護貔貅夾道靡敢怠遑舟涉大河如履平地此天與人歸之明驗祖宗在天之靈佑啟致然也臣等又何功之有哉且自昔內閣大臣中間豈無功徳懋盛之人然其子孫未嘗有越受錦衣三品之職者近蔣冕毛紀等𨿽蒙特旨授之終亦辭而不拜蓋以舊章成憲不敢違越故耳況臣素乏才猷尢無功徳昔年致仕已叨承蔭子之恩今日家居又安敢冒武功之蔭臣是以不避斧鉞陳此至情伏望皇上體老臣戒得之心宥塵瀆不恭之罪容臣辭免前項恩典以保全林下晚節則臣之所以感戴聖恩者益無窮盡矣臣下情無任瞻天仰聖誠惶誠懼懇切屏營之至

郁洲遺稿卷三

●欽定四庫全書

郁洲遺稿卷四

﹝眀﹞梁儲撰

○記序

廣州新開西河記

吾廣州城濠之水出入舊有二道在東南隅者由永安橋而北入中折而西至歸徳橋而止在西南隅者由太平橋而北入中折而東亦至歸徳橋而止及潮汐旣退則二水中分而出若相背馳然者談者病之久矣今巡按廣東監察禦史南昌塗公相之始出京也則嘗聞其語於廣之士夫矣答曰某未至仙城是未可以懸度也旣而使車至則有監臨鄕試策試武舉巡按當行之務蓋未遑也旣而登鎭海南望慨然嘆曰此固嶺以南一都會之地然水中分而出非一方悠久之利也三司諸公皆曰然歸而以地圖呈公旣諦觀之曰夫歸徳之水中分而出者以太平之水直流迅急今移建太平橋於城西十四鋪之東滸而用其疏鑿之土塡實橋南北之水道則環城之水自然合流東注而並歸於一道矣於是從此橋之西而益鑿之或因其窪下以爲深或順其地勢以爲曲深皆丈二尺廣皆七丈長直過十八鋪栁橋館迆西之南滸而水由橋中入以出焉長可四百餘丈其疏鑿之處或有與民居相礙者則別以官地官帑償之他日東滸之橋宜仍曰太平存舊額也南滸之橋宜扁曰大觀侈新制也大觀之坤隅又宜鎭以觀海之樓於以觀風問俗望氛祲而察災祥無不可者眾咸對曰然又明日則通判劉君瓘李君公信推官孫君益往視事焉歸而以財用所需爲請公曰府庫不可妄費民勞不可煩役近歲有官鬻淫祠之值有問刑罰贖之餘皆貯庫以俟用其支此以顧役乎三君應曰諾未幾知府範君祿至又從而綜理之於是良工受直而克勤耆民分曹而勸勞費用節故財𨿽少而不匱用財當故事𨿽半而功倍比公至自南巡則役已告完矣廣人士乃拏舟而縱觀之見水之環城東注者有顧我欲畱之意見水之出入西濠者有縈回旋繞之勢其外又得珠江巨剎而左鎭之昔之僻地今卽通津居賈行商往來絡繹脫遇風濤驟作則千艘萬舫皆可以銜艫而入避喜曰玆固昔無而今有者也旣而範君洎同知朱君鼐軰偕來以記爲屬予謹追惟往事而並志之曰斯河也昔巡撫都禦史姑蘇葉公盛韓公雍俱嘗有志於攺爲矣葉公欲修文以致治故先斥鹽司廢倉之故地以大開府學之黌捨韓公欲講武以衛民故先作南門歸徳之重樓以新當時之耳目然修學成而葉公遷重樓作而韓公去故攺爲之議輟焉厥後都禦史桂陽朱公英始委官議作之議者以爲帑金非萬兩計倉糧非萬石計丁夫非數千名計日月非假之以周歲則土木金石之功未易就朱公憮然嘆曰吾方節用以愛人可遽勞民而傷財乎竢力役寛民心恱乃徐議之耳嗚呼朱公謙讓未遑於四紀之前志在安民公今審度於一心協謀於諸司擇二三賢守佐而委任之曾不踰三月而一方悠逺無疆之利肇於此又未始傷財勞民也豈非所謂殊途同歸者乎公又嘗奏設三水縣以寛三縣迎送之民力別建鄕賢祠於府學之西俾吾邦士夫有專祠不至與名宦相混淆似此之類不一而足其有功於廣人甚大予老矣儻更一二年而不死尙當爲廣人嗣書之嘉靖丙戌九月戊子

送陳文用任潮州推官序

陳文用拜潮州推官之明日進見於天官冢宰尹公尹公語之曰大郡明刑之任非豪傑士不可今天子好生之徳洽於民心正有司以人事君之日而亦豪傑自盡之日也其不知所愼可乎於是文用將闕辭閩中同年以不肖與文用相得爲深而潮州之地於南海東或能知其風土誼不容黙而爲之言曰潮州自韓吏部爲刺史之後易治之俗至於今是賴宋有陳堯佐通判洪天錫司理亦有徳於民者文用行矣將仰止韓吏部繼二君而益大之乎文用之爲人予知之矣通今博古旁及諸書平易一心吾軰推重不肖與之遊一載未見其暴慢之容不易得之材也聞其尊府君抑齋先生爲志不欲多上人諸父如侍讀先生憲副先生皆遷自柱史有名稱今三老之典刑猶存而伯兄憲使公薦揚中外又行且大用矣文用之所得者其家庭之所養者深乎以文用而潮之刑不足明矣且文用之所學者非吾夫子之春秋乎六經之有春秋猶法律之有斷案是固吾夫子之刑書也春秋之時美惡隱矣其君臣父子夫婦長幼朋友之間皆失其敍爲俗者旣惟知事小慧而忘大道爲國者又惟知背公義而市私恩則其於政刑之間所謂欽哉惟卹之意利用聽斷之明者其不見於世也可知矣發擿爲明與姑息爲愛之惑後世其不免乎夫子假魯史而修之其屬辭比事微而顯隱而彰其事存乎正一王之法其心存乎垂萬世之律其微辭奧義𨿽或時爲三子者所隱晦而學者果能以平心正意讀之而設以今日之身處之則其大義之數十者炳然在目而是非邪正得失之鑑在我矣文用以此學取魁天下其講之熟矣舉而合之於當今之律令引而伸之於凡物之大情其於明刑也何有哉竭其力以稱吾君相之心以副吾諸友相望之意君家之所傳固如是乎

愛菊翁挽詩序

吾友陳大理成齋子謂予曰愛菊翁者錫山華處士也翁生世七十有九年才智有餘而不肯過用其心貲財有餘而不肯過享其奉凡所以孝友於家惇睦於族洽比親友而周卹鄕黨者足以厚風俗裨政教綽然君子也用是故鄕邦人士庶尊卑小大咸敬而慕之沒之日至空市以奔哭賻弔或又作爲歌詩以寄其哀思之意是固翁之徳有以感之子其惠一言余乃取方伯陳公所作行狀與匏庵吳公所作墓銘篁墩程公所作家傳而合觀之始知翁所以見知前軰者固自有素不特吾成齋子獨稱重之而已也且夫太平之世未應無隱逸之人然所謂隱逸者豈必深山空谷托版築漁釣杳然絕俗而離世始足稱其名哉凡邱園城市抱闗擊柝皆可隱也今翁之居鵝湖也所居者邱園也然嘗過鍾阜登泰山入瞻六陵返觀震澤浩然有長往之志𨿽謂之通隱可也豈與夫拘攣枯槁之士自以爲潔者哉余旣重成齋之請而知翁之賢因爲序諸卷首以慰鄕人之思翁者

送白秋官還南都序

僕從士大夫聞南京刑部郎中白君輔之之名屢矣前歲君來覲闕下僕始於大司宼庭下見之及客歲君再至復數得接焉聽其話言接其矩度喜其忠厚周愼而知其胤祚未艾也君還畱秋曹諸君屬言爲贈猥以及僕僕聞之自古太平盛治之世天恆爲之鍾和毓秀篤生俊賢使其用志忠良爲國黃髮旣以壽乎國脈亦足以裕其後昆是皆天實爲之有人力不得而與者我國家功成治定克當天心受福無疆延及臣庶凡忠良黃髮之出後先相望所謂可以壽國脈裕後昆如司宼公者不少矣然求其子孫之賢不違父志爲士大夫所稱道如輔之者又何其不易得也豈公之所以示法於家者有道而君之所以敬承於後者有非尋常所得而與聞者耶世常言世祿之家如再實之木其根必傷使皆如君也則正所謂世濟其羙耳庸何傷乎君行矣叔氏方南歸未返而太夫人尢思君不忘君何時當將母復來乎他日西階肅客雨窓論舊君如續有所叩尙當次第敶之

錦裏椿榮詩序

陳畱劉養拙先生由正統辛酉貢士授山西平定司訓轉山東黃邑教諭遷南京國子助教至成化癸夘始以吾司直考績恩受封翰林院編修文林郎而解職焉前後在職餘四十年居都城又十餘年中間𨿽亟得還家然凡所以築室而嗣祖開徑而怡老者力未暇以爲也今秋忽動歸興適司直當奉命出使得隨侍而過家焉此錦裏椿榮之什所以作也或曰先生少秉淸操平生惟惓惓以忠孝正直教人炫耀誇毗固非素志如前史郊迎負弩之說恐未足以爲先生榮也答者曰在先生則奚榮於斯然鄕裏生賢實不易得生福壽人亦不易得陳畱旣古名郡而有莘裏者又伊尹氏所以處而興也入國朝百餘年來尙未有翹然顯者山川靈淑始於先生父子乎發之今徳星使節歸照裏門是𨿽一艸一木亦將沾被光采而況其父老子弟有不自以爲慶者乎是則先生之榮固陳畱鄕裏之光而亦非特先生門戶之慶也詩曰豈弟君子邦家之光余請於先生父子亦復云然因筆之爲詩序

送蕭縣掌教鄺先生之任序

某昔從伯氏學主羊城鄺中美先生家時伯氏與先生甫逾弱冠而某裁總角伯氏與某隨領鄕薦而數年先生亦得舉今從乙榜受蕭縣教諭追念疇昔忽忽若前日事而月徵日邁不覺過人間世已二十載矣悵焉太息者久之載念先生於爾時文學已爲儕軰推重某方學爲應舉文字而先生亟稱譽之是無亦引進之云耳非某眞有過人可喜者也今先生數奇又如此乃使某得著鞭先焉豈非命也哉然先生處此未嘗有不平之鳴■﹝貝示﹞眾人之得喪若飛鳥之過目無嘆羨詆毀之意而於某也加親愛戀戀焉瀕行又以贈言見屬何先生之落落無忮心也推是心往將他日居要道容天下之賢而推轂接引之無不可而何有於一邑之教哉昔三代盛時其君子蓋莫不以仁智爲學而其爲仁智也蓋莫不以愛人與知人爲務後之君子其文章政事足自見於世者眾矣何其能知人與能愛人者之寡見也豈非以人爲異乎已之撰而又預恐其足以妨已之所爲乎先生之於某也識之於童丱之年以至於今而愛慕之情不替不肖不足以當之然先生知人與愛人之實於此亦可以窺見其一斑矣蕭之人士其必有廣徳心而興焉者若徒志於文章政事求自見於世而已豈先生急望於諸賢者哉於先生行姑書此以俟

奉賀大方伯琴山王公序

去歲我皇上承先帝遺命入繼大統厲精圖治百度維新中外臣工咸稱厥任時廣東右布政使缺上命按察使淳安王公爲之未幾而左布政使之命復下蓋盛事也公視篆未期月而政行惠流廣之諸生咸謁予而言曰公昔長行臺有激濁揚淸之任今官行省有承流宣化之責而皆廉勤公愼匪亟匪徐嶺海旄倪更願借宼君一二年而惟恐不易得今執事髙居林下獨不能爲生等揄揚之以慰吾鄕黨祝頌之意乎予曰諸君之言是也然公家世徳之長與福州士民前此去思之實諸君亦嘗聞之否乎予昔過嚴州愛其山水明秀聞去淳安十里所有鄕曰環水者尢風气融結之地而公之逺祖始居之英靈郁積之气鍾爲奇傑二十餘世始發於公之父叔俱爲良二千石再發於公與其仲弟少參君俱爲方面重臣名位功業尙未可量也是豈偶然之故哉予又得閩人去思碑而讀之知公在正徳年自省出守福州時瑾賊方亂政害民逺近岌岌公獨能端勤安靖民不擾而事亦集旣遷福建參政貴州按察使闔郡士庶猶思之不能忘是豈聲音笑貌所能爲哉夫以公家世徳之長如彼而福州始政之善又如此則公之今日所以顯揚光大悠久無疆者夫豈無自而然哉然則古人所謂源深者流逺積巨者發遲基厚者室堅令終者有俶其言蓋不謬矣諸生旣聞予言遂作而謝曰不亦善乎生等已幸沾公徳澤又因執事獲聞所未聞請書之爲公贈予曰諾

送張本充京行序

先生去南海教仁化滿九年而歸兩閱月矣仰椿萱之偕壽俯棣蕚之聮芳目庭階芝蘭之秀思丘壠水木之恩甘旨方將親知己集肆筵甫爾鄰里俱來兩月之間匆匆猶一日也尊甫公曰凡吾今所以優遊卒歲者帝力於我何如王事有期綜家有人汝不可以家事稽王事先生領命遂行親友十七人飲餞之於石門之下執爵而進者曰仁化僻在韶石之陽士不舉有司已非一日先生考績乃舉二人其間縣令佐缺當道攝以先生亦克有治先生何道致之以爲先生賀從前而贊者曰運先生此心令一縣可也守一郡可也宰天下可也請以爲國家賀復舉白而揚言者曰賀先生以賀國家先生之能吾軰之光也獨不爲吾軰賀乎山水長存好事不偶斯會也石門之靈其有黙相者耶固可爲石門山水賀也於是執爵者導先生飲諸在坐者以次飲舉爵無算從侑以詩不能詩者罰予因序以爲羣玉前驅云

送馮時雍之任序

戊戌之春禮官會試天下士居乙榜者三百有奇人制若曰諸士其各爲予學官式用養成予多方士禮官咨之銓部時南海馮時雍署袁州府學司訓事人且有爲時雍不足者時雍獨蹙然曰驊驑騄駬蠅附尾者且千里然而垂耳鹽車曽不得與凡馬齒古豪傑之士不得於世者則然矣吾何爲有不足之嘆非分之冀哉吾之所以不足者特以生全盛時得讀先人書作淸閒官恐無徳業可以導人悠悠九載間遂白駒過隙耳未知他日得人有如菁莪茂材如漢之陳重者否所至有治聲如唐之盧肇者否奉行荒政爲朱紫陽深噐重如宋之趙善堅者否陳盧軰生漢宋間爲袁先哲名人磊落卓犖之士生今世獨無天下名人者哉無之吾固不足有之吾尢不足吾何以不足吾未有諸已也問者偉其言而多之翰林吉士梁儲其親友也筆之爲時雍逺行送庶幾哉袁之人相與懋成其好事云

賀閣老西涯李公七十詩序

正統丁卯六月九日吾西涯李公實始生於京師玄武湖之西滸是時也我國家方重熙累洽之日而是湖也尢京師委祉發祥之地公之先少師又積善存仁實家於此有克昌厥後之道是三者相與會合而無間故公之生也鍾和毓秀全備眾美仁義忠孝樂善不倦自少至老徳無二三𨿽道不相謀者亦必以公爲君子至公秉鈞握軸謨猷宻勿口不言功以人事君常若不及弼諧先帝身致時雍受遺詔輔訪落鞠躬盡瘁不避艱險不幸值權姦干政時事一變又能處之以巽而行之以漸包荒持重圗善厥後卒能感悟明主殄除元惡舊章成憲率由罔墜反正之功於玆爲大然則天之所以慭遺元老與先帝之所以顧命舊學者夫豈偶然之故哉乃若根本六經沈浸子史作爲文章其書滿家若入告奏議之文代言應制之文纂修筆削之文其所以用之朝廷邦國以訓敕臣工敷賁四海傳之於千萬世而不泯者其爲用也大而博矣若夫碑志序記聲詩詞賦在公文章中又爲餘事然敍事如書銘贊如詩簡嚴如春秋雄深雅健如司馬氏或淸新俊逸而有餘味或紆徐含蓄而可深思或至足之餘溢爲奇怪沛然莫禦而皆安流蓋不專一能兼具諸體傳之後學皆可爲法古人所謂一代不數人者是固宜然矣儲無似獲侍教於公今且四十年近歲又辱公推轂起從南部入居內閣與聞機政自公謝事後儲則無所依歸矣然猶知遵用公畫一守而勿失早晚欲編緝公閣中二十年小大制作以類相從請公再經目而以一語識之庶俾後來有所矜式使畢此志則儲亦且歸老於南嶺之南矣明年此際𨿽欲再從吾邃庵戒軒諸公作爲詩歌以祝公壽且不可得而況至公百歲之年又安得再從杖屨侍公逰乎玆因公初度之辰述公徳業文章之盛與儲區區景慕之情庶幾與諸公之作亦互有相發云

兪堯卿壽七十詩序

江都兪堯卿先生居人間世七十年八月十四日其誕辰也嗣子指揮敏自寧夏還京師將南歸稱慶膝下於是大司宼閔公而下凡八人皆先生從叔憲副公之朋舊也翰林學士王公而下凡三十二人皆敏京師所過從之羣彥也咸相與作爲歌詩登之圖軸附敏歸致頌禱而余獲徧觀之重稱嘆焉詩之言人人殊然所以稱壽贊徳道幾筵衣冠之盛期傳家胤祚之長者其意固不異也予復何言哉顧予爲舉子時實出吾憲副公門下後往返江都數四受愛先生者不淺凡先生之壽且富而多子孫者予知之詳矣請復言之先生𨿽武弁家自少厭投石超距之習孝親友弟勤生節用以殖其財凡憲副公之所以獲專心問學無內顧憂得爲淸白良有司者蓋先生之所助者多矣況先生聰明闓爽舒曠坦夷𨿽終日燕笑未嘗失色於人當其周窮卹患排難解紛時能竭力爲之無倦意蓋緩急危疑之際有足倚仗者則其獲福於天而見稱於士大夫者非偶然之故也今從孫百戶蘭旣足嗣先公之業而敏之才猷膽气復能輸績於官效勞於邊若倪寛卜式班定逺之所爲者其季子攻從子惇軰又俱已嶄然見頭角於庠序中他日繼吾憲副公芳躅而起者庸不在玆乎然則先生福祉其尙未艾也余又將泚筆書之

送大司空李公之任南京序

今士大夫宦於兩京者或自北而擢於南或自南而轉於北未嘗有定制也然常欣於北轉而病於南遷豈畱都安逸之福不足以當近幸之榮也哉意者大江之南其風土爾殊北產者或嫌於將息之異宜而久宦中朝者亦厭於江湖之逺渉蓋或然耳然吾觀大司空李公之意則不如是公固北產也由都禦史爲侍郎亦旣有年以一時人望歷數之公宜在六卿之列矣今旣拜南司空之命顧無幾微不足之意見於言面其噐識豈易量也哉儲聞公昔在成化時適安南與占城交惡公以給事中被命充正使奉璽書往廣藩議處其事人多爲公憂之者公恬然就道卒能以檄書之詞得安南要領其風節如此矧江南風土𨿽異中州較之殊方孰爲難處公在吾廣三年猶未嘗戚戚今正位上卿奠天子畱都公其肯以爲不滿乎且畱都萬年根本之地大蠧宿獘豈曰無之張弛從違最宜中適士論固難此久矣公玆行也能不以易心視之則主恩之報庶其在此矣大司徒何公少司徒王公顧公屬儲言爲公贈聊爲公僭書之如此

送毛廷用司斷中都序

鳯陽根本重地國家建中都焉設指揮之衛七千戶之所三十六皆於畱守司焉統之畱務旣繁其獄訟之不易齊可知矣而畱守司例不自聽斷則又惟斷事司焉專之夫以畱司斷事之爲重也如是茍畀之匪其人又奚可也弘治辛亥八月所司以斷事缺告銓曹得廣東副斷事毛廷用而遷用之以君九年績最也當矣而士大夫之識君者又以君經歷龍驤典署上林旣洊有能名至於副斷廣東則職務之餘並能旁及他務可謂能也已今不加顯擢而但畀玆任或者未慊然於中乎然予一再見君君旣無喜辭亦無懟色方惓惓求一語爲勸戒其所存者又何如也因爲之歌以詒之曰繄中都其何所兮在長淮之間矣胡鬱蔥其朝暮兮護萬載之山矣杳吾望之弗及兮羨子牽之間闗矣尙祥刑之有暇兮寄吾什之餘刪矣再歌曰惟古聖之敷教兮曰明刑以弼之何后代之淫逞兮並原意而失之易明愼而弗究兮書欽卹而拂之所貴人之厚徳兮思解弦而易之庶丰沛之遺黎兮尙嗷嗷而今一之歌竟酒闌餘懷未巳又告之曰司刑者下民之命也昔於公治獄有陰徳子孫果克稱其門閭聞君有二丈夫子方采芹頖水君行矣尙加勉之矣

送梁克龍之平樂序

直廣州之南五十里山之如倉如囷如圭如笏如釡鍾屏障者眾矣獨抱旗之卓然秀異者實爲之宗居抱旗之四垂兼山水之羙具禽魚竹樹之勝有衣冠文物之懿者惟泮浦一鄕爲然克龍之先實世居其間自其大父與伯父亦嘗以科目出仕矣而人以爲未足以當山川之秀意者其大發於克龍乎克龍自領鄕薦入太學今二十年始從吏部選得一平樂知縣以行又何其蘊之大而發之遲已所遇與人所期者未合也余則以爲噐大者晚成徐行者逺到君子其亦勉之而已且夫握七品之符任專城之寄有父母之道焉勞心以撫字之畢力以扶持之𨿽由此而躋崇陟要可也他日𨿽以姓名配玆邑亦可也然則平樂𨿽小安知其不爲克龍大用之地哉昔卓太傅之在漢固嘗位三公封列侯矣然後世所稱者宻縣之政云耳非以至三公封侯也此在克龍加勉之耳余不佞以克龍之素知於我也恐其未釋然於玆行也故以此言期之

賀曹侍禦考績受恩序

禦史古官也在我朝職任尢重蓋自郊廟朝廷以達於四方萬里其供事於內與將命於外凡所聞見皆得究而言之至於糾違貞度舉賢律貪宣上徳而達下情茀丰艸以培黃茂皆其分之所得爲者也士有志用世而居是職豈不足以罄其所蘊耶竊嘗聞之禦史者湏嚴重平恕不激不隨其人也毋求其赫赫表暴之名而毎究其有體國愛民之實如是者始爲得體若夫露才揚已喜擿瘢疵所以自任者輕而所求於人者甚重此其於時譽得矣不知於治道有裨乎否也新蔡曹君鳴岐始以進士出宰祁門蒞政五年部使者薦其賢能至於再四迨升玆職勵志彌堅嘗被命糴粟於邊不三月間平糴至六億餘石蓋事集而人不知擾歸而巡視甲乙諸庫再巡視東城與京倉所至風裁凜然旣三載考績吏部得受敕封其父母及妻於時士君子之知君者皆以爲君之爲禦史殆所謂嚴重平恕不激隨而務實者也其受錫命也宜哉其僚宷來屬予文賀之且曰君之所宜賀者三能舉職一也祿逮親二也今將出按南畿得便道過家稱觴膝下三也公能無一言以道之行乎余因舉我國家所以重任禦史與士夫所以評論治體而推重曹君之意並以諸公屬序之語而書之於捲如此君今年力方剛萬里修途發軔伊始他日當爲君續書之

送馬廷羙復任安東序

大臣子姓筮仕者大抵皆樂居內職而不屑外任蓋生長富貴之中力不任於奔走才不嫻於吏治一旦寘身州縣簿領間前有追呼迎接推讞之煩而後無宿昔朋舊過從之樂所以不愜然於外任者亦無怪乎其然也鈞州馬君廷美以今大司馬友松公長子蚤承家庭之訓讀書冑監殆二十年方謁選吏部公語之曰凡臣工無內外大小其所治所食者皆天職天祿𨿽君相猶未敢視爲私物用爲私惠人其可有覬幸於其間哉但當盡吾道以俟之耳旣而得安東大尹以行公又命之曰凡臣子以不欺爲忠養志爲孝汝辭親作宦寄玆民社但當竭忱敬事庶幾古人不欺之義則夫所謂以志養者亦於是乎在矣可不勉哉君承命之官不敢違墜泊然布素以示民儉蚤作暮思以示民勤循行阡陌勸相不倦積粟至十餘萬石以爲邑民水旱預備計他邑獄訟不決或有望君而來控者是亦可謂能其官豈止於與貴冑子姓不同而已哉先是君考績至京師禦史何君仲衡劉君宗敬曹君鳴岐嘗屬餘一言爲贈旣兩月君又以述職至重申前請余嘗讀史見遷固諸公所傳循吏事未嘗不追思慕其爲人今天下太平百餘年敢謂無循良守令若前史所述者愧余寡陋未獲盡見乃幸於良臣家見此賢令尹豈非國家盛美之事而余軰所宜籍記不忘者乎惟君勿怠宦成益圖報稱古之所謂循吏是則三君所爲殷勤屬贈之意而亦余區區愛助之意也

送四川僉憲張彥充序

自井田制不行後世如屯田之法猶有寓兵於農之意然大抵出於一時作於一人隨起隨廢未有立爲法守貽之永世者也我祖宗創制立法在外都指揮使司所轄多有屯種之田其制蓋百人爲一屯種田若干畆歲課糧若干石居常自力於農無坐食之費一方有警亦可調以從徵其逓相統帥旣各有人又慮夫軍民雜糅文武難相稟攝特置按察司僉事一貟往提督之蓋總其綱紀平其曲直不特考其課最而已也近四川按察司員缺張君彥充以兵部司務升補其任士大夫聞者往往稱爲得人而吾鄕裏諸君又惜以吾彥充之遽去使吾曹無與爲善也余竊以其言爲過矣昔予侍大司馬朴庵余公坐公言吾會廣中諸賢固少然見吾本部司務張彥充與眉州知州許天爵二人者皆不易得之才也以二人者占之廣固多奇士乎余時唯唯歸而識之公今去部且三年而彥充果有玆擢許君亦升太平知府去矣豈非宰司之知人與士大夫之輿論有不可掩者哉彥充玆行冠豸執法旬歷乎東西川之間寛猛相濟使民庶聴命軍伍乂安國家良法美意不至有偏而不舉之獘則所以增光於鄕裏而惠其友朋者多矣何必朝夕聚首乃能相與爲善乎始余家食時見民田與屯田相參錯率多被侵蟊之累控訴才已旋復被侵蟊如故此民訟之所由不置也倘此獘在東西川亦然則夫所以處之者又豈無其道乎況今敕旨丁寧所以屬望乎使臣者甚重彥充其勉之矣司馬公之所期宰司之所推公論之所歸尙求無負焉可也

郁洲遺稿卷四

●欽定四庫全書

郁洲遺稿卷五

﹝明﹞梁儲撰

○序

送郭天錫知徳興縣序

中國當典午與趙宋南渡時衣冠避地多自北而南者今江浙閩廣之士皆昔賢之後是𨿽山川英靈融結之气鍾於人物然亦豈非積厚流光之所致耶郭君天錫蓋有唐中令公後宋末有經幹府君肇遷於廣逮天錫之世則十數傳於此矣中間譜乘殘缺仕不聞有甚顯者惟宣徳正統間太守府君始起家進士出宰金華民心恱之畱十餘年遂守金華以沒則天錫之世父也維天錫積學於家舉秀於鄕偕計至京師屢試於禮闈不遇乃就選天曹得宰饒州之徳興徳興江右壯邑也天錫將復紹金華之烈而追配乎古循吏之政不難也而天錫且撝謙不已猥以贈言見屬愚嘗怪天下英才如此其眾平居譏評商確髙自儗倫者不少至於臨民蒞政往往有不能滿人意者此其故何也豈其智識之不足以趨時而才力之不能集事歟然夷考太守君之在當時亦惟平易近民悃愊無華而歲計有餘固未嘗露才揚已以干譽於人也愚獲交天錫有年其開明朴茂蓋有前軰長者之風而能世其家學異日政平民恱聞望四馳百姓𨿽欲借宼君不可得使人知臨民蒞政可慰滿人意者惟懇懇愛民者能之其虛驕張皇髙自儗倫者或未必能之也若是則凡所以補於士習者不旣多乎愚聞昔中令在朝以一身用捨繋天下安危然功髙而主不疑位極而行無毀說者以爲公所以能如此非有他術亦出於誠心直道是豈獨郭之後人所當取法哉天錫繩厥祖武其於治民有餘裕矣

送林給事使暹羅序

皇明天覆萬國旣正方域以安黎元至於四譯君長之當嗣位而來請命者亦爲之遣近臣往封之非以勤逺略也置其君所以安其民古所謂王者無外之義也於成化十八年七月甲子暹羅國王臣某遣陪臣表貢方物言臣某老倦於政將傳位於臣世子某惟陛下命之上可其奏於是有司舉禮典以正副使請上命刑科給事中臣霄充正使以行臣霄承命兢惕尙圖所以宣徳意而安逺人者臣與之言子能如是可以爲子賀矣昔班彪有言匈奴多變詐交接應對得其情則卻敵折衝後人常以此爲得使逺之要然愚以爲徒求之交好應對其末也五方之人𨿽道裏殊風俗異皆可以誠而撫禦之可以禮而信懷之焉耳彼其星散居海中者且數十百國去京師不可以裏計王人駕萬斛舟張如雲之帆一日夜趠千餘里然且累月始至其境彼或比年一世而貢於中國此豈吾任智數以致之哉又況暹羅世修職貢乃心中國自祖父以來無有二心者是固宜推心以待之而爲使臣者亦惟俯從國俗簡其禮數𨿽曰等威當辧亦惟當嚴於自治無以修飾邊幅爲也則其君恱服而其民亦受多福之庇矣子溫柔惇厚疏通知逺於此固將舉而措之耳而又奚俟愚言之贅乎抑聞之飛走之族有所謂鳯與麟者逰其國則其國熟五穀而蕃六畜人不逢其害菑今子以威鳯之儀服麒麟之服銜天詔自天而下以辱臨逺國人將爭先覩之以爲快是卽所謂鳯麟者矣其國人又得無有焚香吁天欲使星之早至者乎吾固預知子之能宣徳意而安逺人也而又何慮乎臣霄旣起拜祝辭而在廷諸臣又多作詩以送之編而成帙總若干首翰林國史編修梁儲爲之序

送都憲韓公序

巡撫江西副都禦史韓公前以江西左方伯守制還家曁服闋尙未忍遽離祠墓吏部以聞復除廣東左方伯下車始一月卽有巡撫之命於是吾廣人相與語曰朝廷豈遐棄我耶甫惠我以良牧而旋爲西江移去朝廷豈遐棄我耶至士大夫相與語者則曰韓公名徳爲中外屬望久矣早晚當歸朝秉鈞軸大慰羣生𨿽江西亦不足以久淹轍迹而豈若廣人所得專望攸曁者哉儲聞而兩是之蓋吾廣去天最逺被朝廷恩澤毎在後民聞公風采覩公徳政所仰恃於公者深矣而竟不獲如所願中情伊郁能不悵然然公豈遂忘廣人者哉他時巡撫政成歸朝秉軸是必有以處吾廣人者矣又何爲不豫哉儲不敏近持使節歸過羊城聞廣人與士大夫言嘗道其愚衷如此前大參姜君王君少參劉君張君屬言贈公行遂不辭而並書之

送少司空盛公赴召序

蕭山張公吳江盛公相繼奉命總督兩廣軍務論者以爲人之气稟不同有剛善者有柔善者二公其皆以剛勝者歟人之政事不同有以嚴治者有以寛治者二公其皆尙嚴者歟故張公蒞政甫三載而有除宼安民之績盛公蒞政未期月而有威愛並行之效皆所謂識治之長才也然張公以南京掌院召而盛公以易州山廠召愚意有不能自解者旣而曰兩廣之地去京師渉萬里易州之地宻邇畿輔去京師逺則入覲未有期邇則歲得入朝而議政然則易州之召其無乃以近地而處公也耶況兩廣之政其事似難而易易州之政其事似易而難蓋兩廣軍務𨿽繁吏治𨿽劇然而舊貫不逺憲章具在兵甲可用財賦未乏上張其綱下理其紀所謂似難而易者也易州之政則異於是蓋山廠之設百有餘年林木之取於逺山者益少薪炭之供於內府者日益多民已疲而力役不可休財已匱而徵求不可廢侵牟百起姦蠧叢生所謂似易而難者也然則易州之召其無乃以難事而委於公也耶夫處公以近地委公以難事朝廷之待公者厚矣公將何以爲報稱乎予請卽向之所謂剛與嚴者爲公陳之蓋公之剛也匪直乎剛其外而實能剛乎其中能剛乎其中則其剛也有體今獨不能時出乎九卦之所謂巽者而與時偕行乎公之嚴也匪直嚴之於人而實能嚴之於已能嚴之於己則其嚴也有道今獨不能時出乎二典之所謂寛者以濟於其用乎剛以巽而益行嚴以寛而益濟如此則胡禁不止曷令不行夫亦何難之不可易而公亦何入而不自得哉此固吾曹之所以厚望於公而公之所以始終圖報者也

順天府鄕試錄序

我國家鄕試取士之法自兩京達之天下無不同者然而考試官之出於上命監試官之由於臺選掌捲至對讀官則吏部擇之巡綽及監門官則總戎官擇之司提調者俱先疏上聞至期乃偕往供事若是者乃兩京鄕試隆重之舊典非天下諸藩鄕試所得而並焉者也若夫三場題目司提調者旣毎次進呈及試錄已成復率考試等官同進呈於丹陛之下至於放舉人之榜赴鹿鳴之宴亦皆同時聞奏而後退歸府蒞事焉若是者則惟順天鄕試爲然𨿽應天府亦不得而並也國家之所以優崇京邑而異待其人士者固如是哉臣儲不肖前弘治壬子已沗順天府考試之命今弘治辛酉八月壬子復沗與侍講臣燦同被命焉伏自惟念實有不任其兢惕者翌日癸丒遂陛辭以行迨入院門俛仰至公堂上則見夫棘墻板屋百爾具備蓋府尹臣重府丞臣琦所以豫爲提調者有道矣防閒周愼內外肅然蓋禦史臣完臣崇熙所以竭誠於監試者有道矣臣於此復何求哉遂與臣燦及同考試官臣聰等同入內簾精白供事毎命題之夕必瓣香上祝曰國家將以此求賢才吾軰亦以此圖報稱今所擬經書題目則取其有傳注明白者曰無爲以一端之說而取人也嗟爾多士安得沈潛經傳約文會理如吾前輩諸君子者乎於詔誥論策表判題目則取其典故易知有闗於王體國論民生日用之常者曰無爲以隱僻之說而困人也又安得博雅不雜辭尙體要如前輩諸君子者乎已而朝夕不遑更相戒飭分房閱卷裁定去畱其中果有如所謂約文會理辭尙體要者則喜且不寐持以自賀曰是亦足多矣不知他日施於官守言責者亦能如前輩諸君子盡忠修職不自負其言也哉間或有問於臣者曰諸生皆誦法孔子其用志蓋髙逺矣今一則曰前輩二則曰前輩無乃非所以進諸生於道乎臣以爲不然何則前輩作事多周詳後輩作事多闊略前輩多雅實不爲華貌後輩則文過其質言過其行浮譽過其實徳邊幅過其官理者多矣是豈憂國家毗世道求有益於修身治人者所宜爾哉孔子忠信篤敬下學而上達之道其殆且不如是矣前輩之思不亦宜乎或者旣以臣之言爲然臣故於序試錄之末而並及之蓋以見臣等區區今日所以爲國求賢勉圖報稱之意而亦以少爲諸士之勸也嗚呼京邑天下之表也京邑所貢人士亦天下士之表也國家平日之所爲異待汝者其意何在而何可不敬承懋勉以求無愧於天下之士也哉主司相屬望之心猶未可以一言而盡也是爲序

會試錄後序

國家建學育才設科取士道徳旣一風俗攸同士學於家塾者可用之於鄕學國學學於鄕學國學者可用之於鄕試會試用於鄕試會試者可用以對揚於天子之廷由此而用之於居官任職無不可者顧其所以用之者何如耳爲法之善旣如此至於科場條貫則又綜理周宻品式具偹百爾執事各有司存內與外相成人與法相維較然畫一可以行之永久而無獘其防範之嚴復如此士之抱利噐而就試者患己業不精而巳爾而豈患有司之不明也哉正徳三年春復當會試天下士上命臣鏊臣儲爲考試官旣入院所以語夫簾外諸臣者無他辭惟曰成憲具存吾儕圖所以報稱者庶其在此尙相與愼之及乎三試旣畢朱卷並入所以屢語乎簾內諸臣者無他詞亦惟曰一敬怠之間而鑑別之精否取去之當否系焉吾儕圖所以報稱者庶其在此尙相與加愼之自是窮日夜盡心力經義求其醇以正者論判求其明以暢者詔誥表求其能宣上徳達下情者五策求其能學古適用者於三千八百餘卷內拔其尢而登之錄者三百五十人鑑別蓋庶乎其不謬去取蓋庶乎其稍當而臣等亦庶乎其可以藉手而見上矣然臣竊復有憂之蓋天下之事言之非難而行之爲難自古聰明文學之士能愼乎其始者常多能不渝乎其後者甚少今諸士子始以文學見錄於有司旬日後遂將入對大廷馴有官守言責之寄其亦能言行相顧愼終如始致國家收得士之實而無貽有司不明之誚也耶主司今日所爲深憂而過計者蓋將爲國家憂之爲職事憂之不獨爲諸士子憂之而已也嗚呼其可不愼歟掌詹事府事吏部尙書兼翰林院學士梁儲謹序

會試錄序

我聖祖髙皇帝臨禦之初立賢無方自洪武三年至五年毎歲皆開科取士旣而謂所舉未足以盡得人六年以後姑罷之越十有一年爲洪武甲子始復詔禮部與儒臣重議定科舉成式頒行天下永爲遵守今四仲與四季年鄕試會試之制是也則其法比前加宻而取士之道視唐宋以來科舉之制尢盡善矣聖子神孫守爲成憲後先豪傑胥此焉出豈不由聖祖詒謀之逺而致然哉抑嘗聞聖祖有言朕毎觀天象自洪武初有黒气凝於奎壁間奎壁乃文章之府心甚異之今年春暮其間黒气始消文運自此當興矣時二十七年九月也當是時左右侍臣聞者蓋無不拜稽稱慶嗚呼是豈非儒道之大幸而亦豈非科目復行慶延百世之嘉兆也哉正徳九年春正月禮部尙書臣劉春侍郎臣李遜學臣吳儼以會試之期伊邇預戒厥屬各愼事無怠至二月已亥則知貢舉臣遜學曁監試禦史臣平世用臣汪賜等先陛辭入貢院蒞事加愼焉又二日辛丑臣儲及學士臣毛澄旣恭承考試之命而右中允臣李廷相編修臣黃瀾臣李時臣趙永臣翟鑾臣景暘臣余本臣許成名臣張璧臣張潮檢討臣孫紹先左給事中臣張云給事中臣髙淓臣王爌署員外郎臣黃鞏臣陳槐主事臣夏良勝等亦均有同考之責又相與陛辭入院蒞事於簾內益加愼焉蓋自三試旣畢朱卷續入之後臣等各鞠躬盡瘁夜以繼日惟恐簡閱或不當無以稱上意旨及乎簡閱旣久甄別旣明於三千八百餘卷中奉宸斷取其文之中式者四百人第其姓名列爲正榜又擇其其文之明暢者二十篇刻之試錄將以進呈乙覽而傳之於四方逺邇以昭科目盛事凡姓名之見錄於此者亦云榮且遇矣況旬日間又將入覲大廷對揚淸問登科釋褐馴有官守言責之寄他日之都髙官任大事爲國家建無窮勲業其本皆肇於此不知諸士子平日之所以抱負與他日之所以施爲圖報者其果皆能爲麟爲鳯以瑞世爲雨爲露以潤物爲楩柟松栢以成大廈爲桑麻菽粟以濟人利物用求無愧於科目且無負於國家培養恩徳否乎有則請爲諸士子喜之幸之且屬望之不然則非爾主司之所知也亦非我國家今日之所以求賢之意也嗚呼諸士子其尙勉之哉光祿大夫柱國少傅兼太子太傅吏部尙書謹身殿大學士梁儲謹序

郁洲遺稿卷五

●欽定四庫全書

郁洲遺稿卷六

﹝明﹞梁儲撰

○墓碑墓表

龍虎將軍上護軍左軍都督府都督僉事前掛印充總兵官致仕張公神道碑

正徳戊寅二月甲子公旣卒於大同致政之私第其子副總兵協同鎭守大同都指揮同知輗大同左衛右所正千戶軏將以﹝闕﹞年﹝闕﹞月甲子葬公於郡城窯子岡祖塋之次而托其親友都督朱君周具行狀請紀績於神道之碑公諱安字定之姓張氏直隸之和州人髙祖興累從太祖髙皇帝徵伐授大同左衛百戶曾祖考政妣余氏安人祖考源正千戶妣趙氏宜人考英指揮同知妣﹝闕﹞氏淑人後以公貴得推恩三代考俱贈驃騎將軍都督僉事妣俱夫人公於成化某年以神木等處功升指揮使再以威寧海子功升山西行都司都指揮僉事又以守備大同左衛地方功升都指揮同知加都指揮使弘治己酉攺守備朔州又守備天城庚戌奉敇充大同遊擊將軍乙卯充副總兵協守寧夏從賀蘭山境破敵升都督僉事掛靖邊副將軍印再掛鎭西將軍印俱充總兵官鎭守延綏屢有白金文綺蟒衣之賜正徳戊辰以寧夏有警掛徵西將軍印巳己以大同有警復掛徵西前將軍印俱充總兵官鎭守其地庚午以年踰六十疏乞休致旣得請遂優遊林下垂十年而始卒距其生正統甲子享年七十有五元配盛氏繼李氏潘氏各封夫人子男二卽輗軏也女四長適都指揮劉漢次參將李淳次都指揮李澤次應襲舍人畢漢孫男一本也女一尙在室洪惟我國家聖治宏敷右文宣武至西北二邊選用將帥尢難其人有如公者生長代北天資凝重家傳韜略才兼智勇結髮與敵人戰常衣皁甲乘黑馬執鐵簡出入敵陣往來如飛人以張益徳尉遲敬徳比之尢能簡練士卒知幾料敵自偏裨至鎭將四五十年間大小數十餘戰未嘗敗北前後巡撫總制多以可大用薦之大司馬馬公以爲天下鎭將第一我孝皇尢喜任之我皇上臨禦以來方以邊事倚重公而公則引躬求退矣豈不惜哉然公遺績在邊陲勛名在國史餘慶在其子若孫今輗身自積功歷升副將卓有令望足繩前烈他日兄弟所樹立皆未可量也是豈非忠孝之報也哉公訃聞上悼念不已賜齋糧五十石麻布五十疋命工部如例治葬事自聞喪至周年遣官諭祭者五稽之故事尙當有崇報之典云銘曰

孰奮其武克紹其祖孰有大勲而克退身人亦有言晚節難保孰克似公始終完好弱年秉志萬夫之雄橫戈躍馬以奏膚功官以序遷恩由功致萬里長城於焉是寄明明制敕公洊奉之桓桓徵徒公疊總之四十餘年有勞不伐身旣閒居子仍繼發窯子之藏上有云章胤祚繩繩邦家其光

福建參政馮公神道碑

成化癸夘七月二十六日亞中大夫福建等處承宣布政使司右參政南海馮公卒於官又六年爲弘治已酉儲始克拜其貴門岡之墓於是其松栢拱矣而平生一二逺者大者慮將忘失今不圖咎將誰執敢用據實而書之碑初公之以進士選吏部也冡宰塩山王公異之退而曰是貌古而心直石而玉者也除驗封主事踰年署員外郎王公沒公竟守一節不變屢以職守忤其上官上官至奬同列以抑公公亦不爲之動坐是頗淹滯歲戊戍乃以郎中久次出參藩政人或謂之晚暮公獨以爲報稱不易末始怨得之之遲也公性簡質又甚謹畏平居室無長物惟積書至數千卷嘗避逺嫌疑非其人不妄與交談毎旦趨朝𨿽風雨必先朝而至驗封掌勛臣襲爵與文臣封贈誥勅吏員撥歷諸事動必視例簿而行一不茍以狥人蓋十五年無毫髮公私過歲丙申嘗以郎中副駙馬都尉王增授冊伊王府頒賚稠疊獨辭不受道州縣有一二舊識欲致贐贈行公知其意遽趣駕不顧而去幾於辭暮夜者矣在福藩奉勅書巡視海道及督沿海倉糧守哨諸武人歲晏輙厚餉上以行其私以爲舊例也公聞笑曰吾亦有不受一例欲用之以革此獘海道以是肅然興福漳泉之人至今稱之卒之日蕭然行李所貽厥子孫者惟淸白耳公雅知人士夫嘗有譽某可人者公曰非逺到噐也已而果然於鄕裏稱東莞祁公順與吾邑何公淡之爲人二公皆以文學行誼爲世推重不負所知公之取人蓋出於識好之正而或見其奇中以爲骨相占之者豈知公者哉公之先蓋禮部尙書元之後族譜言尙書父式客廣州卒塟南海之潯岡今里人指所謂丞相墓者是也尙書旣幼隨母北歸至子某倅南雄老而卽南海之何村居焉依祖墓也傳幾葉爲公之九世祖畿又自何村遷今沙丸曾祖諱泰初祖諱觀復鄕裏稱善人考諱旻勤於課子以公貴再贈吏部驗封淸吏司員外郎妣盧氏室陳氏俱再贈宜人繼室李氏封宜人公當遣子焚黃先壠時語子澤等曰吾昔與而族叔遜逰學其俊爽吾不及也旣二叔領一薦而卒而吾獨後凋受上恩賁先人於吾足矣富與貴汝曹當力學自致不能爲汝作馬牛也其深知止足類如此自公顯後族弟遇歷南康教諭逾任福建市舶提舉侄浩歷國子博士治歷浮梁訓導其始皆一經傳授之力也而尙書之宗至是再亢矣公三子澤克家濟郡庠生洋尙幼女七人儲卽其次壻也公諱遵字宗轍別號蹊山生洪熈乙已二月癸丑居人間世五十有九年墓於貴門岡從先兆也銘曰

在可推移尙克自持勿謂公遲處身膏腴不肯自肥吾義如斯當適意時西山支頥如脫縶羈今子朴茂而孫嶷岐若有所爲蓋天無私報人匪欺尙致疑者視此銘詩

故金吾左衛百戶贈眀威將軍指揮僉事王君墓表

君諱成字徳成姓王氏先世有居山後全寧鄕落馬河之新寨者其始祖也傳五世至覽全翁當國初時從中山武寧王牧馬涿鹿充燕山左護衛勇士後從太宗皇帝奉天徵討累功升總旗娶李氏生三子君其長也性英敏卓犖自幼矻然如成人稍長承父蔭爲總旗居常習武藝講求古今兵法兾以功名自表見正統己已詔選武士禦邊寇公從大兵戰敗彰義門外拔箭復入卒勝之升金吾左衛試百戶英宗皇帝復登大寶重錄前功遂實授百戶君在官亷愼不苟取予待士卒有恩恵卒有李欽者嘗欲售其姦而不遂構公以不法事賴當道燭其誣坐卒罪徙之邊君尙贐以金而贍其家其仁厚如此於時上下咸敬服紀綱振舉凡軍需利害之當興革者君隨事有所建白督府及本衛多行其議其處家也事親有甘旨之奉而自奉甚儉約宗族鄕黨故舊凡有求者皆量力濟助之至於教子孫接賓友待僮僕多可以爲後人法者武弁有若人是亦可以爲難矣元配夏氏繼汪氏子男三長曰雄夏氏出也次曰佐曰佑汪氏出也雄旣襲職而卒其子岱孫璽相繼襲亦俱卒佐有文武才初以輸粟濟邊恩授武徳衛指揮僉事攺騰驤左衛嘗援例襲雄職其官階則曰明威將軍僉金吾左衛指揮使司事云孫十一人嶅嵤岊峻■﹝啟﹐山代口﹞峘崧昆岑佐出也宻崈佑出也君生於永樂巳丑七月一日卒於成化辛夘四月十有二日塟順義縣龍山村祖塋之次今四十有九載矣近以佐之貴始得賜誥贈公如佐官二母及妻胡氏俱恭人佐受恩感極而泣乃狀君行請予表諸墓予與佐故人也遂不辭而書之銘曰

人有恆言積巨發遲君家世徳人罕及知迨君奮發效用於時沒餘四紀聞者興思子今克肖階至明威天恩下逮贈典斯貤松楸愈茂門戶增輝追原所自致者其誰我拜君祠載作銘詩庶幾來裔紹述無違

眀奉政大夫刑部四川司郎中桂陽朱中孚墓表

君姓朱氏諱守孚字中孚號竹園太子少保都察院右都禦史誠庵公之子也其家世行實見於鄧禦史宗周之狀詳矣其弟舉人守蒙來京師重求儲表其墓曰先兄遺意也嗚呼儲敢不摭實爲君言之惟誠庵公曆仕中外餘四十年徳政被吾廣尢爲久且厚億萬維生視公猶父也儲因緣玆義與君處且七八年不敢謂盡知君要之君蓋有志通練而介潔者也少爲貴冑公子能知力學以進士第自秋官主事歷郎中階奉政大夫貴顯矣然居常節飲食戒侈靡公退恆讀書求益不止也謂爲有志者非耶當浙東陸公閩中林莊公相繼爲司宼時不特諸司奉牘委之君而已如卹刑雲貴錄獄南畿皆朝廷所賴以洗寃澤物者咸請以命君至於推核徐杭一二難事亦惟君是任謂爲通練者非耶君當官常擇交遊愼取與嘗從雲貴道廣省誠庵公之故人下吏聞君嚴毅𨿽蔬果不敢言獻不特無暮夜金而己君沒後其子瑤所存惟舊田廬自余無別積固爲仁不富之效也謂爲介潔者非耶凡人好惡自古不齊君當時聲聞四馳然辛鹹甘苦異嗜豈謂無訾君者至迹其所以爲說則固未嘗以簠簋事污君以不渉歷少君者也豈非公道自不可泯乎哉歲甲辰公自廣歸掌院政有巡按甚狼藉自肆者羣禦史醜之當路有極力維持以屬公者君以淸議白公事竟格不行今國史已入公傳而於君雲貴南畿徐杭之命亦繋於年月之下可謂西平有子矣惜公卒逾年成化乙已八月君亦病於家大事未襄母胡夫人在堂君銜憂以沒事業不大施於世年才五十有三耳非命乎然守蒙方舉進士有名瑤也朴茂亦克稱其家天其以弟若子示爲善之報也歟銘曰朱在桂陽始由徐徙幾世幾年種福於此君家治獄陰徳實多尙徵孫子天道豈訛君固通才復厲淸操誰敢過諛允矣君蹈明明國史傳信萬年如君父子輝映後先人亦有言五十非夭君死有知亦復誰少君於文字素辱眷予予之不文曷應君需顧屬纊言不敢遺墮謹摭所知列於墓左維英靈骨葬楚一鄕是山松栢相與爲長

毅庵蕭君墓志銘

成化辛丒九月二十六日潮陽蕭公卒於家越眀年正月二十三日其家人始得以凶問告其嗣泰於京師大夫君子知泰者皆往弔之泰累然持其親友吳地官主事裕之狀詣儲請銘公墓曰先人將托此以不朽拜且泣儲與泰領鄕薦同年居京師相與之日久視公丈人行也義不可終辭按公先江右人曰國梁宋乾道進士第一守福之漳州子煜仕至左司郎中孫洵知廣之潮陽縣初家潮陽洵生昭元昭元生進士規規生憲僉禦疾禦疾生唐福唐福生程鄕教諭徳俊徳俊之季子曰星星之四子曰正四正四五子公其嗣也母袁氏公生於望族長而通敏有智謀昻然自奮思有立於世恥碌碌隨人後事父母盡孝正統丙寅父出粟千石賑民饑有詔以義民旌之公代赴闕庭謝恩往返萬里若之東西家無難色景泰辛未舉宗爲橫逆誣構世業半入於官父因沒於官邸公申雪於朝復其業間闗奉柩歸塟內輋壠上聞者稱嘆之其事先於忌諱日若歲伏臘祭薦酌古今禮以行晚作祠堂一區用嚴祀事未就而卒公善處諸弟諸弟毎稟命而行於臧獲軰嚴蒞而慈畜之於宗戚鄕黨有恩意相接吉凶慶弔禮無不及其弱不能自存與大婚急喪貧不能卒事者時溫存相助之至於踰越禮分桀黠爲鄕裏患苦不可長者則未嘗茍爲遜避直前與之角必使之不獲逞而後已故此軰𨿽未免有小言而感徳者甚眾是非曲直有不訟於官而必之公之堂者至或爲之具酒食和觧之尢善用人有所營建若誅茒墾土之事佃丁趨其役者或數十百人指授方略而善飲食慰勞之故人樂效力而事亦隨集性不喜奢靡然於所當用者卽倒囷不顧故𨿽田連阡陌而家無厚藏亦可以見積而能散者之效也天順巳夘公又出賑濟饑米八百斛詔義之賜七品秩爲承事郎嘗語泰曰吾賴先人餘慶以有今日抑此未足爲汝曹道夫奇男子當以濟時行道爲賢顯親揚名爲孝爾其勉之泰自戊戌乙榜不就南歸復惇遣挈孥入太學博文廣業以成其志泰今歷事春官將取捷於甲辰之會試道有可期而公不待矣悲夫公諱鈴字景鏘號毅庵生永樂戊戌十月三十日卒距生之歲享年六十有四配韋氏側室鄒氏子男三長卽泰次鼎次夔泰夔韋氏出夔先逝女二長壻陳賓次荘旭孫男及見者二曰良輔良弼泰歸將以某月日塟於西巖山前之原銘曰繄維公昔年時渉艱危憂路岐亦旣壯卓有爲驅田禽披艸萊人不足吾所裨輸家糧荒年麋帝曰都義如斯官其身勸羣黎服寵光報何期願子賢國是毗志方長髮短而樹永安風動之潮山髙水漣漪佳城完公來歸誰氏銘太史辭慰重泉無後菑

郁洲遺稿卷六

●欽定四庫全書

鬰洲遺稿卷七

﹝明﹞梁儲撰

○墓志銘

武定侯郭公夫人許氏合塟墓志銘

昔在天順辛己武定侯郭公昌卒朝廷賜塟於西直門外廣源閘之原自成化乙酉其元配夫人曳氏卒合塟於左方今正徳壬申八月十五日次室夫人許氏卒又以是年某月甲子合塟於右方是時也夫人之嗣子曰武定侯諱良者已前卒其嗣孫太保武定侯曰某者又奉命鎭守兩廣不得以家事辭官事次孫勲衛勩及弟績勸勅曾孫房同竭力襄事仍具疏乞恩哀請上命賜塟祭如例且有齋糧麻布之賜亦盛典也旣又奉翟編修鑾之狀請銘於余按夫人諱某字某姓許氏宣徳壬子正月初五日生於南京之大功坊幼有淑質夙聞內則父諱旺南京畱守衛同知及其母羅氏鐘愛之爲擇所從得公而受聘歸焉時公尙爲南京錦衣衛指揮僉事夫人佐理內政睦於上下公及曳夫人甚宜之至天順戊寅公始以世嫡應襲祖爵於是族人有爭襲者結黨誣構奏訴公亦抗章自理事下錦衣獄兩夫人親抱幼子良就獄置對艱苦萬狀後鞫辯已白始置諸誣奏者於法然自此再踰歲公亦不幸卽世矣曳夫人以子良襲爵優給請而彼爭襲者仍誣奏不已朝廷遂兩罷之命良爲錦衣僉事又三十餘歲爲弘治壬戌時公議益昭朝廷閔開國元勲大宗之後封爵久不嗣始以夫人之奏下廷議而命良襲封焉良謝恩於廷歸拜家慶夫人以良見家廟退坐內寢勞良而語之曰昔吾與汝嫡母抱汝就獄置對時汝方患痘疹幾瀕死幸不死自汝父及汝嫡母相繼卽世後吾專理內政絕葷茹素日訓敕汝曹子若孫今四十餘年惟以汝大宗未復爲念今汝能如此吾𨿽死亦可以此以見汝父汝母矣喜極復繼之以泣子良軰皆拜泣不能興其後良以誥命請朝廷遂贈曳夫人爲武定侯夫人而封夫人爲太夫人夫人復以玆意反復爲良言之論者以爲夫人在婦女中有烈士之行其於郭氏也有興衰起廢之功天將念營國威襄公元勲不可忘也耶不然孰能使夫人秉徳貞堅相其後嗣八旬康健貽法子孫而終能安靖厥家垂慶來裔也耶余請卽事以爲銘焉銘曰

烈烈夫人徳音不已旣相所天復成厥子厥子伊何爲寶竹君始𨿽藏晦終乃大申施於孫曽載多受祉允矣公侯必復其始夫人之徳其孰儗之維爾云仍百世祀之

封太安人李氏合塟墓志銘

安人諱某錦衣百戶李侯璟之長女成化乙巳歸爲京衛武學生葉君蘭之配蘭字文賢錦衣衛都指揮僉事文盛之介弟也兩家旣久有交遊之義而安人又早有宜家之徳凡所以事舅姑相夫子和妯娌逮羣下者咸有其道於是舅姑稱重之以爲使吾兒今日得以積勤問學無內顧憂而他日得以發身成名者將於是婦焉有賴矣詎意文賢竟於弘治庚申賫志而沒年才三十有四耳是時安人欲捐其生以相従以舅姑父母力慰諭之而止然嗣是猶終身傷慕不替教其子鳳翔鳳岐以勤儉爲常訓遂克底於成立鳳翔今爲錦衣百戶得贈文賢如其官安人亦榮受恩典蓋受封者凡幾年而始卒今正徳已夘六月十日也享年止五十有二亦平日哀傷成疾而致然云鳳翔等將以是年七月已酉扶安人柩於都城門外祖塋七里鋪之原開文賢壙而合塟焉乃匍匐偕其従兄參將鳳儀奉僉都禦史寗君仲升之狀來請銘銘曰

初卜笠兮告吉祥合琴瑟兮偕鳳凰中胡爲兮割肝腸二十二載兮稱未亡命𨿽薄兮義則長於夫與子兮咸有光生同室兮死同藏昔志願兮今乃償嗟盛事兮寧可忘庶奕葉兮傳餘芳

大明髙都督妻夫人蘇氏墓志銘

髙夫人蘇氏涿州義官英之淑女爲今榮祿大夫後軍都督府右都督朴齋髙公得林之元配生天順庚辰春正月八日卒於正徳丁丑夏五月四日朴齋悼亡不已思所以永其傳者乃令厥弟錦衣叔慶以刑部侍郎張公綸所爲行狀來請銘謹爲敍而銘之初夫人之於歸也朴齋尙未貴顯然門族髙大家政素繁惟夫人能以勤儉相之於是舅姑安其志養宗戚式其禮節僮僕感其慈惠鄰里上下稱其義讓舅克齋翁每喜爲人言曰吾兒有良相矣吾後庶其逺大乎後朴齋累有軍功自錦衣百戶歷都指揮使以至今官夫人亦累受封誥自宜人以至一品夫人每歲時令節夫人嘗如例乘輶軒服入大內朝賀三宮屢荷寶鈔帑幣之賜其恩榮福履一時殆罕倫比然夫人之所以事上率下省費節財卹窮樂施者比之前時不異也不賢而能之乎以故士大夫之與朴齋善者嘗以爲朴齋之所以累立戰功官躋極品恩遇隆重是固若祖考垂裕之休至論其門庭雍睦人無間言內政孔修職業修舉則夫人之助固不可誣也夫人生二子長早卒次傑以恩蔭授錦衣千戶近亦卒娶徐氏婦有共姜之節夫人傷子早卒不釋於懷遂成疾以致大故亦其命也訃聞上遣官賜祭塟以是歲六月某日塟於阜城門外玉河鄕﹝闕﹞向之原從先墓也銘曰

吁嗟夫人徳宜有子子旣云亡壽亦止此吁嗟夫人勿怨勿恫後來諸子必亢乃宗吁嗟夫人不亡者在生有餘榮後有遺愛吁嗟夫人歸藏於玆尙永厥傳太史之詞

封承徳郎吏部考功司主事馮公曁配李安人合塟墓志銘

蠡縣馮氏其始未詳所自徙元時有西臺禦史曰守道者従其父始家於蠡卽公之二世祖也公諱經字淑文曾祖彥舉富平縣主薄祖吉以季父南京工部尙書貫貴贈至大理寺卿父歡以入粟補義官母劉氏君生於正統辛酉五月二十二日由監生除松江上海縣丞丁外艱復除蘇州嘉定縣丞旣而乞致仕以嗣子司勲郎中蘭初任恩封承徳郎吏部考功淸吏司主事而沒焉弘治壬戌四月五日也配李氏繼張氏俱先公卒已封贈爲安人子一卽蘭也由進士除考功主事遷司封員外郎歷今官女二長適長沙吳汝梅次適舉人劉潮張安人女一適庠生劉汝霖蘭之子長曰修次未名女一適儒士王復古始李安人之沒實先公二十有一年塟於縣之大百尺鎭北之原蘭常以儀文未稱爲慊玆卜以八月二十一日啟其壙奉公柩而合塟焉凡分所得爲而力能爲者蘭固將殫厥心莫之有悔焉耳矣銘曰我昔與公過従再四旣偉公容亦逺公器古稱長者公殆近之孝友之實驗於色詞疏戚卑尊咸知敬愛僮僕欣欣趨事無怠始焉作宦不卑小官兩丞劇縣誌在元元晚念慈闈就封歸養蘐艸尙榮公胡告喪公先哭弟哀痛實多今日伯兄抱恨如何公之閨門實維雍睦賢配旣䢐恩義猶篤比於繼室不替徽音鄕閭之美傳及士林六十二年未雲中壽天之報公益昌厥後維公祖考贈過其封公有令子後將無同公昔之官期余再見公今亡矣敢藏公善先室之穴公此同歸嗣有贈儀尙無窮期

明故資善大夫禮部尙書致仕贈太子少保石城李公墓志銘

昔成化戊戌常熟李石城先生始自翰林院編修遷侍講又九年丁酉遷侍讀學士後孝宗登極以先生有靑宮講讀舊勞稍遷左春坊左庶子學士如故旣而憲廟實錄成與先生同職纂修者遷少詹事或太常少卿仍兼學士惟先生遷南京國子祭酒以去𨿽燕賚加祿之禮不缺焉然出入逺近之間禮意不侔矣說者謂當道厭人好直故用意沮尼於其中豈其然乎旣而先生連遭內外艱俱特賜塟祭洎服闋起爲太常少卿兼侍讀學士遂遷南京禮部右侍郎轉左侍郎拜南京吏部尙書復召爲禮部尙書時中官劉瑾亂政受某府親藩重賂欲以鎭國將軍爲郡王怒先生執成法議之將中以危法賴上心垂察止令致其事以歸劉瑾旣誅詔吏部疏起舊臣有才識爲瑾所擯斥者先生𨿽名在首列然雅意林泉無復有仕進意矣嗚呼當道者能尼人於祭酒之時而不能尼人於宗伯之日劉瑾能怒人於議禮之際而不能怒人於疏起之時況先生幼學壯行克全晚節名遂身退貽福無疆是固平生好直之報天定固能勝人也豈瑾輩所幹與哉先生諱傑字世賢以世居常熟石城裏別號石城雪樵生正統癸亥卒正徳丁丑家譜遭元季喪失無所考今以曾大父居仁府君爲始祖云旣貴獲贈大父濟父希潤俱禮部左侍郎祖妣徐氏郭氏妣徐氏元配章氏俱淑人側室曹氏生長子曰而達應例授七品散官繼配戈氏生次子曰而進授光祿寺署丞曰而遇授中書舍人皆先生蔭也女五人錢奎趙原錫劉夢錫顧榮華翰其壻也孫男四元紹元貴元顯元望初先生爲編修侍講時嘗充經筵及靑宮講讀官三爲會試同考官兩同兵部侍郎及都察院副僉都禦史爲淸理武職貼黃爲學士時嘗主考順天府鄕試及爲殿試讀卷官又爲纂修實錄兼校正官爲少卿學士時經筵講讀以舊臣仍首爲靑宮講讀又爲纂修大明會典副總裁官後闕裏孔廟災命奉香帛往祭告爲禮部侍郎時因夏旱命祭禱天壽山而雨又爲泰陵山陵使旣沒蒙賜諭祭二壇有司爲造墳安塟凡此皆闗系朝政大體故並書之公自幼頴悟至老猶手不釋卷在仕路四十年歸田又十餘年有文集若干捲藏於家今其子某等皆淳雅有文行足以增光而裕後先生之澤固未艾也銘曰

惟公尙直匪徐與亟𨿽爲當路所抑晚而際遇出入皆榮宗伯歸來道若可行虎豹九闗莫達鴻飛竟爾冥冥予之斯言亦豈足以槪公之平生也耶

明故南雄府同知致仕進階奉議大夫介庵鄭公墓志銘

昔成化甲午冬予與郡人吳美中璉李元善祥同會試京師至弋陽又邂逅莆田鄭元美徽鄱陽胡大聲韶相與偕行其後𨿽仕路出入不齊然始終交誼不替今四十有餘載矣見存而仕者則惟胡大聲爲八閩方伯予亦尙竊祿於此元美則以府同知美中以縣尹數年前以自請致仕而元美近亦亡矣厥子嚴州通判相旣專人走書告訃復以鄕人林大夫見素先生之狀請墓銘曰此執事之舊約亦先生之遺囑也遂哭而爲之書序曰惟鄭氏爲莆田舊族始祖淑唐州別駕以文義鳴於鄕髙祖玉曾祖福祖璇自國初以來皆隠徳弗耀父諱立始仕至饒州府學教授以元美考績恩贈大名府通判並贈母林氏妻張氏俱安人元美性仁厚周愼居家以孝友稱與人交情禮備至於愼終追逺敬老慈幼念舊卹貧之義尢惓惓加之意初釋褐爲南昌府通判職專管糧民俗旣憙訟而豪右糧入多後期前倅每坐此去官𨿽元美毅然淸白臨之後尙爲所構竟調判髙州府旣丁憂服闋復攺判大名府專管馬政三府人士至今以潔已愛民稱之用巡撫巡按薦升南雄府同知後久不之任臬司遽以員缺報吏部據其言遂以王中補之洎元美到一月王中亦繼至藩司兩以上請吏部檄下元美當起送攺用旣而有新例凡先常調官俱致仕元美亦在例中有勸其更自理者元美不理竟歸莆旣歸家無厚積泊然自守非公事不到府縣門其後權姦死新例格不行吏部復有文移起用元美而元美竟亦不起遂以原職進階奉議大夫致其事於時郡守張君琦曾有詩美之云吾欲相依時考徳瘦藤稀見郡齋行去歲元美生辰予亦寄詩爲壽雲歸田曽未買良田誰似淩江貳守賢皆非過許也嗚呼當王中始至南雄時元美視事已月餘及王中死人謂元美必當補之然監於上者或有求賂意而元美不肯従往來士大夫每喜人善將迎而元美不肯爲之屈以故事多齟齬竟使浩然有歸志曾不獲少安於位以遂平生之志是豈非命也哉相前來自嚴州予嘗與之言及相謝曰老父今家居亦自無怨尢意惟以亡弟彬未仕而卒爲痛耳然相今有子二人曰一彥一奇孫一人曰嚴彬亦有子一人曰一鳳異日稍承庭訓居官蒞政有一可取則老父之志願畢矣予聞相言重爲元美慰於地下也因並書於此以志予哀云元美生正統辛酉八月初二日卒正徳甲戌十月初十日相將以丙子十二月二十六日塟於鳳凰山乙向之原其地蓋元美所自擇云銘曰

吁嗟元美家學有源百年隠徳昔閟今宣惟教授公仁厚正直元美繼之一心翼翼謂宜大振以究厥施誰令中阨竟止於斯十載歸莆曾靡怨懟視力行仁鄊有遺愛有子有孫以續其傳唐賢之胤永勿替焉鳯凰山前生芻未束旣志此詞復繼以哭

院孺人黎氏墓志銘

封大理寺右評事代州院君某之配孺人黎氏陜西按察僉事賓之母也早従封君於後京師用勤勵謹約處其身以裕其家肆子姓服其慈訓鄰里慕其禮則朝廷封敕褒其敬愼蓋所以爲婦爲母者具有道矣弘治﹝闕﹞賓考其評事之績孺人與封君始同拜敕命踰二年庚申孺人隨僉憲之官陜西辛酉四月五日卒於陜之莊浪享年六十有二歲﹝闕﹞月﹝闕﹞日返塟於京師轎亭原之左賓以其友田中書佑所狀行實求予銘予與賓有場屋過從之舊誼不能卻也銘曰

人之生子恆欲其多多而不淑其懼如何猗嗟孺人一子惟肖女數如子壻官亦耀嘗聞封君舊買南珠後售於賈利什於初孺人贊言此原某物請召伊人各分其一僉憲命下母病未痊子欲遲遲永倚膝前母曰不可王事靡盬我其同行汝行毋阻至於莊浪病復乘之猶舉古訓爲子勉之人亦有言利能昏智死生之際夫豈小事孺人於此所見何明今聞其語尙有餘淸轎亭之原勢來形止歸櫬攸藏過者式只

亡室贈一品夫人馮氏墓志銘

夫人諱徳坤姓馮氏故福建參政南海馮公遵之次女母陳繼母李皆宜人成化甲午公爲吏部司封郎中嘗報書我先君許締親焉明年予會試不第始親迎南歸時予在具慶兄及弟怡怡如也家用𨿽不丰然夫人能同甘苦無戚戚意處諸妯娌亦無間言後以予貴封孺人再封宜人弘治己未予有使交之行夫人隨至吉安遇疾以卒五月﹝闕﹞有﹝闕﹞日也距所生景泰丙子四月﹝闕﹞日得年四十有四子六人時存者三次攄由軍功今任廣東都司都指揮僉事次揆授中書舍人次掲國子生後沒亦授其子宸中書舍人女一適廣西右布政使陳公稶之子勲今亡矣夫人沒予續娶歐氏髙氏爲繼室各有子次挹歐氏出京學生次摠髙出亦中書舍人孫六人長卽宸次敷敞孜徹教嗚呼予幸承祖宗餘慶得至顯官使夫人而未卒則三品以上之誥命皆當次第受之矣今止能令次攄輩焚黃告祠墓而巳況自始卒至於今已多歷歲年顧今𨿽蒙恩遣官治祭塟榮被存沒然孰若昔年早塟之爲禮哉蓋由予竊祿於朝久不能歸而時師風水之說又有以疑誤諸兒輩以致於是悔無及矣尙何言銘曰

辛已之臘其日甲申有來天使塟我夫人其地伊何石梗南村勢來形止風气頗全凡附於棺庶其無悔尙俟他年我同歸於此乎

大明閔司寇夫人王氏墓志銘

夫人諱玉浙之歸安義官王伯璋女幼有淑質伯璋奇愛之語其配錢曰吾是女必不以儷凡子後得今太子太保刑部尙書閔公而許聘焉公時爲郡庠生志必欲領鄕薦而後有室及領鄕薦親迎則與夫人俱年二十有四矣公後由進士爲監察禦史爲按察副使累擢都禦史侍郎以至今官夫人由孺人累封至一品夫人始終五十餘年凡公之所以致孝庭闈垂休後嗣親睦族黨禮遇僚寀徳望隆重巋然爲朝野一時名臣者𨿽由公平生勉彊行道之力然亦豈非夫人之賢徳實有以相於內而致然哉其尢可稱述者當公爲禦史巡按河南時夫人畱處京邸其姻有至自浙中遣舊僕來饋香粳白金爲歲節常禮者夫人固卻之曰公瀕行時實有戒今不敢違也自公爲侍郎以來夫人每歲時服命服入內禁朝賀淸寧仁壽坤寧三宮薦被寶鈔彩段之賜其顯榮崇重至矣而夫人自處謙約與平昔不異且每有止足之戒洎公再疏陳情得致仕夫人尢喜動顏色旣還家益佐公爲光前裕後之計如是甫半載而有疾又二載而疾不可起矣正徳戊辰九月甲午也夫人生宣徳庚戌閏十二月四日有子二人誾聞俱應詔輸粟於邊授薊州衛指揮使女一適臧顏亦指揮使而誾先夫人卒孫八宜勤南京前軍都督府都事宜勛宜勵俱國子生宜朂早夭宜績宜效宜劭曾孫男九餘慶重慶嘉慶延慶福慶徳慶積慶長慶大慶孫女四曾孫四其盛如此自夫人卒後屬時有厲禁有司久不敢舉行舊典近禮部爲之請乃得旨命賜祭二壇有司如式治塟事於是卜以壬申年十二月二十日庚申塟夫人於烏程金蓋山之鳳凰原亦歐陽子所謂蓋有待焉者也銘曰

金蓋之原苕水之陽有鬰其林是爲閔夫人之藏噫夫人之藏其尙與斯山髙而斯水長也哉

○祭文

祭李西涯文

正徳十一年八月庚戌朔越九日戊午後學南海梁儲謹以少牢庶品淸酌之奠致祭於特進光祿大夫少師兼太子太師華蓋殿大學士西涯李公之靈嗚呼儲晚進末學無所肖似其始也辱公知顧竟引置於內閣論思之列其中也公乃以直道勇退使儲也不得有所則效以爲依歸其終也公又忽然長逝使天下蒼生無復有東山之望然則儲之憂慟夫豈直一已之情而已哉不盡之詞尙當嗣布於幾筵之下玆但略陳其一二公獨不能鑑我之隠憂心曲也耶

祭倫迂岡親家文

維正徳九年歲次甲戌六月壬辰朔越八日已亥少傅兼太子太傅吏部尙書謹身殿大學士同郡梁儲謹以少牢庶品淸酌之奠祭於親家故奉直大夫右春坊右諭徳兼翰林院侍講倫君伯疇之靈而言曰甲科之榮會元殿元況在嶺海士孰克兼君克兼之大福可占眷此良材早優文學平步詞林徳音濯濯宮僚旣陟逺到有期後來公輔捨此奚之駟馬初馳六轡如組稅駕中途於何控苦去年將命試士南畿歸而病作遂至於斯天乎命乎誰其屍責老我衰頹可任悲愕靈輀將發薄奠告心他日生芻俟更矢音嗚呼哀哉

祭陳侍郎文

維弘治十四年歲次辛酉七月丁未朔越二十日戊辰翰林院學士梁儲謹以淸酌庶羞之奠祭於故亞卿仲濓年兄先生之靈昔我同年名餘三百入滿鵷班出聨紫陌難齊者命易失者時悠悠二紀幾切歡悲或異升沈或隔生死沈者未量死則已矣如何今者復哭我公感今懷昔爲恨何窮公之秉心實維良淑車攻禦能逺到可卜近登卿佐淸譽藹然今春會面樂意難宣別冀好音忽聞凶訃玆對靈輀可任攀慕惟公瞑目實有佳兒維公不朽復有銘詩公年未六十斯二者固亦可以無窮期矣是尙不足以塞儲之深悲也耶英靈如在庶幾鑑此嗚呼哀哉

祭昌國張公文

猗彼楩楠其生有自枝條旣茂亦庇本根維公之先徳垂後嗣肆生淑姒以儷至尊如古邑姜功毗內治匪公積善曷啟慶源慶源旣長帝念不已髙官大爵洊沐推恩恩出不貲人無異議知公於國蓋有功存謂享期頥以觀至治胡祝在路胡弔在門壽𨿽不遐哀榮終始皇恩百世畀爾子孫公死有知復何憾止秖應戀國尙有忠魂儲等職忝近臣於公存歿義存戚忻一觴致酹侑以藻蘋神之聽之鑑此蘭燻

祭許世昌文

維嘉靖三年歲次甲申三月丙寅朔越四日已巳南海石溪病叟梁儲謹遣小孫晨以淸酌庶羞之奠詣故人許世昌先生靈之次而致辭曰前年臘日君至羊城自春䢐夏疾病相仍茫茫瓊海觸熱南徵途經髙要遂殞厥生嗚呼痛矣人尙忍聆之哉君生世冑久擅才名功髙謗至位顯身傾死生命耳柰此孤■﹝惸﹐女代忄﹞迢迢萬里日泣銘旌魂其歸國塟祔先塋知君賢子必敬以誠庶幾來世後祿可憑君其勿憾鑑我哀情嗚呼痛矣人尙忍聆之哉

祭逺齋文

維弘治三年歲在庚戌四月癸未朔越八日庚寅弟儲等謹以羊豕淸酌庶羞之奠告祭於伯氏叔逺先生之靈嗚呼吾兄弟六人當成化丙午歲叔孚旣先吾二親而卒今三月辛已兄又繼二親與先叔而亡吾祖宗積數百年吾先人又嘗救二千餘人之命何吾兄之長材逺器而竟駕厄於中路壽止於四十有八不及見男婚女嫁時也謂之何哉儲等今尙當相與扶植次掄輩使之有樹立於世庻幾以慰吾兄不昧之魂焉耳吾兄其幸聽此言否於乎哀哉於乎痛哉

祭黎翠峯封君文

忝戚少師兼太子太師吏部尙書華蓋殿大學士梁儲謹以少牢庶品之奠致祭於敕封文林郎陜西道監察禦史翠峯黎先生之靈曰迹公平生養髙田裏聞達不求而富書史鄕稱善人曾無怨訾卒不顯隆以昌孫子恩典初隆宜綿壽祉胡遽山頹七十而止今拜新墳情何能已嗚呼哀哉

又代兒次揆作

嘉靖三年九月丙子吾親家黎一卿侍禦將奉其先君封陜西道監察禦史翠峯公之柩自羊城返塟於従化韶山之原眷生中書舍人梁次揆謹以少牢之奠先二日甲戌敬詣柩前三獻酒而致詞曰惟公先世奕葉淸風惟公徳宇冬嶺孤松嗣箕裘而肯構垂善慶以無窮黃髮無疆藹爾著家邦之譽白眉旣貴居然受柱史之封於以副鄕裏衣冠之願望於以啟郎君異日之勲庸一時盛事孰與比隆次揆猥以蔦蘿獲施松柏昔每拜嘉今何報徳翩翩靈斾悵百里以將歸鬰鬰佳城痛九原之可作我酒非馨我殽亦薄神其聽之鑑此誠恪嗚呼哀哉

祭遲庵府君文

正徳十六年歲次辛巳八月庚辰朔越十九日已亥孝男儲敢昭告於顯考誥贈特進光祿大夫左柱國少師兼太子太師吏部尙書華蓋殿大學士遲庵府君曰儲越從曩歲銜命使交獲拜先塋不遑久駐日月逾邁載越廿年萬里家鄕長懸夢寐幸逢明聖得請歸休泛掃寒蕪可勝永慕謹以少牢庶品之奠用伸虔告尙享

祭吳美中主事文

維嘉靖三年歲次甲申三月壬辰朔越二十七日丙申少師兼太子太師吏部尙書華蓋殿大學士致仕梁儲謹以淸酌庶羞之奠致祭於明故江西進賢知縣封戶部福建司署員外郎事主事加四品服吳君美中先生之靈曰昔在郡庠气求聲應君易我詩更相是正同膺鄕薦同赴春闈自是厥後始恨多違君後登科出宰百里撫字心勞其直如矢人誰辧玉抱璞何施浩然歸志騄駬難追適意林泉餘三十載天道有知鳳雛藹藹載承封誥重進官階名完福備玆世孰儕今幸獲歸頻瞻徳宇謂始自今勤陪笑語有懷莫遂有恨難伸詞以告情君聞不聞嗚呼哀哉

鬰洲遺稿卷七

●欽定四庫全書

鬰洲遺稿卷八

﹝明﹞梁儲撰

○詩

金門待漏院試作

十年丹扆夢中情幾向長安對月明鳳闕未曾開曙色龍池先已聽鐘聲焉知落落孤蹤士獨抱區區萬里誠卻恨相如獻詞賦不將憔悴及蒼生

元夜

四方民瘼已無憂聖主宵衣正禦樓萬歲山前黃道轉九層臺上紫煙浮星環鳳扆髙居處雷動鰲山最上頭此夕歡娯知幾許霓裳誰羨月中遊

已遣金吾弛夜巡更將休沐賜羣臣一年月向今宵好萬國春從此後新王豫庇民徵夏諺燻風調律葉韶鈞疏虞久濫瀛洲客竊祿年年未致身

尊前休問夜如何且聽佳人達曙歌圓月向人偏皎潔緒風吹面正淸和星従左个將春至雁向南樓帶字過翹首五云冣深處千觴應助聖顏酡

萬年枝上雪初晴千步回廊月轉明天爲良辰畱美景風傳和气作歌聲廣寒自昔身難到弱水今宵浪已平願向大庭歌此曲捲阿詩句合先賡

壽劉閣老夫人

何處飛來海鶴姿白頭金紫照淸時天教椿樹長如此身是神仙自不知膝下彩衣丞相舞花邊春酒上公持年年入奏升平曲不道禎祥正在玆

送李守正吉士引疾還家

西風吹雨濕窓紗階下決明才著花人在玉堂看起艸病辭仙仗喜還家舟移潞水天初逺馬入聊城路不賖預約明年當此日板輿隨母覲東華

壽崔太常次邃庵韻

聖明親簡太卿賢重疊恩光照暮年惟學後夔能典樂不隨方朔更求仙瑤琴待月成三友珠唾隨風落九天明日藥欄招手地也知吾得預賓筵

送倪尙書

東曹居第冷如冰共喜公來聚徳星諸老入門時秉燭晚生投謁亦分庭髙才司馬休歸洛白首侯芭願執經慚愧淺才同甔石臨岐猶擬挹滄溟

和張元升宗伯遊西湖見寄

春風飛鞚帝城西楊栁陰陰夾禦堤寺外斷雲千里目壁間流水十年題禪談有味風生席詩思無邊月在溪老衲不須畱玉帶百篇端已重招提

挽周司寇

未老辭官帝未兪七旬方得賦閒居卻憐陽曲無歸宅翻使臺城有臥廬三尺龜趺莊懿墓萬年金匱史臣書槐庭雨露今如許猶是當時積慶余

壽座主彭閣老

乞歸先伴赤松遊甲子今來又一周發白已憐身早退心閒還與國同憂書成東裏終篇後名冠西江第一流姜桂自憐偏性在當時藥籠愧同收

壽丘閣老七十二

瓊山前度降神時初報寒梅第一枝麟出九眞曾瑞世鳳翔千仞更來儀蒼生正喜歸仁壽黃閣於今有俊耆淺薄幸隨鄕裏後願輸忠悃答無爲

送叔永如金陵

車輪此去願遲遲莫惜頻頻有和詩前度歲華方共惜後來風雨莫愆期誰令別酒初醒地正值飛鴻獨下時今夜秣陵春艸色想應先滿謝家池

中元謁陵次屠東湖韻

松栝蒼蒼望不迷五陵風露已淒淒立當明月頻驚雁行過荒村只聽雞原廟尙聞藏劍履闗門何用借封泥不堪馬上成歸夢還繞東華彩仗齊

頃以事至畱都舊寅諸老用詞林故事燕於吏部後堂歸成二首

故人交誼重南金畫省風流許重尋千里云宵違比翼十年江漢阻知音祥鸞自合歸阿閣倦鳥惟思返故林多謝北堂今夜月後來應照我遐心

停觴休訝飲遲遲蠟炬分行照翠眉頭白尙憐公記憶力微虛負主恩私鵷鸞天上終相逺魚鳥江邊定不疑他日鳳凰樓畔客相逢還更語相思

蕭總制致仕西歸予亦自嶺外至相會話別

河橋柳色正絲絲故國逢君又別離江海論交惟此日山林歸隠又同時公如白璧心何忝我戀靑山力已疲從此側身西望地年年空憶采華芝

次三老閣前迎春艸

二月羣芳尙未花獨憐仙艸已抽芽風傳紫禁香初逺月到瑤階影未斜泉石故知慚小艸江湖何處寄瑤華祗應待到重陽日猶有餘香共菊誇﹝此艸二月至九月猶花﹞

送陳亞卿冊封

吟罷霞天菊未花驅車明日是天涯畱人初攬淮南桂奉使還乘漢水槎八座官聨班最貴維城宗子頌非誇歸來獻賦明光殿依舊彤雲繞翠華

送傅北潭宗伯致仕

水蒼爲佩錦爲袪長照天家白玉除北闕早年仍聽履東門今日已懸車尊前緑綺風吹斷望裏丹梯畫不如此去若逢闗令尹好將道徳著成書

和楊邃庵郊壇齋居之作楊民部舊僚也

寶炬光中夜漏深萬行珠樹肅蕭森陽回左个迎雕輦人在東壇整玉簪伐木尙憐求友義傾葵偏切侍臣心懸知扈從歸來日應有文思頌徳音

壽三原王太宰

翹首班行八座尊淸風歸去隠三原爲霖望切人心在調鼎功多國史存心逺尙憐思魏闕身閒聊得臥丘園庭前藂桂髙千丈應是明時雨露繁

代夏景述懷

小麥靑靑大麥柔橊花開徧殿東頭日長麋鹿惟依輦波靜魚龍不負舟家國有賢天所鑑生靈無事我何求堪嗟漢武神仙意誤卻當年尙未休

次西涯韻

十年身已到璇霄開合猶聞引下僚玄圃會須呈璞玉終南當復賦梅條人才孰可追三代文字君應嘆六朝試問澄江靜如練何如澎湃浙江潮

和蔡東軒駙馬自壽

一代豪華稱戚畹百齡風骨似神仙舊聞朱邸鄰珍館新賜黃封出禦筵塵榻每緣佳客下淸風還許後生傳欲知簫史酬恩地惟以忠貞照暮年

使節榮歸爲江文源侍讀作

爲因銜命到蘄陽還得承歡向北堂金冊手持歸赤社緑衣身著到錢塘鵷鸞一別思仙侶書劍何時返帝鄕聞道江南民瘼甚願裁封事上明光

李程二學士被命教庶吉士唐大夫有作奉柬予次其韻

奎璧光芒夜徹天兩公新命領羣仙金堤曉日聨絲鞚玉署春風醉錦筵鸞掖文章瞻具美鯉庭詩禮屬多賢中丞剩有新篇紀明日都城作話傳

東園次陳以道評事

老來心事樂幽棲看竹憐君逺見攜初輟班行來入社舊栽花木已成蹊東籬誰送陶潛酒半夜還分太乙藜從此過逢知不倦帝鄕今已隔云泥

壽鄭介庵爲其子通判作

歸來猶未買良田誰似淩江二守賢心已忘機猶愛國身無侈累卻求仙聽殘曙鳥眠初覺吟對秋英句倍妍明發阿郎歸省地豈無庭鶴共蹁躚

送唐給事出使侍母還鄕

朝回長得奉慈闈又卻乘軺侍逺歸江水自饒魚入饌門閭偏稱錦爲衣君親恩重知難報江海情深念久違驅徧羊腸無畏處也應持此報春暉

送曾大尹

宿云收盡好風來令尹帆檣此日開人爲循良添悵望詩因離別句難裁楓宸玉帛千官會花縣琴書幾日回家近河陽春尙淺滿城桃李更須栽

遊海珠寺

是誰驅石到江心天爲羊城鎭古今風月不隨人共老鶯花寧藉我登臨詩情肯與珠爭麗酒興還憐海共深怪得蘭橈歸去晚佇看靈雨徧山林

江上作

江月霧中明孤舟觸浪行吹笳知逺浦沽酒聽寒更旅雁依依去霜風落落鳴故園松與菊今夕倍闗情

送冬官王申之

郎署念庭闈秋來病乞歸鳥烏心正切江海念無違衣帶前時減燈花昨夜輝髙堂十月景猶待老萊衣

北堂雨露詩爲侍禦曹汝學作

天上恩波逺人間慶澤長慈闈初拜命先子重增光賀客朝朝滿綸音字字香欲知圖報地葵藿正傾陽

端午賜扇

寶月輝周制銀鉤燦禹謨九重新澤出萬壽小臣呼天上淸風好人間暑气無願言均此施蕩滌到樵蘇

敬軒何君頃以公事至京師事訖言歸索詩爲別因爲之賦此

王事有程期居京越一時不愁春易盡惟恨路多岐白酒先秋熟黃柑帶雨垂故園歸興好莫惜寄來詩

孝貞皇太后王氏挽章

南有烏衣巷生祥舊不休文王初禦極太姒已歸周明發詩篇在闗雎徳澤流孰知從此去長夜竟悠悠

二十三年內恭勤奉至尊心猶憂治世恩不厚私門中饋思民瘼端居念化原黃童兼白叟歌頌至今存

四海雍熈極重闈孝養深宮中無遂事天下有徽音壽祝千千歲恩沾萬萬尋那知遺詔下哀動聖皇心

聖徳那能紀風謠豈易聽悲笳才一動羣淚已千零舊事畱編簡餘音入杳冥秪應松柏路還有五云扄

次簡正郎韻

幾歲乞歸休銜恩尙勉畱形容空自老松菊爲誰秋病豈堪朱紱天應念白頭秋鴻莫先去期傍我行舟

次春日述懷韻

南國東風早鶯花動客情故鄕難夢到覉客易愁生白髮行俱變丹心秪自明不知従此去何處憶韓荊

元夜應制

雲中珠翠壓鰲頭雉尾雙雙護冕旒聖主經年少巡幸春來方覩屬車遊

絲管紛紛醉上元萬家燈火映乾坤內庭別有光明燭畱與人間照覆盆

一曲陽春四海同君王猶自祝年丰不緣煙月娯淸夜爲采歌謠獻兩宮

無題

千門萬戶總光風別有昭陽一樣紅誰道翠華遊幸逺又移春色醉重瞳

月雁圖送韓廷宣兄南歸

蘆葦蕭蕭月明裏飛鴻正值秋風起今宵暫喜棲息同明日茫茫隔煙水

春艸圖

漠漠春風緑遶池王孫何日是歸期緇塵一隔江南路滿眼靑靑亦自疑

送鄕人

西風吹雁客還鄕黃菊初開別思長南望石橋霜後橘不知何日對君嘗

老子

主善爲師道正隆宣尼此意正無窮如何后代相師者不及巫醫與百工

恭題宣宗禦筆扇面上有宣徳六年字

淇園湘水萬千枝不似君王筆下奇髙者拂云低拂地想應重有鳳來儀

題畫

登山臨水送將歸去住心情只自知明日紅塵車馬地可能無念出山時

題畫魚

水蘋多處著遊魚不應人間罟网須莫道市朝無吏隠試看堂壁有江湖

題畫花

向來曾作看花人長恨花無十日春何似入君花譜內經年紅艷不沾塵

挽黃門林克翀其子任中書舍人

黃門舊日讀書齋階下孤桐手自栽今日孫枝長百尺幾時仙馭復歸來

四皓

已爲畱侯定漢儲舊山松桂未蕭疏如何復向他山去應恐重勞使者車

四賢心行可誰如垂老猶堪定漢儲従此班行絕蹤迹史臣何事不重書

徐孺子

不入東都黨錮羣自於南畆臥閒雲可憐一束生芻奠不負交情只有君

呂洞賓

煉得丹成欲度人江湖來往意殷勤如何世上求仙者不似枯楊觧識眞

禦筆畫禽鳥

誰抱遺弓望翠華臨池曽憶掞雲霞碧桃枝上雙雙鳥立盡東風幾度花

俛啄依依在野田奇毛偏得聖恩憐龍媒一去無消息猶戀雕籠記昔年

鬼穀子

紛紛兵法漫相傳鬼谷書成秪數篇不見濟民兼利物只聞孫氏蹙龎涓

黃石公

一自橋邊半夜逢幾従天上翊飛龍當時一策無人用歲晚歸來訪赤松

紅梅爲東宮伴讀段君賦

羅浮仙子玉爲容移入宮墻便不同應爲歲寒心事好天將朱紫答元功

鬰洲遺稿卷八

