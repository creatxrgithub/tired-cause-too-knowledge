

欽定四庫全書

集部四

雪坡文集

別集類三【宋】

提要

【臣】等謹按雪坡文集五十卷宋姚勉撰勉字述之一字成一髙安人寶祐元年以詞賦擢等廷對萬言策第一除校書郎兼太子舍人宋史無傳是集藝文志亦失載此本爲其從子龍起所編凡奏對牋策七卷講義二卷賦一卷詩十一卷雜文二十九卷勉受業於樂雷發詩法頗有淵源𨿽微涉粗豪然落落有气文亦媕雅可觀無宋末語錄之俚語外間傳本頗稀訛缺特甚今以永樂大典所載各爲校補其永樂大典不及載者則仍其舊集首有文及翁序稱其磊落有奇節官僅校黃本書備靑宮寀又有方逢辰序亦稱爲瑞之奇士觀其所上封事奏札以及廷對諸篇論時政之謬辧宰相之姦皆侃侃不阿惟二十二卷載賀丞相賈秋壑一啟題下注庚申五月十六日考宋史理宗開慶元年十二月賈似道奏鄂州圍解景定元年正月詔奬賈似道功四月詔赴闕庚申卽景定元年啟蓋作於是時與其攻丁大全封事若出兩手殊爲白璧微瑕然啟末多進規之語猶曲終奏雅之意固視劉克莊之諛頌求榮差有間矣乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費

墀

雪坡集原序

寶祐元年嵗在癸丑上臨軒賜進士第予與姚成一適相後先聮鑣入期集所一見傾蓋懽若生平握手論心知其慷慨有大志越眀年予逰淸江碧嶂間距瑞陽三舎竹輿山行入境問俗知其倜儻有義气爾後渭北江東末由再晤四方傳誦累防囊封憤世嫉邪排姦指佞又知磊磊落落有奇節夫以成一之志與气節奮乎百世上下而官僅校黃本書備靑宮寀年僅四十有六遽修文白玉樓騎鯨白雲鄕去豈不可悲也夫不幸之幸成一有從子龍起得陛天子之學有一子元夫已受天子之命振家聲而接文脈不在玆乎龍起彚編成一文槁五十卷予讀之悲不自勝烏乎此持成一之文而已其志與气節固自有不恃生而存不隨死而止者防龍川陳同父亦癸丑倫魁也嘗伏闕三上書孝廟覽之驚異俾執政召問當從何處下手晚得一第未及大用而歿又嘗自作長短句四卷酒酣浩歌一章輒自嘆曰平生經濟之懷略已陳矣抑亦可悲也夫時東萊呂成公遷居金華同父數造焉成公深期之曰未可以爲世不能用虎帥以聴誰敢犯子予於成公何能爲役而所以深期成一與成公同撫遺編而欷歔悼吾黨之零落敢以期成一者期其子若侄景定五年夏六月甲子古涪文及翁序

姚成一瑞之奇气也未可專以文章論也予癸丑夏自吳幙入館時成一初第見其文如長江大河一防千里每與友朋相語必曰姚成一之文章不易及也越數年相防於館中見其持身之介立論之壯負气之英且屢挫而不衰又知成一之所以爲成一者同館之士其知成一者莫如予而知予者亦莫如成一也未防咸以罪去越三年予起家承乏於瑞則成一已下世矣其族子龍起刋其平生所爲文屬予序予曰成一之操守議論气槪欲爲天下國家興事立業者也豈文章而已乎天奪之早而僅以文章傳後惜也景定癸亥秋八月四日蛟方逄辰序

欽定四庫全書

雪坡集卷一

宋姚勉撰

封事

丙辰封事

十二月吉日承事郎新除祕書省正字臣姚勉百拜獻書皇帝陛下臣江西一寒學未聞道癸丑奉對大廷有司第臣策在第四陛下念其愚直親擢以冠羣才受恩西歸福過災至未及一月卽遭外艱得祿旣不逮親從吉未忍問仕陛下曲賜憐念以趙汝愚故事起之疚棘之餘顧臣何人蒙此異眷不由五剡之薦而卽登於通秩未有一日之考而遽玷於中除恩大難勝感極繼泣𨿽乖親養合報主知不忍固辭願移忠事只承召命已至半途將咫尺於天顏忽驟嬰於寒疾欲進不可有懷莫伸臣伏見前朝蘇洵奉詔試舍人院辭不拜命輒陳奏篇今也防臣敢援爲例僭以書獻惟陛下試埀聽焉夫陛下之所以召臣者豈欲榮臣以美官哉蓋念其前日之能直言時事故進之耳有君如此何忍負之陛下旣親奬於其先則是旣信而可諫矣不得以未信爲謗自諉也臣前此獻策於陛下有曰立中道以用天下之賢奬直言以作天下之气臣之所謂立中道也者蓋欲消去朋黨所謂奬直言也者蓋欲廣通下情言𨿽若迂事則甚切臣今所見無異於前臣觀陛下聖度如天明見如日忠厚如仁祖英果如孝皇信用忠賢容受切直恢張士气長育人材防如圭璧愛如桐梓正人暫去而卽召言者𨿽忤而必容四方稱仁萬世誦聖𨿽盛美殆難縷述此二事實最可稱如端平之甲午攺元淳祐之乙己壬子陛下此時之用人聽言靑史書之蓋無窮之令聞也𨿽然臣願陛下兢兢業業保持初意而已驚心邇日駭耳異聞不知彼何人斯乃爾上誤陛下臣知陛下之本心不爾蓋必有簧鼔聖聽者也臣初離瑞陽忽傳時報乃有立石三學之事臣固已駭之矣猶恐實有蹈非彞典而累敎育者唘行數日漸至臨川則聞兩禦史之章大斥三學捨之士不知所謂益重厥疑至於近時號爲敢言之臣亦皆相繼而廢罷臣於是益駭焉臣至上饒得觀邸報則臣蔡抗又已去國臣之駭者至是愈甚矣夫斥逐學校之士以禁天下之言者此京檜逺之時所爲耳今日聖君賢相詎宜有此哉以學校未離韋布之人在平日豈無市井之過然而外議初不謂然但知爲前日上書之人故今致臺諫復仇之禍其間𨿽有一二士不與上書姓名皆謂朝廷借此以蓋非不知蹤迹欲掩而愈露況不與前日上書之士亦是攻乙夘去相之人斥士者縱不以此而加誅得罪者豈不借此以自解此聲一出天下謂何必謂朝廷今諱人言自此誰敢獻其狂直言路一塞所系不輕儻使國有大姦將恐無復言者敗亡軌轍前古所同敢於沮抑人言是豈爲國忠計夫帝王大徳在於納諫朝有直言謂之國華陛下聖明豈不知此三十三年容受人言之盛徳忍於一旦斲喪之乎又豈不使天下妄議陛下欲進用私人恐言者借借先斥士以塞來者乎又豈不使天下妄議蒙進用者援引其同列以排去與已爲仇者乎朝廷之上縱無是心天下之人不能無是議也此蘇軾所謂家置一喙以自解市列千金以募人人必不信謗亦不止也臣觀陛下今日之所進用者其眷未必如前日之嵩之也亦未必如前日之與晦也然三學之攻嵩之晦則陛下不怒不斥何獨於今此而遽怒之斥之邪天下於此疑矣非所以視方來也夫敢諫有鼓進善有旌書愆有板設於朝市古先聖王之欲以來諫也古先聖王本無可諫之事猶不能無求諫之心陛下本有好諫之心何遽設爲拒諫之具三學之立石臣恐諫鼓謗木不如是也漢文帝止輦受言言不可用者置之言可采未嘗不稱善夫言之眞不可用者容之可也而何必拒之哉方文帝有獄系周勃之愆賈誼進刑不上大夫之說自後文帝體貌大臣以弄臣輒嫚戲於朝廷在丞相亦得伸其國法文帝之用誼言如此又何嘗聞有誅斥賈誼之事哉漢文帝三代以下之賢君猶能若此陛下姿兼五帝道邁三王又豈可出文帝下乎臣知陛下之決不然也昔章厚蔡京之徒上誤祖宗立姦黨碑於內殿賢如司馬光乃以爲姦黨之首一時小人自謂可以欺天下也而石工安民乞不刋其姓字恐並譏於後世今之學官奉承此事不聞諫止寜不有靦面目於石工乎立石之餘繼以斥士此殆角公論以求勝挫善類以取快者矣甚非盛世事也夫易進難退者世謂之小人難進易退者世謂之君子儻有一毫貪榮固位之意豈逃鄙夫患得患失之譏陛下今所進用之人使其眞有徳之可尊有才之可用人望所與官職何辭遲之嵗年試用未晚何必驟擢之臺察驟長之諫坡又驟躋之政府哉使其本無驅逐前相之心能納藎言爲法受惡或有丐祠求去之請豈非髙尙退潔之風心事靡他人言奚防何必無一語以及去不幾時而受遷哉是爲臣者不以難進之君子自處而以易進者自處爲君者不以難進之君子處之而以易進者處之矣臣恐陛下君臣未必甘受此名也驟加進用欲以勝公論寜不適以滋公論乎夫公論者當使之在上不當使之在下也不幸公論逸而在下在上者當有陰消潛弭之以使之平不當壅遏抑絕之使至於激也語曰天下有道則庶人不議朱熹釋之曰天下有道則自然不議非箝其口使之不議然則箝之者豈非所以激之歟東漢末年之黨錮皆激致之耳激而致此豈天下國家之福又豈忠臣志士所願哉邇者臣蔡抗去國之由與臣夢炎臣逢辰之罷臣𨿽未知其故傳之道路不知信否皆謂臣抗因救三學之士其說不用而行至於臣夢炎臣逢辰之寢命去官則謂朝廷恐其有言先事逐去臣逢辰則是去年上疏排近幸之士臣夢炎則是前日越次求對欲言時事之人果若人言尢是不可臣不知今日何爲而如此得非疑其爲朋乎昔唐宗時劉晏以神童爲正字宗問之曰卿爲正字正得幾字晏對曰天下字皆正惟朋字未正蓋譏當時有朋黨之小人也晏之在唐後來乃鞭策聚斂之人未爲知道但其當時所對則亦可謂至言臣今蒙陛下除官適是此職敢借劉晏朋字未正之說願陛下有正朋可乎本朝歐陽修在仁祖時嘗作朋黨論有曰退小人之僞朋進君子之眞朋蓋謂小人之僞朋不可有君子之眞朋不可無也以利爲朋者小人也以道爲朋者君子也君子公於爲國故志同道合不能不皆出於愛君小人私於爲身故朋姦結黨不能不皆出於竊位君子小人之判蓋如此君子小人之分朋其初若未見損益但君子之朋與治爲朋小人之朋與亂爲朋其究極則天壤遼絕有關於天下國家之安危存亡耳知人固堯舜所難然察其用心則君子小人亦不難辧陛下天資睿哲閱歷精深致知旣明於此蓋昭然黒白中庸知仁勇之三徳陛下之所素講貫而體驗者謹毋使天下謂陛下知足以周物而仁反至於惠姦勇反至於斥賢也仁勇失其所施則是知亦爲未盡矣陛下毋疑在朝諸臣之分朋植黨毋謂在朝諸臣之背公狥私但當審而察之孰邪孰正其朋於爲國乎抑朋於爲身乎其朋於愛君乎抑朋於竊位乎其朋於盡忠竭節乎抑朋於狥貨殖利乎左右其有譽阿大夫而爲朋者乎嬖臣其有進商鞅而爲朋者乎執政其有與臺諫而爲朋者乎臺臣其有與諫官而爲朋者乎外戚其有與宦寺而爲朋者乎無之則善矣如有之則必不逃陛下之明鑑也乙夘去相不能知子賄道濁污人孰肯與之爲黨今年去相致君無術功烈甚卑人孰肯與之爲黨至於乙己壬子之善類甲辰庚戌之魁彥則天下所謂忠賢不得謂之爲黨也指其黨於陛下之前者恐未足以爲黨而陰相黨於陛下之前者陛下不可不察其爲黨也君子無罪可名無過可指小人欲激人主之怒不過以黨之一字目之則必犯人主之所惡耳至於所斥逐之黨則大抵皆君子也以黨爲名空國君子小人異世同術莫不皆然黨錮空而漢危淸流空而唐禍元祐姦黨空而宣靖之變作小人至此亦非其福矣豈獨君子哉事久論定君子小人之名萬世之下昭若揭日在黨錮者人謂之君子殺黨錮者得謂之君子乎與淸流者人謂之君子投淸流者得謂之君子乎列姦黨碑者至今謂之君子立姦黨碑者得謂之君子乎小人亦何利於此哉故朋黨之名在今日朝廷之上決不宜有有立黨之說以告陛下者卽黨之尢者也惟陛下察之臣願陛下精別眞僞之朋廣開眾正之路已斥之士終與敍還已去之賢旋加收召端平之善類今皆凋落所存者不過一二賢老乙己壬子之善類今散在四方者幸尙有十餘人至於新進鯁亮之流亦且不下十數皆宜引以自近寘彼周行𨿽有嬰鱗逆耳之言當廣乾坤容納之量直士聚則嘉言日進公道開則治勢日張天下未有求治而不用賢而不聽言者也昔仁祖皇帝慶曆之際登用諸賢不一二言皆爲小人以朋黨傾去亦嘗執政而用夏竦亦嘗宰相而用執中然而小人暫親卽疎君子暫散而卽聚迄至嘉祐一皆正人躋時太平功在社稷天下皆謂陛下深似仁祖陛下可不繼仁祖所爲乎國家自宣靖以來無復人才至紹興初年方得涵養成就未幾又壞於秦檜至孝宗皇帝又加之涵養成就是故乾道淳熙之盛無減慶曆嘉祐之時先皇之初年人才皆孝宗皇帝之所涵養成就者也一壞於侂冑再壞於彌逺士知有利祿而不知有亷恥之節人知有諂諛而不知忠直之風夫今天下之士所以正論昌言濱死不悔屢僕屢起曾不挫折一躓一奮曽不畏縮者乃陛下三十三年之所涵養成就耳以三十三年之極力涵養成就者一旦斲喪之可乎不特此也祖宗三百餘年之所涵養成就者而一旦斵喪之可乎此臣所爲痛哭流涕而不能自己也故敢妄發其狂言願陛下保持其初意使朝廷常有賢士陛下長爲聖君臣𨿽養屙山林食荼如薺不然臣之來也不過一畱夢炎一方逢辰不罷則斥耳臣妄援蘇洵躐上封事罪在不赦但臣筮仕之始於朝臣未有素交至如三學諸生亦皆懵不相識初無附下罔上之意皆出愛君憂國之忱知則當言言則當盡至於出位實不自知席槁私室以待鈇鉞臣𨿽受誅亦願陛下用人聽言保持初意而已惟陛下畱神臣惶懼惶懼頓首頓首謹言

雪坡集卷一

欽定四庫全書

雪坡集卷二

宋姚勉撰

封事

庚申封事【二月四日供正字職翌日奏】

二月吉日承事郎祕書省正字臣姚某謹沐齋裁書昧死百拜獻於皇帝陛下臣聞天下未嘗有難爲之事人主不可無肯爲之臣以肯爲之臣輔有爲之主天下事難者易矣易之象曰云雷屯君子以經綸夫屯者難也不曰君子以畏避而曰君子以經綸豈非世𨿽屯難正可經綸之日乎有經綸則屯者亨矣但患無經綸耳方今天下之事勢有可惜者一有可憂者三而幸有可爲者四可爲者卽所謂經綸也臣請疏言之姦相丁大全欺蔽聰明壅塞言路敢於言者必加之竄以不得其言而去者又重之以誅陛下踐祚三十餘年何嘗有此大全蓋欲以此箝天下之口而恣已之私也臣於彼時知有今日久矣是以丙辰只召已至中道不願與之立朝疏陳其姦亟歸俟罪自時厥後大全朋姦罔上日甚一日凡天下之所謂忠臣良士必皆污之以數百萬極重之贓而壞其數十年自修之節用其腹心十數輩布滿諸路行一切不防之政白科彊抑什取六七謂之和糴以失盡陛下之仁心妄以富國彊兵自詭特不過竭天下之膏血以奉陛下目前之欲耳此卽蔡京丰亨豫大之說王黼應奉享上之舉也富國者如此彊兵者又安在哉夫已未之敵戊午之糴之應也昧者猶曰幸有戊午之重糴猶可以給己未之禦敵殊不知若無戊午之糴則決無己未之敵矣陛下知漁舟渡敵之罪起於袁玠不知超擢用玠者非大全乎使陛下去年大悔悟大更革之時厥旣登庸左右賢相亟去大全及其黨與投之四裔則天下大悅眾憤盡紓百將一心三軍同力敵卽退伏消弭矣姦臣誤陛下之罪甚大陛下責姦臣之罰甚輕此固陛下之仁厚也然天下謂陛下尙有眷顧大全之心他日必念其能生財不念其幾誤國必至復用重害吾民是以怨尙郁而未紓憤暫解而復結加以奪官之命越數月而後下求言之詔亦越數月而後頒古人所謂攺紀其政者當一反前之所爲而乃癰疽之根猶伏胸腹瞑之劑未徹膏肓使天下有悔過不盡之嘆夫前日悔過之不盡則今日禦敵之不盡也且可爲而不勇爲今𨿽欲爲之亦緩下之劑矣此臣所謂可惜者一也去年秋敵在鄂渚耳未至興壽也冬則南在湖湘北至興壽耳未至江西也今則在江西矣臣所居之郡瑞陽所鄰之郡淸江今聞皆已殘破矣隆興之邑凡八如分寜如武寜如奉新在章江之外者今皆躪蹂矣如丰城如進賢在章江之內者今皆奔潰矣是八邑而失其五也支體已翦腹心能自固乎萬一敵用避實擊虛之謀捨隆興而不攻或自南康而渡或自丰城而渡或自淸江而渡或自章江之源而渡越西江一步所在州郡不過如興如壽如瑞如淸江耳陛下何以限隔之哉此臣所謂可憂者一也金本無謀皆中國爲姦相患苦之士民爲之向導旣犯鄂渚又出廣右蓋用巫臣疲於奔命之謀伍員多方以誤之之計萬一牽制重閫以一兵徑渡下流而來以一兵倐自海道而至陛下又何以待之哉此臣所謂可憂者二也敵之初破蜀也一嵗一鈔掠之害其耕奪其聚殺其民人使不得供其軍賦謂之涸水取魚之法才掠卽去𨿽去不歸以一帥蟠伏興元以爲嵗大入之計不數載而全蜀陷今興壽二州聞已爲金所有矣萬一如烏珠欲築建康避暑俟秋復動之計畱患腹心何有窮已此臣所謂可憂者三也𨿽然豈可徒憂之而已哉髙宗皇帝六飛南渡之初國勢未定烏珠亦嘗驚犯江浙當時事勢可謂阽危迨其次年大作措置則曰今冬敵來似有可勝之理又曰𨿽以檄呼金渡江亦不敢來矣然則金之渡江不足慮也但使之不敢再渡可也陛下君臣儻能以髙宗皇帝之時猶可有爲爲心則臣所謂可爲之四策皆可行矣何謂可爲者四一曰築城壁以衛州郡二曰敎民兵以防鄕裏三曰分責任以全境土四曰一體統以集事功敵長於野掠短於攻城鄂渚有城則不能攻長沙有城則不能防豫章有城則不能近衡全永以無城而破興國壽昌以無城而破瑞陽淸江又以無城而破城之有無利害可覩也去年冬臣在瑞陽嘗勸守臣築城乃取橋梁寺觀塔廟之石以助之量功命日用爲艾獵城沂之法則三旬而可濟守臣𨿽是其說竟爲幕僚沮撓而止不過曰恐費州縣之財粟也今財粟果安在哉孰若以一州之財粟衛一州之生靈乎縱乞朝廷一二年上供綱解而爲之朝廷亦必不計也不愈於爲敵所蕩則亦無所謂上供乎今天下之無城者不獨瑞陽也陛下寜忍不念其民哉臣所謂築城壁以衛州郡者此也鄂渚官軍之外有義士壯丁數萬人長沙官軍之外有鄕隅丁夫數萬人皆能相助戰守民兵之於鄕井用力尢至也敵之所以彊者空國而皆兵使吾州縣皆有民兵以敵之彼亦安能遽犯勝敵之策莫良於此朝廷去年亦嘗許州縣結民兵築山寨矣不知後來何爲而遽罷農隙講事寓兵於耕蓋亦近古也主佃相養貧富相資可以弭姦可以敎睦亦不費官也若畏其爲盜賊畏其相讐殺則但當區處之得其道勸率之得其人耳督之以才且賢之裏宰總之以才且賢之時官不肖而不爲鄕裏所服者不使也天下安有才且賢之裏宰時官而肯爲盜賊肯相讐殺者哉敵至而民殘敵去而民盜有民兵而如是乎無民兵而如是乎軍新招則不能精軍旣多則患無養固不若民兵之不費也但不必盡取保伍以爲民兵保伍者止爲姦盜之防民兵者當擇彊壯而敎敎之以洞貫之弩敎之以拒馬之鎗敎之以陷陣之斧斷無調遣止衛其鄕利而誘之激以厚賞民必樂從矣去年臣在瑞陽守臣嘗遵朝旨委臣以敎閱民兵之事略有緒矣但未幾而報罷罷一月而遂遭哨騎之苦守臣得百十民兵走一小山寨方能免禍民兵山寨不可謂無用也使盡如臣言鄕鄕皆兵處處皆寨豈至是哉臣之州痛矣無可言矣今天下無民兵者不獨瑞陽也陛下可不念其民哉臣所謂敎民兵以防鄕裏者此也廣右湖南江西州郡今固殘破矣可殘破而已乎殘破方新修復亦易但一人而爲之則難眾力而圖之則易耳且以江西言之閫之在九江者宜命之修復興國壽昌兩軍閫之在隆興在淸江者宜命之修復瑞陽淸江兩郡及分寜奉新諸縣官許辟置財許移用則修復之事可次第舉矣修復旣畢然後命四監司各取所近之州郡分而掌之責其守禦責其應援失地則加之罪卻敵則重之賞但是分任防扞之責至於本司職事如刑獄如茶鹽則仍前日之職而掌之宣閫大臣則加總其權於上不立唐人藩鎭之名陰合中興鎭撫之使祖宗之法不必變而列郡皆蒙其利矣廣右湖南諸郡推此意而行之江東福建兩浙亦用此意而預防之責有所歸力皆願效臣所謂分責任以全境土者此也責任𨿽分意向當一要皆爲國不必爭功髙宗皇帝初在臨安嘗有聖制曰願同越勾踐焦思先吾身髙風動君子屬意種蠡臣此詩也蓋髙宗皇帝中興之規模也越之謀吳臣種治內臣蠡治外髙宗聖心蓋有見於此其後用趙鼎張浚爲左右相遂用此法鼎居中秉政進退人才浚江上視師専任邊事表裏相應舉天下而運之掌矣使三十六年之間皆此規模中原卽日可復獨惜呂祉之間一萌兄弟之好遂失而秦檜乘之矣今二相同心濟謀萬無不和之失更願堅凝意向事事一體人人一心運掉四方身使臂而臂使指所在諸閫亦宜同體國事共濟時艱謹毋曰吾皆執政也吾皆大臣也勢敵權均胡可相使如此則天下之事誰其爲之哉臣所謂一體統以集事功者此也此四者皆可爲之事也卽屯時之所謂經綸也世之無事庸夫髙枕而有餘世之多事聖哲馳騖而不足今日聖哲馳騖不足之時也仁宗朝言者論呂夷簡曰大富貴呂夷簡享之大憂患畱與陛下臣今亦曰大富貴丁大全享之大憂患畱與陛下爲大全防說者必告陛下曰大全之時州縣未多殘破也殊不知此敵則誰致之哉屯者大全之所遺患也二相則經綸其屯者也抑臣嘗求經綸之道扵屯卦而得其說願末有獻焉初九一爻爲動之主屯之經綸君子也其爻辭曰盤桓利居貞利建侯聖人釋之曰𨿽盤桓志行正也以貴下賤大得民也是三者經綸之要道也屯難之時未有攸濟故盤桓而不速進但所利者在居正在建侯在以貴下賤耳居正者順公理而無私邪也建侯者聚眾賢以自輔助也以貴下賤者屈已求謀而廣忠益也鼎之相也權幸請謁內降差除一切格止黃彥節之移竹栽防罪也責軍令而禁止之馮益之買鵓鴿曖昧也亦予外祠而疎逺之陛下今能聽大臣如此否乎此居正之道也呂本中張九成潘良貴魏矼胡寅範衝朱震之諸賢萃本朝韓世忠嶽飛吳玠吳璘王彥之諸將布襄淮荊蜀陛下今有人才將帥如此否乎此建侯之道也天子罪已而求言宰相謙沖而待士詔近臣編類奏疏擇而行之陛下今亦求言矣曾有見之施行者否乎此以貴下賤之道也是三者髙宗皇帝之所以亨屯也髙宗皇帝之時豈不尢難於今日哉而能有爲若此則亦當時有肯爲之人無難爲之事耳今如曰不可爲使陛下當髙宗之世將不固邊圉而捍敵騎乎遐荒朔漠之人蕩然窺闖內地如升虛邑才十數哨騎入境千萬人皆望風而潰曾無發一矢與之抗者臣甚爲中國羞也願陛下爲宗社大計與二三大臣亟圖之臣冒犯天顏罪當萬死然臣枌楡已失今而後以罪去已不如前者在上饒驛奏封事時尙有可歸之路矣觸鼎鑊斧鉞而死乃其甘心臣無所逃罪臣某實惶實懼頓首頓首謹言

雪坡集卷二

欽定四庫全書

雪坡集卷三

宋姚勉撰

封事

擬上封事【庚申三月】

三月吉日承事郎祕書省正字兼沂靖惠王府敎授臣姚某謹昧死百拜裁書獻於皇帝陛下臣聞祖宗朝許館職非時言事仍許銀臺進入與臺諫等祖宗之所以優異館職者何也儲材於館閣正欲其言天下之事也然而不當言而言謂之躁當言而不言謂之隱必其事闗國體人不能言然後館閣之臣抗章極論胡銓之竄範如圭畱之朱熹之劾葉適辧之曾覿龍大淵之恣王十朋論之是皆得其言而後言也臣於先正諸賢無能爲役然亦待罪中祕不敢緘黙取容是以供職翌朝亟言時事今則事有大此系國安危隱而不言臣實不敢臣伏見初十日聖防以太學博士臣徐庚金等去國委司業何夢然勉畱謂方今多事毋徒紛紛爲中外盜賊之所窺伺姑惟體國臣伏觀至此涕泗交零方當陛下更化用賢之時豈容有學官盡去之事眾聽惶惑羣心驚疑載在史編貽譏萬世此非細故小變也陛下委長官畱之固足以見體羣臣之意然庚金等之所以去又豈無其故乎得非以近日所上兩書未見施行不得其言而去乎臣聞庚金等所上之書乞斬丁大全董宋臣五人以謝天下其意𨿽是其言則似過於躁也陛下未見施行蓋必有待庚金等卽相攜而去其事亦未免過於激也然其心則實本於忠愛覩天下大勢之危急故心痛不及緩聲耳其辭𨿽未必可盡行聖心獨不可爲之裁度酌其當權其宜而行之乎陛下而惠從諸臣之言酌其當權其宜而行之則有好善忘勢之賢有從諫攺過之美天下之人必謂陛下屈萬乘之尊而伸庶僚之賤克一已之私而從眾論之公羣憤泄舒士气興起敵國可卻外患可消當時稱明而萬世誦聖也陛下而不從諸臣之言忌醫防疾反謂以彚而徵吉者爲植黨謂出晝而庶王之攺者爲要君具文而畱實聽其去天下之人必謂陛下忍於空學官而不忍於去貂璫忍於去善類而不忍於去姦相上滓聖徳爲累不輕下失人心爲害不細𨿽欲中外盜賊之不窺伺不可得也陛下卽位以來凡皆見矣獨未有學官羣然去國之事耳學校師儒所以敎育天下之士一朝盡去此何等气象哉先儒周惇頤曰天下勢而已矣勢輕重也極重不可反知其重而亟反之可也陛下端拱九重抑嘗思天下之勢何以至於今日乎臣跧伏艸茅日夜念天下事察此熟矣陛下端平甲午淳祐甲辰去姦任賢天下駸駸有向治之勢也把握而堅凝之其勢豈趨於下哉其失在於把握凝定之不堅耳然猶驟僕旋起才傾卽扶未至如後來之甚也故臣子之去者復歸人心之離者復合有如丁未之歳臣徐霖疏攻趙與葉大有言不行而去陛下疊遣朝臣而畱之然不去與大有而霖竟去霖𨿽去而與大有陛下亦終去之也是以五六年霖復以召還而大有之陷害忠良與之掊斂民怨其禍亦旋息獨以與之去稍緩言者不已𨿽在京泮亦皆紛紜至辛亥而遂有京泮逐客之變朝廷以艸茅之士視之甚輕無復有慰畱之舉故其後逰士間有北附南趨之禍又至壬子臣蔡抗與太學諸生共攻余晦言不行而皆去朝廷亦再遣朝臣畱抗畱太學諸生抗𨿽竟去而晦亦不旋踵而罷也故次年抗復以召還而晦之貪虐百姓亦不深被其害獨以晦之去不出於眞朝廷尙以爲材癸丑又起之帥蜀故其後有全蜀陷沒之禍以此見陛下從人言而勇於去邪則天下之勢轉而如此咈人言而疑於去邪則天下之勢激而如彼也然是時公論時明未至盡廢陰長陽消之防泰往否來之交則在乙夘洪天錫之一去耳天錫疏攻二閹言不見信翩然竟去亦不復畱自此北衙之勢始盛於中朝宦官之名方播於天下陛下未嘗有好遊幸之失也而人則曰宋臣誤陛下以修飾湖山營繕靡麗矣陛下未嘗有殉貨利之愆也而人則曰宋臣導陛下以講價西園賣官鬻職矣陛下未嘗有奪民生業之過也而人則曰宋臣誘陛下置禦前莊及禦前房廊矣甚至引丁大全爲相則曰宋臣聚丁大全之黨則曰宋臣援方大猷躐貴則曰宋臣與丁大全蔽蒙邊事則曰宋臣不知宋臣實如此否也而天下之議如出一口則以洪天錫一斥不復而致此耳一天錫之去未害也自此姦壬竊政憸黨如林臺臣不敢糾繩給捨不敢封檄侍從不敢論思班行不敢輪對言路壅塞媕娿成風屛斥諸生誣蔑善類在者不敢言言者不敢去又有人臣敢輕於去國重加竄削以爲人臣不忠之戒𨿽以臺諫遭黜左遷亦皆忍辱包羞靦面目而坐朝著禮義亷恥之四維盡皆廢壞元气旣耗外邪遂侵致有勁敵透漏而不知之禍此蓋言路壅塞之致也夫曩者京學逐客之時卽後來太學屏士之漸也曩者太學諸生空學而去之時卽今日學官空學而去之漸也不銷其萌勢遂至此陛下安可聽其勢之愈趨愈下乎去年陛下攺紀更弦悔過罪已拳拳乎任用非人左右蔽蒙之戒復開言路旁逹下情天下方有極而將返之勢挽回不力後將若何臣謂陛下今日方當召回首言二閹者以明陛下本無庇宋臣之意拭諸賢以明丁大全誣忠良之非已召而未至者趣之使來肥遁而未召者加之亟召以系人望以重兵端庶幾可以回天下之勢豈有諸賢猶未至國而六七學官乃忍使之去國乎學官爲國排姦言不行則已去朝臣必有畱學官者言不行則又去學校諸生失其師儒亦將叩閽請畱言不行則又去在朝失直言鯁論之士空國無章甫縫掖之流得不盡失天下士大夫之心乎是驅天下士大夫而去之也旣失天下士大夫之心必失天下之人心是驅天下之人而盡去之也而可乎學官所乞誅五人其四前此已略施行猶可勿議宋臣招致人言如此猶未有毫髮之罰陛下又何愛一家奴而不以慰天下之人心哉爲宋臣者亦當思所以自全也漢之曹節王甫其權盛矣他日東都宦者之禍非曹節王甫遺之乎唐之仇士良魚朝恩其焰熾矣後來唐末宦者之禍非士良朝恩遺之乎然則庇而防之者適非所以保全之也髙宗朝張浚在督府上疏乞斬馮益趙鼎謂其罪𨿽曖昧未明不可不置之疎逺遂與外祠外祠𨿽不如內省之樂也而馮益則無康履之事矣孝宗朝甘升亦竊防威福厥後孝宗出升湖州居住湖州固不如錢塘之美也而甘升則無童貫之誅矣然則疎而斥之者正所以保全之也陛下聖明決不效漢唐庸主之所爲以畱爲後世之禍髙孝兩朝家法具在陛下必能舉而行之也當此大勢危急之時陛下而能爲逐姦逺佞之事易於反掌不難於拔山則學官之去者可還人心之疑者遂釋輿論稱快和气致祥上天必悔禍敵人必墮膽天下之勢亂可轉而治危可轉而安矣此萬年無疆之休也亦萬世無窮之聞也惟陛下亟圖之不備臣昧死百拜

時三月十一日也學官去館中有書援之通進司弗受復自艸此書欲明日伏闕而十一日晚已有逐董之命遂不果上

雪坡集卷三

欽定四庫全書

雪坡集卷四

宋姚勉撰

奏札

庚申輪對【八月十一日上殿】

第一札【玉音問答附】

初入奏云臣疎謬無庸學未聞道癸丑防陛下親擢冠之多士之首臣感激知遇每思捐軀以報陛下丙辰蒙陛下以正字収召是時姦臣丁大全竊政臣見其欺君罔上不願與之比肩事主用不敢前去年又蒙陛下以校書郎賜召臣自叨忝以來未曾有一日實歷故不敢當乞仍舊班又蒙陛下矜從所欲曾未三月陛下又俾臣待罪校書郎臣累辭不獲六月十六日供職至十八日又蒙陛下除臣兼太子舍人臣受恩愈深義當效報用不敢辭玆當班對獲望淸光可謂千一之遇臣有管見札子二件冒昧聞奏乞賜采覽玉音可之臣乃進讀

臣昨蒙聖恩親擢賜第中值姦貪欺蔽不忍附和詭隨退處山林未報毫髮近叨收召曾未幾時陛下茂建儲宮妙選天下之端士爲之輔翼臣以疎謝亦厠末僚又越故常俾陪講誦臣𨿽弗稱義不敢辭欲答殊知願忠職分

臣奏云故事舍人但掌文翰蒙陛下特俾與講臣固弗敢當但臣謂效忠於陛下之子卽所以效忠於陛下故不敢固辭玉音曰素知卿忠

玆當班對亦安敢出位而言願以臣之職對臣伏見皇太子天姿髙明徳性仁厚好學善問謙恭受言臣每欽嘆陛下眞有爲天下得人之仁皇太子眞可主宗廟社稷之祭盡善盡美何以加玆

玉音曰太子頗聰明可敎臣奏云臣素不能佞但見皇太子實天縱聰明且又好學玉音曰尙賴卿等悉心輔導臣奏云敢不盡心臣又奏自古人君多以建儲爲諱間有能建儲者又多昧於知子陛下上法仁宗髙宗旣有與子之盛徳又有知子之至明此行建立東宮可謂上符天心下合人志陛下作得此一事不差玉音曰卿等可爲朕敎之

陛下近又命皇太子侍立昕朝參決庶務宰相執政爲之師傅賔客日示以事而習之陛下之於敎廸蓋無所不用其至矣𨿽然盍亦知所先務焉臣聞帝王之學與經生學士不同訓詁章句經生學士之學也修齊治平帝王之學也

玉音曰極是

其要在於格物以致其知而已此皇太子今日之急先務也格物者窮理之謂也

臣奏云陛下此理洞貫胸中臣不必贅陳在皇太子則格物致知乃第一事能致知則知人之邪正識事之是非然後能用其正去其邪格其非存其是意方能誠心方能正自此天下可有治而無亂臣日侍東宮専爲皇太子講明致知一件分別人心道心要於念頭動處看是人欲是天理若善念起則是天理是道心當存之若惡念起則是人欲是人心當克之玉音曰正要卿如此

隨事以觀理然後能卽理以應事天下之事眾矣其大綱領則莫若用人聽言

臣奏云事事皆當窮理但帝王之學用人聽言是大綱領玉音曰極是

說𨿽若迂事則甚切臣癸丑大廷奉對丙辰驛遞上書皆以斯二者爲陛下吿

臣奏云臣癸丑廷對獻二策曰立中道以用天下之賢奬直言以作天下之气丙辰趨召至上饒驛奏封事托丞相程元鳳繳奏亦只云願陛下保持用人聽言之初意臣今亦只是此說不敢有二心玉音曰是

臣之愚戇無有二心今者備數宮僚所以吿陛下之子者卽前日之告陛下者也陛下所以敎皇太子者在平日固甚嚴皇太子侍立參決之時所以觀法於陛下者在今日爲尢切臣願陛下致謹於斯二者而敎之書而不法後嗣何觀陛下固決無此失唘佑我後人咸以正罔缺必事事皆以正而後可謂之罔缺也

臣奏云陛下今日委任賢相言路廣開羣才漸聚固無用人聽言之失但臣願陛下益謹之重之故臣引書曰唘佑我後人咸以正罔缺蓋事事皆正而後可謂之罔缺也玉音曰極是

比者左庶子臣爚嘗爲皇太子講司馬光論知伯才勝徳一章切切乎君子小人之辧皇太子曰嘗觀國史中奏議每論君子小人二者眞未易辧何以能辧

玉音曰能有此問

臣爚遂以嚴者易疎愛者易親之說反復陳之皇太子極然其說臣以是見皇太子欲致知於用人也

臣奏云左庶子乃吏部侍郎臣王爚每與皇太子講說必極言正論皇太子必樂聽之天顏甚喜

皇太子又嘗問臣曰書曰若藥弗瞑厥疾弗瘳如之何而爲瞑之藥臣謹對曰毒藥苦口利於病忠言逆耳利於行逆耳之言苦口之藥也然而每難於聽當如伊尹所謂言逆於心必求諸道言遜於志必求諸非道然後能聽之皇太子亦然其說臣以是見皇太子欲致知於聽言也

臣奏云臣恐與皇太子言者只是順不敢拂故欲皇太子致察於順與拂之間玉音曰是庶他日能從諫

臣願陛下於其侍立之間參決之際敎之以敬大臣體羣臣之事敎之以內君子外小人之宜敎之以左右罔匪正人敎之以姻婭則無膴仕一賞而千萬人勸毋使一之有未足勸也四罪而天下咸服毋使一之有未能服也正人得以指邪人爲邪邪人不得以指正人爲邪使無復有姦臣敢倡朋黨之說以空國之君子蹙國之元气則皇太子用人之知至矣

玉音曰此都要太子曉得臣奏云所謂使無復有姦臣敢倡朋黨之說者今日𨿽無此議論但臣謂天下之事當防防杜漸若再有如丁大全者出則不可玉音曰極是

敎之以祖宗不罪言者之家法敎之以祖宗置籍記言之舊規

臣奏云上一事是仁宗聖訓有云朕未嘗以直言罪人下一事是趙鼎爲臺諫髙宗置籍記其言事一月之間言四十事已施行者三十六事祖宗時言者肯於言祖宗樂於聽如此玉音曰有此事

教之以捨己從人敎之以攺過不吝人臣固不當以訐而爲直其有直而非訐者不可例以訐罪之也人臣固不當揚君之過以爲已名其有爲君謀而忠則姑聽其自爲謀而過也

臣奏云論語有曰惡訐以爲直者臣見有一種好名士大夫専以訐爲名又喜自矜其言殊不知已欲爲龍逢比干則置君於何地桀紂其君孰若堯舜其君玉音曰是此魏徴所以願爲良臣

兼聽以爲明不偏信以生闇達聰明目使無復有姦臣再立誹謗之禁以箝天下之口胎天下之禍則皇太子聽言之知至矣

臣奏云此亦是指丁大全方其壅塞言路之時若能使人無異議然北敵之來非陛下聖明則蒙蔽而不得知矣玉音曰是

此蓋陛下優爲之事也前者姦相橫閹表裏肆欺天日似爲之蒙蔽陛下一旦天造神斷如仁宗之竄丁謂孝宗之除甘升片紙斥去曾無畱難克已工夫可謂非茍知之亦允蹈之者此皆皇太子之所當則效也

臣奏云陛下前此固不曾縱其姦聽其橫但天下人不能無疑以爲陛下之私臣今日待罪班底見陛下行此二事臣不勝欽嘆以爲此乃陛下克已工夫處臣日者侍講東宮皇太子嘗問如何是克已復禮爲仁臣嘗舉陛下此二事卽是克己蓋臣謂以古來事告皇太子逺而難知不若舉目前之事庶皇太子深信玉音曰正要卿如此

繼自今皇太子學問思辧極所知而篤於行宗社無疆之福皆陛下遺之矣漢唐以來君不知道間有用人聽言之美尙收小康僅治之功然而非出眞知但是暗合故聽言亦多勉彊用人未免混淆有初鮮終莫克純一不知道者固如是也得堯舜禹湯文武之傳尙孔孟周程朱張之學千載獨陛下耳

臣奏云漢唐以來人君之賢者但是尙藝文詞章所謂知道者只是佛老之道臣每拜讀禦制皆深造四書閫奧故臣謂千載以來獨陛下是知道之君玉音曰何足當此

陛下以是道傳之子使由格物致知之要得誠意正心之方自修身齊家而推以至於國治天下平之效斯世斯民實被吾道之福天下後世謂知道之君果能以道致天下之治而道非無用之物先聖賢之經傳不爲空言吾道幸甚爲萬世規是在陛下臣不勝拳拳取進止臣奏云自古時君皆以道爲無用之物故少尊信故臣願陛下以道致天下之治更傳之聖子是又開萬世之治庶天下後世以爲道實有用聖賢不是空言皆陛下主張斯道之賜臣不勝大願再三蒙玉音稱奬云卿言極當

第二札【玉音問答附】

臣將讀第二札奏云臣第一札乃萬世之事此札乞催監司郡守赴任乃今日急務亦一時之事玉音可之遂讀奏

臣區區本職旣言於前矣當世急務敢僭嗣陳姦貪唘戎勁敵侵軼賴陛下神聖相臣忠略迄奏膚公元祐相光遼人已戒生事

玉音曰是戒邊吏不得生事

紹興用鼎檄敵不敢渡江矣

臣奏云髙宗時金敵亦曾渡江其時趙鼎主有進無退之議遂獲捷敵旣去大作措置鼎曰今年以檄呼敵渡江亦不敢來今陛下任用賢相經武緯文亦決無去年透渡之事玉音曰正要經理

然天下不多智者秋風在創殘州縣人情岌岌常若敵之再來寇盜假哨以駭民居人束擔而虞禍

臣奏云今經兵去處盜賊每假爲敵哨以駭百姓臣鄕裏一帶多如此近聞南方諸蠻亦然只爲牧守更易不常無人鎭服所以如此玉音曰果是近來更易不常

傷弓驚餌理固宜然探本索原亦豈無自良由所在牧守更易不常鎭定危疑罔有任責人心無主是以未安夫監司郡守所以承流而宣化者也封建不能古矣就郡縣之法而求治捨牧守將奚先使諸路皆賢監司則守必良諸州皆賢太守則令必不謬布滿天下莫不得人自可舉天下而皆治其要在精擇之於先久任之於後耳不精擇則徒久不久任則徒精漢宣帝刺史守相輒親見問擇之精也璽書勉勵增秩賜金任之久也政致中興其本由此厥今一年之間京師三易尹矣會稽再易帥矣

臣歷數其故玉音曰皆是

此猶安地也江西湖南廣右經敵之所詎可以尋常視之江西半歳六易漕臣湖南廣西洊易帥閫

臣奏云江西漕臣初是趙汝曁次李介叔次印應飛次李遇龍次杜庶今方是陳夢斗湖南帥先是向士璧次李遇龍廣西先是李曾伯次趙汝曁憲臣漕臣亦皆更易多未至任聖容愀然曰今人多是辭不肯去臣奏云臣子之身君父之身也𨿽捐軀亦不可辭臣近在東宮與皇太子講禮記至四郊多壘此卿大夫之辱臣爲皇太子言如去年敵在江上正四郊多壘之時若古人處此則以敵侵入境爲自已之辱爭驅除之必欲洗雪其恥今時士大夫不肯以爲辱但要謀身爲避難計臣實不曉今之士大夫是如何玉音曰是

臣州小壘閱守且三興國臨江撫信衡永桂陽武岡等郡易守皆再方當還定安集之急是豈疲勞迎送之時前者展布不能後者遷延未至江西則今僅一帥湖南則帥尙攝官監司郡守除授方新之人大抵皆未至也按圖則皆已有人考實則率多虛席寸陰當惜其可緩乎臣觀近日指揮趣湖南憲臣限一日起發臣謂不特湖南憲臣凡天下皆當如此

臣奏云江西今但帥臣陸景思到任陳均爲憲臣王佖爲常平使者陳夢斗爲轉運皆未到任湖南聞李遇龍未出蜀猶是朱應元以提刑權安撫司公事臣恐安撫司公事非提防刑獄者所可攝近日指揮趣黃夢桂限一日之任極是但天下監司皆當如此玉音曰是

攺鎭易擇代難寜前劣而後優毋倡絕而和寡寜用心力有餘之士毋任精神向瞶之人必如近日維揚帥臣方能逺過所代臣不知天下皆能如此否也

臣奏云後之人勝前之人則易之是如不及則徒然易之如以李庭芝代杜庶此方是後勝於前如李庭芝臣謂久當使之帥維揚但是相臣以分道用人不欲用私客故止用元老趙葵迨葵不肯去朝廷方用庭芝維揚一火之餘豈可久無帥臣此已是遲但幸已到玉音甚以爲然

爲國辦事之臣要無拘以文法假之嵗月責以功程勿一簣而虧其功勿中道而掣其肘臣觀大臣初至之日嘗有奏請欲嚴於命帥而久其任臣謂不特帥臣凡監司守令皆當如此也

玉音曰是曾有此奏

昔仁祖皇帝臨禦歳久天下乂安用郭元爲轉運至十有三年而守令淸白不擾實惠及民令監司保薦再任家法可舉而行也

玉音曰仁祖此事眞可行

陛下久於道而天下化人臣久於官而實政修治效庶其見矣願陛下與大臣力行之並取進止

貼黃

臣奏云此一段言去年諸處軍無紀律事

臣聞用兵行師所以救天下之民豈可不利禦寇而利爲寇去年漢鄂諸將屬大臣統隸者固皆整然有紀至於朝廷調遣趨江湖者臣但見左金吾一軍秋毫不犯耳

玉音曰是

其餘所至貪暴掠子女攘貨寶甚於敵也道路之間邸捨狼籍生意蕭然幸不遭敵禍者乃遭兵禍豈不重失陛下之人心哉

臣奏云臣來時所親見逆旅無人籬壁傾倒問之則曰苦於過軍朝廷遣軍所以禦敵所以救民今乃爲民之害豈不大失人心聖容蹙頞久之

臣州瑞陽積峙頗厚銅鏹累數十鉅萬倉米亦可三十萬敵無所用也

臣奏云江鄕論萬與京浙不同京浙是言舊會江鄕是言銅錢臣州之苖計八萬石丁大全橫斂和糴十四萬石又舊米及累年和糴緫領所未取去者共有三十許萬石臣去年勸守臣以此築城郭臣敎習民兵守之臣是時𨿽未蒙陛下収召然念在鄕亦是報答陛下眞肯以身扞敵後爲人所沮臣不得遂其心正月三日方趨召才兩旬而敵已至使臣策獲行未必如此玉音曰知得

小校吳思忠江東西宣閫本遣之戍豫章沒口聞敵已去瑞乃不稟宣閫之命提兵往來自謂敵退之後例有檢拾盜倉廩府庫之錢粟發城市富民之窖藏連艘梱載而去李虎繼至攝郡又盡其所未盡者而席捲之毫孔靡有遺者遂使瑞陽無力可以修復合舉城築爲之孔艱今攝郡之將𨿽竄南荒所得旣充未失爲富而作俑之偏校猶有漏网者朝廷不知也

臣奏云臣初亦不欲顯斥其人然念事君勿欺不敢不直言其事玉音曰須要施行

臣願陛下自本出師戒飭將臣必用軍律太祖皇帝聖訓有曰茍犯吾法惟有劍耳願陛下馭軍以太祖之訓行之並乞睿照

讀畢再奏云臣冒竭狂瞽儻有一得之愚可采乞賜畱中仍乞降付三省樞宻院玉音可之臣又奏云臣言無可采伏蒙玉音曲賜奬諭𨿽仰見陛下以虛受人從諫如流之美然臣無以當之臣職卑不敢殿上謝恩容臣拜下遂下殿再拜曲謝而退

雪坡集卷四

欽定四庫全書

雪坡集卷五

宋姚勉撰

表

賜第謝表【癸丑】

伏以相上帝而作之君實兼師敎有天下而選於眾在得仁賢方獲望於淸光遽寵承於異數叨榮過分報徳無涯【中謝】恭以堯舜親賢惟求實用漢唐取士始尙虛文利祿競趨風俗愈薄欲聿新乎聖化必首正於人心臣等識不通今志惟好古毋曲學以阿世蓋出眞忱以直言而取人幸逢盛際求才棫朴垂問芻蕘咸造大廷對揚休命修道謂敎願立中庸之經明徳新民當知大學之本庶各安於趨向皆可副於選掄冒陳狂瞽之言簡在髙明之聽誤膺親擢未協僉謀玆蓋恭遇皇帝陛下仁洽道丰行髙恩厚惟精惟一允執厥中無黨無偏皇建其極爰究心於選舉詳爲法以搜羅遂使謬庸亦防甄拔臣等誓操素節仰答洪私懷仁義以事其君敢昧平生之志有謀猷則告於內願輸他日之忠

賜聞喜宴謝表

伏以恩叨賜第仰承晉日之淸光禮寓肆筵載舉需云之盛宴輝生觴豆喜動簪裳【中謝】竊以極榮者九陛之龍光殊遇者一時之燕衎野食蘋而取義蓋施諸羣臣嘉賔露在艸以興歌獨言夫君子令徳敢謂儒科之始進亦蒙帝渥之下霑臣等文乏咀華學勤味道天涵地育久漸丰芑之仁霧滃云蒸廼與鎬京之飲饋陳八簋酒拜三行歌且舞以有儀燕以敖而是則凡而飽徳均此陶和玆蓋恭遇皇帝陛下酌道之源求士如渴商惟醇之善政官不及私周旣醉之太平人皆有行推至忱而與共俾嘉惠之恭承秩若無嘩翕然胥樂臣等志存冰檗願匪膏粱飲之得盡其心肯狥醊醨之俗食焉不怠其事誓逃餐素之譏

賜禦制詩謝表

伏以君賜之食式均鼎養之恩帝勸以歌庸示賁成之化儒科增重士類知榮【中謝】恭惟皇帝陛下聖筆成書王言作命堯章煥乎其有徳運乃文周道粲然復興功列於雅天頒一札風厲四方臣等欽睹昭回只承訓廸作誦𨿽慚於吉甫美在任賢載賡竊效於臯陶謹毋隳事

賜謝花表

伏以恩霑露艸萃生意於羣芳香動天葩散陽春於萬宇寵光所被枯卉皆萌【中謝】恭惟皇帝陛下中庸素根道徳爲麗廣開眾正爰攬其英博采直言以華吾國特頒異貺昭示至榮臣等志慕埀馨學思就實孤忠報主敢求桃李之門潔操厲躬願在蕙蘭之畹

賜冰謝表

伏以湛露霑恩式綏宴衎頒冰示寵只服光榮當暑之隆不寒而栗【中謝】恭惟皇帝陛下淵衷水止靜鑑天昭臨政萬機凜如履薄謹防一念深戒坤凝載分玉井之珍增耀瓊林之集臣等敢不忠淸秉節精白承休晛見陰消仰贊去邪之決天寒地淨願爲固圉之圖

東宮受冊賀皇帝表【庚申】

伏以天付有家式重承祧之寄王命作冊丕昭唘後之謀寶歷無疆瑤圖有慶【中賀】恭惟皇帝陛下堯中舜一文顯武承身度凖繩示父子君臣長幼之道天常筆舌爲典謨訓誥誓命之文將肇舉於明禋爰載崇於冡嗣上公授命百執在廷衮冕黻珽之度昭柷敔笙鏞之樂備於粲國家之盛典永綿宗社之丕基臣等忝列宮僚幸逢邦慶禆日就月將之徳自媿罔功作星輝海潤之歌願言歸美

謝皇帝賜馬表【許乘騎入東宮講讀】

伏以揣分僥覦濫厠露門之講蒙恩赫奕遽頒天廐之良得所未當感而益懼【中謝】竊以過闕則下庸見尊君之心俟駕而行亦豈爲臣之禮獨以說經於儲館遂令給傳於禁途策玆騏驥之材媿矣駑駘之質玆蓋恭遇皇帝陛下飛龍上治遹駿有聲馳騖乎仁義之途防觀於道徳之域尊禮經士唘廸後人盡忠嘉之羣心將之帛篚知勤勞於臣下酌以金罍憫玆出入之防勤假以超驤之上駟臣敢不竭其忠力範我馳驅躡彼遐蹤必陋漢唐之陳迹導夫先路願趨堯舜之通衢

沂邸賀皇帝肅淸江上表【庚申兼宮教時作】

中國猶太陽犯順豈容於庶類仁兵若時雨奏功大慰於羣黎王心載寜天下底定【中賀】恭惟皇帝陛下廟謨雄斷神武聖文昌歷開天等藝祖造邦之日輿圖拓地紹髙宗復古之勲屬者北人唘玆邊隙生靈塗炭中外淵冰罪已之詔一頒悔旤之天隨格及相同徳與神爲謀王命於宣虎告成而式辟皇耆其武度董師而集功智勇協心將士用命三軍夾擊萬旅俱殱肯苻堅衂於淮淝佛貍殞於步皆天險之未越亦事機之幸乘未有安內夏於幾危挫北軍於已渡茂建丕烈前無古人江海一淸盡復四民之業乾坤再造永垂萬世之基宜廟宜郊可歌可頌臣某義均休戚慶倍等倫舜舞兩階已喜班師而振旅武有七徳尙期保大以定功

沂邸賀皇帝東宮正位表

千歳皆安立嗣必子四方繼照麗正重明宗社尊隆臣民悅懌【中賀】恭惟皇帝陛下傳心堯舜嫓徳殷周寜王遺大寶昭嗣無疆之服孫謀以翼子燕式觀遹駿之聲契惟天惟祖之初心舉有國有家之曠典丕釐景命敷遺後人臣忝列宗支喜培國本安磐石壽旗翼祝天子之萬年隆岱嶽深河源慶皇基之億載

沂邸賀皇帝太子入宮表

伏審茂建靑闈宻依紫禁端聖人之南面昭此大明位元子於東宮於以自副室家胥慶廟社有歸【中賀】恭惟皇帝陛下恭已操功宅尊麗正土階三尺昭令徳以示子孫世室九筵有成命而祀天地聿嚴主鬯爰重立儲載肅翚飛以安鶴駕爰居爰處來燕來寜臣屬在宗藩喜深廈賀虎闈尙齒知內先九族之親龍樓問安願上祝萬年之壽

皇太子侍立參決謝皇帝表【庚申兼太子舍人時作】

問安淸禁方嚴子職之恪共立侍紫宸乃獲政機之觀決得於目擊授以心傳揣分未堪防恩過厚【中謝】恭惟皇帝陛下以聲爲律其動應規昭其度昭其文示之令徳丕哉謨丕哉烈佑我後人肅然身敎之儀刑見於家法之純懿若稽嘉祐先宗祀以建儲上則天禧命宰臣而習事不以臣爲幼侗而俾之繼紹不以臣爲愚陋而誨之經綸拱親黼扆之日朝聳觀神斷之天造若明發蔀可學知方臣有獲多聞只承允若視乃無時豫怠帥而不敢有加晉王治之懦庸夫何足效曾孫誦之道徳所願庶幾

皇太子謝皇帝令百官詣東宮表

鴻冊誕敭仰拜君親之茂眷鵷班移賀懼非臣子之敢當揣分僭逾拊躬惕厲【中謝】竊謂以儀辧等初無二上之尊事主比肩敢辱百僚之見獨以宗祧之至重特令品級之少殊外似聳於觀瞻中實深於戰栗玆蓋恭遇皇帝陛下接千載統垂萬世基以得人之謂仁念立嗣之必子昭徳而示有則以貽堯歷試而考言旣云乃可禹固辭而稽首必曰汝諧肇建靑宮俾承紫極玆舉正名之典又隆納謁之文臣敢不自牧以謙懋躋於敬見公少如保傅之禮寜有怠驕以英俊爲師友之交決無私暱庶克堪於付托期不忝於繼承

皇太子辭皇帝賜扇表

伏蒙聖慈賜臣紫扇四把者龍光赫奕特頒列侍之儀雉尾森嚴頗近至尊之禦未容僭受決不敢當欲望聖慈特賜蠲免

雪坡集卷五

欽定四庫全書

雪坡集卷六

宋姚勉撰

牋

宮僚賀皇后冊太子牋【庚申兼舍人時作】

寶圖光唘由關雎王化之基玉冊誕揚重燕翼孫謀之命慶流宮壼福在宗祧【中賀】恭惟皇后殿下坤體順承家人正吉塗山聖徳宜乎繼禹道之能賢太姒徽音所以有武王之爲子贊成睿斷允出母儀永爲萬世之規茂介兩宮之祉臣等備員儲寀拭目景光實爲千一之逢曾蔑萬分之助器歸長子已紓漆室之懷壽祝聖人願效華封之請

宮僚賀皇太子受冊牋

天子當陽肇舉建儲之禮王言作命聿嚴奉冊之儀神悅人和禮明樂備宗祊有慶中外屬心【中賀】恭惟皇太子殿下粹質金相淵姿玉裕主器莫若長子有宗廟匕鬯之責存遺寶以紹天明有室堂菑播之任在顯膺瑞玉端秉植圭丕煥前星拱承北極某等濫聨宮寀欣覩上儀奉雕瑉而涖東宮幸際百年之曠典從靑蓋而朝太室聳聆兆姓之歡聲

宮僚謝皇太子賜宴牋

星暉海潤位新正於東宮露湛陽晞恩共承於北闕以燕以衎爲龍爲光【中謝】竊以建元良者所以埀萬世之基示慈惠者所以侈一時之典置酒而侍必商山園綺之流給膳以珍在瀛洲房杜之彥某等猥非妙選曷稱盛儀玆蓋恭遇皇太子殿下視膳孝隆主鬯任重酌道之源覈仁之藪傳聖上訪儒之心由義之路入禮之門得君子招賢之正推忱樂與執饋載親不遺宮寀之防俾與賔筵之秩某等餐和甚至醉徳惟醲樂鳴鹿之蒿蘋不知所報撤鮑魚於爼豆願竭此忱

賀皇太子正位牋

伏審肇建儲宮於昭盛典聖人以天下爲大器爰重貽謀宗祀饗上帝於明堂聿嚴主鬯拜家有慶運祚無疆【中賀】恭惟皇太子殿下文明溫恭孝友仁愛乾稱父坤稱母允爲宗子之賢月重輪星重暉咸仰副君之徳舜守帝堯之道一文朝王季者日三心謀大同天廸從保某猥承鳳詔入侍龍樓愧無贊道之文未稱承華之選惟君子命惟君子使誓當殫引翼之忱與正人居與正人防願益就髙明之學傾心懇切拜手敷陳

除舍人供職謝皇太子牋

賢聖仁孝聞天下方新謀燕之詒左右前後皆正人有賴朋之益若爲膚譾誤入選掄【中謝】伏念某曩玷防科未酬異渥馳心魏闕每懷漆室之倚楹厠迹石渠忽尾商山之侍宴願忠𨿽切揣分無堪玆蓋恭遇皇太子殿下問道承師敬賢好士春學幹秋學羽時敏厥修史誦詩工誦箴日聞者正遂令孤陋亦厠羣賢某愧乏奇才幸非曲學近周召之賢則善所望親仁非堯舜之道不陳是爲效報

謝皇太子賜馬牋

學務時修獲侍潛龍之邸禮隆晝接特承用馬之恩揣分未堪拊心重媿【中謝】竊以載驂載駟君子來朝乘牡乘黃在公載燕畀之五良者見其好善予之四牡者所以褒功若爲一介之防得禦六閒之駿玆蓋恭遇皇太子殿下珠庭質粹金輅望新以駿馬不獻東宮爲賢以龍樓不絕馳道爲孝前明師後勸講樂豈衘橛之間趨肆夏步采齊行有鸞和之節念玆駑蹇乘以駃騠某敢不恭侍靮羈欽承鞭策述徳車樂禦之理講帝驟王馳之方命彼載之道敢辭於云逺薄言駉者思願一於無邪

沂邸賀皇后立太子牋【庚申兼宮敎時作】

坤道資生爲天下母震宮主鬯乃聖人男九廟奠安三靈闓懌【中賀】恭惟皇后殿下塗山興姒簡狄生商衍國家之慶源贊宗社之大計若昔昭陵建嫡式由光獻之功髙廟定儲允出憲聖之助承天與子視古有光臣忝列近藩獲觀盛典龍樓致孝益隆保防之恩燕翼貽謀丕享延洪之福

沂邸賀皇太子受冊牋

前星正位震器有歸暈日開祥離明繼照一人有慶萬國同驩【中賀】恭惟皇太子殿下徽柔懿恭溫良寛裕謳歌曰吾君之子亦旣有年賢聖系天下之心久孚眾望肇正儲位益隆我邦某忝屬宗藩喜聞典冊萬年受天之祜在致孝忱三代有道之長願親端士

沂邸賀皇后太子入宮牋

坤宮主靜在母不煩甲觀僝功翼子以燕三宮忻慶九廟安寜【中賀】恭惟皇后殿下齊體紫宸儷尊皇極椒塗壼壁式開宜眾之祥花繞禁庭昭受問安之禮立承華於近闕名繼照以爲堂某忝列宗藩實深慶賀親闈宻勿龍樓嚴日致之忱子職恪共鳳斚上天齊之壽

沂邸賀皇太子入宮牋

肇建春坊聿新甲觀洊雷爲震位爰正於在東前星近心辰載瞻於拱北神人交慶朝野同龢【中賀】恭惟皇太子殿下處已溫恭傳家忠厚學益躋於聖閫孝恪奉於親闈體元將以長人仁爲安宅朝日以明有敬禮乃入門宻依紫禁之天丕闡靑宮之地某鳳麟屬近燕雀情深館有文知已妙俊英之選苑無博望斷不聞賔客之私

雪坡集卷六

欽定四庫全書

雪坡集卷七

宋姚勉撰

策

癸丑廷對

臣對臣恭惟皇帝陛下十詔賔興九臨軒禦求賢靡倦博采芻蕘玆者進臣等於廷策之以選舉之八事而欲得夫學術才智之二者以扶世道眞堯舜之用心也臣來自遠方懷忠欲吐意陛下必策之以當世之務理亂安危之機而聖問所及乃止於此其慮臣等觸時諱而不使之言乎抑亦慮臣等有待對之帖括而問其所不備乎甚非策士本意也𨿽然人才亦國家之重事陛下求學術者則欲其達性命而學聖賢挺气節而發言議求才智者則欲其理國家而究民事裕邦計而扞邊陲亦皆時政之大者臣敢因陛下之問而條其所以對然後以臣所欲言者爲陛下言之惟陛下試垂聴焉臣聞求天下之士以文不若淑天下之士以道以道而淑天下之士正其心也以文而求天下之士蠱其心也上帝降烝民有則孰非良心善性之賦惟民生厚因物有遷則教之者非其道耳中庸曰天命之謂性率性之謂道修道之謂教言古先聖王所以教天下者惟修其性中之道也大學曰大學之道在明明徳在新民在止於至善言古先聖王明其心之明徳以新天下之民而皆止於義理之極也古之所以淑天下者如此自鄕舉裏選首廢於周而策士有科始見於漢旣非古意矣猶未至以詞章也隋唐以來始有進士科目之誘旣設利祿之習益牢然後天下之士愈不知所謂道心術日壞以至於今士習之趍猶唐舊也𨿽然變今之士習臣猶以爲易致力焉何也自孔孟絕響以來士不知道隋之世惟一王通唐之世惟一韓愈然皆得聖門之髣髴莫造斯道之精微如通以聖人之心迹有殊愈以人之性有三品其於聖道皆昧指歸學道之士且然而況科目之士故士習難驟變焉天開我朝道統復續藝祖皇帝問趙普曰天下何物最大普對曰道理最大此言一立气感類從五星聚奎異人間出有濓溪周惇頥倡其始有河南程顥程頤衍其流有關西張載翼其派南渡以來有朱熹以推廣之有張栻以講明之於是天下之士亦略聞古聖人之所謂道矣𨿽爲科目之學蠱其心術而道學之功每從而救之識之明者亦多覺焉臣故曰變今之士習爲易使上之人不專以文求天下之士而專以道淑天下之士則學術才智之士宜出爲國家用矣陛下聰明天錫問學日新接堯舜精一執中之傳得孔孟中庸大學之防陛下可謂知道之君矣抑臣猶願陛下推是道以淑天下之士也而陛下之所以策臣者則未免於以文耳是非所以淑天下之士也教之無素求而得之者亦陋矣間有能爲天下用者亦天資暗合耳豈以道用天下者哉古之盛時自八嵗入於小學其所學則灑掃應對進退之節也禮樂射禦書數之藝也十有五而入大學其所學則格物致知誠意正心修身齊家治國平天下之序也此古之士所以多全才也後世以來所習者詞章所志者利祿進士可以求仕則挾書假手者有之矣學校可以求進則詭名冒貫者有之矣世祿之家能學有幾已仕之人可試尙多賢良惟僻書奧傳之觀而道則不知詞科惟奇文麗藻之習而道則愈闇武科則豈眞有山西將帥之學遺逸則不過爲終南捷徑之求道之不聞獘乃至此無他上之人求之者以文則下之士應之者亦惟以文也陛下而欲一新乎士習盍亦先正乎人心人心正則士習新𨿽以科目求士亦皆得人矣尙何學術才智之乏哉臣請爲陛下疏言之謹昧死上愚對臣伏讀聖策曰朕臨政願治夙夜不遑康寧每惟自昔帝王莫不急親賢之爲務今選舉之法未戾於古而得人之效有不如人意所以每當饋而嘆子大夫咸造在庭其相與茂明之臣有以見陛下求治之切欲得人以爲用而嘆選舉之難得士也臣聞求於末者不若求於本心術者本也選舉者末也今之人則選焉而得舉焉而獲本之不正而惟欲於末以求之𨿽日變其法而使詳日講其術而使精天下之所以應之者亦止於如是之人耳何則本之不求而求之末固如是也求之本則道矣求之末則文矣文豈足以觀人才乎故成周之時以徳行道藝興天下之賢能徳則六徳知仁聖義忠和也行則六行孝友睦婣任卹也藝則六藝禮樂射禦書數也而獨不言所謂道豈非道貫乎三者之中而有徳行藝者皆不可以不知道乎是以文武不殊科有武者亦皆有文將相不殊途可相者亦皆可將古之人何以能是也無所不通之謂道知道則無所不能也成周曷嘗求之選舉之末哉鄕以三物教萬民而賔興之先教後興蓋有素矣興而曰賔蓋有禮矣豈若後世圜棘以試之糊名以考之待之者亦甚賤乎況夫古之所以用乎士者所獻之書𨿽登於天府所仕之地則不出其鄕閭故天下之士皆知所以自重而無所謂奔競之習今之所以教天下則異是矣六藝云者古人之所謂末節也今之士亦皆不復知矣而況所謂六徳六行哉未仕者志髙科已仕者志髙位不得不止愈進愈貪棄父母左親戚背墳墓逺鄕邦逐逐然惟利祿之計則科舉之法有以壞之也科舉已久其行何敢輕議變革臣但願陛下以道而淑天下使天下之士知天爵之可貴而人爵不足貴知義榮之可尊而勢榮不足尊利祿之心輕則科舉之念輕科舉之念輕不得已而後應科舉則恬退靜重之士出而頑鈍無恥之風亦可以少息矣安有得人之效不如人意哉臣伏讀聖策曰夫學術者君子所以維持斯道者也達於性命之原窮乎聖賢之指形於气節見於言議平昔之所講貫其要可得聞歟才智者則所以經綸斯世者也或識國家之大體或知民事之本末材術足以裕邦計謀略足以扞邊陲平昔之所蘊蓄其亦有所本否歟今朕所以搜羅天下士者無所不用其至臣有以見陛下思得夫學術才智之士以爲天下用而慨今世未有其人也臣聞學術才智一事也學術其體而才智其用也有學術而有才智其人則君子有才智而無學術其人則小人陛下之求人才必皆求其兩全之人最不可各求其一也至於聖問所及學術之四事才智之四事則脈絡相貫事理相關亦不可以異觀者是故達性命之原則能窮聖賢之防矣秉正直之气節則發忠鯁之言議矣識國家之大體則知民事之本末矣有裕邦計之材術則全捍邊陲之謀略矣臣請爲陛下條陳之夫聖賢教人惟性命之學而已在天爲命在人爲性命則天令之自然性則仁義禮智四端之固有也是故爲士者當全天所畀付之命而盡人所固有之性天命之性則一善而無惡不可執气質之性以爲性也四端之性則一眞而非僞不可泥釋老之所謂性以爲性也聖賢教人不過如此今之學者則異是焉資稟之下者局於功利之申韓資稟之髙者溺於虛寂之釋老髙談性命藐視軰流好虛議論者無實事功尙虛聲名者無實踐履爲程顥之體認天理二字者誰歟爲程頤之求孔顏所樂何事者誰歟爲朱熹之欲爲朝廷措置大事者誰歟明善誠身之言資士夫談柄而已固不知善若何而明身若何而誠也格物致知之說竊先儒緒論而已固不知物若何而格知若何而致也道之在天下體可以達用精可以貫粗而今之言道者則以爲無用之空談不能見於有用之實學聖賢豈如是乎臣故曰達性命之原則窮聖賢之指者此也夫議論者自气節而發也天下安有無所謂气節而有議論者哉王素爲諫官以獨擊鶻見稱則王素之气節爲之也劉安世在言路以殿上虎見憚則劉安世之气節爲之也有歐陽修之气節則能排夏竦之姦邪如王拱辰則初𨿽彈竦而終則攻杜衍矣有呂誨之气節則能劾王安石之巧詐如常秩則始𨿽立節終則附安石矣無气節而有議論天下有是理哉今之士大夫气節言議視先正似若少遜矣以訐直爲矯亢以緘黙爲安靜以隨聲附和爲不立異以無所指斥爲不近名陛下非不容受直言也又非不捨己從人也而曽未有言焉者今天下之竊議時政惟曰內批也營繕也近習之弄權而外戚之除授也然而繳還內降如杜衍者誰歟論張堯佐四使如唐介者誰歟請不再建玉淸昭應宮者誰歟奪任守忠節度指曾覿龍大淵姦利者又誰歟茍有一言臣知陛下必從之也無一人爲陛下言者而徒諉曰恐陛下之不受得無類於欺君乎是皆气節不立之過也而何言議之有臣故曰秉正直之气節則必發忠鯁之言議者此也國家大體其本在仁藝祖皇帝陳橋驛之言紫雲樓之誓子孫萬世根本在斯愛養元元是爲大務胡今膏澤不下於民陛下仁厚論中所謂以術輔貪以材濟虐者往往皆是有如去嵗疊見重災九郡生靈爲魚鼈之墟眾大民居爲灰燼之地不加賑卹民命謂何撤闤闠而廣通衢略無救正之諫侈土木而窮事力第先應辦之謀以至監司守令之官所謂承流宣化之任而諸路臺節曠職甚多弄印不除褰帷何有貪吏朘民之脂髓虐吏戕民之肌膚陛下深拱九重亦安知此是蓋不知有國故不知有民也臣故曰識國家之大體則知民事之本末者此也今之備邊重在兵食食茍不足兵何由彊而今之兵賦體統乖異制閫則曰食少總餉則曰兵多制閫則曰乏糧總餉則曰虛籍嵗行和糴內斵本根邊有屯田竟無效驗徒耗事力不立規模敵至則逃敵去則舞乘軍之退則以爲功愚弄朝廷希覬醲賞側聞壬子之蜀禍甚於丁酉之北兵而掩敗不言惟以捷吿觀其奪回虜掠三十萬計則知殘害魚肉凡幾何人生聚良難豈堪頻蹂邊之不能禦政坐不能練兵足食以爲備而徒以欺朝廷爲心也臣故曰有裕邦計之材術則全扞邊陲之謀略者此也是皆不知道而然也無道中之實用而尙虛文以欺世其失固宜矣故臣願陛下求才智於學術之中而毋求才智於學術之外苟不求其學術而第求其才智𨿽求士無所不用其至非所謂至矣陛下而先審乎此則選舉八事臣得以次第而熟數於前臣伏讀聖策曰進士一科自唐而重祖宗盛時或一榜才百二十人而得四賢相或臚傳之際日有五色而多得名臣果何道而臻此歟近嵗州鄕貢舉率多混淆考覈之法有不容略故旣選於禮部又覆試於中書朕拳拳於作新者至矣棫朴之茂丰芑之仁子大夫其亦有以稱朕意者歟臣有以見陛下加意於進士之科而欲如祖宗得人之盛也臣聞求天下之士者科目也壞天下之士者亦科目也士不務道惟知工於聲病之文用不適時惟知習於套括之學其未仕也用力惟在於此其旣仕也從政曷知其方失在於所學非所用所用非所學也非科目壞之乎大抵科舉之取士惟在於文不在於道故天下之士不習乎道惟習乎文每至三年謂之大比羣眾以考其藝謄錄以觀其文不求之鄕評不本之宿望惟其文足以惑有司足矣初不必素行之可以服乎鄕裏也惟能竊用先儒之言而謂之明理學足矣初不必用力眞在乎義理也詞賦不本於理致日以雕鐫經義不求其指歸日以穿鑿至於論策之作欲觀其通達之才而乃儷葉駢花抽黃對白競爲纎巧之制無復渾厚之文世變如斯可爲太息然此猶自能之者也固有平時不稔於文聲一旦忽騰於榜帖由私逕以鬻舉挾厚貲以倩人公道益亡科舉遂陋臣觀有唐取士鄕貢以薦而充𨿽或間有私情不敢大廢公論有如武陵之托杜牧一賦韓愈之薦侯喜數人允爲得才今豈能及故唐之世𨿽曰私而猶有公議今之世𨿽曰公而實用私情臣爲科舉之謀其說有二一曰嚴考校於其始一曰公覆試於其終科舉所選考官必有出身科第之人然後可在考校之列不知出身之士半是假手之人以若持衡安能得士臣愚以爲方今諸州貢士之際以至省闈廷對之時精選考官以惠多士其或謬得科第決不使與校文則不至於滋繆種矣昔仁祖朝用歐陽修典貢舉事一脫西昆之體丕變嘉祐之文用能革險怪之劉幾得名世之蘇軾皆考官得人之驗也臣故曰嚴考校於其始今日省闈取士之後必行覆試可謂良規獨於州縣取解之時𨿽有簾引未免文具使鄕舉果皆得實則省闈安有不通而州郡之間奉行不恪以覆防爲長厚以駁放爲過苛不知取此庸流他日又將安用臣謂州郡奉行之意不恪亦由朝廷連坐之罸不嚴儻自今以往省闈覆試不通者所屬州郡眞行連坐之罸則必可以得實材矣前日都堂覆試已極隄防然𨿽能察張奭曳白之庸未能覺溫岐潛救之巧似聞掩覆大是吏姦今已噬臍後當加意毋使人謂淸明之世而猶有是也昔藝祖時徐士廉詣院訴榜不公始命覆試當時考覈可謂至公𨿽以陶谷之子登科亦必在所審察此覆試盡公之法也臣故曰公覆試於其終𨿽然此猶未爲淑其心也朱熹在同安嘗因縣補明布訓諭俾父兄母爲子弟假手以教之欺陛下儻能以道淑人心使人知此義則能而肆假手庸而求假手者皆愧矣榜才一百二十人而得四賢相廷唱之際五色云見而得世名臣何患不如祖宗盛時乎臣伏讀聖策曰學校之設所以教養作成慶曆中湖學最盛置治道齋以講明世務遂取其法以教太學而胡瑗職教京師幾二十年是豈徒校一日之長者歟今負笈擔簦雲集行都來者甚眾而與選者甚寡朕心爲之惻然其當何道使無道路之勞而坐收教養之實歟臣有以見陛下軫念學校之士而欲加教養之功也臣聞學校者最近民而易以化民者也今之天下莫不有學而學校以養士科目以取人兩不相關學遂虛設於其藝而不於其行考其暫而不考其常能爲發策決科之文則曰能事已畢問其根本當然之事則茫然不知气習一浮風俗遂薄內則有燕安廢學之失外則有挑達在闕之愆逐利惟競於錐刀養指遂失其肩背失在於所養非所教所教非所養也太學四方所聚實系觀瞻而乃詭冒成風遂成姦獘之藪祈恩趨利尢開僥幸之門太學尙然況乎天下有如省闈之試輒求泛免之恩使朝廷確然不行則幸門何由而啟而乃務爲姑息復與放行獘例一滋公法何在朝廷曩欲士子之安鄕井乃徧州郡而行類申曾不幾時又復中變於是補闈之士雲集京師無鼓篋孫業之風如蝥弧先登之狀躁死不可勝計仁人豈所忍聞是皆啟僥幸之心所以激紛紜之禍邇者廷臣欲分路而試其法亦可謂良而臣爲學校之謀其說有二一曰定教育之良法一曰示奬勵之微機夫養士欲養之以爲異日用也而可徒教以無益之時文哉是必教之以三綱五常之道教之以修齊治平之序而後可也今天下監司郡守有能知理道之人乃於學校之外創立精舍講明義理意固善矣而精舍講道學校習文然則學校之士不必知道乎又不當如此異其趨也昔先儒程顥有言曰治天下以正風俗養人才爲本宜訪經術充備足爲師表篤志好學材良行修者朝夕相與講明正學其道必本乎人倫明乎物理自灑掃應對以修其孝弟忠信明善誠身以至於化成天下其學皆中於是者爲成徳取材識明達可進於善者使之受其業若顥此言則臣所謂教養之良法也科目學校自是兩塗欲立學校之規當於科目之外方今太學捨選亦與科舉並行固亦此意然捨選所取亦惟其文其所謂行則坐齋滿季無私過議罰之謂耳行止如是而已乎此特蔡京之法也況太學爲然而天下之學不皆然乎程顥又曰擇學明徳尊者爲太學之師次以分教天下之學擇士入學縣升之州州賓興於太學聚而教之嵗論其賢者能者於朝凡選士之法皆以性行端潔居家孝弟有亷恥禮節通明學業曉暢治道者若顥此言則臣所謂奬勵之微機也𨿽然師儒則每難於擇焉昔仁祖朝命胡瑗以爲太學師取湖學以爲太學法爰教人以有用之學者也當時伊川程頤實在表倡之列天下士安有不知道者乎陛下而以道淑天下取程顥之言以爲法命胡瑗之類以爲師則士無道路之勞而有教養之惠矣臣伏讀聖策曰資防入仕與寒畯同升患其不學故嚴程試近嵗浸成文具若祥符之詔令於國學習書二年乃送審官考試淳熙之議欲令銓試本經法律各取其半令舉行之可歟書判之選唐銓部常用之至有龍筋鳯髓之譽建隆天聖立防萃科或於內殿或於祕閣朕比以吏道之衰復書判於吏部以考獄官縣令之能否亦唐世與祖宗之舊也其法可加詳否歟臣有以見陛下欲察任子於未仕之初而且欲察縣令獄官於已仕之後也臣聞夫己仕未仕之人皆當使之知道茍不知道則未仕者固無所取材己仕者又何所取材哉臣請先以任子言之方今冗官之獘全在任子之多三嵗取士僅數百人而任子每嵗一銓以百餘計積至三嵗亦數百人矣從觀州縣之仕爲進士者不十之三爲任子者常十之七豈進士能冗陛下之官哉亦曰任子之眾耳閥閱鼎盛親故復多挾厚貲而得美除結奧援而圖見次考第未滿舉削已盈寒畯之流亦安能及使任子其人皆能才識如呂端問學如張栻豈不足以爲天下之用獨斯人之不多得耳身燠錦綺豈知陛下之民之寒口飫膏粱豈知陛下之民之餒庸者受成胥吏虐者擅作福威寒畯生長詩書明習義理決不至有是也臣謹按春秋譏尹氏之世卿譏仍叔武氏之子弱則任子之不當有明矣臣觀古人賞曰世延仕曰世祿使之有田祿而已初非使之世其官也任子之法起自漢朝必父兄眞知其子弟之有材然後保任而授之位非如今之官及則任也儒者未仕之前皆知任子之可抑才玷郎秩防可及門則不復爲是言矣是私也非公也爲已子之計故不復以任子爲非也是必爲父兄者如先正之不爲子弟祈恩爲子弟者如先正之自取儒科不受門防則善矣然而難能也臣謂任子之恩朝廷當稍加裁抑不至冗紛三嵗一郊少減奏薦之數每嵗一銓必嚴考覈之法如祥符之詔令於國學習書二年使稍知道然後如淳熙之議以試之斯可矣否則亦文耳文豈足知任子之賢否哉至若令錄之官尢當深識道理使爲縣令者常有學道愛人弦歌爲邑之意爲獄官者常有失道民散哀矜勿喜之心則書判𨿽不試而何害茍爲不爾𨿽有龍筋鳯髓之譽徒美觀也𨿽中書判拔萃之科亦虛文也士而能爲文章安有不能書判此但可以觀其曲直是非之識耳其貪如狼其苛如虎者亦何自而知之哉𨿽然臣猶幸銓闈之試尙可以懼愚騃之任子書判之試尙可以懼庸繆之令錄也抑臣聞之試則當公不公則不必試聞之道路銓闈固可捐厚貲而得傳義書判亦可先囑省吏而得案牘也儻或無之言之者固無罪萬一有此聞之者不足以爲戒乎試已非古矣試而私焉曷若不試乎惟陛下察之臣伏讀聖策曰賢良之舉祖宗以收魁壘傑特之士如富弼張方平輩出焉自熙寧以試進士策與大科無異由是罷之紹興淳熙追思前憲下詔復置而應書絕少今可復之茂異之才其出否歟自紹聖以宏詞十二體取該博華藻之士比年以來應選亦稀朕方患詞采之衰欲令四方人士共興其習議者乃謂立法未盡善何歟臣有以見陛下欲復賢良之科以收魁壘傑特之士而又欲新宏詞之科以收該博華藻之士也臣聞異等大科皆當知道茍不知道名賢良者固無足觀名宏博者亦無足觀也臣請先以賢良言之今世賢良久廢不舉蓋自淳熙以後無之矣夫賢良者所以待非常間出之士也三嵗大比之時所得恐或常士於是又設賢良之科以取之能謀王斷國斯可謂之賢良能直言極諫斯可謂之賢良此名未易當也熙寧之朝以賢良與策士無異由是罷之蓋有深意自蘇軾兄弟以直言對策簡知仁宗其後立朝風節堅勁爭論新法積忤大臣故當時怒影移木並賢良之科而罷然而本朝賢良知道蓋亦可數如富弼如張方平如蘇軾轍是眞賢也是眞良也姦邪之夏竦傾險之李淸臣謂之賢良可乎讀人所不知之書何如知人所共由之道爲世所不能之文曷若爲世所可用之才千門萬戶之書何補於晉之衰濟水帝丘之對何益於唐之亂公孫宏之賢良固不若董仲舒之賢良牛僧孺之賢良固不若裴垍之賢良也賢良今不復試矣賢良之才臣不敢誣天下以無人也但所以取之者當以其道耳臣謹按春秋左氏傳楚左史倚相能讀三墳五典八索九丘而祈招之詩則不能知以救楚圍之汰是知記問之浩博適足以爲玩物防志也賢良之策亦始於漢朝觀其策晁董公孫之徒無非問之以謀國之大方爲政之大略初未嘗以隠僻難知之事而策之也臣記楊萬里上書孝宗皇帝有曰孟子之時去周未遠也而諸侯去周之籍孟子已不聞其詳孟獻子去孟子尢近也而有友五人孟子已忘其三則記誦非孟子之所能也乃若孟子則有所能矣孟子曰天之欲平治天下當今之世捨我其誰此孟子之所能也今賢良之科不求孟子之所能而乃求孟子之所不能萬里此言則上所以策賢良之道也程頤亦有言曰漢策賢良猶是人舉之如公孫宏猶彊起乃就對至如後世賢良則自求舉耳若曰廷對欲直言天下事則尙可若志富貴而得志則驕縱失志則放曠與悲愁而已若頤此言則下所以爲賢良之道也至若詞學之科其文猶當貫道文不載道𨿽華奚觀文章所以黼黻皇猷號令所以鼓舞天下詞气萎薾世道系之不可不加意也陛下近者明詔四方自今三年省闈別立小詞科一試激昻表厲陛下可謂得其術矣但願陛下力而行之必有蔚贍之才出應搜羅之意謹毋以捨大就小卽易去難爲浮議所搖方行而復輟也又旣設此科當壽其脈儻使眞無可取亦當短中求長市骨而駿馬自來悅畫而眞龍必至茍進取之無階則習尙之無益然臣聞之異科之才多負勁气出而爲世用每不見容熙寧之罷賢良蓋以蘇軾兄弟之故近時詞科之不取士陛下亦知之乎亦由前日詞臣忤於當國旣已逆其心而拂其意所以止其身而罷其科不然何名存而實廢也惟陛下察之臣伏讀聖策曰右科之設本以示右武而求韜略非特校虛文而課騎射也兵興累年未聞慷慨以英略著者其故何歟臣有以見陛下慨念時艱思欲得武略之士以爲用也臣聞以武設科𨿽曰右武以文求武反不得人今之武科臣得而議之矣貢薦額狹選舉路艱於是以武爲捷徑而求爲右科之試能誦兵法者罕能兼騎射之習能使弓馬者罕能兼刀筆之長於是能文者代課七書能武者代執鞭弭是無非欺朝廷也間有能兼二者之長亦不過苟一時之試求其英略宜爾無聞今之文科必有五削而後攺京者今之武舉不出十年而可至郡守旣登武級復試文闈換侵其官已在通籍之上矣此天下之士所以指右科爲速化而競以趨之也陛下於此方且求其英略焉可謂按圖而索駿矣寇準器兼將相非右科也韓琦範仲淹才兼文武非武舉也此猶文士也嶽飛韓世忠諸將亦嘗自武舉中來乎臣願陛下以道淑天下之士毋使人指武舉爲速化之地則英略者出矣臣伏讀聖策曰遺逸之召當取人於巖穴如藝祖之招王昭素太宗之召陳摶眞宗之起種放有光簡冊矣今日亦未有可副明揚之防者抑又何歟臣有以見陛下廣羅人才而取遺逸於科目之外也臣聞逸民之舉天下歸周幽人之求民心附漢遺逸固有國之所先也然而不求聞達而後可謂之遺逸借此以釣名者非也不慕榮貴而後可謂之遺逸階此以媒進者非也漢有樊英終於敗節唐有藏用亦至損名本朝邵雍常秩其初亦無大異審觀其後然後秩僞而雍眞矣其羮藜飯糗非不欲膏粱也衣荷制芰非不願文繡也將有所待也是作僞也非眞隠也夫治天下者進恬退之人固可以風奔競之士然而恬退之僞者進則奔競者愈競矣恬退之僞奔競之眞也種放之出人猶議之況又不及放者乎如王昭素如陳摶斯可矣臣願陛下以道淑天下之心毋使人以遺逸爲捷仕之逕然後詔內之侍從臺諌外之監司郡守舉有道之士不事科目者而旌用之則競科目逐利祿者亦可以少弭矣陛下之所以策臣者與臣所以奉天對者已略盡其槪而陛下於其終復策之曰夫是八者上之所以求於下法意之未盡可商確者固朕所欲聞若學術才智二者則下所以應上之求有關於世道之大子大夫賁然來思必不恥於自言其合而具陳之毋略臣有以見陛下求言之意有加無己以八者責之已而以二者責之臣等也愚臣淺陋何足以仰承聖問抑臣之意則終願陛下以道淑天下而不必求之法也今之法意亦可謂盡矣而陛下猶以爲未盡者是無乃詳於法而略於道乎今日之患乃正在於下之求上者切於上之求下上之所以求於下者𨿽廣其路以招延之亦密其防而檢束之已非求士之意而下之所以求上者投牒覓舉肆欺售僞無所不至又豈如漢人之自鬻哉是尢非古意也若是者旣皆不以爲恥又豈特恥於自言而已乎風俗益薄矣陛下不以道挽而回之臣不知其後之所趨又當何如也然此選舉事也臣觀陛下發策大廷前乎此時莫非問以當世之大務獨惟己丑壬辰不敢深及時政此則陛下養明於晦之時而當路忌言之日也而今亦若是焉何哉甚非臣之所望也臣欲深而言之則僣欲隠而不言則欺敢因陛下之所及而略言之可乎聖問之中有气節言議之說臣於今日正不滿於是二者敢以二說爲陛下獻焉一曰立中道以用天下之賢二曰奬直言以作天下之气何謂立中道以用天下之賢湯之執中也曰立賢無方武王之建極也曰無偏無黨是故周而不比和而不同而後可謂之君子君子者未嘗有所謂黨而上之人亦不當以黨視之禹臯葉忠於事舜而言焉不合則有吁咈不茍同也旦奭同心於輔周而事有不可則或不悅不詭隨也唐有白居易不附僧孺亦不附徳裕本朝有蘇軾不狥熙丰亦不阿元祐君子之所自立者如此若之何而以黨視之小人之欲空人之國者必惑其君而指君子以爲黨空黨錮以危漢空淸流以禍唐而指元祐臣寮爲姦黨者宣靖之時空國而無君子其禍尢不忍言也獨惟有道之朝𨿽倡爲朋黨之論而不勝方慶曆諸賢之用事也夏竦等輩結內侍藍元震上疏謂仲淹修洙靖前日蔡襄謂之四賢四賢得時遂引襄以爲同列以國家爵祿爲私惠膠固朋黨以報謝當時歌詠之徳仁宗𨿽不之信未防諸賢相繼皆去是仁宗之明如此而小人亦得以行其動搖之術也獨惟仁皇天意終定浮雲暫蔽白日卽昭循至嘉祐之時皆用慶曆之彥而成功致治竟是當時指爲朋黨中之人然則君子之黨何負於人之國哉何代無賢固有居今之時義膽忠肝如慶曆諸賢者而或者以嘩競朋比目之陛下本無是心也臣意必有倡爲是論者矣夫使眞嘩競眞朋比固可嫉也第恐以好論國事爲嘩競以志同道合爲朋比耳夫以好論國事爲嘩競則喑黙惟阿轅駒伏馬者爲是乎以志同道合爲朋比則懷姦相結根蟠株據者爲是乎此臣之所不能曉也大槪今日之獘在於用一宰相則用一般人一相旣去則凡在其時者皆指爲某相之黨而盡去之非如範仲淹旣出而吳育猶奏行其事者也非如張浚旣罷而趙鼎猶不變其所用之人者也去年以庶官而論臺諫者有二前日大臣進擬其一乃已得衡山之麾其一則猶縶白駒之谷得非前日之論臺諫者其臺臣已去故可以擢用後之論臺諫者其諫臣猶在故有所妨嫌耶今之諫臣心乎體國則必如彥博之不憾唐介夷簡之不憾仲淹夫亦何嫌於此況西蜀之賢乃其所劾亦已得郡乎而乃同罪異罰一用一捨臣恐非中道也中者非執一之謂也亦非參用之謂也元祐調停爲禍不細建中靖國何以爲中陛下至徳深仁矜念逺謫謂除誤國殄民之外並有放令自便之恩而初議防防他皆未及獨惟前日之柄相密黨數人首拜此惠是得無類於調停以平舊怨者乎夫其據言路爲宰屬之時陷忠良不知其幾誤國殄民孰有大於此而首防湔灌臣甚爲執事者羞之臣願陛下與大臣自今進退人才秉執公道不肖者終身可棄忠良者一眚不遺且毋使大夫有西人東人之譏毋使天下有蜀黨洛黨之說則人才之气節者出矣臣故曰立中道以用天下之賢者此也何謂奬直言以作天下之气舜聞一善若決江河禹聞昌言下車以拜切直之言明主所欲急聞而入有法家拂士則出無敵國外患也漢有汲黯淮南爲之寢謀唐有溫造悍將爲之墮膽二鮑可以斂貴戚一勉可以尊朝廷直言之有功於人國者如此上之人安可以輕視之古之危邦未嘗不箝諫者之口以自塗其耳目賀琛之言未爲切直梁武帝罪之他日侯景之禍竟無與言張九齡之諫可謂忠鯁唐明皇黜之他日祿山之變曾不知覺泛觀史傳如此甚多不可枚數也獨惟盛時則不若是仁祖朝士气最盛直言最多攻夏竦之樞密十八防上而竟行其言攻陳執中之宰相十九防上而竟可其奏叩銅環之呼事關宮禁也仁祖𨿽以是黜仲淹竟以是擢仲淹燈籠錦之詆事關廊廟也仁祖𨿽以是謫唐介亦以是召唐介仁祖之容養直言者如是陛下端平初政天日昭蘇積郁頓舒久蟄咸奮諫官論事禦史斥姦侍從有論思之忠百官有輪對之直以至艸茅投匭學校上書華國直言何減慶曆當時天下延頸太平徒以一鑑早亡諸賢失助相踵而去漸已銷聲淳祐初年柄相當國純用私黨布滿朝端示縉紳以意而使之不敢言扼學校之吭而使之不敢議於是直气日銷矣今𨿽更化神觀未收噤無能言萎瘁滋甚泛觀士大夫之奏防無復我先正之緒餘凡而封事之文類如舉子之策平平論事小小立言惟恐傷時姑以塞責臣謂直言之不振原於直气之久銷陛下責諸臣以先正能言之風當責聖躬以祖宗受言之事陛下聖度天廣靡直不容然而直臣去朝竟未有如範仲淹唐介再防顯用者得非陛下𨿽能容其批鱗之直而終不能無逆耳之厭乎臺諫許以風聞祖宗自有典故陛下邇者宸翰乃責其亷訪之不眞如必待其眞而後言臣恐自此無言者矣況其一臺臣已去職其一則猶未至國也而並罷之可乎其遜避再三久而後就而臣意其人必有可言而恐不見聴者陛下曾不待其一言而去其爲結言者之舌不亦甚乎前日臺臣之罷或如聖訓之言然而外議紛紛則不謂是咸曰臺臣之僕怒於近幸之貂璫浸潤密行由此遂去臣知此事萬萬無之第惟臺臣未去之先偶有僕交鬭之事是以外議不能無疑心固不然迹則相似萬一因循不革遂長此風則漢之常侍必橫於司唐之中尉必橫於南衙矣陛下固不縱其至此然亦不可不防其微杜其漸也蘇軾有言曰姦邪之始以臺諫折之而有餘及其旣成以干戈取之而不足又曰彈劾積威之後𨿽庸人亦可以奮揚風采委靡之餘𨿽豪傑不能以振起今日之患深似此言臣嘗終日廢飡中夜不寐以爲方今事勢蓋有莫大之隠憂火未及然安於薪寢所賴朝廷有見逺識微之士必能爲陛下陳長慮卻顧之謀而邇日以來言者畏忌天下有患陛下誰與銷之臣願陛下上法仁祖之盛時次用端平之初政廣辟言路旁通下情言不可從置之無害儻或可用豈小補哉則人才之言議者出矣臣故曰奬直言以作天下之气者此也臣艸茅愚生不識忌諱忠愛一念與生俱生陛下可爲忠言故敢於聖問之外竭其狂瞽亦可謂出位犯分矣大則殛而投之鼎鑊小則退而屏之山林其甘如飴九死無悔𨿽然陛下必不然也陛下自卽位以來未嘗以直言罪士豈以臣一螻蟻而累陛下天地之仁哉第惟臣言歷議獘端旁忤貴幸將恐第劉蕡之策者𨿽嘉其忠而不敢進之陛下之前耳然而臣自幼以來所學者道事君之始安敢不忠且防悅以取髙科非臣本志茍有一語可禆時政𨿽黜不恨也臣固萬不及劉蕡而堂堂天朝豈唐比哉臣可以無恐矣惟陛下矜其愚忠而幸聴之臣不勝惓惓臣謹對

初考議論本於學識憂愛發於忠誠洋洋萬言得

奏對體【一上】臣經孫

覆考以求士以文不若教士以道立說一筆萬言水湧山出盡掃拘拘譾譾之習張程奧防晁董偉對賈陸忠言皆具此篇矣【一上】臣良貴

詳定規模正大詞气懇切所答聖問八條皆有議論援據的確義理精到非講明理學該博傳記者未易到此奇才也宜備掄魁之選臣焴臣彬之臣夢鼎

雪坡集卷七

欽定四庫全書

雪坡集卷八

宋姚勉撰

講義【東宮侍講及沂邸教授時】

乃命羲和欽若昊天歷象日月星辰敬授人時分命羲仲宅嵎夷曰暘谷寅賓出日平秩東作日中星鳥以殷仲春厥民析鳥獸孳尾申命羲叔宅南交曰明都平秩南訛敬致日永星火以正仲夏厥民因鳥獸希革分命和仲宅西曰昧谷寅餞納日平秩西成宵中星虛以殷仲秋厥民夷鳥獸毛毨申命和叔宅朔方曰幽都平在朔易日短星昴以正仲冬厥民隩鳥獸氄毛帝曰咨汝羲曁和期三百有六旬有六日以閏月定四時成嵗允釐百工庶績咸熙

此堯占天授時之事也上言修齊治平之事已畢故以治歷明時之事言之乃命羲和止敬授人時總言其綱也分命羲仲止鳥獸氄毛分言其目也羲和南正重北正黎之後世掌天文之官欽若昊天者敬順天道之自然也歷者書也象者器也璿璣玉衡是也作書以考日月星辰之度制器以驗日月星辰之行天之日月卽時之日月也周天三百六十五度四分度之一日行一日遲天一度而嵗一周天月行一日遲天十三度十九分日之七而月一周天星二十八宿也【東方角亢氐房心尾箕北方斗牛女虛危室壁西方奎婁胃昴畢觜參南方井鬼栁星張翼軫】四時疊見辰十二辰也【子爲枵丑爲星紀寅爲析木卯爲大火辰爲壽星已爲鶉尾午爲鶉火未爲鶉首申爲實沈酉爲大梁戌爲降婁亥爲娵訾】日月一月防於一辰星辰皆一嵗而徧天時者天道之自然也天時旣定然後敬授之民使因天時以修人事故曰人時春先夏秋先冬故春秋掌以二仲冬夏掌以二叔二仲言分命二叔言申命春秋言以殷冬夏言以正嵎夷在靑州暘谷日出而明也南交在交州西在天水西縣昧谷日入而晦也朔方在幽州幽都幽陰之地也宅定居也定此四地爲東西南北之正然後可求地中也寅敬也賓迎也餞送也羲仲主冬故敬迎日之出和仲主西故敬送日之入平均也秩序也均則逺近皆用其功秩則先後不失其次東作春時畊作之事南訛夏時化育之事訛化也西成秋時收成之事以時所屬言非以方言也夏不化則其春𨿽生而秋無所成矣尢不可忽故曰敬致言敬以致其功也聖人立心立治一主於敬曰敬授曰寅賓曰寅餞曰敬致無所往而不敬也朔易則春與冬交易之際不能察則將至於寒暑易位故此職不言平秩而言平在在察也日中星鳥者二月之時日夜平分適中而星則南方朱鳥七宿之中星曰星者見於南也【方嵗之春二十八宿皆安四方之定位故南方七宿見於南曰中星者以星火星虛星昴推之聖人南面故驗星於南】日永星火者五月之時日去北極近而晷長星則東方蒼龍七宿之中星曰房者見於南也【天左旋故東方七宿次南方七宿而見】宵中星虛者八月之時亦日夜平分星則北方武七宿之中星曰虛者見於南也【春屬陽故言日中秋屬陰故言宵中其實則一】日短星昴十一月之時日去北極遠而晷短而星則西方白虎七宿之中星曰昴者見於南也四時舉仲以推孟季列宿舉中以驗余星此固史官之紀述有法亦見盛帝之世每事皆用中道也析因夷隩者驗之人事也孳尾希革毛毨氄毛者驗之物理也析散也春則民散居於野以就耕因仍也夏則仍春時所居而不變夷樂也秋則物成熟而民夷樂隩溫室也冬則寒气至而民溫聚孳生育也尾交接也春之生意也希少也革攺也夏之時鳥獸羽毛希少而攺革也毨理也秋則毛已革而整氄厚也冬則毛厚氄而溫若民若物各得其所此帝堯贊天地之化育也帝曰咨汝羲曁和止庶績咸熙者又繼命之也期三百有六旬有六日者陽數贏故日多六日陰數縮故月少六日合爲十二日積三年得三十六日則除六日而以三十日爲一月故三嵗一閏又積兩年得二十四日則又以先所餘六日足三十日又爲一月故五嵗再閏【此姑大略言之至如十九嵗七閏之法朱文公之說已詳】閏者所以權中气而正四時也每月有朔气有中气【如立春正月節雨水正月中之類】朔不必在其月【如十二月得正月節正月得二月節之類】中則必在正數之月【如雨水則必在正月春分之必在二月】時無閏以定之則推移不齊久而必舛故有閏而後可以定四時成嵗是亦聖人建天地之中也嵗月日時無易故順天時以修人事可以日有成月有要嵗有防信治百官趍事赴功皆有所就眾功由此而皆廣矣春秋傳曰閏以正時時以作事事以厚生生民之本於是乎在治歷明時豈茍然哉帝堯之位天地育萬物如此故曰巍巍乎其有成功

帝曰疇【誰也】咨若【順也】時登庸【用也】放齊曰【嗣也】子朱【丹朱也】啟【開也】明帝曰吁【嘆辭】嚚【多言也】訟【好爭也】可乎

堯欲求賢加之上位放齊小人乃謂嗣子丹朱爲開明以應其求帝則嘆其嚚訟而不以爲可也丹朱非蠢然無知者但以其聰明用於嚚訟耳丹朱堯之子也人莫知其子之惡堯則知其不肖而不私之此聖心之大公也

帝曰疇咨若予采【事也】驩兜曰都【嘆美也】共工方鳩【聚也】僝【見也】功帝曰吁靜【善也】言庸違【用則背其言也】象共滔【漫也】天

帝欲求能順治我之政事者驩兜小人之黨則謂共工方聚見其功而薦進之帝亦知其爲人謂其貌象則似恭而其中則有滔天之惡也帝知人之明如此放齊驩兜共工皆小人也何堯時有之蓋天下未嘗無小人帝則知而不用耳

帝曰咨四嶽湯湯【水流貌】洪水方割【害也】蕩蕩【水勢】懷【包也】山襄陵【平大阜也】浩浩【盛大貌】滔天下民其咨【怨嘆也】有能俾乂【有能者使之治也】僉【眾也】曰於【亦嘆美之辭】鯀哉帝曰吁咈哉【咈逆辭】方【逆也】命【天命】圮【敗也】族【類也】嶽曰異【已】哉試可乃已【試其可而後己也】帝曰往欽哉【戒鯀之辭】九載績【功也】用弗成

此求治水之人也四嶽者四方諸侯之長唐虞之時內有百揆四嶽帝問四嶽以洪水方爲害於民有能治者欲使之治眾乃以鯀爲對帝則謂其人方逆天命圯敗善類蓋愚而自用之人決不可任四嶽則使帝姑惟試之帝遂以四嶽之言而用鯀且戒以敬重其事乃九年而功不成丹朱共工帝知其不可則不用旣知鯀之不可胡爲而又用之蓋是時水患已極民怨方深帝急於拯救而神禹未出鯀自以爲能治水四嶽羣臣又以爲鯀能治水天下之人亦以爲鯀能治水帝𨿽知其不可用亦不可違眾之心也此帝之舍己從人也他日績用弗成舜攝政時殛之羽山帝亦未嘗貸其罪豈若後世違眾用人迨無功則又從而蔽之哉

帝曰咨四嶽朕在位七十載汝能庸命巽朕位嶽曰否徳【無徳也】忝【辱也】帝位帝曰明明揚【舉也】側陋【隠僻之人】師【眾也】錫【與也】帝曰有鰥在下曰虞舜帝曰兪予聞【已先聞之】如何【又問眾人如何】嶽曰瞽子【瞽瞍之子】父頑【愚也】母嚚象【舜弟】傲【慢也】克諧【和也】以孝烝烝乂不格【至】姦帝曰我其試哉女於時【以女嫁人曰女】觀厥刑【儀刑也】於二女釐【理也】降【下也】二女於嬀汭【嬀水之汭舜所居也】嬪於虞帝曰欽哉

此以下載舜之事也帝以年老欲遜位於四嶽四嶽不可則使之明明揚側陋迨夫眾與帝言以舜爲可帝亦謂已聞此人但又不自足而詢之四嶽四嶽舉其盡難能之孝者吿之夫以自處於頑父嚚母傲弟之間亦難矣而乃能和之以孝使之蒸染漸漬如蒸物然潛移黙化使其至於順治而不至於姦惡豈人之所易能哉而帝猶以爲未也則以二女女之夫以天子之二女下嫁一匹夫之賤當如之何而驕蹇而舜則能以道理降下其心於所居嬀水之汭皆執婦道於有虞氏帝於是稱其欽而美之知其可受以天下而以天下授之矣堯舜之治天下莫不自齊家始濓溪周子曰家難而天下易惟難者易則易者不難矣抑舜之所以能是者亦敬也堯典一篇始終皆曰欽聖功信無以加此【一說釐降二女於嬀汭帝女下降故曰降欽哉者堯戒二女之辭其說𨿽順然不如前說有義理況以降爲下嫁亦與女於時句相重復只當從前說】

舜曰【言舜以別堯】咨四嶽有能奮庸【奮發其功用】熙帝之載【廣帝堯之事】使宅百揆亮采惠疇【亮成其事而且能惠順者誰】僉曰伯禹作司空【言伯禹今爲司空之官】帝曰兪咨禹汝平水土惟時懋哉【懋者勉也平水土者言其前日之功懋哉者勉其盡今日之相業】禹拜稽首讓於稷契曁臯陶帝曰兪汝往哉【兪者然其讓汝往者不許其讓】

此以下舜命官也先命伯禹以爲相宰相之職太振作則過於嚴而不足以養天下之元气太安靜則過於寛而不足以起天下之精神必相濟而後可奮功廣事振作也亮采惠順安靜也禹平水土有大功如此舜不自命之爲相必咨訪四嶽待公論皆協而後用之蓋如此用人斯可以服天下

帝曰棄【稷名】黎民阻饑【言眾民皆艱阻於饑】汝后稷【言汝爲主稼穡之官】播【布種】時百谷帝曰契百姓不親五品不遜【五品卽五常遜順也】汝作司徒敬敷五教在寛【司徒掌教之官五教卽五常之教布教之道在敬在寛敬則在己不忽寛則在人易從】帝曰臯陶蠻夷猾夏【猾亂也夏中國也】寇賊姦宄【寇賊在外者曰姦在內者曰宄】汝作士【士師掌刑之官】五刑有服【服受也五刑之中有當受之罪】五服三就【旣受五刑中之當受者則就三處行之於朝於市於野】五流有宅五宅三居【五刑之寛宥者有流但流所居則有三所大罪四裔其次九州之外其次千里之外】惟明克允【惟明則方允當】

此舜因禹遜此三人而舜命之也棄爲后稷契爲司徒臯陶爲士自堯時已然矣舊官則熟於其事故舜因而任之不復攺命古人成功以久任也

帝曰疇若予工【誰能順我百工之事】僉曰垂哉【垂舜時巧人】帝曰兪咨垂汝共工【共工官名】垂拜稽首讓於殳斨曁伯與帝曰兪往哉汝諧【其讓固是但往任是職惟汝諧和】

此舜命共工之職也後世有垂之竹矢其任百工之事可知矣

帝曰疇若予上下艸木鳥獸【誰能順我上下之艸木鳥獸欲使皆遂其生艸木則在山者曰上在澤與平地者曰下鳥獸則在天者曰上在地者曰下】僉曰益哉帝曰兪咨益汝作朕虞【汝作我虞人之官虞人掌山澤】益拜稽首讓於朱虎熊羆帝曰兪往哉汝諧

此舜命益作山澤之官也禹遜稷契臯陶伯益遜防龍帝皆就咨命之殳斨伯與朱虎熊羆則不復就命何也蓋四人者皆賢人𨿽不就命亦皆當時在朝有職位者

帝曰咨四嶽有能典朕三禮【典主掌也有誰能掌天地人之禮】僉曰伯夷帝曰兪咨伯汝作秩宗夙夜惟寅直哉惟淸【禮重事也故又訓戒之曰敬曰直曰淸掌禮者當有此徳也敬則謹嚴直則中正淸則潔肅】伯拜稽首讓於防龍帝曰兪往欽哉

此舜命伯夷以掌禮之官也禹與伯夷不曰往哉汝諧而曰汝往哉曰往欽哉者相與羣臣不同故尊異其辭而曰汝往哉禮主於敬故嚴重其辭而曰往欽哉

帝曰防命汝典樂教冑子【冑子者天子之子至公卿大夫元士之適子皆入大學世子與之齒所以教序也】直而溫寛而栗剛而無虐簡而無傲詩言志歌永言聲依永律和聲八音克諧無相奪倫【金石絲竹匏土革木皆物之有聲者五聲之所寄也克諧者其聲諧美無相奪倫者倫理次序不相侵奪也】神人以和防曰於予擊石拊石百獸率舞

此舜命防以掌樂之官樂由人心而生然教之又必自和其心而始直寛剛簡四者皆教也直者多躁暴而不能和溫寛者多弛慢而不能莊栗剛者多虐簡者多傲必扶其偏而教之則中和矣直寛剛簡气質之性所稟之偏也而溫而栗無虐無傲則教也舜方命防而夔卽言功者防亦堯時掌樂者也故有效可言百獸無知之物猶相率而舞則樂之能感神人可知矣皆一和之所致也以其心之和發於其聲之和和之所感者逺矣八音獨言擊石拊石者玉振乃樂之終此言其成也

帝曰龍朕堲讒說殄行【堲者憎惡之也讒說者誣譛之言能殄人之善行】震驚朕師【讒說行則眾皆懼矣】命汝作納言夙夜出納朕命惟允此命龍作納言之官也出納之間不實則讒說可乘間而入故以惟允訓戒之

帝曰咨汝二十有二人欽哉惟時亮天功三載考績三考黜陟幽明庶績咸熙

此舜又繼命之也二十有二人者四嶽一人禹稷契臯陶垂益伯夷防龍謂之九官共十人並十二牧共二十二人曰天功者王者代天爵人職曰天職位曰天位故其功亦曰天功也然其功之有無必久任而察之九年之後無功終身黜而不用之矣此所以賞罰明信而人莫不知畏慕也後世任人而不久責成太速賞罰又不足以勸懲其不及盛帝之治宜哉

分北三苗

苗民者頑不可教誨之人然舜則必有道以化之始者攝政之時則竄之於三危屏之於中國之外使不得敗吾民之俗今則又分而北之使不得相聚而爲惡可化者作一處未化者作一處必皆化之而後己此所以後來收七旬之格也旌別淑慝表厥宅裏彰善癉惡樹之風聲成周化殷之頑民蓋亦如此

舜生三十徵庸三十在位五十載陟方乃死

此史記舜之終也

帝釐下土方設居方別生分類作汨作九共九篇藳飫汨作九共藳飫蓋逸書名書旣不存義不可彊通

禹曰於帝念哉徳惟善政政在養民水火金木土谷惟修正徳利用厚生惟和九功惟敍九敍惟歌戒之用休董之用威勸之以九歌俾勿壞帝曰兪地平天成六府三事允治萬世永賴時乃功

此禹言六府三事養民之政而舜復美其功也所謂帝舜申之也自判陰陽以來陽變陰合而生水火木金土五行谷又土之所生也以其養人故通謂之六府府聚也所以聚人財也六府出於天不能自爲民利故必待聖人修之如水必澄治火必新潔金必鎔範木必作揉土必耕墾谷必種獲而後可以爲民利也正徳利用厚生惟和則人君之事也人之有道也逸居而無教則近於禽獸聖人有憂之教以人倫此正徳也作爲佃魚网罟宮室耒耜杵臼等事以教民此利用也奏庶艱食鮮食懋遷有無化居者此厚生也三者不可闕一必並行而不相悖故曰惟和能如是則其功可歌詠矣𨿽然有功不賞有罪不誅亦無以化天下故曰戒之用休董之用威庶天下皆率作而興事也而聖人之意亦豈徒賞罰而已哉優柔奬厲之心常行乎恩威予奪之外故又以九功之敍而可歌詠者勸之使續此生生之意於無窮而勿至於壞蓋使民不倦之意也此禹平水土以後之事所謂徳惟善政政在養民者蓋如此必欲帝舜軫此念於心無一息而忘養民之事焉是念也卽克艱之念也帝於是然其言而就贊美之且以起下章遜位之意

帝曰格汝禹朕宅帝位三十有三載耄期倦於勤汝惟不怠總朕師禹曰朕徳罔克民不依臯陶邁種徳徳乃降黎民懷之帝念哉念玆在玆釋玆在玆名言玆在玆允出玆在玆惟帝念功

此帝舜遜禹以位而禹遜之臯陶也耄期倦於勤者舜生三十徵庸三十在位今在位又三十有三載蓋年九十有三將及百嵗之時頗厭倦於勤勞也聖人未嘗有倦心也但志气則常盛血气則不能無衰耳禹惟勤而不怠故舜欲以遜之禹之不怠蓋亦克艱之念也帝以位遜之禹禹則不敢當謂無所能不爲民所歸依臯陶則能逺布其徳徳乃降下於民眾民皆懷愛之欲帝念之而以位遜之念玆在玆釋玆在玆名言玆在玆允出玆在玆此四句舊說謂臯陶之用刑以上玆訓此人下玆訓此徳言臯陶服念此人之罪則亦在此徳諸家之說皆如此但上文不曾言用刑不應此四句如此說且帝念哉之念與惟帝念功之念意皆相同皆以爲舜之念而中間念玆在玆之念乃以爲臯陶意全然不貫兼之服念此人之罪卽是名言此人之罪縱釋此人之罪卽是允出此人之罪又不應如此重疊故此四句頗不易訓釋某聞之師曰四句非言臯陶之用刑念玆在玆者蓋臯陶有徳帝當念之而遜以位無以易此人者帝知念之則亦在此人如釋而不念之則亦在此人名言欲遜之則亦在此人實出命欲遜之則亦在此人縱橫上下則一臯陶也惟帝當念其功而遜之以此則文義皆順念字不作兩般

帝曰臯陶惟玆臣庶罔或幹予正汝作士明於五刑以弼五教期於予治刑期於無刑民協於中時乃功懋哉臯陶曰帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重與其殺不辜寧失不經【過於罰而殺不辜不若過於賞而失常法】好生之徳洽於民心玆用不犯於有司帝曰俾予從欲以治四方風動惟乃之休

此帝舜因禹稱臯而就美其功而臯則復歸美於帝也非因禹之言又轉而遜臯陶特稱美之耳臨下之道患乎煩而不能簡簡則易從禦眾之道患乎嚴而不能寛寛則得眾帝舜之治一簡易寛大而已至於罰弗及嗣止寧失不經則帝之厚賞薄罰忠厚之至好生之徳也天地之大徳曰生仁者天地生物之心而人得之以爲心者也人皆有之聖人能全之耳聖人之心無非生意民感此意誰忍犯刑後世之君用法深刻賞寧輕而罰寧重者烏足以語聖人之治哉

初知宣子將以瑤爲後知果曰不如宵也瑤之賢於人者五其不逮者一也美須長大則賢射禦足力則賢伎藝畢給則賢巧文辯惠則賢彊毅果敢則賢如是而甚不仁夫以其五賢陵人而不以仁行之其誰能待之若果立瑤也知宗必滅弗聴知果別族於太史爲輔氏孟子曰三代之得天下也以仁其失天下也以不仁國之所以廢興存亡亦然觀知瑤之事而孟子之言益信瑤之賢於人者五而一不仁足以敗之甚矣才之不可恃而仁之不可無也初知宣子與趙簡子皆議立後趙簡子則捨伯魯而立襄子知宣子則捨知宵而立瑤趙襄子能以尹鐸爲晉陽用保障而不用繭絲【盡取民財如取繭絲者謂之繭絲不盡取民財而固結民心者謂之保障】其仁如此豈瑤之不仁者所能敵哉不待三家共攻之時而勝負已決於此時矣左傳哀公末年載荀瑤伐鄭將門知伯謂趙襄子入之趙孟曰主在此知伯曰惡而無勇何以爲子趙孟曰以能忍恥庶無害趙宗乎知伯不悛襄子由是惎知伯遂喪之知伯貪而愎故韓魏反而喪之左傳之所謂貪愎卽輔果之所謂不仁也左傳載之於終通鑑載之於始此以見通鑑之作上接左傳也𨿽然又有說焉聖朝得姓之初卽此趙氏趙襄子不繭絲一念在當時自大夫爲諸侯在後世聖子神孫遂有天下仁之功效如此矧藝祖皇帝紫雲樓之誓其仁愈充廣乎此宗社千萬世無疆之福也仁之一念願聖子神孫世守之

知伯又求地於魏桓子桓子欲弗與任章曰何故弗與桓子曰無故索地故弗與任章曰無故索地諸大夫必懼吾與之地知伯必驕彼驕而輕敵此懼而相親以相親之兵待輕敵之人知伯之命必不長矣周書曰將欲敗之必姑輔之將欲取之必姑與之主不如與之以驕知伯然後可以擇交而圖知氏矣柰何獨以吾爲知氏之質乎桓子曰善復與之萬家之邑

任章之言此後世權謀相傾之術也堯舜禹湯文武周公豈有是說哉無故而求地於人固知伯之貪惏無厭也與之地而張之使驕蹙之使亡任章之心亦不仁矣將欲敗之必姑輔之將欲取之必姑與之夫子所定之周書無是語也嗚呼貪而愎驕而輕使人得以術而傾已爲知伯者亦有以自取哉詩曰不忮不求何用不臧故君子之學當以懲忿窒欲爲先務

雪坡集卷八

欽定四庫全書

雪坡集卷九

宋姚勉撰

講義一【西澗書院講書】

周官鄕大夫三年則大比攷其徳行道藝而興賢者能者鄕老及鄕大夫帥其吏與其眾寡以禮禮賓之厥明鄕老及鄕大夫羣吏獻賢能之書於王王再拜受之登於天府

此成周六鄕取士之法鄕老二鄕公一人則三公也鄕大夫每鄕卿一人則六卿也興賢能之士而以三公六卿主之且又以賓之禮興之獻之於王則王拜而受登之於藏大寶王饎之天府敬士之至也此周之士所以貴也然成周所興賢能必取其爲徳行道藝之士徳者六徳也知仁聖義中和是也行者六行也孝友睦婣任卹是也藝者六藝也禮樂射禦書數是也言徳言行言藝而獨不言道蓋六徳六行六藝無往而非道而道則實貫乎三者之間也舊說謂徳行爲賢道藝爲能此說非是徳行爲賢藝爲能有此三者則道在其中矣賢者亦有道而能者亦有道道蓋無所不包若只以道與藝爲能則道之一字小矣論語所謂志於道據於徳依於仁防於藝志道在先而後據徳依仁防藝也此不以道言於首而言於中者正謂道行乎三者之中也古之賢能者必有徳行道藝而後賓興之未先理防藝且要先理防徳理防行理防道先本而後末也況所謂藝者又只是禮樂射禦書數之事而非若後世之所謂文藝乎禮樂且以爲藝則古人之藝可知矣知者始條理之事聖者終條理之事仁是本心天理之心義是裁制事物之宜忠卽喜怒哀樂未發之中天下之大本和卽是發而中節之和天下之達道無非是學道最要防事成周之世司徒以此教民鄕大夫以此興民便是人人皆理防此道旣有此六徳然後孝於父母友於兄弟睦於宗族婣於親戚任而信於朋友卹而惠於鄕閭兼有此六行而後可以學五禮六樂五射五禦六書九數之藝猶論語所謂行有餘力則以學文也後世之士所尙者文詞所習者章句只是有古人六藝書之中一事耳所謂禮樂所謂射禦所謂書數固已置之度外六藝且失其五而況六徳六行哉間有天資暗合者僅能或孝友或睦婣或任卹耳知仁聖義忠和則未也此古之所以人人皆士君子而後世之士不古若歟有志於道者可無意哉今嵗又當科舉試士之年是月求賢之詔已下正是古人三年則大比之日賢師帥賢師儒作成於上吾澗堂諸君仰挹三劉先生之風而學於此無非可以應賢能之選者願益用功於道用功於徳行而後用功於藝可乎孟子曰仁義忠信此天爵也公卿大夫此人爵也古之人修其天爵而人爵從之今之人修其天爵以要其人爵旣得人爵則棄其天爵矣紫陽朱夫子曰修天爵以要人爵固已惑矣得人爵而棄其天爵其惑又甚焉今科目所以求人爵者也盍亦修其天爵可乎伊川程夫子曰或謂科舉事業奪人之功是不然一月之中十日爲舉業餘日足可爲學又曰人多說某不教人習舉業某何嘗不教人習舉業也若不習舉業而望及第卻是責天理而不修人事但舉業旣可以及第則已明道程夫子亦曰惟能誠心其文章𨿽不中不逺矣然則誠心固可用於文章而舉業盡無妨於道學也賢守貳勸駕伊邇是卽鄕老鄕大夫之賓興者在是矣願相與爲徳行道藝之賢能以應之以無負作成之意

講義二

顏淵問仁子曰克己復禮爲仁一日克己復禮天下歸仁焉爲仁由己而由人乎哉顏淵曰請問其目子曰非禮勿視非禮勿聴非禮勿言非禮勿動顏淵曰回𨿽不敏請事斯語矣

大學曰所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視已如見其肺肝然則何益矣此謂誠於中形於外故君子必愼其獨也

中庸曰道也者不可須臾離也可離非道也是故君子戒愼乎其所不覩恐懼乎其所不聞莫見乎隠莫顯乎微故君子愼其獨也

某聞諸久軒蔡先生曰顏子四勿之學謹獨之學也爲學之要莫大乎謹獨克己復禮爲仁此至大至重之事而顏子請問其目夫子指其要處只是非禮勿視非禮勿聴非禮勿言非禮勿動四句以此見其謹獨之學乃學者用力之至至切處也某時聞此言竦然領防因悟中庸率性修道非易能也而首章兩端必歸重於君子謹其獨大學正心誠意非細事也而誠意一章兩歸重於君子必謹其獨顏淵問仁一段乃夫子傳授心法之精微大學中庸二書乃聖門教人爲學之要妙而防意融貫如此學者不可不知所用其力也朱夫子曰獨者人所不知己所獨知之地也人所不知而已獨知之乃常情之所共忽茍於此隠微之際人欲一萌動乎其間不知警覺至於放肆則人心之危者愈危道心之微者愈微天理之公奪於人欲之私矣仁者天地生物之心而人得之以爲心者卽所謂道卽所謂天理之公人皆有之茍無此仁是無此心非所以爲仁矣故學者以求仁爲第一事求仁則是求其心也求其心是求其所以爲人也人皆有此仁蔽於私欲則仁之本體若有虧欠然而本未嘗虧欠也克去己私復還天理仁之本體全矣禮者天理之節文動合於禮卽天理之公也然而何以能復必克去己私則復何以能克必謹四勿於四非則克程先生曰非禮卽是私意旣是私意如何得仁須是克去己私復歸於禮方始是仁四勿者所以禁絕四非卽謹獨之學也非禮一念方萌於中卽已禁止而遏絕之非用功於人所不知己所獨知之地乎人所不知若可以隠微言也而已則知之明白昭晰孰甚於此果隠而微乎抑見而顯乎於此之時操存不力放心一恣奔迸四出隠者見微者顯矣故曰莫見乎隠莫顯乎微也人鮮克謹之惟顏子勇於任道聞夫子之言卽請事斯語平時用力專在乎此有不善未嘗不知知之未嘗復行是也所謂有不善未嘗不知者非知他人之不善也己之一念微有不善卽已知之旣知之卽絕之不復更見於言行此卽是非禮勿視勿聴勿言勿動也非禮之視聴物誘自外而來非禮之言動情欲自內而出惟顏子先謹於視聴不惑於非禮則言動之間自能謹之不陷於非禮矣勿字是用力要字非不可有勿不可誣非才一萌卽以勿之一念制之天理勝而人欲冺矣非者卽是人心勿者卽是道心也人有非心邪念第患不能自覺旣能自覺卽當思所以制之成湯以禮制心亦不過如此君子之所不可及者其惟人之所不見乎有不善未嘗不知此顏子有覺於非處知之未嘗復行此顏子用力於勿處顏子工夫到此故聖人於易贊其不逺復於語稱其三月不違仁稱其不遷怒不貳過也顏子有不善未嘗不知此一知字卽是覺卽是大學致知知至之知知者此心神明朱夫子所謂妙眾理而宰萬物者也人莫不有此知而或不能使之表裏洞然則隠微之間眞妄錯雜𨿽欲勉彊以誠其意有不可得然則學者於念慮方萌之動人所不知己所獨知之際必也眞知其孰爲善孰爲惡孰爲禮孰爲非燦然明白然後禁絕其不善則意誠而心正矣此克已復禮久而誠矣之說也故曰謹獨工夫乃學者用力之至至切處也人不知用此工夫故其爲心出入而無鄕流蕩而忘返人所不知己所獨知之地不知所謹至於爲惡之著人所共知而已則不知其爲士也顚迷於姦聲亂色放曠於博奕飲酒自以爲豪而不知人指目之爲不才子矣其爲吏也白晝攫金掩耳盜鐘而謂他人爲不覺暮夜受餽四知昭列而謂他人爲無知自以爲可以欺人而不知人指目之爲狼籍人矣旣是私意如何得仁人之心不存則人之形徒具失其所以爲人此其去禽獸不逺矣大學曰小人閒居爲不善無所不至見君子而後厭然揜其不善而著其善人之視己如見其肺肝然則何益矣此數語如畫出一小人情狀也與其作僞而勞且拙孰若作徳而逸且休哉人所知亦如此人不知亦如此內外洞貫隠顯一如工夫至此打成一片本立效形又豈不不動而敬不言而信哉又豈不不賞而勸不怒而威哉又豈不篤敬而天下平哉謹獨之驗如此謹獨卽是持敬聖賢立言𨿽異爲防則同敬者入道之門躋聖之級端正徑直更無他岐自古至今由聖及賢莫不於此用力彼有謂敬非聖門先務者是不知所用力也敬非所務不知心何從而存性何從而養陸氏之學所以大異於我文公者以此陸氏動曰只信此心而乃不以敬爲存心之要直不可曉慈湖楊氏陸門髙弟每疑夫子毋意而大學乃欲誠意以爲大學非孔門之書殊不知毋意是絕意之私誠意是存意之公意之私固不可有意之公又豈可無以意之公者爲可無是惡非禮而並與勿者去之矣可乎哉一超頓悟不用工夫決無是理學者循序漸進但當學顏子之學顏子何學不過自謹獨持敬始而已此某聞於蔡先生者願與同捨之同志者共學以求仁焉判府寺丞旣新夫子燕居之堂而於諸老先生從祀之中徹舊來陸氏之像厥有深意故某旣敷述謹獨之說而末因及陸氏之所以異於程朱二先生者而與同志正其指歸是審進學之路頭也同志諸君其然之否

講學三【正誼書院訓學子】

有子曰其爲人也孝弟而好犯上者鮮矣不好犯上而好作亂者未之有也君子務本本立而道生孝弟也者其爲仁之本歟

論語第一篇

所記者多務本之意朱夫子所謂入道之門積徳之基乃學者之先務有子者聖門髙弟論語之書多成於有子曾子門人之手故首篇卽以有子之言繼於夫子三言之後而孝弟爲仁一事又學者入道之門積徳之基最急先務故又以有子此言先之其詔萬世蓋有深意孝悌之心人皆有之乃本心中自有非外邊生來孟子曰孩提之童無不知愛其親者及其長也無不知敬其兄者此皆自然而然所謂良能良知也天髙地下萬物散殊而禮制已行乎其間蓋皆是自然底道理有天地卽有男女有男女卽有夫婦有夫婦卽有父子旣有父子則子受父母劬勞鞠育之恩而孝已在乎其中矣人旣有子非一子而止先生者爲兄後生者爲弟兄生在弟之先長者尊而幼者卑則弟之卑者必敬其兄之尊而悌己存乎其中矣又由此而分則父之兄弟爲伯叔伯叔則謂己爲侄己之兄弟爲己子之伯叔父之兄弟則又爲己子之伯祖叔祖由是而爲再從三從由是別而爲大宗小宗有父則有母有夫則有婦而父族母族妻族皆由是而有而謂之三族九族矣九族卽三族合父族而論則原於一人之身合母族妻族而論則原於夫婦二人之身故一人之身散而爲千萬人之身則理一而分殊千萬人之身皆原於一人之身則分殊而理一但自陽變陰合以來鐘爲人物合下自有許多於許多中自然有髙有下故由是而有長幼長幼者父子之積也旣有一家之長幼則又散而爲千萬家之長幼有千萬家之長幼則不可無一人大爲之長者以治之使其下皆聴命焉由是而有君臣君臣者又長幼之積也至於朋友則是自有長幼以來同門異戶自然有志相同而道相合者相與講明義理而朋友立焉故三綱五常非聖人彊立之皆順天下自然之理也孝悌者不過一順而已孝悌兩字能盡其道便治得天下何也通天下皆有父子皆有兄弟皆有夫婦使天下之人家家子孝而父慈家家弟恭而兄友家家夫義而婦聴朋友者專只講明此理以明教詔則天下太平矣君臣之分萬世常定矣又豈待爲之君者威驅勢廹操刑罰法制以臨制天下而彊天下以爲臣哉故孟子曰人人親其親長其長而天下平人人皆知親其親皆知長其長天下豈有不平之理孟子教諸侯必曰謹庠序之教申之以孝悌之義又曰壯者以暇日修其孝悌忠信入以事其父兄出以事其長上可使制挺以撻秦楚之堅甲利兵矣孝悌兩字可敵堅甲利兵是豈小事蓋甲兵者主於爭而已其心未必順孝悌者以吾之順敵彼之爭爭者億萬人惟億萬心順者三千人惟一心也人徒見聖人說平天下在於治國治國在於齊家齊家在於修身修身在於正心正心在於誠意誠意在於致知致知在於格物平天下許大事卻只原頭如此甚小遂以爲聖人迂濶不切之談而言管商功利申韓刑名者往往相與笑之殊不知聖人乃是執要以禦詳因心以爲教從聖人之言則天下自然順服從管商申韓等言則天下不過彊服彊服者豈能得其心服哉故彊服者其勢則必爭爭則亂順服者其心必順順則治亂者以逆治者以順也夫聖人豈自修其身而不問他人之身修與不修自齊其家而不問他人之家齊與不齊哉自修其身所以使天下皆化而修其身自齊其家所以使天下皆化而齊其家一國之人皆身修而家齊則國治矣天下之人皆身修而家齊則天下治矣故聖人不求之國不求之天下只求之身與家家齊而國自治國治而天下自平矣所謂格物致知誠意正心皆是理防修身事誠意正心要全此理格物致知要窮此理無非是理上推去也有子謂其爲人也孝悌而好犯上者鮮矣不好犯上而好作亂者未之有也亦正是此意程夫子曰孝弟順徳也故不好犯上豈復有逆理亂倫之事程夫子順徳兩字說得極好孝悌是子愛其父弟愛其兄故謂之順徳因人所固有亦謂之順徳徳順則無逆矣天下所以不治者只是民好作亂好作亂者豈不是平日以下犯上之人敢於以下犯上豈不是平日不能孝悌之人惟其不知有父則不知有兄不知有父兄則不知有長上不知有長上則豈知有君不知有君則乖爭淩犯之習成寇攘姦宄之俗熾反逆簒弒之事兆矣不孝悌其原甚微縱而至於犯上極而至於作亂其禍甚大人可以不孝悌哉孝悌是爲仁之本故有子曰君子務本本立而道生孝弟也者其爲仁之本歟言孝悌乃是本君子專務爲此則本根旣立而道自生孝悌是本仁是道故曰孝悌爲仁之本爲仁是爲仁者之事猶言行仁也程夫子曰言行仁自孝悌而始又曰仁主於愛愛莫大於愛親故曰孝悌爲仁之本孝悌者乃爲仁之本非孝悌是仁之本也譬之造屋孝悌是个屋基爲仁是後來就上面造屋儻若不先築基如何可以造屋孝悌之人姿質好壞墣正便做得求仁底事仁者天理之公合天地萬物爲一體自吾親之愛推而至於無所不愛孝悌者愛親故爲仁之事從上面起去聖人又何以專教人以求仁哉蓋仁者吾性中之所固有也人不求吾之仁則是不識吾之性不識性安識心不識心終日猖狂妄動逆天悖理至於犯上作亂是去禽獸不逺矣何以爲仁故孟子曰仁人心也又曰仁也者人也謂仁者乃人之心體得此仁而後可以爲人易曰君子體仁足以長人蓋天下之人皆同此性同此仁吾體得仁則可以爲天下人之長則是體仁不特可以爲人又可以長人也人爲天地之心盡得人道然後撐拄得天地故曰爲天地立心此是多少大事吾聖人教人只是從孝悌上起夫子又曰弟子入則孝出則悌謹而信泛愛眾而親仁孝悌謹信便要愛眾親仁愛眾卽是要盡仁之用親仁卽是要爲求仁之助聖人何嘗一語不教人求仁哉學者又豈可不以此爲第一事哉

講義四

子衿刺學校廢也亂世則學校不修焉靑靑子衿悠悠我心縱我不往子寧不嗣音靑靑子佩悠悠我思縱我不往子寧不來挑兮達兮在城闕兮一日不見如三月兮

此鄭人刺學校不修也學校不修𨿽上之人之過然亦下之學者自有以致之故詩中但責學者無一語爲上之人怨其曰靑靑子衿子佩者指學子之衣服而言也靑東方木也木屬仁古之學者以求仁爲第一事故入學之服皆服靑靑靑子衿靑靑子佩思學者相與服此衿帶此佩而遊於是學之中也學校廢則不來遊來歌矣故思之曰靑靑者子之衿也今不來遊於是焉能無思乎故曰悠悠我心又相與責之曰縱我今不往子寧不繼此音響而來乎此朋友責善之語也謂我之不往固非矣子而來猶可以不使學校無人也而不嗣音可乎下章卻只換韻意與上同末章則深警責之矣挑達輕薄跳梁之貌城闕城門車馬往來之地紛華盛麗之衝也學者不在學校間則在城闕間矣此最害道𨿽聖門弟子如卜子夏亦曾從裏面打交衮來但是聖門弟子天理能勝人欲耳昔者子夏瘠而忽肥夫子怪之問其故子夏曰商入聞夫子之道而說出見紛華盛麗而喜二者交戰於胸中故瘠今則夫子之道勝故肥子夏當來豈不稍爲紛華盛麗所惑但是又愛夫子之道故終於夫子之道勝人徒見子夏於肥之時方是夫子之道勝殊不知當來見紛華盛麗時與聞夫子之道時已有輕重淺深分數不同矣說字樂意深喜字樂意淺聞夫子之道卽已深說見紛華盛麗處便只略略淺喜當受病時受得已輕故易於用藥也使當時見紛華盛麗而說聞夫子之道但喜便不易勝矣然子夏尙有此病若顏子則全無此病食簞飲瓢一如列鼎玉食不知是簞瓢在陋巷如華屋雕墻不知是陋巷故人不堪其憂顏子便不攺其樂不但是樂又乃朝斯夕斯更無攺易非深有見於夫子之道一於天理而無人欲能若是乎然古人爲學直是眞實更不作僞子夏見紛華盛麗而喜時直認是喜到不喜處眞个不喜卻非是如今人心中實愛紛華盛麗到口中又彊言不愛也此子夏在聖門所以爲篤實懸鶉百結而不憂處貧賤如富貴也學者直是要到此田地鄭人責學者所以終以挑達城闕爲戒者也城闕紛華盛麗之地人所以愛之者只是見未破耳歌樓舞館撞鐘擊鼓秦娥趙女窈窕列肆雕車翠幰充塞道路忽來倐往驟有卽無無非假僞瞞弄之具無一事眞實縱使人人畱聰明於姦聲亂色放志意於浩飲狂歌連如是三朝五日不得息鼓舞之餘厭倦卽生矣孰若開卷有益日對聖賢稍有所得其味無窮乎惟是這處看不入所以愛那處儻於此有所得則回視紛華盛麗殆猶艸木榮華之飄風鳥獸好音之過耳也豈足道哉若存心於此則大害於學方其學時念念遊戱身𨿽學校心已城闕如此則於學問徒費日也故詩人深警之曰一日不見如三月兮言一日不在學校而挑達城闕便如是三个月不學然則一日縱放其心便用三个月日工夫亦趕不上也前輩謂撐船上灘著气力撐不上一篙才慢退下十數丈矣今人玩嵗愒日宜其所學無長進也又豈止不見一日如三月而已乎挑達兩字最學者所當戒挑達有輕薄之意學問決不是輕薄底做得故聖人必曰君子不重則不威學則不固欲要有威儀欲要學得在已堅固須是於重字上著工夫重便是持敬輕便是無敬心重則放心可收拾輕則心轉放矣孟子曰學問之道無他求其放心而已矣且首言曰人有雞犬放則知求之有放心而不知求哀哉哀哉兩字此孟子切喚醒人處雞犬放失尙思求之心放不求是待此心不如雞犬也豈不哀哉講至此忽有一人問鄭亂世學校不修詩載在五公子爭以前至子產時相去已久如何是鄭人尙欲毀鄕校莫是學校不修之詩在欲毀鄕校後否曰非也不修但是上之人不畱意下之人不入學耳非謂卽毀去學宮也然此亦是國之學也鄕校者周之時二十五家爲閭閭有塾五百家爲遂遂有序二千五百家爲黨黨有庠其時學徧天下鄕校蓋閭塾黨庠之類也國之學縱不修鄕之校卻未廢迨鄭人遊於鄕校以議執政然後子太叔欲毀之賴子產不肯曰使夫人退而防焉以議執政之善否其所善者吾則從之其所過者吾則攺之是吾利也若之何毀之若非子產主張則亦毀之矣然鄭人亦有取毀之道聖人之教人聞人過如聞父母之名夫子居是邦不非其大夫非特包周身之防亦是重責己輕責人意思與人不求備檢身若不及與其議執政之善否孰若察吾身之善否乎今之人但知說他人不是未嘗檢察自家不是此一失𨿽某亦有之因戒學者亦以自警

雪坡集卷九

欽定四庫全書

雪坡集卷十

宋姚勉撰

賦

秋懷賦

天時倐兮如流西杓揭兮復秋露零零兮蘿薜風嫋嫋兮梧楸艸蛩淒兮夜弔夕陽亂兮蟬愁嗟物理兮若此焉人情兮銷憂想徵夫兮天涯嵗月悠兮未歸懷故鄕兮千里羌目斷兮防飛悵思歸兮閨中罷膏沐兮飛蓬角枕粲兮衾爛耿獨夕兮誰同夕風起兮淒淒瞻大火兮流西氓蚩蚩兮多寒嵗無褐兮疇衣棗累累兮欲丹寒苦早兮陰山哨騎肥兮將馳兵何時兮戍閒節物驟兮駸駸日復日兮秋深幾何人兮悲秋羌獨集兮予心微無酒兮以逰酒莫銷兮此憂彼其子兮不知覆謂予兮何求嗟時事之日非暑已退兮寒淒嘉禽逝兮鸇擊蕙蘭摧兮蒿肥檐雨兮浪浪寐復寤兮宵長西風兮鴈行梗泛泛兮異鄕望家山兮飛雲明月思兮故人我不如兮季鷹思鱠魚兮羹蒓孰有山兮可耕孰有溪兮可釣願從子兮是問一登臨兮長嘯

蘭國賦【爲左氏作】

孔素臣之苗裔兮厥鼻祖曰丘明謂蘭有國香兮載於傳感麟之經耳孫有味乎斯言兮爰嗜蘭以爲朋若靈均之在郢兮蛻眾濁而獨淸夣天與己國兮以蘭而爲名其封疆𨿽不越夫九畹兮塞宇宙而皆馨試周逰其邑都兮芳菲菲其若英繚夫容以爲池兮扈江離以爲城建薜荔而爲門兮合百艸使實庭蓀壁桂棟兮匊椒成堂辛夷爲楣兮藥之爲房芷葺荷蓋兮橑之杜衡戶素枝而赤節兮家緑葉而紫莖天气如春二月兮光風泛其載榮又如秋之云初兮露瀼瀼兮朝零人好修而信姱兮俗向淸而偭污久而不聞其香兮若居夫沅湘與澧浦荃爲之君兮蕙之爲妃杜若爲之大夫兮菊爲卿以相之君子眾芳之所萃兮紛揭車與畱夷薋菉葹不使盈室兮屏萸榝而不使充幃服蘭衽之芬菲兮結蘭佩之陸離焚蘭膏以爲炬兮蘭借烝以爲爢啟蘭宮而擢秀兮辟蘭省以儲材演綸言於蘭坡兮萃緗帙於蘭臺士同心而如蘭兮斷金其利民化善人之蘭室兮無薰染乎鮑魚之肆芳艸不爲蕭艾兮荃蕙不變而爲茅惟以蘭爲可恃兮匪薰蕕之混淆鼓蘭枻於江之湄兮擁蘭旌而在郊朝馳馬於蘭上兮夕弭駕於蘭臯人間乃有斯國兮無一蔓之穢雜𨿽壤地之褊小兮可並包乎六合於玆焉且止息兮憺淸興其安窮倐蘧蘧而形開兮乃得之於夣中寐旣寤而復思兮欲彷佛其遺迹乃種蘭乎丘園兮重之郊圻之申畫遂開國於玆土兮奄其疆域加千本爲食邑兮餐風晨與露夕亂曰以蘭爲國兮蔓艸必刪願移之吾國兮徧國中而皆蘭爲國之道兮種蘭乎觀

梅花賦

壬辰之冬雪霽寒麓有二其客訪我梅屋炙晴窻之新暄酌癭樽之淸淥值余梅之暖吐巧裁鏤乎冰玉出臞僊於山澤揖處士於巖谷微風天落暗有淸馥幽閒淡雅照水橫竹客謂主人曰天英地華融爲百花或以香珍或以色姱觀其爭麗而奪秀蓋亦千芳而萬葩何吾子之皆不取而獨內交乎斯梅耶主人顧客而笑曰養竹於庭所以標醉吟之淸滋蘭在畹所以風靈均之馨君子好恬而樂素不羨侈而慕榮桃李華而近浮松栢質而少文未若斯梅之爲物類於君子之爲人今夫異萬木而獨秀冠羣芳而首春是卽君子之材拔眾萃而莫倫立淸標而可卽正玉色以無媚是卽君子之容羌旣溫而且厲寒風怒聲悄無落英嚴霜積雪敢與爭潔君子之節也瑤堦玉堂不增其芳竹籬茅舍不減其香君子之常也在物爲梅花在人爲君子皎茵璧之連接瑩壺冰其表裏旣物我之通稱又焉得捨此而取彼玆予所以內交於斯梅而植之以爲庭實也方其林梢盡枯瓊蕚孤出霜風肅肅庭有愛日負朝暄於檻砌而繙玩乎書帙此時此花味我閒適又如殘雪在檐寒月侵室浮雲四卷天宇寥閴倚欄幹而長嘯遇神人於姑射此時此花助我飄逸嗟吾屋之半間陋才止於容膝惟此花之淸絕相娛笑以朝夕開醉襟於酒觴生妙思於吟筆使予捨此而他好殆將喪志於玩物矣況夫若作和羹爾惟鹽梅味可世資從古以來方將薦實於鼎鉉豈徒脫迹於塵埃彼百花之紛紛亦何有於我哉客聞此言色笑心悅挹淸芬而度酒嚼瓊而咽雪醉相枕而不知同一夣於霜月

嫉蚊賦

顧余宅之近市兮旣湫隘而囂塵值炎夏之蘊隆兮加倍蓰之惔焚夕余冀其小紆兮復擾予以聚蚊風箑倦於長驅兮煙烽煩於屢薰曾一寐之不遑兮羌雜揉而紛紜予也中夜以興振臂拊髀而長嘆曰嗟哉黍民然汝形喙纖鋭其鍼利翼浮儇而絮輕不爽處於髙朗之區而潛伏於奧僻不顯行於大明之書而竊出於昬防大之不能如虎豹之怒以戕人之生也次之不能如蛇虺之螫以傷人之形也顧所求之幾何特血肉之微飽曾奚足以害人酉營營而至卯蓋類乎無所能之小人徒聚其力而爲君子之撓若乃熾日方夕余暑未收體倦气呀珠汗雨流敧枕風櫺庶幾少休乘日入而慝作大呼類而嘯儔哄焉如雷滃然如霧趨炎附熱蔽牖蒙戶忍長日之枵腹謀一食於向暮遇裸裎而不爲凂吮痂癬而不爲污陰肆毒而中傷慘有甚於膚愬方睡睫之欲交忽奮拍而驚寤左方驅而右集東忽散而西聚盈耳根而鼓噪藹萬口之和附羣攻競齧多不知數饑無所擇飽不能去累累紅粒滿壁羅布𦇤童驚泣竈婦嗔怒呼燈就爇隨觸隨僕曾不爲之加少羌難得而驅捕受其患者居多極人情之同惡爾其風榭豪室冰館貴家簟紋凝水廚羃防紗無纖隙之可入𨿽一喙而莫加何蓽門而陋巷爭鼓吻而搖牙彼虫類之齧人固有蚤而有虱或傍緣而肆侵或跳梁而逞黠然皆緘口無聲潛伺竊發獨爾蚊之可憎蓊喧噪而彊聒如自鳴其得志曾不思其苟活此其爲患之最深而國人皆曰可殺者也予又重哀之曰嗟嗟汝蚊何役役兮形則微眇志戕賊兮乘時炎熱投間隙兮晝伏夜動謀血食兮羣聚成雷聒終夕兮維爾之故不能息兮欲粉汝形特一摑兮煙烽火燧矧可炙兮仁心愛物微亦惻兮汝寧擾我不汝敵兮物盛必衰不可極兮今勢𨿽張后則衰歇兮秋風掃除影滅迹絕兮

戰蟻賦

蟻之有生微軀眇形穴居蠕動爲虫之靈禮克辧於尊卑智能卜乎晦明羣慕羶而沓集各銜粒而經營語其義則感恩而穴犴言其勇則萃力而制鯨合庶彚以槪觀亦有能之可稱何弗安乎性分乃從事於戰爭若乃柱礎潤流濃云郁興潢潦慮及丘垤思升授兵於審雨之堂整旅於檀蘿之國列行五而序進勢有類於徵役數越千萬隊分什伯黍民肆騰翥之勇駒逞奔驟之力初曼衍乎墻隅旋圍繞乎砌側登爽塏以屯集養鋒鋭而待敵緣堦歷坎負塊依石若創營而立壁也交持競齧以力相格若陷陣而縱撃也弱者散驚彊者攻克若追奔而逐北也利吻如鉗各銜所獲若獻俘而斬馘也方且圍戶之前入穴之隙軍防幟而漢勝師館谷而晉食隳沙礫之樓觀空羶穢之儲積乃整眾而還歸類志滿而意得一寓目而觀戲吾重爲之太息使殷師聞之必以爲牛鬭之可駭而防莊覩此豈獨哀蝸戰之不釋耶嗟夫太朴旣分百僞斯動逐利隨欲鬭智角勇弱役於彊寡奪於眾疊相憑陵日鬭而哄𨿽以蟻之至眇亦紛拏而總總又孰知夫擾擾之無益而南柯之爲夣耶是不獨蟻之爲然也天下之區區何以異於蟻穴之微人心之好競何以異於羣蟻之知相古先民鞠旅陳師蓋欲戢乎暴亂非樂耀於兵威柰世道之日遷異往聖之所爲韓白騁其巧孫吳奪其奇驅萬姓於鋒鏑爭一戰之雄雌竭民膏於中國要邊功於外夷財力旣凋憂患乃隨鑑在邇而弗悟轍旣覆而尙追安知教修而崇服徳敷而苗歸蓋亦曰佳兵者不祥之器聖人不得已而用之

宜堂賦【爲張倅作】

魯丘稱好賢之詩兮曰如鄭之緇衣惟周司徒之善於職兮國人美之而曰宜適子館而授粲兮衣茍敝而又攺爲邈千載而誰嗣兮乃復見於此時粵髙安之勝區俗淸媺而易化乃以從遊赤松之仙人而爲平分風月之別駕居無何而政成思欲樂其閒暇爰啟新堂以宜字之騁椽筆而成記發江山之潛輝有龎者眉左扶右攜來觀厥成載笑載怡私問於公之客曰宜堂之名何居其此堂之宜我公乎抑我公之宜此堂乎顧天衢之方亨兮展驥足於千里決非如休亭主人所謂之三宜也又非如竹樓使君所記之六宜也以宜字堂厥有其義客如知之願爲父老言公之意客曰叟不讀公之記乎公之意在於爾民而樂事其寓也故其爲堂也不雕其楹不峻其宇席可函丈室如環堵寓意於鼓琴弈碁之間而意不在於樽爼托興於賦詩吟嘯之時而興不在於歌舞故能無所往而不宜而斯堂也亦眞宜行樂之所是故煙晴景明花菲栁縈則宜於春翠陰鬱蒼冰壺晝涼則宜於夏風露鮮霽則宜於秋之晨雪月爭淸則宜於冬之夜焚香讀易則宜於自公之餘品茶評詩則宜於對客之暇頌聲溢淸水之庭訴牒稀蔽棠之舍此宜堂之無所不宜者也況夫鄰碧落之洞天對蓬萊之絕頂荷山自獻其萬狀錦江橫陳乎千頃揖安期於九霄吸流霞之八景宜騎气而馭風而遊於方壺圓嶠之境又不特制菡萏於劍池酌淸泠於丹井也宜之義大矣哉孰爲之宜蓋有其故鈴閣無有蠏之嫌寮幕深詠魚之趣全芒刄於解牛微捷徑之窘步此堂之所以爲宜而斯名之所以無負也言未已父老欣然而笑曰宜之義知之矣而斯堂則豈公之所宜乎我聞佩僊花吟紫薇時則有白玉之堂列三槐植九棘時則有中書之堂公之所宜盍宜於此而豈止宜於分雌堂之半席乎客以爲然遂從而歌之歌曰

公作新堂是名以宜可以飲酒兮可以賦詩攬風月兮無邊樂朝暮兮四時身軒冕兮志丘壑匪堂之樂兮樂民之樂時和嵗丰兮民物阜康公領嘉客兮來宴斯堂撞鐘兮擊鼔鼓咽咽兮醉言舞祝公眉壽兮俾熾而昌公宜天下兮豈止宜於此邦抑公之宜兮奚堂之居匪槐堂之位則玉堂之廬

雪坡集卷十

欽定四庫全書

雪坡集卷十一

宋姚勉撰

詩【七言絕句】

春日卽事

梁燕無聲半掩闗晝長人靜覺春閒閒中卻有農歌起聲在晴煙緑處山

花下聞鶯

吹花不起午風輕懶絮閒絲颺暖晴詩料滿前收不盡海棠花下又聞鶯

催海棠二首

燕子銜春已防時嫣然未見茜紅枝天開錦幄烘晴晝著力東風一夜吹

把酒叮嚀蜀海棠睡紅何似未忺妝不嫌老杜吟無句定爲淵材恨少香

海棠一夜爲風吹盡三首

翠底紅嬌得幾時不甘飛動雪胭脂問天借醒書窻眼爲報東風且慢吹

不作天開錦幄紅卻成急雪舞回風多應欲襯吟春步綉出香裀展逕中

海棠自是百花僊霞袂霓裳下九天昨夜詔歸紅玉闕但畱翠幄鎖晴煙

海棠落盡葉間猶見數花

狼藉吹花一夜風錦裀織就錦機空葉間尙有餘春在深處嬌藏四五紅

花障

緑外穠黃白外紅一屏香錦立春風天眞步障豪難敵借與王家賽石崇

緑陰

紅滿芳蹊緑滿叢未湏惆悵怨東風緑陰正耐經秋防不比花才十日紅

晝步江村

碧空一片水雲飛竹里人家午唱雞江路雨晴芳艸潤杖藜行徧水東西

山中

俯掬淸泉潄齒牙仰防白日照山花山中閒趣誰能防更過僧房話午茶

豫章道間

平疇雨過稻花香艸木風前舞翠光天意知儂今日出先期一夕薦新涼

書塘浦橋壁

宻邇松楸彩霧開臥龍行矣起春雷大揮椽筆剛題柱卽日髙車駟馬來

題桂籍

年來文物盛江西捷幟聮翩報錦溪好把香名題此籍此題已兆杏園題

廷唱日待漏麗正門

觚稜片月影將西鵠立宮門待啟扉驕馬似龍旗似雨不知誰是狀元歸

鏡齋相士求詩二首

鵠袍待對滿京華剛許臒儒作探花性淡不知花可探班頭獨立紫宸衙

人間鏡是無心物物到皆知醜與妍欲得一雙如鏡眼中書堂裏坐捜賢

贈賈相士

相見湖山記昔年吟肩坐聳聽寒猿秪今面目何曽攺剛被人呼作狀元

謝田賢良送蓮藕

京陌塵埃渇肺腸藕蓮分恵帶湖香羨君一葉穿花底醉吸荷筩月露涼

遊湖

云錦香中著艇撐煙霞髙處步笻登寺逢好處都遊徧身似西湖過夏僧

玉井亭觀蓮

幾隊紅妝擁蓋靑淩波僊子立娉婷晚涼孤坐香風裏如在西湖四望亭

題江山風月樓三首

明月淸風不用錢謫僊吟思浩無邊此淸若也錢能買金穀人湏勝謫僊

江上淸風月在山葉舟赤壁蛻塵寰坡僊心事君知否不取一毫天地間

風月江山自四時个中誰識活天機防渠結峙融流意方解吟光弄霽歸

題梅谷詩槁

不與春風落世間萬山明月雪漫漫谷中更有人如玉招隱不來淸夢寒

丙辰冬和樂魁聲道四詩

蘭芷懷思未敢言美芹良欲獻君尊八珍側畔堪容得虎豹狺狺踞九閽

白柄長鑱曉入山欲尋黃獨駐君顏云深路晦東風雨惆悵空攜竹笥還

龍堂魚屋悵君歸桂楫荃橈蓋九芝望斷碧雲天愈逺美人南浦竟安之

時節驚人欲折心空堦片葉又秋侵燕歸鵙止渾閒事只恐山寒雨雪深

雪中雪坡十憶

近水新栽一巷梅而今雪裏想齊開只愁夜後花幽獨誰與攜笻踏月來

此君應似舊平安瘦節森然防耐寒萬葉瓊瑤光照眼夢披鶴倚欄幹

磥砢擎云十丈松冰髯不剪照瓏松曉窻明眼山前雪猶似巡檐防玉龍

對牀風雨飽曽聽聽雪敲窻更自淸舊日擁鑪聮句樂而今欹枕打篷聲

近郊勝處小云居一水如龍湊佛廬長記釣蓑披雪去磚鑪溫酒煮溪魚

倚空銀管立嵯峨防雪湏登窣堵波一覽瓊田三萬頃分明掌上見山河

冰襟玉袖幾交遊盡自風流勝子猷有興可乘應不盡定無門外便回舟

萬个瑯玕繞捨靑風聲相和讀書聲蛛絲近日應侵幾孤負虛窻照雪明

帳窣銷金舊黨家未知淸處在煎茶便應歸去燒松葉細碾槍旗煮雪花

欲折梅花寄故人驛無來使艸成茵輕風細雨分寒暖已是江南數日春

題云窻

詩材無限思無窮斂在唐人四句中參透此闗猶細事作詩知道始爲工

贈畫師二首

虎頭筆法得來親佳士相逢必寫眞今代英雄良不少未知誰可繪麒麟

胸藏天巧錦云梭萬象都收入网羅只作虫魚非磊落安排手筆寫山河

贈石工二首

削玉裁成巧自然雲根水骨更無堅不知可助媧皇否補取人間缺處天

禹世龍門巧鑿人傳來心法妙通神倩渠斵取擎天柱撐拄明堂億萬春

章釣僊吹鐵笛善醫眼與齒相說法尢髙

穿雲裂石笛聲秋興在江湖一釣舟貫栁無魚囊有藥直鉤應是太公鉤

嚴於治齒要如軍治眼當如愛防民此術盡堪爲世用釣魚船上豈無人

眼眵書冊隠廬蝸健論誰聽落齒牙說起元龍湖海志扁舟又欲出蘆花

贈吳相士二首

不分麞頭愛虎頭世間能有幾封侯何如靜去修天爵此貴人人可得求

盡道狐裘勝緼袍誰知富貴只鴻毛急流若使眞能退不作神僊更自髙

贈髙眼陳相士【並序】

天下有兩等眼一俗眼一具眼具眼識人於未遇方窮而知其達俗眼窮則毀之達則譽之者也豈惟世人凡以卜相名號爲能知人者其眼亦往往而俗窮也則曰子未可問舉第旣達則曰吾嘗許其舉許其第窮達各一舌是何號爲知人者亦若是邪獨陳髙眼者則未然方丙午秋榜將掲髙眼謂予曰子虧籌可惜予時頗忿其言越明日榜掲予與胡英甫皆自正榜出而亞方驚異其虧籌之言有詩遺之己酉其說復爾亦驗今秋髙眼至予迎謂之曰予今無功名妄想矣子非再來以虧籌相語乎偕坐而笑髙眼睥睨良久謂予曰子今𨿽不虧然亦虧舉首矣今年春秋作解頭吾已屬之他人子當詩賦薦予亦未甚信其語越旬日榜掲予春秋捲果失利僅以詞賦爲第二解頭春秋則予畏友胡季防也夫許人薦易許以某經薦難乃果如其言豈其嘗以舉首許季防故不復可以防我姑以詞賦薦許之遂幸中耶抑眞有所見耶以丙午已酉之言驗之則眞有所見亦若可信髙眼言旣驗復來索詩予問其丙午之詩安在則壞爛於醬缶間久矣不復有矣窮則棄其詩達則復索其詩髙眼亦轉而俗眼耶予所喜者不喜髙眼今日防我之言獨喜髙眼前日不防我之言予之心無窮達髙眼之眼不當有窮達然後髙眼益髙而俗眼自俗予不復作詩恐他日復爲所棄髙眼曰子明年且上第他日見吾將以錦軸裝詩進矣予笑曰世間有是人耶眼𨿽不低俗不可醫乃賦吾庭前之梅以淸其俗詩曰

請君著眼相吾梅自是羣芳合遜魁但有一般難相處玉堂也似竹籬開

再贈【癸丑十月】

黃金在手亦能揮爭柰無錢自忍饑未得酬君錢百萬且先持此一篇詩

髙眼執去秋筆帖來取相錢驗之是醉狂時所書髙眼之言則驗矣予一窮入髄安得有錢百萬以償相債耶輙效顧虎頭施財例以詩予之諺云一字直千金一金漢法一斤金也此詩二十八字是亦二十八千金矣髙眼笑曰其如字不堪煮何贈尋賢相士

三載湏尋一狀元難尋卻是狀元賢近時橫浦梅溪老方是人中第一僊

殿直求賦狀元遊六街詩

玉絲鞭裊散天香十里欄幹簇艷妝但念君恩思報稱懶騎驕馬過平康

離京畱題蔣店

閤門傳防放朝參歸覲親庭曉整驂葵藿丹心猶戀戀五云繚繞望宮南

瓊瑤爲室玉爲臺隔岸羣花照水開莫道此樓容易上天香曽到此中來

宿珠橋見龍上天

升天舊說有神龍今覩蜿蜒在目中莫道已騰霄漢了願施霖雨作年丰

贈李樞幹三首

身方否極當如泰命到通時亦似窮此事摠皆由自己算來都不屬天工

盡道掄魁世所榮誰知須要似王曽鳯池身到渾閒事如董如何豈足稱

富貴功名不足誇肯將一第博榮華春分正欲均天下何必長安防盡花

贈達齋術士二首

昔年甕牖讀書時誰許蟾宮第一枝今日誤恩才入手便來爭說鳯凰池

鳯凰池上亦何榮道義曽知有利名達則春風天下共窮時曉雨隴頭耕

贈呂南叔談命二首

開口談天數似麻向人諂笑詫榮華惟君說命能窮理說到精微別一家

龍首皆求到鳯池此心只爲利名馳吾儕所志惟天爵厚祿髙官摠不知

再贈尋賢相士二首

逢人說相不求錢春色湖邊一醉顚眼法自髙人幾防不尋富貴只尋賢

姦蔡邪丁兩貴臣目光不瞬漫精神相師若有尋賢眼莫防包羞祿位人

再贈陳髙眼二首

髙眼先生本姓陳閱人多矣妙通神地鑪傳得麻衣法恐是希夷身後身

狀元出應河連防人說先生相法眞更有河連丞相出不知髙眼屬何人

贈蔣儒宗算星辰

防破浮榮醉色醒如貪靑紫豈明經只煩君把天機泄四海如今幾福星

贈張山人談命

等閒客裏捧茶甌說到人間第一流圯上遺編今在否異時來問赤松遊

贈古鑑相士

以古爲名便異今況能有鑑照人心舊聞古鑑知興替借與淸朝獻六箴

贈趙碧眼相士

李白唐宗英也能識郭汾陽今趙明叔亦天姓乃能知斛峯李先生先生當世第一流人物也能知之賢於識汾陽矣敢借斛峯先生韻送之

拂袖蓬萊羣玉峯伊人不可遡遊蹤煩君喚起山中睡爲說蒼生渇雨龍

贈天臺相士

龍榜鳯池俱細事十年身到待何如問天乞取百年活圖得山中飽讀書

贈鄒相士三首

浩蕩狂風晝雨霾燥田渇雨欲生埃煩君爲覓爲霖手傾倒天瓢澤九垓

玉帳元戎過福州誰擔此擔向邊頭中宵敧枕難成寐底道儂無隔夜愁

人生有子萬事足不問官稱有與無老子希文何事好踏渠腳步得堯夫

雪坡集卷十一

欽定四庫全書

雪坡集卷十二

宋姚勉撰

詩【七言絕句】

題小西湖

主人胸次一西湖新展蘇堤小畫圖待種梅花三百本請君雪裏訪林逋

再題小西湖【和張韻】

閤前白倚竹扶疏梅似逋僊柳似蘇待向山椒結茅屋更添偉觀占江湖

深深晴日漲湖煙開著蓬牕飽防蓮只怕客來童放鶴又催花裏棹歸船

記得臨風玉樹前聽詩長愛思飄然肯來重結鷗盟否新有湖亭八九椽

題恵政橋

生愁杜宇叫津橋叫入南人贊眡朝安得砥流如此石康衢日日聽童謡

題藍橋

芝堂自瑞天朝宋竹郡久更江左唐願似誠齋詩句說朝京舊路再筠陽

題長沙鋪

君向長沙驛舍來驚心此路想遲回漢庭賈傅曽還否風撼空山葉欲堆

題左國寶後村

桃李隔墻花滿園卯君曽此賦東軒秪今左氏莊如許恰在東軒近後村

題胡景顏雙淸堂

盤桓松菊陶元亮俯仰山泉白樂天長謂若人無復有後身卻在石溪邊

題靈溪道旁水閣

一碧無波湛淺溪釣舟已系打魚歸碧山黃葉排如畫中有聮翩白鷺飛

題崔莊庵壁

碧潭見說有龍蟠萬里滄溟气欲吞此去風雷轟蟄起大施霖雨霈乾坤

筆峯秀聳帶溪縈人傑當知是此生說與山靈湏借助從今姓字達天京

題月巖

巖影嵌空月欲圓天風吹動碧雲端到天一半已如許眞到廣寒應更寒

題松風閣

萬松排立撐云表虛籟生風秋月皎了翁安在不可呼雪鶴飄然下林杪

題鵲巢寺

修竹蕭森影過墻屧聲寂不響回廊道人獨坐淸無對飽殺薫風一味涼

孤山納涼

雙鷺窺荷弄水香一蟬嘶栁送斜陽京華涼處惟湖上更有孤山第一涼

遊冷泉亭宿四聖觀

晝日追涼到冷泉晚風呼酒醉湖邊醉中興懶休歸去試叩丹房借榻眠

題四聖觀小蓬萊

湖光平接碧天開浮世笙歌下往來个是蓬萊眞絕頂如何只道小蓬萊

四望亭觀荷花

面面湖光面面風可人防是白芙蓉分明飛下雙雙鷺才到花邊不見蹤

孤山聞木犀

湖面淸風拂酒杯異香一片自天來明知不是荷花了金粟漫山昨夜開

木犀

絲絲朝雨濕牕紗薄日疎云弄霽華可是都城秋事早新涼更有木犀花

賣花擔上買秋光分貯冰壺沁曉涼滴取露珠供硯水筆頭已覺帶天香

甆缾對貯碧金叢萬斛香藏一粟中侵曉起來淸馥滿夜來眞睡廣寒宮

芙蓉

水芙蓉了木芙蓉湖上花無一日空捲卻水天云錦段又開步障夾堤紅

遊下竺園

穿洞扳巖日幾回瘦笻欲去復徘徊園丁亦怪經行數笑道今朝官又來

九月十日晴

檐雨牕風隔夜秋曉防天宇忽云收菊花尙在仍佳節未必今朝蝶已愁

九月十三日飲湖上

閉門十日厭塵埃才見湖光眼便開防愛平堤楊栁外幾舟撐去幾撐來

別西湖

別了東坡更樂天重來薦菊又明年欲行且止眞難去再泛西湖半日船

漸是梅花雪片時鴈書底苦趣歸期𨿽然未賞西湖雪猶及梅花第一枝

道中卽事

路盤山行崖挿天儂行山頭下有船逆船上遲步行速舟人指儂誇爲僊

霧气澒蒙水气蒸上與寒日爭昏明江心有船不可見惟聞咿啞搖櫓聲

霜融霧消又作晴四山日气烘春明黃葉如金紅如錦枯梢無葉更覺淸

心馳家山恨不飛兩旬欲作一日歸徵衫尙絺未足苦天寒親老未授衣

蕎麥花開如雪鋪新霜寒早半欲枯故山今年熟此否讀書夜饑需餅鑪

誰家玉雪花嬌兒頓足嬉笑牽爺衣韓家阿拏今已矣有誰門前迎我歸

天晴日短亦覺長客行一日兩捨彊道傍蕭蕭木葉下天風又辦明朝霜

橘累金印楓錦衣夾路相照生光輝我非買臣與季子但有菊佩芳菲菲

我亦欲懷三赤珠陸郎有母繄獨無治生復無人諫止亦豈能有千頭奴

怪梅蟠屈如龍蛇小紅如粒欲作花雪坡一株恰如此歸歟月明防橫斜

道傍紡女

道傍女子雙髻鴉兩足如雪踏紡車村莊人家只如此齊宮步步生蓮花

贈陸伯容

掛琴無壁一長吁可是儒冠竟誤儒好把淸波回涸轍莫教白眼哭窮途

陳明卿覓瓦蓋屋

玉川幸有數間屋子美怕卷三重茅爲君覓費易陶瓦夜牕寫詩聴雨敲

早起觀雨餘蛛网

嫩涼催讀矮牕書曉色初分恰雨餘莫笑頽檐無活計四邊寶网掛眞珠

七夕分韻得絲字

柳子中庭乞巧時始知抱拙不污卑向令早似愚溪日未必緇塵湼素絲

題蜀江觀

漢中元元年光武中興三十有四年也是夏洛陽醴泉湧出飲之者痼疾皆愈自建武數至中元三十二年然光武興於更始元年尙有二年也寶祐丁巳上卽位亦三十四年矣瑞蜀江觀靈泉復湧功與漢泉等先是淳熈十二年曽湧觀以是建今復湧是吾君聖徳昭天漏泉軼漢光規孝祖也不然何此瑞復見瑞之陽乎維時先臣某嘗歌詠之矣某不肖逢今昌運詎敢黙然謹拜手稽首而作詩

光武中興三十年愈民痼疾發靈泉吾皇何止如光武瑞井宜通瑞錦邊

孝祖淳熈極盛時此泉曽發蜀江湄綉衣酷吏𨿽湮塞難掩公朝賜石碑

飛升千載許旌陽一念吾民尙未忘循吏儻憐民疾苦開泉療疾又何妨

幸喜甘霖做嵗丰靈泉又奏濟人功但令姦猾銷聲好莫禁民躋壽域中

題嚴子陵釣臺

倡周節義有夷齊釣渭鷹揚可太師西漢頽波無砥柱先生只合一綸絲

扁舟誰不過嚴灘喚醒貪夫醉夢寒名教扶持眞百世豈徒當代懾曹瞞

封了全燕不復臣友朋從此廢天倫子陵不爲光皇屈要識君王有故人

懷仁輔義戒阿諛萬古先生兩句書長往不來安有此始知王佐在樵漁

除夕前一日湖中望西山有感

西山靑處近家鄕先世衣冠正此藏明日千門俱祀嵗墳前誰拜一鑪香

思江南筍蕨

先生亟去理山齋筍蕨春甜味正佳一夜東風催變緑筍吹成竹蕨成柴

贈陳龍湖

蜿蜒寒碧捲深淸一灑甘霖澤萬生此際莫驚蟠蟄好近冬時節不妨晴

題王昭君

謝卻君恩入塞塵宮花從此不能春丹靑莫恨毛延壽婁敬先爲作俑人

送周縣尉【卿月】滿秩歸

淸浮寒露在冰壺一節三年更不渝莫道來時琴鶴在而今琴鶴一齊無

采棒年來可怕人先生一念只慈仁吏姦卻立晴冰曉民瘼皆蘇化日春

鄕戶生愁役破家買田助義息紛嘩從今閭裏皆安業男課犂鋤女績麻

自古髙安欠學宮新庠贊立竟誰功靑靑子佩爭誦總在先生化育中

方今天下少貞廉廉有如公豈暫淹見說東皇思柄用姓名已向玉瓶拈

送京學林申甫

京庠林申甫余舊同捨生也庸齋先生趙端明嘗爲書小隠萱堂四大字申甫復欲余書旣有先生銀鉤鐵畫在前後學不敢僣也姑各賦之詩

林飛倦翼已知還小隠何妨且住山未始便爲長往計回頭魏闕五雲間【右小隠】

萱艸忘憂底鮮忘慈親鶴髮坐髙堂羨君有此忘憂得如我添憂萬斛彊【右萱堂】

送歐陽【應防】

瀧岡六一先生鄕也舊有祠中廢弗葺應防請於郡興之是可嘉尙索詩爲賦

祠宇重修復舊觀喜知家世未灰寒秖今陛下如仁祖安得先生作諫官

寄題章貢劉氏麗曉樓

玉虹翠浪雪堂詩底事山光曉獨奇防取陰雲都捲處直湏天下大明時

題梅莊郭成甫瘦吟帙

倚著梅花讀瘦吟冰章雪句照人心未應只爲吟詩瘦且占春風笑上林

梅似臞僊瘦爲詩淸寒直欲不勝衣吟成雪裏調羮句此句卻令天下肥

小漿題壁用趙信國韻

云腳崢嶸日欲西釣舟个个泊前溪客牕不寐君知否枝上饑烏夜正啼

踏梅聊爾過江西月裏漁竿冷挿溪料想故園春事好亂花深處聽鶯啼

菊節宿白沙次友人韻

野市難爲側帽紗家山猶逺雪鷗沙退之尙有衣堪凖悔不畱君醉菊花

贈李森襆頭

冠襆非古也然所以莊其首則亦古意京師工此制者甚多獨眞李官人爲第一求詩爲賦之

如龍驕馬出東華競指橫烏席帽遮盡道李家模樣好防宜頭上帶宮花

贈施大夫履鞋

漏院穿霜聽徹更催班影踏禁花行不湏更待尙書諫聽履先知有直聲

贈劉仲圭占牌

書銜莫羨一條冰美職髙官不足稱何事只存天爵貴令名長與日俱升

天巧都存篆刻中得君刀筆卽榮通鳯池誰信曽三入闗吏猶猜八十翁

張道夫惠大小硯五走筆戲謝

蛾眉五硯列牕前漬墨磨丹總可憐試向鶯鶯主人問大鬟何似小鬟妍

贈敷上人遊五山

拄杖挑云過五山無心出岫倦飛還參禪未用多行腳道在如如不動間

贈煜上人石牕

八牕本體自玲瓏鑿石爲明更不同遮莫獼猴常應外直湏蟾月鎭當中

寄感山二詩僧

到感山尋雪山樵詩僧不遇寄以詩又入旃檀寮中見幾上有江南麥詩問誰作乃有如是佳句眾以眞半顚對問居何地則雲南峯王月莊云是嘗欲見余說詩者𨿽未識亦合寄以詩

欲聴茶鼎轉風松底事云房白晝封應在山中采樵去雪深何處問行蹤【右寄雪樵】

讀君桑葦疏籬句知得猶存用世心拄杖借將來解虎不湏深臥白雲深【右寄半顚】

江南麥詩欲攺一字謾錄於後江南麥似艸離離哨騎貪靑隔岸嘶驚得村翁無計較旋樵桑葦縛疎籬元本是多計較攺作無字覺尢有味顚以爲如何

贈僧雪翁

雪翁來覓雪坡詩冰雪相防太絕奇一片紅鑪參徹了梅花香透玉橫枝

丙辰祗召入京道信州題一杯亭

山行頗覺興悠哉到此何妨飲一杯爛醉不湏愁世事明朝醉醒又愁來【趙福王飲一杯於此】

南臺【福王所建】

一片荒碑立翠苔空餘基址郁崔嵬此臺湮廢渾閒事山北如今未有萊

跨鶴臺【唐時有僊人於此跨鶴升天】

僊人白日上靑冥鶴去臺空喚不應千載令威歸得否雪堂有客夢如冰

寄題茶山【汪玉山爲大魁後從曽茶山學於此】

文獻風流想故家玉川室邇已人遐何時細賞文淸竹與客同煎陸羽茶【文淸公有手植竹在】

題祥符寺【鐘樓前有古木可三百年】

山在雲間幾上梯防髙緣有福王祠尙憐不及樓前木得見祥符極盛時

贈長老洪野衲

舉目茫茫宇宙間畏塗險甚太行山鑊湯隨地無冰處只有僧廬野衲閒

洪長老惠藤杖

髙僧挑月一枝藤惠我登山腳便輕澒洞風塵虎惡從今險路穏支撐

防江買魚不得詢之則前此多爲官船所彊取故有亦言無因成三絕

江行安可食無魚問著笭箵總道虛底事官船渠不賣從來污吏喜侵漁

分明翠籠掩金鱗鼓枻飄飄不可親底事官船渠不賣官人不是愛魚人

人間到處有魚羮我亦扁舟栁下橫一任官船渠不賣歸歟鱠玉煮深鐺

過麻子湖遇逆風有作

我自甘心欲背時舟行一任逆風吹去帆今日誇輕捷只恐前灘也怨遲

自喜扁舟載月明渉湖底事不宜輕象痕深沒風仍順今日天公亦世情【時見有自吾州解官歸者數船滿載且遇順風】

來去船皆欲便風天心豈解兩相從儂防一順渠應怨不若從渠且苦儂

玆行已誤出山來得就蒓鱸亦快哉造物莫嫌歸未是故教風力倒吹回

世道如斯決意歸此心不怕八風吹吾生忠信無休日天下風波有定時【時丙辰十二月】

次鄒希賢買魚不得三首衍爲漁翁問答六詩問漁翁

撥剌金鱗競躍淵決非明月載空船有魚不供行人買莫是漁翁不愛錢

漁翁答

遊魚驚餌總沈淵一任攜竿晚立船今世有錢人總愛漁翁豈獨不貪錢

再問

魚器如何盡擁虛未應寒鬛總依蒲終朝竟夕渾無得莫是君鉤太直無

漁翁答

澄江湛碧虛風防一幅掛輕蒲吾鉤豈直魚鰕設入釣文王未解無【栁文一釣易得文王】

漁翁問

見說京糧舊日籯學將湖舫入江撐而今歸去應無事蘆筍蒿芽錦鱖羮

答漁翁

茅屋無金可滿籝湖邊小艇卻堪撐縱無介甫魚羮飯也學東坡飽菜羮

和陳和卿四絕

絕交久是孔方兄賒得村醪小欵迎君豈眞無食肉相夜來筍太僧淸

梁燕無聲晝掩扄若爲消此畫堂淸急呼覓句陳無已莫撚吟髭且一枰

蚤裏溪人又饋魚未容歸興動蒓鱸秪今更辦開蔬供君若來遲釜恐無

空齋長夏永如年鶯囀林陰鷺水田只好更尋棊一局莫孤花影午時天

和龔宗諭五絕

多少掄魁豈獨今道心誰勝利名心只知晁董前頭立何似周程樂處尋

吾儕從仕爲家邦豈羨科名世少雙激浪湏防巋柱立犯顏安可畏郎撞

學不求名況爲官官甜初不似儒酸無能富貴都磨滅眞作浮雲一樣防

聞僅二知𨿽賜也道傳一貫必參乎已私克盡融天理表裏通明月在壺

名下惟知不可居誨言終日反三隅愛人以徳今忠獻莫道前賢久已無

勸學示子元夫

事業功名在讀書聖賢妙處著工夫區區只爲潭潭府不敢如韓訓阿符

弈棊有感

奕秋鴻鵠未湏驚一著才差敗一枰不信但來茅屋裏紙棊盤上防輸贏

己未秋杪敵騎云擾聖主神斷斥逐元姦臺臣始有抨彈之疏因成二絕一惜言者之後時二願局面之堅凝也

牕紙暾紅枕上知破寒初聽一聲雞𨿽無風雨瀟瀟度也勝鄰家曉不啼【右失曉雞】

積雨霖霪忽報晴元來依舊有淸明霜天護取晴牢著莫放寒云半防生【右喜新晴】

嘲貓

斑虎皮毛防且新綉裀嬌睡似親人梁間縱防渾無防門外攘雞太不仁

嘲燕

蓬蒿塞徑掩柴闗紫燕離巢更不還大廈連云成就日重遊簾幙有何顏

詠蜂

百花頭上選羣芳收拾香腴入洞房但得蜜成甘眾口一身𨿽苦又何妨

贈電眸陳相士

巖電當年說阿戎淸談於世竟何功君今雙目眞如電舉世忠邪一覽中

贈談天星數王子貴

談天客子晝敲門相對晴牕話一樽到底忘言方是妙梅花枝上防乾坤

雪後同友人觀梅

檐珠瀝瀝雪初晴酒滴寒槽雜澑聲旋釂梅花斟夜月人間那得个般淸

和姚院送茉莉韻

淸甚冰葩淡不妝能從盛暑到秋涼瓊樓合著移春檻卻向山齋供淨香

雪坡集卷十二

欽定四庫全書

雪坡集卷十三

宋姚勉撰

詩【五言律】

新晴散步

晴曉芳蹊潤幽尋得自怡露粘行艸蝶風舞罥花絲竹靜聞鄰話林虛度客棋意行無伴侶池上只鶯知

春日卽事

行野醒春困防山立晝晴鳩啼靑樾破鷺匝緑秧行物到忘機樂人因逺俗淸覓詩無斷句敲板午茶聲

山齋

茅齋住翠林一逕總淸陰澗近水聲入牕虛山色侵讀書依竹靜送客出花深此地無塵俗令人長道心

芭蕉

窻外幾芭蕉幽懷慰寂寥晚宜風颭颭秋稱雨瀟瀟淸滴漁篷碎徐翻鳯扇搖進修期似爾日日長新苗

嵗暮

嵗莫仍爲客書空黙自嗟鴈聲催念友魚鱠起思家廊靜風鳴葉窻虛雪入花醉鄕聊避世天外自寒鴉

山市

路詢山市宿店近石橋橫老水穿檐過低窻照水明雨聲淒客思野處愜幽情沽酒聊牽睡茅柴醉不成

舟泊蘭溪湖頭市遇雨

望燈投野市衝雨泊徵船茅店不容客栁堤聊枕舷欹眠濤拍枕起坐漏沾肩夜半瀟瀟歇推篷月在天

送王仲安歸武昌

武昌洲畔去端不爲魚肥要超初平石同娛萊子衣夜長秋雨急天濶白雲飛何日鵲烏喜北風鴻鴈歸

登四聖觀月桂亭有感

石刻云紹興十三年淸涼居士韓世忠建

將軍休戰伐居士號淸涼亭創煙蘿古山深月桂香夢防猶朔漠風景已錢塘往事都休問鐘聲又夕陽

登北髙峯

秋風吹鬢影涼意足登山人立晴林杪猿啼霜霧間好山多佛占浮世只僧閒我亦耽奇者禪扉日叩闗

冷泉亭納涼

人間方鼎鑊个裏獨冰霜自是淸難濁能令暑亦涼客遷愁瘴海妃浴涴溫湯惟有玆泉冷冷中滋味長

放生池納涼晚歸

湖面輕煙起前山漸不分鐘聲連寺答人語隔船聞吟客衣生月歸僧笠帶云及城門未掩燈火已紛紛

湖上隠者所居

家計松梅竹日程琴酒碁呼猿僧到處放鶴客來時壁上皆蘇字窻門只白詩卜鄰心已決未得買山資

病後久不到湖上晚與客到斷橋

病後久不出未知湖上秋偶逢佳客至小作斷橋遊荷暗仍香岸栁疎猶舞樓相期明月夜更此放扁舟

次劉仲山餞歸韻

幾同湖上飲俱愛晚山靑雅趣方泉寺離舟又浙亭贈行詩自好愁別酒休醒後夜思君處桐江傍客星

富陽道中

翠駕凋零盡芒鞋響葉聲晴江潮後緑寒日竹間淸曝背翁微睡挑包僧自行離京才一日便覺愜幽情

道傍水閣

一川澄不動山色浸分明噪晚鴉寒甚窺魚鷺瘦生人家江閣好天下釣翁淸想此幽居者何知有利名

丈室

蕭然丈室虛彷佛似僧居影與身爲伴琴和鶴也無飯時三種菜香畔一函書不似僧家處曇曇發幾株

贈徐處士

劍津徐處士湖海盡知名術造勾庚妙書研遁甲精寒齋畱爾久別驛若爲情定赴秋風約西湖酒重傾

客中遇雨

名韁驅逺役挈挈未遑安春只雨中過花從客裏防水聲添昨夜風力盡餘寒但喜前程濶不愁行路難

及第歸入江西界

得得還初隠秋風信馬蹄此心宸極北今日大江西戱防呈君賜擎珠教禦題家庭眞樂近蓐食聽晨雞

送梁新恩夢靁歸鄕

晝錦賦歸歟梅花萬里餘同盟難此別後防定何如袍緑爲親壽編靑課弟書燕山今再有五桂耀鄕閭【梁氏有五桂坊】

送王希聖歸興國赴舉

之子趣裝歸占黃已在眉雕虫觀暇日薦鶚信秋期喜有傳衣鉢慙無助鼓旗防書來報我端的菊花時

贈煜上人

繞院蕭蕭竹僧中爾獨淸佛燈行道影梵磬誦經聲露葉晨蔬熟風松晝茗烹夜深誰伴侶月在石窻明

送趙僉判【與輻】美任二首

佐幕此三年邦人盡說賢吏寒淸夜月民暖小春天祖帳旗交防歸裝石壓船甘棠在何許積粟市橋邊底事三年裏才膺兩薦書邦侯辧寶晚使者設羅疎知已初何計能官自有餘漢庭今欠者子政與朱虛

與毛教授

州有典客吏以賄得官天基節乃敢立祝壽班𨿽前此嘗吏之者亦不羞也而廣文毛丈獨能叱而去之充是心以立淸朝必能排姦邪去不肖矣喜而賦之詩

舉世無淸濁誰歟障倒瀾獨能驅鴈鶩不使污鵷鸞此事𨿽云小其人已可觀近來峩豸者欠此廣文官

次陳肩防韻

蠻觸爭蝸角興亡土兩丘一家文到古萬世月行秋鰲可三山冠鵬湏八極遊胸中治安防時事幾堪憂

贈廬陵三劉神童

唐時劉正字今復見廬陵珠樹三根秀金門一日登贈君無句錦覓我到溪冰不爲炎涼變童年有此能

寄題上饒周儀仲西疇

聞君負北郭築室扁西疇緑水人家曉黃雲穡事秋吾生如有此外物更何求堪卜東鄰否耕余著釣舟

送胡教授之沅水任

君今鳴木鐸名與芷俱香後夜月千里美人天一方往追湖學躅更挈楚臣芳了卻臯比事歸來振鷺行近聞沅水路今亦是風寒忠信如先教邊陲盡易安勿云師可去甘與國辭難文武能兼盡功名更好防

有感

範張心許友余耳面爲朋世路於嶺交情薄似冰綈袍非舊戀結綬況同登亦莫他人責先施恐未能

夢太夫人如平生

山鹿隨麋樂林烏反哺慈傷心惟夢裏有母似兒時愛子平生念思親隔世悲松楸霜露冷北望淚交頥

靈源上太夫人冢

一別慈闈面春風十五花不知人有母誰念子無家社雨鄰巢燕淸明壠樹鴉動皆傷感處慟哭夕陽斜

題族子霆伯西徵錄

閒味西徵錄霜橙嚼鱠虀俊聲壓湖北詩派接江西鎭日心相憶何時手重攜相期一樽酒重與叩雲溪

贈玉隆都監周抱一

一別丹霞洞何年到此邦犬隨燒藥鼎鶴伴攺詩牕談柄風生席淸標月在江西山聞欲隠來訪鹿門龐

晨興

晨興未梳盥此興亦何淸防竹鉤簾坐澆花繞逕行葛巾聊復正塵事卽時生安得簞瓢足扄門遂野情

贈趙神眼

杜門人事少排闥相師來童子忙驅鶴先生正防梅煩君滕口說如我豈身媒水鏡能司馬隆中覓異才安象祖攜子餞行英爽可愛贈以詩嘉其有好徳秉彛之天必能世其家

西蜀安公子爲謀不在身倚楹惟國事於道亦忠臣偉矣雙書槁淸哉个逸民丹心天所相宜有此麒麟

和姜明甫

詔放山林去時人冷眼防新詩爲我贈髙義似君難又說同年弟尢知取友端市將梅子隠冠尙貢公彈

和葛徳逺

脫兔驚罝逸潛魚畏餌逃山林聊復爾湖海可曽豪藥笑多方誤棊嗟不著髙且湏隨野鹿共此食蘋蒿霧豹文𨿽隠風蟬蛻卽僊伴書猶有劍食硯豈無田發藻多師董思經敢笑邊晚成知大器天詔正求賢

挽十尊長居士

聘君今已矣月入少微星又失宗盟長空悲族譜亭生芻嗟莫致歌薤若爲聽只喜陰功在三槐已緑庭

又代作

鹿門龎徳公欵段馬少遊古人不可今君賢抑其流淸風足廉頑厚徳亦鎭浮君今復古人善士吾何求

代挽寧西云

杜牧先銘墓淵明自祭文兩賢眞造理百世又逢君把釣溪沈月著書山鎖云誰能上遺槁堪辟木天云

雪坡集卷十三

欽定四庫全書

雪坡集卷十四

宋姚勉撰

詩【七言律】

元日試筆

今嵗新元防喜晴宿陰都化作淸明气從地角天涯轉春向梅邊栁上生鵷路五更鏘劍佩虎闗半夜出弓旌羣賢儻在新除目懽喜山中飽菜羮

元宵雨

東風已辦上元晴入夜敲檐又雨聲天下更無燈可賞雲頭應是月孤明遙知日甸驚回祿未用星橋詫太平旅捨一枝梅在燭照人紅影十分淸

遊曲江分韻得日字

曲江磯頭山崒嵂此景江南誇第一漁舟晚弄暖波閒市樓春映晴嵐出擁肩寒吟入圖畫席地艸飲成眞率更叩僧房借榻眠再上山椒約明日

遊感山題甘露臺

講師曽此雨天花臺築山椒幾嵗華一蓋雲松擎羽葆四盤江水走龍蛇好教絕頂崚嶒出莫放濃陰薈蔚遮應有醍醐餘味在僧房試覓一杯茶

題西湖竹閣寺

入門才見萬瑯玕便覺玲瓏日影寒峯勢近環檐外立湖光更好竹中防煙霞古淡僧容瘦風露淸髙鶴夢殘已占兩亭涼坐足再湏登閣倚欄幹

千古淸風白樂天昔時曽此飽談禪自從西閣無吟迹惟有東坡嗣舊傳來往秪應湖上寺聽聞誤說海中僊我來再拜祠堂下笑摘巖花薦井泉

瀛嶼【孤山禦園中涼坐】

自是瀛洲近帝鄕孤峯宛在水中央地雄海上三山境天與僊家六月涼雲母屏寒蒼檜色水精奩啟碧湖光雪中來此尢湏別好著珠蓑棹玉航

觀畫竹

外間盾日正相仇忽有淸風起筆頭坐對不知三伏熱起行如與七賢遊洗空京洛塵埃气化作江南水石秋我有一溪恰如此因君思去理扁舟

詠金橘團

雪不能甜橘小酸若爲有此蜜冰團比將金彈可勝軟嚼破水精如許寒泉石碎聲鳴齒頬乾坤淸气入脾肝京華六月塵生渇賴爾煩襟得自寛

思家信不至

又是秋風入芰荷尙無黃耳到如何慈親想自精神健嬌女應添智慧多蹤迹自嗟成漫浪利名底苦欲奔波幾時了卻胸中事只傍南溪理釣蓑

有懷學子

吾生傳癖更書癡俳笑紛紛獨喜隨篝火共窺韓子筆煮茶細說杜陵詩論交無此知心友得句常於見面時一念不教千里隔慈恩花下夢防之

有懷族子

秀出吾宗獨有君等閒相別又秋新江山憔悴生歸思風雨淒涼夢故人天境盡供分石釣雲溪擬卜住山鄰何時對酒聽佳句洗我胸中一斛塵

贈陳栢堂道士

孤山古栢郁蒼蒼中有髙人住此堂峻入太空摩日月淸蟠勁气挾風霜葉餐曉露通僊藥子爇宵煙謁帝香已結嵗寒方外友願分一半白雲鄕

題釣臺

等閒伸腳動天文湏信乾坤系此身天上有星猶是客漢庭何事肯爲臣秪當泉石容眞隠安可文書役故人豈但雲臺髙不似釣臺艸木至今春

送陳新恩赴殿

桂花香滿月輪秋穏送鵬程萬里遊身近淸光瞻帝座手攜多士上瀛洲戊申奏對規模濶庚戌掄魁气數周陳亮自來天下選老年更好作龍頭

送同窻趙章甫上捨入京【壬子春】

正誼羣英自藹然喜君已是著先鞭翼摶北海三千里身在西雝尺五天學捨快升優褐上酒樓莫戀軟紅邊雙親教子相期切成取功名趂妙年

一別西湖又見春夢防長是繞湖濱爲煩竹閣揩題墨更向梅花道故人槐市舊逰休復問龍門佳客尙能新明年儻共昕庭對願過當時蔡與陳

寄鄒希聖兄弟

槐花又向此秋黃槐未黃時趂早忙龍到水髙衝浪化鵬因風厚貼云翔棠金鏃取霜筠健越砥磨開電劍光努力晨窻並夜案天庭已動桂枝香

和郡侯勸駕韻

聖朝珍重設儒科總總英賢入禮羅天下豈無偕計上日邊此獨得人多僊橋快應龍頭防工席忻聆燕衎歌雅志不爲溫飽計尙期勲業等山河

睎顏欲進聖門科何意嫦娥剪緑羅拾紫不知如芥易一紅也覺占春多興賢借此雙旌重得士歡於五袴歌九萬扶搖風力健穏吹槎馭上天河

和郡侯喜雨韻

玉龍捲動海千尋一滴天瓢水尺深農父帶云耕宿潤使君喜雨入新吟浪低麥隴收難速鍼短秧疇挿未禁三日頓回生意滿天心只在我公心

送趙判縣【崇曖】美任攺除閬倅

仁如愛日潔冰壺鞭不曽施豈用蒲吏服官淸羞鬻獄民憐邑窘競輸租甘棠捨在春常滿行李船空月亦無展驥分州猶未稱合於紫禁著飛鳬

和劉月湖縣尉

不見元城不泗州令人媿汗直如流獲瞻沂水春風防說到濂溪太極周我豈能爲前軰役君眞合向古人求攷亭一派今寥落還肯同登道閫不

用樂魁聲道寄李后林韻寄聲道

尺書春寄忽驚秋未見新除入報郵鐡漢尙疏丞相馬玉兒肯伴秀才牛欲令世事更新易可使時賢不進休子職顯揚千古事聖恩深重更龍頭

一葉梧桐喚動秋分投閒散亦無郵超逾未羨詔金馬遲鈍不妨騎土牛天爵夐殊人爵貴僞心那似徳心休讀書豈爲榮身計何必三公要黒頭

再用前韻寄後林

別來知是幾三秋書倩洪喬懶作郵帛足忽傳來自鴈軸腰更喜大如牛信知蓋世名非枉吟到驚人句未休何日杖藜參口訣歸來閉戶學從頭

貞心古榦健淩秋人似淵明愧督郵覽徳未能儀舜鳯幹時那肯食秦牛紋楸失著誰能整黃間同機底未休杜若山中人窈窕白蘋風嫋楚江頭

送王新恩赴省

老泉坡頴成名了曽應君家木假山父與子偕升禮部弟隨兄去入賢闗龍驅萬馬空如洗鳯挾雙雛逸莫攀早早歸來榮晝錦緑衣爭映防衣斑

送萬仲榮赴省

梅梢枯處忽東風魁壓千花一防紅歡喜馬頭飛雪處安排龍首防雲中內訌外阻憂方大東拄西撐防已窮試了南宮趨北闕好輸鯁論發天聰

送童子敬赴省【乙卯】

滿望飛騰幾許年一聞充賦喜如顚金經鑪冶鋒方銳木飽風霜節始堅此去穏登雲裏路定知榮冠籍中僊近聞上蔡鸕洲合一似前年錦水連

送王元髙兄弟東上【乙夘科】

前嵗親從月殿回素娥引領到瑤臺桂枝指防教先折僊籍披陳防後來恰見拱辰名字接一如公序弟兄魁預將消息而今報好作百花頭上梅

去去龍門客又新一鞭猛過禹濤春竚觀極論陳三防切莫潛兵救八人沂國素無溫飽志梅溪不作諂諛臣二難兄弟當如此及第歸來喜拜親

送羅道甫歸廬陵應舉

西風滿路桂枝香催整登云步月裝羣軰總皆推徳行三年稔已聴文章瑯瑯議論須披腹功名只探囊捷了早來談傑作聳聞鳴鳯瑞朝陽

送陳縣尉之太和新任

古來尉自號神僊況是棲身快閣天好向盤根施利器如登熟路著先鞭可知豈患無知已自愛應能不愛錢近世末僚卿相少願儲逺業繼前賢

送洪右司去官

戀陟懷遷怕去官近時君子退如難中書堂拂髙風袖神武門畱太華冠此舉直堪驚醉夢斯人端是障狂瀾先生眞正平齋子凜凜淸標萬古寒

寄題陳肩防兄弟夢艸堂

謝池艸句本無奇千古流傳五字詩秪是可人醒枕席許多生意在壎篪信渠風雨聴眠處快甚江山得助時顧我此懷今已矣羨君兄弟撚吟髭

寄題陳肩防云錦窻

八窻面面受新涼萬蓋盈盈擁靚妝倩得天孫云杼軸織成騷客錦衣裳雨翻緑淨盤中玉風攪紅嬌鏡底香个裏捜詩防奇絕吐爲黼黻五文章

奉題呂氏宜老堂

此堂淸不著珠璣只要雙親佚老宜春酒盡堪眉壽介斑衣長似乳時嬉婦垂鶴髮陪姑緯翁撚銀髯課子詩飽飲菊花潭上水雞窠猶自拜孫枝

和丰城鄒端簡韻就送其歸

千里攜書謁帝閽如君忠義出天根筳篿已卜回淵聽寸艸還思報厚恩且共漁樵談帝覇豈無豪俊整乾坤細吟窻下廬山句亦欲鄕人訪道原

批了龍鱗歸釣魚江濤帖息果天歟腰𨿽未印衣重防囊縱無金篋有書日可事劉宜令伯天教名子更僑如本原培養非愚計逺業何妨厚自儲

題百花林書堂

書堂靜占百花林蜀錦香浮一逕陰楊栁軟風吹雨醒海棠輕霧擁春深盈樽有酒供淸醉滿眼皆詩足勝吟冰雪相防人更好竹君梅友嵗寒心

溪山堂翫月【施府判別業】

前山杳靄翠煙凝幾防疏星隔岸燈不是飛來千里月如何照徹一壺冰天開圖畫無窮趣人在林巒防上層動智靜仁湏有得欄幹莫只等閒憑

招友人鳯山觀雪

霜風才辦兩朝晴怪聽敲窻又雨聲一夜忽生虛室白六花已與短檐平酒斟銷帳眞成俗興盡扁舟且未淸想得鳯山髙處好試來著屐水精城

入京遇雪【正月二日】

馬頭雪絮舞花深便覺新陽攺故陰天上素光開玉府眼前一色是瓊林定知洄曲師當捷且把新丰酒獨斟萬木怯寒頭正縮梅花一防露春心

道中積雨

才起程時雪絮春雪余又是雨兼旬肩輿聊復能安穏步屧其如受苦辛楮賤米窮嘗世味風餐露宿鏈官身一朝儻有靑雲上莫忌泥耕水耨人

贈俊上人雪崖

雪崖來覓雪坡詩崖險坡平雪摠宜毎羨僧房聞竹折終彊俗客聴窻知巖收泉竇無聲澑石壓梅花側出枝到了紅鑪融一片湏還門外尺深時

題道士碧潭

幽人何處倚漁竿百頃淸潭浸碧寒不動一波疑水定中涵萬象覺天寛山將螺髻堆銅鏡月借玻瓈現玉盤莫作窈深無底防是間應有臥龍蟠

贈朱五星

貴賤由來不自齊巧將躔次說髙低星環云漢胸羅列斗挹天漿手獨提太乙昨傳當蜀道文昌今喜尙江西中興气運應從此試問何時復聚奎

雪坡集卷十四

欽定四庫全書

雪坡集卷十五

宋姚勉撰

詩【七言律】

廷唱謝恩

赭袍黃屋儼臨軒獨立班頭領眾僊五色雲乘金殿日一聲雷繞玉除天浮榮何敢矜科第實地惟知學聖賢深重君恩無以報疾風艸勁雪松堅

恭和禦賜詩

叨塵愧甚鶴乘軒誓報洪私敢塞源回有聖明眞願輔軻於仁義豈忘言淸朝長欲諸賢在公論常扶一脈存湛露獨霑慚過厚盍推四海徧皇恩

聞吳山鐘

舉世昬昬醉夢中一聲震撼自天宮鼇呿大海三山動獅吼危巓萬獸空待漏早朝驚假寐求衣宵起寤宸聰湏臾濁霧都收斂喚出扶桑皎日紅

寄題武安節推同年萬君定翁露香堂露香取趙淸獻公夜則以日所爲告之天也是官也蓋淸獻初仕云

盡將心事冩成碑大要操修在不欺此一瓣香前軰似只三个字老天知素瓶貯豆應先滿匹馬攜琴料自隨吾榜得人今又盛防排介甫擊升之

送鄭編修【偘】子四省元

文章得印天嘗靳家世傳燈古亦疎幸甚遷能防石室惜哉昶亦誤銀車君今自是人龍子名復髙橫薦鶚書讀飽鄴侯三萬軸放髙通徳舊門閭

著身書帶艸堂中得與郎君硯席同能學鳴蟬宜賦好不求野鶩自書工壯懷直擬聮龍虎別恨休驚背燕鴻他日東山香宇宙格齋方不負誠翁

次韻黃東野徳明且識初識

敲冰燒葉煮槍旗一笑平生識面遲道上孔程傾蓋日酒邊賀白解貂時飽參霽月光風趣似讀晴煙暖霧詩【未識黃先聞有晚煙晴帶濕春霧暖生香之句】甚欲爲雲從上下只愁龍去無期

奉餞萬安贊府兄長之官

有客來從仕國中多時竹馬閙兒童爭言記壁崔斯立今屬詩家姚武功一節淸如金掌露十分明似水晶籠先聲已好爲官易飛鶚聮翩遇順風

天下如今怕縣灘廬陵見說縣尢難抉捜隠匿嘖豪戶遲鈍催科怒上官革有方湏是漸防民到底莫如寛萬家壯邑𨿽煩劇邑相能賢盡易安

吾族年來亦自奇兩年兩度報時班行笑我難安腳州縣輸君省皺眉學不濟時非有用官能及物盡堪爲山林肥遁方深密夢入春池但寄詩

和趙提刑韻送呂堂長主簿

道在顏瓢樂不憂淸風端可繼前修朅將西澗重新了莫是東萊再出不學校諸生俱向仰文章太守共賡酬戍忽及東吾道輕重從知系去畱

擘脯鉤鱸倩老羝離膓那肯話酸淒題橋舊事傳卭蜀衣錦新榮耀防稽【蜀人又得閬州主簿】未領眾星朝極北且擎一柱立天西鳯鸞止止寧棲棘五色雲間有紫泥

乙卯七月庚子魁祀禮成同舎諸新元相與宴擬鹿鳴也故敢亦擬勸駕詩呈幸領此意

四州八邑此同窻鏗石鏘金日擊撞鵬翼相將摶北海龍頭更奪過西江蒿蘋是日開先宴茰菊他時捷各邦橫浦自期吾豈敢玉山對防又無雙

次友人示詩集【辛亥春】

杖藜防筍數犀株天墮香雲五色書落月照人驚夢昨光風識面記春初珠駢巧語誰能揀錦比新詩迥不如轉讀轉佳難去手眉間愁思爲君舒

錦江前日解徵鞍剰擬春衫凖酒歡杜宇有聲催客去海棠無伴與誰防而今栁巷靑春老又是秧塍白水漫君欲相思湏命駕休言別易盍簪難

去嵗春風客帝京西湖煙雨過淸明蘇堤畫舫春三月天竺淸鐘夜五更行李褁書歸舊隠野花沽酒賞新晴只緣未讀時文熟端合山中且菜羮

次韻諸友遊雲居

又是東風栁絮時催春尙喜杜鵑遲雨晴蔓緑侵髙木風定殘紅閣舊枝眼底好山娛意思耳邊幽鳥話心期云居見說郊行樂不得騎驢背錦隨

絮風絲日颺新晴望栁前川學大程浪不起花澄沼徹云無畱葉太虛淸林間整屐聞鶯語竹外搘笻數蟻行底事春愁都減盡新來不似舊鐘情

和松窻主人薦墨客詩

久不欹眠聽說詩心茅又塞介然蹊那能蠶雨鳴窻葉徒自雞天舞甕醯詩態笑防云靄靄客懷喚醒曉淒淒龍香惠我眞安用君有佳篇好自題

和通判直閣立春聞鶯

寂寂江城又立春土牛何物竟無神試傾官酒梅花畔不似園丁菜把新防勝豈畱良夜夢紙窻靜拂隔年塵東風畢竟於人好早有鶯聲入髩唇

畫角聲中曉喚春依城栁眼又精神試呼臘蟻梅邊酌恰喜朝鶯雪底新幽谷暖融空翠濕上林香動軟紅塵燕樓暗想翻新曲惱破朱櫻一防唇

和張公望苦熱韻

火傘停空更不移此身如著甑中炊蠅方附熱爭投案蟬欲追涼別過枝靜話竹窻煎雪浪倦投水館臥風漪渠儂个底休嫌熱聞道瀘南正出師

一榻尋涼晝幾移畏防煙火欲停炊喜聽晚雨鳴荷葉安得秋風起桂枝林靜獨宜眠緑防波寒誰伴釣淸漪讀君妙句眞如濯願拜敲推一字師

題朱氏梅芳書院

暇日訪炳昭祕書於新創之精舍見其所以爲學喜而賦之

玉梅蒼竹擁冰壺中有揚雄宅一區地占淸虛開境界人從確實作工夫窮經得趣牀橫易體道存心壁畫圖格物致知功用大的傳願繼考亭朱

題胡景顏雙淸堂

石灘江上一詩仙家住雙淸小有天句裏出奇超象外人間無事到吟邊讀騷長在滋蘭畹好客多畱種秫田見說尙參顏樂處今時誰似若人賢

題華嚴寺【庚申正月五日】

蕭寺恭拈一瓣香漢宮遙上萬年觴庚申再造皇基逺甲子新開禦歷長萬物總歸春宇宙八荒都入壽封疆小臣政此朝天闕葵藿傾心仰太陽

送別張倅

滿襟霽月皎無塵愛客寧嫌客過頻倚竹題詩驚思妙傍花尋栁見情眞如今南浦傷行客此處西湖有主人與著三年端的約孤山同訪早梅春

送別趙倅

寶婺星邊太白僊馭風飛下錦河邊朅來盡散陽春腳歸去獨撐明月船名重題輿千里郡詔催步履八花磚只愁此後民艱食誰與邦民作食天

和友人春雪韻

曉來積雪被長巒約住春和縱臘寒諂賀豈堪隨味道髙眠且只學袁安謾驚栁絮攙先舞獨愛梅花柰久防安得化爲千萬庾放教糴事一分寛

丁已春夏之交巨浸屢至小民艱食郡侯請諸寓貴講行賑濟漸就次第僉幕有撓其議而變其法者楊監簿再來請入局商防不赴寄以詩

趂晴亦欲彊追陪爭柰濃陰墨樣堆燕子才銜春色至鵓鴣又喚雨聲來從教野艸爭先長勒住名花莫浪開世道而今總如此竹闗深閉且擎杯

戊午喜罷和糴

聖主天姿本至仁豈容重糴久傷民聳傳丹鳯銜來詔媿殺蒼鷹枉做人方峻符移嘩叫突忽收箠楚罷吟呻歡聲和气乾坤滿爭祝皇齡萬萬春

到處相思虎政苛設官本意果如何民今不足將誰足糴本名和豈是和一例冉求增聚斂幾人陽子拙催科昨來投劾歸歟者到底賢聲卻不磨

珍重蕭灘刺史賢能令四海徧皇恩奏篇才上旋如請明主何嘗不可言彼已任教書課最若人方稱冊臨軒正愁舉世皆喑啞也有朝陽鳯叫閽

虐糴安能峙糗糧只因根本暗中戕並緣防猾丰衣食受納狼貪富槖囊中戶白科都罄室列城黒腐謾盈倉邊塵澒洞烽煙急民命如絲謹勿傷

和鄒希賢舟中遇風雨

湖幹野泊不知防水國荒寒愴旅情一夜奔雷吁可怪滿空寒雨注如傾颶風翻海驅潮勢戰鼓轟天震地聲到曉定應三尺雪短篷忽漏赤暾明

次方峻峯餞行韻並柬蛟峯

公孫曲學聴渠阿正則寧隨上下波浪憶笑談今已矣不知眠飯近如何故人幾上書應少俗客門前屨豈多賴有頴濵相慰藉夜牀風雨對東坡

和劉山居見惠之什

久矣蒓鱸欲趂歸自知花樣不隨時巖張欲保君心泰英竦終嫌聖徳詩榮辱不知欣我在怨尢俱冺恃天知達官格子那能學橫艇何妨釣野池

喜逐秋風馬后歸及君猶未戍時盡傾無底囊中語細讀新吟捲裏詩好趣莫教兒軰覺此心惟有故人知只愁天欲孤籠翼早晚芙蓉在緑池

西山庵居

作者於今已幾人謝天放我出紅塵尋渠林鹿沙鷗伴乞得孤云野鶴身閒味聖賢皆古意靜觀景物四時春元正除授君知否食邑西風號逸民

贈術士姚有應自號通靈心神僊口

一防靈虛鏡樣明只湏提掇要常醒防幾才動先知吉萬象交森獨測靈至寂靜中能有感徧酬應後卻無形死灰枯木都非法但讀吾儒一字經

僊在虛懷不可知神僊有口欲何爲餐風吸露囂塵表說地談天爛醉時不帶一星煙火气盡饒三寸帝王師到頭莫把眞機泄靜黙元來未是癡

代謁張別駕

入境歡聲聴野農題輿今有曲江公官居寒露淸冰里人在光風霽月中席有新詩吟客滿案無滯牘訟庭空只愁驥足難淹久行捧絲綸入漢宮

放浪江湖已防年袖攜長劍倚天邊艸廬不見蜀諸葛采石謾思唐謫僊虎穴未能酬素志龍門端合謁時賢鄕邦幸有乖崖在庶許諸生學李畋

挽趙制機

見說襄陽墮甑時公嘗前此料危機傷心漢峴疆重拓回首羊鄒事已非安得籌邊書日報誰能薦士剡天飛當年子羽知吳玠尙作西撐一柱巍

雪坡集卷十五

欽定四庫全書

雪坡集卷十六

宋姚勉撰

詩【五言絕句五言八句】

梅境

僊家瑤林天移來在江國誰歟境中人山立而玉色

桂莊

不求田二頃只種桂爲莊秋滿黃金粟飽餐風露香

仁山

山爲仁者樂況復字爲仁坐與玆山對靜中天地春

題月磯詩槁

古苔磯上立釣爲月明垂夜半淸歌起無魚釣得詩

湖上釣者

荷風湖面曉垂釣栁陰中何日能蓑笠扁舟此興同

題雪竹扇

此君腰不折玉立有餘淸曉窻擁鼻吟聽渠落冰聲

王君猷花圃八絕

海棠城

家住山水國種花以爲城詩將日登陴圍春驅酒兵

薇香洞

宻粟出濃紫幽花間深黃有誰吟其間含香一薇郎

若春

靜中見萬物各各有春意收拾入襟懷陽和散天地

花谷

羣花各嬌春粲若錦繡谷於焉日逍遙中有人如玉

橘隠

商山不茹芝對奕寄此橘巴人忽招隠似爲子房出

臨淸橋

通渠入小池循除防防鳴羣魚忽悠然過橋聞屐聲

山扉

一逕緑陰去隠隠花竹幽主人地行仙終日杖屨遊

鑑池

春風鑑池水長年弄淸暉仙翁晚歸來子孫笑牽衣

感山十詠【書於云臥庵壁間】

松闗

捨舟上招提遙入松林間【缺二字】俗塵网是名第一闗

翠鎖

濃緑滴濕衣煙嵐翠交鎖名韁莫能縶方此不失我

感山

山以感爲名可見天地情萬籟恬不作風來自松聲

石橋

石梁平砥似池水明鏡如晚涼散步穏憑欄此觀魚

華嚴堂

寂寂華嚴堂富貴佛境界何湏九九編吾有艮一卦

旃檀林

心淸聞妙香宴坐防檀林坐香元不斷莫作死灰心

慈航

佛手撐慈航尙欲濟我人寄語作舟者江濤無津

甘露臺

有唐太和年宮中亦甘露曽不如此臺空山白甘霔

雪窻

地鑪宿松火紙帳橫梅枝春虫撲蔌蔌惟有蒲團知

云臥庵

動靜貴一如妙處非塊坐髙人定不死枕此白雲臥

先賢八詠

三閭紉蘭

三閭紉佩秋志在公子蘭荃不察予江幹淚潺湲

濂溪愛蓮

斯蓮君子花幾爲佛所污先生獨拈出萬世知向慕

靖節采菊

腰不爲米折頭獨采菊低晚節名元亮思與隆中齊

和靖探梅

孤山養孤鶴宜與梅爲鄰處士若輕出梅花應笑人

嵇康撫琴

先生人中豪志不肯司馬一曲廣陵散絕世不可寫

謝安圍碁

安石廊廟姿豈不嫻將略氐奴驚偉人良已先得著

杜甫吟詩

平生忠義心一飯不少忘臣甫寧餓死願君堯舜唐

李白醉酒

殿前伸腳時奴視髙力士羣閹旁吐舌翰林醒不醉

雪景四畫

剡溪乘興

山骨凍稜溪色淸練練溪山中雪月如對故人面門扄隠廬深舟捩徵拖轉勿云興已盡不見方眞見

寒江獨釣

殘蘆颯欲漧枯栁漸已集彼舟者誰子被此玉蓑笠寒鱗正依藻垂餌安可及此興不在魚攜竿雪中立

防橋騎驢

飄飄風中雪瀝瀝橋下水雪寒換淸骨水淺潄塵耳詩情散天壤妙處乃在此得句欲似誰岸梅是知已

藍闗擁馬

雪擁尙秦嶺天盡爲潮陽吾馬不能前吾骨凍不僵崪屼雪中峯萬仞摩蒼蒼非馬度藍闗騎龍白雲鄕謝久軒蔡先生惠墨九首【墨以傳千古文章之印爲韻】

孔鐸經百年誣世有楊墨天生子輿氏邪說一以息紫陽曽未逺人復詆無極先生嚴衛道功比異端辟使從武夷來惠我墨長咫黝然禹圭上有久軒字他珍不余畀遺此良有以天未喪斯文誓將立人紀孔學授顏曽有孫復能傳道脈萃一家壽此嘻其天西山宗紫陽妙防眾理全先生嗣派嫡再演中庸篇軒冕儻來物豈足覊聖賢素王萬世功杏壇誨三千管晏流雜霸事功止當年六經發防蔀今古日在天巍巍無極翁昌代正學祖生從道州地如孔出姬魯西山道州派上接濂溪武天意豈偶然眞傳紹先古科目動榮想葩華競浮文旣獲釣名位鄙夫豈知君愚生不此志願防克復勲蕞軀夕可死但欲朝有聞寥寥六經余天下無文章揚韓特近似班馬燻何香道至文亦精萬世朱紫陽願言楫洋海安敢航絕潢世路旣如此皇皇欲何之閉門事古學妙處倘可窺欣然或防心俯仰得自怡先生惠終教勿作門墻麾摳衣憶初時謹獨拜明訓防途方擿埴夷軌忽發軔始知顏四勿於此道有進敢云聖賢逺二字古心印

和楊鐡庵送子監鎭之任韻五首

闗西夫子家淸白乃世傳傳授已到君此脈要渾全靑雲開亨衢況及此妙年願言植名節照映東西川君家遺子籯只在一卷書四世續科第積善慶有餘乃翁一片心秋月行太虛宜哉有是子大似回不愚去年唱第時文陣見整齊萬花迎歸來白馬黃金覊及今催戍步武靑雲低風埃溘上徵飄飄乘白鷖初仕謂之筮已是行道時爲官要自彊謹勿事詭隨一命可及民官正不論卑當今淮堧淸犬眠足生文章世家難有子夫何憂吾亦有靑氊未作莵裘謀駑鞭不及驥汗喘徒呀齁願隨君後塵撃楫江中流番陽張君叔振觀予以其家雙瑞圖俾詩之叔振大參忠定公諸孫也惟忠定公政和八年魁天下某先世實其榜今某於叔振令子若鳯爲同年生世科之契也又何辭𨿽不能詩謹課二首

望月犀角明涵星蚌胎聚斯石臥龍枕宜有蜿蜒具龍頭君家舊有子踵髙步層雲觸石出四海望甘霔堂堂忠定家三世蘭爲祥父子繼科第菲菲姓名香雙英今復然階庭煜生光願言紉佩之百世當流芳

贈星學彭砥齋

彭君妙星數爲人說窮通爵祿特磨鈍是名砥齋翁我鈍不可磨礲礪煩良工寸鐡足刳蟇遙遙廣寒宮

贈月堂徐相士

衡門選龍首摸索未容易龍首許黃扉卻亦非難事濟物乃素心好爵豈予志時來亦不辭焉用早諛媚

人皆以貧憂

人皆以貧憂君子獨能樂中心賤榮利外物甘寂寞富貴如春花時去易凋落不如一簞瓢可以長處約

雪坡集卷十六

欽定四庫全書

雪坡集卷十七

宋姚勉撰

詩【五言古風】

送廬陵郭僉判致仕歸【並序】

某聞士君子之進退風俗厚薄之所闗也𨿽然巧進易勇退難進而得富貴以榮一時易退而立名節以垂後世難一時之榮輕於後世之不朽也而世俗之人醉名利之醪甘爵祿之豢味鮮衣華求得所欲亦孰肯捨其適心快意之地而從事於寂寞之濵哉君子則不然𨿽能無心於求名不能無心於立節進而得富貴以不義吾寧保吾名節退而得貧且賤也君子豈求異於人哉輕所當輕重所當重不肯以此易彼耳是故難進而易退焉君子之易常人之難也漢西都時風俗偸惰疏廣受始立髙節以障頹波然而世知賢其人終未知蹈其節自晉而下有張季鷹陶淵明一以蒓鱸去一以松菊歸在李唐時則有裴晉公白太傅皆以彊健乞身去之數君子其爵位𨿽殊名節一也本朝風俗防淳節槪相尙在上位如韓富歐陽司馬諸公皆功成名遂而身退在下位如吾鄕三劉亦以忤權貴引去難進而易退大抵然也南渡以來此舉漸罕如廬陵周平園楊誠齋則皆於爵通位顯之時而上掛冠乞骸之請同辭宦路返鄕閭之詩至今播諸人口近年以來奔競風熾昔人以爲易者今愈轉而難矣嗚呼安得如前數君子者之爲以挽回今之倒瀾乎廬陵郭先生以碩學掇髙科歷官髙安判佐贊理毗政盛有能稱膴仕崇資衢且亨矣而力乞掛冠於朝弗得請又再上朝廷知所志不可回乃聽去嗚呼世方以求進爲心而先生乃獨求退爲所難而不爲所易賢矣哉位不究施未得如二蘇韓富歐陽司馬周楊之位俸薄職卑僅與季鷹淵明吾鄕三劉比然君子論人當以名節不當以位同不同論也況先生所爲乃今之所難乎某辱先生知防深挹慕髙風以敬以嘆自惟富貴利達夫人可能全節專名不可多得常以今風俗爲恥而以古風俗爲慕但今未得位未能無志於天下國家他日此志獲伸或得少立事業於斯世敢不重其所難輕其所易效吾鄕三劉之爲以學先生之學周楊二公者不知先生許之否乎先生之歸恨以身處異鄕且屬疾不得與東門祖帳之列切效退之送楊少尹以序而詩以寄情焉惟先生亮之

世俗風波甚誰能退急流淵明存菊日張翰憶鱸秋髙躅今云逺淸風孰與侔明公回末習逸韻踵前修元振才髙古林宗學鮮儔未爲川上楫姑運幄中籌太守先公孝同僚上伯遊徳偕才並茂文與政俱優士有春風慕民無北雪愁寛平人自服欺紿吏應羞逸足方當展閒身欲早抽聲名從日起富貴等云浮帝許掛冠請人多臥轍畱山中無怨鶴海上有盟鷗西澗先生渙平園老叟周髙風追故國雅節映吾州巧祿慚奔競懷安鄙懦偸號應重拜散亭欲遂名休親戚娛淸話溪山豁逺眸詩情入囊錦世事付紋楸陸子新茶具嚴灘舊釣裘問松猶在逕種秫喜盈疇眼覺功名夢心輕利防漚竇山森桂茂謝砌長蘭幽淸白傳家法詩書遺子謀摩空已雕鶚得路卽驊驑事業今猶嗇功勲後必收三槐終得相駟馬防封侯滿砌皆朱紱防公尙黒頭定知丰有報此去浩無憂艸色風翻翠楊花雪滚毬同歸春作伴欲借路無由某也眞疏陋公焉辱庇庥龍門曽足履鱣席屢衣摳奬借情俱厚掀騰志願酬東門聞祖帳南浦想離謳心曲懷依戀江鄕恨逗𨖻諸生數千兩悵望送僊舟

此某少送廬陵郭僉判先生致仕歸時詩也蕭灘彭君不知從何醬缶間得之而傳之副墨之子詩僅誤一二字序則遺誤多矣是𨿽少作然某自幼謹爲文不若是其疎謬也因取未焚去槁是正之嗚呼送郭先生致仕時去今能防年流傳之誤已如此況古人文章去今千百年者耶爲之三嘆彭君曰誤不必論重所難輕所易之語願毋忘之某曰此素志也詩文歷年多容有誤此志則愈久愈厲矣決不敢誤也子誠於他日驗之寶祐新元冬十月望姚某書

送鄧若思赴南劍鄕舉

龍泉與太阿紫气牛斗衝神物離必合龍津復相從悠悠千餘年神秀人物鐘髙密雲礽孫星宿羅心胸居常佩此劍溝瀆難鯨容朅來磨劍池淸水爲淬鋒秋風催斫桂迥脫塵泥蹤勉哉各努力更作延平龍

次友人王半山韻

詩家王半山妙語占淸絕曲髙和斯寡郢曲愧春雪句中寓深意端爲我軰設以規不以頌如玉得磋切予生戰塲屋一勝久未決勇余尙欲賈磨硯欲穿鐡第慚不善斵顏汗指亦血乞靈濟楚師此敵儻可滅如君洗塵累盆盎易甄別鷹揚防有日奮翅脫籠紲

贈霆伯侄

靈源聚英气融作雲霞精霆伯挹其秀胸府懷光晶誦書過萬卷落筆超羣英文章有餘力賦詩吟性情短章或大篇防翰長風生或吐健麗句气象髙崢嶸雲濤洶萬里出沒蛟龍驚或冩閒逸句句法如天成微泉澑石壁淸吹調松聲或句和且婉純如奏英莖晴風舞雪絮曉日歌春鶯或句端且嚴凜凜不可輕星辰列云漢營壘森甲兵變化千萬狀發越無定名淸標鎭浮態沈謝隳文成勁气擬古作甫白焚詩不負飄逸姿孰爭前軰衡學海不汗漫安見酌復盈文章用無盡蓋以天才宏宏才戲翰墨筆勢宜如傾譬之一輪月皎皎當天明晴輝照春夜花栁皆敷榮髙秋爽气盛桂影翻淒淸又如百川水淊淊地中行江湖風雨霽碧色連天平奔流出三峽谹吼雷霆爭詩歌具眾體古人所難並子詩得神助逸思隨縱橫失手墮之地聲作金石鏗俊才有如此九萬飛鵬程卑哉溝瀆中安可容鱣鯨子以見吾家人才世登瀛勉哉復祖業謹勿寒宗盟某也習箕裘生涯風露檠家徒四壁立獨以道爲畊文章厭卑薾壯志思軒轟紛紛笑餘子藐視如孩嬰詩書自娛悅終日闗柴荊欣然得子至倒屣來相迎佳篇出見遺未讀顏先赬遷喬不擇木求通乃於盲視我如土鷃視子如鷦鵬英風當逺避況敢事酬賡新篘日初熟我姑酌彼觥晚風入簾幕窻外斜陽晴紅鑪坐相對檐馬聲鏦錚試將今古詩與子細共評幽懷味此樂鼓瑟仍吹笙胡爲不畱處駕言欲西徵淸飲不可再使我搖心旌努力各自愛共濯江湖纓

訪郭徳甫

美人在駒谷久別良懷哉秋風天气淸特爲斯人來踏月訪淸夜巖扉肯予開弟兄儼相對松竹間古梅子侄環侍側蘭植依瓊瑰靑燈照圖史新酒羅瓶罍一家三代風和气熈春臺富學飽停蓄厚徳深栽培情周思孔子志伊學顏回皇路方崄巇天馬須龍媒旱嵗渇霖雨神鱗起淵雷君家多生賢吾國正選才詔書明年近競踏黃花槐造榜正此天桂籍浮香催雕鶚相聮飛燕雀更願陪

訪胡景顏

適齋詩僊人吟境天寛廣聞詩未識面魚鴈空來往道周歘相遇慰此積嵗仰煙林指深處邀我稅塵鞅入門境自勝萬竹颯蕭爽燈前酌夜雨談笑劇拊掌錦囊出新什句字兩俱響明當早脂車未別先惆悵嗟予走紅塵方此墮世网羨君飽林壑四序足幽賞努力喜自珍淸名照天壤

贈宗人簡齋

博文約以禮夫子誨子淵詳說將反約斯語在七篇由繁乃入簡此學本聖賢卓哉紫陽公道統得正傳剖析到精微而後防大全譏以爲支離此說恐未然閒邪至敬義簡易斯坤乾後學懶用功疎略取自便借口鵝湖詩一蹴登靑天浪云卽心是所學竟類禪不知格物學蓋在誠意先如斯謂之簡母乃墮一偏此風近頗張門戶欲自專君旣學雙峯趨向尙愼旃路頭且要正莫踏船兩舷

題陳致中環溪

出門何所有四面圍靑山是溪從山來亦復玆回環髙人潁川君結茅此中間溪光挹防灔溪響聽潺湲四面勿著橋往來聽渠艱是名僊凡界亦曰淸濁闗可人送過溪否則溪上還

同張公望湖上避暑到四聖觀招柏堂月潭二道士出飲

淸晨有客來畏暑思避地涼多獨湖上一棹拍空翠長堤舞楊栁余雨在荷芰炎蒸俱已失滿抱足淸意頗思孤山頂有客具髙致扣門聞琴聲便覺洗塵累湖邊出問酒飲興隨所至池鮮煮珍甘水果剝香脆好風林外來吹面涼不醉淸談詣物表絕不掛世事畫舫何人斯簫鼓正喧沸淸遊彼應笑世味吾不嗜尙思攜枕簟同叩竹間寺從今日日來莫厭驚晝睡

題章秀才畫山水魚龍

章生畫中師神秀蟠心胸兒時學山水近復能魚龍拂素欲畫時黙吮南山松斯湏景與物以次生筆鋒畫出巧安排咫尺千萬重陰晴弄明晦近逺分淡濃雪月淸瘦嶼煙雨朦朧峯有時作江湖萬派俱朝宗雲濤洶澎湃雪屋驚奔衝風平坦如掌皺縠浮溶溶因水魚更巧回翻態從容翻荷猛跳珠聚藻相噞喁中有化龍鯉靜伺機便逢天門露頭角滃滃祥雲從防君此四畫眾史特奴傭當知各有意不特誇纎穠丈夫抱膝時淸樂山水供觀魚或濠上笑倚臨流笻一朝蛻鱗鬛屣脫塵泥蹤甘霖澤四海霓望慰九農

日食罪言

皇帝十四載新元紀嘉熈仲冬戊寅朔午漏方中時朔風震丘壑猛籟號枯枝黯如商雪天四野昏垂垂晝炊煙始息暝色來庭帷雞登傑立鳥急林梢棲頗訝南至後晷度宜舒遲胡爲景尙促疾甚駒隙馳兒童忽走報日壁無全規倉忙出仰視如月初蛾眉金烏失焰彩玉象潛光輝蒼天玳瑁色列宿爭依稀老稚相喧呼伐社沸鼓鼙不知何物怪掩此淸陽暉吾聞陰陽家日月以歷推日遲月行速贏縮數不齊遇朔必防合差忒無毫釐气盛或相掩二曜斯一虧望日日掩月陽感陰故衰朔日月掩日陰盛陽乃防又聞玉川子月蝕曽有詩謂此日月者天眼生東西兩眼不相攻相食其說非食月乃蟆精伊慼蓋自貽吾觀作詩人志各有所之玉川特寓諫假此爲之辭日月有蟾烏此事本怪奇況自食其光安能走而飛書稱辰弗集天象昬且迷則知交相食此說當勿疑思旣得其說傷心重嗟咨日爲眾陽宗萬象皆影隨今者何不臧陰精奪炎曦仰空不能救涕泗紛交頥嗟嗟今之嵗天屢彰其威星文沓示變雷震洊失宜越在夏五月郁攸煽京畿六月旣望後月蝕主旱饑今玆復日食災異何繁滋天意不虛示坐井聊管窺卽天以論人日君而月妃闗睢哀窈窕意在賢才思靡曼或盈前必爲物欲移今者日之蝕或恐由宮闈然而吾君聖未必耽燕私君象日而尊臣象月而卑正心在朝廷昭徳可塞違國柄或竊弄耳目相蔽欺今者日之食亦恐由羣兒然而吾君明朝豈庸盲癡人主向明治武力不可隳方今北有敵負驚邊陲戰士怯不勇塞馬紛驕嘶今者日之食或由邊事危然而吾君武安肯假彼資重念此三者急務誠在玆萬一或有是是卽變所基應天不以文減撤徒兒嬉如人防厥明必求良藥醫一片葵藿心秪恐天未知何當排閶闔碎首彤玉墀一篇痛哭防歷寫心傷悲一者何所陳無逸爲元暗室屋漏中肅如對神只願爲楚莊王規諫從樊姬母效漢成帝溫柔老昭儀天君必淸徹智燭光發揮如日麗中天煌煌明作離二者何所陳用賢登臯防選眾立一相國論公主持烏臺執白簡妙選剛正姿戚裏勿柄授貂璫母印累朝廷豁氛翳在位銷脂韋末光依漢日天子是倚毗三者何所陳張皇吾六師擊楫如逖軰天寵畀節麾賣國若檜等電掃無孑遺練軍明賞罰勇銳奔熊羆南越頸可纓中行背必笞如日照霜雪殄滅何難爲凡此三說者中心久思維明白可舉行匪曰徒費詞能轉亂爲治可回災爲釐不學后羿射不效誇父追捧輪上扶桑洗光出咸池蒼生照共仰九土光咸晞五色太平象重暈中興期昊穹耀華彩萬國長瞻依遊靈源天境遇雨各奔歸晚坐以不是溪居者那知風雨來分韻得那字奉呈一笑

靈源水有天日渉勝趣多同行十數子散防經山坡溪行小盤礡石坐閒摩挲野菊畱餘花新梅防微柯寒鴉落平田暖鯉跳枯荷是日冬曦溫景象如春和笑談不知歸亦有載酒過忽瞻彼北山黒云生嵳峩陰晴反覆手天測不可俄長風舞紅葉急雨翻銀河儒冠各欹墊僮屨皆奔波路滑爭牛羊泥濺亂鴨鵝席地聽沾濕樽沙委駢羅五十笑百步曵杖如橫戈林間偶自芘棄甲我則那畱戀歸不早顚沛逢滂沱出遊不知時廢此嘯且歌綢繆無逺慮其如近憂何玆遊已狼籍後計毋蹉跎歸歟亟誅茅結亭依巖阿震陵有帡幪樂哉澗槃薖

麻子湖遇逆風

嘉平旣望余玉冰發歸槳舟行苦灘澁三日葛陂上天寒嵗云晏道逺空悵惘行行且旬日僅此舟泱漭順流風忽逆進尺退或丈魚黿反出沒濤浪相潏蕩茫茫水接天四望極空敞𨿽令歸思滯亦覺胸次廣是時羣魚集軋軋亂輕榜紛來以千百並進或三兩懸金上絲綸跳玉中層网中間數十輩蓑笠牽畫舫沿流勤按視似是此湖長彼行良甚防此進不可彊倘無觀魚樂孰慰岑寂想篙師不告瘁奇觀亦可賞黃昬成野泊風雨助淒愴勢如潮汐來怒若鼙鼓響吾獨安所適幸不愧俯仰緬懷金蘭友气義特慨慷念我歸苦遲捨我願先往亟趨南浦城擇館待稅鞅今宵此風雨露宿必艸莽繼玆更三日防面一拊掌屠酥酒同傾共挹西山爽

白鶴

白鶴有奇質從古巢神僊饑餐必瑤艸渇飲惟瓊泉朝飛閬苑霞莫宿炎州煙一從落塵埃六翮翦不全身居樊籠中心往雲霄邊長鳴欲誰訴顧影私自憐淸都夢如昨欲去曽無緣安得支道林使之遂飄然

蓮竹鶴

蓮爲君子花竹有君子操深衣古君子淸以仙自號徘徊蓮竹間似覺皆所好水邊立良久林外復髙蹈翩然側翅舞意喜佳客到客家江南村幽處著吟帽有蓮環釣石有竹近茶竈胎仙夜生子並入平安報朅來踏京塵久矣不聞耗今晨三君子一見慰懷抱主人勿卻客借此日笑傲

醉芙蓉

庭前木芙蓉姿色夐殊異初開花微碧僊子澹雲袂逡巡攺瑩白玉骨淨無滓爛漫欲謝時潮臉暈紅媚詩人第花品獨號此爲醉花𨿽無情物司者定有意晨醒粲初發晚醉颯欲墜乃知沈湎者顚沛在造次可以爲酒箴防花當欹器

贈相道士梁彌僊羅浮人

羅浮古洞天花木麗春曉僊人住其間鸞鵠飛矯矯尙有蒼生心一念百憂繞日與諸賢逰僊人如此少徐【梅埜】潘【紫巖】不可作空有贈子詩一蔡【久軒】二李【文溪解峯】存請子善視之願言福壽兼長在白玉墀壽域躋吾民安用神僊爲

題廉泉

凜凜淸獻公盛徳世所儀當年章貢治去止琴鶴隨於水取防泉於人識濓溪廉泉水之淸濂溪道之師斯濂願力學彼廉猶可爲

題騰芳書院

若稽隆古時教者家有塾英材歸樂得粹學就私淑淳風日云逺美意久不續朱君魁傑士卓見拔流俗燕山靄椿桂謝砌峙蘭玉所居必精舍髙繼紫陽躅朅來十畆地建此一書屋前山畫屏列暖翠潑晴麓騰芳掲佳扁意匠雅營築依墻禦史栢繞捨君子竹雪香冠春葩月馥播秋肅回廊啟齋扉云防納喬木亭橋跨天沼檻影浸寒綠中堂富圖史縹帙照籖軸仰瞻聖賢像冠履森在目虛櫺設棐幾日靜嘗好讀南窻明快天籟響琴築延師啟堂壇規矩仿白鹿義方已家庭仁意更閭族朋來秀子弟戶屨輻輳轂擊撞金石樂眞趣寄沂浴似聞入腴壤將使任教育如斯邁種徳丰報在名祿願言眾龍駒相與防驥服體玆騰芳意誓必播芬馥濯纓攬荃蕙結佩擷蘭菊藝文摘香艷義理浸醲郁學苗勉哉植仁種貴乎熟大學先致知中庸必謹獨胸襟富道徳詞藻自充足當知宏施設得自大涵蓄雲龍起蟠泥霧豹出隠谷芳名防軒騰霖雨天下福

雪坡集卷十七

欽定四庫全書

雪坡集卷十八

宋姚勉撰

詩【七言古風】

題雪巖胡則濳詩卷首

君有雪巖余雪坡坡中雪少巖雪多試將二雪平章防坡中雪比巖如何有人問我坡間雪一色平鋪寒玉潔夜深明月可中庭化作冰壺底俱徹不如君巖雪更奇怪松夭矯銀龍垂倚巖一嘯望淸曉千崖萬壑俱瑤池莫將多少分優劣只喜坡間同此雪蘆花月色一樣防吾雪本來無欠缺羣芳禿盡梅始花同云羃羃天之涯蒲團竹屋坐聽雪春虫撲窻蟹行沙書來題作雪家契最愛君書此三字世人愛熱冷卽嫌我獨與君同此嗜雪無彼此只一家玉堂茅舍何等差紅壚一片防眞趣藩籬剖破非封蝸雪堂僊伯騎鯨去天臺雪巢復何處與君分釣雪江寒同唱孤舟蓑笠句

題李銳父所藏陳所翁龍軸

所翁先生人中龍豪气下吞江海空當其得意作龍首老手直與神天通雄辭妙語層層出醉中千幅筆一息不遇先生大醉時人間安肯畱眞迹先生往往自寫眞非龍之龍蓋其人請君什襲寶此墨此翁此墨不易得

題墨梅風煙雪月水石蘭竹八軸

淸晨有客南昌來袖出數幅春風梅芳根不種生綃上安得的皪霜葩開霜葩能開不能謝始信筆端生造化細防入趣直欲攀亦復不知梢是畫迎風冷笑斜窺檐披煙淡竚拖輕縑丰腴略帶淸曉雪疏瘦半橫初夜蟾根棲怪石增奇絕倒影寒溪照淸防斜枝蘭外侶幽姿冷蘂竹間標勁節超然筆法無糝塵正欹仰俯態逼眞幾回卷軸卻復展生意不窮防轉新只防幽韻自堪玩莫道無香眞可嘆淸香已在杳黙中暗起芬芳浮鼻觀平生愛梅如愛賢恨無好句摸幽妍防君此畫得天趣妙寫無聲詩八篇吾聞古來能畫者畫馬胸中有全馬君應滿腹皆梅花不爾安能筆瀟灑想君家住西山邊萬梅谷中廬數椽月宵攜笻雪著屐坐石瞰水窺風煙紉蘭傲竹今幾年飡香換骨身可僊凝神吮墨淡一掃不覺筆下花眞傳嘆予自愛冰玉幹久藏一幅鶩溪絹請君爲作雪中百花頭上開掛我壁間供客防

送友人陳上捨兄弟試太學

東風颯颯吹行李榮送雙龍璧池水璧池浪濶髙化龍直透銀河三萬里君家兄弟眞鴈行季方學行如元方中眉不是弓刀軟个般人物宜膠庠只今膠庠多俊傑正是功名到時節陳家原有兩狀元釋褐傳臚未應別顧余亦問京華春蒼蠅願附驥尾塵幹將先去抉雲雨太阿行亦龍延平

送松麓李應龍彛甫攜阿穎鵬升參學

老龍本自天門出躍入壁池聊換骨鵬雛天矯更不凡平視南溟東渤玉京道上五年前曽見鱗翮雙飛天秖今江國梅花路又送鵬雛逐龍去明年秋風層雲飛後年春浪桃花肥摶鵬髙鶱龍速化倘許共勒靑防鞿【甲辰父子同榜】

送胡從甫劉仲山入京

梅花先臘開香雪魁信已隨春漏泄送君聮騎入天京不作人間兒女別錦江俊秀皆朋儔其間偏善胡與劉胸襟巧蟠錦繡段文采互照珊瑚鉤采芹宮裏羣遊戱文字頡頏春燕翅西湖萬栁嬌春風相期同緩防花轡棘闈風動桂香秋一駑那輸雙驊驑我悲日色謾迷眼君喜朱衣皆防頭靑天一界蟾宮路只要朋儕先著步祝君猛去化爲龍行繼延平躍雲霧君不見蘇易簡不事探花與榜眼明畨狀元未爲晚

龍道者生日就狀元局中置酒寄以詩

去年六月初九日天地光明一佛出今年六月初九日慈恩名標千佛一吾家徳本深栽培庭堦煜煜芝蘭開自從有子卽擢第阿兒生時都帶來今朝宴客龍頭局遙想吾翁抱孫浴手攜爼豆與干戈更提一筆蒼生福願兒長成勤讀書忠孝一脈天相扶張家師徳梁家固重入衣冠盛事圖

侄阿鐘覓字與詩

阿鐘五嵗已大奇從我覓字與覓詩栗棃不愛愛紙筆此意豈是尋常兒吟詩冩字非難事字畫是心詩是志器量充周志气宏勁筆雄辭皆極致吾家鼻祖丰城公庭叱百萬無虓雄子孫世襲節義風流傳直至江西翁江西夫子今希有四經七舉爲龍首不作孫曲學儒文章只是宗元祐祖宗積善源深長爭奇競秀生諸郎諸郎更有如鐘者引領丹山羣鳯凰曉窻讀書肯至午夜燈瑯瑯明月廡只今小年已勤苦從此讀書到十五貫經穿史包今古雪坡癡叔未足多十駑驥子一躍過河南晁氏曽有樣二十子弟俱髙科汝今羣從多兄弟勲業相期各如意家塾相師學聖賢廟堂再拜傳忠義羲獻帖李杜詩遺蹤𨿽在不必追請賡慶曆䢐徠頌更立中興浯水碑

賀族兄寵妾生子

艷紅香紫春正中扶輿磅礡淸气融玉麟夜掣香案鎖五云裹送光玲瓏吾家自是詩書裔秀傑相承擢丹桂太丘合有二方兒省華湏著三堯繼近聞絡秀生伯仁喜君掌上明珠新願言種徳相扶植此子定是髙車人

賀趙宰夫美任生子

趙侯徳與甘棠種制邑三年民善頌玉皇有詔趣歸班一夜長庚來入夢丰江羅峯神秀奪龍泉太阿光芒動玉女擎香龍吐水慈云親抱麒麟送懷玉僊人秀眉目披羽笑出蓬萊洞奇骨崢嶸千里駿異采繽紛九苞鳯人生有子萬事足又值朝天欲飛鞚驪珠在掌鳬在舄慶事方新殊渥重周公爲父伯禽子淸廟明堂要梁棟長成傳取魁衣鉢天生奇材湏大用此兒見說骨已異壯气沖天搖防蝀我識英物試使啼他日定當磐石宋

賀孫舜臯子周嵗【乙夘生】

卯君元是月中兔樂搗長生壽根固去年此際挹秋淸飛駕冰輪碾風露來爲龍谷曽孫兒生來一歳骨骼奇廣寒宮殿出身處僊桂湏還第一枝

贈新昌王藍田三子

太原曽有三珠樹花蕚一團光彩聚淸晨肯挾三鳯來眞是王家兒可譽乃翁哦詩松竹陰三兒吾伊玉應金不湏累碁撚蠟作跳虎駿響續取河汾琴沂公不作溫飽計他日簾前退丁謂讀書有用須濟時莫止覓官求富貴

訪李興伯不遇其家人命二子畱宿有古人截髲撤薦之風喜詩之

暮煙蒼莽浮林麓徵人尙殿歸鴉宿山前知有故人家急往叩門驚啄木主人多日出未歸鵲飛三匝愁無依刲羊忽逢伯仁母設饌乃有襄陽妻竹窻掛燈見二子褒已自佳融更偉烹雞炊黍羅酒漿奴飯馬芻更充美慨然好客尙父風謫僊家人自不同古來如此能有幾截髮畱賔書入史王珪他日貴勿疑不湏論客母可知

薦黃平仲過雪巖以詩代簡

秀巖萬仞防天起劃堮剜垠爭怪詭六花一夜積三尺化作冰壺無表裏幼輿丘壑自不凡何況有雪被此巖天教管領淸涼界雪巖自號冰書銜巖前列植梅松竹三友相從吾事足靈臺片雪晛不消吐作新詩動驚俗有客有客山水僊揮毫欲寫雪洞天敲門試驚袁安眠莫作剡溪王子船

贈墨客呂云叔

柯山葉姓貨墨者甚多皆冒茂實名而實非也有呂云叔後出不假葉氏以售而其法亦出諸葉上予省試廷對皆用其墨偶利市歸道柯山呂請詩漫紀其實

昔我奏賦趨南宮路逢墨客回仙翁筆端攪動雲霧起裹送龍入天門中薰風入對經前路更覓僊翁一丸去硯光旗影照丹墀一笑天顏承雨露謝恩獨拜𨿽偶然回翁墨好蛻使僊時人從此塡戶買錙銖可博黃金千一名一第秋蟬翼視艸判花兒戱劇殿頭漬筆和金盂方得回翁龍劑力

贈丹客鄒道士

退之不肯學神僊寧只崛彊處世間紫陽先生亦有語金鼎偸生詎能安政令白日生羽翰瓊臺玉宇髙應寒虎鉛龍汞吾豈曉獨有炯炯心如丹

贈宗道士元一自稱忠湣孫號云隠能符法煉丹

黃冠元帥之子孫於今身入虛皇門當年元帥扶宇宙粘罕气可吞汪黃沮撓不如意空使英雄滿襟淚子孫從此懶作官隠入雲間羞用世誓掃塵氛志未伸中宵往往泣鬼神家傳一防心及物燒作金丹功活人蒼生億萬方受苦莫戀蓬萊隔風雨急鞭禿角起丰隆瀉作甘霖蘇旱土

贈黃道士思成祈雨感應

丁已孟秋春戊午不雨三時嗟旱苦低田髙壠皆黃埃佳種幾成不入土富家倉廩鐡灌鎖民腹爲雷淚爲雨更遲十日天不問血肉磨牙總虎縣官祈禱聊具文饑聲嗷嗷恬不聞山中道士睡不著鞭龍起電驅風雲天瓢防滴翻駿馬一日甘霖徧天下盡將昨夜赤千里化作今朝靑四野農家笑語無愁聲指日可望天太平熙朝眞主聖且明漢雨不待宏羊烹或言天民天自卹或誇調燮有新術山中道士不言功飽飯熟睡聽松風

贈山月道士

山髙月小赤壁遊夢中道士鶴掠舟當時此鶴是君否猶愛山月懸髙秋夜深萬籟寂不囂金波行空爛將流劃然一嘯拍欄玉宇宙萬物皆浮漚

題道士瀟碧

此君蒼蒼誰乎植萬个瑯玕列如防翠寒緑淨不可唾一片化作瀟湘碧堂中有人有詩癖日坐淸陰聽玉擊巖廊舜正南風琴不作江邊淚斑滴

中秋放舟

玉壺瀟灑澄風露一派銀河捲輕素九秋此夜恰平分冰輪碾上靑霄路繞枝散亂驚飛鵲搗藥分明見靈兔荻花冷浸一汀水桂子香飄半天霧江山如畫洗塵目風景入詩多秀句乘風緩放牛渚舟仰空長歌赤壁賦狂來舉楫直欲舞興到行杯不知數此江流水自千古此月照人知幾度一年好處在今宵不到天明莫歸去

西山雪嶺

風掀晴空作頑冷雪欲成冰漫翠嶺白雲崷崪堆不散玉龍蜿蜒睡未醒岷峨太白橫參井移作西山奇處景浩崖安在呼使來與駕飛車登絕頂

淸江曲

夾岸桃花燕子飛一江春水鱖魚肥絲綸百尺煙波濶午夜鳴榔載月歸扁舟一葉橫沙觜得魚爛醉東風裏緑楊深處酒醒時半江潮落天如水萬頃滄波五月涼一川紅錦藕花香緑蓑靑笠鳴疏雨老樹殘煙帶夕陽野船細火夜明滅一笛風淸楚天濶無魚無酒且歸來篷底蕭疏臥明月萬里西風防鬢華江南江北老天涯瀟瀟兩岸梧桐葉漠漠半川蘆荻花柔櫓聲中山水緑一絲買斷黃金屋沙邊鷗鳥莫相猜是非不到淸江曲葦折荷枯人未歸波寒霜落鴈初飛不知節物時時換又折梅花下釣磯靑山四面淸歌發幾防沙鷗起天末一任長年醉則休醒時獨釣寒江雪

桃源行

武陵溪邊翁好漁笭箵釣車日采魚扁舟爲家葦爲屋豈知世有神僊居曉來不記舟行路忽在桃花深絕處紅雲杳靉望欲迷絳雪繽紛落無數水源盡處便逢山一逕似通人往還穿花竟出洞谷口別有天地如人間靑山髙下鱗鱗屋秀野桑麻深潑緑春深耕罷犢牛眠晝靜人閒雞犬熟村中老幼皆相知驚逢外人子爲誰平生采魚不到此借問此是蓬萊非笑言此亦人間耳聞有蓬萊何處是秦初避亂偶此來今日已傳秦幾世漁家不識靑史編相傳去秦六百年吁嗟已不聞漢魏豈復知今晉太元當時秖恐秦萬世攜家挈鄰相逺避早知秦不五十年安得種花來此地采藥山人去不歸啖松女子今何之種桃著花尙未實未必嵗月多如斯家家置酒延雞黍便好卜鄰花底住中心自喜口不言後日重來今且去淒然辭別便登舟依舊花間溪水流挿竹謾標來處路鳴榔無復舊時遊顧家一念僊凡隔如夢驚回尋不得當時不與俗吏知或可重尋舊蹤迹五湖云擾豈減秦晉人合作桃源人漁郎出山自失計秦人絕蹤應未仁漁郎漁郎休太息漁家自有神僊國鱠鱸沽酒醉蘆花此樂桃源人未識神僊有無何茫退之此語誠非狂淵明作記亦直寄便如東臯志醉鄕秦風鍥薄難與處晉俗淸虛何足數願令天下盡桃源不必武陵深處所

雪坡集卷十八

欽定四庫全書

雪坡集卷十九

宋姚勉撰

詩【七言古風】

送陳糾任滿歸

江西道院春風裏田裏嘆愁聲不起黃堂太守政如神館閣掾官淸似水掾官皆淸誰防優寮中錄參陳太丘奮身原自科第出不比刀筆庸常流生平妙得書中趣黙防欽哉卹刑句木天玉堂未肯遊且爲黎黔了寃訴操心仁恕眞崔公湯沈沐浴羣囚同雷轟電燭不畱滯狴犴昔滿今俱空歸巢羣鵲依庭木春晝圜扉芳艸緑政成來泛幕中蓮吏案凝塵無訟牘幾年摧政冰霜巖生怕歡與愁俱添公揮椽筆議革和气靄靄生靑簾感恩戴徳殊未已鳯詔飛來趣行李云衢直上驟驊驑一日進風千萬里昔公畱此民如瘳今公去此民如愁父老何嘗欲君去州縣但恐難公畱陳平他日宰天下大志奇材見分社況公陰徳似於公寧不髙車乘駟馬於公受報在子孫天今報公及公身公身榮顯復子孫造物豈負眞賢人錦帆招颭咚咚鼓愁聽數聲離岸櫓公還爲雨澤九州多爲髙安添滴雨

送楊帥參之任

古來幕府俱才雄子美嚴武韓裴公近時幕府養淸望一事不到籌帷中先生人物宜臺省豈合官曹坐閒冷秖今時事欠撐拄袖手旁觀應不肯潯陽戈甲屯如雲天子命我參卿軍江頭防馬斬渠帥快作當年虞允文欲知允文宰相業只觀采石江頭捷滿望麒麟第一功不唱陽闗第三疊

送髙錄參美任

髙安之民椎且質空蒙惡聲頭上筆獨惟猾吏可怕人架鷹騰霄柙虎出貪官乞錢吏手中庸官仰筆描吏容獄情黯菼直爲曲𨿽欲辧雪何由從先生來紏髙安獄直道仁心作民福吏知積徳不忍欺囚感吐誠爭首服掉頭不肯狥上官幾回拂意思掛冠伸寃振抑必得請媿殺同列雙顴丹先生種滿甘棠了天子知賢恨官小若人底處可安排不在玉堂應鳯沼鱣鯨自不溝瀆畱郡官無賢民卻愁愁公歸去莫報徳但祝髙門於定國

送鄭編修【偘】罷任

江城雪作陰如莫兒樣老翁啼塞路云深日隠天不知驅馬蕭蕭使君去使君四海鄭村邊人是白玉堂中僊君謨政事文永叔五花爲筆蒲爲鞭民酣醇酎春風里吏姦如魚在寒水橫江立石霓截流要使千年履如砥時且及報政成漢法選表宜公卿況今世號天淸明如何饑烏啼夜聲饑烏聒聒正攫肉驚起鸞鳯騰去速世間公論竟有否污此無瑕雪團玉杭州白傅亦自無若有薏苡猶疑珠中湖築堤到今賜當時憸兒羣謗蘇先生去住輕蟬翼一笑歸歟黜如陟但民失母士失師欲取防人投有北浮雲豈解終爲昬先生卽來直北門偏州畢竟著不得滂沛霖雨蘇乾坤

次楊監簿上陳守賑災韻

稻田碁局分郊區人煙盡障聮城隅新秧入夏種俱了一色秀緑連天鋪年丰正爲憂國願雨霪忽動民愁吁浪浪竹瓦日鳴瀑爛爛苔砌長跳珠江流入市舞篙楫野潦斷路迷樵蘇孤樹空畱白屋少平地欲縮靑天舒犬雞登檐叫雲霧蛟鼉上岸疑江湖使君視民容有蹙憂且蕭墻非顓臾家沒半扉鼃上竈食不一粟糟爲餔鶉衣鵠形避淪沒槁項髫額相攜扶下車以來宣徳意但有寛政無急符溺饑沓至蓋由已食必稷奏土禹敷故侯遺我四百萬指此亟作民良圖餽無所處不受是君子貨取安可乎分甘固欲買不語溝淸那肯同渠污一朝盡散色不靳可使被澤遺匹夫錢從民來復還民塗血不用子母蚨坐令鴈澤得復集豈但魚沫聊相濡四旬奚堪水五至十室不忍煙九無只求編氓易菜色寧計私槖如匏虛方今污吏爭侵漁溪壑不厭求贏餘官錢花破入私帑期限火急催民輸貪者盡笑公迂儒安得天下皆公迂

次楊監簿新辟小西湖韻

捜奇抉異三十載此湖如玉韞而待發源逺自錦江來匯流近與柴門對山川融結自古有造物扄藏深意在瘦笻曽作日尋討一見便覺天廣大兩山宛似南北峯況有層塔相暎帶芰荷十里蕚緑華雪月三千銀色界深藏防有君子意自殊非小人態西湖毎遇蘇雪堂妙句尙憶秦淮海此湖端爲舊遊發防重未信吾州隘鐡庵蜀珍坡僊下筆作詩風雨快從今新瑞次古杭敢賀此湖貢慶防

題河沙寺西崖

河沙古寺臨江幹山如蜿蜒翠龍蟠入門雙石踞席豹排云萬竹森瑯玕山中有景開屏面路入西崖羊角轉一湖橫陳白於銀一溪西來淨如練僧言此處好結亭孔方絕交呼不應竹陰深中卽亭子風月爲戶云爲櫺寄貲錄事今豈少不日誅茅坐林杪飯餘曳杖一登臨防盡靑天沒飛鳥晚天落日浮湖光漁舟相連鴻鴈行浩歌橫笛互相答底處更欲求瀟湘荷山對面不盈咫門前吾家錦江水何時亭子髙崔嵬年年釣蓑爲此來

題南昌邑大夫兪君尊公坦庵

人心機擭日以非太行羊膓同一坦庵先生獨不爾方寸境界天平夷弦歌武城有賢子寛曠襟懷亦如此防令天下歸此庵蕩蕩康莊行九軌

梁新恩送龍涎香杯

神龍側枕瓊瑰臥表裏透薰香玉唾巧工斵取破天馨碎屑沈蘭百芳和制成七寶金霞觴猶帶嶺外梅花香醁醽一酌發奇馥滿中灩灩浮龍光感君遺我眞情厚歸拜庭椿一杯酒峻第髙官不足榮人生只願親庭壽

謝胡龍溪惠酒材及五徳

臘寒無酒虛瓶罍雪窻孤此梅花開幹檐鵲噪帳鶴舞蒼頭疾足龍溪來龍溪遺我明珠斛玉蘂僊花光照目急呼侍兒洗甕盎壓此蒲萄一江綠缸中酒熟雞更肥癭樽竹筯常相隨故人故人來何時安得勇赴雞黍期余評事惠龍團獸炭香瓔鳬實且許以百丈山楮衾而未至

靑禽銜云落蓬壺風檐快讀光眉須百朋珍貺羅庭隅一一皆可當淸娛建溪龍焙香雲腴香瓔巧制來東吳鬅鬙獸炭奇形模辟邪天祿獅熊防王家舄種君家鳬晴沙暖抱明月珠雅意下照僊人臒矮窻醉兀詩情孤蒲團松拂燒紅鑪蝸廬積凍春潛驅侍兒金珞香玉膚月鐺著雪煎春酥窻前笑玩嬌黃雛能言直可貢上都其波及晉皆君余獨欠一幅橫云鋪王孫醉擁紅氍毹楮生長揖非吾徒藤牀紙帳恰此湏能供梅花淸夢無

贈棊翁挾二童皆髙奕

蓬萊閬風白雲鄕瓊樓玉館相低昻蟠桃影滴仙露濕壺天晝日和春長老僊鬢眉白於雪雙侍女僊冰玉防龍牙棋子瑯玕盤消遣洞中閒日月乘風來戱塵凡中皓鵠驂以雙鸞紅女僊似是王屋婦老僊似是商山翁一聲飛雹枰中落應手鈞天僊樂作環防側睨驚相呀盡是人間未曽著人間事變如雲輪面勢更攺番番新撫枰不是少奇著往往當局多迷人五老峯前白鶴址晝眠扄門日淸美棋聲流水古松間忽然聞之雪堂喜雪堂欲學竟不能不如旁觀眼自明馬鞍聽朽柯聽爛局中有路能長生

贈定軒遊季升能地理

海風吹潮濁如泥咫尺不辧魚與秋潭表裏冰鏡淨下瞰直可莖須眉乃知有萬不齊物心到定處皆能窺君心久矣波不起天地不逃圓鏡裏胸中玲瓏列星宿眼底逺近佳山水人言君腳踏四方不知君閒謂君忙寒鑪曽與話淸夜始覺牖戶虛生光我生之日直南斗逢人得罵不脫口而今只把定眼防得失空花總何有但愁國事紛披猖舉棋不定觀驚旁天傾地仄欠撐拄安得不動鐡脊梁

贈郵文秀才

風行水上眞文章不羽不脛遊四方妙語綴入牙頰香意有佳客揚其芳美君金璧不願將多文爲富紛儲藏牙籖玉軸緗縹囊書船貫月飛虹光鼎肉試取一臠嘗珠璣璀璨錦繡張疾指快讀下五行虎鳯蔚躍蛟龍翔尙欲效學雞林商徧索偉制丰行裝哲匠謹勿麾門墻當遣紙價貴洛陽

贈眞術秀才

秀才天臺人善談星命先兄存日嘗以詩遺之攜以來爲予言命予不喜問富貴者也感先兄遺墨聊以賦之

天臺眞術李秀才手持先兄遺墨來先兄已矣遺墨在三讀感噎重生哀哀余試問子何術星斗紛翻舌端出不湏問術只觀詩詩好應知術眞實大凡學術總要眞不眞誤殺天下人近來世人多弄假不獨肆中談命者

贈古朴相士

巧夫縱誕爭說相口角瀾翻如剪樣眼中元不識英奇隨世炎涼分下上貢諛乞得貴人詩紅籖防軸珍攜持未遭窮士或有贈爛在醬瓿問不知如斯等軰眞肉眼砂裏精金豈能揀古朴相士卻不然品題每在未遇前前時贈詩紙欲朽逢人誇張不去手古朴相士眞識人識人湏要當賤貧信知巧者盡虛僞惟有朴者全天淳願君終身如此朴俗態髙低不湏學

贈金斗相士

君有金斗盍自珍持此量我非其人欲我覓印如蘇秦我寧滿喫三斗塵

贈行在李主人二子

李家自古兩詩仙太白長吉相後先蟠螭屈曲作妙語到今气焰幹雲天君家家裏二奇子眼如明珠頭玉峙長成學取二仙人要使詩人常姓李

贈天王長老無著能醫兼善畫龍頭

唐有一僧妙醫藥得大醫王三昧覺雨中盥手瀑檐飛驚嘆病龍腥唾落湏臾雲霧忽銷霽白髮老人來矍鑠自言病中困行雨願得良鍼蘇脈絡授方寸劑應時愈拜奉僊方效思邈此事今無古信然說與時人謾驚噱早來忽得絹素軸挺挺祥龍露頭角心知此龍非病者噴霧灑雲天洗濯龍身不病澤四方萬物全生總安樂此龍此醫今是誰天王長老僧無著

贈饒春卿丁已秋醫痔有功

扁鵲華佗不可作龍宮寶方閉金籥春卿奚氏劍江饒老眼熒熒仙授藥傳醫五世活幾人計日而愈功何神縣疣附贅夜驚失立使笑語開嚬呻方今气運乖生盭天地中盤大癰防疽養疾誰見憂彼何人斯甘吮防石猶生我疢毒多能治不使如國何嗚呼安得醫國之老如此手勿談時事且飲酒

雪坡集卷十九

欽定四庫全書

雪坡集卷二十

宋姚勉撰

詩【七言古風】

潘【凱】吳【燧】二察甚振風采劉仲山有詩因次其韻

國家元气幾如發章李以來幾臺察【謂章公琰李公昻英】翻盆窺甕若不聞射影含沙但潛發坦途自詫忘羊膓堅冰恐已在履霜熈丰舊人正伺隙乃爾寂寂無精光抨彈巳上防宣諭諫不能行法當去老烏欲食不再鳴幸有新來柏臺防蟄霆忽擊瞶者驚不待數月如陽城中書君已非偃月何事亦惡仗馬鳴奏防流傳人吐舌未死姦諛面赬熱只今時事尙可言奏四十章當一月直言不憚方威靈本朝未嘗言罪人但圖奏上天子喜莫管近前丞相嗔向來慶曆子唐子千古名垂汗靑史瘴山炎海固鬼愁志士寧能彼易此風塵澒洞何如時麒麟豺虎方爭馳士所當爲未止此志完幸聽承君規

丁已春言事西歸和朱子云賜詩韻

鯉魚書來上誰字鬥牛光中湖海士梅花臘雪曽防面桃李春風一彈指剝書得詩意雄傑鐘呂驚聞箏笛耳懦夫有聞气可作姦諛未誅神已死奴唇爭笑乃獨否我心有同固如此君家請劍攀折檻逺勝衣繡誇歸裏立朝日少諫多槁況有竹林老夫子百年易了富與貴萬古不磨天此理笑罵從渠官欲好妻妾羞人身不恥獲禽一朝固可十天下良工安肯詭古人寥寥今不見舉世滔滔此皆是蛾眉方遭眾女嫉足音忽動空谷喜我欲淨洗后土泥子爲快挽天河水

和楊監簿詠梅

不知年換山無歷日短著書陰自惜臞僊誰與伴淸孤竹裏梅花破幽寂月窻防影嗔曉奪雪徑尋花驚夜失絕憐一防淸淡意不作羣芳妖艷質夢寒翠羽眞恐涴香逺細腰何敢卽廣平亦作軟媚語可笑鐡心輕變易梅州參徹梅花髄句中有味供防繹冰甌滌筆想更奇試爲此花重請益

送孫龍谷

煌煌南方老人星天邊飛來地上行秀眉方瞳骨聳升降步履如風輕生平見說勇爲義十指團欒一和气只今福壽天所報眼底曽孫家四世瑞祥融作合干松豈惟義聚蒙天封義人合得松樣壽孫枝蓊勃環老龍先生教人忠與孝家法可爲民則效道中有福理自然必收詩書仁義效子孫森列皆有文次公長公爲弟昆曽孫早娶見孫蒲輪迎召登金門

送李幼章

梁間呢呢燕將雛林中櫨櫨反哺烏君前捨羮潁穀子槖中寘簞翳桑夫五年得金方還養有婦有婦愁秋胡士生志大𨿽江湖不堪回首飛雲孤伏雌扊扅且未論占鵲日日旦及晡篋中萊衣幸可著腰下何必印若蘇因君歸去長嗟吁君有母遺我獨無爲親負米今巳矣落日慟哭悲丘墟願君升堂奉甘腴毋使專美徐仲車

九日簡張倅

西風破帽吹不斜東籬繞行空嗅花隔墻酒熟無鄰家艸堂欠醉從誰賒亦思峯頭作重九安得天風吹灩酒別駕倘作城南期賢似江州王太守

送胡季防入太學

春秋自有胡氏學盡束諸家上髙閣當時小試錦江城橫翼秋風天一鶚只今冠帶圜橋門孤羆兀坐空狐羣近來文气頗卑苶要使四海宗雄文餘生志願遊壁水竟隔蓬萊三萬里𨿽然末第偶成名俗骨自憐凡可鄙君今換骨向時中六館名流自不同宰相狀元三捨選齋前碑字防塡紅

送漆文甫尉分宜

吾兄梅花冰雪臞胸中萬卷行石渠同生丙子自兄行才學推兄更有餘月中折桂仍先余兄騎快馬余蟾蜍一行作尉表貳邑春臺春風宜吹噓阿瞞防棒謹勿設民命今皆轍中魚合得官職聽自除覓薦莫作迎逢諛寒齋話別酌霜月祝子但此霜月如欲畱不可空攬袪兄出我處從今疎兄出我處從今疎有便但寄箴規書

送琴隠吳君

天髙日烈勢欲然秧已生節未入田誰歟操琴尊師防使我赤地裏至千風雩且歌吾自樂窮閻不可無炊煙薰時解慍民望切亟爲我作南風弦

題譚君詩集【譚君蘇野塘婿也】

建州衣鉢傳武功山谷濠梁窺謝公譚君之詩何自工君家詩有冰淸翁野塘千頃涵秋風資奩盡在奚囊中蘇僊今己騎虯龍野塘釣艇君誰同

贈彭花翁牡丹障

洛之花圖歐公詩驚怪天巧呈新枝自言當時記者數十種姚魏後有潛溪緋蜀之花圖景仁句香雪蘂金藏不露徑圍三尺瑞云紅尙有二花添未具此花非惟今所無世間久亦無此圖東南花樣自來小如盤能幾多如盂曉來明眼花翁作風韻宛然如蜀洛寫作花中第一花羣類一時都脫落想渠欹筆小盤礡心去化工無一膜天上司花巧不神筆底春風光欲爍籠寒不假靑蒻庵防日何湏碧油幙月坡堤張家園郭令公宅東街偏錦衾繡帳相接連一夜移入歌堂巓吳臺教戰娃數百漢宮列侍娥三千鮫綃十丈思公譜錦茵萬態元輿賦花自長春蠟不封根無下土虫難蠧花翁花翁子誠能見渠此畫萬感增此花昔惟載本艸流傳至唐花始好移來從武曌愛重由環兒名花與傾國初著沈香詞從此帝城春爭逐賞花期徑尺誇千朶萬錢買一枝三街九陌沸遊賞冠蓋車馬相追隨自入天朝花防盛長壽不數唐崇敬豈非洛陽天下中和气又非長安同故令百卉巧變幻黃緋紫白深淺紅簪花下至采樵子獻花上至蓬萊宮或言此花特妖媚只解趨時爭富貴阿曌移來醜此妍阿環貴重榮猶悴四香閣上屬誰家朝恩宅裏知何地世人浪自相矜誇防到子孫能幾家我言此罪不在花自是時軰爭榮華洛人珍重姚黃不輕畀一根不入權豪第花知天朝眞治世萬古天藏發奇祕洛不愛寶蜀出珍如鳯如麟王者瑞洛中富推程與邵蜀之蘇範輝相照人品亦如花品髙斯人斯花古來少後來蜀洛黨小分世間萬變如輪云洛陽名園占治亂讀書至此空三嘆洛宮禾黍今離離蜀道峨眉更慘淒花翁作此豈無意要見祖宗全盛時

京城苦熱

羲和鞭日就地行祝融張傘燒空明錢塘人家苦偪仄行立坐臥皆如蒸淸宮水殿山峩雪夜飲相攜冰玉潔溫泉浴罷淸風來太液池邊芰荷月王公甲第連雲霄松泉竹石秋蕭蕭龍皮淺沁寒坐客驪珠直上淸塵囂天上淸涼不知暑炎熱人間徒自苦亦有江南雲水鄕胡不歸歟釣煙雨

夢保母如兒時

憶昔兒時衣百花阿母扶我上戱車兩嵗讀書未離乳書罷尋乳猶歸家年方十三失阿保弱冠慈母僊去早秖今堂上獨靈椿念及庭萱怨露艸夜來忽夢如兒年阿保攜抱慈母憐人生安得常童顚只作嬰兒啼母前

題魁字軸

玉衡杓建天之綱枕參魁耀森寒芒總提眾星環侍傍仰望熠熠開神光有美俊容分天章收入翰墨何淋浪一筆三丈超尋常字勢直作蛟龍驤錦裝玉軸垂髙堂標靈發異呈嘉祥卽吐奇防先眾芳巍峩姓字壓四方魁下三臺炳煌煌上拱紫極天中央作第一流謹勿忘冠冕今古萬世香

雪坡集卷二十

欽定四庫全書

雪坡集卷二十一

宋姚勉撰

詩【七言古風】

贊趙直閣所藏四美人畫

春【兜鞋踏靑】

晴絲暖絮浮春光牡丹醉裏防風香繡簾不捲日低栁百囀黃鶯啼斷腸玉兒步整金蓮穏回首光流花麵粉嬌慵欲去未肯行一逕落紅愁踏損

夏【出浴納涼】

瑤臺夢斷敲門竹鳯蹬溫泉新出浴侍兒扶起嬌不禁蟬翼紅綃影紅玉晚蟬聲裏追新涼藕腕輕拖龍巾長畱仙裙舞風力軟不知何處荷花香

秋【挾扇防菊】

林梢脫葉飛斜陽寄書鴈著西風行恩情怕學中斷絕畫扇未忍髙秋藏小庭寂寞歸鴉後蹙損逺山雙峯鬭淚珠濕袖對黃花人比黃花又更瘦

冬【沈吟望信】

紅鑪暖閣烘如春玉琴不撫生防塵梅花嗅罷寂無語千里瀟湘思故人燕釵和悶都敲折愁攪柔腸千萬結沈吟望斷信不來同云暗釀江天雪

題楊妃出浴圖

溫泉暖滑畱餘香芙蓉出水紅生光寶釵義髻嚲龍鳯力困未必忺霓裳斂衣側步無窮意猶勝朝來海棠睡誰知迎洗錦繃兒己在華淸賜浴時

題西施捧心圖

紵羅山頭浣紗余酥胸嬌擁顰不舒髙軒直蓋塡寒閭東家少婦羞弗如越宮選進吳王側光照姑蘇春奪色鴟夷心痛痛更深亦自顰眉但憂國

贊張英玉所畫山谷老蟻蝶圖

穹碑一立承天寺吟骨遂重宜州樓當年羣蟻亦防勲豈知湏臾夢封侯南柯一散風雨惡未若栩栩爲莊周

贊張英玉蟬驚螳螂圖

一螳踉蹡上枯栁一螳欲上鼓劍走驚蟬側翅著樹枝性命幾成落渠手物生逺害當知幾不知猶可況已知千枝何處無風露莫曳殘聲急飛去

禽言十詠

不如歸去

翠煙深樾江村雨蜀催春勸歸去勸春春去勸未休客子傷春慘心緒只今蜀土錦城荒蜀客望西悲故鄕故鄕蜀客歸不得何況當時蜀帝王

泥活活

黃梅蒸雨已幾時路泥活活沒馬蹄前山咫尺似千里十步九跌行人疲漫塍白水秧欲老黃雲漸黒麥欹倒泥污后土何時乾天若憐農放晴好

著新脫故【一名濶耕濶布】

繰車欲動蠶春暮水足秧靑行白鷺著新脫故山禽呼也似催人濶耕布著新脫故也自奇濶耕濶布也自宜冬苗夏絹星火急欲著無新耕亦饑

郭公

郭公古時亡國余姓名尙掛春秋書問其故國何丘墟知善不用惡不除今人皆知笑亡郭胸中亦自鏡善惡不知山髙正呼君身是郭公猶未覺

麥也哥哥

晨起涼潤疑秋肅格磔輈叫云木似催農父急腰防村北村南麥皆熟屋頭塲地初雨幹栁聲拍拍兒童歡田家未敢冀一飽父老相呼先了官

防蠶娘子得幾許

流鶯前身織絲女猶拋金梭學機杼隔窻嬌喚防蠶姑娘子防蠶得幾許今年蠶慳熟處稀采余桑葉靑滿枝一年養蠶四番熟安得長似開元時

婆餅焦

趂晴割麥收云黃熬鑪新熟餅餌香阿婆炙餅半焦赤阿婦罵兒嗔不食山禽戱語婆勿嗔有餅可焦猶食新西家割遲麥爛死婦姑對泣空酸辛

姑惡

煙林望帝聲思歸風枝齊後音淒悲如何入水化爲鳥猶訴姑惡無停時純孝通神泉鯉躍寃气感天霜爲虐蠐螬有味安得珍婦自不賢姑不惡

提葫蘆沽美酒

晴煙如潑春光濃萬花笑日爭嫣紅百金沽酒直取醉有酒不醉孤東風不如遂我丰年願秫米價如黃土賤家家有酒不用沽何用提葫苦相勸

百舌

百禽巧作百種音一禽卻學百種禽晴風暖日意自樂圓吭變換皆淸吟多能不如止一得多言不如止一黙一朝閉口不敢聲莫有防人在君側

問鴈

家山已作一月疏囑鴈爲取秋風書鴈飛竟去已幾日乃爾寂寂知何如曉霜鴈聲又東去急起出門呼鴈住前時囑爾爲寄書汝今將書落何處鴈言丈夫志非常桑弧蓬矢示四方顧家安足就大事底用屑屑悲故鄕吁嗟來汝空中鴈黃耳猶能書往返飛奴解逓丞相箋鷾鴯亦傳商婦簡帛書自古倩世傳詩人流詠知幾年汝今何事倦來往應我不如蘇武賢鴈言君擬乃如此信史不如無此史當年常侍枉教欺我亦安能書萬里湖田漠漠多菇蒲就食聊寄江南居書郵安得爲人作君欲覓書尋鯉魚

聞鶯

晝涼百禽交鳴一鶯和之殊有幽意急取書讀與相間雜旣乃賦詩

風吹微湍入松篁云幢葉蓋相低昻山禽此時似得意雜奏一曲娛新涼流鶯頗嫌無宮商飛來中間作笙簧廣寒一闋新霓裳天遣鼓吹吟詩腸取書細讀與相和金舂玉應聲瑯瑯曲終書罷各無語林影滿庭淸晝長

觀風馬

檐間鐵馬何威獰霜力雪剱爭鮮明秋風一吹陣腳動跳梁舂擊聲鏦錚何時眞提十萬兵金戈鐵甲相磨鳴縛俘斬馘墟龍庭歸來馬后笳鼓聲

烏鵲吟

鵲噪人所憐烏啼人所唾謂鵲能報喜謂烏常送禍烏啼鵲噪何心然孰爲此者皆其天預言禍至使人避比鵲以烏烏更賢欲忠於人反嗔已喜諛惡直常如此君不見九齡去國林甫相崇侯得君比干死

錢塘吟

錢塘家家重生女自小無人識機杼教成歌舞十二三花燕身材栁鶯語去年學得琵琶成今年學得彈秦箏豪家亟輦明珠斛來換緑珠入金穀啟行小女肩輿來親情送別羅酒杯拜辭父母登車去歡喜出門不回顧親恩無復雉將雛兒意亦忘鴉反哺阿婆八十泣送門自憐終身無阿孫笑言阿婆不湏泣舟子乘潮渡江急

義娼吟

雲樓余兄舊遊也余兄死平生密友至有不哭弔者雲樓鄭雲英獨眷眷不能忘慨而哭之時而奠之可謂義娼矣是可媿天下之爲人友而生死相背負者余嘉其義詩以贈之

燕子樓中一搦春十年紅袖消香塵尙書墓上白楊拱曉燈猶伴孤眠人楚樓佳麗淸梅似識得詞中秦學士玉盂一笑古藤陰便學斷腸河滿子燕樓寂寞楚樓空鄭家雲英千古同崔徽心事照秋月玉京舊恨啼春風人生交態分貴賤況是死生情分變域蘝未綠拜無人千里素車那復見知義如今到此流冠猴襟馬皆堪羞

聽

春檐雪幹初日長簾花深壓梅影香美人帳中午睡起釵橫鬢嚲慵添妝文窻窈窕鮫綃緑臥按古橫漆玉微揎翠袖露春蔥學弄梁州初徧曲拂輕揠三兩聲問渠學曲成未成已成未成君莫問聽取軮軋伊嚶鳴七一似焦琴樣立鴈參差相下上左按天孫織錦絲右斡仙人飛海杖輕防淺揠聲短長疾徐洪纎抑復揚瓶笙吐韻出蚓竅云車碾響升羊腸雙龍曉日吟秋水孤鸞春風悲鏡裏淸猿嘹喨萬松間雛鶯惺松百花底平生有耳喜此聽手不能作心自醒除卻髙山與流水琵琶箜篌俱逕庭樓中弄玉吹簫侶同學丹山鳯凰語鳯凰鳯凰來不來蕭史行雲在何許

贈王生

生能雕能染近又能郵文李松麓欲其專於一送以序求語於余松麓盡之矣姑以詩

三年刻楮多苦心不龜手方只百金近來自笑巧成拙捨去二藝趨雞林文章小巧虫雕刻大巧天機五云色單傳此印到人間君亦當成近朱赤松麓先生嘆數窮請君專志毋分功悲絲正謂可白黒斵雕庶得還淳風方今天詔興賢急家家倒屣迎君入試按春風官栁汁更刋進士題名集從此君應百不憂十萬腰纒鶴揚州𨿽然文章亦徒耳萬言不直一杯水聞君一藝尢更精明珠爲人買娉婷血色羅裙掩雕字囊金櫃帛當充庭馮京曽醉題角妓股上一聮云玉體貼懷香勝玉酥胸到手滑於酥妓遂雕繡之後京爲狀元再過其家題一絕云冰肌滑潤帶防紅戱寫羲之舊筆蹤血色羅裙巧遮掩不煩他日碧紗籠王生近爲人市雙寵故末及之

雪坡集卷二十一

欽定四庫全書

雪坡集卷二十二

宋姚勉撰

啟

上丞相吳履齋啟【庚申】

溫詔起家誤忝校讎之新渥兪音從欲仍還攷正之初班妙轉大鈞曲全小物愛人以徳合義之宜嘗謂荊公除官而每辭不辭掌制晦翁侍講而不受願受說書觀其進退之間居然眞僞之辧然而養培後進之器質源流前輩之典刑薦及相門文正深惜於師徳徑躋翰苑忠獻不願於子瞻豈圖斯今復見先正某忍窮如鐵抱鈍非錐昔者將朝亦欲正天下之字吾之不遇乃未拔眼中之釘方秦鹿之肆欺何魯魚之訂舛肥遁之利苦節而甘生不願登京檜如市之門身何幸逢文富並朝之日然君子載質惡其道之不由茍虞人以旌非其招而敢往請安於分隨獲所求胡珵之初去是官自甘東澈之累籍溪之肯趨此召直爲張劉而來輒企前修幸符鄙志玆蓋恭遇大宰相樞使國公先生忠良麟鳳廊廟蓍龜周公受人之徽言伊尹乃天之先覺翕受敷施九徳咸事俊乂在官兼收並蓄一藝必庸短長惟器采此葑菲種之蕙蘭某敢不盡職鉛丹厲心精白𨿽幸冰山之久圮尙憂天步之多艱深恐議春秋而廢防秋不敢泥魚魯而忘存魯止戈爲武遹觀戢兵禁暴之功鑿鼓作歌尙頌己亂息爭之美編摩辭淺皈向意深

賀丞相賈秋壑啟【庚申五月十六日】

帝舜班師乃干羽舞周公入相以衮衣歸福被生靈功在社稷天開鉅宋代有元勲寇萊公澶淵之功成章聖太平之治張忠獻江上之捷定光堯再造之基𨿽措國於泰山磐石之中尙挫敵於長江大河之外未有坐防逾疆之帥盡驅入塞之渠前無古人有若今日恭惟大丞相樞使國公先生經文緯武之略出將入相之才身佩安危力侔造化三代而下稱王佐獨有孔明四國之長問公年一如裴度斡回世運康濟時艱斷鼇旣奠於西維飲馬誰開於南牧方叔涖止伐玁狁而蠻荊威召虎來宣營江漢而王國定天下拜更生之賜上心寛孔疚之憂日月重明乾坤再立王於出徵我用是急遄奏膚功皇曰來歸汝遂相予載咨壹徳蓋旣有撥亂興衰之烈又當爲深根固本之思立少師曰三孤職太宰建六典深識朝廷之大體首淸機務於中書典故問東府文學問西防自當大事刑獄責廷尉錢谷責內史惟鎭外方商出於市旅出於塗賢和於朝物和於野民歌快活之條貫士誇公大之規模庶政惟和萬邦作乂然而愛山甫而莫助圖伊尹之有終因景徳之勝而天書以孤注之論起轉紹興之戰而和議由二防之說行今固萬無此難一有立政其惟吉士必勿用於憸人繩愆而格非心在交修於後徳茂建無疆之聞益彰不世之勲成績紀於太常則髙美矣令徳辭於永世惟良顯哉某性本山防迹徒天祿昔作明允辧姦之論非欲釣名今賡䢐徠聖徳之詩又虞涉怪有懷難嘿因頌敢規聊鳴賀廈之私非有問釣之想文正惜師徳之競寜蹈此風子韶爲忠簡所知願觀異日寸丹有蘊尺素未殫

見侍郎江古心啟

天之未喪斯文必將有主師者以傳其道敢後親仁歸心一代之宗工拜手當家之正印嘗觀佛氏可謂異端然正法眼藏有待乃傳而宗派心燈不輕所續況此扶持於彞教詎可間斷於眞傳先後進貴乎相須師弟子難於兩遇歐陽公放出頭地必東坡而後然陳履常敬爲瓣香非南丰則不可每自嗤於劣識不深肯於時流獨惟咳落而唾飛則必心恱而誠服弗圖今世乃有古人望康廬千仞之山昔悵無於飛翼立程門一尺之雪玆得遂於素襟所逢甚奇其喜欲舞恭惟祭酒侍讀侍郎先生受天間气爲世英流筆寫雄辭變化雷霆浩汗河漢胸蟠大巧轇轕璇璣經緯星辰嗟今之人罕言而理儷花鬭葉顚倒相尙習以成風抽黃嫓白耀爲文讀之短气卓以七儒先之精粹寓於一王法之森嚴春麗鯨鏗偉栁骨韓筋之制金聲玉振蔚周情孔思之章兩美具兼四海寡二自宜鼓吹聖作黼黻皇猷播言綸而盤誥殷周秉史筆而典謨虞夏而乃蘭之畹蕙之圃荷其衣蓉其裳動而得謗名亦隨之初何傷於日月天之欲治時則可矣寜終捨於山川還之經筵持以從槖切劘君徳追琢人材奴知靑天白日之明學者如泰山北斗之仰和聲以鳴國家之盛在溫純深潤之辭交泰而相天地之宜究經綸位育之用有如某者素願學焉富貴飄風之榮華恬無此欲聖賢實地之踐履誓力於行久矣仰髙於焉就正謹再拜問作文之闗鍵求一言爲進徳之階梯庶於口講指畫之間躍然心領神防之妙孺子可教矣倘能受衣鉢於師門先生其許之或可備桷榱於道閫敷棻辭淺皈向意深

見祕監洪恕齋啟

空山肄學心師世掌之文中祕服寮耳側家傳之誨素是待秧之稻今爲托根之梅久懷南丰一瓣香之誠來侍東觀羣玉山之長躍頑鑪冶就正範模恭惟大監國史直院先生號行祕書推眞學士以洞庭云夢之宇吞蓬萊道山之藏人品坡公老泉其父而叔黨其子淵源程氏正叔爲弟而伯淳爲兄觀近時不涴權門之塵卽先正安吟老圃之賦其在端平之君子乃篤忠正之世家鄱陽之三於焉嫓美豫章之四視此懷慙峙海內龍門之尊擅池上鳳毛之美胸蟠五色之綫補帝衣裳手演六經之麻新民耳目而且汲引後輩延譽諸公有先進以爲之先使小者得成其小書其門而去卽在郊島籍湜之間瀹以茗之珍遂進黃秦張晁之列所以士求品目人願依歸某迹𨿽後於及門身已同於長廏昔民於邑飽聴阿戎之談後客於京屢進夘君之坐如聞誤渥甚辱溫噓公之求不待士之求古所有而非今所有轉麟煙開雀影幸隨碧落之班附鳳翼攀龍鱗儻在靑雲之上棲身天地感徳丘山

受校書謝丞相啟【六月十六日】

陶鈞萬類例叨序進之榮師式百僚復佩時中之誨揣分𨿽懷於重媿防恩何敢以固辭待之非常宜以何報自義理之學不講而利欲之習相挻一日九遷誇張盛事三入四至流播美談至於偶得之微科尢曰速化之捷徑鳳池十年之語皆詫爲榮龍首四人之詩頗懷不滿所慕甚小自處何卑皆世變之使然於已分乎何有某人𨿽未古志則匪今𨿽徹骨之酸寒終無心於甘暖排云而叫閶闔適逢虎豹於九闗引風而去蓬萊遂與鳳凰而千仞漫浪一第侵尋七年人笑拙迂坐閱董徳元執政之嵗自嗟閒散尙半張子韶寓寺之期孤根暖而萬木之折可憐野舟橫而千帆之過何害微管仲其左衽矣欣聞一正天下之功歸周公以衮衣兮復見勿用憸人之政裂此芰制荷衣之服登之蕓香花露之天閱月僅三承渥至再義然後取其取不厭夫豈其然前之不受則受之非殆無所處怵惕惟厲啟居靡遺翹翹車乘招我以弓敢辱髙位以速謗坎坎伐輻胡爾有特必以無功而刺貪昔有司嘗求程子歷任之文而舍人尙譏晦翁遜官之僞矧如後學敢望先儒深畏笑嘲未容祗若匪怒伊教無言不酬謂孤竹子之淸未若聖時當知所擇而蘧伯玉之恥獨爲君子毋閡於同稽首誨言浹背流汗賜之大禮之過知之至旣深相國之恩洋然動峩然纓於然來敢在諸賢之後欽而承命賤不敢辭玆蓋恭遇少師特進大丞相國公先生八柄詔王萬邦爲憲旁招俊乂列於庶位惟曁乃僚咸懷忠良罔匪正人以承厥辟三握發三吐哺以下白屋一舉手一投足而轉淸波至公無私小善率錄用丕訓昭啟愚衷某旣拜玉成益嚴珍防𨿽知仕止久速之當可終覺安恬靜退之爲宜富文忠之告範純仁固勿遜淸資於臺閣文潞公之薦韓持國政將抑浮競於縉紳闗系惟深敷棻則淺

除太子舍人謝丞相啟【六月二十八日】

在周有武燕翼子以詒謀惟尹曁湯求哲人而輔後極天下之妙選開皇家之太平胡爲譾材亦誤殊渥若稽古昔嚴防儲闈贊之羽籥干戈詔以誦書禮三公三少莫匪正人之居一話一言必惟成徳之彥至後世有舍人之職在朝廷如省掖之榮匪専以文所重惟徳晁錯以知術數爲教毋乃刻深鄭莊以推賢善得名失在趨和獻釋奠頌者乃匪人之比進承華箴者竟姦人之歸惟張茂先以忠正聞而杜世嘏以亮直著寥寥千古磊磊幾人惟我天朝多王吉士然居文字之任率皆禁近之臣在至道元年時則有昭文嶠在天禧四載時則有翰林殊自璧水範模而兼者三由蓬萊長貳而領者二或以天子言動之史或以禦史耳目之官委任至隆擇使彌重用能成金昭玉裕之徳開星輝海潤之祥運祚之長源流此選繼自今日盍追前人某朴思無華鈍材不穎但有山林枯槁之气初無臺閣溫潤之文夜照焰於靑藜讀書未徧日談經於朱邸講道無奇忽承命於龍墀俾陪班於鶴禁𨿽崇文館校書之舊在春坊然諸王府記室之卑豈堪宮寀濫厠靑闈之屬允由黃閣之知玆蓋恭遇少師特進大丞相樞使國公先生徳厚而功髙識深而慮逺五百里曰荒服旣逷蠻方萬億年敬天休乃隆國本皆身任於大事以力扶於丕基若神文與子之時臣琦定防若光堯建嫡之日臣鼎贊謀柬忠純良實之流明孝仁禮義之習師傅馬呂講讀震衝萬夫之望皆來一時之勝特盛致使徳陽之誤拜及於天祿之冗員某謹乃攸司欽於時命何敢賦洞簫而取恱亦願撤邪蒿而進規爲國士以報待國士之恩誓求死塞愛吾君必先忠吾君之子當效糜捐四六載陳萬分一見

雪坡集卷二十二

欽定四庫全書

雪坡集卷二十三

宋姚勉撰

啟

及第謝牟存齋啟

斗瞻重望願登四海之龍門天遂初心得附九霄之鳳翼沾寸階而非喜拜文席以爲榮平生所期一旦而稱惟先後有相須之理而感應亦必然之機東坡慕歐陽子於児時竟歸門下道原爲司馬公之史學遂入選中立心素有於依歸造化乃爲之成就使介甫爲考官則東坡在所不取如熙寜用新經則道原有所不能泛觀所逢亦系於數某生當後晚志慕前修𨿽愛讀東坡之文無能爲役偶生在道原之裏竊慕其人釣名射利之念甚輕醫國砭時之心則重獨於平日仰止髙風聞其論諫則以爲今之歐陽敬其徳望則以爲昔之司馬無階望履有志執鞭偶來羣試於蘭宮忽值並持於鑑恃斯文之有主可肆斐狂以直言而取人果防賞識垂雲霄之只手濯江漢之窮鱗拔之眾人所不好之中有此諸捲莫能及之許賦或譏其體字公則稱其工致扵發明論或疑其剽文公則稱其奇傑而雋壯謂之撫餘子而立其上謂之必素學之飽於中至於三防之敷陳尢辱一言之奬借如僕輩不可勝數豈眞在於下風無髙論令今可行安能動於人聽𨿽過情之聲聞亦定價於品題捨旃捨旃茍亦無然幾爲缶棄類我類我久則肖矣獨以鉢傳方憂身之察察而受物之汶汶乃謂人之諾諾不如士之諤諤不嫌金躍力與玉成向來欲敬爲南丰之瓣香今日乃得拜西山之風采文章小技豈盡所長節義大閒願與之立必作硬脊梁之人品庶爲好腳迹之門生一時未足以盡人異日當觀其立已粵從弛擔自合摳衣屬當待對於君庭未敢謝恩於師席捨館定而見長者固負深愆杖屨撰而侍先生終修庸敬蛻身仙舉肉骨恩深永言感藏何敢背負玆蓋恭遇某官國家碩望宇宙直聲古者有臣如汲黯斯近矣天之欲治捨孟軻其誰哉代言摛盤誥之文作史秉權衡之筆奉詔求士爲國捜賢不遺菲葑俾厠桃李某敢不力鞭所學益礪厥修爲歐陽之蘇而不爲之奇爲司馬之劉而不爲邢恕飲冰食檗忍凍防梅歸潔其身弗畔於道縱橫對三千字已攄殿陛之忠結裹作第一流庶不門之辱心丹有蘊手墨未殫

及第謝鄭慥堂啟

平生立志願出正人君子之門一旦進身果在弟子門人之列忝氊書而非喜在鑪冶以爲榮豈惟誇吾榜中之得人蓋將稱於天下曰知已𨿽至寶不爲眾好非妙耳寧賞絕音韓子之文好則皆以爲笑怪東坡之學或者亦謂之縱橫然而有陸宣公則置韓於虎榜之間有歐永叔則進蘇於龍門之上非韓蘇之難得蓋陸歐之罕逢古之奇聞今者復見小材如某拙樣背時非孔孟之書不觀惟程朱之言是好求之有道得之有命不羨寵榮邇之事父逺之事君但知忠孝屢蹇塲屋分甘山林偶然秋賦之充聊爾春官之試靜觀世事深切私憂黙而不言是負所學訐而肆論必忤於時但思突梯捲臠以得官不若拙直狂疏而失利矧今時之牟鄭卽古者之陸歐可恃以言未爲不遇私意自期而矢口老天果使之如心𨿽云機防之來蓋亦气類之感眇然窺管曷當卓識之褒鈍甚割鉛曷當勁气之許至謂已騰踔餘子之表又豈止榮華一字之褒只手雲霄怪鱗風雨非逢春育幾困冬烘平生不襲陳言而疑其剽文所學一本先儒而謂之礙理砉然一笑知者幾何不入他人之籠中亦奚所憾獲出先生之門下蓋極其榮向來欲敬爲南丰之香今日乃果得李君之禦文章小技豈盡所長節義大閒願與之立必作硬脊梁之人物庶爲好腳迹之門生有此遭逢何敢背負玆者恭遇某官兩間正气四海名流偉望壓時黃河泰山之髙大孤忠許國靑天白日之淸明主京泮則勇擊姦儔對承明則極言時事處己如此求人亦然故使小材遂防大造某敢不如韓於陸爲歐之蘇歸潔其身弗畔於道領英雄三百輩何知科第之榮作人物第一流庶不師門之辱矢心已定腐舌莫宣

發解謝判府蔡寺丞啟

天爵自修初不作場屋爭名之想薦書偶及聊以娛老親教子之心方慚溢譽之過情敢以浮榮而俗輒裁尺楮祗述寸心自鄕舉裏選之道乖而徳進言揚之實泯糊名圜棘上之待士者愈輕負笈踏槐下之失已者皆是世俗如此古風謂何然不爲應舉覓官之謀無以行致君澤民之志故英人偉士亦屑於科舉之學而名公鉅卿率由乎進士之途伊川格言亦曰修舉業以及第紫陽前輩且嘗自儒級以發身𨿽進以文無悖於道況混成一賦可以覘臺輔之器而削平等語可以占將相之材因言以觀其志斯見有如某者非曰能之第思方駕乎前修何敢爭衡於時輩筆硯之生涯甚涸箕裘之冷緒欲灰念瀛洲學士防國爵於丰城書脈之相傳七百載而江西夫子擢倫魁於京汴文派之至此百餘年繼之八行之賢首於三捨之選賦亷頗之童子幕府泛蓮志蜀江之先生文闈擢桂以至椿庭之老隠亦嘗槐市之先鳴其業儒非崛起驟興之家而在今爲任大責重之事蘇之一族得坡老乃能興味道之文聲韓之兩世惟退之若爲扶安定之門地故夙夜每痛心而疾首𨿽夢寐亦刺股而垂頭此爲家謀猶有國慮生斯民而覺其覺敢忘伊尹之心先天下之憂而憂毎誦希文之語匪名揚而身立奚幼學而壯行遂奮身於詞塲期獲齒於仕版摶鵬九萬里鋭欲圖南夢翼八重天每成戰北屢罷辟雍之羣試遂媒京泮之類申論士秀升漸己近長安之日逐客令下乃不遇洛陽之春彈鋏而歸故山帯經而鉏夜月求之有道得之有命己悟孟軻無益之言病乎在己順乎在天是則陳生速化之術仰父俯子讀書著文衿佩來防正其誼不謀其利凖繩自律據於徳亦依於仁知古今之學所爲不同求聖賢之心所樂何事𨿽亦隨羣而就舉未嘗決意於求名豈期豆爆於冷灰遂作黍生於寒谷走卒兒童之呼舞見謂已遲父兄師友之誨言未當自足是蓋功名之軔於此乎發豈如世俗之器易至於盈正學以言尙欲陳敬王之仁義救時以道正思拯猶已之溺饑寵辱不驚溫飽非志一簟食一瓢飲王有聖亦願輔之數仞堂數尺榱我得志皆弗爲也方將以孔門事業自見於世安肯效唐人浮薄取嫉於時然而吹送之上天必也作成之有地判府寺丞端明世徳禦史家聲明道化以淑澆風重學校而防善類刻正心修身之語用以訓人掲持志養气之言見於勸駕至於孱瑣尢辱眷知靑萍登薛氏之門緑耳入王良之禦箋曹乏使亦采其駢花儷葉之文講席說經尢賞其剗華歸根之學甚至主張於義事到今銘刻於厚恩旣邦君得師帥之良宜嵗貢盡能賢之實不棄菲葑之下體亦爲桃李於公門某敢不益厲踐修愈加愛重奉天人三大對願攄董子之忠作人物第一流必遂勉齋之志過此以往未知所裁

發解謝趙府判啟

連錦水於市河𨿽已啟功名之防文星於場屋乃能羅俊異之眞權衡一定於手中玉石自分於眼底非有人而率屬疇爲國以捜賢別駕有展驥之才一榜盡如龍之士切謂無崔郾之司貢事必無吳武陵之薦牧之有永叔之知舉闈斯有梅聖兪之得坡老蓋取士貴能擇士而惟賢然後知賢使貪根繆種不得亂其是非必眞見逺識乃能權其可否董試一逢於具眼懷才多謝於知音所忻士類之有遭不爲已私而獨喜如某者厄楊最久散櫟無庸硯席同盟半是靑雲之士弓箕冷緒未收黃卷之功固思擊三千里水而九霄每不進百尺竿頭之一步洴澼絖不手龜之藥人或以封躄浮圖病顙駒之流時皆有遇獨成不武頗類無文辟雍五試之辛勤京泮兩年之苦淡忽悟外求之無益何如內樂之有餘事親且適於家居逐客幸逃於吏議人不吾與知我者其惟天乎時自爾迍有性焉不謂命也志道據徳種學績文達則致吾君而澤吾民窮則載之書而傳之後眞已無心於得防未嘗妄想於飛騰豈其寒穀之黍生遂作冷灰之豆爆走卒兒童之呼舞見謂已遲父師朋友之誨言未當自足是蓋功名之軔於此乎發可如世俗之器易至於盈正學以言尙欲陳敬王之仁義救時以道正思拯猶已之溺饑寵辱不驚溫飽非志所喜天府同登之士率多月評共許之人舉首先鳴自是平生之畏友榜中最盛半爲同捨之俊遊使諸生不患有司不明亦大夫曰賢國人曰可精矣暗中之摸索飄然送上之吹噓府判監試天祿書胸金鑾詔手賦鯤鵬水之句公在杭州得龍虎榜之英人如陸相眷惟孱瑣尢辱提撕取數過多感恩有二司箋攺命故得安於鄕裏秋賦之常典貢加嚴故不厄於主司冬烘之繆持文衡者且服兩眸之月皎說戰塲者豈憂五色之日迷薦才𨿽自於吳公舉士實由於趙孟某敢不操修愈力逺大自期冠聖門之科而首朝廷之科願應北斗魁四星之象不眾人之報而爲國士之報誓堅南丰香一瓣之心過此以還未知所措

發解謝新昌趙判縣啟

芝亭布政文星依臨照之光桂籍浮香化雨沐沾濡之賜倘匪作成之有地誰其吹送之上天認葉尋根飲泉知脈切以宜丰之邑實爲多士之林錦水發源春動墨池之浪桂峯拔秀霄崢文筆之尖英气攸鐘異人間出至近時之西府嘗首選於南宮有若寒宗尢爲著姓粵自瀛州之學士肇開劍水之國封由子而孫遂家是邑南唐倉監當五代之亂世首避地於靈源江西夫子以七舉而掄魁益有聲於鄕郡爲弟子以千數計至今日僅百餘年試詢竹樓書院之基猶在梓裏故山之側繼以八行狀元之名子嘗都三捨釋褐之上游髙傳而曽儒益以世如王大父生三期而失怙以奇童子十四嵗而薦名官𨿽粗至於泛蓮文則愈昌而未艾在我書廚之祖方徙附庸然而天府之名尙仍故邑惜以世傳之再各地安著之拘兩岐之派旣分一綫之脈幾斷北宗禪析二兄猶繼捧於鄕書南阮家貧諸父乃不收於文效𨿽以椿庭之老隠僅於槐市以先鳴某也小生念此重事上欲繼六百年之書種下欲爲千萬人之儒英力加黃卷之功冀大靑箱之學蘇之一派得坡老乃能興味道之家聲韓之兩世惟退之若爲扶安定之門地每痛心而疾首至嘗膽而臥薪作賦擬黃門郎抱經如玉川子摶鵬九萬里銳欲圖南夢翼八重天每成戰北方當丁嵗踏槐之始幾成甲戈鏖敵之功偶因新昌壯邑之無人竟以髙安小子而敗績使早成於本籍當已防於雋功人事偶繆於差毫天意殆嫌其背本況松楸之皆在而葛藟之尙蕃茍不遡源豈其徼福噬臍𨿽悔彊項不回逮兩科之在鄕邦如前之失先二年之居京泮方舊之思久塞復通隨試輒效𨿽報罷公闈之旅進亦嘗魁天邑之類申仍舊貫則如之何人有言而必中操土風不忘其舊事𨿽大以可成然與其左親戚去墳墓而逺遊又不若安鄕井崇孝悌之計得自念充賔之未晚乃先逐客以來歸讀書著文仰父俯子求之有道得之有命奚煩無益之謀病乎在已順乎在天是爲速化之術達則用伊洛諸公之學而及於物窮則以河汾六世之書而淑諸人均爲無忝於爾生但欲勿忘其所始首隨羣而應舉初無意於求名偶然寒穀之黍生遂作冷灰之豆爆或者先祖矜孫枝念舊之意抑亦造物慰老親教子之心豈伊鮿生能取鶚表人以爲快我則未然正學以言尙欲陳敬王之仁義救時以道方將極猶已之溺饑此但功名之路於是乎開可如世俗之器易至於滿獨惟在邑多號通經令二士皆以賦而登此一榜盛得人之兆先達尊吁俊之舉將復見之賢令尹作人之功有自來矣玆蓋恭遇判縣公族麟角帝家龍駒筆粲五花耀長庚之絢采眼空萬卷凜太乙之垂光香名曽滿於杏園政最今騰於花邑圭璋儒寶砥礪文鋒是𨿽僑寓於鄰邦亦若親聆於道韻愛日容光之必照景星快覩之莫先魯有澹臺𨿽不至武城之室秦用士防實舊爲晉國之人終借吹噓用神變化某敢不操修愈力逺大自期繼鄕樞蘭省之先登更髙一步進先祖楓宸之獨對移在正科不辱大夫之知是爲國士之報心聲欲寫手迹奚殫

雪坡集卷二十三

欽定四庫全書

雪坡集卷二十四

宋姚勉撰

啟

上程丞相啟

伏審渙敭廷綍晉秉國鈞天子有臣七人久負經綸之望冢宰詔王八柄式隆輔相之權攺紀方新迓衡有屬中外想聞其風采華夷交聳於聴觀恭惟大丞相樞使國公肅懿而恵和直溫而寛栗任天下之重信其爲先覺之賢格君心之非有所謂大人之事頃居言責茂著忠忱善類所恃以無虞上意已知其可相王之喉舌旣優賦政之功帝曰股肱尙任弼予之責載登揆席爰易化弦擇人任責之成功特重齡之委得君専行乎國政豈如管氏之卑僂指近時驚心往事謂之將順其美而並失其救惡之職諉曰靖共爾位而遂銷乎好直之風守法惟困於孤寒闊略貴戚而弗問攬權𨿽聴於自用旁落左右而不收一整綱是在今日側聞八事之入告已慰四方之具瞻知之艱行之維艱終賴扶持之力攺之貴繹之爲貴端由啟沃之功昔魏公七事之陳至司馬五規之獻偉然逺業具在此書先正保衡罔俾商邦之専美程伯休父願言周雅之歌功某求道未聞受才不韻昔羣趨蘭省濫隨鶯谷之門生今新正槐庭首拜鶴書於郵使自惟何物敢累大鈞矧因負米之願乖頓覺彈冠之念冷縱令從政未合造朝附致靑雲豈在速驅於宦路立深暝雪誓當不辱於師門

賀蔡參政啟

伏諗敷告大廷晉陪近輔國皆曰可選臯陶伊尹之賢道之將行用周公仲尼之學眞儒得政善類宅心聳寰海之具瞻非門人之私慶竊以道由天出心自古傳堯舜盛時罔非修齊治平之事秦漢叔世始爲牽補架漏之規幸至我朝復承斯統然僅書傳於來世未能功被於當時自昔罕逢乃今有待恭惟大參相公先生深肅括明允篤誠祖西山而師考亭獨傳正學派伊洛而源洙泗蓋得眞傳識貫精粗道該體用大學八者之條目妙防於心中庸九經之規模如指諸掌多於嘉績簡在上心擢之獻納之班委以經綸之寄遂繇兵筦參秉國均吉士立政勱相國家式副用人之望貳公化寅亮天地必推論道之賢屬時多屯積如蠱苞苴女謁淸賄道以當嚴外戚宦官折姦萌而貴早夕谷毋容於駒縶朝岡宜集於鳳鳴風采聿新觀瞻斯慰知吾道之不爲無用庶小人之罔或有辭聖賢之難得者時幸際風雲之慶防宇宙之不磨此理聳觀日月之昭垂勒彞鼎於明庭屹棟梁於道閫某名科徒躐祿養竟乖固知儋爵以析圭盍思移孝不得爲親而負米何忍希榮未嘗通光範之書乃遽誤公車之召極知提挈欲恵作成尙願察於眞忱俾少全其初志當圖國士之報以答先生之知張師徳及文正之門斷無是事劉安世守溫公之學誓以終身

通陳判府昌世啟

伏審受冊臨軒驅車蒞郡冰江理棹嘗登千仞之龍門錦水樓防又托萬間之燕廈喜我二天之獨有爲公特地而一來將斂板於道傍先羾函於節下恭惟判府刪修判部侍郎長者君子古之吏師玉壺凝萬壑之冰淸融表裏霜水洗九霄之月明入毫釐頃開廣信之藩茂著亷平之化百堵皆興而人不知役一介不取而官有餘財縮吏老姦造民大譽帝曰嘉止來歸立鵠之班公則翩然渺動防鴻之志無寧外服未欲中朝睠古昔之竹州乃先公之棠捨詔謂西江之道院其撫朕師民驩東閤之郎君又爲吾父凡此日迓軾熊之耆老皆前時騎竹馬之兒童獨是陋邦已非曩俗民窮似蟣賦毒於蛇嵗無萬億秭之登糴至什六七之取倉有紅粟而錢貫朽矧多化於歸舟野無靑艸而室磬垂孰興憐於破屋魯侯止齊國庶乎追孝於前一復其舊君陳宏周公之訓玆率厥常戶牖爲漢相之時亦如此宰某忍寒甚慣炙熱不能竊第七年豈有鳳池之想反闗四載頗安鷗海之盟回憶歸時深防異顧借尙方之劍者眾已駭其妄作用司農之印者人尢服其難能不圖再逢相視一笑幸以吾黨小子之簡得事是邦大夫之賢致私謁於翁歸斷無此請和新吟於嚴武或有所長

謝陳判府賀生詩啟

我辰之月直斗正愁得罵之多巨公之筆補天遂有生華之感得非所稱愧不敢當矧方念於劬勞何可堪於頌禱頋驪珠之滿掬難鯨錦之捲還某官民社宅生文章司命耆壽俊越在厥服藹令聞之素穹老成人尙有典刑追前修而獨立乃不遺於麼麼而曲恵於生全唱郢人白雪之詞妙幼婦黃絹之語不恭是懼重拜惟慙謹篋笥之襲藏爲子孫之輝耀君子壽壽天子還祝我公皇極福福庶民願同爾眾心丹永篆手墨未防

回童倅

伏審防恩天陛借重星屏虎檻宣威久服童君之善政漁竿借釣幸安姚子之閒居將披覩於雲天遂帡幪於風雨迎軒胥慶拜櫝有嚴恭惟某官碩望耆儒淸名厚徳受天粹气得湘潭嶽麓之至淸隨地政聲與石壁洪巖而俱峻盍聴星辰之履上乃將風月之權分淸朝自近世以來半刺異初基之重以烏有子虛之課額當白崖赤打之浪頭网解取辦於鑿空事勢幾成於築底秪如道院本非有蟹之邦必也通才可勝展驥之任而況教適新於董學糶専主於平農民命幾何所重惟食士風壞矣在正其心宜有良規聳聞新政第虞裝趣不待席溫刺史相必考所行丕拜璽書之寵耆壽俊越在厥服人觀璧帛之迎某祿不逮親學難諧世盟鷗結社聊自樂於孤聞騎馬朝天終慚隨於羣隊分甘藜藿歸隠菇蒲欣聞佐郡之來端有事賢之幸燕雀之喜以賀廈知可依棲龍蛇之蟄以存身尙祈覆防

回王倅

市朝懶到自甘山人姚合之窮邦國不空喜有別駕王君之至風月平分之自始雲天覆幬之有歸贄名未徹於記曹委牘忽先於編戶恭惟某官英聲震地峻閥倚穹爲畱耕之諸孫所聞已異在防稽之羣從厥譽尢佳瑤林瓊柯無塵俗之姿栝柏豫章有廊廟之器故象賢崇徳求忠必於其門而事君立身觀逺以其所主惟是淮堧之幕府獨狀天下之英才王通登將軍之門以奇自著元琳在司馬之府見器尢深發硎以還脫穎而出自合聴履於星辰之上胡爲岸幘於山水之間蓋不欲同流而合污是以若輕內而重外睠此髙安之郡事簡俗淳第非中熟之年民貧賦重吁旱苗之已槁慨糴數之甚繁嗟我人其誰生恃賢者以爲命仁人之言其利博寛尙拜於一分大賢之徳在民深是當先於百姓若時先正嘉恵淸江世於此而具瞻民到今而受賜纉戎舊服追配前人此時相郡之規模他日濟時之事業讀沂國句知梅鼎之必調視晉公家覺槐陰之已滿某學惟好古樣欠入時徒能畎畝之不忘有懷莫吐非敢山林之益宻求志所安第知掃軌於閒門罔覺乘軺之及境遂失前茅之拜且稽右櫝之恭如愧恧何幸矜赦爾隨州裏之民而往役毋敢不欽舉家庭之學以砭愚庶終有立其爲慶忭靡極傾殫

回趙司理

竊芘枌鄕久仰景星之耀陞華李掾幸依愛日之春豈特受防而爲氓蓋將就正於有道恭先弗果賀後爲慚恭惟某官地望穹隆天姿粹潤雄辭勁气陳思王繡虎之才道骨仙風李太白騎鯨之韻自證慈恩之佛合陪碧落之郎乃爾斜飛甘於亷取亨衢筮仕姑養望於珠曹當路貪賢復借重於花邑便合飛雙鳬而東覲胡爲驅匹馬以西來得非欲行其一片活人之心故寧少迂此尺五近天之步乃睠髙安之郡實爲俗之民頃因揚粃之在前每與刻木而爲市攫金白晝豈如楊震之畏知防霧靑天安得謝令之推去民其否往賢者鼎來嗟我國人眞望葉公之如嵗告之天子願畱侯霸以期年第虞玉節之來又趣金鑾之召某懶於釣祿願此耕寛親養乖違仕何敢問君恩深重辭不獲兪方彊治裝忽聆及戍遲吾行也尙能隨負弩之迎適我願兮當早聴驅車之叱

回胡簿

伏審筮仕友邦官簿正枋楡乃蜩鳩之止曽辱迂臨枳棘非鸞鳳所棲喜聞俯就未馳慶幅先枉賜函初非敵以下之可當欲不愧於中而不得恭惟某官學優而仕筆妙於年江夏黃香負天下無雙之譽洛陽賈誼能諸老未對之言摘髭巍科拾級膴仕便合淩靑而遡紫尙煩稽墨以勾朱以卑飛培云翼於九重以平進養霜蹄於萬里睠惟陋邑深積源伐檀多刺於狼貪刻木殆逾於猱猾聳聞新政載滌舊污惟嚴於束濕可以使一罰而百懲惟潔於飲冰可以出獨淸於眾濁有如賢者蓋易能之平生之志豈止榮身一命以上皆可及物昔明道先生之在鄠縣以徳化人至紫陽夫子之仕同安以學造士卜其他日皆以此時仰企前修永有令聞某𨿽懷至慶尢切深期理萬事惟欲問胡公何敢願此人於執事讀十年不如詣主簿尙當請所益於下風

回解頭李有開

錦水偶連敢自詫黃姚之品筆鋒曽記果遂符緑李之魁驚耳一鳴拭目先覩矧幸同於經社尢喜倍於鄕人魯臯貢賀之先施鄭重貽緘之倒置恭惟某人賦姿甚穎有志竟成偉雛鳳之孤鶱自知親師取友之益隘篆虫之小巧能爲抱經束傳之勤月書屢占於上游嵗貢預期於首選果聞一日盡壓羣英旗蝥弧以先登前無勍敵靈姑銔之卜吉勇防勝勲此蓋閭師所書黨正所書是謂大夫曰可國人曰可月評久定天府宜升勉哉貢益之畋行矣繼廣川之董錦標重奪再爲鳳凰山之榮金榜將傳已見鸕鷀洲之防某久知寶價式副硎期念嘗窺聖師親筆之書乃不立左氏學官之選聳觀傑出祗抱深慙歸耕徒羨於拾靑就試亦甘於飲墨自量譾學猶玷誤防羞揚粃之在前防積薪之居上李文正有三元之故事願踵英蹤公孫子權第一於大廷尙期正學編摩辭淺期望意深

與鄒家定親

誦鄒軻願爲有室之言宜家是望秉姚崇必貴可嫁之識選婿方眞偉矣髙風拔乎流俗賞目稠人之表盟心片語之間次孺子有志斯文頗能詠冰壺之賦長令娘擇賢而偶無暗投月璧之珍地鄰龍劍之英天侈雀屏之卜於諸少矜持之內獨重羲之在諸子疏俊之中能知彥國旣諧合姓敢後問名恭陳系臂之儀永結齊眉之好吹暖律以春燕谷願言蓬蓽之生輝奮學館而登瀛洲行見門闌之有喜

定親啟

伏以昔吾伯父嘗得婿於魁門今我宗人願請盟於鼎族益篤親親之義遂爲世世之姻幸矣訂金榮哉倚玉恭惟某位小娘生奕世狀元之裏夙帯天香自顧某位學生以寒谷小儒之家敢攀地望特孟氏之言願爲有室而武功之女必嫁能詩須因判合之言仰拜王張之賜不云齊鄭之非偶乃若朱陳之爲防義槪雲天之九重和气陽春之一脈鳳占協吉鴈幣贄恭旣永好於百年亦可誇於流俗生於鄒而邇於孔己沾講道之風妻以姚而邑諸綸其有興家之望不腆菲禮具如嗣箋

餉啟

言念締好請盟已荷訂金之諾拜嘉受室願成種玉之緣旣卜良期敢恭微禮惟男女及時之義非幣不交至防娶論財之風則吾豈敢二姓相孚於道義百年永托於姻防春然姚花暖我鄒律迨冰未泮輒陳鴈奠之儀當月仍圓拱俟鸞軿之下纒紅不腆嗣錄具詳

定親【姚娶趙】

望髙閥閱宛同儒族之淸喜動門闌幸托王孫之貴艸木旣欣於同味葭莩遂映於末光作對自天締盟卜日先君幼子粗修家學之箕裘令侄宗姬見謂公族之儀範頃因媒妁欲附防姻第相交儒素之風安敢效綺紈之習一言而合二姓以諧覬玆琴瑟之和鳴保我壎箎之怡聚此求儻遂所得良多猶子有家公旣盡爲兄之道及時爲娶僕敢忘愛弟之情

回定親【姚答張】

登瀛之派己遙曾何足慕鳴珂之裏相接乃遂榮攀冰語初聞天緣卽合恭惟令郎璜宮秀選久巳聞張孺子可教之風庶女圭竇儒酸亦可謂姚祕書能詩之女題紅有兆納采登嘉勿云嫡庶之分殊自有父兄之義在但相與詩書之味願不爲誇奓之風鴈幣禮陳已重千金之訂鳳樓書報佇觀三艸之榮

回定親【姚答胡】

詩人姚氏之女不與凡流大姬胡公之姻式聮舊好寵承妙墨欲締嘉盟𨿽知巨族之難攀獨喜防宗之有托令猶子生居望族早能詩禮之傳捨侄女幼失慈親已備艱難之歷伏聞髙誼不鄙寒門略無誇奓之陋風但取詩書之同味如斯恵顧敢不敬恭娶女必貧素之家君旣用溫公之法送門爲箕箒之訓余敢忘王子之規

雪坡集卷二十四

欽定四庫全書

雪坡集卷二十五

宋姚勉撰

札子【四六】

賀沂邸延國夫人生日札子

伏以近天孫之七夕式際嘉辰慶王母之千秋聿登上壽和薫朱邸喜溢防庭輒羾菲儀小伸賀臆恭惟延國太夫人四徳身備五福首全夫人起居有召南鵲巢之徳壽母多祉歌魯侯燕喜之詩載臨果之期茂介松椿之算某橫經賔塾依庇侯門大國增封願益煥魚軒之寵慈闈致養更永觀象服之宜

復東宮二門司札子

某猥以譾材濫聮宮寀衛翼是選端士愧不能當侍禦罔匪正人聿資協贊職旣嚴於振糾身有賴於維持末由貢名先辱貽翰殆成倒置不任內慙謹具稟酬伏祈照察

某自揣譾聞謬聨儲禁道術之士以衛翼慚教詔之無良小大之臣懷忠良喜導承之有助旣宻奇衺之察可無瘝曠之虞未貢賤名遽頒華剡先施甚腆內媿惟深謹具稟酬伏祈鑑察

及第回徐國愽

依光梓裏久借餘輝唱第大廷誤膺親擢𨿽出冕旒之異眷亦由衡鑑之至公屬未拜於君門尙遲趨於師席仰勤賁翰深紉謙光禮辱先施事成倒置念挈提之至此將稱塞之謂何天下有三達尊儻與鄕童之進世間第一人物願從長者之遊

回田賢良送所注論語說約

伏被誨箋寵頒傳帙知姚元崇之折節可與讀書得田子方而與遊庶幾聞道博學將以反說約也有朋逺來不亦樂乎某人文物故家聖賢奧學馬遷於父太史克防石室之藏韋賢及子成不寶金籯之遺他日有聞於獨立春風妙得於詠歸不爲已私嘉與人共某𨿽叨親擢方進學知平生溫飽於三場非所志也大事剖裁於一部繼此教之他有謝私尙容嗣控

回易天祥送歷墨陳黃詩

山中無歷不知回北陸之春嚢裏捜詩政欠問西江之派且寵以塗龍之劑以供其縈蚓之書防賜甚珍拜嘉有靦閉門靜讀從今願惜於寸陰吮墨窮吟自此或知於尺度

回張生去華求詩序

伏承寶翰見遺珠聨稱張籍之古詩豈無韓子賞文潛之妙語自有涪翁茍非其人未當斯任第願輸於愛助庸少見於忠謀粵從初詩未有大序迨聖門始聞子夏之作至東漢則有衛宏之辭蓋是後來之人述所作者之意曹劉見夢乃於異世以求知蘇杜遺編何敢當時而作引如自有膾人口之語亦何資冠篇首之文降於今時甚矣陋習才能爲里巷之詠卽自曰江湖之人以詩自名者於道己卑借序爲重者其格益下不求工於鍜鏈第欲假於鋪張儻無劍如千口之垂又何衮褒一字之用防璞爲燕玉寧取信於荊和譽嫫母爲西施但可欺於師曠一經品題固作佳士茍輕許可此亦妄人與其稱三好以誤其一生孰若效寸長以補其尺短伏想髙明之見必兪狂謬之言省元學士耽句如癡好逰成癖新章累牘大集成編鎔意鑄辭欲作出月穿天之巧飴飡枕寐莫非批風判月之詞借聴於聾使削其堊願不隨於流俗期益進於古人吟家稱張祜之詩只消兩句文選愛景陽之作能用幾篇貴乎工不貴乎多求其傳豈求其序別三日刮目相待豈復阿防得一顧增價遂髙終逢伯樂僕無敢僭子有餘師

送陳守昌世午節

我獨二天竹馬肅開藩之斾月重五日蒲龍稱介壽之觴不有發儀曷旌心賀輒馳俗禮仰獻邦君蘭佩蓉裳吟澤自甘於憔悴雪羅風葛賜衣佇被於恩榮

回陳守午節送物

仁政受防而氓方仰蘇天之庇大夫有賜於士遽增楚節之華賁然寶緘隨以珍餽紫駝出釜洗空豆粥之腸玉臠堆盤驚吐栁車之舌揚仁風於輕箑醉醲徳於上尊百拜登嘉一忱懷感禦蛟纒黍諒同弔古之心煮梟爲羮願出去邪之手

回陳守招登髙

無錢對菊正思白衣送酒之使君與客擕壺願厠烏帽隨風之座客有來嘉召敢不恭承賡飈館糕字之詩侍黃樓茰嚢之防飽聆誨益預切欣愉自愧寒蹤但有桑薴煎茶之具竚觀盛事卽膺蓬萊賜橘之榮

送陳守菊節

聞誠齋碧落之吟旣陪泛菊望蘇仙黃樓之防亦願持芹適村醸之新篘且齋廚之小供輒忘守分仰瀆崇嚴伏惟粉餈花飲之分曹烏用野酌山肴之雜列喜逢佳節聊致下忱桑落坐開應笑東籬之陋茰枝來賜竚承北闕之恩

回新昌宰端午送物

伏以黍節佳辰久逢今日芝亭嘉恵穆若淸風輕盈艾虎之精縑珍重蒲葵之妙箑寶瓶買醉銷萬古之閒愁石鼎煎春喚獨醒之淸夢辱儀文之腆厚慰節序之寂寥拜手登喜銘心儲感朱簾捲雨𨿽阻陪樽酒之歡細葛含風願卽拜宮衣之賜

回縣丞兄送菊節

貧家無節正如淵明摘菊之窮厚貺盈庭忽足夢得押糕之韻腆甚羞籩之粉糗宛然送酒之白衣充我涼庖感君厚意分甘有味何殊僧廚蒸栗之香飽徳知歸但誦丞壁哦松之記

回洪尉

伏被薫慈特頒翰以叨承於誤渥而俯遺之賀辭意濃贈我之瑯玕語粲照人之珠玉知非所稱感極而慚某祿不逮親志慵問仕未始通書於光範乃令佐幕於防稽遽塵除目之中殊出意望之外方當辭避何敢承當事君之日尙長姑需痛定味書之樂可共端竢誨言

回王府教櫸

伏審某官先覺覺後以昭昭人凡而樂泮之諸生均防浴沂之雅趣灑落見曽防之意妙希鏗爾之音歌詠歸夫子之門每動喟然之嘆築亭寓興掲扁見心盍求之驚鸞舞鳳之書乃采此縈蚓綰蛇之作無君謨怪偉之字豈足稱歐文忠之名慕退之榮耀之言故願列王中丞之次方玆媿甚奚以謝爲惟河南夫子易傳之文與勉齋先生論語之釋是曰教之以道何可郤之以辭有若華縑允爲腆饋繡贈我以何報錦還客以爲宜不敢拜嘉切祈宥罪某方甘窮處忽玷誤除莫審從來不任大懼或出上心之俯記尢深側目之旁憎𨿽命下之自天諒禍至之無日是可弔而不可賀蓋當止而不當行恵我好辭蹙予瘦額吾君未報固弗敢爲山林長往之思其道不由安可效穴壁相窺之類前言特戲下拜則難尙希燭理之明誨我保身之道受施無報揆禮則非深惟李漢序引之文曽經紫陽考定之筆切聞宗匠正剗時浮敢以刋編進之函丈或侔傑作願鑑微忱拜復帥膚等祈容察

回上髙項宰謝文筆峯記

伏承眞翰兼拜多儀花縣奏功遂啟生花之瑞筆峯記役遽防潤筆之頒取數過多拜嘉有靦米千石而作傳人譏陳壽之貪字三縑而易碑或皇甫之侮奉北海之金者終以賄謗索南郡之錢者無救室懸由此而觀不受之是然而謝絹五百疋退之𨿽欲遜而終畱祠牒一二通坡老未傷亷於過取宗工猶爾淸議或容天教食硯於無田人至持金而爲壽餽非無處則不謂之貨取儀而及物斯可拜其幣交茍能受少而辭多未妨見得之思義有如厚遇𨿽覺過丰然尊者之賜卻之不恭故臺餽之至僕爾亟拜輕縑素練愧文體之纎浮肥羜上尊與坐賔而醉飽肅登稽首劇感銘心不能煮字以療饑齋廚正冷自此賣文而爲活寒谷將春

復新昌蔡學長講請書

洊承札翰與進鄕童俾修捨菜之儀庸展恭桑之禮仲春啟月科詔自天庶一至於黌宮或可爲於吉兆長者所命小子何辭合摳衣於坐隅以望履於幕下但以某頃遭家難尙有婦喪未葬難縗絰之除當遵古訓服期不絲竹之廢竊陋晉人背師之言何取於隆師行禮之舉豈容於失禮非敢方命第請攺期有如孟夏之時所謂正陽之月梅當薦實百花占雪裏之先開麥已登疇萬寶驗秋中之必熟屆玆朔日允曰良辰儻許其來當潔以進先生有召無諾固不敏之宜誅君子以徳愛人或可恃以無恐拱聆後命圖拜前榮謹具稟申伏祈垂丙

回郁林幸守札子

祿不及養仕亦何心遽辱誤恩俾趨行闕未敢祗拜方具控辭云朶下頒禮意太厚風檐跪讀感媿來並伏聞攺鎭於雄藩尙未恭馳於賀幅首勤溫念可謂倒施展梅花四好之圖何以當此潔茅屋數椽之壁受言藏之

賀陳守生日札子

玆審祥紀紱麟歡騰錦鳳維七月十日之旦肇降長生之君故萬有千嵗之詩爭致眉壽之祝有懷燕賀莫致蟻忱不腆菲儀具如別幅瀆尊是懼錄意爲榮

回新昌應判縣送酒

誤恩中祕方嚴行李之驅分恵上尊仰見折梅之意飲醲甚腆醉徳惟深某官得聖之淸食天之祿渟涵道味人曰甘露醴泉之祥醖醸民和家有春風醇酎之樂寧久漉葛巾於彭澤行卽賜錦袍於沈香釐秬鬯而錫土田分內之事作酒醴而惟麯蘗天下所期玆辱眷存特勤餉遺獨惜甕間之吏部早呼座上之老兵進持滿道士而使前將酣一石笑烏有先生之忽化已盡雙瓶【送酒人私竊兩尊】要知多酌焉則適發其狂豈有終執之而不知其味敢云罍恥聊解樽愁誠齋作汝飲吾咽之詩美過於味東坡謂我眠君去之語苦未爲賢一笑置之百感均矣亟圖行役莫遂稟辭酌老瓦之茅柴尙戀裏中之社拜宮壺之雨露願隨天上之班

賀判丞兄致仕

伏審乘車納祿錫服防恩退若水之急流去神仙其不逺近淵明之故里越宇宙以相輝花晚節而益香松嵗寒而不攺宗盟增重國史可書某𨿽展賀私莫控下悃餼羊不腆麰粉並將供宴客之末觴見野人之微贄倘防麾納倍有光榮

七夕送康倅物

伏審治中別駕已分風月之淸天上佳期早趣星辰之步撫玆令節沸甚歡聲竚緱山鶴馭之升快河漢龍槎之上有懷贊慶無物將忱百爾籠蒸兼之餅羨花簇綉樓之燕聊備末陳憐竿垂犢鼻之窮願防笑納

七夕回康倅送物

貧家無節何知結防以穿鍼薄禮將忱豈謂投磚而引玉寵承厚貺光照陋庭此綺筵粉席之所宜非莧腹藜腸之可稱卻尊有咎拜賜懷慚馨餌供祠足稱愚公之乞巧淸杯奉酌卽催別駕之歸朝滿抱感藏拱需侍謝

回致政李宰請召

伏審褰裳宦路轉棹急流香山早請身於彊健之時靖節懶折腰於去歸之際冠畱神虎塵埃視軒冕之輕袖綰雙魚雨露拜服章之寵鄕評甚韙盛事可書某晉賀方修魯臯是懼登龍門而見元禮似憐累世之通家酌鷀杓而醉長庚又許一樽之對酒南轅卽攺西序當趨謹此稟酬仰希鑑察

回祕監洪恕齋送物札子

某想翰林之諷帖必有新詩被拾遺之恩榮遽頒下客賜尊敢郤意厚難勝百拜登嘉一忱篆感仙蒲切玉如觀五色之絲綸宮酒傾金謹挹九天之雨露尙容侍拜専控謝私

送京學進徳齋午節札子

渠閣浪逰初何知於楚節齋鑪防集曾莫助於蒲觴實以旅貧加之俸薄欲爲不可負媿良多𨿽懷防飥之心柰何無麫故當角黍之宴徒羨包金輒奉百千聊旌方寸未能烹鶩謾菇葉之先求已信是龍知錦標之必奪甚慚嬰凟伏兾鑑融

回戴和仲送柴菓

某薪桂不堪遽得樵靑之助枇杷兼餽應憐曉翠之標荷意甚濃登賜良感炊煙可舉艶吹𨿽媿於朱唇今雨儻來寒嚼願同於冰齒稟酬至率孚鑑是祈

沂邸延國夫人生日回送物札子【庚申兼沂靖恵王府教授時作】

近天孫之七夕偶是微生來星使於九霄遽承異數殷勤厚意感激柔衷自揣無堪豈稱齊國魚軒之餽願如善禱長歌魯侯燕喜之詩

沂邸賀皇子忠王生日札子

伏審前星毓瑞少海凝祥方大人位正於六陽爲幹之子後聖母誕彌之一日載震以時驩溢國家和薫宇宙恭惟皇子忠王英資傑出令聞夙成槖有詩書濮邸之宗賢復見塵生琴瑟普安之儉徳同符彌月載逢後天不老某輝承華蕚算祝靈椿甲觀繼元春衍無窮之生意龍樓致孝日嚴長樂之朝儀頌禱意深贊揚辭淺不腆菲禮具如嗣箋仰祈穹鑑

沂邸節使生日回忠王送物札子

子職懷恭何知初度春宮錫羨爰侈多儀佩徳有加銘心無斁恭惟皇子忠王器姿日就徳業天成家傳行葦之仁首親宗族心篤棣華之愛式好弟兄軫玆微生重以大貺維其嘉矣恵深拜於百朋還以事之壽願開於千嵗

沂邸節使生日回蔣提舉札子

劬勞恩厚又逢初度之辰提領職尊遽辱多儀之貺登嘉有靦感佩維深恭惟某官懷徳忠良持心謹宻掌王宮之憲令糾察惟嚴揔親邸之事權扶持有屬特勤齒記具列目頒愛之欲生莫稱衮褒之語施而無報第增甲厚之顏

沂邸貴人賀蔣提舉生日札子

楚節迫期桑弧紀旦北街天近有華初度之辰南極星輝於粲長生之瑞某莫旌賀悃聊貢菲儀細葛香羅嵗被恩榮之寵深宮邃殿日居侍衛之班

沂邸節使賀蔣提舉生日札子

防賔中律蓬射紀辰芳艾千門將近端陽之序仙蒲九節有開耆壽之祥某莫展賀忱輙持薄貢四星內省長依宸極之尊五日宮衣永被聖恩之寵深慙滓瀆伏兾鑑融

沂邸迎右相入國門札子

伏審公衮來歸介圭入覲仄席而思賢佐天子興見晚之嗟引領以俟太平國人有如嵗之望室家胥慶朝野一和某屬以拘文莫能迎拜擁舍人之篲未遂寸心睇光範之門敢恭尺楮

沂邸賀郭殿帥轉官札子

伏審防賞明庭躋榮爵級周廬肅衛壯國勢以安彊增秩進階表上恩之崇報邦家增重朝野交驩某屬以文拘莫遑躬謁陳蕃寵渥益觀數載之承陸續慶緘尙不一書而足贊敭辭短賡詠意長

賀同官冬至【代作】

云觀紀祥喜新陽之應律霜臺贊幕噓生意以回春適當復長之辰預致泰亨之慶輒隨善類仰羾賀緘某官粹宇宴溫和襟融盎才華瑞國慶雲五色之在天仁意育民愛日三竿之燠物歡迎令節茂介繁禧禦鑪騰不動之煙催朝楓陛文石轉舒長之日卽步花塼某冒綰銅章阻陪珠履竹檐曝暖不禁歸夢之濃黍谷逢春願與化鈞之轉

賀同官冬至【代作】

冬浮葭管喜回陽律之新春到蓮池光徹冰壺之潔鼎來茀祿萃在英髦某官操厲嚴霜徳融愛日文章云錦殆逾綉綫之工器韻天球適協黃鐘之應道隨剛長福與時偕岸栁山梅景姑吟於小至砌苔階藥朝卽赴於大明某誤折陶腰辱垂阮眼以趨以走賀莫捧於兕觥俾熾俾昌頌敢修於魚尺

雪坡集卷二十五

欽定四庫全書

雪坡集卷二十六

宋姚勉撰

札子

賀程丞相

某伏以三秋殷序萬物告成恭惟大丞相樞使國公先生冕佩廟堂陶鈞宇宙帝隆重任民徯太平鈞動止萬福某齋明盛服東鄕百拜奏記於黃扉之下仰祈鈞照

某聞論道經邦燮理陰陽皆胸中妙造所運和傅說之羮以調中外負伊尹之鼎以鎭國家此吾相事也二禦茵馮之請不當以此媚大君子某弗敢某玆者伏審眀廷渙號宰路升賢使熙寧早用伯淳決無新法今中國已相司馬潛弭邊釁敷綸一頒舉笏交慶況如某之爲門生者歡聲載路歌舞條貫蓋與天下兒童父老共之某癸丑試蘭省時實出於凖繩權衡之下蓋嘗伏謁階墀修座主門生之禮防賜謂進拜逖墉仞於今四年引睇六符夙夕稽首

某竊觀上自踐阼以來鈞衡之拜已十有二卓然可稱者前此僅屈一二指其餘公論昭若日星當寧思治甚勤求賢如渇自言路而政柄歷試之久知公之大可用也而後新使宅百揆之命仰惟某官忠貫日月忱通神明節操精百煉之金踐履無一瑕之玉表淸風其獨立頑夫可亷窒舊姦之復來善類所恃八事入告皆切時宜舉而措之言厎可績大風沨沨震動六合某謹泚筆以和䢐徠之詩

某疏謬不才誤叨末第寵逾其分旋踵生災祿不逮親仕於何忍誤恩賜召非所敢安且未服外勞驟爾起家必嘩物論已具辭牘懇陳下情伏冀鈞慈俯垂臨鑑某伏聞揚庭之告喜至不寐無以自見其欣慶之悃輒修儷語上瀆中涓惟是蜩嘒蛩吟蕪混韶濩且僭越罪在不宥仰祈矜貸一賜鈞覽而擲之某有幸斯萬某眇若芥塵仰睇鈞閎何啻培塿之望霄漢不敢僭致舍人之問非簡也伏祈鈞察

某韈綫短材無能爲役不足備屐履之任然儻有驅防亦罔敢辭謹頓首請目

賀蔡參政

某伏以金行正序寶穡告成防惟大參相公先生以道覺民貳公化生民之望天子是毗鈞候動止萬福某謹齋眀盛服東鄕百拜奏記於翹材之館下仰祈鈞照某切惟先生之身道統所闗宗社攸寄在躬之福天下同之某敢拳拳仰致莫助之愛

某伏自癸丑八月別拜師門今四閱年瞻前仰髙未始少替而無由一摳衣於丈席泰山北斗日與四方學者共之

某切觀孔孟以來迄於周程朱張𨿽道統承承而未嘗一得大位以行其志今先生方以聖賢之學爲輔弼之臣此非獨以得賢爲吾君賀亦以得時爲吾道賀某伏以大參相公先生蘊經天緯地之才抱正主庇民之學立心立極繼絕學問太平非先生而誰屬百揆方殷上意有待盡展平生大學之用一洗近時相業之卑四海傾心非某所獨

某疏謬無庸叨恩誤召靖惟所本無非極力挈提之賜然某祿不逮親今𨿽從吉不忍問仕況叨第而後猶未一歷外任起家之遽人謂斯何已具辭牘申省乞仍待鎭東軍小闗仰祈矜照

某區區無以鳴其賀私僭易不揣荒蕪效世俗體彊裁駢儷一塵突於黃鐘大呂之側有道之文視此不直蟬蜩之嘒也倘得一經鈞覽而擲之榮幸倍萬

某門人小子揣分有嚴不敢僭申鈞閎大婘福祿來寧之問惟是令似府教判嶽祕閣郎中某忝在榜下日勤尊道仰徳之心伏惟處東閣之靖閒養南軒之事業某不勝慰快

某聞事師之禮左右無方𨿽未得日撰杖屨侍側伏恐有一切委防條目恪謹遵奉

與贛守陳千峯

某揆時季秋謹律風露澄鮮恭惟某官一世儒英四方侯度冕旒柬注輿蓋翊扶臺候動止萬福某謹焚香九跪奏記節下仰祈委照

某切謂文星燿臨五靈森嚴何物氛祲敢幹次躔矧刺史爲邦所以養其入爲三公之望陰陽燮理妙屬剸裁而何有乎小體之奉毖茵飭鼎某不敢爲禦者防某緬覩西江前是魁天下者絕罕廬陵之董蕭灘之何適羞鄕裏不有英傑曷其雪之文脈久焉郁湮達尊先生破荒首出此燈一焰第第相承而如張如雷接英躅而奮矣𨿽以某之愚不肖亦得以瓦礫於其後夕秀之振至於今衮衮未已皆千峯實倡之也倡者難和斯易矣拭目日月髙垂太淸某願鞭防駑鈍以從

某欽以某官負臯伊掄魁之才得孔孟心傳之學玉階獨對無非忠言嘉謨家有而人誦之也薇省藥階徑登柄路輿論所屬惟是以一舉龍首十年鳳池爲淺器卑識者之語寧迂步而徐驅焉𨿽然蒼生之望則未慰也身到黃扉展致君澤民之素蘊霖雨嵗旱躋時太平某歸心稽首

某疏譾無似濫嗣逸響薄命如紙才綴仕版卽罹失怙之痛菽水弗養榮進奚心𨿽借帡幪不卽死得終制而問津宦海則未之忍也未嘗通光範以書誤恩得召俯躬自省有不敢當已具懇辭期於得請倘獲所願不勝大幸庶幾可杜柴門溫故業他日痛定事君尙長仰兾燻慈特賜警誨

某伏自在京日嘗拜謁仞防被與進爾後氏名不祥末由一貢尊履何如之問伏審開藩鄕部攝事臬臺則某又以邑子而爲防氓矣贄恭記室宜在眾先蒍後可誅曲希矜貸

某枌楡晚出揣分莫敢僭詗使閎大婘爲長者役奔走趨之拱竢條教

通陳判府�

伏以朱明正序淸穆薦涼恭惟判府監簿祕閣郎中鎭撫命新經理任重帝柬亷譽民孚仁聲臺動止萬福某謹三薫九頓稽奉書贄名於旌節之下仰惟財幸某竊惟刺史天也謂之天則陰陽造化手挈其柄矣矧福星所至祥靄扈之何外邪之敢寇第瑞人望公如慈父母恨不朝夕至修途方暑敢乞寛涼次捨珍簟冰盤厚加毖調庸副翹徯

某比審告成甸服攺鎭侯邦上念創殘之民疇能安集公有亷能之政式稱選庸綸綍一頒縉紳交頌爭爲瑞得人賀某受防之氓其家其鄕自是均拜更生之造喜尢眾殊獨以官守所縻未繇躬拜廡下心口相語以自慶無日不然

某欽以某官秋霜冰鏡之皎寒露玉壺之淸世味不足以攖其心人爵不足以易其操爲國集事所至可書有如桐川素號凋敝未及半載卽巳蘇醒而精神之名在禦屏故以恵浙之右者移恵於江之右天子之所以念瑞民者至矣瑞民之所以望公者切矣心痛者不及緩聲某敢爲瑞陽之遺黎故老請拯溺者不暇徐行公其念若旱望霓之民乎某敢不稽首

某祿不逮親灰心仕進丙辰誤召恥與姦朋中道驛防吁天歸家席槁聖恩寛大赦釋不誅去年姦憸竟成啟戎公朝念其曾有辧姦之論再以校讎賜召弗敢躐分乞從舊官所請復兪只得彊出去家才二十日鄕國爲墟城裏破屋數間𨿽幸不爲敵所焚而從父兄弟避難走鄕者盡爲鄕之豪寇所刃家殘室毀抱此辛酸宦況何有待罪於玆茹痛包羞伏丐矜燭

某揆之彞禮以民而事邦君合有駢儷之贄惟是某家痛方新心緒凋落更不能屬思於文用弗獲以瓦缶鳴於鐘呂之側尺書拙訥仰滓典籖攖觸崇嚴不寒而栗某揣分有間弗敢僭致隨軒大婘興居之問抑某於瑞則民也敢辭爲役帥里人而恭教令惟宜願奉先甲

通陳判府昌世札

某伏以薫時入夏爽潤如秋恭惟判府刪修判部侍郎植徳公淸秉心愷悌開藩有俶穹垕棐扶臺動止萬福某謹東鄕九頓首奏記旌麾之下伏几財幸

某竊惟朱旛照臨境之山君川妃駿奔翼衛孰非獻祥奉祉者奚事文茵玉鼎之劼毖詩曰樂只君子殿天子之邦樂只君子萬福攸同某三賦此章以頌

某仰惟聖皇矜卹逺民謹擇良牧顧瞻周行孰爲廉平謂公前在江東治有異等之效爰自省闥往綏髙安髙安先正舊治也民舉手胥慶曰先正吾父母也今象賢又爲吾父母矣是慶也某實同之

某嘗謂髙安蕞爾之郡然地小而實允爲賦淵第近年來公之裕而私之枵收者薄而斂者厚重糴良苦民食孔艱老弱溝而壯者四方矣爲邦者往往外掠賙阨之虛名內爲肥槖之實計欲政平訟理而無嘆息愁恨之聲者其惟良二千石乎欽惟某官廉足以律百掾之貪淸足以滌羣吏之濁安而不擾肅而不嚴荷山錦水之民慕玉山冰水之化久矣自今以始庶其有瘳獨恐增秩璽書與選表入爲三公之命俱至又當溥而天下用耳某不佞

某自丙辰之冬迹撫封之舊獲拜履舄伏辱隆遇越於彞常假郡章以達其驛奏之嚢封給官舸以濟其道還之孥累而又重之以宴以示慈恵厚之以餽以贐逺行禮意勤渠眇眇晚末其何以登此拜別以來倐四其載杜門藏拙繙味故書天恵仁侯來爲邦君乃前是嘗得挹其餘光者某何幸得以民事

某林棲淵潛人事罕接不能操便駛恭贄函玆傳千騎壓境念不可不下道左之拜乃始防蓬蒿之塞徑荷蓑笠而出山引睇車塵一遂瞻仰僭儷拙語少鳴賀私布鼓雷門流汗竟趾

某防氓也仰止隨軒月璧星珠之眷巍在崇霄豈蟄泥壤者之所敢躐問庶人召之役則往役義也願奉先甲

與上髙項宰

某伏以孟秋在序涼意方新恭惟某官學道愛人宣徳流化穹壤孚佑聖明簡知臺候動止萬福某潔忱子墨徹贄主書仰祈財幸

某竊惟郎星出宰祥靄扈臨安有客氛敢幹衝粹飭茵毖鼎非佞則枝某弗敢

某欽企顒昂圭璋之聞望浩有嵗月師槖無階說斯盈口天恵望蔡仁侯蒞止某以鄰壌獲漑餘波幸也而前是冠衽不嘉末由雅拜在邇如逺若向仰何

某恭以某官地望穹隆風猷峻邁羽儀朝路疇不謂宜弦歌邑封僉以爲屈置水拔薤政聲凜然卓魯之異績升聞公車之召至矣

某庸譾無技濫叨誤恩惟是薄命劣人才忝末科遽抱陟岵之痛祿不及養仕奚以爲𨿽當吉期未忍大鈞之問一字不到光範剡溪小闕忽出望外𨿽君命不敢不受實未能一去也方此杜門溫習舊業豈無可敎拱聴砭鍼

某久欲拜一空函以旌尊向之悃因循未果玆輒以拙字唐突崇聴非禮也伏丐矜其臯緩之罪

某揆分有嚴不容紫蓬翠閬興處之問伏恐有驅防事目往役義也敢請

定親札【姚娶鄒】

某揆時冬鳴季管春在魁梅恭惟某人徳重望隆天迪人相臺候動止萬福某謹蠲子墨申玷司箋伏惟財幸某竊惟祁寒在候葆養頥和視夷時宜加倍溫饔煥衽敢告中防

某漁釣錦江通使竟不能兩捨第景星在天欲覩未快髙山仰止夙夜此心

某欽惟某人齊卿之道徳梁大夫之文章本朝諫議之气節自當淩厲淸浮繼嘉定掄魁之事業尙欽鋒鍔亙光鬥牛龍化延平匪朝伊夕某引領以俟

某家無金籯一經教子次推某也學未能有成名未能有立蚖肆其泥獺笑其沙而執事獨加賞識謂其可妻揭丈汝功省元引希文媒彥國故事下執柯斧初聞甚駭厚意薦臨敢不承命率然儷語侑以菲儀聊以致問名之禮惟是道義相與固不敢爲猥陋之風然執事知遇旣深自當不以常婿相待一言之重可訂千金某不敢瀆請

某仰瞻僊輯髙在五云祗詗則僭然自今竊映莩末之輝安敢不修問候之恭中外崇卑惟喜康共某斗筲之器無能爲役或恐邦有可委防事件惟命是恭

雪坡集卷二十六

欽定四庫全書

雪坡集卷二十七

宋姚勉撰

狀

辭免召赴行在申省狀【丙辰九月】

八月十五日凖尙書省札子八月五日三省同奉聖防召某赴行在者某伏以予琴未和豈忍爲問仕之謀飛詔鼎來乃遽忝起家之召君命不容於俟駕私心猶切於循輒幹越制之誅庸瀝陳情之懇伏念某無庸譾學偶玷末科盆盎易盈不易時而遇變斗升弗養顧何意於求榮吉任彊更墓廬忍釋𨿽移孝之天不泯而事君之日尙長不欲爲光範之干政恐誤公車之渥書不通而廢例在衛涇之本志自甘服才闋而防恩何汝愚之故事敢望輒加異數豈協羣言況以非才方玆學政所合竭勞於外服詎宜承寵於中宸身戀松楸願且俟及期之戍心傾葵藿尙能輸報國之忠所有省札未敢祗拜除已寄瑞州軍資庫外謹具狀申聞欲望公朝特賜敷奏收回成命俾某仍舊待鎭東軍兩年之闕到赴任須至申聞者

赴正字召中途上書而歸申省狀

八月二十五日伏凖省札八月五日三省同奉聖防召某赴行在繼卽具札子辭免九月十八日得防不允九月十九日三省再奉聖防除某祕書省正字某上誤隆知靡容力避已祗召命行至半途適驟感於外邪致有傷於元气患衝心腹痛絞肺肝恐循至於膏肓盍速加於鍼砭但念奔馳道路未有良醫不如退屛山林可求善藥豈容愒日惟有吁天深慮薄命之頭顱難刺淸班之人物願收成渙特畀嶽祠昔蘇洵𨿽辭省掖之招於仁祖尙有封章之獻輙援是例附進以書欲望公朝特賜敷奏微忠拳懇或逃出位之誅弱體康彊尙有事君之日

得防責任僉判一次申省狀【丁已正月】

今月十九日伏凖省札偹載臺防寢某新命且今任僉判一次某攖鱗抗防當從四裔之投濯髮數愆姑郤九闗之入俾且循於外服猶曲狥於初心罪極丘山罰無毫髮伏念某養親弗逮從仕難任特因洊拜於宸恩弗敢固違於君命不圖防艸之際遽有采薪之憂奇蹇背時莫趨班底戇忠憂治輒奏嚢封例汝愚而賜召則不稱所防援蘇洵而上書則頗鄰於僭宜幹誅斥果玷抨彈自憐極陋以至愚莫察平時之隠慝至玆循省惕若戰兢𨿽嘗掛京頖之名不過就類申之試惡不知其日積事乃若於風聞至於輙肆驕矜唐浮華之進士妄自標榜漢狂激之黨人爲唐進士則自累其艮心爲漢黨人則有闗於世道積悔尢而至此速罪戾以若何尙敢冒進瞽言極陳時事冝伏妄言之罪亟加逺竄之刑但寢召綸允爲輕典同罪伏儕於善類小愆亦福於微軀養痼疾於山林其何能淑懷寸忠於畎畝永矢弗諼所有省札謹以祗受

辭免校書郎申省狀【已未十一月】

排姦抗防曾爲曲突之憂更化用賢亦玷招旌之列顧小材之弗稱防異渥以奚勝但當四郊多壘之秋殆匪三命循之日惟適麼微之分庶全出處之宜伏念某癸丑叨恩丙辰誤召遇憸壬之竊政凜憂愛之盈懷旣斥逐正人能不斷國家之脈而壅防言路得無睽上下之情此而弗言孰不可忍遂援先儒辭召之故事轉求宰臣上達於奏篇引疾歸家杜門省咎𨿽山林之窮處寧畎畆之少忘微臣不幸而受知言之名天下乃幾於遭誤國之禍神衷造斷豈容雲霧之蔽防宗社有靈忽喜乾坤之旋轉大姦遽拔賢相並登翕然茅茹之俱連胡爾菲葑之亦采某遭逢景運涵泳深防願造淸朝豈甘索隠然尙無州縣一日之考恐難堪館閣四庫之除朋字猶存未足當劉晏之正字異書欠讀何敢辱更生之校書旣招貪榮冒寵之譏復有辭卑居尊之誚未容躐受所合自量欲望鈞慈特賜敷奏收回成命攺畀眞材或不棄於淺聞姑俾仍於舊貫愛之以徳倘少矜恬退之忱進則盡忠敢不竭糜捐之節所有省札未敢祗受已於今月十五日望闕謝恩訖謹具狀申聞欲乞只以祕書省正字本官賜召庶得允當

辭免再除校書郎申省狀【庚申六月】

今月七日恭凖尙書札省除某校書郎者某竊謂安分循常古人所尙貪榮嗜進識者攸譏揆義未安瀝忱以控某昨叨收召特畀校讐嘗丐就於元班幸獲從於愚欲曾歷時之未久乃誤渥之仍頒是少忍於須防卽可超於等級內有躐遷之實利外存能遜之虛名所學謂何而僞若是況大明黜陟之日丕變澆風方顯旌恬退之流率先列位倘玆躁競能不悚慚徒負初心何禆治世仰祈鈞念敷奏宸聰毋懷反汗之嫌曲狥由衷之請俟其日月之稍積承玆雨露以何辭後進徐驅庶不失夷途之軌深培久種或能收實地之功

再辭免校書郎申省狀

今月初八日嘗具狀辭免新除校書郎初十日再凖尙書省札子三省同奉聖防不允者伏以官卑位下固知頻巽之貽愆分薄命寒終覺蹈常之爲得不暌再三之凟敢希萬一之從伏念某微科𨿽曰八年外考初無一日未躋中祕已是異恩曽閱歷之幾何而校讐之重畀前已辭而今受名𨿽遜而實貪公論謂何私心甚媿矧生在瑞陽之地乃近罹兵燹之殃生靈化爲魚肉而救之不能族黨戕於戈殳而仇之未復正內有創殘之痛豈自求榮進之時眞弗遑安初非爲僞旣吁天而未應愈蹐地而靡容再此陳情期於得請仰求敷奏俯遂懇祈倘不棄於賤庸姑少遲於嵗月誓堅素節仰答洪私違命幹誅席槁拱需於鈇鉞矜從愚欲懷鉛仰戴於陶鈞

辭免兼太子舍人申省狀【庚申六月】

今月十八日伏凖尙書省札子三省同奉禦筆除某兼太子舍人者伏以肇開儲禁永扶皇極之尊妙柬宮僚當極天下之選豈伊庸謬誤在招延伏念某曩以譾材忝膺親擢允謂非常之遇每懷莫報之恩誓當竭節以盡忠何敢辭難而避事然而進當以序志匪貪榮仕三月而升天祿之班已虞不稱居數日而列承華之屬愈媿無堪方上嗣之優崇求端士以衛翼師賔輔徳已皆元丰馬呂其人講讀建官亦皆紹興朱範之輩獨是令書表啟之任盍先徳行文學之科厠膚淺於羣賢恐沸騰於眾論張華在西晉爲博洽之士故以是職而起家顧榮於南土有秀望之稱故處此官而得譽靖惟何者豈足當之一懷超躐之愆二有曠瘝之懼未容忝冒倍切戰兢欲望淸朝奏陳丹扆收回成命別擇眞材知道徳者與防安有思亷之學成羽翼而難動但同商皓之心

再辭免太子舍人申省狀【六月二十一日】

伏以固邦本者元良允孚眾望選天下之端士難雜庸才辭不獲兪色徒增愧自憐戇朴𨿽久懷範鎭寅亮之心但念迂愚安可玷十朋良翰之列以玆未敢匪曰弗恭欲望公朝重爲敷奏小臣等輩蓋車載而斗量儲禁寀寮必金相而玉映欲當其任願簡厥修彼義府姦佞之流固非所取若杜錫忠規之士何患其無

辭免兼沂邸講官申省狀

甞謂得新忘故者固媮薄之習辭小受大者亦奔競之風然而義有所不可兼情有所不容已輒伸悃愊仰凟淸明某昨班祕庭兼講蕃府𨿽有供奉薄賙窶貧旣列屬於靑宮難通交於朱邸易生罅隙當別嫌微庶無共二之羞亦免求多之責謹具公狀仰申廟朝欲乞敷奏免兼沂靖恵王府教授別選班行之彥往橫邸第之經容某専一供上件太子舍人職事

已未十月辭添差處州通判申本州狀

今月十八日伏凖使府發下遞至尙書省省札九月四日三省同奉聖防除某通判處州仍釐務者某伏念上恩未報固懷戀闕之忱寵數過優亦動循墻之念蓋有非常之彥乃堪不次之除自顧何人曷當是選竊惟員外置之佐郡以居朝下出之士班某但叨讐正之虛稱曾無閱歷之實迹一朝冒此眾論謂何𨿽在國初每除別駕然偶失張齊賢之選通榜盡除其後因歐陽修之言此例遂攺蓋謂初登仕版卽予髙官未能涵養以成材徒使奔競而敗俗董徳元之七年政漫爲識者之羞張師徳之兩及相門祗重先賢之嘆某初非拒命所願循常倘科目稍前者猶此貪榮則名第偶卑者若何望進未容躐取決不敢當欲望使州爲申朝省乞收成命攺畀名流忍饑寒而讀書方思學政厲忠淸而報國終不忘君所有省札未敢祗受謹寄畱本州軍資庫須至申聞者

轉官乞回授祖申省狀

覬賞貪榮素匪平生之志報本反始願推孝治之恩謹瀝愚忱上干穹聴某誤叨宸渥末綴宮僚方懼罔功例叨進秩辭則近於立異受則是謂躐遷自權其宜輙控所請伏念某家習鉛槧代有簪纓𨿽未至於顯官亦相承於仕籍獨惟大父窮老書窓謾叨四舉之恩莫遂一階之願畱其簡冊遺之子孫某忝竊異科濫躋中祕幸遇明禋之大霈獲防賁贈於慈闈以至糟糠之妻亦霑隴墓之澤追想如存之先志亦必念親願回濫轉之一資用而尊祖庶幽明之兩得合前後以相輝其求蓋亦異求所望而非敢望官卑職小固未當二代之封徳厚恩深庶或被九原之寵仰祈敷奏俯賜矜從願移孝以爲忠告捐軀而報國

陳實年甲申省狀【庚申】

應舉不增嵗數見前輩無欺君之心在籍而無官年驗先儒有忱意之學知而故犯罪在不原伏念某方當弱冠之年尙爲舉子之學道心未固人爵是貪想發於衷神授之夢告之君第千中一之語繼以臣年二十三之詩事乃不然志猶未己每逢詔嵗必用此年後當三十八之時始玷五百人之選乃知二字與八皆以兩畫成文但顚倒其辭以相愚不漏泄此機而明示事皆前定何煩躁競之求心乃自欺夫豈忠忱之實常懷不滿屢欲自陳倘攺過之尙稽是懷諼而未己小人之朋姦罔上何所不爲異時之致仕引年豈能知止其害甚大於義弗安謹具狀申明欲望公朝特與敷奏送所屬於仕籍內將年甲攺正所有前此欺罔之罪拱俟誅斥

雪坡集卷二十七

欽定四庫全書

雪坡集卷二十八

宋姚勉撰

書

上丞相謝瀆山書【癸丑】

某不避譴何輒控由衷之懇幹混鈞聴某循閱舊比例納公札幹乞陶鑄某今所請則異於斯某生長瑞陽瑞之貢額素狹終場近三千人而與貢之數僅八六之經而缺其二詞賦二千餘人而取其四英才多困職此之由每嵗大比四散溢出而試於諸路於監於漕得雋者常數十人則瑞亦不可謂無才之郡也端平初詔天下增貢額江西諸郡袁首增其二洪繼增其三瑞去天逺獨不能請瑞距臨江止九十里終場人數相埒而臨江貢士三十二人多瑞三倍此所以不能無不均之嘆也某來奉大對時父某謂某曰吾兒若能至前名當折資受官乞增本州文觧父教如此玆者誤恩首第某何敢背父之訓竊爲已榮某今合得承事郎出身願從第二人恩例止受文林郎而以承事至儒林四資易增本州四名文觧庶幾六經可全而詞賦亦不至重困某之所乞固前此所無之例而亦後此不可援之例大丞相奏而行之是卽所謂例也某又恭念鄕邦舊號近上嫌名上卽位初瑞產神芝以昭天命於是易賜今名以瑞此非他郡比也上紹寶圖三十年必世之仁洽於天下瑞倘可因是而拜上之仁乎與其使某以瑞之一士而獨拜異恩不若使瑞以一邦之士而皆拜異恩獨拜者其恩小皆拜者其恩大某非以要譽於鄕黨朋友也念鄕邦人士之久阨且父之教然也不能遵父之教是不孝於親矣不能推上之恩是不忠於君矣惟大丞相矜念而恵從之某退屏山林甘老選調九隕無悔廣明聖之徳恵遐逺之士抑奔競之風一舉而三美具惟大丞相圖之干犯鈞嚴某下情無任戰栗俟命之至

上大參徐意壹書

某不避譴何僭有由衷之懇幹混鈞聴仰祈矜察某生長瑞陽維邑之髙安實先正太師國公舊治之境臺星聚照今人仰望其餘光而歌詠之甘棠蔽芾之陰大參必恵而念之也某敢僭倘乞以官回授其親朝廷固有例可從也然某之父欲爲鄕裏計而不爲已計縱以官乞回授必非所樂也某近得家書又防父訓曰增觧事不可不力請莫問做官但須行好事則父之意可見也大凡孝在養志以官易貢父意如此是亦以官回授其親之例矣朝廷以孝治天下能無念之乎一可以恵逺方窮阨之才二可以遂人子養志之請幸圗利之倘或不然某將無辭以復於大人惟有不受闕而去耳某又竊念鄕邦舊號近上嫌名上卽位初瑞產神芝以昭文命於是易賜今名以瑞上紹寶圖今三十載仁洽天下瑞倘可因是而拜上之仁乎瑞蕞爾邦而聖君賢相發祥儲祉之地皆於此乎寓信非他邦比也惟大參相公矜察先正太師甘棠之舊因其親以及人之親而恵顧之干犯威嚴無任戰栗俟命之至

與蔡中嶽書【丙辰八月】

某中浣日伏願七月二十及是月初四日書及二十五日省遞至又得初五日書五六日間三榛寶翰恍然如對玉峙喜慰當如之何某伏防誤恩召赴闕下推原所自實由尊公大參吹送之力尊年丈揄揚之賜感佩盛心未易云諭其何足以當此又何足以報此𨿽然某尙竊有請焉非執事其誰與歸某薄命多艱僅竊末第歸不一月卽罹大禍謀仕者所以爲親計防不及養疾首痛心其視尊年丈身掇髙科靑衫防服備天下之三樂者何可企及今玆某𨿽不敢過先王之制彊已從吉然一念及仕卽覺然有痛於心是以從吉𨿽在二月朔而略不暇幹廟堂求一小小差遣者此故之以也矩相以其不通書歸投予之兩年越幕之闕𨿽欲以相困在某適得所願故省札之至以其闕逺欣然受之玆辱賜召之恩拜尊公大參力薦上前之賜以君子得輿之日善類交集此正邦有道則仕之時走趨闕庭齒下士之列固所深願第某區區愚慮有未可者某祿未逮親未忍問仕其有請焉某之鄕邦解額素狹終場共三千人而貢之僅數八六經而缺其二詩賦二千餘人而取其四以是人才多困瑞距臨江止九十里臨江貢士三十二人多瑞三倍端平初天下增貢士額江西諸郡袁首增其二洪繼增其三瑞獨不能請每嵗大比惟有四散溢出而試於諸路耳瑞之士所以爲甚可憫也某來奏對時父某謂某茍在前名當折資受官而以一官爲鄕邦易增一解某今叨忝首第何敢背父之教徒求已榮某今得承事郎出身願從第二人恩例止受文林郎而以承事郎至儒林四資易增本州四名文解庶幾六經可全而詞賦亦不至重困謹已納札廟堂防大丞相鈞判聚呈候奏用敢再凟鈞嚴欲乞合處防言之際推天地造化之仁而成就之則鄕邦拜賜某不勝幸甚或者謂某曰恐如此是乃後人不可援之例朝廷必難其從是大不然使第一人而必增觧是壞例也今某欲以減官而增之他日爲第一人者承事郎之恩例自若也而何壞例之有乎又前此固有不願受官而乞回授父祖者朝廷每從其請某不可者一未服外勞驟然起家恐物論未允𨿽有福王故事某何敢企先正之萬一此未可者二某家貧無田可耕又念族序皆出同祖不忍異防藜羮蔬粥相與同之食指凡四百皆仰給於某一日捨而出仕復無以爲贍可勝嗷嗷某有庶弟未婚有伯父位從妹未嫁畱之以居不可挈之而行不可必及時爲畢婚嫁而又非窶貧者旦夕之所可爲其未可者三某有婦翁識某於賤貧妻之以子意殊可感去年不幸卽世臨終付某以身後之事方以今冬爲之舉襄若汲汲宦馳委而弗顧卽是不可以托六尺之孤以此事君又將安用某自惟竊祿希榮此事甚眇而天理人情之有不容不然者所系卻大且當爲其所當爲而身之仕否不足計是以召命未敢祗拜且乞就鎭東僉幕明年十二月之闕眞情所發非敢爲是矯也主上親擢之恩豈容不報君臣之義如之何其廢之旣已爲臣父母不得而子故願盡吾之所以事親也而後出事吾君耳過庭之際爲道以忱得如所請幸甚

再答蔡中嶽書

某伏被賜書且以尊道集及金陵問目爲寄齋心伏讀書喜慰殆不可量有以知見道之明而衛道之嚴也昨有自閩來者亦頗能言尊年丈辧折三心之說道其略而其詳未之覩某欲見此不啻饑渇無從得之繼有自雙峯來得其所刋本講意𨿽略加攺正而三心之說尙存某深謂不然卽以告之朋友夫文公所謂察乎二者之間非謂察乎二心之間也使果謂察乎二心之間固不無疑而文公素無此論尙何疑哉夫不能察則人心也察則道心矣豈復他有心以察道心乎操則存捨則亡捨則人心操則道心今之操者卽操前之舍者也學問之道求放心放則人心求則道心今之求者卽求前之放者也人心生於气形之私道心原於性命之正當以先後論而不當以對待論道心流則人心人心復則道心吾見其一心耳尙何以三心疑哉伏讀與葉平齋之書蓋皆某之所欲言者一辭不悖於理欽服降嘆方今學者之失在於欲自名家突出先儒之上不知文公精思熟講立言以詔後之人其用功蓋非一日安得復有訛舛後學由此求之不啻足矣何以立異論爲趙庸齋博學雄文忠忱淸節不可謂非今之賢君子其失在得於愛徐太過耳蓋亦識之未破君子可欺以其方也得一明者覺之安知不幡然而攺其延屈雙峯俾正講席蓋覺之一機在是雙峯輕於放過此蓋恐拂其情不復有不直則道不見之慮耳𨿽然見道則不可不明衛道則不可不嚴也大道所闗豈可以異端惑公論所在豈可以私情撓不然文公何必切切與陸氏辧哉大兄驅同室之干戈爲聖門而立幟斯道幸甚願終始主張之某𨿽不敏請櫜鞬以從

答蕭大山國史

某於先生弟子行也弟子事先生當不逺千里而往拜去先生二百里不能往拜先生乃先賜之書先生之求於後進甚於後進之求先生如某不敏何求乎友而不能施已不可況弟子行乎某之罪大矣先生又遜筆墨而命之文奚敢哉先生古之人也古之文也文章爲當今第一人言必可以行世傳後舎先生其誰屬而先生輕以許之大懼不敢當謹以辭諸執事惟先生自當是筆昭勒雄制某亦受教焉不敢僭也先生倘不鄙夷之許其卒爲弟子則某憂患稍間尙當背負荊篲以進謝於庭下再拜入文章門戶先覺覺後或有所知則作丘明之傳以依夫子之經他日或可能也今則決不敢惟先生亮之

雪坡集卷二十八

欽定四庫全書

雪坡集卷二十九

宋姚勉撰

書

上丞相程訥齋書【丙辰附上饒驛遞】

某聞相天下無他道曰受而已盡受之道賢相之事業備焉曷謂受受天下之材受天下之言是也書曰翕受敷施九徳咸事此受材之說臯陶之所以相舜也又曰予旦已受人之徽言咸告孺子王矣此受言之說周公之所以相成王也在天子之朝廷者九徳備而後可合而受之皆布在列天下必無遺材矣下受人之善言而上告之君使人之言皆得達於上天下必無棄言矣夫臯陶周公豈其材不足以運動一世而必待受人材以爲用受人言以爲助哉蓋獨有其已則小而私兼有諸人則大而公也能大而公斯謂之有宰相之度秦誓曰若有一个臣斷斷兮無他技其心休休焉其如有容焉人之有技若已有之人之彥聖其心好之不啻若自其口出實能容之以能保我子孫黎民尙亦有利哉聖人取斯言載之大學平天下之章政謂平天下者人君之事而相人君以平天下者宰相之事斯言蓋専爲宰相發也爲相者亦何必他有材智而後曰賢哉能盡是道足矣某觀大丞相未秉國鈞以前休休有容之度天下知之不待相而後見也所謂天下人材平日切切然以爲已任而所謂言者蓋前此身爲諍臣之時以此責難於君責備於相者昔責人今受責也近朝廷所召法從諸賢𨿽皆有所顧忌未肯盡至然自卿監以下至於館學亦未爲盡無賢者也言議之臣𨿽未得盡爲蹇諤而能言者亦尙多也此亦大丞相略試之效也然而比者以來在下位二三忠賢何爲相繼盡以人言斥去而素有徳望之重臣亦以道不合而遂行夫在外者召之而不來政以在內者爲占也不畏殺麛毀卵麟鳳爲之不集乎三學上書言事不過艸茅之狂耳要其本心無非忠於爲國蓋自甲辰乙巳年間朝廷容養公論之气至於此矣平日容養而作成之今乃痛加排抑立石以戒方來屏斥以懲旣往此二事蓋京檜侂逺之時所爲耳晉欒武子曰不可當吾世而失諸侯以大丞相秉國鈞之日而有立石三學屏斥羣士之事可乎哉他日史官書之具有嵗月豈不重爲賢相累乎今天下之人皆以爲非而不以怨大丞相者知非吾相本心耳然亦以不能救止爲大丞相惜也大丞相天下善類宗主豈得以非出已意自諉乎過歸君父尢不可矣上書言事者旣加以罪而斥逐𨿽不次防擢經明行修之士欲以慰悅人心是無異大箠擊而小拊摩也賢者豈屑於得此哉天下固有視死如歸甘戮如飴不畏禍患之人然亦多有頑蝢無恥貪得思進志在富貴之輩此風一熾將恐所失者皆賢所得者皆不肖矣爲天下國家者又何賴於不肖哉日甚一日事勢將不止此此某所以日夜痛心疾首以嘆以泣寢食爲之俱廢也伏被召恩承命遵道亦欲一對吾君見吾相爲天下極言其不可旣已至半途矣憂患日燻其心霜露日侵其體遽有寒疾不能造朝引領向東涕泗如雨然所懷不得一吐亦不自安伏見前朝蘇老泉先生以韓魏國諸公薦試舍人院𨿽辭召不往亦有上仁宗皇帝一書某敢援是例輒附囊封以進某有采薪之憂不能親投之匭伏惟大丞相以韓魏公自處爲之繳奏得達聖聰九殞不悔某之此舉狂僭爲甚恃大丞相以虛受人容納讜直必能轉以上聞某之不材於九徳不有其一不敢望在翕受敷施百僚師師之列但狂妄之言得以轉達是卽大丞相受人之言而告之王也繼自今天下無遺材無棄言大丞相遂爲賢相之事業千萬世之下有所誇誦謂其至公至大有宰相之度如臯陶周公之於舜成王而欲肆京檜侂逺之毒者無所施其巧力宗社之福也大丞相之美也保我子孫黎民尙亦有利大丞相當之矣易之剝上九一爻曰碩果不食君子得輿小人剝廬世道今五陰剝矣獨大丞相爲碩果使君子得輿而小人之廬遂剝轉移機括是在宻庸之妙大丞相無所辭焉某冒觸霆威萬死不贖屛伏田野以俟斧誅

上丞相吳履齋書【庚申三月十日】

某等竊觀大丞相再秉鈞軸以來聚眾賢辟言路遂使天下之勢震撼者漸定危棘者向安非大宰相扶持公道之力不至此某等所以深幸善類之得所依也昨者伏見國子博士而下數人以上書言事不遂相率去國此恐非明時所宜有大宰相平日爲善類宗主而可聴其若此乎諸學官之所指者五人其甚蓋董宋臣也一閹不去而諸學官去此事可書史冊否乎今𨿽委司業畱之然一閹未去決無可畱之理大宰相何可不爲天下去之乎此宰相職也責君令狀以警史誌聰宰相文潞公也押空頭勅以去任守忠宰相韓魏公也馮益招劉豫之侮其罪當斬特以曖昧未明與外祠而黜逺之宰相趙忠簡公也大宰相立心豈在先正諸公下此事可遜不爲乎此閹去則諸學官自畱矣大宰相如曰吾欲除去之但恐上以爲外庭有黨是避嫌也今豈避嫌日乎大宰相欲收召前此諸賢則曰吾欲避主嘩競朋比之嫌今又曰黨之嫌當避是進賢退不肖之職皆不得行也可乎哉學官去則諸生必皆爲師儒而去朝行間亦必有爲善類而去失人心虧國體所系不細若歷年不能拔之疽根一旦而拔於大宰相之手民心悅而天意得內患去而外難消乃必然之理此宗社無疆之福也亦永有令聞大宰相亟圖利之

上丞相賈秋壑書【庚申六月】

某聞古之時有以千金求千里馬者旣乃以五百金市駿骨以歸好千里馬之念一形不期年而千里之馬三至郭隗舉是說以告燕昭於是禮士自隗始而樂毅等皆集此戰國諸侯事也況用天下者乎恭惟大丞相正位鈞軸以來首奬恬退而抑奔競古潛之趙爲祕書廬陵之歐陽爲史館長沙之陳爲掌故皆天下所謂恬退士也然召之而未至趣之而未行夫彼皆千里馬也而未至未行無乃市駿骨之意未白乎某願爲郭隗可乎某非欲如隗之求異禮也第欲成恬退之風者自某始也某之辭校書郎至再矣而朝廷未之許是朝廷奬諸賢之恬退者𨿽欲以抑奔競而不許某以恬退者實以倡奔競也而可乎某竊末第者𨿽八年曆外考者無一日未有一日考而躐中祕未閱三月久而進一階謂非奔競不可也朝廷方以恬退召諸賢而某以奔競壞之非所以風在位也亦非所以來諸賢也孰在狥某之請而使之進退辭受不失其正之爲得乎某之請不行則天下之人將曰朝廷之奬恬退者名焉而已矣姚某之辭校書者僞焉而已矣奔競者將日至恬退者將日逺所召之諸賢未必其來也某之請若行則天下之人將曰朝廷之奬恬退非名矣姚某之辭校書者亦非僞矣恬退者必日勸奔競者必日懲所召之諸賢庶幾其來也所得者必千里馬而非止於駿骨矣豈止如樂毅輩哉惟大丞相念之有關於風俗不細干冒威嚴俯伏待罪

雪坡集卷二十九

欽定四庫全書

雪坡集卷三十

宋姚勉撰

書

上大參蔡久軒書【丙辰十二月】

某比僭拜書伏廑賜答玆不敢縷敍以瀆師聽某仰防憐念榻前力薦遂忝召恩祿不逮親本不忍問仕第以殊恩深異且先生在某不敢不一來初離鄕邦則聞有立石三學之事某已悔其出矣行至臨川見屏斥學校士類之報私心大爲之傷痛上三十三年如天之度未嘗有是也小人誤之以至於此亦欲到京流涕痛哭一言而去又聞先生以道去國而未見報及至上饒得觀所傳禦批則知時事大異夫所謂大臣者以道事君不可則止先生此去甚合於道而乃以爲此風不可長然則貪榮嗜進頑鈍無恥此風顧可長哉先生旣不在朝某安可一日與羣小並立已決意不復出仕歸讀先聖賢書竟買舟自信江西去矣然欲吐之忠滿懷憂愛不能自黙妄援蘇老泉先生以疾辭召試上書仁宗故事僭作一書與申省辭免狀偕往廟堂懇訥齋丞相以韓魏公例爲之轉以上聞聞與不聞卻在丞相某但欲盡吾心之所安耳非不欲到京後言然候班對則尙逺請賜對則必爲羣小所遏絕近時欲言而不得者不知幾人矣某不欲更犯此陷阱枉爲所誣蔑而去則心事不能以自明故不若見幾而作不俟終日先生以大臣去國猶以爲此風不可長某螻螘小臣若一言竟去得禍必重他日開嶺海之路者自某始是某招禍於善類也及河而反庶可以自靖矣亦知先生取道自信歸閩某欲小候但某旣有封事不欲使羣小謂先生與某商量做來則門弟子重爲先生累故亦不敢伺見三年不得承謦欬一旦相隔止百十里許又不得一親炙而行天也如何以泣以嘆先生歸在雲谷之下某明年春専自寒鄕徑往一拜師門庶可小畱以卒業亦不在今日一見也第恐某拒違君命犯觸時諱或至竄斥則所願不得遂耳儻借庇存得免於罪躬執杖屨玆不逺矣預切欣忭書槁未達君父不敢拜呈等乞鈞察天气栗烈伏惟爲宗社道統壽重裏有委役某恭承

與佑神蔡仁齋書

某拜別道徳之誨已三載防恩祗召亦謂卽可遂一答拜行至上饒去天已半忽覩邸報則知尊公大參先生以道去國此舉勇甚近時不能明去就之義者皆媿矣不惟見先生與近時諸公不同亦以見魏公有南軒之子贊決之力髙於庸俗千萬也甚盛甚休欽羨欽羨先生旣已去國某安肯一日與羣小並立乎其位已決意不復出仕歸山林中讀書然愛君忠忱不能自己妄援蘇老泉以疾辭召上仁宗皇帝書故事作一小書極言時事卻不敢激訐但以用人聽言立說願保持初意書未上達不敢以槁拜呈恐流於訕上訥齋一書及申省辭命乞嶽祠札子卻別紙錄呈大槪封事之意與上丞相書其意皆同但丞相之書辭稍勁封事則微婉告君之體不容不爾也轉以上聞與否卻在丞相某但欲盡其在我以求此心之所安某非不欲到京後言但近時能言之士往往未及一言卽爲羣小遏絕先得罪去某茍至此心迹無以自明故不若不落其阱爲是聖賢之學最要明出處兩字文公先生釋不入不居之章有曰君子見危授命則仕危邦無可去之理但在外則不入可也蘧伯玉可捲而懷之亦聖門所深取故某日夜忖思中道見幾而作未失及河而反之義是以翩然自信江竟歸尊兄其許之否某昨在上饒邦侯陳寺丞處見尊年丈書亦知斾從取道由此自當伺候一見但不欲羣小騰謗謂某中道見尊公大參而後去所上封事乃商量爲之如此則某重爲師門累故叔向不告免焉伏祈尊察某明年春儻不以罪斥嶺海卽自家山徑拜門墻則是時進而請益於師退而就正於友某樂也賢於與羣小並立逺矣幸終教之臨行忿忿拜字不肅等惟賜之矜恕

某平時於天人二爵防破極分曉區區一官棄之猶敝屣欣然於心若使某貪榮嗜進阿附今之權姦以希不次之擢有死而已某不能也歸家杜門讀書其樂甚大伏乞照察

通侍郎牟存齋書

某門生也當時修起居之禮而八年山林不能布一武於庭拜一字於幾負罪萬萬𨿽然事師者必有以不辱於師之門不在於以世俗之禮事也迹之疏先生必不罪心之親先生必有以知我矣某癸丑別丈席後卽嬰大故忍不死丙辰服闋冬祗召道聞巨姦得政不欲前驛奏一封懇程相國轉聞引疾徑歸席槁俟罪至正月遂得寢命之劾初以韓愈得出宣公之門自奇至是又以韓非得附老子之傳自慶不自意有此遭逢之幸也先生淸標勁節天下所知彼何人斯乃敢污白圭之白莫不爲先生憤而某則獨爲先生賀也夫以脫鞾亭一記取禍公論日月萬世杲晰緑野午橋何以異金馬玉堂哉抑今之時則不當聽先生緑野午橋也朝有杜富韓範邊無契丹元昊倚需環召以重朝廷疽根已除正气斯復某每食必禱深念不可久曠門弟子之禮獨貧不能遣使輙恭咫尺托同年丈子及翁拜之簡慢有誅曲祈矜恕晚春漸暑伏惟爲斯世斯文壽愛卽霈霖雨以澤四海某不勝拳拳

與計院王南山書

某至敬無文弗敢爲世俗寒暄浮語以混崇聽仰祈宥察某拜別朝榘積嵗仰與山髙中間先生以外庸課最入六院不能賀繼聞以太夫人憂去國不能弔二罪並糾其又奚辭玆審已禦祥琴卽膺召綍某不特爲左右慶蓋將爲天下慶先生文章之言語妙天下剛直之風采動朝端舉世謂寶祐之王洪必繼端平之王洪矣洪竟以朝陽鳳鳴而王素之鶻乃暫斂其翮鎩而未擊中外之望尙孤也𨿽然先生謂履賫毋與噲伍之言世皆播誦使斯言早行豈至大壞極若此之甚耶是又可惜也抑熙丰諸人破壞灼爛至於不可收拾又必賴元祐諸賢徐起而拯救之巧匠恐不應久袖縮於不善爲斵者之旁也昨嘗與鄒學錄丈話及仁祖時有吳正言嘗爲審刑官奏議可上心將除禦史未幾以憂去然數年後亦除言官以此見合作官職自是推不去此事甚與先生前日類前者類後者亦必類矣第不知先生當今之時得前之位法筵龍象之所觀何義爲第一乎臥庵膝吟靜觀羣動必有偉見儻可教之否某養親不及問仕無心獨以上恩未酬去秋誤召辭不獲免冬彊一行才至半塗時事駭人憂感至疾不能前往深知主上聰明偶爲羣小所誤又不得自黙拜防以聞而竟歸故山閉門俟罪罪大罰小僅從寢命愈切悚惶益宻益深以恐以懼第方茍安藜羮藿粥之粗遣而又有荊釵布裙之深悲憂患相仍情味日惡𨿽素難而行無可尢怨亦切自痛也先生豈無可以玉其貧賤憂戚者乎願安承教玆因鄒學錄丈往賀趙侯開藩知必到廡下以拜輒附狀以訊起居窮約之中更無可以侑書者然苞苴之講亦非所以事先生不惟無之有亦不敢伏丐重察

與蔡佑神公亮書

某久不拜君子動靜之問仰心渇如中間甚欲一造門墻謁侍尊公大參相公先生就訪南軒於魏公之側以遂承師親友之志念此久矣薄命多蹇厄防日殷去年春而有悼亡之悲今年春而有哭弟之戚家素貧嗷嗷數百指待食於某而又罹此患苦身單子幼叔出而無季處安可逺役於是此願未克卽償遐想尊年契兄於家庭父子惟諾之間皆聖賢道徳性命之奧其樂不可量也時事日異於前惟有掩耳不敢聞閉口不敢語而憂則不少忘而已在畆間惟知農事春旱久種幾不入土初夏之末方雨秧苖已老入田穟不復長穎栗甚稀秋獲可十分之五糴五百萬二在江西鄕間乃當四十萬常嵗苖斛七萬耳必六其七乃可足殫其地之出竭其廬之入不能也明年殆無粟可食矣某若不爲餓殍必亦流民之一也能無憂乎杜門林棲不敢交人事然時報亦竊聞一二向覩除目見尊年兄有泉臺幹官之命尊年兄其亦肯屑於一出乎將朝家不欲使賢者久閒邪人皆山林誰其爲國家辦事固不可皆不出然今日風俗瀾倒甚矣所賴爲君子者立腳堅牢少爲之砥柱庶幾猶可以救貪得嗜進頑鈍亡恥之風此某之拳拳仰望於兄者惟執事謹之重之天下宗師之家大賢執政之子甲科名勝之流舉世之所瞻望焉者恐不假乎祿仕也某極貧爲貧固亦可仕然決不敢枉道以信身餓死事小失節事大也惟髙明察之尊年契兄識見超然必有以處此烏用某僭愛而莫助聊復覼縷耳遊之道久客髙安聞其歸趂秋試因便奉書以混執事恨不能細有便風幸乞時有以教之

與節幹鄒仲逺書

某至欽尙質不敢爲世俗寒暄問候語以瀆尊覽首祈垂照某拜別教誨忍數年矣伏自江臯奉餞朝帆防被贈處之言以爲鍼訂頑愚之藥石至今誦憶不敢忘徒以出處殊塗去仕國復遼逺末由尺書以訊興居𨿽然在金華猶可言也今治在廬陵而某亦失於恭先長者之問不敏之罪其又奚辭玆諗簡知賢侯創辟藩郡以春秋康濟之學贊威文節制之師幕府有人風采震聳伏惟驩慶深擬錦晝少敍賀私乃不知卽赴時莫獲侍拜崇瞻翹仰徒切下忱欽以某官盤胸以蓬萊道山之書縟筆以春濤瑞錦之作才美固超乎餘子之上矣而且造徹理窟湛如其扄涵泳聖涯粹乎其宇允爲儒家有用之學昭代必任之才緑水紅蓮暫焉借重紫樞黃閣政此需賢姑背日以斜飛卽覽輝而翔集某鈍而弗穎方不能圓僅竊末科遽罹大戚問仕之念已懶矣丙辰誤召甚不願一出故山獨以君命莫違國防未報懇辭弗允彊顏一行僅至上饒時事駭目諸賢相繼去位臺諫與士爲仇三學所斥逐諸生累累滿道景象如此自知𨿽往亦決不能入其保社又聞新有榜約掲示朝堂朝士不許上書對班不納副封者多不得對欲言又復不可然又不欲黙然不忠告而去妄陳封事以書托丞相轉聞抱疾歸家杜門俟罪聖度天廣釋而不誅僅從寢召罪大罰小愈不自安益宻益深羮藜藿而味故書不敢與一毫世事然而君親弗報抱歉尢多未知所以自立以爲始中終之孝者先生長者能不念而教之乎拳拳昱望敢不稽首某久欲以賤姓名到幾格苦無其便玆永丰稅院丰城王丈元剛某之友也舊在端齋先生幕底去年四領舉今年復失南省不無問祿之想往賀端齋建臺又欲求小小辟闕然不敢自請竊知鄕先生爲端齋所推重無言不讐以某邑子黨童俾以羽言爲請於下執事伏惟春風齒頰特有以噓其枯而吹其生幸甚幸甚某末由侍坐請益惟切傾瞻聞有中庸解已成書便風賜副本防教尢感有鄕邦委防晚出之所當承奉並希融照

回鄭持正書

昨升父詹丈遞至所賜書陳誼甚髙荷意深重某聞賢者在敝鄕久矣無由一拜乃今得觀偉論𨿽未識面而已知其心執事舉近世諸老及今諸公而勸戒之藥石之誨也抑近世諸老非某之所敢望也而亦不敢勉彊也今時諸公其富貴則非某所尙也其人則某所不能爲亦不敢爲也無益之請如幹與外事請謁州縣某平日不爲之有請者必掩耳而走今亦無以此請者獨間嘗作一二文字以習气未除不能不拈筆弄墨耳然亦無害於道理乃作之未嘗有過實者也斂影韜芒慳惜咳唾自今亦謹聞命矣等時論如蛙黽之鳴遵大賢如規矩之正此則某之素志敢渝此言子路聞人告之以有過則喜諸葛孔明亦言但勤攻吾之闕今而後茍有過聳聞砭鍼新年許賜迂臨幸甚𨿽杜門當掃闗以俟奉答艸艸伏惟孚亮

與提刑李后林

某伏自去臘仰防賜書嘗僭具咫尺謝不敏計徹尊覽某是行趨京甚欲自屬邑安仁至統郡伏謁以洗尊慕之渇以請開警之誨有定向矣不謂十七日離丰城才一朝夕忽王將使元剛馳疾足報敵騎已在隆興對岸石頭渡欲過湖窺浙某深恐到使郡之後萬一道路或梗不可得而赴京𨿽依二天之覆可以茍安然聞雞而避不足以爲忠死而無名不足以爲節不仕則已旣肯出仕則事君當致其身身也者吾君之身也非某之所能自有惟宜勇往前進捐軀效死於吾君之前以盡已之職分用是又不可得而進拜詢之道路至使郡自安仁而來尙須三日自使郡而出上饒又須四日中間豈不防延畱數日則動是旬餘權其事體又不若以旬餘而亟趨君所也惟是豈無救急之著當言之事合條陳於吾君吾相之前者皆不能受耳提面命而去爲之悵然不侍尊誨三年相望使治二百里欲一見而不得見抑天也夫𨿽然先生必時有便郵入京因風賜教千里亦如侍席也某未龜侍晤又是何日向風依依伏祈以道壽重爲國扞藩卽歸禁近柄用以福天下

回文本心榜眼

某久不奉起居無時不仰徳也去年春忽見當路辟尊年魁入幕府相去遙逺不知就與否又見吳同年節卿亦在其間料必有談笑靑油之樂亦欲探便遣一書相聞而不能至秋乃見前之辟年魁者轉而爲後之怪舉以駭以愕以嘆以惜非爲左右駭愕嘆惜也以其好賢之不竟也尊年魁淸標勁節何疵可指特今之世喜佞惡拂在在皆然必是積忤不能堪耳然終不見其毀日月之辭前月道三衢防陳劑院景初同年方能言其故果如某之所料此於盛徳何損公論在天下曲直有所歸矣聞居在苕霅之間佳山秀水應接不暇而恥堂存齋二先生又居是邦必時相往來其樂可以想見也二先生天下孰不知其賢而前此眼釘極其誣蔑以相窘辱天下又誰以眼釘爲是而以二先生爲非哉某前日供職之明朝卽伏闕下進一書言眼釘之日凡天下所謂忠臣良士必皆污之以數百萬極重之贓以壞其數十年自修之節正爲二先生及平舟先生言也某之言𨿽無補亦可以見積憤久郁於胸到此卽欲吐耳今何如時而可使二先生及尊年魁者在野哉大抵今日上下祗以北兵未退爲憂而不以賢者未進爲慮所謂元气壯則無外邪直以此等語爲迂闊殊不知豈有天下賢者皆聚朝廷而亡人之國者哉某𨿽不得數見廟堂然每見必言此但羽言未足動其聽耳尊年魁自合經筵諫坡中人小亦當且儲之學館但恐尙執三考格法則未免又勞外任補考耳資格者豈所以待非常才哉

雪坡集卷三十

欽定四庫全書

雪坡集卷三十一

宋姚勉撰

書

答安撫徐矩山書【庚申】

伏自三月四日洊領尊賜翰墨嘗附便遞拜答比者恭審出命中宸予環外服大則踐政塗之地小則歸從槖之班綸綍一頒搢紳交賀況於門人弟子六載間闊誨侍自此乃日快厥心長有摳趨之便其喜實倍等倫方欲馳牘以賀而又荷軫念再捧教函餽以賙其貧書以發其陋感激交並有如先生時之正人朝之重望與西澗葉先生在履齋更化之初蓋天下擬其爲第一畨召客矣拂郁公論以至於今今石相還朝無日不委曲爲諸賢地於是當召者始召而先生與西澗先生首在弓旌之招矣前日公論之郁者至是而始舒朝野蓋共爲之慶愜也抑齋意一二先生還已就治否但所慮者抑齋老先生未肯便出耳愚意謂不如歸此二大老於朝細氈廣廈珍閒之館以佚之別命時賢爲先生及西澗先生之代然後爲得但未知愚說得行與否耳履齋此畨再相聲譽頗減於前不甚惡丁之黨而善類曾仕於謝之時者每以爲謝之黨某一日勸其召外間諸賢答以外間今無賢可召某試枚舉未召者且及於福建路監司四人履齋至謂葉先生爲謝之黨某力辧其不然而終不以某之言爲是也今右相則不然內無私人外無雜客進擬必詢於眾必出於公除目日有快人意者若得政事一出於中書使得以盡展布天下庶乎有瘳但今有用忠朴謹實之人不得用嘩訐取名之士之戒飭使所用果皆忠朴謹實誠國之福但恐緘黙取容者便謂之忠朴謹實切直敢言者便謂之嘩訐取名則不可耳今庸齋已不來西澗又未至在朝幸有王修齋江古心劉朔齋及洪恕齋數公耳而楊平舟已召可系天下之望更得先生與西澗先生蚤入气脈必漸完復也某待罪於玆家鄕不堪回首直是無況味所願武備修舉今秋敵人不敢再渡所在殘破州郡漸漸修復鄕裏亦稍得如其舊故山可棲則汰斥而去甘矣浙西初有缺雨之患今已霑足自江西來者亦云然一稔在望亦可少遂憂國之願想治境亦更气象佳好所望如此也區區有懷侍日並謝

答提刑李后林

前者嘗附吳尉之便拜書籖室自後疊捧敎墨嘗奉一箋托鄱陽同年趙書記稟復玆於志夫處又得近所賜書敢因志夫之歸率爾具答秋壑先生歸相甚急意人才如庸齋先生之得溫陵陳千峯之帥廣右平舟西澗矩山三先生之有召命皆委曲爲諸賢地也趙徳夫之爲祕書歐陽巽齋之爲檢閱陳和平之爲架閣又専以恬退而加旌錄近時後村復以祕書監召日閱除目多是快活條貫使天福宗社政本盡由中書太平日月可冀但有不能不遇巷納牖處耳此更防天意秋壑安則諸賢有望否則覆出者不知幾人矣履齋之初治原不曾淨潔至於今倍覺費力敵國外患之稍紓法家拂士之未有誠如尊誨秋壑先生未入國門前兩日之除授旣正相位後戒嘩訐取名之指揮近者初四日元非貶謫之天筆皆使人凜凜也九十日春晴霽少三千年內亂離多吟哦此語每切浩嘆所願今年秋風髙時無去年戎馬之事秋壑先生只在廟堂久之須有回斡機軸否則裴度復出視師气象便又非今所觀矣此間非可久處之地家鄕又殘破無可歸賤累又眾其若之何先生丐祠今廟堂卻恐決然未許且是修齋古心二先生相與扶防甚至集賢亦甚相知決無履齋末路之危疑也鄕邦除人尙是此月十八日與新廣徳趙丈交割必是二十日方去自五月十五日無太守至七月十五日左右方有之鄕邦近日不知更是何等模樣不堪回思也陳致廣府判廟堂甚注意次第亦必得麾矣平齋帥廣集賢蓋謂今年寇決不自廣至故欲以前此廣右規模行之平齋素有威譽爲廣人所信是以易節江上則要做托裏工夫故用李叔興也志夫且喜已成事壬戌可到殿可喜可賀學捨諸公本欲畱之過十八建儲後卻歸志夫謂業已辭齋閤聞有恩例而復畱似有顧戀不若飄然竟去趨向如此亦甚髙也集賢歸來且做了一件大事甚幸甚幸此前時宰相所不能者也宗社無疆之休宣鎖又是恕齋當筆拜相建儲已兩畨大典冊矣父子一家皆兼內外兩制豈人所易及亦甚傾意先生令某導意某輪對在復月初或防入此月末謾丐尊悉令妷之闕某未知曾成否前者得其書云此辟若成則可畱鄱陽佐叔父城守故某以爲不可今聞尊諭闕與俸皆在建陽則無不可者矣終不若涵養望實待太平之闕爲尢佳僭越及之拜復艸率萬罪仰祈尊察

答發運洪右司

某江西下士素欽先正之風節文章恨不獲身親而師之象賢有人如老泉之東坡紫巖之南軒乃所願承下風而望餘光也不自意癸丑僥幸誤恩時遇先生長者彌綸省闥某得遂拜履幕下辱盼甚異又值褰裳去國澟然髙風萬牛莫能回之某𨿽欲再侍見不可得也僅以拙句鳴心過廑覽擲自時厥後某罹天之屯值人之否致命遂志於山林之間望紫气如隔蓬萊弱水三萬里無夤緣聴教誨獨日冀金昆玉友正人登用轉旋機軸以福天下而眼釘未拔之日乃聞確執先正在寶紹間介石之貞心不爲利屈化弦旣攺盍似端平而猶煩使傳何邪給餽之不窮議築之不擾簡在上心而擢用必矣某疏譾不足爲時用去年鄕侯陳刪修家書能道執事先生力借齒牙餘論於公朝俾叨誤召不求而薦此前輩諸老之用心而今人之所無者某何以得此於門墻哉自爲此來首合卽以書謝又念執事先生方爲古人之公某何敢爲今人之私用是未敢然每念及此亦不免寶緘珍餽反拜先施某之媿可死矣回風略此聲意又不能端且悉圖君子之歸爲國士之報則所願也伏丐賜察

與知軍王南可

某不拜儀範者十年不奉詢候者亦三載可謂取疏外於大君子之門矣然屈指當世人物則必曰執事念賢仰徳此心實未嘗疏外也去年冬伏聞把麾橫浦淸標勁節與庾嶺梅花相映照宜以一書賀然某謂履齋新更大化與先生長者非不相知要之則當使之柄烏臺淸之則當使之望粉省不當淮陽汲黯平原望之也不惟未愜公論亦未愜愚意故不敢以爲執事賀履齋此行可爲而不得盡爲又竟成去去之日庸人孺子小夫賤皆咨嗟嘆息滿道履齋身計則得矣如國何所幸秋壑來歸人望猶有系屬前者賢之未聚自今猶庶幾此乎聚之執事行且召矣江上肅淸一舟一騎不畱實爲大慶吾國永世之福吾相蓋世之功也頃聞大府管下數邑有寇縱橫不知信否此等饑民嘯聚料亦易帖妥之也外阻內訌一切皆息風寒數處一切用功必使今冬以檄呼敵渡江亦不敢來然後吾民方有向安之望經綸之手恐不可袖也某敝鄕乃甘棠遺愛之地寇敵在近南北皆止五百餘里當事仕者恬不爲備禦計已不能爲而又忌人爲之遂誤生靈化爲魚肉延及淸江亦同此禍言之甚痛也某待罪於玆念此全無好況所幸南寇旣北之後漸可經理然神觀豈得頓如昔乎【云云】末繇侍見惟有匪朝伊夕迎拜修門耳天向暑伏惟爲吾君吾國壽斯道斯文某不勝拳禱

回提幹陳志斤書

某相知以心不敢復爲寒暄長語以混聽瑩首所鑑察某伏自去年冬得侍誨論無非適用之長算濟時之良防使執事之說與某之說皆得行郡有城城有兵鄕有勁旅豈遽易入入亦豈遽易殘破柰之何茍安者不肯爲嫉能者不樂爲百計千端必欲撓敗萬一敵若不來其說似未害也然敵在數百里間中間又無險阨阻障豈有不至哉敵至而前之茍安者嫉能者皆受害矣以此見天下未嘗有不可爲之事亦未嘗有不能爲之人患有不肯爲不樂爲之人沮撓之耳豈獨吾州哉某去年在山林時眞自念未能有功於國深欲防其鄕乃所以報國反覆思念惟有築城壁葺山寨而皆教閱民兵以衛之貧富相資主佃相養一可以不費官司二可以消弭盜賊三可以輯睦鄕裏四可以防遏禍亂寓兵於農相友相助三代之良法也而當時昬昬之人聽瞶瞶之說第一不肯築城第二不許修寨第三不許教兵而輕儇淺躁忌功生事之徒倡爲讒言扇惑臺閫而不許寄居干預之令下矣寄居與豪傑措置非自爲也乃朝廷之命州郡之請也驟請而驟罷之在某者固無所損而一切寄居豪傑並不敢幹與武備規模盡皆廢壞銷兵櫜矢自謂太平不逾時而寇騎至矣誰之罪哉天眼昭昭必有受其責者也某去年山寨民兵旣皆爲所罷無一可恃方只得爲自全計謀趨召命前時毀家教習所費甚繁無以爲行計又一月而後能動所以不敢告別者恐有牽率於左右也某正月三日起行又以辭免校讐乞從舊班之請未下至丰城之上元日方始得報十七日起行至臨川則聞哨馬已在丰城隆興對岸矣去鄕一百二十里履平地而入空國知必受禍但此身已出歸亦不能徒手搏虎徒自悔自恨日憂日愁柰南鄕一帶𨿽有尊契兄之可恃而在城則如之何某離郡後鄕曲更無一人自西來疑慮日甚至玉山風坪聞淸江一走卒風傳吾郡已破尢未之信至白沙渡遇陳刪修之子防院來迎其父得其家書則吾鄕郡果被敵哨矣西望慟哭更無如何只得且入京國二月十二日供賤職時已有所聞知尊契兄以兵與敵戰得馬及敵首級上之宣閫其事甚偉與今之擁重兵不敢出戰者萬萬不侔見履齋相君時卽以白之履齋亦甚稱賞云待得實當旌以官惜宣制二司不肯申上某三月十八日得家信得田教授信方擕往見東閣見都司欲爲申述不旬日履齋又去矣履齋初欲使某歸仕經理某以掣肘者未去力辭之幸而不來來則又進退維谷也右相以今月二十八日入朝公道開明所行皆是快活條貫宣局已罷制閫已除世界漸漸有分曉賞功之典必次第舉也倉司有申徑申朝省如何他多欲言紙窮莫究有便時賜誨者幸甚

雪坡集卷三十一

欽定四庫全書

雪坡集卷三十二

宋姚勉撰

書

與太守陳舍人

竊維英人偉士之見超出物表不在於尋常世俗之末故弗敢以寒暄問候語混仰祈委照某伏自庚戌年防京庠其時值執事以龍韜虎鈐之學冠天下多士魁躔炳耀可望而不可親惟日尊仰且聞前此在學捨時上書擊臺臣之姦鎭泉臺日以身拯朋友之難皆蹈危機而不顧義气薄雲尢所起慕也豈謂有幸自天天子爲髙安郡擇牧畀以麾節以殘破燬蕩之地人所畏避而還定安集之責公不辭難非世之英傑志在康濟者何以臻此某受防之氓仰庇蘇天自今日始松楸桑梓皆獲存全尢切自慶不獨爲公朝得人慶也伏聞除書喜極欲舞而靈虯神螭變化莫測竟莫詢其蟠止之地無繇厠燕雀後疊辱枉顧謁謝弗能可勝抱愧玆審朱轓涖治纛開藩千里驩呼可想而見某欲旌賀悃輒奉尺書臯緩有誅尙祈矜貸江上奏捷北騎已無南牧政可爲備禦計右相秋壑先生眷知明府尢厚宏材必可盡展布也鄕邦幸甚某末繇侍拜時暑向炎伏惟爲廟朝民社重告成而後卽有峻除京師百爾骫令一當遵奉

與太守陳監簿

某瑞之新昌人也今家於郛瑞素在僻鄕實爲樂土何嘗識所謂兵革今年狗咬石之戍撤乃正月二十二日遂遭北敵之禍北敵旣去鄕寇復挺乘亂刼財挾怨殺人者往往而是二月十五日宣閫趙相始檄李虎者來任經理是豈經理者哉瑞之民遭敵之禍猶輕遭寇之禍爲重遭寇之禍猶淺遭虎之禍尢深瑞𨿽小邦財實饒裕舊樁新積計有銅鏹百萬餘緡去年鄕之寓居陳府判丈【上中下微】時官田府教【上眞下子】嘗共懇舊使君陳刪修請於朝撥少費築一城以爲保生靈之計城小費狹分功任事殆可如古所謂三旬而成陳刪修初甚然之竟搖於異議而止茫無備禦敵在五百里近耳何憚而不來魚肉斯民言之可痛然敵志金銀而已府庫則如故也厥後州吏焚州縣吏焚縣市井惡少焚市井府庫始爲健吏惡少交有之而李虎之初來亦尙有三十萬也存於官者妄支捜於民者自若至四月十七日與陳武魁交割則僅餘二萬矣虎之禍不深乎使朝廷遣武魁往牧之時中間無僞作瑞民畱李虎乞再任之請則朝廷所頒告命可以作人趨事赴功之心大家出力輸財足以爲鄕裏築治城壁之計猶可兾其修復也曾不半月而李虎復至鄕邦之民何其重不幸邪虎已南竄郡庶有瘳但今者上無守臣下無僚屬官府不立其亂必有甚於前李虎所屯之軍安保其不縱掠鄕井方定之寇安保其不再挺桑梓痛切於心不能自己此月初十日往告化地乞爲瑞早擇良牧化地答以今欲以知廣徳陳君往撫摩之且謂某曰此丈有冰壺之淸且加意民事又曰乃某鄕人素知之時大理寺諸官同在坐化地復顧葉司直曰識此人否答曰識之果如師相所言某又言鄕邦無主乞早出命曰已擬進矣某感悅而退午後而命出又數日而趨行之命出𨿽某未及拜識私竊爲鄕邦喜之敢乞薰慈矜念新治驅車遄往以慰竹馬歡迎之心幸甚幸甚鄕邦𨿽曰殘破二邑幸存猶可經理長才敏手尢是不難第某有千慮之愚敢獻涓埃以禆海嶽乞免今年上供以寛民力一也勿廢前日城築之規以防不測二也仍請前日陳武魁所給之告命以省科降三也乞籍前日李虎所捲之財賦以助經費四也乞押回李虎所屯驕恣之軍以紓郡計五也塡本州廂禁虛籍之兵選本州麻塘寨伉健之卒以壯城守六也戢姦吏之變亂是非去黠嘩之把持獄訟以息民隱七也寇盜之實殺人者誅之寇人而反誣人刼已者察之以釋寃憤八也土豪之實能戰敵者旌之裏寓之冒功希賞者抑之以昭懲勸九也幕僚之亷勤公明者進之屬吏之陰受賄賂者退之以明曲直十也凡此十事略防髙明未見而言良深戰悚但見同館王大著言判府平日博采人言不棄葑菲可行者必見施行故敢狂僭伏惟憐其區區念鄕井之心而恵察之

答太守陳監簿

比者不揆僭躐以短書塵瀆仰防損答又辱推哀窮悼屈之念昭舉直錯枉之公尢深感篆郡兵西來又拜賜翰偶值匆匆去國稟答未能旣次上饒方獲治狀具復臯緩戰悚伏祈矜恕某竊聞下車以來恵春威秋鏡明衡平千里畏愛幸甚幸甚繼自今某漱石枕流於泉林之間實在受賜一氓之列何如其喜築城一事誠如臺諭當此郡帑赤立某何敢責去年之易於今日之難然遇明府長才如此今亦是人心畏難可以經理之時矣今不圖則瑞陽決無有城之日𨿽賢相秉鈞檄敵亦不敢再至敝鄕無城亦可然使有一城爲佗年悠久憑藉則是明府萬世之甘棠也惟明府實圖利之某汰斥之餘自當杜門省愆豈當復開口言事慨念鄕邦不能隱黙彊復一吐萬望赦而不誅某區區狷愚𨿽防君相眷知而忌嫉者眾加以時復妄發積忤於人此言者指其爲履齋私人黨援履齋欲搖局面鐫秩放罷天子不加誅宰相不見斥罪大罰小亦可謂甚幸矣日俟威震未斧躓未嶺海之前皆明府爲之二天也敢不稽首某旅窮無以供道裏費方此幹趙小山借一舟以歸得卽可行伏謁非逺請驅委致頌禱輙剪浮辭仰兾臺察

答新昌應判縣

某爲邑受防氓乃不獲一識執事𨿽不識於目而已識於心執事蓋孝而忠仁而勇者也今年春敵自富川突至我瑞陽自太守而下至佗邑令簿尉莫不委而去寇退則歸其官謂已修復至有以是求賞獨聞執事毅然弗去其邑誓以身死官邑民恃以按堵敵後二邑寇蠭起獨新昌無之間有鼠竊狗偸警其一卽百懼環境帖息此非徳化之素洽愛威之相濟安得至此執事又閉口絕不言功尢甚盛徳某平日心敬執事及聞此益信所欽右相初坐廟堂某卽以告願先賞以爲天下勸右相甚然之獨以郡三易守臣未有以聞者亦嘗以書告之族黨鄕裏朋友新候陳監簿至必有以請者也執事未嘗求以是爲功某亦非以此內交要譽於執事顧天下公是之理如此耳故不敢以此聞左右遂久闕書使西來反辱翰墨賜益使人重媿也某族黨與先壠在新昌者防庇右幸得存全廬在髙安𨿽不爲敵所燬而從父從兄出避於鄕者乃爲彊豪之寇所賊似此況味誤除何榮深恨不盡被二天之賜也邑士民徳執事深有社稷屍祝之意近有書來俾某記其事𨿽筆拙不敢辭非久當有以求教使旋姑此具覆冗不能細伏祈矜照

與萬京教書

某奉別誨言倐四閱月拳拳尊仰未始敢忘曩斾從出修門時一簪盍甚欵兄歸未幾而某以罪斥去矣鳩止於枋鵬運而南升沈已異瞻望無從惟於泉石間拭目焰焰耳玆者伏審防寵中禁講道外雍衿佩交歡縉紳胥慶惟是畿泮號小賢闗天下之英俊所萃上又復開逰學之路侈袂方履輻輳皆來模範之儒不可輕畀式新擢用允謂得人尊年契兄長粹學淸才冰潔玉立自合卽著之木天米廩君相欲養其雅望故敭歷而後用之峻除只在旬月中要路亦特跬步間耳某前此所以欲得都騎小爲武林之畱庶幾両次防涉之役可省惟是恬靜之素不可奪必欲且爲西山南浦之行歸歟未幾遂諧榮上某前之言驗矣今之言當卽驗也嗣賀不一而足行其所志輝耀鄕邦幸甚某無似麋鹿之性只合山林鴛鷺之行豈其所稱且又方心拙喙動觸黃間之機汰斥宜矣亦可謂幸矣邦有道貧且賤焉𨿽自若可恥人之所惡已則不敢去也安故山而讀古書外無烽燧之憂內無水旱之苦荼亦甘矣有可賜教者毋吝是望某未卜瞻晤之期時中伏惟爲斯文壽重卽前穹擢有鄕裏委願備牛馬走

通提刑鄭南谷書

某山棲淵潛本不當拜諸公貴人書然在門墻爲子弟又不敢以此論仰祈矜照某昨者扄柴正咬菜甚甘忍腳不牢輕於一出且方心硬喙豈朝班人物𨿽無蛾眉之可嫉而眾女之謡諑蝟興指其爲履齋私人斥之使去芰制荷衣退修初服甚宜也無所怨尢獨念丙辰返棹水鄕適遇先生商羊裏第得承警誨如見天之廣大此行之歸則先生持節在閩可望而不可卽恡萌遂茅塞耳在京時又防先生遺之書重之餽𨿽嘗肅報而辭不盡情甚以爲不滿君相急賢卽日先生鸞臺鳳閣上某山之巓而耕閒水之涯而釣寂瞻望當益逺念不可無一行字見勤翹道感激偶有便馹輒敷下忱仰冀垂察某附有微懇淸漳僉判鄧從政名方淵溫陵人登癸丑第於某爲同年而在使部爲屬吏發身白屋無蚍蜉蟻子之援孰與翼而飛之者幸遇先生慨念寒畯不棄葑菲可有大造之望第列城百寮徯春風仰膏雨者不知其幾又無緣可以自見知某辱眷遇不薄求一羽言以干千鈞某以同年之義不得辭也此同年文而有吏材晹巖洪察院先生嘗薦舉之晹巖端人正士蓋必有以取之矣某何敢私於同年有情哉惟先生亮之

答許司門書

伏自去冬郭丈徳甫自大府歸辱賜書極見愛厚匆匆具答未之能細也又勤使人逺餽函櫝尢感以愧某山林麋鹿之姿本非班行人物只當茂林淸泉自安其適忍腳不固輕於出山然亦是去春澒洞之時主憂臣辱不敢潔其身以亂大倫只得出而不處或可吐其欲言之蘊也君相眷知不次待遇甚非所稱亦由此故取嫉羣小遂觸駭機八月十一日輪對之防讀之者已怒生癭矣十九日早宰執過新益堂防講周易正講到否卦某適當之因說六二包承尢前日之大人六三乃不中不正之人和附六二以取富貴致身髙位所包者羞愧而已𨿽自己不知恥而天下之人實恥之故聖人言其位不當此語遂大忤一執政說至九五系於包桑又言休天下之否轉而爲泰固善矣然天下之禍根不去則泰亦未可以長保孰爲天下之禍根前日致亂之姦人已驅而復來者是也此語遂大忤一近幸是日𨿽防壑相先生有和而正粹而嚴六字之褒而忤者深惡之矣某但據經論理告儲君以否泰之所由致庶幾天下常泰而不否豈復顧一身之否哉不旬餘而以罪斥去退甚甘也但是憂治危明疚焉在念而又鄕間兵火之餘荊榛瓦皪在目流離者未復業勞來者不究心使人懷抱作惡以是多感成疾所幸一稔在望可作飽民日願相衮且畱扄面凝定則江面亦無可事與擊壌父老雍容田裏盡樂也尊年家兄慷慨拔俗之標卓犖不羣之度摘髭科第爲時一出近在朝夕與退斥者卻自不同毋煩軫記令弟期在邇行道之初更望益加培植今年見邸報得西澗葉先生舉文華科目極爲贊慶但此後出人之門必皆如西澗先生而後可否則當如前輩繳還舉削賦如公安用此門生者可也前日或爲其場屋所知或與之鄕裏有舊不妨略有私情然舉世自有公論不可如爲元規塵所污也【此爲其前此受人舉自代而言】以逺大期吾同年不覺僭越亦以致其愛助怡怡之際願以朋友之切切偲偲者及之幸甚魚之恵極感無以報施黃檗山茶一掩聊奉晝瀹以捜攪胸中書傳之香秋風捷音嗣當貢賀仰冀尊察

雪坡集卷三十二

欽定四庫全書

雪坡集卷三十三

宋姚勉撰

記

重修報恩光孝觀記

觀唐開元宮也聖宋章聖朝攺景徳道君攺崇寧萬壽繼又攺崇寧曰天寧光堯六龍南飛永言孝思追念罔極詔天下立報恩光孝觀以奉佑陵神禦在京以天寧萬壽爲之紹興十有六年春正月也觀舊基最廣厥後侵爲民居爲禦廚兵營由是遂狹至今營有碑志可考不誣中興百年觀之棟宇日就傾毀上淩旁震靡奠厥居羽褐黃冠無所於息上念前朝奉先追孝之地弗可聴圮乃淳祐十年秋八月以龍翔宮履和齋髙士九江曹大通禱禬屢應命主觀事師至慨然以修復爲已任請於大尹節齋趙公與公聴從之鳩工度材不一年傾者扶毀者葺堂廬殿廡丹耀碧粲食息用具靡細弗舉又念四方云鶴之士至京者惟天慶報恩二觀可憇慮無以續食復請於大尹得楮五萬五千有奇買仁和徳淸閒田五十餘畆嵗收粟五十餘石復觀西屋一所日可僦十千以佐蔬槱由是供給不乏集徒如雲規制日宏矣方觀未修復時人以難告師處難以易赤手奮立地辟而廣屋增而閎田益而裕寡以眾虛以盈可不謂能哉神而明之存乎其人然後知天下無不可爲之事得人興失人廢也使有天下國家責者皆能爲天下國家興僕植僵計欲不治得乎抑是觀則修矣觀之所以創名之所以命前朝初意孝思可知也香火磬鐘祝雨暘時祈年嵗丰報恩之一耳神州北望未復版圖不雪恥以酧百王不除凶以報千古匪報也孝者善繼人之志善述人之事吾君臥薪嘗膽吾相鞠躬盡瘁吾士大夫枕戈擊楫率寧人有指疆土畢力以修復之則光堯之志成恩斯報孝斯光矣不然扶傾葺毀徒修復是觀若豈光堯所望於後之臣子哉有天下國家者其相與懋之

明州奉化縣梓潼帝君殿記

髙安邑大夫趙侯某以廣徳史君劉侯某之書來言曰四明文物邦也奉化又邑之良也士於斯爲盛冠南省擢甲科者若而人升三捨奏兩優者又若而人父芳子傳兄芬弟紹由進士科出秉天子大政者履迹相接握符持節而下遽數之不能終也其已然者如此後來之秀舒華發英續續愈大功名之志相與摩厲以爲握造化之柄提名位之權有如蜀梓潼神君昭靈響於天下不可以不舉之祀乃卽邑虛白觀之西廡立像設崇殿宇而祠之祠始於某年某日成於某年某月爲費若干皆出於邑之士願因是謁記予曰神夫子不語者也安敢記抑梓潼之爲神也視百祀異願有以復之古之時選舉必於人後之世選舉寄於天必於人有徳行道藝斯興矣科目之設士敝敝然日趨於文置徳行之藝爲何等事糊名考校懵不知賢否誰孰文有司目則得焉論行然而潛搜冥索而得之者往往皆文行相稱士士浮薄儇淺者鮮克有成成亦莫克逺到若是者人無所寘力矣意必有主張是者不曰寄之天乎主宰之謂帝妙用之謂神歐陽公所謂朱衣吏首肯者未必無是事也矧梓潼神君廟食西蜀啟封王社載在祀典昭不可冺者哉祠之者宜徧天下也豈獨奉化𨿽然謂無神而慢焉不可也恃有神而怠焉亦不可也神聰明正直而一者也依人而行所謂依人者豈神不能自立依於人而後行乎依人之所行爲而禍福之耳作善降之百祥作不善降之百殃夫非屑屑然人人而計之某善某祥某不善某殃也皆理之自然耳善則順於理以備百福不善則乖於理以致眾異故曰禍福無不自己求之者然則後世選舉𨿽寄於天盡人事以待天理之自見可也梓潼神君之所予者忠也孝也爲人子而孝爲人臣而忠非士君子職分之所當盡乎昔仁宗皇帝嘗露香禱天求所謂忠孝狀元者聖君之所求神君之所予也覬神君之予者豈有以副聖君之求乎昔擢甲科今其有出而魁天下昔位政府今其有出而宰天下此奉化之士所望於神君也魁天下者三嵗而一人非難能也宰天下者古今凡幾人非罕見也難能者罕見者其名天下後世者乎固有非止於名位而已者此神君所望於奉化之士也奉化之祀神君者尙往欽哉顧以此爲記趙侯曰可

武寧田氏魁星堂記

武寧田徳彛倫距所居裏余有山曰石獅溪曰金雞水折而匯焉其境特秀嵗嘉熙庚子里人有夢魁星臨於玆山之巓者是年從孫允中首薦於洪癸卯弟偉繼薦戊申子可與又以童科擢由是益神所夢卽山建祠祀魁星爲溪前立精舍號龍峯書室萃秀子弟講習魁兆日彰矣顧未有記癸丑田君與同年餘君巽龍防予於京請記之夫魁北斗上四星也斗在天酌四時運陰陽眾星辰皆宗焉斗星之首也魁又斗之首也魁枕參首其所枕者亦首者故首者必曰魁焉首科第曰掄魁首相曰魁弼非以其卓然冠於多士之表而絕於百僚之上歟士有所期未嘗不斯二者也𨿽然必有以副是名焉材識俊者曰魁傑曰魁壘器度閎者曰魁偉曰魁岸皆以其卓然者也夫惟徳以充其才學以進其識髙明光大以開豁其器度所以自立皆非尋常品彚所能及選而髙科仕而極品餘事也在我者茍未有以出乎人而徒曰欲冠多士之表欲絕百僚之上縱得之靡足稱也士所自期豈止斯二者哉世之人固有魁一邑一郡之月書者則沾沾自喜若人所不能及又進而魁鄕舉則益喜又進而魁南宮則大喜又進而魁廷唱則益大喜自視其身甚髙眞若人所不能及方擢科目時已如此貴窮卿相位極人臣自處不愈髙乎自處𨿽髙亦可謂甚卑也人惟能視科目爲不足矜然後能視富貴爲不足艷僕嘗記東山楊先生有曰冠帝王之科目易冠素王之科目難冠其易者夫豈無人僅可稱者一人曰董仲舒冠其難者千載一人曰顏淵然則冠防士之科者必也董仲舒冠徳行之科者必也顏淵乎止於董仲舒又不若進而顏淵也正其誼不謀其利明其道不計其功董子也克己復禮以爲仁四代禮樂以爲邦顏子也士茍至於顏子則窮可以樂陋巷簞瓢達可以輔明王聖主𨿽冠百世之士可也豈止冠天下士哉田君其與子若弟懋之祠之前有二橋左曰登云第一右曰應星龍峯之茶所曰湧月閣曰緑繞惟講堂未名因而命之曰志學周子志伊學顏說也祠與書堂並立故牽連得書祠成於己酉之十月凡五年而後記記爲誰瑞姚某也八月十五日謹記並書

再建曹侯生祠記

使君曹公以袁之倅攝瑞時民愛之嘗生祠公於道宮之廡矣公去見思帝復命來旣眞畀以郡民益愛復別爲堂廬以祠祠非公意也民不可禦耳天下之爲守令生祠者有畏有愛畏而祠不足貴惟愛然後見民情之眞公不許民爲之祠而民不可禦其愛公也眞矣此愛奚自哉嘗聞諸荷山稚耋之歌矣公之始攝也歌之曰使君其來民病以蘇我疇有租我市有酤寇奔而逋吏黔而臒帝念我民畀公竹符祠始建以是也公之再攝而眞爲郡也又歌曰使君疇來我舊曹公安爾教條無違有從平糶築倉教士益宮公其久畱福我十同祠之再建其又以是乎始而祠猶於道宮之廡今而祠乃以堂以廬於康莊之衢所以愛公者益深且使夫人觸於目而見之以系此思於無窮也從政者見之必思公之勤而玩燕之獘革訟嚚者見之必思公之明而乖爭之習息士卒者見之必思公之嚴而驕橫之俗易胥吏者見之必思公之淸而貪墨之念釋系此思於無窮又所以福我民於無窮乎此生祠之本意也公撫之宜黃人名錫字晉伯號敬思蓋西山眞先生之門人也爲政一以道故能得民愛比攺治衡南嶽重矣瑞之民謂衡之民曰爾奪我公去其毋以矜我我公且進而爲天下用謂予不信近有自京師來者聞天子已知公矣淳祐甲辰六月旣望蜀江姚某記

髙安洪侯生祠記

宋徳肖天本支百世不顯多士亦惟世賢維端平初年天開日明忠正彚集平齋洪公首擢言路正色極論爲國藎臣以徳諫君天畀有後子令孫懿茂其家傳乃髙安令尹洪侯起畏則公之嫡長孫也夙有穎姿公特鐘愛見者咸曰是他日有祖風烈者旣長出仕英稱著聞曁來髙安煜有異政先是邑吏鷹健虎暴猱猾狼貪靡所忌憚侯至一禦以嚴吏喘不敢息由是訟已聴獄已決民始得以情自達於令洞開重門塞其旁蹊投牒無所壅教訟無所匿曲直立剖民舉手加額𨿽受笞罰者亦莫不悅然以去謂侯爲神明相戒勿欺政聲大傳愬者不之郡而之邑他邑民亦越境至每聴訟庭下至無所容侯亦人諭以理道星而出星而未入靡倦也迨侯去訟日以希矣鄕胥素弄民役侯閉之一所不使與外接按籍窮並挾詭一洗飛田走戶之獘等稅命役民罔有辭吏不得縱手且役戶無費皆爭先願爲之有易俗一鄕民最貧不任役侯市田爲助役莊給之粟民始不病愚俗負逋輒茹毒艸戕嬰兒以死誣所怨官誅吏求多至破家侯遇此輒不理杖而令其所訟者杖而所訟者蓋未之知也由是民相告語毋敢自賊軀活家全者實陰拜侯之賜侯爲邑務以教化爲大旌義鄕有鄭女偕鄰道士奔諼爲仙去逺近翕然仙之侯曰是安有是理密迹得之論如法遂祛民惑侯曰異端之能惑吾道之不明也明諸其必由學邑學古附於郡名焉侯始鳩工度材不一月而具講有室給有廩冠規履矩蹈徳詠仁昔無今有誦之聲藹如也侯之初至也或歌之曰聚我胥攢而拘之舉我仙廬而瀦之我有姦蜮曷其鋤之其旣去也則歌之曰我有役田洪侯市之我有學宮洪侯始之養我教我誰其繼之侯去之一年民思之愈至相率爲侯生祠以祝侯壽旣畢來謁記余曰侯去且期矣而民思之不釋豈非苦吏之縱而思侯之戢乎患役之頗而思侯之均乎抑訟者之不獲理而思侯之得其情乎誣人以死者之爲民害而思侯之全其生乎又否則士思其教民思其養乎邪說思其息人心思其正乎是祠之有無於侯初無損益也而祠之可以見民之忱愛有仕於此者捐帑藏爲繼富之政以媚豪民豪民亦或爲之祠以媚去未幾而祠卽廢上下之交媚者胥僞也今是祠也不作於侯在髙安之日而作於去髙安一年之後驩然攻成不戒以孚夫豈有所媚而爲之哉是可以言遺愛矣詩曰蔽芾甘棠勿翦勿伐召伯所茇去思也今髙安之士相與扶植侯之新學髙安之民相與增廣侯之役田是卽侯之甘棠矣不祠亦祠矣況有此祠以旌其思哉余因是而有感焉侯之在髙安也吏戚而臞矣民懌而腴矣使侯在是民安之而不知思未必動思正以其去也民方安其長之教化爲之長者已去之治何由致則官不久任之獘也天下不難治內有賢公卿大夫外有賢部刺史刺史縣令且久任以成之治矣令如洪侯賢也洪侯之治豈可邑而已哉爲刺史爲部刺史可也爲大夫爲卿爲公可也洪侯他日其信有祖風烈乎洪侯之治一犍吏耳今天下上臺省下郡邑皆獘於吏使人人犍吏如洪侯庶幾治乎士大夫之縱吏者吏未嘗不懌且腴也然私則必笑其主之闇已得以售其欺犍吏者吏𨿽戚且臞而心則服之矣不然吏之過是祠者何以曰此洪侯也不可欺者也噫吏且有是言民愛信然端防單閼祝黎赤奮若焉逢涒灘邑人姚某記

新昌陳知縣生祠記

縣之難久矣險嫓灘沸語鼎皆以難諭雞初鳴令夙興颒漱已或不及食秉燭詣防事吏抱文書前十九財賦一治獄令爬流水得理脈日且出悍卒持急符自郡馳來至庭吼以怒手搤吏語侵令令防無出又走縣卒之四鄕督之民民輸失期負桁楊列庭下鞭笞聲竟日鄕司飛走井畆貢詭淆亂甚者去其籍無所於考常賦陷入豪右獨下者甚受困令心知不可輒彊顏爲之自夙至暮埋首簿書塵不可舉何暇爲政平訟理計間有取獄貨足賦程者天下由是鮮良邑令率不可爲動劾去幸不劾亦百巧避卻承乏攝者又無所顧借席捲府庫而囊括之邑由是悉貧邑旣貧𨿽智者無以淑其後瑞新昌其一也新昌舊號壯邑前是有令以貪敝之更數令不復三山陳侯登來繼積逋後邑如蠧木且枵人爲侯難之侯鎭之以靜撫之以寛治之以長者豈弟之意多於詳明優柔之詠過於敏矣嚚者情屈狡者心醉政若悶民則醇事若緩功則集勞心諄諄視人如子卓子康也撫字心勞催科政拙陽亢宗也人難是邑若不可以一朝居君以代不至首尾五年州家不能窘部使者也公恢以老成通練薦之旣去士率民祠之肖其像於邑之隆道觀以致社稷屍祝之重夫爲政以得人心爲本然而得吏心易得軍心難得軍心易得民心難得民心易得士心難得吏心者最下吏可爲姦耳得軍民心者次之謂猶可以恵致士心鏡善惡口衡臧否不可威怵利誘眾論所歸謂之公是至難得者士心君之立生祠也士率民爲之信賢已其賢何若無可紀而實可紀如古循吏也陳君字某某里人擢某科竹湖李先生之上客其所自者端矣是宜賢祠旣成士來請記某邑人也與被君之賜其賢蓋素知之乃不辭而記且爲之歌以播頌聲歌曰

有煜其字伊誰之祠懿彼陳侯旣去我思侯之未來邑亦瘁止侯旣涖之若乳其子我賦我役寜寛不苛爾訟爾爭靡競式和升士於堂載色載教士退而遊庠墊學校安民於野弗繹弗騷民遂其生耕刈繭繰如遊春風如沐膏雨侯若罔功孰知侯者帝趣侯覲民縶其駒侯笑視民弗遄以驅維侯之賢匪直爲邑耆徳老成周行是入民用朝夕祝侯於天天曷畀之純嘏永年

奉新縣重建丞防記

寶祐元年秋八月某在京師知奉新縣丞趙君汝瀁與之書曰有志者無事不爲否則無可爲事奉新丞廨在邑南墉廢不治者三十年易名南園而酤焉他丞漫不聞假處民廬或卽佛老宮茍及代而去罔或議葺壬子冬十月汝瀁始涖事念不可因陋址其舊而新之今年夏五月經始七月立楹擾不及民費不匱官一惟已之奉囿竹而松沼芡以蓮公退可遊以詠非以娛已也爲後之人耳役且旣子爲我識之某曰是可以觀爲政矣夫立志於爲無廢弗舉況其政乎玩志於茍𨿽室處亦廢況其政乎世不古仕者之不久也俟其考以階其升奚暇問政移公之財美其私室官府則視郵傳曰吾豈久於此或曰吾欲葺顧力弗足姑俟後之人轉相傳承棟老桷摧不廢不止凡郡邑多如此丞爲甚自韓退之記藍田以丞位髙而偪例以嫌不可否事由是丞借口取充位不及政政且漫不省孰肯葺廢以奉新一邑觀丞廨廢且三十年是三十年無丞也趙君一日起三十年之廢而新之能矣天下之事不植則僵使天下之官各盡其官之職不治乎某聞趙君之爲丞紓前令之虐以寛民饑則請粟於使者以賑惕惕然以邑疾苦爲已任政暇宜能爲葺計捐已力而不私已欲遺後不止謂能蓋賢也而某之賢趙君者又不在是其賢何有志也其言曰有志者無事不爲充此一語聖賢閫可詣豈止葺廢哉志伊學顏士事也而有顏之學者必有伊之志士茍有志自一命以上如主簿尉亦皆可及物不可以位下爲不得志而況於丞儻如崔斯立以丞爲負餘日惟吟哦於二松之間有問者則曰余方有公事子姑去則是以位不慊焉而曠其日是亦茍道非志於聖賢者伊志顏學願相與勵之以是復其書就命以爲記

雪坡集卷三十三

欽定四庫全書

雪坡集卷三十四

宋姚勉撰

記

江山第一樓記

江山第一樓者豫章彭君英叔之所作也韓退之記豫章滕王閣以爲江南第一有瓌偉絕特之稱且及其江山之好登望之樂命名之意蓋取諸此英叔以書來曰某之樓成矣未有記子科目第一人也願記之以無媿此江山之勝余未登斯樓未知其江山奚似旣第之以一亦可以意知矣夫一羅帶之靑橫萬玉篸之碧合開天地之圗畫納風月於窗幾樵歌漁唱出沒煙靄溪蓑農蓽隠見有無謂之第一信乎其爲絕勝也𨿽然以第一處其樓可不以第一處其身乎居第一之樓必也第一之人物科目之第一未足道也胡先生曰科第必作狀元官職必至宰相學術必至聖人言皆當以第一自處也然則狀元宰相未足以盡第一之事必學術至聖人而後可勉齋黃先生曰異日結果須作世間第一流人物西山周先生亦謂班固古今人物表不能別聖賢而異之嘗欲爲之更定觀三先生之說則第一流人孰其當之考之古達而在上堯舜禹湯文武臯陶伊尹周公也窮而在下孔子顏子曽子子思孟子濓溪明道伊川橫渠紫陽南軒也秦漢以來無有諸葛孔明略近之必有若人然後可當第一之名而無媿功業次矣文章末矣志富貴下矣科目之第一未足道也彭君母曰卑之無甚髙論有爲者亦若是彭君勿疑

左氏書莊記

夜宴左氏莊杜少陵詩目也莊不知何所矣獨其名與少陵俱存嘗卽其詩想象之景物猶歷然在目有艸堂有花逕有暗流水有風月林境之勝也檢有書燒有燭防有劍引有杯張有琴詠有詩詩罷有舟濟勝之具也濟勝之具𨿽有七而有書可檢乃莊中之第一事嘗謂何將軍山林中架書連屋左氏莊中燒燭檢書方與俗富貴家園池不類人生有此差樂髙安左氏季起家晉仙人黃萬石之鄕有莊焉築齋於斯而教子於斯子應珤亦穎然秀異今左氏莊視昔左氏莊未見其異也檐有梅庭有桂園有茂松修竹傍屋有溪齋視艸堂梅桂視花逕茂松修竹視落月風林溪視花逕流水詩書琴劍杯燭扁舟之樂視昔皆具而獨取檢書一句名之曰莊季起可謂知所好尙者謁記於予予其曷敢辭因爲記其築莊教子讀書之役而並爲言書莊之義夫田疇廬舍之富則曰莊今以書爲莊不於其田於其書也耕固不如學也而士之學則當如農之耕及時而修之計日而課之播於春薅於夏及秋而成矣士之學也不當爾乎吾見夫世之學者日玩月愒積至嵗而猶夫人也可乎哉學之所謂成非止能舉子業能墨客騷人詩文之謂也非止能決防發科得名位爵祿之謂也亦曰士希賢賢希聖聖希天耳季起以是詔其子可乎齋東之室曰崇徳西之室曰廣業徳者性之得於天者也業者徳之見於事者也崇徳者其播且薅廣業者其成而獲也書莊之收固如此也左氏其懋之所成必大矣左氏有丘明好惡與聖人同身受聖人所修之經而衍之以爲傳傳所載如民受天地中以生敬必有徳等語皆格言大訓非有得於聖門之大學者不及此傳又有言曰夫學殖也左氏傳之所謂學殖卽今左氏之所謂書莊乎是又在唐左氏莊之上也故予願左氏父子勿安於杜少陵詩中之左氏而進於聖門之左氏

胡氏勤有堂記

詩書勤乃有退之訓符語也延平胡君敬仲名其教子之堂曰勤有是之取請記之夫詩書所以載道也有詩書於已豈不欲有斯道於已哉勤乃克之是非止習訓詁工詞章也亦非止釣名位幹爵祿也退之之於符也訓之以詩書訓之以勤有是矣公相之府文章之貴豈訓哉金銀車之誤宜也胡君之教子必不爾書曰功崇惟志業廣惟勤功者修齊治平之功也業者修辭立誠之業也勤乎當用力於此

龔簡甫芳潤閣記

教子而不教之以聖賢不愛其子也受教而學不至於聖賢不愛其身也人亦孰不知聖賢之爲美哉爲人父者知聖賢之爲美可不願之於其子爲人子者知聖賢之爲美可不願之於其身教與學交願而後教子者爲愛子愛身者爲愛親止慈止孝之道始備西山龔簡甫來告曰某有子天周年幾冠矣𨿽一子不敢不教某所燕息之室曰竹窻環以竹而教子讀書之室有閣焉曰芳潤閣之前雜蒔四時花使以序榮閣之外竹竹之外池可以取名者甚夥皆不之尙而顧扁之芳潤取陸士衡文賦所謂漱六藝之芳潤者將俾天周學於六藝以芳潤其身願得一言以爲小子教焉余曰君之欲使而子芳潤其身豈止如陸士衡欲爲文章而已哉吾知君不過摘其賦之字而意則有在矣試卽君閣之所有格於物而觀之其芳也其潤也浮蘤不足言君嗜竹嘗試觀閣外之竹乎英英靑靑蒸蒸菁菁如珩斯蒼如矛斯剛如簀斯宻如膏斯澤涵蘊乎風雨蕩摩乎雲霄淩盛寒而不摧扞炎熱而不受四時一碧生意滃浡是竹之芳也然使根磽瘠而不腴藂嵤確而常燥則是竹敗矣箒焉而已耳惟竹之與池鄰也滋液漑色澤映帶故榦之穿沙也而淨藤之媚漣也而淸陰之蔭於水也而幽曄沃裛郁常與他所之竹異故詩曰瞻彼淇澳緑竹猗猗言竹以淇水之潤而盛也此衛武公所以爲文章歟故大學以比道學焉以比自修焉以比恂栗威儀焉以比盛徳至善焉有斐君子之文章豈陸士衡所謂文章而已哉記曰和順積中英華發外和順潤也英華芳也誠於中形於外徳之潤身也此聖賢之學也君曰昔吾嘗摳衣於齋其知此矣愛子而教也當教此愛身而學也當學此寶祐元年癸丑十月髙安姚某記

萬誠翁愛賢堂記

同年萬定翁之兄誠翁名其攸寧之堂曰愛賢取人皆愛珠玉我愛子孫賢義也誠翁謂予曰珠玉世同愛也子若孫苟不能有徒愛虞劍而共池衛璧而已氏照乘在魏申則虜連城入秦嬰則降有無等也吾知不若賢子孫矣使吾子孫廣袤田宅吾弗愛使吾子孫輝朱映紫吾未愛使吾子孫學博而文華吾愛矣亦未甚愛可愛獨賢耳吾非與世異愛也富且貴而賢必不驕以鄙學且文而賢必不矜以浮吾固願賢也爲人祖爲人父以賢起家易爲人子爲人孫以賢世家難子而孫孫而復子易子賢於父孫賢於祖難輿子於曽思孫於孔不敢當亦不敢望伯溫和中爲之父而純正文正爲之子文穆文靖爲之祖而東萊成公爲之孫韋濟翁之遁翁紫巖氏之南軒氏又其次槐庭之王麥舟之範忠文之夢得申國之滎陽蘇之長公楊之伯子賢皆可睎也諂教咸肉誘贊府居訓符吾弗爲恐子孫亦不吾愛欲師新或附曹羣忘漢超叛鑑吾亦弗愛矣吾固願賢也子以吾言爲何如可則子爲我記之餘曰是名言也萬石之有君兄弟賢矣君又愛子孫賢天其以是明珠大玉副君之愛哉萬之後必大矣吾爲君賀抑賢子孫有道家種徳則子孫之不賢者不生身行道則子孫象賢者必法世務學則子孫賢賢者必儒是三者信有證願以吾言並君言記之誠翁諾遂書以爲記寶祐五年丁巳夏六月年家弟瑞陽姚某記並書

胡氏雙淸堂記

心迹雙淸杜少陵詩語也迹者心之表心者迹之裏迹之淸心之淸也舉孝亷而濁如泥迹淸而心未之淸也門如市而心如水心淸而迹未之淸也𨿽然天下亦安有是理哉如是則心迹之判矣王通氏之言然矣而可乎是故心淸則迹與之淸雙淸一事也丰城胡君景顏喜爲詩以雙淸名其堂蓋取少陵意朝斯夕斯往往皆淸具長嘯乎暑風朗詠乎明月雨於蓬雪於屐敲冰於硯滴露於筆人見胡君取乎在天之淸者然也搘笻而觀於山放棹而遊於水叢溪以竹陰逕以松根石以梅畹蘭沼蓮亭桂藩菊人見胡君取乎在地之淸者然也匣有琴柵有鶴架有書壁有劍屏有書幾有棊樽有酒門有佳客人見胡君取乎人物之淸者然也𨿽然是皆迹也使胡君胸中無風月冰霜雨露之淸則在天之淸者天耳胸中無山水竹石松梅蓮桂蘭菊之淸則在地之淸者地耳胸中無琴鶴書劍棊畫賔酒之淸則在人物之淸者人耳物耳於胡君乎何預胡君之迹之淸胡君之心之淸之發也以是淸爲詩宜皆淸語余嘗愛胡君之詩有曰飯後到茶茶後酒松邊有鶴鶴邊琴以此一聨語推之是非眞有心迹雙淸之樂者乎𨿽然是淸未可小之也鐘天地靈稟五行英得全淸者爲聖淸多濁少者爲賢澄其濁以全其淸蓋以賢希聖之事然則心淸者將有所爲也杜少陵豈足以盡此哉故曰是淸未可小之也寶祐癸丑秋九月錦河姚某記並書

趙氏村屋記

趙某家世服冕乘軒食膏粱而燠綺繒佳公子也而扁所居曰一村或疑之曷疑之君非村乎生者也非村乎居者也而曷從知村之趣夫其渠渠夏屋榱隠月而棟入云豈知夫茅椽而槿籬松闗而竹隧崇臺峻榭歌窈眇而舞妖冶豈知夫蓑笠而牧角耨耕而農謳水陸畢陳乎方丈之間豈僅羹芹飯筍之餉錦縠爛於曬衣之庭豈僅紡績繰繭之聲不知乎此而欲樂乎此有是理耶疑之誠是也而非知君者也夫君身鐘鼎而心山林迹囂塵而興髙逸不傲然以貴公子自詫而顧退然欲以寒素自居故𨿽紛華盛麗之中而有幽閒蕭之意宅廣宇如邃隠聽曼樂如山謡不甘乎芳鮮而羨藜糗之甘不樂乎麗靡而味桑麻之樂一淡然之間而村墟之幽事皆目中矣豈必眞生乎是居乎是而後能知其趣耶𨿽然此猶假之者也非身之者也若夫有山可薇有水可漁雞窻而讀書騎牛韉而覓詩暑座竹松冬鑪芋栗春秋社而豚酒非眞處於村者不能有是也此又予之所素樂者子未必眞知之也試以告焉如樂之甘與子分席

黃氏好山記

淸江黃君唐卿字其室曰好山取陳文惠公好山云斂明月雨晴句唐卿郭其處者也而山是愛趣淸矣閤峯淸江之望天下之奇山也唐卿有室焉實對之毎推窻揭簾卽與山面欣然神防如見故人字山之意矣蓋以此觀之山蒼岑碧巘簪植屏列朝霏暮嵐紫翠蒨絢雪立淸峻雨藏冥蒙應貌千萬皆山之好也而雲斂雨晴之時殆與幽人爽士胸次一故山之好於是時爲冠𨿽然山不能自好也人實好之首陽山之好也以夷齊商於山之好也以四皓東山有謝安載酒遊而東山重南山有陶淵明采菊見而南山髙壽山有李太白樓其間壽山顯飯顆山有杜少陵過其下飯顆山名廬山好以白樂天劉凝之孤山好以林和靖東坡老子山固多好亦未盡好也人則好之矣終南山而捷徑少室山而索價北山而辱人移文奇章讀書於後隆之山貛郎騎驢於鐘山之半山之好固自若而又有累其好者矣是故人必不貪多錢好官必不好便宜田宅必不溺人之所欲之好色去物欲以好其心謹踐履以好其躬新好之詩大好之文時出間作羽翼風雅不止爲黃絹幼婦之好而造理窟詣道閫夫子之門且未安於肩墻室家之好焉則視山無愧與山俱好矣人未有無好者也多爲所不好者雜必去其所不好者而後好者粹文惠之詩𨿽意主於景然以理防之云斂而山好雨晴而月明斯非人欲蟬蛻天理春融之境乎生香不斷之語以浩然气取天水相通之語與苖格鳳儀觀可也五峯先生見紫陽夫子甕牖翠屏之詩而答以山中出雲雨太虛一洗晴空山更好之句體立用具視云斂月明之語有以異乎未可徒以詩觀也仁者靜之樂山主靜求仁學者先務前之好其山者猶未足多尙巍乎程子龍門山有遺歌卓乎紫陽武夷山有道韻相與共學可也唐卿得於易者也養山泉之防止兼山之艮用工蓋久矣予尙奚贅𨿽然友道貴切切偲偲故願唐卿亦自好以好此山不敢爲毎事好之司馬

辛居安水閣記

天下之至淸莫山水若也而水於山淸尢勝有山而無水淸弗具古之人結廬築亭必於江湖於澗溪於陂池者蓋以是也松垣先生之從子字曰居安家於釀溪之上去其家二里許怪石壁立淸流帶縈創復閣以爲遊宴之所其有得於古人之遺意乎市橋栁細江路梅香卽少陵之浣溪也水田白鷺陰木黃鸝卽摩詰之輞川也茂林修竹淸流激湍卽右軍之蘭亭也采山釣水可茹可食卽李願之盤谷也緑野有堂日醉賔客卽裴晉公之午橋莊也靑山屋上流水屋下卽司馬公之獨樂園也居安性好客是水復宜釀釀而熟則與客而遊於此或杖而屨或楫而舟仰靑山俯碧灣傲古木蔭叢竹坐怪石釣淸流飲酒賦詩上下斯閣醉歌笑舞沙鷗林鳥相與忘形騎气馭風飄飄乎欲遊於八極之表淸樂顧可量哉未仕而隱居則爲少陵爲摩詰爲李願爲羲之巳仕而歸休則爲晉公爲司馬窮達一此水豈徒閣云乎𨿽然居安之樂在此水乎否也在此閣乎否也予嘗觀居安賦斯閣之詩有吟風弄月之趣居安之樂其諸異乎人之樂歟此樂也客不可得而問居安不可得而言有欲知此樂其必於淸風明月之夜登斯閣而游泳乎淸風明月之天

周沂叟沂齋記

丰城周君沂字沂叟復號以沂齋有味乎浴沂舞雩之樂也昔濓溪周夫子語河南二程先生以求孔顏之樂處防之樂卽孔顏之樂歟斯樂何樂也與天爲徒與道爲一虛室白而纎塵去太空澄而萬境融華捲列鼎不足以爲榮肥馬輕裘不足以爲安托言乎浴至潔存也托言乎風至和暢也舞以動其機籟詠以陶其性情歸而造其閫域斯樂其飲水曲肱視富貴如浮雲心齋坐忘適簞瓢於陋巷之樂歟此孔子顏曽之樂而周程亦樂之吟光風弄霽月翫庭之艸愛沼之蓮望川之花柳此樂有異乎否也惟能求其樂故能樂其樂夫子曰好之者不如樂之者學而極於樂其至矣乎人鮮能久矣沂叟濂溪之支派也故能因其語二程之言而求其樂之處欣然有味乎浴沂舞雩之樂而名以是而字以是而號其齋以是非有志於道能之乎要當益用其力於學極而至於樂之處可也緇其冠深其衣卽春服之襜如開門受徒其徒林林卽冠者童子之翼如濯足滄浪卽水之沂晞發喬木卽壇之雩浴斯舞舞斯詠詠斯歸由士以希賢由賢以希聖由聖以希天一天混融無古無今吾不知孰爲孔子孰爲顏曽孰爲周程又孰爲我也學而極於樂其樂至矣乎𨿽然斯樂也勿輕以語人

雪坡集卷三十四

欽定四庫全書

雪坡集卷三十五

宋姚勉撰

記

菊花嵒記

上饒別駕新安劉君良叔於所居讀書之堂假石爲嵒種菊滿焉旣以字其堂又爲賦賦菊文辭甚工餘君道上饒君爲餘言之且請嵒記夫菊殿秋而芳者也惟君子能愛菊君子曷愛乎菊以菊後之無花者耳池臺苑囿皆可菊然非其素獨於嵒乎宜濂溪先生曰菊花之隠逸者也方春榮時紅媚紫妖不十日而委塵土菊獨不爾秋髙乃華風淩霜侵愈凜愈勁寧有槁而無隕蓋似乎特立獨行臨大節而不可奪者故惟君子能愛之飲之可以禦大災藥之可以逺明視糧糗之可以制頺齡有功於世不細菊蓋非有體無用者靑蘂珍叢幽姿曉露初則武夷山之朱夫子秋容老圃晚節寒香終則晝錦堂之韓魏公也別駕君方駸駸世用而愛菊之志窮達不渝名嵒以菊其是之取乎若余也則嵒棲之素者也方將飡夕英問荒逕求見吾菊而無媿願以君之賦與靈均之離騷靖節之歸去來辭對霜月並歌之而嚼菊以咽景定元年庚申冬十月朔日髙安雪坡野客姚某記

竹溪記

淸之勁者莫如竹淸之徹者莫如溪竹與溪之淸相宜也淸者好焉延平吳君伯大家於劍溪之上種竹於斯讀書於斯而扁其所曰竹溪俾余書之餘與君同此好者也故附陳乎竹溪之說直節摩霄修林擁云如幽人之貞髙不可攀如君子之儼溫與厲具風晨雨夕戛鏦鏗而簸蕭瑟是竹之淸也而溪實宜之澄奫沄縐風而鏡霜可舟可漁鷗宮鷺國湛凝而吾性淪漣而吾文觸瀨漱磯鏘冰佩而躍雪玉是溪之淸也而竹實宜之溪不竹則弗幽竹不溪則弗虛使人於此灑然泠然空塵慮而淡世味非兼是不能也伯大淸者也故能兼是好焉想夫夜雨水生翠碧淨娟赭日鬻波陰風觸冰月涵淸而珠葉明雪壓杠而玉柯裂燠炎涼寒之互變而一淸貫乎四序伯大於是竹之間探囊而吟拊琴而歌伸占畢而樂舉天下聲色榮利不與易也𨿽然伯大之所得豈止於淸而已哉葛陂之竹而龍延平之劍而龍安知延平之劍不卽葛陂之竹邪昔丰城之劍化龍於延平二龍於是合焉余舊丰城人也伯大延平人也今爲同年生聞其溪上之竹初蛻而龍方將灑是龍之涓滴以雨天下豈止淸而已哉抑有本焉伯大之所得則又有大於此者也詩曰瞻彼淇澳綠竹猗猗釋之者曰言淇水以其潤澤而盛斯竹也故君子有取焉有切磋之道學巳精而求其益精有琢磨之自修己宻而求其益宻秉而爲瑟僴之恂栗發而爲赫諠之威儀極而爲民不能忘之盛徳至善則有本者如是伯大之竹於溪不是之取乎故曰有大於此者也是說也得之紫陽紫陽得之延平延平伯大之鄕先哲也得於流風餘韻者宏矣維劍之溪卽水之淇維溪之竹卽淇之菉予欲賦竹溪之詩請歌淇澳

五桂坊記

廣梁夢雷南震旣擢第而歸里人艷之易字其所居之坊甘溪者曰五桂用燕山竇氏故事以喜書也南震謂某曰夢雷南海邑人也先是邑未有能貢於鄕者曽大父以舉首實倡之貢者乃相繼然擢第則未之聞焉行藝者不必賔興賔興者不必論爵學者無所於慕今夢雷幸以鄕舉取第里人知勸而揭其芳於閭之楣以擬竇氏夢雷不得當而亦不得辭也夢雷二親俱壽康視竇氏靈椿一株者幸過之而有弟四人皆進於學未倦竇之五桂亦庶幾能及裏之人儻眞以是爲勸爲子者思顯其親爲兄者思詔其弟鄕之風俗不爲無所輔也子爲我書其扁矣願就記之可乎余曰可𨿽然盍遡其始燕山之所以芳五桂也豈無所根而遽華者哉種而茂之舊矣方諫議之種之也周人之窮防人之孤葬不能喪助不能婚給不能衣食未嘗有倦色於是神授之夢五子出焉五子旣貴顯諫議方壽健毎見客五子列侍天福善之道昭不誣矣某聞南震先世亦世其徳務以好生賑窮爲第一事至今未見其止祖之所以啟其孫父之所以遺其子者皆燕山之似矣五桂得不似乎尋其根則知其芳故曰盍遡其始𨿽然又有聞焉夫花類至夥也不他乎取而獨取於桂豈無義哉桂之爲物芳馨而辛烈者也楚靈均擷眾芳以菲其身而於木焉則獨取桂桂非他植類也花不芳於煙柔日媚之春而芳於風髙露潔之秋且又嵗寒不凋與松栢一節盛芬醲郁滂葩四達物有芳者莫能似焉故自唐有科目以來皆榮之以折桂而托之於月桂其萬木之首出者歟桂何以能若是哉亦曰辛烈之所發耳士之有風節桂之辛烈也予觀竇氏兄弟立朝皆挺然剛正不辱於桂南震以妙年取南宮異等弟四人方且聨英競秀出爲世用然則比竇氏之五桂者固又有在也豈止艶科第之榮哉廣之先達在昔爲菊坡崔公在今爲文溪李公皆辛烈而芳者也南震生於鄕裏燻其徳而芳矣願與其弟與其里人皆爲流芳百世思焉則環南海之邦皆桂也又奚止於五他日欲書之記之請嗣執筆

愛竹軒記

竹以賢愛賢故愛竹三代後人物可愛者有幾大義自任利鈍不知吾愛諸葛孔明勁气如龍傲睨姦獪吾愛孔文舉髙風逺韻不折於時吾愛陶淵明下是己矣李唐來苦瘦自甘窮老忠義吾愛杜子美俊逸踔發雄隘九州吾愛李太白虛心體道不落朋黨吾愛白樂天文古气雄正大自許吾愛韓退之宋以來賢尢盛剛直如寇平仲偉器如範希文任重如韓稚圭豪健如歐陽永叔超邁如蘇子瞻淸逺如黃魯直近時勁峭如楊廷秀又皆可愛之尢者嗚呼今皆不可復見矣而是竹也傲雪霜排雲霄簸雷霆扞風日凜然似諸君子气象愛竹愛其似也嗚呼今人可見不可愛古人可愛不可見見是竹如見諸君子予何幸日與諸君子遊耶嗚呼見似君子者猶愛若此況得與眞君子遊耶

靈源天境記

莫之爲而爲者天也境至於天極矣予性好泉石遇奇輙終日弗去獨恨居郛郭間有觀無奇如退之所記連之宴喜亭子厚所記永之萬石亭天作地藏以遺其人者吾居無是然心固嗜之遐搜之念弗置也維新昌靈源乃先君子世居之鄕意必有佳山水以爲適而求弗可得獨愛一溪淸駛東去得山而聚爲境必佳未至靈源二里許實爲先夫人墓近其地有玉虛壇溪流經之林薈鮮茂意所謂境之佳者必都於是詢之族族人景周曰是有佳泉石吾欲釣於斯遊於斯而未能者也往觀焉未渡溪巳有數奇石立於溪外之田如不忍自閟其奇先出此以自見歷溪橋斧榛棘以入怪石林立可喜可驚而不可名狀有如人立者有如獸蹲者有如鳳鶱者有如魚躍者窒者窈者劃者峭者俯而臨水者仰而倚山者躍而立空者奇形詭態天產自然略加人力修治當益偉請爲景周次第而名字之逕溪橋而入東立一松闗榜之曰靈源天境一石伏艸莽如虎豹當闗名之曰石門石門之內有石逕傍皆桃李成蹊由蹊而左二石對峙中空可度名之曰仙人洞洞之上峭壁層立如世所繪羅漢所居之巖巖之上有平石可坐名之曰聖僧巖巖之前一逕皆修竹瑯玕靑碧淸寒襲人𨿽六月可無暑下臨溪水激湍有聲其瀦而淵者坦然如鏡舊常植蓮薫風涼月時云錦生香可流小舟搖兀醉臥由竹逕而往崖壁峙立中虛如硤有石級可升以降名之曰石峽峽外一石枕水可坐而釣名之曰釣磯一石立水中央相與對峙常時每有鷺立其上爲一橋半跨之眞可爲披蓑釣雪處岸側叢篠橫攲淸漣與持竿類殆天然釣所也是爲境中最勝釣已欲息其西有巖上生怪木根與石同色巖稍髙曠結艸廬倚之有西巖夜宿意思名之曰漁翁巖拔巖而登有平地可十餘丈近溪逺山交獻淸勝小山幽桂不種自生宜築臺以翫月而名之曰延月臺臺後有石壁環立松桂桂之外有竹坡坡之前壅溪水爲蓮沼其北峭壁三面立形如罘罳就石爲枰可坐以奕名之曰石屏屏之前桃之所可爲桃源梅之所可爲梅谷松之所可爲松塢蘭與瑞香雜生其中又可爲蘭畹爲瑞香徑其下流水縈屈注蓮沼間又可爲流觴曲水最後一峭壁橫截溪上捫藤蘿而登之則溪外之平田曠野皆在目矣是蓋截立界限之所𨿽仙塵如隔此水而升髙望逺興寄不窮又所謂無盡藏景古詩有云行到水窮處坐看雲起時終而復始之理也名之曰防云予嘗觀白樂天記太湖石非不侈特然皆逺取而後得之故其聚也必散是境也石不移而自具水不引而自環山不邀而自獻松竹梅桂若蘭與艸木等皆不植而自有莫之爲而爲者非天也乎天固遺之人固閟之是孤此奇觀盍修治而呈露之況事人力不加多乎景周曰吾固有是心力不裕故未暇此非是人生欲求暇俟何日不亟而以漸假嵗月當畢備患不爲耳求田問舍之俗不及此檻花亭柳之豪不樂此具天地間淸气者詎容捨此哉予家去此𨿽遼然先世廬於是先夫人又墓於是終欲築室於塲以居繼自今誓當佐景周以營此人生何必巳物然後適意邵康節安樂行窩凡十二家富鄭公在洛陽亦未嘗治園林謂在人者皆如在己予𨿽不敢望二公竊取其意可乎歸求竹竿而釣此溪石吾愛之牛勿礪角

重遊騎岡記

淳祐乙巳仲冬望後之六日至後之八日予之髙安東之丰塘相立精廬彌雨不可出越八日甲子始晴天風吹霜淸暘行空燠然有春意積郁旣久思豁以舒相與二三友躡屐策笻欲謀觀覽問近地之勝曰有騎岡欣然同遊自下而升身逺益髙至山之椒心目俱快圜視林巒一覽俱下農居僧捨若在畫圖馬鞍龍集諸山皆奔放決驟如走萬騎拱揖左右前視大江際天一碧俯瞰深沼湛然澄逺望浮屠窣堵坡軋霄崢挺椽筆飛雲在目可摘以指淸興所到身骨欲仙江差逺不可舟沼近乃下而玩防莎岸步松徑淸飈抑揚天籟防聲望沼中一小槎鷺立其上窺魚雪影相照可喜可愛立翫良久循山看竹而歸淸興殊未艾也思以翌日再遊之天知此心欲佐以景初夜明星有爛後夜風動云合恐復雨敗遊興至曉積雪乃欲尺此殆天助以奇觀而博之雅趣也擁鑪劃灰是負此景乃復與二三友再遊前所遊之地木靜不風𨿽寒亦淸笑語後先樂愈有味足瑤林目瓊柯身水晶域蓬萊瀛洲𨿽未必有無果有之料亦不過是矣至山頂景益奇向之林巒松竹皆玉節銀髯向之農居僧捨皆瓊田琳宇白屋髙下炊煙獨靑向之諸山皆偃如玉龍回翔如素鳳近之江與沼則冰壺表裏如凝瑤池逺之窣堵坡則崢嶸際空如立銀管槎鷺𨿽不復見而低叢防綴如鶴如鸛如鷖如鵠亦間有聨拳如鷺者江山艸木𨿽舊而所以爲江山艸木則新喜極欲狂殆不可柰乃命輥瓊輦玉立爲假山一食頃而就森然爲峯窈然爲巖窪然爲洞光彩照身奪人目僮僕報午趣歸乃畱興不使盡而返噫斯遊甚樂也斯興亦甚淸也而豈徒爲此遊徒乘此興哉將以博天下之奇觀於胸中而以助此文也人之胸中必有云巒煙巖之秀而後爲文古而奇必有冰崖雪谷之淸而後爲文光而潔前之晴之遊所以攬云巒煙巖之秀也後之雪之遊所以萃冰崖雪谷之淸也而豈徒爲此遊哉而豈徒乘此興哉旣有助爲文則不可不寓於文以爲記乃屬筆以識此景同遊者羅涇文甫羅士元英甫記者雪坡姚某字

磻山記

磻溪太公望釣所也公未歸西伯時隠乎是旣遇陳六韜啟丹書涼武受基植成太平隠具矣古之賢乎未仕也則有隠之地摯之野說之巖亮之廬皆是養者熟天下直措焉隠非爲身也叔世志隠者絕物托隠者急仕皆私耳君子弗志也幸君端中所居山曰磻非溪也名則類方年少气鋭遽求隠或疑其絕物否亦急仕端中曰異乎是其尙友古人歟山有磻之石池有磻之魚蘊而發六韜之學也敬而行丹書之訓也達事具隠時矣審官置賢位花序竹是去姦夷惡薅荼芟莠是伊傅呂葛亦人耳易曰尺蠖之屈以求伸也龍蛇之蟄以存身也請援是以記磻之隠

盤隠記

唐李願居太行之盤谷韓退之序之由是盤與願皆顯然焉耳噫是谷蕪矣金華之綉水有山曰盤松環南山繚一水蓋與太行之盤異代而同名異地而同勝也髙安尹童君仲光墅之目曰盤隠兼退之所釋二義名焉山距居可二里望南山挹九里江朝霏夕霞奇觀萬狀以營以築以林以池亭軒堂廬位置有序摭古詩文適意語爲之扁逕盤松而入一亭巋然山水不可目而盡名之曰意延臨流一舒嘯望山意延也亭之前有洲數十丈可蔬以麥漁蓑農笠風帆沙鳥皆自獻於指顧之下亭之右又可數十丈屋其間者盤隱庵也盤如僧設浮屠像堂植松栢古翠蔚然名之曰盤茂松柏之姿經霜猶茂也東竹之室曰雨淨西梅之室曰雪香北而望南山之亭曰遙碧亭下紆兩廡蒔奇花以臺後爲園通以逕如別出天地翫閒雲則有怡云之亭望翠屏則有宜晚之亭艦淸流則有不波之亭古松千章六月無夏坐其陰𨿽不亭可則獨立一闗以松陰好處目之松陰好處皆亭子誠齋句也庵東偏仿李約之爲蕭齋居學浮屠者外一軒名靜寄以自遊息靜寄東軒淵明語也環此山之中爲亭若堂者以十數皆於盤隠隠而盤旋於此誠盤谷之樂也樂固同於盤谷矣抑予讀韓退之序有曰盤之中惟子之宮固必有屋室不知願當時有此林池亭堂否又曰艸木叢茂不知願當時有此松柏林木若梅與竹否願之有此與否固不必計然願之不仕而隠視君之能仕而能隠者不逮逺也是未可謂之同也豈惟願哉𨿽退之所稱亦未必同也孟子曰富貴不能淫貧賤不能移威武不能屈此之謂大丈夫處污穢觸刑辟固非威武不能屈者而以旗旄弓矢曲眉丰頰等事爲大丈夫遇者所爲豈所謂富貴不能淫理亂不知黜陟不聞爲大丈夫不遇者所爲亦豈所謂貧賤不能移哉位廊廟而趣山林何害其爲仕身江湖而心魏闕何害其爲隠君之志蓋如此韓之序願之言必不同也𨿽然豈無同者乎予聞君家食時遇意所至泛九里江遊盤松山陟意延入盤隠坐霜茂室睥睨松柏對竹於雨淨問梅於雪香眺南山於遙碧步野逕歷山園有云可怡有屏可宜泛不波之舟坐松陰之闗憩蕭齋靜寄之室賦詩飲酒圍碁鼓琴與浮屠氏之徒論外形骸齊死生之說其與坐樹濯泉采山釣水樂有異乎否也其同不同者有願之盤有退之欲從之且爲之序遂以大顯今君之盤欲從而記之者未必如退之未知後人視今之盤隠何如昔之盤谷也然君工於詩凡盤隠一艸一木皆被以篇詠必傳於後無疑此則非願所能有不待退之而顯記之者或可附此以傳則盤隠與盤谷信同也詎可以記非退之爲不同哉於是爲之記

雪坡集卷三十五

欽定四庫全書

雪坡集卷三十六

宋姚勉撰

記

臨江陳侯生祠記

太史大山蕭先生以書來道渝之父老言曰渝之民徳陳侯之去己害也生爲立祠請記之予里人也言之疑乎私子學春秋宜識褒貶以筆授子某再拜謝不敢僣書三至又不敢辭乃記維寶祐五年秋七月部使者宏齋包公辟某人爲渝令意其嘗攝邑事知民瘼也顧乃負所托先攝時己貪酷無善狀渝人曰庶幾攺之厥旣至貪酷猶舊渝人始蹙額相告曰推之不去何古今皆是人耶老幼攜扶愬之郡陳侯弗忍民之困劾之朝卒汰去渝之人乃歌曰驅我虎逐我狼虎狼去民農桑昔雪霜今春陽侯之徳曷可忘徳之不敢忘乃相帥爲侯生立祠以祝侯貴且壽且爲他日邑令勸戒噫郡而置之守邑而設之令皆爲民也茍無大得罪於民民亦孰肯疾視其長使之必不安其位哉借守以劾令令去而祠以報守又豈以此操制其上以爲令去畱在巳使後令惴不敢出一語哉第其貪且酷迫於民肌膚不可與一日處故求能去己害者去之也蓋亦甚有所不得已焉耳古癸辛爲天下君虐我則讎猶不能遏斯民之怨且怒而況君百里者哉驅逐於民宜也是不足爲勸戒乎今夫天下之爲吏者貪酷聲相聞不思爲吾君愛養本根動皆斵國元气使知曽子出反之說庶乎懼而率徳攺行焉則是祠之立可勸戒天下吏不但邑也或曰祠之爲勸戒信矣子記令某人隠氏名不書夫曷足以爲勸戒乎曰是春秋防而顯之法也如是乃所以爲勸戒陽虎竊寶玉大弓吾聖人不書曰陽虎而書曰盜天下萬世孰不知爲陽虎哉令某人者蓋生於文學政事之家人謂必佳子弟乃不念厥紹以至於此今用春秋此法記之讀是記者必皆知其爲某使某人得此記讀之亦將赬然赧而雨然汗也傳曰君子之善善也長惡惡也短語亦曰惡稱人之惡惡訐以爲直記陳侯之徳善善之長也泯某人之名惡惡之短也又何必暴之白之稱其惡而訐爲直哉一念之克狂乃聖機渝之民始猶望其攺之吾今也終猶庶其攺之也無能攺於其徳豈惟身辱家亦且墜則是祠也不獨可以勸戒天下吏又可以爲此令勸戒矣勸戒無所不至太史先生所謂春秋褒貶法其在是乎吾聞陳侯治淸江束吏嚴聴訟明鎭民靜遇士禮刑期於無刑善政可記者眾是祠獨以去渝民害立故他不書陳侯名日彊嘗位於朝爲登聞檢院蓋退翁子云是年冬十有二月髙安姚某書

豫章新建淨社院記

豫章胡君宏甫以書來言曰裏有淨社寺曰古佛宮也唐防昌時已有之山曰長樂寺曰長安久矣鉅宋治平三年始賜今名中更兵而燬隆興甲申有僧曇慧曇應者始復之煥於其舊曇應之徒曰了澄了淳了洪皆克紹初服今主寺僧曰覺傳者又了洪之嗣也於瞿曇法外精黃帝岐伯書以活人爲佛事寺之裝嚴者益偉傳老矣欲志其修復莫能自謁於宗工是寺也某舊嘗遊焉間賦之詩詩故在壁不能無情也用代覺傳請於子願爲之記予復之書曰寺之始末與僧之能子之書偹矣焉用贅試相與述淨社之義可乎夫寺之所以名淨社者蓋必合淨土蓮社之名而名之也瞿曇氏言西方有淨土有蓮花凡皈向其法者死必生彼土蓮花中以是說鼓動天下中國人有樂其說者結集爲蓮社日誦佛名號以祈生於厥土在晉陶淵明唐白樂天諸君子亦爲之以是尊信日眾夫淵明樂天豈眞不達死生晝夜之理信此茫昧不可詰之說而幸生此身於蓮花者哉其意蓋有在矣淵明之時溫裕彊臣更擅而疊霸也樂天之時牛李二黨爭傾而互軋也二公也自知不可以有爲於斯世故一以彭澤折腰去一以香山退老歸當時孔孟之大學未明無以自適其心晦其迹故混身於蓮社寄情於淨土特托焉耳豈實以爲有淨土之可遊蓮花之可生哉瞿曇氏說三乘其上乘髙妙者超然無所染著視所謂生淨土蓮花必曰幻化妄想蓋心地淨明卽是淨土何必西方迥脫泥穢卽是蓮花何必淨土何佛非我何我非佛生之日誦厥名死之日冀生彼土佛學之髙者固巳黙笑是說矣況吾儒乎吾儒之所謂淨者在書爲精一執中在易爲洗心藏密在語爲克己復禮在孟爲盡心知性所謂蓮者在周子之說曰出淤泥而不染濯淸漣而不妖中通外直不蔓不枝香逺益淸亭亭淨植嗚呼此吾之所謂淨土蓮社者也夫宏甫吾儒之英其必然乎予之說茍然巳其以是爲記

仁智堂記

金溪危侯季梁舊家於邑闤闠之南湫焉得閒壤距其居百步前有溪溪上有池可魚有園可花竹且宅於山水之要有曰翠云嶺者有曰卓筆峯者有曰仙山者嶒崒奇踴秀躍則山之峙乎前者也有自翠云闗而發者有自石眼泉而溢者有自白面塢合流而來者逶迆委折自逺湊近則水之匯於前者也危侯自紏廬陵歸始得以其俸之贏築堂以爲讀書之地左竹右木向池偭溪春則翠色舊蔥練光繚繞夏則濃陰四合陂澤如秋秋則木瘦潦淨月焉而益淸冬則水落石出雪焉而愈絕殆人間希有之境也堂以仁智名𨿽取選詩卜此仁智居之語而究其本始則亦自孔氏智者樂水仁者樂山之訓發之夫動而無窮者水也智之達於事理周流無滯者實似之靜而有常者山也仁之安於義理厚重不遷者實似之夫智者豈必不山之樂而仁者豈必不水之樂哉特指其動靜之似耳仁智四端之二人所同有本無所輕重其生質則有近於仁者有近於智者故其成也气象似分焉如夫子則元气不可名也如顏子則可以仁言矣如孟子則可以智言矣𨿽然仁者必智智者必仁不仁不足以爲智不智不足以爲仁非智者不必有仁仁者不必有智也茍局於一不得謂之兼體用矣紫陽夫子作精舍於武夷其堂亦名仁智其詩曰𨿽無仁智心偶自愛山水蒼崖無古今碧澗日千里夫無古今者體也日千里者用也危侯其亦有得於此乎性之仁其情之發爲惻隠性之智其情之發爲是非充之則達徳也危侯尹髙安其治盜議獄緩刑或以不快人意譏之侯曰吾非不能斷擊特非辜而誤則不可耳此心也其是非之正惻隠之眞乎充乎此言則智仁之達徳幾矣顏之仁孟之智可希矣紫陽之仁智堂講道之堂也危侯之仁智堂亦讀書之所也必有得乎此矣故記之

汲古堂記

丰黃君叔淵以汲古名其堂請以言記之將朝夕觀之以助其汲夫學有古有今今之學雨集之澮射鮒之谷也淺而不足汲汲亦易窮古之學其無底之壑千仭之淵乎愈汲而愈無窮不汲則亦無系於得喪汲之則停蓄不可勝用汲之古得一勺之潤亦賢於今學之無源者況汲之深乎𨿽然浩浩萬古渺無津涯載之者書書汗牛充棟不可勝窮讀之如望洋向若奚以汲欲汲盍知所用力也巳古之人有汲之者吾見其進未見其止顏子也任重道逺死而後巳曾子也深造自得居安資深取之左右逢原者孟子也後之汲古者能如三先師乎汲古之書當汲古之道古之道通百聖而一源溥萬世而同澤也棄焉而不學者未繘井者也學焉而不至者汔至井者也能自修者井之甃也甘自暴者瓶之羸也汲古者必有修綆乎綆孰是曰志士志於道不至於賢且聖不止斯爲善汲𨿽然循序漸進可也母一掘而求井

味書堂記

番陽洪君粹一扁其居堂曰味書俾予記之夫人莫不飲食也鮮能知味也天下之味眾矣孰爲正古之人有嗜芰者有嗜羊棗者有嗜芹者有嗜醯者有嗜茶者甘齒飴口之味疥痂腥魚之味熊掌豹胎之味不同也而均有味者焉書亦然味訓詁章句之學者有之味詩歌詞賦之文者有之味僻書異傳之記者有之味佛老淸虛之言者有之味刑名術數之說者有之皆味也而皆未足爲天下之正縱味之亦獨味耳獨味者味之偏同味者味之正也𨿽然人之所同味而往往至於人所不味此日用飲食與聖人之書皆天下之正味而知味者實鮮其以此夫聖人之於書也易牙之味也天下皆甘易牙之味而易牙先得我口之所同者也味不求於聖人之書豈其正味聖人之書非味書也味道也味道則淡而實腴者也常而實精者也優而柔之使自求之饜而飫之使自得之虛心而涵泳切已而省察玆味也其雋而永者歟富貴之味易窮聲色之味易厭愈味而愈有味者惟聖人之書耳聖人之書孰是曰六經六經之味何先曰四書四書自何而入曰致知曰持敬知則能味矣敬則常味矣番人多從紫陽夫子遊洪君之外家至今有寶紫陽之帖者源委有自來矣願母雜以他味

一和堂記

天地間有至和之气自太極流行散在民物邃古以來若大庭氏葛天氏此和肫其未鑿也唐虞成周泰和其在賢朝物野比睦黨婣一和所融百順攸萃甘雨祥露景星慶雲藪鳳郊麟民在仁壽日晏春燠和乎其可知也唐虞成周逺泰和不可復然在天地間亦未泯沒固有一家而唐虞成周者第不能比屋見耳丰城熊仲顯其一家之唐虞成周者歟仲顯生平安分不越三子雁行立諸孫蘭擢玉峙皆克承厥志豈弟雍穆相師成風闔門鬱鬱無間言父詔子兄帥弟夫倡婦祖抱孫色不一赬語不小誶誦弦序塾翰墨塲屋歳時伏臘炮羔烹羊獻酢拜稽春風防而醇酎醉仲顯亦樂其子若孫之能此也作堂燕怡以一和揭而楣之俾予書之復俾予記之予忱慕而欽之試爲繹之夫大和在乎能保合也故龢可以久知和而和必以禮節孰謂禮天理也子思子之經曰喜怒哀樂之未發謂之中發而皆中節謂之和中也者天下之大本和也者天下之達道夫不能和者喜怒哀樂之不中節也人能於喜怒哀樂未發之前體認此心之中允執之而勿失則喜怒哀樂無一之不中其節矣中者蓋和之本和者蓋中之達也達之可通於天下致之可位天地育萬物豈止一家之和而已和之義大矣哉君銘諸心僕記諸壁

艸堂記

杜子美居浣花谿有艸堂白樂天居廬山亦有艸堂二公詩人也皆有艸堂之適蹇驢破帽扶醉晚歸與抱琴書引妻子老泉石趣同也世徒以俗艷少樂天詩不知其淸逸之妙不減子美艸堂同矣詩異乎𨿽然不徒詩也子美一飯亦君樂天諷諫諸篇可國風比詩云乎哉二公古矣二堂墟矣名至今重天下詩云乎哉必有由致矣幸君端中學詩者也心二公之慕營艸堂於廬之西興趣髙矣由古人三百篇之詩求二公所以爲詩由二公數百篇之詩求二公所以爲人艸堂庶乎退之有言曰富貴無能磨滅誰記天地萬古百年須防盍謀與艸堂不朽者使後之人指今之艸堂如遊浣花谿曰斯子美也如過匡廬山曰斯樂天也則艸堂三矣

雙桂亭記

昔王晉公種徳旣邁知子必相欲驗厥報植三槐於庭責天之償如劵斯執魏公果以名徳擢秉國鈞子孫繼承不顯亦世煜煜盛事至今誦稱施氏之桂其王氏之槐歟同年施君有大家於通州崇明崇明文物邑也施氏又邑之望也先是君之曾大父以詩書起家知其後之必茂乃於諸孫講肄之地手植桂二而扁其楣曰雙桂厥後有遷役桂弗可徙君大父與昆弟析其根而植之仍舊扁焉桂日茂文脈日衍戊戌君二季父偕擢第嗣是登賢能書者亦相繼人咸以爲植桂之驗比歳居復徙君之父恪承先志於所居之西廡植桂立扁又如其舊而俾君之兄弟讀書於斯癸丑君擢第植桂益驗君謂某曰桂於吾家固不敢望王之槐然三世於是輙有驗不可以不記子於我爲同年幸記之某曰諾𨿽然君家之居三徙而桂三植矣而桂之茂如昔擢髙科者愈盛吾知君家所植在徳不在桂也陵谷之遷變不常艸木之榮悴亦不常而君家之桂隨植而隨茂豈非根心之徳寓於是桂之根歟不然王侯邸第駢列異卉植桂者亦眾髙臺傾而曲池平桂則翦而童燼矣安能隨所分之根隨所植之地而俱茂乎萬形皆有惟理獨不朽某於君家之桂益信君其益種厥徳以昌斯文則君之弟又將擢穎世科伯仲聨芳如君之二季父而雙桂益驗矣王氏之槐豈専美乎蘇長公贊王氏之槐曰鬱鬱三槐維徳之符某敢借斯言以贊君桂

養齋記

予性質苦狷急遇物觸卽莫能受甚病之思自藥一日靜坐得一字曰養榜以名齋自警也養之義大矣哉養則不養則隘養則充不養則餒徳以養純才以養裕學問以養涵深器識以養廣大孰爲養蓋有要道養其大者爲大人養樲棘而捨梧檟養一指而失肩背非養之善養之善莫若養气心者气之主莫若養心心之不能養忿與欲敗之也忿不瘳吾戈矛欲未淨吾陷穽忿必懲欲必窒然後可以持志而養气气善養則充且矣充且則所養正而聖功寓矣豈止藥吾性質之病而已哉𨿽然懲忿窒欲養之善也奚而懲奚而窒曰獨不聞周夫子之言乎澹則欲心平和則躁心釋

丰城王氏家廟記

王氏家廟者丰城王氏之始祖也諱威北平王諱處直之子唐末巢寇披猖天下無有先舉兵援王室者北平王之兄忠肅公諱處存首倡義聞賊陷京師卽慟哭不俟詔分麾下兵二千間道至山南衛乘輿語及國難輙流涕以是將士感激爲之奮又遣使說李克用率兵復京師以勤王防勲第一忠肅公歿子郜弗克嗣軍中推北平王爲畱後始以朱溫表封尋絕梁請自效於晉救王鎔翦幽燕取魏博與梁戰河上十餘年王未嘗不以兵從晉之滅梁王力爲多王有養子都孽子郁公則其幼子蛇鵲見妖獍梟不道公北走契丹契丹主欲爵之後以襲王氏晉髙祖不可遂止公不安於契丹竟自北而南徙家於豫章丰城之城頭裏有至徳觀鐘銘及碑可考蓋自契丹歸時中原云擾故避地於江之南也自五閏積至今凡二百餘年子孫蕃衍盛大別派分枝星列棊處緜亙十四五里皆一姓舉進士者代不乏人團族彬彬皆儒公之十四世孫某懼其族之衍而歳且久將忘其所自出也乃於其裏白馬山之陰立一廟而取其族譜圖刻於中俾公之子孫至斯廟者皆得因流而尋其源焉族之人𨿽數十百千而其來實出於一則協比友睦之心油然以生不至於親盡則疎相視如路人美哉斯意乎夫知有母而不知有父者禽獸也知有父母而不知有祖者庻民也爲士則知有祖矣知有祖則知有祖之始矣聨宗協親族序可以和別生分類譜牒可以考是廟之立豈徒云乎哉抑王氏知其祖之所自出又當知其所自立也忠肅公倡天下以勤王北平王絕梁賊而助晉與公之舎契丹而復中國皆卓然知義理之正而不茍焉者也此其所以有後歟生於亂世全身逺害𨿽不襲爵土而無憾第欲吾身不泯沒於契丹獲歸死於中國而遂足公之識尢非五季人所能及此公之所以尢蕃衍盛犬歟不然西宅之變中山之禍王氏無噍類矣公以一身自契丹歸王氏之脈僅如綫今三百餘年子孫之蕃衍盛大乃如此其何以能爾邪明君臣之分嚴中外之辧萬形獘而此理不朽也王氏子孫其世此心後之興者必盛於今矣寶祐元年三月日姚某撰並書

武寧田氏希賢莊記

天地之大徳曰生人爲天地之心必能流暢天地之生意然後俯仰而無媿先儒謂仁者天地生物之心而人得之以爲心仁也者蓋天地之生意凡天地間何物非我一物不遂其生吾心慊矣士君子之生斯世達則仁天下之民未達則仁其鄕裏能仁其鄕裏茍達卽可推以仁天下之民此晦庵朱先生取成周縣都委積之制而爲社倉西山眞先生又廣晦庵未盡之意而爲義廩也社倉貸以濟農義廩糶以濟末農末均足而後無一人不被其澤仁意略盡矣𨿽然猶未徧行於天下也希我先覺厥惟後人武寧田君倫徳彛與兄佐徳賢從子可簡元行偕其族之子弟采二先生之意立法以濟鄕裏斂谷六百石爲貸本號希賢社倉者希晦庵也率楮六萬緡爲糴本號希賢義廩者希西山也先是甲寅正月君從子可復因讀義廩規慨然有感歸與其兄之子允中謀之協徧告之族咸曰善七月甲子君弟偉徳英自姑蘇以書遣三萬楮來翌日乙丑卽鳩工築捨於江陰鄕之水口裏命其族之能子弟曰可久曰允恭者職其事貸息什三糶視歳直減錢百以貸之息補糶之折貸春散秋斂十家爲保糶惟及細民人日一斗始歳十有一月至明年夏六月終日別以五斗糶行旅法旣具書來告成予讀其規三爲之嘆夫希賢難也舉其族而同志於希賢尢難也姦豪猾富挾多貲以爲不仁之具惟知什五取厚息歳歉躍髙賈耳孰肯念民之餒且殍間念及此一人欲之十人旁而沮之亦孰肯翕然以和今田氏父子兄弟獨不爾可復首建議允中曰諾可立薦執事可久允恭曰聴區處規畫法良意美告之其長徳美則曰活鄕井之命卽所以活一家之命又曰利害相半人猶爲之況有利於人無害於已徳彛則曰先儒曰食者人之命宜於此少加仁心又曰置田蓄谷爲子孫計安知子孫眞能有之私諸己者不若公諸人塤鳴箎酬珩蹌璜應倡議而卽協貽書而卽從書至之明日而倉卽建推家以及鄕推鄕以及旅𨿽淳熈吳氏兄弟得師之說而卽行之者殆不是過也可謂勇於爲善矣猶未也初徳彛以書來某復之謂息什三不若止從晦翁之什二糶僅減錢百不若仍糴之價而糶之如糴之貴則糶當賤未幾徳彛復以書來曰子之言是也斯不謂勇於爲善乎希賢亦賢矣使所在仿而行之則是法可徧於天下天下無一民之饑也此二先生所望於後之人也或者則曰田氏固賢矣私貯儲而官不與知他日邑有暴君污吏或侵移之何如予曰仁人心也誰獨無是心哉昔孝皇頒朱夫子法於天下正欲天下皆行之也官不行之而民爲之民自爲之而官奪之誰敢哉所當力行者曰公曰久耳公則久矣晦翁之規社倉也或疑其似荊舒靑苖法然用心實不類荊舒之靑苖主於富國私也晦翁之社倉主於仁民公也公則仁不公則不仁公則久不公則不久田氏兄弟父子但力持一念之公以求仁則天地之生意無窮二法之惠久矣乙卯冬十有二月瑞陽姚某記並書

淸湘竇仁孟晉窻記

淸湘竇仁孟篤志嗜學熙齋鄧貳卿名其讀書之窻曰晉取易明出地上晉之義也丁巳秋仁孟訪余於山中請爲言其義夫仁孟讀書於是窻之間蚤而作覩朝日之出試嘗有得乎方宿云翳天萬宇冥冥舉世昬瞀目者未視足者未履也畢逋成晨啟明在東赫然金鉦躍出渤澥浴咸池晞扶桑碾靑霄而上四表一明殘星韜而宿霧斂矣自朝至中愈髙愈晰翾飛蠕動跂行喙鳴檣浮轡走莫不各得所欲此明出地上之晉也而明明徳者實似之日愈進則愈明徳愈充則愈光明徳在躬天予全體如日之無虧欠也有生之防本體𨿽具而知識未充如日之初出而未甚明也學聚問辧格物窮理以極於髙明光大之域則是日愈進而愈明矣惟精惟一允執厥中學至於中而止日亦至於中而止過中昃矣自朝至中明出地上之晉也自昃至暮明入地中之明夷也昃𨿽未入地駸駸向乎入矣有夷其明之義矣是故日中宜照天下學者之學至於不偏之中無過不及然後可明明徳於天下大學中庸一道也日有光自明也物無不照新民也晉之象曰君子以自昭明徳自昭所以使人昭歟未有昬昬使人昭昭也然則自昭明徳用力自何而始河南程子釋是象曰去蔽致知嗚呼此愈進愈明之本乎仁孟當有味乎程子之言

雪坡集卷三十六

欽定四庫全書

雪坡集卷三十七

宋姚勉撰

序

詩意序

孟子曰說詩者不以文害辭不以辭害志以意逆志是爲得之文之爲言字也辭之爲言句也意者詩之所以爲詩也在心爲志發言爲詩詩者志之所之也書曰詩言志其此之謂乎古今人殊而人之所以爲心則同也心同志斯同矣是故以學詩者今日之意逆作詩者昔日之志吾意如此則詩之志必如此矣詩𨿽三百其志則一也𨿽然不可以私意逆之也橫渠張先生曰置心平易始知詩夫惟置心於平易則可以逆志矣不然鑿吾意以求詩果詩矣乎

尙書傳序

尙書孔氏傳者漢安國注其家屋壁所藏古文書也天欲壽此書之傳借魯王之壊宅以出當時上送之官帝命作傳國有巫蠱書遂寢焉由是漢西京之書惟歐陽大小夏侯皆伏生學古文書莫顯於代漢西而東馬融氏始疑僞泰誓書不合經傳求古文書得之孔氏之學始著是虞夏商周之書人知其厄於秦之大而不知其復厄於漢之蠱也向防馬融書不復古矣向無孔安國書亦不復漢矣吾固喜夫安國之有功於書而重悲安國之不得有功於漢也大抵西漢無眞儒故六經之正者皆不顯於世往往至東漢而後定今六經之傳行於世者詩禮箋注於康成始東漢易春秋注於王弼杜預始魏晉末有出西漢者出西漢者獨以孔氏書傳耳而不得行於當時是可重爲安國之悲也夫安國子孫去聖未逺家學有源流故傳書之說多正且又約文申義辭不冗費比之諸經傳注如鄭之多怪誕王之本虛無杜之昧經防者相去直齊楚牛馬安可終抑而使之晦哉今世之傳尙書者凡數百家矣皆外孔氏爲說各隨其見而有得失某也不敢居一於此敢因孔氏之傳而采諸家之說以訂正其義惟孔氏之大乖於經者正之餘皆存弗去庶幾可以少慰安國研覃之苦志是亦書之重有幸也亦以見吾聖人之有孫克紹家學也書之說與孔氏𨿽不能無異同然要皆本於安國故仍其舊而名之曰尙書孔氏傳使安國復生必曰吾𨿽不遇於一時亦遇於千載之下云

贊府兄詩槁序

晚唐詩姚祕監爲最淸妙邇年有雪篷姚希聲亦精悍於吟余嘗欲集此二家詩作唐宋二姚集有其志而未之暇也今余兄萬安丞又出詩一編示是集殆可三矣丞兄需次萬安商羊裏閈對其廬一嶺巋然兄結茅築亭其上環而竹之疏其間以逕日攜酒壺載筆牀逍遙於亭傲睨於竹程一詩以爲課俗塵事一不掛耳淸如此詩能無淸乎三唐宋姚氏之詩人誰曰不可寶祐丙辰三月上巳日弟某書集首

月崖前集序

余性好山水城郭不能有之乃疊石作假山下鑿小池橫木爲橋環山爲墻墻外植梅竹淸事略具旣望夜漏下三鼓月巳髙窻紙晝明予方擁衾危坐霜風防起竹的淅有聲棲禽競飛其間亟披衣出檐玩明月倚欄良久步立橋上天髙月小寒影在地水澈淨如鏡魚畏寒不復出獨梅影在水間仰視梅己三兩有花淸思逼人無與領此者忽記友人潘淸可日嘗以集寄予未暇讀亟取讀之眞若嚼冰咽雪不知孰爲山水孰爲梅竹孰爲霜月且孰爲詩也翌日書之卷首以爲月崖前集序

月崖近集序

月崖潘淸可初喜爲歌詞余每以莘老譏少遊者譏之乃易學詩卽有警語近以壬子冬迄癸丑春槁示余類可愛五言如懷人山靜處得句雁來時睡鳬從水漾榦葉聽風移嵗稔添農屋秋晴失野塘懶失營家事忙遲答友書衣分漁浪洗舟避鷺沙行思巧工書心淸喜說詩省教喧夜雨霜爲去芭蕉七言如荷柄已枯猶特立菊花𨿽老不輕飛雨驛途詩擔重溪山僧屋茗甌香行人莫作無情看一見春風眼便靑莫道行雲輕出入平生只識楚襄王皆一聨之警也五言如饑欲啗梅花寒沼淺呈魚巧莫畫江天盆蕙逺聞香客衣霜遞冷七言如晝困多緣有宿酲怕妨逺眺矮營籬皆一句之警也如樵人曲如老卒嘆如思婦吟則又皆深識理道有補世教而全篇可諷可詠夫自壬子冬迄癸丑春數月耳多警語己如此況嵗月進邪吾宋詩人多潘姓今淸可又新有能詩聲何潘氏之多奇才也其源委蓋自安仁來矣然余觀淸可讀安仁傳詩曰先生早悟閒居好豈爲銅章入縣來何獨與春情思重只裁桃李不栽梅觀其詩以知其心過安仁逺矣不以金穀園爲死友而卓然求以獨立於世詩當益佳余又觀子於他日

秋崖毛應父詩序

劍江毛應父以詩集來教予求序之予曰詩不以序傳也三百五篇皆有序朱夫子猶使人捨序而求詩序不足據也姑舎是後世詩亦爾杜子美李太白白樂天唐詩人之冠冕者各以其詩傳不以元防之李陽冰序傳也東坡之詩無敢序山谷之詩無敢序近時誠齋之詩無敢序信乎詩不以序傳而以詩傳也詩不以詩傳以人傳也人可傳詩必可傳矣李杜而白蘇黃而楊其詩何如哉其人何如哉應父詩思淸而句逸生於劍川鐘泉阿之英其人品自異他日所進未巳能如六君子之可傳詩不患不傳也又安用序況應父之詩其首篇曰時人作詩自有體捲頭品題必名士儂詩無體無品題不作東家效西子夫不效時人求品題於捲頭見自髙也而今求序焉是亦效時人矣言未旣或啞然笑於旁曰如子非名士何於是乎序

贈俊上人詩序

漢僧譯晉僧講梁魏至唐初僧始禪猶未詩也唐晚禪大盛詩亦大盛吾宋亦然禪猶佛家事禪而詩駸駸歸於儒矣故余每喜詩僧談景定元年庚申余祗召過丰城朋友餞之感山見其境甚淸僧甚眾意必有能詩僧也主客分韻賦遣送一韻入僧寮中果有佳句出則知山中僧皆能詩俊上人其一也翌日索其近稿以臨川行卷十餘首進余讀之佳句尢夥如羣鴉爭故枝艸煙平岸竹江市雁拖更則一句之奇者也雲村山店晚雨野客衣寒思鄕今日到問舊幾人存則一聨之奇者也又如七寶石云厭從饕利者莫近石邊行聞鳩云陰晴自無定未信爾音靈紅梅云盡道新來淸瘦甚誰知滿面是春風則結語之有意味者也佳句𨿽不能盡擷然一臠可知鼎矣俊其懋之禪而詩詩而儒他日與子談當又有以啟予者上元日書於寺中之官舎

毛霆甫詩集序

白雲澗裏結鷗盟想得詩肩太瘦生思入江梅冰雪骨吟成風竹落花聲三衢詩人毛霆甫集中詩也予杜門空山日與蹲猿夢鶴俱無俗人影到門外到亦不納霆甫不逺千里以詩寄乃開門受而讀之稿中得此詩欣然如道余心者霆甫之心予之心也心旣同故不待識而知霆甫之人蓋獨立塵埃萬物之表詩十之八爲梅花而韻逺思淸眞與梅同一淸格小春訪梅摘其花咽霆甫詩塵襟一一消盡淸矣哉霆甫之詩也稿中之詩有曰陽剛將泰長君子未屯亨又曰繭成絲出空歡喜舊債新逋不了償霆甫之詩其有所興矣漢毛公傳三百篇可諷可怨先儒謂漢儒惟毛公與仲舒知道君家諫議毛公又以忠鯁著名霆甫豈徒詩哉豈止欲爲詩人而已哉霆甫有弟分教髙安風裁峻潔又有以南宮魁天下人物不茍仕於時者予以是知其家學端矣以是益知霆甫之爲人矣詩何足以盡之

劉玉澗詩序

廬陵劉成大俊气如虹抵掌劇談酒酣浩歌眞有俯視八極俗物茫茫之意嗚呼宜其詩之豪也寶祐人日姚某書

再題俊上人詩集

俊上人余庚申年春在感山見其詩欲進之爲擷摘十數句今年初夏特來錦江見余讀其全集猶在感山時詩也問別後曽誰見曰丰城後林李先生也廬陵約山朱先生也二先生者當今之詩伯也必有以警防子矣而詩猶前日甚矣余之有以誤子也𨿽然數十篇之詩而擷摘止數十句余𨿽進子亦深有以曉之子矣而子猶未之悟今之來方且盡出其全集俾余品題將以行乎世余何敢重誤子乎此江湖繆妄詩客索遊者之所爲也方其能吟數語粗知有韻之仄平多未識李杜蘇黃門逕卽詫然自足號爲詩客持其巨編長軸求有官銜人序之跋之間有顏面柔軟不能拂人情者往往彊徇其意得之者輒號於人曰某已得某名公序且跋矣由是欲列於名公者續續而次之至有序跋多於詩者夫序與跋固信皆名公也如吾詩之未足以名何徒資識者醒睡一笑耳是之謂不成人之美成人之惡余豈敢不忠於告子而重誤之至此哉今𨿽拂俊之意使俊他時悟作詩之妙亦必以餘言爲忠也夫詩有意有味有韻意欲其圓也味欲其長也韻欲其逺也有此三者然後使人讀之而恐捲盡茍初讀而不知其意細讀而不見其味旣讀而不覺其韻何足以謂之詩哉雕不可讀之句不可謂之奇也用不可識之字不可謂之古也欲其奇古必有妙於是者矣作之多而出之少求能於已而不求知於人皆學詩之法也詩𨿽小技也不好則巳好則必求其工工猶未益也不工又何所益哉子佛者也未可以語吾之上就子之所知言之詩正如子家之禪姑歸而熟防之

詩亦如禪要飽參未須容易向人談陣無活法徒奔北車恐迷途在指南悟後欲知新句長讀時須見舊時慙江湖浪走只何益歸看秋空月印潭

蘧東叔雪林稿序

上饒蘧東叔以其詩教予雪林有稿予讀之眞若雪中防山林間目之所覩無往而非瑤柯瓊枝也詩亦佳矣古之人有蘧伯玉者吾夫子稱其爲君子許其欲寡過而未能東叔豈其苖裔乎余敢以伯玉望之勿詩而止

黃端可詩序

吟詩必工詩定知非詩人坡仙語也詩固主於詠物然在於自然之工而不在於工於求似疏影橫斜水淸淺暗香浮動月黃昏此眞梅矣亦眞詩矣認桃無綠葉辧杏有靑枝梅乎哉詩乎哉抑古之詩又不在於詠物之工也余嘗謂陶靜莭韋蘇州柳愚溪之詩皆深逺入妙然皆不若紫陽朱夫子之詩爲尢妙觀感興諸詩可見矣天生蒸民有物有則民之秉彛好是懿徳爲此詩者其知道乎作詩貴乎知道也豫章黃君端可以其詩下教如月鉤云衣之詩工矣猶止於詠物予獨愛其窄室之詩曰地才容膝可天似處心寛相在渾無媿知君所止安嗚呼必如此詩始可與言詩乎

梅澗吟稿序

友人胡明可以其邑彭君仲章詩一編示予題其編之端曰梅澗吟稿未論其詩視其編之題曰梅澗淸巳可知矣玉立冰臞耐寒如鐵石不與春風桃李爭艷媚此梅之盛徳事魁百花而調羹鼎不數也梅之在澗其碩人之在澗乎有詩人於此踏雪於凍曉立月於寂宵無非天地間詩思郊寒島瘦由淺溪橫影得之新鮑逸由疎花冷蘂得之李太白出語皆神仙由軼塵拔俗之韻得之杜子美一生寒餓窮老忠義由禁雪耐霜之操得之果能是則可與言詩矣然則求詩於詩不若求詩於梅觀梅於梅不若觀梅於澗

適齋詩稿序

詩貴工乎雕肝琢胃鉤章棘語竦肩如寒攢眉如愁鳴吻如蛩側頭如鶴數髭斷而字安片心歸而句得若是可乎曰未也李長吉阿媻謂嘔出心乃已然則詩何貴曰貴適康節之詩曰堯夫非是愛吟詩詩是堯夫得意時詩非愛吟也得意則詩耳堯夫之詩不適乎三百五篇之詩固有出於塗歌裏詠小夫賤之口未常求爲文也而其文至後世老師宿儒有所不能道此無他小夫賤不求詩而詩老師宿儒求詩而反不詩如此可與言詩矣蓬萊妙音逸出人間宮羽之外風水相遭之文章善雕鏤組織者終莫及也適之爲詩妙矣哉劍江胡君景顏以適名其齋又以適齋名其集嘗寫其詩寄予大抵皆適中語也其警聨甚多有自言其詩者曰酒在遣懷非在醉詩求通俗不求工嗚呼此胡君作詩之本意乎有堯夫之得意無長吉之嘔心𨿽不求工吾必謂之工矣

胡允升詩稿序

雙溪胡允升以其詩云雪溪梅吟者示余請序之夫雪淸也溪淸也梅亦淸也疊是淸而三之吟當何如哉今夫寒溪淺流四岸皆雪水防防觸石鳴有梅焉的皪蓓蕾於其間子於是時絮帽重裘裹手擁鼻側鶴頭而出蛩吻吟當何如哉不知子之詩但觀子雪溪之梅

蕭道士詩序

彌明不作久矣黃冠者流挾吟捲遊公卿間類不見可人一日古洪道士蕭君致道來有詩贄予納之袖未暇讀也退讀之有曰貴登蕓閣近貧止竹門淸驚曰此詩人也夫貴登蕓閣固不足道而貧止竹門淸一語可謂能吟予之心事者可與言詩矣因盡取其詩而讀之篇妥句適時南風初薰予在湖舫中危坐芰荷淅淅響防雨緩吟蕭君詩蓋眞與藕花同一香也

饒道士詩序

古洪道士蕭君致道與饒君士隠皆以詩教予予在湖航中讀蕭捲畢方雋永餘味因思二君皆來詩必皆佳也顧覺小倦授童子讀展桃笙攲眠而聽之其卷首題曰蒼澗泉鳴予聽其詩淸圓響亮如在廬山艸堂聽環佩琴築滴瀝飄灑隨風逺去今日何日見此二妙因書其端且摘其句以玩

汪古淡詩集序

張籍學古淡軒昂避雞羣退之語也武寧汪子載善詩鄕之邢吏部以古淡名之蓋以其似張籍𨿽然詩而已哉有道味有世味世味今而甘道味古而淡今而甘不若古而淡者之味之悠長也食大羮飲酒端冕而聽琴瑟𨿽不如烹龍炰鳳之可口俳優鄭衛之適耳而飫則厭久則倦矣淡之味則有餘而無窮也爲今之人甘可也欲爲古之人其澹乎惟古則淡惟淡則古周子曰淡則欲心平子欲追古人之淡夫茍無欲則於道庶幾矣詩安足論哉張籍豈足爲哉

玉泉詩集序

槎溪王君君猷喜吟詩以玉泉名其集取李太白飡霞漱玉泉語也詩者乾坤之淸气也有一糝火煙者豈能吐之哉王君家槎溪上八月秋風髙乘仙槎登河漢取銀河間水浣腸滌胃久矣是宜其詩之淸也淸何似曰泉聲玉琮琤景定元年正月十六夜雪坡姚某書於石亢鋪

彭仲珍吟稿序

韓退之云富貴之辭難工窮苦之言易好夫詩者弔月之蛩之吟吸露之蟬之嘶也故惟窮者而後工非燠綺繒而飫膏粱者所能也或能焉亦異矣婣黨陳伯淸攜豫章彭仲珍詩來讀之多警句予聞仲珍非窮苦者也法當在難工之科而乃工者夫不醉心於世味之醲而畱意於吟詠之淡也非庸俗人所能及況工之耶仲珍以晉齋號晉進也進而不已詩當益工𨿽然古之詩可以興可以觀可以羣可以怨邇之事父逺之事君其詩也如是徒工於吟詠風月雕防花木未工也仲珍其愈進於此

王月莊云萍錄序

暫聚水上萍忽散風中云玉局仙人詩語也謂人生離合之靡常也余與月莊王元剛托交如兄弟居相距亦邇而所謂聚者二三年而一焉況其他乎此記錄之所以不可無也然云𨿽在天萍在水雲萍之聚散𨿽不常而天與水未嘗不常也朋友之聚散𨿽不常而朋友之天倫亦未嘗不常也又豈以暫聚忽散異哉不其然不足以爲朋友敢書於錄之首

呂云叔云萍錄序

暫聚之萍倐散之云眞人生離合諭也云萍有錄登載姓名爵裏聚散𨿽不常而在是錄者舉目皆見之蓋常聚而不散也𨿽然一錄之中英俊萃焉其有視不義之富貴如浮雲者乎其又觀萬物如江海之浮萍者乎又云萍言外意也云叔其試於此錄乎觀之

陳氏濟利堂藥序

陳宣公集方藥範文正公願爲相或醫東坡如宣公亦有良方行於世山谷則欲爲藥市之數君子非與方伎家爭短長也乃心罔不在濟人利物耳天下方伎之功獨藥可以及物抱危盭濵死楚吟痛呻比舎不忍聞俄得善藥起其死而生之其功豈細𨿽然藥南北異產不時得價輙躍數倍窶夫子持錢少不滿十多止百貿貿入市何從得善藥富翁貴人𨿽有參苓芝術之籠倉卒需亦莫辦此藥市之不可無也而近時市藥者志亦謀大利不於濟人利物聚賤易貴雜僞壊眞內欺心外欺人得藥不能愈疾又甚之或不救是藥誤之也𨿽得大利奚其利過近時市藥者門昔驟興今輙僕安知非以藥誤人之報陳君國卿實鑑此創藥市一洗眾以濟利名其堂寧推己及人不削人肥己用前輩濟人利物之心也繼自今危者安盭者平呻吟者怡笑民不夭枉俗在仁壽陳君及物之功溥矣喝六作五之應豈獨叔防専之𨿽不言所利利孰大於此者

雪坡集卷三十七

欽定四庫全書

雪坡集卷三十八

宋姚勉撰

序

混一內外疆域圖序

地之有圖尙矣周司徒辧封域知廣輪姑勿論酇髙密二侯開東西兩都漢亦以秦府所收圖城樓所披之圖爲圖非直爲觀美也伏波聚米而畫山川文饒建樓而籌險要意類是僕嘗愛坡翁作指掌圖自分野畫州至我朝元丰九域靡不載古今疆域之廣狹南北形勢之分合皆具一覽四海一日萬古蓋天下奇書也𨿽然此圖建炎以前可也中更丙午丁未之厄龍渡江而南之我藝祖皇帝與趙韓王雪鑪之所經營如髙祖酇侯之規者己非復前日舊而我髙宗皇帝與魏沂諸公尅意恢復如光武髙密之爲者有指疆土亦政有望於後之人也士有志於天下國家豈容諉曰度外事僕嘗過程君澥於西山酒間出書一編視其目則曰混一內外疆域圖問其自則曰得之蜀愛而刋之其法如坡翁指掌圖彚列區析江而淮襄而蜀河之南北山之東西若闗四州若陜五路以至不毛之地窮髮之鄕隠抉顯披無所匿伏歷而閱之某險可據某罅可苴敵情不可以遁也某郡我境某縣我疆故物不可以委也僕爲是可以續坡翁圖爲二書任人家國者當人置一編几案程君與僕同中癸丑南宮試今玆行且入對上方考圖數貢冀興復於君宜進之一覽慨發睿衷近之則聚伏波之米吾蜀可收奚扼吭之憂籌文饒之樓吾廣可定奚幹腹之病大之則酇侯以一圖而開赤帝子之火徳髙密以一圖而啟白水眞人之中興皆分內事也是圖豈直爲觀美哉圖之首編曰禹迹六合掌運必能運天下於掌復禹之迹而後可漢唐四子吾猶小之寶祐四年嵗在丙辰二月初吉同年生姚某序

本朝長編節要綱目序

寶祐丙辰十有二月某只召入冊府至上饒因聞時事感疾援老泉先生例上封事且辭西歸舟經豫章度除夕丁巳正月五日尾府大夫士班祝天子萬壽而行將行有眉山楊君道傳宋君可傳來扺江幹以詩餞讀之詩皆有驚人句固己起某之畏矣楊君袖出書二帙帙題曰本朝通鑑長編節要綱目曰此吾先子柳溪先生之所用力也舊嘗刻摹行於世矣鶴山魏先生爲之序引中更兵火舊梓毀於燼無遺僅遺此二帙所幸先子手澤尙存道傳欲繼其志復刋之鶴山序巳逸集亦不載顧無以冠其篇首願得一言何如某觀之蓋奇書也不可以泯不傳獨鶴山先生旣序於其前某於先生無能爲役何敢僭序於後再拜謝不敢楊君請之力則告之曰記事者必題其要纂言者必鉤其此韓退之讀書法也今觀先公之書也𨿽李氏之舊然而辭翦其浮事舉其要類縂其萃年系其時挈提以綱而紀載以目經綜而緯列璧合而珠連使讀之者可以便覽觀可以備遺忘可以識倫類可以記嵗月可以旁通而曲暢可以本具而末舉其有益於學者大矣司馬通鑑一書有節本有舉要歷有袁氏本末有朱夫子綱目今此書之節要辭翦其浮卽司馬通鑑之自節本也此書之標題事舉其要卽司馬通鑑之舉要歷也類總其萃年系其時袁氏之本末也挈提以綱紀載以目卽朱夫子之綱目也一書而諸體備焉用心亦勤矣此東萊先生所謂躬爲其難而遺學者以易也用心亦仁矣父有此書子不忍沒其傳欲復刋摹以行乎世用心亦孝矣楊君其力爲之他日成願以一本寄我

滄洲漁唱集序

天下之至樂者莫漁翁若也捲綸而收溪肥倒囊而沽晚醉扁舟一葉傲兀於煙波之上望而見者知其樂也而漁者不自知焉風髙浪愁霜沍水冰戚戚焉憂魚之不可得亦安知所謂樂能樂其樂其有道而漁者乎寄興於漁志不在魚寓身於舟意不在釣水光山色吾姬姜也鷗鄕鷺國吾菟裘也風蓑雨笠雪篷煙棹帶笭箵而舞獨速無往而不妙天下之趣故漁唱爲自然之至文寡和之妙音焉滄洲鄧繼宗其有道而漁者歟味其詩飄飄然如航渺洋如釣寂莫嘗以捲謁大山蕭先生先生謂宜以滄洲漁唱目之先生漁戶長也其可之矣詎可不用先生之意字其詩乎予亦樂漁者他日來子之舟願聞子之唱乃續而爲滄洲漁唱之歌曰滄洲之月淸兮可以浮我舲滄洲之雪皭兮可以垂我釣魚不必得兮筌巳忘知漁父之樂兮濠梁之莊歌巳遂書以爲滄洲漁唱序

適齋續槁序

適齋胡君景顏前五年嘗以其詩稿寄予俾序之矣屏湖張君應南來又以續稿寄俾再序近詩也其多又如此適齋於是年七十矣計日而定課隨物而有吟積嵗而成編思之敏得之易故續之富也他人年至此志與气凋才與年盡豈復有能吟其情詠其性者適齋夷時不以富貴聲利役其心視世所慕尙眞與浮埃飛溘等暇於執籌固不屑暇於蠟屐亦不爲一意篇章殆以詩得全其天者火愈宿明愈新齒愈老詩愈壯筆雲飛而思泉湧無怪也衛武公年九十而作抑抑威儀之詩血气𨿽衰志气方盛夫是以能若此使適齋年過武公躋於百年期頥之域稿五年一續每續求予序序至五六未己也夫不以富貴聲利之慕向以役其心而以詩全其天近於仁者之靜矣靜則壽矣壽以昌其詩於未艾序以壽其詩於無窮余又奚遜𨿽然君子謂刪後無詩古詩蓋未有能續者也詩至於續風雅其愈妙乎余願適齋更續之

艸堂詩稿序

謝康樂搜詩中忽夢惠連遂得池塘生春艸之句大喜以爲神助必有驚人語也池塘生春艸此五字何奇而謂之神哉嗚呼是乃所以爲詩也不鉤章不棘句不嘔已心不鯁人喉其斯之謂詩矣黃君任伯以艸塘名其集必有得乎此以予言爲如何景定元年春姚某書

朱子云詩集序

丰城朱子云勁气如虹蓋干將莫邪二劍合而爲一少年遊江湖從戎淮蜀眞有踢翻鸚鵡捶碎黃鶴气象發而爲詩自立一家句要皆湖海豪气鑄成間有不合詩家尺度墨客畦徑不足爲子云疵也夫子云豈肯作閨婦之檢押凍儒之口吻哉淵龍之吟飛霆走電不能爲窮蛩之泣鉄笛之噴吼風湧濤不爲捲葉吹笳之酸也顧欲以推敲辛苦鍛鏈一句一字者責之誤矣讀子云之詩者當於子云之气觀之以子云若而人直當使之腰霹靂弓背夜光劍涉焉耆躋居延揚武乎樂浪取上將軍封侯印佩之而乃捲藏來歸抱屈山林鬢防防欲一莖雪則子云之發而爲詩者所以吐此不平之气也是气也豈容遏之使終不得騁哉天驕子跳踉俗輩謂吟詩不能服敵不知吟詩固不可以卻敵此气則直可以吞敵气可以吞敵是詩亦可以卻敵也子云當釋去手中漁竿再抽矢菆於房出淸塞上塵擊牛釃酒犒士之餘橫槊賦詩賦萬馬不嘶聼號令諸藩無事樂耕耘之句歸報天子又分競病韻詩之是則子云有用之作也非不平之鳴也眞湖海之豪气也子云亦有意乎投班超之筆請自今日始

送黃彊立序

文之不古久矣士之號能古文者艱其辭怪其字蹇其句讀耳以是爲古如之何其古也文之所以妙者意也意不足而文有餘不若文有盡而意無窮也夫意無窮而後文有味意非文之所以妙乎𨿽然意必至於理理至焉意次焉唐韓退之理勝於辭李元賓辭勝於理或謂使天假元賓年必與退之埓是不然元賓年愈髙辭當愈勝決不勝退之之理也抑退之之理亦未爲至也以博愛言仁以三品言性以外形骸以理自勝爲識道理理云乎哉本朝自濓溪周先生以來至紫陽朱先生理學大明學者蓋易爲力於易爲力之中而不知用其力則可惜矣某於天下好古之士論文之所以爲文鮮有合獨淸江黃君彊立能古文有聲聞余說是之未知余說之果是與非也彊立其教之相與共學其是

詞賦義約序【壬子代劉簿作】

國初殿廷惟用賦狀元有至宰相者賦功用如此也吾瑞先達竹溪雷公亦以賦魁南宮位樞府由是以聲律鳴者愈眾搖鋒詞塲賦爲盛貢於鄕第於太常相繼也預計偕者須續食己酉輒倡義爲約以奉之是年賦四人皆在約明年予僥幸偕約中人擢第掌籍而試別頭者亦第賦四而第者三焉亦可爲盛矣舊約曰得雋者陸續之玆弗敢渝謹捐金佐約相與充此義而大之石橋橫波防合連河掄魁之應必在是科當有以賦取狀元至宰相者豈止魁南宮位樞府哉榜中得人一時最盛敢以囑之同志願皆曰如約

乙卯詞賦義約序

魁躔麗天次捨不卽遷秀靈發地气脈必久萃此數也亦理也福之蕭鄭蘇之黃衛近時旴之陳張嚴之黃方所以相踵而魁天下歟吾鄕毎詔嵗詞賦人必自爲義約作勝气壬子友人郴主簿劉君董約某代爲之序首謂國初惟以賦取狀元第以張賦之軍非敢自許也癸丑誤忝親擢幸不辱斯序有如神發此語然則相踵而魁天下斯語當復驗矣某不敢數特爲鄕曲作先驅耳呂聖功旣以訓練將士賦魁天下胡周父嘗謂之曰待我明年作第二人卻輸君一籌明年亦以不陳而成功賦魁天下吾鄕英傑如林豈無自許如周父者乎𨿽然爲周父之科名可也裏後學姚某書

新昌義約序

新昌瑞望邑也郡未以瑞芝易號時新昌邑有芝瑞於亭文於記故邑爲三之最非近也古矣梅子眞漢人所居今尉山是陶淵明晉人所居今故里是皆人物之最也而尢最於我朝士出就選必爲天下最竹溪雷文簡公以南省魁天下某不肖癸丑亦濫恩焉士今愈最矣嵗戊午相率以爲約取五百名中第一之義人五百金取玉殿傳金榜君恩賜狀頭詩爲十籍分斂而専聚蚤計而預儲如京師者可無桂玉慮是約義矣願申有約焉吾裏英才如林冠賢書首臚唱必跬相接竹溪之地步尢可拾級上某不足道也願相與如古人其能義不阿權門上書詆王氏義必扶正統願立孔子後如吾裏子眞者乎其能義不事小人卽賦歸去來義不負晉朝惟書甲子號如吾裏淵明者乎是所謂義也如是而後足爲天下最願皆曰不背約

髙安義約序

試有約作勝气也請以戰諭有糧則將勇軍有賞則士往矧提文陣之五兵鏖詞場之大敵者乎此義約之所以立也髙安舊有南宮義約今年鄧君仲翊主之且於約外捐金捷者人致其助意嘉矣是周瑜之兵魯肅又濟之也士气其百倍乎拔幟而先登吾知必皆吾髙安之士矣

瑞州經賦義約序

詞賦明經今世皆進士士詣春官合爲約義也分而二之有計多寡牟利心非義矣今復合名約曰又新龍門客又新之義也亦分者又合之義也雷之賦閔之經必又偕見於今矣某餘勇不足賈也景定辛酉詔嵗裏生前勅賜進士第姚某書

古洪三洲義約序

三洲連出狀元豫章古防也嵗大比豫章之屬邑曰南昌曰新建曰丰城三邑合約萃費以給東上名三洲義約意亦矣豫章之士每詔嵗必於江之三洲視連否蓋豫章三邑皆濱於江江皆有洲三邑合此之謂三洲連矣義气所發文光燭天狀元之應不在玆乎抑三邑英俊之林也合而爲義上可尊主下可庇民無適而不可狀元及第未足道也願相與充此義而廣之

助約序

神龍之襄首防奮翼乎九霄必得水而後可噓而成云噀而成雨龍固自能也𨿽然能輦萬斛之淸波而助之豈不尢速神龍之變化哉於是乎有助約

陳氏同宗義約序

舉子裒入京之助而爲約義也同宗相率而爲約尢義也𨿽然姓之奇族之希助之防亦不可約姓著族鉅約斯盛矣吾瑞多名門然著姓巨族陳氏爲盛其始由九江之義門派而衍之派盛故儒盛儒盛故覓官應舉者盛每貢士科不乏陳姓俗有開榜必見陳之諺父子世其科兄弟家其貢趾相接也予嘗取唐宋登科記觀之陳每盛於他姓端拱之堯叟咸平之堯咨紹興之同父繼自今復見之瑞矣𨿽然陳之所以盛有由也陳后舜也盛徳必百世祀族之盛徳之盛也斯約義矣願相與廣之在漢如仲舉如太丘如二方在本朝如後山如了翁如復齋相約而爲是盛益盛矣姚亦舜後也敢援何毛朝同盟爲族姓之義以附盟於宗可乎薄言助之而旁爲之鼓以厲

鄒氏同宗義約序

瑞陽年來爲義者盛嵗大比自三邑共爲約各邑自爲約外又有所謂同气義約者昉於陳繼於蔡今復有鄒非相爲習也爲義者不厭夫多也鄒爲瑞儒應舉者眾有以春秋連爲貢首者有以詩學取薦名者又有以詞賦擢第者气類之盛皆彬彬乎王國之英才卓卓乎棟梁之碩彥也其爲約也則宜余又聞之六十年甲子一周周則气數未必如舊其慶元丙辰魁天下者昭武大參鄒公也今玆又丙辰矣甲子周而气數復矣其必有鄒之姓魁天下者乎鄒陽之言曰交龍襄首奮翼則浮雲出流霧雨咸集辰龍也大參之襄龍首蓋以龍之嵗與是約者再襄是龍敢以鄒陽之說告鄒氏之同約

惠應廟塑魁星像序

大幹主功名之神也行廟在新昌士奉之應如響欲相率像魁星以祀維吾新昌魁脈相續竹溪雷公以南省魁天下某不肖亦誤膺親擢焉譬之武事某特先驅破陣者爾建大將鼓旗者方來未巳也像魁星而祠之實甚宜抑梅亭李公贊魁星有曰魁一仲舒爲漢典刑魁一僧孺稔唐禍形然則吾新昌繼自今魁天下者爲仲舒而不爲僧孺可也神必福之

圓沙桂籍序

淮尾沙圓宰相狀元建古防也癸丑七月藍君義行訪予於期集所曰建之沙圓矣防必應義行有季父每賔興歳必爲建之士輯捲以試子爲我序之庶徼福焉余曰前輩有言科第必狀元仕宦必宰相學術必聖人言皆當以第一自處也建自紫陽先生曁二西山皆以聖人之學術爲天下第一建之士膏漬馥燻久矣以第一之學術出而擢第一之科躋第一之仕餘事也圓沙云乎哉後之人當驗諸此籍

贈富寧槐簡序

京師之造槐笏者多矣獨朝天門富寧者爲第一材奇而用周工備而價稱也故欲者趍焉首之圭鋭象生物之仁足之砥平象方外之義色貴乎潤象潔文貴乎直象剛秉是者其思有以稱是歟爲魏鄭公諫笏爲段太尉擊賊笏斯稱如手板拄頰但看西山焉攸用倒持流汗見逆渠而戰慴尢不足取也

賣墨道人序

神仙呂翁以賣墨遊人間一日入市小校人問墨價幾何翁曰十千眾笑弗顧翁磨少墨於硯而去有頃隙日射之洞硯表裏皆金色墨神仙戱術也一齋道人逰江湖遇翁輩得墨訣挾之以資逰戲古今謂良墨如良金好事者常爭寶之毋笑其索價之髙使徒畱金色於硯而去是墨有逢矣

贈悟上人序

佛者悟上人求序於余請言某名之義儒佛異學余也安能序子之意𨿽然請誦予所聞下學而上達儒之事也有上達而無下學佛之事也儒者下學而上達故灑掃應對可至於精義入神格物致知可推而治國平天下佛者有上達而無下學故執空寂以枯其心縛虛無以滅其性名爲眞如實際而實無眞實者存名爲應用周徧而實則不適於用此無他儒者則有形而上者之道而復有形而下者之器也佛者則舎形而下者之器而徒欲求形而上者之道也捨器而言道是道爲無用之物矣學道焉用是故由儒之言則可以貫體用融顯防卽無極太極之妙以立人極人極立而天地位萬物育佛也老也亦囿於吾道之中而獲安由佛老之言則必至於斁天經絕人紀天經斁人紀絕則天下必亂父子必相夷禽獸必食人佛也老也亦不能自安矣然則由吾之學乎由子之學乎於此可以悟矣吾之學通天下可行歷萬世無子之學則山林獨行者可爲耳不可使天下皆行也使天下皆行必無君臣必無父子必無夫婦必無長幼朋友無朋友則人之義散無長幼則人之序乖無父子則人之親離無君臣則人之分瀆無夫婦則人之類滅𨿽欲寂滅爲樂得乎故曰不可使天下皆行也天下不可皆行萬世顧可通行哉爲儒者當悟此決不可捨儒之學而言佛爲佛者當悟此決不可不逃佛之學而歸儒苟不能逃佛之學而歸儒亦當安於山林苦節獨行以陰受儒者之賜

髙同父卷子紙序

國重士士重文文重捲士入棘闈試有司輙焚香拜賢能書登王亦拜受之不重士乎選士必選文文之佳如靑銅錢萬選亦萬中不重文乎玉之籍也以藻則玉重錦之包也以茅則錦辱上重我乃如此我乃不自重曰吾姑以藻吾文耳豈在捲何自輕其文如是哉故重其文者尢當重捲此髙氏同父所以得自重而又欲與朋友皆知所重也歲次戊午求士詔復自天而至士皆治捲求試同父欲率朋友略出費十一二而以巳資先市佳楮然後責償欲使士皆玉錦其文貴以藻而不賤以茅爲有司所愛重取舉第如拾芥成巳成物之意厚朋友知自重其皆翕然和之乎己未三千禮樂字入對捲徹宸覽相君以金箆指讀上前皆此其基也仝父髙氏過其名也蓋佳兆云

雪坡集卷三十八

欽定四庫全書

雪坡集卷三十九

宋姚勉撰

論

論語先進於禮樂

或問先進於禮樂野人也聖人何以從先進曰以其質也或曰以質則無事乎文矣乃又曰周監於二代鬱鬱乎文哉吾從周則又文之從矣奚所從之異乎曰不異禮樂之情則從乎質禮樂之文則從乎文情而文則靡矣文而質則俚矣文情本於質而有文以文之然後禮明而樂備記曰鐘鼓管磬羽籥干戚樂之器也屈伸俯仰綴兆舒疾樂之文也簠簋俎豆制度文章禮之器也升降上下周旋裼襲禮之文也是皆非禮樂之情也然舎是則不足以爲禮樂淸廟之瑟一唱而三嘆有遺音者矣大饗之禮尙酒而俎腥魚大羮不和有遺味者矣是則禮樂之情也情者文之根本文者情之發揮故曰知禮樂之情者能作識禮樂之文者能述然則從乎質者作禮樂之意也從乎文者述禮樂之事也而奚以異𨿽然則吾從先進聖人蓋亦有激而言也其以世變之日趨於文乎故欲反其本

孟子學問求放心

孔子曰操則存捨則亡孟子曰學問之道無他求其放心而已矣孔孟之言一也皆欲復其本然之心而有之矣夫子之所謂捨卽孟子之所謂放夫子之所謂操卽孟子之所謂求也無以操之則舎者終於舎矣無以求之則放者終於放矣人莫不有是心也心之所以不得爲心者物之誘而念之流也豈惟下愚爲然自聖人之外𨿽賢者不能免特愚者則捨而不能操賢者則暫捨而卽操耳愚者則放而不知求賢者則暫放而卽求耳然心吾心也非外物也其捨者非果於亡一操之則亡者存其放者非終於失一求之則失者復此夫子所謂出入無時莫知其鄕蓋此心𨿽舎之放之亦不卽散逸而不復也有時而出有時而入牛山之木濯濯者未常不萌蘗之生但患不知其出入之時入之時寡出之時多且莫知其歸宿之鄕耳夫子此八字最善名狀夫人之心今夫不知操存求放之學者有不蹈此失者乎要不可無體認省察之功也一覺其捨則卽操之一覺其放則卽求之力到功深念念純熟無所謂舎無所謂放矣如之何捨者不知操放者不知求哉孟子所以設爲雞犬之諭以小明大以見此心之不可不求也雞犬特外物之防者放則知求此心乃吾身之主所以享受天命之理乃聽其放而不知求是視此心不雞犬若也豈不大可憫哉桐梓知養而此心不知養雞犬知求而此心不知求此孟子卽物諭心所以警夫人者極爲至切學者一味斯言可不一大警懼哉然則何從而求其放心曰孟子蓋常以夜气旦气之說明指以示夫人矣人於旦晝之時所以泊亂此心者不知其幾千萬緒惟於夜气靜定之時旦气淸明之始則可以見此心之本體斯時也茍能求之則放者不至於牿亡矣是不可無體察之功也而所以操之則又在於求之之後書曰𨿽收放心閒之惟艱閒之者其操之乎操之有道曰敬孰爲敬曰主一無適何自而能主一無適曰非禮勿視非禮勿聼非禮勿言非禮勿動請從事於此四勿

趙簡子置後

趙簡子欲置後而無所適書訓辭以授二子三年而問焉伯魯遺之無卹識之乃立無卹卒祀趙君子曰是不可爲萬世法昔商帝乙欲捨受而立啟太史據法爭之曰不可有妻之子不可以立妾之子遂立受商墟焉人皆悔帝乙之不立啟也然君子則善太史之法何也亡國之禍小奪嫡之禍大也亡國之禍止其國耳嫡庶之分不明焉則後世效之其禍及萬世故寧亡其國而嫡庶不可亂嫡庶不亂不幸而亡國如受者鮮矣嫡庶亂幸而不亡國如襄子者尢鮮也是以春秋大居正謂簡子爲善於擇子則可矣以爲可萬世法則未也

晏子家施不及國

昔齊陳氏以施得民將有其國晏子謂齊景公曰惟禮可以已之在禮家施不及國公莫能制陳遂有齊後世皆爲晏子惜也愚獨謂不然夫天下之患當救之於其萌不當救之於其明患之萌也救之易其明也𨿽欲救之難矣方魯昭公之三年齊景公卽位之九年也晏子與叔向語已患陳氏之施矣而昭公之十年陳鮑逐欒髙而分其室晏子旣不能相齊君以遏其漸方且勸之以遜邑戒之以蘊利而復語之曰可以滋長陳子於是致邑於公分無祿者以邑周貧約孤寡者以粟且舉陳錫哉周之詩以明能施之義陳氏之施蓋大於此晏子教之也教之以可以滋長之術是教之以取齊國之術也教陳氏以取國之術而復教齊侯以制之無異誨之竊而導之捕也晏子得爲齊忠臣乎夫以小惠求民心亂臣賊子之巧於取國者例能也宋鮑竭粟以貸饑齊商人驟施以聚士魯意如食隠民以爲之徒其智蓋相祖也陳氏而不爲鮑不爲商人不爲意如則己茍有志焉固不待教而能也而況有教之者哉是宜其聞可以滋長之言而卽誦陳錫哉周之詩也可以滋長此何言乎教之於其先安能已之於其後乎晏子教齊侯以禮之時去教陳子以施之時才十五六年耳而陳氏之勢如此非晏子教之誰至是哉假而齊侯亟從晏子之言亟止陳氏之施齊失民矣又安能禦民歸陳氏哉是驅之也教齊侯以已之之術不如勿教陳氏以滋長之術長且滋之又焉得而已之斯言也特借以蓋其非耳譬之水焉濫觴之流旣開迄至排山倒海之勢則𨿽有隄防亦無所用然則終不可救乎曰可魯定公之時三家張矣一旦孔子行相事墮郈墮費如振槁木至女樂餽孔子行而成卒不果墮尊君卑臣彊公室弱私家聖人蓋自有道也使孔子在齊則陳氏不難制矣而齊景公欲用孔子晏子譖之孔子去齊齊安能制陳氏哉

史記世本

或問堯以二女妻舜信乎曰信書載之史述之奚而不信史可不信書可不信乎曰然則史謂堯黃帝四代孫舜黃帝八代孫是同出黃帝之冑也且堯女乃舜之從曽祖姑也八代孫可娶四代孫女乎曰否吾固曰史可以不信書不可不信也八代四代孫之說載之書乎載之史乎書固不載之也史則繆矣繆烏可信哉且史之說本於誰乎蓋本之於帝王世本等書也世本等書非出於六經非出於夫子曲儒末學訛誕相承之言耳奚其信苟以爲信則史又嘗曰契十四世而有湯稷十六世而有文王且謂稷契皆帝嚳之子蓋兄弟也十六世距十四世才兩世耳而周之兩世乃經商之六百年契之十四世何促稷之十六世何長耶吾是以知其系之不然也使堯舜均爲黃帝之孫則固天子之冑八代去四代亦未大逺堯何以得自唐侯而爲天子舜何以居側陋而鰥在下耶皆天子之子孫相去未逺一何貴而一何賤耶舜果堯之族則堯欲遜以位直以授之家人耳又何必咨四嶽而揚側陋耶吾是以知其必不然也且後世謂天下之人皆出於黃帝者其說尢繆開天辟地以來帝王不可考據夫子所稱而可信者黃帝之前固自有伏犧神農也伏犧神農之時人之類多矣今而曰天下之人皆出於黃帝則伏犧神農固無後也耶伏犧神農時之人之固無後也耶

叔孫昭子論

仲尼曰叔孫昭子之不勞不可能也牛殺叔孫氏之嫡而立昭子出於非所觀望之中一旦而得百乘之家立三卿之位牛蓋有大造於昭子也昭子立而牛戮焉且曰牛亂叔孫氏殺嫡立庶以亂大從不諱乎已之爲庶而明孟仲之爲嫡不知有立己之小惠而惟知有叔孫氏之大從若將終身不可忘之私恩而乃決然棄之不啻土梗昭子豈少恩之忍人哉以公滅私見善明而用心剛耳若昭子者豈不毅然大丈夫也哉夫百乘之富不可以驟至也三卿之貴不可以驟升也牛不立昭子昭子亦未必有是也今昭子不此之顧使有一毫求富貴之心能若是乎此所以爲不可能也於是可以爲萬世法矣周平王爲太子幽王立伯服而黜之申侯其母舅也扳犬戎伐周室弒幽立平而去平王踐天子位苟能告之方伯告之諸侯正申侯之無君誅犬戎之亂華則公義明私恩廢周之威復振周之道且復興矣平王不知此義方且徳其母家逺屯戍之天理泯而人欲行周之所以衰也使昭子而不戮牛牛且挾其立己之恩専制叔孫氏之家以及於魯牛且一陽虎矣惟昭子奮發大勇迅速不畱故叔孫氏得以爲安而魯猶得以爲秉禮之國亂臣賊子知亂大從者𨿽至於立已猶以義不與也於世教豈小補哉是獨不得爲萬世法哉漢之君而知此義則擅權之五侯誅而漢不陵矣唐之君而知此義則定防之國老誅而唐不晚矣如之何其知私恩而不知公義哉知之者僅有漢宣帝焉霍光有立己之恩而不免於赤其族庶乎知此義者𨿽然亦未爲知此義也使霍顯不毒許後山禹不謀廢立族豈赤乎麒麟圖像爵姓不名私恩猶在念也是宣帝亦未能如叔孫昭子也抑宣帝猶武之嫡孫霍光猶曰廢昬立明也後之殺嫡立庶而借廢昬立明以文其姦者當以叔孫昭子爲法

荀息論

荀息以傅奚齊死公羊賢之君子非焉曰是非聖人春秋之意孟子曰可以死可以無死死傷勇有子曰信近於義言可復也夫人莫不有死而死有二或太山焉或鴻毛焉荀息之死太山之死歟抑鴻毛之死歟吾見其爲鴻毛也死所以成其信而息之信則非近於義也可以無死者也使獻公初以荀息傅奚齊爲息者告之曰廢嫡立庶亂之招也申生廢焉而立奚齊非愛之也其將召亂乎臣不敢聞命君命祗辱茍如是獻公幸而聽則晉可以無亂不聽𨿽得罪亦可以無死今也不能正救其君徒將順以成其惡𨿽死吾不謂之能死矣夫受遺托孤重事也忘生徇義忠節也而死於奚齊遂爲不得其死士豈可以輕死哉息之言曰臣敢竭其股肱之力繼之以忠貞息將何以爲忠貞乎不陷君於不義忠也以己之正而納君於正貞也今也獻公溺於私愛以亂其國而不諫可謂忠乎成其邪志可謂貞乎裏克以息之死爲無益非惟無益於奚齊蓋亦無益於息也傅奚齊之爲非矣奚齊殺而復立卓子是遂君之非也其可乎聖人作春秋於奚齊書曰君之子謂其特君之子而非晉之君也奚齊之不可君則聖人之不賢荀息可知矣或曰春秋不君奚齊何以君卓曰貶必於其重者奚齊貶矣卓爲君息爲大夫特據實而書耳若衛剽之類耳聖人豈以不食言賢荀息哉不食言而以爲賢則不食於盜賊者皆可以爲賢矣有子不必曰信近於義孟子亦不必曰可以無死矣若荀息者特匹夫匹婦之爲諒也左氏曰詩所謂白圭之玷尙可磨也斯言之玷不可爲也荀息有焉夫以荀息之言爲言之玷庶乎知春秋聖人之意矣

雪坡集卷三十九

欽定四庫全書

雪坡集卷四十

宋姚勉撰

說

三友軒說

丰邑黃君有軒名三友俾余說之餘曰若之何而爲三友也人有言曰松竹梅爲歲寒三友子之軒森然而幹雲霄者得無有是竹耶樛然而龍蛇走者得無有是松耶臞然而玉痩皭然而冰寒者得無有是梅耶黃君曰非也吾不敢志此蓋志於魯論益者三友之言耳思得此友以輔吾仁也若然則余又何說哉晦庵朱夫子之說善矣友直則聞其過友諒則進於誠友多聞則進於明善哉斯說也夫攺其過以進於善自明而誠以希乎聖人皆學者之事也此三友足以輔之其益可謂大矣𨿽然知益者之有三友而不知損者之亦三友辧之不明未必不初欲其益而陰墮於損也損友之三與益友之三正相反也可不察哉便辟則習於威儀而不能直矣善柔則工於媚說而不能諒矣便佞則習於口語而不能有聞見之實矣損之三與益之三不相反乎今人之取友夫孰不思其益哉然而畏聞乎正論樂近乎懦夫多識前言往行非己所能及之人則憚焉而不敢近有能奉己以順適和附而諂笑者則喜其無拂逆樂與之內交不知面諛者必背毀之人媚己者必賣己之軰其平居詡詡笑語以相取下者又皆臨小利害反眼落陷穽不救又下石者也是豈特有損於其徳其身與家且爲之損矣孰若夫直諒多聞之友有益無損哉有薰陶漸漬之益焉有嚴憚畏謹之益焉又有興起慕效之益焉是友者三而益者亦三也語又曰毋友不如己者然則勝己者其益者之友不如己者其損者之友歟抑人固未易知知人亦未易能直諒多聞之友益矣亦有似是而非者好訐以爲直乞醯以爲直證父攘羊以爲直果直乎不貞之諒匹夫匹婦之諒言必信行必果硜硜然小人哉果諒乎學博而不反約彊記而徒喪志能讀三墳五典八索九丘而不知祈招之詩以止王心果多聞乎是故直而好學則不絞信而近義則可行多聞而知道則不泛是又不可不知決擇也格之物竹挺而不屈近直松歲寒而不攺近諒梅質而華近多聞子其植之軒見物之三友則思己之三友庶乎益者之居而損者之疏矣是說也卽朱夫子說魯論之說也故以爲三友軒說

雪心說

亢陰凝不昧其潔太陽耀不固其節潔豈我名節豈我貞此謝惠連賦雪句也世之人每賞此句予曰是不知雪夫至潔而有節者莫雪若也乃曰潔豈我名節豈我貞辱吾雪矣此言也其淸談之流歟雪之被物也四海一色掩故垢而皆新之潔矣歲不常有有則爲瑞旣瑞曾不淹之爲久卽收而去之不常爲世俗所玩獨於岷峨太華深山窮谷則四時凝沍盛暑不爍此君子難進易退之風固窮嘉遁之操也而曰不固其節可乎藍君以雪心自號其詩亦曰雪心吟槁夫以雪爲心必知雪之爲雪者矣吐而爲詩餘事耳若曰雪者倐有而倐滅心可乍存而乍亡則謝惠連不固其節之說也藍君必不是之取曰潔曰節君其似吾雪

八窻說

八窻玲瓏明諭也室有八窻而不爲物所掩斯明矣人有五官而不爲欲所蔽斯明矣是明也人皆有之患不能明之耳丰蔀見斗一隙之明也納約自牖一方之明也夫惟表裏俱徹而後可謂八窻玲瓏斯境也周子之光風霽月也程門之坐春立雪也邵子之空中樓閣而呂子之所謂洞然八荒皆在我闥也𨿽然未可以驟至此也虛室生白荘語也空明寂照禪語也不知其所以明而惟憑虛駕空以求之鮮不爲老爲佛矣然則所以明其明者何如曰格物以致其知

眞上人冰壑說

烱如一段淸冰出萬壑寘在迎風寒露之玉壺杜子美句也壑淸矣而冰焉不其愈淸乎復以風露玉壺寘又不其愈淸乎嘗試與子觀之陰風怒吼萬葉盡枯寒霜曉凝臘雪夜積禽蹤絕獸影滅是壑無有惟冰皎然其淸觀何如耶僧至眞以冰壑自號淸已抑冰有道當不以淸而止請爲子言之今夫水結則冰冰渙則復水方冰之結固劌然亷而確然堅也渙則皆化矣人之生也其有形也聚也冰也其死也歸吾眞而復吾初也散也水也水凝則冰自無而有所謂精气爲物冰釋而水自有而無所謂遊魂爲變謂水冰之所自出則可謂前所渙之冰復爲後所凝之冰則不可謂天地之气以復形而人則可謂今世之人卽前世之人則不可苟悟於是輪回之說其可以息矣而死生可以無懼矣予因冰而言及此眞其於子之壑取冰而驗之始以予言爲不妄

楊雲林方壺說

海山方壺在煙雲縹緲間可聞不可見矧可尋覓巖阿結屋戶外引泉匯以方池而亭其上防防循除不捨晝夜北風時至霧靄淒迷對面不相覩已乃軒豁悠然見山不必逺涉蓬瀛但守方寸地不受一塵方壺之樂勿令費長房窺之

此齋說

文中子曰彼道之方也前軰謂其語不然夫有彼則有此以彼爲道方則此非道之方矣此非道之方道乃在彼是道與我爲二然則道遠人乎故論道者未有言彼道必曰此道論心者未有言彼心必曰此心此之義大矣哉取諸此不求諸彼孟子所謂我固有之也非由外鑠我也淸湘賀君一馮以此名齋求其說於予予曷其告盍亦於此心求此道乎

林伯可自齋說

三山林伯可以自名齋取獨之義也獨之義大矣哉中庸之首章曰君子謹其獨大學之誠意章亦曰君子必謹其獨二書聖門之要書也其言皆主乎此信矣爲學之要莫大乎此也何謂獨獨者人之所不知已所獨知之地也一念之作茍僞也覺而復之此顏子之所以爲學也夫如是則可以自明其徳矣自明其徳則可以新民矣齊家以是治國平天下以是位天地育萬物以是獨之義大矣林君之處斯齋也所以用力以自之義者必若是而後可以爲聖爲賢若曰琴書以自適詩酒以自娛則自之義小請大之林君舊遊澗堂辱知余屢請言其自之義不敢辭輒書此以爲自齋說未知林君然之否

劉埜字子相說

上饒劉君埜其師以子相字之復求其說於予問其故曰野有相之道也予曰然古之善相天下莫不於其在野占之伊之莘傅之巖革夏復殷之事業具焉相野之推也野相之基也格物致知誠意正心以修其身而盡吾明明徳之事則推以新民家齊而國治國治而天下平盛徳至善民之不能忘相業偉矣相不野之推野不相之基乎𨿽然古之人野不可以無相之學而不必其有相之時不聘於湯不夢於武丁耕築亦廊廟也若曰吾志在於相而不必在於學耕寛閒也惟饗鐘鼎之謀築寂寞也惟餌名位之計則在野而慕朝在朝而忘野出處進退之義皆失矣是野也將爲野哉由也之野其至於禮樂不興刑罰不中民無所措手足矣然則可無學乎學烏在曰敬敬則能爲循序漸進之功不敬則流爲一超頓悟之徑僕師久軒蔡先生得於師說如此敢以告若又曰吾師經畈子師久軒當無復望其同則非學者審其是之意夫某則不敢

贈仰巓峯先元二字說

仰巓峯設閱人肆於三元樓前先唱第數日予與一二友步月因過之戲書一元字俾解析巓峯曰元字添兩筆則先字必在人先又曰兀然而居第一甲一笑各散去未幾予忝第一人賜第巓峯揖於馬前謂其言驗明日來期會所求予詩之予謂巓峯𨿽未嘗明許其爲第一人也然紛紛往來中已能知其爲第一甲亦難矣況謂之必在人先其亦第一人之類歟方未唱第時欲爲狀元者何限巓峯亦難於許若予則不必作狀元者偶然得之故巓峯亦偶然而中之歟冗不暇詩聊申元與先二字之義作數語以贈

退之有言責在人先剛不爲首其斯曰乾元善之義大可統天吾其求仁庶幾顏淵曾何足稱舉首褎然子會此理立峯之巓茍拂厥經其頥則顚書此贈之某亦勉旃

贈僧半顚說

唐有僧大顚宋有僧半顚人謂半顚得大顚之半也而其實不然韓退之與孟簡書稱大顚頗聰明識道理能外形骸以理自勝形骸亦理也天下豈有無物而有則者哉外形骸而求理大顚可謂之顚矣宋之有顚豈如是哉顚長於詩不茍作作必托興於物有闗於世道有益於人國顚𨿽釋其形而不釋其心也猶以不釋其心而尙釋其形故未離乎顚之半使之發其首冠其顚以其身爲天下國家之用制禮作樂出風入雅不瑣瑣爲山林長語扶世之顚而持其危顚之半必爲不顚之全矣不明理之大顚又安敢望之哉後世亦將曰韓退之之稱大顚不若姚某之稱半顚景定元年春王正月寄顚詩後之三日又序以贈之

送葛山人說

丰城葛君徳淸數年遊江湖登匡廬眺揚瀾涉黃岡弔赤壁訪黃鶴問鸚鵡鱠武昌之魚浮洞庭之月而後遵大江歸劍水山川名勝歷歷足下班班胸中遂得妙山水之理如與靑囊君神交心契遂縱談而及陰陽蓋得之於目悟之於心非閉門而學琴按圖而求驥也一日挾其兄徳遠書之錦江造予釣魚所立漁舟傍與余語山水之奧竦然其異之曁辭去請序其說夫山水之理余固能說之也太極剖開陰降陽升其初也天地間皆水也得風而凝柔者始堅故今之山皆波濤洶湧之狀而山之巓鑿之卽有水山蓋淸气中之有查滓者故凝水則純乎淸者故流也夫是以謂之融而爲川結而爲山山屬陰水屬陽也山屬陰故靜水屬陽故動爲靑囊學者不曰山水而曰風水又曰得水爲上藏風次之莫先乎水也𨿽然山水流峙於天地之間山爲肢體水爲血脈其行其止蓋有自然之運造物者亦何常容心於其中行某龍降某勢出某穴主某王侯將相貴賤壽夭貧富哉屑屑而爲之造物亦勞矣善地理者特原其所起識其所止而擇之則可以乘天地間流行之生气而安耳妄焉窽之鑿之曰是得某形合某法可致富貴有是理哉卜黎水不吉卜澗瀍吉書之說風水也望楚與堂景山與京相其陰陽觀其流泉詩之說風水也四時所交風雨所會百物阜安乃建王國周官之說風水也有汾澮以流其惡且民從教十世之利卜遷於繹民茍利矣孤必與焉春秋傳之說風水也吾儒者六經中風水之說蓋如此徳淸儒者也而言風水盍亦知此說乎其能如衛文公之宅楚丘以說百姓乎抑能如邾之卜遷於繹以利民而不私己乎其能如晉之謀去故綘以民從教爲十世利乎抑能如公劉之於豳斯館以厚於民乎其能如周公之卜澗卜瀍以定九鼎遷殷頑民乎抑能如周公之測土景求地中百物阜安乃建王國乎古之人相地皆以爲民也故其利及數百年利於人而己亦利今之卜地者第欲求富貴以私於己而已夫使功不及物𨿽使子孫若世世享富且貴豈不媿哉況天地間未必有是理哉徳淸旣以山水之學行乎人願以余山水之說告乎人余非臆說也謂余臆說請證諸詩書周官春秋

鳳鴞說

禽之惡者有鴞焉形厲而音粗心甚不仁見其類之弱者輙攫而食之常苦饑其欲逐逐終日若不能飽集髙木四望有便利輙搏嗜無所得𨿽腐防臭蛇甘之人聞其聲亦輙憎之用勁弩毒矢必射鴞死甚則並其子亦殺之丹穴有鳳竹食而梧棲亂隠而治見其見也萬禽隨之翼以爲之宗人亦詫爲美瑞未常有以彈射畢弋向者噫鴞𨿽好食其類特弱小者耳如彊大固亦末如之何也其於人亦奚所害而人則惡之惟恐其死之不速鳳𨿽不傷其類亦未有益於人也而人則愛之何也鴞暴而鳳仁鴞貪而鳳無欲也暴而貪者得惡仁而無欲者得愛人愛者壽人惡者不得其死理也天地間陽淸之气爲善類陰濁之气爲惡類不能不生鴞終亦必殺鴞以此見陰不勝陽天道福善而禍惡然則世之人曷不爲鳳而必爲鴞乎

雪坡集卷四十

欽定四庫全書

雪坡集卷四十一

宋姚勉撰

防

劉翠微罪言防

天理在人心未嘗亡也姦檜背國挾外寇以制其君附者擢拂者斥朝士宜無一人敢言矣忠簡胡公乃有防上新州王盧溪以詩餞亦夜郎謫天下宜無一人之敢言矣翠微劉君乃有罪言信矣人心未嘗無天理也劉君惜不在班朝在亦忠簡矣班朝忠簡嶺海亦必忠簡也然士之忠義豈計班朝與嶺海哉忠簡書名萬世翠微罪言世乃有不知者然士之忠義豈計知與不知哉忠簡當時言𨿽不行扶持天地至今賴有此書在罪言中謂國家當養直士气爲社稷福其是之謂歟劉氏子孫其世寶此書養此气窮則爲翠微達則爲忠簡窮達一天理無忝乃祖矣寶祐丁巳姚某爲翠微之孫有徳書

忠穆公行實防

疾風知勁艸板蕩識忠臣忠穆公當傅正彥狂悖時昌言正色排之無少懾至作杜鵑詩召勤王師感動忠義公卿滿朝以死尊君者獨公一人耳天綱人紀幾紊公乃能如此彼當年世有噤不敢發一語者獨不媿於公耶伏讀行編降心三嘆

張少師邵字才彥墓銘防

少師奉使時其忠義之气足以折敵而詩書之化又有以柔之南北息兵有自來矣公在敵久知敵有歸淵聖及諸王宗室意勸檜遣使迎請由是忤檜嗚呼使公言得行境土𨿽未復淵聖及諸王宗室獲歸國恥猶可半雪也每念公言恨不食檜之肉

書考亭三帖後

同年友伯慥示某以考亭夫子與蓮蕩先生三帖某拜手欽翫仰見夫子格言大訓無所往而不寓一曰向見意气頗多激昂而心志未甚凝定此須更於日用之間益加持敬工夫見得本來明徳之體動靜如一方是有入頭處夫子此言豈惟蓮蕩先生可行之正爲某軰後學地也二曰某連年疾病今歲差勝然气體日衰自是無復彊健之理所幸初心不致忘廢亦時有朋友往來講習僞學污染令人恐懼然不得避也三曰某衰於疾病更無無疾病之日明年便七十矣區區僞學亦覺隨分得力但少文字不能得了恐爲千載之恨耳夫子年愈髙而徳愈茂血气衰而志气盛黨禁方嚴經歷患難曾不少變方且欲了文字以詔千載其與宣一聖七十二而成春秋者何異持敬功效乃能如此僞邪眞邪無黨禁不足以見先生之學然則僞學之禁天益以表夫子之眞歟某三復三帖而三嘆

書元齋防後

漫塘立齋二先生某生晚不及識陳君子實以元齋說與防示某得觀遺翰九拜敬嘆前哲已往一字一墨皆可歷代寶也𨿽然盍求其義夫元萬善之所從始也故曰善之長元包四徳如仁之包四端元卽仁也故曰君子體仁足以長人體元之仁天地間何莫非吾生意又奚止復一家之元气如先世之取科第而已哉願因先生以元名齋之義而求仁焉庶無負二先生之說之防之意

書邵堯夫眞迹後

邵子之學某未能窺其妙也邵子之妙烏在在於觀觀物篇所謂皆自我而觀之是也觀之妙妙矣哉易曰復其見天地之心又曰觀其所感又曰觀其所恆又曰聖人有以見天下之賾而觀其會通非謂觀之妙乎觀象於天觀法於地伏羲作易之初蓋然矣觀之妙乎妙矣自我而觀妙於觀矣孟子曰萬物皆備於我矣反身而誠樂莫大焉程子曰靜後見萬物自然皆有之意皆妙於觀者邵子之妙最於觀處得之邵子臨沒且曰吾欲觀化一巡觀至於死生之際則妙於觀者蓋不囿於死生而超出乎死生之外矣妙矣哉夫觀卽格物也物格則知至矣此邵子所以妙而神也𨿽然必有以用其力焉某聞邵子嘗大書檢束二字於坐右夫此心必有檢束不至放縱而後可以觀天地萬物古今皇帝王伯之變檢束者用力之初也眉山宋君可傳出邵子觀物篇眞迹示某某焚香寶誦觀之其字畫荘正無一筆放縱其於檢束中得之明矣後學何敢不力宋君旣珍此帖如金玉必有得於邵子之學之妙不知某可與共學否

書李文溪吳誠山龍王廟詩後

此寶祐甲寅文溪解章貢節舟過吳城山而作是詩也文溪於是橫野水之舟又三年矣余讀是詩有感焉乃集騷辭四句書其後見意靈胡爲兮水中載云旗兮駕飛龍望美人兮未來極勞心兮

書牟存齋艸東宮二制後

此存齋牟先生在玉堂時艸令東宮封忠王制及冠禮制也先生常爲安君象祖書之今爲舊物矣若先生者宜在師傅衛翼之列乃以脫靴亭之記不得授承華門之迎先生何病𨿽然綺園終必爲仁孝愛士者采景定元年七月日門生姚某百拜謹書先生所書二制後歸諸安君象祖氏

書洪玉父奏槁後

江西駒玉鴻之四洪猶江東封胡羯末之四謝也生恨晚不及識前軰寶祐癸丑幸得與徽猷公四世子孫述爲同年生暇日出公在思陵時奏槁某拜手讀曰噫此前軰文章也意忠實而語精簡今之葩華其文以舉子策體爲奏對者視此媿矣裏後學姚某謹書

防雪浪閣詩

右雪浪閣詩一集道士劉應時所裒也卷首誠齋東山二先生詩在焉晳倡參和與此閣俱千古矣跳作漩花雪山立濺得琳房滿山濕與潭底魚龍天上立樹梢鶴鵲身都濕之句讀之使人毛髮盡立未登此閣奇觀皆在目中矣況觀浪於江觀詩於閣乎

防師濓堂記

周君宣仲以師濓名其堂濓溪萬世師也天下師也而況派其宗者哉夫子爲我朝正學之祖師夫子取水初源也侯師聖見程先生語未徹往見夫子語三日自謂如見天之廣大再見程子程子曰是必從濓溪來師濓之功如此夫𨿽然侯生之言止可隔壁聽程先生終未深與之何也受學之初每使求仲尼顏子樂處旣得矣吟風弄月以歸有吾與防也之意嗚呼是眞師濓者乎故師濓者當如程子寶祐五年夏閏之晦姚某書

防麗曉樓記

章貢劉氏作樓名曰麗曉取坡僊日麗崆峒曉句也廬陵王南山記之筆力髙邁記末謂聖人知進退存亡不失其正深造理窟丁巳秋客有過余山中爲劉氏求防余也𨿽未登斯樓讀斯記而山川艸木丹靑之葉鱗甲之洲如在八境圖畫中見矣抑余有感焉坡僊是詩之作紹聖元年八月十七日作也公是時往赴惠州白鶴山矣余因此重有感焉後坡僊作詩百六十有四年瑞鳳凰山人姚某防

防林平父文集

右林平甫所作賦二古詩十三律二十一絕句六記雜文四上皇帝書及防見書各二予讀其詩賦迫騷駕選行閣等作酷似韓退之東野聨句防見二書如鄒陽枚乘至讀其畱趙庸齋書論火災書又慨然其忠愛也今世詩人文士不多得能文者少能詩能詩者少能文如平父眞亦難得𨿽然文章不必過奇古之人詩以禮義爲止文以貫道爲器也平父而以詩人文士立名是亦可矣如不止於爲詩人文士也他日當扵是集之外觀之

防張英玉行捲

張英玉歸自京師以行捲寄予凡詩二十四首余愛之者過半其淸也蓋自逋僊孤山之梅樂天竹閣之竹來也其豪也蓋自天竺飛來之峯海門雪屋之潮來也南溪老子詩曰閉門覓句非詩法只自徵行自有詩餘於英玉行捲之詩益信

跋吳玉壺梅花百詠

右玉壺先生吳元叔詠梅七言絕句百細讀之殆是二千八百片梅花合成不然何句冰而字雪也寶祐癸丑與其令子爲貴同年第因得拜觀時秋七月也錦江姚某謹防

防上官叔權篆

羲之俗書趂姿媚數紙尙可博白鵝書至於羲之後世以爲絕矣而退之猶曰俗退之之意不禹碑周鼓未止也凡爲文章宜略識古字君家何所吾欲載酒問奇

防李彛甫廷對策稿

松麓李彛父自爲舉子時以策鳴塲屋如萬同年定翁程同年則明皆其門人以策擢上第獨松麓不偶歲丙辰試太常復不利以特奏恩奉大對余時在江南泉石間謂朋友言今年特奏第一人必松麓新榜至松麓乃第在三人皆咎予言之不驗予亦自怪也不幾時鄒君鼎實歸自京道東莊饒先生之語謂始奏松麓爲特奏科第一人偶正科之首亦自其選不欲皆出己姑位在三旣上乃別親擢以首正科遂兩失之大悔恨誤屈松麓人始信餘言之不妄余亦自喜其有以知松麓也特松麓阨於命而不得逞耳夫阨松麓於特奏命矣又阨松麓於第三尢命也夫𨿽然唐文宗時李郃第賢良劉蕡不第自當時觀之皆以爲蕡惜由今日觀之士皆誦劉蕡策甚習知蕡切直名甚著初不知有李郃也本朝歐陽永叔知貢舉初欲以第一處東坡疑其爲門人曾子固屈之第二是年廷唱之首則章衡自當時觀之皆以爲東坡惜由今日觀之但知東坡气節文章爲吾宋第一初不知有章衡也然則以劉蕡比松麓不必恨其不太常爲擢第以東坡望松麓又不必恨其不特奏第一也所謂第一蓋有大於此者矣豈在於第之中否科之正特髙下哉松麓爲人气宇軒然自爲舉子時發爲文章蓋已撫餘子而立其上必有以第一自處者勉齋黃先生曰異日結裹須要作世間第一流人物嗚呼若勉齋此念斯其所以爲第一乎余也固以是望松麓

跋張樗寮遺墨

璨上人示予以張樗寮請堪笑翁住翠巖書及祭笑翁文詞翰俱美予三復三嘆釋之住山猶儒之居官也釋之髙者不屑於住美山儒之髙者不羨於爲美仕笑翁與樗寮相得如此猶不少屈況肯如其他買院子住者乎及樗寮翩然去國笑翁明日卽來尋泉石盟作翠巖西堂其進退合於義若是其終文援黃龍山谷故事托樗寮以死樗寮亦承所托不負之皆可觀也樗寮平生視美官如敝屣故與笑翁志同道合今儒之中淸風如樗寮者不可多得釋之中亦少如笑翁噫世道何其日下耶觀樗寮與笑翁書笑翁不啟至再至三終不啟樗寮謂赴法不赴法啟緘不啟緘有何干涉欲笑翁之於此下一轉語也此一段公案千古話柄由釋學論之𨿽不啟緘徹底分明𨿽不住山住山已竟無在無不在何必指山門罵佛殿而後謂之來住山耶予固學儒者也不當戱作釋氏語謾代笑翁下一轉璨上人肯之否

再紙書南山一杯亭壁六詩並防

寶祐丙辰冬餘趨正字召至上饒聞眼釘得政棄官競歸旣拜防將登舟爲南山畱半日賦六詩書於一杯亭之壁時住山洪野衲也又五年庚申再過之山已易主主人乃敬雪崖矣雪崖相愛重爲餘言戊午歲山巓古木摧折損亭半屋獨壁儼然豈山神好惡與人異特與護持之邪雪崖又謂壁字久易漫漶俾余再書於紙將刻之梓以壽其傳意亦可嘉矣余愚拙不入時羣兒每聞其語必慍山中方外之客乃愛重之如是豈所好惡與羣兒異而獨與靈山閣之山靈同邪一笑爲書時九月中澣後八日余方以言者論其黨履齋姚某書

防洪上人所藏十八羅漢畫

十八阿羅漢皆世之偉人也伊川先生曰佛是西方之有賢智者唐末五代天下無人才僧中乃有臨濟徳山趙州諸老故余謂十八羅漢皆世之偉人彼其英邁雄特視人間世猶蠓蠛聞佛說大乘心領意悟遂住世而扶持之其所謂降龍以鉢解虎以錫者非眞能幻詭變怪馴伏山海間之龍虎蓋以理制欲降解胸中之龍虎耳夫以其英邁雄特之姿超然遠舉淡泊於世味之外非偉人則安能吾觀此畫鉢降龍者顧視毅然而英錫解虎者容貌釋然而笑其餘或坐或行或憑或語或視或聽類皆人欲不足以累其天世故不足以嬰其心謂之偉人也固宜𨿽然特無世味而已非忘斯世也忘世則不住世矣吾觀十八人中二人者曰應供獨十六人者日在山水間夫能降解胸中之龍虎必能馴擾世間之龍虎方今龍鬭淵虎滿道最畏臨濟徳山趙州軰隠山中不出願賦招隠有肯應供者固請宜來畫藏於感山寺道洪上人元得本於浙江乃西蜀龔秀筆防者雪坡姚某時景定元年上元日與友六人啜茶同觀

題曾輔之雪澗詩集

廬陵曾君輔之以雪澗自號且號其詩問義奚取曰澗猶身也雪猶心也澗而雪之其潔吾身而白吾虛室者歟寄興而吟夫安得不淸是宜霙焉而章冰焉而句踏瓊瑤而問梅撼玲瓏而詠竹其淸也固宜𨿽然澗不受濁雪不受污君之雪澗淸矣謹毋使濁君澗而污君雪可乎昔豫章朱子儀在京政府諸公與之談詩子儀云諸公豈可與談詩者竟不與語然則雪澗之詩可使匪人者污濁之哉輔之與王南山遊甚深試以問焉必以予言爲信

題眞上人詩稿

眞上人詩別槁大山蕭先生已爲摘之矣奚再假乎予之摘有可摘故重爲之摘昔人於梅詩有愛橫斜淸淺一聨者有愛雪後水邊一聨者有愛屋檐斜入一聨者人謂不以此定作詩者之優劣正以定評詩者之優劣也予所摘之詩是己未論所摘優於別槁與否可以見所摘之人劣於摘別槁之人矣前軰言僧詩患其有蔬筍气由是僧人作詩惟恐其味之類此僧詩味不蔬筍是非僧詩也眞詩入淸絕處如風松韻澗月鶴唳臯寫荒寂處如宿鴈秋蘆寒鴉晚日益進不已直與賈島異時同調也亦有一說眞之詩槁曰禪外余不知所謂禪也然聞其說絕文字屏思慮有一語文字一毫思慮皆目之眚也鏡之塵也而可終日鷺其肩蛩其吻營度詩句哉苦思而緣之痩劌心而病之嘔可乎否耶吾儒之善學者詩則贅汝敎之絕學者則詩贅子未忘儒乎棄其學而學焉可也惟欲禪乎息其所已能而進其所未能亦可也退之送靈師云方將斂之道且欲冠其顚賈浪仙固嘗冠其顚矣世之稱島者止以其詩焉與未冠其顚一也眞其邁之

雪坡集卷四十一

欽定四庫全書

雪坡集卷四十二

宋姚勉撰

雜著

制三首【擬宏詞作】

參知政事石之端除昭文殿大學士平章軍國兼樞宻使歙國公監修國史加食邑實封制

勅門下朕置左右而以碩輔庸鎭有邦求俊彥而廸後人茂興文治疇咨一徳董正百官敷告大庭渙敭顯號具官某中正而純粹肅括而深量可包荒振河海而不泄气常配義塞天地而至剛直而溫簡而廉涅不緇磨不燐圭角渾乎其弗露器宇澄之而益淸夙耀郎星已涵逺業近聯卿月愈著淸華玉潤金相龍騫鳯翥肆勤政筦宻贊廟謨直方大不疑所行身能任道耆壽俊越在厥服志在澤民重厚如勃而不至少文凝逺如璟而益堅持正具瞻師尹可謂大臣庸升上相之班兼總元樞之政房善謀杜善斷藏諸用以彌縫蕭也規曹也隨載斯民於淸淨陞華書殿倚重經筵庸開古歙之封仍衍眞畬之奉茂昭前人之謨烈式告我後之謀猷嗚呼均四海統百官汝其慰天下以維巖之望鎭外夷撫諸夏汝其凝國勢於如磐之安予欲弼成道徳汝礪乃金予欲燮調陰陽汝鉉斯鼎益著圭璋之聞以收簡冊之勲

知樞宻院事管少穎除同中書門下平章事集賢殿大學士監修國史進封宣國公加食邑實封制

勅門下朕搜擇英髦若稽簡牘丙魏同心而輔政漢治以興房杜以文而濟兵唐業以創是登豪雋爰作輔臣布告昕朝咸知朕意具官某剛健而特立敏鋭而有文早掇髙科毛遂脫穎而出志輕好爵梅福掛冠而歸載嘉恬退之風防寘校讎之選才無施而不可道常黙而不言上而古今治亂之原悉知所自下至期會簿書之細亦綜其詳本末兼該精粗具舉終身不易其節一毫無欺於心越在經筵極陳治道以蕭何爲刀筆之吏謂其止漢於秦以夷吾爲小器之人謂其終齊於伯論道必先於周孔陳謨必及於唐虞詳觀小心知可大用翦須賜藥欽哉無碩防之貪飛帛旌忠善爾有鳴雞之度灼見人才之皁白不搖羣議之雌黃擢自樞庭陟之亞輔督承明著作之任黼黻皇猷兼麗正禮樂之司粉繪王典肇開中山之國庸易管城之封申錫眞腴增加峻秩庶膺光寵益懋事功嗚呼克紹乃辟於先王朕方受四海之圖籍勱相我家惟吉士爾其同萬國之車書還淳風於畫卦造契之初躋至治於議禮考文之盛一心輔治萬世有辭

吏部尙書元黙卿除參知政事集英殿大學士燕國公加食邑實封制

勅門下武公如圭璧而有文蔚著淸華之望商王引金礪以命相有資磨切之功惟邪正有薫蕕之分則君宰不膠漆而固歷敷朕志廸簡王庭具官某極深而研防義方而敬直器質粹萬金之寶精誠堅百鏈之鋼自感會於龍云無淹藏於豹霧書氊擢第以文章行有用之才紆綬臨民以道徳洗積污之染如石其介有玉者礲昭然能黒白之分不使至紫朱之亂摩頂放踵而利天下無翟子兼愛之偏研精覃思以摭羣言得昌黎鉤之學擢自客卿之列置之翰苑之班播告交修出納惟允光啟奎星之運功在淩煙之圖臣有黔夫齊可稱於四寶僉曰伯禹堯盍錫於圭擢之喉舌之司典我銓衡之選考書九品激濁揚淸事判五花綜名核實薫染人才之善刮磨君徳之光嵗寒知松之後凋香久與蘭而俱化庸登政筦峻陟文階載易薛封肇開燕國申錫圭田之奉寵升書殿之班玉我於成繩君以正嗚呼恭而思道朕嘗夢上帝之賚予用以圖功爾其念寧王之遺寶勿徇斜封之濫冗勿專簿書之句稽若昔召公實啟爾土尙其夾輔庻可匹休

銘

月硯銘

桂其植兔其趯天之月孕於石爲雪坡文之璧文璧其光月宮之祥

龍尾硯銘

圓模象月鼎足類蟾是謂黮瑁灘之龍尾石嘗見賞於雪堂之子瞻

志學銘

仰止尼山師十五志於學生知且猶爾而況我後覺勉哉立斯的知行互切琢防如顏氏子如有所立卓

虛齋銘

人心本虛惟虛則靈不物於物乃明其明有我之心茍橫於內思紛念擾斯蔽而昧己私旣克欲淨理融八窻玲瓏霽月光風應物虛舟外無所忤生白虛室內靡或污隨事酬酢周流六虛何物非我天下廣居究厥用功本乎主一惟心之虛惟理之實

訥齋銘

巧言鮮仁惟訥則近若昔君子言訥行敏曽惟於魯顏喟以愚黙而識之其知道乎

木齋銘

剛毅木訥子曰近仁惟性固有惟質是存矧木之義於時爲春生意勃滃其仁肫肫彼葩匪華反根乃眞是木亦質於仁爲親𨿽未盡仁亦仁之鄰彼巧令者志在恱人匪人之恱蓋私其身是其仁心已伐厥根尙謂之鮮聖辭之溫曷若木者弗漓其淳有美周君信厚恂恂以木名齋得仁入門君家絳侯重厚少文尙克安劉爲社稷臣使充其質𨿽聖可均惜弗之學輪河之漘子今能木於質已純所願克己以顏爲倫視聽言動惟理是循淸欲如鑑弗畱一塵充拓恢豁心包乾坤此木乾長由貞復元毋止絳侯元公是尊

知非齋銘

趙君徳輿謂某曰某之親友劉君少敏以知非名齋請銘之夫知非聖賢學也今之人多借口於蘧伯玉夫伯玉行年五十而知四十九年非此莊語也荘語蓋寓耳年至五十而始知四十九年以前之非敏於學者如是哉不莊之徇而由吾聖賢之法可也作知非齋銘

明者制念察之於防豈必如蘧五十知非五其十年吾生之半於此始知用力差緩聖年至此妙極知天毋謂聖逺希聖者賢知者其眞非者其僞能知其非乃識其是物格知至然後意誠意茍誠矣非何從生視聽言動四非之目以勿制非顏子之復毋止伯玉君其學顏非知之艱行之惟艱

月心齋銘

維善諭者以月嫓心徳明爲陽欲晦則陰陰陽消長爲明淺深是月本圓吾性本徹理由欲蔽明以陰缺介然有覺如月朏時進至於望有全無虧少怠操存是哉生魄愈缺愈微以至晦蝕善養心者常如月中虛明瑩徹不云太空遡厥用工自致知始廣而充之大用全體詹子泉父月心自銘願如濓溪風月滿庭

箴

懲忿箴

褊縱斯躁躁發斯暴心爲气使奚以學道粗厲猛起顚風震霆孰若凝湛山峙淵渟顏怒不遷曽出辭气有容乃大有忍乃濟汝不懲忿虧中敗和去道日逺人如汝何

夙興箴

古之聖人明徳靡晦昧爽丕顯未旦已待予何人斯𨿽旦猶昧保玆淸明興夜未艾

趣時箴

投機之防間不容穟乘時不爲將隳乃事臍弗可噬駟弗可追事豫則立謹勿後時

積學箴

夫學猶織寸絲丈尺由賢希聖其道在積一日間斷其功必隳毋忽寸陰分亦惜之

平躁箴

大賢之度何所不容一觸而動是謂淺中汪汪萬頃撓之不濁充量以識進識以學

戒欲箴

乾男坤女大徳曰生豈資汝欲而縱厥情顏如舜華何啻土芥徇欲忘身君子所戒

節用箴

施𨿽弗靳奉己當嗇儉𨿽勿固浮費當惜節用亷取可使有餘大學生財用之者舒

攺過箴

人誰無過能攺則無有過弗攺是謂下愚昔者顏淵過則不貳已攺於心寧攺於事

贊

解星贊

一元躍躍刀截其角文字發祥秋薦橫鶚由是而往益厲厥鋒焉用牛刀寶劍化龍

魁星贊

魁枕參首揭大有光騰踔飛動化爲玆祥俯視餘子眇然斗量持此安施槪平四方

呂云叔家呂僊畫像贊

僊而墨故所磨之劑成金色墨而僊故得刀圭者皆升天回翁之畱爲家傳世之號爲子墨客卿者孰敢並驅而爭先耶

太平寺觀音像贊

妙音三界聞明鏡萬象入一切普現身巖前童子立

劉叔榮觀音像贊

劉兄叔榮得村邊鄭先生感現瑞相觀音聖像欲勒之石以施於人之信向大士者求善知識贊之眾莫敢當也因以遊戲翰墨三昧謾作一贊托石牕和尙寄上儻可用試鑱之不則覆瓿寶祐六年春雪坡姚某贊

紫燕防吟紅杏塢黃鸝百囀緑楊枝个中認得眞消息露柱懷胎養下兒

琴操

友山李道士抱琴來爲予作三曲請詩各爲之操

九臯

靑山郁兮白雪深四無人聲兮鶴鳴在陰聲聞於天兮而有遐心吁嗟乎有美一人兮無宻爾林

君臣慶會

衣裳治兮帝巖廊五弦歌詠兮民物阜康禹臯防龍兮劍佩鏘鏘吁嗟乎安得君臣兮如此一堂

觀瀾

若有人兮江之幹志在流水兮必觀其瀾淸風蕭蕭兮水聲潺潺吁嗟乎世道江河兮誰底其間

文

試筆因成

是筆也南昌賀發之所造也發以筆名聞自昔矣暇日友人攜筆以遺且曰珍之平生將不廢其用因以廬陵羅燮之墨試之紙潤而光皎字峭而體勁果非劣毫者客乃問曰筆之初也始於防恬乎曰未也曲禮有史載筆之語周公有援筆寫圖之事莊子有防筆和墨之說則筆之爲筆其來久矣不始於防恬也𨿽然此不必論也卽筆之功用而言之可也嗚呼用於鐘王顏栁之徒而春蚓秋蛇浮雲驚龍名重天下矣用於愷之摩詰之流而馳譽丹靑陶鎔物態號稱絕世矣五色於李嶠而爲眞才子生花於太白而才思逸贍矣用於古人其功如是我而用之必猶今之視昔也將見重於千鈞過於飛泉六艸三眞偉後超前或靜幾明牕春日舒長含情凝思欲篇欲章則必輕妍其管健逸其毫應吾心思之洋洋豸冠而揖側堦而立記言與動書佞與直則必隨心應手驚風走雨助吾英鯁之翼翼寫列女傳勒磨崖碑再拜獻文精神怡怡則必龍虎騰拏妙奪春芬使吾過於元而髙於虞中書日處萬務來去應機酬酢風雨霜露則必助吾英斷炳吾神判使吾先於房而邁於杜名遂功成投簮謝纓山觀水遊風哦月吟則必滌吾塵懷暢吾幽情使吾飡朝霞而跨白雲隨時所適任意所如縱橫震耀各得其妙豈止前數子而已邪客曰善然則將何而用之曰藏以待時俟價而沽不特封之管城而拜之中書

精舍名犬

精舍未有犬爲防丐諸鄰而得之欲以名呼焉命之曰學虎學虎之義有二欲其爲吾學捨之虎也欲其學虎之威以禦暴客也或曰畫虎不成反類於狗狗不可以比虎也予曰不然畫虎而類狗固不可名狗而比虎奚不可名以此固可以見吾精舍之地𨿽養狗亦如養虎也亦可以見吾精舍之人其馴虎必猶蓄狗也何不可之有哉於是寫餕於槽投骨於地呼學虎而命之曰汝犬也而名汝以虎要當如駑之睎驥可也是必視如虎之眈然吠如虎之闞然步如虎之妥然蹲如虎之昻然夫如是則伏而鼪鼯使之不敢晝而趍屏而狐貍使之不敢宵而啼穿窬之類息心胠篋之夫遁迹使吾精舍之人居有旁護行無後顧汝學虎之功也汝當學虎之威嚴而不當學虎之暴而饞汝當學虎之深居而簡出不當學虎之鬭勇而衝突吾不願汝秉識含靈墮虛無穽而爲趙州之有佛性亦不願汝防鼎食丹入幻妄闗而爲淮安之吠雲間吾不願汝逐鷹兔而爲斯之牽黃亦不願汝執虎豹而如穆之來白吾不願汝爲韓之盧亦不願汝爲宋之防吾不願汝爲華之猘亦不願汝爲旅之獒嗚呼汝其能以力報主逺爲書郵如黃耳乎抑能以義戀舊從遷隨返如烏喙乎其能銜骨而獻防乎抑能保金而不去乎其能忠君而不食乎抑能以仁而哺異雛乎使厖者固不可不吠而能詩之客來山林則又當如何將軍之出迎也習麛固不可拂主人意而功名之防鼎至則亦不必爲魏元忠之家怪也謹無溺井而齧人於門以制人口舌謹無驚越之雪而蒼黃吠噬以召閙取喧謹無以尾續貂而亂眞僞謹無身服繡而啟僣奢謹無效桀暴而吠仁堯謹無聼晉嗾而搏宣孟謹無以一食之怨而挾憤以殺客謹無以一饑之廹而懷饕以防砧謹無竊秦宮之裘而甘爲盜之名謹無效盤瓠之僣而化荊蠻之俗能如是則可以稱是學虎之名矣虎亦且不汝狗若矣汝有功於主人如此他日主人學優而仕當淸其政刑逺屏攘敓使汝之樂於臥花陰安於生足犛也以是報汝今名汝以學虎尙有以稱其名哉於是學虎搖尾如喜拜足如謝而去

檄

檄諸鄕教民兵築山寨文

本朝之化感人心久被海涵之澤普天之下皆王土誰無星共之思惟天意必福中華而人和斯有地利用丕論爰激羣忠上報三百年之國恩下全億萬姓之民命仰皇家之仁厚待邊裔以寛容致彼幹誅敢於犯順然而佛貍窺宋第足彰送死之愚苻堅寇淮適自促喪邦之禍彼何足畏我貴自彊彼驅吾民爲先鋒旣每有倒戈之患而提孤軍入重地又徒成入穽之擒犯兵忌而不知料敵情之易敗吾知其無能爲矣天亡之其在此乎願易玆畏敵之情而作此鼓勇之气與其散之四方而各失其生聚孰若同此一心而自足以扞防教民可以卽戎有備自能無患守土封疆城郭仝爲效死弗去之謀設險山川丘陵合爲以全取勝之計宜依山而築寨庸衞國以防民貧富相資主佃相養用古者寓兵於農之意以時乎教戰於守之中外而屯內而耕各有攸處攻則勝守則固何憚不爲道徳之威成安彊仁義之師敵節制若使一庶邦之眾志是增防百萬之勝兵官不調丁無天寶石壕之吏人能被甲卽成周井畆之軍隱然虎豹之在山驅爾蟁蝱而出境軍容整肅國步淸安逺消朔漠之埃氛宻絕潢池之萌蘗莫良此防明聼斯言朝家旌敵愾之功信如金石史冊紀安邊之事炳若丹靑各堅忠義之忱勇赴功名之防故玆檄告咸請通知

雪坡集卷四十二

欽定四庫全書

雪坡集卷四十三

宋姚勉撰

文

西澗書院換新梁文【壬子】

伏以習先聖之術當爲道閫之棟梁育天下之英要作明堂之柱石惟是扶顚持危之日則知致逺任重之材平時學校之規模一旦廟堂之力量作新气象聳動觀瞻仰鄕國之三劉凜風標於百世誦涪翁淸潁尾之句天畀節之獨全讀歐公廬山髙之詩地以人而愈重或對面而攻介甫或褰裳而去蔡京鐘鼎一邦冠冕四海所以北山之名子創爲西澗之書堂欲後學之得師企前修而接武自興此地益振斯文道學立己之要端士皆知本科目進身之餘事嵗不乏人聮翩登天府之書陸續擢太常之第以至賢闗之俊士競蜚帝學之英聲前者旣著鞭而爭先後者又積薪之居上而況地靈標異天秀發祥鳯沼波澄春色動墨池之水雁塔云立晴霄崢文筆之峯中間一水之橫陳南北萬山之雄峙气類聿新於感召英髦皆萃於遊歌誦詩讀書吾伊之聲相接進徳修業挑逹之習不萌黽勉乎學問思辧之功講明乎修齊治平之事有資涵養必大發揮矧居多修泮之魯侯且代有教湖之安定儒林風動黌捨日新欲增賀燕之歡聲乃易修虹於傑宇使工師求大木喜得四十圍澑雨之根柯立館下招諸生便有千萬間連云之气槪異前此撓柔之無力知其中負荷之有人棟榱無將壓之形松栢屹後凋之操作興如是證應有開時當詔嵗之肇端士與王春而更始陋者昔而今於壯此泰亨剛長之符捨其舊而新是謀乃革變文蔚之象必有勝仁重器扶世長才驤龍首而奮九天沛滂霖雨斷鰲足而立四極撐拄乾坤仰挹鄕先生之流風益厲大丈夫之壯節不虛此應防見若人匠石告成兒郎贊偉東東上天京路喜通昨日飛僊橋已建連河防屬采芹宮

西西澗髙風要與齊利祿毫輕名節重鳯凰寧作飽虫雞

南南有荷山翠潑藍雲際塔尖文筆聳棘闈楓陛占魁三

北北斗魁躔堪手摘瑞陽人要瑞朝廷太史預占云五色

上上徹文章光萬丈个中人有棟梁材須信書堂眞隠相

下下爲生靈上宗社道非小用豈謀身普與萬方爲廣廈

伏願上梁之後學顏志尹家稷人臯由徳行之科而冠國家進士之科修仁義之爵而得公卿大夫之爵先覺覺後已立立人與賢師良友以切磋皆由體逹用之學得明王聖主而輔相收致君澤民之功大節終身香名萬古

惠政橋上梁文【壬子】

伏以造舟爲梁已閱數百年之古橫江立石又爲千萬世之規奠驚濤駭浪之衝屹砥柱中流之勢一新壯觀夐掩前聞州曰瑞陽江如濯錦人臥船流露團鶴起供名筆之畫圖溪從城過山到市平入當家之詩句接通衢之聚市列橫艦於浮津在南唐時畫鷁矗靈祠之下至東都日彩霓飛道院之前嚴公之志刻尙存蘇僊之詩史可攷然當春夏久雨之積適爲川谷百流之交巨浸稽天小舟斷渡河旣難於塡鵲民或至於爲魚居人病之仁者念此於是前判府宮講編修經其始今判府寺丞吏部遂其成立非常之功必待非常之人偉哉器宇建無窮之基亦有無窮之聞深矣恩波廣鄭子產濟人之心見蔡端明利民之志旣仍舊貫復就新規費博而民不知工鉅而役則簡神人驅石丁士鑿山不日成之如天造此遏洶湧奔流之注負瓌偉絕特之稱鰲頭擎玉閬之峯鎭臨波上龍脊截銀河之水來下人間力障倒瀾而東之勢若運溟而南適海藏忽呈於貝闕沙洲驟擁於鼉城利涉大川卓爲巨鎭二千石治理效於此可觀十二月輿梁成方玆更劣豈特永往來之利又將增形勝之雄據彩鳳之上游挺蒼龍之左角回山若抱界水不流而況津號飛仙宮聫貢士旣作新於地脈必奮發於天荒防協河連卽驗狀元之出象如堤築預符宰相之行此役之興所闗者大僉言太守鑿石而立三犀必有丈夫題柱而立駟馬載防糓旦肇建中亭式舉修梁敢陳善頌

東穏駕橫天萬丈虹市與河連佳防合掄魁應在錦城中

西逺過秦人鑿石犀橋立富平元凱力坡仙遺愛滿蘇堤

南天筆峯髙碧玉篸橋與棘闈相映帶龍頭躍出浪層三

北西市相通紅紫陌任渠風雨撼波濤鰲足拄天常不仄

上玉脊鯨鯤橫翠浪髙車駟馬錦還鄕自有相如題筆壯

下鐵鎖長開燈火夜往來人喜就橋安鎭定此邦如泰華

伏願上梁之後迅流中立實地上行山負誇娥之靈水鎖支祁之怪民安磐石士奮亨衢居是邦者化鯤鵬而問天津仕玆土者駕虯螭而上霄漢新栽官栁一條大路朝天勿翦甘棠千古長橋枕水

桂殿上梁文【乙卯】

伏以魁三臺之呈象比比相承山七曲之妥靈洋洋如在創英祠而徼福擢峻第以聫芳恭惟元皇仙帝造化大鈞儒流司命捫參歷井肇開眞王爵土之封絡壁聫奎獨秉天下文章之柄權衡才徳劑量功名自選舉以至於公卿凡祿位皆歸於工宰無往不在水脈行乎地中有開必先雲彩呈於日下睠言新瑞秀比潼川愛鳳山錦水之皆同飛鸞駕雲軿而來降式開異夢爰卜眞棲我同志用協羣工肇興祀宇適際賔興之嵗聿資主倡之功防鯨牙而酌天漿發揮壯气驤龍首而集霧雨超軼先驅桂籍浮香栁君染汁共登金馬同趣黃扉十年三度之狀元初何難事四海九州之宰相總在吾邦鼎建修虹豫驩賀燕

東文气髙橫萬丈虹昨夜鳳山髙處望魁星又現五雲中

西千佛聫名桂籍題足下靑雲生步武不妨攜手共登梯

南七曲神仙此駐驂桂殿岧嶤云表立錦江相望府潭潭

北映日重開云五色君恩增貢例新成從此渾花賸增額

上好事鼎來乘气旺倫魁出了又倫魁宰相後來重宰相

下燕雀驩呼萬間廈陽和一防散人懷收拾洪纎歸造化

伏願上梁之後異人間出盛事交輝琳宮之香火綿長甲科之衣鉢傳續父子則梁顥梁固兄弟則堯叟堯咨師友則如張之汪朋儕則若胡於呂以髙科第立大功名姚姒致君伊周佐治重趙九鼎作米一經破西賊者天聖之廷元平淮蔡者元和之進士有光於昔其在斯今自岷峨來古筠已窺帝意爲國家淸蜀道方契神謀吾黨勉旃斯文幸甚格天事業蓋世功名

天香閣上梁文

伏以冠天北闕之立班曾叨誤渥就屋東偏而建閣庸貯醲頒永玆家世之傳期我子孫之繼睠惟吾祖肇建此堂於廷尉之門閭要容駟馬王晉公之第宅久種三槐昔先人期望之甚深我小子紹承之敢怠謬膺獨對幸足三魁九萬里扶搖已快徙溟南之運千萬間突兀方爲庇天下之圖敢期先志之已酬尙冀後人之相續家傳龍種池有鳳毛俾學於斯庻齊厥美紫帽檐垂雪鞭絲裊先沾天陛之香綠袍恩重黃榜墨鮮更看煙樓之過相承忠孝上報君親式舉修梁交騰善頌

東皎月朝升萬丈紅日與長安天正近心馳魏闕五雲中

西桂娥猶記夢中題龍頭信有親傳種前是嚴君後是兒

南雁塔霄崢碧玉篸書在城南符可讀犁鋤中有府潭潭

北吾家已有張師徳讀書正要濟時艱出與明堂爲柱石

上阿囝須如郎罷樣狀元還是狀元兒更要相門重出相

下燕雀交歡知賀廈吾寧無地起樓臺一念常思庇天下

伏願上梁之後安於仁宅出自禮門與防惟參相傳聖道前周後魯俱拜君恩世科首龍虎之登勲業侈麒麟之紀一家功業萬古聲名

賦梅樓上梁文

伏以無地起樓臺固願學萊公之事有園秀花木亦當希涑水之賢未甘走朝市之紅塵共要飽溪山之淸興稍堪寓目庻早抽身雪坡主人鷗鷺舊遊麋鹿眞性初賜集英第也曾看杭州十里之花不上光範書未忍拋錦江一絲之竹惟童子之釣所有先人之敝廬占山水窟宅之中足泉石膏肓之趣隠者盤旋於幽阻𨿽得於天君子眺望乎髙明尙虛其地恰有坡而宜雪聊鋤月以種梅中建一樓下臨萬象云屏洗雨納層巘於檐楹水鏡涵天挹明湖於樽爼錦千花之步障碧萬竹之油幢吟紅藥對紫薇靜綸閣文書之意思撫蒼松摩翠栢屹明堂梁棟之觀瞻𨿽無輪奐之翚飛是亦園池之要會然命意不輕於取物而扁名獨美於賦梅見賢思齊論世尙友若廣平之顯唐室至文正之名我朝卓然英槪之不羣皆以此花而寄興語𨿽婉媚何害爲鐵石心腸志不飽溫已預占鈞軸事業儼相望而玉立均不辱於冰姿凜若猶生希之則是願堅持於勁操初不尙於浮榮先天下春儲萬斛香本爲盛事開雪裏枝回孤根暖方見淸標古人實獲我心天下莫非吾事登斯樓也初無貯妓女藏歌舞之奢適我願兮端有砥節行厲亷隅之益窮達俱存生意榮華不趂春風白玉堂如茅舍竹籬黃金在霜崖冰谷巡檐索笑誰知先憂後樂之心看影忍寒不動炙熱趨炎之想庻倚欄而無媿堪把酒以相看而況陰盡陽生機融剝復仰觀俯察中有乾坤覺仁意之黙存愛生香之不斷坐中客滿應有能同飲冰餐雪之盟門外人看未必不作齊云落星之誚木斵而已人謂斯何聊復上梁不妨贊偉

東海外連云萬丈松嘉味盡堪和傅鼎淸標元不涴秦封

西野色團云萬竹齊中有雪坡精舍在讀書聲到曉牕雞

南釣月橫舟在碧潭小樣西湖共宴賞荷花晚日照紅酣

北栝栢豫章森黛色个中有柱可擎天盡日憑欄爲憂國

上俯看園林春萬象夜深引手抉天河欲洗人間腥海浪

下踏月看花乘雪夜政令天上玉爲堂只似水邊茅作捨

伏願上梁之後臒仙長健俗客不來臥人豪百尺樓平吞湖海勸梅花一杯酒共保山林斷不連甲第於雲霄且預占午橋之風月賢者樂此何妨爲橫水孤舟時則爲之也會作撐霄巨棟稱天此景重地以人希文已做堯夫更爲尙期子以繼承之事韓公所無樂天則有記請身於彊健之時倘負此梅有如皦日

秋山上梁文【爲謝飛卿作】

雲霄萬里未甘爲求田問舍之謀風雨數椽聊以遂作室肯堂之志詎敢謂千萬間之突兀亦幸免三十年之辛勤此屋無華其人或可秋山主人胸中丘壑筆底菑畬臥百尺樓少亦有元龍之豪气築一區宅吾將艸子云之文種孤梅於荊棘之叢餐晚菊於煙霞之表以浮雲視不義之富豈誇地上之流錢謂黃金劣教子之經自信書中之有屋𨿽先人之廬猶足以庇然舊宅之囂不可以居經之營之不日成之合矣完矣曰茍美矣暑軒涼而冬室燠晝牕明而夜堂深砌宜芝蘭園可花竹綠水防田靑山排闥地無一防之塵埃碧桃種露紅杏栽云春占四時之富貴暇則整安石東山之屐時乎得靈運西堂之詩旁聫花蕚之新不出枌楡之舊揷三萬軸籖於鄴侯之架且要有子讀書種五十畝秫於淵明之田未嘗無客飲酒固已自滋蘭九畹也不妨植橘千頭烹羊炮羔以供嵗時彈琴著書以娯朝夕境與人而俱勝屋於我而有餘時未可爲姑且抱臥龍艸廬之膝志如得遂亦能容駟馬髙蓋之車修梁肇舉於長虹吉語式殫於賀燕

東宅枕秋山第一峯安石會稽非素隠蒼生都寄此山中

西門外車多聽馬嘶要識主人心地處晚涼新月浸潭溪

南四里名岡意可探自有睎顏眞樂在籯金積玉不渠貪

北萬仞荷山呈翠色夜深斗柄揭天寒魁第一星光可摘

上從此肯堂基址壯等閒跂翼接雲飛振起家聲天所相

下玉樹芝蘭相照射吾伊日聽讀書聲文脈要如前後謝

上梁之後萃一家之和气衍五福之慶源丹桂浮香日熟義方之訓三槐騖防天開世徳之符姑少俟之必有興者

雪坡集卷四十三

欽定四庫全書

雪坡集卷四十四

宋姚勉撰

長短句

沁園春【太學補試歸塗作】

錦水雙龍鞭風駕霆來遊璧池有一龍躍出精神電煜一龍戰退鱗甲天飛一樣軒拏殊途升蟄造化眞同戲小兒時人眼總羨他騰踏笑我卑棲促裝且恁西歸信自古功名各有時但而今莫問誰彊誰弱只爭時節來速來遲無地樓臺有官鼎鼐命到亨通事事宜三年裏看龍頭獨露雁塔同題

賀新郎【京學類升時作】

劍吼蛟龍怒問天天功名兩字防時分付生个英雄爲世用須早靑雲得路卻底事知音未遇兩度入天飛折翼謾教人欲嘆儒冠誤竟不曉是何故休休也無憑據有如椽健筆蟾宮湏還髙步若使長材終困躓社稷教誰扶助信淺水畱龍不住萬頃碧流通大海向波濤濶處興雲霧須信道這回做

賀新郎【京學類升後作】

長嘯山中臥嘆從前二十年來因循空過自是惺惺並了了柰這五行尙左遇好事許多磨挫浩蕩醉鄕狂莫檢算傍人笑得唇焦破誰信道只恁麼從今牢把江湖柂要做些勲業歸來則个不見彭余朱李輩摠是白身人作震耀得聲名許大萬一老天靑眼顧又何難印佩黃金顆時來到也還我

霜天曉角【湖上泛月歸】

秋懷軒豁痛飲天機發世界只如掌大算只有醉鄕濶煙抹山態活雨晴坡面滑艇子慢搖歸去莫攪碎一

湖月

沁園春【送友人補太學】

一部周官學問淵源山齋得來最雄姿直气不塗脂粉仙風道骨不涴塵埃萬里靑雲相期濶步底事向天門折翼回君知否這白衣禦史卿相胚胎時人休用驚猜機會到功名節節催看蒲質易雕何如松茂菊花已老須是梅開萬事何難時來得做且信天工次第排從今去願徑遊璧水直上蘭臺

賀新郎【及第作】

嘗不喜舊詞所謂宴罷瓊林醉遊花市此時方顯男兒志以爲男兒之志豈止在醉遊花市而已哉此說殊未然也必志於致君澤民而後可嘗欲作數語易之而未暇癸丑叨忝誤恩方圓前話以爲他日魁天下者之勸非敢自也夫以天子之所親擢蒼生之所屬望當如之何而後可以無負之哉友人潘月崖首求某書之是其志亦不在彼而在於此矣故書不敢辭是年一陽來復之日姚某書

月轉宮墻曲六更殘鑰魚聲亮紛紛袍鵠黼座臨軒淸蹕奏天仗綴行森肅望五色云浮黃屋三防忠嘉親賜擢動龍顏人立班頭玉臚首唱眾心服殿頭賜宴宮花簇寫新詩金牋競進繡牀爭蹙禦渥新霑催進謝一防恩袍先綠歸袖惹天香芬馥玉勒金韉迎夾路九街人盡道蒼生福爭擁入狀元局

沁園春【壽同年陳探花】

憶昔東坡秀奪眉山生丙子年蓋丙離子坎四方中气宜當此嵗間出英賢河嶽重靈星辰再孕來自赤城中洞天新秋霽萃一襟爽气風露澄鮮玉階同聽臚傳伴寶馬如龍絲裊鞭正椿庭未老同躋榮路萼樓爭耀相照魁躔卽似坡公金蓮夜對身作玉堂雲霧仙憐同嵗但乞如夢得分買山錢

賀新郎【送楊帥參之任】

唱徹陽闗調伴行人梅拂徵鞍曉霜寒峭金甲雕戈開玉帳樽爼風流談笑看防馬從容江表自是藥堦苔砌客捲經綸且泛芙蓉沼襟量濶西江小允文事業從容了要岷峨人物後先相照見說君王曾有問似此人才多少便咫尺雲霄淸要四世三公氊復況蜀珍先已登廊廟但側耳聽新詔

念奴嬌【和尹司門與蔡侯詠雪】

貂裘夜冷怪地鑪煨酒經時難熱曉起盤風天舞絮拍手兒童歡悅客裏新吟天葩翦巧思與梅爭發使君屬和雪花同是三絕未說賦就梁園陽春拍調壓倒唐元白早晚聫鑣花底去共看朝霞銀闕朝退歸來淸虛堂裏醉酒淋漓墨而今且對聚星堂上賔客

沁園春【壽婺州陳可齋九月七日】

四海中間第一淸流惟有可齋看平生踐履眞如冰玉雄文光焰不涴塵埃元祐諸賢紛紛臺省惟有景仁招不來狂瀾倒獨中流砥柱屹立崔嵬掛冠有請髙哉但淸廟正需梁棟材便撐舟野水出航巨海有官鼎鼐無地樓臺制菊齡髙看萸人健萬頃秋江入壽杯經綸了卻馭風騎气閬苑蓬萊

滿江紅【壽鄧法曹】

仙苑蟠桃恰則是而今初熟王母遣飛瓊捧獻絳金紅玉笑把九霞鸞鳳斚滿斟七寶蒲萄醁爲長庚此日自天來慇懃祝仙子唱長生曲仙客獻長生籙活千人鄧禹陰功俱足五鶚早呈公府剡萬羊自有中書祿更從頭安享八千年人間福

沁園春【壽張府判夫人】

梅笑東風只兩日間又新嵗華有玉龜阿母獻三蟠實蘂宮仙子飛七香車春滿蝦簾雪晴鴛瓦牕戶非煙籠翠紗萱堂上看衣翻戲防觴捧流霞君家元是仙家防度看菖蒲九節花來劍池丹井平分風月一溪流水猶泛胡麻壽慶千秋榮封兩國綠鬢猶深楊栁鴉長生藥在蓬萊頂上不必丹砂

水調歌頭【壽趙宰】

桃李河陽縣春又到花枝先庚三日鰲山晴雪放燈時金宿爭華玉婺來入仙閨淸夢光動綉湖西人物東都令句法晚唐詩兩年春三種異十般奇朝天近也紫泥催起舄鳬飛總羨童顏綠發榮綰金魚玉帶日侍赭黃衣來嵗柑宴人在賞花池

水調歌頭【壽趙倅】

防雪弄新霽寒月上初長庚入夢間生采石錦袍仙分得天孫云織掣斷麒麟金鎖來自玉皇前丹升憑泥軾風月興無邊詔書來催入覲占春先栁邊花底細騶輦路響鳴鞭榮侍金鑾殿上更向沈香亭北半醉拂華箋來嵗今朝里人在八花磚

滿江紅【送郡守美任】

萬里西風吹送到五云鸞紙催促文章太守入朝花底淸節髙橫秋一片仁風散作春千里漾恩波溶泳錦江中深如水難臥轍畱行李但側聽星辰履看麒麟案側卽催榮侍紅藥香中翻詔艸紫薇影畔裁詩綺更宸旒已自覆公名金甌裏

沁園春送【權倅許張幹】

萬里淸風吹送錦帆入南浦云看拂天旌斾攀畱不住迷津舸艦歌舞相迎二許家聲三洪地望今代風流第一人蜚英早合詞林視艸書閣翻蕓飛芻逺餉三軍特借作紅蓮入幕賔把西山暮雨暫時收卷荷山明月小試平分蘇醒枯魚剔除深蠧个是人間有腳春難淹久看詔催入侍香案麒麟

水龍吟【癸丑五月致政生日在京作】

芰荷香雨初收竹風槐日涼淸曉年年祝壽今年更比常年時好教子收功五云金殿初承親詔早臚三日壽稱千嵗多應是如公少遙想壽椿堂上飲霞觴捧孫防笑已見兒榮更看孫貴茅分蒲召上第歸來防衣掛綠蘭堦生耀九霄中一防光明壽星髙照

沁園春【七月朔壽盧守】

一葉新涼又是西風吹轉素商攬玉壺英气鐘爲人物銀河精采融作文章司巧天公攙先七夕分付天孫云錦裳騎龍鳳自九霄飛至萬丈光芒早年奏賦長楊飽挹盡瀛洲風露香問石渠天祿借將班馬荷山錦水暫作龔黃藥省春風薇垣夜月令佩僊花侍玉皇明年裏飲壽椒何處宣勸持觴

沁園春【壽陶守】

鶴髮鴉髫歡捧霞觴酌丹井泉慶湘山峯頂飛來古佛劍池洞裏活底神仙春雨慳時千金斗粟民仰使君爲食天公知否只活人陰徳合壽千年寶猊香噴沈煙環艷翠明紅擁壽筵最一般奇特鳳雛新貴斑衣綠綬光彩相鮮帝命師臣欽哉有子飛詔看看又日邊黃封酒到明年今日中使傳宣

沁園春【壽王髙安七月二十八日】

超逸天才文如三松詩如盧溪自白蓮賦就已髙聲價梅花句出逺見襟期玉塵精神瑤林風韻雪裏神仙小氅衣緱山夕已再經旬浹戲鶴重歸花間鳬舄輕飛便一似元規報十奇最風流膝上雙親未老三槐手種分付佳兒又想夷吾帝恩王某鈞軸舍人知未遲長生藥在玉盤麟脯瓊苑蟾芝

沁園春【壽楊帥參十月生次日子之官】

摘玉蘂梅泛金葉蕉祝公壽齡算今年比似常年夐別翠煙紅霧香藹門屛鳳詔雲霄龍光牛斗輝射南州孺子亭看看是伴元戎小隊花栁郊坰傳家有子明經渾不要黃金遺滿籯向月中傳與一枝仙桂襴斑衣上更著袍靑明日期今朝椿壽好醉芝蘭玉樹庭公知否老人星一防映泰階星

賀新涼【送易子炎運幹之任】

冷眼三邊處喜舍人水濵躍馬上京西路三國英雄千載矣形勝依然如故這勲業向誰分付袖裏翰林風月手也何妨戮力風雲防談笑暇詩吟過峴山防載無人顧幸如今剪除荊棘掃淸飈霧換得東南新局面政欠十分著數算人物須還羊杜玉帳籌邊機會好把規模趲出中原去天下事書生做

沁園春【壽程丞相】

崧嶽降神昴宿宣精挺生偉人整淳祐乾坤浸如嘉祐太平事業了卻端平扶日中天拱辰北極一灑甘霖埃霧淸春寰海聽農歌載路邊柝沈聲旂常萬世勲銘便與國無窮垂令名似靑山流水洓川賢相黃花晚節魏國元臣五緯芒寒六符色正輝映老人南極星蒼生福開八荒壽域一气洪鈞

沁園春【壽賈丞相】

章武中興淮蔡欲平晉公已生信天生英傑正爲國計擎天著柱要自支撐萬里長江古稱天險去嵗裏風濤忽震驚公談笑把云腥霓翳一日都淸歸來奠枕於京有輝煥明堂前一星稱衮衣廊廟楓宸眷寵防衣公府萱砌春榮著片公心辦雙明眼長與羣賢扶太平無它願植萬年宗社萬古功名

沁園春【壽陳中書】

湖海元龍逸气飄然可百尺樓愛文光萬丈星辰絢彩爽襟一掬風露澄秋衘字冰淸班心玉立海內而今第一流繙書了紫薇花浸月夜攬詞頭著身已是瀛洲問更有長生別藥不是生來已帶神仙道骨毫端自有富貴封侯拜賜黃封承恩靑瑣見說香名又覆甌從今去了福公事業從赤松遊

沁園春【壽趙倅】

道骨仙風海上騎鯨端是後身把銀河天巧鐘爲文采劍津寶气融作精神壺玉儲冰掌金擎露胸次全無一防塵年年裏早花朝六日長慶生申箳篁濯錦江濵人盡道如公淸最眞合沈香亭北金牋奏曲恩披獸錦醉拭龍巾泥紫頒來梁黃飛去自是八花磚上人從今後看大鈞播物萬象皆春

沁園春【餞張倅】

明月扁舟輕逐江鷗翩然賦歸任顚風掀舞濤山浪屋少須平定一碧琉璃栁絮浮雲有無根蒂到底不磨眞是非呵呵笑笑人情似紙世事如棊宜堂事事皆宜把杯酒論文更有誰記風雲滿席吟情浩蕩龍蛇滿壁醉墨淋漓別後相思有書寄否春在梅花第一枝重相見約栁堤撐舫竹閣尋詩

沁園春【送友人歸蜀】

拂劍整裝光射紫霄鬥牛色寒大丈夫不作兒曹離別何須更唱三疊陽闗晝錦還鄕油幢佐幕誰道靑天行路難從今去聽聲名焰焰飛動岷山徵途少飲加餐要做取功名久逺看捲長風吹醒劍閣雲气更須砥柱三峽驚湍聞道槐庭已登安石此去須彈貢禹冠明年裏踏梅花有分相見長安

聲聲慢【和徐同年梅】

江涵石瘦雪壓橋低森森萬木寒僵不是爭魁百花誰敢先芳冰姿皎然玉立笑兒曹粉面何郎調羮鼎只此花餘事說甚宮妝松竹嵗寒三友恨竹污晉士松涴秦皇雪魄冰魂回首世上無香西湖有人覓句但知渠淸淺昏黃奇絕處五更初裏橫月帶霜

栁梢靑【憶西湖】

長記西湖水光山色濃淡相宜丰樂樓前湧金門外買个船兒而今又是春時淸夢只孤山賦詩綠蓋芙蓉靑絲楊栁好在蘇堤

賀新郎【憶別】

薄晚收殘暑嘆西風暗換流年又還如許鴉背斜陽初斂影雲淡新涼天宇人袖手闌干凝竚鄰笛喚將鄕思動聽愁聲又入梧桐雨秋到也尙羇旅故人只在江南渚想應嫌久戀東華軟紅塵土寄逺裁衣知念否新月家家砧杵魂夢想鵞黃金縷雁影不來天更逺寫書成欲寄憑誰與知客恨兩蛩語

賀新涼【程秋幹席上作】

牕月梅花白夜堂深燭搖紅影綉簾垂額半醉金釵嬌映座寒處也畱春色深意在四弦輕摘香塢花行聽啄木翠防邊細落仙人屐星盼轉趣嬌拍人間此手眞難得向樽前相逢有分底須相識愁淺恩深千萬意惆悵故人云隔怕立損弓鞋紅窄換取明珠知肯否綠牕深長共春憐惜休惱亂坐中客【妓喚惜善琵琶】

雪坡集卷四十四

欽定四庫全書

雪坡集卷四十五

宋姚勉撰

樂致語

郡守勸駕樂語【代作】

大比興能荷嶺萃多才之盛嘉賔式燕芝堂列四座之英秩秩初筵津津喜色省元學士工磨月斧巧織云裳經學淵源接廬山之舊詞華藻麗燈傳渤海之遺借甚月評偉哉時望蜚聲米廩一鶚橫空較藝棘闈八龍得雋天族倍七賢之盛星臺聯三秀之榮桂子香飄共登秋賦梅花信早齊報春魁我判府六館俊流雙旌間气羲爻得趣密傳家學之精佛閣題名早繼世科之選元是蓬萊之佳客來爲道院之主人適當勸駕之初大舉吹笙之禮府判黃石髙弟梓潼後身檄捧星臺心授文章之印書題天姥手提人物之衡竚看北闕之軒騰盡是東君之吹送玉京馬蹄疾齊觀上國之光錦水市河連好應倫魁之防輙呈口號上奉淸歡

主人合作紫薇郎引領羣仙覲玉皇滿袖風雲生羽翮排空牛斗避光芒錦江家防聲名在金榜巍科姓字香典貢春官來嵗事芝香趣下瑞芝堂

新婚致語【鄒娶陳】

新陽七日已欣寒谷之回春和气一天快覩徳星之聚夜艷神仙於華屋秩籩豆於初筵喜色盈門歡聲溢座恭惟嘉賔上捨學士太丘徳宇拾遺文章傳家有狀元之榮宰社見宰相之志襄首奮翼合直上於玉堂吐气揚眉卽橫飛於璧水相攸慶燕得婿如龍舉鍼子送女之儀結女叔來聘之好次賔學士中庸世學安定家傳謝砌玉芝竇庭丹桂曾快鶴書之捧卽榮蟾窟之遊協諧卜鳳之祥整頓驂鸞之駕在座親賔晉秦懿戚劉範世姻綸巾公瑾之風流錦衣買臣之富貴導引得仙遊之樂笑談開釀禁之嚴髙朋雲集於玳筵雅論風生於玉麈我東道朝奉道鄕直節齊國髙才子捨聯輝五鳳之羽毛絢爛孫枝挺秀八龍之頭角崢嶸欲早見於曾乃榮聫於姻好卓以西雍之人物副玆東坦之聲名榮遂結防同諧合鳳駢鸞駕月宮擁仙子之來龍燭鴛屏云漢慶星郎之會大開宴席永締歡盟愛日烘晴祥煙藹曉松耐挺嵗寒之節梅嬌漏春信之香歌遏行雲舞翻回雪祥光院宇今年小慶於登科喜色門闌來嵗聫看於升捨某厠身樂部拭目淸歡欲展心私上呈口號

珠簾綉幕藹祥煙合巹嘉盟締百年律底春回寒谷暖堂間夜防徳星賢防軿牛女歡云漢華屋神仙艷洞天玉潤冰淸更奇絕明年聫步璧池邊

對防樂語【丙辰春再娶】

韶天明麗慶人月之重圓魁宿熒煌聫使星而髙會新鳳鳴之諧葉隆燕衎以綢繆西位郡馬上捨邾國故家道鄕雅望名蜚璧水咸推天子之門生身娶瑤姬自是人間之禁臠早具龍頭之眼親調麟角之膠苗夫人不識韋臯俗何足怪相裏氏皆輕杜衍君獨不然力主嘉盟遂修前好次位直閣機宜竇山丹桂謝砌玉蘭衛女問我諸姑曾作齊眉之偶莊姜以爲己子亦求坦腹之賢凡而汶上之田猶是奩中之物特聯星轡來衛云軿狀元節判正字著郎揭日貴名薄雲髙誼杏花十里豈無可娶之公卿桃葉同根但欲尋盟於姊妹不矜新進士寧作小姨夫洗簡略之陋風復婚姻之古禮玉鞭親迎翟茀同歸洞房燭金榜名世間固有帝京遊鳳樓許天下無雙卽看魚軒同登龍禁東位新恩待除郎中奕世狀元之系西江夫子之孫策對楓宸行矣家氊之又復袍爭艸色煜然棣蕚之相輝賔在秩筵主臨吉席翠袖紅裙之歌舞瑤琴寶瑟之賡酬揮玉麈以生春飛羽觴而轉月三魁兩娶未多前輩之風流一日九遷同享長年之富貴某等欣逢盛事請播伶歌

洞房華褥綉芙蓉惹得天香馥正濃鳳觜續新跨鳳龍頭有婿又乘龍人間二月春光好魁下三臺瑞彩重酬勸不須辭爛醉詔書已下紫泥封

女筵樂語

雲英以樊夫人而婚旣成絳雪玉巵乃西王母之女同宴瑤池偉佳婿之乘龍艷華堂而式燕西位郡封秀鐘丰水系出蘇臺侄其從姑若莊姜之已出妻之以子自孔氏之兄來睠言騶谷之外家早識龍頭之英物自合絲鞭之久接何遲玉鏡之重婚洞房花燭金榜掛名恰逢盛事綉褥芙蓉門闌多喜來主嘉盟親飭魚軒俯驂鸞馭次位宗姬銀潢衍慶玉葉分香富貴生諸王家猶勤婦道舉動得內宮體恪奉母儀族黨稱賢閨門有則齊姜繼晉皆由夫子以拜成姬氏如秦宜爾碩人之借重況蘭閣乃齊年之姑防而棣樓又平日之師生契同何止於四般將送遂煩於百兩狀元新閫夫人行雲態麗詠雪思髙淸談謝道蘊之風妙墨衛夫人之法女科若有亦當爲天下狀元仙骨非常不肯嫁世間凡子曽許盧魁之上第遂諧歐九之繼姻寶鑑重圎膠弦再續小喬初嫁添羽扇之風流京兆新妝覺蛾眉之嫵媚東席恭人參軍令女刺史親孫七袠開年綠鬢朱顏之如舊九宗拜長藍袍紫綬之盈前引領瑤姬主張玳宴淺斟低唱恰當芍藥正開庭更勸疊酬笑指蟠桃同祝壽某舞慚趙女歌遜秦娥上對芳筵僭陳斐韻

馬前喝道狀元歸舊婿重新此事奇駕鶴驂鸞來錦水烹龍炰鳳宴瑤池滿斟蕉葉融春色共指蟠桃祝壽期後會相逢定何日玉郎承詔入京時

禮席致語【鄒宴姚代希聖作】

月娥來瑞天香新動於姚花星使逺華春意頓回於鄒谷駐金環之壓轡開綺席以飛觴式燕又思乘龍有喜恭惟西位親家狀僉溫襟玉粹逸調金聲爲文學士之孫箕裘不墜生奕世狀元之裏衣鉢攸歸仁聲焯著於一鄕義槪洽聞乎九族勤厚嫁孤之意尊光送女之行燕山主族之昏遂登諫議姑蘇有姻則助終秉政鈞髙掩前聞聳觀盛美我東位族長朝奉髙年重望碩徳耆英平糶濟人爲鄕間之司命公心服眾眞宗黨之主盟深種善根力行好事未論兩家之閥閱且誇一樣之胸襟世玆劉範之婚姻美矣東南之賔主相與醉此琉璃鐘琥珀濃何以報之錦綉段靑玉案某等叨居樂部敢獻伶歌

月姊當年付桂香君家上第綠衣郎只今盛事追龍首又此佳占葉鳳凰暖律潛回燕谷冷名花盡壓洛城芳從今不把朱陳說百世姚鄒話柄長

女筵樂語

結婚鼎族上尋姊月之歡盟送女衡門欣迓從云之仙隊鸞軿戾止燕席綏之恭惟西位懿徳春溫淸標玉潔派松垣先生之族系久熟家傳嫓竹樓夫子之孫枝咸推閫範慶鐘猶子禮重送門凡季蘭女職之修皆伯氏姆儀之訓我東位裏稱賢母冑出名門有女不與凡兒防得龍頭之婿擇婦必於儒族遂諧鳳卜之緣二姓綢繆四筵歡洽花簪王母艷瑤池玳宴之春桂近嫦娥看防砌藍袍之耀欣逢盛事敢獻俚辭

瑤姬來自狀元家眞是姚黃第一花玳席艷開春富貴魚軒榮駐逺光華梅梢欲動朱檐雪竹葉微潮玉臉霞正好畱連長夜飲未須催整七香車

郡守宴狀元樂語

竹州出狀元果應市河之防道院迎仙客眞爲珂裏之榮簾幕捲以爭看山川爲之攺觀一時盛事萬口歡聲恭惟府僉狀元正字气蓋諸公眼髙四海兒童走卒皆知雪坡之名弟子諸生防坐春風之裏信所謂國人之彥是宜爲天下之魁千佛首題九重親擢虎榜首登鳳池身到獨誇地位之髙龍頭春重鶴髮恩深兩副君親之望行看金甌之覆益增瑞郡之光恭惟府判華文郎中董試有功得人報國以堂下之言知鬷蔑於舉子之時識富公望著箳篁半刺平分於風月手提衡鑑八元髙舉於雲霄故今爲首唱之英卽向者吹送之力而我判府祕書寺丞胸涵星渚肩拍盧山衣鉢親傳早防楓宸之第觚稜入夢佇回荷槖之班惟此邦文宿之加臨故今嵗魁躔之轉現气類相感不自後不自先賔主交歡醉言歸醉言舞共飲西湖風月相期北漢星辰笑紅綾餅餤之曾嘗記黃甲姓名之如舊淸歡卜夜暖气排冬成此一段風流何惜十分酩酊玉勒成行狀元過此日親逢沙堤新築宰相行他時並命某等縻身樂部拭目臺躔輙貢俚言仰陪芳宴

防多文士踏槐黃實出倫魁在瑞陽千古河連畱地防一聲臚唱破天荒金釵笑擁龍頭客寶篆濃薰燕寢香方國薦賢蒙上賞匪晨有詔下芝堂

雪坡集卷四十五

欽定四庫全書

雪坡集卷四十六

宋姚勉撰

疏語

太平興國寺再建淨土院接待榜

昔日龍舒居士王公日休勸人念阿彌陀佛早修西方淨土謂一人念佛則彼處生一蓮花標其姓名身後卽生其上此最是誘人爲善之說然世人多不之信蓋有其故試相與言之極樂國不知有否果有之必在西方嘗以漢書考之張騫奉使西域有所謂身毒國注云卽今天竺國佛經載釋迦如來嘗在天竺國及捨衛國說法則佛之所在是卽佛國矣漢張騫曾到唐時三藏奘師往西國取經亦曾到𨿽曰佛國佛則久遷化矣但其佛法存耳天竺國及捨衛國𨿽與中國異亦是山川土地耳漢張騫唐奘初不見有所謂蓮花及人姓名標其上亦不曾見中國有何人死後生在彼處且張騫及奘之遊也經歷多少險難方到其處今中國之人在生曾逺遊者不過千百里又逺則萬里亦有一生不曾逺遊者亦有一生身居鄕落足不到州城府治者在生且如此則百年以後當生極樂國不知自何門而出何路而往何人爲之指引何人與之糧食又何以能越險難借曰善念防持菩薩接引假如有十萬百萬人念佛皆當生淨土不知還有十萬菩薩百萬菩薩接引否盡中國人念佛生淨土西域小國能容之否又不可云佛國之外別有淨土也何況蓮花爲物中國亦有之花葉根莖甚脆而薄人何以生其上縱生其上無屋宇何以庇風雨無幾席何以供坐臥此皆誕謾恍惚之說立爲此說𨿽欲化人人亦不信縱可化愚人亦不可化達者然則無淨土乎曰有諸佛教人只要淸淨心地耳心地淸淨卽是西方淨土樂道無憂卽是極樂世界七情不染卽是七寶楊枝八難不侵卽是八功徳水貪愛之中頓回淡泊嗔怒之際忽放淸涼卽是猛火生蓮花愁憂煩惱攝之以順乖爭淩犯處之以和卽是地獄化爲天堂與人慈悲方便念念誠恪實地修行卽是黃金爲城琉璃爲路故曰苦海無邊回頭是岸又何必外求極樂國也哉世之人不問賢聖不問智愚不問老幼皆同此純粹至善之性同此一性故皆同此理理之所在無今古無壊爛故曰常住以理曉人人心同之人誰不信故今日普化十方重建太平興國寺中一淨土院以間接待不敢再以人所不信之說相勸告只以人所同信之理相勸告也淨土院舊有之南渡建炎兵火遂成廢壊淨土之院𨿽廢壊而淨土之名與淨土之地則未嘗廢壊也今欲復興建之不欲只作尋常應奉香火院念天下皆有接待獨吾鄕無之近年𨿽有欲建立者然未有成就無他斬新建立平地上起風濤不如興舊起廢之爲順也接待一寺所以苦欲建立者亦無他意但念人之常情饑則思飡倦則思息垢膩則思浣濯假如自己出在外方防艸涉水梳風櫛雨正此勞苦糧食且盡忽得一處號爲接待不必糴而自有爲之置食者不必賃而自有爲之設榻者不必歸家而自有爲之浣濯者到此地心豈不樂推已及人則人之在外者亦如此矣故今欲復興建太平興國寺淨土院以爲此舉一可以修復破壊之處一可以普利雲水之計吾鄕佛國人有善心將共發歡喜心而成之矣今所欲成者乃欲建一水陸堂以爲並包兼容之地建一藏殿以爲運轉無窮之本緣𨿽大而易就事至簡而易行眾力爲之不日成就今諸處建法堂建藏殿者甚眾尙皆蒙眾力喜捨況此欲濟人利物者哉人孰無是心哉或謂作善事可以求福此卻不必論作善降之百祥積善之家必有餘慶善與福慶是一類事作善自是有福但不必求福耳不求爲功而功立則功大不求獲福而福至則福大淨土旣成善心堅固家家菩薩人人諸佛和气薰蒸風雨調順國泰民安公私淸吉則淨土極樂國世界只在眼前不必求之西方矣湏至榜示者

右伏以西方淨土不離當處一絲毫南寺伽藍包盡河沙千世界拈起舊時公案鼎新今日家風要敞開廣大道塲不是作尋常律院運天龍寶藏轉法輪卽轉食輪開水陸法堂無人相亦無我相普接十方雲水眾不問四海江湖人來不拒去不追困則眠饑則食綠楊枝時時甘露靑蓮花步步人天發三菩提心腳跟下雙修福慧飲八功徳水眼孔中便放光明眾力維持一時成就萬年不朽大地無邊壯觀重新恢復南渡建炎之气象皇圖仰贊輝煌太平興國之規模昭掲通衢明知此意

建淨土院疏

吾州南招提舊有淨土院太平興國中諸剎一時建兵戈偶煨燼刼變法不變公案拈復新火裏優鉢現今當如是觀廣大作方便中開水陸堂日日法輪轉雲水任去來救度十方徧佛日耀萬古淸風生八面須憑歡喜捨成此廣大願人生天地間石火與迅電及玆彊健日宜作最上善各生慈悲心勿作人我見歡然施財力成就速如箭福報當不虛愈施愈充羨說偈恐未周更作儷語勸

右伏以一片閒田防度賣來還自買千年公案這回拈出又重新壯觀復興家風大振堂開水陸普資百千萬億眾生藏湧龍宮一轉五千四十八卷成此無邊功果是名最上福田眾大檀越維持一剎那間成就四通八達不妨舊店新開一日三飡要使饑人飽去請揮椽筆速注寶銜

太平寺內宮建法堂疏

內宮立院招提中最號淸幽外防有人剎那間復新剏建締雨花之梵宇紆捲葉之回廊金雞銜粟於香積之廚玉猿獻果於法王之座密隠禪房花木靜依野圃松篁衲被都蒙自可焚香宴座竹笻來訪也能燒葉煎茶福有所歸是當必捨

天慶觀建梓潼殿疏

居梓潼七曲之山素昭靈響司桂祿九天之籍實主榮通在他邦皆有於行宮宜此郡欲興於盛觀惟玆新瑞素曰蜀江旣山川英秀之同乃仙聖棲遊之素用裒眾力共建眞祠就天慶觀寮取自天有慶之義號文昌道院爲斯文大昌之符振作儒風主張吾道庻咸知於向慕以益勵於踐修校徳行校陰功有如揭日出狀元出宰相式應連河

南道堂作云堂疏

天道逍遙自有八景煙霞之趣人間遊戲可無十方雲水之居開敞琳堂欣迎羽駕鼓琴敲築招鳳喚煉鼎燒丹鸞馭鶴朗吟過玉沼髙臥看靑山道人瀟灑淸幽施主康寧富壽翠梁玉棟何須桂館栢臺玉鎖金龕便是蓬萊方丈

化三官殿防

三元考校無非摠攝於三官一念皈依自可興成於一殿燈龕花幾經卷香鑪日修崇奉之儀天與康寧之福圓成道果又何止百千萬年廣大善根不必齋正七十月

建五雷醮疏

雷乃發聲將屆震驚之人誰無過盍殫禱謝之誠爰合羣資共修淸醮裏閭安泰民所欲天必從稼穡登丰今以始嵗其有請揮椽筆齊注寶銜

蓋飾澄江橋疏

跨虹脊於雙堤已誇偉觀甃龍鱗之萬瓦要著新功了玆一段因緣做个十分結果惟曁茨惟丹雘如跂翼如翚飛大手周全卽時了當揮金喜助眞成元凱立橋衣錦榮歸自有相如題柱

內宮寺求僧疏

風雲借便卽成變化之鯤鵬雨露沾恩須作崢嶸之龍象全憑傳世寶爲覓防身符倘蒙檀越垂慈卽以比丘得度掀翻席帽圓殿前剗艸之機分付金欄結會上拈花之笑學佛便成佛知恩必報恩振太平千載遺風做錦江一段勝事請揮大手特注芳銜

興善院求僧疏

捨妄趨眞卽日脫皮換骨超凡入聖自今圓頂方袍大檀越不吝千金小沙彌頓成三寶種果得果知恩報恩

余師姑募緣祠部疏【並序】

本寺尼童妙淸欲謀圓頂尙欠方兄須有富人爲成妙果謹持短疏徧扣髙閎一筆周全三衣具足

禮釋伽佛子爲師因比丘尼身得度欲成正覺願了良因水到渠成花開子結定憑傳世寶爲覓防身符若得都茶場官會八百千便有文思院勅綾三四尺花生筆底艸剗殿前發歡喜心現圓滿相盡在金多長者重興鐵磨家風

帖請瑩和尙住成覺

松楸在望可勝瞻戀之懷香火結緣盍選精防之主乃眷靈峯山寺舊爲成覺道埸昔妙光禪中之宗師實先君方外之伴侶祐典座得潙山地兩腳踢倒淨瓶兒龎居士參馬祖禪一口吸盡西江水風松雨檜皆談般若雲溪月嶺普現全身生爲杖屨盤礡之鄕歿作冠劍奉藏之所立無縫塔占最髙峯鹿不犯栽虎當巡境自古佛寂滅而爲樂覺此山撐住之少人魔弱成彊賊來欠打立得毗盧頂可無硬淨脊梁恭惟瑩公和尙苦志修行道心堅固利刀在手要斫開荊棘叢林把茅蓋頭便立起旃檀境界防載精進總持之力一片慈悲供養之心昨者不憚勤勞力開荒翳非求自利欲結眾緣大展開我菩薩家風眞踏得老和尙腳步謹扳灑掃便請承當變近來俗漢規模切莫闗門喫飯立從前道者活計直須如地鋪心爲諸天供佛齋僧爲檀那種福添慧常惺惺如貓捕防要防寇盜來侵獨堂堂似虎靠山休被鬼神覷破我來廬墓山後結庵仰看云俯聽泉許多快活晝訪茶曉隨粥好伴淸閒若夫萬象髙燥地之營一札功徳林之賜罔極昊天之欲報尙期異日之可爲猛辦堅心共圖勝果名垂不朽利及無邊佛法後付國王大臣熟思印記峯寺中甲天下奇秀更著琴書象駕入山龍神防法

爲梁道士撤土

平生杯酒不隨浮世塵埃一瓣心香只爲帝君殿宇如何羽化遽爾仙遊倘非去三淸境上作妙行眞人卽是向七曲山中做侍香童子一靈不昧萬古長存聽我贈言爲君撤土大眾畢竟末後一句作麼生道咦九轉丹成無罣礙飄然直上蔚藍天

解道和尙出塔緣化疏【解號妙光】

妙光和尙願力深初在藥山悟明祖意脇不沾席二十餘年末後廬阜山前爛泥田畔遇大質禪師深錐痛札三際俱縱自此機鋒掣電拈出如來向上頂門一竅接物度人發明心地者甚眾不肯出世住院自向靈峯卓庵丙午嵗偶駐錫錦江崇果院中忽於三月七日沐浴辭眾端坐說偈而逝眾信就立塔於崇果遺言後當出塔復歸靈峯時節到來今欲迎歸本山建塔院立法堂崇奉香火永鎭山門仗十方之主盟立萬世之標榜功徳圓就福報無邊

伏以六祖眞身亙古鎭南華法窟育王舍利至今畱西浙名山況此妙光重來古佛瀾翻舌本掣電轟雷鐵打脊梁撐天拄地百尺竿放身捨命十字街運水搬柴大振宗風普沾法雨孤獨園中方談般若防林樹下忽入湼槃直成無上菩提不比等閒坐脫𨿽然是不曾生也不曽死誰知道恁麼去解恁麼來石縫裂開彌勒這畨重出世寶輪撥轉觀音無剎不現身曾有遺言後當出塔因緣啐啄時節到來直教今古播揚免使兒孫覆蓋當場獨露幻身原卽法王身徧界不藏非相是名眞實相放光動地返本還原永鎭山門謂似龍歸大海共成勝事莫教鷂過新羅成大莊嚴是眞福徳

水陸孤魂榜語

人人本具無非諸佛如來念念差殊遂有天堂地獄汝今諦受吾爲敷宣諸佛子等覺性本圓善端均足只爲迷聲戀色遂皆背覺合塵貪嗔癡愛那个能除酒色財气是人皆犯不敬佛法僧寶不悟幻化空身漂蕩愛河拘纒業网一旦眼光落地神識飄風各隨所造之業因遂致墮生於惡趣舉目是刀山劍樹更無酒肆茶坊轉身逢馬面牛頭不見栁腰花貌動經歷刼無有出期豈知死後三塗皆由三毒生前十惡卽是十王若能悟妙靜明心又安有虛妄惡業欲與懴滌普遂超生今遇平等之筵普設無遮之會解寃釋結破暗開明飽汝以百味珍羞永除饑渇濯汝以八功徳水頓使淸涼各宜聽法聞經莫不回心向道衣中認寶火裏生蓮證無上佛果菩提超有漏人天福報罪花雕落翻身跳出鬼門闗心鏡圓明舉足同遊華藏海

孤魂浴榜語

萬刼皆空本來無垢一塵不染卽是眞如各發三菩提心來浴八功徳水脫離苦海超出愛河放寶光於佛殿中現眞人於肉團上光爍爍露圓通妙相赤灑灑證淸淨法身忽悟本因快似防跎尊者旣無欲染便見釋迦如來

市心重建觀音閣緣化榜語

觀音菩薩者人稱其名號或繪塑其容像隨卽現身而爲說法普陀落伽旃檀紫竹不離當處常在目前是以人天悉加崇仰四衢通透八面玲瓏晨鐘雷轟警醒羣夢夜燈月照燭破冥途天香寶花莊嚴供養鎭妖壓厲滅罪消災年糓丰登國土安泰功徳無邊不可思議嵗在辛巳祝融扇災眞如法身𨿽無虧損有漏勝果悉歸太虛成毀有時興復有數重新建立與舊奚殊今欲普化眾緣鼎創偉觀作大功徳普利四生凡在見聞悉當喜捨造此閣已復度一僧崇香火爲國焚修祈年丰稔此閣成就豈徒美觀禪衲律僧經社道友或此習定或此誦經隨所修爲種種方便所宜捨施成就良因隨意結緣隨緣獲福證無上道皆自此中昔有僧問一善知識如何是佛答云於紅塵閙市中急著眼看去僧不會今於十字街頭重建觀音寶閣震大法雷雨大法雨東方旣明市井闐擾歌哭笑樂忿怒喧啾車馬往來商賈貿易爭財奪利逐色隨聲正恁麼時業識茫茫塵勞衮衮忽然舉頭見此寶閣屹然不動六根瑩淨心地淸涼如火裏蓮如紅鑪雪豈不快哉妙果無邊不可蹉過欲宣此義榜語凟陳

十字街頭正好修最上福萬家叢裏豈無有个中人欲觀音菩薩好展神通必多寶如來先開方便天飛傑閣普鎭妖邪雷吼洪鐘盡驚醉夢各宜喜捨便要速成浮世須臾何必去電中捉影福緣成就大家如火裏生蓮三寶證明萬年香火

經藏院緣化建輪藏疏

三禪二十四律太平以經院居先一藏五百餘函般若指金剛爲最自大唐元和之際興論師說法感頑石防頭迨聖宋淳祐之間弼副正垂慈從定門開眼藏無樞而欲轉堂布施而可營重開香澗湔霜花再整修廊捲風葉多多益辦非由外處得來種種莊嚴皆自吾心流出是名不住相布施方稱沒童人提持防生鐵爲黃金取靑紫如拾芥

太平寺化緣塡溝栽松疏

塞塹塡坑且要一般平等深根固本直須萬古堅牢作檀那實地工夫祝聖主齊天壽算履平若砥欲四方皆向道之民福茂如松願一世在躋仁之域

雪坡集卷四十六

欽定四庫全書

雪坡集卷四十七

宋姚勉撰

祝文

西澗書院祭魁星

維斗有星第一曰魁上拱紫微旁列三臺司文之權光芒昭回鬼斗入夢先兆有開偉玆澗堂鳳山崔嵬江湖川閩云蒸英才有詔興賢士爭踏槐邀靈於星文刃恢恢秋風聯韉鈴聲喧豗春榜蜚英禹門之雷昨庭唱臚百花之梅萬里榮途瑞慶大來徼福投誠尙相之哉

正誼書院祭魁星

魁第一也北斗七元在天爲眾星首而魁者乃斗之第一星也魁之枕參則曰參首杓之擕龍則曰龍角東蒼龍角亦二十八宿之第一星也杓之所擕猶第一宿而況魁乎魁傑立名取象在此前輩有言曰科第當作狀元仕宦當作宰相學術當至聖人言皆當爲第一也士之逺大自期立志要當若是此吾正誼師友平日之所講明也嵗壬子詔賔興壬爲天一子首十干明年癸丑丑爲鬥牛分魁兆開矣維七月朔乃三秋之第一日用率眾俊蕆禮大魁神之相之貢於鄕若漕第於太常防於大廷使臣正誼之人皆第一自此卓然爲第一流人物於斯世維魁星實照臨之

賜第後謁先聖

子路問事君子曰勿欺也而犯之臣等日奉對於大廷弗敢背先聖訓盡勿欺之義抗犯顏之忠昭事君之初也聖天子容受直言誤膺親擢臣等非敢以是幹祿也臣事君以忠願終始之

兗國公

克己復禮公之學也四代禮樂公之事業也夫四代禮樂蓋克己復禮之推耳全體大用詔後之人某等其曷敢弗力

鄒國公

先師有言曰古之人修其天爵而人爵從之今之人修其天爵以要人爵旣得人爵而棄其天爵古之人乃所願學也今之人敢告不能

西澗謁劉屯田

曰先生之志利祿秋毫先生之風廬山俱髙嗟我後人仰止先覺富貴何榮願保天爵

謁劉祕書

曰世嘗以爲髙安未有魁天下者先生年十八以春秋對爲第一非魁天下乎𨿽然此易能也溫公則從安石則忤非不可奪之節乎力疏其蔽自攻厥非非克己之學乎是難能也學其所難能而不止於其所易能此後學之事

謁劉檢討

曰方賊京之勢炎滃趍者其瀾倒吾知有天子不知有權臣凜乎斯言千古可作髙山景行實獲我心

謁陳宗丞

曰奉天子命爲州者言政而已安及他公創始書堂講貫理學此盛心也𨿽然衍文公道脈於此邦公之倡也續文公道脈於此邦公之望也願與同志共學之

乙夘秋祭魁星

某等謹以連薦早登髙甲之儀致祭於北斗第一魁星之神曰昔在癸丑魁躔炳靈俾某駑鈍誤恩天庭此魁非難三嵗而有魁而難者衣鉢授受猗歟聖代何僅二堯實以兄弟首臚天朝若顥若固去華師徳父子科名世此魁脈卓卓橫浦嗣以應辰有斐師友皆第一人前美罔專願繼芳躅尙期顯相斯文之福

祈雨迎利貺

秋且成矣常暘暵之不恵厥終民且艱食邦侯迎禱亦旣感通民之望霓尢冀沾足惟王廟食玆土民恃以天胡寧忍予俾至斯極用是肅奉珍駕往卽道宮率吁合欽以請甘雨神旗肇舉霈隨車三日爲霖丰我穡事惟世祀之永永無斁

迎龍王

大禮大川能興雲致雨則祀之瑞有神龍於潭攸宅蓋一方之司命嵗且秋矣不雨害成焦焉弗寧艱奏是懼比邦侯延致神禦祠於郡庭亦旣禱而雨矣玆百姓重迎之道宮以祈神其矜而從所欲乎起蜿蜒於重淵布云雺於曾宇沛澤三日普施四郊惟龍君是望永享祀於玆土

嶽祀祈晴【此以下並代作】

膚寸之云不崇朝而徧雨於天下者嶽也今旣沾旣足矣霖霪滋久適害嘉禾洪水屢滔尢使小民艱於厥食吏不能乂以致暘若百姓奚咎齋心潔已只謁於祠神之相之易常雨爲時暘以茂毓斯稼且使鰥寡罔或告病神之貺也吏之望也

利貺廟祈晴

夏暑雨小民惟曰怨咨旣霖而霪將害於稼不能乂民以臻暘若繄吏之罪惟神廟食此邦必軫念於百姓有眾斂此常雨易爲時暘自今以始嵗其有神其尙克相之

祠山靈順二廟祈晴

天作淫雨害於粢盛維吏之愆民則何罪潔蠲只肅防謁於神其排丰隆掃云師收斂陰霔顯行淸暘庻防黍稷實發實秀以遂玆有嵗吏不敢忘神之徳

祈雨

曰雨曰暘皆欲時若仲夏五月霖雨連作防謁於神憂稼之傷神之聽之雨回而暘今玆兼旬多少雨早稼𨿽登晚稻之苦載敬載肅復告於神神聽昭如終恵我民駕風驅霆旁暢甘澤旣優旣渥丰我黍稷曰雨而雨民不旱憂奚吏之功惟神之庥

迎城隍祈雨

神廟食玆土福庇我民應禱如響乃夏之月迄於今不雨苗欲槁死民將無年吏無善狀以干天和民亦奚罪敢奉神禦往卽佛宮齋精潔誠爲多稼請命神其鞭丰隆驅云師滂施甘霔以成我嘉谷吏不獨拜神之賜千里之民飽神之庥

迎仰山祈雨

神有掌於天實職風雨稼且穡矣常暘暵之民將無以食吏爲此懼奉神主於佛宮爲民請甘雨之賜轉槁而蘇回歉而丰神反掌間耳密雲隨車涷雨洗道肅禦之初敢以此告

迎龍王祈雨

噓雲吐雨厥惟神龍王實司之歉可使丰不雨月餘苗且槁死王食是邦忍使及此敢奉神禦於梵之庭靈旗歘來駕風鞭霆載霶甘霖活我嘉谷感神之庥曷日而足

謝雨

比以亢陽日驕心與苗槁並走羣望輯而祈之神恵顧歆甘雨隨格吏何以得此神之福我民也𨿽然願神其終福之今也膏𨿽施而未周槁僅蘇而未澤神不福我民無前日之雨矣神之福我民繼自今猶大有望於神也三日以往爲霖願神其終福之丰年報功有祀典在

戊午春祈雨

春事方興早幹已甚未見播種豈有收成念蠢蠢之爲氓將嗷嗷而乏食謹隨裏眾防告穹旻𨿽略遂於沾濡尙未臻於滂沛似聞旱勢逺自上京蓋千里以皆然不一邦之獨爾臣憂惶愈甚寢食不遑深虞羣小之蔽君是致上天之降怒自涉玆嵗益異前時日月爲之無光霾霧從而肆翳雷音不震得非號令之或乖雨膏愆期無乃恩光之失施實闗宗社之計防傷畎畝之心惟祖宗三百年積累之仁而海宇億兆姓生靈之眾咎在臣下罪非小民矧敵國之方彊賴本根之自固儻成旱勢禍起蕭墻臣興言及玆過慮彌切上而憂國下則哀民惟仰吁於聖聰庻可回於否運是用勤拳百拜懇切瓣香願憫愚忱大施甘澤油然云沛然雨盡救暵枯鼓以雷潤以風遂通泉脈

代謁先聖

仕而優則學學而優則仕聖門髙弟語也某學未克優茍祿而仕視魯語愧矣亦庻防於仕優而學乎昔者子遊聞諸夫子曰君子學道則愛人某𨿽不敏請事斯語

代謁諸廟

某公族一寒來此佐幕惟神廟食玆土祗事之始用敢告防聰明正直而爲神公勤亷介而爲吏職業攸宜吏不敢不勉呵禁不祥俾獲安處則惟有神福之

代告本衙土地

某稍食於此邦爾神血食於玆宇神之職於幽猶吏之職於明也民之安靜惟吏職之吏之安靜惟神隲之詩曰靖共爾位好是正直神之聽之介爾景福

文昌醮宿建詞語

大比興賢又值設科之嵗前期卜日用嚴事帝之忱恭按金科肅陳寶醮冀潛通於肸蠁庻均被於祥釐伏願天鑑積誠神欽宿戒朱衣豫送早標仙籍之姓名紫詔鼎來同奪亨衢之步武

早朝詞語

夙寤求賢式際明揚之旦昕朝奉對期沾顯擢之恩嚴肆覲於玉宸冀仰通於璇極伏願淸光俯照穹鑑昭垂貫日懷忠早被臨軒之冊告辰定命獲趨待漏之班

午朝詞語

日麗中天極容光而必照帝臨下土冀微感之濳通當午影之融明望端門而載覲臣等枌楡同社葵藿傾心駒隙易流不敢荒於暇日桑防未徙願早立於大功伏願恩被春朝光承晝接傳臚麗正獨班穿龍影之旗講事延英十刻轉雞人之漏

晚朝詞語

月魄載西僊籍已香於丹桂斗杓揭北魁躔先動於寒芒肆舉朝儀聿嚴夕禮惟天陰隲有欲必從凡而幼學以壯行期於朝奏而暮召伏願書燈課效進登霄漢之梯禦燭分光趨上星辰之履

正醮詞語

天爲國以生賢欲扶世運士讀書而求仕思應時需故當選舉之辰願在捜羅之列臣等誤蒙帝渥謬玷仕階然猶均願於在人不敢私求於榮已歸誠穹宇祈福鄕閭初非爲微臣希進之謀第欲遂多士亨通之志庻防盛事疊見此邦出人品非常之才爲明時有用之器恭望聖從凡欲神格眾誠副英君忠孝之求儻偕穹擢任天下國家之責願竭精忱

又文昌醮詞

伏以修其天爵固可知人爵之從簡在帝心庻克動君心之眷故求之顯者不若求之隠而得乎幽者斯能得乎明用嚴昭事之儀式合精祈之敬臣等迂疏寡識庸謬非材誤荷穹恩已濫躋於仕版尙期盛事復層見於鄕閭念玆裏閈之儒久事槧鈆之學幸逢大比願擢髙科非徒爲富貴之謀實欲效君親之報仰祈睿鑑俯燭愚誠賜之名第以發身俾以忠忱而事主伏願三魁傑出重增九貢之名四相並登益顯一邦之盛

壽帝君疏右語

電繞神樞光啟發祥之兆天頒科詔偶鄰毓聖之辰壽胥慶於無疆福尙祈於廣布伏願極天比峻與物爲春凡合敬以同誠各儲恩而垂祉催班楓禁靑囊早領於進書較藝蘭宮黃甲預占於賜第裕垂嗣續榮被鄕閭

上元縣醮詞語

萬家爲邑謬承宣化之流一念在民庸瀝祈安之懇恭陳寶醮防禱璇霄伏望帝鑑昭臨天庥滋至上元校善蚩氓旣遂於全生下考成書拙政尙期於免戾

代沂邸生日設醮詞語

伏以人情欲壽矧懷愛子之心太上好生庸瀝祈天之悃揆予初度冀此永年重念臣妾男某仰防層穹承恩懿邸惟藩惟屏願如漢家磐石之宗俾艾俾昌期受魯侯如岡之祉恭延羽客只設瓊筵伏願帝垂以慈神介之福萱花不老仙家日月之春長蘭葉有光石室山河之誓逺

沂靖恵王諱日設黃籙詞語

前王不忘玆際超升之日永世克孝聿懷追逺之思吉蠲爲饎齋戒事帝恭望鳳旂降格龍駕來遊對越在天儼神靈其未逺克昌厥後綏壽祉於無疆

雪坡集卷四十七

欽定四庫全書

雪坡集卷四十八

宋姚勉撰

祭文

祭師範石莊先生

嗚呼先生之學出史入經先生之文孔思周情振筆吐辭藻絢華發春花意生秋水瀾活不鄙謂勉可學古人毋陋之習刋陳叩新孟子丘明次則韓氏匪此三者請姑捨是文史之暇教之經綸如是尊主如是庇民評古商今竟朝窮夕間語他人終莫詣極才大用罕名位弗覊放意杯酒窮達不知勉叨誤恩誨出夫子陸奏蘇書言猶在耳受恩罔極報施未能天胡奪之遽夢兩楹如勉來歸旋茹荼毒方父之葬又師之哭玆奉冠劍藏於新塘恨以寢苫不能室場明日遂行巵酒爲別先生何之有淚皆血

祭友人幸科院

嗚呼季哲之才英防豪奇松垣爲父齋爲師學與識以俱髙文若武而兼資議論豪宕而不羣器局卓犖而不覊騁筆成文吐辭爲詩波濤橫湧風霆並馳昔者叩閽累疏便宜指病陳藥皆可濟危使當言路決不飫仗馬之粟抱寒蟬之枝有志事功歷遊邊陲審勢識便气吞彊鄰使得兵柄決能快長纓之系奮折箠之笞諸公見賞薦剡上飛僅金閨之通籍分大農之攸司嘖煩言之遽興羌以是而爲非身在山林宣室見思意公道之可明帝將與之節麾何一往而不反竟客死於京師公之東去適我西歸欲勸公以勿往騏驥逸而難追曾日月之防何成古今之長離冢嗣方鰥而未孫主孟克家而早嫠次郎短折而未窆孤女擇歸而猶遲天胡奪之甚速乃浩然而長辭賫壯志而永終不盡用於明時國失此才家失所依興言及此感涕漣洏聞別音之瑯瑯不浩气之少衰愚鈍如我亦托以遺於此時而猶記安敢負於心期哀斯人之不可見嗟曷日而忘之𨿽然公之平日見如蓍死生一致昭晰無疑其歿也瞑三日而復活其活也噱一笑而遣醫若一肘之屈伸以去來而爲嬉然則如公者蓋所謂烈丈夫之事予也何敢又徒爲兒女子之悲

祭表兄吳景蘇

嗚呼吾嘗聞諸吾母曰兄之生也外祖書林先生實甚愛之曰是他日可以昌吾門矣及兄之長博通六經諸子百家摘杳抉防文撼場屋煜然有聲人皆謂書林先生之有孫矣夫何屢試不偶壯志雕零放意麯糵玩心黃庭視人間世之功名富貴榮華聲利若皆不足以掛意而惟馳神於飛霞八境之太淸然猶冀兄之存也尙可以系吾外祖之書脈而豈謂兄之年僅及於天地之數乃遽委骨而蛻形嗚呼自兄母而言則兄吾姚之甥也自吾母而言則兄吾之表昆也自兄之婦而言則又吾之從女兄也豈惟葛疊戚重姻於兄之歿悲感倍增孀妻煢煢義聚之家固可以畢其老兄無子而有五女髙低駢立誰依誰聘嗚呼兄之生時有不適意而委之度外者死而有知其亦漠然無情耶是重可悲也所幸兄家以義爲門孝慈如一今𨿽無子而從兄弟舉其葬則他日羣從中之多子者尙可謀以爲兄之後女之長也又當共擇所歸使無失其托以慰兄之靈獨惟外祖諸孫今失其長孟舅二子今僅存防名也學通六經而身不一登於貢利也家徒四壁而粟不一儲於瓶𨿽然名利亦不過儻來之外物所可道者旣歿而猶爲人所惜公論在於日月之鄕評生𨿽窮困於布衣而未嘗妄取於非義生𨿽放曠於杯酒而未嘗逾越於凖繩是非甚明而未嘗談人之長短學問甚髙而未嘗縱已之驕矜謹訥重厚退如不能凡今之人一藝可稱身儇吻薄足髙志盈孰如兄者尙有典刑嗚呼哀哉嗚呼哀哉

祭族子霆伯

嗟某與子𨿽爲族人於族之中又密且親予幼學年子已俊發來遊場屋詞藻淸防先君謂我此文叔兒起慕起畏奮然思齊後此六年在辛夘嵗予叨薦名折翼而墜子來慰我射目中眉恵我以啟教我以詩斯文締交實自玆始宗盟見推俾執牛耳以至今日凡三十年分則籍咸情則運連子天資髙博學彊記顯經隠傳爛漫肝肺揮筆灑紙驅風駕雲笑罵詼謔動皆成文寫興爲詩風雅膏馥引行縱艸龍蛇起陸以若人物眼中蓋希人滿謂子桂林一枝命不副才事乃大謬釋志利名肆意詩酒伯倫太白今古此懷蘇二黃九夢魂往來金玉窖塵軒冕壞土白眼富兒閉口阿堵視物甚眇自處甚髙酒酣八極挺然人豪予方窮時髙臥抱膝頹檐敗壁相與終日予昔喪母宅兆未安吾母汝母子山吾山先體之藏子廬之側雲溪風月天境泉石誓言他日皆隠於斯牛韉同騎魚篠對持如何蒼天奪子之速芙蓉防防脫屣塵俗去年正月詔召覲京子遣幼子隨余東徵今年此時子則已沒素車白馬來執子紼敵犯鄕國幸爾無虞如何一疾竟隕其軀夏秋之交亦聞告病汝子亟歸書止弗聽予忤權幸九月遂歸冰溪早涸反棹以遲十月中間方此善達乃隔浹旬死生契濶病不饋藥歿不撫屍遺恨千古予罪奚辭子之此心不間生死我爾之身無念婦子昔昌黎伯祭侄老成辭誼婉惻皆予之情有食終喪否則遂取予豈敢忘昌黎此語吾子欲教汝子亦然予豈敢失昌黎此言死生由天道義由我子知予心必信其可秦源先壠明日遂藏幽明永隔來盡此觴

祭外甥吳英孫

曰東坡之甥曰栁山谷之甥曰洪吾無坡谷之賢見汝之幼而穎則冀其如坡之柳谷之洪也嗚呼吾今失望矣豈料爾止於此乎岐嶷之狀如在目前姢好之容尙存夢裏哀哉猶能歆舅與外兄之祭否

代祭髙參政

二儀間气萃乎峨岷篤生我公爲時偉人伯壎仲箎韡韡棠棣追翺逐翔名蓋一世昔在嘉定公守於鄕遇寇阻訌力扶蜀方帝嘉駿功奮迹朝路執簡司綸金玉王度外贊戎略內隆主知式遄其歸晉登樞機眞徳實功衣被天下危言覈論福在宗社國步方棘是堪倚毗哲人其萎天不憗遺嗚呼坤軸西折壁玷甌缺今無我公誰拾潰裂天凍地蒙哨騎數驚今無我公邊塵孰淸正人晨星諸老霜木今無我公善類疇福黙黙仗馬局局轅駒今無我公昌言孰謨邦失柱石士無宗師人亡國瘁聞者涕悲惟先君子志合道符俾我小子綴於葭莩在癸夘秋拜公西府姑蘇一舸亦侍步武遇我獨厚杖屨日從色笑誨言溫然春風別公來歸薦歷憂患陟岵旣悲弦瑟仍斷相去遼濶心親迹疏維是棘人不遑寧居曾防何時公遽捐館拜公不復泣繼而嘆教誨在耳威儀目前回思曩時一夢六年悼亡之初辱賜勤慰復賜爲銘幽壤榮賁惟公於僕恩意至隆宜公之夢酸痛攪維婦窆期不逺伊邇往哭不能悵隔千里遣使設奠矢心以辭哀哀魂夢尙克鑑之

祭胡上捨宏甫文

嗚呼宏甫博學多文意气軒豁邁徳絕羣發爲文章該貫義理馳騁古今意盡斯止其在場屋谹然有聲詟彼萬夫羣瘖獨鳴跬視靑雲囊探丹桂命不副才動得困躓憤不直已寄徑鶡冠人謂由此亦可美官君曰噫嘻非我所樂豈其鞍馬借此薦鶚重湖之北大江之西出其緒餘輙魁南闈上之春官一第直摘到天折翅防防龍額顯顯季父立於周行爰自冑監蜚英天庠謂當此時淩厲奮發如何荊璞屢獻屢刖言事竄斥學校積輕君曰歸歟家在赤城種竹蒔花池藕畦藥吾沙有鷗吾嶼有鶴亦旣閒暇詩書自娯胡不少畱禦風憑虛昔癸夘秋客君之館國士相期意味渠欵一散不聚十有五年𨿽有尺書不如晤言天邑來歸甚欲君訪出憂入患如縶我鞅今年八月唁我一書豈謂此筆乃成別予聞訃失驚飲泣奔弔但拊其棺無復談笑哀哉宏甫乃止於斯壯气抑鬱亙爲天霓舉世紛紛無能富貴君乃虛生使我長喟聞絕之際語音瑯瑯付托乃予豈敢或忘予於交情不間生死君𨿽無有有君之子只雞鬥酒來此哭君靈者不死尙其我聞

雪坡集卷四十八

欽定四庫全書

雪坡集卷四十九

宋姚勉撰

墓銘

菊坪朝奉致政壙志

嗚呼此先君子菊坪先生之墓也姓姚氏諱某字行簡瑞州新昌人寓髙安髙大父曰特奏狀元進賢府君曾大父曰釋褐狀元黃州府君大父曰汀州府君考曰學正存齋先生妣曰周夫人生母曰楊太君辛亥五月十有八日生寶祐癸丑十有一月十有五日沒明年二月十有七日葬於隆興府新建縣西山之雲峯男二人介先卒女四人將窆勉泣血志曰先君子生時鬻田而教子損己以益人爲善孳孳老而益篤勉旣竊第書來曰爾毋貪好爵當損秩增貢以利無窮十月勉至自京師僅一月而先君子沒矣欲養不俟哀哀蒼天百日卜葬西山之巓嗚呼陵谷後或變遷仁人我哀尙封斯阡

石莊範學錄子堅壙銘

郡東七里新塘岡拱山環水吉且良郡之文師範石莊大帶深衣此焉藏先生之文古辭章髙視韓孟揚其芳蛟龍蹄涔脫名場藥不龜手授客方弟子輩行爭頡頏先生騎鯨返帝鄕甲子僅周人防傷斯文有脈壽且長於乎先生不謂亡

潘司戶宗權墓志銘

嗚呼此吾同年進士潘君宗權之墓也始宗權偕某登寶祐癸丑第在京師相好甚驩請某爲書冰壑二大字蓋其自號也宗權儀貌端碩淸英照人眞若一冰在萬壑皭然無纎埃某意其致逺器也不相聞者三年一日其伯氏泳書來請爲宗權銘墓則宗權死矣哀哉追思相從期集時如隔日事臨分屬酒軒然意气相許孰謂斯今乃隔生死昔求書者室之扁今求書者壙之文尙忍伸紙握筆邪第其伯氏書援退之哀歐陽詹哀辭故事爲同年請某萬不韓若宗權則於詹無遜不可使不聞於後乃爲位而哭哭已銘宗權諱謀世宜春人唐之時有曰圖曰洵美者以文顯宗權曾祖某祖某父某皆韜光弗耀宗權生而重厚寡言孝友天至執父母喪一如禮哀毀骨立處兄弟宗族穆無間言救喪佐婚靡間戚疏嗜書如飴好客如渴多與名卿賢大夫遊如滄州程先生息庵湯先生西澗葉先生皆見器重精通毛氏詩學爲文章泉湧瀾溢宜春退之所嘗蒞郡士至今學韓之文而宗權尢邃一舉於鄕卽擢第殿射貫鵠由迪功轉升修職郎授鎭江府戶曹參軍未之官驟得疾終於正寢將屬纊謂其兄葬已必求某之文以爲銘某豈足托以死者邪宗權生於戊寅夏四月壬子沒以甲寅夏五月己夘僅三十有七娶南雄法曹參軍孫公裕之女有二子繩孫振孫皆幼嗚呼天豈不福善壽仁邪而於宗權獨不可詰與之名不與之祿與之徳不與之年奮焉而踣隨榮焉而悴繼經綸之志賫入防漠豈受气大化得其淸者以爲徳爲名而不得其厚者以爲福爲壽耶銘詔方來尙慰其志葬在縣南仁孝鄕聚龍阬原祖塋山之右其日丙辰二月壬申也銘曰

嗚呼宗權有文而賢宜福宜壽乃不假年萬里亨衢一息可到擢第期年遽以歿告濟時有志曾不少施子穉妻孀見聞爲悲幸哉有兄克訓其子可箕可裘𨿽死不死不負子托揚名於阡慰吾同年嗚呼宗權

周恕齋墓志銘

濓溪周夫子曰師道立則善人多信哉言也古先盛時以徳行道藝取人於比閭族黨比閭族黨之長則皆耆英碩彥爲後進式然後徳行道藝相師成風今之世爲前輩者率不能自重後生小子浮躁嘩誕能爲數語華靡不根之文卽自視以爲孔孟不過如此由是徳行道藝之風愈防則鄕無前輩之過也茍有前輩爲之師必不爾恕齋周公則新吳之鄕先生也某聞其能淑艾後進久矣先是新吳有華林書院名流多此焉出遺風寖逺疇嗣厥音公與同邑王君立書院於登髙山之麓萃英秀而教之中設講堂四齋旁列扁曰道藝曰文行曰才徳曰器識謂藝者必本於道文者必副以行才者必將以徳器者必深於識也豈徒習訓詁工聲律哉余嘗得其序齒圖觀之從之遊者防數百成人者不可勝計信矣師道之不可不立也今典刑亡矣闗風俗不細哀哉公諱允成字子韶恕齋其號也世爲豫章之新吳人曾祖某祖某父某母袁氏公丰頥廣額龎眉秀髯望而知其君子也天性孝友內外無間言𨿽待臧獲未嘗疾聲怒色博學彊記通貫經傳以至天文地理陰陽雜技醫學卜筮之書與夫稗官小說靡不諳究采其言之有合於道者皆編稡之手抄未嘗倦也邑人多師宗之考徳問業踵其門者相接皆稱鄕先生焉吾鄕松垣幸先生不輕許可獨稱爲友人凡仕於邑顯於時之士大夫皆欽企尊慕以禮交際屈之以重學校與人交數十年如一日利不茍就害不茍避推忱待物赴人之急如己恬淡靖退不喜奔競少而能賦每一篇出士林爭先傳誦膏沾馥丐輙效場屋而公獨不偶僅獲貢璧水之名而公不之計寒牕冷幾愉愉如也周平園有曰得鄕舉易得鄕評難公其有餘於鄕評而不足於鄕舉者歟嘗遇異人授以丹鈆龍虎之方曰服此可以返老還童其祕之公曰白日升天奚益以其方燎爲藥濟裏之衰疾者年將九十步履輕健視聽不衰將終自志其墓遺誡謂子孫吾平生聖經賢傳心體躬行自覺超逾釋老歸盡之日謹勿信地獄之說而作佛事喪禮一從古制遂以癸丑十有一月二十有八日終於正寢生於淳熙乙酉蓋年八十有九可謂卓然達理至老死不亂者矣娶劉氏孝慈和勤後公一年生先公九月卒夫婦皆享上壽白首同歸亦異事也子三人潢潨洵中子早世女二人適邑士張師儉鄒時英孫三人柟杞楫曾孫二人焱榮諺曰三世爲儒收功詩書矧四世皆儒者乎是必有興者公所著書有注孝經一卷文集二卷理究一卷雜誌三卷甲寅十有二月壬申以治命與劉夫人合葬於上堨先塋之側其孫柟來請銘銘鄕之老師宿儒某不敢辭銘曰

嗚呼恕齋耆儒之賢立師道以就善人言合乎濓溪無鄕舉而有鄕評言合乎平園敢以二周先生之言而銘鄕先生周恕齋之阡

陳允中墓志銘

寶祐元年癸丑秋九月髙安壺春陳君卒越一月某歸自京君長子之子珤孫以書來言曰先大父不幸棄諸孤家君曁二叔父斬焉衰絰中不敢書使珤孫告於下執事惟先大夫將沒時進諸孤而語之曰我死必合於浮塘之葬銘必於姚子成一請之當不吾靳也諸孤奉遺言弗敢墜謹使珤孫請子是行從政於吳逺將不暇及幸早爲我銘之某與君諸子遊知君爲悉也宜銘某觀洪範之次九疇以壽富康寧攸好徳考終命爲五福求之世每不多見間見亦罔克偹某所知獨君能兼之方淳祐丁未某聞君有泉石之勝造焉圃曰依綠一溪繚其中瀦之爲池環之爲洲臨之爲亭榭引之爲流觴曲水時春且半花木層出如錦綉領客觴詠幅巾杖屨毫眉發出入桃蹊竹隧間如世所繪老人星地行仙者某亦甚羨之也君平生不殖貨而財自裕不豪奪而產自丰十數年不一至城府丘園宴適延儒教子之外無所事可謂壽富康寧矣靖惟其故則攸好徳一念實爲之先是陳宜都王子孫家九江累世不異號義門其後徙髙安君之族其別也君諱大用字允中曾祖某祖某父某皆世隠徳君少孤事母兄以孝弟著性好學求師數百里外習詩通大義遂以儒倡其族至今文物彪炳家人人儒登賢能書者相繼壬子嵗君仲子偕族孫凡三人同時領江西湖南北舉今年其孫又以通九經擢童子科君之教也君諸兄歿行於族爲長率以禮訓以義患難疾病萃力相援扶毋敢後者教育兄子某如己子迄有立婣戚鄕黨或有爭不詣官府咸之君取決焉君曰某是曰某非皆悅服願釋爭以去武斷健訟見君皆黯有媿色尢樂周急嵗饑捐粟以賑提防刑獄使者翟公常平使者楊公常以其丁未壬子之糶簿上之朝乞旌其子以官而君不願也君又謂谷以養生藥以愈病皆活人事患藥市多僞甚病而速死慼不忍乃卽旁捨爲藥室選良醫如古方制善藥以濟人而不牟利賴全活者甚眾可謂攸好徳矣壽富且康寧宜也君自中年場屋不偶卽棄弗事聚書聘師付功名於子若孫營壺春老焉有別業二曰鶴嶺曰廣城去家各數里皆築室將俾孟仲二子處之今年九月九日君在鶴嶺泛菊觴越四日戊子得微疾謂家人曰我未嘗有疾今疾殆不可起遂召子孫訣而歿可謂考終命矣君娶王氏先二十年卒子三人長績貢爲博士弟子次應炎卽江西漕舉進士次紱亦進士業女五人長適胡日升次鄧震龍次晏燦次胡鼎來次李元龍皆爲儒孫四人宜孫振孫珤孫雋孫珤孫則擢童子科者也孫女三人長適鄒淮次許鄧子彪未嫁次尙幼君平時爲義方訓晚年竟及見其子若孫之效驗以歿天之福善也後有興者當未艾又範所謂子孫其逢吉者歟君以淳熙癸夘二月乙亥生年七十有一諸孤將以明年甲寅十有一月奉柩如浮塘合母王氏葬從治命也某亦感君將歿之言不敢負所托焉卽爲之銘俾葬而刻諸石銘曰嗚呼陳君派義門天資粹靜如玉溫五福兼備徳所根壺中之春自乾坤儒倡其族卑從尊椿老桂茂昌蘭孫吁嗟徳人不復存善積未報裕後昆不於其身於子孫

運屬姚公伯武墓志銘

姚之宗爲瑞之新昌著姓者二家邑郛者出自濰州蓋中散大夫恕之後也家靈源者出自丰城蓋文館學士思亷之後也族𨿽異然得姓自有虞氏則一凡詢新昌姚氏者咸以爲一族而二氏子孫亦知柯分同根派別共源等百世而上由耳孫而遡鼻祖不可以異視相與講同姓之好甚密眞若出一族者非若周秦之劉宋衛之孔爲碏爲尙之石爲宋爲燕之樂其始旣異其終卒不可合者也運屬公諱公烈字伯武其先濰州北海人中散在國初仕至上柱國傳至銅鍉縣令某者君之髙伯祖也初以太學上捨生及進士第後以忠歿王事廬州教授某者銅鍉府君之弟君之髙祖也曾大父某以伯父任得仕再轉而丞新昌因家焉自濰州而爲新昌人蓋自此始大父某父某皆韜英含章不願仕進君生而穎悟弱不好弄旣長溫而文簡而有禮母龔氏龍圖端之孫君在褓中已失母十有二又失父事繼母栁夫人以孝聞克自力學師雕友琢寒暑靡懈楊侯大異晏君大烈皆所嘗與同幾席者也習毛氏詩究三百五篇之防爲舉子名煜煜震場屋旣命弗偶則翩然捨去以詩書燕娯其身心稼云於田花組於圃詩歌棊酒日與賔客樂之蓋不羨名韁之縶宦轍之騖也家饒財累貲至鉅萬然不有其富輙分以恵貧嵗每祲鄕大姓操爲富不仁之心挾烖射利閉糴以翔粟直一唱百和無毫髮恵利心色人於菜殣人於塗而不之顧蓋相望皆是公獨不爲此遇歉必盡發其廩減價糶以賑饑賴全活者不可勝計童顚兒齒歡呼攜扶揭防爲幟誇誦盛徳拜其門以謝者日以百數荊溪吳侯某將漕江西邑令趙侯某上其事於臺乞旌以勸荊溪嘉之召補寮屬日與燕接訪一道利病時朝家方行和糴荊溪詢以敷糴事宜公力言非便宜聽民自與官爲市荊溪是其說將請於朝而官之會去弗果人爲公惜公曰吾但欲爲當世賢者所知不計已之官不官也旣歸爲善益篤邑計闕卽預輸賦以助在官在民皆恃公爲命脈喜教子延名儒以爲之師自講習外一不以事累治家肅而有恩下孝上慈繼母卒追慕號痛有促織飛集幾筵七日夜不動人以爲孝感邑令刻之碑紀其事繼母先適醴陵劉氏有子公待之等同嵗時餽問不絕睦宗族以和接婣戚以禮處鄕黨以恭濟閭裏以恵蓋一鄕善士也荊溪使長沙公欲往則疾已革矣生於壬戌之三月歿於寶祐癸丑之十有一月僅五十有二未歿前一日夢神人召至一官府告之曰此公治所也旣寤爲家人言之翌日而歿某嘗嘆世降俗末仁義之道微貪饕之習熾知欲而不知有理知己而不知有人近年以來有丰嵗無丰民年谷不登閉糴之害如前所云矣間稔民宜有自養富多貲者平價糴而盡之無圭撮藏於野深扄固鐍幸水旱以牟其利民不問丰歉皆艱食舊時民以凶年病今樂嵗亦病矣造物者憗遺一二如君之人以蘇吾民亦可以少厲薄俗乃不畀之壽而早奪焉防防之中其無天耶然生則不官之明死則必神之幽又不可謂之無天矣世之嗜利無饜惟欲自肥者聞君之風其亦少勸乎公娶栁氏其母之兄子先一月卒四子應興徳潤皆嘗貢成均有聲有俊亦皆通經能文孫之英之秀女孫一人皆幼易曰積善之家必有餘慶天也其在斯乎君歿之明年甲寅諸孤將以十有二月葬公於邑之太和鄕金印阡先期來請銘曰吾宗也不可辭某遭閔凶不能文且先君同以是嵗月歿僅五日隔言及公歿之月又惕焉重先君之痛其何能銘然新昌二姚氏其子孫相好也久銘固非禮辭亦非義禮有可以義起斯銘也不得與他文辭比𨿽不文姑以不文之辭銘之曰伯武之賢邑人之天胡不壽旃以爲民年施者益遐報者必厚金阡峩峩尙福厥後

李廷章墓銘

瑞新昌義鈞裏李君諱廷章字煥卿紹熙庚戌十二月七日生淳祐庚戌八月二十二日歿寶祐乙夘十有一月庚申葬實在太和鄕之峯潭章洲其族兄萬安丞紀厥素履友人郭君霆發以書先其孤來請銘某讀萬安之編品之曰鄕善士某聞李君善名久且萬安曁郭君又某平日之欽而信者也有言靡不實顧行述已備可信後毋庸贅姑爲銘銘曰

今人常言世逺三代疇知古淳往往猶在有人於此行修於家鄕裏稱善謂古非邪嗟嗟李君朴楙醇媺識不識者讙曰善士不入城府若龎徳公化鄕無爭彥方之風任卹睦婣安分循理智傾力奪恥有諸已昔者李願樂隠於盤山美水鮮惟適之安今之李君豈其苗裔生無怨嗔沒有嗟喟勿謂其歿不歿善名千載之下人信此銘

拂云居士塗君墓志銘

新吳塗氏有數子從余遊問其族某賢以子儀對戊申道新吳亟訪之登拜旣卽以眞率具觴余於所謂拂云閣者耆徳粹重兄弟燕怡諸子森侍皆衣縫掖衣與客論文說詩不知其處約也癸丑余歸自京君之子夢靑以書來言曰先君子不幸以微疾棄諸孤矣將以治命葬於裏之華塘惟先君平生喜教子矻矻靡倦擇名師從之遊南康有胡氏學得自考亭俾夢靑兄弟往師之𨿽鬻產以資費不計也夢靑兄弟幸知聖賢書乃未能奮身儒科以慰其志橫目俗民多以教子無益騰笑起譏先君略不爲動曰學問人也功名天也不可以天之未應而怠其在人者且學不在是愈不倦事親孝爲兄友處族義與鄕和年登八袠耳聰目明且歿遺言詔諸子母狥佛老今葬矣不有銘以傳後大懼不孝夢靑不能求之當世顯人願求之子幸哀我銘諸某素聞君賢且及識𨿽一別五六年不再見歷歷猶在心目貧而能好客鄕裏稱善人猶可及惟一意教子俾從知道者遊且不以窮達易其志非有卓識疇能之此一事已可詔後敢不銘君諱某子儀字也曾祖某祖某父某娶周氏伉儷黃髮子五人山甫夢靑一覺仁甫吉甫女二人長適進士王淸叔次適進士曾子云孫男九人曾孫男九人皆業儒四世儒家必有興者銘曰

稟秀爲人尢秀爲士位髙金多不克儒子義方有訓一念在玆圓冠環立以孝事慈家爲儒門身享遐壽泰無不足是卽貴富有深其根厥實必蕃君𨿽不存以子以孫

掲汝功母王夫人墓志銘

寶祐元年秋八月辛酉望越五日甲子揭氏母王夫人卒將葬來請銘夫人中子成大字汝功者初館於余之婦翁鄒君家聞余而未識也翁適遴壻汝功密偕之相攸贊曰此正佳壻歸省其母母問遨遊丰瑞間識何士具以告母大喜語笑異常時余時已知其有陶士行王叔介母風也采之鄕譽益信夫人名如玉字季瓊在家時六七嵗已閒女紅端靜如成人賢女也長適掲氏相其夫正伯躬井臼而逸之學俾從主一張先生遊有寇亂保姑喪不去賢婦也正伯客遊四方十餘年三子齊丘成大必端皆夫人自教夫歸男女已冠笄成立矣性不羨侈富族親豪右宴召未嘗往夫歿力貧以畢婚嫁治家有法鄕裏有則賢母也生於淳熙戊申歿於寶祐癸丑年六十有六葬於書家坡夫人聞其子之言知余而賞之餘曾不能升堂一拜盍銘其葬使後世知有夫人名銘曰

書家之坡詩書家之母之藏也母訓家以書其後必昌也

雪坡集卷四十九

欽定四庫全書

雪坡集卷五十

宋姚勉撰

墓志銘

譚氏孺人墓志銘

余與興國軍教授豫章程君澥第南省同年程君兩年長以兄事之屨嘗迹其庭見其內外肅如僮奴指千皆紀綱之僕賔客日滿門教授兄談麈坐對未嘗頥指揮具酒殽而罍列爼陳水珍陸甘畢備樽旣臥問有無必復進余每異其主孟之在中饋者必賢也已而詢之果然蓋謁於其族則族之人曰教授婦孺人也譚氏諱幼玉豫章新建厚田人祖遵父畝皆以謹厚稱孺人在父母家已有徽譽父母疾嘗兩刲股肉爲糜愈之旣歸於程事重闈舅姑尢恪謹雞初鳴冠帔問起居三飯奉珍鮮侍立食旣乃敢去節春秋朔望行家人禮奉觴上壽姑袁夫人歿哀毀過常繼姑今陳夫人尢愛其孝性勤約不事侈靡蠶績事必躬執紝執鍼皆號爲精絕能琴棊尢喜閱書史誦袁氏世範甚習善相夫樂教子吾族之賢婦人也詢於其鄕則鄕之人曰孺人禮賔客恩戚婣樂賑乏絕嵗有祲必勸其夫下價發廩以濟饑慮細民少錢不能多糴則米其谷隨所糴多寡應之或不能糴則給之食仰糴者日千百全活甚眾富而好禮積而能散吾鄕之賢婦人也余旣得所聞於其族與鄕意其賢益信寶祐戊午十一月教授以書來爲孺人求銘則孺人以十月八日歿矣其族與鄕所稱及余所聞之賢婦者亡矣惜哉孺人以嘉定癸酉八月生以紹定庚寅歸程氏寶祐癸丑教授兄弟南省丙辰入對擢甲科子一律又以乙夘江西轉運司試貢今年十月姑陳夫人復受封孫逢吉亦秀爽顯貴方開正孺人享有榮祿之日也乃臥病九閱月而歿僅年四十有六歿之日去姑陳夫人受封時未兩旬浹蓋孺人以伏枕不能躬賀拜病遂增劇故其歿陳夫人尢痛悼之教授兄來求銘蓋將以開慶元年四月丁酉葬孺人於茅岡之鑑垣余也亦有悼亡之悲者也故於教授兄之悲不銘無以塞其意矧素知其賢且同年兄行之婦如嫂敢辭銘銘曰族稱孝鄕稱人溫且恵程之嬪事已之親以及夫之親理家其有倫天胡不壽之範世之婦人夫兮亡舉案之賔子兮不報斷機之諄石可泐悲不泯

萬安周貢士墓志銘

萬安周君公防亮甫以丙辰正月乙夘客卒於京之富春有子夢星將以丁巳十一月庚申葬之金鼎山龜峯之原前期夢星以書告曰某素遊先生之門願假寵以光其幽敢請銘維周氏在廬陵與平園益國公同系後徙萬安髙祖叡擢元丰第終萬載令曾祖某祖某父某皆不仕君少篤學精虞夏商周書爲文動數千言端平甲午與貢試禮部弗偶當路屢欲以武爵爵之君不可後峒寇作扞鄕井有功亦弗受官曰吾必取科第癸丑該恩試南省又弗利益力學至劬瘁且病乙夘冬小瘳復治任東親友交勸勿往君曰譬之武事吾寧馬革裹屍還葬耳竟旅死僅年五十有五吁亦壯矣僕常惜後世科目老天下英傑雄气鋭志不肯自休者必死而後已𨿽有才且能不得自見於世失人亦多矣君有田可耕有圃可遊有亭榭可嬉有歌舞可娯皆不自足必欲取名第𨿽勇爵不願𨿽客死不悔可悲也𨿽然君平生卹窮周急𨿽不得於人深得於天旅櫬歸舟歷鄱陽湖春浪正髙至是帖然濟無虞天猶福善也𨿽名第不如志不在身在子孫夢星其念厥考求名之勤客死之哀期有成以慰君志銘曰

志於求名不家之死寧死於京哀哉子能有成尙慰君平生

丰城鄒君墓志銘

始某未第時家四壁立讀書聲與腹雷並作過之者弗睨也孰有以子妻之者乙巳冬十月忽晨有數客至出延之坐不知中一人乃鄒君也去數日媒以書來曰丰城鄒君有息女不肯與凡子擇名士欲以爲婿昔者微往見子則大喜以爲母論其文在相法亦當富貴決意婿子或有短之者曰姚𨿽儒貧也屋數間且破瓦不覆椽日與天日相覿風旁雨上何以處君女鄒君笑曰之人也𨿽無屋可婿況猶有椽乎求士詔近矣之人且舉且第鄒君之意如此子以爲何如時先君子聞此言大賢之卽許諾明年丙午某試鄕舉不中選丁未遊太學復不遇人皆笑鄒君大誤君不之攺戊申某始受室己酉不幸先室人卽世笑鄒君誤者哄矣君亦不之顧又五年癸丑某始以集英廷唱賜進士第一人第時鄒君則畱次女未嫁俟某之成名而繼之婚某亦感君之知己也罔敢背徳義遂繼好前笑者方止咸服君有知人見某方竊祿斗升亦願奉兩家翁宦遊四方樂也嗚呼豈料某不孝不天至自京僅一月先君子棄我不兩年婦翁又棄我乎大徳不報哀哀靡忘不爲之銘是沒其素君諱一龍字伯驤世爲豫章丰城東湖人後徙鄒捨曾祖某祖某父某皆有徳而隠君和易謙厚質直謹信少厪於學事親孝爲兄友田疇室屋皆擇取下者而以華腴讓其弟在鄕裏𨿽田夫野老待之一以禮與物無忤好善急義每損己濟人婣黨間嘗有困於訟者君質田拯援之後竟不償貸君亦不問也有橫逆必自反犯而不校然剛腸嫉惡有悖於理道者未嘗與之坐視之如仇𨿽請召弗往及儒士至則愛之如父母倒屣迎禦挽畱繼日燕觴娯樂去則餽之贐他人之門可羅雀而君門外日有長者車轍性不嗜酒惟喜醖防以飲客嵗所收僅足廚傳家無贏財人皆笑君不事產業務儲峙君則亦鄙其奴事錢粟也喜教子擇名師館之日夕偕寢食鏗然夜誦率至明發君坐其間聽之不翅彈絲龡竹之樂未嘗有欠伸態好儒嗜書蓋天性如此女不肯泛嫁子亦不肯輕娶以是歿之日二子皆未婚幼女亦未有適始娶陳氏早卒再娶李氏竹林先生之孫武岡宰恕己之女今提防淮東刑獄使者宗正丞義山之從女兄也前君二十年卒某之婦及君長子則其出三娶周氏皆儒族君生於嘉泰甲子之七月辛巳歿以寶祐乙夘之十有一月甲午僅年五十有二初苦痔繼以喘知弗可療乃卻藥不禦將屬纊語不及私惟戒子讀書囑某與師以攺葬其父及教子而已余問者皆弗答麾家人使去曰吾不死婦人手沐颒已正枕衾逝於正寢聞者皆悼嘆於戲如君者當求之古人也今人蓋不多見犯姍笑擇寒士爲子婿一不止又繼之𨿽不獲饗有其報其事則可書矣天𨿽不假之壽歿而有稱卽壽也況所積者遐其後必昌歟有子二成大可大女子子三妙善妙莊則婿某者也妙端在室嵗丙辰君歿且期年矣宅兆未協卜某誤恩得召𨿽以祿養弗及不忍仕辭亦念君未葬不敢負所托攺外太舅葬旣有逺日十月庚申乃克相二孤奉襄事葬君於歸徳鄕之粟田附先墓且樂丘也碣之阡以詔後銘曰

嗚呼鄒君室此區其生之年雅好儒教子以經志勤渠擇婿一事最可書若此婿者世豈無識之未遇則罕如天嗇其年人所吁積譱之慶必有餘山中峩峩墓之廬過賢者墓當下車

梅莊夫人墓志銘

梅莊夫人鄒氏諱妙莊字美文丰城縣興仁鄕鄒捨里人髙安雪坡姚某之婦也曾祖諱某祖諱某父春谷先生諱某字伯驤母李氏知武岡恕己之女邕管安撫修己之猶子提防淮東刑獄使者義山之從女兄也某先娶夫人姊諱妙善字美韶亦端恵淑順生紹定戊子十月辛丑朔日之申九嵗失母克綜家事育弟妹至成人年二十有一歸於某某時甚窶無肯妻以子者外舅獨願女之家人更諫不聽卒許嫁竹堂旣歸能安貧事某父極孝解其裝質以贍族親客至不戒而殽酒具靜重寡言通孝經論語孟子偕某夜讀書卒不寐達明某𨿽貧竹堂善經紀其家使至不乏而逸某以學族閭婣戚甚宜之不幸近一年己酉之五月生女榮至六月辛丑朔才二十日而歿次年榮亦殤某感外家知己不敢忘義不忍他娶服旣除求繼好外族嘩然莫之從夫人蓋亦怒其爲是請者也獨外舅愛某以心卒不以夫人他許間有請婚卒議不合越五年癸丑某對大廷天子親賜以第一感念不忍負外舅復於大人再請盟外氏方許諾夫人曰是不易交易妻者亦可之將以是冬娶會十有一月先君棄諸孤不果丙辰二月乃克親迎夫人賢猶竹堂而又明敏英悟動率禮法自以不逮養舅姑四仲月恪恭祀事事尊者甚禮撫卑者甚恩先室無子歿後妾黃生子元夫告廟立而嫡之夫人歸愛元夫眞若姊之子與己之子縫組裘履不少懈自訓之書謂外舅婿儒政爲教子地延名師某家誨其二弟俾元夫就學焉室不置私庖有杯酒必與妯娌同飲而使某外飲兄弟賔客蓋未嘗夫婦自親瓶罍也義理相扶有過必捄某間怒臧獲必警曰懲忿窒欲稍起私念必警曰克己復禮朝夕多賴其益好善喜義輕財周急初歸時某從妹及庻弟皆未婚夫人曰子且仕矣不可有未了婚嫁汲汲擇姻聞梧州趙司理孤女賢聘爲叔姒而以從妹歸進士龔三徳是年五月某得越幕七月誤恩蒙召辭弗兪九月除某祕書省正字夫人曰母急進姑了吾事必婚嫁予弟妹葬遷其父祖十有一月末乃行婚防凡四而兩三月爲之治辦整如略不見難色送迎資聘大抵皆其衣珥無所惜也旣偕某入京至中途三學上書言事士皆以罪逐累累滿道參相久軒先生且去國某駭所聞見憂得疾不欲往然恐傷夫人從仕意進退維谷未有攸處夫人曰人之出處如魚飲水冷暖自知尙何疑乎臣受君恩有過則諫諫而不聽則去母以妾故茍以直言得罪願同謫嶺海死不悔妾願爲賢人妻不願徒爲貴人妻也某甚壯其言時方有輕去重竄之戒某恐其時不得言越職言且得罪言而去罪必重夫人娠月已深某不忍以逺竄累乃援老泉蘇公例辭召上封事且與丞相以書買舟自信江徑歸夫人喜卽日屏金珠首飾遣人市鍜石簪挿之某問其故笑答曰荊釵布裙入山之服當爾某益欽嘆其勇丁巳正月歸至家戒某杜門謝客一意讀書初出以家事托某從兄嫂歸日一仍其舊率弟姒以聽𨿽羮藜飯糗一室如春閨門方肅肅有度三月而夫人死矣先是某長兄死無子族昭穆無宜當者尙未有以嗣夫人謂幸有娠女也自育之男也以爲伯後元夫卽吾之子矣嗚呼斯言也可以感天地及吾祖宗也乃竟以此死三月望之前一日臨蓐果生子但已死腹越七日丙午夫人遂亡病且亟猶命工縫以衣元夫某至今命元夫無敢衣之笥藏以識母徳死之日猶戒某勿輕出再三誦猶吾大夫崔子也一句不能曉其意問之不答嗚呼其有所爲也夫夫人爲李氏甥李氏學自文公先生來且熟聞彭夫人相後林先生家法度務則而行之日讀論語孟子數篇間喜觀唐絕句詩尢愛誦文公先生武夷山十詠宛轉髙下其聲以歌之而不喜世所謂樂府姊妹皆能詩然皆不肯作曰非女子事也竹堂存時見某教其幼弟屬五言對以兩岸綠楊風命之竹堂以八磚紅藥日對意以屬某也某大駭其能梅莊與某過信之月巖愛其奇領姬禦翩翩登之某在後望之如仙直至巖所命筆識嵗月題一絕云半壁行天柱倚空人間有此廣寒宮從今眞似天邊月曾得嫦娥到此中自擇風雨不及處題之不因此題某亦莫知其能詩也其深靜皆如此厥後某索其倡賡輙不可性喜山水旣西舟曰𨿽棄官不可棄山水登溪山堂飲而去某復以詩請曰此人迹所至之地安可畱婦人姓名於是間卒不許噫夫人之志於此亦可觀也舟過番陽湖聞自是可往廬山意欣然欲行某不可約以秋而夫人不復秋矣哀哉夫人以庚寅六月辛酉朔日之已生與竹堂夫人諱同日在某家是日元夫爲壽蹙額弗許常自謂疑與姊一人而二其生故身死同日與竹堂貌本異歸日舉動言笑家人皆以爲甚類竹堂且嫁某皆一年又皆以蓐至大故是不可曉也嗚呼外舅以夫人姊妹婿某某未能以毫髮報但以謀嗣續故累其二女皆早歿彼蒼者天何辜如斯福善壽仁理復安在外舅擇婿於貧且賤使其女得同其爵位富貴而居有之亦足少爲好儒者之勸今其報乃如此爲善者其懼矣𨿽然人有生而如死亦有死而如生某生天地間𨿽止兩年有婦二婦𨿽皆一年而歿然而一年之中百年義在某誓不負外舅知且有子元夫娶決不再矣俾元夫盡子職以報劬勞某也益自植立復植立其二弟使鄒之門戶終顯有光外舅與二婦𨿽死不死過於生時是卽善之終福仁之終壽也亦可以厲薄俗矣使某比之匪人茍不義富貴爲世所罵笑以此易彼不惟外舅不欲二婦亦不欲也願賢而不願貴梅莊此語其某也終身之藥石乎銘吾之心且以銘墓墓與竹堂夫人同域葬以戊午三月壬申銘曰

夫婦天理無古無今人孰不死不死者心姊賢早亡妹繼亦逝天欲觀予終始斯義不尙夫貴願貴而賢斯言有味靑史可傳揭銘於阡以詔萬古永言保之裏二賢女

葛母墓志銘

嗚呼甚矣葛母之爲賢也飭閨門勤絲枲睦族黨禮婣戚慈臧獲謹婦徳相夫起家賢己未盡見其爲賢也獨一事爲難能生爲人所稱歿不可以沒其實夫孝子亦多矣而孝於非生己之母者始足見其爲孝慈母亦多矣而慈於非己生之子者始足見其爲慈葛母賢己母某氏嫁於進士葛某有二子丰也以姊之子入繼謙也側室生也而母待二子如一慈愛之皆眞若己出二子事母亦雍雍盡孝無間言母歿某往弔之二子執喪毀瘠泣出血盡哀觀其子之孝信其母之慈也葛母賢己二子請銘是宜銘母以某年某月生以某年某月歿十有一月乙酉葬於某里曾祖某祖某父某儒者流也二子皆有子今孫六人銘曰

葛賢母葬於此姚子銘之噫世之爲母者法之

鄧仲翔墓志銘

昔石莊範先生嘗爲某言鄧君仲翔之賢也心已願識之嵗嘉熙丁酉秋鄕試揭姓名於郡城樓鄕貢額僅八人鄧氏乃都其二一則仲翔也當時一門盛事歆艷井裏願識之意愈深矣旣乃獲詣其家俊秀之林而拜焉信矣石莊先生之不誣也仲翔爲人意气軒然謙恭下士樂施好客博學彊記歷代諸史爛然蟠其胸襟釃酒對客縱飲劇談古今治亂成敗之原君子小人正邪之辧舉數十行不遺一字千數百年如在目前音節淸亮首末該貫聽者忘倦性尢友愛與其弟某壎倡箎和未嘗有違言忤色闔門千指雍如晏如𨿽家有餘貲若不自知其富其視世之粟奴錢虜吝驕鄙俗之气浮於顏面者相去不啻穹壤千萬接物和處事得與人信下至田夫野老嬰兒孺女皆得其驩心蓋嘗評其爲人雅好賔客似陳孟公議論精博似習鑿齒兄弟友愛似姜伯淮處鄕公正似王彥方合古數人爲一人今人未易多得也仲翔自丁酉登薦書明年試禮部不利寶祐丙辰且該恩再試方築室讀書益自磨勵而先二嵗仲翔歿矣賫志飲恨聞者爲之惜嗚呼鄕舉可能也鄕評不可能也仲翔𨿽不及取髙科入仕以行其欲爲之志然而生爲人所稱歿爲人所惜是不歿矣仲翔諱某號南齋其先建昌人九世祖某始家髙安曾祖某祖某父某皆隠不仕仲翔生於丙辰之三月歿以甲寅之十月僅年五十有九先娶陳氏生子士達繼趙繼徐皆前卒又繼袁皆宦族孫男二孫女三丙辰十有一月壬寅卜葬於吳塘東山之陰使來請銘爲之銘曰

嗚呼噫嘻仲翔已矣辧博之論不可聞已一封之土藏其胸中千數百年之史若人而不仕若人而遽死旣不在其身尙福其子孫孫子

雪坡集卷五十

