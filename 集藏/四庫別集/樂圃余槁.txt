

欽定四庫全書

集部三

樂圃余槁目錄

別集類二【宋】

卷一

古詩

卷二

排律

律詩

卷三

律詩

卷四

律詩

卷五

絕句

挽詩

卷六

記

卷七

序

題辭

卷八

啟

律賦

卷九

世譜

書

題跋

祭文

銘

卷十

墓志

【臣】等謹按樂圃余槁十卷宋朱長文撰長文字伯原蘇州吳縣人未冠登進士乙科以足疾不仕築室樂圃坊著書閱古蘇軾等薦起本州教授召爲太常博士遷祕書省正字生平著述甚富所撰詩詞賦辧表章雜說凡百卷號樂圃集南渡後盡燬於兵其従孫知漢陽軍思裒集遺文得詩百六十有三記五序六啟七墓志五雜文六類爲十卷又以墓銘表傳等爲附錄一卷鋟諸木嵗久僅存寫本康熈壬辰其裔孫嶽壽重刋行之附補遺詩一贊一則明嘉定陸嘉穎所搜補也稿中墓銘或署其父公綽名銜蓋長文少作従石刻中錄出者亦可見思當時搜討之勤矣乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

樂圃余槁卷一

宋朱長文撰古詩

公堂置酒羣彥咸集作詩呈學中諸先輩且用敍別

漢有郡文學儒宮所宗師稚圭𨿽嘆滯鄧禹猶願爲聖朝興庠序內外振新規嗟余介且拙性與邱壑宜靑山起泮水六月開辛夷經術聊辧惑文章非振奇羣英何濟濟屈就董生帷講習良可樂斆學交相資但觀芹藻長不防顏髩衰忽傳太學命飛詔下天涯自省艸茅賤豈稱廊廟知親友頗惇迫黽勉趨官期生平好古心或冀伸此時偶玆春奠畢將與諸生辭濁酒多如澠頒貺自守麾鄕飲久不講禮意猶可追髙閣矗丹檻公堂煥云裒衣二百眾齒髮敍尊卑籩豆儼在列鵷鴻來有儀珍饔薦瑤觴𨿽醉尙肅祗式燕固云喜有行尢愴離勉旃重勉旃修業戒荒嬉黼繡在徳義金玉惟詩書豫章生拱抱羣木共葳蕤養之得其性自有淩雲枝又如甽澮流不息趨天池居鄕爲閔參得志慕臯防當令竹帛間炳炳令名垂

佳雨應祈因昔年諸友作詩今再敍舊

晏侯昔爲州嵗旱慶霖雨夫君與方子吟思共淸苦不才輒繼聲玉石愧同處賡訓自邦君髙詠編幕府開編讀英辭風義恨修阻歷年屈指八閱守今已五【自晏昜五守】溫溫劉蘇州【謂夢得】揚仁美風土篇章極淸新操行到淳古去年掌膠庠幸此廕徳宇遇君來自西暫作臯橋旅【謂公權】並遊盍簪裾良宴陪樽俎辱顧眼俱靑言詩多見與近當庚伏間不雨病禾黍田幹如龜裂一漑勞逺取如惔沴气生望歳羣心沮園居𨿽閒曠何處逃蘊暑使君憂憫深雩祀以時舉精誠禱祠下若與神告語隨車油飛雲闔境膏澤溥稿苗興膴原涸轍通別浦萬輪水可汲千笠艸務去秈禾與防稻指期入我庾淸暉登谿山餘潤滿林圃中吳垂白叟買酒相忭舞掃石邀良朋淸風快談麈此時無一詩懽意何以敍朝家日隆平二聖保基緒施仁塞天淵敷政皆堯禹舊臣畱旦奭新相拜房杜風和調舜琴俗厚空周圄銷變召泰和協气應律呂吾儕夙承學嘉慶幸親覩相期美康平復見頌多稌

次韻送毛正仲太博赴召

馬周起布衣一日見紫宸獻言中機會數歳持衡鈞嘆息慕前哲誰能繼淸塵毛公東南美迥掩竹箭珍髙才與精識卓爾出天眞論政明得失談兵到機神天戈討梅山婉畫昔已伸一官遇賢守相與康吳民孰云芙蓉幕人臥五色麟聖君馭羣材功業圖日新旌麾頗牧用帷幄良平臻奇士求卽至當世有偉人君今赴明詔亨會在此辰夕發碧江外秋過淸泎津彤庭敞神麗文陛髙嶙峋良籌上意合深防廟謨親功名立少壯富貴將追身我亦有志者臥疾松陵濵耰鋤代長鋏韋帶比華身髙懷未遐棄荒徑枉朱輪纚纚聽君語懦夫气益振病驑觀逸驥舉首嘶鳴頻尙期居要路回光及幽淪

轉運少卿生日

昔在章聖朝先君爲名臣入陪儒林老出擁使者輪忠謨與休烈萬世永不泯惜哉未大任天意昌後人公生韞俊徳磊落功絕倫深林有條梅不揉自可珍外隅正以方中府粹且仁沛然施之事迅若般之斤自聨金閨彥頡頏三十春牙籌析經費龍節綏逺民朅來天畿東威譽薄海垠羣情無遁照眾理日益勤吏徑皆敞辟敝根悉鋤耘惸惸舊鰥寡今也皆不貧闔部數百城膏澤一以均正月方在浹是日爲生申東人競祝公百福叢於身同宗復荷徳善禱久所陳況公方耆艾百行享明神俾公永且康筆端扶化鈞俾公熾而大膝下森華紳近得舉之躅【荊南侍郎】前望伯虎塵【朱虎】先閥期益顯蹇品庶可親

送魏君致逺之吳興兼寄祝修中

庠中今多材燦若荊岫玉琢磨觀粹美尢愛魏與祝二子幼相友共學橫山麓抱書來泮宮美質異碌碌文辭堪適用光瑩輕縑幅前年掇髙選麗賦人爭錄吳興太守賢好善下白屋貽書勤聘禮掃榻待英躅伯樂過冀北所顧皆驥騄翩翩告別去舟泛苕溪淥南陔急親養聊以奉水菽愧我不能畱嗈嗈想鴻鵠良辰振六翮一舉聳羣目云漢期髙翔稻粱非所欲

少章過吳門寵示淳夫子瞻唱和並惠山寄少遊之什俾余繼作輒次二公韻以寄之

懷友對華月身如匏系何遙聆金玉音悵望江湖波憂來誦三篇調饑餉嘉禾蘇範天下賢閱士歳月多憐君似蘭芷長育瑤山阿良工得寶璧韞櫝加琢磨發爲驚人語九曲傾洪河蟠蜿寄短章浩蕩寫長歌一官得武陵萬景盡包羅又如彈響泉餘韻淸且和籍湜師韓文其則在伐柯俯視枳棘間翔鸞豈蹉跎聖朝頌聲作周雝與商那二公且大用豈得歸岷沱

詠齋偶書呈子通無隱

夙志在蕭閒獲此幽遁迹喬林無冬春蒼靄異晨夕旁窺疑好峯俯瞰驚峭壁浩然溪山興盡在陶潛宅杖藜行水邊萍際湛空碧良魚不輕遊弱羽猶自惜吟髭不禁霜曉鑑見早白古人已深嘆信是林園客遣累假禪鋒陶情任詩格寄聲招友人來看亭前柏

次韻李子功畱別之作

采蘭無復養嬰此終天悲家空弱妹長恐失桃夭時翠蔓倚長松之子得所隨銜桮欵相遇摻袂傷蹔離洞庭春風髙楊栁緑江湄柴門歸獨掩桂楫暮何之眷眷厚有餘佳什猶見貽散帙渴精論言詩佇良規惜哉片防去快若駟馬馳東臯多樂事歸計勿遲遲

謝虎邱祖印相訪

支嶺髙風逺杼山佳句稀雲巖有開士詩理到精微不知蓬戶隘未勌金鐶飛忘形任談笑敷袵評是非近師宣城老逺慕蘇州韋我亦有吟癖古人思與歸願聞碧雲篇所得如珠璣漁樵早晚出乘興叩禪扉

謁郭道衝唐師徳登臺偶作

衝寒步郊原煙水照林薄雪余山色佳浦浚湖波落靜可釣綸垂淸欲塵纓濯相逢兩俊友辭義富金臒攜手登髙臺談笑有眞樂寸眸周逺近幽思騰寥廓逝將飛片帆直到洞庭腳縶維阻並遊搔首向城郭

春秋終講伏蒙知府諫議臨視學捨燕勞諸生謹成小詩敍謝

泰山先生久冥寞世把春秋束髙閣腐儒退隱三十年獨玩遺經思筆削濫居師席愧匪才日演微言更歳籥欲遵廣路視堂奧誓辟浮雲窺碧落玆辰講解告終篇敢屈邦君親視學邦君舊現補衮才忠論嘉謨動宸幄宻爲福澤徧寰瀛暫得麾符出京洛愛民如子不忍傷政用中和屏威虐深惟教本在庠序力助儒風止姦惡羣材儻得就長育百堵何爲憚興作耽耽黌捨盡修嚴翼翼公堂驟淸廓已欣華搆將落成肻枉雙旌率僚幕淸晨初謁二公祠重道嚴師致恭恪更忘煩暑臨講席自降威容聽揚防羜肥酒釃宴友生金印煌煌對褒博傳聞長幼相告語爭誦詩書親敎約歡聲四出屏陰沴雲霧俄收日華爍【久雨是日晴曦】文翁化蜀士皆成魯侯修泮民思樂自慚傳道竟何補祿食充饑免藜藿幸逢賢守善承流喜與吳人醉優渥

樂圃余槁卷一

欽定四庫全書

樂圃余槁卷二

宋朱長文撰律詩

雪夕林亭小酌因成拙詩四十韻以貽坐客昔歐陽公與人詠雪先戒勿用梨梅練絮白舞鵝鶴等字今篇中輒守此戒但愧不工伏惟采覽

極望鋪千頃平觀徹九霄縱橫隨物象合散委天飆灑竹聲微動妝松勢不揺庭空飛鳥影窓失逺山椒釣罷盈孤嶼行稀覆小橋爭先籠碧瓦騁巧綴柔條片片誰裁制團團似琢雕邱陵平坎險艸木起枯焦皎潔那容染輕淸秪自飄匊來便幼穉披去羨漁樵篷冷孤舟泊蹄輕逸驥驕危樓明皓皓虛室靜蕭蕭余霰霏殘夜層冰結霽朝界疑華藏見境入洞天遙向晦終難掩居髙卻晚銷潤滋甘井脈寒減暮江潮思婦啼紅袖徵夫擁皂貂履穿愁踐足心悟任齊腰就映猶開卷頻餐愈病痟袁公當獨臥謝女尙能謡旋取茶鐺泛多收藥調任令埋蠟屐直欲鼓蘭撓埽處迷三徑吟余凍一瓢因思良友至急走牧童邀池館增蕭灑杯盤柰寂寥壼中聞笑語物外覩風標眞樂非弦管奇辭脫篆雕紅塵蕩滌盡夙酒等閒消燭映凝膏淺香淸切柏燒談圍終昜解詩將可稱驍聞道羣賢集方從五馬招黃堂催盛燕緹幕會英僚海气連平野巖光滿麗譙繽紛霑壽斝炫晃照華鑣劉白才名重枚鄒筆力超袴襦歌美政牟麥慶新苗畎畝深盈尺風雲會再【缺】賀聲周四境瑞奏達中朝郡國仁風逺乾坤協气饒年年書大有擊壤望唐堯

仲春上丁知府金部躬率僚宷釋奠於先聖旣而升公堂命學官講書竊惟中庸之篇自安定先生常以是誨人閱歳旣久嗣音者希某孤陋無似竊慕前哲其啟講也今龍閣黃公嘗臨之其終講也金部使君又臨之羣儒在列咸與榮觀輒成五言律詩二十韻敍謝

天意紹斯文成書在聖孫一篇窮妙理萬古誦微言美行敷華葉精誠固本根並明參日月幽贊極乾坤奧義誰鑽仰眞儒善討論【謂安定先生也】披云觀泰華行水自昆侖庠序非才處詩書素志惇崇朝羞倚席暇日廢窺園辧惑開羣聽潛心到本原意將追往哲學豈爲專門盛府連稱治耆英繼典藩始終臨講席前後枉髙軒全帳羅金鼎盈庭倒玉樽旌旗來有慶衿佩寂無喧士識師資貴民知道義尊僖公史官頌鄭校相君存芹藻歡欣意陵阿長育恩中材多杞梓寶噐列瑤琨五紀登朝盛羣英蓍籍繁美哉文正學遺澤洽元元

奉送中散使君提舉崇禧觀

方面威名久朝端聞望隆需章祈玉陛寶詔與琳宮睿將均勞逸髙情保始終他年黃髮老淸世紫芝翁迹放風波外心安夢幻中身輕隨壽鶴目極逺冥鴻祖帳羣公集啼嬰萬俗同何緣畱召父無路達堯聰誇裏金重榮先宻印崇髙堂羅俎豆幽徑剗蒿蓬趂健歌歸去因閒味道衝謝庭常有慶越槖任令空醉防欹華月吟髭動好風翠虯喬木老錦帳海棠紅平昔髙軒過深嗟陋巷窮噓枯言不絕推轂賜嘗防載酒邀彭澤名鄕表鄭公量才如斷木荷徳重維崧耆俊方圖任明廷正納忠劇藩如擇將猶恐起宗工

光祿生日

卿寺方生棘侯邦屢建旂才鋒周物理智燭見神機壽逺眉毛秀身康髩雪稀翠筠髙挺節古柏暗增圍云陛朝升對銅符夕佩歸灌苗潛致茂鍼瘼坐令肥召杜名方重松喬志所希非才學詩禮多幸奉庭闈葉載神龜隱雛隨彩鳯飛晨昏趨膝下永著老萊衣

次韻司封使君和練推官春望之什

目極江湖近心存象魏遙未調金鼎餗新泛玉觴椒賦爲憑欄得憂從散帙消髙才方謝守輕舉羨王喬桃結千年蕊松抽百尺條天涯舟一葉風送逸漁樵

送知府滕光祿

牓登龍虎亞掄魁一紀橫飛長憲臺謨議軒昂開日月辭章雄偉鼓風雷朝端已慶明良會廟論咸推將相才一跌云衢成老大幾遷方面嘆邅廻致君事業看霜髩經國風猷付玉杯驅弩屢驚園令出引章還喜買臣來展墳乍覺靑松長視學追懷絳帳開榮滿江山增气象仁霑裏閈舞兒鮐齊云晚詠難畱白【白傅將去蘇有齊雲樓晚望之作】緑野新居欲繼裴淮海巨藩𨿽重寄傅巖須起作鹽梅

喜雪上太守

築壇精禱意通神零雨先期澤此民驟作六花猶及臘更遲一日卽回春斜飄燕寢初驚宻平壓髙樓漸喜勻千里山河忘險穢十門坊墅絕埃塵謝庭賀燕淩晨集郢曲歌聲遇景新細入吟窓粘凍筆輕隨舞袖落花茵膠舟漸進危檣逺汲井彌甘短綆伸徧擁枯根蘇杞栁巧妝寒葉活松筠終朝訟息延佳客幾度年丰達紫宸力可回天消旱暵爲霖豈獨傅巖人

上運使陳兵部

屈指西州當世英我公傑出久知名自從揚馬奇才後又得岷峨靈气淸剛者近仁今始見惠而能政古難並胸羅萬象縱橫壯目悅羣情黒白明已借牙籌安右輔尙畱金節壓東瀛片章馳上雲霄動一檄飛前艸木驚斷割劇繁如簡昜鍼砭痩瘠使丰盈此時阜俗資良策匪夕疇庸在老成竊愧衰姿毗太府幸逢雅量庇寒生欲祈陰施增仙算幾見蟠桃結子榮

蘇學十題【並序】

蘇學昔有十題曰泮池玲瓏石百漧黃楊公堂槐辛夷石楠龍頭檜蘸水檜鼎足松雙桐是也或云蘓子美命名然篇詠莫傳殆有其名而無其辭也余頃至學中訪所謂十題者其存有六而龍頭檜蘸水檜鼎足松防桐亡矣蘇學故南園之地南園者錢元璙之所作也錢侯好治園林築山浚池植異花木充其中未久歸於國朝百年承平之間萬物茂遂得桓其生厥後割南園之巽隅以爲學捨遺址餘木迄今有存者而建學之後繼有培植然間有爲風霆之所偃防卒隸之所摧毀甚可太息夫亡則已矣其存者當爲之珍惜因取六物又益之以多幹柏並秀檜新杉泮山復爲十題題各有詩以傳來者庶幾觀是詩而愛其物勿翦勿伐則騶虞之仁行葦之厚見於學校之間矣豈止孔明廟柏攄少陵之幽憤太淸仙檜發曼卿之奇藻好事博雅爲之嗣音元祐壬申正月十有四日許州司戶參軍充蘇州州學敎授朱長文

泮池

怪石鋪幽麓芳塘倚茂林冷光開玉鏡淸影滌人心芹藻無傷性龜魚各就深泉源應不涸何必傅巖霖

玲瓏石

巨浪洗蒼玉一峯飛我前鑿開混沌竅窺見滄浪天洞敞延華月巖虛生翠煙幽軒相對久古意日翛然

百漧黃楊

寶幹多材美孤根一气同春餘花淡薄雪裏葉靑蔥蕃衍非人力堅剛稟化工寸枝裁玉軫可助舜南風

公堂槐

五紀栽培後三春長育中靈根蟠故國宻葉蔭儒宮患與般斤逺歌宜魯藻同先儒垂意逺期此出三公

辛夷

楚客曽畱詠吳都獨擅奇風霆存老漧桃李避芳時名入文房夢【一名木筆花】功資妙手醫紫微顏色好先占鳯凰池

石楠

昔年曽賞玩移自碧山遙古幹磨文石寒枝慰翠綃𨿽殊楩梓用終免雪霜凋來者宜珍護毋令困采樵

多幹柏

古柏列重門連枝若弟昆參天分直幹得地共靈根月照龍蛇影風摧鐵石痕鸞凰期可宿香葉向春繁

並秀檜

槃根幾百齡合干倚冥冥偃蹇防虯聳聨翩兩蓋靑紫鱗霜外躍紺葉雨餘馨左紐憑仙宇何如供泮亭

新杉

弱植還生意淩冬見後凋尙低霑雨露更長拂雲霄庭月揺疎影檐風舞細條他年逢匠石寶搆壯天朝

泮山

山形拱泮宮林壑意無窮自得千巖秀無虧九仞功光延東嶺月淸轉碧潭風官冷眞相稱婆娑一釣翁

送曹縣丞入京

忠義家聲久夫君更美才吏民愁旣去交友約重來【君有居吳之意】別岫浮雲逺徵帆曉月開棣華同郡府眷戀共銜杯

次韻司封使君和推官早梅山茶二首

嫩跗黏絳蠟輕朶挿珠鈿雪裏心偏苦花中達最先玉階香馥鬱煙野蕊聨娟托植𨿽然別黃金子並圓柏葉元同翠桃顏未比紅畱芳占春月弄蕊耐秋風自稱階庭翫休煩帟幕籠佳篇補韋白流品重吳中梅評事攜詩過訪欲求屬和因次其韻

築室尋幽處惟求水竹鄰心安何必貴累少莫如貧石裏求奇古花中悟道新不須多轍迹猿鶴自爲賔

次韻司封使君和練推官再詠山茶

珍木何年種繁英滿舊枝開從殘雪裏盛過牡丹時對日心全展淩風漧不欹藥階如賦詠欠此尙相思

次韻練定公權垂訪樂圃之什

隱圃甚蕭條驅車豈憚勞境從前代勝岡對逺山髙林曉猿抽臂池秋鶴浴毛興來頻就醉奇句僕離騷

賀林承務還吳門

朱顏充賦早蒼髩拜恩歸煙水鶺鴒聚霜穹鴻雁飛傳經金恥富下筆玉藏輝貴仕毋嫌晚天門受賜衣

寄和晏守

二年懷郡印八度到柴扉曽未陪朱履頻煩友布衣水邊孤鶴睡天際片雲飛拜徳知何日煙霞戀翠微

和公權秋暑奉懷

誰謂雲中句能移江上峯淸颷隨玉楮爽气襲塵容劇暑嬰多病嘉招恨未從眷言相與意深荷故情濃

再和

鄕校叨微祿家林傍舊峯散人那適用逋客拙爲容良友幸不棄華軒時肯從早秋須命駕荷葉露華濃

光祿生日

舜庭新遣牧漢寺舊名卿致主丹心在憂民素髮生鷲峯仙桂老猿澗古松淸金簡傳眞理期頥體更輕

樂圃余槁卷二

欽定四庫全書

樂圃余槁卷三

宋朱長文撰

律詩

防使君召預池光之會

韋公池閣尙依然賔主於今不乏賢郡內欣逢兩耆俊樽前喜會四同年淸談自可成珠玉眞賞何須聽管弦燕罷旌旗揺暮靄蔡經寂寞別羣仙

遊虎邱借前韻

一邱𨿽小勢巉然自古登臨歷幾賢門惹白雲常盡日地藏靈劍不知年淸歡相與隨雙斾幽趣誰能解七弦毎月來遊存故事郡中依舊有詩仙

次韻蒲左丞宗孟遊虎邱二首

命相將乘傅說舟愛山尋徧樂天遊先聲汶北安千里選勝吳西賁一邱靜見隴云生峭壁寒知海气入危樓鏘然佳句畱蕭寺剡紙朝來貴此州

蓬島奇峯水四環何年湧出向人間淸池不測通滄海寶玉長存潤碧山曾致神仙畱嘆詠可憐軒冕樂蕭閒謝公方爲蒼生起戀戀煙蘿日暮還

次韻朱牧樂圃宴有感

竊祿都無簿領迷得錢邀客手頻攜春來佳景廻三徑雪後晴波滿一溪歳月昜凋靑髩色塵埃難上白雲梯煩君枉駕慙荒索空種梧桐待鳯棲

次韻彥舒席上之作

蒼煙寒水滿方塘挿架排籖典籍場喜對七賢閒把手希逢四皓醉飛觴林深迥出千齡幹【圃中有千齡檜】詩就俄成萬丈光逸興欲尋丁氏宅雲間老鶴共昂昂

奉謝司封使君晏公臨顧園居

閒臥林泉與世疎使君三度枉旌旟未陪徐孺升賔榻敢屈文侯式敝閭蹔擲魚竿絲半捲旋開松徑艸新鋤愧無美酒拈巾漉難得金波欵緒餘

未入柴扉卽下車茅齋揮麈緩綸書不知銅虎威權重豈責荷衣禮貌疎此日狂歌希魯望昔年能賦擬相如篋中殘槁如傳後𨿽枉朱轓亦不虛

甘盤徳業滿天區博學承家行有餘鳯翥頻觀先帝詔牙籖新補相君書晨羊不飲康衢靜夜犬無聲獄犴虛風績已應推第一鼇峯深處列仙居

次韻虎邱祖印秋日懷寄

不愛紛華愛寂寥松風竹月共蕭蕭因隨野鶴過三徑每對江鷗洗一瓢無復塵埃沾短褐尙思煙水泛歸橈道人肻與羲之友飛錫重來莫待招

重九同子通遊虎邱與祖印三首

絕境良辰少兩全榰笻莫倦到山巓淸談已可忘樽俎眞樂何勞聽管弦才子就題黃絹語髙僧多誦碧雲篇孤舟欲去更回首天畔樓臺生晚煙

秋山寥曠景無涯執手憑欄到日斜地竦一邱容澗谷天低四面納雲霞淩風劇飲從吹防多病忘情懶挿花深美二難兄弟好共將嵓壑占爲家

浮世誰知金石堅吟須俄頃見皤然登山未免懷千古泛菊相期保百年方外逸民猶有傳人間髙爵豈如仙良辰盛燕多遺迹何似江南五栁賢

彥和善談性理子文繼成偈句見要屬和謹次韻

萬法都明一瞬中可憐情膜久相蒙浮雲映月元非暗病眼生花本是空斷想求眞猶未悟將心覓學轉相攻誰能汲盡曹溪水莫負當年祖道東

彥和與子文相期卜鄰子文作詩以遺謹次韻

仙才宜在道家山卻學幽人欲閉關淸燕曽陪明主問羣言以助相君刪談圍莫敵書盈腹詩社相過酒滿顏聞道卜鄰同喜慰亦開荒徑待餘閒

次韻子文抱病幽居之作二首

幾年彩筆擅辭場髩發相饒色更蒼千里舊聞稱驥騄九霄安得接鸞凰醉憑淨幾拋烏防閒捲新詩置錦囊治世莫將公幹比松陵風物勝淸漳

好閒不復愛輕肥病起神淸與道宜藥竈夜寒新焰歇書窓晝寂竹陰移坦懷莫學窮途哭行已應無屋漏欺里巷遊從須勉彊相逢猶記是童兒

佳雪應時呈司封使君三首

蘇臺風雨久如期太守精神不待祈萬廩更爲來嵗計六花故就臘晨飛靜裝松桂仙枝老深壅芝蘭土脈肥衡泌棲遲墻仞逺爲公何日賦緇衣

炫晃天花著物新壺中萬景淨無塵光輝只欲饒寒士淸潔尢宜比古人韋白吟詩飄入硯鄒枚燕處舞廻茵明年霄漢橫飛去應踏繁霙拜玉宸

千里江山入郡樓憑欄乍喜宻云浮冷光交映天峯色餘潤遙隨笠澤流民疊袴襦看不厭客叢簮履賞應畱野人乘興狂吟外引鶴披蓑上釣舟

次韻司封使君新嵗喜雪

玉燭均調應攺元賢侯喜雪望堯天【太守詩云王正首此書佳瑞三見元豊大有年】暗聲撒竹髙齋夜瑞彩連云畵防前千里湖山成洞府萬家觴詠展賔筵應憐陋巷袁安臥擁褐孤吟又過年

次韻司封使君立春紀事

碧瓦猶藏臘雪寒東杓初向斗旁觀雪隨華旦天京逺雉舞條風野老歡【月令立春日條風至雉雊】官栁嫩黃迎皂蓋園蔬新緑委金盤詩才例作姑蘇守一曲陽春喜嵗端

次梅評事韻

滿目紅塵淚沒深誰能世事總無心買松野老栽成徑覓竹山僧種滿林薄酒時斟資道气好詩頻諷滌煩襟鳯雛先顯門庭喜應笑陶潛責子吟

梅公書齋掛簑笠釣綸船檝四物形於詩句余爲和之

快檝輕輪笠與衣閒將四物掛柴扉江頭夜雪好披去湖上春光宜棹歸靜處無憂嫌印綬貧中有味勝輕肥興來願借君毋恡渺渺煙波一葉飛

次韻公權子通唱酬四首

春晚遣懷

春華急似曉天星誰得年年髩發靑露濯淺深枝上錦風吹離合水中萍吟餘金穀香隨步書罷蘭亭酒欲醒擬把冽泉同一酌爲君林下洗寒瓶

吳門懷古

九曲湮淪茂苑荒吳人誰復怨吳王莫言故國千秋逺知是仙家幾日長湖上只誇浮海相裏中休笑效顰娘舊時幽徑今猶在但屬漁樵自采香

春日旅懷

身在塵勞未免憂傷春佇立碧江頭回腸只殢千鐘飲方寸那容萬斛愁懶防錦袍淩巨浪好乘黃犢傍髙邱池塘得句頻相示直把珠璣爲暗投

牡丹

奇姿須待接花工未必妖華限洛中應是春皇偏與色卻敎仙女愧乘風朱欄共約他年賞翠幄休嗟數日空誰就東吳爲品第淸晨子細閱芳叢

奉和司封使君春日回文之作

佳景更同民共樂俊髦皆集盛飛觴花隨客醉還成句桺贈人行欲斷腸斜月上時霞散錦暖風來處寢凝香華年惜過須心賞富貴叢身逼髩霜

次韻司封使君程給事

通波隄上幾秋千花接遙山水接天故里松楸霑雨露神都池苑隔雲煙耕桑交勸紅塵外羅綺紛遊畵舫邊暫歇棠隨眾望不禁野岸更聞鵑【司封盛篇甚有防思輒寫公意以賦是詩】

次韻司封使君和給事寒食城外感事

花如步障艸如茵萬景繁華在此旬金印誰來誇故里宻章燔了賁慈親莫看白髮興千感好共朱轓醉一春俱是詩人兼富貴只疑元白是前身

吳門比月不雨司封使君深閔而精祈俄有佳應謹吟成七言二首聊代謁賀

賢守憂勞髩欲霜通宵霢霂滿吳疆五湖水濶魚龍喜九曲塵淸檜栢香【九曲路自胥門外至姑蘇臺】更入髙鄕多防防𨿽當淺處泛艅艎爲霖事業傳家世澤潤應難限一方一雨歡心幾萬家預期舂稻博流霞低侵滬瀆田交岸【今嵗低田畢種松江瀉海曰滬瀆也】髙傍支山水滿車葉幄謾霑桃李實隄奩暗長芰荷花丰年闔境渾無事閒把詩毫放兩衙

樂圃余槁卷三

欽定四庫全書

樂圃余槁卷四

宋朱長文撰律詩

知府司封見和喜雨詩韻陳謝

天意分明應魯雩髙壇晨拜紫袍濡禽窺舊井寒泉長魚泳新荷涸轍蘇敏政有餘閒利刃淸詩無類擲靈珠夏畦防潤秋臯稔顏巷銷憂卒嵗娛

送榮子揚齋郎

茹蔬酌水度淸晨自是浮生潔靜身好事頻過三徑晚愛閒惜別五湖春品泉暗識南零味鑑茗多藏北苑眞且著靑袍居膝下少年未羨折腰人

次韻公權燈花

蘭膏未耗結花新花自無情喜在人生向輕籠先得地開從細熖別裝春飛蛾𨿽繞光難掩夢蝶初廻色尙勻更待玉堂淸夜直賜來蓮燭影相鄰

次韻兪子文南軒雨後

農疇已種圃畦靑髙臥邱園自放情客少不嫌三徑濕年丰休嘆一瓢淸殘鶯喜向風前囀病鶴猶能月下鳴千載令名如有得莫愁軒冕老無成

次韻兪子文感事

我曽折桂向蟾宮君有文華似彩虹連蹇未酧平日願嘯歌猶得故鄕同不才甘作耕巖叟有志宜爲結駟翁窮達由來都似夢幾人曽是黒頭公

次韻楊彛甫見成甫裝縹舊書之什

儒者須看萬卷書古人精博固難如殘編莫惜裝褫費舊迹堪憐繕寫初輕撥蠧魚文未損平齊緗袠架無虛白頭且更窮經藝誰道忘筌便得魚

次韻公權庾中成詠

坐局偸閒步小橋風隨秋葉過蕭蕭愁多萬斛量難盡飲次千鐘困昜銷笠澤狂歌方繼陸海門髙隱莫如焦【焦光所隱在海門旁世謂焦山】昔儒委吏猶堪處誰道倉公厭寂寥

喜公權仲逢垂訪

髙軒相約訪柴關蕭灑如君會合難雨徑偕行穿履濕風亭久佇袷衣寒百忙好向閒中息萬動宜當靜處看公暇再來應不倦柬籬金蕊未凋殘

曉坐朋齋懷公紹

曉來乘興步髙岡便就幽齋作醉鄕鄰寺樓臺分兩面一家池館得中央南坡嫩橘寒傾日北牖疎筠小帶霜更待怪松擎積雪莫辭訪戴舉瑤觴

次韻蘇文饒見貽之什

閒釣松陵閱嵗多家林終日對煙蘿茹芝深隱慙商皓獻璧求知笑卞和靜送徵鴻云外翼吟看老桂月中柯洛陽年少才驚俗車馬猶從陋巷過

次韻樞言龍圖得請洞霄之作

世間如幻此生浮寧典仙祠不典州決勝金城勲烈茂宣風玉壘治聲優逺移遁迹無嘶馬舊得調元問喘牛耆俊如公宜大用行聞召節趣蘭舟

平生气節薄靑雲不任機心只任眞金爲散多虛越槖衣從洗淨逺京塵吟隨猿鶴滄洲晚醉賞鶯花茂苑春仰止髙賢同裏閈掃門羞未效前人

次韻公紹賀崇靜之賜金紫

北窓二紀傲羲皇節比淵明事更光共喜遐齡垂紫綬莫嫌猛退棄銅章文房句就心常佚藥鼎功成壽轉長七品官階三品服滿斟緑醑醉春陽

久脫朝衣襲野裳親逢盛旦日重光耕田鑿井堯民事垂組懷黃漢服章諸老相懽陶聖治兩宮遙祝與天長謫仙才調今誰是肻解金龜燕夕陽

次韻徐中散丙寅二月見訪之什

數年解綬隱林扉乘興頻來訪習池老似樂天兼少病官如叔夜又能詩身閒幸與耆英接學淺虛蒙國士知白雪佳章難復繼防駑追驥自嫌疲

祖母生日

挺生賢徳對耆英嵗物皆新气淑淸年至七旬人羨少子爲四品世稱榮紫泥屢捧門多慶華發𨿽稠體益輕欲比遐齡何所似蟠結實老仙京

判府曹宣徽生日二首

星杓指未月增神選良時協半千恭愼動遵長樂意潔淸能紹兾王賢【兾王平蜀克金陵秋毫無所取】緩垂相印淹公論堅請州符避劇權四十擁旄非不貴更看黃髮珥貂蟬盛世髙門福兩全星辰粹气萃爲賢釣璜韜略傳三葉齋鉞風稜積十年陰徳在人宜壽考淸才脫俗恐神仙寒儒欲繼崧髙頌不獨生申但美宣【申伯乃宣王元舅】

郡牧李侍郎生日

柱史仙翁舊指枝生賢左右太平基居畱成就昭陵後賜告從容故里時籌防久爲當世重勲勞方受兩宮知欲祈天錫公睂壽更過芳蓮葉上龜

當年弧矢設門防英气鐘於曲阜間名覆金甌新品地香盤宻印舊家山腰邊龜組光華動膝下龍駒禮法閒五福俱全誰跂及流霞爲壽日開顏

閏月丙子判府相公被制命升使弼越六月癸卯公誕生之日【某】謹齋潔爲詩二章拜獻左右𨿽辭句蕪纇不足奉揚盛徳姑以述惓惓之誠

武徳陰功積在民旣生太姒復生申手提將鉞𨿽三世身到臺衡始二人膝下龍駒環壽斝日邊鳯使捧恩綸【公拜命又生日恩賜者再至焉】沙堤築就朱衣引富有靑春尙四旬宣制初聞下玉墀又逢盛事協熊羆靑霄靈昴凝祥久紫府蟠結實奇養志曽添龜鶴算避權重讓鳯凰池【公建節十餘年至相位有表再讓】從今若校中書考屈指當如郭子儀

元厚之少保生日

四紀勲榮動冕旒倦趨黃閣傍滄洲名如白傅身尢貴才繼防之徳更優千載神龜巢葉穩九霄老鳯帶雛遊蓬萊水淺公猶健輝照東南對斗牛

答人見慶除博士

幅巾短褐對江雲閒把羣經自討論魯泮未能開後學虞庠豈稱講防言羸駒久絕騰驤望病木猶沾雨露恩蔣徑𨿽荒陶菊在徘徊惟恐去吳門

元少保生日

孟夏堯蓂六葉殘來從仙府瑞人寰幾年彩鳯池中浴此日神龜葉上閒七老相懽惟將相二疏髙防欠湖山羨公退自臺衡地長在煙霞縹間

體貌方隆避政樞歸來衮繡耀東吳騎鯨才格從天稟化鶴風姿與眾殊經國文章垂睿想濟民徳澤感神扶堂邊三壽髙千丈依舊扁舟泛五湖

程給事新第

朱門不鎖走朱輪東省仙材晝錦人石上雲輕林屋曉花頭露重洛陽春謝公棊戰烏巾靜裴令呤髙緑野新他日南園眞可乞滿池煙水正相鄰

判府蒲左丞寵贈佳篇謹次韻

髙文大冊耀天衢新句鏘金擲隱居廊廟方將歸輔弼江湖猶復念耕漁百城艸木知威望一代賢能入薦書近日東南興節士旣旌吳子又襃徐【公旣薦吳祖求顯於朝又作髙士坊谷口堂以追襃徐復】

次韻公權喜太守再畱

不爲機巧不求新坦坦襟懷任道眞揭節二方陰布徳分符千里別生春兒童共喜重迎伋父老相懽許借恂池閣逍遙無一事淸風入座轉汀蘋

近承南康朝請使君寵訪林圃小酌至夜公權特惠篇什謹次韻

栝柏森森覆小臺淩風采菊共銜杯東籬寂寞陶翁醉連騎繽紛衛相來放浪五湖慙釣客均調玉燭仰璇魁秋河半夜檐前轉誰泛仙槎去卻廻

奉陪太守及諸公遊虎邱

何必襄陽孟浩然苦吟自可繼前賢虎邱合去十二度【見白公詩】熊軾再遊三百年云閣爲君追舊額【飛雲閣本名齊雲樓今追復之】霓裳從古播朱弦【白公在蘇作霓裳曲】此行不減唐人樂暢飲惟無八酒仙

樂圃余槁卷四

欽定四庫全書

樂圃余槁卷五

宋朱長文撰絕句

次韻蒲左丞遊虎邱十首

玉堂紫閣冠英遊身作三公未白頭須向鳯凰池上浴豈容蕭散詠林邱

埽石捫蘿向上行門前坐見白雲生應思夢得多佳趣獨宿樓中待月明【劉夢得登虎邱望海樓詩云野僧已閉戶山月方出嶺】

地近峯低俗慣遊不知絕景冠吳州從今合與名山等左轄題詩翠嶺頭

羣山處處盡淩空未若奇峯隱寺中一夜便知名不棄爲傳佳句滿江東

萬丈澄潭挾兩崖削成奇壁自天開龍泉一淬名因得不待秦王發塜來【劍池得名蓋古人淬劍之地謂秦王求劍裂爲池恐非也】

層巒稍稍暮雲歸喬木森森眾鳥依再踏石花尋去路畵船一隻帶斜暉

邱如蹲虎占吳西應得佳名故國時未必金精能變化空傳怪說使人疑

海湧當年有舊山吳王侈葬倚層巒誰知國破邱陵在兄弟幽居屬二難【乃王珣王瑉舊宅】

西溪風月宜眞賞東嶺煙霞稱苦吟他日黃扉勤論道秋風一夢到山林

雲霞咫尺壓吳郊乘興斯須棹小舠欲往結廬嗟未得羨他吳氏有三髙【南史何求兄弟三人皆隱世號三髙嘗居虎邱】

秋月乘興遊松江至垂虹亭登長橋夜泊南岸旦遊寧境院因成十絕呈君勉且寄子通

防衣幾度醉江濵今日重來淚滿巾惟有舊詩存屋壁豈知投老負垂綸

前哲臨流猛拂衣身違憂患是先機非才自合居閒曠不泛五湖何處歸

云動鑑中雙槳飛天圍林外片帆歸欄桿倚徧日雲暮坐看丹霞生翠微

人爭軒冕安在哉我愛煙霞歸去來魯望有靈還見笑更回城郭戀塵埃

兩山映日磨蒼玉萬頃涵虛皺碧羅不會樂天猶近俗謾將弦管雜煙波【樂天嘗攜樂遊松江】

長虹穩臥碧江心夢寐頻遊覺莫尋懽友相逢淸絕處酣歌一曲抵千金

漠漠秋煙羃故園沈沈暮色瞑漁船月華未出詩翁逺樂事人間少十全【詩翁懷子通也】

銀潢倒防入滄溟身近魚龍夜不驚鳴艣空飛孤雁過漁燈照浦一星明

茅舎蕭疎竹葦間開軒處處面雲山詩家不及漁家樂坐臥湖光百慮閒

江裏鱸魚味不羶江頭酒美滑如泉長橋爲席云爲幕秪欠洪崖笑拍肩

華亭吳江道中偶作十絕

人間出鶴只雲間相合仙經得亦難塵外應多隨羽客未教流俗等閒看

舟去舟來閱古今夢中憂樂累人深慿將一匊松江水未洗塵纓且洗心

白日歸來皆有意平生事了最爲難可憐萬頃煙波色只屬天隨醉眼看

千古鴟夷節獨髙脫遺富貴一鴻毛館娃宮女曽亡國豈獨相攜泛海濤

妖華傾國豈無情忍復顰睂見越兵若使將軍猶好色安能三徙更成名

賢哲多爲貴勢拘人人空道愛江湖誰將五鼎盈前食肻換秋風一箸鱸

煙暝重湖日欲明輕篷遙逓浦前聲良魚好入深淵去不爲鳴榔取次驚

川上飛橋處處橫幾回經此閱平生碧蘆蕭瑟風前韻一似家林霰雪聲

吹散靑雲見好峯家林秪在此山東寄聲猿鶴休悲怨蕙帳今宵遂不空

獨當家責性難堪五女同孤已嫁三更待人間了塵事別尋云外結茅庵

求笻杖

霜筠來自蜀山遙天骨輕淸素節髙我若得之如佩玉君應輟此似秋毫

求虎邱竹

勁節難同眾艸看根深更入白雲蟠園廬種此多餘地爲向西南斸數竿【舊說種竹須取西南引嫩根不然不生也】

歸隱橋新成偶題三絕句書呈同志【樂圃記攺名招隱】

幽居處處映煙蘿歸隱橋邊月色多蟾桂有情憐病叟淸光終夕照酣歌

掛卻簪纓裹幅巾淸流繞舎斷紅塵小橋何用通來往猶爲凝冬病涉人

逢人尙欲開松徑送客應休過筆溪【此橋下臨筆溪】林下有誰頻肻顧春深好聽子規啼

詠齋三絕

泰伯祠邊舊圃開半栽蔬果半池臺閒門不放紅塵入門裏淸流自在來

塵冠寂寞更休彈車轍荒蕪晝掩關一片淸暉長在眼多情惟有四飛山

非山非市且優遊尙有塵緣未自由巖下結廬應更好石門西去近松楸

次梅評事韻

瓶盂蕭灑似村家任有籯金豈足誇自入醉鄕頭不白新詩何用祝蒼華

施柏花開招子通

桃李芳時不肻來俄隨風雨落莓苔齋前施柏花如錦猶待詩仙醉眼開

靑龍江上偶書兩絕呈無逸監鎭

潮滿溝塍稻滿田暑天不雨自丰年海商有貨官無擾遊子爭來就一防

捲碇初來海客船脫身鯨浪見吳天千帆總約秋風至應助關徵額外錢

海賈

千艘萬貨集江邊爭較錐刀逐利遷生理幸逃魚腹餒夢魂猶怕蜃樓煙

陸寶山

陸家山色隱平蕪文彩如虹照碧虛痛爾臨刑思鶴唳輸他謝病食江鱸

江浦

一川吐納五湖深海裏三山何處尋料得鴟夷從此去古來煙水祗如今

次韻司封使君和程給事

勝地寛閒舊卜鄰耆年得意辟髙門中吳晝錦如公少好作坊名賁故園【程公以其地右兩寺左南園置爲宅基久矣近嵗始成而未閒有坊名】次韻司封使君和程給事越來溪三章

溪色如藍照舳艫越王金碧獻姑蘇館娃宮里長髙枕不覺舟師到國都

萬舸連雲載水犀旌旗倒影蔽長隄誰知數歳干戈後不是吳溪是越溪

忠防自逐滄波去往恨空隨茂苑春若使吳王思後患屬鏤只合賜讒人

挽詩

英宗皇帝挽詞五首

仁廟規模逺慈闈教愛隆承平萬世防臨禦五年功玉鎖開天上金縢納匱中乘雲那復見陵柏起悲風英斷能承祖慈祥善繼仁詩書敎宗室禮貎待元臣損已遲徽冊恭天徹步茵昔年平水患盡力在斯民代邸推賢久甘盤授學精持盈周鼎重立長禹謨明仙館靈芝秀嚴祠宿潦平歷觀唐漢盛未若廟稱英鳯翼行將逺龍髯斷莫尋白雲畱穆禦黃屋豈堯心𨿽享天齡淺終成睿算深垂鴻須萬祀累葉奉姜任有徳三宗後無憂累聖間鳯當金粟翥龍隔鼎湖攀玉几言猶在霓旌去不還園林饒瑞气東接永昭山

邵湘母

華屋辭榮養佳城合舊封浮生無定相眾善有遺蹤家盛金籯在山長玉案重浮圖傳勝事寶殿壯天峯

張虞卿

一臥東吳七十春區區南北笑鄕人盛開黌舎招英俊敞辟華堂待縉紳婉婉重孫勝防服煌煌兩壻擁朱輪銘旌已去空回首通徳門前舊是鄰

林少卿

壽考安榮遇聖朝搆成門戶自勤勞閨中萊婦皆華發膝下荀龍盡緑袍堂有金籝身更約案披玉簡道尢髙人間厚福終歸盡漲海難停一夜濤

黃朝散

持心平厚勝澆浮仕路徊翔四十秋政事毎於談笑辦交親多向急難收命由眞宰隨窮達身在勞生任去畱舊治昔年應畫像龎睂聞訃淚先流

江湖嘗佩左符歸一臥漳濵素願違平日華旌過里巷此時丹旐下巖扉羣峯拱揖開新穴萬木森羅長舊圍佇看於門驅駟馬想應邱隴亦光輝

樂圃余槁卷五

欽定四庫全書

樂圃余槁卷六

宋朱長文撰記

樂圃記

大丈夫用於世則堯吾君虞吾民其膏澤流乎天下及乎後裔與防契並其名與周召偶其功茍不用於世則或漁或築或農或圃勞乃形逸乃心友沮溺肩黃綺追嚴鄭躡陶白窮通𨿽殊其樂一也故不以軒冕肆其欲不以山林喪其節孔子曰樂天知命故不憂又稱顏子在陋巷不攺其樂可謂至徳也已余嘗以樂名圃其謂是乎始錢氏時廣陵王元璙者實守姑蘇好治林圃其諸子狥其所好各因隙地而營之爲臺爲沼今城中遺址頗有存者吾圃亦其一也錢氏去國圃爲民居更數姓矣慶曆中余家祖母吳夫人始購得之先大父與叔父或遊焉或學焉每良辰美景則奉板輿以觀於此厥後稍廣西壖以益其地凡廣輪逾三十畝餘嘗請營之以爲先大父歸老之地熈寧之末新築外垣盡覆之瓦方將結宇而親年不待旣孤而歸於是遂卜居焉月葺歳增今更數載𨿽敝屋無華荒庭不甃而景趣質野若在巖谷此可尙也圃中有堂三楹堂旁有廡所以宅親黨也堂之南又爲堂三楹命之曰防經所以講論六藝也防經之東又有米廩所以容歳儲也有鶴室所以畜鶴也有蒙齋所以教童防也防經之西北隅有髙岡命之曰見山岡岡上有琴臺琴臺之西隅有詠齋此余嘗撫琴賦詩於此所以名云見山岡下有池水入於坤維跨流爲門水由門縈紆曲引至於岡側東爲谿薄於巽隅池中有亭曰墨池余嘗集百氏妙迹於此而展玩也池岸有亭曰筆谿其淸可以濯筆谿旁有釣渚其靜可以垂綸也釣渚與防經堂相直焉有三橋度谿而南出者謂之招隱絕池至於墨池亭者謂之幽興循岡北走度水至於西圃者謂之西磵西圃有艸堂艸堂之後有華嚴庵艸堂西南有土而髙者謂之西邱其木則松檜栝栢黃楊冬靑椅桐檉栁之類柯葉相蟠與風飃颺髙或參云大或合抱或直如繩或曲如鉤或蔓如附或偃如傲或參如鼎足或並如釵股或圓如蓋或深如幄或如脫虯臥或如驚蛇走名不可以盡記狀不可以殫書也𨿽雪霜之所摧壓颷霆之所擊撼槎牙摧折而气象不衰其花卉則春蘩秋孤冬曄夏蒨珍藤幽蘤髙下相映蘭菊猗猗兼葭蒼蒼碧蘚覆岸慈筠列砌藥錄所收雅記所名得之不爲不多桑柘可蠶麻紵可緝時果分蹊嘉蔬滿畦摽梅沈李剝斷壺以娛賔友以約親屬此其所有也余於此圃朝則誦羲文之昜孔氏之春秋索詩書之精微明禮樂之度數夕則泛覽羣史歷觀百氏考古人是非正前史得失當其暇也曵杖逍遙陟髙臨深飛翰不驚皓鶴前引掲厲於淺流躊躇於平臯種木灌園寒耕暑耘𨿽三事之位萬鐘之祿不足以昜吾樂也然余觀羣物無一物非空者安用拘於此以自贅耶異日子春之疾瘳尙平之累遣將扁舟河海浮游山嶽莫知其所終極𨿽然此圃者先光祿之所遺吾致力於此者久矣豈能忘情哉凡吾眾弟若子若孫尙克守之毋頺爾居毋伐爾林學於斯食於斯是亦足以爲樂矣余豈能獨樂哉昔戴顒寓居魯望歸隱遺迹迄今猶存千載之後吳人猶當指此相告曰此朱氏之故圃也元丰三年十二月朔吳郡朱伯原記

蘇州學記【元祐五年歳次庚午秋七月甲子朔建】

兩儀定位禮義興矣五教旣敷學校立矣禮義不可一日忘故學校不可一日廢也昔唐虞三代之盛未嘗不以建學嚴師爲先務內則王庶子羣後卿大夫元士之適子其入以齒外則塾黨鄕遂之間其教以時下至於四方萬國之逺皆命之爲庠序其法詳矣故始於直寛剛簡而防其失次以歌詩音律而致其和者此堯舜之典樂所以敎也以智仁聖義忠和爲之徳孝友睦婣任卹爲之行禮樂射禦書數爲之藝此周大司徒卿大夫所以教也上之所以教於下下之所以應於上若置郵而傳命也若決江河莫之能禦也書美萬邦黎獻可以共爲帝者之臣詩稱成人有徳小子猶有所造其材之可用如此蓋當是時風化行習俗美人人有士君子之器𨿽畎畝之賤山林之幽亦爲仁義之所漸摩禮樂之所陶染咸入於善罝兔而不忘敬惇【詩音徙端切】葦而不忍踐豈有暴亂萌於心姦宄害於事者哉此建學之效也王道衰禮義廢獨一魯侯能修泮宮囚馘之獻猶不離此邦人頌焉戰國之際孟軻猶歷說時君謹庠序之教申孝悌之義終濶而不用習大亂迄於秦棄儒任法民不知學而疾視其君蠭起而墟秦矣漢方休息元元未遑先王之敎世宗奕奕首善於京其臣有若董仲舒者爲大夫文翁者爲守吏皆尙儒術廼詔置博士弟子之員而立學校官於郡國其課士必以經藝蓋士不素養則徳難遽考使因學以知經因經以會道庶乎有成矣東京內盛三雍之儀不及於外而鄭興賈逵馬融鄭康成之徒繼爲人師以經相授囊括六典六學寖明是以時政𨿽亂於上而義士交起於下抗節濡足用救陵夷漢賴以不亡者百餘年魏分晉弱事不足道唐之文物盛矣而尙賦以取人世薄經術以文辭相誇夫文所以宣志也觀其文則志可廋哉故元臣碩老多由詞科以出神宋受命遏亂興治乘輿嘗幸國庠親臨講席是時勲臣宿將並列藩鎭庠序𨿽未興而鴻儒碩生聞風以起有若戚堅素在睢水種明逸在終南皆聚徒講授髦俊歸之其後陪京方面之守臣稍請興學自景祐中範文正公作學於吳又創於潤滕子京建於湖慶曆之盛文正公參豫機政而石守道孫明復首居太學是時仁宗開天章閣召輔臣八人問以治要文正公復以學校爲對於是詔天下皆立學神宗之時立三捨法置方郡敎官皆試可而後授今上嗣位申命近臣薦堪內外學官者方聖朝承平之久而長育之勤𨿽瀕海裔夷之邦執耒垂髫之子孰不抱籍綴辭以干榮祿裒然而赴詔者不知其幾萬數蓋自昔未有盛於今也凡命敎之法以經術觀其學以詞賦觀其文以論防觀其智所取兼於漢唐而徳行道藝之士參出乎其中矣然欲合二帝三代之法使人人有士君子之器皆在吾君相之所潤色也始姑蘇郡城之東南有夫子廟所處隘陋及文正公以天章閣待制守是邦欲遷之髙顯相地之勝莫如南園南園者錢氏之所作也髙木淸流交防環釃乃割其巽隅以建學廣殿在左公堂在右前有泮池旁有齋室是時學者才逾二十人或言其太廣文正曰吾恐異日以爲小也於是召安定先生首當師席英才雜遝自逺而至厥後登科者逾百數多致顯近由景祐迄今五十餘載學者倍蓰於當時而居不加辟也某適忝命掌學周視黌捨傾陊褊迫寒薄暑焮諸生病之來者無所處乃與同僚議請南園隙地以廣齋廬屢諗於郡守部刺史病財用之不給會文正之子兵部侍郎公純禮以厚徳逺業見器朝廷出自奉常制置江淮六路漕事擁使者節過鄕上冢廼以學捨之防白公公旣卽學拜文正公遺像延見諸生感慨陳迹卽奏言蘇潤之學皆先臣所建後人久不葺而齋室不庇風雨講習無所願給錢修廣而今太守諫議王公在潤先以潤學爲請有詔給以度牒十紙充其費時元祐四年五月也前守戶部劉公珵選官治役度用賦工會王公自潤昜蘇下車三日臨視興作命之栽築塡污立基如請之素益以關賦之財助以亡命之卒完舊創新累工逾萬期歳而告成不以一分取於民公堂廓如也廊廡翼如也齋室凡二十二而始作者十爲屋總百有五十楹而初建者三之一立文正公安定先生祠宇遷校試防於公堂之陰榜曰傳道庖池澡室莫不嚴潔窈然而深曠然而明其處也寛其容也眾南楹引愛日北牖延淸風咸適其宜矣凡學田之佃於人而隱沒者爲之括而實之屋之僦於市而已壊者爲之新而復之養士之資由此不匱皆太守所命也夫儒者蚤暮孜孜從事典籍茍居處不佚餱糧不丰而責其勤難矣故嚴其宮足其餉所以教也且吳爲東南都會自泰伯三遜天下延陵脫屣千乘言偃以學稱嚴助以文著朱張顧陸世多顯者此誠禮義之區儒雅之藪也今夫興學以教者豈徒貴其中程課躐科等哉必也爲文足以貫道爲經足以通理立於朝廷則謀王體贊國論仕於郡縣則宣惠澤興事功其餘風所扇猶將使人老老而防防夫夫而婦婦室有忠信俗有廉潔然後知新學之作豈專以棟宇爲哉君子爲兵部公善述其先志可謂之孝正諌公樂成於教育可謂之仁惟孝與仁於是著矣正諌公以道立朝忠貞不回其治吳期月吏民威其徳而安其政晝坐郡閤事至卽決已而與賓客雍容笑語沛然有餘裕方學之成吳人莫不欣悅鼓舞望車馬之來而樂芹藻之采也見命作記確辭莫獲輒系之聲詩刻之隆碣以告於後世云詩曰

惟帝光宅錫民保極曷以臻玆惟孝之積降漢迄唐以經以文元臣碩老世偉其人天保神宋七聖繼徳右儒尙文經緯九域肇開雍庠周設泮序興賢舉能歲幾千數維吳有學文正是興師明友諒俊傑紹登歷載五紀烝然髦士將圯其隘士岡能止翼翼膚使繼述其先建言於朝授牒昜泉邦牧承命以新以廣匪憚厥勤資我教養髙堂防廡環辟羣齋潭潭其深濟濟其來孰居是堂勿屍厥職亶爾誠心傳道解惑凡處是齋勿嬉勿息道徳淵源辭章潤色拱把之木長而參云涓勺之水滌而流坤匪學之設惟材之成是明是翼永贊丕平

賢行齋記

余少時思友天下賢士而抱病退居所遇者少然亦得數人焉其後有以才業步廊廟有以風采名當世者由是自信其取友不謬也旣歸吳下吳爲俊英藪澤所交者多善士或愛其學問或偉其辭章或嘉其行義或奇其志气然後取之也晚得一人曰林徳祖盡仁於親可謂之孝推爵於弟可謂之友博洽慕向雄論著望韓杜眞可以畏而仰也始徳祖顧余於林圃之間一見躍然以喜恨相見之晚也後數年復會於吳聴其言而說玩其文而服其相期如金石相和如塤箎也或問曰子之知徳祖者深矣其詳可得而聞歟曰餘言非妄也徳祖少而警敏生數歲其伯父今天章公嘗獲一鑑背題龍朔徳祖在旁曰此唐髙宗時所鑄也公中奇之他日諸父有所見問之卽對皆與史合孔常父掌揚州學徳祖年十七試爲諸生冠會神宗初罷尊號坐客或論尊號之所起徳祖避席曰宇文周宣帝生號天元唐髙宗自稱天皇自是美稱寖多矣常父卽取筆札命書之擢爲都講辭不受元丰中試太學第一司業博士以謂三捨之置未有此作也厥後試二浙江東漕司嘗在魁選又用賦舉開封名第五而連見黜於禮部一時諸公幸得之以爲功見其失也莫不驚愕嗟惜嗚呼近世以糊名取士𨿽曰至公其獘至於失才如此可爲太息先公太僕當任子徳祖以遜其弟碩孺太僕不許徳祖卽取奏牘以碩孺名上之會有詔任子必以長防爲之序徳祖遺書諌官曰某當以廢疾自棄矣是時岑巖起仲子亦推與叔弟徳祖聞之諗巖起建請乃得攺法碩孺遂得入仕太僕捐館河東徳祖號頓幾不勝間關扶護下太行而歸未卒哭葬吳西山所以奉終顯親之事無不自竭鄕裏敬服其平居論議必以帝王之佐爲師而頗喜賈誼汲黯諸葛孔明魏鄭公之爲人其志可知也嘗擬作節度畱後制辭其舅氏今丞相蘇公見之曰此非盡讀一部唐史不能知此也天章公當世大儒視士大夫少所許可於志太僕廼稱徳祖曰好學有賢行夫仲尼獨賢顏子且嘉其好學楊子賢顏淵黔婁四皓韋成以謂爲人所不能爲然則賢之實豈昜許哉天章之言何敢私也余之譽徳祖非過也問者曰子之言然余旣答問一日過徳祖遂名其所居之齋曰賢行𨿽徳祖謙不敢受然使鄕裏之士慕其賢而勉於善豈無補哉且欲當路者聞之儻以推轂人物爲己任則徳祖豈宜久蟠於閭巷哉遂作記云元祐癸酉三月望泮池書

儒學林公祠堂記

寶元中集賢校理儒學林公以大理評事知長興縣公之道徳文章名震天下擢第甲等試才玆邑始時邑人懵不知學公辟庠校躬自教飭相率以從俗用丕變勸課農桑開浚甽澮凡下教令稚老歡呼政成逾年陟守於連邑人懷思生立祠宇歲久闇故又繪而新之逮元祐二年丁卯公之元子朝奉大夫集賢殿修撰公出典斯郡眷言故邑西向懷慕四年正月徙鎭金陵解印之初卽走祠下饋羞捧奠感咽涕洟自邑大夫縣佐眾士胥吏父老百軰咸列於位退而咨嗟塡道溢郛曰惟賢令君克祐我民民思不忘願見其子惟公元子復守吾土嗣其教令如公再至敬省顯考慰民之思父子相望歷載五十象賢合徳以福此邦載懷載承永永無斁發於歌詠形於翰墨歡聲洋洋旁溢淛壤已事言旋次於中吳夫爲政之感至於立祠秉徳之報至於有後民之懷仁天之福善於是信矣公名在國史澤在黎庶有子六人旣顯者四貴冑濟濟流慶無窮韡然光華孰與爲嫓昔甘棠之愛相戒勿剪緇衣之敝猶願攺爲居則見思服則見美林氏世濟令徳罔愧古人詩云惟其有之是以似之豈不休哉長城士民咸願刻石以告於後而長文居於吳下親見其事辭而記之使來者知所勸慕云是年三月甲戌長文記

蔡公展先塋記【代光祿作】

蔡氏之先世有名徳著於睢陽自少保公在蜀以一城挫亂兵民不喋血太傅公𨿽屈卑位拯危滌寃無憚苛吏君子知其有後是生侍郎資政二公侍郎爲宋甘盤壽不副徳資政沈謀逺略器兼將相向者出擁帥旄料敵制勝夏戎遁死莫敢犯塞及夫運籌禁幄助新百度河隍千里復爲我疆憂勞機衡疾起無妄懇祈南臺用自怡養神祐气沖逾歲乃愈丙辰孟冬朔日維申孝思恭勤親拜先冢旣獻烈考卽奠元昆徘徊舊植之松柏歷覽新成之梵宇華冑詵詵以引以翼已事旋斾都人嘆美蓋公之此行榮與感並何者位至於樞廷年逾於耳順功名赫然書在史冊而諸子顯仕諸孫善學朱金印組爛其盈門此衣冠之華觀至美也可不謂榮乎朝霜零空拱木飛葉莫逭蘭陔之養無復棣華之照而復朱顏昜流素髮垂領覽物興念多爲陳迹臨觴引滿罕逢故人此人世之深悲永傷也可不謂感乎然公智窮物理心脫羣累𨿽在閒佚乃誠本朝方當蠲感慨之懷圖榮盛之報使大和內充微疚良已天錫眉壽永弼太平仰悅先公之靈俯協多士之望不亦偉哉某視太傅爲外舅謹以是日同拜墓下哀念平昔喜觀盛事因書之屋壁以貽後來時熙寧九年也朝散大夫守光祿卿前知舒州軍州事兼管內勸農使上輕車都尉借紫朱公綽謹記

樂圃余藳卷六

欽定四庫全書

樂圃余槁卷七

宋朱長文撰序

吳郡圖經續記序

方誌之學先儒所重故朱贛風俗之條顧野王餘地之記賈耽十道之錄稱於前史蓋聖賢不出戶知天下矧居是邦而可懵於古今哉按唐六典職方氏掌天下之地圖凡地圖命郡府三年一造與版籍偕上省聖朝因之有閏年之制蓋城邑有遷攺政事有損益戶口有登降不可以不察也吳爲古郡其圖志相傳固久自大中祥符中詔修圖經每州命官編輯而上其詳略蓋系乎其人而諸公刋修者立類例據錄而刪撮之也夫舉天下之經而修定之其文不得不簡故陳迹異聞艱於具載由祥符至今逾七十年矣其間近事未有紀述也元丰初朝請大夫臨淄晏公出守是邦公乃故相國元獻公之子好古博學世濟其美嘗顧敝廬語長文曰吳中遺事與古今文章湮落不收今欲綴緝而吾所善練定以謂惟子能爲之也長文自念屏迹陋巷未嘗出庭戶於訪求爲艱而練君道晏公意屢見趣勉於是參考載籍探摭舊聞作圖經續記三卷凡圖經已偹者不錄素所未知則闕如也會晏公罷郡乃藏於家今太守朝議大夫武寧章公治郡三年以政最被命再任比因臨長文所居謂曰聞子嘗爲圖經續記矣余願觀焉於是稍加潤飾繕寫以獻寘諸郡府用備諮閱固可以質疑滯根利病資議論不爲虛語也方聖上睿謨神烈聲教光被四海出日防不率俾廣地開境增爲郡縣儻或申命方州更定圖籍則此書庶幾有取也事有缺略猶當刋補其古今文章別爲吳門總集云元丰七年九月十五日州民前許州司戶參軍朱長文上【圖經續記府治有本今不具載】

春秋通誌序

夫孔子何爲而作春秋也所以存王道而見巳志也孔子之志堯舜禹湯文武之志也堯舜禹湯文武之志見於天下孔子之志見於春秋其揆一也昔周室東遷王綱絕紐朝覲會同之儀不修於京室禮樂徵伐之柄皆出於諸侯三綱五常蕩然墜地號令無稟典法大壊周之所存位號而已更歷數世亂日以甚荊楚吳越交亂天下夫隱桓之後諸侯無王矣成襄之後大夫無諸侯矣君臣之道父子之恩至於泯沒孔子知時之不用道之不行旣無以有爲於當世又懼王者之法於是乎絕嘗嘆曰文王旣沒文不在玆乎於是因魯史而作春秋所以尊王室繩暴亂舉王綱修天常是非二百四十二年之事以爲天下儀表貶諸侯討大夫以達王者之事公羊子云撥亂而反諸正是也明常典立大法褒善黜惡賢賢賤不肖不失纎介其道以堯舜爲祖以文武爲憲上律天時下襲水土所以治天下之術無不具在可謂聖人之極致萬世之成法也孔子旣歿師說各傳而能言其要者莫如孟子孟子之言曰春秋天子之事也孔子作春秋而亂臣賊子懼推是以見扶王法以繩暴亂也又曰五霸三王之罪人也今之諸侯五伯之罪人也今之大夫今之諸侯之罪人也推是以見隱桓而下譏諸侯之無王成襄而下譏大夫之無諸侯也又曰春秋無義戰推是以見諸侯之不得專兵也又曰子噲不得與人燕子之不得受燕於子噲推是以見春秋非王命不得擅廢置也蓋孟子深於春秋惜哉其不著書也其後作傳者五而三家存焉左氏盡得諸國之史故長於敍事公谷各守師傅之說故長於解經要之互有得失漢興以來瓌望碩儒各信所習董仲舒平津侯治公羊而公羊之學施於朝廷孝宣帝劉向好谷梁而谷梁之義顯於石渠劉歆賈逵之徒好左氏而左氏之傳列於學宮是非紛錯凖則靡定誠君子之所嘆息也其秉毫牘焦思慮以爲論注疏說者百千人矣攻訐毀訾黨同斥異恬不知怪範寗解谷梁略言三家得失故文中子謂使範寗不盡美於春秋歆向之罪也唐儒啖助始作三傳集解趙伯循又爲之損益陸淳會稡其說作纂例辧疑防指之類取其長而棄其短撮其是而刪其非又頗益以己說由是春秋之學初得會通學者賴焉本朝孫明復隱泰山三十年作尊王發防據經推法洞究終始不取三傳獨析諸聖人之言明諸侯大夫功罪得於經之本指爲多慶曆中仁宗皇帝鋭意圖治以庠序爲教化之本於是興崇太學首善天下廼起石守道於䢐徠召孫明復於泰山之陽皆主講席明復以春秋守道以昜學士大夫翕然向風先經術而後華藻旣而守道捐館明復坐事去國至和中復與胡翼之並爲國子監直講翼之講昜更直一日長文年在志學好治三傳略究得失日造二先生講捨授兩經大義於春秋尢勤未幾明復以病居家𨿽不得卒業而緒餘精義不敢忘廢頗欲著書以輔翼其說而嬰疾弗遑也熈寧中王荊公秉政以詩書昜禮取天下士置春秋不用蓋病三家之說紛糾而難辧也由是學者皆不復治此經獨余於憂患顚沛之間猶志於是會元祐初詔復立於學宮而余被命掌敎吳門於是首講大經以授學者兼取三傳而折衷其是旁考啖趙陸淳諸家之義而推演明復之言頗系之以自得之說不二歳講終獲麟紹聖初被召爲太學博士復講此經廼裒其所錄次爲二十卷名之曰通誌使學者由之可以見聖人之道如破荊榛而瞻門庭披雲霧而觀日月也異日立朝端斷國論立憲章施政敎可推其本防而達於行事豈小補哉古之爲師者以講解爲職故能傳道而解惑而從學者以聽授爲業故能立身而揚名若夫務規矩之末而倦於講解守簡編之義而忽於聽授其何以繼前哲之用意哉余所以早夜孜孜探討大經之意亦求稱其職而已紹聖元年正月日序

閱古叢編序

古之聖賢有三立上曰徳次曰功次曰言得其一可以名天下猶謂其傳之不逺也於是托之於物物之久者莫如金石故可以寓焉吉日之題岐陽之鼓比干之墓正考父仲山甫之鼎後世類有傳焉嬴秦震矜厥勲勒泰山鑱鄒嶧剟之罘刋會稽自以謂三代莫已若而人弗信也西漢陋秦之爲𨿽封嶽省方未嘗刻石而羣公庶士若蕭相國善篆張京兆古文不聞鐫鏤者逮於東京碑祠始作碑者古之葬祭之一器也葬以繞紼祭以繋牲而宮中亦有碑說者云所以識日景測陰陽也古者用大木穴其上以便於用後世賢者昜之以石觀漢碑上亦有穴此其遺像也旣昜以石於是假以銘焉楊震劉寛之髙爵郭林宗陳太邱之潛徳宣父老子華嶽之廟皆因碑以制文焉由是貴賤競作美詞相誇寖繁於魏晉而尢盛於隋唐或矜已以耀世或褒親以垂後或譽天以求福或記事以謹時不可勝言矣𨿽所述艱於盡信而事有可考文有可師迹有可法至於羣經眾篇妙札奇帖往往傳於琬琰者甚眾是以學者務觀焉然不幸爲干戈之所蹂躪風霜之所摧剝或因時主之所詔毀或遭野叟之所殘斲其存者蓋十一焉亦可爲之嘆息也余少也學古凡古人之文無不求而讀之又從而藏之好其書如其文也古書之載於紙墨者幾希而存於金石者類在於故都之外四方之逺與夫山林墟墓之間惟勢位赫赫眾所翕附而好之甚篤者爲能多置也余以疾退隱迹與世逺𨿽欲致之豈不艱哉顧嗜此爲癖早夜不捨所逰必問所居必求丐於交遊購於市裏不憚勞費月增歳積自周穆王以來下歷秦漢魏晉隋唐至於本朝諸公之迹莫不皆有於是裒精撮奇刀筆在手字剪行綴不失舊文有冊有軸悉隨其宜斯亦勤矣裒而次之名曰閱古叢編蓋不獨取其墨妙亦將以廣前代之異聞正舊史缺遺也其書不以世次爲其編之未已也古刻之石若其捲第載之目錄其詩之可評事之可辧言之可述爲之題跋於後又錄焉蓋墨本昜朽而詞章可傳也或謂余曰古之好古者聚道今之好古者聚物碑亦物也何其聚之多餘解之曰人情固未免有好觀其所好何如耳金犀在籝珠玉在堂良疇連阡華宇並疆吾所未嘗好也美食方丈防酒千鐘貪餮自安沈湎無窮吾所未嘗好也妖妍悅目淫蛙亂耳秦箏羗笛齊紈蜀綺吾所未嘗好也放情嬉遊爭勝博奕白日孜孜從事無益吾所未嘗好也吾於四者忽之若遺而能韞櫝六書之妙迹网羅千載之遺文庸何傷乎乃書石刻之所興與其所好爲之序

琴史序

琴之爲器起於上皇之世後聖承承益加潤飾其材則鐘山水之靈气其制則備律呂之殊用可以包天地萬物之聲可以考民物治亂之兆是謂八音之輿眾樂之統也自伏羲作琴而樂由此興女媧氏之笙篁朱襄氏之瑟葛天氏之八闋陰康氏之舞伊耆氏之土鼓簣桴葦籥源源以流黃帝作咸池少皥作太淵帝嚳作六英堯之大章舜之九韶皆資琴以成樂三代之盛此爲重

焉周官大司樂【闕】

奏之宗廟也關雎之詩云窈窕淑女琴瑟友之施之房中也鹿鳴之詩云我有嘉賔鼓瑟鼓琴作之朝廷也禮云春誦夏弦太師詔之敎之庠序也士無故不徹琴瑟施之閨門也故奏之宗廟則祖考來格用之房中則后妃和順作之朝廷則君臣恭肅敎之庠序則俊造成徳施之閨門則長幼咸序是以動蕩血脈通流精神充養行義防去浮佚至於移風昜俗遷善逺罪而不知者琴之徳也故古之君子未嘗不知琴也達則推其和以兼濟天下窮則寓其志以獨善一躳其操弄遺名或傳於今孔子旣沒下逮戰國禮樂廢缺人忘其學寖及漢唐之間薦紳士大夫不以樂爲事間有賢智異能之士超然逺覽得意於徽弦之間載在前史班班可述後之君子宜爲之裒次而褒顯也余經術之暇毎願學焉而病故相仍是以未就嘗謂書畫之事古人猶多編述而琴獨未備竊用嘅然因疏其所記作琴史方當朝廷成太平之功謂宜制作禮樂比隆商周則是書也豈爲虛文而已元丰七年正月序

題辭

虎邱唱和題辭

虎邱之景蓋有三絕望山之形不越岡陵而登之者見層峯峭壁勢足千仞一絕也近臨郛郭矗起原隰旁無連屬萬景都會西聨穹窿北亙海虞震湖滄洲雲气出沒廓然四顧指掌千里二絕也劍池渟徹海浸云不盈不虛終古湛湛三絕也兼是絕景冠以浮屠僧舎精廬重樓飛閣碕礒崚嶒梯巖架壑東南之勝罕出其右故自晉唐至於聖朝儒先文士宗工逸客風什相繼比嘗集錄吳郡詩得虎邱之作七十餘篇其遺落而失傳者又可勝道哉左丞河東蒲公自杭帥鄆弭節閶扉一登此山坐小吳會嘆賞不已形於詠歌於是樞宻豫章章公使君劉公通守王公欣聞嘉制屬而和之觀夫思與境會情以辭宣髙義薄雲霞正聲合鐘律足以爲海湧之榮觀中吳之美實也長老先禪師喜於見賜而懼其失傳願刋翠瑉以托不朽使顏李大句劉白髙風不專美於是山矣蒲公又有六詠刻之他石云元祐三年四月蘇州州學教授朱長文題並書

樂圃余槁卷七

欽定四庫全書

樂圃余槁卷八

宋朱長文撰啟

謝除祕書省正字啟

講論璧水徒愧素餐校正蘭臺誤叨淸選寵逾望表感溢情涯竊以東壁垂文肇見於乾象西昆辟宇廻鎭於坤靈龍馬出而八卦分皇防與而六書作神明之形於字道徳之奧發於辭紹厥後王寶爲丕訓周官致治建良史以司典墳漢世尙文命儒臣而志疏略觀載籍之興替系吾道之污隆自昔則然於斯爲盛國家鼎新儒館賁飾人文矗層搆於中央裒逸書於寰海簡編森列籖軸充盈粵自興國咸平之時稍復貞觀開元之日於是旁求俊哲典校篇章以大雅宏達之髙材加往行前言之博識切磋琢磨而各懋所養優遊泮渙而用待有成徳茂然後位髙材顯然後器使𨿽石渠天祿之所召道山瀛海之爲榮較其得士之多未若本朝之盛於皇神考訓廸治官卽舊宇之崇文正新名之中祕簡厥有常則其選益愼罷其在外則於實不浮合堯舜稽古之用心繼祖宗養賢之盛意凡任是職實難其材矧當上聖之緝熙循用元丰之典則臺閣是重賢能並升人抱連城之珍家儲照乘之寶舉之匪昜得者幾希如某者朴樕常材支離朽質生逢華旦早預俊遊策名偶入於彀中養志久從於膝下當其行有餘力必也記之空言賦就兩都竊比班張之作例通三傳深明啖陸之遺奄畢內艱歸休故里效尙平之畢嫁希仲子之灌園利不謀躬隱將絕俗臯橋棲遁猶愧伯鸞之髙笠澤行歌僅同魯望之散親族共嗟其皓首交朋半處於靑雲顧環堵之屢空就泮宮之特起學素專於六藝道期授於諸生說或解頥講毋倚席豈當師範幸有朋來開其聰明率以忠信沗上庠之承乏逢紹聖之作新林然英豪戾止都邑如眾羽之附丹鳯若飛雲之從應龍幸聨郡儒敬奉成法有仲舒下帷之業庶幾折衷於大經無韓愈進學之篇何以見憐於當路疲痍多疾迂闊少通序難綴於鵷鸞聲想聞於猿鶴屢丏江鄕之便敢期省閣之遊辭恐近名受慙非據𨿽未能掃山中之塵榻而幸得觀天下之奇書入紫府而窺瑯函登神仙而望金闕少懷鉛槧行泛煙波蜩鷃低飛敢與鯤鵬而並處麏麚逺去難隨驥騄以爭驅揆趣尙之已然荷甄收而非稱此蓋伏遇某官權衡時論品藻人材進賢不以遐遺樂善猶於已有矜其無求於仕宦察其有志於藝文特加奨稱俾承優渥敢不愼其所素履探其所未聞校讎當及於闕文條撮稍增於著錄迹畱藏室𨿽勉企於古人心寄釣臺尙可收於晚節

代太守林和中到任謝執政啟

平章太師

折獄致刑早誤提綱之選承流宣化尙叨分竹之行自視闕然何以稱此伏念某鉛黃學淺塵露效防每希匠墨之不欺尢恥囊錐之自見一昨﨑嶇嶺表玷冒使華嘆補報之未聞駭謗非之已至𨿽多言可畏幾成息壤之疑然公議自明果免羽山之殛涵容寛典臨蒞小邦足以庇身豈敢忘徳此蓋伏遇平章太師功業滿天下聲名髙古人出入將相之榮薦歷師保之重儀刑百辟輔導兩宮繄盛事之所傳皆曠代之未覩俾耆而艾寧資緑野之遊式舞且歌永慰蒼生之望顧玆迂拙亦被寵臨某敢不益勵素修身圖後效庶幾犬馬之力少酧陶冶之恩感懼所深敍陳防旣

平章司空

平章司空靜一不變從容以和韋氏之傳一經家存素範伊陟之格上帝世濟元勲仰成百姓之昭明坐見三公之燮理顧惟鄙野玷在陶鈞誓堅逺到之心圖報太公之賜其於感戴實倍等倫

僕射門下相公

僕射門下相公權衡庶品陶冶萬微挺山甫將明之才養孟軻剛大之气丙魏之於西漢克振厥聲房杜之在右唐孰覩其迹光昭可久之徳隆搆太平之基在某何知受賜爲大謹當宣愷悌之化導中和之風庶幾有成免爲無補其於感懼曷究敍陳

僕射中書相公

僕射中書相公柔嘉而剛正淵靜而髙明挺尹陟格天之才蹈臯防濟世之美夷險一節勤勞百爲廟堂登賢不旬月而克至海宇仰徳豈已日而乃孚激昂多士之心鼓舞羣生之類顧惟闒茸亦在甄收某敢不席石存誠冰霜思畏勉圖菲效仰答巨恩竊倍感銘曷伸悃愊

樞宻相公

樞宻相公徽猷經逺懿徳蹈中仰成廊廟之機坐消兵革之气陶鈞所逮動植曲成如某何知防賜爲厚方秪官守阻拜賔閎感懼所深敍陳防罄

門下侍郎中書侍郎左右丞

門下侍郎中書侍郎左右丞當裁成輔相之休運挺燮理寅亮之全能舜舉臯陶蓋咸事者九徳湯得伊尹無不獲之一夫某慙非共理之良報在大公之辱方秪吏役正逺臺躔惟堅報稱之心以示感銘之素

律賦

樂在人和不在音賦【以聖人治民情以作樂爲韻】

盛徳興樂至和本人不在八音之制蓋由萬化之純旣備情文用寫歡心之極豈專聲律誠非末節之因竊原樂與天同音由人起蓋喜怒哀樂旣怵於外而噍嘽散厲遂形於此惟聖人圖化俗而有作愼感民之所以積中發外必資悅豫之深昜俗移風非特鏗鏘之美於時神武外震烈文內宣躋八荒於壽域陶萬彚於仁天於是制以雅頌播之管弦旣乘時而更制惟探本以相防順气正聲爲羣情之影響黃鐘大呂乃至理之蹄筌羽毛干戚兮是謂繁文管籥鐘鼓兮孰稱至樂惟羣元咸得其情性而雅奏密調於商角理出自然識歸先覺四時當而天地順旣效緝熙百姓樂而金石諧未論淸濁且夫不僞者惟樂可畏者惟民聽暴君之作則蹙額而多懼聞治世之奏則抃躍以歸仁匪聲音之異道蓋憂樂以殊倫是以鼓淸角於晉邦曽遭旱暵歌後庭於唐室誰復悲辛是以興替關時盛衰在政桑濮非能致亂也亂先起於淫僻英莖非能致治也治必逢於睿聖未有功成而樂乃不作未有民困而音能自正荀公嘗定於新律終貽晉室之憂鄭譯𨿽攷於舊音曷救隋人之病噫莫備乎二帝之【闕】樂莫隆於三代之仁聲庶尹允諧兮聽其擊拊嘉客夷懌兮感其和平小則艸木之繁膴大則穹壌之充盈非皦繹之能及實歡忻之所成舜廟笙鏞鳯有來儀之應周庭簨簴民懷始附之情異哉樂出於和而還以審政之和音生於樂而復以導民之樂逮王道之旣逺嘆古風之寖薄絳灌搆害而孝文之議遂寢房杜未備而貞觀之時不作幸逢聖代之緝熙繼有名臣之咨度揆太府之尺以爲之度累上黨之黍以爲之籥推樂本之先立感輿情而咸若上方乘百年之極治而集六聖之睿謨臣請告成於簫勺

樂圃余槁卷八

欽定四庫全書

樂圃余槁卷九

宋朱長文撰世譜

朱氏世譜

髙辛氏有才子曰朱虎臣於堯當舜之舉益以虞也蓋嘗薦虎代己自虎之後遂氏以朱歷夏商無聞焉周有朱張以逸民顯其後在齊者曰毛在魏者曰亥在楚者曰英而譜氏族者以謂髙辛氏之後有六終產六子其第五子曰安周武王克商封安苖裔俠於邾附庸於魯後爲楚所滅子孫去邑爲氏此亦朱氏之所出也二漢之間魯有家吳有買臣平陵有雲杜陵有博宛有岑暉會稽有雋沛有浮防防爲司校尉坐黨錮誅子孫自相逺避難丹陽遂籍吳郡吳時有治有然有桓頗著勞烈陸機詩云八族未足侈四姓實名家四姓者朱張顧陸也迄於江左間出顯者唐有敬則實相武后逮唐衰譜牒淪渙其詳莫究至我髙祖爲越州剡人髙祖諱滋會董昌亂越錢氏據杭隱居田裏涵徳匿耀鄕人尊之武肅王嘗召寘幕府卒辭以去年八十九卒生於唐乾符之丙申卒於本朝乾徳平蜀之歳葬剡之遊謝鄕有子四人長曰某次曽祖也次曰承厚次曰承福曽祖諱瓊百行完粹達於從政錢氏以宗子守明州髙選僚屬仕於四明遂家焉卒葬於鄞縣生四子長曰曙次曰昉次曰萬季吾大父也昉生正倫公言公輔正倫三班奉職吾大父諱億始來京師太宗皇帝召對便殿仍命以官自壯年越於耆齡其所歷皆有功最接人和待物厚取與義治家嚴賙親戚不吝以內殿崇班閤門祗守邕州卒葬於蘇州吳縣南峯山西贈刑部尙書生五子長曰炳才髙文奇不幸未仕而死次先君也先君諱公綽少從學範文正公爲髙弟以辭章魁冠士林擢進士第仕至光祿寺卿歷彭州廣濟軍舒州太守民聞至而喜去而思有智謀才術而未盡其用也曜早世次公彥長洲主簿次公願今以宣徳郎致仕先君生六子長曰長文宣徳郎太學博士次百藥早卒次仲方明州象山尉次季端頴昌府節度推官次叔暐早卒次從悌瀛州防禦推官監陳畱酒稅自承厚之曽孫曰昱與大父同徙姑蘇昱生何登進士科爲循州司戶參軍卒何生二子曰甽曰虎甽今爲朝散郎通判楚州髙祖之諸孫在剡居宋村山者曰徳昌曰徳倪徳昌之子曰仁賞徳倪之子曰仁長曰仁遇曰仁盛四人者各有子皆服先疇不失舊業嗚呼自伯虎著名於帝典儀父見美於春秋發源旣長釃派不絕逮本朝之興昂顯於荊防顯於揚符顯於蜀寀稱於宋其他列於朝者亦眾而華亭朱氏至郡守監司者三人於東南爲盛惟姑蘇之族遷自會稽祖考濟美艱難勤苦夙夜事事用克有家施及子孫繼襲簪紱廼爲之譜以示於後在我後人追孝於前哲繼志於奕世勿墜厥緒勿隕厥聲豈不休哉紹聖二年九月明堂禮畢後五日裔孫長文謹識

書

與諸弟書

某自幼稚知以事親養志好古讀書爲樂生十年旣代先人筆札十五能代書啟挾策執筆日侍左右一日不見則惄然不樂先人於余也亦然以此跬步未見嘗輒去膝下先人嘗曰前哲有云祖孫更相爲命吾與爾之謂也嘉祐中侍行之彭州與成都漕臺薦將赴禮部父子相視不忍別是時先人初爲正郎當任子而遵義弟始生余因白曰使某偶得科名則恩可以官一弟先人亦曰起吾家者必汝其勉行明年果擢第而遵義以蔭得官余旣登第不俟賜宴歸省於彭未遑仕進旣而還都偶墜馬傷足嘗嘆曰吾因是疾可以脫遺軒冕專事溫淸此人子之至樂也先人倅東平守定陶居姑蘇治同安往還二十年皆侍焉在同安會郊禋先人湣余久不仕欲以任子恩丐除一幕職官且曰吾將從汝之任余固辭不肯剡奏願以薦季弟先人不得已而從之拊季弟曰兄以官畀汝汝長當善事汝兄因名之曰從悌使其顧名而思義也熈寧末奄丁大禍自睢陽走吳門首治大葬奉終之禮敢不曲盡重槨巨甓要之無悔旣葬乃卽圃中作防經堂增廓廡數間以聚兄弟存親戚惟先人以淸白遺子孫於鄕裏罕嘗置田宅遺孤滿室累然無依兩叔父湣之稍分先祖之舊業聊以周贍復自取囊中器皿粥之卽葺其壤稍稍增置粗周日用伯姊喪其夫李元魯挈家相依比數年之間歸十五妹於曹氏十八妹於賈氏二十妹於李氏二十二妹於史氏二十三妹於陳氏末又歸伯姊於石氏爲遵義景仁兩弟娶婦嫁娶凡十數所靡多矣其後戚屬加多用益不足頃者諸公論薦被命掌學始將固辭旣而曰得微祿自贍推舊產以畀諸弟可以紓憂豈非幸哉居官三年來學者甚眾誦講課程孜孜所職於俗事固無暇然三弟相繼家居余不須治近旣遷居學捨難省其私可以推避今以姑蘇祖父田產其數已具別幅推與三弟余更不取之庶成辭遜之素志惟園宅之地於此隱居久矣前郡守章公伯望名其坊曰樂圃以旌幽迹當與諸弟共守之用傳子孫不可壞也先疇舊產自祖父以來置之實艱諸弟善治之勿致隳損猶可以資飲食伏臘之費豈得忽諸夫立身治家莫若勤儉勤則無曠儉則昜足古人所尙不復多雲先人起於寒素仕至二千石雞鳴而起夜分而寐出則涖事入則閱文未嘗休已平居早膳不兼味晚或茹蔬飲酒不過三觴而已汝軰所親見可不履踐哉兄弟人之大倫也凡今之人莫如兄弟故孝友者百行之本余與汝當勉之範文正公置義田義宅至今四十年而丞相侍郎兄弟繼成其志近益增廣九族之間莫不被其惠況汝諸弟皆同生守其舊業可以同處詩云髙山仰止景行行止可不愼哉元祐五年十月某日兄某白

題防

題丞相範純仁詩後

範丞相至和中始除文正公之喪會其族兄龍圖公貫之諱師道自許州通判召爲禦史作詩三篇以送之貫之之孫耕欲刻石願有述也長文竊觀貫之精忠峻防其爲禦史當仁祖之時中外穆淸而能危言直繩詆相使罷去而天子疇咨舊徳登用文富繼以韓公嘉祐之盛人物典章庶幾於三代之隆者貫之之益爲多與丞相詩意之所屬者無所不合然則此詩之諷與風雅何異刻石貽後不亦宜哉範氏自文正公爲全徳良弼而貫之嗣稱名臣及丞相以直道致臺輔吏部以厚徳儀中臺寶文以籌策帥邊州奕葉載徳爲邦家光彩可謂世濟其美者也元祐癸酉五月朔吳郡朱長文題某旣題丞相詩後而徳充徳雍求書石比以倥傯未遑也行過惠山酌淸泉拊古松廼歸舟次面山臨水躊躇久之援毫揮汗爲寫累紙媿不工也幸使良工模之七月三日長文祗白

祭文

祭林大卿文

鳴呼漢稱汲鄭唐美王魏峻節直聲世難其繼公起孤童騰聲八龍辭嚴气偉光彩長虹銅章旣綰威行愛充位卑名崇聞於堯聰執憲熈寧廷爭是議毅然觸邪毋憚用事維時大農勢炙可熱朝登此官暮入紫闥公辭是命確不可奪寧絀海隅完我大節治邑維何鋤刈姦慝副麾邊州河災以息邅廻歳紀歸覲京國搆我二聖任之臺郎平昔省寺茍安習常公若治外嚴繩謹防窒私抑幸功罪自彰復邦禦史有違必糾排殛憸苛追復忠厚讜言屢獻十用八九並塞數城僉爲難守公言我疆棄我戎醜河隍臯蘭是保是有公請外補廼按淮堧粒民於殍孰困凶年剔賊剗蠧孰怠孰愆廼升都司綱領眾職疑讞必宥益廣天徳抉獘燭隱吏皆斂息引嫌避劇我長篷瀛兼直華閣進爲列卿將翺將翔羣望已傾忽持漕節於晉之坰彼蒼者天喪我老成遐蘊不究奄歸冥冥神理莫問胡嗇其齡公之爲人鏈金追璧疇爲彊矯吾以理詘疇爲淑良遇若友戚推賢與能樂盡已力不用不已心以義激嗟我固陋遁於邱園公初來臨泉石之間薦之譽之不倦嘉言連蹇莫報徒銘厚恩老從杖履夙願則然半途永訣淚灑幽泉悲甚輟舂嘆幾絕弦絮酒𨿽薄公其格焉

銘

奠酒臺銘

重桉橫前羣岡抱麓封髙穴深不置金玉曆千百世過之必肅疇窆於斯朱氏光錄

樂圃余槁卷九

欽定四庫全書

樂圃余槁卷十

宋朱長文撰

墓志

宋故將仕郎試祕書省校書郎守湖州歸安縣主簿蔡君墓志銘

君諱昕字景叔世爲宋人曾大父贈太子太傅諱陟以吏能仕章聖時大父贈太師諱希言位卑守正慶流厥家是生秦州密直公資政敏肅公有七子君生最先少時率其弟四人者共學而材藝相比𨿽塤箎同音蘭玉並秀不足以諭也君資宇端深動作有度事親至勤與人交和而信少工屬文年甫十三有盛集賓客而召君者君於石上賦詩援筆立成闔坐嘆其淸警尢長於賦磨礪鐫切瑩然無瑕密直公精教子侄毎閱君文未嘗不稱善君益自勉進視時軰莫出己右旣而程文屢冠太學聲滿都邑擢嘉祐六年進士第與其弟君弼如晦爲同年生景祐中敏肅公兄弟三人聯榜至是復繼其美密直公時在館閣拜恩上前館中諸公作詩爲慶搢紳歆慕之君嘗固辭父廕以官其弟後數歲廼登科焉調湖州歸安縣主簿事敏而達太守張田及沈杭州遘皆器其爲人湖學盛於東南久矣郡命君掌之且不欲縻以簿書也君誨誘不勌而士樂從之學連舉得人當路交薦君才代還道病終於楚州旅次享年三十有六時治平三年二月三日也弟如晦勝道馳至楚挈柩以歸視其室惟有琴書而已其後敏肅公帥慶渭有大勲烈以爲時樞臣而浚明諸弟顯於朝持節諸路使加君以壽豈不能自致於靑雲哉君以妣王氏早亡未及封邑爲恨自敏肅公曆使外臺冀有追榮之請而有司前無此比及公大用奏於殿中詔特封南陽郡夫人又攺封太原顧君不及見之哀哉君娶田氏初太原夫人嘗約以婚久之其家微弱不聞問或欲爲之議於他族君曰義不違慈母志必娶焉及嫠居哀毀沈頓自誓靡他以教二子長曰歆守祕書省校書郎監鄜州酒稅次曰韶爲進士以元丰二年八月初二日葬君於宋城縣七里村先塋之側某於君爲內弟昔被博約於銘宜無避銘曰

瞻彼髙山有柟有梓烈烈敏肅生此良士事公於早旣勤且才公始顯大子喪而哀維學孜孜維徳懋懋奄不一施戚友之疚梁城陂陀從葬其北我思若人播名幽石

宋故將仕郎守祕書省正字蔡君墓志銘

君諱欽字承辟樞密直學士知秦州蔡公之子也秦州晚始有子君爲之次頎秀娟整𨿽𦇤褓人固以爲佳兒七歲而孤以恩授祕書省正字其兄如晦爲之教育而君能承其訓好學善爲詩日與諸兄侄並遊羣而能靜裕而能約其趣習操守有可奇者𨿽抱羸瘠讀書自力其兄震仲頃嘗疾甚君晝夜不解帶藥劑飲食嘗而進燔香於其頂臂以爲祝俄而有瘳未幾震仲親迎親湖外而君病作且亟於死生之際若無所動而獨以不見震仲爲戚戚乃作三篇遺焉以元丰元年二月二十九日卒年十有九蔡氏世家睢陽曽祖諱陟國子博士贈太保祖希言泗州軍事推官贈太師秦州公諱抗爲英廟舊學之臣特見信重贈禮部侍郎母曰會昌縣君張氏聰明而仁族姻推賢嘉祐中卒君未娶而歿後一年八月二日葬睢陽城北先塋次某髙其行而悲其夭敍文刻墓又辭而哀之因以爲銘曰

謂明智宜在髙位兮有不幸而窮約謂孝悌宜永年兮有在防而凋落自古嘆息其然兮嗟神聖之難度猗吾子之稟生兮居髙門之顯大茁蘭畹之芳芽兮煒棣華之秀彩躬欒棘於髫年兮服天倫之善誨旣柔嘉以飭已兮亦方靜而樂內至行可以通神兮胡不延之秀眉奄遺辭而正命兮亶修短之不移仲父臨喪而摧慟兮諸兄欲語而涕洟衛玠不及壯齒兮童烏促於九齡已矣宅此嘉兮庶有存乎令名

宋故宣徳郎守尙書屯田員外郎知永康軍靑城縣贈尙書都官郎中蔡公墓志銘【代光祿作】

天聖中範文正公講學於南都四方英才踵門受教睢渙之上實爲淵源是時蔡氏有四賢焉君其長也子淸其弟也故秦州密直公今資政南陽公其從父弟也余以勤苦獲交於四賢之間而君之叔父太傅公以其子妻余由是相與甚厚及旣從仕離羣索居久矣而君不幸沒於中年君之子無一存者風迹之美人罕知之於其將葬也南陽公囑余以銘余安敢辭姑述其世閥官資與其所聞之美行以志諸幽君諱拯字仲仁應天府下邑人也曽祖諱堅潛徳儲慶以南陽公貴贈太子太保妣曰陳氏慶國太夫人祖諱陟位國子博士知泗州體用彊明爲世吏師贈太子太傅妣曰張氏康國太夫人考諱希顏殿中丞治邑稱惠以君貴贈尙書祠部員外郎妣曰謝氏永昌縣太君蔡氏世稱經術而吾外舅酷愛進士以教諸子君孝友明悟彊學勇進足以充其科初𨿽黜而業益工尢善爲律詩琢詞練意得唐人之淸學中翕然稱誦焉景祐元年試於廷賦等幾中魁甲以脫誤才得及第與子淸及南陽公爲同年拜慶於家鄕黨歆慕君子喜蔡氏之興焉初命徳淸軍判官以廉辧聞河北轉運使李統舉監倉艸場於天雄軍庾廥無獘薦牘交上攺大理寺丞知下邳縣屬家艱解職又宰並州之平晉徐州之沛三司使才之舉勾當北作坊遷殿中丞太常博士出知永康軍之靑城縣又攺屯田員外郎卒於官年五十七皇祐六年十月九日也以子官贈尙書都官郎中君少時名聲籍籍在人口自郡縣以至列於朝風力遒勁所臨必最其爲人軒辟磊落洞去【闕】

事可爲無少憚也於朋友直而不隱親善謔以發其懽心人莫不欣欣願交焉太常博士沈唐頃在楚州幕與州將有隙因致於罪君時過楚聞其狀卽以書訊於大理少卿王告告怒以進坐是齟齬累年嗚呼世俗之友閒居或煦煦相親囁嚅諂笑惟懼不合一有急難則棄不之省若秦越相視肥瘠者多矣如君能蹈危以救其友論者髙之君之所爲皆仿是當世名公卿或器待之然君不亟於進趨也俾其克壽未必不顯而止於此哀哉自子淸終於建州推官又逝去而秦州爲英廟舊學之臣貴重於世南陽公秉鉞殪戎致位樞府英冑聯進咸見器使天下以蔡氏爲華族而君與子淸不及見也夫人李氏封萬年縣太君居家整整有法度方君之防人皆以道逺欲火之獨爲不可力護全柩自蜀歸宋後五年卒三子長曰天經淄川髙苑縣主簿次天球都官員外郎次【闕】不仕二女長適國子監直講楊褒次適著作佐郎劉瓌今皆亡矣孫男曰從曰復孫女三人睦州巡檢張從愈橫海軍節度推官淩浩進士張充其壻也嗟乎君亡逾二十年祗見其孫從頗善學庶幾有後南陽公嘗讀君之遺編乃慨然作詩曰一孫身後立百紙死前書痛之深也以熙寧十年五月二十三日合葬君夫人於宋城縣之三里村銘曰

浩浩蔡源旣浚且長方宋之隆繼才萃良濟濟四賢從師於庠君倡厥倫有蔚其章亦旣起家謂宜聯仕不剉其剛不懾於義滯淹卽潛用未盈器死於岷陽疇不嗟欷君亡二紀子喪孫孤昔時流軰零星邱墟棣存一萼嘗運天樞是友是懷涕泗盈裾睢陽北原岡陵迆邐壞沃水深祖考則邇旣吉其藏貽後之祉勒銘於幽庸示來世

宋故將仕郎試祕書省校書郎守淄川髙苑縣主簿蔡君墓志銘【代光祿作】

資政殿學士南陽蔡公以其從兄之子天經文編與其子從所書行狀畀予且曰天聖中吾與君學於睢陽天經已頎然於前矣其後僅二十年遂登第後三年不幸早死吾甚傷之今其孤從將卜葬焉請爲之銘以攄吾懷予竊謂南陽公洵友且慈旣悼其兄又閔其子將以文辭賁於窀穸安得無述焉君字元愷天經其名也贈太子太傅諱陟之曾孫也贈祠部員外郎諱希顏之孫屯田員外郎諱拯之子蔡氏世爲睢陽人持家修嚴鄕黨矜式自祠部與其弟贈太傅府君教諸子爲辭章舉進士遂以起家而屯田亦善教其子君旣聞誨於父又受學於師弱冠時嶄然出羣試文府庠嘗爲諸生冠慶曆六年以鄕薦覆試武成王廟名在第二是年登科當時士子翕然慕其文以試校書郎守淄州髙苑主簿年少仕初與大夫辯正枉直惟其是而後已鄰境有河每役夫爭渡或挾仇怨以至溺死及君總役將罷先期告民度舟之力以次爲渡且戒舟人曰有溺死者必刑是日坐於水濱俟其皆濟然後去以無患會歲饑勸民出粟以賑貧他邑納粟於縣而後給君獨請各輸於其村之富室立期遣官就發焉富者不勞而餓者以活時大丞相富公安撫靑齊嘉君之爲每謁府慰待甚渥方將薦之而君以疾卒於官時皇祐元年四月九日也享年二十有八君資孝友而倜儻有節志大而气豪邁美才局於短數悲夫自屯田昆弟四人擢進士第君能嗣之其弟天球又繼之其後南陽公有才子數人而三人又爲同年光焰暐暐縉紳榮之而君亡久矣娶劉氏虞部員外郎說之女秉節自誓以育其子子二人長卽從次景修天喪女適睦州巡檢張從愈孫男尙幼熙寧十年五月二十三日從奉君之柩葬於宋城三里村先人之墓次銘曰

凡物之生或華而昜稿或質而難老吁嗟之子夙敏而成早胡齡之夭自旅而歸終安其兆維後人之孝宋故汝南郡夫人王氏墓志銘【代光祿作】

資政殿學士右諌議大夫南陽蔡公在治平熙寜中以經略使治慶守渭禦戎有大勲天子嘉之召拜樞密副使一日奏事上前延問甚渥遂及其私乃請曰臣幸得備位右府臣之考妣若妻皆被褒贈獨亡妻王氏實與臣同在寒苦格於彛例寵典未及臣竊傷悼惟陛下憐之天子曰兪有司其封之於是有詔以南陽夫人告第實熙寧五年六月也其後郊祀霑恩累封太原汝南郡夫人先是夫人葬於先太師之墓側十年夏五月壬申攺葬大塋之西原與繼室睢陽夫人同兆域縣曰宋城村曰三里先期使來速銘某謂夫人佑徳娠才以成其君子以衍其後昆實有休烈於蔡氏是宜銘按王氏之先原祈人也其七世祖徙家虞城遂居睢陽曾大夫諱化追位太傅太傅生屯田郎中諱礪贈太師中書令兼尙書令太師生禮部侍郎諱渙贈工部尙書夫人侍郎之子也頎秀端淑齋誠敏工而天資孝防時其從父妹失乳夫人親爲之哺妹以獲安皇考甚異之求可以妻者時南陽公才數齡警悟絕倫侍郎遇於里巷一見奇之許以逺到故夫人歸於公歸之年夫人旣笄南陽公猶未冠也當是時王氏寖以顯盛才如伯庸文如原叔遝進聯起而夫人之舅太師公爲譙縣主簿官微節廉以貧自樂英髦𨿽眾學而未仕夫人旣歸事舅姑婉婉聴命不翅寒女衛國太夫人常愛而賢之其友姒婦待族婣無一不得其懽心者余之亡室南陽公之姊也與夫人尢相厚嘗謂余曰王氏女至孝而和其待我也如其姑眞賢婦也南陽公抱藝決科調防州從事夫人以衛國治家之法治其閨門檢柅肅嚴而承順於公以勸以適南陽公至今思之曰夫人助我多矣太師授益州觀察推官南陽公曰大人將老而逺涉蜀道吾不忍親勞而已逸也廼請代行得陵州推官然公及夫人猶以辭顏爲戚戚廼畱一子以娛悅左右時天申未離乳保而夫人能以義割愛曽不畱吝聞者舉以爲難道途間關淹歷寒暑夫人感疾於途比至陵益甚自度不起謂南陽公曰女子有行沒於異方命也妾有從父妹實賢可以繼成臺事拊育四子君其念之且聞死於蜀者多不能以柩還而從浮屠氏之法今君官小力薄柰何茍得全父母遺體以歸夫復何恨享年二十有六以景祐五年五月十六日終於官舍其子之長者九歲防者未晬也南陽公悼之及奔太師之防竭其所有護柩還鄕卒窆先隴蓋深念於平生而不欺於逝者陰徳之報不亦逺乎久之南陽公再婚於王氏實夫人防時所哺妹也終以溫惠用宜厥家封曰睢陽夫人二人者防而相友長而同歸蔡氏由是以大豈偶然也歟夫人未嫁時其家嘗出諸女使相者視之相者指夫人及睢陽夫人曰是皆當爲夫人然姊也夭妹也壽以今觀之太原旣沒而封延安生享其貴亦可信云王氏諸女無慮三十人多衰謝不振其封夫人者特此二人而已南陽公旣拜賜退與諸子諸婦慶慰於家族中以爲榮夫人之子長曰昕次曰朦次曰天申次曰華皆有學問才藝朦最先仕而昕天申華爲嘉祐六年同進士第其後昕終於歸安主簿天申終於殿中丞河北東路轉運判官今朦爲贊善大夫京東東路轉運判官華以太常丞直集賢院副廣南西路轉運率能奮其事業爲時所器有子曰堪爲太常寺太祝繼以才仕曰谷守將作監主簿曰修尙防有女五其嫁於士大夫者三人諸孫凡十七人曰今將安持夷直安時秉蕃禾式方乘元紘厚孚彥昭余未名安持守祕書省校書郎秉蕃並爲守將作監主簿孫女一人適趙伯通爲穎川司戶嗚呼夫人鐘愛於父而不見其大耋盡孝其姑而不終其奉養姤賢夫於窮約而不享其貴盛生才子於弱齡而不逮其成立此亦人生之至悲而永傷也然存有淑譽沒有殊贈福嬴子孫旣逺愈彰先民有云死而不朽孰謂之夭夫人其不朽者歟昔莊姜之賢韓姞之譽列於風雅萬世是稱謹述銘詩以贊汝南之徳寫南陽之悲慰嗣子之孝銘曰民之伉儷猶非偶然陰定黙受孰曰非天賚時良防宜配之賢伊王與蔡號宋名族奇公於防匪媒匪卜志合年均予才爾淑惟孝與悌生則有之移於夫氏疇不謂宜擺棄華靡循規蹈矩士曰承家女曰進徳內則旣修外治廼飾國器以培豈無助力子勞父逸公爲蜀官懷姑之養泣涕汍瀾畱嬰於抱以悅以安碩人其頎躬不防恥呱呱四男或乳或稚疇克母之有齋其季月缺復盈四十其齡愷悌君子累功享榮登陛伏奏追寵泉扃天子有命髙風顯號式慰且傷涕零訓誥曷惟龍光庸起風教藹藹俊徳在宋之廷實蕃且碩維葉靑靑胚祥胎慶愈逺愈明窆之封之旣崇且厚泗水有窮蔡宗益茂百世是稱太原賢婦

樂圃余藳卷十

欽定四庫全書

樂圃余槁

附錄

墓志銘【張景修】

樂圃先生朱伯原卒於京師識與不識者皆嘆之先生故人自玉堂靑瑣與夫一時賢士大夫多挽之以詩先生妙齡登乙科以疾求閒學且養逾三十年特起爲蘇州教授歷五考召爲太學博士攺宣徳郎除祕書省正字兼樞密院編修文字先生文章前宰相範公今宰相章公嘗薦其典麗可備著述矣先生行義中書侍郎許公嘗薦其純固可爲師表矣先生博聞彊識篤學力行樞密林公允除禮部侍郎及寶文閣直學士嘗薦自代矣前後薦者蓋不可殫數謂宜得名公鉅儒志其墓而諸孤乃以其季父明州象山縣尉仲方之狀屬予銘予豈足以知先生耶按先生家譜昔髙辛氏有才子曰朱虎先生其後也先生諱長文伯原字也其先爲越州剡人自其祖居蘇者三世曾祖諱瓊仕錢氏祖諱億始入朝太宗皇帝召對便殿命以官數有功遷內殿崇班閤門祗候知邕州累贈刑部尙書考諱公綽光祿卿知舒州爲時名儒妣蔡氏封宣城郡君所生周夫人方娠夢覆錦衾或謂光祿公曰生子能文必矣先生果幼而不羣光祿器之十歳善屬文讀書輒終夜光祿公命徹燭先生侍其寢不徹也泰山孫明復講春秋於太學往從之明復韙焉先生書無所不知尢深於春秋擢嘉祐四年進士第吏部限年未卽用時光祿公守彭先生不俟宴歸州人榮之旣冠除祕書省校書郎守許州司戶參軍誥有美辭先生無他疾苐傷足不果仕非行怪而固隠也郊禋光祿公欲以任子恩丐先生幕官先生推與其季弟光祿公拊之曰兄以官畀汝因名之曰從悌先生逮光祿公捐館左右凡二十年以孝稱居喪如禮服除人勸以仕無意也撫弟妺畢婚嫁安貧樂道因舊圃葺臺榭池沼竹石花木有幽人之趣州侯貴客山翁野叟或觴或詠去則醉臥便腹不知身世之在城郭也太守章公伯望表其所居爲樂圃坊鄕人相與尊之稱樂圃先生當是時也使東南者以不薦先生爲恥遊吳郡者以不見先生爲恨左丞鄧公先在翰林與給事胡公孫公中書舎人範公蘇公列薦先生於朝先生不得已起典鄕校州有兩教授以先生故也同時徐積舉於楚陳烈舉於福世號三先生先生之教人先經術而後華藻曩歳作東都賦自視不減班張太衝輩前宰相蘇公嘗薦先生曰稱述歷代京邑之盛莫如國家汴都之美深有可觀焉客有使之獻者先生曰此吾少時也今老矣尙何賦爲哉講春秋洪範中庸學者無慮數百蘇學範文正公建也歳久隳甚其子侍郎公時領大漕得請修葺先生有力焉吳中水災先生陳五浦之利郡不克行逮右丞公之守是邦先生作救荒議四篇以獻黃公從之民賴以安其仁心類如此晚遊辟雍著釋問以見意後罷春秋博士亦頗有歸志想聞猿鶴數請還鄕內相蔣公詩曰玉杯舊學無施設空有新詩滿錦囊蓋嘆之也曁登蕓省有喜色嘗曰天下奇書在吾目中矣明年樞密曾公林公薦兼尙書局未期月以疾終於家命夫實元符元年二月十七日丙申也享年六十家徒四壁大臣以聞賜縑百喪歸吳人迎於境上行路爲之流涕先生天資忠朴有致君澤民之志不少見於用中年仕宦先疇悉委諸弟所同者一圃藏書二萬卷且曰以此遺子孫不賢於多財者乎遺以財是教之爲利也遺以書是教之爲學也可不愼歟著書三百卷六經皆有辯說樂圃有集琴臺有志吳郡圖經有續記作詩雅馴得古風及類古今章句爲吳門總集以備史官采錄善書有顏魯公體藏碑刻自周穆王始至於本朝諸名公帖皆有之作墨池閱古二編嘗謂書畫事昔人猶多編述而琴獨未備元丰中作琴史其敍曰方當朝廷制禮作樂比隆商周則是書也豈虛文哉今太常少卿曽孫爲之後序亦曰琴史之作固有志乎明道而待時之用者也元符己夘果詔太常按協雅樂命前信州司法參軍吳良輔政造琴瑟教習登歌惜乎先生不及見斯時也娶張氏三子耜前婺州東陽縣主簿耦【攺名發】耕舉進士皆有文行一女未嫁孫男曰愈以元符元年六月乙酉葬先生於吳縣至徳鄕南峯山之西從先塋也銘曰先生之樂非玉非金室則有書幾則有琴出而不返猿哀鶴吟壁水師筵蘭臺儒館末如命何丹旐云逺吳山迎喪學者大半有丘有園有子有孫淸白傳家孝友盈門我銘永久南峯之原

墓表【米芾】

樂圃先生吳郡朱氏名長文字伯原光祿公之子十九歳登乙科病足不肯從吏趨築室居郡樂圃坊有山林趣著書閱古樂堯舜道久之名稱藹然一邦向服郡守監司莫不造請謀政所急士大夫過者必奔走樂圃以後爲恥名動京師公卿薦以自代者甚眾天子賢之起爲本郡教授以爲未廣也起爲太學先生以道授多士未幾擢東觀仍兼樞府屬元符元年二月丙申搆疾不祿享年六十子耜杭州鹽官尉耦耕舉進士以六月葬至徳鄕從光祿之塋先生道廣不疵短人人亦樂趨先生勢不在人上而人不敢議蓋見之如麟鳯焉方擢欲使大施設而命不假朝野惜之著書三百卷六經有辯說樂圃有集琴臺有志吳郡有續記又著琴史其序略曰方朝廷成太平之功制禮作樂以比隆商周是書也豈虛文哉此先生志也至於詩書文藝之學莫不騷雅造古死之日家徒藏書二萬卷天子知其淸特賜縑百匹嗚呼先生可謂淸賢矣余昔居郡與先生遊知先生者也表曰

窮達有命出處有時司出處者非命而誰時與命違士能不出出而無命孰諗於時升公之堂理公朱絲淸音不攺樂圃堪悲嗚呼哀哉

札子

元祐元年六月二十五日朝奉郎試中書舎人蘇軾同鄧溫伯胡宗愈孫覺範百祿等札子奏臣等伏見前許州司戶參軍蘇州居住朱長文經明行修嘉祐四年乙科登第墮馬傷足隠居不仕僅三十年不以勢利動其心不以窮約昜其介安貧樂道闔門著書孝友之誠風動閭裏亷髙之行著於東南本路監司本州長吏前後累奏稱其士行經術乞朝廷旌擢差充蘇州州學教授未蒙施行近奉詔中外臣僚自監察禦史已上並舉堪充內外學官二人此實朝廷博求人才廣育士類之意如長文者誠不可多得其人行年五十餘昔苦足疾今亦能履臣等欲望聖慈褒難進之節收久廢之材量能而使之特賜就差充蘇州州學教授非惟祿餼賙養一鄕之善士實使道義模範彼州之秀民取進止

國史文苑傳

朱長文字伯原蘇州吳人年未冠舉進士乙科以病足不肯試吏築室樂圃坊著書閱古吳人化其賢長吏至莫不先造請謀政所急士大夫過者以不到樂圃爲恥名動京師公卿薦以自代者眾元祐中起教授於鄕召爲太學博士遷祕書省正字元符初卒哲宗知其淸賻絹百疋有文三百卷六經皆有辯說又著琴史而序其略曰方朝廷成太平之功制禮作樂比隆商周則是書也豈虛文哉蓋立志如此

樂圃余槁

欽定四庫全書

樂圃余槁補遺

太守召陪諸公遊虎丘

海湧一小山逺視如陵丘中藏天下奇巖谷峻且幽石壁立萬古劍池照千秋蕞爾小吳防隠然瞰瀛洲能令軒冕客到此忘沈憂樂天擁千騎一月常一遊髙賢愛絕景塵事莫可畱我公初下車明防速如流千里滿和气訟庭無繋囚三英皆虜使金節憩南州【楊次公張仲謨林和中】同聲約眞賞相應如鳴球半刺富文雅嘉賓張與劉【徳文景文】淸晨出西閶山翠逼蘭舟耕叜迎彩斾佳禽和鳴騶凴防共四顧湖海入危樓云低未作雨萬象圍寸眸憲老揮散隸妙絕與古儔河漢淡輕靄天門跳驚虯才名三十年餘事及銀鉤玆遊𨿽偶然千載仰芳猷日暮下危磴玉桮相獻酬一篇間一局豪放不自休樂哉文字飲相與喜賢侯短篇春事勝可與吳兒謳

三髙贊【並序】

古之人有時隠者有志隠者時行則行時止則止秉義安命動息惟天夫是謂時隠憤世嫉邪矯以端淸逍遙雲泉終老不詘夫是謂志隠昔之範蠡張翰陸蒙皆隠者也鴟夷子知勾踐可與平吳而不足以與霸中原於是遁而遊五湖季鷹知衰晉之將亂於是去而歸江東魯望逢懿僖之昏季於是退而居甪裏此三君子之隠皆得其時而又能固其志者也百世之下其淸風猶凜凜竦人毛骨饕夫思亷誇者思止可勝計哉舟次松江江之濱有鱸鄕亭亭旁圖三君子之形榜曰松陵三髙畫像此前宰林君肇之所作也欽覩容儀遂爲之贊云吳郡朱長文書

恢恢至人在物無累道用則行功成乃逝卓哉鴟夷逢此周季大禹之苗才可經濟深鎖雲巖爲君一起沈幾電燭逺略人祕劬躬疚心以日以歳民阜其財士溢其气不疾不徐乃禦戎器滌越之憤墟吳之侈奮威諸侯致貢天子儻終所施一正華裔网使夷吾在昔専美烏喙多猜龍泉戢銳脫屣公卿浮雲富貴甽澮江海席幕天地世無足爲吾獨全已遁迹韜光寚貞育粹萬蘊一伸財擅當世退而彌髙隠不失利中古以還一人而已寥寥松陵澄湛天際𨿽曰至淸曷爲公比

勇退維仁前知維哲飄飄先生茂有風烈衰晉失綱彊宗搆孽盛气方炎危機欲發眾皆沈酣子獨超越旁睨冠佩如處縲絏海鷗忽飛一去寥泬衣無俗塵身並江月我厭蒓鱸彼懼鈇鉞潘石難追機云永訣莫如先生逺禍安節千載淸風革貪思潔

退不期進文不幹榮古之眞隠見於先生先生之時唐棟將傾綱紀不紊戈矛欲興子維布衣車輿盈庭超然逺引遁於松陵右觀震澤左瞰滄溟鱸登秋网蒓薦春羹疇不憂栗我獨安行疇不諂笑我獨潔淸放懷蕭散養性和平言奇而古金石厥聲逍遙終年孰敢羈嬰歌聞接輿醉有淵明猗歟君子異代同稱

樂圃余槁補遺

樂圃余槁跋

二十二世祖樂圃先生平生所著詩文百卷兵燹之後盡爲灰燼其傳於世者僅有吳郡圗經琴史墨池編數種而已嶽壽家舊有寫本余槁十卷附編一卷系先生侄孫令達公裒次蓋其時已非全豹今則並其板亦不存矣嗟乎士君子讀書立言以期不朽班固藝文序云自漢以前文章家不下二萬人皆不傳夫傳之不傳天也後之人知其名不賭其文未嘗不欷歔嘆息況親爲之苗裔乎嶽壽不克承家學敢祕諸篋衍而負先世制作之心乎用是忘其僭陋重加校讎付諸剞劂使好古之士讀之有以景前哲而貽後學有餘幸焉至於先生之行誼與文之典麗詩之淵雅前代鉅公述之詳矣余小子更何容贊一辭康熈壬辰中秋二十二世孫嶽壽拜書

樂圃余槁跋

