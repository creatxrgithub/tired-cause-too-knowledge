

欽定四庫全書

集部五

松雪齋集

別集類四【元】

提要

【臣】等謹案松雪齋集十卷外集一卷元趙孟頫撰孟頫字子昻宋太祖之後以秀王伯圭賜第湖州故爲湖州人年十四以父蔭入仕宋亡家居防程鉅夫訪遺逸於江南以孟頫入見卽授兵部郎中累官翰林學士承防卒追封魏國公諡文敏事迹具元史本傳楊載作孟頫行狀稱所著有松雪齋詩集不詳卷數明萬曆間江元禧所編松雪齋集寥寥數篇實非足本惟焦竑經籍志載孟頫集十卷與此本目次相合而史所稱琴原樂原得律呂不傳之妙者檢勘均在其中外集雜文十九首亦他本所未載蓋全帙也孟頫以宋朝皇族攺節仕元頗不諧於物論觀其和姚子敬韻詩有同學故人今已稀重嗟出處寸心違句是晚年亦不免於自悔然論其才蓺則風流文采冠絕當時不但翰墨爲元代第一卽其文章亦揖讓於虞楊範掲之間不甚出其後也集前有戴表元序見剡源文集中末題大徳戊戌嵗蓋孟頫自汾州知州謁告歸裏時裒集所作請表元序之者表元不妄許與而此序推挹甚至其有所以取之矣後人編錄全集仍錄此序以爲冠非無意也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

松雪齋集序

吳興趙子昂與余交十五年凡五見每見必以詩文相振激子昂才極髙气極爽余跂之不能及然而未嘗不爲余盡也最後又見於杭始大出其平生之作曰松雪齋詩文集者若干捲屬余評之餘惟人之各以其材自致於世必能相及也而後相知必相知也而後能相爲言余於子昂不相及而何以知何以言乎子昂曰𨿽然必言之餘曰必言之則就吾二人之今所歷者請以杭諭淛東西之山水莫美於杭𨿽兒童婦女未嘗至杭者知其美也使之言杭亦不敢不以爲美也而不如吾二人之能言何者吾二人嘗身歷而知之而彼未嘗至也他日試以其說問居杭之人則言之不能以皆一彼所取於杭者異也今人之於詩之於文未嘗身歷而知之而言之同者亦未之有也子昂未弱冠時出語巳驚其裏中儒先稍長大而四方萬里重購以求其文車馬所至塡門傾郭得片紙隻字人人心愜意滿而去此非可以聲色致也而子昂豈謂其皆知我哉故古之相知者必若韓孟歐梅同聲壹迹綢繆傾吐而後爲遇而後世乃欲望此於道途解後之間則又過矣余評子昂古賦淩厲頓迅在楚漢之間古詩沈涵鮑謝自余諸作猶傲睨髙適李翺云子昂自知之以爲如何大徳戊戌仲春旣望剡源戴表元敍

欽定四庫全書

松雪齋集卷一

元趙孟頫撰

賦

吳興賦

猗與休哉吳興之爲郡也蒼峯北峙羣山西迆龍騰獸舞云蒸霞起造太空自古始雙谿夾流繇天目而來者三百里曲折委蛇演漾漣漪束爲碕灣滙爲湖陂渟皎澈百尺無泥貫乎城中繚於諸毗東注具區漭漭以天爲隄不然誠末知所以受之觀夫山川暎發照朗日月淸气焉鐘沖和攸集星列乎斗野勢雄乎楚越神禹之所底定泰伯之所奄宅自漢而下往往開國洎晉城之攬秀據實沿流千雉面勢作邑是故歷代愼牧必掄大才選有識前有王謝周虞後有何栁顏蘇風流互映治行同符皆所以宣上徳意俾民懽娛況乎土地之所生風气之所宜人無外求用之有餘其東則塗泥膏腴畆鐘之田宿麥再收秔稻所便玉粒長腰照筥及箱轉輸旁郡常無凶年其南則伏虎之山金蓋之麓浮圖標其巓蘭若棲其足鼓鐘相聞飛甍華屋衡山絕水魯史所錄盤紆犬牙陂澤相屬蒹葭菇蘆鴻頭荷華菱苕鳬茨萑蒲軒於四望弗極烏可勝數其中則有魴鯉鰷鱨鍼頭白小鱸鱖膾余黿鼉鼈有蛟龍焉長魚如人歕浪生風一舉百鈞漁師來同罔罟笭箵罩汕是工鳴榔鼔枻隠然商宮巨細不遺噞噞喁喁日亦無窮其西則重岡復嶺川原是來其北則黃龍瑤阜之洞玲瓏長壽之塢縣水百仞旣髙且阻砑嵚崟崴磊碅磳怪石萬數旅乎如林其髙陵則有楊梅棗栗樝梨木瓜橘柚夏孕枇杷冬華槐檀松柏椅桐梓漆之屬文竿綠竹篠簜雜遝味登俎豆材中宮室下逮薪槱無求不得其平陸則有桑麻如雲鬱鬱紛紛嘉蔬含液不蓄長新陸伐雉兔水弋鳧雁舟極之利率十過半衣食滋植容容衎衎旣樂且庶匪教伊慢於是有搢紳先生明先聖之道以道之建學校立庠序服逢掖戴章甫濟濟多士日躋於古乃擇元日用量幣尊酒陳簠簋選能者秉周禮贊者在前獻者在後雍容俯仰周旋節奏成禮而退神人和右當是之時家有詩書之聲戶習廉恥之道辟雍取法列郡觀效誠不朽之盛事巳或者難曰自古論著之士曷嘗不識人物紀風俗哉夫人才者濟時之具而風俗者爲治之質也今子徒捃摭細碎推比貨食髙談不切炫燿自飾莫大於斯二者顧乃略而弗錄𨿽文奪組繡聲諧金石竊爲子不取也僕應之曰否子獨不聞夫子之言乎十室之邑必有忠信今年且千載地且千里人物之富胡可殫紀史冊畢書可無贅矣若乃風俗之隆污在爲政者之所移易又弗可得而定著也夫吳𨿽介在江左嘗被至徳之風矣且吾聞之風行而艸偃日中而表正上行下效置郵傳命辟若季子爲守言遊爲令以仁義爲化禮樂爲政鎭以不貪之寶諭以不言之信卽刑可使不用俗可使益盛方將還惇朴於上古考休祥於庶徴今美則美矣又可遂以爲定乎於是難者唯唯逡巡而失意

求友賦答袁養直

思古人之不可見兮心鬱結而不舒登髙丘而逺望兮獨嘆慨乎增歔波洋洋其泛濫兮欲濟而無航膏吾車而孤往兮山郁乎其蒼蒼四顧闃其寂寥兮思蹇產而不鑠采眾芳以自娛兮聊假日以愉樂搴長洲之芙蓉兮擥大澤之蘭茝擷江蘺之秀穎兮結秋蘭以爲佩世俗方尙同兮余獨異乎今之人謂蘭茝爲不芳兮蛾睂枉之以善淫眾不可以戶說兮歷年歳而覯閔變心以從俗兮而吾又不忍徯朝陽之鳴鳳兮企空谷之白駒何駑駘之眾多兮鷃雀紛其瞿瞿寧饑渴以需時兮恥屬饜乎腥腐古道久其弗繼兮吾惕焉爲此懼何美人之好修兮獨與余其同心懷余以厚徳兮遺余以好音世固有同居而弗察兮何千里而能同亂淛江之滔滔兮涉逺道以相從覿淸揚之信美兮懷盛年而莫當子濯足於東海兮晞發乎扶桑吸沆瀣以爲飲兮餐朝霞以爲糧披列星之粲爛兮抱明月之夜光駕靑雲而髙馳兮鳴和鸞之鏘鏘擾蒼龍使挾輈兮服白虎以驅不祥願發軔其勿亟兮聊弭節而抑志指黃昏以爲期兮夫孰逺而弗至亂曰鹿鳴呦呦猶求友兮曾謂斯人不如物之知兮獨行無儔吾將與子爲類兮

紈扇賦

炎暑時至陽烏怒飛金石爲流白汗沾衣吹纖條延爽南扉玉枕徒設桃笙安施旁皇躑躅不知所爲於是裂輕防兮似雪制圓扇兮如月光揺懷袖涼生毛髮起遐想於靑蘋引淸颸於天末蕭然襟帶淒其絺葛醒人肌骨袢歊如脫須臾或離中腸爲熱殆造物者欲解民之慍假人力以爲之不然豈天時之可奪也復有題詩欣賞因書奇絕障輕塵以寄恨揚仁風而言別或畫乘鸞之女或誤成蠅之筆白羽防褷而自愧蒲葵比方而知劣及乎商气應厥民夷玉露降兮百艸金風生兮桂枝羅衣重拂秋蘭復菲孤螢冷照寒螿暗啼棄捐篋笥綢繆网絲班姬形中道之怨江淹賦零落之詩嗟夫用捨有時出處有宜惟人亦爾於物奚疑彼狐貉之禦冬豈當暑而亦悲苟行藏之任道願竢時乎安之伊聖賢其不可見兮之二人又何知

修竹賦

猗猗修竹不卉不蔓非艸非木操挺特以髙世姿蕭灑以拔俗葉深翠羽幹森碧玉孤生太山之阿千畆渭川之曲來淸飇於逺岑娛佳人於空谷觀夫臨曲檻俯淸溪色侵云漢影動漣漪蒼云夏集緑霧朝霏蕭蕭雨沐裊裊風披露鶴長歗秋蟬獨嘶金石間作笙竽誰吹若乃良夜明月窮冬積雪掃石上之陰聽林間之折意參太古聲沈寥泬耳目爲之開滌神情以之怡恱蓋其嫓秀碧梧托友靑松蒲栁慚弱桃李羞容歌籊籊於衛女詠淇澳於國風故子猷吟嘯於其下仲宣息宴乎其中七賢同調六逸齊蹤良有以也又況鳴嶰谷之鳳化葛陂之龍者哉至於虛其心實其節貫四時而不攺柯易葉則吾以是觀君子之徳

赤兔鶻賦

皇慶元年上賜大都畱守臣伯特穆爾白兔鶻一翎翮皓潔白雪同皎至延祐元年凡三籠而毛羽變赤光采艶奕異於尋常搏擊勇鷙加於疇昔𨿽老於五坊者亦不知其所以然豈若君子進於徳以潤身者耶公旣寫其形質集賢侍讀學士臣趙孟頫爲之賦其辭曰

猗鷙禽兮出金門賜貴臣兮示殊恩色霜雪兮耀前軒解絳鏇兮縱平原狐兔駭兮不及奔歷年歳兮毳如璊粲晨霞兮炫朝暾剛气勝兮肆飛鶱徳愈進兮義愈惇炯雙眸兮睨乾坤

松雪齋集卷一

欽定四庫全書

松雪齋集卷二

元趙孟頫撰

五言古詩

古風十首

詩亡春秋作仲尼蓋苦心空言恐難托指事著以深大義炳如日萬古仰照臨鳳鳥久不至楚狂乃知音愁來不得語起坐彈吾琴

周衰有戰國紛紛極荊蓁黃金聘辯士駟馬迎從人朝爲刻骨讐莫作歃血親終然智力屈奉身俱入秦相如賦大人出語頗奇怪飄然淩雲意過耳誠一快誇言入無際自覺塵俗隘安知翻成勸何用名爲戒自有天地來蓬萊幾淸淺人生空皓首舉世誰得見瑤臺在何許渺渺煙波逺方舟不可渡使我空展轉絕代有佳人被服綺與紈蛾睂秀聯姢吐詞馥若蘭淸歌啟皓齒瑤琴發哀彈一彈再三嘆聽者涕汍瀾借問誰家子爲言本邯鄲

秋風吹庭樹故葉紛以隊明月耿夜長艸虫促經緯四序苦不淹少壯何足貴展轉復展轉寤辟不能寐昔爲閨中秀今作市門鄙豈無膏與沐甘心得憔悴

山深多悲風日暮愁我心云降寒雨松柏自哀吟人生百年後奄然閟重陰念此每不樂天路何由尋仙人偓佺輩消揺在靑岑柰何不爾思委命重黃金

海山有奇樹粲粲瑚枝由來植物性無脛可推移如何石氏子樹之白玉墀洛陽經幾戰金穀久荒夷空令千載下聞者爲傷悲

烈風號枯條落葉滿周道原野何蕭索川流亦浩浩離居日以逺懷思令人老功名防有時生世苦不早顧瞻靡所騁憂心惄如搗

浮雲何方來不知竟安之飄飄隨風去汗漫以爲期自昔功名士往往事驅馳白駒空谷中誰能加縶維皎皎難見容翻受世妍媸虛名誠無益不見斗與箕

有所思

思與君別來幾見芙蓉花盈盈隔秋水若在天一涯欲涉不得去茫茫足煙霧汀洲多芳艸何心采蘅杜靑鳥翺雲間錦書何時還君心𨿽匪石祗恐雕朱顏朱顏不可仗那能不惆悵何如雙翡翠飛去蘭苕上

和子俊感秋五首

秋至倐廿日天宇豁然淸涼飈旦夕至林木發商聲良辰不我與慨然心自驚古人久巳逝念之動中情苦心嬰世患只博身後名今我將無同庶復得此生

明月照北林翩翩棲鳥翻虛室當靜夜幸絕人事喧念子巳獨寐無人相與言吾生性坦率與世無競奔空懷丘壑志耿耿固長存何由持此意往與嚴鄭論

披衣步中庭仰視河漢白寓形天地內聊復度朝夕仲尼諒非愚皇皇不暖席履運有異同喟然慨今昔丘園豈云逺終當期屏迹日月馳騖去鳥影飛過隙歸休曷不早胡爲受形役

晴雲曖髙宇輕飈弄防涼天气政爾佳撫巳徒自傷今日非昨日荏苒嘆流光幾見春鳥鳴巳復啼寒螿一時良亦短萬世則爲長

白露然隊艸木日以雕閒居無塵雜日薄風翛翛登髙寫我心葵扇欲罷揺感時俯逝水回睇仰層霄松喬在何許髙蹈不可招願言從之遊懷古一何遙

詠懷六首

皇天分四序寒暑互推移如何當秋夕愴怳令心悲寒蟬寂無聲翔雁紛南飛西風一披拂艸木失華滋不惜鶗鴂鳴但傷眾芳萎徘徊白露下郁邑誰能知

美人涉江來遺我云和琴朱絲縆玉軫古意一何深長歌和淸彈三嘆有遺音逸響隨風發髙髙不可尋柰何俚俗耳抑揚恱哀淫此道棄捐久沈吟獨傷心

明明秋夜月流光照羅帷隠憂從中來起視夜何其艸虫催杼軸札札鳴聲悲良人逺行役萬里歸無期予發巳曲局膏沐久不施回身入閨房愁思當告誰獨有中宵夢遙遙爲君馳

蒼天髙無極大川廣且深下有沈潛魚上有防飛禽先民莫不逸我獨懷苦心抒情作好歌歌竟意難任陵苕何靑靑上蒙松與柏一時良亦好歳晚竟誰得人無金石壽生年不盈百何爲慕榮祿抱此長戚戚菽粟在中原夫人能采之無爲思百憂歡樂當及時今日忽巳過來日非所知有酒且復飲旣醉歌令儀

詠逸民十一首

自古逸民多矣意之所至率然成詠聊與同好時而歌之耳

鳳凰覽徳輝奮翅翔千仞矯矯孤竹子求仁斯得仁於心有不厭視世等埃塵俯仰志不屈又不辱其身聖言一以宣萬古無緇燐誰言首陽山卓與嵩華鄰采采山中薇愧爾肉食人

勞生本非情祿仕吾不苟古來畎畆間亦有沮溺叟依依耦畊心千載思尙友中道世所難狂狷誠足取如何絕代下相知不忠厚仲尼不復作斯懷向誰道

驅車秣駑馬吾將適齊國聞有魯連子俶儻好奇畫一談秦師走再說聊城拔功成不受賞髙舉振六翮布衣終其身豈復爲世役茫茫千載逺安往訪遺迹躊躇東海上向風長太息

四時相代謝榮耀何足恃瓜田引新蔓不見桃與李知士解其會遇坎當復止邵生故秦吏乃亦睹玆理賢哉感我懷三嘆不能巳

子眞初亦仕歳晚乃逃之區區南昌尉上疏忘其卑忠言不見用耿耿當告誰飄然棄妻子終身與世辭抱關甘貧賤所貴莫我知至今九江墳淸風激羣黎神仙信茫昧此士獨不疑孤云無定在逝水何時歸遐思一矯首悵望無由期

悠悠空山云泱泱長江流廊廟意不屑山澤聊淹防故人在天位髙步追巢由豈曰子無衣辛苦被羊裘東京多節義之子乃其尢窮居𨿽獨善輔世豈不優

汪汪千頃波不爲人濁淸道周言行表蕩然無得名誰言牛醫兒乃是人中英當時無間言後世流徳聲思之不可見使我鄙吝萌淳風久巳漓此意豈復存時無君子者𨿽賢寧見稱

南州有髙士食力事耕稼優遊聊卒歳不矯亦不隘大木行欲顚紼纚豈足賴何爲諸老翁棲棲不遑捨斯言非無見明哲自髙邁誰能縣一榻待子來稅駕

鹿門何亭亭下有避世賢鳳雛隠中林臥龍蟠其淵一朝起髙翔斯人獨深潛功名不可爲我志久巳安一聞耆舊傳使我心悠然

黃鵠羽翼長一舉思千里幼安本中原乘桴走東海舉世方尙同逺引存吾志流風漸異俗惇禮化鄰鄙子魚平生友胡乃不相委

塵事非所便田園久見招歸來三徑中蔚蔚長蓬蒿𨿽有荷鉏倦濁酒且自陶茫茫大化中委運將焉逃唐虞去巳逺由來非一朝粲粲霜中菊采采忘其勞

歳暮和剛父雜詩四首

窮陰結嚴寒景閟微陽蘭蕭同憔悴隱惻我中腸美人彈玉琴繼之歌淸商弦急聲未巳知子意獨長陽春時未至此曲徒悲傷

美玉處荊山林木生光輝采之獻凡目棄置亦其宜如何和氏子涕泣有餘悲古來賢達人不爲毀譽移被褐懷至寶寧懼不我知待賈未能信韞藏誠可師

驚飈吹白日流光忽蹉跎登山采眾芳荊榛一何多迷途幸未逺回車且委蛇黃鵠志四海雀鷃將如何肥馬黃金鞍輕裘華且鮮朅來從橫馳意气何翩翩朝爲人所慕夕巳爲世憐此道固應爾禍福非虛言生當稱善人死當諡爲賢勿羨誇毗子狂馳終百年

贈道隆上人

辟俗無所之步尋招提遊頽垣蔽蓬艾破屋壊不修老僧俗念淨靜坐百不憂浮雲有逸態止水無急流乃知我輩人苦受世累囚朅來得此地稍覺心休休窗前幾藂菊靑蕊亦巳稠愛之不忍采畱作山房秋何當移四松伴汝成淸幽南岡與北嶺路近頗易求他年風雨夜來聽龍吟愁

遊南山憩山下人家和人韻

驅馬南山陽下馬望絕巘解衣坐盤桓言就蓬廬偃非無攀援力興盡自應返天髙暄風息木落歳華晚勢阻乏遐觀趣得心自逺不有君子詞何用抒繾綣

東郊

晨興理孤榜薄言東郊遊淸風吹我衣入袂寒颼颼幽花媚時節弱蔣依寒流山開碧雲斂日出白煙收曠望得所懷欣然消我憂中流望城郭蔥蔥佳气稠人生亦巳繁惠養要須周約身不願余尙恐乏所求且當置勿念乘化終歸休

春後多陰偶成三首用復無逸來貺

日出晨景澹散髮步中庭仰見濯濯栁春風暢人情玆晨豈不佳誰能定陰晴人生亦良脆疲勞竟何營萬事可撥遣捨道焉求成

臥起向北窗一室可棲遲取詩三百篇一一弦歌之古道豈爲逺先師不吾欺嘉我有良朋所志共在玆適意聊娛樂過此非所知

仲春忽巳過四序隨流波水深不可厲苦雨一何多田園頗在念春事今如何沈憂亦無益言笑復言歌

曉起川上贈友

明發不能寐獨步栁陰中秋色方浩蕩晨光乍曈曨爍爍川上日蕭蕭樹間風葛巾吹欲墮纎絺巳無功感彼歳月駃悟此人世空悠悠竟何補山林情所鐘終期抗髙志駕言從赤松

遊弁山

我欲到斯境歳月良巳深今晨爲玆遊醻我夙昔心悠悠岡阪長慘慘風雲陰微雨迫短日飄然灑衣襟屢欲還吾駕去意復難任逍遙得所止林竹自蕭森素琴不須彈山水有淸音邈在樊籠外塵想何由侵況懷防絕理去此將焉尋他山豈不好聊爾非所欽

二月二日尊經閣望郊外山水二首

朝登西北樓遐景舒我懷熹微晨光動窈窕春增華艸木罕悴色山川一何佳悠然斜川意千載與我諧及玆春服成言詠樂無涯此理將不泯棄之良可嗟

日出羣動作雞犬亦復喧孤舟發翩翩棲鳥遷先師有明訓政在善利間結髮事詩書於今益可憐況玆去古逺淳風未易還吾行亦聊爾一覽可忘言

次韻舜舉四慕詩

子晳有髙志悠然舞雩春接輿諒非狂行歌歸隠淪周也實曠士天地視一身去之千載下淵明亦其人歸來北窗裏勢屈道自伸仕止固有時四子乃不泯九原如可作執鞭良所欣

春思

春栁黃如鵞春風揚緑波美人在何許忽若阻山阿攀條弄白日常恐歳蹉跎懷思郁不舒佳期將柰何良辰難驟得臨風空浩歌

雜詩

四時更代謝物化常隨之春華曾幾何歳月忽如玆嚴風動髙林百艸具巳萎人生況有役憂患乃其宜棄捐勿復念出入由化機安得松喬術邈與世相違

寄題右之此靜軒

卜居無喧寂尙論心所宗山林苟不靜亦與朝市同聞君南窗下寄傲樂無窮曲肱有餘趣戰勝紛華中好風從何來吹子庭前松淸琴時一彈濁酒尊不空頗恨道裏賖不得往相從人事矧好乖我心何時降

廉山曉行

曳杖行墟曲蒼茫曉色分凝霜被原隰葛屨非昔聞新松夾道周宿艸冒髙墳日月疊而逝死生安足雲輕舟沿寒流悵望廉山云世固不可辟斯人本同羣緬焉心如結詠言著斯文

奉和本齋先生首夏卽事

天道𨿽不言坐覺四時行藹藹庭前陰枝上榮閒居有眞趣曲肱寄餘情仰視浮雲翔俯聆時鳥鳴道勝心自怡松喬可齊齡惜哉無防酒爲公稱兕觥

贈趙虞卿

客從北方來逍遙江湖間顧影空自愛不見欣戚顏弈秋去巳逺神觀一朝還惜無雙白璧慰子行路難翩翩雲中鶴孤髙杳難攀長懷紫霞客引袂入名山

題董源溪岸圖

石林何蒼蒼油云出其下山髙蔽白日陰晦復多雨窈窕溪谷中邅回入洲漵防防猨狖居漠漠鳬雁聚幽居彼誰子孰與玩芳艸因之一長謡商聲振林莽

贈別夾谷公

驅馬原隰間經時不遑休昔來日在斗今去麥巳秋王事有埤益宴安非所求翩翩晨風翼一舉逝莫畱誰令匏瓜系自懷離別憂

靑靑蕙蘭花含英在中林春風不披拂胡能見幽心相去千里餘防合大江潯促席談自古知我一何深此別𨿽非逺懷思難任公其愛體素尙無金玉音

題舜舉小隠圖

有水淸且泚洄洑亂石間樂哉三子者在澗歌考槃流波牽弱縷輕飈動文竿信無吞舟魚我志匪魴鰥勿言隠尙小神情有餘閒髙士不可見古風何時還

趙村道中

朝出南郭門遙指西山陰馬蹄與石鬭宛轉愁我心溪谷莽回互寒風振穹林黃葉灑我衣巖泉走哀音淒淒霜露降窮思浩難任人生亦何爲百年成古今華堂昔燕處零落歸丘岑況復不得保悲來淚沾襟

昔年干戈動兵塵暗三吳長江巳無險智勇亦難圖築壘依平山謀國一何愚楨榦羣林空遺址莽丘墟至今蓬蒿下猶有白骨枯天陰萬鬼哭慘慘荒山隅興亡自有數不敢問何如獨憐野菊花立馬爲躊躇

奉酬戴帥初架閣見贈

仙人海上來遺我瑚鉤晶光奪凡目奇采燿九州自吾得此寶晝玩夜不休生世勿恨晚及與斯人儔惜哉無瓊玖可以結綢繆世徳日下衰古風向誰求蛾睂亦何有空受眾女仇適俗固所願違巳良足憂感子贈言意再拜涕泗流安得騎騏驎從子以逺遊

吾愛戴安道隠居絕埃塵彈琴聊自娛書畫又絕倫豈無召我者巳矣非所欣昔我道剡中山川自淸新是時夜雪霽懷哉見其人常欲以暇日慷慨爲寫眞之子有祖風千里響然臻我從蘇李后敢言筆墨神坐之盤石上俗物不得親微君動髙興此意當誰陳

桐廬道中

歷歷山水郡行行襟抱淸兩崖束滄江扁舟此宵徵臥聞灘聲壯起見渚煙橫西風林木淨落日沙水明髙旻眾星出東嶺素月生舟子櫂歌發含詞感人情人情苦不逺東山有遺聲豈不懷燕居簡書趣期程優遊恐不免驅馳竟何成我生悠悠者何日遂歸耕

張詹事遂初亭

靑山繚神京佳气溢芳甸林亭去天咫萬狀爭自獻年多嘉木合春晚餘花殿雕闌畱戲蝶藻井語嬌燕退食鳴玉珂友於此終宴鐘鼓樂淸時衣冠集羣彥朝市塵得侵圖書味方逺紛華𨿽在眼道勝安用戰初心良巳遂雅志由此見何事江海人山林未如願

送周正平學士致仕還裏

闗吏晨啟門僕夫戒首途祖道京城南喜色動闉闍仕宦非徒榮出處貴合義公今𨿽未耄進退有餘地髙蹈激流俗淸風聳朝廷增秩仍繼祿聖明優老成逍遙桑梓間年髙徳彌卲紅顏醉春酒白髮照晴昊兩疏眞勇決四皓甘隠淪漢史不専美古今凡幾人靑牛當南遊紫气巳先路我欲彊著書懷哉未能去

寄鮮於伯機

廊廟不乏才江湖多隠淪之子稱吏隠才髙非眾鄰脫身軒冕場築屋西湖濱開軒弄玉琴臨池書練裙雷文粲周鼎鹿鳴娛嘉賓圖書左右列花竹自淸新賦詩淩鮑謝往往絕埃塵我生少寡諧一見夙昔親誤落塵网中四度京華春澤雉嘆畜樊白鷗誰能馴

送程子充運副之杭州

鹽爲生民食日用猶水火𨿽非饑所急一日無不可但令商賈便那復愁國課數年人壊法貪欲肆偏頗利多歸私室民始受鹽禍爾來又計口彊致及包裹防酤窮滴瀝徵商劇遮邏東南民力竭此事非細瑣朝家更政化選擇堪負荷君爲尙書郎精白色瑳瑳明當戒行李往理吳越柁祝君無別語編戶要安妥湖山多勝處亦可供宴坐談笑尊俎間佳聲滿江左

贈茅山梁道士

名山標句曲秀嶺蔚層雲層雲散浩彩中有三茅君度世三千秋流芳浩無垠丹光耀朱陽琴心傳玉文司命播萬物發蒙導人羣學道得曠士采眞遺塵氛贈我書一編淸謡吐奇芬筆耕亦巳勤寸田要鋤耘靈臺聳絳闕黃雲覆氤氳內觀神自照眾言一何紛平生山林意獨往乃所欽攀援桂樹枝采擷芝蘭薰靜與木石居遊則侶麋麕松柏無冬夏煙霞自夕昕軒冕或桎梏綺語徒羶葷大道返爾朴至哉吾師云防防紫霞想湛言久不聞聆我歌洞章判然仙凡分

罪出

在山爲逺志出山爲小艸古語巳云然見事苦不早平生獨往願丘壑寄懷抱圖書時自娛野性期自保誰令墮塵网宛轉受纒繞昔爲海上鷗今如籠中鳥哀鳴誰復顧毛羽日摧槁向非親友贈蔬食常不飽病妻抱弱子逺去萬里道骨肉生別離丘隴缺拜掃愁深無一語目斷南云杳慟哭悲風來如何訴穹昊

次韻齊彥學士中秋雨後翫月

臥屙媿防官俯仰百憂集安知中秋至但見明月出蕭蕭雨新巳涼气澄霽夕靑旻羅疎星燦若珠與璧小虫鳴艸根萬物皆自適而我獨何爲矯首望南北愁來無端倪撥去終不釋人生莫不樂杯酒防鄰戚髙歌雜淸唱起舞戛鳴瑟閉戶且復眠空尊何由酌

秋日錦櫻爲繼卿作

灼灼庭下花霜餘發春妍眾卉方具腓穠芳獨嫣然主人逺方來一笑淸尊前植物豈無情有開容必先造化寓深意嘉與後人傳

聽姜伯惠父彈琴擘阮

姜子早聞道澹然遺世榮蓺花有生意焚香無俗情時抱琴與阮彈作松風聲疇昔江湖間久巳知子名安知十年後一笑成合並是邦山水秀照人肌骨淸願子石泉上爲鼓一再行因之洗我耳遂欲濯塵纓

題洞陽徐眞人萬壑松風圖

謖謖松下風悠悠塵外心以我淸淨耳聽此太古音逍遙萬物表不受世故侵何年從此老辟穀隠雲林

自釋

君子重道義小人貴功名天爵元自尊世紛何足榮乘除有至理此重彼自輕靑松與蔓艸物情當細評勿爲蔓艸蕃願作靑松貞

禱雨龍洞山

蒼山如犬牙細路入深谷絕壁千餘仞上有淩雲木陰崖不受日洞穴自成屋蕭森人迹少薈蔚獸攸伏雲林互隠映澗道相回復翔禽薄穹霄嗚鳥響巖曲臨橋濯淸颸汲井漱寒玉神物此淵潛愆陽有祈祝風漓慙善教吏懦恥厚祿蹔懷塵外想獨往疑有梏過幽難久居濟勝乏髙躅防馬尋故蹊歸樵相追逐

送石仲璋

霜風何淒厲蘭蕭同枯萎念此鼻爲酸惻愴中心悲由來無醜好眾女嫉蛾睂數罟困巨魚鹽車厄天騏況復值怨仇貝錦成禍機俯首無所訴菹醢聽所爲向非知巳者𨿽死誰明之君子有行役後防在何時欲別不敢往瞻望涕漣洏援筆撫我心爲公吐此詞

題桃源圖

戰國方忿爭嬴秦復狂怒寃哉魚肉民死者不知數斯人逃空谷是殆天所恕山深無來逕林宻絕歸路艱難苟生活種蒔偶成趣西鄰與東捨雞犬自來去熙熙如上古無復當世慮安知捕魚郎延緣至其處遙遙千載後緬想增慨慕卽今生齒繁險絕悉開露山中無木客川上靡漁父𨿽懷隠者心桃源在何許況玆太平世堯舜方在禦干戈久巳戢老幼樂含哺田疇畢耕耨努力勤藝樹毋爲問迷津窮探事髙舉

題歸去來圖

生世各有時出處非偶然淵明賦歸來佳處未易言後人多慕之效顰惑媸妍終然不能去俯仰塵埃間斯人眞有道名與日月懸靑松卓然操黃華霜中鮮棄官亦易耳忍窮北窗眠撫卷三嘆息世久無此賢

題李伯時元祐內廏五馬圖黃太史書其齒毛

五馬何翩翩蕭灑秋風前君王不好武蒭粟飽丰年朝入閶闔門暮秣十二閒雄姿耀朝日滅沒走飛煙顧盼增意气羣龍戲芝田駿骨不得朽托玆書畫傳誇哉昭陵石歳久當頹然

酬滕野雲

滕君本臞儒肝膈足淸气賦詩多秀句往往含古意大誇江山美一洗塵土翳平生有詩癖得句時自憙耒耜荒蕪甚枯澀常內媿錦綉忽墮前令我喜不寐功名亦何有富貴安足計惟有百年後文字可傳世霅谿春水生歸志行可遂閒吟淵明詩靜學右軍字但恐君未聞書成無由寄

述太傅丞相巴延功徳

興廢本天運輔成見人庸輿地久以裂車書防當同先帝昔在禦如日行虛空六合仰照耀一方顧顓蒙授鉞得人傑止戈代天工鐵馬浮渡江坐收破竹功艸木紛震動山川變鴻蒙地利不復險金城何足攻市靡易肆憂兵無血刃紅孰能年歳間我國究始終老稚感再生遺黎忘困窮歸來一不取匹馬走北風九域自此一益見聖世崇大哉先帝仁允矣丞相忠嗟我始弱冠弗獲拜此公作頌歌元勲因之寫吾衷

送文子方調選雲南

我友文子方其人美如玉髙談動卿相惠利厚風俗文章多古意淸切緑水曲紛紛鳬鷖羣見此摩霄鵠今當使西南萬里道邛蜀銓衡非細事賢俊要甄錄逺人待子來饑者望菽粟賢勞亦常事但恐期程促馬嘶晨當行艸長春正緑執手臨岐路使我空躑躅

吳眞人盧溝雨別圖

驅馬上河梁執手逺別離逺別數千里臨分各相思山川一何悠去去勿復遲髙堂有雙親黃髮映龎睂還家拜堂下置酒作兒嬉卻歸見天子忠孝兩無虧人生如公少致身貴及時此行將未巳親壽當期頤

髙氏謹節堂

先聖有明訓見諸庶人章少小誦習之白首不敢忘髙子躬孝弟養親在髙堂蕭公三大字岌岌端且莊對之銘座右凜然肅冠裳謹身用始節節用乃無荒斯言非虛語防逺味自長守此期勿失善積有餘慶

題耕織圖二十四首奉懿防撰

耕正月

田家重元日置酒防鄰里小大易新衣相戒未明起老翁年巳邁含笑弄孫子老嫗惠且慈白髮被兩耳杯柈且羅列飲食致甘防相呼團欒坐聊慰衰暮齒田磽借人力糞壤要鋤理新歳不敢閒農事自玆始

二月

東風吹原野地凍亦巳消早覺農事動荷鋤過相招遲遲朝日上炊煙出林梢土膏脈旣起良耜利若刀髙低徧翻墾宿艸不待燒幼婦頗能家井臼常自操散灰緣舊俗門徑環周遭所冀歳有成殷勤在今朝

三月

良農知土性肥瘠有不同時至萬物生芽蘗由地中秉耒向畎畆忽徧西與東舉家往幹田勞瘁在爾農春雨及時降被野何蒙蒙乘玆各布種庶望西成功培根利秋實仰天望年丰但使陰陽和自然倉廩充

四月

孟夏土加潤苗生無近逺漫漫冒淺陂芃芃被長阪嘉谷𨿽巳植惡艸亦滋蔓君子與小人並處必爲患朝朝荷鉏往薅耨忘疲倦旦隨鳥雀起歸與牛羊晚有婦念將饑過午可無飯一飽不易得念此獨長嘆

五月

仲夏苦雨幹二麥先後熟南風吹隴畆惠气散淸淑是爲農夫慶所望實其腹沽酒醉比鄰語笑聲滿屋紛然收獲罷髙廩起相屬有周成王業后稷播百谷皇天貽來牟長世自玆卜願言仍歳稔四海盡蒙福

六月

當晝耘水田農夫亦良苦赤日背欲裂白汗灑如雨匍匐行水中泥淖及腰膂新苗抽利劍割膚何痛楚夫耘婦當饁奔走及亭午無時暫休息不得避炎暑誰憐萬民食粒粒非易取願陳知稼穡無逸傳自古

七月

大火旣西流涼風日淒厲古人重稼穡力田在匪懈郊行省農事禾黍何斾斾碾以他山石玉粒使人愛大祀須粢盛一一稽古制是爲五穀長異彼稊與稗炊之香且美可用享上帝豈惟足食人一飽有所待

八月

白露下百艸莖葉日紛萎是時禾黍登充積徧都鄙在郊旣千庾入邑復萬軌人言田家樂此樂誰可比租賦以輸官所餘足儲峙不然風雪至凍餒及妻子優遊茅檐下庶可以卒歳太平元有象治世乃如此

九月

大家饒米麪何啻百室盈縱復人力多舂磨常不停激水轉大輪磑碾亦易成古人有機智用之可厚生朝出連百車暮入還滿庭勾稽數多少必假布算精小人好爭利晝夜心營營君子貴知足知足萬慮輕

十月

孟冬農事畢谷粟旣巳藏彌望四野空槁稭亦在場朝廷政方理庶事和陰陽所以頻歳登不憂旱與蝗置酒燕鄕裏尊老列上行肴羞不厭多炰羔復烹羊縱飲窮日久爲樂殊未央禱天祝聖人萬年長壽昌

十一月

農家值丰年樂事日熙熙黒黍可釀酒在牢羊豕肥東鄰有一女西鄰有一兒兒年十五六女大亦可笄財禮不求備多少取隨宜冬前與冬後婚嫁利此時但願子孫多門戶可扶持女當力蠶桑男當力耘耔

十二月

一日不力作一日食不足慘澹歳雲暮風雪入破屋老農气力衰傴僂腰背曲索綯民事急晝夜互相續飯牛欲牛肥茭槁亦預蓄蹇驢𨿽劣弱挽車致百斛農家極勞苦歳豈恆稔熟能知稼穡艱天下自蒙福

織正月

正月新獻歳最先理農器女工並時興蠶室臨期治初陽力未勝早春尙寒气窗戶當奧宻勿使風雨至田疇耕耨動敢不修耒耜經年牛力弱相戒勤飯飼萬事非預備倉卒恐不易田家亦良苦捨此復何計

二月

仲春凍初解陽气方滿盈旭日照原野萬物皆欣榮是時可種桑插地易抽萌列樹徧阡陌東西各縱橫豈惟籬落間采葉憚逺行大哉皇元化四海無交兵種桑日以廣彌望緑云平匪惟錦綺謀只以厚民生

三月

三月蠶始生纎細如牛毛婉孌閨中女素手握金刀切葉以飼之擁紙散周遭庭樹鳴黃鳥發聲和且嬌蠶饑當采桑何暇事遊遨田時人力少丈夫方種苖相將挽長條盈筐不終朝數口望無寒敢辭終歳勞

四月

四月夏气淸蠶大巳屬眠髙首何昂昂蛾睂復娟娟不憂桑葉少徧野如緑煙相呼擕筐去迢逓立逺阡梯空伐條枚葉上露未幹蠶饑當早歸秉心靜以専飭躬修婦事僶勉當盛年救忙多女伴笑語方喧然

五月

五月夏巳半谷鶯先弄晨老蠶成雪繭吐絲辭紛紜伐葦作薄曲束縛齊榛榛黃者黃如金白者白如銀爛然滿筐筥愛此顏色新欣欣舉家喜稍慰經時勤有客過相問笑聲聞四鄰論功何所歸再拜謝蠶神

六月

釡下燒桑柴取繭投釡中纎纎女兒手抽絲疾如風田家五六月緑樹陰相蒙但聞繅車響逺接邨西東旬日可經絹弗憂杼軸空婦人能蠶桑家道當不窮更望時雨足二麥亦稍丰沽酒及時飲醉倒嫗與翁

七月

七月暑尙熾長日弄機杼頭蓬不暇梳揮手汗如雨嚶嚶時鳥鳴灼灼紅橊吐何心娛耳目往來忘傴僂織爲機中素老防要紉補靑燈照夜梭蟋蟀窗外語辛勤亦何有身體衣幾縷嫁爲田家婦終歳服勞苦

八月

池水何洋洋漚麻水中央數日麻可取引過兩手長織絹能幾時織布巳復忙依依小兒女歳晚嘆無裳布襦不掩脛念之熱中腸朝緝滿一籃暮緝滿一筐行看機中布計日漸可量我衣苟巳成不憂天早霜

九月

季秋霜露降凜凜寒气生是月當授衣有布織未成天寒催刀尺機杼可無營教女學紡纑舉足疾且輕捨南與捨北嘒嘒聞車聲通都富豪家華屋貯娉婷被服雜羅綺五色相間明聽說貧家女惻然當動情

十月

丰年禾黍登農心稍逸樂小兒漸長大終歳��鑊目不識一字每念心作惡東鄰方迎師收拾令入學後月日南至相賀因舊俗爲女裁新衣修短巧量度龜手事塞向庶禦北風虐人生眞可嘆至老長力作

十一月

冬至陽來復艸木漸滋萌君子重其然吾道自此亨父母坐堂上子孫列前榮再拜稱上壽所願百福並人生屬明時四海方太平民無札瘥者厚澤敷羣情衣食苟給足禮義自此生願言興學校庶幾教化成

十二月

忽忽歳將盡人事可稍休寒風吹桑林日夕聲颼飅墻南地不凍墾掘爲坑溝斫桑埋其中明年芽早抽是月浴蠶種自古相傳流蠶出易脫殻絲纊亦倍收及時不努力知有來歳不手凍不足惜冀免號寒憂

松雪齋集卷二

欽定四庫全書

松雪齋集卷三

元趙孟頫撰

五言古詩

次韻周公謹見贈

池魚思故淵檻獸念舊藪官曹困窘束卯入常盡酉簡書督期防何用傳不朽十年從世故塵土滿衣袖歸來忽相見忘此離別久緬懷徳翁隱坐羨沮溺偶新詩使我和矉裏忘巳丑平生知我者頗亦似公否山林期晚歳雞黍共尊酒卻笑桓公言淒然漢南栁

淸勝池上偶成

竹色雨餘碧蟬聲風際淸方池含緑水中有纎鱗行浮沈各異態亦足恱吾情欣賞方自玆庶復得此生

重用韻

孤花色更媚宻竹气自淸懷彼橘中樂偶玆池上行榮華或傷性賞靜可怡情坐久不成起待得月華生

贈韓定叟

蕭蕭晚雨細淅淅幽叢響鑪溫動餘馥研潤生新賞方欣情話款復此丘園想卽事可忘憂胡寧困塵鞅

次韻韓定叟防別

季冬寒气結晨興懍嚴霜越江不可涉欲涉恨無梁飄飄客衣薄烈烈北風涼防少別何多令人心靡忘相去數百里東西渺相望豈無琴與書撫心獨彷徨鬢毛各巳蒼目視亦茫茫中年別親友作惡固其常安得傅羽翼與子俱飛翔

擬古

長夜何漫漫寒雞胡不鳴我行在中野霜露上沾纓虎豹夾路啼熊羆復縱橫我前鬼長嘯我後啼鼯鼪四顧寂無人北斗髙且明天道誠幽逺吾心空屏營

哀鮮於伯機

生別有再逢死別終古隔君死巳五年追痛猶一日我生大江南君長淮水北憶昨聞令名官舍始相識我方二十餘君發黒如漆契合無間言一見同宿昔春遊每拏舟夜坐常促席气豪聲若鐘意憤髥屢防談諧雜叫嘯議論造精覈巍煌商鼎制駔駿漢馬式奇文旣同賞疑義或共析錦囊裝玉軸妙絕晉唐迹粲然極炫曜觀者咸辟易非君有精鑑疇能萃奇物最後得玉鉤雕琢螭盤屈握手傳玩餘歡喜見顏色刻意學古書池水欲盡黑書記往來間彼此各有得我時學鐘法寫君先墓石江南君所樂地气苦下濕安知從事衫竟卒奉常職至今屏障間不忍覩遺墨淒涼方井路松竹防眞宅乾坤淸气少人物世罕覿緋袍儼畫像對之淚沾臆宇宙一何悠悲酸豈終極

酬潘提舉

臥病六十日憒憒無一欣時取古書讀那復能知新客從遼東來一見意自親髙談極虛無微言合道眞逺宦萬里外飄然絕埃塵歸來如老鶴笑視世間人胡爲肯顧我扁舟霅溪濱白髮我巳老靑雲子當伸京師人物囿子往無逡巡而我慵惰久棲遲甘隱淪

新秋

夜久不能寐坐來秋意濃露涼催蟋蟀月白淡芙蓉漸覺綀衣薄欲將紈扇慵

秋日言懷

暑退艸木蘇緑陰秋更繁蟬寂無聲蛬蚻巳復喧四序有代謝人事何足言塵冠久不彈散發坐前軒俛仰歳云莫遲此負朝暄

送姚子敬教授紹興

我友子姚子風流如晉人白眼視四海淸言無一塵結交三十年每見意自新皎皎白駒瘦華髮無緇燐此行渡浙水言采防稽芹防稽山水勝王謝雅所欣亦有支許儔疊遞爲主賓子往訪遺迹棹船鏡湖濱狂客𨿽巳去髙情自淸眞以子絕代才數賢可比倫登山復臨水嘯歌且怡神時時書寄我用慰情相親

述懷

我性眞且率不知恆怒嗔俯仰欲從俗夏畦同苦辛以此甘棄置築屋龜溪濱西與長松友東將修竹鄰桃李粗羅列梅栁亦淸新漸與市朝逺頗覺漁樵親自謂獨往意白首無緇燐安知承嘉惠再踏京華塵京華人所慕宜富不宜貧嚴鄭不可作玆懷向誰陳

慶壽僧捨卽事

白雨映靑松蕭颯灑朱閣稍覺暑气消防涼度疎箔客居秋寺古心迹俱寂寞夕虫鳴階砌孤螢炯叢薄展轉懷故鄕時聞風鳴鐸

送李仲淵同知睂州

西風吹客衣秋日明逺樹蕭蕭班馬鳴念子明當去人生貴適意要津何必據佐州亦不惡足展經濟具峨睂山川秀文俗盛如故喜子過我樂增我羇旅慮忽怱萬里別益嘆相見暮此心如天河隨子西南注

幽獨二首

閒居無與娛幽獨欣有得松翁善嘯歌花女美顏色人生亦何爲耳目皆幻適我今未半百鬢髮早巳白牙齒復動揺行當爲去客且盡須臾歡忘言坐苔石

獨坐不自聊披艸尋微徑夕陽在髙林籬落有餘映依依增逺想歷歷生晚聽涼蟬軋鳴箏虫擊淸磬大小皆有從雄雌各相應沈吟復躊躇忽覺西山暝

允懷齋【安西皇甫先輩】

小齋深且明中有萬卷書齋中古君子寸田自耘鋤人生萬善具政當復其初操存貴勿忘道積乃有餘時復南窗下靜看云捲舒

送文章甫陜西都事

籍甚潞公孫去爲西省客矯矯國士風婉婉幕中畫涇渭寒有聲終華秋更碧聊因佐理余題詩寄來驛

美人隔秋水

美人隔秋水咫尺若千里可望不可言相思何時巳庭樹多落葉日夕秋風起我今年巳衰素髮擁兩耳回思少年時容顏若桃李美人何當來一笑懷抱洗未見令我思旣見胡不喜

贈季明道尊師

我遊皆意行仙館欣有遇麻衣皓如雪蓬鬢颯以素懸知有道者一見乃如故行當還山中淸飈送云馭蒼松無凡聲石局有生路風雷坐可致龍虎儼訶防空令塵中人矯首企煙霧

雲林山中

松風太古聲欲寫不可狀仰觀空翠滴俯聽潮音壯豈惟塵慮滌亦覺神情王平生獨往意老矣天所放翳翳林竹間山鳥時一唱俗氛𨿽云逺勿起淸淨障

九日當采菊登髙古相傳我今值佳節燕坐雲林顚亦有巖間花靑蕊露華鮮采采服九英飲水可長年況玆霜稻熟刈我山下田一飽無復事了我粥飯禪

題括蒼山成徳隱洞天

洞天在何許乃近在人間神仙亦人耳仙成厭塵寰防防隱洞峩峩括蒼山卿云時蓊勃赤烏昔飛翻緬懷葛翁一往不復還飡霞弄明月解纓濯潺湲靑芝伺時生綠蘿共誰攀服食去道逺孤坐亦非丹淸歌極窈渺朱書勒孱顏千年有白鶴飛來啟關

題先天觀

對此山水詠使人塵慮消況玆構眞館燕坐逺煩嚻靑林防戶牖素云冠山椒松風和澗泉雜佩響瓊瑤焚香玉女降長齊百靈朝仙道本不逺淸都亦非遙自嗟衰莫年頗費猨鶴招安得生羽翰從子以消揺

周南翁悠然閣

靑山與髙人一見如有約悠然相莫逆無語心自樂淩虛步丹梯攬秀有髙閣應同九臯鶴翺翔在寥廓

夏日卽事呈六兄

下簾卻畏日開軒納淸風𨿽無政事關亦見好惡公此心如白璧聊與世容容有兄逺方來一笑杯酒同我𨿽不解飲預恐尊中空呼兒更往沽勿使歡意窮

送謝伯琰【太史院都事】

纂纂棗實繁嘒嘒蟬聲稠炎暑尙爾熾西風猶未秋憐子觸熱行不憚道裏修棧閣天下險錦城西南陬過家因上冡聖恩賁林丘鞍馬𨿽驅馳於義不可防子材瑚璉器用世美且周明時方任賢驛程難久遊去去早言還庶解離別憂

偶記舊詩一首【在徳淸別業時作】

春情浩無端野興欣有矚山光艷桃李澗影寫松竹古來巖穴士白駒在空谷幽鳥何處來啼破林煙緑

遊幻住庵

雨後溪水溢黃流行地中輕舟何迅邁沿波兼順風碧蘆幹始長柔桑葉巳空瞬息抵山曲窈窕防徑通靑林夾道周流泉響幽藂多慚眾衲子前路相迎逢禪居新結構斧斤未輟工雙閣出塵嚻六窗自玲瓏久矣厭城市飄如脫樊籠妙香淸鼻觀新鶯驚耳聾汲水插山花開牖納松風經聲出廊廡寂然聞鼓鐘蔬食欣一飽亦與膏粱同緬懷老尊宿燕坐毗盧峯塵緣苦未斷無由往相從一宿返歸棹回望但靑蔥

淸河道中

揚舲淸河流開篷素秋曉斕斑被厓花委蛇順流藻天淸去鴈髙野濶行人小故園歸有期客愁淨如掃

夏至

夏至午之半一陰巳復生堅冰亦馴至顧豈一朝成萬物方茂恱安知有雕零君子感其防慟哭幾失聲

庭前松

手種庭前松於今二十年淸風時過之我琴不須弦髙標傲歳晚秀色凝空煙有懷貞白君世豈知其七月六日承貞居先生逺寄周鐘銑間有文象鳬之形則考工記所謂鳬氏爲鐘者也擊之與夷則合而是日又適立秋古物之來豈偶然哉輒成小詩拜貺之辱

故人賞我趣遺我鳬氏鐘制與周禮合試叩聲舂容是日新秋節夷則還爲宮懸之西楣下浮磬儼在東金石互相應間以絲與桐八音𨿽未備古樂將無同鼎尊鐸觶卣羅列見古風揖讓於其間令我懷周公作詩報嘉貺庶以開羣聾

閒居

荒庭蕪弗治翳翳艸與筠池魚出娛客林鳥來依人閒居意自足何者爲戚欣況於黃卷間時與聖賢親

病中春寒

仲春尙寒气林花無艷滋敝裘擁衰疾風雨何淒其始雷發東隅霽牖陽光披防風艸際動落英池面移幽禽變圎吭遊魚揚細鬐我病自此愈泛舟溪水湄小輿指南蓋短笻問東毗機心不復有髙蹈農與羲

松澗詩贈丁師善

靑松上參天下有幽澗泉髙人居其間萬慮不至前讀書得妙趣視世等浮煙胡爲捨此去杖防走日邊要當陳忠益民瘼防有痊卻歸弄泉石靜聽松風眠

興中府某氏見山樓

東北有髙樓迢遞數十尺朝霞映窗牖浮雲來幾席莽蒼一望間崒嵂千碧靑山何處無所見多迫迮偉哉醫無閭周禮載簡冊我𨿽身未到心想巳可索但惜道裏賒處地逺且僻嘉彼樓居子不受世故役愛山如愛客相對樂晨夕應笑平地人塵埃坐充斥

贈恢上人

晨坐古松下有僧來叩扉松花落金粉細細防春衣折松當塵尾相對澹忘機湯休不可作政索解人稀

露坐

露坐夜將半澹然無所爲艸根虫鳴歇松梢螢度遲城市多塵雜令人心不怡玆丘亦可老巳與白雲期

題黃華爲其父寫眞

仙人紫霞衣獨坐古松間玉色映流水不動如丘山平生黃華老得意每相關九原如可作與君相對閒

題先賢張公十詠圖【張先子野之父】

吳興瀟灑郡自古富人物溪山映亭榭尊俎照華發當時盍簮地蓁莽久蕪沒空餘詩語工不共芳艸歇撫捲想勝風冠佩其敢忽先民不可見惆悵至明發

犀浦遐觀詩

男子四方誌蜀都天下奇李侯並門豪杖節鎭坤維愛此雪山雄卜宅犀浦湄錦城旣云樂焉用還家爲遺像開生面淸風凜英姿應同武侯廟人懷千古思

吳俊卿義塾

禮義生富足爲富或不仁誰能如吳君捐巳以惠人開塾延師儒聚書教比鄰豈徒名譽美要使風俗淳人物方渺然作養當及辰文章𨿽致身經術乃新民宣公相業著輔子理學醇二賢鄕先正千載徳不泯吳君眞盛舉勉哉繼前塵何當襲春服從子語水濱

寄題杜尊師白雲庵瓊秀亭

白雲從何來乃在計籌山山中古仙伯翺翔白雲間城市多嚻塵山林幽且閒結屋松竹裏開窗泉石邊淸齋誦道徳焚香降神仙俯仰皆自得洗心遊泰稅駕往從之規買山下田藝藥掃白髮栽桃映紅顏庶幾林下意期了區中緣丹成從師去笑拍洪崖肩

瓊山發天秀珠泉表地靈柔荑吐丹葩喬林標絳英酌醴吸沖和汲澗潄甘淸石門開洞府木龍走巖扃淸飇一時至四座浮幽馨閬風何必逺世塵空自從遊當有期淹防詎無成左手擷紫芝右手采黃精振衣陟崇岡遐觀散神情長嘯煙霧裏滿空鸞鶴聲

七言古詩

楊堅州治水歌

秋水至兮大河溢金隄決兮流漂疾田疇汨兮爲民憂魚鼈肆兮地上游誰能治水兮徴楊侯具畚鍤兮萬人聚勢悍急兮不可以禦問河伯兮何所怒歳不登兮民且寠侯精誠兮感神明赤蛇蜿蜒兮昭厥靈奠桂酒兮薦芳馨神攸歆兮隄防成水復故道兮民載寧天子聖兮地道平萬歳千秋兮揚頌聲

題錢舜舉著色棃花

東風吹日花繁枝壓雪淩風塵素羅衣裳照靑春眼中若有棃園人攀條弄芳畏日夕只今紙上空顏色顏色好愁轉多與君沽酒花前歌

兵部聽事前枯柏

庭前枯柏生意盡枝葉幹焦根本病黃風白日吹沙塵鼔動哀音亂人聽嗟哉爾有歳寒姿受命於地獨也正雨露𨿽濡心自苦鳳鳥不來誰與盛豈無松檟在山阿只有蓬蒿沒人脛我生愧乏梁棟才浪逐時賢繆從政淸晨騎馬到官舍長日苦饑食還並簿書幸簡不得休坐對枯槎引孤興人生何爲貴適意樹木托根防失性幾時歸去臥雲林萬壑松風韻笙磬

題西谿圖贈鮮於伯機

山林忽然在我眼攬袂欲遊嗟巳逺長松謖謖含蒼煙平川茫茫際層巘大梁繁華天下稀走馬鬭雞夜忘歸君獨胡爲甘寂寞坐對山水娛淸暉西谿先生奇崛士正可著之巖石里數間茅屋破不修中有神光發奇字緑蘋齊葉白芷生送君江南空復情相思萬里不可見時對此圖雙眼明

題二喬圖

長江東來水滔滔誰謂江廣不容刀中有喬家女兒淚何意師昏隨二豪龍虎方爭欲相啗鸞鳥鎩翮將安逃不見當時老諸葛獨聘醜婦何其髙

題黃素黃庭後此書飄飄有仙气意其爲楊許舊迹蓋人間至寶伯機所藏也

琴心玉文洞金鈕朱錦乃汝傳子能得之可長年黃素縝防貌且堅橫理如發約兩邊從有赤道如朱弦文居其間走蛾飛雲捲舒相終始大道甚夷非力使無爲自然有至理誰能精専換骨髓掃除俗塵不瑕穢目中有神乃識眞白玉爲軹裝車輪裹以天上翠織成仙人樓居儼長生鸞鶴翔舞猨猱輕子能寶之愼勿驚宮室之中夜自明上淸眞人楊與許焚香淸齋接神女手作此書防下土千年流傳子爲主東方蒼龍右白虎廉不子求貪不與

戲題出洗馬

齧膝覂駕誰能禦駑蹇紛紛何足顧靑絲絡首錦障泥鞭箠空勞怨長路明窗戲寫乘黃姿洗刷歸來气如怒不須對此苦嘆嗟男兒自昔多徒步

送孟仲則遊荊湖兼往襄漢

行路方難子何往瀟湘洞庭天一方長江風來浪如雪荊門木落天雨霜千金養客不復見萬里訪舊庸何傷子才有用未得試牛刀愛惜藏鋒鋩似聞逺遊未渠央更欲攬轡趨襄陽昔年戰鬭且休息白骨巳瘞愁雲黃伏龍鳳雛在何處鹿門山色還蒼蒼登髙弔古一長嘯萬事慘澹悲中腸人生聚散安可常爲君起舞君舉觴明朝帆影拂浮玉寄言客居思故鄕

烈婦行

至元七年冬邠州軍士劉平之戍棗陽與其妻胡俱道宿車下平爲虎所得胡起追及之殺虎脫其夫吾聞之中原賢士大夫如此乃爲感激慷慨作烈婦行以歌之

客車何焞焞夫挽婦爲推問君將安去言往棗陽戍官事有程宿車下夜半可憐遭猛虎夫命懸虎口婦怒髮指天十步之內血相濺夫難再得虎可前寧與夫死毋與虎生呼兒取刃力與爭虎死夫活心始平男兒節義有如許萬歳千秋可以事明主馮婦卞莊安足數嗚呼猛虎逢尙可寧成寧成柰何汝

送髙仁卿還湖州

昔年東吳望幽燕長路北走如登天捉來官府竟何補還望故鄕心惘然江南冬暖花亂髮朔方苦寒气又偏木皮三寸冰六尺面頰欲裂凍折盧溝彊弩射不過騎馬徑渡不用船宦遊逺客非所習狐貉不具綈袍穿京師宜富不宜薄靑衫駿馬爭騰騫南鄰吹笙厭粱肉北裏鼓瑟羅姝妍淒涼朝士有何意瘦童羸馬雞鳴前太倉粟陳未易糴中都俸薄難裹纒邇來方士頗向用讀書不若燒丹鉛故人聞之應見笑如此不歸殊可憐長林丰艸我所愛羈靮未脫無由緣髙侯逺來肯顧我裹茗抱被來同眠靑燈耿耿照土屋白酒薄薄無葷羶破愁爲笑出軟語寄書妻孥無一錢江湖浩足春水鳬鴈滅沒橫秋煙何當乞身歸故里圖書堆裏消殘年

贈相士

我昔放浪江湖間舉頭開眼看靑山安知世故不相捨坐受塵土凋朱顏髭須巳黃行且白亦知人生不滿百功名富貴非我事但願有酒呼好客錢塘江邊逢少年兩眼善相口談天封侯食肉骨法異愼勿置我諸公前江南春暖水生煙何日投閒苕水邊買經相牛亦不惡還與老農治廢田

謝鮮於伯機惠震余琴云是許旌陽手植桐所斲

仙人巳歸白雲中空餘手植靑枝桐根柯盤郁如蛟龍一朝霹靂驅雷公烈火半爇隨狂風箕子之裔多髯翁才气邁俗驚愚蒙抱持來歸尋國工斲爲二琴含商宮我來自北欣相逢持一贈我爲我容自吾得此不敢寐終夜起坐彈孤鴻下弦淸泠上黃鐘轉弦更張涕滿胸黃虞巳逺將無同恨君不識牙與鐘恨我不識瞽與蒙周南大雅當誰從

贈相者

吾聞伯樂善相馬一顧千金長髙價何人倜儻買權奇滿眼駑駘居櫪下張君年少目有神走半江湖多閱人我生瘦愞乏駿骨浪許騰驤防失眞連朝春雨今始晴花枝照眼生春情樓前山色橫翠靄湖上栁黃飛亂鶯便須沽酒與君飲醉倒花前且髙枕懶從唐舉問流年欲向徳翁謀小隱

漁父詞二首【仲姬題云人生貴極是王侯浮利浮名不自由爭得似一扁舟弄月吟風歸去休】

渺渺煙波一葉舟西風木落五湖秋盟鷗鷺傲王侯管甚鱸魚不上鉤

儂住東吳震澤洲煙波日日釣魚舟山似翠酒如油醉眼看山百自由

送朱仲陽太平教授

列仙之儒山澤臞手中黃紙新除書教官𨿽冷實淸選當塗山川如畫圖我生無能百不如何不從君賦歸與請君爲我酹太白矯首南望心煩紆

題李公略所藏髙彥敬夜山圖

髙侯胸中有秋月能照山川盡毫髮戲拈小筆寫防茫咫尺分明見吳越樓中美人列仙臞愛之自言天下無西窗暗雨政愁絕燈前還展夜山圖

贈吳眞人【父封饒國公母饒國夫人】

上淸眞人天上來雲收霧斂天門開手持璽書歸故里瓊琚玉佩相追陪堂上老仙千歳壽喜兒歸來酌春酒帝命建爾於上公老仙拜前兒拜後古來子貴父母榮今見恩榮萃一門紫衣玉帶照華發金冠瑤簡明朝暾人間五福誰能備歳晚寒香滿天地眞人妙行我所知曾是玉皇香案吏

題額森特穆爾開府宅壁畫山水歌

大山崒嵂摩靑天小山平逺通雲煙商侯胸中有丘壑信手落筆分淸妍閬風圃元不逺粲爛金碧流潺湲參差澗谷樓觀起縈紆石路朱橋連松風颼飅響虛閣棋聲剝啄來羣仙漁歌樵唱渺何許綸巾羽扇淸溪邊髙情自有泉石趣涼意不受塵埃纒世間書畫亦豈少誰能眞賞如公賢華堂風日不到處絕勝繡幕空髙懸舉觴酌酒爲公壽眼明對此三千年

孤燕曲

燕燕復燕燕孤飛不忍見故雄巳作長別離孀雌守節令人羨昔日雙雙拂煙艸十年獨宿梁間藻嘆息人間貞婦少人獨何心不如鳥

題商徳符學士桃源春曉

宿云初散靑衫濕落紅繽紛溪水急桃花源裏得春多洞口春煙揺綠蘿緑蘿揺煙掛絕壁飛流淙下三千尺瑤艸離離滿澗阿長松落落淩空碧雞鳴犬吠自成村居人至老不相識瀛洲仙客知仙路防染丹靑寄輕素何處有山如此圖移家欲向山中住

秋夜曲

雨聲滴夜淸漏長朱簾金幙浮新涼閨中美人動裁剪故羅衣袂生秋香東鄰剝棗西鄰獲旅館無人念飄泊余不潦盡涵淸輝芙蓉壓堤怨不歸墻根艸緑陰蛾飛蒲萄架空墮殷玉遙夜露寒生體粟暗蛩棲艸鳴不平無絲經緯空勞促夢魂苦短道苦長萬山深處非吾鄕玉虫揺釭螢入屋去雁來魚應可卜醒眼熒熒愁萬斛

孔道輔擊蛇笏

以笏擊蛇有孔公義與段公擊賊同事之鉅細𨿽有異正气憤激生於中偉哉孔公聖人裔豈聽妖邪亂民志卽今槐木一尺彊气象凜凜含風霜子孫守之愼寶藏絕勝象牙堆滿牀

李氏種徳齋詩

一年之計種谷十年之計種木百年種徳知何事插架鱗鱗書滿屋世人責報嗟何速我自無心邀後福日中爲市百賈鬧競逐錐刀蛾赴燭鬻書之利𨿽云薄要令舉世沾膏馥爲賢爲智皆由此耕也未必能幹祿他年種徳看成功逺在子孫應可卜

贈張彥古

秋雨新巳風日淸忽聞剝啄敲門聲出逢麻衣老仙伯身長七尺雙瞳明平生學道幾半世一見灑灑心爲傾大道無爲返爾朴自然有路通長生我今素髮颯以白宦途久矣思歸耕吳興山水況淸絕白雲滿嶺堪怡情老仙何當從我去小築茅屋依崢嶸還丹巳就蓬島近笑指塵海尋方平

送田師孟知河中府

漢二千石入爲相邑令或入爲三公聖朝用人亦復爾予以此賀田河中田侯年少與余友今三十年俱白首離觴未盡去馬鳴愁向風前折楊栁

趙克敬耘庵

趙子居室名耘庵不以雨暘爲旱潦寸田尺宅勤自治稂莠芟夷嘉谷好平生萬事無助長歳晚所收皆至寶我托官聯幾一載懷抱於人每傾倒交情雅有古淡風此意難爲輕薄道況我同姓古所惇百世可知宜細考三十年來如一夢白髮相看今盡老我方告歸理墓田莫怪賦詩殊艸艸

燕脂驄圖歌

騏驎騕褭世常有伯樂不生淹棧豆歘見此圖神自王權奇磊落龍爲友隅目晶熒生紫光錦毛錯落蒙淸霜霜蹄蹙踏寒玉響霧鬛振動秋風涼朝浴扶桑騰浩蕩莫秣昆崘超象罔雄姿似隘六合小盛气欲籋浮雲上嗅塵一歕驚肉飛奮迅不受人間鞿豈惟萬馬羞欲死直與八駿爭先馳只今相者多舉肥嘆息此圖誰復知君不見王處衝半生隱徳眞成癡

贈訥古伯

有僧有僧住江心以色殺人凶且淫貪官若吏私其金滅迹鉅海無由尋安知寃魂痛不釋羣然號訴眾所覿盡誅凶儔寃始白誰其白之訥古伯

送髙郎仲徳往汝州迎母

髙郎八歳失其母每一言之淚如雨忽然有信自北來知道慈親在臨汝艱難一別四十年驚喜失聲渾欲舞水行有舟陸有車襆被卽行身欲羽遙想團欒再拜時膝下抱持喧笑語人生天地誰無母此別眞如隔今古焉知孝感動神明萬里言歸復相聚吳興山水淸且逺指日安輿還樂土我當理舟檝迎汝買紅纒酒刲肥羜斑衣喜色映庭萱白髮從教老農圃

次韻葉公右丞紀夢

倦遊客子何時去屢欲言歸天未許故鄕樂事時上心破浪長魚日登俎一蓑一笠得自由某水某丘猶可數前年有詔舉逸民一旦馳驛登天府豈知佐理自有才勉彊盡瘁終無補靑春憔悴過花鳥白日勾稽困文簿棲棲顏汗逐英俊往往笑談來訕侮倦僕思歸語見侵瘦馬長饑骨相拄天生我公出瑞世輔相明時期復古好將圖畫上淩煙未遂衣冠掛神武髭須半白稱貂蟬步履漸輕宜印組道長自覺小人消亂沮政須君子怒得閒有兆天與祥吉夢初回月當戶因公此意乞歸田不辭歌詩爲公舞

楊天瑞府判平寃詩

至元年間歳辛卯建寧總管有馬謀間因盜起建陽縣欲引鎭軍肆誅屠聞民張氏有女子小名月娘美且姝思得此女恣淫泆乃誣張氏與賊俱月娘逃匿不可得旁及鄰女遭奸污旣得月娘欲滅口父母親戚皆囚俘一家九人一時斃痛入骨髓天難呼其餘五人亦瀕死身被榜掠無完膚人家不幸產尢物破家滅族眞無辜楊侯天瑞爲府判深疑此事皆虛誕奮髯仗義以死爭力謂馬謀當並按月娘得脫爲良人待盡殘囚出獄犴沈寃極枉一旦伸臺省交章同論薦聖神天子甚明察詔下天門發英斷馬謀竟以罪伏誅行路聞之亦咨嘆邑人爲侯生立祠牲酒繽紛勤薦祼楊侯平反世希有宜有陞遷示旌勸政事固因才徳美歳月難將資品算卽今巳過二十年那拋朱紱換靑衫臯防在位方進賢請爲誦我平寃篇

賦張秋泉眞人所藏研山

泰山亦一拳石多勢雄齊魯靑巍峩此石卻是小岱嶽峯巒無數生陂陀千巖萬壑來幾上中有絕澗橫天河粵從混沌元气判自然凝結非鐫磨人間奇物不易得一見大叫爭摩挲米公平生好奇者大書深刻無差訛傍有小研天所造仰受筆墨如圓荷我欲爲君書道徳但願此石不用鵞巧偸豪奪古來有問君此意當如何

題舜舉摹伯時二馬圖

二龍何時飛上天空有駿影人間傳一匹鳳頭來於闐一匹賜名花滿川李侯作畫述者錢想見溫公當國年太平時節巡遊少立仗歸來飽春艸老向天閒無戰功馬自不逢人皥皥



少年馳逐燕齊郊身騎駿馬如騰蛟耳後生風鼻出火大呼陶拉飛鳴如今老大百憂集拄杖徐行防喘急卷中見畫眼爲明驥聞秋風雙耳立【陶拉國朝語謂也】

贈相師王蒙泉

王君善相多奇中說好誇奇無刺風巳將幻化等虛空問壽幾何持底用遭時乏才偶致位處非其宜常自訟詞林每媿文字拙玉帶卻憐腰體重身歸閭裏困衰疾心戀闕庭形夜夢端如老驥欹欲倒駿骨𨿽存難受鞚淸溪如玉繞屋廬个个漁舟時看弄且將閒散樂餘生豈望殘年給殘俸

松雪齋集卷三

欽定四庫全書

松雪齋集卷四

元趙孟頫撰

五言律詩

春寒

夜雨鳴髙枕春寒入敝袍時光自花栁吾意豈蓬蒿失色黃金盡知音白雪髙山林隠未得空覺此生勞

雪後同子俊遊何山次韻四首

同是淸閒客俱爲放浪遊晴山依雪壯野水帶冰流風急松杉亂年登薺麥收生涯𨿽未老吾欲覓菟裘步履行危磴憑防得妙峯鳥飛迷故道人去想遺蹤掩冉風前竹支離澗底松山僧飯不足不是忘鳴鐘兵革時猶動山林日就荒子眞思隠遁詹尹卜行藏有意隨三飯無人饋五漿逺山湖外白立馬見防茫湍駛波翻雪風生地出雷薄醪隨意盡寒气逼人來更欲明朝去何妨迫莫回自憐非李廣醉尉勿相猜

早春

谿上春無賴淸晨坐水亭艸芽隨意緑栁眼向人靑初日收濃霧防波亂小星誰歌采蘋曲愁絕不堪聽

重遊弁山

出郭聞鶯語穿林散馬蹄澗松何鬱鬱春艸又萋萋白石那堪煮丹崖倘可梯平生愛髙興只合此幽棲竹色迷行徑松聲洶座隅水淸花自照風暖鳥相呼飲罷思棊局歌長缺唾壺重來瀟灑地聊足慰須臾

魚樂樓

樓下南來水淸泠百尺深菇蒲終夜響楊柳半谿陰日月驅人世江湖動客心向來歌舞宴達曉看橫參

秋夜

艸蔓行多露虫聲報早秋明河斜未轉大火已西流欲作傳杯飲誰能秉燭遊淸晨拂鞍馬適野擬消憂

次韻陳無逸中秋月食風雨不見

谿月當圓夜看雲起莫愁層陰連積水伏雨暗淸秋白璧難容玷明珠不可求每因觀節物轉覺此生浮

獨夜

生事憐吾拙懷人阻道修角聲悲靜夜燈影伴幽憂水落紅衣老天寒翠袖愁雲中有過雁哀叫亦何求

次韻子山登樓有感

西北髙樓好登臨望眼空弁山橫雨外笠澤浸天東計乏千金藥羞看百錬銅只應將世事都付酒杯中懷古情何極登危气尙雄江山一時勝宇宙百年中翠袖愁空谷綈袍受朔風超然髙舉意決眥送飛鴻

聞角

吹角秋風裏邊聲入暮云抑揚如自訴哀怨不堪聞老馬行知道孤鴻飛念羣只今霸陵尉那識舊將軍

次韻馮伯田秋興

揺落故園秋谿山處處幽無錢頻貰酒多病倦登樓文采陶彭澤丹靑顧虎頭誰能混流俗浩蕩一浮漚風緊艸木變露寒沙水淸蕭蘭嗟共悴鶗鴂忍先鳴黃閣非吾事靑山不世情浩歌聊感激裘馬任肥輕興逐秋風發愁隨秋夜長系書陽鳥逺促織虫忙世巳無劉表家徒有孟光故衣寒未補發篋動幽香

本齋先生挽詩

昔我先君子交遊半老儒詞林宗匠在制閫輔臣須晚節風塵際閒居歳月䢐謬稱詩賦善深痛典型無徳卲龜齡邁神全鶴髮春管寧安皁防龔勝謝蒲輪小楷名空在遺言意更親平生知巳恨淚落霅溪濱【公爲孟頫作研銘嘗刻之研底又臨終呼孟頫多所囑故云】

贈權季玉兼簡李順甫

幕府文書靜湖山春事多風煙歸逸興花鳥助髙歌自愧諸生後其如二妙何卜鄰應有日退食數相過

奉和帥初兄將歸見簡

戴子文章伯不爲時所知朱弦非眾聽白璧易羣疑海樹生秋早江船渡越遲莫愁千里別要作百年期我坐幽憂疾非君誰與娛淸談忘日夜髙論到唐虞天地無靑眼江湖有白須客居寧鬱鬱歸興托蒓鱸

送楊防澄教授歸江西兼寄吳防淸

客裏相從久愁中欲別難此行登仕版未覺負儒冠北渡憐江總東歸憶防安著書應滿屋妙處共誰看

送李淸甫由禦史出按四川

蜀道靑天上繡衣馬行霜威禦史府春色錦官城萬里平反報三年菽水淸相逢一杯酒似爲別離傾

送劉伯常淮東都事

久客倦遊甚思歸勞寸心之子復南邁欲別惜光陰蕭條楚山逺渺彌淮水深夢中不可到何用解愁襟

晉公子奔狄圖邀端父禦史同賦

杌隉居蒲日艱難奔狄時天方興伯者數子實從之歳久丹靑暗人賢簡冊悲至今綿上路猶憶介之推

題米元暉山水

臥遊渺萬里楚天淸曉秋初日江上出白雲山際浮莽蒼迷煙樹隠約見孤舟丹靑不可作思子徒離憂

送張仲寔還杭州

張子早英發哦詩遺垢氛痩骨暎秋水靑眼視晴雲黃公酒壚側王令爲書裙相望苦不逺何用惜離分

食粥

杲杲西流日滔滔東逝波春光薊丘晚柳色上林多不道含香賤其如食粥何明時無小補郎署漫蹉跎

酬衛處士見贈

之子有道气山居詩興多琴淸鶴自舞林靜鳥能歌未遂移家隠深慙輟棹過他年從杖屨養壽向巖阿

送吳禮部奉防詣彭湖

爲國建長防此行非偶然止戈方見武入海不求仙朱紱爲郎日金符出使年早歸承聖渥圖像上淩煙

大司農侯公挽詩

理學推髙第淸朝位列卿政聲先日著經術莫年精乍識俄離逖方閒遽隕傾重爲天下惜涕淚落縱橫

和周景逺見寄二首

四海多兄弟交情子獨親方將尋舴艋何意畫麒麟簿領淹豪士江湖著散人相看俱老大喜見二毛新止酒陶彭澤能書王右軍逃禪寧避俗感舊惜離羣澤國茫茫水霜空黯黯云爲農投老去北望隠思君

奉隆福召命赴都過徳淸別業

驟暄气變幽園卉物淒山云石上起春鳥雨中啼牽衣憐稚子舉案愧山妻苦被虛名累未得遂髙棲

謝日林贈湖石次其韻

怪石曾聽法來從不二門玲瓏浮磬韻斑駮古苔痕池月巖邊上春雲水面屯微爾能輒贈此意向誰論笻竹杖贈天聖長老仁公仁有詩次其韻

瘦節蒼骨聳膩膚黃玉溫苔間時卓地月下屢敲門持贈松廬老攜尋水竹邨歸來倚空壁夜气與俱存

胡穆仲先生挽詩

我有三益友對之如古人布衣甘陋巷書冊老遺民淚落黔婁被神傷郭泰巾請爲千字誄書刻上堅瑉

贈永淸曹顯祖縣尹

赤縣郎官宰淸朝學士班云端雙履去花底一壺閒鴻鵠宜天路騏驎近帝閒會當從此召豈待及還

贈鄭之僑

我有故人子少年能綴文偏工吟九日巳解賦淩雲落落駒千里昂昂鶴出羣卻憐吾老矣須鬢白紛紛來鶴亭【在杭州開元宮吾往年遊宮中而適有鶴來因爲書二字以名亭】

客遊眞館日鶴來圃時援筆二大字欣然千載期長鳴松月照屢舞竹風吹天路何寥廓吾與爾同之大都遇平江龍興寺僧閒上座話唐綦母潛宿龍興寺詩因次其韻

聞說龍興寺多年未款扉風林發松籟雨砌長苔衣殿古燈光定房深磬韻微秋風動歸興一錫向空飛

李太白酒樓【在任城今新濟州是】

城迥當平野樓髙屬莫陰謫仙何俊逸此地昔登臨慷慨空懷古徘徊獨賞心嶧山明望眼百里見遙岑

送翟伯玉雲南省都事

萬里雲南路靑山落照邊省郎新紫綬幕府舊紅蓮見面嗟吾晚觀文覺子賢只應淸淑气不受瘴溪煙

題趙敬父侍禦祖徳詩

棄子抱兄子古來聞鄧攸賢哉趙氏母盛徳邁前修陰隲理須復髙門慶自流詵詵庭下玉簪笏盡公侯

獲周丰鼎見博古圖第三卷

銘六字

丰鼎制特小周人風故淳摩挲玉質潤拂拭翠光勻鑄法觀來妙銘文考更眞平生篤好古對此興彌新

贈劉節軒侍禦

驄馬人皆避沙鷗意獨閒天恩霑贈典泉壤慰慈顏樂在簞瓢外春生杖履間聞閒且行樂但恐趣朝班

雨

摵摵眾葉響滋滋生意新知誰實揮灑解使盡圓勻蛛网懸珠絡荷盤瀉汞銀喜涼生枕簟愁潤逼衣巾

寄題陸振之與閒堂

一閒天所與萬事世從疎名敎有樂地安心爲廣居林間聽啼鳥濠上看遊魚意適無餘想時還讀我書

次韻觀復表兄見簡

寒雨何時巳停雲不肯開難陪山簡醉空憶謫仙才梅蕊枝枝發幽禽日日來可能無過我眞復要詩催載酒無人到山齋晝掩門泥深妨步屧雨暗只空邨每憶文園渴難忘北海尊何當來就飲聽我撫桐孫

故兩浙運使李公挽詩

昔我閒居日公來作守時敝廬曾寓止暇日每娛嬉篆籀傳書法弦歌送酒巵情親自玆始歳晚辱深知白髮儀刑老淸朝侍從班理財羞聚斂治郡巳恫瘝臥疾畱南久招魂竟北還向來漳水道淚落郭西山五言排律

送張夢符郎中還朝

侍從班行近咨謀出使頻乘軺山水國把酒浙江春驄馬歌仍在祥麟徳自馴大書眞有法妙句不無神愛士容疎放忘羊接隠淪回轅瞻斗極聽履上星辰此別眞堪惜玆情未易陳數公如見問爲說混風塵

送董參政赴召

丹極飛明詔鋒車召老臣仲舒經術邃賈誼讜言陳偃艸懷殊俗安田慰逺人公心如皦日江國自熙春散亂堆牀帙蕭颼滿案塵詭隨吾不忍髙臥理還伸入奏能回主當言莫愛身衮衣瞻望重丈席侍趨頻鉛槧工無益樵漁意已親白鷗波萬里浩蕩未能馴

投贈刑部尙書博果宻公

冑子何多士明公特妙年詩書師法在簪紱相門傳曳履星辰上分光日月邊帝心知俊彥羣望屬英賢大木明堂器朱絲淸廟弦吉人詞自寡君子徳爲先斷獄陰功厚優儒禮數偏我非天下士人謂地行仙山好雙遊屐溪淸一釣船賦詩時遣興好客恨無錢政爾韋編絕俄聞束帛戔風塵驅驛騎霜雪灑鞍韀別婦經春夏離鄕整四千家書愁展讀旅食困憂煎郎位蒙超擢官曹幸接聯屢聞哦鄙句信或有前緣知巳誠難遇捫心益自憐樊中淹澤雉春晚怨啼防驥病思丰艸鴻羨逺天仁言如借便白首向林泉

送爾佳公分省陜西

憶從長楊獵於時始識公堂堂九尺幹落落萬夫雄補衮彌縫宻能書防畫工勞謙延士類豈弟到兒童黃閣歸人望靑雲有父風驅馳常扈從奏對每畱中暫輟尙書履榮分陜右弓泰山依晝錦燕雪感秋蓬粉署趨承舊瀛洲忝竊同因公動鄕思飛夢過江東

秋日卽事

今日秋色好天髙景不暄淸飇動林薄涼意滿丘樊俗客無因至幽禽時自言露濃金盞側香逺玉簪繁誰辧東山妓空餘北海尊莫吟招隠賦桂樹可攀援

元日朝賀【兵曹時作】

閶闔曙光生觚稜瑞靄橫治朝春有象嚴蹕物無聲簪笏千官列簫韶九奏成彤墀簇仙仗翠樹拂霓旌絕域梯航至來庭玉帛盈皇圖天逺大聖徳日髙明兵息知仁布民熙見化行耄倪齊鼓舞率土共升平

奉贈平章李相公十韻

魚水千年慶龍云億載春乾元開泰運聖主得賢臣畫像丹靑炳書題刻畫眞春宮承寵舊秋谷賜名新扶日登皇極經邦贊化鈞甘盤基相業傅說應星辰報國非私巳逢時豈愛身誰能動天子今復見山人始白詩書效行看俗化淳願陳歸美意作頌比烝民

題楊司農宅劉伯熙畫山水圖

移得山川勝坐來煙霧空窗中列逺岫堂上見靑楓巖樹參差緑林花掩冉紅鳥飛天路迥人去野橋通村晚畱遲日樓髙納快風琴尊防仙侶幾杖從兒童疑聽孫登嘯將無顧愷同微茫看不足瀟灑興難窮碧瓦開蓮宇丹樓聳竹宮亂泉鳴石上孤嶼出江中借甚丹靑譽益知書畫功煩渠添釣艇著我一漁翁

七言律詩

和姚子敬秋懷五首

銅爵春深漢苑空邯鄲月冷照秦宮煙花樓閣西風裏錦繡湖山落照中河水南來非禹迹冀方北去有唐風溪城秋色催遲暮愁對黃雲沒斷鴻

落日孤城動鼓鼙愁中畫角不勝吹山川蕭瑟秋云淨艸木凋傷暮雨悲多病馬卿聊假日數奇李廣不逢時捲簾白水靑山裏隱幾無言有所思

搔首風塵雙短鬢側身天地一儒冠中原人物思王猛江左功名愧謝安苜蓿秋髙戎馬健江湖日短白鷗寒金尊緑酒無錢供安得愁中卻暫歡

吳宮煙冷水空流慘澹風雲暗九秋禾黍故基曾駐輦芙蓉髙閣迥添愁繡楹錦柱蛟龍泣金沓瑤階鹿豕遊宋玉平生最蕭索欲將九辧賦離憂

野曠天髙木葉疎水淸沙白鳥相呼邊笳處處軍麾滿鬼哭村村漢月孤新亭舉目山河異故國傷神夢寐俱黃菊欲開人臥病可憐三徑巳荒蕪

聞搗衣

露下碧梧秋滿天砧聲不斷思綿綿北來風俗猶存古南渡衣冠不及前苜蓿總肥宛騕褭琵琶曾泣漢嬋姢人間俯仰成今古何待他年始惘然

登飛英塔

梯飇直上幾百尺俯視層空鳥背過千里湖山秋色淨萬家煙火夕陽多魚龍衮衮危舟檝鴻雁防防避罔羅誰種山中千樹橘側身東望洞庭波

嶽鄂王墓

鄂王墳上艸離離秋日荒涼石獸危南渡君臣輕社稷中原父老望旌旗英雄巳死嗟何及天下中分遂不支莫向西湖歌此曲水光山色不勝悲

溪上

溪上東風吹栁花溪頭春水淨無沙白鷗自信無機事鳥猶知有歳華錦纜牙檣非昨夢鳳笙龍管是誰家令人苦憶東陵子擬問田園學種

次韻剛父無逸遊南山作

絕頂淸秋淩翠煙登臨應費酒如川平生能著幾兩屐負郭何須二頃田初日出雲光射地雙溪入湖波接天升髙望逺我所愛靑壁有路何當緣

次韻子俊

歳云莫矣役車休蟋蟀在堂增客愁少年風月悲淸夜故國山川入素秋佳菊巳開催節物扁舟欲買訪林丘從今放浪形骸外何處人間有悔尢

次韻本齋先生卽事

重攬衣裘敝更寛䢐年欲暮气先寒雨中百艸難爲緑霜後黃花尙耐看千古淸眞耆舊傳半生辛苦腐儒冠便應築室山阿去嘉與斯人賦考槃

次韻信仲晚興

蕭蕭殘照晚當樓寒葉疎云亂客愁歳月蹉跎星北指乾坤浩蕩水東流古來人物俱黃土少日心情在一丘獨立無言風滿袖靑山相對共悠悠

次韻王時觀

相思吳越動經年一見情深重惘然艸木變衰人易老江湖牢落鴈難前泰山半出靑天上禹穴遙臨古道邊欲說舊遊渾似夢何時重上剡溪船

錢唐懷古

東南都防帝王州三月煙花非舊遊故國金人泣辭漢當年玉馬去朝周湖山靡靡今猶在江水悠悠只自流千古興亡盡如此春風麥秀使人愁

次韻舜舉春日感興

沙頭春日巳暄姸細柳新蒲色共鮮世事底須求分外人生何物勝尊前飛花苒苒催華髮宿艸靑靑失古阡回首舊歡如夢過不知今日是何年

紀舊遊

二月江南鶯亂飛百花滿樹柳依依落紅無數迷歌扇嫩綠多情妒舞衣金鴨焚香川上暝畫船撾鼓月中歸如今寂寞東風裏把酒無言對夕暉

次韻章得一同原父侄遊蘭澤

緑樹闇闇艸接天已愁春盡更聞防落花飛絮都成恨痛飲狂歌渾欲顚起舞有人如謝尙著書無意似伶繡筵寶瑟何時防割錦纒頭不計錢

見章得一詩因次其韻

水色淸漣日色黃棃花淡白柳花香卽看時節催人事更覺春愁惱客腸無酒難供陶令飲從人皆笑酈生狂城南風暖遊人少自在晴絲百尺長

片片飛花欲送春萋萋碧艸正愁人黃蜂釀蜜經營急紫燕銜泥來去頻才似茂陵非晚遇美如曲逆不長貧久知求富都無益但喜論詩若有神

奉和帥初雨中見贈

陰雨淒淒生夏寒故人望望惜淸歡停雲底事能相阻后土何時可得幹無事甘爲犀首飲切云聊著屈平冠閉門客散且髙臥戶外泥深沒馬鞍

正坐淸談與世違交情如子定應稀圖書跌宕心猶在裘馬淸狂意巳非黃鶴未知何日返饑烏故作傍人飛谿南流水淸如玉終擬歸休理釣磯

次韻帥初

吳越相望三十年相逢意气共翩翩長歌白石徒爲爾逺訪丹砂亦偶然海气昏昏云拂地江風颯颯雨連天他時別後相思處欲問山陰雪夜船

多景樓

層顚官閣幾時修繞檻長江萬古流白露巳零秋艸緑斜陽𨿽好暮云稠平南籌策張華得治內人才葛亮優景物未窮登覽興角聲孤起甕城秋

東陽八詠樓

山城秋色淨朝暉極目登臨未擬歸羽士曾聞遼鶴語【樓在寶婺觀觀中老道士能言諸父出處】徵人又見塞鴻飛西流二水玻瓈合南去千峯紫翠圍如此山川良不惡休文何事不勝衣

金陵雨花臺遂至故人劉叔亮墓

雨花臺上看晴空萬里風煙入望中人物車書南北混山川襟帶古今同昆虫未蟄霜先隕鳳鳥不鳴江自東綠發劉伶緣醉死往尋荒冢酹西風

蛾睂亭

天門日湧大江來牛渚風生萬壑哀靑眼故人攜酒共兩睂今日爲君開蒼崖直下蛟龍吼白浪橫空鵝鸛回南眺靑山懷李白沙頭官渡苦相催【時與劉伯宣尙書同登】

海上卽事

白水靑林引興多紅裙翠黛柰愁何底從暮醉兼朝醉聊復長歌更短歌輕燕受風迎落絮老魚吹浪動新荷余不溪上扁舟好何日歸休理釣蓑

贈周景逺田師孟

與子同客帝王州一日不見如三秋風髙气肅鴈聲急天靑日暖蛛絲遊籬下黃花爲誰好水邊紅樹令人愁世間萬事可撥遣日日痛飲醉卽休

送李元讓赴行臺治書侍禦史

粉署聯班僅一秋旦同趨省莫同休豈惟官事奔忙共自覺吾儕气味投驄馬只今登憲府白鷗何日傍滄洲別離不似今朝惡南望令人生白頭

送劉天錫鎭守鄂州

將軍好武更惇書執防多年衞帝居扈蹕慣騎天育馬分符眞食武昌魚弓刀行色寒逾壯尊酒風流澹有餘江路梅花政堪折未應便向故人疎

送繆秀才教授眞州

髥生別我將安適言向眞州作敎官但使淸風生絳帳何妨朝日照空槃東園艸木因人勝北固江山隔岸看才近中年巳傷別可堪南望送歸鞍

送閻子靜亷訪浙西

翰林華蓋逼靑防憲節乘驄出帝城海內文章歸渾厚浙西人物望澄淸姑蘇落日荷花淨震澤秋風橘柚明憶向玉階承聖語早歸黃閣慰蒼生

次韻左轄相公

昔年閭裏自浮沈郎省那知遂有今老去馮唐堪底用愁來莊舄向誰吟上林柳色春猶淺西塞桃花水正深知巳如公居鼎鼐不應長此泣南音

次韻左轄相公奉寄行臺中丞徐公

盡日沈迷簿領書何時重得賦閒居巳無夢想懸金印豈有文章到石渠白髮故人霜柏在黃塵遊子斷蓬如舊遊憶在吳興日自采谿毛膾白魚

送孟君復信州總管

君侯弱冠巳専城未許甘終浪得名五馬人生眞足貴一毫寵辱不須驚暮云去作江東客秋雨無忘薊北情歌罷風前折楊柳離觴那忍爲君傾

追挽宋漢臣副使

生世憐余後此公聞人說似涕無從一時文獻交遊裏十載煙霞杖屨中有子能爲先友記臨終方見古人風秋漪亭上殘陽色猶照先生醉後容

欽頌世祖皇帝聖徳詩

東海西山壯帝居南船北馬聚皇都一時人物從天降萬里車書自古無秦漢縱彊多霸略晉唐𨿽美乏雄圖經天緯地規模逺代代神孫仰聖謨

送吳思可總管汀州

七閩南去路﨑嶇五馬承恩出帝都地气喜聞今有雪民生寧似昔無襦山城酒美傾鸚鵡雨館春深聽鷓鴣他日相思應悵恨離筵不忍賦驪駒

李仲淵求其弟叔行萬竹亭詩爲賦一首

聞君有弟多栽竹邀我題詩寄逺情翠碧飛來人政靜鳳皇鳴集實初成江波倒影春云合山月籠陰夜气淸我亦有亭深竹裏也思歸去聽秋聲

王氏節婦

夫婦人倫之大者夫死寧容有二天矧是簪纓閒姆訓故應詩禮得家傳何須斷耳徒驚俗只是持身巳自賢年少寡居今白髮爲君重賦柏舟篇

和姚子敬韻

同學故人今巳稀重嗟出處寸心違自知世事都無補其柰君恩未許歸滄洲白鳥時時夢玉帶金魚念念非準擬明年乞身去一竿同理舊苔磯

趙子敬禦史誌養堂

志養堂前驄馬歸融融喜气動庭闈能令將種爲書種可是斑衣勝繡衣手樹藂萱侵雪色心同寸艸報春暉不須更上陳情表壽母康彊世所稀

至元庚辰由集賢出知濟南蹔還吳興賦詩書懷

五年京國誤蒙恩乍到江南似夢魂云影時移半山黑水痕新漲一溪渾宦途久有曼容志婚娶終尋尙子言政爲疎慵無補報非干髙尙慕丘園

多病相如巳倦遊思歸張翰況逢秋鱸魚蒓菜俱無恙鴻鴈稻粱非所求空有丹心依魏闕又攜十口過齊州閒身卻羨沙頭鷺飛去飛來百自由

初到濟南

自笑平生少宦情龍鐘四十二専城靑山歷歷空懷古流水泠泠盡著名官府簿書何日了田園歸計有時成道逢黃髮驚相問只恐斯人是伏生

劉端父禦史見和前詩次韻答之

少日居多隠遁情防官猶喜得山城腹中洞視渾無物身外何因更有名忽憶放船苕水去終期背郭艸堂成故鄕一別三千里看見池塘艸又生

次韻端父和鮮於伯機所寄詩

畫舸西湖到處遊別來飛夢到杭州百年底用憂千歳一日相思似幾秋苦憶東南多勝事空吟西北有髙樓只今賴有劉公幹時冩新詩解客愁

春日送廉訪監司赴都

春回北斗轉招揺使節迎春上九霄官道柔楊有生意私田細麥長新苗東風河水冰初泮遲日沙堤雪易消入覲彤庭元防畢衮衣畱相聖明朝

送劉安道指揮副使還都兼寄李士安學士

昔來雨雪正霏霏今去春鴻向北飛王事便應歌杕杜家人未用嘆蛜蝛據鞍橫槊軍威壯把酒論文雅志違爲問瀛洲李學士相思何故信音稀

趵突泉

濼水發源天下無平地湧出白玉壺穀虛久恐元气泄歳旱不愁東海枯雲霧潤蒸華不注波濤聲震大明湖時來泉上濯塵土冰雪滿懷淸興孤

繼鄭鵬南書懷

豈不懷歸苦未閒宦情羇思不成歡可能治郡如龔遂只合臨流似幼安棊局懶從先處著醫方畱取用時看夜來夢到苕溪上一枕淸風五月寒

驚秋

澤國西風一夜生故園喬木動秋聲山川滿目悲搖落物色無心得老成下阪牛羊知故道親人魚鳥近幽情向來豪气消磨盡空對年光浪自驚

徳淸閒居

巳無新夢到淸都空有髙情學隠居貧尙典衣貪購畫病思棄研厭求書圉人焚積夜防虎溪女叩扉朝賣魚困卽枕書饑卽飯謀生自笑一何疎

題山堂

手種靑松一萬栽山堂畱得翠屏隈推窗緑樹排檐入臨水紅桃對鏡開山雉雊迎朝日去野禽啼傍夕陽來老妻亦有幽棲意數日遲畱不肯回

醉後同張剛父淸風樓聯句

碧樹未黃風露秋晚云蕭索亂山愁【趙】千家疎雨催碪杵兩岸殘陽入釣舟【張】畫角吹殘人罷市淸尊飲散客登樓【趙】古今回首俱陳迹惟有谿聲日夜流【張】

和鄧善之九月雪

季秋驚見燕山雪逺客淹畱愁病身顦顇自傷黃菊晚橫斜空憶野梅春蒼松翠柏爭擎重紺殿紅樓迥絕塵想得江南猶未冷嫩橙淸酒政嘗新

次韻子敬懷王子慶往吳中【王力購晉帖】

闔閭城郭鎭姑蘇弔古登防百感俱秋水逺隨鴻影沒江雲長傍客帆孤吳時花艸於今在晉代風流絕世無別後故人須有得巳應懷寶問歸途

松雪齋集卷四

欽定四庫全書

松雪齋集卷五

元趙孟頫撰

七言律詩

海子上卽事與李子構同賦

小姬勸客倒金壺家近荷花似鏡湖遊騎等閒來洗馬舞靴輕妙迅飛鳬油云污纒頭錦粉汗生憐絡臂珠只有道人塵境靜一襟涼思詠風雩

李詩云馳道塵香逐玉珂彤樓花暗鼔云和光風漸緑瀛洲艸細雨防生太液波月榭管弦鳴曙早水亭簾幙受寒多少年易動傷心感喚取蛾眉對酒歌子構名才京兆人年十七賦此詩不幸早亡雜於唐人詩中未易辧也客有賦十月桃者子構云劉郎再來歳雲暮王母一笑天回春眾皆箝口不作亦奇句也因附此

重用韻

更從何處訪蓬壺花滿平堤水滿湖韓嫣金九落飛鳥王喬仙履下雙鳬姬姜自愛千金貌遊俠輕量一斛珠我老不知年少事水邊行散似春雩

次韻西雲長老贈周仲和

江南春水碧於天白鳥滄洲興渺然刺綉可能如倚市力田終不似逢年幾因蒓菜懷張翰欲把丹砂訪稚川才力如君彊健在不妨沽酒醉花前

送杜伯玉四川行省都事

浣花谿上艸堂存今見能詩幾代孫橘刺藤梢隱藂竹椒漿桂酒薦芳蓀日長畫省文書靜春近岷江雪浪奔我向東吳君向蜀別離從古解銷魂

次韻李秀才見贈

曾是先皇侍從班龍髥飛去竟難攀重來赤日黃塵裏夢到淸泉白石間豈有文章供世用久漁釣與雲閒何當便理南歸櫂呼酒登樓看弁山

人日立春

今年人日與春並人得春來喜气迎宮柳風防金縷重禦溝冰泮玉鱗生陰消巳覺餘寒散陽長爭看曉日明霜鬢防旛渾不稱彊題新句慰羇情

送嶽徳敬提舉甘肅儒學

苦欲畱君君不畱奮髥跨馬走甘州功名到手不可避富貴逼人那得休春酒蒲萄歌窈窕秋沙苜蓿飽驊驑儒冠也有封侯相萬里歸來尙黑頭

送蕭萬戶鎭閬州

錦屏山下蜀江淸閬州城南春意生投壺今見詩書帥樹羽遙憐鼔角營逺戍固須煩將略雜耕因足見民情梅花到日應如雪折取繁枝一寄聲

畱別沈王

珍重王門晚受知一年長恨曳裾遲分甌共酌人參飲繞徑同看芍藥枝華屋焚香凝燕寢畫屏摘句寫烏絲吳船萬里東南去采盡蘋花有所思

徳昌總管雪後見過而余適往徳淸別業歸來承惠詩走筆奉和

年過五十巳無聞老子猶容醉吐茵短棹衝寒投別墅朱轓行雪布陽春詩成自可追羣玉筆凍眞能禿萬防且喜丰年多美酒傳杯愼勿厭逡巡

三日後再雪徳昌復枉騎見過旣而復和前篇見贈輒亦次韻

夜深萬籟寂無聞曉看平階展素茵茗椀縱寒終有韻梅花𨿽冷自知春使君磊落如天驥老我堆豗似凍防深愧閉門髙臥客枉勞車騎巳三巡

巳酉元日朝拜喜晴總管次前韻見敎復和一首

公庭拜舞笑聲聞曉色曈曈射錦茵元日不陰占樂歳太平有象兆新春不知何地來銀甕復報諸方致白防四海治安封禪舉岱宗久巳望東巡

遊烏鎭次韻千瀨長老

澤國人煙一聚間時看華屋出林端巳尋竹院心源靜更上松樓眼界寛千古不磨惟佛法百年多病只儒冠相逢巳定詩盟了他日重尋想未寒

贈張進中筆生

平生翰墨空餘習喜見張生縛鼠毫韓子未容誇兔頴涪翁底用賦猩毛黑頭便有中書意黃紙寧辭署字勞千古無人繼羲獻世間筆塜爲誰髙

贈放煙火者

人間巧藝奪天工鏈藥燃燈淸晝同柳絮飛殘鋪地白桃花落盡滿階紅紛紛燦爛如星隕防防喧豗似火攻後夜再翻花上錦不愁零亂向東風

挽洞霄張耕隠

黃髮蕭蕭瘦骨淸每於談妙見髙情瓊漿政欲分丹鼎霞佩胡爲返赤城白鶴歸來華表在碧桃開盡玉棺成師今此去哀難悼萬壑松風共此聲

題溫雪峯詩迹

出擁旌麾一俊臣歸尋松竹作閒人龍蛇防遺人間世泉石逍遙物外身自古神仙皆曠達由來豪傑豈埃塵山川良是諸孫老華表歸來又幾春

次韻龎夷簡禮部

故山深處桂陰濃云碓無人水自舂玉友一尊爲老伴木奴千樹當侯封宦途坎謀身拙病骨支離觸事慵早掛一帆歸去好五湖煙景最情鐘

盧彥威用韻見贈亦復次韻

東籬紫菊露方濃西捨黃粱夜自舂蕙帳夜空鶴怨松門無鎖白雲封圖書老去心猶在朝市重來意巳慵豈有髙情齊隠逸政緣多病巳龍鐘

論書

右軍瀟灑更淸眞落筆奔騰思入神裹鮓若能長住世子鸞未必可驚人蒼藤古木千年意野艸閒花幾日春書法不傳今巳久楮君毛頴向誰陳

寄題保定杜處士晚翠樓

樓外山光翠不如樓中美人老耽書一尊緑酒劉伶醉幾防黃華陶令居虛曠自疑風月近孤髙應與世塵疎他時若到丹梯上當有淸談一起余

贈張徳玉

張君說易萬人誇幽贊神明斷不差動靜六爻𨿽有象吉凶萬變本無涯河圖妙在縱橫用皇極曾傳一倍加自笑已無疑可卜有疑來問爾西家

歳晚偶成

致君澤物巳無由夢想田園霅水頭老子難同非子傳齊人終困楚人咻濯纓久隨漁父束帶寧堪見督郵準擬新年棄官去百無拘系似沙鷗

勝槪樓

樓下寒泉雪浪驚樓前山色翠屏橫登臨何必須吾土嘯傲聊因得此生檐外白雲來托宿梁間紫燕語關情濟南勝槪天下少試倚欄幹眼自明

次韻杜浩卿詠所藏研

我生老研日相尋手不能神漫苦心墨妙已無王令帖詩窮空憶杜陵吟質溫未遜連城璧气潤先知幾日霖只有子西知鈍體便應刻此當銘箴

送史總管廉訪江東

歷下方誇漢吏循江東又見繡衣新可能召父専前代更有蕭規禆後人佐理非才常自愧別離作惡向誰陳何當攬轡從公去歸泛淸溪采白蘋

贈脫特穆爾總管

將軍鐵馬擁雕弓壯歳分符鎭越中山水多情防賀監兒童拍手愛山公紫髥似防君猶健白髮如絲我已翁說禮惇書殊不忝看君眞有古人風

壽平章李韓公

瑞鐘光嶽應時需日上天衢手自扶八表同風開壽域五云異彩映臺符經綸至治歸賢相陶冶斯文屬大儒爲國白頭身未老掌中行見有明珠

鶴歸亭【在龍虎山虛靖天師舊亭也】

仙去人間有故亭四山林竹郁靑靑隠居眞誥傳千古玉局丹文役萬靈白鶴歸來人換世黃雲翔集夜充庭步虛聲轉松風響思掬巖泉洗耳聽

挽道士危功逺

處世紛紛一夢同覺來虛室已成空藥罏丹竈塵埃裏羽節瓊輪杳靄中素壁尙明秋館月靑松猶引夜窗風仙家自有逍遙趣不用悲哀哭斷蓬

送柳湯佐懷孟總管

河山王屋翠岧嶤玉輦曾臨號樂郊老子分符稱太守諸兒騎竹前茅春苗秋實供防傳紫筍朱櫻入貢包手種成陰千樹柳政成應有鳳來巢

送吳眞人謁告歸爲二親八十之壽兼降防名山

許邁楊羲奕世仙木公金母共長年斑衣歸戲鄱君側絳節朝辭玉帝前去去靑牛隨紫气飛飛白鶴繞香煙大椿自得人間壽八十從今數八千

老態

老態年來日日添黑花飛眼雪生髥扶衰每借過眉杖食肉先尋剔齒櫼右臂拘攣巾不裹中腸慘戚淚常淹移牀獨就南榮坐畏冷思親愛日檐

五言絕句

題秋山行旅圖

老樹葉如雨浮嵐翠欲流西風驢背客吟斷野橋秋

題髙彥敬樹石圖

喬林動秋風索索葉自語堂堂侍郎公髙懷政如許

題萱艸蛺蝶圖

藂竹無端緑幽花特地妍飛來雙蛺蝶相對意悠然

題米元暉山水

澄江漾旭日靑嶂擁晴雲孤舟彼誰子應得離人羣

黃葵詞

仙掌郁金衣朝陽風露晞可憐蜂與蝶只解弄春暉

題孫安之松楸圖

墳墓在萬里宦遊今五年人誰無父母掩卷一澘然

題太白酒船圖

載酒向何處稽山鏡水邊若爲無賀老興盡便回船瀟灑稽山道風流賀季眞相思不相見愁殺謫仙人

題彥敬越山圖

越山隔濤江風起不可渡時於圖中看居然在煙霧

寄題眞定明逺亭

未到新亭上先題明逺詩雲間歸雁小山外夕陽遲

獨夜

秋風動林葉夜雨滴池荷孤客睡不著亂蛩鳴更多

因禪師挽詩

先子同年友惟餘此老存安心得禪恱閉戶道彌尊面帝陳三語還山又幾春蕭然無世累卓爾出埃塵朱閣非新構靑松只舊林佛澄今已逝無復聽鈴音佛性無來去羣生自爾悲達觀應大笑政足見渠癡作糜活餓夫分食及魚林深幽磬晚猶想定回初

題李仲賓野竹圖

吾友李仲賓爲此君寫眞防搜極討蓋欲盡得竹之情狀二百年來以畫竹稱者皆未必能用意精深如仲賓也此野竹圖尢詭怪奇崛窮竹之變枝葉繁而不亂可謂毫髮無遺恨矣然觀其所題語則若悲此竹之托根不得其地故有屈抑盤躃之嘆夫羲尊靑黃木之災也擁腫拳曲乃不夭於斧斤由是觀之安知其非福耶因賦小詩以寄意云

偃蹇髙人意蕭疎曠士風無心上霄漢混迹向蒿蓬

天冠山題詠二十八首

龍口巖

峭石立四壁寒泉飛兩龍人間苦炎熱仙山巳秋風

洗藥池

眞人棲隠處洗藥有淸池金丹要沐浴玉水自生肥

煉丹井

丹成神仙去井冽寒泉食甘美無比倫華池咽玉液

長廊巖

修巖如長廊下有流泉注山中古仙人步月自來去

金沙嶺

攀蘿緣石磴步上金沙嶺露下色熒熒月生光炯炯

升仙臺

仙臺髙幾許時時覆雲气一去三千年令人每翹企

逍遙巖

玆嶺可逍遙下可坐百人豈徒木石居眞與猿鶴鄰

靈湫【湫上有亭名聽雨】

靈湫不受污深淺何足計小憩松竹鳴蕭蕭山雨至

寒月泉

我嘗遊惠山泉味勝牛乳夢想寒月泉防茶就泉煮

玉簾泉

飛泉如玉簾直下數千尺新月橫簾鉤遙遙掛空碧

長生池

竹實鳳將至水淸魚自行著我艸堂裏危坐學長生

道人巖

道士本避世問之無姓氏如何千載後石室有人至

雷公巖

雷公起臥龍爲國作霖雨飛電掣金蛇其誰敢余侮

石人峯

巨靈長亙天何時化爲石特立千萬年終古無人識

學堂巖

仙人非癡人山中猶讀書嗟我廢學久聞此一長吁

老人峯

有石象老人宛然如繪素稽首禮南極蒼蒼在煙霧

月巖

月巖如偃月風泉灑晴雪仙境在人間眞成兩奇絕

鳳山

山雞愛毛羽飲啄琪樹間照影寒潭靜翔集落花閒

仙足巖

窈窕石屋間中有仙人躅說與牧羊兒愼勿傷吾足

鬼谷巖

鬼谷巖前石唐文字字奇何當拂蒼蘚細讀老君碑

風洞

石壁何空洞中有風泠然安知列禦寇不向此中仙

釣臺

仙者非有求坐石示投釣咄哉羊裘翁同名不同調

磜潭

神龍或淵潛石洞通水府勿遣兒曹劇飛空作雷雨

一綫天

醯雞舞甕中井蛙居坎底莫作一綫看開眼九萬里

馨香嶺

山險通鳥道水深有蛟龍誰言仙樂鳴髙人方耳聾

三山石

我有泉石癖甚愛山中居何當從羣公講學讀吾書

五面石

洞中卽仙境洞口是桃源何殊武陵路雞犬自成邨

小隠巖

林藪未爲隠仙巖猶可梯終當攜家去瑤艸正萋萋

洲十詠寄張貞居

菌山

結茅依菌山焚香芝蓋眞靈幸憫我冠佩時來防

羅姑洞

翩翩十絕旛飄飄九疑仙洞口薜蘿長來降是何年

霞架海

眾水防一壑天近發霞光晨興新沐竟晞髮向朝陽

桐花源

伊誰植斯桐萋萋滿幽谷鳴鳳久不聞何當一來宿

鶴臺

上有白鶴翔下有幽人居幽人道當成白鶴來不虛

洲精舍

子有猿鶴想甘同麋鹿遊縣榻應待我分我半洲

紫軒

林君巳仙去紫軒名尙存丹光時或現藥鼎夜常溫

火浣壇

眞陽以解形四大何足靳指窮於爲薪火傳不知盡

玉像龕

我有紫虛像白玉雕琢成貢之華陽天萬年期降靈

隠居松

眞人昔住世所至樹以松當知千歳下遺子以淸風

題仲賓竹

幽人夜不眠月吐光炯炯起尋管城公奮髥寫淸影此君有髙節不與艸木同蕭蕭兩三竿自足來淸風

題周秀才此山堂

靑靑雲外山炯炯松下石顧此山中人風神照松色爽气在襟袖淸風拂絲桐悠然適天趣宴坐心融融

曉起聞鶯

暑气曉來淸時時聞逺鶯還思故園路松下緑苔生六言絕句

黃淸夫秋江釣月圖

塵土染人衣袂煙波著我船窗爲問行歌都市何如釣月秋江

題孤山放鶴圖

西湖淸且漣漪扁舟時蕩晴暉處處靑山獨往翩翩白鶴迎歸

昔年曾到孤山蒼藤古木髙寒想見先生風致畫圖防與人看

題王子慶所藏大年墨鴈

鴻鴈棲棲遵渚黃蘆索索鳴秋羨殺承平公子筆端萬里滄洲

七言絕句

初至都下卽事

海上春深柳色濃蓬萊宮闕五雲中半生落魄江湖上今日鈞天一夢同【北方謂水泊爲海子】

盡日車塵馬足間偶來臨水照愁顏故鄕兄弟應相憶同看溪南柳外山

送王月友歸杭州

社燕秋鴻各自飛我來君去苦相違西湖西畔梅如雪應有親朋待子歸

云本無心漫出山歸來依舊與雲閒何當從子東南去掃地焚香晝掩關

淸勝軒絕句

小艸幽香動碧池暖風晴日長新荑南窗晝倚緑陰靜聽盡行人過馬蹄

浮玉山

玉湖流水淸且閒中有浮玉之名山千帆過盡暮天碧惟見白雲時往還

鄣南山中

山深艸木自幽淸終日聞鶯不見鶯好作束書歸隠計蹇驢來往聽泉聲

奉和本齊先生午日絕句二首

風雨淒淒五月寒緑陰門巷思蕭然客來載酒非問字知是先生艸太

節序悤悤聽自過橊花能舞鳥能歌北窗髙臥一杯酒柰得淵明醉後何

采桑曲

野雉朝雊雊且飛誰家女兒采桑歸欲折花枝插丫髻還愁艸露濕裳衣

題東野平陵圖【事見笠澤藂書】

騎驢渺渺入荒城積水空林坐自淸政使不容投劾去也勝塵上負平生

次韻剛父卽事絕句

玉樹凋傷眾艸黃夜虫時語怨流光美人望望隔秋水不寄相思書一行

淒涼鼓角北風傳嘈雜琵琶思逺天白雪有誰知窈眇翠蛾空自惜聯娟

蕭索山川樹影稀隴云時逐鴈南飛苦無淥酒醻佳節猶有黃花媚夕暉

溪頭月色白如沙近水樓臺一萬家誰向夜深吹玉笛傷心莫聽後庭花

戲題僧惟堯墨梅

瀟灑孤山半樹春素衣誰遣化緇塵何如澹月微云夜照影西湖自寫眞

題範蠡五湖杜陵浣花

功名自古是危機誰似先生早拂衣好向五湖尋一舸霜黃木葉鴈初飛

春色醺人苦不禁蹇驢防醉晚駸駸江花江艸詩千首老盡平生用世心

梅花

瀟灑江梅似玉人倚風無語澹生春曲中桃葉元非侶夢裏棃花恐未眞

酬羅伯壽

江西水淸石鑿鑿士生其間多異才今去歐黃未爲逺要須力挽古風回

據鞍北走燕山雪策杖南遊故國春萬里歸來頭未白他年句法更深醇

題蒼松疊岫圖

桑薴未成鴻漸隠丹靑聊作虎頭癡久知圖畫非兒戲到處雲山是我師

溪上先人之敝廬南山秀色照庭除何時共買扁舟去看釣寒波縮項魚

送王子慶詔檄淛東收郡縣圖籍

木落江南天地秋西風吹子過東州試開圖籍尋佳處便命舟車作勝遊

安道幽居寄剡源蓬蒿蔚蔚長丘園向來乘興相尋意何事空回不到門【謂帥初】

愛古探奇亦可憐錦囊玉軸不論錢擬須跂馬江頭路日日望君書畫船

九月八日雨中悶坐和答仇仁父張季野

客居破屋苦秋雨黒潦侵階竈欲沈靑蕊明朝不堪摘誰能載酒慰幽心

以畫寄髙仁卿

碧山淸曉防晴嵐緑樹經秋醉色酣誰是丹靑三昧手爲君滿意畫江南

題龔聖予山水圖

澤雉樊中神不王白鷗波上夢相親黃塵沒馬歸來晚只有西山小慰人

當年我亦畫雲山云白山靑咫尺間今日看山還自笑白頭輸與楚龔閒

杭州雨中

江南十日九陰雨花柳欲開無好春卻憶京城二三月秋千風暖漲香塵

題秋胡戲妻圖

相逢桑下說黃金料得秋胡用計深不是別來渾未識黃金聊試別來心

題舜舉折枝桃

醉裏春歸尋不得眼明忽見折枝花向來飛蓋西園夜萬燭髙燒照爛霞

懷徳淸別業

陽林堂下百株梅傲雪淩寒次第開枝上山禽曉啁哳定應喚我早歸來

谷口春殘黃鳥稀辛夷花落杏花飛始憐幽竹山窗下不攺淸陰待我歸

過嚴陵釣臺

富春山中有客星辭榮歸來意更眞羊裘坐釣滄波上卻笑劉郎非故人

桐江水色映靑山安穏行人掛布帆回首風沙鞍馬裏不知此地是塵凡

部中暮歸寄周公謹

日暮空街生白煙歸來羸馬不勝鞭明朝又逐雞聲起孤負日髙花影眠

三年漫仕尙書郎夢寐無時不故鄕輸與錢唐周老子浩然齋裏坐焚香

送山東廉訪照磨於思容

林梢春動紫煙生匹馬東風十日程若到濟南行樂處城西泉上最關情

絕句

春寒惻惻掩重門金鴨香殘火尙溫燕子不來花又落一庭風雨自黃昏

喜晴

久雨厭厭愁殺人晚晴猶得見靑春急須走馬西湖路楊柳淡黃如麯塵

簡王搏霄乞夫容杏

杏花枝上紅千葉偏得春饒惱殺人早與折來供一醉東風如此恐成塵

都南張氏園寓居

尺五城南迹似幽鄕心空折大刀頭杏花飛盡胭脂雪日日東風未肯休

和韓君美二絕句

金山

江水西來接太空中流突兀湧鼇宮妙髙臺上一回首看盡世途風浪中

蘇州

子胥死後巳無臣中國由來漸屬秦天下固知多美婦五湖元自有髙人

題所畫梅竹贈石民瞻

故人贈我江南句飛盡梅花我未歸欲寄相思無別語一枝寒玉澹春暉【伯機有詩見寄云寄聲霅上佳公子飛盡梅花不見君】

江南翠竹動成林誰折寒枝寄賞音說與雙淸堂上客蕭然應見此君心

題所畫梅竹幽蘭水仙贈鶴臯

千樹瑤芳壓水湄西湖風月鬢成絲江南春色今何似賴有髙人把一枝

蕭蕭葉帶雨聲寒裊裊枝揺月影殘欲引九苞威鳳宿晴窗試寫翠瑯玕

百艸千花日夜新此君林下始知春𨿽無令色如嬌女自有幽香似徳人

翠袖盈盈不受扶天風縹緲降麻姑便應從此東吳去幾見蓬萊弱水枯

和黃景杜雪中卽事

燕雪常飛十月前敝裘破帽過年年擁鑪自笑何爲者欲買濁醪無一錢

雪寒淒切透書帷極目南云入望低欲報平安無過鴈忽驚殘夢有鳴雞

君說江南苦未歸香橙新酒蟹螯肥何當與子扁舟去共挽淸溪浣客衣

客裏相從意最親髙歌快飲見天眞明年去學潘懷縣滿縣栽花做好春

當年臨水照春衫浮玉山前水似藍歸計未成羇思惡爲君飛夢到城南

送黃景杜

天下無雙黃印曹割雞聊復試牛力梅花香裏聽衙罷明月泉邊飲濁醪

偶成絕句二首奉懷宋齊彥學士田師孟省郎

道山仙府舊曾居墮在塵埃意不舒回首故人天上住如何不寄半行書

乍可望塵迎使者何堪據案箠疲民濟南𨿽有如澠酒準擬愁中過一春

東城

野店桃花紅粉姿陌頭楊柳緑煙絲不因送客東城去過卻春光總不知

湖上暮歸

春陰柳絮不能飛雨足蒲芽緑更肥政恐前呵驚白鷺獨騎款段繞湖歸

明時官府初無事下走非才自覺忙奔走塵埃竟何補故園松菊久應荒

春日漫興

春事悤悤轉眼過滿城流水緑陰多西園縱有紅千葉塵土埋頭柰爾何

題朱鋭雪景

塵埃困人恆作惡開卷驚看雪滿樓安得眼前有此屋仍呼陶謝與同遊

卽事三絕

湘簾疎織浪紋稀白薴新裁暑气微庭院日長賓客退繞池芳艸燕交飛

古墨輕磨滿幾香研池新浴粲生光北窗時有涼風至閒寫黃庭一兩章

繞屋扶疎竹樹淸飛飛燕雀共生成貧家自笑無金彈數樹枇杷總不生

又

艸長前庭不用鋤自然生意滿吾廬何須直待生書帶始信康成解著書

牧牛圖

楊柳靑靑黃鳥飛陂塘艸緑水生肥一犂耕罷朝來雨卻背斜陽自在歸

題孫登長嘯圖

在澗幽人樂考槃南山白石夜漫漫空林無風夜籟寂長嘯一聲山月寒

題山水捲

霜後疎林葉盡幹雨餘流水玉聲寒世間多少閒庭榭要向溪山好處安

詠史

酒酣斫劍气如雲屠狗吹簫盡策勲漢室功臣誰第一黃金合鑄紀將軍

題羣仙壁

羣仙來會蕊珠宮花滿瓊山翠滿空環佩五雲際半天鸞鶴舞春風

宮中口號

日照黃金寶殿開雕闌玉砌擁層臺一時侍衛回身立天步將臨玉斧來

殿西小殿號嘉禧玉座中央靜不移讀罷經書香一炷太平天子政無爲

自警

齒豁頭童六十三一生事事總堪慚惟餘筆研情猶在防與人間作笑談

劉時濟歸來堂

出處由來各有宜他人何與彊吟詩千年只有陶彭澤解印歸來更不疑

宿五華山懷徳淸別業

一夜松濤枕上鳴五華山館夢頻驚何當歸去芝亭上坐聽髥翁韻玉笙

防題惠山

南朝古寺惠山前裹茗來尋第二泉貪戀君恩當北去野花啼鳥漫防連

徐敏父龍虎山仙巖聞雞鳴寄卿

天雞三叫白雲中知有仙家住半空塵土恍然驚夢覺碧桃花落自春風

泛泛輕舟溯碧溪蒼崖萬仞有鳴雞可惜吾儂不同往便當著屐上丹梯

題苕溪絕句

自有天地有此溪渟百折淨無泥我居溪上塵不到只疑家在靑玻瓈

題四畫

桃源

桃源一去絕埃塵無復漁郎再問津想得畊田並鑿井依然淳朴太平民

淵明

淵明爲令本非情解印歸來去就輕稚子迎門松菊在半壺濁酒慰平生

四皓

白髮商巖四老翁紫芝歌罷聽松聲半生不與人間事亦墮防侯計術中

赤壁

周郎赤壁走曹公萬里江流鬭兩雄蘇子賦成奇偉甚長敎人想謫仙風

偶得靈壁石筆格狀如俗所謂鑽云螭虎者因成絕句

螭穿透白雲層老眼平生見未曾開辟以來神物出人間剞劂竟何能

題髙彥敬畫二軸

疎疎澹澹竹林間煙雨防蒙見逺山記得西湖新霽後與公攜杖聽潺湲

萬木紛然揺落後惟餘碧色見松林尙書雅有冰霜操筆底時時見此心

偶成

竹林深處小亭開白鶴徐行啄紫苔羽扇不揺紗防側晚涼靑鳥忽飛來

末利花開小玉蓮香風引謁洞中仙夢回不記相逢語明月淸圎在枕邊

卽事

庭槐風靜緑陰多睡起茶餘日影過自笑老來無復夢閒看行蟻上南柯

橘子花香滿四鄰緑陰如染淨無塵幽齋獨坐鳥聲樂萬慮不干心地春

贈彭師立

學書工拙何足計名世不難傳後難當有深知書法者未容俗子議其間

古來名刻世可數餘者未精心不降欲使淸風傳萬古須如明月印千江

松雪齋集卷五

欽定四庫全書

松雪齋集卷六

元趙孟頫撰

雜著

樂原

樂本乎律律始於數正於度度曷從而正之曰以气正之何以知其然也古者有絫黍之法黍之爲物也大小不齊就取其中者從絫之而然橫絫之而否是故不可以爲定法也必擇土中使善歷者气焉气應則律正律正則度正矣較之絫黍之爲不亦善乎律之長短鄭氏之法不可易也是其上下之所以相生也所以隨時而變易也夫音之淸濁定於管之長短凡其空圍則一而巳矣非有大小之異也先儒制律有大小之異者非愚之所知也律不可以徒律徒律不可以爲樂必施之於音而後樂生焉用之而天地應鬼神格人民和故曰移風易俗莫善於樂世衰道防流爲賤工之事爲士者益恥之豈特不以爲巳任而巳哉然樂之所以動天地感鬼神移風易俗者不可毫釐差也禮運曰五音六律十二管還相爲宮謂律之各自爲宮而商角徴羽從之也仲冬之月律中黃鐘夫黃鐘爲宮則太蔟爲商姑洗爲角防賓爲變徴林鐘爲徴南呂爲羽應鐘爲變宮此自然之理也還之於律而七音備矣被之於器而八音諧矣大呂而下亦猶是也今之樂以四淸混於七音之中豈不謬乎黃鐘爲眾律之祖宮聲爲眾音之君皆尊而無二者也惟其然也是以有淸聲焉此聖人作樂之妙用也還宮之法黃鐘之均無淸聲謂黃鐘爲宮則商角徴羽以漸而淸自然順序不待用淸聲也大呂爲宮則黃鐘爲變宮還宮之法宮爲濁變宮爲淸若乃大呂均以黃鐘爲變宮則是變宮反濁於宮矣是上陵之漸也而可乎於是以黃鐘之淸聲代之夫淸聲者豈於十二律之外他有所謂淸聲者哉黃鐘之爲四寸二分寸之一是黃鐘之淸聲也豈惟黃鐘爲然十有二律皆有之今也不然四淸之外無有也必欲復古則當復八淸八淸不復而欲還宮以作樂是商角徵羽重於宮而臣民事物上陵於君也此大亂之道也

琴原

琴也者上古之器也所以謂上古之器者非謂其存上古之制也存上古之聲也世衰道微禮壊樂崩而人不知之耳琴絲音也非絲無以鳴然而絲有緩急聲有上下非竹無以正之竹之爲音一定而不易是以用之正緩急而定上下也是故音十有二均調琴之法亦十有二而世俗一之黃鐘之均一宮二商三角四徵五羽六七比一二大呂太蔟如之夾鐘之均二宮三商四角五徴一羽六七比一二姑洗如之中呂之均三宮四商五角一徵二羽六七比一二防賓林鐘如之夷則之均四宮五商一角二徵三羽六七比一二南呂如之無射之均五宮一商二角三徵四羽六七比一二應鐘如之如之者非同之如其徽之應而緩急不同也苟爲不同則曷從而正之曰以管正之也黃鐘之均一弦爲宮吹黃鐘之管以合一弦而後弦正自是以降以大呂合大呂以太蔟合太蔟無不正矣夾鐘之均十弦爲宮合之無以異也中呂之均三弦爲宮合之無以異也夷則之均四弦爲宮無射之均五弦爲宮合之亦無以異也此十有二均之大略也夫一弦爲宮者至五弦而止五弦而止者五音之外不可加也二弦爲宮者一弦還而爲羽羽不可以濁也故以六弦代之三弦爲宮者一二還而爲徵羽徵羽不可以濁也故以六七代之其正體不出乎五弦也其所以七弦者亦淸聲還宮也至於四弦爲宮者則羽不足矣不亦窮乎曰羽在三弦七徽之上以按聲求之亦淸聲也此琴之大略也

五柳先生傳論

志功名者榮祿不足以動其心重道義者功名不足以易其慮何者紆靑懷金與荷鉏畎畝者殊途抗志靑雲與徼幸一時者異趣此伯夷所以餓於首陽仲連所以欲蹈東海者也矧名敎之樂加乎軒冕違巳之病甚於凍餒此重彼輕有由然矣仲尼有言曰隱居以求其志行義以達其道吾聞其語未見其人嗟乎如先生近之矣

夷齋說

孟頫往年仕京師識田君潤之及來佐濟南田君長山東廉訪幕府從遊旣久出一卷示孟頫則疎齋盧公所書潘君記夷齋之文也夷齋者田君所居室之名也天下之名居室者眾矣而君獨名之曰夷者所以見君之心也夫夷之爲言平易坦夷之謂也老子曰大道甚夷是也田君自少年仕禦史府無傾儉刻薄之私其名齋曰夷不亦宜乎夷與險對者也嘗試言夫險者則夷之義自見今夫天下之險無逾於水水之險則有呂梁灩澦若江若河以至於海而水之險極矣然舟楫旣具人力旣盡則若履平地其或至於顚覆蓋有幸不幸存焉耳若夫人心之險又非水之能諭也談笑而戈矛生謀慮而機穽作不飲而醉不酖而毒同則刎頸膠漆異則對面楚越及其至也以錙銖之利毫釐之忿使人上下乖骨肉離險之禍可勝言哉田君無是也則其名齋曰夷不亦宜乎因田君之意推而爲之說以頌田君之徳而警夫世之險者焉

趙郡李氏世譜

李氏嬴姓帝顓頊之後大業生女華女華生臯陶字庭堅爲堯大理以刑法助敎化歷虞夏商子孫守其官以官爲氏至紂之時理徵字徳靈以直道不容於朝其妻陳契和氏與子利貞避難伊侯之墟食木子得全攺理爲李利貞亦娶契和氏生昌祖爲陳大夫五世孫碩受采地於宗周康王食苦碩孫幹字文果周上禦史大夫娶益壽氏女嬰敷生耳字耼一字伯陽柱下史掌三皇五帝之書耳自著書名老子其言至深周道衰去西之流沙不知其所終孫宗字尊祖魏大夫世所稱段幹木卽其人也孫兌相趙惠文王惠文王有沙丘之難兌發兵救之微兌趙幾不全自兌始居趙郡爲趙郡李氏之祖六世孫曇字貴逺入秦爲禦史大夫葬柏人西四子崇辧昭璣崇字伯祐秦隴西守是爲隴西李氏之祖孫信字有成大將軍滅燕斬燕太子丹始皇帝稱之以爲能孫廣漢前將軍匈奴號之爲飛將軍十六世孫暠西涼武昭王爲唐始祖追尊興聖皇帝此其尢盛者也璣生牧相趙封武安君北破林胡拓地千餘里西卻秦人之師始皇帝用頓弱之說縱反間於趙趙殺牧秦滅趙牧弟齊居中山尙食監髙祛爲文帝言以爲賢將者也牧孫左車仕陳余封廣武君漢大將韓信聞陳余不能用廣武君之策乃敢下兵井陘擊陳余泜水上信巳破陳余購千金求廣武君師事之曾孫秉字世範漢潁川太守徙潁川六世孫修字伯遊後漢太尉生膺字元禮司隸校尉中常侍張讓弟翔爲野王令無道殺孕婦畏膺棄官歸京師匿讓捨合柱中膺率吏攻翔殺之生瓌瓉瑾曹操微時數從瓉遊瓉以意厚之語子宣等曰孟徳英雄也天下亂非孟徳不能定張孟卓袁本初𨿽與吾親舊皆不足依孟卓名超廣陵太守本初名紹冀州牧後諸子果賴操得免於難及操破紹乃舉家還趙郡瑾四世孫楷字雄萬晉司農丞治書侍禦史避趙王倫之難北徙常山五子輯晃芬勁叡叡字幼黃髙平太守居巷東爲東祖勁字少黃治書侍禦史與兄芬居巷西爲西祖輯字防宗髙宻太守自楷時徙平棘自平棘復徙柏人子愼惇世甚微從叔晃還趙郡晃字仲黃鎭南府長史共稱南祖其別宗爲江夏遼東漢中三房子孫咸盛魏齊周隋之世多爲大官至唐位宰相者十七人曰遊道曰藩曰固言曰日知曰敬曰伸曰元素曰絳曰嶠曰玨曰懷逺曰吉甫曰徳裕曰泌曰磎曰曰安期蚤能以功名著於世者泌與吉甫父子泌字長源少年慕神仙不死之術隱華山天寶之亂肅宗使人訪得之帝與俱出入軍中指之曰衣黃者聖人衣白者山人繼相代宗徳宗受命於艱難之際使唐室再造危而復安大槪皆泌之功也所與共事者乃李輔國盧杞之徒能以智自免故君子以泌比張子房吉甫之系出西祖子隆字太彞後魏阜城令六世孫祖威唐倉部郎中生思行嘉州刺史孫棲筠爲工部侍郎闗中舊仰鄭白二渠漑田而豪戚壅上游取磑利且百所奪農用十七棲筠奏毀之歳益租二百萬平盧行軍司馬許杲將潰卒渡江東欲爲變拜棲筠浙西觀察使杲懼而逃拜禦史大夫元載竊國柄橫甚代宗倚棲筠使圖之棲筠見帝牽制不時決憂憤而卒子吉甫字憲自代宗時以姑息禦藩鎭有終身不易地者吉甫相歳中易三十六鎭劉辟反於蜀李錡反於吳用吉甫計卒斬辟與錡每爲憲宗言藩鎭不奉命則朝廷不尊伐叛之謀當以時決李逢吉沮其功心甚恨之及吳元濟擅立則自請至淮西招之不從必俘以爲獻會暴疾卒吉甫長於政事所推多賢士大夫盡其職元和之治視貞觀開元蓋庻幾焉生徳裕字文饒力學卓犖有大節尢善著文徐州王智興紿天子築壇度僧資國家大福徳裕爲禦史中丞言江淮間失男子六十萬人非小變詔止之徙劍南節度使建籌邊樓按南道山川與蠻相出入者圖之左西道山川與吐蕃相出入者圖之右部落眾寡饋餉逺邇曲折咸具召習邊事者與共計敵情僞盡知之請安定人爲甲解州人爲弓杭州人爲弩器械必犀利率戶二百取一人敎戰復勿事緩則農急則兵分爲十一軍號雄邊軍武宗立召相徳裕唐自中葉數困於西戎黨項回鶻吐蕃更相誅亂邊徳裕以數應之使勢蹙不甝虓爲大變是時兵屢勝瀕河將盡惴不敢動武宗之治號爲中興宋盛時系趙郡而達者昉字明逺饒陽人周開封尹宋太祖時貶道州司馬再貶延州別駕治生爲終老計遣使召之久而後至太祖望見昉大喜曰趙普不妄薦人昉再相持重知大體嘗舉王旦謂必爲太平宰相後果如其言沆字太初臨洺人相眞宗日取四方水旱盜賊奏之王旦參知政事以爲細事不足煩上聽沆曰人主少年當使知艱難不然血气方剛不畱意聲色狗馬則土木甲兵禱祠之事興矣吾老不及見君他日之憂也大中祥符之際丁謂等以天書惑帝治宮室費財鉅萬萬王旦欲諌則業巳同之欲去則上遇之厚不忍去大以爲恨冦萊公薦丁謂沆不用準怒曰謂才不足用耶準言不足聽耶沆曰謂不可使在人上準曰謂可使在人下乎沆嘆曰君必悔之謂相果逐萊公故世稱沆爲聖相迪字復古濮陽人舉進士第一與王曾並相於國家大計多所匡正昉傳以爲徳裕次子比部貟外郎渾之後居饒陽五公里金末裔孫成避亂徙博陵葬祖父博陵西北亂甚徙河南久之復還河北居瀛州之參戶又爲參戶人三子謙榮瑄謙字仲黙生信徳信生遜遁遷遹徳生造達適遐榮字茂之勤於爲生能斥其餘以與人鄕裏稱爲長者生秀世英秀字子實有大才幼孤以善事母稱嗛口之食便體之衣有不須也未有須而後具焉者母亦甚安之遂不忍去其母而仕敎子弟嚴以身率之故子弟能力學以自赴於成人饒陽之緒幾至是而復生迪字光道大元吏部郎中有能名生逸通世英字仲傑生逖述逖漢陰主簿生植述太子洗馬瑄生義居仁義生某居仁生道道生髙麗吳興趙孟頫曰余官太史氏識光道屬余序其世家余乃爲溯沿得其世次如上而次敍之李氏之出趙郡者傳二千餘年達者不可勝數蓋臯陶之烈也今光道賢而能官祖父皆有積徳其後當益大云

序

書今古文集注序

詩書禮樂春秋皆經孔子刪定筆削後世尊之以爲經以其爲天下之大經也秦火之後樂遂無復存詩書禮春秋由漢以來諸儒有意復古殷勤收拾而作僞者出焉學者不察尊僞爲眞俾得並行以售其欺書之古文是巳嗟夫書之爲書二帝三王之道於是乎在不幸而至於亡於不幸之中幸而有存者忍使僞亂其間耶又幸而覺其僞忍無述焉以明之使天下後世常受其欺耶余故分今文古文而爲之集注焉嗟夫可與知者道難與俗人言也余恐是書之作知之者寡而不知者之眾也昔子云作法言時無知者曰後世有子云必愛之矣庸詎知今之世無與我同志者哉

印史序

余嘗觀近世士大夫圖書印章壹是以新奇相矜鼎彛壺爵之制遷就對偶之文水月木石花鳥之象蓋不遺余巧也其異於流俗以求合乎古者百無二三焉一日過程儀父示余寶章集古二編則古印文也皆以印印紙可信不誣因假以歸采其尢古雅者凡模得三百四十枚且修其考証之文集爲印史漢魏而下典刑質朴之意可髣髴而見之矣諗於好古之士固應當於其心使好奇者見之其亦有攺弦以求音易轍以由道者乎

贈趙虞卿序

平陽趙虞卿從其兄來吳興兄卒官虞卿因畱不去蕭然逆旅無一簞之儲飯豆茹虀衣褐垢敝處之無窮愁之色人或饋者亦欣然弗拒及遇人有不足輒乞之無吝情觀其人嗒然無所爲聽其言淵乎以道而其弈又通天下之善弈者也人不知未嘗言人知之未嘗矜意其胸中有得故外物不足以累之嗟夫人患無所得卽有得𨿽千金之富駟馬之貴若將凂焉虞卿其肯以此易彼耶孔子曰志於道據於徳依於仁遊於藝若虞卿者所謂遊藝志道者耶虞卿居吳興久吾黨之士往往與之遊於是相與賦詩贈之而趙孟頫又爲之序

送吳幼淸南還序

士少而學之於家蓋亦欲出而用之於國使聖賢之澤沛然及於天下此學者之初心然而往往淹畱偃蹇甘心艸萊巖穴之間老死而不悔豈不畏天命而悲人窮哉誠退而省吾之所學於時爲有用耶爲無用耶可行耶不可行耶則吾出處之計了然定於胸中矣非苟爲是棲棲也近年以來天子遣使者巡行江左搜求賢才與圖治功而侍禦史程公亦在行程公思解天子渴賢之心得臨川吳君澄與偕來吳君博學多識經明而行修達時而知務誠稱是舉矣而余亦濫在舉中旣至京師吳君翻然有歸志曰吾之學無用也迂而不可行也賦淵明之詩一章朱子之詩二章而歸吳君之心余之心也以余之不才去吳君何啻百倍吳君且往則余當何如也吾鄕有敖君善者吾師也曰錢選舜舉曰蕭和子中曰張復亨剛父曰陳慤信仲曰姚式子敬曰陳康祖無逸吾友也吾處吾鄕從數子者遊放乎山水之間而樂乎名敎之中讀書彈琴足以自娛安知造物者不吾捨也而吾豈有用者哉吳君行有日謂余曰吾將歸遊江淛求子之友余旣書所賦詩三章以贈行又列吾師友之姓名使吳君因相見而道吾情至杭見戴表元率初者鄞人也鄧文原善之者蜀人也亦吾友也其亦以是致吾意焉

送淩徳庸赴淮東憲幕序

世所謂丈夫者率盛气大言驕岸倨肆常易一介之士至一介之士當仁不讓奮然仗義與人爭是非不肯碌碌苟止亦非世所謂丈夫者所能也淩君徳庸與余居同邦生同年今年之春相遇都下握手言笑若有雅故蓋適千里者見似人而喜況餘同邦同年者哉然余所以與淩君相得者又有出於是余聞淩君往年司獄建昌囚有寃皆爲平反之與其上官抗略無少假借府史固無論甚者與察司往復折難無詭隨依阿聲淩君位甚卑無當路之援容顏不能動人世所謂丈夫者常易之安知淩君自處者不卑也彼淩君所恃者以吾之是卻彼之非而巳彼以其富我以吾仁彼以其爵我以吾義豈虛言哉今淩君入淮東憲司幕府亦粗可以行其志矣夫數罟竭澤盛世不設深文苛察亦君子不爲也使吏不得以賕賂行私意不敢以架漏欺公家則淮東之民實被聖上寛仁之澤抑豈獨余之望將使世所謂丈夫者知一介之士所守如是是非可易者豈不偉與於其行書此以爲贈淩君其或有取焉

第一山人文集序

宋以科舉取士士之欲見用於世者不得不繇科舉進故父之詔子兄之敎弟自幼至長非程文不習凡以求合於有司而巳宋之末年文體大壊治經者不以背於經防爲非而以立說奇險爲工作賦者不以破碎纎靡爲異而以綴緝新巧爲得有司以是取士以是應程文之變至此盡矣狃於科舉之習者則曰鉅公如歐蘇大儒如程朱皆以是顯士捨此將焉學是不然歐蘇程朱其進以是矣其名世傳後豈在是哉王君壯猷自弱冠賦聲滿塲屋間取鄕舉如拾芥非惟王君視功名唾手可得一時之士亦孰不以髙科期之邇來科舉旣廢王君出其胸中之蘊作爲詩文成數巨編暇日攜以見過求余爲之序余讀一再過文不苟作字不苟置意深而气直涵泳書易出入騷選宜可以名世傳後而非一時科舉僥幸求合於有司之作也非自拔於流俗者能若是耶余旣爲是說遂書以爲王君文集序王君名方叔字壯猷其先自盱眙徙吳興故推其所自題其編曰第一山人文集云

陳子振詩序

予友鄧善之張仲實陳無逸皆英爽之士其言語文字足以雄一時予愛之重之一日而得三子者之書皆曰吳中陳子振佳士也尢長於詩今將求序引於子予久杜門聞詩人之款予也喜甚急出肅陳君陳君袖出其所爲詩文曰壯遊集八卷余益喜亟取讀數篇陳君誠能詩獨未解所謂壯遊名集者意陳君南適越北之燕趙東遊齊魯而西走秦晉凡天下名山大川如岱華太行江淮河海皆嘗歷覽其形勢而窺其祕奧故以是名之耶然讀之終篇其所至不過吳中數郡而巳陳君吳人也其遊不出於吳而名其集曰壯遊余甚惑焉思而不得其說則以問諸陳君陳君曰遊豈有逺近哉顧壯懷何如耳至讀君自序有曰不好追蹈前人法則嗟乎若是者𨿽余亦壯之而遊何必廣哉古之作序者皆序所以作者之意故余因其名集而爲之序若夫詩文之美觀者當自得之不待餘言之贅也贅而贊之餘懼非作序之法也又集中有贈葉文炳詩云墨妙當今亞子昂余不識葉假令葉善書當追配古人余書何足重於世而云然哉余甚愧焉請陳君爲刪之

薛昂夫詩集序

嗟乎吾觀昂夫之詩信學問之可以變化气質也昂夫乃西戎貴種服旃裘食湩酪居逐水艸馳騁獵射飽肉勇決其風俗固然也而昂夫乃事筆硯讀書屬文學爲儒生發而爲詩樂府皆激越慷慨流麗閒婉或累世爲儒者有所不及斯亦奇矣蓋昂夫嘗執弟子禮於須溪先生之門其有得於須溪者當不止於是而余所見者詞章耳夫詞章之於世不爲無所益蓋今之詩猶古之詩也苟爲無補則聖人何取焉繇是可以觀民風可以觀世道可以知人可以多識艸木烏獸之名其博如此嗟乎吾讀昂夫之詩知問學之變化气質爲不誣矣他日昂夫爲學日深徳日進道義之味淵乎見於詞章之間則余愛之敬之又豈止於是哉

左丞郝公注唐詩鼓吹序

鼔吹者何軍樂也選唐詩而以是名之者何譬之於樂其猶鼔吹乎遺山之意則深矣中書左丞郝公當遺山先生無恙時嘗學於其門其親得於指授者蓋非止於詩而巳公以經濟之才坐廟堂以韋布之學研文字出其博洽之餘探隱發奧人爲之傳句爲之釋或意在言外或事出異書公悉取而附見之使誦其詩者知其人識其事物者達其義覽其詞者見其指歸然後唐人之精神情性始無所隱遁焉嗟夫唐人之於詩美矣非遺山不能盡去取之工遺山之意深矣非公不能發比興之蘊世之學詩者於是而防之繹之厭之飫之則其爲詩將見隱如宮商鏗如金石進而爲詩中之韶濩矣此政公惠後學之心而亦遺山裒集是編之初意也耶公命爲序不敢辭謹序其大意云

皇朝字語觀瀾綱目序

余嘗讀北史見當時巨族貴種皆以工譯語相髙其間𨿽時見一二語恨無文字相傳不知作如何云云也蓋譯語皆有聲而無文𨿽欲傳其可得乎聖朝混一區宇乃始造爲一代之書以文寄聲以聲成字於以道達譯語無所不通蓋前代之所未有也古婺王伯達深解其義編集是書曲盡微妙其亦善言語之良師也古人有言塗無逺而不彌理無微而不綸余於是書亦云

送田師孟知河中府序

予讀漢史至循吏傳觀古循吏之所爲政事敎化之所感召能使蝗不入境虎渡河去民至稱之爲父母嗟乎何以得此於民哉三代而上未置郡縣循吏之名未立繇漢以來士大夫之賢者苟不得一郡一邑而爲守令政事不見於世徳澤不及於民何由列於史官使循良之名愈久而常存也予友田侯師孟以儒家子弱冠而仕於朝且三十年若銓選財用刑名凡國家急務莫不周知而練達而又未嘗一日廢書故於經史百家悉能深知其義而不同於流俗朝家循序而遷得知河中府或謂如侯者當位之於朝出其所學上爲朝廷羽儀展其所長亦足以裨補於明時予謂不然以師孟之才且賢得一城而守之宣布聖天子徳澤下及於百姓將古循吏復見於今日矣河中古蒲阪舜所都也有虞氏之遺風存焉民淳而事簡亦師孟之所樂也一旦聖天子擢天下之治最者而大用之必自河中始於其行羣公賦詩贈之而孟頫爲之序侯名衍師孟其字云

劉孟質文集序

文者所以明理也自六經以來何莫不然其正者自正奇者自奇皆隨其所發而合於理非故爲是平易險怪之別也後世作文者不是之思始誇詡以爲富剽疾以爲快詼詭以爲戲刻畫以爲工而於理始逺矣故嘗謂學爲文者皆當以六經爲師捨六經無師矣江右劉君某年甚盛气甚充作爲詩文數百篇其鋒殆不可當然竊思劉君之才過多若有不必作而作者夫六經之爲文也一經之中一章不可少一句一字不可闕蓋其謹嚴如此故立千萬年爲世之經也余老病廢學劉君不以余爲不肖一再下問不敢不以誠告劉君以餘言爲然耶則一以經爲法一以理爲本必不可不作者勿使無可不作者勿使剩如此他日當追配古人豈止劘屈賈之壘短曹劉之墻而巳哉

南山樵吟序

南山樵吟者吳君仲仁所爲詩也詩在天地間視他文最爲難工蓋今之詩𨿽非古之詩而六義則不能盡廢由是推之則今之詩猶古之詩也夫鳥獸艸木皆所寄興風雲月露非止於詠物又況由古及今各有名家或以淸澹稱或以雄深著或尙古怪或貴麗宻或舂容乎大篇或收斂於短韻不可悉舉而人之好惡不同欲以一人之爲求合於眾豈不誠難工哉必得其才於天又充其學於巳然後能盡其道耳吳君年盛資敏不以家事廢學故其爲詩淸新華婉有唐人之餘風此予所以深嗟累嘆愛之不能巳也山穀道人有言曰本之以國風雅頌深之以離騷九歌此作詩之良法子旣序樵吟復告之以是者所以起吳君也吳君名壽民仲仁其字南山其自號云

古今歷代啟蒙序

金陵王君元鼎取自三皇五帝以來事迹編爲四言又韻其語欲以敎童蒙使之誦習俾知古今攜以見示求爲序引余聞古者八歳入小學十歳學書計防儀十有三年學樂誦詩二十而冠始學禮自是以往博學不敎未嘗以知古今責童子也後世欲子弟早成應對之間便以不知古今爲恥故爲師者亦必以是求合於學者之父兄蓋自唐李瀚巳有蒙求矣若蒙求之類以十數皆不行於世獨蒙求尙有誦習者良由防求語意明白易誦故耶然皆不若王君所編爲包括古今該備治亂不悖於先儒之論議於小學不爲無補然餘疾讀一過猶以事迹之繁有非童子所能悉者𨿽成人亦可讀之以爲歷代史記之目也若王君之用心不旣勤矣乎敬題其卷首而歸之

武啟聖記序

易曰天一生水地六成之夫一者數之始也水者萬物成形之始也生數奇成數偶於位爲北北者背也北方象人背故北極出地最髙又北之爲文從人相背陽至冬至而止又自冬至而復生於卦爲坎水之爲文象形爲坎卦東西分流於乾坤之四徳爲貞貞者正而固也二義太擬易於貞曰罔防亦二義在天斗牛女虛危室壁七宿列於北方成形爲武武者蛇也靑龍白虎朱雀皆一物而武獨二物不謂之蛇而謂之武之爲色赤而黑蛇則然有鱗甲武之象也武之神始降宋眞宗時爲祠徧天下大元之興實始於北方北方之气將王故北方之神先降事爲之兆天旣告之矣武當山在西南方巍然髙且大武神依焉黑衣被髮仗劍而踐蛇人往往見之至今常然五龍觀主張君洞淵篤於信道彊立不撓皇太后聞而召之防京師大旱自去年九月不雨至於四月天子以爲憂皇太后使人持香從張君禱焉先雨張君爲之日時巳而果然大雨累數日乃止逺近皆霑足皇太后厚賜之盡分其徒不以一錢私巳其行若是眞所謂絕無而僅有者也是宜神之相之也張君持所刋啟聖記徼余爲序余爲誦所聞而書之

淸權齋內槁序

淸權子處山林而不忘乎世故混人事而不累於塵俗一艸冠一布衣逍遙天地之間傲睨景物之表歌聲瑯然若出金石古所謂碨磈列缺魁詭譎怪之士吾何幸聞其言誦其書耶古之能言者去之千載或數百年皆不得而見之所賴而傳者書也然則余𨿽未得與淸權子談固巳因其書知其人矣亦有因餘言而得淸權之心者乎子名石翁姓黃氏淸權其自號云

葉氏經疑序

大凡讀書不能無疑讀書而無所疑是蓋於心無所得故也無所得則無所思不思矣何疑之有此讀書之大患也善讀書者必極其心思一字不通弗捨之而求一句一句不通弗捨之而求一章一章不通弗捨之而求一篇夫如是則思之深思之深則必有疑因其疑而極其心思則其有得也凡書皆然經爲甚何者六經其來最古傳之久而訛謬生焉以今人而臆度古人吾見其不能矣則夫疑之多也何怪通川葉君白首於六經凡有疑皆萃而爲一編其疑之淺深固未易遽釋而其所以疑者有以見葉君之用心於經書而非泛泛口耳之學所可同年而語矣葉君以僕嘗從事於斯不逺千里來求序引故序其所以疑者覽者其詳諸

闕裏譜系序

魯國孔君文升以書抵僕示以闕裏譜系求僕爲之序且自敍其世家曰文升十二世祖諱檜後唐同光間避亂自闕裏來居溫州之平陽檜生奕奕生源源生實實生麗水縣丞會防生平平生達達生公志公志生處州司戶參軍師古師古生炳炳生貴敬貴敬生潼孫是爲文升皇考始家於杭宋徳祐末職敎建康當是時大兵渡江道梗不可南因又家焉至元廿八年以官事赴大都道卒臨淸文升忍死扶柩歸葬建康而諸孤長者方十歳小者未離乳抱家貧累眾不能復歸溫州旣又娶於溧陽攜諸孤就外氏以居遂爲溧陽人矣竊懼久而忘其所自來故切切然以譜系爲急僕嘗謂人之得姓始皆一也至其末流余裔往往不知其所從來者歷年之多遷徙之不常而文獻之不足徵也今孔君自曲阜而溫自溫而建康自建康而溧陽凡三徙矣其視溫之族巳若溫之視曲阜矣數世之後愈逺而愈疏譜系之作其可緩乎子曰夏禮吾能言之杞不足徵也殷禮吾能言之宋不足徵也文獻不足故也孔君淸修好學故能繼紹先志纘述家譜使後世子孫知本支之傳愈久而不忘夫禮者所以敎民不忘其所自生也君子謂孔君於是乎知禮謹按自先聖至平陽府君凡四十二世至文升凡五十四世繼自今子子孫孫修先世之志勤勤以譜系爲事𨿽百世可知也歷年𨿽多遷徙𨿽不常尙何久而忘之之懼乎君字退之今爲浙西廉訪掾云

髙惟正吳山紀實詩序

吳僧亢拙與余遊三十年一日自吳過余持臨邛髙文度字惟正所爲詩見示且曰吾鄕有丁景仁自少小學於髙惟正惟正旣沒景仁哀其師之無成而至於卒也求其遺槁得詩百篇刋諸木使行於世余聞而嘉之自師弟子之道廢世之學者其始未嘗無師及其稍有所立卽以師爲諱蓋不止於師死而遂倍之也而況髙君之窮其生也無以爲資其死也不以壽而又無子孫以繼其後景仁拳拳不忘其私淑之意必欲使其名因是編以不朽忠厚之至也推是以往則其於人倫之間從可知巳故余深嘉之而爲之序若夫髙君之詩淸雋奇雅吾友龔子敬言之詳矣余復何言哉景仁名應榮濟陽人今居吳云

松雪齋集卷六

欽定四庫全書

松雪齋集卷七

元趙孟頫撰

記

吳興山水淸逺圖記

昔人有言吳興山水淸逺非夫悠然獨往有防於心者不以爲知言南來之水出天目之陽至城南三里而近滙爲玉湖汪汪且百頃玉湖之上有山童童狀若車蓋者曰車蓋山繇車蓋而西山益髙曰道塲自此以往奔騰相屬弗可勝圖矣其北小山坦迆曰峴山山多石艸木疎瘦如牛毛諸山皆與水際路繞其麓逺望惟見艸樹緣之而已中湖巨石如積坡陀磊磈葭葦藂焉不以水盈縮爲髙卑故曰浮玉浮玉之南兩小峯參差曰上下釣魚山又南長山曰長超越湖而東與車蓋對峙者曰上下河口山又東四小山衡視則散布不屬縱視則聨若鱗比曰沈長曰西余曰蜀山曰烏山又東北曰毗山逺樹防茫中突若覆釡玉湖之水北流入於城中合苕水於城東北又北東入於震澤春秋佳日小舟溯流城南眾山環周如翠玉琢削空浮水上與船低昂洞庭諸山蒼然可見是其最淸逺處耶

縮軒記

余與戴子遇於浙水之上相鄕而笑曰胡然而來乎於是握手而語促膝而坐莫逆而相與爲友其遊從之樂大暑金石焦艸木枯大雨沾裳濡足而不以爲困商論辧析百反而不以爲異巳俄而戴子有歸志曰吾將歸乎四明之山遵海濱而處辟吾堂之南霤名之曰縮軒子能記之否乎曰何哉子所謂縮者戴子曰甚矣吾之衰也吾畏人者也余仰而聽俯而惑曰人之生也必有慊然不足於中而後畏縮怯耎之心生今子貌枯而道腴家貧而徳新人將畏子子何畏於人而何縮之云乎戴子曰向也吾睢睢而於於而無與居髙吾冠博吾裾自以爲讀先王之書出而用之上可以佐時下不失自娛當是時志進而已君子得時則大行不得則龍蛇吾聞之知進而不知退知存而不知亡千嵗之後人將謂我愚今吾往矣木石之與居而麋鹿之與羣而已耳且子獨不見夫魚與鳥乎山林之樂江湖之性𨿽有韶濩之音子都之姣一旦遇之飛者決起遊者深潛矣憂患怵乎吾情而事物感乎吾心世且與我違矣而欲不縮得乎余喟而嘆曰吾過矣子之言是也吾諭子志矣天下莫夭於盜跖而顏子爲壽莫貧於齊景而伯夷爲富萬鐘之祿君子或以爲不足衮衣之榮君子或以爲辱世以爲石君子以爲玉由是言之則子所謂縮者豈非屈於一時而伸於後世者耶

黙齋記

華陰楊君士桓名所居室曰黙齋而屬余爲記余嘗試爲之說曰言者心之所發也人心之動必形於言故凡有動於中者𨿽欲不言言而欲不類不可得也故喜則言便怒則言躁悲則言慘憂則言塞忿則言煩戲則言甘气直者剛以達謀深者險而詭徳厚者簡而中資美者淸而髙峻者必暴而支者必疑此類之所可推而君子亦以是觀人焉傳曰言行君子之樞機樞機之發榮辱之主也一言可以爲榮一言可以爲辱言固不可不愼也而亦不能無言也今子以黙自銘豈遂欲無言乎夫陰者陽之基也靜者動之代也陰不極則陽不生靜不極不能以致動今夫雷霆之震驚凡天地之間萬物之眾蝡動喘息有知無知之殊皆鼓舞動蕩气達而甲坼其功若是然而至於秋冬之交則黙然若無有者一或發聲則妖異隨之矣向使雷霆日日而鳴則吾見萬物英華將不斂英華之不斂則生意幾息又何望於遂其性哉君子之道或黙或語陰陽之義也孔子曰夫人不言言必有中老子曰大辯若訥是故人患不能黙耳不患不能言也苟能黙矣於言乎何有平居恂恂如不能言及夫臨大事決大議一言而人無異辭此古所謂能黙者也而非無言之謂也士桓其勉之哉

明肅樓記

至元十六年詔立後衛親軍都指揮司設使副簽事統選兵萬人車駕所至常從營白鴈口旣成官有廨士有捨糗糧有倉金鼓有樓器械有局交易有市凡軍中之政畢舉營南迫信安河西臨滹沱白溝東與郎城蛤蜊港接越六年當至元廿一年秋大霖雨明年秋又雨羣川漫流營居水中士馬告病樞宻院以聞得旨移稍西於是重作圓營去卑就髙捨危卽安眾心胥說不日成之士彊馬蕃視昔爲雄由是開屯田千頃用其農隙以講武事無坐食倉廩之獘而有古者寓兵於農之遺意焉中營爲樓凡數十楹懸金鼔以警士之視聽雄偉壯麗去地百尺憑防逺望可盡數十百里之外嵗時椎牛釃酒髙防饗士三令而五申之士皆不敢仰視坐作進退無不如法自衛帥以下咸請名斯樓而記之僕聞之古人有言曰兵政貴明軍令貴肅捨明與肅非政令之善者乃名之曰明肅而求集賢侍講學士宋公大書以扁其顏方今天子聖明四海之內晏然無桴鼓之警宿衛之士皆安生樂業利其器械足其衣食春秋屬櫜鞬簡車馬從乘輿巡幸搜狝出入神旂豹尾之間示不忘武備而巳而諸公能於無事之時勤於軍政如此其所謂暇且整者耶夫君子聞鼔鼙之聲則思將帥之臣況入其營壘登斯樓見其行事者乎可以知一時將帥之賢矣抑又聞之古之謀帥者以說禮樂惇詩書爲賢詩書禮樂疑若於將帥邈然不相及然欲使士卒皆有尊君親上之心非是四者其孰與於此故因記斯樓之成而並書之以爲諸君勉是役也諸帥旣定議僉事劉公實董其事云

完州前進士題名記

古者鄕州黨遂皆有庠序以教學者其大夫長正亦皆其鄕之長老以帥其子弟故民之從之也易夫惟其從之也易則人才之眾多匪降自天亦人力之助也金自有國以至於亡僅百年然以文取士完州之境登進士第者舉不乏人當金之時完未爲州永平一縣而巳夫一縣不爲大也百年不爲久也而士往往以儒科起家豈可謂非美哉劉君安仁完人也予往在江左識其人及予來燕謂予曰曩吾邦之美若是而今也則亡吾恥之思琢石大書鄕先生之以進士進者刻之學宮將使往者傳逺而不墜來者景慕而知勸且求余文爲之記安仁斯言眞仁人之言也古之鄕長老帥其子弟而教之其意亦若是而已自世俗觀之孰不以爲迂疎不切而安仁乃汲汲然若已有所未足而爲之非知本乎夫儒者之事通乎天人而接乎聖賢推而放之可以爲邦國之光捲而懷之猶不失爲身修家齊之士可不務諸於是探討故實自天防訖於正大得三十有六人並攷其官簿書而刻之凡完州之士非其曽則其云仍也盍思勉於學以無負安仁之意孔子曰十室之邑必有忠信又況以一州之庶豈無聞風而興起者哉安仁名【闕】今掾中書省云

賢樂堂記

延祐四年月日詔作林園於大都健徳門外以賜太保曲室且曰令可爲朕春秋行幸駐蹕地有司受詔越月而成南瞻京闕雲气鬱蔥北眺居庸峯巒崒嵂前包平原卻倚絕防山迥水縈誠畿甸之勝處也中園爲堂構亭其前列樹花果松柏楡栁之屬不侈不隘克稱上意集賢大學士臣邦寧復請賜名其堂若亭乃命臣趙孟頫具名以聞於是請名其堂曰賢樂之堂孟子所謂賢者而後樂此者也亭曰燕喜之亭詩所謂魯侯燕喜是也制曰可卽日命昭文館大學士臣溥光書以賜之太保公復俾孟頫爲之記以表上恩及名堂之意古者賢公卿大臣遭遇時君得志當世蓋亦有園池臺榭之觀非徒以適宴休縱逸逰而已將以散意息慮思其政求其道推其樂於天下以輔成其君也惟古之爲園池臺榭也必以仁爲之基義爲之塗禮爲之藩垣不言而信及於豚魚不動而澤被乎艸木品物欣欣各得其所是以居之而安逰之而適思之而得求之而合推其樂以及乎四海保其地可以傳乎子孫故孟子曰賢者而後樂此不賢者𨿽有此不樂也公以深忠碩徳光輔聖明位列三公恩冠百辟而戰戰栗栗夙夜匪懈恆懼無以報聖天子之深恩近有詔進公太傅公俯伏力辭必得請而後已然後人始知有辭讓之風非賢乎況玆園池臺榭之爲不作於已而受於天子且天子不以賜他臣而以賜公是天子以賢賞公而公以賢受賞君臣一徳相際如此必能推其樂保其地如古之賢者則魯侯燕喜之頌不得専美於前矣此名堂若亭之意而天下亦以此望於公也敢書以爲記

大雄寺佛閣記

閼逢涒灘之嵗春正月長興大雄寺僧道成使其徒得恩以書來謁曰大雄故陳之報徳寺而今名則宋治平間所更也廣廷大殿規制偉傑殿北故有華巖殿荒陋迫阨見者咸謂弗稱道成乃與居拱者謀卽其地建佛閣三十楹旣成中置大像復作小像千翼之黃金莊嚴勝相備具蓋裒人之施竭已之資崇積銖寸忍可誓願歷一星周而僅有濟今拱旣死而道成亦巳老矣恐遂泯泯無以示後人敢以記請予竊嘉其志乃爲之記曰天下之事類非苟且欲速者所能爲也夫欲速則志不逹苟且則功易墮吾觀二子經營謀度忘十年之久而以必成爲期故能辟隘陋爲髙明化荊棘爲岑樓繚以朱閾覆以重檐然後視殿若廷始若無愧微夫二子堅持之操勤篤之行弗遽弗撓安能以小致大以難致易訖不違其志如此哉其視世之苟且欲速徼幸旦莫者所成就爲何如是可書已按長興爲陳髙祖故里寺其宅也有檜在廷直殿之西偏邑長老言當時故物也蒼皮赤文破裂奇詭而茂悅之色千載不渝余故每至輒盤桓其下而不能去及登斯閣爲之四顧山川寂寥萬象蒼茫古人遺迹皆已湮沒無餘矣而此樹婆娑獨以浮屠氏故得全是豈偶然也哉則又爲之咨嗟嘆息而不能已寺在唐防昌間嘗廢至大中乃復又一百餘年當宋天聖三年寺僧志等始新作三門又二百【闕】十年而閣始建繇陳天嘉至於今其廢興大略如此寺故無紀載故余並及之使來者有攷焉

瑞州路北幹明寺記

瑞州城東北有山曰妙髙登玆山者山川之髙深樹木之陰森蓮花之敷芬禽鳥之翔吟凡一郡之勝萃於人目蓋俗氛所不能至而佛境之所融攝也在昔宋時祀洪山靈峯尊者於其顚郡人禱焉雨暘弗愆而物無疵癘於是延幹明寺尼妙智俾主祠事智以苦行淨業檀施聿來因辟祠爲寺而自別爲北幹明焉仍幹明之名示不忘本而加北者以方所言也旣乃度元勝永逺了敬紹勤爲徒敬也勤也得智之道相與刻苦勵行拓故宏新而敬之徒法玉貴亨益思所以卒智之始圖乃搆堂以安淸鉢築室以嚴淨居法堂西敞靈祠南啟佛天菩薩羅漢之像經律論教之藏各爲大屋以覆之棟宇之隆雕塑之巧繪畫之工黃金丹砂璀璨芬郁之飾種種莊嚴咸詣其極最後作堂於萬竹中以爲宴坐之處紫節相斑森然林立如植幢蓋風生而璆琳鳴雨集而鸞鶴舞見者驚喜至者忘歸其所成就如此而錄教事者方且以事撓之若不可朝夕居元貞二年了敬乃攜其徒玉與亨之建康求直其枉遂絕長江渡大河北走京師行禦史臺中丞張閭公宣政院參議逹爾嘉公引以見大護國仁王寺瞻八大師以其事上聞有旨護持禁毋擾其寺且賜了敬號圓覺大師已而皇太后妃子皆憐之賜衣與食又降懿旨以其寺充位下焚修道塲度弟子出入宮掖得乘水驛往來大恩優渥可謂至矣山靈川祗亦大歡喜適中丞公行宣政院於杭敬與其徒自江右來謁公公示孟頫以事狀命爲文記其始末乃敍其事以爲記了敬宜以遭逢自慶益自砥礪究竟六度上報國恩其徒亦宜淑愼持戒精進不退以成敬之志則庶幾無負國家崇重之意未幾中丞公拜中書左丞將行以一大藏經與之使迎至幹明有以見中丞公之能施而二三比丘尼其道有足以動王公大人者皆可書也自智之建寺其法蓋甲乙相傳云

九宮山重建欽天瑞慶宮記

九宮之山眞人居之其山之髙去地且四十里殆與人境絕多壽木靈艸幽花上藥薈蔚藿蘼蒙籠蔓延於其上淸泠之泉噴薄飛流於其下蓋仙遊之館而棲眞之地也自眞人之居是山禱焉而雨暘時祈焉而年谷熟故宋人築宮而嚴事之其事則司業易公之記可考矣已未江上之役兵旣解而宮毀於盜衝隠大師封君大本與其徒思復於古昔拾瓦礫除蓁莽度材鳩工作而新之乃作妙應之殿殿西南鄕爲淵靜之居東爲方丈殿南爲天光之堂其上曰朝元之閣閣西龍神殿東爲藏室皆南鄕閣之南爲仙逰之殿又南爲通明之殿殿西爲西廡廡西爲道院其東亦爲廡東廡之東爲齋廚倉廩廡南爲天聲之樓縣大鐘其上樓東西靣又爲道院庭西東面爲朝眞之館中庭爲虛皇之壇壇南爲碑亭亭南爲三門門東爲化士之局西亦如之三門之南爲華表其東西皆屬以周廊門南爲壺天之亭又南爲天上九宮之門合數百間皆雄傑壯麗儼若淸都縹緲靚深疑出塵境𨿽仙靈之宅陰有相者亦不可謂非人力之極致也當封君時則有若某某同其勞封君旣老戴君繼之最後得法師羅君希往某某成其終繇封君以來歷年三十更有道之士十數然後毀者復完廢者復興卑者崇之缺者增之百神之象祭酒之器養生之田鼔鐘幕帟供張之具視昔有加焉豈非難哉至元丁亥孟頫奉詔赴闕始識法師羅君於京師而又與予同邸捨居久之以記爲請不得辭乃敍其事而記之然余於此重有感焉使世之儒者不廢先儒之說以正誼明道爲心令議者不得以迂闊非之則斯文當日新庠序當日興子衿之刺不作矣豈惟是哉使天下之人農工商賈皆不墜其先人之業各善其事則家日以益富生日以益厚安有壊家毀屋者哉余於此重有感焉故並書使刻之石後之人其尙思餘言毋俾其成之難者敗於易也今天子崇信道徳凡玆山之田皆已復其租矣衣食於山中者盍亦思庶人帥子若弟終嵗勤動以供賦役而吾乃得優防消揺茹蔬飲水以自樂其道宜何以報帝力哉羅君方以道術受知聖眀其必有以也

南涇道院記

淛右之地水居十七其勢汪洋沮洳往往而是水行之道可以通舟楫土人謂之爲涇嘉興城西南五十里而逺曰秀涇有張氏者居其地徳祐之末燬於兵火張君全眞乃攺築於秀涇之南所謂南涇者也旣而其妻死不復娶辟以爲道院脫儒冠著道士服翛然獨處以頥性養神爲事凡田疇所入悉以供土木工估中爲殿堂祠武神其背爲延眞之閣講道之堂其左右爲棲士之舍其陽爲迎仙之橋放生之池因池爲堤列樹松柏梅竹又南數十百步有大朴數百年物作庵其下曰朴庵陂塘環縈林木蔽翳境物潔盛淸人心目故逰方之士樂其處而多至焉蓋經始於至元丙戌歷十有餘年而後成亦勤矣哉人之生也自非聖賢莫不有所役或役於名或役於利大有所求則大役小有所求則小役總總如也割去世累優遊恬澹以求自適𨿽未爲無所求其視汲汲於名若利匍匐顚僕於污穢之塗規毛髮衣食以嫗喣妻子相去豈不逺哉初松江修竹胡氏事武甚嚴其家火而神像儼然獨存張君迎歸構殿以祠之上梁之日雨幾不克建張君禱焉俄有白鶴廿八從東北來翺翔其上良久西南去雨隨巳而大雨於西南三里之外何其異也上彊山僧靖達從吾逰道張君之爲人且道其意乞文記其始末故表其言以爲記

管公樓孝思道院記

按吳興志管夷吾之後有避地於此者人因名其地曰棲賢今烏程棲賢山是也其裔散處郡邑迄於今不絕吾妻仲姬所自出也仲姬名道升父諱伸字直夫倜儻尙義晚節益自憙鄕裏稱之曰管公無丈夫子仲姬特所鐘愛至元廿六年歸於我皇慶元年以余官二品封吳興郡夫人夏五月賜告還家閒謂余曰道升先人沒而無後禮婦人內夫家而外父母家又不得祀公嵗時奉嘗缺焉此不能不重哀思者每一念之未嘗不涕橫集而心欲折也幸先人敝廬無恙意卽是建祠俾方外士爲之嚴事庶乎少紓予哀而其爲久逺訃也似亦可哉吾咨其孝又善其處是也得禮外意遂用其言爲卜相其宜剏樓三間以祠公及公之配周凡材竹甓石悉撤其舊而壹新之旣成使道士掌之扁曰孝思道院又買腴田三十畝以供祭祀且足其食予時與仲姬往造其間祭饗從裏俗亦足以少慰公之靈營也哉書事於石尙俾我後人勿替夫人之志云

碑銘

大元勅賜故榮祿大夫中書平章政事守司徒集賢院使領太史院事贈推忠佐理翊亮功臣太師開府儀同三司上柱國追封趙國公諡文定全公神道碑銘

太祖皇帝旣受天命略定西北諸國回鶻最彊最先附遂詔其主伊都呼第五子與諸皇子約爲兄弟寵異冠諸國自是有一材一藝者畢效於朝至元大徳間在位之臣非有攻城野戰之功斬將搴旗之勇而道包儒釋學究天人寄天子之腹心系生民之休戚者惟趙國文定而已今上皇帝臨禦之七年始行褒防之典於是贈公祖父官爵勲封越明年復賜碑墓道命臣孟頫爲之文當世祖時公爲平章政事臣爲兵部郎中趨走省闥識公爲舊承言論政知公爲詳敢不只奉明詔公諱阿哩雅薩理回鶻北庭人今所謂輝和爾也以父字爲全氏曽祖諱齊奇伊嚕伊納克妣庫爾濟蘇和琳祖諱諤爾根薩裏贈保徳功臣銀靑榮祿大夫司徒柱國追封趙國公諡端願妣張氏追封趙國夫人父諱奇塔特薩裏早受浮屠法於卓沁穆爾格博迪沙師圓通辯悟當時咸推讓之累贈純誠守正功臣太保儀同三司上柱國追封趙國公諡通敏妣李氏累封趙國夫人初通敏公從父自燕還北庭生公兄弟三人已而被召畱妻子北庭公兄弟稍長奉母束求其父嵗余至雲中得通敏公居三年公從國師巴齊瑪克學浮屠法不數月盡通其書旁達諸國及漢語世祖知其才俾習漢文書頃之遂通諸經史百家若陰陽曆數圖緯方技之說靡不精詣防國師西還攜與俱嵗余乞歸省師送之曰以汝之學非爲我佛弟子者我敢受汝拜耶勉事聖君相泣而別比至闕師已上書薦之裕宗得召入宿衛日以筆札侍左右至元二十年冬有二僧西來見自言知天象上召通象胥者數輩與語莫能解有圖烈者言公可使立召與語僧乃屈謝不如上大悅明年夏擢朝列大夫左侍儀奉禦秋置集賢館命公領集賢公請以司徒色埒黙領之乃以公爲中順大夫集賢館學士兼太史院事明年夏遷嘉議大夫明年春升集賢大學士中奉大夫明年春進崇徳大夫尙書右丞並兼太史院事冬拜榮祿大夫平章政事兼集賢大學士太史院使廿八年乞解機務以爲集賢大學士三十年加領太史院事自初授官至是凡八遷並兼左侍儀奉禦明年世祖登遐裕聖皇后命公帥翰林集賢太常禮官備禮冊立成宗卽皇帝位明年春以翊戴功加守司徒大徳三年復拜平章政事十二年春成宗晏駕哀慟成疾秋八月十有七日薨於大都發祥裏第年六十三以是月某日葬城西南岡子原通敏公兆次公開明廓深喜怒不形於色仁足以立政智足以周物明時務識大體初爲世祖所知而勸以治天下必用儒術江南諸老臣及山林藪澤有道藝之士皆宜招納以備選錄於是置集賢院下求賢之詔遣使天下天下聞風而起至者悉命公館之禮意周洽皆喜過望其有不稱旨者亦請厚賚而遣之以勸來者而集賢長貳極一時名流盡公所薦用又請置國子監學官增博士弟子員優其廩旣學者益眾及尙書省立僧格用事詔公貳政公固辭上怒不許僧格日橫引用羣小以爲腹心公彌縫其間小者損益大者力諌初猶信用久漸乖違又立徴理司徴責財利天下囹圄皆滿愁怨之聲載路防地震北京公極言地震職此之由上詔罷之盡以與民詔下之日京師民相慶市酒爲空僧格益怒數奏公沮格及僧格敗公一無所污然猶坐累籍沒僧格臨刑吏以公爲詰僧格曰我惟不聽彼言以至於此上知公無罪詔還所籍財產裕聖皇后聞其廉正賜以金帛辭又命所籍未盡還者還之又辭成宗卽位賜楮幣二十萬緡乃受初成宗在潛世祖聖意巳有所屬成宗屢遣使召公公托疾不往及成宗儲位旣定索棋具於公公始一至其邸成宗曰人誰不求知於我汝獨不一來我非爲棋具正欲一見汝耳汝可謂得大臣體矣元貞大徳間得賜坐視諸侯王者才五六人公必與焉上嘗謂近臣曰若全平章者可謂全才矣於今殆無其比左右或呼其名上必怒責之曰汝何人敢稱其名耶公曆事兩朝餘二十年通夕未嘗安寢或一夕至再三召日居禁中經綸天下之務𨿽妻子未嘗聞其所言每一政出一令下莫能知其自公也有譖公者公不辯而上亦不疑及公罷政有劉監丞者言公在太史多言災祥事預國休戚大不敬上大怒以爲誹謗大臣當抵罪公頓首曰臣不佞賴陛下含容天地之恩也若欲寘劉罪臣恐無復爲陛下言者上怒不巳公力爭之乃得釋公所爲類如此公平生雅好推轂士由公進者凡數十百人位至公卿大夫者不可勝紀而未嘗有徳色前後所賜金玉束帶裘服弓矢寶器常辭讓不敢當嗚呼若公者乃可謂大臣者矣公娶郜氏封趙國太夫人子男三曰嶽住資善大夫隆禧院使力學爲政有父風曰玖珠翰林侍讀學士中奉大夫知制誥同修國史卒官曰邁珠早世女一適榮祿大夫徽政院副使伊蘇孫男三曰布逹逹爾瑪安孫女一銘曰

世祖制治三五同風立賢無方如湯執中惟文定公始事裕宗戰戰兢兢夙夜在公名聞天子爲天子使一話一言納民於軌旣辟賢館亦集太史學究天人道通孔李保我皇極烝我髦士萬國熙熙眾生濟濟權臣怗勢羣小並起皎然芙蓉出於泥滓成宗當陽帝貽孫謀惟公佐之益闡大猷其心孔休其政孔修物無不周義無不由成宗賓天公亦長逝生死以之君臣之義斯民之悲哲人之淚竹帛煌煌千載無媿繼述濟美褒榮斯備刻辭丰碑用勸來裔

故昭文館大學士榮祿大夫平章軍國事行禦史中丞領侍儀司事贈純誠佐理功臣太傅開府儀同三司上柱國追封魯國公諡文貞喀喇公碑

粵若稽古唐虞三代之時堯舜禹湯文武之爲君臯防稷契伊傅周召之爲臣明良相逢道同徳一天爲之淸地爲之寧四海晏然萬物咸遂是皆有以開乾坤之運鐘川嶽之气故能致雍熙之和立太平之基更數千載其事紀於詩書不可誣也惟我世祖聖徳神功文武皇帝躬神武之姿心仁厚之徳混一區宇視民如傷中統至元之間民物熙熙知有生息之樂蓋將參堯舜而四三代時則有以道事君不詭不阿濟世於時雍若臯防稷契伊傅周召之爲者則魯國文貞公其人也公諱博果宻自祖父海蘭伯而上世爲喀喇部大人海蘭伯事王可汗王可汗滅帥麾下遁去太祖皇帝虜其全部以歸第十子雅克章年十餘嵗分賜莊聖太后性恭謹善爲弓服事世祖皇帝不離左右配以髙麗美人名長姬姓金氏生五子次二爲公公幼事裕廟於東宮間因簡衛士子俾師贊善王恂恂從北徵而太傅魏國許文正公衡爲國子祭酒公時年十二眉目秀美進退詳雅巳如成人父知其非常兒請於上欲教之讀書有旨入國子學師事許公性彊記日頌千餘言有問必及綱領許公亟稱之謂公必大用於世名之曰時用字之曰用臣起家爲利用少監出爲燕南河北道提刑按察副使尋陞提刑按察使嘗使河東道遇饑民死徙相屬因便宜發廩所活數萬人嵗旱行部所至輒雨入爲吏工刑三部尙書僧格得政公數與之爭事於上前僧格怒切齒於公使西域賈人詐爲訟寃者遺公美珠一篋公卻之已而知其謀出於僧格因謝病免拜翰林學士承旨奉使燕南公弟伊埒薩巴與徹爾等間劾奏僧格上怒捕系僧格遣使者趣召公還入見語連日夜卒誅僧格僧格誅命公爲丞相公讓太子詹事旺紮勒時上春秋髙成宗將兵北方位號猶未正公謂相東宮舊臣則眾論自定國家自安矣上黙然良久嘆息言曰卿慮及此社稷之福也於是旺紮勒爲丞相而公平章政事僧格時賣官髙下有定價上自朝廷下至州縣綱紀大壊在官者以掊刻相尙民不堪命往往起爲盜賊公與諸公謀議欲革僧格政首召用舊臣爲僧格所斥逐者尢重文學知名之士使更相薦舉𨿽毫髮之善亦無所遺僧格之黨惟實都納蘇羅丹黙哷王濟等罪狀尢著則劾治而誅之其餘隨才拔擢待之無間繇是人情翕然悅服每遣使必愼擇其人使還問之以所至長吏爲政善惡之狀其自四方來者亦然參伍相驗無能欺者苟政績尢異輒上聞或賜璽書或賜衣物隨加遷擢故當是時百官得其人萬事得其理陰陽調和年谷屢登庶民樂業海內大治世祖暮年以天下事屬之於公嘗謂公曰太祖有言國家之事譬右手執之復佐以左手猶恐失之今我爲右手左手非汝耶上每與公極論治道古今成敗之理至忘寢食或危坐達旦謂公曰曩與許仲平論治仲平不及汝逺甚先許仲平有隠於朕耶抑汝之賢過於師耶公皇恐謝曰臣師見理甚明臣之所聞知何足以跂其萬一第臣師起於布衣君臣分嚴進見有時言不克究臣賴先臣之力陛下撫臣兄弟如家人兒子朝夕左右陛下又幸聽其言故得盡言至此上又嘗撫髀嘆曰天旣生汝爲吾輔佐之臣何不前三二十年及吾未衰而用之也巳而顧謂侍臣曰此吾子孫之福也或上書謂徵流求國及徵江南包銀有詔集百官議而行之公力請於上爲寢其事公以朝廷庶政多仍襲前代第求詳於簿書稽古禮文之事顧缺而不講巳奏得旨與文學之士共議定爲規制使萬世可以循守用事之臣有不便者力加沮抑故其事中輟識者至今爲恨太尉巴延受遺詔立成宗召公共定大計丞相欲入亦拒不納成宗立以公爲先朝腹心之臣尢加禮重事有不可行公必侃侃正言援引古今復甚力上聞之悚然𨿽巳成命數奪而止公在中書同列頗嚴憚公或以私意千政公輒拒不從繇是深以爲怨防公以疾在告上亦不豫久因搆公與丞相有隙出公爲陜西省平章他日聖體稍安怪公不預奏事問知其故大怒責丞相以爲欺立召公復入中書公體素弱至是气羸益甚上以禦史臺事簡拜昭文館大學士平章軍國事行禦史中丞領侍儀司事公巳去朝廷之政稍紊於其舊久之丞相頗覺爲同列所誤不得與公共事引咎自責流淚滿襟未幾果以累聞於是朝廷益知公之賢公在禦史臺監察禦史及各道廉訪使者多擇士人爲之患吏不知義理言通一經一史試吏及勸上降詔勉勵學校議行科舉所攺苛法如按官吏犯贓子不得證父妻妾不得證夫主皆仁政之大者公慮諤勒哲之後大臣中無可繼之者乃薦達爾罕哈喇哈遜自江浙行省平章政事召拜丞相嚴重守正卒有功於社稷武宗出鎭北邊百官郊餞欲與公易所騎馬公謝不敢當第獻所騎馬明年使者自塞上來賜公名鷹一蓋武宗已屬意於公矣公喜劑量人才聞人有善汲汲然求之惟恐不及今之朝士凡知名天下者皆其客也世祖知公之貧數厚賜公公悉以分昆弟故人之家無所遺餘子孫所仰惟第宅碾磨之類蓋賜物之不可分者公薨於大徳四年【闕】月十七日年止四十又六天子震悼士大夫哭泣相弔是月廿七葬大都西四十里東安祖之原葬之日都城之民爲之罷市公得君而不恃得人而不滿居髙位而自卑若不足天下視其身進退爲朝堂重輕十年武宗追念其忠贈純誠佐理功臣開府儀同三司太傅上柱國追封魯國公諡文貞夫人寇氏王氏皆魯國夫人冦氏前卒生子回回今爲淮西防訪使王氏禦史中丞薊國文正公壽之女生子庫庫今爲集賢待制二夫人皆與公合葬父官至衛率贈開府儀同三司上柱國追封晉國公母晉國夫人祖父贈光祿大夫上柱國追封河東郡公祖母河東郡夫人世祖臨崩賜公璧一曰汝死持此來見我故公之薨與璧俱葬君臣之義死生不渝如此銘曰

大哉有元皇皇世祖仁明而武以一天下天下旣一帝賚良弼整我皇綱儀爾百辟於惟魯公百辟是儀篤學力行聖賢爲師利用是監按察是司入長天官天官惟時乃董考工百工攸宜乃領司寇直哉無私爰陟辧章百揆咸敍無言不讐帝所倚注誅鋤惡艸長養嘉谷晚領臺綱朝廷是肅父父子子夫夫婦婦下毋證上風俗益厚當是之時陰陽和平雨暘時若百谷熟成薄海內外於變時雍匪公則賢維帝任公昔在唐虞臯防稷卨殷周之世伊旦孔碩公之事君動與道俱𨿽古名臣何以加諸帝將上天白璧是授公今𨿽沒在帝左右王城之西巍巍髙墳樹之松柏郁然如雲盛徳之源澤流子孫凡百有位視此刻文

程氏先塋之碑

至元二十四年孟頫自布衣蒙恩擢兵部郎中時員外郎程君天錫實爲同僚以故知之爲詳君天姿樂易未嘗見慍色家旣饒財好士而能施視人之急難若已處之有求者輒與無所靳其居官不避事與之處愈久而無怨古之所謂豈弟者君其近之孟頫自兵部遷直集賢君陞郎中孟頫旣外補君乃閒居不復求仕進徜徉閭裏間自樂而已元貞元年孟頫蒙恩召至都下見君顏貌如渥丹視在兵曹時不加老然後益知其所養者爲不淺淺也一日謂孟頫曰禹圭家世居蒲金末自蒲來燕居燕者三世矣墳墓皆在燕自曾祖而上皆葬於蒲道裏之遼逺譜諜之散亡葬於蒲者旣巳不可得而考矣旣往者不可得而追矣而今而後不思所以傳久逺則葬於燕者又安能久不泯哉知我者莫如子圖所以傳久逺者莫如子之文子其爲我圖所以傳久逺者孟頫識君且十年其交情如一日欲辭則不可乃按其行狀敍而銘之按程氏其先蒲州人世以農爲業曽祖諱浩字浩然性機巧凡工事無所不解由是舍農而工技藝之精出儕輩右年八十四卒妣羅氏祖考諱璋字彥玉資剛毅以倜儻見稱善商賈之事遂以致富當金之亡來居於燕程氏之居燕自彥玉始年八十三卒妣王氏考諱震字伯威仕聖朝爲人匠打捕鷹房總管慨慷不拘小節旣耄乃謝事年八十三卒妣路氏治家願而有別年八十五卒嵗庚戌總管府君卜新塋於故燕都陽春門外三里莊以葬祖考戊辰新作大都而塋域當禦道是嵗八月程君乃攺卜於看舟造吉村之原自曽祖而下三世皆徙葬焉去古旣逺好名者眾爭取先代賢臣名士髙官大爵者冒以爲其所自出不知誣其祖之爲過之大也程君獨不然書其行事務不失其實亦可謂淳實不欺矣抑余觀程氏累世壽皆至八十餘至程君起家爲郎光顯一時家事殷厚優防佚老年六十餘若四十許人而二子又皆秀發足稱其家易曰積善之家必有餘慶意其上世積徳之厚故天之報施若是耶其餘慶蓋未艾也君娶李氏大都人二子長曰昻霄次曰仲霄銘曰

元貞元年乙未七月朔日作程氏先塋之銘維程氏家本農也居於蒲阪聖元割金爰徙薊丘旣富壽昌看舟造吉實爲燕程始祖之藏施於後人其子子孫孫世享之

郝氏先塋碑銘【元復初制序】

芒芒往古得姓維均孰非積善而後克振郝氏之先出太昊世裔孫封殷以采爲氏秦漢梁周咸有聞人至唐益顯位於相臣金有宛平卓魯之化從金居汴入元徙霸卒葬盧師爲燕始祖四子皆賢有孫孔武弼亮贊襄衮職是補慶延祖考大啟土宇土宇旣啟再世維公孰匪象賢其先克封盧師之原山川之防何以樹之維松及檜曰昭曰穆敍葬於斯子子孫孫聿來孝思維孝維忠天監不逺我作銘詞百世其勸

松雪齋集卷七

欽定四庫全書

松雪齋集卷八

元趙孟頫撰

碑銘

蔚州楊氏先塋碑銘

中順大夫晉寧路治中楊侯旣葬其曽祖以下三世於蔚州將立石墓左而蔚故不產佳石有告之者曰永寧口有石天成如龜趺髙三尺廣四尺其長倍髙侯輦致之夜有大聲三若自龜出者又有告者曰去石龜三里許有石如碑髙廣與龜稱復輦致之及門霾霧昏塞碑作大聲躍於地前行三十有二尺侯求余爲文將刻諸石爲餘言如此余蓋疑之已而得蔚父老之言於宣徳府者爲之嘆曰鬼神之相之也其有以哉於是復徵其行事得參知政事王公思廉所撰侯爲平定知州時徳政碑言賣歷本均課程收皮革興碾磑省民錢五萬餘緡他善政甚多又得楡關嶽蕃及同知武州事楊述所爲碑文言侯引龍池以給安平溝防湫以通亂栁導盤纒河以貫裴邨凡水之利無遺力焉而侯不憚胼手胝足躬事畚鍤以爲民倡故𨿽功大力鉅而成不逾時古所謂西門豹鄭國之流殆無以過之蓋侯性朴質彊力絕人有可以利民者不啻若嗜欲使侯得居大官斯所建豈止於是哉宜鬼神報之以龜石云侯名贇蔚州人年十一給事馬驛馬肥好十六嵗祖母代之還家爲農稍長右三部俾領三千人采木作大都城門時至元四年也俄佩銀符見世祖皇帝於廣寒殿授蔚州采木同提舉十六年佩金符凡四爲采木提舉由奉訓大夫攺奉直大夫泰安州萊蕪等處鐵冶提舉尋知嵐州平定州皇太后幸五臺山以侯爲中順大夫知宣徳府仍領采木之役特賜鈔二千五百貫貂裘一至大二年除晉寧路治中今七十六矣上下馬如少年眞奇士哉曽祖諱徳淸儒而不仕祖諱萬從太師國王爲副元帥佩銀符父諱伯榮亦不仕葬以某年某月某日立石以某年某月某日墓在蔚州麥子疃銘曰

至頑者石防然無知無喙而鳴無脛而馳芒芒之中有物使之信哉楊侯言不吾欺興事利民甚於渴饑孰謂鬼神能報厥施彼牧民者鮮克是思剝下爲利徼幸巳私天則不佑𨿽盛必墮於維楊侯先壠在玆若祖若考英靈攸綏有龜自至負是丰碑千有百年視此刻詩

趙君謙甫墓碣

趙君諱受益字謙甫祖諱友妣鄭氏考諱成妣郭氏由祖以上世居淸州西流河之南蔡家裏金末貞祐中考逃難來濟南卒葬歷城西南龜山之下十里河之原故遂爲郡人焉君自弱冠習文法書數任事不避繁劇當官者以爲能吏省部八舉居防計之職未嘗不課最性慷慨倜儻不事羈束初吳人黃淸卿在俘囚中君憐其才傾囊贖之以歸使子侄輩從學待以師禮黃一旦有南歸之思君厚贐之且令人送達其家爾後逰宦江左數年視他人所好子女玉帛棄若涕涶惟收書數千卷而已觀斯二者可以知其爲人至元癸已四月二十六日以疾卒於家享年五十有九娶宋氏濟南名族是嵗七月十九日亦卒享年五十有七子二人伯曰元稹中曰元溥孫男二人曰芝曰蘭元稹等以某年某月某日合葬君夫人於十里河之先塋禮也旣葬元稹等介道士張君來謁請余文將刻石墓左以傳不朽余聞張君言元稹勤讀書元溥爲吏廉謹鄕黨皆以爲善人又嘉其勤勤懇懇有不死其先君之意風俗之衰久矣二子乃能若是余何可固辭也哉嗚呼髙官尊位未必皆賢卑位小官未必皆不肖若趙君者亦可謂非碌碌之士其不至於貴達則命也後之覽者以餘言爲信𨿽數千百載當勿毀焉

杜氏新塋之碑

杜氏之先曰唐相萊國成公如晦其賢天下莫不聞其言行官爵載在唐史𨿽不言可知也按公傳京兆杜陵人黃巢之亂子孫有自杜陵徙鳳翔者居鳳翔虢縣歷五季而宋而金其墳皆在虢其世次隠顯自曽祖而上皆不可得而詳焉祖諱松金末仕爲幹州節度使儀幹雄偉以勇略聞金亡與其子自虢徙汴自汴徙鎭又徙燕遂畱居之壬子嵗十二月八日疾終享年七十祖妣張氏先卒葬於虢繼室王氏後君一年卒考諱茂字光祖張出也年十六以節度府君防入宿衛十八從父避兵於燕險阻艱難中克盡孝道父喪衰麻薦奠皆有禮人稱其孝不求仕進善治生遂致富饒節度府君之卒以先塋之在虢也有歸葬之望故葬有闕每言及未嘗不流涕旣而以居燕之久且去虢數千里顧終不能歸葬於虢乃卜地於燕都之南大興縣西宜遷村葬曽祖衣冠以爲杜氏新塋杜氏之新塋自節度府君始實中統元年八月一日也祖妣張氏先葬虢至是復以衣冠與王氏合葬焉至元九年五月五日茂以疾卒年六十四娶完顏氏至元十九年十一月十日卒再娶王氏廿八年六月廿三日卒子男三人皆王出長曰大川字伯林爲人以義自處居家孝友嘗爲河間西汊股鹽場管勾奉公盡職鹽司將舉之以母老固辭至元二十四年二月十七日卒年三十九娶轉運使周君女事舅姑有道內外無間言良人卒誓不再嫁至元二十八年二月卒二子曰大興字伯榮乞文於餘者也曰守智字善父天資明敏方有志於善至元廿四年六月不幸早卒自考以下皆以昭穆葬新塋禮也元貞元年孟頫防恩召至都下耶律公希光爲孟頫言吾同裏有杜伯榮者重厚縝密務實去華事父兄孝且弟篋中有劵約百紙皆其父以貲貸人者曰此吾父積徳之惠何用徵爲悉火之裏中有貧者輒賑其乏壯未有室者輒助之娶至有借杜氏餘力以致富者伯榮終不以爲巳徳也事寡嫂甚謹數年足不升於堂春秋家燕見輒設拜或問之曰惟禮可以別男女吾兄旣早世吾事吾嫂敢不敬耆老欲聞有司乞旌表其門閭者伯榮止之曰此亦盡其在我者而已何必爾耶伯榮之爲人如此一日與偕來謁曰自先人卜新塋於都南大興生四十年𨿽時嵗丘壠不敢廢祭掃之職而墓石未立恐久遂泯滅後嗣無以知先世所自出乂無以尋祖考徙燕之所由來大興敢再拜以請幸夫子爲文以銘之餘謝不敏大興請至再余旣嘉其行義重以耶律公之命不敢固辭乃因其行狀敍而銘之大興娶李氏有子曰銘慶以斯文名之也銘曰

蕩蕩古今疊盛疊衰大賢之後亦或中微維杜成公作相貞觀功業烜然唐史有傳厥後徙虢自虢䢐燕豈祖是忘因時而遷燕山之居亦旣三世宅兆旣安昭穆曷紀其宅伊何宜遷之村其紀伊何自祖及孫自祖及孫富而有禮天福善人其昌其熾我作銘詩刻諸堅瑉後嗣傳之千載不泯

故成都路防城軍民總管李公墓志銘

公諱昱字仲明太原楡次人曽大父彥大父溫父懋河東宣撫檢察使妣張氏繼室富察氏生三子公其伯也自少小勤於問學尢有得於易旣長從事行省郝公幕下戊午授公太原路鄂囉萬戶中統庚申世祖聖徳神功文武皇帝卽位公時扈從上都命公與近臣伊蘇岱同管軍器監事至元丙寅伊蘇岱行中書省於四川辟公行中書省員外郎時四川未全附公居幕府防金穀調軍食轉輸供給未嘗乏絕至於決策制勝公力居多壬申攺授東川順慶等路宣課大使公長於規畫民不擾而事集甲戌行省拜公樞密副使行樞密院事分道攻嘉定行省公曰大軍旣出成都乃四川根本若守非其人慮有肘腋之虞僉以公爲可任行省公笑曰吾意正在此人於是以公爲成都路防城總管通管軍民事公鞠躬盡瘁知無不爲民賴以安乙亥冬十二月二日以疾卒於成都駟馬橋之寓捨嗚呼哀哉公生於某年某月某日享年四十有八越五日殯於萬里橋之南羅村公卒之前一日神色如平時忽召從行親友悉與訣別眾皆驚曰公神气彊盛安得此不祥之語公曰死生常事耳何諱耶呼諸子付以後事且戒之曰毋隨俗諠嘩毋厚葬具夜將半命其子倜讀大學中庸數過奄然而逝時有鄕人王小五者自太原走蜀未至成都二百里羅江縣北十里許道逢公北王素識公問公將安之公曰吾往直北囑以家事甚悉王至成都詣家道所以計日正公卒之日也時人咸驚以爲神娶仇氏先公十六年卒繼室韓氏後公十日卒皆母儀婦道見稱親黨戊子七月二日始克歸葬於太原井谷村之先塋二夫人祔殉以瓦器從治命也公豁逹剛敏善謀斷有度量好賓客尙气義字民以寛治軍以律理財以道旣歿之後蜀人思之至今初公之從事行省郝公幕府郝公待公厚及郝公卒其幼子天挺甫數嵗公曰吾有女年相若也他日當妻之中統癸亥公以事寓燕貽書家人曰郝公之子吾嘗許以長女妻之今其時矣當卽成昏家人莫敢違人服其信義子男四人曰佐麓川路教授曰仔東莞鹽司管勾曰倜集賢侍讀學士曰俶龍興路富州同知女三人孫男三人孫女九人旣葬公之八年當元貞元年孟頫防恩召至闕下公叔子集賢學士倜以孟頫往年嘗爲同僚語孟頫曰倜之先君旣葬八年而墓銘未備倜爲此懼敢狀其行事以請孟頫辭至再不獲敬敍而系以銘銘曰

凜凜李公人中之英因時用武奮身成名給餉理財婉畫幕府以戰則勝以守則固曽未半百遽爾隕傾豈伊松柏蒲栁同零天畀公才百未一試稍假以年何所不至天旣生之復遽奪之厥理茫昧所不可知公之英靈驚動行路死而不亡信哉斯語井谷之原是爲公藏刻玆貞石俾後勿亡

大元故嘉議大夫燕南河北道提刑按察使姜公墓志銘

公諱彧字文卿姓姜氏萊陽縣人自太公封於齊諸姜皆其後也曽祖而上譜諜已不可考祖諱某以財雄鄕裏好周人之急偶嵗凶作糜粥以食饑者賴以全活甚眾裏中稱爲善人考諱椿質直尙志金末盜賊蠭起避楊安兒亂來水寨依張侯以居娶臨邑魏氏生公時兵後大疫因之饑饉死者相枕藉公隨考妣東西奔走若有相之者竟免於難稍長從李雄飛學稟資頴悟出他兒右日誦數百言過口不忘張侯來濟南披荊棘立官府公因侍父至府幕幕僚魏君愛其才畱之幕下積一二年凡簿書防計之事問輒能答不差毫釐張侯賞異之由府吏升充左右司知事屬大數戶口俾公分領一路訖事遷左右司郎中府中賴公裨益視他鎭常課最斷事官就遣公赴闕奏割陵州等五城俾張侯通行撫治從之還升參議府事中統三年公佐張侯之嗣入朝首言益都李璮反狀已露宜先發以制之未報明年李璮仄諸郡素不爲兵備璮引勁卒數萬長驅襲濟南據之公棄父母妻子脫身走從嗣侯招集散亡迎赫伯齊王軍爲收復訃日夜親矢石築長圍環城璮不得出外又絕其援兵秋七月捕得反者言城中食且盡人將相食時嗣侯被旨招安益都命公畱後公料城下在旦夕昏夜求見王計事言濟南城且破大王宜早定計命大將分守城門勿令縱兵不然城中無噍類矣王曰汝解陰陽耶公曰𨿽不深曉陰陽人事固可見也王曰子未生先乞名那有是耶公曰今城中無糧金城亦不能守況先奉聖旨明言李璮一身造惡官吏百姓何辜若不及今定計城破之日千軍萬馬中欲見大王豈可得耶縱得見豈能細陳耶事無大於此亦無急於此者惟大王畱意王曰然詰旦防諸將議是夜五鼔將盡軍報城西門賊軍五六百人出降王上馬鳴金鼔親往諭之皆解甲投器仗黎明南門東門俱降無慮五六千人公又言乞勿縱兵王遂命大將分守東南西三門禁外軍一人一騎無敢入城者城旣降李璮自投水中不死捕得斬之梟首軍門事遂定城中安堵如故嗣侯至自益都以公功多奏於朝授大都督府參議防朝廷行遷轉法授公知濱州濱民罹苛政久戶口凋耗田萊多荒往往爲行營軍馬占爲牧地懼不敢墾而有桑棗者又縱羊馬踐食之殊不聊生公爲申省差斷事官某分撥艸地民地封土爲畔豪奪不得行縱軍馬擾民擇其尢不法者杖數人民始得安設賞罰課民栽桑嵗余新桑徧野人呼曰太守桑且歌曰田野桑麻一倍增昔無粗麻今纊繒太守之徳如景星未終任以事赴部其民扶老攜幼遮道馬爲之不行俄授東平路總管府判官至元五年禦史臺新立選才堪禦史者公首在選中馳驛赴闕禦史大夫引見廣寒殿天顏喜賜食殿上拜治書侍禦史剛稜疾惡不避權貴在任七年用禦史大夫薦授河北河南道提刑按察使佩金虎符攺信州路總管以疾不赴尋攺陜西漢中道提刑按察使移河東山西道久之拜行臺禦史中丞暴官污吏聞風而革者甚眾江左陰受其賜再爲燕南河北道提刑按察使居三載得告歸裏積官至嘉議大夫公生於兵間長能自樹立好讀書爲吏有能聲而又及從元裕之杜仲梁諸老遊以文雅飾吏事故其風流豈弟爲世所稱屢任風憲之職能以片言折姦邪之萌軺車所至官吏皆敬憚不敢爲惡旣謝事閒居課子孫蓺花種竹小車時往來飲酒自娛童顏蒼鬢無衰老之態孰謂公遽以微疾不起耶公生於戊寅至元癸巳某月日卒於私第之正寢享年七十有六夫人侯氏先公三十年卒子男四人長曰迪吉次曰從吉次曰呂次曰璞將以五月庚申葬公於龍窩荘白馬山之原以夫人侯氏祔禮也迪吉等敍公之行事涕泣再拜請銘於余余居吳興聞公名甚久及來濟南猶及一再見公於堂公旣卒而不爲之銘情若泊然遂不敢固辭而銘之銘曰

姜氏之原出於太公齊失其國散居於東萊水之陽爰有苖裔來之濟陽以避其地天相陰徳乃生令人險阻艱難揚名立身吏事旣敏又服軍旅人一已十允文且武討叛完城厥功居多誰謂儒生不能荷戈升諸公朝出守渤海龔遂之政尙友千載峩峩廌冠兩登憲臺巡按四方姦宄爲衰旣老而閒以道出處優遊卒嵗五福備具蒼鬢朱顏謂可百年胡爲遽爾以疾終焉龍窩之原實維公宅茫茫來世尙視玆石

田氏賢母之碑

禮部主事田衍母李氏諱慶雲慶陽府合水縣人其先出唐薛王考諱無黨登金貞祐十一年進士第官京東道司農丞妣向氏母天資淑明無世俗兒女習司農府君以官事來汴京與監察禦史田君同僚以母歸禦史之子彰徳府君某禦史室鴈門郡夫人楊治家嚴母事之盡禮未嘗違顏色壬辰之兵司農府君舉家走宋田氏﨑嶇兵間北渡河來洛居髙牟村兵火後家益單彰徳府君從事於相性疎財不事生產母手織紝以儉約取給奉禦史甘旨無乏二子曰復字師顏曰衍字師孟復旣長從事河間府君自相就養母躬授衍書防朝廷分遣學士周砥簡汰儒籍母命衍肄科舉凡例一月試中得免編戶府君卒河間母擕衍奔喪除服歸相而復又卒於河間母痛之因得疾疾病抱衍謂曰人孰不畏死然死竟不可逃我所以忍死有言者欲令汝知吾心耳我年十六歸汝家事尊撫幼凡四世艱難靡不更李氏南矣起汝家者屬在復復又早卒吾二姓不泯於後責盡在汝汝勉之吾死且瞑衍旣免喪徒步來京師折節爲中書小吏再明年由刑部令史升禦史臺中書省掾今爲禮部主事師孟能自樹立爲時名士母之力也嗚呼母誠賢矣哉始余至京師與師孟相聞一日遇諸塗師孟前跽曰君非子昂乎余曰子爲誰曰田衍也余曰子何自知爲余曰衍聞諸鮮於伯機趙子昂神情簡逺若神仙中人衍客京師數年未嘗見若人非君其誰遂相與莫逆至於今【闕】十年矣海內言善交者必曰田趙師孟以斯文屬余宜而余亦宜爲斯文乃書本末刻石墓左用昭示於來世

先侍郎阡表

府君諱與訔字中父冑出宋太祖自秀安僖王五世而至府君皆家吳興秀安僖王生崇憲靖王伯圭是爲府君曽王父憲靖王生新興恭襄王師垂是爲府君王父其世次歷官語在宋史恭襄王生通議府君諱希永仕宋朝奉大夫直華文閣累贈通議大夫是爲府君王考妣碩人鄭氏府君生而秀令弱冠以通議防補官初調饒州司戶參軍辟監海昌鹽場俄易黃姚運鹽辟兼浙西茶鹽司主管文字攺浙西提刑司幹辦公事除知蕭山縣以治最聞淳祐八年除幹辦行在諸司糧料院五月出通判臨安府十一月除軍器監主簿明年十一月監三省樞密院門乂明年正月遷太府寺丞兼大宗正丞出知嘉興府治爲諸郡最拜金部郎官兼右司特除直祕閣兩浙轉運判官未上攺提舉浙西常平義倉茶鹽公事寶祐元年升軍器監尋除直寶章閣兩浙西路提防刑獄公事二月兼提舉常平義倉茶鹽九月兼主管淮浙發運司公事十月知平江府二年差主管建康府崇禧觀三年除將作監總領浙西江東財賦淮東軍馬錢糧疏辭不報四年兼權知鎭江府除司農少卿五年升太常卿六年除祕閣修撰江西轉運副使兼知隆興府景定元年五月除司農卿兼左司郎中復兼勅令所刪修官十二月除右文殿修撰兩浙計度轉運副使二年四月升集英殿修撰尋進寶章閣待制知臨安府浙西安撫使六月遷樞密都承旨後省疏駮免差提舉江州太平興國宮十月除江東轉運使賜金紫服十一月兼總領淮西軍馬錢糧三年二月兼提領江淮鹽茶所差提舉隆興府玉隆萬壽宮四年九月起知平江府兼提防浙西刑獄十一月兼提舉常平義倉茶鹽五年進顯謨閣待制召拜兩淛轉運使除權戶部侍郎是嵗十月理宗䢐落度宗踐阼拜戶部侍郎兼知臨安府浙西安撫使咸淳元年賜進士出身三月以疾卒於府治實廿三日也嗚呼痛哉遺表聞度宗震悼賜銀三百兩絹三百匹以斂贈銀靑光祿大夫官自迪功郎至通奉大夫爵進歸安縣開國子府君生於嘉定癸酉十一月八日享年五十有三娶李氏先十五年卒累贈碩人子男八人孟頔孟頒孟碩孟頌孟判孟顥孟頫孟吁孟頔將仕佐郎杭州路儒學教授孟顥奉議大夫滄鹽使孟頫奉議大夫汾州知州孟吁承務郎同知南劍州餘皆嘗仕宋而頒頌已不幸死女十四人孟巽適沈昌言孟鼎適史周卿孟兌適韓浩孟歸適陳好謙孟艮適翰林直學士張伯淳孟家適韓巽父孟比適印直傳孟益適南雄路總管印徳傳孟萃適錢澄孟漸適錢誼孟豫適沈光謙孟遇適施誼孟過孟旣未嫁而夭孫男廿四人孫女廿人曽孫男二人曽孫女一人府君卒之年葬湖州烏程縣澄靜鄕聶邨越十一年墓毀於盜至元庚辰攺卜城南車蓋山之原徙葬焉府君玉立長身眉目疎秀襟度灑落不藏怒蓄怨性好學躬布衣韋帶之行才任治劇而爲政務豈弟所至皆有惠愛仕二十年先世園田乃更加損先友禮部侍郎東平劉公震孫誄之曰府君於時爲循吏於朝爲名卿於國爲信厚公族世以爲知言府君沒十二年而宋歸於元又十一年當至元廿四年孟頫防恩召至闕下擢兵部郎中入直集賢出佐濟南府數年之間驅馳南北故於府君之行事本末不遑有所紀載元貞元年孟頫自濟南罷官歸裏守先人丘壠以爲終焉之計而又拜汾州之命恐遂失墜泯沒乃收泣書一二刻石墓下以示後昆大徳元年十二月【闕】日不肖孤孟頫述

故嘉興縣主簿謝府君墓志銘

府君諱天錫字純父姓謝氏其先吳興人四世祖自吳興來遊吳相吳中土田沃衍甲於浙右得任水之陽因卜居焉曽祖新祖允祥皆不仕考徳明宋將仕郎府君天資重厚自其幼已如成人性至孝以親老未嘗離膝下天兵渡江用歸附功授將仕佐郎嘉興縣主簿嘉興當孔道地愜而民瘠方歸附初使者乘驛騎往來日無慮以十數科調繁興紛如蝟毛府君佐邑宰一以寬卹爲事情愉色采民歡然供給無敢後者鞭撲一不施而事集兵後田多荒蕪悉勉有力者墾辟以時使不至積荒尉缺員府君兼攝尉事設方略治盜盜是用弭縣有疑獄久不決府君廉得其實一日命取网罟羅積水中得枯骸寃乃得白民驚異以爲神吏姦無所容因瘐死者眾府君具湯藥饘粥以給之多所全活邑民至今猶以佛子稱之考滿上官咸薦其能而府君浩然有歸休之志蕭然野服與父老相過墟曲中談桑麻舊故以爲笑樂無復仕進意大徳五年夏忽嬰微疾起處飲食無異平時至易簀气𨿽微而神不亂撫其子斗元曰吾大期至矣遽脫然如蛻府君生於壬辰八月十九日卒於辛丑六月廿有四日享年七十夫人唐氏淑徳儉行親黨所則勤勞婦功手自績紡相府君起家先府君卒數月已抱疾府君旣卒之廿日夫人亦卒生於甲午九月廿九日卒於辛丑七月十四日享年六十有八子男一人鬥元也忠翊校尉海道運糧千戶女二人長適王大有次適唐蘭孫孫男二人曰庭瑞曰庭芝孫女三人府君居鄕以仁接下以禮與人交以信中外姻黨有貧乏者扶持賑卹無厭歝心晚年益勤約視先世畎畝有加焉然自處澹然未嘗有驕色人以是賢之大徳癸卯三年之喪畢將卜宅以葬而斗元又卒至是其孫庭瑞卜以大徳乙已七月某日奉其祖考妣之柩葬任水南之幹山狀其行事以余往嘗在吳中與府君有一日之雅來乞銘余猶記與府君相見時終日端坐無戲言惰容蓋恂恂信實人也而又安知銘府君墓石耶旣辭不獲乃敍其行事而銘之銘曰

任水之陽吉人斯宇吉人伊誰謝氏純父四世積善慶鐘其家旣富而安不驕不奢乘時奮飛乃出而仕佐邑𨿽微可以行志民受其惠頌聲載馳吏畏其明姦不得施獄無餒囚野無廢田枯骨防仁獲伸其寃凡今佐邑孰如君者何必髙位澤始及下旣仕而歸野服蕭然康寧好徳以終其天古謂五福身集有之伊人之生天實厚之任南幹山卜云其吉孝孫厝之考妣同室任水浟浟松柏蕭蕭刻銘貞石千載孔昭

故忠翊校尉海道運糧千戶謝君墓志銘

余旣銘嘉興主簿謝府君之墓其孫庭瑞又泣而言曰先生幸哀庭瑞爲祖考妣著銘墓石庭瑞不卽死將以先考之柩同日祔祖考妣之域惟先生重哀之而惠以文余聞而深悲之忍不爲銘君諱斗元字光國主簿府君之子也資英敏居家甚理素饒財而用朴儉自居不以富驕人好施與人有求之者輒乞不吝莫不滿意而去以漕海勞績佩金符授忠翊校尉海道運糧千戶俄而告閒畢力幹蠱主簿府君旣謝事得以優遊田裏者以君能養志故也君事父母孝因輯古人孝感故實爲一編鋟諸木墨本以施人欲使見聞者勸於爲孝可謂厚之至矣大徳辛丑主簿府君卒君服喪盡禮忽苦足疾不能大葬而遽不起君生於已未四月二十七日卒於大徳癸卯九月二十二日春秋四十有五夫人朱氏子二人曰庭瑞曰庭芝庭瑞嫡也女三人庭瑞卜以大徳乙巳七月葬其祖考妣於任水之南而以君之柩祔禮也銘曰

凡人之行莫大於孝孝感之至神明所勞古之孝者布在方防孰能博求載籍而索維此謝君輯而成編錫類教人可不謂賢匪惟教之又躬履之棄官歸養朝娛夕嬉伊嗟若人宜天之祐胡嗇其報而不克壽人莫不死父母同歸君若無憾人爲之悲有子克家積善之慶刻我銘章以顯天定

有元故徵士王公墓志銘

公諱泰來字復元姓王氏其先大名人宋三槐文正公之後五世祖諱逖太常少卿避靖康難徙家江南曽祖諱煥之右宣教郎幹辦諸司糧料院妣張氏祖諱雋卿承直郎泉州徳化縣令妣印氏繼顧氏夏氏父諱奎風容韶亮好爲神仙方術自號蟾谷眞士嘗著蟾谷袪疑貫靈篇行於世初太常公家金陵後又徙嘉興之華亭故爲華亭人蟾谷公在宋嘉定寶慶間屢有薦於朝者一再徵不起一旦無疾卒先是一月徧告諸所與善者曰不逾月吾將順化矣至期日沐浴冠裳而卒人咸異焉妣張氏實生公公蚤頴悟能揜先迹遂世其學訪大道若耆欲奮不顧去人地逺邇意所領防雜能旁魄不名一行𨿽時日小數學必精詣始習舉子業由鄕舉貢太學旣而曰是不足爲棄去放浪江湖間跂足甚髙神防其辭所至人爭遮致之尙書陳公存參政文公及翁太常馮公去非皆爲布衣交中書盧公鉞出帥江西延致幕下師事之未幾又棄去歸故里閉門絕不與人事至元十五年冬世祖皇帝遣使中外廣延茂士於是浙西宣慰使遊公首薦公公以疾辭明年春上再命禦史中丞崔公趣徴上道又辭不起二十三年春侍禦史程公鉅夫中書通事舍人特穆爾巴哈奉旨顓召兩人其一人儒學提舉葉李遂與偕見上驩甚館於集賢院上時召見公必有意可否事公持正無轉辭引與坐深語薄夜半卽禦所饌食賜之命中使及衛士秉炬前導以歸以爲常嵗中葉公拜尙書左丞將授公以官時與葉公議語一不愜競拂袖起曰無辱我於是力乞歸得告翰林集賢諸老與時之焜焜於朝者咸賦詩餞之還居錢唐自號月友處士二十九年春上命今丞相髙公徵瓜畦遣使召公爲輔行命下平章政事諤爾根薩裏公爲請以老病免資好遊遇佳山水競日終嵗弗忍去風雨之時寒暑之序日月啟明乎西東坤乾法象於崇庳與萬物之飛潛動植呈妍摘詭發泄廋隠凡精神所及一寫於詩濯去俗累皦皦然作不經人道語公蚤以詩嗚寶祐開慶間有集行於時中書盧公爲之敍引至是裒益賦詠銘贊雜著得凡若干捲藏於家其遊情物表發興天倪蓋世所不能羈者一時南北人士號稱知道者皆執弟子禮性剛狷不爲縛絀又不爲矞宇嵬瑣之行與人交稍有乖於義無親疏貴賤廣坐稠人間輒靣媿不少借懇懇自臧一無所儗防以故拓落於時而人亦罕得傳其所學獨畱江西時有周頑者宋丞相益國公之裔躬拜公受學後競不知所終里人至今相傳以爲得仙云公平生少疾一日疾至滄熱心防體煩食輒衰越翼日召其子一初曰由乎中者吾心之淸明也濁明者乃其外也吾白道而幽躬者也吾之身天不能亡地不能藏顧未能視去爾累如脫躧耳以至於是吾疾病矣急爲我備具時郡貳専焦侯來問疾尙相與校其所蘊去未幾時輒具湯浴已索紙書偈曰耳眼口鼻俱是病根無出無入與天長存書畢輪左手指曰時可矣語絕而逝時大暑三日而斂深衣幅中色理柔潤照映如生公生於宋端平三年丙申二月七日至大元年戊申五月二十九日卒享年七十有三娶何氏先公三十五年卒生男二人曰曉曰一初又徐氏生女三人孫男五人孫女二人公沒之十有五日二子用公治命從幹毒道闍維卜以某年某月某日奉公遺骨葬西湖茅家步積慶山之陽書乞銘孟頫從先生遊甚久頃仕杭三年無日不來𨿽極寒盛暑不廢相與談連日夜殆有意引之以道蓋嘗竊聞防言者也先生沒非孟頫誰宜銘銘曰

先民有言神仙可以學得不死可以力致若先生之於道蓋深知而未詣者也矯矯先生出處進退與道周旋動而無悔白首衡門消搖卒嵗人見其死不死者在嗚呼千嵗之下積慶之山當有白鶴飛來還呼其子孫而語之猶旦莫之間也

任叔寔墓志銘

餘十年前至杭故人大梁張君錫以上虞蘭穹山寺碑求余書讀一再過曰噫世固不乏人斯文也其可以今人少之哉君錫曰是四明任叔寔之文也余始聞叔寔夢寐思見之數年叔寔自四明來杭余始識叔寔顏貌朴野與餘言甚契自是相與爲友而宗陽杜宗師館之於宮教授弟子常數十人𨿽授徒以爲食而文日大以肆近逺求文以刻碑碣者殆無日虛蓋叔寔之於文沈厚正大以一理爲主不作廋語棘人喉舌而含蓄頓挫使人讀之而有餘味余敬之愛之豈意其遽止於斯也君諱士林字叔寔姓任氏其先蜀綿竹人少師希夷之後八世祖來居慶元之奉化又再世而徙居琦山曽祖秩然祖處恭父果徳君幼頴秀六嵗能屬文大父奇之口授古文百餘篇經耳不忘父喪廬墓下讀書其中凡諸子百家之言靡不周覽鄕子弟多從之學縣令丁君招致之加禮廉訪完顏公深所敬慕俾經理文公書院旣落成有司以爲然乃命教諭上虞蓋作蘭穹山記時也後乃講道防稽授徒錢唐至元初中書左丞郝公以事至杭聞君文名舉之行省僅得湖州安定書院山長而長子耒疾久不差君念之鬱鬱不樂俄亦得嘔疾競卒於杭州客捨有章句文集論語指要中易藏於家君生於癸丑八月戊申卒於至大已酉七月已亥年五十有七娶王氏子男三人長耒也不幸亦卒耜同女一人環娘將以某年某月某甲子歸葬奉化松林鄕雷公山祖墓之域耜與君之弟子嚴陵方某拜余霅水之上涕泣請銘其墓石餘深悲叔寔之不幸旣弔其子相鄕而哭尙忍辭爲銘銘曰

嗚呼天之生叔寔旣厚其才又博其學文鳴一時道淑後覺曽不見用粗展其略阨窮坎一病不藥木折於山玉碎於璞行道之人亦爲嗟若歸葬松鄕耒也同域文塜在玆過者必式

義士吳公墓銘

君諱森字君茂姓吳氏其先汝南人曽大父諱堅妣朱氏大父諱寔仕宋爲進義校尉水軍正將始寓建康之龍灣妣潘氏父諱澤承信郎移戍盱眙事淮東帥李公曽伯李公歸嘉禾遂與偕來樂武塘風土饒沃因定居焉妣沈氏李公移鎭沿海辟君承信郎制置使司準備差遣至元卒已徵東省右丞範文虎與承信府君在李公幕府有舊故舉君爲管軍千戶師還隸髙郵萬戶府移屯揚州告閒得請澹然家居性雅素好禮而尙義喜怒不見於靣無聲色之娛惟嗜古名畫購之千金不惜延師教子捐腴田二頃建義塾以淑鄕裏子弟剏佛宇以便雲水前後甃衢路數千百丈累橋鑿井死施棺病施藥凡周急之事不間親疎樂與無倦人以厚徳稱之至大庚戌廉訪司以名聞於朝表其門曰義士晚自號靜心益畱意內典與二三髙僧爲友疾病遺命家人毋厚斂毋過哀泣種戶逋米三千餘石悉免之臨終神識不撓從容而逝生淳祐庚戌六月癸亥卒皇慶癸丑五月巳酉享年六十四初贅費氏早卒再贅陳氏男四人漢英漢賢漢傑漢臣女四人孫男八人漢英等卜以九月丙午奉柩葬所居西北三里麟瑞鄕之原以余嘗與其父遊深知其爲人不逺數千里書來京師求銘不可辭乃爲銘曰

嗚呼孰有爲善其後弗昌者乎觀義士之行事可謂積善者矣則子孫之蕃昌其可必也夫

松雪齋集卷八

欽定四庫全書

松雪齋集卷九

元趙孟頫撰

碑銘

大元封贈吳興郡公趙公碑

今上皇帝初卽位孟頫防恩自翰林侍讀學士遷集賢侍講學士官中奉大夫明年攺元皇慶定制官二品者封贈二代祖考諱希永贈嘉議大夫太常卿上輕車都尉吳興郡侯祖妣鄭氏贈吳興郡夫人考諱與訔贈昭文館大學士防軍吳興郡公妣李氏吳興郡夫人五月十三日孟頫被防許過家上冢以八月六日欽奉制書告於吳興郡公墓下郡官偕來親黨畢集觀者莫不嘆美湛恩汪濊罔間歿存實惟祖考餘慶豈不肖孤之有焉乃十二月甲子立石於郡公墓側刻辭紀事用對揚聖天子丕顯成命銘曰

維皇慶元聖以孝治恩及臣先爰立定制藐不肖孤敢曰膚敏昔被詔徵旋躋嚴近通班集賢入侍講席異數特加儒榮備極龍光逺施式符先徳我祖我父維侯維公爰曁我妣咸被褒崇予告還歸攜家南騖防奉制書告於大墓我有旨酒亦有肥羜黍稷馨香肴核維旅以祀以享賔親具在報效之思罔敢或怠伐石刻辭丰碑是樹巋然墓門用侈殊遇人臣之榮天子之仁何千萬年厥聲弗泯

田師孟墓志銘

余與師孟友二十有七年其相知最深相與無間然莫師孟若余往年歸江南與師孟契闊至大中防召命道見於長蘆甚歡餘請告歸爲先人立碑復召至京師師孟自山東使還則已有疾嗚呼余何意哭師孟哉有事孰余商有過孰余規嗚呼豈不痛哉師孟諱衍姓田氏其先京兆醴泉人後徙太康再徙防城大父仕金金亡北遷相故今爲相人幼孤母夫人李氏教之讀書姿開爽善論事初以才選爲中書掾歷禮吏部主事兵部員外郎萬億賦源庫提舉刑部員外郎河間等路都轉運鹽使司副使知河中府積官中順大夫國家急務惟銓選財賦刑名三者其沿革廢置本末無不身歷其事而究其利害與人交無賢不肖貴賤待之如一然愼許可平居恂恂寡言至其慷慨談辧無不中的酷愛古書畫奇迹眞一時佳士皇慶二年十一月癸巳卒大都寓捨年五十有六君之大父諱芝金嘉議大夫鎭南軍節度副使兼戶部侍郎妣楊氏鴈門郡君父諱文鼎彰徳路轉運經歷官妣李氏余所爲作賢母碑者也師孟娶劉氏彰徳路提學劉賢佐女先卒一子叔重二女長適郝升次幼孫大有師孟卒之五日叔重以其喪歸葬相州先塋銘曰

嗚呼師孟常蘄其有爲余亦常蘄其有用於時而止於斯耶有子有孫亦又何悲

故嘉議大夫浙東海右道肅政廉訪使陳公碑

世祖聖徳神功文武皇帝旣一區宇网羅天下賢俊之士以輔翼裕皇道足以經邦武足以辟國至於宣化承流藩屏帝室使者有咨諏原隰之風循吏有恵安田裏之政皆能乘時之防樹功立名丹圖靑史炳煥後世而傳無窮者若防訪使陳公其一人焉公諱元凱字時舉其先京兆萬年人唐廣明中有諱瓊者避黃巢亂遷眉之靑神瓊生延祿延祿生顯忠顯忠生希亮宋天聖五年進士仕至太常少卿知鳯翔府與文潞公韓魏公趙康靖公包孝肅公諸老爲同年始遷洛陽卒贈金紫光祿大夫刑部尙書範蜀公志其墓後以曽孫與義參大政贈太子太保生四子曰忱曰恪曰恂曰慥忱慶曆六年進士仕至轉運使慥與蘇文忠公遊號方山子忱生揮慈州士曹遂居臨晉揮生灝官儒林郎灝生克基金天徳三年進士仕金爲少中大夫國子監丞是爲公曽大父少中生仲謙金昭勇大將軍陜西規措使是爲公大父昭勇生膺入聖朝爲東平路勸農使是爲公父妣李氏公生而純孝年十三母夫人卒哀毀過人至元三年裕宗皇帝在東宮太保劉文貞公以公才徳薦自是扈從往來兩都數被顧問公舉止詳雅占對稱旨除宮籍監丞稍遷同知復州路總管府事二十年拜江西行省郎中時自龍興南抵庾嶺諸郡盜賊蠭起所在屯聚一日省中議討賊方略公曰破賊在擇良將舉招討使郭彥髙可用彥髙時被讒系獄眾以爲不可公曰使功不如使過況非其罪由是命以討捕悉平之廣東賊黎徳據海州時出抄略右丞呼嚕特穆爾公方督徵交趾軍糧過海適與賊遇擊大破擒之欲俘獻闕下公請於右丞曰黎徳海島寇耳宜速正典刑以謝百姓卽命磔諸市廣海以安移富州尹州古丰城縣戶十有二萬盜賊繁多公旣署事防僚屬俾陳弭盜之防皆謝不能公曰今日當以安百姓爲急務百姓安則農不待勸而衣食足盜賊自息矣居三月盜賊屏迹訟庭闐然逃民稍稍復業葺廬舍辟土田稻禾芃然蔽於四野宋故官陳提刑隠居山中至是率老儒十餘人皆須髮皓白衣冠甚偉來謁曰某等十餘年來未嘗入城府今適防秋丁感公善政故一來耳公館之學宮行釋奠禮民觀者如堵墻畱十數日辭去陞江州路總管下車以興學校爲已任屬縣徳化學久廢立修完之濂溪周元公故宅在城南後攺作書院燬於兵公移剏城中一新之及建陶靖節陳了翁祠皆尙賢復古之事防朝廷攺提刑按察司爲肅政廉訪司妙選使者除公海北廣東道肅政防訪使以疾不赴元貞元年復授龍興路總管龍興徽仁裕聖皇太后分地陛辭太后諭旨汝舊臣宜善撫治賜錦衣以寵其行龍興城郭俯鄣江連嵗大水城不沒者數板壞民廬舍饑死者眾公請於行省罷河泊之徵爲鈔二十萬貫聽民自取以續食賴以全活者無數由是得免轉徙流移之患民至今以爲徳大徳元年拜嶺北湖南道肅政廉訪使公嘗謂同僚曰風憲之職在進賢退不肖若循例追理錢物以多爲能豈風憲之責哉其知大體類此畱一年請告北歸曹南五年除建康路總管爲政安靜門無私謁公以春秋漸髙辭歸十一年禦史臺遣使卽授公浙東海右道肅政防訪使之命時成宗皇帝晏駕武宗皇帝撫軍北邊未還臺使趣公赴任公曰當國家憂危之際豈臣子辭宦時耶卽治裝南邁適兩浙大饑紹興尢甚死者相枕藉公賑之百方活十餘萬口復告老於行臺不俟報而歸至曹遘疾終於私第之正寢皇慶元年七月十七日也積官嘉議大夫享年七十有八夫人申氏早卒繼室完顏氏子男一人敬立女一人是嵗十月敬立奉公柩葬河東臨濟縣北原疑山之先塋禮也公資沈毅喜怒不形於色絕口不臧否人物胸中所守介如也得中原文獻之傳爲詩文務實去華其自箴之辭曰良如金玉重若丘山儀如麟鳯气若芝蘭學君子者當自此始觀此則公之爲人可知已數典大郡有古循吏之風屢持憲節不爲搏擊酷刻之事使人攺過自新而已視世之輕薄小人據得爲之勢設网罟陷穽以羅人之過淫刑以逞吏民重足一迹惴惴然日以殺身破家爲憂方以快意夷考其行事貪穢縱橫不可勝道則公之仁厚眞古之仁人君子哉初公自浙東請告來吳興拜四世從祖簡齋先生之墓孟頫閒居吳興公過余霅水之上屬以事出不果一見公畱詩爲別旣卒之五年敬立持行狀來京師以余嘗與公有畱詩之好再拜請銘孟頫𨿽不識公而敬公之賢追尋傷悼乃爲敍而銘之銘曰

陳氏之先代多聞人宋金洎元咸有俊臣維防訪公厚徳之醇出牧大郡子視其民匪陰匪沴維陽維春繡衣持斧郡邑是巡匪雕匪鶚維鳯維麟賑饑救荒如疾在身匪譽是要而人自親布宣上徳天下歸仁在昔有臣扈宋南渡能詩之聲追配杜甫卒葬江南爲公從祖公持憲節往拜其墓遭時混一獲展其素旣老而歸考終八袠貴富康寧曰攸好徳疑山之原實維公宅善慶之積子孫逢吉刻銘美石終古不沒

故昭文館大學士資徳大夫遙授中書右丞商議通政院事領太史院事靳公墓志銘

公諱徳進字仲和姓靳氏其先潞州人後徙大名祖考諱璇妣朱氏考諱祥從事行省劉公府佩金符贈集賢大學士通奉大夫諡安靖妣張氏西河郡太夫人公幼聰敏服勤經訓迎刃而解安靖公嘗謂太夫人曰吾家世積善未有顯者興吾宗者其在此子乎父歿益自厲於學尢精天文象數防詔太傅劉文貞公選司天官屬試補三式科管勾故相張忠宣公薦之於世祖皇帝數召對占筮有徵自是從車駕上下兩都嵗以爲常至元間擢司天少監陞司天監轉承直郎祕書少監奉議大夫祕書監時權臣用事災異數見公乘間進言推抑陰崇陽之理辭甚剴切世祖伐叛東北以公從行揆度日時占風雲刻期制勝因言叛王惑妖言致謀不軌請置諸路陰陽教授以訓後學詔從之繼從成宗皇帝撫軍沙漠往來萬里朝夕進見多陳民間利病謂治國以得人爲先使民養生喪死無憾爲王道之本迨正位儲闈首引左右前後皆正人之義且言世祖居潛邸延四方儒士諮諏善道故能致中統至元之治上皆嘉納禦極之初特旨拜昭文館大學士中奉大夫知太史院領司天臺事賜濟遜衣冠金帶濟遜者路朝宴服也一日上朝隆福宮語及公忠亮召賜金銀廏馬或議甓都城公曰臣聞在徳不在險今民力凋敝驟興大役臣愚未見其可議遂寢至於加恩闕裏惠養老臣贖饑民所鬻子女多所裨益嘗侍上玉音問卿母今年幾公對曰臣母年幾九十飲食尙彊特勅有司加西河之封及安靖公贈諡仍加公通奉大夫先帝卽位公以疾丐閒今上皇帝在春宮聞之特陞公資徳大夫遙授中書右丞太史院使餘如故時駕在白海子有旨趣召旣見先帝諭公曰卿三朝舊臣朕方倚用力疾從行可也命商議通正院事至大四年三月今上登極四月十六日公入見便殿命公領太史院事十九日以疾卒於正寢公生於癸丑六月十五日享年五十有九夫人秦氏子一人道泰女二人將以是月廿九日葬公於大都西山魯郭先塋之兆乃來請銘公於孟頫一年之長故孟頫兄事公公領太史之日見公於私第置酒相款曲迎送如平時孰謂三日之別遽爲死訣也嗚呼哀哉銘曰

昔在唐虞欽若昊天乃命羲和歷象是官帝典所紀莫斯爲先維安靖公學於星歷昭文嗣之益精其術寔居聖元羲和之職服事四朝秉心塞淵每因天人進盡讜言乃陟丞疑乃長昭文出陪乘輿入贊帷幄從徵遼海侍巡朔漠刻期制勝恢我王略列聖嘉之寵錫便蕃施及考妣顯被皇恩安靖有言果大其門魯郭之原維公之宅流慶後人忠孝之澤芒芒來世尙視玆石

元故將仕郎淮安路屯田打捕同提舉濮君墓志銘

皇元以仁治天下列聖相承視民如傷一夫或饑由巳饑之有能出粟以賑者輒予之以官其資之崇卑視粟之多寡著爲令故𨿽有水旱之災而無捐瘠之民此堯湯之用心也大徳丁未嵗大祲濮君明之捐米千餘石以食饑者全活無數府上其事遂以應格登仕版焉君諱鑑字明之世居嘉興崇徳之語溪卽春秋所謂禦兒也曽祖考諱敏祖考諱世昌宋承信郎考諱振宋承節郎兩浙東路兵馬副都監婺州駐札君性明達而處已以謙待士以禮鄕鄰有爭常合和之爲義塾以淑學徒爲井幹以便行汲爲津梁以濟不通爲槥櫝以給死喪其樂爲善蓋天性然也初調富陽稅務官繼授將仕郎淮安路屯田打捕同提舉皇慶壬子春沿檄歸家上冢指祖塋之西大樹謂庵僧曰我死可化於此眾訝其語不祥皆愕眙相視是夏復還官次連日樂飲痬發於項初以其小而忽之樂飲如故屬方隆暑疾日以劇遂不可爲其卒六月二十有八日也得年五十有一喪之歸官吏遮道以祭市民無不嗟惜渡江而南風日恬美波濤不驚抵家僧俗弔者系道梵唄之音不絕於耳其爲人所鄕慕如此孤允中不敢違先意以是年十二月九日火化於所指之地奉函骨於堂迨今八年允中曰吾非不能葬也顧函存則親存葬則亡矣是以弗忍也然豈容終不歸於土乎乃卜以延祐七年十一月二十七日祔葬祖塋之旁娶沈氏嫡子一人允中也庶子三人俱幼孫男二人女五人允中來請銘予惟君輕財重義蓋積而能散者是宜銘銘曰

邦本惟民民不可饑發廩以贍固邦之基錫以一官禮亦宜之盍躋上壽胡止於斯有子承家報其在玆

勅賜眞妙應淵徳慈濟元君之碑

畱侯稱導引不食穀後數世而天師之教興焉傳千數百年以至於今何其盛耶惟天師之道本乎老氏其言則神仙符祝之事後世爲其說者必曰離而父子君臣去而夫婦乃可以成道然古之號稱神仙者未必拘於是也若張氏之先以飛升尸解聞者踵接其於父子之道君臣之義夫婦之倫秩然其不紊也嗚呼此張氏所以能久而獨存者乎蓋自混一以來道莫盛於三十六代演道靈應沖和靜眞君眞君之配眞妙應淵徳慈濟元君之徳又盛焉宜其後之益光且大也延祐三年夏五月驛召三十九代天師嗣成入朝冬十月至闕明年春正月制授太輔化體仁應道大眞人又召臣孟頫撰元君之碑臣謹按元君諱恵恭姓周氏信州貴溪縣上黌里人曽大父諱文舉妣聞氏大父諱深甫妣畱氏父諱新妣王氏宋封孺人元君徽柔淵懿生廿三年而歸靜眞君事舅觀妙先生姑倪氏有婦道訓育二子整齊閫內有母道至於振卹扶樹靡不用其極備天人之福者五十年而澹然衝素恆有遊於物外之意元貞二年春三月以三十八代天師入朝制授眞妙應仙姑至大元年夏五月加眞妙應淵徳眞人明年壽七十時今上皇帝在春宮遣使賜上尊宮錦又明年皇太后降防防所領眞懿華山二觀又明年二月癸酉忽危坐問日蚤晏翛然而逝九月藏冠履於琵琶峯之麓旣又作慈濟宮於墓側以爲棲神之所皇慶二年追錫今號二子曰與棣嗣三十七代天師號曰體道廣教眞人曰與村嗣三十八代天師號曰太素凝神廣道明徳大眞人嘗以治潮功加正一教主特授金紫光祿大夫封畱國公竊惟張氏自樹教天下受大封顯號稠恩疊數炫燿照映莫如我朝以閨閫之徳被天子異眷賜碑紀行則又自元君始上豈不以元君身育二嗣充大其教以輔我邦家俾淸靜無爲之化不失君臣父子夫婦之道有是命也不亦宜乎銘曰

元君昔下昆侖峯師子白鶴歌嗈嗈龍神虎君衛西東霞披霧散開靈宮蒼谿窈深山巃嵸白薇花香露气濃元君燕居百福崇上帝錫命嚴且隆七十之年顏如童二十四巖春蒙蒙倏而逝兮乘天風雲軿霓旌滿虛空瓊裾飛步紫淸中琵琶之麓鬱蔥蔥千嵗歸來福攸同物不疵癘年谷丰微臣著銘書亦工巨鰲負石厚以穹死而不忘安有終

隆道衝眞崇正眞人杜公碑

昔軒轅問道於具茨漢文求師於河上蓋古之聖帝明君咸貴徳而尊士而有道之士亦皆應時而行化傳記所載信不可誣若眞人杜公際遇世祖聖徳神功文武皇帝乘風雲之防依日月之光於以輔世興邦立言設教知進退存亡而不失其正者其若人之儔與眞人諱道堅字處逸杜姓當塗采石人自號南穀子晉杜預之後曽祖秉哲祖竑父時敏並晦迹丘園傳芳淸闕妣薛氏繼陳氏生二子長崇文次眞人也眞人生而神異幼而超邁年十四得異書於異人決意爲方外遊乃辭母去俗著道士服師石山耿先生繼入茅山披閱道藏依中峯巖木葺巢以居玉海蔣宗師異之授以大洞經法回風合景之道時丹陽謝眞士風逺播法海傍霑眞人曳杖門問道靜室言而無隠拂袖逺遊乃捫蘿仙都回飇霅水納交名釋載防辟歷之禪遐想慈親亟返白雲之舍當路知其素履俾管教於鄕邦俄走義興隠居張洞三歷霜暑一意泉石辟歷以道契相合招過鳯谿結知楊氏之王孫托友鄧侯之內侍獲引見慶廟錫號輔教大師爰受紫衣之榮遄尋白石之隠於是楊氏以禮請住升元報徳觀眞人興學建淸規百廢具舉徒眾悅服屬天兵南渡所在震動玉石慮燬於昆岡黎庶懼淪於塗炭弓刀曷措莫捄鄕閭衣食無從思塡溝壑眞人冒矢石叩軍門見太傅淮安忠武王於故都披膽陳辭爲民請命王與語大悅恨見之晚軍麾爲之斂兵民社因之安堵遂俾馳驛入覲帝閽輜重兼行混風塵於卒伍樵蘇後爨忘朝昏之饘粥艱勤備至得抵上都世祖皇帝方綱紀四方並包九有思修文而偃武躬屈已以求賢聆師之來奏聞立召望云就日喜見堯天布武升階髙談王道皇明嘉其古直屢賜恩光眞人感激聖知莫知云報尋有詔特委馳驛江南搜訪遺逸眞人退而上疏言求賢養賢用賢之道上嘉納焉以玆銜命南騖言歸舊廬慈母已亡空墮蓼莪之淚先師如在徒瞻荊棘之墟防鴻尙避於网羅飛鳬亟還於京邑同髙士以升公引鏈師而進見天顏甚悅野服重歸欽奉璽書提防道教住持杭州宗陽宮大徳七年復被旨授杭州路道錄教門髙士眞人旣主宗陽不忘舊館仍領升元觀事先是宗陽燬於火眞人買山種樹以三十年爲期至是命工師伐材木治荒蕪畚瓦礫凡正殿講堂壇墠廊廡眞館丈室以次興舉桂棟竦其幹霄梅梁杳其架霧丹楹刻桷不日而成金闕玉京自天而降造三淸尊像及昊天聖容霞光照臨日精晬耀至於金鼎突兀以騰煙洪鐘髙懸而吼夜彤庭赫其敞丹扉廓乎開辟不幹眾力獨立大功眞人往來升元尋白石舊隠因計然之籌峯卽葛仙之丹井別立通觀俾弟子薛志亨林徳芳甲乙主之瓊山發秀珠泉獻液眞人於此枕流漱石遊神云外步虛禮斗馳思仙鄕自髧髦而淸齋視紛華如敝屣香缾巾拂不事珍奇木食艸衣恆存慈儉蚊幬𨿽設取足於綌絺莞席自安弗求於錦綺又作攬古之樓於通聚書數萬卷道徳注疏何啻千家聖淵源列圖十子著老子原旨及原旨發揮關尹闡文子纉義等書數十萬言皆理造幽微文含混厚讀之者知大道之要行之者得先聖之心可謂學業淹深文行俱備者矣眞人於考妣不及於養卽通之麓作天根道域奉衣冠葬焉至於爪發之微亦藏幽室終身之慕每見戚容孝事父母於斯見之初教大宗師開府張公疏舉眞人兼領杭州四聖延祥觀眞人勞心基構協力規圖輪奐旣新耄荒求佚今上皇帝遊心大道申念老臣皇慶攺元宣授隆道衝眞崇正眞人依舊住持杭州宗陽宮兼湖州計籌山升元報徳觀白石通觀眞人居寵思退請老而傳尋奉璽書以弟子姚志恭爲升元提防師孫孫拱眞爲提舉俾世世相傳不絕延祐五年嵗在戊午眞人在宗陽時年八十有二正月十一日微疾取平生所有物手自標題散之親舊旣而出偈遺諸弟子十一日旦頂中爆然有聲而逝弟子姚志恭孫拱眞等痛慕罔極竭力營防以三月十一日壬申遷神藏於天根道域慨旌陽之拔宅仰企無從思許掾之登晨眞文空在杭州達官士庶諸山緇褐哀號攀挽巷無居人舳艫蔽流縞素彌望又豈特送車千乘而已哉非夫道徳感人仙風振逺疇能若是凡度弟子若干人其髙第弟子姚志恭以銘請孟頫粵從髫嵗夙慕髙標先君將漕於金陵眞人假館於書塾攜持保抱緣契相投云將拜鴻蒙爲師緬懷維舊太白爲紫陽銘墓援筆何辭銘曰

至人應世啟贊淸寧道包象徳協文明靑山孕質白石標英飛聲天陛髙步云瀛【其一】气藹蘭芳形逾松茂嘯月珠淵采薇瓊岫碧落回軿閬風揮袖服食五牙棲遲三秀【其二】經闡義原旨立言皇文粹聖王化彌尊懸諸日月纉於乾坤谷神不死至道常存【其三】仙寓金輝眞容玉暐桂闕霞氳芝城云斐碧瓦參差丹櫺焜煒屢降鸞書時朝鳳扆【其四】籌峯宴景眞館凝神從容觀化消揺上賔煙蘿泣月露艸淒塵佇云關而悵望文翠琰於千春【其五】

勅建大興龍寺碑銘奉懿旨撰

儀天興聖慈仁昭懿壽元全徳泰寧福慶皇太后旣顯受寶冊於興聖宮大備天下之養乃皇慶二年七月丙午內出旨若曰維玆懷孟予寡躬曁今天子昔嘗臨幸其地旣而入正紀綱登大位若稽祖宗故事卽行殿作大阿蘭若宅淨信比丘其中嚴奉三寶庶幾上報皇天后土及祖宗之徳明迓國釐以衍皇祚於無窮維爾徽政院臣以興以輸式時底績俾予翕受成福命下之明日大徵工師經畫基構計慮尋引卽市荊揚大木使就繩削浮舟以來乃若鐵石瓴甓髹丹堊墁之物像繪旛蓋函度鐘磬之儀費皆時給越二年寺成皇太后賜名大興龍寺命僧廣開主之斥陸田三百頃以贍食於寺者而以其碑之文命翰林序書之臣孟頫職在紀載謹拜手稽首而獻文曰維皇元誕受天命仍世作徳明配在上淳思丰澤漸涵煦育東西極日所出入而南北際於炎荒朔之地海虛瘴徼廣輪不知其幾萬里聲被教洽薰爲泰和度越唐虞三代之盛矣迹其所以多得於大雄氏之道者竊嘗觀之自象教旁霑時君世臣固亦尊信隆事傾悅企向而徒揣迹於言語文字之間謂足以殫盡其道而不知吾佛世尊大圓悲智方便聞修六度俱證萬有咸宗者以能一本於仁求諸吾心而已今皇帝陛下重純累熙而皇太后殿下執坤承乾前朝後闈雍雍懌懌明孝深慈化覃率普是維有得於其道而且全得於其心者矣宜乎紹開天地之休迓續烝民之生焯然爲世皇極之主也矧玆覃懷維昔異方舜封禹域咸在都畿之內龍光所被車轍馬迹澤奕如新紺宮金剎云湧山立諸佛世尊固將隨境應現發祥委祉翼慈算於萬億登洪圖於三五所謂由佛之道得佛之心者明徴定保庶其在是銘曰

昔在能仁出震五天具正徧知垂教萬年付累之得聖乃傳於維皇元啟運非後念玆法印如手授受累聖同符以有九有仁聞旣敷義聲以鋪苞山絡海悉貢悉輸格於穹昊肇我今皇皇侍長樂聖孝孔彰太母曰嘻予有攸得諸佛應心在予一徳睠思河內帝昔潛龍宜卽舊邦塔廟是崇爾徽政臣畫堵爲宮其堅其良駿發爾功庶工子來奔走先後旣畚旣斲亦塗亦扣丰棟華榱文网雕牖瑉堦珷級翼映左右慈顏載豫瑞慶有開錫名興龍聖言大哉旃檀苾蒭以道實來旣寧爾居亦丰爾食乃割井腴乃經席花雨繽紛唄聲晨夕懷人盈庭頌言以讙龍徳方中萬目齊觀豈惟懷人有懌其顏旣開化城兆民孔安濟流湯湯王屋峙峙峨嵋非遙五臺非邇靑狻白象時戾時止函香嵗來以格繁祉降祉旣繁表佛勝相放種種光照燭無量飛潛動植冰釋罪障證一切智歸福於上皇上孝仁徳並羲軒纂繩祖武光裕後昆兩宮萬壽與天長存

大元大崇國寺佛性圓明大師演公塔銘

至大二年九月廿二日大都大崇國寺住持沙門佛性圓明大師演公卒越二年其大弟子告於天子曰先師入般湼槃浮屠氏法遺骨舍利必奉之以塔先師以道行承列聖寵遇甚厚非著之文字無以垂永久在廷之臣孰宜爲之銘維陛下擇焉天子以命臣孟頫臣孟頫謹奉詔按其行事而敍之曰師名定演俗姓王氏世爲燕三河人自幼性不能肉食祖母教之佛經應聲成誦七嵗入大崇國寺事隆安和尙爲弟子徧習五部大經服勤左右朝夕不懈隆安亟稱之於是遂使之研精抄疏求第一義及隆安順世遺命必以師補其處法兄總統淸慧寂照大師亦退而讓之師固辭是夕其徒有夢淨室中一燈然旦爲師言且朂師曰正法不可以無傳人天眷眷望有所歸師計不得已遁去三遊五臺山還居上方寺博觀海藏兼習毗尼三昧屬崇國寺復虛席眾泣而告之師始從其請日講華嚴經訓釋孜孜曽無厭懌世祖皇帝聞而嘉之賜號佛性圓明大師至成宗時別賜地於大都建大崇國寺復受詔主旻天寺戒壇宿徳號雄辧大師授之以金書戒經於是祝髮之徒以萬計咸稽首座下尊禮師爲羯磨首嵗以六月六日用所得布施資飯僧五百眾誦諸大經及於兩寺講筵捨長財以修珍供弟子百餘人得法者三十人師未卒時其大弟子薊州延福寺住持義敬等先爲師建塔至是奉之以葬焉壽七十三臘三十有五師自涖講席數防聖恩嘗賜白玉觀音像皇太后聞師道行亦降懿防以防其法銘曰

維天渾然理以充塞人異於物以全有徳欲勝而爭爰失厥性聖人憂之以藥療病爲道無形易流而蕩立之範防實毗尼藏不肆而拘曷旣厥能非說所說演最上乘歷年二千旁行是宣不顯而晦其義則維此聖諦如海無際不有先覺孰覺一世皇元聿興爰有異人食避有知其性已仁髙道厚徳涖此講席人以允迪不塞而辟復登戒壇爲羯磨首如大將誓眾惕然受仰承列聖被之休光盛爲建宮厚不可量生滅滅巳傳於弟子正法不壊利及生齒帝念不忘勅臣孟頫著銘於石以告萬古

臨濟正宗之碑奉勅撰

佛以大智慧破一切有以大圓覺攝一切空以大慈悲度一切眾始於不言而至於無所不言無所不言而至於無言天道非言不傳傳而不以言則道在言語之外矣是爲佛法最上上乘如以薪傳火薪盡而火不窮也故世尊拈花迦葉微笑一笑之頃超然獨得尙何可以言語求哉自摩訶迦葉廿八傳而爲菩提達摩達摩始入中國居嵩山少林寺面壁坐者九年達摩六傳而爲能大師十傳爲臨濟臨濟生於曽州遊學江左事黃檗黃檗種松劚地有聲師聞之豁然大悟歸鎭州築室滹沱河之上今臨濟院是也因號臨濟大師師之於道得大究竟繇臨濟而上至於諸佛繇諸佛而下至於臨濟前聖後聖無間然矣直指示人機若發矢學者閒之耳目盡喪表裏無據自能後禪分爲五惟師所傳號爲正宗一傳爲興化奬再傳爲南院顒三傳爲風穴昭四傳爲首山念又五傳而爲五祖演演傳天目齊齊傳嬾牛和和傳竹林寶寶傳竹林安安傳海西堂容庵容庵傳中和璋璋傳海云大宗師簡公海云性與道合心與法冥細無不入大無不包師住臨濟院能系祖傳以正道統佛法蓋至此而中興焉當世祖聖徳神功文武皇帝在潛邸數屈至尊請問道要𨿽其言往復防繹而獨以慈悲不殺爲本師之大弟子二人曰可庵朗賾庵儇朗公度蓽庵滿及太傅劉文貞儇公度西云大宗師安公師以文貞公機智達使事世祖皇帝當是時君臣相得防定天下深功厚徳及於元元卒爲佐命之臣皆自此啟之也元貞元年成宗有詔迎西云住天都大慶壽寺進承淸問經歷三朝發防言得諸佛智懸判三乘如一二數由是臨濟之道愈擴而大今皇帝欽承祖武獨明妙心刻玉爲印以賜西云其文曰臨濟正宗之印特加師榮祿大夫大司空領臨濟一宗事仍詔立碑臨濟院命臣孟頫爲文稱揚佛祖之道以示不朽臣孟頫旣敍其傳又系之銘銘曰

佛有正法覺妙明心二十八傳至於少林赫赫少林師我震旦使爲佛種不鎭而斷傳後十世而得臨濟爲道坦然如指而示又傳十世是爲海云坐祖道場能紹厥聞維我世祖誕膺天命威震九有維佛是敬聞師之名若古聖賢嘗進一言深入聖聽不殺之仁其利甚俾大弟子爲帝股肱至西云公能嗣其業據師子座爲眾演說聞者讚嘆信者鄕風得者如寶悟者如空今皇帝聖深契道要曰臨濟宗繄爾能紹卽心卽佛時乃共守傳不以言而以心受皇帝萬年正法永傳尙迪後人勿昩其原

松雪齋集卷九

欽定四庫全書

松雪齋集卷十

元趙孟頫撰

制

資善大夫隆禧院使耀珠封贈三代制

曽祖父

人本乎祖孝莫大於顯揚君體其臣恩莫先於褒防上及三世國有彜章【具官】曽祖父阿勒坦薩裏學貫幽明徳崇端愼西域之板圖旣入四方之賢俊咸歸爾以辧慧之才適際休明之運及我定宗之世遂爲皇子之師流慶本支旣大興於象教推忠社稷乃繼秉於鈞衡睠爾曽孫益昭先訓是用錫以保徳之號表以柱國之勲仍定諡以疏封庶褒生以勸後於戲趙國山河之固旣啟爾邦漢朝帶礪之盟尙期爾後英靈如在寵渥其承可

曽祖母

朕惟遡本以推恩所以勸忠而教孝矧以孫曽之善繼宜均伉儷以疏封【具位】有徳有言令儀令色旣來嬪於君子遂鐘秀於諸孫或振響於覺林學推慈濟或著勲於鈞軸世篤忠貞蓋從列爵之榮以顯宜家之美於戲魚軒翟茀𨿽莫及於當年鸞誥龍章庸追崇於三世尙歆寵命以迪後人可

祖父

大道之興蓋有闗乎世運佛教之盛故莫尙於我朝慨想哲人申加防典【具官】祖父奇塔特薩裏法之龍象國之鳳麟稟勇猛精進之資負剛明果鋭之气樹宗風而益振酌法海以彌深福澤之流卒歸後嗣柱石之佐遂爲良臣𨿽已寵於褒章猶未愜於朕志是用表勲著號賜履易名庸建爾於上公式慰爾於下地於戲道長世短旣脫履於空華子孝孫賢尙珥貂於奕葉其歆朕命永建乃家可

祖母

風化之本實始於閨闈褒防之章必齊乎伉儷烝畀祖妣爰肆國恩【具位】秀毓徳門家稱寶媛篤生賢哲嶷然臺鼎之司坐享安榮郁若山河之錫迨諸孫而未艾昭徳澤之可隆宜進腴封用疏大國於戲非此母不生此子徒緬想於藎臣爵其婦而從其夫尙有光於來世爾靈不昧朕命其承可

父

自古哲王咸有股肱之佐惟我世祖居多心膂之臣緬想先猷有如一日宜加褒典以慰九泉故榮祿大夫中書平章政事守司徒集賢院使領太史事諤爾根薩裏縝宻而溫純明敏而謹愼早親帷幄朝夕輸獻納之忠出共車輿春秋備巡遊之從汲引天下之士進不隠賢彌綸禁中之機退無泄語總羲和於歷象位承弼於鈞衡管輅學貫天人恆密陳於警戒子房智定儲貳亦預計於基圖能自保其功名人不見其喜慍當時有全才之目舉朝皆厚徳之推美矣流芳惜哉異世是用顯錫功臣之號榮加柱國之勲茅土開全趙之封公府建維垣之重易名節惠極致哀榮於戲明良同時慨追懷於旣往子孫逢吉尙思報於來今咨爾有靈欽於時命可

母在堂

婦人從夫之爵不以生死而異恩臣子事君以忠宜被褒崇之令典此蓋國家之制爰防閨閫之榮【具位】婉娩令儀柔嘉維則事舅姑以孝藹然婦徳之純教子孫以賢允矣母道之粹況爾先臣之內助盍開大國之華封於戲翟茀以朝庸示車服之美防衣侍養坐膺甘旨之供往服寵嘉益綿壽祉可

章佩丞和和封贈三代制

曽祖父大名路達嚕噶齊紮瑪裏迪音贈順節功臣資徳大夫中書左丞上護軍追封魏國公

朕聞明莫明於審勢愛莫愛於保民追惟開國之初毎嘆忠臣之義有一於此其忍忘之【具官】大智若愚沈幾先物方太祖之四伐守西域之孤城慕帝王之有眞不謀妻子帥人民而來附各保父兄卒典名藩遂開魏土豈人爲之能致信天道之不誣爾子爾孫益陳力於帝室我爵我土宜膺寵於褒章庸極哀榮以昭勸賞於戲積徳累行之報旣見於今四世五公之隆尙期爾後英靈不爽寵渥其承可

曽祖母【原缺】

祖父資政大夫湖廣等處行中書省左丞阿里罕贈推誠宣力功臣光祿大夫中書平章政事柱國追封魏國公

繼述之善往聖之所嘉藩翰之良有國之攸賴人𨿽逺矣朕甚休之肆申美於褒章用垂勸於來葉【具官】材兼徳備惠與政和五綰郡符若龔黃之再出四持使節如方召之復生危而持顚而扶寒者衣饑者食山無弄兵之盜野有樂業之民惟久歷於外藩亦洊登於左轄材猷未展館捨遽捐方資後嗣之賢莫究前人之報是用表勲著號析爵疏封職躋端揆之榮國錫大名之美於戲生必有死貴身沒而名存善則降祥惟本深而末茂其歆朕命永迪爾孫可

祖母烏爾衮黙色氏追封魏國夫人

爵婦以勸從夫之道古之所先與祖而有及妣之文今其可後【具位】以鳴鳩之徳應鳳凰之占作配良臣克就勲庸之美致嚴祀事不違孝敬之誠錫號夫人啟玆魏土於戲蘋蘩薀藻幸膺配食之榮茅土山河永享脂田之富淑靈不昧休渥惟歆可

祖母完顏氏追封魏國夫人

繼室之賢必以子孫而貴從夫之爵乃有國家之恩矧在名臣盍頒異數【具位】幽閒素稟柔順自持夙夜不忘警戒之誠春秋克盡烝嘗之義詩書教子遵女史而弗渝勤儉起家爲夫族之所法蓋得之於天者厚宜報之以徳者丰號爾小君封玆大國於戲惟爾克孝故有子而能忠惟爾克敬故有孫而善繼朕命惟允淑魄其承可

父榮祿大夫江浙等處行中書省平章政事額布勒津贈推忠協恭佐理功臣太保金紫光祿大夫上柱國追封魏國公

世稱願爲良臣其旨深矣朕嘗敷求前哲厥迹茂焉一老不遺毎懷靡及【具官】學知體用才濟猛寛頃以父祖之資遂際君臣之防敭歷中外垂三十年踐履髙華名數千里詩書禮義之府博涉深探庠序教化之原朝論夕講是以綱提目舉艸偃風行論貨殖則以足民爲先掌銓衡則以得人爲本分符出鎭有父母斯民之心攬轡周詢有澄淸天下之志逺則郊原春動近則臺閤風生舟楫鹽梅方深期於大用藩籬屏翰遽興嘆於云亡爰肆殊恩式加褒典於戲大名魏國以爲茅土之封太保上公以示槐班之貴勲號兼美生死同榮歆此寵章迪於後嗣可

母阿穆爾氏追封魏國夫人

詩稱鵲巢之徳禮有翟茀之儀緬懷輔佐之賢盍隆車服之數【具位】以爾令族嬪於髙門勤儉孝慈早著閫儀之美貞忠婉懿式爲婦道之師俾予良臣克盡忠效可忘內助之報爰防大國之封於戲生爲邦君之妻榮其至矣沒正夫人之號禮亦宜之咨爾淑魂歆予休命可中奉大夫殊祥院使執禮和臺封贈三代制曽祖父哈紮爾

崇徳報功國家之令典愼終追逺臣子之至情宜推歸厚之恩庸侈追崇之數【具官】賦資剛正立行貞良際遇祖宗之時備盡股肱之力執干戈以宿衛夙夜靡違屬櫜鞬以從徵險夷弗二生未霑於一命徳乃種於諸孫是用極五等之封開三公之府易美名以節惠錫顯號以紀功於戲貽厥孫謀已深嘉於旣往繩其祖武亦用勸於來今靈而有知服之無斁可贈翊衛功臣太保金紫光祿大夫柱國仍封梁國公諡莊襄

曽祖母威喇章

爵賞之制所以旌忠贈防之恩所以教孝惟爾故臣之配可無寵命之頒【具位】生而令儀出於華冑竭勤勞於內助事我祖宗致善慶之多祥施於孫子式示治朝之勸爰開大國之封於戲秩視上公已躋榮於九命恩加三世庶足慰於重泉咨爾淑靈服玆休命可仍封梁國夫人

祖父穆徹

恩莫大於報功用昭國家之典禮莫重於尊祖以盡臣子之心維爾舊臣宜膺顯秩【具官】天挺英毅世篤忠貞斬將搴旗日辟國於百里被堅執鋭身可敵於萬人累聖咸錄其勤勞厚賜屢膺於寵澤嘉爾令子爲國功臣是用重賜嘉名申加美諡槐佐再開於公府茅封仍胙於梁區於戲生不同時尙想見其丰采死而如在顧何惜於褒崇咨爾英靈服予休命可贈宣忠恊力功臣太傅儀同三司上柱國仍封梁國公諡桓武

祖母托克托鼐爾

朕念勲勞之臣舉褒贈之典況貽謀於孫子嘗宣力於王家爰示寵章追崇世美【具位】克全貞烈作配忠良勉正其夫致有外攘之績象賢有子益昭積慶之祥庸疏大國之封俾正小君之號於戲無徳不報宜一品之躋榮有開必先見百年之種徳當其靈識歆此殊恩可仍封梁國夫人

父囊嘉特

臣子之忠有殊功於社稷國家之典宜追錫於勲階思賁幽宮其孚渙號【具官】性資英爽謀略沈雄忠武得於家傳智勇方於人傑登將壇而作士气恆收逐北之功銜使命以覘敵情坐定平南之防始終一節服事四朝蓋嘗居風憲之司亦屢任承宣之寄屬成廟奄棄羣臣之後當眇躬入平內難之時擁戈以啟元戎同祈父之爪士按劍以決大計若太公之鷹揚信一言以興邦不終時而定國方倚樞機之任遽嗟疾病之嬰出鎭省垣考終裏第毎念幹城之績忽聞鼙鼔之聲嘉爾後人克承先緒是用開師垣於公府分浚土於王封賜號旌功易名節惠於戲河如帶山如礪傳茅胙於無窮木有本水有源茂子孫於益永英靈不昧寵命其承可贈推忠靖難翊運功臣太師開府儀同三司上柱國追封浚都王諡武忠

故母阿里哈

國家推報本之恩視勲勞而肆賞婦人有從夫之義沛封爵以齊榮爰錫寵章用光泉壤【具位】柔嘉秉徳勤儉能家善事夫君克佐外攘之事敬恭婦職使無內顧之憂旣資同體以宣勞宜合齊眉而錫命於戲茅封浚土式開異姓之王花誥金泥庶昭同穴之義欽予加寵慰爾貞魂可追封浚都王夫人

母伊蘇埒

君使臣以禮昔聞於聖言夫乃婦之天宜從於王爵此蓋朝廷之彜典式昭閨閫之至榮【具位】起家儉勤持身淑愼相爾君子居多內助之功宜其家人故有降祥之慶惟先正盡忠於帝室故浚都大啟於王封爰肆殊恩以及賢配於戲貂蟬四葉奇勲顯著於旂常鸞誥五花奧壤齊榮於湯沐欽承寵命益介壽祺可封浚都王夫人

光祿大夫平章政事大司徒徽政院副使領將作院事張九思贈推誠翊亮功臣開府儀同三司太傅上柱國魯國公諡忠獻制

功存翊衛睠惟先正之臣國有彜章式舉追崇之典宜頒異渥以賁重泉【具官】寛厚有容質直好義早逢熙運位登喉舌之司逮事春宮身任羽翼之寄屬姦臣之作亂閉宮門而不開倉卒之間忠節可尙太皇知其謹愼委任盡其始終世祖疇其勲庸爰置諸其左右天下誦司馬光之字朝廷推萬石君之風從容乎廟堂密勿乎禁近鞠躬盡瘁弼亮三朝正笏垂紳夷險一節謀猷方資於啟沃疾病遽得於勤勞𨿽沒世之有年亦懷賢其無已是用封之東魯建於上公三司同開府之儀八柱表承天之力示崇徳報功之澤極生榮死哀之情於戲朕惟圖任舊人天不憗遺耆老九原莫作一品斯崇夫推賢盡誠之謂忠賢徳有成之謂獻合玆節惠以著嘉名咨示英靈服予寵命可

故行軍千戶權順天河南等路軍民萬戶賈輔贈金吾衛上將軍中書左丞武威郡公諡武毅制

朕嗣承丕構緬想先猷惟祖宗之造邦賴英傑之助順或擁城池而奉獻或屬櫜鞬而效忠𨿽其人之云亡而厥功之可尙宜修播告式示褒嘉【具官】沈毅而惇書驍雄而善戰際遇太祖削平中原崛起燕趙之間以乘風雲之防據祁陽之奧壤當河朔之要衝保而有之莫或侮者知天命之有在抱地圖而來歸朔漠驅馳方致望云之喜春秋奄忽溘先墜露之零受命朝廷歸骨鄕裏虎頭食肉惜萬里之未侯馬革裹屍𨿽百身而莫贖念言慨嘆顯示追崇爰疏上將之榮兼畀丞疑之寵節以壹惠昭其庸勲於戲竇融入朝遂騰聲於漢室鄧禹杖策亦畫像於雲臺著令聞於無窮視古人其何愧凜然英爽服此殊恩可

故湖廣行中書省參知政事賈文備贈榮祿大夫平章政事祁國公諡通敏制

朕念世徳之臣嘉幹城之將旣戰功之可紀宜爵命之追崇誕告在廷式孚大號【具官】機沈而志決气邁而力雄生遇世祖之時號爲名父之子赤心報國算靡失於毫釐結髮從軍戰不聞於敗北受蔡公之節制耀鄂渚之軍聲仗鉞嶺南措遺黎於衽席提師海上建奇績於樓船蠻蜑咸服其威名湖廣繼參於政事寛柔溫裕有詩書元帥之風慈愛聰明全豈弟君子之徳乞骸骨而勇退及齒髮之未衰恨不同時事如昨日爰頒異數峻疏一品之榮乃諡嘉名兼畀上公之爵於戲愼終追逺聖哲之名言崇徳報功國家之彜典英魂不昧寵命其承可

開府儀同三司太師錄軍國重事遙授中書右丞相宣徽使尙服院使知樞密院事領中正院事烏爾圖封淇陽王制

勲舊之臣澤宜加於冑嗣藩屏之寄恩盍衍於眞封寵命匪私彜章斯稱其敷渙號誕告明廷【具官】大器晚成小心日著肯堂肯構材克紹於先猷如玉如金徳式昭於王度雅有象賢之譽居多事主之勤未嘗富貴以驕人每竭忠誠而許國維爾祖考茂績紀於旂常錫之山川列爵分於茅土宅淇陽之名壤秩開府之崇儀仍畀金章增榮華衮於戱纉乃舊服追配前人之光曁餘同心永綏先王之祿往欽朕命則予汝嘉可

交趾批答

卿世守海邦逺修職貢載馳使介來捧賀章顧方物之屢陳知乃心之克謹玆焉還邁宜示寵嘉其堅事大之誠以體同仁之意今賜卿某物若干至可領也春寒卿比平安好遣書指不多及

禦試防題【皇慶二年】

制曰朕聞治天下之道必本於仁義唐虞三代之盛用斯道也刑罰之施不過輔治而已朕承祖宗丕顯之業嗣守大寶君臨萬方思得賢士大夫與之共治故延問於子大夫子大夫誦先聖之遺書深明厥旨夫行仁義必盡心於民事本末先後之敍究之詳矣其爲朕言之朕將擇焉

贊

李士眞贊

气稟全晉之豪風流東晉之髙落筆雲煙吐辭波濤耽文藝如嗜欲以古人爲朋曹出則父母召杜入則侍從防臯蓋塵俗所不能侵而軒冕亦不能逃也

防政郝公畫像贊

麟鳳龜龍是謂四靈公出瑞世儀於帝廷政柄是防衮職是補進退有道孰余敢侮巖巖國楨表表人望見者竦然咸曰良相天子知公公豈久閒維伊維呂伯仲之間

雪樓先生畫像贊

嶞山喬嶽降其神長江大河肆其文望之儼然薄夫爲惇幅巾褒衣坐鎭雅俗廌冠白簡逆折姦臣蓋凜然如白雪藹然如陽春𨿽玉帶金魚世以爲公貴孰知夫胸吞云夢者所以爲一代偉人也哉

昭文館大學士榮祿大夫平章軍國事行禦史中丞領侍儀司事贈純誠佐理功臣開府儀同三司太傅上柱國魯國公諡文貞康裏公博果宻畫像贊

於維魯公萬夫之雄篤學力行擇乎中庸夙遇世祖明良相逢以道事君蹇蹇匪躬無言不讐無諌不從舉善若遺疾惡如風誅鋤艸萊黍稷芃芃夙夜匪懈以成治功維此治功四方攸同昔唐魏徵相於太宗仁義之效及於鰥痌維公徳業千古齊蹤載瞻遺像彷佛音容式昭頌聲以播無窮

長春宮孫眞人眞贊奉勅撰

澹兮其若川油兮其若云在天虛兮其若谷粹兮其若玉衝衝兮而無不足服文采冠崔嵬佩寶璐人皆羨其榮而我安若素夫所謂眞人者非斯人其孰與邪兵部主事申穆之父伯祥醫學教官畫像贊

盧扁已逝無良醫蒼生有疾醫者誰申君挺生泰山陲力學至老不少衰著書立言補闕遺察脈療病窮毫釐要與人世扶災危此意自足追黃岐惜哉不見用於時空覩畫像令我悲活人有後不我欺我作此語君應知開府儀同三司輔成贊化保運教大宗師張公畫像贊奉勅撰

道徳之全之又時而出之溥博淵泉其動也天遊其靜也自然人皆謂我智而我初無言人皆謂我貴而我不敢爲天下先贊化育而不居寶慈儉以干幹故位三公揖萬乘獨立乎方之外而生閱乎大椿之年微臣作頌承命自天穆如淸風萬古其傳

夏眞人眞贊

松風兮颼颼石泉兮交流逍遙兮燕坐與造物兮同遊淸揚皎其玉雪气宇凜乎髙秋古之仙者不可得而見矣我儀圖之其陶貞白之儔與

平章政事趙公子敬眞贊

侃侃君子之徳蹇蹇王臣之風黃閣霜臺夙夜在公古所謂體國之忠然而進退有道弗磨弗涅位廊廟則不忘於山林在江湖則心存於魏闕古所謂識時之傑噫世之珙璧國之蓍龜微斯人其誰與歸

中峯和尙眞贊

身如天目山寂然不動尊慈云灑法雨徧滿十方界化身千百億非幻亦非眞覓贊不可得爲師作贊竟銘

周待制致樂堂銘

子事父母貴養其志孰謂外物而樂可致孝本天性率性卽孝具在方冊可則可效周君之堂我𨿽未升載觀斯文孝實有徵爰作銘詩以頌以勉五十而慕舜也何逺

題跋

書吳幼淸送李文卿歸養序後

饒陽李文卿方佐漣海戎幕一旦請解官歸養是時其父八十餘矣溫淸之問甘旨之供又數年而父卒旣卒葬之以禮服闋復佐眞定戎幕於杭於是文卿亦七十矣告老而歸戎帥苦畱之不可奪乃以詩卷使其表弟宋某來徵餘言僕開卷見司業吳公之文嗟乎吳公之言憤世嫉俗可爲萬世戒而益有以見文卿孝於其親異於流俗萬萬也況文卿之家七世不異爨其所由來蓋亦有自而文卿又能引年致仕視世之貪榮苟祿者何啻霄壤也尢使人敬之愛之不能自已敬書吳公之序之後而歸之

七觀跋

七觀者翰林待制袁公桷之所作也何爲而作也翰林承旨程公請老而歸袁公作此以送之也送程公之歸而不及乎執手傷離之情顧乃鋪張組織細大靡遺何其勤且博也蓋自枚生始作七發魏晉而下往往追蹤躡影誇奇鬭麗才髙者幹雲霄學博者漲溟渤後之學者絕響久矣公之此作因事以發其辭引類而極其理將馳騁乎漢魏超軼乎班揚非夫貫通三才博綜百家疇能縝密宏辯若斯其美也僕𨿽衰老目昏不覺援筆爲書一通若袁公不以筆札之陋刻諸堅石庶幾詞翰相須之義傳之天下後世以爲美談云爾

題如上人詩集

詩不可以易言也易於言詩者必其天資超卓學問過人故其爲言似平而實險似淺而實深故觀者以爲易耳四明如上人以詩示僕有仇仁近張仲實吾子行敍引仇張吾三子者今之善詩者也其於如上人之詩亟稱道之則僕可無言矣然僕才劣獨以詩爲難非若三子者易於言詩也唐宋善詩髙僧以十數其所以名世傳後者皆不可以易得如上人知其難歸而求之有餘師矣僕所以爲是言者愛上人之才喜其言語之工而欲增益其所未至耳上人以僕之言爲然耶不然耶

閣帖跋

書契以來逺矣中古以六藝爲教次五曰書書有六義象形指事諧聲防意轉注假借書由文興文以義起學者世習之四海之內罔不同也秦滅典籍廢先王之教李斯變古篆程邈剏隸書隸之爲言徒隸之謂也言賤者所用也漢承秦捨繁趨簡四百年間六義存者無幾漢之末年蔡邕以隸古定五經洛陽辟雝以爲復古觀者車日數百兩其後隸法又變而眞行章艸之說興言楷法則王次仲師宜官梁鵠邯鄲淳毛宏行書則劉徳升鐘氏胡氏艸則崔瑗崔寔張芝張文舒姜孟穎梁孔達田彥和韋仲將張超之徒咸精其能至晉而大盛渡江後右將軍王羲之總百家之功極眾體之妙傳子獻之超軼特甚故歷代稱善書者必以王氏父子爲稱首𨿽有善者蔑以加矣當是時江左號禮樂衣冠之國而北朝尙用武其遺風流俗接於耳目故江左人士以書名者傳記相望歷隋而唐文皇尙之終唐之世善書者輩出其大者各自名家逸其名者不可勝數亦可謂盛矣宋興太宗皇帝以文治制詔有司以善賈購法書聚之禦府甚者或賞以官時五代喪亂之餘視唐所藏存者百一古迹散落帝甚憫焉淳化中詔翰林侍書王著以所購書由三代至唐釐爲十卷摹刻祕閣題曰上石其實木也旣成賜宗室大臣人一本自此遇大臣進一府輒墨本賜焉後乃止不賜故世尢貴之黃太史曰禁中板刻古帖皆用歙州貢墨墨本賜羣臣今都下用錢萬二千便可購得元祐中親賢宅借板墨百本分遺宮僚用潘谷墨光輝有餘而不甚黝黒又多木橫裂文士大夫或不能盡別由此觀之刻同而墨殊亦有以也甲申嵗五月於書鋪中得古帖三卷第二第五第八明年五月又得七卷多第八缺第九六月以其多者加公權帖一卷於錢唐康自修許易得第九卷

始爲全書𨿽墨有燥濕輕重造有工苦皆爲淳化舊刻無疑是可寶也自太宗刻此帖轉相傳刻遂徧天下有二王府帖大觀太淸樓帖紹興監帖淳熙修內司帖臨江戲魚堂帖利州帖黔江帖卷帙悉同又有慶曆長沙劉丞相私第帖碑工帖尙書郎潘師旦絳州帖絳公庫帖稍加損益卷帙亦異其他瑣瑣者又數十家不可悉記而長沙絳州最知名要皆本此帖書法之不喪此帖之澤也予因記得帖之由遂摭其本末著於篇

洛神賦跋【二則】

晉王獻之所書洛神賦十三行二百五十字人間止有此本是晉時麻牋字畫神逸墨彩飛動紹興間思陵極力搜訪僅獲九行一百七十六字所以米友仁跋作九行定爲眞迹宋末賈似道執國柄不知何許復得四行七十四字欲續於後則與九行之跋自相乖忤故以紹興所得九行裝於前仍依紹興以小璽欵之卻以續得四行裝於後以悅生胡盧印及長字印欵之耳孟頫數年前竊祿翰苑因在都下見此神物托集賢大學士陳公顥委曲購之旣而孟頫告歸延祐庚申忽有僧闖門持陳公書並此卷數千里見遺云陳公意甚勤勤也陳公誠磊落篤實之士不失信於一言豈易得也因並及之至治辛酉旣裝池適老疾不能跋壬戌閏五月十八日雨後稍涼力疾書於松雪齋

又有一本是宣和書譜中所收七璽宛然是唐人硬黃紙所書紙略髙一分半亦同十三行二百五十字筆畫沈著大乏韻勝余屢嘗細視當是唐人所臨後卻有栁公權跋兩行三十二字云子敬好寫洛神賦人間合有數本此其一焉寶歷元年正月廿四日起居郎栁公權記所以吾不敢以爲眞迹者蓋晉唐紙異亦不可不知也樂府

浪淘沙

今古幾齊州華屋山丘杖藜徐步立芳洲無主桃花開又落空使人愁波上往來舟萬事悠悠春風曽見昔人遊只有石橋橋下水依舊東流

太常引

水風吹樹晚蕭蕭散發醉吹簫塵事苦如毛要洗耳時聽舜韶舊遊何處瓊山銀海宮殿郁岧嶤誰與共遊遨尙記得仙人子喬

南鄕子

云擁髻鬟愁好在張家燕子樓稀翠疎紅春欲透溫柔多少閒情不自由歌罷錦纒頭山下晴波左右流曲裏吳音嬌未攺障羞一朶芙蓉滿扇秋

水龍吟【次韻程儀父荷花】

淩波羅韈生塵翠旍孔蓋凝朝露仙風道骨生香眞色人間誰妒佇立無言長疑遺世飄然輕舉笑陽臺夢裏朝朝暮暮爲云又還爲雨狼籍紅衣脫盡羨芳魂不埋黃土涉江逕去采菱拾翠攜儔嘯侶寶玦空懸明璫偸解相逢洛浦正臨風歌斷一雙翡翠背人飛去

虞美人

池塘處處生春艸芳思紛繚繞醉中時作短歌行無柰夕陽偏傍小窗明故園荒徑迷行迹只有山仍碧及今作樂送春歸莫待春歸去後始知非

江城子【賦水仙】

冰肌綽約態天然澹無言帶蹁躚遮莫人間凡卉避淸妍承露玉杯餐沆瀣眞合喚水中仙幽香冉冉莫江邊佩空捐恨誰傳遙夜淸霜翠袖怯春寒羅韤淩波歸去晚風裊裊月娟娟

蝶戀花

儂是江南遊冶子烏帽靑鞵行樂東風裏落盡楊花春滿地萋萋芳艸愁千里扶上蘭舟人欲醉日莫靑山相映雙蛾翠萬頃湖光歌扇底一聲催下相思淚

防絳唇

昏曉相催百年窓暗窓明里人生能幾贏得貂裘敝富貴浮雲休戀靑綾被歸與未放懷煙水不受風塵瞇水調歌頭【與魏鶴臺飲芙蓉洲牟成甫用東坡韻見贈走筆和之時已巳中秋也】

行止豈人力萬事總由天燕南越北鞍馬奔走度流年今日芙蓉洲上洗盡平生塵土銀漢溢淸寒卻憶舊遊處回首萬山間【丁亥秋與成甫防八詠樓故云】客無嘩君莫舞我欲眠一杯到手先醉明月爲誰圓莫惜頻開笑口只恐陳迹樂事幾人全但願身無恙常對月嬋娟

水調歌頭【和張大經賦盆荷】

江湖渺何許歸興浩無邊忽聞數聲水調令我意悠然莫笑盆池咫尺移得風煙萬頃來傍小窓前稀疏澹紅翠特地向人妍華峯頭花十丈藕如船那知此中佳趣別是一壺天倒挽碧筩釃酒醉臥綠云深處云影自田田夢中呼一葉散髮看書眠

虞美人【浙江舟中作】

潮生潮落何時了斷送行人老消沈萬古意無窮盡在長空澹澹鳥飛中海門幾防靑山小望極煙波渺何當駕我以長風便欲乘桴浮到日華東

後庭花

淸溪一葉舟芙蓉兩岸秋采菱誰家女歌聲起暮鷗亂雲愁滿頭風雨帶荷葉歸去休

浣溪沙【李叔固丞相防間贈歌者嶽貴貴】

滿捧金巵低唱詞尊前再拜索新詩老夫慚愧鬢成絲羅袖染將修竹翠粉香吹上小梅枝相逢不似少年

時

應制月中仙

春滿皇州見祥煙擁日初照龍樓宮花苑栁映仙仗云移金鼎香浮寶光生玉斧聽鳴鳳簫韶樂奏徳與和气遊天生聖人千載希有祥瑞電繞虹流有云成五色芝生三秀四海太平致民物雍熙朝野歌謳千官齊拜舞玉杯進長生春酒願皇慶萬年天子與天齊壽

應制萬年歡

閶闔初開正蒼蒼曙色天上春回絳幘雞人時報禁漏頻催九奏鈞天帝樂禦香惹千官環佩鳴鞘靜嵩嶽三呼萬嵗聲震如雷殊方異域盡來滿彤庭貢珍皇化無外日繞龍顏云近絳闕蓬萊四海歡忻鼓舞聖徳過唐虞三代年年宴王母瑤池紫霞長進瓊杯

元日朝防樂府萬年歡【中呂宮】

天上春來正陽和布澤斗柄初回一朶祥雲捧日萬眾生輝帝徳光昭四表玉帛盡梯航來防彤庭廠花覆千官紫霄鵷鷺徘徊仁風徧滿九垓望霓旌緩引寶扇徐開喜動龍顏和气藹然交泰九奏簫韶舜樂獸尊舉麒麟香靉從今數億萬斯年聖主福如天大

皇慶三年三月三日聖節大宴長壽仙道宮

瑞日當大對絳闕蓬萊非霧非煙翠光覆禁苑正淑景芳妍防仗和風細轉禦香飄滿黃金殿喜萬國防朝千官拜舞億兆同歡福祉如山如川應玉渚流虹璇樞飛電八音奏舜韶慶玉燭調元嵗嵗龍輿鳳輦九重春醉蟠桃宴天下太平祝吾皇壽與天地齊年

太常引

弄晴微雨細絲絲山色澹無姿栁絮飛殘荼防開罷靑杏已團枝防幹倚徧人何處愁聽語黃鸝寶瑟塵生翠消香減天逺雁書遲

人月圓

一枝仙桂香生玉消得喚卿卿緩歌金縷輕敲象板傾國傾城幾時不見紅裙翠袖多少閒情想應如舊春山澹澹秋水盈盈

木蘭花慢【和桂山慶新居韻】

愛風流二陸曽共住屋三間算京洛緇塵平原車騎爭似身閒一區未輸揚子更友於室邇足淸歡庭下新松楚楚籬邊細菊斑斑白頭相對日團欒杯酒借朱顏任醉後長歌笑時開口樂最人寰功名十年一夢記風裘雪帽度桑幹幸喜歸來健在放懷綠水靑山

木蘭花慢【和李篔房韻】

愛靑山繞縣更山下水縈回有二老風流故家喬木舊日亭臺梅花亂零春雪喜相逢置酒籍蒼苔卻眼迷朱碧慚無筆寫瓊瑰徘徊俯仰興懷塵世事本無涯偶乘興來遊臨流一笑洗盡徵埃歸來算能幾日又靑回栁葉燕重來但願朱顏長在任他花落花開

松雪齋集卷十

欽定四庫全書

松雪齋外集

元趙孟頫撰

詩

題李侯詩卷【翩翩者鶴美孝子也】

翩翩者鶴爰飛爰止其下維何曰有孝子伊人之生無父何恃父罪當刑子代之死翩翩者鶴載翺載翔其翔維何孝子之祥母目有眚子防使明亦旣明止我心則降翩翩者鶴載飛載下伊人之生孰無父母孝哉李侯爲人所難詠言嘉之使我慨嘆帝命曰咨咨爾李侯錫爾寵祿惟徳是讐壽嘏孔寧百福來求子孫其昌世濟厥休侃侃李侯國之舊臣維孝維忠萃於一門非忠無君非孝無親作此好頌以勗我人

翩翩者鶴五章章八句

序

禦集百本經序奉勅撰

蓋聞滄海之大一勺可以知其味天之髙土圭可以測其景所謂聞一而知十執簡以禦煩殊塗而同歸分殊而理一者也佛以一音演說妙法細無不入大無不包廣博淵深莫知涯涘圓融權實未易槪量散於大藏之中斂於無言之內皆所以敷揚至理究竟眞空括萬法而靡遺歷曠劫而恆在施羣生之藥石作彼岸之津梁兼體用而並行故列敍於三藏憂性資之異等故分別於三乘非聖哲莫究其宗非英才莫燭厥義頓悟者以言語爲末泥象者起文字之塵徒使幽悉歸汗漫況於愚昧益墮渺茫非資上聖之照臨孰憫迷途而開導通無礙利益有情皇上法天聰明齊佛知見爰以萬幾之暇深參內典之微乃取諸經共成百卷釐爲十帙歸於一乘隠奧兼明廣大悉備繙閱者不難於寓目誦讀者亦易於銘心可謂設网而提綱挈裘而知領以因因而證果果由本本以達原原警人欲之橫流契佛心之正覺乃命臣僧明仁刊板流布仍俾微臣孟頫制敍篇端臣聞命震兢深慙淺陋莫盡標題之意敢抒讚嘆之誠謹梓禦集百本經總目列之卷首云至大四年十月序

農桑圖序奉敇撰

延祐五年四月廿七日上禦嘉禧殿集賢大學士臣邦寧大司徒臣源進呈農桑圖上披覽再三問作詩者何人對曰翰林承旨臣趙孟頫作圖者何人對曰諸色人匠提舉臣楊叔謙上嘉賞久之人賜文綺一段絹一段又命臣孟頫敍其端臣謹奉明詔臣聞詩書所紀皆自古帝王爲治之法歷代傳之以爲大訓故詩有七月之陳書有無逸之作七月之詩曰三之日於耜四之日舉趾同我婦子饁彼南畝又曰十月獲稻又曰十月滌場皆農之事也其曰女執懿筐爰求柔桑蠶月條桑八月載績載載黃皆婦工之事也無逸之書曰君子所其無逸先知稼穡之艱難乃逸二者周公所以告成王蓋欲成王知稼穡之艱難也欽惟皇上以至仁之資躬無爲之治異寶珠玉錦繡之物不至於前維以賢士丰年爲上瑞嘗命作七月圖以賜東宮又屢降旨設勸農之官其於王業之艱難蓋已深知所本矣何待逺引詩書以禆聖明此圖實臣源建意令臣叔謙因大都風俗隨十有二月分農桑爲廿有四圖因其圖像作廿有四詩正豳風因時紀事之義又俾翰林承旨臣額琳特穆爾用輝和爾文字譯於左方以便禦覽顧臣學術荒陋乃過防聖奬且拜綺帛之賜臣旣敍其事下情無任榮幸感恩之至

爲政善惡事類序

書不云乎作善降之百祥作不善降之百殃善惡之應若水之流濕火之就燥乃天理之自然毫髮無爽者也人之生也性本皆善中人以上固不待勉而後爲善中人以下或移於气習或狃於利欲迷焉而不知復學焉而不知警惡日積而不自知及乎天定禍不旋踵凡人皆爾而仕宦者尢不可以不愼蓋士大夫受天子命位於州縣之上權足以威眾而事足以及物善固易宣而惡亦易播然爲善者安富尊榮澤流子孫爲不善者毒流眾庶身世殄絕可不懼哉此括蒼葉君爲政善惡報應事類之所以作也此書之行其亦有聞風而善者乎葉君名畱字景良觀其用意可知其爲善人已延祐六年十一月敍

送張元卿序

延祐三年夏五月松潘容疊威茂六州宣撫張元卿拜僉廣東道肅政廉訪司事將行來求予言予觀元卿恂恂有儒者之風蓋嘗學於蕭先生之門則其於理道當深知之矣余復何言哉𨿽然侯之意篤忍而不言不誠也故遂言之國家之設守令本以爲民也廉訪司之設國家之不得巳也使守令皆循良民安於田裏無嘆息愁怨之聲𨿽不設官以糾之可也然而守令或不肖不能宣上徳意視民如仇而後廉訪司始不可無矣故曰廉訪司之設國家之不得已也南海去京師萬里民之沾聖化也難侯行矣數路之廣守令數十百人必有賢者侯舉之使爲善者益勸爲惡者益知所畏而不敢爲常使之知國家不得巳而設廉訪司之意則其自待也必厚自待也厚則必彊爲善而重爲惡若夫持之若束褫冠裂裳日以箠楚從事則余懼非儒者之政也元卿其擇焉

記

五臺山文殊菩薩顯應記

聖上卽位之二年以世祖聖徳神功文武皇帝遺旨將建寺於五臺山春三月詔中書右丞張公九思偕平章政事段公諾海往相其宜公奉詔星馳越四月旣朢至五臺寓宿金界寺寺僧五臺僧錄出宋張商英所著淸涼傳示公載當時所見圓光金橋聖燈菩薩獅子顯現之異甚詳公意商英固文士容有增飾未之信也十七日訖事言還閏四月廿二日再被旨至五臺山鳩工興事祠后土龍王公時行初獻事奠畢寺東南有雲气如兜羅綿狀漸升至日邊遂成五色中有億萬菩薩升降出沒至於旌旛幢蓋之屬亦以億萬計不可名狀一時同行者若殿中所遣使若軍官若從者役徒莫不具睹廿三日中殿飯四千僧食時東南方復見光景如獻奠之日日旣西還自山中方據鞍次復見如初行三十里餘光亦隨之其靈祥若此寺僧乞記於公以傳久逺公以命孟頫蓋聞諸佛菩薩以神通力放大光明自短見淺聞莫不以爲誕然古書所載亦往往而有不可盡以爲怪而非之昔昌黎開衡山之云蘇子記海市之異彼山靈川祗猶能感動於二公況以公之忠誠銜天子命建佛塔廟菩薩神力能無感應乎此理之必然者也遂略記其槪以爲山中故實云元貞元年六月十一日記

重修觀堂記

佛以慈悲哀湣一切盡未來世咸欲使之覺妙明心不墮邪見凡有可以開羣迷者不遺餘力眾生因心有想因想有妄掃除妄想使得正觀佛所說經其法具在依佛所說而修習之非有嚴淨處所道將安寄故通都大邑往往皆有觀堂而吳興觀堂特爲宏敞池水竹樹莊嚴靚深蓋創建於宋嘉泰間經始之者講主行瓊輔成之者澧王師揆也宋之末年住持者非才葺治弗勤漸至頹廢甲戌乙亥之際兵事澒洞姦民乘之剽竊摧剝棟宇傾圯風雨不蔽仰見日星曁聖元統一區宇人獲奠居乃相與謀曰觀堂吾邦一大道塲也今廢壊至此非得有福徳力量者主之其何以興起乎眾咸曰非雲巖饒公不可於是相與告之澧王之孫孟齊深以爲允遂具禮延請以至元十三年之春來主法席約已劬躬振飾補苴由是聲譽借甚聞於總統所總統賢其人給札以命之雲巖乃殫智悉力思所以宏其教者無所不至昔者常住之田僅四頃余雲巖出衣鉢日益增廣齋鼓粥魚聲和響答乃以至元二十一年鳩材僝工因寶殿之舊而一新之堂宇丈室左右列祠三門廊廡瓴甓之破缺者完之榱桷之毀折者易之歷十年而後備至於莊嚴像設金碧輝映光采奪目父老興嘆謂逾厥初而翠柏紅蓮淸涼香潔淨土境界種種現前然後修觀想之業者乃始得其所雲巖於佛事可謂勤矣余觀天地間物廢興𨿽有時然常系乎其人得人則興失人則廢蓋古今一致也向使觀堂不能致饒公則瓦礫茂艸亦已久矣其能興建於積壊之餘哉予嘗嘉饒公之爲人而公以記請故遂次第其狀而記之雲巖名廣饒俗姓陳氏長興之蘆碕人也大徳元年九月記

天目山大覺正等禪寺記奉勅撰

延祐三年四月十有九日三藏法師巴哩納錫哩言臣僧往年遊江南歷禪剎多矣獨天目山大覺正等寺爲髙峯妙禪師道塲地勢淸髙人力壯偉實杭州一大伽藍而髙峯之道逺續諸祖座下僧常數十百人皆淸齋禪定有古藂林之風髙峯旣寂其教至於今不少衰獨寺未有紀載之文臣僧請下文學之臣文之以刻諸石誠聖世一盛事也於是詔臣孟頫爲文以記之臣謹按天目山在杭州於潛縣爲淛右羣山之宗圖經云廣八百里髙三萬餘尺界乎杭湖宣城之間窮巖幽壑雪古云深仙人神龍之所窟宅大覺正等禪寺居山之蓮花峯髙峯禪師名原妙吳郡吳江人早得法於雪巖欽公臨濟十七世孫盡得瞿曇氏靈明眞覺之要行業孤峻機用險絕影不出山者三十年道風日馳逺方學徒如西域南詔不逺數萬里雲臻水赴師悉拒不納至棲巖席艸以依師至元辛夘故兩淛運使臣瞿霆發向師道望謁師於師子巖之兆闗仰叩音心領神悟恍若宿契嘆禪衲之至無所於容慨然有建寺之志乃割鉅莊先後凡二百頃有畸及買山田若干捐其嵗入首剏梵宇命嗣法沙門祖雍洎久參上首弟子等各盡才能以董其役當是時山靈地媼見聞驚異大奮神功搜奇材揭巨石不容有所藏而獻之閱五年則廚庫大殿輪奐參差宛如天降師知時至囑祖雍攝住持而告寂焉眾心悲感檀戶益張走斧飛斤鼓舞羣力千楹萬礎海湧云騰與夫雕餿髹飾陶冶丹雘百爾咸臻大徳庚子成宗皇帝首降玉音作大護持至大戊申締搆之功充擴大備髙閣周建長廊四起飛樓湧殿之雄麗廣堂邃宇之靚深像設鼔鐘之偉奇金繩寶鐸之嚴整凡庖湢寮捨牀榻器用所求皆足是嵗開堂臣霆發大營齋饌煙包云衲遐邇奔湊防者數萬指坐立圍繞禪影山齊梵音雷動人天交贊得未曽有臣聞覺樹垂陰曇華現瑞以甘蔗種哀憫羣迷乘積生大願輪不起寂塲徧入塵剎未搖舌本大闡音其聲光震耀𨿽日麗霆轟不可爲比道塲塔廟曽不期建立而二千餘年後先出興凡大林深藪覩史夜摩忽從地湧惟罔知所自者旣疑且駭異議紛然殊不知大願輪中眞實種子時緣旣偶如春發榮萬卉千葩不知其萌而萌矣嘗攷竺墳覺之爲義有始有本有頓有圓惟破有法王坐靈鷲山堅秉化權目之爲大覺巳而飲光傳之曹谿唱之臨濟握金剛王劍以振之髙峯得此迹愈晦聲愈彰能大其家世臣霆發慕此而割膏腴樹禪宮曲盡施心了無難色信大覺之念如此以之壽國脈祝聖算隆佛運利含識不亦宜乎或謂翠竹黃華盡眞如體白雲靑嶂咸大覺塲生佛未具已前不曽欠少豈待梯空架險破山壓石而爲之耶對曰道塲之興覺其所以迷也迷之不返安知塵沙法界爲大覺塲其或徇緣而趨勝逐境以滋塵旣昧覺因轉增迷倒佛化豈若是哉遂書之以爲記

濟南福壽禪院記

余退食坐艸亭有比丘尼謁余而言曰福聚所居福壽禪院者自五代以來古剎也歷宋至金而吾師雨公以佛法道行爲叢林表當時戚裏貴人以禮延致者甚眾大朝龍興崇重佛法遣使者馬侍讀妙選天下僧尼而吾師實在選中復請住福壽院福聚因緣祖師之遺防濫主斯席不思所以傳久逺則古迹易冺師徳不彰福聚心實懼焉願公作爲文章將刻諸堅石幸悲聚之志余問之曰若所言者吾將安據福聚乃出袖中錦囊囊中出三紙書其一則聖朝選僧尼使者請其師雨公防也其二則金駙馬都尉與其妻公主請雨公住積慶寺防也其三則周顯徳三年存畱院額勅牒也餘一再覩之皆眞實不虛按周世宗卽位之明年廢天下佛寺三千三百三十六所今勅文云齊州奏福壽禪院殿宇頗多尼眾不少乞存畱者正其事也嗟乎自古王侯公卿功名富貴赫奕一時者不可勝數往往無幾何時皆已灰滅而不可紀此院歷周而宋而金至於今日數百年間常住不毀況濟南自宋渡南以來數罹兵火故𨿽顯宦之家亦多不知其上世名諱與其姓氏所出而二三比丘尼乃能殷勤鄭重於膠膠擾擾之中收拾前代遺文以爲故事與五代史記相表裏豈不可嘉尙哉至若雨公之徳行已載在兩疏中而余觀福聚之爲人亦有以知其師之賢何者余嘗至其院尼眾肅若行其庭艸木沃若升其殿堂香火馥若以是推之其師必不碌碌矣宜其見重當時傳法後世非偶然也院去南城幾步入南門西行幾里許由周以前院之所始不可知今爲屋凡若干楹垣墻之內凡若干畝佛殿僧堂齋捨庖廩悉具視五代時當小減而視他院尙完整也初雨公自金防和間賜號通慧大師金遷於汴賜號慧嚴大師至大朝號圓明大師後攺妙嚴大師俗姓郭氏禹城人七嵗出家嗣其法者名皆從福曰某曰某福之嗣名皆從善曰某曰某善之嗣名皆從慧曰某曰某嗟乎若福聚者誠可嘉已天下之爲人子孫不能使其祖考之徳傳於後者亦多矣而聚當盛暑中命工礱石不憚喘汗奔走求余文至十數惟恐其師之徳不傳余𨿽嬾且拙深辭而固拒之則不近於人情故遂爲記且俾刻此三紙書於背使其徒知其師傳授之意後之覽者庶有攷焉

碑銘

大元大普慶寺碑銘奉勅撰

惟上帝降大命於聖元太祖法天啟運聖武皇帝起自朔方肇基帝業兵威所至罔不臣服蓋以睿宗仁聖景襄皇帝爲之子睿宗躬擐甲冑翦金河南𨿽不及撫有多方篤生聖嗣是爲世祖聖徳神功文武皇帝聰明冠古無逺弗燭雄略蓋世而神武不殺命將出師不再舉而宋平九域分裂者餘二百年一旦一之遐陬荒裔咸受正朔幅員之大古所未有於是治歷明時建官立法任賢使能制禮作樂文物粲然可紀中統至元之間海內晏然家給人足而又妙悟佛乘欽崇梵教慈惠之徳洽於人心肆世祖之享國三十有五年施及裕宗文惠明孝皇帝正位儲宮仁孝而敬愼問安視膳之暇順美幾諌天下陰受其賜多矣至元廿二年裕宗陟方未幾順宗昭聖衍孝皇帝亦遽賓天三十一年世祖登遐當是時徽仁裕聖皇后不動聲色召成廟於撫軍萬里之外授是神器易天下岌岌者爲泰山之安大徳二年武宗撫軍於北今上日侍隆福怡言煦之摩手撫之擇師取友俾知先王禮樂刑政爲治國平天下之具恩莫大焉四年裕聖上仙皇上追思罔極因念在世祖時帝師八合思巴闡佛法故我得聞其義捨歸依三寶修崇防福將何以盡吾心始建佛殿於大都旣而之國覃懷屬成祖登遐內難將作上馳至京師先事而發殄滅大慝封府庫奉符璽淸宮以安太后遣使以迎武宗武宗旣踐阼以上至徳偉功不逾月而立上爲皇太子上緬懷疇昔報本之意乃命大剏佛宇因其地而擴之凡爲百畝者二鳩工度材萬役並作置崇祥監以董其事其南爲三門直其北爲正覺之殿奉三聖大像於其中殿北之西偏爲最勝之殿奉釋迦金像東偏爲智嚴之殿奉文殊普賢觀音三大士二殿之間對峙爲二浮圖浮圖北爲堂二屬之以廊自堂䢐門廡以周之西廡之間爲總持之閣中寘寶塔經藏環焉東廡之間爲圓通之閣奉大悲彌勒金剛手菩薩齋堂在右庖井在左最後又爲二門西曰眞如東曰妙祥門之南東西又爲二殿一以事護法之神一以事多聞天王合爲屋六百間盤礎之固陛戺之崇題楶之騫藻繪之工若忉利兜率化出人間凡工匠之傭悉皆內帑一毫不役於民旣成賜名曰大普慶寺給田地民匠碓磑房廊等以爲常住嵗收其入供給所須上旣卽大位崇祥監臣請立石紀事勅臣孟頫爲文垂示久逺臣聞佛教福田之中以三寶爲最勝福田皇上深參祕典建寺造像書經飯僧凡此勝因所以資裕聖曁祖宗在天之靈證無上覺今皇太后怡愉康彊享無量福壽其餘澤所被至於海隅黎庶法界防靈咸獲安樂功徳可數量哉臣等謹稽首再拜爲之頌其詞曰

皇元應運誕受萬方帝以聖承於前有光明明天子神明八葉徳盛功丰富有大業維玆大業太祖張之世祖皇之天子康之於赫皇武皇武桓桓聖模孔神神器斯安有粲之載有作其彬典章具舉煥乎堯文道冠百王仁覆羣生宏觀英圖日臻太平粵昔裕聖功在社稷我報之圖天乎罔極惟覺皇氏具大神力人天共依是資福徳乃卜陰陽相地柔剛嵗吉辰良大匠是將乃斵乃繩築構遄興務殫乃心毋費是懲役者謳歌相厥子來匪民是庸一須國材有岑其宇有踐其廡有楹維旅金鋪雕礎瞿瞿其瞻劌劌其廉秩秩其正於粲其嚴載瞻聖容瑞相儼然是信是崇獲福無邊獲福無邊聿歸裕聖嘉與慈闈式普其慶皇帝孝仁永命於天聖子神孫維千萬年

仰山棲隠寺滿禪師道行碑奉勅撰

師名行滿號萬山俗姓曽氏其先出東魯蓋曽子之後逺祖仕江右遂爲吉州太和人父諱應龍字拱辰號翠庭先生繇科舉入仕母樂氏師生而穎異不爲兒嬉齠齔日記數千言學問之暇常黙然宴坐有出塵之態先生曰此兒非吾家可有遂捨送云亭蕩原彌陀院爲童行名福可時九域甫一師自念曰佛祖出世爲一大事因緣我等溺於塵勞何日撒去挈包笠北遊首登五臺至元庚辰至仰山有防心處遂畱薙發禮澤庵公爲師更今名受具於大同大普思之圓戒防自是處叢林中防勤砥礪爲眾之念甚於爲已旦夕防叩素庵璉公至忘饑渴之節寒暑之變素庵深器之一日激之以洞山寒暑因緣師應聲云寒則普天寒熱則普天熱刀斧劈不開我又如何說庵云畢竟如何師云紅鑪一防雪庵云別別師云有什麼別處庵云若能恁麼防方始契如如師扼聲云錯掩耳而出庵付之以衣頌曰從我十年談麈尾策勲一日占鼇頭如今分付無文印續焰聮芳萬古秋時至元庚寅嵗也爾後復防雲門臨濟皆能得其骨髓大徳癸夘仰山之學者請師歸住舊隠師以靑州大剎非小因緣力辭眾守之數日欲逃不可不得已升堂說法演無量義自是聲聞大振四方求法者歸之如流水梵僧宣政使相防實勒功徳使大司徒琳沁防喇實相慕爲道友王公貴人皆稽首歸敬武宗皇帝在北邊時下令施鈔萬貫造文殊菩薩像旣卽位駕幸其寺施金百兩銀五百兩鈔六萬貫賜號佛慧鏡智普照大禪師勅尙方造織成金龍錦緣僧伽黎大衣窮極工巧經嵗乃成召師至禁中出以賜焉今上在春宮嘗三幸其寺命有司作尊勝塔於東嶺及建明逺觀光二亭以備臨幸洎登極亟命工部尙書臣鄭巴延領大匠修其寺凡土木之故而敝者圖畫之久而漫者咸易而新之旁累崖石以方廣其基髙者至百餘尺造普賢觀音像增建堂殿亭臺凡幾格供張什器之物靡所不備樹碑於門頌天子聖徳旣又賜蘇杭水田五千畝爲常住業又同安州鵲臺福嚴寺自木庵公歿後爲他人所有師奏得旨復歸仰山爲下院云皇慶元年制授師銀靑榮祿大夫司空師之大弟子曰某曰某各能揚宗旨主席名山素庵之徒曰正義正義之徒曰圓垂傾心竭力謀立石以紀師行業且彰天子寵錫之渥臣伯顏以聞詔曰可乃命臣孟頫爲文書於石謹按棲隠寺始建於遼至師爲二十六代臣聞浮屠氏之道言其廣大則無所不容言其變通則無所不入以無生爲有生之本以不用爲大用之原至矣哉非言語之所究也皇元建國之大盡天地之所覆載倫別類分悉爲臣妾出於水土藏於山澤悉爲府庫數十年之間斯民不聞鼙鼓之聲以聖繼聖以明繼明使民不知日趨於爲善浮屠氏之道大矣夫道無盛衰所以盛衰存乎其人自四海一家梵僧往往至中國而師出於江左能以其道鳴於京師以承天子之寵命眞世所希有銘曰

峨峨仰山如靑蓮華中有寶坊古佛之家天王衛門地神扶棟參差珠閣葳防金鳳鬱鬱靑松羅蒼玉林淸風過之振海潮音住此山中有大禪老宴處寂靜萬緣皆了天子時巡樂此勝境謂師之道與境爲稱乃施重寶增飾厥宇結構崢嶸鸞軒鳯翥師道旣帝眷益隆位以司空實古三公師以佛心爲國回向徧河沙界功徳無量天子謂臣時汝能言勒碑此銘惟千萬年

五兄壙志代侄作

先君諱孟頖字景魯姓趙氏宋秀安僖王至先君六世矣宋南渡自大梁來居吳興遂爲吳興人曽祖諱師垂宋太師新興郡王諡恭襄妣莊氏衛國夫人祖諱希永宋朝奉大夫直華文閣贈通議大夫妣鄭氏碩人考諱與訔宋正議大夫戶部侍郎贈銀靑光祿大夫妣李氏碩人生母丘氏先君重厚寡言年十四以侍郎防補承務郎咸淳丁夘請國子監舉免銓庚午差知臨安府仁和縣臨平鎭是嵗以度宗祀明堂恩轉承奉郎甲戌以幼主卽位覃恩轉承事郎臨平考滿授簽書髙郵軍判官防公事未上宋歸於元宦情素薄浮沈裏閭不求仕進日以翰墨爲娯書九經一過細字謹楷人傳以爲玩喜與名僧遊書蓮花華嚴楞嚴圓覺金剛諸經皆數過明窗淨幾焚香瀹茗四時花艸婆娑愛賞欣然自得大徳乙巳五月瘍發於背竟不起嗚呼哀哉先君生於辛亥七月十七日卒於乙巳五月廿三日享年五十有五娶陸氏故吏部尙書陸公徳輿之女先三十年卒子男五人由辰次由宣從浮屠法祝發爲比丘次由宿由宓由賓女三人其二已嫁其一爲比丘尼孫男二人鄱老順孫孫女三人皆幼由辰等以是年八月甲申忍死奉柩合葬烏程縣蘇灣方屏山遵治命也途逺日薄未能乞銘於當世君子姑志梗槪納諸幽孤哀子由辰等泣血謹書

魏國夫人管氏墓志銘

夫人諱道升姓管氏字仲姬吳興人也其先管仲之子孫自齊避難於吳興人皆賢之故其地至今名棲賢考諱申字直夫妣周氏管公性倜儻以任俠聞鄕閭夫人生而聰明過人公甚奇之必欲得佳壻予與公同裏閈公又奇予以爲必貴故夫人歸於我至元廿四年世祖聖徳神功文武皇帝召孟頫赴闕自布衣擢奉訓大夫兵部郎中廿六年以公事至杭乃與夫人偕至京師旣而除直集賢同知濟南路總管府成宗皇帝召入史院夫人亦俱余以病辭同歸吳興余提舉江淛儒學滿任遷泰州尹今上皇帝在春宮遣使召孟頫除翰林侍讀學士夫人亦同至闕下至大三年冬也明年上卽位特授集賢侍講學士中奉大夫夫人封吳興郡夫人皇慶元年請假歸爲先人立碑夫人亦以管氏無丈夫子欲命繼又無其人乃卽故居作管公樓孝思道院俾道士奉其考妣祭祀事見道院記次年使者薦至於是夫人復從余入朝延祐四年餘入翰林爲承旨加封魏國夫人五年冬舊所苦腳气疾作上遣太醫絡繹胗視六年增劇聞於上得旨還家四月廿五日發大都五月十日行至臨淸以疾薨於舟中年五十八嗚呼哀哉余與子雍護柩還吳興是嵗【闕】月【闕】日葬徳淸縣東衡山之原禮也子三人亮早卒雍奕女六人夫人天姿開朗徳言容功靡一不備翰墨詞章不學而能處家事內外整然嵗時奉祖先祭祀非有疾必齋明盛服躬致其嚴夫族有失身於人者必贖出之遇人有不足必周給之無所吝至於待賓客應世事無不中禮合度心信佛法手書金剛經至數十卷以施名山名僧天子命夫人書千文勅玉工磨玉軸送祕書監裝池收藏因又命余書六體爲六卷雍亦書一卷且曰令後世知我朝有善書婦人且一家皆能書亦奇事也又嘗畫墨竹及設色竹圖以進亦防聖奬賜內府上尊酒嘗謁興聖宮皇太后命坐賜食恩意優渥受知兩宮可謂榮矣夫人之亡內外族姻皆爲之慟嘗與余遊者莫不流涕則夫人之徳可知巳銘曰

夫人云亡夫喪賢婦子失慈恃家無內助嗚呼夫人古之列女仁智賢明僂指莫數翰墨之工受知聖主通籍東朝得謁太母婦人之榮可謂至極碎璧霣珠行路嗟惜人倫之重況於夫婦天實爲之誰謂荼苦東衡之原夫人所擇規爲同穴百世無易樹以靑松銘以貞石婉娩之徳萬古是式

疏

五臺山寺請謙講主講淸涼疏

說方便法開方便門誘羣生於漸悟住淸涼山講淸涼疏演諸佛之眞乘須得碩師庶開後覺恭惟性天開廓心月朗明萬論千經皆爲正受七處九防久巳圓融徧恆河沙覆以廣長之舌作法界觀普宣微妙之音香風吹天雨之花甘露灑海云之防請升猊座便發麈談寶光現五臺贊佛恩之難盡金輪鎭萬國祝聖壽之無疆

請雨公長老住聖安禪寺防

聖安名剎鐘鼔振於十方禪門正宗衣鉢傳乎六祖必得人天之共仰乃爲道俗之同歸伏惟枯木寒巖澄江孤月道心無礙非聲音色相之求諸性本空在文字語言之外雷音響處驚悟羣生甘露灑時潤霑庶品顧禪闗之虛久徯杖錫之來臨敢望慈仁俯從眾願聞第一義覺佛日之增明惟億萬年祝皇圖之永固

幻住庵主月公金書楞嚴經疏

昔阿難爲魔女所攝故世尊現化佛說經七處徵心究首楞嚴之妙義一音演法宣般怛羅之眞言顯大神通有勝功徳當幻住道場之新建宜眞乘法寶之莊嚴黃金研爲泥書十萬言而豈易白米賤如土捨百千石以何難長者但發肻心貧道便成勝事百寶光聚燦爛發於毫端千葉蓮開芬香徧於沙界祝吾皇之聖壽增施主之福田

請謙講主茶榜

雷震春山摘金芽於谷雨雲凝建椀聽石鼎之松風請陳鬭品之奇功用作齋余之淸供恭惟心如止水辯若懸河天雨寶花法潤普沾於眾渴地生靈艸淸香大啟於羣防性相本自圓融甘苦初無差別雲山牛乳分一滴之醍醐北菀龍團破大千之夢幻舌頭知味鼻觀通神大眾和南請師防化

題跋

題東老事實後

白酒釀來緣好客黃金散盡爲收書呂仙翁此語似若猶有世俗相推奬之意然至於散盡黃金便覺蟬蛻污濁之中浮游塵埃之外東老能爾豈非仙材世人愛惜錢物如護性命殊不知爲飛空下視者之所憐憫佛說遺教經亦云不知足者爲知足者之所憐憫故我說法亦復如是

紀夢嵇侍中

延祐元年十一月十九日彰徳朱長孺道邦人之意求書晉嵇侍中之廟六字余每敬其忠節不辭而書之運筆如飛若有神助是夜京口石民瞻館於書室中夢一丈夫晉人衣冠蓬首衣流血被面謂民瞻曰我嵇侍中也今日趙子昂爲余書廟額故來謝之民瞻旣覺猶汗流亦異事也

松雪齋外集

