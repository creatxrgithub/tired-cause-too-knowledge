

欽定四庫全書

集部四

提要

澹齋集十八卷

別集類三【宋】

臣等謹案澹齋集十八卷宋李流謙撰流謙字無變漢州徳陽人父良臣登政和五年進士紹興中授館職爲尙書郎晚出守簡池二州以終流謙少以父防補將仕郎授成都府靈泉縣尉秩滿調雅州教授防虞允文宣撫全蜀置之幕下多所贊畫尋以薦除諸王宮大小學教授力丐補外攺奉議郎通判潼川府事其事迹不見於宋史惟其兄益謙所作行狀尙具見其始末所著文集宋史亦不著錄惟焦竑國史經籍志黃虞稷千頃堂書目俱載有澹齋集八十一卷是明世尙有傳本今已湮沒無聞厲鶚撰宋詩紀事僅從成都文類中搜得梅林分韻一首其文亦與本集頗有異同又以流謙爲綿竹人與行狀不合知鶚未覩本集故傳聞異詞也流謙以文學知名其父良臣嘗出張浚門下爲所論薦集中分陜志專爲頌浚勲徳而作鋪張太甚殊不免門戶之私其詩文邊幅稍狹間傷淺俚亦未能盡臻醇粹然筆力峭勁不屑屑以雕琢爲工視後來破碎苶弱之習較爲勝之宋代遺集大半散佚若流謙者固不妨存備一家矣謹就永樂大典所載抄撮編次釐爲十八卷其益謙行狀及其子亷榘刋集原防並附錄於末以備考證焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

澹齋集卷一

宋李流謙撰

賦

龍居山人墨戱賦

龍居之山有隱君子能人能天內外進矣嘗戱謂予宇宙在其手萬化生乎身謂予不信可以小試於是莞爾奮興矍然振袂起策老防如身使臂臂使指疾徐曲折惟意之止予從旁縱觀竊味余胾蓋其來莫禦也如川源之東赴如風雨之卒至其運而不畱也如走圓於峻阪如決水於平地其致一而不失也如痀僂之蜩津人之舟郢人之斤后羿之矢其出奇而莫測如拔幟而趙窮如削木而龎殪俄而渾沌破碎眾彚錯起燕都楚壤越邑吳市山川卉木之變幻人鬼獸禽之譎詭外而蠻貊介鱗氊毳鑄鼎之所象汗簡之所志緗素之所傳墟冢之所瘞千態萬狀可愕可喜空底裏以陳露竄神姦而無所予亦變色而作失聲而喟藝之精也一至於是子於何學而造斯妙敢問所以隱居君子投筆而對是心非手是道非技吾之始爲此也嘗觀之古人矣敗縑埃漫破壁苔漬陁子道子顧陸而次奇蹤祕迹過目不記久之意若不厭求履於迹豈其得履則聞之師曰逐末者去本逺信耳者與目異萬生擾擾不一其類洪纖巨細稟自然之形流轉飛動具不說之理彼刻楮者已落第二故幹也所師帝閒萬騎眞龍拏空葉公失气見似之者而喜對面千里乃觀之天地之間物物而察道實甚邇宛然胸中者皆彼成像流出筆端者乃其全體運生機於目前發妙意於象外然意終未厭此則物耳有物物者緘鐍祕嚴莫覘其際於是使離朱索之而伎窮契詬求之而心醉乃三日齋而鉏其驕色五日戒而掊其淫志觀之我心一塵不翳炯八窗之內徹紛萬象之我備獨撡其鑰乾辟坤閉其動而愈出如繭吐緒酌而不竭如海出水吾何爲哉應之而已方是時也終日捉筆我不自知觀者何議予驚曰有是哉子之妙也予不知其他獨於文也而嘗從事徒怪夫六經以來眾伎紛蟻世祀幾傳作者幾輩云章星藻其來亹亹孟醇莊放雄嚴荀肆屈賈之幽妍遷向之博偉韓豪柳勁異味合美豈夫與子同一經緯隱君子笑曰觀解牛者得養生見行水者知用智事固有殊途而同歸百慮而一致子何知之晚而問之不惠夫子之妙我之妙也我之妙造化之妙也復奚辧於彼此子其然乎不然倘曰天下皆疑吾獨得不疑則俟帝鴻氏起而問之

五言古詩

贈別

水火气類感艸木臭味親君看金石交分篤均天倫朅來東川遊結友輕雷陳諸君盡豪俊著我漫浪身酒斟約無算詩妙各有神人事不可知變態生逡巡一代韓荊州大木臥龍鱗客禽失危巢翩翩傍叢榛斗升何細碎朱絲恐生塵知巳淚再滴離羣恨方新去玆勝社難胸腹傷人神臨岐欲何語一味惟酸辛歲晚念裘褐幸勿忘騷人

送羅制參

平生願識韓一見屣履迎自揣何所持徒有汗背驚下士公盛徳事賢我眞情西南大幕府控制七十城自公歸奏功泰階夜光明上前論賓客豈但丞冰衡況公天人學根本敬與誠麼麼見事功萬物待生成三月漲桃花鏡面江流平若爲化檣烏親送帆檝行臨風嘿淒然一紙聊寄聲上有字加餐意重千金輕勿言暫暌闊四海如弟兄

戱貽秋泉子

桂椒發芳辛水泉佐澄潔風味可人哉醞借固佳客淸非伯夷隘和異柳惠褻壺子與俱來表裏淸徹骨素魄吸沆瀣枯腸濯埃東家欲毋我漆園彊齊物物我儻未融平地森劍防非秦亦非越有國名建徳恬流不須航坦逕無轍迹笑渠秉周禮況復用蕭律聚糧適千里叱馭履九折勸君反爾轅神尻徐而疾伯倫駕予車元亮脂我轄胚渾未兆前羲軒乃叔末

病中作此

苦熱日念秋秋至轉多病枯藤不得力小室同械禁形骸老翁然但未雪繞鬢秋山疊翠嶂秋月掛冰鏡朝躋閒屐齒夜語閣麈柄妻孥生悵望煮藥勸屢進故人尙記存折簡時一問年來識眞妄水月空萬境鬭蟻非實響杯蛇亦幻影誰於炯炯中屑金作塵眚酒盞行欲謝云窗豈復近惟有妙蓮華勝味方雋永誰來炷鑪燻佩子法王印

秋懷

悠悠感愁運肅肅勵素節蟾華度疎櫺蘭吹出叢薄幽虫泣煙莎防螢暎露葉百哀攻予衷感此重忉怛庭闈余斑衣荒壠已白骨茍生尙何聊從死恐亡益鞠凶天未悔風急鴈序拆女須冰玉質眼看沒荒域山鬼不足鄰何年反爾魄危腸盡一哭六月霜凜烈自從奪所怙殘魂慨零落虛已折翮況此百中鏑人生寄一世常苦不滿百血气如微流豈禁沸鼎涸隱憂誰復訴任理寛萬一貝葉了諸妄一眞無悅戚香火有昔緣從玆事朝夕

浴罷

性懶如嵇康不沐已三歲蟣虱擅封域污垢爲之地譬之大諸侯父死輒子繼納污固云久用鉞豈得已朝來湯沐具縞素雪危涕決河捲塵泥崩風刮氛翳防擔坐茂樹未足當快意晚日瀝餘潤寸櫛導積气蓬根入風露浮爽到肝肺卻憂見斑毛引鏡不敢對彈冠一趺坐茹連豈吾事置之勿復道我醉欲眠爾

鄴守以石刻屈平昭君像見惠因思大夫之忠貫白日而淩秋霜在所不論而昭君以傾國之豓擅天下之色乃不肻自同眾姬貨畫師以求媚此尢爲可感者爲賦此篇

璇題朝曦麗椒殿春風香帶日羨寒鴉灑鹽引癡羊那知韶葩妍有此秋節剛千金非我愛所重在行藏奮然斬畫史低頭笑君王呈身由諂壬百態恐不當照影見冠佩豈不羞帷房自從到北庭幾閱紫塞霜年年鴻鴈歸不寄一字將卻悲降將軍髙臺望故鄕至今靑冢上沙艸不肻黃吾觀嬌色兒睥睨此濫觴孽閹擅國辟天地爲低昂眼前殺師傅但有涕淋浪區區一女子去畱系毫芒我行桃李村髙髻余舊妝負薪行汲泉不願同康莊爲計盍不爾乃以美自戕初心豈其然薄命遭彼狂離騷照白日至今祖文章婉孌古稱士後先出寒鄕遺刻共想象再歌重慨慷

卽事

畏熱客不來習懶我倦出愛閒閒不徹一日如兩日晚風生防涼佳月掛西壁誰爲無事人共此可憐夕

得小麑因戱作

傾江釀斗秫未啻俗之醨向來故疎慵重此百憂罹杜門不復出出亦將從誰山氓過予言刈樵得雛麑適我藪澤念亟買不論貲斷乳無幾日疎毳未傅皮檻牢異林壑恐作南冠累解縛非予靳弱質叵自持罦羅竹節稠失腳悔可追泠泠溪流甘蔚蔚庭艸肥人生一飽耳八荒吾庭幃我自不亂羣爾能忘土思馴狎不違性長大儻有期充庖斷勿憂巾車薄勞之南山與北澗伴我歌紫芝張陳慨中畫管鮑謬已知新交不更添歲寒端自玆

數醉

淸秋無所爲遇酒時一醉醉則遺形骸兀然外天地塵世多得失古事有興廢更復不快飲徒爲亂人意屈原貴獨醒賈誼每流涕二子竟中夭惜哉且自棄蒼苔晚雨濕紅葉北風厲樂鄕聊可謀悲秋豈吾志

病中

稟生拙以疎俯仰人事勞煩疾乘秋至幽憂安能逃閉閤無餘欣西風晚蕭騷乃悟揚子居未曾損一毛流光背人馳歲暮不自聊安得七發賢相從觀海濤

黃思忠病起作此寄之

巖巖千丈松大廈不收拾已作澗壑臥更困螻蟻穴天果無意哉問龜龜不食悲歌气塡膺白虹爲貫日向來亡公子後日九州伯柰何蕞爾曹乃敢觀裸浴士窮有如此於君更心惻平生治國手僅脫在陳厄三彭捃細故二豎侮明徳聞之投袂起此士豈易得可無不貲藥粉珠屑白玉奮髯呵不祥有神嘿操防歘然蛙腹裂還我蒼玉璧一尊欲壽君悵念風雨隔平吳固奇烈更謹盤水執君身則千金斯文但一發勉矣加飱飯吾道系損益

予遊潼川將訪魏城令君李仲明而不果作此寄之

骨肉纏恩愛友朋綴情義於君若兼之何生結此契朅來東川遊咫尺桃李縣引車意甚決牽衣事輒挽我如空中云隨風出巖岫又如波上舟東西聽水手有心不能酬富貴那可必富貴吾不願此見未宜失裁詩說相思過鴈或堪托鴈能見君子嗟予鴈不若

送臺石甫出關

臺君少年時盛气不可蓋冀北駒墮地過都如歷塊未說兩石弓談詩亦堅對十年憂患繞螭伏淺瀨寶劍夜韜光蒼鷹秋折翅飄風詎終朝否極理則泰秋髙气益肅匹馬指絕塞酒闌奮袂起曉色風雨晦關頭飛將軍久矣側席待解鞍握手語意合琥珀芥去去未可知建侯萬里外兩耳熟髙名邇方揖英槪頗知倜儻士別意殊憒憒贈行敢他言忠義福所介

送華覺歸中巖

世故翻巨浪是身如孤舟黑風半夜來掀簸卒未休誰能洶湧間輕飛逐浮鷗稽首大導師覺海名善泅請下一轉語爲度歷劫憂師笑了無言此問難爾酬未可檝迎汝子歸當內求堅忍作維纜巨防截橫流中有不動者東西聽漂浮師今念故山翩然去難畱相送城東隅黃葉堆別愁歸來閉閣坐念念期自修精進儻不懈鍼芥或有投西風白蓮開束包隨勝遊

元日泛舟分韻得大字

春從沙際生白石暎淺瀨一舟何自橫寄倐與會今日是何朝亦恐魚鳥怪曉暾破宿雨換歲無此快柂工貌閒暇一篙有三昧夷猶我無心上下聽汝輩斷崖舂濤波千古意不攺中流浸玻璃綠淨吾苦愛林深故疎密山逺自明晦隔江見人家短籬防畦菜蓑笠弄晚色眞樂在牛背稍能薄輸徵武陵豈天外吾曹二三子勿作碌碌待濤戎嘆山河塵凡累纓佩人生富貴哉固有一事大

月夜泛舟

苦雨連日夜佳月遭薄蝕晚風散積靄水天忽攺碧江臯放幽步露下襟袂濕劃然湖海興如驥不受勒扁舟系枯柳漁子眠已熟喚起勿作難解纜破秋色移我坐空曠四顧竦毛骨山空木葉脫岸斷石腳出捨舟訪鄰叟醉臥不納客何必見安道意行無適莫書生亦底事忍凍犯蛟窟可憐窮事業坐恐淸景失歸來定何得索酒更深酌上士不言諭下士笑局局太白下羌江蘇仙遊赤壁風流共一時作詩記今夕

東巖施頭陁所隱也頭陁唐人初居郡之奉聖寺太守獨孤見之頭陁不加敬獨孤怒旣去遣吏捕之頭陁以笠涉江至此山吏隨焉頭陁隱巖間兩虎守之吏駭退卽其地爲院昔律今禪予昔侍親守簡數來遊再到賦此詩

勝地憶屢到變革非昔年律居掃積陋禪房侈舊觀老衲不可見遺事故老傳使君擅一壑凴愚妄自賢定心初不揺蚉防卒飛前赫然漲蛙腹欲以火燎天一笠渡淸波絕壁守兩斑遊戱出小異褫駭飛殘魂敬汝則勞道力屹如山一笑置勿問鑪薫裊輕煙洗盞酌石澑吻頰冰雪寒卻憶飛泉句然思老仙

從馮黎州飲梅林以山谷舊時愛酒陶彭澤今日梅花樹下僧分韻賦詩得時字

巾冠墮城府桔橰無休時胸脾貯黃埃非復林壑姿涎流方外勝秦人望軒羲萬金買閒日駕言一紓眉冒踏眾俊塲更從百代師食魚得河魴熊蹯佐其滋靉靉煙雨村霜條出冰蕤烏鵲噪寒暝玊立山差差置樽扶疎下壽幹虯蛟馳落蘂不動塵初無犀駭雞深酌起自勸非族不在斯公行對宣溫雲霧生攀躋能來玩墟落匹馬卻蓋麾蟠胸萬防蝀區寰眇毫絲以玆接羣動白羽坐指揮笑彼豢外者組紱爲之鞿他年駟馬還梅花當十圍記此黃公壚下車挽客衣未覺邈山河一醉固大奇

用山谷上東坡韻與馮黎州【黎州時將赴召】

賜履聖賢地專徵翰墨塲黎然本非照昬幽自防光醍醐有眞液薝卜無別香座當百尺樓餘子但廡廊譽毀不可劫造物能雌黃簡編熟古人見公蓋未嘗彭黥非韓敵或可噪其旁公有八紘罝就獵庸何傷

鼓鏞作宮庭缶盎不能聲僊圓起瀕死乃欲進豨苓淫書有痼疾展捲自弱齡俗學或攘之正憂荊棘生孔顏共一世餘事不芥蔕跪求直指處遂了不朽計自今面其眞向來獨喜似

送孫隆州

萬里對明光眞實一字字九陛元不隔是亦父子爾我讀公車牘再拜甚歡喜玉色近昕夕王度日完粹再析山中符可以覘胸次道行國無小意甘食則防平生熟窺覘步步聖賢地造物寶其人華皓表斯世從軍落窮塞愁破覿淸峙蝸廬僅纏軀鼔鐘日在耳何以充淹畱白日不可系長年慕道徳師友別匪易躑躅南城隅竚立無涘不見兩朱輪但見嘉陵水

上費邛州

疏茅裂萬戶百戰未易得一識荊州面不作半錢直朝曦明生東夜斗光炯北皎皎羣目用余影到盆隙共在一世間能無一世傑要渠兩眼靑洞此寸心赤使君絕不凡白璧生徑尺龔黃漢循吏阮謝晉人物稍稽一節趨戱從五府辟端知付兩轓乃用倡九牧春風長桑柘豚犢飽柵櫪遺秉利寡婦負戴無斑白靈河貫中國寸地沾滴瀝三公乃故事企踵榮晝接慕用吾已夙願見憂不亟聊欲寫我心敢幸康而色賓庖月照爼談閣風滿席秋霜濕徵衣行李驚遽迫戀軒寄悲嘯孤恨繞華防權輿置身地大冶天地窄相馬不相肉剖玉莫剖石狗盜何足言囊錐有奇客

馬徳駿微恙旣平作此勞之

內寇非陰陽窮愁因緣之堅壘自卻走不藥亦不龜夫子樂唐虞短褐蔭茅茨塵不上幾闥何物作伺窺或丐愈風檄豈邀遣瘧詩朝來就淸爽梳髮修竹墀買酒約相過勝地相扶擕人生逾四十浸與衰苶期君壯尙俘劫我怯重嗟咨問丹勾漏迂訪道弱水疲綿綿抱谷神閉門有餘師鶴病無死骨松瘦有老枝

同遊公玉伯氏季氏游水陸院濯纓閣以淸斯濯纓分韻賦詩得斯字

積雨泥斷道扶笻將何之愁蹲寡情味竄壁如蠅癡朝暾惠新晴僊風起衰萎振衣欲有詣扣扉適相期百步得精廬一丈淸泠池老木圍蕭森回風影差差向來赫然者挾冰誦昔非晤言意能消眞適神不疲鱗遊鳥空翔趣捨各不知我閒苦枵餒吏奪君嗟咨拙巧自殊用靜躁亦異宜能來共幽曠合處或在斯夜光棲重囦艸木生光輝抵鵲者誰子而況彈病鴟我有飛霞裾云旗駕靈螭舉頭叫閶闔九萬風反低敬以贈美人嘉惠無時衰

送劉文潛司業江西漕二首

百爲自叢拏至理在綿眇刀硎閟新穎鏡像蓄遺照吾心又不然一士欲矯矯目送云端禽舉觴可以了始作想澄淸歊暑不敢毒以玆壽慈母吾鼎愧半菽恨我如宛童失此百圍木豁然心光動千里尙相燭淸明日同宋才夫王子友遊秦氏園分韻得一字

誰澆無邊春釀成此天色文章秖引睡茗椀不著力𨿽無田父邀欲到野人宅日萼鬭深妍風條舞柔碧數峯極蘊借未到輒目逆人心有同然一樣寄岑寂茅茨破不補吾意嘿有適置樽小軒戶雲气手闔辟蒼蒼萬檀欒晚吹自蕭瑟穿荒取防逕便曠從短策忽與幽興會照我兩尺璧白虹潤山木取友固多益談深近迂怪理奧煩探索鯨杯不足吞馬肝無用食玉虯蟠蜿蜒萬鱗寒縮澀餞春春未闌尙及三之一

觀畫文氏園小酌而歸【畫王正卿所作】

衝暑去何之城南水竹園發篋得祕畫筆老不見痕作者非俗士噞喁不能名王郎眼如月指防見本根解衣而盤薄主人固可人虛齋坐修竹一面當暑煩斜陽送暮色無數烏鳥喧漠漠芳樹暗涓涓流水渾星斗掛檐端余影到淸樽行觴令不虐捉麈語不繁不知聊爾耳佳處正難言

劉林夫以諸公送行詩軸見示作此

我思在何許卻立望髙丘手持金錯刀美人不可求此意恐蹉跎悵然生百憂嘉魚樂循渚潑潑不受鉤燥濕各天性萬生難其儔喬木懷故家日星藻皇猷吾欲徵文獻庻以充淹畱鼔鐘侑大烹其樂有此不江黃預壇坫齋明盛陽秋義合在一朝如新白頭

和林夫讀老泉先生上歐陽公書韻

倚門抹靑紅過者必反顧風雨不足慿零落污黃土斯文有正色神指亦難數兩漢僅自支崔蔡已衰暮老龍破風雷一躍空萬古賈胡貧失眞而況逢其富堅車行大逵往往初必忤要知論賢愚豈在遇不遇

送李徳明解綿竹尉

嚴生起寒瀨至今漁釣尊董賢尉三公冕黻防垢塵榮瘁視所挾誰以通塞論吾宗老筆墨健力河漢翻蛟蜃著甕盎郁律气屢吞顯名在操踐一尉衡宰輕幽求在朝邑碌碌羣兒犇一朝定大策談笑搴翳氛書生喜髙論我言布帛溫別語不多吐春波銷客魂

送楊文起尉溫江

學海不可窮一葦子利涉宦海海更深破浪初鼔檝波濤惡气勢鼉蜃毒吻頰帆檣托忠信維纜倚定力晏然袵席坐扣舷歌傲兀是中有神仙樓觀琢白璧羣仙謁帝罷霞佩粲成列行矣從之遊贈子兩黃鵠

六月十四日大雨少頃月如晝

火雲忽攺色大雨捲地來淝水萬貔貅一戰山嶽摧須臾天宇霽刮掃無纖埃佳月流淸輝瓊瑤碎六街薄泥阻防步庭除重徘徊淸坐對石友晤語修竹齋惜無名酒耳孤詠暢衝懷

送宣孺攝邑古郫

已作來遲遲又爲去猝猝奪我佳友生悵念鬢毛白投閒如我宜君則任繁劇臺府有聞知使子固選擇子男古所尊而此萬家邑郵筒卽詩筒簿書有閒日迎門爛桃李畫餅不可食況欲分其餘豈捄饞吻濕畱爲別後哂聊用破孤寂數期還魯疆指日返趙璧

送宇文徳濟解緜竹丞

陋哉紈綺習染人甚脂膏傾五湖三江未易濯穢臊冰霜竹林遊糞土戎與濤富貴比貧賤所去寧一毛公家全盛時束帶轄百寮朱輪照華欀龜紫暎翠貂綠幘走童奴淸彈沸娥媌連牀不同夢君乎吾願交一覘鸞鶴姿頗疑出衡茅神駒足萬里威鳳心九臯夜窗四壁空抱捲燈屢挑往往出妙語遺音叶咸韶於此定不凡舉步卽扶揺朅來署紙尾丞哉嘆徒勞官事竟何如亦似是馬曹置之勿復問朝爽西山髙北風送徵驂擾我心郁陶判此別袂難愧彼漆與膠君去千仞岡我歸一枝巢升沈何必恨書來慰蕭條

從人借馬鈍甚戲作

一馬如坎蛙沙鈍無比長繩掣欲斷大箠折三四郵亭只數尺對面不能至我聞穆天子八駿日千里邀汝托後車笑云勿相戲

挽家夫人

雷風畫羲文藻蘋冠周篇房帷預何事聖賢論本原婉彼淑靜姿濯濯出水蓮擇歸令徳配暎世髙名懸巳子與他子義在亦乳然簞食或見色千乘塵泥捐裙裾具此見生子豈不賢鬼神發潛光慈母令問傳當畱千斛米買酒澆靑山

挽程子山侍講

我昔先君子爲公義林引論儒摘寡要太史固坐井期公非茍知力行福黎蠢螭坳千載逢鳳池一跬近獨妍當眾媸隱憂觸羣慍頗覺遊梁倦終成弔湘恨聲名出寒餓圭組憎薄命綸言表厄陳衮札囊束筍傳家侈榮渥尙足破孤憤腸折八哀詩涕墮五君詠長歌餞公歸木脫西風勁

挽黃思忠

千章擇一木工竟不善斵不如路傍棘藩圃盜可卻故友心破碎眞宰竟錯莫門生有侯芭灑涕傳絕學

挽沈夫人

人道孝爲大斯言俗之砭簪緌顙猶泚乃能出閨簾逶迆竟潛通姑慈霽霜嚴老禪入宵夢薄雲爲之殲淨心正覺成妙解脫妄粘寶蓮托淨質此理遙已占君看數珠輪此句吾爲拈

元質偶招客飲爲賦此篇

曉風吹花枝曉雨濯花色裁綴爲好春天公不遺力啼禽彊領解對花語移日世事豈易料搔首鬢毛白名園適幽爽韶序屬芳淑主人雅好客力能管風物酒如瀉江波紫翠暎華席我友不可揀一一如珪璧逺者渺雲海近者接肘腋能來共一醉我亦有行役

道中逢牧童跨牛者

田空已不耕艸瘦尙可齕搰搰一歲勞得此休頃刻阿童拍腹臥短箠聽驅策早晚穡事動努力進芻粒予舊服術迂其效棄去比過臨邛防李丈分惠並副以詩次其韻以自警

是身如芭蕉敢保金石固得生況尫陋愧彼碩且武百萬防一喘人自疑竊斧靈根著異效嘗資一漑助苦邀旦夕驗棄去悔昔悞那知百破衣豈易一綫補滄溟稱防澑九仞亦拳土見彈思炙美拊手鴞未許九州作秦鼎萬生入燖煮赫然一炊頃眾忿久已貯碑方嶧山誇骨作驪山腐初心欲速耳竟不守門戶吾宗活人手一諾輕季布緘詩遣分送愛我骨肉似恐爲石髓凝亦防山鬼妬汲汲事服餌長謡記所自願求必世仁借秦諭其故解牛得養生持問子莊子

防防聖寺分韻得共字

散員繩檢寛暇日得放縱天明風發屋飛蓋怯掀弄朋簪諾已宿駕言盍不勇幽禪逺城郭伉壯塔廟湧華鯨三擊罷僧眾肅如拱香秔撩鼻觀饞沫出流湩三生石上歌浩劫幾丘冢失腳今悔深彈指昔緣重聨裾玉連環談端豁煩壅艸木自臭味雨露元一壠摩挲老瓦盆此酌宜數共已無系日繩但有思家夢

旅中

客捨供朝餔旅食不知防取酒澆餓腸乞火伸凍指萍根托江流江自不能止傳捨貪閱人風雨亦閱爾過彌牟有擕魚過者買而放之因志以詩

行役道荒戍馬行何徐徐市人捉筠籃偃然數尾魚始疑失淸波殘息憊不蘓俄掉尾與鬐示之尙可圖殺戒宿所持堅盟敢渝初爾命如丘山我金若錙銖敢靳百錢惠坐視甘醢葅空籃俱置之漣漪縱縲俘旋收褫駭魄亟反淸泠居僕夫亦欣然毋疑校人誣爲龍未可知風雷躍云衢田文出函關子卿反荒區骨肉一笑粲樂哉定何如人心如面然賢鄙異所趨放者尙反顧捕者已縱罦爲徳懲不竟防以西竺書世事豈易料聊欲明區區人羊互吞啄佛語深切膚聞聲戒肉食孟軻逺庖廚孔釋喜交戈好生理則符浪言物與人貴賤越與胡人貴當食物物固供人須此語實魔語地獄正爲渠炯炯一靈光彼此亡欠餘一念偶負墮流轉乃爾殊目前怙彊雄屠臠棄束芻此身寧石人竟免爲物歟懸想刀幾毒響應疾鼔桴天驥警鞭影蹇駑煩箠驅箠驅可致力詩宜勒盤盂

自離蕪湖多阻風是日早次鴈汊風順亟駕帆以行旣而稍駛落帆之半晚次雷口舟人以貪風曛暮不得泊幾危

九牛可倒曳兼旬逆風裏老來硯筆衰文思每如此篙兒疲晚牽赤日汗流趾峻阪有疾圓禿羽無縱矢朝來日初亮旗腳忽西指竪帆沸羣呼劈浪輕一葦路經百家村雞豚不敢市有客訪江滸疾談幸其起過目不畱瞬倐忽洲渚異一日三日程長年抃而喜敏者貴乘便拙者拱以竢齊人誚軻迂秦亦毒鞅駛吾嘗爲此論誰肻味無味使帆勿盡風如食勿盡美君看赤手人重負亦俱至

過大信口憶西歸錄載大江渺渺忽二石山如伏猊引出水面東西對峙江形若瓢然而山乃其口然相距猶三四里則江之廣狹可見視之信然妙哉寫物之功感而賦此篇

兩山如伏猊波面忽引首江形若瓢然此山乃其口往讀西歸志一一未深剖及玆親見之語巧極雕鏤妙哉寫物功萬像不藏覆當時偶然書信在三紀後臨流重吁嘆有涕襟袖君看連城璞豈但今不售

遊無爲寺

導師生何年人猶記此日香火緇俗會風雨神鬼集我來恰秋深迥迥原野濶羣山勢愈壯老木气不折拄笻踏危磴小憇馬與僕屢休才及門到寺已曛黑車從如沸無地可插腳闍黎揖客坐意象頗猝猝防擔得禪房持鉢叩香積倒牀不復醒夢與仙梵接明朝沒堦趨燎香望玉色丐福吾未能修敬敢不肅是身如芭蕉危脆不堅實綠發俄素絲赭顏倐枯臘百年已長久大抵俱化易稽首不動尊向來何證得衲衣坐防頭萬古一交睫儻非定慧力枯骨已瓦礫物物具玆妙抱寶訴空乏伐柯則不逺內照無別法一鉢寄空巖定當擲此幘

林夫有詩趣歸期次其韻答之

乾坤大逆旅日月兩行客江頭垂楊樹折盡供馬策學捨如冰壑逺與簿書隔天風吹我去自哂殊役役英英君子僚妙響協竽瑟詩來促還期珠琲瑩巾帙久枵渴嘉饌積陰跂白日談爲無底囊剪燭期竟夕但恐又西東捶車嘆寂寂盍不歌歸來已痼煙霞疾

還家

吾家在何許水泉修竹林鷗鶴失閒伴跂予有遐心窗前小梅花耐霜笑吟吟小待新酒熟冷蘂勸淸斟

欽定四庫全書

澹齋集卷二

宋李流謙撰五言古詩

送李司戶之官臨邛

威鳳翔九霄千百但一遇蒼蠅何所來滿盤揮不去吾人一肝腸未可捨跬步摻裾輒經年把臂速炊黍譬如枝上花風裏得暫聚天果何意哉未易測其故安得三間茅藜莧同旦暮秋色如行色別語不得吐鶴峯得佳句尙足慰延佇從今夜夜月伴我照庭戶

中秋翫月分韻得一字

向來髙樓月人境居第一天福不得再天意亦叵測濁河幸一澄威鳳乃屢出過日惜淸玩艸具成勝集共詠昔年詩仍是昔年客酒闌感存沒悲歡異今昔懷我盤谷翁蘂宮此何夕仰瞻云漢章正恐翁手緝躡雲侍瑯輿頗恨無此骨拭淚罷淸酌覽鏡有華髮

累年中秋無月今年凡數夕有之十五日尢佳

境濁常鮮愜事難獲易欣皎月當中秋覘候每倦勤扁舟泊沙岸是夕無纖雲冷侵碧琉璃又如爛鎔銀十年五年無千里萬里明對此欲不飲恐觸蟾兔嗔尊空更重看徐步長江濵大魚時撥刺宿鷺聨拳驚可無橫吹者或有琵琶人領覽此奇絕但怕添愁新頗欲從冰娥暫陪白玉輪載我到廣寒一醉羅襪塵歸來閉閣臥耿耿雞未晨顧瞻篷窻間尙餘半金盆

虱嘆

得生固麼陋宅體仍穢卑巢穴我襟裾食飲吾膚肌毒比蚤蚊熾類兼蚋蟻防陰幽巧相傳不知來何時殄馘未掩戈遺妖復蕃滋觀處初若無掇之或如遺防走欲違禍深藏殆知幾竄壁尢惡啄潛沙更危機處頭與物化遂使白變緇稱臣托疵賤名官慙素屍捫摸傲逆溫梳爬厭懶嵇吉防陋巫占彼豈能先知殊快勇夫射寧辱達士譏蚩兒厭膏粱兀坐如瓠肥屠門飫雄飱亦足飽汝饑我身如枯株但有骨附皮嘬嚙竟何得饞吻亦及之夜眠輟佳夣晝坐傷沈思往往暴醜形或爲潔者嗤抑搔兩甲折掩捕雙目疲期我犯不校責人所難爲湯沐猶寛恩磔裂乃所宜吏貪摩其牙巨力猶足支防糠及小家此豈禁鞭笞願作秋禽狝毋使蔓艸滋虱去息屙癢貪懲消怨咨仁者惡害人勿謂傷吾慈

贈聽聲上官術士

造化祕密藏凝然大狙宅操縱掌握間殆似不容測惟人號最靈研窮深探賾支幹究生旺更以形骸索摸骨與聽聲个中更奇特無煩覿面知禍福悉已白至理非口傳妙處從心得官君持此術行盡山水國所歷多巧中一醉天地窄秪今天下士何啻累千百紛紛肉食鄙正須囊錐客僕僕塵埃中豈無鳯毛翮勿以朝野殊窮通理不隔上方勞夢想胡弗爲指摘致君堯舜上爾術光史冊若共俗人言懷抱眞可惜

送張時擇從楊茂州之招

州閭我知君楚璞未剖初家無兩錢錐腹有萬卷書閉門飽葵莧撫兒詠唐虞兒乳腥未濯才能辧之乎巍科似拾遺卻走我不如流俗校成敗往往遭揶揄豈知磻溪叟空釣寧在魚窮途有知已一笑肝膽輸羔鴈朝在門挽我不得徐鯨鯤依洪波鳳凰集修梧士貴得所托往矣膏子車忠信行蠻貊九夷聖肯居使君況儒將奧學窺盤謨小詩乃餘瀾已足吞五湖老羌弛弓刀玉帳一事無舉杯哦新篇主賓興不孤明日思君處一千里平蕪

送無害弟之官並呈使君蹇丈一笑

人生一飲啄大似有夙緣蔡防窮坤陬宦遊自吾先哦松千尺下剖竹羌水邊泮宮擷芹藻我歸才一年子又盧奴去妙指按五弦識人舊魚鳥入眼昔山川子才如幹將當屠橫海鱣纖鱗拾沮洳人怪我囅然火宿用彌壯鷙伏飛無前弟兄立分拆門戶同仔肩老僊泉下責豈但冕與蟬別離不須悲使君直二天不敢祝翁歸冰鏡自髙懸夣想五賢堂囊貯白雪篇何時見華築琬琰行當鐫

一春無日不飲遂作肺效樂天體

生與酒俱生長與酒俱長行時酒在樽坐時酒在盎一日不舉酒一日睂不放春來身無事結客鏖勝賞南山步新堤西湖撐彩舫或飛名園蓋或祖都門帳大酌須淋漓小酌猶酣暢家山忽入夢江頭問兩槳友社惜我去共和驪駒唱劇飲連晝夜大似灌防壤不往慍睂須好意難棄忘平生無肺病因玆作防恙終夕勞喘呀如吹竹筒樣積痰動盈缶咽吐不停吭童奴更謁諫浸恐傷府藏萬里寄一身節宣豈宜爽蒭蕘不可遺予心黙云當飲食著聖經觀頥識爻象慣習未易奪剛制乃所尙初如鍵弩牙又類遏溪漲稍稍撤觴斚久之絕悵望腸枯與吻燥但當吸瀣沆宵枕遂小康其效疾影響遽言終止之未敢保其往酒頌我文章酒徒我鉤黨有時倚危樓搔首獨惆悵大藥不可求此物足凴仗陶謝匪沈遺意覘佛彷下士聞道笑識者睂睫上更欲買黃金歸鑄杜康像

送樂季和

袖有禮神璧橫天射防蝀擕持易羊皮賢士銜隱痛短檠風雪窻鼎鐘入宵夢出門雀適羿挽弓不再中九折生庭除欹輪失嚴鞚事固不可知淺者發嘲哄磨以百艱虞吾覺此意寵蠅棘芟根株織文徹機綜如簧秪煩戰勝屬陰拱詰朝烏帽斜瘦馬霜鬛聳行世心愈老轉物身自重觧鞍澆客垢先撥牀頭甕君歸我送之我歸欲誰送

送李仲信

鳳巢無鵂鶹虎穴不生貍巽巖四十年名聲兒童知黃流出昆侖筆力子似之嚴兵鏖殘敵往往輒偃麾廉頗用趙人戰勝地有宜一吸空湖江玆行定英奇事功出邂逅道徳爲根基儻踐鐘鼎盟毋爽藜藿期請因問安際訂我言是非

送仲明赴舉

進退士所重視天爲鼓鉦采薇北山曲濯足南澗濵髙風豈不偉柰何萬蒼黔道可濟天下不必丘園尊先生一世士抱寶三家村蚤日湖海興攬須見霜根我嘗嘆洄洑再拜願有言釣魚須逺去沮洳無鯨鯤北風折羣木嚴駕夙在門萬里著掌間一舸气已吞岷峩賴君重努力答山靈造物飽閱駿眼未見此人小卻猶玉堂尙堪托斯文賤子惜此別贈送慙空樽惟有淸夜夢相逐束南奔

送呂義甫

河伯矜秋浸望洋始一嘆是以太史公身行天下半可憐據坎者寸尺盡霄漢我友故英發驤首輕皂棧結束萬里遊是行吾所贊榮途聽其遇丈人敎不倦向來說易一語無疏傳曰爲可用者此本同世患停舟佳山水心目有奇觀更接揺麈談中夜光赫煥我方墮吏罝沮洳雜鰍蜆眼看飛鴻翔別樽恨不滿

憶樂季和

理防不可商造極會其天因黥乃南面挾璧顧屢嘆安有鬼一車蘊疑在目前劃然觧積凍澌泮千丈淵吾嘗賞淮陰能錄惡少年大勝答溪媼奇勛此輿權水激可沃焦酖毒懷與安夫君珍所持射市吞煩冤束袂甘冥冥一穴棲鰍鱣眞宰技自癢駕以風無邊背水得眾無失駒約羣還三月春已深穩下三峽船防門有巨艦談嬉障百川金華客五侯气力足由緣爲君誦伐木三扣臨江舷

食藕

芙渠固佳產其末亦奇絕此土乃物宜厥包比柚橘蔓引莖自遂泥蟠體仍潔一絲戱傀儡眾竅殞鯈忽七月陂塘秋千蓋偃寒碧俚語名帶花【俗言六七月爲帶花藕】脆嫩若無骨如船近誑誕似玉孰追削瞿曇況眞理穢淨本同出花實根相連因果非兩法君看入口處一片疑嚼雪溽暑肌如燻毒酲肺欲裂只應蕭爽時便是淸涼國【佛氏以蓮花諭法取花實同時猶因果之不異】

送孫賔老宰丹稜

回也眞賢哉陋巷一簞食卒然問爲邦所告王者事軻亦印防言曰可禹稷配學道則愛人偃昔嘗有志他時武城弦嘿與聖意會聊寄莞爾笑汲深孰知底欲令誦所聞姑以割雞戱聖賢存心處萬類宅生地先生爲已功及物乃糠粃十室有忠信百里吾敢鄙六經作縣譜趙張不到此春風七條絲可以馴桑雉堯舜治天下乃與治射比一朝坐廊廟用有大小爾我昔從公遊頑璞不受砥經時去函丈榛棘撐腎胃朅聞衛返魯倦馬始休轡欲申趨隅問已作橫防起人生楦宇宙孰爲不朽計著書有存亡徳業亙千祀

苦熱

祝融職司南憑寵不遺力呀呀三足禽敗羽懸枯臘釜糜碎鱗無地此身著楚炬方烘秦湯徵未自亳夢想千丈冰快踏赤兩腳少憇修竹林泉水鳴防防岸巾對颯爽污垢亦小濯蒯通據鼎耳反唇乃幸脫叩頭祝西風駕言馬可秣危喘已彊支旦夕恐不續俗情傲寒灰赴熱犬爭骨灼肌豈暇顧甘作蛾殞燭君看孟嘗客乃笑翟公雀呼兒進胡牀佳月可人白一醉無渭涇舉盞新酒滑

游水陸院

深居毒歊煩沸鼎遊羣魚金涼念何許頗欲膏吾車行行有佳處捨南得精廬方塘水泠泠嘉樹陰疎疎寒光四圍之气象豁以舒淸濁本相形暑去不待除赤腳踏潺湲褫帶淩空虛杯盤固艸艸言歸且徐徐山僧擅幽勝意輕南面孤久矣不復貴厭棄同污渠貴人便宴安大第如淸都華堂貯窈窕髙門列車徒往往慕閒曠偶此樂有餘虵蚿漫相憐鵬鷃端異趨不如聽鳴禽勸我提胡盧

遊安樂道院

院本通悟故宅父爲道士嘗使拜老君像方一拜像防於地因成阬焉今俗號老君坑

美璞出叢阜徑寸藏尺水堂堂大導師鐘靈此其地荒坑名老君故老說遺事仙佛勢不敵北面昔所試煙雲龍蛇窟風雨鬼神防珍重住山人淨觀愜幽防半偈起冥晦徑欲裂冠袂同行一防囅落日姑整轡在家固出家象服何必異君看童其顚已落第二義

袁季海別駕以所藏靈壁石詩軸見示爲此篇

諸天享備福宮殿常隨之驕王擅雄富鐘鼔具不移巨細無實相一種生幻師君家數尺峯在處供娛嬉衡嵩接兒闥岷峨入提擕只作如是觧天地皆目防君言勿作劇丐我瓊琚詞援毫不能奇永愧嶄絕姿烹茶炷鑪薫崒繚輕絲如雲出澗壑頃暫萬國滋請以小諭大人才亦如斯我無適俗韻夢想懷崟借渠琳瑯響和我蘭荃詩明朝謝冠服云根有茅茨【法華云諸天身所在宮殿隨之秦始皇治宮室所至帷帳鐘鼔不移而具然皆未若此石之長在目中也】

峽中賦百韻

振奇欲何誇頗疑造物者兩山擘其間放此江東防不知太古前宇宙孰壞冶疏鑿著夏書固自人力假巨崖切漢起入眼驚見乍影臨數州迥根挿九地隘積鐡老風雹巨熖莫鎔化面惡駭防魖姿妍恱美奼城郭巧刻劃屏障工組畫髻鬟直髙綰劍槊寒可【原缺】抗立擬分庭孤撐獨稱覇駢羅紛兒孫拱揖儼賔介盤空矯鸞鵠飲溪走牛馬裂絞貫鉤鏁翠項披絳帕碎礫星宿稠亂石豹熊跨錢疊蘚暈重鱗坼樹皮撦萬甓累如甃一按平若砑寛博敞壇墠斜傾覆檐庌懸空疑崩欹叢密苦防絓中斷路已盡合處天無罅周遭窘漢圍赤露經秦赭怒觜忽橫出狂湍助喧罵突展壯士臂交鋒報睚眥飛瀑練垂素響澑鐘調啞嵌窟誰剜刳竅竇飽衝射陽光晝隱見雲气曉包借燒余通鳥耘防缺有蝸捨婦肩頳背筐樵指虛枯槎巖葩淺深雜山木髙低亞月黑吼饑虎竹深見眠麝猿防菓垂接禽輕枝倒掛往者國柄分羣雄用狙詐阻兵割方域狂心各侈哆一夫比劍閣百萬戈甲卸負固不一姓彊嬴殞函華王靈今一家女織男耕稼溪魚肥入罾村醪賤可貰舳艫日下上何曾捨晝夜儒紳企榮途行有不俟駕估客聚百貨乘時沽善價載考江發源其防酌杯斚坤軸聽回斡陰機黙操捨彌漫眾流防灌注一門下【上聲】旁束狀殊窘屢曲意不暇騰湧山合沓飄濺雪飛灑峻迅出暫頃澄渟或時且積油黯覆盎徵鼙浩飛瓦日月在吐納雷電生叱吒蛟黿防老湫鷗鳬狎淺汊涸澁苦窮冬漩洑怖炎夏逆遡魄自褫順涉心猶怕茫茫蒼溟浸落落洞庭野萬折期必至憤屈當一寫防官能我誘裏落腐防嚇三年客中都惟了湖山債萬里徒往來百艱每吁唶一灘一危恐奔湍劇旋輠顚反常不持疾風閃荷蓋百丈偶絕牽刄交俄失靶山行避濤瀬竟日勞髀胯假易成魘驚呼亦多嗄瘦骨煩拄支垢容招嗤怪忠信固憑倚內省輒摧謝貝葉丐慈防牲牢乞神嘏深愜惟壯觀此殆天所借曩賢近交臂佳境倒啖蔗夷陵憶文宗小卻寧芥孟韓有正傳聖道識根黃牛功配姒法當祭之社輦石肆威怒斯言吾久訝秭歸傍云岑地惡記人鮓重弔湘波魂忠言棄土苴江蘺續遺些異代稱屈賈寧胡憫國艷可忍千金賣卻笑效顰女炙面不肯嫁巴東僅三戶突兀著大廈一擲嘆老張豈但震盲瞶峩峩神女峯索漠古臺榭纖辭穢髙仙宜誅未應赦行行到巫山風煙欝桑柘瞿唐送殘險性命脫罟擭關頭躍馬帝炷香重再拜鄕音近嶓歸夢繞松檟韓公喜見蠍正比怒嗔蠏人情有奪移適意固暫快妻孥知我還歡呼及姻婭僮奴潔衣褠爭挈壺觴迓靈鵲占吉噪金虫綴寒灺掃我釣魚石整我挿書架棧羊撥香糈蔬畦剪霜芥萬事置勿問但辦供客炙人生尋尺地蟻宮共世界一斑僅豹窺大庖姑蚋嘬就令十年讀未勝行天下耳目異聞見襟靈豁陋寡杜陵半九州詩史入嘉話馬遷多經踐有文資博雅吾慙筆墨斐絲麻視菅蒯未能朋儔矜粗足兒童詫尙及日南杯呼春送臘蠟

中秋月色甚佳病不及觀

斵月如冰輪不知幾玉斧寒光十萬里餘影到牖戶我病欲彊出瘦骨怯風露技癢時不禁窻隙窺皓素年年到中秋此夕日夜數酒熟客不至景勝人或負燕鴻初何心亦作不相遇拊幾但悲嘯看劍欲狂舞幽虫不相干空階自言語

失題

學者一大事最重出與處用行舍之藏孔顏獨相許參賜地位髙窺牖不得覩而況未見聖一曲株守兔入林恐不密狷者或拒戶如蝸防一殻槁死竟何補營營誇毗子意常在腐防鐘鳴尙遲回顚沛慙末路細評誰失得未易較吳楚聖賢具成體以道爲鉦鼔適時不俟駕枉已一揖去而我本來心湛如太空故先生平生學此理超聖處浮沈四十年夷險隨其遇初無周南恨內樂侈圭組名髙天不掩舜聰徹幽阻門前褁輪車急急戒徒禦企首洙泗上進退綽有裕富貴調兒童嗔喜狙賦芧此同伐國問何乃至君子願出有用學不朽在斯舉勾龍元應以詩送王子友從譙緜竹之招語多見及次韻奉酬

取友須四方不去誰汝縶君慙棧豆戀自了非駿骨王郎惠然來車從暖寒寂鸞鵠照淸泚餘子可廝役手把一紙書髯兄我重客白虹貫襟袖新詩玉剖石女須翁絕憐茂苑蘭所宅殷勤記君意倚賴耕寸筆一朝存沒異悵恨頭欲白慰眼君自足有兒況英物盤谷宗斯文向來指正脈遺槁敬相授補亡綴離析此翁不可見此壻未易得

獻萬佛圖爲張雅州壽

博大眞人哉妙諦形而上林林總雛嬰萬生同負𦇤赴者不可數百川納溟漲隨取卽隨給孰識無盡藏勝報如所證豈特妙好相龍天至幽嚴窺覘輒稽顙開圖萬名字只作一佛想風影可捕耶變現自愡恍俛應區中緣玆願固深廣君看朱兩轓非眞亦非妄化身元宰官臺符更兩兩祕言出寶笈其品名壽量一絲起鑪薫洗耳鐘磬響搢笏爲公讀萬刼一俯仰

代上閬中章使君

九區混軌文正寧垂衣裳公家轉洪鈞一气斡混茫蠻夷奉琛貢月窟東扶桑至今有遺黎盛徳登樂章溢慶久愈衍丹穴俱鸞凰祖烈肖挺挺徳音續瑯瑯尊彛琢璠璵薦廟流中黃銅符專城居健翼翕不張黼座錄故家雲路登方將省寺窺步武禁闥覘翺翔相門出鼎槐八葉有前芳一樗無所材擁腫蔽道傍門戶岌重大俛首慙肯堂得邑萬山間晝夜鞭跛防斗升賴急養山海祈深藏古人重已知漆炭固未償靴板庭趨初躔宿望煌煌委身大鑪冶正懼呵不祥丹鼎儻可防雞犬同飛揚

雞冠

雄鷄鬭不觧血濺頭上冠彊顏配二妙並樹棲梟鸞綘侯資少文禮樂責所難物生宇宙內故自安其安

憫農

秋苗掃地盡春苗破土出尙當積陳陳那得有菜色不知終年耕未了一日食守令民父母賤士但俛嘿

木芙蓉

秋光冷如冰秋花淡無色偶見此粲者濃艷照孤寂天寒翠袖薄那得在空谷東風嬖桃李倚樹三嘆息

送薛司直赴行在所供職

公家樞近公名在太史氏天方濬其源沃日勢未止郎君萬金產落筆粲珠琲尙當戰韋布未可議紈綺朝家錄世舊往往収尾而況用才升進擢不止此邦刑托平反哀矜蓋天意持此博親懽五鼎但口體富貴君勿疑信手著囊底別君行十年再見頹髮齒眼看上雲天歸耕慰憔悴猝猝萬里別念當一把臂風雪隔異縣跛馬不就轡安得淩風翰空齋坐歔欷短章說殷勤聊用篤友義

送勾龍伯秋出幕守三榮得出字

雅故非今朝兩門自金石山頭墮淚碑宰木共蕭瑟幕府蓋寶府球琳瑯玕璧一一不可揀於君況夙昔常愧礫與瓦照映乏顏色於菟生則斑窺牛乳尙濕其傳祗斯文餘事博懸擲嘗覘賦千字誦之當搢笏戎索贊斗樞殺气掩劍防舂容凝香地功用閴無迹忽驅兩轓去驚鴻南北專城豈不樂所樂在母側扶輿度春風霜毛未上幘更著摩挲手一起窮山瘠中年每患別連日足悵惜方酌江上杯送君又郊陌熟思令人老只有加餐食尙餘黃髮期好語爲再出

題宇文叔昭閱齋齋名予所榜也有王正卿畫四時小景

乾坤萍在江日月蟻旋磨吾生與化俱反照若觀火蠻觸鏖兩鬭臼圈聽一簸射鉤仍相國嬖者死於餓種乃故侯蹶張終上佐支離竟能賢靑黃未足賀炷香閱玆理萬事一笑可城南有豪士豈但雄於貨麒麟夢不到林沼計未左便齋愜淸閟憑幾了眾夥胸中大水鏡月皎云破墮世故自起伏一瞬犇馬過金石波空流檜杉老不挫他年觀河性依然等髫鬌我友王郎子筆墨出笑唾酒酣灑素壁埃不敢涴春梢有餘妍秋林气磊砢彈指四時具轉物子亦頗此機與我同妙出一關鎖予生拙行世泥塗笑鼈跛但存閱世眼空花已成果從今識沈冥甘作枯株坐要知無所閱到岸乃旋柂吾友黃仲秉讀枚乘七發至所謂洞房淸宮命曰寒熱之媒皓齒蛾眉命曰伐性之斧感而作詩以示予予謂乘嘗事吳已而去之梁斯言也殆爲兩君發歟賢司馬長卿長門逺矣因次韻以申其意

讀書必知書枯枿不足斧只詞詣防隱連軸皆剰語枚生老賓客筆力散雹雨吳梁兩驕王橫甚闞哮虎編須笑直前調度豈兒女刈蕭培芳蓀逺鄭進韶舞斯文豈徒然丹石起病窳操瑟走齊門托身恐非所老濞竟斧砧埋骨無塊土梁亦殞牛禍廟社幾奪主至今存遺編快讀气屢鼔長卿素佞人淸芬愧蘭杜長門賦滛僻主心侈莫禦百年校賢鄙何啻跖與禹黃郎眼如月妙義窺肺腑拈出標雅箴霏屑紛落鋸枚生其伯仲犬子但牧圉

彥博爲偸兒妄意作詩見貽次韻奉呈

士窮百不諧所向輒墻壁堂堂百代師往往遭削迹閭閻侮出胯逆旅或爭席𨿽然炯炯心未易屈此膝閉門師唐虞淸風入吾室千古閱頃暫八荒在幾榻從教厭藜莧筆端有冰雪出處云行天得防駒過隙元龍吾畏友萬卷破丘索抱耒耕莽蒼天民所先覺平生湖海气脊梁硬如鐵方其抵掌時南山虎可縛向來三年淹聊以六月息自予得此士不作肝膽隔隱然當一面堅壘雄屹屹偸兒妄窺瞰不用苦笞掠與之塵生甑定自驚失色不知破衣中照人一尺玉開門恭執贄政恐子不欲因成一笑粲莫放百憂集子敬愛氈靑何如我酒緑彥博見和暑中之作殊有新功復用韻謝

風雅有正宗太山視丘垤識者了瑉玉不爾逺堯桀咸韶久不作日月遭薄蝕空谷閉窈窕市倡矜半額誰知三百篇學仙要仙骨二南俱賢聖展捲神已接孝子或失愛淑婦有不答防言出宛轉幽憤破蘊結側耳無弦音防防風振葉少陵乃冢嫡豈止論葛涪翁異代友俱作蟬蛻殻鼔旗付後山掌股戱孟獲眼明見賢宗我欲焚破篋明珠不易得収功在勤苶一洗蛙與黽騷壇許授職

次韻姚宣孺見寄

作吏無好懷寧食三年艾甚陋吾安之所乃都防文書如罵奴吞噫不敢對兩眉或小伸獨有公等在交臂露肝膽不復事容態月沼分賸馥風軒共晴快家餐聽相挽盤筯及筍菜但苦王事迫數離每增慨豈非造物意物莫能兩大況自摻裾別至今胸憒憒歸來未黔突日月倐逾邁書往得奇報已恐責畱債丈夫志逺者遑防吠所怪醉眼天不入一飽眞細碎挿貂與扶耒此理本相代持以惇薄夫是事付我軰

次韻勾龍元應

春歸知何時庭艸一尺長風軟不起塵薄日如秋陽裘葛固異宜單衣已疎涼妍紅色事人攬鏡無餘妝靑山只蒼然久要自不忘枯藤引我去栗畱囀幽篁濯足江無波照眼竹有光展旗三伐鼔騷壇起榛荒垂髫伏窻幾抵掌談皇王持之欲何施海禽鏗鏘風揺薜荔屋塵集芙蓉堂升斗尙何言正比鉤餌香投老遲問道欲覓閒中忙社成蓮亦花防血記此章

偶連日食雞夜夢有截一支者頗憐之有謂予言雞之被烹酷過於是驚覺作此詩以自警

平生不喜殺殺戒宿所欽累此多病身蔬食慙未能連日乏庖供只雞薦肴蒸異夣發宵驚截支血霪霪旁立爲咨嗟或人惠嘉音見牛未見羊盍不推此心萬生均一愛豈較人與禽君看雞遭烹楚痛甚斧砧撫枕矍然悟此豈神所箴驚魂欲違幹駭汗屢灑膺內懼仍自欣小差輒相懲白璧防防疵寧非憂之深長平四十萬一掃輕蟻蠅暴殄置不問天邪匪聾喑稔惡侈後罰幽誅毒炮燖防防思昔愆栗栗厲素襟贖魚有前章並以警侈淫

以春艸碧色分韻送朱師古知雒縣得色字

二年客殊方送君我鄕邑豈不念家山對此好風月何以慰羇旅眼穿離鴻翼寄聲賀父老壺漿迓郊陌令君臺閣人九霄帝不隔新書嚴入縣驅驥就轅軛手持朱絲弦欲奏南風律此意寧不佳此事未易得姑置馴桑雉先辦繞牀物相顧一大笑浮我當舉白長魚隨鰍鰕枯澤未容【一作盈】尺驚雷忽破地起視已無迹春湖波如天酒作鵝兒色映君眉間黃領此醉勿惜明朝出門看扁舟大江側

海棠未開對酒作此

春以花故妍花好不辱春漫山爛桃李由求蓋具臣國艷朝眾芳此花當不名芳園麗韶景防撿能幾根東風未披拂萬紅藏杳防過客白眼看遂與凡木鄰一朝吐華艷天日爲之醺緑樽有醇酌及玆托慇懃君看淮陰市豈有國元勛俗情傲未然花笑當不嗔

見蛛絲戱作

一絲架空居巧若出杼機彌綸不知勞終日周遭馳相彼造爲艱中有鴟鴞詩豈獨考其室爲罝陷羣飛口腹共此累坐嘆寧以疵防我畋漁意其端詎庖犧雨過助浮妄大小出琲璣疾風輕羣脆覷隙防藩籬摩挲一寸腹吾廬正於玆

欽定四庫全書

澹齋集卷三

宋李流謙撰

七言古詩

無害弟之官梓林伯氏無虧序送之極兄詔之義予言贅矣姑以其意而申言之

吾家老仙一世師挺特風槪老不衰平生行巳有本末世人不知其天知急流勇退人恨早纎塵恐污白玉姿精神彊健腰腳輕鬖鬖白發明鬢髭盤谷亭前一幅巾子掖孫攜翁笑歖無官一品錢滿屋汝輩持底逃寒饑指心一防物非物向來所貯惟不欺慇懃寶此徵後福如印劵契火灼我勤朴斲爾塗堊障防風雨期勿隳庭前百拜領翁語有毫髮愧非翁兒季也才力百倍予天之報翁或在玆得其一體敏且彊遇事雹落雷電馳莫嫌掾尉官職卑正欲小試觀異時弟兄贈言出寸丹豈但趣和同兒嬉伯氏有徳君子哉發言不妄如發機敍文千字炯星日是病苦者之神醫願子銘幾銘盤盂驊驑萬里未易期悲莫悲於生別離鴈序可忍霜風吹丈夫逺懷在門戶正使蟻聚終奚爲酒闌上馬飛鳥疾我亦安能空鬱鬱

陳彥博擢第後歸拜先墓作此送之

霜風著林不停吹天涯有客衣徵衣問客今歸有何得一株老桂和根移讀書作文四十載浪走不啻萍在池束書隨身乃封戶睥睨一甑蛛絲傾嚢千金勸少貶掉頭一笑吾寧饑學如木水有源本朝販夕售顏忸怩市倡靑紅衒防陌窈窕深閉無由窺淸詩學自稟繩律如嚼冰雪寒肝脾平生交遊半豪俊如此人物見者稀每拈佳句對客誦謂是古作非今爲吾先君子壇級尊子來談笑容攀躋我從弱嵗同硯幾如今攬鏡斑鬢髭笑渠常遭俗眼白短力不得相扶持前日提筆試外省我亦薄宦初來歸口占程文問中否彊弩破葉劍截泥十月十日夜漏盡小奚驚夢來打扉云有吉報可速起倒穿衣裳喘而馳賀者巳滿坐無處拍手怪我來何遲淋漓一紙見名字倉卒未省來其誰喜歡不記語雜亂但說老眼天不眵明朝再拜酌酒賀屋角一丈飛虹蜺書生一第蛻骨耳排風軼電方自玆阿兄地下喚不應門戶借子扶寒衰鄕閭朋舊誇地產洗眼晝繡增嘆嘻孤童疋馬顏色異闗吏偸語驚且疑到家羊肥酒亦熟山頭松檟生光輝墳前百拜謝教育持身願報父母慈盤谷亭前白雪枝春意稍稍回芳蕤尊前不可無此客花𨿽不言意慘淒遲君急旋共一醉靑衫入手無閒時

觀小兒甕戲

五嵗小兒初學步絕藝亦知天所賦想見九牛可倒曵已堪赤手擒猛虎向來甕戲眞偉觀儻非目擊嗤浪語器小猶須百斤重挾以壯夫端恐僕笑談拈取兩足上電轉風旋疾如許便令百試百不失父兄從傍亦矜詡市人駭嘆俱失聲我自平生未曾覩武陽盛气蓋全燕寄區狡謀踣二虜論年固已一倍長此兒誰肯噲等伍虎變鷹揚防異時經營一飽渾細事世人稟賦有特異常理未可求其故相秦童子才毀齒說項郎君方斷乳拜歸懷中笑橘墮羣戲道傍知李苦登門巳解敍通家對客頗能嗔字父劾防獄詞老吏服汗簡淸規乃翁沮卓識有此更驚人彼以力稱吾未與行行三十成何事但耗太倉如雀防憮然自笑仍自憐彊說功名在遲暮人言速成當不久如我定應千萬壽

文南朱使君其故人鈐兵李侯士大夫髙其風義作詩美之亦賦一首

翻手爲云覆手雨自昔嘗聞少陵語年來雅道更蕭颯反眼朋遊成越楚便當續艸絕交論誰與重尋懷舊賦一洗衰風振頽敗我爲使君髙此舉故人流落死未槁殯蕭蕭泣行路破棺露骨沙艸秋紙錢號風白日暮傷心重念百年交灑涕親營一抔土送防不煩司傳擇地當鄰烈士墓趺大字日星煥馬鬛新封鬼神防恩流枯胔河海深气激頑夫金石沮漬綿髙義古所尙掛劍初心吾敢負張陳未死巳相賊笑彼安能保身後九原可作定慨然想見沾衿淚如注淸溝突起驚創見繡被吹來自何許區區論報未足道此段徒能戲兒女滄溟可涸山可磨我詩自可傳千古

明月篇

人言明月好明月無私照海水深不測明月照無極九州浩茫茫明月無遺光誰家髙樓三百尺上有浮雲翳突兀浮雲翳月月不知樓頭美人空嘆息空嘆息何當赤手披云師放出淸光如白日

謝宇文正甫恵硯

一硯能令一生足感君投贈重金玉人言當爲文字祥夜夜燈花寒吐粟提攜不到白玉除安能細碎箋虫魚爲君試艸大鵬賦九萬里風生須防

題覺庵

疾痛呻呼癢搔抑人言是覺豈眞覺問君非痛非癢時覺何所之了不識要知眞覺無不覺如日出海照萬國𨿽然亦莫如是解政恐雙睛翳金屑扣庵欲覓住庵人此人此庵何地著蒲團紙帳睡未足百虫薨薨殘月白六窻玲瓏境超廓个中自有眞消息兔走君前君不知俊鶻豪鷹差一髮

張周倚下第作此唁之

將軍百戰摧驕虜向來射石如射虎分封不得一丸土晚嵗功名成夢語古來志士窮者多唾壺擊碎柰命何平生道力輕羣魔巨艦豈肯揺微波大千與我俱幻爾是中無處容悲喜西方仙人不可詆破除憂患正須此

送陰次公赴榮州學官

撐腸萬卷不救饑書生何苦攻書爲如烹太牢飲醇酒無此肝肺無由知陰侯把筆耕六籍短檠熒熒照頭白又攜束書作官去此生此債寧終極大州小州疲徵輸文書急急如罵奴家無二頃歸未可泮宮水冷樂有餘使君喜士比金玉知子姓名吾所屬定當屣履迎王符勿憂廣文飯不足

中秋玩月以東坡詩不擇茅檐與市樓況我官居似蓬島爲韻得似字

十年中秋不見月譬之去國惟喜似朝來氛翳崩厥角天公粲然一啟齒夕月可占此其祥枯未必知許事黃昏天宇開琉璃出云微覘摶空勢要人故自作遲遲悵望豈知空嵗嵗玉峯一掌開喬嶽銀海千尋湧平地光吞箕斗不自持影薄魚龍無處避煙林差差鳥未定露艸涓涓螢暗墜惟我心源初不動炯炯摩尼照濁水四門宏開眾陰伏六藝髙懸百家廢餘輝切勿丐老蚌尢物溺人非所貴何如美酒入詩腸化作錦囊珠字字南樓萬丈髙切云彈壓山川據要防當年老子興不淺閒據胡牀想風味今人未必輸古人況復我友半傑士淩晨尺紙飛羽檄一約而來羶集蟻夜如何其不須問酌盡滄溟放君起酒酣起舞踏寒影滿地瓊瑤驚破碎仙娥手拊丹桂樹裛裛天香落襟袂洞天六六我所家摩拍洪崖肩綺季霞云不著著靑衫生恐羣仙笑憔悴旁人勸我聊爾耳仙娥好意君勿阻海鯨背穏風力彊防我轉頭三萬里

送兄長赴蓬州職官

人家栽花爲春忙我家種栢求蒼蒼栢生如蓋防百畆癡紅騃紫無殘香常言直道我家物篋櫝於今藏手澤拈來灑涕不忍防分付伯兄金玉質去天一尺古蓬州綫路云端客自愁年來在處熬膏火翻愛此地眞瀛洲同居患貧別則惡苦心害性空淒惻不及林中反哺烏日暮歸來卻同集

石鈞父之官火井乞詩贈行

君家嶙峋兩冰柱黃塵漲天不敢污阿云醉臥呼不譍斷碑零落荒阡雨君今去作火井縣山中嬰兒待慈母前日一旱不堪說危喘僅存無半縷祝君到官百不問置酒先須酌田父從來和气致丰年一笑能令粟盈庾我方投犁學爲吏人言未可紙上語今人古人豈相逺力行所知心自許惟君可聞我可言明日一尊黃鵠舉

送虞提宮

桃花未落春水生百川合流如鏡平江神約束蛟與鱷東閣郎君將母行一帆萬里無荊越非霧非煙鎖雙闕只今手持天下柄相公身是稷與卨潭潭大府琳瑯都翻翻防帶纒金鋪朝回坐對彩衣舞天上應有人間無相門出相古來有周公在前魯公後防君父子名一時野人甘作扶犁手

池上

雨漲秋池三尺水亦有秋風到池裏荷花顏色不如故零亂寒蘆並折葦鸂飛來依晚紅蕩槳徐徐莫驚起擘蓬截藕尙堪餐一醉何辭碧筩美

挽王隠君

仁田義鉏徳其種晚嵗坐防苗幪幪先生一去不可識但喜郎君實麟鳯一綫微言驚道防九鼎斯文賴君重聖門濤瀾無畔岸我嘗操舟怯奔湧中流奪魄不敢進亂流而濟渠甚勇射鼷彊弩勿妄發彈雀眀珠戒輕用峩冠進之白玉堂天髙防借長風送細尋耒耨竟誰力銍艾猶傳掛丘壠朝來示我幽宮刻再拜整冠輒成誦乃知先生一世士學如荀楊文屈宋四邊海宴中國尊已嘆銅駞沒荒茸轉頭飲馬長城下共指先幾世爭竦竟不一官止韋布大澤深丘老梁棟江濫觴固未快末流與海爭澒洞我聞天窮不再世卜以郎君言必中九亰幽幽復何憾一杯徑往澆余痛薤歌嗚咽不成聲但覺風干云亦凍

挽王夫人

維古女士都可見過眼絕無一佳傳客來授我一編書疾讀不知雙涕夫人有子鳴斯文吾從昆侖識河漢胸中能貯百卷書此豈只用裙襦防前朝大老尊夫人鬼蜮不量作兒玩寒心仰屋竊嘆語志士如今刀斫案唐安治中祿不薄十畆東湖紅爛漫輕車在門忽折軸恨如秋江盛不滿史筆在手吾宗英寧愛一詞沒彤管人生八十善可書好夢仍長不爲短

寄題天臺臨海白鶴廟康濟泉爲顏魯子少卿作

將軍射虎不射石石作於菟能沒鏑翻然再控弓不力俊鶻豪鷹眼前失兩泉後先今抗行何物使之令人驚泉出在山流在地卻似只從方寸生沈沈玉甃碧雙峙旱爲甘霖渇爲醴白鶴千年歸不歸半夜空山泣神鬼令君爲政無近名天以斯泉印其淸泉邊有樹仍蔽芾他日思君於此地

雲月篇

云在山月在水合和二物誰遣使云收但有千巑岏月落惟餘一淸泚向來爲同復爲異欲說誰鉗三尺喙與君臨流共一笑影墮澄實相似故應拄杖偶然來那得泉中覓居士人間八月秋更老桂樹無風波不滓碧筩爲樽酌淸醥瓊瑤腸雪冰齒江妃爲予舞淩波老鶴不眠亦孤唳酒醒忽憶三峯遊目光巳在鯨魚背【王夷甫言目光在牛背上予觀夷甫之所爲直牛背兒爾】

次韻張通甫見貽

挿架茫茫紛四部莫向離騷泥蘅杜文章何處如有神心手相隨鷹搦兔長卿醉死文君壚渠輩但可折簡呼淺慙入俚深入僻纎麗惡滛寒則枯欲張吾軍子可恃楚璞呈前燕石恥擘波飛去定神龍汗血牽來眞驥子人物有此未易求頗將擷英泛其流朝來車從照人熱乃肯訪我投林丘詞華薄技無多道少作吾今知悔早相期聖處下工夫一念超然蠲熱惱

次韻宋才夫

麒麟丹靑了無夢香火因緣巳成癖一堂風冷自分明誰撮虛空彊摹畫蔬食鼎烹均一茹笑取菅麻視繒帛風幡自作此分別蛛掛一絲猶可惜大千元不一毫隔何處往來勞轡防冥鴻逺矣方控一筯銀絲好防客

王子友示詩次其韻

先生不憂窮到骨惟惜修名易埃防平生窻幾辛勤功語及雲程輒嗚咽冷曹晨炊有不續逺道相從笑回曲微言不足溫飽人羨渠著斗量珠玉風霜嵗晚念慈母黃葉翩翩積行路烹雞奉餐蔬自煮繄我獨無悲此語大廈千間要封植期君當作垂天翼朋友之樂可樂不昔人願封萬戶侯

送黃仲武尉靑城

書生一第如登天如君何啻阪走圓要知筆頭有河漢向來元未窺微瀾得官莫厭百僚底水激三千從此始白藤肩輿照路光小慰當年擇鄰意岷山勢壓西南坤霞裾風袂潛仙靈公餘有暇縱幽討爲我一弔張白雲

失題

身長七尺面一尺眼若電光鬢若棘腰間大羽不妄發長空落鳥隨踣漢家天子方少年東平月窟西酒泉不須武陽兵十萬不用都尉卒五千願得君王一寸鐵斷取樓蘭獻北闕笑提金印歸去來五湖茫茫波浸月

送楊嗣淸國錄出倅廣漢

岱宗崢嶸乃爲嶽丈夫可不志特達平生論人每如此楊子入眼吁可愕淸班突見頎而長開口四坐薄曉霜自言磈磊不可茹正須一吐空肝腸太學黃虀了殘業又攜束書去挈挈偃防韜戈吾巳衰快刀斫案子甚決古人作事令人驚今人豈不如古人折枝要是不爲爾長劍在手無蛟鯨楊子楊子吾所許舉杯酌君肝膽露期君直到黃髮時無使英名一塵污

書薛公肅山齋

愛山仍以山名齋問山何許檐周回午窻睡足一笑起風吹市聲不到耳插貂鳴玉主人事山不撩君君自戲細思卻合幽人居分我半幾來讀書

送楊元功

判司碌碌塵埃間可能老此橫海鱣一朝雷雨挿兩翰九江風髙浪如屋萬里扁舟帆一幅夢魂先繞湖山緑玉除有地容著身且爲岷峨起斯文莫來憔悴隨雞羣

送王總卿

北風號霜脫羣木送客東門車萬軸城中人家作兒啼若爲四角生華轂公今未上九天上身𨿽去此猶在蜀邊頭張頤萬虎兕一食不飽吼振谷況聞天驕屢窺瞰往往危機生隠伏欲寛九重宵旰念分付若人一防足錢如流水粟如雨指顧之間嘆神速公方攬轡使一道百吏毛寒頸仍縮隳者振職污者澄如臨鬼神不敢瀆峩冠置之一堂上不勞折箠四夷服天生此材必此用楩楠本爲渠渠屋孤生庇逾嵗月況復鴒原辱甄錄明年春風二三月更防枯根回寸緑

送樊漕移帥瀘南

金龍直嵗當冥憶公剖竹江陽城碧雞坊中駐千騎裁詩餞送雙旌行逢人到處說項斯豈賤子故惟先盟一官泮水謝推挽挾防仍許從諸生只詞華衮豈易得再以薦墨光姓名一朝去我生怊悵呱呱欲作啼雛嬰向來宦海四十年白首一節無斜傾只今耆舊直可數曷不往矣司機衡詔書連年到西蜀歸田奏上羣兒驚西南夷蜑惟稽顙男耕女織鼓不鳴廟堂徹桑戒無事正以臥防煩老成遐荒𨿽或殊習俗悅安惡擾皆其情不須談兵但飲酒帥非爾帥乃父兄秋光如水浸行色牙纛獵獵風有聲氊褐迎道沸羣獠弓刀繞帳森千兵丈夫未遂調燮事華皓得此亦足榮觀公畜徳有餘地如海旣酌隨復盈晚福衮衮蓋未艾善頌何以歌簫笙更須書考二十四永與松鶴同堅淸

王正卿爲作山水小軸作此促之

王郎妙墨石剖璧正爾不從著意得十日一水五日石猶笑前人風雨疾溪藤小幅白雪光向來數筆衣不裳濁河未淸子未忙但恐竟軸海變桑

送丁子昭左司湖南運副

昔年九轉金精熒鸞幢鵠節飛靑冥偶同雞犬防殘粒至今未脫塵中塵平生不識紫芝面邂逅天涯忻一見安有斯人可棄捐置身只合金鑾殿急流勇退人所嘆上書屢請色不難浩然笑涉重湖去一節映照淸湘寒人生分願各有賦鳩鵬何必勞相慕期君廊廟我巖壑他日冰霜同晚暮

送樊眉州

我先君子官於涪一時賢僚今在不惟公直節貫華皓千尺壽檜橫霜秋丈人靜聴請具陳平生契義骨肉侔簡池解組過鄕縣劇飲不去公遮畱似是兄弟姓則殊【此先君送眉州詩語也】詩槁半破猶勤收合行使符蔡山下先後召杜騰民謳吾家萬松防黃土公方千騎驅華輈十年不見此邂逅窮冬雨雪寒颼飅未明投刺候門下老閽竊語來何求栁州先友一一數山陽鄰笛令人愁岷峨气象抗湖海近日人物幾窮搜如公當寘文石陛一麾乃付近古州蘇家名稱震戎夏如崧降甫尼生丘文獻可徵況美俗黃堂坐嘯萬事休公餘兵衛繞畫防妙香一縷鈴齋幽神交千載尙誰可子韓子文著牀頭

送蘓給事出知太平州

一代文章有圗籙天賜之履徵九服奉牲乞盟走珠玉吳狂楚僭非此族至今人望壇坫尊風流文采被諸孫丈人似是更酷似大河一來昆侖華途不須移步到憂國憂君心日老匹馬朝行人避驄短奏宵歸自焚槁一朝倦拜靑鎖門分符端欲宣上恩再拜願回批勑手卻與疲瘵丰雞豚靑絲絡頭甘半菽丈夫出處不碌碌我亦昨夜夢山靈苦喚西歸理松菊

宣孺斫庭前蘆葦見山有薝卜入坐中示詩次其韻

扶揺何啻九萬里盍不往作蛟螭騰笑我眞爲折腰尉如君雅稱哦詩丞輒班下寮愧連璧屢愛新詩工琢冰斫林與山出眉目欲喚逋客招野僧晚香入簾恨悒悒坐恐瘦骨成稜稜賞幽豈足廢官事淨社久冷從公興芙渠薝卜一家耳相防未易分級層【來詩云予嘗遊藕花村而捨薝卜故云】

和錢大虛淸映亭韻

西風振槁如發蒙危亭創見心眼工融成水月一合相有似猛火烹鉛銅是時素節屬重九喚客一醉萸菊同夜深跳魚亂珂璧起舞大叫騎鯨公令君心瀾了不起摩尼返照萬事通拄頤但覺朝气爽繞腰未羨黃金重髙情偶與幽賞防妙語倒防瓊瑰胸誰將玉笛吹曉月透袂冰濃禁不徹歸來夢想通明觀一片湖光眼中見

送吳志行監稅

乃翁儒林大宗匠造化爲鑪鑄卿相坐與文皇致太平玉骨如塵汾水上斯文未防不須嗟仍喜郎君書起家等閒一第唾手得以此報翁其未邪判北門事首峩豸歷堦而升姑少待斗米迫人成逺徵云夢胸襟何足芥霜風獵獵吹徵衣登山臨水傷別離丈夫富貴恐不免萬里扶揺方自玆

送王君弼寺丞出守臨邛

昔人帝城願一入君今翩翩去何亟向來一念君親同夜夢倚門人發白人生適意富貴齊況是求歸眞得歸江風飽帆不可挽恰恰春好花濃時君於文字識源委筆勢逼人殊亹亹每來握臂相與言我屢防頭興嘆喟三年厭踏東華塵聽雞走馬常踆踆黑頭使君豈不貴腰間見綬我亦驚蜀吳相望八千里到家遙想慈顏喜上堂跪觴下堂拜應有輝光照庭戺白鶴勝峯記昔遊醉墨淋漓在上頭君行有暇試尋覓不知已掃黃泥不比觀仲結諸公課會皆勍敵也行就舉南宮作此贈之

文章末流乃科舉剽東掠西何等語得者矜誇失者羞其中往往分賢否一官垂涎儻不勉譬之北轅求適楚諸君堂堂萬騎將折箠自足笞狂虜收拾波瀾著盆盎卻恐蛟龍愁窘步信手拈來卽三昧安用區區備先具朝窻暮幾不停綴寶玉牽聯鬭奇富論如過秦有古意賦擬兩都多傑句朝來次第出示我兩耳卓槊驚咸濩華歆便可置龍頭牧之豈肯居第五我駭虛痛方定未暇相從執旗皷請君勿見小敵怯一戰而覇在此舉歸來淨洗科業別與斯文立門戶

送任漕赴召

宋十一葉聖天子有臣伊臯佐其理鏖兵孽雛褫天戮手把降幡屢揺尾周宣功大心愈小盈而持之甚持水龍墀端笏拜防言有室大競惟多士蒼蛟淵潛百鱗駭乳兕林蹲樵牧止臣舉所知匪臣私取之鄕國大瑰偉後皇曰嘻毋畱行奔雷將車電揺幟先生捧詔色不動在泰拔茅以其彚向來輸寫萬瀆海人笑一蠡測涯涘古人成人責禮樂房杜頳顏諸葛死屠龍覓肝薦雕俎不如河魴甘且防卑之試爲目睫論欲識彊羸占國勢議和當有守和防偃兵適恐造兵耳焦頭常居曲突上有言復吞胸磊碨先生領略首屢肯懸知不作三窟計欣然拔劍爲公舞舞罷颯颯回風起孤生飄零逾嵗月感慨鰍蝦共泥滓石田蝗蟊仍數熯抱耒空山欲何俟叔孫大猾誠謬妄狗監文章亦巴鄙黃金儻築燕人臺爲問何如從隗始

代送陳都大赴召

庭前梧葉西風起三峽秋光淨如洗仙帆一舸此入覲靈鼉擊鼓馮夷喜七閩山水天下奇擢秀搴英瑞斯世要知曠代乃一見鳯巢阿閣麟遊畤彤庭紫闥足夷步萬里西來將使指西南榷牧古所重陰削盜資寛國計臺家選任皆偉人逺極隴秦包越嶲我公經略出咳唾凜凜霜威肅頽靡飛聲一日到冕旒四輦促還不畱轡從來大材湏大用豈有如公才一使東夷盟血猶未亁豺豹固應防囓噬公歸爲國須逺謀平躋兩禁躐三事飄零孤翮得廣廈晨啄暮棲方竊庇驪駒淸唱不忍聞東望慨然增嘆喟他時黃閣未遐遺猶願登堂拜簪履

送張漢州赴召

詔書揮翰日邊來蜀有巨儒星杓魁胸中深博布河漢古底霹靂降霆雷先天遡流得絕大物不敢藏胚胎回薄一气在籠絡奇神怪魃生愁哀十年防屋蒼崖隈脫幘擲去一笑咍刺史驚呼失匕筯遮道自挽封章回先生閉門壁愈堅髙風一日興澆頹矯然輕世豈我事此學施用眞難哉行止在天不在我風動水湧如挽推嗣皇繼聖登禹稷豈有此士遺蒿萊二年勞公湖上行防鵝酌酒春風臺手摩嬰雛斧貪猾蛟鱷半束角與顋古人讀易元用易羲文祕妙今寒灰漢儒妖異防荒濶但與瞽史相喧豗子云晚出造根極後生蜉撼輕嘲詼安樂老翁獨稽首鑰直付先生開向來緒言見編簡去去勲業防崔嵬彌綸乃是第一手下者乃取支崩摧賔閣顧予若嗟異贈語愧乏珠瓊瑰眼看飛帆不得去天涯逐食嗟徘徊

送晁子西提刑赴召

君家如河出昆侖橫貫中國浮乾坤鼎彛勳績爛星斗編簡文字垂瑤琨到海喧豗勢愈壯約束蛟蜃驅鼉黿略分涓流漑下土艸木蕃潤資其恩先生繡衣吹霜風一道生齒闗寢飱人家春園滿桃李隨處秋社肥雞豚智效一官可能爾尙於勝處非所論胸中人物自著眼倀倀待相嗤彼昏古人過人本如此事業自是爲根元我知先生在廊廟定不碌碌爲澄渾頗恨未識元魯山一紙藻借無媒援只今相送九天去風在下矣何軒軒靑雲托附可無意欲兒女語吐復吞浩歌一曲豁淸思援筆江海蛟龍奔

寄送梁子輔赴召

山嶽自髙百谷下向來無物使之者驊驑合奉鸞和車豈與黔蹄同一駕英奇絕代難小了泥滓投之輒悲吒一朝拔去不可扼震地風雷怯淩跨泮宮先生自超特鼎甲聲稱低董賈眼明奎畫照琬琰萬喙誇呼海傾瀉胡爲不卽天上去識者怪吁狂者駡或傳鳯篆來日邊流水爲車龍卽馬只應故是霄漢人腐防未足鵷雛嚇九江水暖桃花肥風色不驚神所借只今岷峨抗湖海貫玉編珠炯相射臺家議和不議戰太平有象須藻借小卻猶當白玉堂縱步黃扉方食蔗嗟予骯髒每自哂蚤年謾想牛心炙一官漫浪不可說可能更索山人價五年投閒食不飽攬鏡顚毛輒生怕道塗眾鬼同揶揄口不能酬面空赭人生升沈亦何恨但喜龍虎新變化異時擊壤爲幸民一犁亦願從耕稼金華夫子吾勝友接武風雲共閒暇未應厚祿絕來書寄聲紙尾煩多謝

送何子應少卿赴召

持竿野叟踏帝腹太史占星驚變色白衣山人侍黃衣軍中指防相嘆息雲龍契遇固疇曩千載一合非人力羊裘眠沙竟何補坐視生民自肥瘠功成乞身香案前歸侶松喬未爲失我公學傳無盡翁束髮英名撼區域杲日潛光眾未覩公獨扶輪上霄極此時際防如二子鼎鉉鈞衡本公物若爲流落四十年豈厭蓬壺薄瀛渤龍飛天子第一載收召耆俊誠汲汲遙知問膳大明宮論士到公先指屈追鋒一日來劍外破浪帆開矢離括朝廷未漆月支首抱戈虎旅衣生虱嫠不防緯憂宗周寧有裙襦能念國堂堂甲兵滿胸臆可無奇謀寛旰食我故人子得深知平生一鏃未破鏑欲隨公去邈楚越恨不身邊挿雙翮叔孫區區進大猾謬謂書生用奚益古來萬里知戎情何必縵胡半縫掖願公入對明光宮西南豪俊手推出我非其人敢觖望市駿千金先市骨

挽李子和知縣

盤谷先生壇級尊萬夫操槊輒斂魂黃堂晝嚴繞華防往往君來容打門髙談錯起風襲塵醉眼相視月照樽歸來拊掌此快士外無圭角中甚渾吾家宰樹巳拱把君亦荒殯生棘榛小阮弟兄吾所敬霧谷養就虎豹文銜君至恩深到骨手書盛徳表九原遣奴持送急開讀字字璀爛光瑤琨兼金餽魚客何陋寶玉圍腰吾敢嗔九牛未可一毛數大壑才以半缶論嶄然二雛亦奇俊造物兩眼如許明由來孝弟動鬼神宦學所自爲根源向來施設本此耳欲著吾說聽者驚春風相送緑艸野爲君一慟河漢翻

送夔路費漕

晚風酣酣吹栁花長亭送客日欲斜春艸春波兩愁極云馳千騎誰能遮先生要是世所寶大貝白璧金丹砂生當龍墀侍黃繖不爾鳯閣揮白麻州麾再把亦何事但見桃李春家家後皇顧逺食每旰一節又付防與巴荒山如石不可鑿要防雨露滋槁芽黃金作甌覆名字軟蒲作輪駕輕車調和元气湏此手典謨勳烈非誕誇小夫朽質謝鐫削尺寸不能供負義馬羣一顧覺差異便遣萬里奔風沙阿房變色人未信勉之霄漢參飛霞僕夫在門輒休駕揆力不足慙蟾蛙𨿽然此意萬鈞重自矢報稱其未邪眼防帆檝不得去縛以微官成嘆嗟他時黃闥眷簪舄猶幸姓氏塵頰牙

代人上李制參生辰

乾坤不許一塵隔誰倒天河濯秋色鵠鷺心性冰雪魂造物著意不倉卒星斗並煥仰斯文準繩不愆宗絕徳當年只作充閭喜不知此人系邦國錦囊名章小遊戲上公啟齒嘆孤出太白要是天上人少陵屢作諸侯客朝來日照黃金巵諸生登堂作生日鳯麟嫓徳公厭聞丹砂續年笑無益試問公家白髮翁五千微言不老術

挽安嶽李令

司馬家兒何等兒家居令人撞壊之長嘯羯奴一繩縻校三十里嗟巳遲新亭收涕僅自支下者朽棟當積危君防黃髮掩面時此殆天意非人爲一時埃埋精奇褐衣懷珍去而違老樵攜畚動嶽祗委體氊廬玉投泥向來捫虱气吐霓元子眼膜無金箆縱狼山林血黔黎慘澹萬古闗河悲先生異代論盛衰使當若時未可知指揮王謝驅羣雞狂童豈勞折箠笞中興天子周宣齊炳燿常武烝民詩囊封未報九地歸恨無偉烈光鐘彛我思若人涕沾衣太阿不如兩錢錐魚復陣石存遺基故智猶爲竪子窺斯文未冺神所持復有英雄發噓欷

別臨邛知縣李允成

周公山前傾蓋時再嵗通家同骨肉紫巖樓畔又從容四方上下如相逐別來每恨無見日要見夙緣償未足公來臨邛防鳴琴一官季氏仍寮末移將逺期爲近期天遣從公恐不速尺書日夜苦相換何止已多如筍束淹畱自春竟䢐冬出門如物縶兩腳一朝決去水赴壑夢魂先到鶴山側下車一見開兩眼喜色分明破愁頰約我不來公卽來一日不見公不樂將閒文書猛撥置喚好朋友細欵曲疾邪憤世時抵掌悵往悲今忽嚬蹙狂吞壯飲無空樽長句短章幾滿軸尊賢下士公盛徳忘義忘年吾敢辱百年四海幾知巳爲公悲歌起衰俗明朝翩翩隨社燕欲去暫畱情最惡黃花滿頭約重來聞說牀頭酒方熟

欽定四庫全書

澹齋集卷四

宋李流謙撰

七言古詩

送才夫之成都

客有可人期不來昔人抱恨長悠哉可得宦遊同一處家有如願令人猜郊東郊西踏春色醉舞淋浪花挿額門前紫驑嘶東風卻折垂楊供馬防如君豈久居塵泥好處人知天亦知我非防才識宮羽此言欲驗須他時長橋離愁濕煙雨去日更將歸日數從今把盞與題詩故應半是思君語

白雲先生魯葉殿丞交之父有隠節其居徽考所賜旁爲魏髙士守一庵髙士上皇所賔禮庵亦賜地也髙士亡矣而白雲之後至食不給過之慨然爲賦此篇

白雲先生去何從煙霞髙人繼其蹤兩朝恩光照巖穴映墻竹栢淸陰同髙人已注丹臺籍白雲子孫食不給人生有累豈妻孥生羨金門羽衣客

林夫體中不佳而能不廢翰墨且防以文軸見教其天性所嗜如此敬嘆不已旣勿藥作詩賀之

瓠肥不必緣糠覈倒牀鼾睡掀四壁飯山詩好自應痩騎省賦成發先白公子翩翩鐘鼎家宜有騷人歌錦瑟數從臒儒弄文字坐令二竪喜投隙藥褁闗心始置之往往呻吟出圭璧由來物理論根種虎生則斑鷹則撃浣腸濯胃固佳手愈風卻痁非此力東風吹園花正開新禽向人語磔磔疾來相就破除之萬事可拚春可惜

賀王制置敷學之除

太霄傑觀淩空起非霧非煙防珠蘂萬靈操防夾危棟中有丹書並緑字走雲飛雨澤地產合璧聨珠煥宸緯堯圖羲墳共彪炳禹訓湯銘角雄偉岡陵松栢老如鐡華榜丹靑新若洗論思欲侍聖天子寓直正須眞學士一時盛選孰睥睨百代耆儒屬宸倚惟有我公瑞河嶽早與靈鼇爭贔屭絲綸飛藻傾兩禁弓鉞專方雄萬騎從容裘帶淨岷隴零落旗矛淸筰嶲疇庸王府侈三晝告喜郵音傳一紙升華祕宇階召拜正位臺符慰瞻徯妄論斯文本神物輕發其藏觸天恚開物成務非翰墨賁飾乾坤乃能事周書九誥削邪叛一品防昌夷僭詭願公亟從衮舄歸早就典謨垂萬世迂愚把筆自齠齓裂紙悲鳴蛩蚓比酸寒一尉不可說尺璧光陰分馬箠待公勲業映彛鼎勉葺巴蕪歌俊偉絲麻𨿽美收蒯菅尙冀風人采輿

文約用韻請別作此畱之並柬簽判李丈

平生心知我與君餘子碌碌耳未聞相思輙命嵇呂駕醉飲仍開孟公門山城牢落情易動翻然便作思家夢笑言伏臘未一有歸辦黃虀三百甕君才何止吞四溟新詩誦過牙生津猗那淸廟復在眼此作未許秦火焚吾家丈人似居易落筆成章了無諱相從更作百篇詩且盡中山千日醉

畱黃思忠

可人如君不易致惠然而來此天意往往文字雜嘯歌兒輩倚墻吾敢訶向來邂逅無此欵曲水風流嗟未逺愛君欲畱君不畱一聞說歸我先愁亦知主人無徳戀多情合覻靑山靣況聞漲江浪翻雷轂生四角若爲推畱君信自非人力君𨿽欲去不可得

壽仲秉侍郎

今朝云裾下星漢明日冰輪十分滿今朝海實薦蟠桃明日潮頭千丈髙君才與月爭澄爽君气如潮同浩放如何不著廊廟中不是考槃巖壑樣十年立朝兒輩驚前日欲去親畱行我𨿽流落未足恨世間那有此友生躋堂奉觴祝耆耉仙骨應須飲仙酒潮聲不斷月長圓嵗嵗來爲主人壽

挽張主簿

嘗聞種徳如種木百年培壅猶不足君防牛羊踐履地豈有寸椽撐破屋我方撮發訪耆舊已聞定國多陰徳昆峯薦璧淵出珠天勅百靈介多福後來源委誰導之刋木濬川君有力一官縛死不須說天定勝人理則必鵷鶵覽輝下其庭一舉萬里羣鳥伏我畊我獲我其食誇者流涎疑者奪桃李防繁春不畱瓊瑰夢斷月空白煌煌貂冕侈殊渥尙冀他時賁幽宅死而不忘誰者是嗚呼公乎妥沈魄

靑樓行

踏空驕馬蹄鐡踣萬里一鞭驚滅沒靑樓美人顏如花笑掲珠簾邀客入小槽珠澑紅滴滴左持瓊觴右瑤瑟得君一笑妾願足不用眞珠量斗斛歌聲未闋杯未擲城上歸鴉帶寒日蒼頭進馬莫畱連別院笙歌擁門立

紫薇花

庭前紫薇初作花容華婉婉明朝霞何人得閒不耐事聽取蜂蝶來喧嘩絲綸閣下文書靜能與防郎破孤悶一般艸木有窮通冷笑黃花伴陶令

公歸行送王顯謨

我從職方究區域江漢滔滔紀南國厥田上上蓋名壤其人落落亦代出臥龍偉烈雄鼎峙雛鳯英稱冠簮盍峴山風流亙千祀鹿門隠槪輕九牧地靈不與人存亡王脈依然鐘傑特先生後出掩前哲天公著手自斵削如入宗廟識彛鼎如開武庫見矛防早以命士戰羣士不怯小敵勇大敵三年博士嗟洄沈一等巍科登岌嶪銅符千里小遊戱瑞節三川徧揚歷欲歌徳業愧蜩聒妄覘設施嘆蠡測愛民如兒吏不擾以身爲律人自服恩波春醲疲瘵蘇美最飈馳冕旒徹賜環成命眾聽聳總計優除羣論咽公止一方爲福星公歸天下作膏澤一方天下有大小公則不校我所惜周公居東逾嵗月東人願畱惜不發西人衮舄待公歸鴻飛遵渚歌九罭君子所至民父母在此無惡彼無斁我𨿽東人願公歸不敢自私笑其狹援毫爲賦公歸行眀日羽旄風獵獵

送孫逺仲知錄解官歸洪雅

錦官碌碌牛馬走邂逅僧廬欣握手嘗憶觀燈夜相過一時勝輩同樽酒孤云岑絕西南陬牢落重來說舊遊不知宦情薄如紙掉頭忽作商聲謳蚤年提筆戰多士晚嵗功名夢相似底事人生眞足誇華髮猶能彩衣戱霜空木脫秋山明髙風駕防秋浪輕細雨重陽好天气紅茰紫菊正思君

用黎州梅字韻作詩送之

西風舉扇揮浮埃十年水曲並山隈一朝尺一天上來臺家擇才捜偉瑰豫樟連云誰手栽梁千尺觀崢嶸哉收拾虹蜺小低徊如取萬海納一杯濟時防略招譏詼翳氛捲盡靑天開還如調鼎須塩梅眾星錯落環杓魁欲談近事樹頰頦旗矛委塵槍臥苔禍生冥冥戒其胎如公气象天可回髙論疾如破山雷毋使缾罄空恥罍笑渠佩玉救焚煨往矣急挽波之頽

文約旣行復作此送之

登山臨水逺送君徵鴻掠天不堪聞臨岐握手惜此別車已載脂僕在門驪歌未殘心欲動剪燭夜談如昨夢茂林巳掃山陰迹地黃猶注牀頭甕明朝咫尺隔滄溟煙波迷羗津我亦歸來念離索孤坐手取栢子焚君絕畛畦我平易肝膽相傾無復諱春風萬斛撒金蓮遲君更作連宵醉

答何積中

先生古心寄漠老松矯矯石鑿鑿巳欣淨社得勝友更枉髙軒出奇作山林軒冕無間然造物從公意所便決科縱未吞餘子著書亦足垂千年

宋文約有謁於邡江不遂而歸復用韻見貽以此答之

中山老頴初得君姫姓之毛遂無聞疏封新賜管城爵待詔嘗趨金馬門胡爲得此色爲動引赴幽人春艸夢新詩更許窺豹管淺識當憑發醯罋生平雅懷吞八溟赤腳欲踏河漢津自慚不是虎頭相未能逕取龍庭焚談今說古吾所易況值聖明初不諱快書禮樂三千言白獸先贏一樽醉

宋才夫作詩自言作縣之況以冷官爲可樂戱用韻答之

雲霄自許當比肩豈料坎逢鍼氊求魚乃欲從沮洳吞舟見之定囅然諸生但解笑便腹好事誰肯與酒錢吹寒固自乏暖律使物又恨無神鞭君方踏筵觀艶舞我正閉戶甘艸閒忙亦復分苦樂溫醲淡泊無非緣

立春日有感用彥博韻

雙轂行天不停轡世間那得西流水麻姑昨夜呼我飲笑說海塵飛幾幾百年半見韶華濃不妨老子頰仍紅人生萬事有起伏緩聼髙歌酌春醁

晚春有感答才夫上巳之作二首

牡丹猶欲扳春住開到荼防春遂去黃蜂白蝶太癡生抵死嗔風復嗔雨少年世味如蜜甜邇來惟覺食無鹽只應余習掃未盡一春病酒常厭厭

劉郎愛花被花惱都觀裏詩應好騷人從古多閒愁仍是淸樽破除了禁詩如禁秋虫鳴止酒如止長淮傾人生貴在適意爾孰知蜾蠃與螟蛉

宋才夫解官作此送之

與君異姓如兄弟鴈塔相擕有名字西來山城始傾蓋北去塞垣仍握臂渥窪來者天馬駒八鸞六轡供皇輿朝觴瑤池夕圃豈願地下粒與芻三年妙防發徽軫飽聼村村人說尹政成通籍天上去緑髮斑衣歸侍省茜袍頳蕚春怡融堂上老人雙頬紅渾家拜舞上翁壽盡捲春風入樽酒

夜飲彥博家歸而作此

故人畱飲歸夜深銅缾喞喞虫防吟一燈猶照讀書眼半紙忽生懷古心亦知所貴何必用魚目驪珠自輕重人間蟻穴小差殊等是一埸閒睡夢

醉時謠

晴輒不閒閒輒雨少神造物惡相阻我自意行無雨晴翻倒滄溟盡從汝靑年一去不可招紫煙漠漠三山暮朝云破峽忽歸來從君欲覓髙唐賦向來似夢此非夢轉眄仍從夢中去夜深泥滑欲歸時痩馬遲遲堤上路

七夕

火金鏖攻電雷擊風從西來火折北向來勝負吾已分物極而顚勢其必露盤淸濯房櫳秋冰壺冷浸乾坤骨明河指防三星橫天上靈期有幽約寒機軋軋終年思危橋納納萬山隔不知今夕果何夕洞房幽懽寸陰疾仙人與世當異馳一念蕭然證無極情之所鐘豈其然婉孌合匹此疑防巫娥神力造化通撫摩神禹授祕防百靈後先相開鑿脫我蛟鱷骨再肉楚大夫玉何人哉枕茵誣之神所殛姑置是事勿復問一扇防涼萬金直有景如此可小了況復我友一世傑其文如玉雅過之共作淸詩洗污蔑兒曹瓜果羅庭除拜祈天孫巧可乞何如侑我花前樽得巧未必如得拙君防鳴鳩安鵲巢大勝狡兔營三窟

喜仲明西歸

半載迢迢住利州嘉陵江水日夜流安得卻流闗下去載我惟須一葉舟我歸未逺君隨至燕鴻相避知何意月巖四見月上日日江頭望行李庭柯一鵲鳴朝陽人言君歸過石崗明日拏舟入城去劇喜重上君子堂痩骨稜稜衣表見我亦鬢毛斑太半談新說舊兩畱連紅燭燒殘無一寸人生大抵如流萍忽然相值飄然分西風吹我又將去預作一塲離恨新

飯客鎭驛見壁間書火池事異甚

荒亭舊刻書火池火從水出如燎脂五行生克謬常理異事儻恍令人疑居人只言數里近驅車欲前僕夫慍誰能博學辧癡龍寄我此詩聊一問

宿永年鎭僧居

風慘云低月欲墮路上荒村愁僻左蕭條橫道屋三間傴僂迎門僧一个夜深山鬼聲砉然恐來吹燈不敢眠明朝踏雪又西去千疊萬重山屈盤

錢元質飲客月嵓前小亭酒半月上移席坐巖下四顧林塘景气淸絕眉山程進儒謂予不可無詩因作此

兩山齊起屹防闕一巖突出刳寒月成行松桂自昭穆入耳流泉間宮角向來妙思發天蘊突兀小亭著能穩漁郎撐舟更何之不信武陵眉睫近慇懃置酒臨淸夜主人不凡客殊野酒酣燭暗月初上卻徙胡牀坐巖下疎疎林隙半輪懸破碎寒塘萬珪璧恐有仙人海上來髣髴天風響環玦蟇頥先生有矜色索我題詩紀淸絕才薄將柰此景何喚起吾家跨鯨白

拜嵩次山塔

向來契分膠投漆一日不見眞若失那知遂作死生分屈指五年飛鳥疾詩人猶誦碧雲句老衲來尋金鎖骨亭亭孤塔蔽榛莽下馬焚香涕橫集煙林霧艸不供愁坐對靑山搔短髮亦知電露難把玩但聼漚泡自生滅歸來閉閣睡方美杜宇一聲山月白

自登道來馬谿作

朝暾防山紅一丈露艸煙林气蕭爽出門華構照新緑並轡寶珂喧碎響僮奴尙語林薄間馬蹄勢巳靑雲上琳宮百年傲風雨气象防深挾千嶂靑山固是耐久交老檜眞成丈人行山童門驚馬嘶道士疊爻知客訪情親肯自摘嘉蔬興發更遣沽村釀未妨意行窮勝踐不用心違嘆仙賞雙峯喚我卻西去穿逕縈紆轉修蟒荒橋下馬久竚立孤塔懷人嘿惆悵多謝山僧供湯餅腹猶果然虛雅餉只應探討盡老釋坐覺仙凡絕天壤碎礫誰參水底禪飛蜺空閣雲間仗淩霄固有飛霞佩塵防濁骨何由往歸來閉戶省初念一炷鑪香薫宿障題詩聊復紀勝遊永與名山鎭龍藏

遊秦園分韻得東字

愛春春淺如稚童愛晴連日無雨風閉門不出春笑儂百年容易成老翁山茶經霜尙能紅小梅吹雪香正濃盍不亟倒琉璃鐘主人好意客亦同粉牋乞句酬天公筆端有气如白虹少年射虎南山中於今塵土防雕弓安得雷雨鞭蟄龍拊髀浩气亦欲東

安居道中

上如躋雲下臨淵亂石當道如防賢遙防一鳥轉絕壑鳥巳煙沈吾木末晚風吹雪作雲飛山中更添一尺泥嵗華如此猶浪走梅花思人越消痩

同常和仲謁照老和仲有詩次其韻

杏花一株淩曉寒刮眼創見春風還天涯作客歸未得主人好事容疎頑鳴鳩喚雨緑野淨遊絲掛空白日閒祗園有僧坐隠幾柱杖與子來扣闗薫鑪午篆轉輕縷淨缾曉汲翻防瀾禪僧不揺月照水雄辯猝起雷破山癡兒浪說三組貴向我不博一笑懽歸來妙語出頃刻照坐綺縠紛斕斑火急爲續永和帖淸景一失情易防

東州行上費檢正

東州十剎如西州東州幽爽西喧湫登臨在在有佳處我來無事得縱遊望川致爽兩奇特【兩軒甚奇】雲煙流通東與北一爲淸淑一曠逺淸者發興逺快目城西三剎跨一牛【牛頭一山有三剎】五百云堂老比丘捐金樂施到樵牧不知願力何年修鄧家名筆難再得苦愛雍熈之兩壁【雍熙兩壁皆鄧隠之筆】貴人摸搨不曽休眞是化身千百億府公玉皇香案吏帆薄三山風輒止來蘇疲瘵十萬家捲縮靈河一杯裏野人冠服裹狙猿曵裾更欲之何門慙無杜老驚人句空負陳蕃解榻恩

巖桂堂

湘峯峩峩湘水碧萬古魚龍防冰魄荷衣芷佩凝秋霜欲誦遺章發先白天生艸木預何事乃與騷人同一骨今人古人共磨滅惟有芬香埋不得主人手植雙桂樹寜爲嬖玩娯燕席亦知蘭鮑隨所化勉進修名比馨潔繞除霏霏風襲予欲參靈螭駕寥閴陳辭重華弔屈賈酌以芳辛起湮欝日暮美人期未來霧濕煙低花蔌蔌嵗庚午予過來鳯驛觀壁間碑刻火池事嘗賦詩今嵗甲午再過用前韻

東西燕鴻長差池二十五年車載脂觀河性在故應爾化鶴人歸空自疑年來於道覺差近此心頗已忘欣慍吾兒亦復能此詩鑷白老人休更問【小子生於庚午】

慈云壁間有楊皓明叔崇寜甲申所題詩和者甚眾

浮花眼朱成碧闗渠何事愁寂寂依舊漁竿入手來老我江湖倦遊客徑須一醉拋靑春校量細故非髙人茂雅量本不爾幾箑能障西風塵

自拋渡未嘗驚恐次公安舟爲疾風倒吹幾不能返自江行未嘗阻風將次沙市風畱三日

常時拋渡如不知公安浪髙船倒吹數月江程絕無阻一捨沙頭風泊之因行逢觸發深省無事安平人不領要知憂樂自相形天馬擡頭見鞭影

劉蛻唐大中時人文塜在兜率寺予嘗讀孫樵自序其作云大中皇帝嘗有詔褒時之藝能凡三人而樵居其一曰孫樵有揚馬之文蛻旣同時不應不在褒詔之列士之顯晦固有定分劉君獨未能忘此乎塜其文予蓋疑其有激也作此弔之

詔書嘗下大中朝不聞稱蛻但稱樵犧樽棄溝俱害性此理要以達觀超封文爲塜嬉笑怒恚不人知防鬼妬髙岸爲谷谷爲陵磨滅可無千載慮向來述作等俳諧傳與不傳何有哉六經排孔諱服鄭未勝咸陽一炬灰虛名誤人箕斗爾引調狙公嗔與喜巳嗤地下有修文更笑樓成能作記

涵翠亭

太華峯頭花十丈十八韓翁語豪壯法華防上如車輪跨猊仙人妄與眞九州芒芒置勿問萬柄秋塘挿寒鏡楚人裂裳緝爲衣一塵涴之色不怡孽童萬死劍斬馬何物奴言似之者觸花花恐怒且嗔悲風獵獵吹白蘋我來拊檻笑仍喟欲挽淸冷濯斯穢主人囅然客罷休一醉能銷千古愁

弔李允成知縣

百年造化無遺力霜雪十圍豈易得盲工操斤選朴樕銅柯石根棄如擲嗚呼斯人何不淑天畀之多人則嗇白眼千百碌碌子老虎可縛蛟可馘神鋒屢染雞鶩血繞匣龍虵夜悲泣英靈不合世間著蟻宮歷遊無半席不如收拾還山川化爲球琳尙華國意气偶合肝膓傾手栽檀欒食予實至今斂翼蓬蒿中不與燕雀同感激霜風吹愁愁更濃屈折長虹玉三尺晨興攬衣發深省古來精誠可裂石堂文成許見不魚與熊掌當取一

飛烏道中

朝發江亭暮山驛靣顏塵埃手拆弟兄相逐兩浮萍一盞村醪慰愁寂髙堂老人念兒寒兒念老人不得眠慇懃祝付送書鴈爲傳片字報平安

飛烏與正老相值蓋十月初見之夢兆云

憶得初冬忘甲子夜夢與師遊破寺明朝東望欲寄聲我在紫巖師錦水空山行役偶相逢物色防來與夢同當時夢覺疑非夢今日翻疑是夢中

山口阻風

舟行常有性命憂江風一動令人愁盤渦倒帆日方午又作賈胡終日畱淮山隔江防細小淡掃修眉晚尢好峩行盡此江來可是愛山心未了

賦壽康海棠

何許園林春最釅海棠萬萬千千防不應惟是錦織成正恐更將猩血染未開半豆已欲滴爛吐一庭尢防灔窺月洗雨俱可玩抹霧橫煙猝難掩梓澤步障烘曉霞溫泉粉玉臨秋鑑相逢但欲酣且歌目送誰言羙而艶桃花何處容靣皮欲笑春風無乃僣光翻牖戶翠堆幄濃逼須眉纈生臉裹頭朝出常苦晚燒燭夜防終未厭見不數數夢來往百斛可傾心獨欠老來世味薄如紙斬斷情根須一斂隨身鼓笛本遊戱過目埃氛亦俄暫明朝風雨未可期委地泥沙混眞濫憑君但向雪落時个裏直須勤防檢

峽中重九以菊有黃華分韻得菊字

江湖浪走嗟碌碌往往佳時忘記錄今朝峽裏作重陽節物𨿽同感殊俗終日懸憂湍瀬間何人爲唱黃花曲尙喜樽罍余舊醅不然何以慰蕭索毎思在家天气好一甕牀頭撥寒緑欲熟未熟喚客飲婦罵兒嘲醉不答只今那能問甜澁況是名樽難重得晚行江幹見籬落小雨霏霏冒叢菊若從主人覓數枝金英未吐心亦足歸挿銅缾對淸酌營度肴蔬選橙栗茱茰在手花在頭起舞狂歌忘爲客人情一種無貴賤餘瀝猶能到僮僕淵明固是羲皇人腰不可折帶難束白衣大自勝督郵千古因渠重斯節我行四方亦何事此腹能須幾圭撮並頭雞鶩不自厭仰首髙飛愧鴻鵠酒防獨誦歸來章醉靣如頳背如沃

枕上聞櫓聲

勸君不須下瞿唐順流從此道路長勸君早上瞿唐去遡流𨿽艱近家鄕我今出蜀幾寒暑催歸苦念家人語更煩舟子防全功疾趂鳴雞起揺櫓

晚步江滸有得黿大如箕贖放之鄰言此家前數日巳嘗得一煮之通夕旦發盎視之黿忽引首以水噴其靣玆亦可驚異者作是詩以爲好殺者之戒

捲帆江臯日西斜散步聊縱腰腳麻有黿如箕誰所得繩貫四足尙喘呀偶然相值不忍去倚杖卻立空咨嗟客嚢𨿽云甚羞澁數金何惜死可賖破筐解縛置池上初猶不動如磔蛙舟人共觀各呼舞稍稍有力能爬沙須臾一躍不復覩去侶蛟鱷朋魚蝦鄰翁又傳可愕事宜志簡牘懲防邪近嘗得一付湯鼎通夕爛煮勞薪葭黎明發盎欲下箸以水噴靣揺其牙此言聼者驚自倒小人不戒愚何加我今贖放豈爲徳逡巡得脫汝幸耶不須叩門問長史無用染指嗔子家祝黿好去勿浪出水有网罟陸有罝作詩快讀不能寐展轉屢見燈生花

放魚

溪媼雙魚入手中鬐鬛不揺猶眼紅咫尺波濤卽胡越不忍觳人心同小舟自放淸江側爲龍何以報我徳只須旱嵗活焦枯不用明珠光的皪

遂寜登舟

江流不知幾曲折但見逺樹合復分上灘下灘櫓聲急眠沙白鷗如不聞山行畏遲舟欲速試較里程翻詰曲都緣歸計失平章端恐靑山笑人俗

舟著淺

禦風起帆如彍矢不能萬里猶千里中流浪頭屋髙起誤入淺洲舟閣底愚公不量欲移山篙人伎窮客長嘆世言卒行好步難何如一棹夷猶間

鄂渚大風

萬艘相銜系江渚夜半疾風來莫禦舟輕力孱費支拄大聲舂撞如臼杵千金應有覓壺人寃呼倉黃那忍聞吾顏死灰魚鼈喜公無渡河公不止

訪楊少虞得小詩並呈才夫

坐遭飛埃瞇雙目不應更到瑯玕腹靑山爲人作禦侮對靣亭亭削蒼玉公子翩翩故自佳我來空嘆駒局促抱冰嚼雪豈能淸火裏芙蕖初出浴

舟中夜讀蟠舟詩

夜讀蟠舟詩如共蟠舟語五年別淚隔秋風萬里孤舟泊寒渚行盡諸方勘盡禪此句逢人未曽舉東坡老人喜流涎荔丹元似江瑤柱

雜言二首

春來無處無芳艸但覺故園春更好海棠前日夢見之今日防來渾未老櫻桃紅杏相因依梅陰吐芽靑滿枝世間亦有如意事酒熟正是花開時

一萍無根托彌渺分頭常多聚常少天涯碧艸又傷心況是一分春巳了啼禽飛來窺酒樽樽中緑波吹鱗鱗東君可只令人痩更在花邊冷笑人

十八日同少虞才夫子友子西泛舟

淸江不知日夜長前日平流吹作浪得得來尋白鳥盟仍喚津人操兩槳殘紅漸稀緑漸多苦畱不住如春何細防恰有三十日我醉起舞君當歌紫防玉堂九天上人非仙骨何由往舟中俱是斬蛟人洗眼待觀龍虎榜夜歸錯落北斗橫轉枕喔喔塒雞鳴一春常嗟睡不足幸無官事莫相驚

次徳茂湖中韻

秋風早已來吹人朝數暮數惟歸程白湖粘天行未了單舸夜泊令人驚更防剪燭共愁語酒醒彈鋏爲商聲篙兒飯飽便熟睡那識懷家去國情

次徳茂菱花韻

菱葉寒陂收曉鏡蕭蕭獨伴黃蘆暝自同香艸入騷吟不羨玉臺春壓鬢三四鳬雛傍母眠盡付與秋秋亦領更防細雨出魚兒江上老翁漁未竟

萬安道上逢牧者

暖日平崗牛數尾短蓑破笠三四子牛饑喫艸渇飲水牧兒仰臥不揺箠人牛意閒俱不知笑我駐車獨移時薄暮騎牛卻歸去晚煙遙見隔林炊

登無爲冠鰲亭分韻得山字

岱嵩拆裂滄溟翻驚魂去幹呼復還故人勸我勉自寛聖貴揚名懲毀殘十生導師超物先誓言一拜蠲寃煩曉暾破霽山云搴匹馬弄袖風翩翩解鞍投寺日幾磚莧蔬宜我詩腸酸危亭飛出峯之巓闇黎慇懃勸躋攀我飽聞之意欣然兩腳酸澁怯不前淸景一失矢縱藜杖到手勿作難萬杉夾逕穿蜿蜒坦如康莊駕輕軿山鬼作意發天慳似求淸詩藻幽妍憑欄寸目攝大千萬里碧玉圍靑天逺樹如發山如拳孤鴻滅沒昏蒼煙九闗上羾須防還以气爲馬不用鞭冠鼇榜亭固寓言亦恐蓬嶠神作遷云旗往往來飛仙切勿投餌憂崩騫壯哉古邑雄兩川眇然下瞰廼爾孱可憐居人蟻紛闐擾擾膏火日夜煎彊弱角鬭觸與蠻豈知共住一指端憑誰與此曠蕩觀定當泚顙頳厥顏向來學道窺防妙諦與世殊越燕空生大覺海一防而況此境空所緣摩尼流光照八埏試將此理攻堅頑客言有句子未參一杯滿酌澆靑山

同馮縉雲遊無爲以吾獨胡爲在泥滓分韻賦詩得泥字

人言躍馬妨杖藜世士不可污丹梯人言解牛非割雞豈信截玉如截泥山林朝士弧矢睽一物異用鵠之棲妄生濤瀾分畛畦我自局狹誰排擠先生大千一手提使握鼎鉉如扶犂豈於喧寂心生翳朝驅兩輪鹿防麛暮閱千紙髮變黳痛者手摩攣者擕蚊虻膚撓夕夢迷餒蛟仄目初生羝血牙未洗遭燖刲天公付公爲旱霓作三日雨徴可稽【久旱公至連日得雨】詰朝棧路防澗溪籃輿軋軋勞攀躋束縛繡斧揮金鼙吏奉杖屨從小奚指防山水窮坤倪夜談隠具窺緗綈曠然防防徹甕醯轉變前境塵卻犀我自嘆駭失徑蹊公如大像頭小低嗟乎太倉此一稊不從公來噬其臍是山冠冕川東西二大老文光璇題公不一語意慘淒是以稽首拜馬蹄欣然傾倒珠玻璃飛天寶熖照栱枅夢中櫂唱驚鳬鷖挽衣不畱恨空賫悲願苦切哀黔黎早縛渾厥臣羌氐快讀大頌崖天齊把茅歸謝黃金閨收拾伊傅從阮嵇爲公再歌歸來兮

逰溫湯

丹雛振翰棲佛屋蛟吻吐泉供客浴東華夢破軟紅飛不肯隨人到巖谷扣欄投餌魚羣喜一鱗圉圉獨去之萬里歸來狎鷗鳥靑波如鏡鬢如絲

七月十七日遊浮山值夜未快所觀急歸作詩

田疇平一望側嶺橫峯環四向那知中有此巉巖倚天削鐡三千丈坤靈湧出薦地寶方嶠飛來憇靈仗我來暑濕未解圍薄日烘烘云盎盎投鞭濯手趨深殿稽首虛皇注遐想黃昏食罷亟就枕殷地鼻雷翻疊嶂夜深風雨來萬騎勢欲防山投莽蒼明朝幽徑一丈泥淺猶沒屨深沒杖仙遊咫尺邈霄漢但倚危欄嘿惆悵琳宮危絕何由上祕洞幽深倦探訪獨尋荒碣考嵗月更覓遺民問疇曩云舄朝飛溪漲深猿夜答空山響過門初欲快雄嚼染指誰能當大饗防求靈藥挿羽翮未分風帆隔昆閬詩作監盟神所臨後約有期吾敢爽

欽定四庫全書

澹齋集卷五

宋李流謙撰

五言律詩

寄張珍甫殿院【五首】

自是淸華選嘗懷宿昔期髙名推不去異產買無貲一日風雲遇千年簡牘隨峩添岌嶪袖裏著安危江湖淹逺使昆閬侶飛仙豸首承恩渥龍墀接邇聨豺狼莫當道雕鶚不空拳黯憃猶冠見驕王易縮肩巳贍經時防仍輕許國身攘戎先政事彊本卽精神禹貢山川濶堯天日月新至誠馴暴逆玉笏動嚴宸只有肝嘗露初無舌悔捫法行功罪竦令重闕庭尊盡變媮防俗仍闗侫幸門書生在蓬蓽此事付能言定勝端相屬飛鶱巳後時閱人盤谷老具眼石麟兒連茹才非匹彈冠想自癡讀書頭半白萬一故人知

宿船家小舟中凡三日夜作此

自昔說離亂經時足嘆吁何爲來曠野端是辱泥塗相國跛男子封侯裸丈夫未須多感慨事業出艱虞

遣興七首

僻處便身懶閒居喜嵗丰虫絲轉窻日鳥語度溪風疎竹斬新緑晚花隨分紅髙人莫相訪不比臥隆中柳老淵明宅蓬深仲蔚居病身須藥石閒日足圖書世念焚香了禪心隠幾余空鉤本無意誰爲語遊魚懷抱向誰盡窮交苦不多相期慰岑寂未厭數經過濁酒隨斟酌新詩聴講磨吾今巳三十不擬問如何倦倚枯株坐起尋防逕行魚爲鑿壞遁蟬作采薇淸彈指四時足閉闗羣動平盡言殊未可日用本分明水竹扶疎地前人卜築勞艸荒煩僕豎菓熟戒兒曹穴蟻生涯陋鴻境界髙洗心觀萬物至理寓秋毫舞空三尺雪笑指玉如泥早日羞屠狗窮途悔射鼷掛心無妄念省分有幽棲舌在何須問端憂愧老妻一飽便滿意百年才轉頭可憐空不合爲問亦何求黃卷仍舒捲淸樽自勸酬弔湘兒輩事何地著閒愁

山中遣興五首

數月擕家住幽棲引興長客中容散夢裏過炎涼收网覺魚賤酌泉知酒香主人眞好事詩債數能償爛飲無賢聖髙歌有鬼神梵書渾味著藥褁自心親朋友居山少知聞到市新孤舟怯風浪不出又經旬遊宦初聊爾歸來亦暢然低回簿領縛慚愧斗升牽元亮八十日哥奴十九年人生重名節富貴疾雲煙日薄愔愔熱江渾漫漫流蟬爲合尖響燕作摻裾愁棗熟成羣打禾登掃地收展眉欣一飽八月又防秋嗣聖承堯禹圖書未見之兵威輕破竹天意決占燕雀甘藜莠蛟龍或沼池但令無戰伐貧賤亦何辭

遣興示彥博

信腳隨藤杖穿林復過橋聊休讀書眼小縱坐禪腰老木成陰徧枯泉赴汲遙龍孫吾手種先我到雲霄尊酒誰相勸詩篇子可酬臨流驚老大倚杖笑窮愁雨足鳩初歇風狂蝶未休化工專一气俛首聴沈浮可人子陳子乃祖定元龍一寸悠悠梗千章落落松暗投初未擇狂吠竟誰容堅壘自銜璧饑師不足攻

雨後有月江上作

雨止夜色靜漲生江浪浮碧雲度星漢明月照汀洲倐忽陰晴異蒼茫意緒秋防吟不須苦下有未眠鷗

遊東山

軒自岧嶤稱欄因杳靄橫客魂揺鳥影醉耳入江聲失喜過門屐沾衿越席箏東山懷謝傅憂樂總闗情今日如人意全家在翠防葉齊才蔽樹【蔽一作庇】云近欲生衣樽酒蒲桃緑盤蔬赤莧肥不須聞杜宇作客自思歸

送五八侄歸二江

淸霜入短褐送汝酌深杯萬事不如學千金難買才闗心門戶重過眼嵗時催莫待收燈後驅車望早來

上牛頭山

馬首多經歷牛頭到未嘗平川成岌嶪諸剎寄防茫像設尊千古香燈走四方來陪僧粥飯此願幾時償

次韻朱飾之中秋翫月因以送之

君理朝宗楫吾乘上峽船此杯同此地明月又明年怕作淩晨別貪防徹曉圓眉間有黃气知近冕旒邊

送謝天奇赴淮上之招

今日論形勝全淮正上流老成資畢召俊異集枚鄒共說從軍樂休歌出塞愁鄕邦饒杞梓君已拔其尢

送尹仲求臨邛戶掾

何必昆峯逺天球自粹溫掾曹甘蠖屈僚侶總鯨吞子去成三友公餘寄一樽滄溟有餘瀝猶幸及鴒原

次韻秋日書懷

官共冰雪冷身如鷗鷺閒更無人問字只有分防山莫厭蕭條裏全勝洶湧間秋來筍成束匕筯未須慳防風吹葉脫落日捲簾初蠻榼行提酒胡牀臥讀書友朋元摠好气味不應疏有暇須乘興溪中足鯉魚

平都山二首

慇懃雪色鹿報我上空蒙老鶴三山客蒼松百嵗翁洞云浮地出池水與江通仙榼無多酌逡巡兩頰紅福地何蕭爽眞祠自杳冥棟梁傳曩昔艸木帶仙靈霧市朝仍合云扉夜不扄天風吹玉磬應是誦黃庭

過新津遊修覺山

舊聞修覺寺葦岸卻維舟句法雄千古山形盡數州野寛仍據防江合卻分流畏暑猶如此吾方事逺遊

送史唐英二首

借甚聞名久惠然從我遊敢云國士遇毎向古人求一第娯親爾髙懷可意不咸韶亂蛙吹期子繼蘇歐陰崖隕天末朝日上團團稍覺峩近絕知湖海寛舜門元自辟蜀道未應難富貴風花耳相防在嵗寒

送王景文

相送復相送生憎風景殊還家疑是夢涉世誤爲儒愛惜千金璧遲回一束芻亦思江海去書札寄潛夫

送楊道父二首

骨淸殊矯矯气老自沈沈門戶托君重江湖入夢深功名須少壯嵗月惜侵尋萬里相隨去庭闈一寸心遂決乘桴計初無判袂愁淸樽聊把手弱纜已開頭懿戚今元老鄕邦子俊流等閒垂一臂談笑上瀛洲重陽前一日仲明見過畱之以州防辭作此示之

黃菊金錢小紅茰錦紐香滯畱成久客邂逅作重陽勝友幾相值淸尊聊共嘗吾宗慣城府幽興負滄浪

允成載酒見過作此示之

乘興初非約相過不作難酒寛隨量飲花好盡情防春巳無多子人誰有此歡明朝各行役塵土上徵鞍

離合州驛晚宿茆城驛

稍喜川原豁遙防艸樹明惡灘猶夢怖平地始身輕圃收遺秉溝塍勸早耕得歸萬事好漂泊豈人情

寄送石鈞父二首

鳯麟元徳產閱世自深根士豈無公論人宜有達尊三山聊袖手九折未驚魂瓦礫防珠貝先聲到塞垣再見非無分相逢自昔緣牛峯畱滿嵗鶴嶠別經年師友今尢惜書題逺尙傳蔡山連越嶲細認落鴻邊

送程叔虞監稅

吾來眞漫爾識靣喜周旋兩月連墻住孤帆別袂牽人生同宇宙官學各風煙把酒知何日臨流一惘然

丰都驛呈任子厚詩二首

三家笑荒陋十日寄蕭條破戶無人掩寒鑪折竹燒靑燈不廢捲白酒未空瓢伴我能於此他年定久要書壊無全牘衣濡有裂繒倦梳晨起髮祗曲晝眠肱客路行將了家山喚得譍焚香謝佛宵夢已先憑【失舟前一日夢或云有佛光湧出罩惡蛇難不爾其殆不免歟】

書事

飽飯將何適擕筇登翠防江長仍曲折樹逺欲依稀煮井未休汲田家初掩扉驚心崖路險隔岸喚船歸惟有江郊好能消畏日長晚杯荷露重午枕竹風涼溪鷺閒無敵庭萱恨易忘翩翩孤蝶意只是托幽香能閒無健羨可飽卽珍烹成我耕桑計欣兒課誦聲橫戈眞不武斂袂亦難平苦欲勞工宰此生無我生塞色旌旗薄邊聲皷角喧三軍正悲憤中國固雄尊障戍爭襟險朝廷防本根古來挾防者談笑整乾坤

陸使君祠二首

山爲一案峙水恰靣前流自是神靈宅非從槁殻謀風聲分井絡雲气接瀛邱炯炯誰相領焚香髮半秋梁初奄巴蜀仍有渡瀘人汲直余蒸簡蕭翁亦聚塵傑魂猶念沛逺夢不歸秦幻化元超忽何勞問大鈞【使君咸陽人仕梁以直諌謫瀘州卒官葬於此】

出郊

頗愛晚涼出適當秋霽初丰年田父語喬木野人廬畦稻根根直池荷葉葉疎冷官無事業歸舍了殘書

晚泊

薄霧初迷岸防風早系舟山靑只欲逺江濶不勝流取酒深深酌將詩緩緩謳去家萬餘里聊此散千憂

送王伯董入總幕

幾窻纒結習翰墨錄殊勛未入三山直當空萬馬羣俛眉聊緑水展腳是靑雲五十頭如漆功名不放君昔爲萬里別歸送北徵鴻近接何曽數深期本自同逺眸眵霧嶂短箠滑霜風更說無窮樂懷中雙橘紅

送王景文入制幕二首

著眼分明見論心委曲知負排閶闔气有泣鬼神詩世故從料理人材屬盛衰浮雲多變化寜憶路傍時繾綣聨名第飄零共塞垣自知此事勝更覺斯文尊欲別言尢苦相期意略存成都萬事好只合近淸樽

入峽聞灘聲

山稠知峽近今夜聴灘聲燈映舟人語江空宿鳥驚不眠共展轉獨語記平生自覺無多愧防堪答父兄

懷李仲明

地曠空凝結江淸悅見聞娟娟初上月漠漠未歸云魚樂能忘釣鷗閒故念羣桂旗風不度卻立詠湘君斜暉放船好晚吹得涼多星斗窺深酌魚龍答浩歌乾坤身半老湖海意如何夙昔紉蘭約遲君肯重過

謁無盡墓

飛動少年意如今推達尊何人窺畛域投老見根源艸沒碑無字林深木有孫只須說亷藺猶足禠防魂

五百羅漢洞

五百雲霞侶同胞生佛家不貪三昧酒共駕一乘車猿餽霜餘果僧烹粥後茶我來無供養惟讀妙蓮華【法華皆如來爲羅漢授記】

枕上

欲問更長短江村無鼓客懷如酒病秋夜與年齊被冷失孤蝶霜淸聞逺雞終年爲蕩子尺紙愧山妻

射洪道中二首

曉色仍過雨殘鉤不掛天空霏漫野淨緑浸江鮮何自有靈鵲誰言無杜鵑倚風搔首意窈窕若爲傳逺墟行藹藹滯緒豁欣欣挾翠山能潤矜晴艸自薫墮鳶那及嘆飛鷺可堪羣欲共江流說滔滔故不聞

仲明兄弟訪別郊居

眼逺孤帆沒臨流一悵然分擕惜此日作惡驗中年惟有加飱祝仍期得句傳相防俱四十香火好因緣

次懷安骨肉自簡池來防

來往金澗道尋常不隔年異方何契濶渾捨此團圓老子風埃甚孫兒玉雪娟妻孥勞行役爭勸吸長川

吳波亭相對數峯極可愛

吳波波上亭一靣列山屛雨雨晴晴好朝朝暮暮靑倦身無處著醉眼爲渠醒便欲擕歸去全勝腰萬釘

寄彥博二首

聞道陳夫子年來學更工幾人曽著眼聖處已收功老驥思長路潛鯤待疾風何當問奇字載酒過揚雄世途今若此吾道竟何如學古疑無用謀身忌太疎引杯空慷慨防鏡獨躊躇千萬胸中語因人略寄書

七曲祠

天生絕代英夢想見儀形桂殿風凝緑苔宮雨防靑雲雷通翕忽洞穴閟陰靈只有丹心苦聊將托杳

防子岸下水作頹沙裂岸轉舟避之

狂流作平地別渚轉輕橈岸斷石出沒云虛山動揺奔湍長澒洞杯酒且逍遙可待然犀照潛鱗意自驕仲明畱少城未還予將歸矣畱詩別之

判袂四十日望君君不來過門先問訊立馬屢徘徊正坐牽歸夢無緣把別杯鶴山果西去防靣更悠哉

別元質

鷗輕家泛泛梗短路悠悠妙句能畱客澄江可散愁長年資浩嘆秋色動商謳故有先疇在歸爲鴈鶩謀逺夢燈頻照羇懷酒重傾啼烏翻夕露歸鴈占秋晴此地丰魚稻如君好弟兄語離亦怊悵松檟獨闗情

送錢太虛同年

不隔同年靣眞情本弟兄人能純白備交自始終成測管才窺豹傾江試吸鯨吾言蓍蔡驗決矣防飛鳴

次趙惟直韻

山合失空曠江犇成溯洄陽臺鏁雲雨楚澤貯風雷白鳥背人去靑簾明眼來舊醅寜得厭聊共客中杯

次韻仲秉見寄二首

別後年仍換詩來語更工音書恨不數魂夢卻相通艸木春風後闗河夕照中飛鴻不可倩此意付筠筒讀書空有癖學道苦無工散防羣峯近穿溪小逕通此身猶客裏野性合山中春水添新浪煩君理釣筒

次仲甄韻二首

大用不堅壁等閒憂患侵平生知學道萬事付無心露莧鉏晨甲煙篁步夕陰陶然宇宙內魚鳥聴浮沈惻剝風枝恨若爲開我顏索居詩社廢多病酒杯慳本自便三逕何曽夢九闗臨溪問魚樂知我是靑山

益昌道中次兄長韻二首

聚頭閒日月逐日信東西夜泊驚逢虎晨飱倦乞醯燈靑千嶂夢月白五更雞耐老前山路長年送馬蹄木杪著郵亭山行未飽經巳成身挈挈恐失鬢靑靑老樹霞烘幄陰崖雪糝屏冰霜先訓在敢負舊趨庭

投晁子止制置三首

讀書萬卷破轉物一機神道徳欣爲禦文章妙斵輪聖賢同一處天地要彌綸汗簡窺千古從來只數人吳甸七千里坤垠六十州宸心寛北闕老子在西樓召伯出分陜衞公歸相周衮衣人愜意重爲雪山愁西南雄節制人物妙鑪錘防鼎非無意登門獨恨遲正期云觸石防見菌成芝不信酬恩事君防左顧時

送查總卿三首

事業參亭毒人才兆廢興百年爭鳯睹一遇慨河澄手到無盤錯旁觀有級層夜來春夢好先巳上觚稜禦鑪薫隔夜淸蹕響淩晨對罷天顏喜朝回賜服新自期宜棟幹小卻尙絲綸此論由來久周行萬搢紳臘雪千江浪春風萬里船相依身健在逺送意茫然公近此三接吾驚失一天相君如辱問願報巳歸田

夜坐呈王子友

無氊殊未覺有興亦難忘小雨寒微就孤燈話盡長疎涼湯煮豉淡泊菜含霜爲問王夫子如何共肺腸晴山見歷歷逺水聴颼颼宇宙不知大闗河空復愁孤雲遊子夢滯穗野翁謳我與鴉俱息煙林晚共投

晚歸

漁子艤舟待山童負笈窺數峯衘日盡百丈逆灘遲去住初隨意夷猶獨誦詩不妨歸更晚正見月生時宇文氏莊觀海棠時海棠未甚開而余旦夕歸矣賦此

雨猛幾終夕風狂遂徹朝眼緣春色醉魂爲客愁消澤國空畱滯山房恐寂寥平蕪煙一望鄕夢太迢遙

卽事

山路仍多雨秋天最易陰呼舟亂灘響倚杖俯溪潯風力憑江橫云容隠樹深一寒遽如許料理欲歸心

錢氏隠居三首

髙棲俛氛穢華屋照滄浪列岫帶修竹小池環海棠晚杯魚蠏富春筯蕨香涉世眞無意吾今號漫郎野水瑩心碧春山入骨淸去穿雲際屐來臥竹間亭鳥語風嘲哲花枝日杳防晚來江上笛客裏不須聴逺樹髙低見淸溪曲折流艸眠耕後犢波泛狎余鷗醒醉無人管登臨各自愁扁舟大如葉爛漫作春遊

偶失一丹瓢戱書

誰取一瓢去虛勞九轉功徴杯驚羽化開畫嘆防空巳墮寜論甑𨿽亡未失弓人間閒得防盡付緑樽中

次韻徳茂待仲甄巨卿未至

飄零一月住日望北來船眼冷傳書鯉膓空吸露蟬夢魂孤枕側行李畏途邊堅守蒲人信嗟予苦未賢

抵家

何地非吾土故鄕情未忘掀眉對兄弟酌酒話行藏拜墓色不愧逢人語更狂梅花相待發好在細思量

郭及之僉判招飲雅安同僚也

江來從此合我上爾東行節物驚心地主人畱客情霧花揺老眼霜燭灔深觥醉恐淸歌斷應須更數聲

送牟孔錫之官敍南二首

淩雲髙鵠峙擲地響金渾蟾窟聲名早鰲峯气象尊十年才一試萬里正孤鶱勿說居夷陋吾師有格言得朋宦遊樂不覺在山中慣住家鄕似頻過骨肉同憑欄但煙樹振袂忽霜風逺別無窮意君歸我巳東

送李仁甫運判赴召三首

嵩岱國之鎭鳯麟天所生有人占寶气無耳著修名斯道自神聖爾曹聊重輕晉書定一付一代聴權衡累嵗徴賢詔於今始一來已令人意滿更著驛書催白璧有成價娥眉無巧媒經綸夙昔事吾駕不須回瞿塘六月浪如馬亦安流舟楫魚龍喜藜蒿虎豹憂低回嗟薄宦慷慨動商謳門戶今如綫非爲粱稻謀

江上晚眺書所見

云鎔金錯落月掛玉盤盂水退岸全缺煙陳山欲無沙晴鷗並集林暝鳥爭呼不必求摩詰分明是畵圖

舟中

欲買一江碧不知須幾錢舟輕故欵欵酒好但防防云腳他州雨波光別岸天漁謳與樵唱同和小山篇

小息

倦徵當日午小息散腰頑索酒初隨意題詩自破顏不須通姓字聊欲賞江山放蕩郊園樂於玆稍稍還

贈白道人

天涯隻影隨百結身上衣有術沒人買無家何處歸自言窮亦好未與道相違酌汝一杯酒醒來萬事非

贈藍元一道人

我聞方外士見靣照人明筆幻嵗寒友琴彈太古聲侯門知遇重眞館笑談淸茗椀聊相對淸風兩腋生

次韻宋徳器春晚卽事五首

室空超眾止理妙契無同簾捲半規日香吹一綫風艸晴惟欲碧花晚尙能紅老我閒居興淸應到小童久習成衰怯何方療濶疎柴車窮巷客貝葉長【上聲】年書毎愧沾沾喜寜甘鬰鬰居蓍神吾未暇堅意聴盈虛靈明觀自已糾錯漫殊途睨柱誇完璧探懷失系珠封侯眞不願作佛尙堪圖解我無還語根塵法本麄樓迥支筇久庭閒轉榻頻松衰無直幹竹好但新筠漫仕慚逋客躬耕羨野人可能千里意端的爲吳蒓柳老陰陰宻橊繁灼灼明持杯了醒醉拊檻置枯榮谷曠簫笙雜江空鏡像呈澄心著老眼物物見眞情元質苦畱過重陽且約泛舟觀泉二首

舟行十里逺山出一泉淸爲景尋幾徧將詩賭欲贏江淸渾玩著酒好易支撐半世無功業狂歌任性情【性亦作野】久客相防好思歸得去不深慚楚醴設更作賈胡畱嵗閏菊花早霜淸竹葉秋尊前聞見在不擬說閒愁

早飯白厓鋪淨果院

久客諳人事身能到處安鑪深紅一聚竹痩碧千竿祗作臨深恐何辭行路難幾成晚來雪惟有不勝寒

用仲秉韻貽照老

來問維摩疾幽人有宿盟浮漚非實性鬭蟻是虛聲廟冷香誰爇城空賊自平老師家裏事無壊亦無成

贈照老

舊矣聞名熟欣然識靣初只求一轉語不用五車書出屋茶煙宻臨溪樹影疎地偏吾所愛庭艸不須鋤

照老用韻謝復作

了了三生事寥寥一念初未忘牛背約端憶籠中書塵刼空相隔交情本不疎焚香咨勝義驕色巳先鋤

用前韻呈照老

吏部稱文暢愚溪進浩初深慚詆佛奏更著廣交書情契逺猶合義乖鄰亦疎詫予無騃習固自起犁鋤

泛舟呈元質照老

扁舟載我去身世兩悠然暝靄無窮樹春江不盡天阮嵇眞酒伴李郭卽神仙孤唱君須和風流漢晉前落日淸江濶臨流一慨然斷鴻煙際渚雌霓雨餘天照海珠成市騎鯨客是仙輕風借帆力送我玉妃前僕盡半月之力僅得五詩而和仲落筆成十章俊哉予所甚畏也勉作二章答和仲三章述懷庻滿其數云

向來得祕藏著意國風初一字嘔心出十篇隨手書天成新句熟月煆古人疎長鎩非君敵區區恃棘鋤慷慨揮毫際倉黃展捲初少寛誅冦檄已艸納降書恃勝防君失輸籌笑我疎班龍落誰手芝艸費人鋤

用韻答王子蒼

聖道灰秦燎殘編出漢初混茫千古意破碎百家書中鏑無多語操戈亦太疎升堂得解伴子帶經鋤

答李仲明仍用鋤字韻

月白星稀後歌殘雅奏初剽聞先破膽欲見疾開書孔翠仙毛爛瑚海樹疏好詩如好畵黑瘦未容鋤李允成次彥博韻見示仍用韻答之三首

花气濃燻塢藤稍宻防橋但須樽有酒未問印垂腰芳艸晚尢碧好山晴更遙太阿眞寶劍不必夜幹霄吾家老仙伯白璧半錢酬杖屨窮幽地禽魚替客愁可能百世出閒卻一生休念舊須公等年來嘆俗浮俛眉聊卓魯髙步故防龍倦翮閒霜鶚蒼稜老澗松只應安小試正自恥先容泚筆書三異他山玉可攻

以雙筆贈照老用前韻

三窟驅除後千毫束縛初得封才五等進位合中書炯炯銀鉤粲翩翩薤葉疎詩同遣贈荒類要君鋤

宿離相院

客到蒼苔寺僧鳴暝色鐘古檠挑熖澁疎屋透霜濃吾道元迂濶中年雅倦慵誰令背猿鶴自酌不須攻

遊靈鷲院

人說招提好來遊稱所聞雲煙四山合艸樹一溪分痩馬催歸晚闍黎館客勤荒墳有郎宿夜夜粲天文

游水東院【二首】

暝角傳風逺昏帆到浦遲艸猶矜晚翠麥正及春饑客鴈無畱意殘云有去思濁醪不禁醉聊借晚風吹虛檻橫空濶平郊入望賖樓臺萬家邑桃李一川花雞犬非人世樵漁亦相家【寺云令狐綯宅居人蓋其後云】閒思十年事倚杖獨咨嗟【余侍親官此今十年矣】

次黃仲甄峽中韻

峽水淸一綫峽山赭千層禹力不到處蜀靈用功深蛟龍攺窟穴日暮聞防吟遙想風雨夕扁舟系楓林

石洞二首

春夢斷不記春遊誰與同竹斜過午日池皺晚來風柳已都齊緑桃猶約略紅流鶯啼未了又過短墻東香霧團成蓋茶花白勝酥對書閒境界覓句靜工夫客信因魚得歸程約鴈俱庭前海棠樹尙及一防無

送何子聞使君之行在

系舟鄰近渚索酒共淸斟契濶十年事飄零萬里心大門元赫赫要路正駸駸去國吾何恨防君上禁林

挽費檢正【三首】

鉤深三古學遇合百年機垂上靑雲去仍完白璧歸功名身易老豪傑意多違鼎臠畱余啖蒸靑有發揮瑤墀鄰近侍華防老方州閉閤人無訟凝香嵗自秋凶衰乘鵩集涕淚感麟休古佛知公恨涪江不盡流憶作荊州客多慚鮑叔知蒼黃懸榻地慟絕蓋棺時映睫餘殘淚親膚有近期空山那得去倚杖鬢如絲

挽張主簿

百里桑麻地春風鼔舞中隨軒一犂潤折獄片言功小試巳無敵晚成應不同他年循吏傳亦足慰途窮楚楚桐孫秀願交慚不量新詩吾退舍前輩子登堂刮目鯨掀海經年驥伏箱斯言儻不驗我欲罪穹蒼

挽秦國夫人

鸞矜榮翠栝璇魄媚方流慶襲髙華出賢供窈窕求靈光分婺照靜質肖坤柔閨闥闗何事風人羙造周賚說端由帝生申未許崧神功資錬石吉夢托占熊赫赫扶天業堂堂浴日忠芝麟昭聖瑞何力贊元工華笄諧淑配緑發負平生桃李春如寄鷗鷴夢不驚周慚絕識蜀寡讓孤情口授天人學寒窻伴短檠伴渙方興日憂危未決前僞書知莽詐新曆斷周延冰作羣疑泮風從一語傳靈無此識上智炳機先露蓮秋沼瑩霜月曉潭空褕翟翻經外塵泡隠幾中禪心安瘴嶠結習謝云櫳五頌分明說癡人耳自聾久矣鴻飛渚翩然鴈字峯九重疏異渥萬里合幽封引柩烏銜壤馴阡鹿防松他時人下馬有子是防龍

欽定四庫全書

澹齋集卷六

宋李流謙撰七言律詩

杜少陵祠

赤紱銀章玉骨寒焚香再拜淚汍瀾黃花郪縣仍羞見好月鄜州只獨看可是一生長客路故應千古恨儒官蚤知涉世元如此悔不霜林斫釣竿

艸堂

浣花溪上得閒來石刻摩挲病眼開短策多時臨水立紅塵半路與風回乞靈伎薄裳爲帶驚世名言海納杯相對只今眞夢寐數椽茅屋老蒼苔

宿魏城驛用羅江東韻懷李仲明

昔年漂泊記曾防碧樹蟬聲又帶秋滑滑泥行靑嶂路翩翩風倚夕陽樓人誇馴雉碑猶在書托文鱗水漫流天遣此來相近傍伴君牢落向邊州

題重興寺

陌上橫流浸作泥行人步穏方一移春雲將雨繞山去社燕營巢貼地飛憇僕且須投古寺閒懷猶喜論禪機中宵瞥起胡牀念回首家山幾日歸

遊龍角山福志院

招提未到只聞名乘興來遊意最眞出郭都無三十里同行恰有兩三人入門竹逕能明眼隨處禪房可著身莫怪山僧拙言語十年已不踏紅塵

忠州

井邑云根一聚村尋詩來掃壁間塵此州惟有斷頭將聖世初無棄梗人楓葉晚林終日醉梅花臘嶠防時春不愁過客當年淚尊酒黃堂是舊鄰

自三池一日過靈池十五里頭宿山險盡矣

壠頭停轡望龜城元有夷途似掌平厭把五更供客夢猛將一日了山程樹連新緑千林暗日轉斜紅半野明稚子別來應念我候門深喜馬蹄聲

抵簡池呈元質進孺二首

持此迂愚漫浪身忍慙一出竟何營枕邊客意兼寒意門外溪聲似雨聲易辦蓬蒿三畝宅可無藜莧一杯羮靑衫豈是官人樣白鳥私憂說敗盟

竹生稚子鶴生雛重到君家舊隱居病後苦無多酌酒別來惟有自鈔書身方逐食從飄蕩學久師心恐闊疏慚愧故人相念意欲行爲我少躊躇

呈徳茂【徳茂是日収家信】

秋入羈懷勞我思愁兼歸夢到家遲有人來得平安字無事編成酬唱詩相伴防經江月照同行更賞峽山奇祗應便把州麾去還有三年不見時

十月十五日同黃大博出城

休沐來尋九里松故因晴日覺防容寒餘淺水紅衣盡淡抺輕煙紫翠重倦向山僧談白葉歸從逋客醉黃封塵埃瞇目成深省何處招提鳴曉鐘

送張仲山守唐安二首

六十専城發未斑更於何地覓三山不妨談笑催科里正賴淸涼熱惱間到日紅梅畱臘在公餘翠杓酌春慳胡牀有月堪乘興客到南樓不下闗【客謂所薦士也】

南浦波輕艸色微蹇驢遙路獨依依暖風旌斾春隨去細雨犁鉏麥正肥驛騎蚤聞催迅召邊屯猶未解重圍謝家父子名江左折屐行看破賊歸

送崔子淵祕丞出守小益二首

寶峯山下識君初豈但聲華在石渠海上三山元咫尺人生五馬少躊躇鼎鐘事業那能免丘壑情懷自覺疏安得一帆相逐去故園春雨長新蔬

晉公幕府總豪英末至非才愧長卿已去化鑪金尙躍更分客袂涕空橫早催劍棧迎千騎更借湖山勸一觥水自嘉陵流到海尺書應有故人情

送孫賔老守三池二首

自蓺心田歲自收天翁兩眼月臨秋近臣薦鶚方成表吉夢逢刀遂得州吏術無多非問馬機心已盡不驚鷗三溪便是桃源路更欲武陵何處求

百萬貔貅尙枕戈將軍未復舊山河非干使者徵求急正柰窮邊餉挽何頗願有言先牧養不妨自署拙催科公餘儻暇尋遺事塵鎖荒祠望刮摩

送魏徳源守普慈二首

一毫不露見全身徳覘徵符捷若神嵩岱自髙元地勢球琳非琢本天眞出山聊作無心潤著物應名有腳春喚作使君猶未解豈知防戲兩朱輪

東梓名州最普州蟇頤相望气橫秋靑衿冑子迎髙朕竹馬兒童識細侯只有愛民心尙在可能憂國淚空流摩挲疲瘵無多事緑野家家劍換牛

送黃仲秉侍郎出守鎭江

十年朝露厭鳴珂華發蕭蕭柰倦何鸞翮九霄穿日月龍驤萬斛飽風波古人不見吾猶夢直道能行恨亦多駟馬錦衣兒輩事只須持此答岷峨

遙看北固海門秋千騎東方占上頭去國尙多憂國淚送君那免別君愁風遲宴閣淸香凝月滿兜零晚穟收北府名樽天下說亦知能到故人不

次黃仲甄峽中韻

九江度盡惡風波峽口窺天一握多亦愛吾廬覺歸好數乘此險柰親何響迎濤瀬將愁上靑惜峯巒等夢過不管行人聴不得暝猿和雨嘯雲蘿

十月二十五日失舟

船頭飽飯看揚舲忽作翻漿不反瓶萬死一生眞是幸九江三峽未嘗經尙收棄物乾坤大薄恃陰功祖考靈憂患偶來須理遣可能爲汝更星星

泊采石二首

何時便有此山川眞宰懸知恐偶然唳鶴驚風前日事落漚斜照晚來天燬犀無用撩幽怪洗醆先應酹謫僊暝角吹殘吾欲老五陵佳气隔疏煙

江頭楊桞淺於金澤國餘寒春未深才見桃花能慰眼便同躑躅每傷心瓊枝璧月自惆悵山色潮聲無古今閒訪闍黎倒戈地正應漢徳有謳吟

舟中

一舸乘涼載夕暉晚來白汗稍停揮近人初月當頭照趂宿輕鷗直下飛江國有天須恣買岫雲無雨莫空歸新秋漸到灘頭樹先遣蓑童問釣磯

月夜江上作

月與淸湍一樣流不妨夜色尙淹畱已將船作靑天坐安得江爲大白浮恐有幽人釣寒渚正須橫吹起危樓年來身世無拘管便是波間一葉舟

水後過淮安金堂皆非舊路

向來茅屋半驚湍嘆息流亡久未還已覺重行非故道只應無恙是靑山旋藍偃嶽元常事深谷爲陵亦等閒衲被蒙頭都莫問未當居士一分頑

焦山漢末焦光隱於此是日乃其生日土人會者甚眾

桂樹蘭叢藹宿薫楚辭一曲送迎神豈聞鉤黨能畱漢故有桃源可避秦欲記曾來終艸艸多慙浪走秪踆踆卻尋揚子江頭路依舊楊花愁殺人

連日陰雨未及一到金焦二山病中得梁文佳句枕上吟哦不能自已復次韻

云滿長空雨漲沙金焦一望去非賖擬拋塵网尋僧舎更著煙蓑訪釣家北固江山仍壯麗南徐風物尙繁華只愁病客難登檻且待金烏出海涯

再遊蔣山

系馬松門竟日畱一燈深殿炯淸幽杖頭猶識齊梁讖屐齒曾經王謝遊瑟瑟新毛喫老樹娟娟瞇目破紅橊風鈴塔上知何語應使行人估客愁

江南春晚見芳菲雪白梨花照客衣步步來求諸佛記塵塵全現祖師機不禁戰伐山河老猶說經綸俎豆非共飲名園那惜醉落紅故故傍愁飛

久畱蕪湖待巨卿仲甄不至

吳波晴浸夕陽紅一語丁寧北去鴻頗覺淹畱添發白不妨羞澁剰囊空枕頭靠睡禁長日舸背占旗惜便風想得家山俱在夢亦應煩悶略相同

蕪湖晚步

迥陂積水長蒲蔣散步郊原借夕涼塵袖風巾嗟久旅稻畦柘逕似吾鄕蛙聲月色當空曠防火人家在莽蒼望合碧雲人未至滯畱愧客問行藏

遊長蘆

他年天眼識褕褘千柱如今鏁夕暉笑說老禪操一葦戱呼靈媼授三歸波濤嚙岸蛟龍惡荻竹抽萌鱠縷肥曲水流觴記今日晚風直欲透人衣

金陵二首

龍蟠虎踞帝王州屢嘆降旗出石頭不惜家居撞壊了可因歌舞破除休露桃滴滴啼宮井風桞條條絆客舟春水一江流未盡不禁更問防多愁

江城疊鼔晚停撾防子翩翩念歲華水底乾坤浮日夜沙邊鷗鷺老煙霞漁人能說陳隋事燕子猶尋王謝家南北自分仍自合不應全殢後庭花

午飯髙橋院

招提下馬憇逡巡野飯親烹澗底芹二月韶華聴啼鳥百年心事信行雲不禁烈日花光薄更抹微煙艸色薫老衲未知風木恨向人猶說故將軍【院僧不識予頗談先大夫之政】

遊虎丘次仲甄韻

逢山到處爲遲畱行到東南第防州終古香燈憑【一作尊】像教可人軒戶稱山丘苔封鐵色千尋壁日麗云章百尺樓腳底全吳何足小待將八極恣浮游

人日同諸公自馬谿登道宿無爲

塵埃瞇目浸塡胸日日靑山在夢中攺歳人家無一事並遊文社有諸公招提夜語驚山鬼野店春沽醉病翁緑塢紅村誰境界自憑好句占東風

次韻彥博遊無爲馬谿並呈孫隆州

塊處無人語合頭出門猝猝又還休縛茅晚歳欣同社並轡名峯得勝遊松下一筇眞可老山中五月已如秋未應斗粟全闗念更爲先生防日畱

又次韻彥博遊無爲寺二首

靈蛻巋然謝垢埃焚香卻立嘆奇哉自從新歳門常掩不見靑山眼懶開飛觀千楹孤鳥墮齋盂萬指曉鯨催亦知空劫已前事浪說十生曾去來

東風力弱未揚埃宻泛叢蘭有意哉可是伸眉須酒滿只應彈指又花開吹毛句妙無人領擊鉢詩工著底催照水只愁羞冕紱勲名蓋世亦時來

防長松聞捷音

十里登山訪定身衣邊猶帶簿書塵僧廚筍蕨隨齋鉢禪窟香燈話宿因便可扶犁老岷蜀已聞傳檄定咸秦家家釵釧何須惜難買堯眉一笑春

次韻何子聞安靜觀

翩然逸想九霞間仍是霓衣與鹿冠塵劫三山元自近神官一字固應難雲煙萬瓦虹欀壯冰雪千幢鵠輦寒堪笑木彊韓吏部如何容易撮靈丹

日壓茅檐醉擁蓑靜聴寒澑奏云和深藏本自身全露瞪眎元知語不多紫府地嚴須一到蒼崖文古要重磨新宮固是叢霄樣應有胎禽憶舊柯

郊行至天王院

郊行不欲經城市厭見塵沙漠漠黃響樹蜩螗憑晚吹繞陂鳬鶩占殘陽靑山與世久相絕修竹於人未易忘下馬招提揖僧話始知塵境有仙鄕

挽張雅州【彥成】

酣飽風煙徳有芽從來三防是張家翩翩羣從同時貴落落髙門一世華人自不欺寧用忍身如可贖但空嗟路人泣指飛丹旐猶憶雙旌捲暝霞

三年流落塞垣春雪屋冰廬樂藻芹司業頗知憐鄭老薛宣能不吏朱云鶚牋重剡新如昨蟻壤髙眠喚不聞一掬壠頭知已淚霜風吹墮白楊墳

自少城解職事還邑二首

塵埃一出竟何爲白竹依然晝掩扉只應爲客重爲客便欲得歸寧得歸獨鶴靜臨寒沼立遊蜂閒趂落花飛東君老大人消瘦憑仗淸樽一觧圍

胡牀夘飲帶余醒身世如天行白雲竹簡讀殘聊一嘆水沈燒盡更三薫癡心久絕臨淵羨老手惟便植杖蕓自有此生須自斷豈能曲折問靈氛【靈氛古之善占者】

送劉元圭

犯寒過我喜仍驚節物崢嶸更逺程劇飲投車輕十日細談剪燭易三更故人髙義千鈞重久客歸心一夜生爲語溪翁好相念時將蓑笠曬春晴

弔無爲照老三首

彈指超然一念初從儒從佛兩蘧廬十年身走半天下萬卷人稱行袐書故自髙懷嫌入俗不妨兒輩共憎渠臨行半偈如何道裂轉虛空最起予【裂轉虛空師遺偈也】

記得三溪溪上春瘦筇容我夜敲門一生防見此人物十日九從師笑言閒得得來非有意冷湫湫去若爲論西山第一煙雲窟好駐髙人雪月魂

六尺巖巖鐵石姿可憐一病不支持荒榛半壠獨歸處暝靄數峯無見時未割塵緣聊灑涕欲尋陳迹但哦詩蕭蕭秋雨山中夜負我他年對榻期

和葉六舅

李杜主盟詩有聲文推韓桞著章程二三子者皆人傑五百年來並世生但見詞源倒三峽豈知武庫足千兵勉君須把分陰惜莫問紅塵雨共晴

費文達除夔漕作此賀之三首

分明餘潤徹眉間道徳根源固曄然寶篆印泥初不著神機貫札自無前絲綸新渥榮三晝鼎鉉深知眇一涓兩禁只今誰妙手岷峨人物半吳天

吉音一紙疾郵傳白帝城頭勸著鞭楚樹已沾新雨露蜀江行換好風煙政須急拯溝中瘠不用多流地上錢一節故應闗象緯向來兩使動星躔

刻鵠工夫愧不量弓裘遺緒可能忘一防未遂耕桑計半世空磨翰墨場桐燼偶收非有意璧瑕誤指亦何傷霜松不學閒桃李報答東君日月長

同邑寮飲望錦亭

小亭挈榼共登臨濯錦城髙隔暝陰元有乾坤堪著眼卻因身世苦驚心碧山已盡天猶濶黃葉欲殘秋更深已把安危屬王謝酒闌不必淚沾襟

獨步

凍殻藏龜太窘生驚心已覺歳崢嶸倦慵把易牀頭看獨自尋梅樹下行溪面冰花寒更結屋顚雪意晚將成一生與物無深分竹葉相看合有情

書事

五十光陰兩歳過頭顱閒處自摩挲隔籬山影誰招去滿樹梅花獨占多物色年華同我老蜂情蝶思柰渠何少時一劍明秋水放在塵中久不磨

偶成

早年種竹作漁竿笠澤煙波夢未闌已向塵根消縛脫猶將文字校甘酸風松自有閒宮徵溪鷺初無俗肺肝最愛少防平日語墮鳶跕跕遣心寒

人生偶爾竟何須防檢閒身一事無可笑戰蝸猶曳甲不妨夢蟻卻分符夜涼白月誰相過酒盡淸樽可更沽作个生涯若个是步兵不擬哭窮途

離家記得臘前時吹盡飛花了不知傍枕厭聴連曉雨援毫愁賦送春詩百年直好平章看萬事仍須爛熟思臣朔不堪當世用惟應索米救朝饑

獨行飽飯腹屢捫欲出未出星縱橫梅花於人逺近好月色隨我東西明香來適與鼻觀會夜久忽遣毛骨驚急須喚取陳夫子欲與平章此段淸

卽事

懶步東阡與北溪一春心賞苦多違墮紅借借癡蜂醉稚緑陰陰乳燕飛去國三年應自笑封侯萬里不如歸門前車馬能來否午睡醒來獨掩扉

愛春未得一錢酬獨倚東風搔白頭花影入簾情苒苒竹風挨枕夢悠悠黃鸝欲下無誰語碧艸相看始欲愁老大別無新伎倆只憑詩句寫風流

雪巘雲林共莽然世間那有此江天曉檣攙日何時到夜柂鳴風防夕眠閒卜家書燈似粟略開旅抱酒如泉輕鷗飛下仍飛去汝在江湖是散仙

仲甄見和復用韻

坎止流行亦漫然斯文未喪本闗天防鴻云外知誰報怨鶴山中不得眠連榻故人非楚越杖藜幽約在林泉盛詞終日供吟諷骨換元知久學仙

卽事

淸江與我共天涯若到滄溟始是家曉渡換舟驚宿鴈暮林系馬散棲鴉山童老木才余骨潮落寒汀半露沙只恐行人不著眼一川秋色在蘆花

次韻楊文甫監茶名山新建學橋二首

髙棟浮空挿萬甍來遊誰是魯諸生規模要識鳴弦意土苴猶消擊柱爭馴壠雉驕佳气象集林鴞好音聲白頭老令能知此莞爾相撩意未平

赤欄畫柱水光中更愛丰碑筆吐虹霧市溟蒙鼇闖首雪花錯落馬行空闗門近接俱天險溪水平流亦海通執朴笑渠憂詛者不知說豫坐收功

元質攜客渡江飲於村店

一篙寒碧碎鱗鱗數尺孤舟僅著身江水煮魚還地脈瓦盆盛酒見天眞頗容老子賖閒日聊與靑山作主人不用樽前羅粉黛逺峯元解作眉顰

招黃太博飲【去嵗是日離家】

從來官職慣如冰便是靑衫行腳僧去歳離家今日是故人招隱防時能早衰須鬢逢人問太拙形模引世憎均在客中誰作伴如何不共醉騰騰

夜興

疲筋弱骨畏歊蒸頗欲淸言濯肺膺風亂飛螢光細碎露圑幽篠醉懵騰只應愛月癡猶在更覺憎蚊忿未懲竹屋紙風雨夜防時書冊近靑燈

次韻大人江上秋興

織水輕煙擘不開晚峯濃翠積成堆吹殘黃葉風猶舞飛盡靑天鳥卻回萬古闗河空拊髀半天風雨獨持杯欲將直道幹侯印政恐舟從陸地推

書懷

靜閱膠膠擾擾身細從物理究虧成一人譽復一人毀五鼎食仍五鼎烹怪木莫題居士字修篁合著此君名西風又起塵千斛望拜生憎白羽橫

衫似荷枯嫌絆縛屋如斗大費支撐寒蔬日日同僧飯拄杖時時伴鶴行聊托蒓鱸非厚味漫言松菊本眞情山中亦有閒田地可惜離家久不耕

次韻大人書懷

萬鈞筆力等閒扛占斷溪山福已龎撲鼻寒梅香樹樹照人新釀緑缸缸大嚴淨社誰投足小恕詩壇肯納降莫爲不侯空嘆息將軍才气自無雙

雲翻雨覆不須論捫虱何妨坐對溫政恐移文邀俗駕可能垂箔走髙門寒松臥雪不知老脫葉經霜無防存醉著錦袍堪一笑翰林風月我諸孫

何如莫莫與休休分付煙波一釣裘心向靑山貪未了夢隨白鳥去無由閒雲猶閣爲霖潤野水空橫濟物舟安得杜陵詩老在從渠毎日醉江頭

次韻程進孺書懷

寸梗悠悠寄一城主人畱客亦多情目窮斷鴈投空影耳著淸江徹曉聲濁酒半樽心易醉逺書一字眼偏明無家更甚無魚苦付與先生好細評

次韻樞相雪中之什

空明無際了寒天戍堠消鋒弩絕拳平白萬方包險穢淸泠一片起沈綿山登姑射欣逢歳賊破淮西欲問年更長嘉陵千尺浪春風穩送五湖船

欽定四庫全書

澹齋集卷七

宋李流謙撰

七言律詩

譙允蹈知縣和予所作二詩復用韻答之

向來沮洳懶扶竿獨有詩情久未闌把菊風流元曠蕩紉蘭气骨自辛酸賞音定許推夔足知味寧論食馬肝勝日從公窺祕藏珠星璧月照人寒

窮年斗粟亦時須淸坐那能論有無洗我破樽傾竹葉覓君佳句冩桃符種晚計應先定畫餅空名不擬沽辦取芒鞋山裏去羊腸縱險是夷途

次大人韻二首

盤礡誰知畫史眞向來惟有宋元君試除學道有底事爲問決科何等文棊罷玉枰収碎雹香殘金鴨轉微云獨騎一馬悠悠去閒訪江頭白鷺羣

六品官資叵厭卑髙懷自不入時宜卻尋淸渭歸垂釣猶向鈞天憶射麋長日只慿詩遣悶暮年全借酒扶衰早將鵩賦胸中了賈誼何憂絳灌疑

又次大人韻

卜築城南幾歲華滿川煙雨富桑麻武陵未用逃秦俗盤谷從來屬李家橫拓小溪通畫檝剰栽疎竹間梅花更饒一鬥詩千首不信閒居樂可涯

遊安樂次句龍元應韻

得友何妨並轡行眼明木末數峯橫眞遊與世寥寥隔滯念逢僧稍稍平不復定身懷故宅空餘遺像閟荒坑莫教學道傷遲暮世路低回已半生

次元尉伯言韻

燭影紅余防屢更不知飛霰集前榮終年客有刀頭恨半夜春從酒面生華髮風埃羞漫仕廢疇煙雨負深耕誦君好句迎新歲更醉屠酥最後觥

譙丈復見貽仍次韻答之二首

筆陣旗開豹繞竿敢持一鏃傍門闌朅來戱作鳬飛舄老去嫌爲蚋聚酸塵土簿書慵掛眼瓊瑤文字喜雕肝寄牋閶闔誰相問九虎近人毛骨寒

只得公詩百不須萬金人有此應無可容輕易秦庭璧已戒牢藏晉鄙符慣客鳬鷗迎野步及時菘韮薦村沽幽棲爲問能來否朝市山林自兩途

再賡佳什已致牽羊之請又辱不鄙垂教蓋大巫困小巫欲眎其顚踣爲戱耳輒作二章以足小成之數

鱗鱗新緑漲篙竿飛鴈聲中歲已闌梅蘂尙能供冷淡酒杯那復問甜酸徴招不入幽人夢節物空驚壯士肝趁取芳菲行樂去麗詞妍唱暖春寒

講摩師友我尢須此道今人已絕無頗欲相從問奇字故應未暇注陰符竹嫌影薄乘春種酒怕樽空帶雪沽杖屨往來憂不數恐公早晚躡華途

宇文徳濟約遊崇慶值客不果從徳濟有詩次韻二首

午枕風輕睡足時起來閒掩竹間扉登山劇欲君聨臂出戶那堪客挽衣失腳半生沈世网掀髯一笑見天機靑山好去應須去蘧瑗於今已覺非

跨海仙人安在哉幽尋欵欵不須催云蘿有約遽相失杖屨幾時能獨來半日淸談容易廢百年幽抱若爲開新詩小慰參差恨快讀聊將勸一杯

次韻楊師仁見贈

鴻鴈行中接俊遊不將千戶比荊州自於種種推先手可但區區放一頭揚馬不妨生絕代鄒枚未肯老諸侯天寒翠袖愁如織應念塵侵季子裘

師仁再用韻復作一首

室中元自有天遊海內如何止九州送老只慿書萬卷傳家不用橘千頭便當野服從逋客未暇巍冠伴沐猴一動天文兒戱耳苦煩天子訪羊裘

王正卿何道夫和嘉字韻詩至數十道夫贈予數篇晉卿亦贈一篇因次其韻凡六首

從君未省渉津涯白璧明珠屢拜嘉一吸湖江眞大國僅除風雨亦寒家簿書笑我忙官事筆硯饒君管物華世味可能爭臘毒餒蛟饞兕漫搖牙

放浪山顚與水涯藜有味薦珍嘉根塵要識元非我言語懸知未到家霜渚澄波空漲潦風林脫木淨浮華公明領取休論價處事何須更作牙

淸言元論極邊涯南渡風流繼永嘉中散一生慵作吏淵明無日不思家悠悠官路降胸臆苒苒年光侮鬢華人說亂蛙勝鼔吹欲將藜杖比髙牙

戱論無涯與有涯委心沖漠固淸嘉衣裳艸木元非織窟宅雲霞豈是家瞪眎恐同髙長史神交宜伴老南華只應一念超塵刼安用神漿夜繞牙【道夫問予求妙通像】

越王飛觀挿天涯小異何人識孟嘉別後文章尢造理向來學術自成家諸生薦士皆時論此道逢辰固國華行脫羇衘謝拘迫云窻歸理萬簽牙【贈晉卿】

洗甲傾河漸可涯北徵猶記宋元嘉石劉姓字非圖籙軒嚳乾坤自我家原上鼓旗寒朔吹日邊詔令掞春華舞乾元是吾皇事不必將軍號虎牙

樞相遊吳園再用前韻

等閒驅雪作晴天夾道從公立萬弮白甚自矜梅淡竚靑回稍覺麥芊綿不知今夕眞何夕共說明年是好年防鼎恐無雞犬分一江還我捕魚船

任徳廣通判拉遊長松以詩見貽次其韻

稽首頭陁問八還揚眉應已破元關苦無骨相侯千戶薄有生涯屋數間笑讀道書防絳帕喜澆茗椀酌靑山從公一瓣薫知見谷霧無心澤豹斑

鷺行鴛列幾時還虎豹何曽限九關雜沓羣公半天上婆婆老子但塵間平戎正倚二三防招隠休論大小山浯水斷崖磨欲盡慿君染筆續彪斑

已成倦鳥不知還碌碌無奇合抱關五斗未供雞鶩飽一身長占簿書間何妨使我畱東閣久自從公仰泰山佳句傳來渾舎喜亟將病目洗斕斑

徳廣至中途再示詩次其韻

肩輿又作帶星還騎气遙瞻晚度關已覺勝遊同夢裏不知秀色尙眉間鞭鯨浪欲浮滄海賣鶴猶堪買好山幾日褰衣扣黃閣云腴重試鷓鴣斑

次子友竿字韻

百戰殘兵但掲竿每聞風鶴意先闌懷中防臘元非璞味外鹽梅不止酸細讀知君應掩口苦吟笑我已刳肝中天赫日臨無際一防螢飛宿艸寒

次韻仲甄見貽

向來出處有心期未厭雲霄戢翼飛畱滯兼旬空悵望逡巡半路偶同歸卻欣夜語仍連榻尙憶朝回日典衣裏閈齊年班又接世間如我與君希

長蘆次徳茂韻

捲雪奇觀千丈瀾詩情撩動未應慳卻収浙右三年夢仍對淮南數尺山靴板隨人元自漫田園覓去正須閒風檣獨立看飛燕家在孤云落照間

送馮夏卿

再見三池已舊遊向來交臂錦江頭味融實際冰河泮心印微言水月秋𨿽作燕鴻猶邂逅故應蓬梗合漂浮相思別後才餘夢身在刀州望梓州

有感

眼看燕雀閙雲間塌翼蓬榛笑孔鸞未暇持竿釣渭水卻因采菊見南山牀頭有酒三冬足案上無書一日閒世路只今難著腳定當何地置疎頑

飲文氏園是日鵲噪於庭坐上燭花無數就試者凡五人

虎變龍騰各有心諸公髙宴盍朋簮爛開數對迎祥燭合噪仍來報喜禽人似月娥元自近酒名天祿莫辭深坐中五客聨登去他日華堂榜桂林

次韻陳彥博梅飲之什

又向疎梅檢校春乾坤浩蕩日趨新一樽樹下喚深酌數歲天涯思逺人正倚交情論晚暮直因臭味作疎親淵明嗜酒嵇康懶只覺年來此是眞

送李閬州二首

耳熟才名四十年憂民憂國兩華顚不妨銅竹仍三剖要是金門竟九遷連歲鑪錘専造化諸生岐路托飛鶱余丹乞與閒雞犬亦許身隨絳闕僊

少陵曽賦閬州詩苦說城南天下稀鈴閤訟閒簾半捲胡牀客好麈頻揮著鞭尙及春耕勸促詔應隨曉仗歸他日遺簮猶在念端容杖防扣黃扉

再用魏城驛韻貽白綿州

多病相如故倦遊歸逢淸潤麥天秋回頭漸逺將軍幕飛夢先登帝子樓磊落聲稱元古郡醉吟家世自詩流此身只擬春中老莫問君平住益州

貽白綿州

曽陪芍藥醉春風轉首三年似夢中誰使衝泥千里去又欣剪燭一樽同名章越好供妍唱舊學全疎愧近功莫怪分符少畱滯此邦曽客少陵翁

寄送張雅州二首

融和盎盎上雙眉曠度眞成萬頃陂岱華自髙元地勢球琳不琢本天姿地方千里我無事春滿萬家人不知預作去思無限意攀轅送處似迎時

二年學捨冷如冰岌嶪龍門許屢登可但不遭官長罵只應獨愧小人乘身畱紫塞天一角目斷朱輪山幾層爲問何時到墻仭淸宵逺夢故堪慿

七夕馬逸已而獲之

門外喧呼驚失馬天邊未暇問牽牛報恩不作雀衘玉快意遂爲鷹脫韝他日蓋帷吾已許暮年繩勒汝應羞故知多憶橫門道定厭靑絲久絡頭

送魏徳源倅永康

晚歲從誰覓賞音浪將孤興托瑤琴聊爲風月平分客莫起山林獨往心碧艸但能供別恨黃花卻解勸淸斟我猶未制思親淚更聽離歌定不禁

別趙惟直

邂逅都城一笑休卻來萬里共羈防關河地迥仍分首桃李春深已放舟詩卷長畱開倦目酒杯盡嚼豁離憂追風健筆兼豪气期子蓬山更上頭

秋懷次黃仲甄韻

畏日全無客到門一溪閒與白鷗分繞樓山色時時見抱葉蟬聲處處聞戰罷碁枰無宿恨夢回茗椀有殊勲力田尙可持門戶我欲歸耕谷口云

破曉庭臯一葉風年華苒苒笑羇窮獨攜拄杖行溪曲恐有挐音出葦叢世界大千塵偶集人生三十日方中只須飽飯隨緣過矰繳何曽到塞鴻

喜晴

一秋今日是新晴晚稻懸知有幾分抱濕庭蕪猶靡靡傍暄溪卉欲欣欣顚風料理丹楓樹返照畱連白鷺羣搖落只供騷客恨故應長倚醉醺醺

重陽偶成

百尺危樓倚瘦藤輕陰小令正秋深山云洗刷供晴眺杯酒飄浮笑淺斟漠北烽煙空抵掌水南松竹每經心紅萸紫菊誇彊健醉帽無人獨自簮

宿髙橋懷仲明

闌干投晚俯煙霏全不支梧酒力微沙鳥犯寒猶獨立林烏趁暝已先歸繚愁亦笑溪爲帶障逺端疑樹合圍歲晏客天無好夢最憐淸露漬人衣

太平宮

一馬騰騰上翠微松風瑟瑟解吹衣故宮亂後仍華壯使者年來果是非何日身能繙蘂笈只今心自托金徽兩林不到猶遺恨落照銜山勸客歸

送家連父解緜竹丞

猿臂將軍數自奇白頭州縣竟何爲斵墁未盡成風巧測管才窺澤霧姿流水繞除空日日西山拄笏謾時時一杯相送貧無力剰有新詩說去思

送計祖仁雒縣丞

靑靑楊栁灞橋斜滿酌淸樽莫嘆嗟可是因循成別緒只應咫尺便天涯未論流水千竿竹且看春風一縣花渺渺故園情最苦不知歸夢屬誰家

次韻彥博中秋不見月

露華浸竹冷姢姢想象嫦娥能少年萬事只堪搔短髮一杯不擬問髙天駸駸夜色投書幌的的心期在釣船可笑薄雲工料理何曽遮卻一分圓

學中曝禦書次少虞韻

晴暾煜煜晨光洗眼來窺云漢章身拜玉階元夕夢手披金笈有天香風翔鳳翼尢妍媚云捲奎躔不覆藏尙想承平閒气象從臣鵠立侍君王

李花

春寒怪底一分加元是東君雪作花已後殘梅矜夜魄彊隨飛絮舞朝霞霜葩薦斚何人共碧實堆盤盡客誇爲汝然應有意騷人端是感年華

井上卽事

九陌黃塵涴客裾隨人亦恐到茅廬朝朝山色供慿檻夜夜溪聲伴讀書可要功名驚宇宙分知骨相合樵漁晚來小艇衝煙出江上有人爭賣魚

挽郭惇復

太少城中斂板初識公鸞鵠自淸臒持心要是忠厚者遇事決非章句儒豺豹欲前終落爪參辰無地可彎弧他年白鶴同歸否猶有髯龍老未枯

送王和叟赴果州

芝蘭祗合在階庭公子翩翩更老成白日朱門三列防黒頭華轂再専城一樽別酌心先醉萬里歸橈夢易驚欲問樓髙髙幾許跨渠僊鶴到瑤京

晚飲趙惟直以果薦知所從來酌以一大杯

猶帶枝頭淡淡黃飽經十月洞庭霜且傾蜀客千杯酒頗記吳姬三日香可得一餐逢玉屑故應百感爲瓊漿此江幸自東流去何不和根移取將

送張子勤九隴尉

老鳳髙棲雛鳳飛山林鐘鼎各相宜出門馬首亭亭去斂板胸中落落奇頗憶濁醪過我夜正愁碧艸送君時如何數日中年味恰是今朝聞子規

貽長松寺慈禪師

一年山色好相看欲去仍來倍黯然大士初無畱客意幽人更結住山緣梨花村落淸明後梅子園林五月前我已到家春亦老酒杯猶足趁流年

用宇文龍圖韻贈龍華印老

少年一口吸西江聖處端能走季咸淨觀淸泠橫一水逺懷孤秀揖千巖溪云臥久看頻度山日談余訝半銜便欲瘦笻來問訊上方應恐隔僊凡

再用韻送印老

抖擻孤懷十日談不將幽憤托巫咸別來斷鴈虛秋信夢破驚猿憶曉巖脫葉趁風聲互答歸鴉赴日影相衘臨分半偈無多惜濁骨慿師爲防凡

挽楊彥序

長憶君家得雋多庭前桂樹想婆娑岱云觸石才膚寸溟浸稽天但一波頗欲弛韝觀縱擊可堪伏櫪起悲歌人生泡熖都難據惟有丰碑屹不磨

閏重陽有感次宋景文公韻

蒙蒙煙雨濕閒愁往燕來鴻共逺遊引滿白醪欣再熟盡開黃菊耐深秋眼前節物重慿檻醉裏商歌緩擊甌苦愛佳名嘆塵爵淵明髙興轉悠悠

寄李仲明

夜牀風雨憶相過節物驚人柰老何只有孤鴻知我意每因明月爲君歌千山夢去無由到一字書來已覺多餘耳向來眞義合不知底處便容戈

寄劉徳父

解攜仍是一年餘本自情親聽迹疏子去合登靑闥人言方駕短轅車向來花月空餘夢近日詩文定起予塞鴈若知懷逺意寄書聊爲問何如

別費檢正二首

香案前頭自乞歸歸心先逐鴈西飛豈關松菊吾身重偶托蒓鱸此意微行樂不妨千騎擁照人何必萬釘圍兒曹悵惜先生笑付與醇醪定是非

主人愛客客畱連敢比荊州遇仲宣親奉綺談逾十日空勞淸夢隔三年未能輕去田園樂那得長居幾杖前眞約賞音無幾个故應感激易澘然

桃花

自然穠臉與深唇一味繁紅也絕倫滄海浪傳千歲種武陵應有四時春去年崔防詩仍在前度劉郎意獨親亦要淸樽相料理可能但倚筆如神

卽事

寒食已過風日好城郭稍背郊原幽雙扉晝閉亦何事一杖攜春仍浪遊但覺桃花成老大不知楊栁尙風流霜螯防蟻君須醉細雨疎簾罷遣愁

遊野航次元應韻三首

平地坐我帆檣中翠峯出沒工爲容輕鷗舞晴沙照影蒼蛟吼浪雪薄胸漁舠系月江一曲樵斧斫雲山幾重詩翁忽來吐佳句物色才情元一宗

日落未落空明中琉璃夜色開天容一江不浣淸淨目百榼能平碨磊胸神山在前若可到江妃去人無數重錦袍酌酒醉起舞跨鯨僊人乃吾宗

掛起西窻橫笛中白鷺亦有佳客容江風脫幘吹短發明月入戶窺愁胸只須茅茨補疎漏安用樓觀相復重人生趣尙各天性古人願識韓朝宗

遣興

不於蝸角更稱兵放下諸緣卽太平但有千篇足傳世不須二頃可謀生盤飱麤糲聖賢事門巷蕭條千古情緩炷鑪燻引輕吹道人心念一絲橫

邂逅成功一世驚不知元逐眾人耕結茅容我庇風雨識字教兒記姓名閒輒吟詩眞苦相醉能遣客卽眞情晚來溪月延微步浴鷺浮鷗俱眼明

翛翛楊栁倚門斜客至遙疑靖節家半世功名閒日月百年生理仰桑麻只知上將元屠狗不信通侯亦種瓜靜想升沈堪一笑淸樽且趁未殘花

向來穴紙笑癡蠅猶覺文章是小乘四壁圖書聊隠幾半窻風雨屢挑燈卑枝早厭鳴岡鳳尺水難畱跨海鵬未試屠龍一分手可能問捨愧陳登

疎疎簾色映蒼苔屋角諸峯曉翠開蝶防殘花癡不去鳥爭餘食慣仍來向來棲遁初無意從古經綸別有才抱杖風前一長嘯破愁安得卽時杯

小窻日影轉悠悠捲盡殘書卻到頭香茗半甌輕列鼎好詩千首勝封侯朱弦無復人三嘆白璧空慙我屢投酒好但宜供客醉癡兒可忍換涼州

楚客近添蘭九畹渭川新長竹千尋叵堪多病侵豪气猶喜長閒契宿心滿眼圖書吾事定杜門香火佛緣深海波倒立風霆峻未省鱣鯨竟陸沈

欽定四庫全書

澹齋集卷八

宋李流謙撰五言絕句詩

江月二首

秋江與秋月誰遣恰相和借我蓑衣著三人亦未多皎皎映澄漪千尋沒到時篙師輕轉櫓可惜碧琉璃姚和中母夫人年八十二殊增獨無之嘆因遺小罌使歸爲壽副以一絕

捨肉增長嘆分甘助淺斟贈君椒栢酒慰我蓼莪心

長灘

乍脫驚濤恐猶爲曲木看昔人憎勝母吾亦畏長灘

雲莊耕者

莘野樂堯舜谷口豈眞卿自是不可掩區區非近名

過東州境見耕

驅牛耕側坡牛困人柰何我念田家苦東州苦更多

六言絕句詩

偶題

小溝溶漾可渉彩舫夷猶不驚晚酌忽逢名酒當時打破愁城

遙岑數寸斜日楊柳一江晚煙追恨風拘雨阻那知鴈後花前

關王祠

諸葛張陳已上將軍未數黥韓暝夜險途風雨令人懸想辛酸

萬人傑誰可敵千載名終不磨此地晚鐘晨梵生前鐵馬金戈

七言絕句詩

先公三池祠室學官相傳占爲公署同年李南才毅然欲復其舊貽以四絕句

老僊有力在斯文廩士餘糧但一塵列屋誦弦知所自杏壇今秀幾株春

末俗何由到古人傷心祠室漫名存風榱雨棟那堪說石刻污漫像設昏

一椽不得畱遺愛百世寜能保奉嘗豚犢無稱益先美碎碑伐樹亦尋常

一念愛親無彼此向來情義篤年家稍伸九地幽幽恨此事期君可咄嗟

次韻嘲落梅代梅答二絕

不是春愁減素肌從來鶴骨可能肥便將夢裏一般看恐是幽人作蝶飛

吹開吹落本無心萬物自秋還自春若把穠花校枯寂本無諸妄亦無眞

彥博歸自劍陽其家梅已半落作詩見示因次其韻

爲問春從何處歸晚村煙雨細絲絲從來漏泄寃庭柳防檢分明是此枝【杜詩云漏泄春光是柳條】

溪水泠泠欲雪天風鬟霧鬢不勝寒定同子美鄜州月應恨閨中只獨看

愛惜濃香恐過時劉郎何事苦歸遲只應昨夜幽窻夢飛到君邊未可知

梅花

昨夜臨溪一樹開人言應與鴈俱回霜葩只在寒梢上卻是春風自去來

殷勤蝶障與蜂遮一防幽香不許賒嵗嵗相逢只如此問花羞我我羞花

照影月斜寒瀬淺吹香風細夜簾疏蕚緣華來誰得見借君云佩與霞裾

似嫌潔白太淸寒故著防紅略破顏俯仰聊同閒艸木不妨遊戱住人間

道人一味著幽禪誰遣天花到眼邊亂插銅缾看盡日向人終是好因緣

戱贈智淵師二偈

芙渠元不植髙原插向紅鑪色更鮮拖取門前擔糞漢滿堂金玉富燻天

江北江南喧世界陪了艸鞋多少錢嚇得小兒成底事何如參我竹匕禪【師嘗爲伍伯捨緣】

有以狀元紅牡丹見遺戱作一絕

含笑嫣然燦曉霞龍頭一種絕諸家東風有意憐枯枿乞與佳名不乞花

海棠

十二仙人玉琢欄帶晴帶雨總宜看東君不許尋常見可忍狂風滿地殘

二月十七日同子友過宇文氏莊觀海棠二絕

漸老花羞人不羞枉因風雨結春愁意行忽欲江東去錦帳三分半未収

長橋納納裊東風倒射斜陽千丈紅晚色自佳人不見靑山翠霧碧波中

信口十絕

細雨蕭蕭懶出門鑪薫消盡有餘溫案頭不著閒文字時把楞嚴信手翻

縛虎斷蛟空有意毀車殺馬且偸閒慿君呼我爲居士一味臨流與看山

漫說昭君第一人氊車萬里托羌渾君王下詔求傾國不爲琵琶略斷魂

只須終日醉騰騰冷看榮枯本不曾蟻子側坡逢白雨婁囉與鈍兩無慿

山僧三十尙童烏危坐相看一語無沸鼎可憐魚欲爛不知眼底著冰壺

園林換葉日初長竹閣蓮塘意思涼除卻種花並醸酒更無一事可思量

庭前幽艸何人種又是緣階數尺長主管風光元要此可憐魏紫與姚黃

早眠晏起從疎懶醉舞狂歌任性靈丈八虵矛胸次著人言屈子愧劉伶

慕陶徴君吾本意我亦能耕妻肯鋤贏得少年腰腳健芒鞋卻自勝肩輿

獻玉遭刖我自笑因黥得封人未量百年相勸但飽飯從渠蟻穴自侯王

絕句

圍鑪獨擁夜深紅已是摧頽一老翁斷簡半披還半掩如今不作蠧書虫

霜幹木脫气堅明病骨驚寒亦彊行折得梅花全未吐不應於我尙含情

口占

午照當窻樹影疎靜聼防防水鳴除便將一日平分了半用酣眠半讀書

予客三池王正卿以四絕見寄次其韻

山房鏁劍澁生塵獨鶴沙邊久念羣我有好詩誰畫得一江殘照數峯云

夢中行盡好山川照水徵鴻影自寒若向紫巖樓上過爲傳片紙報平安

佳人望斷日平西可意相逢眼底稀漫說攜家終是客開愁惟有醉淋衣

我來在處說君名小軸人爭睹鳯星放卻他時能致此定知阮眼爲君靑

薛公肅訪山中偶出不值公肅畱詩次其韻

一舸初從帝所還防衣照日斕斑今君已出雲天近我尙無錢可買山

紫極朝歸謝往還新篇落筆爛彪斑烏藤拈起都閒事且看西湖處處山

再次才夫韻二絕

燈窻仍有捲披黃此地重來似故鄕安得淸江都是酒勝金滿屋笏堆牀

木生殊不願靑黃雨露根深無有鄕臺省從渠登衮衮未妨老子臥胡牀

譙令以眎堰絕句見示次其韻

疲氓糠覈自能肥一个何曽吏扣扉鳯指翠梧求友集蝗無緑野蔽天飛

我瘠不妨天下肥期公他日到黃扉憫農一念通精祲定遣驚雷霹靂飛

次韻立春後餘寒二首

挾冷朝陽未吐光小池猶有夜來霜東君自識沈潛意誰道陰柔解變剛

絳帳何時得罷開爲君嘆息首空回亦知彈鋏無人聼収拾淸詩分付梅

次黃仲甄峽中韻二絕

眾流自作一門去老子閒爲三峽遊弭棹初逢雲雨館轉帆便是帝王州

連日舟橫拍岸風祗應身世在疎篷旅牀獨蠒皆愁緒靑鏡明朝卽老翁

舟中

販鹽賈客夜吹笛賣菱女兒朝刺船沽酒得魚能不醉幾錢堪買此江天

觀漁舟

晚晴吏退漫憑欄注目溪光巧映山忽見漁郎輕蕩槳宛如相見在花間

坐上呈葉守

暝紫朝靑千萬層使君衙退剰登臨東華明日軟紅裏欲看此山無處尋

宿白羊二絕

入得瞿塘始斂愁峽山行盡放眉頭澄江一道元如許自在身心自在舟

古栁維舟帶暝陰夜寒剪剪到衣稜客中不覺年華換小市人家已試燈

次樂磧

客裏何曾得展眉偶逢一笑莫相違酒濃燭暗眞宜醉風色蕭蕭愁欲歸

濟源廟海子內有二黿人以將軍目之投餅餌則至

我欲燃犀起蟄雷漫誇海蘸紙錢灰將軍不是池中物也爲區區餅餌來

七月十六日離鄂渚

一萍泛泛幾時休昨日黃州又鄂州醉語醒來都不記小灣才轉失南樓

新灘三首

叢祠風俗尊滛祀灘戶生涯利客船儵忽未興酬徳意不知曽有此山川

漁父長歌招屈子女兒髙髻學昭君𨿽存九辧欲誰繼便有琵琶那忍聞

蜀船南來去未休吳船西上到沙頭人生能著幾兩屐三峽風煙替往愁

小孤二絕句

蜀犀無用苦犇忙百尺江心如許長無數鸕鷀巢徹頂只將險絕作尋常

瑤池縹渺是吾家嘗憶淸觴覆九霞霧鬢風鬟天下飾可須人世俗鈆華

舟中

大小孤山専絕險上中水府柄幽權行人股栗船頭拜小艇橫江來覓錢

防風不飽櫓聲遲正是波平月上時今夜不知何處泊買魚沽酒犒舟師

蕪湖卽事三首

燒痕吹盡荻芽生江南二月春禽鳴閒倚柂樓看逺水依依楊柳故園情

南人重魚長食鮮小魚棄擲不論錢老翁操网兒弄槳一家生計在漁船

社風連日舟行遲社公有馬誰能騎不妨酌我盎中緑依舊離騷醉讀時

步兩絕

顚風惡浪雨喧豗往事愁中一笑咍江上有人來喫酒故應虎子是瓊杯

阿堅狼狽伏貍犇豈是長江觧有神猶憶當年南伐語防知正朔不歸人

蘄步四絕句

去嵗南乘下峽舟西歸仍此聼巴謳題橋亦淺丈夫事未贖當年犢鼻羞

數峯遙指峽中山漸喜峩气象還萬里虎頭華髮將只求生入玉門闗

一樽相屬慰蹉跎酒債街頭苦不多饒舌小僧休口藐年來何事不消磨

燒紙船頭祭水神杯盤燈火夜靑熒老巫得珓舟人喜想象靈君醉未醒

偶成

驕陽前日擬鎔金積雨逢秋卻厭滛本自乘除無徳怨枉勞嗔旱復嗔霖

小溪淺涸如焦釡一雨朝來萬馬犇舉手欄邊誇海若已無餘瀝到缾盆

黃流衮衮蹴天來截岸夷洲不可裁鳬鶩疆封遽如許莫貪浩渺徑須回

畏日得涼才小愜因秋感嵗卻成悲君看八萬四千刼只在鑪薫起滅時

爺娘把筆祝功名四十衣衫半是塵倦去引杯成獨嘯兒癡失學未須嗔

未老形骸足自支惟憂多病醸成衰詩書猶作發丘將稽首竺幹眞我師

樂天已貴杯常把元亮𨿽貧飲亦豪等是逍遙吾自擇不能爲白但爲陶

有弟書來喚我歸客情偏覺雨聲知恰當濁浪粘空際正是靑山到夢時

眼入平蕪隔暝霞有兄官滿未歸家三人兄弟仍三處指防飛鴻一嘆嗟

仲明我友一肝腸愛子慇勤出妙方病後藥囊眞壁壘老來貝葉是資糧

過長橋予醉臥不及觀用仲甄韻

長橋萬古入騷吟跕跕輕防捲夕陰【卷一作墮】醉臥不知淸景失老防電掣笑秋鷹

富池祠

捲雪樓髙首重回江東那得許人材只應漢鼎三分後便有英雄一聚來

蕭何識信在逡巡此事從來妙若神不是將軍難著眼正應黃祖是凡人

富池羅漢院有錢希白中大科赴信州別駕時所題詩有陳朝栢二絕句

聖世能收晁董防孤舟來唱鄂君歌一看獻納元臺表可特修名在異科

皮膚脫落余眞實須鬛蒼浪閱嵗華突兀一根叢棘裏不知幾見後庭花

題富池羅漢院

竹深樹老小禪關關對江淮千古山萬舶堆中江上樂時時簫鼓寺前還

登寶公塔

樹老巢翻鷹亦化錫飛近地鶴猶驚太平寺主今安在潮打山圍建業城

三尺杖頭閒一把興亡隨分百餘年我來但愛松風好覓得僧窻一覺眠

再遊蔣山

寒山寺裏立斜暉只有垂楊自在垂不待新亭成灑涕向來已識寜馨兒

六經豈解亡人國萬卷平生最苦辛只作臥龍嗟晚悟當年人畏近前嗔

客中二絕

客中有夢自難成未了風聲又雨聲二十五聲秋夜防誰人數得甚分明

角聲定自與誰語月色不應無爲明已作楊花著泥久無多心事惹愁生

對月戱簡坐客

夜涼溪月等閒斜半折寒蘆委雪花一葉與君從此逝松江煙雨著浮家

巫山一何髙七絕

巫山一何髙片片朝雲飛靈雨滿旗神女去夜月吹笙神女歸

巫山一何髙積翠擁陽防欲向楚臣誅綺語莫問防王來不來

巫山一何髙鸞停鵠飛舞上頭有路通紫霄正恐朝元從此去

巫山一何髙山空夜寥寥我有不餐煙火句黃冠畱作步虛謡

巫山一何髙羽衣飄婀娜歸寧金媼到瑤池爛熟蟠桃求一顆

巫山一何髙駘蕩壺中春猿莫遣上山去偸飲仙漿醉攪人

巫山一何髙曉雨發黛靑癡兒休作髻鬟看浪起矛防生心兵

詞

踏莎行【靈泉重陽作】

菊露晴黃楓霜晚翠重陽气候偏如此異鄕牢落怕登臨吾家落照飛雲是舉扇塵低脫巾風細靈苖醫得人憔悴尊前防檢欠誰人惟有斷鴻知此意

如夢令【前題】

老挿黃花不稱莭物撩人且任破帽略遮防嫌見星星越甚不飲不飲和取蜂愁蝶恨

醉蓬萊【同幕中諸公勸虞宣威酒】

正紅疎緑宻浪軟波肥放舟時節載地擎天識堂堂人傑萬里長江百年驕敵只笑談煙滅葭葦霜秋樓船月曉漁樵能說分陜功成沙堤歸去衮繡光浮兩眉黃徹了卻中興看這回勲業應有命圭相印都用賞元功重疊防檢樽前太平气象今朝渾別

小重山【綿守白宋瑞席間作】

輕暑單衣四月天重來閒屈指惜流年人間何處有神仙安排我花底與樽前爭道使君賢筆端驅萬馬駐平川長安只在日西邊空回首喬木淡疎煙

靑玉案【和雅守蹇少劉席上韻】

相知元早來何暮社鷰送秋鴻雁去春艸春波愁目注酒香花韻綺譚妍唱怎不思量住虛無指防騎鯨路个是騷人不凡處畫棟雲飛簾捲雨風流千古一時人物好記樽前語

虞美人【春懷】

一春不識春風面都爲慵開眼荼防雪白牡丹紅猶及樽前一醉賞芳醲東君又是匆匆去我亦無多住四年薄宦老天涯閒了故園多少好花枝

防絳唇【徳茂生朝作】

一剪秋光阿誰洗得無纎滓冰壺徹底人也淸如此萬里歸來著个斑衣戱慈顏喜問君不醉更遣何人醉

感皇恩【無害弟生朝作】

萬緣壓庭柯雨晴煙潤三尺金猊麝防噴百花香暖醸作九霞僊醖祝君如此酒年年飲挿額漢貂垂腰蘇印趂取如今未華鬢三茅兄弟總有丹防名姓蟠桃熟也未教人問

武陵春【徳茂乃翁生朝作】

曉日簾櫳初破睡寶鴨宿薫濃笑指圖中鶴髮翁僊骨宛然同萬里郎官遙上壽五馬茜衫紅待挿華貂酒滿鐘仍是黒頭公

謁金門四首【晚春】

行不記貪看逺峯顰翠風約柳花吹又起故粘行客袂老大渾無懽意不爲傷春憔悴茅屋數間修竹裏日

長春睡美

空竚立又是冷煙寒食開盡荼防都一色東風吹更白我是綸竿倦客道上行人不識著取蓑衣拈短笛沙

鷗應認得

春又晚楊柳曉鶯啼斷落盡殘紅余片片風狂都不管作客惟嫌酒淺未敵閒愁一半人與靑山誰近逺可

憐春夢短

山數尺江艸江波同碧晚雨吹風才數滴行人心更急漠漠疎煙如織遮斷客愁不得腸斷故園無信息燈

花閒手剔

玉漏遲【送官東南】

東南應眷倚當年麗絕今其餘幾云錦飄香好在藕花十里六月長安䢐暑只一雨滂沱都洗君好爲攜將蘇醒三吳生齒總道秦蜀謳吟但消得雍容笑談而致稍待秋風也擬買舟東逝收拾塵編蠧簡更飽看江山奇偉歌盛美還送往趨天陛

滿庭芳【過黃州遊雪堂次東坡韻】

歸去來兮吾歸何處舊山閒卻岷峩雪堂重到但覺客愁多來往眞成底事人應笑我亦狂歌慿欄久云車不至舉盞酹東坡少年渾妄意斗衝劍气雷化龍梭到如今翻羨白鳥滄波松栢皆吾手種依然煙蘂霜柯君知否人間塵事元不到漁蓑

戱攺殢人嬌

癡本無縚悶寜有火都是你自纒自鎖髙來也可低來也可這宇宙何曾礙你一个休說榮枯彊分物我惺惺地要須識破漁樵不小公侯不大但贏取饑飱醉來便臥

洞仙歌【憶別】

雲牕霧閣塵滿題詩處枝上流鶯觧人語道別來知否痩盡花枝春不管更遣何人管取平生鷗鷺性細雨疎煙慣了江頭自來去不見鵲橋邊只爲隔年翻贏得年年風露便學得無情海中潮縱一日兩回如何慿據

卜算子【前題】

生別有相逢死別無消息說著從前總是愁只是不相憶月墮半窻寒夢裏分明識卻似嗔人不憶他花露盈盈濕

水調歌頭【江上作】

江漲觧网雨衣潤熟梅天髙人何事乘興來寄五湖船才聼咚咚疊奏嘔軋櫓聲齊發幾別故州山轉盻靑樓杪巳在碧雲端渡頭月臨晚霽泊淸灣水空天靜髙下相應總團團遙想吾家更好盡喚兒曹汛掃欣賞共嬋娟應念思歸客對此不成眠

臨江仙【江上九日卽事】

三春都過了尋常偶到江臯水容山態兩相饒艸平天一色風暖燕防髙酒病猒猒何計那飛紅更送無聊鶯聲猶似耳邊嬌難回巫峽夢空恨武陵桃

於飛樂【爲海棠作】

薄日烘晴輕煙籠曉春風繡出林塘笑溪桃並塢杏忒防尋常東君處沒他後成甚風光翠深深誰教入骨夜來過雨淋浪這些兒顏色已惱亂人膓如何更道可惜處只是無香

西江月【爲木犀作】

色似臘梅渾淺香如薝卜防淸更張緑幄蔽輕盈巧著工夫鬭釘露葉涓涓月曉風英防防秋晴江南江北可經行夢到吳王香徑

眼兒媚【中秋無月作】

素娥作意失幽期我自不慿伊舉杯重嘆帖云防笑應道人癡如今老去無情緒只有睡相宜建溪一啜木犀數剪酒醒歸時

朝中措【失題】

相思兩地費三年明月幾回圓鷗鳥不知許事淸江仍繞靑山樽前歌板未終金縷已到陽關趂取臘前歸去梅花不柰春寒

千秋嵗【別情】

玉林照坐蔌蔌花防墮春院靜煙扉鎖黛輕妝未試紅淡唇防破淸瘦也算應都是風流過把盞對橫枝尙憶年時个人不見愁無那繞林霜掠袂嚼蘂香粘唾淸夢斷更隨月色禁持我

欽定四庫全書

澹齋集卷九

宋李流謙撰

表

天申節賀表

曰天下君曠代聞於間出惟仁者壽至理期於必然遙伸拜首之祈式表同心之戴【中賀】恭惟增光祖烈博愛生民著三紀之勤勞興九葉之系緒推成功而與子畢協謳歌體妙道以法天獨髙淵黙徳澤深而福備神慮澹而气和自膺億萬之年寧俟再三之禱某身縻逺徼目接休辰彤庭莫覩漢觴之舉綿綿蒼籙獨祈周曆之延

又

有王者興至五百嵗以天下養何千萬年惟生商之瑞自天申之凡戴舜之人與我共此三呼耳屬八表心傾【中賀】恭惟誕受珍符丕昭純烈履艱難而歷三紀功光祖宗合南北以爲一家仁及艸木靡蹈過中之悔莫窺藏用之神方將防四海而禦飛龍如天不息故能舉一朝而棄敝屣視堯愈光知進退惟聖人得名壽必大徳屬流虹之盛節激舞獸之忭悰率土莫非臣豈但華封之私祝昊天有成命固非神防之能探臣迹逺隆墀職縻遐服遙瞻閶闔阻趨九陛之深嚴近拜冕旒莫綴千官之雜遝

又

有王者興統實接於千嵗以天下養夢將應於九齡八極心傾三呼耳屬恭惟動天惟徳守位以仁坐臻無象之太平光膺有僕之景命推成功而不處永我慶支體妙道以獨髙超然塵表徳澤深而福備神慮澹而气和殆將與造物者防豈止於後天而老臣拘維遐徼邈逺隆墀近拜冕旒阻薦露囊之瑞遙瞻閶闔輒陳金鑑之辭

又

天開鳴社之祥實興寶運地震呼嵩之響俱祝皇齡幅員所同宗祏有永恭惟聖若稽古大惟則天再光赤伏之符方衍蒼姬之籙功成不處將與夫造物者防徳盛愈新豈止於後天而老當執衡之令月值繞電之休辰文軌一家戴父堯而子舜雷霆萬喙祈壽嶽而福川臣假守窮邊預聞歡頌稱觴莫遂但輸獸舞之勤望闕徒勞孰借鳬飛之便

防慶節賀表

惟天祐於一徳方茂慶支夢帝與我九齡益隆景命適當盈數之月恭致後天之祈聲極嵩呼志深葵向恭惟皇帝陛下愛兼南北孝通神明有道之長開八荒之壽域無爲而治得萬國之懽心丕承奕葉之燕謀將接千嵗之聖統正歸馬放牛之際運撫泰寧值流虹繞電之期祥臻震夙宜延洪於寶歷仍均福於函黎孰不來享而來王舉知善頌而善禱某謬將逺使阻綴周行俯陳金鑑之辭照臨莫及仰薦露囊之瑞舞蹈惟勤

又

蘿圖方永宜聖哲之挺生谷旦親逢統邇遐而胥恱合懽謡而雷動願睿算之川增【中賀】恭惟守位以仁動天惟徳受堯天下而不泰卜周曆數而過期鳳集麟遊百樂生於治國龍飛虎變萬物覩乎聖人以安四海之勤勞必享五帝之壽考況當良月允煥休辰俯察仰觀自協天人之助下動上應何煩祠祝之求臣假守窮邊遙瞻瑞闕犇趨莫及阻陪神嶽之呼舞蹈不知敬上南山之詠

又

誕開流渚之祥恵此中國防致呼嵩之禱格於皇天海宇一心聖人萬壽恭惟握符接統推澤撫民物臻時序之和徳致日新之盛幽靈錫羨福蓋本於自求遐邇宅心思無有於不服休辰適值懽頌翕歸齊四大以居尊仰參天地與九齡而協夢永主神人臣假守窮邊阻趨華闕稱觴漢殿莫簉迹於簪纓注目堯云徒傾誠於葵藿

賀攺元表

訖精禋而肆眚施及無垠更美號以紀年義符不息郵傳至止觀聽竦然竊以元者气之始哲王所以奉天名者實之賔聖人所以彰徳白麟寶鼎庸昭疊至之祥甘露黃龍載表中興之盛事標曩牒禮協熙朝恭惟寅畏昊穹只嚴慈訓爰因大享旣流春澤之濃並易嘉名實體干行之健凡同文軌俱極懽謡某假守偏州預覘曠舉綿綿蒼籙獨深詠於過期彤庭第阻陪於率舞

謝宣賜歷日表

太嵗在酉前民事以授時眾星拱辰環侯郡而奉命聿新觀聽同囿文明【中謝】恭惟道體泰亨徳符幹健臨禦九載適進業之日登敬休萬年宜與天而齊壽周畿所夏正是遵臣濫守霞城欽承日曆定時紀閏式沾堯治之雍熙治郡養民願布漢防之寛大

賀冬至表

陽剛得位爻方慶於大來聖哲乘時徳亦同於廣運歡均率土福集淸躬【中賀】恭惟皇帝陛下與天后先視帝陟降盡徹羣陰之蔽廣開眾正之門君子在朝士有光亨之吉庶民防祉物無疵癘之傷坐觀玉燭之調安享衮衣之治臣分符有守戀闕無階瀲灩獸尊徒切涎流之望翩翻鳬舄第勞占視之勤

又

黃鐘應律欣迎化日之長紫極垂衣共慶縟儀之舉式均景祐溥覆函生恭惟皇帝陛下體道變通法天旋斡對四時而錫福綿億載以擁休气肇一陽翕致晛消之喜心傾萬國益堅葵向之誠臣佐職塞垣馳神禁掖千官雜防阻奉萬年之觴雙闕岧嶤但極雙鳬之躍

謝賜茶藥表

溫檢式頒徳意溥博寶奩載錫品物光華𨿽登受以爲榮顧冒居而曷稱伏念臣守邊何補考績愈疎屢幹從欲之仁將遂投閒之計低回未果黽勉獨慙豈圖蕞爾之軀上軫惻然之念寵分靈劑逺及荒陬炫私室以輝騰拊危衷而愧發此蓋伏遇幹健下濟泰亨大來申恩推造化之慈加賜重臣工之勸永惟銜荷徒極糜捐衰苶可扶或未愆於膂力勤勞是效敢有愛於微生

札子

上張魏公論時事札子三首

竊謂功罪不別賞罰不立𨿽堯舜不能以一日治夫人之所共畏而不可彊驅之前者死也然用兵則驅之死而人不敢畏者以其所畏有甚於死而死之中有不死者存而求不死者適所以速死則其於死蓋亦有欣然就之者矣何故今使士卒操戈而前兩陳之相向擊刺之相及蓋萬死而一生人孰不畏之然吾嚴立法制而明告之曰退必死進必賞彼茍進焉吾亟第其功不崇朝而賞之其退也不離跬步則誅矣彼其心必曰吾之進固有死然盡力而戰往往不死不死則歸而受賞不然一反顧白刃在後身首離矣夫如是人孰不求進未必死且有賞而甘就夫退而必死者哉古之人百戰百勝用此道也今日用兵之獘正在夫進未必賞退未必死夫進未必賞前有死道吾何苦犯之退未必死後有生路吾何爲不就之夫使士卒而知進未必賞退未必死則𨿽太公穰苴復生不知所以爲計𨿽然士卒畏死吾不勝其治也責在將帥今將帥亦知退不必死矣將帥之愛身尢甚於士卒故將帥而知不必死士卒不可使矣不亡何待宋文帝七年與魏戰竺靈秀以棄城伏誅二十六年垣謙之以軍敗伏誅南北之際不足言矣而猶有此焉近時周世宗親徵樊徽何愛能引兵先遁卽收斬之其後將帥亡有不用命者而平三闗取江北諸州功冠一時寔本於二將之誅然則今日之事愚謂先功罪之辧必賞刑之用而功罪之辧論賞刑之所加仍自將帥始持之不移斷以必行茍使將帥用命則士卒用命士卒用命則前無堅城進無彊敵何攻而不抜何戰而不克哉

竊謂天下未定國之命寄於兵兵之命寄於將故將之任於今爲最重然運丈八之矛操倍尋之防挽累石之弓遇城必抜遇敵必摧將也然今不患無是將患未見一禮義之將爾夫禮義之將必深明上下之分熟計逆順之宜通知古今服習法度知有君不知其身知有國不知有家謙恭而不矜亷儉而有守仁足以撫士卒義足以服彊暴量足以容賢豪而不忌器足以任勲名而不驕有功卽以讓其偏裨得財卽以散其部曲夫如是假其英名資其威望猶足以怖彊敵折悍防而況托之徵討委以克復則何攻而不取何戰而不服哉荀子論將曰天下之將通神明少陵曰安得防恥將夫將而至於通神明可謂難矣若少陵之所謂防恥則愚言近之昔孫權教呂防以讀書謂非必區區於章句之間欲其通古今明大義知尊君親上而已晉文之圗覇也先定襄王以示民義伐原以示民信其後用之卒無敵於諸侯夫士卒爾而猶使知信義而後用將帥而使不知禮義可乎今似不然矣謂之才者姑曰撫劍疾眎彼烏敢當而已謂之賢者姑曰循循謹守不敢防扈而巳一時之所謂賢與才者已萬不及古況復不賢與才者又當如何哉嗟夫以此爲將何以服士卒以此使士卒何以責之北首而死敵察厥本原豈不自知禮義始唐李光弼郭子儀俱事安思順不相能至不共盤飱及祿山之變光弼頓首請死子儀下堂握手丁寧寛譬以國難主遷勸令東伐曰此豈念恩怨時乎李光顏伐蔡韓疾其功求所以撓之乃飾美姝以獻光顏集將士流涕謝而遣之裴晉公之入蔡也李愬謂此方之人久廢名分乃以節度使身屬櫜鞬講郊迓之禮晉公止之不可其意欲以風變惡俗嗟夫使當今有李郭之仇往往因事報之矣有美姝之獻往往悅而受之矣以節度之貴重雄嚴未必肯俯首道周以展尺寸之敬矣故唐𨿽多亂而隨亂卽平者以將帥得人而將帥得人者以知禮義故耳𨿽然今天下之大豈無一人知禮義如三將者恐求之未至任之未専耳欲望博加捜訪茍得其人益勉以古人之事使各相策勵以共奮於功名之防而毋自後於昔人不亦善乎

嘗謂用兵在知攻守而知攻守在將帥聴其攻守在朝廷人之言曰將在軍君令有所不受攻守何必朝廷之聴而朝廷亦何必預其事是不然將而才専之可也朝廷無問焉可也若𨿽才矣而猶有所未至爲將者何可不聴爲朝廷者何可不問然吾於此有說焉將爲之朝廷議之將之所爲是朝廷聴之否則禁之勿爲是一說也然將之言朝廷未必盡察之則當反覆詰之詰之而盡其是非其說果非也決去之萬有一是猶將試焉漢趙充國伐先零請先事屯田朝廷迂其計璽書詰難至於數四充國亦堅持前議屹然不變朝廷卒從之而充國亦卒有功向使朝廷第守已行之詔不復更加詰難充國亦畏威迫勢輕奪已見以逢迎上旨則功之成否吾未知之日者吳璘之取徳順議者不一其談或以爲竭有用之力事無庸之地或以謂實扼襟要得之可以進取朝廷未嘗遣一介究問本末徒以人言萬里遙度亟詔班師大軍未旋而兵烽復滿於四郊向所得諸郡隨而淪防兩京五路恢復愈逺至今人以爲失策某書生也未能斷其是否然區區之愚私謂當璘之舉也朝廷當先賜詔書使條上攻取之宜若曰徳順之爲軍其地形爲何如在我在敵其利害爲何如得之果足以制敵失之果足以爲患然後下其說集廷臣博議其說是聴之使攻其說非明告而止之或璘之說是廷臣之見未盡又使反覆其言必使詞盡理殫而後已夫如是則或攻或棄必有成謀而無輕舉妄止之失今則不然璘之欲攻徳順也朝廷不知其說朝廷詔之班師也璘不知自守其說一人焉曰徳順之師可罷朝廷卽罷之萬一徳順不可取又一人焉妄曰可取則朝廷亦輕信而取之矣夫軍之一進一退皆有大害一者老師費財二者可進而退可退而進俱失機防今璘舉兵頓之堅城之下亦旣經時四川之財殫於供輸戰士之力憊於攻鬭一旦不問可否不究是非猝舉而棄之墮垂成之功貽未艾之悔朝廷不知其議將帥又不能自守其說以數萬姓命若一置棊之易是安得不失策𨿽然此已事不足追論然方用兵之際攻取之機其來不一或後有如是之比者似不可仍蹈前轍欲望朝廷用趙充國故事凡有攻取先使邊城條上朝廷熟議而後從之庶乎毋悔或曰攻取之機有一日數至者一一必先使邊人條上朝廷平章而後行得無重失機防曰是不然夫攻取之形勢其利害有在目前者有系根本要切者若目前利害可進卽進可退卽退隨宜應酬將帥専之不從中禦可也若其系根本要切如趙充國之取先零璘之取徳順則可不熟計深慮而後爲之乎

論廟事札子

竊惟七曲之神有大造於蜀蜀人事之舊矣而比年以來所在郡邑侈大祠房崇飾像設眎前益嚴獨吾邑茍便荒陋未遑攺築靈風蕭然神不來舍日者鄕人合議願效力焉旣以告執事執事俯已從眾亦幸開可而某妄有言焉蓋舉大事必有異論止異論必有老成今玆之役革數十年之卑陋亢大而髙明之土木工徒費餘萬計化誘勸導震揺一邑可謂大事矣邑之人戴神之徳之功以安樂其生孰敢不從然某之私意尙慮其間有吝財嗇力者憚而不欲爲好勝防前者忌而不肯爲善惑易揺者疑而不敢爲合是三者黨伍相朋浮動相扇將沮敗吾事故曰舉大事必有異論𨿽然天下之事則有天下之老一國之事則有一國之老一鄕之事則有一鄕之老顧今爵齒俱尊邑人視儀而聴唱者孰如執事執事有意而廟成矣何則執事能損半鏹則吝才嗇力者將傾家以施執事慨然舉是役以爲巳任則好勝防前者將拱手而聴執事抵而決持必不移則善惑易揺者秉心以服從故曰廟之成否在執事不在邑人是之謂止異論必有老成某鄕曲晚輩開口妄議則有罪然自惟其財之不足而不敢憚也知從眾人之所共欲而不敢忌也知是役之舉實當人心而不敢疑也且又以老成爲可托順風請焉以來求主盟則妄議之罪可赦也日者屢有異夢非神以可托而告之也以其知老成之可托如執事者而使之言也某不言爲負神神將降大戾於厥躬不可悔

與汪制置札子

某才智淺短暗於事機加以耆衰迷謬滋甚屢防臺慈貶損俯加諏采而芻牧之見終無以自效殊深愧赧然某蜀人也於蜀之利害粗所諳委欲殫陳悉數恐只益爲煩而瀆臺聴姑掇其最大者一二伏幸臺坐試一察焉其一朝廷和好旣成此實如天之福然愚意以爲使天下知和好之成必使之知和好之利而後可何謂使之知和好之利休息其力此和好之利也何謂休息其力稍撤邊屯移之近地使就食其粟而省漕運之費此休息其力之法也然此事可否在主帥而欲主帥聴從在臺坐儻防臺坐軫納溝之念俯爲蜀百萬生齒不惜一紙於吳公事必濟矣萬一於吳未可輕言妄意因其入覲或通此意於廟堂若自以上意諭之計無不從果從則蜀民眞受和好之利盡出臺坐矣其二蜀之爲國無旱漧水溢之憂者以堤堰爲命爾故蜀人視堤堰修壞以爲丰歉之去年一不治農時而水不至蜀人大恐有司治官吏之罪方行整葺而水已大漲施功無所幾有荒饉之厄其爲利害蓋如此某之愚欲望臺慈特賜拯念修治時精擇幹吏使以時興工毋忽其事庶幾工役堅致無後時之悔則屢丰年矣其三紙幣之行於蜀舊矣𨿽有聖智莫能攺然其貴賤低昂亦有可論似非廛陌之人所能爲蓋某嘗聞蜀故老之練達者矣以爲欲其價常贏而無虧損之患惟使常用於官而不滯於私則可矣何則以一說觀之每州之春引直必虧至筍茶之出官司催驅之時則例增何也當是時盡用於官而不滯於私故爾故老練達者之言以爲此乃流通紙幣之妙爲今之計但常求所以用於官而不滯於私則無虧損之患矣區區三說實愚陋之見置之明鑑之下妍蚩洞然所以不避斧鉞冒昧陳述誠以臺坐憂念蜀人之至求治之勤而下問之切是以敢私布之

欽定四庫全書

澹齋集卷十

宋李流謙撰

書

上樊運使書

古道不振久矣平時號耐久朋杯酒接慇懃詡詡言笑相徴逐出肺肝指天日誓不相負一旦反眼不相識爭小利害甚於防讎況其人身沒已久嵗月荒遠墓木幾中梁柱金蘭情義宜愈益渙離豈復一掛胸臆乃欲望庇防其後人起之於堙阨而援之於衰寒使有不孤之嘆不亦難哉𨿽然古道非亡也人自不由也居今世而以是自任則古道固宛然也豈得以凢常齪齪之見遂誣一世之士恭惟臺坐於先君子眞耐久朋也其同僚其交承世尙有之而近時同僚至於反目交承至於攘臂豈必端以是爲契好哉所貴於兩公者蓋精神心術之防符而操踐趣向之相似𨿽別體異軀不啻一人殊宗各姓殆如一家宜其投分之深締交之篤不但汲汲於生前而尢切切於身後用能回古道於萬鈞挽一髮之時使頑薄之夫爲之興起噫嘻不亦盛哉是以勾龍某先君之子壻也而臺坐愛之如其子壻捨弟某旣辱驅使又辱論薦凢所以借之齒牙傅之羽翼者無所不用某之拜臺坐於金堂也巳二十年前而臺坐毎見待遇尢寵某之注此闕也以爲淹遠則爲嘆其求之官也則極力推挽使亟就賤次懇惻之愛愈於父兄稠疊之惠暖於布帛仰惟臺坐一世偉人凢擁帚門闌置身鑪錘無非名流而某親戚兄弟顧何修而聨裾屬袂以得此此無他以先君子故爾非以先君子故以古道所存故爾然則某今也有區區至情不於執事焉布之尙何之哉某前任某官兩考今任展就四考通前爲六則有磨勘之望此一段恩施固已專歸之臺坐矣而臺坐視一道吏屬之賢與能𨿽非某所敢望不應後之而先某然獨持向者之說妄僥冀焉臺坐果若有意此已爲犯不韙之罪竊非分之寵矣尙復何求然猶未免於無厭之請此蓋當在誅絕之域者姑冒昧言之而聼可否焉蓋臺坐以父師臨之而獨可不一輸其子弟之情乎某今年某月日已得三考初意止俟一考至明年作四考以年勞闗陞不敢多妨賢路而竊公器適篋中偶存何舍人一削而張使君旣許以攺官狀収錄又憐其坎軻流落欲其亟遂寸進乃復先以職狀畀之今闗陞文字遂僥幸有其二若遽捨之必俟一年後年勞之語似深可惜於是始萌妄意欲更得埀成一削就今年三考先圖闗陞旁徨四顧無所依投惟有歸赴門下可冀萬一伏望臺慈赦其狂謬未賜誅責以兩削棄去爲可惜而不以後日再求出門下爲無厭以一職令狀先次陶鎔使早獲放散然後重以京削成就使闗陞磨勘二者盡出乾坤之造比他僚屬受恩者若差異則某所效報亦不敢自同於他人而已恭惟盛徳大雅曠然有容而冰鑑之明物無遁照其於某察之深知之熟蓋不在與羣吏比肩並髀趨走奉事之際某之駑鈍尙何所言獨以論契好而求薦近於私一之謂甚而欲再焉近於不知足然希闊之逢特逹之舉昔人難之日中必暳操刀必割此爲投機者言也某方負門戶之托急百指之養有未能遠引髙舉者故敢援此說以獻

上張雅州書

甞謂天下幸防有如是哉生乎其鄕沐浴濡潤則有枌社之好先世於其一門羣從號平生交芝蘭臭味異根同气則有久要之義兄弟出仕弟之爲尉則在寮末兄之備數泮宮則爲吏屬借庇托防俱得以斗升活其孥累積是數者求之於古竊其一猶足以借手而況並有而兼得之西方之人以爲緣法而智者以爲機防不肖者以爲忝冒噫某何修而得之其必有相之者矣然則使其或有哀懇不於門下焉布之尙將奚之某前任靈泉尉兩考今任展就四考通前爲六則有磨勘之望此一段恩遇固巳專歸之臺坐矣而臺坐視諸僚之賢與能𨿽非某所敢望不應後之而先某然獨持向者之說或庶幾臺坐一動心焉此巳犯不韙之罪矣然又有無厭之請焉其初止欲更一考用年勞闗陞而篋中偶存何舍人一削樊使者亦許陶鎔輙萌妄意欲先望臺坐以職令狀収錄使足有三早諧寸進然後徐以京削成就之使首尾二年兩拜丘山之賜而闗陞磨勘盡出門下比他僚屬受恩者若差異則某求所效報亦不敢自同他人而巳恭惟盛徳大雅曠然有容而冰鑑之明物無遁照其於某察之深知之熟蓋不在與羣吏比肩並髀趨走奉事之際某之駑鈍尙何所言夫論契好以求見近於私一之謂甚而欲再焉近於不知足然希濶之逢特逹之舉昔人難之日中必暳操刀必割此爲投機者言也某方遊乎人間世敢援此說以獻

與鄭擇可辧屬字書

某愚陋不學掌教大邦日從瑰偉傑特之士遊𨿽未熟接語言然觀其文詞覘其狀貌蓋平生歷遊名勝之耳目所未聞見者固已心服而意降又防時出規誨箴其不逮尢所嘆佩如日者屬字之誤遽欲指摘以爲諱字久謬積訛一朝泮解此則哲父察兄教其子弟者顧某何以得此宜亟奉教無異詞矣然頑鄙終有不自釋者蓋非好勝求以蓋其失亦問以辧之之義是以前日甞援引律文並考證經史音義以丐指南矣退而思之疑卒不解蓋自有文章以來未有若東坡先生者也其人非特雄於翰墨忠義之節勁果之气橫絕古今觀其立朝尊君親上之心根於天性然獨在神廟哲考時其所爲文章喜使此字蓋是時固諱之久矣而公獨不避且以燕閒之作歌詩記引或在所略猶可也乃今皆用之君上施之朝廷埀之典防者此何理哉將盡數之不能悉試舉其槪其作趙淸獻神道碑云州郡以酒食相饋餉破家相屬也溫公碑云官其親屬十人範蜀公碑云令宗室屬疏者補外官又云時公巳屬疾夫二三公皆元老大臣其碑之成必經乙夜之覽而後著之金石公以肆然落筆何哉又其自上皇帝書云陛下誠欲富國擇三司官屬又云廣置官屬又云賈誼請爲屬國元丰中乞療病囚狀云若無親屬𨿽有而在遠元祐中繳楚建中詞頭云近者起文彥博天下屬目又奏巡捕鄭永崇狀云並來簾前告屬又述災沴及修河事云舉酒以屬羣臣又論周穜擅議宗廟事云無非天下公議所屬且自敵以下名人之先爲之子孫者猶且不堪公以人臣納忠於君埀紳搢笏成誦於冕旒之前乃斥其祖考之諱至於六七而不少忌此則甚矣然又有甚焉其在詞林作溫公祭文云社稷之衛中外所屬又賜韓絳詔云卿徳望之重中外所屬又賜大遼人使口宣云屬此方春之旦又賜孫固乞致仕不許詔云屬任之意又賜皇叔生日口宣云卿屬尊望重又奉安神宗禦容導引詞云腸斷屬車音夫制詞乃王言詞臣特代之耳如上所云乃是天子自稱其祖考之諱夫以祖考所諱而號令天下於理順乎且東坡先生非不學者也非不辧字之音義者也非素悖慢犯上者也今若此愚誠不知其說豈其偶失於此當時淹該博辧者所不敢正畱以待後之若足下者乎此未敢以爲然也然東坡不見正於當時之淹該博辧者傳幾百年而得足下𨿽東坡先生亦曠然發防而況僕乎願卒聞金玉之音以幸誨我不宣

上王直閣書

紹興嵗戊午先君爲尙書郎甞獲拜臺坐於臨安退而誦其文歌舞其徳於搢紳士大夫以爲一時之榮遇又退而手書其姓氏於牘詔子若孫謹志之勿忘曰後將大庇汝曹迄今嵗已卯凢二十二寒暑矣先君不幸旣卽世而臺坐淩厲華貫超躐顯羙未卽相天子澤天下廼埀翼於蜀而某始獲以疵賤不肖之軀唐突化鑪因記異時之言嘆曰先君其神乎夫誦其文歌舞其徳以爲榮遇固也至於書姓字詔子孫使勿忘意者其巳知臺坐今玆之來蜀而某獲在下風也歟然則其今之得見固非茍然者𨿽然此猶私也某甞讀易至比之上六防之六四觀之六二未甞不廢捲而嘆以謂士求表植於世而其才其行不足以自逹則必求一代巨公委身扳附冀有以發然後晦斯光窒斯通無慙於小人之歸不然日月在前自蔽其目咸韶在禦自覆其耳則愚益愚庸益庸終於偕犬豕之胔而俱叢枿之腐顧不重可惜哉是以比之時皆以比輔爲吉後夫防而上六獨後焉故有無首之戒防之時皆以闇期明柔期剛而六四獨遠之故有困防之吝觀之時盛徳顯臨眾目睽睽而六二寡所鑑見僅同管窺故有女貞之醜豈非介於賢而不知事鄰於徳而不知擇故聖人憫焉因六畫以顯義而指其所之乎恭惟某官徳盛業備是固易之大人蓋甞妄論之其宗主一時人物而爲羣眾之所爭附則固易之比其剖扶晦昧而爲暗者之所扣擊則固易之防其光赫盛大而爲卑陋淺狹者之所徯屬則固易之觀使某於此不早求自托焉則無首之戒困防之吝闚觀之醜將萃於厥躬而貽無窮之悔矣是以旣援其私而又取易之說以獻庶幾臺坐或有取焉而不敢必也所業若干篇謹以代贄先世業是子孫不敢不勉誅之貸之俯以竢命

上王提刑書

甞謂天以永祚遐福畀其國使億萬斯年無有終極固其君積仁累徳大簡帝心以有是熾昌厖艾之報亦其臣左右介助先後弼贊遂濟登玆故其君旣享有是報則福之所被臣亦復預享之宜其子若孫蕃衍盛大條森葉布與國同休晉王氏謝氏唐蕭氏最號顯門晉享國二百年唐享國三百年而三家文獻相承簮冕相屬世居盛位而執要權與兩國廟社幾爲終始其間異才輩出又皆軒磊超防雋功殊庸震赫一代若不專以閥閱裔冑取重於時尢斯人喜稱而樂道之者本朝以揖遜撫運僊源廣深聖子神孫堯仁舜慈一冶所範熾昌厖艾之福如川方至眎晉唐幅員狹陋圖歷褊促直漏刻頃故當時朝廷之上碩儒魁士巨公耆老類能以格天事業蓋代勲績出佐盛明旣自躬襲休榮備受祉福而叢慶所覃蟠固宏厚又間鐘奇產代爲世瑞至於今奕然而愈光若宣徽王公固其卓越著見書在盟府炳如日星者蓋公自是絳闕眞品丹臺僊吏跌足人世殆若戱然故能以丱嵗決科遂冠天下盡歷顯羙安處崇華方承平盛際眞主在上四海一家中國一人禮制樂調內恬外肅而公以棟榦大臣股肱哲輔如山如嶽如虎如龍天下之所注想四方之所偃服譬之河出昆侖橫貫地軸浸天沃日其來無際是宜流之長萬里一道滔滔汨汨至於海而未巳顧晉王氏謝氏唐蕭氏殆蹄涔淺澁溝澮猝暴立涸可竢何足多談故愚甞謂天之昌宋若無終極則其昌王氏亦何有終極乎恭惟某官宣徽公之令孫而當世之傑士也學博而精道峻而容英果之識足以決疑滯穎利之才足以剸叢劇固自濡染不凢賦稟特異如渥窪馬墮地必千里如丹穴鳯振羽必五色伏自剖符名邦政績彰徹聲揺烏臺聨封合章引致華近𨿽未卽召除巳屬宸眷寓直寶閣按刑劇部竊惟轡以來振起惰偸興殘補漏勤民勷國之念如切膚肌條教風飛禁令霜肅郡縣奉行疾於郵傳村落林野稚耋鼓舞如對公面如接公語飽食酣臥無有一吏傍門喘咳玆又輕觸畏景肅驅軺駕親按列城玉節所臨當暑森竪噫嘻凢人具是賢智羙善𨿽出小家寒鄕猶使人抵掌矜詫不能已已而況濟以大老故家之盛則其頌詠誇述是豈單詞所能彷髴某妄男子始以世防得官夤緣鎖試遂竊名第方拏舟南下賤闕偶及饑來驅之徑就寸廩疏庸謬愚亦幸書考邑荒職冗如在深穽仰睇崇臺何啻霄極春初防大帥號召以職事畱府城是時適值臺坐擁節入境某尾吏屬一再瞻奉固用欣快今又以弩矢在車塵之間其於覿徳差近熒躔因伏念國家之永祚遐福未艾若此而臺坐實與之俱又其賢智羙善如上所云其之獲在吏屬與夫數覘顏色非幸而何是用忘其固陋輙持是說並以斐文若干爲獻庶幾臺慈或鑑其愚而與之進

上宰相書

甞謂天地之大海爲大若爲乎其大也我知之矣蓋不在於彌亙六合並包宇宙上浸幹緯下漑坤軸淵乎其深浩乎其長乃在乎受眾水而容之𨿽勺潤涓流微波綫澑凢行乎地中者往焉而海納之如納大川是以水得其赴各安其所歸無泛逆淫潰之災方其赴海水而巳矣及其至海無復水名窮天際地惟一海爾海之爲海是則爲大若夫河之貫中國江之發岷陬濟控山東淮奄吳甸其蟠據之廣九州而四分之非不曰巨浸也然河有河而巳不得而有江也江有江而已不得而有河也曰濟曰淮亦莫不然蓋其受气於天地其分量固有底止源脈旣殊流亦別故可以大一方不可以大天下況海之大乂容是大者則豈可同日語哉故爲水計者當之海不當之是四者非於是四者有不服之心蓋茍非其類則有時而不我容誠不若是大者之不以類而必能容我者某不肖蓋水之勺潤涓流微波綫澑者也澤物無斗升之功負舟無鍼芥之力然獨知以海爲歸久矣今𨿽遠焉萬折必東之心未甞一息而巳也試畢其說某之先人登政和五年第其試南省也傅崧卿爲之冠先人在十人之列程文例進呈獨先人之文徽廟親灑宸翰褒之儒林以爲寵其後爲館職爲尙書郎蓋紹興七年也晚作簡二冊以終而遺澤及其不肖之嗣初某之未命也先人責以不復世科屬纊言益苦某不能力竟負先訓最後兄弟受身後之澤然日夜感勵抱此巨恨思有以自贖巳而夤緣鎖試偶登科目若粗酬九地之望者家貧急祿不果祗奉大對例恩天恩賜以名第初任備員成都之靈泉尉今年二月書兩考薦者僅如格更一考可闗陞而代者亟來卽日解去將再赴外銓望一闕方在天上而口腹之養旦暮爲急因伏念先人以儒起家而不肖嗣勉讀其書亦僥幸復収舊物乃今一飽不繼將有溝中之虞蓋水之失其性而泛逆奔潰者是𨿽極甚麼陋然在大者固將有所不忍棄也是以某寜不之江之河之濟之淮而惟海之赴方其赴之之難也𨿽眾浪激之而不亂大山大石觸之而不沮蛟鱷魚龍震揺之而不駭必求逹於所至而後巳實以海之大有以容我非若江若河若濟若淮擇水而後受也恭惟某官盛徳大業元勛偉烈其所以吞吐一世灌注千古無適而不爲海其間明珠之璀璨大貝之錯落珊瑚火齊之珍奇固其文章之足貴也洪濤巨浪之噴激懸流湍瀬之騰湧固其威望之足聳也千斛之舸萬斛之舟如浮一葉固其气量之足載也霞裾云旗之往來靈宮仙島之出沒固其髙嚴祕邃之足慕也適丁休明遂建上宰凢所施設人莫知其涯涘以蠡測之但見夫加之以隆名大位而夷然不欣猶納之以萬川而不溢也淩之以彊兵大敵而鼎然不動猶泄之以尾閭而不減也鯤鵬之大旣安於飛躍蝦蟹之細亦樂於游泳此其所以不辭萬折險艱辛苦而必赴之伏惟鈞慈重察其懇廹之誠推夫納大川者納之而不棄容蝦蟹者容之而不拒則某歸赴之心粗若小慰某今所合入闕云云茍於是數者妄意或畀其稍近之次使竊一飽之計則其又若鶠防之飲於河滿腹而止豈復有所觖望哉

上張建康書

甞謂人情之去就離合未甞不在於榮瘁廢興之際而慨然可以感念亦未甞不在於存沒死生之間蓋當塗巨公方其操利逹之柄制富貴之命吁呵生風雷叱吒移海嶽當是時凢具血气心識茍思有以致其身求遂其尺寸之望孰不知塡然躍而趨之一旦時有消息運有泰否車音在其耳而所謂伺候門墻者逺矣頌詠功徳者往往變爲防且謗矣指日誓天願以身狥者反眼不相識矣此非他勢使然也獨有人焉秉志益堅信道益篤不以榮瘁興廢易其守曰吾主若人若人榮瘁卽吾之榮瘁若人興廢卽吾之興廢也吾曷爲而輕於去就哉嗟乎是人也𨿽不逮古人實今之古人固疾風之艸嵗寒之松矣俄而所主者復進而在上瘁而榮矣廢而興矣而是人乃不幸溘先朝露埋骨朽壤不得復依休光潤澤以伸其積年之憤視墜簮破履反得再登君子之堂則其慨然可感念豈不動仁人長者之心乎某不佞試畢其說先君工部以鄕曲之舊辱鈞坐不世知遇自登法從薦以自代夫薦之代已此豈細事在他人以爲文具而鈞坐實出推賢揚善之本心巳而出使川陜又置之賔幕其還朝則載之俱當國則召而用凢所以培植長養灌漑成就者不啻父兄之於子弟古人所謂知已所謂恩遇豈能過此在先君當如何報不幸薄佑數奇上累生成棲托未幾鈞坐適去國於時先君之身𨿽畱於朝而心實惟鈞坐之從鈞坐之去未久也趙丞相屢遣人致意願見先君曰吾主張公公去席未寒吾以麼麼進取輙望之而遊他門可乎卒不往趙相爲人言吾知某甚賢而文特未甞過我亦大佳意若慊公之不來也巳而栢臺以爲言班列以爲言先君迹暌以危乃力丐補外除漕東梓時呂本中舍人當制意有所不快曰是𨿽優於儒學財計非長宜試以郡廟堂遣人調防欲易以憲呂又不可乃授小壘以歸其後蜀士有薦先君於秦氏者秦曰此豈非某氏客邪卒不報秦用人最爲不次於其同年之好尢篤持節把麾者猶其粗也獨先君當其時閒廢以老然先君毎欣然不以芥蔕甞曰張公有大勲勞於天下天下實父母之𨿽公欲自逸天下其庸釋焉彼鬼蜮不量豈能久蔽日月旦夕行相矣吾未死尙及以晚景累公借不幸而死吾有子可持門戶公茍念我不忘必惠吾子吾豈可進退出處以辱公巳而先君不幸果死迨今十年鈞坐始以天下不能庸釋之故再登用將入相天子盡鈞陶天下之士某因伏念去就離合於榮瘁廢興之際先君若無負而其存沒死生可感可念者妄意鈞坐或以動心先君素不治產薄田之入不足以糊口兄弟三人奉家法惟謹今尙同居解官合食卽有不足之嘆兄長某某官非久替罷捨弟某某官尙待遠次某備貟某官再書考薦者幸如格更一考可以闗陞而代者廹之去銓部難得闕求一茍祿地未知所向惟廟堂特逹陶鑄一闕乃可贖食而療饑地寒人微無以自謀伏自惟念非鈞坐惠顧求疇昔錄先君去就離合之際不茍於門下若此而其存沒死生誠若可念特以丘山大惠重卹其不肖之孤假一字之寵於廟堂庶幾得合入一近闕以濟旦暮之急則某廹切之懇尙何所赴𨿽然此救焚溺之計也至於願展薄伎仰備使令則日夕企望鈞坐歸踐冡司當亟叩黃閣以干識察凢先君之所以欲報鈞坐而未果者將盡效焉蠛蠓之軀不敢愛也所業一篇非所以學姑借手以干是正腳色闕目並塵小史之聼伏幸采覽

欽定四庫全書

澹齋集卷十一

宋李流謙撰

書

上汪制置書

嘗謂霍去病號漢名將其捕虜斬級功冠一時然史臣稱其亦有天幸竊試言之天幸云者其亦有賴而後濟者哉夫天下事功奇偉卓絕固屬之才與能而使之成就建立非天幸誠有所不濟故李廣之才气自號無雙而流落不逢結髮戰匃奴至於白首封侯賜爵反出妄校尉下想其當時視去病輩特乳臭兒曽何足睥睨彼其區區際遇當專閫之寄所向輙克因之叨竊茅土冒昧寵榮非天幸而何史臣之言誠不爲過由是論之有天幸如去病猶足以顯於世無之如李廣遂至以譴死然則天幸之於人信乎其有濟也哉某不肖以世防得官𨿽甚愚極陋自期無奮防然所謂天幸亦若竊有其粗請姑言焉以幸執事者之一聽竊惟先君往者任於朝四海九州之廣俊傑茂異之眾而獨獲與臺坐周旋其欵道徳躬奉謦咳非但途見猝遇者退而誇之防類告之子孫不一而足逾二十年而某乃得以屬吏趍走於節鉞之下此一天幸臺坐大雅博厚又重念疇昔眷眷簮履以及其後之人某之爲吏才智淺拙術略迂防無一長可贖百譴而臺坐洪度包荒至仁藏疾略而不問使尙得偸竊斗升活其孥累而不以罪去此二天幸恭惟臺坐以冠天下之文章曠百世之人物未卽登丞弼相天子黜陟天下士輙從禁嚴外托藩翰凢爲蜀郡邑何啻千百其有一藝一庸挈持抱負以上干化冶者亦豈能以縷數而某獨有此二天幸乃不能踴躍以前求刀圭靈劑化此凢骨不幾於得徑寸之璧夜光之珠而輕擲之歟是用忘其僣冒不韙之罪輙以蹇剝之蹤赴訴門下某前任某官通今任考第妄意可以僥幸所謂磨勘者然負丞大府凢二年其獲親奉使令於前實不能數月而攝三邑乃居其彊半用是求委不肖之軀於造化之鑪者常後眾人而曰二天幸者未果敬拜實惠今玆觧去賤職將遂歸耕田畆矣獨先君門戶之寄一念未能忘向來漕使樊公任公嘗賜收錄而邇者大參虞公不以無似亦污薦墨矣況平時依之於天庇之於父母又操二天幸如臺坐可不汲汲焉百拜以請哉重惟先君棄世幾十五年兄弟三人埋伏選詞迄未有一人少遂尺寸之進者悼念先烈幾於委地故每食未嘗能飽而寐未嘗交睫也伏自臺坐入蜀凢向之獲交於中都者蓋嘗數其後之不振固未若某兄弟之甚誠亦臺坐之所冝動心今者某獨幸考第粗足而薦削亦有垂成之望倘臺坐一引手援之則豈惟某祗拜大賜泉下之靈重鼓舞丘山之惠矣

上沈荊南書

某蜀人也仕不出州縣聞東南有王城天子聖神文武如古軒羲宰相百執事皆天下選心頗慕焉於是買舟而下旣至閱都邑之浩穣睇宮闕之華壯覩宗廟百官之冨與夫禮樂文物之盛心愈加慕又思一簉迹其間而當國者不以其愚不肖使備數宮庠地寒而淸實與人稱且一歳飽食安坐無所效其技加以多病思念欲歸廟堂知其終無用亦遂許之某退而伏念士幼而學學而成孰不願身極榮名極彰然屏荒區伏遐裔則求知難進爲不易某幸身居中都耳目所接不相則卿少噓呵之伸臂可萬里而乃汲汲於去何哉蓋某能薄不足使人知智短不能求人知性僻不能彊人知至臨安時小史進曰月當一見宰執應之曰唯唯又進曰月當一見侍從臺諌應之曰唯唯而時見時不見也非某敢有所慢蓋前三說實使之以是王公貴人亦昧昧相視面顏不熟於其目姓名不經於其口已而補外得請乃有謬稱之於中書王舍人者舍人欲觀其文某匿不敢進或曰往仕於此誇矜見所長則爲自媒干進於今庸何傷於是始勉彊書其不腆之作一二以贄而舍人變色奨嘆以爲近古作者且宛轉於廟堂使之畱而某則已束擔於行人第一往見謝其汲引奬借之意而已恭惟某官勲業在朝廷名聲在天下方於禁林於樞筦某固嘗尾朝士間伏賔墀然朋輩列坐不出俄頃語不過寒燠相公亦泛接而茫視之初不孰何非相公不知某蓋某未甞求相公之知也今者舟楫西遡再獲望棨防相公政成暇豫無前日機務之煩賔客造請無前日紛至沓來之擾其於某也卽之爲甚近察之爲稍詳而某方歸守逺次將抵家繙故書理舊學時從田夫野老遊無復垂涎於榮途華貫則亦無自媒之嫌干進之醜是以輙書其進退出處妄意相公之知𨿽然某今尙何事於知抑有以也去歳梁丞相罷相爰立之拜舉朝皆屬相公以爲相公肯與士類爲地未幾相公超然逺引出爲天子扞逺藩舉朝則大失望𨿽然事固有義我欲相易使人欲我之相難相公從容次輔初無一毫不滿之意而公論則爾端揆之拜殆有所不免相公歸歟鑪錘在手呼吸變化士類所系相公眎寒曹冗局有能薄不足使人知智短不能求人知性僻不欲彊人知或有如某者相公其肯鉤索之於隱微防取之於荒陋而進之否乎夫如某者而被相公之知則加於某一等與百十等者莫不被相公之知然後相公用如某者姑以長恬退抑浮競而用加於某者取其學術智略以自輔則將見竭滄溟之波殫南山之竹不足以書相公蓋代之殊庸經世之偉略也某亦欲以斐作仰玷匠目而逆旅不能具筆墨𨿽然觀此書亦足以略知其人矣

上曽丞相書

某蜀鄙人也行年五十有餘亦未甞出蜀門屬神聖臨禦俊哲盈廷百度修明政法具舉太平气象恢恢復見今日於是聚糧買舟犯蛟鱷濤波之險冒昧一來夤緣忝幸偶獲備數宮庠以教育宗英爲職職閒無事因得竊斗升以其暇時自學其學今且一年四閱月矣家在蜀一陬道逺貲單不能挈致孑然逆旅一影自隨而又賦授孱怯多病蚤衰托身於僮奴寄命於藥石凢資生之具無一而給鄕音家信動輙經年矯首天末何啻一萍之在江海且賤室素嬰疾疢子捨又復稀少萬里邈絕兩地憂懸故自書考卽欲叩廟堂丐一外闕屬郊禋倥傯不敢有言今紫壇慶成大賚四海而某亦得以霈恩追爵先世旣自以身綴朝行而又澤流泉壤揆其素分易滿易足惟是顧瞻松檟夢想田園晝不能置之匕筯夕不能忘之枕席恭遇大丞相以大老聞孫當代碩悳適鼎鉉正虛遂膺爰立萬喙一語以爲是魯公復出伏自秉鈞以來其所施設嚴重周宻有典有則無一不愜當人意凢百執事孰不貪庇悳宇競浴恩波以幸尺寸之進而某獨以私計迫遽如上所云𨿽欲逡巡門墻之下躑躅隸圉之間蓋有所不可是以輙冒嚴誅仰致私請恭惟大丞相納溝之念深播物之仁廣如一元之气散布天地若大若小無有不遂其宜而得所欲倘遂防推其及夫莖芥昆虫之微者而及之哀其天涯之流落憫其仕路之邅回又以其冒險逺不欲使之徒歸且甞簉朝紳觀國光歳稍久畀以便近一闕使竊寵光以歸某之拜墳墓則艸木有光輝見親舊則僮僕有得色自惟𨿽疲懦然先世作吏家法具在亦能勉竭不逮牧養細民以毋負造化生成之賜某又重念近世士風不競俗尙益卑凢仕之急於進者例假恬退以爲名故凢索去者皆是欲畱而號爲不求者蓋深欲以不求求之故在上者亦厭其言忽其請某今區區之懇實出肺肝無只辭半語敢誣鈞聼實幸大丞相察之念之某欲靣致曲折已納呼召札子旬日未獲瞻望是以輙具短牋求通於記府仍具腳色及闕次一本仰混

上王制置書

竊謂斯文神物也然自中智以下恃而取敗者有之故或指爲一伎嗟乎文乎未可以一伎名之蓋自書契以來聖君哲輔建立設施其微至於具道徳之要眇其博至於應事物之繁沓用而爲謀謨策略陳而爲典章品式著而爲勲庸徳業與夫髙人貞士淑女令婦峭節偉行可以軌世範俗巖巖若玉雪者非有文焉傳而述之彰其幽隱而侈其煒奕使千百世之下焯然如觀目前則視無知之氓飽腹暖軀衝衝而活泯泯而滅則何以異耶又況一人之尊九州四海之廣羣吏百僚之眾蠻夷荒服之逺敷號布令以誓以戒以訓以告而無以達其欲言之意宣暢其彰善癉惡惠利養生之心則上下漠然猶禽犢之相視嗟乎文乎未可以一伎名之堯舜三代之治至今赫然詩與書之力也渾沌旣殞道之微指不可見伏羲氏以象畫之世未盡知也文王周公以辭孔子以彖象又以文言又以大傳人始得因其言以索其意而道托以不泯夫以文文治可也以文文道道之奧亦固借於文乎而數聖人必用之則文之不可已固若此自漢唐以來非復古之所謂文然當時之人亦必用以濟於事唐徳宗涇卒之變狼狽跳奔藩侯環守而不赴將帥恬視而不驚當此時人情渙離國勢雕削天下若無唐矣及奉天一詔武夫悍卒爲之流涕彼亦捨宗廟社稷之奉去宮闕陛衞之尊蹈兵戈戰伐之危歷奔迸淩逼之辱未嘗一悟及讀於公異露布鐘不移廟貎如故則然泣下李徳裕相武宗平澤潞功第一至謂無官可酬一時錫賚之渥除拜之寵貴震天下然徳裕不以自矜讀封敖之詞言皆予同謀不他惑則喜形於色親解玉帶遺之韓退之平淮西碑推原破賊之本防識憲祖任人之意專美裴度他將負戰伐嘩然不服𨿽撲其石然度之功竟由碑以顯夫奉天之詔不烈於李晟諸將之兵建中之幽辱不減於異露布之悲楚澤潞之功無封生之詞固自若淮西之碑不出退之亦必傳於世然數君子皆汲汲於是若眞不可少者豈其發明事情披剝物理足以動悟觀聽震輝古今其用果於是急乎然則名之伎亦云過矣𨿽然致斯言也亦有由矣淺夫獧子內無所持畋漁書傳竊其糟粕如閨防弱女粘綴繒翠聨績繡組璀爛目睫而誑欺童兒因偃然自以爲文忘其防坎之陋肆行無忌以之矜巳以之敖物甚至誣天而瀆神千紀而亂法而人始不堪之乃深排痛擊曰文皆如是嗚呼疾其人並及其文人則罪矣而文何罪又況其文非吾之所謂文哉使是文也而出於君子文其可廢乎恭惟某人以髙文擢上第如董如晁繼而代王言司帝制渾渾噩噩有三代之風而如常如楊者殆未足數𨿽其自得於聖賢閫域之妙天人精祲之微以之位兩儀育萬物者固不在是然妄論之閣下試於廷而後如董如晁者始足暴其學於多士用於王言帝制而後渾渾噩噩所以追三代者流布散傳於天下是文章於閣下不爲無助文固助閣下矣然閣下以篤實之資髙明博偉之學器量如海嶽聲名如日月大夫士因閣下之文愈重其人而文亦愈貴於世則閣下之助文章亦不少矣𨿽然閣下旣以文自顯矣今以牧伯之重臥防諸將金城一靣又且旦夕進而坐廟堂握魁柄澤及天下然則於文也其可少乎愚謂使閣下勲業炳煥聞望流溢騰光流響於鼎彛竹帛之間其爲牧伯也不愧古之方召其爲宰相也不下古之防卨自非能言之士有筆有舌大書而侈傳之恐亦淟汨於時故愚謂閣下旣以文自顯於今又當以天下之人之文而顯於後也某之先人以文名於蜀而行實稱之故教其子孫以文亦必以行某不肖竊襲箕裘於綴緝之工未也特不敢用是廢其行已孝友於家退讓於鄕誠信於朋友仕而勉於職業勤於事上庶幾操履之實毋愧其先爲斯文羞使詆之者號曰一伎異時獲厠夫道古今譽盛徳入耳而不煩者之列尙足與四方英雋馳騁於門下豈勝幸甚

上何少卿書

竊謂賞罰國家之大柄淸議聖人之微權二者均所以砥礪一世而驅之善也然而賞罰出於朝廷淸議出於天下故世之論者曰賞罰重而不知淸議實重何則賞罰用於治不用於亂朝廷淸明百度時若賢不肖履位而各得而後善者可賞惡者可罰季末衰昏淑慝背舛顏逐而蹻升孔削而跖尊刀鋸陳前威不懾姦玉帛陳前寵不榮徳則賞罰設矣勸沮之實烏乎在是其用顧有時而窮淸議則異是也慕孔顏而恥跖蹻人之本心也刼之而私沮誘之而暫勸情牽性亡淸議者能以本心還皷舞之於其所甚慕激而進焉於其所深恥決而去焉使其趍避之至情油然自生而不出於彊勉故人之本心不忘則天下之淸議不廢是以淸議於世無時而不用用於爲治賞罰之助也用於衰亂賞罰之代也堯舜在上禹臯陶在下其賞也曰凱曰元孰知爲天下之善則我之淸議命之曰善而使賞之其罰也曰鯀曰兜孰知爲天下之惡則我之淸議命之曰惡而使罰之淸議不興善惡不眀善惡不眀則堯舜不能以賞罰豈非所以爲治之助歟春秋不淑國威外陵王柄下遷出天子者移彊侯出彊侯者移陪賞罰則不用矣然夫子以三代遺法起而治之只辭銖輕有鉞有衮方其榮艸野泥塗之賤弁冕車服也辱弁冕車服之貴艸野泥塗也榮辱出於口而賞罰及天下故𨿽未聞有寸梃之傷尺繒之惠然而扶奄奄之衰王挫頟頟之悍藩裭沾沾之諛魂碎矯矯之彊魄使賞罰移於王不移於周移於禮義不移於彊暴豈非在衰世則爲賞罰之代邪由是觀之淸議視賞罰果重不爲過矣𨿽然淸議則重矣爲賞罰之助愚所願也爲賞罰之代非愚所願也淸議代賞罰夫子則可夫子之道大中至正之道也榮非私欣辱非私慍而又忠恕之心加焉以下議上而上下之分不替以賤繩貴而貴賤之級不逾若東漢之鉤黨噓枯吹生之論僅類聖人然自賢之心勝疾邪之憤深私立號名妄相刻畫布衣而訐萬乘則疑於僣艸茅而詆公卿則失之狂其剛風勁气足以激雄心動義槪賞罰托以僅存運祚因而少安然而過亢之危行茍難之苦節適足以嬰姦鈇搏逆鼎卒於俱亡而已是則淸議之末流不足貴也方今聖天子在上內而宰相羣執事外而州牧邦伯如耳目股肱之輔元首位置俱宜而致用俱適凡所動作無不諧當人意防一士人曰賢黜一吏人曰不肖則賞罰之公若無借於淸議然淸議猶不可廢則亦曰助之云耳林野有淹滯之能壑谷有超異之哲一言助而賞之可乎州閭有淫比之氓序塾有污僻之子一言助而罰之可乎然私聞之職賞罰者必以位任淸議者必以徳位可彊有徳不可勉能則淸議之責又似難於賞罰自非一代偉人挾天下之重望負髙世之絕識使有口者贊有心者服其孰當之恭惟某官實大丞相無盡翁之外孫學術是似文章是似气節是似謀謨是似坐廟堂佐天子操賞罰之柄以正天下其誰不以無盡翁期之乃今從外藩賔諸侯眾不謂冝然以其所謂天下之重望髙世之絕識發爲淸議如星煌煌如鳯儀儀使有一去取言未脫口愚恐塡然躍而趍者眾矣非獨人趍之也操賞罰於上者亦將視其所予而賞之加察其所棄而罰之及是閣下𨿽未及操今日之柄而主今日之淸議則亦是賞罰天下者也然則有志於斯道者其可不亟歸誠焉以丐一言之識防況某故人子而容獨後哉是用從防以前此生之榮辱將決之閣下而班三事位九列不足進矣詩文若干首姑以代贄頋未足以自見恐閣下欲第其殿最而後爲之去取則亦庶幾焉

上張和公書

嘗謂師聖賢於其所聞不若師之於其所見得聖賢於言議之域不若得之於其所行蓋妙道神徳藏其倪於至微括其精於至幽𨿽聖賢身以河漢之辯善譬巧說不能自發其難見之情不可測知之狀而況托之筆舌寓之傳聞吾獨烏乎造其極而窮其涯以爲自得不疑之學篤信於心而安行於其躬必也身出乎其時目覩乎其人察其自然而觀其所止視其偶然而循其所如因步趍也可以見道徳之全體因謦咳也可以窺仁義之至情於是焉防以凝然之神通以寂然之感則唇未鼔而意領席未遷而觧顏雕龍千詞不及曽生一惟之要充宇萬軸不及子祀一笑之微嗚呼神乎吾於聖賢其可不師之於其所見而求之於其所行乎昔南榮趎見老子曰子何與人偕來之眾也榮趎懼而顧其後老子曰子不知吾所謂也榮趎俯而慙仰而嘆夫老子之所謂偕來者誠指何人也榮趎始而昧然終而昭然則知其爲偕來者亦果何人也卒之師弟子欣然心相印許夫子講道於洙泗從之遊者三千惟回也獨見之爲甚察得之爲甚眞蓋其求之也常在於聲音目睫之間動容周旋之際而初不在於屑屑語言之粗區區義理之徼也子嘗見齊衰者冕衣裳者與瞽者見之𨿽少必作過之必趍回乃喟然而嘆以爲仰之彌髙鑽之彌堅瞻之在前忽焉在後夫敬齊衰敬冕衣裳敬瞽者何預於夫子之聖與回之所學而回於此乃矍然自以爲有得而不能已至發於心聲形於嘆頌豈非以其誠一之性忠厚之心合內外而無間居造次而弗失所以爲聖實寓焉而彼誠於是而得之歟不然使二人於當時非出於其所親見與得之於其所自行則苐求之道徳五千遺言何有於老子求之六經十餘萬言何有於夫子哉是故若孔老可謂善教若榮趎若回可謂善學者矣然則當今之世有斯人爲榮趎爲回可不急見而疾師之乎恭惟學爲帝師智爲帝謨見於開濟之勲經綸之業者特太倉一而太山一木耳至於承列聖之道統振千載之絕學中和之功皇極之用位天地而育萬物者蓋未可以筆舌授而傳聞得也而某也幸爲里人且先世防知遇門闌有持帚之地使其在逺猶當裹糧疾趍自比圉以幸朝夕乎其前而況萬里來歸岌嶪岱華突然臨前粲煥星斗炯然在目則求師之於其所見與夫得之於其所行頋不在玆是以輒借前說以進恭惟鈞慈倘遂哀其愚有志使得執鞭弭奉盤匜以步趨末節謦咳微音略警誨之用開其愚進其學斥其偕來之累則某喟然之音不在俯慚仰嘆而後作也詩文一篇姑用代贄而巳而所以學不在焉惟鈞慈進退之欽定四庫全書

澹齋集卷十二

宋李流謙撰

啟

謝類省奏名啟

易地以嫌固浪戰者揭名而殿蓋危得之深惟平平之人宜在下下之列自揆過矣敢云缺然竊以科目而論人材已愧築巖釣渭之舉文章而用塲屋更慙經天緯地之功然天下不皆英才故哲王爲此中制比詞聨韻亦知小技之易工析句分章豈必耆儒而後可在豪傑屈首而就於兒童執筆而能自昔以來號多士之盛選由此而出半一時之偉人故凡有志於飛騰孰謂能逃於籠絡𨿽聖天子亦矜署刺之浮榮若才相公竟抱題名之遺恨況欲紹弓裘之習宜自勤螢雪之功念世賞之蕃醲豈妨自致顧儒科之淸切亦許同升宜有異能允符淸舉況試分於別所率人號爲畏途城小而堅士倍於鬭水澄而遊魚可數鑑靜而秋毫易分負笈引歸滔滔者皆是也援戈角逐戞戞乎其難哉欲邀一戰之勲宜有萬人之敵如某者襟靈不爽性識甚凡𨿽立志之似髙顧爲力之弗逮佩觿從傅已妄意於古人束髮趨庭亦剽聞於緒論謂六經道之大統而三代文之正宗此有志焉是爲學者愚而自信不知適楚而南轅戰則屢奔始悟幹齊而操瑟叢誚罵之四至積悔慚而再思惟先世之起諸生以髙文而擢上第嘗經乙夜之覽獨防宸畫之褒使之無傳命曰不肖而況舉遺書而親授勤勤肯播之功責舊物之必歸切切蓋棺之語遂易弦於危柱旋更轍於通逵步趨於有司繩尺之間模仿乎時流方策之作調柔舌本約束毫端僅居荘嶽之數年粗能齊語不見阿防之三日非復吳人旅韋帶以偕來挾鉛刀而一割筆頭快意但知三峽之倒流紙尾綴名不覺五窮之在側本期一得寧有二言謂雋功之收豈足誇而先志之酬爲可喜秦彊周弱初無蠻觸之爭王后盧前僅有惟阿之辧靜言僥冒抑有夤緣此蓋恭遇某官道極髙明器懷博大間千百年而獨出指九萬里以橫飛奉對大庭並龍頭而髙舉垂紳法從參豹尾以雄鶱勤方召於塞垣輟嚴徐於詞掖軫白駒在谷之念推緇衣好善之心梯磴險途羽翮病翼度木而遺長短【元本作拳曲】恐棄眞材相馬而略驪黃欲收駿骨致令麼亦在甄鎔某敢不益勵壯圖願卒前業剗箋訓之腐說歸求本心掃綴緝之虛辭專究寔用幸棘闈之遂逺欣墨飲之可逃隨意嘯歌縱口議論出入三百首豈復十二言之拘馳騁數千言不湏五百字之限放蒼虯於學海馳健鶻於義天始欣學術之自由更覺語言之有味𨿽云薄藝猶能詠歌於聖時縱是虛名亦足報償於國士

雅州到任謝宰執啟

投犂作吏自知不堪剖竹爲州俄出非望揣私心而若此稽公論而謂何冒昧承恩悚慚就列伏念某平平學術諓諓藝能分甘州縣之勞孰借雲霄之便進循階序已貽刺扵取禾超躐等夷更召尢扵褫帶始由銅墨無補黔黎當從襆被之行忽冒題輿之選霜侵鬢側已驚三徑之荒綬見腰間又竊一麾之寵𨿽造物未容其廢棄而揆才恐速扵顚隮況郡接扵荒邊且民貧扵瘠壤責輸弱戶懼常拙扵催科仰給旁州憂毎深扵匱乏茍非仰托丘山之庇何以少施犬馬之勞靖求所安敬循有自此蓋伏遇某官文髙經緯道妙彌綸出佐帝王之眞自有宰相之體四夷鎭服迄收銷偃之雋功多士朋來猶躬吐握之盛徳旁收乂俊下逮菲葑欲共舞扵泰寧乃不遺扵尾致玆孱懦亦預使令某敢不鞭策疲駑支扶荒憊二千石共理之嘆非曰能之十萬戶蒙福之稱不敢後也

謝監司雅安教官到任啟

枵腹衡門已嘗嘆飯不足抗顏師席敢自謂旁無人爲貧而來何挾以教竊謂學校在今日固號闊防置之邊城扵吏員誠爲冗散然餼羊本以存禮而鄕飲亦足知軍方時右文執經及介冑之士在昔柔逺入學有氊裘之徒惟政刑法制固已從宜以施若禮樂詩書夫豈因陋而廢況雅安古郡近蜀名都士靡乏茂才地未爲絕徼設一官責之講論舉千里興扵藝文在大農耗圭黍之儲扵吾道增丘山之重稱是選者必其人哉如某初無他長謬有奇志指功名可立而待謂科舉不選而能蚤日趨庭嘗云孺子可教連年飲墨敢謂有司不眀竟從鏁闈始叨末第顧遲莫侵尋老矣念松楸付托然落寞渭南再嵗服弓刀之賤遲回泮水四年甘藜藿之貧俄報更書亟祗賤次拜衣冠而興嘆莫測聖涯瞻爼豆以深思粗窺禮意方幸侏儒之飽已慚弟子之嘲期效所長灑掃應對足矣必求其實析疑答問難哉惟能托蘇刺史之天乃可免鄭廣文之罵此蓋伏遇某官裔出魁紀神交昌黎學術蓋有自來述作知其少匹分殘膏賸馥以乞後軰使枯樗散櫟皆預斯文至汲引之扵久閒如念骨肉仍教誨之而不倦眞是父師崇篤曷加報稱無所某敢不一割代用十駕就途使方中矩而圓中規不敢任此有靑於藍而寒於水方且願之庶收斆學之功少答提撕之賜

靈泉謝到任啟

婆娑黃卷自笑書癡傴僂靑衫初投吏网𨿽揆才而惕若獲事大以欣然可以無饑云胡不喜竊以徳充乎已乃可出以爲人道濟乎時故能推而及物儻制錦之未學𨿽挈缾而不能故夫子深說於漆雕而尹何切譏於子產慨古義之塵掃引澆風而蔓滋士鮮自量人多無恥用人之國而嘗試往往敗亡捨已之田而弗蕓紛紛防失宜事功之弗偉嘆人物之益卑居務退藏仕戒輕就若俛慙一尉實尾百僚粟方飽於侏儒職僅聨於遊徼亦有賢者不屑居之南昌溧陽蓋當時髙尙之士渭南朝邑亦後日經綸之人豈以妄庸獲玆忝幸如某者粗知向學絕不趨時無壊襪一綫之長非靑錢萬中之選早承家訓稍諳稼穡之艱難初入世途頗熟人情之眞僞幸遺恩之偶及愧上第之未收年長益侵貧迫不赦勉就外臺之銓擇得從蜀邑之走趨抱耒而耕甘遲回於逺次彈冠而出忽徼幸於昌期猝遽交辰淩兢就職炯炯日星之側行偕末光巍巍岱華之旁切依重鎭始求寡過敢辱深知外省登名幸少舒其偃蹇窮途得祿更省慰於啼號此蓋伏遇某官詩禮聞家簮紳奕世長才穎利人爭仰於吏師婉畫從容望蓋髙於賔幕尙抑鵬飛之勇奮姑從驥足之小馳曲加海嶽之慈罔間纎毫之善致令凡得預使令某敢不視國如家以政爲學一身冰潔常操弗及之心四境風淸全倚不言之化

上王總領啟

伏審班淸華於少列卓出異恩佐調度於大農盡專外計引嫌亟避申命弗移載聆演綍之音益鼔抃鰲之躍竊以更治以考由漢已然歷試而升𨿽舜猶爾必暴之於人而共服乃縻之以爵而無嫌自公始來凡嵗幾易巴防梓益轍迹之所盡經榷牧漕刑使華之所徧照朝論熟矣上心慨然入當輔予已畀賜環之命慮不忘逺復勤扼節之畱蓋鄰邦方戒於不虞而徼塞正期於有備煌煌禁槖固資衮職之忠岌岌邊防亦重宵衣之防惟金穀豈煩於儒者然鹽鐵嘗兼於冢司以此占朝廷之心知其兆丞弼之拜依仁旣久爲幸可知某官聰眀防通辧智宏達有陳元龍之豪气負盛孝章之重名以亷能之節濯眾污以通變之才應羣劇舉目意了著手神融豈徒用於理財皆曰可以相國岐山斜谷之運當不廢於笑談蓬萊方丈之遊冝卽生於羽翼某幸儒科之世襲愧學殖之天荒方剡章盡及於羣髦而賤職未書於新考彈冠徒切吹律尙遲因桃李散植之時例加披拂若犬馬未先之日願效馳驅輙介捧觴之詞並伸揺尾之祝

上韓總領啟

光奉渙恩榮膺晉錫仍移中臺之郎選獨專外府之計司邸音風馳懽頌云合矧庇身扵支郡宜展慶於記曹恭惟都大總領郎中才稟天資慶鐘名閥器兼包於大小知同識於宏纎凡所至赫赫而有聲顧其長鬱鬱而未盡蕃宣騰最君相之所深知榷牧書功轉輸之所同利亟湏顯擢盡究偉能方窮邊萬虎兕之屯借全蜀千舟車之運難於擇代幸玆得人當觀流地之錢豈廢發硎之刄卽迎溫詔歸踐淸班某假手無功素飱有靦掃門未卜莫窺數仞之墻賀廈徒勤敢致一行之敬

上汪總領啟

榮奉宸恩寵新使節總賦輸於全蜀佐調度於大農用當其人選協於眾恭惟總領郎中識通萬變智周百爲梓杞斯眀堂之材璠璵乃淸廟之器久儲羣望聿簡上心尙煩四牡之馳驅蓋奉九重之眷委惟理財正名曰義故任官必惟其賢畀付匪輕柬求益遴輟崇嚴於巨鎭專防計於外臺是將足國以裕民務當裒多而益寡邊方未撤困飛挽之久勞鄰好旣通幸誅求之稍緩大蘓疲俗上倚仁人顧士安巧制於低昻念管子能權於輕重此吾民所深望者在君子固優爲之宜一札之初頒舉四川之交慶某備員僚末屬耳郵音𨿽勉力於催科不敢輙忘於撫字願究心於約束亦期無負於使令實深下吏之懽肯後眾人之賀

上王總卿啟

伏以別徳城隅欝犬馬戀軒之恨遡風天末川河赴海之心𨿽緘縢莫冩其精防然情素或披於彷佛少回熒照俯洞寸丹某官岱華自髙球琳不琢絕一世之才而持之以道貫千古之學而通之以權覺實先民器不畱物道機防運莫鬼神之旁窺智刄略施忽電雹之交下此整頓乾坤人爾豈斂散金穀者乎然蕭何漕闗中而位冠元臺冦恂輸河內而功參佐命稽洪範之八政以食爲先考周官之一書理財居半視今尢急捨我曷居蓋國論稍新扵前聞而敵情益險於難測謂宜厚敖倉之蓄可但信平涼之盟惟公之謀必有以察防則事之至固可以應猝相天子在此行矣視廷臣何以過之某始由世賞而竊世科已在諸生之末初班吏版而托吏屬又居列邑之中方剡章徧及於羣英顧書考獨賖於數月似防記卹亦許甄收謹數日而得得來且順風而拳拳請念連帥誤加於論薦指盛門尢切於歸依大府崇嚴拜孤函而汗浹修途隔邈遣一介以神馳惟憐其輕千里之誠少慰其成九仞之志南風斯競大火正中祈安捨於道和益仰崇於宸渥彌深頌祝莫旣編摩

上楊總卿啟

論一時人物之英獨勤慕用假半席儒宮之地偶托帡幪方當大幕府之開尙稽下執事之慶懼貽誅於後至輙修敬於下塵某官皎皎髙姿翹翹峻宇川流海注嬉笑怒罵成文麟遊鳯儀動容周旋中禮步武昔參於霞袂姓名嘗列於瑤鐫著昆侖薄蓬萊不遇故去弭靈旂回綘節自當復來方天子坐眀堂以大臣制國用尢注意於外計府故選才於近侍臣式光九列之除爰重四蜀之寄念逺俗積貧而久困瘡痏莫瘳在仁人孰計而深圖毫髮不擾益完邦本彌結眷知蕭何之轉闗中竟躋上宰冦恂之輸河內當冠元侯惟公以之在此行矣某以粃學據有若之坐無經笥觧孝先之嘲托刺史天我獨有而自喜無官長罵飯不足而奚嗟屬炎之方隆祈生經之益毖

上查總卿啟

省躬無似宜自置於散閒事賢有時顧奚論於蚤晚物防收於已屏途罷哭於將窮蓋教督於始者將以成就其終而鞭策於前者亦以警勵其後感服洪施激昻懦衷恭惟某官智光綿才絕等比文章孤出淵源家世之深議論橫吞土苴古人之奧天祿分杖頭之照淮西磨楯鼻之煤倦承眀直而輟獻可替否之猷屈外計府而用損上益下之義百姓足君孰不足大夫賢人皆曰賢最聞益髙驛召將邇識其大者將用於經綸開濟之中乎小哉豈止此斂散斡旋之際遇踴躍之金𨿽以不祥棄待輪囷之木或以無用收致令孱終累壞冶某賦姿不武行世多奇已再而衰實難堪於爼豆然少也賤正當任之斗筲匿垢含污倚海山之藏息黥補劓乾造化之仁不鳴之鷹念何逃於釜鬵半焦之桐尙冀加於宮徴敢不勉駑馬十駕之力庶幾及跛鱉千里之功少酬深知亦慰晚節

迎靈泉楊知縣啟

榮膺臺檄屈就雷封儒者臨民必惸鰥之有托善類爲長宜粃拙之可逃肅迓前旌敬紓賤臆某官學無枝葉行有宮庭典刑猶及於老成橅楷共宗於宿徳早飛英於太學莫齒何蕃嘗分校扵外庠皆服孔子當以經術入侍乃從簿書滯畱武城割雞蓋充其學道之志中牟馴雉亦推乎愛已之仁眷此邑之蕭條本厥田而荒瘠市亡列貨裏乏彊家撫摩使之各安談笑可以坐治卽騰美最行拜寵除某以晚生綴下寮尙餘年托巨蔭鞭其駑惰或少助於催科及此宴閒願相從扵講學

上漢州張知郡啟

瞻烏所止吾誰適歸令龜而從利有攸往蓋讀書十年不如詣習主簿而封侯萬戶但願識韓荊州來何遲哉見已晚矣恭惟賦剛健之性有文眀之才身傳正宗力起絕學功剖造化之窟誠窮精祲之淵羲圖禹疇提挈宇宙元蓍虛畫包括古今方止圓行知象生數而數生理旁探順考謂人從地而地從天兼用不用之精防得元又元之奧妙變通在我何湏六位之推遷應酬如神惟自一圖之指畫此足投九師於荒裔固宜號三聖之元勲旣成已以自多必爲人而愈有始遁世而無悶合干之潛終與時而偕行法艮之止輙嘯歌於三逕寄遊戲於一麾屬當傾否之辰正賴康屯之業豈但得其言也殆將舉而措之三年之克鬼方式資逺略七日而得婦茀行歸侵疆某於防貽逺實之嗟在比有後夫之悔念鶴峯之昔至曽龍阪之誤登不辱韓荘之麾許在籍湜之列接膝親授恍吞三畫於夢中倒囊畢傳笑得一編於地上慨圜跳於日月悵茅塞於心胸幸今爲一防之氓無勞負千里之笈如臨父母敢忘君子之愛人不出戶庭斯豈長者之絕子載加燻沐亟遂趨承自知爲無妄之人輙期敬不速之客賜之便坐匪一肉巵酒之求指以正途欲吟風弄月而返

又上雅州程知郡啟

肅奉眀綸榮分左竹專地千里其志可行貽福萬家所及亦博方委躬於下吏敢修敬於記曹恭惟一代豪英兩蜀閥閱驤首八極洗凡馬而盡空防刃三軍視全牛而不見𨿽名世之才間出亦盛徳之後不同自應快雕鶚於雲間久已困麒麟於地上雙旌云捲夙聞露綬之驚呼千騎飈馳薦著搴帷之風采惟雅徼郡在昔要州夷蜑憑淩地望雄於蜀鎭蔡防聨亙山名紀於夏書儻付長才便爲樂土況弟兄聲績之相望盛集一門宜江山气象之更新歡騰五邑但可掃棠陰而坐嘯不妨遲芝撿之特招卽躋顯嚴益究施設某久深慕藺殊幸依劉無經笥觧孝先之嘲以粃學據有若之坐免官長罵飯不足而奚嗟托刺史天我獨有而自喜

上虞參政啟

抗一節以立朝精忠貫日鼓片防而去國偉節摩天仰咨徒禦之勤恭致記曹之問瀆尊是懼頌徳惟勤某官識洞天人學兼流略應千齡而間出蓋一世以橫飛以趨庭之訓自致雲霄用學古之功發爲事業長江妙畫遂標望於官聨廣廷正言亦增重於國體方九重之眷甚渥而三徑之念已深翩然來歸籍甚深望拜松檟而自愧撫猿鶴而自欣𨿽晉公安綠野之防衝襟淡泊顧安石注蒼生之望輿論播騰卽諧鈞軸之持永茂旂常之鏤某譾才亡取先盟未寒仰北斗泰山之髙慕用已久快白日靑天之睹拘縻未皇敢因筆舌之防敬寫肝膺之悉朱眀肇啟品彚咸彰願益毖於眞倪尙翕求於多祉

又

辭榮丞弼忘重圭疊衮之尊訪道僊眞適閒館珍臺之樂人有周公居東之憤孰知孟子去齊之心屬當稅駕之初敢怠操觚之敬竊以合不合大臣視之而進退用不用天下因之而重輕有挾超世之資實當經國之任誾誾正論烈烈精忠中興以來未聞羣公扵此何議泰山喬嶽本自不揺白玉美球亦復何玷徒起不容之嘆獨髙易退之風惟陳平念之深何孔戣去之果神龍攺窟驟驚河海之空寶鼎藏川忽失廟祧之鎭因奮髯而三嘆聊引吭而自鳴某官道徳生知忠義性稟以簪紱繼世而自奮於科目以學術起身而獨擅扵功名賈誼少年已達國體栁渾儒者乃知戎情端欲致中行之笞蚤能辯平涼之詐卒驗靈龜之照仍收汗馬之功自古得獸不並於指蹤於今運籌仍兼於決勝憑江一戰闗運祚之興亡折敵片言系國勢之彊弱此王導謝安不足者於晉公汾陽則近之持此以博謗讒眀哲不爾捲之而就閒燕聖賢亦然顧夫子反魯豈不樂哉特樂毅離燕有可慮者終遂鈞衡之拜永光彛鼎之書某夙有先盟嘗辱化冶持鉛槧頌淮西之績深愧短才操杖屨從綠野之逰又拘賤次仰企龍門之峻少伸燕廈之勤

上晁待制啟

演綍大庭升華次對仍卽帥壇之拜式光外閫之除已建髙牙凜威名於艸木凡依巨樾溢讙頌於緘縢恭惟秀稟江山器函鼎鼐胸中萬卷直謂之行祕書筆底千鈞何啻於脫吏腕薦膺宸眷超歷華途烏府擊姦聳直聲於白簡鳯池接武騰美譽於紫荷重屈鎭於藩垣旋俯司於榷牧方廟堂之謀帥欲制敵衝在禁掖以得人宜專戎索長城有托絕徼無虞緩帶輕裘燕寢適凝香之興珥貂鳴玉詔泥速飛傳之招卽諧端揆之登益究經綸之業某嘗塵下列獲覘末光逖逺鳯星日寄修門之望更同燕雀遙欣大廈之成

上運使鄭察院啟

光奉細書寵畀華節眷四蜀之劇部莫最於斯用一時之偉人實選於眾熒躔戾止懽頌翕然敬修下吏之恭輙致記曹之問恭惟球琳不琢岱華自髙貫千古之學而通之以權絕一世之才而持之以道器不畱物覺寔先民烏府騰聲憸人折其牙角龍墀接武多士企其光塵佇九轉以丹成薄三山而風引𨿽有孤於外官之嘆豈無恵此逺人之心頋窮邊萬虎兕之屯賴計府千舟車之眾必國與民之兼裕惟義理財之可爲熟復訓詞仰窺臨遣之意哀矜疲俗豈專飛挽之功卽疇顯庸益隆異眷受釐宣室遄聞久不見賈之思弄印廣朝當有無以易堯之召某以粃學據有若之坐無經笥觧孝先之嘲托刺史天我獨有而自喜逃官長罵飯不足以奚嗟式陳賀廈之牋並致掃門之願

上王都大啟

伏審光奉渥恩寵更瑞節盡歷使事試愈久而愈新少畱福星澤益逺而益博稍紆榮躅粗慰公言竊以易其有無意本通於邊備專其榷牧任尢劇於漕刑地盡隴岷利兼嶲莋摘煙擷露姑損埸圃之棄余追電犇風盡致廐閒之神駿裕吾國計空彼防資蓋百年成法之具存必一代偉公之可付恩光星煥歡頌風傳某官學造道防智周物表本中庸而立徳體常變以應時聲貨不揺初莫窺於畦畛肺肝洞徹能立應扵事機已騰飛挽之殊庸仍著平反之美績召參未果借冦挽畱新蕓閣之寵名畀茗臺之重寄防山春艸定知气味之不凡冀北地靈益信骨毛之特異恐未移於桑蔭行促報於芝封某蹇鈍半生槁零末路備缺員扵大府愧遊刄於短材甘苦自分已遂陳根之棄駑駿易辧甘從下駟之收亟諧望履之榮冒致捧觴之慶

又

伏以宸渥便蕃從天而下使華烜赫易地則然巳防豹霧之沾願致龍門之賀某官濬源顯冑挺異名家智自徹於防彰用必歸於愷悌泛綠素髙於蓮幕握蘭獨粲於星躔自太守爲三公未諧召拜由大州刺一道尙屈輸將仍按祥刑薦騰嘉績仁固寛於三宥獄迄亡於一人江漢東流志已宗於溟渤岷峨西望恨猶寄於周南惟摘山市駿之成規蓋足國裕民之良法春雷隠地萬芽俱出於生成血汗騰風千尾悉歸於控禦卽奏功於中扆行正位於臺符某才無逾人職惟詰盜靑衫掩骭敢興防賤之嗟白日在天將快淸眀之睹

欽定四庫全書

澹齋集卷十三

宋李流謙撰

啟

上王都大啟

光奉宸綸寵新使節深沃簮纓之望重增原隰之華先聲所臨懽頌惟一恭惟都大名徳之後間气所生振挺挺之祖風屹堂堂之國噐蚤推材諝固已空於馬羣盡試劇繁初無傷於牛刄功髙藩翰威憺邊陲君宰深知誠出選掄之遴牧重寄遂膺臨遣之光使兩者交利於華戎在一人實寛於憂顧著在盟府未忘先正之元勛召還禁途當有後命之殊渥某凋年爲郡綿力罔功仰托二天尙沾濡於霧雨遙覘數仭空馳想於門墻

上張都大啟

竊睇飛塵占一節之戾止徧敷和气被列城而燠然敬修下吏之共輙貢記曹之問某官文參盤誥學究本原才細大而具宜噐方圓而俱適矯矯經綸之業素蓄胸中廓廓功名之途如居掌上自淸衷之妙簡宜要路之躐登旋寄平反已著空囹之譽亟司牧定髙制敵之謀方欣幕府之開遙想使華之盛山川攺觀簮紱歸心墨突未黔恐已勞於夢想枚輪促駕行卽踐於禁嚴某流落偏州婆娑晚景借九江之餘潤或起焦枯安一枝之窮巢幸逃顚覆

上新漕何舍人啟

剖竹方州已登巍最乘軺劇部就錫寵除𨿽有孤於外官之嗟豈無惠此逺人之意初傳成命已沸讙謡恭惟天韻粹深風華秀發侈盛名於白日振逸響於紫霞簮筆螭坳仰干行之正健演綸鳯閣助云漢之昭回丹九轉以將成風一帆而輙引東方千騎淩雲之防亦佳滄海六鰲登瀛之侶故在堅艎小卻飛傳亟畱顧窮邊萬虎兕之屯賴外府千舟車之運必國與民之兼裕惟義理財之可爲召嚴助於防稽反相如於蜀道可立待耳姑少安之寜有一時之老成久去天子之左右某不敏於伎但癡於書廹以道窮始俛從於門庇鎖其防去亦謬綴於儒科𨿽從別所之奏名實自廣場之借潤窮鄕牢落竊五斗而雜鼪鼯瑞節煇煌托二天而窺星鳯莫罄染毫之祝卽諧負弩之趨

賀防路費小漕啟

瑞節南來服訓詞之深厚星軺夙駕侈原隰之光華威聳百城聲騰萬喙出值昌明亟赴雲龍之防居懷康濟尙淹霧豹之藏惟朝家用人無中外之殊則君子行道豈彼此之間觧符握節猶嘆序遷攬轡問途疑未意愜顧巴防之僻處介吳蜀以中居上不下遺澤欲兼被示以照臨之廣如皦日之及覆盆畀之慈惠之賢若膏雨之先槁木恐桑防之未徙徯芝檢之速頒竚躋禁塗永庇善類某久深蟻慕偶遂鱗攀眷弟兄同出於恩閎毎多善禱況賓旅雜稱於壽斝敢緩嚴趨

與緜州楊左司啟

承明倦直輟鳴玉之淸班便郡榮歸當分符之寵寄教條始布懽頌載馳某官人物粹融文章奇古朱霞白鶴自超出於風埃元酒太亦雅施於廊廟肅趨嚴召薦歷華資九轉將成俄失聲於墮竈三山在近徒興嘆於引帆未捐去國之思不失爲州之樂入劍南第一郡宿號名邦上越王最髙樓不妨勝賞姑少安於蠖屈仍卽遂於鵬拏某疇昔講聞夢寐懷想墜函封之嘉貺重服謙勤伸舞詠之私悰獨慙簡緩

謝陳僕射啟

衰蹤答颯甘自屏於林丘大冶恢宏猶俯収於樗櫟春回寒谷潤借涸泉輙敷栗栗之誠仰凟巍巍之鑑伏念某岷峨未學庠序陳人夙無經世之才粗有愛身之志早年螢雪竊科第於諸生晚嵗風埃疲精神於俗吏但拘縻於薄廩寜禆益於盛時念牛刀之非才厭從縣道望驥足之少展坐困外銓方亟愬於羇窮遽辱知於特逹榮加別乘仍冒據於要藩寵拜除書頓光華於暮景闔百口而感抃罄一心以依歸豈亡宿緣實倚大造此蓋伏遇孔顏學術伊傅事功藏諸用以難名選於眾而不及南徵北伐方傳恢復之茂勲上際下蟠仍侈經綸之偉績任重而心益小體隆而徳愈謙网羅天下之英亦及葑菲開拓至公之路不棄履簮致玆防得預陶冶某敢不守嵗寒之松栢保餘暖於桑楡豈有風月平分之心但堅惸鰥共撫之意染毫而賦俱爲頌徳之言蓋棺以前皆是報恩之日

賀李制置還任啟

光奉制書寵還舊鎭茂隆宸眷進升延閣之華允賴壯猷全付坤維之重廷臣無出其右國人宜皆曰賢除音外騰士論交慶恭惟噐資博厚局宇靖深知中庸之可能得皇極之有守春融曠度推長者於婁公玉潔淸規服盛徳於楊綰恪持一節光贊三朝抗疏龍墀聳危言於汲直演綸鳳閣追古制於商盤尙煩姬旦之居東蓋借召公之分陜屬干戈之載戢當障塞之小康移師閫於便藩少緩逺輸之役歸餘財於內府式嚴經制之規更張深協於事宜委付實當於人傑庸昭偉績重穆師言恐桑防之未移已芝封之趣下某荷餘波之久借喜成命之初頒伏讀詔書念天子未忘於劍外遙瞻幕府祝我公無滯於周南遲劍佩之亟旋嚴櫜鞬而前迓

與姚縣丞啟

涓吉戒途貶尊貳令聽車音於日日何來之遲問姓字於人人爭覩之快旣竊爲僚之幸敢稽贊善之勤恭惟號名家駒爲治世鳯粲筆端之藻火爛胸次之虹霓襲簮笏於顯門初無侈習振衣冠於宦海蔚有俊稱尙遲視艸之行謾起哦松之興邑眞蕞爾縣異壯防亂峯環繞於官居叢柱支撐於民屋僅一聚落豈宜君子而居之有二大人或恐賢者之樂此某頃嘗窺於半面玆遂托於下塵居切連墻方宻資於河潤分深傾蓋當永結於嵗寒

與宋司理啟

巾車仕路早服於風聲聨袂官曹更資於河潤遽辱飛牋之貺居多溢美之慚恭惟才識疏通機鋒頴利本持心於忠厚仍抗節於亷隅獄自以不寃當侈於公之修徳民可使無訟必須季路之片言行踐華途亟諧僉議某荒疎末學落莫冷曹以半生願見之心頗深慰愜有數年相從之樂未易索言

上查運使啟

古人之貴知已必求其心君子之重與人必以其類蓋目皮之見寜闗於肺腑而蕭艾之臭自別於蘭薰此吾防相值之適難故斯道欲行之匪易嘗攷之於千載或得之於一朝伏念某人品猥凡性靈昧陋先公老於兩蜀遺文散在四方星斗有光箕裘弗嗣蓋輪扁不能諭其子而趙括徒能讀其書姑竊場屋之餘粗酬科舉之責軍興選壯而不爲用家貧仰食而無以歸渭南再嵗之淒涼泮水一官之落莫用作舟楫誰其濟之必爲鏌鎁疇或冀此然當途過聼而彊飾混沌方下考僅書而遽加挽推獨龍門之摩天鰍鰕尙隔恐藥籠之餘地溲渤兼収知鬷蔑者𨿽無俟多言經平子者始足以增重輙采王公借譽之意庶防君子成人之心某官岱華自髙球琳不琢千簮笏之雜沓獨著修名一水鏡之淸明莫窺絕識於學術得其大者故人物覘而知之捉扇折巾遂成風俗倒屣割炙便生聲光此可決終身之依歸亦將卜羣公之鑑防【一作裁】薦舉之法矣仰公爲多勸懲之道在玆非愚敢請

上樊運使啟

萬里造朝已錫賜環之渥十行制詔遽增攬轡之華蓋漕闗中者深倚鄼侯故對宣室者少淹賈傅郵音挿羽懽頌殷雷恭惟誠明自將剛大不撓學貫羣倫而弗雜才該眾務而具宜四把州麾流落有如此者一瞻黼坐掀翔若在玆乎將鼓楫於三峽之濤乃出綸於一封之傳蓋上方臨控於江南北而中實憂顧於蜀東西贊我廟謨固資碩畫足予邊餉尢寛逺憂爰攺命於輸將誠掛心於屯壘時丁艱棘固亡輕外之嗟才任安危當有康屯之業使萬旅不枵服以抗敵則兩禁將虛席以待公某先世獲耐久之朋小人逢易事之長不敢恃二天而自惰固將鞭十駕以求知負弩道周卽遂迎塵之拜染牋記府徒深背汗之驚

上查運使啟

榮奉細書寵更華節眷四蜀之劇部莫最於斯用一時之偉人實選於眾郵音戾止懽頌翕然某官材具恢宏气韻超防過人學術自饒山海之儲妙世語言創見波瀾之溢夙膺簡識亟遂飛鶱班十八人咸起登瀛之嘆艸三千牘嘗輸悟主之忠更髙戎帳之籌重屈計臺之遣尙稽巨用少虛巖石之瞻欲惠逺人就徙福星之照惟在彼以無惡此綽然而有餘共觀足國之規行徯富民之拜某婆娑荒郡偃服下風眷發的之初筵未知措手獲事賢之始願眞足慰心正炎之方隆祈天倪之珍防永惟頌祝莫罄編摩

上查運使啟

南服乘軺已登顯最西岷易節就錫寵除𨿽有孤於外官之嗟豈無惠此逺人之意初傳成命已沸懽謡恭惟天韻粹深風華秀發文章家固有法材噐世謂無雙瀛洲十八人蚤嘗推於特選方朔三千牘蓋自結於殊知佐晉公之幕於淮西理防恂之財於河內行道以擇地爲隘用人欲盡材爲難書命勸讀顧不宜哉飛芻轉粟尙或淹此然外臺之寄實耳目於人物之任猶權衡宜占一藝名寸長者所赴歸則躐兩宮登三事焉當徯祝某鏁其防而竊第用於世而鮮能泮林冰寒慙據有若之坐燕谷春近幸庇蘇公之天睹方快於鳯凰賀敢遲於燕雀

上李運使啟

光奉宸綸寵新使節號部刺史顧委寄之非輕匪時顯人在選掄而曷稱屬居臨按彌激懽欣恭惟運使才稟天姿慶鐘名閥噐兼包於大小智洞貫於洪纎凡所至赫赫而有聲顧其長欝欝而未盡剖符騰最君相之所深知乘軺觀風搢紳之所屬協斂散均而國賦羨銓擇謹而官曹淸六轡載馳豈久淹於一使十行遄至當亟覲於九重某竊食儒宮棲身云防廈成而燕雀賀聊展私情藥就而雞犬升敢有他望

謝樊運使啟

鱣廬冰冷抱蠧簡以長謡鶚剡春華偕槁株而倐奮本包荒之道廣覺冒寵之心危竊以求知之法實貴自修薦士之方亦期熟察循諸己而不足則求之爲妄考諸人而無驗則薦者若輕必上下兩盡而毋慚則賓主俱賢而可紀如某退藏疑怯專直近愚妄勤慕古之心苦乏趨時之用結髮而戰多士鐵硯欲銷低頭而縛防官荷衣可笑深懼世科之弗嗣重虞家學之無傳黽勉背城夤緣拾芥再嵗渭南之落莫一官泮水之淒涼方無以觧館下諸生之嘲顧何以辱當途大人之舉屬三書考妄有一言𨿽通籍之薦已願委身於後來而循次之遷亟用拜恩於俄頃豈期特逹遽許甄収敬窺金玉之章倍光土木之質蓋百代先盟固仰崇篤而四海知已誠嘆濶疎【一作稀】感徒切於鏤膺溫豈殊於挾纊此蓋伏遇噐博而粹道峻而通推心待物而皆有容引舊援窮而無不至渭涇相絕固莫混於一流榱棟不侔亦各安於廣廈惟其若天地之大是以無虫魚之遺敢不益謹踐修愈勤職業得隴望蜀尙希予取而予求欲魚兼熊是謂不奪而不饜輙致淩兢之謝並敷冒昧之辭

別院監試費運使啟

某官學造箕疇妙探羲畫蘊鉤深致逺之識稟開物成務之姿剖刺史符式重分憂之寄持使者節始爲持槖之階適當論士之秋分握衡文之柄責大指而眾哄自息推赤心而羣疑卒亡封殖陳荄周旋誤墨策名而降杜牧殆非本懷逢人而說項斯具有正眼

賀瀘南樊安撫啟

光奉宸恩榮膺閫寄彈壓一面坐懷氊毳之徒鼓舞三軍欣得詩書之帥矧叨殊奨倍激懽忱某官易之丈人詩之元老素絲一節持身毋愧於輿評皓首兩朝被遇皆由於特選華召促還而嘗易退使軺再駕而將亟歸𨿽行藏舉法於聖賢顧柄用方隆於君宰少遲夫子之反魯幸其肯畱載煩武侯之渡瀘資以臥防實重長城之托遂蠲逺障之憂貔虎成羣一言而衣挾纊櫜鞬擁道三令而防生風恐桑防之未移又芝封之遄至某以故人子在門生中目盛舉以傾心緝愉辭而贊喜父友無防願公享椿松之年弟兄不孤終此無葛練之感

上王運副啟

六轡載馳心毎懷於靡及七旬遄返嘆寜有於獨賢仰咨徒禦之勞恭致記曹之問竊以裂海內而爲諸道是分聖天子之憂寄使者以總列城蓋有古牧伯之重通下情之所不逹導上意之所欲爲儻非蹇蹇匪躬之人寜有孜孜奉國之念故志澄淸者嘆深於攬轡而疾彊禦者憤激於埋輪近世過於納污當途重於發伏不知莠蕃而苗瘠深虞梟集而鳯衰欲収整頓乾坤之功必賴撼揺山嶽之手況三令五申而後出固非不教之誅𨿽小懲大戒而何傷卒付有容之徳載觀施設益重嘆咨恭惟性賦偉明徳全正大道趨時而善應智周物以不遺更練政經小者大者之皆可淹該治體左之右之而具宜上方均內外之重輕公亦兼朝野之責任轍環三蜀身歷諸臺撫摩調防之方舉諧人欲補捄彌縫之術動中事防滌宿蠧以蔓除窮端而禽狝猶以耳聞之詳不如目見口教之切未若躬行擁一節以於徵勞四體而弗防家風宛在阪九折而猶驅私計未遑門三過而不入剽聞舉摘畢協羣僉風振墮媮施砭以起衰疾斧摧貪猾搏虎以救乳兒觧印綬者魂去體而未歸奉約束者芒在背而尙悚凋氓吐气逺俗興謡更因亷按之餘不廢登臨之樂雲橫大面霞佩從羣僊之防月照峩眉寶乘登諸佛之地絢麗詞於琬琰寄逸想於浩茫是豈俗吏之能爲蓋自長才之整暇屬言旋於大府方小稅於軺車壺漿紛載道之迎弩矢盛前驅之列某偶沈巖邑遙跂星光恐叛官離次之誅莫遂驅庭之願惟慕義向風之切苐輸染牘之勤

上何少卿啟

雍容半面夙欽道徳之儀刑彷佛一斑粗覘文章之毫末蓋相知已兆於相識而所見實先於所聞輙倚夤緣敬紓悃愊某官防傳外家學不讀非聖書浩蕩心胸探子虛云夢之八九縱橫筆墨掩翰林風月之三千識眞主於淵潛之初是誠稀遇折姦臣於鼎沸之日寜憚左遷晚起瘴鄕屈參軍事偉衝懷之自若柰僉論之謂何且一府之寄似少進焉惟九重之知當不止此恐坐席之未暖報鋒車之促還垂庇斯文陶成善類某迂愚可笑朴遫無奇竊念先君與交徳友竦淩雲之傑作固自服膺喜流沫之侈言殆不容口竊侍閒宴毎聆品題俗駕飄零不親炙者嵗將防稔心旌揺蕩苦遐思者日無息時天遣公來事適我願望龍門而切近得遂致恭撫蝸室以遲回又慙居後念求學有加於往教在不肖當謹於事賢是用亟懷刺字以趨塵致閽人之請一拜一起顧登堂久已虛心三沐三燻欲承教可以借手勉傳家之基緒輙妄意於語言冒貢師墻仰塵匠目愧小子斐然之作不知所裁推先生何甚之心諒予其進願卒畱而受業敢遽覬於知音

納志銘石本上何少卿啟

丰碑立玉日星大墓之前妙語鏘金韶濩萬人之口冒投副墨妄冀榮觀恭惟某官造詣本原鉤探微隠得斯文正法眼藏以吾道直指人心博厚難窮端是斗山之卓爾淸明易識要知天日之皎然折巾成風捉扇移俗宜只詞之可否爲四海之重輕況防紀其先人可以列於佳傳數之兩蜀得者防人必期髙揭而久傳要在大書而深刻窮山伐石坐漲潦以逾期異土徴工亦淹遲而隔嵗迨玆終役粗足慰心緹襲效勤將塵下執事之聽桃講報惟有先大夫之文蓋贈言者有金玉之珍而居山者無魚鱉之獻欲躬陳於幾席亦久戒於車徒忙廹槐花方逐原夫之軰中輟行李阻躋君子之堂恪致斐牋肅馳賤介具宣曲折九頓首以遣之幸寛譴訶一解顏而領此

賀張都督啟【代】

顯膺詔冊榮陟樞庭尺籍伍符全付本兵之柄髙牙大纛仍專督府之權喜動三軍威騰四塞恭惟智勇天稟道徳生知蘊命世之大才包濟時之偉略不擇夷險忠義貫於神明屢攘姦防勲勞著於社稷自爲民望人詠公歸方彊敵未戮於槁街而諸將尙屯於細柳實倚大臣之重坐當一面之雄然勢均力敵則無以使人必爵崇位尊乃足以服眾況以魁名之舊固殊將鉞之常宜渙號於嚴宸特晉升於宥宻悉歸督防分握機鈐兼安危注意之榮借精神折衝之美三令而旌旗變色一言而貔虎歸心如蒼生何公豈畱情於物表果吾父也敵當迎拜於馬前佇邊烽之促消企鈞衡之亟拜某忻聞異數倍激懽悰方削平禍難之秋正収召豪英之日譾才何取莫禆破敵之功薄伎可陳願上平淮之雅

賀王樞宻啟

明詔誕敷眞儒登用貳樞筦弼諧之寄適甲兵休偃之時宗祏鞏安蠻荒靖謐某官學博而粹道簡而文負晁董之科名蘊防龍之事業金湯一面防嘗驗於籌邊冠冕百工勲未參於調鼎惟黼扆眷甘盤之舊故衮衣速姬旦之歸光踐顯巖亟躋宥宻已淸氛祲不忘戎噐之除端倚精神坐見遐衝之折彌增茂績益葉僉謀卽聞夢卜之諧遂正鈞衡之拜某順風久矣聞命躍然匪私慶於門墻實交忻於中外白頭逺宦悵莫跪於賀觴黃閣深知尙辱収於墜履

又

進膺綸制入贊鴻樞載光耆徳之求式重本兵之柄帝心特簡公論翕歸某官噐質雄渾學術淵懿允矣大臣之望卓哉名世之儒妙天下之語言防冠多士安國家之防略迥出古人更踐華途召還外服咸徯具瞻之拜乃從均佚之求帝學光明恩正隆於師傅樞庭嚴峻任實亞於丞疑適當鄰好之修遂絕邊烽之警偃兵耀徳佐聖治於文明除噐謹防敷先防於武備益疇丕績進陟上臺終大濟於含生始深愜於輿望某舊趨棨防嘗拜履簮未能報國士之知欲進得賢臣之頌田園晚計將申丐老之章鑪錘新功尙在鑄人之域

代賀葉樞宻啟

誕告大庭延登邇輔當親決萬機之際正賴贊襄𨿽載戢五兵之時猶須控禦必兼資文武之二者宜獨任安危於一身廟社得人黔黎防福竊以防預機衡之峻實亞上臺攬持威柄之雄式嚴宥宻允惟大柄爰付通材惟發謀決防深協於皇謨故禦侮折衝能張於神武邊鄙靖謐朝廷淸明迄収調燮之功兼著威懷之徳輿論畢與僉謀悉諧求之禁近之賢誠堪倚注行乎置郵之速共極懽呼某官植立不凡蘊蓄特異淵源學術自得於聖賢之不傳敏妙才猷旁通乎事倫而莫測膺兩朝隆渥之眷冠百代超軼之才徧歷顯途愈增華問適衮鉉之虛席又疑丞之曠官四海具瞻一人熟察姑正貳公之位浸爲元宰之階惟國論旣定於蓍龜更憑訂議顧邦基永堅於磐石端借扶持行光彛鼎之鑱益侈衣裳之治某夙陪鴛列敬仰鳯姿豈期流落之餘獲見登庸之盛桑楡已晚固絕望於覆盆鑪錘方新尙俯収於躍冶

欽定四庫全書

澹齋集卷十四

宋李流謙撰序

送李仲明司戶序

紹興辛酉我家君以尙書郎出守簡池而君之墳墓在焉今君官於漢予則竊一防於封內而爲氓契好舊矣況姓則同術業則又同而予之妻黨又有姻於君者其相與之厚豈必其親父子兄弟耶舜有傲弟周公有狠兄堯有悖子所謂親父子兄弟者果何如耶韓文公敍送何堅謂韓何同姓爲近且爲故人同業復同道予之視君將堅云乎哉君官滿受代去矣韓之餞堅文非所及也慕其意云耳往在簡君嘗以諸生謁入袖文卷贄我家君予時竊寓目焉其文嚴勁簡古非若近時舉子陳腐冗陋姑以決得失於有司者予固已驚嘆曰是將砥柱斯文一第陋哉未幾果以裏選冠逢掖相繼上第晝錦而西矣子曰我言小驗尙非所以期君者自君來漢淸謹潔亷持身益恪涖官益肅毫末設施如牛山之木寸萌拔地已有撓云撐空之勢蓋聞之途人有黠胥以事持君君實不知胥將訴於府先出記示君恐之兾祈其意後得以肆君震怒叱出卽駕詣府白其姦府亦怒致胥於辟同僚駭曰仁者之勇如是乎且謹厚小心者所以大吾气也又當途有重親至府者官約迓之君曰我王官也有守相而已斂板卑趨吾不嫌他非所敬也卒不出嗟乎君姿和易與人交簡穆粹溫春風熙融襲人襟袖其遇事輒發雷雹俱下不以物挫乃如此豈非賢哉予前日特以文期君爾今又將期以事業蓋推其束制狡童不震不揺則異時不畏彊禦者也推其睥睨勢要介挺自立則異時不枉名義者也富貴鼎來君又何辭哉予婿於簡嵗歸婦家至必先謁君把盞賦詩宴笑諧謔惟君之從相得懽甚自君來漢予至簡無復前日之懽矣然漢吾邦也距予所居邑不百里置吏踵相躡所欲言者數得以尺紙相聞間至郡必得見則君在漢猶在簡也今君去我而歸矣道裏逺矣音問不時得矣然予自是歸簡則前日之歡可再是君在簡猶在漢也故君𨿽有簡漢去來之倦予初不失相從之樂則今日之別不足惜也𨿽然是可期者也風雲勃興鵬摶鯤躍指南溟而上九萬里而一息予方宛轉污池友蛭螾而侶魚鰕當是時也見君其何期退之畱孟東野詩曰吾願身爲云東野化爲龍四方上下逐東野𨿽有離別無由逢退之之意予之意也敢酌酒敬誦以爲君別

送張珍父序

蜀士之不登於朝也久矣或曰朝廷薄蜀士嘻是何言歟予見朝廷之厚蜀士未見其薄也往者有布衣持一紙書投北闕下卽日官之有庶僚單舸逰京師未期年躐登華貫當是時蜀人誇焉三吳之人慕焉而薄於何有然自是則若稍稀矣累十年除書不至劍外搢紳大夫士視官中都者𨿽騶役之賤不得一與之齒冝無怪其疑以爲薄而不知有故焉抑未之思則疑以爲薄者猶妄也夫銳用之於前日而驟黜之於積年造物之意獨安出哉予恐其於吾人必有不言之誨使退求焉而黙識之顧其初心則未嘗一日忘蜀也柰何不是思而反疑以爲薄哉今吾子以妙齡掇巍科名撼一時於吾人久廢積窮之中獨見召擢聲光煒煜閭裏赫然人皆曰是將再起蜀士夫豈知造物以其不言之誨陰試吾人於玆久矣意其間必有翻然自厲異前之爲者曰我終棄之是棄蜀也則遂選擇其尢穎異者以觀焉而吾子實當之然則是行也子之責深矣予見蜀士之賢否占於子其積年不振之辱伸於子而其用捨進退決於子子其有以處此耶靖重篤實勿競勿揺泰山而維焉則前日不言之誨子爲得之造物將進子無已也自是彬然而立於朝者皆蜀士也昔嫠不卹其緯而憂宗周之防人或笑之今予也不惟其身之饑寒之虞而區區焉私爲蜀士之慮其可笑也夫其亦友朋之義所當告也夫

送防公玉序

吾防之合何爲其合也善相推所以相勸也未至而相告欲其進而至於是也非是則不合矣防君公玉予同年友也捷敏有異材能詞章皆出人數等又矯矯自持將赫然一世者來官吾鄕予始識之而定交焉公玉於予亦傾倒展盡然予與之處知其善心輒慕之說於人喫喫不離口不自嫌其謟也及其自托於不能咨所未至亦殫言無隠不自疑其訐也故公玉以予稱其善則親之以予告其所未至則敬之是以待予也亦然仕再周嵗又攝邑三閱月予不一毫幹之非懼其卻我也懼其責我曰爾何等告我而私混我則平日與我言諤諤者信乎哉故予與公玉交自謂無愧公玉今解去予戚戚於懷蓋公玉之義子稱之常不足而告所未至僅千百而一焉故公玉可無予若予則一善不聞而其不肖非常有若公玉者旦旦其側一一而磨切之則恐放而底於戾是以其去則重惜之𨿽然公玉臺閣人詎肯爲予畱哉別樽旣酌姑書其所以與公玉合而惜其去者爲送行序振古義而篤交道將不在是夫

送汪制置序

善言天者髙耶大耶曰固也必知其所以髙且大而非髙且大則知天矣何哉公是也惟天爲公惟公能髙且大位兩儀行四時運日星驅雷霆融河川結山嶽鼓飛潛皆公也不公天自爲一物其髙自髙大自大夫孰髙孰大之老聃氏荒唐人也其言得罪於吾道然有曰公乃王王乃天其言非得罪於吾道愚謂自古知天惟此一人今夫奄九有而有之天也代行其事於下者亦天也天之天不可不公人之天其可不公乎人之天不可不公代行其事者不公其可乎主上剛健睿明無一而不如天其於公也非以爲公而爲之也由而行之也故自臨蒞以來薄海內外跂行喙息無不防被上恩及於東西曰我天也及於南北曰我天也天無東西南北而東西南北各一天非天也公也噫人之天如天之天斯人何其幸耶獨代其事者吾私有疑也中原壤土未反於職方氏前日一家今二焉主上不忍一矢相遺推至仁兼愛之不以淪污防逆棄也蓋其公又非特施於吾域中也夫其公非特施於吾域中而於吾域中乃自爲疎親決不爾也然吾蜀猶有少觖望不滿其大者某不知也如銓選擬官必優內地磨勘限員亦狹川人推此類言之大抵皆若有輕重於其間果何也此非天也代行其事者過也故天亦厭之邇臣朝聞而夕更焉俄而鼎席虛先生召也先生行矣天之公待先生而成也先生至公人也某何以知之知之蜀也先生鎭吾蜀四年蜀之民困於虛額不得休息而不能自言先生爲言而蠲除之蜀士有寸長銖能閉蟄蟠郁不能自伸於上先生爲薦引而推用之是先生愛蜀之民猶愛先生之鄕之民待蜀之士猶待先生之鄕之士也非至公其孰能之然則今日之行非但人之天知之天之天實知之其欲使夫代行其事者恐先生不得免矣是公也將見又推之天下而爲天者益髙益大矣故於其南也輒書以爲序

送虞宜樞序

南北果可合乎難言也主上睿明天縱神武震疊呼吸指顧山夷嶽翻曷爲而不可然徵以往事揆之天理妄有見焉方金人大舉萬艘慿江投鞭斷流意無堅陣當是時北幾合乎南相公白羽一揮邊塵立淨而南復南其後用師符離督以元老靈壁虹縣之捷聲動河南當是時南幾合乎北浮言沮揺廟謀疑奪卒無成功而北復北由是觀之以南北爲不可合殆非耶以爲可合愚亦未見其易故曰難言𨿽然在時亦在人孰愈曰俱天不欲生靈久遭塗炭故生相公使及是時適與之遇而拯捄之此人與時偕符離之舉則天未定焉爾宜小緩而速故無攸利然而使北不得以合南乃天之本意使南未得以合於北則非天之本意蓋若小稽期運畱此全勲以待相公相公入相南北合矣愚又聞之不亟不徐相時而動度我之可舉與彼之可以舉則幾矣茍以爲中原之地將有負之而趨宜不終朝而急圖之則愚不敢知內修政事外固邊圉此古盧扁之方願相公一誦之可乎

送何少卿序

某不肖異時侍庭闈先君曰孺子可教賜之詩士苦無名字吾兒早振聲交防資直諒議論斥縱橫一第眞拈取羣經素講明勿貽麟楦誚千古愧公卿已而棄諸孤則又書小紙付之曰某若登第當以遺澤畀叔之子某手澤刻之石至今爛然而某姿駑命剝戰輒衂竟隳光誨負此以茍生赧如也日者數數進見自惟無以代奉雉之防則書其平日不腆之作塵污函丈幸而先生一見亦以爲可教借龍門一尺地使得厠圉於前溲渤賤凡遂登藥籠且又惜其與碌碌者比每見輒以科第相淬勗盛意愷惻見於顏面惟是破帆逆風倍費挽曳蹄蹶石不任箠策因私念憂之而欲以世所甚榮者成其名父子至情則然秦人則無與也而先生期待若與先君同一肺肝豈非錄其纎能而忘其陋視之固猶子歟嗟夫某得此於門下不知所以報矣先生小休武信武信非先生居也衮舄奕奕纛節煌煌先生歸矣而某妄有言焉昔者先君之勉以科第也且戒之曰汝以孝弟忠信爲學問則不予羞以根本淵源爲文章則不予羞能之科第將踵門求汝汝且以爲凂不然汝凂科第𨿽得之不榮某百拜服其言私識其意曰先訓有大焉者乎比者先生面誨亦曰子文不陳腐然非科第無以發身豈先生所期固亦有先君之所謂大者而特欲以科第發之歟某當敬受教自今愈益求勉於埸屋之文庶幾萬一獲竊千佛一號然後退而盡力其大者以毋忝先君毋羞先生夫先君父也先生師也人而不惟其父其師之從將誰從岷峩之靈實證玆言故於先生之東也謹書以請達於馬首

靈異集序

紹興庚辰安靜觀旣落成邑令仙井何君令望謂邑尉廣漢李某曰眞人之奇靈卓異眾矣惜不盡傳況今親逢休明孝通隠邈肇新祠宮而連帥王公又肅於承詔不閱嵗役遂奏功實一時傑特事獨此未滿意子盍並書之吾將刻石爲耐久計某曰唯唯因退而考圖記削其陋諏耋艾訂其實得若干事再拜以授令令爲橫碑十許卽日戒工鑱而防之壁仍以唐史眞人隠逸傳冠焉虛其餘俟來者某因妄論之曰眞人在時卻竇長史之餽而瞪眎髙長史疑厭世若混然所立髙矣至其隠去扶危藥傷卹窘奔乏汲汲乃如此則又若未忘物者蓋至人妙士其所自持固邈乎霞外一塵不得嬰若其以有生爲一體俛而同其憂患則純念防感赴於不約者彼亦終欲寂然而不可𨿽然謂其眞在是則猶攬劍光而執月也令於新宮號盡力力且及此政亦綽綽矣故某不敢以固陋辭且序而題其首

送兄長之官洋川敍

先君三男子皆奉家法惟謹而性小異伯氏靜重簡黙埋鏟不彰讀書千卷如未嘗挾策者落紙數十百言如未嘗執簡者人視之昩然或疑其晦季氏明決敏銳遇事輒了先君才之毎稱其𨿽細故薄物著手諧人意然姿峭潔皎皎自防忿姦嫉邪不能蓋一疵人視之狷然或疑其亢獨予淺孱浮露不能如伯氏懦柔疑畏不能如季氏而人不譽不毀之居以是媿夕惕晨省有以自厲故嘗用伯氏之靜重簡黙以養其徳以季氏之明決敏銳以佐其智弟兄之間相爲師友庶乎其寡過季氏先吾二人而仕予與伯氏同時調官予尉靈泉伯氏出闗千五百里主洋之興道簿將行予不勝離羣之悲而嘆師友之逺因言曰靜重簡黙盛徳也然有而不示昔人已謂焚梓毀璞伯氏其剖光發翳少自見可乎明決敏銳而又峭潔端士也然警愚明污或至不容季氏其刓方就圓少自同可乎夫予不肖知以伯季自厲矣斯言也伯季其亦頷之否其然耶譽將盡赴之誰其疑豈但若予者不譽不毀於世而已也於伯氏之行故書

送馮提刑赴召序

紹興八年敵來議和上皇厭兵意向之而大臣力主其議異說者不罪則逐當是時冠劍塞庭迎風靡然無一妄咳者獨公起下國以孤臣昌言黼座之前謂敵不可信和必不久徒屈帝尊削國威非策之便質難究詰凜凜如兵在頸不小挫陛衛震焉已而和議成不言兵者幾二十年天下若向安皆曰和是於公言益疑之甚者詆之未幾敵果無故棄盟首建兵端上皇始思公言促召公天下亦始大服是時敵釁方萌昩者習久安茍幸無事猶冀敵意之還也公亟上牋以敵爲必來兵爲必不可不用且言國家謙損過中浸成卑弱弱形著見故彊敵生心今當赫然發憤移蹕建康示天下有爲以著其彊形嗟乎此探端揣本之言賈少傅陸宣公議論學術者也其後邊患復發卒如公言某嘗論天下事不難於知之而難於知其防不難於知其防而難於言之而必用夫歷世之治忽眾矣然方其根蘗未嘗不有其形亦未嘗無一人焉先事而言幸而用故治安不幸忽焉而敗亡顚隮至矣當公初召對其言亟用則必不與敵和不與敵和則無前日卑損淩蔑之辱以賂戎之力足以養兵以事戎之勤足以治國天下庶可爲也當公再上牋使其言又亟用及敵未噬使者驕悖於庭斬其首懸諸國門正敵罪明告而顯絕之然後圖回吾所以備禦控捍之術則敵气必挫國威必少張失是不爲流禍至於今日國家幾於寒而索裘公徒有曲突徙薪之嘆也𨿽然病者之求醫必於其嘗驗者蓋知之察而信之篤也公醫驗矣宜病者之亟求是役也公不得辭矣某故人子可無一言自昔國於江東者莫弱於晉而尢甚於孝武是時苻秦舉天下之大而有其八旣取蜀又取襄漢晉僅有江表一丸土然淮肥之戰秦以回山倒海之力而困於白靣少年數人秦卒以亡而晉存何哉有謝安桓沖爲之臣也夫安衝之賢非特晉人倚之秦之大舉也其心膂帷幄之臣亦未嘗不變色以爲言夫有臣焉而使國人倚之而使敵人變色以爲言則無怪乎晉之失蜀失襄漢而能以一丸之土久立而不亡也厥今形勢大扺晉若也然蜀我有襄漢亦我有比晉有餘矣然自用兵再逾寒暑尺地寸疆旣得復失敵縦橫自如無少憚畏譬之兩力相角弱者先僕而吾貲力易殫策畫未定反有可虞之形凡此豈吾之所恃與敵人之所畏未有若謝安桓沖者乎夫安衝固一時偉人然予竊料之使當往者議和之初及日者之將叛其絕識懸鑑未必能如公之逆知其防瑰言宏論切中事機彼所以成名者特用耳今公亦用也吾人所恃敵人所畏不在是乎安衝何足道夫醫一也善診者不必善用藥人才一也善談者不必善集事馬謖與孔明論兵孔明心服之用之街亭衂焉夫孔明之心服必其說之過人也而成敗乃爾則謖善診而不善於用藥也惟盧扁能具是二者故公前日之言其於醫蓋診者今用藥焉刀圭未下咽病隨去矣天下之盧扁非公尙誰屬之

雍資州送行詩序

雍侯堅孺雅恬於進其有寵召也辭甚苦終不獲命始勉而南旣至對便朝開陳治道皆古義而實切時用上偉之將畱焉明日卽上章丐還廟堂持不可侯懇益力大丞相誠之至以侯心燻憂患果於白去上乃聴以資中付之於是蜀之仕於中都者勇侯之退而榮其歸也合飲以餞之以屢薦不入官一麾乃出守分韻賦詩張某君玉陳某光祖黃某仲甄胡某巨卿範某西叔王某君弼楊某似淸堅孺亦自占韻以示無言不酬之意張某季長以告不預集而願有賦合某爲十適章某徳茂至自蜀坐客也別出一章附於軸而屬某書其首予謂侯於進退出處耀矣薦不入官非君相遺侯自伸其初志然亦足以砭世之倀倀於衢路而不知止者故諸作𨿽奇藻遞發大音各奏大抵皆述此意顧某菲陋亦竄其間而又引焉頑石在上巨鼇當有不靈之嘆柰何

送虞參政序

邊患烈矣自南渡以來聖君賢相偲偲然日惟攘卻控禦之備而卒不果一犂其庭控其縦橫之勢以大慰我祖宗之靈以快我臣民之憤以發舒我中原之气故戰不足而和和不成而戰其戰也無定畫其和也無堅盟是以敵人視我如玩嬰雛無一毫忌憚此無他咎在謀議者不足以深識敵情而徒爲膚理之見跳踉突蕩弄兵以挑我則不得巳而與之戰戰旣久兵連禍結我力旣耗敵意亦怠則又不得巳而與之和和與戰常若循環而天下卒無一定之期嗟夫爲天下國家者豈果無長策逺計以至是哉於此有說焉必有超世蓋代者其風聲威望素足以震詟荒遐而又髙識獨照有以深探敵情而內彊吾國茍得斯人濟斯事戰可也和亦可也其戰敵人以爲威其和敵人以爲徳吾嘗操此二柄以爲制敵之術而不使敵反操以制我若是焉天下事大定矣尙安有前日紛紛擾擾之患哉恭惟某官以道徳忠義結主知而以恢復功業爲已任方其使敵則逆知其詐於未敗盟之前迨夫臨敵則迎挫其銳於方張不制之際大功數十焯焯暴著國家倚爲長城重鎭者入贊機務將正鼎席乃推逺榮名退安閒寂偃然若不嬰於物者衝懷雅尙固以激懦而興頑然子房赤松之逰在秦項已平之後而裴相國緑野之放乃穆敬不用之時今敵詐可虞是秦項猶在也宸眷方渥是堯舜親逢也此而遽欲追赤松之逺逰而蹈緑野之髙致其如蒼生何其如社稷何此尺一之詔所以亟下而舍人裝不得頃暫畱也某故人子再世竊濡潤於仙舸之南也不能鼓槳枻以相行役獨知和戰之說如前而知今日一大事非鈞坐有不足辦者敬書以爲序

分陜志總序

嵗在戊子大丞相仁壽虞公以宥宻宣威井絡之區故大丞相魏忠獻張公之猶子利州路提防刑獄某告公曰叔父往當屯難之初總諸使保釐陜蜀有大勛勞於時嵗月荒老其事滅沒不著志士爲之防然今公以偉烈殊庸實踵英躅名徳後先煒煜相望願裒其遺績庶有紀焉以詔後之人公曰是吾志也亟命其屬李某使爲之某旣受命卽退而諏諸耆舊訪之老校退卒皆僅有存者而莫能端倪又求之於腐簡破牘晝窻夕燈繙繹究索卒不見畦畛蓋戎幕屢遷年所多歷脫亡淪散文缺不具或一嵗粗存數月或一事僅涉梗槪旣不可以日月系次又不可以本末首尾相發明含毫吁嘻亡所措手私所震惕大懼無以塞責於是隨搜閱所獲一二掇拾凡切軍民大計闗邦國至謀悉以類從別爲十門門各敍其大凡爲二十卷起建炎三年夏六月終紹興三年夏四月取公制詞有曰分陜宣威方重専徵之寄又曰周東徵而宅洛蓋資分陜之雄名之分陜志𨿽紀載芒略論述蕪鄙未足以鋪張揚厲萬一然異時或有見聞之博或逢編簡之遺增闕補殘往往可爲全書因妄論之自海東之窺覷中原凡吾號天下勁兵處憑固負阻鬼不得窺而長防臨之四靣瓦解當是時敵之橫行吾國中如防其園觀林囿掠吾城邑如探囊物振槁枿而僕敗屋獨至於蜀殫其彊悍之力磨牙揺螫期於必取然終不能以一毫得志卒之摧衂挫敗覆軍殺將而去蜀之爲蜀鼎然不動而三吳近甸禁籞不驚亦倚我上流之重疇庸第勞顧將誰屬不有我忠獻公久矣其不國矣某嘗夷攷其粗大抵公忠義根於天性智鑑絕於人羣視敵之不殄除兩宮之不旋翠華之不復輿地之不歸如饑不食渇不飲親戚骨肉之防乎水火而不救是以𨿽一身孤危隔絕萬里之外而雄心義槪愈久愈確觀其勇於敵愾力於衛上明於料敵果於制勝善於任使勤於聴納寛於撫士卒仁於愛百姓至控扼險阻綏集流散招徠叛亡奬激忠義隄制邊陲整治器械經理財賦地非一所事非一目治非一人而公精神之所旋斡心慮之所周營朝飱失箸夜寐推枕蓋無不用其至𨿽深略祕畫長籌逺算所以克復神州再造王家不容覘而竊議獨措之事爲其勤過於周公蓋如此使當時少假漏晷必如公志則枹罕醢木燔老上之庭返故都之駕唾手爲之矣方公以便防行事事有因時制宜者公初不以爲成制譬之芻犬旣陳樵蘇隨之然今姑存不去亦欲著公所以用蜀有不得已昔文中子稱諸葛孔明曰使亮而無死禮樂其興乎夫孔明於蜀其身未嘗一日不在兵間其設施未嘗一日不在軍旅文中子何用知其興禮樂蓋以蜀觀孔明則不然以孔明觀孔明則然也吾嘗論公亦云嗟乎當孔明時荊州入於吳其後渭南之屯亦落落不合然司馬仲達觀其營壘嘆其奇才至今論三代之佐必歸之夫知論孔明則知論天下士矣某之先君子實出忠獻之門而某鈆槧伎薄猥辱相國虞公之所委屬仰惟公防蜀之功與忠獻匹休今又以格天事業光明一時誦古今譽盛徳者雜然陳前乃推美於前哲大老不忍其故實刓落將有以發揮表掲之而付之蕞爾生顧某何敢以不腆辭是用薫沐纂次且再拜而爲之序

使事經始公建炎三年四月以復辟元勲自尙書禮部侍郎知樞宻院事五月除川陜宣撫處置使其冬至陜初公被防以便宜行事事皆専決不中禦其撫臨旣廣而權寄優重又今昔所無蓋其金石一心精貫日月上無嫌猜下絕謗疑故能以一身任天下之重展盡忠力幾成克復之勲然當大將鼓旗初建必有恢拓宏逺之規模鼓舞震驚之號令書之策牘以備采擇而脫略散遺不具彷佛今姑得其入疆之始所行下諸路約束錄之爲使事經始仍以臨遣詔書冠其首其詳則見之逐門

督勵勤王傳曰求諸侯莫如勤王當敵人方張不制噬嚙四出天子爲之犇幸於吳於越而淸蹕所至敵則隨之戈鋋之气烽燧之煙幾於憑陵翠華燻逼黃屋而犬鼠蜂蟻投隙窺便又乘之而奮當是時九廟之辱萬乘之危殆一髮如也公擁重兵邈在萬里之外警堠一聞背不帖席慷慨憤發糾督戎旅卽日於邁先聲飈馳敵爲奪气蓋其以身狥國不偕敵存素志然也易曰王臣蹇蹇匪躬之故公之謂歟今錄其事爲督勵勤王振舉軍政陜西諸路號勁兵處其騎射驍捷擊刺犀銳實冠天下自公仗鉞専徵盡獲諸將前茅始憩一號令之旌旗變色於是紀律之不張法制之不嚴器械之蠱敝不飾事藝之閱習不精諸屯虛額之不充疲癃懦怯之未汰公皆篤意繕治勵精謹敕責訓練則程式可稽課勤惰則賞刑必行又遴擇將帥屬之兵權授以成算如吳玠等雄鷙沈毅忠義體國策略兼人名萬人敵皆公首自甄識拔之裨伍以卒成大功其間伉扈難制或委甲棄軍亦隨以剪馘不復顧惜拊摩士卒不啻子姓藥傷補敗第功次勞常若不及故能以一隅全力抗堂堂大國此則公馭軍拊眾之大略也初川路禁軍無將領統公始創爲四將俾之専意練習又山前所屯多爲西兵邊遽俄至則盡甲而出故自利以南蕩無藩籬公命於成都潼川等戍守東兵及廂軍逓鋪並弓兵料簡少壯分屯結隊以嚴備禦旣又招塡弓箭手復其徵徭賦其土田授其鞍馬又增置諸縣弓卒又勸募土丁鄕豪使自爲戰其他名額有號勇毅有號赤心雪恨報讐子悉團結有法廩給有程至於不吝金帛市馬西陲以足戰騎皆公用力於戎旅其槪可得而紀者因總之爲振舉軍政

講析貨源公初爲茶鹽酤法其奏札云臣到興元取防四川見管金帛錢物除建炎三年上供並應副陜西河東衣賜物帛見行拘催其已前年分積下錢物緣建炎元年朝廷催促諸路並綱起發赴永興軍鳯翔府下缷準備緩急支用去春金人殘破盡數失防後來収簇到錢王駐軍興元半年之間支過一百二十餘萬成都帥臣盧法原差楊可弼充都統制五月之間支過八十餘萬可弼乞罷續差利路鈐轄李君陳代之四月之間支過五十餘萬自建炎三年節次承朝廷指揮支撥應副陜西諸路糴米等計川錢一百三十餘萬及陜西節制軍馬王庶曲端王似共取撥過四百餘萬因此儲積無幾今屯兵十萬日費浩瀚道路阻逺東南財賦旣不可調運解池未復商賈不通臣見行措置茶鹽酤講究利源爲經久之計公之奏牘如此其後臣僚札子亦云川陜初用兵時調度費出悉仰公帑是時所用者州縣之綱運常平之儲積而摠領財賦司又爲酒法鹽法增錢引之法佐之取給於此而已不及於民也其後費用稍廣總司之法綱運之物嵗入如舊始不得已而取於民於是有對糴以稅米輕重爲率有激賞絹以和買多寡爲率有折納和買布以市值爲率有增敷役緡以加倍爲率某嘗竊觀二札因以考向之徵輸賦徭凡所增名色誠非得已蓋邊屯如雲張頤仰哺一夫不飽狼拏蛟搏變且不測如之何而坐視然當是時百姓知官用其力還以衛之亦樂輸亡少靳又公建置約束初不以爲永制形之剡章著之號令人戶知之蓋其本志將期混一之後盡取而復除之惜乎其不遂也今取自公以來凡經理財賦等類錄之以爲講析貨源若糴買運漕事實繁勞不可不著而間於科調有所蠲放以示寛卹亦公防念吾民之至者並附於篇

控禦阻隘敵自入吾中國其順利駛捷之勢不啻髙屋之建瓴水凡形勝地若太行之險濁河之悍平時有國者恃以爲固一旦半夜失之如寐如醉天下由是土分瓦解矣嗟乎斯亦可謂一時之彊也及其垂頭秦雍睥睨梁益雍容嘻笑意謂功在晷刻然盡智殫力玩嵗淹辰終不能盡如其志𨿽初志僅伸亦繼以撓敗夫何故蓋以精神折其衝以策略制其命而又下収芻蕘善任帥牧凡敵宻謀祕計意所從入皆先機臨控盡得其要如室鼠之穴塞蟻之封使不得肆是以𨿽縦橫衝突左瞰右睨卒亡所措而遁傳曰聖人有金城夫金城豈地形之謂哉若公者其足以當之矣今姑錄當時所以扞蔽蜀門者爲控禦阻隘

課誘耕墾食足則兵彊谷粟富則食足然谷粟非天雨而鬼輸之也由乎土之滋殖而已曠土未盡辟則廥庾無見糧取之它境費倍而力艱然豈無術以濟此乎籍不耕之田而課之耕盡地利之入佐飛挽之乏逺邇不病公私俱給此匪策之上耶闗外之地自經敵人蹂踐居者渙離千里膏沃鞠爲莽榛師屯十萬仰食三川漕舟相銜塡溢江流蜀固不勝其困矣公憫然念之垂意穡事將有以少紓其力於是選信使擇才吏而分屬之優假耕夫貸其種糧資以牛具且掲賞格以督守令薄斂入以裕貧民未幾人爭慕向執耒耜者雲集於南畝荒疇廢壤盡入墾鉏向之蒿藜之彌望皆黍稷矣噫公於兵食可謂知所先務顧獨無紀可乎今錄之爲課誘耕墾

奬激忠義死人之所難死於國有義且有名爲尢難當敵焰燻灼金石爲摧孰有以甚愛不貲之軀而橫當之志士仁人執志堅擇善明遇所不幸不暇有所回卹視破頭顱抉支體殆飲食談笑事然非在上者別異而甄明之則傑魄壯魂終亦埃滅澌盡顧何以慰已往而勸方來故公於死事尢懇懇致其情旣已顯寵其身矣又廩其家錄其孤嵗時奠祭其墓大者則廟貌而奉嘗之猶未厭也又命幕府裒其功狀列其姓氏而登載之時我先君起部實秉筆初得九人記而刋之石矣又以效忠者眾前刻未盡嗣爲集記其所以昭著武功掲示英節與夫推明公無徳不酬之意粲然備具今錄其事爲奬激忠義且列兩記於前云

招納畔渙梟狐不祥喜乘暝昏蜂蠆有毒忽出懷袖自昔運丁否剝釁生仇鄰干戈相防四海橫潰坤維乾紐解弛決裂則必有叢凶嘯妖投間竊起或睢盱藪澤或倔彊城池因之騷動一方魚肉赤子又叛亡將去順效逆助桀吠堯迷不知復其間𨿽有専地中立陰拱坐觀然未深明去就尙暌皇化於時將震以威角以力豈惟重傷且自新路絕盍若推赤心布大信與之更始防柔惠來指以新路材者緣以自助下者使復齒於平人涵育之仁孰大於此此公所以於盜賊亡畔専意綏集初不以殺戮爲事用是道也今錄爲招納畔渙若西南裔夷時方艱虞往往或肆猖獗於防制之道尢宜汲汲今亦附篇末

紀載雋功自昔成事濟功決於一勝楚以鉅鹿漢以昆陽吳以赤壁晉以淝水或用覊諸侯或旣興墜緒或因之鼎立或不遂衰亡和尙原蜀之喉衿蓋吾恃以爲險資之立國方敵銳意深入雷轟電驅勢不畱行而公委任名將逡巡卻之屍其渠首殱其朋類暴骸積甲防若丘山蓋自其內侮以來摧折破敗未有若此之甚發舒義士之憤摧敗彊敵之气鏗鍧偉績震耀一時梁益奠枕餘四十年皆公之力故制勝克敵他尙多有而系蜀存亡實在玆舉當時幕府有原上紀功碑又朝廷加公亞保及吳玠筞勲贊書具在今皆列於篇蓋以侈公休烈使蜀人知今日生養食息之恩爰自公始不其偉歟

割郡邑天下郡邑建置有成法封域有常守掌在職方莫或易之屬當紛攘地形之所臨制軍師之所出入昔非扼塞者今往往爲重鎭要區列戍分屯有不可以仍舊要當因時度宜割部屬以便控禦故有升小爲大易彼隸此大抵率從權制非刻舟膠柱者可與共議因錄之爲割郡邑

欽定四庫全書

澹齋集卷十五

宋李流謙撰

記

重修法明寺記

僞孟帝蜀有隱者自號醋頭手擕一檠所至輒呼曰不得登登便倒未幾知祥死人讖其語嗟乎五季昏悖狐孽防妖乘夜嘯舞而當時狃亂怵逆視爲尋常至人惻之防諷隱言將已之而不可今預知明慧普通大師醋頭是也師先識知來事不一書獨其抑僞叛斥狂僭有裨於世教予喜之漢州雒縣自唐有寺曰法明而治新之或傳自師始有舍利塔有塼洞以掩四眾之骨皆其手迹歲久寺頺剝破殿赤立世尊塵埃龍象爲泣前什邡南陽院住持僧慧覺始服儒衣冠慨然願祝發於其地而興起之初亦落落不合去之數年而歸卒如其志盡撤蠱獘飾像設若門若廡若堂室庖廩凡爲精廬者畢具名葺之實無異更造又築祠奉醋頭以志其本市經之爲四火部者龕藏之戒其徒無輒毀易環植竹柏數百根根誦貝葉數過曰將以祝吾君如是之壽後當無敢斬伐者覺囊不貯一錢而平生喜佛事故所歷塔廟無蠧榱壞椽此爲尢盡弟子純一純韞實左右之旣成求予記予熟知醋頭之異而不知嘗居是寺每嘆物之隱於荒昧固難知覺學道精進其所證解非皷三尺如蛙黽者而恬陋安寂俗眼白之以予不知醋頭則亦未必知覺姑爲記葺寺本末使來者有攷焉

星燈記

乾道三年十有二月淮安郡守廣漢張公洸與邦人修黃籙大醮於州治越三日有星現於九眞位前琉璃燈上初若散徽漸如編珠芒采流煥脈理貫錯疑有躔度倐觀或無諦視愈明缸涸燼零燦爛如故已事乃隱在壇壝者莫不畢睹道人劉浩曰吾見之三夕矣平生爲人作醮至此才四爾噫嘻異哉夫天逺人者也以誠求之其近乃在目睫傳曰惟徳動天信乎其能動也蓋公之爲是醮本以漑濯斯人之殃戾而道迎其祉貺初無私已之祝旣捐俸帑裨眾施以辦具且跪起薦獻亡毫髮不自盡凡百執事謹於法象亦奔走罄竭罔有遺敬以是精意潛孚鑑昭答有此希闊祥異之應是豈茍然公命史爲圖而某職在文字謂安可無記輒稽首爲之記

龍角山福志寺修造記

僕爲邑人將十年矣而未嘗知有龍角者一日山之福志院僧義祖持謁入跪而言曰山距邑二十餘里地綴大蓬蓋古藍若也頺獘不葺積有年所殿寮荒壓像設翳昧山神地靈面目沮慘緇徒野陋巢棲穴藏茍安昕夕吾師悟詮自惟先業全付傳次在予儻不事事恐遂壞遺羞亡窮曉夜惴畏規逭誅責乃發大誓願開誘檀施捐金輸粟益以已資空篋倒囊毛髮不靳鳩工合材一大治之亦旣卒事願丐君文揭示不朽僕初不孰何義祖唯唯而已明日以狀來條言之蓋院之中佛殿建於元符四年之丙子山故饒蟹羣嬉旅遊咀嚙壤土水隨入之腐木墊基殿因以壊悟詮白髮其端羣喙趣和卽日徙髙燥地疊石其址以屏以捍本根屹然堅壯厚實已乃澡丹堊之漫漶者更榱棟之罅脫者創塑十六大阿羅漢於其中而重飾釋迦迦葉阿難之像旣又撤廊西之破屋因其地爲經閣而維之以四廡創始於某年甲子月積歲累至某年甲子遂落成於是院一新矣形勢郁盤气象萃合遊者攺觀居者移气如寠人子忽衣寶衣乘輕車從豪奴黠童疾馳於通道大都神觀舒閒光彩赫奕追思向來憔悴饑窘無聊之狀不復夢見然猶重慮其傳之不久也將有後虞乃自課祕言金剛圓覺以千萬計將丐庇於龍天神鬼期有以覆防而鎭撫之噫嘻詮之有功於是院顧不偉哉原詮之苦心焦思不憚營丐服勞於已而遺人以安此固當書然僕猶不是與也蓋新舊起廢亦浮屠氏之所當爲而又裨以眾施相以羣力詮若無難者獨嘉其不茍近利而惟他日之憂沈思逺計至乞靈於象教以妥安後之人則其用心豈偶然者蓋推而大之則從上諸聖所以斬絕彼我普度一切均是心而已矣可書之實不在是邪爲之記以表休迹尙何辭

緜竹縣圃淸暎亭記

物生皆兩之其合也則以類照異而體不隔情違而理宜符非瞰乎緜立乎域外疇覺哉月行天水行地異且違也合爲一淸同一淸爾而人不得以瞷其際是非有以使之類也並衣冠而處士爾士爾惟合焉引而森布班列之𨿽別容表差伎能殊性質然輝聨彩錯人望之自一色亦類也緜竹縣圃多閒田令君錢太虛不以植禾稻藝葩卉乃鑿池築亭以當水月之會長林屏其前迥闊超曠日入云破暝色徐展推璇魄而貯之液沈漬神與形融殆不可以聲偶有會於予之說於是令君取退之月池詩二字題其顏曰淸映呼客觴焉而問言於子李子子李子盡酌而對曰嘻有味哉退之之言令君知之矣其詩曰若不妬淸妍卻成相暎燭此蓋因物會心以發異境之自然借才托諭以表善類之相得使人知自澡濯吸澄爽以蕩埃胸攬晃耀以破幽昧久而不得自翳一旦爲喜事者所諜綺縠之妙辭金玉之美質鵷趨鷺翔參光而互瑩不亦有國者之華乎不然是名也諭耶實耶竟何所指也太虛名某金淵人同年進士爲政有經緯人咸宜之且惜其將去予毎過之與之臨流徙倚自鑑其衰陋槁孱泚然不能爲容而太虛又在旁爲誦覺我形穢之語未嘗不莞爾而一笑

節齋記

節齋者縣治之燕齋邑大夫靑城楊公命其僚廣漢李某爲之名也曰節者何齋之前有竹數百竿蕭森玉立蔭暎齋幾名所從也竹爲徳不一而獨節云又何也竹之徳無美於節也寒暑之運烈矣物皆聽焉而彼曾不與之變非節之可美者乎予請言節易坎上兌下爲節坎險也兌說也非險不節非說以濟險節則病焉人之情善放而易揺樂於理外而拘於律中可欲誘之淫潰四出則蕩而莫之檢非有法制程量嶄然臨之如絕壑峻淵嵓嵓在目則不能節故凡坎之險所以節也然徒險而已勢薄則悖情迫則劫非有以通之泮渙夷緩戢其所已甚而矜其所或有第措之於法制程量之間則禽攫獸搏節所爲病故兌之說又所以通之而節於是得其正觀之植物松柏之不易寒暑竹畏友也然形之磥砢盤錯往往愆繩墨而缺斧斤不爲榱棟之用坎之節而已惟竹也逕尺而節節有常處積其節而後摩天又中虛而圓色粹而潔有應而不畱介而能通之狀故人視其翹然自拔者可敬而娟然爽媚者可愛固坎兌之節也因以名之竹其爲予彊名之楊公岷下夙儒令靈泉也條教簡嚴其要在於區別臧鄙裁正是否一發而不可混以私若坎之險而其實慈恕惠和春融日溫賓賢子民人父師之有兌之說視竹之節顙能不泚矣然則予謂竹當彊有是名公獨能彊辭是名哉昔之嗜竹者指王子猷子猷縱誕爲名教之蟊晉人蓋以是覆其國不知節者也乃曰不可一日無此君予恐竹視之則曰不可一日有此君也若曰不可無必節者而後可也予嘗暇日手擕韋編於竹之前淸風徐來夭然而笑竹與君皆若爲予首肻公名某字某

題待鶴亭記

靈泉故瘠儉舉一邑無觀遊之地獨妙通祠側有蘭若曰興福其外慿髙爲亭下臨綠野市井廬落雲煙艸樹田疇溝塍參錯蔽虧畢陳乎其前一睇千里來登者神豁气夷心目俱爽最爲邑名勝處昔人榜之望錦以錦官城可跂而望也蘭若久荒圯梟狐窟巢如逃屋亡家一僧衰癃無徒屬色頗淒涼故亭與之偕廢椽脫棟揺壁壞甃裂瓢囊之瘠往往捨焉環其地柏數十株老蔭壽幹亭以爲勝者亦半戕於斧斤紹興壬午歲元日邑令楊公過焉顧瞻久之曰是去眞棲不一弓地污穢乃爾其何以安歸語邑尉李某相視一嘆明日興福僧來言曰智海老不能有是亭久矣考之舊刻亭之建不知何時崇寧攺元歲在壬午宰王君者以葺祠之餘材新之今歲復壬午意者防數之符亭當惟祠之歸願並其地使黃冠掌焉智海本心也公曰可哉吾何敢專適某詣府遂具其事俾白大尹王公亦欣然可乃呼道士王行眞付之且屬以興修之役公首捐俸粟倡其僚各輸斗石食眾工凡邑子及客子之樂施者聽而不彊又親爲指畫自眞人殿左廡破壁爲門伐翳夷阻架溪而梁之累石而上凡一百二十有二級以達於亭卽亭之舊而加葺焉支補其壓漏濯洗其漫漶垢污而徙所謂茅茨者於其後於是气象鶱奮起拔異疇昔自廡望之橫橋如畫石磴如梯空亭縹渺山顚如飛來隆岡起伏爲之扶衞艸木朋附若奔若迎殆與眞祠素爲一者祠初無客館客至無所捨至是始有托足休駕之地皆滿意焉屬役於四月而斷手於七月公休事輒來督視不啻治已之林囿臺池者未訖役某授代去旣數月公書來曰亭成矣子實贊我可無一言紀歲月某曰亭之成實公意所屬徒以老仙蜀人之所尊事而是祠也臺家之所更建汲汲夤奉根極於至誠故視唾其地如唾其面精念防感至使闍黎自托於不能願以是歸之黃冠大尹王公躬承密防旣克新華棟凡便於祠者亡不允可是以斯役不勞而濟此皆可書望錦舊榜於祠不類也易之曰待鶴昔仙人丁令威蘓耽皆仙去化鶴以歸舊傳殿廷之柏故有鶴來安知非老仙而莫識也於斯亭也願與諸君待之公名先進字用之永康之靑城人古君子而今循吏云

尉防二齋記

尉防之兩隅便齋各一名其左曰友仙謂梅子眞也右曰自警先君所著書目也尉居於官邸去里正徼吏僅一發自子眞爲之來者例以仙名果仙者而爲尉哉蓋古之士遁世而不得去直若寄焉則擇其甚卑極陋者而居之不願顯也予觀子眞當王氏用事京兆章以直觸誅一時士喑如寒蟬子眞獨憤悱斥言不少避亦偉矣視班槐棘者亡如也顧肻居此無意哉其後莽盜國子眞乂去爲市門卒夫尉卑矣足自晦矣然且去之而甘於圉豈其視尉猶顯不若卒之賤愈足以放意肆志於网羅之外乎然則有道之士其不喜華寵類此尉以仙名必斯人而後可予旣冒其官非若子眞不逢而晦徒以丁時休明無一能自薦當投之冗散而來此爾尙友千載或庻幾乎其人友仙之名蓋如此先君姿質峻厲視履不善如踐虵豕而食蠱鴆嘗以所自得與平時之所躬行著爲書名之曰自警實大警我後人予兄弟惕惕奉承常恐少失墜坐譴泉戶況今輩武吏職警察因念防盜狗偸乘夜不祥茍偵邏不密𨿽三戶睫不得交然專倚以治晨伺夕掩力則不勝就盡得而狝之論殺丹渭水秦氏無炊火焉惟端已斂軀一以是書自警徳型而恥格意誠而物化彼亦人耳當不待警而懲故凡自警者蓋將以警盜也予公退坐兩齋其在友仙思子眞雲霞之姿𨿽屈首風埃而邁往不羣之气決不可一毫挫則亦遂忘其身之賤防且飄然有鞭笞鸞鳳之興在自警陳書於前嚅味義訓披窮格言思先君繩步尺趨言言玉屑者退而視其身不逮逺甚則竟日不得寧然則兩齋之益予豈但盤盂幾杖之比哉若其爲屋則其官其邑之陋不足書書其所以名者

容庵記

吾弟無害以容名庵乞予記久矣而未暇因其之官少城也乃書所以爲容者而告之凡天下之能容必其廣者大者天地之容萬物生焉山海之容百貨聚焉蝸廬蟻宮蟭螟之巢容而已矣夫人不能皆我也吾與之同處乎宇宙之間曰必我則爾容是使之南走越北走胡而後可也然吾豈能使之南走越北走胡則彼眾而我獨吾且不容於彼夫至不容於彼果能裂冠毀裳去而之山林河海不與之共斯世猶可也而又不能則是日夜焉常與仇敵處劍鴆接其前而不悟豈不危哉𨿽然使眞能裂冠毀裳去之山林河海矣然一瓢振耳狷者忿焉則山林河海猶未免有爲吾仇敵者蓋惟一不容是以無適而容也於此說焉視吾身則若不可自容視物皆容之則幾矣何謂也嘗試思之吾𨿽賢世固又有甚賢者吾不能至彼之甚賢則猶不爲所容不爲彼所容吾何以自容不自容其徳進矣至於人無大故皆賢也何容之難哉嗟夫以是而航諸海濟矣吾弟聰察諒直奉家法謹甚特於烏鵠之辧未忘也乃今有慕於容之說噫嘻吾之言亦略盡矣成都大都會臺府皆貴人而同僚又一時賢雋所接士與民比他爲夥容之所施用尢其地哉勉之行矣以規不以頌手足之義也旣用是別且爲記

哦松亭記

姚宣孺來丞靈泉治其屋西之小亭亭面長松暝翠曉淸矜嫮千態近接幾席間有可娯者名之曰哦松取韓昌黎藍田丞防壁記對樹二松日哦其間曰吾不必植松而山在焉屬予記之予讀記丞位偪而髙例以嫌不可否事涉筆謹署非但今也古矣每妄言之人必自惟其才力之不足賴而後始能安於無事茍有銖兩之智焉皆翹然不肻自愚故凡爲丞而畏偪逃嫌知署而不知可否庸則然也若才者則必其韻寄蕭爽趣尙楚潔不屑於一丞之爲乃然爾觀斯立種學績文退之稱其所蓄演迆日火以肆則豈庸而黙者乃能恬視鳬鶩吏之平睨以紙尾一過目若驅童兒聽部署絕不經懷方退哦兩松之間其人蓋可知矣想其吟諷之時松風颼飅笙竽滿耳落子在地可嗅可飱意從天來句與神會必振冠奮袖大樂於斯視簿書埃氛皂胥垢濁觸面逆惟恐其不亟去尙何可不可之問哉故予謂退之之記非以著丞之當然特表崔君之髙云爾不然長貳固共事也而何偪何嫌哉宣孺名家子好學工文辭下筆雅峭有中原气味於事物亦無所不通其來爲丞也適令敏明又邑小不足治宣孺旣舉其職曰如是足矣吾可例崔君偸一餉之樂矣於是名亭以寄意焉予曰今人古人其何以相逺哉崔君之髙退之能記之矣宣孺之髙予獨不能記乎他日宣孺坐於亭予幅巾過焉宣孺方撫松徘徊掉頭長哦其聲若出金石顧謂予曰吾方有公事子姑去柰何宣孺曰吾不以待子遂相與一大笑宣孺名藩平陽人

黙庵記

天彭駱庭幹以書屬予爲黙庵記予復書曰庵以黙名而求記之庵中之人可謂黙乎而予又縱言其間果可以爲黙庵記乎𨿽然嘗試妄記之夫黙語之對也語有當愆則彼此嘩然故人指黙爲勝然不知巧詆奇譖者以爲外鉗中非情實險幽則其召災速殃尢慘於唇頰故謂黙爲勝語而足以自完猶未也易曰黙而成之不言而信存乎徳行黙乎其庶矣乎蓋嘗觀之乾覆坤持日星散照山川流止風雷飛動艸木孕長羽鱗潛舞謂其言耶則固寂然謂其黙也則貌象闡發揭揭於外不得以自翳然人終不以非言蔽其用亦不黙議其隱豈非不言之信存乎徳行者在耶今庭幹之黙也姑務求勝捷捷者而約吭袖手於沈防之域乎予恐巧詆奇譖者或掎之不然必勵於躬著其踐修使爲徳行者可望而知則𨿽終日言而人卒不得以言以黙而求於庭幹庭幹予姻家予知之深矣其孝友篤實信於一國而學問光華又嘗推上則固如予言予也尙何以告之爲是姑以贊也若夫極黙之義而至於非徳行之所能見則庭幹且不自知況予乎

重修尉南康祠記

尉之南康祠不治久矣頽壁蠧椽厄以風雨像設黯晦香火衰寒過者弗莊非神則然也所宅之地然也尉之居如蟻垤如蝸廬吏卒如凍蠅尉窘悴淸苦如寒蟬而神下臨之其祠之陋與廢而莫之葺理固也予之來更二十晦朔慨然欲葺之而不果今僅如志然旣盡用其力亦姑補其缺壞與袚飾其舊而不能大有所更革又自秋䢐冬凡數閱月始訖役其難若此嗟乎亦可憐矣旣已事酌酒而告之曰督姦詰盜尉職也神不恥而宅於是亦其職也尉職明神職幽然尉不若神之靈明不若幽之察則神舉職爲易尉實賴焉茍疆隅妥淸凶梗遏伏尉安於明則神安於幽矣夫如是神之祠一日不葺尉何面目視神謹用書之壁以告神且以告方來之尉俾曰若予之謬猶知倚神而葺是祠其不謬於予者祠必可保其勿壞

欽定四庫全書

澹齋集卷十六

宋李流謙撰記

重修安國寺記

安國寺昔號大恩不知興建嵗月嘉祐八年賜今名天聖中爲禪坊云頂山僧元釗始居之六傳復爲律嵗久屋壞予少時過焉閴然悄愴疑有鬼物輒怖而出僧道安何氏五代住持元喆之孫也慨然願葺之空十年之蓄益之檀施而東林院僧某亦悉力來助合爲若干錢於是盡撤蠧大新之佛故有殿稍加治焉自門廡堂室及最後大殿則更建材粗堅可抵當百十寒暑我先君起部與邑人繪八菩薩像於殿之壁士人王訾筆也殿有轉輪藏丹碧黯晦予兄弟出泉濯洗之而屬道安之徒任其完補其經役始於紹興嵗丁夘而成於已夘道安求予記許之有年矣而未暇請滋勤其言曰蕞爾剎何記也然獨惟荒圯至吾而極茍不力則禾黍矣用是蚤夜孜孜嗇衣撙食銖毛捃收亦幸施者和附趣贊乃克濟豈我能以之哉或者一念至到有導焉者爾吾恐後人不知爲之之艱而傲居之輕漏忽傾不一引手則吾志弗嗣記之期以勸也噫嘻安可謂用力勤而爲慮逺矣因告之曰衰興有定緣而方來之賢否不可期賢耶適其興無記可也不賢且與衰防記其能已之乎安曰是則然矣而傳後之意不得不然也彊書之安知其不由是勉於賢而是剎之興將無有終窮乎予曰可遂書之

瓦屋山瑞像記

瓦屋山在西南絕徼去郡城三百餘里與峨眉相望蓋蜀之絕境也五月初一日僕自雅安擕家來遊凡兩日至開善寺又兩日始達峯頂時隆暑意佛光乘日必大現至之日卽雨翌日又雨連晝夜不止四巖冥冥瘴霧如翳初六日早大風從西來雨復隨之僕私念聖賢隠顯變化初不可約欲指期見之亦大癡矣將遂作禮而去日午雨忽止起盱巖際稍稍開霽頑陰若霧若有物推而納之澗下日光雲气上下相激射天宇融怡一塵不興主巖僧道緣曰佛見矣然猶遲以晚也僕喜甚正襟危坐以俟日昳未僧率大眾登佛閣炷香諷唄以請久之云蔽復開日出沒不常眾頗憂之少頃有圓光隠嵓腹五色璀爛眾方驚視俄隠去旣又復見比前益大其圍丈餘色愈光潔自是凢十三見見輒異狀有爛銀色者有金色者有火光飛馳其上者僧指曰銀色普賢也金色文殊也火光辟支迦也予逼檻注眎其銀色中髣髴若有菩薩像又白毫二旁出貫天與日不相亂文殊之現亦如之獨辟支光上火熖蓬勃繚繞而上尢分曉可辧於是觀者覩所未嘗皆彈指贊嘆聲震山谷初僧之延降諸佛也皆單名特請輒隨所稱呼而應一一不紊率自爲圓相不復相襲僧言所未有此尢異者予聞瓦屋之名舊矣其所傳種種變見大抵荒茫曼靡不可攷信每疑其徒誇誕增飾耀流俗以求尊其教乃今幸親見之變化恍惚不可名狀靈異如此始知諸佛慈悲願力神通妙不可思惟且重悔其狹劣淺陋聞見不博拘攣常智而果於自信果於誣理也因遂書其所見以示後之人若夫斯文之傳世之未見者復有如僕之初置疑其間出私意而輕議之安知不復爲異時之悔乎

王正卿楞嚴譯經像記

天臺智者大師聞西竺異比丘言龍勝菩薩嘗於灌頂部誦出大佛頂首楞嚴經十卷流布五天皆諸經未聞之義惟心法之大防五天世主持護祕嚴不妄付授智者日夜西向禱願亟傳中土開瑩晦防然終其身不及見唐神龍初中天竺沙門般刺蜜諦烏萇國沙門彌伽釋迦始以經至廣州時房相國融以事謫居二僧乃參譯屬以筆使授微詞宻義煥徹彰明東坡嘗稱之曰釋迦以文教其傳於中國必托於儒之能言者大乘諸經至此經則委曲精盡勝妙獨出信哉言乎學佛者不可不知也龍居王正卿得筆墨三昧嘗爲安國寺僧道安爲此像於寺之璧極一時之妙人物簡古竹石秀潤其執簡作談者有黙然意傳之狀援毫諦聴者有渙然冰釋之容與僧之譯房之文是三和合道安求予記之予曰正卿之爲是也戲耶實耶無乃使人由是以造無所還地耶安曰殆其然哉予曰我聞慶喜墮防咎在心目又將以境示人得無有不著便者且圓通會中佛以燻天熾燎烹鑄聖凡而諸大弟子及大菩薩皆以悟妙聞踴躍呈露一經文殊毒眼千尺懸崖墮魂殞魄況今欲以名貎模寫系隙中塵捕日中影使有二文殊柰何且只洹精舍龍梵環擁緇素紛集當是時天花風飄法鼓霆擊而我佛舌傾江口布谷初無一字而說彼經彼二上人萬里西來指鹿爲馬瞎卻正眼對面越燕而房與正卿赴響奔聲爲蛇綴足明將死水浸殺活人曷若去畫安曰子知經之經而不知非經之經宜其以畫爲畫而不知非畫之畫也如子所言只洹精舍佛初不說則今壁間之像寂然寥然月白風淸實熾然說由此證入則七佛祖師雪防霜戈一時俱卸黃面老子金關鐡鑰信手打開予曰善哉師言我爲露布有來問云何護圓通請以是對師曰可哉因書以爲記

祥符寺千佛記

嵗在庚午大中祥符寺傳法院僧法海將造千佛像乞言於予嘗告之曰我有一佛眞金色相非丹非素妙圓明心非琢非雕巍巍堂堂四眾跪繞盡大千界舉恆沙數悉同玆像眾生流浪埃蝕垢防對面不覿吾將表而出之香檀肖容金碧借飾自一至千羅布森列能從我者洗目刮眥咸得快覩因像生敬因敬生悟各還其家求見眞佛問與此像爲同爲別刼火洞然請丹霞老師一判此案海得吾語遂書以乞檀施且自捐巾鉢罄竭奔走爲之凡累年至紹興丁丑像始成伎精工專好相完足觀者贊嘆寺舊有普賢閣恢大傑壯卽龕像置其中易其榜曰千佛人以爲稱海請記之予曰向之言尙非記乎而又何求獨師積時營圖之勤與像成之嵗月則不可不紀因書以遺之使歸而刻焉嗟乎海用是可與像俱不朽矣

性空寺畫阿羅漢記

漢州什邡之外戍曰吉陽寺曰性空僧曰了悟嘗合眾施卽寺之大殿命武信李逸爲十六羅漢像逸眞畫史也有名字於蜀筆墨絕不凡其爲此像益工蓋斥去丹鉛金碧之飾而獨以衝澹簡古爲勝奇姿異質生气凜然水石峭潔艸樹靜深燕坐經行如在天臺竹林間也旣成來觀者燎香頓顙卻立瞻視失喜而嘔噎逸亦顧而嘆曰吾平生未嘗有也久之里人楊宏病瀕死家人環泣計莫之出宏神爽昧昧忽見阿羅漢像十六見於前命禱於寺俄而獲愈又任師古大疫醫巫束手謝不能夜夢老僧入寺啜茶於堂上且以心經授之覺而大汗病旋脫去明日至寺謝焉見降龍尊者蓋夢中人也悚然感嘆由是里人誇誦侈說爭事之惟謹嗟乎異哉夫逸之畫畫耳非阿羅漢之慈力固無以彰其神無以致殊驗於二子然則阿羅漢也逸也二子也其緣之冥契數之嘿符蓋所謂啐啄同時者非耶噫其自今使聞二子之事者知敬阿羅漢敬阿羅漢者知敬逸之畫億萬斯年無有窮巳則悟之爲功可量也哉因其求記筆以遺之

贊

十六羅漢畫像贊

一尊者須眉雪垂持杖而坐一髽童執經倚石睡其一以刺其鼻霜眉雪顱扶杖諦視髽童捉經倚石鼾睡或觸其鼻戲發其嚏夢本自覺經亦無字

一尊者持貝葉作說法手前有篆盤一胡人捧香二蠻奴從跪至地一擎手作禮貝葉未展篆縷未焚已說法竟孰聴孰聞老胡捧香兩奴慇懃各爲佛事或跽或擎

一尊者左手執經卷右手爬癢小童碾茶一僧拂茶具兩臂不用一機自奔爬者非癢執者非經童僧薦茗器潔泉淸借甘露爽濯海鮑腥

一尊者前有蛟吐珠童承之以盤有虯特角吐珠陸離婉彼奇女以盤承之我寶無量獻此何爲汝用自照蠲忿反慈

一尊者慿幾前有三鶴其雛盤旋於下隱幾嗒然三鶴振羽雛者墮地能和其父有曲無名我歌汝舞勿乘衛軒甲者嗔汝

一尊者小童自嵓間架竹引水灌蓮沼有僧持琉璃小瓶有龍在焉水性滿空不擇所赴架筠導之下漑蓮浦琉璃貯龍其細如縷大則垂天小固如許

一尊者前有龍一鬼波間捧書萬里一跬千家一鉢莫鷙者龍香供夙設擘波跪函有足其捷汝未反命我饌已徹

一尊者前有國王發櫝中舍利以杖挑之爛然有光尊者與其徒皆作禮五色有爛三昧所燻祕櫝孰啟天球並珍委最後屬住未滅身曷不肅雍其人其人一尊者瞑坐喬木庵中上有應供化身持鉢飛錫前有僧擊磬云錫飛遊龕木燕瞑爲二爲一防兩問影眞有心哉闍黎擊磬汝未見我孰起此定

一尊者有二王孫一捧芙渠人立以獻一跪而納屨王孫可憎或出非類擷花人立納屨胡跪飛空挽葛同一遊戲反彼初念毛革立蛻

一尊者抱膝坐山數峯水出其下一童一僧皆以手障面如怖狀豈水有怪乎翠巘岌嶪淸波渺彌抱膝危坐旋盤不移彼怖者何匪蛟匪螭汝師在此可摩可騎一尊者支頥坐前有盤盛果拄頥泛觀如器聚蚓自止自作孰非正性異果貯盤浮華淨盡如我所證不復凋殞

一尊者捧手鑪前有淨瓶出雲气中有數峯防岏維山晻曖維雲幻耶寔耶出此淨瓶目眚旣空河山不存尊者執鑪居士證明

一尊者前有一虎我自怡怡汝何耽眈豚犢滿前莫戢其貪我有鐡牛八珍肥甘搖牙無所弭耳應慙一尊者前有鹿面之尊者若爲之說法溪流泠泠丰艸滿野饑齕渴飲中有般若皆吾佛子具大悲者舉指爲說語絕意謝

一尊者有狻猊二大者扳其左膝小者繞其右尊者一一視之兩猊髬髵維壯維稚繞牀齧膝左撫右眎方其吼時卻走彪兕玩吾股掌直家狗耳

銘

無爲長老月公塔銘

臨濟之傳至五祖演公如河出昆侖放乎中國沃日蕩空其浸益大有大弟子曰圓悟勤道愈光顯能師天人其所證可皆龍象傑特若佛性泰大慧果固已焯焯表著而平日執巾盂操杖屨【一作錫】旦暮乎其側微言宻防得於耳目之所染濡去而聞於時者尙多有之今無爲山無爲禪院主持僧道月者蓋其一也方勤坐昭覺道自卿公穹嚴無不折勢貎尊事而衲子得一容足地略覘顏色亦自謂只林鷲峯親授記莂師是時已爲其侍者則亦固可見矣師甘氏漢州徳陽人父槐老書生終右修職郎廣安軍錄事防軍師少有奇志樂空寂不喜服儒衣年十三依縣之東山龍居院僧自樂祝髮旣授具戒往見正法明咨決大事明器之與語未契適圓悟歸自東吳遂往從焉其始至也自以未越戶限已豁然省圓悟印之自是以心法相付未幾圓悟卽世師捲包南下盡行諸方遇名徳老衲皆刮眥相視【一作待】曰是法窟中來龍種鳳雛也師不自厭更從其掊擊而其豁然者卒無以異也久之西還掛錫昭覺太師蕭公振命主保福地雜賈區煩穢中師居之如在山林越五年謝去再住長松未閱朔防有無爲之招無爲爲剎望西南人爭得之席一夕虛凡靑赤之服者輒涎流波道師獨以太師王公剛中迫出之予時尉靈泉得檄日一再皆督予禮遣之者時師方領徒丐食旁縣故逗畱不樂去山中之逆者至彷徨近境彌旬無所歸予譬曉諄數乃彊行居七年而寺赫然其最巨麗瓌壯若客閣阿羅漢閣尢雄一山師則曰彼豈我事哉使吾師慧命不斷如系吾當任斯責彼豈吾事哉乾道三年春得脾疾七月六日忽索筆書四句偈端坐而化壽六十五臘四十七茶毗得舎利數十分其骨一葬冠鼇山下一葬龍居之受業院度弟子法然等凡十六人師儒家子喜讀書有俠气遇急難勇往不顧黨類道未振孳孳掖起之間出一二偈章淸圓可愛大丞相魏國張公數貽書奬嘆且常祝其爲山中畱也性剛不可屈在保福時有連墻拓其巢幾侵寺之半人謂是額額不可與校師毅然升堂鳴鼓數之卽去茶使許公尹攝府事聞之亟追還歸以地而謫侵者後數年邑之吏假牛車於寺寺厭苦卻之吏恚笞主寺僧師曰彼何罪逐我可哉遂徑去不復返帥王公愈髙之故長松無爲皆公特招師住山有方略而禁戒嚴峭人心服之丈室所須皆取諸褚中一錢不以累常住夜漏盡三鼔猶履聲跫然燎香行道未休故其徒相視亦不敢惰以嬉自號栗蓬庵主蓋志其所得云予於師里人丁丑秋始識之於保福師傾蓋相契往往語以佛法大意有貴公解金剛經嘗舉而問之師笑曰是鉗錘不妙吾恐使人之不能脫然也予始試吏年壯褊心遇觸輒不堪師曰子有朗徹靈明者待之有餘矣予每愧嘆其言旣葬法然師行五百里持甘君鎭所次狀來請銘曰師之遺意予不敢辭因按狀並以所親聞見者足之而爲之銘銘曰闍黎三昧何者是栗棘全吞不遺滓堂堂大用誰抵當水爲逆流山卓峙住山非住去非去老木十圍蜩甲蛻魔彊法羸臂相紾翳途衝衝顙應泚轉陶家輪幻佛界有妙莊嚴尙其細不知其人視其師演公之孫勤之子

雅安報恩寺井銘

雅安環報恩北落皆無水人飲諸江病逺汲長老法輝指寺之庚曰是有美泉鑿之而信因甃爲巨井觱沸澄冽亢燎自如於是綆缶系道逺近給足郡文學掾廣漢李流謙爲作銘銘曰五大物功周施坎心亨兆其倪利生人配重離環精廬壊瘠衰焦釜甗勤蠒胝坤含珍吐之鑿鮮原出澄漪甃堅深隳無時往艱汲人其咨取諸鄰孰不怡漑濯滌炰燔炊求口實當觀頥來維新注益滋願進徳比於斯

欽定四庫全書

澹齋集卷十七

宋李流謙撰

志銘

宋運使墓志銘

先是起部嘗書故中散大夫宋公墓言公天賦剛直自初筮仕气象已不可撓折論事權貴前慷慨奮厲及析郡符持使節威令必行彈治撃搏當之輙潰官吏無貴賤凡在百執事之列與夫奔走往來操朱墨以需指顧者率望風披靡剪落牙距誓滌淸濁穢束身三尺中於是豪右屏气侵漁道絕而閭閻細民始獲以有生爲樂至今人猶能誦之後二十有六年公之子朝請郎致仕諱誨字彥伯以疾不起遺言戒毋爲墓道之詞諸子震悼不忍以謂匿美善以自翳盛徳也論撰之使後有考人子之事也於義皆適遂援先制以其婿從事郎四川制置司凖備差使李君嘉謀所次來乞銘予不敢辭宋氏封於周三十六傳爲楚所滅及偃王失邦子孫因國爲氏自漢而上居西河更魏晉始居廣平隋唐間又散居京兆其後獨廣平京兆爲顯姓公世居京兆九世祖玘爲壁州牙推生某仕唐爲僖宗諫官以直觸閹寺出爲緜州團練副使因家焉某生某徙居成都仕蜀爲太子舍人生某爲壁州推官生某號無爲先生先生生士修太常博士致仕贈左正議大夫卽公之髙祖曾祖諱球登慶曆進士第以左朝議大夫致仕贈通議大夫祖諱光朝請大夫致仕贈特進考諱昌宗右中散大夫華陽縣開國男食邑三百戶致仕贈宣奉大夫卽吾先君所書墓者也母陳氏繼文氏李氏皆碩人宋氏自得姓蟬聫數百年蒔祥播慶久益昌衍公幼爽悟彊於學年十三侍宣奉官京師任膳服牋記如成人宣奉性方嚴持眾如官府嵗時朝服坐堂上家人斂躬側行羅拜就列無咳者子孫吏而歸必先課以績業如素所教勅卽賜食遣之否則頓顙謝退而局蹐不自容故孝謹之風蜀人慕之公以欽宗覃恩補將仕郎主眉之彭山簿用賞循從政郎辟瀘州錄事防軍又辟知永康之靑城郫之酒人一年諸臺交剡知嘉州峩眉縣權眉州福化酒稅攺宣教郎知緜州羅江縣未赴丁宣奉憂除防再辟靑城擬丞邛之依政遷通直郎丁李夫人憂免防知劍州普安縣轉奉議郎賜五品服除成都府路鈐轄司幹辦公事用上卽位恩轉承議郎磨勘轉朝奉郎通判劍州未赴攺知隆州未滿除嘉州逾年擢潼川府路轉運判官丐祠主管臺州崇道觀遂致其仕以諸子升朝恩封朝請郎又六年而終享年八十公之爲靑城也邑瀕大江隄遏控扞率遵用呂汲公故事工堅而役均吏不能爲姦學圯於水兩丁釋奠寓他捨公喟然撤廢寺亟新之堂宇齋廬皆宏肆華整由是邑始有學知峩眉虛恨蠻求互市邊吏不能禁公曰是其責也彼自反不足故必內怯蠻窺其私遂乘之因以虛聲揺州縣而肆其侮卽采問嘗爲其所畏者擢任之蠻詟不敢動後易其人竟失邊和羣哨攻掠不可制憲臺不知所出乃與約盡還所擄則遺以鹺茗繒防已而歸不能二三嵗乃傍前言責償時公知嘉州截然不與蠻亦不敢復請在福化水夜暴至民倉皇升屋乞命屋且壊公集近岸船多出泉帛約載十人者與若干所全活無數知隆州雍國虞公自政府就第公事之以禮不爲謬諂曲敬虞公面嘆其有守鹽井耗涸民負課破家霈恩許蠲弛爲錢二幹九百萬計司難之公抗論益堅轉運使直之遽命以本司鹽代起一嵗公復具奏始得免嵗戊子蜀荒民聚而剽勢張甚公戮魁酋而寛其餘或勸盡殱之公曰彼饑求食爾獨忍乎哉在東蜀治益進譽處益休大抵身爲律度人自法象之不敢爲非以負公摩撫尫瘵撿覈幣庾準程嵓嵓吏拱手受成無一錢橫出納燕饋無名以例來盡謝不受又惡其著也則私緘鐍之去而後返之其不近名如此棄仇錄瑕有古君子長者之風初在瀘大吏以防意諭獄公不從思有以中傷之會囚逸遂按罷之蹭蹬十餘年委分不校後其孫適屬部公聞其才而薦之事繼母以孝聞援給親防舉產以繼絕家恩恵隆洽娶宇文氏封安人淑配也先公二十六年卒男五人長述朝奉大夫知雅州次適宣教郎亦先公卒次逌今爲奉議郎僉書榮州判官防公事次運登進士第今爲奉議郎知蜀州江源縣次遇未仕而卒諸子天姿雅馴而又積染名義所臨率有顯稱甚似其祖若父予往在宣幕屬當受訟詞有兵訴非罪編竄謂雅州君嘗讞復之而不得行爲白虞公公曰卽如是經宋君又何疑遽命釋兵其執正不詭旣去使人引以自白而得脫罪豈非賢哉榮州嘗與薦爲雒縣予傍邑子稔其政如父兄而江源令君予同年生又嘗爲寮篤學而贍於文在嚴道每適田野問尹說者常在口江政尢美要途巨人未識面爭羅致或迎剡薦函此皆予親見聞者女三人長適某人次適狀公之行者孫男七人挺掞抃搢防拂防抃防以雅州及公告老恩補官曾孫男祖禹以雅州郊霈補官公之卒以淳熙二年某月日以明年某月日某縣某鄕宣奉公塋之側竊嘗論事惟卓然有所見而後能執之固行之果不以世之訾譽得失爲軒輊歷觀公平生操踐與推之政治見之家庭無一不盡義而中禮便法而當情人視以爲不可及而公非有意爲之曰吾見若爾不知其他是以華皓一槪絕無毀憎誠孚而類應徳熟而寵來其爲州爲部刺史不由拔引皆聲最流聞臺家所授凡除書下人懽呼抃躍市酒肉以相慶如得父母故除漕訓詞有豈弟兩邦之政循良一時之稱蓋實錄云銘曰宋封於周後氏以國遙遙百年代襲冕笏始無異蹊邁種曰徳木老則壯披華食實允顯維公柔恵且直明義秉法有斧有鉞剛吾四支豈不在骨恂恂近懦亢亢近激不激不懦公執其極意承有耀下逮燕翼我無傑詞侈此偉特尙耆其傳以報回慝

朝奉大夫知嘉州孫公墓志銘

公諱觀國字賓老姓孫氏綿之羅江人後徙彰明曾祖某祖某父某以公貴贈朝散大夫大夫公篤義好學傾意士黨昬暮叩門無不得所欲聲揺一鄕公幼機悟未冠入太學從臨邛趙雍學易遂同薦已而再薦再黜志愈勵盡置家事囊書舎佛屋會復詞賦爲之如素習因以冠能書試外省馮給事檝識其文擢殊等解褐爲彭州司理參軍兵夜直其婦死於家兵就鞫慘楚將誣服公疑訪於外乃得婦姦嘗與夫反目知爲自戕兵始得脫有與娼狎而或約同死娼斃其人不殊輿至獄懵不能白一日牽其衣見字股間具道所以爲者讞笞之其平反多類此除遂寧府教授攺秦州丁母憂服除調文州曲水令將武人喜漁奪牛羊視人公不爲撓除彭州教授公在彭固喜以文字指授諸生其再至也尢勸趨之守相相防陰掩伺公揭試題聖人爲腹不爲目以諷丁大夫公憂免喪利州提防刑獄路彬辟其屬未防路召還太尉楊政挽畱之楊豪健貴嚴獨於公盡禮以爲至誠不欺可托腹心者軍政聽而後行公隨事規糾一軍肅然知眉州丹稜縣以治稱知除州慶符未赴路公登法從首薦之除簡州其詞云學有根源行無缺玷人謂惟公足以當之簡素無事公亦以無事治之葺貢闈新城譙皆舉其未舉者待遊士最有恩意解組造朝對便殿首論藝祖皇帝受天眷命混一區宇廟謀宸𨿽發自淵衷而當時腹心大臣相與從容謀議挺身任責洞然不疑者惟趙普一人今日之勢正如二人對奕技等則相持一勝則一負要在當局者知已知彼無遺策乃可保其必勝而今不足者正在謀臣上矍然是之語聞在事者不恱人爲寒毛久之除隆州陛辭或曰少卑之公慨然列前奏且曰陛下比以冬雷黜鼎輔中外旣已震懾英斷願及今圗任眞相以慰人望上愈開納而人亦始服公論事有體隆壤瘠而民貧士眾而多顯家公撫民以不擾接士以無倦而待顯家以不諂知嘉州病已侵然猶自力於治竟不起將絕書遺戒一筆不亂實乾道某年某月日也享年若干積官至朝奉大夫其轉朝奉郎也以上卽位恩母楊氏贈宜人娶景氏封安人四男子廷玉登進士第終從事郎眉州防禦判官振玉嘗名賢書以公致仕恩補將仕郎朝玉業進士鳴玉先公卒三女適士人王逺之王防儒林郎成都府教授劉燾孫男女若干人振玉等以是年十二月公於魏城縣某鄕藏玉谷公爲人有常徳練世故達人情寛裕而善持深博而有謀幾經所裁訂重輕亟徐皆應衡石尢篤於孝愛大夫公舉晚息嘗恐不以子數公識其意親撫抱且名之繋譜牒大夫公見而恱甚教弟康國亦得舉宗人有爭耕犁者買而分遺之皆愧悔族若鄕之婚及窮無歸必公之赴公亦任之如疾痛屙癢在已不家有亡之卹也少學於魏城閻公實閻死公市田以塟手植松檟嵗時奠祭而字其孤平居寡言笑對客危坐終日往往無一語至辧析是否論人物賢鄙湜湜不茍學子所在如市公子弟誨接之占一善口之不置或畔繩檢亦顯刺盡言故其門多成立者政平易然必已出耨姦鉏惡有仁者之勇秦丞相檜當國公投之書言當時徵斂之曰昔者以法取次猶以術取今防於白取矣又曰惡吏侵掠細民禁之誠善矣然使出緡曰免行則是職之官吏取之公上此何理哉秦不爲忤更畀以美闕性疾妖幻有神降其土自托於金仙氏作文字仿浮屠所行道軌儀法愚人趣和之日夜列薰炬撞鐘伐鼓如狂公亟以告郡君火其書笞逐其徒晚與其子居綿竹邑人無貴賤與均禮窮閻小家停車門必得見乃去人推其盛徳及其死知與不知皆爲流涕自號齪翁文集七十卷遊吳錄二十卷龍川筆錄十卷藏於家其文不事斵削而自合尢喜詩而亦工於詩予嘗論世之爲士者類藩飾表襮釣浮譽而掠世資爲吏者又爭以敏銳刻給相髙取速功疾驗以梯顯羙公獨退然不競爲所當爲求不愧不怍而已然居鄕名長者在官名循吏徳禮足以馴彊暴恵利足以及孤惸三佩刺史之章諸子楚楚惟肖年逾耆艾沒而祭於社不知爲士爲吏者當如是耶或彼之可慕也公之塟振玉以彭州教授陳大臨彥博所次行實來乞銘曰乃翁屬纊時語也予母外家公之族而先君子平生待公如師友彥博與予又少從公遊故以是屬彥博紀敍有法予姑爲之銘銘曰晰晰其中不媟以形也言言其立不賈以名也徳足儀其家也政足善其民也尙論之中庸之君子易之丈人也閟斯銘誇薄者朂沈厚者進俗之崇也

徳興縣尉曾修職墓志銘

某自海內徙合江家弟鎬渠陽判官罷歸道湘中畱合江逾絫朔舂容及裏中老縷數至蘭溪曾積臣則喟曰鎬親家也不幸越世子壻三益書來必以墓未識爲大戚且曰今名信有徵者宜莫兄若敢以累直筆某曰坐狂瞽獲咎瀕死有言不信汝姑待又三年當上之三十一年某蒙自便恩還裏適家弟將官章貢諗曰鴈城之言不可寒某頷之而未暇也旣三益偕其季三復相踵扶服以請且出左迪功郎新夷陵主簿謝君諤狀某無以爲解則覈其行實敍而銘之公諱遜敏積臣字也其先金陵聞宋五季亂有辟地至吉之吉水者家焉曾大父曰孝先大父曰君彥皆以隠聞父曰光庭寛厚長者嘗主東安簿攝令零陵靖康初湖南發民兵勤王毅然攘襼問路無難色人多其勇於義以請老授右文林郎公自丱無童心其起居進退綽有成徳性嗜學葄枕圗史未嘗一日廢書不觀長益狷介植立𨿽喜爲詞章略鞶帨故屢擢防舉塲輙北然不以失得易其所稟曰吾自與時左非不偶也癸亥春復太學趨虞廩者麇至公以親弗忍去交防彊之行乃挾書走轂下吐語不媚持以求合若肝膽然防親黨有當途者以雅故力請官之作而言曰親老矣敢數祿而仕遂補右廸功郎參軍象州司法重逺膝下不行得漕臺轉輸以勞循右修職郎尉饒之徳興縣有大姓骫法至十數年租不入官椎埋敓攘往往而是令若丞噤不敢究切率受垢藏疾不則煩言蠭起卒以譴去公獨切齒盡去根株弗少寛貸令行禁止豪彊重足吏畏而民愛其僚有嗛公防於守者人皆危栗或勸白其事公曰吾奉公守職獲謗鑠死且不朽終不白而守亦不能疵瑕嵗在丙子十有二月七日終於官舎之寢其孤奉其防以歸越明年十月庚申於裏之金牛原公娶陳氏男二人三益三復女一人適士人董世夔癸酉秋三益三復同偕計明年見黜於南宮公恚曰工挾刃度材吾未見其棄翹薪也謂有司不我知黜而宜乃知我矣咎將誰執二子退自克學益力後三嵗郡又以三復薦將行公捐館服除會賓興三益以經術再舉偕試春官而三復遂中進士第調左廸功郎主贑簿士艷其榮初零陵府君築硯廬以教子號曰槐堂公踵其規橅治之則已無侈前度遴簡師友古人與稽故子姓皆酌古有得弟敏修早世撫𦇤褓之孤逾已子至其男鬌女笄傅姆之教惟謹且先其子以畢嫁娶委禽反馬之禮有加公家素饒衍或說以廣田宅則笑曰何以多爲秪賈禍耳且遺所不知何人前哲不取也所居多勝槪嵗時昆弟姻賓以觴詠自適嘗自贊其眞曰華僊醉客竹溪愚叟靣目有相心胸無垢華僊館名竹溪橋名也嗚呼如公平生云爲如此宜得位與壽而位卑無年天其於是安郵耶銘曰參孝聞魯偉忠顯漢厥緒是承小試縣掾芒刃不頓豪猾已驚撫季幼穉過於已子友愛著稱埋辭匪溢蓋撮其實千古之徵

陳履道墓志銘

君姓陳氏諱大方字履道劍之浦城人其系自唐拾遺居射洪其徙浦城自七世祖曾大父諱思賢父諱某君童時父死毀如成人母知不凡讀父書長而授之君感勵刻意劬甚母更憂其疾數休之不能新學黜春秋史君獨嗜之未防貢京師歸而告其母天下自此多事矣後三年兵起方調斂猝興居者麕驚爭逃去或怵與俱君曰去將安之吾又母老會邑部夫願防以行令曰士也而辱此乎君行不顧於是當遣者皆趣發無敢畱其後逋徙者還盡墟其家始服君有識晚以恩授建州助教君爲人孝敬醇潔以不逮事父事母篤至垂髫日記數千言終身不忘𨿽間行田圃書未嘗去手入夜炷不續往往挾策與月光上下兄難事事之得其心女弟幼孤撫育嫁遣恩甚篤曰如是而後能使之忘其孤平時恂恂常恐傷人遇事白黑之嶻嶪可畏善食酒至斗餘不亂過華山愛其奇秀反輿而觀之防三十里路人指爲狂家近水竹嘗欲並溪縛屋多釀以待客而貧不果其趣向可見紹興庚辰某月日以疾卒於家享年若干娶鄭氏再胥氏四男子栗槪紹棐栗槪有學行而槪對集英有鯁言擢上第授蓬州教官以歸女長亡次嫁某人季在室文集十卷詩名物辧四卷書訓雜錄三卷兩漢史評二十卷藏於家栗等以今年某月日某甲子將舉君之防塟於邑之某里某山之麓以家傳求銘於予予於君季父彭門學官彥博耐久交也彥博每與餘言其宗之賢多及君今按傳皆合是以爲之銘銘曰質以根之學以昌之而命仇之亦旣晦之而後烜之固及其定耶嘻

仲結章君墓銘

章仲結予三十年故人與之遊如踐芳蓀之畦香菲菲來襲人如酌醇醪竟日陶然而不知醉至其陳義秉法壘壁孤峭則亦一矢不可犯故予愛之重之自其云亡思之過時而悲將塟其子璪先期來問銘予執書以泣曰子宜請我宜銘君諱綬仲結字也其先出齊太公封於鄣去邑爲氏家於閩有令梓潼者徙綿之神泉又徙漢之綿竹曾大父諱彚學行髙尢邃於易與楊元素宇文公南友善一試禮部不第退而結廬紫防山下號知退處士部使者以遺民上就加將仕郎守本州助教大父諱某父諱騭特試策第一賜進士第終左奉議郎君蚤慧事繼母孝侍奉議公官閬中太守梁激山東名儒見其詩大嗟賞目爲千里駒查匪躬不妄可人自童時亦喜稱君於是始以詩名紹興初復詩賦學於胡敢義夫義夫蓋學於李褒聖予於是又以賦名試石室數右諸生嵗丁卯遂以冠州裏之士然君於書無所不讀他文章醇深婉約有作者風不但衣逢掖從有司以一藝稱性介靖於物無忤而亦不爲媚承大門顯家未嘗有履迹親朋在仕不通一字或病其狷弗卹也誨誘後生多所就家有亡不問而獨淫於書毎相過談燕彌日鑿鑿皆文義始吾先君子晚而家紫嵓士湊問學其傑然尢異先君許以斯文僅數人君在其間然再薦遂死君𨿽不以自懟亦可哀矣丁亥閏七月旦起盥濯如平時衣冠將出坐小憇忽鼻息殷牀家人怪之亟扶入眎之蛻矣嗟乎恬於化君固有道者彼毫末得失尙得窺其藩乎享年若干娶楊氏同邑人幹牛衛大將軍楊公羽權七世孫有賢行姑趙姿嚴事之歡治家可法象使其夫不奪於學而諸子有立其力也後君一年亦卒生四男子璪琛琬璪嘗冠能書二女嫁進士某某孫若干人其以某年月日其地在某鄕秦仲山楊夫人祔焉詩文五十卷藏於家銘曰紫防鉤深如玉如金及孫而興不迄於登丰於能藹於稱報於玆耶視瞢瞢厚而憑積而升不其逺之在繩繩

費府君墓志銘

君姓費氏系出大費世江夏人其先有諱能者仕至禦史中丞廷暉者至監察禦史徙蜀居邛之沙渠曽祖某祖某父某俱業儒母鮮於氏故通議大夫鵬之女君諱某字某生而爽悟年十四試鄕校以易冠諸生旣登賢書同族兄歸州使君某防太學歸州粹於易與君語勝處輙相拊掌故相範公宗尹諫大夫宋公某某官熊公彥詩編修趙公雍皆名輩待君加等君慷慨有奇志喜商防古今論議宏博嘗奏疏言利病防數萬言不報未防中國有邊患又上牋陳十事其後朝廷所更革多合其說遇楊君希仲於途識其不凡希仲竟爲類闈舉首居京師時客於參政陸公佃胡公世將帥蜀問人陸以君對抵蜀首致之有宗室子憙學令安人以師友遇君君爲鳩纂歷代百官遺事以補職林成書百餘卷喜赴人之急有冒鹺禁者袖金乞援君盡力營解擲其金四試禮部退而嘆曰讀書徒爲利祿計耶作詩以見志淸風明月如相許共老沙湍一釣竿乃並溪築亭榜之江月蓋將老焉紹興丁卯某月日以疾不起享年若干娶詹氏生五男子皆學者女嫁某某生孫男若干人其也以紹興某年月日某甲子其地在某鄕祖塋之次旣塟諸孤求予爲墓中之文予宗盟也知君哀其學成而窮卒以布衣死慨然而爲之銘銘曰世不學之鄙學成而躓寧躓勿恚旣羸其志江空月明鷗鶴夜驚尙其來遊蕭然幅巾

欽定四庫全書

澹齋集卷十八

宋李流謙撰雜文

雅安榜州學文

雅於西南未爲下州蘓氏三先生大名蓋宇宙而皆濫觴於此或者乃藐之甚者以爲鮮士學校之官可廢噫雅何以得此聲於搢紳大夫士哉僕來備員𨿽固陋頗願爲邦人湔此羞且學宮亢壯甲兩蜀士遊其間講習磨礱亦天下之至樂比觀堂試程文有足嘉者特几案之功疏師友之博約未至爾繼自今願與諸君進於是日新又新異時人物粲然一變而與通都大邑等使藐之者內慙曰眾不可蓋則諸君所以起蔡防之頽當在此僕以教名官而實諸生也諸君有善願受教愚幸一得亦無隠乎爾況賢使君在垂意學校諸君之藝能不患不達曷爲而不勉若夫捨是不爲而但倡爲不根之論講無益之是非則所謂不心競而力爭𨿽有鋭意於學然不知求見聞以自廣亦恐有孤陋之嘲至於惰遊不勤徒數晨昏之撾以待哺使人指學捨爲餔歠之地則諸公必不其然然亦非僕之所望云

諸廟祈晴

百谷之成秋陽實堅之連月灌注糜腐林畝念何以卒此嵗捨神不告則將何施敬趨祠房盡出苦辭惟神排蕩雨風披搴氛翳賜以十日之晴農事畢矣則神之賜敢或忘之

又

天作霖雨彌旬月不已其大害稼賊苗將有卒嵗之憂防則斷道漲江爲商旅之病官吏惶懼靡所寧止太守在此有日政之弗善有以干戾和气神當譴之而毋以此災加之民也願錄苦言亟斂翳氛推日轂於天衢四野赫然勿使嘆后土何時而幹實繄神賜再拜齋房敬以爲禱

迎白龍文

龍之靈著於邑久矣旱傷稼龍所當卹若無聞知使一喘可舒吏豈能廢其職躋危歷險以來惟龍所經原野如灼怨嗟如啼吏不敢瀆以詞惟眎其如灼如啼則不可不旋踵而救之矣

送白龍文

龍之來距邑三里許風興雲湧眾駭曰是卽雨矣至邑而漠然駭者以疑後數日忽於西南突霧排煙爪鬛可辧邑人聚觀羣呼合噪是夕大雨翌日又雨農告沾余而疑者復大喜嗟乎龍之神豈故爲是使人或駭或疑或喜哉潛躍以時彼固不茍然也𨿽然其徳不可不報而靈不可不著也於其歸敢書以告

春祀文

春陽嘉亨嵗事伊始躬率佐屬敬修菲奠於邑之神惟神歆其不腆之酌而畀以惟新之祉閭裏和樂獄訟消息實繄神休吏亡以報惟奉法循理是效庶幾乎神茹之而不吐

又

春气發生東作玆始凡我封內悉賴神休豆觴不腆實舉彛章薦以防蠲神其勿吐

又

東作之始萬彚亨奮敬修祀事於境內之神惟神歆此防享報我以福室家寧止田野康樂亡有災戾神食於民豈有窮已祝以誠告尙其鑑之

又

禮嚴四時之祭而春爲首神以庇民之徳著在祀典適玆仲月萬物發生躬詣祠房式修菲奠惟神鑑我忱悃屏妖黜凶使此邦之人毋有禍災則神永有斯享

名蒲二子說

蒲伯永以其二子來乞名名之曰好仁字以安之曰好徳字以舉之夫出於中心之所願欲之爲好然好有美惡雞鳴同起而善與利不同故在所擇仁人之安宅未有捨其室廬傍徨轉徙而得存其身者故知安於仁則能好仁徳足乎已無待於外俯而取之其輶如毛故知舉是徳則能好徳咨爾安之謹厚持心推以及物毋専已以自丰則近乎仁咨爾舉之果行率理動應規繩日進於君子之域則近乎徳夫如是仁之報爲壽徳之報爲福二子其尙勉之

書馬俌蟠舟賦後

右馬俌徳駿蟠舟賦其文要眇幽奇如藏山隠海之靈物沈沙棲陸之瑋寶卒然見者神精揺而不能名然心識其非世俗之常玩予始得而讀之如墜洞穴行深入逶迆翳晦不見徑蹊欲前而若阻之欲旋而若挽之逮窮其力而徹焉則豁然琳瑯之都而璇玉之館也噫斯可謂天下之奇文因之以窺其胸懷本趣則徳駿固亦天下之奇士余嘗告之文至於蛻其骨畢矣然蛻而不畱孑立孤峙矯乎而莫與鄰則人有自崖之嘆或者卻轡反轅紓光遺采使人得彷佛君於羅縠之間而可乎徳駿曰予猶未免遇靈物瑋寶而不能名墮洞穴而不得出者遂相與一笑

得通鑑一綱目一發明管見各一歡忭而書

文章𨿽有義理茍無綱紀條貫終不免錯雜厖亂讀之使人厭倦茫昧卒不見夫正道大路之歸向京師都防之止泊何謂綱紀條貫易詩書春秋是也失聖經不刋之防錯雜厖亂者自司馬遷始後世踵訛習陋莫之能攺司馬溫公復春秋編年之法井井貫貫正羣史之綱紀削羣史之冗長統之有宗防之有元不重出不互見不參不紊提綱挈領而眾目襟幅昭布森列一代之始終治亂安危一君之得失美惡羣臣之邪正是非民俗風化之醇疵厚薄卷帙旣終不必互相參考歷歷有章麟經之後無出此書之右者朱晦翁借菑畬之成功已精而求其益精大綱而細目之直示褒貶議論醇粹實事增廣浮辭淨盡謹嚴簡潔求其義則善無妄與惡無濫誅閱其文則丰而不餘一言約而不失一辭又通鑑之冰淸也歟河北以不得是書爲恨今嵗並得二本自玆秋涼當與通鑑對讀玩味二先生去取不同之防又得綱目發明讀史管見以殿後𨿽駑鈍不前不能如密國公之二十五通亦當三數而止

祭陳左相文

自赤伏中天克奠龜鼎主如宣光實哲實聖誰其翊之冦鄧魏邴殊庸顯勲相望挺挺有奕其光莫嫓厥盛惟公具道全粹成徳備順浩爲河江屹爲嶽鎭遺大投艱躬履獨任旁觀栗栗談笑以定孰如我公掩逺絕近敵彊而驕勦棄乃命大舉入邊有盟不信投鞭斷流气無堅陳公震疊之不缺一刃倒戈內潰彪兕股振瑤圖曼延父堯子舜握璽授受穹旋壤運實大典禮孰贊其朕扶日在天公目不瞬皇徳感神敵悔禍釁我有人焉弭防斂橫奉盤乞盟若兵在頸毒霧妖氛一灑淨盡公屍其成四方日靖惟此駿功叢委疊並有萬筆舌曷窮嘆詠匪國方昌匪命方永公盍爲生帝心予忖謂耆其年山立朝廷身爲律度以繩以凖神物不戒禍出漏頃方對楓宸俄委夕槿怛焉帝衷有涕屢殞頽山壓梁匪公不幸公實仙去上下倒景維邦及民罹此防閔某白頭湮埋簿書衮衮壞蟻穴蚓孰汲孰引公有大造起僕擢僨遂攀尋丈僅自尺寸知我者鮑恩等天性未效銖報遽承諱問莫撫其疾莫眎其殯慙負已知胸塡悲憤一觴往奠縻此符印萬里神䢐或遇溟涬薄辭告哀尙其鑑聽

祭二叔父文

嗚呼痛哉吾門鮮佑積罹防殃伯姊及姑連嵗殞亡淚未洗睫痛猶割腸叔又繼之根株益僵四海甚廣生物茫茫非我骨肉胡越相望自先君子跨箕髙翔諸孤然叔爲巨防祝以耆艾白髮髙堂猶父之存奉幾薦觴𨿽此莫諧何辜彼蒼惟叔平生願實謹詳不諂不曲不迎不將裕亦弗泰窘亦弗傷惟有直心金渾玉剛言行於家徳齒於鄕以敬以宗愧者汗芒薄疢何厲投隙披猖數殫不支非汝之彊訃來及門驚疑欲狂審知不誣腎胃如戕反袂以思年非不長愛之欲生𨿽壽猶殤一官系匏去畱徬徨有解紱者適還梓桑天固遣之往奠厥喪一慟幾絕孰收其滂尙其享之肴馨酒香

祭十姑文

吾父兄弟三人季爲吾姑姑剛嚴不可犯誠敬不欺先君友之意篤情純吾家先世不年至叔祖佛性禪師始七十有五先君七十有二而姑齊之不可言短矣萬化俱盡逹者以爲常而某有不能置者姑嫁吾舅舅家燠姑方壯時動作舉如意及舅不幸生事稍落姑已不賴猶二子之足恃也嵗戊寅其季子死一女嫁沈氏沈亦死姑撫亡予之子而念亡壻之女悲憂亡聊某兄弟過其家輙苦口寛譬姑若少寛未幾兄弟俱官於外某在洋川某在靈泉某在臨邛相距各數百里姑病不得問死不得哭弔銜痛負卹殞裂而已嗚呼所爲不能置者其不在玆歟𨿽然一觴之奠將致其不能置者而姑尙能享之否搏膺一慟淚血俱殞

附錄

行狀

李益謙撰

弟諱流謙字無變姓李氏其先漢州徳陽縣人曽祖唐臻不仕曽祖妣楊氏祖景聞累贈朝議大夫祖妣秦氏累贈太恭人父良臣故任朝請大夫累贈宣奉大夫妣任氏累贈淑人奕世名徳皎然玆得以略弟幼敏悟絕人不好弄九嵗從外傅羣弟子中輩行髙者狎其少以長淩之弟盛气觥觥不肯少下長者竟莫能屈嵗丁已先君擁召莭而南弟時年十五以序送別反覆四五百言其末援祁奚舉午之事先君官冊府防學士輩因語及之學士輩皆欲觀焉出以示之悉詫曰李氏有子哉嘗夢至一處榜曰玉溪居之者自云唐王孫賀郎而與之語旣寤以文記之傳錄者雜然中外皆知其不凡自是文日益進尢酷嗜詩盡取唐以來迄今名輩之作采其句之傑偉者類而集之名詩林摘奇觀者皆嘆其刻意於詩如此三嵎諭公迪聖以文豪一世重許可先君取弟所作摘句一二以嘗之諭公愕然曰此殆唐人之作審之一再語如初應之曰乃小子戱言也諭公惘然若有失由是詩名益振視一時舉子之文爲不足道漫不加意先君勗之曰此士所繇進之路獨柰何不之鄕耶盍俛習之弟受教惟謹未幾所作皆合程屢試諸鄕不利先君嘗賜之詩曰士恥無名字吾兒早振聲卒章曰勿貽麟楦誚千古愧公卿所期者又豈但科第而已哉先君捐館遺言弟若擢第休致之澤因以畀叔之子旣免喪愈益淬斂要以仰償先志舉又不利人皆爲之恨惜卒以防補將仕郎調成都府靈泉縣尉試漕臺薦名以類闈親嫌試別所奏名當之官廷對不果秩滿調雅州教授雅先君舊治也士無老少卒讙趨之防元樞虞公宣撫全蜀招致之幕下其所以宻贊婉畫爲多典刑旁郡縣以獄上者多所反人推其恕通前任資考闗陞從政郎雅州秩滿以資考將攺宣教郎新制例當作邑雅不欲也親防勉譬之曰子祕其所蔵久而不發豈吾防所望哉上國之光盍往觀焉發其所蔵俾吳兒知之此而不遇退未晚也弟然之眀年至吳名稱籍甚親防在要津者皆力引於朝除諸王宮大小學教授宗室子孫灑然以得師爲愜休沐則杜門卻掃非其時不見達官貴人面旣久諸公交口薦譽之而心已倦遊力丐補外朝士皆惜其去力挽之不可相視嘆息以實歷磨勘循奉議郎除通判潼川府朝受命夕問途浩歌而西所過歷名迹勝境率賦詠以自娛次峽中賦百韻極其勝致將至家予逆之於南門之外勞萬里之歸敍三嵗之別握手一笑尋風雨之不覺年餘以貧而出弟送之郊分防惘然久之書來以病告日幾其愈也未幾以訃聞方食上不能舉匕箸哀哉痛哉而謂弟止於斯乎弟享年五十四娶錢氏封孺人子防榘女孫一人文若干捲長短句若干捲題跋若干捲講義若干捲雜篇若干捲皆自刪類命防榘手編之標爲澹齋集蓋將永曆世之傳也防榘卜以某年某月某日葬綿竹仁賢鄕某里予少拙魯視弟非所及每同立侍旁激昻慷慨論說談笑先君爲之解顏予竊愧之中年以後於釋典尢所篤意先君少嘗許修八菩薩儀晚年始克成弟披閱寶蔵防繹本末商防比次久晦之典一朝煥然其力也嘗謂弟之於予𨿽曰兄弟其實徳友也少相好長相推期以白首相始終乃先棄我而去予束於官守病不得致其問死不得視其斂手足之痛追何及矣惟是平生懿徳景行有不可掩者詎容沒而不書其孤欲乞銘於當世立言之君子以爲不朽之傳所圖未卽遂葬有日矣予先掇其出處大略著於狀庶幾四方來觀者有所考焉

跋澹齋集後

先君少知名大父賦詩賜三子至先君云士苦無名字吾兒早振聲大父蜀大老重許可此詩一出於是家人姻防知有先君矣大父守三池一日諭公迪聖相過燕閒論文因取先君所爲數詩示之因問公誰之作公曰殆晚唐諸人之作旣而大父笑曰此小子某戱言也公爲失色久之此言旣出於是蜀人又知有先君矣後以諸公薦引遊東南攝職宮庠杜門以文字爲樂不一見貴人面旣得請補外前丞相王公淮見先君所爲文賞嘆不已乃曲畱先君而先君歸意已決眀日遂去國朝中名勝知與不知皆爲嘆息於是吳楚間亦知有先君矣重念先君平日致大名如此所歷止此可爲一嘆平生所爲文章嘗自詮次及百餘卷先君賴此名爲不朽計家素貧無力刋而廣之旣男防榘泣血手自覆校誠爲精審僅得八十九卷婿張君極甫痛念及此乃率學生坤謙同力爲之今幸巳成編薦之家廟不特貽我子孫之蔵永永不墜先君之名亦與之無窮矣嘉定甲戌書云前一日男防榘百拜謹書

