淮陽集元張宏範

提要原序淮陽集淮陽集詩餘後序

提要

《淮陽集》一卷﹔附錄《詩餘》一卷。元張宏範撰。宏範﹐字仲疇﹐易州定興人﹐汝南忠武王柔之第九子也。官至鎭國上將軍﹑蒙古漢軍都元帥。將兵入閩廣﹐滅宋於厓山。師還而卒。累贈太師﹑淮陽王﹐謚憲武。事迹具《元史》本傳。其遺詩一百二十篇﹐詞三十餘篇。燕山王氏嘗刻之敬義堂﹐故宋禮部侍郎廬陵鄧光薦爲之序。光薦﹐卽宏範南徵時被獲不屈﹐因命其子珪﹐事以爲師者也。後其曽孫監察禦史旭重刋。明正徳中公安知縣周鉞又重刋之。此本卽從鉞刻傳錄﹐蓋猶舊帙。

宏範嘗從事於郝經﹐頗畱心儒術。其詩皆五七言近體﹐𨿽沿南宋末派﹐然大抵爽朗可誦﹐如「中酒未醒過似病﹐搜詩不得勝如愁」﹐置之江湖集中不辧也。亦無愧曹景宗之賦競病矣。原序

曩者﹐天兵克季宋於崖山時﹐則淮陽獻武王實以元帥統師﹐爰振其武用﹐熸趙燼﹐勲勞之大﹐載在史冊﹐藏之金匱﹐天下後世知其功髙。

乃若詞章之盛﹐人或不能盡知也。王之里人金臺王氏嘗以王之詩歌﹑樂府刻於其家敬義堂。𨿽特其僅存之稿﹐然﹐於是足以知王之詞章爲優爲耳。蓋王以事業之餘﹐適其性情而聊以見之吟詠﹐往往托物感興爲多﹐而在於射獵擊球之事者無幾。況夫﹐雅韻淸辭﹐雍容諧協﹐固非服介冑者之所能及。至其讀韓信﹑李廣傳諸作﹐英气偉論﹐卓犖發揚﹐又豈拘拘律度之士所能道哉。

惟王世在名門﹐天資超邁﹐幼嘗學於郝公伯常﹐而友鄧公光薦﹐恆與巨儒學士大夫交﹐故屬意文字爲甚。王之子恆陽忠獻王歷事累朝﹐弼成文治﹐爲世文臣。平生立朝﹐大節若漢之丙魏﹑唐之房杜﹐皆王所素教焉。今其曾孫旭爲江南諸道行禦史臺監察禦史訪求先世遺文﹐得敬義堂所刻。顧其集﹐猶王之舊謚「武烈」題其首﹐欲重梓之﹐從宣因僭爲之敍﹐以著王之好儒尙文﹐辭章祇其餘事﹐且使天下後世之人知王之世家不獨髙於武功也。

至正十年庚寅九月吉日中憲大夫江南諸道行禦史臺治書侍禦史許從宣謹敍

故都元帥贈平章謚武烈張公﹐諱宏範﹐字仲疇﹐河內人﹐蔡國武康公第九子也。天分英特。少從郝經學士﹐𨿽觀書大略率意﹐吐辭往往踔厲奇偉﹐據鞍縱橫﹐橫槊釃酒﹐叱吒風生﹐豪快天縱。其詩類楚漢間烈士語。余嘗謂气﹐文章之主﹐詩筆特功名余。豪曹氏父子﹐气雄建安。劉越石悲憤之作﹐猶度越晉人逺甚﹐斛律金《勅勒》﹑六朝文士所無﹐唐劉幽求﹑嚴武﹑張建封輩﹐一聨半句音節豪宕﹐自別是。固難以常人撿押翰墨﹐徑畦論也。中原﹐文獻荒蕪﹐士少有﹐得輒自有餘。惟武烈公所作﹐未嘗屬稿﹐篇什隨手散落﹐後親友网羅遺失﹐得其僅有者﹐爲詩詞若干。將傳於後﹐屬余序。惟立功立言﹐自古難並勲業﹐蓋世往往掩其它長。矧公文章﹐赫赫照映﹐非出偏長以與文士角逐者﹐然英英在紙﹐略見其人決非營度出吻﹐筆下輒止者所能學﹐亦非淩煙閣上進賢冠﹑大羽箭所能盡存之穹壤。要是﹕古今一奇。

廬陵鄧光薦序

淮陽集

○五言律

【泛舟繼韻】

風軟扁舟穩﹐行依綠柳堤。孤尊秋露滑﹐短棹晚煙迷。夜靜月初上﹐江空天更低。飄飄信流去﹐誤過子猷溪。

【雨霽登樓】

樓外雨初霽﹐乾坤望眼明。岸髙秋漲滿﹐簾捲暮霞生。燕入泥香潤﹐龍歸海气淸。闌干殘照底﹐一片古今情。

【月夜獨酌】

白酒誰同飲﹐靑尊秪自開。山風吹雨去﹐海月上天來。雅興髙千古﹐狂歌復一杯。何當呼李白﹐同醉鳳凰臺。

【柳塘避暑】

避暑溪塘上﹐悠然世慮疏。掛冠疑過鳥﹐濯足礙行魚。雨過波紋細﹐風來樹影虛。消磨長日事﹐棋罷數行書。

【蓮湖泛舟】

載酒扁舟穩﹐平湖綺繡鄕。半竿殘月暮﹐十里晚風香。桂楫分云錦﹐荷杯吸露漿。浩歌明月底﹐驚起宿鴛鴦。

【攜妓泛舟遇雨】

醉漾扁舟去﹐歡生盡棹遲。舞回風過處﹐歌罷雨來時。鳳斚傳瓊液﹐鸞刀膾玉絲。池塘煙樹外﹐一一畫中詩。

【夏日道中】

六月長安道﹐功名兩字催。雲頭烘赤日﹐馬首滲黃埃。汗額揮淫雨﹐饑腸轉殷雷。輸他河朔客﹐冰酒瀉荷杯。

【逺煙】

慘淡微風外﹐氤氳老樹頭。乍驚香霧薄﹐遙認斷雲浮。日落山腰暮﹐雨晴天際秋。淸明藏不得﹐一片晉家羞。

【宿】

馬疲盤道峻﹐投宿入招提。雨急山溪漲﹐云迷嶺樹低。涼風來殿角﹐赤日下天西。偃腹虛簾外﹐林空鳥恣啼。

【枕上】

客懷苦長夜﹐欹枕冷掀髯。半壁荒燈暗﹐窮途老淚淹。驚烏疑月樹﹐竊鼠怯風簾。百慮秋中集﹐無由到黑甜。

○五言絕句

【醉中遣興﹝六首﹞】

把酒莫辭頻﹐呼童更疾溫。淸明三月節﹐庭院又黃昏。

把酒莫辭霎﹐休教尊酒空。光陰不復得﹐流水只流東。

酒興惟詩賴﹐詩懷實酒因。髙吟到佳處﹐滿酌岸淸巾。

滿酌莫宜側﹐髙歌不論聲。醉時狂起舞﹐何必待雞鳴。

酒盡興不盡﹐心奇詩亦奇。更沽一斗酒﹐須到百篇詩。

飲酒莫妨事﹐吟詩休費心。酒從閒裏飲﹐詩向興來吟。

【缾中桃竹】

竹同君子操﹐花勝麗人糚。洞裏神仙客﹐誰教嫁阮郎。

【花影】

明月招春魄﹐移痕上小牕。暗香浮枕簟﹐乘興滅銀釭。

【寄劉仲澤】

已負中秋約﹐休愆九日期。東籬把菊坐﹐共賦南山詩。

【述懷】

太古一輪月﹐浮雲幾度漫。陰晴從萬態﹐桂影自髙寒。

○七言律詩

【述懷】

巳著戎衣十載過﹐江南未了鬢先皤。前生應欠路途債﹐今世故教離別多。功業千年須好在﹐榮華一笑待如何。幾時得遂歸歟志﹐髙詠淵明歲暮歌。

【赴大名路任】

詔引春風下帝庭﹐恩教遷鎭大名城。天寒日短催行色﹐霧重霜濃接去程。鵬翼垂天今日誌﹐馬頭灑淚故鄕情。深承父老殷勤送﹐何日兒童竹馬迎。

【晚涼樓飲】

攜壺信步曳長笻﹐來趁樓頭滿面風。龍駕金烏啼海北﹐鯨吹璧月上天東。愁空濁酒襟懷豁﹐气入新詩句法雄。此意誰人能會得﹐古今好个謫仙翁。

【初夏】

醉窗睡足碧紗涼﹐簾捲燻風燕子忙。滿地落花驚晚吹﹐一溪流水帶斜陽。等閒歲月過難再﹐牢落功名拙自傷。靑鏡秪愁霜鬢攺﹐光陰空老郭汾陽。

【新蟬】

齊宮怨女夢初驚﹐猶對燻風訴別情。一自返魂遺舊殻﹐便將秋恨入新聲。斷橋髙柳天將暮﹐落日空山雨乍晴。鐵石肝腸人聽得﹐也應白髮爲君生。

【雛燕】

羽爲香潤態含癡﹐睡足云兜力尙微。喚母但能啾喞語﹐戀巢猶倦往來飛。燻風庭院簾初捲﹐落日池臺人乍歸。白鳳赤龍渾異事﹐爭如隨分著烏衣。

【和鄭云表初夏】

一年好處艶陽天﹐風絮苔紅意慘然。寂寂妍春空造化﹐炎炎畏日乍威權。香盈脾蜜蜂衙歇﹐泥足梁巢燕寢便。旋坼酒香澆鬱气﹐園林靑杏落詩箋。

【射柳】

年少將軍耀武威﹐人如輕燕馬如飛。黃金箭落星三點﹐白玉弓■﹝門外井內﹞月一圍。簫鼓聲中驚霹靂﹐綺羅筵上動光輝。回頭笑煞無功子﹐羞對薫風脫錦衣。

【打球】

錦繡衣分上下朋﹐畫門雙柱聳亭亭。半空彩仗翻殘月﹐一點緋球迸落星。翠栁小廳喧鼓吹﹐玉鞭驕馬蹙雷霆。少年得意風流事﹐可勝書生對夜螢。

【假山】

性癖佳山未得親﹐旋移逺石象天眞。峯巒艸樹安排好﹐巖壑風煙領略新。路轉栁遮靑隠約﹐雨餘苔漬碧嶙峋。盡教做盡千奇怪﹐時下窗前愛主人。

【述懷】

春風滿鬢緑鬅松﹐落落胸懷气吐虹。節操自知堅雪竹﹐行藏未必屬秋蓬。歌中牛角兩行淚﹐舞徹雞聲一劍雄。肯似少年場上客﹐笙簫日醉軟香中。

【過雙墖】

千丈黃塵倦客途﹐林梢遙認兩浮圖。數家荒店畱行李﹐一帶遙山入酒壺。勲業壯年勞夢寐﹐等閒老境寄江湖。前途黯黯深滄海﹐惆悵西樓日向晡。

【宿龍門】

落日蒼崕列翠屏﹐翠屏圍宿暮雲橫。溪聲淸入詩人耳﹐山勢斜盤客子程。靑艸路涼羸馬飽﹐碧林月冷倦烏驚。明朝飛過龍門去﹐直挽春風下赤城。

【遇雨未發】

寒侵詩夢曉初回﹐風雨長松撼半崕。絕岫黑雲籠古殿﹐虛檐玉柱碎空階。紗窗正熟佳人睡﹐石磴應傷客子懷。鞍馬待晴行未得﹐木魚聲裏過晨齋。

【述懷﹝三首﹞】

飄零孤影寄天涯﹐夢斷春風二鼓撾。悶上心來須賴酒﹐愁驅睡去勝如茶。龍潛北海收雷迹﹐豹隠南山養霧花。天產我材應有意﹐不成空使二毛華。

梅時又過牡丹期﹐晝掩重門坐似癡。爲擘愁眉須賴酒﹐欲言雅志豈無詩。浮雲暖日陰晴裏﹐殘夢春風富貴時。一片肝腸堅玉石﹐肯隨風絮入狂吹。

思量閒裏百優遊﹐只得尋常兩事憂。中酒未醒過似病﹐搜詩不得勝如愁。便教酒病慿詩解﹐縱有詩愁著酒酬。此外誰無名利念﹐紅塵千丈盡悠悠。

【襄陽答王仲思】

晝夜干戈備不虞﹐等閒詩酒興全疏。承君西屬三詞至﹐愧我東回一字無。麾下雄兵山有虎﹐目中窮寇釜奔魚。秋風咫尺襄樊了﹐好約扁舟泛五湖。

【初夏】

好在燻風入舜弦﹐楊花飛去了三眠。迎眸新綠初長日﹐回首殘紅又來年。香滿蜜脾蜂翅懶﹐泥幹畫棟燕巢全。多情無柰春歸去﹐賴是園林煮酒天。

【梅雨】

犀浦光風四月新﹐一天細雨弄寒溫。絲絲檐外難成滴﹐湛湛江心不見痕。煮酒園林妨飲興﹐暮雲樓閣入吟魂。盡教燕子銜春去﹐半濕紗窗睡正昏。

【春陰】

輕雲薄薄鎖峯巒﹐微暗書窗覺嫩寒。寂寞梨花渾欲濕﹐顚狂栁絮尙猶幹。爭泥燕子情應喜﹐抱蘂遊蜂意欲闌。說與宻云休吝雨﹐一犁早足老農歡。

【風栁】

澹澹池塘近楚宮﹐綠腰裊娜學盤中。亂搖荒艸飛輕白﹐細搭朱闌拂落紅。枝上嬌鶯啼恰恰﹐樹邊舞蝶意悤悤。東君應著吹噓力﹐要把春愁一埽空。

【題保定抱陽山寺】

山僧掣脫利名韁﹐特去幽巖構一堂。兀坐忘機禪榻靜﹐髙吟縱意竹窗涼。奔馳世外心千里﹐參透人間夢一場。終日杜門稀萬事﹐此中滋味少人嘗。

【題池州九華山﹝二首﹞】

萍浦波平兩岸風﹐羣山爭妬九華雄。城頭秋日掀髯裏﹐檻外詩成極目中。霞日晚時山更翠﹐江鷗潛處蓼偏紅。樓間多少前賢句﹐惆悵煙嵐自古同。

客逢佳節若爲酬﹐地主相邀上北樓。滿目奇觀風日晚﹐一襟淸興不勝秋。笑傾琥珀歡無極﹐醉指芙蓉看未休。莫怪羣山竟遮映﹐數峯髙處愈風流。

【南徵﹝二首﹞】

百戰歸來气未松﹐紫泥又起作元戎。樓船萬艓三山外﹐塞馬千羣百粵中。舉目山川渾各異﹐傷心風景不相同。明年事了朝天去﹐銅柱東邊第一功。

離多會少古皆然﹐惟我平生苦太偏。已是十年驅戰馬﹐又還萬里駕徵船。相思回首南天角﹐獨許傾心北闕邊。寄語古人知道否﹐戮鯨沈海在來年。

【送張孝先】

乘驛歸來气未停﹐江頭還又送君行。少年鞍馬崢嶸路﹐暮歲笙歌富貴程。半紙荒詩千里贐﹐一杯別酒十分情。故鄕爲向諸公道﹐功業悠悠白髮生。

【讀韓信傳】

一怒燕齊楚趙收﹐將軍今古果誰儔。後來肯爲陳豨計﹐先日何辭蒯徹謀。自是多年慚噲等﹐何能輕舉學畱侯。可憐一片肝腸鐵﹐卻使終遺萬古羞。

【共賦行田】

不屑人間事業忙﹐日迷歌舞少年場。樓臺夜月延佳客﹐花竹春風擁謝娘。笑倩釵金挑燭影﹐醉嫌杯玉擘橙香。誰知原上農家子﹐鞭裊殘星曉露涼。

【春雪】

餘寒料峭黃昏暮﹐驚見東風吹栁絮。杜陵野老獨歸來﹐卻入灞陵橋上路。黃鶯愁立花深處﹐恨濕金衣寒兩羽。園林渾似晚春時﹐一片瓊花飛玉樹。

【寄樞宻院郭良弼】

三百年基數戰休﹐君臣束手願歸囚。上天有命聖皇福﹐下國無謀賢相籌。笑我靑蠅隨驥尾﹐看人滄海據鰲頭。此行幸見太平了﹐收拾琴書覓舊遊。

○七言絕句

【槐井】

翠浮石甃雨苔靑﹐影落寒泉墮月明。酒醒渴懷無處著﹐綠陰風送轆轤聲。

【卽席贈別】

離筵不必奏笙簧﹐說劍論詩醉一場。別後有期期不定﹐水萍風絮雨茫茫。

【遊春】

閒逐東風信馬啼﹐一鞭詩思曲江堤。行行貪詠梨花雪﹐卻被桃花約帽低。

【讀李廣傳】

弧矢威盈塞北屯﹐漢家飛將气如神。伹教千古英名在﹐不得封侯也快人。

【老子送西遊圖】

玄教淵源自廣成﹐五千文字總忘情。先生本是無爲者﹐何苦靑牛萬里行。

【醉中﹝二首﹞】

玉液流春暢白鷗﹐醉時不覺有離愁。軒昂兩袖乾坤窄﹐疑是陰陽之外遊。

金杯瀲灔漲蒲萄﹐玉頰潮紅意气豪。一撮乾坤是何物﹐古今只解戲兒曹。

【墨竹】

麝墨云香小木叢﹐淡煙橫月翠玲瓏。小屏春鎖綠窗夢﹐也勝江湖煙雨中。

【射虎】

黑風髙騎捲空山﹐怒吼巖林出錦斑。得意將軍飛鐵鏃﹐忽驚一點艸梢殷。

【出獵】

臂鷹攜犬袴腰弓﹐四野長圍馬疾風。恨煞棘林狐兔走﹐肯教容易出圍中。

【新燕】

海棠開後月黃昏﹐王謝樓臺寂寂春。栁外東風花外雨﹐香泥髙壘畫堂深。

【燕語】

入戶穿簾語畫梁﹐幾驚春睡惱人膓。爭如慿此呢喃舌﹐說與東君莫去忙。

【靑杏】

落盡殘紅緑滿枝﹐靑靑如豆釀酸時。佳人摘得新嘗怯﹐一點春愁鎖畫眉。

【栁絮】

東風殢煞栁梢頭﹐吹去香綿得自由。不到池塘成翠靨﹐顚狂飛入酒家樓。

【柳綿】

暗織千絲了不忙﹐不須蠶繭不須桑。請君試看春風外﹐楊柳枝頭噴雪香。

【詩魂】

渺渺幽懷與月髙﹐花前醉裏興增豪。也曾天外搜佳句﹐又逐東風到酒槽。

【聞角】

戍樓一曲老龍嘶﹐霜滿秋空月影西。客裏夢回聴不得﹐殘燈明滅伴人啼。

【寒食後】

家家鉆火露新煙﹐花褪殘紅柳吐綿。底是遊人膓斷處﹐杏桃影裏拆秋千。

【自遣】

獨對西風酒一尊﹐可憐庭院正黃昏。何當釣出滄浪月﹐豁我詩魂伴醉魂。

【碧桃花】

應是玄都觀裏仙﹐爲嫌白淡厭紅蔫。故栽一種新顏色﹐疑是飛仙墜翠鈿。

【燭淚】

惜別終宵話不休﹐煌煌燈燭照離愁。蠟花本是無情物﹐特向人前也淚流。

【未開牡丹】

包藏國色與天香﹐盡使遊蜂自在狂。直待百花零落後﹐旋誇魏紫共姚黃。

【紅梨花】

嫣然帶雨濕胭脂﹐卻似去年霜葉時。說與謫仙渾不識﹐向人誰詠雪香詩。

【梅雨】

輕雲薄薄暗江幹﹐幾陣紗窗送嫩寒。濃醉呼童新摘得﹐未黃梅子已微酸。

【送春】

東君回馭欲何之﹐把酒江頭話別離。流水泛紅畱不住﹐盡教沈醉不須思。

【垂絲海棠】

環兒宴罷沈香下﹐困奇東風綠樹陰。可是醉頭扶不起﹐低垂芳臉謾沈吟。

【拆秋千】

畫柱靑苔臥寂寥﹐彩繩無計戀春嬌。可憐明月梨花院﹐閒煞春風第一宵。

【花落】

流水無情來洞口﹐狂風何意戀枝頭。惜花人在東風外﹐更比鶯兒燕子愁。

【紅葉】

怪來淸曉霜如雪﹐一夜千林染猩血。豪气如虹酒似川﹐直教醉臉紅如葉。

【晚歸】

笑談尊俎興何窮﹐鯨吸琉璃琥珀濃。沈醉戟門歸去晚﹐月明街靜一聲鐘。

【壓沙懷古﹝二首﹞】

秦宮漢苑爲功名﹐梵寺何由也廢興。試問雪香庭上月﹐向人脈脈不能譍。

桃花慣聽玄都觀﹐萬樹梨花是壓沙。一夕春風俱埽地﹐雪香庭下盡桑麻。

【春寒】

去歲淸明花簇檐﹐今年寒食尙凝嚴。往來忙煞蜂兒翅﹐偸采崕花釀蜜甜。

【晚涼】

綠陰庭院半昏黃﹐月窟風來桂子香。好挈一壺呼李白﹐扁舟歸去醉滄浪。

【橊花】

猩血誰教染絳囊﹐緑云堆裏潤生香。遊蜂錯認枝頭火﹐忙駕薫風過短墻。

【效呂洞賓步虛詞﹝三首﹞】

紫微朝罷下天關﹐穏跨靑鸞落世間。兩袖春風何處去﹐洞庭東畔有三山。

踏徧塵寰天外天﹐興亡萬刼入幽玄。盡教雞曉鐘催夜﹐一點虛名日月先。

俯視王侯一介輕﹐愚聾人世可憐生。陰陽縱有難拘束﹐惟恨人間落姓名。

【晚蟬】

三生齊女舊精魂﹐哭斷殘陽雨後村。千古閨愁無處著﹐斷腸聲裏又黃昏。

【落霞】

夕陽紅影襯云衣﹐一段龍文錦不機。詩在滕王髙閣下﹐半天孤鶩與齊飛。

【驟雨﹝二首﹞】

滄海龍飛霹靂驚﹐雲間電影萬蛇明。六丁怒挽天河水﹐特爲人間洗甲兵。

風擁黃雲龍駕海﹐雷驅紫電雨翻盆。長虹千丈忽截斷﹐一片風波起市門。

【雪谷早行圖﹝二首﹞】

短衣匹馬五更寒﹐老雪荒山去路難。爲問此行成底事﹐要攜春色下長安。

馬駞殘夢過前溪﹐云鎖空山雪四垂。勲業本從辛苦得﹐可憐歌酒富家兒。

【問梅】

東風桃李競春光﹐何苦前村雪裏芳。孤潔不教塵眼涴﹐野橋斜月自昏黃。

【憶梅】

記得年時雪後村﹐月明詩酒共黃昏。自從別後無消息﹐一片相思入夢魂。

【春信】

庾嶺梅花噴雪香﹐灞橋煙栁弄鵝黃。故鄕望斷無消息﹐獨倚東風雁數行。

【讀書燈】

半窗寒雨夜深深﹐燒斷蘭膏一寸金。莫笑十年塵壁上﹐也曽明破聖賢心。

【跋張伯寧義士圖】

刺襄豫讓不日死﹐立武程嬰冠靑史。燕山義士張伯寧﹐千古英名髙二子。

【述懷】

气吐長虹志未攄﹐劍華生澀土模糊。收藏好在甘無用﹐夜半荒雞待一呼。

【泛舟】

半岸澄波雨後平﹐一篙軟綠信流行。滿船明月雙瓶酒﹐歌入荷花深處橫。

【水鷗】

萬里長江兩白鷗﹐溶溶泄泄恣沈浮。一般都在春風裏﹐反不如他得自由。

【落花】

莫爲春歸怨子規﹐百花開盡是飛時。算來只是東君罪﹐不合當時著力吹。

【題采蓮圖】

小娃采得白蓮還﹐此个工夫有底難。多少桑間辛苦婦﹐誰人移向畫圖看。

【投宿】

荒村投宿馬悤悤﹐暫歇離鞍古院中。酒盡一杯春日暮﹐吟鞭輕裊興無窮。

【題曹娥廟】

一夕爲親猶盡孝﹐若爲男子事君何。江淮多少英雄將﹐厚祿肥家學倒戈。

【霜月早行】

霜滿溪橋月滿山﹐哦詩驢背怯淸寒。那知年少靑樓客﹐醉擁芙蓉夢木蘭。

【壓沙懷古】

巳聞春日雪生香﹐更著秋來葉醉霜。到此春秋無一物﹐不堪回首弔興亡。

【過江】

磨劍劍石石痕裂﹐飲馬長江江水竭。我軍百萬戰袍紅﹐盡是江南兒女血。

【春月】

分破黃昏綠栁煙﹐娟娟落影臥秋千。休誇八月中秋夜﹐桃杏香中更苦憐。

【栁眉﹝二首﹞】

似斂還舒嫩覺羞﹐隋堤如爲古今憂。翠尖管取傳春意﹐莫向長亭管別愁。

睡起紗窗對曉奩﹐暫時初識逺山尖。多情笑煞張京兆﹐應恐香螺涴玉纎。

【海棠】

風捲晴霞空樹頭﹐東皇西去太眞愁。可憐零落胭脂色﹐綠葉爭如枝上稠。

【白蓮】

灑淚湘妃不喜妝﹐和煙迷月漲秋塘。翠盤影裏呈妍白﹐恨煞詩人玉有香。

【佳人晝寢圖】

午枕風微霧縠涼﹐日長睡損玉霓裳。此生幸免春蠶苦﹐何事無心到繡牀。

【守一卷頭】

世事翻騰盡萬般﹐一心長擬泰山安。酒壺書卷林泉意﹐更要詩人仔細看。

淮陽集詩餘

樂府

【木蘭花慢﹝題亳州武津闗﹞】

憶譙都風物﹐飛一夢﹐過千年。羨百里溪程﹐兩行堤栁﹐數萬人煙。傷心舊家遺迹﹐謾斜陽栁﹐水接長天。冷落故祠香火﹐白雲涙眼澘然。行蔵﹐好向故人傳﹐椽筆舞蠻箋。總糾糾貔貅﹐秋風江上﹐髙臥南邊。功名笑談尊俎﹐問錦江何必上樓船。他日武津闗下﹐春風驕馬金鞭。

【又﹝徵南三首﹞】

混魚龍人海﹐快一夕﹐起鵾鵬。駕萬里長風﹐髙掀北海﹐直入南溟。生平許身報國﹐等人間生死一毫輕。落日旌旗萬馬﹐秋風鼓角連營。炎方﹐灰冷已如冰﹐餘燼淡孤星。愛銅柱新功﹐玉闗奇節﹐特請髙纓。胸中泠然冰雪任﹐蠻煙瘴霧不須驚。整頓乾坤事了﹐歸來虎拜龍庭。

【又】

功名歸墮甑﹐便拂袖﹐不須驚。且書劍蹉跎﹐林泉笑傲﹐詩酒飄零。人間事良可笑﹐似長空云影弄陰晴。莫泣窮途老淚﹐休憐兒女新亭。浩歌﹐一曲飯牛聲。天際暮煙冥﹐正百二河山。一時冠帶﹐老卻升平。英雄亦應無用﹐擬風塵萬里奮鵬程。誰憶靑春富貴﹐爲憐四海蒼生。

【又】

乾坤秋更老﹐聴鼔角﹐壯邊聲。縱馬蹙重山﹐舟橫滄海﹐戮虎誅鯨。笑入蠻煙瘴霧﹐看旌麾一舉要澄淸。仰報九重聖徳﹐俯憐四海蒼生。一尊﹐別後短長亭。寒日促行程﹐甚翠袖停杯。紅裙住舞﹐有雨君聴。鵬翼豈徒髙舉﹐捲天南地北日升平。記取歸來時候﹐海棠風裏相迎。

【滿江紅﹝襄陽寄順天友人﹞】

奔驛南來﹐擁貔貅﹐且趨江右。良自愧﹐劣才微渺﹐聖恩洪厚。萬里長江今我有﹐百年堅壁非他守。看虎牙﹐飛上萬山頭﹐誅羣醜。風雨夢﹐鄕闗友。南北事﹐君知否。寄一緘梅信﹐小春時候。夜靜戟門嚴鼔角﹐月明蓮幕閒詩酒。怕故人﹐相憶問歸期﹐平蠻後。

【臨江山】

千古武陵溪上路﹐桃花流水潺潺。可憐仙侶剰濃歡﹐黃鸝驚夢破﹐靑鳥喚春還。回首舊遊渾不見﹐蒼煙一片荒山。玉人何處倚闌干﹐紫簫明月底﹐翠袖暮云寒。

【又】

愛煞林泉風物好﹐羨他歸去來兮。世緣相挽又還思﹐功名當壯歲﹐疎懶記當時。肝膽自知塵輩異﹐鳯池麟閣須期。風雲滿目任時宜﹐東山髙臥處﹐絲竹醉吳姬。

【點綘唇﹝詠海棠﹞】

醉臉勻紅﹐向人無語誇顏色。一枝春雪﹐猶染嵬坡血。庭院黃昏﹐燕子來時節。芳心折﹐露垂香頰﹐羞對開元月。

【又】

庭院黃昏﹐子規啼破開元夢。晚風吹動﹐似舞霓裳弄。有色無香﹐好著詩人諷。和誰共﹐月廊煙重﹐燒徹蘭膏鳯。

【又】

星斗文章﹐詞源落落傾胸臆。十年南北﹐幾度空相憶。把酒畱君﹐後會知何夕。愁如織﹐一鞭行色﹐春雪梅花驛。

【又】

春日前村﹐一枝香徹江頭路。月明風度﹐淸煞西湖句。昨夜幽歡﹐夢裏誰呼去。愁如許﹐覺來無語﹐靑鳥啼芳樹。

【又】

獨上髙樓﹐恨隨長艸連天去。亂山無數﹐隔斷巫陽路。信斷梅花﹐惆悵人何處。愁無語﹐野鴉煙樹﹐一點斜陽暮。

南鄕子深院日初長﹐萬卷詩書一炷香。竹掩茅齋人不到﹐淸涼茶罷﹐西軒讀老莊。世事莫論量﹐今古都輸夢一場。笑煞利名途上客﹐幹忙。千丈紅塵兩鬢霜。

【又﹝送劉仲澤壽﹞】

天地萃英靈﹐秀出人龍問世生。不只文章爲第一﹐崢嶸﹐气吐虹霓萬丈橫。白褐黒頭卿﹐埋滅黃塵气未平。昨夜長庚髙似月﹐分明﹐光照乾坤徹五更。

【又﹝贈歌妓﹞】

淺淡漢宮糚﹐扇底春風玉有香。特地向人歌一曲﹐非常﹐縱使無情也斷腸。寶髻繡霓裳﹐雲雨巫山窈窕娘。好著千金攜得去﹐何妨﹐絲竹東山醉玉觴。

【又﹝送友人劉仲澤北歸﹞】

煙艸入重城﹐馬首闗山接去程。幾度畱君畱不住﹐傷情﹐一片秋蟬雨後聲。無語淚縱橫﹐別酒和愁且彊傾。後會有期須記取﹐叮嚀﹐莫負中秋夜月明。

【又﹝寄劉仲澤﹞】

音信怪來稀﹐世態時情固自宜。莫比紅塵兒女輩﹐須知﹐義士交情死不移。應是占花期﹐簫鼓東城醉玉姬。誰念書生寒屋底﹐傷悲﹐忍涙窻前聴子規。

【太常引】

晚涼庭院鎖黃昏﹐鼓角靜譙門﹐酒興戀詩魂。淸遶斷﹐梅梢月痕。胸中豪气﹐壺中春色﹐醉眼小乾坤﹐今古不須論。且更盡﹐花前幾尊。

【浣溪沙】

山掩人家水繞坡﹐野狼巖鳥太平歌﹐黃雞白酒興偏多。幸自琴書消日月﹐盡教名利走風波﹐釣臺麟閣竟如何。

【其二】

一片西山畫不成﹐無人來此結茅亭﹐野猿山鳥樂升平。名利著人濃似酒﹐肝腸熟醉不能醒﹐黃塵奔走過浮生。

【其三】

新卜西山崦下莊﹐疎籬編竹艸苫堂﹐門前流水栁成行。滿目煙嵐詩酒地﹐十年鞍馬是非場﹐虛名半紙幾多忙。

【靑玉案﹝寄劉仲澤﹞】

西風天際徵鴻去﹐問曽過﹐燕山路﹐葉落虛亭空緑樹。一川秋意﹐滿懷愁緒﹐樓外蕭蕭雨。天涯望斷行雲暮﹐好著蠻箋寄情句﹐底是相思斷腸處。吟風賦月﹐論文說劍﹐無个知音侶。

【淸平樂﹝四首﹞】

闗河南北﹐有雁無消息﹐落日樓頭人正憶﹐啼烏一聲山碧。鶯鶯燕燕爭春﹐紅塵馬足車輪﹐惟有新丰豪客﹐東風老淚沾巾。

髙眠窗北﹐偃臥喧雷息﹐依約闗山歸路憶﹐夢繞池塘春碧。功名負我靑春﹐悤悤日月奔輪﹐且把琴書歸去﹐山林道髮儒巾。

天南地北﹐何日兵塵息﹐四海升平歸老憶﹐鳯逺岐山空碧。衣冠滚滚爭春﹐誰能臥轍攀輪﹐一劍風雲未遂﹐幾回怒髮衝巾。

窮冬冷落﹐客思添蕭索﹐濁酒沽來須彊酌﹐要把閒愁推卻。時間榮辱何驚﹐胸中气象休更﹐且匣風雲長劍﹐天容兩鬢靑靑。

【靑春來】

金裝寶劍蔵龍口﹐玉帶紅絨掛虎頭。旌旗影裏驟驊驑﹐得志秋﹐喧滿鳯凰樓。

【殿前歡﹝襄陽戰﹞】

鬼門闗﹐朝中宰相五更寒。錦衣繡襖兵十萬﹐拔劍揺環﹐定輸嬴﹐此陣間。無辭憚捨性命﹐爭功汗﹐將軍戰敵﹐宰相淸閒

【鷓鴣天﹝圍襄陽﹞】

鐵甲珊珊渡漢江﹐南蠻猶自不歸降。東西勢列千層厚﹐南北軍屯百萬長。弓扣月﹐劍磨霜﹐徵鞍遙日下襄陽。玉門今日功勞了﹐好去臨江醉一場。

【天淨紗﹝梅梢月﹞】

黃昏低映梅枝﹐照人兩處相思﹐那的是愁腸斷時﹐彎彎何似﹐渾如弓樣眉兒。

【又】

西風落葉長安﹐夕陽老雁闗山﹐今古別離最難。故人何處﹐玉簫明月空閒。

後序

勝國淮陽張獻武王﹐初以中州著姓﹐臣事蒙古﹐爲之奔走效力﹐逼宋海隅﹐遂滅其國﹐功業𨿽盛﹐君子弗取﹐獨其詩集之僅存者。嘗取讀之﹐據鞍撗槊﹐意气豪放。由軍中雅歌而下﹐少見其比況。時﹐方馳逐金戈鐵馬間﹐自非有志於投戈講藝﹐息馬論道﹐奚暇及此﹐是則爲可取焉者也。詩集首題【淮陽張獻武王】﹐元人蓋侈其爵謚云爾。乃今僭易之曰《張淮陽詩集》。若唐之韋蘇州以詩鳴﹑宋之秦淮海以樂府鳴之類是已。樂府仍附於其後。顧舊本﹐觸首隨落﹐且傳之者復甚鈔。於是拾遺補闕﹐重加校正﹐命工翻刻﹐庶備元詩之一家。張諱宏範﹐字仲疇﹐中州河內人﹐履歷之詳﹐具載《元史本傳》云。

時正徳辛未歲孟冬之吉知公安縣事宿人周鉞書

