【卷01】

安仁道中旱行

行馬江頭未曉時﹐好風無限滿輕衣。寒蟬噪月成番起﹐野鴨驚沙作隊飛。揭揭酒旗當岸立﹐翩翩魚艇隔灣歸。此間物象皆新得﹐須信詩情不可違。

傲吏

管馬心何在﹐排車意自閒。問時將年板﹐柱頰對西山。

罷郡

自問爾何事﹐端然信方策。本是鉏犁人﹐彊爲簪組客。何嘗補萬分﹐徒自勞七尺。還如裴昭明﹐罷郡歸無宅。

白鶴寺北軒圍棋

只園隱城角﹐開軒極幽邃。日影轉不到﹐居常抱秋气。余玆度炎燠﹐一局忘萬事。擾擾門外人﹐誰知此中意。

白頭吟

憶昔宴華堂﹐金徽導幽意。𨿽知取名賤﹐越禮奉君子。相期本同穴﹐誰復恥犢鼻。一見茂陵人﹐煙霄與泥滓。願言保新愛﹐妾以甘自棄。恩義薄所終﹐多生於富貴。

百舌鳥

眾禽乘春喉吻生﹐滿林無限啼新晴。南園花木正繁盛﹐小小大大皆來鳴。藏枝映葉復誰使﹐不肯停住常嚶嚶。就中百舌最無謂﹐滿口學盡羣鳥聲。自無一語出於己﹐徒爾嘲﹛左口右哲﹜誇從橫。朝朝泊我髙柳上﹐叫破一窗殘月明。幽人穩睡正酣美﹐無計可柰遭爾驚。少年挾彈彼誰者﹐安得爲我來五更。

北禪龍井

城北神龍去幾年﹐近日人言歸舊止。澄潭沈沈不可近﹐百步之外毛骨起。今年興元輒愆雨﹐眾懇問龍求滴水。香煙才上云滿空﹐一夜滂沱徧千里。

北城樓上

滿目望不極﹐城樓當最髙。地形連楚闊﹐山勢入秦豪。平外斜通駱﹐深中遠認褒。圖經何壯觀﹐故事有蕭曹。

北郭

繞樹垂蘿蔭曲堤﹐暖煙深處亂禽啼。何人來此共攜酒﹐可惜拒霜花一溪。

北樓晚晴望秦嶺

秦嶺巉巉列萬峯﹐晚嵐渾欲滴晴空。如何學得崔重易﹐吟嘯終南明月中。

北園避熱

繚繞度回塘﹐紆余轉短墻。引筇聊散誕﹐入竹得淸涼。正午禽虫淨﹐初晴果木香。移牀就髙處﹐更欲解衣裳。

北園梨花

寒食北園春已深﹐梨花滿枝雪圍徧。淸香每向風外得﹐秀艷應難月中見。苦嫌桃李共妖冶﹐多謝松篁相蔥蒨。黃鸝紫燕莫過從﹐時有一聲拖白練。

北齋雨後

小庭幽圃絕淸佳﹐愛此常教放吏衙。雨後雙禽來占竹﹐秋深一蝶下尋花。喚人掃壁開吳畫﹐畱客臨軒試越茶。野興漸多公事少﹐宛如當日在山家。

豳州

昔年戎馬盡南豳﹐今日風光已太文。雅吹夜喧金府月﹐靚妝春艷玉峯云。泉亭柳色濃將滴﹐水寨荷香遠更薰。邏候不驚烽燧息﹐髙原閒獵舊將軍。

病眼

病眼每至午﹐其視何﹛左目右荒﹜﹛左目右荒﹜。安得張中書﹐就欲求古方。

薄命女

夭夭東鄰姝﹐艷色如春柔。去嫁不得偶﹐羅衣空自羞。輕埃掩菱花﹐不分鉛華休。回首視庸奴﹐寂寞還捲收。

不飲自嘲

能詩何水曹﹐眼不識杯鐺。而我豈解吟﹐亦得不飲名。持此以立世﹐可笑實浪生。

不雨

陵陽官居遇久旱﹐發喘渾如起新病。已驚赤日晨可畏﹐更恨炎風午尢盛。徒嗟禾黍盡焦落﹐無柰蠅虻轉豪橫。安得神龍駕九宵﹐大注滿傾如倒井。

步月

掩卷下中庭﹐月色浩如水。秋气涼滿襟﹐松陰密鋪地。百虫催夜去﹐一雁領寒起。靜念忘世紛﹐誰同此佳味。

采蓮曲

綠纈襠﹐紅繡裳﹐衫盤蜂蝶裙鴛鴦。雕瑰錯寶垂鬢長﹐紫眉翠蓋行新妝。蹁躚曲堤下回塘﹐畫橈送入波中央。羅袖捲起金釧光﹐搖輕撼脆敲短芒。丹瓊紺玉低復昂﹐沾裛薄粉撲嫩黃。替腰蛛腹絲飄揚﹐列坐彩舫求比方。笑聲喫喫動明璫﹐挨蒲拂蓼次岸旁。風吹落霞供晚涼﹐西城鴉鴉啼女墻。歸來索酒酌滿觴﹐吳屏蜀帳圍象牀。困臥不起燈燭張﹐琉璃盎缶叢生香。

采芡

芡盤團團開碧輪﹐城東壕中如疊鱗。漢南父老舊不識﹐日日岸上多少人。駢頭鬅忪露秋熟﹐綠刺紅鍼割寒玉。提籠當筵破紫苞﹐老蚌一開珠一掬。吹臺北下凝祥池﹐圃田東邊僕射陂。如今兩處盡堙沒﹐異日此地名應馳。物貴新成味尢美﹐可惜飄零還入水。料得明年轉更多﹐一匝淸波流萬子。

采桑

溪橋接桑畦﹐鉤籠曉羣過。今朝去何早﹐向晚蠶恐臥。家家五十日﹐誰敢一日情。未言給私用﹐且以應官課。

采藥歸晚因宿野人山捨

東巖陰深崖巘古﹐夾澗垂泉結鵝乳。我來采藥晚忘歸﹐試宿荊扉問雞黍。春風滿林燈火冷﹐一夜不眠山月苦。平明攜策下靑蒼﹐松葉紛紛灑新雨。

殘秋郊外

蕭蕭風色弄寒威﹐見盡郊原向晚暉。昨夜星霜和月落﹐滿林紅葉隔煙飛。已嗟北渚蓮初老﹐更惜東籬菊漸稀。休感歲華傷節物﹐眼前樽酒重相違。

蒼溪山寺

正午風色髙﹐遂泊蒼溪縣。層崖抱林木﹐有寺藏蔥蒨。出船步危磴﹐蔭密頗索轉。上到金仙家﹐緣空列臺殿。修篁掛縣澑﹐坐覺炎暑變。老僧曉經論﹐言語何貫穿。引我上髙閣﹐闌干俯江面。寥寥百里內﹐山水盡奇觀。誰謂羈旅中﹐所見皆所願。汀洲白鳥聚﹐井邑靑煙散。樂此暮忘歸﹐疏鐘起巖畔。徒倚下松門﹐尙怪舟人喚。

長安道

長安道﹐隋唐宮殿生秋艸。若使皆知嗣業難﹐爭得行人望中老。

長安李晦叔醉老庵

醉老名庵晦叔爲﹐庵中長是醉淋漓。扶頭未得日過午﹐門外萬端俱不知。

長舉

山色滿西閣﹐到江知幾層。峯巒李成似﹐澗谷範寬能。闊外晴煙落﹐深中晚靄凝。無由畫奇絕﹐已下更重登。

長舉驛樓

爽气浮空紫翠濃﹐隔江無限有奇峯。君如要識營丘畫﹐請看東頭第五重。

朝陽亭

峨峨乎守居﹐已與前峯對。朝陽乃危榭﹐更在守居外。煙雲一川滿﹐林麓三山會。近檻有胡牀﹐無忘傲公退。

嘲任昉

幸自文章亦可憐﹐不消一事已爲賢。何如卻逐虫兒去﹐忍恥更來王亮前。

嘲中條

荊山赴太華﹐百萬如走駝。嘴尾不相殊﹐前後翻海波。旣至擁而蹲﹐仰首爭列羅。太華勢愈尊﹐引手欲下摩。中條從北來﹐亦願依巍峨。豈知隊伍弱﹐只類馬與驘。奔騰气力盡﹐羣伏飲大河。飲已只南望﹐岌然將柰何。

成都楊氏江亭

汀洲煙雨捲輕霏﹐遙望軒窗隱翠圍。萬嶺西來供曉色﹐一江南下載晴暉。鳧鷗慣入闌干宿﹐魚蟹長隨舴艋歸。我亦舊多滄海思﹐幾時如此得苔磯。

呈裏中諸友

君莫怪我不讀書﹐君莫笑我不飲酒。更精文史豈足用﹐漸老歡娛復何有。負郭安得二百畝﹐舉家已聚三十口。且來伴我數月閒﹐未幾區區又西走。

城南江館

漢江之北涯﹐軒宇頗髙爽。西南正空闊﹐時此托遐想。誰家有竹石﹐更可悅新賞。待學袁湣孫﹐乘興欲直往。

稠桑見荊山

萬嶺郁叢叢﹐盤雲气勢雄。縱橫誰畫筆﹐屈折自屏風。倒樹出斷外﹐亂雲生掩中。無由更停馬﹐此意恨如蓬。

籌筆諸峯

君看籌筆驛江邊﹐翠壁蒼崖起晝煙。正是峽中佳絕處﹐土人休用作畬田。

酬仲幾秦州道上見寄

送子入秦處﹐紛紛黃葉間。孤舟渡野水﹐疋馬轉遙山。明月每夜望﹐淸風何日還。新詩慰牢落﹐爲一破愁顏。

初入二里

樹色交山色﹐蟬聲雜水聲。客懷殊不倦﹐信馬此間行。

初雪

一色陰雲蔽曉空﹐粉英瓊屑亂茸茸。不知遊騎將何處﹐已失南城玉柱峯。

春閨

枕帶索春思﹐窗紗漏曉光。蠨蛸傷遠別﹐鶗鳺感流芳。妝匣蒸殘粉﹐薰鑪試舊香。洞房燈燭外﹐只有夢悠揚。

春寒

東風何事力猶微﹐凜凜邊寒犯客衣。舊雪未消新雪下﹐南園春色幾時歸。

春山

岡原艸木秀﹐溪谷雲霞媚。君筆誰所傳﹐獨解吐和气。

春庭

春院陰陰翠靄低﹐春庭寂寂曉光迷。花間蜂去抱黃粉﹐苔上燕來銜綠泥。兩行髙梧初蔭合﹐一翻新艸恰生齊。微禽已識幽人意﹐飛下欄幹向裏啼。

春雪呈知府龍圖

朧朧玉魄沈霄彩﹐蔌蔌瑤花破曉陰。和气所蒸緣異政﹐丰年之兆慰羣心。畫樓捲白歡聲洽﹐遊騎障泥樂意深。太守安閒民訟息﹐錦城無限好園林。

慈濟院雙楠

雙楠髙聳綠氤氳﹐密葉長柯蔭四鄰。佛現寶幢經幾劫﹐天開云帳待何人。護持必有諸賢聖﹐觸犯寧無惡鬼神。付囑寺僧常灑掃﹐莫令向下有纖塵。

此君庵

斑斑墮籜開新筠﹐粉光璀璨香氛氳。我常愛君此默坐﹐勝見無限尋常人。

此樂

吏散收簿書﹐公館如山居。歸來換野服﹐攜策將焉如。園亭極瀟灑﹐陰森修竹下。拂石坐終日﹐徒倚不知夜。山月照我明﹐林風吹我淸。口誦太古文﹐往來池上行。露下覺微凜﹐南窗歸就枕。心閒神自安﹐達旦得酣寢。

亂曰﹕懶守爾何爲﹐日日常若斯。爲言我自爾﹐此樂非汝知。

驄馬

鬐鬣擁如雲﹐西人號乞銀。更逢桓禦史﹐特地起精神。

崔白敗荷折葦寒鷺

疏葦雨中老﹐亂荷霜外凋。多情惟白鳥﹐常此伴蕭條。

崔覲詩

崔覲者髙幹﹐梁州城固人。讀書不求官﹐但與耕稼親。夫婦旣已老﹐左右無子孫。一日召奴婢﹐盡又田宅均。俾之各爲業﹐不用來相聞。遂去隱南山﹐雜迹麋鹿羣。約曰或過汝﹐所給我爲陳。有時攜其妻﹐來至諸人門。乃與具酒食﹐嘯詠相歡欣。山南鄭餘慶﹐辟之爲參軍。見趣使就職﹐漫不知吏文。已復許謝事﹐但謂長者云。補闕王直方﹐本覲之比鄰。文宗時上書﹐召見蒙咨詢。薦覲有髙行﹐用可追至淳。詔授起居郎﹐褒斜走蒲輪。辭疾不肯至﹐髙風槪秋旻。我昨過其縣﹐裴回想芳塵。訪問諸故老﹐寂無祠與墳。斯人久不競﹐薄夫何由惇。此縣漢唐時﹐諸公揚淸芬。刻詩子堅廟﹐來者期不泯。

村居

日影滿松窗﹐雲開雨初止。晴林梨棗熟﹐曉巷兒童喜。牛羊深澗下﹐鳧雁寒塘裏。田父酒新成﹐瓶罌饋鄰里。

答馬子山節推見寄

曾陪參畫從橐鞬﹐文雅當時最盛傳。玉掛好風橫飲簟﹐翠漪明月漾吟船。石渠金馬余何者﹐綠水紅蓮子尙然。好養江邊鴻漸翼﹐詔書非久不菑川。

大垂手

華堂合樂轟春晝﹐鳳叫龍嘶畫鼉吼。瓊猊壓地開組繡﹐美人舞兮獻君壽。紅婆娑兮翠蚴蟉﹐雪翻花兮風入柳。曳輕裾兮揚彩綬﹐金鸞飛兮玉麟走。入急破﹐大垂手。香檀紮紮江雨驟﹐情凝力定方舉袖。煙收霧斂曲徹後﹐錦盈車兮珠滿斗。

大慈交師演古軒

萬法一軒中﹐周回百座容。曲燃薝卜久﹐橫揭貝多重。信士供晨缽﹐門人集午鐘。何時聽雄辧﹐幾柄換庭松。

大熱

大熱早復暮﹐幽居如火圍。更無風稍快﹐只有汗頻揮。袒露憂生客﹐沾濡怕熟衣。何當生兩翼﹐直近廣寒飛。

大熱過散關因寄裏中友人

六月日正午﹐大暑若沸鑊。時行古關道﹐十步九立腳。煙雲炙盡散﹐樹木曬欲落。喉鼻喘不接﹐齒舌津屢涸。擔血僮破領﹐鞍汗馬濡膊。幽坑困猿狖﹐密莽渴鳥雀。至此因自謂﹐胡爲就名縛。所利緣底物﹐奔走冒炎惡。塵心日夜迫﹐欲住不能略。因念吾故園﹐左右悉林薄。昔我未第時﹐此有文酒樂。長松借髙陰﹐飛瀑與淸濯。層崖對僧詠﹐大石引客酌。畏景𨿽赫然﹐無由此流爍。於今只夢想﹐欲往途路邈。所效殊未立﹐期歸尙誰約。徒爾發短歌﹐西首謝巖壑。

大熱見田中病牛

壠上病牛良可悲﹐皮毛枯杭頭角垂。兩鼻谽谺只自喘﹐四蹄屴岌曾不皮。牧童默坐罷牽挽﹐耕叟拱立徒嗟咨。朝驅暮使气力盡﹐爾死主人安得知。

大雨

驚云駕長風﹐大雨灑九有。崩騰百川倒﹐豪怒一雷走。茫茫艸木亂﹐隱隱巖谷吼。髙閣晝眠人﹐覺來但支肘。

大元觀題壁

三十窮男子﹐其好膽气成。鴻毛在鄕裏﹐驥足本乾坤。周孔爲逢揖﹐軻雄自吐吞。平生所懷抱﹐應共帝王論。

待雪

向晚欲雪天气陰﹐木葉亂飛雜歸禽。城頭徒倚待飄灑﹐東北萬里皆雲林。

灙泉亭

竹列蒼戟枝榦稠﹐亭開翠幄窗戶幽。下分灙水入渠口﹐正坐小榻臨淸流。

登邠州城樓

試此望搖落﹐秋襟成惘然。客懷傷薄莫﹐節物感窮邊。斷燒侵髙壘﹐微陽入晚川。年來舊山意﹐常與雁翩翩。

登陵陽雲山閣寄上吳尹

雲山髙閣倚危墻﹐晚意無窮在渺茫。極望不知云幾許﹐滿空惟見雁交相。與誰把酒邀明月﹐獨自吟詩到夕陽。因念平臺有佳興﹐鄒生枚叟奉梁王。

登山城書事

節物感羈旅﹐連空生塞陰。亂鴻寒渚遠﹐羣雀晚叢深。霜重涇灘出﹐煙髙隴樹沈。歲華徒自老﹐幽憤滿登臨。

登山亭

登臨平楚外﹐徒倚夕陽間。歸鳥亂飛葉﹐暮云凝遠山。行知筋力倦﹐愁欲鬢毛斑。坐久成搔首﹐疏慵好彊顏。

鄧隱老木寒牛

蒼崖稜層艸芊綿﹐巨木半死生枯煙。羸牛日晚已噍艸﹐稚子天寒猶打錢。

殿前生桂樹

童童彼芳桂﹐藹藹生廣內。靈根浹和液﹐柯葉冬不攺。日月最臨照﹐雨露偏汪﹛左氵右歲﹜。願保剛勁質﹐與君同萬歲。

釣竿

霜刀裁綠筠﹐桂餌掛輕緡。斂迹天地間﹐側身江海濱。悠悠寶帳夜﹐寂寂煙波春。何時投竿歸﹐再與君子親。

東窗

叢楡落碎鈿﹐蔓柳撲輕綿。麗畹暗紅霧﹐曲堤橫翠煙。嘉樹正陰合﹐好禽新晤圓。東窗日已滿﹐猶托隱囊眠。

東谷獨往

久不到東谷﹐晚晴欣細履。陰陰夾路木﹐濺濺落溪水。幽涎界屏粉﹐亂喙刻窗紙。兀坐忘所歸﹐煙雲逼人起。

東谷茅齋

野徑轉深密﹐靜無車馬痕。松花金粉墮﹐苔葉翠葺動。虫鳥春音雜﹐煙雲晚色昏。俗塵何處入﹐長是掩溪門。

東谷偶成

府事幸稀簡﹐常爲東谷遊。舊山玆仿佛﹐佳景每遲畱。斷續溪雲起﹐縱橫野水流。拂衣知未得﹐聊此慰鄕愁。

東谷沿小澗樹木叢蔚中有圓潭愛之久坐書所見

野水瀉古穴﹐石岸盤回淵。飛塵不可入﹐竹樹圍淸漣。靜往得勝玩﹐深居逃俗緣。寒光照煩襟﹐景寂心自圓。枯篁蹲碧禽﹐垂頸窺沈鮮。對之不敢動﹐相望兩俱禪。

東門行

土有失所偶﹐難甘蓬蓽微。拔劍出東門﹐感憤不顧歸。賢哉彼嘉匹﹐逐逐牽其衣。願同此﹛檀木換飠﹜粥﹐節義安得違。況今謂淸世﹐不可復爲非。

東丘老人

東丘老人眉有毫﹐皮肉光潤牙齡牢。自云新年九十九﹐須髮白者無一毛。問之吾術本無有﹐咽津納息徒嘈嘈。莫將元气佐喜怒﹐自然所得春秋髙。吾嘗行之五十載﹐此事至易曾不勞。飲之以酒謝使使去﹐手足輕利如猿猱。嘗聞唐人柳公度﹐八十許歲精力豪。其言與人亦如此﹐老人無乃斯人曹。

東山亭

朝陽之峯乃天設﹐曲嶺長崗地盤結。下臨絕澗走索回﹐上聳巍亭飛嶻嵲。晚云幾處水墨畫﹐秋樹數番紅綠纈。安能恰會此時閒﹐靜與詩翁吟曉雪。

東齋悶書

讀書已無效﹐何用轉勞苦。閒齋幸無事﹐日共古人語。古人議論好﹐善惡皆有補。捨此欲奚爲﹐惟應睡滿午。

冬晚書事

倚杖立亭臯﹐寒威向曉豪。雪乾山色老﹐風烈樹聲髙。殘日千鴉舞﹐孤云一雁號。自然成感物﹐不覺首重搔。

讀蔣都官畫像記

聞昔妖氛滿巴蜀﹐所臨州縣偃如風。其城陷者盡從賊﹐以義死之惟有公。節與岷山髙莫敵﹐名隨皁水注無窮。蘭臺秉筆今誰氏﹐捨此何由壯史功。

讀史

不得滎陽遂失秦﹐始知成敗盡由人。可憐一擲贏天下﹐只使黃金四萬斤。

讀武紀

嗟哉徹之有天下﹐甘心神仙希羽化。五十餘丈起樓觀﹐萬八千里走車駕。安期羨門竟何在﹐五利文成終死詐。若非畱意尙文學﹐嬴政且賢非爾亞。

讀楊山人詩

秋髙羣山空﹐眾籟吐天竅。霜飈擊林野﹐巖壑起哀嘂。蕭蕭寒月下﹐合若萬鬼嘯。疑是太古魂﹐﹛左口右幽﹜﹛左口右幽﹜此中弔。山人住中巘﹐側耳得淸峭。譜之入文字﹐滿捲冷雪照。其聲太淒楚﹐勁澀皆古調。俗尙正淫靡﹐惑者自誇耀。山人持之歸﹐無乃取眾譙。會有知此音﹐相逢當一笑。

讀淵明集

吏人已散門闌靜﹐公事才休耳目淸。窗下好風無俗客﹐案頭遺集有先生。文章簡要惟華衮﹐滋味醇醲是太羹。也待將身學歸去﹐聖時爭柰正升平。

獨遊

孤亭入陰森﹐竹徑北松塢。髙林動淸吹﹐猶滴前夕雨。解衣此危坐﹐左右一不許。性本不柰雜﹐況復玆寡侶。孤懷托寥曠﹐世慮絕參伍。幽花爲誰笑﹐獨鳥只自語。身閒得天全﹐一息了萬古。忽往而忽來﹐其誰知踽踽。

杜逸人歸龍山

上亭北望二百里﹐頹巘墮壑圍龍山。余嘗往來見之喜﹐飲食夢寐皆孱顏。恨無羽翼一飛到﹐羨子長往不欲還。安得擺手掉世故﹐相與傲兀於其間。

對酒

朝廷皦如日﹐區宇淸若水。殊方文教達﹐微品徳澤被。伊人復何幸﹐遇此栗陸氏。茫然大虛內﹐蒸胡盡和气。眞風浹惇俗﹐無所容一僞。惟宜對樽酒﹐酣飲樂無事。人間此昭世﹐得偶須自貴。無爲名所勞﹐區區取愚謚。

對雪獨酌

云陰低重玉花繁﹐獨擁貂裘對一樽。不語佳賓是何物﹐古書名畫滿西軒。

二樂榭

暖山北來聳峨峨﹐漢水東下流滔滔。開軒直可望百里﹐最愛此榭淩雲髙。

二里溪濯足

暑气沈晚樹﹐晴光滿遙川。下馬古道側﹐濯足淸溪邊。勝事樂水石﹐幽懷托雲煙。還來振衣起﹐回首徒悒然。

二年陵陽不見中秋月

陵陽亂山中﹐陰雺日夕發。晴光尙希見﹐況復求夜月。二年逢中秋﹐曾不識皎潔。煙雲爾何事﹐常此作蓬勃。才令薄中明﹐已遣濃處沒。羣邪利幽暗﹐左右覺窸窣。淸光若蒙蔽﹐誰爲我磨指。庭下倚髙株﹐露華沾鬢髮。

伐枯株

層崖垂空石壁牢﹐上有大木百丈髙。古荔全身裹鐵甲﹐頑姜滿腹鋪金毛。空根花蟒露擁腫﹐曲枿怪﹛左伏右鳥﹜爭呼嗥。一朝壯士揮巨斧﹐無限隨死蓬與蒿。

範寬雪中孤峯

大雪灑天表﹐孤峯入云端。何人向漁艇﹐擁褐對巑岏。

芳樹

庭前有芳樹﹐濃陰滿軒碧。莫惜更攜酒﹐醉此靑春色。朝來見鶗鳺﹐飛鳴繞其側。光景不可畱﹐徒遣君嘆息。

房公湖

一頃淸波四面平﹐宛然唐相舊經營。髙秋林木形容老﹐落日樓臺彩繪明。有景可尋蘭棹遠﹐無幽不入竹橋橫。二年所得官居樂﹐肯厭頻來緩帶行。

訪古寺老僧不遇書壁

寂寂復寂寂﹐門前苔蘚積。巾缽定何之﹐禪房封屈膝。蛛絲网窗戶﹐蝸涎篆墻壁。欲去重遲畱﹐空中望歸錫。

訪李奐山人隱居

多暇無所適﹐故來尋隱君。搴開壓屋樹﹐觸散擁門云。狀貌不妨古﹐言談何太文。令人重髙趣﹐歸去每斜曛。

放言

裨海之外旣爾知﹐自問何苦安喧卑。胡不往見蒙轂士﹐看捲龜殼食蛤蜊。

飛泉山寺

東城兀髙峯﹐爽气浮翠微。霞光射巖壁﹐中有寒泉飛。上方金仙家﹐煌煌啟雙扉。欄幹出云表﹐目可了四圍。我來久不下﹐幡影移斜暉。風吹月中桂﹐天香滿人衣。遠渚鳧雁落﹐前嶺牛羊歸。尙此戀幽勝﹐不能手聊揮。

飛仙石溪

愛此潺湲任濺衣﹐獨尋幽石坐多時。日斜徒禦應相笑﹐底事教公上馬遲。

【卷02】

翡翠

淸晨有珍禽﹐翩翩下魚梁。其形不盈握﹐毛羽鮮且光。天人裁碧霞﹐爲爾縫衣裳。晶熒炫我目﹐非世之靑黃。愛之坐良久﹐常恐瞥爾翔。忽然投淸漪﹐得食如鍼鋩。如是者三四﹐厭飫已一骯。旣飽且自嬉﹐翻身度回塘。飛鳴逐佳匹﹐相和音瑯瑯。是曉鳧與雁﹐狼藉島嶼旁。滿腹釀腥穢﹐紛紛曬晴陽。鶖鶬最粗惡﹐嘴大腳脛長。入水捕蛇鱓﹐淤泥亦銜將。想其見爾時﹐一啄亦爾傷。其心肯謂爾﹐被體凝華章。勸爾愼所止﹐好醜難同鄕。淸溪多纖鮮﹐亦足充爾腸。江海深且闊﹐所獲未可量。爾當事澡刷﹐帝囿參鸞凰。

峯鐵峽

東風吹空力何短﹐三月隴山全未暖。文法姦酋引騎兵﹐飛隨銀鶻弓刀滿。霜矛雪甲寒如水﹐候卒何由知首尾。君不見峯鐵峽頭云色死﹐一過蕭然五十里。

馮氏道中早行

畏暑事晨役﹐髙原動徵羈。遙遙歷廣博﹐浩浩長風吹。疏星才出沒﹐河漢西南垂。林端啟明上﹐飛光發丹曦。熒熒灑晴露﹐百物含華滋。爽气入肝鬲﹐宿濁無一絲。寒泉漱淸甘﹐洗滌俗慮遺。還憂火輪怒﹐萬里燒去逵。

鳳山古祠

林木摧折堂廡傾﹐其中塑像猶縱橫。狂巫騰踏野老拜﹐瘦雞薄酒邀神明。形容詭怪蛇﹛尷監換虫﹜亂﹐聲音醜惡鴟梟鳴。災牛禍犬亦可作﹐世有此事何由平。

奉送少訥還靑神

濕云堆空泄淫雨﹐日與三嵎气相軋。春陽沈伏不得動﹐萬木屈蘗艸藏茁。叢岡復嶺誰敢度﹐旦暮寒雞叫泥滑。少訥胡爲犯此苦﹐特念我困來省察。延之累日對佳話﹐如侍大饗聽椌楬。彥瞻弟兄別已久﹐使我心胸昏莫刮。天將少訥愈我病﹐次第爲取蹊茅拔。長編巨軸寫治亂﹐筆墨揮灑何橫猾。詞章直如子長健﹐辯論不比仲連黠。我慚無琴類師曠﹐鶴誤銜珠投二八。酌泉煮蔬共家饌﹐敢用俗禮費烹殺。少訥忽爾道其去﹐歸轅在途不可揠。此懷作惡定數日﹐憒憒已覺慚磨戛。欲畱少訥意無盡﹐更爲逡巡柅西轄。

佛頭

公暇常來此處遊﹐碧波巷巘解相畱。翩然又向城中去﹐回顧溪山只自羞。

富春山人爲予道其所獲石於江中者狀甚怪偉欲予作詩言若可得持歸刻其上當相與傳無窮余夜坐平云閣是時山月淸凜啼虫正苦余因此景物索筆硯爲山人賦之

奇礓巑岏倚秋江﹐俗眼過幾多所忽。風霜鍛鏈愈堅重﹐怒浪噴激不可沒。富春山人好尙古﹐見此便以作吾物。鐫鑱牽挽置庭下﹐犀角鯨牙蛟蜃骨。精金凝滑露筋膂﹐老玉磥砢開竅窟。狂螭奔拿勢夭矯﹐猛兕摶生气蓬勃。山人誇我謂如此﹐欲我詩之慚拙訥。何當走到山人家﹐撫月摩煙觀突兀。

富東山海師

上人者何人﹐富樂之禪客。成都昔嘗見﹐時已坐法席。別來二十年﹐嗟此出處隔。昨過芙蓉溪﹐捨楫得攜策。盤盤轉危磴﹐上叩金仙宅。林間識孤標﹐梵眼老愈碧。引我翠壁下﹐煮茗拂蘚石。問之第二月﹐雄辯發古譯。無由後之遊﹐不得蒙久益。翻然入塵闠﹐俯首愧名迹。

蓋寬饒

次公淸而狂﹐其本出天性。惜哉公廉質﹐不以儒術正。陷害公峭刻﹐姦犯語堅勁。在位及貴戚﹐合然仇怨盛。稀遷愈失意﹐躁戾因以逞。王生識其趣﹐勸以全壽命。胡爲不開納﹐封事轉淩橫。五帝官天下﹐此語豈君聽。上怒以不攺﹐章不求眾定。礭然金吾奏﹐直以大逆訂。𨿽爲鄭昌頌﹐髙嫉掩一諍。遂爾屬諸吏﹐羞復受笞榜。行當北闕下﹐輒引佩刀剄。時𨿽眾所憐﹐終爲端士病。

髙槐

髙槐夾前除﹐合蔭捲若洞﹐交柯載宿雨﹐壓地翠色重。靑虫暖自掛﹐黃鳥晴輒哢。枕簟傲炎風﹐爲君髙興動。

髙堂山兜率寺

孤絕不可狀﹐此山余舊聞。因官多暇日﹐與客到深云。門外一塵斷﹐座中千里分。勞生當自去﹐繚繞下西曛。

公館

公館書沈沈﹐煙雲晚作陰。琴軒冰沼淨﹐書閣火鑪深。默坐自有得﹐閒行誰可尋﹐還應上髙閣﹐看雪一千岑。

狗溪迎湫祈雨輒應

夏雨渴久矣﹐秋苗憂杭然。至誠通祝版﹐靈貺逐香煙。桐祓應無訟﹐囷倉定有年。曹公三大堰﹐一夜滿民田。

鼓子

柔條長百尺﹐秀萼包千葉。不惜作髙架﹐爲君相引接。

觀風閣

危閣覆髙林﹐晚步聊徒倚。東南兩峯斷﹐空闊見萬里。茫茫落霞外﹐苒苒孤煙裏。忽暗識歸云﹐乍明知積水。風從半天下﹐月向平地誌﹐夜久殊未還﹐峨冠露盈幾。

觀音院怪松

怪松屢見無如此﹐每度來觀說向僧。若遇風雷宜守護﹐恐生頭角便飛騰。秋聲繞殿隨齋磬﹐夜影侵廊對佛燈。韋偃畢宏今不在﹐欲求人畫有誰能。

官舍春日書懷

自趨戎幙佐鞬橐﹐四見新陰發舊柯。學飲不成歡意少﹐好吟無倦苦心多。無傷池柳風圖甚﹐泣破庭蘭雨柰何。敢對靑春嘆畱滯﹐且須開口更狂歌。

官舍春日書懷

琵琶泉水碧溶溶﹐又見春歸玉柱峯。歡緒已蘭羞老大﹐交期將近懶遊從。杏開暖萼融紅蠟﹐柳放晴花拆白茸。賦得上林佳景盡﹐不知誰爲薦臨邛。

貴侯行

將軍功動滿旂常﹐昨日賜對開明光。腰懸橐駝紫金鈕﹐爵號進拜諸侯王。戟衣翩翩弄春影﹐大第髙門臨萬井。但願囊書絕邊警﹐常官中都奉朝請。

過大散寄子駿

才過嘉陵心自喜﹐歸來一夜寫君書。明朝便送曾冰底﹐定有西行雙鯉魚。

過髙塶城

頹壁乍髙低﹐中間已亂蹊。長原想鵝鸛﹐大冢記鯨鯢。黯澹寒云結﹐蕭疏野艸齊。興亡盡遺迹﹐立馬看扶犁。

過金雞關

關頭气象古﹐關下風煙淡。春深艸木活﹐嵐重坑谷暗。禽聲著部奏﹐花色成窠勘。歸鞍𨿽若水﹐畱此亦能暫。

過祿氏山齊

過水得憑檻﹐滿川皆夕陽。江山逢勝絕﹐手筆恨荒唐。城郭蒙籠近﹐汀州杳靄長。明朝又東去﹐塵土入衣裳。

過靑泥

鐵山正月雪交加﹐欲探東風未有涯。才過靑泥春便好﹐水邊林下見梅花。

過永壽縣

驅馬上危阪﹐暮鞭搖客愁。峯巒驚滿目﹐咫尺擬回頭。紅樹擁野店﹐白雲藏縣樓。須知此北下﹐地底見豳州。

過友人溪居

籬巷接菇蒲﹐閒扉掩自娛。水虫行插岸﹐林鳥過提壺。白浪搖秋艇﹐靑煙蓋晚廚。主人誇野飯﹐爲我煮新蘆。

涵虛亭

云外眾峯檐際橫﹐竹間飛泉窗下鳴。欲往二樂卽歇此﹐胸懷已自如冰淸。

寒食

蜀客寓秦城﹐寒威怯夜生。火牀功甚小﹐酒榼力何輕。月外天無色﹐霜中地有聲。王章龍具薄﹐數徹郡樓更。

寒食感事呈同官

三月八日值寒食﹐陰霾蔽空不肯收。北園花木殊未動﹐到處哭雨惟鳴鳩。吾曹可憐愛薄宦﹐甘此寂寞來山州。酒肴有無更莫問﹐逢遇相與淸談休。

寒食書事感懷

寥寥官舍靜於僧﹐𨿽有園亭亦倦登。桃杏花陰流似水﹐圖書滋味冷如冰。坐觀棨戟慚無狀﹐歸掃松楸恨未能。得報君恩便休去﹐虞卿前日本擔簦。

寒蜩

山月滿地流金波﹐寒蜩向秋鳴更多。大都時節使如此﹐止爾不得將柰何。

漢中城樓

解帶緩幽憂﹐登城復上樓。斷煙橫沔水﹐孤鶩入洋州。浩蕩成遙望﹐淒涼起暮愁。山中自有桂﹐何事此淹畱。

漢中城樓

蘚徑踏層斑﹐髙林古木間。雁隨平楚遠﹐云共太虛閒。晚靄昏斜谷﹐晴陽露斗山。將身就淸曠﹐名路爾何顏。

漢州王氏林亭

短彴疏籬入野扃﹐竹煙松露滿襟淸。奔湍激險飛寒響﹐弱蔓穿深掛晚英。惜去更觀曾畫壁﹐記來重注舊題名。門前便是紅塵道﹐誰肯同過洗俗纓。

旱雷

夏旱亦已久﹐眾懼非常災。茫茫大田中﹐赤風起炎埃。密雲徒滿空﹐甘澤竟不來。但聞南山下﹐日日喧怒雷。

菡萏亭

日髙過竹湖水光﹐風長入座荷花香。交紅映綠滿渠下﹐各有意態隨低昂。

何桂林

十萬餘工造羽儀﹐夾堤浮浪去參差。堂堂送入江都去﹐渾忘當年攬頸時。

和陳基載大雨

黕黕云如湧﹐淙淙雨若傾。驟翻銀漢濁﹐勻灑玉繩明。雷怒無停勢﹐風豪有遏聲。危樓已初伏﹐猶謂裌衣輕。

和何靖山人海棠

爲愛香苞照地紅﹐倚欄終日對芳叢。夜深忽憶髙枝好﹐把酒更來明月中。

和寄白聖均

年來雙鬢已絲絲﹐頭角低摧羽翼垂。無命不窮常自笑﹐有謀皆拙敢求知。榮途謾說居三館﹐僻郡還甘守一麾。賴是山城好風物﹐不能逢子共吟詩。

和梨花

素質靜相依﹐淸香暖更飛。笑從風外歇﹐啼向雨中歸。江令歌瓊樹﹐甄妃夢玉衣。畫堂明月地﹐常此惜芳菲。

和邵興宗棋聲

二客與棋酬﹐寒聲滿側楸。急因隨行發﹐斷爲見遲休。花下鶯翻翼﹐林間鶴轉頭。丁丁竹樓下﹐不獨在黃州。

和提刑度支王店雞詩

王店有郵吏﹐養雞殊可笑。昂然處髙襟﹐不肯以時嘂。官有宿此者﹐西徵待初曉。雞竟不一鳴﹐問吏吏已告。云此最荒絕﹐左右悉蓬蓼。狐貍占爲宅﹐恣橫不可道。前此三四雞﹐一一遭其暴。尋聲卽知處﹐盡獲爪牙弔。自後始得此﹐其若有人教。東方或未明﹐羣丑尙騰趠。此雞但鉗結﹐直伺太陽耀。𨿽然謂失旦﹐似得保身要。官曰此何用﹐不然則宜糶。不見不鳴雁﹐先死蓋自召。天下已明白﹐豈假更喧鬧。徒爾費稻梁﹐曾莫知所報。吏云官言是﹐且願勿嘲誚。知是本在人﹐此物何足校。

和提刑郎中閱兵之什

曉營金革列周遭﹐大纛長牙擁帳髙。虎豹用韜傳妙略﹐龍蛇供陣役羣豪。言初撫處如蕭纊﹐恩盡均時若楚醪。敢謂施行剪諸盜﹐亡之才比一牛毛。

和提刑子功喜雨

時雨已可喜﹐況當春發生。入地如流膏﹐浸灌萬物萌。眞宰每自惜。才灑復卻晴。常時稍沾濕﹐庶匯亦已榮。昨宵忽盛下﹐欄宇翻瓶罌。髙原與庳陸﹐旦可一尺盈。尋觀太陽起﹐紅光吐崢嶸。萬里洗氛濁﹐四顧蒼煙平。羣農悉就野﹐上下羅晨耕。父老荷鋤鍤﹐林間笑相迎。盡言此美澤﹐天意卹下甿。麻麥固已定﹐預見禾黍成。且幸賦輸辦﹐敢望求他贏。次第還與官﹐口腹甘別營。願常獲丰稔﹐自覺所取輕。言罷乃散去﹐溝壠紛縱橫。使者有職事﹐其喜誰與並。髙齋聽淙淙﹐不寐達五更。豈不省文移﹐賴此一夕傾。天明作浩歌﹐滿紙編和聲。

和吳龍圖韻五首二色芙蓉

蜀國芙蓉名二色﹐重陽前後始盈枝。畫調粉筆分妝處﹐繡引紅鍼間刺時。落晚自憐窺露沼﹐忍寒誰念倚霜籬。主人日有西園客﹐得爾方於勸酒宜。

和吳龍圖韻五首經史閣

自持金節此爲州﹐小善何嘗不見收。更起麗譙連石室﹐盛藏縑帙擬蓬丘。師延舊徳皆髙誼﹐士集他邦盡久畱。當念河南向儒意﹐莫教弦誦少時休。

和吳龍圖韻五首明堂肆赦不得預觀感而成詩

季秋陽館事嚴禋﹐能饗洪惟上至仁。遊廟衣冠參帝坐﹐侍祠簪佩儼星辰。歡聲被宇和於律﹐協气流天藹若春。卽見陪鑾千萬祀﹐豈長如此在遐垠。

和吳龍圖韻五首洗竹

斤斧從來到此稀﹐爲撩疏密繞藩籬。已繁不用饒新筍﹐縱礙何妨惜舊枝。風外淸音聞曲閣﹐月中寒影下方池。想公日在瑯玕徑﹐正是棠陰訟少時。

和吳龍圖韻五首有懷致政景仁侍郎

一生名籍占風流﹐爲識莊環可自由。幾杖未銷容早退﹐廟堂將近肯中休。有人把酒思髙節﹐何處揮毫詠素秋。故國岷峨最佳絕﹐幾時歸伴赤松遊。

和楊仲軻春難度

春難度。紅梢梢﹐尋縷縷。朝披煙﹐暮結雨。勸君飲酒莫用訴。春難度。

和楊仲軻春難度

春難度。歌滿闋﹐酒萬舉。喉欲破﹐腸欲腐。風光滿天已不暮。春難度。

和楊仲軻春難度

春難度。池浮花﹐墻擁絮。枕書睡﹐樹陰午。日長幾何萬尺許。春難度。

和張推官荔枝

長嗟珍果滯遐方﹐好種華林奉帝王。夏簟滿風羅秀色﹐曉梯乘露摘新香。潑霞乍染愁將變﹐烹玉才凝忍更嘗。正在臨節病痟甚﹐忽蒙佳惠敢相忘。

和張屯田秋晚靈峯東閣閒望

直欄橫絕紫微陰﹐憑久秋光照客襟。一道山川寒色遠﹐萬家煙火夕陽深。涇灘水落君鴉集﹐秦嶺雲髙斷雁沈。此興浩然須把酒﹐可憐難難異鄕心。

和張屯田雪中朝拜天慶觀

簌簌遙空墮碎瓊﹐一街寒色曉風淸。題輿想入簫臺下﹐似駕飈輪向玉京。

和張屯田雪中朝拜天慶觀

寶幢珠節共玲瓏﹐九虎嚴關有路通。遙望玉宸端象簡﹐宛然身在廣寒宮。

和仲蒙山城

大歷年﹐忠武居豳捍逆氏。盛平民﹐營板堵﹐斷賊閉迒蹊。連櫓橫﹐朱鳥飛。墻切紫霓索紆圍﹐絕巘靡迆附深溪。外浚池隍低。轒輼防藺石﹐埤堄礙云梯。樹杪鳴巡鐸﹐崖端響守鼙。石頭何培樓﹐龍首太醯雞。歲久蒼苔上﹐時平白艸齊。全秦襟帶地﹐惟此壯山西。

和仲蒙石龍渦

羣岡壓涇湄﹐於此聚眾首。其間石屋露﹐遠視若呀口。林端躡絙上﹐卻入勢愈斗。圍空豎古壁﹐闊可百人受。洪鐘誰倒仰﹐巨甕忽側剖。層巖寒泉飛﹐絕巘怪樹走。陰風喜復怒﹐野霧吞且嘔。晴嵐逼衣襟﹐欲住不得久。嘗聞耕者說﹐自昔藏蚴蟉。當年救旱事﹐有記刻不朽。近歲靈恐歇﹐百禱無一偶。至今閭里人﹐不復來奠酒。

和仲蒙夏日卽事

簿領初休几案淸﹐西軒移枕臥前楹。香從菡萏紅苞發﹐粉入篔簹翠節生。不分便衰聞蟻鬥﹐可嗟俱妄見蝸爭。日長景靜官曹冷﹐莫厭頻來對一枰。

和仲蒙夜坐

宿鳥驚飛斷雁號﹐獨憑幽幾靜塵勞。風鳴北戶霜威重﹐云壓南山雪意髙。少睡始知茶效力﹐大寒須遣酒爭豪。硯冰已合燈花老﹐猶對羣書擁敝袍。

和子平悼馬

生來未嘗畜良馬﹐近得此駒誠可嘉。骨節權奇毛肉好﹐此種無乃眞渥窪。健蹄駸駸穩而疾﹐歷目一過如飛霞。自歸官下少出入﹐惟是芻粟意轉加。前時相期好天色﹐往返百里馳平沙。誰謂兵奴踠其足﹐鍼烙熨裏成瘢痂。立多气毒憤入肺﹐雙膁攢縮兩鼻呀。庸工謬藥久不效﹐倒死櫪下鬃髟髿。敝帷一區瘞以贈﹐惜爾命薄如萎花。子平平時最愛爾﹐對客滿坐常洪誇。今朝凶爾忽斃踣﹐重以好詩形嘆嗟。嗟余逐貧官職小﹐此民豈合居余家。從今但只跨款段﹐壞轡破鞍仍短檛。

和子平弔猿

去年汶山花平僧﹐求得匡猿遠相寄。來時野性已馴熟﹐趫捷輕便殊可憙。呼來遣去會人語﹐一成已絕歸山意。置之眼前看不足﹐解去絛索令自恣。月明木杪倚風嘯﹐天暖花陰向陽睡。兒童圍繞賓客惜﹐倒掛橫跳衒嬉戲。豢夫每日費提舉﹐未始時節虧飲飼。前時忽來報之病﹐抱立階前自臨視。與之柿栗不肯顧﹐局腳埋頭交兩臂。毛焦色暗肉攣縮﹐斗覺精神變憔悴。尋常忽然遇小疾﹐不過蜘蛛噉三四。咽喉才下卽無恙﹐何此不效況頻餌。今朝霜風冷入骨﹐早遣之問去已斃。人情不免爲傷怛﹐退自悔恨中且愧。重巒復岫本其樂﹐大薄長林違爾志。苦將韁鎖彊維縶﹐不究天年良有自。遣人包裹瘞深僻﹐不使筋骸屬螻蟻。西鄰子平最如事﹐聞之搏髀嘆無已。再三慘怛來訪問﹐歸作長篇踰百字。其詞讀之甚淒愴﹐亦謂一郁嘆其死。復推物理重相慰﹐聚有散無皆偶爾。把之庭下讀復讀﹐仰望髙株一歔欷。

和子山春日雨中書事見寄

菀菀冥冥雨气沈﹐一春長是詠春陰。燕歸畫棟簾櫳靜﹐鶯下雕欄院宇深。鬥艸玉釵應復約﹐看花金勒誤重尋。謝郎風調將誰柰﹐獨倚書牀擁鼻吟。

和子山春日雨中書事見寄

靑春已破六十日﹐正好共攜歌管遊。鶯花有意欲惱亂﹐風雨何事相淹畱。南園彩棚映綠樹﹐西湖畫舫臨淸流。幾時云陰得斂霽﹐願把一樽相獻酬。

和子山陪使君遊西湖三絕正月晦日

遊騎翩翩從使君﹐娛賓亭上宴西曛。座中不用頻辭酒﹐明日靑春已一分。

和子山陪使君遊西湖三絕正月晦日

柳色繞堤金粉明﹐湖光浮岸玉煙輕。風柔日薄恰新霽﹐正好訪春來此行。

和子山陪使君遊西湖三絕正月晦日

滿眼垂楊照綠波﹐就中春意延先多。不將歌管酬佳景﹐擬柰翠漪堂上何。

和子山種花

風流從事季長家﹐繞徧官居種盡花。應爲淸才無比敵﹐擬將文彩競春華。

和子山種花

碾薄﹛左禾右弋﹜圓粉色勻﹐一枝寒艷惱靑春。曉來帶雨四廂下﹐恰似蓬萊見太眞。

和子山種花

曾宴瓊林爛熳紅﹐寶津樓下看春風。今朝忽向君家見﹐猶憶當年醉眼中。

和子山種花

幾樹山櫻曲檻前﹐花開如火葉如煙。待將短句誇形似﹐已被休文道欲燃。

和子山種花

新自涇州趁雨移﹐便開繁萼擁芳枝。紅霞照地淸香起﹐似到玄都觀裏時。

賀陳基載重陽日

文酒尋常不厭求﹐坐中須得買長頭。幸逢九日稱佳節﹐宜對三嵎賞素秋。歲月但看隨葉落﹐利名當信與云浮。憑君且學龍山飲﹐一醉能令萬事休。

紅樹

萬葉驚風盡捲收﹐獨餘紅樹擬禁秋。已疑斷燒生前嶺﹐更共殘霞入遠樓。楓岸最深霜未落﹐柿園渾變雨初休。勸君莫上靑山道﹐妝點行人分外愁。

後溪

新晴揉藍染溪色﹐我愛常來坐溪側。一林奇石宛如畫﹐兩岸野花殊不識。蟬鳴盡日競何事﹐鷺下多時猶未食。細觀物理須靜中﹐歸云無辭更昏黑。

後溪晚步

陰陰芳樹暗回堤﹐路入蒙籠轉野溪。澤雉應媒髙復下﹐林鴉引子曷還啼。靑蒲宛宛全淹水﹐紫筍斑斑半出泥。倚杖風前感時節﹐亂煙斜日一蟬嘶。

忽憶故園修竹因作此詩

故園修竹繞東溪﹐占水侵沙一萬枝。我走宦途休未得﹐此君應是怪歸遲。

湖上眾禽盡以俗呼爲題連點七

翩翩彼珍禽﹐金羽耀寒日。飛落灘上冰﹐對人連點七。

湖上眾禽盡以俗呼爲題泥滑滑

春日正晴明﹐滿園花盛發。勸爾竹木雞﹐莫啼泥滑滑。

湖上眾禽盡以俗呼爲題淘河

羣魚見新晴﹐萬鬣戲淸泚。忽爾下淘河﹐驚回入水底。

湖上眾禽盡以俗呼爲題提葫蘆

花開已堪鏡﹐半綠捲如杯。誰爲回風力﹐淸香滿面來。

湖上眾禽盡以俗呼爲題拖白練

盤石坐深林﹐不欲人求見。隔岸誰品弦﹐數聲拖白練。

鄠上懷古

未曉南山去﹐從禽夜不歸。凡行多少地﹐十二所更長。

華山

巖頭漠漠衛卿云﹐谷口紛紛張楷霧。安得鉤梯上石龜﹐欲看明星洗頭處。

華山

石蓮峨峨橫紫霄﹐中瀉萬丈銀河水。安得大箭長八尺﹐欲與天神博於此。

畫眉禽

盡日閒窗生好風﹐一聲初聽下髙籠。公庭事簡人皆散﹐如在千巖萬壑中。

槐莊渡口

雲煙飄泊樹微茫﹐一岸人家帶夕陽。欲上髙原便回音﹐可憐風物似吾鄕。

還李中捨奉使集

奉使道中詩百首﹐古人遺落盡冥搜。自憐吳蜀佳山水﹐一夜燈前得徧遊。

還友人詩卷

作詩所患格不髙﹐君今已和詩中格。吾鄕風物最淸麗﹐君向其間作詩客。定余絕景在幽深﹐更欲煩君用刀尺。

黃功垂祕書嵐城閣

羣峯繞髙軒﹐四望如城密。晴嵐逼窗戶﹐淨若新洗熨。杳杳其中人﹐衣襟照寒碧。臨風設橫幾﹐蕭灑坐終日。門前車馬道﹐擾擾亂如虱。轉眼不復觀﹐長歌傲簪紱。

黃筌鵲雛

短羽已褵褷﹐弱脛方屴岌。母也向何處﹐開口猶仰食。

黃蜀葵

錦江何日別﹐漆水今朝見。淸露染顏色﹐秋鵝一分淺。

黃秀才北郊書堂

吾邑固僻陋﹐巉巉合羣山。苟無賢者居﹐孰能營幽閒。黃子治北郊﹐勝絕收其間。長溪斷谷口﹐囂嘩隔塵闤。始至甚夷曠﹐漸往頗險艱。洞穴煙雲昏﹐澗壑松桂環。幽芳自芬馥﹐野哢常綿蠻。繚磴掛絕壁﹐孤彴飛遙灣。气象奪天奧﹐景物搜鬼慳。築室貯羣籍﹐軒窗面孱顏。朱黃列几案﹐坐把古穴刪。自取天爵髙﹐下視五兩綸。處心固已定﹐詎卹時輩訕。伊余素無似﹐謬入文墨班。前得省親歸﹐屢此容追攀。時亦竊講議﹐始蹈賢聖關。譬之拉虎豹﹐所得才一斑。自愧鄙朴姿﹐得涉道誼寰。余亦有東谷﹐對此何格頑。每來輒盡日﹐須步明月還。

黃崖洞

黃崖大洞埋古云﹐入去所履平如席。其中玉髓盡可餐﹐只恐歸來變爲石。

積雨

京師值積雨﹐浮淖皆滿城。況當淘決時﹐左右羅深阬。有客南河居﹐旦夕堤上行。病僕挾羸馬﹐十步八九傾。職事有出入﹐長抱落膽驚。都人素豪恣﹐小官常見輕。排辟要穩道﹐斂避不敢爭。試欲效呵止﹐圜目根姓名。往往被濺污﹐直落舌與睛。歸來事洗濯﹐袍袴紛縱橫。仰首問天公﹐春澤當早晴。幸有好日月﹐何惜施光明。

吉祥院

欹危一逕通﹐下馬轉深叢。便是塵寰外﹐可憐煙塢中。修篁寒滴雨﹐老柏靜吟風。日暮庭前樹﹐歸鴉自繞空。

卽事

公禮欲下格﹐具觀人所存。須知範孟博﹐豈肯伏陳蕃。

極寒

燈火家冬杪﹐圖書稱夜長。簾鉤掛新月﹐窗紙漏飛霜。酒醴慚孤宦﹐皮毛逐異秀。誰知舊山下﹐梅艷滿東墻。

季百般已亥大雨

黑雲堆空天地昏﹐風勢猛惡山嶽撳。怪電燒爇嗔霆喧﹐鯨海起立星漢翻。玉竿銀索傾瓶盆﹐誼威怒力淩乾坤。川陸浩渺同一源﹐泛濫直欲浮髙原。澗谷洶湧龍蛇奔﹐溝渠溪壑相吐吞。土肉刮盡惟骨存﹐漂蕩秋稼無一根。天生烝民主仁恩﹐覆露養育生理蕃。誰持害錀開禍門﹐絕滅黍豆災元元。無路能去陳九閽﹐此事是非安可論。

【卷03】

寄褒城宰

灩灩淸波瀉石門﹐茂林髙巘夾煙昏。何當畫舫載明月﹐共醉江心白玉盆。

寄成都監庫石屯田遠叔

一年同往夾城中﹐小圃髙齋幸見容。吟盡物題春唱和﹐講窮人事夜過從。尋芳待去門前約﹐訪古邀回道上逢。別後西樓不堪倚﹐滿川林木暮云重。

寄成都趙資政

才承寵詔聯公鼎﹐便謁除書別帝閽。萬口一詞歌盛徳﹐四年三度福遐藩。已爲魁壘無雙士﹐更入摩訶不二門。應笑臨邛病痟客﹐最先參見在江原。

寄呈溫江安寺丞

髙崖古驛荒涼甚﹐過客何嘗住久之。獨有門邊君寫處﹐每來無不讀多時。

寄馮永州

山水永最善﹐守居聞更優。煙雲萬石古﹐風月九巖秋。几案少俗事﹐壺觴多雅遊。無因陪後乘﹐幽意滿湘流。

寄何首烏丸與友人

此艸有奇效﹐嘗聞於習之。陵陽亦舊產﹐其地尢所宜。翠蔓走巖壁﹐芳叢蔚參差。下有根如拳﹐赤白相雄雌﹐斸之髙秋後﹐气味乃不虧。斷以苦竹刀﹐蒸曝凡九爲。夾羅下香屑﹐石密相和治。入臼杵萬過﹐盈盤走累累。日進豈厭屢﹐初若無所滋。漸久覺膚革﹐鮮潤如凝脂。旣已須髮換﹐白者無一絲。耳目固聰明﹐步履欲走馳。十年親友別﹐忽見皆生疑。問胡得爾術﹐容貌曾莫衰。爲之講靈苗﹐不爲世俗知。蓋以多見賤﹐蓬藋同一虧。君如聽予服﹐此語不敢欺。勿信柳子厚﹐但誇仙靈脾。

寄紀禪師

自笑塵中遊宦客﹐長輸林下坐禪僧。水田百畝一區宅﹐歸老城南何日能。

寄景孺提刑

江由巖嶮地﹐萬木與云齊。弭節山中宿﹐思歸夜半啼。麝香沾野艸﹐虎迹滑春泥。到此須憑酒﹐何人手可攜。

寄景孺提刑時按武興

夾欄虛棧武興西﹐使騎翩翩晚夕馳。想過飛仙須下馬﹐此中佳影入吟詩。

寄景遜

別後西城上﹐來須到日曛。目迎秦塞雁﹐心過隴山云。寡合無如我﹐髙懷少似君。相思只相望﹐徒爾托云云。

寄楞嚴大師

錦官城裏寺﹐一室若雲峯。水縮秋吟鼎﹐霜低夜講松。住齋塵入缽﹐出定蘚生筇。曾聽三摩義﹐居常夢曉鐘。

寄題杭州通判胡學士官居詩四首方庵

眾人庵盡圓﹐君庵獨云方。君𨿽樂其中﹐無乃太異常。勸君刓其角﹐使稱著月牀。自然制度穩﹐名號亦可詳。東西南北不足辧﹐左右前後誰能防。願君見聽便如此﹐鼠蠍四面人恐傷。

寄題杭州通判胡學士官居詩四首鳳咮堂

胡侯外補來錢塘﹐所居之山名鳳凰。不知元本發何處﹐蛇頸魚尾盤髙岡。婆娑欲下大江飲﹐萬里一息頭低昂。誰將浮圖壓兩翅﹐直使貼地不得翔。前人眼俗不知顧﹐會有賢者來形相。憐汝困欲共汝語﹐故近汝咮營斯堂。起居飲食不離上﹐外孰有耳聽瑯瑯。應云汝徳未衰在﹐旦暮可起鳴朝陽。

寄題杭州通判胡學士官居詩四首濺玉齋

石林犖犖森座隅﹐激水注射成飛渠。寒音琤然落環佩﹐爽气颯爾生庭除。主人淸標自可敵﹐底處勝槪爲能如。想君不欲時暫去﹐其餘滿案堆文書。

寄題杭州通判胡學士官居詩四首月巖齋

月爲太陰精﹐石亦月之類。月常寄孕於石中﹐事理如此何足異。天地始分判﹐日月各一物。旣名物乃人形器﹐安有形器不消沒。況此日與月﹐曉夜東西走。珠流璧轉無暫停﹐豈與天地同長久。其爲勞苦世共知﹐惟是月有生死時。旣然須常換新者﹐人但不見神所爲。日須天上生﹐月必地中產。君不見虢州朱陽縣之山谷間﹐才成未就知何限。石有不才者﹐往往其卵﹛孵孚換段﹜。靈媼棄置不復惜﹐任人取去爲珍玩。佳者畱之待天取﹐藏滿庫樓千萬許。彥瞻博物天下稱更無﹐定不以予之說寱語。予恐世人不知嵩丘巖洞中﹐西湖前。其上有石妊月月已滿﹐此人朅來就彼剜剔歸上天。所以此石拆副不復合﹐至今神胞所附之處其痕圓。拋擲道傍凡幾歲﹐風刷雨淋塵土穢。子平一見初動心﹐輦致東齋自摩洗。更選他山相擁列﹐就中獨爾一峯最奇絕。每至瑤魄流光下照時﹐玉柱橫欹無少缺。子平謂我同所嗜﹐萬里書之特相寄。邀我爲詩我豈能﹐窗前累日臨空紙。遙想巖前寶穴通﹐玉蟾從此去無蹤。

寄題何靖山人隱居

門外鋪寒水﹐墻頭立好山。先生忘勢利﹐髙隱寄中間。鳧鶩應同樂﹐煙雲已共閒。幾時能少暇﹐攜酒到松關。

寄題湖州沈秀才天隱樓

自念久不偶﹐歸老東南州。地名水精宮﹐家有天隱樓。收卷勢利心﹐欲與汗漫遊。出處固以義﹐無爲子光羞。

寄題閬州開元寺澤師竹軒

澤師種竹三十年﹐竹成滿院生綠煙。蒼龍子孫太繁盛﹐分領眷屬來渭川。藏風蓄雨蔭殿壁﹐不敢輒近寒森然。香飛常入佛座上﹐葉落不到經窗前。芟除掃掠淨如洗﹐欄外不許行狂鞭。澤師瘦健如老鶴﹐壞衲幾尺披左肩。手持數珠讀梵筴﹐狀貌兀若與鐫。朝旋暮繞在其下﹐不肯出院求齋錢。古人亦有愛竹者﹐豈得以師心意專。我亦平生若如此﹐兼解略把筆墨傳。逢師正謂同所好﹐但恨尙有區中緣。何時相對月明下﹐坐徹淸影談幽禪。

寄題密州蘇學士快哉亭太史云此城之西北送客處也

出城送客客未來﹐主人到此先徘徊。地臨濰水極淸曠﹐每爲送客雙眼開。客來旣坐歌管作﹐紅袖勸酒無停杯。主人自醒客已醉﹐門外落日驪駒催。揖客上馬退岸幘﹐未忍便擁千騎回。滿襟髙興屬軒檻﹐野闊風長眞快哉。

寄題威勝軍守居髙明榭

石侯守銅鞮﹐暑居念煩愀。營基切城角﹐列礎出樹杪。窗橫四野外﹐轉目可俱了。長風落霄極﹐萬里吹縹緲。主人白羽扇﹐日日上淸曉。琴樽嘯佳侶﹐以樂軍事少。晴煙抹闤闠﹐暮角送禽鳥。語客莫遽歸﹐前林月將皎。

寄夏文州左藏佾

翩翩貴公子﹐佳譽本能文。大第辭京輦﹐髙旌擁塞云。勸農唐刺史﹐養士漢將軍。莫刻和戎誓﹐朝廷立功勛。

寄夏文州左藏佾

寄語文州守﹐謀邊想甚勞。封疆通鳥鼠﹐種落雜猿猱。甲馬廉頗少﹐詩書郤縠髙。當須辦乃事﹐不用恥弓刀。

寄彥思時在長安言遊終南

日日望車馬﹐君當何日還。談諧思衮衮﹐篇什愛關關。大道風埃惡﹐長河冰雪頑。相招早來此﹐擬欲問南山。

寄楊歸一

出處久異矣﹐居常勞所思。煙霄惟子未﹐鬢髮已翁爲。世故豈須問﹐人生當自知。林泉聞幸好﹐足可樂明時。

寄永興吳龍圖給事

髙舂鈴下索焚香﹐鏤管紋箋發彩章。應在後園涼榭裏﹐玄霜仙帽紫霓裳。

寄永興吳龍圖給事

見山樓迥倚晴虛﹐看展終南百幅圖。聞說二林尢勝絕﹐想公髙興在香鑪。

寄永興吳龍圖給事

土風豪盛古長安﹐誰謂元侯臥治難。使客不來公事少﹐一牀蘄簟石林寒。

寄友人

惟秦抵於蜀﹐間可歷萬﹛左血右戲﹜。遙懷向英義﹐潛想一夕馳。乏人探道奧﹐求合常苦奇。見謂可招納﹐欲與相塤篪。夫何斷乖絕﹐出處各一涯。秋風動孤況﹐西首勞所思。

寄宇文公南

彭澤長謠便歸去﹐君辭曲水亦其徒。一官何藉五斗米﹐二子況皆千里駒。懶對俗人常答颯﹐厭聞時事但慮胡。從來綿竹多賢者﹐惟是楊雄識壯夫。

寄員文饒屯田

英英文饒江漢士﹐何者天教喪眸子。用心專一性轉明﹐無所不知余兩耳。能爲樂府勝張籍﹐暗誦史書過杜顗。棄官新自荊渚歸﹐萬里逆風衝峽水。峨峨全家載巨艑﹐坐臥吟詩滿千紙。自言從此生事足﹐可了芋栗及麻枲。數椽舊屋蔽風雨﹐一榻蕭然容隱幾。丘明國語浩如雲﹐子夏門人紛若蟻。向人問口誇舌在﹐道義文章吾豈已。自知俗事無所觀﹐便落雙睛君亦喜。

寄張郎中

常慚無才動有權﹐十年鄕裏但畱連。養成答颯人應笑﹐學得支離自謂賢。三館舊遊層漢上﹐一麾今守亂峯前。幸逢別駕如張軌﹐免對蘇章說二天。

寄彰明任光祿遵聖

軒軒任公子﹐本是釣鰲人。手把虹蜺竿﹐一舉百萬鈞。得鰲謂無用﹐坐卷千丈綸。卻自絓蚯蚓﹐淺瀨收纖鱗。悠悠世上兒﹐不識此有神。但將俗士眼﹐下視窮水濱。

寄子駿運使

西鄕巴嶺下﹐嶮道入孱顏。使騎到荒驛﹐野禽啼亂山。問民靑靄裏﹐訪古白雲間。幾日南城路﹐新詩滿軸還。

嘉川

嘉川之西過新棧﹐幾里朱欄繞靑壁。我行落月尙在水﹐水影照人襟袖白。繁英雜綴修蔓上﹐綠錦纈帶垂百尺。淸香滿馬去未休﹐賴爾春風慰行客。

嘉川道中寄周正孺

艸木春深後﹐山川雨過時。淸佳常滿目﹐衰倦敢忘詩。好尙舊若此﹐飄零今比誰。爭如畫堂上﹐日日聽新詞。

賈佩蘭歌

綠發憶新梳﹐君前侍玉壺。相隨五色鳳﹐飛止帝宮梧。鳳時入紫煙﹐一舉萬羽趨。乘風恣敖盪﹐眾首傾云衢。帝旣天上行﹐畱鳳不與俱。鎩翮下永巷﹐髡鬄編鉗徒。赭衣舂且歌﹐北望鸑呼。凜凜赤喙鴆﹐一杯死其鵮。鳳亦飲瘖藥﹐鞠域支體殊。娥姁豈不仁﹐幸此全賤軀。歸來南山下﹐秋風裂羅襦。寒牀覆龍具﹐霜雪侵肌膚。忽自感時節﹐臨風只長吁。徒懷掖庭事﹐欲泣對民夫。

劍州東園

羣峯髙擁碧嶙峋﹐亭宇淸華气象新。兩岸煙雲先向日﹐一林花木暗藏春。溪明夜閣軒窗月﹐風斷晴橋井邑塵。好酒滿樽詩滿軸﹐主人曾不倦行人。

鑑崖

層崖瑩靑瑤﹐泠滑不可捫。秋光發淨照﹐林影搖晴暾。飛瀑滌吟肺﹐垂蘿淸飲魂。惟憂漬愁霖﹐碎蘚來相痕。

江上主人

客路逢江國﹐人家占畫圖。靑林隨遠岸﹐白水滿平湖。魚小猶論尺﹐鷗輕欲問銖。何時遂休去﹐來此伴潛夫。

江原張景通善頌堂

庭前云蓋碧巉巖﹐堂上先生雪滿髯。說藥客來聊下榻﹐謁齋僧去便垂簾。種時法好花難謝﹐買處錢多石易添。子捨光榮身壯健﹐只將香火事華嚴。

將赴洋州書東谷舊隱

晚客無一來﹐獨步入東谷。園林已成就﹐此景頗不俗。落落巖畔松﹐修修澗邊竹。爽气逼襟袖﹐淸如新出浴。寒泉激亂石﹐磊磊漱瓊玉。荒溪淸餘潤﹐滿地苔蘚綠。珍禽靜相倚﹐毛羽華且縟。髙下相和鳴﹐不去若馴伏。幽花雜紅紫﹐點滴亂盈目。坐久微風來﹐時聞散餘馥。往年讀書處﹐宛爾舊茅屋。𨿽然小破壞﹐修整可數木。開門拂軒窗﹐無限起蝙蝠。縱橫列虫网﹐不免自掃撲。壁間細書字﹐多是親寫錄。當時苦謀身﹐如此用意毒。於今三十年﹐才抵羊脾熟。一從入仕路﹐行步每踖踧。所畏惟簡書﹐其甘者藜菽。中間何大幸﹐致身在天祿。無狀陪俊遊﹐俯首常自恧。連章乞外補﹐得郡悉鄕曲。𨿽名二千石﹐敢自辭碌碌。朝廷設新法﹐布作天下福。或慮多垢玩﹐訓戒稍嚴肅。刺史當是時﹐能不爲驅督。行之以中道﹐勉副議者欲。刻薄素所憎﹐忍復用刑獄。進身豈不願﹐實懼有陰戮。昨從漢中歸﹐於此度炎燠。親朋日相會﹐分義愈惇篤。便欲從之遊﹐投簪解朝服。退自數年計﹐伏臘殊未足。還當武康去﹐就養若雞鶩。貧𨿽士之常﹐於我何迫蹙。簡飄若自具﹐尙可繼前躅。柰何食口眾﹐不比回也獨。東方千餘騎﹐導從催我速。行復登長途﹐貌展心甚縮。淵明豈俗士﹐幸此有松菊。

將至隴城縣

數日山林間﹐嵬眼復傾耳。煩襟一以換﹐飄若方外士。今朝出谷口﹐已覺俗慮起。可惜身上衣﹐斑斑遂塵滓。回首林下游﹐何年赤松子。

郊外

城市壓壓土﹐髙原聊振衣。晚云多淺碧﹐秋樹半深緋。江气雜輕靄﹐山光明落暉。因成求好景﹐更就野橋歸。

金鳳花

花有金鳳爲小叢﹐秋色已深方盛發。英英秀質實具體﹐文采爛然無少缺。纖莖翩翩翠景動﹐紅白粉亂如點纈。誰云脆弱易飄墮﹐自卵至翼亦數月。美人相形欲摹畫﹐巧不得施暫自拙。鋪茸剪彩轉難似﹐只把長條恣穿結。眼前艸木盡零落﹐憐爾開於此時節。常疑一如小兒花﹐性命所系不忍折。君不見昨夜雨﹐今朝風﹐一隊驚飛返丹穴。

金桃

雨染煙蒸萬實垂﹐丹原爲骨菊爲衣。客疑麗水新淘得﹐人向瑤池舊帶歸。只恐壓枝星欲落﹐最憐和葉露初晞。銀瓜玉李君休並﹐此品仙家亦自稀。

金影軒

開軒俯淸溪﹐正在修篁內。霜筠抱冰節﹐爽气常四會。主人厭俗客﹐日與此君對。月上寒影來﹐滿襟搖瑣碎。

錦雞

髙原濯濯弄春暉﹐金碧冠纓彩繪衣。石澑瀉煙晴自照﹐巖枝橫月夜相依。有時勃窣盤跚舞﹐忽地鉤輈格磔飛。寄語人間用矰繳﹐瑤臺鸞鳳好同歸。

近日

近日簿書全簡少﹐吏人惟趁兩衙休。歸來便只尋冠屨﹐繞徧林亭山上頭。

晉銘

長安鬻碑者﹐遺我古鼎銘。不知其所來﹐有眼實未經。凡百十九字﹐詭怪摹物形。縱橫下點畫﹐不類子與丁。試考諸傳說﹐其源已冥冥。宣王石鼓文﹐气韻殊飄零。始皇嶧山碑﹐骨骼何冷竮。我恐鬼哭時﹐正爲此物靈。安得不死神﹐提去詢大庭。爲我譯其辭﹐讀之駭羣聽。

景遜以詩招棋因答

待闕官期遠﹐僑居客思多。許時閒日月﹐願與局中磨。

靜庵

問此初誰築﹐經營羨爾能。依深還巨木﹐就蔭覆髙藤。坐與境同寂﹐來無人可憎。一牀黃臥具﹐茂灌本如僧。

靜林詩僧已老

七十吟中老﹐淸風滿舊林。倚筇秋岸遠﹐圍衲夜房深。未得云空在﹐將成月已沈。生平苦如此﹐誰是識師心。

靜中吟

客去復掩戶﹐髙松下淸陰。微風動其間﹐對語雙珍禽。幽人獨憑幾﹐聽此古意深。起來南窗下﹐被以朱弦琴。彈之代佳話﹐俚耳誰知音。

久不雨喜見晚云

晚云萬丈如銀山﹐日光返射紅孱顏。莫誇突兀在天上﹐且放滂沱來人間。雷公施力已憤怒﹐風伯壞事休庸頑。我將待之至夜半﹐愼勿更似前時慳。

久雨

寒鳩劬劬屋上鳴﹐欲使此雨何時晴。山中有客抱幽郁﹐日日起望東方明。今朝晚霞發光焰﹐喜極再拜當西楹。須臾云陰又蒙沒﹐遣我涕淚流沾纓。

句

擬將一段鵝溪絹﹐掃取寒梢萬丈長。

句

興來雷出土﹐萬籜起崖谷。

句

北客若來休問事﹐西湖𨿽好莫吟詩。

句

來觀古柏丹淵客。丁已年五月二十三日題

雋老水墨

之人勃海後﹐所尙亦瀟灑。不承春秋學﹐乃好水墨畫。鵝溪吾鄕裏﹐有絹滑如砑。君凡幾多筆﹐爲我禿數把。

郡學鎖宿

長柏髙柟蔭廣庭﹐夜涼人靜夢魂淸。不知山月幾時落﹐每到曉鐘聞雨聲。

郡齋水閣閒書報國

報國無忘竭節﹐居官勿用論功。莫問咥咥趨樂﹐不煩咄咄書空。

郡齋水閣閒書北岸

曲榭紅蕖影﹐圓庵綠筱陰中。門外何人會畫﹐故來寫作屏風。

郡齋水閣閒書采蓮

岸幘客來橋上﹐濺裙人在湖中。桂楫蘭橈甚處﹐蓮花荷葉無窮。

郡齋水閣閒書車軒

平湖靜處朱閣﹐垂柳深中畫橋。隱幾香煙露濕﹐投竿衣帶風飄。

郡齋水閣閒書獨坐

不報門前賓客﹐已收案上文書。獨坐水邊林下﹐宛如故里閒居。

郡齋水閣閒書翡翠

見諸長喙須避﹐得少纖鱗便飛。爲報休來近岸﹐有人愛汝毛衣。

郡齋水閣閒書湖橋

湖橋北頰花塢﹐水閣西頭竹村。霏霏薄霧紅暖﹐漠漠輕煙翠昏。

郡齋水閣閒書湖上

湖上雙禽泛泛﹐橋邊細柳垂垂。日午亭中無事﹐使君來此吟詩。

郡齋水閣閒書靜觀

十許紋魚弄水﹐一雙花鴨眠沙。靜觀只恐驚去﹐無語憑欄日斜。

郡齋水閣閒書蓮子

綠實塡房未滿﹐黃茸繞殼方開。爲問因誰勸酒﹐一時齊側金杯。

郡齋水閣閒書流水

四首秦僧絕論﹐一篇楚客離騷。讀罷卻彈流水﹐先生此興尢髙。

郡齋水閣閒書鷺鷥

避雨竹間點點﹐迎風柳下翻翻。靜依寒蓼如畫﹐獨立晴沙可憐。

郡齋水閣閒書偶書

犢去食苗莫間﹐鳥來攫肉休知。物須以信相感﹐事忌於心有爲。

郡齋水閣閒書彭澤

彭澤先生未去﹐武陵太守常貧。上官幸且容己﹐下鬼休來笑人。

郡齋水閣閒書憑幾

列傳日逢佳士﹐羣書時得微言。自對古人憑幾﹐不煩俗客登門。

郡齋水閣閒書衰後

衰後常親藥餌﹐憂來頗憶林泉。身坐謝莊小閣﹐心遊沈約東田。

郡齋水閣閒書亭館

亭館翛翛度日﹐園林寂寂經春。且遮新筍誇客﹐莫掃殘花悶人。

郡齋水閣閒書推琴

點點新萍貼水﹐蒙蒙亂絮索風。盡日推琴默坐﹐有人池上亭中。

郡齋水閣閒書聞道

聞道幸非曲士﹐讀書甘作陳人。爲文自怪逆俗﹐好畫誰知入神。

郡齋水閣閒書閒書

逐出堪羞子溥﹐歸來可重淵明。試問七松處士﹐何如五柳先生。

郡齋水閣閒書相如

相如何必稱病﹐靖節奚須去官。就下其誰不許﹐如愚是處皆安。

郡齋水閣閒書再贈鷺鷥

頸若瓊鉤淺曲﹐股如碧管深翹。湖上水禽無數﹐其誰似汝風標。

郡齋水閣閒書朱槿

常惡靜時鳧鶩﹐不驚飽處蝦魚。與吾閒正相似﹐問爾樂復何如。

郡齋水閣閒書自悟

自悟空王理勝﹐因知辯士辭窮。但了一忘六解﹐休論四異三同。

郡齋水閣閒書自詠

看畫亭中默坐﹐吟詩岸上微行。人謂偸閒太守﹐自呼竊祿先生。

可笑口號

可笑庭前小兒女﹐栽盆貯水種浮萍。不知何處聞人說﹐一夜一根生七莖。

可笑口號

可笑陵陽太守家﹐閒無一事只栽花。已開漸落並才發﹐長作亭中五色霞。

可笑口號

可笑此公何太惑﹐讀書寫字到三更。也知學得終無用﹐自肯辛勤比後生。

可笑口號

可笑生平事迂闊﹐向人不肯彊云云。到頭官職難遷轉﹐一似城南蕭次君。

可笑口號

可笑爲官太徼闊﹐養愚藏拙在深山。君看處置繁難者﹐日夜經營心不閒。

可笑口號

可笑兒孫亦滿眼﹐朝朝庭下立參差。謂言飽讀詩書去﹐憔悴如翁亦好爲。

可笑口號

可笑山州爲刺史﹐寂寥都不似川城。若無書籍兼圖畫﹐便不教人白髮生。

寇君玉郎中大蟹

蟹性最難圖﹐生意在螯跪。伊人得之妙﹐郭索不能已。

苦寒行

上太行兮髙盤盤﹐日將暮兮歲已闌。入谷口兮出林端﹐風慘慘兮吹骨寒。冰霜結兮玉敗巑岏﹐光上照兮天色乾。紛橫委兮艸樹殘﹐黯慄烈兮煙雲漫。僕足皸兮馬蹄撫﹐望所捨兮摧心肝。囊立空兮衣且單﹐嗟道途兮胡艱難。

苦熱行

黃人頓駕畱天中﹐金鴉吐火燒碧空。炎光染云聳岌岌﹐旱气爍土飛蓬蓬。龍搖乾胡不作雨﹐虎裂渴吻燕生風。安和有術擘海水﹐入底一扣鮫人宮。

攬照

恥將衰晚競靑春﹐彊把圓波拂曉塵。自笑年來須鬢白﹐王昭不解作官人。

閬州東園十詠花塢

繚繞穿紅萼﹐爛斑踏紫苔。誰將錦步障﹐端爲使君開。

閬州東園十詠錦屏閣

茂林斑若錦﹐秀巘矗如屏。底處供登覽﹐闌干在杳冥。

閬州東園十詠郎中庵

已築環爲堵﹐仍裁月作牀。公來時隱幾﹐身世在義皇。

【卷04】

閬州東園十詠柳橋

挼風誇晚態﹐垂雨怯春寒。爲問題芳意﹐同誰倚畫欄。

閬州東園十詠明月臺

微稜生海角﹐圓魄到天心。共上惟佳客﹐無容照俗襟。

閬州東園十詠淸風臺

無時來見襲﹐有地更臨髙。坐客淸談起﹐紛紛落麈毛。

閬州東園十詠曲池

水似珠璫入﹐池如玉磬開。臨流惟自適﹐魚鳥莫相猜。

閬州東園十詠三角亭

合棟交生角﹐回欄互引牙。由來因地勢﹐不是故尖斜。

閬州東園十詠四照亭

畫箔褰何礙﹐珍叢發已圓。願公皆徧賞﹐莫爲一隅偏。

閬州東園十詠藥欄

玉筍齊抽日﹐金釭競列時。自然俱可愛﹐莫放畫簾垂。

冷瓶

海南有陶器﹐質狀矮而堶。云初日炙就﹐鍛鑠不以火。水壺醜突兀﹐酒甒肥磥砢。山罍頸微腫﹐石鼎足已跛。圓如鴟夷形﹐大比康瓠顆。華元腹且皤﹐王莽口何哆。蕃胡入中國﹐萬里隨大舸。攜之五羊市﹐巾匱費包裹。侏﹛左亻中離右隹﹜講其效﹐瀉辯若炙輠﹐課以沸泉沃﹐冰雪變立可。炙敲療中渴﹐其用豈幺麼。君凡幾錢得﹐不惜持遺我。曾將對佳客﹐屢試輒亦果。勿雲遠且陋﹐幸可置之左。

李道士惠琴軒集

驅役精魂入大幽﹐滿編奇絕盡冥搜。不教天地略容隱﹐應與鬼神同訪求。海藏光芒開寶玉﹐羽林鋒刃立戈矛。蕭臺自好攜歸去﹐莫向人間苦暗投。

李道士惠琴軒集

壽寧孫老畫壁下﹐當日偶同君此行。是時眾裏略一揖﹐自爾乃得君時名。風馳雨絕十五載﹐此地忽爾相逢迎。見投琴軒兩大集﹐寶匣金鑰緘瑤瓊。未開試使道所有﹐毛髮寒豎肝膽驚。歸來燒燈讀至曉﹐句險短歌報佳惠﹐它日願將朝七瓔。

李堅甫淨居雜題一十三首北堂

淨居都葺了﹐餘地蓋斯堂。不用栽萱艸﹐無憂可得忘。

李堅甫淨居雜題一十三首春軒

日光明駘蕩﹐天气暖氤氳。艸木徧庭檻﹐淸香朝暮聞。

李堅甫淨居雜題一十三首畫齋

試品齋中畫﹐曾無第二流。頑礓與亂筱﹐應掛在當頭。

李堅甫淨居雜題一十三首檜軒

翠羽攢何密﹐靑丸綴實繁。誰知人與木﹐俱是太淸孫。

李堅甫淨居雜題一十三首靜居

何事當淸世﹐歸來詠考槃。近聞新住處﹐不似在長安。

李堅甫淨居雜題一十三首靜叟

米鹽辭劇務﹐宮觀得淸資。自取閒官樂﹐爭教俗客知。

李堅甫淨居雜題一十三首棋室

身閒無可柰﹐惟此度晨昏。與客正爭局﹐聞誰休叩門。

李堅甫淨居雜題一十三首琴室

將何寫幽意﹐有此古桐聲。爲問好彈處﹐誰來聽蟹行。

李堅甫淨居雜題一十三首秋軒

淸飈動蕭瑟﹐翠樾減婆娑。卻愛夜來月﹐滿窗寒影多。

李堅甫淨居雜題一十三首書齋

縑緗羅幾格﹐無限有奇書。想在中間坐﹐渾如獺祭魚。

李堅甫淨居雜題一十三首水亭

寒澑日涓涓﹐索紆小檻前。不知明月下﹐誰與弄潺湲。

李堅甫淨居雜題一十三首退庵

未老先求退﹐題庵乃自呼。有才須進用﹐能保此名無。

李堅甫淨居雜題一十三首竹軒

鐵石枝梢勁﹐冰霜節目圓。淨搖風苒苒﹐閒映月娟娟。

李生畫鶴

昂昂靑田姿﹐杳杳在輕素。一身萬里意﹐雙目九霄顧。釤釤羽翮利﹐竦竦骨節露。君初本誰學﹐我恐必神悟。得於想象外﹐看在絕筆處。稷筌如復生﹐相與較獨步。

李太尉

昏雺翳紫極﹐橫霓勢光大。妖威集凶冀﹐忍穢實中賴。姦鋩日增剡﹐誰汝觸取害。驕根愈自固﹐所植利孱昧。容容彼羣輔﹐竄伏皆鼠輩。側視況示敢﹐肯復形嘆慨。太尉漢中士﹐气引八極外。岌然處大麓﹐天下聳風采。自開煮餅禍﹐賊意已莫快。移書瀝憤膽﹐語激益睚眥。罹冤卒用此﹐數與六九會。基玆被沈酷﹐燮免乃天貸。髙忠揭萬古﹐宇宙莫能載。垂晶耀簡策﹐糞土視廣戒。歸來葬墝埆﹐祠冢玆儼在。宏垣敞深豁﹐巨木森晻曖。神靈皎如日﹐過者知再拜。同愚忝郡寄﹐公里曰境內。心期款舉像﹐所顧官有礙。精衷托明酌﹐舉手向東酹。

梁景和

隋氏廷中列百官﹐幾人風節動朝端。越公事勢炎如火﹐獨有梁毗會忍寒。

梁山大雪

嚴風吹屋鳴﹐向曉尢凜冽。應從北山上﹐一夜吹猛雪。幽人不能飲﹐身體冷如鐵。空向龍具中﹐苦吟聲不絕。

梁信羯鼓小圖

髙梧間垂楊﹐玉宇極淸邃。三郎當殿坐﹐左右擁佳麗。氍毹近香案﹐蹲獸吐碧穗。寶幾承畫控﹐繽紛交彩袂。花奴捲雙袖﹐俯立前奏技。君王顧之笑﹐軒廡動和气。誰謂一尺素﹐寫徧天上意。聽者定何如﹐觀之猶解穢。

林居

宿發未暇梳﹐林居且辰詣。鮮暉散淸滴﹐濕濕滿衣袂。仄行蓋前礙﹐傾視因遠翳。野意浩盈懷﹐曾忘傲公退。

臨髙臺

臨髙臺﹐望故鄕。地千里﹐天一方。極目外﹐空茫茫。孤雲飛﹐不我將。安得羽翼西南翔。

臨闤閣

絕壑迎朱檻﹐髙林拂畫楹。捲簾千嶂遠﹐入座一川平。蜺彩緣云斷﹐霞光射水明。不須誇曠望﹐爲語謝宣城。

淩霄附柏

古柏蒼蒼髙入云﹐淩霄萬朵擁其身。有如巨君染須髮﹐新娶杜陵佳麗人。

陵井諭氏歲寒山居

蕨平處士居山日﹐手種靑松一萬根。歲月慚深枝盡偃﹐雪霜𨿽厚葉仍繁。本宮勝槪逃軒冕﹐更結淸風遺子孫。寄語後人須愛護﹐莫教空有令名存。

劉生

歷古推任俠﹐彼劉生者何。提槌擊朱亥﹐引劍刺荊軻。飲肆扶頭出﹐歌樓掉臂過。無人繼義勇﹐關隴气消磨。

柳池贈丁絪

場屋聲名四十年﹐五車書誤一囊錢。老來山驛爲監吏﹐相對春風但惘然。

柳枝

墻宇周回院落深﹐日光風色淨陰陰。柔條一似孫荊玉﹐貼地反腰銜寶簪。

六月十日中伏玉峯園避暑值雨

南園避中伏﹐意適晚忘歸。墻外谷雲起﹐檐前山雨飛。興餘思秉燭﹐坐久欲添衣。爲愛東巖下﹐泉聲通翠微。

呂惠穆挽詩四首

文靖登庸久﹐朝廷政教隆。相門無或議﹐子捨有如公。恩澤非徼幸﹐官榮悉治功。至今淸論在﹐常滿縉紳中。

呂惠穆挽詩四首

帝禦皇圖後﹐公居右府時。開陳諸議論﹐感發止嗟咨。自此傾宸眷﹐方將正宰司。胡爲便淪謝﹐天意固難知。

呂惠穆挽詩四首

憶在南邛日﹐家君此忽亡。公時帥本道﹐力爲濟歸喪。賤息將何報﹐深恩不可忘。如今每念及﹐惟有淚浪浪。

呂惠穆挽詩四首

自出公門下﹐常蒙禮意勤。相看如子姓﹐交政爲郎君。每望中書入﹐俄驚遠訃聞。何時髙冢上﹐永日哭寒云。

駱谷

髙峯偃蹇云崔嵬﹐層崖巨壑長峽開。龍蛇縱橫虎豹亂﹐古棧朽裂埋深苔。行人側足恐懼過﹐飛鳥斂翅哀鳴回。君不見徳宗注意用姦惹﹐大駕從此蒼黃來。

馬子山爲余與賀順之書記李仲蒙察推同年同幕作題名記復有詩督程適之書石餘因和兼謝

太常舊得同科第一幕府今還次姓名。作記馬周文已贍﹐書丹程邈隸尢精。定知二美能傳久﹐從此三家覺轉榮。每對雄詞觀健筆﹐自慚孤迷附羣英。

漫郎亭

鑿城爲洞深且長﹐沿壕開徑閒復荒。有亭如許入蒙密﹐誰比次山稱漫郎。

毛老斗牛

牛牛爾何爭﹐於此輒斗怒。長鞭鬧兒童﹐大炬走翁嫗。蒼﹛狄火換婁﹜八九子﹐駭立各四顧。何時解角歸﹐茅舍江村暮。

梅

寒梅引舊枝﹐映竹復臨池。朵露深開處﹐香聞瞥過時。淩兢侵臘雪﹐散漫入春詩。贈我歲寒色﹐憐君冰玉姿。

弭蓋亭

弭蓋長亭下﹐軒窗慰客心。田塍交遠日﹐水堋瀉淸襟。此道云千里﹐西山雪萬尋。塵衣無柰拂﹐去騎復駸駸。

面川亭

幽亭最孤亭﹐直入亂叢間。近晚獨來此﹐有誰相與閒。捲簾通大野﹐臨檻數前山。便欲教攜酒﹐陶然踏月還。

苗子居運判歸宿州同赴武康西縣道中奉寄

霜風舞徵袂﹐有客去符離。斜谷雪晴後﹐曲灘水滿時。亂山誰對酒﹐孤驛獨吟詩。不得陪淸絕﹐悵然空所思。

苗子居運判歸宿州同赴武康西縣道中奉寄

漢中爲會失兼程﹐雨雪曾無一日晴。拗項橋頭聊立馬﹐使車應已過褒城。

明教院

野徑欹危入谷斜﹐曲崗回嶺共交加。經年不到爲隔水﹐此日獨遊因看花。兩岸煙雲閒景物﹐一軒泉石靜生涯。自憐冠珮嬰身者﹐直入樊籠老歲華。

鳴玉亭籌筆之南

層崖髙百尺﹐亭卽層崖下。飛泉若環佩﹐萬縷當檐瀉。坐可脫赤熱﹐聽宜徹淸夜。亭前樹膚剝﹐爲系行人馬。

莫掃花

莫掃花﹐從教花滿地。縱然堆積亦何害﹐畱之且重東君意。君不見昨朝枝上正芳菲﹐今日庭前已憔悴。中間得好能幾時﹐用此請君窮物理。一榮一謝兩皆空﹐若了非眞本自同。但對落英開酒盞﹐每年如此任春風。

莫折花

莫折花﹐花好亦自喜。勿謂花無言﹐請以君心酌花意。君容待花轉丰艷﹐花枝因君愈憔悴。莫折花﹐任花飛落地。但對春風倚芳樹﹐長遣香英伴君醉。

墨君堂

嗜竹種復畫﹐渾如王掾居。髙堂倚空巖﹐素壁交扶疏。山影覆秋靜﹐月色澄夜虛。蕭爽只自適﹐誰能愛吾廬。

墨君堂晚晴憑欄

墨君堂中看新霽﹐十里平林鋪淨綠。靑煙一去抹遠岸﹐白鳥雙來立喬木。戴勝入園蠶已老﹐栗畱過隴麥將熟。坐等月破東嶺雲﹐自取簾鉤更髙軸。

木瓜園

驅馬下髙崗﹐吟鞭只自揚。溪山過新霽﹐艸木發淸香。浩蕩來江闊﹐索紆去棧長。春風去欲盡﹐樽酒嘆何嘗。

南亭

晚衙初散吏人歸﹐獨立南亭著道衣。淺酒小詩聊自樂﹐此心渾欲外輕肥。

凝雲榭晚興

晚策倚危榭﹐羣峯天際橫。云陰下斜谷﹐雨勢落褒城。遠渡孤煙起﹐前村夕照明。遙懷寄新月﹐又見一稜生。

弄珠寧春日閒望

弄珠亭上客﹐來想弄珠人。野艸迷晴岸﹐垂楊暗晚津。天涯羈旅地﹐村落寂寥春。何處皤然叟﹐扁舟下釣綸。

弄珠亭春望

岸柳無毿毿﹐春醲物象酣。煙雲分極浦﹐舟楫聚回潭。上水魚千萬﹐眠沙雁兩三。遙懷無可柰﹐長是寄城南。

弄珠亭下柳

江柳早春前﹐蒙蒙弄紫煙。未容長作帶﹐已見亂飛綿。遠外分晴鳧﹐深中泊暮舡。惟應漢水色﹐柰爾一年年。

偶成

僻陋爲州恥不才﹐偃然空見兩星回。只應歸舉謠言日﹐三府諸君口盡枚。

偶題

鬢云雙墮給明珠﹐窄窄羅裙短短襦。閒把花枝起新樣﹐滿調金粉畫文四輸。

彭山縣君

公館靜寥寥﹐園亭景物饒。溪光明短彴﹐枝影蔭危譙。山鳥忽雙下﹐池魚時一跳。主人王事簡﹐文酒日逍遙。

彭州南樓

百尺壓城端﹐飛檐欲上搏。湖光搖埤堄﹐山影轉欄桿。秀野含春煦﹐喬林擁暮寒。回頭大岷雪﹐千仞玉巑岏。

蓬溪蘇令均利泉

潛流蔽荒壤﹐嘉惠郁所施。邑人念遠汲﹐視此無以爲。蘇君作之令﹐大利收前遺。一日會眾鍤﹐玆焉發淸漪。旣已就新甃﹐瓶缶何累累。盡言彼污濁﹐豈爾同甘滋。比戶獲美飲﹐頌君皆一辭。何以紀君徳﹐是泉無涸時。

霹靂

君不見。前時忽疑天地坼﹐萬里一聲晴霹靂。彼某氏者爾何人﹐敢自欺誣被誅磔。子爛華容神火燎﹐父碎梓潼靈﹛左石右千﹜劈。惟震與曜今曉然﹐誰對君親肆姦逆。

琵琶泉

險道人幽邃﹐深溪轉岑寂。蒼煙郁孤巖﹐秀石圍斷壁。古蘚甃碧潤﹐寒泉灑淸滴。誰能厭塵襟﹐玆可供洗滌。

貧居

繩牀擁敝禂﹐初起發未櫛。南窗展書卷﹐就暖讀寒日。門前絕車馬﹐薄暮垂片席。短墻掛纖蔓﹐幽鳥啄紅實。羣蝸惡積雨﹐繚繞篆空壁。男兒處貧賤﹐舉首宇宙窄。翩翻槍楡鳩﹐宛轉匿絮虱。妻孥競相笑﹐憔翠守文筆。

貧士行

側身入窮閻﹐跼影守環堵。日髙齒未嚼﹐風勁骭猶露。胡爲迫凍餓﹐此道吾所素。出每駕雞棲﹐歸仍伏龍具。原生本非病﹐董子蓋不遇。誰將斗升水﹐活此轍中鮒。不見裹糧人﹐欲死者亦屢。徒自諷詩書﹐區區立名譽。

平云閣觀雨

黑雲漆天雷破地﹐風捲雷射雨傾瀉。噴崖倒壑恣頹蕩﹐咫尺不可辧牛馬。雞豚已見逐髙浪﹐禾稻應須沒平野。莫言魚鱉走堂廚﹐且看泥沙漫屋瓦。

平云閣偶作

陵陽郡事全稀少﹐懶守長贏半日閒。晚後須來上髙閣﹐就中無厭是雲山。

蒲生鐘馗

寒風酸號月慘苦﹐梟飛狐鳴滿墟墓﹐叢棘亂礓翳野霧。古社禿剝倒枯樹﹐下有三鬼相嘯聚﹐初行誰家作﹛外門內主﹜忤。痛熱腫癢快嘔吐﹐塞噎咽喉脹臍肚﹐呼巫召覡使咒詛。翁驚嫗忙設賽具﹐茅盤艸舡置五咱﹐飯盂炙串狼籍布。相共收斂各執去﹐方此危坐歠且哺﹐忽爾相見生畏怖。有神傑然駕巨牯﹐前訶後擁役二豎﹐此神噉鬼充旦暮。其腹尙餒色躁怒﹐鬼遙見之悉失措﹐竄匿不暇相告論。酒傾肉落雜穢污﹐魄魂飛蕩身偃僕。一入木底只四據﹐一尙把盞愕以顧﹐一自隱蔽捩眥覷。神用气攝縛束固﹐前死入吻無十步。計之嚼嚼或味飫。蒲生胡爲適爾遇﹐畫之滿捲無一誤﹐筆墨醜怪實可懼。持以贈餘子何故﹐搖手不取一錢賂。他日乞詩者尢屢﹐試爲言之寫其故。

蒲氏別墅十詠白蓮堂

逼簾呈素艷﹐入座薦淸香。何以陪暑飲﹐對之飛玉觴。

蒲氏別墅十詠艸庵

深深鄭眞谷﹐小小焦先廬。借問貯何物﹐滿牀皆隱書。

蒲氏別墅十詠朝眞堂

髙臺按虛境﹐飛駕羅太空。小兆佩神虎﹐每來淸夜中。

蒲氏別墅十詠稻畦

決水轉橫渠﹐交塍畫方罫。秋風報秋熟﹐滿頃吹罷亞。

蒲氏別墅十詠方湖

風交蒲葦亂﹐煙斷鳧鶩飛。日暮一笛起﹐扁舟垂釣歸。

蒲氏別墅十詠芙蓉溪

曉靄滋花色﹐晴輝發水光。何人露新纈﹐不管著秋霜。

蒲氏別墅十詠涵碧亭

軒窗曉吹淸﹐枕簟晴光冷。亭上逍遙人﹐滿身搖水影。

蒲氏別墅十詠蓮池

紫蓋嫩貼水﹐玉梢長刺沙。避風紅出沒﹐驚雨綠交加。

蒲氏別墅十詠淸蟾橋

溪光搖玉璧﹐云影漏金盤。誰此伴髙興﹐畫橋憑曲欄。

蒲氏別墅十詠魚池

積水自淵淵﹐來源常汩汩。岸上翠衣禽﹐對人時一沒。

普州三亭碧崖亭

斷巘淥溪邊﹐危亭翠壁前。軒窗誰是客﹐詩酒自稱仙。遠壑春藏雨﹐長波晝起煙。吏人休報事﹐髙興正陶然。

普州三亭東溪亭

短彴逶迆渡﹐髙檐夭矯沈。波光環堵淨﹐日色彩梁深。萍荇翻金鯽﹐蘭苕超翠禽。主人公事簡﹐時此照淸襟。

普州三亭均逸亭

亭宇跨城端﹐新苔磴道盤。風光晴水石﹐煙景暮林巒。簿領仍多暇﹐寶從每盡歡。何由掉塵鞅﹐聊問借闌干。

乞畫雁寄涇州毋使君

寒影亂翻奉嶺月﹐晚行髙處隴山云。回中有客能傳雁﹐異日從公乞一羣。

起夜來

曉窗明綠紗﹐蜀錦壓春臥。橫腮虎魄冷﹐驚起新夢破。玲瓏轉條脫﹐縹緲梳矮墮。髙軸響銀牀﹐時誤君車過。

牽牛織女

桂陽有仙人﹐姓成名武丁。朝爲墮人世﹐人惟識其形。一日語其弟﹐吾將返靑冥。乃曰此七夕﹐上天呼羣靈。織女欲渡河﹐暫詣牽牛星。諸仙盡還宮﹐天路羅云軿。吾亦向祈召﹐當往不得停。弟問何時還﹐答云三千齡。明日失丁在﹐恍惚迷所經。後世凡此節﹐兒女喧家庭。縱橫具鍼縷﹐花果排甘馨。貪巧但云得﹐欲寐曾莫寧。俗尙每怪妄﹐吾言誰見聽。

前溪獨遊

溪水碧溶溶﹐紆余短彴通。小灘晴靄外﹐獨鶴夕陽中。倚杖對淸瀨﹐披襟當好風。幾時歸住此﹐長下釣魚筒。

淺水原

鶉觚西北地鱗鱗﹐此處當年起戰塵。見說如今溝壠下﹐斷鋒殘鏃屬耕民。

遣興三首

惻惻抱伊郁﹐試此登嶕峣。陰風吹繁云﹐黯黯蒙泰霄。關河眇無際﹐節物何蕭蕭。過雁安所之﹐驚哀翻泬寥。幽懷漭如失﹐隨此羣艸凋。嗟予生胡爲﹐迹玷明盛朝。服職詎云補﹐赧然綴羣寮。感此四序遷﹐一昏復一朝。寒霜入兩鬢﹐漸積不肯消。良辰乖所遇﹐慨嘆心魂飄。賤稟迂且介﹐於時信無庸。欲適閡所之﹐此道當何從。富貴諒非有﹐僻陋知可容。豈不愧上恩﹐耗此釜與鐘。昨歸得此州﹐滿眼皆亂峯。事物固瑣碎﹐敢玆任頑慵。報國只自明﹐惟神諜其胸。

遣興三首

少小事編簡﹐淵源極沿洄。不自測其深﹐津涯信悠哉。旣長務修省﹐日以徳義培。一簣敢中畫﹐期之至崔嵬。振纓仕明庭﹐鴛鷺忝遊陪。蹇修無嗣者﹐誰可吾與媒。吐艷落晚春﹐蔫然抱枯荄。因人寔自恥﹐寂寞余敢哀。何當淸泠泉﹐襟裾濯氛埃。故山有松菊﹐待賦歸去來。

遣興三首

運陰不肯解﹐山霧嘗霏霏。積潤日已滋﹐厭浥沾人衣。展轉厭早起﹐隔窗問晴暉。幸聞太陽出﹐身體輕欲飛。

遣興效樂天

君莫學楊虞卿奉李宗閔﹐宗閔權勢豈能久。君莫學劉棲楚附李逢吉﹐逢吉祿位寧長守。𨿽然一時身暫好﹐其柰千古名常醜。丈夫讀書要知道﹐所信不篤被其誘。大張富貴作羅网﹐愚者紛紛以身就。左纏右繞不可脫﹐誅竄還當逐其後。君不見虞卿須遇李固言﹐君不見棲楚終遭韋處厚。一朝摧折靈气盡﹐龍如蛇兮虎如狗。勸君聖賢術內好潛心﹐勸君邪佞黨中休入手。豈不知潞州處士田佐時﹐喚與美官嫌不受。

芹嘆

淸霜入寒溪﹐水迹落一尺。飛沙上芹棄﹐脆捲如燎炙。孤根抱生意﹐春澤守遺瀝。願奉野人薦﹐充君盤中實。

秦王捲衣

咸陽秦王家﹐宮闕明曉霞。丹文映碧鏤﹐光采相鉤加。銅螭逐銀猊﹐壓屋矜蟠拿。洞戶鎖日月﹐其中光景賒。春風動珠箔﹐鸞額金窠斜。美人卻扇坐﹐羞落庭下花。閒弄玉指環﹐輕冰扼紅牙。君王顧之笑﹐爲駐七玉車。自捲金縷衣﹐龍鸞蔚紛葩。持以贈所愛﹐結歡期無涯。

秦詔

山流濯幽阬﹐銅篆發古耀。我行奉天縣﹐叟以百錢糶。讀之乃二世﹐元年所刻詔。謂法度量者﹐盡始皇帝造。辭止曰皇帝﹐久遠若爲道。乃命斯去疾﹐具述紀其右。文章旣精簡﹐字畫亦佳妙。亥爾何等人﹐敢作萬世調。其爲者非是﹐所累才一廟。區區頌微末﹐回首皆可弔。郡兵厭寶玉﹐得此只揮掉。漂流落芒壤﹐千載厄潛奧。乃知天宇內﹐事有不可料。此物今何爲﹐惟助觀者笑。

靑城山丈人觀

羣峯垂碧光﹐下擁岷仙家。神皇被金巾﹐坐領五帝衙。威靈攝眞境﹐俗語不敢嘩。精心叩殊庭﹐俯首仰紫華。願言鳳羅盟﹐畢世驅塵邪。循奉蕊珠戒﹐期之飛太霞。

【卷05】

靑鳥

靑鳥客館之車軒﹐前對長江隔層嶂。欹危一徑入林外﹐竹柵茅檐儼相向。愛其生事亦自足﹐牛羊縱橫雞犬放。安得與爾號比鄰﹐爲作野歌供吹唱。

靑山道

冥冥靑山道﹐叢木含古煙。遠客事行役﹐未晚不敢前。乳虎正養子﹐采食大路邊。但顧已所急﹐其誰辧愚賢。

淸閣

治道區紜紛﹐齋閣簡應接。身閒意枕簟﹐慮靜厭圖牒。孤芳媚深叢﹐幽哢出密葉。物理玆領會﹐眞境知可躡。

淸景堂

公外捐塵慮﹐閒中見物情。蕉花紅炬密﹐竹節粉環輕。燕泊簾鉤語﹐蜂尋筆架鳴。靜能知此趣﹐喫喫笑勞生。

晴步西園

急雨正新霽﹐林端明晚霞。松亭臨曠絕﹐竹徑入欹斜。花落畱深艸﹐泉生上淺沙。稚圭貧亦樂﹐一部奏池蛙。

晴登北城

積雨已逾月﹐久妨於此行。雲山勞夢想﹐風日幸晴明。常愛往來處﹐盡皆苔蘚生。一壕新艸木﹐彊半不知名。

晴山

東北橫羣峯﹐新過夜來雨。扶空立屏障﹐浩翠小萬古。豈無短齒屐﹐攜手誰我侶。欲往殊未能﹐�����。

晴望漢川

城頭看雨霽﹐天地若新浴。晚容變雲霞﹐秋意著艸木。四時易遷攺﹐萬事苦迫促。舊山何日歸﹐三徑有松菊。

邛州東園晚興

公休時得岸輕紗﹐門外誰知吏隱家。斗鴨整羣翻荇葉﹐乳烏無數墮松花。攜琴秀野彈流水﹐設席芳州詠落霞。向晚雙親共諸子﹐相將來此樂無涯。

邛州俯聽三省堂

將欲言治人﹐必先由正身。身正人自治﹐此化行如神。總總羣聖書﹐論說尢諄諄。後賢守爲法﹐不敢忘逡巡。有欲著其迹﹐更假他物神。或取幾杖明﹐或用盤盂陳。或則銘於座﹐或則書於紳。此皆貪道者﹐欲己日夕親。涵泳旣滋久﹐盛徳光璘璘。魯侯相門子﹐佩義而服仁。來乘別駕輿﹐齒髮何靑春。開口議政事﹐條件皆有倫。春露與秋霜﹐畏愛其吏民。尙懼有片缺﹐不使其質純。乃於廳事側﹐開軒承甲寅。題曰三省堂﹐大構髙榜新。地古物象野﹐水竹淸衣巾。公暇每居此﹐寂嘿如隱淪。冥心以自觀﹐外揣復內循。一有所不逮﹐補綻無纖塵。旣已自作詩﹐文理相彬彬。宛轉示明戒﹐欲使風俗淳。愚重侯所存﹐再拜無辭頻。待己固如此﹐賢哉君子鄰。常願此基構﹐永不罹荊榛。有壞則請修﹐使之名不泯。

邛州賞丰亭並序

人之創亭意﹐大率繇己便。夫何我公有﹐所作異他見。臨邛郡東北﹐井井畫羣甸。其民喜施力﹐無歲不登衍。公因到城上﹐有此多稼羨。而云彼嘉谷﹐誠我民所擅。如其每用此﹐豈不鄕土戀。伊我牧其眾﹐胡爾懼流轉。遂玆謀棟宇﹐顯顯向一面。題爲賞丰字﹐義不止營繕。常時命僚侶﹐於時歌管薦。髙談詫上瑞﹐衮衮莫之倦。擎酒揖大野﹐指顧一欣汴。田夫各相語﹐我輩誰曰賤。太守亦爲我﹐今日又張燕。

秋盡日陪諸友登白佛閣

危剎隱髙阜﹐孤軒橫碧虛。登臨賞秋杪﹐笑傲樂公餘。野外景入畫﹐坐中歡可書。重城已嚴鑰﹐歸馬尙踟躕。

秋居覽景因感所事

閒居閉窮巷﹐拙者誠所宜。掩書坐前楹﹐默與天理期。是時新雨收﹐物物含秋姿。疏檐正殘日﹐曲幾方涼颸。羣雀下空階﹐逐逐顧且隨。微虫出幽隙﹐繞繞行復飛。疏篁挺堅勁﹐不並艸木衰。叢蘭吐芬芳﹐豈畏霜露知。觀此動與植﹐一一全天資。因念物稟生﹐有性各異持。夫人爲靈者﹐仁義實所屍。胡爲智巧役﹐所有日夜隳。不能保其元﹐妄事紛擾爲。汲汲以就死﹐所耗無纖釐。還本旣不完﹐何用冠且衣。余因激所遇﹐攬筆成此詩。庶哉學者心﹐讀已而悟玆。

秋日寄呂永壽微中

落日照容谷﹐寥然官署秋。開簾臨絕巘﹐憑幾對寒流。古意深中得﹐詩中靜外遊。三年多少景﹐滿篋是冥搜。

秋日田家

淘漉溝源築野塘﹐滿坡煙艸臥牛羊。今年且喜輸官辦﹐豆莢繁多栗穗長。

秋日晚晴呈同院

秋風淅淅吹碧虛﹐白雲鱗鱗如臥魚。共君今夜賞明月﹐興來誰欲騎蟾蜍。

秋山

孤峯露蒼骨﹐疏木聳堅幹。髙堂掛虛壁﹐爽气來不斷。

秋興二首

晨風吹茂林﹐夕露下芳畹。秋容變憔悴﹐復此白日短。蕭蕭歲華暮﹐冉冉節物換。浩嘆倚前楹﹐使我心曲亂。

秋興二首

百虫感秋陰﹐入夜聲更切。問爾苦何事﹐到曉啼不曷。盈庭不可止﹐蓊﹛上艸下歲﹜藏萬穴。會是天使然﹐相將送凋節。

秋子

裊裊復翻翻﹐封條壓樹繁。羣芳非姊妹﹐亂實見兒孫。蔭日臨虛檻﹐披風指短垣。主公無柰爾﹐常爲醉幽軒。

仁宗皇帝挽詩十首

緒業承三聖﹐規模盛一王。朝廷周禮樂﹐庠序漢文章。殊俗皆歸往﹐蒸民盡樂康。帝功如此大﹐宜享壽無疆。

仁宗皇帝挽詩十首

徇速承王后﹐聰明復辟初。恩波同海浸﹐刑网比天疏。屢有搜賢詔﹐曾無諫獵書。惟餘封禪事﹐應恨缺蒲車。

仁宗皇帝挽詩十首

求治親垂詔﹐觀文自著圖。何曾憑喜怒﹐未省蔽讒諛。塵世畱微號﹐煙霄返舊都。悠悠增筴驗﹐難問鬼臾區。

仁宗皇帝挽詩十首

寶略嬉遊少﹐珠宮藝學優。仙毫媚風帛﹐睿藻煥星鉤。天極推神歷﹐兵防演祕謀。飈流今已矣﹐長共糓林秋。

仁宗皇帝挽詩十首

政殿咨丞弼﹐經筵引俊髦。未嘗耽逸樂﹐終是過焦勞。歸路三山遠﹐遺臺萬古髙。小臣無分去﹐定擁墮髯號。

仁宗皇帝挽詩十首

神鼎猶烘藥﹐夷槃已實冰。畱恩均器服﹐下詔約山陵。影殿虛綈幾﹐皇堂掩漆燈。蕭蕭柏城下﹐空有暮云凝。

仁宗皇帝挽詩十首

浮世期云盡﹐淸都位欲傳。秉珪徒請命﹐脫躧遂登仙。遺澤流天下﹐重光照柩前。幾時來甲觀﹐更待一千年。

仁宗皇帝挽詩十首

披衮才憑幾﹐躋階忽受同。哀文鋪帝業﹐謚冊講仁功。竭蹷趨羣後﹐號咷動兩宮。銘旌來鞏洛﹐萬里捲悲風。

仁宗皇帝挽詩十首

幡翣離三殿﹐簫笳接兩都。堯殂如考妣﹐禹葬省人徒。豈並遊韶石﹐應同去鼎湖。愁聞下竹使﹐海外走哀符。

仁宗皇帝挽詩十首

史祝周壇日﹐人憂杞國時。飲池無善效﹐頮水有遺辭。仙伏朝三後﹐蕃儀集四夷。從今河與洛﹐長瀉鳳臺悲。

任居雲棲枝閣

峨峨仙鸞山﹐杳杳山上閣。道傍問耕者﹐居云之所作。居云倜儻士﹐韁鎖不可縛。讀書三十年﹐議論寫不涸。縱橫入眾藝﹐深曉不止略。自笑與世疏﹐回首念巖壑。安排事幽隱﹐終老期此托。結茅層巒巓﹐退此籬下雀。棲枝榜其號﹐意豈羨鵬鶚。時玆入岑絕﹐寄憤滿寥廓。江風拂危欄﹐澗月滿疏箔。獨橫古澑琴﹐遠意追淡泊。蕭蕭履霜操﹐隱隱天外落。飄揚雜仙籟﹐泛響度林薄。其誰其髙興﹐惟此猿與鶴。願言解塵纓﹐一赴方外約。

任氏鳴璫橋

淸溪漱碧崖﹐衮衮寒聲落。子川愛溪聲﹐架橋橫絕壑。山風撼松月﹐倚檻聽噴薄。遂號曰鳴璫﹐古人無此作。

入谷馬上

宛轉入深谷﹐一林還一丘。搖鞭弄新霽﹐把筆韻髙秋。翠巘雲長合﹐寒潭煙自浮。因成憶猿鶴﹐聊此爲遲畱。

入谷馬上

亂竹圍淸密﹐垂蘿蔭屈盤。晴林風色淡﹐晚水日光寒。樹石因誰限﹐煙雲只自漫。羣峯若相待﹐滿眼碧巑岏。

入谷馬上

北穀气象佳﹐有景乃天設。峯巒互虧蔽﹐湍瀨相綰結。珍條拂垂袂﹐芳艸畱去轍。自顧塵滿纓﹐安能住深絕。

入谷馬上

羣山護秦隴﹐轉去轉幽深。嵐气重壓眼﹐秋光淸徹心。憑鞍吟絕壁﹐解帶坐髙林。愛此巖泉好﹐臨流浣俗襟。

沙堤行

金吾馳騎東復西﹐督兵萬指平沙堤。傳言築路拜新相﹐恐與九衢同一泥。夜來上在蓬萊宿﹐手寫姓名符蘿卜。連詔黃門下北扉﹐趣艸贊辭登力牧。平明劍珮羅東閣﹐大字滿行書徳業。謁者長言告紫宸﹐感召一庭和气合。上心喜曰予良弼﹐未謝急宣令直筆。羣吏迎歸政事堂﹐指顧之間歌畫一。午漏初移催入馬﹐寶帶盤腰印垂胯。歸來冠蓋爛盈門﹐異口同音賀太平。

山城秋日野望感事書懷詩五章呈吳龍圖

原隰蕭條艸木衰﹐倚風渾類楚人悲。便成孤憤終何事﹐且寄遙懷對此時。千里暝陰雲杳靄﹐一川寒影雁參差。登臨自不宜羈旅﹐更敢憑髙剩作詩。

山城秋日野望感事書懷詩五章呈吳龍圖

已是秋陰更夕曛﹐亂山髙下起寒云。危樓願見客何處﹐遠笛不知人厭聞。身外流年波渺渺﹐眼前生事葉紛紛。此愁萬斛誰量得﹐直爲重拈庾信文。

山城秋日野望感事書懷詩五章呈吳龍圖

才力𨿽難敵楚騷﹐賦詩常亦在秋多。自然野思元無限﹐不爾閒愁可柰何。要路故人皆廢忘﹐偏州佳客少經過。明時且爲貪榮祿﹐豈學湘累便九歌。

山城秋日野望感事書懷詩五章呈吳龍圖

巖谷雨餘生晚煙﹐髙城危閣坐蕭然。側身仕路本誰使﹐回首家山空自憐。遠信斷來從過雁﹐苦吟多後敵鳴蟬。郡齋有客惟莊叟﹐常與髙譚內外篇。

山城秋日野望感事書懷詩五章呈吳龍圖

早是蓬山預校讎﹐起居常赴殿東頭。鵷鸞擁陛聯簪笏﹐日月開天拜冕旒。一出光陰銷遠郡﹐兩形篇什詠淸秋。有人更在楊莊上﹐文似相如肯見休。

山池

偪側蒼苔地﹐﹛左亻右瓜﹜邪白石池。數枝紅菡萏﹐幾尺碧漣漪。魚鱉爭香餌﹐兒童簇釣絲。愛來芳蔭下﹐每日日西時。

山捨早起探晴

山鳥囀晴日﹐獨行風滿林。澗花薰野袂﹐巖水油幽襟。側石驚新滑﹐垂蘿愛近深。蕭然此淸興﹐不似戴華簪。

山堂偶書

幾日無公事﹐山堂興頗淸。和詩防積壓﹐丸藥趁淸明。斸石新稜出﹐澆蔬晚甲生。此皆忙外得﹐低首笑塵纓。

山堂前庭有奇石數種其狀皆與物形相類在此久矣自余始名而詩之枯枝石

紫蘚裝花帽﹐紅藤纏臂﹛左巾右鞲去革﹜。被誰畱斷拍﹐長舞不教休。

山堂前庭有奇石數種其狀皆與物形相類在此久矣自余始名而詩之昆侖石

雨漬身如漆﹐苔侵面若藍。問時都不語﹐應是憶扶南。

山堂前庭有奇石數種其狀皆與物形相類在此久矣自余始名而詩之羅剎石

洗濯形容露﹐剜挑口眼通。試教常點檢﹐每夜定飛空。

山堂前庭有奇石數種其狀皆與物形相類在此久矣自余始名而詩之珊瑚石

海底初生處﹐扶疏苦未全。幾時隨鐵网﹐流落漢江邊。

山堂前庭有奇石數種其狀皆與物形相類在此久矣自余始名而詩之狻猊石

巨尾蟠深艸﹐丰毛覆古苔。雕欄臨綺席﹐長欲上香臺。

山堂前庭有奇石數種其狀皆與物形相類在此久矣自余始名而詩之鸚鵡石

靜立身微聳﹐驚窺首略回。何人將至此﹐應自隴山來。

山櫻

巖壁自叢叢﹐年華寂寞中。偶因移曉雨﹐似欲占春風。嫩葉藏輕綠﹐繁葩露淺紅。孤根知幸否﹐從此對雕櫳。

山雨

山雨灑春城﹐潗潗聲頗急。窗下讀書人﹐橫編揭陰濕。髙鳶餓獨叫﹐遠燕寒雙入。南園有桃杏﹐盡抱羣梢泣。

山園

久雨無所適﹐新晴步山園。西風滿髙林﹐敗葉驚已翻。時節急如此﹐世事安可論。夜歸燈下吟﹐寒虫伴幽喧。

山中新晴

山中新晴曉煙暖﹐散帶頹冠漱巖畔。海鹽未去猿鶴喜﹐柴桑初歸松菊亂。林間余雨時一滴﹐嶺上飛雲忽雙斷。安能舉手恣扶搖﹐欲共髙鴻拂霄漢。

上淸宮

瓊臺橫紫霄﹐上有縹緲居。雲霞抱窗戶﹐日月循庭除。飛羽下金輦﹐隱芝吟玉書。俯首視人間﹐人間臭如帤。

上亭北軒對月吹笛得才元舍人昭華引醉霜月艸堂吟皆詩譜也

瀲灩金波瀉碧空﹐隔霜寒影下徵鴻。夜深一笛昭華引﹐吹滿千巖萬壑中。

上亭北軒對月吹笛得才元舍人昭華引醉霜月艸堂吟皆詩譜也

羣山暝色煙開後﹐遠水寒光雨過時。今夜何人醉霜月﹐臥聽緱嶺玉參差。

上亭北軒對月吹笛得才元舍人昭華引醉霜月艸堂吟皆詩譜也

涪江東岸有雲林﹐巒嶺索回澗谷深。何事遲畱未歸去﹐彊顏猶唱艸堂吟。

深渡

前日寒食在綿州﹐牡丹盛開海棠洛。今已逾旬過深渡﹐山桃一枝橫曉閣。此花平川最爲早﹐何乃於此才破萼。化工豈爾用或偏﹐蓋爾所生居絕壑。一年春事但自了﹐勿較後先嗟寂寞。

師厚還朝

聞公之句三十年﹐常恨與公不相值。豈期今乃出門下﹐每一見公心自醉。詞章豪蕩已難敵﹐辧論注射尢可畏。諮詢故事要蔣父﹐講正大體須賈誼。荊山拾玉抵乾鵲﹐虞阪裝鹽壓良驥。用人最忌非所宜﹐願莫使公嗟俗吏。

師魯推官惠甘蔗戲謝

滿節甘滋滲齒寒﹐醍醐誰與釀瑯玕。不知佳境何時入﹐試似前人取倒餐。

施公潭

盤巖復轉溪﹐磴道入云微。斷巘雙屏立﹐垂泉一劍飛。浮空交彩翠﹐濺遠亂珠璣。啼穴饑鼯出﹐翹灘宿鷺歸。寒光淸徹骨﹐晚气潤沾衣。東谷牛羊下﹐搖鞭去夕暉。

十月梅花

十月凍墻隈﹐英英見早梅。應從九地底﹐先領一陽來。紫膜紛紛脫﹐黃膚迆迆開。得風渾自變﹐與雪欲成堆。細暈輕檀口﹐濃妝膩粉肋。月娥身解寫﹐靑女手能裁。冷艷浮冰沼﹐淸香落玉杯。只憂融乳酪﹐不惜露瓊瑰。避妒情堪重﹐禁寒術可猜。有誰憐寂寞﹐盡日獨徘徊。共語誠無計﹐將題恥不才。東鄰夜夜客﹐莫放笛聲哀。

什邡道中

驅馬下遙川﹐殘陽促晚鞭。髙林夾廣道﹐亂水入平田。村落晴如畫﹐桑林晝起煙。飛鴻正南下﹐歸意滿云邊。

石龍渦

嶮勢圍空斷壁圓﹐四時常見聚雲煙。爲霖救旱今何在﹐徒有遺文記昔年。

石泉

儼儼聳石壁﹐拆穴中流泉。斷崖散激激﹐曲竇藏涓涓。蓄潤活古蘚﹐烝虛發晴煙。時懷一勺惠﹐使我心泠然。

石竹

蜂齧紅蕊爛﹐虫啼碧叢短。秋風略地起﹐惟有蒼苔管。

石左藏挽詩二首

世澤傳淸範﹐戎韜演祕謀。雄藩未賜節﹐大壑忽移舟。謝氏胡牀在﹐羊公羽扇收。光華歸令子﹐何恨掩泉丘。

石左藏挽詩二首

昔年陪宴上崏臺﹐一聽新歌一舉杯。此會如今嗟已矣﹐擬將何調寄余哀。

拾羽曲

新羅砑紅裙襵齊﹐彩縷刺衫花倒提。新晴暖日麗煙艸﹐金獸齧鎖藏春閨。朱橋逼江曉沙白﹐錦帶交風大堤窄。蘭洲遺瓴得殘碧﹐歸來驚飛上嬌額。

史少訥見許江豚未得以詩戲

霜重水落岸有冰﹐江豚乘寒弄晴日。搖波拍浪乍羣起﹐尾厚喙長鬐鬣赤。魚人淸曉橫巨舟﹐一舉大网凡數頭。想君盤筋已厭足﹐何不略遣來陵州。

誓鬼碑

正一受天錄﹐腰垂神虎章。羣魔獄幽隱﹐祕篆刻靑蒼。故事駭前志﹐餘威驚大荒。誰能識奧訣﹐禹步學魁罡。

收復河湟故地

啞兒峽西山已塵﹐馱金輦帛無斷羣。河湟故疆盡收復﹐解辮厥角歸如雲。堂中玉帶賜丞相﹐隴外金節酬將軍。唐兵萬里若日月﹐請作古今人未聞。

守居園池雜題北園

春風有多少﹐盡入使君家。當與那人樂﹐滿園桃李花。

守居園池雜題冰池

日暮池已冰﹐翩翩下鳧鶩。不怕池中寒﹐便於冰上宿。

守居園池雜題茶蘼洞

柔條綴繁英﹐擁架若深洞。是處欲淸香﹐憑風爲持送。

守居園池雜題此君庵

叢筠裹圜檐﹐淨影碧如水。誰識愛君心﹐過橋先到此。

守居園池雜題待月臺

城端築層臺﹐木杪轉深路。常此候明月﹐上到天心去。

守居園池雜題灙泉亭

逕源分灙水﹐衮衮出亭下。橫湖能許深﹐日夜見傾瀉。

守居園池雜題荻浦

枯荻饊霜風﹐暮寒聲索索。無限有微禽﹐捉之宿如客。

守居園池雜題二樂榭

暖山孰云靜﹐漢水亦非動。二見因妄生﹐仁智何常用。

守居園池雜題過溪亭

小彴過淸溪﹐有亭才四柱。地僻少人行﹐翩翩下鷗鷺。

守居園池雜題涵虛亭

石磴抱城回﹐入竹見虛檻。前望佳景多﹐倚筇聊此暫。

守居園池雜題寒蘆港

落月照冰湖﹐曉气何太爽。兩岸雪煙昏﹐鳧鷗出深港。

守居園池雜題菡萏軒

胡陽媚秋漪﹐菡萏隔深竹。誰開翠錦障﹐無限點銀燭。

守居園池雜題橫湖

長湖直東西﹐漾漾承守寢。一望見荷花﹐天機織云錦。

守居園池雜題湖橋

飛橋架橫湖﹐偃若長虹臥。自問一日中﹐往來凡幾過。

守居園池雜題金橙徑

金橙實佳果﹐不爲土人重。上苑聞未多﹐誰能爲移種。

守居園池雜題吏隱亭

竹籬如雞棲﹐茅屋類蝸殼。靜幾默如禪﹐往來人不覺。

守居園池雜題蓼嶼

孤嶼紅蓼深﹐淸波照寒影。時有雙鷺鷥﹐飛來作佳景。

守居園池雜題露香亭

宿露蒙曉花﹐婀娜淸香發。隨風入懷袖﹐累日不消歇。

守居園池雜題南園

農桑乘曉日﹐淩亂如碧油。紫椹熟未熟﹐但聞黃栗畱。

守居園池雜題披錦亭

繁紅層若云﹐密綠疊如浪。靑帝不尋春﹐滿園開步障。

守居園池雜題書軒

淸泉繞庭除﹐綠篠映軒檻。坐此何可爲﹐惟宜弄銅槧。

守居園池雜題霜筠亭

危亭入幽深﹐正在修篁裏。坐久寒逼人﹐暫來須索起。

守居園池雜題天漢臺

北岸亭館眾﹐最先登此臺。臺髙望羣峯﹐萬里云崔嵬。

守居園池雜題望雲樓

巴山樓之東﹐秦嶺樓之北。樓上卷簾時﹐滿樓云一色。

守居園池雜題無言亭

誰此設孄牀﹐頗稱我衰惰。公事凡少休﹐須來默然坐。

守居園池雜題溪光亭

橫湖決餘波﹐虢虢瀉寒澑。日影上髙林﹐淸光動窗牖。

【卷06】

守居園池雜題禊亭

懸流效曲水﹐上已娛嘉賓。飲罷已陳迹﹐那復山陰人。

守居園池雜題野人廬

蕭條野人廬﹐籬巷雜蓬葦。每一過衡門﹐歸心爲之起。

守居園池雜題篔簹谷

千輿翠羽蓋﹐萬錡綠沈槍。定有葛陂種﹐不知何處藏。

守居園池雜題竹塢

文石間蒼苔﹐相引入深塢。莫撼靑瑯玕﹐無時露如雨。

書鶴鳴化壁

晚气陰陰別作寒﹐夕陽林下動歸鞍。忽然人報後山雪﹐更上上淸宮上看。

書綠帷亭壁

喬木繞捨如綠幃﹐羣山四面寒參差。春禽入秋啼自別﹐早云到暮歸常遲。庭前好菊歡飲酒﹐案上佳紙邀吟詩。閒居數月興便野﹐渾忘簿書相聒時。

書平泉艸木記後二首

衛公當國日﹐力與天地均。平泉植艸木﹐取盡四方春。海嶽欲必得﹐亦能役鬼神。可笑身未冷﹐已聞屬他人。

書平泉艸木記後二首

公豈不聰明﹐嗜好乃如此。若非以私餌﹐是物安至止。彼致者何人﹐定非端潔士。艸木固爲塵﹐醜名終未已。

書隱者壁

枳棘分三徑﹐猿猱結四鄰。茂林修竹地﹐枕石漱流人。看雨搘藤杖﹐迎風卸葛巾。我來懷愧甚﹐衣上有紅塵。

暑夕待月庭下夜深方歸

晝蠅方少夜蚊多﹐搖脫霜紈柰熱何。獨向中庭待明月﹐一身淸露瀉金波。

庶先北谷

路自西溪入﹐園當北谷開。月亭詩作客﹐雨館睡爲媒。摘果衣沾露﹐尋泉屐漬苔。閒居正無事﹐莫問我頻來。

墅居

不復入城市﹐亂山圍一村。雲霞供幾席﹐水石佐琴樽。病久筋力緩﹐眠多頭日昏。無人來谷口﹐苔蘚上松門。

墅居

林下覽淸曠﹐此懷殊不羈。散行輕幘便﹐獨酌小甌宜。自可追三樂﹐何須作五噫。世情歌笑外﹐紛擾意何爲。

衰晚

衰晚得洋川﹐勞生只自憐。文移供盡日﹐心力付流年。咄咄空書字﹐便便聲晝眠。其如昏嫁在﹐了卽賦歸田。

霜柏亭試墨

山風吹早晴﹐裌服覺微凜。煙雲有佳尙﹐竹石得幽稟。閒窗覆舊局﹐晚閣試新品。幾欲賦郊居﹐奇詞未如沈。

誰氏子

縹緲誰氏子﹐學道要長仙。人世豈不樂﹐何苦求上天。反首顧我語﹐子豈得謂賢。智如撲燈蛾﹐甘就膏火煎。

水邊春半

芹牙差差蘭筍短﹐石渠冰銷水色淺。倡情冶思不可柰﹐好鳥問關花婉娩。鮮衫翠裾者誰氏﹐行歌楊枝惜時晚。臨流有客抱危膝﹐苦調長謠問誰遣。

水葓

紅芳宵露淸﹐翠節曉霜犯。雨後曬殘日﹐秋容滿庭楹。

水磑

激水爲磑嘉陵民﹐構髙穴深良苦辛。十里之間凡共此﹐麥入面出無虛人。彼甿居險所產薄﹐世世食此江之濱。朝廷遺使興水利﹐嗟爾平輪與側輪。

水仙操

嗟哉先生去何所兮﹐杳不可尋。捨我於此使形影之外兮﹐惟莽蒼之山林。仰圓嶠之峨峨兮﹐俯大壑之沈沈。長波澒湧以蕩潏兮﹐羣鳥翻翻而悲吟。寂擾擾之煩慮兮﹐納冥冥之至音。先生將一我之正性兮﹐何設意之此深。我已窮神而造妙兮﹐達眞指於素琴。先生盍還此兮﹐度明明乎我心。

睡起

寥寥公館靜﹐門掩似山家。竹簟屢移枕﹐石盤頻浸花。閒多新得策﹐事少早何衙。一覺髙舂睡﹐誰來伴試茶。

思歸鳥左右掩作

峽中足啼鳥﹐醆鄒不可會。其道思歸者﹐雄鳴卽雌對。前壑云漸起﹐後山月已背。行人畏聞汝﹐一聲一心碎。

宋復古度支晚川晴雪

霽色變雲林﹐寒光混煙水。遙山定何處﹐渺漭才可指。

送竇僉判同年

冰霜滿淸漢﹐此地送君歸。天涯作遠別﹐懷抱殊依依。短亭臨灙水﹐楊柳長條稀。道傍有寒梅﹐幽香撲人衣。折以持贈君﹐愛之含春暉。酒罷不可畱﹐晚鴻隨馬飛。

送範堯夫

遝遝走閭巷﹐都人起中宵。相擁候府門﹐惟恐失此朝。盡言來送公﹐車馬城北橋。橋邊脂轄亭﹐大尹此相邀。歌管盛宴集﹐簪裾合羣僚。四座酒旣行﹐相顧魂已銷。亭前有楊柳﹐秋風減長條。折以持贈公﹐莫厭霜葉凋。節物𨿽謂晚﹐比春情更饒。遞起勸公飲﹐雙呼金翠翹。豈徒要公醉﹐恐公遽乘軺。借問何爾爲﹐重公若瓊瑤。美質未省變﹐與人存久要。旣莫不可畱﹐徵衫遂飄飄﹐鳴騶過升遷﹐羣甿鬧如蜩。感公來二年﹐免我於無聊。今公捨我去﹐何由借諸朝。願君富且貴﹐壽命等松喬。直似先令公﹐巍巍佐唐堯。涕淚逐公行﹐不憚公更遙。公誠上下通﹐和如奏笙簫。所以得如此﹐人情不相遼。嗟同繆與公﹐一時赴弓招。於今二十年﹐不見有所超。前日荷君相﹐與印垂之腰。使歸守山郡﹐藏伏甘寂寥。聞公將治行﹐乃心日夜搖。恨不能送公﹐俯首類酸痟。徒爲送公詩﹐有如艸虫喓。彊勉寫之去﹐憂來立危譙。

送馮允南倅梓

去年父老送督郵﹐衣上淚痕猶未變。今年吏民迎別乘﹐馬前歡聲挽不斷。梓州城中十萬家﹐家家盡喜見君面。以君鄕裏最相近﹐物態人情素諳練。況復才力彊且明﹐中理之的無漫箭。從來府政號少事﹐今更得君愈淸簡。太守李公詞掖老﹐淘汰心源無滓澱。時攜賓從訪山寺﹐惟以髙譚侑淸宴。蒼崖素壁多自書﹐是處新詩題欲徧。君今到彼亦爾爲﹐異日唱酬知幾卷。

送郭方叔南充簿

六月東山道﹐炎風滿去鞍。譙周之舊裏﹐仇覽此初官。簿領無煩壅﹐圖書好燕安。淸朝名路闊﹐愼勿學長嘆。

送郭經知縣

促促送歸客﹐短亭垂柳風。離樽掩殘日﹐去騎若輕蓬。百里謳歌內﹐三年畏謹中。鄕人問蜀物﹐笑指一囊空。

送郭榮叔秀才應武舉

愛君才辯吐如傾﹐圓直橫斜善講兵。休弄向時閒筆硯﹐破蠻徵虜是功名。

送韓山人

昌黎山人抱藜杖﹐三度訪我於三隅。端然入座更誰顧﹐談辯衮衮如流珠。靈丹嘗凝日月鼎﹐至寶自產乾刊鑪。要行撇起不可逐﹐安得雙舄爲飛鳧。

送韓震都官監渭州酒韓近悼亡

土師每失官﹐未始有憂慢。園吏旣喪婦﹐何嘗復嗟憤。二子道義勝﹐一與天理順。之人乃其徒﹐心迹兩相近。區區赴窮塞﹐而使賣官醖。胸中浩然者﹐俗口不得問。好軍此開府﹐遇士以恩信。若訪禦戎策﹐請爲講三陣。

送黃夢得

去年輕舳過巫山﹐今日羸驂度劍關。孤客每嗟隨斷梗﹐慈親常把夢連環。蘭陔歲晚𨿽堪采﹐桂窟春深正好攀。決取榮科歸舊裏﹐板輿迎侍且承顏。

送黃庶先岷州赴舉

朝庭取士及洮西﹐君今去就岷州薦。男兒至身自有地﹐六月萬里君莫憚。君也經術三十年﹐此發必中后羿箭。聲名大抵重文章﹐愼莫便從班定遠。

送堅甫同年

堅甫神太淸﹐不謂久流落。別來二十載﹐論議轉深博。其中富所有﹐種道以文獲。鋪張講治亂﹐破若勁弩彉。眾人誚靑衫﹐可笑俗眼薄。蘭筋隱瘦骨﹐垂耳受羈絡。拳攣喙拄地﹐過者無伯樂。去蜀持底歸﹐雄槁滿壞橐。朝辭玉壘關﹐暮上石櫃。知子者云誰﹐獨我懷抱惡。

送堅甫同年

得數常奇懶下籌﹐肯來荒徼治累囚。三年笑別浙江遠﹐萬里吟歸岷嶺秋。趙壹囊空常骯髒﹐虞卿書就愈窮愁。跖香回臭都休問﹐未有林泉且宦遊。

送堅甫同年

春深行劍棧﹐羨子此時歸。照日江浮馬﹐迎風花聚衣。下程家累省﹐對景俗題稀。若遇西來客﹐書言不可違。

送堅甫同年

春風吹雪滿西窗﹐此夜無人對酒缸。若到杭州見蘇子﹐爲言常夢過松江。

送堅甫同年

華亭有珍禽﹐毛丰而骨細。他日上隋渠﹐爲我致淸唳。

送酒與呂令答所示詩

君無彭澤五十畝﹐我有謫仙三百杯。聞道山中足春意﹐滿壺聊爲撥新醅。

送酒與呂令答所示詩

見說西溪裏﹐羣花艷正繁。不知紅影下﹐誰共醉芳樽。

送李道士

先生若孤云﹐兩在隆山見。淸標瘦彌聳﹐秀骨老愈健。髙談吐深詣﹐大句寫精鏈。忽起憶鵝池﹐肏飛石泉濺。

送李道士歸

先生狀貌古﹐瘦健若老鶴。秋風唳淸霄﹐寒響滿寥廓。一腹冰雪詞﹐勿爲俗人作。便可住鵝池﹐乾死守巖壑。

送李堅甫中捨奉使還闕

曾歌出塞愁﹐又遣使西州。去國星辰動﹐還家歲月流。褒斜新路晚﹐鄠杜故園秋。歸對延和殿﹐從容問講求。

送李野夫兼簡公擇學士同年

吾友野夫官滿歸﹐峽中風物正春時。莫因道路起長嘆﹐且對江山吟好詩。異日滑臺君若到﹐寄言別乘我相思。聲名已重更論底﹐但引冰堂金屈卮。

送劉立之著作歸長安因赴安定知縣

西郊晴霧曉霏霏﹐回首京塵一拂衣。上國莫嗟爲客久﹐髙堂初喜攺官歸。洛城气候花才動﹐灞水風光絮恰飛。恨不同遊曲江岸﹐與將歌酒﹛左言右尼﹜春暉。

送柳才僉判蔡州

翩翩河東孫﹐豪邁有祖徳。二十補楚掾﹐能用口破賊。歸來入京寺﹐不借推挽力。驕誇固其宜﹐了不見顏色。題輿蓋本乘﹐入幕乃屈職。淮西號劇府﹐君也玆斂翼。朝廷選材吏﹐聞下前日敕。奉詔者云誰﹐此章君可塞。

送呂希彥司門通判河陽

行父須生公相家﹐修潔不類在紈綺。豈惟浩蕩愛古學﹐實亦縱橫曉時事。孟州之民爾何幸﹐一旦得此賢半刺。定知未幾政淸簡﹐日日案頭詩滿紙。河陽花開酒休﹛左言右尼﹜﹐太行雲飛樓好倚。若因行縣至盤谷﹐爲訪其間隱君子。

送牟太素山人

山人髙迹若孤云﹐聊問太虛求所止。昨因隨風起西北﹐翩然遠墮三隅裏。攬之不住瞥爾去﹐瞬息誰知幾千里。東遊必定遇鴻蒙﹐請問無爲最深旨。

送潘司理祕校

已自多時賦式微﹐五峯佳景夢長飛。四年遠地爲官去﹐萬里髙堂喜客歸。下馬便呈新授敕﹐開箱爭忍舊縫衣。鄕人覓次來相賀﹐蒓菜鱸魚正軟肥。

送潘司理祕校

曲棧繞斜谷﹐鉤欄天際分。吟鞭搖嶺月﹐倦枕拂溪云。好景不關俗﹐新詩皆屬君。西南有歸客﹐一一幸相聞。

送龐中秀才

曼倩學精知蜥蜴﹐公明術妙識蜘蛛。臨邛復有龐成叔﹐萬事先將入卦圖。

送蒲霖中捨致仕歸閬中

急趨長拜倦勞勞﹐自笑風埃滿綠袍。官味十年如水薄﹐歸心一日共云髙。毫釐已悟蝸爭角﹐文彩須知鳳得毛。且喜還家收拾在﹐錦屏山下舊東臯。

送棋僧惟照

不成九章開方訣﹐誦得一行乘除詩。自然天性曉絕藝﹐可敵國手應吾師。窗前橫榻擁鑪處﹐門外大雪壓屋時。獨翻舊局辧錯著﹐冷笑古人心許誰。

送錢規判官歸蜀覲遂之嶽陽

嚴風吹玉柱﹐有客動歸裝。古道轉危孤﹐全家行曉霜。休嗟遊薄宦﹐且喜拜髙堂。會合知何所﹐春江泛楚艎。

送提刑司勛

同昔分符守興元﹐公始仗節來武信。因而出入在門下﹐未有三日不親近。臺移希疏獄讞少﹐凜凜淸風滿墻仞。乘閒每許陪後乘﹐好寺名園徧遊盡。惟攜茶具常幽絕﹐新胯珍團曾不吝。或因議事閱書畫﹐止用小肴並淺醖。淸歡雅興自無厭﹐妓樂喧煩誰願進。開張胸懷脫羈檢﹐顏色何嘗形喜慍。使威斂霽官況樂﹐瞥過二年如一瞬。後同先滿去涪上﹐數月復來爲屬郡。再將厚蔭蒙舊物﹐掩蔽不才寬責問。同常自念性偏僻﹐凡取交遊最精愼。𨿽然眾中事汎愛﹐仁者與親余不忍。生平所得無幾人﹐旣已得之心自信。公家兄弟何磊落﹐一一光華如美瑾。顧同質狀似頑石﹐輒簉其間襲溫潤。令昆彊季沒已久﹐公獨康莊馳駔駿。朝廷要人辦繁劇﹐昨不詔書催入覲。連城眾口惜公去﹐不問鯢鮐與髫齔。煙開漢沔曉光薄﹐雪下褒斜寒力峻。嗟同不得送行旆﹐回視腰間綰雙印。灙城西北有危樓﹐徒望髙鴻寄長韻。

送通判諭郎中

前年爲郡得陵時﹐不謂其州陋如此。蕭條官宇巖嶺上﹐零落民家坑谷裏。西城初入已可厭﹐竊謂豈堪余所止。幸逢之彥倅郡事﹐日月漸深殊可喜。予以所稟至迂謬﹐君亦恬然尢自委。每來聚議一朝罷﹐各云掩門歸隱幾。𨿽然有時亦爲會﹐此事可知誰得已。酒肴粗糲妓樂可﹐況復譊譊滿公使。惟於試茶並看畫﹐以此過從不知幾。幕中有客乃佳士﹐愛遣髙談聽亹亹。如斯共處五百日﹐索寞情懷未嘗起。君今官滿忽先去﹐撩動予愁安可柅。英溪長亭一揮手﹐自此吳蜀五千里。謂言川江會北固﹐中亦有船多上水。願君因出到金山﹐遇此莫忘批紙尾。

送通判諭郎中

晴霞照西城﹐漠漠捲宿霧。髙空繚危磴﹐此乃君雲路。吳蜀向萬里﹐上馬初一步。莫言道途遠﹐況已嗟久寓。今玆有行色﹐便可到北固。長亭聊把手﹐幾日更逢遇。不敢醉君酒﹐君意實急遽。惟是送君心﹐相隨亦東鶩。

送通判諭郎中

羣居五百日﹐日日如初見。一日忽遠別﹐能不成愴戀。人生三萬日﹐光景若激箭。何苦於其間﹐喜慍費顏面。玆緣勝心在﹐胸內每交戰。旣欲多上人﹐計校須自炫。於事固無補﹐在己亦非便。仕路繁此徒﹐可謂丈夫賤。愛君性渾厚﹐殊不與時變。相共爲此州﹐敢說皆盡善。何嘗分彼此﹐惟務乃職辦。所以將二年﹐無有長短辯。爲人倘如此﹐所至復何患。官滿去還臺﹐豈能忘眷眷。陽關調𨿽苦﹐且盡西城宴。問君到京國﹐幾月方下汴。予亦想是時﹐移守至梁甸。佳音幸見及﹐西南足郵傳。

送王存之

野水冰生薄似綿﹐短亭梅發大於錢。想君歸到江陽日﹐欲話今時已去年。

送王晦叔

豈無舊徳爲淸望﹐亦有彊親在要流。班簿至今才博士﹐郡書猶自許諸侯。貧甘遠宦冰盈腹﹐老憶髙堂雪滿頭。不恃交期便求去﹐趁歸春圃奉蘭羞。

送王恪司門知絳州

絳守園池天下誇﹐紹述有記詞聱牙。蒼官靑土左右樹﹐神君仙人髙下花。遠水依然尙鉤帶﹐舊門想已無靴檛。自憐俗狀不能到﹐此去羨君專宴衙。

送文鑄師遊襄陽鹿門

師今鹿門去﹐正此冒炎曦。野店乞晨饌﹐亂山吟古詩。問程行幾日﹐覽景立多時。我有懷賢意﹐憑看墮淚碑。

送無演歸成都

曾讀契嵩輔教編﹐浮屠氏有不可忽。後於京師識懷璉﹐彼上人者尢奇掘。余嘗從容問其友﹐璉復爲余道民訥。是三大士才過人﹐所畜豈肯吾儒屈。文章汪洋道義富﹐不止區區事其佛。餘思此等更誰似﹐蜀有人焉頗超越。成都敏行字無演﹐所謂萬星中一月。想嵩璉訥見須避﹐不爾往往被呵咄。通禪曉律兩無礙﹐前會定預耆闍崛。羣經列史固汗漫﹐獨泛其深仍出沒。外之所精者書畫﹐不問不語常若喫。計其夏臘殊未幾﹐在大眾中誠突兀。余守陵陽至窮陋﹐雨浸一春泥汩汩。英磎磽磝磴道嶮﹐行客欷歔上崷崒。無演衝冒獨不顧﹐來款余門手持謁。呼之使前見已喜﹐相貌圓滿藏神骨。淸譚坐久愈飄灑﹐頓遣塵襟落如拂。新詩古文覽嘉貺﹐气格俊健淩霜鶻。觀其衮衮出論議﹐收斂便可與簪笏。試將邀之使從仕﹐笑指此頂安更發。日招與語自無厭﹐何乃告去苦倉卒。西城曉日照髙嶺﹐倒搭乾陀入深樾。師歸常宜見嘉佑﹐此老心中已無物。好音相與頻寄惠﹐余在空山正伊郁。

送夏殿直

霜樹東門曉﹐淸寒滿客衣。一樽從此別﹐百兩歲時歸。漆水魚初薦﹐梁園雪正飛。髙堂今遠郡﹐須念報春暉。

送楊議卿赴舉

寒日照殘樹﹐新霜結衰艸。有客奉髙薦﹐策馬奔遠道。聲名近轉大﹐文字素已好。壯歲𨿽可恃﹐榮科亦宜早。勉自報春暉﹐髙堂親發老。

送堯夫二章

有志深沈定﹐無心出處同。廟堂應爲國﹐臺省復還公。肖似家聲重﹐端方士論雄。上如畱左右﹐風采壯朝中。

送堯夫二章

欲與民爲利﹐先求正所妨。紛更初下議﹐旁午遂交章。不爾毛安傅﹐其如體自傷。西南余獘在﹐歸爲對明光。

送諭介夫

介夫陵陽奇男子﹐節義素爲人所談。身長七尺气萬丈﹐自謂流落誰能甘。去將舊學中新格﹐坐取髙第如手探。明年西歸有光耀﹐且請爲我來山南。

送張郭二秀才赴舉

二子共齎刀﹐翩翩去意豪。負才皆萬選﹐入守定雙髙。上道梅薰袖﹐還家艸映袍。須知本鴻鵠﹐終不大蓬蒿。

送張兢無悔祕校赴調

無悔富道誼﹐捲藏無所施。端笏拜上官﹐十年走階墀。人皆爲嗟惋﹐君獨安且怡。又執考書去﹐當衡誰與知。

送張朴翁歸盩厔

一覺落天夢﹐遂吟招隱詩。攜家異鄕去﹐變服散人爲。郿塢雲開後﹐圭峯月上時。淸秋此髙興﹐琴酒問同誰。

送張朴翁歸盩厔

山曲水曲處﹐其間皆美田。夫君別桑梓﹐此地卜林泉。壯歲可立事﹐明時方尙賢。何當再就詔﹐便忍說終焉。

送張正夫監簿歸漢州

知己非不遇﹐其如才命違。宦名疑在夢﹐親祿只徒歸。道路盤危棧﹐家山指落暉。好將綿竹頌﹐重拂入關衣。

送張宗益工部知相州

學術深沈久未施﹐晚登臺省世方知。詩章好奏周文廟﹐字法宜磨魏武碑。禁掖便當提大筆﹐名藩猶自擁髙麾。應憐共試金坡者﹐答颯渾如鄭鮮之。

送知府吳龍圖

國初已來治蜀者﹐處置盡自乖崖公。當時奏使便宜敕﹐不與天下州府同。行之已及八十載﹐姦宄消伏誰之功。因循至此漸抏敝﹐有未曉者時相攻。鞭笞小罪亦檢察﹐不許略出常科中。下民知之頗不懼﹐州縣往往藏羣凶。側身斂足未動者﹐實以累朝恩澤隆。公之初來蜀人喜﹐慈愛舊熟民情通。眾心歡然恥犯法﹐救藥浮薄歸醇醲。盡將約束付僚吏﹐興起學校還文翁。二年美化極沾洽﹐遠近循服如偃風。上將歸公問誰代﹐當使間作如笙鏞。遂求元老得靑社﹐其人廊廟之宗工。往年鎭撫有異績﹐大旆再遣來於東。公今與之合符去﹐到必奉詔參夔龍。大資舊徳固無慮﹐剖判自出其心胸。所憂厥後嗣之者﹐忠定良法還如空。養頑活狡作淵藪﹐不免剪殄煩興戎。同之憤懣久塡臆﹐言賤不得能九重。願公上殿起居罷﹐第一用此聞宸聰。

送周介之學士通判定州

紫垣之東藩﹐羣宇合四翼。天家積圖只﹐編簡何萬億。介之才藝選﹐此地典文墨。縱橫四部內﹐騁驟千古力。久爲光祿校﹐頗倦承明直。嘗言石渠樹﹐五見弄春色。前自啟君相﹐得請均外職。翩然駕別乘﹐去矣大河北。河北扼虜要﹐定武承其咽。分道宿勁兵﹐望之爲中權。朝廷倚注地﹐擇用須材賢。黠獫讋所聞﹐射獵不敢邊。玆焉勢愈重﹐豈謂甲馬然。將軍廟堂老﹐禦史蓬瀛仙。合謀運潛略﹐勝气壓古燕。惟當陪緩帶﹐壺觴鈴閣前。

宿超果山寺

荒途涉沮洳﹐危嶺升坡阤。愛此淸淨居﹐不倦來往多。山僧見余喜﹐顚倒披乾陀。引我坐前軒﹐山果丹碧羅。食已步野徑﹐新柔踏晴莎。就石枕古稜﹐依松執長柯。是夕乃宿此﹐東山吐圓波。夜久不能寐﹐禽虫伴幽哦。達旦鳴落葉﹐固非俗士歌。巖猿與溪鳥﹐應笑頻經過。

宿東山村捨

八十雪眉翁﹐燈前屢歔欷。問之爾何者﹐不語惟抆淚。良久云老矣﹐未始逢此事。種粟滿川原﹐幸已皆藏遂。喜聞欲登熟﹐近復失所冀。有虫大如蠶﹐日夜嚙其穗。羣鴉利虫食﹐剪摘俱在地。驅呵力難及﹐十止餘三四。供家固未足﹐王稅何由備。瘠土耕至骨﹐所得幾何利。又令遭此禍﹐不曉上天意。在世幸許年﹐必以饑饉死。聞之不敢詰﹐但愧有祿位。移燈面空壁﹐到晚曾不寐。

宿斗山奉眞宮

山形如斗勢坡陀﹐魁枕杓攜萬尺髙。近世無人知火棗﹐當年有客得蟠桃。靈蟾尙隱凝瓊髓﹐神鶴常歸墮玉毛。一夜杉松響天籟﹐滿空疑是奏云璈。

宿李同年蔭碧亭

抱病出煩闠﹐投此靑林間。髙軒得淸涼﹐坐致精爽還。主人止之宿﹐借與終南山。中宵皓月起﹐繞枕皆孱顏。望久气自淸﹐心胸無結頑。平明又西走﹐勝軌不可攀。

宿隆平精舍

萬木羅靑蓋﹐雙峯敞翠屏。風埃愁客路﹐鐘鼓喜禪扃。下馬穿蒙密﹐隨僧入杳冥。俗襟如見濯﹐試爲瀉銅瓶。

宿山寺

髙峯浮雲際﹐古寺髙峯上。秋來已瀟灑﹐雨後益淸曠。坐隨明月轉﹐吟伴寒蛩響。待曉出松關﹐幽襟謝嘉貺。

宿田家

日落云四起﹐牛羊下髙原。今夜宿何處﹐孤煙生遠村。寥寥巖狖響﹐擾擾林鴉喧。危坐欲終夕﹐此意將誰論。

宿云屏山寺

翠嶺聳云端﹐巉巉走復蟠。客從塵外入﹐僧向畫中看。月上千巖碧﹐風生萬木寒。平明惜歸云﹐猶待一憑欄。

歲晚登淸素院北閣

云端訪古寺﹐樹杪臨危閣。風厲懾艸木﹐霜乾喜雕鶚。天時旣淒慘﹐人意亦寂寞。回念故山遠﹐心隨日西落。

孫懷悅紙本亂石

孫老抱奇筆﹐臨紙恣揮灑。從頭掃亂石﹐磥砢隨墨下。焦頑與圓潤﹐無一不精者。誰信萬鈞重﹐捲之不盈把。

孫太古辟支迦佛

調禦出火起正念﹐薩埵捧香生信心。二士之意在筆外﹐彼太古者何情深。

孫知微畫

太古奇偉士﹐精思獨於畫。馳心入茫昧﹐萬物赴揮灑。當時一名重﹐顧陸非爾亞。卓哉靑城筆﹐妙絕冠天下。寥寥九天仗﹐一一若神寫。吾恐千載後﹐是終無繼者。

太博孫公遊火井因寄

七盤云道與云浮﹐下見髙林壓縣樓。覽影莫能陪後乘﹐臨風空自憶前遊。已聞去日謀詩席﹐更羨歸時就釣舟。好句定知酬不得﹐盡將奇詭入冥搜。

太常致齋閒書寺壁

晚日微明弄雨餘﹐竹陰桐影共蕭疏。旋移小榻中庭坐﹐讀盡扶桑太帝書。

炭泉險道

一澗呀然截亂峯﹐更於何處問途窮。髙深出井又入井﹐曲直上弓還下弓。絕底乍臨渾偪仄﹐危顚才徹似飛衝。我來行縣須經此﹐正在炎炎三伏中。

探春

豳郊寒重勒春遲﹐消息如今尙未知。只是垂楊最先得﹐每朝來覓向東枝。

塘上行

寒塘漲新雨﹐灩灩翠波滿。沙晴步聲澀﹐風引羅帶緩。蒲牙妒舌利﹐荷葉歡心捲。生平玉衣夢﹐至此神亦誕。徒誦小星篇﹐無人覺腸斷。

桃花

種近短墻邊﹐開臨小檻前。倚風無限意﹐笑日有餘妍。枝軟圍深密﹐苞濃墮碎圓。只應芳樹下﹐時見武陵仙。

滕昌佑芙蓉

雙幹發寒葩﹐一枿立紋羽。欲品精妙人﹐君當二三數。

提刑司勛示及瞑禽圖作詩詠之

朱華盛發穿疏竹﹐寒枿齊枯徧野磯。大雪蔽天方亂下﹐眾禽爭地各相依。非公好事誰能得﹐此畫如今自已稀。試待晴明掛軒壁﹐定開羣眼一時飛。

題東巖隱者壁

靑峯叢叢擁危壑﹐綠樹團團扶曲閣。幽人睡起漱寒泉﹐坐看一林山雨落。巖前火气雜之術﹐澗下苔痕亂猿鶴。自憐塵土滿衣衫﹐欲解從君今尙莫。

題兜率寺

簿領迷人喜暫閒﹐聊尋古寺陟孤巒。柏藏一徑中間窄﹐云斂千峯四面寬。遠目已將飛鳥過﹐寸心更乞老僧安。若爲借得禪房宿﹐臥看龕燈一點殘。

題鳳凰山後巖

此影又奇絕﹐半空生曲欄。蜀塵隨眼斷﹐蕃雪滿襟寒。澗下雨聲急﹐巖頭云色乾。歸鞍休報晚﹐吾待且盤桓。

題何靖山人隱居二首

錦屏山下何夫子﹐鐵帶麻衣眞古人。苦學詩來偸鬢老﹐樂爲儒後卻家貧。酒中酌月江村夜﹐琴上彈風鶴寺春。君已歸尋舊閒味﹐肯騎肥馬入紅塵。

【卷07】

題何靖山人隱居二首

因循失計下靑山﹐卻恨溪云占斷閒。黃卷聖賢忻對語﹐靑雲岐路只低顏。月墻槐影侵階暗﹐雨檻秋花滿目斑。自愛蕭條眞吏隱﹐心淸不累有無間。

題鶴鳴化上淸宮

祕宇壓孱顏﹐飛梯上屈盤。淸流抱山合﹐喬樹來云寒。地古芝英折﹐巖秋石乳乾。飈輪遊底處﹐空自立層壇。

題晉原舒太博淸溪閣

危閣飛空羽翼開﹐下蟠波面影徘徊。光搖畫板月深淺﹐聲繞曲欄風往來。暝色四郊煙莽蒼﹐曉云千嶂雪崔嵬。主人好事民無訟﹐日夕登遊對酒杯。

題黎公照序訓堂

堂愛三峨臨古郡﹐君之別業在其城。近營大每當髙處﹐更起新堂立美名。滿外江山皆秀絕﹐入中文史自縱橫。如何置得烏尢住﹐相與談經過此生。

題李處士月軒

圓蟾噴金波﹐萬里灑淸滴。幽軒得虛敞﹐皓彩溢素壁。繩牀有髙隱﹐苦調起岑寂。盈襟納孤光﹐靜與爽气敵。

題象耳山寺

轉谷索巖路始窮﹐隔林遙望一門通。溪山俱在見聞外﹐臺殿盡藏懷抱中。像閣罘罳明海日﹐經幢瓔珞撼天風。勞生又逐輕舠去﹐珍重髙僧解苦空。

題友人書齋新壁

彩梔縱橫設﹐雕廚次第開。須防何法盛﹐直入此中來。

天漢橋

風吹兩岸菇蒲乾﹐日灑一汀鳧鶩寒。夜深霜月照湖水﹐須上此橋憑畫欄。

天師栗

天師攜此種﹐至自上饒遠。當時十七樹﹐髙幹倚孤巘。蒼蓬蒺藜大﹐紫殼檳榔軟。蜀部名果中﹐推之爲上選。

天氏北溪

石龜州北羣峯起﹐一去距城無十里。煙嵐秀气護巖扃﹐松菊淸香泛溪水。輕裘肥馬正榮耀﹐春韮秋菘任凋毀。待將底物勒移文﹐谷口濃云白如紙。

田舍

園林曉气淸﹐籬巷夕陽明。石竇聞寒碓﹐煙坡見晚耕。豚蹄供禱賽﹐龜殼問陰晴。欲識丰年樂﹐一村雞犬聲。

聽天臺處士彈琴

處士得琴要﹐誰師師自然。爲言秋思好﹐因聽夜聲圓。耳出淫哇外﹐心搖寂寞前。廣陵君且止﹐不欲慢商絃。

亭口

林下翩翩雁影斜﹐滿川紅葉映人家。巖頭孤增見橫閣﹐有客獨來登暮霞。

亭前髙柏

石田磽磽地力燥﹐誰種雙柏已髙大。長材夭矯堪巨棟﹐老頂索紆若層蓋。雪下孔翠寒不起﹐風中笙簧淸可愛。菟絲幸好求女蘿﹐莫倚纖柔欲無賴。

同蘇祕丞子平登延暉故亭

城端有亭余故基﹐吏曰舊榜題延暉。行穿蒙籠倚孤陴﹐霜風飄蕭吹我衣。髙林滿郊目四圍﹐雲起日落晴煙飛。感今念往聊久之﹐埤堄昏黑羣鴉歸。

推官惠李庶子鄂州篆字

天下有奇篆﹐陽冰書鄂州。異獸呀五口﹐狂咬掉三頭。磥砢玻璃碗﹐詰屈珊瑚鉤。愧無希世寶﹐何以爲子酬。

晚次江上

宛轉下江岸﹐霜風繞人衣。翩翩渚鴻墮﹐冉冉林鴉歸。前壑已重靄﹐遠峯猶落暉。孤舟欲何處﹐劃浪去如飛。

晚秋煙波

直於一丈素﹐寫盡千里景。雲山杳杳已成秋﹐煙水漻漻方入暝。君應無心得此畫﹐我豈有言能爾詠。

晚興

眾吏晚已散﹐西園常訪尋。覆棋苔閣靜﹐行藥艸橋深。艸色晴承屐﹐檢陰密灑襟。山蚿欲重賦﹐倚竹聽淸音。

晚雪湖上

朔風吹雪滿橫湖﹐眾鳥歸棲日欲晡。獨坐水軒人不到﹐滿林如掛暝禽圖。

晚至村家

髙原磽確石徑微﹐籬巷明滅餘殘暉。舊裾飄風采桑去﹐白袷捲水身稻歸。深葭繞澗牛散臥﹐積麥滿場雞亂飛。前溪後谷暝煙起﹐稚子各出關柴扉。

晚坐山亭口占

嶺上生來月似磨﹐巖前斷去云如削。遙聞褐吏叩髙林﹐應是雷公催采藥。

王會之秀才山亭

盤盤翠城山﹐君在城中住。溪流第索轉﹐岡勢復回互。蒼林無春冬﹐啼鳥常旦暮。漠漠領頭云﹐霏霏巖底務。中間列亭榭﹐佳景實天付。物象皆自然﹐人巧誰能寓。浮生欲何事﹐有此卽樂處。況君弟兄賢﹐信道各已固。詩書誨兒侄﹐觴豆燕逢遇。敢問彼簪裾﹐何發此巾屨。

王昭君

不惜將黃金﹐爭頭買顏色。妾貌自可恃﹐誰能苦勞力。

王昭君

絕艷生殊域﹐芳年入內庭。誰知金屋寵﹐只是信丹靑。

王昭君

幾歲後宮塵﹐今朝絕國春。君王重恩信﹐不欲遣他人。

王昭君

極目胡沙滿﹐傷心漢月圓。一生埋沒恨﹐長入四條弦。

往年寄子平

往年記得歸在京﹐日日訪子來西城。𨿽然對坐兩寂寞﹐亦有大笑時相轟。顧子心力苦未老﹐猶弄故態如狂生。書窗畫壁恣掀倒﹐脫帽褫帶隨縱橫。喧呶歌詩嘂文字﹐蕩突不管鄰人驚。更呼老卒立臺下﹐使抱短簫吹月明。淸歡居此僅數月﹐夜夜放去常三更。別來七年在鄕裏﹐已忝三度移雙旌。今玆惛惛意思倦﹐加以跕跕疾病嬰。每思此樂一絕後﹐更不逢人如夜行。

忘憂堂

磴道循城近﹐垣墻占地幽。軒窗誰指畫﹐硯席我優遊。不許簿書到﹐恐爲圖史羞。此心元自適﹐何處欲忘憂。

望雲樓

南山北嶺遠如層﹐朝雲暮雨濃若烝。樓髙百尺見萬里﹐更有底事須來登。

文領相仍意慮煩濁聊攜野策獨訪山園因睹霜柏亭殘梅憶公向時有詩酒之惠。感物成詩繕寫拜呈知府龍圖諫吳公

昨日梅開飲公酒﹐今朝梅謝念公詩。眼前光景急如水﹐案上簿書棼若絲。且試輟忙來此地﹐可憐遺恨滿殘枝。西園想已成靑實﹐敢問調羹去幾時。

聞陳山人定命丹成試以詩乞

水火相交養大還﹐已聞神汞滿鑪乾。彘肪谷漆尋常得﹐敢服靈丹二萬丸。

閿鄕值風

烈風吹華陰﹐古槐若長呼。髙沙起黃磧﹐四望如一鋪。上馬低便面﹐據鞍兀長途。日晚過潼關﹐行客亦已疏。守吏索姓名﹐沸亂如虫蛆。兩目不可開﹐說之使自書。夜至閿鄕縣﹐僮僕相欷噓。困定卽洗濯﹐泥土捫短須。艸艸具盤飧﹐零落飯與蔬。恨無姜少府﹐爲膾黃河魚。

問陳彥升覓古瓦硯

魏主用死力﹐構彼銅雀臺。當時臺上瓦﹐百澄爲一坯。燒成比堅玉﹐翠甲橫崔嵬。西陵旣歸後﹐此地日以摧。後歷曲午朝﹐羣雄力相豗。玆臺旣已傾﹐此瓦只自堆。歲久岸谷變﹐埋沒深蒿萊。初誰得耕人﹐刳之研松煤。其於是密且潤﹐端歙眞可咍。彥升所有者﹐一一皆珍材。自言欲購時﹐經歲無一枚。琴紋與錫花﹐此乃如瓊瑰。前日祕閣下﹐重匣手自開。示我者佳絕﹐恰用一朴裁。形模甚古野﹐用可資怪魁。歸來作詩乞﹐願致無遲回。

問景遜借梅聖兪詩卷

前日讀子詩﹐快我煩病軀。若坐大暑中﹐瓊杯飲琳腴。辭嚴意淸絕﹐敢謂人所無。子乃不自髙﹐尙爾尊聖兪。爲我誦佳句﹐實亦郊島徒。遂云有家藏﹐兩軸如椽粗。我方嗜此學﹐常恨失所趨。願子少假之﹐使之識夷途。

烏生八九子

南山有烏鳥﹐生子層崖巓。戢戢新羽成﹐相將弄晴煙。朝饑集壠土﹐暮渴來巖前。托居深林中﹐自足終爾年。胡爲去所仍﹐無乃甘葉捐。卻愛庭樹好﹐羣飛投碧圓。髙枝踏未穩﹐身已隨潛弦。因知萬物理﹐主者持默權。凡云愛此命﹐生死期已然。出入旣有定﹐何嘆於後先。

巫山髙

巫山髙﹐髙凝煙﹐十二碧簪寒插天。危巖絕壁已飛動﹐況復下壓萬丈之蒼淵。波衝浪激作深井﹐虎眼徹底一漩。長風澒湧發灩澦﹐惡色怒勢因誰然。我欲截中流﹐虹梁莫得施﹛左虫右連﹜蜷。東西相遠望不到﹐兩目欲斷心將穿。回看髙唐廟下灑靈雨﹐遣我歸意常翩翩。

無爲山寺

一絙危磴繞崢嶸﹐上徹幽深入化城。煙外川原誰繡畫﹐雲中樓閣自陰晴。老僧髙論都無者﹐古佛眞身宛若生。聞道軍持新咒水﹐願傾涓滴灑塵纓。

吳公惠酒因謝

山城物色正嚴冬﹐梅放長梢露小紅。破萼未深聊敵雪﹐收香不密任隨風。盡教插滿金釵上﹐休管吹殘玉笛中。須至開筵召佳客﹐爲公連夜賞郫筒。

吳李堅甫中捨

往年曾憶過長安﹐短紙書名詣門下。君時延我坐終日﹐灑掃東軒畱看畫。橫圖巨軸不知數﹐但見匣中時一把。甲猶未意乙復作﹐門類著番開滿架。使人嘆羨不能已﹐只恨有門歸隔夜。歸來兀坐想精絕﹐念此榮觀若爲謝。就中寒林兩大幅﹐此物世間誰敢價。倏然一別十五載﹐常向人前盛誇詫。因君奉使臨敝邑﹐見先問此余不暇。君能爲我再講說﹐座上不容不俗話。如君所蓄更誰有﹐有亦未能無笑罵。況君累世盡淸職﹐摹本敢來前弄詐。君今還省正擢用﹐異日須求作鄰捨。峨巾曳屨日相謁﹐更欲重煩開幾帊。待尋前輩用心處﹐款由應須頻假借。每廚閱訖當便還﹐不敢奉欺言羽化。

吳趨曲

萬頃平湖水﹐晴光射早霞。紅裙斗畫楫﹐相結采荷花。

吳趨曲

岸上相將疊鼓催﹐靑翰齊上碧波開。鵁鶄屬鳿不驚起﹐慣見蘭橈日日來。

吳趨曲

蕩漾水中舟﹐徘徊岸邊馬。相看兩不語﹐密意待誰寫。

吾友務深有嘆琴之什運使子駿答之佳章務深亦使余繼作

白水滿方湖﹐山中好秋色。逋翁促瑤軫﹐來坐湖水側。臨風起髙調﹐此興浩無極。波靜戢遊鱗﹐云空矯飛翼。蕭條變林野﹐萬籟一以息。且莫緩商弦﹐令人涕橫臆。

五里三灘

羣石壅水成哀湍﹐五里之地凡三灘。船如走丸勢不住﹐力適萬弩雲濤盤。門窗掩塞怕飛浪﹐已倒牀座翻杯槃。長年三老色自落﹐捩眼不敢窺波瀾。捎渦撇漩出九死﹐眾命幸免魚鱉餐。須臾出纜系髙岸﹐競以好語相尉安。是時左右有觀者﹐應亦爲我心曾寒。

五十

生平曾不事悠悠﹐倏忽年華五十秋。宦意文情俱淡泊﹐可憐渾似李蒙州。

五原行

云蕭蕭﹐艸搖搖﹐風吹黃沙昏泬寥。胡兒滿窟臥寒日﹐卓旗系馬人一疋。夜來烽火連篝起﹐銀鶻呼兵捷如鬼。齊集弓刀上隴行﹐犬噪狐嗥繞空壘。羌人鈔暴爲常事﹐見敵不爭收若雨。自髙聲勢敍邊功﹐歲歲年年皆一同。將軍玩寇五原上﹐朝廷不知但推賞。

武溪深

嶠南之武溪﹐其深不能測。潭潭滀瘴癘﹐水色重如墨。昏然潦霧作﹐上下毒气塞。仰視髙飛鳶﹐跕跕墮兩翼。交州惡女子﹐制馭費銜勒。伊余繆兵寄﹐得總浪泊役。常甘馬革死﹐持此期報國。臥念少遊言﹐從之何可得。

西岡僦居

出官在秦蜀﹐始末凡十年。所治得公宇﹐靡不完且堅。中堂與挾廊﹐角翼相鉤聯。領屬僅十口﹐出處皆安便。冬夏惡風日﹐侵薄曾無緣。今年歸中都﹐職事叨磨鉛。未免僦屋住﹐敢謂須華鮮。西岡頗幽僻﹐愛此遠市廛。問得王氏居﹐十楹月四千。牀榻案几外﹐空處無一緣。郾混及井竈﹐坼壁皆相連。經庳須俯首﹐過隘常側肩。所謂十口者﹐日繞蝸殼旋。前時大暑中﹐幾不禁袢延。郁若鼎釜炊﹐局如狴犴攣。走蠍過亂蟻﹐飛蚊劇羣蟬。今日幸過之﹐復畏明日然。喜見白露節﹐相賀肌肉全。如何下淫雨﹐曉夕常綿綿。瓦破榱棟漏﹐柱陷墻垣穿。惟供攺席坐﹐豈暇安楓眠。中庭止數步﹐深已可載船。盡室徒跣行﹐一起復一顚。京師費耗地﹐居止實重遷。俸料計月入﹐外得無幾錢。卻思已過分﹐僅免親犁田。自望於古人﹐若地而升夫。小廬焦生髙﹐陋巷顏子賢。引之諭妻孥﹐吾道宜此焉。猶勝比鄰者﹐寒突無晨煙。

西湖

丞相淹回地﹐光容滿落暉。池塘存舊夢﹐城郭嘆前非。煙靄陰晴出﹐鳧鷗遠近歸。松風殊有意﹐猶欲下金徽。

西湖荷花

紅苞綠葉共低昂﹐滿眼寒波映碧光。應是西風拘管得﹐是人須與一襟香。

西門行

盛年可愛重﹐芳辰宜嬉遊。金甕釀醇酒﹐玉盤炙肥牛。靑春九十日﹐不可一日休。勿自汨浩气﹐滿胸藏百憂。君莫惜黃金﹐黃金身後讎。自古貪與吝﹐常爲賢者羞。

西軒秋日

官舍蕭然似隱居﹐一軒秋色伴恬如。深藏宿雨樹木暗﹐髙灑夕陽籬落疏。景物靜思臨水石﹐光陰閒覺入圖書。此心只有云相信﹐長畔吟魂繞太虛。

西崦道友

西崦入深窅﹐幽茅藏隱仙。虛窗畫雲篆﹐淨幾校靈編。絕巘聳玉幹﹐危巖瀉珠涎。相畱飯靑﹛左飠中辶右凡﹜﹐人世凡幾年。

惜花

胡蜂采花花气薄﹐黃鳥啄花花蕊落。林風吹花花片亂﹐池水浸花花色惡。少年惜花會花意﹐晴張靑幃雨油幕。勸君直須爲花飲﹐明日春歸空晚萼。

惜杏

北園山杏皆髙株﹐新枝放花如點酥。早來其間有啼鳥﹐兒女盡識名提壺。急教取酒對之飲﹐滿頭亂插紅模糊。可憐後日再來此﹐定見隨風如錦鋪。

戲呈鳳凰長老用師

七十頭陀會語言﹐舌根流利口闌珊。羅浮居士最難柰﹐穩把無弦琴與彈。

俠客行

紫髯圍碧瞳﹐勇气炙會熱。生平脫羈檢﹐少小服義烈。堂堂吐髙論﹐牙齒若嚼鐵。寶劍壓﹛左月右陛去阝﹜橫﹐誰恥我可雪。酣歌入都市﹐當面洗人血。常言荊軻愚﹐每笑豫讓拙。事已不受謝﹐門前車馬絕。自謂取功名﹐焉能由筆舌。

下金雞山

峽束幾重煙﹐山分數尺天。巖猿與溪鳥﹐一似過飛仙。

夏日翠漪堂

湖山碧溶溶﹐寒漪四望通。龜魚遊浩渺﹐鳧鶩下虛空。爽气吟窗外﹐淸光釣艇中。一襟時自快﹐多謝北軒風。

夏日官舍

省事公多暇﹐虛心景更長。捨書無可樂﹐就枕不能忘。短葛沾肌薄﹐寒泉沃肺涼。何當逢淸節﹐相與話義皇。

夏日湖亭試筆

亭臺淸涼水竹淨﹐愛此來避蚊與蠅。蓮花窺人類楚女﹐野鳥彈舌如胡僧。旋來開卷坐松蔭﹐卻把釣竿沿石稜。二年何幸爾足樂﹐慚報上恩無所能。

夏日南園

陰陰喬木下﹐翠影若云浮。滿地紫桑椹﹐數枝黃栗畱。迎風湖上去﹐避日竹間遊。定作今宵雨﹐繞墻啼曉鳩。

夏日閒書墨君堂壁二首

先人有敝廬﹐涪水之東邊。我罷漢中守﹐歸此聊息焉。是時五六月﹐赤日烘遙天。山川盡糝燥﹐艸木皆焦燃。塵襟旣暫解﹐勝境乃獨專。髙林抱深麓﹐淸蔭密石綿。層巖敞戶外﹐淺瀨流窗前。邀客上素琴﹐畱僧酌寒泉。竹簟白石枕﹐穩處只屢遷。忽時乘髙風﹐遠望立雲煙。野興極浩蕩﹐俗慮無一緣。气爽神自樂﹐世故便可捐。卻憶爲吏時﹐荷重常滿肩。几案堆簿書﹐區處忘食眠。冠帶坐大暑﹐顙汗常涓涓。每懼落深責﹐取適敢自便。安閒獲在玆﹐怳若夢遊仙。行將佩守符﹐復爾趨洋川。山中豈不戀﹐事有勢外牽。尙子願未畢﹐安能賦歸田。

夏日閒書墨君堂壁二首

歸來山中住﹐便作山中人。冠帶亦自閒﹐累月不首身。散發層巖阿﹐濯足淸澗濱。石蘚黏簡冊﹐松風墮衣巾。鄕裏多舊遊﹐不厭過從頻。山肴與野釀﹐待我如佳賓。有召卽走赴﹐愛其愛我眞。常鞏禮數乖﹐取問吾交親。正此一夏樂﹐忽玆遘蕭辰。還愧擁千騎﹐又走西道塵。

夏樹

夏樹始繁密﹐條縷方且柔。左右覆吾廬﹐合如張碧油。新蟬噪晴午﹐餘響藏深幽。軒窗轉炎日﹐淸影爲我畱。蚊蚋亦取庇﹐鬧若春雨稠。拂揮不停手﹐咀嚼胡爾讎。何當薰風來﹐一與掃蕩收。吾將就髙蔭﹐濯足臨寒流。

夏夕

池館蕭然夜欲分﹐滿林虫鳥寂無聞。風吹松子下如雨﹐月照荷花繁苦云。泉作小灘聲淅瀝﹐筍成新竹气氤氳。淸陰正覆吟詩石﹐更引髙梧拂練裙。

夏秀才江居五題斗碧亭

雨餘山景鮮﹐風定水光好。晴陽破宿霧﹐秀色濃可掃。平時一樽酒﹐野客共傾倒。朝暮山水間﹐年華不知老。

夏秀才江居五題天隱洞

層崖削靑瑤﹐誰昔此鐫鏤。潭潭斗孤洞﹐中可百人受。巑岏列岫繞﹐洶湧大江漱。虞卿方著書﹐入此幾年就。

夏秀才江居五題枕流亭

愛此煙景佳﹐開軒故臨水。晴暉照寒浪﹐飛影動窗紙。倚檻見魚遊﹐捲簾知雁起。憔悴笑湘累﹐區區詠蘭芷。

夏秀才江居五題直鉤磯

盡知人鉤曲﹐獨見君鉤直。年年此磯上﹐萬掣無一得。持竿只自苦﹐吞餌何嘗識。試效人所爲﹐君魚不勝食。

夏秀才江居五題醉經庵

垂茅緝爲庵﹐有類穹廬形。之人伏其中﹐日醉乎羣經。世俗安爾知﹐但謂長不醒。寄此語二豪﹐渠非彼劉伶。

仙禽送景遜赴階州監稅

肅肅彼靈羽﹐英英下瑤臺。揚翹俗采暗﹐振響仙籟回。凡鳥只斂避﹐眾人亦驚猜。羅以萬目网﹐離雙雙翼摧。十載困塵土﹐一身伏蒿萊。晦色不敢耀﹐藏音豈能哀。饑腸金屑實﹐渴吻瓊漿開。俯首事澡刷﹐一飛遊九垓。

仙人

身著靑羅緋衣裙﹐口誦白羽黑翮文。半空欲下復不下﹐回首翩然歸五云。

仙人

頭梳三角髻﹐餘發散垂腰。時伴秦樓女﹐月明吹紫簫。

閒居秋日書事

秋雨晚蕭蕭﹐端居閒寂寥。雀饑爭配穗﹐蟬病落寒條。云過茶煙沒﹐風歸硯水搖。惟當﹛言左右尼﹜圖史﹐閒日底能消。

閒居院上方晚景

繞巖索谷到禪扃﹐更上危顚最上亭。風攬亂鴉盤古木﹐雨催羣鷺下寒汀。秋田溝壠如棋局﹐晚岫峯巒若畫屏。詩已就成終夕去﹐遠村燈火一星星。

閒樂

晝睡忽過午﹐好風吹竹牀。溪云生薄暮﹐山雨送微涼。粉裛衣裳潤﹐蘭薰簟席香。歸來閒且樂﹐多謝墨君堂。

閒遣

庭竹擁髙叢﹐移牀就好風。掩門休務外﹐隱幾坐忘中。世事元何物﹐人心了卽空。客來休借問﹐此意浩無窮。

咸陽道上晚晴有作

積靄晚盡散﹐南山明夕陽。秋容徧丰鎬﹐古恨入隋唐。艸木咸搖落﹐風煙自渺茫。客亭須下馬﹐把酒慰殊鄕。

縣樓獨酌

向晚無公事﹐身如太古閒。縣樓明夕照﹐樽酒對南山。放意利名外﹐遊心天地間。生來不能飲﹐到此學酡顏。

小閣戲書

閒揭新刊集﹐時裝舊窨香。還如到茂灌﹐無物在牀旁。

小蟹

骨甲與支節﹐解絡尢精研。手足𨿽爾多﹐能使如一錢。

曉入東谷

振纓效王官﹐釋耒去鄕縣。十年始還此﹐景物覺盡變。東谷素所愛﹐乍到若創見。煙雲引晨策﹐數里入蔥蒨。明霞照溪口﹐花艸露初泫。長松盤髙崗﹐竦竦擢秀幹。垂陰雜羣木﹐上欲接霄漢。柔蘿互鉤鎖﹐攬地走荒蔓。修篁揭其間﹐萬个挺若箭。登臨愴舊曆﹐眺聽悅新玩。讀書破茅廬﹐徑彴已漂斷。惟餘捨南水﹐尙吐石竇油。潺潺落危壑﹐衮衮引飛練。臨流濯塵襟﹐照影實覿面。功名竟何所﹐旅迹轉孤賤。引手謝猿鶴﹐深慚爾驚怨。

謝黃森惠詩並艸書

南﹛左耒中昔右阝﹜黃夫子﹐生平气凜然。吟詩舊有癖﹐寫字近方顚。可惜空山老﹐須爲後世傳。蘭溪修禊否﹐願續永和年。

謝惠橘

緗葉隱朱實﹐累累楚江澨。寒香摘淸露﹐奔走寄迢遞。琳腴滿金殼﹐咀嚼想佳惠。君未致此時﹐風已吹削肺。

謝人寄蒙頂新茶

蜀土茶稱盛﹐蒙山味獨珍。靈根托髙頂﹐勝地發先春。幾樹初驚暖﹐羣籃競摘新。蒼條尋暗粒﹐紫萼落輕鱗。的皪香瓊碎﹐﹛上髟下監﹜鬖綠蠆勻。慢烘防熾炭﹐重碾敵輕塵。無錫泉來蜀﹐乾崤盞自秦。十分調雪粉﹐一啜咽云津。沃睡迷無鬼﹐淸吟健有神。冰霜疑入骨﹐羽翼要騰身。磊磊眞賢宰﹐堂堂作主人。玉川喉吻澀﹐莫惜寄來頻。

謝任瀘州師中寄荔枝

有客來山中﹐云附瀘南信。開門得君書﹐歡喜失鄙吝。筠籢包荔子﹐四角具封印。童稚瞥聞之﹐羣來立如陣。競言此佳果﹐生眼不識忍。相前求拆觀﹐顆顆紅且潤。眾手攫之去﹐爭奪遞追趁。貪多乃爲得﹐廉恥曾不問。喧鬧俄頃聞﹐咀嚼一時盡。空餘皮與核﹐狼籍入煨燼。

謝任遵聖光祿惠詩

常念文選詩﹐最愛顏光祿。君今作此官﹐詩亦顏之躅。尋常得君詩﹐如隼饑見肉。凡當憂憤際﹐不可不取讀。我自山南歸﹐幽居值炎溽。六月久不雨﹐萬物蒸煮熟。正在墨君堂﹐流體汗可掬。單絺與圓素﹐豈解療煩毒。聞君有詩至﹐猛起捧大軸。拆開得累紙﹐半日了一幅。使我困病除﹐如藥淸頭目。把詩坐前軒﹐憤惋幾欲哭。君也實髙才﹐徑庭無骫曲。六十尙爲縣﹐不自恥碌碌。近聞移小麾﹐所用愈局促。安得長康莊﹐走此老驥騄。哲士甘藜藿﹐鄙夫厭梁肉。天理不可問﹐長吁倚喬木。

謝王庶軻秀才見贈諸篇

覽君山中詩﹐多有贈我篇。感此意愛厚﹐使我將潸然。世態日衰薄﹐交道君獨全。豈若賤丈夫﹐心醜貌甚妍。我已嬰組綬﹐君方傲林泉。出處𨿽有殊﹐所樂同一天。

謝夏文州寄金錢狨

天地生奇獸﹐朝廷寵近臣。覆鞍須用此﹐投网爲何人。梨栗恩𨿽厚﹐雲山夢想頻。煩君遠相惠﹐時爲一沾巾。

謝許判官惠茶圖茶詩

成圖畫茶器﹐滿幅寫茶詩。會說工全妙﹐深諳句特奇。盡將爲遠贈﹐畱與作閒資。便覺新來癖﹐渾如陸季疵。

謝楊侍讀惠端溪紫石硯

學文二十年﹐語气殊未成。所以文房中﹐四譜無一精。豈不願收貯﹐恐竊好事名。自愧中槁然﹐敢假外物榮。前日下祕閣﹐謁公來西城。公常顧遇厚﹐待以爲墨卿。延之吐佳論﹐出口無雜聲。語次座上物﹐硯有紫石英。云在嶺使得﹐渠常美其評。因取手自封﹐見授囑所擎。倉皇捧以拜﹐其喜懷抱盈。歸來示家人﹐眾目歡且驚。言並我所有﹐瓦礫而瑤瓊。貴價市珍煤﹐風前試寒泓。磨知密理潤﹐點覺浮光淸。洗濯鑑面瑩﹐彈扣牙音鏗。遂剪十襲巾﹐加以重篋盛。客來有欲觀﹐稍欲不敢呈。願傳之子孫﹐更重金滿籯。作詩敍嘉貺﹐慚比毫毛輕。

謝友人寄畫

客從長安來﹐厚紙封小軸。題云此奇畫﹐寄贈公或蓄。開之掛髙壁﹐爛絹止一幅。中有兩駱駝﹐气韻頗不俗。大駝載半髀﹐正面頸愈曲。小駝方就乳﹐蹲身腳微跼。一馬立其後﹐才露頭與足。三犬乃子母﹐共臥銜臠肉。老胡抱朱旗﹐狀貌何狠愎。端然立髙岸﹐勢若不可觸。定是虜中酋﹐華旃蓋鮮服。不知何所來﹐隨從無一僕。初誰作此畫﹐精妙亦可錄。應余右方在﹐次第不止獨。更願君訪來﹐我肯萬錢贖。

辛亥孟秋戊子有虹下天繞飛泉山入東谷飲古井良久去作大雨咄之以詩

長虹落天帔﹐萬丈截羣嶺。蟠身下深谷﹐俯首飲古井。居人莫之指﹐況復敢引領。幡然繞空去﹐雲霧變俄頃。乾坤爲之黑﹐噴雨極暴猛。崩流匯溝瀾﹐巨漲沒四境。民田一漂蕩﹐多稼不可省。此物蓋虫類﹐聞亦具頭頸。淫沴之所生﹐詩傳載爲眚。朝西暮東出﹐輒與日對影。夫何此凶孽﹐得使乘時逞。髙風掃寥廓﹐一帚昏穢淨。煌煌太陽起﹐隙穴被光景。羣陰逐海內﹐此物應遠屏。

新津退思堂

三江古劇邑﹐入籍生齒夥。詞源百端起﹐區處不可惰。子醇爲之宰﹐幽隱照必破。斷事精且密﹐有若麥歷磨。尙懼忽一失﹐退卽此堂坐。戾者思攺易﹐無使下罹禍。如此凡二載﹐不識有纖過。賢哉令之師﹐敢以此爲賀。

新晴山月

髙松漏疏月﹐落影如畫地。徘徊愛其下﹐及久不能寐。怯風池荷捲﹐疾雨山果墜。誰伴予苦吟﹐滿林啼絡緯。

新晴事溪樹陰灑然鑑景成韻

雨後溪水急﹐晴光郁如浮。髙林放繁陰﹐黮黮幢蓋稠。麥熟桑椹好﹐撩亂黃栗畱。咿咿動新蜩﹐呴呴啼乳鳩。晚策貪靜境﹐緩帶成獨遊。照影俯回淵﹐濯足臨漫流。願言懷世慮﹐逐此蕭灑休。定知今夕夢﹐不作塵土憂。

新晴望北山

西風吹北山﹐晚日曬新雨。嵐光發巖岫﹐艸木紛可數。翠壁倚萬丈﹐白雲橫一樓。待訪飡霞人﹐斯遊欲誰與。

新秋讀書

髙風發遠籟﹐轉響爲淸商。隆曦減炎威﹐未晚先自涼。庭前碧桐樹﹐昨日聞早霜。朝來逐葉上﹐已暈一拂黃。壯歲覺時節﹐﹛左火右霍﹜若翻電光。自顧勿嗟惋﹐徒然攪中腸。官居幸少事﹐署案日幾行。公退淸且閒﹐垂簾坐虛堂。解帶輒傲兀﹐左右羅縑緗。所務惟討論﹐一燈從夜長。

【卷08】

新霜

新霜著庭樹﹐葉下如猛剉。蕭然物容攺﹐有若懼淩挫。砌下丹橘落﹐墻邊紫橊破。精光竹勁健﹐沮喪柳怯懦。覽景惜向暮﹐感時驚忽過。勝事實可樂﹐閒愁本堪唾。何當共佳客﹐對此酌香糯。

興平原上

東西車馬走秦川﹐擾擾飛塵混曉煙。我亦中間遊宦者﹐尙慚無語賦歸田。

興平原上赤熱因寄永壽同年

日午終南翠色燃﹐滿襟飛土下秦川。是時獨想君髙尙﹐正在山亭弄野泉。

興元府園亭雜詠北軒

天上之貴神﹐所居皆在北。有軒正相望﹐慢恐取陰劾。余常過則趨﹐不敢玆少息。

興元府園亭雜詠垂蘿徑

長蘿托髙株﹐晻曖蔽煙霧。垂蔓已百尺﹐更引欲何處。願少放余條﹐恐傷君所附。

興元府園亭雜詠桂石堂

嘗聞陽朔山﹐萬尺從地起。孤峯立庭下﹐此石無乃似。愛爾常獨來﹐一日須三四。

興元府園亭雜詠激湍亭

髙輪轉深淵﹐下瀉石蟾口。臨之設軒檻﹐淸絕更無有。愛此山中來﹐應須坐良久。

興元府園亭雜詠靜庵

知動以爲幻﹐旣知卽非靜。名庵以靜者﹐無乃自起爭。爲語庵中人﹐勿以靜爲病。

興元府園亭雜詠綠景亭

竹間有幽亭﹐所宜惟暑飲。層陰隔炎日﹐四坐障綠錦。過午不可畱﹐單絺覺微凜。

興元府園亭雜詠凝雲榭

朝雲南山吐﹐暮云北山翕。來往髙榭中﹐畱者頗堆積。坐客如久之﹐去須襟袖濕。

興元府園亭雜詠盤云塢

幾曲上層城﹐盤盤次文石。愛之有佳趣﹐不倦紆晚策。禽虫應見疑﹐日遇此狂客。

興元府園亭雜詠棋軒

北城云最髙﹐上復有喬木。垂蘿密如帳﹐中乃營小屋。時引方外人﹐百憂銷一局。

興元府園亭雜詠山堂

何以山名堂﹐層石作崖巘。余本巖穴士﹐每往不欲返。公吏呈俗書﹐還來愧冠冕。

興元府園亭雜詠甚美堂

潭潭棟宇盛﹐窅窅軒窗辟。髙深與地稱﹐可大張宴席。府事如少休﹐玆焉會佳客。

興元府園亭雜詠四照亭

巒嶺附梁山﹐汀洲隨漢水。秋容上屏障﹐左右二百里。此景誰能論﹐殘霞獨憑幾。

興元府園亭雜詠武陵軒

水從前巖來﹐圍入後溪云。中間載酒下﹐各到客前住。醉後皆怳然﹐再來無覓處。

興元府園亭雜詠照筠壇

積土削爲壇﹐險然在深竹。中惟一詩石﹐獨坐擁寒玉。勿謂人少知﹐此境不容俗。

行李載書成詠

於世已無用﹐何苦愛讀書。自笑身許大﹐所處如蟫魚。編簡補斷爛﹐卷軸收殘餘。又鎖十餘篋﹐作數隨行書。

杏花

仙杏一翻新﹐妖饒洗露晨。待妝憂粉重﹐欲點要酥勻。月淡斜分影﹐池淸倒寫眞。君須憐舊物﹐曾伴曲江春。

徐太元

彼徐太元者﹐杭州之參軍。同僚曰張惠﹐犯贜抵深文。徐哀其母老﹐詣獄輒自陳。謂惠所受贜﹐太元本同分。今儻獨坐惠﹐此獄無乃冤。均之不滿法﹐惠遂減死論。太元亦坐免﹐不調十餘年。西臺李侍郎﹐典選世所賢。聞徐之所爲﹐特以不次遷。擢授鄭司功﹐太元名始傳。後爲申王師﹐徳行人推先。嗟哉後世人﹐恩義日不完。初旣同職事﹐言色殊相歡。諂酒與佞食﹐旦夕同杯盤。一有不得意﹐艱險立萬端。推之不网羅﹐又以毒箭攢。昂然了自得﹐衒露其術全。此等𨿽曰人﹐犬彘曾豈然。眼見與耳聞﹐天下何可言。我今作此詩﹐中有二義存。欲使在位者﹐此風幸相惇。勿令有識人﹐命爾爲蠍蚖。又欲彼正士﹐爲國掌三銓。須察此惡子﹐廢斥入冗員。自然此浮薄﹐不長其姦恨。覽者請味之﹐勿罪其言煩。

許道寧寒林

許生𨿽學李營丘﹐墨路縱橫多自出。交柯揮霍裴旻劍﹐亂蔓淋漓張曉筆。

許中正捕龍雷

彼龍胡爲被天謫﹐下肯爲天行雨澤。天敕雷公恣搜索﹐龍藏何所忽爾獲。提之滿空若曳帛﹐雹風電火相捲射。雷張兩翅但拍拍﹐首尾挽之足雙磔。龍力與雷固不敵﹐雷轉威怒龍褫魄﹐須臾定見肝胃拆。萬力千气凡幾畫﹐斯人斯品入神格。

續靑城山四詠飛赴寺

平林露層巘﹐上獨置孤寺。羣仙馭飛駕﹐往往赴於此。風髙幡影亂﹐日落鐘聲起。誰可謂詩豪﹐興來吟萬紙。

續靑城山四詠天倉山威儀觀

羣峯削瓊瑤﹐老蘚抹古綠。應朝大岷去﹐簪笏儼相逐。珠宮祕仙仗﹐錦笈藏寶錄。上帝此爲倉﹐其田堪種玉。

續靑城山四詠香積寺

道險轉詰曲﹐山深愈巑岏。行松耳目淸﹐入竹襟袖寒。殿閣紅芙蕖﹐巖巒碧瑯玕。髙僧把金字﹐擁衲對云看。

續靑城山四詠昭慶觀

琳崖盤玉霄﹐彩翠接步武。雲霞不可畫﹐泉石固難譜。神幢逾百尋﹐帝轍歷萬古。靈瀑誰與窮﹐長飛六時雨。

雪後寄影孺提刑

云陰低重雪花繁﹐夾道歡謠引使軒。何處郵亭鏈佳句﹐彩毫揮罷索淸樽。

雪中三章寄景孺提刑

城頭髙榭陟嶙峋﹐坐看江郊灑玉塵。恨不同來對淸絕﹐擬將佳景待何人。

尋春

馬行如疾輪﹐十里去尋春。盎盎日光麗﹐鮮鮮云色新。樓臺出花木﹐道路夾松筠。欲買前村酒﹐陶然作醉人。

鹽亭縣永樂山叩云亭

長江合髙峯﹐爽气左右繞。中流望絕巘﹐萬丈見木杪。孤寧揭其上﹐隱隱一拳小。李君令玆邑﹐邀我升縹緲。是時天宇淨﹐晴色洗霜曉。萬象滿四隅﹐轉盼皆可了。神淸壓塵坌﹐志適喜猿鳥。人生貴軒豁﹐世務苦紛擾。玆焉獲登覽﹐浩思欲飛矯。令謂亭我爲﹐勝絕此應少。願子立佳號﹐光輝飾松蔦。因名之叩云﹐大字榜霞表。

閻君見示岷山賦因爲小詩謝之

大岷西南鎭﹐巖壑天下秀。厥初造此者﹐以作神仙囿。相如子云沒﹐李杜繼其後。欲賦俱未敢﹐於祠怯輕構。閻君通方士﹐才力誰可斗。驅聯入健筆﹐萬狀無一漏。駸駸語趫勁﹐駿雜馳驟。太華楊已拙﹐天臺孫亦謬。示余讀數過﹐驚聳肩縮脰。勉爲成短章﹐聊酬君意厚。

閻生談黃庭

茫茫誦靈文﹐誰爲抉久瞽。不能辧三一﹐豈復更知五。方迷得眞指﹐忽悟有奇睹。自此日相親﹐赤龍交黑虎。

厭虫

月出松塢明﹐露下蓮塘淸。今宵好風色﹐獨繞林下行。百虫爾胡爲﹐嘖嘖饒秋聲。求靜不能得﹐我詩何由成。

彥思惠榲桲因謝

秦中物專美﹐榲桲爲嘉果。南枝種府署﹐髙樹立婀娜。秋來放新實﹐照日垂萬顆。中滋甘醴釀﹐外飾素葺裹。彥思摘晨露﹐滿合持贈我。復侑以佳句﹐再拜極所荷。珍之不敢盡﹐玩已卽深鎖。玆焉遂名產﹐沙苑忽幺麼。

彥思示望南山詩因答

余於岐雍間﹐屢走官道上。終南百里近﹐不得迂馬訪。徒常飲雙眼﹐引首旦夕望。羣巒突天起﹐气勢頗豪王。余名愛山者﹐所見亦無量。嵩華最魁傑﹐詩之豈曾讓。至此覺才弱﹐不敢輒名狀。世謂秦土彊﹐捨是孰爲壯。彥思奇偉士﹐雅志同所尙。近自山中來﹐滿幅以詩貺。凡是山勝絕﹐鉤罥付心匠。驅聯以大語﹐句度實奔放。豁若展圖畫﹐壓紙千萬嶂。讀之未云徹﹐早自肝膽喪。試欲效其說﹐無迹可依傍。坐見山所有﹐已若一攜杖。何當俯淸渭﹐解帶濯塵坱。掉手入巖俗﹐琴樽樂幽曠。浩漭八極大﹐冥心恣飄颺。此意殊未諧﹐臨風一悽愴。

彥思有北樓見寄之作依韻和答

峨峨守居城上樓﹐最宜登覽羣物秋。層檐髙搴礙翠嶺﹐采檻直出橫淸流。煙中島嶼遠歷歷﹐風外巖壑寒颼颼。主人好事客意樂﹐日夕幸此忘幽憂。

楊山人艸堂

九隴山人文父後﹐心閒身健兩誰如。玉函經外傳奇訣﹐畫戟門前創隱居。入鼎靈丹黃似橘﹐隔墻凡境臭如帤。何時再到髙柟下﹐倚徧淸陰聽道書。

楊山人歸綿竹

一別江梅十度花﹐相逢重爲講胡麻。火鈴未降眞君宅﹐金鈕曾盟太帝家。道气滿簪凝綠發﹐神光飛鼎護黃芽。靑騾不肯畱歸馭﹐又入無爲咽曉霞。

杳杳堂

杳杳堂何者﹐余常此養愚。放身依曲幾﹐忘慮若枯株。莊老題書冊﹐喬松列畫圖。客來休見問﹐非爾識於於。

野花嘆

昨看百艸抽新芽﹐今看艸開新花。巖隈水側自成列﹐紅醜紫賤何交加。東皇施恩豈不溥﹐隨所付受無少差。爾之瑣細亦蒙被﹐盡使奮發爭春華。織叢密蔓不可數﹐競起塗抹如柔誇。妖鶯冶蝶不爾顧﹐去爾自欲尋名葩。爾知有艷貴爾否﹐歌管匝樹侯王家。爾徒此地弄顏色﹐只自狼籍隨泥沙。何當照水自窺覽﹐枝赧葉懼相藏遮。晚權無限曬殘日﹐索酒爲爾成吁嗟。

野逕

山圃饒秋色﹐林亭近晚晴。禽虫依月令﹐藥艸帶人名。排石鋪衣坐﹐看云緩帶行。官閒惟此樂﹐與世欲無營。

野老

野老扶白頭﹐耕墾事由壠。豈無兒與孫﹐凍餒實我恐。地產止數出﹐財用知幾種。食肉與衣帛﹐賢者何言冗。

野田黃雀行

搥鼉鏗鯨宴瑤臺﹐紅鴉弄翼春徘徊。和風入坐賓主樂﹐金觥玉豆天中來。勸君劇飲莫自訴﹐暗中光景能相催。試看庭前好花謝﹐枝下落多枝上開。人生不厭苦行樂﹐勿用蹙促相驚猜。賢愚貴賤各有命﹐此理悟者眞賢哉。

夜發散關

風吹古關口﹐萬木響如裂。淒涼異鄕客﹐騎馬關下月。板道霜鑿鑿﹐石梁溪咽咽。怪來曉寒重﹐禦愛山頭雪。

夜靜獨登小閣有所見因書

危閣橫空蔽野扉﹐夜深來上久忘歸。水光瀲灩和煙動﹐云色褵褷夾月飛。隔岸葦村聞笛遠﹐背灣松塢見燈微。此間自得吟中樂﹐不覺霜華滿盡衣。

夜聲

秋風動衰艸﹐摵摵響夜月。其下有鳴蛩﹐到曉啼不歇。乃知搖落時﹐眾籟自感發。安得苦吟人﹐不能爲一﹛決冫換日﹜。

夜思寄蘇子平祕丞

亂竹敲風遠﹐髙松過雨涼。檢書防落燼﹐下幕恐遺香。好月娟娟上﹐輕雲苒苒長。端令阻佳客﹐不得共淸觴。

夜學

已叨名第𨿽堪放﹐未到根原豈敢休。文字一牀燈一盞﹐只應前世是深讎。

一字至十字成章二首詠石

石﹐石﹐

陰黑﹐陽白。

岸胚胎﹐山骨骼。

天地鎔鑄﹐鬼神刻畫。

鯤鯢張怒眼﹐虎兕交斗額。

敲如溫玉聲淸﹐洗似精鋼色碧。

花邊矹爾盡奇品﹐林下礡然無俗格。

冰霜慘冽堅操不移﹐塵土昏冥孤標自隔。

峣矹獨立見到侍中家﹐磊落羣居在牛丞相宅。

昔時大士常命汝曰聽徒﹐今日衰翁且對君爲佳客。

一字至十字成章二首詠竹

竹﹐竹。

森寒﹐潔綠。

湘江濱﹐渭水曲。

帷幔翠錦﹐戈矛蒼玉。

心虛異眾艸﹐節勁逾凡木。

化龍杖入仙陂﹐呼鳳律鳴神谷。

月娥巾帔靜苒苒﹐風神笙竽淸蔌蔌。

林間飲酒碎影搖樽﹐石上圍棋輕陰覆局。

屈大夫逐去徒悅椒蘭﹐陶先生歸來但尋松菊。

若論檀欒之操無敵於君﹐欲圖瀟灑之姿莫賢於僕。

依韻和蒲誠之春日卽事

輕煙漠漠雨斜斜﹐無事常教放兩衙。問客江邊求好古﹐倩人山裏覓奇花。新蔬宛宛生晴圃﹐淺澑涓涓出暖沙。入夏杯盤須準備﹐繞畦親灌邵平瓜。

依韻和圖南五首大桃途次見菊

英英寒菊犯淸霜﹐來伴山中艸木黃。不趁盛時隨眾卉﹐自甘深處作孤芳。其他爛漫非眞色﹐惟此氤氳是正香。卻念白衣誰送酒﹐滿籬髙興憶吾鄕。

依韻和圖南五首過朝天嶺

雙壁相參萬木深﹐馬前猿鳥亦難尋。云容杳杳斷鴻意﹐風色蕭蕭行客心。山若畫屏隨峽勢﹐水如衣帶轉巖陰。生平來往成何事﹐且倚鉤欄擁鼻吟。

依韻和圖南五首金牛相別呈誠之

出門相與望橫參﹐露浥幧頭冷逼簪。驛在金堆隨澗遠﹐路經銅冶入煙深。過橋住馬應回首﹐上嶺聞猿想動心。勝事莫過文酒樂﹐此時銷得各沈吟。

依韻和圖南五首平阿馬上

江山相引轉平臯﹐滿馬詩情擁敝袍。鳴鶴不知誰使怨﹐飛鳶何謂爾能髙。巖頭亂木森如戟﹐漳下繁云湧似濤。才到郵亭使沈思﹐向來佳景待吾曹。

依韻和圖南五首晚泊金牛

一襟初覺晚霜淸﹐短鞚垂頭任馬行。斜日斂回疏木影﹐急風收斷落泉聲。望窮好景番番別﹐題徧新詩闋闋精。終是教人伏潘令﹐許多才調賦西徵。

依韻和張推官元夕

山郡上元榮樂事﹐大開金地作遨場。煙雲向曉誰教霽﹐燈燭乘春自有香。紫陌熒煌隨步遠﹐彩棚佳麗斗眉長。遊人莫惜酬髙直﹐買取銀蟾一寸光。

依韻和子駿雪山圖

一白溪山六幅中﹐其間雪意與云容。君應記得飛仙下﹐飈馭亭前此數峯。

依韻和子瞻遊孤山

跨明越﹐壓蘇湖﹐錢塘風物天下無。玉峯孱顏石穿漏﹐雪海浩蕩潮喧呼。舊嘗持之詫吾孥﹐會挈爾去相與娛。宦遊若不來此都﹐腰間彩組徒云紆。子瞻鳳咮新結廬﹐日哦其間興不孤。平生美志自償足﹐休問瞻之樂固有餘﹐辧說是非從魯蘧。我今有索君勿逋﹐歸日好景爲我摹。

揖山閣

一問此孤髙﹐蒼蒼欲上摩。有時臨縹緲﹐盡日對嵯峨。絕底秋陰重﹐危層晚照多。無由從隱者﹐空自愧云蘿。

宜祿昭仁寺後軒

危欄憑絕壑﹐欲柰此時何。但有夕陽處﹐就中秋色多。與誰同徒倚﹐空自發吟哦。便覺成羈旅﹐歸心逐雁過。

已師竹杖

已師杖奇竹﹐坐亦不去手。循摩瑩且膩﹐瘦骨何蚴蟉。叢枝抱奇節﹐兩兩相對走。尋常出孤梢﹐上下分左右。如何此獨異﹐在產固非偶。師初得之誰﹐此實世未有。不爲師所用﹐亦共眾植朽。願師勿棄置﹐珍之比靈壽。

憶西湖舊遊

西湖晴碧晚溶溶﹐與客常來坐好風。記得有人歌小玉﹐月明猶在畫船中。

易元吉抱櫟狨

老櫟抱擁腫﹐金狨立鬅鬙。當年隴山道﹐似此見危層。

吟春

春工運潛巧﹐是處有行迹。庭梢發新潁﹐巖澑融暖脈。晴湖影撥刺﹐曉樹音格磔。須知玉峯下﹐日有尋芳客。

引子獐

蒼獐引黃麑﹐雙耳誰驚立。髙原想新霽﹐町疃見行迹。

鶯

濃染羽毛深畫眉﹐曉來風日正晴時。只應自道新聲好﹐啼徧後園花萬枝。

永泰劉令淸曦亭

木杪照初日﹐捲簾知曉晴。軒窗無限思﹐圖史有餘淸。露下蒙花重﹐風來泛竹輕。何須嫌五斗﹐持此謝淵明。

詠鳧

雙雙紋羽弄淸漪﹐全得天眞似爾稀。萬頃滄波供口腹﹐一梁寒日曬毛衣。雨歸別島嘔唲語﹐風度前灘翕呷飛。好向口流最深處﹐等閒休要上漁磯。

詠蓮

全紅開似鏡﹐半綠捲如杯。誰爲回風力﹐淸香滿面來。

詠柳

風外掛簾誇軟甚﹐雨中盤砌柰長何。一般艸木緣何事﹐聽唱驪駒爾最多。

詠柳

綠蛾緣條立春後﹐金蛹抱花寒食前。行人折罷自欲去﹐更罥長梢畱客鞭。

詠月

見說樓臺滿玉波﹐中間惟只鎖孀娥。可憐八萬二千戶﹐每到缺時爭柰何。

憂居

憂居向山林﹐虫鳥日爲伍。形骸乍摧剝﹐骨肉慣辛苦。蔬盤羞客至﹐病榻厭人語。地僻誰往還﹐閒門閉深雨。

幽沼

促促開幽沼﹐涓涓引細渠。無由安島嶼﹐才可活龜魚。秀荇新宜食﹐圓荷淨好書。時來坐髙柳﹐濯足蔭扶疏。

遊石門詩

淩城走馬過花村﹐朱玩玉盆到石門。細想張良燒斷處﹐巖前佇立欲銷魂。

遊閒居院

乘暇訪閒居﹐臨行欲所須。急沽龍口酒﹐忙打佛前魚。

又送劉著作

北地戎馬后﹐凋殘今幾年。邊民此天幸﹐縣令若君賢。況自儲蓄久﹐定知摩撫全。好須圖善政﹐能爲作詩傳。

余過興州太守晁侯延之於東池晴碧亭且道其所以爲此池亭之意使余賦詩

鄭谷題詩處﹐荒涼不復知。使羣來問日﹐景物欲歸時。崖巘供淸澑﹐亭臺繞翠漪。主人憐過客﹐借與傲炎曦。

雨過側調

陰車飛空載急雨﹐雨過林塘若新換。檉花浮波魚誤食﹐松子落屋烏驚彈。白雲掛樹久不起﹐靑煙泊艸殊未散。東園傲吏愛髙竹﹐把卷倚風頭髮亂。

雨後看山因憶黃世南先生詩以相招

新霜夜落羣梢鳴﹐羣風刮天爲早晴。南山向曉盡張列﹐頹嶺斷壑當空橫。開軒一見喜無量﹐走上髙閣臨飛甍。層欄倚徧不能下﹐狀貌秀活圍雙睛。奔騰遠近若波良﹐愛極擬去中間行。此時只恨少佳客﹐相共叫笑誇崢嶸。我思黃子者奇士﹐趣向超越無俗情。手提詩筆若緣大﹐到處詠物物有名。我今此縣頗幽僻﹐復在歲杪天气淸。溪中魚蟹易尋覓﹐林下梨栗新收盛。子如訪我住旬浹﹐此品可備盤與觥。遂馳僕馬去邀予﹐願子爲我聊出城。私心不獨徒見子﹐亦願播此山之聲。子如不見不爲詠﹐可惜此山虛此生。

雨喜客過

積雨無所詣﹐十日不出屋。故人念端居﹐牢落如槁木。髙軒過窮巷﹐下馬想慰沃。載酒酡楊顏﹐課飯飽桑腹。日暮從者散﹐還尋舊書讀。

玉峯園避暑

伏日當飲酒﹐南城會羣賢。開樽蔭碧樹﹐移席臨淸泉。浩意脫塵土﹐髙懷鏨雲煙。早歸休信俗﹐須待月娟娟。

玉峯園經春不得一過因成詩呈同官約遊

春來少嬉遊﹐俗事日相耗。南園只城外﹐累月不一到。花香雨後歇﹐樹色風中老。惟有巖下泉﹐猶能滌幽抱。

欲雪

山城蔽層陰﹐晚照空外滅。天低雲气暖﹐此意欲作雪。歸鴉煙慘澹﹐斷雁風蕭屑。樽酒聊自持﹐同誰感時節。

冤婦行

婉婉西鄰女﹐韶顏艷朝霞。淑性自天與﹐少小傳令嘉。孝愛親黨重﹐巧慧閭裏誇。其母最嬌憐﹐看若眼下花。自從掙冠笄﹐未始離窗紗。讀書佩箴戒﹐舉止無纖瑕。求媒不自審﹐得婿非良家。如以瓊樹枝﹐使之並蒹葭。憶初行嫁時﹐遺贈矜豪華。明珠蹙袿裾﹐雜寶裝簪珈。余貲詎可數﹐但較輦以車。其姑本寒種﹐貪壑常谽谺。得婦不問好﹐求索惟無涯。侍奉四五年﹐叫物愈餓鴉。百欲一不應﹐用毒同﹛尷監換虫﹜蛇。豈惟被詬辱﹐抑亦遭笞撾。馳使執賤役﹐課責日夜加。手指盡禿瘃﹐鬢髮仍髟髿。一旦不任事﹐病骨枯若槎。委頓臥在牀﹐尙爾磨怒牙。旣死亦不顧﹐但恣攫且拿。聞之道路人﹐涕泗而咨嗟。養女擇所適﹐此事寧輕耶。家法要相委﹐在邇不在遐。娉禮貴得中﹐尙約不尙奢。尊章若慈仁﹐至死甘薴麻。請看西鄰女﹐一失千里差。

袁術

四代司空倚世勞﹐可嗟不肖事姦豪。妄云名字與讖合﹐直欲起應當塗髙。

猿

岷嶺髙無敵﹐來從第幾層。攀緣殊不倦﹐趫捷爾誠能。晚嘯思危石﹐晴懸憶古藤。王孫非汝類﹐只可以文憎。

約春

云歲相違恨已賒﹐今年相遇喜無涯。紅情綠意知多少﹐盡入涇川萬樹花。

閱史感事

世間諸味已全疏﹐惟愛縑緗似蠹魚。名霸者來爲禦史﹐姓關人去作尙書。晉師嘿嘿曾何害﹐楚客昂昂只自如。安得漢陰歸抱甕﹐滿園靑甲灌新蔬。

篔簹谷

池通一谷波溶溶﹐竹合兩岸煙蒙蒙。尋幽直去景漸野﹐宛爾不似在塵中。

篔簹谷二首贈竹

我昔初來見爾時﹐禿稍攣葉病褵褷。遮根護筍今成立﹐好在淸風十萬枝。

篔簹谷二首竹答

我實仙陂百世孫﹐二年生長感君恩。近聞官滿將歸去﹐更望臨時莫洗園。

運判南園瞻民閣

靑都髙與紫霄通﹐獨此危欄望不窮。萬嶺過云秋色裏﹐一峯擎雪夕陽中。檐楹曉落天倉月﹐窗戶晴吹石闕風。民吏安閒財賦足﹐管弦時復在層空。

再和

問子瞻﹐何江湖﹐乃心魏闕君豈無。胡爲放浪檢束外﹐日與隱者相招呼。籃輿往往從以孥﹐靈運石壁無此娛﹐窮深極險興未已﹐豈復更憚梯登紆。過客休誇衡與廬﹐天下此景君勿孤。欲將文字寫物象﹐當截無限春江蒲。登髙能賦屬大夫﹐遊覽未厭嗟已晡。安得世上有絕筆﹐盡取君詩妝在圖。此身之外何贏餘﹐成然而寐其覺蘧。請看湖上人名逋﹐此子形相誰解摹。

再送師厚

久使西南此召還﹐鹿頭東去漸雲山。莫嫌策馬經燒棧﹐正好題詩到散關。財利文書猶絡繹﹐邊防田地已朱殷。奇謀不吐將何用﹐況是歸臨咫尺顏。

昝公漑

晚泊昝公漑﹐船頭餘落暉。攜家上岸行﹐愛此風滿衣。村巷何蕭條﹐四顧煙火稀。問之曰去歲﹐此地遭凶饑。斯民半逃亡﹐在者生計微﹐請看林木下﹐墻屋皆空圍。好田無人耕﹐惟有荊棘肥。至今深夜中﹐鬼火流淸煇。眾稚聞此語﹐競走來相依。錯莫驚且哭﹐牽挽求速歸。

早起覽物成詠

移枕出幽幌﹐披衣步前楹。秋容艸木靜﹐曉气煙雲輕。蟬噪宿露滴﹐雁飛朝霞明。塵心幸未動﹐聊此納餘淸。

早晴至報恩山寺

山石巉巉磴道微﹐拂松穿竹露沾衣。煙開遠水雙鷗落﹐日照髙林一雉飛。大麥未收治圃晚﹐小蠶猶臥斫桑稀。暮煙已合牛羊下﹐信馬林間步月歸。

早秋山水硯屏

晚靄隔遠岫﹐秋容入平林。方素僅盈尺﹐巖谷能許深。

【卷09】

贈城南觀音院庵主廣師

簿領日嬰薄﹐紛然汩幽襟。駕言出城南﹐聊欲淸此心。平岡見淨剎﹐石通郁以深。中有苦空人﹐峭健奇骨森。十年一庵下﹐形迹了莫尋。兀如擁敗褐﹐口吐眾妙音。時下寂照堂﹐聲絕響亦沈。默矣蓋自得﹐其誰知少林。

贈李仲祥道士

不見先生已數年﹐相思惟是誦嘉篇。因來守郡空山裏﹐又喜通名畫戟前。抵掌劇談猶矍鑠﹐堆胸豪气尙蜿延。近聞買得鵝池住﹐且向人間作地仙。

贈日新禪師

嶕峣祝融峯﹐窈窱懶瓚巖。師也西南人﹐嘗居彼巉巉。十年不下山﹐煙雲爛衣衫。借問爾何爲﹐法味見愈饞。妄萌將軋然﹐卽以慧刃芟。旣久辟門戶﹐不須更封緘。龍神護水瓶﹐鬼物扶經函。疊足坐蒼石﹐放身依古杉。一日望劍門﹐歸心瞥如帆。過我畫戟前﹐淸晨投短銜。欣然揖師坐﹐未語已不凡。再勘自不破﹐誰敢分酸鹹。大朴本無痕﹐巧者彊削劖。師如捉龜拂﹐定不空喃喃。

贈淘金叟

濯石淋沙不自勞﹐抉光挑屑甚幺麼。世間有客能胠篋﹐比爾元來得校多。

齋宮

玉龍噴霧碧霏霏﹐鈿枕珠衾照百枝。自與侍書人一處﹐此中全不管岷之。

張次公太博歸閬中

制詔頻來試玉京﹐淸途猶自滯豪英。策髙三道竟何用﹐恩拜二親方爾榮。嵇阮襟懷終曠達﹐儀秦才術本縱橫。閬中勝事知無限﹐且向城南爛漫行。

張道宗比部挽詩三首

學富詞章妙﹐才髙志力彊。帝方知可用﹐官欲漸難量。始得西原使﹐才終石省郎。念公今止此﹐無語問蒼蒼。

張道宗比部挽詩三首

見說關西訃﹐危腸已似刀。撫膺成一慟﹐復魄遂三號。舊館州名桂﹐新居裏曰蒿。九泉休負恨﹐蘭玉滿兒曹。

張道宗比部挽詩三首

憶在南岐日﹐於今十二年。宦途聊邂逅﹐賓館重畱連。正喜謀黃峒﹐俄驚葬圃田。無由執行紼﹐徒爾淚如泉。

張淨琬

驃騎極豪侈﹐後房多艷姬。可憐張淨琬﹐不識半酣時。

張林宗司勲挽詩三首

巫峽乘軺去﹐涪江擁節還。方來赴京兆﹐又出領潼關。髀肉川塗瘦﹐顚毛案牘斑。音容今遂已﹐淸血爲公潸。

張林宗司勲挽詩三首

候騎排弓箙﹐牙門換戟衣。使麾方報入﹐神柩已雲歸。關吏驚來往﹐鄕人嘆是非。生平幽石在﹐誰爲刻珠璣。

張林宗司勲挽詩三首

素節鄕評重﹐淸芬世閱傳。謝家兒侄盛﹐穆宅弟兄賢。展矣玆良士﹐嗟乎不永年。西風寄哀調﹐願爲唱新阡。

張騫冢祠

中梁山麓漢水濱﹐路側有墓髙嶙峋。叢祠蓊蔚蔽野霧﹐榜曰博望侯之神。當年寶幣走絕域﹐此日雞豚邀小民。君不見武帝甘心事遠略﹐靡壞財力由斯人。

張少愚書院

澗水侵斷橋﹐車馬不得通。飛嵐積庭礎﹐秋蘚垂紫茸。窗紙爛溪雨﹐簾衣拆林風。主人殊未歸﹐使我煙景空。

張思孺祕校挽詩二首

昔在天彭郡﹐僑居過一冬。感君常見訪﹐無日不相從。遠寺攜棋局﹐髙亭把灑鐘。認知三載後﹐孤冢列新松。

張思孺祕校挽詩二首

人間常奉詫﹐張也好堂堂。處眾謙和甚﹐居官志力彊。當時君壯健﹐在座我蒼浪。今日翻相哭﹐無言問彼蒼。

張中允先生換詩三首

善頌堂中客﹐華嚴會里人。生爲天所佑﹐沒與佛相親。祖送逾千兩﹐哀號動四鄰。宜祠瑞筠社﹐永配蜀江神。

張中允先生換詩三首

鄕校咨橅範﹐閨門慕典刑。愛看髙士傳﹐欲注淨名經。素節標家牒﹐芬情勒冢銘。近誰瞻碧落﹐應見少微星。

張中允先生換詩三首

文行俱髙妙﹐聲名五十秋。君恩來艸澤﹐子捨上瀛洲。有相身須盡﹐無誰淚不流。庭前云蓋石﹐長伴影堂愁。

趙壹

壹也本西縣﹐狀貌徒磊砢。其才固難得﹐行有所不可。世有詎能掩﹐而爾輒自我。旣欲焉得剛﹐所守實未果。抵罪當至死﹐其中遂水火。一爲人所活﹐上賦何瑣瑣。爲文好譏罵﹐惡吻事掀簸。逢陟與規輩﹐次第滋爾禍。無成困鄕裏﹐倔僵老愈叵。何煩遣相視﹐器識自幺麼。余因守漢中﹐作詩揭墓左。勸君莫學壹﹐學壹終坎軻。

折楊柳

垂楊百尺臨池水﹐風定煙濃盤不起。欲折長條寄遠行﹐想到君邊已憔悴。

貞女吟

身外無一簪﹐何以供鉛華。飾行不飾容﹐濁水白藕花。藕心亂如絲﹐妾心圓如珠。絲亂端緒多﹐珠圓瑕纇元。焉得偶君子﹐奉之此髙節。所生𨿽至親﹐此意安可說。

正肅吳公挽詩二首

虎節歸兵日﹐麟符命使年。帝將還二府﹐人已哭三川。淸議誰違者﹐髙風自凜然。佳城空萬古﹐一壙掩寒煙。

正肅吳公挽詩二首

晁董文章重﹐夔龍徳叢尊。簡編成故事﹐穹壤與長存。風旐飄寒陌﹐霜笳咽晚原。誰人碑有道﹐應不愧斯言。

正月八日峽中新花

深碧長條淺紫芽﹐曉叢無數傲霜華。只應恥在江梅後﹐未著葉時先放花。

織婦怨

擲梭兩手倦﹐踏籋雙足趼。三日不住織﹐一疋才可剪。織處畏風日﹐剪時謹刀尺。皆言邊幅好﹐自愛經緯密。昨朝持入庫﹐何事監官怒。大字雕印文﹐濃和油墨污。父母抱歸舍﹐拋向中間下。相看各無語﹐淚迸若傾瀉。質錢解衣服﹐買絲添上軸。不敢輒下機﹐連宵停火燭。當須了租賦﹐豈暇卹襦袴。前知寒切骨﹐甘心肩骭露。裏胥踞門限﹐叫罵嗔納晚。安得織婦心﹐變作監官眼。

中伏日諸羣君會玉峯余以病不預作詩寄呈

去年中伏在南園﹐同聽淸泉引綠樽。今日諸君又髙會﹐獨嗟移疾臥西軒。

中梁山寺

臺殿晻曖山嶕峣﹐雲霞鮮明天泬寥。側身下望厭塵世﹐安得羽翼淩九宵。

中梁山寺

煙巒彩翠霜林紅﹐層樓復閣雲霧中。襟懷太爽睡不得﹐一夜滿山鈴鐸風。

中梁山寺

羣峯南北爭嵯峨﹐如瀉大壑翻眾波。愛之欲把入圖畫﹐世無好手將柰何。

中梁山寺

上方梯磴繞巖頭﹐誰就孤髙更起樓。直望漢江三百里﹐一條如綫下洋州。

中秋對月懷寄鳳凰山鄧道人

有客千巖萬壑中﹐綠毛丹臉紫方瞳。不知今夜西樓月﹐幾處飛仙下碧空。

中秋夜試院寄子平

憶初我來時﹐夜色如墨障。心常念明月﹐幾日西南上。松梢倚樓角﹐一玦偃相向。漸見輪中物﹐依稀吐形狀。今宵東嶺外﹐灩灩金波漲。人間重此夕﹐一歲號佳賞。而我督秋試﹐鎖宿密如藏。細務紛滿前﹐約束甚鞿鞅。無由奉朋侶﹐徹曉坐淸曠。之人富才華﹐筆力趫且壯。誰陪把樽酒﹐露下與酬唱。南墻咫尺地﹐使我起遐想。人生此良會﹐可惜已虛放。獨立中夜歸﹐俯首入書幌。

中秋夜坐遣興

素紈不搖風滿襟﹐露气中夜寒相侵。予懷浩然杳莫寄﹐伴月直到靑天心。

中秋月

隔林灩灩生寒浪﹐倚漢岧岧數亂峯。記得舊山曾此夕﹐碧巖千尺坐髙松。望外物容澄似水﹐坐中秋力凜如刀。此身直願乘雙翼﹐飛上三峯第一髙。

種楡詩

昔我去守陵陽日﹐門前夾道初種楡。今年我自山南歸﹐向椽大者皆柱粗。兩邊合陰若深洞﹐滿地淸影繁如鋪。是時暑气正炎酷﹐無處容此煩病軀。晝搖淸風夜篩月﹐日日不可離羣株。閒邀親友坐其下﹐左右間設琴與壺。人生適意乃爲樂﹐此樂已恐他更無。霜飈未起枝葉在﹐且與諸君同此娛。

重過舊學山寺

當年讀書處﹐古寺擁羣峯。不攺歲寒色﹐可憐門外松。有僧皆老大﹐待客轉從客。又下白雲去﹐樓頭敲暮鐘。

重送

一生自守至如此﹐惟道外皆非所親。顧已通塞盡有命﹐是身可忍求因人。

重送

燕尾歸﹛舶白加王﹜正穩﹐鴨頭春水方深。不得同搖楚棹﹐與君齊到山陰。

周思道如詔亭

繁上先生教子時﹐義方題榜貼亭楣。當年此地開師席﹐今日其言入制詞。鄕裏共傳爲盛事﹐鬼神相助使前知。後人若續成都記﹐第一詳書不可遺。

朱康叔郎中棄宮求母於金州因會華淸宮作此詩送之

蟠桃實在枝﹐蟠桃花已飛。相隔五十春﹐一旦還相依。康叔視金龜﹐解去如糞土。徒步入峣關﹐金州取其母。古人亦有此﹐比之康叔難。幾時有古人﹐能如公棄官。玉蓮仙宇中﹐相會談此事。使我發驚嘆﹐達曉不能寐。借問侍安輿﹐輦下何時過。我欲率諸君﹐扶服詣門賀。

朱櫻歌

金衣珍禽弄深樾﹐禁篽朱櫻斑若纈。上幸離宮促薦新﹐藤籃寶籠貂璫發。凝霞作丸珠尙軟﹐油露成津密初割。君王日午坐猗蘭﹐翡翠一盤紅靺鞨。

諸葛丰

少年名特立﹐初爲貢公起。元帝擢司隸﹐刺舉無所避。間者何久闊﹐京師語如此。馳車下許章﹐去節自丰始。上書擿章惡﹐此舉誠可喜。柰何少恩恕﹐春夏常系治。人多訟其短﹐遂徒城門尉。復列堪猛過﹐上爲之切齒。制詔白其罪﹐不忍下丰吏。丰初在朝時﹐數道堪猛美。失職乃自取﹐不內省諸己。反惑怨其他﹐轉譽以爲毀。不欲加以刑﹐上憐之老矣。庶人終於家﹐反覆丰可恥。

竹閣

回廡抱曾閣﹐蕭然深且虛。畫欄憑曲曲﹐髙竹愛疏疏。塵滓外不到﹐衣襟淸有餘。每來聊自適﹐幽意滿琴書。

竹棕

秀幹扶疏彩檻新﹐瑯玕一束淨無塵。重苞吐實黃金穗﹐密葉圍條碧玉輪。淩犯雪霜持勁節﹐遮藏煙雨長輕筠。此名未入華林記﹐誰念西南寂寞春。

屬疾梧軒

髙梧覆新葉﹐滿院發華滋。白日一何永﹐淸陰閒自移。暖虫垂到地﹐晴鳥語多時。病肘倚枯幾﹐泊然忘所思。

拙詩六韻奉寄興州分判誠之蒲兄

武興山水郡﹐左右有佳處。仙巖蟬兩殼﹐佛字玉一柱。神坑孕金礫﹐靈竇泄瓊乳。乳柱石窟寺﹐不辧文字古。主人好事者﹐乃我詩酒侶。安得陪後乘﹐放蕩此歷睹。

子駿遊沙溪洞

聞有沙溪洞﹐公將核使輪。還如探禹穴﹐應見避秦人。石繖形容古﹐琳房气象春。若逢丹輦客﹐問取虎文巾。

子駿運使八詠堂柏軒

沈沈敞幽軒﹐聳聳列寒柏。淸音納窗戶﹐爽气逼枕席。主人重端勁﹐坐若對佳客。時復下撫摩﹐破蘚交履迹。此意乃如是﹐來者當愛惜。大廈須良材﹐相期早千尺。

子駿運使八詠堂寶峯亭

嘉陵抱江回﹐平衍出橫澨。中間築雄壘﹐獨據兩川會。行臺敞嚴府﹐磊砢北城外。潭潭走羣楹﹐直上巒嶺背。危墻繚空闊﹐飛閣入茫昧。上有寶峯亭﹐仰見白雲內。岧曉占孤絕﹐下與萬山對。層檐動寥廓﹐曲檻枕闤闠。主人從籃舉﹐晚興在公退。心掩萬象遠﹐目引八極大。鉤簾拂坐榻﹐隱幾緩衣帶。詩書抉關鍵﹐筆硯產珠貝。是時眾吏去﹐不敢呈計會。𨿽然彼郡邑﹐原本窮利害。自取金穀饒﹐無煩火鹽碎。此地寄淸襟﹐歲書從屢最。

子駿運使八詠堂會景亭

誰玆敞髙亭﹐磴道繞千蹋。江山接平遠﹐百里俱會合。人間最佳景﹐窗戶供遠納。煙雲互蔽虧﹐虫鳥相應答。吟箋摘奇勝﹐畫筆寫紛雜。安得日從公﹐短屐手自蠟。

子駿運使八詠堂山齋

職事凡少休﹐余復不經眼。幽齋設橫榻﹐盡日對層巘。遙懷寄浩蕩﹐靜想索﹛左山右蹇﹜﹛左山右產﹜。松雨潤書奩﹐竹風吹酒盞。榮名付傲兀﹐勝事入淸簡。𨿽有舊林泉﹐何須嗟去晚。

子駿運使八詠堂桐軒

晴影滿空壁﹐晨曦上淸軒。庭下雙髙桐﹐枝葉蔚以繁。種者意自遠﹐豈並羣木論。謂可絙朱絲﹐中有雅韻存。成之在誰手﹐但爲培霜根。須知治世音﹐盡付於此孫。

子駿運使八詠堂閒燕亭

靜宇占幽深﹐是中何所有。軒窗極淸潔﹐硯席羅左右。公餘每休此﹐俗客曾不受。六尺局腳牀﹐解帶就橫肘。掃除閒景物﹐健筆當大帚。敢問公許年﹐得詩凡幾首。

子駿運使八詠堂巽堂

華堂聳嚴臺﹐地勢側隨水。髙臨巽宮上﹐其取名以是。峨峨寶峯頂﹐日影正辰已。繚棧入雲林﹐詰屈如篆字。輕霏互虧蔽﹐亂樾紛間廁。賓來獲淸歡﹐吏散生野思。靜見萬物本﹐一一齊於此。體道以行權﹐端居得深旨。

子駿運使八詠堂竹軒

此景絕可愛﹐叢筠挺修竿。侵簾復映幌﹐悴影何檀樂。霜威忌晚秀﹐雨气矜晴寒。每向極靜時﹐幽禽發淸彈。自無車馬塵﹐飛來泊瑯玕。宜遣老鈴下﹐日日申平安。

子平寄惠希夷陳先生服唐福山藥方因戲作雜言謝之

蜀江之東山色盡如赭﹐有道人云此是丹砂伏其下。煙雲光潤若洗濯﹐澗谷玲瓏如刻畫。我聞神仙艸藥不在丹上生﹐是中當有靈苗異卉之根莖。果然人言所出山芋爲第一﹐西南諸郡有者皆虛名。就中唐福眾稱賞﹐肥實甘香天所養。有時巖頭倒垂三尺壯士臂﹐忽然洞口直舉一合仙人掌。土人入冬農事閒﹐千篝萬鍤來此山。可憐所鬻不甚貴﹐著價卽售曾不慳。往年子瞻爲余說﹐言君所部之內此物尢奇絕。後復寄書勸我當餌之﹐滿紙親題華嶽先生訣。予因購之不惜錢﹐依方服餌將二年。其功神聖久乃覺﹐筋牢體溢支節堅。自問丹霄幾時上﹐早生兩翅教颺。塵世如帤不可居﹐待看鴻蒙對云將。

子平棋負茶墨小章督之

睡憶建茶斟瀲灩﹐畫思兗墨潑淋漓。可憐二物俱無有﹐記得南堂棋勝時。

子瞻戲子由依韻奉和

子由在陳窮於丘﹐正若淺港橫巨舟。每朝升堂講書罷﹐緊合兩眼深埋頭。才名至髙位至下﹐此事自屬他人羞。猶勝俁俁彼賢者﹐手把翟籥隨羣優。岌如老鶴立海上﹐退避不與鶖鶬遊。文章豈肯用一律﹐獨取無間有神術。所蓄未嘗資己身﹐搰搰恰如蜂聚蜜。有時七日不火食﹐支體𨿽羸心不屈。陵陽謬守卑且勞﹐馬前空愧持旌旄。平生讀書若詬﹐老大下筆侵離騷。貧且賤焉眞可恥﹐欲撻羣邪無尺箠。安得來親絳帳旁﹐日與諸生供唯唯。須知道義故可樂﹐莫問功名能得幾。君子道遠不計程﹐死而後已方成名。千鈞一羽不須校﹐女子小人知重輕。

紫驑馬

翩翩紫驑馬﹐爛爛黃金鞍。流水四蹄急﹐飛星雙目寒。擁頭靑玉釳﹐蔽臆彩絲鞶。誰取交州鼓﹐摸將骨去看。

自君之出矣

自君之出矣﹐弔影度晨夕。中門一步地﹐未省有行迹。閨闈足儀檢﹐常恐犯繩尺。欲寄錦字書﹐知誰者云的。

自斜谷第一堰溯舟上觀石門兩岸奇峯最爲佳絕

北風吹云落寒水﹐逆波刺船行五里。層巒夾空抱叢石﹐萬劍側脊翠煙起。艸木枝葉自殊別﹐禽虫羽毛亦奇詭。安得雞冠數稜田﹐便可誅茅此居止。

