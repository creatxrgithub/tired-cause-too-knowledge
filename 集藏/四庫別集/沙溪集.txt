

欽定四庫全書

集部六

沙溪集

別集類五【明】

提要

【臣】等謹案沙溪集二十三卷明孫緒撰緒字誠甫沙溪其自號也故城人治己未進士官至太僕寺卿是集文八卷賦一卷雜著一卷無用閒談六卷詩七卷其文沈著有健气其無用閒談有曰文章與時髙下人之才力亦各不同今人不能爲秦漢戰國猶秦漢戰國不能爲六經也世之文士尺寸步驟影響摹擬晦澁險深破碎難讀云云其意蓋爲李夢陽發可以見其趨向矣至於古今仕學辧之類參以排偶不古不今則編次者失於刪汰轉爲作者累耳其無用閒談多深切著明之語論文論詩亦各有確見王士禎池北偶談嘗摘其誤以五代王祚事爲彭時事其說良是他如論揚雄事亦失當然要不害其大防詩格頗近李東陽而深以何孟春等注東陽樂府稱其過於李杜爲非蓋譏譽者之溢量非排擊東陽也此集舊與馬中錫東田集合刋然學問筆力皆勝中錫故今摘錄緒集而中錫則存其目焉乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

沙溪集卷一

明孫緒撰

序

送馬嘉貞應試南還序

妹壻馬君嘉貞天分警拔事舉子業𨿽未嘗矻矻苦心至落筆則語輙驚人老成爾雅迥出常度同業者終嵗效之竟莫能及人以是奇嘉貞嘉貞亦以是自奇也然每試輙不利今年秋學愈奇聲譽愈閎應試士相率卽其寓所願識風儀者日數人或相顧而驚曰此所謂馬嘉貞邪一時推右殆空士類而試又不利揭曉之後撫膺防手幽憤無所容充其志將駕當世吞萬變浩然不可禦噫士貴有志若此者非士之所宜有邪所貴罔敢怠忘念常在玆耳若突然之勇生於血气之粗偸安之習乘於志气之微愧目前而忘自奮則今日之志適足以見褊淺躁急爲吾之累反不若漠然於得失者之爲髙也余早年屢困場屋每被黜情思黯黯竊窺一時同黜者孤燈聚首慘無人色程日於倉卒屈指若不及數日後遊訪贄謁語笑啞啞前日之情略無芥蔕焉間有秉持少異者眾中常愀然不樂與之言亦不對若有憂思然至抵家室對妻孥亦旣舒暢矣久近𨿽不同其粗於血气微於志气一也而況嗜欲亂其眞博雜撓其識不急之務無益之談妨其功力則今日之志亦安用哉昔者孟郊落第有食薺亦苦彊歌無歡之句一時君子憐其情而鄙其量夫郊誠可非也然卒能占髙第享盛名於無窮不猶愈於一被擯棄卽落魄狂縱萬事決裂如李山甫溫飛卿等乎老而彌篤僕而愈力正今日所未易得者而顧未可輕議也凡人之失利孰非郊之情哉顧充而守之有愧郊耳嘉貞勉之天下之事多矣曾有二三其心蕩漾不定而可善其成者乎況事業精密易失而難得者尢可畏哉歸以告尊翁當不以予言爲誣也

送李徳華詩序

徳華我先師嘉興先生仲子也先生早擅三易騰聲鄒魯齊衛間丁酉嵗首擢鄕書慮太夫子漸老不欲以仕逺違色養需家食者十六年餘往灑掃門墻見先生孝友睦宗族信義惇鄕閭謹飭方嚴淑後進謦欬杖屨無非可師有不専經籍文字間者退不勝自喜時徳華侍先生首尙未髮而冰瑩玉潤沈靜有老成風私自謂曰傳先生之業者二郎也己未先生歿官嘉興每憶髙蹤卽於徳華屬厚望不可置今年應詔來京例得醫學官醫爲小道醫官在仕爲卑員而徳華趨之若恐後諸友在都下者咸訝之亦有力尼之者徳華泣曰葺遺文以承先業先子志也吾誠愚詎敢忘先志哉顧兄沒母老謀仕則廢養柰何且吾父儒宗尙以母老不欲仕況區區者可輕違吾母邪冠裳捧檄以博庭闈懽悰亦足言仕而終無逺遊以貽親慮謂非先志土苴與聞者韙其言謁選旣畢治裝將南還諸友供張祖道都門外徳華酒酣興發言論蠭起譏評人士商略世故若鑑應形水赴壑孤翮髙摶而迫之以風也𨿽未可遽窺先生之堂然背而馳去者亦鮮矣至憶舊遊話往事俱歷歷在目轉盻之間已越二十餘禩今昔異時少壯異容悵嵗月之潛移懍餘生其如寄不能不以之興懷古稱後之視今亦猶今之視昔悲夫余因歔欷而歌曰昔從君兮平原區花顏肉映云敷腴君今來思西城隅靑袍蕩漾飄瓊琚丹穴鬱鬱文鵷雛倏然翛翥雲霄衢髙歌取醉眞良圖夕陽又下閒庭除歌闋復有倚聲而和者曰若有人兮邦之英駕騄駬兮彈靑萍驩未洽兮歸幹旌瞻令儀兮心怦怦去如風澹來云凝願言兩腋淸風生相與上下同防於是四座競起疊和更酬剽者如遊回者如畱颺者如浮拍者如休方淸絕以長謳忽斷續而相摎若野鶴之唳髙秋孤蟬之咽涼颼也徳華雀躍而起曰有是哉願彚諸君之作以華吾歸乃僭引余說於上而列諸作於別方若岐黃之談本非徳華素業亦非諸友素期者可不書也

代楊師文送董松軒赴吳江簿序

吳江江南劇邑紈縠靡麗之風比他邑常什伯去京師數千里狡橫且玩稅額訟牒未易猝如法故令若簿多敗於賕或困於夥紿於詐能官者蓋鮮然令患不才耳才則搜抉指顧咄嗟可快意簿動制於令晨起束帶詣堂上長揖就坐吏抱牘過前禁莫敢問惟令顏色是候令誠才邪相與同其休不才簿𨿽蟬蛻鶴舉不得不與分其謗矧臺郡相沿督責常先僚貳僚貳奔走惶駭令不知也然則吳江之難令居其一而簿居其三亦誠難矣哉甲戌四月壽張董松軒先生得是官余前此屢先生寒暄外他事若不肯出諸口除後再往之則言論纚纚終日不可窮要不出吳江今時最急與簿當最先者豈先生外此固漠然哉非其責可不言亦往日意耳夫處窮巷經世務要非凡士屈伸舒捲惟義惟時求先生於今玆誠未易得以是佐吳江不煩他求自有餘地事當在令可以無言事當在簿而令撓之不可無言也士從仕凡以行吾志而已今鋒鏑供億之餘閭閻糠籺嗷嗷未充者什九幸而吾有具又理當任顧低首飲气自抑以悅人如吾民何卽先生之迹渟滀如巨浸激發如風駛中綮要如破的知非若人也然則又何難焉其子湯民侍禦常凝神洞視於廣眾矜語間若有深思至其論事則綜覈孤峻逺出人右邇者天子命按畿輔簡書甫數日貴勢卽相戒莫犯蓋澄淸搏擊之術𨿽深匿未形而鋒銛溢發有不可終掩者如蟠蛟螭隠虎豹未及騰踏奮厲而淵然之光蔚然之文泅采者固已望而驚矣英鋭勝於恢容才華韜於渾厚父子志向如出一轍湯民掇賢科躋膴仕而先生矻矻太學晚嵗僅得此是則幸不幸於其間昔人筮仕縣簿垂休光照後世如蘇長公朱晦庵者史冊相望又未可以秩卑任輕専爲先生屈也古今寧不相及邪爲之上者從臾誘掖之使先生之賢不終汨於氛埃奔走之下則多可稱述當復有進於是者瀕行羣僚追送國郊且有詩也謂予𨿽陋年差長彊使爲之序

送如心宗師北還序

正徳丙子八月如心玉上人進宗師之號將丐余文以侈其事余心亦旣許之矣未幾被謫南歸匆遽流離心悸气動如心囁嚅齒頬間欲言之未敢也今年秋裹糧負擔從一徒南走千餘里抵沙溪別業再索之夫如心之廬縉紳士日接武焉音鏗鍧而葩炫熠無難得者顧逺需於蓬茅廢罪之餘是何忍於終辭余早嵗識如心之師印空上人因與如心遊印空博洽持重諸浮屠敬而畏如心謙抑溫潤諸浮屠慕而愛行孚論定越三十年如心𨿽無意人知諸浮屠爭先延譽惟恐譽之不揚汲引之無階者無戾情無異詞乃共上其名於禮部禮部密詗而公詢之始疏以入投名陛見略如授爵然因念一方外之流欲偉舊觀攺故步亦甚難焉天下事稍涉榮幸者要不可易致不獨浮屠然也每春夏之交宗師登壇宣教村民比丘累千萬長跪俛首以聽於下暴慢者悟悔悟者泣而所宣者戒殺去貪輪回報應固釋氏之粗也猶感人若是若以宗風上乘彌近理者示之又當何如怵姦慝借風示濳驅默相有未可盡非者吾儒懿徳好爵當更倍蓰什伯而學巧於岐仕防於徑往往淪爲虛談行不重於時言不信於人功力顧出其下而人人以辟邪衛正自任秪見其誣也已昔恵逺道安輩頗見重於晉宋間今日講經某寺明日談空某第王謝諸君子圜坐竦聽不少厭亦以其說有可以聳動世俗者不然操筆立論據孔氏以排之豈諸公所短邪如心今日之崇重亦何減於古昔宗伯不逆其情當寧不違其請合千萬人羣聚喧呶連旬累日於郊圻近地有司不以爲非民俗不以爲異豈徒爲如心地哉如心之自處要亦無愧古人可也舊見如心談笑詠歌終日不倦邇來黜聰明謹酬答以求副宗師之實但每與余相對死灰槁木無復疇昔之興余輙欠伸思睡如心果能忘情於世乎少壯嬉遊如在旬日而余頽然亦旣老矣撫景遐思識此以爲別

送方明府致仕序

侯宿學雅量老成鎭重於聲利澹然無外慕任未久累檄自劾部使者咸惜其去還其檄不聽至是乃得請買舟治裝將歸宣城別墅鄕閭逺近如赤子去慈母之懷相與號召挽畱且欲具牒愬之臺省數日之間風靡雷動以侯志不可奪而止縉紳耆舊餞之漳水之上酒旣半作而言曰大夫七十致仕禮也吾年甫知命汲汲求去公等亦嘗識此意乎始吾讀古人書見成敗得失之迹輙以身當其衝而與有其計掩卷揣摩敗可使成失可使得可以閱之掌上出以語人人咸以爲然遂謂謀識軋古人而出之右天下事茍有意無不可爲者曁令玆邑邑小而事簡土壤平曠無深山窮谷難至之地其政易達民鷙勇尙气節無私智利口以姦法令其教易行追呼徴調咄嗟來集又自以爲少出緒餘當綽有餘裕循政美績可坐而待至於今事爲變幻往往不如吾意吾志在寛而眾志在嚴吾急於情而人急於其名突梯滑稽政在薦書吾黙而居人方目其爲迂依違媕婀譽若崇阿吾刮而磨人或指以爲訛始信得於古或未宜於今其濟其否常系於人不盡取必於我也朝涖堂上凍者餒者𦇤負而鬻者疲癃而髠鉗者縱橫雜沓逋負無完期瘡痏盈體膚吾惻然有矜心焉暮閱案牘臺郡督責架閣塡委租庸力役紛如牛毛槁砧巨罪近在目睫晷刻相違禍不旋踵吾悚然有畏心焉因竊自傷孔子謂不患無位患所以立欲從吾好則動中禍機貶以徇時則下負所學所謂立之之難不在此邪緬想前哲俯俟後世吾又有愧心焉是三者憧憧於懷達曙不寐抑鬱否塞漸入膏肓矣吾故不能一日安於其位今維新之治羣賢彚興彈冠振衣之聲徧天下吾獨憔悴枯槁於煙霞艸莽之間辭榮祿而就困窮舉平生之所學寄之田夫野老之一嘅吾獨無人之情哉江湄舊廬尙爾無恙蒸梨釀黍蒓羮鱸鱠聊爾終老而山容水態村謳社鼓亦足以自娛要之取慊吾心焉耳言未旣緒執爵而前曰侯所謂盛徳之仁人謙光之君子也先皇帝巡狩時車徒供億未易悉數使侯少有進結之心粉藻修飾以媚幸近環八里艸薙而禽狝之其誰敢曰不然曩龍舟過河下賴天子明聖不欲一事擾於民然巡歷玆土號爲臣子者任愈重其情愈無極衒才售能本分之外少加毫末以投當路之好閭閻之下必有泣隅而未敢自鳴者今雞犬不驚婦子相慶誰之賜與侯方引分自守鴻防蟬蛻若一無所與力夫謙則有終仁則有後古訓也消息盈虛相爲倚伏天道也侯行矣三槐五桂尙當於桑楡乎見之而景福眉壽如持左券取物無爽毫髮不然𨿽謂天道爲忽而古訓不足取信亦可也釣遊樽俎所遇皆春苔蘚泉石無非樂境區區浮雲朝露誠無與於侯矣敢用是爲壽且識玆別侯喜甚連舉數爵倚醉擊節而歌曰漳水之平兮泠泠其淸漳波之騰兮汩汩其鳴吾濟無舟兮居恥聖明涉將滅頂兮中心怦怦吾負吾生兮吾又誰憎悠悠行雲兮靄靄其停吾將觀瀾於江城之峯兮付砥柱於漁父之笭箵歌竟酒盡長揖告別浩然登舟而去

送王蓮幕致仕序

王君有章气和而貌恭有幹濟才又能韜晦不用平居遇事若不敢盡言至意所欲爲卽萬夫莫奪所欲不爲者一握爲言不卹也典故城幕五載上承下逮順利無撓曲自趙侯以下皆愛而悅之嘉靖乙酉秋風夜起浩然有家山之思晨起束帶詣縣堂持公移一紙懇乞退休治裝買舟徧詣學宮師友及縉紳耆舊言別知不可復畱相與餞之漳河之上屬餘言爲贈夫君子之仕也行吾志也志得則行志拂則止簪紱耒耜隨遇而安故無往不自得顧世有不盡然者平居弦誦曰吾無宦情曰吾休官去淸風髙致足以駕當世空士類傲睨偃蹇邈不可卽聽其言挹其容使人不寒而栗一入仕版蚤乞閒身逍遙林下何寥寥也靦顏忍辱旅退旅進甚者傴僂跛鼈齒髮脫落猶瞠目彊項示可用不肯去旣去矣且戀戀且望望欲何爲者謂其前所言者非誣人與吾不信也上之所以待士也常輕捽而去之也常易厥有由矣勇於退慊於義乃今於王君見之君案牘士也不殆不辱寧非吾儕之愧乎進退之際間不容髮善始非貴而有終爲難君宦遊未久較之廟廊大位曾未什一而善始令終從容納履有足以厲世矯俗者未可以其名位之微而易之也舟中無事試博觀而細檢之凡今八閩人士列職中外揚聲邁烈者先後凡幾人鬢髮未斑勇退急流者凡幾人疾趨亨衢率遭蹶末路得譽薦揚或罹咎讒疾無忌於前無冀於後止不以尼去不以麾若君者指不可多屈內揆其方而驗之行路寧不灑然以樂乎江浙旣達閩山在望歷指曩昔釣遊之地而回首遐思緬懷朋舊感嵗月之易䢐幸歡娛之復續舉眼皆樂境矣君行矣哉原隰耕耨終嵗可以無饑裏閈追陪放言可以無辱葛巾藜杖村謳社鼓焉往而不得貧賤也大抵內不足則易以羨人守不定則易以逐物吾恆足而恆定矣氛霾偪側防如靚深寂寞閴寥據如華要出處寧有二哉防之肝虫之臂鶴鳧之短長各得分願欣戚安所用邪余疎且逺言不足爲重輕顧屏伏十年艸澤風味蓋已熟計而飽諳之矣頑陰涼月水態山容他日欣然意有得焉當念吾言之非誣也

故城縣誌後序

邑大夫鳯陽趙侯纂縣誌旣成以示沙溪孫生孫生讀之旣作而嘆曰緒於此有以見侯之爲政也夫郡邑得君子以爲之主山靈地秀恆望依托以有聞於時而縉紳徳業閭閻疾苦覬顯揚思保障其意尢切俗有雕朴故政有宜違法有利敝故術有變通典籍不存何以遡其原而執其要縣有志若緩焉而實急也侯於此知先務矣及觀其據事理析利害詳實剴切長慮隠痛時溢發於文詞之外而援古禦今斟酌損益惟恐一民一物不寘諸袵席之上其心何仁哉後之君子撫景遐思能不惻然興念矣乎且敬亭山山之尋常者耳自鮑明逺李太白諸君子有詩遂與匡廬泰華相埓栁州僻在逺徼得栁子厚依歸而栁之山川遂以得名者不可勝紀吾鄕典型文獻不足徴也久矣得賢侯掇拾而揄揚之飭於躬者舉得不澌泯於後固斯文莫大之遭際而巖壑丘阜亦何其幸哉竊嘗怪守令於民父母是司軀命攸托取足目前筌蹄芻狗竭智而愚窮法而取𨿽令譽昭彰致位通顯而民之懟則深矣視吾侯何如也瘡痍感刻或壽於金石里巷風謠或公於薦剡得失彼此當有辧之者矣敬題數語而歸之

送趙明府教授杭州府學序

嘉靖乙酉邑大夫鳯陽趙侯令故城三載矣行將奏績大廷顯膺甄防顧不少緩以需累疏懇乞校官自效銓司以聞上命爲杭州府學教授教授秩九品視縣令爲卑而寒暄向背不可同語人咸唶唶侯捧檄油然生樂翼日解舟南行諸縉紳餞之漳河之上春冰將泮東風扇和水淸徹可鑑毛髮波紋縈回如綺如霧念侯操守本於天性文章發於自然若斯水然感時撫景情所未堪夫人孰不欲仕進趨而志不伸不如退步之爲安仕孰不欲顯任重而道不行不如散秩之易稱材有宜違事有能否違吾所不能就其宜且能者安之何不可之有侯非眞有所不能也可能者在我不可能者在人盡吾之可能者而已惜侯者較崇卑計勢分其所以待侯者何淺哉故城當南北水陸之衝奔亡凋瘵不幸膺富庶之名介於燕趙魏博間感慨激烈不幸有頑獷之說富庶虛名耳侯胎卹卵育恆用其誠上之人原狩川漁恆竭於思頑獷虛說耳侯投足援手惟恐或傷上之人艸薙禽狝惟恐不盡邇者編賦役結庫樓議置郵均保甲承檄者望風遡指必欲室無餘貲人無遺力而後慊闔邑洶洶然非侯陰尼黙挽民不相率而盜者幾希侯今去矣富庶之苛役頑獷之刑誅誰其庇之侯計則得而斯民荼毒方未艾也識者當惜吾民乃惜侯乎侯開國梁公七世孫武靖伯從子南畿鄕進士天報元勲地靈鐘異故資稟甚奇系出金貂心濳典籍故徳畜甚富髙視萬古故不屑近名遊神虛故不堪俗務旣佶而閒甘節而亨靜専而愼擇故恥於自見以若人而遂若願固宜其樂之不可已也杭州稱多士英姿俊才摳趨圜侍以侯宿學臨之圓規方矩惟所欲爲無不可者他日名儒碩輔皆屬門墻蘇湖徳業當不専美於東南有暇載酒拏舟訪孤山遡西湖景色瑰奇怡神駭目以侯淸才遇之長什短韻惟所欲爲無不可者他日煙霞泉石盡歸詩槖林蘇髙致當不専美於往昔去簿領而蕓緗戒薔薇而桃李脫奔趨以勝遊逺塵埃而幽討天壤之樂孰大於是迂於時乃符於道不役於志乃凝於神在侯勿替厥志而已教成而頌聲作名流而聘書下好爵膴仕其孰能禦之諸友謂緒辱侯知愛爲深不可無言也於是乎書

馬東田漫稿序

心不大則無逺韻气不勁則無昌言詩者性情禮義之宗言韻之精英也淺胸卑局而欲有軼塵邁俗之作難矣魏晉而降論詩例稱唐人唐人例稱李杜昌黎三君子之什膾炙千載不俟評議然蠛蠓貴近傲睨彊藩勇犯人主此其人爲何如秋空江漢泬防無涯泰華匡廬俯視萬象神龍怪鱷莫可馽覊讀其詩想見其人使人毛髮森豎髙岑王孟而下達者摸稜廟堂窮者曵裾權幸揚揚施施營營呶呶昏酣陷溺相率而不自知是其鏗鍧巧麗之音非不足以竦動視聽而獻諛售佞希恩覬寵之懷牢橫不可破囁嚅觀望委靡消縮情隘而莫伸气卑而不暢言惴惴而不敢盡故奄然莫能自振長慶之後作者類無取焉東田先生馬公蚤以詩名海內海內士翕然宗之半聨一語篇什未成輙逺播數百里外公何以獨雄一世哉觀其所存可知巳劾萬二梁方汪直檢料嘉祥長公主田蓋嘗屢犯宸威屢瀕於死而烈衷直節愈老愈勁正徳初逆瑾當國虐熖熾天公以直嬰之瑾怒捃摭下之獄陳梃負校死生在毫芒獄吏引對奮色亢膺無沮無懾目睫之下初不知有劉瑾瑾竟無以加也至今談及往昔凜凜猶有生气志士想望風采思執鞭而不可得此其人爲何如故其詩類其爲人憫時痛俗以極於體物盡性而要諸變雄渾深沈無急蹙狹小之病間於閨情幽思旅懷宮怨以自況而閒情逸興時得之諷詠之外洪音廣調沨如也泱如也若不見紛龎於中而崄巇於外者圃不生礪石沆瀣不受污濁卽此可以談詩矣瑾誅後嬰禍者類擢不次以旌直風公才節資望回出時右而嬰禍又最酷端揆之任謂不能捨公他適顧畀以羸卒屬以巨防功摧未成志賫以沒天邪人邪眾方睢睢公獨崖崖孰不思毀折以快讒妬又肯使之雍容紫禁完名淸世哉語云直道而事人焉往而不三黜公之謂矣遺稿十防七八公子監生師言得詩賦歌辭樂府若干於虫防之餘屬緒爲評時議擬公詩足邁許渾髙者當在劉長卿陸防間今三子之集俱在試取而讀之有公之胸次乎使公得列廟堂虛衷融心和鳴國家之盛昌言逺韻當與李杜昌黎下上惜哉公不值也欲讀公詩先觀其人欲學李杜昌黎詩當先論世以自厲不然竊片語撏數字規規於聲韻步驟吾恐模仿愈工背馳愈逺矣

贈馮生嘉際擢鄕試序

始生以族兄尙文子壻謁予京邸禮飭而容肅言論泠泠可聽與之談理道論事勢成敗亦能領受無扞格旣而廣靈司訓廷輝兄亟稱之因屬予課其業援筆伸紙亹亹數百言𨿽未免出入畦逕而立論命意警異爲多乃呼置家塾口授經義史牒及古作者之意顧敏贍有餘而近裏之學若不足紈綺气習浮靡好尙時見於髙視濶步之外竊念生已捐貲入監坐有官階今日之學秖爲他日謁選之需非有逺大期也徐察其所爲苦心厲志若甚於庠校時余不覺芒然自失乃嚴條範謹章程束之以矩矱惇之以大朴探之以迥深析以毫芒忽杪之微而示以平實卑近之地英發豪縱極於駭愕怪幻要其指歸曾不使失銖寸一二年間思沖淡而文沈著衣穿履敝坦如裕如非復向之馮生矣丙子應試不偶余亦以是年放廢從沙溪之濵者又數年筆益肆學益閎己卯壬午乙酉連上有司連不偶余意其志當挫气當衰矣而苦心厲行尢甚於京邸時戊子竟領順天鄕薦名在髙等輿論翕然稱快咸曰吾固知其當有是也頴異如生攻苦如生一太學上捨豈足以淹之借此爲進修之地耳妹壻馬君嘉貞於君爲姑丈行索予言往賀夫學成於自勝敗於自畫不易之理也以貲入監本謂脫送迎習射之煩得専力於學然甫齒冑子卽油然以安旣登選籍卽弛然以負視簡編不啻筌蹄是則自勝之金柅自畫之棧豆所謂賢而損志愚而益過非誣也生逾選期旣久終不肯俛焉以就必欲得鄕試得鄕試矣又不肯就必欲得進士其志欲何爲者彊於自勝恥於自畫一京闈鄕進士亦豈足以淹之借此爲發軔之地耳宇宙事皆吾分內業不茂於端揆澤不被於天下太常不勒銘史氏不大書吾知生志若有歉焉持此以風動鄕國吾黨之士能不竦然興念矣乎而尙油然安弛然負非人情也杜陵昌黎唐之文士耳君子病其工於詞章陋於聞道至杜陵之自許一則曰臯防二則曰臯防而昌黎蚤夜以思去其不如舜與周公者就其如舜與周公者夫聖如臯防舜與周公二子乃擬之而人不以爲僭況駕二子而上焉者乎聖人與人同耳吾能自勝不茍焉以自畫奚古人之難至哉是固未可遽以是誣生生亦未可遽以是自誣而景仰之標的步趨之底定不可不以之自勉夫科名宦業得之非難欿然視之不有者爲難名與業生倒囊可出也吾獨慮夫眈眈以視之而昂昂以有之也眈眈以視之昂昂以有之其去古人始逺矣世豈不有巍科崇秩駭耳目而伏光景者叨竊聲華卑陋志趣囁嚅日於要區軒蓋傲睨於裏閈率爲哲人志士之唾棄其自以爲榮者乃所以爲辱也非好是辱也視之専有之篤勢則然也彼則不自知也非惟不自知也近勢日卑近利日蔑漸淪於污下不可救而借口古人自以爲髙明也夫污下是淪尙自以爲髙明悲夫是固非余之所以待生與生之所以自待而千里判於毫釐舜跖分於一念不可不以之爲戒余老矣終不敢一日廢學以負先民之訓而危言獨行尙有可以藥石於生者行將洗耳溪湍拭目艸澤以需徳業之成幸亦無負餘言

賀明府李侯受奬序

今之從政者惟縣令爲難事冗而秩卑事冗未易以集秩卑人常易以視州郡事難且大不敢任者輙符縣責成以逭咎而私所需者十二三所需當誠不敢緩不當而彊需戾於道拂於民心則有所不堪以吾之不堪而應之稍稽罪且立至𨿽有善政亦瞀然不視故其任爲難稱任在我愛憎在民黜陟在銓司毀譽激揚在州郡在部使先得民又得州郡達之部使以上之銓司銓司紀其績然後以次遷擢有一人作梗善譽累百莫能救故其譽難達邑之人走京師趨州郡者相踵有愛者亦必有憎者有譽者亦必有毀者平賦稅則貪者怨公聽斷則曲者怒嚴禁令則縱者忌惟亷可以阜或以爲劌惟正可以先或以爲執惟愼惟勇可以守可以斷或以爲葸以爲暴片言入於心善政累百莫能掩故其志難行故城蕞爾小邑通津逵道星槎使車無虛時往嵗戕於寇殍於荒疫民餘者無幾邇來條章繁密令雞鳴坐堂上秉燭視案牘薄暮未得返舍神耗眼暗裁答未畢符檄又紛然下少緩報期輙謂不淑吾邑爲難治吾令爲不淑已四五十年於玆嘉靖己丑春西秦儉庵李侯來爲令除書初下同需次者相顧而嘆曰是腹藏萬軸所謂秦州老書櫃者負名久矣扃鍵旣辟成器而動故城其慶乎已而果然數月政成頌作州郡長貳先是屢遣使詗侯已心許其賢至是乃益賢之曰是甫就任卽囚首械系禱雨者他可知矣卽以其賢達之部使自撫臺巡院以及臬司憲使諸公皆嘗有人詗侯至是乃又賢之曰是炊薪不繼燃馬糞於庖防者吾知之久矣旌別淑慝風厲有位吾儕職也亟符縣出公帑市牛酒蔬果具禮席示勸僚幕師儒奉命惟謹擇日供張縣庭執事者捧符而酬其喜洋洋侯受符而釂其色愉愉酒旣半沙溪孫緒起爲壽曰盛矣哉觀風部使寄天子耳目疏天下壅蔽物莫敢扞然者也片紙薦揚銓司擢之如不及和顏一顧州郡望風恐後當其意則事無不可爲少拂其意則無一可爲者夫檢心飭行欲希一顧不可得侯寵賚駢蕃後先相望吾知其不久屈於此矣故城素稱難治豈前令皆不良於治邪惟恆以難視令以難治視民宜其終於難也侯來已越三載臨涖無惰容剖決無贅辭崄巇變幻無懾志發硎遊刃綽有餘地視之恆若易然夫人以爲難吾以爲易則無願無慕無怵無忌俛首盡所當然或然者付之不問卽是以例天下事舉無難者而矧玆一邑也令名嘉績無妄而獲膴仕崇階指日可得敢用是爲吾侯壽惟益厲初心勿眈眈而需勿增增而趨勿營營而儲勿施施而居戒險阻於坦途謹奔疾於末路則休光大業於昭汗簡直與夫古循良伍一席之榮一級之陟安足爲軒輊哉敢用是爲吾侯規因倚席而歌曰膏雨潸潸兮禾黍油油東墅兮西疇深我侯之澤兮漳水同遊移民返而廬舍兮雞犬鳴吠於故丘恐去我而巖廊兮殷殷我憂侯起謝曰先生之心盛矣願載之筆札示無敢忘之義以取徴他日學諭蔡君與司訓崔李二君皆曰然遂書之

贈道存上人署僧防序

昌黎不讀浮屠書亦不作浮屠文字然於大顚髙閒文暢之屬健羨丁寧累書珍重平日矜持之節自待之嚴乃若漠然不暇顧者昌黎且然況其他乎如燕許如劉栁如歐蘇陳黃富韓司馬輩闡其說親禮其人常若不及固宜也晉宋間祖尙虛無王謝桓庾之屬直恵逺支遁之奴彼亦昻然以奴畜之無足怪者蓋至於辟邪衛正以道自任如山鵞湖龍川廣漢之學亦皆浸浸以入而不自知夫何其動人之易而入人之深乎是不但異形怪幻足以移人其語言其風致亦必有髙閱萬象孤標一世者不然諸君子剛大洞徹豈茍焉襲取可得媚悅而其議經析理深造自得亦豈肯漫無所見徒附和求同於世甘俛首其中乎然則其學固未是而其人未可盡非也吾邑防國古剎僧防司焉與學宮南北相距數十武諸浮屠飽食衎衎無所用心日望禮容俎豆於門墻之南嚅嚌薰液不自知其心之革士類講授之暇興與物防題名放歌時遊於其地焚香煮茗翛然物外亦不覺其人之非故防國諸浮屠比他所號爲知理道其慧黠者與之論事變成敗評譏古今人士亦了了而其中一二傑出者於情愛得防佛氏所謂貪嗔癡者亦或能脫屣以忘然猶持逃禪譯梵福田利益之說未能脫屣於浮屠也獨道存上人者棲身荒山遊神緗帙視其人衣緇杖錫固浮屠人而其衷則尙賢務徳茍可以用心力常思罄竭以需是獨能脫屣於浮屠者一蔬一羮少有羨余輒以供誦讀士曰此在我固無用用之於有所用者聊以伸吾致用之志耳士稍玩愒從臾規論甚則長跪以祈故凡與遊者懷其髙誼皆厲於志底於成人以是賢上人上人亦以是自賢夫中國西方之教若白黑而儒墨之不相爲用也久矣上人獨以得之於墨者而用之於儒緬想文暢諸賢之孤標髙閱而稽於其類玆有若人乎哉邇者僧防缺員合邑浮屠氏咸願歸依存上人上人不可曰是將出我於淸冷而投我於混污吾弗堪諸浮屠又走告縉紳士屬其勸相以成上人徧拜而懇祈之曰是將困我以紛囂而絕我於趨侍吾何能爲情乃共白之邑侯曰是賢僧也有乃祖風格乃祖泰上人禮賢下士古稱墨名儒行今尙想見其人承乏視篆捨斯人其誰而持謙固讓惟官府治之而已上人又叩頭以祈曰是將縶我以繁難而麗我以罪戾吾不欲有是且不敢當侯曰吾之用人當問其稱與不稱豈計其欲不欲敢不敢哉君子之進賢固當進其難進者亟領吾命敢再辭僇將及汝不得已奉檄而歸庠士凡與遊者設禮往賀相率請予一言噫嘻天下之士所不欲者無所利者也所必欲得之者窺其大利所在思以干沒焉者也彼方誌於幹沒吾乃畀之以遂其貪戾僨事貽患君子不爾爲也心無所欲不得辭而彊從事焉所欲者恆包於所事之外焉輕防焉忘天下無事矣借使其人少不稱亦宜姑畀之以要諸後厲風節崇恬讓而況其允稱乎充斯義也𨿽用世可也豈但可用一浮屠氏而已

送賀掌教致仕序

古者七十致仕禮也年未屆期而神志不逮陳情乞歸亦禮也獨事類黜幽迹似褫奪者不得與之並論故得致仕之名則爲榮不得人輙以爲病後世則不然關節多岐賢不肖倒置不特奔趨要區者多所憑依而倦還返壑亦借重先容要求幹索必得榮名而後去然人不以爲榮也顧羣然以爲笑曰是蓋阿大夫譽左右以得之宋齊丘借九華以要之者不然彼何人哉其無所憑依者年數未及禮不可自誣以廢君臣之義而人又必欲其去顧無以爲去者亦輙以年老加之令其致仕畀之榮名以償其屈而人亦不謂其爲榮惟忿然以稱屈曰是蓋側目有公孫之嫌無人乎繆公之側不然此何人哉公議私議或背而馳或角而立黜陟榮辱之典終莫勝艸茅口吻間乎貞所賀先生浙之海鹽人學富而才有餘作爲文章援筆立就有奇气詩歌騷些亦時逼古人而沖虛曠舉萬境之磥砢坦平皆不足嬰其意海鹽人士皆宗之遊太學太學士又宗之司訓洧川靑神兩縣兩縣士又宗之而孳孳好學不肯廢晷刻前嵗陟自靑神掌吾邑學政數月卽圖歸諸士方慶幸得所宗挽畱甚苦先生愀然曰古稱得英才教育爲三樂吾之弗類經箋傳注尙能防校句讀詎忍棄諸賢長往乎顧吾遊宦久省臺按牒稽嵗月將謂我昏耄龍鐘與世之齒髮盡落蝜蝂幹沒者等況遐方寒士孤蹤無侶韓子所謂無相先相死之友於朝無攀聨之勢於今誰其明我諸賢挽我不使去將使人擯我而去乎歸興愈堅竟以年尙未衰惴惴不敢投牒而止今年春果如所料以年老得致仕膺古人所甚榮之名獲今人所甚髙之節先生可無憾矣所憾者世變日下其毀其譽一旦至此古意邈不可見爲用世者憂耳夫年未六十髮未白齒牙未動搖辧如懸河雙目炯炯如虎是爲年老凡今仕版未老者幾人哉先生行矣遂初心全晚節拂衣於埃獨醒於酣酗駐足於奔驟回首前時軒冕覊紲重足而立不必深思詳繹當矍然以畏長江旣達龍尾諸山在望獻奇呈秀俯視淸流迅駛振衣濯纓助雅懷供佳句於幾格楮墨間長韻短什任意信手不必至其鄕當灑然以樂布防風飽遡上谷天仙諸湖以認桑梓朋舊迓於郊子姓於閭笙簧鼎沸衣冠雲集不必至其家而忿心恚气當豁然以除海鹽以殷富稱魚鹽寶蔵之利聞天下歌童舞隊優旃偃師之屬作場售伎有內坊北裏所未及者課子暇日防穉孫從健僕拉一二鄰並拏舟循海濵拾蛤烹蒓荇聽曲玩劇指釣遊舊地以話往昔萬事萬變俱將漠然以忘彼浮雲幻態白衣蒼狗又何足介吾意天下事未能如吾意者何限吾有可譴之尢人𨿽不知而自省有餘慚吾無可譴者而人固譴之何與於我取足吾心而已先生瀕行其寮友中州東溪劉君徳亨山右廬臺白君廷威曁庠之諸生需餘言以攄其意余亦被譴而歸者重於是乎有感

東田文集序

故左都禦史東田先生馬公總角時卽有能文名旣以解頭登進士列官法從名遂震天下蓋公不爲俗學不作凡近語髙逺獨出能盡道其意又能道人意故敷對詳明剴切足以悟當寧悚臺諫臺諫之良得公章疏咸莊誦爲法簡書則慷慨奮激足以壯國威增士气蓋嘗撫治上谷雲中遼陽三鎭驕兵媮將持公片檄防防矍矍不敢肆於惰散言儷語多不爲煩少不爲略幽寂著蘭芷之潔華潤灼桃李之艶信手乘興落筆輙驚人朝端宏儒若西涯李公防庵楊公木齋謝公守溪王公諸君子爭招致入壇社科舉之文橫陳旁貫髙翔逸騖趯然脫略於畛域畦逕之外而淩厲不跲閎侈不縱從容於程文矩度不失尺寸一時應試計偕士得公一字一句味之以自得師師卽掇巍科稱作者公歿今三十年口膾炙而心醉飫若一日也公子監生師言裒遺集屬緒校讐且俾序首簡憶先吏部與公同筆硯嘗訓緒曰小子欲讀古文且先讀東田文以昌志气庶他日無綺靡語緒退而俯讀仰思數年然才什一耳乃今盡得觀其文千態萬狀怵心劌目風霆怒而江河流六驥調而八音諧泰華雄而星蟾麗防瑟天機邵酒淡味非可以聲臭怡悅古稱代不數人人不數篇公眞數人之一人也乎昔太史公周覽四海山川故其文疎宕有奇气東坡歸自海外文益神俊公足半天下而尢熟於西北凡山峭拔水悲壯及古戰場敵出沒地奚囊走筒篇什盈溢所養所得充富若此宜其開口有言不愧古人而人之宗之不置也竊見今之學者索然於養倀然無所得詞不能達意然必欲以一二詞盡衷曲故詞滯言不能悉事又必欲以一二言備始末故事晦乃曰文不貴多言貴簡肅簡肅固若是乎新唐書事增文省君子譏之晉人愛下轉語流爲淸談卒亂天下非簡肅之過邪士習之敝世道之憂也又甚者則曰道貴無言不貴有言遐想鴻荒緬懷象罔卽可入聖域宰六合言語何爲也哉槁形灰心桃梗土偶未能窺告子彊制籓籬而騰說於李延平未發之中彊顏郭子綦隠幾噓嗒曾不足抵陸九淵禪學之土苴士才涉於言卽謂非善學見效顰學步者兀居塊坐卽亟稱之曰是知忘言矣是可以語心學矣謂伏羲奇偶可不必畫太極易通正防爲糟粕影響屈宋班馬而下皆贅疣也忘言心學乃若是耶士之爲學冀以用世而人君之求士亦將以爲世用使士皆若而人率天下於喑啞喫訥癡聾蒙瞽昭代之盛孰與鳴設有大變故大疑議相率低眉默默孰與詳評定國是於世何所用而亦安用建學以儲臨軒以防也是固昏愚者掩拙之良圖才辯者亦復爲之蓋以其易於攫名徑於要路心知其不可亦勉焉以徇狂瀾烈焰一至於此爲世道慮者寧不思所以力挽而撲滅之乎觀公之爲學何如也平生淸操直節不以一毫疚於志亦不以一日忘靜定操存之功而集中諸作意趣所防多或至千萬言不能自止竊以爲新學三昧公眞其人也造詣如公矜持涵育如公有言可也無言亦可也不如公而徒曰心學心學正恐言卽滯晦無言益滯晦矣緒竄伏水濵久與世忘然尙未能忘於言也君子其謂緒言爲妄乎不敢避也如不謂爲妄而或有取焉尙足以爲反身還淳之一助而古人崇有辧姦諸作亦可僣逾以附矣開州已刻公詩別有箋經寓言數卷未刻不在集中

送河間太守郜公考績序

淸士猶瑩玉也玉少纇瑕連城照乘亦不足珍奇故官箴三事最先者淸而利之污人古人直比之於膩然夫人知之其幾在我無難而卒難焉者無本故也儉者淸之本根淸者儉之枝葉一裘三十年所以爲晏嬰無地起樓臺所以爲寇準若乃屏絕饋遺庖禦則厭飫肥甘引避塵氛服飾則窮極靡麗斥逺聲樂後房則不勝珠翠平揖西山髙風朶頤金穀豪侈自詫曰淸吏人亦曰淸吏淸吏果若是乎其或儉矣淸矣彊者髙自矜持慮人有徳色不肯輕染一毫而民情物理竟不畱情懦者畏葸自保慮國有憲网不敢輕談泉貨而元憝巨惡終不敢問爲已過多爲人過少膏屯而未光澤壅而不流其儉其淸君子不取也河間密邇京都易於攀援豪右借威貴勢武斷鄕曲有位者莫敢詰甚或資其賄以充贄需其譽以先容迹厠郡庭勢傾裏閈故俗日橫民生日蹙龍山先生郜公以冬官大夫來守吾郡雄才敏手百務咄嗟以辦而虀鹽菜根宛然爲諸生時蓋不知爲専城古諸侯門無私謁庭無宿諾朝出理簿書暮入繹史猶若爲令關陜爲州守爲別駕齊魯時乃不知河間爲畿內大郡以雞虫視得失以鼃蠅付毀譽以虺蛇驅豪右以豚魚孚民庶乃不知境內多豪族數月官屬肅期年習尙移夫子產尙多謗言包孝肅不免刻木輩相左古人所難而公優爲之亦嘗求其故乎胡質淸節惟恐人知人未嘗不知楊綰儉徳無與於人人自斂戢誠能動變澤速置郵不易之理也邇者述職天子天子嘉之旌爲第一良二千石晉秩薇垣參政今三年有成矣村墟鎭市凡熙然樂充然飽暖浩然有得罔非懷公者部使明揚縉紳述作途次風謡室家相告凡鏗然鳴羣然和灑然有述罔非美談於公者萬境空融鼓舞莫測儉邪淸邪本根邪枝葉邪不惟人莫能測公亦不自知也公眞人傑也哉公澤州人澤州多賢哲正徳間遲齋孟公守嚴州亦以異政錫宴闕下公復襲芳其後傳稱澤潞山川環抱人儉而用禮地靈人傑足知古語之不誣而師友淵源固亦有自哉玆循例考績戒行有日眾咸謂東觀內庭舊價固在烏臺靑瑣薦章重疊巖廊大拜捨公其誰卻恐頓失所天閭閻復有愁嘆之聲耳妹婿馬監生師言徴緒言以充行槖緒未識公而耿光大烈固已薰蒸酣醉亦何必侍謦欬挹風度而後爲識公哉望五馬之徵塵想孤鶴之行李抑安能以無言而況師言之懇懇也

贈廬墓孫生服闋歸邑庠序

廬墓非古也中世有所慕而爲之也孔子沒門人築室於場相向而哭此廬墓之始也父生師訓事之如一漢以降墓廬班班史籍慕杏壇諸賢而爲之然非中行也賢者之過過於孝者也故典禮不載觀風不上卽上亦不表宅裏而聖賢亦不以爲訓然則不欲人過於孝乎胡爲不以爲訓也慮其不可繼也先王制禮欲賢者俯而就必以賢者之過律人則孝徳寡矣今胡爲猶爾爾也情也制禮者精於義以立大法爲子者深於愛以申至情皆是也情發於性父子天性也固亦制禮者之所是也余甥婿孫生倫讀書知理道入邑庠爲諸生甫二日父沒未沒前病臥數月未見倫被儒服倫深以爲恨旣葬依棲不去宗族促之歸泣曰吾遽忍以死視吾父寘此荒閴蒼莽之區而安臥家室乎吾將室此事晨昏耳翌日所親羣往諭之曰今不歸必欲畢三年邪先王教民不以死傷生中夜昏黑無行人狐鳴防號皆足驚悸致疾狂飈溽雨艸妖木孽厲鬼劇盜傷生者種種不念及此邪曰吾知念吾父耳又何他念古之廬墓者當兵爭亂世亦不聞有他變今聖人以孝治天下魑魅遁蔵彊暴攺革夫何害卽有害死從吾父亦何恨西村秦綸廬墓於村居數里外六年豪客屢相戒不犯況吾家近在數武乎又何懼吾嘗自擬如何子平爲天地罪人誠欲布囊如範訓枯柏如王裒負土如溫振以希前哲顧不能希秦綸乎余聞而悲之亟約李孟川馬瀧厓諸君走唁其廬衡茅蕭然土榻破席僅容膝落日黯淡無光木杪悲風瑟瑟鳴虫聲鳥韻淒切如訴相顧慘然以歸懷抱作惡數日不能置今年九月服闋泣別墓廬往業黌捨學師吳玉田曹涑川徐孤峯進諸生語之曰此門墻之賢斯文之光也不可無言以堅其志共授管索言於余惟古昔以六徳六藝稽士孝順徳也原百行首萬善徳之最先者也西京盛時以孝亷先諸科如倫者謂可別爲旌拔於文學藝業之外以厲有眾晉宋以來斯義不講士但知麗於辭以攫科目而篤倫惇本視若贅疣棄若弁髦然阮籍劉義眞居防不廢酒肉君子尙謂其不能以禮自處宜擯之逺方是猶知其非也今則不知其非矣五季壊亂居防食肉人猶以爲異今則不謂爲異矣笳鼓喧倚廬歌姬娛弔客甚者防在村墟身在鎭市斜風注雨敗棺狼藉於破屋塵糞間曾不一問而酣醉旗亭宣滛妓館揚揚有徳色儒者不免也不但不爲異而已宦囊充盈駔儈奔趨唶唶滿衢巷如倫者顧謂其爲異悲夫余旣嘉倫孝欲有言挽頽風又重師友髙誼不可違也歌栢梁之詩以貽之曰飛烏咽咽南郊阡髙林風撼塵迷天棲枝未穩鳴聲酸重泉應恨人長眠飛來年嵗幾變遷悲哀只似初來年情同精衛目懸懸海波千古終當塡提提飛鸒漳河壖誰從羽翮分媸妍漳流日夜空潺潺

贈李從周序

吾邑西南有鎭市曰鄭家口前臨衛河接南北水陸通衢居民富殷商估叢集四方貨利及逺地難致諸珍異舟涉輿載率於此駐泊故居此者比他鎭生計頗饒然地𨿽故城屬而不皆故城人也悍而秦晉黠而齊魯狡而吳越巧佞而梁韓魏博有所挾而勛戚校卒貂璫厠養混處閧鳴防蹲虎踞橫於市藐於法以干沒攫取於利區呼稽不前徴需不應故比他鎭爲難治坊廂之長剛則怨和則侮間剖折其爭戾以爲之平勝者未必爲恩而負者深以爲恨官船過河下索繂卒多至數十陸路送迎扛曵擔負無虛日此地舊無需應例貲費無所出彊科之市人豪者抗弱者逋不如所索卽束防榎楚其長不少貨邇來盜復猖熾邏卒兵官尙不敢問顧以緝捕責之故長玆鎭比他鎭恆多罹罪李君從周北鄕人去鎭四十里幼讀書知理道平生未嘗一詣市貿遷而惇厚朴誠爲鄕曲所敬信以其父嗜天竺學乃棄儒業承父志旣而爲郡從事非其志又棄去父沒乃復讀書凡古人歌詩騷些及史牒沿革治亂之迹時時訪文士細詢之間亦詣余矜所得邑大夫聞其賢署長玆鎭從周愀然曰吾之疎慵尙不堪爲儒爲吏爲禪學而堪此爲乎捧檄而辭辭而至再至三繼以泣侯終不可乃彊應役鎭人驩呼曰是不禦酒肉日誦佛書者肯魚肉我乎是不爲儒吏仕版不屑者肯屑是以苞苴我乎又曰是讀書爲鄕人所服者多聞可以諭俗據禮可以率物沖淡可以格姦此去將無復頑獷者乎至誠動物古人不我誣也未數月果若人言乃相率謁余識其事余前此常恐從周以是獲咎蓋嘗作三歌以招其歸今譽望若此是余爲過慮而從周爲通材矣𨿽然君子之處世也非快意之可貴而順適迅駛能屹然以中止者之爲難今令長盼於上鎭人悅於下讒謗不行詛詈不作風漸攺移事無凝滯意誠快矣於此而拂袖北歸柴門莎徑休名完行瑩無纇瑕挽之不得不猶愈於擠之不容乎福不可屢寵不可恃久矣他日豕酒之忿少失於吏胥萋斐之言將成於貝錦市虎三人投杼再至是寧不可爲寒心也哉此不但可爲從周道固君子委質事人之義也然則三歌之招尙未爲過慮矣余與從周爲姻戚故敢盡言

賀陳母蔡太宜人就養序

嘉靖甲辰三月豫南陳先生謁選得官景州守年甫三十餘州倅江西劉侯以公檄至故城謂余曰公知吾新賢守乎是中州名士陳豫南也諸兄俱有賢聲豫南尢奇絕故先得儁十九舉於鄕二十遊太學友天下士造詣益深景地污下易潦不幸有膏沃之名賦役素難辦景俗獷悍暴戾不幸有殷富之名豪俗素難治蓋非此君不能守此州時豫南尙未至芳譽已施及四境歆艶寮寀矣下車數日巷市攺觀旬日後屬邑皆知所趨向又旬日僞剔蠧去污者潔逆者順君子曰此非君不能成此治尊甫嘗有官階未仕而沒獨太宜人在堂乃亟迎養駟馬旣駕日境上望塵瞻云顒顒然魚軒旣至迎拜路左前襟後裾依依然太宜人卽路左撫豫南誨之曰爾蚤登仕籍志節未堅定無黷貨無志富貴無負天子負所學以忘而父之言豫南跽而受訓曰兒終不敢負斯民負吾母值南北通衢一時過者數百人咸唶唶稱嘆曰非是母不生是子學宮師友曁縉紳士夫幸豫南有賢母爲一郡諸屬邑閨閫之師又幸郡邑有賢使君蘇百千萬億蒼生之困介庠士李生鑰劉生慨及余甥劉監生化淳來徴言以侈其盛余未及謁豫南未同而言賸有慚色然義不可以終辭吾聞之陽主義陰主利天地大義也少而戒老而貪天下同然也母以喁喁爲慈子以甘防口體爲孝庭闈常情也太宜人陰柔質性而唾視富利以七十有三之髙年而嚴厲耿介不減少壯時是則賦予粹淸气化不能囿懿徳單厚衰暮不能移情悰卓異習俗不能污非偶爾也夫人之愛恆鐘於幼子而尢甚於久別別而韋布合而冠裳則夫驚喜之懷慰藉之詞諄諄懇懇固至情之不容已豫南靑袍挾數冊書孤蹤逺道上禮部埃霜露暌膝下之愛而廑遐思已屢易時序倏然見之金緋棨防雲樹生色環數百里屬邑郎吏率史胥卒捧簇後先境土坊廂鎭市長從倅幕學師之後驩呼奔走太宜人不動聲色所以慰藉豫南者民情宦業外迄無一語及他事以塵芥視聲華等白衣於蒼狗衷愫瑩澈然後外感莫動是固所稟孤髙而閒內則諳女誠自不可誣昔公父文伯之母念逸淫忘善足以生惡心恐穆伯之絕嗣蓋有所戒懼而勉於儉李景讓之母得錢盈船掩而不視欲諸兒學問有成蓋有所覬望而逺於利太宜人出名家嬪良士兄弟爲府守爲府別駕門楣赫然諸子姓桂籍蕓香階庭輝映尙何所戒懼何所覬望而尙云云不但賢於今人已也壽筵旣張賀客畢至太宜人盛服坐堂上受賀豫南捧觴侍堂下受教當有諄切詳盡迥出途次倉卒之外者恨余衰老不能趨厠末席聆謦欬以消鄙吝姑述所聞塞請並附致區區嘆羨之忱若乃麻姑金母大慈壽域之貞符黃霸富弼循良端揆之舊轍獻南山歌頌類於贅疣談內庭調燮涉於諛佞不復瑣瑣也

濟南別駕栗子徳政詩序

栗子晉川以三易魁己丑禮闈士聲稱赫然然以宗藩戚屬不得官朝著循例外補人咸唶唶今爲濟南倅濟南藩臬上承下逮日不暇給人復慮其不堪晉川漠然無芥蔕孜孜以圖幾幾以自安愔愔若有所得倅之外乃不知他有捷徑膴仕中丞部使偉其識知其賢且才命董東藩糧運之役於徳州水涘夫國計莫重於委積民生莫困於輸運而山東爲甚漢都關中東南徵稅半天下間關萬里逺餽分陜困宜無過如此而漢食貨志溝洫志首以山東糧運之難爲言謂多至六百餘萬軍旅旣息猶不下四百餘萬若非東南所同者蓋巖壑崄巇擔負飛挽視彼載以舟楫浮以江漢者爲力數倍宜志載者之云云也加以稅額漸增流亡日繼取盈無定期督並無良防前此董役者類知其難復以難自阻以玩愒自容崖異者軒挺物表曰吾素無宦情曰吾恥於談利優遊詩歌杯酒間以掠聲稱脂韋者毀方逐圓曰吾貴同賤獨曰吾達權通變幹沒於苞苴貨賄以需代簿書塡委了不關心怨聲載途褎如充耳悍卒傲睨偃蹇禁不敢問黠吏舞文弄法陽不與知無怪乎閭閻日蹙山東糧運愈艱也晉川旣捧檄視事羣不逞潛伺其所爲見其以亷律身以簡易涖民以方正勤毅率寮屬以剛嚴禦輿臺胥史正色盛气凜不可犯相率縮頸吐舌去諸宿獘一時盡袪民熙然稱快有歌於通衢者曰瞻彼積倉兮喜色洋洋兮願使君之壽且康兮趨彼公庭兮好鳥和鳴兮賡我民之嘆聲兮此倡彼和聲斷續恆相聞薨薨溶溶丁丁泠泠野鶴之唳晴空枯蟬之咽微風也時久不雨君子曰雨近在旦夕且和气致祥人眾勝天人一於和不雨何待已而果然乃復有倚聲而和者曰惟天道之幽兮邈不可諶惟吾民之欣悅兮乃可以得天之心沃枯槁而滌塵氛兮迪知於君侯之忱愛雲霧之帡幪兮易丰年於嵗防謂予言之莫信兮視四境之甘霖於是諸晉川屬吏爭以其所自得師者鳴售奇獻巧言人人殊吾邑盧生貝時主陵縣簿走書介於陂東徴餘言以引諸作夫天下之事天下之才爲之也得才士易得達士難士惟不達望切淸銜塵視劇務郡縣吏若將凂焉故檢察疎而欺詐作防閒弛而關節入晉川本館閣人物而巽情俛首於守貳之下趨地官階庭拱聽指揮惟謹充然浩然無斁無恧可不謂達矣乎傳稱臨財不茍見得思義夫財猶膩也近則污人不見不臨何污之有晉川日見且臨之而共從事者又思中其好以希合南金西玉投隙嘗試而寒冰秋水瑩無垢污不但達於義分且達於利矣充斯類也抱關擊柝隨遇而安廊廟江湖無入不得措之萬變登閎勲業其孰能禦之古昔觀風者采里巷歌謡備史氏之闕安知他日不有采而獻之明天子被管弦奏金石爲樂歌雅什者乎然則晉川之才且賢方將和鳴昭代休光百世一郡一時要不足以淹之而玆其兆也余不佞臥病村墟樂善之心時復耿耿又重違盧請於是乎言

贈楊訓術序

今郡縣所公署以學名者有三曰儒學曰醫學曰陰陽學儒學自三代已然陰陽與醫學則肇於宋沿於元而盛於今日置官授篆與儒學鼎峙以立然儒學賢士之所儲養輔理承化神功聖徳之所從出二學之徒莫敢與並論儒學之師皆鴻儒髙才他日入而臺諫出而藩臬皆其分內二學之長惟供役縣庭奔走部使終不能以自奮故亦不敢與抗禮夫禮義乖則民俗漓儒學之責也疾疢興則民生蹙醫學之責也趨避紊則民業隳陰陽學之責也其致一也其致一而終不能一者勢也今陰陽學與醫學又漸不一矣陰陽家在律有私習天文之條於法有妄言禍福之罪於巫史有祈禱禳祭之禁其徒惴惴焉恐罹罪僇不敢精研深造惟掇拾粗淺以自擅故其術日益疎醫家則庸醫殺傷人者有罪良醫著名譽者有旌艸澤之醫爭自磨礪孳孳焉惟業不精専是愳近日來徴入尙方防名醫院膺官稱登膴仕者相望故其術日益密豈建學命官之本意哉亦勢也今年吾邑訓術缺員楊生君輔奉例入貲得膺冠服領其事泮宮師友鄕閭姻舊相與走賀於其廬酒旣半爭趨爲壽或諗於生曰以子之賢而屑此乎若以爲署名仕版覆庇門楣知非子所素期若曰據此爲階循資而進則勢無所借手奚有於是而鼷防發千鈞之機鹽車困致逺之材也生曰吾非敢有厚望也姑取以自淑而已吾家不貧飽食終日常恨無所用吾心吾堂具慶終嵗矻矻於阡陌之下又恨無以悅吾親西望雉堞百武許然無故不入城市日與田夫溪叟爲徒又恨不得與豪傑遊無所師資以力於學將無一善以名於世今幸得膺命服旦夕拜庭闈下可以博懽悰陰陽以學名必有所當學者官以訓術名必有所當訓者法所禁者吾不敢冒禁以彊學卽其所不禁者而學且訓焉亦可以賢於博奕嵗時從邑大夫拜先聖與弦誦諸君子爲伍聆言論覿風采可以自得師退與吾寮醫學師生各出所業以相切磋可以得良友彼挈壺保章司曆之屬吾固不敢過望然使他日稱吾邑訓術不愧於其官鄕邦稽疑不假於外求指吾名而歸之𨿽麼麼猥細君子不由然偏長小知亦可名世賢於泯泯沒滅者逺矣夫抱關擊柝稱於官皆可言仕解牛舞劍凝於神皆可言學稊稗瓦甓悟於心皆可言道拋耒耜而觀俎豆之容脫荷衣而從珪組之後天覆地載無累於衷喬木幽谷不足爲諭鄙人志願於斯畢矣吾兒若谷時亦與席末歸以告余余曰是豈可淺以待之乎有止足之義有養志之孝有古吏隠之風有向上不容已之幾有素位不願外之心充斯類也物各止其所矣天下之患莫大於民無定志而不安所止身韋布而媚附公卿業隴阡而貨交廊廟筋力疲於奔趨資業盡於饋遺狐虎威聲蠛蠓儕輩江河之流日下一日如生者可多得哉余舊見其溫雅應對不失矩度固知其邁時流不意其有識若此也旣而門生夏晦夫來索言以速其進堅其志且曰此吾庠諸友樂道人善之盛心願先生勿辭遂書之

送玉田吳子尹桃源序

桃源常徳古荊州地也雲南僻在外徼古梁州南境也吾故城河間朔易地也河間距雲南萬餘里距常徳亦不下六七千里而常徳雲南相去亦六七千里風聲土習邈乎不聞知而話言容與各亦不相類玉田雲南士曩者北走萬餘里防試禮部得爲吾庠師教有成績士有定業部使者屢旌揚乃今又南走六七千里爲桃源令胡爲不得少占一職於朝籍之末而矻矻屢屢羊腸鳥道奔走困躓若此耶古者國各私其才任各局於官所謂客卿者無幾漢唐以來遊宦終不逺鄕土吏至長養子孫以官爲氏今古固不能盡然惜玉田之尢甚也𨿽然不讀萬卷書不走萬里途不足爲大丈夫玉田腹笥六經言泉百氏讀書幾萬卷矣自滇而貴而廣而蜀逾太行跨襄漢涉黃河間關於汴宋瀛渤以達京師走萬餘里矣南天之勝江湍海濤上都之雄宮闕樓櫓文物之勝賢人君子天實作意以是玉成之防州詩翁周南滯客要非偶然者今復遡流南去雨楫風防擊淮水渡大江感汨羅弔長沙問習池尋禰正平孟浩然故墟計其胸次瑰奇磊落髙並匡廬量包云夢步視巴蜀气吞燕趙區區遼邈磥砢東西南北亦何足爲宦途計吾見玉田之易於桃源也湖湘固水鄕而雲南瀾滄昆明洱海滇池皆浩無涯涘亦水鄕也吾河間當九河之衝滄海東瀦滹沱易水潢溪繞西北衛河經於前亦水鄕也𨿽疆宇分野未能盡同而沮洳鹵瀉其水土同盈縮消長其气候同魚鹽蒲葦其物產同秉耒於原舉网於川炊煙於聚趂虛於市牒訴於庭其生理同以玉田之資深逢原優有餘裕舉此加彼固將千里同風借使枘鑿矛盾無一可同而融液薰蒸亦終無不可同者而況無不同也善教而施於有政桃李門墻桑田阡陌化育則同亂苗之莠塞蹊之茅剪除則同吾見桃源之孚於玉田也仙源靈境無處無之自陶淵明作記而昌黎半山諸君子紛然題詠桃源之說遂彰彰在人耳目然有無不可知天順中纂一統志郡縣各紀仙迹劉晨阮肇之名益顯玉田此行將簿領倥傯日不暇給以無視仙境而漫不問乎抑以有視之一觴一詠時復弔往昔討幽夐於桃川深處以示臥治之優暇乎夫廢格公移髙談忽則爲曠官困蔑緇塵頓忘淸逺則爲俗吏二者皆非也賀監以謫仙呼李白而其令任城爲第一循吏盧仝儗孟諫議爲蓬萊羣仙惟欲其蘇息顚崖辛苦然仙迹宦業名𨿽不同髙致則一其說𨿽近於謬悠無稽吾借以掃除塵氛亦復何害花落花開萬境澄澈江靜山空水天一碧纎翳不滓於太淸蒸霞紅沐於春雨謂民之父母可也謂爲世之仙人亦可也敢因庠校師友之請以是爲玉田贈

沙溪集卷一

欽定四庫全書

沙溪集卷二

明孫緒撰

書防

與東田先生書

昨者文旆出京緒方以罪咎謝恩宥未得拜送古人有言貧賤別更苦今日老先生與不肖所謂流離患難之別又非貧賤可擬苦當如何近日邸報曽見否浮梁戴公以直見斥中貴夜半持寸紙逺召鈞陽劉某握掌憲度風紀之長進身若此他日之所彈壓整肅可以預量姚崇未相先以十事要說必盡從而後肯卽任前輩之謹始然也彼人者龎然大物目不知古今而心不涵義理也久矣此舉此態是固其所獨怪夫今之士風喜通惡窮知附勢而不知有性分如此事不知去者爲是而來者爲非反以被召爲榮而被斥爲辱江河之趨日愈就下其何以長廟廊臺閣愧山林泉石多矣大抵古之髙士不以膺金紫之貴爲榮而以全始終之名爲愜我公旣出之後士夫識與不識及走卒販夫兒童婦女皆咨嗟扼腕若失所庇志節之士思欲執鞭而不可得完名良節照映朝野如連城照乘瑩無瑕纇觀此正未可以南北爲輕重也老司馬鳴佩於庭安坐於堂呼唱於衢了無怍色然而見者障面聞者掩鼻士類斥之則曰秦人秦人外之則曰隴人隴人不有則曰原非隴人乾坤漠漠殆無所容气息奄奄何異泉壤彼方黼藻文具備飾邊幅人之可笑一至於此亦斯文之不幸耳緒母老身單戇直孤立居今之世突梯滑稽俯仰狡詐猶恐有非意若緒者其何以免累謀以病投劾此時偵伺邏卒滿衢巷恐事露眞誠則禍且不測頗類懼覆舟而先投水矣俟秋間聲勢稍寧當更徐圖然而溪山之夢無夕不然也老先生素諒緒者故敢布衷曲

與吳司空獻臣書

緒僻居村落去縣四十餘里或有事抵縣嵗二三焉故邸報絕不聞知數月前蒲汀李少宰過敝地維舟枉顧始聞往嵗執事有薦札推及不肖議訂大禮且置之二三耆儒之列顧緒何人敢以當此緒資品庸下才力綿薄𨿽勉彊隨分讀書終不能自拔於凡品而先民遺訓則硜硜固守不敢失尺寸故當路諸君子屢嘗推薦然不過謂犯非其罪才尙可用而已未有如明公謬許如是者緒𨿽未得見佳章全文而朝廷大禮謂緒堪當考訂之責則其意可推而知也感恩輕重宜何如爲報耶恭惟執事文章道徳爲世儒宗昔年逆瑾竊柄虐焰煽天於時人皆少貶以殉甚者投好以希合重賂以取寵公獨毅然行所學不顧卒中奇禍禍愈大志愈厲所守愈堅天挺賢豪固自異於人邪卽欲作書上布鄙衷而蒲汀舟去甚急不肯少待路隔江山使者絕少寒家又無得力人可以逺出遷延至今耿耿之私未嘗一日不在左右玆者敝縣趙尹攺任杭州便道過南京托彼専人敬凟臺下小詩四首薄旌下情近日弄筆漢陰亭得雜言十二首錄博一笑諒大年當大拜歸廟堂謹於衛河之湄謁光霽惟爲道自重以慰蒼生之望

寧盜說

使天下知所畏不若使天下知所愧嚴天下以法不若厲天下以心人之所以冒禁犯法敢爲而不顧者固其心之放肆不知所畏而然亦其利染旣深知有利而不知有愧恥也夫茍不知愧恥也則法不足以制之縱有可制者亦惟靡懦弱腐者耳而彊梁傲睨者視之蔑如也夫人君所恃以治天下者法也法不足以制之則所以馭天下之術始窮而寇賊姦宄凡決裂吾法自放於軌度之外者其將何以寧之而亦何時而寧耶端廟堂之本以淸天下之風拔介特之操以厲天下之節倡輿論之公以正天下之俗風淸則苞苴無所售而盜無所庇節立則困窮非所患而人諱於自污俗正則譏評不少貸而盜無所容不煩刑誅盜可漸平矣間有一二負固不悛者是則亂民無人心者也亂民而無人心則直付之刑誅而已而又何難焉且盜何爲而起乎饑寒切身罹法亡命呼嘯於黨類以逋逃冀得於旦夕之茍活而今之盜則非以是也殷富子姓豢養驕騃肥馬華裾任意遊俠騁力勢則動輙殺人壓鄕閭則剛狠武斷而羣不逞者又從而慕效之慫慂而誇奬之是昔之盜也以貧今之盜也以富昔之盜也以畏法今之盜也以玩法無惑乎盜之日熾也然則盜何時而寧乎有搜捉之官有巡徼之卒間諜伺察足以諗其所如比鄰姻識足以掩其不備而今則不然也耳聞其風聲則皇皇如不及目炫於服飾則唶唶而心醉司督察者以多賕而通音問主案牘者以稔熟而竄姓名勢家爲之居停主人門地嚴邃人不敢以物色髙位爲之保庇恩主請托關節吏不能以盡法是昔人禦盜之具今人以爲利盜之資昔之盜人所憎而畏今之盜人所慕而愛如之何盜之不橫也蓋嘗輿衛日閒邏者四出而盜略無顧畏之心嚴立限期厚募賞格與聞有誅容隠有誅而人之祕盜自若也揆厥所原豈非風俗之未淑節行之日隳人知有利而不知有義始焉玩法而不知畏終則至於防心而不知愧乎然則寧盜之說可知也誠使居廟堂者先之以節儉而淡然無欲使天下知所景從則凡列庶府者皆知苞苴之無所投其好而漸覺貪蔑之可媿矣司部使者禮隆於淸介而顒然敬仰使天下知所歆慕則凡爲守令者皆知苦節之足以延於譽漸覺多貲之可愧矣爲守令者又月省而日戒之曰守分而靜處者良民也良民困窶饑餓吾周之且崇重焉非分而攘奪者亂民也亂民吾不但不齒而已刑誅將及焉彼富盛何爲也如是則人皆知所趨避而漸覺爲盜之非計夫人皆知盜之非計也彼將無以自容里巷恥與之居儕輩恥與之遊踽涼無侶防防孤立彼亦何取於是而必欲爲盜哉夫盜也者隨所遇而奪人所有以爲衣食者也無所用於財者也無所用於財而今之盜所以急於財者要必有所用也叩門戶於昏夜以求援賂獄吏於圜扉以求脫是財爲民命尢爲盜所恃以死而復生者也使天下之人合上下貴賤而皆知所愧風淸節立而俗善則彼胠篋之所貯斬關之所獲南金拱璧無所投畀彼之財將無所用蹤迹少露則有捕獲而已殺戮而已瀦其居籍其家而已財無所於用不足恃也彼又安肯身死不測之禍以博無用不足恃之物哉漸習旣久良心猶存則盜亦漸知所愧不期於寧而自無不寧矣而又有陰尼之幾有默挽之術愼嚬笑以風示嚴毀譽以警惕表宅裏以勸懲如是而盜猶如故萬萬無是理也寧盜之方無出於是若曰用聞望以懾其气結誠信以傾其心妙謀算以決其勢親矢石以折其鋒招徠於攜貳離間於嘯聚如古之李固張綱趙廣漢韓世忠之流皆末也𨿽然季康子患盜孔子責之以不欲蓋制盜非難制欲爲難驗之於人情而反之於原本管蠡之見尙有進於是者

沙溪集卷二

欽定四庫全書

沙溪集卷三

明孫緒撰

障詞

送趙十松赴杭州府學教授障詞

邑侯趙子治裝解纜將有浙水之遊學宮師生載俎崇觴追送漳河之涘笙簫哽咽老穉挽畱謂宜有言以壯行色恭惟十松先生分茅舊家思蘭公子簪纓累世獨憐虫篆孤燈紈綺半生愛說鶉懸百結雲霞之性有感卽通冰玉之聲隨處充滿一經擢第士有餘師三縣綰章庭無長物晏平仲裘馬俱敝趙閱道琴鶴自隨素衣未染於緇塵赤子恆憂其入井是以名實著於上下政教跨於後先徳恵洽吏民謳吟徧衢巷沈潛剛克通變民宜防獨懷恩槁枯之沐甘雨事功信手扶揺之遇勁風薦剡屢騰徴書且下烏臺靑瑣於義爲宜黃綬銀符唾手可得然而神遊漠未堪俗務之縈牽志慕聖賢其柰簿領之束縛念恬性不足以用世而談經尙可以淑人陶潛旣懶於折腰張翰取足於適意封事再陳於丹陛捧檄竟得於素心斂花縣之陽春挹芹池之淸露無言桃李坐見成蹊晚嵗松筠共驚勁節驩悰未艾夏誦冬弦逸興何窮登髙臨水蘇小遺墟逋仙舊迹處處可以題詩錢王功業伍相忠誠事事不堪回首作吏如隠剰有餘閒斯文在玆未爲失防緒每接髙論鄙吝頓消忝竊時名疎慵故在玆當逺別何以爲情薄綴荒詞用旌戀徳滿江紅之短韻疊陽關於四聲撫河水之淸漣長江於萬里

雨楫風防彊載我美人南去重把手盈盈淸淚漳河東注孤劍自憐鄕國逺振衣不踏塵埃路就宓琴點瑟較虧盈竟誰誤西湖水淸無際浙江潮來無計問靑衿曽防道如斯逝萬里浮雲雙眼白一天化雨千山麗漫回頭一笑古瀛洲心誰儷

賀邑大夫儉庵李侯膺奬障詞

官箴三事淸其最先禮設兩端儉爲之本茍存心於貪墨善者亦無如之何或役志於驕奢其餘不足觀也已匪得中流之砥柱孰挽末俗之狂瀾恭惟明府李先生平易近民冰蘗成性屈李充於一令來懸地舊銅符讀吳靖之五車素號秦州老書櫃念民生之漸蹙常有隠憂嘅吏治之不情示以大朴無求於世飯一盂蔬一盤所樂在心仰不愧俯不怍溫飽非其所欲粗糲引以自安斯蓋天下之至淸而允矣薊南之循吏魚生甑釜想範史云於東萊馬糞炊燃光到彥之於南史稽之簡冊古人所甚難咬得菜根何事不可做故才無施而不可政隨寓而咸宜四民若坐於春風孤根飽漑於時雨武城西望聞比屋之弦歌衛水前臨擬濟川之舟楫本深末茂治久化成百里同聲共荷生成之徳一朝令譽遂騰奬賚之書於昭戴星之勞嘉嘆觀風之使𨿽胡質之淸節惟恐人知而希顏之治聲無慙薦剡柏臺飛騎於官路題尺牘以旌賢蓮幕枉駕於吾廬欲一言以紀盛緒世方共棄窮且益堅陶元亮之嵗時每勞存問許子將之月旦敢忘品題謹綴荒詞薄充致語

中丞使夜發古常山一騎路塵紅道古來守令循良有傳今見於公好辦笙簫樽爼爲我寵良工尙厲鷹鸇志不日橫空試問公家何有但一簾明月萬斛淸風對福星一防漳水碧流東念水濵泥塗溝壑憑誰去萬里問重瞳吏民曰惟我公在自有帡幪

右調八聲甘州

贈陸明府入覲障詞

聖門有期月之訓固不俟於三年昭代謹述職之章期咸熈於庶績蓋自虞舜垂陟明之典而周官重有慶之褒服官類達之巖廊奏報何拘於久近君臣之義獨居達道之先本原之思不可晷刻而廢瞻彼星河拱向益耀光芒譬之江漢朝宗共輸涓沫矧吾邑補葺漸完於百務而吾侯勤劬已越於十旬尙何俟以遲疑將自失於表見已計誠得於恬靜人情或爲之未平在格度所當循敢軌轍而獨異未得久於其道已覺頓異時流卽此兆足以行亦可媚玆天子是宜亟理宦牒載彼書囊飾僕禦之北轅問徵夫以前路蒹葭霜露伊人宛在水中央廊廟江湖天威不違顏咫尺賢聲赫赫喜色洋洋恭惟沙溪陸先生潔玉寒冰鄧材楚璞濯纓石潭深處汴泗交流讀書黃茅髙岡雲霞孤起節以制度不害不傷政在養民惟歌惟敍趙日三冬可愛夷風百世之師才施小試於割雞已見生犛於吠犬昔聞郭有道名重京華今見陽亢宗心勞撫字郢人白雪陽春之調來鳴單父之琴豫章淸霜紫電之才盡賣渤海之劍觀風部使催迫公移擇日縣庭供張祖席亦知此去舊典莫違無計以畱新愁空結大君同志而交泰乃顯比於諸侯慈母方慕而遽暌柰執隨之小子五云縹緲將指日以覲飛龍千里迢遙望寒風之衝去馬睠玆盛典宜付良工共以能言屬之末學伏念緒蕓窻久廢藜藿是甘鷃雀守藩籬未識天風雕鶚蟾蜍困涸轍敢談雲雨蛟龍顧惡少欺盧賴有洛城之令而泥塗扼杜防憑蜀帥之賢銜彼髙情柰玆逺別有懷未盡口何忍於三緘惇請方堅義不容於屢拒但恨吐詞多謬仰副或孤達意未能深慙作者敢吟蛩韻用贊驪歌

短劍孤囊朝天闕馬蹄瑟縮怯彼燕山雪凍雲布冷天寥泬敝裘其柰剛風折瀛南誰復堅貞節漳水東流千里同澄澈明夜抱琴淸夢徹梅花香映彭城月右調蝶戀花

沙溪集卷三

欽定四庫全書

沙溪集卷四

明孫緒撰

碑記

東田先生祠堂記

太學生馬君師言建祠於新第後祀厥考左都禦史東田公東田之上世皆在焉不書公志也馬氏舊祠河決圮壊公欲剏未果公沒師言踵公志成之因爲東田祠云祠旣成沙溪孫緒爲之記曰才惟應變爲難應變得可爲之時爲尢難吾才矣吾能應變矣而一時論者乃不知變迂腐固執膠泥糟粕而吾適遭其所窮其如彼何哉吾曰當居人曰當趨吾以爲功人以爲凶謀慮方施陷穽已在其後矣管樂復生吾知其無能爲也閫外之寄天子尙不敢與聞況多言之云云乎公雄才宿學淸風勁節旣已無愧古人而諭賊一事尢奇特且古昔已試之方古人以之取勛名公乃以之賈禍患吾獨悲公之不遇也汾陽單騎見回紇近於倉卒無防昌黎入鎭州諭王庭湊迹似持兩端澶淵之役類城下之盟元昊之諭類境外之交當時無一人一語及之去今逺者近千年近者五六百載休光炳然於汗靑之上誦其書想見其人猶能使人擊節稱嘆使當時少付之喋喋者之口數君子皆將爲理受誣爲法受惡而天下無全士古今無完名矣幸而成功亦未足以贖罪況惴惴焉求免罪戾之不暇而暇計功之成否耶文深者敗成功論刻者扼俊才豈非世道升降之一機乎夫屢戰而克未若不戰而屈動而有獲不若靜而觀變公嘗撫治宣府遼東大同三鎭三鎭之人至今思之敵每談其名輙嚙指相顧則夫轅門機變公籌之熟矣使一聽公所爲少假嵗月不以多言參之靜觀其勢而徐爲之圖間諜亂其心懸購傾其眾堅壁淸野老其師先聲耀武駭其情弱而示之以疆離而用之以合奇而正正而奇皆公掌握中物可不血刃平矣而中途沮壊賫志以沒吾又悲斯世斯民不得覩公之成功磊落奇偉也故曰天下之事要其終而後知君子之用心醫工之治疾也察脈理審病勢曰此愈在旦夕曰此非旦夕可愈當積以嵗月夫豈不欲旦夕之同愈哉病勢旣深當緩以除之急則敗矣藥才匕劑勢方瞑遽謂術之謬豈盡醫之過邪以公之才仗天威受廟算剪此羣醜豈有前卻顧烏合旣成計非一時猝破毒天下枯萬骨公所不忍談故俛首黙黙以要其心心服矣然後勢可久𨿽目前不足取快深思逺慮久安長治之防無出於此而活人之功亦多矣活萬人者有封公後世其興乎繼公者以公爲鑑艸薙禽狝之委命鋒鏑奚啻億萬萬數自以爲功髙韓範業並伊周矣而身投遐荒名列叛黨公則士論翕然舊譽未攺先皇帝親諭以祭錄防後昆天道豈逺也哉敢因記公之祠極論如此防漠有知當欣然是吾言系以歌曰吾無功兮民則有生兮吾不侯兮人寧我尢兮云變而浮兮風蕩而靡師出否臧兮臣罪當死甘陵鬰郁兮漳水粼粼流澤無窮兮以裕後人

嶺蹤村重修觀音寺記

距沙溪西數里有村曰嶺蹤村北百武橫亙大岡蜿蜒數十里相傳宋元丰間所築防潢瀘河者村因以名村西有小蘭若曰觀音寺池水淸澈古木蓊郁鳥翔魚躍淸風襲人寺之左余別墅在焉兒時侍先吏部督農收於寺傍近地倦止丈室老浮屠曰徳勝年且九十龎眉古貌接遇甚防頗能道永樂宣徳間事焚香煮茗先君竟日聽之不倦回首四十餘年言與事漫不省防而其人則宛在心目間未忘也嘉靖癸未春餘往於田偶再投憩憶舊遊以話夙昔因詢徳勝所終嗣僧明聰明亮指寺後墓地泣曰是吾開山師祖徳勝也徳勝之徒曰圓欽圓曉欽曉之後爲聰亮聰亮之後爲眞安旣數世矣因出一帙徳勝手自筆記以貽後紙斷爛字隠隠尙可讀蓋廟建自勝國時洪武初廟易爲堂後再易爲寺寺後灌木防翳藤蘿糾結蛇鳥殆不能過地名曰楡林楡林之北橫岡之南有污澤黃蘆衰艸風淅淅有聲名曰黃艸陂野彘孕字出沒其間人不敢至又曰豬窩宣徳間居民漸稠徳勝卽其地嵗薙而日剪之彘逃匿因墾爲常住田云然寺委陋僅可容膝天順末裏中致仕倉使曲永太學生郭通曁鄕人焉亮劉眞數君子相率醵金鳩匠撤而新之累土爲臺臺之上搆大殿殿前東西對峙爲伽藍祖師殿又南爲鐘樓廊防捨宇俱就整潔外爲山門山門外下瞰池水稍西爲土地祠今攺爲九聖廟廟前古棗一株猶勝國時物囑其徒謹守之餘讀之旣不覺喟然興嘆夫有國有家者凡貽孫謀而垂統緒孰不欲其後之人知創業之難乎然不一再傳而弓冶箕裘之念微矣甚者赭故山薪喬木售第宅恬不爲戚是固其凶殘弗類無以承先世之休亦垂統者不示以得之之難故恆易以失之耳勝公之慮其深乎祖孫父子喘息相通往往憤盭隳敗僧之徒類本以四方疎逺衣鉢相承而兢兢謹守乃若不及爲世道計者所當深思也世豈不有師骨未寒毀像銅以事鼓鑄市殿捨以供淫蕩者乎然則聰亮之賢自不可誣儒有背師而反詆負恩而賈禍業成而忘本原者聰亮之罪人也余爲子記之貞石昭示行路觀者有人心邪當惕然感於中祖有善念承之以心父有善行踵之以芳亦可以淑人心挽世道不然昧先徳而凶殘自如聞吾言而怒詈交作心或有歉謂中含刺譏事或亂常謂意専有在是其人𨿽存而心之死也久矣餘言亦將如之何哉聰亮輩羅拜泣曰此先師意也先生幸卒成之畀以詩曰何艸不黃黃於坡兮何豕不躑躑於窩兮茂楡旣林實孔多兮中有老宿寐無吪兮阡之陌之菽且禾兮嶺樹團團嶺雲峩兮岸栁媚風池水波兮越百餘載業未磨兮里巷富兒嘯永歌兮饑凍距我回首俄兮維世有澤曾幾何兮匪直也人理則那兮孰懇於言冒詆訶兮孰繹於思起沈屙兮

周溪村甘露寺重修伽藍殿記

伽藍梵語也取生植聖果之義蓋本梵宮之總名浮屠氏居之尋以名義閎大學佛者陋弗能當乃援三國時關侯以入目侯曰伽藍建祠於佛殿之左方旦夕事之因目曰伽藍殿雲英魂灝气未知樂有此否而其稱其祠則天下梵宇之所同也故城西南有鎭曰鄭家口去鎭二里爲周溪村漳河前抱野溪映帶左右村前爲甘露寺莫知所從始治間客僧金燈募居民侈而新之殿宇邃深鑄像鉅麗丈室廊院雅潔整肅赫然爲一方上剎縉紳舸艦過河下風停夜泊輙訪尋獨伽藍殿庳隘弗稱廟貌剝蝕丹碧俱盡嘉靖丙戌寺僧廣壽廣文屬居人董彪號召同志並力以營托善冶趙鑑者募銅鑄肖侯像於中旣安厝祝嘏彪防二上人介余友李士瑩徴言礱諸石惟侯生平徵討叛逆誅戮何限卒之身死國難去今千有餘年尙使人毛髮森豎不敢正視佛氏則以好生惡殺招誘慈愛爲宗與侯若相背馳援而祀之義將何居若曰借英靈竊徳望以尊其教神其說睢陽武穆文山去今尙近其人何愧於侯而浮屠視之乃漠然也蓋諸公心迹惟儒者能知之麗澤文防之外不知者十九十人知之而一人不知則其說其教將有所尼而不行而況十而九也若侯之歷履名氏如雷霆風雨山嶽河海有耳目者所共聞見卽共所聞見者招徠鼓動以尊其教神其說誘倥侗顓防於隴畝胼胝之下其誰敢曰不然所以售其術者亦巧矣且侯何以獨得此於人也田夫野老相忘於帝力何有之天君臣之義問之芒然無以爲對諸公矯厲風節固無歉於侯然著於格君死難者爲多固宜其日用而不知至於交有所定不可變恩有所懷不可忘心有所許義有所激不可避閭閻之所共知也方曹勢熾炎劉力孤弱尊崇莫動於衷愫顚沛不負於初心片言偶符終以死報凡有血气孰不景慕而不忍忘與此則諸公之所無者於昭炫赫絕百代而孤立固宜擅美於侯矣使諸公易地寧不能優爲之邪無所值則無以自見非有他也世變日下士君子以炎涼爲密疎視利害爲去就執手明霜轉眼下石顧倥侗顓防者之弗若扶綱常植元化秉彛好爵不終淪於鬼蜮禽獸之歸侯可一日無哉天之視聴在民民心向往天詎肯奪所好以拂其性今天下村鎭所在立祠流動充滿釋氏獨不可祠乎然則非釋氏之私也天也借曰不樂亦俛首從之矣詩曰漢衰分裂糜如酥涿鹿帝子桑顚呼英雄提刀來自蒲虎龍膠漆城東隅平生仇怨魏與吳感恩膺憤終捐軀精通天帝帝曰兪英彩凜凜寒冰壺手付玉牒瑯玕符彤弓黃鉞金僕姑下除詭側平荒蕪倦來倚劍浮屠區寶鞍赤轡飛神莵剛風浩浩天之衢市塵莽蕩村﨑嶇皎然白日輝通都漳河萬古東溟趨

冬官尙書郎白君浚得古泉記

士從仕要於盡職而已志在盡職委吏乘田亦不敢易況大者乎今之爲仕居散地則流連玩愒視爲當然日趨於惰而不自知膺劇任則瑣務末節凝神役志往躅髙風漫不省防日淪於俗而莫可救惰則政弛俗則道離其失等耳不弛於政斯能於官不離於道斯善於學而世恆難其人者勢也置之而人不問廢之而吾不罹咎夫誰不惰於自便不師於古乃宜於今夫誰不受變於俗乃若淸雅而心志愈勤要衝而興致愈逺啟札簿領終日酬答閒情髙致時揖古人於湮泉垝址淡煙衰艸之外斯人可易得耶濟寧古任城也冬官治河分司在焉路當南北通衢縉紳舸艦時時來堰閘啟閉日不暇給使牒如牛毛役徒如蟻集然止漕河之一事耳境固紛囂政則淸雅前此往往易視之酒觴碁局優遊卒嵗泉湮水涸不問也去年秋晉陵白君某來董玆役敏而亷介而有節事無問緩急巨細殫慮以從不敢惰綜理少暇徊覽巖壑悠然興邃古之想蓋嘗撫髀數曰古稱詩人例爲水曹吾誠未敢仰厠先哲顧銜則何杜諸君子舊物也詎忍偪側若此乎昔賀監令任李白旅寓洗筆舊有泉𨿽失且百禩然景行論世此其羮墻也乃率人士具畚鍤日求所謂浣筆泉者不置果得於城東里許泉旣湧出居人奔走叫詫驩聲如雷君子放歌致語慷慨激烈與和鳴鷗鷺斷續相應遺黎故老歔欷嘆息余友楊節判師孔以書來曰願子一言以記玆盛夫天道非人力所能顯晦地靈與人傑相爲重輕濟自有斯泉以來不知幾千百年騷人墨客遨遊泉上者不知幾千百人白獨擅其名自白以來餘八百年湮沒廢棄過者弗問又不知幾千百人君獨襲其芳此豈人也哉理有極至數有符合要非偶然者白仙才季眞奇士故泉著於唐君能官善學故泉復於今泉誠借重於君君何借於泉乎物聚所好要於不防志事成有志要於不出位治河君職也泉源之多寡河流之通塞系焉多得一泉則河多受一泉之益愈多則愈善矣故治泉尢君之第一義勤疏浚堅嗜好求多得泉耳斷溝湮井涓流濺沬凡可以益河事者在君職無非所當盡而況擅美於昔賢倐得於今日成吾志畢吾好以遂景仰之私豈非宇內一快事乎天挺英豪雋姿健筆杯盂宇宙蠛蠓貴近如太白者吾尙友而私淑之誠快事也而吾之初志則在泉而不在白也假令職任不専於斯臨涖他有所屬而乃尋幽覽古日惟李白雲云𨿽謂之防志出位可也濯纓沐髮掬泉而與語淸可鑑事深可畜徳時出無窮流澤無疆汲而受福布帛菽粟激而有聲典章名物文生於自然學成於有漸續如綫之一脈噴如璣之萬斛仰溯洙泗之源逺縈湖海之憂又職務之外一善學也人泉輕重爭低昻於忽杪之間是乃砥礪之資豈徒爲吟賞之具矣乎余不佞敢伸謬語爲壽且塞師孔請系以詩曰泉之昔兮誰唶唶兮李侯之筆兮泉之今兮誰愔愔兮白侯之心兮濟川沄沄鳧繹嵚兮維玆令名千古其未沈兮

新建碧霞元君行祠記

岱宗之望肇自唐虞封禪之典增崇累代泰山有祠其來逺矣獨其巓祠所謂碧霞元君者不見防籍然楮泉之盛人心歸依竦慂之誠天下之祠莫加焉間嘗思之閭閻昏夜牝晨者十九狡巫黠史欲物駭俗恆先惑婦女以爲之地彼旣惑則夫正位乎外者可頤指矣陰性専執吝嗇喜右其屬類聞聖母天妃蠶娘龍女仙姬小姑之說唶唶慕悅然不知黠狡者飾其屬以歆之也故凡女郎祠比他祠獨盛人情履險則懼而悔過婦女柔脆尢易懼泰山崄巇危峻以柔脆之質卒然值之神防膽落孤峯絕壑山靈顧盻如在業緣罪戾方無地解脫彼端拱者吾屬也何修何爲尊崇若此茍可以得懽心博佑庇體膚不敢愛況簪珥珠繒之屬邪故元君祠比他女郎爲尢盛作俑者計亦巧矣嵗久惑益深村墟市鎭隨在有祠燕趙魏博之間榱桷相望故城舊無是祠嘉靖壬午春鄕耆陳贊胡欽二十八人共請於太學生馬君嘉貞嘉貞曰城西南隅帝宮之右吾故囿也其畀君輩以營逺近聞之虫薨蟻集神輸鬼運有傾家來施不告姓名而去者中央爲殿稍北爲後殿又稍北爲居室殿前對列爲十防司司前爲儀門儀門前爲大門丁亥夏訖工伐石來徴餘言紀嵗月餘謂嘉貞曰是祠之建禮與曰非也人鬼本非二途陰陽各有定分祀帝於左並女郎於右近於僭逾麗服於上諸司囂雜於下嫌於無別膺君職而操威柄涉於幹越三者禮之蠧也然則何不諭以正論裁以大義而費財用蠱心志相率而紛紛乎曰習尙方酣善俗無以售於化心神旣溺衛正無所庸於功彼流風煽熾組綬者尙不敢當其衝章逢何有焉顧其爲說𨿽幻哤要在誘人於善夫誘人於善法令千章而不足善因一言而有餘其幾不可彊也吾所以弗斥弗拒慫慂圖成者亦欲蔽通於明約納於牗因其慕誘之以善端因其畏怵之以陰禍以竊比淑人心翊世教之土苴耳師言𨿽陋寧不知斯事之無據哉余悚然興曰子之識逺矣君子之於民也審途轍之所向鼓舞於化機卽機緘之所存神明於治本今淫祠妖廟徧天下在位者詎忘所以杜絕之顧禍福之談轉盛義利之界限盡迷覬望之情旣深趨避之支岐愈廣椎之愈堅撲之愈烈亦末如之何矣聽其所欲而徐爲之圖潛驅黙挽蓋有甚不得已焉者若曰彼固趨之吾固尼之其不至激烈以失人心者幾希天下之禍莫大於激烈以失人心嘉貞相時度事曲徇輿情他日從政當有淸靜寧壹之休而世恆以若人爲能吏何哉𨿽然天之視聽在民神之有無在心卽民心之歸依以徴諸沖漠之上寧無主宰綱維之者乎若然𨿽謂之有據亦可也詩曰驅云車兮電馬儼霓旌兮來下聆仙佩兮姍姍慰我民兮祝嘏泰山遼遼兮碧霞悠悠凝神東望兮殷殷我憂遲元君之來兮無寧我尢漳水以爲酌兮藻荇以爲羞理有不可以盡知兮事有不可以或違惟眾情之旣合兮孰彊同而是非山雨兮沾裳山風兮吹戶錫風雨兮載時流恵澤兮終古

三朗鎭重修觀音寺碑

盧爲北地著姓其業故城三朗鎭者尢號巨族鎭之北街西瞰大河中有渠秋雨水至循渠入河嗚嗚鳴街之南曰盧琚宗玉北則琚之族弟子瑁廷彥子玳文美三人者余友也在盧氏尢爲最賢東去數十武有蘭若曰觀音寺盧氏兄弟日宴遊其中上人廣謹者延接欵遇日愼日防寺久圮壊因出貲鳩材率鎭人撤新之旣落成廷彥來謁餘言紀其事余惟嵗侵民瘠事可已者公家役猶寢不治浮屠之居何與吾民乃汲汲弗懈君兄弟人所畏而倡率之餘言人所信而揄揚之正恐幻說日熾俗好日靡民財坐費於覬望聖道榛塞而不行耳廷彥曰吾輩非愛浮屠氏也亦非有所覬望也有道焉吾家廛市日競刀錐利薄暮歸舍舌燥吻暍目眊眊不能視精神惘如有失每投足靜境暫息俗機而塵穢狼藉淺隘偪側气鬱鬱不得暢故飾治而廣拓之塵氛不到萬慮俱徹談寂論空灑然以快蓋動靜之理也且近財則多污放利則多怨入不出聚不散薄施而厚饗則多禍吾恆用是懼費吾蓄於浮屠是誠可惜取足於能散而已消息之機也吾利於是吾子孫又於是數世之後賤商駔儈日趨日下昔者吳道子畫酆都獄畏罪者眾韓退之題木居士求福者多使吾之子孫賢固不假乎是不賢接目警心亦將有所畏而不敢肆回狂瀾挽頽風以淑吾後韋之義也況鎭人非故城籍者什六七邑長不能盡使縉紳往來僕輿馬呼之不以時應而憇息無所徘徊市中非莊涖之道醵金飾此爲駐節之地余則需以募役合渙散一心志調停之法也夫善教則運斤發硎皆可垂訓善學則瓦甓稊稗皆可入道佛本西方異說君子不齒聊假其說以行吾志先生以爲何如余以其言不可奪乃櫽括刻於石斯役也正殿自前街移於院後地逾迥境逾幽禪堂自前廊移於殿後徑逾曲室逾邃從臾而成之者曰張洪喬通凡若干人系以詩曰世傳西方有大聖變化廣大不受羈萬類有欲成可遂有呼卽應求卽施化身多至千萬億皎然水月天無涯胡爲偃蹇在廛市顏色凋落形離披防鴞晝號防夜叫狂飈淫雨聲若悲念惟一身不自保化身萬億將誰欺豈曰厄運難卒避待彼定勝其何時見說大慈愛利物療饑不惜體與肢五蘊尙然非我有何況幻像只土泥假令剝盡返無始本空面目何盈虧輪奐本非已所欲虛飾徒費民財爲便可不問任荒廢如雲入山水歸池盧家兄弟別有見納約借此爲筌蹄仰窺天道俯人事下流逺念諸孫兒纓冠徒跣告閭裏庾取粟豆囊取貲頃刻驩呼動衢巷典衣市帽來怡怡矢心俛首自洗濯從今各謝贗與媸乃知民生有恆性秉彛元不虧毫釐利波方湧忽砥柱鑱削崄巇成坦夷人間萬事盡如此澆風坐可回軒羲勒我銘詩告百世何人細讀還深思

淸河縣重修廟學記

淸河爲廣平屬邑地斥鹵洿下陶甓易糜垣墉易敗而學宮尢甚秋雨暴至環四圍皆水鄕泥淖穢污奠獻殆無所寘足樵豎牧兒往往憩息於階墀門廡之間迄無問者嘉靖戊子雲中王侯紘以河間經歷有善政擢知縣事謁拜後徘徊瞻顧戞然興嘆黯然若有深思久之灑然以釋乃登進諸生揖而告之曰教者治之宗也惟餘辱邑長吏實躬政教學頽教湮厥咎在予捨是不理而區區於簿書期防以爲治余恥之顧帑藏旣虛嵗侵而民瘵不可以重困興嘆而思者爲是耳待撫綏數月情通治洽諸賢孚余諸耆民弗梗余然後徐以集事思之有槪於中姑以自釋語畢愀然若不勝情師生相顧而慶曰學校其興乎明年己丑四月政成逋者歸痍者完呻吟者謳驩聲頌辭滿衢巷侯知民之可使也晨起召匠氏計所需貲出贏餘力出徒役謹簿書明出納督者不敢欺作者不敢怠閭閻號召雷動景從民不知勞財不知費秋八月訖工敝者易剝者飾過者唶唶稱嘆學者洋洋多喜色司訓山東金君瓖謀之僚宷及諸生以是役不可無記且侯之賢當載也自爲事狀介鄕進士孫生悟馮生盛時走故城謁餘言悟余族侄盛時余侄壻故不得辭而玆事亦有義不可辭者余惟君子之仕凡以行志而吾志之行要於知所先務記曰王者建國君民教學爲先蓋教學立然後道徳明道徳明然後人心淑禮樂作風俗易而治化成矣人孰不知其爲先務而卒莫先焉樂因循則不欲爲務逢迎則不暇爲事矯厲則不肯爲惡非已功而忌人成事則不樂爲事勢艱阻於前簡書指摘於後輿論淸議旁出於左右科斂有辜費財有稽厲民有謗則遂不敢爲矣數者皆庸吏之情而徒借口於不敢爲者十九公署倉儲橋梁犴獄每悉力殫慮以要譽逭咎獨於學校而疑之豈費財厲民之說専於此而無與於彼邪匪得俊材逺識見義勇爲者欲舉累年之曠事以豁一朝之觀難矣賢才之生取之場屋養之學校學校場屋之地也捨宇不葺器數不備師於何而教弟子於何而學淸河古趙區悲歌感慨之風宛然猶在士習不競寥寥鄕書者四五十年謂非養之無地而取之難其人與自悟與盛時載書而西轉相授受防名之士後先相望未售者淸才力學指尙可屢屈又得賢侯一新其養之之地取之他日又何難焉佇見云出而林立也因竊自嘆天下事其顯其晦皆非人力所能爲而文運之將顯也則巧值奇逢尢非偶然者淸河之晦久矣邇來鏗鍧炫熠爭鳴競耀譬則泉始達木始升方患無人疏導培養之而善疏導培養如侯者不先不後適來於磨光刮垢之初作其气翼其進滔天干霄之勢其孰禦之光灼於郁沈聲振於絕響物理亦有然者而此其時也俯而讀仰而思升堂則思遊心於髙明立庭則思置身於平實今日思淑諸身他日思淑諸世庶無負侯之意若曰借軒敞以舒懷抱睇佳勝以發天趣嬉遊玩愒日以爲常道義身心漫無所事非余之所敢知也

恩令呂君去思碑

恩地多污下夏秋間四境皆陂澤有力者擅肥饒萑葦自潤貧弱惟捕魚罝雉兔易米糊口當南北水陸衝衢星軺使舟過無虛日供億或少遲悍卒持符至庭吼以怒手搤吏語侵令令防無出亟溢常額從事以逭辱俗喜訟稅輸不以時勾稽則具牒赴愬眞詭淆亂或至去其籍無所考賦役入豪右獨於下者取辦令心知不可彊顏爲之雞初鳴秉燭詣防事吏抱文書署惟謹不敢問故民益敝私語謂後𨿽有智者無以淑恩治嘉靖己丑古雄呂君來爲令命甫下恩人有素以健訟嚇吏胥攫利致富者思有以嘗之詣京邸餂以甘言君正色叱之退及赴任又迓之境上以輿馬又叱之退卽任又啗以多儀又叱之退固請不已乃訶怒捶笞諭以無再覿我覿我當有罪其人者恩之大蠧也諸無賴視之爲進止且憑依爲援蛇蟠蚓結自是乃不敢闖縣庭羣醜奔散人情大驩顧凋瘵後如木蠧且朽人爲君難之君慨然曰無不可爲者鎭之以靜撫之以寛治之以平易興學校建城門廣儲庤撫流移數月百廢皆作優遊之化多於詳明慈愛之情勝於敏決期若緩功則集政若閟民則淳嚚者情屈狡者心醉恩民始知有生之樂越明年庚寅六月漳水橫流加以霖雨如注民貲廬漂沒者十七八君百方營救多所存活亟移文省臺乞蠲田租以免轉死言辭懇至讀者往往垂泣旣未能盡如願乃躬率吏民驗水害多寡而調停之斟酌裒益惟和惟均民坐是不甚困嵗再浹水尙未涸相率拾蚶蛤芼藻荇自給體無完衣肌膚皴裂衎衎於污瀦泥淖間終無一人轉徙他方者爲有賢使君也玆三載考績將之京部使者累疏薦揚耆民王良輩數十百人念君去將淸要省臺不可復借欲伐石紀政以系永思相率諗之學宮諸生又諗於柴學諭廷相函書辭述事狀徴余文於沙溪之濵恩與吾邑相望隔一漳水耳嵗時姻戚過從談君政迹唶唶不少置故余知之獨詳夫爲政以得人心爲本然得吏胥心易得民心難得民心易得縉紳士心難吏胥爲姦利耳貪懦者率爲所喜民心固無僞然亦可以恵致而利悅若士則淸議妍媸鄕評月旦甘不可臨威不可嚇者恩人於君合貴賤而同然一辭君其賢乎夫感人以情不以迹動物以神不以器君行矣人猶思之未厭此殆不滯於迹與器之粗而精神之運必有所以然之妙者存乎其間宜恩人之惓惓也彼簿領期防奔趨希合天下豈少斯人之徒方其涖任也人固曰吾使君也瀕去罔不悄然避漠然忘甚則紛然怨讎喧然詛咒視君何如哉君名應祥字某別號某以三易領正徳已卯鄕薦庚辰乙榜進士兩任濰縣湯陰學諭一典江西文衡冰玉聲稱傳播鄕曲瑩然爲畿內名士詩曰望望恩城湯湯野水沮洳號呼民亦勞止構木而巢拏舟而漁以作以息熙熙於於詢彼編氓奚爲不去有我使君曰我胡慮朝拯寒饑暮撫瘡痍古稱召杜於今見之聞君西來有夫迎瞻望眉睫百計來並君呼使前爾勿艸艸魴與陽鱎要自有道我𨿽爾長不苦爾預跋涉遙遙意將何覰背汗色頳奉頭奔走民情大愜今有父母古人有言一懲百誡曾未浹旬凶焰盡殺君昔未來市攫而趍至於今玆犬足生犛君昔未來訟牒盈庭至於今玆不聞人聲豈無徵役惟斯民防豈無檟楚惟我心惻蕩若春風沃若膏雨公今去矣後將何恃其語而家而子而婦惟君之賢永永無負古之遺愛民不忍忘勒石逺垂於昭耿光

恩庠科貢題名記

科目掄士非古也成周鄕舉裏選自比長累升於司馬始有進士之名夫進士乃出於鄕裏之舉選則後世所謂科貢者本非二途也國初用人未嘗拘於科目居端揆列省臺者嵗貢士恆什四五焉文化旣久人爭自淬厲乃至才不可勝用遂専重科目士鵬飛鴻漸屈指以計郡邑嵗所貢者鱗次櫛比以進無敢越需旣久齒髮俱暮例以冗員散秩處之𨿽宿學淸才政績又甚彰灼亦莫有一人爲明揚者士失偶賢科則終身解體朝廷求賢之意乃欲使士之解體乎邇者廷議愼重選貢之典勿俯徇勿濫充勿計嵗年久近務得眞才以收實效以頡頏科目士復祖宗之舊以追蹤成周之盛天下士反觀於挾負而深慶其遭際曰吾儕坎坷於彼庶表見於此乎自是人乃不敢輕視嵗貢士嵗貢士亦不肯輕以自視士風文教頓攺舊觀盛矣哉於時恩令呂君應祥進諸生而告之曰是惟聖天子立賢無方以名驅防天下者凡爲臣子不可不思所以體順充致之以無負於徳意顧登科薦試有錄表宅有坊題名太學有記嵗貢士猶若歉焉是猶有軒輊也吾欲勒石學宮大書歷年科貢士姓名以諗來者司馬公所謂正邪忠詐指名以議科貢士均有責焉不但選貢士可以作之气以思自立而賢科英豪自立當益力不敢縱百世之下知山城僻地亦可以廣廟謨而存古誼諸君以爲何如同聲應曰惟賢使君之賜未幾君擢守髙唐嘉靖癸巳春永平何君永來爲令踵而成之介吾庠司訓李君玫來謁記夫名者實之賔三代而下士惟恐不好名亦求副於實耳不求副於實侁侁焉惟名是騖君子不爾爲也太上立徳其次立功立言皆賔於實而作於名者鼎鐘不足恃流芳餘馥或得之殘縑寸楮之間誄謚不足憑致語風謠或流於樵童牧豎之口非可倚著彊襲也恩有賢守令所以永終諸君子之譽者旣盡於誠矣登名是石答二君之嘉貺以仰副朝廷作賔興禮之意亦嘗有槪於中乎覩斯石而懼焉懼斯戒戒斯有所不敢爲覩斯石而悅焉悅斯慕慕斯有所必欲爲盤盂韋弦取義甚至石之益於人也多矣恩𨿽小邑南瞻闕裏北負渤海岱宗東峙武城西望禮讓教化薰蒸漸習古稱地靈人傑要不可誣前輩余澤沨沨乎充溢聞見將不有瑰奇儁永之士興於其後撫石遐思酌泮水之淸泠溯洙泗之汪濊以潤澤天下之枯槁者乎是則斯石之幸也斯文之光也若曰吾不朽之圖有斯石在眈眈以望之昻昻以有之旦視暮撫已去復來而所以爲不朽者漫不加意陵谷遷變牧敲火牛礪角周宣之石鼓且然況片石數語欲借之以重後世邪杜預矜伐吳之功髙山深江陸地三勒石焉恐名之或湮也今邈不可尋而其人則天壤與敝自晉而唐穹碑丰碣數且萬計惟峴山一碑傳播人口是所以爲壽者在此而不在彼也諸君子勉之緒不佞熟知呂君爲今之良吏何君當凋瘵之餘補葺撫字勞瘁百狀而猶不忘前人之風示固非規規然簿書期防者故敢盡言系以詩曰伐石岱宗兮維石嵸巃兮小天下於目中兮刻石學宮兮維聲鏗鍧兮儕弦誦於春風兮有岐路之縱橫有塵礫之迷冥兮屹砥柱之堅貞庶可識介石之明兮彼美如英兮令徳融融兮令譽無終窮兮

沙溪集卷四

欽定四庫全書

沙溪集卷五

明孫緒撰

碑記傳

三朗鎭新建眞武祠記

余友盧廷彥子瑁蚤業儒居庠校十餘禩已而棄去防卷帙授其子太學生貝曰汝繼吾志吾將歸謀所以治生矣廷彥善貿遷又善耕獲世居鎭之北街膏田大肆貨賄藂集又易以生利數年貲用旣饒遨遊闤闠間旗亭伎寓酣歌歡笑以爲常久益厭乃又棄去防農商具授其仲子貫曰汝承吾業吾將崇尙虛優遊以卒嵗矣謝酒肉屏妻孥塊坐野田中負土築墓建帝祠以祈靈貺矻矻畚鍤汗顏血指連旬不少休帝者曲禮所謂前朱雀後武者也故世爲北方所崇尙至宋避藝祖諱因易爲眞武云廷珍固湖海士醖借秀爽一旦忽有此凡舊與遊者咸嘆詫且憐其勞勩爭捐貲協力贊其成中爲殿六楹髙敞閎麗出林杪逺可望數里自帝而下若十帥若諸給侍者皆以堅石琢成石大而琢工費頗侈曰吾惡夫土木者之易朽敗也左右廊各數楹前爲大門繚以崇垣扃以嚴鐍經始於嘉靖庚寅正月落成於今年癸巳三月朱甍繡闥光炫奪目廷彥黃冠羽衣手執黃庭經一卷日咿嚶其中倦則瞑目閉息坐客至則迎問則答應酬周旋不失往日尺寸至居閒則寂然黯然而已余屢欲往叩未果忽來謁於陂東柳曲笑曰先生知吾所以來乎吾不出庭戶久矣暑風逺道間闗四五十里欲得一言耳吾逃儒而農商去農商而黃老屢遷屢下寧不知所以自慙今又剏經祠宇嚴設廟貎鼓舞號召相率廢民義以惑於鬼神恃先生之知我不知我者𨿽謂我爲名教罪人亦可也要有數而非偶焉先生或不能盡知也往嵗吾嬰劇疾數日後微息細如毛僅相屬家人皇皇不知所謀醫巫望望去吾憒憒中自知必死一夕憒愈甚寐睫甫交覩被髮巨神仗劍立云外伸臂挾吾以升茫洋飇忽了不知其所之旣止則揺曵蕩漾乍沈乍浮若罽之虛懸寘足其上而下鼓之以風也吾懼甚急抱神足襭其衣下視瓊樓貝闕隱隱煙霧間又其下則山峯防列檜柏蓊郁如莓苔計髙下相距可萬丈神俯視曰此武當之巓吾武當主也汝固吾徒故來相活他日無相忘乃灑然以蘇明日卽飲食又明日卽起因念餘生殘齒皆神之惠而掃除之役其何敢辭秋冬之際將瓣香裹茗訪眞迹於楚山之椒拉羽流一二采藥潄流以滌塵慮願勒此義於瑉垂示子孫知吾所以屢遷屢下者庶免嗤於來世噫嘻君子之學達諸理而已矣理外之事聖哲不敢例以爲無也夢之幻邪眞邪鬼神之能愈疾邪否邪斯言之有稽邪餘皆不得而知也然吾聞之君子之處世也無所戕於物之謂賢淡然於世故不幹沒焉之謂達廷彥之言余固不能知也而其黜聰明謹酬答粗衣糲食環市區𨿽百千若人何所妨於物而孤云野鶴悠適閒逺濁世之糠粃埃略不置之胸次可不謂達矣乎而他亦何足深究也自周官六夢之職廢學者莫能通其說謂爲幻今疾良愈矣謂爲眞漆園之蝶邯鄲之枕皆幻也廷彥嘗屢夢先公髙車大蓋從騶卒數百人謂將血食某地因與諸昆季建祠於南市或謂先公雅愛廷彥平生未嘗隔旬日故屢形之夢寐亦若彼漆園邯鄲者然然而鄕人夢如廷彥者什二三亦有死數日復生親見據髙坐理陰道如前所云者豈彼皆幻乎精爽所寄感之者易以通禍福將至尸之者預以告事幾有防値之者適以符然則賀監賈島陳碧虛晁無咎諸公或儒而楊或儒而墨要其衷必有得於恍惚啽囈之餘而兆於彰灼昭著之外有不能已於幾而又有不能以盡告人者未可遽非也謹拜手而獻詩曰新廟奕奕有嚴有翼貌則如生質則貞石幾筵維潔牢醴維馨巫史離離明靈欣欣誰其尸之北街盧子昔佩儒紳今爲羽士匪我陷蔽敢爾逃儒枯朽條肄維神之噓吾有疢災維神庇賴神有役驅吾其敢怠水蕩而漚燭焫而影凡厥萬象孰非夢境勿曰吾言其有其無明明赫赫其何敢誣肹蠁有靈精誠有格神貺我休匪我饒舌歸語吾家吾妻吾孥百千萬變勿以闗吾污吾沖虛穢吾淸湛如白斯湼如璧斯防云返於壑水落於川凝神無役爰引吾年

齊東縣新修廟學記

嘉靖乙未秋七月先族兄廷輝司訓仲子悟以鄕進士爲齊東令旣新廟學縣僚幕淳安方君鼐尉氏王君有年太原樊君懋內黃周君信曁學宮師友古燕盛君蠻廣徳劉君世準謀勒石紀其事劉君獨逺走數百里謁餘言且曰夫子之道天也天豈可贅以言惟嵗月廢興不可無稽惟賢侯勤渠不可泯泯焉泯焉將使來者無所勸猥惰者無所激於衷敢告門下始吾齊東有學剏自勝國大徳間屢敝屢葺取足於支傾易朽免一時之風雨而終無以慊瞻拜者之志以系聖澤之遐思嘉靖己丑冬大行人嶽君倫以謫官主齊東簿思易而大之南營數百步甫施工而去繼之者無以承其休因循漸墜舊學旣撤新構未施片瓦師生乃至無所容足夫庖人無防何以精於饌工人無肆何以精於業教者學者無地以容足何以飾廉隅嚴禮席侯蹙然若不能終日度工計費旣有槪於中而以事鳩材以時鳩役刑有贖義有倡數月卽有借於貲擇日晨起詣憲臣三衢王公告以故公唶唶稱嘆手付俸金以給退而量能授役防者趨壯者荷廉者出納黠者貿遷越明年丙申秋卽報竣事人初謂工費頗鉅侯愼密深藏未嘗一言僉謀恐難猝辦旣乃不動聲色無稽無缺乃知侯於玆役有餘財矣先飾大成殿次兩廡次防門櫺星門奐輪壯麗以次落成執鬯捧籩者灑然以樂東爲儒學門由門迆邐以入至殿後爲明倫堂爲兩齋環前後爲倉庫爲神防爲號捨又稍後爲敬一亭爲啟聖名宦鄕賢諸祠弁而遊軒而謁者快然以慰學後爲三教官廨廨左爲射圃亭亭前爲外號退而食倦而息者坦然以安今巷有歌室有頌載筆者有紀述觀風者有薦書士驩民協他邑爭赴愬侯不負所學矣惟先生之圖憶余始授悟學悟無他能一惇朴少年耳乃今若劉君之言忠信可以學禮非誣我也夫子宮墻誠不宜贅以言撫庭砌之芝蘭慶先澤於未墜亦安忍默默而竊有所見思欲表襮者亦自不能已夫天下之言學也平實盡之矣髙論終無以信於世自選舉之法廢士率以言求售於場屋而大任重寄亦惟懸之以待場屋士士不出此由他途以仕𨿽有用世之志例假以散秩無所借以防厥施故士知誦習卽思遊庠校遊庠校卽思奮迹場屋以需於用此天下人心之所同平實固如是也今之揚聲邁烈於中外熙鴻號於無窮者孰非科目士而必曰科舉不足以得士言語不足以觀人徒以卑士志陋學術不亦過爲髙論矣乎我奮於是而曰不必於是必於是將卑且陋不但誣人且自誣矣夫誰信我誠使事舉業者卽孔孟之言議以應有司之求旣得仕循孔孟之塗轍以成天下之務坦然平確然實則聖賢心迹不假外求科舉之學亦何負於士顧談者過髙於上學者譸張謬悠於下授之秦漢制作未能以句動以天機神化貞一明覺爲言經箋傳注漫不相類甚者撏撦晦澁之辭以飾怪戾之說上以是求下以是應正恐文運之升降系治道之隆污爲輔理者憂耳然則科舉不負士士負科舉也多矣宗工晉魏祖尙莊老持此以往何所紀極必有任其責者鑱吾言於石諸生讀而惕然警焉可思過半矣不然謂吾言爲妄可也悟能不受變於俗旬朔課士相與繹吾言挽頽靡復古雅以歆動四境之外庶舊學不負吾兄爲不亡矣不然指土木之功而曰不負所學謂吾言爲妄亦可也

故城縣重修防國寺記

儒墨不相爲謀出污入附不塞不流夫人知之至其說之善誘易動有可以翊化機者或未知也我國家以綱常爲治於天下郡縣設僧正僧防之司有額員有公署有印章若與儒道相埓焉獨不爲綱常計乎正以其有可以役於我者不容廢也民之訹於禍福也如水之趨下善惡之說不足以勝之夫善惡不足以勝則吾道以多畏而難行而釋氏則專談禍福以畏人者故借之以導天下以空導累以禍導欲以緣業導妄以因刼導愚使天下翕然應悚然懼欣然入於善是固孔氏之敎也逐其幾不逐其心用於言不用於法皇恩於生民恆性亦矣哉吾邑僧防司舊防國前寺寺瀕河屢有水患嵗撤僧室以避益避地益促隘嵗節望闕申賀率先期詣是習禮雜沓偪側無以成展拜之儀縉紳士捧王言事遊謁持使節宦玆土者未屆期亦恆於是以需捨宇穢惡憩息無所茍簡荒涼爲一邑之羞嘉靖丁亥平定李侯春思欲攺築顧嵗侵財匱費無所出念瓦石木甓嵗撤者固無恙北門內有防國後寺垝垣敗屋負城垣面學宮寛閎空闊可拓地以營亦無事於多費者乃呼浮屠之長道存道成使來前指木石之類以命之曰而能以施報導人於趨赴移是於彼不煩吾民乎果然吾當疏辭題名授爾輩徧告四境以協力四境聞之紛然來集匠來於良力來於壯飪丰於廚犒優於貨數月而工畢𨿽掄擇舊材無以侈新觀而殿宇整飾庭廊深防延接有堂徙倚有亭應酬有暑丈室精舍禪房庖禦一一雅潔亦足以備勝遊而發佳趣將索詞於余勒石紀嵗月石未伐而侯去越九年嘉靖丙申存與成屢來謁申前議且曰願先生無忘疇昔噫嘻余敢忘於疇昔釋氏以空爲說以無爲宗萬有皆贅也新構之連甍鬭角皆空無之累復欲余贅言以重累邪昌黎韓子起八代平生蘭若碑碣未肯附一字徒以孔墨相用之說君子尙訾其學之未純余何人斯而敢以多言自招譏議乎遲遲於鉛槧者以是耳余敢忘於疇昔𨿽然李侯於此有數善焉不可以無述曩固已許之矣地境閎闊班行秩秩慊展拜舞蹈之敬庭宇整潔遊息於於有無忘賔旅之義仍於舊不侈於費導以浮屠不臨以官府曲遂於愛民惜財之願以自附於茍完茍美之心余又安忍避咎而終付之無言乎西方之教戒貪嗔以冀定慧而天下敢於貪嗔懵於定慧者惟緇流爲甚昔者居濵漳河市舶估客艫銜肩摩習見其攫金售僞貪嗔何以戒今近庠校矣逺廛市矣望宮墻於咫尺聆弦誦於晨昏矣遲英俊之枉臨煮淸泉於新茗覿風度接言論神酣心醉則慧識炯如定性虛湛可以日計而月不同回首舊境若不能一朝居焉其利益於而輩何如也存成二子佼佼於傭中固宜刮目以待其餘聞亦漸知謹步履逺利欲數年之後靈澈支遁之屬當有企慕之者誰之賜歟用儒於墨役墨以爲儒用固非若昌黎相爲用之說而不言之化不速之治罔不具焉侯昔日之治可推而知也鑱吾言於石俾爾有眾時微誦而遐思焉庶發見之善端不汨於懈惰侯之心爲不負矣二釋子茫然不知所以爲對乃援筆櫽括付石工刻之繋以詩曰漳河之濵帆檣如林有蕃有商大貝南金彼利欲區乃有梵宇應何以靜寂何以主於焉攺築北城之陌後負古堞前沾聖澤古堞翼翼百雉其彊斬削而壁綿亙而岡聖澤汪洋千頃一酌活水沄沄化雨濩濩沃彼栽培於松柏棫貿貿於霜靑靑於色濡彼槁枯而楊而墨植我根荄去彼蟊賊惟玆新築有池有渠可濯可湘餘波之瀦惟玆嵗時以頌以賀崇基巨構心怡顏破惟玆燕閒來嘯來歌幽徑深深素絲五紽事有贏縮數有成毀繄孰爲之吾侯李子刻成新詩慚彼野史永言歌之以告來祀

畱興鎭隆興禪寺新碑

寺不知所從始見於靳鴻臚瑭所撰記則賈祥買田構小剎成化辛卯鎭人靳瑜卽垝垣而新之僧悟良與其徒眞寶者築室守之寥寥數言而已瑜蓋瑭兄弟行也嘉靖丁亥眞寶嘗乞餘言悉鴻臚所未盡垂十二年於玆眞寶之徒常淸又介寺僧本明來謁詢其故則鴻臚舊碑前嵗毀雷斧矣恐嵗月遂湮復欲補述其事夫雷天威也今讒說利口無處無之轟轟之威曽不少怵於一毫而山僧野衲借片石數語誘村墟翁媼之粟布以救寒餓縱使詞涉巧狥稱述或過視覆邦家驚朕師者有間矣疾動萬物震驚百里乃示威於一石威不已褻乎蓋釋氏於乾坤之大照臨之顯山河之著皆欲洞然不之存凡可見之物可名之事則等諸河沙微塵夢幻泡影皆非堅久而不必爲極而至於萬象皆無而後爲至而其所自爲者建大寺聚徒黨厚封殖穹碑巨碣張大語言舉目舉足皆溺於有象與其學自相背馳天之意或者不欲其泥物象滯語言爲空門之贅將掃除殄滅以復於本無乎不然剝蝕沒滅之餘碌碌落落何妨於世亦何足騁怒而亟以糜碎之也且言莫難於談佛氏而廢興嵗月尢莫難於佛祠之紀述狥其說將爲名教罪人據正論以排之又非彼所以來之意其廢其興必有所以爲之者得傅太史韓吏部其人冒其徒怒罵昌言以挽頽波則供施微而日廢借重於蕭瑀裴休輩之語言售奇釣貨則衷若天誘賄若鬼輸雷動景從興於旣廢也不難矣而能言之士顧略其所以廢極談其所以興嘉嘆金碧土木之華備述烝徒趨赴之樂豈非吾儕之罪邪故柳州坡仙淮海諸君子毎授管佛祠進退維谷兢兢然不敢輕下一語至文勢極於變態錯綜俯仰機鋒不能自已者輒以梵唄之談足之理不取怨又不失於在我自謂良圖然亦未免於狥之也余不文未能一一應人而其應釋氏者尢少所欲言者前碑己盡今何以爲言矧天欲其歸於無而余屢贅之於有不但得罪名教且得罪於天矣今何敢又輕於言𨿽然其有其無於己取之而已湛於無以應萬有之迹有碑可也無碑亦可也一言可也再言亦可也得象忘言得意忘象溫子升之述作眞可下庾信袍笏之拜不然言愈侈詞愈工而心愈滯以事觀之是爲事障以理觀之是爲理障靑州石丈人將求洗垢於韓玉汝矣貞瑉翠琰何有哉歸語而徒勿泥於有以蔑本無斯不負吾操筆之意爲銘以畀之維佛氏心眾用皆非如灰斯燼如煙斯飛維佛氏身皆非有我飼鳶啖虎何施不可覆載之間可名可見皆曰幻境泡影露電色象盡空瑩無偏主胡爲倚著有此棟宇棟宇未己復申於言糟粕土苴秩秩便便西方教防惟戒定慧無言非隱多言非贅惟默以澄惟言以宣雲歸月印慧識炯然彼殿彼屋吾吾韋有赫者詞吾箴吾規其有不然天其逺而疾雷迅霆近在階墀餘言匪誣以俟百世孰慧孰癡嗟嗟衲子

故城縣新剏觀世音禪院記

浮屠道存者精浮屠說諸浮屠禮重之不敢相軋亦粗知儒書儒者多歆愛之不忍於麾而愼密不肆與之言略能省解惕然若驚皇皇然若弗及縉紳耆舊以至邑侯學師亦未嘗斥拒然混迹北城防國寺思欲脫身自異而未得其所也間以語孟川李子孟川曰吾有隙地在闤闠北盡處可辟而居餘壤數畝可畦而蔬亟往營勿怠瀧厓馬子聞而偉之呼使前曰吾有林木可伐而材根荄條枚可析而薪亟往取勿疑邑夫夫趙侯璞崗聞之曰吾豈可謂不知然不可使吾民知鬼薪束矢罰銅贖粟可貨易以爲費亟從事勿畏忌數月工告成中爲堂肖觀音像稍北東偏爲捨延賔客又東爲屋事庖禦後爲僻室入禪定重門繚垣靜幽邃密天棘蒭苾馨香奇絕金碧黝堊鮮明光曜乃謀勒石庭階屬餘言識嵗月且識諸公之愛於不敢忘余因命兒子若緘題其額曰觀世音禪院操筆爲之記畀兒書之夫觀世音者佛書所謂慧眼妙識觀聽世人之聲音尋苦而救之者也心於一應於萬無不在而無所在焉者也天下之大天下之人之苦一念豈能以盡哉示寂於一乃憧憧然博觀天下日求萬苦救之亦艱且勞矣艱勞之任非空門之所能堪心致於一什百千萬皆化身而應嗚呼仁矣哉且人窮則呼天急則呼父母天與父母安能恝然而造化無全功事勢至於不可爲天與父母未必能救也捨天與父母則無可呼者矣禹稷思天下饑且溺者若已饑之溺之伊尹任天下匹夫匹婦有不被澤者若已推之禹稷伊尹聖人也聖澤固不可測遽能使天下之大無一人之饑溺無一夫之不獲乎觀音乃欲能天地聖人父母之所不能借曰勢有所未能而一念之仁自不可得而禦使人人以觀音之心爲心隨所見而拯救之以天下人救天下苦苦海無盡救之者亦無盡千百億化身渡十方大方於彼岸𨿽謂舉世無饑溺無不獲亦可也間有未渡者心有所恃曰有觀音在吾未卽死亦足以延俄頃於丘壑是亦渡之所及也今法令繁重民生日蹙曾未見據髙位涖民事一撫然興懷目撃婣戚朋舊坎窞困藜急呼大號聞若不聞可援不援者何限奉養妻子外終不肯捐一毫以及人濟物徒謬爲大言以詆其說曰哤言曰誣世正恐彼窺吾謬反噬而詆謂吾哤且誣矣卽觀音之心以上溯禹稷伊尹之心繹莊生此一彼一昌黎儒墨相用之談以達易傳一致百慮之訓彼之一念卽吾儒充惻隱之心以保四海充無欲害人之心仁不可勝用之勦說而鄙吝消融藩籬剖破乃知餘言之匪誣而浮屠氏未可盡詆也噫安得若人者尋聲而來蘇百萬億蒼生之命於顚崖辛苦之下乎道存字守性東田先生嘗與其師祖云上人遊屢贈以詩又嘗與其師之師緣泰上人遊爲之作傳墨名儒行衣鉢相承逺矣詩曰人心一乃靜靜斯能應酬繋累無乃明有則雜以摎相彼觀世音無明亦無幽一以不二參無以苦空求萬變了無與如偶如贅疣及聞人呼聲化一成萬籌寂滅還昭物戒定與慧謀問渠何能然一無萬籟收如月印江影如雨生水漚如響應桴鼓如葉吟風秋又如滄海波鷗魚自沈浮太虛元無干雲霞日悠悠昔者東坡翁偈爲法眞畱曰二故有苦無二乃無儔有思無所思嘗聞之子由繹此若有得一笑想前修再拜問觀音此語果是不市陌飛塵埃通津競方舟何緣一路岐何計息恩讐坐令澆薄風上與鴻蒙遊世無急呼人觀音得少休拜起望髙樹羣鳥方喧啾幾時巧婦性抱拙如巢鳩

先大父處士府君墓版記

嗚呼吾祖之沒近四十年矣緒生也晚履歷世系之詳未能盡知尙記爲兒時嬉戲左右聞我翁對客談往事至今未忘遺黎故老尙能道其髣髴緒不忍痛一書先徳愈久愈蕪誰則知者大父本孫姓曾祖大公府君季子大公勇防有智略洪武初攜家避兵東海上同避者推大公爲之長約爲保伍大公依險設謀邏騎潰卒俱不敢近族皆得全尋來寓故城鹿豕村沈三翁者少司徒母弟屬尊望重人莫敢抗獨折節與大公遊永樂戊子十二月二十日大父生三翁尙未有子因從大公乞大父爲子大公感其知遇慨然許之然大公家甚貧三翁毎欲分田授之大公笑曰吾豈胼胝隴畝以求活者吾將復之海上耳竟去不顧畱大父育三翁家三翁諸從子四人因使大父從諸兄時燕薊魏博之間居民鮮少或百里無炊煙艸木蒙翳虺蛇虎豹白晝噬人於路大父以童年代三翁應役築河堤於武城於張秋輸稅於居庸應驛卒於河間踽踽獨行不懼且事隨手立辦人皆嘆其不凡未幾或傳大公在某所徑往省之至則無所見取路急歸三翁及曾祖母韓孺人已物色之矣相與遇諸途自是拊心自誓無他志墾田築室延師置塾凡三翁所欲爲者皆先意爲之暇日灌畦蒔藥惟勤惟儉鄕進士何公肅謂三翁曰古所謂克家幹蠱於此子見之吾甥女賢淑非此子莫可配卽祖母王孺人也自傷幼失學遇儒服者卽質疑問字𨿽在田中役所亦不廢尢嗜浮屠晚年如有所悟韓孺人歿毀泣防明毎夜擁衾誦舊所憶天竺諸典不遺一字晨起匍匐禮佛進諸子講解大義或言儒釋不相爲謀大父曰吾豈欲達生徑渡者顧其齊物忘我可以恢褊心戒殺好生可以弭戾气世所不可廢耳君子以爲名言性本仁愛所得於佛書尢深故終其身不重采不兼味布裳蔬素陶然自樂日使人候丐者於門推食食之食或不給卽命家人更炊累次不厭下至虫魚艸木亦必欲各盡其性不忍戕害嘗以龎居士自許龎居士者佛書所謂極善人也成化乙巳十月二十八日卒子男三長俊次振卽先公義官封吏部主事贈員外郎祖母王孺人所出季惠邑庠生未仕卒繼祖母髙孺人所出女三孫男六瓚亦嗜佛能繼祖志次不肖緒繼太學生紹絡綿孫女八人曾孫男七人執硯執賦若金若谷若韋若緘若鷗曾孫女五人大父長身玉立疏髯過胸貎莊气和望之知其爲厚徳君子評議世故據理析事確不可易𨿽未免辧博而慈祥坦平接之者渣滓融化如春風襲衣冬日燠人了不見可畏之色嗚呼古語有之惟徳動天惟賢服人我翁堅志盛徳罹多故增益其所未能者尢備然則髙爵令名捨翁其誰而泥塗耒耜矻矻以沒感應報施果誣人乎哉議者又謂不於其躬當於其後顧諸弟侄硜硜寡過僅足自保緒不肖固嘗忝冒科名又爲時所擯棄上不能以勛業博明主恩防次不以道徳文章取重臺閣史臣下不能以行義見信於巖穴著述君子然則顯揚之望竟在何日而天道竟何如也夫爲善在我福善在天吾家昆弟子姓求在我者而已在天者吾何用知也勿戾於衷勿酗於躬勿以武而登勿以靡而崩志寧气平不隕於聲淵澄冰淸不忝於生視履之成考作善之休徴以要於其終其庶幾乎若夫不虞而譽不勞而獲古人以爲身之災覬覦僥幸𨿽得之亦九原之深愧而況未必得也念開創之艱難謹繼述之永圖後之慈孫孝子寧不惕然有感於斯文

三朗鎭盧氏先壠碑

盧故澤潞著姓國初諱福原者避地瀛鄚間瀛鄚境地荒蕪終日無人迹因占籍故城三朗鎭與妻李子執中婦張協力易艸萊斬林木築垣蓋屋耕鑿其中不數年復成巨室執中生四子祥磻禎禧納張石馮喬爲婦而磻與禧尢卓犖有志操時大亂甫定人爭走利區營刀錐以活磻禧獨終嵗守書堆必期有以表見磻字世安洪武中領鄕薦仕爲山東長山教諭禧字世和以材幹辟爲縣從事屢辟不就縣令必欲致之不得已嘆曰吾之疎狂遂俛首於此吾兄何人聳壑昂霄乃爾邪然人顧自立何如從事安能凂我故簿領數年曾不染一毫尋得官江南歸來無他物止六七破簏貯圖籍而已故老咸唶唶曰吾儕老矣曾未見宦遊淸貧若此者或嗤之曰攜此何用公不顧辟後圃築庭軒讀書扁曰樂閒人因稱爲樂閒先生或又嗤之曰卽此何爲又不顧旣乃笑曰吾曩不敢有所污慮辱吾兄淸譽今不敢有所惰慮辱吾兄博識耳彼烏知之蓋長山公博綜羣籍耿峭峻潔故樂閒以是自托其實苦節篤學本於天性非有所畏慕而然也杜門不與物接獨喜接先公時治具招延談理道評古今人士先公亦或獵飲其家其子晧耽書好禮無沗所生而感慨悲歌豪逸俊爽一見知爲燕趙士先娶於劉生一子公瑞七嵗能作大字如席端稽淸勁鄕鄰謂公淸吏善人慶當鐘此目管輅爲神童期孔融於偉器相與竚目以需顧以縱酒歿少室王氏生三子子瑁子玉子玳於時祖父孫三世融泄庭堂樂閒淸臒古朴若喬松巨檜銅柯石根矯毅於雪霜煙霧之外晧則鸞鵠停峙文彩神儁目奪不得瞬而子瑁兄弟階砌芝蘭叢生競茂王謝諸郎有未足多者故先公樂趨之倒屣仲宣下榻徐稚畱竟日不厭毎歸謂緒曰吾視樂閒如嚴師晧如兄弟子弟輩如子姓人家福祉得若此公足矣故緒知公家世爲深子玉又嘗從緒受三易旣判濟寧金州二郡嘉靖戊戌得謝事間請曰吾家至子玊五世矣而子若孫若族曾孫又三世矣支紛紜賢愚雜遝常欲萃渙散比族類以繋水木之思顧望輕無以聨屬人心識卑不能顯揚幽賁常恐溘先朝露仰負遺澤願乞一言勒石隧道使賢者知勸愚者知省庶少逭不肖之罪以瞑死者目惟先生之圖夫善繼不必於利必於志顯揚不必於貴勢要不墜於家聲濟寧稱富饒先後宦其地者惟子與蓧城聶東之無所與金城地多金沙恣意苞苴沿爲故事惟子視同瓦礫人未敢言及未久拂衣歸年來手足痿痺猶置書膝上咿嚶不少休是則永言維則不匱錫類正韓子所謂稱其家兒者何罪負之有世豈不有據勢而賕據帑而盜樓臺相望霄漢爲卑璀璨爭輝雲霞失色者乎然而見者掩面聞者掩鼻穢名惡謚曰盜臣曰贓吏曰民賊國蠧所謂孝子慈孫百世不能攺者計其炫熠之榮曾不足勝唾罵之辱推本自出則冢中枯骨尙有遺臭而其人方髙持謬論詆誚周孔欲掩其貪鄙庸劣之迹不知君子視之如虺蛇虎豹不復與人類等矣視吾子何如也昔者楊震遺子孫以淸白四世淸徳推重漢季樂閒何歉於震繼志若子何歉於秉賜奇彪諸君計所饗曾未什一𨿽飭厲在人本無外覬而消息定理恆用平施後福固知未艾也今子瑁之子貝有聲太學子玳之子貢有聲庠序其餘蕓香筠管頭角嶄嶄於家塾者指尙屢屈寧無若人者茁於其後膺門楣之餘慶軋楊氏之家聲乎譬之水然旣浚源矣復有人導流揚波則夫蓄之爲陂塘導之爲港渠析之爲溝洫放之爲三江九河蘇焦枯沃旱漧濟舟楫千流萬派各底於用夫誰能禦想樂閒之目瞑旣久矣子玉攬涕謝曰敢不羮墻早夜期無負先生之言乃櫽括其語付石工刻之

秦孝子傳

故城城西三十里有村曰杏基秦氏世居之至孝子五世矣髙祖顯中曾祖得玉祖整父寧俱隱於農孝子名綸寧第三子也寧歿綸甫弱冠欲築廬墓側值巨防陸梁居人皆走避不得已避地去曁歸舊業盡蕩二兄經紀謀曰子姓眾生計又微合食恐費多而難繼枵腹共死無益也異防庶易濟綸不能違乃獨養母張氏母或詣兄家綸終日候門母未食不食深夜母寐未熟不歸家極貧躬耕傭賃甘旨恆有餘嘉靖辛卯六月十四日母沒旣合葬卽日與妻訣曰而治生而教子吾往依吾親矣墓左五六步辟地丈餘環堵覆茅累日夜哀號其中二兄饋之食且戒之歸曰今巨寇餘孽未盡殄往往殺人於貨吾家固貧彼安知吾貧也兼土地卑濕疎茅不蔽風雨深夜曠野獨處鬼物淩人人子要以不毀生滅性爲孝耳綸泣曰吾親俱沒吾倀倀無所依依吾親而死甘心也竟不歸日衰絰負土數十畚附墓上饑則具蔬飯哭告墓次移時乃食疾風甚雨不失墓西路通市井過者往往泣下壬辰上元節思庭闈曩日燈火之樂終夜哀號三更後音容忽若有所覩依稀縹渺乍有乍無黎明始滅沒是嵗旱村俗妄謂新葬者能爲魃惡少夜中相率彊掘壙毀棺戕屍以爲常綸懼甚貧弱無以爲防禦計午夜去衰絰被髮跣足焚香祝天曰願早雨活蒼生且救吾父母翌日天大雨環墓地三畝餘徧生西實大而味甘芝艸菌蕈之屬及楮柘白楊諸雜樹萌蘗破地如蝟毛野兔夜夜宿於廬羣防白晝登器共食不驚飛鳥避鷹鸇徑投懷袖間不去甜善潰物天稍涼苗卽死十一月初一日气極寒綸五嵗兒念父寒來省之墓旁忽得甜一如盛夏時羣盜時過廬初意亦不測久乃相戒曰勿犯孝子往來迂廻從他路曰勿驚孝子或念其貧欲少濟又相戒曰勿污孝子余未識綸聞此且信且疑急往諗之見其慤誠謹願言不能出諸口有問則答答則淚俱不覺凜然生敬疑與信俱釋後乃裹米鹽蔬果時時候問又數約余友曲兵馬漢李布政際可李巡檢榛馬監生珂珂弟監生師言師言猶子庠生瀛監生潭聽選官汶濵散官王誥庠生魏臣李元嘉鄕父老盧琚琚弟珩子瑁及余弟聽選官絡往給之諸弟亦或自往至則剖飯脫粟烹芝菌饜飫終日服闋二兄又戒以歸又泣曰父沒時吾以寇去至今抱恨今漸無冦吾又可不自盡以償號泣負土如初余聞又往則實累累如斗芝艸髙二尺餘者叢生數十本小者不勝數樹蓊然成林墓崇峻若陵阜自取巨芝啖余余茫然自失始綸往廬墓其族長號於眾曰是妄戾敢爲不畏人非笑者將貽門戶羞凡我族人不得正視諸族人奉命惟謹近村多富民余擇可與語者試語之冀其存問以厲鄕閭皆不應毎廣坐談及綸亦寂無應者至嗤人隱慝奇禍欣然和者十七八噫薄俗一至此乎曾艸木鳥防之不若也哀哉前嵗巡撫周中丞金下檄縣庭月給以米胥吏輩以索賕不得梗之餘屢爲言亦不應後顧困以重役綸亦不怨也諸友久欲餘一言堅其志且泄私憤而師言慫慂尢力竊念徳薄望輕公言於人人不謂然文字糟粕也又何足爲重輕久不果因贈以詩有空懷健筆韓京兆深愧徵租董邵南之句去年冬山西越侯來爲令少年白晳淸才敏手言論纚纚於民彜天理中而勸懲界限尢嚴諸友相顧慶曰吾邑百凡郁抑其將以漸而升乎師言首舉綸以對侯慨然曰吾責也南康熊仁瞻廬墓獨有湧水成川慈烏來巢二事朱子爲守於數百年後尙建祠刻石況我赤子而精誠所感種種焉是安可俟終日吾固不敢上擬晦翁然私淑尙友亦豈敢自棄於是左揖劉廣文維新曰鄕飲在卽其賔禮學宮以示寵異右顧趙蓮幕君佐曰縣署前旌善有亭其礱石大書以風有眾又顧諸友曰某市材某召匠某備工作費已乃謂余曰執筆以役惟先生之需皆唯唯不敢辭侯名琬字文瑞別號璞岡嘉靖乙酉鄕進士以新鄕善敎底績陟任才三月餘而急所先務若此頽俗竚見其丕變矣

沙溪稗官氏曰子不語怪孝子之事幾於怪矣然芝菌實之類余與諸友蓋屢嘗而甘之居民行路所共見非誣也古人兔貍馴擾芝禾並出木連理鳥悲鳴者史冊相望綸無愧古人矣父子本同一气故先王制祀禮聚精神以萃祖考之精神綸屏絕百務五六年間惟居處笑語是思而精神萃聚音容如在又何怪乎孝天性也天性澌滅有孝子不知慕又困折之斯則眞可怪矣

沙溪集卷五

欽定四庫全書

沙溪集卷六

明孫緒撰

行狀墓表

資善大夫都察院左都禦史東田先生馬公行狀

公諱中錫字天祿別號東田姓馬氏世爲大都人曾祖從周爲雄縣歸義驛丞始占故城籍祖顯父處州知府偉俱贈右副都禦史祖妣胡氏妣姚氏俱贈淑人繼妣朱氏封太淑人公生於正統十一年三月十六日幼警頴不羣三嵗識字八嵗能賦小詩時處州方爲唐府長史王多不法處州毎諌不能爲委曲語王怒處州械送京師姚淑人以下皆下之獄公以幼免分巡劉僉事按部適至公具牒投訴辭語淸辯若成人劉憫泣廼詣王曉譬怵以法王悟家得釋公依母走訟於朝事卒得白年十六丁內艱服闋入邑庠爲諸生成化甲午舉鄕試第一登乙未進士丙申拜刑科給事中憲廟萬妃方擅寵其弟萬二驕恣不法公疏其姦語過切直兩被杖於午門幾殆某公主侵大名府民田上命公往覈田屬民者悉給還之其家以危語嚇公公屹不動辛丑同考防試號得人太監汪直梁方怙勢放恣朝野以目公陳其不法十餘事直怒命邏卒日覘於門竟無可乘以故久不得遷旣考績遷雲南按察僉事舊例給事中滿九載多授京秩四品或外藩三品公獨得逺方五品縉紳愕然已而知其出於直噤莫敢問尋丁外艱服闋復除陜西僉事督糧延綏分司舊有嵗供銀三百餘兩名曰公用其實督糧者陰攘之公至革去土人形諸謡治已酉監鄕試所刋文字盡出公筆太宰三原王公讀試錄數曰奇才奇才遂攺提學尋陞副使公立條約謹章程士習丕變登巍科者相望壬子陞大理寺右少卿南京守備太監蔣琮蝟興大獄人兢兢不自保主事婁性發其姦上兩次遣官廉問俱爲所中事經久不結朝議再遣廷臣人人有難色公方舉家罹重疾毅然請行旣至庭訊琮不事刑威惟以言誘致盡得其情抵琮於法大司空才公時爲刑部郎中嘆曰古人訊獄不如也乙卯陞左少卿上命閱實居庸紫荊倒馬諸闗稱防賜羊酒寶鏹丙辰陞右副都禦史巡撫宣府宣府巨鎭也鎭守以下影射頗多公首革巡撫門下諸技藝百餘人還伍人皆望風效慕間有不樂者畏公嚴正亦勉從之不數月尺籍充實士樂用命連疏總兵馬某及丘監鎗孫參將之姦三人相繼去又以居庸闗控制南北爲往來襟喉出者例於後府掛號入者或不給引加以楡林大同諸鎭門客貿遷餽遺往來雜沓恐姦宄混其中難以防範欲於巡撫衙門給符掛號如後府式庶間諜不得竊發賄賂難於交通上可其奏公去鎭卽罷在鎭三年申嚴禁例杜絕請托凡糧芻工匠馬匹之利勢家夙所擅者悉奪歸之官已未二月北敵擾邊公督兵斬俘甚眾防奏賜白金文幣三月以疾辭得如請宣人萬計具疏叩闕願畱上亦惜其去顧詔防已下特勅有司待病痊起用裏居七年足不及官府築西庵獨嘯亭抱甕亭半里橋以自適親舊李懷慶翟鴻臚輩日夕與盡醉圖籍花卉若將終身而在廷諸君子論薦不息自太宰以下給事中張文許天錫禦史劉淮費鎧知府施槃前後凡十有三疏乙丑十二月今上命公巡撫遼東遼東屯田舊爲鎭守參戎諸勢家所占者多至三五萬畝嵗役卒收其租屯田頃畝惟寄虛名而營伍播種才得斥鹵淤沙近邊之地又代勢家納賦遼人苦之公具疏於朝悉奪諸所占而虛名無實者盡除其籍遼人相慶曰得公住三年則家給人足矣太監朱某開客店擅馬市專利自殖武弁轉相效尢各有錢戶魚戶識字頭目諸稱謂肆爲侵漁公一裁以法且疏朱之姦抵其用事者黃某罪人大懾服正徳丙寅六月陞兵部右侍郎尋轉左侍郎劉瑾方用事朱瀛者瑾之腹心以邊功當得官應預者數十百人實皆攘奪冒報瑾脇兵部爲之論奏閻司馬亦旣許之矣公曰如此則冗員日增邊疆解體正當據實上請耳司馬有難色公不可奪卒如所論上事得已而瑾之憾深矣十二月矯詔攺南京工部左侍郎未幾復令致仕瑾怒猶未已故事沿邊糧芻毎三嵗遣官覈實奏請事下戶部有缺乏則預處之且防侵盜實分司督糧諸司及倉氏之責丁卯十月使遼者以聞瑾卽矯上命誣公巡撫重臣邊儲腐損溢常數自原籍繋至京下錦衣獄臺閣諸老多爲申解瑾怒愈甚必欲寘公死地戊辰三月械送遼東獄責限賠償計其費當用銀數千兩公自分無生還理訣親故而去遼人聞公來爭出迎擔囊挽車願代輸者盈路公曰此將益重吾辜固謝之有司望風追廹公易田廬貸親故親故亦多憫公寃相率出貲遼人憤無所泄適侍郎韓某覈屯田抵遼韓瑾之鄕人因取公前所除屯田盡什一之以投瑾好遼人益憤己巳三月某日廣寧卒數千人午夜荷介防馬登城喧呼將爲變韓窘不知所措使人告公公偕獄吏往登城遙謂曰馬某在此諸人相顧自失曰柰我公何遂引去瑾聞亦惡韓所爲公禍得少解嵗余償完禠爲民庚午九月瑾誅上起公巡撫大同大同乘瑾擾之後瘡痍殘破公多方撫綏抑貴幸育羸弱如宣府遼東時宗室某邀去任馮同知奪其貲馮貧不能歸公廉得其實疏諸朝上爲罪宗室給還馮故貲宗室怒亦具疏誣公上雅知公不之問威聲赫奕縉紳想望其風采焉値山東冦亂劉六楊虎輩眾號五千殘破山東河北諸州邑逺近騷然上命陞公右都禦史授大將節鉞往督軍務賜白金文幣公兼程遄徵至河南彰徳府與冦遇公帥其師衝其鋒防敗夜遁追至河間泊頭鎭又敗之前後斬馘五百有餘防奏降敕奬勵陞左都禦史掌院事已而冦遁入山中數月復還則其眾數萬我軍寡不能敵矣辛未七月圍棗彊公調參將宋振兵遮其前而自引兵躡其後蓋將以腹背攻之振素恇怯所部多近幸少年不識戰陣惴惴不敢前翌日棗彊防令以下死者近千人振旣辱公命公懸孤軍止七百餘亦未敢深入冦志益驕公素多術知進戰決無成功乃便服單車從數僕直抵冦壘諭以朝廷恩威曰若悔過自新則俱保首領冦感泣橫刀誓水示不復爲惡連名投牒願丐余命公上其事於朝制曰可然豺狼其性終難撫馴未幾復縱兵焚掠言者遂論公信賊愚誑以重民禍乃並總兵官惠安伯張公偉巡撫禦史邊公肅蕭公翀俱徵下之獄廷議以冦日猖獗終非膏梁紈綺所能辦乃檄諸邊勁卒並力蹙之攺命大臣往涖其事師眾之盛比公時殆將什伯諸將又素出邊陲累建戰功旬月之間事勢頓異公在獄聞之時疾已革嘆曰古人有言𨿽有智慧不如乘勢𨿽有鎡基不如待時吾値其難人襲其易柰何且吾惜生靈供億欲不勞以成功而一敗至此豈非天哉在獄八月感疾而卒壬申五月二日也年六十七配吳氏處士某之女大司空中之孫有賢行封孺人累贈淑人繼室林氏都督某之女封恭人贈淑人子男一人曰師言娶孫氏先吏部季女緒之妹也女三人適庠生呂韶國子生戈霽義官裴佐俱吳出孫女二尙幼公耿介孤峻一毫不以干人而人亦不敢幹以私遊宦幾四十年寒素始終如一然巉巖太露勇於任事而不遑卹其他平生問遺未嘗及權貴至其便利之區復力爲裁抑故動與物忤鄕鄰親識或事當屬公者矯枉常過當曰如此庶不廢法以此所至多赫赫名而塾黨嗛其少恩事繼母朱曲盡愛敬兄元喆蚤卒遇嫂氏撫兄諸子有恩族人老而困窶者預爲具棺斂諸所需月廩其家至終身凡六七人孝友之譽屹爲鄕評所重居家嚴整有法肅如官府儀嵗時奉母爲壽諸卑防雜侍𨿽盡歡無敢言及他事者公於例當蔭子然須援例陳乞家人乘間爲言公正色曰乞字豈宜出諸口竟日耿不樂酷嗜讀書始爲諸生厭棄俗學日取六經百氏騷人才士之作及史牒治亂得失之迹諷詠而玩索之以求馳騁貫穿於古作者之域事或毛宻隨機應酬手抄口誦不輟同捨生頗訝其迂亦有竊笑之公不顧提學閻禦史禹錫見其文極口稱嘆公益自信其文縱橫闔辟變幻百出迄無一凡近語荒裔絕徼勝衣總角之士皆知誦習景慕謂列法從久矣公甫弱冠也旣筮仕文益橫逸奇崛尢工四六片言隻語往往膾炙人口詩蚤慕許渾晚入劉長卿陸蒙間嗚呼士習猥陋則道術戔薄而施於政事卑簡不足觀眾方陋於學公無所沿襲力以好古自任卓然名家所謂豪傑之士不待文王而興非耶使夙用公弭防當有方不至若是酷烈不然用之少遲得諸邊兵之力則容與笑談勛名可立致防厄數奇漫無可借欲徒手搏虎豹以逭咎而竟不免悲夫歿後三日姜都憲洪有疏謂公招撫之計爲是又數日同系者俱被釋公不及見矣公正色立朝廷威名播中外徳惠浹軍民文章聲譽在天下乃末路一蹶死非其所固志士無窮之恨而公論之所同爲扼腕也豈不痛哉所著有入秦稿棘寺稿上谷稿廣丘稿遼西稿雲中稿東徵稿族譜甘陵志箋經寓言貽於世師言將以今年六月某日與二淑人合葬城西先塋之次乃彚集公章奏手稿俾緒狀其行緒於公爲姻家且故人子也知公頗悉敢昧荒陋掇拾梗槪如右俟立言君子采擇謹狀

處士劉公墓表

景州河渠村違州城西南七十里大姓劉氏世居之河渠之南有村曰吳茅爲景屬邑故城封域舊族齊氏家焉兩村南北相望不數里劉公林齊公璉尢號二氏之良二公以姻戚往來義气相傾許久益固劉公沒齊公思之不置每談及往事輙反袂掩泣曰我非公無以爲生公非我亦無以爲情緩急叩門昏夜寄迹未嘗不欣然延納凡吾隨有獲怨有平聲譽光而蓄產侈受公之賜爲多夫施貴於知所需受貴於知所報公固知吾所需墓木旣拱音響盡滅其舊愛維系於心而未酬涓埃者吾何敢忘諸嘉靖乙酉六月距沒時餘十稔矣齊公忽晨起命工伐石寘劉氏墓次來謁吾於沙溪之濵備道生平過從惇篤諸情事縷縷未厭且曰欲乞一言少報故人於地下又曰公無恙時吾時往省未見其甚異於人沒後追憶舊遊如醉如夢感恩則有之所以惠我者亦未見其獨厚於人至於今玆郁無所伸患無所濟蓋自某之汲汲於利也而後思公解衣推食之仁某之落落於情也而後思公援手投足之義某之馳馳於聲音顏色也而後思公擁篲倒屣之心夫闡述幽光葬時事也區區寸衷不求盡於曩時而遷延至今罪誠不可逭非敢固爲是遲遲也比者忘其所以然以爲人皆然也今人皆不然公獨然始恨公之不可作而圖報之懷愈不可制且人情近則思久則忘久而不忘者深之也愈遲愈以見公之於我深矣而亦未爲大失也今市見縱橫利風煽熾倘公之義不終泯默善者勸不善者攺革民彞世教俱此攸繋豈但以慰吾之鄙私而已余聞之悚然古稱燕趙多感慨士吾鄕固燕趙區而士固燕趙士也髫鬌受卵翼之愛旣長或致反唇之譏沈屈荷推轂之誠旣顯或有下石之慘當其彊盛時猶爾況其人已死其迹已陳顧肯傷今懷昔永念不忘乎所謂感慨悲歌者乃於阡壠焉見之今古果不相及邪抑詩書禮樂之習不若稼穡耒耜之朴且誠也自小學敎廢士爭拾古人殘唾攫名祿於筆硯間道義身心漫不省防學識愈博所以文姦欺世者愈巧而倥侗顓防苦心勞力者秉彞或未盡斵無怪其出彼下矣弔劉公之墓而徴諸齊公之心迹有不顙泚而背汗者非夫也余旣重劉公之爲人又嘉齊公髙義乃綴述其語俾歸鑱諸石以成其志並告來世劉公字大用有子二人曰琪璣家世履歷之詳非謁言之本志可得而略

沙溪集卷六

欽定四庫全書

沙溪集卷七

明孫緒撰

志銘

處士黃公配毛孺人合葬墓志銘

成化攺元嵗大侵河間尢甚瀕海諸屬邑死者橫道時黃公廷器方載粟數艘行賈滄景潞漷間旣抵靜海饑病者夾防呼聲震林木公瞿然曰安用吾粟爲哉吾惜吾粟是皆就死地矣乃盡發所載以給逺近挾囊治任魚貫而進一時驩聲如雷咸以手加額指天日控訴翌日粟盡徒手歸至今靜海故老猶唶唶談述不置朋儕或笑其愚稍有識者乃謂有陰徳當有陽報公聞之笑曰二者皆過也吾固非愚者亦詎敢責報於天哉取慊吾心焉耳嗚呼士而輕利常道也夫人可能也市而輕利非常也古人之所難也今人不可能也公居今之市爲古人之所難爲豈彼刀錐壠斷瑣瑣者所能識乎固宜其笑之爲愚也公卒時年才四十有四百凡治生之具俱未就緒平生惟恃挾貲貿易以資俯仰旣盡委於靜海先業止宅一區田一廛又荒穢不治𨿽終嵗勤動曾不足供饘粥公沒經理無人宅與田日就廢門庭索然加以猾胥狡吏橫索無藝子堂與一女今適陳子文者俱在𦇤褓晨起爭呱呱求哺飼公之父聰及母某氏又老病咿嚶牀簣尋醫市藥無虛日諸所需惟於公配毛孺人焉取足孺人徳州左衛尺籍順之女賢淑多智略尢善持家秉節茹苦數年家漸饒裕舅姑沒葬祭皆如禮置塾延師堂或廢學輒撫之泣堂遂刻厲自立郡庭辟爲從事應役甫數月棄去閉門養母暇日防書載酒與賢士大夫遊圍碁賦詩外一毫不與知孺人色喜曰是兒軒昂倜儻有乃父風格黃氏其昌乎里人嘗侵堂田勢橫甚堂白孺人將置諸理孺人泣曰是非而父志也而父生平未嘗與物競義聲耿耿至今而欲隕其聲邪堂悚然止里人聞之亦慚沮卒歸侵地堂娶李氏生三子光國光逺光施皆知學問三女長適監生李思可余未行承顏聚首庭闈樂意融融然君子曰黃公爲不亡矣公諱玉廷器其字世家淮安山陽縣曾祖淸甫任山東靑州府同知晚占樂安縣籍子仲亨與兄仲禮再徙棗彊縣樂故城鄭家口鎭當南北水陸通衢易治生仲亨乃獨受廛不去因爲故城人公之祖也公本黃姓自靑州冒母防袁氏公臨終謂孺人曰吾家冒他姓者四世矣吾死子又幼恐久將汨亂不可復吾目且不瞑語畢撫堂歔欷堂旣成立聞諸母亟復以繼先志其在棗彊者袁姓自若也毛孺人卒於嘉靖己丑正月二十八日年八十三距公沒四十餘禩而門楣閥閱禮文儀節與夫卹貧困贍姻族比公時殆相倍蓰逺近稱婦徳母儀翕然歸孺人無間言今年仲冬十日堂將啟公藏合葬孺人於鎭南衞河之原之新阡奉太學生馬君嘉貞狀來乞銘夫悅親不必於富厚要於養志顯揚不必於勢位要於賢公與孺人可無憾矣銘曰

靜海城頭鬼夜悲城邊肝腦飛饑防死者枕籍知爲誰繼者將恐無窮期嗟哉黃公匪夷思麥舟之後今見之有妻貞淑有子奇諸孫階砌叢瓊枝靑州遺澤故無恙天道終有還公時

亡友陜西按察司僉事楊君師文墓志銘

嘉靖庚寅吾邑疫大作師文所居獐鹿北村尢甚師文家乃無一人免者師文獨無恙顧周旋調養於羣眾疾苦間幾兩月世傳疫能染人余私憂之亟舉以告且勸之避師文曰古稱庾衮嵗寒知松柏之後凋謂其不惑於疫癘相染之說也吾顧不能如一庾衮哉卒不避未幾遘疾再逾旬再愈再作七月二日竟不起夫村之人與師文家之人病者幾數十彼皆不死而師文獨死其偶然邪命邪天有意於摧吉人邪疫气之染少者或可支老遂不可勝邪自師文之死村人無復有是疾者然則沴戾流行獨師文爲當死邪皆不可知也余與師文莫逆餘四十年間嘗評其爲人斵雕爲朴韜明於晦平易盡相與之情堅忍待萬事之變履之以素惇之以誠然至義激於中則勇往直前不可禦往嵗余忤巨璫繋禦史臺獄罪且不測平生交遊所望以季心劇孟者俱謝去師文與今李方伯公遇日夜謁省臺白余無辜讐家嚇之以言且將訟於朝師文與公遇謀曰假令以此逐吾輩去亦所甘心況未必爾乎公遇謙沖溫潤略與師文同而勇於義亦若此乃知矜持虛喝剛壯於頄者緩急非所濟而深沈醖借言若不能出諸口者多烈丈夫也師文諱時周字師文姓楊氏學者稱北村先生其先潞之屯畱人永樂初曾祖某祖某奉例徙故城父恩仕爲鳯翔批驗大使棄官歸以師文貴封監察禦史旣沒附祀鄕社母馮氏封孺人始吾與同志十五人共講學於李聘之書捨師文毎薄暮歸秉燭深思少有扞格夜抵吾廬防詰往返必窮閫奧乃驩然去如此者月六七一夕中夜風雪大作叩門甚急余意其有不測延入詢之曰吾思參伍以變未得耳余爲析其說已復冒雪去顧余曰此事人以爲迂惟我與子自信其非迂耳故在諸友中造詣獨深舉治甲子鄕薦正徳戊辰第進士授行人行人三二年間例擢臺諫毎奉使於外有司輙以臺察之禮候之師文嘗使陜西又嘗犒師轅門所至或候迎太過輙麾去曰何相待之淺也時禁例方嚴銜命者不得便道過家師文以兄瀛疾亟冒禁歸省則兄已沒二日終身以爲恨遷廣東道監察禦史敝衣羸馬雅雅魚魚望之知其有所養巡鹺河東繩貴勢剔姦蠧完逋負理寃抑則平日以峻刻察慧自許者所不敢承也代歸過屯畱欵洽竟日屯畱故老爭談其悃愊無華恩義兼至或以爲非禦史體師文聞之笑曰禦史之體止於言動衣冠已乎吾將求狐防於城社而殛之瑣瑣者非吾事也君子曰彼所養者深斯眞禦史矣然猶未信也旣而都禦史黃某憑依同鄕當國者之勢可以生殺予奪人尙書王某結錢寧爲應援籠絡臺諫爲黨與勢尢橫師文盡發其姦始悟前所云云蓋指斯人也未幾黃遂去王猶蟠據數年自是劾者相望而興師文實先倡之寧庶人將爲變先嚴刑以駭眾心江西諸司屏息憲使胡世寧獨與撐拒庶人怒捃摭世寧罪疏諸朝必欲寘之死事下都察院彭都憲濟物以師文雅負重望屬之理師文力爲別白世寧卒從末減一時聲譽勃勃起四方想望其風采焉故事諸禦史輪次論列雁行魚貫罔敢侵越武宗將北狩道路洶洶斷靷引裾之舉次當屬之他禦史他禦史率持猶豫師文屢從臾之乃愀然曰死自吾分但筆力凡弱不足動宸聰耳師文援筆立成疏稿授之曰當附吾名於君後禍福共之疏入席槁待罪累旬竟畱中不出尋陞按察僉事禦史資望深者咸授京秩或外臺四品師文獨得五品且督糧邊徼才數月勒令致仕輿論稱屈人謂出於王用以復怨師文不問也歸田後日養封君孺人於雙壽堂敎育兄子碩頖如所生暇日從一僮防詩囊棋局訪親舊於村墟林麓間看云聽歌累日不返畱余別墅尢多善於誨人勤懇不倦邑庠士大半出門下使陜西時慶陽楊都憲子朝鳯附鳯寧夏士李綸輩皆從之遊朝鳯登進士今爲布政使參議所著諸史考易說四書說北村集藏於家生成化壬辰十月二十五日得壽五十有九娶張氏封孺人先卒子男三頌太學生娶曲氏頒聘馬監生師言女領聘余弟監生繼女俱幼女四散官韓拱立庠生顏命徳李烔余幼子若樗其壻也將以某年月日合葬張孺人之兆頌來乞銘憶前嵗戊子余往謁封君旣又謁馮孺人二老冠服輝映痛念先公先母不可復覿未數月餘乃志馮孺人墓又數月志封君墓志張孺人墓今又志師文墓矣嵗甫再周變故遽爾陳迹舊遊恍若旬日余何以爲情銘曰

士有利器寧韜於劌彼剗其衷乃淬而礪事有大義宜勇於寄彼矯其彊或望而避朝之言恂恂夕之行溫溫忽奮而往一髮千鈞匪鬰匪伸汪濊莫垠余將求之古之人吁嗟乎師文

西莊先生周公墓志銘

嘉靖癸卯春西莊周公年七十四晨起偶跌遂得劇疾顧其子尙志曰我死必買石志墓吾友柏村敖太守應魁知我獨深托之狀吾行謁能言者以銘諸後名固非吾所急要令後世知有我耳三月六日竟卒以今年甲辰二月十五日葬裏中先墓尙志走故城徴銘於余且述治命按狀公諱冕字時制別號西莊世爲山西蔚州人曾祖淸避地吳橋平原裏因占籍不去爲吳橋人久之族碩且繁至以姓名莊爲周家莊祖政勤農業善知人識故都禦史張公於布衣中妻之以女非力不食非大故不及城市有古隱逸風父裕字大量仕爲縣陰陽學訓術配賈氏先卒繼季氏以成化庚寅十二月一日生公生有異質廣額濶輔白晳如玉望而知爲福人然豪俠伉爽不拘小節訓術屢以爲憂都憲時往慰之曰快犢破轅駿足跅弛無過慮亦時呼公前諭以郭解李陽輩爲世大僇公瞿然愧悔訓術沒公獨與母居乃輸粟爲義官懲創自厲曰不敢辱吾冠裳也政務有難集者部使符檄有難濟者輙以試公孜孜渠渠隨手立辦人咸謂公爲衣冠覊紲故不敢縱公聞之笑曰何待吾之淺也前言特戲耳念先人慮不肖隕墜隱憂以沒終天之恨萬死莫贖冀他日借此少慰先靈於地下君子曰是不但爲今之名士將無愧古之孝子矣配牟氏賢而無子乃亟爲公聘李氏鞠氏胡氏爲側室公遂屏迹官府日與田父野老防壺杖竹徜徉林壑間嵗時伏臘呼宗族諸卑幼自通渭知縣尙文寧海州判詩庠士尙勤以下數十人暢飲談賦詩窮日爲樂未售者激厲教誨時給以膏火楮墨之資人爭感激思奮拯寒饑助婚防活轍枯蘇道暍皇皇如不及惡少或肆欺淩恬然不與較且無芥蔕於胸次明日來有所需應之如初古稱有容徳乃大如劉寛婁師徳諸君子指不勝屈然本其資性寛裕能容受而消融之公則剛猛尙气不欲挫一毫而侵奪橫加坦如裕如正所謂剛過而中髙明柔克者乃知周處折節王述忍辱非誣也景州庠士曰周文中與公同名入太學卒貧甚公素未與識徒以其同姓名也惻然憐之畀以資使其子學詩畢葬事旣葬又畀以資使其子學禮畢姻事鞠氏有孤侄女胡氏有隨嫁幼女公撫育以恩擇配而嫁鄕鄰至今唶唶子三人長卽尙志領嘉靖辛卯鄕薦娶張氏次尙忠登乙未進士官國子助敎娶王氏李所出次尙恩國子生娶何氏鞠所出孫男五統娶王氏綋聘某氏弦聘王氏綜聘張氏孫女六曾孫男三澤流浹余與公同鄕然未獲識公夷考公之行誼於親爲孝子足首百行於鄕爲長者足厲頽俗於財利爲仁人足挽貪風於攺行革心爲志士爲勇夫足消戾气大有功於世敎烏可以不銘正不在識與不識也銘曰

漳湄東望懷彼良士其良伊何融融幾幾名孚鄭鄕徳薫晉鄙落落盆盎見此罍洗於稽其初古俠士比不逺而復未蹶而止天實成之將使淑世場有稼禾室有史眾躩於途吾賁於趾有徳及人豈必曰仕彼髙者墉或愧靑紫子眾而賢是曰不死

登仕佐郎河南汝州吏目顏君墓志銘

洪武永樂間山東有豪士曰顏公子寛性疎宕喜遊歷足迹將徧於齊魯燕趙之區蓋嘗自鄒而禹城自禹而故城晚嵗倦遊撫獐鹿北村林木曰吾終老是鄕矣遂爲故城人子寛生福智福智生壽官公諱誠字孟實君之父也母馬氏以成化壬寅五月一日生君年十二遊邑庠瑰奇爲師友愛重旣長气益豪若不堪於端行拱立繩檢尺寸者乃棄去以入貲得官汝州吏目而奔趨簿領尢所不堪乃又棄去夫道逺俗敝天下無肥遁之士蓋有因緣於未仕之初者矣未有止郤於旣仕之際者也空谷足音驟聞咸驚而疑得謝後日咿嚶書堆中心有所懷輙治具招朋舊論文對奕爲樂亦時命駕朋舊家而余與故楊侍禦師文今李方伯公遇馬監生嘉貞李巡宰思齊恆窮日夜連晦朔不厭余門人劉知縣善本尢號知己今人所不能者卽妬人之能所欲者卽惡人不與之同欲君所欲在退能不惡進者京師諸達人嵗時遣使候問報章謝札無虛月奕不甚精歌曲亦不甚解能不妬精者解者與人奕屢負無恚聽人歌興發亦自歌前賡後和河懸瀑注聽之若驚受之若合故孚攣誠感情人人同然疾惡太嚴市人儈子終嵗不敢睨其藩家故饒年來愈盛子成立悉以付之曰此後勿闗吾卽有變亦勿告徒亂吾志無益也吾知養吾父悅吾兄耳母早沒壽官公年髙君侍臥起者數年兄太學生璽嘗被誣訟久不白君走訴省臺求援諸交遊乃得理貲費皆出君兄不知也兄尋得癭疾君命醫市藥皇皇然曁沒恐傷壽官公心言動如故而神志內傷一時賢聲充滿衢巷余嘗見人貧無積卽無系戀故於利易疎稍有積把玩愛防甘爲守鹵者什九盛年气壯義激於或能勉彊至气衰景逼萬事無所與惟知有利親故皆秦越惟知有子孫蠅蚋腥酸蠨蛸絡緯等物議於蛙蟬以人文爲疣贅竟不肯捐一毫而虎踞利區蝂緣髙木亦不容人得一毫甚者父子兄弟耰鋤箕箒之競紛紛剖析於廣坐自謂當然視君毅然脫屣灑然夢覺融然幻化標柱山嶽之上越帙風霆之外眞赤鷃之於摶鵬也若夫佐婚防援溝壑恩懷僮僕義化彊橫固皆人所難在君特餘事耳嘉靖丙午三月八日卒壽六十五君諱佩字鳴玊別號東原配楊氏蚤卒無子繼靳氏側室李氏子四人命徳娶師文女介徳娶嘉貞女皆太學生仝徳娶公遇女邑庠生兪徳娶髙某女鴻臚寺序班女八人其二適余從子太學生若金若巖一適余甥庠生李炫其五人則崔三重蘇泛王思明李賓張時宦其壻也孫男一孫女二俱幼將以十一月初七日葬西郊新阡命徳持戈水部九章狀來謁銘余知君旣深命徳又余門墻士安得不銘銘曰

仕不期於必遂要於適意行不期於獨異要於無愧肯堂令子吹箎友弟朋過髙軒士來問字半武不出而名重京畿一耒是安而腹如經笥嗟哉東原胡畀胡棄西郊之封有渠有墉鳯舞有竹龍偃有松雲藏霧幕啼鳥哀蛩惟斯人不復見兮起天末之悲風

山西界河口巡檢李君思齊墓志銘

嘉靖丁未春餘臥病村墟林深地僻累月無過客六月十一日忽思齊來問訊余心甚喜相與歌曲觴詠於卷帙鉛槧間竊窺其飲食步履與少壯者不異風度神采英英然倚屏執書繙閱終日不倦畱數日去瀕去意眷眷不忍別曰兄他日當思我七月四日得報曰思齊昨夜死矣嗚呼孰知此來乃與余訣而此語遂成防邪其偶然邪其預有知邪悲夫思齊諱榛字思齊別號西原姓李氏世河間獻縣人洪武初諱容福者避地南來爲故城人容福生成甫成甫生友直友直生惠有隱徳鄕裏推重奉詔薦爲壽官娶劉氏以成化戊戌四月十三日生思齊於裏第幼白晳花顏肉映眉目如畫長益魁梧丰厚習舉子業不成乃應辟爲府從事得官階登仕佐郎仕爲內府廣盈庫大使齪齪役役日與貂璫共事無所表見恆不樂年餘攺山西興縣界河口巡檢益不樂屢乞休於部使不得請拂衣徑歸部使者賢之遣人追畀檄文中多假借語思齊倜儻尙義於天倫尢篤視聲利則淡然漠然甫入選籍悉以田廬付諸兄自攺築於舊居百武外辟圃蒔花藥浚渠鑿井柴門莎徑日延客共樂嘗語人曰吾性愛幽僻惡喧雜故宅此郊坰然未忍逺吾兄故去家甚近又不忍貧吾兄故不取片石寸土空囊徒手工役頗鉅恆恐不得亟就緒畢吾志以慰諸兄今幸茍完矣曵杖林臯望云防泬亦恆以之自慶不猶愈於淺隘門巷偪側猥雜於兒女子啾喞號呼間乎前之所予者未必多於今之所取也歸田後躬率僮僕耕獲菑畬二十年來𨿽日裕以施予揮斥竟無餘貲酷嗜讀書屢從予借史記兩漢書資治通鑑三國誌文選續綱目凡數十種余嘉其老不廢學一一應之思齊揖謝余曰古稱還書一癡吾終不返璧矣余笑曰君審能不負斯書鄴侯萬軸惠施五車當悉輦以贈此數冊奚以謝爲無大故未嘗旬日不見旣見終日對坐要不作世俗語籕文奇字僻事險韻及疑難未省扞格未融者任意叩問河懸瀑注風生云變余應對不暇遇余不知者思齊大噱曰兄亦有不知耶余不覺有慙色故每當防晤輒預捜檢涉獵以備酬答如待勍敵如對畏友因之熟舊知富新聞所得爲多同志諸君子嘗評思齊之爲人曰古人不可作矣儗於今人蓋溫潤如方川李公從調笑醖借如闗西王敬夫明爽俊快閒閒棣棣如姚江孫直卿𨿽詞華學識瞠乎不能及然慷慨激發侃侃無所回曲則三君子亦覺微歉聞者弗以爲過許娶孫氏先吏部第五女子男五人炅鴻臚寺序班炫燮炯俱邑庠生盧氏顏氏劉氏楊氏戴氏其婦也女五人長適胡計美先卒次適郭大純胡繼雍庠生孫倫訓科楊磲孫男六人孫女十人將以十月二十五日葬先塋之兆炅炫來乞銘嗚呼良友云亡踽涼無侶余尙忍銘吾思齊也乎思齊年登七袠生計充饒富而壽矣平生無沈屙無大咎康寧好徳矣談笑易簀翛然羽化箕疇五福於是咸在他日遭際顯揚龍章鸞誥尙種種於五福之外以是慰思齊於幽扃並以自慰漆園蝶夢化彼幻軀豫章鷗盟不堪回首柰何銘曰

道若大路惟行與止止不以尼行不以使茍有用我卑官何恥不我以需我安用仕舊第甫田諸兄料理惟兄克承敢曰失是膴膴郊原森森孫子赫赫朝簪溶溶泮水於趾於耜亦亦史繪堂書樓短檠素幾千古胸蟠層層磊磊在古有訓朝聞夕死思齊生死可以一視配命多福無咎離祉遙知慶澤方來未已我作銘詩以俟百世混混其源湜湜其沚

沙溪集卷七

欽定四庫全書

沙溪集卷八

明孫緒撰

祭文

祭東田馬公文

蘇黃旣沒斯文日卑學無定見士無全師惟公力學挾以英姿世逐哇咬公志鐘彞作爲文章陳言旣麾金石其聲蘭蕙其萋斂則莊重變則滑稽或砥而途或亂而蹊隨所意欲俱稱作者俯視籍湜希蹤班馬文士效之爭入陶冶行獨思深和者益寡人得片言撫玩如寶風雨重陽池塘春艸飛步賢科防勛諫稿謠逐兒童名喧輿皂入佐司馬出撫邊陲緩帶諭兵橫槊賦詩聲色安閒經濟瑰奇東遼畏薛西夏歌琦人亦有言文事武備宿學如公勳名固易塵蔽斗文功虧覆簣天實爲之又將誰懟天下之事有拙有工維工與拙當要其終謀畫伊初期以全功方張而弛聖者亦窮事幾之來駛如星火通變則成偏持則墮或正或奇豈不在我不費而獲烏乎不可成墮相去間不容髮維公之心晴空秋月韓諭鎭州郭撫回紇其志則同其終秦越嗚呼哀哉三書乞哀下獄竟死謗言橫加明珠薏苡盛名難居髙才多毀千載寥寥眞非眞是城西有墟維公故居泉夜茫茫雲霧霏霏漳水揚波園葵有輝思公不見孰知我悲

鄕致政祭東田墓文

嗚呼人心有不泯之是非物理有相倚之乘除故君子有所見而不怨淸議有所據而不虛昔公之生存人見文章徳業鏗鍧炳煥妬而忌者固未肯盡以爲是今公旣沒不但讀公文者心醉而聞風者亦賫咨而涕洟是蓋至情郁於積憤而實懿徳好於秉彜假令公當日尊榮安富不罹讒謗則人心無歉未必輿情若此之同歸一時之晦將以耀百世之光輝前日之斐萋正以甚今日之瑰奇也天下之壽且逺者莫過於文譽而千年爲近天下之尊且貴者莫過於文業而三公爲卑然則施弗防於挾負功幾成而覆敗公直可付之冥漠而云云者奚啻於虫聲鳥韻之嚶咿某等愧新學之廢荒負舊日之恩私述公之心迹歷履枯腸𨿽已屢竭而今從諸公之後抑安忍遂昧昧以無辭跽而酹奠公其鑑之

祭邑侯王治齋文

嗚呼治齋已矣憶捧除書來自玉京余往謁之程蓋韓荊促膝而談莛撞巨鐘治齋於時奕奕豪英視篆未幾羽檄交並曰楚氛惡曰敵馬腥以扞以衞築鑿登登治齋於時赳赳幹城役若子來功若神營身殉國是疾雷迅霆彼趨避者陰笑陽驚治齋於時濯濯厥靈詎料一疾倐爾泉扃孤舟旅魄萬里銘旌漢江悠悠蜀山靑靑梧竹悲吟猿鶴哀鳴漫漫長夜漠漠新塋淒淒風雨杳杳音容嗚呼哀哉人孰不死死難於名治齋名徳天淸日明徵於惠澤途路哀聲徵於勛績樓櫓髙墉政敎旁達四民載寧威令逺懾羣凶歸耕士有淸議裏有鄕評曰惟治齋無負編氓少畱數月百廢俱興雲迷逺途風折修翎吾民數奇何怨何憎宦業若此足蹶厥生豈必大位乃爲尊崇豈必久仕乃爲化成若有人兮久擅光榮隼髙而據防厲而貞鸞坡倚席鳯池橫經虱褌役役虫飛薨薨事勢忽異海竭山崩方之治齋孰虧孰盈先民有言明徳惟馨敢布狂斐以慰幽防嗚呼哀哉

沙溪集卷八

欽定四庫全書

沙溪集卷九

明孫緒撰

賦

凝神賦壽韓南園明府

南園韓先生今年登八袠矣諸鄕友謀舉慶典相與問言於緒憶先生家食時每過先子之廬竊窺其豪邁磊落非時務瑣瑣者所能羈謂布衣之士當爾也旣令招逺愈疎宕橫逸滑稽戲謔終日不可窮猶以爲亨衢順境然耳得謝後尊酒弦歌日徜徉嘯傲於春園秋水之間气象胸次與昔略不少異始知其稟於天者無局蹐狹小之病非有所慕向而爲之也夫不戚戚於貧賤不汲汲於富貴以無傷沖和之气故得壽若此非邪作凝神賦以見意其辭曰

世有先生簪投東海趾賁南園眉宇旣佶杖屨聿尊蕓香有子蘭茁其孫向平無婚嫁之累陶令多車馬之喧旅核載列佳賔日圜帷袂颺而成云絲簧鳴而沸天先生左據吳娃右擁越姬今日髙陽明日習池羽翮旣老以彌勁調謔曲中而多奇觥兕交錯無倦色應酬終日無厖辭檜柏與姿山澤同臒昂昂靑田之鶴泛泛滄江之鳧玉山欲頽廻風之偃修竹靑瞳炯射寒蟾之映冰壺客有造者曰吾聞之壽得於初成於靜惟閟伏之貞常斯期頤之可幸今子年登八袠身役羣聽肥腯醇酎燎其衷驩囂盤辟撓其定撞撼不利於桑楡釀郁慮汨於水鏡拊吾心而竊疑請伸喙以聞命子昔官蓬萊之濵豈不見仙靈之居雲霞爲餐楮櫟爲裾木石爲侶泉風爲譽彼豈惡聲華愛虛無樂衝澹忘膏腴蓋將慕翛翥之天衢固當避偪側之塵區矧欲不可以多縱志不可以久逾此不易之至理庶吾子其更途先生曰吁子知事之於形不知神之於情凡人之情欲有所寄茍飽食而無用將多欲以爲累故懿公好鶴屈子嗜芰阮籍猖狂劉伶酣醉𨿽各殊其情悰要同歸於維系易載艮止詩詠塞淵先民有靜安之訓南華著逍遙之篇豈欲如木之槁如灰不然蓋機械去而天眞合形骸放則靈根堅色象是胼澄是潛寄興於偏寧噏其全光與眾和神以一此古昔所以垂訓喬鏗所以修年彼簡出奧居杜門卻軌輊軒永稅冠裳盡毀袵簀肢體堂階步履天日莫窺於容儀裏閈不通其姓氏名成大隱迹類髙士然而朝覬乞墦暮心媚竈望終南之防徑投宮中之玩好得防日縈幽鬰恆蹈甚者王戎布籌和嶠嬰癖萬錢一食而未厭千金屢散而復積叢憂旣並熱中可炙震於鄰而先驚任過力而多躓若此者爲勞邪佚邪徒使方士獻巧醫工補闕奇術駐顏大藥換骨屈伸偃仰噓防嗟咄惜濺沫於涓細戒時晷於絲髮立言近似於根據奏功終成於恍惚且壽於天爲遺於徳爲符於世爲典型爲文獻於人爲福先爲慶孚觀黃流於玉瓚豈彼噥喁淟涊猥陋瑣屑者可得而誣今吾靜以動制白以黑守執名禦實名名者未名卽有印無有有者未有碧潭云物靑銅妍醜馬醫夏畦虎賁傭走老宿吾師彊戅吾友英英爲銛坦坦爲厚嘵嘵爲敷默默爲受猖狂乖戾和風醴酒號怒詬罵金鍧玉叩幻緣外浮谷神獨偶春馥秋葩歡悰噱口吾方抔泰華杯瀴溟瞬息運防蚊蜹雷霆憶廣成拉彌明駕虯鯤驂鼇鯨登瑤闕朝玉京振衣昆侖張樂洞庭跂太空之遼邈了不辧非有之與無生是乃白雲之壽鄕淸世之仙瀛夫宇宙爲籠塵霧爲网毀譽愛憎紛紜鞅掌將畢世以莫殫苦何求而受想惟志中於聖賢庶神凝於象罔繹子言以溯吾言竟孰拘而孰廣客於是慙然沮恍然悟摳衣下堂失其故步

莎汀賦

古蓧戈君宇淸愛漳水之勝自號曰莎汀主人甘陵孫緒爲之賦曰

泳淇水之毖流見漳河之奔放掠滄景以東下渺天津之在望越瞬息其千里鼓洪波而欲漲迅舟檣之紛紜類萍蹤之蕩漾忽一塊以橫亙立孤標於衝浪逝水岐而安流奔濤洄而拱向驚者殺勢狂者止蕩邊城絕徼抗一旅之師砥柱中流屹百川之障如盎之承如原之平綠漪映而可愛靑莎縟而易生過客徙倚以忘去主人謙洽而有情蔚乎經世之文含而內蘊儼若淵泉之性湛以中明瓠刳而航木橫而蹈日來百廻興出獨到以詠以觴載色載笑哇鳴鼓吹稊稗至道晚橋識拄杖之聲嘉賓詠蒸然之罩澧有蘭而沅有芷未忘公子之思朝采蔬而暮采魚雅稱散人之號林邊雨後記春種之薛能水北原南慕閒行之賈島艸一也莎獨可依土一也汀獨可重蓋莎之叢生近於仁而汀之獨立近於勇激之不鳴撞之不洶水流而意自閒澤虛而气不壅鎭重之士不逐於疾驅雋永之才不困於紛冗念績學之韋定名義以慫慂彼累榭崇臺名園異沼境地夐絕林木深窅工疑鬼輸景出天巧嘉賔供具以來遊騷人載筆而幽討萬卉秀而爭妍累世玩以爲寶情一動於豪右勢不容以永葆睥睨之涎方垂施奪之謀愈狡一失足於坎穽紛下石於幽眇家罹褫籍身膺席槁李崧之別業盡取於人張祐之荒田責徵未了故入云之甲第未易以擅而環堵之衡茅終焉可保然則蓄十朋之大貝曾不若半汀之芳艸得於我而非貪格於人而非嗇智不來謀力不來逼商不往售農不往植撫枝蔓之滋榮窺化工之莫息芼萋斐之文章懲貝錦於讒賊閒門要地細檢東風到世情孤鶩落霞逺望長天與同色夫言有淺而致不可窮迹有粗而奧不可測洛陽數畝候天下之盛衰蘭亭一觴齊生死於今昔事匪希蹤情深自得誠寄興於一笑卽神遊於八極亂曰莎之蓁蓁兮可席可裀莎之囷囷兮可樵可薪刈而蔞兮可以秣吾駒以蕩吾趨束而蒭兮可以緝吾廬以奠吾居安能置生計之種種而捕夢幻之蘧蘧若乃踏莎有行秋水有述被髮狂吟天幕地席言論張皇形迹詭謐蹈海逾河枕流潄石纎靡奇麗之句江繞郴山恍惚虛謬之談籌添海屋非性分之樂所存抑池塘之夢方熟惟渭濵之釣絲與伊洛之流澤進則爲股爲肱退則爲賓爲客蒹葭霜露伊人宛在水中央廊廟江湖天威不違顏咫尺乃生平之願學亦古今之不易蓋宇宙之大此道獨出萬物之先君臣之倫天下不可一日而斁必也令譽彰聞徴書交騖披艸萊之新恩襲瀛洲之故步宣室求賢之問細細天風汗漫騎鯨之遊茫茫煙霧潤一世之枯槁爲斯文之津渡期無愧水魚之相投庶不負雲龍之遭遇奮翼附鵾鵬回頭謝鷗鷺

鳯鳥賦

餘一斥林丘半生淟涊愧鳯鳥多矣對圖濡筆淒然興懷吾聞鳯凰之爲瑞兮乃在夫炎海之外丹穴之山去中國不知幾萬里兮性不累於塵寰隨治棼以顯晦兮世固不可得而見覿風神於縑素兮宛海山之在面梧竹蔭而靑靑兮醴泉澑而汍汍依雲霞以棲息兮漙沆瀣以爲飡鳳若鳴而鏘鏘兮凰若應而噦噦晞朝暾之融融兮颺羽毛之翽翽百鳥飛鳴而環列兮若拱衞而欽崇斯固气類之感召兮誠亦愛戴其長雄撫鮮毳之陸離兮攬余涕之潺湲彼盈堂之燕笑兮方濡首而酡顏孰粉繪以畀君兮孰投余以長慨系遐思於千古兮諗元化於大塊胡假之以文彩兮不使之羽儀於世逺江海以孤立兮污沮洳以永棄日窅窅而韜光兮風浩浩而無窮癡霧昏而迷天兮狂礫起而灑空鵬怒飛而垂云兮鯨奔吸而倒海橫六合而決九山兮懍孤標之安在鵜濡味以在梁兮鶴偃蹇以乘軒有鴟蹲於池兮有隼墉據而風騫何希有之靈瑞兮獨不得借於一枝紛喧啾之萬喙兮奚足爲上林之盈虧昔軒轅之無爲兮覽徳輝以巢閣亦嘗來儀於舜廷兮應九成之聖樂蓋自聖王之不作兮始儉徳以深藏吾固不暇哀斯鳥之弗遇兮維斯人之永傷於惟善感之鳴於唐兮亦有士元之伏於漢重斯文之耿光兮煥良史之嘉嘆跨一代之英賢兮得此尙至今以爲榮乃如之人兮矧麼麼以有生惟人性之爲貴兮顧借重於羽族去污濁以自藏兮孰不攀附而欽淑髙蹤逺而寥寥兮岐路蓁而瑣瑣余旣不得於今之士兮或古人之知我念尼父之周流兮楚狂病其徳衰欲自得於舒捲兮嗟余捨此其誰師哀揚雄之好古兮駕鳯說於君子售防佞於美新兮曾不自知其無恥舉平山之勤渠兮祗資於撫掌之噱談儻不負於九苞兮飲一瓢其何慙盼頽景兮西下搔短髮兮毿毿

超然樓賦

柳塘先生結樓於東園之東前臨綠陂後枕髙墉飾不采椽邃不宮土築而臺甓砌而層奇蕚拱列古木巃從隙駟朝度牕蟾夜通自題其額曰超然之樓日焚香冥坐於中陂東漁客慕而謁焉且叩其命名之意先生曰吾茹貧畢世與物多忤棲遲衡門風雨環堵不但登髙作賦久絕念於生平而長天逺林曾未入於阿睹蓋偪側咫尺於窮檐宜塵氛堆盈於庭戶自吾之有斯樓也洞視層霄俯閱萬象沆瀣夜下旭日朝上微雨孤村天低野曠翹首跂足千態萬狀超然於塵寰嗒爾於世网荊川王粲坐暇日以銷憂漢城孟郊聊乘春以騁望於斯時也無懷葛天冥迷滉瀁蓋不知運世之爲悠長宇宙之無限量羣仙宛其同遊十洲涉於想象彼西澗孤舟南風五兩紛萬變以交馳引大利而自向吾憑防以睨之蓋不啻虫薨蚋聚腥幾糞壤也樓之名義庶其在玆客曰是超出於庸眾人矣然聖門不暇方人君子貴於無我達人通士不若是之瑣瑣也先生曰吾嘗倅華嶽貳濟州愛巒峯之嵂崒撫汶泗之交流尋種魏之髙躅思賀李其與儔惟髙標之永懷乃簿領之日休堅不可破亂不可籌如石之頑如木之樛復有部使監司貴近藩臬盛气虎踞於堂陛下吏魚貫於班列怒赫則壯頄而頳勢張則炙手可熱雨覆雲翻天摧地裂今回首遐思蓋深數古人之不可作而未嘗不笑若人之躞屧登玆樓以俯仰盡往迹而滌雪撫後園之奇花延吾鄕之名徳白酒黃雞雜蔬丹荔勝日良辰云朝月夕挈榼喧壺矢之笑聲推牕玩花蕚之容色晴景朝酣濃霧夜濕一一巧妝兩兩鬭飾落落若疎密密若織艶若妖姬潤若良玉含苞若孕鮮明若拭向者若呈背者若匿仰者若訴俯者若息深紅若日丹誠血赤嫩白若雪縞素爲質馥馥鬱鬱紛紛籍籍念昔貴位威福情人人殊其異於玆花者曾未什一謂得志以大行乃艸木與同匹哀哉吾輩憑藉軒楹脫略形迹陸務觀之肝肺易輸龎徳公之賔主莫識今我頓忘於故吾懷抱肯傷於宿昔黃堂白屋混於大觀樂境畏途本同一致慮寂則萬緣俱滅澄然則兩忘無事如甑之破如屣之棄塞馬得失枯蟬遺蛻冥然漠然無聽無視客曰是固然矣已超出於榮辱間矣至誠無倚著於心君子貴推移於世不謂吾子之昧於是也更端上乘無爲左次先生曰吾年餘七袠童顏豁齒撫來日之無多諒歡遊之能幾嘉績終不可以與立老冉冉其至止匪寄興於物象將百慮其未巳聊憑髙以逺眺時塊居而徙倚望蒼梧之暮云溯鼎湖之逝水古之聖哲安在哉徒點筆於靑史杜少陵之得失目注寒江郭子綦之噓嗒坐而隠幾齊死生於蒙莊宗虛無於老氏聊與化以優遊知防竟之何似此則鄙人之意指也彼龍鐘者爲誰方跛鼈而攫市客曰似矣然猶未也吾夙知吾子之挾負請進一步以展衷愫先生曰嘻一元之理無盡而气則有涯以有涯而囿於無涯安能得兩在而無參差固宜天地有否泰日月有盈虧海山有變遷气化有淳漓況人又囿於陰陽兩間者其孰能逃於五行之外百年之期茍聞道於昧旦𨿽夕死其何辭吾少學易若咀枯枿若捧漏巵旣稍有見若索奔駿若追晷曦今老矣亦豈敢謂有聞而沈酣浸液亦時得於管中之一窺試博觀於天下之大萬事之夥曾何外於一畫之偶奇至一不容以或貳而渾涵圓融安可剖析而離披故得於一則乾坤之淸寧卽此而在不得於一而浩繁文字祗見其喪羊於多岐負苓者尙以先天之圖爲贅而尼父直謂作易者爲世衰彼業並四家道微九師英流演王弼窮微京房卦气司馬濳虛義海析蘊太火珠詞支說勦安能知吾棟宇之崇卑閱卷帙於髙閣竊取義於韋倦枕易而假寐恍然親見於庖犧道通天地有形之外心遊鴻蒙未判之初竊以是爲逺覽爲獨到捨是則無可爲詞矣若夫滕閣之朝暮雨雲嶽樓之廊廟江湖東坡臺記弔古尋幽欒城樓賦蔬盤酒壺興固各有所寄而斯樓之陋隘則莫我敢圖乃振衣而起拍檻而歌曰樓之前檻兮塘水泠泠兮孰與我濯纓兮樓之北壁兮碩果未食兮孰與我談易兮客悚然聽黯然不言飄然長揖以去竟莫測其所存

卹徭賦

卹徭賦者頌吾景賢守豫章陳侯也我國家酌定古制每三年一編徵徭輕重隨其虧盈簿書狥以遷就飾治蠱壞更張條格且慮夫富者以巧賄而脫貧者以無告而承富益富貧益貧將至於無所安集今年實當其期侯精察縝密物無遁情而矜憐惻怛時溢發於伸紙點筆之下故以卹徭名篇州之冑監諸友介余甥劉監生化淳來索言先是余嘗三致意於侯矣因作短賦以見意取足於不爲復詞耳

大荒落之嵗序建困惇於天樞殺景怒而布令寒風勁以示威方無衣以卒嵗屬版圖之重稽爰率由於典則寓仁愛於乘除閱三載而更張乂四民之差咨時有向背政有違宜業有軒輊役有盈虧此剏法者之逺慮而憂世者之所當知蓋物理無一定之彊弱生計有俄頃之盛衰或先倨而後恭或昔瘠而今腴或鶉衣而朝出乃鶴氅而夕歸方洋洋於夏屋倐淒淒於夜扉加以宇宙之間何事不有機械之設其變無涯巧防曰厚淳龎曰漓溟渤爲峻泰華爲卑兔脫雉獲魚网鴻離遂使義利失大界限而人心無公是非絜矩爲方必無戾民物之性中流砥柱庶少障江河之趨於斯時也縶者思釋困者思紓饑者思哺抑者思舒涸轍枯魚想西江之斗水紇幹凍雀望北陸之隆曦豫南先生明炳物初憂先天下畏此簡書形銷渥赭塊居咫尺之庭神遊廣漠之野載諮載詢以揮以灑贗無所售眚不輕捨開諭惟借於語言廉威不專於楚榎斂奔放而漣漪萃渙散於陶治縷縷紛紛魚魚雅雅政敎風馳聰明天假深封植於孤根切垂戒於三瓦蓋嘗期大人天下爲度物與民胞於焉體君子易象之謙裒多益寡無事於京兆之缿筩俯同於戶牖之宰社進不失朝廷一時之新令退不廢風雨萬間之廣廈故居人愛屋上之羣烏而徵途羨車中之五馬卽此一端以措諸事業舉萬類如傾瀉充斯類也窅窅可易巖巖可摧熇熇可撲落落可徠囂囂可寂瑣瑣可駭可以推移凝滯可以通變化裁可以一鳧鶴通瓶罍弭沴厲和祥災齊物論以平價解民慍而阜財下可以均谷祿方井地以正疆界上可以調四時齊七政以平泰階挽皇風於邃古躋葛天與無懷嗟伊人之膠柱徒觀望而徘徊旁觀斯世孰與侶侯何以獨得於此哉蓋汝南得中州之正淮康居潢水之隈摩云地靈毓淸淑西湖活水爲培栽仰止髙嵩宜富有於梁棟餘波伊洛逺流澤於莓苔固宜有斐君子獨抱奇才了牒檄於指顧著勛績之奇瑰佳石移云諒補天之有在明珠孕月久媚澤於胚胎是以生色蓧郡增光董臺漳流瑩澈甘陵崔嵬標望與瀛洲髙揭才華與渤海爭洄館閣班鵷本固有丘壑車馬空驚猜行見下徵詔之黃麻納調燮之鹽梅卻恐召父杜母崇秩於槐棘風霾霧瘴又徧於蒿萊矣盼流光而孤嘯蟠灝气於九垓

沙岡賦

余家別業在沙溪之南數里村西沙磧舊爲溪水擁成丘阜大小相望故老因名之曰沙岡嵗久漸平然故址皆可認從侄執硯耕鑿於中築園圃蒔花木間請曰願叔父一言余喜其力田而好文不忍峻拒援筆戲爲之賦曰

沙溪南去十里其餘擁沙而岡依岡而廬茫茫無際累累相如列若斥堠繩若貫珠有人隠於其間兮日撫弄以爲娯朝風埃之與鄰夜氛翳之與居客疑而問曰若是乎君子之愚也士當擇於所居物恆期於有用相彼沙兮炊不可糜穿不可洞飛礫疾飇爲祟種種透帷敲牕心焦目眚瞀亂障礙齷齪擁腫狂蔽天日癡沒腰領垢樽罍塡溪井污蕓編痼毛頴不惟無致用之資抑將爲斯世之梗謂宜夙擇而亟去胡爲守若虀鹽酣若酩酊也愛身之至者常欲潔而慕道之者歸諸靜吾子其尙聽餘言哉沙岡主人啞然而笑曰君知其一未知其二天下之生久矣迹固難於彊合物恆忻於所遇或心樂於水山或性同於姜桂或雍雍於都兪或飄飄以髙逝𨿽好尙之不同要之各適其意如吾者隴畝耕耘麼麼瑣細進不能以流芳退未果於忘世飽食而心無所用慨堪輿之疣贅取物以象吾身固斯岡之儕類故居則若參行則若儷向我若賔環我若衞登望若臺倦眠若袪暑若簟燠寒若毳染旣久而與化不覺形之同異方冬春之際乘風而起也若怒若奔若排若驚溟溟蒙蒙訰訰懵懵門無轍迹巷無行蹤上下天宇之一色了不辧南北之與西東沒縱橫之岐路喜大古之一同若混沌之始鑿渾乎气化之鴻蒙朋儕阻隔音問莫通緣念盡息浮游規中吾自以爲無懷葛天之民而親履華胥之提封也於斯時也豈不有達人宦士敗子徵徒掩目而趨障面而噓攫金市區乞哀通衢偪側崄巇倉皇泥途睢睢盱盱伈伈流離穢污曾不能滿吾之一嗤吾則有堂若釐有室若渝巷衢若墟庭階若迷交睫不舒賁趾不移簀笫不離閾限不逾闔扉而臥有夢蘧蘧炙燈而酌有爼於於其寐媞媞其覺祁祁徐徐愉愉雅雅魚魚匪沒於衢匪柅於車人將投刺我門鳴佩我閭然諾有符慶弔有需過從有期醵宴有詞良馬素絲白飯靑芻縱人不我卽吾詎能安心於庭除定志擾於應酬囂景勝於沖虛執隨一變於初心今我頓非於故吾而我亦若人之如也然則沙岡者扃戶之固鐍當關之健夫洗心藏密之士何可一日而無若夫夏秋之交遇雨而受也點滴則淅瀝有聲少間則涓沫無迹有燥濕之功勲有容納之器識愼密入於精微謙沖虛以受益萃而不雜盈而不溢積而能推罅而能塞險境知夷亨衢知阨至於海立濤瀧陰連晦朔潢潦載途雷霆起壑沙滲而波愈淸水沐而岡愈潔粲粲如星皚皚如雪漠漠鋪云輝輝映月茅掩而黃竹映而白波之靑兮可漑可沐可湘可濯岡之潔兮可借可立可玩可掬披而揀兮可以得金汰而磨兮可以琢玉崇之可以薦宗廟築之可以迎相國握算手摶可以醒迷擁囊唱籌可以懾敵鳥下而篆文興雕射而藩籬撤畫而藏機撥而售術湘流憶賈傅之才汨羅懷屈原之溺偶語啟知士之謀龍荒泣孤臣之血程可久之譽望閱世如新陳公甫之鄕閭過者必式是不獨癖於野夫而亦實睠於名徳岡側之居陋亦可營岡上之田薄亦可耕居陋而矮屋卑垣令後世師吾儉田薄而力作省費𨿽荒嵗亦可生宜陰宜晴宜醉宜醒吾撫玆土而有之殆不減夫圃之與蓬瀛彼隰田黑壤膏原沃土江鄕水村沮洳污下稔則蓊郁連阡潦則摧塌環堵沈竈產鼃斜風注雨漏屋盡化爲淖泥經旬未得出門戶視吾之莎徑蕪汀沙水渟澄濺泥不上於襟袽勺水不瀦於階庭者何如也若必曰居延斷魂射工伺影緇塵染衣弱水絕境以爲沙之罪是役於物者之累未可以輒議也人固有類斯者矣豈可專疵於沙哉甘言斷金僞情執袂投分明霜矢心皎日白首按劍轉眼下石陰謀濳偵興禍不測蓄矛防於爼豆伏陷穽於幾席白衣蒼狗幻無定形巫峽太行翻於頃刻而或拘情葸心腐才弱質碌碌逡巡譾譾偪側萬事狐疑六用龜縮牝雞狂恣仗馬喑立拔毛不爲視死莫卹拜塵獻諛脂韋軟習戰戰栗栗愔愔默默是二者將不巧於海虫之伺人而甚於恆沙之無力也亦有目閱蕓緗情懷貪墨貎鸞鳯而志鷹鸇口夷齊而心蹻跖蝜蝂忘死以髙緣餓夫垂涎於腐骨君恩師訓棄之若遺天理民彜蕩然盡斲眾擯棄而不知心蔽錮而岡覺薺麥茂困於猗蘭薔薇將化爲荊棘遺臭惡於無窮爲斯文之大賊甚者紊亂條章突隳保甲羅織深文沈命新法朝開告密之門暮啟投書之匣傾百口之貲業充一刻之庖廚殞數人之命軀希半紙之賞格檟楚哀號髠鉗枕籍然則利勢污人不獨京洛而儒紳戕物或橫於冦敵也可不悲夫吾聞之今古無一定之盛衰造物忌百度之妍好聊取足於懽悰還不盡於蒼昊佳勝獨擅以自奉則怒睨之目日圜歆艶一動於人心則攘奪之謀日巧前輊後軒東搬西倒郭令舊第古槐夕陽奉誠西園遺塵芳艸李崧之別墅終賈蘇逢吉之災平泉之佳石乃爲陶秀實所寶慟慈孫之永思傷感客之懷抱是固易窮則變理不得以永存然亦物大必爭勢不容於常保豈非一鑑哉若吾沙岡之陋區不但可據以終老幸世人之共棄將云仍而逺紹且海尙成塵吳其爲沼寧知數世之後蒺藜之沙終不爲瑯琊之稻乎正恐變而肥饒又將立窺伺之標矣吾子顧病其瘠磽不亦遼哉客自知其言之失局蹐踧踖頳頄頓足乃擊節而歌以自訟歌曰沙岡之顚兮春日暄妍兮與子往彼田兮沙岡之趾兮泠泠秋水兮與子酌彼兕兮歌旣闋客散於庭酒盡於榼明月滿岡蕭然一榻

召和賦

武邑劉騰善音律余友盧君廷彥極喜之累乞餘言且曰要令後世知今時之盛𨿽歌工亦不減古昔也余重其請作召和賦以貽之

南溪居閒盧君過訪霧襲裳衣春生屨杖延坐虛齋髙談象罔庭軒載啟極目蒼莽維時初春零雨未降曠野赤以不毛怪雲幻而多像妖氛沴气天蒙蒙飛礫浮埃風蕩蕩破屋蕭條移民鞅掌愴景物以淒其顧艸木而如喪盧君愀然請問所以南溪唯唯竟陳終始敎尼不行經殘樂毀弦歌無聞閭閻多詭俗失太和道喪廉恥和气載傷天澤盡弭必得妙手補天至術亨屯和以移風說以先民挽江河之趨下庶回化工於無垠盧君莫諭請竟其意先生曰吾人之生大造補葺聲和气應詩成鬼泣琴調則六馬仰秣韶奏則九苞來集物有相感情有相挹聖知莫窺其端倪鬼神未防其張翕今俗好風靡物情日燐惟轉移之要道𨿽家諭而莫信匪甄陶其性情終未瘳於宿疢蓋雷霆之鼓無形而山澤之通以潤象物理以召和疏濁流於旣浚學道則民將易使正心則天亦可問祥光照夜大有無釁將終嵗以皥熈是何憂乎饑饉言未旣盧君曰止今所謂樂昔之太師氏乎正恐大音聲希古調和寡瓦缶鳴雷鄭衞亂雅麗曲爭妍妖容售冶欲蕩邪穢舒隱憂召佳瑞來天休猶治絲而棼惡溺而泅不亦難哉先生曰不然邪正無定評妍媸無定形求其正𨿽村巷呼號俚俗歌謡亦足以觀風而示戒泥其迹則明良之賡比興之精亦徒見夫音韻之鏗鍧故時世異尙情悰異愛銘鼎非饔飱之常結繩非書契之代隨世變以髙下何今古之相背彼商玲瓏之於元稹李龜年之於少陵汪倫之踏歌何戡之渭城寧不知其習非律呂之舊業非君子之貞數公者防合則愛莫能助離背則悲不自勝慨歌則壯懷激烈哀吟則老淚縱橫豈獨抱幽郁之气鐘兒女之情誠以憤紓於鳴心通於聲志以之寧气以之平不知在我之好惡而在彼之虧盈動物無間於雅俗請於是乎是徵噫君子不見有恆是思美人旣沒俳優自怡太上卒難逢流亞可相期一人之身萬變是司審若子言則仕必靈鳥乘必風騅臥必西山之隈食必內府之奇乎盧君曰先生之言是也今得其次矣武邑劉騰願而多能儒紳愛其秀貴勢安其承先生之言果不謬則彼亦可望永令名矣可無一言以期其成乎南溪頫而思仰而笑袖手屢叉援筆三叫疾揮成章風生云繞已而日謝山巒雀喧庭院盧君登車前途旣望雲樹之茫茫眺雙旌而不見

沙溪集卷九

欽定四庫全書

沙溪集卷之十

明孫緒撰

雜著

古今仕學辧送胡生南歸

古之君子其學也將以用世今之君子其學也將以罔世志在用世故其學也爲己而其仕也爲人志在罔世故其學也爲人而其仕也爲己本源旣岐薰蕕遂逺今古之不相及有由然也嘗觀之古人矣培六經以爲之根逹百氏以究於用質諸史牒以盡其變融諸歌詠以成其徳澹於中無累於外睟於形不逐於欲蓬蒿琴瑟聊以自娛巖壑泉石謂可畢世鄕閭以之矜式學者於焉成就古人之學如是而已夫豈必於仕哉長往非時中之宜援手思天下之溺或親老志切於顯揚而家貧養須於祿入非科目不能表見故售藝棘闈非進士不足大行故對防楓陛合有司之法程答天子之聖制吐胸中之一奇燦日下之五色皆平生之素負者非有待於外也及夫甲第登名中外列職廟廊館閣則憂在江湖絕徼邊陲則心存魏闕一民一物之不得其所蹙然未寧一政一令之稍失於平義形於色終身殫慮無復已時窮谷深山常恐未及是其仕也爲人乎爲已乎故建白於上皆鑿鑿可行發施於外皆永永可傳今則不然剽竊爲博險怪爲奇艶媚爲工晦澁爲古身心漫無所得借口於濓洛之門墻句讀尙或未諳騰說於秦漢之簡奧詆鐘王爲俗書笑蘇黃爲卑格呶呶於市衢喋喋於廣眾蓋惟恐人之不我知也甚者慕羅吳於西江跂陳張於東廣折雨中之角巾挽花外之小轂坐南郭以噓嗒效慈湖之匍匐羣居方咻瞑目而休曰吾專气以致柔眾論未平趺坐而凝曰吾主一以存誠苦人情以不堪離親族而不顧膠固偪側動輙有違恍惚遼邈莫可致詰夫科舉之業彼曰未學也至於計偕上進患得情眞乃俛首就試曾不肯少失時文之尺度盡背其所以爲學應試之文彼所自爲也幸而得第授官索價心切乃拂衣長往又不肯少狥世故之萬一復背其所以爲仕徑防終南隱充江左擁被髙臥則名重裏閭隱幾不言則光生藩臬薦揚奏疏無歳無之徵聘璽書惟防惟愼假髙論以罔利論者莫敢嗤其貪借舊譽以欺人舉世莫能覺其詐躬跖蹻之行而身膺賢聖之名富陶猗之藏而風被夷齊之節上之人非不知矯詐之可惡貪黷之有誅也顧其所拾者道學之殘唾所竊者聖澤之遺膏淸世不可以苦摧名教或恐於得罪任其所爲禁不敢問髙據省臺徧躋華要身名俱泰孫子襲芳利祿之士孰不欣於衷愫故從之者如雲郡邑之吏孰不畏其雌黃故之者如市彼見人之畏且服也以爲其學眞足以率天下而其術眞足以誘人心先哲髙躅不過如斯簡冊所存可以槪見斯道之重任披胸以當山斗之尊崇弛然而負慘風虐焰旣殃毒無窮蛻骨餘酲尙奔走未巳士風何時而正民生何計而安也悲夫顧才力弱者有所畏而不敢肆其害小才力勝者無所忌而莫敢攖其害大才也者人難得於天者也天畀我以才誠厚我矣不善用之乃爲世之大害曾無才者之不若獨不負於天哉今之君子非盡然也古之君子非盡不然也多寡從違之間耳古人今人降才果爾殊乎隔錙銖於丈尋差毫釐於千里謹獨之功君子所以不敢忽也嘉興胡生漨才俊气淸篤實以爲學而學必欲見於實用旣登名鄕書矣玆以南省不利將歸益實於學以需余恐習俗之易溺邪說之易誘因辧古今之所以爲學者以爲生贈生從余遊十五年於玆徳性旣已堅定行業旣已成矣持此以往詞林甲科名臣碩輔垂休光照後世磊落奇偉胥此焉出何必祕昃崖異窅深黯晦如鬼如蜮而後著聞於時哉若夫嘉興之富盛足以移人心裏閈之趨承足以喪所守擅利以自污招權以自大攘奪非所宜有以自便生審知其非久矣東晉之世尙虛無廣苞苴君子是以有崇有論錢神論有宋諸賢樹黨與崇異行君子是以有朋黨論辧姦論蓋𨿽力所不能救而心亦有所不能已者然則鄙人之情可知也抑豈敢公言於人乎濳致其說於吾黨之士而已其勿務爲髙論而卑視吾言也哉

病解【解聶子東之之病也】

王通有言古之仕者爲人今之仕者爲已夫爲人而仕凡可以利人者無不用也爲己而仕凡可以利己者無不用也古人今人其果不相及哉古者俗厚而性不失人知自重取予少茍於一介人皆羞與爲徒檢防少怠於須臾世將握以爲笑廉夫志士阿堵中常物糠籺藜莧祿食者常味也身瘠而道則腴家貧而望益重世變旣下民俗日偸知有嗜欲不知有性天知有貪饕不知有廉恥妻妾極於奉則四維皆迂談大庖欲其盈則百姓皆魚肉甫謁選卽謀吳越善地未領篆先懷璀璨盈篝東鄰一人焉貧而仕富而歸趨承之竦慂之蟻集而蜹聚之不問其所從來彼亦坦然安弛然負不知所以爲愧西鄰一人焉貧而仕貧而歸非笑之訾毀之甚者號誶侮辱之妻孥慍於室子姓昆弟嘆於庭臧獲僕禦慘沮於左右朋儕賔友望望以去他日遇諸途側目而過夫人情好榮惡辱孰肯捨赫赫之光耀趨落落之閴寥哉然則吏治之污風俗之變激之也緒爲諸生時嘗獻防於故巡撫中丞余姚史公大意謂塾黨之教不謹則閭閻無義風好利之俗旣張則天下無廉吏貪蔑之罪不重則祿食無畏心今宦遊數月卽起甲第售妓妾者相望當路者不之問或苞苴而覆庇焉是導之於利也王莽考富吏之貲以給軍元魏簿守令之賫以爲罪其人固不足齒其事則似可時出一著以儆有位明教化以淑人心嚴科條以挽頽俗爲今之計莫急於此公擊節而嘆移檄縣庭屬其禮重史公已矣余說竟無所售嘗舉以告聶子東之東之人品髙潔倅華州五年貳濟州又五年而益貧旣謝事乃不能供饘粥備裋褐歳晏日髙愬愬然恩者怨親者疎過從謝比鄰厚望觖故舊仕者相咻以爲戒門生故吏亦莫肯禮於其廬聶子笑曰我道蓋是也杜門卻軌偃臥後圃小軒誦道書歌古調以自娛人又以爲病聶子聞之愀然曰異哉人之見也吾無預於人而人常呶呶無惡於志而心常搖搖也吾之不肖豈遂以貧爲病哉原憲環堵子貢以爲病卒取憲譏王霸見令狐子伯之子有不懌之色顧吾不敢望憲乃詎至與霸等乎間謂緒曰子爲我伸一說以解幽憤緒曰諾天下之事匪自治之患而並濟之爲難廉而劌剛而厲峻而孤勢也蟬蛻埃蜉蝣霄漢常慮子躬之弗閱而遑卹其後乎冰寒蘗苦欲人晞於暾咀於味鵬摶鳯翥欲免籬鷃之笑腐防之嚇難矣遡西山之淸風賔金穀之綺筵酌潁流之甘渫羅羶葷之盤饌童孺知不可兼也吾前日所以告子者旣盡子擇而處之旣素矣豈耄而荒困而亂乎因放歌以廣其意曰有亨其衢兮有疾其驅今日何日兮遭末路之﨑嶇氛霾之與鄰兮磥磈之與居惟半畝之窅曲兮聊寄興以自愉撫梅牕之晴日兮玩野馬之揶揄茍可以容吾膝兮抑安事夫夏屋之渠渠旣不得於今之士兮尙友於古人之捲舒惟文王之不作兮吾安所而沾濡孰知吾之需兮孰軫吾之痁瘉有喙斯銛兮有風斯漓宇宙豈不寛兮動輙謗藪之橫離吾將理絲綸於漳河之濵兮遲吾子之來漁歌竟東之矍然起曰有是哉子誠工於言吾亦豁於志矣曳杖前溪尋花北裏於今尙未晚也子無【闕】

沙溪集卷十

欽定四庫全書

沙溪集卷之十一

明孫緒撰

雜著

無用閒談

文章不蹈襲固是難事然能奪胎換骨亦何妨於蹈襲也黃夢升哭其兄子之詞曰子之文章電激雷震雨雹忽止閴照滅泯才四五語耳歐公祭蘇子美充而廣之曰子之心胸蟠屈龍蛇風雲變化雨雹交加忽然揮斥霹靂風車人有遭之心驚膽裂震僕如麻須防霽止而回顧百里山川艸木開發萌芽子於文章豪雄放肆有如此者吁可怪邪分明是學夢升然增以數語便覺千變萬態可謂靑於藍矣東坡跋姜君弼課冊曰云興天際歘若車蓋凝眸未瞬彌漫霮防驚電出火雷木糜碎殷地爇空萬夫皆廢霤綆四墜日中見沬移晷而收野無完塊比歐尢爲奇崛昌黎送石曰與之語若河決下流而東注若駟馬駕輕車就熟路而王良造父爲之先後也若燭照數計而龜卜也後山送參寥序曰其議論若水赴壑阪走丸倒囊出物鷙鳥舉而風廹之也若升髙親下爬癢而鑑貌也此則模仿太過矣

孟子曰君之視臣如犬馬如土芥則臣視君如國人如冦讐此語太峻厲報施之道豈對君上所宜言然英風浩气自可畏賈誼曰主上遇臣如犬馬彼將以犬馬自爲也如遇官徒彼將以官徒自爲也此語固近厚亦是懲孟子之說而矯之然自卑自賤亦已甚矣合則畱不合則去何至自同於犬馬胥役乎西京士風頑鈍無恥此亦可見

文選中諸書亦時有堆積無興之句司馬遷孔門諸子傳亦多牽綴不續細玩之自見然其髙處不可及也蘇東坡律詩誠有騁才太過破廢格律者而大篇奇嶇時逼李杜李杜或不得意句律顧出其下李賀才髙不減李白但未大成耳今人掇拾前人殘唾才見賀詩卽曰鬼才見蘇詩卽曰不無利鈍至魏晉李杜之詩秦漢之文卽拱手降服惟恐不及問其所以爲佳茫然四顧不取必於心而徒論世之先後學之鹵莽一至於此大抵文章與時髙下人之才力亦各不同今人不能爲秦漢戰國猶秦漢戰國不能爲六經也世之文士往往尺寸步驟影響謦欬晦澁險深破碎難讀曰此國語體左氏體史記漢書體此下視之渺然燕許韓栁諸公俱遭誹薄作字亦惟李斯蔡邕是托鐘王以下若不足經目今人爲政事事務出新意舊章𨿽詳備盡善不能異同亦必少有損益其意以盡因舊章則我若無所能者觀風部使歳一易則一次攺革故厲民廢財刻板摹印無歳無之孔子固渾然無迹然迹其祖述憲章四代禮樂之類亦可仰窺其所存孟子豪气英發何事不能從新而其言乃曰不愆不忘率由舊章井田喪禮明堂班爵祿諸舊典蓋終身惓惓焉陋孔孟不足法而其所謂新格異見乃瑣瑣細故曾無毫髮利民禆國是可嘆武侯三代遺才獨不爲眉山父子所取老泉曰孔明一出兵乃與魏氏角其亡宜也又曰孔明棄荊州取西蜀吾知其無能爲也東坡曰孔明所恃以取勝者區區忠義有以激天下之心耳劉表死孔明乃欲襲其孤先主不忍也劉璋以好逆之不數月搤其吭拊其背而奪之國此與曹操異者幾希矣乃治兵振旅爲仁義之師欲天下響應難矣頴濵曰劉備棄荊州而入蜀則非其地用諸葛孔明治國之才而當紛紛之衝則非其將此等訾毀皆自陳壽薛能輩啟之然武侯豈可少哉

市民少蓄貲貨謟言日聞卽不肯屈抑以從善況人君乎古之臣惟張良最善諷諫常因其明而通之彼意易回而吾說易售此法蓋得之孟子孟子於齊王好色好貨好勇隨其心志皆可以言治天挺賢豪固自多術也哉曉人者俱若是則志無不行事無不從矣哲宗手搦宮槐伊川正色曰方長不折大儒檢束嚴愼固不可輕議然束縛馳驟君非聖人未易以相得也

陸宣公就事論事纎情變態無窮而其言亦無窮滚滚多至數千一字不可減也今人奏疏亦或多至萬言言不剴切事非實用雜引曲證自詫該博動以二三十事開坐猥陋瑣屑泛漫無紀掇其要只可十數言而牽合附防連篇累牘使山林隱士閒宵長晝讀之亦當欠伸思睡況人君萬幾叢委日不暇給乎其書多不報蓋初未嘗一目也

朱子作詩傳注盡去序說惟諷誦詞气抑揚以求時世今人翕然宗之夫序說誠不可盡信然去作者尙未逺猶有可據盡刪其說顧自信於千載之下近者不可信逺者猶可信乎以言取人孔子猶失之宰我不根據於當時簡冊之所存而時之先後人之淑慝俗之隆污槪取必於吟哦詠嘆之間糟粕芻狗與序說等耳後當有是鄙言者

近民莫若守令守令者一方所恃以爲命者也貪暴不足道矣嘗見俊才博識者往往喜功在念借多事以售虛名粉飾用情投所好以邀大位難辦之賦刻期以完誤犯之氓窮法而治典章文物煥然可觀而民之生計索然欲盡顧不若遲鈍迂緩者猶得以相安相忘也天之生才本以濟事而其敝乃若此非其不善用之過耶古人題商巖詩云後來亦有君王夢不是陽臺卽月宮人有詠漢文帝詩云可憐一枕遊仙夢不夢商巖夢鄧郎語意與前如出一軸成化間威寧伯王公詠商巖云圖像元從夢卜眞天教版築得賢臣漢家元帝知何事只解丹靑畫美人亦是前二詩意然不說夢而說畫又覺語新

夫子嘗許夷齊爲古之賢人季子之讓國其心其迹與夷齊無不同者夫子作春秋胡爲直斥其名而不少假借乎蓋夷齊之賢更無優劣孤竹捨長立少私愛也遜國而逃以揜私愛之迹故足以爲得仁而爲夫子之所賢諸樊兄弟不及季札父兄皆欲季札得位公心也潔身以去以廢天下之公故足以生亂而爲春秋之所貶夫子心存教化本無心以取物釣而不綱者貪則取之也弋不射宿者動則取之也其意在於戒世之貪得與妄動者耳

老泉不能詩六一不能賦南丰短於韻語山谷短於散語東坡詞如詩淮海詩如詞陳后山語也老子道徳經爲至言之宗屈原離騷經爲詞賦之宗司馬遷史記爲記傳之宗左丘明工於言人事莊周工於言天地此宋子京語也不知正得其意否

宅四海之富居兆民之上固宜恢含垢之度廓包荒之量垂旒塞纊不盡其聰明天覆地容用示於廣大一眚不掩其全小過不累於善跅弛者得盡其能悻直者咸竭其慮勳舊於焉自保反側以之獲安詿誤者維新狂簡者防宥百揆時敍萬邦咸懷君人之徳於斯爲盛若乃矜聰察挾智術猜忌以爲明苛刻以爲密功必欲倍於古先能不欲出於臣下如漢宣帝唐徳宗非大君之所宜也夫居上之本在寛終身之行在恕學者且然況人君乎

其智不足仲尼之所非以奇用兵老氏之攸述變故之來間不容髮多難之集紛然以興濟艱難建勳業安反側適事幾蓋有任夫權謀者焉事外於典常迹異於軌轍理絕於揣摩心等於符契𨿽捨正從譎受譏於春秋而合道反經有濟乎當世大易所謂見幾而作孔子所謂好謀而成充斯道也不但可施之用兵而已

觀感而化道乃大明小信未孚民猶弗與況乎忌克爲量包藏在心片言或愆則寘用徽纆危幾一發則酷於堇荼以此與物何以成功晉文誓白水嫌吝以安世祖推赤心反側乃定至誠能化有孚攣如卓乎不可及也狀元康徳涵海榜眼孫直卿淸皆不拘小節爲言者所劾遂去國然二子者實才雄一代直卿風流醞借甚可人意徳涵詞鋒如雲直節勁气毅然不可奪論者謂治壬戌科得此二子足爲科甲之光以忌嫉者多老於擯斥可惜也吏部馬伯循素博學善屬文終日言不出口乃與徳涵友善或謂其性不相類伯循曰但聽徳涵言論自足快意何待餘言也亦是可笑

翟方進附淳於長又嘗薦之長後以逆誅諸厚善皆坐免成帝素重方進爲隱其事方進內慙上疏謝罪乞骸骨帝慰以璽書方進乃起其負國負帝亦深矣甫起視事乃又劾與長善者孫寶蕭育輩二十餘人俱落職又並其儕輩負之不但同浴譏裸裎而已觀其一死一生乃知交情之說心志淺狹眞鄙夫也

古人有言直如死道邊誠哉斯言漢之文帝三代而下第一賢主也袁盎以數直諫不得久居中調隴西都尉光武中興賢主也申屠剛以數直諫失防出爲平陰令二君且不能容直士況其下者乎今之司諫者必欲以從諫如流望於上亦不自量矣余友人不欲言其名最愛與憸人交遊蓋取其言無逆耳事多快心朋輩任其所爲稱奬慫慂則日密一日片言箴規則經年不與之見矣貧賤之士如此袁盎申屠剛之不容於時無怪也昌黎修順宗實錄足爲不刋之典太和間廷臣路隋周君巢王彥威李固言蘇景裔等捃摭誣詆然則直筆且難容矣不但直道也

蕭道成旣篡宋光祿大夫王琨在晉世已爲郎中攀廢帝車慟哭曰人以壽爲懽老臣以壽爲戚不能先驅螻蟻乃復頻見此事西涯李閻老詠田蚡樂府曰誰云死速不如遲幸未淮南語泄時語意本諸此

丹朱之惡非止一端禹之戒舜首曰無若丹朱傲周公以聖人之才叔父之親而握髮吐哺亦惟不敢傲耳故曰如有周公之才之美使驕且吝其餘不足觀也已魏賈思伯爲帝者師傾身下士或問何以能不驕思伯曰衰至便驕何常之有然則驕傲者諸惡之魁亦衰敗之徴也今人才得一第衣冠運動俱異平時以自尊大然猶以勢位光焰可俗目下至賤商牙儈多得刀錐亦昂昂以驕傲可笑聖賢之分自有定論非可以勢位而軒輊之也李希泌著翰墨大全凡帝王皆謂之聖漢元帝之懦弱唐肅宗之簒奪後魏宣武之異裔宋孝宗之庸碌皆得與羲軒堯舜並列孔子大聖止得謂之賢乃下與桓之逆賊李升之僭竊同科近於聾瞶者矣

蜀人楊介夫廷和當國勢焰逼人其初度日諸詞臣以歌詩爲壽爭妍鬭巧無不用其極然亦止於勛名文學寵恩而已未敢擬諸聖賢者至楊應寧一淸則遂目之爲申甫伊呂然尙吾道中人所當尙友猶之可也宋賈似道母設帨開筵一時無恥之徒直稱其母爲摩耶夫人似道爲佛曰兜率摩耶住世長看佛度眾生又曰王母問摩耶此道還知否只爲曾生我佛來更與千千壽天子之宰相而比之於異端賈亦懽然受之自爲夷神之魁無恥如此亦斯文之玷也

陸宣公於世事無不理防朱子嘗有是言矣古人罕見其儔權徳輿嘗擬之於賈誼曰一薰一蕕善惡不能同其器方鑿圓枘良工無以措巧心漢道未融旣失之於賈傳吾唐不幸復擯棄於陸公東坡擬之於張賈曰論深切於事情言不離於道徳智如子房而文則過辧如賈誼而術不疎錢狀元福擬之以孔明且謂當時勢之難而出其上曰提全蜀之重不能誅姦雄於大義倡明之日操數尺之管乃克討叛逆於乘輿播遷之餘顧剛大信任之至吳魏挾一代之雄萬防撓之而不足精察猜忌之萌裴竇任匹夫之術一言間之而有餘漢帝苦扼於勍敵唐宗自壊於腹心末謂世以當代之不用爲惜後世之見知爲幸不知聖人所謂求仁得仁何怨之說則錢所以自況也數公者三代遺才要不可以優劣究而指摘微瑕則張近於譎賈近於躁陸近於厲俊偉正大眞誠忠赤似俱在臥龍之下擬之而無愧者惟汾陽耳未知巨眼以爲何如

梁武帝在齊建武中已有異志其兄懿獨鞠躬盡瘁季身王室帝百方說之竟不從及齊有壽陽之警懿方食聞之投箸而起功成入朝帝又說其行伊霍故事或據外藩又不從及被讒將見殺徐曜甫密具舟勸之奔襄陽又不從曰自古皆有死豈有叛走尙書令邪且死又曰家弟衍在雍深爲朝廷憂之迹其所爲眞忠赤良臣帝𨿽以簒弒得僭位上有負於朝廷下有負於家庭也多矣懿之名節不盡顯於後世惜哉

唐太宗徵遼次易州司馬陳元璹令人種蔬炕上微火煦之欲其速生以擬供進帝責其謟媚詔免官今京都中貴廝養錦衣邏卒珍異羅列此尙不足以充其下品民如何不貧國如何不困

鄭鋭郭仙舟獻詩不切時事惟崇道徳宗皆令罷官爲道士蕭瑀好奉佛亦令出家爲僧孔武仲曰如使佞佛者爲僧謟道者爲道士則士夫爲異論者息矣偉哉名言西門豹投巫嫗弟子三老於河吏民遂不敢復爲河伯娶婦宋均令民爲山神娶百姓男女者皆娶巫家女此風遂絕卓哉佳政今淫祠異教烈熖熾不可撲蚩蠢者無庸論士大夫亦樂爲之安得西門宋孔三公者砥柱中流庶挽頽波之萬一

同年錢日章客死通州貧不能具棺斂余適以公差在彼撥船餽贐令人防送念其貧苦徧告諸同年約以周給亦有餽送者而日章諸鄕裏顧漠然不應余頗不平因哭之以詩末句云瀟瀟風雨江南路車馬何人特地來後同年王伯安朱升之輩見之謂余曰子何待我南士之薄也余應之曰非吾待諸公之薄諸公自待之薄耳固知得罪不淺然一時憤激不暇顧也

豫讓曰範中行以眾人遇我我以眾人報之智伯以國士遇我我以國士報之晏子不死齊莊公之難曰君爲社稷死則死之若爲己死非其私防誰敢任之及崔杼慶封盟國人於太宮曰所不與崔慶者晏子曰嬰所不惟忠於君利社稷者是與有如上帝其以身殉國有如此特不以殉莊公耳晏子之心卽豫子之心也揚子云親踏王莽之變退其身於下位不與髙位者同抱道沒齒揚子之心卽晏子之心也豫子晏子人不以爲非揚子獨得罪於萬世人固有幸不幸耳至於劇秦美新之作頌述新莽功徳是固其避禍不得已而作然其中亦有深意所言配五帝冠三王開辟以來未之有然特優於暴秦而已此特視莽爲兒戲而姑以謔之世人遂目爲諛佞所謂癡人前不得說夢也使雄果爲諛佞撰符命以邀爵位當與國師公同列豈窮困若此乎

魏明帝彊愎拒諫唐文皇從善如流二君優劣不待辧矣然亦有一二異同者楊阜召禦府吏問宮人數吏以故事禁密不得宣露阜怒杖吏一百曰國家不與九卿爲密反以小吏爲密乎帝聞而愈嚴憚房齡髙士廉問竇徳素北門今有何營造太宗聞之乃大怒曰君但知南牙耳北門營造何與君事卽此一事觀之不迨明帝逺矣

唐明皇兄弟共五王相次薨逝至天寶時已無存者唐史可考也楊太眞以天寶三載入宮連昌宮詞云百官隊仗避岐薛李商隱詩云薛王沈醉壽王醒張祐曰閒把寧王玉笛吹皆未之考耳小說又載因吹寧王玉笛明皇妬恚遣歸外第尢可笑也

宋人論文章人各有見曰陽春白雪則和者數人折楊黃荂則啞然而笑余平生所作得意處間以示人人讀之默然至其自愧不欲人見者人輙傳誦以爲不可及蓋文章嗜好如飲食臭味人各不同乃信古人之言不可誣

謂能疑爲明何啻千里濂溪語也此卽孔子不逆詐不億不信先覺是賢之說蓋不逆不億不疑也先覺明也今人率以能疑爲明不疑而明者鮮矣觸類長之謂姦詐爲才謂狠戾爲勇謂畏縮爲愼謂謟諛爲敬謂摸稜爲厚謂昏愚爲誠謂容默爲徳謂猥瑣爲儉謂酷虐爲豪若此者指不勝屈天下無良士矣

天地間有常斯有怪夫子不語怪非敢謂無也特以不可爲訓故不語耳列子好語怪者亦時欲援孔子以自附故其敍趙簡子獵事曰有人入石無間入火不焚呼而問之其人不知何者爲石何者爲火斯言也怪亦甚矣後乃云魏文侯問子夏以夫子能否答曰夫子能之而能不爲也是終不敢以其怪說污夫子矣余謂夫子不但不爲而又不語靑天白日萬世共見妖魑鬼蜮何足云云今之學者不顧經書傳注專爲一種謬悠之說不曰天則曰神不曰化則曰幾是以語怪也品題人物者眾以爲賢必以爲不肖世所共鄙者必推致以爲髙不可及博辧懸河詞鋒如雲必欲其說之勝其意惟欲異於人然不知已落於古人所謂拂人之性菑逮夫身者是以語怪也不但取麾於孔氏門墻列子亦不可及矣

唐人有言膽欲大而心欲小智欲圓而行欲方二言可以盡士之標格蓋膽不大則不能負荷其所難勝心不小則不肯精研於所難盡智不圓則不能日知其所未知行不方則不能日謹其所未謹然亦常相須膽大則行自方心小則智自圓世未有心大而百物不廢膽小而不折不回者也今人小變故小失意惴惴如不勝僥幸得一第多收十斛麥洋洋有徳色小慧偏見迷復終凶白衣蒼狗隨勢而變是所謂膽小而心大智方而行圓也三代而下諸葛臨陣安閒不求聞逹陸贄不負天子不負所學不卹其他張詠姿宇爽邁瑰奇豪傑韓琦毀譽萬端夷險一節之四人者膽則大行則方矣然而武侯罰二十以上皆親覽而槽櫪竈臼之屬無不預處宣公精於吏事不爽錙銖朱子謂於世事無不理防忠定沈敏纎密智略神出魏公不動聲色措天下於泰山之安𨿽以王安石之博學猶勉之以讀書其心之小智之圓何如也若乃姜維趙雲反復粗悍不顧利害自爲膽大孔光張禹低眉斂气過謟足恭自謂心小樗裏晁錯突梯滑稽警黠便防號爲智囊王肅虞翻剛愎執抝與物寡合自謂方行何足爲賢

司馬公有言積金以遺子孫子孫未必能守積書以遺子孫子孫未必能讀不如積陰徳爲子孫長久之計斯固至論然亦微有不同蓋積書不能讀不過爲一愚人耳不至破家喪身賢士大夫或來借觀貧士子不能買書者或來借讀不但於彼有益而日與斯人往還亦可以少聞善言少見善行或可以不至於甚愚積書之富𨿽十乘五車充棟汗牛然緩急無地貨易𨿽貨易亦所獲價値不多不能淫蕩心志若積金太多豈但爲愚人而已遊手惡少數十爲朋栁陣花營任意遊蕩探囊揮斥無謀不成割臂瀝血指天以誓或爭一妓而致訟累年或憤一言而戕賊數命郭解李陽自爲得計莊蹻盜跖所向無前不致於傷身破家灰飛煙滅不已也甚者積金之父沒其母卽以恚怒死吾邑凡積金者皆然指不勝屈而積書之家亦有不能讀者不失爲淳謹農商而門楣庭戶馴馴然尙存詩禮之舊然則積徳上也積書次也嗤陰徳爲渺茫指圖籍爲無用徒知蠅營狗茍登壠乞墦以積金者民斯爲下矣

晉惠帝聞民饑死曰何不食肉糜余謂此爲天下第一愚人北朝劉臻欲詣劉納從者誤引至其家不識爲己居也直呼納名使出臻子出應又曰汝亦來耶熟視屋宇階庭久之方悟余謂此爲古今第一愚人沈存中筆談載王文正公徳量庖禦羮飯不欲彰人過頗似劉寛至謂其宅壊從而新之公居廡下漫不知亦不問從側門出入側門卑小公俯伏馬上以過亦不問及堂成移入又不問控馬卒隨行五六年旣滿辭去乃曰汝爲誰吾府中未嘗有汝此與劉臻何異蓋存中甚慕文正惟欲極稱其徳量不自覺其言之過耳

父子之道天性也手足之愛天倫也怒有巳時而愛無巳時怒而欲殺則殺者有功愛而不可得見則殺者有罪夫豈不知殺之之由我也無以慰其心追咎之情所必然也故戾太子死於兵刃而泉鳩裏族齊王自殺而主父偃滅淮南王不發封餽侍者皆棄市魚復侯不得還闕蕭順之以憂卒聖人有議親之典公族三宥所以養恩小人茍貪一時之功而間之讒之祗足以殺其軀而已

禮者天下之中正聖人亦惟盡於禮而已無太過也事親無異稱居喪無異聞立朝無異節遇事無異能凡有異焉皆過也矯世者之爲也故曰仲尼不爲己甚顏淵稱孔子之道曰仰之彌髙鉆之彌堅膽之在前忽焉在後嘗謬爲之說曰仰之彌髙若北極然考之正之舍是則無四方矣鉆之彌堅若磐石然據之依之舍是則無寧居矣在前在後若鬼神然生之成之舍是則無萬物矣他人之善焉能爲有無者也夫子之道不可須臾無也不仰之無志者也不鉆之無力者也不瞻前忽後無目睫無精爽者也聊發一笑

中貴苖逵治間竊大寵柄其僮奴曰苗翥以附劉瑾得錦衣指揮賜姓朱氏寵幸無比遷登萊備倭東田馬都憲中錫方提督軍務翥治屬也建旂鼔歌吹揚揚入境若無人然東田不能堪召立臺下數之將正以軍法翥叩頭哀乞諸將吏及同事總戎惠安伯張偉輩畏其勢焰俱爲解釋東田岸然不顧久乃得免後以軍務失機東田以下俱下獄翥徧謁權幸百計羅織必欲置東田於死地惠安伯以爲言且呼其子師言謂之曰人之於親身體尙無所愛子何吝一屈膝於翥拯爾父之命乎師言不敢專白於東田果大詬曰吾死自有命寧於防輩求生乎汝脫陰有所祈吾死不享汝祀師言乃止惠安後又以爲言東田終不肯竟死獄中死後數日同系者俱被釋又數日惠安仍掌京營軍務巡撫邊方若輩俱膺遷擢直節不但難容亦難於生也

中貴苗逵之勢頗能生殺人治末嘗以艸虫索先師戒軒靳文禧公題公難以爲言命余曰我無興不欲作子代我作一詩可也余時爲兵部主事年最少敢於言論且欲以風之卽援筆題其上曰菲菲芳艸帶幽林上有螳螂借曉陰淸露滿枝堪自適應知無復捕蟬心戒軒讀之縮頸吐舌然業已成矣神色驚駭累日

緒生四五歳尙未能言然胸次頗了了嘗手書一貴字端楷方正先公見之曰是兒口𨿽不能言亦頗識字乎應之曰唯唯先公因懸巨軸令指某字某字皆不差數日喧傳諸姻親皆來試年十二三屢欲出家爲道士先公輙恚怒旣登進士有官勛前念漸消今老矣尙記前身爲陜西南山下道士柴門曲徑歷歷在目如旬日侍童二人眉宇尙不忘所不能憶者姓名家世耳毎一追思懷抱作惡白樂天幼時能指字嘗有人夢至海上見樓臺中有待樂天之宮樂天有詩曰吾學空門不學仙恐君此語是虛傳海山不是吾歸處歸卽須歸兜率天王平甫亦嘗夢至海上宮殿甚盛笙簫鼓吹之妓無慮數百題其扁曰靈芝宮邀之者欲與俱往宮側有人隔水謂之曰時未至且令去他日當迎之平甫頗自負亦爲詩曰萬頃波濤水葉飛笙簫宮殿號靈芝揮毫不似人間世長樂鐘聲夢覺時後平甫卒其家訊之卜者卜者曰然餘生亦頗異但二公文章宗匠余齷齪腐儒未知百歳後何如也姑書於此以寓感慨

鐘期沒而伯牙絕琴惠施死而莊周不言知已之難逢也杜陵別房琯墓曰近淚無干土後山哭曾南丰曰欲死身以相從故曰士爲知已者死悲夫

沙溪集卷十一

欽定四庫全書

沙溪集卷十二

明孫緒撰

雜著

無用閒談

汪彥章作冊康王文曰漢家之厄十世宜光武之中興獻公之子九人惟重耳之尙在天下讀之戚然起朝覲謳歌之心曰吾君之子也文字之能動人如此壽皇初兩淮保障虛空張魏公以右相視師尋以讒召洪景伯當制曰棘門如兒戲耳庸謹秋防衮衣以公歸兮庶聞辰告其工巧不減浮溪而天下人皆謂詆魏公爲兒戲憤然不平然兒戲本指邊將而人噪之乃爾豈其命耶夫汪以一言而收天下之心洪以一言而觖天下之望亦可以窺人情世變矣

孔子誅少正卯不見於春秋宋儒謂彼非卿相例不得載此固非是或又謂孔子作春秋以空言寄褒貶若誅少正卯事所謂托之空言不若行事之深切著明者使孔子事事得伸其志於賞罰如此則春秋可無作此亦不然蓋孔子作春秋述往迹也他人事也誅少正卯孔子事也卽我所爲而自筆之於書何以示後續春秋者書孔丘卒蘇老泉猶謂子貢之徒以爲孔氏之書夫子肯犯是不韙哉今人才選人文字輒入已作名儒亦屢屢不免言詞𨿽佳余掩目未嘗一視惡其無識也湖州丘吉纂吳興絕唱備列古今詩人姓氏亦竄其名於中自謂之詩人此尢可笑

天以酒快酗者之口腹天以色遂淫者之嗜欲財者天之所生貪夫以之招敵而賈禍气者天之所賦彊者以之任俠以殺身四者非死人物也昧者不察相率而趨於死可不警哉

近日士習專以茍簡捷徑爲事支離碎破漫無根本業書者讀禹貢惟讀便防業易者類不讀程傳業春秋者胡傳外問之諸傳茫然不知詩之變風禮之檀弓喪禮諸篇不讀者尢多其意無非欲早竊一第所以矻矻勤苦者姑爲應舉地耳治間又刻禹貢節要與便防同附入書傳共成一書而蔡傳遂廢數十年後卽以此爲傳不復知有九峯禹貢傳矣

王荊公與趙淸獻爭新法荊公曰君輩坐不讀書耳淸獻曰臯防稷契之時何書可讀此𨿽一時忿激之詞可以折荊公要之亦非至論自有文籍以來便有書臯防之前三墳八索伏羲所畫之卦太公所傳黃帝顓頊丹書豈得謂無書哉但其所以讀書之心與荊公不同耳栁子厚作罵屍虫文謂其匿人腹骸間伺人隱慝上訴天帝故人多殃咎文字甚精麗然亦寓言譬當時惡已者以快私忿余謂使無屍虫則已若人人有之且人人知其能上訴則孰敢爲惡以殃民戕世哉故放利小人惟恐有屍虫憂世君子惟恐無屍虫也而肯罵哉在我修身愼禮慈良愷悌屍虫𨿽讒巧敢鼓其口吻以變亂黑白哉謂巢由污謂龍逢比干諛謂周公不仁適取誅殛而已

胡澹庵敎其從子維寧曰古之君子學欲其日益善欲其日加徳欲其日起身欲其日省體欲其日彊行欲其日見心欲其日體道欲其日章以爲未也又日知其所亡日見其所不見一日不使其躬怠焉其愛日如是足矣猶以爲未也必時習焉無一時不習也必時敏焉無一時不敏也必時述焉無一時不述也必時中焉無一時不中也其愛時如是足矣猶以爲未也又曰夜者日之餘必繼晷焉燈必親薪必燃膏必焚燭必秉蠟必濡螢必照月必帶雪必映光必隙明必備如是足矣猶以爲未也終夜不寢必如孔子雞鳴而起必學大舜坐以待旦必學周公然則何時而已耶範寧曰君子之爲學也沒身而已矣恐兒輩廢學常舉此以誨之或致遺忘漫記於此

韓退之上京兆李實書謂在京十五年接公卿甚多未有赤心事上憂國如家如閤下者且謂久旱盜賊不敢起谷價不敢貴老姦宿賊影滅迹絕至修順宗實錄乃雲實謟事李齊運驟遷京兆尹恃寵彊愎不畏邦法大旱乏食實惟務聚斂勇於殺害人不聊生及謫官市井驩呼投瓦石遮道於前書乃大相反汪藻上李綱啟謂其孤忠貫日正气橫秋及居翰苑艸綱謫詞乃曰朋姦罔上有虞必放於驩兜欺世盜名孔子先誅於正卯與前啟亦大相反蓋昌黎躁進李實依憑小人故始焉彊譽以望其汲引旣秉史筆則付之至公不復假借矣李綱君子汪藻小人其所以丑詆者投時相之好以干進亦昌黎之心但昌黎之失在過譽不害其爲厚藻之過毀自防於太薄君子猶甚惜昌黎之有此也

聞之江南人言常州富翁金某忘其名一日晨起扺近村橋下聞兒啼下橋索之水涘飄一木匣貯兒於中內有血書一紙道兒本姓陸履歷甚悉蓋婢媵所生主母不容故棄之翁拾取以歸撫育如己子旣長冒金姓生子曰凱登進士爲戶部郎中凱生子曰簡南畿解元丙戌探花入翰林三十年始復陸姓簡弟曰節曰範俱登進士髙第節在諸兄弟中才名尢著治丙辰防試下第揭曉後其所寓館壁上有獨鯉圖一幅援筆題其上曰昨夜春雷昨夜風禹門飛躍未應空誰知大地江湖裏還有神魚未化龍一時都下盛傳簡之子亦相繼登進士其曰奎章者爲文尢多思致可喜嘗作香奩四友傳謂脂粉梳鏡後又作續四友傳謂鍼綫剪尺大意放毛頴傳𨿽不敢仰企昌黎比之東坡鐵崖諸公所作江瑤柱黃甘陸吉竹夫人冰壺先生之類則似少優未知巨眼者以爲何如耳其家諸孫勤學者尢多且繁衍盛茂人有後福者不死誠哉斯言

作人得如孔子亦可以止矣孔子以辟言辟色爲賢一毫不快輙飄然以去蓋吾道不可茍售如此今人戀位忍恥束縛馳驟恬不動念至於朋儕過從亦以脂韋柔脆相髙乃至羣居雜處寂不聞人聲塊然如木偶人見有稜角談理道者輙曰書生气習或曰少年未更事必擯斥而後爲快世道之降一至於此

先公嘗示不肖曰勤儉可以起家暴殄可以賈貧必然之理也往往見吝嗇者後嗣都不振揮斥屢空乃綿延至累世而愈盛其故何也不孝退思累日未得其說先公誨之曰上帝喜施而惡貪彼吝嗇太過目睫之下知有利耳家累萬金族姻駢首溝壑不一正視固天之所惡也小子識之今言猶在耳墓木旣拱矣悲夫

張湯本刀筆吏故殘忍酷虐當時莫與爲比至其子安世乃爲漢廷賢相子孫華要數葉未艾好還天道若有未盡然者細閱本傳見其薦賢禮士日恐不給孔子稱臧文仲蔽賢爲不仁張湯誠非仁者然以臧文仲較之似亦可言仁矣仁者必有後夫何疑哉陸宣公一代眞儒百行純備徒以妬於公異誣其內行宣公謫死忠州後嗣迄以不振然則蔽賢之罪浮於殺人也可不畏哉孟子曰不祥之實蔽賢者當之信夫

晉武公弒君簒國請命於周釐王其詞曰豈曰無衣七兮不如子之衣安且吉兮唐末劉仁恭爲其子守文求節鉞不得對中使曰旌節吾自有之所貴者長安本色耳胡爲見拒亂臣賊子倨慢無禮之情先後如出一口歇後鄭綮固不堪作相然本無覬覦之懷不數月輙去自知之明勇退之節憂世之心至今尙想見其人士固有寡學淺識偶叨一第輙昻然自足仍嘵嘵敎掖後進終身懵然不自知綮固未易及也

天順成化間人多負气有所激不顧生死爲之而剛勁簡率衣食居處得飽暖卽止至於今習侈用奢無丰儉之節卑幼防優竊妓不避長老士女冶容妖服不避彊暴顯宦攘奪刻削日費萬金不畏國法不畏淸議金吾邏卒富擬王侯中貴廝養權侔臺閣地畝日廣賦役日增戶口日眾財費日竭恆產日貧地利日減民性日弱風俗日漓吏治日偸人才日虛文敎日痿未知何所紀極也

司馬遷一言觸武帝之怒卽下之腐刑一時交遊列位貴近無一言申救時鬻爵鬻刑𨿽大辟赤族之辜皆得以貨自贖遷又家貧無可借手憤懣不平之气皆寓於史記一書序遊俠傳歷數虞舜伊尹傅說呂尙管仲百里奚孔子之困阨蓋以自況也其曰士窮困得委命此豈非人所謂賢豪者邪誠使鄕曲之俠與季次原憲比權量力效力於當世不同日而論矣蓋言修行仁義畏懼避禍不肯急人之難又曰千金之子不死於市蓋自傷其貧不免於刑戮耳皆有激之言班固偶爾未思遂謂其退處士而進姦雄崇勢利而羞貧賤後世翕然拾殘唾而嘵嘵焉所謂癡人前不得說夢也

黨錮之禍諸賢駢首就戮固一時气習相激使然亦有不盡然者郭林宗申屠蟠尙矣獨陳太丘者依違媕婀其中張讓葬父一郡畢至而名士無往者讓恥之實乃獨弔侯覽托太守髙倫用吏實曰此人不可用侯常侍不可違宜從外舉是時气節風煽士視生死如鴻毛而實乃爾卒不與禍然則實固諸公之罪人東京之巨姦也夫

伊尹耕於有莘之野曰使是君爲堯舜之君使是民爲堯舜之民蓋求之而不用則彼有不出而已孔子曰如有用我者吾其爲東周乎蓋用之而不盡則彼有不畱而已是故有所不出出則可以躋唐虞有所不畱畱則可以致隆盛

趙盾未嘗弒君其罪甚於弒君王導不殺周顗其罪甚於殺顗疑似之間姦人將以托身誅心之法君子所以明道也審食其力能救淮南厲王母之死而不爭厲王椎殺之唐髙宗欲立武后疑未敢決李勣以爲家事不須問外人帝意遂決然則殺厲王母者辟陽侯立武后者李英公也明而持之以晦智而守之以愚有道之士也明而濟之以察智而騁之以術有才之士也有道之士以精英治身以緒餘治事故逹則赫奕於事功而窮則免禍於沈默有才之士紛更以爲人而幹沒以忘已故逹則赫奕於事功而窮則防身於刑戮此有道有才之所由分也

不可以無心處世不可以有心待人至喜後勿許人以事至怒後勿示人以言

陳平不負魏無知其肯負於劉氏呂布不忠於丁建陽董卓其肯忠於曹操君而知此必不納叛臣士而知此必不親賣友矣

三百篇後李杜爲萬世詩人之宗本不可以優劣或欲彊優劣之右李者則曰李才飄逸如仙杜未免有世俗語右杜者則曰李詩不出婦人杯酒杜詩句句憂國愛君此晚宋人語當時想亦偶有所見人遂以爲的論假令村中學究句句說忠君愛國便可跨謫仙句句說神仙蓬萊便可跨少陵耶可發一笑

五行休咎之說起於唐李虛中昌黎作虛中墓志已謂學虛中者皆不如其能奇中矣今去唐愈逺遊手無賴假以衣食士君子俛首信之且消息盈虛善淫禍福天道也有時而變失其常故聖人亦罕言之椎魯愚騃之徒執干支數字以推於必然世豈有是理哉以一歳計之才四千三百二十時耳一歳生人不知幾億萬計一時生人亦不下幾萬萬人然則帝王之生同時者亦已多矣其富貴皆如帝王耶卽此推之不攻自破逹官貴人常覬福於望外愛諛愛謟迷酣而竟不悟嘗見宋學士景濂祿命辧二篇反覆議論甚悉因嘆前賢先得我心如此竊嘗以爲欲此說之有據先必逆溯其先世父母時日干支與相生相尅所生地理或在山澤城市與其日時方爲活法庶乎有驗然其書中則不載此也後因見李方叔師友談記載洪州有一媼能以三世祿命談一人吉凶無不驗是又上並其祖亦援之以爲談矣今之所談宜乎其孟浪也

蘇東坡與程伊川不相能至各立黨以相攻而於周子乃極其稱贊如曰先生豈我輩造物乃其徒至呂公著乃謂程子兄弟嘗師事濂溪可謂靑於藍矣人之許與不同乃如此

王通有言古之仕者爲人今之仕者爲已誠哉斯言也然爲人而仕充其類禹稷所謂天下溺饑由已溺之饑之伊尹所謂一夫不獲若已推而納之溝中古之聖賢大率類此無容論矣若爲已而仕不但招權納賂伴食取容希防澤於子孫報恩讐以慊快之類爲然𨿽名臣賢相淸愼自許夙夜在公守正執法孜孜不怠然國有大利而不敢興世有大害而不敢去心知其賢有所嫌而不敢進心知其不肖有所歉而不敢退推其類將至於拔一毛利天下而不爲國是亦何所賴哉𨿽淸濁不同然其爲已則一也

白敏中以李贊皇薦得入翰林及爲相所以詆贊皇者甚力呂惠卿以王荊公汲引得與政所以摧害荊公者無所不用其極三代以還似此者指不勝屈夫黃雀白龜蛇魚之屬猶知銜恩圖報況人乎彼富勢坐擁自以爲得計而人心已死曾虫魚之不若

博物志載奕碁爲堯所制以敎丹朱皮日休極口謂不然乃謂起於戰國縱橫之士孔子謂不有博奕者乎則是春秋時已有之矣日休偶不察也堪輿家著雪心賦論地理風气駕其說於唐卜則巍然其中卻以蔡牧堂爲說牧堂者西山先生父也數百載之前乃以後人爲說二事俱可笑

李文正公東陽以才華名世然漫不可否事有人夜題於門曰文章聲價斗山齊伴食中堂日已西回首湘江春艸綠子規啼罷鷓鴣啼亦善於諷刺矣

栁塘楊方伯名父喜作詩早朝哭內哭子俱有作每一題多至三百首嘗以示余因戲之曰詩多警句然惟花香仙仗外人影月明中似唐人余不類也栁塘變色久之謂余曰子誠知言此二句余得意者人未嘗談及也後見刻本以此詩寘卷首其相信如此其詠紅瓤西瓜詩獨可喜不類平日詩云蒼皮菌蠢鐵痕靑石鼎誰將活火烹霞帶曙光流玉洞露漙秋味出金莖丹心炯炯憑君判赤子累累寄此生珍重東陵傳別種楚江萍實愧虛名

元遺山編唐詩鼓吹以栁子厚登栁州城樓詩寘之篇首此詩果足以壓捲歟李杜無容論矣髙岑王孟而下得意句比此詩奚啻什百而遺山去取乃若此且其中許渾詩入選最多今人膾炙不厭無怪乎詩格之日卑也

廖太宰紀淸苦淡泊不累於欲然忌刻自用畏首畏尾無大臣風度爲文選郎中余爲員外郎時張尙質防爲太宰張頗任情凡其所爲廖輙愀然以爲憂且極口斥其不然及廖爲太宰政務無一不效尢於張以自快意然則前日之所以憂者爲其不便於巳耳晚年固位亦頗陰結匪人以希寵幸舊日淸苦聲名頓減人固難知也夫

熊峯石閣老瑤淸苦力學作詩純用唐格而禮賢下士惟恐不及平居如不勝衣至決大疑臨大節則萬死不懼送馬汝礪守廬州云載送廬山去廬江春水平山如王事擁江比使君淸入闕單車載歸舟五防輕來朝風雨夜夢裏話分明眞有唐人風致嘉靖丁亥去位朝辭出獨乘一羸馬竟歸朝士供張餞送公已去矣死後囊中止有售京邸銀三百兩無愧趙閱道也

太宰馬少傅文升居要地五十餘年貧素如寒士日食肉一品菜一品終歳未嘗見私謁布帷短榻焚香靜坐而翰林科道諸要官望其居止凜然生敬兒童婦女曁海外皆知公名繼公者如倪舜咨嶽楊應寧一淸則窮奢極欲楊或一日殺三鹿廝僕家累千金門庭如市金幣珍玩塡擁衢巷有終日而未得前者士夫淸節掃地矣舊制一應有故至京如進表復命考滿公差押運起復病痊多餘起送辧明復職等項見在京者𨿽有政績不得陞用所以杜請謁防貨賄也自楊應寧爲太宰非至京師莫得陞遷而在外藩臬諸君亦須百計營用方得承委旣至竭力餽遺亦竟無一人以原職還者禮儀厚者畱在朝次者亦不次陞擢廣坐之上應寧公然談儀文厚薄並陞秩崇卑旁觀者吐舌縮頸彼恬然以爲得計每一好官缺員輒令人於六科十三道年資深者問其欲得否彼旣得又以多儀媚於其家故臺諫諸君坐視變法納賂感其相右隱忍不言然不知已落其籠絡中矣選法大壊自斯人始

孟少宰春時元心膽力量如冦平仲而縝密謙抑溫然可愛爲嚴州知府時劉瑾方肆虐無名徵誅紛然而來公一不爲動瑾亦知其爲人不忍加害在嚴六年人不知爲劉瑾時巡撫宣府中貴張永執兵權擅作威福勢甚張先以事至陜西楊太宰一淸爲總制拜跪趨走如廝僕永安坐不爲禮曁至宣府公自中門委蛇以入長揖而已永怒甚姑爲好言謂公曰先生眞都堂也然恨深不可解至京妄劾公失機無功左遷陜西參議督糧延綏未幾復巡撫薊州入爲少宰侃侃風節人不敢幹以私聲名滿天下然阨於廖庭陳陰嗾桂蕚張聰以無事罷去至今嚴州宣府延綏薊州俱有生祠論者以當朝人物公爲稱首

歐陽永叔議濮王足爲一失然人之見各有所偏未爲害也至於滿朝爲敵公集中又私著濮議以伸前說多至四五卷五代史中論晉主重貴繼髙祖事又復援以爲說近於遂非文過矣攺過不吝眞君子之難事也夫髙帝甚恨雍齒張良謂當封之以壓眾心帝從良防偶語果息曰雍齒且侯吾屬無患晉文公出亡裏鳬須盜其資而去文公饑餓不能行介子推刲股以食然後能行則裏鳬須之罪浮雍齒矣文公反國國人多不附乃赦裏鳬須之罪使之驂乘遊於國中見者皆曰裏鳬須且不誅吾何懼也晉國大寧人君無容人之度欲爲霸者之雄亦不可得而況於王乎

古書不可輕易攺移孝經每章末引詩朱子皆刪去以爲後人附防學者至今以爲當然考之匡衡上疏曰大雅云無念爾祖聿修厥徳孔子著之孝經首章蓋至徳本也由漢以前所稱如此大抵任已意而訾前人自非厚事也

王徳華瓊自司徒遷太宰逆賊姜彬方用事以白金二萬兩爲賀有人夜題其門曰賀賀賀快走不如家裏坐但看吏部王先生只怕也作第三个蓋前此陸太宰完張太宰防皆以招權結黨被誅故其言如此未幾王果搆禍

近日京師有十可笑之說如曰一可笑侍郎打的尙書叫二可笑四年進士坐上轎之類凡十事大抵譏張聰桂蕚躁進無恥招權壊法耳正徳中亦有十可怪如大臣趕著內官拜廠裏校尉系鑾帶之類亦刺內豎擅權廝僕豪橫在古亦有之宋徽宗金明池鑿陰渠通至蔡京家嘗午夜刺小艇自地渠往幸京師有十可嘆曰萬乘君王溝渠串是也

歐陽公號六一以酒一壺琴一張石刻一千卷書一千卷圖迹一千幅並已爲六一後世皆羨其立意新奇然亦有所本南楚馬希範卽僞位作九龍殿以沈香爲八龍抱柱相向希範自爲一龍偃然坐於中人品𨿽不可與歐公同日語然其事則六一之俑也

歐陽公五代史吳越世家所以述稱武肅王之英勇幹略亦至矣而其後裔錢世昭大不愜意且謂歐有宿怨故痛毀吳越蓄恨不止往往於詩話小說中誣公陰事至錢氏私誌內遂肆爲十分醜語所不忍言者以自取快然則揄揚何似而後愜其心耶史筆欲不招怨罹謗難矣

亡國之臣稱述其故主亦自難爲言徐鉉爲李后主墓志首曰盛徳百世善繼者所以主其祀聖人無外善守者不能固其存蓋運歷之所推亦古今之一貫其有饗蕃錫之寵保克終之美殊恩飾壤懿範流光傳之金石斯不誣矣可謂善言

蔡京當國刻黨籍碑凡忠臣名士一网俱盡百世之下芬芳光耀永永無極京則遺臭萬年也然其中亦有本非其倫而偶以微事不合京意亦置其間顧一洗平生愆罪如曾布曾肇王覿章惇輩不可枚舉而宦豎亦近三十人漢皇甫規深以不與黨人爲恥而數子碌碌乃獲附驥尾士固有幸不幸耶

今古事未嘗無對陶谷掬雪烹茶以詫侍姬姬舊黨進家卽以其家羊羔酒爲說谷有慙色宋子京雪夜修唐書熾炭燃巨燭亦以詫侍姬中一人舊宗室家對曰某太尉遇此天气只是擁鑪命歌舞間以雜劇引滿取醉而已如何比得學士之淸子京點頭曰也自不惡可發一笑

晉劉毅旣敗夜投牛牧佛寺初桓蔚敗亦投是寺僧昌保藏之毅殺昌至是寺僧拒之曰昔亡師客桓蔚爲劉衛君所殺今實不敢容異人毅嘆曰爲法自獘一至於此商君得罪於秦亡至關下欲捨客舍人不知其是商君也曰商君之法舍人無驗者坐之商君嘆曰嗟乎爲法自獘一至於此

司徒儲靜夫巏於余爲先進初未相知因送王翰林九思歸省席上聨句以贈儲有句云詩許奪袍供戱防坐客俱未能對余時年最幼居末坐起續其下曰腹藏充棟未題籖儲喜甚旣而共談史記喬太宰希大有句曰午夜捲舒驚落蠧余應之曰當年辛苦費雕虫儲起執余手曰吾當讓子一頭地自此遂相知

泰陵金井內水孔大如巨杯水仰噴不止楊名父親見之歸而疏諸朝請易地事下工部湯陰李司空鐩怒其多言害成功陰令人塞其孔謂誹謗狂妄奏命錦衣官校枷杻押赴陵所驗看名父身親三木朝辭候駕詩曰禁鼓無聲曙色遲午門西畔立多時楚人抱璞云何泣杞國憂天竟是癡羣議已公須首實眾言不發但心知殷勤爲問山陵使誰與朝廷決大疑其志亦可憐矣孝廟聖體竟葬此中言之可爲寒心李司空居官風采凜凜晚年尢剛勁不阿獨此一事不愜人意

喬太宰希大與張司空進之同年最相善居第在龍驤衛側張在松樹巷一日張在告喬詩曰巷名松樹兒童識墻過雞棕第宅通雞棕者雲南方物中珍味也張雲南人故喬詩如此張得之擊節稱賞後數月喬病目張以詩問之中有句云久違鵷序春風裏空憶龍驤夜月東喬亦賞嘆不置張謂人曰是可以逼松樹雞棕之句矣詞人必欲相軋如此

劉宋時司徒義康總朝政凡希寵饋遺者輙用上品次供禦文帝見其柑比供禦者大三寸心不能平義康旋罹罪路嗣宗以九寸琉璃盤遺元載代宗亦不能平賴李泌救免嗣宗而元載竟誅呂許公不肯多進淮白魚而秦檜之妻乃欲進百尾極大子魚賴檜狡詐以靑魚進僞爲不識子魚者免疑忌大抵寧忤天子不敢忤權臣自古然也正徳中巨璫劉瑾張雄嬖幸錢寧臧賢輩小人干進其所媚之者豈但如此而已也

南史載範云爲陳武帝屬官武帝簒弒在旦夕云忽感寒疾恐不得與失恩寵召良醫徐文伯診視欲急愈以誠告之徐曰欲便差甚易恐二年後不可起耳云曰朝聞道夕死可矣文伯乃燒地布桃葉置云其上汗出遂愈後二年果不起夫輔人以簒弒乃甘心促壽且謂爲聞道人之可笑一至於此而文伯之術亦神矣余亦畱心醫術每思其說不得後見一醫書忘其名其說云發汗太早蓋經絡腠理正气未及行徧而彊以發之如摘果實於未熟故難爲壽理或然也嘗見人貪利賄好聲名往往不顧性命劉聰聞爲遮須國王不復畏死月犯少防吳中髙士爭欲求死以應處士之名熒惑入南斗南朝宋帝求失國不得此等固皆可笑而範云尢可笑也

東坡作韓文公廟碑詩曰作詩詆佛譏君王要觀南海窺衡湘方作諫書時亦惟望諫行耳豈故欲詆譏君上要爲南海之行哉大抵東坡之詩過於豪縱如老死南荒吾不恨玆遊奇絕冠平生之類可以屢數其與少陵尙憐終南山回首淸渭濱太白回頭語小姑莫嫁如兄夫樂天君王若問妾顏色莫道不如宮裏時者異矣得詩人優柔忠厚之體宋人終輸唐人一籌也

世變澆薄人懷謗妬自已貪濁乃非笑廉潔自已諛佞乃非笑正直自已軟熟乃非笑剛毅自已奔競乃非笑恬退自已傲誕乃非笑謙抑自已鄙陋乃非笑逹士正如庸醫常殺人又多方謗毀良醫妬婦不能相其夫又多方詆毀賢婦不知何所底止也

灌夫不負竇嬰於擯棄之時任安不負衛靑於衰落之日徐晦越鄕而別臨賀後山出境以見東坡劉元城事司馬公在朝不通書問閒居則問無虛月巢谷徒步訪頴濵於漳海之南今無復若人矣悲夫

文選黃汝修俌常自誦其得意句曰宦情隨病懶歸思逐春濃張進之亦自喜其老看花少韻衰試藥無功二句每舉以示人二聨工拙優劣後亦有辧之者矣邊太常貢嘗次韻髙麗筆中聨曰中書食邑元封管補衮論功不數鍼金馬使臣新物色紫薇詞客老知音此筆初入中國詠者甚多皆以鍼音爲韻邊詩遂厭捲衍聖公孔聞韶西涯李文正公壻也劉稽勳用熙贈以詩曰內廷贊化功無際東土恩封代有加漫道舅甥同極品由來孔李是通家遺經壁底看蝌蚪春雨壇前只杏花珍重斯須還問禮潞河南去卽天涯一時作者皆不及後出守鎭江詠金山寺曰樓髙任倒八方影岸逺絕無一點塵黿狎自知求食易龍來可驗聽經頻老僧默默跏趺坐笑指浮漚是幻身今刻石寺中

子畏於匡顏淵後孔子以爲死淵曰子在回何敢死曾點使曾參過期不至或曰無乃死邪點曰我在彼安敢死曾子之心點乃知之顏子之情夫子顧不知邪而顏子之事夫子無愧曾子之事父矣

魏文侯問相於李克克曰居視其所親富視其所與逹視其所舉窮視其所不爲貧視其所不取五者足以定之矣呂氏春秋有曰通觀其所禮貴觀其所進富觀其所養聽觀其所行止觀其所好習觀其所言窮觀其所不受賤觀其所不爲喜之以驗其守樂之以驗其僻怒之以驗其節懼之以驗其持哀之以驗其人苦之以驗其志八觀六驗賢主之所以論人也其言比克差宻而克則呂之祖也

文王寢疾五日而地動羣臣憂之請移於增城興事動眾文王曰不可天罰我罪而勞民是重吾罪也請攺行重善以移之疾果瘳宋景公時熒惑守心宋太史子韋請移之宰相移之民移之歲公皆不可熒惑果移三捨景公𨿽不可與文王同日語然君人之度則一也嶽武穆之孫珂筆力遒勁在晚宋諸人之上尢善敍事獨所著桯史一書中間楊誠齋辛稼軒諸公不免防有訾議而於朱勝非史浩諸人則極稱羨縷縷不置武穆忠赤與日月爭光而其孫去取乃若此不可曉也五行者五常之形气也五常之性猶五行之土無定位無成名無專气而水火金木無不待是以生猶四徳無不待信以成者其說百世不可易也漢儒注中庸五逹道乃曰木神則仁金神則義火神則禮水神則智土神則信著述謬妄至於如此

劉須溪批點杜詩時有不滿意王梅溪注東坡詩亦或有異同杜與蘇千古人豪劉王豈敢固訾之哉不但所見不能盡同抑亦作者有得意不得意未能字字句句俱工也近世胡雲峯炳文於朱子周易四書注極口稱誦千篇一律使人厭觀尹起莘作通鑑綱目發明亦然余嘗謂二子朱晦庵家奴婢也正徳間何侍郎子元潘編修辰謝內翰鳴治注西涯李文正公樂府溢美尢甚至謂西涯格律逺在李杜之上時西涯方當國喜人諛佞故諸君投其好以要美秩比之胡尹更在下風可笑晚宋鄭居厚著藝圃折歷非古之聖賢成湯武王伊尹周公孟子俱斥之爲禽獸所不敢輕議者獨孔子耳意謂君臣大義寧死不忍放廢以博當寧之眷至於一時貴官勢位乃極口稱羨爲聖爲賢可謂小人無忌憚無廉恥者東坡謂無竹令人俗俗則不可醫此語太過竹爲何物無之遂令人俗不可醫耶山谷乃反其說謂平居如含瓦石臨事一籌不畫爲俗人且謂郭泰山濤不能易其言陳朝溪又廣其說謂平居無佳論臨事好造作平居妄尊大臨事不知體爲俗人又謂山谷復生不易其言此誠至論然要亦未盡余復廣之曰羣居終日惟話農商一及簡編卽欠伸思睡勤渠儀貌惟奉逹官一對布韋卽顰蹙厭惰杯盤交錯累日不厭撤具淸談卽浩不可畱猥陋成性謬爲大言昏夜叩門卽堅臥不應急難相托恩意可掬回首轉盼卽淡秋冷水此眞俗人也未知二公能易吾言否九原有知應爲我一撫掌

徐仲車訓學者曰諸君欲爲君子而使勞已之力費已之財如此而不爲君子猶可也不勞已之力不費已之財諸君何不爲君子鄕人賤之父母惡之如此而不爲君子猶可也父母欲之鄕人榮之諸君何不爲君子語意出於賈誼誼曰使爲治勞智慮苦身體乏鐘鼓之樂勿爲可也樂與今同而加之諸侯軌道兵革不動其具可素陳於前願幸無忽而仲車語尢明快

先吏部藏四皓圖先友武城傅憲使希說王大參好學諸公俱爭題東田馬都憲天祿詩先成曰胡亥扶蘇事已乖咸陽猶自有殘灰如何不鑑亡秦者遂致商山四皓來眾遂閣筆

伍子胥父兄被囚逋逃不顧爲忍心爲不孝鞭平王之墓爲不忠爲不義爲狠戾事楚不終事吳又不終寄子於他邦陰結弒君之賊以自便諫不行不能去爲無節爲幹沒不知止迹其大閒無一可人意者千古稱頌不止揚子云三世不徙官其人沈靜恬淡可知徒以王莽之簒不能死不能去及劇秦美新之作足爲一眚然比之子胥其失甚尠自朱子一筆子云遂爲名教罪人無一人爲別白者其故何也子胥麄猛武人耳子云問學造詣誇越千古人人嫉而抑之理固然也

責人則明恕已則昏賢人君子不免也晦庵朱子嘗譏王通擬經爲僭其說誠是然通之學術𨿽不敢上擬孔子比之朱子則有間矣朱子議通擬經爲僭乃作綱目自擬春秋耶

沙溪集卷十二

欽定四庫全書

沙溪集卷十三

明孫緒撰

雜著

無用閒談

晉惠帝愚騃其問鳴蟆食肉糜事千古談者掩口至嵇紹之死乃曰嵇侍中忠臣也不可殺及血污其衣左右欲浣之又曰嵇侍中血勿浣也其明快俊爽先後若兩人然史筆例不可盡信如此

自逆瑾濁亂以來士以貪饕苞苴爲先務韋布寒素從宦二三年輙家累萬金恬不知恥豪奢暴橫鄕閭且羨且畏風俗如此其何以長王莽時考驗吏致富者收其貲以給軍元魏遣使巡行諸州考閱守宰資財非家所賫者悉籍爲贓莽簒弒之賊魏僭亂之國其政令乃有可取者𨿽非中道亦可以懾人心挽頽俗

涇川張學士澯與先師介軒靳文僖公情好甚宻嘗共奕賭新曆負一局輸新曆十二冊張素號國手文僖碁品平平耳初局偶勝喜甚起取曆書戱之以詩曰巧算深機自古傳爛柯今復見涇川人間甲子眞匆遽一局登仙十二年文僖之友王侍禦汝楫濟時以一榜得官訓導鬱鬱不樂汝楫固奇士諸朝士多以詩爲別旣盈卷軸將祈文僖爲序而未敢言姑坐於旁觀之見公喜因道其情公援筆伸軸文不加點頃刻而就其略云汝楫過予祈予言予方與涇川對奕涇川信手落子縱橫皆勝著余經營商度求免於敗之不遑當是時汝楫固以涇川爲勝余負無疑矣局且終余偶得一著進攻之涇川顧大負其畱局之子若晨星然汝楫愕然異曰奕不可常勝蓋有如此夫嗚呼天下之事敗於垂成之際而興於旣僕之餘者多矣豈特玆奕也哉張大驚嘆以爲不可及是時承平日久故縉紳優遊泮奐如此數年來法网漸宻臣工非公事不得相過從士夫家止許蓄新書一二本親故求索亦無以應況借以爲賭資乎回首曩昔不復可得

孔子萬世之師恩同天地詩人狂縱不檢直斥其名如曰何必銜恨傷丘軻何必效丘也之類至杜甫乃直曰孔丘盜跖俱塵埃孔子何人與盜跖並稱且直斥姓名可謂忍心無忌憚者也其祖審言曰爲小兒造物所苦天地尙比之小兒何有於夫子蓋其家傳傲睨無禮非一日矣𨿽有才藝名教罪人之言不足多也

謝晦放弒二君而欲自處以佐命元勛李宻僭竊狂妄旣敗降唐望以臺司見處可謂不自量矣然猶有甚者安祿山叛後唐人殺其子祿山極恨曰我何罪而殺吾子張彥澤叛君臣鹵濁亂宮闈題其幟曰赤心爲主可發千古一笑

通鑑綱目之作於帝業已成者多予辭未成者𨿽有善茍非炳燿人耳目者多抑之如範增陳余陰世師王伯當之類細考之自見未免以成敗爲淑慝非所以爲訓也文公平生畏友東萊南軒二公耳南軒相門之子故多頌辭至於東萊則信意規戒若曰規者親頌者疎論孟集注中一則曰敬夫二則曰敬夫至東萊則直謂之呂氏而已豈利勢駭人賢者亦不免邪

王福畤有譽兒癖時人訾之然劇勃勸勔輩俱有俊才不負於譽也而其所以譽之者不過述其著作而已西涯李公譽其子兆先至謂慧識巨眼出唐人之上載之麓堂詩話一時無恥者謂爲非過今兆先之詩固在果遂跨唐人乎至王介甫哭其子雱詩曰一日鳯鳥去千秋梁木摧遂以其子爲聖人是眞無恥矣

戒軒先生在翰林時其友趙某偶忘其名第進士選京師不以家累隨一日風霜殊覺岑寂遺戒軒二十絕今憶其二我饑渴時君不招君來招時我酕醄坎軻不獨酒如此世間好事每難遭萬錢爲我一日費我渾不曾嘗滋味而今旅次正淒淒試問君家知也未戒軒卽治具招之歡飲竟日亦可人也

靳裁之曰志於道徳者功名不足以累其心志於功名者富貴不足以累其心趙子昂曰志功名者榮祿不足以動其心重道義者功名不足以易其慮模仿大過幾於謄錄古人之言矣

孟嘉者陶淵明外祖淵明作嘉傳一則曰孟君二則曰孟君略無本原之意至末乃云淵明先親君之第四女也東晉曠逹蔑棄乃至於此幾爲名教罪人而縉紳愛其詩遂爲委曲周庇必欲事事稱其賢亦過矣至述其心迹亦時有矛盾處如曰爲彭澤令不以家累自隨又曰公田悉令種黍妻子固請鐘秔夫旣不以家累自隨矣胡爲乎有妻子種秔之請邪

程子有言春秋大義數十炳若日星今之業春秋者不惟不知程子所爲大義並斯言亦茫然不省矣惟日取小傳勦說支離破碎此牽彼合名曰主意大率先得詞語然後以命題合之膚淺謬妄可鄙可笑聖人作經之意付之鴻荒艸昧之外矣

張衡髑髏賦大率出於莊子馬捶之問莊子問髑髏曰夫子貪生失理而爲此乎將子有亡國之事斧鉞之誅而有此乎將子有不善之行愧遺父母妻子之丑而爲此乎將子有凍餒之患而爲此乎將子之春秋故及此乎張衡曰子將並糧推命以夭逝乎本喪此土流遷來乎莊子曰死無君於上無臣於下亦無四時之事從然以天地爲春秋張衡曰死爲休息生爲役勞春冰之釋何如冬冰之結堯舜不能賞桀紂不能刑莊子曰吾使司命復生子形爲子骨肉肌膚反子父母妻子閭裏知識張衡曰我欲告之於五嶽禱之於神只起子素骨反子四肢如此類甚多幾於抄寫南華全文矣何以賦爲哉至若以髑髏爲莊子戲而爲虐如此賦不作可也孟子曰長馬之長無以異於長人之長白馬之白無以異於白人之白又曰白羽之白猶白雪之白白雪之白猶白玉之白莊子曰以指諭指之非指不若以非指諭指之非指也以馬諭馬之非馬不若以非馬諭馬之非馬也天地一指萬物一馬也公孫龍曰白馬非馬也白馬爲非馬者言白所以名色也言馬所以名形也色非形形非色也言色則形不當與言形則色不當從此等議論固浮詭不根然詞气抑揚與孟子不相似者無幾矣想戰國之士議論好尙如此大賢亦不免也

朱子作論孟精義序有曰論語之書無所不包而其所以示人者莫非操存涵養之要七篇之指無所不究而其所以示人者類皆體驗擴充之端聖賢之學其不同固如此此語防有病豈論語中無體驗擴充之端七篇中無操存涵養之要聖人則無事於體驗擴充賢人則不知操存涵養乎以此爲聖賢之分則孔子不足於用孟子不足於體矣若曰論孟之書無所不包無所不究無非操存涵養之要體驗擴充之端則醇然矣

養貓以捕防不可以無防而養不捕之貓蓄犬以防盜不可以無盜而蓄不吠之犬然不捕猶可也疾視正人必欲盡擊去是不捕防而捕雞矣委心權臣使天子孤立是不吠盜而吠主矣焉用臺諫爲哉爲之柰何孟子論君子有三樂其一在天其二在我其三在人而王天下不與存焉今之人亦有三樂權勢爵位居養驕侈气體之樂也富商大賈旗亭妓館荒縱之樂也良友箴規過失異書廣博聞見性命之樂也余早謝事旣未嘗得气體之樂而家貧又不能彊從富貴者爲荒縱之樂朋儕謝去難見甚於謁鬼異書未偹難借甚於荊州空山長日惟咿嚶舊所藏六經諸史日與蛩鳥爭鳴而已

公字與私字相對竊疑古人之所以稱公者或俱是名如曰蓋公丁公吳公龎公之類甚多自後世以君公字爲崇重之詞訓詁家凡遇稱公者皆曰史失其名恐未必然也

緒防時先吏部口授古文眞寶內小詩及諸小詞因問先公眞寶爲誰氏所選先公笑曰吾亦不知爲誰自是先公每詢諸執友如東田先生先師漳南先生舅氏銅陵先生皆謝不知迨緒稍長讀崇古文訣愛其文其編選者亦止稱曰迂齋先生亦不知爲誰後爲吏部屬匏庵吳先生寛爲左侍郎博學多識暇日緒因問此二人爲誰匏庵笑曰眞寶永堅黃叔易所選迂齋不知也余後閱四明文獻錄見所謂迂齋嘗選文訣者爲樓昉呂東萊門人紹熙四年陳亮榜進士嘗論和議之非忤姦相貶斥以終蓋亦正人也

昌黎上於襄陽書其中云下之人負其能不肯謟其上上之人負其位不肯顧其下故髙材多戚戚之窮盛位無赫赫之光是二人者之所爲皆過也此語亦有所本孫叔敖告楚莊王曰國君驕士曰士非我無由貴顯士驕君曰國非士無由安彊人君或至失國而不悟士或至饑寒而不進君臣不合國是無由定矣先後如出一轍然而昌黎之言尢占地步

縉紳家相傳批防孟子爲蘇老泉親筆然其批語內卻引洪景盧語景盧去老泉六七十年傳者未之察也其中論文勢筆路至精且密要非具眼不能𨿽非老泉而其人亦老泉之流亞矣

杜預在襄陽數餉遺洛中貴要或問其故預曰吾但恐爲患不求益也孟蜀時潘在庭以財結權貴語人曰非是求援但不欲其冷語冰人耳杜志在逺禍潘志在逺辱然皆不可爲訓今之時又非曩時可比余以貧故受貴勢冷語冷臉熟矣志士困窮守死寧能俛首苞苴之下希權寵乎可嘆

人家盛衰當要諸義理不當要之利勢子孫而賢𨿽累世簞瓢不害其爲盛子孫而姦貪讒佞𨿽竊科名饕大位亦直謂之衰魯自伯禽以後擅千里之肥饒享天子之禮樂比之周公終歲矻矻於殿陛之下流言肆毒旦夕不能安其位奚啻十伯以形迹論之安富尊榮可謂極盛而孔子乃曰魯之郊禘非禮也周公其衰矣唐袁誼有言所貴於名家者世篤忠貞才行相繼也彼鬻婚姻求祿利烏足貴乎夫姻聨帝室位居臺鼎尙不足貴今田舍翁多收十斛麥而子弟愚騃凶狠視父兄骨肉無異路人而又百計以謀其有父子相率於禽獸不自知而嘵嘵然自謂其家爲盛可笑

苻堅鋭意伐晉曰以吾之眾投鞭於江足斷其流及登晉陽城望晉兵部陣嚴整憮然而懼曰此亦勍敵何爲弱也五代慕容彥超謂漢隱帝曰臣視北軍猶蠛蠓耳退問兵數及將校姓名頗懼曰此亦劇賊未易輕也兵甫合輒先遁二事如出一轍平居則謬爲大言臨事則倉惶失措與孔子所謂臨事而懼者異矣

顏子簞瓢陋巷不攺其樂古今以爲賢夫顏子王佐才也澤加於民可以彌六合傳萬世其分所當饗後車千乘從者百人傳食於諸侯亦不爲泰而窮困若此此所宜不平而鳴不堪其憂而顏子爲樂自如所以爲賢也若徒曰簞瓢陋巷不易其樂不但榮啟期林類之徒之所優爲今耕鑿編氓荷鋤暮歸糠籺藜藿與妻孥熙熙於茅茨之下比屋然也皆賢人乎蓋分所宜然不願乎其外人亦以爲當然也

張安道天資彊記數行俱下一過目不復再讀嘗借人十七史經月卽還云已盡成誦矣一日遇老泉問令嗣今讀何書老泉云軾近日再讀前漢書安道曰書尙讀兩徧乎老泉歸語東坡東坡笑曰此老不知世人尙有看三徧者以今日觀之坡老亦不知世人固有百徧未成誦者資稟不同什伯千萬如此

今之用人者動輙曰資望然二者各有攸當而不能以相同功勳勞勩日積月累有所試而後遷者謂之資才徳行能英聲偉譽隨所用而輒孚者謂之望專以資則瑰奇雋永或拘格而邅回專以望則狂謬虛誇或衒世而進拔張釋之十年不調揚子云三世不徙專以資誤之也王衍以淸談壞晉房琯以虛名喪師專以望誤之也資以待庸眾之流望以待非常之士循級而進自一命以至九命天下不以爲淹膺聘而來自耕釣以陟元僚天下不以爲驟公與明故也若夫一事偶合卽寵以殊恩片言相符卽擢以不次是人主之所以待宦官宮妾者非士君子之所宜自處也自處於宦官宮妾而猶以伊呂自負哀哉

世以淮淝之捷比之赤壁之勝此大不然赤壁之戰善於謀淮淝之役出於幸使無朱序發其機於先駭其眾於後謝安髙談優遊於內謝輩單羸孱弱於外百萬之眾倐然壓境晉之不亡者幾希矣艸木皆兵風鶴亦懼是豈安初慮之所及哉赤壁之事則孔明周瑜所以逆料而預待之者詳矣故嘗爲之語曰淮淝之役純乎天者也赤壁之役天人參焉者也韓世忠以八千人扼金人百萬於金山八十餘日使非間諜者泄其謀其功得成當又逺在赤壁之上矣純乎人者也其所以敗者天也

君子之道原於天而輔之以人安於命而盡之以力力有所不及未可以言命人有所不至未可以言天浩然之气天地之所以運旋日星之所以光耀山川之所以峙流人物之所以生育彌滿充塞無所不有者也神虧則精不完欲勝則魄不寧而气餒矣君子虛心以養志專志以養气外探事理之奧內安性命之情浩然無際與化相忘寵辱猶蚊防之一過死生猶夜旦之一易

老莊之學專以虛無爲宗故韓子作原道排之末引大學所謂平天下治國本於正心誠意見古人所謂正心誠意者將以有爲於天下國家非若老莊之以虛無爲心意而已是固不待及於格致之事而所謂格致者與老莊之學亦似無大幹渉不但文气當節此二句而其理亦不可易也朱子好訾詆人必欲議其學無原本然則必欲謄此二句於後而後爲有原本邪況古人凡引古語惟引其要者其餘泛泛者皆節去亦常例也以是爲訾不特不識韓子命意措辭之防而並文理亦不甚通曉矣今人隨口附和何哉

子思孟子萬世師表荀卿乃曰亂天下者子思孟軻也文人無忌憚如此𨿽以東坡之賢亦曰孟子之言多出於其師子思得其言而不善用之是亦微有不滿之意矣夫以二賢之道照耀萬世而人猶敢爾近日許廷綸極口詆太極圖說之謬且筆之於書又何怪乎

錢狀元福才髙一世然頗狂縱不檢旣被劾去有詩曰一失足爲天下笑再回頭是百年人數月卒

余姚徐子熙有詩名然餖飣陳腐可取者甚少劉瑾竊政極喜之自兵部主事超遷光祿少卿嘗命其賦菊花徐援筆卽成中有句曰天地獨畱道徳根鬼物守防綱常榦觀此等語則其人敢於亂說不顧可知矣瑾覽之笑曰吾有謎語衍聖公遇賊而不傷文天祥𨿽死而不朽子熙愕然不知所以爲對瑾曰是所謂天地獨畱道徳根鬼物守防綱常榦也子熙大沮士不自重乃爲逆豎所侮防亦可爲戒

老氏與佛本亦善人其徒學之者不善耳孔氏之徒豈皆盡善哉學老佛之不善僅足以蠧貨財學孔氏之不善乃至於殺天下在我操殺天下之具而猶嘵嘵然以辟佛老自任哀哉

司馬徳操凡事稱好人罹喪服亦曰好其妻尢之曰爾言亦好此何理也而世以冰鑑許之費褘之徵曹爽羽書交至人馬擐甲嚴駕褘方與來敏圍碁了無倦色世稱其事無廢缺然則東晉之祖尙淸談敗喪國家其來非一日矣

王翦伐楚必欲將兵六十萬秦王以爲怯乃用李信翦遂謝病歸及信敗秦皇復起翦翦曰必欲用老臣非六十萬人不可不用卽去用卽復來無忿言無矜色李晟料尙結贊之敗盟如指諸掌事旣驗終身未嘗言及人臣事君當如此吳之張昭料公孫淵亦偶中耳乃自矜自詫閉門不出孫權深自克責親過其門呼之不應是卽孟子所謂小丈夫悻悻然見於其面者不足道也祖授料事而中乃以之殺身孫權過袁紹逺矣

耿弇爲張步所攻光武自往救之或謂劇鹵兵盛宜閉營休士以須上來弇曰乘輿且到臣子當擊牛釃酒以待百官反欲以賊鹵遺君父邪李道宗將四千騎擊髙麗皆以爲眾寡懸絕宜深溝髙壘以俟車駕之至道宗曰吾屬爲前軍當淸道以待乘輿乃更以賊遺君父乎二子武夫也其所見乃有儒生不及者人臣當以此爲法

桀紂以來最拒諫而不惜民者莫如魏明帝在位十二三年無一善可稱置許昌宮洛陽宮崇華殿易珍物殺太后殺皇后營圓方丘南北郊鑄銅人起土山爲殤女立廟追諡置配立後襲爵陳羣楊阜髙堂生之屬章防重疊未嘗一省防愎傲誕殆出秦皇漢武之上而後世不甚非之者豈以曹瞞之孫身弒國亡不足齒邪人各有幸不幸也

吳孫休名其子曰字之曰下詔曰太子名字音如湖水灣澚之灣音如迄今之迄王言如絲如綸此等可謂王言乎在廷諸臣無一人言及者亦以其凶狠剛愎不難於殺諫臣不敢言也武則天自制數字行於國中且以自易其名其淺陋無識又在孫休之下劉瑾𨿽逆賊然所行亦有快公論者禦史張彧差覆屯田竭力刻削並爲圖以獻自以爲不世之功當膺不次之擢瑾極口稱奬翼日陞戶部主事就令管理命下人心大愜未數日褫爲民戶部郎中莊檡發本部尙書劉璣陰私瑾亦極口稱奬且許代璣位未幾陞河間知府數月致仕如此類甚多

張安世一時賢相不能揜其父張湯之惡栁子厚書友人碑陰曆較短長不爲贊蘇老泉敍族譜稱其父曰性簡易無威儀喜爲善而不好讀書語皆實錄故可傳今人才有官勛其先世𨿽極姦巨惡爲世大賊務粉飾之爲聖賢𨿽有善人君子或錄其言行人亦將以若人等之揺首不信均於澌泯而已世道一至於此

國朝實錄例成於翰林諸官而總裁於內閣重臣間取外署三五人參之止令其謄寫裝潢給使令之役而巳故凡官翰苑者人人爲稷契臯防其他臺省𨿽功勛赫奕邊荒懾服忠赤貫天地如山忠肅王公鈞陽端肅馬公三原端毅王公亦只平平耳翰林官沒無問崇卑俱得請諡無問學術淺深俱諡以文上曰文正文忠文貞文莊𨿽至猥陋亦不失爲文安文裕文懿在外署者終身矻矻筆研官至公孤欲諡一文字不可得也自福建彭司寇韶作名臣錄翰林近十之六七公論已不平近日爲楊宗伯廉更加添攺凡非翰林不得爲名臣𨿽以劉定之之鄙猥謝一防之庸陋萬安之貪饕皆在名臣之列是錄遂爲翰林題名矣且其言曰美階崇秩休光大業當屬之吾曹諸先生他所遊宦爲吾曹鷹犬耳志士誰不解體余嘗作十絕句以斥其非未知果能信今傳後否也

諸陵在昌平州十里外天壽山內各衙門謁皇陵官類晚入昌平憇宿五更時候祭然公署弗能盡容各以類假宿如兵部官則宿於衛所戶部宿於倉司給事中則宿於劉蕡祠黌校則翰林寓宿之地與察院相鄰察院諸禦史署也楊學士守阯暮抵昌平遂誤入察院因賦詩曰雙眼風沙百里程敝衣痩馬到昌平欲尋泮水先生館誤入分司禦史防導引輿臺顏盡赤將迎豸繡眼偏靑只愁太史明朝奏昨夜文星犯法星

唐韓琮詩曰緑暗紅稀出鳯城暮雲宮闕古今情行人莫聽宮前水流盡年光是此聲宋李敬方詠汴河詩雲汴水通淮利最多生人爲害亦相和東南四十三洲地取盡脂膏是此河治間余爲兵部主事抵邊關有人題於馹壁詠栁花曰不戀長條闘歲華隨風好去落誰家行人滿眼傷心地飛盡春光是此花三詩句律如一其優劣當有具眼

虞邵庵慧識具眼其所注杜律粗淺牽制不足觀初嘗疑之後見所謂杜律衍義者中無一字不同乃元初張進士伯成所注而虞欲竊之爲已書也張沒諸友募財鋟梓以傳並其募疏錄之卷首今二書並傳西涯李文正公亦疑是書謂聞有所謂衍義者未之見且著之麓堂詩話中夫是詩家家有之而文正乃未之見何也南朝徐孝穆著玉臺新詠大抵詠婦女閨閣事如韓偓和凝所述者唐權徳輿效其體曰昨日裙帶解今朝蟢子飛鉛華不可棄莫是槁砧歸聲詞格律全與孝穆相似劉須溪批唐音直欲刪去且云何爲玉臺體乃並其體不知矣正與西涯相類

李白有詩云請君試問東流水別意與之誰短長又曰桃花潭水深千尺不及汪倫送我情趙嘏曰此時愁望情多少萬里春流繞釣磯李后主曰問君都有幾多愁一江春水向東流李趙皆祖於白者也淸平調曰借問漢宮誰得似可憐飛燕倚新妝子瞻曰眞態生香誰畫得玉奴纖手嗅梅花亦祖於白者也劉夢得曰人世幾回傷往事山形依舊枕寒流陳簡齋曰天機衮衮山新痩世事悠悠日自斜𨿽顚倒其意然亦祖於劉也數人者皆善學未知竟能靑於藍否後當有辧之者

劉伯溫詩文足以擅一代其得意處尙當跨宋景濂王子充髙季廸諸公而上之獨以其顯於事業詩文不見稱於人耳瞿宗吉與李昌祺所著剪燈新話餘話瞿筆路固敏勁然剽竊者多甚至全篇累行謄錄李𨿽用事險僻少渉晦澁要之皆其胸臆中語非竊之他人也其詩集所謂運甓漫槁者其中亦多佳句餘話中則惜花春起早四詞之外吾無多取焉新話中亦惟四時詞與二三竹枝詞耳其他如香臺集存齋詩話之類皆鄙俚語言無足爲道然則學術識見瞿不逮李逺甚世競優瞿而劣李其異於矮人觀塲者無幾宣徳中南平趙弼成化治間山西丁伯通余杭周禮皆敢於著述其所謂通鑑廣義續綱目發明雪航膚見效顰集諸書膚淺卑陋直可付之一火周又著湖海奇聞命意遣詞萎弱凡近亦往往有不通處讀之可厭然其中詩首首警策竊以爲撏之他人者而未敢以告人也後因徧閱本朝正統景泰間諸名公詩集自卞戶部王舍人而下凡卽事詠物之什無不被其勦入杜撰一事聨合之遂成一傳言之可羞然亦非善竊者矣獨常熟桑懌民悅所謂思集者詩文多有佳句非趙丁諸君比也

余與翰林金城叚徳光武昌王欽美開封守李公從治初同遊戒軒先生門下三君一日訪余於旅捨公從援筆畫溪山秋景小閣於壁徳光題曰沙溪庵讀書處欽美賦一律叉手而就曰小閣凴虛野色閒西風常日弄淸寒不妨葉落如聽雨卻愛林疏乍見山幾處物華成夢短一年節序又秋殘賦詩酌酒非吾事欲說令人自汗顏今戒軒公從墓木旣拱徳光欽美俱逺在數千里外回思不覺歔欷

正徳丁丑廣東倫以訓防試禮部有人夜夢黃衣人謂曰倫以訓作防元矣比揭曉果然廷試日其人又夢曰倫作狀元矣逾時復來曰非也狀元乃江西舒芬初擬倫爲狀元楊閣老不欲其以父子狀元得名故黜爲第二蓋倫之父文敍已未狀元也旣而果不謬嘉靖癸未固安楊維傑廷試亦夢人報曰公作狀元矣無何又有人來曰非也狀元乃福建龔用卿公本狀元費閣老不欲公以兄弟狀元得名故黜爲第二蓋維傑之弟維聰辛巳狀元也然則忮害妬之情鬼神旣巳先知之矣可畏哉

歐陽公序梅聖兪詩曰聖兪自以其不得志者樂於詩而發之使其得用於朝廷作爲雅頌以歌詠大宋之功徳豈不偉哉此等語意全是學昌黎送孟東野序所謂窮而在下者孟郊東野始以其詩名抑不知天將和其聲而使鳴國家之盛耶抑將窮餓其身思愁其心腸而使自鳴其不幸耶歐公固非蹈襲剽竊人者想其讀韓文熟不自知其爲用耳

先師侍禦漳南李公經義極純粹於作詩不甚經意然至其得意處雄渾沈著乃有盛唐風格蓋其胸次髙自不能作卑猥語言惜不多見耳姑載一二於此如送一武弁還鎭江云劍佩翩翩赴潤州薊門詩酒潞河舟白雲影裏千山暮紅葉枝頭萬樹秋李愬才名新破蔡張良籌防本封畱定知別後還思我黯黯停雲北固樓送人兩廣淸戎云芝玉風姿鐵石腸前身疑是漢張綱靑春繡斧承恩重碧海蒼山去路長鳥外黃茆秋盡雨馬頭紅槿夜來霜越山髙處休回首無限孤云繞太行他作皆類此

錢狀元福未第時遊西涯門下西涯嘗試以司馬溫公贊其中云羣賢拔茅惟公在朝羣姦奔馬惟公在野西涯不勝嘆賞徧舉以告人時防庵楊應寧提學陜西謄書數千里外告之且曰溫公平生心迹數語包括俱盡此子終當魁天下及錢沒西涯志其墓復載此事夫此數語固佳然有何不可及處而西涯好之乃爾乃知古人池塘春艸風雨重陽及二句三年之說非虛也是固人之好尙不同然亦好怪弄奇非其本心識之以俟同志

先天之圖伏羲模寫天地之所以然天地之本也後天之圖文王模寫天地之所當然天地之用也先天者理而气後天者气而理

天地未生聲韻具於太極天地旣分聲韻具於天地一陽之復聲韻之萌蘗也四陽之豫聲韻之出地也有聲則有數有數則有卦色象臭味吉防悔吝皆自然而然者

西銘原道之宗祖先儒以其筆力大學有原委而推右之其實出於原道其所謂窮神知化繼志述事則出於孟子存心養性以事天之言孟子出於孔子所謂仁人之事天如事親事親如事天

太極一也一而二二而五五而萬二焉不二其一也五焉不五其一也萬焉不萬其一也二不自二由一而二五不自五由一而五萬不自萬由一而萬推之則一而生二二而生五五而生萬合之則萬本於五五本於二二本於一天地有情鐘於人陰陽有色因於物虛出聲實成色聲本於天色本於地虛聲中藏實色外暴耳聽天下之聲目視天下之色人之所以異於物也

天地之間有理斯有气有气斯有數數也者原於理气而天與地皆不能無者也數始於一終於十以五爲中以九爲極故在天爲五行在地爲五嶽在人爲五常舉其盛也在天爲九曜在地爲九州在人爲九經要其成也

形以象成理以形寓數以理著神以數虛理分數數神也气顯象象形也

登樓觀形則山阜卑於樓臨池觀影則日月小於池蓋山阜不能盡於髙日月不能盡於大故物得以乘之天之髙也海之廣也無得而乘焉徳業不如天學問不如海君子不已也

千金之子終日營營編氓之家一飽衎衎以膏粱之口食物凡物皆粗惡以糠籺之口食物凡物皆芳美故口常澹則能養味心不奢則能養福養味則常甘養福則常足

寒者見日而喜暍者得雨而喜冥行者得月而喜天何心哉人自多岐耳惟不拘於物乃能定於我疾雷震空空本無聲洪水崩山山本無水

不專心致志學奕亦不得成況讀書作文字乎唐人手八叉而成詩不自覺其手之叉也斷數須而得句不自知其須之斷也李賀以被蒙頭酣睡不動忽掀被而必有有好句王筠注水葫蘆傾以復注忽擲之於地必有好詩張祐毎苦吟妻孥喚之不應曰吾方口吻生花豈卹汝輩張九成讀書縣吏往九成不爲禮問亦不答曰黃卷中方與聖賢對何暇與俗吏語髙鳯不知有雷雨賈島不知有京兆尹易曰艮其背不獲其身行其庭不見其人內不見已外不見人如此爲學胡爲不成文章出於天而雜以人神經鬼絡無意而爲者天也字鏈句鍛有意而爲者人也屬之人者人知之吾亦自知之屬之天者吾不自知天亦不能知也

孟浩然詩曰气蒸云夢澤波撼嶽陽城千古以爲佳句禹貢云土夢作乂左傳楚子濟江入於雲中又曰鄭伯田於江南之夢則云夢自是二澤對嶽陽城似不稱然承訛襲舛亦非一日張九齡嘗語人曰學者須是常想胸次吞云夢澤筆端湧若耶溪量旣並包文乃浩瀚則孟之前已有此說矣

萬物偹於我萬化生於心盈尺之水置之平地緣之而不以爲懼尋丈之木橫之深谷則惴惴而不敢進心有虛實故境有變遷是以冒大暑而躁者愈熱受灸灼而懼者愈痛

神全則威大精萃則气和萬夫萬敵非弓刀之技威之至也四海悅服非言笑之惠和之至也

惟君子爲能以天下之所共有者爲我有茂林修竹好天涼月山光水涯無非所樂存焉故曰萬物皆偹於我耳得之而爲聲目遇之而成色天地與我皆無盡藏也夫天下之所共有者尙皆爲我有況形色性分百骸眾體吾之固有者而防喪失乎小人則一身之所固有者不能自由目隨人視耳隨人聽口隨人語鼻隨人气片言許與不勝寵榮辭色少疎卽謂賈禍惴惴焉不肯少拂意指栁可爲轂鹿可爲馬茍患失之無所不至此身皆非我有矣夫吾之身尙不爲我有況紛然六合之外不但不能有隨所往皆憂愁之境矣知足不辱知止不殆信哉

沙溪集卷十三

欽定四庫全書

沙溪集卷十四

明孫緒撰

雜著

無用閒談

以理而言謂之天以稟賦而言謂之命其實一也夫子罕言命蓋以流行化育出於天非人所能移君相不言命蓋以窮通貴賤出於我非人所能與聖如夫子貴如君相尙不敢輕談今閭巷小人妄談逆料以求酒食士夫翕然往叩蓋未售者欲登科旣仕者欲陞遷宦成者欲固位彼求食之徒豈肯片言忤人意愛諛喜謟故樂與之接不厭也成化間安成彭閣老年且八十尙不肯去惴惴然惟慮失寵幸又慮老境漸逼日呼都下諸星士談命其一稍黠者知其意抗言曰明公過此三十年後當歸田歸田後當生貴子尙見其登髙科又十餘年當得腹疾恐有不測計其年一百四十餘嵗矣彭卽徧命其家人曰爾曹謹識之是年勿進吾以生冷也滿座哄然一笑知彼以戲語投其好彭竟不悟夫樂天知命則不憂遂志致命則不懼安分委命則無求窮理至命則無愧何必爾爾耶

有妬心者不足以用人有矜心者不足以爲學有褊心者不足以成徳懷輕人之心者類於薄挾上人之心者類於狂輕人則朋友日離上人則學問日損見愚人得富貴則肆口評議見君子得聲名則憤然生妬薄且狂者之爲也對富翁而訴貧窶彼將謂我冀其周防對達官而訴困窮彼將謂我冀其薦揚無財而交際於人則取輕無勢而屬事於人則取辱

遇羣馬於途凡脊穿毛脫瘦憊而觳觫者必官馬也逢數船於河凡篷破篙折朽敗而漏者必官船也蓋乘駕無節愛惜無人故易以敝嗚呼今之從政其亦以民爲官民乎

古稱聰明正直爲神夫聰明則無蔽正直則無私無蔽則不可欺無私則不可媚積愆稔惡而靦顏以致禱是欺之也朝祈夕祝而獻饗以冀福是媚之也何待鬼神之淺也君子之使人也誨之循循出之申申量能以任之揣力以勞之用其長避其缺振其怠提其蹶教其所不知不責以我之所知引其所不能不尢以我之所能懲之而不敢懟刑之而不敢議孟子曰以佚道使民𨿽勞不怨求其道而不得爲廣其說如此

秦檜禁私史溫公曾孫司馬伋遂言涑水紀聞非其曾祖論著之書韓平原擅權晦翁曾孫朱浚每上書輙稱萬拜恩主人共目爲朱萬拜彼恬然受之不以爲恥所得幾何而隕墜家聲獲罪千古其失多矣然則今人稱張璁曰蘿老李時曰序翁宜其不知恥也

或問魯仲連田子方優劣夫鴻防鳯翥名可得聞不可得而見仲連之謂矣鶴軒龍豢身可得而養亦可得而醢子方之謂矣

王建宮詞太儀前日暖房來囑向昭陽乞藥栽勅賜一科紅躑躅謝恩未了奏花開今人有遷居或新築室朋儕醵金往賀曰暖房蓋自唐人已有之矣

老杜七夕詩曰萬古永相望七夕誰見同神光竟難此事終朦朧梅聖兪櫽括爲二句曰巧事世爭乞神光誰見同工則工矣是固老杜意也方萬里瀛奎律髓載聖兪是詩且稱神光句之妙又爲細解其意此有何難曉而贅以注也可笑

柳子厚云以淮濟之淸有玷焉若秋毫固不爲病然而萬一離婁子眇然視之不若無者之爲快也此卽古人紅鑪防雪之意子厚特新其語耳

蘇黃門云子瞻讀書有與人言者有不與人言者不與人言者與轍言之而謂轍知之曾子開論子固之文曰上下馳騁愈出而愈新讀者不必能知知者不必能言二子皆以弟稱頌其兄聲律如出一口黃門之詞爲勝檀弓句法也

蘇老泉曰風行水上渙天下之至文也非風之文也非水之文也二物者無意於文而不能以不文也古之君子不得已而有功則天下以爲賢不得已而有言則天下以爲口實東坡云昔之爲文者非能爲之爲工乃不能不爲之爲工也山川之有云艸木之有花實𨿽欲無有其可得耶故余爲文至多未嘗有作文之意此卽老泉之說然筆力不及矣

孟子欲言周禮而患無其籍迄今垂二千年而周禮乃完具若此故先儒或謂其爲六國陰謀之書以其多雜六國之制瀆祀斂財冗官擾民可施於文不可措於事晁氏又謂其爲新室之書以其五嶽之稱泉府之設皆王莽時制度𨿽未必盡然然非周公之故物明矣自王荊公借之以文其政遂以爲周公之書學者不敢輕議荊公所治新法一切屏絕而此獨沿襲未攺近日廷議復欲設科取士令周禮與六經並列正恐貽笑後世耳子貢稱夫子之徳曰溫良恭儉讓溫春也良夏也恭秋也儉冬也讓則猶五常之信五行之土四時之所需所謂太和元气之流行於四時者也讓之爲徳大矣哉故書首堯舜詩首文王春秋首魯隱公史記世家首太伯列傳首伯夷皆譲之大者也

王通著書事事欲學孔子故人以爲僣王莽在位制誥之類事事欲學堯舜而人不甚非之者其人不足責也卲康節最敬程子兄弟至其子伯溫乃大不然且謂程傳膚淺鄙陋不足以知易其平生景仰而畏服者獨揚子云而已又曰康節亦嘗稱太可與三易相軋今太固在誠亦邃於理數果能與易相軋乎至司馬公論太曰孔子旣沒知聖人之道者非子云而誰孟與荀殆不足儗況其餘乎觀太之書明極於人幽盡於神大包宇宙細入毛髮合天地人之道以爲一剖其根本示人所出胎育萬物而兼爲之母若地履之而不可窮若海挹之而不可竭考之於渾元之初而已生察之於當今而非不行窮之於天地之季而不可忘叩之於萬物之情而不漏測之以鬼神之狀而不違槪之以六經之言而不悖借使聖賢復生必將釋然而笑以爲先得己之心矣此全是學皮日休孔子廟碑所謂後天地而生知天地之始先天地而沒知天地之終等語誇大過之好尙一偏許與遂過當賢者不免也

史筆貴傳疑孔子稱闕文要之古人所遺不可妄有去取昌黎革華等傳後人因李漢不收入遂以爲非退之所作一並刪去然徐以考之漢之所遺亦多矣劉禹錫曰柳子厚死退之以書來曰哀哉若人之不淑吾嘗評其文雄深雅健似司馬子長崔蔡不足多也又曰韓愈謂柳子曰若知天之說乎吾與言天之說云云柳子厚云退之寓書曰見送元生序不斥浮屠退之自云愈與李賀書勸賀舉進士今其書其說皆不存然則古人之著述其埀於今者無幾也而忍更刋落乎

莊生夢爲蝴蝶歐陽公夢爲鸜鵒幽怪錄載薛偉病夢爲魚

古今字俱有反對如吉對凶上對下聖凡髙卑深淺饑飽寒暑之類皆有對惟有渴字無對古人未有拈出者隆古時人無詐僞故六經中無眞字人不知有異端故六經中無仙佛僧禪字

髙而覆物則謂之天尊而宰物則謂之帝健而不息則謂之幹妙而不測則謂之神

蠶不飲蟬不食雞無肺故飲而不溺無金不能生水也兔無脾故狡而不信脾屬土五行之土猶五常之信也蘭亭記絲竹管弦之詞誠爲重復然不特右軍言之矣西漢張禹傳後堂理絲竹管則漢初已有此語病矣學文須學其意不可純用其字面與句法書曰臣哉鄰哉鄰哉臣哉班固典引曰唐哉皇哉皇哉唐哉山谷學優齋銘曰學哉身哉身哉學哉揚雄解嘲曰家家自以爲稷契人人自以爲臯陶崔駰達防曰家家有以樂和人人有以自優老杜南郊賦曰九五之後人人自以爲唐虞四十年來家家自以爲稷契曹子建與楊徳祖書曰人人自謂握靈蛇之珠家家自謂抱荊山之玉夏侯湛抵疑曰志不輟著述之業口不釋雅頌之音昌黎進學解曰口不絕吟於六藝之文手不停披於百家之編鄭罕曰作法於涼其獘猶貪作法於貪獘將如之何文皇帝範曰取法於上僅得其中取法於中不免爲下於時宮人徐惠上防曰作法於儉猶恐其奢作法於奢何以制後談助曰設教於本其且末設教於末獘將柰何凡此皆偶爾相同作文者不可以是爲法也如東方朔曰枉而直之使自得之揆而度之使自索之杜預序左傳則曰優而遊之使自求之厭而飫之使自趨之則靑於藍而寒於水者矣

舜告禹曰眾非元後何戴後非眾罔與守邦伊尹告太甲曰民非後罔克胥匡以生後非民罔以辟四方仲尼對孔文子曰胡簋之事則嘗學之矣甲兵之事未聞之也對衛靈公曰爼豆之事則嘗聞之矣軍旅之事未之學也舜與伊尹及孔子先後之言如出一口聖人之言不求異也若揚子云者愛奇好古事事求異甚至孔門列四科子云乃曰子遊子夏得其書矣未得其所以書也宰我子貢得其言矣未得其所以言也顏淵閔子得其行矣未得其所以行也其立言好異於人如此昌黎進學解曰易奇而法詩正而葩易詩之體盡於是矣然作文之規亦不外是蓋丈貴乎奇過於奇則艷故濟之以法文貴乎正過於正則朴故濟之以葩法者正之所生也葩者奇之所生也

聖賢之文錯綜經緯不拘拘於聲格照應而自然光彩逼人孟子告滕丈公曰夏后氏五十而貢殷人七十而助周人百畝而徹其實皆什一也徹者徹也助者借也若使今人爲文旣有此一段下文論教處必曰夏后氏曰校殷人曰序周人曰庠學則三代共之皆所以明人倫也庠者養也校者教也序者射也如此與上文豈不對偶齊整聖賢自不屑如此論逢蒙殺羿謂羿亦有罪引庾公之斯事以明之若使今人爲之卒章必曰由是觀之羿豈得爲無罪古文簡雅正不必如此

余嘗見安邦鄕試錄一冊安邦者安南國一道之名其國凡幾道如中國省藩然試錄題曰洪徳二年辛卯蓋其境土去中國萬里𨿽名爲秉聲教而其實則自帝其國建元更制自若也初塲四書義四篇五經義五篇二塲制詔表各一篇三塲詩賦各一篇四塲長防一篇蕞爾小夷不足齒錄而其所刋文字亦多有可觀者如晉謝讓前將軍表中云柰彼氐秦生心猾夏逞虎貪狼噬之惡正爾憑陵賴風聲鶴唳之威居然奔潰諒本皇天之助順亦由廟算之先幾詎意圖功驟加異寵言念百年之績猶後卽誅豈伊一戰之勞敢先受賞木罌賦中警聯曰雪罍恥於滎陽振槁葉於睢水士自閒於汔濟人何擇於善泅何待乎萬艘之舸艦千里之舳艫末云惜乎始終參差倉皇反覆固陵之車柅不來齊村之禍坑自速智已局於挈瓶悔猶追於鼎足瓽轠啟釁瓶羸告凶檻車之困未幾鐘室之恨何窮此等言語似非鳥言獸靣者可能亦已見中國文化之逺也

張文潛題磨崖碑云元功髙名誰與紀風雅不繼騷人死是學老杜雙松歌曰天下幾人畵古松畢宏已老韋偃少山谷過桂林云李成不生郭熙死柰此百嶂千峯何是學昌黎石鼓歌少陵無人謫仙死才薄將柰石鼓何

士固當以多識爲賢然六經諸史外但可渉獵一目而已誠以精神有限而嵗月無幾督學政者每發條格卽借市肆書目備錄下郡縣以自衒所學之博計其價值何啻萬金貧士何所借手細檢之書名字條格中亦多差謬蓋其書彼亦未嘗見也士見條格下側目以視曰是又錄之誰之肆者可笑

俚俗譏議人之無學術者曰汝瞎字也不識此語亦有所本唐蕭頴士輕薄好笑人嘗有同官誤呼臧武仲之名爲核蓋武仲名紇當呼爲瞎而其人誤呼之頴士曰汝瞎字也不識相傳遂訛紇爲瞎余因是知好爲臆說學者大病然其訛誤後世也不淺司馬子長作史記稍見六經中有片言隻字可附會者輙敷演怪誕無稽之說以驚世如天命鳥降而生商卽有簡狄吞卵之說履帝武敏歆攸介攸止卽有姜嫄踐迹之說釐降二女卽有二女九男觀內觀外之說舜明四目卽有重瞳之說如此類皆淺陋不經惜沿襲旣久無人釐正之耳天地人謂之三才輪人以轂輻牙爲三才弓人以膠漆絲爲三才然其所謂三才者亦矣

漢陳蕃曰幾月之間不見黃生則鄙吝之萌復存於心唐陸象先謂人曰賀季眞淸談風流吾一日不見則鄙吝生矣是學蕃語

人與馬俱走則人不勝馬人坐於車上策馬而禦則馬不勝人故君人者與臣下爭能則不勝其勞責以所能而坐享成功則不勝其逸

騏驥得伯樂而後脫鹽車靑萍結綠得薛卞而後長價然則伯樂薛卞有功於良馬寶劍也多矣二子名亦以是不朽則良馬寶劍亦有功於二子矣

夏不衣裘非不愛裘也溫暖有餘無事於裘也冬不揮扇非不愛扇也淸涼有餘無事於扇也故際可爲之幾則鄙夫爲哲人失事幾之宜則賢才爲棄物

艸食者多力而愚肉食者勇敢而悍水食者耐寒而浮土食者無心而惠气食者神明而壽谷食者知慧而夭古人詩文亦自有不可解者或當時偶有所寄激而爲言今皆不可知如老杜桃樹詩溫飛卿郭處士擊甌歌李賀申胡子觱栗歌李義山錦瑟歌樊紹述絳守居園池記公孫龍白馬非馬論等篇今人必欲解且謂其髙妙亦隨眾悲喜而已

賈誼弔屈原曰烏虖哀哉兮逢時不祥鸞鳯伏竄兮防鴞翺翔闒茸尊顯兮讒諛得志聖賢逆曳兮方正倒植謂隨夷混兮謂跖蹻廉莫邪爲鈍兮鉛刀爲銛吁嗟黙黙生之亡故兮斡棄周鼎寶康瓠兮騰駕罷牛驂蹇驢兮驥垂兩耳服鹽車兮章甫薦屨漸不可久兮嗟苦先生獨罹此咎兮明白宏大眞可一唱三嘆尙有餘音柳子厚學之曰先生之不從世兮惟道是就支離搶攘兮遭世孔疚華虫薦壤兮進禦羔袖牝雞咿嚘兮孤雄束咮哇咬環觀兮蒙耳大呂董喙以爲羞兮焚棄稷黍犴獄之不知避兮宮庭之不處陷塗借穢兮榮若綉黼榱折火烈兮娛娛笑舞讒巧之嘵嘵兮惑以爲咸池便媚鞠恧兮羙愈西施謂謨言之怪誣兮反寘瑱而逺違匿重痼以諱避兮進兪緩之不可爲何先生之凜凜兮厲鍼石而從之詞語固佳較之於賈則覺其雕琢餖飣無復紆余曲折悲憤感慨之意至我朝瞿宗吉所爲騏驥服鹽車駑駘厭芻豆鳯凰棲枳棘防鴞鳴庭戶賢者槁項黃馘而死於下不賢者駢肩接迹而顯於世亦是學此句律且從昌黎馬厭谷兮士不厭糠籺土被文綉兮士無裋褐化來然覺粗直無意味矣

東坡喜雨亭銘曰使天而雨珠寒者不得以爲襦使天而雨玉饑者不得以爲粟此語亦有所祖述漢劉陶議鑄錢曰就是當今瓦礫化爲南金土石變爲和玉百姓饑無所食渴無所飲而東坡語爲勝

晉魯褒作錢神論南朝蕭綜作錢愚論晉阮籍作達莊論王坦之作廢莊論韓退之有送窮文段成式亦有送窮文二子同時想當時好尙如此國初誠意伯劉基亦有送窮文韓所送者利勢之窮段所送者文字之窮劉所送則天壤無窮鬼駐足之處有天下一家之度其識見過二子逺矣然詞華皆不可與昌黎同語也成化間常熟桑民悅有畱窮文段亦先有畱窮文余未及見昌黎作王仲舒碑又作志作劉統軍志又作碑東坡作司馬公行狀又作碑其事𨿽同而文詞句律乃無一字相似者眞縛虎手蔡中郎爲陳太丘胡廣作碑又爲二公作祠銘同者乃十七八不足取也

尙書令左雄薦冀州刺史周舉爲尙書又薦故冀州刺史馮直任將帥直嘗坐賍受罪舉並以劾雄雄曰詔書使我選武猛不使我選淸髙舉曰詔書使君選武猛不使君選貪污雄曰進君適所以自伐舉曰昔趙宣子任韓厥爲司馬厥以軍法戮宣子僕宣子謂諸大夫曰可賀我矣吾選厥也任其事今君不以舉之不才誤升諸朝不敢阿君以爲君羞不寤君之意與宣子殊也雄恱謝曰吾嘗事馮直之父又與直善今宣光以此奏吾是吾之過也天下益以此賢之梁冀防扈帶劍入省尙書張陵叱令出敕虎賁羽林奪劍冀跪謝陵不應劾奏冀請廷尉論罪詔罰一嵗俸百官肅然冀弟不疑爲河南尹嘗舉陵孝廉謂陵曰昔舉君適所以自罰也陵曰明府不以陵不肖誤見擢序今申公憲以報私恩不疑有愧色二事乃相類余在考功蜀人某不欲言其名爲禦史淸議不歸欲投劾去未果乃托余友劉太常介夜詣余涕泣跪拜眉宇可矜余心鄙之然劉盛稱其才可大用蓋嘗與彼寮寀撫州知之爲悉余素重劉信其言力爲辧別得免黜責後余爲少卿遇諸途側目而過且謂人曰吾將劾孫沙溪劉聞之往叩其故彼曰沙溪昔庇我人將謂托迹門下以是自掩非有他也劉曰若是則君薄且忍他日又將劾我耶乃赧然而止此與左雄張陵事類而心不同

漢唐晉宋以來宗室皆讀書入仕與齊民等故民不困今之宗室惟坐以待哺天潢繁衍俸給日增一藩封之下數十年後輒增至數千今秦晉之地稅額之入不足以供其常祿未知更數十年何所紀極也余備員銓司時嘗欲作萬言書投之丹陛乞合天下宗室凡讀書識字者羣試於禮部可用者量與一官不可者令其再學毎六七年一試著爲令甲庶宗人不至於永棄國儲不至於坐糜然律有變亂之科終不敢也

王勃落霞與孤鶩齊飛秋水共長天一色當時以爲奇絕然亦有所本庾信馬射賦落花與芝蓋齊飛楊柳共春旂一色隋長壽寺碑浮雲共嶺松張蓋明月與巖桂分叢然而勃則靑出於藍也

以帝堯之明知鯀之不可用旣審且悉矣因四嶽之舉猶不敢自以爲是而復試之堯之於鯀豈待試之而後見哉四嶽之言不可逆而在我之知或未至也聖人急於從諫如此人本空疎暱之以爲賢行本回邪譽之以爲寶一事偶合寵待腹心片言相符驟遷端揆𨿽臺諫交章漠然不以爲意而貶斥僇辱無日無之終無芥蒂於其心自信而不信人宜後世之治不如古也

聖人固大要之亦人耳人豈大於天哉儒士好誇大其說如曰天地固大也而聖人尢大也或以天地者聖人道中之一物或又曰道通天地有形之外然則浮屠氏謂佛尊於上帝黃老家謂元始生於天地之先皆吾儒誇大之說啟之也

範文正公嶽陽樓記或謂其用賦體殆未深考耳此是學呂溫三堂記體制如出一軸三堂記謂寒燠溫涼隨時異趣而要之於不離軒冕而踐夷曠之域不出戶庭而獲江海之心極而至於身旣安思所以安人性旣適思所以適物不以自樂而忽鰥寡之苦不以自逸而忘稼穡之勤嶽陽樓記謂晴陰憂樂隨景異情而要之於居廟廊則憂民處江湖則憂君極而至於先天下之憂而憂後天下之樂而樂但樓記閎逺超越靑出於藍矣夫以文正千載人物而乃肯學呂溫亦見君子不以人廢言之盛心也

孔子曰志於道據於徳依於仁遊於藝是𨿽聖門爲學希聖希賢之事然推之科舉之學亦的然不可易蓋其始也不戾其所當然是卽志道之說也其旣也不忘其所已得是卽據徳之說也其旣也渾融醇正之學卽之以爲安和順英華之發達之以爲詞推行有基退藏有地是卽依仁之說也夫然後莊騷子史隨意渉獵以資該博是卽遊藝之說也聖人之言隨寓皆通固如此緒六七嵗時先公口授以忠孝箴云是丘文莊公所作今丘集中不見此箴謾志於此以寓風木之悲忠箴曰君者臣之天臣之所以事其天者忠也是忠也與生俱生而由於當然之義是則所謂天降之衷也衷降於天乃人所受之中人體之以事君必盡厥心必委厥躬不敢私其有不敢阿其同犯則弗逆以激順則弗曲而從也嗚呼戴天以生何報其功一言以蔽之曰爲臣死忠孝箴曰親者子之天子之所以事其天者孝也是孝也與生俱生而本乎自然之仁是則所謂率性之道也道原於天乃天所命之要人本之以事親必用厥誠必善厥紹不敢逆其怒不敢違其好形則不毀以傷徳則克全而肖也嗚呼昊天罔極何徳以報一言以蔽之曰爲子死孝

孔子而後善辟邪衛正者無如孟子所謂制恆產以明人倫正人心以息邪說興庶民以勝邪慝無餘蘊矣韓子所謂廬其居人其人養鰥寡孤獨以爲養明先王之道以爲教歐陽公所謂修其本以勝之使王政明而禮義充然皆吾孟子咳唾之緒餘也二子苦心畢世原道本論尢其自視以無前者曽不出範圍之外然則孟子眞不可及也夫昔者聖人之作易也分陰陽而兩之者也上經首幹气化之始也故彖傳言性下經首咸形化之始也故彖傳言情天下事美惡未嘗無對嘉靖癸巳兵部火羣僚奔救張內閣璁欲登垣視汪太宰鋐欲媚張聳肩俾張踏之以登仍未及汪去冠易肩以首夫璁以宰相逾墻已不足道鋐甘心於僕之所不堪無恥甚矣宋徽宗與宰相王黼逾垣微行垣峻不能接有聳上來司馬光伸下來神宗皇帝之語千古以爲笑然所承者君也但嘲謔戲媟無君臣之禮視鋐則有間矣漢靈帝問侍中楊奇曰朕何如先帝奇曰陛下之於先帝猶虞舜比徳唐堯帝不悅曰卿楊震子孫死後必復致大鳥矣事𨿽亦戲謔奇不失爲諷諫然則徽宗不逮漢靈帝鋐希合心勝不但楊奇罪人亦王黼罪人矣

楊誠齋論文章之獘曰泚筆防紙鐫肝鏤心齒嚼冰霜眼染煙雲然斯言也固文章之獘也論歌頌之獘曰髠頴涸硯鐫肝剔肺珩佩其聲黼黻其態然斯言也固歌頌之也其所以誚人者乃其所自道歟

世事未嘗無相類人亦往往有之米元章落魄不羈自許風度飄逸不愧晉宋間人物每得人書畵名帖百計謀取或不得則嚇之曰若不與我必赴水死人多畏其死勉意與之以是得顚之名然不自覺其顚也嘗以書訴廟堂自謂久任中外被大臣知遇舉至累數百皆用吏能爲稱首無一人謂爲顚者世遂傳米老辧顚書又嘗以書抵西府曰芾老矣望先生薦之曰襄陽米芾在蘇軾黃庭堅之間自負其才不入黨與今老矣困於資格恐一旦死不得潤色皇猷黼黻王度臣實惜之望明天子去常格料理先生以爲何如世遂又傳米老自薦帖觀此則顚之名非虛也方萬里注瀛奎律髓掇拾風槪節義之句以自況嘗以詩上賈似道極其阿媚至賈之貶輙反風上十可斬之說謂幸詐貪淫驕吝褊專謬忍十事皆有實迹後遂有人卽此十事歷詆萬里亦皆有實迹此二人者𨿽不可與元白事事同者爲類將亦不止如劉孝標馮敬通李摯李敏輩三同四同而已東光廖廷陳屢謂文人無行以此扼文士此固不可然觀米方二子廖亦不爲無見也

力士狙擊始皇大索十日不得非力士之智也張良之智也盜殺武元衡取其顱骨而去訖不可索非盜之智也李師道之智也張良用其智以成功李師道乃用之以滅族在用之何如耳

宋義與項羽勢不兩立而其與義帝也亦勢不兩立東坡謂非羽殺帝則帝殺羽愚亦謂非義殺羽則羽殺義義之令曰有猛如虎狠如羊貪如狼彊不可使者斬之此正指羽耳羽仇其言矯殺而代之此眞狼羊之所爲也而又輔之以悍戾之範增欲以當寛大之髙帝垓下之死已晚矣逢丒父與齊頃公易位而頃公免難紀信乘漢王車誑楚而漢王得脫紀信者漢之逢丒父也然丒父遇卻子則旌其節以勸事君而信遇項羽則不免焚身之戮羽尙愧於卻子矣欲爲天下大君豈可得哉春秋他谷不書無禾則書無麥則書禾與麥民生之所重也東坡作喜雨亭記曰五日不雨則無麥十日不雨則無禾此亦言其甚重者耳

今之論文則曰韓柳論詩則曰陶柳文可並昌黎詩可並靖節其人豈可易視哉余喜讀柳文而不忍觀其傳惜其名儕陶韓而黨陷伾文也韓與柳甚善嘗有詩曰余友柳子厚其人藝且賢是已至作順宗實錄未嘗一言假借是則史筆之至公也至於永貞行有餘嘗同僚情可勝之句蓋三復其言而悲之則知𨿽惡伾文未嘗忘情於劉柳是則友道之至情也有才而不善用躁於進而不知戒遂爲天下萬世之大僇惜哉

孔子謂中人以下不可以語上子夏亦謂譬之艸木區以別矣昌黎送符讀書城南勉之以進修而歆之以勢位蓋童蒙之知識止於得祿位而已故卽其所能知者告之以歆動其志念朱子乃謂不告之以性命道徳之懿無極二五之眞夫三尺童子告之以是則彼冥然罔覺思睡而已有何益哉

韓魏公胸次若秋空滄海萬變無不容受然三守鄕郡每謁先壠輙有詩每詩卽自矜其恩榮遭際之隆騶從旌旗之盛若不勝其喜者如曰至日郊原擁節旄先塋躬得奉牲醪霜威壓野寒方重山色淩虛气自髙衣錦不來誇富貴報親惟切念劬勞又曰晝錦三來治鄴城古來無似此公榮首過先壠心先慰一見家山眼自明又曰風入旌旂撼曉光兩塋親展喜非常濃陰蔽野瞻喬木逸勢橫天認太行自嘆重茵寧及養縱垂三組敢誇鄕路人或指榮𨿽甚明哲何如漢子房又曰暫趨先壠弭旌旄因卹吾民穡事勞田舍罕逢車騎過聚門村婦擁兒曹又曰兩饗先墳已致誠卻嚴軒從指東塋鴻驚去斾參差起馬避柔桑詰曲行又曰鄕守三逢禁火天每驅旌纛掃松軒衰殘豈足酬恩遇光寵徒知及祖先如此者不一不能悉錄孟郊云春風得意馬蹄疾一日看盡長安花王禹玉云出門四塞如黃霧始覺身從天上歸論者咸鄙其器量二人者𨿽不可與公同語然比之向時刺客取首延頸以授吏碎玉盞笑而撫之若兩人矣歐公作晝錦堂記謂仕宦至將相富貴歸故鄕爲人情之所榮今昔之所同髙車駟馬旗旄導前騎卒擁後夾道之人駢肩累迹瞻望咨嗟庸夫愚婦奔走駭汗羞愧俯伏悔罪於車塵馬足之間此一介之士得志當時而意气之盛昔人比之衣錦之榮者也語意與公詩中句不少異復以蘇秦買臣爲況豈亦窺見其衷曲而微不滿耶司馬公自儗林間野夫向敏中大耐官職以二公方魏公當有優劣之者魏公且然今人才得一命輿皂累數百旌斾笳鼓塡街塞巷徧謁姻戚冢墓偃然侈大又何足怪乎

獲無妄之大利者必罹無妄之大災志天下之奇貪者必中天下之奇禍開天下之始利者必受天下之始害晉屠岸賈遣客刺趙盾見其念不忘君觸槐而死寧殺身不忍殺忠臣唐李承幹遣客刺於志寧見其臥苫枕塊潛身而還寧得罪不忍殺孝子謝祐希武后防逼殺曹王明其子俊遣客刺之得其首漆爲穢器天下以爲快天理民彜不可誣也不忍殺者好善之心也果於殺者惡惡之心也刺客者盜賊之流耳盜亦有道其以是歟

浮屠固異端之教然亦有可以歆動人者故晉宋間極好之𨿽以王謝桓庾諸賢亦不敢一言非斥而於支遁惠逺輩望風承接惟恐或後唐人劉柳元白諸公每作蘭若文字極口稱奬顏魯公精忠烈气尢所酷好不可曉也歐蘇而下簡齋後山諸公以致於道學諸君子如山廣溪鵝湖之屬俱潛入其中而不自知宋儒有言昔之入人也乘其愚暗今之入人也因其髙明𨿽有激之言然亦道其實也惟昌黎平生無一語類其說者亦未嘗爲浮屠作文字獨有送文暢髙閒二篇然其所以告之者皆正理也古人云人臣當以王陵爲正余亦曰學術當以昌黎爲正

廷議淸於廟堂則鄕評公於里巷是非析於生前則褒貶定於身後叔季之世貴位以威福嚇鄕人凶豪以虛喝矜先世遂至姦宄分俎豆於孔庭殘賊厠姓名於鄕社然則漢莽可得而神晉惇可得而廟桓父子可饗於江鄕爾朱兄弟可祀於朔土矣悲夫

災異防免大臣故事也去畱簡在帝心惟辟威福也然必待其人援例乞歸乃聽其去非若唐漢歷舉其過失以謫數之此待士之禮也事久滋有攀援者累陳不去無借賴者一去不復故一遇天垂變象臺省皇皇如不及苞苴筐篚暮夜爭叩近幸之門得彼許以無他然後具防以進八關十貴每相顧而笑曰吾家將又增數千緍矣然則天心仁愛髙位之所惡也待士禮文關節之媒蘗也當寧憂心幸臣之懽悰也悲夫

善通變者萬民不知其所由廣範圍者萬方莫測其所運妙神化者萬物各得其所欲寡嗜欲則累自除謹動止則過自少廣諮詢則識自逺深計慮則禍自消審去就則名自彰親賢哲則徳自進惟修徳可以先人惟好善可以齊物至誠者其幾神體物者其用周暱小人者气日驕愛謟言者志日惰

狄仁傑之失身武后與馮道之徘徊五季其罪等耳君子深鄙於道而不責於仁傑者道爲身謀仁傑爲唐謀也

曾子謂人之將死其言也善然亦惟不甚失其本心者爲然若夫譎詐久熟於心思欺妄牢結於機械一息僅存片時茍活猶欲欺人罔世尙何有善言也哉曹操以分香賣履諸細故囑其子王莽旦夕就擒尙謂天生徳於予以嚇臣庶是豈其本心乎近有不必言其名將死知其子不肖殯葬決不能如禮名士決不往慰唁又自知詭迹敗露立言者決不肯齒錄遺囑曰無厚葬無與人往還無干人求銘志無受人賻贈吾誰欺欺天乎並其妻子亦欺罔之矣秉彜斲防人心盡死一至於此東坡武王非聖人論曰武王親用黃鉞以誅紂使武庚受封乂不叛豈復人也哉此語亦有所本漢文帝封淮南厲王子爲列侯賈誼上防曰淮南王悖逆天下孰不知今又尊奉罪人子子豈忘其父哉與之眾積之才所謂假賊兵而傅虎翼者也東坡語簡而健賈語亦自明快可誦

處亂世易處危世難危世易處處將危之世難亂世可以死危世可以去將危之世人心有潰散之幾而事勢尙有可爲之理欲死未可欲去未忍周旋於艱險不負於平生全盡於事功免議於君子斯誠難事也

武后時八月棃花開杜景倫曰艸木黃落而此更發榮陰陽不時咎在臣等胡致堂論之曰梨不應花而花者陰陽失時婦人不應帝而帝者天地易位代宗時貓防同乳崔祐甫曰物反常爲妖貓捕防職也同乳妖也宜戒法吏之不察姦邊吏之不禦冦者馬燧家貓相乳昌黎爲之說曰貓人畜也非性於仁義者也其感於所畜者乎北平王牧人以康伐罪以平理陰陽以得其宜父父子子兄兄弟弟雍雍如也愉愉如也視外猶視中一家猶一人其所感應召致可知矣然祿位富貴得之之難未若持之之難也得之於功或失之於徳得之於身或失於子孫今功徳如是祥祉如是其善持之可知矣元仁宗時成紀縣山移禦史馬祖常言山不動之物不動而動由在野有當用不用之賢在官有當言不言之佞談災祥若此不惟足以歆人主之視聽而潛格其非心學者讀之亦足以廣識見新文思引伸觸類於不窮矣自漢而下諸史五行志類皆以某變應某事禨祥小數非吾儒所宜談也

範希文勛業萬世如見齊東野語乃載其內交宮掖捷徑要津者數事文潞公耆徳重望朝野推服李師中乃謂其爲未死姦諛宋齊愈親書張邦昌姓名以示廷臣邦昌遂僭大號又附汪伯彥黃潛善以誤國故當時謫制之詞曰義重於生在匹夫不可奪志士失其守乃一言幾於喪邦所幸探符之未獲柰何援筆以遽書正指邦昌之事而責之也楊亷夫乃謂齊愈言李綱綱以危法中之且有詩非髙宗曰建炎帝開朝綱解將腰膂斷臺諫天斧不殺同安王君不見激忠肝厲義膽彭公葅丁公斬國史輿論背馳若此乃知身後之是非亦有幸不幸耳

唐元載胡椒八百斛黃金五千兩當時駭異以爲贓賄狼籍今古無與爲比以今觀之劉瑾錢寧江彬輩固已萬倍於是正徳中吾儒當國受苞苴者此物曾不足以供其僮奴之一盼而況其主人乎如之何民不貧而國不困也我朝法网疎濶贓吏止於除名漫不加罪故人無忌憚如此古人有言有心於避禍不若無心以任運馬援自交趾移書戒其子侄愼重沈黙勿與人事其所以避禍者亦密矣而其書卒爲梁松所搆至不敢歸葬所以戒子侄者乃躬蹈之禍不可以有心避也如此

孔子作春秋始於平王傷天下之無王也司馬公作通鑑始於威烈傷天下之無禮也然猶恐人議其續經嘗謂人曰吾所以虛七十餘年事不書者避續經也同年許祭酒廷綸乃作綱目前編盡補其所虛者溫公所不敢廷綸乃敢之亦謂人曰吾未敢續經續傳耳傳亦豈可續乎且其書法體裁俱學春秋是豈續傳乎其敢於著述如此洪武初單元陽注杜詩其序有曰人苦不自知前注之失吾知之吾注之失吾不能知也是可爲著述自信者之戒

人有徳於我不可忘我有徳於人不可不忘人之憎我也不可不知我之憎人也人不能知

柳子厚作哀溺文其序曰吾哀之且若是得不有大貨之溺大氓者乎一句引入本意筆力甚巨劉伯溫伐寄生賦序曰若瘡瘍脫身大姦去國斧鉞之時用大矣哉𨿽少費數言然俊偉痛快讀之灑然晚宋有人作責防文云汝有倉囷不卹人之無食汝有皮毛不惜人之無衣何施顏靣以戴天履地此語𨿽近俚俗然亦可以誅壠斷放利者之心

丁鶴年西域人洪武初回回人禁例甚嚴行止皆不得自由丁嘗有詩云行蹤不定梟東徙心事惟隨鴈北飛劉伯溫旣家居九日詩曰薏苡明珠千古恨卻嫌黃菊似金錢其意可傷也未幾卒

竇參爲相每薦士其弟申輙預報其人時謂申爲喜鵲李振白馬之謀所以荼毒縉紳者甚烈時謂振爲防鴞及蘇循望入相振乃謂梁王曰循國之防梟不可辱維新之朝捨已防鴞而謂人防梟可笑正徳中蜀人當國其弟有類是者時謂之防梟喜鵲

路巖自崔鉉幕府不十年至宰相入翰林時鉉謂人曰路巖已入翰林如何得老鄭顥功名太早其父只徳寄聲曰聞汝已判戶部是吾必死之年今又聞欲營入相是吾必死之日也巖與顥果不善終今人識見若鉉與只徳者鮮矣

鄭顥尙萬壽公主其弟顗病甚公主方觀戲塲於慈恩寺唐主責之曰豈有小郎病漫不一視而乃觀戲乎嘗怪士大夫不欲與我家爲婚有以也鄭太子忽在齊齊欲妻之以女忽辭曰齊大非吾偶也蓋婚姻重事取慊於心之快足而已萬乘之富貴霸王之彊大於我何與也近日士大夫結婚頗不擇可否曾見有一二家累世劇盜以劫掠而致富士大夫爭與婚風俗人品日污日下如此

隋末盜賊大熾詔令各村塢修築城池防守唐末兵起詔令鄕村各置弓刀鼓板以備羣盜夫劉黒闥竇建徳之屬僣號者四五十豈村塢城池所能防守而黃巢時朱全忠諸人抑豈弓刀鼓板所能禦哉眞兒戲也近日巡撫下令各州縣修庫樓柵欄門以禦賊有司望風太過遂白晝閉門樵汲者俱越墻過兒戲一至於此廟堂之體不宜與庶職爭能成憲之垂不宜以多才棼亂故曰若有一个臣斷斷兮無他技人臣且然況人君乎

曲禮有言寡婦之子非有見焉弗與爲友蓋孤兒無嚴君以教訓防勵惟母氏煦煦卵翼之非得美質逺器操心危而慮患深者多流於污下所以不與爲友者恐友不如己則日損耳見其卓然樹立與之爲友何不可哉漢唐諸儒乃謂恐與寡婦有嫌陳澔注禮遂謂避好色之嫌夫茍避好色之嫌𨿽其子有所見好色之嫌固在也且其子旣可以爲友其母之年計亦老矣何色之可好而云云識之以發一笑

元气之中萬有俱備而其所以能備萬有者蒸濕二端而已蒸者能運動爲陽爲火濕者常潤靜爲陰爲水非濕則蒸無所附非蒸則濕不能化始𨿽淸微郁則玅合而凝神乃生焉气者形之種形者气之化神者形气之妙用一貫之道也升而上者气之精也降而下者气之迹也精則爲神爲生爲明靈散而歸於太虛則爲發揚迹則爲形爲死爲糠粕化而歸於太虛則爲腐臭口鼻呼吸之气機卽乾坤闔辟之變通皆性之不得已天然之妙也呼則气出出則中虛虛則受气故气入吸則气入入則中滿滿則溢气故气出辟則气出出則虛虛則受气故收斂而秋冬闔則气入入則滿滿則溢气故發泄而春夏推而飲食之饑飽牝牡之交媾震艮之相生盛衰之相尋乘除損益消息語黙紛紛縷縷更僕不能盡皆一气之屈伸也非知道者孰能識之

司馬公論苻堅寵任慕容垂謂敵國材臣來爲己用進取之良資也故堅禮之以收燕望親之以盡燕情寵之以傾燕眾信之以結燕心深以王猛用術間其父子非君子之道此固至論然世豈有滅其宗國鹵其族屬污其妻子而能得其死力者哉堅於是爲不智矣而能如司馬公所云乎垂蓋未嘗一日而忘甘心於堅特時未可耳何以知之曹操納張濟之妻張綉卽時叛去操幾死其手蓋人之所甚憤怒者莫過於混其家室況垂之梟雄桀驁終難擾馴者乎養虎遺患荓蜂求螫堅之謂也大抵耳聞不若目見之爲眞論世不若親履之爲實王猛與堅情同魚水與垂職在聯班堅垂之衷曲猛探之熟矣必有親見垂終不爲用之迹堅終必罹禍之兆諫之愈力而信之愈堅不得已而出譎術以濟事老臣之謀國其志亦可憐矣使猛之計得行豈非邦家之大幸哉而卒於不成者是固堅愚暗之過而亦天促秦祚非人力所能支也權翼謂慕容鳯忼慨有才器但狼子野心終不爲人用垂之謂也

成化中江西進士蕭彥莊以事囑其布政丘陵不從未幾蕭選爲給事中丘遷山西遂挾怨劾之丘被黜不甘擊登聞鼓俱下錦衣獄丘復職蕭降驛丞署縣事被人夜刺死正徳中福建林廷玉巡撫保定劾同知劉慧贓私其姻董禦史建忠亦挾怨劾林未及暴死可畏哉言官𨿽七品階然別賢否正違失扶綱紀使君子有所恃而不恐小人有所畏而不爲皆其責任信口胡噴以自取快達之九重傳之天下垂之萬世名節所系人何以堪君子可以自警

讀莊列之書則頺然而厭於勢觀孫吳之法則奮然而輕於生味蘇張之說則讒譎而忘忠信熟申韓之學則苛刻而忘亷隅飫管商之言則計功而昧道義誦隱逸之篇則志在泉石詠宮體之詩則志存奩匣文見於外心動於內傳曰學之染人甚於丹靑信哉

土階三尺茅茨不剪故天下穴居野處而不羞惡衣服菲飲食故天下艸衣木食而不怨雕墀鏤砌洞達於午門瑚琳瑯晶熒於百雉一臠珍異價費於萬金半臂刺紋功計於數載欲天下之反朴還淳民風之守節安分難矣

兄弟天倫也友愛天性也泰伯以天下讓夷齊季札以國君讓劉愷丁鴻以封爵讓市利小人爭一錢之利遂防於墻人品之不同如此

亷愼士君子之大節人孰不以亷自許然富室任意以蹂踐物情民瘼漫不與聞人亦孰不以愼自待然貴位極意以趨承髠鉗溝壑恬不動念吾守吾亷彼之富於吾何所預吾固可以踐踏而斬艾之也吾愼吾位卹於彼或有妨於我吾固可以秦越而肥瘠之也是則楊朱之道亷愼之賊也甚有借亷以要譽不得則悔前計之非輙戕民以騁忿借愼以避難不得則思媚悅之術遂擾民以希合惴惴以居眈眈以望營營以謀茫茫以失悲夫古人一介不取與而天下千駟有所不顧亷之至也行一不義殺一不辜至於得天下有所不爲愼之至也是故有所覬而亷者其亷則劌必敢於大貪有所畏而愼者其愼則葸必忍於大惡

乾南坤北天地定位離東坎西日月相照兌居東南水澤注於東南而爲滄海艮居西北神土隆於西北而爲昆侖震居東北而與坤相連雷復地中也巽居西南而與幹相連風姤天下也先天之圖皆天道之自然也楊山作伊川易傳序曰先生著易傳未成書而得疾將啟手足授門人張繹未幾繹卒故其書散亡無善本後謝顯道得於京師錯亂重復幾不可讀又曰先生於易尢盡心焉微辭妙防蓋有書不能傳者恨得其書晚不及親受防訓其謬誤有疑而未達者姑存之以俟知者不敢輙加損也學者讀其書得其意忘言可也然則今之程傳固未成之書山此序亦微有不滿之意矣今人視若神明不敢一字置議陋哉

沙溪集卷十四

欽定四庫全書

沙溪集卷十五

明孫緒撰

雜著

無用閒談

宋鍛工劉美善鍛金後貴顯賜賚上方金器類刻工名多美所造者楊景宗微時荷鍤爲丁晉公築第後晉公籍沒乃以第賜景宗余鄕周禦史載文宅第極盛靴工日於其側爲諸役人補靴數年後子不肖流落宅乃爲靴工所買前輩呂懷慶致政後廣營田宅貴盛莫伍縣侯常令從事某人朝夕候問十數年後居第亦爲從事之子所得盛衰不可料如此

孔子曰天生徳於予桓魋其如予何蓋聖人處事勢難爲之地所以安於命而聽之天且自信之堅如此王莽將死乃以之附防曰天生徳於予漢兵其如予何是固爲妄矣然至死生之際神悸心亂姑以之自解已耳王介甫靣黑以久病黑愈甚醫曰垢汗也進澡豆令其盥靣介甫曰天生黑於予澡豆其如予何幾於侮聖言矣尢爲妄也

心者神明之舍是非之公敢爲變亂則殃咎可立待常見人以利口奪正義以勢位軋人心先世本無徳務欲人目之爲聖神父兄本諗惡務彊人稱之爲君子一言異同百計橫出人畏其彊暴𨿽俛首以聽從天厭其矯誣終駢首以就死卽其平生之經營徒取世俗之一快而已何益也且若人所爲亦孝弟之一端何遽乃爾蓋心者身之主敢爲欺誣身𨿽尙在心之死久矣人非鬼責不死何待使非鬼神陰操生殺之權使人心稍有所畏則彊橫者之宗考皆爲聖賢成何等世道文中子事事欲學孔子推其父隆軋叔梁紇之右推其母履巨石有孕欲與巨人迹禱尼丘同科年甫三十餘暴疾而死大儒且然況碌碌者乎可畏哉

謝文選應祥嘗謂鄧伯道棄子爲不慈石驗封徳堅亦屢斥張巡許逺惟欲存一身之節而致萬人於死地爲不義充二子之言必欲棄侄以全子乃爲慈委身事賊乃爲義邪人之好爲怪論如此

馬援戒子侄曰效龍伯髙不得猶爲謹飭之士效季良不得防爲天下輕薄子孟子稱伯夷隘柳下惠不恭皆君子之所不由余亦竊謂效伯夷不得猶不失狷者之自守效柳下惠不得則東晉劉阮之徒矣然效柳下惠則易效伯夷則難人情樂放肆畏拘檢宜狂士之紛紛也

陽積六畫而爲幹四月之卦也中气爲小滿謂之小滿者滿不可大也大則亢矣陰積六畫而成坤十月之卦也十月爲陽月謂之陽月者陽不可無也無則純陰用事矣然則長治久安之防其戒盈思滿扶陽抑陰乎程頴者伊川從弟伊川嘗勉之曰王介甫易說宜熟誦之晚謫涪陵貽謝金堂書又勉以學易當自王介甫始然則臨川易學必有可以垂訓者矣蘇老泉嘗著易說謂人曰此書若成自有易以來未之有也老泉豈妄自許者想其書亦必多可取今二書不見惜哉

謬悠之說本非儒者所宜言然因其言之非而折之使歸於正亦吾儒辟異端之所當畱心者也如佛殿中所塑諸像及佛經中諸說亦皆有意存焉人自未之講耳佛以男質靣南坐火熖中離卦也觀音以女質靣北坐海水中坎卦也坎離交姤水火旣濟之象也文殊坐靑獅子居東靑龍也震木也普賢坐白象居西白虎也兌金也金木間隔之象也羅漢之數十八一降龍一伏虎四老者四少者四畨人四漢人以見凡欲作佛不問老少華夷但能降龍神伏虎气和合四象攢簇五行無不可者藏經至於五千四十八卷諭五千四十八日金經發見之時也度人經注度人須用眞經度若問眞經癸是鉛是也釋氏相傳唐僧不空取經西天西天者金方也兌地金經所自出也經來白馬寺意馬也其曰孫行者心猿也這回打个翻筋斗者邪心外馳也用咒拘之者用慧劍止之所謂萬里之妖一電光也諸魔女障礙阻敵臨期取經采藥魔情紛起也皆憑行者驅敵悉由心所制也白馬防經行者敵魔煉丹采藥全由心意也追薦死者必曰往西天人旣滅亡四大分散何得更有所往言往西天者西乃兌地爲少女身中復生爲人不墮鬼道也異端謬悠本不足究因與方外友談之漫識於此不識明哲以爲何如

羞恥己之不善惡憎人之不善所謂羞惡之心人皆有之然君子恥己不善則速攺之憎人不善則自省之小人揜己不善則欲文之見人不善則非笑之君子卽其所恥以進於善小人揜其所恥以淪於惡太康以逸欲失邦兄弟何所與而五子忸怩若己親爲不善無以立於兩間夏桀暴虐國危伊尹何所與而其心愧恥若撻於市君子者人之恥己之恥也小人者己之恥不自恥也夫惟不恥其所可恥也則必恥其所不當恥矣匿怨而友其人言出而行不逮立朝而道不行不仁而爲人役有道無道而但知食穀無守無學而名之曰士儒生學士不知爲己羞賢者饑餓於土地一人橫行於天下諸侯相滅而不能救四郊多壘而不能治君公伯長不知爲己責而恥於下問恥於攺過恥於惡衣惡食此何足恥而顚倒謬述一至於此自屋漏之不愧以充之於爾汝之無受庶爾生之無忝矣兒輩問無恥之恥因敷演其說以廣其思後當有是餘言者

武元衡夜坐有詩曰夜久喧暫息池臺惟月明無因駐淸景日出事還生語意甚妙明日侵晨爲盜所殺無因駐景日出事生之言乃成一讖

閔子志不仕季氏家語乃記其爲費宰問政於孔子何也豈前日季氏使之仕故欲去之汶上而卒乃宰費者出於哀公之命耶先儒謂家語多後人附防非復孔氏之舊理或然也

至人忘情至情忘形道在天地天地不知道在性情性情不知誠以入之黙以守之柔以用之誠則似愚默則似訥柔則似拙能入則知止能守則知謹能用則知防知止則泰定安知謹則聖智全知防則慧光生如是則可以忘情可以忘形可以忘我

風土不同則稟受自異气也气本於天莫爲而爲者也淸濁不同則智愚自異性也性賦於人與生俱生者也修爲不同則造就自異學也學在於人可進可退者也善學則愚可以智濁可以淸不學則愚者益愚濁者益濁故君子學之爲貴

唐李義山宮詞曰不須看盡魚龍戲終遣君王怒偃師夫偃師以木人瞬目招美人而楚王猶怒妬癡一至此哉蜀甘後寵幸專房先主嘗得一玉人長數寸朝夕把玩或寘之袵席中後甚忿恚伺先主出碎之以自快然則楚王之怒未足深訝也

任丘縣北四十餘里爲鄚城卽古鄚州也城池街市尙可尋訪東去六七里有扁鵲墓前有大廟棟宇巍奕居民有疾具酒肴酹於廟因鑿土求得藥丸非土非石服之疾卽愈不得者多死卽不死亦久不安遠近趨赴楊文貞公宿鄚州有詩曰雄縣城南水沒路鄚州市裏酒如油相逢一笑且同醉不見越人空古丘考之範石湖攬轡錄伏道有扁鵲墓墓上有幡竿四旁土可以爲藥或土中得小丸黑褐色以治病伏道艾醫家最貴之去湯陰縣十里扁鵲墓又在彰徳矣然其土可爲藥則二墓俱同不知何者爲是

宋元丰間以孟子爲鄒國公廟在兗州之鄒縣政和五年春乃詔以樂正子克配享公孫丒以下從祀加封爵焉樂正子克利國侯公孫丒壽光伯萬章博興伯浩生不害東阿伯孟仲子新泰伯陳臻蓬萊伯充虞昌樂伯屋廬連奉符伯徐辟仙源伯陳代沂水伯彭更雷澤伯公都子平陰伯咸丘蒙須成伯髙子泗水伯桃應膠水伯盆成括萊陽伯季孫丰城伯子叔承陽伯渡江後鄒魯隔別廟貎乃廢世罕知之因志於此

昌黎詩曰一邑之水可走而違天下湯湯曷其而歸美我衣服甘我飲食無念百年聊樂一日其意卽陶靖節所謂從古皆有沒念之中心焦何以稱我情濁酒且自陶千載非所知聊以永今朝靖節未能忘情於死生昌黎則深憂於世變其趣一也然陶詩沖淡閒逺非昌黎所及矣

老杜憂旱詩自注云楚俗旱則焚山擊鼓有合神農書起句所謂楚山經月火大旱則斯舉舊俗燒蛟龍驚惶致雷雨用此意也蓋古神農書求雨祈而不雨則曝巫曝巫不雨則積薪擊鼓而焚神山是已檀弓嵗旱公欲曝尫縣子以爲不可左傳僖公欲焚巫尫臧文仲以爲非旱備世俗相傳以爲蛟龍懼火奮蟄而起雲雨或可得也段成式酉陽雜爼載太原郡東有崖山天旱土人則燒此山以求雨俗傳崖山神娶河伯女故河伯見火必降雨救之然則今人每遇旱卽徧焚祠廟蓋亦有所本云爾

山谷絕句云閉門覓句陳無已對客揮毫秦少遊正字不知溫飽味西風吹淚古藤州蓋秦沒於貶所而陳獨存也其意出於老杜存歿口號席謙不見近彈碁畢曜仍傳舊小詩玉局他年無限笑白楊今日幾人悲又曰鄭公粉繪隨長夜曹霸丹靑已白頭天下何曾有山水人間不解重驊驑蓋席曹存而畢鄭歿也黃詩流麗悲壯亦不減少陵分有尊卑化無大小人有窮達道無隱顯時有古今學無先後學有未至則志有所不通道不篤信則誠有所不形不能隨分以安則化有所未洽夏尙忠商尙質周尙文漢儒之言也宋儒皆宗之是固不易之論然亦各就其重處言之非規規然拘於一也只承於帝克勤於邦夏固尙忠矣而菲衣惡食之類未嘗不質也致美黻冕未嘗不文也不邇聲色不殖貨利商固尙質矣而百姓王人罔不秉徳未嘗不忠也大頀崇牙六瑚玉豆未嘗不文也監於二代鬱鬱其文周固尙文矣而小大之臣咸懷忠良未嘗不忠也先進稱野麻冕純儉未嘗不質也且數十年之前與數十年之後俗尙自不同三代傳祚皆數百年之久數百里之內與數百里之外俗尙亦不同三代統禦皆千萬里之外而欲以忠質文一字括始終冒逺近胡可得哉

簞瓢陋巷有何難處而夫子亟稱顏子之賢一唱三嘆丁寧不置何也蓋人所不能堪顏子堪之人所不勝其憂顏子樂之堪與不堪相形樂與憂相形顏子與眾人相形嘆羨顏子愈深則鞭辟學者之意愈切夫子待顏子固厚而望學者亦深矣大抵處富貴未足以觀人處貧賤乃可以觀人貧賤未可以觀人貧賤大不能堪者始可以觀人有天下不與不足以知舜飯糗茹艸若將終身而後知舜之爲大去齊去魯不足以知孔子厄於陳蔡弦歌自如而後知孔子之爲聖

朱全忠襲李克用於上源驛克用幸不死上表自陳爲全忠所圖乞遣使按問發兵討之前後八表稱全忠陰狡禍賊他日必爲國患時全忠方橫僖宗不敢問得表甚恐但優詔和解且遣楊復恭等諭指禦史崔琬廷奏宗楚客紀處訥專威福有無君心納境外交爲國取怨楚客弟晉卿專狥贓私驕恣防扈並請收付獄三司推鞫中宗不能窮詰詔琬與楚客處訥約兄弟兩解之世目爲和事天子二事甚相類然則今之守令啞然塊坐臨事無巨細輙付裏胥講決特勤判署印押耳舉守令之權盡付之若人安用守令爲哉顧彼萬乘且爾此又何足深訝也聾瞽之借視聽於人其由來固逺歟孫樵與賈秀才書云揚雄以法言太窮元結以浯溪碣窮陳子昂以感遇詩窮王勃以宣尼廟碑窮盧仝以月蝕詩窮杜甫李白王昌齡皆以工詩窮王勃滕王閣記千古膾炙樵不取斯記而獨取宣尼碑則其言必有警防驚人處而王集中今不見此可惜也宋元祐中南省試士出舜不窮其民論省元劉棠學此曰桀紂以滛虐窮幽厲以貪殘監謗窮戰國以侵伐窮秦皇漢武以督責奢侈窮晉以僭亂窮隋以巡幸窮明皇以隱戶剰田窮徳宗以間架稅屋窮此是學樵然傷於繁冗餖飣樵之所謂致窮者善也而棠之所謂致窮者惡也且其人亦非儗倫東坡大加稱賞以爲不類時文世因以劉窮呼之豈東坡偶未見樵書耶

王維送丘爲下第詩曰知子不能薦羞稱獻納臣索然無气不似王詩韓子蒼學之曰虛作西淸老從臣知爾才華不能舉似不及王矣歐公曰自慚知子不能薦白首何爲侍從官則愈拙矣不知具眼以爲何如

蘇老泉論漢髙祖不去呂后曰爲惠帝計余極愛其說以爲推見髙帝隱微處後見李徳裕論羊祜不去賈充曰漢髙祖不去呂后亦近於此嬖戚姬愛如意思久安之計至悲歌不樂豈不知除去呂后必無後禍況呂后年長稀復進見棄之如去塵垢實以惠帝闇弱必不能自攬權綱其將相皆平生故人同起丰沛非呂后剛彊不能臨制所以存之者爲社稷計也乃知老泉本此而愧讀書之不多

酉陽雜爼中有諾臯記又有支諾臯記人多不能解按春秋傳中行獻子將伐齊夢與厲公訟弗勝公以戈逐之見梗陽之巫臯他日見臯於道與之言同臯曰今若有事於東方則可以逞獻子許諾疑卽此事然其命名亦怪癖矣

昌黎聽琴詩髙視百世無庸論矣東坡亦嘗作聽琴詩欲以擬之其詩曰大弦春溫和且平小弦廉折亮以淸平生未識宮與角但聞牛鳴盎中雉登木此等句皆琴中深趣不工於琴不善於詩者不知也吳僧義海以琴得名曰春溫和平廉折亮淸絲聲皆然何獨琴也牛鳴盎雉登木八音宮商皆然何獨絲也聞者以海爲知言按史記鄒忌聞齊威王鼓琴爲說曰大弦濁以春溫者君也小弦廉折以淸者相也又管子云凡聽宮如牛鳴窖中聽角如雉登木以鳴音疾以淸又晉書云牛鳴盎中宮雉登木中角乃知東坡俱有所本海不但不知琴亦寡陋不知詩矣

引汲之迹熄寒士率爲髙位所賤士亦自知所忌未肯輕以求售幹索之風成失位者率爲貴勢所厭彼亦自知所重未可輕以物色星軺使節紛紜旁午而防橋將軍輿衛凋落不免爲尉卒所訶詩壁題名公卿當路而荒逕詩翁不免爲責徵所苦夫國有老成不接問何所借以存典型廣眾思士有挾負不得售何所據以來善言達幽隱簡帙無益於生民才猷徒亂於心曲名實未加於上下謀慮恆愧於古人勢則然也招延采納於堂序觴詠之間而人人自得於湖山千里之外世豈無若人耶悲夫

陰符經有言天有五賊見之者昌是謂五行爲五賊以其鑿壊天地之气故謂之賊能識其所以然則可以施行於天下故曰見之者昌莊子遂倡爲善盜之說是謂盜天之所生爲我之所有生禾殖稼築垣建室取禽獸魚鱉無往非盜故三年而大富然其言已過於謬悠不及陰符渾然矣至宋陳同父又假富翁爲五賊之說逺宗陰符竊取莊子遂謂五常爲五賊蓋謂仁之博施義之廉介禮之嘉防智之精察信之果行皆足以害富是並以人性爲賊矣其亦陽貨爲仁不富荀子性惡禮僞之餘唾乎

柳子厚天說謂天地如果蓏人生其間鑿剖元化如果蓏中虫蠧人能剔除虫蠧是有恩於果蓏者人能戕害人是有恩於天地者故惡人常爲天之所庇而善人常爲天之所災劉禹錫謂其有激而言言𨿽過激然亦有所本卽莊子人之小人天之君子人之君子天之小人之說又謂天地於人猶父母於子父母有命子不從則爲悍天欲禍人而仁人逆天以福之是亦悍之類也故金踴躍自以爲莫耶則大冶必以爲不祥之金人成形自以爲人則造化必以爲不祥之人造物之視人猶大冶之視金此則柳子之宗也但文詞奇嶇柳子不能爲耳

列子載孔子東遊見兩小兒辧鬭一兒謂日出時去人近日中時逺日出大如車蓋日中則如盤盂近大而逺小也一兒謂日出時去人逺日中時近日出蒼蒼涼涼日中如探湯近熱而逺涼也孔子不答兩兒笑以爲不知孔子非不能答也不足答也正莊生所謂六合之外聖人存而不論子夏所謂夫子能之而能不爲者也林希逸求其說不得乃謂與日與長安逺近同意此意果同乎又謂逺近是非不可以理論此正上天之載造化之妙烏可不以理論耶周日用解博物志謂日中逺而熱者炎气直下也且洪範稱炎上作苦是火之性也豈有炎下之火哉燧人氏之所鉆司烜氏之所取是則明火之麗空附木者耳譬則鼎鑊之上以烹以餁而其下炙手可熱然非其下炎也竊以爲日初出時見日大是誠近矣而反涼者夜久陰凝陽初離地未盛陰未退也日中時見日小誠是逺矣而反熱者陽精气焰薰赫歷時久陽盛而陰消也申未之間熱尢甚者盛之極歷之久也故晝長日在地下時少井水寒晝短日在地下時多井水溫日晷行南陸交廣滇閩之境正當日之下𨿽隆冬亦暖日晷行北陸而陰山燕谷背處日光所不及𨿽盛夏亦寒然何所據謂日中去人逺日出去人近也蓋天包地外地居天中所謂地居天中者非謂無所附麗徒以積塊搖漾於天之中央而已計其下當與天相倚著所以不墜故曰天何倚倚乎地地何附附於天然則地上去天甚逺故日中而小東西日出沒處爲近故大此非愚之妄臆也佛氏有地水火風之說爲重陰之下天之勁風旋轉以鼓煽之火乃常炎不滅火常炎而上水乃沸而騰斯承載不墜程朱所謂佛氏之言尢爲近理者其此類也易曰風行天上小畜地下與天接天上之風乃地下之風也又曰天在山中大畜地下之天乃山中之天也未知明哲以爲何如耳

新舊唐書互相得失論者皆謂舊史所得爲多近於隨眾悲喜矣歐陽公撰五代史劉朐傳無一字及其曽修唐史且謂其不習典故攺易語詞援引失當當時傳以爲笑豈妬其才名遂欲揜其所著耶惜六一之有此也昌黎有言馬厭蒭粟士不厭糠粃土被文繡士無裋褐說者謂是語出東方朔是固然矣北朝韓麒麟嘗因旱亦稱古先哲王儲積九稔入粟者與斬敵同爵力田者與孝弟均賞今富貴之家童妾炫服工匠之徒僕玉食農夫缺糟糠蠶婦乏裋褐蓋麒麟乃退之逺祖也儒術家世傳誦豈愛東方此語而相傳稱道之耶

蕭嶷曰才有優劣位有通塞運有貧富此自然之數無足以相陵侮也充斯類也徳爲元聖而黙焉若愚功蓋天下而退焉若怯家累萬金而索焉若困斯言也可以處已衛玠曰人有不及可以情恕非意相干可以理遣推斯類也滿腔子是惻隱之心而天下無不可爲之事斯言也可以待人

傳稱人莫知其子之惡漢晁錯議削七國其父曰劉氏安晁氏危矣南齊徐文景方貴盛其父深憂之曰我正當掃墓待防耳唐鄭顥屢遷要地其父寄書曰聞汝已判戶部是我必死之年又聞欲求僕射是我必死之日也彼皆不學術村叟耳而識見乃若此此猶丈夫也嚴延年之母爲其子掃墓地李絡秀知其子周嵩周顗俱不得善終二人乃女子耳其識見亦如此王荊公方與程子議新法其子雱囚首擕婦人冠以出箕踞而坐曰梟韓琦富弼司馬光之首於市則法可行大儒在坐而視如無物一時賢宰相任意詆毀略無忌畏凶風惡焰尙可想見旣死荊公哭之以詩曰一日鳯凰去千秋梁木摧是目之爲聖人矣世寧有此等聖人乎荊公自視前無古人而先見逺慮不但出村叟之下更出婦人女子之下亦其溺愛不明故也

吉凶之兆不可以例類鵩鳥入舍止於坐隅賈誼以悲憂死蛇入靴中梟鳴其旁擲靴擊梟蛇墜於地在察罕則爲喜神麟鳯之佳瑞然不待聖人則爲不祥生於叔世則爲徳衰巢閣遊藪儀庭鳴岐足以徵太和石趙元魏羣集駕車終無救於淪敗人咸謂厚賄買科名關節得祿位終不能顯達然豈無顯達者今人可屈指數也又謂考祥元吉積善餘慶然豈無終不得吉慶者古人亦可數也杜陵於徐卿二子期以衮衮公侯詩詠伋壽乘舟極其珍惜東萊謂在衛國則爲賢在宣公則爲妖要之小人而獲福人皆憤惋不平甚則切齒而怒反唾而詈福愈甚則辱愈深君子而罹禍人皆傷切痛深甚則撫膺而悲仰天而吁禍愈酷則榮愈大士之處世不取必於禍福當取必於榮辱

治亂安危之機𨿽多端要惟敬天法祖親賢愛民愼終謹始數者而已伊尹訓太甲曰皇天無親克敬惟親民罔常懷懷於有仁成王命蔡仲曰皇天無親惟徳是輔民心無常惟惠之懷伊尹曰與治同道罔不興與亂同事罔不亡成王曰爲善不同同歸於治爲惡不同同歸於亂伊尹曰愼終如始又曰君罔以辧言亂舊政成王曰愼厥初惟厥終又曰無作聰明亂舊章罔以側言攺厥度殷周之告誡猶之唐虞夏后之授受無異說也但虞夏以聖授聖故其言精奧渾融其蘊在心商周以賢訓賢故其言明白平易其迹在事其實一理而已然非有精一允執之心亦不能行敬天法祖親賢愛民愼終謹始之實也

汪彥章謫居永州作玩鷗亭取列子所謂海鷗忘機之義自爲記云鷗可玩乎曰我與物同見於天地之間者以形而我之知物物之知我者以心使我心有以勝物則李廣之石可使爲虎使我心爲物所勝則樂令之弓亦可爲蛇二者無情之木石也徒以吾心之故若出於有情茍吾心如木石而無情則鷗亦莫得而窺矣何爲而不可玩哉鏡川楊學士守陳亦嘗作對鷗閣於川上取李嘉祐詩所謂紗防閒眠對水鷗之義自爲記雲雨潦之餘川流洋溢飛鷗振鷺出沒於煙波之間望之而渇消就之而汗止居之而神淸對鷗而眠不知五侯爲何物累數百言無非述其境地幽潔胸次灑落於鷗則一二言而已篁墩程學士敏政又爲廣對鷗閣記乃卽彥章之記而模仿之曰機心之有所中也狠鷙悍烈𨿽石虎之射可以沒羽有時而自中盤回隱伏𨿽弓蛇之飲可以戕身豈若無機心者可以優遊委順付悲喜於身外之爲樂哉斯言也近於謄錄注記矣豈篁墩偶爾與之同耶抑有意而竊取之耶不可知也然亦鏡川之意而句意卑弱不及逺矣

王伯安何粹夫俱嘗爲老氏學謂神仙可立致恐爲名教所訾議粹夫沈黙鎭靜不謂學仙爲是亦不謂爲非然吐納噓嗒自若也伯安慧機黠巧博學多識自謂無一事不可名世旣欲享長生之樂又欲擅道學之名又欲得文章政事詩賦詞藻之名充其志分席周孔抗顏孟韓並駕伊傅奴僕蕭曹而孫吳董賈李杜陶韋而下無論也其實則鐘呂之徒而已天下之事豈有事事曲全而節節兼備者乎近於左右望而登壠斷矣晚年深欲掩其初迹其徒或叩其術輙借存養省察尊徳性收放心之說以餙其專气致柔存想攝調之功見於其集中者可考也其徒退而防檢與聖門之學多所同異皆不信曰吾師欺我乃自信其學而模仿尢甚閉目塞耳連旬累月休糧絕粒死灰槁木伯安則詩壇碁社應酬答問亹亹不厭其機亦深矣君子謂伯安不但不若粹夫之眞誠亦不若其徒之無機心也伯安旣死其徒猶謂其仙去其感人乃至於如此殺人報仇其子必且行劫愛馬養鷹其後流而作屠果非誣矣

顏駟對武帝曰文帝好文而臣好武景帝好美而臣貎醜陛下好少而臣已老是以至今不遇此其人已可傷盧照鄰自以爲髙宗尙吏而獨好儒武后尙法而獨好黃老後封嵩山屢聘賢士而身已廢疾著五悲文自沈潁水而死此尢可傷也李益文名與李賀相埓每一篇出樂工爭以賂求之被之聲歌供奉天子天下施之圖繪與太子庶子李益同在朝世稱文章李益以別之大歷十才子韓翃之名獨重時又有刺史韓翃徳宗命知制誥曰與詩人韓翃然則庶子李益椎魯無文何以輔太子唐以詩賦取士刺史韓翃不能詩以徒手取科目專方靣耶可發一笑

沙溪集卷十五

欽定四庫全書

沙溪集卷十六

明孫緒撰

雜著

無用閒談

得士者昌失士者亡魏有一士曰孟子有一士曰樂毅得樂可霸得孟可王二士在魏而乃相犀首與張儀是猶捨照乘而玩蜣丸不智甚矣惠王旣卒孟子去魏而適齊燕昭禮賢樂毅去魏而適燕二士旣去魏何以爲國樂未去魏孟先至齊而燕大亂蓋嘗以湯武之事勸齊矣然齊終無興滅繼絕之舉使齊移薛公之位以位孟子孟子豈但爲一薛公而已哉王者之佐有言無位宣王不得爲桓公矣況湯武乎及其致爲臣而歸曰天未欲平治天下也如欲平治天下當今之世捨我其誰也此千古之痛也

孔子以軍旅甲兵之事爲未之學孟子欲以善戰服上刑誠以兵者不祥之器非所當言者也湯武之誓師亦止聲桀紂之罪與夫部曲行伍坐作進退之令耳非若後世之陰謀詭道也自夫孫吳之書售而天下無義兵自夫荀卿茍變之談售而儒者皆談兵矣是孔子之所不學而孟子之所刑也儒者所學皆仁義忠信而所談乃詭譎詐僞是所學與所談自相抵牾何以取信於世近年來以武舉設科以詞臣主試是教學忠信仁義者轉而學詭譎詐僞以孔孟所未知所欲刑而使學孔孟者精之也

劉靜修云邵至大也周至精也程至正也朱子極其大盡其精而貫之以正也此語我不敢謂盡然晦庵誠大儒然遂能極盡周邵二程之學而一以貫之乎抑揚太過遂啟後人之疑況張子平生規矩謹嚴踐履篤實乃不防置數公之列千載不能無遺憾若於周邵二程之下繼之曰張至嚴也朱至博也未知可否先儒又謂朱子集諸儒之大成愚以爲所謂集大成者非謂其遂能集周邵程張也蓋謂南軒東萊廣漢鵞湖之屬耳幸明哲之教我也

伯夷太公同避紂於海濵同就西伯之養於岐周計其周旋日久意气孚合天下事亦當相與究竟至暌違後太公佐武王以伐商伯夷則諫武王於扣馬太公竭力依歸以樹勲名伯夷則極口唾斥以豁憤恨是何矛盾扞格之若此也伯夷固未忍坐視生民荼毒而不救得一太公而致於用則可以息機忘世而遂匹夫之節太公亦寧敢決壊君臣大倫而不顧有一伯夷而不肯仕則不得不冒譏履危而申稱事之權無太公則伯夷爲太公矣天下復有一太公則太公亦伯夷矣一則救天下之大亂一則謹萬世之大防易地則皆然

司馬子長言死有重於泰山有輕於鴻毛蓋有當死之地而亦有不必死之時屈原荊楚之宗臣受懷王之寵任王西行以蹈虎狼之秦原當以死諌不從以身先之否則與之俱行王存與存王死與死爲臣之道如是而已身不委於先王迹招嫌於後主放逐江潭無所自容卒至飲恨溺死移所以葬魚腹者而葬之於虎關則得所當死之地矣顏魯公斥李希烈之言曰吾年逾八十位爲太師死自其分蓋言其此生無幾且他無所求略不畏死耳非有他也新學小生乃謂其言有疵且曰使年未八十位未至太師將從希烈乎薄俗好防檢人可怒可嘆魯公精忠勁節可與日月爭光然余所惜者在去之不蚤不在斯言也唐徳宗之庸劣夫人知之李元平之愚妄信關播之欺佞以爲將相之材而使之敬希烈魯公之耆舊信盧杞之姦邪以爲談說之客而使之諭希烈卒之元平爲賊輔魯公爲賊殺建中之君烏得不防塵於奉天志節之臣烏得不扼腕於百世哉李泌度肅宗必不能保己之不殺故急去於五父擅權之日魯公乃不量徳宗終不能保己之不傾不能髙舉於盧杞亂治之時夫年逾八十位爲太師依棲不去尙何求也若魯公者可不必死矣不必死而竟死之良可惜也古稱豫讓爲國士議者猶非之蕭何乃稱韓信曰國士無雙信固可以當國士乎觀其識項羽之仁非仁勇非勇諸侯不平百姓不附此國士之偉論也登壇之初教漢王反其道天下武勇無不用天下功臣無不服天下義士無不歸此國士之雄略也俯出跨下非無勇不爲匹夫之勇寄食漂母非無能不爲治生之能此國士之度也然則國士無負於漢而漢負國士也多矣𨿽然魯兩生新城董公其人尙在淮陰之上一則不爲漢起一則漢不能用此其國士之雄而謂信爲無雙蕭何蓋未之識也

樊於期以窮投燕燕丹不能庇函其首以爲見秦之媒是燕仇未報而先爲秦報仇荊軻入秦殺身辱國不足惜而燕遂以亡是求永燕祚而乃以速其滅然則軻無負於丹而丹之負於樊將軍也多矣

朱子變卦之說漫無根據近於傅防蓋宋熙寧元丰間有鄭夬者曽著書談易變曰幹一變生復得一陽二變生臨得二陽三變生泰得四陽四變生大壯得八陽五變生夬得十六陽六變生歸妹得三十二陽坤一變生姤得一陰二變生遁得二陰三變生否得四陰四變生觀得八陰五變生剝得十六陰六變生歸妹得三十二陰乾坤錯綜陰陽各三十六乾坤大父母也復姤小父母也歸妹者歸宿之地也一時無人解其防獨秦玠者知之謂所親曰此天地之祕藏西都邵雍稍知粗迹已能洞達吉凶之變鄭君何敢茟之於書當必有天譴吾因達是動遭坎坷恐亦不久於世矣已而鄭與秦果俱死此卽焦延壽所謂四千九十六卦者晦庵求其說而不得乃彊爲卦變之說如此而夬與玠之言至今未有解者

邨氓田叟𨿽無善可稱茍未至滅倫逆天天必不肯置之若敖之列爵位崇重勛業輝赫名稍浮於實位稍盛於徳往往殄其類而無遺名愈重功愈大則其禍愈熾豈難於彼或易於此降於天者乃大謬於人邪然則乘除之幾可知也竊據陰攘有非其分鬼物之所伺擊自食其力無求於人造物者之所不忌也故無妄之福達人所懼功名之際君子愼擇而薄取焉

子夏之謹守曠蕩而爲莊周荀卿之宏深慘刻而爲李斯學之不善故也楊東裏吳康齋陳白沙之出處進退學問事功夫何嘗有不善今之學者模仿以怪異則過矣然餘酲賸毒易溺而惑者大槪有三聖賢之學𨿽明白正大而廣逺難盡從事於怪異則理不必於幽學不必於多識兀坐黙存死灰槁木分宜於昏愚取便於窒塞天下之士昏愚而窒塞者十常七八故其學易傳自晦庵西山之竄而何防賈定之徒遂得罪於萬世前車旣覆後轍取鑑凡詭異衣冠邈遐步履俱俛首下气事之𨿽目擊其姦惴惴不敢出一語彼見人之尊崇也以爲其學眞足以服天下偃然當之不疑故其人易尊髙位者又欲借道學之佳名張右賢之盛典植桃李於私門竊名教以自附汲引之尊崇之畀以好爵寵以命辭𨿽事未經心敗不旋踵而崇階膴仕遠招羣醜之景從順境亨衢足致一世之欽動故其說易溺察此三者防出本根則仕路可淸眞儒可得天下之害可熄東裏諸君子之恥亦可雪矣

澗谿沼沚之毛可以羞鬼神惡人齋戒沐浴可以事上帝無他誠故也人能誠則可上可下可險可夷可通可窮無往不自得拂逆則貳而不專覬望則雜而不馴與物且不可而豚肩巵酒遽懷盈篝滿車之望鬼神肯貶以狥人哉士猶一介不取與況鬼神乎故村祠社鬼本不能駭人人自駭之祝史巫婆本不能惑人人自惑之旱而雨曰某巫前日降神之資也病而愈曰某僧前日誦經之力也竊造化之大柄以擅利衒俗彼固不畏天刑矣世方踵訛承舛爭爲傳誘遂使寢室供具以延僧防婦盛飾而禮佛恬不爲怪士夫家不免也

古者相見執贄爲禮不但朋類交際爲然士初見於君亦必有贄故曰出疆必載質今士君子猶存此禮而見君之贄則廢之久矣無贄而見非禮也自科舉之典行士遂以言爲進身之階然則塲屋之文詞大廷之敷對見君之贄儀也士茍有志於用世捨是則無以自達故科舉之學程朱所不廢今人髙自標榜必欲非之非無極太不以言學非蒲輪安車不以言仕非井田封建不以言治而隆虛譽崇祿位則未嘗一日忘於懷科舉之獘士枉己而自售若人者枉人而自賊枉己而售者其害小枉人而自賊者其害大天下方翕然宗之生民之荼毒吾知其未艾也

古之君子念人才之難惟恐其有過栽培防養之力常使其有餘而包荒納污無所不至故一時名士如連城照乘瑩無瑕纇者代不乏人是不惟可以惇士風而勵臣節然國家亦借之以光重今則不然言動一愆劾刺累牘以星火爲燎原以涓流爲滔天天下無全人矣平生刻勵修飾一舉盡棄於索瘢求疵之下蓋惟恐人之無過也將使昭代終無一人備全徳享令名於後耶其意亦云刻矣廟堂之上遂以低徊顧望盱盱黙黙爲計而掀播奇偉之績不見於天下

伊尹放太甲而天下厭服周公輔成王而國有流言是固世變日下使然亦以周公武王弟也有次立之勢管蔡至親也有覬望之情身當次立則易以生疑心懷覬望則易以生怨以怨濟疑理固然耳宜其不若伊尹之從容展布也危地眞難處哉幹九三爻辭曰終日幹幹夕惕若蓋處危當如此周公其以所自處者而示占歟或謂使太甲不終允徳成王不見金縢則伊周亦將無計是不然太甲賢不得不攺成王亦賢不得不悟使果皆不悟則湯武不以托伊周不敢受矣若霍光之於昌邑則有不然者王吉諫遊獵而加禮龔遂捽大奴屬衛士長行法而不禁天姿質朴猶可爲也在位二十七日而廢觀其言曰天子有爭臣七人𨿽無道不失其天下其所以望於輔臣者切矣斯言也千古之痛也不學無術乏輔弼之良而視君如玩物去取在掌握間後世董卓桓溫之徒以及南北朝五代間紛紛效之光實作俑赤族之禍萌於驂乘固其所也

漢文帝不但恭儉亦有才知權變周勃迎立之日卽時入未央宮夜以宋昌領南北軍張武行殿中事數刻之間處分俱定周勃掌握已無物矣而聲色不動此時年甚少眞天才也宣帝之才亦能辦此然起庶人依許史漢廷諸臣無一相識者不若文帝有代邸之資也至逾年而光歸政尙謙讓委任則不若文帝之許勃歸相印率列侯就國之勇決矣

皇甫嵩朱儁平黃巾賊威震天下方是時獻帝防弱猶無君也以董卓李傕之猖狂因兵威乘眾以伐其罪天下當響應彼以君命來遂不敢拒就拘朝廷俛首罹罪其精忠赤心尙當與汾陽同列而漢史以爲捨格天之大業蹈匹夫之小諒陋矣近日閩人蔡介夫亦有論謂嶽武穆捨金人不窮追而班師以就死爲不知權此論未是夫君臣父子世之大閒申生不敢愛其死使天下知有父也武穆不敢愛其死使天下知有君也君命召我我矯詔拒之非矯者亦足以爲之辭矣以事勢論之吾不用君命而彊行師非王師天吏矣樵蘇供具其孰與辦簡書符檄其孰與承蔚宗弒君之賊宜其有此而介夫亦爲此異論可怪也

洪平齋雲天機在半夜子之初人事在五更三之後不特爲世間一佳對句而抉精意於象外露生機於畫底已迥然非世間言語矣嘉哉平齋之善言也易曰七日來復蓋自姤卦一陰始生至十一月來復及七爻爲七日之象是固易道之自然究而論之自夏至至冬至凡七月一年之復也自午初至半夜凡七時一日之復也以十二支記之自午日至子日凡七日一月之復也自午嵗至子嵗凡七嵗一紀之復也天道循環卦脈流通合之爲一紀分之爲一嵗析之爲一月一日無日不可觀來復無時不可驗生意而七日者其定期不可易也周子以靜處測陰陽之根程子以靜處觀天地之心邵子以動靜來往之間閱三十六宮之春或自小雪積分或自中孚起卦或謂應鐘當復純體破體本气餘气縱橫設施無不可觀諸家落處不明用處不活歷家以尺管候陽气醫家以寸口切陽脈修錬家以鉛鼎珠進火候搬運家以敲竹喚龜鼔琴招鳳行子午是固皆逺取之造化而近取之吾身然滯泥偪側方圓齟齬動輒自相矛盾而不通故曰致逺恐泥吾儒掘易髓躡天根此等粗淺直可付之一笑今之儒者不究義理不談性分終歲矻矻於其中而儒書則未嘗經目也不亦謬哉大易休咎寓彌綸之道於策筮之中洪範庶徵建皇極之中於兆象之外故在易非中正惕厲不足以得吉在範非肅乂睿哲不足以得福卽天以驗人神道以設教此聖人之書也今諸小道家淺陋無理葬得善地𨿽殺人巨盜亦可獲福課得美占𨿽弒父與君亦無大害傷教敗俗莫過於此蓋有不待攻而自破者人自不察也愚人固不足責儒者亦酷好之不希蹤於盡性之聖人而一聽於茫之術數惑之甚矣賈誼謁司馬季主外龜蓍而論聖賢揚雄從嚴君平依卜筮而談忠孝如此庶可雪易書洪範之恥

先王委積之法逺矣一遇荒歉民輒駢首就死宋王介甫常恨士大夫不能講求先王之意以合於當世之故故其所創新法貸其本收其息亦頗得周官之遺意晦庵頗取之魏艮齋猶以收二分之息以爲咎然則救荒之政亦難矣常平創於漢義倉昉於隋熟而斂饑而散李悝之法賤而糴貴而糶耿壽昌之法糴不抑價糶不增價曽寶章之法然皆不若南丰之防爲詳且善今人求一曽寶章耿壽昌李悝不可得而況晦庵艮齋南丰乎欲得漢隋遺意亦不可得而況周官之法與先王之意乎然則荊公固未可盡非也

或問漢髙魏武光武昭烈文皇優劣曰漢髙文皇徳不勝才光武昭烈才不勝徳若魏武之姦雄所謂徳其所徳非吾之所謂徳也才其所才非吾之所謂才也文皇立心行政酷似漢文帝然文帝躬行黙天下化之太宗嘵嘵然動以堯舜自況所以不及宋太宗嘗稱範質才器曰但欠世宗一死且質本漢臣郭威之簒弒質爲具儀注艸詔令討論撰定恬不爲怪然則質欠漢氏之一死久矣非但欠世宗死也

天下彊則撫之以寛天下弱則震之以嚴不易之理也然撫彊以寛寛則縱縱則弛弛則惠竭彊之獘常生於寛震弱以嚴嚴則厲厲則刻刻則威防弱之獘常生於嚴是故不彊不弱天下之至治非寛非嚴天下之至術誠一可以伏巧詐沈黙可以制辧博自信者不避嫌自許者不求合善治水者以四海爲壑善治財者以天地爲資心不治則神擾气不養則精防

古之君子任人今之君子任己任人者能化己爲人是謂無己任己者能化人爲己是謂無人無己者虛而通展拓天下而有餘無人者窒而礙包容閭裏而不足故黜聰明則知周萬物晦才辧則賢能效用

蟭螟視燕雀不勝其大鵾鵬視犀象不勝其小臨水而視則平地爲髙登山而望則丘陵爲下是故小大無定名髙下無定形太虛無形故有萬物之形無性故有萬物之性無言故有萬物之文形也性也文也皆我之所有也不有之則無我無我則與太虛同其大

孫楚媚王濟以驢鳴魏収悅髙洋以狗鬭潘安仁拜賈謐之車塵宋之問捧昌宗之溺器文人無行一至此哉宋劉摯所謂一落文人其餘不足觀者正謂此輩然亦豈可以盡律天下士東光廖廷陳與餘同爲吏部每舉摯言以扼文士故凡所薦用率皆椎魯木彊者以遂其妒且以其易制可濟私山谷曰人無古今浸灌於中照鏡則面目可憎對人則語言無味充廷陳之志必欲天下士皆如土石而後快其心歟虞嘯父欲獻孝武以魚鮓劉道隆欲見超宗之鳳毛韓防不識金根張由古不識班固當時傳以爲笑使與廷陳同時將目之爲大賢矣醫作於神農巫作於周公兵作於黃帝卜作於伏羲醫寄死生仁之道也巫交鬼神禮之道也兵定禍亂義之道也卜決嫌疑知之道也仁主於愛禮主於敬義主於制知主於明醫流而按摩導引巫流而咒詛符籙兵流而縱橫逰俠卜流而防緯祿命所謂致逺恐泥君子不由者也

孟子曰人有不爲也而後可以有爲是故無所不知者有大不知無所不能者有大不能工於小技者其志不逺飾於冠服者其器不宏好奇特之行者無大功行姑息之政者無廣惠爲善而惟恐人不知非善之至也然未免有不知者爲惡而惟恐人知非惡之至也然未免有知之者爲善而人無不孚然後謂之至善爲惡而舉世莫識然後謂之至惡

桀可放也君臣之義不可廢也使成湯伐夏救民不知有慙徳則不足以爲湯夏可代也神禹之功不可忘也使仲虺作誥釋慙不知有禹功則不足以爲仲虺其言曰纘禹舊服奉若天命蓋繼禹卽所以順天也聖賢之公天下如此若乃諛佞於當代之聖神而並詆於先朝之開創隆古所未有也

夫子身爲周民而曰其或繼周者𨿽百世可知也明白直致略無避忌之嫌誠以天下者天下之天下非一家一人之所得專而私有者也𨿽文武盛時亦不敢認爲己物而況衰周之際乎夫子亦惟道其常理而已而固不肯飾其說也頌聖學則千古相傳之祕頌治效則萬世無疆之休眞衰世之風非聖人之徒也

堯舜傳賢禹則傳子紛紜之說自孟子而始定然亦有未盡然者故韓子蘇子又從而爲之辭自萬章之問至蘇子之辧其說有四萬章以爲徳衰孟子以爲天命韓子以爲憂後世蘇子以爲不立異夫徳衰之說誠陋矣孟子歸於天吾心亦微有芥蒂焉蓋堯舜之傳賢禹之傳子皆已定於生前豈待身死之後聽其天命之自歸乎韓子之言近正蘇子之言近情然皆非聖人之心也聖人之心不若是之屑屑也蓋聖人以天下爲公視賢與子一也賢可傳而傳不以傳賢爲殊而害天下之公子可傳而傳不以傳子爲私而忌形迹之嫌聖人之視天下猶其視斯道也昔吾夫子豈不欲以道授孔鯉哉髙堅之妙在回一貫之悟在參而鯉不與焉使鯉如回如參則道統之傳在鯉矣使丹朱商均如舜如禹則天位之傳在二子矣堯舜禹之傳天下如吾夫子之傳道知此則知彼矣

人君未嘗不好治而惡亂亦未嘗不欲用君子而逺小人然君子獨力而無助小人植黨以自私將用一君子羣小人懼其不便於已也必巧爲非謗以中傷之將去一小人羣小人懼其失所依也必巧爲防言以援引之人君訪之於左右之人毀卽墨而譽阿大夫訪之於百官八司馬之譽王叔文訪之於耳目之臣劉棲楚額叩龍墀以黨李逢吉訪之於元老大臣張禹陰有所畏私欲納交以黨王鳳人主聰明惑亂心無所主君子將用而復捨小人已逐而復還君子之迹益孤小人之黨日熾禍亂危亡不可救藥人君之心術不可以不正君子小人不可以不辧也如此

知言養气一章孟子平生之學盡於是矣朱子解之曰知言則於天下之事無所疑養气則於天下之事無所懼蓋不疑不懼貫天下之道者也嘗試觀之天下之人失事機之防昧時措之宜皆疑懼累之也至所謂配義與道專論養气而知言不與焉朱子解無是餒又曰則亦不免於疑懼是又並知言混入其中矣蓋一時操筆失於檢防故錯謬若此然則著述眞難事也夫

元楊士編選唐音比諸家似爲精粹然瀟湘何事等閒回一絕乃兩見之一見於正音爲錢起之作一見於遺響爲薛能之作格調句律一也何以可入正音又止可入遺響觀此則其所選亦出於一時之見而非的見也

莊子許行必欲齊物許行欲齊者精粗美惡耳莊生乃井壽夭生死而齊之世豈有是理乎蓋戰國之時士好爲齊物之論如此孟子天挺英睿獨不染流俗曰物之不齊物之情也力攻二子之心然他日又曰聖人治天下使菽粟如水火且物之甚不可齊者寧有過於水火菽粟者乎孟子云云是亦莊許之意耳近於以燕伐燕也韓退之作原道曰老子曰孔子吾師之弟子也爲孔子者習聞其說樂其誕而自小也亦曰吾師亦嘗師之云爾不惟舉之於口而又筆之於書韓子之意是謂孔子未嘗師老氏也他日作師說乃曰聖人無常師郯子萇師襄老聃是又以爲孔子師之而亦筆之於書矣東坡傳書三江旣入震澤底定謂三江爲南江中江北江蔡九峯不取其說且謂其爲味別者非是然所謂以味別水者非東坡之臆說也唐許敬宗曰古五行皆有官水官不失職則能辧味與色潛而時出合而更分皆能識之是先己有此言矣九峯未之考也至其所謂堯之洪水未治也東南皆海豈復有吳越哉及彭蠡旣瀦三江入於海則吳越始有可宅之土水之所鐘獨震澤而已斯言也百世以俟聖人可也

晉鞏朔獻防於周定王初不禮焉旣而懼晉之彊與之宴且私賄之又懼私賄之非禮也使相告之曰非禮也勿籍所謂勿籍者勿筆之於書籍以爲禮典也孟子曰諸侯惡其害已也而皆去其籍則自春秋時已惡之矣至秦始皇則盡舉典籍而付之以火是其惡籍之心與春秋戰國之君同而其暴悍敢爲冥頑不顧則跨諸侯而出之上亦其所由來者漸矣蓋有勿籍然後有去籍有去籍然後有焚書非一朝一夕之故也

莊生有言剖斗折衡而民不爭是固有激之言然以今觀之亦不爲無見東廠與錦衣衛共捃摭則法司無當罪之獄鎭守中貴賂司禮監爲應援則民生無可蘇之望內閣與翰林相依倚則公論無可平之日贓吏慿臺省爲城社則盜賊無可弭之時勢位壓郡縣以囑托監司視諂慢爲黜陟則天下無可治之理

沙溪集卷十六

欽定四庫全書

沙溪集卷十七

明孫緒撰

五言古

送王國儀貳守之溫州【國儀戒軒先生內弟】

南徐江望望東嘉城淸時宦遊地咫尺江邊程朝與里人辭暮見郡人迎風定野雲濕沙暄水鳥鳴扁舟泛孤鶴翛然有餘淸俊才饒用世良士惜休名想見海塘上一夕春水生【海塘者戒軒尊甫昔仕溫州所築甚利於民近漸湮沒故云】

云深圖

雲從山气生還向山中住蒼生望霖雨豹文煙霧幽人愛靜觀結屋雲山路繞徑莓苔潤當牕編簡防杖藜腰腳健歌詠風雷布云來冥思遲云去天光著俯首見人寰塵氛自來去

送李璞還山東

門墻識君初君少我已長我長亦何用君少多淸響感君友於意綢繆下深廣夜雨牀對眠春風駕屢枉別來問眉宇虛幻難像獨聞荊樹花垂防低可仰往歲見君弟言論際穹壤翻恨未逢君千里入神想侵晨叩門扉舉目見豪爽喜極欲絕倒驚定還詢訪初疑夢未眞旣省心獨恍以玆念舊遊悲嘆廢心賞流光過孤隼薄俗輕五兩誰能久低徊惙惙嬰世网京洛多風塵長江沒浩蕩羨君冠佩去終歲住林莽

戈宇淸上捨便靣

家住淸江邊來往江上路扁舟慣風雨淸流愛情素種竹滿江滸大半裁漁具垂竿蛟龍長橫笛滄浪度平生濟川心付彼沙頭鷺聞說東海上昏昏气成霧畱取絲綸手終與鰲鯨遇朝出江頭漁暮出江頭漁朝暮此中事自有周王書

妾薄命

妾命薄薄如紙君意陌上塵妾意江邊水陌塵易飛揚江水絕淸泚京兆多傾城永別從今始京兆猶自可莫入臨卭市

贈醫士王廷弼

古醫不可見世醫恆碌碌方書盈架閣誰識機與軸王君飄灑姿石泉浸寒玉平生祕異術一覽不復讀曉雨沐杏花淸風蕩蘭谷月夜琴數聲永日碁一局都將國手能寫作陽春曲我生與君遊弱質借君育作詩三致謝韶光正紅緑

古意二首

淒淒途中人瀟瀟天上雨霖雨若爲情長途誰是主贈君篋中巾心愁千萬緒盈盈淸淚痕脈脈屈指數淒淒途中人靑靑路傍柳柳葉思君眉柳綫思君手贈君金步搖侑以雙瓊玖擢髮數新愁新愁今又陡

老蚌明珠歌

水邊有老蚌自分身已腐歲久沒泥沙命賤等塵土一朝孕明珠瑞气籠天宇翕張役月華遡遊召風雨河伯與海若驩呼競跳舞遹來掌上看暗室光吞吐平生照乘姿連城價自古不同魚目混肯作鷸喙哺薏苡自滿庭陋賤誰比數

春愁送劉侯歸雲中六首

黯黯擁春愁遲日苦難旰風鳴楊柳樹幽鳥時相喚獨擕一樽酒坐愛花容粲念君明日去對景成感嘆君去何匆匆我心日惻惻遙望東園花憔悴無顏色送君出前途惶惑忘南北我車豈不良我馬豈不力有具將安施多岐迥無極歸來檢文字成敗難識古今趨一途拋書空嘆息

古人重在民今人重在官官威日赫赫民力何能寛縣吏夜持符賦役紛無端春蠶寒未下春苖生未繁急解婦子裾典當充朝飡生計豈不念所惜肢體殘大位取快意不問窮途寒卓哉陽亢宗芳聲今未刋君去誰當語俛首摧心肝

念君不可畱春夜不成寢月落星歷歷風來樹凜凜孤琴系牀頭塵埃沒囊錦乘興時一弄古調愧題品西鄰張華筵箏笛正豪飲萬事只如此洗耳且髙枕

緲緲雲中山曲曲山下路杲杲春日明靄靄春云度唐風宛未攺汾水波揚素計君歸日程正當三月暮淸樽對落花莫問塵與霧

我有雙寶劍來自闔廬宮上有百寶環下有千金玒入水斬蛟鼉入山斬羆熊三年不得試開匣生冷風臨岐解相贈歸去時磨礱惜哉兩無用所貴心相同

謝孟都憲時元四首

我愛魯仲連气吞天下士談笑解紛爭黃金等敝屣拍天東海波勇蹈固無懟九原如可作執鞭亦何愧漁陽隔重云漳河注雙淚

淮陰非蕭相竟作逋逃客世無汾陽王誰矜李太白援手坎穽中寘之云夢澤勛名登廟堂休光照簡冊感此國士知一死安足惜

明月遊太空下映漳河水侯門燈燭光不照衡茅裏淸澈易生輝穢污難具美如何鮑叔牙卻薦巾車士澤州孟夫子矯矯人中龍一徳濯江漢萬古羅心胸我本疎狂士久爲賢者容上書熙帝載謂我當奮庸我罪如丘山我才如菲葑顧我豈敢當夫子意則顒晚嵗有甘菊秋水有芙蓉翹首望燕薊江云千萬重

寄謝吳司空推薦議大禮四首

古稱議禮家聚談如聚訟矛盾各門墻隔越若楚宋紛紜無定說囁嚅徒口誦廟堂富才猷徳光望彌重指揮定儀注檢束誰敢縱顧我葑菲才落落莫與共明公重遐遺一言思我供老馬還識途爨桐亦可用目斷江東云空切賢臣頌

昭代有俊臣畱都大司空寸心淩白日千載思髙風昔爲權幸擠九死心尢雄今受聖主知一徳眷無窮矯矯孤根檜的的髙飛鴻相彼齊麥姿雪霜愈靑蔥又如巖壑流萬折不攺東桃李接庭堂藥物歸樊籠虎鳯躍文彩宇宙無全功艸澤萍蓬客幸亦得帡幪

我本疎狂士作吏風塵下一落坎穽中誰是援手者謗藪困宗元黒索縶公冶紛紛競下石瀕死猶未捨歸來恍若夢遇事噤如啞感公不我棄盛徳殆天假再拜讀封章郁懷頓陶寫初讀心驚疑再讀神淸灑前席羨賈生南州滯司馬千里一緘書獨有淚盈把

古人重攺過旣攺人莫尢今人幸有過欲攺終無由宿鳥依茂林眾惡歸下流物理尙如此況彼恩與讐卓哉老司空孤唱發羣謳矢心永自礪肯作門墻羞

復周都憲公儀三首

皎皎千里駒曲曲九折阪黙黙鹽車重望望山路逺垂垂毛尾疎落落誰推挽日與鞭防鄰敢辭筋力蹇不遇九方臯悠悠歲年晚

東家有美女妖艶矜千人西家女老醜夜夜傷心神和風到庭戶夭桃爭早春美女理新妝去充上國嬪醜女得良媒不妨嫁比鄰

客從逺方來塗窮三痛哭不逢吐哺人浮生空僕僕送客出前途多岐心目秋風吹轉蓬夕陽在髙木粲粲東籬花摵摵前溪竹山田故無恙短犂稱黃犢

寄喬太宰四首

烏兔日東西鴻雁歲南北緬懷千古人曾未一瞬息桃李接庭堂薔薇戒荊棘閉戶揚子云寂寞無顏色濯纓流水涘防步古城隈愛此城頭花緩坐呼酒杯靄靄度孤雲微雨西南來遙望城陰樹摧折號風雷始以寸朽累永棄誰培栽培栽謹勿道終朝郢人哀

北海蛟垂涎南山虎有翼猖狂晝攫人通衢驚且惑我行偶值之逺避愧匍匐淬刄前與讐欲進意屢革一揮山气淸再揮狂瀾息知者謂我良不知謂我忒天宇何迥遼我生何偪側獨有晉周處千古擅奇特

長劍倚天外永夜蛟龍吟霜刄小玷缺棄置荒江潯朽鈍等鉛刀剝蝕嵗月深一朝防淬礪寒風起陰森敢復試盤錯幸免沙泥侵

威鳯篇贈祕儀之【儀之名鳯余姻家也溫潤醖借多淸致早遊庠校久乃厭去晦迹耕桑間以自濡深藏終老罕與物接若無負於其名者因作威鳯篇貽之】

丹山有威鳯文彩何翩翩濡咮天池波振衣昆侖巓暮投髙岡梧朝啄玉井蓮和鳴發天籟髙翥淩風煙靈瑞還自珍不受污濁纏黃鵠橫四海摶鵬礙九天瑣瑣不肯顧況與爭後先時從虛怳中附翼躋羣仙我欲往物色境地險且偏浩無際涯靑碧難夤緣魈魑牽我衣鯨鯢覆我船我後啼鷓鴣我前哀杜鵑我足不得渉我言不得宣望之不可卽雙淚垂潺湲願言覽徳輝慰我心斾懸昔在隆古時典冊聞盤旋翽翽虞舜廷雝雝岐山壖胡爲百世後聲迹俱茫然舜文久不作空吟威鳯篇

古意送張學諭尹獻縣

滄海無際泰嶽髙無垠誰云宇宙寛勢欲包渾淪美防盈山阿美味盈水濵就中細幽討廼辧蹊與津由來廣邈區深藏自天眞相彼雲霄客襟懷盎如春結屋海山麓丹誠對蒼旻朝望蓬萊居暮見秦宮人俯首瞷人世萬象成浮沈

齊魯重弦歌燕趙多感嘅湏信秋霜威不及冬日愛自從卓茂後禮教竟何在簿領任刻木民命等刈艾君才冰玉淸一笑收萬態學宮五六年爼豆試鼎鼐都將化雨幾布作陽春載想當樂壽原春畦盡沾漑行見靑驄馬攬轡持風裁

迢迢瀛海路皚皚燕山雪頑云夜不開靑燈寒自防天低風力勁布被冷如鐵晨起防羸馬遙望古城闑豈不念荼苦所愧負先哲前溪斫水渡下見水澄澈心懷廟堂憂孤囊正愁絕

五平體

淒淒丹楓林明霞開重陰幽禽池邊棲哀鴻牀頭吟荒苔堆靑錢籬花含黃金孤云堪論交微風消煩襟悠悠相思懷良宵誰能禁塵埋龍泉鋒囊閒絲桐音空庭鋪涼蟾無言情愔愔佳人何時來芳樽諧余心

代楊師文送方別駕還景州

古人重循良仁恩在黔庶今人重循良瑰奇在聲譽羨君道術奇不愛名實著把手問饑羸低頭理沮洳徳化甫三月歌謠聞處處往年錐並無今得饔飱飫熠熠鷹鸇羣忽覩祥鸞翥簡書昨日下別我欲何去淸漳溯新流黃堂歸舊署習習風徐來窅窅天方曙望望北天云百憂復千慮

古意贈聶東之判華州

漳河水歷歷水中樹春風錦纜長遲日輕防度君才似水淸愛向河邊住垂竿幾歲年濯纓自朝暮忽動雲霄興笑指西秦路遙知華山上焦枯飫風露

君標松檜孤我愛山林獨同心利斷金相看潤如玉永夜短檠燈偶坐話心曲問君何所往西秦佐州牧秦路逺迢迢秦關髙矗矗書囊從此別力盡相思目

駿馬風翩翩靑袍日杲杲今日沙溪濱明日長安道念當逺暌離一樽共潦倒君懷冰玉才壯志淩蒼昊今皇堯舜仁八荒育𦇤褓君宜識此意作事戒艸艸寧陋勿傷妍寧拙勿傷巧立勛貴及時騰聲苦不早竚看徴書下山林慰衰老

春懷六首懷方侯也【新安方侯景可往歲署吾縣仁風徳政巷誦村謠不以緒爲不肖累辱存問春晝紆遲村居無事因爲詩六首以寓企慕之私云】

春風拂衡茅春云滿郊墅柴門日反關幽禽相對語美人天一方蘭蕙誰同處直北望蓨城空庭久延佇枯槁沐恩波漳河深幾許何日短檠燈永夜話心膂

別君半載余兩地共明月望眼逐歸云柰此心矻矻羨君明秀姿寒冰映瑤玥羨君飄逸才長空鵬鶻去歲憶玆辰始見君節鉞肆意談與笑一朝幾搪突迢迢回首思寸心欲成窟問君知不知君知焉可忽

我罪丘山重臥病漳河邊君才冰玉淸公庭坐鳴弦感君纒綿意贈我歸來篇別後望雲樹野曠飛蒼煙春陽映髙木春花映晴川思君不可見對景空茫然

魯藪有祥麟岐山有鳴鳯郊原頭角殊雲霄文彩羾嗟彼希世姿天府逺莫貢空詠捲阿篇宜發宣尼慟此意當誰語思君坐成夢

古有陽亢宗催科考下下迢遙千載余誰是同心者村落肆追呼庭堂事楚檟窮途哀哭聲肯念鰥與寡平生懸河辧遇事噤如啞塊然坐書堆獨有淚盈把

侃侃怡庵老尙友考亭翁雪霜淩气節星宿羅心胸嶺雲識九徳海日明孤忠髙位摧晉如宦業無全功歸來課孫子托心付防鴻毀譽置不問庭闈日融融沒去幾歲年赫赫今宗工貽孫有嘉謀世業有良弓諸孫見循吏想象憶髙風

別韓生

鳯笙促驪歌夕陽生暝愁景色豈獨異人心自悠悠昨夜短檠燈笑談爲我畱今日緑綺琴孤囊從逺遊河橋不忍見忍見南陌頭不緣防合歡焉得離別憂林花露气重岸柳春風柔落落漁人村靑靑芳杜洲不恨雲山隔不恨漳水流只恨鷗與鷺泛泛送蘭舟

謝安東山圖

世人多外慕江湖憂廟廊一朝踐樞要手束心徬徨志累气莫任力分翮易傷所以古賢哲養慧韜鋒鋩有目耽林泉有耳耽絲簧忽起持大柄倒景回天光如發萬石弩直前誰敢當又如決洪流驚濤吞大荒乃知東山謝志不在紅妝

沙溪集卷十七

欽定四庫全書

沙溪集卷十八

明孫緒撰

七言古

送彭都憲濟物乃弟錦衣千戶衝回籍祭掃

臺端大老歸未得夜聽春雨晨惻惻燕山髙處望秦云漠漠西南天一色四郊未可少英衞一徳正爾咨防稷分將經濟系重輕其那蘋蘩在胸臆聖皇方抱股肱憂次公正侍明光直便令已事往可遄永言簡在思同則朝廊別調塤箎鳴帑藏來供筐篚實花蕚三春明晝錦松楸千里荷天力班列何人備忠孝君侯此去眞奇特郵亭看劍星磊落沙塲度馬夜昏黒平生萬卷羅心胸不效書生數行墨眾中開口論世務重霄驚見扶搖翼以玆壯志挾勝遊無限奇觀入藏息千旌遙指金城路魚鳥亦避金吾職鄰翁兩兩持壺觴鄕吏紛紛事修飾兩朝遭際九泉通一日聲名萬夫識祗陪談笑無終極太行東峙黃河北西顧重瞳計日程莫爲鶯啼滯鄕國

送沈侍禦便道歸省

丈夫遊宦居閒散斗粟未充衣未暖顯榮有志將柰何閒庭終日張雀羅古人今人重柱史萬夫辟易看頤指靑春繡斧羨君歸無限聲華溢甘防驕行驄馬金鞍光塵埃不敢沾衣裳陰陰楊柳平湖路習習淸風緑野堂堂中大老良方伯蚤乞閒身對泉石杖屨違來今幾年年年天際孤云白今年去作觀風使花鳥窺人知樂意攬轡誰知有範滂捧檄眞能賤毛義村巷傳呼禦史臨紛紛拜揖人如林三三兩兩里父嘆一經不負當年心桑楡歘忽生蘭茝鎭日歡娯夜未攺戲防新供晝錦明婉容猶帶霜威在曉起南望天蒙蒙海波嶺樹迷雙瞳急別庭闈問前路一封歸奏明光宮

鐘呂煉丹圖

五行之質其成在天亦有人力窮其乾坤本洪鑪陰陽自烹煎吾鼎水火竊其全甄陶鼓鑄宜相駢鐘能傳呂能悟妙出天機無言眞徑路呂可愛鐘可敬坐對須眉萬境空月到天中云自淨朦朧堪笑今譸張手持贗本輕侯王

楊師文驄馬行春圖

春光滿地花枝明千朶萬朶爭春榮原頭昨夜沐微雨落紅防盡蒼苔英宿霧蒙蒙天未曉百囀鶯聲啼不了杖藜屐齒處處同客衣遙映靑山小臺端有暇堪忘機呼僮命騎尋春暉平原緑艸細如綫金鞍燦爛靑驄肥繡衣使者行秋令春陽莫挽冰霜性帶得淸風下艸萊氛消翳退天容淨昔年曾看長安花宮袍晝錦明烏紗四聰今日付耳目皇恩浩蕩天無涯誓將生死酬磅礡我行豈爲恣遊樂三三兩兩野父來丁寧敢厭詢民瘼耳聽時事心忉忉鴟鴞鳴晝豺狼嘷田家正爾無夜食可憐歌舞盈春郊便將眼界入封事百口不爲謀食累江湖尙然憂廟廊況我澄淸當攬轡五云繚繞前山阿未央回首紅光多永懷耿耿不成寐仰天終日看明河侵朝再拜紫宸下臣心非是悠悠者所學豈敢負敬輿卑論未忘羞陸賈懷中一札救時章長跪取讀聲瑯瑯當寧動容百辟懼起防白日無耿光大姦縮首羞欲死束身槁席朝堂裏欺明有術竟不然空嘆前人詠行止歸來窮困不泥塗詩書爲祟棊爲徒壺觴朋舊日取醉是非此外眞區區紙屏一枕閒睡足起視斜陽在髙木剝啄有客叩柴關濁酒牀頭今又熟朝遊北裏暮南鄰烹雞剪韭歡悰新濕衣風露夜歸去蒺藜古道方蓁蓁誰將丰采入圗繪使我一見心神防和風煦日自可親鳴鳯雝雝鸞翽翽我從髫歲防規箴知君古貎又古心輩流緘口取大位蒼茫海若矜蹄涔對圖指防悲今昔人生有質非金石花顏肉映此少年邇來誰遣頭顱易安得年年只此同鬢髮常緑顏常紅試向東皇問化神仙家住蓬萊宮

喜駱夏官原忠見過

炎風吹云千萬里一色長天淨於洗焦枯望雨雨未來四民都落薫籠裏林亭散髮臥不收揮揚巨扇奚奴愁君從何處枉命駕使我一見涼如秋瘦骨稜稜客衣薄玉壺冰映靑松壑堪輿萬古付雙眼書劍多年伴孤鶴忙催雞黍解徵驂相逢莫愛今宵談憐君到處防落落愧我老髮垂鬖鬖君迹平生半天下世人誰是同心者姚江歸計近如何曾有音書到寧夏扁舟一葉萍湖海舊日頭顱宛未攺丁寧笑指靑囊書虎踞龍蟠竟安在夜深坐久成嘆息眼見薔薇變荊棘我貧惟賴天垂鑑君才未必人盡識昔年兩縣排髙牙靑春黃甲人爭誇子規夜叫甘棠月暖云日防河陽花璽書徴去入鵷鷺狂飇正值斜陽暮筩距漫爾談京兆鋒刃森然眞武庫羨君淸辧能結舌羨君多奇能用拙聖主明堂錄菲葑如君豈合終巖穴行防有子復有孫天行自昔相輊軒明朝把臂送君去歸來依舊掩衡門

四皓圗爲趙十松明府題

孤雲野水畱不住只在商山最深處山中幽人相對閒兩兩靑藜自來去秦廷耆舊漢逸民花開花落春復春埋光不問漢甲子古貎猶著秦衣巾松風竹日碁一局怕談時世閒榮辱呼童閉柴關莫遣浮埃過山曲漢家天子暱柔情戚姬顏貎眞傾城忍將四海付防弱不念百戰親經營國本搖搖民欲弔夜深百子池邊笑臣良黯黯不勝愁臣昌期期不奉詔迷愛難將口舌爭由來幽闇怯髙明念彼山人帝莫致聲價常使心神驚鸞書鶴駕夜將送振衣奮目來相共靑宮柱石佇生輝低昻一髮千鈞重人言漢祖溺儒冠嫚罵箕踞恆艱堪胡爲此老一朝入頓令江海回狂瀾乃知抱道當自閟鋒藏不深發不利抗顏一語卽奇勲漢廷百計成何事商山有石水有波蒼崖翠壁髙峩峩胡亥扶蘇事可鑑楚歌楚舞將柰何韓彭帶礪今誰在回首舊山靑未攺紫芝新生又幾藂黃鵠髙飛橫四海戚姫子母誠堪憂宮中舉眼皆深讐倉卒還有安劉計付與他年周綘侯南山主人舊公族手撫十松憶空谷請看四老爲時出丈夫何可終幽獨

輞川圗爲趙明府題

輞川莊上王右丞勛名不惜惜閒情平生能詩復能畵襟抱直與秋旻淸莊後莊前足野水遊魚跳擲閒鷗起落花冉冉夕陽多曙色溶溶夜山紫涼風曉月各有情柳緑桃紅春幾許湖海同心有裴孟休沐聯鑣自朝市椒園竹嶺動經旬指防壺觴到爾汝酣眠未覺早鶯啼樹深不礙黃鸝語生綃險韻任冥搜麗曲靚妝隨處所一身張弛不關人千古精英疑未死世人尙友憶遐蹤坐對殘縑如對史此本摹來若有神見說瀛東鄭宗楚昔人豈曰非吾曹昔何太逸今何勞如今縱有輞川在簿領束縛誰能逃李唐愛士惜臣下禮若相憐恩若借破軌常寛跅弛材微瑕恐掩連城價李白沈酣終不廢杜牧疎狂足叫罵內直乃至夜延客警蹕親逢意不訝巖廊寂寂體常尊淸晝遲遲政多暇以玆寛裕得勝遊遂使流傳作佳話不獨輞川有玆勝江山隨處開圖畵假使當年尙嚴刻地主戚戚山靈怕公衙終日懼不免寧有心情到山捨苔茵艸廣誰所賜國士便須以死謝安得此語入風謠直把無爲佐化十松居士五柳徒年來苦被簡書拘家在江東未得去無言空對輞川圖

五陵公子夜宴圖爲盧潤卿題

玉露無聲墜井梧秋風瑟瑟滿衣襦髙堂燈火堪入夜王孫殽醴盈庖廚美人一粲千金重紅綃夜夜淸尊共琵琶幾曲度新聲瑟琴古調將安用海棠顏色芙蓉妝麝臍龍腦參差香寧知里巷有貧婦終年蠶織無完裳永夜驩呼晝未攺黃昏猶帶餘酲在兩兩同期白首歸豪俠相傾意如海盛衰倐爾違人心肝膽人心君未忱平生杯酒在何處閒庭寂寂哀蛩吟太學書生窮莫伍短檠未脫陳編苦厭見浮雲變態多一盞藜羮常閉戶

邢秀才魁星圗

萬事不厭從平易獨有文章貴神異文不神異只陳言餖飣徒以多爲累邢生有志魁天下六籍百氏久酣醉愛向瑰奇發孤唱不以卑凡等眾智落筆變幻怪百出見者誰能不驚悸糟粕若人累千萬流汗不禁逺走避他年文戰用斯售錦標孤格立可致譬如市賈售貨賄常品雜陳終不視鮫人蕃客擕短囊衢巷喧呼競窺伺燕雀雞鶩日啾啾堂室尋常見乳字忽聞威鳯出丹山聾瞽亦知爲世瑞人情恆愛詫希見況復斯文入神思請君試防魁星圖作者固應有深意魁名奇貎兩相借堪與吾曹作赤幟君不見樊紹述盧玉川詩文佶曲不能句千古休光日麗天

剪韭軒卽事

五侯盤饌羅烹燔麗歌偏稱如飛軒儒宮一畆足風雨垣頺屋漏誰籬籓頑陰良夜來佳友斗室罄懸百未有呼僮汲水漑釜鬵自渉東園剪新韭大韭數寸方吐花小韭出土才新芽一剪一握意未厭笠蓑任逐飄風斜瀟瀟徹夜雨未歇明朝肥嫩猶堪誇火活羮調淸可掬飫腸滿碗甘於肉人生有食飽卽休五鼎何爲日僕僕書生口腹眞艸艸膏梁畢世迹如掃借問軒中尙友誰見說東京郭有道

悼烈女劉若蘭

嗟吾父憐吾母豪俠顧家郎饒舌裏中婦嗟吾母憐吾父但願兒有歸不念兒心苦兒有締姻在逺州顧郎信美非兒儔十年約誓安可棄一髮綱常誰爲謀谿谷隨人天地窄此身眞與兒爲讐便拚一死永相謝漳河萬古波東流耿耿素心皎如日森森白刃寒生秋願得他生諧伉儷鄕井相防共白頭

合浦曲

合浦之水深且渾水勢直欲包昆侖海雲嶺霧怒相蕩迷冥逺近恆昏昏中有老蚌嵗復歲沈黙一任波聲喧藏深不爲鷗鷺伺性靜不逐鯨鯢奔驪龍水底自酣睡雲霄何日風雷騫

玉堦怨

井桐浙瀝垂寒露綺牕夜夜疎螢度無言欹枕望明河河畔繁星不知數永巷迢迢禦水深羊車消息空沈沈驀聞長樂歌鐘發滿榻秋風獨擁衾

前有猛虎行

前有猛虎後有蛇血吻怒目聲呀呀狂飇落木山欲裂山中白骨紛如麻寧使蛇有足莫使虎有翼蛇𨿽添足竟何爲虎如有翼誰堪敵山林虎猛亦怕死終歲不敢入城市君不見城中猛虎垂饑涎吮民膏血不怕天

大梁車馬行

髙軒日日紛如蟻九陌泥塗沒雙軌夜久徵塵猶蔽天喧呼聲應黃河水五侯賔從何紛紜气吞七澤淩重云不識屠沽老朱亥聲名虛負信陵君

五禽言

泥滑滑歸人須及晴幹發一朝防濘失通衢曲街其柰王生襪泥滑滑

不如歸去衡茅盡有棲遲處十畆沙田野水濵廟堂鐘鼎饒憂慮不如歸去

脫卻布袴後園桑柘濃如霧去年防絹盡輸官今年幸遇亷叔度脫卻布袴

行不得也哥哥亂山險惡豺狼多狂飇飛礫天地暗岐路縱橫將柰何行不得也哥哥

提葫蘆沽美酒伊傅功勛竟何有比鄰新釀隔籬香瓦盆隨處堪濡首提葫蘆沽美酒

古北邙行

北邙山髙髙百武山中墳墓難指數繐帷丹旐日日來相將來作山頭土道傍哭送多近親聲振林木幹蒼旻袖中忍痛防遺字丁寧只恐兒孫貧新墳昨夜初封樹墳邊血淚無干處舊墳摧塌誰堪主老狐夜與石麟語今日淒涼擁一抔當年意气雄千古斷碑年月難重摹縱橫欹側都銷腐詞人冥撿入毫芒只與樵人磨巨斧蔓艸縈纒白骨寒白楊蕭瑟啼秋雨亂峯髙處望通津山鬼揶揄常笑人

行路難

途人盡說途中好市酒村羮常醉飽有身何用事犂鋤有錢何地非堂奧裏中遊俠聞之喜恥向丘園坐枯槁靑鞋布襪去如飛南登匡阜東蓬島一朝暮夜失通衢月深云黒山窅窅逺聞豺虎嘷前林下見虺蛇蟠茂艸平時自愛千金軀此中生死竟難保歸來緊緊閉柴關回首舊遊心若搗朝舂秔稻暮烹雞餘生誓共妻孥老黃昏失腳落階砌脛骨摧傷增懊惱咫尺庭前有畏途何必羊腸與鳥道

古詩寄王中丞三首

昔年攬轡甘陵道花逕爲君曽獨掃藤蘿初受月華明蒿艾偏驚霜信早出門執手重丁寧昨夜牀頭奏艸成猿鶴東山莫相怨謝安須起爲蒼生

庭前燦燦薔薇花秋風落盡生荊棘黃雀啣來捧主人彈石橫遭死簾隙世情翻覆是讐恩春華徒爾怨王孫丈夫志气自有在眼底區區安足論

幹旌才逹古瀛區千里妖魑一夜除霄漢誰問三昧手風雲常防四明居絲苓有意靑松壑春條無力春陰薄山中藜莧未充腸暮倚衡門望寥廓

二李生

東村李生蜀方伯犀帶金緋光棨防封章三上大明宮乞得身閒髮未白西村李生老從事飽喫鞭捶忘啐詈部使命休不肯休屢叫閶闔幹勢位沙溪狂士老彌狂怕聽時事生雌黃二生同心復同姓業同筆硯生同鄕胡爲末路異軌轍眼底誰工復誰拙雞虫得失安能知蝜蝂髙緣徒自防西飛白日東流水勸君爲君惜寸晷年逾六十尙奔忙不見北村楊豸史

贈盧時賜從事

白馬金覊气浩然客衣前日別幽燕搖搖易水秋風外窅窅瀛洲夕照邊行人隨處問名姓爭識盧家美少年歸來下馬拜堂序鄰翁趨走肩相駢堂上尊翁湖海士心在山林身在市汪汪千頃學黃憲散積千金羞範蠡昔年坎坷居貧時英風不爲寒饑衰花徑深深閒不掃手摩孤劍酬相知魯朱郭解猶碌碌肯逐裏中遊俠兒晚嵗優防單富厚太虛浮雲元未有燕雀飛飛候簾幙英賢日日同杯酒中夜鄕閭來叩門劇孟季心思尙友蒺藜古道險且艱獨與先公日往還行輩都拋鐺杓外情好渾如伯仲間我公棄背三十載遐想顒顒久未攺號呼昆季告同社建祠羽禋設脯醢晨鐘暮鼓年復年音容蚤夜依稀在時時對我談舊事俛首歔欷淚成海若翁我本兄弟流南金瓊玖何時投泉臺有目終不瞑半生空自慙箕裘今日冠裳明晝錦使我一見開狂眸數年負歉且自慰固知善慶恆相儔酌酒起舞叩化淸風習習天悠悠人生有子在仕版一身溫飽復何求有官不必居鼎鼐生兒何必封公侯一經可教田可植醉鄕何地非良謀從此斑衣日取樂人間萬變眞浮漚

唐明皇賞牡丹圗爲李孟川題

三郎愛花兼愛春春遊日日懽心神奇葩異艸滿上苑承歡無限如花人錦云紅映溝池水玉質瓊枝笑相倚樂事元非爲賞心只借豪奢媚妃子海棠開盡荼醿老惆悵一畨花事了收拾殘春到牡丹宵衣數問龍樓曉熒熒初日透深藂一一新妝鬭妍巧天上分來事有無洛陽剩得春多少咸京不惜惜芳菲一刻歡悰輕萬幾華淸宮裏香醒醉花蕚樓前云想衣小者如盂大如斗衛娥越女朝酣酒招腰舞態惠風前掩泣柔情膏雨後雨膏風惠顏如沃繡被紗籠手未觸半吐頻摧羯鼓聲亂翻偏稱霓裳曲劇愛翻嫌花信遲嬌姿忍見春寒欺奇絕故應人未識丁寧常恐蝶先知侵朝歡賞達黃昏夜半襟襦尙酒痕顧景卻愁開謝易濃陰還喜條枚繁韓休老死九齡廢花神奪盡苞桑計栽培全仗楊國忠秦虢時時固根蔕北風一夜煙塵滿花容狼籍春容減明日韶華屬祿兒可惜鮏羴污池館有地莫栽無實花有情莫騁無窮奢深紅艶紫世安用岷江蜀道天無涯愛花往往傾人國金蓮玉蕋聞宿昔艸木無情尙禍胎況復多情更妖色鄧林喬木千尺彊成都松柏參天長大材逺地只自愛肯與瑣瑣爭春光孟川方伯今梁棟楩楠梧檟明堂重蹊成桃李終不言節比筠篁晚彌勁平生不著看花眼歲寒獨與江梅共調羮佳實在商巖指日君王有淸夢

送楊北渚尹壺關

金烏拂羽扶桑曉白駒逺防壺關道纎塵不敢到徵衣花柳低垂日杲杲君心寒貯萬斛冰君才水湧三江淸宦途夙抱林泉興垂髫已負文章名先公老儒富詩禮有弟西臺振風紀陳家堂序難弟兄劉向休名同父子我性慵疎君曰賢平生風雨牀相連屢向詞鋒驚白戰綺寮歘忽生雲煙鼎彞不日歸淸廟巨鰲戴山不受釣剴切劉蕡終下第陸沈羅鄴空髙調平生北渚汪洋波東流散入任城河一倅六年心力破功勛只向河湄多河湄居民千萬數飽飫仁風想眉宇驩聲果爾召休徴次第麟兒來接武物理乘除自有期防名豈令君獨奇輸他魏闕金蓮燭贏得燕山丹桂枝今年再陟壺關令琴囊書篋知淸政百里暫屈龎士元一方久慕張忠定嚶嚶虫篆多歷年凜凜牛刀初作用軒車到處駭魚鳥閭閻從此無貧病昨朝與君諧晉秦妻孥共喜門楣新今日題詩送君去臨岐似覺情猶親壺山髙髙潞水深數聲風笛愁人心政成明歲報天子洗耳漳河聽好音

送盧生潤卿判濟寧

幾年隨我沙溪上煙月扁舟獨來往一朝去作太學賔無限瑰玫徹淸響何蕃聲價滿都門郭泰深眾標榜歸來騶從夜傳呼天外恩光薄林莽除書借問將何之濟州去佐黃堂長州城側近臨官河聞道年來沙磧多風霾往往壅隄岸中流望望成岡坡今年況復春夏旱漧枯湮塞當如何東泉戔細南望淺潤通敢望來餘波國儲萬艘屈指到安得大雨傾霶往年有人事綜理小知沾沾只自喜入水開塍膚盡裂登山伐石血滿指徒費公家萬萬緡萬人枕藉河邊死滿路哭聲振林木泉臺有恨隨流水至今談者作口實才說鑿排卽掩耳瘡痍旦夕思良俊詎可吹虀空坐視念君此去誠艱難把袂浩歌情未已發硎利器試盤根用世奇勲在良士危疑艱大敢負荷鳯翥鵬飛眼底是君才秋水霜初落髙致赤城霞孤起莫將短髮負烏紗竚見休光映靑史

題盧潤卿所藏陳所翁畵龍

畵師曾聞說所翁書雨卽雨風卽風濃雲迷霧隨意布六合彷佛還鴻蒙神龍拏云忽直上鱗防頭角排層空蜿蜒夭矯不受羈光芒變怪搖雙瞳想是劍津初物化不然初起南陽中胡爲神異乃若此使我一見心衝衝只今歲旱麥盡死一冬無雪天如烘深林固應有枯槁迅雷何日驚癡聾何當騰踏穿墉去飛流濺沫蘇困窮願學眞眞呼姓字安得妙筆如葉公金城況逺數千里屯膏壅澤尢難通盧侯素具爲霖手文章術業今宗工此行好試隨車雨莫使陳鄭專前功

倪鋤帶經圗

明良何日逢佳遇幾見雕鵬沒煙霧隴上荒田且未鋤手把殘篇倚髙樹早歲辛勤老未休由來經史非良謀君不見裏兒未識兔園冊綺筵夜夜驩靑樓

戲題兒子若谷扇

火雲燒空千萬里髙堂都似薰籠里正須紈扇一揮揚纎塵不敢來衣裳須臾懷袖淸風徧卻笑炎涼輕易變時舒時捲亦自如爾今久捲何時舒

七謠贈璞岡趙明府

自枚乘七發之後作者遂以七爲體曹植七啟張協七命傅毅七激張衡七辧以至崔駰馬融王粲陸機之屬各有七依七廣七釋七徴之作腴詞麗防膾炙百世當時被揄揚者固已天壤與敝矣惟我侯善政無非可師余不敏不足形容萬一勉爲七謠續貂前烈格調卑陋不足以言詩故以謠名耳情見乎辭俟觀風者采之

孤髙謠【近日諛侫成風見貴勢畏若神明趨拜稱謂有不忍言者至對寒士則倨傲若無人然侯上交不謟下交不瀆於學宮師友尢有恩禮其萬夫之望與作孤髙謠】

羣哇向人爭嗚嗚雅音大呂聲爲孤洪流四野鐘波濤逺洲小渚形方髙假令鄭衛無滛聲韶頀何由得雅名下流沮洳無溟渤岱宗華嶽何突兀蒙蒙乎憧憧乎吾慮其忒人以爲特昔以爲同今以爲崇乎

寒冰謠【自下車來萬染俱忘平日巧苞苴善關節者側目而過作寒冰謠】

中州淇水來潑潑介鱗無數沾涓沫流入漳河愈覺淸臨流誰識源頭活化作膏池一片冰炎威都被淸風奪冰之淸貯玉壺兮凝水精纎塵無地可附著瑤池月色光盈盈冰之寒冷風積雪山紇幹烏鴟燕雀不敢近溝穴深處藏貍貆乞兒一任附炎熱仙人笑撫碧瑯玕弭盜謠【近日多盜非盡吾民之罪也盜生無禁治之術乃保庇之人有擒盜詣公庭者又罪責之人孰不爲盜也侯來甫數月四境肅然禾稼徧郊馬牛被野然則前日之多盜果民之罪邪非邪作弭盜謠】

往年盜如雲云生頃刻成氤氳今年盜如雨一齊淸明還快覩往年城市紛匕首今年村落鎔刁鬥風鳴犬吠總不關夜夜黃雞與白酒衣毳衣綰墨綬嚴使君慈父母息訟謠【吾邑素以訟爲恥近日來官府畏健訟者之持其後也恆以恩煦之有訴卽理有控卽勝往往獲大利人爭效慕昆弟子侄至以注律相授受侯衡平水止物無遁情此輩屏迹效慕者悚懼作息訟謡】

小民愆幹餱健訟水赴壑隄防猶恐潰況乃輕排鑿年來訟牒紛如毛朝呼夜捉聲嘈嘈省臺部使等閒事直叫閶闔幹西曹自從去嵗冬十月突隳防迹喧聲歇仲尼貴明徳君子戒謀始狡誣不敢盡無情敢再彊顏探風防空庭啼鳥和琴聲永日一簾淸若水

懾暴謠【豪彊橫行街市武斷鄕曲甚至酗酒直至縣庭捽胥吏出不遜語令據案噤不敢發言已七八年於玆數月來此輩望風逺去巷陌寂然作懾暴謠】

豪彊視法等兒戲長揖長官捽胥吏妖狐假得虎威歸犢麛雞豚避無計西風一夜明嚴霜蒿萊殺盡妖狐藏老稚相防笑啞啞手指門闑談庭堂何爲近來不見惡少至躶身號叫堂中央郭解死齊民歌魯朱門外張雀羅

捕蝗謠【今年五六月侯親捕蝗於境內炎風酷日勞苦萬狀余往候之見其唇焦口燥靣黒如漆不勝嘆服仁哉侯之心也民有捕不盡力者重罪不貸故蝗飛蔽天禾無少損作捕蝗謠】

蝗莫飛蝗莫飛閭閻赤子方啼饑蝗莫育蝗莫育田野靑苗未成熟汝飛漫天復育子將使吾民駢首死吾受命吾專城誓與吾民同死生汝不盡防吾不去吾曹與汝元無情手瘡痍靣黧黒郊原彌望黃雲色

甘霖謠【吾邑凋瘵比他邑爲甚然顧以代他邑徵役銀多至數千兩侯恆以爲病嘗吁嗟自詫曰以殷富代凋瘵可矣乃以凋瘵代殷富乎今年夏久不雨侯毅然曰寃抑召旱是豈不在我急移牒髙位乞爲豁除天乃大雨逺近沾洽歲谷用登民欣欣以相告古稱隨車雨禦史雨其此類耶作甘霖謠】

今年夏月久不雨枯朽朝朝望天宇使君俛首坐堂上無言心念三農苦古來仁覆稱旻天旻天忍不吾民憐卻恐民心百寃控無地和風乖戻髙陽愆君不見東海湄寃孝婦三月亢旱成焦土又不見政不節禱桑林自責片語天爲霖急尋案牒理故事眼底紛紛拂人意彊將徵役代他邦忍朘膏脂媚大位短章一騎飛紅塵任他郡臬怒詈臺端嗔一章猶自可再章驚人心三章四章語轉峻和風旭日成陰森得請公移猶未下行潦水溢漳流深

招隱歌贈李從周三首【余負罪返故山徜徉終日殆與貧賤相忘回首宦境輙愬愬然眞畏途也姻友李從周本山中人乃爲鎭市長意甚不欲屢乞歸未得噫余城市而山林以爲樂從周山林而城市其將以爲憂乎乃作三歌以招之】

山之中兮茅屋渠渠女組紃兮男詩書煙雲而侶兮芰荷而裾聽風泉之泠泠兮忘陋巷之爲居無毀譽之拂膺兮無簡書之侮予胡爲乎市之中兮冒埃之紛如蚤歸來兮山之隅山靈笑人方揶揄

市之中兮塵沙乾際兮坤崖驚濤破岸兮狂飇摧花濟無舟兮馳無車伊人素履兮何以爲家蚤歸來兮途不賖聽桑顚之鳴雞兮屋角之朝霞

城中胥臺暴如虎橫索金錢又尊爼爭將魚肉視坊廂礪爪磨牙向鬵釜意气誰敢少違逆不見昨朝對尉簿囁嚅巧附笙簧詞愆尢行與髠鉗伍前途日落風雨惡雲深泥滑靑衫薄蹇驢獨防將安之村村閉戶烹藜藿何似歸途如砥平閒庭怨殺孤棲鶴

送盧廷彥南遊【廷彥晚歲耽嗜虛將有瀟湘之逰賦此壯行色且以堅其志】

九月十月天肅淸淸霜黃葉堆軒楹道人曉起問蒼昊手梳白髮心怦怦百年浮世終有盡萬物於我元無情緇塵障天泥沒路大夢誰向邯鄲醒向平徒自累婚嫁終南山色年年靑山中羽流愛岑寂閉門不管秋虫鳴閒雲低低入牕戶野鶴夜夜啄靑精靈境久抱幽棲志胡爲世网空咿嚶明朝便當謝絕去妻孥任爾罄瓶罌江湖浩天地濶風中飛絮波中萍緑松翠竹靜相對紫芝黃菊修頺齡雞鳴急起戒行李擡頭先寘黃庭經劉堯臣重葺明倫堂扶病艸數韻旌之並以儆夫見義不爲徒捐貲以餙梵宇琳宮妖祠滛祀者

憶昔正徳庚辰時一春淫雨無寧期泮宮墊沒棟宇壊階墀渺渺成澤陂荒蕪終日蛙爭噪廟貎僕地誰能支我聞急往拜泥淖瞻依戀戀垂涕洟歸來齋沐告縣宰鼎新只煩幾指揮賤貧不足動觀聽省躬敢復嫌遲遲嗟哉聖道等天地胡乃自外生成爲急解簪珥典衣防鳩工命匠同修治茍完足取待風雨不向垣塢論崇卑於今忽三十載丹靑剝落塗離披殿廊門廡固無恙堂齋危墮將傾欹橫經問道無處所注漏何自容臯比宮墻過者日千萬寧肯側目來相窺豈無髙位力足辦亦有富盛貲堪施徼福諭利心彌切周行茅塞趍山蹊今日漢壽亭侯廟明日碧霞元君祠緇流黃冠有建創泰華不足方榱題一聞黌捨興土木拊膺頓足攢雙眉永川王侯蜀良士下車趨謁心神悲興學勸士日我責敢同他務姑徐徐旁觀四境諗耆舊堯臣劉子堪承之劉子吾鄕舊閥閱牙籖鄴架饒書詩手持符檄往事事捐貲累百心熙熙病中忽聞事就緒不覺賞嘆還嗟咨急揮筠管道髙誼愧無玉佩瓊琚辭

爲曹廷潤題魚圗

昔年走馬官京畿見說畵魚劉錦衣江湖浩一塗抹蛟螭神怪隨指揮家居僻巷曲復曲駕枉日日來旌旂殘縑今日得半幅明日筐篚羅門扉方塘十笏映堂序芰荷鋪水天容輝鱣鮪鱨鯊爭鱍鱍蜻蜓蛺蝶故飛飛君侯搦管坐池上虫魚適意同忘機落筆信手入神妙俗師自覺多依違大魚七日見首尾小魚才足分鱗鬐溟渤髙飛九天外武陽下筯千頭余無小無大意與防苦心只許良工知嗟余有目未荊識葉龍趙馬知瑰奇曹君何處又得此使我一見心縈絲年來風雨沙溪上觀瀾無術慙漣漪烝然有魚不受釣扁舟六物空追隨在藻敢忘君子樂鼓枻時聞漁父辭鉛槧平生無好句乾坤俯仰系遐思

駱孝子廬墓詩【吾邑東北有村日駱家莊莊甿駱宗仁蚤死妻商氏撫遺孤駱克讓三十餘年嘉靖癸卯商沒克讓念父死葬送不如禮追恨無能爲情又值母喪哀毀若割旣啟藏合葬徬徨阡隴間不去曰吾何忍置吾父吾母於荒閴無人之境而歸樂室家乎乃於墳左作小廬伏匿其中日躬親負土衰絰繞松楸哭叫三年如一日丁未六月鄕人勸之歸咸謂克讓玆事原百行關風化通神明非文字揄揚紀述恐或湮沒無以歆動來世且孝思者無所慕效嗚呼世衰道敝人心不淑吾鄕近歲亦有三四人廬居墓次者孝情哀思不減克讓然以其讀書防宦及舊家子姓招人妬忌謗訾易生若克讓生與耒耜爲伍性非文藝所化家無詩禮相沿而純孝天成人𨿽欲訾之將何以爲口實也爰作長歌勒石墓道使過者商聲謳吟播揚無極於世道不無小補云】

駱家原頭鬼夜哭寒風衰艸聲防防狐嘷鴟嘯若同悲有人嗚咽吟莪蓼攢眉低首恨終天萬古遐思情一掬吾父棄背三十年傷哉吾母今不糓泉臺音容終不見安用此身生碌碌鳥飛不盡天漠漢忍使吾親此孤獨古稱事死如事生誰向荒原問水菽亟遣妻孥歸守舍日傍丘墳奉饘粥黃昏淸曉雙涕淚斜風注雨半間屋墳邊淚濕無干土怨云夜夜來棲宿李興擗踴生芝艸王裒攀號枯柏木淒淒中野餘三年赫赫賢聲震鄕曲鄕曲義士共捐貲逺村近村車馬簇函書走介徴我詞隧道貞瑉髙矗矗由來天性本相同景從雷動同伸縮在昔互鄕與勝裏千年聞者心猶恧於時縱有斯人徒靑蠅蒼狗終不淑乃知吾鄕風俗厚萬石裏門鄭公谷淸時孝治光四海以玆便可入薦牘孝子忠臣非兩事移孝豈肯爲國辱深捲無人采風謠通衢見說多推轂丹楓滳露自泣血白楊長夜應瞑目我言安足爲重輕世情隨處生寒燠謾拈筠管動悲吟防見楚聲來陸續秋容淡淡滿長空不管西飛白日速

沙溪集卷十八

欽定四庫全書

沙溪集卷十九

明孫緒撰

五言律

古松

萬壑千巖裏誰憐孤立情臨風雜鶴唳過雨帯龍腥繞逕霜根滑當牕月影淸嵗寒終未攺不羨大夫榮

挽陸提學

一經魁兩浙蚤歲擅時名腰帶黃金瘦心憂白發明機云看世業羣愈愧門生永夜文星在空山暮雨聲

送劉子靜侍禦兩淮巡鹽

孤鶴揚州路雙旌淮水波風霜看豸史花柳怨驪歌夜久江聲逺天空月色多估客俱含笑豪家柰我何

送潘司諌守漢中

沃野南山逺居人日更多半符聊試爾太守欲如何春晚褒斜路風淸漢水波故園經別久防服趂重過

旅中早秋

商飇動涼吹誰念旅中孤白髮二親景黃塵千里途家山秋斷雁庭樹夜多烏淒涼悲往事潦倒笑今吾

三忠祠【諸葛武穆文山也又曰三賢祠】

拂袖拜三賢雲霞映暮天孤忠徒自許一死竟誰憐化昭心事丹誠付簡編明禋逢盛世肹蠁自年年

池亭晚坐有懷

池上晚成趣雨餘涼不禁濕云低閣水癡霧逺迷林去馬慿誰辧哀蛩識此心美人在何處良夜自沈沈

爛柯圖

不畏山蹊險來參國手仙兩賢豈相戹一著竟誰先苔滑經微雨松聲應瀑泉楸枰才半局柯爛已多年

沙溪集卷十九

欽定四庫全書

沙溪集卷二十

明孫緒撰

七言律

居庸關公署晚眺

一徑﨑嶇萬嶺橫居民無地問農耕霜摧落葉晚山緑雨澑荒苔秋水淸沙鳥逺從天外度寒蛩愛向月中鳴峯巒徙倚休回首何處孤云是故城

蘇武

漢皇屈指計歸期十九年中事可疑一死從容眞細事匹夫溝瀆竟誰知風雕使節丹心壯雪壓河梁緑水澌珍重李陵多問訊羝羊將乳雁來時

送範景曦任伴讀【景曦戒軒先生舅氏】

直節當年振士林玉堂門下識翁深王家偉望聯甥舅賈傅才名重古今到處溪山供好句舊園桃李接新陰人生何地非勲業莫謂靑氊負此心

送友人還濟南

伐檀蹤迹滿河幹欲振家聲劍自彈侍防又添冠服好掃松未覺歲時難舟移汶水愁分郭酒盡燕山媿識韓向後停雲如有什年年鴻雁到長安

姚義士爲亡友經紀曲盡

世態紛紜自淺深共輕然諾重黃金如君眞可同生死尙友何須論古今百代爭看髙士傳九原應慰故人心浮雲卻笑東鄰富終日營營雪滿簪

遊孫文選伯堅舊圃有感

前日來看此眾芳科頭相對笑聲長聯牀曲成新夢去國身輕憶舊裝千古勛名關道義幾人防檢愧行藏閒花眞是無情物爭向春風弄晚香

挽黃兵部實夫乃正

靑鸞飛去夜堂寒身後身前萬慮殫失口有時談舊事傷心何日到新安短牀衾枕如相念破釜糟糠不可飡莫羨上林花卉好一春風雨坐凋殘

牡丹次韻

半捲羅幃識衛娥東風淸露醉顏酡分來天上香猶在欲問洛陽春幾何明媚不須還解語招搖若爲對髙歌花前莫惜日沈醉回首南薫緑樹多

次韻贈劉文選乃翁大參致政

佳雛文彩絢朝暉老鳯雲霄已倦飛當寧有思髙士去舊山無恙主人歸使車光映行邊月小澗春香夢裏薇卻憶扶笻尋樂處回頭深愧此朝衣

哭同年孟汝珍

賦罷長楊夢奠楹盡將經濟負生平北堂奄棄三遷教東野空畱一日名物理有心摧俊傑人生無福是聰明妻兒共抱終天恨灑淚新阡艸正榮

新朝鐘次韻

神功陶鑄火初停神物還堪太史銘萬籟斂聲歸大冶百僚洗耳試新聽鳴隨仙仗元無戾气應銅山固有靈叩罷在懸淸晝永班行終見肅儀刑

壽同年錢士七十【號東湖八月十四日誕辰也】

東湖魚鳥日悠悠石火茶煙稱釣舟萬首古風今七袠一輪新月欲中秋堂閒緑野饒笙鼓心逺紅塵任去畱謾道渭姜猶健步十年前已賦知休

省曹夜宿懷周希沂時周亦宿兵曹

何人只隔短墻東咫尺墻頭百感通緩坐漫吟秋雨嘆相思深恨暮云籠半生乖蹇誰知已一代風標愧此公凝望夜防翻自笑不知淸夢若爲同

送施彥器還臺州【彥器嘗守河間以事逮至京】

幾載滄江伴白鷗瀛南薊北舊同遊野雲有意終歸岫暮景傷心獨倚樓秉燭對君眞夢寐髙蹤何處最淹畱兒童未解經過地嬉笑爭看郭細侯

代人送張黃門至使安南頒正朔

蚤將文彩重班行節映槎星夜有光恩向舊袍添上服口銜新命到南荒江山攺色迎龍集島嶼同聲羨鳯陽收拾詩懷問民瘼歸來還入諌垣章

過沙河舟幾覆次陳內翰本初韻

舊見沙河自坦途波濤今日勝彭湖仙舟深愧漢名士魚腹將吞楚大夫筆底詠歌成謾興眼前生死未須圖獨憐千里髙堂上新寄平安書到無

冬夜私歸省父望家有作

村巷無人樹有聲皎星寒月照孤城緇塵徵槖兒千里白髮髙堂夜屢驚膝下承歡眞夢寐燈前細語自丁寧回頭莫語燕山道一品公孤俱浪名

送張二尹赴銓司【張君善艸書大字段可久先生故吏也】

塵埃無處著詩囊雙耳松風萬慮忘墨迹妙傳王內史靑袍不負段南陽髙談邃古身如寄回首疲民思倍傷莫向離筵惜沈醉衛河東下水茫茫

送族兄炳分教廣靈

惜別時時問去程桑幹西下暮山平緇塵雙眼還雲樹淸夜孤燈此弟兄官舍獨寒憐鄭老夷門未許困侯嬴春風桃李看勛業況復庭槐漸長成

同年朱宜直號松山

樹影前山吏隱深臨風磐石坐披襟光含庭院香生晝寒入郊墟覺苦心萬仭不妨髙立壁四方從此望淸陰補天柱國如相問不比凡材滿鄧林

黃岡張儒士淸河張尹弟也上便宜七十五事旣賜施行矣買舟南還搢紳多賦詩

笑指書囊望帝都敝裘孤劍怯長途防能匡世名安用言入危機迹更孤萬里雲霄看徳業幾人廊廟愧江湖黃岡別墅應無恙日日春風長緑無

楚江孤月水如羅雙槳輕搖自嘯歌瑞鶴圓吭鳴赤日大鴻寒影在淸河平沙漠漠山城小世路悠悠野徑多父老莫驚風采異麻衣曽許拜鑾坡

送趙地官叔鳴

珍重平生契誼深水萍蹤迹又分襟時名到處慙同志易學何人識苦心小試餘才淸防計還看髙興逐登臨海天雲樹今千里風雨明朝思不禁

挽彊都憲

盡捲經綸地下藏荒原煙樹夜微茫幽防有恨空長劍江漢無慙此素裳孤壘終還天未逺一封曾與日爭光奇勲隨處題名在過客惟看豸史坊

送熊繡衣按東廣便道省親

一鞭風采過家山宦境人爭羨此還晝錦雅宜供戱防霜威暫破爲承顏笙歌夜簇驩聲永杖屨春生樂意閒明日便臨東廣路瓊崖矗矗水潺潺

送焦閣老致仕

忍笑投簪出禁林都門黃葉報秋深蒼生其柰東山臥湖海誰知後樂心舟載夕陽橫野渡堂閒淸晝防槐陰釣遊舊地俱無恙藜杖從今得再尋

送劉閣老還鄕祭掃

淸風千里送仙舟詔許南歸拜壠丘滿路傳呼新使相三朝勲業舊通侯秋霜落木逢嘗薦晝錦看山是勝遊天子臨軒方注望北來旌斾莫悠悠

送廖彥還瓊州【廖太常廷陳族弟也】

南國常懸北薊思海天空濶雁飛遲孤航萬里心尢壯緑酒靑燈喜可知別調塤箎新按拍撼庭風雨柰歸期水萍蹤迹渾閒事莫向垂楊嘆別離

漫興

盡捲經綸付杖藜芒鞵一任路多岐風來髙樹鳥爭噪云滿秋山人未知蘭桂有懷營北渚揚何計問南箕隴梅驛使無消息去去奚奴莫太遲

擂茶

何物狂生九鼎烹敢辭粉骨報生成逺將西蜀先春味臥聽南州隔竹聲活火乍驚三昧手調羮初試五侯鯖風流陸羽曾知否慚愧江湖浪得名

梅花

北雪寒云未可親玉容肯受朔風塵月從開後疑無色天向枝頭別有春隔屋凍林還映水到寒影自宜人年來不作調羮夢荒圃疎籬意最眞

送李公遇少參回憩周溪寺

雪消幽徑大師房新茗供碁笑語長南去故人今數里東家昨夜憶連牀坐聞淸梵心無累地隔紅塵水亦香明日回思又陳迹衛河雲樹曉蒼蒼

莎汀四首

霜厓髙處聽漁歌日日壺觴借淺莎沙上鳬雛還聚散渭濱熊兆近如何潮通滄海波聲逺地隔紅塵月色多雙眼不容雲樹礙一簾終夜對明河

入望靑靑莎徑深西風落日力難任葉垂淸露澤通澗色暗湘簾山正陰物態有情歸地主化機隨處見天心危防側近莫喧笑下有蛟龍時一吟

門前漳水日東流水際閒汀艸自柔雨後繁枝靑似織風來學舞翠先浮江湖還憂國鷗鷺年年共此丘寄與上林花木道明年春色倍相酬

斷渚新莎日日生蟠侵戶縂多情晚風雙屨苔應識夜雨孤燈水自淸尺地未忘元化在九天今見泰階平鸕鷀鶴鸛年年事不及鵾鵬萬里程

書董子祠壁

云滿空庭水滿渠頺垣曾見駐安車九天不盡三篇防繁露無慚一畆居謾說韓彭悲犬兔肯同馬鄭注虫魚茂陵勛業今安在爼豆春風自有餘

送韓宗器

鬢如野鶴意如鴻萬籟都歸一笑中夜雨對牀談聚散秋云無蔕任西東靑袍不惜連朝醉素履何慚太古同聞說夢熊消息近由來天道本如弓

重遊陵縣幹明寺

不扣禪關三十年遙岑煙水故依然雀歸古堞客方到虫篆殘經僧未眠黃葉一庭秋瑟瑟淸風四壁夜娟娟侯芭漸老知無用慚愧何人守太

元宵後大雪訪呂鳯儀次戈宇淸李公從馬嘉貞聯句韻

北望衡茅信腳行向人風雪自多情孤村梅影憐春瘦穿土萱芽待晚晴斜日平林云漸薄方塘活水鑑同明鵾程終見歸鵷序未許鷗盟老此生

誕日宿周溪寺

石上殘經擁緑苔鮮颷輕露借疎槐流光過眼都成幻逸興橫秋未易裁釋氏當年親抱送梵宮今日又重來慿君莫話懸弧事一刻談空萬念灰

重遊周溪寺感舊

拂塵細看舊題名風景依然百感生一徑松蘿驚白髮十年林莽愧靑萍悠悠往事眞成夢寂寂空門此寄情卻憶故人在京洛湘簾低簇曉堂淸

病中次楊師文見寄韻二首

到處輕車壓路塵閒愁如覓妬佳辰溪山千里共明月風露一庭憐此身花外斷鴻新物色水邊驄馬認遊人陳蕃舊榻應無恙記得當年吐錦茵

長鋏牀頭半欲塵笑談去嵗憶玆辰碧山百感雨風夜滄海幾年萍梗身渴愛江梅慿驛使興隨沅芷怨騷人何當一醉仙茅酒共臥林亭緑艸茵

淸明夜與諸友圍碁觀音寺

行人側耳聽碁聲敗屋殘燈夜未平滿樹風威隨白戰半庭月色趂淸明防心似悟門中味眞境堪忘世上情欲向蒲團醒大夢東林深處問啼鶯

再題友人故居用前韻

恆山西望隔年餘何處山椒問起居一曲紫簫還院落半庭紅葉憶衣襦塵緘詩壁螢空度云滿寒塘鶴正臒莫向藜牀談舊事秋風秋雨自街衢

冬夜宿李乂修太守宅話舊

屈指同遊四十年感今懷昔夜澘然共驚歲月奔如電謾說蓬瀛別有天湖海自憐輸陸羽廟廊誰復似韋賢何如滿飲杯中物醉向藤牀抱瑟眠

怯寒獨擁驌驦裘庭木號風夜未休感客賦成天動色美人歌罷月如鉤園池蔥鬱看新第村巷依稀憶舊遊別後思君何處是漳河日日水東流

緑酒靑燈夜未央酒酣還憶舊庭堂簾櫳擈地曉風細花木滿堦春晝長書劍都歸緱氏學兒童亦識鄭公鄕年來奔走知何用一涕汍瀾此素裳

漢陰亭題壁

菜有新芽藥有藂十年抱甕小亭東栽培敢借三時力枯槁終期一雨功烈暑滿庭欺枕簟浮雲何處自帡幪世人莫笑生涯拙才撤機心卽古風

送崔義甫之任漢陽幕

畵船髙岸紫綸巾白鳥驚飛緑柳新地逺共憐家落莫官卑偏覺路逡巡風生洲渚三湘水日落江湖萬里身莫倚危檣頻北望楚鄕雲樹易愁人

宿霧迷雲黯未收壯心宦況難畱淩風雕鶚常侵蚤到日鱸魚正及秋千里不堪垂老別一經敢負少年遊湖南何處溫生幕江雨瀟瀟漢水流

哭孟子干行人三首【子幹者都憲時元子余門生也武宗將南狩子幹率同列伏闕被杖死】

臥病滄江歲月深每逢京使問佳音乘驄事業期平步倚馬才名竟陸沈一日紛紜驚白晝孤囊經史憶靑衿泉臺漠漠空長劍天宇茫茫自古今

雙淚防幹麻紵衣素谿何日再漁磯【素谿子幹別號】義當有激身如寄死可無慙願竟違鵬翼九天孤眾望龍逢千古話同歸舊緘不忍重開讀腸斷當年急手揮

乘時狐防日慿淩欲借朱云劍未能獨抗皂囊輝白日肯將素履負靑燈乾坤回首成今古陵谷何心自廢興錄廕共憐新上捨【子幹之子以父死於忠得入太學】踽涼誰念老中丞

哭劉堯卿三首

老淚縱橫濕佩裾西風吹雨滴堦除衰年寧受多情累苦口曾輸一得愚江海幾年眞夢蝶饑寒每出嘆無驢人生回首成陳迹物理誰當問太虛

秋聲淅淅送深悲往事悠悠只自知四海未家憐立壁孤村何日再圍碁精英彷佛還談笑道路喧傳半信疑西望停雲腸欲斷短檠淸淚夜防時

緑樹靑蒲野水濱蕭條僧寺靜無鄰半牀不寐同聽雨一局成功詫有神屈指舊驩才兩月傷心猶記誓三辰他年再過村西路忍見開樽聰上人

漫興

行年五十未知非漳水灘頭獨掩扉萬里歸來雙鬂在一經眞與眾情違月明古渡漁燈暗秋盡空山木葉飛今我故吾何必問望中星宿漸依稀

送族侄悟防試

萬里天香襲佩裾六街塵土沒徵車離亭風笛回轅處宦海雲程發軔初疏傅歸來眞老悖封胡久矣重庭除他年勛業期無負漳水河邊此敝廬

謝郭巡按楠推薦

逢人怕問小山吟野水沙田自陸沈風定晚葵還向日云來髙樹易成陰相知常按朱門劍報國誰同繡斧心夜據槁梧頻引頸薊南煙霧望中深

柱史封章賁艸萊渚鳬汀鷺共驚猜松筠苦節霜應識枯槁經年雨未來天下澄淸先北冀閩南人物重西臺長安𨿽近無由到夢裏逢君笑口開

寄題趙明府十松軒二首

小閣慿虛瞰逺江斷巖呈秀映濤瀧檐前日對靑松十云外時來白鶴雙屈指黙聽聲淅淅累觴遙望影幢幢廟堂梁棟須珍重一榻淸陰月滿

南溪深處小山亭石枕藤牀任醉醒四座煙霞雙眼碧一庭風露十松靑疎簾有月邀淸影驚鶴盤云自逺汀盡日推防未厭杖藜夜夜獨來聽

提學王侍禦應鵬枉顧用老杜秋興八首韻見貺次韻奉謝

髙風勁節振詞林一路霜威萬木森到處溪山供好句無言桃李自新陰停橈許我同淸話傾蓋還誰識素心感慨未忘還切切撩人何處送秋砧

參差塢曲斷墻斜反鎖衡門髮半華敢恨長街啼露葉忽從深谷見星槎淒涼往事妨秋枕淅瀝悲風趂暮笳明日漢陰亭上望【新搆小亭曰漢陰】繞籬寒菊又黃花

漂泊孤云映落暉隔籬燈火望中微半寒月虫如訴萬里晴空鳥自飛慰藉謾勞靑眼在乖疎恨與素心違何須苦羨蒓鱸膾漳水波深魚正肥

醉中握槊靜中碁遣興眞成喜塞悲逺辱軒車輝白屋敢將書劍負淸時天空野曠靑驄健風急波深防鷁遲北望旌旗見煙樹茫然何地寄相思

木落天空獨見山西風常日到林間蓮塘菊圃秋方淡莎徑柴門夜不關自愛閒鷗相伴住喜從威鳯識君顏逺期內直金蓮貴蚤押中朝玉筍班

野雲低度短墻頭白艸丹楓趂逺秋賈傅才名成底事張衡詞賦易生愁幾年堅癖遼東豕萬念都輸海上鷗畵舫淸流羨君去漳河直北是瀛州

淳龎黙挽得全功英俊都歸杖屨中幾處槁枯還化雨層空山斗識髙風斷厓霜靜波新緑逺壑秋深葉盡紅朝寧舊遊如見問甘陵陵下一衰翁

驄馬翩翩路不迆新詩慰我小塘陂淸名琬琰看千葉碧海瑚只一枝積恨敢吟東武句抗容深愧北山移別來相憶渾如夢秋雨秋風簾自垂

寓意

看盡雲山此杖藜布袍隨意坐山溪心無困擾柴關迥夢有餘閒野鳥啼囊裏桐音多舊譜巖前樹色試新題美人望望家何在流水橋東竹塢西

初度宿馬嘉貞周溪別墅三首【嘉靖丁亥八月二日】

髙樹連雲野水邊朱簾紅袖映芳筵不才深負桑蓬志忍淚哀歌莪蔚篇鵬翼扶搖看巧宦虫雕辛苦憶當年林丘處處堪忘世何必蘇君二頃田

水頭秋思動疎枝鳥外煙霞佐酒巵衰老怕逢初度日嬌癡翻憶少年時世無鮑叔誰相念坐有韓娥醉不辭太乙長庚俱浪說夜深引領望南箕

五十四年山澤臒懶從朋舊話居諸壯心盡付沙頭鷺生計都非屋裏書九陌市塵天漠漠一簾風露夜如如屠龍手段今安在笑挽梔鞭防蹇驢

戊子除夕

日日頭顱白髮增乖疎終老漢陰亭江山今古此除夕朋輩幾人如曉星占歲細防新鳯歷引年深負舊熊經角聲處處東風外坐惜韶華不忍聽

哭李公從二首

水自潺湲月自明畵船紅燭記君行連牀已負平生約敗壁空題舊日名老淚可堪吳季重何人解惜李宣城傷心忍死封書處大半欹斜字不成

沈沈淸夜起新愁處處逢人說舊遊粉署黃堂眞一夢怨雲淒雨識孤舟無兒更溯漳南澤有恨應憐水上漚回首方川隔今古數聲啼鳥故園秋

送劉蕓西行二首

湘簾漠漠晚陰陰四壁寒燈一夜心往事幾回還執手離憂大半付悲吟薄裳應怯秋風勁弱質寧堪夙露侵咫尺柴門天萬里畢家莊上暮云深

當年有竹軒中酒半榻淸風一局碁今日周溪橋下路兩行紅淚幾篇詩夜談不盡雞偏惡秋色含淒鳥未知歸去西園尋舊迹梧桐蕭瑟雨聲悲

秋夜宿楊師文別墅

窺林纖月印庭除曲水崇隄盡不如寂寞一區楊子宅蕓緗萬軸鄴侯書槐陰有子今成市艸色侵階晚未鋤別後思君何處是閒雲無數夜虛

漫興

緑樹蔥蘢透月明夜涼如水葛衣輕捧心一笑千金重擁鼻孤吟四座傾對景未忘傷往事指天終不負芳卿燈花落盡碁聲碎多少行人識姓名

哭楊師文二首

北村風景總非前記得西堂醉共眠中散已亡琴自絕徐生忍見榻猶懸停雲低度孤帷月滯雨空迷萬里天泉路莫嗟浮世短秋燈稚子夜如年

萬變何如一局碁宦途隨處防勛奇皂囊未愜朱云願素履惟應白日知蚤向人間先溘露夜歸天上定騎箕漢陰亭畔花如錦還似畱君不住時【君未卒前數日訪余漢陰亭上亭花方盛時余畱宿共賞堅執不可歸卽病不起】

庚寅除夕寓朴莊別墅【小兒若緘方病痘】

藜杖龍鐘野水邊雲霄壯志尙依然一家此地都三口半夜殘燈是兩年端揆故人情漸薄瘡痍稚子老偏憐梅花疎冷君休笑明日春風下九天

辛卯人日

春波試暖緑粼粼泰律初回未浹旬百代光陰眞過客一年歲序又逢人杜陵豪句愁仍在方朔占書迹已陳殘照滿庭雙袖手亂鴉聲裏柳條新

小軒卽事

野水溶溶艸樹荒髙軒誰問鄭公鄕門開風入筆如劍破月來書在牀萬變依稀都是夢半生寵辱已相忘鶴長鳬短君休笑終遣緇塵逺素裳

嘉靖癸已餘甲子旣周戱集唐句二律自壽

緑楊如髮雨如煙【崔魯】家在枚臯舊宅邊【趙嘏】世事茫茫難自料【韋應物】淸詩句句盡堪傳【杜甫】丹臺已運陰陽火【陸防】算老重經癸已年【竇常】日暮長堤更回首【許渾】何人倚劍白雲天【李益】緑樹重陰蓋四鄰【王維】世情誰是舊雷陳【元稹】簾前

春色應須惜【岑參】夢裏輸贏總未眞【李山甫】白酒釀來緣好客【呂洞賔】金魚多解乞佳人【曹唐】五湖煙水郎山月【皮日休】得見明時下壽身【司空圖】

過楊師文墓

四十餘年老友生獨堪羸馬過佳城碧天萬里晚風勁斜日半林秋艸平修短共誰談物理踽涼今日見人情著鞭欲去重回首辜負山陽夜笛聲

夜坐懷王守信守信病久不出

碁邊久不見王生月色虫聲滿戶庭杜老有情憐日暮陶潛無酒怨云停雄談已爽年前約霜疢空閒肘後經安得對牀同聽雨漢陰亭上一燈靑

弟善甫亡後數年再過其別墅

萬景都非此復過緑陰還是舊婆娑花當結子天機在樹不成行野意多漠漠鴒原空下淚悠悠蟻夢自南柯夜牀誰共姜肱被暮笛愁談向秀歌

沙溪集卷二十

欽定四庫全書

沙溪集卷二十一

明孫緒撰

五言絕句

商景貞艸虫畵二絕

碣石移山小微風動紅蓼靑蛙禁不鳴寂寞池塘曉紅芳開未繁蜂蝶亂如織莫羨上林春同是東風色

李侍禦秋霜瘁艸卷

攬轡西川路霜飛玉簡寒繁枝俱殞落明月滿秋山

魚樵圖

抱膝余長吟息肩君賞音歌罷解攜去山髙江水深

野鶴圖

雲來雨滿溪天迥風生壑山水諧於心獨樹孤琴鶴

和楊師文短吟四首

春花饒艶色春禽鳴好音脈脈花前醉悠悠別後心緑酒映花紅花枝美人醉非關醉欲眠思君坐成寐把手江頭別風波柰逺人淸歡何日是擲珓問江神羞整越羅裳晨梳到晚妝盟心秋水白舉首逺山蒼

溪沙集卷二十一

欽定四庫全書

沙溪集卷二十二

明孫緒撰

六言絕句

雪

弱態風飄下上寒姿地勢髙卑疎密任君舞弄險待我平治

雪壓天容甚近日落風威未休今夜冰合曲巷明朝水添禦溝

入望靑山易老深巖梅樹差彊見說剡溪來往何人伊洛門墻

松下問童子圗

羽客朝元去久山翁有約來遲風馭遙遙何在雲飛處處堪疑

沙溪集卷二十二

欽定四庫全書

沙溪集卷二十三

明孫緒撰

七言絕句

送陸時明還鎭江

北固山前江水平南徐城外月華明故鄕朋舊驚相問幾日除書下帝京

白頭翁

知止應無弋繳憂平林斜日共悠悠羽毛不預世間事一任傍人笑白頭

司馬相如

一拂冰弦萬古思娉婷誰不願齊眉可堪題柱榮歸後不似臨卭初見時

淋漓醉墨灑橋梁意气橫空組綬長回顧文君通一笑不將風韻學裴航

臨風一曲鳯求凰外時時膩粉香風定月明人去後孤嚢今夕又藤牀

題馬嘉貞畵四絕

孤琴巖壑晝陰陰澗雨山風野水深咫尺斷橋心萬里美人家在翠微岑

雨後靑山畵不如山蹊深處野人居花開花落年年事閒看溪橋防蹇驢

看山不盡扣舷歌雙眼浮雲萬頃波盡說鱸魚稱蒓萊秋風秋雨柰愁何

小槳從教野水欺短檐偏受朔風吹得魚換酒且同醉老盡靑山總不知

奉和相國費鵝湖先生遊待隱園

一逕煙霞入望深鳥聲終日在髙林澗邊幽艸靑如織誰識江湖後樂心

題扇寄楊師文三首

杖藜談笑出幽林囊底絲桐物外心古調卽今誰復愛竹風山雨舊知音

短棹橫江酒滿罌細鱸偏稱紫蒓羮何年共向茅亭醉臥聽瀟瀟暮雨聲

倦客維舟倚短松亂雲流水愧行蹤蓬今夜鄕關夢飛出前山第幾峯

寒鴉萬防圖二絕

谷口重陰鎖未開寒風應識夜啼哀南飛下攫皆無計不見丹山老鳯來

髙樹平柯滿上林夕陽未下晝陰陰誰從羣啄爭飡處識得無窮返哺心

謝安東山

松聲淅淅水聲淸一曲秦箏萬古情自是東山無宦況非干紅粉誤蒼生

東波琴操

詞鋒如箭口懸河一語投機大夢吪今日平康誰得似只聞鞍馬夜來多

小齋卽事

記得淸明共此遊北眼望重回頭重來徙倚情何限煙雨茫茫風滿樓

靜倚危檣水气髙一竿終日印驚濤誰知我亦絲綸手不解西江掣巨鰲

古怨

短髮垂垂颺曉絲疎槐落落怯秋颸巫娥欲赴髙堂夢須及襄王未老時

卽事

煙雨茫茫失逺村東陵瓜地傍衡門袖中雙劍依然在換得黃牛教子孫

爲盧宗玉題畵二首

杖藜偏稱紫綸巾畵舫淸流處處新誰向山蹊更回首竹橋西畔問幽人

髙興無慚秋水淸畵船簫鼔一身輕江天遮莫浮雲變鷗鷺煙波自有情

便面

結屋雲山深復深人間萬事付蹄涔美人只隔村西路一夜相思萬里心

買臣負薪

西望咸京路漫碧霄何日劫泥蟠儒生常被靑袍誤莫訝山妻冷眼看

濯足

雙腳曾爲萬里行斷厓依舊水深淸塵泥蕩滌須教盡莫惹徵夫又濯纓

太公

五尺絲竿八十餘無端西伯有徴書迂疎亦抱磻溪志卻恐官家要納魚

愛山

幽人坐愛山光曙家在深山更深處緑陰碧水晝遲遲時有閒雲自來去

圯橋進履

蹙項誅秦只緒餘爭如雲壑赤松居也知髙帝輕儒者終負先生手授書

遊春

蹇驢何地不閒遊山自靑靑水自流收拾奚囊晚歸去半橋新雨沒汀洲

爛柯

相逢一顧意欣然東望蓬瀛水拍天石上輸贏才半局人間陵谷已千年

琴泉

半生葵藿久相知短髮偏宜小接防一曲猗蘭靑眼共碧山無盡鳥飛遲

雪景

松僵竹折雪未休北風落日寒颼颼水邊梅樹著花未試問扁舟王子猷

禦水紅葉圖

一葉丹楓趂素秋都將舊管滌新愁深宮誰識無窮恨只有年年禦水流

秋江鷗鷺圖二首

一夜西風拂樹林霜崖髙處水聲深瀟湘千里無窮意漠漠長空識此心

共愛修翎占淺莎鱸魚荇帶滿晴波誰知豢養樊籠處不似江頭野興多

朱買臣負薪圗

平生筋力此疲饑霄漢明年見逺飛何須懇懇求鄕郡只爲歸來詫故妻

沙溪集卷二十三

