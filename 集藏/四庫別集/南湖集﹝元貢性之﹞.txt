

欽定四庫全書

集部五

南湖集

別集類四

元

提要

﹝臣﹞等謹案南湖集二卷元貢性之撰性之字友初歸田詩話作有初未詳孰是也宣城人尙書師泰之族子元季以冑子除簿尉後補閩省理官洪武初徵錄師泰後或以性之薦性之避居山陰更名恱其從弟仕於朝者迎歸金陵宣城俱不往躬耕自給以終其身其集名曰南湖𨿽仍以宣城祖居爲目其實沒於湖東終始未歸也集中題畫馬詩云記得曽陪仙仗立五云深處隔花看題蒲萄詩云憶騎官馬過灤陽馬乳累累壓架香蓋惓惓不忘故國又題墨菊詩曰柴桑生事日蕭然解印歸來只自憐醉眼不知秋色攺看花渾似隔輕煙題陶靖節像曰解印歸來尙黒頭風塵吹滿故園秋一生心事無人識剛道逄迎愧督郵其不事二姓之意尢灼然可見也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

南湖集卷上

﹝元﹞貢性之撰

送賴孝子並序

賴生閩之淸流人也國初大軍下閩生兄弟俱幼母陷軍中生旣長南北走萬里尋其母不得閱二十年後始克見於淛江之杭州以母名在官籍中求去不許錢塘柴芝塢聞而憫之力陳其事於當道始得奉母南還時淸流茂宰方謝官歸裏第亦克相之其行也黎陽端木作詩以餞且杭去閩路尙半萬或途窮旅逆中豈無好義之士如二公者因述其事使觀吾詩則孝悌之心油然生矣生之行色安得索寞也哉

天兵昔渡閩海水北風吹送南船起建瓴破竹下諸城貔貅百萬紛如蟻一時玉石難具分賴母被虜隨官軍倉惶子母各離散含羞忍垢依轅門兒心念母無休日母憶兒孤恨何極天髙地厚兩茫茫存亡彼此無消息荏苒年華二十秋母書忽報畱杭州開緘驚喜若夢寐潸然涕淚成交流兄弟扶攜卽上道此身未到神先到見時子母各未識生前此會誠難料誰知喜極愁轉多母髮昔黒今已皤問兒丘壠可無恙問兒生理今如何兒聴此語仰天哭兒今𨿽死心亦足兒弱猶堪負母行兒行尙可供饘粥母名匏系官籍中兒將赴訴無由通上官亦復念懇切從容許我伸愚衷檄書淸晨下藩府始得賴家全子母來時臂恨不羽翰歸路寧知有辛苦杭有義士芝塢民見此不覺含悲辛力排患難不自惜頓使枯槁回陽春舊時茂宰重相見遺愛尙滿淸流縣賴母云是淸流人推食解衣勞眷眷人生至樂歸故鄕故鄕此去樂未央舊人問訊新人看東家煮豆西煮漿我歌此詩爲君餞紛紛薄俗猶當勸更將二子送君情孝子義夫同作傳

題胡貢母姑貞節捲

萬年枝頭頭白烏月明夜半聲呱呱雄飛不返烏影孤飛鳴辛苦悲其雛雛寒慽慽聲號呼雛饑嗷嗷日待餔烏旣不天烏當殂柰此雛幼誰攜扶雄有女弟雛乃姑烏弱雛幼孰與圖矢心保雛誓不夫念爾一綫懸爾胡雛身長大羽翼舒萬年珠樹榮復敷舊巢旣葺安乃居烏知返哺良足娯觀風使者來公交車會將君命旌爾閭皇恩下逮孰敢辜節義炳炳絕代無豈無直筆如董狐大書特書不一書婦道眞足爲範模風節願使比屋如盡返澆俗躋唐虞

送盧思敏歸天臺

天臺山髙四萬八千丈神仙之徒往往窟宅乎其間我嘗探奇恣玄覽直上絕壁窮躋攀松風流水聲瑟瑟桃花玉洞春漫漫曽逢兩僊人對奕猶未殘■﹝毛詹﹞毶白髮長被耳千二百歲如童顏手攜綠玉杖劍佩黃金環見我拂衣起念我行路難問我何從來延我啟重闗授我長生訣餌我金霞丹飡松嚙栢飲沆瀣伐毛洗髓滌肺肝吁嗟凡骨不易蛻失身又復歸塵寰始知神僊有術終不可以遽學使我夢寐至今夜夜空與相往還盧郎天臺人縛屋天臺下年少事逺遊仗劍歷中夏才華擅文藻富貴若土苴曳裾恥王門望云念親捨浩然欲歸養卽日具鞍馬上堂奉旨甘載拜獻杯斚適此舞彩歡勝彼途路者父母見子歸喜气揚雙眉親戚饋壺漿鄰里將豚雞慰藉逺歸人老幼咸熙熙但諳風俗淳不識亂與離因君重念山中好歸來已覺輸君早汨沒塵埃徒我慚憔悴形容漸枯槁今君往矣誠難畱殷勤爲謝羣僊道明年二月春正繁期爾山中拾瑤艸

髙山流水圖

山雲飄蕭山月涼溪風颯沓溪流長山水遺音秋滿耳似與琴響參宮商若人領此山水勝漫托冰弦寄幽興天空自覺響逾寂指落先與心相應音傳今古知者稀孰云舉世惟鍾期仰天爲爾一長嘯音兮琴兮知不知

題扇

鮫人夜織絹滿機並刀剪碎光陸離歸來斫斷珊瑚枝制就明月初圓時南州溽暑醉如酒朝攜暮攜常在手從此相親成狎友縱使分違應不久祝融峯頭重回首

牧牛圖

溪童飲牛渡溪水牛遇水深行復止人知水深牛不行誰識回頭顧其子桃林之野春雨晴燒痕回綠春艸靑太守勸農當二月土膏肥暖牛可耕邯鄲城頭徵戰息寧戚徒勞吟白石一聲笛裏太平歌牛背溪童自朝夕

從軍謡送王儀之

王卿有志當俊髦壯气直與秋爭髙讀書一目十行下落筆神鬼先驚號才如羣府韞尺璧思若獨蠒抽長繰長身骯髒瘦如鶴方瞳點漆明如膏始丰先生典杭校羅致館下皆英豪卿年弱冠卽相許老大喜與賢良遭執經問難無少倦下視餘子空呶呶三年賓興時大比文戰笑與千人鏖朱衣暗點誇敏捷大字掲榜魁時曹天庭策對聆聖語辭若江漢流滔滔魚龍變化在頃刻稽首拜舞趨神堯璚林錫燕集諸彥宮花壓帽紅玉嬌理司評事暫寄迹秋官小宰爭見招牘書累積似山嶽詞理曲直分牛毛片言剖析不畱滯解使昧昧從昭昭合言萬口同一喙奉法平允無貪饕只今仗劍戍云內向我醉索從軍謡軍中之威旣赫赫軍中之樂仍陶陶雕鞍玉轡誇騕褭黃金鎧甲明繡袍燕塵萬里沙漠漠邊風八月涼蕭蕭上馬斫賊下馬檄臂鷹走犬田爲遨大旌小斾錦作隊戈矛在手弓在腰睢盱詩云與子曰諳習虎略兼龍韜雅謌投壺且容與輕裘緩帶還飄颻引弦射虎昔李廣擲筆墮地今班超功成他日獻天子印懸肘後當還朝姓名炳炳注靑史肯使漢將専嫖姚

題山農畫梅

大庾嶺頭春信早十月梅開照晴昊曽騎官馬隴頭來百里梅花夾馳道夫君元是嶺南人自言家近羅浮邨種梅遶屋一萬樹玉爲肌骨冰爲魂得官逺向西湖住喜與林逋作賓主夢回酒醒霜月寒又見梅花在窻戶笑倩旁人爲寫眞相看如見嶺頭春一聲長笛月欲落膓斷梅花身後身

溪山小隠和胡虛白韻

我聞神僊之國伐毛兼洗髓逺在西海西邊蓬萊之弱水我生有夢不可到彷佛君家畫圖裏溪流冷浸玻瓈天層巒疊嶂含雲煙渡頭楊栁綠如染洞口桃花紅欲然老夫已借過眉杖來聴松泉弄幽響雲中雞犬知幾家胡麻已熟雕胡掌此中此樂何紆余赴隴無煩來鶴書便欲相從學畊釣細和山聲同水調

送錢九成

酌君酒聴我歌人生百年能幾何會日苦少離別多君來未久將適他棹郎催發江之沱春艸淒淒春水波爲君起舞毋蹉跎勸君更盡金叵羅君且去我復歌

題畫梅

江南十月霜雪飄杖藜東郊復西郊酒酣不憚行路遙踏徧第六西湖橋北風獵獵吹枯梢靑天有鶴不可招逋僊起舞來解嘲請君與我看此髙堂素壁一幅之生綃

靑山云一塢圖

靑山靑靑欲斷靑山斷處云如幔人家深住塢東頭剛被雲遮一多半山兮云兮窅莫分雞犬遙隔雲中聞有時隨風或淩亂長日與山相吐吞城中車馬多如織沒馬紅塵深幾尺只有富貴解畱人直與雲山未曽識吁嗟山中人夢憶雲中君捲舒隨所適放浪由天眞我昔西遊登五老五老諸峯挿晴昊酒酣放歌謫仙句擬共雲松結巢好江郎自是靑雲姿按圖笑索雲山詩從今知爾出山去爲雨爲霖當及時

題息齋竹次韻

憶昔舟泊湘江時靑天皓月流素輝美人騎龍上天去遊魂夜半招不歸興來一飲三百斛醉倒肯惜千金揮孤鸞隨影秋水碧鷓鴣叫入蒼雲飛涼飆颯颯似鳴籟翠霧漠漠如張幃胸中气吐萬菡萏筆底勢走千明璣飆車揺揺渺何許疑是柱頭丁令威風流雲散世已逺蕭條遺墨人間稀眼前俯仰卽千載底問誰亡復誰在我來見畫如見人往事悠悠付深慨掛之髙堂素壁中老气凜凜回長風狂歌起舞還自惜笑看白日行靑空

樹萱堂

趙家有母七十餘堂下樹萱堂上居佳兒衣織云五色看花奉母還自娛花開歲歲顏色好子母百年願終保忘憂況復更宜男兒但少年母難老兒歡母喜不自知坐閱滄海成塵飛蟠桃實偸幾度熟寸艸心報三春暉何當登堂酌君酒爲君起舞爲母壽更看冊書天上來旌表髙年趙家母

贈友生李孟博

李公子蕪城人自言少小離鄕井移家逺住浙水濱蕪城舊事不復省往往得向人間聞二十四橋久寂寞竹西歌吹今不存禦溝楊栁老無樹璚花冷落隨風塵騎鶴樓髙誇壯麗珠簾畫棟連靑雲東樓有明月西樓有佳春傾銀注玉總豪貴歌兒舞女常紛紜吁嗟此樂竟何有朅來杭郡肩儒紳方瞳炯炯漆爭黒挺挺七尺頎然身昨日人中一相見恍若野鶴隨雞羣手持一卷周公易妙理解識先天文爻辭象象貫胸臆六十四卦如通神明年獻賦叫閶闔上有堯舜君下有堯舜臣要令四海八荒盡作堯舜民我今投老在畎畝熙熙皥皥含哺鼓腹浩歌擊壤看爾健若蒼隼橫秋旻

存誠齋

江郎文采誇俊良年來弱冠登膠庠髮如靑絲面如玉眸子點漆雙瞳方揮毫冉冉云錦爛脫口字字驪珠光齋居逺在市橋側夜燈照誦聲瑯瑯眼中瀟灑無長物牙籖挿架書滿牀存心朝夕在經史土苴富貴輕毫芒湛然君臺淨如幾操之則存捨則亡具理應事在存養沈潛涵泳宜自彊事君存忠事親孝立身早使聲名揚黃金白璧存固好饑不可飽寒莫裳爾翁之存實方寸積善藹藹存餘芳致君堯舜付公等靑雲萬里看翺翔

送顧石樓還天臺

濕云壓樹飛不起鵓鳩晝啼春樹裏行人相呼徵在途咫尺妻兒隔江水江水咫尺間行人欲渡難心旌兩揺揺恨不生羽翰去時離家秋七月說道歸時重九節只今桃李已漫山尙爾悠悠路行客信知行止非人能天時人事誠難憑明年此日又何處寄語妻兒莫浪憎

贈蔣伯昻

我初識君時君年十二三逢人解長揖對酒能髙談爾翁七十淸可掬骨格丰姿邁流俗乃知寒水出冰藍田產玉此物惟有君家獨有田可耕有書可讀子胡爲奔走碌碌十年重見杭之庠君才已覺非尋常樓居峩峩白日靜一榻之外空八荒筆力健走動山嶽辭源浩瀚翻瀟湘始信人生愧不學學必有術學之工夫奚有極明年秋桂發天香煩君一吐錦繡腸梧桐髙岡鳯凰朝陽非君奚所望老夫老眼炯若鵠看爾云漢大展長翮而翺翔

唐馬圖

開元天廐多良馬四十萬疋皆龍駒奚官牽出立仙仗个个五花云錦如許教芻粟官家給飼餵何曽敢相失花邊栁下恣長鳴不比駑駘甘伏櫪太平天子無戰爭四海久矣風塵淸靑絲絡頭玉爲轡看花不出長安城世間豈無千里足往往徒遭奴隸辱如何獨領鳯池春愼勿從人厭羈束

風木軒爲陳教授題

涼風吹庭樹枝葉不自寧父母背諸孤孝養嗟不能涼風吹樹有時息父母一去無回日入門惟見嘉樹存入席悲號淚沾臆如今見樹動兒思當年種徳兒不知會須種徳如種樹培植相承無已時

默虛

神仙中人不易得我適見此洪都客飄飄浩气吐淩雲炯炯雙瞳漆爭黒朝攜出共洪崖翁暮歸宿與浮丘伯消息造化天無功解使精神致魂魄杖藜走徧沃洲山鼓枻頻過云夢澤囊中神劍動靑蛇百怪羣妖受驅策問之不答亦不言妙理茫茫付深默出語恐遭天帝嗔只遣靈臺自虛白有時一吐胸中奇奪錦天葩句新摘有時笑鼓七弦琴睥睨乾坤如甕窄瞿塘灔澦若坦途太華匡廬摠玄宅更從曼倩覓僊壇蟠桃要積如山核朅來別我賦歸與翩翩又舉雲間翮一杯酒盡出門去愁遏行雲慘無色我欲畱君君不畱明日千山萬山隔

宮梅圖

璚樓夜寒銀漏澀滿地霜華月光白翠禽啼斷夢中魂窈窕虛窻碧紗隔千門深鎖含章宮未許人間識春色只愁笛裏曲聲哀零落香鈿點糚額

贈友生王希仁

王郎名榮字希仁自言家世錢塘人年才弱冠入郡學向人把筆能屬文同門師友稍相愛謂我識字能與親中庸大學熟背誦奚憚子曰兼詩云庭前老桂秋吐香淸燈照夜忘辛勤爾才俊逸自不羈況復師友吐傳珍胸中久韞治安策上排閶闔當具陳攄忠不獨騁華藻上匡國政下及民我憐髙才日零替此道久屈何由伸眼中得爾良可慰期爾早充觀國賓驌驦騄駬小千里鵾鵬鵰鶚恆靑雲也知有才必有用笑彼俗子徒紛紛子今年少正宜學莫倚有才聴藐藐要如吳下稱阿蒙三日不見驚非昨會須靑紫如拾芥塵俗何緣得相縛西河之曲爾屋好著我頻過良不惡酒壺茗竈讀書牀笑聴長歌動寥廓東鄰亦有杏田翁日坐天光云影中衡門日多長者轍慷慨頗慕前人風涼飆曉動萬修竹金井秋落雙梧桐此中眞意殊未識我當爲爾琴書日日來相從

延月軒

今夕何夕天气涼月光墮地明如霜開尊坐看湖上月對月一飲二百觴淸光爛漫入庭戶我亦醉歌成起舞影隨明月月隨人人影相看作賓主恍疑寶鑑當天開風露寂寂無纎埃浪言白兔搗靈藥知從何處來何來酒酣舉觴問明月古今人看同皎潔卻憶當年看月人百歲曽消幾圓缺如何問月月不言山河倒影含蒼煙我醉欲眠月欲落明朝載酒重相延

畫菜

涼風蕭瑟吹短鋤曉露的歷含明珠斕斒翠錦隔晴旭一笑靑紫當何如老夫淸晨向東圃爲爾抱甕立斯須髙樓日日飫肥脆識得个中滋味無嗚呼識得个中滋味無

百馬圖

烏桓城頭春雨晴烏桓城下春艸生百靈長養少畋獵牧馬曉出烏桓城騰驍馳突各異態饑嚙渇飲仍縱橫健兒獨誇好身手上馬捷若飛鳶輕靑絲不鞚錦鞍卸什什伍伍爭先行奚官遙望拍手笑落日半照旌旗明憶昔開元全盛日四十萬疋俱龍精驌驦騄駬捴神物駿气上貫房垣星只今四海罷徵戰含哺鼓腹歌升平英雄用武已無地一日底用千里程吁嗟伯樂倘一顧爾價頓使千金增

題畫

城中車馬多如雲林下相逢無一人城中甲第十萬戶林下艸堂空四鄰胡爲奔走上城市歸來兩袖飛黃塵髙堂素壁忽見畫使我頓覺淸心神何時此地一相就坐席甘與漁樵分借君淸澗濯雙足借君松枝懸角巾更須長揖謝軒冕相期歲晚終吾身

贈黃順

黃卿素積善美譽埀後昆讀書復讀禮孝義惇一門阿翁作官走萬里錦綬銀章光薿薿歸來尙喜身健在丰采翩翩人莫比佳兒辛苦能理家新業如今殊有加諸孫蟄蟄解奉養三世同居人莫誇老夫侵晨入官學黃生長揖禮端恪笑攜惡紙索題詩莫學紛紛事輕薄

題楊文昭爲劉敬思畫

我家茅屋滄海邊屋頭髙樹云相連秋聲六月常在座彷佛兩耳聞鈞天朅來城市住未久已覺塵埃滿衣袖髙堂素壁忽見畫風雨如聞龍怒吼憶昔劉郎多好奇七尺長身玉雪姿眼中爲惜棟梁具笑倩楊昭圖畫之楊生好畫亦成癖醉墨淋漓不停筆逺山近水漫塗抹鐡榦虯枝儼行立一時淸致俱寂然惟餘此畫人間傳精神恍惚奪造化意象慘淡含雲煙吁嗟二公不復見把玩令人竟忘倦老夫白髮已如此往事悠悠淚如霰

贈友生潘大本

天目之山靑蜿蜒恍若蒼龍彩鳯飛下寥廓之靑天杭州之城圍走一百里千雉萬雉綿亙相周旋長江一泒海門接直與蓬萊弱水相通連昕潮暮汐歲復歲解送徐福昔時采藥之樓船左瞰更有西子湖南峯北峯聳翠絕似小李將軍新畫圖樓臺金碧捴佛剎朱簾畫舫滿載黃金叵羅白玉壺美人珠翠照水若明鏡水精盤盛一丈銀白魚荷花夏開錦不如醉眼詫識紅■﹝毛瞿﹞毺蘇公作守時築堤橫截過十里舊栽楊栁試問畱得今幾株澹煙疎雨籠翡翠人道天上笑舞羣仙姝湖山堂在六橋畔歌兒舞袖無時無回看鳯山儼在眉睫裏知是宋室七代之故都金鐘千石埋野艸尙餘金井雙碧梧夫差嗟息鹿已走又見夜深月黒啼妖狐山川秀气漠然散秪有當代挺出儒中儒一傾美酒千萬斛一目燈下萬卷書我時相見夜打戶倒屣出迎不覺聲語呼尋章摘句獵百氏微辭奧理窮極太古初胸中長虹貫萬丈劍气上薄牛斗墟老夫走迹半天下閱人多矣不意見此沒底靑珊瑚比鄰蔣郎瘦如鶴錯比丹穴產鳯雛要若曼倩經史飽足三冬餘明時需賢如饑渇豈容爾等鬱鬱書中居學優則仕仕優學堪笑尸位素餐洋洋自得塵俗徒爾祖昔宰河陽縣種桃遺愛今於史冊猶可見流傳到今今幾葉要繼芳躅使人爭健羨好將治安萬言策大叫閶闔直上金鑾殿致君上邁堯與舜夔龍稷契當自衒雍熙泰和之治在公等坐令四海無爭戰富貴無淫貧賤不移威武莫屈肯使古人名獨擅我歌長句愧才短誰憐白髮如此棲棲尙不能棄筆與硯期君一日九遷十日九轉聲名赫赫畱著史傳

雪山竹房爲王禦史題

海天冥冥同一色雪花墜地大如席蜚廉屓贔號長風片片吹落淇園中淇園之中何所有瑯玕个个靑蘢蔥瑯玕白雪兩相敵萬籟無聲晝岑寂孤鸞獨鸐手可招玉龍翠虯寒不蟄此時獨有髙潔人愛此瀟灑來相親手攜神仙綠玉杖行隨玉樹歌陽春歲寒之節世莫識挺挺長身抱虛直會待金烏出暘谷環佩鏘鏗弄蒼玉始知不與雪俱消要與人間洗塵俗

西湖燕集分韻得南字

我志在丘壑野性夙所耽今晨適休暇樂此風日堪而我二三友濟濟皆儒簮扶攜眺西郊到處窮幽探湖光淨澄練山色浮晴嵐林木葉已脫梅花蕋猶緘言瞻和靖祠荒艸埋空函載登嶽王墓老樹云相參眼明三竺國金碧眩精藍商歌起樵牧淸梵來瞿曇方將履夷曠尋復躡嶄巖去去不知逺落日山倒銜美人具淸燕畫舫如雲龕浮游六橋間水天遙共涵列座總才彥丰采殊不凡嘉肴雜前陳聊足飫肥甘一觴旣一詠一笑復一談詩遲罰辭屢令促嚴過三怡怡好兄弟蟄蟄佳子男武事旣已修文理亦頗諳揖讓自有序疎散徒我慚起舞影淩亂脫巾鬢■﹝毛參﹞■﹝毛參﹞城門告下鑰歸來扶醉酣稚子候門笑酒痕滿輕衫良晤詎偶然和樂喜且湛朂我賓與主秩然盡東南

題畫

琳館依珠樹靑山走遊龍水流疑動石云低不礙鐘將尋采芝侶於此謝塵蹤

賦得蛾眉亭送胡長史粹中之楚

雙蛾橫翠黛孤亭枕江流伊人適行邁於焉栧蘭舟山空夕煙斂月白水光浮永懷謫仙人浩歌動淸秋風景詎不美公程靡遲畱明發指武昌千里路悠悠言從夏口驛遄經鸚鵡洲王國實重鎭屹然居上游皇圖永萬古輔翊在謀猷玆行亦已壯毋使增離憂

題畫鷺鷥

秋堤栁疎疎秋塘荷葉枯水淺微露石水淸還見魚飲啄各自適樂哉此舂鋤

雲谷書房

逶迆雲谷山窈窕涇溪水山水一以靈人物遂鍾美讀書有佳士於焉樂棲止軒窻納晴嵐幾席散圖史朝引白雲來暮看白雲起雲來山冥冥云去山靡靡從龍旣有態作雨良有以願溥澤物心天地與終始

題畫蘭竹

幽蘭產空谷無人春自芳綠竹生石間節操凝冰霜樂此琴中調寘彼君子堂气與質隨化歲晚同馨香采之可紉佩不采蘭何傷

題畫

眾峯涵夕陰羣木澹秋色逶迆見古道蕭條少行客𨿽無桃花源亦與塵世隔縱有扁舟來重尋恐難得

夜宿書捨

齋居頗幽敞洞然啟八窻梧影落幾席密葉如靑幢韋編旣滿座濁酒亦盈缸矯首靑天鸐時時來一雙

齋居頗幽敞未秋先得涼靑燈照良夜短檠揺素光潛心在簡策伊吾讀瑯瑯未究密奧理聊歌長短章

題畫

微雨歇淸晝輕雲散薄陰人家隔西崦僧捨傍東林樵漁斷行屨山水空遺音軒冕詎不貴遊塵如海深披圖欲懷歸何由諧夙心

和唐愚士

詩名獨爾憐歌罷思飄然白璧連城重明珠照乘圓秋風歸客斾夜雨上灘船江艸江花裏渾疑在錦川

梅花扇

香雪綴晴梢東風暖未消路經蘇小墓船泊段家橋瘦倚吟邊竹寒低月下簫逋仙杳何許千古若爲招

秋堂讀書圖

涼風起天末秋思滿秋堂綠樹團晴影靑燈坐夜長爲誰懸榻下畱客淨琴張矯首雲霄近爭看一鶚翔

過破衣庵訪阮子昌

行過河西曲來尋小阮家遶籬都種菊十月未開花逺樹含秋色輕雲護晚霞也須頻到此隔屋酒堪賒

題畫

憶昔山中住山中足勝遊雲連髙樹暝泉帶落花流路轉人煙僻樓開佛寺幽披圖重遐想我欲賦歸休

窻戶碧玲瓏看山面面通樹涵雲外雨涼度水邊風瀹茗嗔童懶揮毫對客雄笑談如著我也入畫圖中

題撫松軒

老向長松下徘徊眺夕陽雨聲隨杖屨雲气襲衣裳慷慨懷丘壑摩挲惜棟梁自甘身偃蹇不復夢明堂

次韻寄方外友

日日望歸幢伊人隔楚江信憑天使問愁仗酒兵降淨社虛禪榻淸才重帝邦何時對明月共倚竹間窻

澹娯生

舉世誇浮靡伊人澹自娛夜懸聴雨榻風落就牀書別墅閒情似金門大隠如幾時須爾過日與一停車

題王師文半篷春雪圖

雪借孤篷影風回一水香繁枝橫處密醉眼望邊長不是臨東閣渾疑隔矮墻扣舷吹鐵篴驚起睡鴛鴦

香是臨流得詩因倚棹成岸移驚樹轉檣礙覺枝橫似隔僧廬見如緣閣道行榜人歌斷處疎影月三更

竹東軒

軒子出東邊循籬一徑偏暝連蒼霧合涼薄翠陰圓客借琴牀月童窺茗竈煙深惟憐密密靜或愛娟娟鎭日軒車絕常時野趣便樹畱春鳯宿簾看夕螢穿繁處頻教洗閒來不礙眠有懷從爾隠於此樂餘年

淸江圖

江驛背孤城江流遶捨淸露枰松下奕馹騎栁邊行帆落晴窻影鐘傳雨寺聲堆牀余簡帙列座總耆英燕語能畱客鷗馴解結盟詩郵趨堠吏衙鼔集闗兵薄俸樽仍滿新知蓋屢傾不才翻自愧何以答深情

題畫山水

山水東南勝遊遨歲月遷登髙頻折屐載月屢移船鏡水荷花裏秦云嶺樹邊猿偸霜果下鹿借石牀眠野趣閒誰適詩懷靜自便洞深通窈窕澗曲冩之玄采藥時逢虎看棋或遇仙僧畱題竹字鶴避煮茶煙快捷方式惟增愧移文只浪傳種桃春萬樹別有武陵天

題淸隠捲

愛爾隠居淸且佳風致宛若神仙家白石新煮潤如玉丹火出林紅似霞豈無大田種嘉秫亦有別澗流桃花飄零江海未歸去笑我蕭蕭雙鬢華

題山澤

老去儒仙似鶴臒歸來山澤足閒居楩楠遶屋當年樹圖史堆牀歷代書藥圃荷鋤時自劚酒瓢緣客不教虛靑山滿眼連吳越臥看晴雲日捲舒

蓬軒

爾家軒子小如船屋上靑山屋下泉且可看雲長日坐更宜聴雨夜深眠也知身外原無地要比壺中別有天多少髙門歌舞地花開花落使人憐

林壑深秀爲鄧宗經賦

芙蓉城郭自天成長日開軒看雨晴飛瀑曉翻千嶂雪驚濤秋湧萬松聲雙雙去鳥風中度一一遊人畫裏行濟世功成許歸隠肯教林壑負深盟

送葉南夫

君家盛事古全稀九十雙親七十兒四百八中同戌日八千里外獨歸時樽前舞袖花前酒畫裏闗山捲裏詩親故爭傳看逺客不妨銀燭夜筵遲

越山淸曉

曙光晴散越王臺萬壑千巖錦繡開欹枕僧鐘云外落卷簾漁唱鏡中來樹藏茅屋雞聲斷露濕松巢鶴夢回安得畫圖分隙地移家仍住小蓬萊

送人之靖州從軍

十年書劍逺從軍萬里驅馳淨塞塵報國有身甘負戟思親無日不沾巾馬嘶靑海邊頭月人臥黃沙磧裏春看取漢庭功策在要將圖像入麒麟

登越王臺次任一初韻

芙蓉城郭自天開形勢盤回亦壯哉風作鳴潮吹雨散山如走馬渡江來王圖霸業今何在越寺吳宮莫漫哀此日明年各何處更須扶醉一登臺

夜聞漁歌

一聲髙徹一聲低憑仗東風度水西著意聴時腔轉細斷人腸處思先迷鴈驚何處沙邊渚船泊前村月下溪不道客愁愁不醒要隨羌管入云齊

重過姑蘇有感

昔客蘇臺鬢未霜不知塵世有悲傷聨詩刻燭過三鼓一月看花醉幾場紅袖舞殘歌緩緩錦箏彈罷鴈行行重來底用嗟興廢亦有咸陽與洛陽

約遊山阻雨

春事無多苦未晴數來花信過淸明都將酒債兼詩債付與風聲共雨聲燕落香泥沾紙重蝶翻飛絮入簾輕懷人久負南山約縱有南山不可行

淸燕堂

江山深處畫堂深朋宴曽聞屢盍簮奕世衣冠惟望族百年桑梓尙喬林珠簾捲雨聴春晝寶鴨含煙散夕陰我亦有懷同笑語圖書堆裏坐鳴琴

寓毘陵旅邸

月光涼墮夜堂深艸艸杯盤欵欵斟歡喜情懷無復舊別離時節又從今坐消鑪篆淸煙細聴徹壺籌玉漏沈闗隴秪緣頻作客翻令兒女訝鄕音

新燕

舊巢新補落花泥長日多晴故故飛千里烏衣春夢逺幾家華屋主人非茅檐低穏煩頻到羅幕髙張莫暫依會得養雛成羽翼西風須爾一雙歸

送別

江上船開起棹歌離愁無柰故人何桃花流水春三月楊栁東風雨一蓑送別轉嗟形影獨相思從此夢魂多到時定有平淮策勛業終歸馬伏波

云錦溪

東西溪路一橋分南北人家兩岸村賣酒靑簾懸屋角采菱小艇系籬根不將姓字通朝市只許詩書遺子孫我亦江湖倦遊客卜鄰他日願從君

送林師文

白髮髙堂七十稀倚門朝夕候兒歸燈前細說思家夢身上猶存去日衣秋橘奉甘霜顆重冰魚入饌曉飡肥紫荊花下藍輿穏莫道人間萬事非

梅花次韻

夢別羅浮知幾年看君圖畫思茫然春回大地香生樹影落晴窻月在天東閣有詩懷水部孤山無酒酹逋仙分明記得相逢處多是溪橋野水邊

看水軒

溪上幽軒護石矼雨餘偏愛碧淙淙遊魚出沒不多个白鳥往來時一雙對影直疑人照鏡濯纓還許獨開窻詩人醉後償髙臥絕似孤篷泊楚江

臨淸軒

面面開窻瞰碧波南風時送晚涼多洞簫吹徹聲如縷釣艇歸來小似梭醉拍欄桿春浩蕩坐邀明月夜如何莫嫌閒處人來往愛聴滄浪孺子歌

挽陳克仁

別時深念見時難握手分違淚眼看旅櫬有靈歸故里遊魂無定繞長幹西風望斷雲邊鴈夜月啼殘鏡裏鸞最苦女孫攜白髮老懷令我重辛酸

接曹孟圭

曲江新漲黃梅雨雨裏客船江上來對酒肯辭今夕醉有懷能向幾人開歌傳皓齒香生席舞按纎腰月滿臺縱是金吾嚴禁夜也須容我更遲回

送徐彥中

旅思鄕愁不自降短篷吹雨渡長江陽闗莫漫歌三疊別酒須傾玉一雙隔岸紅塵迎去斾倚門白髮候歸幢到家歡喜都忘倦閒聴諸郎讀夜窻

送施孟莊

萬里思親萬里心見時何啻萬黃金烏蠻日落千山暝紫邏云生六月陰叱撥穏駄遊女醉猩紅新染毳袍深江南更有慈闈在看取衣縫密密鍼

送陸景宣靖州從軍

蠻荒溪洞極邊頭仗劍從軍憶壯遊楊栁春風千部落旌旗曉日萬貔貅路經彭蠡洲前過江自巴州峽外流早報逺人歸聖化貂蟬從古出兜鍪

送王魯從軍

嘆息儒冠早誤身漫將書劍學從軍三千客路多依水九點靑山半入云曉日旌旗明虎帳春風鼓角動轅門倚閭望斷慈親眼湘北湘南一夢魂

寄題綠遶軒

聞說軒居暢雅懷臥聴春雨自天來到門一水連環合入座千峯罨畫開閒處有書消歲月眼中無地著塵埃致身蕭爽何由得吟寄新詩愧不才

環翠軒

靑山遶屋樹當門濕靄晴嵐迥不分吟捲朱簾朝拄笏坐邀明月夜開樽不將姓字通朝市只許詩書遺子孫何日扁舟上於越爲君長揖謝塵氛

梅花

惱人春思苦多端萬萼千葩故故攢妬雪瓊瑤元自潔趂風蝴蝶亂成團曽從和靖門前見誤入仙娥月裏看莫遣東風吹夢斷綠云無處載靑鸞

次景三山韻寄周采煙

倚徧闌干月色饒美人何處自今宵雲將雨意驚秋早鴈帶邊聲入座遙鑪裊靑煙香作篆酒翻銀甕玉爲瓢相期早遂歸田計兩鬢秋霜未易消

題畫壁

何處江山似此佳看君圖畫欲移家沙邊洲渚潮渾沒雲裏樓臺樹半遮叢桂漫歌招隠賦種桃誰識避秦花晚風吹送歸舟急一片徵颿帶落霞

詠吳山景

鸞翔鳯翥枕江流秀奪江南第一州螺髻巧盤云外影蛾眉深鎖雨中愁舞衣春試鴛鴦錦歌扇晴翻翡翠樓寶馬香車遊冶子賞心誰不爲遲畱

西江艸堂

江水西來帶艸堂風流渾似百花莊漁歌日送潮來往庭艸春隨樹短長滿眼雲山新入畫傳家袍笏舊堆牀娛親更好兄兼弟取次筵前舉壽觴

次韻唐愚士畱別之作

曽共秦川話未歸詩情常在九龍池上林花气春風日長樂鐘聲夜雨時美酒眼前■﹝扌棄﹞卻醉空名身後不須埀故鄕朋舊無多在君去如君更有誰

讀史

自緣天運不尋常勝敗兵家豈易量三戶滅秦皆楚語重瞳不渡殆天亡怒來我亦坑降卒事定人能殺假王寄與英雄須入慮莫教辜負魯連狂

送人之任

別去十年才一見到家兩月又南行功名自是丈夫事離合總關朋友情蠻夷久矣歸王化蜀道於今似砥平蒞官正及春如海瘴兩時晴花滿城

喜魏仲房見過

江上柴門掩夕暉客來剛被鵲先知出迎不較衣翻著對飲寜辭琖倒埀話到更深無斷處起看月落幾多時人生恨不如潮信暮去朝還有定期

樟亭送別

昨日渡江今日還羨君行路不辭難船頭白鳥波心浴篷底靑山雨裏看對酒不須生別思到家先爲問親安東歸擬借西窻榻飽聴書聲坐夜闌

宿逺公西墅房

客路緣江十里長倦行來宿逺公房石田已足今秋雨橘圃新收昨夜霜樹裏柴門渾寂寂人間塵土正茫茫明朝不忍輕爲別如此相逢有幾場

具慶堂爲趙大參賦

雙埀鶴髮喜髙年紫誥泥金个个圓官酒濃於仙掌露斑衣帶得禦鑪煙板輿坐穏紆春步銀燭光晴照夜筵好似瑤池會中客笑看桃熟到三千

送王僉憲考滿之京

十年三度喜乘驄狐兔曽聞穴屢空烏府簡書閒竟日繡衣臺閣坐生風春流穏載官航發曉日晴連驛騎紅聖主端居念良弼早超金闕佐夔龍

栢府三年鐵作冠霜飛白簡晝生寒風雲喜逐羣龍集霄漢爭看一鶚摶花底趨朝鳴玉佩栁邊行騎簇金鞍諸生久藉甄陶力願得忠心一片丹

雪竹山房

此君節操獨淩寒冰雪叢中更耐看簾幙影迷金瑣碎佩環聲動玉闌干只疑玄圃翻璚樹錯訝瑤臺舞素鸞白戰幾時能著我萬竿深處一憑闌

題畫

白沙翠竹溪邊路綠樹靑山郭外邨釣艇直隨流水出僧鐘遙隔暝煙聞漫誇李願居盤谷絕勝龎公隠鹿門如此故鄕歸未得看君圖畫一消魂

送王布政三捨還鄕

楊栁江亭漲綠煙美人獨上孝亷船到家正及黃花節一路初經白鴈天膝下彩衣朝獻壽庭前銀燭夜開筵百年喬木應如舊早報平安到客邊

天光云影軒

半畝芳塘近艸堂尋常云影帶天光曉寒不覺研朱露春暖惟聞洗藥香西海幾時栽若木東流何處接扶桑我來借榻觀秋水坐納銀河夜气涼

池通活水繞虛堂一片空明奪夜光風動輕揺蕓葉亂波澄微沁墨花香亦知身外浮天地漫笑人間變海桑客睡無多淸話久不嫌零露襲衣涼

送戴伯貞檢校還廣西

桂江煙水接瀟湘逐客歸來道路長卷裏漫多新制作篋中猶是舊衣裳逢人且說身如夢老我相看鬢已霜此去莫教音問隔鴈飛今喜過衡陽

題安節堂

髙堂阿母早孀居白髮如絲志不渝歲晚粢盛供祀事夜深機杼先家奴院花只種忘憂艸庭樹容棲返哺烏好是子孫能獻壽藹然重慶入新圖

次韻贈僧

文焰慈光幾許長汪汪襟度小沅湘烏藤拄杖扶來瘦絳色輕袍制得方潮答梵音朝洶湧窻涵海日气蒼涼騷人釋子門多轍經卷詩囊積滿牀

送趙文中

朔漠風塵已十年奉親無計得生還骨將魂魄依鄕土葬入湖山有墓田報國漫多經世略齊人久熟衛生篇贈君此別歸何日春雨秋霜重惘然

梅月雙淸圖

月到梅花分外明暗香疎影鬭雙淸吟隨野鶴依璚樹臥聴飛鸞載玉笙酒醉不知霜滿屋書聲常共漏三更此中意味無人識漫說仙家白玉京

過龍岡祠

龍岡樓觀新落成身世恍若居蓬瀛鬥牛夜吐天外气雞犬晝度雲中聲怒驅六甲鬼神泣笑引雙童環佩淸明年我亦相尋去坐對碧桃吹玉笙

水竹軒

萬竹蕭蕭水遶門九街車馬自晨昏晴天波影揺牕戶靜夜秋聲入夢魂曽爲故人頻下榻每因佳客屢開尊百年淸致今猶昔春雨深深長子孫

送陸景文從戎

母在髙堂子戍邊去畱殊使寸心懸蒼梧山暝云連樹靑艸湖春水拍天報國底須慚負戟倚門應誤候歸鞭戎衣早換萊衣著忠孝看君得兩全

城南耕隠

愛爾城南隠者居春田遶屋摠膏腴兒孫候暖晨驅犢燈火分涼夜校書入社有懷占樂歲趨朝無夢護公交車相逢自嘆飄零久投老歸來愧不如

次萍居畱別韻

且勿長亭折栁枝離筵已判酒如池因思會面難期處直使衘杯到醉時檣燕畱人雙上下岸花迎客半低垂計程明日毗陵道吟寄新詩欲倩誰

贈肖山劉縣丞

野夫於世久無聞出郭忻逢父老論何事一從君作縣催租不識吏敲門夜燈機杼聲連屋春雨桑麻綠徧村他日循良應有傳肯將名節讓劉昆

兵後過諸曁

千里江山百戰餘年來寸土入皇圖人行共指西施宅身退誰歸範蠡湖茅屋漸成新里社居民元是舊流逋絕憐父老今無幾欲問當時不受呼

紙窻梅影

雪繭涵虛爛若銀眼明驚見一枝春不愁淸夜人吹笛要倩黃昏月寫眞頗怪無根生造化絕勝照水弄精神乍晴乍雨頻來往身外誰知別有身

送徐汝林省親

此日思親念故鄕靑靑栁色映歸航眼前兒女如君少席上賓朋笑我狂歸夢苦嫌春夜短江流不盡客愁長到家歡喜共甘旨燈下杯盤取次將

題村居圖

綠槿編籬水遶門數家雞犬自成村夢魂不到黃金闕歲月都消老瓦盆土室夜寒勞紡績沙田雨足趂耕耘九街車馬多如織懷抱何由得似君

重過諸曁觀新漲

孤城寂寞枕江流城上髙樓起暮愁帆影直過天側畔漲痕渾沒樹梢頭魚龍變化應難測桑海更遷莫漫憂世事天時摠如此寄身我亦一浮漚

井南丹室

仙翁隠處存丹井汲井憐君復煉丹朱汞曉隨雲气合翠煙晴掩月光寒鬼知火候窺靈竈虎作人形護藥闌我亦卜鄰從此老蓬萊不隔海漫漫

送鄒教諭之京

都道先生自此升檄書催發上神京遙知今日朝中彥多是當年館下生紅樹驛樓秋色老黃花城郭曉霜淸勸君且盡尊前酒回首雲霄幾萬程

贈別鄕友芮公【諱麟】

老去親朋見面稀見時無計得同歸遊絲落絮都成恨社燕秋鴻各自飛杜宇叫殘孤館夢西風吹老故山薇明年春雨南湖漲擬把長竿坐石磯

有懷夏文度文表昆仲

珍簟生涼簇浪紋寶鑪香暖散晴燻葛巾白薴消三伏繭紙烏絲寫八分文思勇追韓吏部詩才淸逼鮑參軍眼中年少多如許獨爾風流莫與羣

雲溪艸堂

溪上茅堂絕垢氛蕭蕭徑路帶江村晴雲接地深遮屋春水牽船直到門鷗鷺忘機能自狎漁樵分席許頻論放懷底用東山妓好客時傾北海尊要捲簾櫳通燕語喜藏書帙聚香蕓長竿拂石閒埀釣短杖穿花笑引孫碧樹雨來含暝色白沙霜落露秋痕晨昏定省耶娘集閭裏過從禮義惇歌罷滄浪纓屢濯種來秋菊徑猶存風流也勝居韋曲蕭散翻疑住陸渾只恐非熊勞入夢蒲輪晚歲故園恩

南湖集卷上

●欽定四庫全書

南湖集卷下

﹝元﹞貢性之撰

觀泉圖

此老鬢如絲徐行信所之誰知流水意都在倚欄時

題畫竹木

木葉已辭柯秋風日更多楚人腸易斷莫唱竹枝歌

墨梅

醉折東籬朶看如隔暮煙莫驚顏色攺不是義熈年

題畫白頭雙鳥

笑殺錦鴛鴦浮沈浴大江不如枝上鳥頭白也成雙

題畫

楊柳弄輕柔涼風落柁樓故人期不至尊酒共誰酬

浮世從他狎扁舟別樣寛醉眠都不管閒卻釣魚竿

畫蘭

孤芳抱幽獨林下澹相娛多少春園樹花開總不如

題畫

偶抱瑤琴出雲山足賞心城中十萬戶豈是少知音

石瀨淸冰合黃山白戰鏖道人禁得冷扶醉過溪橋

雀

野雀振雙翰卑枝立自閒莫愁風力緊絕勝紇幹山

又

荊棘半低垂幽禽秖自悲可憐棲不穏不似上林時

隱居

柴門樹裏開瀟灑絕塵埃俗客何曾到閒雲自往來

題畫

樓倚溪頭水溪環竹外山扁舟埀釣者相對白鷗閒

畫梅

影逐云邊月香傳水際風幾回曾引鶴來此獨支笻

又

月下獨吟時寒香暗襲衣直疑春信早蝴蝶作團飛

風雪破窯圖

妻兒且息怒風雪任漫漫袖有春風手能溫天下寒

櫻桃

枝壓埀埀重紅圓顆顆勻漢廷當日宴曾賜內家臣

墨菊

陶令始休官歸來酒量寛淡煙起醉眼不似舊時看

海棠

袖捲羅衫翠腮含酒暈紅只疑妃子醉無力倚東風

梨花

帶雨寒無色迎風雪有香紛紛愛紅紫誰復識何郎

題四景畫爲王僉憲作

春山煙雨

栁帶輕煙澹澹花含宿雨深深魚樂新添曉漲烏啼越覺春陰

長夏雲林

雨過溪流交響樹涼暑气潛消不是謝公別墅定應杜老西郊

湖山秋霽

第一江南風景四時湖上笙歌山鳥不驚儒服沙鷗慣識鳴珂

江天暮雪

一色水天上下半篷風雪西東占卜無煩太史徵書已兆非熊

題畫扇

三間兩間茅屋五里十里松聲如此山中景色何時共我同行

萬事從教計拙千金難買身閒船尾都教載酒船頭飽看靑山

鴨嘴灘連溪尾羊腸路轉山腰雲气晴晴雨雨泉聲暮暮朝朝

緑樹灣頭釣艇靑山凹里人家前度劉郎去也莫教流出桃花

雪

濕壓茶煙不起寒欺酒力潛消欲問孤山春信只愁踏碎瓊瑤

題畫

湘雨晴兮湘水深抱幽歌兮以笑以吟蕭艾同列兮荊棘是侵懷美人兮勞我心

江雲飄蕭兮江水緑波放舟中流兮以笑以歌美人不來兮其柰爾何

墨梅

住近王家洗硯池冰肌剛被墨痕緇分明記得曾相見多是西窻月落時

東坡竹

玉堂罷直獨歸遲墨瀋將秋入硯池坐到夜深淸不寐瑣窻涼影碧參差

畫馬

天閒牽出許奚官飲罷春流未解鞍記得曾陪仙仗立五云深處隔花看

小景

緑垂楊栁舞依依紅壓桃花萬樹低記得湖山堂上路玉人扶醉畫橋西

題楊少愚梅花便面九里山王斯文畫

新制齊紈似月圓縠紋如水鬭嬋娟回從九里山前過折取梅花上采煙

題畫

山接天臺路萬重仙家樓閣杳難通不知昨日溪頭雨流出桃花幾許紅

鴈

曾記瀟湘泊晚船鴈聲不斷水連天如今見畫渾如夢落日平沙在目前

棄瓢

萬乘曾聞一羽輕恥埀千古是虛名靜中別有閒天地肯信風瓢歷歷聲

題菜

幾年夢斷八廚珍老去偏於此味親莫向世間容易說也應來學灌園人

墨菊

柴桑生事日蕭然解印歸來只自憐醉眼不知秋色攺看花渾似隔輕煙

送別

桃花浪暖錦帆開楊栁風輕燕子來無限離情侶江水隨人直向鳯凰臺

緑陰垂釣

茅屋人家隔薜蘿緑陰窻戶晚涼多日長借得南風便時送滄浪一曲歌

靑山白雲

谷口溪頭路欲迷樹涼不受晚風吹分明記得曾遊處不是匡廬定武夷

赤壁磯

漢江東下水微茫怪石危磯古戰場漫有坡仙重賦詠至今形勝屬周郎

觀畫

滚滚長江入窈冥越山無數隔江靑一雙白鳥誰驚起衝破蒼煙下別汀

題犬

深宮飽食恣猙獰臥毯眠氈慣不驚郤被捲簾人放出宜男花下吠新晴

畫馬二首

竹耳風鬃夾鏡瞳滿身雲气是眞龍而今苦受人籠絡惆悵曾収百戰功

駿馬驕嘶踏軟塵看花遊徧上林春王孫金彈休輕擲恐誤髙堂夣里人

題竹

皇英倒騎蒼鳯尾白月半吐驪龍珠湘風颯颯天在水翠華不見空躊躇

美人環佩玉玲瓏騎得靑鸞下碧空寂寞湘魂招不返鳯簫聲斷月明中

九疑山頭天欲雨美人遙遙隔湘浦自甘林下抱幽貞不與梅花續芳譜

珊瑚獻樹出海水鳯凰振羽鳴朝陽鈞天一夢十年隔風雨令人空斷腸

湘雨涼生彩鳯翎隔牕淸影動秋聲何當截作參差管付與伶倫奏九成

題梅

平生心事許誰知不是梅花不賦詩莫向西湖踏殘雪東風多在向陽枝

斜月微明照粉墻老逋庭樹已荒涼今朝對畫如相見只欠東風暗度香

雪晴何處領東風只有南枝信早通記得醉歸湖上夜澹雲斜月粉墻東

澹月微云雪未幹瓊樓髙處倚欄看道人自是心如鐡更比梅花耐得寒

畫馬

偃蹇龍駒不受羈貢來逺自渥窪西天閒立仗歸來晚猶向東風振鬛嘶

墨梅

春到江南總不知東風消息在南枝多情明月能將影來伴西窻客臥遲

題畫四景爲談憲副賦

瀑掛晴川百丈長樹涵新雨晝生涼公餘獨領溪山勝仿佛裴家緑埜堂

面面窻虛瞰碧流未涼先占一天秋石梁迥與人間隔半點紅塵得暫畱

江上船開趂晚潮雨花涼葉思瀟瀟共翰黃鵠扶搖上矯首靑雲不可招

四窻不夜湛空虛栁絮如雲可得如幾度臨風披鶴氅恍疑身在玉階除

題黃子久畫

此老風流世所知詩中有畫畫中詩晴窻笑看淋漓墨贏得人呼作大癡

題畫梅送友人

折梅江上贈人行此是東風第一程從此不須憑驛使看花直到豫章城

題畫

淑气蒸人似酒醺看花無語惜芳辰云廊月榭深如許何處春光最惱人

風來水面緑生波云淨山頭翠擁螺白鳥驚飛背人去一聲何處采菱歌

送人回黃山

望斷秋空白鴈過故人書問轉蹉跎無端又與君相別添得苕溪夢更多

畫楳便面

嫦娥深住廣寒宮不許人間信息通秋來折盡婆娑桂偸得寒香在月中

昨夜遙聞鐡笛哀夣回疑是玉人來誰將姑射仙家樹移向嫦娥月裏栽

仙居圖

璚館珠宮白日遲石林瑤艸路逶迆何時我亦相尋去借爾雲間一鶴騎

海上羣山似劍峯仙人樓觀爛靑紅蓬萊弱水三千里彷佛何由得路通

送陳知州考滿之京

聞說陳侯有政聲三年宦況似冰淸今朝送別江頭水江艸江花摠是情

十八學士圖

聞說瀛州尺五天會中賓客摠成仙分明一段風流夢猶向人間畫裏傳

題趙文敏公所書康節詩後

奎章閣下暮歸遲醉寫堯夫七字詩流落人間看遺墨爲君掩卷不勝悲

洞庭秋月圖

一天秋水浩無涯短葦蕭蕭泊暮槎知是夜涼明月出解將鴈影落平沙

題畫竹

靑天空闊雨晴時麼鳯亭亭欲下遲明月滿天秋似水佩環聲動碧參差

裊裊風前瘦不禁影橫秋水弄秋陰願將傲雪淩霜操散作明時彩鳯音

鷓鴣啼斷水龍吟舟過湘江夜雨深淸思滿懷無著處卻將墨沼寫秋陰

王孫筆底最風流愛寫瀟湘六月秋惆悵帝魂招不返時時飛夢落丹丘

題盧東牧雲山

濕霧晴嵐晝不分一溪流水碧沄沄閒門深鎖無人到只許山君管白雲

風流爭解說盧郎墨瀋淋漓入醉鄕云白山靑隨意冩一時不數米襄陽

題畫馬

駿气驍騰不受羈貢時逺自渥窪西花陰立仗歸來晚騎向天街自在嘶

題畫楳

王郎胸次亦淸奇盡寫孤山雪後枝老我江南無俗事爲渠日日賦新詩

柰爾年年早得春月香水影弄精神東家縱有閒庭館俗李麄桃摠後塵

濕云壓地雪花幹一日狂風十日寒不管春風滿鄰屋卻從墻角借來看

美人別後動深思春到南枝摠未知記得斷橋明月夜忍寒花下立多時

羅浮山下著靑鞋踏雪曾看爛漫開好似人家茅屋底一枝先占短墻來

曾向西湖蹋月華水邊寒浸一枝斜潘郎宅裏重相見絕勝河陽滿縣花

九里山前一萬栽年年先占百花開■﹝鵕﹐兔代鳥﹞毫解奪天工巧勾引春風畫裏來

卻月觀前春似海淩風臺下雪成堆揚州水部無消息誰賦新詩換酒杯

十月江南正苦寒花開如雪雪成團如今老盡咸平樹只寫前身畫裏看

王郎日日寫梅花寫徧杭州百萬家向我題詩如索債詩成贏得世人誇

陶靖節像

解印歸來尙黒頭風塵吹滿故園秋一生心事無人識剛道逢迎愧督郵

林和靖像

琴鶴相隨信杖藜忍寒花下立多時月香水影淸無際消得先生七字詩

題畫蒲萄松鼠

獧似彌猴捷似猱栗梢走徧又松梢紫萄若使知滋味一日能來一百遭

野鼠公然不畏人立當髙樹竟忘身世間嗜欲多如此寄語園丁莫浪嗔

釣魚圖

不將吉夢兆非熊不著羊裘大澤中買得小舟湖上釣一竿長日引淸風

賀監湖頭秋水淸越王臺上秋月明偶因把釣忘歸去不是來沽隱士名

畫蓮

吳王宮殿水流鄕步屧廊深暑气涼長日香風吹不斷藕花多處浴鴛鴦

萬顆明珠瀉翠盤一枝紅艷照淸寒定非太華峯頭見只在湘妃鏡裏看

題畫

桃花紅綻斷橋邊楊栁垂陰散緑煙記得少年曾取醉玉人扶上總宜船

雨餘曉嶂云猶濕霜落秋林葉半空不是畫船能載酒一樽那得故人同

矗矗靑山曲曲溪桃花春水欲晴時匡山舊隱今猶昔投劾歸來好賦詩

一个茅亭傍水安松風蕭瑟晝生寒大開窻戶無人到贏得雲山面面看

玉樹瓊林照眼明海天空闊寂無聲若人懷抱渾如許不讓梅花獨自淸

暮春十絕

落花飛絮太顚狂燕語鶯啼白日長九十春光已如此王孫莫惜醉爲鄕

桃花落盡杏花殘曉雨廉纎釀小寒獨有海棠春睡足須燒銀燭夜深看

栁絮隨風點容衣杜鵑啼血喚人歸從今日日拚沈醉酒醒人間春已非

長日頻看燕引雛燕雛飛處暮春初流觴欲擬蘭亭會修竹淸湍久已無

吳娃二八正嬌容鬭艸尋花趂暖風日暮歸來春困重秋千閒在月明中

惜花公子愛春晴駿馬嬌嘶曉出城半醉歸來人共看笑將金彈打流鶯

勝日名園看牡丹羅幃繡幙護春寒千金莫惜尊前酒花信從今有幾畨

蘇堤楊栁緑如煙剩買樓船載管弦如此風流如此樂肯教辜負暮春天

白白紅紅處處花都將顏色鬭春華只愁一夜風吹盡早解金貂醉酒家

殘紅落盡緑初生漸近淸明積雨晴午夢不知誰喚醒鶯聲多在栁陰鳴

墨梅

處士門前爛漫開如今香影久塵埃多情尙有山頭月半夜猶能送影來

昨夜西窻酒醒時月將疏影弄參差起來無處求顏色煤麝生春在研池

菜

葵靑芥紫嫩生香束就畦傖逺送將幾日醉頭扶不起正思辛辣沃焦腸

題畫

瑟瑟松風生晝寒大開窻戶借書翰明時正爾求賢急未許先生樂考盤

買臣負薪圖

負薪日日不辭勞儋在肩頭斧在腰十載歸來憐去婦至今羞過覆盆橋

題畫花鳥

山禽自惜好毛衣占斷東風第一枝更喜瑯玕新結實側身偸眼立多時

霜葉如丹染未勻錯刀新剪翠絪縕白頭莫笑孤飛翼不入喧啾百鳥羣

題畫

近水軒窻五月寒相逢須放酒杯寛城中亦有知音者來借靑山醉裏看

畫蘭

紛紛紅紫鬭芳春受得天家雨露新騎馬看花兼載酒不知林下有幽人

林下佳人迥不常倚風無語澹生香憑誰寫作靈均賦爲爾招魂到楚湘

雲山圖

鴨觜灘頭燕尾分西風吹老樹無根何人醉灑淋漓墨半是靑山半是云

靑山如削白雲連茅屋人家隔暮煙輸與山翁春睡穏不知何處夢朝天

木香蝶

花艸春深次第芳淡黃微白鬭新糚可憐胡蝶無羣隊獨領東風過粉墻

題畫

瀑流飛花散晴雪落日照影香鑪峯先生神遊八極表天風環佩秋玲瓏

多景樓連鐵甕城壯遊猶記昔年曾江心遙見金山寺風裏鐘聲墖外燈

倦繡圖

髻雲修整淡凝脂正是停鍼倦繡時半倚畫闌人去逺不禁春困獨支頥

畫鴈

漠漠平沙帶淺流斷蒲衰葦不禁秋南來已信無矰繳宿食飛鳴各自由

題梅

冰肌玉骨本淸奇栽向僧房分外宜昨夜月明初夢覺起來重和老逋詩

第六橋頭雪乍晴杖藜曾引鶴同行詩成酒力都消盡人與梅花一樣淸

美人家住第三橋萬玉團香綴短梢一自別來魂夢隔滿天明月夜聞簫

尋春莫怪觸嚴寒只有梅花識肺肝我亦當年種花者也應同入畫圖看

僊子淩寒下玉墀妖紅黛緑不曾施誰知一段風流態不共芳蘭佩楚姬

曾記西湖雪霽時東風先到向南枝如今老盡身如鶴不是梅花不賦詩

揚州水部有諸孫東閣吟成思不羣明月滿天霜似雪重來花底一消魂

墨菊

曾過陶潛五栁莊滿籬新菊弄輕黃如今顏色都非舊煤麝煙中別有香

平生最愛王摩詰雪裏芭蕉寄興長堪笑世間塵俗眼苦將顏色辧驪黃

題鑑湖夏景

鑑水微涵五月涼荷菱接葉淨生香酒船若許頻來往更比當年賀老狂

題畫翎毛白頭翁百舌

新紅嫩緑妬春深好鳥飛來弄好音不是惜花頭易白白頭偏有惜花心

百舌

聴徹千聲與萬聲掠花穿栁漫多情可憐不及岐山鳯立向朝陽試一鳴

題畫

瀑流千尺瀉晴湍林木蕭蕭白晝寒亦有城中好閒者抱琴來爲故人彈

雨蒲煙艸接風湍望入蒼梧九點寒怪得歸帆如馬健有人樓上倚闌干

折疊扇

出懷入袖摠相宜用舎行藏各有時不是漢宮秋信早棄捐何得怨班姬

蘭竹

林下幽姿孰與儔紫蕤緑葉弄輕柔翠華不返蒼梧晚湘雨湘風摠是愁

翠鸞飛下尾毿毿怪石嶄嵓倚碧潭一路鷓鴣啼不斷行人揮淚濕徵衫

寄友人

瘴雨蠻煙萬里餘別來消息近何如誰憐白髮疏狂處猶冩平安兩字書

木蘭

好雨晴時晝景遲暖風和日長辛夷深閨莫道無人到粉蝶今朝也得知

棃花

庭院深沈淑景長一枝晴雪淡生香看春又過淸明節倚徧闌干幾斷腸

題畫

栁邊遊騎水邊船爭向西湖醉管弦記得當年行樂地六橋風景尙依然

林下軒窻六月寒抱琴來此借山看相逢莫問城中事無那紅塵沒馬鞍

盤盤石蹬躡岧嶤似與秋空气共豪記得鳯凰亭子上大開窻戶看晴濤

逺山近水白模糊凍合行人一个無輸與髙樓歌舞處有魚堪買酒堪呼

紅梅翠竹

仙子羅浮侍宴來笑扶殘醉下瑤階東風不管雲鬟亂吹折雙雙翡翠釵

春衫輕薄剪紅綃淩亂雲鬟壓步搖莫遣東風吹酒醒斷魂殘夢若爲招

書所見

使者徵兵夜度關南人無柰北風寒將軍空受登壇拜羞向燈前把劍看

送戎人還雲南

十載驅馳汗馬間錦衣繡襖獨南還明朝又向江頭別客思鄕愁去住難

東山圖

烏帽靑衫晉謝安無端紅粉臥東山當時浪說桓司馬那似風流傲世間

梅花雙鳥圖

茂陵帝子宴瑤池翠管銀笙取次吹王母不來桃未熟可憐雙鳥立多時

雙禽自惜好毛衣相逐東風不暫離立向芳枝花似錦武陵溪畔雨晴時

雲山圖

百折溪流路轉深濕云低壓樹陰陰山中底事知秦晉剛被漁郎說到今

閒身閒看白雲閒更愛靑山懶出山別起樓臺半空裏只教鐘鼓落人間

畫梅

誰畫梅花便索詩梅花應與我相知要知一段和羮意須待靑靑結子時

題竹

渭風湘雨晚蕭蕭腸斷佳人不可招安得結成千歲實遲他丹鳯下靑霄

翩翩麼鳯下晴空半入江云半落風憶昔瀟湘泊船處玉簫聲斷月明中

題畫

溪上危橋獨木榰杖藜欲過更遲遲秋光何處堪消日付與山人一局棊

梅雀圖

春到羅浮第一枝翠禽枝上立多時數聲啼落參差月腸斷佳人夢覺遲

梅仙圖

微云纎月澹無輝竹影花香亂襲衣一片閒情無可托髙唐云夢是耶非

墨蒲萄

酒醒西樓月欲斜滿窻晴影走秋蛇狂夫剩有相如渴一滴涼州未許賒

雪月梅

老蟾墮影壓璚瑤寒勒梅花气轉驕大地春風一披拂可憐不與雪俱消

子猷訪戴圖

浪說淸狂晉七賢懷人夜上剡溪船當時若解神交意贏得歸來爛醉眠

枯木竹石

霜風吹盡葉聲幹贏得看山眼界寛一夜秋聲無著處明朝重爲倚闌干

怪石犖確崖谷深涼風蕭瑟蒼雪陰美人何處解長佩湘波澧水勞予心

題畫

顥气澄澄夜景遲有懷誰與共襟期好風涼月淸如許正在天心水面時

月明風靜夜如何船向三江七澤過涼影滿篷成獨坐半聴楚調半吳歌

栁風澹澹月纎纎江上風波午夜恬莫向船頭吹鐡笛九淵深處有龍潛

桔橰

渴龍下飲九河枯腳底頻移日易晡樹尾烏鴉飛不斷能教槁死一時蘇

畫馬

龍駒新浴出天池駿气驍騰不受羈報道君王歸便殿許教太僕被來騎

柯博士竹

丹丘遺老舊詞臣歷代圖書鑑賞頻閒卻玉堂揮翰手墨池染出鳯毛新

靑山白雲圖

濕雲將雨樹低低放棹歸來路欲迷昨夜桃花零落盡莫教流出武陵溪

倭扇

外番巧藝奪天工筆底丹靑智莫窮好似越裳供翡翠也從中國被仁風

觀奕圖

笑殺王郎底事癡斧柯爛盡不曾知卻拋塵世無窮樂只博山中一局碁

畫蘭

吳剛斫斷雲根石不數珊瑚髙百尺美人林下獨含愁霹靂一聲山鬼泣

過鑑湖

歸思關心路轉遙打頭風急滯蘭橈夕陽江上秋無數血點蜻蜓立翠苕

南風吹斷采蓮歌越女船開小似梭卻恐紅糚不成態背人偸照鑑湖波

題畫

老夫自是山林客愛看山林在畫圖何處有山如此景也移茅屋此中居

湖上軒窻傍水開眼中無地著塵埃日長莫怪無人到也有樓船載酒來

九衢塵土沒徵鞍爭向朱門事往還寄語山中隱居者如何消得許多閒

十年塵土夢初醒兩耳松風不厭聴好似雲門山下路若耶溪水碧泠泠

畫梅

九里山前舊識君醉來筆底自生春曾誇梅信春先得今日梅花是後身

美人一別已千年暮雨朝雲思窅然昨夜酒醒渾不寐一枝和月到窻前

懷人無處托相思貌得東風第一枝郤憶尋君霜月下滿身花影立多時

曾記西湖雪霽時春風消息在南枝如今老盡咸平樹都寫閒情付補之

北風獵獵吹人倒門外雪深三尺彊何事梅花偏耐冷一枝先向雪中芳

美人家住在羅浮奪得春風第一籌月影水香無限意羣花端合讓風流

朔風撲面凍雲垂引鶴衝寒出郭遲郤憶西湖霜月下美人相伴立多時

江城鐘鼓夜迢迢霜月多情照寂寥更有梅花是知已小窻斜度兩三梢

折疊扇

舒捲從人各有時江南六月正相宜世間聚散多如此滿面炎涼莫自疑

題菜

西風吹動錦斕斑曉起窺園露未幹三日宿酲醒不得正思風味到辛盤

雨過畦蔬緑漸勻呼童小摘慰情親个中滋味如諳得不是尋常肉食人

題竹

美人別後不堪招十載風流已寂寥醉裏看詩仍看畫渭風湘雨晚蕭蕭

紅梅

美人扶醉下瀛洲云佩霞裾不柰愁折向瑤池獻王母只消靑鳥立梢頭

凍鳬

折葦疏疏葉半枯北風吹雪滿江湖上林多少如雲樹不借髙枝立凍鳬

江天歲晚景淒淒云腳低垂望欲迷水鳥畏寒飛不起黃蘆枝上並頭棲

題畫

緑陰臺榭午風涼看徧山光與水光獨有酒船何處客淸狂不讓賀知章

杖藜扶醉出城遲童子攜琴欵欵隨早信知音無處覓黃金先合鑄鍾期

此生無夢到京華到處溪山卽是家昨夜石橋新過雨錯教劉阮認桃花

五侯門外馬如龍曾向東華候曉鐘不是蹇驢駄醉穏抱琴隨處得從容

石上三生夙有緣十年重見葛洪川分明一覺荒唐夢浪作人間畫裏傳

牧牛圖

郊原春艸緑茸茸牛背如舟臥牧童自是太平新气象錯將畫意屬良工

慈竹萱花圖

阿母晨梳鶴發明彩衣舞罷學啼嬰竹間更種忘憂艸也比兒心一寸萌

桃花馬

千載蟠桃花正新瑤池王母宴靑春不知八駿歸來晚紅雨隨風落滿身

蹴踘圖

塵世都如傀儡場逢場作戲又何妨機關活處隨圓轉浪子郎君濟楚娘

題梅

梅花風韻世無雙始信花神合爾降怪得酒醒春滿屋影將明月上虛窻

莫怪臨風有所思美人別去已多時段家橋下維舟處臥看冰花影倒垂

題畫

緑樹浮陰散夕曛黃茅覆屋帶晴雲日長獨領溪山勝俗駕何曾許到門

馬足車輪盡日忙夢魂不到水雲鄕閒人自識閒邊趣小簟疏簾坐晚涼

人間無處避囂塵盡說山間與水濵如此好山兼好水避囂來此更無人

曾共東家看牡丹玉人扶醉不知還如何舊日風流夣都付秋林逺岫間

竹軒

爾家種竹幾千竿翠雨蕭蕭六月寒我欲攜琴兼載酒扣門閒日借來看

題梅

萬玉團香綴短枝月香水影弄參差東風不是飄零早要看靑靑結子時

鐡榦虯枝雪裏埋月將微影送春來晴風三日都消盡合讓芳姿爛漫開

美人吟苦減腰圍瘦影竛竮不自支只有梅花是知己相逢多在月來時

蘇小門前雪未幹幾回乘興到孤山如何一段調羮手付與疏花冷蕋間

十年癡坐冷官氈幾度看花雪後天白水同心如此調載將春色上歸船

萬里無雲月正髙翠禽啼斷酒初消靈均自是非知已不寫芳魂入楚騷

寒气稜稜雪乍晴看花獨自出郊行北枝未吐南枝發笑殺春光也世情

曾記西湖雪霽時粉墻斜露兩三枝不應漏泄春光早都得風流讓補之

畫馬

奚官牽出暮歸遲丰艸甘泉禦苑西記得曉趨金殿直百花深處聴嬌嘶

龍駒來自渥窪西萬里長風入四蹄報道君王歸便殿奚官牽過不教嘶

釣魚圖

溪樹蒼茫帶晚煙溪流逆上似登天歸來釣得鱸魚美只博西窻一覺眠

枯木圖

湖石東頭太液西春風宮樹半髙低王孫金彈多如雨不著黃鸝一个啼

翠蘿牽恨引絲長黃葉將風戰曉霜莫怨一枝棲未穏上林春樹近昭陽

野棠秋晚實離離弱質柔條不自持莫遣西風吹葉盡山禽欲下更相疑

贈袁士謙

門外靑山自古今閒雲忽占最髙岑今朝又復爲霖雨道是無心卻有心

白描海棠花

美人睡起不禁愁弄粉調朱只漫羞閒倚緑窻春晝靜雙鸞飛上玉搔頭

簫史吹簫圖

天風吹落鳯凰聲人在靑雲第幾層如此樓臺好仙景又從簫史學飛升

畫蠏

海浦天寒落晚潮怒睛紅甲利雙螯酒邊若得金盤薦也續坡仙賦老饕

畫梅竹

十日嚴寒雪未漧冰花一樹倚瑯玕從今勝取花前醉次第春風看牡丹

題畫

擾擾黃塵沒馬鞍幾人消得此中閒緑陰淸晝深如水飽看溪南雪後山

獨樹榰橋屋覆茅白雲如水漫山腰故人亦有幽棲志載酒來尋不用招

雨晴雲气白紛紛亂出山腰似餾饙樹裏軒窻涼似水不妨畱客共開尊

懶著麻鞋踏市塵不騎官馬傍人門畫船多載如澠酒臥看靑山起白雲

憶昔云癡似米狂風流文采不尋常別來只與雲山隔只隔雲山不可望

洞口桃花萬樹低春光多在灞陵西幽人自得尋芳興驢背詩成路欲迷

題翠竹紅梅

美人燕罷酒初消淩亂雲鬟壓步搖莫遣翠禽啼夢斷醒來無處托春嬌

題菜爲髙大使賦

大廚分錫太官羊曾識而翁在廟堂此日逢君江海上已將滋味厭膏粱

畫猿

���山樹樹懸得來爭訝小如拳養成莫道���惱殺園丁夜不眠

漂母圖

乞丐當年事不虛丈夫窮達古誰無題詩恨殺丹靑手不寫登壇拜將圖

靑鳥

��凝香暖未消無邊春意在晴梢飛來靑鳥���不是瑤池舊種桃

怪木竹石

���劍入南海斫斷水底珊瑚枝蛟龍怒挾風雨出滿身鱗甲猶差差

題畫

飛瀑懸崖宿雨餘靑山如削白模糊紅塵冠蓋多如許得似閒身入畫圖

翠館璚樓窈窕間鶴羣飛去不曾還畫船隔斷紅塵路肯借閒人半日閒

一江春水晚微茫醉倚篷窻客思長忽聴簫韶云外落松風輕度鬢絲涼

我愛風流賀季眞論交況是謫仙人鑑湖一曲新開宅贏得樓船送酒頻

題梅

眼中誰識歲寒交只有梅花伴寂寥明月滿天天似水酒醒聴徹玉人簫

年深積得滿身苔花好都從雪裏開笑道故園桃李樹春來蝴蝶漫成堆

戴春雨

江上雪晴春水生江頭立馬看潮平江流不盡滔滔意卻似與君離別情

長江煙水接蓬萊百尺風帆破浪開二月桃花春雨裏候人還向水邊來

題畫

雨蒲煙艸接風湍緑漲平湖百畆寛卻憶少年行樂處繞城騎馬借花看

昭君出塞圖

馬上琶琵抱恨深塞原花貌漢宮心叮嚀使者回天報莫說風霜妾不禁

楊妃午困圖

午夢如癡厭酒杯君王臨禦未朝回當時一覺成千古不遣遊魂到馬嵬

題梅

士亷自遼易還寫此以遺宗海俾予題焉

故人新自隴頭歸猶帶邊塵滿客衣別去十年無驛使西湖風月是邪非

題紅梅翠竹圖與唐愚士聨句

萼緑枝頭翠羽鮮【貢】春風早入艷陽天幾回夢覺頻聴處【唐】正是書聲欲斷邊【貢】

題畫翎毛

莫怪幽禽雪滿頭多情只爲海棠愁開元宮裏千株錦一夕西風起碧秋

題肅萬邦葡萄

憶騎官馬過灤陽馬乳累累壓架香釀就璚漿三百斛妖姬當道喚人嘗

題唐學士

樓頭城鼓自更更酒醒何曾睡得成二十四聲午夜漏愁人聴得最分明

菊花

西山已屬寄奴家彭澤何心理縣衙歸到柴桑��老東籬不似舊時花

錢舜舉洗馬圖

八駿風姿已絕倫淸波一浴更精神想應黃屋東歸足汗血曾沾逺道塵

雙竹圖

亭亭玉立斗雙淸絕似君家好弟兄記得金門承雨露天風吹落佩環聲

題美人圖

離離珠樹隔秋煙望斷歸帆信杳然試問海山今夜月不知何處照人圓

畫菜

翠釡生香泣玉脂金刀斫鱠送銀絲如今說著渾如夢只合江鄕老灌畦

蘭

亭館翛然盡日閒茂林修竹帶崇山永和遺迹今猶昔都在先生指顧間

赤壁

醉坐船頭忘卻歸栁陰深處晚風微山髙月小秋無際絕似坡仙赤壁磯

鑑湖

鑑曲雨晴秋水多千年遺迹未消磨直疑賀老風流在亦有樓船載酒過

剡溪

朔風吹雪亂紛紛此際懷人欲斷魂不學子猷空返棹直教蹋徑到柴門

較獵圖

黑河流繞李陵臺邊使蕃王日往來共說漢家天子盛貢將騏驥敢凡材

太白像

沈香亭北醉揮毫贏得詩成奪錦袍腸斷峨嵋江上月一樽誰爲酹秋濤

湧金門見柳

湧金門外栁埀金三日不來成緑陰折取一枝入城去使人知道已春深

南湖集卷下

