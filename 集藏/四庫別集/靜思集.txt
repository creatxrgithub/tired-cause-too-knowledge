

欽定四庫全書

集部五

靜思集

別集類四

元

提要

﹝臣﹞等謹案靜思集十卷元郭鈺撰鈺字彥章吉水人江西通誌稱其元末遭辭隠居不仕明初以茂才徵辭疾不就集首有洪武二年廬陵羅大已序亦稱其有經濟能自守今按集中有辛亥秋詔舉秀才余以耳聾足躄縣司逼迫非情因成短句一詩辛亥爲洪武四年又在作序後二年則所謂能自守者信矣又癸丑首正詩中有盲廢倦題新甲子醉來謾說舊山川貞元朝士今誰在東郭先生每自憐之句是其不忘故國抗迹行吟志操可以槪見又有乙邜新元六十生辰詩則其入明已八年矣迹其生平太抵轉側兵戈流離道路目撃時事阽危之狀故見諸吟詠者每多愁苦之詞如悲廬陵悲武昌諸篇慷慨激昻於元末盜賊殘破郡邑事實言之確鑿尢足裨史傳之闕其遺集本藏於家嘉靖間羅洪先始爲序而傳之而其孫廷詔等不知編次之法前後舛錯殊無義例以行世旣久今亦姑仍其舊錄之云爾

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●靜思集原序

桂林郭君彥章自其先世林磵先生得紫陽朱子之學於靜春劉公子孫世守以爲家法後來若西牕先生諟溪先生皆能沈潛精敏深有造詣其所自得於先儒之議多所發明彥章固守其家法者也經亂以來遇事感觸情之所至勃郁於中不能自已則輒形之歌詠或登髙而嘯或臨流而嘆扣壺撃節慷慨激揚商歌之聲隠隠動林壑聞者知其爲妙也錄成編帙間以示予予愛其題無泛作必有闗渉章無羨句必有警發𨿽其片詞單言特出諧謔然亦未嘗不使聴者爲之怡然喜赧然愧其於世道人物天理民彜有所感發是眞得古詩人諷刺之義者歟亦其所飬固有異於人歟使余序之餘非能詩者也將何以爲之言哉𨿽然余於彥章之詩亦不能無所感焉何也國風雅頌大抵皆古之樂章固必以音節爲之主而詩本性情者也夫中人之性情不能不有所偏隨其所偏狥其所至則溢而爲聲音發而爲言笑亦各有自得之妙焉是豈可以人力彊同之哉漢魏而下詩之合作莫盛於唐然凡稱名家文章𨿽有淺深髙下不可一槪論而未有不本於性情掩卷讀之使人自辧未有不得其人之彷佛者此不可彊同之驗也以是知學詩者固當以涵飬性情爲本而不當専求工於詞也而近年以來江湖作者則往往托以音節之似必求工於詞而不本於性情譬之刻木爲人衣之寶玉面目機發似則似矣被服瑰奇美則美矣然求其神情色態出於天然自得之妙者終莫知其所在也又且專掇取古人一二勝處藻繢織組驟而讀之動心駭目又如八珍之饌五侯之鯖幾使下筯無可揀擇後生晚進慕而效之如恐不及直謂太羮玄酒爲淡泊淸廟明堂爲朴斵又詩道之一變也嗟夫抵掌談笑似孫叔敖豈果似孫叔敖哉亦彊爲之詞耳彥章之於詩規矩音節盡出唐人而不拘拘焉擬規以爲圓摹矩以畫方而自得之妙固在言外此余之所深愛也故書之卷末而歸之彥章將以吾言爲然乎不然乎彥章有經濟能自守觀其詩可見矣洪武二年己酉廬陵羅大已伯剛序

元鄙儒術七八十年間科舉詔不歳下山林之士無他慕因各肆力於文學於是多爲古辭詩歌以道己志在吾族鄰而婣者有郭靜思先生與先翠屏諸公倡和往來而先竹軒公及裏中宋周李楊諸君子固皆一時傑出者也玆數人者不獨能爲古辭詩歌而已尢善測微隠明道理言又足以發之至其處貧遭遇卓然自守不少湼流俗皆以爲當然無用矯彊使得一命所立必有可觀顧老於蓬藋不少槪見余其精神僅寓於聲律可哀也己靜思名鈺字彥章髙村桂林人吾族志行甥壯年奔走資筆以爲飬晚際明興徵茂才辭疾不就年踰六十竟貧死常訪其家孑然無遺獨幸詩歌猶有錄者蓋平生經歷時勢艱危閭裏流離之狀若目見之所載郡邑失沒日月與當時死事故實可裨野史有闗懲勸而一時傑出相從唱和又皆世家文獻之徵不忍其冺沒也因校訛舛屬其八世從孫廷昭入梓以傳憶靜思贈吾族秀賓詩有云聖賢去我遠糜玆糟粕味當其得意時何如卿相貴嗚呼此詩人所以窮餓終身而不悔也靜思詩未知去古何若然一時傑出者役志止是不亦可以觀國乎靜思酷好泉石所居去余蓮洞三里許吟眺獨未一至將猶少之然歟必有爲觧嘲者嘉靖四十年辛酉仲夏癸未蓮洞病樵羅洪先譔並書於念庵之止止齋中

●欽定四庫全書

靜思集卷一

﹝元﹞郭鈺撰

○歌行

和劉氏蓬軒歌

往與丹邱仙人泛舟弱水之西采藥蓬萊之下笑坐蓬牕中蓬外春如畫三生不得塵緣謝老去人間結茅舎卻羨劉郎所作之蓬軒山水娯人甚瀟灑春風淡沲春云陰花枝窈窕簾櫳深劉郎酒初醒獨坐蓬軒吟月浸澄江鴈無影桂樹吹香秋夜永劉郎歌未終更向蓬軒飲蓬軒飲後醉復眠樓船美人散如煙英雄回首皆成仙千金買閒不惜費何日蓬軒容我醉掛衣薜蘿落巖花蕩槳芙蓉弄秋水夜半天風捲翠濤種來修竹齊云髙待把長虹系明月海上重來釣六鰲

題郭伯澄西■﹝山上奄下﹞山居

白日上東山晴光射西■﹝山上奄下﹞西■﹝山上奄下﹞山人開曉闗一襟暖翠濃如染門前流水玉虹明樹上啼鶯金羽輕自掃落花客初到共題修竹詩先成十載戰塵迷道路西■﹝山上奄下﹞只今成久住移竹春深長子孫種梅晚歲爲賓主丈夫揚眉天地間山林朝市俱等閒出爲公卿入爲士古人髙節非難攀聞君近年深閉戶烏帽靑燈讀書苦劍寒新淬冰雪光松老終無棟梁具西■﹝山上奄下﹞山深竹徑微我來欲共薜蘿衣一朝富貴逼君去燕雀空羨冥鴻飛

采蕨歌

朝采蕨南山側暮采蕨北山北穿雲伐石飛星裂手腳凍皴腰欲折紫芽初長粉如脂瘦根盤屈蛟蛇結吞聲出門腹已饑猿啼風擺藤蘿衣長鑱短笠日將暮攀援垠堮何當歸朝采蕨暮采蕨東鄰老翁更淒惻抱蕨轉死長松根妻子眼穿淚成血情知世亂百憂煎得歸茅屋心懸懸癡兒啼怒炊煙晚打門又索軍需錢君不見將軍擁旌節紅樓夜醉梨花月

畫山水歌贈楊彥正

憶我往歲山中居山水娯人忘讀書釣魚獨坐溪石久看竹每過鄰人居蒼松鶴帯白雲下紫蘿猿抱晴煙虛而我扶醉騎蹇驢誰人不道似是浣花之畫圖自從喪亂走南北甚欲畫之不可得楊君揮翰頗風流雲山爲作秋三疊寒雅隔浦淡微茫老樹懸崖交屈鐵門前芝艸澗中石稚子松根采殘葉知君所畫非靑原令我展轉思故園山橋野徑宛相似桂樹正對梅花村淸秋毫末瘦蛟舞白日座上銀河翻問君何得最奇古十載苦心思董元董元舊住浙江上門對吳山聳千文有時登髙望海潮老懷揮霍增雄壯遺迹百年今漸亡戰塵千里吾安往但將此畫掛髙堂淸秋臥聴松風響

題秋江送別圖送楊亨衢少府參安成軍事

楊少府紫驑馬黃金鞭團花戰袍繡兩肩腰下雕弓懸迥若秋鷹觧絳旋縱之颯颯淩千仭之蒼煙酒酣拔劍玉龍舞喝令西飛白日回中天簸海腥風白波立壓空殺气玄云連緣邊諸將亦無數晝擁旌旗夜撾鼓豹韜合變待參謀太守掄材君獨去送君江上君甚歡江風吹雪蘆花寒知君心事如秋水故應寫入畫圖看問誰畫者謝君績不畫琵琶美人泣舟子揚帆發棹歌主人觧劍停杯立我亦從軍今四年男兒姓名何足憐老親白髮長相憶只得還家種薄田

送友人從軍兼呈謝君績參軍

嘆息復嘆息嘆息長書空殺賊五年無寸功今者又送君從戎七星戰袍襯金甲三山尖帽飄猩紅牙旗曉發玉花驄猛士雙劍立西東爺娘妻子不用哭上馬更勸黃金鍾黃金鍾琥珀濃豪气千尺揺晴虹明日軍門揖主將論軍未可皆雷同安成之冦容易攻廬陵凋敝遺民窮自非奇謀決擒縱煩費日久誰當供君家伯仲盡年少正好變化扳飛龍頗聞幕府多才雄爲我問信毋匆匆我有大羽箭不殺南飛鴻要如魯仲連系書射入聊城中祗緣骨相不受封不如扁舟歸去長伴滄浪翁

鸛將雛同李文麟賦

鸛將雛願雛長結巢千尺蒼松上自矜毛骨殊凡鳥不敢向朝哺夕抱羽翼成風鶴云鵬共還往挾彈子窺巢攫其雛雛小豈能充爾腹老大育子恩勤渠荒村風雨母歸急空巢深鎖寒煙孤哀鳴上下尾畢逋人之愛子皆若予鴟鴞鴟鴞無處無君不見黃雀何足道楊寶飼之玉環報

貽郭恆

月懸松露明鵑啼浦煙破遙想山中人此時正思我我行忽墮滄江邊度盡春風無一錢向來自是釣鰲客至今思拍洪崖肩洪崖不可招蓬萊在何處鋪徧閒愁芳艸路千樹綠陰晝如雨錦字書成人不來銀燭花殘誰與度近日聞君多好懷雪色白紵佳人裁小樓紈扇低徘徊釀酒好近橊花開橊花開我歸來

效範先生侏儒行

君不見侏儒長三尺有錢可使粟可食虎豹天關深九重直犯龍顏請恩澤方朔昻昻饑欲死每一見之長嘆息長嘆息將何如東家之邱九尺軀徧走天下無停車絕糧於陳逐於魯皇皇何用三千徒嗚呼皇皇何用三千徒吾寧飽死作侏儒

春夜寒

余值時危一窮到骨薪米不給恆自謂不敢僥幸今春雨雪連旬擁牛衣以熬長夜寒砭肌骨遂成痁瘧可感也哉貧而無怨聖人以爲難余今𨿽怨其又柰何發爲詩歌私寫以示平昔之窮交庶幾知己不爲時貴所笑云

春雨暗空雜春雪閉門十日紅鑪絕寒壓破衾夜淒惻鼓角聲酣千轉側苦竹蕭蕭茅屋欹懸崖磔磔啼猿切蒼檜拂風不自支碧桃醉曉何由得吞聲彊起添牛衣接迹不如投蟻穴立登霄漢奮長策死塡溝壑抱奇節柰何貧病相驅廹少壯幾時頭欲白更闌山鬼瞰孤燈火攻水戰骨如折鄰曲尋常疎往還妻孥劬瘁忘梳櫛謬算平生坐不耕時危況復山河窄汗馬白丁樹功勲儒冠俯仰無顏色讀書忍作公孫諛種菊願依陶令宅志士百年愼語黙誰云出處輕如葉毎想淮陰酬漢恩但欲功名埀竹帛國士從來不易知觧衣推食寧爲徳悠悠今古誰知心慷慨髙歌唾壺缺君不見凍雀紇榦棲一枝彩鳯昆丘翻六翮

題三顧艸廬圖

畫史紛紛滿天下君之此圖誰所畫倚山茅屋野人居門前何得將軍馬得非孔明臥隆中坐令玄徳來趨風十載煙塵戰羣虎一朝雲气隨飛龍英雄契合人莫測宛如魚水歡相得抱膝長歌梁父吟上馬已無曹孟徳三分割據功業成用之惟在知人眀千鈞漢鼎懸三顧丹靑欲寫空凝情嗚呼河北二十四郡墮名城君王不識顏眞卿

母棄子同劉茂才賦

母棄子子幼情可憐子長母還去爲子宜思愆龍爭虎鬥事翻覆寶玦王孫捐骨肉十年母子安茅屋菽水眞情無不足柰何一朝辭故幃子也慟絕牽母衣母今棄兒不敢怨父在深恩母當念母如不聞竟不畱黃昏門掩靑燈愁負米歸來飲殘泣他家兒女何綢繆噫噓嚱邇來萬事足悲吒負徳辜恩滿天下丈夫盡爲溫飽謀婦人何得毋重嫁

題歐陽先生段君墓志銘後

翰林歐陽公文章滿天下段君墓碑親手題美玉精金動髙價雄詞傳世發幽光奇气騰空照長夜段君有子渥窪馬榮親何待爲卿亞白雲山空心共飛宰樹雨寒淚盈把嗟我邑子棲林野白鷺靑原徧儒雅今晨始得讀君碑才名豈是尋常者鐘鼓淸時金穀園衣冠前輩洛陽社人間萬事力可爲子孫振耀古來寡君家舊徳今見之復使鄕邦共悲吒何時卻得拜君墳臨風絮酒哀悰寫

題羅子澄所藏乃父晉仲文學桂林圖

我觀桂林圖喜極翻長吁江山城郭不盈幅恍若經行千里餘宦遊往歳羅文學此圖正爲思親作戱彩魂飛白鷺洲望云膓斷楚王閣自從南北吹戰塵邊鴻不到江魚沈有子芳年滯鄕國長日攬圖思桂林父在桂林獨思母子今思父更愁苦太平幹祿爲親榮今日官髙渺何許還君此圗神凜然忠臣孝子無後先一家骨肉眼前好百歲功名紙上傳君不見太眞來作南洲客禿衿老淚傷頭白

龍伯淵席上和周子諒長歌兼呈諸君子

伯夷登西山魯連蹈東海烈士懷苦心海枯石爛終無攺蕭蕭華發吹秋霜夜煮白石充饑膓人情俯仰今異昔惟有靑山似故鄕桐江江上一攜手公子華筵誰不有賦筆毎慚崔顥詩持杯願飲茅容酒銀燭花髙照座空笑談頗有前賢風好懷傾寫向誰是或執蝘蜓嘲神龍老我疎狂眼常白欲麾凍蠅淸幾格不須浪說管鮑交眼中誰有眞顏色百年聚散如摶沙東風燕子還西家羣仙天上擷飛霞君歸好醉瓊林花

送王醫

東風吹樹千鈞力怒勢呼號兩相敵回飆蕭颯入霜林敗葉紛披散無迹老夫倚杖長嘆息百年三萬六千日莊生齊物物不齊誰鑄紅顏等金石王君笑我何太癡太極初分有伸屈天根月窟窺端倪靈臺天迥丹光溢柰何寸地攢千兵朝似瓠肥暮如臘自非一气回孤根宇宙幾何皆鬼蜮乃知燮理藉登庸瘡痍變作謳歌入感君此言足才識知君用心渺難及君不見長生之藥蓬萊多從君歸去君如何

贈峽江王巡檢

淮海龍飛乘五云攀鱗附翼多殊勲英雄變化不知數我今獨識王將軍將軍好武稱第一慷慨功名少年日劍術出奇愁白猿兵符借重祠黃石近報三軍掠薊丘萬馬夜渡黃河流將軍豈徒成一障成功獨早還優遊巴丘官衙俯江水兩岸人煙郁蒼翠不隨李廣獵南山卻向揚雄問奇字雕弓羽箭掛前除座中賓客多文儒煮茶煙細浮蒼竹把釣江淸出白魚人生宦途須適意大隱從來在朝市將軍美譽播南州纒腰騎鶴徒爲爾君不見淩煙閣上開畫圖褒公鄂公气骨殊君臣際會總如此嗟我閉門空讀書

題追風圗

百金曽買櫪上駒權奇神駿人間無奚官絕力相控制出門已空千里途大明殿前早朝罷揚鞭半是追風者君不見狒狼獻天馬白髮江南今見畫

題宋仲觀所藏竹圖

王猷愛竹借竹看何如冩此靑瑯玕筆分雲气千畆足窓涵風色三秋寒淡枝濃葉歲年久能使良工名不朽君不見長竿千尺餘世上誰爲釣鰲手

題劉履初所藏莫慶善鷹

日光懸秋雙翮齊欲飛不飛愁雲低足無絳旋腹無食空林尙恐難安棲筆力精到天機微莫生所畫待我題君不見天下太平角端語狐兔艸間何足數

送耒陽李中卿

幹祿自爲通滔滔逝水何時窮隱居自爲介慘慘龍泉閟光彩何如耒陽李中卿出也處也俱光榮往者時危曽學武彎弓射殺南山虎一朝姓名貢玉堂朝回滿袖攜天香秪今辭官歸舊隱五栁先生住相近石徑掃苔客正來荷亭置酒花半開淸夜夢回思舊事天語溫存猶在耳卻從雲气望蓬萊百年窮達安在哉人臣大節保終始滿眼官寮少能似泰山峩峩河水長君恩於爾不可忘嗚呼君恩於爾不可忘

題郭元振所藏魚捲

往者觀魚曽泛洞庭舟鯨飛蛟舞令人愁不似君家翫新畫滿眼潑潑仍悠悠風急欲牽流荇碧窓虛可數金鱗宻栁花吹動浪微生雲气流空墨猶濕不須把釣淩煙波對此其如秋夜何萬頃波濤翻白屋長篙棹月來相過君不見聖代恩波及魚鳥久矣龜龍在宮沼池邊試問吮毫人壁間變化春雷曉

送王葬師

南山攺舊隴北山開新塋行人路上總稱好誰其相者王先生王先生雙眼明吾聞其語心爲驚江山隨運有遷攺人物乘機分重輕指揮能事核元化何必長抱靑嚢經嗟余獨居環堵室每一見之長嘆息君家科第舊聞名自經世變嗟何及河南南陽多貴人長平坑卒無哭聲星翁筮史常相過專門堅白吾何慿衡嶽由來淩絕頂靑山有盡云無盡更百千年似眼前春蠶畢竟誰爲枕東家求富西厭貧倒屣相迎如父兄伯牙抱琴子期聽傾人意气輕千金秋風江上君重到爲君沽酒開懷抱杏花春早日邊開松樹歲寒雪中老

和李子晦

大鵬髙飛絕南國萬里扶搖六月息歸來老屋翫圖書細看箕疇終用十飄飄美人貯八斗凜凜長身逾九尺技學屠龍未能試桑田成海嗟何及游泳詞林醉六經熟路何資鞭辟力子陵不報故人書商翁終爲太子客嗟余抱病深山深慚與比鄰少相識破硯禿筆那復存惟有當年無孔笛四海交逰晚得君不意於餘情最宻花落花開能幾日終不如孟郊韓愈爲雲龍上下東西不相失

戲惱王嶽

春鳥啼春煙春煙醉春色花下彈琴酒微熱白日千年祕丹訣誰憐曲未終花落絲弦折麟角煎膠不可得緑楊香夢愁千結鏡奩絲碧网虫懸銀燭心灰淚痕滅靑樓歌舞艶名都年少𨿽同情各別暮雨淒迷靑鳥遲東風搖蕩遊絲白雪羅小扇不堪書腸斷桃根與桃葉音塵隔露瀉瑤階踏殘月金鞍駿馬洛陽陌玉樓十二珠簾揭鴛鴦野水空愁絕玉樓十二神仙客

控郎馬酬別蕭茂才

控郎馬妾心悲畱郎駐郎苦辭少年只願封侯早不惜蛾眉鏡中老銀鞍金勒珊瑚鞭白水靑山千里道控郎馬郎駐鞍郎飲莫須盡酒醒郎衣寒郎心懸懸五云下教妾若爲控郎馬馬蹄好向禦街行蛾眉不向妝臺畫

長相思

長相思相思者誰自從送上馬夜夜愁空幃曉窺玉鏡雙蛾眉怨君卻是憐君時湖水浸秋藕花白傷心落日鴛鴦飛爲君種取女蘿艸寒藤長過靑松枝爲君護取珊瑚枕啼痕滅盡生网絲人生有情甘白首何乃不得長相隨瀟瀟風雨喔喔雞鳴相思者誰夢寐見之

瑤花【花白色而變淺紅而碧】

瑤臺仙子初相見迥立天風飄雪練東華夢破歸去遲素衣總被緇塵染芳心不委春蝶狂水晶簾捲凝淸香胭脂洗紅畱淺暈海云剪碧浮霓裳揚州璚花舊同譜零落誰知到南土聞君愛花最有情亭臺五月淸無暑君不見花開今日多有酒不飲君如何

秋夜讀劉昕賓旭子夜歌因效其體賦三章

子夜歌歌聲苦短情苦多幾回待月月輪缺月當圓處仍虛過銀燭窓深烱殘照玉釵半脫羅幃悄琵琶學得奉君歡秖今彈作思君調

子夜歌歌罷其如明月何牽牛織女永相望不教精衛塡銀河妾心本如秋月白妾顏不共春風發玉兔搗藥三千年近見嫦娥搔白髮

子夜歌承君蛺蝶雙花羅羅衣秋來不堪著梧桐樹上涼風多銀燭作花好消息又想歸期在明日並刀不剪相思愁相思誤盡曽相識

桂林樵者爲邊季節賦

月中桂樹三千尺吳剛斫之不能得桂林樵者今如何萬頃秋山白雲白樵者早年才力髙論詩自許詩中豪前輩衣冠識文獻中年詞賦含風騷詞林藝圃渺無極擷秀采奇隨所擇袖中玉斧光芒寒眼前不用生荊棘舊來種桂髙成林團團十畆懸淸陰明月流輝夜如水西風吹夢香浮襟客來有酒林下酌酒酣共說歸樵樂江上漁翁尋舊約一聲長嘯山花落君不見南山快捷方式芳艸迷東山別墅寒鴉飛明朝若遇圍碁客斧柯爛盡君無歸

哭胡洵【從楚金往峽江死焉】

胡生早年甚心苦自云恥與諸生伍讀書不免四壁空世亂還須用吾武拓戟開弓筋力彊一聞殺賊心飛揚無官不得騎官馬搴旗走下千仭岡玉笥山前水流血白日不回大刀折勝敗明知不可期廬陵要使多忠節我來哭君淚滿衣君母老大君兒癡揚旗撾皷徒旅去孤云落日精魂歸丈夫樹勲當許國一死如君獨淒惻君不見武昌兵八千盡向淮南看明月

曹居貞進士月下彈琴圖引

秋風瀟瀟秋月滿林彼美一人匡坐彈琴我一見之傷我心問誰畫者天機精碧天瀉河漢思入秋冥冥不聞弦上聲流水髙山先有情想當美淸夜音響何泠泠石泉寒激山間深玉佩早朝天闕明月滿洞庭白鶴唳霜飛巫峽元猿吟畫師眞好手神妙豈在論丹靑我獨不見燻風奏虞廷螳螂殺心紛相仍煙塵■﹝皷上卑下﹞皷回風腥我欲破琴絕弦獨攜白石髙臥長松陰重爲告曰美人兮美人抱琴自古求知音

同李主敬賦周煉師漁樵耕牧詩四章章十二句

子何爲漁碧海之丘長虹爲綸月爲鉤六鰲昂首愁相向眼看海水不揚波扁舟穩繋珊瑚柯邂逅徐家兒與女拔劍屠龍共君煮煙澹澹雨疎疎人間彈鋏食無魚吁嗟歸來乎吾與爾漁

子何爲樵閬苑之東璚林玉樹朝露濃攜斤剪盡荊棘叢松下童子知何客長日圍棋看不得笑殺吳剛愁滿霜千古桂枝礙明月石磊磊路迢迢人間饑火燒心焦吁嗟歸來乎吾與爾樵

子何爲耕瀛洲之曲玉山分雨秧苗緑蒼龍爲耘虎收谷炊煙晨起蒸爲云銀河晝洗塵沙昬釀成九霞爲君壽何必休糧苦長瘦艸靑靑樹陰陰人間作苦秋無成吁嗟歸來乎吾與爾耕

子何爲牧蓬萊之麓自駕靑牛度凾谷鶴羣鹿子還相逐芝艸松間長未齊紫苔竹下行迹迷南山羣羊化爲石日斜歸去空無攜水泠泠山簇簇人間岐路往還復吁嗟歸來乎吾與爾牧

寄彭中和

君來桂樹林我辭桂林去桂樹我所種髙大已如許六月濃陰繞茆屋不待花開可娛目駐屐從穿石上苔題詩況有墻西竹小弟愛客開素襟兩載於君情最深短棘本非鸞鳳棲長琴每作蛟龍吟君昔少壯抱奇節荏苒風塵頭欲白道義交從久更眞風月笑談常自得江西詞賦多才雄知君己有中唐風汗馬功名屬年少且可艸服山巖中海棠牡丹都賞徧磊落珠璣滿詩卷我獨天涯鏖俗塵白紵每愁顏色變丁寜小弟毋我違南阮𨿽貧頗自奇桂樹花開新酒熟作書報我歸如飛

宋竹坡與余有延桂看菊之約竟不及赴賦樂府一章以寄之

桂花開菊花開秪爲花開自合來何須問酒杯掃蒼苔惜蒼苔風月應憐小宋才佳期待早梅

同劉伯貞題袁氏寓軒

穹窿攜白日百年幾旦暮變滅乘化機萬物孰非寓鴻蒙不可超金石豈爲固況玆無根蔕自當隨所遇聞君辟西軒僑立延佳趣種竹新作林移花整當戶蛛絲閃晴輝靑松沐朝露久客賒酒易親舊時相聚臨眺登崇岡故山渺何許月明金鳳洲夢魂自來去少陵浣花溪管寜遼東路當其適意時何必皆吾土干戈尙未已邱園安得住雪泥畱鴻迹華表遺鶴語茫茫宇宙間蟻垤終誰據我亦東西人長年忍羇旅相從豈云逺卽此馳音素須畱酒一罇剪燭聽春雨

靜思集卷一

●欽定四庫全書

靜思集卷二

﹝元﹞郭鈺撰

○五言古

芹寓爲安成彭伯圻賦

泮水過新雨官墻度晴雲於焉沐膏澤素心托芳芹悅玩永朝夕采擷奚足云淪漪映寒翠光風泛微燻野人分有限安敢獻大君聖化之所濡生意何欣欣上林滿春色歡樂非所聞始知君子心希聖良獨勤紛華念俱絕淵源思不羣願言美眞味盛徳在斯文

心云詩爲羅宗仲先生賦

浮雲南山起還復歸南山騰騰駕輕風悠悠度松關仙翁坐盤石心與云俱閒冥觀元化初吹噓膚寸間蒼龍變神化爲雨徧九寰六丁封江湖空捲驪珠還無心乃無物瑤琴相對彈

袁州有警不見捨弟銈消息

客行何倉皇挽衣問消息答云避冦初元戎先我出峩峩宜春臺烈火半天赤雙龍蓄雲雨不救煙焰赫城中千萬家大半殲鋒鏑前者見令弟少髭而白皙語語達人情謀身豈云失間道茍無虞生死候明日倉卒棄吾兒君弟我何及揮手謝客行奮飛恨無翼復恐老親聞黃昬掩殘泣

壬辰閏三月初三日銈弟歸因錄其語奉呈楚金諸君子

入門伴母啼出門聞鵲噪握粟卜靈龜之子歸已到饑走渉一句形容盡枯槁閭裏共歔欷且慰慈闈老問答憚語煩客滿始相告羣冦窺無人鼠穴窮剽盜承平宿將死戰守自顚倒九江咽喉地戎卒何艸艸宜春坐不救吾土敢相保惟當學義旗戮力事誅討賊眾亂且囂一舉秋葉掃廬陵忠節邦足以正窮昊鬱鬱英雄姿封侯何足道惟我最迂懶聞之展懷抱振衣舞龍泉請作三軍導

重過胡洵宅【洵字宗美】

入門見桂樹出門問桂樹桂樹相送迎主人竟何處髙葉鳴悲風疎花落殘雨獨立黃昬煙思逺天涯路

柬王志元四首

山深艸屋寛溪回樹陰緑修修圖畫開斯人美如玉芝艸長未齊今晨雨新足開門掃落花坐石看修竹天逰邈難知避世何忍獨白雲歸未歸借我半間屋

戰塵暗南國白日無晶輝客行何慘戚途窮不忘歸語及國家事老气晴虹飛朝飲南山水夕采西山薇嗟彼反側子捐軀逐輕肥寒餓良細事大義有是非

叢蘭被幽谷紫蕤含露滋山深寡行迹甘同秋艸萎春風偶披拂遂爲髙人知髙人不敢佩持以慰所思紅塵紫陌間灼灼桃杏姿人心各有愛遺之亦何爲

海月上蒼茫照我中庭正香霧出簾遲微風動花影泠泠緑綺琴拂拭塵埃淨一彈作新聲再彈成雅韻三彈曲未終感激誰與聴肅衿遲子來無負春宵永

同周愷子諒賦老人會詩二首

時危親戚散況乃多賤貧睠玆老人會爲樂難具陳生子競榮達志養俱獲伸朝出共寮采夕歸爲比鄰異姓歡愛洽不殊骨月親起居疊相送惋愉盡情眞繄我豈無母半菽長苦辛願言敷治化枯槁皆同春

板輿度晴陌彩服迎春風今日良宴會慈顏和樂同翠翹髮埀素錦筵花綴紅萱艸春日好栢樹雪未融縹緲瑤池母並集蓬萊宮自非有令子世亂徒飄蓬於焉倘錫類頗勝平反功乃知晉潘嶽閒居賦未工

送王鎬之邵武省親【鎬字仲京】

靑靑楊栁陌之子晨巾車去鄕不云苦攬轡馳復驅嚴君守名郡長懷音問疎再拜問起居千里歡有餘彩衣捧緑酒紫袍映白須上言尙書軍聲振東南隅下言太夫人年髙色敷腴我𨿽邑子賤問信抱區區官寮展良覿見子文采殊定云渥窪水生此汗血駒故家三槐樹功名遂良圖願言愼徒旅令徳忠孝俱

將歸桂林畱別王志元劉象賢二首

耿耿念慈闈戚戚別親友屏營臨交衢淚下多於酒去畱兩不忘衷腸亦何有道誼托襟期取別無新舊荏苒風塵中會面何時又好爲頻寄書毋使長回首

志士愼惟諾況乃出處間白圭微有玷噬臍良獨難富貴非茍得貧賤當自安干戈今若此誰測衰盛端明當爲逺別爲君吐心肝願言保貞節深居且加餐

和王鎬仲京自閩見寄兼簡歐陽文周

我惜晚聞道靈臺雜主客冥行不知津臨危始求楫年邁悟前非端居寡娯悅聖賢廸遐軌中道豈容歇駑蹇不受鞭出門有難色平生歐陽子肝膽無楚越夙昔諧素心窮達朂貞節結交得斯人焉用復多閱王郎晚相逢更覺才情別泳遊文海中深淺力窺測欲振蓬萊音不同箏笛咽老气蒼旻髙雅懷秋水潔蒹葭摧折余幸托瑤林側柰何風塵起干戈積歲月牛衣臥空谷長夜獨愁絕自君入南中扳附不可得昨蒙求友篇情誼何淪浹恨無淩風翼就君共劘切鬱鬱長相思秋月幾圓缺持報愧瑯玕永言銘厚徳

濠石晚樵因簡李撝伯謙

出山復入山流泉逓迎送暝入黃葉深濕分白雲重棘荊攢徑危側身抱深恐春花自芳妍春鳥自鳴咔悠悠徒旅間何由免寒凍老親嗟我勤嘆息中腸痛肩頳只自憐嚢罄當誰控學劍惜已遲讀書亦何用國步政艱危髙官選才勇李君舊知己風格郁淸聳光怪匣中龍文采雲間鳳庭幃壽且康甘旨日相奉避地𨿽云同樂事誰能共知君懷逺略臨機不妄動戰爭柰未已發策必奇中何當展才力靑雲縱飛鞚

聞龍興警報有懷歐陽奎

君子憂朝廷野人念親友壤壤吹戰塵金湯無固守自聞消息來十日不飲酒生死不可知何論別離久秉心思潔身饑寒且東走渉患始還鄕還鄕復何有咄此將柰何迸淚空回首

悲廬陵

至正十六年丙申冬袁州兵逼城屯藤橋丁酉正月義士廬陵陳出屯城北之靑湖二月吳都事命兵校明某下桐江計事不報入蘭溪召不至五月桐江李彬誅六月袁州兵退秋明某歸遂以其屬屯太和之永和十一月明某矯殺騎將林伯顏武端不問十二月全參政笞其部將某某戊戌正月朔庚子戊午參政兵亂逐鎭撫吳林三月梁太守卒安成兵自去冬侵掠北境旦暮至四月至桐江五月初四退初十戊申分宜義士袁瓘【雲飛】導沔兵至桐江己酉義士劉【照】與戰於吉水之灘頭庚戌明某以都事之眾降辛亥傅於城錄事張【元祥】與攝監郡雅【某】降全參政奔贑禆將降參謀鄕貢進士吉水蕭【彛翁】死之是日陳【瓘】召安成兵入城六月吳都事將其屬居吉水之蘆兜此吉安再陷之略也

峩峩靑原山洋洋白鷺水炳炳照輿圖磊磊足多士四忠與一節流風甚伊邇往者舉義旗事由匹夫始連兵七年間省臣兼節制朝廷寄安危幕府保姦宄勢驕攺令圖反側久窺伺紅旗溯江來羣雄盡風靡今日賣降人昨朝淸議子柰何英雄姿因之穢靑史朝爲龍與虎夕爲狗與彘流芳動百年遺臭亦千祀嗟余父母邦何忍獨深訾所恨寜馨兒磔磔不得試賴有蕭參謀殺身刷深恥我欲裁白雲緘情問生死哀歌裂肝腸臨風淚如洗

秋日撥悶

疎煙點寒蕪落日低茅屋哭子淚未漧哭女聲相續喪亂多憂虞生死何榮辱獨憐白髮親無以娛心目小侄早煢煢歳艱缺饘粥數椽燹火余郁攸忍相蹙余辜信有之天弢亦云酷桂樹萬黃金可玩不可蓄貧富非我能出處誰從卜買臣非漢武負薪終碌碌側聞西山巓薇蕨寒猶緑倚樹畫軒楹願依白雲宿

送羅彥思往閩中候迎大父

天倫有眞樂家慶傳新圖人生百年內於焉始爲娯爾翁老京國風霜揺鬢須爾父奉慈闈干戈沈裏閭豈無饘與粥朝夕不得俱眼穿孤飛雲心折反哺烏近者消息眞萬里神明扶沈思供子職內外懸君軀投袂出門去父母何勤渠朝迎暮望返少壯輕畏途見翁問起居同舎相驚呼孫已如翁長子應似翁臒時危久離別會面當何如歸期諒不逺春酒爲君沽再拜千歲壽親戚多歡愉卿相何足道勝事世所無願言愼前路明發毋躊躇

送別郭恆

作客似楊花送別楊花側楊花風際飛那復計南北曉棹洞庭波暮鐘廬阜月應笑山中人閉門頭雪白

夢覺

風舞參差花月照往來道十載不相逢恍然共懷抱計年華髮生何得容顏好近事𨿽難知舊愁忽如掃柰何微醉醒雞唱心如搗情知夢非眞頗恨覺來蚤瀟瀟風雨聲離思滿芳艸

題贈溪上翁【淦邑柘鄕宋氏】

白髮溪上翁結廬溪上住風暄花滿衣水暖魚吹絮鄰曲相邀畱酒酣獨歸去忘卻釣魚竿掛在埀楊樹

和郭恆

罷釣澹忘歸看花北山谷不知春事深黃犢無人牧對酒斫白魚題詩滿靑竹鄰翁記疇昔笑我剜節目茍免徵戰危敢避泥塗辱明日有餘罇候君到溪曲

大雪中羅伯英見過

大雪破絮溫髙眠及辰巳忽聞扣柴扃不語知奇士獨行何飄翛海鶴乘雲气玉界璚田中神仙足風致云何剡溪船髙興一時廢貧家飯脫粟菘韭自無備且復倒余樽燎衣語文字聖賢去我逺縻玆糟粕味每當得意時何如卿相貴人生俱有營俯仰期無愧冦鄧列雲臺嚴陵釣江涘不聞靑史間馳議相軒輊嗟我窮巷子賓客少能至況玆風雪中廑廑見君意感嘆不可畱臨分更攬袂回首北山巓松柏郁蒼翠

甲子

淵明賦歸去正合書義熈衣冠晉江左寄奴我何知春秋幹侯筆凡例日星埀誅心𨿽探微臨難將安施乃知書甲子當在永初時古人日已逺澆風日已漓空餘五栁樹蕭瑟西風吹

語童子

童子攜春衫好去換春醸鄰翁來相過林泉共幽賞移席近花間題詩在竹上埀老惜交情毋令黙惆悵

別羅昶

少小渉憂患未老容鬢攺任情墮疎慵事往不可悔旅食玩炎涼屢空蠧光彩出門誰與言見君獨長慨幽蘭閟秋香空谷若有待霜露淒以零明日誰當采山雞囚樊籠羽翮日以鎩見者不憐傷雲山渺何在今人不我期古人不我待琴聲發鏗鏘劍光吐奇怪得奉君子歡綢繆渉三載去去憐此辭良晤何由再

與客談鄒超因賦

鄒超一白丁凜凜節士操揮戈回白日日沈戈亦倒使其綴朝班不愧國中老遂成薛侯名宇宙忽新造煌煌天使星輝光照窮昊老守眾所推深意完城堡判筆負所期丹心向誰告城中百萬家稽首忠厚報薛侯今有孫家聲宜自保鄒超不再見耆舊傷懷抱臣各爲其主生死盡其道我生百年後俯仰憂心搗側身望靑原寒煙黯秋艸

齋居苦熱以大盆盛水置前坐臥對之心目淸朗是亦用水之義也

炎埃不可掃何以淸我懷銅盆汲寒井捧盆置西齋咄嗟一室內滉漾江湖開風漪浮席動云影入窓來一淸挹眾緑涼意浮庭階𨿽無瓜李設卽此權相陪來客盡君子淡交性所諧嗟彼附炎者長路迷黃埃

早秋陪楊和吉曉登前山望桐江

白鶴導晨從涼飆起林杪振衣淩髙岡極目窮幽渺蕭蕭艸樹秋歷歷人煙曉依微玄潭觀羣仙在林表下有塜累累世事誰能了桐江匯章水晴漲何渺渺曽不瞬息間一帶縈沙小無怪豪傑區煙蕪怨啼鳥盛衰兩相乘玄悟良獨少君今脫塵羇相從得閒眺題名剜石苔借蔭憩叢筱白紵含餘淸稍覺心情悄山市門初開飛塵已紛擾

閏七月十六日山中早發

宿雨剩微涼逰云弄新旭客子將出門陰晴苦爲卜驅車渉前途今夕投誰宿雨久愁躋攀日長畏炎燠使無塵故縈在家貧亦足天意詎得知疇能遂所欲俯看山徑泥來往滿新躅

秋夕王楚善過宿

片雨灑空庭梧桐響殘滴窓戶涵淸風孤燈夜寥閴渺懷平生親暌違不相識公子幸過從爲之長嘆息意曠塵慮空語到聰明入山徑披榛蕪晤言永今夕物變心自傷事往嗟何及逺大與子期無踵炎涼迹

和宋時舉見寄

浮雲不爲雨出岫期無拘蒼龍偶借勢影迹隨風除懸知市朝上不似山巖居送客限門外嗟彼馳交衢爲農甘沒世何必衣冠儒君居崆峒上自與人事暌淸髙浥沆瀣念我纒寰區托交匪朝夕無論出處殊山水有佳趣且此寜君軀

聞周子諒訃

丈夫志耿介臨別仍傷懷況玆泉臺路一往不復回憶昔送君去知與素性乖微官淹歲月悲風從天來老淚爲君盡寸心爲君摧士林黯憔悴功名安在哉始知嵇阮輩甘心沈酒杯

十二月初三日大雪與同宗弟文昌飲諶時忽落一齒遂賦

埀老驗盛衰深慿齒與髮髮白嘆吾衰齒落衰已極利害髮不任養生資齒力無問藜與藿得以娯朝夕次第相動揺世事嗟何及吾舌𨿽云存苦乏儀秦術修短未遑徵得酒姑自悅天公構巧思六花舞飛雪倐盈還忽消鴻爪無遺迹古來豪傑士文字略相識是非紛與奪視今如視昔寄言後來者人生當自適

峽江道中

去鄕已百里避地何時轉歷歷墟裏殊稍稍語音變妖狐似鬼啼落日人煙逺遙睇層峯髙平地是交戰流水爲誰哀嗚咽相迎餞

過羅仁達別墅

架石束飛濤結廬枕幽谷縹渺紫翠間孤松立雙鶴主人坐淸陰候我渡溪曲盤渦摶落花茶煙出幽竹相對淡忘言月明山下宿

二月十八日隴洲夜渡

江波展素月好風吹衣巾扁舟動寒碧恍朗開金鱗心淸挹沆瀣神逰挾仙眞獨恨廹兵火倉皇來問津豈不欣所遇終焉銜苦辛君王甚神武何時息戰塵歸舟如到此月色應更新爲君換美酒長歌酹江神

送別李騰還鄕

別離古云苦況值兵未休慈烏夕反哺蝮蛇寒出逰料事每成錯去住難自謀東風捲飛雨添我雙淚流慿君見親舊道此情悠悠

送人之臨川

聞君適臨川臨川幾時到日色江上舟雨香沙際艸側聞吳先生掛冠已云早邂逅道深期故山白雲好

靜思集卷二

●欽定四庫全書

靜思集卷三

﹝元﹞郭鈺撰

○七言古

賦丁氏悠然齋兼呈羅宗仲進士

金山西來森萬木幽人結廬枕山麓入門所見勝所聞先生弟子皆無俗蕓艸晴香攤古書竹簾晝永開碁局陂水門前春浸緑一支分入淸池曲搖曳璚絲雙屬玉意閒似與忘機熟淸曉開門掃落花細雨分根補秋菊鶴歸帶得南山云夜來共就檐端宿溪魚入饌白如銀春酒醱醅香滿屋客來畱飲醉爲期人生樂在無拘束知君心事媚幽獨不肯低頭狥榮辱感君於我情最深每有篇章親手錄羅浮老仙臥雲谷爲問淵明舊芳躅相從更作秋風期借我髙齋看修竹

環山亭【袁氏爲奉親而築】

環山亭上看山好我獨愛君親未老築亭當日爲娯親不計春歸與秋到捲簾云拂老萊衣折花香撲崔卿帽四面煙鬟翠相抱中峯屹立當晴昊蒼松老柏郁難攀白鶴元猿共幽討怪石槎牙獻奇寶澗水泠泠入琴操鄰叟時邀共酒杯諸孫日遣傳詩艸婉容愉色春融融稍覺龎公近枯槁華萼弟兄永相保金穀賓朋何足道百年父子樂且眞始信人間有蓬島我欲訪君待秋早楚江醸酒宜傾倒寄書更約安期生攜來海上如瓜棗

黃氏容安樓

君家髙樓髙百尺樓間把酒無虛日極目欲窮千里心誰謂區區僅容膝捲簾半空雲气入孤鶴長鳴楚天碧醉拍闌干呼月來萬壑松風夜吹笛天上玉京十二樓羣仙不帶人間愁曉飛霞佩來相訪攜我共作丹丘逰今日之日君我畱爲君題詩樓上頭笑指樓前大江水古今人物共風流

題劉文周愚直齋

先生結屋龍湖上大書愚直懸齋榜松風夜挾秋聲髙山雨晴添湖水長一窓燈火聞書聲洞視太古凝幽情商周以前足人物儀秦而下非功名古人今人各如此先生意向知何似髙風誰學栁士師夜雨閉門魯男子先生長笑心自閒葛巾艸服開松關寶珠光焰照雲水好詩題徧龍湖山我逰梁楚號狂客飲酒呼盧都不擇鳳兮鳳兮歌思哀老去人間拘小節甚欲相從讀舊書何時下榻容安居是是非非吐心膽先生眞是古之愚

賦淸溪

淸溪之水抱幽谷盤渦細浪相豗蹙半篙晴日蕩金鱗一帶秋煙澑寒玉溪上仙翁絕塵俗開門俯溪飲溪緑白鳥飛來明鏡中埀楊鎖斷闌干曲窈窕春花亞修竹修竹何人共碁局紫蘿爲蓋艸爲褥如輞川圖懸一幅嗟我早年厭羈束五湖風月醉心目秪今是處沸鯨波把釣從君事亦足

題周季彬竹洞

周郎早歲才名重華屋連云接飛棟卻耽野趣愛幽棲種竹回環結成洞洞中坐客𨿽不多洞中車馬長相過微風敲玉郁淸爽濕煙環翠涵淸和石峯嵯峩儼賓主紫苔帶得春前雨翡翠晴連覆酒杯瑯玕日長添詩句簟紋如水形神淸萬葉爲屋竿爲楹朱光不到失昏晝六月髣髴聞秋聲嗟我村居逼樵捨此居稍覺情緣寡正擬相從共笑歌不緣一看怱怱借

題李次晦溪山間

往年走馬逰長安杜陵韋曲花未殘玉堂天上春夢斷拂衣歸去溪山間溪山之間深且好主翁見客開懷抱花气晴燻白紵衣波光逺浸紅雲島長松吟風晚泠泠松下酒醒彈瑤琴松聲琴響自相和消盡人間名利心臨溪結屋看山色山下行人招不得猿嘯煙深掛紫蘿龍窺水冷吟秋月主翁心閒一事無諸郎文采珊瑚株南山射獵非所好蕓艸懸香惟讀書竹徑曉開邀二仲白鶴相迎復相送風月西窓詩料多酒熟何時添我共

題鄒茂才讀書處

鄒君昂昂二十餘世味不好好讀書今年新作讀書處靑山白雲閒畫圖屋前老樹滿千株濃陰晴抱溪光虛架上牙籖醉白魚窓前鐡硯愁蟾蜍水沈香裊銅花鑪竹梢滴露自硏朱十丈風埃葦簾隔三更秋雨靑燈孤吐气欲吞餘子輩冥心獨逰太古初門外來者皆吾儒羨君文采時時殊聖經賢傳多貯儲大義所得無拘拘臯夔稷契何所讀簞瓢陋巷誰與居出門千里愼所趨會看風翮排云衢我今老矣慚不如贈君又無明月珠爲君長歌敲唾壺

羅友諒靜樂園

老大爲園殊不惡人間富貴浮雲薄官曹賭命擁輕肥不似先生靜中樂靜中之樂如可用鶯啼燕舞嬌春風貯酒經年偏爲客雨餘剪韭寒薦菘靜中之樂不可畫遊絲裊空碧桃謝滿前詩景取次收諸孫捧硯花陰冩午窓客散還復眠長年習靜如得仙投壺聲悄停梟箭篆香灰冷消殘煙我居近市厭囂聒老圃荒涼懶耕作朗誦先生靜樂篇白鶴風髙入寥廓

秋塘曲

髙荷擁翠秋滿塘花開不見聞花香老魚吹波紫萍碎花下飛起雙鴛鴦鴛鴦相逐低回翔藕絲易斷愁心長玉箏不彈轆轤悄一簪華髮凝秋霜

溪西靜者爲安成周鼎傳賦

先生下筆妙天下好從天上騎天馬卻將富貴等浮雲自號西溪之靜者溪西池館門常關緑陰滿地淸晝閒碁聲不聞賓客退先生夢到希夷間世上利名爭賭命誰似先生獨能靜心涵太極易書存吟到盛唐詩律定我今結屋萬山中出處似與先生同南州久已無髙士牀下終期拜徳公

冰山謠

黑風贔屓海波立冰山嵯峨聳千尺樓觀晴連蜃气髙金銀夜貫虹光赤上有異物騎於菟左手鞭熊右麾貙彎弓射天鬼神泣慿淩殺气搖荊吳狡兔爰爰何所得百計穿窬作三穴父老相逢不敢言夜對妻孥淚成血一朝白日中天開冰山融液非人推淋漓后土滿泥濘笑聲變作啼聲哀前者已傾後者踣出門卻恨乾坤窄秦闗逆旅商君愁楚國飛車觀起裂早知冰山不可保何不委身平地好從今寄語問津人風雨西山薇蕨老

陪歐陽奎文周秋夜宴集

髙陽酒徒厭拘束洞簫淸夜吹寒玉月影微生滄海波秋聲瀉入南窓竹主人好懷爲我開前除掃葉剜蒼苔移席傳呼秉銀燭飛觴不惜空金罍百年交契亦無數且得共君長夜語蘭苕翡翠自春風延平劍合蛟龍舞我家茆屋江之西門閉不聞車馬嘶攜書樹底騎牛讀得句樽前洗竹題酒酣拊缶山谷響聊共漁歌答樵唱此時半面未逢君何乃見之輒稱賞論交不論淺與深丈夫一語輕千金白璧無瑕人所貴靑雲有路我何心簫聲不斷酒如注泓下龍吟月涵霧仙人招我歸去來云車相候蓬萊路

美人折花歌

美人折花粉墻曲花前背立雲鬟緑乍愛薔薇染絳霞還惜海棠破紅玉素手纖纖羅袖殷心情凝想金刀寒低枝未吐精神少髙花開徧顏色殘花刺鉤衣花落手艸根露濕弓鞋繡紫蝶黃蜂俱有情飛撲餘香趁人久情知人老不似花花枝折殘良可嗟明朝棄擲妝臺側緑陰靑紫愁天涯

送逺曲

爲君治行近一月今晨竟作匆匆別枕邊紈扇鏡中花一時盡變傷心色妾𨿽不見邊城秋君亦不識空閨愁憶君便如君憶妾雙淚豈爲他人流才貎如君長刺促少年心事何時足歸期未定須寄書誤人莫誤燈花卜

悲武昌

武昌兵甲雄天下王孫節制何爲者白馬將軍飛渡江壯士彎弓不敢射玉船未過鸚鵡洲紅旗已簸黃鶴樓美人散走東南道一絲楊栁千絲愁戰鬼銜寃夜深哭王孫獨在淮南宿淮南美酒不論錢老兵猶唱河西曲九江昨夜羽書傳九江太守愁心懸焉得將書報天子哀哉不識顏平原

贈周郎

白馬渡江赭衣舞靑春殺气吹吳楚豪傑如雲起義兵盡說周郎才且武鏦金伐皷駐江滸麾下健兒猛如虎大刀照日開雪光飛鏑穿雲落鵰羽亦知困獸死猶鬭轉戰大呼髮毛豎馬鞍曉被帶冰霜刁鬥夜鳴雜風雨黃河不見官軍渡靑天白日丹心苦國家養兵八十年不斬蛟鯨伐狐兔自非忠義激心肝誰肯艱難越深阻昨者懸軍大捷歸聲名歘起元戎府府前獻俘揚虎旗府中把酒歌都護江南布衣有如許政好歸來奉明主選將壇髙拜天語中官促印黃金鑄坐遣丹丘拜猰■﹝犭兪﹞天下蒼生各安堵虎符將軍何足數

少年行

西家少年茆屋裏牀擁牛衣瓶貯米一朝販鹽多白銀妻學宮妝兒學跪甕頭新酒鵝兒黃無時殺豬宴鄰里酒邊自數還自矜眼前華屋連雲起指似中男眉目彊早教讀書結豪貴黃金直可賭公卿莫遣終身在泥滓東家老儒笑無計一窮到骨門長閉百年榮悴那得知世情直付東流水

郭恆惠牙刷得雪字

老气稜稜齒如鐡曽咀姦腴噴腥血倦逰十載舌空存欲挽銀河潄芳潔南州牙刷寄來日去膩滌煩一金直短簪削成玳瑁輕冰絲綴鎖銀鬃宻朱唇皓齒嬌春風口脂面藥生顏色瓊漿曉潄凝華池玉麈晝談灑晴雪輔車老去長相依餘論於今安所惜但當置我近淸流莫遣孫郎空潄石

贈彭將軍

將軍昔從布衣起便欲賭命報天子裏中父老得開顏刺虎斬蛟良細事幾年汗馬鏖戰塵君門九重誰得陳羽檄飛雲白日暮牙旗捲雨滄江昬中書大臣擁貔虎吐气如雲蓋南土豫章城頭鳴老鴉匹馬夜出杉闗去楚山蒼蒼楚水淸艸莽之臣何重輕但得嚴君脫虎口皇天后土相知心誰想長材不終棄控摶造化眞兒戲東鄰早結丞相歡種瓜不到靑門地君家屋前山水幽正好歸來尋舊逰座上衣冠戲彩日窓前燈火讀書秋我欲從君語疇昔悠悠世事嗟何及滄波東逝魚西飛獨振布袍三嘆息

負薪女

山下女兒雙髻埀山上負薪哭聲悲辛勤主家奉晨炊主翁頭白諸郎癡干戈未解骨肉離生來不識妍與媸長笑鄰姬畫蛾眉金屛孔雀何光輝琱弓羽箭來者誰緑楊終日靑騘嘶人生年少如駒馳鴛鴦翡翠皆雙飛愁思百結心自知負薪拭淚背人揮黃昬四壁寒螿啼

和羅貞仁達見寄

紛紛世事何爲者殺气騰空龍戰野萬國瘡痍未得瘳十年奔走終無暇痛哭呼天晝杳冥淚痕血點布袍腥愁霜逐日催人老厲階在昔知誰生憶昨先皇振天怒盡四海外遵王度官曹裘馬連靑雲父老謳歌足春雨我自甘爲樗散材石田山下鋤蒿萊骨相判知無肉食對客長笑心悠哉先生未肯老邱壑雲海蒼龍奮頭角碧桃紅杏皇州春緣誰竟負看花約空谷著書追昔賢文章落手人間傳長風吹云出山去使我不見心懸懸出處情知各有志故舊何人共心事離別中年自不堪芳艸閒愁滿人世海波幾許成桑田麻姑消息魚沈淵小山桂樹秋風老待君歸去知何年

寄李尙文少府兼簡周仲元

蓬萊歸路渺何許美人相思隔煙浦靑鳥飛來雨意遲黃鸝啼醉花陰午江邊釣石甚奇古一絲栁風獨延佇嚢罄久無沽酒資詩成何得驚人語李侯金閨聲價髙往來意气淩吾曹官舎臨湖懸彩棒酒杯勸客滋宮袍不擬東籬種秋菊欲從上苑醉仙桃寜知淮海風塵起黃鵠委翅歸蓬蒿去年東走共顚倒茅屋寄宿憂心搗九月絺衣敵早寒萬事不如歸去好拾薪煮雪我常貧掃石臥云君計早古人成敗每輕之及此始知難自保近日攜書尋舊逰江上孤舟滿載愁偶見周郎共樽酒一談一笑何風流主賓二妙不易得我欲從之長滯畱相思且付楚江水江水不盡情悠悠

題秋山風雨圖

平生最愛米家畫君之此圖妙天下鳥分歸路云不開樹壓懸崖雨如瀉倚江茆屋何人住蘆竹蕭蕭出無路似我還山煙雨中愁來只讀秋陽賦

同羅伯剛贈棲碧山尊師

子眞騎鯨上天去山中碧桃開幾度昆明灰盡始逢君到今獨守燒丹處聞君早歲神骨淸手援北斗掛中庭銅仙夜送玉盤露孤月烱烱秋冥冥碧山淸髙隔風雨不省人間暗塵霧酒杯春緑浸瑤花碁局午陰團柰樹我思子貞不可扳欲往從君勘大還仙人不借緑玉杖只隔流水行路難行路之難今最苦山鬼跳梁一足舞蒼精雙龍閟神光待君不來白日暮何當爲啟松筠闗一洗塵土開容顏鶴背天風甚安穩攜我更上蓬萊山

贈別羅庭植

驊驑不受庸駑羈志與千里風雲期才傑每稱天下士慷慨必展胸中奇十載君歸臥云島功名歲月閒中老燒丹永夜紫霞飛問字無時緑樽倒抱琴正好聴鳴泉明朝又買西江船角引曉霜凝別思梅披晴雪照離筵吳山楚水多芳艸黃金臺髙幾時到必逢豪傑語襟期白髮誰憐長逺道人生富貴各有時朝陽鳴鳳梧桐枝醉解吳鉤贈君去歲雲暮矣歸毋遲

從軍別

將軍披甲控紫驑美人挽轡雙淚流六月炎埃人命脆軍期稍緩君須畱彼爲兄弟此爲仇朝爲公相夕爲囚歳歳年年苦徵戰黃金誰足誰封侯煙塵暗天南北阻英雄盡合回田畝當時兒戲應門戶不謂虛名絆官府馬鳴蕭蕭渡江浦重喚奚奴再三語將軍臨陣子爲禦莫把長鞭鞭馬去

寄從弟鐸及弟銓

牡丹臺前春色滿杏花初開栁芽短霧气撲簾翡翠寒池光蕩日鳬鷖暖好花時節俱在家銀錢買酒不用賒長生共祝千歳壽逺信相期八月槎烹雞斫魚宴親舊弟也甚恭兄甚友功名好在太平時骨月獨完離亂後蹇余抱病向天涯每從佳節長咨嗟蘓秦六印終何益半畆還須學種瓜和

答銓弟【弟云在贑日有誦爾詩兩辱問起居者】

別來兩見春日滿愁思誰云春夜短十八灘頭鳴棹歌胡姬勸酒銀瓶暖中江開帆先到家意濃不計歸程賒但云老兄久埋沒詩句何得隨飛槎諸公傳誦無新舊相憐似是平生友事業靑雲如鼠肝文章白髮羞牛後長年凍餓茫無涯不敢仰天生怨嗟先生歸去且種菊詞客愁來空饐瓜

題陽和吉灤京詩集

鈺也不識灤京路送君幾向灤京去灤京才俊紛往來好景惟君獨能賦太平自是多佳句況逢虞掲論心素金魚換酒謫仙狂彩舟彈瑟湘靈助豈知歸去煙塵驚山中閉門華髮生雲气蓬萊心未已夢中猶在東華行貞元朝士幾人在少年詩思千載名西云亭上何日到爲君舞劍歌灤京

猛虎行

猛虎長嘯風滿谷十載山中往來熟朝噉牛羊暮殺人耽耽不畏弓刀逐山翁死後空茆屋山下行人早投宿妖狐慿威作人語跳梁白日欺樵牧南來壯士怒相觸彎弓射虎穿虎腹閃爍雙睛甘就戮髑髏作枕皮爲褥人生何必書多讀能事自足驚殊俗何當更斬長橋蛟老夫𨿽死闗心目

贈劉子倫

廬陵周愷文章伯語語談君不易得嗟余終日走風塵到今未覩眞顏色聞君早歳抱奇節胸中磊落太平策玉龍霜冷光欲飛蒼隼秋髙影孤掣交逰四海多才傑自合貢之天子闕彩筆題詩衡嶽雲畫船撾皷西湖月衣冠王謝自風流賓客秦黃最超越往年仗劍奮忠烈戰袍紅濺猩鼯血艸檄未吐陳琳詞種栁已近淵明宅酒酣气漲潄天風一聲長嘯層崖裂登山臨水澹忘歸聴雨看雲頗愁絕茫茫世事應難測英雄莫遣頭空白寒盡春生剗雪霜海闊天髙排羽翮何當攜手銅駝陌蓬萊羣仙朝帝側醉浥溟波鱠六鰲老懷浩蕩從君說

滄洲灌夫詩爲周子諒賦

往年曽踏滄洲路滄洲仙人畱我住紫霞裁剪成春衣到今掛在珊瑚樹十載人間走塵霧惟愛周郎讀書處雲气寒深連竹松江波晴漲揺窓戶淸曉中庭遺鶴羽太乙靑藜夜相語晚菘春韭東西畦鳥啼桑陰日當午浦云分送疎疎雨抱甕歸來不知苦嗟我已負滄洲期羨君獨得滄洲趣江山今古武陵源姓名伯仲蘓公圃畦外有田多種黍長使糟牀壓香醑招隱先須招我來到門不用分賓主

葵花嘆

朝見葵花長嘆息暮見葵花重於邑白日攜光萬彚蘓寸心烱烱誰能識蠟光膩粉花正開翠袖捧出黃金杯再拜君王千歳壽六龍迎駕扶桑來朱門厭逢車馬客移花逺置山巖側不辭辛苦灌葵根遮莫浮雲翳空碧

寄友

東岸桃花西岸栁來往扁舟共杯酒去程易逺情易疎長亭落日空回首南山山下黃菊叢采采寒花霜露濃蝶恨蜂愁時節去老懷且復相爲容風雨昨朝籬竹倒牛羊亂蹴荒山艸艸木無情難自保人事悠悠何足道黃金多貯交情好

呈羅伯剛文學

正月初四日伯敏兄見過我桂樹林辱拜老親語及先舅志行房下事重增感哀先舅諸子侄畱江外者存亡𨿽未可知而其田土在鄕裏者多寡宜有可考且韓謐祀充神恐不歆鄰於若敖生者何忍僕謂宜白諸親者尊者奉靜季翁父子之主遷於羅氏祠堂而籍其田土之入以助歳時之祭甚義舉也俟江外者歸完璧外府又何難焉僕侍老親貧甚無能爲役謹賦長句以呈惟伯仲究心焉

羊郎不過西州路痛哭當年獨何故甥舅深情江水長今我思之更愁苦葛山老屋依巖樹杖屨往還經幾度池光凝墨艸帶埀正是仙翁讀書處仙翁騎鶴渺何許零落殘云春景暮不消鬢雪添眼花到今長者傳佳句【志行有詩云臘盡未消頭上雪春來惟長眼中花此甚工巧】麒麟髙冢舊松楸燕子他家好門戶嗟我重來淚如雨早時鬢髮今埀素再拜中郎問家譜封胡羯末俱淸楚乃知喬木盤根深萬葉千枝承雨露澄淸淮海藉英雄亢宗事業寜無補夜讀羣書霜月明秋懸雙劍蛟龍舞振耀家聲文且武綿綿葛藟江之滸印山祠堂今誰主仙翁配食神靈聚豈無他人我同祖蒼崖勒碑照千古

寄羅惟巽【善制筆】

四年不見羅文學緑鬢朱顏宛如昨酒杯春滿聴啼鶯琴響夜寒彈別鶴鶴飛冥冥遡寥廓仙人遣送長生藥丹砂九轉飛靈光玉虹白日穿林壑豈無蹤迹到城郭詞林近日傳新作待月光分荷露圎掃云晴帶松花落髙懷自是貯冰淸而我胡爲困塵濁愁心千尺逰絲懸俯仰交情誰厚薄白髮爲儒世所輕臨池學書意蕭索聞君近有山中約狡兔何時當就縛

題鄧家婦王氏詩卷

靑原之北書臺東髙官厚祿多才雄一死獨稱鄧家婦立身豈在文章工黑風吹沙舞魑魅劍花凝碧血流地紅顏薄命誰不憐髙風能使男兒愧鄧侯莫傷鸞鏡空厚夜招魂歸故宮結髮深恩不相負今日始見修齊功茫茫世事東流水鄧侯容髮今何似黌宮有井井有人重到讀書須向此

和酬歐陽伯庸

往年讀書竹深處君家叔父相賓主一門羣從君最奇賦詩已有驚人句秋髙沆瀣瀉金莖日迥瑤臺森玉樹邊烽飛度吳江浦燕歸盡失舊門戶十五年間百憂集相逢不敢訴艱苦昨者見君俱老蒼形容𨿽變气如故靑眼惟逢舊客開素衣不受緇塵污松下長琴按新譜流水髙山必自語聴者不知復不顧始見髙人有眞趣乃仍食貧忍羈旅俯仰詞林誰比數射工伺影江波暮長日閉門傲寒暑雲松千尺冥冥風野桃三月瀟瀟雨

題龍湖小影圖贈劉文周

龍湖春水浮翠煙栁絲千尺繋漁船漁歌唱得歸來篇龍湖秋月浸寒玉桂花香壓樽中緑琴聲彈作髙山曲斯人何似似飛仙是誰妙手分淸妍人間今日畫圖傳薛茘分陰网茆屋露瀉空靑沐松菊白鶴歸來晨自沐蒼龍玩珠湖水寒虹光飛逗霜毫端賦詩冩徧靑瑯玕世上功名舞豪傑白髮靑衫腰屢折誰肯山中采薇蕨君心直與古人期朱顏緑鬢人莫窺如何畫史能相知彭郎意匠自奇絕使我一見神飛越小山招隱歌三疊我家更在深山深彭郎何日能相尋畫我髙秋桂樹林桂林近接龍湖上與君杖屨共往還何須更看靑松障

答龍叔起

早歲功名望吾子寶匣倒流三尺水一朝騎馬稱將軍鄕裏小兒盡風靡詩句烏絲冩兔毫除書紫泥印宮紙移席花間待客至俸錢沽酒日餘幾才傑大用當有時長想風雲平地起事有不然待消弭中朝達官忽至理塵飛戎馬塞江淮日落妖狐闞閭裏東西奔走十六年今日見君雜悲喜一飯不肯蹴權門獨惜交情保終始作詩寄歐思不羣大音洗我箏笛耳我欲煩君重見歐著身更好山巖裏

靜思集卷三

●欽定四庫全書

靜思集卷四

﹝元﹞郭鈺撰

○七言古

送劉掾歸休

人生無如食祿好何似逄萌掛冠早山林朝市將無同英雄不向塵中老聞君拂衣歸故林往事欲說誰知心一代文章塵土夢百年富貴浮雲陰君今住近靑原下庭竹窓梅絕瀟灑幾回淸夜夢故人故人天上騎驄馬丹心仰天寒水淸白髮照鏡秋霜明曉圃鋤云種蒼玉春山斸雨尋黃精瓜田新得東陵種襟期還與東陵共門前賓客從去來但令玄鶴司迎送我不識君心煩勞滿前出處君獨髙側身西望長嘆息懸崖老樹風蕭騷

座客談仙

彩霞麗空覆蓬島璚樓晝鎖春風好海波不動羽輪輕霞佩云裾自顚倒徐郎消息眞未眞如何卻許童男到一杯曉露咽瓊漿兩袂天香拾瑤艸不省仙宮日月長但憑靑鳥歸來早秦皇漢武空復情蕭颯麻姑霜鬢老

送羅秀賓之江東兼寄劉潤芳兄弟

劉於余爲近鄰而客於饒與吾家諸父兄弟俱相好壬辰之後久不知消息近年聞無恙而故鄕有不堪回首者故章末特致意云

十載山中投禿筆長揮老淚送行役今日緣君始放懷爲作長歌冩胸臆君昔讀書三百篇早期擢桂秋風前驊驑健步無由騁白鶴仙經得祕傳竹笻行徧吳云白地利天時細窺測丹心欲拯世間貧厚澤每沾泉下客辭家千里逰江東壯年豪气飛晴虹大府禁酤若爲別奉一杯水情無窮吾鄕劉郎好兄弟爲我殷勤致深意芳艸煙荒同水廬長松月冷龍湖地東郭老生廢讀書桂林𨿽好顏色無人生萬事還鄕好晝錦何時照裏閭

楊和吉西云亭賞菊和韻

西云亭上酒初熟西云亭下滿秋菊主翁把菊飛酒觴彩箋自冩陽春曲舊觀菊譜不知名今日按行心始足靚妝洗粉舞霓裳醉色扶嬌剪紅玉就中一種菊之王髙花獨號禦袍黃縹緲翠華下南苑玉環飛燕參翺翔誰言老圃含淒涼雅懷不受春花香地偏佳色承曉露天淸老气排秋霜府司伐木震山海嗟爾寒花獨光彩長歌把酒酹淵明歸來三徑今何在座客酒酣多气槪我獨看花發長慨晚歲更爲松竹期他時莫逐蕭蘭攺

桐江宴集和周子諒韻

岸巾長嘯吾與君譲君筆力飛春云蒹葭枯折吳江濆芝蘭卻許濃香燻今夕何夕歌聲聞江山重到吾已老慚愧詩成瘦如島座中少年美詞藻琪樹交花照晴昊懷抱一時盡傾倒玉瓶行酒杯如飛爭雄得雋酒滿衣持觥禦史令莫違斫魚烹雁頥指揮荊州吾土還相依江上云荒月欲爛客嚢空貯閒愁滿不謂相逢重輾轉交情豈必論深淺黃鵠一飛天地逺

答宋時用韻

朔風吹裂霜林錦敗葉蕭蕭滿山徑鴉啼落日繞空巢雁度愁雲蕩孤影思君不來心烱烱白鶴傳書致三請想見雲間騎鹿歸坐俯淸泉滿淸聴喬木千章拔地髙危樓百尺臨風迥壯顏如玉紅光肥閒意看花緑陰靜昨來訪古鳳凰臺二水三山入髙詠李陽曽奮漚麻拳毛生自脫嚢錐頴騄駬虛空不足騁且復滄波理煙艇歲月悠悠付笑談水去雲飛兩無競長琴橫膝松風鳴深巷閉門苔雨淨秫田秋熟新酒香弟勸兄酬惜光景問余別恨如水長幾回空發剡溪興坡上竹翁煩問信何得風波起眢井空山歳寒冰雪盛凜凜蒼松千尺勁

送宋仲觀迎親江陵

戰塵飛空暗南北出門每恨山河窄況復荊州千里遙君家嚴君久爲客天髙雁杳音塵絕十七年間愁百結昨者忽傳消息眞健步如仙髻如雪上堂白母喜欲顚明朝便買西江船奉迎歸飬無不足髙官可棄金可捐東鄰失子西失母君家具慶寜非天別君豈必送行曲望君卻賦歸來篇舊聞荊襄樹旗羽客行不免多愁苦嚴君能保千金軀豈無歸夢到鄕土老大還家樂且閒溪栁山花總如故君今去去須早歸白髮慈親倚門暮

代送安成潘判官

玄云夜開景星現野田秋枯甘雨徧潘侯爲政今若玆在於賤子何由羨安成昔變虎狼都黠者爲鼠癡爲魚西風落日一回首慘淡百尺書臺孤萬馬南來如電掃風俗只今還再造遺民一二盡瘡痍潘侯輟哺傷懷抱朝馴蛇虺歸靑山夕抱赤子袵席間一朝威武收功易三載撫字推心難潘侯報政赴京國不敢含啼臥車轍再拜君王願借恂重來早建黃金節

古劍歌爲李伯謙賦

先生重劍如自重藏之深山不輕用寶匣夜開紫電飛滄波曉淬龍光動幹將湛盧不易求英雄今古良悠悠鴻門舞散玉斗碎吳宮皷絕蛾眉愁銅花玉暈文章露野人願致華陰土佩之自可無邪心袁公奇術何足數先生揮毫山館中光芒似欲爭詞鋒白照晴空鋪雪練碧含秋水生芙蓉邀我一見神淒惻坐嘆毛錐老無策何當借我小試之目前且斷讒夫舌

古桂樹行

六月十五日龍可道邀飲古桂樹下積雨初晴緑陰如洗入夜酒酣可道立索詩因賦

六月塵沙倦長道卻愛君家桂樹好桂樹未花意自香暮雲捲雨秋先到月光滿地無灑掃石磴髙低藉幽艸滿壺美酒共傾倒一洗煩襟靜懷抱昔年夏屋髙渠渠秪今結茅自有餘兄弟白頭俱孝友髙堂慈母多歡娛兵革未息民未蘓吾徒正合山巖居子弟長大宜讀書浮雲富貴何有無桂樹與人共長久從此栽培更深厚萬葉團陰煙霧間孤標發秀風霜後半畝玲瓏斜月透翠光寒色浮衿袖八月花開我再來君當剰貯千鍾酒

和酬李憲文送茶

鰲山峭石攢碧空物性苦硬气所鍾野老鋤云種茶荈年深獲利盛農功雲蒸霧滃春蒙蒙一槍兩旗戰東風采掇可以羞王公西山白雲將無同我家住近鰲山下糴米買薪日無暇長夏飲水冬飲湯風月交逰足淸話君年甚少甚瀟灑摘鮮分贈金同價已看雀舌堆滿盤況復驪珠動盈把讀書窓深午煙微竹鑪石鼎生光輝玉川七碗喫不得以少爲貴知音稀君子浩蕩不可羈好追彩鳳天門飛白玉堂前春晝永承恩拜賜龍團歸

寄周子諒

人世近年不可道相逢但說滄洲好掃云放鶴招飛仙冠屨煙霞任顚倒琥珀香傾白玉壺珊瑚影拂紅雲島洲前弱水知幾重跂余望之不能到滄洲美人玉無瑕曳裾每在王侯家去年把釣桐江上驪珠飛光照白沙野水平橋重回首夕陽門掩松陰斜闗西老子拂歸袖薄俗俯仰令人嗟我初去畱謬長策遂使諸生笑王式不論世事凋朱顏一雙老眼依然白五月抱病山居窄展轉空窓想顏色丈夫豈作兒女悲情深不免傷離別

爲李伯謙題蟠桃三熟圖壽白沙葉巡檢

瑤池春早羣仙集東方小兒吹玉笛酒酣攜得蟠桃歸種向仙山人未識學仙之人冩作圖風枝露葉靑扶疎三實埀埀世所無持贈將軍歡有餘長歌願祝將軍壽千歳蟠桃千歳酒將軍自是山中人好與蟠桃共長久丹鶴銜書昨日回爲報蟠桃花又開南極老人笑相待穩駕虹橋歸去來

題滚塵圖

紫驑脫羈矜得意一團旋風捲平地气猛欠伸赤汗收尾長亂撒香塵起筋骨不與凢馬同始知貎在丹靑中門外水與天河通不然翻身當化龍

同李主敬題李南玉瑞竹詩卷

往來曽看瑞竹圖君家盛事傳裏閭阿翁抱孫宴賓客祝詞盡誇鸞鳳雛今日重看瑞竹記舊家文物君能繼羽毛紅色彩雲端銜圖應作皇王瑞瑞竹修修分兩岐節疎葉宻寒參差濕團曉翠煙花結光浥空靑露點埀大安園中萬竿緑滿林春筍森羣玉能使一竿如此奇王猷借看情何足好縱長梢拂紫煙樽前風月招飛仙培飬深根子孫長主翁與竹俱千年

和宋竹坡見寄

長途浼浼塵沙黃車輪四角投何方歸來卻笑同捨郎致身何用多文章白紵吟魂消夜雨靑燈華髮凝秋霜鴻鴈南來同是客蘆花漠漠湖光白稲粱生計良獨微入門誰肯相娛悅君家洞口埀紫蘿佩菊紉蘭秋興多難弟持杯共傾倒諸孫捧硯供吟哦溪上羣鷗飛欲下老翁自是忘機者脫巾醉眠呼不醒添入畫圖甚瀟灑賦詩招我來相過樽中美酒搖紅波便宜相從飲一斗梅花梢上春如何

和羅明信見寄

憶昔羅浮遇仙伯河潤九里分余澤翻雲覆雨幾晨昏到今猶作飄蓬客平生論交無淺深抱琴但欲求知音修竹晚風畱獨坐落花春晝愁孤吟遙望君家片雲隔短竹化龍不堪策醉語狂談禮法疎知君於我終無責天寒雨冷我欲歸君詩滿紙龍蛇飛去燕來鴻增感慨兔絲松樹長相依

和丁與善

凍鶻不得棲上林鍛羽卑飛空苦心是處掃愁一斗酒長年知己孤桐琴緣誰推抱遂至今萍水相逢共爲客燈火長淹風雨夕悵望鄕闗歸計遲聿陪杖屨歡情浹嗟我嚢空無一錢頭顱贏得千絲雪野性專於魚鳥親始知嵇康交欲絕偶題詩句落人間骯髒伊優兩無遇舊逰舊釣總依然不恨歸云無托處杯行到君君莫止酒醒明朝各分袂霜飛茆屋硯敲冰月上空山劍如水冩詩持報腸九回明年當復爲君來相思但見梅花月如對玉人銜酒杯

彭中和有贈松林墨蘭一幅許以貺余余因故以墨梅先之旣而中和賜報以詩遂次韻復之

往年看花落春後金莖琪樹山中少江上老梅回瘦枝冩入山窓自妍好君家雪壁宜掛之繁花不逐東風老共憐縞袂染緇塵何惜浮雲翳晴昊聞君舊貯書畫多松林墨蘭香未磨奪取錦袍吾豈敢纒綿正好如松蘿常笑虎頭每癡絕不見人間鴻爪雪何當來往翫心情梅有髙標蘭有徳

題李尙文少府所藏枯栁寒鴉圖

江邊獨栁飛羣鴉敗枝殘葉秋風斜石泉可飲不可啄似聞落日鳴啞啞一叚淒涼幽思足忽憶看花過韋曲上林春早聴啼鶯太液波晴冩黃鵠

題周惟中所藏落雁圖

燕鴻南飛幾千里紈素冩之不盈咫老翮風髙剪斷雲寒影日沈迷亂葦野煙著樹淡微茫山雨欲來秋滿堂不是主翁催飲酒秪疑短棹浮瀟湘

題邊桂節所藏雪夜訪戴圖

雪光兩岸流素月扁舟江上神仙客畫史相傳回棹髙政恐風流變蕭索何如入門各盡歡主翁有琴爲君彈梅邊醉潄瓊瑤寒絕勝怱怱借竹看

題劉氏雪翁吟捲

仙翁未老頭總白飄蕭兩鬢吹晴雪幾回覽鏡心自疑卻怪春風消不得面如紅玉眼如月往往問年驚坐客到今上馬不用扶風流文采居前列新築雪庵倚山北竹門晝開紗帽窄花撲春缸酒气香月臨秋幌簫聲咽溪山畫圖甚奇絕萬事只從閒處閱歳寒髙誼誰與同獨見梅花好顏色玄陰崢嶸厚地裂朔風如刀剪瑞葉雪翁長嘯雪庵中俯仰乾坤迥澄澈襟懷寒浥冰壺淸標格烱如璚樹潔近見麻姑兩鬢霜染髭始信皆無策何年竟棹剡溪船分我冰花沃焦熱

靜思集卷四

●欽定四庫全書

靜思集卷五

﹝元﹞郭鈺撰

○七言古

和酬黃用泰

聞君讀書近秋浦老大用心更淸苦錦箋揮翰散晴雲燈火隔窓聴夜雨前月西風送好音孤鴻蕩影愁人心盈盈一水不相見千里命駕何由尋憶昔風塵走長道曽宿君家碧雲島一時談笑君未忘十載淒涼我重到思君長日臨溪頭蘆花吹雪迷歸舟官錢當十足沽酒【時官錢一當十】何當一醉黃花秋

題楊節婦劉氏書卷

桐江江上望江水君家有母心相似母昔少年失所天澄波千丈無泥滓瑤琴錦瑟六年中孤鸞曉飛繞云空丹心惟抱秋月白翠鬟不識春花紅老天夢夢恨無子仙桂移根中道死移來苦栢翠可餐忽看滄海飛塵起乃知爲善報不虛諸孫文采珊瑚株讀書旣睹家聲振奉珍能盡閒居娯大府具狀上朝省烈士聞之毛骨冷綸音早晚表門閭貞節芳名重鄕井髙年七十顏色和蟠桃千歳著花多史臣擬書列女傳撫捲先爲題長歌

寄胡伯淸

諸公盡說爲官好君獨胡爲掛冠早朝上中臺脫繡衣暮入南山臥煙艸聖朝耳目寄所司靑天尺五安云梯布衣承詔起江右飛雨隨車到浙西文采已爲當途重何乃抱才不終用徒步愁聞驄馬嘶舊名還與沙鷗共自從子陵歸江湖淸風髙節何代無相逢莫問諫大夫黃冠艸服我自娛英雄出處不論命笑指南山空快捷方式鶴舞猿啼山月髙酒熟魚肥溪雨溟君今所得良已多功名富貴將柰何慿誰寄書與周愷歸來好共釣煙波

和歐伯庸

飛光忽忽催人老白髮不期來獨早气鍾寒栢兀孤髙目眩春花自顚倒平生籌策無一奇著身山巖乃所宜往事盡付東流水惟有知心勞夢思酒酣拔劍爲君起愛君近來詩句美思君不見獨長哦一唱三嘆情未已結交何必黃金多長松千尺懸絲蘿王門伶人不肯作其若髙山流水何昨日花開今日落東風𨿽好亦云惡百年會面能幾時乘興須來不須約

簡周文瞻

先生掛冠竟長往靑山白雲注遐想姓名久在縉紳間風節欲傾寮宷上天柱峯髙郁蕭爽門前流水供春醸小車駕鹿度松陰盤石彈琴答泉響平生老筆稱絕奇大小二篆皆吾師江虛白沙鐡錐立云捲空靑玉筯埀襟懷浩蕩無所惜每逢好事能書之近來題筆滿江右丞相中郎千載期往年下筆誰最妙聞之獨數吳興趙繡衣禦史又得名出處與君不同調髙齋日長客來少洗硯自瞰萍花沼晴雲飛動碧窓間酒酣得意掀髯笑愧我還山茅結廬老去家貧且讀書願求大字懸書屋一洗塵穢開淸虛竹林雨過暑气無霜毫染墨多勤渠野人拜賜不敢隱虹光應貫斗牛墟

同李立本贈醫

丈夫爲醫眞有道人間百病煎百艸百艸於人尙有功聖謨砭訂誰當告聞君獨得聲名早上池分水洗襟抱滿煎凋瘵生意回君來絕勝陽春到嗟余病癖老更多療之無方愁絕倒錦袍霄漢夢荒涼白髮邱園日枯槁平生頗嗜短長吟弄筆至今無一好久欲尋醫今遇君安得從君共論討參苓芝術俱等閒頂門之鍼乃爲寶

徵婦別

徵婦臨行曉妝薄上堂辭姑雙淚落含情欲訴哭聲長一叚淒涼動林壑從夫不辭行路羞婦去誰爲飬姑謀婦人在軍古所忌今者召募如追囚十年婦姑共甘苦一室倒懸空四顧小郎早沒更無人卻把晨昏托鄰婦情知送兒是埋兒姑年老大莫苦悲萬一軍中廢機杼減米換衣當寄歸小旗叫呼催早別出門便成千里隔今夜不聞喚婦聲愁心共掛天邊月

題金守正所藏謝君績秋山讀書圖

晴雲日髙澹林木澗水縈回繞茅屋白髮何人似我閒長日空齋把書讀謝公湖海今倦逰乃知筆力老更遒西山一點千仭秋臨風回首情悠悠

題袁寅亮進士所藏袁安臥雪圗

大雪僵眠呼不起錦袍公子何由至苦寒未可更幹人斯言便爾含春意他日登庸勲業崇素心已見卑微中黨家歌舞擁鑪紅歡娛一晌寒煙空畫史經營自風致琪樹瓊花照天地舊家靑氈君勿忘公侯子孫當復始

題蕭質所藏終南雪霽圖

玉龍銜燭晴光吐怪底空檐響殘雨南山一夜服還丹滄浪之水總如故公子昨朝愁出戶錦袍圍春醉歌舞赤腳老樵拾斷薪畫史何由得深趣早梅回暖動精神凍雀翻叢動毛羽筆端生意開紈素恍然不記寒宵苦泥滑迢迢江上路行客茅檐不少住世間快捷方式渺何許已有扁舟候江滸隔浦長橋似灞陵何如著我騎驢去黒貂擁醉詩思多明日歸來爲君賦

送李原貞逰淮

君歸省親親已老如何又渉長淮道長淮千里快壯逰不似斑衣兒戲好棹歌聲齊催發船煙花看栁媚晴川酒瀉紅光照白日詩傳佳句驚離筵丈夫意气吞餘子百年飬親當飬志空山憔悴亦奚爲捧檄曽聞爲親喜再拜勸君金叵羅問君年紀甚不多漢王好少今若此攀龍早早騰銀河白璧黃金無足惜庭闈歡聲勝歸日鶯花春暖吳宮深鴻鵠風髙楚天碧

春暮吟

玉壺沽酒靑絲絡啼鳥勸人滿杯酌落紅滿地晴香消濕翠如煙午云薄畫樓玲瓏隔彩霞樓前雙鵲鳴喳喳想見吳帆北風起王孫明日當還家

刲股歌爲戴氏子賦

昔人狥恩自刲股儒生靳靳不相許君今刲股母疾瘳一寸丹心吾所取母年老大呻吟苦恨滿西山日將暮劚苓粉參竟無補此事曽聞耆舊語揮刀剜肉號蒼天百靈昭昭瞰庭戶血流及屨不自知何暇更要鄕裏譽明朝問膳俱復初不用諸孫扶健步匹夫精誠動天地六月飛霜有其故雪消修竹筍穿林日射錦桃花滿樹春風轉暖春晝長滿壺美酒斑衣舞

同宗弟文炳宴集余以病不能往中和仲簡偕行且有登覽之樂因事觸興形於詠歌俯仰之間余不能無憾焉聊復次韻

出門朝夕望西嶺白雲千頃儀形靜縈空飛徑愁躋攀元猿抱子行相引眼空不覺梯身髙羲和回車近人頂老樹慿風爭怒號危峯拔地相撐挺絕谷遙聞瀑水聲微云忽墮孤鳶影吾宗結屋紫翠間彷佛人煙似仙境主翁呼酒醉東籬一曲未終俱酩酊白髮簪花人更嗤豈爲諸生玩光景蘭■﹝艸洍﹞已隨蕭艾化人情不似江流永曲彈別調終無聞藝入剰員空自逞歃盟惟待桑薴翁長向空山煮春茗翻雲覆雨胡不然撫事從今夢初醒江山千里老驥鳴風露五更孤月炯閉門落葉紅滿階賦筆登髙再難騁只將緘黙謝友朋混沌何由效溟涬

荊軻詞

燕山雪飛靑宮閉■﹝毛瞿﹞毺夜暖沈沈醉北斗黃金何足多一筯深恩美人臂寒風蕭蕭度易水匕首光芒泣神鬼畢竟明年祖龍死恨不報君爲君喜

張良詠

韓成未死思報秦漢燒棧道吾兵神韓成已死思報楚始知漢王乃天與昨日相從赤松子今日已見淮陰死控禦天下漢業崇不受控禦眞英雄

石崇詠

樓上唱歌舞緑珠樓前馳檄收齊奴紅裙飛墮喚不蘇一死不救赤族誅倚闌恨不忍斯須緹縈沒身尙可圖報恩但願主翁壽傾城顏色何代無

王猛詠

五馬渡江老臣泣埀死丹心在王室當年非不思南來王謝豈能生羽翼魏相張儀尙爲秦聊借羌苻展才力江南𨿽僻不可圖靑史千年誰獨識

乙卯新元余年六十目病又甚撫今懷昔感慨系之適諸弟侄來賀因賦長句

憶昔軍麾滿南國性命一絲懸一息老天與年補長貧白髮蕭蕭今六十嵓前桂樹倚半空臺上牡丹髙數尺雨露皇天根后土前輩風流我何及燈火讀書眼盡昏杖屨逰山足無力齒牙動搖亦已落逆旅應催早行客髙陽酒徒誰獨存蘇門先生人未識春雨魂消韋曲花秋風怨入山陽笛檢束方知禮法疎笑談尙倚心情宻甕頭新酒甜如蜜羣從彬彬賀元日一庭晴色毳袍輕醉筆重拈百憂失

髙節宅中秋宴集

十年不到桐江上畫棟飛甍歘髙爽長風送月作中秋主翁攜客傾家醸筠谷山人飲不多半醉半醒發淸唱嫦娥怪我髮星星笑談猶作靑年想千里嬋娟千里情不期此夜從君賞丹桂香淸白露飛黃蘆葉碎微風響好懷得酒須放蕩何必拘拘絆塵鞅圓缺陰晴轉眼間古人今人幾惆悵但得明年有此情抱琴江上重相訪

十七日飲蕭觀逺宅候竹坡不至

候君直過橫塘曲白藕作花浸寒玉秋香捲入桂樹枝主翁新酒今朝熟待君共泛杯中緑前輩風流照心目白髮雲間不可招離情冩向窓西竹

和周公明兼柬李子晦

聞君何從得拱璧神功雕琢無難色如此奇材自不多況復芳年何可及事業雲霄應有時學問淵源豈無極論交每恨識君遲下筆還能愈吾疾自從患眼親舊疎空階落葉無行迹相知誰似李先生精神玉立仙中客軒昂自是離雞羣骯髒何慚倚門側每從東阡望南陌十日不見苦愁絕隴頭春色入梅梢俯仰流光長嘆息王粲登樓不自聊季子多金又何益相逢各賦去來篇官家已見頒新曆

贈曽葬師

洙泗水西馬鬛封龍虎山下畱侯宮當時相地果誰在能使累世疏恩隆聖人立參天地功老荘之說將毋同後來作者才萬一輸金償璧言非空廬陵老仙曽艮峯拂衣光吐蒼精龍奇觀欲淩嵩華上寓迹多在衡湘中卓卓景純書滿腹昂昂盧植虛如鐘夜語飛觴驚座客曉行控鶴追仙迹恩流黃泉舞白骨義激窶子撼王公我今白髮飄亂蓬惜我與君不早逢邂逅今日無匆匆神仙骨相須英雄薫天富貴非我蒙再拜何策驅詩窮

寄友

江波茫茫雪千頃斜陽閃閃歸帆影行人過盡不逢君緑酒滿杯誰共飲飛光如水不可畱思君如仙不可求風捲落紅千萬片滿空散作相思愁

丙辰上已與新諭龔履芳同郡周公明羅澄源諸孫仲雍登南山絕頂歸息於雩壇意驩如也公眀賦長句次韻

老懷恥爲繞指柔常恨不得登三邱春花滿眼春日美江山何往非勝逰啼鶯一聲碎幽寂南山面目如初覿碧桃紅杏相送迎翠栢蒼松分主客目送飛雲不可攀巨石人立當前闗飛徑縈回不知逺相逢樵牧俱歡顏桐江如帶才咫尺彷佛靑原云外碧鴻鵠淩飛天地寛蛟龍捲水滄溟窄第一峯尖知幾盤足力𨿽乏飛吟魂蘭亭陳迹不復見有酒自可開窪樽龔公气宇剗■﹝山上酋下﹞崒周郎風韻甚超越俯仰乾坤散百憂人煙縹緲神仙窟題名絕壁慚魯臯輸君年少筆力髙好詩不作山靈贈往返笑我成徒勞紛紛餘子風斯下只合從今結鷗社歸來髙詠舞雩風一幅畫圖無買價惜哉蕭郎阻天涯回首悵望重咨嗟人生離合各有數苦吟能使雙髻華我今萬事慵不理空抱長琴寄流水他年上已欲登髙故事相傳自今始

春夜吟

月色如冰花如雲美人樓上歌回文棲霞飛起玉階樹香風吹動殷紅裙去年寄書到君側書中只冩思君切情知人老髮如絲君歸不恨緣君白挿花記月夜未央他人苦短我苦長若使驅車到家日天涯芳艸愁茫茫

狂客行

美人當窓捲珠箔狂客花陰彈黃雀黃雀低徊嬌不飛金丸偏著搔頭落與君未展平生親柰何調笑如無人萬一樓頭是夫壻百年恨怨將誰陳君心誤認雙蝴蝶搖蕩迷魂招不得

題山水圖

我行不到山中久忽見靑山爲回首似聞流水響鳴琴恍若寒云落襟袖松下茅庵絕瀟灑甚欲從之度長夏振衣大笑問主人主人道是孫郎畫

明妃曲與宜春龍旗余杭吳植眞定魏巖分題並賦

女無妍醜入宮見妬縱使色傾城不如嫁鄕土承恩初駕七香車豈知今日馬上彈琵琶氈車飛白雪茸帽吹黃沙不恨君王棄我天之涯卻恨父母嫁我天王家自入宮門一回首薔薇香消縷金袖淚痕長伴守宮紅誤人何待毛延壽將心寄語後代人貧賤闗天不系身隴頭萬一無靑艸埋沒風沙空苦辛

雙蓮曲

鑑湖上雙蓮開彩雲不收並香腮二喬臥讀兵書倦鏡光如水臨妝臺兩心本同意羅襪淩波回冰絲透骨成連理紅鮮翠濕鴛鴦猜錦筵美人荷葉杯勸酒滿飲舞袖回緑房靑子無相催牡丹凋瘁秋菊摧奇祥異瑞君須培明日之日好音來共飛霞佩歸蓬萊五雲宮闕髙崔巍

射虎行贈射虎人

昨日射虎南山巓悲風蕭蕭眼力穿今日射虎北山下虎血濺衣山路夜朝朝射虎無空歸家人望斷孤雲飛度嶺踰山弓力健虎肉共分不辭逺府司帖下問虎皮髙枕髑髏醉不知虎昔咆哮百獸走一死寜知在君手鼻端出火耳生風拔劍起舞气如虹昨夜空村見漁火牛羊不牧犬長臥作詩贈君毛髮寒煩君爲我謝上官君不見昔日劉昆稱長者虎北渡河不須射

延桂堂辭爲李茂才賦

桂樹團團兮堂之下仰承元气兮根后土偃蹇蕭參兮枝交互離立不羣兮儼賓主堂中人兮啟璚戶攀援桂枝兮獨延竚被蓀蘭兮庭階秋風起兮滿懷日暮兮逺望江之水兮湝湝菊芳馨兮秋滿林思美人兮懸素心郁兮深霗艸靃靡石嵚崟掃白雲兮彈瑤琴抱明月兮知音酌桂酒兮堂之中子慕余兮聊舂容裊裊兮秋風羌獨立兮靡從虎豹遁兮晝寂白露湛兮寒滴巃嵸兮淒淒蕭蕭兮颯颯發長嘯兮攬淸秋攜美人兮醉我酬慨世俗兮悠悠攀援桂枝兮長淹畱

贈王儀

曉日照射碧海之珊瑚我思君兮文采殊明月飛光萬頃之秋水我思君兮情調美朝騁望兮朱戶夕夷猶兮彩舟回棹雙溪花雨暝捲簾萬壑松風秋昨日偶相遇池館邀我住我有閒愁千萬縷掛在落日寒煙之古樹抽刀割之斷擲向東流去丈夫磊落天地間傾人意气移南山干戈滿眼吾道喪今日見君多厚顏君莫哂壚頭酒壓黃花脂典衣且復從君飲悲歌擊劍晴光吐虹跨海斬鯨誰知雌雄半天飛雨萬里長風夜窺玉匣雙龍騰空

金雀屏送人往章貢成姻

金雀屏翠羽紅翎照簾幕馬上郎君雙箭飛佳期不負藍橋約藍橋咫尺間靑鸞去復還桃花曉泛春江暖玄霜夜搗仙宮閒仙宮閒情窈窕重開金雀屏拍手迎郎笑流蘓帳暖酒微醒銀燭花髙漏聲曉

賦得籬上雀送宜春龍旗伯章赴長沙

瞻彼上林萬木交錯爾獨何爲傍籬落不如南溟鵬又不似遼東鶴髙飛無力天地逺短棘疎煙晚蕭索遺穗蕩盡山田空虞羅不收溪雨作未看春日百花晴寜惜窮陰一枝惡嗚呼壯士當雄飛八翼天風散寥廓紫鸞丹鳳參翺翔愧爾啁啾籬上雀

靜思集卷五

●欽定四庫全書

靜思集卷六

﹝元﹞郭鈺撰

○五言律

春思

回舟桃葉渡空數落花鈿門閉紫苔雨鳥啼靑樹煙相逢疑夢寐此別隔山川想對銀臺燭猶題錦字箋

中秋與袁方飲田家

今夕是何夕桂花香滿樓金貂換美酒玉筍照淸秋好月偏憐客殊鄕足散愁主翁從笑罵長判不封侯

秋望

長嘯動巖壑秋風生滿林片雲隨雁度疎雨約蟬吟燕馬闗山逺吳船歲月深歸來蘓季子何用苦多金

從軍

減袖作戎衣爲儒事卻非心肝同感激名位卻卑微凂凂黃塵合悠悠白斾飛將軍先陷陣奪得紫驑歸

苦雨

雨寒滯茅屋昬曉候春晴欹枕江聲近捲簾雲气生花開從過眼麥倒最闗情況復轉輸苦邊隅未息兵

雪洞爲吳巴圖喇都事賦

船拓粉窓虛丹靑不用塗晴波涵貝闕寒月浸冰壺旗舞魚驚電燈眀龍玩珠紅塵飛不到深坐按兵符

入城

不見平安報酸風雜鼓鼙雨寒催日短云黒壓城低枕席啼痕滿鄕闗去路迷將軍多異見誰與慰烝黎

復愁

猛士憑城險四郊今若何才聞一馬獻已費百金多江雨舟無渡山云鳥獨過君王不相負諸將且須和

歳除前三日

一歲餘三日還鄕鳥道通論兵無眾寡決勝在英雄短髮思親白衰容待酒紅出門親舊滿共訴客囊空

王志元邀度歲不及赴敬答以詩

東門問來使晚歲許相迎野樹懸雲气江波挾雨聲虎饑寒更出驢瘦滑難行好是城南酒燈前只自傾

除夕

短日如年度寜知歲又殘鄕闗一水隔風雪五更寒寄食嚢埀罄更衣帶盡寛主人供帳好猶作太平看

江路

江路雪稜層嚢空仗友朋炊煙晨減米乞火夜分燈白鳥踰靑嶂蒼松舞翠藤鄕闗長在望歸夢久無憑

憶弟

時危思共濟謀拙阻相聞念母誰無子持家爾不羣江煙寒織雨山鳥暝穿雲悵望歸無計悲啼向夜分

元夕

聖主初臨禦舟車萬里通上元開夜禁樂事與民同燈引飛星動簾棲香霧蒙誰知今夜月照我坐書空

和王志元雨晴

客枕愁春雨漁歌答晚晴殘雲棲樹濕新水與橋平穉子買魚至主人窺筍生酒來卽傾倒何問阻歸程

愁邊

白髮逼人甚愁邊寇未平江山含殺气艸樹作秋聲誰復思何武人多厭禰衡功名汗馬得儒素足相輕

舟次峽江

江上晚晴好臨行復艤舟雨龍歸大秀水鳥度巴邱公瑾人中傑子貞方外逰時危論出處吾道莽悠悠

題周瑜廟

雄姿不可見遺廟俯江幹簫皷龍祠近旌麾虎落殘樹勲先葛亮定伯走曹瞞獨恨三分後無人憶漢官

早春江行寄周子諒

茅舍一尊酒獨行江上歸風髙去鳥疾野迥炊煙微靑靑麥苗長娟姢蕨芽肥寄語山中客無爲空苦饑

雨夜宿豎坼

倚江茅屋小白髮困淹畱燈影揺鄕夢雨聲添客愁二儀無定位萬國總深仇誰省驪山事終同艸一邱

和郭順則見寄

振衣楚山曉扇外暗飛塵蘇武終還漢揚雄獨美新棲烏頭欲白來雁信非眞懷抱向誰訴江鷗或可親

江上

江云捲飛雨涼意靜書帷兩岸鳥歸盡孤舟客渡遲物情皆自適人事每無悲不惜買山早黃金何可期

寄歐陽奎文周

長笑對南山浮名不似閒布衣經歲月茅屋寄鄕闗山曉捲簾坐雨涼看竹還今辰是好日把酒桂花間

壬寅正月十三日客退後書

酒從前日盡客又幾人來掃石俯流水煮茶看落梅爲儒生事拙會友好懷開但得情無媿妻孥不用猜

用前韻酬曹彥眀

江上一杯酒春風今再來將心托芳樹回首見靑梅沈醉有時醒閒愁何日開海翁機未息鷗鳥故相猜

同李主敬贈李將軍修隴西公墓

李侯將家子重拜隴西墳宰樹回元气丰碑補舊文子孫長振耀翁仲亦歡忻側想神靈語嗟君用意勤

春雨

日夜雨懸懸問春春可憐好花俱薄命似我負芳年雲气低簾外江聲到枕前何時是寒食早已禁廚煙

桂林對雪

髙閣延飛雪浮浮天際來亂飄隨地闊急舞逐風逥寒壓晨煙濕光揺暖气開四山勢欲合雙桂立崔嵬

登樓

茅屋厭卑濕登樓思不羣天邊春色早窓外暮寒分把酒邀歸鳥捲簾驚宿云直須借一榻髙臥避塵紛

哭吳林鎭撫

幕府十年別煙塵暗楚闗全家歸浙右匹馬老兵間劍術終難試銘旌復不還故人誰在側魂斷萬重山

經周進士聞孫墓二首【次首重到一本另起】

白日下幽谷孤墳宿艸荒文章唐進士兒女漢中郎知己長難遇憐才久不忘浦雲歸樹暝相顧色淒涼

靑山山下屋重到最傷神門掩桐陰日池分艸色春雨雲翻覆手石火去來身誤殺空梁燕歸尋舊主人

雨中有懷

山中十日雨滿眼緑陰成園減蜜蜂課樹藏鶯鳥聲舊逰多掃迹久別每闗情肝膽竟誰是淒涼白髮生

逰山觀佛堂和李尙文少府題

細雨涼生樹歸云暝入樓燈懸金粟並香蓊翠煙流秀老詩多好川眀醉肻畱濯纓吾欲往春浦水如油

十一月二十四日彥充弟忌日因嘆成詩

瘞骨荒山道淒涼十六年老兄今白髮慈母久黃泉世事不如意修途無息肩夢回孤客枕猶自淚涓涓

秋晚

獨坐不知晚捲簾云正歸門因無客閉事久與心違墟曲蒼煙合林梢黃葉飛老懷付蕭散行到釣魚磯

九月朔日發家書

黃菊盡開未主翁眀日回紅飛霜徑葉翠長雨階苔病眼隔重霧狂心著冷灰但須壓新酒兼有故人來

寄李子晦

懷刺將安往閉門空自勤山巖宜置我風月每思君揮翰唾成玉飛觴气吐云春來林木變鶴唳不曽聞

山館二首

偪側不敢怨飛騰殊未能野猿時送果山鬼夜吹燈口腹久爲累語言難盡憑白頭方檢束飽肉愧饑鷹

貼石支松榻閉門收蠧編故人久不至病客得髙眠松搐晚風怒簾分夜雨懸老禪應可學世故苦相牽

己巳元日次從侄瀾韻

太平應有象王國早生申云捧虞淵日天開壽域春千年周鼎重百戰漢兵神側想朝元殿徵南獻凱頻

和蕭伯章見寄

王孫文采盛千里入神交貧極錦嚢在愁來金盞拋雨迎龍出峽云護鶴歸巢欲寄相思意梅花霜後梢

黃州有警聞從弟銈已過興國度早晚可到家【次首憶從弟鐸】

戎馬壓黃州君先理去舟艱難千里逺貧賤一身浮宿將今誰在親王只自謀長江如失險鄕國足深憂

憶昨王師捷還鄕近五年艱危惟我共俯仰得誰憐茅屋秋風裏烽煙夕照邊亂離今轉甚思爾只髙眠

野宿

誰謂歸田好荒煙暗棘叢邊愁攢戰馬野宿逐徵鴻捆屨山涵雨煎茶竹送風讀書成濩落擬學六鈞弓

靜思集卷六

●欽定四庫全書

靜思集卷七

﹝元﹞郭鈺撰

○七言律

寄吳杜徵君

武夷空翠接秋陰古木蕭森石徑深中使又傳丹詔至山人長對白雲吟松花未掃風過席芝艸初耘雨滿林九曲畫圗歸內府君王應許遂初心

送龍光庭赴都

帝城此去人千里馬上題詩記舊逰官酒滿傳鸚鵡盞宮花飛點鷫鸘裘星回東壁文光動日麗中天王气浮禮樂百年多述作才賢深足應旁求

登宜春衛公巖

衛公舊日讀書處濩落孤亭紫翠中野迥虹光分暮雨天晴木葉響秋風武皇國勢資雄略牛黨私仇累至公論定是非誰復在晨鐘空托梵王宮

送胡元禮歸合淝省親

秋風林薄暮蕭騷千里庭闈屬望勞天入秦闗開去棹霜飛楚峽擁徵袍每看潘嶽閒居好始信張翰歸去髙我亦天涯漂泊久因君愁思滿江臯

和虞學士春興八首

官河春水湧輕濤來往千艘不用篙江浦女逰遺玉佩瑤池仙降獻金桃秋千拔地煙花暝閶闔中天日月髙早歲功名看得意扶揺風力送鴻毛

鳴佩天階委碧莎雪消太液漲晴波玉盤露浥仙人掌宮錦花添織女梭王子問安回輦近儒臣進請賜金多眀朝引見狒狼使樂府新傳天馬歌

沙苑煙晴苜蓿肥朝回天馬錦爲鞿詞臣會送歸靑瑣進士傳呼換白衣雲气曉依宮樹近春陰晝護苑花飛君王又進長生藥萬里樓船海上歸

城上觚稜霧靄迷角聲吹徹鼓聲齊雲生水殿龍常現月滿官松鶴並棲風俗元存中國舊天文並拱北辰低倚樓欲問通霄路誰借靑雲百尺梯

萬里驅車入帝闗十年棲息一枝安承恩數對麒麟殿卻老何資龍虎丹金水漲波融雪盡碧桃分蕋到春闌江南卻憶看紅藥紈扇羅衣不識寒

淸眀煙散栁枝斜宮樹沈沈點白鴉暖霧撲簾成細雨朔風吹面射飛沙江南最憶王孫艸天上催宣宰相麻十載滄洲孤舊約鹿車何日共還家

栁林笳鼔曉晴饒王子春搜出近郊云錦宮袍攢萬馬鐵絲箭鏃落雙鵰蒲桃壓酒開銀甕野鹿充庖藉白茅共說從官文采盛不聞舊尹賦祈招

浩蕩天風駕海航忍從兒女問耕桑珠聫魚目知誰識劍吐龍光不自藏司馬倦遊曽建節買臣歸去宻懷章只今豈是無詞賦材俊中朝少薦揚

送王國琛使君赴福州

閩嶠來迎新太守旌麾遙揚海云低天書夜下羣龍會露冕春行五馬齊荔子已無中使勅繡紋猶作白衣題竚看到日傳嘉政棠樹春陰滿建溪

賦得越王臺送萬載敖司令之官

層臺髙與越山齊南斗諸星入地低海气秋澄鴻雁到野煙春合鷓鴣啼官船北走輸珠翠幕府南開振鼔鼙側想到官多暇日登臨長聴玉驄嘶

送萍鄕袁茂才歸縣試吏

玉闗門外班司馬抗疏歸來白髮愁絕域功名空老大少年鄕國自風流花飛細雨朝回馬月滿前川夜放舟始信封侯馳萬里不如吏隠近滄洲

寄孫仲植文學

秋來最憶孫文學無數黃雞啄黍肥得酒定邀諸弟飲看茰應少一人歸蒼龍出峽雨先至白馬渡江云共飛季子敝裘今更少還鄕信使故應稀

寄阮弘濟兼簡楊亨衢少府

舊時文物數江東誰似風流阮嗣宗紅袖醉歌金縷曲牙旗歸導玉花驄神仙原與塵埃隔賓客多應气槪同寄語龍泉楊少府園花不減舊時紅

柬王奎伯仲

我愛王家之二難越羅裁剪春衫寛折花滿簮紫茸帽寫詩自作烏絲闌玉壺載酒畱客醉竹竿把釣攜兒看眀朝更約溪南去一樹錦桃花未殘

寄劉淵茂才【字象賢】

山館前宵忽夢君紵衣如雪照晴雲門前種菊開三徑壁上題詩寫八分酒浪紅深傾琥珀劍臺翠澀繡龍紋多情指畫秦臺近一曲鸞笙月下聞

和虞學士登宜春臺

萬家平地擁髙臺窓戶層層近日開鶴致瓊花迎帝子龍持貝葉禮如來云依老樹秋如畫峽束飛濤雪作堆惆悵當年歌舞地碧桃開落幾千回

題興岡王祠

萬山濃翠湧飛濤縹緲王宮結構牢兵衛焜煌連鎖甲香煙浮動郁金袍晨飛脈嶺雲初散夜舞胎山月正髙仙苑碧桃春自醉豈容野客薦溪毛

澄虛亭

匹馬江上行且停蒼松夾道風泠泠波光倒吞落日白雲气下接炊煙靑山僧獨行掃殘葉水鳥雙飛回逺汀主人邀客領奇勝賦詩把酒澄虛亭

賦鶴骨笛

云沈碧海葬飛仙樂府新裁紫玉員律呂相和依象管雌雄猶似唳芝田老蛟夜舞君山月采鳳春逰嶰谷煙想是好奇心獨苦琵琶昨日購鵾弦

賦文山硯

碧玉秋涵曉露滋相君十載共襟期承恩久在文章府借潤終無軟媚詞旗舞龍蛇廷對早詩成珠玉載歸遲可憐月落空坑夜無復追隨到鳳池

早秋有懷歐陽文周

日暮獨回江上舟江波不盡思悠悠虹埀靑澗分殘雨風滿碧梧鳴早秋用世有材須汲引思君爲客久淹畱彩樓七夕涼如水知共何人望斗牛

寄楊和吉

不見故人愁我心江山信美倦登臨附書白鶴幾時到結屋翠微何處尋風撼竹樓憑雨勢雲歸溪樹作秋陰瑯玕細簟涼如水應掃桂花彈素琴

和李茂才牡丹

舊來聲價洛陽髙歌舞千金費酒醪霞擁暖紅圍采檻日描晴影繡宮袍百年富貴花神醉一曲淸平筆力豪近說開筵追勝事詩成壓倒舊官曹

哭宜春義士彭維凱維凱【復袁州遣迎監郡某元帥以下歸視事守土將某忌其功遂殺之】

風折旗竿臥落暉殘兵揮淚脫戎衣徒聞卽墨田單在不見成都鄧艾歸獻凱何時承寵渥爭名自古抱危機宜春元帥還相問近報洪州未解圍

宿七里山【十一月二十二日余始得逸歸值臨江兵至楚金追斬九十九級軍聲始復大震】

寒松霧暗月西頺人語無聲鬼語哀郡國忍聞侯景詔朝廷初棄戴淵才風傳鼙鼓驚魂戰天入鄕闗望眼開骨肉死生俱未卜淚痕血點滿蒼苔

癸巳元日

屠蘇酒暖破朝寒舊寫桃符忍再看太史未頒周正朔遺民思覩漢衣冠天邊星斗孤槎逺雪後江山萬木殘再拜中庭賓旭日共瞻霽色散云端

二月二十七日聞故鄕冦退

銅駝荊棘換東風消息南州久不通芳艸得春煙漲緑野棠無主雨飄紅琱戈元帥登壇暇寶玦王孫哭路竆亂後親朋總淒惻相逢但索語音同

寄龍子雨

書到山中收淚看出門愁散楚天寛落花春盡休文瘦細雨更長範叔寒金帶宦情違俗久綈袍交態見君難欲爲後會知何日酒熟還家得盡歡

贈劉明道

義旗獻凱滿南州君擁兵符控上流隔岸人煙鄰虎穴中江雪浪送龍舟劍鳴秋匣元霜下馬浴晴波紫霧浮白羽指揮能事集底須萬里始封侯

秋日還山聞南省消息示從弟銓

南國風髙聞好音鄰翁酒熟晚相尋雁飛漢苑書來往竹暗湘江淚淺深茅屋暫歸秋四壁栁營煩費日千金瘡痍早使能蘇息獨抱長貧亦素心

重和答周聞孫進士兼寄宗瑾

飄零不攺舊鄕音來往空山費獨尋楚地人煙三戶在漢家宮闕五云深急風亂颭蒹葭雪斜日殘明橘柚金公瑾雄姿最英發還鄕何日共論心

分府同知瑤童相公大閱之日天使適至喜而賦詩奉寄劉賓旭參軍

鼓角緣邊永夜哀使車忽自海南來中朝舊法三章在大將新圗八陣開玉帳分明傳號令金臺雜沓貯賢才早看送喜麒麟殿五色雲中進壽杯

金絡銀鞍翡翠裘參軍馬上最風流相逢把酒靑油幙每憶題詩黃鶴樓采鳳銜圗堯殿曉蒼鷹整翮楚山秋攀龍早及風雲會歸換貂蟬尙黒頭

韜鈐兵衛立參差軍務初閒且賦詩健筆有神傾後輩美名如玉重當時靑雲鶴引朝天路白羽鵝翻洗墨池近見元戎再乘勝憑君多制凱歌詞

侯印軍符塞紫衢儒生白髮混泥塗兒騎竹馬談兵法地畫桃源入戰圗雙劍舞閒歌激烈一燈愁絕照淸臒山中薇蕨秋風老心折孤村反哺烏

和楊繩彥正茂才

仗劍三年去裏閭桃源仙客獨安居雨鳴修竹涼欹枕花落小窓晴曝書誰與捲簾通燕子自須入海掣鯨魚村園明日君能到一徑蒼苔待剪除

甲午元夕

已無釵釧典村醪兒女炊羮薦野蒿燈火獨揺元夕夢干戈渾減少年豪云韜月色歸天闕雨壓寒聲欺布袍卻憶將軍平冦處昆侖夜度不辭勞

雨中過龍西雨

云連茅屋樹聲寒舊補貂裘帶盡寛蕭瑟鄕闗愁庾信淸明風雨過蘇端蒼龍波暖開鱗甲黃鳥巢深護羽翰側想蓬萊雲气上羣仙縹緲控飛鸞

感懷

白髮溪翁劚艸根晚炊兒女帶啼痕斜陽燕語興亡事陰雨鬼號新舊魂戰伐不聞烽火息誅求惟見簡書存艱難負米歸無日夜雨靑燈夢倚門

晚過山荘

艸滿畬田落照斜溪行盡日少人家自傷直性從干謁誰在窮途不怨嗟香火氤氳王子廟旌旗明滅長官衙主人問客知名姓始肻開門喚煮茶

和楊彥正茂才

故山疊疊是愁端眞宰何由剗翠巒客館雨聲燈火共皇都春色畫圗看花飄金穀彩雲散木落洞庭歸雁寒見說攜家近仙館紅塵咫尺不相干

南省戰船至吉安喜見官歷

干戈阻絕歲時遷幾向空山卜月圎仍覩帝堯頒玉曆兼聞楊僕將樓船旌旗日月臨西楚帶礪山河拱北燕賴有忠良扶社稷願聞籌策早安邊

寄賓旭劉參軍

經年避地百憂並君獨還鄕少俗情淨洗木瓢分藥曬新裁紈扇寫詩成半蓬溪雨羣鷗散萬壑松風獨鶴鳴只好閉門度長夏巾車莫遣野人驚

送阮弘濟赴梁使君幕

諸生白髮守章句磊落長材自不羣河內已畱賢太守霸陵又起故將軍鐵絲箭簇鳴秋月銀錯旗竿豎曉云文采久爲當路重更期馬上立奇勲

贈周原道兼柬安子靜將軍

武節遙瞻漢署郎威稜猶帶柏臺霜江通吳楚波濤息天入燕秦道路長白羽晝揮談虎略黃旗暮捲護龍驤宜春進士兼文武好是靑雲共激昂

寄羅履貞兼柬謝君績

烽火平安月正中思君長倚翠樓東儒生憂國燈前淚壯士封侯馬上功半榻松風看艸檄一庭花雨坐調弓謝荘文采江東少靑竹題詩想最工

送朱鵬舉照磨赴江西省掾

花外銀鞍鞲紫驑省郎文采自風流英雄舊總三千士美譽新傳十一州山擁宜春深帶甲江通章貢小容舟晨趨黃閣參籌劃願審安危拓逺謀

白鷺洲晚泊呈天隠兄山長兼柬曹居貞

白鷺洲前春水寛素王宮殿壓驚湍風飄墜瓦鴛鴦冷雨暗疎篁翡翠寒維翰未能穿鐵硯叔孫先已攺儒冠淒涼講席君仍在晚歲冰霜獨立難

大洲宴集

殺賊歸來心甚歡酒美不辭春夜闌俯江樓迥月色白緣邊鼓歇烽煙寒玉驄誰送美人去錦瑟更爲將軍彈慚愧書生飲獨少自剪銀燭題詩看

寄楊和吉龍西雨江

南徐庾知名久文采風流伯仲間彩筆題詩傳上國畫船分雨過西山管寜舊向遼東老杜甫新從巴道還擾攘戰塵徒旅苦故人應怪鬢毛斑

山中

柴門日落鎖秋陰白酒愁來只細斟松下紫苔畱虎迹雨中蒼檜作龍吟漢宮金狄空埀泣秦地桃源不可尋咫尺山中愁出入何時江上足登臨

別蕭伯章

蕭郎三十文采殊錦霞暖矗靑珊瑚酒來獨對公榮飲詩成笑遣王奎書黒風捲云慘饑虎黃葉打頭騎蹇驢明日山中徑歸去梅花夜月情何如

卽事

西上官船日報頻倚門收淚問行人潁川太守終難借細栁將軍始是眞木落髙秋懸殺气律回寒谷見陽春不辭斗粟輸官府但覓山巖著老身

寄劉賓旭

舊日相逢玉雪姿三年幕府鬢如絲波濤入海屠龍苦風雨還山買犢遲客到定能頻喚酒花開應不廢題詩只憐雙劍牀頭吼又是鄰雞報曉時

奉和劉士貴

路轉春山晝啟闗玉驄深系緑楊間延平波浪雙龍合遼海風煙獨鶴還扇外紅塵從戰鬥尊前白酒且淸閒諸孫早歲多文采憔悴靑燈我厚顏

寒夜思親

老親白髮抱諸孫寄食偏懷地主恩故國山河空灑淚殘年風雪更消魂績麻誰與寒分火待米長孤暮倚門生子不才名位晚愁來詩句共誰論

奉寄吳琳子茂鎭撫二首

宜春臺前記勝逰主人與客俱風流春穠攜酒騎小鐵夜深分燭歸南樓雁鴻幾年斷書信豺虎是處森戈矛聞君總戎下章貢明日相候靑門丘

英雄之姿不易得慷慨汗馬收奇功簸旗風髙捲飛雨舞劍日落揺晴虹官酒春酣百杯緑檄書夜艸雙燭紅竚看獻凱報天子錦衣五馬蓬萊宮

愁甚

白璧黃金不療饑王孫攜此獨安歸四郊烽火山川窄十月雨寒雷電飛豪傑憂時常共濟功名報主不相違臨危進退如無據靑史他年有是非

殘年

久愁兵气漲秋林不謂殘年寇轉深四野天靑烽火近五更霜白鼔聲沈金張富貴皆非舊管樂人材不到今江上米船看漸少捷書未報更闗心

和周霽海吳鎭撫詩三首就呈李伯傳明府

老子懸車歸舊隠諸孫戱采泛晴暉畫圗煙樹松千尺門徑秋花菊四圍得句欲題靑竹滿攜琴每候白雲歸殘年頗覺頭如雪愁滿江空羽檄飛

牛斗秋髙劍气橫幾人馬上取功名扇揮白羽臨風迥甲鎖黃金射日明賈詡自期能料敵山濤誰謂不知兵官軍蓄銳何時發久厭城頭鼓角聲

愁來倚劍立蒼茫誰在籌邊策最良捕賊五更唐李愬揮戈萬眾漢雲長烽煙滿接城樓近鬼火寒穿石徑荒多少材官鵰羽箭不知何日殪天狼

丁酉元日

城北城南暗戰塵東風吹淚滿衣巾秦讎猶待楚三戶漢將徒封趙四人此會屠蘇濃味薄誰家桃板舊題新賽神江上情如海且祝平安問老親

風雨舟中作

憔悴江頭路已窮小舟隔岸復相通歸云亂擁靑山樹飛雨斜穿白浪風避地數年成老丑累人一飯尙西東憑誰爲息鯨蛟怒容我滄浪作釣翁

感事

荊徐千里混干戈日日君王候凱歌上相出師三月罷南人待援六年過未休練卒誅求盡暫脫歸囚反倒多獨拜將壇須國士掄才誰似漢蕭何

道逢八十翁

八十老翁行步奔存亾共訴斷愁魂千金歌舞隨流水六載干戈棄故園晚竈燎衣籬竹盡春牛換米艸蓑存情知靑史無名姓短策猶期報國恩

柬王志元茂才

親朋亂後長相失伯仲江邊得數過久客問鄰賒酒易知君隨處賦詩多鳥啼花樹驚殘雨鷗散栁塘回細波懷抱暫開欲相問不知佳句近如何

晴曉

最憶山中桂樹林早春無日不登臨衣冠並集吾廬盛旗鼓俄分將壘沈山色故鄕靑未了鬢毛新歲白相侵物情自覺傷懷抱野鳥弄晴空好音

和劉淵象賢晚眺

日落孤城疊鼓鼙誰家山北復山西干戈滿地愁相續道路還鄕望轉迷風度生香花逺近雨團濕翠竹髙低劉郎欲問桃源路紅葉流波好自題

奉同楚金和蒲掾

健兒分隊舞朱幹玉帳將軍按劍看笳鼓夜鳴邊月迥旌旗曉豎野雲寒皇圗不假山河險民俗終同社稷安早晚虞廷有苗格薫風披拂五弦端

奉和劉賓旭兼柬羅履貞

時危南國久連兵幕府才華得合並蔡寇遂煩唐宰相漢儀猶待魯諸生三邊烽燧晨傳箭千騎弓刀晝繞營主將策勲朝帝闕從官應許任公卿

送楊和吉過龍興

十月北風蛟鱷伏樓船安穏出官河交逰湖海知誰在將帥朝廷近若何一水才通南浦近眾星還拱北辰多淸和元帥煩相問獨釣寒江月滿蓑

奉贈江西省郎中顏希古

江西羽檄日交馳君佐中書策最奇南極星埀天地正北庭兵合鬼神知君王舊賜馮唐莭父老新傳李愬碑盡剗賊壕歸禹貢更煩深意問瘡痍

客鬢

夕報將軍奏凱歌馬前又見擁琱戈民情共倚金湯固客鬢惟添霜雪多何日梧桐鳴彩鳳舊時荊棘臥銅駝無衣無食歲年晚妻子山中如苦何

小除夕

常年臘月還鄕早弟勸兄酬何怨嗟腸斷此時同避地眼穿永夜倍思家鄕闗去雁渾無信風雨寒燈不作花最是五更情調苦城南吹角北吹笳

與黃子益將軍

將軍文采舊知名幕府分曹按甲兵雪壁畫龍晴霧合羽林飛鳥朔風輕趙雲對敵闗張並馬援歸朝隴蜀平憑仗早除狐兔亂吳山楚水共秋澄

大洲晚發

城南桴鼓轉相驚卻憶漁舟問水程千頃江波鷗出沒數家茅屋樹枯榮客行落日凝愁思人隔疎煙聞笑聲惆悵竹籬沽酒處夜深燈火不勝情

奉柬陳君與掾吏

漢室元勲曲逆侯諸孫文采藹南州薇垣地切星河冷幕府霜飛艸木秋采筆樽前賦鸚鵡銀鞍花外韝驊驑獨憐江海干戈滿願屬安邊第一籌

和酬友人

百年誰肻長拘束每到花時愁悶過金石人間春夢短玉堂天上月明多歸棲舊燕依林木變化飛魚借海波逆旅馬周豪气在憐才深意待常何

奉同順則贈鄒省掾

中朝大將霍嫖姚材傑如君早見招入幕文書金印大行營笳鼔玉驄驕兵謀合變元多與殺气憑陵未盡消好待楚江鯨浪靜白雲深處共歸樵

戊戌元日

戎馬七年猶帶甲客懷元日厭題詩愁來刁鬥聲相續老去屠蘇酒到遲野燒暖回雲際碧江梅寒護雪殘枝近聞拜相登耆舊郡國朝正莫後期

送李謙道入省叔父

中郎不見十年過千里趨陪意若何骨肉共論靑眼舊形容應接白須多三闗虎豹傳新捷百粵鶯花入醉歌莫嘆他鄕爲客久故鄕是處阻干戈

奉和龍西雨自洪見寄【同此韻和寄楊和吉一首見贈】

靑樓風月故相干慷慨尊前舞地寛錦繡春明花富貴瑯玕晝靜竹平安杉闗旗鼓元戎勝閩海舟車去客歡舊日交親應有問一蓑煙雨楚江寒

和寄龍長史

扇外風塵素不幹湖光遙送酒船寛錦箋傳艸春詞好銀燭燒花夜枕安四海交逰空老大百年世事半悲歡子眞谷口深相憶黃犢無苗風雪寒

和劉參軍

欲剸蛟龍試莫幹東南天地洞庭寛鄭虔早被才名誤晁錯終期社稷安年老靑燈徒自苦時危朱紱爲誰歡直詞照雪慚髙誼排悶裁詩淚點寒

和寄歐陽文周

厚祿才疎不敢幹幽棲暫遣客愁寛屋前老樹畱云宿竹外茅亭向水安書寄鯉魚今始到杯傳鸚鵡不同歡龍泉舞罷獨長嘯宇宙誰知範叔寒

和寄王仲京

暮雲飛盡倚闌干懷抱何時獨好寛天下兵戈愁杜甫雲間雞犬憶劉安每傳佳句看君好想對芳尊共客歡香染越羅春袖薄楝花風起不知寒

和寄從弟鐸

畏途阻絕卜支幹夕見鄕書意始安癡腹於人深有累驚魂從此暫相寛弟兄相顧三人在風雨還孤一日歡春色故園付流水白鷗應怪舊盟寒

和寄從弟銓

腐儒憂國淚闌干江海容身何處寛驚報每愁諸弟隔臨危但祝老親安對牀風雨長相憶負米晨昬不盡歡最苦二郎獨冥漠晚煙原上鶺鴒寒

贈宋經歷

山繞靑原百雉城入闗盡說長官淸才賢肻爲明時出政事多資贊畫成禾黍秋風螟螣息梧桐朝日鳳皇鳴晝閒好讀開元紀節撡存心慕廣平

哭羅達則

太阿出匣捲晴虹誰肻埋光九地中萬里攜書來上國一時揮翰動諸公杜陵避地身將老宋玉招魂事已空前輩交逰看欲盡爲君彈淚灑秋風

西云亭種菊未開以余歸期逼迫時預賞之卽席賦

層層種菊繞籬斜秋色偏歸處士家擬鑄金錢酬歲月得依玉樹伴煙霞淸風江上催行李白髮尊前作按花貯酒尙須畱九月西風平地岸烏紗

題分宜縣胡於信釣翁詩卷

嚴光不作漢廷臣今日聞君亦隠淪艸笠暮歸三峽雨竹竿晴釣五橋春長歌鼓枻知音少滿捲題詩入畫眞馬上行人莫相問白鷗波暖最相親

哭蕭參謀彜翁

南州進士盛才名幕府參謀仗老成筆舌夜揺星斗動襟懷寒潄雪霜淸平淮碑踣慚裴度哀郢魂歸訴屈平多謝沔陽劉太守爲題文誄弔先生

中秋與郭恆飲從弟宅忽聞猘犬陸梁恆驚去風淸月白臨別惘然次日移詩從弟和以寄懷

兔罝雉网林中邊鴻飛冥冥誰使然欲歸故山弄明月如隔弱水招飛仙蒼生何時各安堵賤子今日嗟倒懸千金不畱魯連住銅駝荊棘愁風煙

寄從弟銓

舊廬每愛桂花秋風月涼宵足勸酬盜賊未平身漸老弟兄相望淚空流經年避地魚頳尾何日還鄕烏白頭側想早春天气好掌珠初見慰深愁

寄劉玉正茂才

城南燈火連牀久獨夜荒村費苦思風雨何時尋舊約江山是處有新詩海棠春暗飄香盡鸚鵡天寒喚客遲明日還鄕須作伴買船沽酒共襟期

柬王志元

收淚看花花轉紅花前心事想君同幽燕車馬從天下吳楚舟航與海通貴賤不應懸趙孟去畱終擬報曹公石田秋雨喧雞鶩早附冥鴻萬里風

贈劉淵

老樹蟠堤抱石危晴雲過雨出溪遲有時歸鳥落山果無數飛花懸网絲得酒不消爲客恨連牀長欲與君期此情最倚相知久莫怪新來懶作詩

和郭順則登五峯仙壇

蒼山遙拱郁藍天雞犬雲間盡得仙雨散天瓢彌八極碑磨嵓石照千年漁舟隔浦揺春浪茅屋倚山炊午煙見說鄰僧知敬客長廊晝靜共參禪

用王冕韻送解元祿茂才

時危結屋傍巖阿野徑春煙匝翠羅四海俊賢唐貢舉百年父老漢謳歌山涵霧露藏玄豹水會陂塘散白鵝地僻此時賓客少松陰掃石坐長哦

避地石洞有懷羅處士就柬周以立進士

勍敵雙崖立洞門石稜斜鬥浪聲喧屋前松長山人去堂上藤埀石佛存西望鄕闗通鳥道舊題歲月滿苔痕重來又廹干戈苦空憶桃花徧水源

樓居晚對

四山紫翠郁嵯峨愛此樓居每獨過窗戶晴通雲气濕竹松暝挾雨聲多時危耆舊疎來往地僻漁樵共嘯歌對酒暫開懷抱好莫思戎馬近如何

寄楊和吉歐陽文周

黃鵠一飛幾千里髙標矯矯離風塵宗元有恨爲司馬郭泰無名與黨人富貴致身何用早是非論事惑難眞二君舊日皆知己旅食他鄕莫厭貧

送別從侄淳

愁心長繋晚峯靑避地何時馬足停艸樹四山區域小風埃六月髑髏腥無從灞上慚劉禮始信遼東老管寧惜別恨無尊酒共臨溪爲爾汲淸泠

十二月望又自新淦泊桐江時弟銓新歿

逺營鼓角送悲酸十口無歸淚不幹孤雁哀鳴秋浦逺慈烏待哺夕陽殘江南戰骨遺民盡天上除書選將難敢望伊周眀至理願聞韓信早登壇

和龍西雨韻寄楊和吉

權門噂沓事無干老去休文任帶寛狡兔經營三窟苦鷦鷯棲息一枝安漁樵路熟成長往鼓角風髙慘不歡獨有西云亭上客金錢買酒敵春寒

王進屢承徵會因寄此詩

山陰先生讀書處玄豹落日司嵓扃落花滿院春寂寂長松隔水風泠泠有時獨隠烏皮幾乘興自寫黃庭經座上賓客日應滿不知雙眼爲誰靑

寄羅伯英

江湧春濤枕上聞殊鄕無伴獨離羣始知詩事能窮我獨喜墩名又屬君風燕入簾捎落絮雨龍歸洞駕輕雲遙知鄰曲過從熟每日還家酒半醺

悲龍興

七載奇功一日隳眼看白斾換紅旗支祁不避旌陽劍絮酒誰澆孺子祠南北選材從昔異安危任事總難期可憐千疊西山石畱刻何人莭義碑

悼已

種竹經年長未齊半枯半死近窓西天風飄鴈隨云沒山鬼憑狐當晝啼世亂獨懷徐庶母家貧久累買臣妻眼前事事堪腸斷欲問西山路轉迷

春懷

前水推懷後水推推愁不盡載愁來雪消海上蘇卿老春到江南庾信哀客路但聞啼鳥樂人情不及野花開交逰況復疎還往獨對靑山勸一杯

社日

甲子頻書入短篇細推五戊卜春田讀書未有平戎策止酒聊輸祭社錢紅樹花穠春向晚畫橋栁暝雨如煙舊來歌舞今誰在燕子茅檐只自憐

己亥六月初五日

不惜千金一笑揮危途驚定始傷悲問安慈母翻成泣乞米貧交不療饑總謂魯連曽卻敵謾傳李渉舊能詩只從鄰曲多豪客無怪荊吳滿戰旗

和友人別怨

風急長空舞落花獨收殘淚暮還家畫闌砌曲圍芳艸緑樹庭空噪亂鴉不見韓娥沈漢水空傳蔡琰按胡笳遙知今夕天涯路鄕夢難成月易斜

余窮阨閭裏年甚一年風雨重傷世味尢惡因思去年索酒於志明以與黃花解嘲今年志眀亦復避地𨿽黃花可得見哉感慨成詩又無與寄因題之壁上以記此時情況焉

風吹烏帽晚颼颼顚倒空尊不自謀賒酒鄰家慚舊債題詩茅屋載新愁黒雲雨壓千山暝黃菊艸深三徑秋今日鄕闗最蕭索念君何處獨憑樓

九日和從弟銓

菊綴疎花雨滿林人情爭似酒杯深百年顚倒皆如醉九日荒涼不廢吟投暗自慚輕白璧知音還擬鑄黃金一襟愁思鴒原晚萊爾相從桂樹陰

和劉淵見寄二首

南國干戈積九年四年相別最相憐病看菱葉疑非我饑啖松花似得僊靑鳥謾期春後到白雲不掃夜深眠故人半在無消息讀罷君書倍愴然

幾何歲月頭今白況復亂離生事難千里雁聲云外斷一春花事雨中殘長年寄食貂裘敝獨夜悲歌燈火寒親舊江湖多阻別艱難誰與共心肝

寄郭沛

最憶山原隠士家朱簾樓外捲飛霞梅花淸影斜侵案韭葉寒香細入茶教弟舊書常共讀待賓新酒不須賒春來頓覺疎還往長遣歸心托暮鴉

送周宗泰之九江

花外晴雲飄白紵匣中秋水臥蒼龍揚帆直破西山雨把酒先招五老峯勝地登臨增感慨昔賢出處每從容柴桑咫尺君須到無數黃花秋露濃

題宋氏艸庵

老大還鄕艸屋新乾坤俯仰一閒身臥龍自是奇男子歸燕還尋舊主人竹徑排墩畱坐客栁塘分水過比鄰共■﹝扌棄﹞野性親魚鳥髙義無多駭俗塵

靜思集卷七

●欽定四庫全書

靜思集卷八

﹝元﹞郭鈺撰

○七言律

晚眺

眼看淮海待澄淸骨滿邊城苦戰爭老大不堪思往事饑寒久已厭吾生煙深薜荔棲烏急風響蒹葭落雁鳴惆悵故人書不到別來十載最闗情

去年中秋與郭怡飲捨弟處酒半以事散去今年餘飲桐江上乃以羣不逞又走渡東■﹝山厈﹞徳之不建民之無援哀哉

玉簫聲斷彩雲收扶醉倉皇問去舟魑魅瞰人成往事姮娥送客變新愁蘆花掩映漁燈暗桂樹荒涼茅屋秋八月使槎何處在銀河天曙淡悠悠

送從侄淳

路窮淮汴艸離離志士空嗟歲月馳覿面人心山萬疊緣愁客鬢雪千絲風悲洛浦海鳬至月冷漢宮金狄移從古戰危頻易將君王見事獨何遲

晚秋鰲溪宴集

菊花香滿酒如傾不謂艱危有笑聲驚座令嚴觥錄事揮毫气壓楮先生虛嵐紫翠籠秋色落木紅黃透晚晴卻憶桃源舊時路漁郎重到不勝情

寄柬周說書

聞君進講東宮日衣染天香從早朝鶴舞層霄燕闕近馬嘶歸路楚山遙貞元朝士多相憶少室山人早見招我亦疎頑人共棄一蓑長願混漁樵

雪中負米晚歸傷題七字句因柬李尙文少府

蕭索風煙暗五陵羣黎愁苦復誰憑早年識字知何用埀老爲農病未能負米晚歸沙上雪拾薪寒煮澗中冰不眠永夜瞻牛斗光怪猶疑劍气騰

早春試筆

臘雪畱寒壓艸廬陽春攜暖散天衢喜聞諸將黃金印共捧中朝赤伏符詩句且題新甲子酒杯不愧舊屠蘇洗兵雨至應須早半畆瓜田得自鉏

宴酬王志元

前月中旬得素書書中問我近何如浮沈漸與鄕鄰狎貧病多令故舊疎杖外飛花春水慢樽前啼鳥午窓虛詩成昨夜空愁絕夢到君家水竹居

村居

薜蘿雨靜覆深階村徑陰成愜素懷鳶敵髙風疑不動鴨分歸路整相排抵愁得策將詩攺療癖多方與俗諧四五鄰家農務早時能送酒到山齋

寒食日紀懷

不到東園滿數旬萬條煙栁翠光勻雨中春懶鶯如我花外晚愁鵑逼人近有詩名眞忝竊老於世事每因循煮芹炊黍作寒食破甑淸晨洗宿塵

貽劉伯敏【去年餘嘗爲惡詩貼壁間一日盡失旣而從弟鐸過伯敏乃知爲伯敏取去相與一笑寜知其非燕石歟故詩中及之】

江海歸來少夢思論文猶恨識君遲雪鴻竟去空畱迹天馬長鳴不受羈每日想君池上酌有時和我壁間詩滿林秋色風煙晚甚欲相過未有期

聞龍西雨自閩海間道抵家患目疾缺於展覿先寄此詩

萬里徵帆海上回畏途行盡始驚猜入門兒女牽衣笑問事親朋載酒來書有浮沈誰與送眼無靑白故難開蕭蘭晚歲俱凋瘁佳句惟應到野梅

和劉淵見寄

半畆瓜田近故侯鬢絲霜滿不禁秋愁期尊酒常先到貧待鉤金不易求天上龍光纒寶劍人間蜃气結飛樓哀時況復多離別雙淚惟添楚水流

和曹文濟寄楊和吉韻

盡傾東海成春雨鄰曲過從阻萬山無限客愁添白髮況兼人事劇黃闗瑤臺花落題詩少金錯嚢空得酒難白日逝波眞可惜一庭芳艸閉門閒

和歐陽奎自洪都見寄

愁來不敢縱髙歌對酒其如白髮何十載干戈豪气少一編史傳是非多未能傳箭收靑海且復還山臥紫蘿气轉洪鈞妖祲息終看王化被江沱

和周宗瑾寄彭南暝進士韻

射獵歸來箭血幹門前車馬簇金鞍交遊有道多三益伯仲能文見二難日共飛觴詩卷滿夜歸艸檄燭花殘愁余江上空相憶水激寒沙不可摶

寄宋竹坡

宋公池上千竿竹六月翛翛秋滿林漏日遊絲懸落絮繞渠流水浴鳴禽江湖十載皆陳迹風雨五更收壯心汲水細澆籬下菊花時容我一登臨

和酬羅達則

聞君醸酒滿春甕淨洗深杯候客過聽雨山樓燒燭短掃云石壁寫詩多門生傳艸當先到畸客飄蓬不共哦稍待秋髙涼月夜相從細問法如何

和劉伯貞見寄

斯文同味似同宗長日思君意萬重客館雨來秋種菊故山云去晚看松流傳近日多詩句邂逅何時共酒鍾如此交遊能幾輩白鷗結社願相從

和羅習之見寄因柬劉淵二首

昨日尋君恨不逢離愁散入暮煙中古陂淨瀉秋千頃歸路斜分月半弓年少向人偏骯髒時危臨事始疏通論心長欲書燈共無柰君西我復東

中年離別倍依依何事歡娛與願違日落羣鴉煙外急山空獨鶴月中歸干戈滿地荒瓜圃蓑笠殘年擁釣磯問訊劉郎風雪冷誰將金縷織成衣

二月初晴題淦西居人樓壁

老去才名久退潛樓前晴景逐人添云連野樹深藏徑風捲溪花亂入簾逺信忽傳閩徼外閒愁盡掛楚山尖春光流轉曽相識獨怪經年雪滿髯

三月十三日夜宿塗西山絕頂

夜登絕頂幾千尺臨曉始知歸路遙水滿大江舟窅窅塵飛客路馬蕭蕭山河勢窄如懸网云漢光低不作橋十二年間多少恨春來不共凍痕消

懷羅達則

溪山杖屨每相違況復經年去不歸移席花間春雨至倚樓江上暮雲飛鄕書到手兼悲喜世事闗心有是非池上祗今新緑滿待君同制芰荷衣

寄劉伯貞

山中長日倦題詩偶望鄕闗有所思飛雨忽隨龍去逺閒雲獨伴鶴歸遲度溪風剪松花落繞徑籬分野蔓埀遙想西樓今夜月玉人正是醉吟時

六月初十日客館披涼寄伯剛文學蓋傷於處者也

君王無復問南州賤子何能戀敝裘菡萏風淸長日度梧桐雨冷晚秋愁一窮到骨更何有萬事傷心不自由避地惟應蓬島去羽輪人世向誰投

寄胡湜伯淸兼柬周子諒

積雨初晴緑漲溪溪花飛舞屋東西鳥銜朱果珊瑚碎竹放靑梢翡翠迷池上酒杯無俗客壁間詩句有新題結廬不用云深處門閉惟聞過馬嘶

贈賣卜雁明信

憶自成都失老嚴一年心事向誰占謀身每信黃裳吉渉世空嗟白髮添太古圗書含變化後來象數極窺覘聞君講易長無倦客散中庭月滿簾

九月兵至桐江館人死李攵麟以詩相弔故復和之二首

江水滔滔流恨長交親十載頓云亡空村煙雨豺狼滿老圃風霜松菊荒漉酒陶巾猶在手招魂楚些惡成章論交不使逢知己敝帚千金祗自傷

白髮山翁最好文昨朝杯酒死生分可憐耆舊多新鬼未必臣民負聖君鶴語謾傳遼海樹龍文長想碭山云扶危實藉英雄士馬上相期早策勲

對雪懷郭順則

寒壓貂裘曙色微水村山郭逺涵暉瓊田萬鶴淩風舞玉女千花繞座飛勲業平淮碑石在風流訪戴酒船歸想君懷古偏多感肎使緇塵涴素衣

旅館懷舊

天涯剪紙賦招魂寂寞空齋晝掩門春燕同來人事攺夜燈相對語音存松花滿地閒棋局薜葉經年上石墩豈是老懷多感激百年交誼共誰論

題邊少府權詩集

君才浩蕩漲溟波燕趙論文俊傑多枕上聞雞先起舞花前把酒獨長哦漢皇不識神仙尉蘇子偶逢春夢婆志士百年名莭重一蓑且復臥煙蘿

暮春順則宅宴集和羅國芳韻

千尺蒼松鏁翠巖兩竿初日射晴嵐山人結屋深相對詞客過門得共談酒送餘春杯滿百月明歸路影成三暫時相賞攄懷抱莫訴邊城野戰酣

秋日

江上秋風吹布袍滿林敗葉暮蕭騷云沈雁信人千里雨答蛩聲客二毛汗馬功名知命薄蠧魚文字漫心勞十年辛苦成何事贏得一貧聲價髙

哭邊權少府【新淦邊權尉六合兵亂棄官歸去年始與余締交甚相親未幾避地渝上適與館人難死焉】

往年把酒楚山秋嘆息相逢總白頭梅福吳門聞久去禰衡江夏爲誰畱血凝塞壁精靈在气貫晴虹魑魅愁鄕國衣冠轉憔悴招魂何處淚空流

曹居貞先生求挽詩

老子懸車尙黑頭中堂進士晉風流延年好待桃千樹觀化深知貉一丘墓碣自題成早計儒冠不攺配前修郎君愛日情如海春滿觥船任拍浮

東羅伯英【自述墓志庚寅辛夘年間余與伯英俱客桐江上時有賓從甚盛自兵亂十四年惟餘伯英重到不能無重感焉】

大藥霜髭竟不還白魚無計滿千仙別離歲月落花雨歌舞樓臺芳艸煙世事榮枯分一日人生感慨萃中年劉郎恨滿玄都觀重到題詩共幾篇

乙巳夏五月茶陵永新兵奄至遂走淦西暑雨渉旬米薪俱乏旅途苦甚因賦詩示諸同行

白髮遺民眞可哀途窮猶望北兵來闗河割據將成讖將相經綸豈乏材足繭荒山走風雨腹饑深夜吼春雷主翁淸曉催人發又報烽煙逼楚臺

重題禪寂院【六月兵退重到禪寂見諸人畱題悉爲兵人所去而余與李文麟二詩獨在因發一笑記昔有寒士殍於途官爲檢覆仵作唱云徧身無他故惟腰間有雪討三十韻聞者絕倒余其斯人之徒歟遂賦一首寄李且以示吾極上人云】

詩苦窮人人苦吟偶隨名勝到叢林畫龍點眼先飛去詠鳳求毛不用尋豪客尙能知李渉姦雄終不棄陳琳文章得意無今古譲與籠紗照碧岑

丙午元旦晴而復雨憶諸弟俱畱於外情見乎辭

父老新年卜曉晴桃花春色照巖扃洗兵不厭東風雨戀闕長瞻北極星棠棣有詩空諷詠屠蘇無酒自淸醒揮毫對客書桃板白髮添多眼獨靑

寄張九成【不飲酒而多符衛】

山館聞君足自娛賦詩近日與誰俱樹侵釣石斜傾蓋雨定遊絲小貫珠客主長年存醴酒鬼神淸夜捧陰符溪邊舊約何時到愁絕天涯一字無

寄朱竹坡

久欲從君借竹看東風又長碧瑯玕午陰坐久晴雲落夜漏眠遲白露漙韭葉連畦從料理菊花分徑共平安洞簫一曲裁新管石上雙吹翠袖寒

聞郭怡有詩未及見因賦此以寄恨

一襟老淚點蒼苔誰信愁腸日九回豪傑虛名多自誤弟兄急難竟誰來橋分溪路桃花落門閉山房燕語哀禍福情知相倚伏浮雲蔽日幾時開

和宋竹坡見寄

聞君近住崆峒下俗客不來長閉闗得句徧題靑竹上寄書曽到白雲間微風欹枕茶煙散晴日捲簾花意閒舊約許尋須候我月明騎鶴過南山

和楊茂才閒居

板橋通徑薜蘿深濃翠浮衣竹十尋啼鳥漸馴時近客歸云不動似知心剪苔盤石移碁局添火香篝續水沈賦筆惟應潘嶽好恨無尊酒與同斟

丁未人日

誤喜新年七日晴黒光蕩日更分明陰陽元自相消長中外何能息戰爭髙視山河分王气不知金石載虛名曲生廢痼交情絕看徧梅花晚獨行

和楊和吉二首

讀書頭白苦無多自判才名易滅磨耆舊凋零霜後木世情翻覆雨中荷數家煙火惟聞哭三月鶯花誰復歌薜荔繞垣茅屋小緣君開徑日相過

海棠雨外半含啼病起吟情懶更題匹馬看花空老大還山采藥自幽棲欲尋仙館窺丹鼎曽借漁舟度碧溪門巷總非初到日渚蒲汀栁望都迷

三月十六日訪宋竹坡不遇

門巷春陰緑樹遮重來不省是君家云封山館半簾雨水泛溪流萬片花王戴風流成故事吳張圗畫動中華小童報主須畱客湯沸銅瓶旋煮茶

和周愷並憶元達詩【元達名浩餘同宗又嘗同硯席丙午卒於溧水】

一望吳山一斷魂眼枯雙淚出還吞靑雲事業終何補白首交遊不忍言舊館空懷風雨夕新阡遙隔水雲村謝池春艸山陽笛未卜他生得共論

贈戴醫

舊約尋眞海上山相逢長有好容顏一池伏火燒丹熟兩袖晴雲采藥還坐遣呻吟成笑語久■﹝扌棄﹞名利換淸閒頂門欲試金鍼妙白髮靑燈我最頑

和周子愷中秋感懷見寄

樽前舊事逐飄風贏得衰年兩鬢蓬病骨五更秋气入佳期千里月光同鄕闗髙興鱸堪鱠江海修程燕避鴻昨夜桂林重對酒看花雙眼霧蒙蒙

云屋爲龍叔起賦

掛冠歸去云爲屋又似鴻蒙未判初竹送淸陰隨杖屨窓涵微潤入圗書聞雞疑與仙家近放雁多令舊客疎何事劃開天宇淨醉攀明月抱淸虛

客館書懷

曉鏡形容暮不同控摶人事更匆匆端相舊壘去年燕斷送殘花昨夜風易播共憐交誼重依劉寧爲旅途窮世情近日皆非舊始悟相逢是夢中

春望【戊申年間作】

饑烏磔磔伴啼鴉倦倚東風兩鬢華避地每如巢幕燕論交誰辧酒杯蛇雲遮望眼迷芳艸雨動離愁怨落花懷抱一時何處寫甕頭春酒不須賒

答楊和吉韻

白髮侵尋暮景來掃除無策覆空杯江山每與愁俱到風雨不知花盡開往事漫存元佑迹少年何羨洛陽才惟君於我過從近稚子朝朝掃緑苔

郭尊師至安堂

道人極目立蒼茫嘆息紅塵去路長車折秦闗投虎口馬窺蜀棧戰羊腸海天鶴送仙書到石洞花分春酒香寄語往來名利客不如學道至安堂

代贈峽江王巡檢

將軍仗節鎭巴邱虎豹深藏山水幽艸露洲長朝試馬栁風波細晚逥舟嶽飛曽作千夫長李廣終期萬戶侯且訪南鄰讀書客論詩說劍自風流

訪友人別墅

陰森萬木曉蒼茫路轉山腰問艸堂池湧慢波萍葉散窓涵細雨橘花香讀書程度輸年少中酒心情厭日長公子飄飄才思闊何妨髙詠伴滄浪

劉潤芳馴雉助祭圗

掃葉秋風宰樹寒頓令馴雉識衣冠孝心冥感飛相近禮數今存畱獨看人散應同翁仲語地靈長羨子孫安紅翎翠羽開圗畫我亦緣君激肺肝

代贈

詔頒大邑縣符新君領除書苐一人聖代祗今更治化大賢於此展經綸信臣寛厚恩如父黃霸嚴明政有神气轉洪鈞生意早棠梨花發滿城春

送李子髙遊金陵

吳中八絕冠羣材楚楚芳年君又來得酒醉飛鸚鵡盞題詩先到鳳凰臺天逥北斗星辰近地盡南郊道路開信是皇州春色早好將紅杏倚云栽

送劉叔亮兵後歸淸江

風塵荏苒鬢毛斑鄕夢無時到故山去國每憐王粲老攜家今見管寧還松深先隴寒煙外艸滿荒庭夕照間不用人間多感慨梅花春色破愁顏

送費吉水

五馬遙臨白鷺洲光榮全勝古諸侯滿城秋雨聞弦誦夾道春風露冕旒東觀天髙鳷鵲並中臺地回鳳凰遊歸朝明日承恩早玉筍催班第一流

己酉元日

往事悠悠不足論細看桃板舊題存靑山樹繞千年屋白髮人看五世孫側注曉容驚破帽屠蘇春色醉深尊歸云更是無心者借我長封谷口門

送孔貫道應賢良徵辟就謁孔林

詔下江南選俊良君行千里似還鄕淮河天近魚龍會闕裏春回艸樹香一代又論新禮樂千年仍覩舊宮墻仲舒三策陳王道文獻承家好激昂

和胡濟見寄

雨後溪云冉冉生夕陽蛛网一絲晴山環老屋杉松合水滿平田鵝鴨鳴老去客程憑酒力愁邊春色減詩情文章伯仲眞吾友莫怪兒童不識名

和李士周韻

春雲乘雨午橋陰病眼看花負夙心漢水盡堪添緑酒燕臺何得築黃金手攀楊栁曽親種路出桃源不易尋畢竟知音眼前少塵埃三尺暗桐琴

寄李亨衢

君住仙壇歸路遙人間塵慮盡冰消微風半脫烏紗帽眀月閒吹紫玉簫出水芙蓉鳴翡翠繞墻薜荔護芭蕉日長應共羅浮客時復松花酒一瓢

贈驛吏

筮仕何論占甲科獨君於此閱人多海舟夜泊藩臣至官馬晨嘶天使過微祿暫能淹歲月好音原不阻闗河時來得遇憐才者早振朝衣上禁坡

題安樂何心淳艸堂舊隠

艸亭亭上舊曽邀窓戶憑髙結構牢濃翠入簾春雨竹亂紅飄席曉風桃功名前輩遺鴻爪文采諸孫有鳳毛萬事目前無所與惟應對客醉揮毫

贈金守正

六月松陰坐紫苔得書頓使好懷開離愁百斛如雲散涼意一襟隨雨來玉笥天淸長在望金洲春盡每思回髙懷又作秋風約不限金錢問酒杯

答張九成韻

自信功名骨相寒西風長笑倚闌干醉劉不用攜長鍤盲夏惟應著小冠逺寄髙吟諧律呂何由並駕接和鸞楚山歸鳥憐毛羽棲息一枝何處安

贈別宋仲觀

梅花江上雪意殘獨行逺道何當還大江風微五兩靜虛館日髙雙陸閒十載論交傾意气一朝送別凋容顏坐歌激烈我何有明日射虎歸南山

和酬宋竹坡韻

寄詩問我山中事性懶家貧一事無春甕酒香梅未落午窓夢起鳥相呼舊來叔夜交遊絕老去文通筆硯枯鷗社共盟君未棄何須馳志向伊吾

和酬李潛

世路邅回暮景移老懷無托廢題詩朱顏棄我辭杯滿靑眼看書下筆奇雨暝茶煙侵竹潤春寒香霧出簾遲地偏每恨交逰少何日能來慰所思

和酬黃用泰

思君不見待君吟何許蓬萊聞妙音孫綽遂初先作賦蘇秦未遇晚多金閒看歸鳥暮云合欲渡滄江春水深惟向層樓窮望眼可能無策剗西岑

和袁寅亮進士見寄

白髮禁春愁柰何當年只合臥煙蘿山中老屋歸來早扇外飛塵感慨多意薄功名隨夢散交遊道誼自心和兩君文采眞連璧枯槁長懷挹楚波

得月樓爲陳與京賦【陳贅劉】

得月樓前春水寛玻璃萬頃接闌干光涵銀漢虹橋迥影動金波貝闕寒緑酒千鍾人上鶴紫簫一曲女乘鸞遙知貳館還相近玉臂淸輝好共看

和彭允迪見寄

佳句聞君勝舊時珊瑚出海玉交枝十年客路迷陳迹千里雲山系所思嚢罄黃金難得酒窓添靑竹倦題詩近年轉向世情薄晴日滄江理釣絲

靜思集卷八

●欽定四庫全書

靜思集卷九

﹝元﹞郭鈺撰

○七言律

辛亥秋詔舉秀才余以耳聾足躄縣司逼迫非情因成短句

恭承丹詔网羣材臥病空山百念灰晉代徒聞三語掾漢廷何待兩生來天闗虎豹應難得云錦衣裳不易裁寂寞西山雙鬢雪獨能永夜望三臺

和羅養蒙見寄三首

君歸舊隠得安居晝獵南山夜讀書雞唱窓間舞長劍馬嘶花外駕輕車每逢二仲回靑眼已辧千仙醉白魚風致飄翛驚坐客相思不見獨踟躇

詞林文物早知名對客揮毫思不羣梁震每稱前進士灞陵誰識舊將軍淸談竹下霏晴雪匡坐松陰管白雲見說主翁歡意洽酒酣長共夜論文

文章早歲愧盧前心死如灰不復然魚目混眞非易識驪珠出海事虛傳飛鳴何敢分鴞鳳枕潄惟應近石泉幾度打頭風雨惡碧桃紅杏自年年

和黃用泰見別

雙井詞源疏派逺諸孫文采邈難攀芝蘭晴日庭階外花栁春風杖屨間白髮往來愁客路靑山歸去掩柴闗卻怪溪流離恨滿寒聲永夜響潺湲

石洞道中

天風蕭蕭吹布袍上山下山忘我勞江聲忽隨小橋轉秋色不譲南山髙荒山■﹝臼巿﹞米水爲碓懸崖取果人如猱茅檐老翁迎客笑畏途跋渉多賢豪

寄王進士【伏覩前鄕貢進士王禮子讓所刻長畱天地間集辱收謬作廁其間心竊愧焉而誤名爲昂因筆寄意二首】

車蓋歸來鬢雪深將來髙興托詞林著書谷口云封屋吹笛山陽月滿襟千古文章闗气運幾人心力費光陰閒來朗誦長畱集尙想西歸問好音

老去羣書逐夢忘靑燈白髮夜淒涼平時誰信班生策落日空懷陸氏莊天爲國家生俊傑地居臺閣盛文章鄙夫空谷逃名久不謂人間有郭昂

寄贈皇厓壇劉煉師【壇下溪中出石白如水晶】

神仙宮館近靑冥紫翠峯巒開畫屏日射水晶江石白雲封琥珀嶺松靑虎司丹鼎知畱訣鶴立瑤臺聴說經相約安期今夕至靈封遙想滿虛欞

聞桂林牡丹盛開

臺甃重歸剪棘榛穠華自不負芳辰共承桂樹九霄露已見吾家六代人膩粉露寒初試曉醉紅雲暖欲嬌春遙知賓客多歡賞誰在題詩筆有神

寄劉囦

自從南國息干戈江海聞君得意多騎馬春回桃葉渡吹簫夜和竹枝歌離愁雁信云千里老境漁舟雨一蓑大藥無資長臥病東溪何日得重過

哀楊和吉

重到西亭淚自埀更從何處共襟期看花馬上春雲散種栁門前秋雨悲仙客已聞遺橘井故侯猶待館羅池茫茫天壌名長在賴有灤京百詠詩

病目寄宋時舉

丁丁伐木最關情病起秋風畏客程隔霧看花生眼纈誓天止酒閉愁城荒村茅屋白煙起落日楓林紅葉明靑壁丹崖長在望竛竮瘦影獨心驚

寄李少府

學仙不向吳門去百丈詩壇主舊盟白雪寒添巾下滿采云晴繞筆間生香分蕓艸茅齋小夢入梅花紙帳淸竹下每聞賓客滿我來何日酒同傾

壬子八月餘病目至十月劇甚因掩半驗明則右者已盲因自笑戊申歲右耳病聾庚戌右腳患軟痛今右目又喪於朝家爲半丁不求廢而自廢矣彊賦短句寫寄中和及仲簡

自從白髮病侵尋涉世方知憂患深吹面塵沙須瞇目求名文字少灰心舊書盡賣惟畱劍好酒能除遽學琴樗散獨存天所賜從今肆志臥雲林

耒陽郭方中云先世自麻岡分派嘗仕前朝今遁迹■﹝畝犬﹞畆至徵詩餘以同志歌以贈之

老我還山始學耕鉏犁不辧畆縱橫坐分午餉田烏狎預卜年登野鳥鳴訓子但求名姓識輸官寧使斗升贏聞君亦作歸休計好是吾家舊弟兄

癸丑首正

雨絲寒織暮江煙春酒杯深琥珀鮮盲廢倦題新甲子醉來謾說舊山川貞元朝士今誰在東郭先生每自憐藥物酒錢償欲報惟逋詩債到新年

寄周文瞻主事

天柱峯前松十尋聞君結屋最幽深釣魚溪動云生屨放鶴風髙秋滿林薤葉篆從兒學寫松花酒待客同斟愁餘白髮長相憶夜雨靑燈空苦心

寄宋時舉

解劍贈君意不難劍光飛射鬥牛間文章聲價誰能好風月襟期君最閒雲暖鳳和簫管響雨晴龍護珍珠還崆峒原是神仙境萬丈丹梯不可攀

和答彭中和

羞澀空嚢結客難何人雙璧立談間每瞻云鶴知君到卻羨沙鷗似我閒攜酒溪山思共往捲簾風雨又空還才名能下陳蕃榻寧許他人得再攀

暮春過羅伯源次韻

栁絲煙暖繞溪梁四望園亭盡向陽雨過半篙新水緑風回兩袖落花香簾通香篆晴光轉窻隠碁聲晝漏長公子閒情最瀟灑何時杖屨得徜徉

李竹簡往淸江久而不歸因諷以寄

扁舟四月下淸江江水魚沈江路長豈是信陵忘魏國自緣朱邑愛桐鄕煙中蒼樹官橋晚雨外紅蓮水檻涼惆悵諸公頻問信秋風漸次到秋堂

同王志元賦戴存節秋圃堂

君家舊屋我曽到秋圃新堂今始聞種菊編籬乘細雨攜琴移席候晴雲無錢陶令懷淸節衣錦韓公樹大勲碑記好邀劉處士細論出處著髙文

諶堂賞菊

繞庭種菊色斕斑想見陶家得此難大白開黃原不俗淺紅映紫兩相歡微風香動秋容淨淸霧叢深曉气寒賴有山翁家釀熟花前子細共君看

和答坐客

簪花不惜鬢毛斑獨惜花前得意難風雨白衣憐客久江山彩筆奉君歡蛾眉擁雪玉人暖仙掌擎秋金狄寒是處西風著顏色未應長向故園看

春日有懷彭中和李仲簡

老懷久欲謝靑春春到惟添白髮新對酒不辭今日醉看花卻憶去年人自知降漢終歸蜀誰激連衡逺入秦遙想思鄕情更苦不應連夜夢君頻

和答彭中和

長向春山數別期春花次苐報君知舟回剡曲緣何事劍合延津在幾時庭院暖風花气入池塘微雨鳥聲低甕頭酒熟邀誰共惆悵歸云獨柱頤

和周子深

積雨空齋傷客心曉云初散暮云陰荼■﹝艸縻﹞池上香沈水杜宇煙中愁滿林司馬倦逰勞逺夢休文多病廢新吟遙知勝地登臨好酒量如今幾淺深

贈醫士劉良孟

移家久住大江隈種徳堂深酒滿杯秋雨一林芝艸長春風千樹杏花開虎收新谷巖前臥龍捧奇方海上來嗟我素髭無染法若爲攜手訪蓬萊

送別陳玉章南遊

文教重看被海湄發船撾鼓曉光遲黃茅瘴滿飛南雪庾嶺梅開到北枝海舶得魚頻貰酒人家見竹徧題詩好懷更約歸來早花栁東風二月時

二十六日晴過諶塘

布袍稍覺曉寒輕晴色偏饒雙眼明山徑黃泥攢虎迹寺門蒼樹掛猿聲重來誰與同心膽老去惟思避姓名枯栁橋西曽識面獨回靑眼逺相迎

哭周子諒員外

士林憔悴泣相逢此語緣君意萬重蕙帳秋風鳴老鶴墨池春水化飛龍遙知臺省文章好不似山林意味濃重到滄江洲上路野煙荒艸暗行蹤

池上亭

好是君家池上亭繞池芳艸亂靑靑山童種菊開花徑水鳥窺魚下栁汀詩句有時吟不盡酒杯連日醉無醒緑陰添得黃鸝語六曲銀屏和淚聽

感寓

車馬門前久絕蹤柴闗長借白雲封人情翻覆殊無賴心事依違遂漸慵恩怨一時彌子馬似眞千古葉公龍春花総被春風誤老去山中始種松

聞宋竹坡求剪紅羅花

叢叢紅紫錦成窠春色遙憐滿竹坡得酒謾能歌白紵看花猶愛剪紅羅根分后土冰霜晚潤浥中天雨露多好待春回寒谷早遲君花外共長哦

丙辰元日

歲日相逢兩丙辰把杯又屬丙辰人形容老醜鄕鄰怪居止疎慵魚鳥親竹馬小兒如昨日梅花老屋羨長春諸孫催寫桃符板病眼孤瞠得句新

介坡詩爲郭彥文賦

北山東下勢陂陀中有髙人住介坡池浸暖紅花弄影窓涵濕翠竹成科心如鐵石偏能賦劍倚崆峒祗自歌淸莭百年冰雪苦重逢徐邈問如何

挽淸江劉中修

奮筆淸江追二劉柰何埀老入西州兒癡竟累張彜死母老誰爲禹錫謀風雨魂歸金石晚江山恨滿玉闗秋詞林頓爾成憔悴目送飛雲雙淚流

送別歐陽奎訪安龍興兼柬胡湜

明日開帆過豫章交親滿眼総難忘舊聞太守尊徐穉今見諸公說鄭莊雨映紅蓮湖水淨云連蒼樹楚山長省郎若到逢胡湜爲覓鄕書寄數行

和袁方茂才秋夜宴集

下馬階除問錦幃羅衣花白縷金圍月明湖水龍吟細云度吳山雁到稀楊栁舞低牙板促木犀香滿羽觴飛袁郎自是風流客舊約秦臺願不違

奉寄歐陽文周

楚楚才華最憶君春山勝事逺相聞折花林動飛紅雨洗硯池虛散紫雲到處能吟詩滿軸逢誰不說思超羣山中舊約應能到定與論文到夜分

聖節

天門曙色曉鑪煙宮錦春花簇采旃日月龍章居北極雲霄鳳吹奏鈞天獻桃王母顏如玉承露金人骨欲仙遙想蓬萊移仗入侍臣應奏白雲篇

靜思集卷九

●欽定四庫全書

靜思集卷十

﹝元﹞郭鈺撰

○五言長律

挽李心原徵士

時淸多士奮道屈哲人嗟伊昔敷文治如君實國華衣冠傾望族文字擷天葩薊闕驅車逺吳山倚劍斜諸生親教授前輩倍籠笯鶚表謄烏府薪歌載鹿車苦心抱冰蘗髙興托煙霞老景期如蔗中原亂似麻漢官思再覩周翣去難遮夜怨雲巢鶴寒啼宰樹鴉諸公紛誄筆賤子忝通家灑淚桐江上悲風咽暮笳

○七言長律

袁寅亮讀書深山萬木之中以避暑文瞻爲賦長句因次韻以寄

獨向陰崖結構牢一時文采擅風騷雲間見客疑猶淺山下人行望始髙蒼樹窺巢馴鸛鵲翠藤結蔓掛猿猱遙知髙臥多標致何問長齋代骨毛洗耳未應徒見許攢眉但恐不容陶山僧進謁多題竹野老相過或獻桃綿蕝暫陳存故事棘闈嚴備逺周遭鑿平嵓罅安書籍掃集松花醸酒醪醉後賦詩題石壁興來送客釣江臯蘇門傲睨惟聞嘯康樂登臨豈憚勞余雨傍松延薜荔晚涼疏水灌蒲萄明朝使者求顏闔只此山中不用逃

○五言絕句

候吳植不至

相期林下宿呼童掃蒼苔蒼苔看又合美人殊不來

題分宜縣橋

雲從溪北生雨過溪南響溪上蓑笠翁倚闌看水長

日午

日午芳園歸欣然問主婦甕頭酒如何杏花開滿樹

茅屋

茅屋南山下細雨桃花謝淸晨起梳頭鄰家作春社

漫興

春寒閉春合酒醒春衫薄春去積春愁杏花雨中落

八月二十四日

鵲聲喧曉庭掃門獨延佇誤喜故人來竹籬墮腐鼠

春日過山家

簾外燕交飛天涯人未歸大兒新上學白紵自裁衣

重到山家

細雨長茶芽東風吹栁花行人今日到先自補窗紗

山翁勸酒

山翁勸我酒共指池上栁昨日東家春今日西家有

題龍旗墨梅

孤標開墨沼勁气入霜毫謝庭春色好玉樹兩相髙

二月十七夜夢爲人作墨蘭

石闌瞰虛碧滿院蘭花開攬衣起結佩匡坐待君來

吳姬別思

霜月五更殘如何去又還誤簪釵鳳小落在枕屛間

讀史四首

六國中深機三山使未歸轀輬車上夢受用鮑魚肥

險語廹飛霆將軍驚落箸明朝賣履人淚灑西陵樹

將軍方跋扈幾人願執鞭啼妝曉相對卻爲秦宮妍

恂恂謝玄微侃侃宋竇儀承家與謀國不競眞吾師

宿鰲溪

投宿南山中驚魂帶余怖忽聞鼙鼓聲夜壑松風度

大州曉發

日髙啼鳥散江轉斷雲遮向客說殘夢昨宵曽到家

○七言絕句

題春江送別圗

君上孤舟妾上樓望中煙雨意中愁江波若會離情苦一夜東風水倒流

八月初三夜對月

蛾眉斜剪銀光薄搗碎玄霜不成藥瓊樓夜鎖秋沈沈一枕天風桂花落

四時詞【春夏秋冬四首】

暖雲飛撲玉驄歸簾捲香風酒力微夜坐久憐明月好細鋪花影繡羅衣

日射嫣紅安石橊波涵空翠木蘭舟美人調笑渡江去半榻栁風碁不收

鶴認琪花欲下遲蓬萊仙客遣催詩情深寫到相思處秋露芙蓉開滿池

疎林晴旭散啼鴉髙閣朱簾窣地遮爲問王孫歸也未玉梅開到北枝花

訪龍長史不遇

鸚鵡窗深鎖翠寒松花不掃紫苔幹自將名姓題修竹延桂樓前第五竿

花前【次首無題】

花前曽共飲離尊靑鳥西歸減舊恩雙陸細敲紅日落茶煙隔竹不開門

唾茸殘碧枕屏低香散銀篝翠霧迷只恐來宵春夢斷誤他明月到窗西

題安成戴觀所藏崔徽圗

彩筆經營苦未工臙脂洗盡淚痕紅鏡中已少眞顏色何待他年認卷中

和王儀贈別

一曲秦箏春酒濃暖雲輕撲翠鬟松玉驄千里闗門曉鶗鴂數聲煙樹重

別阮士瞻

豆蔲春梢著小花玉人憔悴掩琵琶阮郎病起心情減半榻松風自煮茶

題紈扇贈馬文學

好風吹雨過橫塘百尺芙蓉水檻涼封事艸成秋滿榻坐停紈扇愛花香

水東獨行

獨行山徑桐花落忽渡板橋溪水渾殘日背人低逺樹斷雲裹雨入前村

和宋五見寄

苦辭樽酒不同傾流水浮萍復有情今日江南望江北緑陰如雨鵓鳩鳴

尋人不遇

早望雲林意欲傾獨回江路鳥空鳴山童去後始知悔追客橋西問姓名

題扇二首

栁樹晴虹隠畫橋藕花微雨過歸橈波光倒蘸紅樓影照見佳人弄玉簫

茅亭一个竹編籬水鳥數聲風滿池吹面荷花微醉醒雪羅小扇坐題詩

春夜

香霧滿簾風不到花陰鋪地月斜明春寒策策春宵短又聽鄰雞第一聲

題訪戴圗

雪月尊前足笑歌到門何事不相過情知離合皆天意只恐重來白髮多

宜春贈別

微茫煙浪浦帆開一曲琵琶淚滿腮江水不如潮水好送人東去復西來

辛夘聞徐州警報

塞河詔下選丁男明日彭城野戰酣愁殺翰林歐學士白頭騎馬望江南

題廬陵義士羅明逺傳後

淮海風回戰血腥靑原不攺舊時靑中朝將士論功賞譲與江南一白丁

題分宜縣樓二首【十一月初八日楚金敗績余被拘於分宜因有此詩冦中有談劉沔陽之事甚悉且亦以爲口實】

撲遫官曹論是非不知把釣老漁磯沔陽太守文章伯賣卜城南竟不歸

獨宿江城夢故園一襟塵土滿啼痕老親不想癡兒在剪紙應招客路魂

題梁使君太洲營

畫船撾鼓大江中兩■﹝山厈﹞旌旗獵曉風一點鴐鵝云外落將軍初試賜來弓

怨別

病起銀屏滿藥塵夜窗愁絕月窺人寒燈不作雙花喜羅帕啼痕點點勻

獨行山中

七步潛行五步回路通溪曲滿蒿萊靑袍白馬誰家子又向松陰喝道來

宿桐江野人家

松眀火盡掩柴扃月影疎疎透短欞一枕秋風涼夜好可憐獨向客中聽

城望

鼓角城頭落照懸客愁愁似五年前遙憐小弟攜家逺一點飛雲望眼穿

發家信

寒硯敲冰帶淚磨故園消息近如何老妻不信愁深淺歸日應憐白髮多

二月十三日

花陰轉午鵲聲喧忽憶庭闈捧壽尊亂後附書曽到否也應賒酒共溫存

春夜

路入故園知幾程小樓簾捲月斜明夢中不記遭兵火猶在海棠花下行

靑梅詞

靑靑梅子故園春嚼破微酸帶淺顰誰信梢頭如豆小意中消息久懷仁

章臺怨

栁繞章臺萬縷金春風送別最傷心如今莫問長條盡並與章臺無處尋

淸明日過羅伯剛別業

梨花滿院讀書聲竹馬兒童自送迎共說東風吹雨散山翁今日作淸明

訪羅仁逹不遇畱題樓壁二首

一徑松風導入山老懷願托白雲閒白雲飛去他山宿日暮雨來愁倚闌

翠壓山樓積雨餘花間酒暖煮溪魚提壺勸酒且須飲頭白如今少著書

和宋五別後見寄

誤將鸚鵡教詩成每到人來喚姓名從此西園蹤迹少萬絲煙栁鎖春晴

寄贈龍興諸寓公四首

舊著羣書費苦尋雲山回首負初心歸舟重到臨江驛玉笥山前芳艸深

抽毫史館會鳴珂老去光陰又幾何蘇武不緣持節苦胡姬嘯子媿人多

孺子祠前湖水東幾回淸夜夢吳公白雲何事他山去不管長封紫極宮

落日憑樓滿眼愁徵帆無數下江州憑誰爲訪淵明宅細采秋英薦李侯

二月十七日有感

花匝疎篁水遶門幾回扶月醉西園靑燈昨夜挑殘雨空認春衫補舊痕

偶興

髙栁著花懸紫煙歸舟離恨滿晴川六年杜牧傷遲暮況復如今二十年

淸晝

雀翻翠筱接飛虫雨定遊絲褪落紅漸老心情添懶慢題詩多在緑陰中

感春二絕時館人在獄

萋萋芳艸舊亭臺燕子銜愁逐處來春酒甕頭今日熟桃花一樹雨中開

干謁傷懷去路窮鯨飛蛟舞楚江風家書寫到平安字始信吾師塞上翁

涼夜

竹外涼風畱晚坐驚斷蛩聲山葉墮天河何處是雙星新月纎纎碧雲破

重題石洞

不算歸程算去程茫茫世事自傷情小樓昨夜不成寐飽聽松風與水聲

同周雪江題劉氏貞女詩卷

百年節義仗賢豪一死翻憐女子髙不敢長歌題卷上轉喉恐犯舊官曹

洞口人家

松樹回環四五家機梭長日響咿啞西風裹得臙脂色偏與籬東木槿花

和周子諒見寄二首

白露斜飛秋滿堂微寒先結鬢邊霜可憐枯折山園竹猶自虛心待鳳凰

江上晴波動碧虛栁汀花塢抱村居男兒不佩黃金印罷釣歸來只讀書

秋浦晚歸

芙蓉開後涉波頻落日回舟獨愴神鷗鳥幾回相見熟故穿菱葉避歸人

對月寄友人

相逢是處月嬋娟願托襟期共百年諳盡人間離別苦始知月白不長圎

重經旅館

交情如漆總難憑往事尋思白髮增門掩蠨蛸塵滿壁向來曽頓讀書燈

小樓

夢飛不到越溪頭空想鴛鴦戲彩舟昨夜小樓淸似水雨聲添足十分愁

春暮飲田家

牡丹芍藥委蒼苔風挾餘香去復來二十四番都過盡一樽獨對菜花開

四月十五夜對月感舊

早年蹤迹水萍浮埀老飄流未得休今夕人情今夕酒舊時月色舊時愁

妾薄命

孤鸞窺鏡剪情緣淚血沾襟十五年誰信舊時歌舞伴相逢猶自妬嬋姢

四月十五日江上獨行因思去兩年憂患之日感恨次舊韻

投石滄浪竟不浮雲林自合早歸休漁舟點點前江去載盡斜陽不載愁

六月二十九日觀雨

靑山山下是吾廬六月邱園艸盡枯憑仗西風吹雨去官田今歲又添租

題墨菊

老圃風霜許見親緣誰盡攺舊精神淵明不爲陳玄在怨殺元規扇外塵

收邊季徳書

門外蓬蒿一丈餘病貧無怪故人疎午窗獨領松風坐細讀邊郎寄逺書

醉後重題西云亭

剪茅蓋屋竹編籬淺白深黃萬菊枝雲气不煩將雨至西云老子正題詩

題卞與善梅花圗

騎驢灞橋烏帽側千里相思玉堂客夜窗酒醒月窺人一掬精神炯如雪

題王楚善梅二首

百年孤幹長苔衣數點寒花映竹扉昨夜東風消息到主人扶醉月中歸

江云欲雪角聲哀冷蕊商量開未開記得玉堂揮采筆萬花晴昊照深杯

題龍旗梅

硯冰敲碎碧雲殘蜂蝶無飛花意閒記得共尋林處士嫩寒淸曉到孤山

桃花塢

蝶飛蜂遶野桃花香散墻西賣酒家漁棹誤隨流水逺一庭紅雨夕陽斜

題鄒自春石屏巫山圗

一片屏間十二峯陽臺去路有無中半窗香霧籠寒玉猶似行雲到楚宮

和金守正題墨蒲圖

馬乳垂埀白露漙瘦藤斜舞月光寒涼州萬斛尋常醉回首西風紙上看

題鐘馗

老臣骨朽戀君王白眼孤瞠虛耗忙不惜錦■﹝衤朋﹞兒睡暖誰人更問繡香嚢

晚秋過丁朂

竹外涓涓流水長讀書聲歇閉山房西園蜂蝶東園去黃菊數枝髙出墻

題羅秀賓瑞粟圗

粟分五穂效禎祥不敢移根獻廟堂聖主得賢爲上瑞畫圗聊付子孫藏

壬子正月雪中自從侄九畹家歸

擔簦山路挾餘酲急霰琮琤逺送迎絕勝泛舟湖上月琵琶一曲雜秦箏

春日

花气燻晴春晝長一池水影舞回廊好風賺得松醪熟開徧數枝山海棠

寄鄒自春

樓間美酒滿銀壺樓外好山開畫圗上學郎君書早讀丁寜汲水灌菖蒲

閏十一月朔日山路見梅

蓓蕾微傳春信眞幾回夢想玉精神不知月落參橫處猶有孤眠惆悵人

乙巳年餘避地彭老家還再過之倐爾十年而人攺物換可感者多矣因賦

舊題塵暗小樓間花鳥庭空白日閒鳥自不鳴花自落客愁何得不相闗

贈別

醉挽徵衫折栁枝栁花飛處不勝悲東風過後西風起待得靑條又幾時

閨怨

妝臺塵暗鎖愁眉瘦倚東風似栁枝又恐侍兒催問藥只言蠶早葉歸遲

春夜飲

蠟光紅射酒杯霞夜久窗虛月透紗詩筆醉拈如有助暖風吹動瑞香花

道逢陳玉章

山色川光作雨晴花陰滿地囀黃鶯去年酒伴今何在邂逅陳郎笑獨行

江望

盡把離愁種驛亭春風吹入艸靑靑傷心爲問行舟客東過淸江停不停

三月初五日偶題

嬌鳥籠中曬緑衣雄鳴髙樹不思歸去年寒食今年夢曽向西樓共學飛

山家少憩

松下蒼苔掃復生籠中嬌鳥寂無聲東風幾度傳花信偏遇春陰不遇晴

題李次晦鄒瘍醫詩卷

颯颯秋風落葉深轆轤寒甃帶哀音李侯瘡癬君能療老我柴門獨捧心

春日憶蕭韶二首

雲歸長宿北山頭誤逐東風過小樓帶得舊時蕉葉雨數聲敲碎客中愁

飛飛燕子楚天涯華屋春穠不似家遙想日長吟思苦獨看紅杏落殘花

寄逺

萬點飛花風外過紅埋泥土白隨波閒愁散與傷春客君在江南想獨多

感事二首

雨過汀沙失舊痕春寒鸚鵡悶無言楊花春水成萍葉蹤迹猶難到故園

依稀舊館緑楊舟不見羣鷗見水流白髮靑燈孤負盡至今猶自替人愁

上巳日與周公明經蕭韶讀書處

四海交遊老盡非如君年少又相違申眀亭下煙花暝惟有泉流送客歸

春日過山家題羅帕

冰絲縷縷系深恩靑鳥飛來毎斷魂畱得薔薇香易滅只從燈下認啼痕

無題

遊絲風暖颭飛花窈窕簫聲隔采霞畢竟神仙難換骨自分丹火煮胡麻

有感寄宋五二首

春夜淸濃夢覺空爛柯不省遇仙童人間翻手恩成怨無怪襄王憶夢中

畫樓煙暖杏花晴羅綺春嬌按玉笙水調未成翻越調枉勞書信問鶯鶯

和蕭伯章春夜倚樓

云度松梢月半陰懸崖倒掛白猿吟倚樓數徧傷心事風雨故園春艸深

寄歐陽文周

芳艸春煙鎖故廬泊舟南浦近何如客嚢共訴黃金盡欲問平安但寄書

題石壁

石壁題詩剜翠苔感時傷別壯心摧沈園記得前生到酒散花陰月滿臺

○六言絕句

題掀蓬圗

疎蕊淡籠斜月橫梢低照寒流淸意是誰領略除非訪戴王猷

候吳植立不至

捲簾春睡初足上馬午陰半斜人別斷煙疎栁鳥啼殘雨落花

○詞

摸魚兒【和彭中和雙頭菊】

壓秋香並肩如舞情緣天似相許結根自是孤髙者何乃含嬌凝竚似秦女乘鸞仙袂淩風舉精神淸楚便帶綰重金環連疊勝心事自相語情深處此事人間最苦多少蝶來蜂去蘋婆莖命同生死尙恐翻雲覆雨休折與算太液芙蓉不到人間覩傷今懷古想墻裏笑聲池西流水紅葉漫題句

○銘

席門銘

剪稭編茅髙揭爲門獨當一面出入道存𨿽樞機之不宻而經緯之有倫𨿽闔辟之不時而捲舒之由人隔風埃其晝靜敵冰雪而春溫吾常啟甕牖敞蓬軒擊土鼔斟窪樽對老親而起舞披百結之懸鶉亦不知玉堂之爲貴繡闥之足云也百年逆旅睥睨乾坤怱長者之過我遂一笑而忘言

靜思集卷十

