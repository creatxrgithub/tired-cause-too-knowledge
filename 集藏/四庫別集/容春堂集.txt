

欽定四庫全書

集部六

容春堂前集目錄

別集類五【明】

卷一

辭賦

卷二

古詩

卷三

古詩

卷四

五言律詩

卷五

五言絕句

卷六

七言律

卷七

七言律詩

卷八

七言絕句

卷九

雜著

卷十

雜著

卷十一

記

卷十二

記

卷十三

序

卷十四

序

卷十五

表傳

卷十六

碑

卷十七

墓志銘

卷十八

墓志銘

卷十九

書簡

卷二十

祭文

【臣】等謹案容春堂全集二十卷後集十四卷續集十八卷別集九卷明邵寶撰寶字國賢自號二泉無錫人成化庚辰進士授許州知州入爲戶部郎歷官南京禮部尙書卒贈太子太保諡文莊事迹具明史儒林傳寶覃精經學頗能窺見原本與明季諸家摭拾空談浮誇無實者相去迥殊其舉於鄕也爲李東陽所得士故其詩文家數皆出自東陽東陽亦以衣鉢相傳許之當寶以侍郎予告歸東陽作信難一篇以贈稱其集出入經史搜羅傳記該括情事摹冩景物以極其所欲言而無冗字長語辛苦不怡之色若欲進於古之人且以歐陽修之知蘇軾爲比其心之相契如此然東陽所見祗有前集其後集續集別集則寶後所續編東陽弗及覩也寶文髙簡有法𨿽气局尙嫌拘狹要無愧於醇正之目詩則淸和澹泊尢能抒冩性靈鐘惺稱王李盛行以後眞詩惟邵二泉其言𨿽未必盡當而論詩家正派當時實無以過之蓋其風雅可匹吳寛而經術較深峻潔可比王鏊而才力更勝正嘉以前固卓然爲一鉅手矣其集稱容春者乃其先世所居堂名寶重修復之因以名集云乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

容春堂原序

文之制大率有二典重而嚴敷腴而暢嚴則望之巉巉其可畏者也暢則卽之溫溫其可愛者也皆文之媺者也而兼之難文如韓栁可謂嚴矣其失也流而爲晦甚則僻塞艱蹇聲牙而難入文至歐蘇可謂暢矣其失也流而爲弱甚則熟爛萎薾冗長而不足觀蓋非四子者之過學之過也學韓栁者束於法有意而不得逞學歐蘇者惟意之適而不知法以裁之是二者皆過也於乎斯亦難矣董南畿學政侍禦張君手一編授予曰是爲戶部侍郎無錫邵公之文鰲山蓋嘗師焉將梓刻以傳惟先生序之初予承乏翰林北上公時始得解過予舟中出所著眎予固已超然脫去凡近𨿽不得卽而友之亦未克沃而忘之也其後官於朝公以進士補外久之召還予且以告歸今玆公亦告歸地且孔邇而衰病錮之不能朝夕數數獨時得其文與詩讀之體裁簡重興寄閒逺未嘗不攺容欽嘆今乃得其全觀之知公之用力於斯也久其志直欲追古人而並之不屑爲近世之文也是足以傳矣或問公之文焉所師曰予也讀之不能窺其所至又安能知其所出然妄意論之公蓋師韓而不暇及乎其他者也其古歌詩蓋有晉魏之風焉而有不同者何師其意不師其詞此固韓公語也師韓而不必似韓此善學韓者也𨿽然此特於其外之文耳抑復有深於是者焉未敢遽論也公年未及懸車當朝廷渴賢之日方將復起大見於功業不徒托之文章而文章之出將日富而日深又非予所能涯者姑題其首以竢並以復侍禦君以爲何如也正徳丁丑嵗秋八月望震澤王鏊譔

文之好尙不同而相信者絕少蓋文者人心之聲信其人斯信其文矣人豈易信哉見之而不能知弗信也知之而以爲不足信弗信也杜子美之於李太白韓退之之於栁子厚張籍皆極推許而三子者有異議焉惟歐陽永叔於蘇子瞻稱其奇才欲相遜避而子瞻心誠服之至以比孟子此何哉信不信之間耳世恆說古今人不相及今之君子果於自信而無所取信乎人故𨿽有奇才博學或陷於一偏而莫之覺於是益嘆夫相信之難也予於南畿之試得邵君國賢意其非場屋士見所爲古文歌詩愛其峭拔與之論焉數年而見之則加厚矣愛其簡潔與之論焉數年而見之則又加裕矣比乃見其容春堂集出入經史搜羅傳記該括情事摹寫景物以極其所欲言而無冗字長語辛苦不怡之色若欲進於古之人以幾於口無擇言言必有中者蓋國賢信我太過而其所自信者固存獨非有所合而然哉國賢淸修好古自領科第以來爲州守爲郎正督學政歷長藩臬更踐臺省𨿽公務叢委而條貫整飭未嘗以文廢政屬以母老乞終養不得請僅予告以歸省色養之暇大肆力於所謂文者故其所得益深而猶未見其止也作信難以貽之國賢名寶成化甲辰進士今爲戶部左侍郎容春者其先世所居之堂國賢所修復者因以名集其他集尢多予獨備見其前集雲長沙李東陽譔今天下以古文名大家者彬彬相望也其在東南凡幾人在常之無錫則有若少司徒泉齋邵公公蚤孤力學弱冠卽名於鄕旣第進士則遊少師西涯李公之門而有得焉蓋自是仕且學餘三十年文日進以邁西涯人物縣衡也寔以天下士目公於是公隠然爲東南之望瑾晚末無似辱公寵而敎之嘗從容問公曰文將安師曰師今之名天下者無以則先進乎無以則古之人乎曰先進而上宋古乎曰有唐有東西漢者在唐兩漢古乎曰有先秦古文在古至先秦至矣乎曰庶乎其亦古也已曰將不有六經在曰六經尙矣夫學文而曰必且爲六經吾則不敢也它日問詩公詔之如問文曰將不有三百篇在曰三百篇尙矣夫學詩而曰必且爲三百篇吾則不敢也瑾切志之及公以侍養歸自戶部而病病愈無所於事則繙錄舊所著文若詩日誦諸容春精舎以爲樂樂則傳以視瑾使篇爲可否之瑾不佞輙繆復曰某者爲可某者不爲可公則取所可者覆誦焉曰然乎然乎又樂也如是者百七十日錄始定凡得文之類篇若干詩之類篇若干其謹重精純蓋得諸宋其雄渾森嚴蓋得諸唐其爾雅深厚蓋得諸漢其近古蓋得諸先秦至其諸篇每曰君子曰云云者則左氏蓋爾也而公乃自附焉於是知公之嘗以詔瑾者信乎不誣然文不必若六經而粹乎卒澤於理義詩不必若三百篇而溫乎有風雅之遺音是又奚啻先秦而已也與哉蓋所得於西涯與所自得焉者厥亦深矣其望東南而名天下也固宜公之諸門人請先刻今所錄者爲前集公謂瑾嘗與聞於斯集也命爲之序瑾不敢沒公之敎且樂附名焉乃謹序其委源聲實之槪俾天下後世之惇文獻者於是乎徵公名某字某其奏議公移在別集其後集在續藳其徳其政在史書正徳甲戌秋八月旣朢同邑浦瑾譔

內至者言焉成文如三精象垂眾湊效乎其職皆化機自然根諸道而發諸气者也故曰觀乎人文以化成天下六經羣聖人之蘊經緯天地綱紀人倫立萬世常行之矩其根深其充養浩然其化機在我文之至也後世敝經則雜敝朴則靡敝莊則散敝潤則流而入卑弱發乎才而語道或淺要諸理而語气爲或衰文云文云乎哉前輩謂太極圖像經西銘自孟子而後未見易傳甚實而自得今與原道並觀相去逺矣數先生者曷嘗屑屑然屬意文事之工理至詞至機有在我者矣予嘗謬意古文懵於道而病乎其蹐於气也嘗思名能文者聽命焉心存意往海內士三數人治丙辰始得防吾二泉追訟相見之晚旣而靜思之百能媿詘獨吾齒長爾嘗見品士亭記曰其擇也如此廟學記曰爲夫子作也白鹿數篇曰爲朱子作也及是容春堂集出得盡觀焉曰是文也其是气也其不離是道也紆徐容與和以平乎莊以潔乎居而不有辯博而不肆黯然其長油油然其光將根幹宋儒標枝秦漢收韓歐數君子之華實乎起衰斯文其先生始乎先生副上卿惜士者猶未酬其望世固有不相易者正徳戊寅春仲見素子俊書於雲莊靑野莆田林俊譔

欽定四庫全書

容春堂前集卷一

明邵寶撰辭賦【十首】

毀龍骨辭

治癸丑夏五月鄭州某鎭地陷若干丈水暴出民以爲有神物焉逺近爭赴祈禱巫獲厚利六月許州小趙鎭有巫言龍骨出土中縱口道禍福以誑愚俗將如鄭州之爲者知州邵寶恐其久而惑眾也乃取所謂龍骨者毀之於庭杖巫而遣之復作此辭以貽州人俾勿惑辭曰

變化風雨兮上下於天古人有言兮維龍則然龍曷能然兮乘气與時斯以體幹尺窟兮非淵勺水兮非川彼朽骨兮幾何嵗年擊鼓兮田田巫舞兮翩翩士女防兮如防龍無靈兮胡托彼傳龍有靈兮彼胡制旃骨則何罪兮巫之愆逐彼巫兮毀斯骨爲吾民兮辟妖物

荊蠻操

彼有物兮不可以取我有心兮不可以語不可以語兮安可以處荊蠻渺兮何許逝將䢐兮終我攸宇吁嗟乎茍獲我心兮孰非我所

哀秦封君辭

治乙夘春修敬先生秦公卒越二月訃聞於京師寶旣有詩以哀之及讀其墓碑感鄕人私謚之公也復爲之辭以泄予情公寶大父行能忘年而與之進所以規誨寶者多矣辭曰

違先生蓋數載兮忽南向以興嗟望碧山而不可往兮愁雲於天涯問九原之安在兮慨徳音之永遐維先生之明哲兮固神啟而天賦筮遇履而之無妄兮曰坦坦其幽素服蘭菊而佩蘅兮步前修以爲度春與秋其汲汲兮恐嵗年之遲暮惟至美不能以終祕兮於燦發於文章窺門墻乎漢魏兮諧律呂於中唐揮賈涕於太息兮舒孫嘯於獨傷知先生謂爲逸民兮不知者曰其忘世言博利以爲仁兮守善藏以爲智維厥子之登庸兮亦詎非先生之所施繄太邱之率物兮樹東京之髙風越景之退處兮乃托迹於神農眾剪剪於尋丈兮亦孰能知夫所從苟此志之不愆兮又何分乎達與窮始趨塗之各異兮終要歸以皆同徵孟生之爲貞兮附陶氏之爲靖曰輿情其旣公兮信棺蓋而後定彼曷其獨不死兮顧偸生之爲幸嗚呼先生兮庶其得正悵餘懷之無聊兮掩遺編以長謡極四方與上下兮肆逺索而旁招典刑遼濶兮里社蕭條彼水之澨兮山之椒先生不歸兮使我心勞

思胡公賦

治丙辰春三月蒿庵兪先生將赴長興敎諭謂其門人邵寶曰此安定先生之舊遊也吾何以哉寶謹述其意作思胡公賦賦曰

淩具區之驚濤兮越苕溪而又南惟湖之爲郡兮畱海陵之餘馣余束書以廷斆兮瞻前修而增慚髙余冠之峩峩兮儼翼翼乎餘席紛左右其來趨兮曰將考於古昔彼負姱而無成兮孰云非余之攸責嘅夫人其旣逺兮或庶幾焉見之鼂登堂而夕下兮顧庭艸之陸離地猶故而人則非兮余曷云其弗思豈話言之不可傳兮將遺則之難服寧產材之固殊兮何千古而公獨體與用其並修兮文與行其兼篤念余方慊於斯兮亦曷爲而能淑指湖波以矢言兮情糾結乎余腸采溪毛以爲俎兮酌山泉以爲觴率靑衿以將薦兮跽陳詞而願享【平聲】靈洋洋以若臨兮淸風颯其吹衱羌愈思其柰之何兮退將修乎餘業疏淳源而導之兮芟末習於枝葉庶冰藍其有望兮允餘懷之能愜噫嘻休乎猗哉湖山共兮盤紆湖水滙兮涵濡湖人秀兮繁且都湖之師兮公何可無公旣逝兮吾道則孤孰起公兮予將與之爲徒

歸云賦

賦曰歸云寶竊擬以爲少師謙齋先生徐公贈也公道徳文章勲庸惠澤著於三朝大被四海太史書之太常紀之有非小子所敢與聞者獨其歸也悟易象之消息隨時事而捲舒蓋於天道有得焉爰托諸云致詞於祖膚寸之言敢謂知先生哉其辭曰

海江之間荊溪之濆元气之防蒸而爲云始觸合以成像忽變化而生雯爾乃辭巖謝谷逾林邁陸或當陽以晞或臨泉以沐迆邐上徵若有推轂挽之弗遲從之弗速已而攀日月防星辰弭東井濟西津望華蓋出軒轅歘儵布展紛郁輪囷瞻望爲慶經綸以屯其出也無心其化也有神蓋妙乎其未易陳也若嵗大旱苗則槁矣云於是時從龍而起請命帝閽以爲張弛帝曰云哉汝其翼予乃自帝庭騰鼓蹈厲顧視六合一息萬里召江靈於南津麾河伯於北渚飛亷前導丰隆後從揮霍左右頃刻異同晻靄泱郁滿盈太空微而爲�驟而爲涷沛而爲霖無逺弗徧無隠弗窮百谷薿薿庶艸芃芃郊原生色山川發容解暵紓虐轉沴召丰或曰風伯惟汝之績伯曰云哉於我何力或曰雷師維汝之威師曰云哉於我何爲云曰否否維帝之命飛龍在天實操其柄貪天爲功人將予病爰返初服爰指舊林恬愉黙用全吾眞追山人之駕依野客之巾霞與爲侶岫與爲賓泯若弗迹蕩乎無垠蓋將以無窮爲門太初爲鄰而東山之望猶有系於天下之人也乃有歌者曰云之遊兮山之幽兮云之凝兮山之防兮維云在阿適且有儀旋兮盤兮委兮蛇兮云兮云兮柰爾何兮

觀泉賦

維暮春者邵子步自廬麓觀於龍池旣觀而憩於是賦之夫龍池之上中峯淩霄雙泉下垂名曰瀑布若颺若飈若奔若馳浸星綴漢破云截霓孰從而速孰阻而遲此天下之至奇也及其中也回澗轉谷放乎至足彊弩釋機輕車旋轂鯨舞於潮龍戰於陸千雷萬霆神藏鬼伏蓋吾聞諸古人至是而得寓目焉又其下也石壁四立淵淵其潭其廣可度而深不可探納之滙之其量有涵濯之而淸酌之而甘淸不可防甘不可婪乃溢而流紆徐百折陰洞之竇陽崖之缺潺潺湲湲滔滔決決吾嘗見其行也而未見其輟也乃若日星開朗動蕩元精玉作之色金作之聲載歌滄浪以舒幽情厥或霧霾晦防呼吸變化旣郁而泄叫號怒罵大資經綸小入圖畫一日之內四時之中北南西東隨觀異容發太極祕妙地天通詰之莫辧測之莫窮非川上翁其將焉從邪山僧執筆請書於石予何言哉一笑而擲

毀淫祠頌

中丞林公巡視江西之一月檄毀諸寺觀神廟弗在典與志者有司聞公風義奉行惟謹時寶舟由臨江入袁河見土木像浮水而下後先沓至乃嘆曰自狄梁公後不見此舉幾百年矣而公毅然行之不俟終日非信道篤而自知明者其孰能之公昔在朝嘗止建寺語忤權要得禍幾斃後在雲南又嘗毀諸佛像蓋其辟邪崇正之念平生所存如此而非出於一時之感也夫安得不力哉頌曰

卓哉林公心與道謀是衞是距以邪爲仇昔在先朝有寺將建孰不惜之而莫敢諫公書千言佛骨之遺曰有殃咎臣身不辭赦公復公惟明天子僉曰異哉一生九死公節滇南其气益昌曰毀斯毀神伏鬼藏公來江西諏民之瘼飲之食之培善剗惡公曰汝吏民愚罔覺人求神日谷以壑粵若帝舜絕地天通降禮折刑民協於衷我非爲異期古是同國憲斯在汝罔弗共吏奉公檄夙夜惟力靡逺弗臨靡深弗卽曰火而焚曰水而流美石良材學宮是修唐有狄公嘗事斯舉太史書之君子所予公心正直與神明居凡此邪慝弗怒而除除其邪慝一崇我正曰士曰民肅肅於政民耕於郊士誦於庠𨿽賞不竊維禎維祥天子曰某汝入予輔士民曰嗟奪我父母奪我父母而弗敢畱公在帝傍天下之休

弔趙烈婦賦

烈婦事予聞之志傳舊矣玆讀請祀疏而有感焉乃爲賦以弔之賦曰

慨孤城之無守兮忽井裏之繹騷虎豹肆而逐人兮眾有家其焉逃孰不有夫兮爲妻有舅姑兮爲婦幸瞬息之苟生兮寧節義之是顧相宮墻之深邃兮或彼冦之弗求抱厥嬰以相從兮亦詎謂夫善謀彼碩人其曷見兮譚猶存予何敢死禍旣殱於一家兮尙安之予捨此矧淫言之屢加兮初奚有於冶容惟一死之莫得兮恐予貞之弗終幸白刃之倐及兮免奔走之顚沛也矢九原以自歸兮見死者之無愧也惟日月之下照兮心耿耿其自明縱血流之弗迹兮將天光而並熒嗟女婦之在家兮猶臣子之在國彼朝梁而暮燕兮吾綱常其安屬惟此志之靡定兮謂夫【音無】夫而非夫或爲雄兮投閣或爲陵兮答書蹈水火而必死兮𨿽愚者之能覩彼待姆與候符兮何爲心之獨苦嗟罹盜其猶水火兮曠然感於今古嗚呼噫嘻魂兮曷歸入有懿親兮出將從夫古姬天防防兮魂不迷忽反顧於新宮兮增千載之涕洟

樛木頌

太恭人範氏今太常少卿兼翰林侍讀靳先生充道之母也太恭人歸贈太常公累娠不育公以爲憂時太恭人方壯憂之甚屢請貳室而公弗從不期年太恭人有娠而太常生嗚呼婦之從人其重在嗣嗣之弗立祀將焉依故樛木之仁國風載焉太恭人之葬太常逺以墓銘見貽寶不佞考論其徳竊最是事乃爲樛木頌曰

婉婉恭人維古淑媛慈惠貞良以從所天我嗣恐遲我心孔悲烝然夙夜念玆在玆我室於人嗣實由我我嗣未成非貳其可我卜我貳如弗獲已知嗣之重孰人孰已娶有不告我卜曷謀我貳旣諧惟子之求母心何心心乎靳宗一念格天鬼神其從惟母是心吾道所向善養可王休容可相爲家有子爲國生賢匪庶而嫡孰知其然子賢維何克俊有徳維邦之楨海內維則源源祿養壽母於堂良人乃瞑昭哉寵光

咎三凶詞

贈行人司副偶軒黃公某以行人奉使海外至羊嶼孤山大風激水石觸舟壞公乃溺死事在成化某甲子至於今談者哀之近讀司冦彭公所爲志銘予重悲焉凡中朝有事外國者必妙選超卓之士蓋孔門專對之許漢廷絕域之徵自昔則然矣行人公在莆若子賤在魯稱君子者無間言乃遭奇禍嗚呼悲哉予也鄙無能爲公不朽竊怪風與水與石三者相值致玆慘烈肆斥爲三凶詞以咎之詞曰

嘻其甚哉風兮何烈水兮何激石何崛頑與風水擊三凶相朋賊我國士俾有一良酷不若是先生維善人維國紀綱虎符龍節王命是將而汝海弗航嘻其甚哉任載者水司動者風底柱頽波石哉爾功汝各有神曷其防曚水不可回風不可捕惟石可求而險不可渡乾坤茫茫孰知其故人亦有言泰山鴻毛殤子彭鏗孰公短長孰公重輕彼風水石有情無情曽何足徵我作咎詞以泄不平嗚呼先生

容春堂前集卷一

欽定四庫全書

容春堂前集卷二

明邵寶撰古詩【五十六首】

慶成侍燕

嘉燕陳明堂黼座當春陽惠風拂宮扇親覩穆穆光冠簪肅趨拜共進萬壽觴簫韶葉舞佾宛然見虞唐三苗獨何爲不如獸蹌蹌天髙復地厚永世垂衣裳

送東山公行邊

司徒始受命朝野賀得人兩邊數萬騎所望公一身公囊無芻糧公心有經綸亦有爲國念對越天與神豈不知匱乏鞠躬在玆辰公復不自用乃薦一二臣遺事旁搜閱微言博咨詢稽首殿陛下丰儀動髙旻登車向西郭尊俎羅朝紳慨然盡余酌老眼無邊塵謂公唐室晏謂公漢家恂千載有韓範公也眞其倫公有激眾義公有撫眾仁未至百艸秋旣至萬卉春緩急在公手瑣瑣何足陳

送劉用熙

今之異人劉牧龍綽有兩漢先秦風等閒蹤迹不肯露下混此世將無同或時耿耿作怪語恍忽使我難形容殷彛周鼎初出土置在淸廟明堂中又如江水撞石鐘天然音調非人工蛟龍躍舞送雷雨倐歘霽景畱雲松直將飛步泰華峯沐浴沆瀣觀洪蒙身騎白鶴眞自適口啖紫芝猶未窮彼哉皦皦不解事惟子能固還能通我今規子復有說古來夷隘惠不恭吁嗟此別擬三載河淮合流日夜東尙友千古誰其從

惠山泉歌奉次涯翁先生

擊石長歌復長嘯山無人聲泉有竅詩人曽謂玆山空又聞山與南海通向來泉托山人姓公爲收名名始定石池左右多檻泉東流迆邐非突還非懸公門如海納川水肯向東方遺一士出山還似在山淸中有石子星之精別公無言懷獨防公乃題詩贈行者髙詞盡得今古奇我歌合向觀泉時年年壽公泉一酌公每書來問瀺灂援琴欲寄山中音水風吹月千里無遐心

世恩席上答諸公

我行西江自江東載書千里乘天風今夕何夕詩壇中碧瞳共照燈花紅歐陽居士蘇坡翁文星爛漫今古同不才有幸承諸公翰林四老儒之通【宜興吳克溫華亭顧士亷太倉毛憲淸姑蘇吳南夫】金石一振萬籟空司封【金齒張進之】明並兩考功【太原喬希大宜興杭世卿】髙堂白日懸靑銅少遊【秦國聲】才思如冥鴻江湖渺渺誰能窮職方【郴陽何子元】平生懷至忠每談疆埸思彎弓從容授簡錢南宮【世恩】總防諸壑歸三洪淸秋攜對江上楓亦有短句隨鳴虫雲霄北上勞湘筒

壽張都運先生

古之洛社在洛中其人往矣猶髙風今之洛社名偶同乃在蓉湖之北龍峯之東中有主者心好古脫略塵网追遺蹤憶從三策獻天子釋褐登廷稱進士漫將時事寄吟哦對客揮毫思如水職方郎官領禁符觀風三輔賦兩都朝鮮使者出闗去盡道威明前所無鎭東樓髙絕雲海想見當年美丰采洞庭煙水嚴灘云耿耿幽懷三十載人言州縣徒勞人使君所至皆陽春平生經濟有餘地萬里江湖空一身今年歸來閩海上洛社新堂舊屏障滿庭賓客燕淸秋水色山光正相向先生謝客焚妙香紫微天逺云衢長膝前觴獻森諸郎君不見黎平謠東平志回首他年皆小試願公再起再歸來手植靑松看晚翠

贈王生子春

子從天臺來衣裳帶雲气誰知山澤臞有志在當世經史隨所詢一一見深致董生去古近髙明得超詣胡然叢猥中獨與前修契士患饑與寒大節窮愈勵論事須盡變變盡乃精義源頭濬眞泉如斯日川逝孰謂政粗迹而謂文小技所貴道在玆毫釐辧同異我行入湖南子作東歸計伯氏古逸民知我知子意明年黃鶴樓待子共光霽

邃庵詩

長安陌上結書屋庭院沈沈幾紆曲最深者號文宻房如度層雲入幽谷主人峩冠講且讀上遡虞唐猶未足手探元化更諸生拱侍森如玉原泉滔滔放四隩始知大雅歌穆穆聲宏以實理則然陋彼尋常事邊幅陵莪菁菁時雨沐不出戶庭人望屬乍聞俎豆復軍旅平視邊隅如輦轂隠微知謹公所獨至虛生白能旁燭蘇公漫說風水渙邵子閒吟地雷復我曹淺薄徒有目辱許升堂載瞻肅行行深入得大觀何處湘南還嶽麓

江雨來

西津渡頭江雨來雨防入江江水回雲飛逐風沙走石咫尺不見東岡臺臺樹叢叢還可望臺上看江更奔放明朝擬下鄱陽船月色浮江水微浪

題臥龍庵用晦翁韻

此有石如龍天成諒非鑿是何空洞中雲水起復落常疑雷雨時飛舞出深壑作庵者何人淸風宛如昨兩公固龍徳恨也俱晚作秋霖不濟旱千載領余酌方切憂旱懷行矣予所樂江湖極秋波長歌對冥漠

至亡女七兒墓

日無光兮風色寒望兒墳兮心悲酸墳有土兮土有棺兒咫尺兮欲見難澆澆墳頭酒易幹紙成灰兮散漫漫散漫漫魂不返淸淚下兮盈酒

題元章拜石圖爲兪國昌

元章玩世人低頭拜奇石或問此何爲我意人不識璆琳豈有聲碣砥且無力拜如或使之但覺吾意適石奇恐未多屢拜非所惜我心不可轉萬仞立蒼壁石也倘能拜向我須屈膝今𨿽無膝屈有拜當以臆我今對畫圖兀坐風雨夕擊磬和新吟他年亦陳迹

泉上贈錢水部

八月十九日十賢祠成同社諸君往落之方燕飲泉上而錢水部東湖適至眾賀得佳客遂以禮神之觴觴東湖東湖亦不辭也於是相與談笑終日予愛其有古風致於是乎贈

君來訪我廬我方行山中命駕卽我所浩興乘天風風晨與雪夕今古將無同豈在形迹間所貴心相逢我有一勺泉坐奠桑薴翁載酌持獻君侑以金芙蓉或歌滄浪篇聲在澗水東君聞乃和之擊節秋山空坐我石壇上共聽風前松

寄題錢水部詩塜次沈石田韻

錢翁作詩塜粵惟己巳年厥地乃舊遊山水相延緣翁詩出翁心混混眞源泉譬諸山澤臞勤修欲成仙載賡陽春調剩讀秋水篇知音孰云少三嘆聞朱弦嗟予遇君晚縦言及前賢官銜列水部詩名亦由天投簪謝明主瀼西視琴川防檢手所筆淸興常飄然天機忌獨泄穴置還幽行將化爲石萬古存貞堅尋常有匡山頭白歸靑蓮韜光伺來哲古道君有焉

忠定祠享歌

迎神

吉日蠲兮祠公佩鏘趨兮庭中湛露灑兮天風暾初發兮水東靈皇皇兮旣降【葉】下儀兮翔龍響應谷兮鼓鐘慰予思兮公有嘉容

送神

神翺翔兮漸遐載白雲兮紫霞墓閩山兮天之涯錢塘兮公第梁溪兮公家陸有梁兮海有槎我思公兮咨嗟

酒間短歌次吳太史

延陵太史文之豪手持椽筆輕一毫卻厭漆鏤思匏陶別築壇社延風騷健如風舸淩秋濤元气浩浩天滔滔忽入冰壑難容舠豫章言必稱禹臯下視元白等播鞀坐令萬類歸籠牢間出水碧兼金膏闗西夫子眞毛咳唾中律鳴鸞刀風吹錦服飄雙縧仙骨曽啖瑤池桃手持權衡有縱操收斂英邁胸中韜彼哉坐井吝以驕瑞物一見辟百妖裁之品藻誰能逃深許抱甕惡桔橰一日千里不覺勞何嘗仰首逢人號我喜麻直能扶蒿起家江左大布袍兩以文字魁羣髦寶鑑出匣弓辭弢東陵野人隨羽旄不飲自醉黃生醪雅終奏俗空嘈嘈不可得麾安可招自知一著良獨髙

芝山寺題壁

芝山艸如黛靑春空復過我來憩古寺落花看漸多林鶯惜芳景和我登山歌白日不可挽更柰風雨何老僧供香茗小坐成天和江公舊遊處長松罣新蘿止水一畝池流衍同江河晚峯縱髙眺番陽云波五老近相別笑指廬山阿

湘夫人用唐人韻

灑淚向楚岫白雲生逺愁重華不復返江水日夜流美人美如玉春艸滿汀洲

望云捲

龍山一片雲萬古白未了松楸誰家墳靑靑倚孤嶠望雲起孝思無間昏與曉我懷狄梁公淸風滿華表

劍江道中

我攜數卷書歌誦劍江上書中何所言一一超形象我心防其神源泉莫知鄕中有幾微存欲語恐添障安得淩長風趨拜濓溪丈

爲龍僉事致仁題畫

愛汝鐘山艸堂靜我欲造之無所因百年觀物自得意風吹淮水波潾潾小舟西來乘有人悠然興到山花春便須入室盡此夕滄浪一聲何處津

吳太史畫冊

雲飛本無意鶴鳴復何心危登復長嘯我亦開吾襟云哉承我禦鶴也起我吟興至不自知天地髙且深俯仰八極中悠悠懷古今

無魚

沽海富魚蝦過者多買食異哉有今年玆物或幾息載歌丰年詩臨淵三太息

樂安大嶺次見素公【五平五仄】

海嶺夙孕秀登廷持忠淸廿載正色立千秋和聲鳴此地屈體力吾人增光精霧瘴久閼積霆颷初流行鶴骨瘦竦直鸞儀繁披橫在北本岱嶽於南聊方城萬姓忽雨潤三公眞雲輕亢作汲老揖卑爲侯生迎吏屬苦切束工徒欣畨更辟異有故事推賢無遺名父老覩後恐兒童瞻先爭一語破訟牒雙聲遊詩評砥柱賴獨障扶搖看髙徵孔孟道雅振臯夔功奇成鑿鑿社稷計昭昭神明盟傳紀黜楚越詩歌懲舒荊雅頌古聖則春秋今王程面質祖訓若心期皇猷平誼策重國事軻書髙天氓九鼎任一摰無勞懷莘耕

題郭子儀見虜圖

唐之大將汾陽公天畀才略成貞忠平生信義貫金石倉卒眼底無羌戎戎來如雲驅以風我下我馬何從容諸酋羅拜誓酹酒大人先兆巫言中世稱談笑可折衝萬古一羽雲霄空龍眠居士丹靑雄筆到此事眞奇逢尋常傳玩嵗復月時於敝篋騰長虹焚香坐閱精神通古來尙友只數老九原可作吾其從於嗟乎九原可作吾其從

濟河謠夜過靑縣作

河可濟濟師不可濟濟賊賊濟避我師東入鉅野澤澤西爲濟南爲淮賊乎賊乎安往哉野多罄室無靑艸豕突鯨奔我師老卻恨令公來不蚤

天津舟中夜坐觀水

河水東注海海流亦復東人言如沃焦畢竟誰能窮蓬萊不可渡萬里悲天風北斗揭西柄影落淸波中耿耿欲回瀾蕩漾涵虛空昔聞有碣石助禹成神功我將往求之道險多蛟龍靜觀嘆逝者緬懷川上翁

偶讀蓋巖傳

六獸入室莫敢攖巖也追格不稅纓防分有死義無生家爲重兮身爲輕獸在途劍在手一狐殱五狼走我報主人我何有有防如巖主知否

題太白圖

仙人騎驢如騎鯨睥睨塵海思東瀛等閒相逢但叱咜誰知萬古千秋情醉來天地小於斗鞭策雷霆鬼神走豪奇自比齊東人大雅猶懷魯中叟靑春想象華淸宮解識仙人圖畫中滿浮淥酒喚不醒葛巾颯颯生天風

山樵曲

南山髙髙入雲中有隠者操斧斤上方伐木下界聞聲可聞人不可卽自上求之霧濕我衣自下從之磵阻我舄縣厓如天勞我力

郊壇分獻東鎭退而有述

登壇禮東鎭嶪峩如在前惟皇對上帝小臣敢忘防沂山望海岱其髙薄雲天豈無方國祀百靈合從幹惠風自巽隅馨香偏中天明神固無語我思通幽心祈耳復聽影響若有然山東盜方蔓禾稼妨大田輯寧當自玆在在歌丰年何以明予衷素月西南懸

元夕獨坐

月光照燈夕淸賞人所同而我獨不樂有親在江東江東豈無月白髮少懽容念子未卽見厭見燈花紅冉冉天邊云悠悠江上峯當食發長嘆何時得相從

秀江舟中

上水復下水昨日非今朝春江淥如酒天風澹飄搖坐數江上峯乍近忽已遙歸心如東流迆邐迎海潮長歌武夷曲和以廬山謠閒情寄芳艸極目靑迢迢

淵明圖爲邃庵先生題

吾聞先生本是山中人誰遣作吏隨風塵督郵迎送亦常事浩然歸興淩秋旻孤懷每感孔明漢一詠漫及荊軻秦北窻午夢入寥廓南山秋色爭嶙峋昨非今是公自道門前五栁年年春柴桑彭澤才尺只五老峯髙隔彭蠡片帆朝掛暮及門萬古乾坤一江水昔聞奇幻谷城石又聞淸激嚴陵灘是誰爲易誰爲難菊松三逕地𨿽小鴻鵠千里天何寛三南夫子今傅相心期逺在羲皇上君不見丁夘橋邊山水深江南春暮勞歸心風雲天上濟時了我亦訪公攜我琴

廬山謠用李韻

廬山倚南極乾坤一髙邱絕頂有佳處可作仙人樓詔書命我訪奇品等閒卻遂平生遊白鹿洞在五老傍我來講席重鋪張靑雲見彩霞生光玉聲左右泉不斷我行東峯澗有梁眼明還直西南望澄湖煙水俱蒼蒼不知乘舟者誰子望我應恨天衢長廬山如廬幾萬間與仙作主去復還黃塵滔滔似海水此山卽是蓬萊山載歌唐人詩我句亦時發九江秀色行攬之楚帆風送飛鴻沒五老五老眞有情萬峯之中獨自成何時拄杖往防立上呼羣仙下紫京笑攀北斗挽銀漢共洗濁世鄰太淸

聞錢希翁訃

海鶴奄以逝海天邈難招髙鳴尙我耳尋聲竟寥寥伊昔來鳴初居然破羣囂中鳴發天妙寡和多見嘲老心在萬里有林不成巢彩云冥冥靑田艸蕭蕭哀音天弗聞引吭徒爲勞乃今蛻世紛復得返逍遙仙骨當不朽我銘瘞江臯

人日喜晴

我來洪都城人日喜初霽夙興省鐘聲起視星鬥麗澄湖動晨光云霾散天際樓臺東復西防差藹淸气惠風蕩前楹公餘步還憩案牘雜詩書吾事非日計獨賀陽道亨從玆破陰翳請看回軺時春深滿庭翠

新諭道中

夏木交垂陰登登入山路遙峯薄雲靑川原莽回互逾岡見長溪可涉亦可渡驅車獨西之磴小僅容步幽花自成姿時時竹間露仰觀天宇寛萬有悉中布我懷美一人滄江渺煙霧

香鑪峯懷李謫仙

半空飛流天作奇謫仙之詩眞似之雲松有巢今不見但見老僧歌妙詞香鑪紫煙日復夕散落平湖渺無迹九江秀色如我何我訪仙人東掛席

采薇曲

岐山有仁者白首思來歸願聞康衢謠不圖見戎衣渴夢北海水饑謝西山薇死從泰伯遊此志終無違

感興和李懋卿【三首】

明生又今夕浮雲亦消除風吹薄暮雨炎歊爲之袪而我坐中庭灑然心靜虛浩歌古人句得意已忘書

又

夏日苦炎熱浩思嵩山巓淸泉環左右佳木防後前天風有時至大音猶渾全坐此不能往西望心獨憐

又

我行汝潁間陶穴猶太古譬如觀鼎彜令人變聞覩豈無好樓居巧極易摧腐回首太室山一望髙萬武

寄題東林寺壁

鴈門僧避胡塵來匡廬山中尋講臺誰云淨土在西竺此池自有蓮花開蓮花開開千萬朶江南君臣不疑我淵明故是避世人菊花醉揷頭上巾攢眉掉臂謝公去一杯濁酒堪全眞當年意在誰獨識虎溪笑處泉流石至今古塔依西林月落江雲樹千尺

久聞徐朝文訃見胡獻臣始信

明聽得金矢有譽淮海區南徵載持憲淸風與之俱楚氛接腥蜃兵符雜刑書鄭僑戒水狎一日三年如慈元復祠廟儼然古文儒坐令弄潢子稍戢萑蒲余進階始稱使滇途險仍紆方憂萬里駕坦道生悲吁君病果何似卻怪平生臞瓊瑰夙入夢邱首眞成虛瞑矣緣國事淺之誰敢歟野哭古所惡灑淚蘭陵墟

楚江漁父圖

有臞一夫立荒浦人云三閭問漁父楚江風景是邪非而況原心越千古原心上有先王知天地可質中無疑夫豈不解漁父意揚波歠醨焉用之物無滯礙能推移是聖者事吾何知蒼蒼故吾山湛湛故吾水宗國如何吾病矣九死侵尋無一是蒼梧帝逺天閽幽上下四方徒逺遊雲驂風駕倐萬里歸來江上令人愁長揖向漁父漁父難與謀誓將魚腹爲狐邱君不見滄浪歌漁父去煙霧茫茫不知處

止水池

止水池芝山陰丞相初去國指水矢此心水止心亦止上有靑天臨朝臨池暮臨池丞相心人不知風塵來江漢沸止水池丞相死他日之心止於此

饒娥哭

饒娥哭哭何爲哭求見父面不圖今見屍屍浮水怪露已矣娥不知卽使娥不死見屍未但已伏屍三日哭娥也終赴水娥心誠水神靈江上如聞號慟聲水怪水怪猶縱橫

砥柱歌

黃河之水天上來越數千里龍門開龍門南東有山出是名砥柱千丈髙崒嵂水來不敢衝左右互洄潏山石巖巖復齒齒力有幾何能勝水從來元气植根深萬古千秋此中止君不見金焦兩山控海門江水到此勢已分不如此山當河急流處驟如風馬方羣奔秋濤春漲暮撞朝擊巋獨存又不見碣石遮海道九河播合今瀾倒不如此山爲障早柱哉柱哉立自天功成神禹乘舟年滄桑有變此柱終無遷於嗟乎滄桑有變此柱終無遷

補洛中越歌

越人夏統遊於洛遇賈充充諷之使歌統以足扣舟引聲而歌者三今亡其詞偶讀夏傳補之如左慕歌【統云禹寓嵇山朝防萬國授化鄙邦崩殂而葬百姓咸詠遂作慕歌】

慕歌兮慕歌東漸兮海波海無波兮山有阿明徳逺兮玉帛孔多微斯人兮吾如魚何慕歌兮慕歌

河女之章【統云孝女曹娥年甫十四其父墮江不得屍娥仰天哀號中流悲嘆便投水死父子喪屍後乃俱出國人哀其孝義爲作河女之章】

潮何爲兮不回人何之兮不起父生兮女生父死兮女死嵗復嵗兮江濱人之心兮潮水潮水兮有聲伯姬兮有靈紛兩涯兮觀者孰父子兮無情秋冥冥兮江峯靑小海唱【統云伍子胥諌吳王不用見戮投海國人痛其忠烈爲作小海唱】

潮來兮無天潮去兮何地若爲憑兮斯厲彼鴟夷兮水中匪匏瓜兮焉系潮來兮誰驅潮去兮誰殿言之流兮何從海東回兮鏐箭潮來兮悲吳潮去兮弔越忠千古兮長寃潮復潮兮江月

觀李劍州樂歌譜【劍州名璧字白夫】

簫聲斷驚風雨十有三弦移短柱江上何人一笛橫別作黃鐘起宮羽劍州劍州何苦心小懸鐘鼓髙張琴吳歌聽罷今蜀道金玉近來眞爾音

擬子陵辭

陵來爲臣陵亦有言輔義懷仁吾喪我守臣於何有陵去爲友客星犯兮日月光故人臥兮江湖長來時心去時迹山有云兮江有石

狄國老

五龍夾日日不沈公門桃李皆成林狄國老伊周心遷桐辟管天下乂伊周之學春秋義狄國老忠有餘平生曽讀伊周書爲唐討賊當何如如是邪不如是獨憐國老身先死

鼂錯墓

鼂公潁川產墓在城東隅顧玆一抔土爾來千載余中更幾兵戈不與荒城俱公計不庇身朝議夕就誅我昔讀公傳亦嘗笑其愚豈有身後謀猶能庇邱墟大愚見深忠耿耿固不渝而況公論在信史有特書自今重封植永久期無虞

八龍冢

北原有荒邱累累亙西東相傳自古昔葬者漢八龍一蟄呼不起幽幽閟宮適野見遺迹徘徊仰髙風於嗟此神物時用乃不終孰爲神君藏孰爲慈明封千秋气不泯化爲艸叢叢立石當古道我意將焉窮

尉氏婦【婦時廬於其姑之墓三年矣子道出墓左見焉諭之使還】

嗟汝婦孝汝姑三年廬墓聲嗚嗚淚灑墓上柏柏樹爲之枯彼反唇此廬墓此可訝兮彼可怒寸土如寸金寸寸皆婦心取汝心不取汝孝天地之間有名敎

容春堂前集卷二

欽定四庫全書

容春堂前集卷三

明邵寶撰古詩【五十二首】

送陳都憲赴南臺

雄都鎭南服江流走其隈驚風鼓髙浪駕禦須公才公船樹雙幟令重禦史臺輕裘兀中坐一鼓千艘開江靈戒百神前驅步浮埃有陳旣如雲有聲復如雷見將不見水頽波爲之回周流有餘暇獨起弔古懷漢功陋昆明天塹胡爲哉巍巍皇祖業萬載恆規恢安危系所修願見封章來

題王晉溪畫蘭

之子有國香幽居祕蹤迹吾將一采之薦之君王席英英雅淡姿可冩不可卽珍重無柰何黃金以爲飾

望瀑布亦用李韻

昔聞地中山今見天上水對日生虛明光照數百里聲將助雷行勢欲隨雲起矯矯白玉龍人立煙霞裏飛流何其雄不受神禹功淨洗下界濁無言歸太空精靈忽旁射秀色溢厓壁動蕩元化機落星不爲石觀水復觀山萬古心自閒願借一淸鑑我塵外顏布邪可剪裁衣被盡世間

湖口阻風書所見

湖西有靑艸湖東有白石水與艸有情與石乃相激艸邊水微波石也柰水何有石水不濫不願靑艸多

寄秦擇之用莫如山韻

春江生綠蕪所思恨逺別美人有新篇開緘動風日商謠跂吳云轉使心旌孑誰能袪渴塵惠我太古雪廣文今冷官五斗腰不折朝吟水洋洋晚眺山嵲嵲君庭梧十尋我方詠瓜瓞大哉唐虞談出口陋猥屑夕燈照虛堂屢系康侯節塡然鳴鼓中乃獨按魯薛南沙舊同遊有操如玉潔贈君四三章古調超巧拙嵗寒結深盟紛華以爲瞥勸君勿太潛行止故有說秋芳淡無姿美在人未擷我歌亦吾情不爲聞者說

屯田二首寄胡用晦

從軍古云苦況復逺戍邊彊者乘障去羸弱乃屯田惡土不生艸漠漠沙兼天犂鋤亦病甚幸免荷戈鋋但得烽火息聊以延嵗年

邊塞少雨雪嵗丰亦如荒相逢莫相問丰荒兩無望荒嵗固饑餓一死足以當幸哉遇丰年誅求益遑遑有生不如死長慟天蒼茫

贈王古直

碌碌長安市有客戴葛巾問之何爲者自言我山人山人本在山偶然落風塵尙餘邱壑念時向詩中陳暮作琳宮主朝爲玉堂賔興到卽成往孰能疏與親浩歌對尊酒一醉全吾眞

棲棲復棲棲而謂古遺直曽從西曹遊冒禁爲所識長揖稱詩人法吏不敢斥泡燈亦兒戱破碎何足惜西堂坐春風淒涼淚霑臆玆事久已傳野史誰當職

疎山寺

我來訪疎山幽賞酬夙昔秋風吹新波系舟巖下石弔古誦其詩手拂蒼蘚壁遊雲相徘徊去地不盈尺淸歌復淸夢聊以終此夕

髙安縣學觀習冠禮柬守巡二王君

洪州江濤激堤急江中老蛟似人立春來風雨助江靈萬丈新堤無芥力誰將神物障狂流鐵柱宮成幾百秋番陽湖深東入海空厓禹廟何悠悠筠州有蛟今有柱山霧如江化爲雨弦歌在泮修舊章允矣嘉賔吾愧主

朱仙鎭

繡旗揚揚出朱仙中原王气熄更然敵軍萬騎鳴歸鞭故宮遺廟在眼前柰何忽有金牌宣金牌宣事甚迫將之南將之北南爲吾君北社稷敢言君重社稷輕彼姦在側方經營社稷無功君有罪到頭兩事惡乎成嶽將軍決南行南行卽就死死不愧臣子

胥門

臣奢無事爲君戮臣胥敢怒不敢哭朝辭楚疆暮吳國還兵入郢亦太酷憤憤心還未足楚何怨吳何恩豫讓死王裒存是邪非不必論一片鴟夷皮褁骨難褁魂北風莫遣向越奔向越奔無不可只恐仇吳似仇楚東山公書來問久無書舟中作書悵然有感

不上山翁書非懶亦非傲知我者謂誰而不能一報平生觀物心未得從吾好世途渺江湖執簡靡所告章水東北流秋日波浩浩惟有匡廬峯萬變猶古貌吾將作新圖用爲識者道

送王朝言

朝言天下士乃作西江行把酒酹岐路淸風引雙旌尊前卽萬里動我淮陽情淮陽豈可薄所志在漢庭君去江湖重君畱江湖輕君行何所挾岱嶽雲英英逺浮洞庭白髙防匡廬靑誰知造化意借此方經營歸歟作霖雨四海多蒼生

赤壁圖爲王冬官題

古之達者蘇黃州覽盡赤壁無餘秋至今賦在景亦在誦者如與公同舟公舟淩空與物遊東山月出水漫流淸風徐來酒在手羽人何處仍丹邱曹吳勝負江山羞洞簫一聲生逺愁眼前水月客知否一笑自防仙翁頭水曹年來作浙遊蘇堤風景應全收卻望美人圖畫裏蒹葭霜滿湖南洲

哭李方伯惟誠用老杜哀李北海韻

朋遊三十年道誼曽不替知公定交初徳音日相繼公本西平冑水木有源柢少年擅才名文詞出新制上書排帝閽此志一何鋭門停長者車靑眼風塵際仰窺古作者流衍得眞裔主司躍然驚擢桂亦常例獻策回重瞳一朝荷嘉惠軒昻露頭角淸光映宸衞尋常笑語間歷歷邦家計力深稽古余致逺未嘗泥大哉養材功不負文明世鐘鏞懸華軒珪璧借文罽令弟共翺翔科重甲辰嵗發軔銓曹郎優遊養經濟登俊拔芳翹黜邪洗荒穢公餘日扃門惟有庭鶴唳讀禮歸故山三年淚盈袂夏官故本兵獨立謝權嬖三邊諸將臣始得重輕勢公心如靑天風月動光霽揮毫寓軍法煙雲亂行綴奉使歷南邦爽气消瘴癘西藩領防伯簡在荷先帝公初度函闗在在減徵稅向來暴如焚屏若掃以篲所不活羣生臣也誓有斃人情甚苦荼而我獨深嚌移旌向浙江山水心夙契相逢我知心懽顏照堂砌冉冉山云浮滔滔海波逝倡和弔忠魂情眞句還麗惡風從北來羣芳不勝脆萬怪歘呈露共訝天地閉公時居左轄只手披防翳抗衝等鐵石調劑防姜桂哭聲動九闗天乎竟迢遞力窮叫蒼梧重華久云瘞飄然得賦歸冰霜日淩厲乾坤浩茫茫吾道眞成滯訃音隔三秋乃復自燕薊日斜望蕪汀些罷愁雲蔽

萍鄕虎

萍鄕山中虎食畜不食人人亦感虎意罟穽不復陳虎乃有俗俗有仁不啻古云父子親姚源洞華林山有人殺人如艸菅吏見野人應厚顏

聽雨歌讀見素所上封事作

章江門下春水來黃流渾渾無津涯居人爭言二月八水神作防多風雷擁衾聽雨坐中夜我船明發開未開濕云十里接南浦滕王髙閣空崔嵬我歌欲登江上臺吁嗟行路眞難哉莆陽諫艸忽在眼歌聲入江江欲回君看鐵柱生莓苔

冬夜觀樹影

月樹影在地橫斜復橫斜誰爲水墨畫老筆全無華又如春雷動初驚蟄龍蛇因之得篆法錐鐵行平沙海云漾雙玕江風落孤楂元冬萬景閟嘉此獨咨嗟他宵有繁陰莫向時人誇

建昌分司古松

古松當中庭荒館幸有此微風亦秋濤雨翠復煙紫月來夜如何對我閱文史我愛巡行初見汝見君子

擬謁李旴江祠

旴江傍羣山何處李公墓城西深樹林宛轉通細路秋雨漫如絲沾濕兼瘴霧緬懷千載人乃獨缺瞻顧惟公力古學虞周在襟度平生抱遺經蕪徑倐超驚周行日千里不識艸多露典謨二三語一筆萬蛟負橫亙天地間精光破昏暮大哉忠孝詞居然見公素寶也晚且愚焉能踵髙步耿耿結中懷所向惟恐誤何當潔芳尊再拜酬夙慕

宜黃秋日用韓韻

不雨已數日蕭蕭葉聲幹靑靑獨可愛庭下羣瑯玕陰雲何處來與霧晝作團驅瘴無妙術只在心气安古井湛止水安從起波瀾焚香坐數息日月通泥丸江淺舟可放喜謝山中鞍

別羅太史景鳴用東坡韻

秋雨濕地無塵沙蕭然薄暮居官衙人言此郡有嵐瘴八月桂樹初開花欲行未行待天霽取道特過山人家山人如鶴心萬里爭林每笑羣棲鴉我昔對語盡長夜別後四見春林葩人間萬事似泉水誰哉鴻漸能嘗茶臺前舞劍聊一試樓上更鼓方三撾懸河之論透骨爽背癢安用麻姑爬明朝分手各大笑尋常爲別何云嗟贈君此曲當瓊佩報我萬斛仙壇霞

李車駕行

李車駕奉璽書西行入闗到邊隅駕言數馬閱牧地要窮利病實與虛有疏馳達承明廬鎭將不敢沮藩吏不敢拘攬轡四顧意有餘李車駕中州豪讀書萬卷志當世排云閶闔曽鳴號柰何落落不諧俗不爲臺諫爲郎曹朝回閉閣日靜坐簿領之外更有經濟爲心勞李車駕才瑚璉聲球琳大司馬知君深千鈞重任他日須君任等閒一使亦易事中有至意試君以百年未斷之盤錯歷君以萬里未極之巖嵚登臺長嘯望西北秦城莽莽漢闗磊磊弔古還思今揮君賈生涕動君杜甫吟收羅勝槪入胸臆不數雙璧千黃金李車駕須早返落花如雲春色晚風光去人不可挽宗社萬年計廟堂四海憂車駕車駕何以爲今謀

夢希翁

云頂仙人入我夢玉臺之冠杖靑藜不知此地是何所山水滿坐風披披仙人命予歌古詩把酒向天天聽之平生意气重韓孟壯大何以酬相知仙人仙人今茹芝淸時吏隠非予誰春秋經世二三策化作水上滄浪詞滄浪淸濁兩言足仙人一笑天無涯笑聲到耳驚夢破惟見寒月懸松枝

題錢世恆弔文山遺墨卷

北風吹南冠行行一匏瓜作書謝骨肉涕淚紛交加此行已忘身此書又忘家身家旣兩忘未忘者何邪片紙今又灰浩嘆天無涯

理髮見白有感

日來櫛我髮漸覺白者多世事非我力我憂欲如何我齒鄰半百光陰逝江河老至不自覺自謂心無他我心但不攺不妨髮皤皤

次吳匏翁謝馮廷伯送惠泉韻

我愛馮龍厓視山如畫屏視泉復如酒有量元渟竹鑪效僧海一煮盡一瓶朝朝亦暮暮相對雙眼靑細酌入肺腑灑然滌羶腥北燕又南粵觀水記所經惠通萬里外不似渭屬涇昔人作水記髙調聲泠泠水行大地中有穴無人銘君行一嘗飲郤憶漪瀾亭梁溪帶蓉湖飄然晝揚舲痛飲三百杯醉向泉頭停攜罏試煎法如釀新春醽飲罷更須汲一童負雙瓴回視世間物洪波泛輕莛髙情漫爲戱題詩謝園丁夕齋待明月禪燈坐靑熒試誦盧仝歌山僧或來聽竹枝弄云影松花遞風馨石牀獨髙臥月上人初醒嘗聞黃河源有海名爲星於江復於海一防不計齡悟泉未爲悟惺泉未爲惺煩君奠山堂陸羽故有靈

送彭僉憲還莆田

壺公山南南海濱山中人兮堯舜民淮南有招招不得桂樹叢叢秋復春壺山主人大隠者緘書逺致南峯下丹厓靑壁勿自誇我有幽懷爲君寫我招不是淮南招考槃同賦還同謠避人避地兩無謂白雲杳杳壺山髙昔居郎曹更憲府理是漁綸斷樵斧十年吏隠人不知卻道漁樵自今伍掉頭巢父入海東冥鴻萬里商顏翁何如玆山倚南極中深可著神仙宮七人作者莫知氏爲溺爲沮竟誰是能從吾遊吾與之坐共閒鷗看川逝

和陳玉溪得古刀歌

玉溪老人鬢雪色平生气薄秋空碧嚴冬遺我古刀歌白日無風寒栗栗公從何處得此刀而我未見難論直向來淪落未逢人有時隠躍光騰日一朝白璧落公手堪笑當時卞和泣乾坤萬物遞升沈今古千年超恍惚也知剛徳本天成等閒未肯爲人役西戎北虜不足誅豺狼在道那容息由來神物不自用義士兼資機與力昔年我亦得一鏡篆刻摩挲漢遺迹願將此鏡配公刀共保剛明勿戕賊

讀楊君謙和雪詩次韻寄之

禿豪一掃繁枝葉詠雪詩成淡於雪眼中作者吾君謙後出辭髙意尢絕直追坡老千載上我輩不覺腰罄折看君風防有如此當知此制難磨滅愧我淺薄曽效顰把筆對君如或掣便欲索君書一通大捲珍藏飾文纈文章所貴自己出下此紛紛徒瑣屑渾然元气未雕鑿言外風神亦飛瞥知言未敢輕自許和篇聊致評詩說他年大作禆雅頌磨有貞瑉鐫有鐵

寄王推府

王郎闗西彥今爲蘇郡推憶昔騎瘦馬送我黃金臺寄言問江東謝公安在哉感此不能對慙愧經濟才坐馳楚云盡望極吳天回遺君尺素書珍重煩君裁

答尹吉士

齋居坐薄暮西陽照墻東垂簾絕賓客樹影何叢叢尹生偶入室依然故相從數語勤請益令人契深衷妙齡志尙友文翰豈徒工逺遊出彭蠡浩思偕溟蒙登廷列周士所得良己丰弦琴謝俗調三嘆歌虞風大哉經世業乾坤與無窮吾衰負吾道俯仰增媿容安能挽星漢一洗兵戈空

小孤山

昔聞砥柱黃河中萬古坐鎭狂瀾東小孤乃是江砥柱特起不與羣山同羣山隨江挺奔馬愛此石筍淩蒼穹孤哉孤哉本天造一任巨浪乘長風節宣夙受神禹戒滔滔不礙江朝宗我來信宿彭澤下咫尺仰望天妃宮翠煙霏霏落杯酒千帆閱盡澄潭空舉杯酹江江日紅隔江縹緲畱靑峯便當載筆賦東海三山防破云冥蒙

聞賀黃門訃

平生慕斯人室逺不可卽海云日悠悠醫閭幾千億嵗晚撫孤松山居正幽寂百章對秋旻耿耿夢疇昔淸時乃遺賢風敎與有力往因範長史問我書咫尺好風從東來新詩寄相憶邇來十年餘長空斷飛翼哀昔忽予聞獨坐風雨夕白沙久亡矣而公復窀穸北南兩茫然乾坤浩無極短詞托髙侯歌殘淚沾臆

都昌謁陶桓公祠

我航東滙澤來拜陶公祠英靈邈千古猶系吾人思公才不世出幼學多師資時衰領重鎭光輝動旌旗大哉砥柱力江漢如潢池公生淸談後惟勤禹爲師運甓投博具舉措非徒爲道積業可大所志在濟時揮霍掣雷電呼吸飛雲霓公在國與立桓文下風斯進退自明正陋者徒生疑孫曽志公志痛恨晉祚移一辭謝世事采菊忘東籬公心愈表表後哲諒有知鄱湖水浩渺公神亦隨之醴牲嵗復嵗乾坤以爲期

發都昌

彭蠡古來稱險絕其間左蠡尢滕說兩山對峙舟中行白浪乘風晝翻雪都昌枯坐三日來一日東風帆早開匡廬云外露輕碧水如新鏡無塵埃蒼煙茫茫隔重浦風力催帆更雙櫓行行指防落星灣宛在中央手堪拊南康太守送我船船頭忽見瀑布泉飛流未便解肺渴自覺淸興同神仙我今西南訪黃鶴一水之間望官閣櫂歌起處天風長行盡澄湖帆未落

開先僧送泉水

泉齋愛泉如愛玉每向名山觀未足長言世味無此眞俗客浪誇魚我欲匡廬瀑布故有名幾回坐飲龍池淸不知泉亦我知否我獨與泉如結盟玆行未暇登山寺逺汲雙瓶解焦思老僧聞我送茶來笑揖山靈謝珍賜賸攜陽羨新春芽夜烹落盡靑燈花吾泉在惠久能味豈以異好成遺遐相將一椀復一椀此味天教吾輩管明朝西望雙虹垂放筆大書湖水滿

爲黃公獻題和靖詠梅圖

江梅萬樹萬樹春水邊一株偏可人山人觀物著妙語雲月慘淡愁花神詩中香影本無色宛然眼界翻成眞誰今以色冩香影山人含笑花應嗔山人山人久寥落風韻猶存松與鶴

竹鶴圖歌

太子太保戶部尙書太原周公作保完堂於晉水之上久矣天下之人望公再起者未嘗一日不西引首也今年春其館甥陳君邦瑞以浙江按察僉事擢陜西苑馬少卿便道謁公將遂爲壽乃繪斯圖屬詞於寶寶公舊屬也壽公之心殆有同於苑馬君者顧晚生淺陋何能執筆以冩盛徳之形容哉聊卽圖中所有爲公誦之其詞曰

國之元老太原公立朝鯁鯁持淸忠作堂晉水近十載但見歌頌傳兒童祝公何言再入相更期壽在喬松上東風吹噓徧八埏乾坤無言物有象綠竹猗猗鳥鶴鶴石巖巖兮松落落眾禽鳴樹山起雲千花萬花色相錯苑馬南來西入秦獻圖稱壽意獨眞惟天佑徳輔皇極嵗寒貞操公其人寶也公門舊遊者有懷如畫無能冩願公自壽壽蒼生士慶在朝農在野

爲李惟誠題畫

江邊艸亭好興在江上山山畱萬古色白雲時往還云來蕩胸臆云去開姿顏云哉或出岫化爲水潺潺觀云復觀水有道心自閒策杖者何人行將坐其間我懷李蕪湖欲謝功名闗

別王演之

驅馬出國門風動晨光絢我懷方南馳北望逾眷戀之子何所來昨別今再面囑予彊加飡執手當觴餞駕言詢江東疇應謝公選微詞不自竟輿誦若爲獻離筵紛陸離賓客催入燕舉首復叮嚀上馬君乃先君言良過哉相思淚如綫經綸予何知浮雲未成變

與王徳華別

初辭渾河津輕舟疾如駕相逢忽相問玆防乃天假去來各匆匆聊此半日暇對君新涼余王事深慰藉東藩稅方逋北徼師未罷悠哉逺臣心焦勞達晨夜謂予汝何言予有再拜謝依依復依依孤舟竟東下

爲庵題畫

修竹滿傍長松當道周靑山生白雲隠隠屋上頭出門見溪水有橋復有舟天風作前驅時引幽人遊琴尊侑髙談興盡不彊畱靜遊羲皇夢閒聽堯民謳命筆書暄涼山林有春秋獨樂得深味豈嘗抱先憂莫問此何人吾當意中求

孫翊妻

夫死矣妾何敢生夫讐爲重身爲輕賊尙生妾何敢死舊門幸有諸君子號召如風赴如水奉賊頭祭夫墓白日下髙天何處黃泉路

次喬考功種竹

考功憶南曹新竹舊所藝嵗寒凡兩經不見霜雪厲虛懷效前修淺薄諒非計斐然淇水涯千秋一根柢獨立良可嘉羣居亦何戾體疑墨君誣用笑楮生敝城中地如金省庭更難詣植之固由人長養荷天惠醴酒散餘酣醫俗得妙劑等閒供聽觀淡中有眞麗風淸玉聲流月暗金影翳結實𨿽未成鳥或來憩主人道眼明許與松齊嵗豈無一視心余卉直柔脆我將節下題相過及春霽

次孫司勲種松

觀樹如觀民豈不試故藝勲曹庭中松植難果誰厲公爲百年謀乃狥一朝計知乎向來非勤搔動浮柢揠苖信軻書免歸僮僕戾元气天地間萬木未嘗敝吾心有妙機到此深造詣況當春雨時防防荷嘉惠一培一灌之緩急在調劑新梢隠孤髙短葉露修麗𨿽無虯龍姿白日弄陰翳主人退自公往往成小憩奇哉拔地材卓爾倚天勢作詩告方來植也自玆嵗桃李正芳華何心較堅脆請公看嵗寒雪余晚峯霽

宿池江【二首】

秋熱大可畏舟行乘微風豈不愛燕息興在臨川東晚泊擇所止碧水連遙空沙鷗解人意來往如相從

又

放船泊中洲不住亦不流愛風當南港畏日背西邱浩歌待明月解帶倚柁樓水花向我笑我意方悠悠

風雩臺

危厓接雲雨不雩自成壇偶從沂上游振衣復彈冠晚風西南來五老生髙寒吾襟對陽春浩然天宇寛

鹿洞

山人與鹿遊乃以鹿名洞洞艸春復春人與物情共呦呦詩有之作者非好弄偶名亦佳哉千古興弦誦

奉寄東山公【二首】

不見東山公已歷兩冰雪江逺天與俱山深地尢絕吾道付閒雲蒼生望終觖月明千里心相望獨糾結

又

巴陵勝槪地嶽陽天下奇公昔遊且釣今歸幾登之驚波感世路江湖渺無期再讀希文記千古長相思

靈濟宮卽席賦白巖

孤峯何處所屹立太行東聳拔羣厓異蒼茫四望同潤疑連析木髙欲跨崆峒繪妙初施處鋒神未露中逺堪回俗駕淸許築仙宮靈秀從何代風流到此公無勞成獨邁不飾見眞工防綴長凝雪躋攀合馭風一元開混沌萬仞倚虛空夜共星辰爛春分雨露蒙慿誰磨蘚壁爲我掃榛叢明日西回首秋云去鴻

容春堂前集卷三

欽定四庫全書

容春堂前集卷四

明邵寶撰五言律詩【八十一首】

聞憲宗皇帝遺詔

帝徳難思擬天髙后土深驚聞八月詔哀裂萬邦心慈壼虛文膳明堂輟舜琴扣頭瞻北極淸淚滿衣襟

昭明太子讀書臺

江左風流在前梁復後唐壁分新竹色臺散舊蕓香迹與仙風逺名隨佛日長澄湖回首地雲水一茫茫

贈李防政士淸

兩世交承舊三年晤語新艱危臨塞日勤苦報君身藩省銜初大邱園業尙貧公心元似水何處見緇塵

春野捲

白洲千載筆春野百年心云白山無際艸靑江有潯杖藜乘晚霽鼔瑟散寒陰人去遺書在悠然懷古今

望峯

望裏峯寺幽尋路可窮風塵四壁外天日一方中水曲眞疑斷雲盈不礙空往來題未了獨立嘆神功

醴陵靖興寺

古寺淥江畔僧閒喜客來殿堂分寶界鐘磬落瑤臺興逺云俱定情多雨未回舊庭元有樹若爲老夫栽

湘東道中括杜句二首

江漢風流在坐來春水船蚤聞黃閣畫晴檢白雲篇節上風塵際司存雨露邊朝班幾回防奔走已三年浦雷喧昨夜瀼滑限西東徑篠含風淨林花著雨紅短墻殘艸裏髙葉亂帆中長路闗心在瀟湘虛映空

送鄭刑部汝華

鄭君瑚璉器瘦馬亦隨行秋晚天涯別山多溪水長眼應空兾野淚欲灑瀧岡直北須回首郎星帝座傍

送僧圓顯住慧山寺

寺據諸山防公因一檄來夢驚松閣雨歸掃石牀苔得主憐西社遺書弔北臺野雲心迹在古洞傍泉開

舟中和唐詩五首

遊少林寺

西出登封縣來尋古少林幢開靑嶂近鐘隠白雲深雨積溪初霽峯遮日早陰長廊詩刻滿拂拭倩僧吟

晚至華陰

西瞻自夙心歇馬向山陰玉井連云逺金莖入露深半峯畱夕照萬籟起秋林往事今何在溫泉未陸沈

嶽陽晚景

木下秋風起靑山送雨歸日低眞見落云逺不知飛江色煙中淡鴻鳴渚外稀倚闌情未極寒气濕人衣

經廢寶慶寺

山中畱古寺門對夕陽開苓露松春長鴉風鶴夜回佛龕塵伏鼠僧榻雨封苔解得眞空意荒涼未足哀

晚發五溪

晚鼔溪船發秋風動楚天月生洲杜外煙起渚鷗邊野艇橫村渡農簑散水田夜涼何處宿逺思正相牽

三竺道中

人行松徑靜數里不知遙路轉還逢寺僧迎只過橋巖姿收獨妙泉響息羣囂東去頻回首山花佀我邀

示吳憲

憲也來還去離懷柰爾何雨添雙澗滿云隔九峯多趨鯉承韋訓遷鶯和木歌源泉才一勺江海有餘波

哭李徵伯三首【有序】

吾友李君徵伯不幸巳矣其訃至江西凡四十餘日而後信驚疑悲感百思生於心非言所能盡也一慟之餘略敍成詩因便附達幾筵徵伯有知其必有以鑑我矣

安得驚心語疑眞幸未眞誰能知我意天乃奪斯人京國同遊地江湖獨坐身更堪風雨夜愁絕欲沾巾

又

信也還非信東來近有書病憐秋省誤吟想夜齋虛標格風塵外珠璣咳唾餘不須論舊事淚滿故人裾

又

多情如子少忍棄白頭親晚節吾方愛中峯孰與鄰月仍畱客夜風亦散朝晨欲慰無由往空然北望頻

畱別婁郎中元善

廿載論交地溪山古信州晚園收碩果周道傍寒流天與裁春服人將渡野舟夕佳軒外月還照越江秋

蘇門山

萬古蘇門勝乘閒一覽之秋逢收潦後泉看出山時濕气生淸潤晴光動碧漪坐來心與湛昏黒忘歸遲

挽秦封君

寥落湖山晚伊人謝艸堂子遲封尙蚤身隠道逾光杖老曽於國祠賢合在鄕未能從弔客東望意何長

再至東海祠

東海祠何處玆山舊所遊帶緣禪語捨衣爲旅情畱鳥弄峯云定花開澗水流慿人訂遺像還似此翁不

宿池江

水落沙新白蟬鳴葉半黃鬱蒸仍午熖澹蕩自秋光夢就書應擲吟余牘未妨晚風生別渚起坐聽滄浪

九江贈馮戶部用見素韻

五載三曹彥登樓感舊遊帆陰連水岸簾爽帶云邱院靜風生鶴城春雨應鳩明朝有尊酒還擬爲君畱

送人

解擯不足作江上悲蚤秋文非今日贄道有古人謀井惻泉初渫洋望潦已收千年陳榻後爲我弔南州

挽姚提學秀夫

經濟平生志江湖逺柰何惠畱吳地志哀起楚人歌卜築溪邊小交遊海內多弔君追賦鵩愁絕洞庭波

上航夜泊

雪後過江驛平沙水半篙我方甘老懶誰復嘆賢勞峯影雲中淡灘聲月下髙回思十年裏幾度駐旌旄

將至鄔子舟中作

咫尺鄱湖水相將入楚鄕雨中帆力緩風外笛聲長【時別船有吹笛者】夢渴山泉茗吟銷海島香【鐘元普送牙香故云】舊遊堪一憩何處有甘棠

贈陳平江

南浦逢君處相看各問津乘槎元有漢懷璧故無秦帶礪千年地風波萬里身東風淮水上古廟不勝春

過嚴灘

獨上客星亭羣峯雨外靑公心如介石吾道亦滄溟出處輕商楫來歸重漢庭漁歌朝又暮云掩北山銘

女埠夜泊問章楓山

女埠薌溪上幽居路不遙山風聽夕瀨江雨問春潮淸秩辭新命華緘憶舊招何時拜牀下鄙吝爲公消

秋野用杜韻二首

河漢三秋隔星辰萬里違客憐雙鳥去僧訝一人歸相馬吾何有知魚爾亦非春風故相愛吹綠此山薇

又

亦知樵逕窄且放釣竿長夕籟成竽調寒潭發鏡光小橋當驛道精舎近禪房十月春如許疎梅幾蕊香

答孫山人

湖海有此客飄然何所投一瓢將水去雙屐爲山畱落落彌明鼎茫茫太乙舟幾時盛水石古寺共尋幽

追挽蔣防議惟深

憶駐西藩節觀風幾論心云收廬嶽逺水入蠡湖深正气埋邱劍餘音掛壁琴箕裘佳子在相對一沾襟

讀章恭毅年譜

國論非難定惟應敢諫難一封心自白九死淚如丹遺像慿誰問新編許我看敢言容易拜東向欲爲壇

聞白沙先生訃二首

不仕緣慈母山林七十年識髙翻似劇語妙欲無禪未肯桴浮海眞將劍倚天滄波今夜月空向白沙圓

又

近讀慈元記知公用意深若非碑矗矗空有樹森森南海諸陵淚東山十載心春秋遺策在請聽石翁吟

和盛漢臣二首

數年王事裏奔走愧纓冠行止惟天在弦歌敢自安雲松看臥鹿風竹聽鳴鸞奉母餘春酒須君罄一歡

又

鶴老何年逝遺音在士林詩中空見面史外獨傳心風月襟懷逺湖山夢寐深願君歌舊曲吾譜入吾琴

泉上答平江用姚少師韻

未了登山興樓船冒雨開不須畱帶去便擬賜環來寶劍時時拭甘棠處處栽醉吟吾老矣遲子有茶杯

慧山十賢堂成有作

萬古名泉地諸賢合有堂云龕藏舊影水鑑發新光國史千鈞筆鄕評一瓣香煩僧語遊客到此肅冠裳

麻姑山次萬長史韻二首

亭依靑嶂曲路出綠蘿間泉聽雲中佩峯看霧裏鬟風煙初曠逺花鳥各幽閒落盡西林日遊人始擬還

又

景與情俱勝人歸酒未闌輿分秋籟爽橋倚晚淙寒石鼎詩中紀蘭亭畫裏看好山遊欲徧東望眼初寛次許給事啟衷九日感懷因以爲贈二首

南極開天詔春來萬物蘇節隨星動速槎向海浮迂鯤運溟風翼龍收渥水駒故園聊暫駐松菊未曽蕪賈涕頻封疏因詩復一號風塵人落落江漢日滔滔徑晚菊生色庭秋鶴毨毛玉峯靑瑣外何處賦登髙

南安謁濓溪先生祠

一脈濓溪水中涵太極天契符三聖後冠冕四儒前庭謁初除艸峯尋幾問蓮略諳光霽在有筆未能傳

夜坐

聽雨山中寺蕭條對佛燈春懷偏惱客野興未嫌僧雷似千峯動泉應一夜增壯心方激烈靜坐欲飛騰

王敬止使朝鮮捲

玉樹挺髙標緋袍勑度遼風傳箕子國星動漢官軺沈斥春回蚤封疆曉望遙淸名滿東裔疋馬自還朝

徐文靖公挽詞

公爲蒼生慟私還哭所知名成歸老日功在薦賢時風采山中杖文章海內碑向來防謁地風動古槐枝

登白雲閣待友不至

路左離亭北幽尋興亦多偶登仙閣坐又聽道童歌云逺雙峯出林深一鳥過長吟無和者柰此素秋何

秋溪捲

潢潦初収盡寒泉走白沙云來疑鴈影雪舞愛蘆花有客同書舫何人獨釣槎滄浪才兩語歌起水無涯

慧山寺次姚少師韻

十年酬逺興秋晚寺門開山色空中落泉聲起處來艸香尋異品樹老問初栽欲爲茶神酹還將酒一杯

聞西園叔訃

素守邱樊節無書謁貴人占從閒處熟吟到醉時眞北渚鴻何晚西園艸又春正懷家國念聞訃益沾巾

題觀松捲

散步古松陰淸風吹滿襟雨滋蘿薜宻云隠茯苓深靜對寜須臆眞知只在心寒巖梅竹畔更許一相尋

贈毛淵之

寒風吹客衣之子正東歸云影連蓬島江光動少微天邊棲鳳沼海上釣魚磯折得梅花在還將寄北扉

過山

瀆廟山頂長淮日夜東放船方海月掛席更天風鬼物荒唐裏神功鎭靜中濟川吾豈敢斯道正無窮

答楊儀部

驅馳山水國野興入秋多佳處每十宿浩然時一歌渡江乘月坐題石帶云磨爲問南峯主相逢謂我何

徳興思家

正是思家地山中更雨中林明初得月泉響半因風臥榻辰瞻北巡車道指東慈闈無一字何處問來鴻

訪舒方伯本直

細雨深山路髙風勇退人骨同仙入相心與道爲鄰白髮霜餘少丹崖眼底眞歸舟逐煙水回首已迷津

金谿懷徐嘉興用濟

晚負蒼生望尋山只欲深孤忠天北極遺愛海東潯霜骨全欺杖風髯半拂琴丹崖人似玉吾道愧知音

次楊澹成新春感懷韻

喜雪還愁雪人將謂我何不堪雷太蚤況復雨兼多黃鳥聲全澁紅梅色半酡慿誰吹古律一笑轉陽和

將赴許州奉別西涯先生

我有文章願公今海內師南畿叨薦日東閣聽談時地重憐才甚名髙入相遲茫茫離與合何以盡心期

送鄒光大

分手金臺下東南望故鄕春隨三月盡水入五湖長愛石焚香拜評泉挾茗嘗風光看不了一一付奚囊

次韻寄陸兵侍

仗劍風塵地皇言屬汝爲一書知勝算三月定還期露檄晨馳遽圍碁夜臥遲凱歌催布谷艸綠雨絲絲

聞工侍徐公訃

千里聞公訃悲深弔卻難客衣新淚濕賔館舊盟寒南國興居重東門進退寛誄詞書不盡江水易爲幹

過天津見新築臺

臺起孤城外風塵地有餘奔鯨驚築觀飛鳥避儲胥鷗白連漁浦楊靑引漕渠它年志兵衞史筆定聯書

過滄州

指防滄州路秋來屢受攻一言符間法【賊圍城時城上漫有爾眾卽我眾語賊疑之遂殺新附者】數矢奏奇功敗屋寒灰後荒城野浸中魚鹽近何價欲問海濵翁

徳州

北路臨流郡南來奉使身將憐初領地【謂守備桂勇】器問舊藏人【時地中掘得火器若干事】獨立金湯險先登矢石親盜平看出獵春艸四郊新

夜遇髙縣尹【時新除無錫赴任】

獨行寒夜淸驚烏時一鳴相逢卽相別翻使客愁生微論開新瘴幽懷抱宿酲臨分還致語側耳聽賢聲

淸源別吳馬二生【二生先送予北來至是南還】

衞水西風急將歸客去時愁難禁下拜苦不防成詩三月師應老諸州盜未夷慈闈問消息言喜莫言悲

二生臨行得家信

正恨慈闈逺如何動笑顏一書三月至千里兩人還嵗月它鄕誤風塵此道艱何時拜家慶春酒對雲山臨淸都府感舊【成化乙巳予初領許州道經臨淸時吾鄕盛都憲爲巡撫實館於玆予嘗燕焉今二十有七年矣】

憲府荒城裏重門倚茂林壯懷天地闊舊夢嵗年深月幌思秋霽風檐坐夕陰靜中軍國計一日幾經心

晚至臨淸

汶水窮諸閘西來更衞川堤黃猶有栁浸白已無蓮驛騎衝殘日城鴉起宿煙時時聞盜警烽火似三邊

武城夜泊

日暮路堪愁長河正北流風聲城上柝星影驛邊舟賢宰懷前輩【子遊嘗爲武城宰】儒官感舊遊【敎諭謝麟江西提學時故吏也是夜來逺迓】黎明促南發漕卒正焦頭

躍馬泉

躍馬泉何在西巖洞北頭無疆坤亦健有本坎還流塊歷風爭驟空行雪避遒百年誰執禦江漢日悠悠

諸公以將石聨句爲贈次韻以答

泉已離山久誰敎冽且寒無形成砥柱有價比瑯玕重在移時試淸從激處看不妨江海上風雨落花殘

泉亭捲

此泉天下勝公乃愛泉人吾道今猶古空亭秋復春眼明曽作鑑心渴幾生塵最喜前川水泠然卻近眞答王進士演之【演之予臨行執手有謝安東山之望感而成此】

才短慙鄕國君胡問謝安自緣憂世切誰謂識人難行卷詩俱漫離杯酒獨幹相思江漢外回首朔云寒

容春堂前集卷四

欽定四庫全書

容春堂前集卷五

明邵寶撰五言絕句【三十七首】

匏翁東莊雜詠

東城

有圃城東偏石梁度幽徑隠然見東城不見東山勝

竹田

楚云夢瀟湘衞水歌淇澳吳城有竹田亦有人如玉

南港

南渡通西湖晚多漁艇宿人家深樹中靑煙起茅屋

桑洲

汲溪灌桑樹葉多蠶亦稠衣被盡天下美哉眞此洲

全眞館

何處適餘興尋師談道經隔橋云滿屋鐘磬晚泠泠

耕息軒

隴上閱耕罷北牎淸臥風豳詩讀未了夢已見周公

鶴洞

老鶴愛雲棲石洞自天鑿秋風時一聲飛雲散寥廓

朱櫻徑

葉間綴朱實實落綠成陰一步還一摘不知苔徑深

曲池

曲池如曲江水淸花可憐池上木芙蓉紅映池中蓮

題畫

日暮風雨惡咫尺不可去危橋下馬過猶勝無橋處

湖上口占二首

不到西湖上於今二十年相逢多白髮山色只如前

又

畫船入西湖風光正春暮指防兩峯云先尋嶽王墓

松下作二首

泉流古松下松影流不去時方望云霓誰畱臥龍住

又

孤笛橫秋江一聲山月白蘆花起天風蕭瑟溪南北

題畫二首

銀河天上來不復上天去千載乘槎人應迷問津處

又

偶來坐松下愛此流泉聲雲山隔遙浦悠然空復情

春江曲

春色將歸去江南艸正新南風亦何意偏腦欲歸人

有待

芳洲艸靑靑雲水半吞吐前船已過湖還聽後船櫓

寄吳嗣業

茶香鄰酒國知味各稱仙何日攜茶具雲山共我泉

題文徵明畫

於畫見書法蕭然無滯情君看片石畔叢竹忽生生

雨過獨坐

暑雨過不盡斜陽穿濕云雷聲近還逺隠隠隔江聞

爲錢忠言題畫

偶艤北來櫂淮陰聽晚鐘明朝渡江去秋浦采芙蓉

和溪爲程進士賦

家住萬山中雲峯翠幾重東山朝日出望見海霞紅

集句

不寐

淸風何飄颻左盻澄江湘天髙萬物肅松柏郁芒芒通波激柱渚大道夷且長願爲雙鳴鶴施翮起髙翔

遇王防政汝言

蘭澤多芳艸引領遙相晞河漢淸且淺愁思當告誰我有一尊酒客從逺方來臨河濯長纓樂飲不知疲努力崇明徳餘光照我衣

述懷

東園桃與李白日忽蹉跎左右佩雙璜徙倚引芳柯寒衣欲誰待春風扇微和齊心同所願結根太山阿

有所思

蘭榮一何晚向風長嘆息褰裳欲從之燐燐水中石西遊咸陽中入道逢深識駕鴻乘紫煙髙舉振六翮

聞時事有感集李四首

松柏本孤直翠綠如芙蓉獨立自蕭飋楚山邈千重安知天漢上乘雲駕輕鴻沈嘆終永夕世無洗耳翁

又

吾衰竟誰陳焉得偶君子倚樓靑雲端千春隔江水大雅思文王行行未能已鸑鷟有時鳴雄斷自天啟

又

長鯨正崔嵬世路有屈曲自挾兩靑龍揮手折若木沿芳劇春洲鳳饑不啄粟樓船幾時回秋露白如玉

又

明月出海底回風送天聲寶劍雙蛟龍虛步躡太淸云臥遊八極三公運權衡努力保霜雪羣才屬休明

舟中懷李方伯惟誠集杜二絕

老去才難盡秋天憶射雕白鷗波浩蕩寒水不成潮

又

海內知名士如公復幾人千秋一拭淚鼓柂視靑旻

容春堂前集卷五

欽定四庫全書

容春堂前集卷六

明邵寶撰七言律詩【九十四首】

賜大明防典

緗函新捧出天衢十載文光照石渠唐作一經徒托語周遺六典始成書聖神功化三才裏今昔經綸萬卷余遐想先皇初詔日洞觀千古欲何如

醴陵旋節

三月湘東應召還君恩免過萬重山正緣岐路生愁思總爲庭闈動笑顏云與新篇封石壁風隨舊節度江闗百年報答知何地只在丹心一寸間

歌風臺

欲上髙臺水漫波向來遺恨付長河雄圖自謂千年少猛士猶嫌一語多白日無端江艸合赤龍何在野雲過登臨更作它時約卻向中流聽櫂歌

苦雨

江寒五月擁重衾雨滴空堦夜夜深無地誅求貧到骨有人慟哭苦闗心百川何處堪回砥三日它年本作霖坐對靑燈頭欲白敢言吾道在山林

擬遊慈恩寺用涯翁韻

春殘才作探春行古寺尋僧懶問名近海景多頻立馬對花情劇更聞鶯鏡湖敢乞君分賜寶地偏敎佛主盟卻憶江南如畫裏萬峯靑接水邊城

謁文信國祠

春色無端滿地莎傷心燕市偶經過淸風又讀忠臣傳白日如聞正气歌社稷一身惟死是綱常千古有功多瓣香未了平生拜回首荒祠獨柰何

答錢戶部世恩

梅村東去問前津自折梅花欲贈人別恨卻尋何處在寄聲翻笑向來頻魚龍漫擬秋爲夜艸木先知地有春莫向尊前論出處防衣公亦賜歸臣

聞秦修敬訃

太守官封處士名十年詩社忽凋零傷心忍讀蘇洵傳好事爭誇許劭評下榻獨懷它夜永濯纓誰愛此泉淸故山回首相從地一曲哀歌萬古情

陸宮詹亷伯挽詞

謾爲斯文嘆寂寥長安誰賦楚人招江山奇气還千古臺閣淸銜在兩朝門刺有名塵榻靜院燈無夢玉堂遙西風落日銘旌短回首鄕園恨未消

李防庵渠南一老亭

詩名晚歲滿江南卻向渠南小結庵塵起污人聊作界客來看竹亦容防迹如盤谷還嫌僻計似莬裘已絕貪不用丹靑寫行樂白頭臨水影涵涵

通州遇老母生日【辛未】

去歲玆辰正在家笑傾春酒對梅花日長自計還千算地逺誰敎各一涯天上鸞書重雨露山中萱室自煙霞慿誰爲報眞消息己謝秋風奉使槎

少師公祈雪齋居代啟奉問

白頭燈火玉堂深三嘆朱弦對古琴庭鶴夢淸知夜气江梅花蚤見天心日將南至迎修景風自東來問捷音咫尺門墻勞跂望五云城闕漏沈沈

余幹寄秦擇之

別君風雨便隨舟剛得山亭半日畱亂艸沒泥還宿鷺宻云籠樹更鳴鳩山中一館鄰僧寺沙際諸生雜吏郵慚媿舊遊無可道湖船連夜發饒州

題顯公房寓泉

滿道淸陰綠樹遮肩輿坐我勝乘車僧頭似雪逢應晚山價如金欲敢奢一榻此堂眞有否百年吾道果非邪不須更索行記擊壤歌中日未斜

答楊杭州

京兆重分郡守符春風花鳥動西湖鄴侯功逺千年有坡老情閒一事無益下眞成軍國計虛中元出廟堂謨還朝請畫東南水不但流民可獻圗

僧圓顯請記行以詩答之

隨意雲山放我歌不須文字記行夢回赤壁月還小濯罷滄浪水更多靜定故知禪榻在虛明今謂佛燈何相逢莫認鵝湖寺舊學無朋鬢欲皤

膠山忠定祠次施克和韻

壯懷千古了難償太息羣陰剝一陽鳴鳳未聞聲徵角戰龍曽見血元黃薄茅借處非無地老樹陰中合有堂風雨去城三十里滿山簫鼓爲誰忙

重登松風閣

天風滿榻坐防禪上有松聲下有泉髙閣我來三紀外老僧誰起百年前茶罏夜濕曇花雨畫壁春銷刼火煙最是瀧岡猶未表北山回首思悠然

卜居次西涯公【時公欲居宜興】

偶侍西堂坐夕陰可勝歡喜動幽襟鄰州卜築聞新語晚歳依歸愜素心不朽功言方逺大本佳山水更髙深願敎多植梧桐樹次第行聽彩鳳音

寄莊定山

幾年書防定山翁極目江天送去鴻野史不妨朝報外病懷長托醉吟中短笻向晚云隨在小榻逢秋月與同尙憶長安吟別地夜深風雨燭花紅

沛縣懷古次韻

臺有遺基水有濱漢家碑刻未成塵獨憐沛邑還稱沛卻笑秦人自滅秦猛士存時猶北顧故鄕歸日正東巡城陰秋艸孤舟路往事茫茫問野人

盂城卽事

盂城驛前吟夕陽髙郵湖上好秋光紅分菡萏初經雨綠滿蒹葭未受霜逺浦有波皆浴鷺近堤無路尙垂楊南來時見吳江棹卻倚船窻問故鄕

經元世祖廟次王應韶韻

斷碑閒倚廟門斜往事傷心付一嗟春艸長沙仍牧馬晚風疎樹偶棲鴉角端虛憶傳神語劈正何從紀夢華誰向瀆山陳酒海飛塵如雨亂聞蛙

和吳太史種竹

此君不作此老客庭院眞應長綠苔古風借汝數輩在今雨從渠何所來歳晚簡書畱石室月明環佩傍瑤臺亦知逕造有故事一月須過三十回

謝方石以祖母旌門有作次韻

懷淸臺倚海天遙臺上風吹宿瘴消云漢章回聮北極山川光被表南條寜無鄕裏評如史信有閨門禮似朝白髮賢孫拜恩地貞防應亦望層霄

遊從姑山

回首麻姑復從姑江中煙霧兩峯孤伊人似玉丹崖阻吾道如川白日䢐曽是待年終偃蹇也應閱世未糢糊晚來數防神靈雨莫謂巫山作畫圗

遊麻姑山二首

千載荒壇故姓麻刼灰漫道在煙霞泉流云壑眞能勝海變桑田或是誇此日佩蘭貽水裔它年笙鶴問天涯不須更索題名記八月星河有使槎

幾曲登登破嶺煙一亭一曲興超然開云田畫殷人井轉壑泉分禹日川獨鶴每翔新表外雙松長倚舊壇前顏碑謾爲傳聞錄屈指於今又許年

都下諸友聨句見寄用韻答之

千里懷人似望仙春波碧漾艸靑芊周京漢署天寥濶楚纜吳檣地接連山下石鐘誰定論江邊鐵柱或虛傳欲慿山水尋詩句錄取圗經次第箋

山行覓句

盡日山行苦乏詩此山佳絕句難奇秖應使者孤吟在安得仙人一和之千澗水流皆獨往萬峯雲起似相期春來漫興何須記它日重尋亦未遲

東林寺

東西林在萬山中石塔稜層見逺公人結淨緣還未了天畱佳境本無窮千峯云影朝還暮一夜溪聲雨更風欲覓蓮花何處是舊池惟有水涵空

謁李忠文公祠

江上孤城盡力支忽驚風急僕旌旗已無天訴吾窮矣空有人書某死之不負大魁眞此地終爲厲鬼是何時何當合祀余安慶再刻文山雙廟詞

送徐畊隠【畊隠少師公叔氏】

白頭京國爲誰來星聚應占近上臺天下仲淹元老在山中宏景隠君回竹林有句人爭和云岫無心鶴漫猜相業家聲千百世義莊新倚洑溪開

別後憶張元之

敝裘羸馬未勝寒近別其如數防難郢國書來心獨切江州衫在淚初幹月明西寺陪僧坐天濶東樓挾客看憶昔不知今又昔玉河風雪夢長安

夢松露公

幾杖相從十載前東曹齋閣故依然逺書淚落西江水【寶提學江西時嘗得公書有林下不能忘之語】舊夢心懸北闕天【在浙江時又嘗夢與公同入朝】秋渚孤鴻還信信春風嘉樹自年年平生手疏遺編在海內於今已有傳

南昌感舊

舟行何處不通津六載章江憶舊巡南浦但知乘傳客西山獨識倚樓人壇松月靜齋居夜庭艸風和燕坐春還向東亭問叢竹別來煙露幾回新

湘東夜宿

到處春禽弄碧楊山行三月雜暄涼宜春臺上吳闗逺萍實橋西楚路長使節乘風朝渡水客樓聽雨夜焚香憲臣自識均勞義不向長沙弔洛陽

哭王都憲汝言

未盡平生已蓋棺中丞風采豸爲冠君臣藥籠諸藩小江漢戎衣六月寒嵗月幾何驚世短風塵如此嘆才難舊遊卻憶錢塘上淚滿遺書不忍看

贈戶侍王徳華分賑東行

燕山東去馬駸駸百姓應知使者心野有赭衣人似獸途多菜色米如金天開岱嶽增新觀春到甘棠復舊陰若過靑州須弔古範公祠下石泉深

謁謝疊山祠

從容就義幾封書三百年來養士余商老不知周粟富晉人方恨楚材虛庭畱舊柏生同勁鼎薦新薇死亦臞有詔作人無事日江花江艸正愁予

謝方石先生挽詞

我歸林下公長逝千里詩筒望不來海隠本非唐少室山居眞似宋䢐徠雅歌何處聲相和野服它年手自裁有石大書明祭酒古松陰裏墓門開

謝邑令請鄕飲

迷途嵗晚尙茫茫謂我嘉賓詎敢當揚觶有人慚杜舉承筐無地想周行一經講受曽它日三老周旋卽此堂爲語縣侯休見訝萊衣方作小兒狂

太伯廟

太伯新祠古讓鄕老梅根畔水流長十年夢寐三間屋萬古綱常一瓣香扁榜大書元自孔【廟額曰至徳】衣冠遺制合存商向來曽擬荊蠻曲許作迎神第幾章

與毛三江訪匏翁故第暮歸有作

久矣門墻夢寐中偶來還喜故人同賦詩尙有庭前樹醒酒兼多竹外風百嵗遺情孤綠野一言嘉惠重南宮【甲辰放榜日公在禮部堂揖予而進之謂諸公曰此邵國賢也予至今感之不忘】賢郎不負箕裘語地下眞堪慰乃翁

通州遇老母生日

去嵗玆辰捧壽觴一時冠蓋總成行萱從薊北還新夢梅到淮南有蚤香寓客館看東野綫望慈闈著老萊裳稀齡只在明年是春酒親持笑上堂

答成戶部汝從

一日看君或兩過相思還問夜如何西風烏鳥聽時切南國梅花夢裏多吾道也知元尙白此心空有賁如皤舊傳康濟無它術數緼絪是太和

次崔世興西郊韻

炎風吹雨滿山陽【時在淮安】正想西園七月涼醫國自知投藥苦登山猶怪賦詩忙篇章獨得君多有幾杖相從我亦嘗撫捲匆匆又陳迹江湖回首寸心長

途中次白防議輔之

舟行數日逺塵歊秋旱長河潦未消程趣漕兵無邸閣報傳候吏有津橋道傍垂棗全供鳥野外飛蝗半食苗幾度觀風入村落輿人堪誦不堪謠

登旴山憶陳明之

汴泗南來見此山米翁書在翠峯間唐人漫詫僧歸塔宋代曽悲使出闗新訃忽迷雲樹碧舊題空拭雨苔斑欲登髙處誰相伴黃鳥聲中一嘯還

和李方伯惟誠

西湖煙樹曉依微正是平軒憶我時采石眺緣仙客晚金山畱爲故鄕遲席隨爽气眞成畫筆冩幽懷不當詩它日別情君記否映江樓上酒盈巵

劉廣徳介夫至

千里緘書兩日前今朝丰采復依然金蓮寺裏觀風地白鹿齋中聽雨年夜雪夢回開小逕秋濤觀罷乏平川梅花已有眞消息不用江南驛使傳

十賢祠用唐人韻

千年祠宇此重開獨爲諸賢酹一杯澗石不隨龍化去嶺雲還與鶴歸來春風谷逺嚶嚶鳥夜雨庭深防防苔聽罷雅歌賓客醉共敎童子汲泉回

又用唐人韻

九峯回處石泉幽逝者應知感舊遊萬里風煙吾白首千年林壑此淸流松筠無恙時方晚黍稷惟馨嵗有秋卻憶匡廬歌嘯地幾回春艸鹿

除夜雨

爆竹聲中破積陰東風庭院晚沈沈閒評經世何人手老惜流年此夜心宸極有臨香幾近慈闈無恙酒杯深呼童起聽南軒雨卻報梅花已滿林

寄秦提學國聲

憲學名官媿我曽得君相繼價逾增鎔金有制元隨可璞玉無形已付能河廣正誇杭一葦崧髙還愛駐雙藤許州品士亭如在校罷諸生請試登

李惟正燕予通州漕府感舊有述追懷張中丞邦鎭

舊館苔荒郭外坡【己巳冬予寓此四十餘日】故人相約又來過昔年盟有鶯聲在它夜詩如樹影何東道意勤三設燕南風調逺一賡歌卻懷襄野經行地沙艸茫茫隔潞河

送吳方伯獻之赴山西

三月行旌度太行和風甘雨百花香吳公舊政曽於漢晉國餘民本自唐雙闕每瞻星北極諸邦兼領甸西方不須久作江湖念回首從容是廟堂

雨坐有懷

蕭蕭風雨不知春獨坐東亭感慨頻四海有懷非我力百年無愧是誰身翠畱竹節心期逺紅入梅花眼界新尙覺平生詩興在短吟須寄社中人

曉發南浦

西山南浦隔江流又作新春第一遊舟趂微風斜渡水輿穿宿霧漫經邱此行更切眞才望何處還多麗景收東向匡廬興無限五峯靑防白雲頭

得錢希翁詩簡

云厓傳得步虛歌回首蒼生柰爾何觴酒誰家延北海瓣香它日謝東坡江湖秋水瞳兼碧花鳥春風鬢獨皤共說陶潛能避俗卻將心事托荊軻

贈周作之

別來風防轉深微雨雪靑燈坐掩扉江晚不堪滕閣眺春初應及楚帆歸尋常未必鐘期少五十何妨伯玉非它夜南沙重下榻匡山云尙在徵衣

次作之

鄱湖木落天雨霜故人西來故意長劇談今古每半夜漫閱乾坤還一陽也知白鹿昔年夢卻憶紫陽何處鄕勸君且束舊詩卷回首春風踏去航

奉次少傅徐公內閣賞芍藥

五雲輕閣鳳樓陰春入雕闌故故深培植敢忘明主力調和眞見老臣心彭城譜絕看新續魏國盟寒許重尋卻與長安添紙價詞林傳和賞花吟

謝少傅公惠梅子

誰將碧玉錬成丸寒逼人間瑪瑙盤數顆忽分元老賜十年如在故山看淸含曉露眞消渴老向春風常帶酸嘉實秖應金鼎內調和功在頌皆難

叫巖次陳戶部嘉言

師子逾江漫作奇此山眞有物司之懸藤不與云俱化浮石應隨鳥共馳郡將遊來曽易榜【談廣信嘗攺爲笑巖】民曹別去肯畱詩山僧莫訝登臨晚日落髙天爲我遲

聞吳寧庵轉南京學士二首

山水江南是舊遊公來誰不擬仙舟髙陵云護鐘山曉淸禁星連閣道秋新制有詞全逼漢舊章無恙正從周封君老向荊溪上十日三書慰白頭

淸風每有江東興此地我知公欲來天上靈槎連震澤人間嘉樹近蓬萊風雲長護宣麻署日月遙臨視艸臺聞道老槐當臥閣北扉回首是三臺

張家灣東遇王防政徳華

晉溪北上我南遊潞水東頭半日畱何處可忘君父念此行須爲廟堂謀百年雅頌知能夏千里歌謳望有秋指日王師收戰績勿言江左舊風流

釋菜濓溪書院貽王僉憲景昭

一脈濓溪萬古天江州名自道州傳有神眞與泉俱活無象還畱月自圓將濟晚舟猶滯在未成春服已悠然東風昨報新消息許我重栽玉井蓮

謁東滙澤陳先生祠

圑山防裏奠公堂何意重來致瓣香史及闕文憐誤豕禮將求野幸存羊心精已與經行世徳義元堪社在鄕尙欠新碑書嵗月祠官稱秩有封章

陳方伯晉庵挽詞

歸云堂下雨哭寄長歌爲晉庵詩律獨追唐逸響史評常陋晉淸談入防臺鼎階無幾退謝藩垣疏有三百嵗髙名碑石在松陰十里錫山南

過南康

突爾匡廬又眼前白籠雲气碧籠煙天畱風景都無恙我與山靈故有緣晴雨漫須詢五老寒暄忽已計三年獨憐渴思今如許爲汲開先寺裏泉

見五老峯

倚櫂看山夘到辰白雲何意不隨人久要未恨相逢晚逺望還輸獨對眞【獨對亭在五老峯下予所作】坐客眼靑髙踞榻飛仙鬟碧淺籠巾它年問答應多事一笑而今共出塵【予至廬山有與五老問答詩】

讀成布衣祭忠文【成器余姚人正統末聞劉忠湣死獄卽邑中龍泉山頂爲文祭之祭畢以餕頒諸同志其文歷述古今權姦之禍凡二千餘言人謂之祭忠文今其地謂祭忠壇】

萬古興亡淚滿箋一壇遙憶祭忠年大書筆在慿誰執髙調歌沈待我傳無地可投湘水裔有天應照越山顚布衣閔世尢堪弔何處松楸是墓田

括王勃詩

髙臺迢遰絕浮埃俯瞰長安四望開綠樹搖風春澹蕩赤城映日曉崔嵬倡家今夜銀鞍去戚裏它年翠蓋來不用哀歌對明月柏梁銅柏總莓苔

送楊衢州磐

秋晚山城別駕臨水淸石淨萬峯深風回祥鳳輕千仞日轉甘棠愛寸陰吾道百年皆此地斯民三代復何心趙公祠下瞻趨地共訝今來又一琴

憶東林精舍寄示華生云

東林寺裏舊書堂三十年來野艸荒百囀未忘初鳥韻一株猶剰晚柑香山懷龍阜神俱逺水問梅村脈故長寄語云生爲磨石客中新記已成章

舟中有見憶老母

老梅花吐北堂前春酒初成婦薦筵事與志違頻易地心爲形役幾經年天恩於物眞能厚子道如臣敢自偏檢罷計書方靜坐不堪鄕語過吳船

兩過徳州未謁董子祠詩以志過

地產醇儒郡有光兩來猶未謁祠堂春秋義已傳遷史誼利心曽辧粵王拜位定依庭柏影薦儀空托沚蘋香孤城回首風塵裏讀罷遺書送夕陽

憶母

手綫縫衣欲問寒慈顏時向夢中看世間盡道爲官好天下無如別母難讀罷家音添鬢白書成國事剰心丹靑燈自照塼河夜回首江南路渺漫

再至徳州【八月中嘗寓永慶寺數日】

奉使南來又徳州僧堂還記舊淹畱星明北極天初霽風掃中原霧已收野曠尙餘千里水漕荒應負一年秋諮詢未盡皇華體賦罷防羊獨倚樓

滄州聞官軍之捷寄兵侍陸公

露檄傳來捷是眞滄州南望正勞神功成魯國追戎地斷許唐年入蔡人有夢維魚應得水此風何艸不回春北辰瞻仰朝廷近欲擬韓詩獻紫宸

再過淸獻祠

江回春水沒荒磯石上看詩記舊題吾道百年開白日公心千古映淸溪鶴畱古貌何妨瘦松長新枝尙恨低卻憶昔遊如昨日楚云遙接越東西

次吳太史雪中見寄

玉河東下似山陰騎馬如船雪滿襟吏散偶忘前日約詩來眞見故人心寒侵松骨知多少春入梅腮定淺深欲賦瓊瑤報佳貺獨憐才短負知音

弔李憩庵公墓次莊定山

蕭蕭宰木晝呼風舊壠新阡北又東防墓未須修孔氏瀧岡眞合表崇公兩朝一徳功何自五嵗三封眷未終更愛頌聲金石在碧天無際水無窮

聞陳行之訃

俗學如俳到十分玉溪髙興漫超羣著書筆自何時閣曳杖歌從昨夜聞絕壁倚云靑未了落花帶雪白還紛哀吟一曲無人和擬向西山更哭君

贈祝惟貞致仕南還次陳一防

鶴骨稜稜苦爲詩年來此癖已成奇與君撫捲俱陳迹及我登壇竟後期聽鳥有情嗟反哺折花無語贈將離文星夜夜天南極千里長吟寄所思

通州畱別李都憲惟正

潞河堤上望渾河諸老追隨幾度過春興有餘三月小夕談無數十年多東郊正爾歌靈雨南浦何須賦淥波邊馬不嘶靑艸濶中丞問俗意如何

白鹿洞三首

五老峯前數畆宮坐慿雲水鎭南東山人骨相千年外洞主心期一賦中題壁定知誰不朽望洋眞覺我難窮太山頂上蓬萊近何處靑鸞欲禦風

靑山坐我對靑衫弔古情多漫與談眠鹿已無人主洞臥龍空有地名庵百年講坐慚虛左萬里驅車願指南吹醒淸風天未晚共誰長笑破煙嵐

風雨崇朝洗宿嵐古壇髙倚五峯南坐看雲气秋生壁臥聽泉聲夜繞庵杖履正堪成雅集弦歌猶恐落淸談殷勤好語來遊客莫遣飛塵上舊衫

送邵僉憲用之復任山東

滇海歸來老使君東行還共泰山云州兼靑兗雙旌去天近滄瀛一道分何處秦碑猶可識它年漢詔漫曽聞須公髙攬澄淸轡馬首西風日未曛

送周工部元弼

水部官憐初拜日金陵地憶舊遊時未應嵗月閒供吏最是江山巧索詩秋色催人移棹急客懷逢雨出郊遲靜中經濟堪料理笑把淸樽有所期

雨坐漫述是日郭仁宏寄小像至

鏡中愁鬢欲成皤新畫應慚郭泰和花謝曉風方恨急麥收春雨竟嫌多曲房辟濕頻燒術單裌生寒重易羅滿院靑枝飛燕子扣門時有客相過

容春堂前集卷六

欽定四庫全書

容春堂前集卷七

明邵寶撰七言律詩【九十六首】

鳳陽謁陵

鬱蔥佳气接邱壇【陵在圜丘南】眞向乾坤得大觀歳舉畱都周冊祝月遊原廟漢衣冠九重陟降天應近萬世栽培地本寛瞻仰不勝心頌在無疆休與泰山安

雪中賞紅梅奉次涯翁先生時邃翁擕酒共飲懷麓堂二首

淺絳英英忽滿枝春風到此復何之正憐與雪相逢地卻訝如人欲醉時南國已通千里信西湖空負一生詩白頭二老靑燈夜笑對江東綠酒巵

江南春色渺無涯借得芳枝似酒賖防染已經元老手品題還許大方家丹心獨對年年樹玉貌空傳處處花雪夜門深淸夢逺敢將桃李向人誇

又疊前韻答邃翁先生二首

誰寄江南第一枝歲寒如有物司之天於北道畱餘地人爲東君惜後時太素風流難入畫半酣顏色最禁詩平生鼎鼐心知在且共西堂雪夜巵

金鼉山畔洞庭涯咫尺寒香道路賖雪夜不回仙客棹春風元在相君家地應有律能生黍天亦多情爲雨花投我瓊瑤何以報擬將歸向北堂誇

雪酒爲孫司徒賦奉次涯翁先生

元酒曾聞侑大烹釀來寒雪品尢淸也知承露能髙致須信藏冰爲曲成光動夜杯如有物暖銷春罋本無聲相看莫謂人間味一滴先天萬古情

得見素公書

素老書來蜀道長洞庭春水正茫茫出羣才本安危寄習隠心應去住忘防府孤城看落日杜陵野客夢滄浪逺人欲挽難爲計共指方平像在堂

寄李提學獻吉

鐵柱宮前春水深幾回淸夢憶登臨新亭有客還題壁舊曲何年爲入琴髙士榻虛人似玉此君堂小地如金近來又讀宗儒記回首匡廬萬古心

文廟陪祀次栁方伯拱之

惠風入夜細吹衣坐愛宮墻咫尺違星破宻云看漸朗塵消凍雨恨猶微夢餘眞覩殷楹奠語次空傳防瑟希此意欲從何處道東堂燈火兩冠巍【時林方伯同齋】

登滕王閣

望盡江湖極目天滕王樓閣尙巍然雲中帆影寒流外雪後簾光夕照前它日賦曽傾客坐何人遊更挾飛仙廟堂逺念諸公在回首層霄北斗懸

袁州謁韓文公祠

一上春臺艸陸離忽瞻遺像起遐思江山恨少滕王賦風水愁多二女祠石廩不知云去地雷塘猶想雨來時慿君莫引飛鴻望萬里騎龍任所之

次白洲公【時公起撫治鄖陽】

且臨峴首弔羊公回首臺階近九重千丈厓堪供巨筆一桮酒爲慶奇逢謝安山臥曽江左召伯風行又陜東麟閣崢嶸它日地丹靑能寫漢臣功

奉次東山公在廣元夕觀燈韻

尋常詩句亦黎元垂老丹心照海門且以數桮酬客興何曽一飯忘君恩漏聲入夜風全靜燈影乘春月半昏聞說總戎多解事漫將歌吹過江村

別廬山

山北山南幾度遊春風到處得相畱鹿聽李渤祠前曉菊采陶潛宅畔秋星落半湖蒼島出泉分雙澗白雲流五峯明月新亭興它夜江天獨倚樓

歸興六首

曽從渡口賦桃花【辛丑下第歸有過桃花口詩】客路風光幾歳華州郡十年還入省漕渠數月竟思家星辰近聽趨朝履河漢虛隨奉使槎斜日倚樓滄海上雲山回首一長嗟東歸詔許省慈親瀛海西頭問舊津宿麥穗餘三月餉枯楊皮盡幾家新平生酒慕蘇門老【康節詩有曰美酒飲敎微醉後予嘗愛其意故云】它日羮憐潁谷人聞道王師頻報捷中原今已息風塵

鎭日衝風起九河沽潮東上不勝波云防日影當晡宻雨送雷聲入夜多野史一書還夏五客燈十載幾連新涼卻動江南思臥看靑山聽櫂歌

漕堤楊栁昔人功六月淸陰處處同東國共看歸海水南船方趂過淮風尋常民俗兵興後百萬軍儲歳挽中我有瓣香何所致禮官新祀宋司空

艤櫂來看治水碑沙灣堤上蚤涼時漢防故迹嗟誰志禹貢全書媿我師【予十五時從兪蒿庵先生受尙書在諸生中獨不許予讀禹貢撮要因舉武功治水事以期之後三十年總督漕運未能成功於是乎媿焉】防柱尙存塵漠漠鹽舟不至艸離離憂勤更憶東山老白髮江村一短藜湖上飛雲小作陰龍神祠下水流深河渠未預千年計闕裏徒勤萬古心【久擬往謁未果】驛報正愁聞魯警【是日聞有小冦在東平】櫂歌初喜聽吳音【松江糧船至】順流東下三千里一笑淸風忽滿襟

分司夜閱卷

肯信行臺是隠居手寒中夜尙披書冰霜气逼庭初靜星斗光臨戶正虛漫道相人如相馬極知觀理似觀魚九重方切眞才念獨對靑燈意有餘

靑雲峯用元人韻

眼中感慨幾千秋第一峯春翠欲流迹爲古人須下馬興當今日可登樓冰霜以後花兼鳥山水之間縣復州采得寒梅香滿袖更從江上問橫舟

建昌道中見杏花

臨川梅花尙在眼旴江忽復杏花紅山行逺近百里外春色淺深三日中有力已能知夜雨無心那復問東風明朝又向南丰路卻聽鶯聲處處同

小溪道中

春雲收雨寂無功詩景依稀在眼中南去驛連分水防北來船趁上江風細泉落磵深成碧幽徑垂花淺著紅玉枕有名何處是令人卻憶白沙翁

送金潮

萬壑淸冰貯玉壺相逢卻訝是塵途頴師妙已傳琴操米老奇還托畫圖白馬五陵初入薊綠楊三月又歸吳憑誰爲賦行吟地云滿靑山月滿湖

寄姚都水秀夫

疏浚功成數十州東南應免九重憂柰何水部稱多病卻向鵝湖訪舊遊燕防暄涼憑候鴈楚江晴雨問鳴鳩艸聞有平生意須及揚雄未白頭

答潘維本

官忙十日九在省客邸勞君過幾回片紙漫投今世刺千金曽弔舊時臺江長云外鴻還去秋老山中菊正開卻憶湖南湖北地和君詩罷一徘徊

聞三原公訃二首

五朝進退盛明時四海瞻依百辟師散地尙堪棲老鳳格人眞合擬元紫宸陛逺星辰切綠野堂深日月遲韓富勲勞司馬望大書誰作墓前碑

載起登廷七十餘兩童疋馬老生如四夷相問相司馬千載獨知師敬輿咫尺天回書侃侃萬間人庇屋渠渠典刑已矣遺文在西望三原淚滿裾

還自長沙未有述作謝沈休翁【休翁謂予是行必多述作於是乎愧】

謂我南行大有詩鄙人何敢與聞之瀟湘尙憶虞巡地云夢寧知楚獵時木落洞庭秋復爾鶴來赤壁夜何其登髙坐待浮雲盡回首靑天見九疑

過長沙不得謁賈祠

巨筆誰修漢一經治安策已動天聽奠無可借茅空白采不堪紉艸正靑舊井定通瀍北水新祠眞應斗南星獨憐鵩鳥翻爲瑞萬古淸風滿石亭

生日和答王河南公濟

新植甘棠未作陰生辰忽向冗時臨人間樂事還萊防天上佳音有傳霖近不可親鷗似玉淡猶堪賞菊如金嶽樓記在何能讀慚愧希文萬古心

答魏憲使士華用公濟韻二首

三禮周旋起一經鳯皇鳴動九重聽愛云曽袖匡廬白題石還磨劍閣靑範記讀余心耿耿楚騷歌罷鬢星星長沙回首相思極路隔湘東幾驛亭

閒倚船窗看水經滄浪歌起隔江聽霜臺簡自它年白雨寺燈猶昨夜靑秋水南湖千萬頃晚云北斗四三星重陽己負登髙約何處尋盟更有亭

次魏士華韻嶽州道中

嬾賦新詩記所經誰歟能爲我歌聽日生涼色荒荒白山露寒姿疊疊靑晚席洗分急水夜船檛鼓視明星長沙有約君先到何處登髙倚艸亭

新祥宮漫述亦用前韻

懶聽道士誦仙經卻愛吹笙隔院聽江上云應無數白雨中山亦有時靑囊琴正迓來今雨匣劍還將拭舊星莫道深秋佳趣少菊邊修竹故亭亭

邃庵先生約登金山

世間誰信有瀛洲奇冠江南第一州龍窟不知何事露星槎眞向幾時浮石分砥柱還孤注水入滄溟正急流更上畱云窮望眼海風吹浪晚颼颼

畱別沈休翁

湖南防本自江東二十餘年气味同此去春違丰采外向來心在簡書中杜陵門徑還今雨司馬衣冠更古風西望武昌江漢表云連黃鶴倚晴空

追悼匏庵公

天壽斯文爲國華枯藤瘦樹著新葩無書謝客門長靜有夢懷人室未遐十字誰題君子墓一編自許大方家梧桐髙倚庵前月鳴鳥寥寥噪暮鴉

答陳提學文鳴

楚帆連日阻南東到處魚羮老母同春水穏當新漲後晚山靑在舊遊中宦情於我聊今日師道如公自古風遙想樓船吟眺處瀟湘千里一虛空

采石登謫仙樓

濟上登樓已十年玆樓興在未登前何人不道詩能聖昔日空傳酒解仙舟楫心期風乍起屋梁顏色月猶懸畱題詎敢輕磨石萬古江山一慨然

望廬山用舊韻

曽從王守問山庵神思飛馳不自堪有意一亭擕客賞無言五老擬禪防朝宗江漢心初北夢寐煙霞眼正南我憶舊遊多述作慿誰刻向臥龍龕

舟中望九華山用李韻

微雨初收艸似茵九華山色欲迎人援琴正怪知音少傾蓋何妨識面新溪泛綠波才隔夜樹垂靑子又餘春風濤宦海今如許何處尋仙問出塵

龍興寺述事【時王晉溪同遊】

佛殿莊嚴似法宮聖恩偏注此山中南朝寺在俱凡界西竺僧來自祖風畫棟本連陵樹碧綺疏曽映苑花紅題名幸與司徒後怪得行旌懶向東

舟中讀匏翁詩

不見此翁還此詩讀詩眞想對翁時峯回深谷樹重疊渚漾輕波艸陸離載道弦歌鄒魯國旅庭彛鼎孔周祠平生海月庵中興應許藤牀竹幾知

齊安晚泊時榮藩初之國偕二司迎之

漫向東坡問雪堂雪殘寒日正荒荒地名自是因人重客思那勝爲國忙萬古江流從禹貢一時風力有周郎召南曽賦甘棠樹誰遣春陰徧楚鄕

謁蘇祠用前韻

去公千載我登堂春艸離離若與荒雨露不知天地闊江山應笑古今忙官銜漫逐三司使民瘼愁聞百里郎何處有靈還可弔舊遊隨地是吾鄕【時黃岡縣知縣以民事來白】

望東萊墓

內白亭邊墓道開瓣香深擬拜東萊風雩有象公何在棠樹無歌我卻來兩月近思眞定本千年大事未終裁白雲回首山中寺寒日荒荒徑滿苔

觀誠意伯像於處州

一代元功百世豪遺容瞻處麗陽髙天畱湯沐田無稅人效明禋澗有毛莘野不妨初就桀艸廬猶恨未誅曹萬峯指防靑田路斷石枯松望眼勞

山中夢希翁

江濤夜寒公不來【予爲文祭翁有廬山之陽有堂有壇遲公不來江濤夜寒之語】公來入夢亦奇哉百年知己惟心在萬事隨人可力回望久更無誰下榻興多惟有獨登臺欲將五老峯頭樹移向西湖崦裏栽

山中懷楊儀部【周九江云得儀部書有遊廬山之興】

未得登君野興堂兩年淸夢獨難忘笑談每怪逢僧健文字猶嫌應客忙山月掛松眞灑落海云迎鶴更昻藏吳天楚地同秋水老盡蒹葭一夜霜

讀釣臺集用陳白沙韻二首

莫將身世較行藏釣石能增處士光靑眼屢煩眞主顧白頭端爲故人昻雲歸故防龍應懶蘋委空江水亦香九鼎一絲形迹外盡敎俗客笑荒唐

從來自信任人疑一寸丹心付所知白石有情依古廟靑苔無賴上殘碑芝從商防猶知主魚向磻溪已得師未到桐江空仰止數章新和白沙詩

石鐘山

九江怒逼蠡濤東獨受舂撞萬竅空人籟總輸天與地石聲還借水兼風數椽僧結云厓上一舸仙乘夜月中何處別尋吳季子只畱餘地待銘功

九江靖忠書院

歳時江郡薦江蘋異代衣冠略近眞九死竟還唐社稷一生惟識晉君臣菊松尙擬它年晚桃李聊增此地春莫道近來公論少廟門題額是何人

廣信遇龎大防元化

兩省分司偶此同不堪信宿又西東衣冠元重藩臣體議論猶多國士風春殿香煙趨北闕夜堂燈火坐南宮它年更有相逄地又引鵝湖入話中

送馬防議公禦之陜西

外省元兼內六曹使君西去更賢勞迎舟風助黃流急隨馬云分華嶽髙逺道誰敎歌憇茇丰年獨遣問啼號一尊未盡臨岐思寒日荒荒滿節旄

夜坐懷劉用熙

蘆泉本是神仙骨誤落人間識者稀聽竹每聫風雨榻涉江曽制芰荷衣臺荒薊北千金築帆逺吳西一鶴飛寒日蕭蕭那可度慿君預拂釣魚磯

送工侍徐公致政南還途中有作

祖帳東門久不陳古人髙致又今人闕庭回首風光逺岐路闗心雨色新圖畫應傳千萬本經綸方倚二三臣送君濯髮滄溟水晚節堂前戴角巾

吉水遇王敬止用送盛斯徵韻

江聲初靜晚風輕千里闗山可計程獨立已爲它日重相逢眞使故人榮望窮防蝀云猶宻歌罷滄浪水正淸笑折梅花對搖落不須楊栁管離情

送諭祁陽時

永州南隔洞庭深令尹之官動楚吟展驥誰憐龎氏足捕蛇偏感栁矦心行春駕逺歌盈路簾晝庭閒政在琴何日徵書君莫問東風郊野看棠陰

送張淳安羽

淸才往往愛君詩百里爲郎柰別離州縣未爲吾道屈江湖眞見此行宜水連晚渡寜辭逺春入山城卻恨遲更愛公餘多古意蛟峯髙處讀遺碑

髙梁寺次趙栗夫韻

春晴方喜入山深古寺髙梁故故尋江上詩囊連日興雨中禪榻隔年心竹藏幽徑云初合松倚髙壇月正臨指防匡廬何處是萬峯回首問東林

謁闗公廟【許州】

本來報效非心事死後英魂肯再遊白日在天書一紙淸風如水廟千秋伏橋有志寜臣趙左袒無期獨爲劉半部邱明眞得力兒曹空解頌君侯

謁子產祠

一上髙臺萬古情相君何在但畱名論經孔孟眞褒貶世到春秋有戰爭西北封疆猶接晉東南形勢直吞荊如今想象馳詞地廬井荒茫畫不成

大忠祠

慈元殿上朔風侵講罷孤臣淚雨深行在更無南去路中興猶有北來心一言竟免靑衣辱萬古終悲白壁沈世亂經綸亦何濟大忠祠下柏森森

贈李天瑞【癸丒十二月廿一日天瑞自京師還過許畱三日別去用西涯先生韻】

坐聽寒漏二更餘一榻全勝兩地書愁到幾時慿我解病從今日爲君除雪泥滿地淹行李云島如天阻卜居莫怪明朝欲投轄江湖回首鴈應疏

哭天瑞

百年豪气未消磨北騎南航苦更多戀闕有懷隨口是乞祠無計柰身何山連巴蜀雲層瘴春入瀟湘水漫波最是遊魂招不得隔江愁聽楚人歌

送萬晦之

南陽有約欲相尋回首淸風別潁陰魯望江湖從故態少陵花鳥負初心詩邀佳境云隨杖夢破殘更月在琴歇馬煩君問諸葛艸廬無徑落華深

登九江郡城樓

潯陽之東東城樓秋日喜陪諸老游水深已失江九派云逺還容山一頭西風爽气自荊益南極淸光當鬥牛有懷晚在蓮峯下千古美人周道州

余幹東岡詠懷一首用虞邵庵韻【志稱晦翁弔趙忠定嘗館於此始注離騷焉晦翁之注騷意固有在蓋以屈原比忠定故詩中及之宋人冠冕謂忠定也】

東岡正在行臺東我登其巓西日紅宋人冠冕竟誰作吳地舟航元自通康山戰罷蛟無穴鄱水禱回龍有宮千秋莫問注騷事宿莽洲邊云接空

挽婁一齋諒【一齋吾提學蓮塘先生之伯兄也且獲交於其子元善是故不能無言顧言之不能盡哀耳】

它年曾讀一齋書夢入雲山問起居前輩風流猶有此古人門戶竟何如鵝湖絕筆畱眞迹洛社深衣復故袪哭罷蓮塘還再慟玉峯髙塜兩渠渠

次楊邃庵先生畱別二首【時先生提學陜西】

百尺髙臺傍寺門杜陵秋興此猶存贈行獨愧淸風句畱坐還依古樹根星共北辰雙闕近山連西嶽一峯尊明朝旌節投何處望斷秦云眼欲昏

雨餘風葉飛長林使君別去愁難任也知鳴鐸自天意肯謂乘軺非我心燕山靑連北極近渭水東入黃河深請看祖席半門下它日被褐今朝簮

次王朝言

有懷自遣坐新涼晝漏沈沈靜里長千里鄕闗頻入望兩年朝省漫隨行雲迷晚渚花猶隠風入秋林樹亦狂我憶美人元不逺蒹葭空賦露爲霜

武寜分司次見素公韻

萬山旌節破風煙細艸承輿軟似綿蒔稻有歌春鳥和采桑無侶晚蠶眠兩旬廬嶽仍回眼百里洪厓漫拍肩讀罷妙詞淸不寐夜深猶憶對莆田

聞李兵備訃

郁孤臺下鴞夜啼白日慘慘愁雲低三年戎幕庾嶺北萬里旅櫬巫峯西江湖落落歳復月風雨蕭蕭山更溪平生勤事數行墨回首敎場秋艸迷

阻風用杜韻

畫舫乘春滿載書阻風聊傍野洲居此時獨坐愛騎鶴何處老翁來賣魚飛雲漫逐海鷗逺鳴雨漸敲江樹疎莫言散局有底急湖上艸深方待鋤

次韻答萬晦之

逢君在許復京師幾向天涯嘆別離南客詎無莊鷃適北人那有召棠思江湖興逺新居定風月情多舊榻知野寺梅花堪折未欲慿尊酒侑臨岐

別白鹿

五老峯前雙澗流洞門艸長鹿呦呦深云似與春長住細雨何妨午未收千里客懷頻出使數年吏事半藏修明朝我放東風棹分付山靈管素秋

通州相城呈同事諸公二首

眼中形勢盡登臨前輩經營亦苦心一道星河天廩近千年風气水門深驛亭東去多遼使商舶南來半越吟漕計經春定何似長安三月米如金

肩輿南浦復西邱盡日淹畱爲此州云隠層城才見塔水漫孤渡偶逢舟林風力淺花能晚山雨聲遲麥未秋最是中丞憂國計幾回獨立向東流

乞終養未許

乞歸未許柰親何帝裏風光夢裏過三月春寒靑艸短五湖天逺白雲多客囊衣在縫猶宻驛騎書來字欲磨聖主恩深臣分淺百年心事兩蹉跎

弔林和靖墓

賦得梅花萬古傳水濱孤冢卻蕭然閒雲於我心俱隠老鶴如人骨半仙朝市尙餘觀物地兒童不省入城年小橋東去今成路回首中洲但暮煙

謁於肅湣祠

祠前春霧隠緋袍隔嶺松聲應海濤伯紀空勤恢復計子儀還重廓淸勞我將薄奠成三獻誰作長歌寄一號西望嶽墳才數里白雲湖上兩峯髙

五老峯

匡廬山頭五老人晚歲才見羲皇民雪防綠發不攺色云映蒼顏眞入神豈無北海未須避自有南極堪爲鄰吾亭擬結白鹿上獨對一杯公莫嗔

聞侍養命喜而有述

五疏才防一語兪拜扶老母望天除孤孀節操劬勞外獨苦心情喜懼余寛處栽花占月令靜中檢藥印方書東風吹綠長春徑不羨潘家有板輿

重陽答錢戶部

晴日重陽冗裏過百年佳節幾蹉跎山當對靣愁登逺客有知心恨別多白髮此僧聊爾耳【僧圓顯同登】黃花明日又如何滄浪濯足非吾敢敢謂春湖勝王珂

松風閣贈方昆山用顧與成韻

石鼎詩成向我歌聽松樓外竹爲風煙逸望三江逺湖海淸談一夜多雲近不知山是否雨深還問月如何相逢莫訝辭官蚤鬢髮蕭蕭短更皤

寄題邵憲副東邱娯晚亭

荊南溪水水東頭憲使歸來訪故邱綠野竟忘裴晉國香山眞識白江州風塵迹逺新圖畫山水情深舊釣遊我有一尊思共醉扁舟將趁菊花秋

山中答黃明甫

謾乞新詩續舊詩小江髙興老僧知旌馳嶺外觀風地榻寄山中聽雨時泉近不勞將石子云深惟許偃松枝浩歌一曲滄浪月萬古心期酒在巵

夜泊鄔子聞雷有感

鳴雨乍過江茫然龍津驛前還泊船柝聲欲罷雞且叫鄕信未來吾獨眠沙邊白鷗手可掣湖上碧艸夢相牽明星照水看漸隠春陰冉冉生雲煙

謁嚴先生祠

碧石離離艸色新富春山下幾回春漫將賣菜辭求益本爲觀魚得任眞三代道亡還此有兩生心在更何人客星亭倚浮雲外未許漁翁來卜鄰

容春堂前集卷七

欽定四庫全書

容春堂前集卷八

明邵寶撰七言絕句【四十九首】

夜贈陳都司

衞水東流起白波樓船燈火聽漁歌仙翁本是乘槎客風雨其如此夜何

觀東山艸堂賦墨本

湖南劉是江東謝千古淸風兩艸堂歸去有詞涯老在人間漫許晉文章

天臺圖

東南佳勝是天臺劉阮當年亦偶來仙藥有無君莫問山中桃似世間開

白蓮小畫

新雨池塘透晚涼蜻蜓飛處白蓮香江南風景堪圖畫怪得龍臯欲斷腸【龍臯陸宮詹先生別號先曽賦此】

畫蟾

山鬼一腳臧三耳物幻人誣或有之剛道老蟇能蝕月玊川吟後到今疑

西溪書屋爲張邦谷題

西溪又是太湖西東望龍峯路不迷我有艸堂泉石畔十年雲月夢棲棲

贈王翁

惇史曽聞古有之風流猶在漢文時聖朝恩典還三代笑對峩冠詠壽詩

贈徐東之

姓名已上古靈章卻憶江南水竹鄕憂似唐衢無涕淚古松陰裏嘯聲長

制觀泉巾

新制山巾似玊臺正堪泉上詠歸來鏡中莫笑東坡影八九年前手自裁

客有持庵詩至山中者次韻贈之

山中十里綠陰長新漲浮浮架石梁賦罷蒹葭掩僧舎午風銷盡佛前香

贈周山人

曉起空庭月在松慧山寺里正鳴鐘詩翁訪我來何蚤第七峯前一短笻

知微房夜坐

兩宿禪房不問禪夜深無事足髙眠西山松竹東山【月】共作淸涼到榻前

答周作之

禪心聞說定多年卻問東巡禦史船我正厭聽西北事渙然亭上對鷗眠

宿梅洲

秋水淸如雪下船黃花半委月猶懸枕當星劍看牛斗鶴下云汀流石泉

琵琶亭二首

世間夫婦似君臣門外天涯語是眞一曲琵琶皆掩涕無人傳與買茶人

艸堂卜築傍東林老去尋山恐未深江上琵琶自秋月如何卻有世間心

圓通寺

石乳峯前雷雨來圓通寺裏詠茶杯明朝又向東林去山路新晴花正開

畱別婁誠善

新詩贈我勝千金病閣靑燈字字心正在溪冰山玉處月明還聽老龍吟

喜晴二首

山行愁雨水愁風兩月風中更雨中今日一帆天送我晴湖如鑑夕陽紅

萬山深處古寜州五日眞成十載逰千古濂翁招不返翠云亭上看江流

拜石圖

風騷回首一茫然漫浪如公亦可憐懶是拜人偏拜石至今猶說米家顚

畫鳩

鵲巢何處樹深深葦有新叢水有潯乍雨忽晴天未定恐將消息誤知音

南康寄陳分巡希冉時希冉之九江一日矣

江上春風酒一壺南來擬共對鄱湖夜深獨聽廬山雨卻放詩人賦小孤

題畫

扁舟風水弄殘春畫裏江南恐未眞不見當年何竹鶴山靑雲白正愁人

辛丒下第還重過開利寺

奔走塵途已半年扁舟重系寺門前分明記得離家日古殿寒燈月滿天

哭亡兒徳孫

哭兒淚盡眼將枯忽憶兒名又誤呼燈影隔簾明月落斷腸愁殺樹頭烏

和儲靜夫

宦途回首各風煙浪說春江有渡船重寄書千里意髙秋一鴈落云邊

食角黍懷古

湘江千里碧連天綠徧芳洲艸似煙餐盡落英人不見靑蘆包黍自年年

過湖

兩洲相對五丈許十里灣灣下湖水借問舟人誰所爲年年水落長如此

謝巡按使來問疾且惠米

藜杖無如病足何山中書枕兩旬多廩人忽致霜臺貺飯罷魚羮一放歌

觀松雪書淵明飲酒詩

墨花春灑水晶宮漫寫陶詩豈醉中莫道柴桑非我地筆端眞有晉人風

奉次涯翁老師惠內法酒

黃封罋上又加封賜由來出上供我願慈顏如此酒一番春色一番濃

寄莫如山二首

八月風吹漢水槎江東回首更思家南沙亭上人如玊賦罷淸秋菊有華

亭倚南沙石作山鳳凰巢處竹斑斑執經時有門人到萬卷樓中不閉關

小舟

東海西陲震澤東杏花雨過藕花風世間多少江湖險不到蓬牎午夢中

與客談竹茶鑪二首

松下煎茶試古罏濤聲隱隱起風湖老僧妙思禪機外燒盡山泉竹未枯

彭澤無浪撫琴瑯琊山水醉翁心漫將罏火論茶味云隱松庵午夢深

謝浦文玊送黃雀及蟹

蘆花風送稻花香湖上秋來味故長黃雀能黃蟹能紫不知何地更鱸鄕

雨中偶成

午聽浪浪晚未休蕭然六月忽如秋東曹吏散文書靜閒對堦除看水流

爲華汝徳題畫二首

小橋南北總春風多少詩情杖屨中髙閣捲簾還坐我天涯芳艸更無窮

山中雲起不知山坐聽流泉盡日閒短壑靑松涼似水卻疑天上在人間

奉和西涯先生春日書懷二絕

遊人競逐賞花辰卻有西堂獨臥身江艸江花春夢外題詩聊遣夢中春

江南春雨慰田家夏雨如春免踏車夢到江南心亦到不知春在紫薇花

雲溪捲

半爲溪水半爲云元是山中一气分莫道無心時出岫滄浪歌似有心聞

過馮公嶺

衣濕才知馬入云隔峯人語半相聞前行共指桃花砦巨石如碑不見文

將至安仁秦擇之來迓

滄浪水淸濯我纓隔江如聽櫂歌聲故人相見笑相問一夜月明三載情

將至廣信寄婁誠善

二月書來自蔡登南樓病榻幾靑燈靈山雨後明如許渴思令人一夜增

溪晴數日覺灘多坐聽潺湲和櫂歌卻到安流山有月獨吟如此晚涼何

都昌瞻陶母像

窮巷欣來長者車淹畱深愧食無魚靑絲一縷並刀下挽得中原九鼎余

泊儲潭

儲潭廟前春水深春雲帶雨晝陰陰撞鐘擊皷禮神去一十八灘行路心

花石潭阻雨

南方多雨北多風風雨多時各惱公二十年來南北路幾回風雨憶江東

容春堂前集卷八

欽定四庫全書

容春堂前集卷九

明邵寶撰

雜著【三十首】

守官箴

何以守官曰敬與廉敬則不忽廉乃有嚴何以守敬曰惟以畏國憲天彞防或敢墜何以守廉曰惟以儉我用克節我俸亦贍循是二者靜以待之可否在事喜怒曷施民曰父母君曰臣子勉焉夙夜庶防稱此

同官箴

錫山邵寶爲州於許五年而未卽有功其幸免大過者同官之力居多焉思愼厥終乃作箴曰

同官爲僚伊何其同莫非王事惟時天功王事同襄天功同亮惟私起爭惟公生讓詩詠攻玉易贊斷金我思古人實獲我心事否則否事可則可不必在人不必在我情義相孚同僚弟昆勿或有間斯愛斯惇徳業相勸同僚朋友勿或有間斯敬斯久小子作箴告諸大夫同寅恊恭聖有嘉謨

治河論上

萬世言治水者必曰禹治水而不法禹可乎孟子曰禹之治水水之道也水之所以爲水禹之所以爲治無出此矣河也者天下之水之大者也禹之治水其詳見於禹貢其曰導河積石至於龍門南至於華陰東至於底柱又東至於孟津東過洛汭至於大伾北過絳水至於大陸又北播爲九河同爲逆河入於海者皆順導之法初無逆障之說故能成府事之功而天下稱神其極至於地平天成焉由今觀之其所空之地甚廣所處之勢甚易所求之效甚小是故其成功也如此今之治水者其去禹也逺矣而所空之地乃狹於禹所處之勢乃難於禹所求之效乃大於禹欲其成功不亦難乎何謂所空之地狹於禹蓋禹之導河自大伾以下分播合同隨其所之而疏之不與爭利故水得其性而無衝決之患非無衝決也彼自衝決而非吾之所得與也今夫一杯之水舉而注之地必得方尺乃能容之其勢然也河自大伾以上水之在杯者也大伾以下水之在地者也以在地之水而欲拘束周旋如在杯之時大禹不能而況他人乎今河南山東郡縣棊布星列官亭民捨相比而居凡禹之所空以與水者今皆爲吾有蓋吾無容水之地而非水據吾之地也固宜其有衝決之患也故曰所空之地狹於禹何謂所處之勢難於禹蓋嘗觀禹之治矣隨處施工初無窒礙亦無拘限今北有臨淸中有濟寧南有徐州皆轉漕要路而汴省在西南又爲宗藩所在左盻右顧前瞻後望動則肘掣使水有知尙不能使之必隨吾意況水無情物也其能逶迆曲折以濟吾之事哉故曰所處之勢難於禹何謂所求之效大於禹蓋禹之所以爲治去其墊溺之害而已此外無求焉今則賴之以漕不及汴矣又恐壊臨淸也不及臨淸矣又恐壞濟寧也不及濟寧矣又恐壞徐州也使皆無壞又恐漕渠不足於運也了是數者而後謂之治故曰所求之效大於禹以若地處若埶求若效𨿽使禹復生恐其難矣而或者猶譊譊然曰某爲上策某爲下策某爲中策則惑之甚也然則柰何哉求其大治必至於大亂先王知其然是故以不治治之治之以不治者乃所以深治治之也某於河亦云

治河論下

夫所謂治之以不治者非不欲治之也蓋難於其治也難於其治而遂不之治則其患有不可勝言者君子顧忍坐視吾無辜之百姓受玆酷烈哉今夫人有病其勢篤且死也將求醫以治之歟抑亦委之於不醫歟委之於不醫是待死而已矣是故謂河之不必治者待死而委之於不醫者也茍知求醫矣而謂其可恃以必不死且至千百年之壽此所謂不惟無益而又害之今之治河者何以異是是故亦治之以不治而已矣蓋河自周定王時北徙漢氏而下決東郡決瓠子決魏之館陶分屯氏決淸河靈鳴犢口其變非一議者或欲疏禹之故道或欲塞所決之口或欲分流以殺其衝決之勢或欲築堤以障其泛溢之虞或又有望气用數而謂人力彊塞未必可以應天者載考前史歷歷可見亦今日治河者之所熟講而飫聞者也𨿽成敗得失不能無辧然譬之醫者其皆一方乎茍不問其緩急先後執一方而求病之愈不愈則歸咎於方豈方之罪哉用方者之罪也取古之方隨其緩急先後而用之此所謂治之以不治者也故如漕渠急則張秋等壩所當先築而疏故道塞新決分流諸派次焉然故道若髙則不必於必疏新流若下則不必於必塞其間泛出傍溢或用疏法或用塞法以水治水吾無容心故曰取古之方隨其緩急先後而用之此之謂也今河之爲患如一人之身而具百病者也朝輕而夕重表減而裏加𨿽有盧扁不能使之全愈也故必得良醫師坐守其側切脈觀色聽其聲音察其寒熱究其病之所由起盡心力救之如前所謂取古之方隨其緩急先後而用之者幸而愈則調理如故不幸而復發於此則攺圖而治之是故有求醫無遣醫藥餌常備攻治常施而不必其成功要於不死而已矣故曰治之以不治今治河之大臣良醫師也工與料藥餌也凡所謂疏塞分築之類攻治之法也爲今之計宜常設總理大臣更置其屬頻巡視謹調防任滿則代或加命使仍其職而不必其功之成備工與料而惟其所用焉可也然大臣之任其事在朝廷疏塞分築之類其事在大臣而所謂工與料者則在民矣民可使之困乎故治河非難也備工與料之爲難也

王魏論

或問王珪魏徵不死建成之難而從太宗君子以爲害於義然歟曰不然王魏之於建成非君臣也何死難之有子遊問曰喪慈母如母禮與孔子曰非禮也古者男子外有傅內有慈母君命所使教子也何服之有王魏承髙祖之命而爲建成之輔建成固不得而臣也王魏何從而爲之死哉曰其事太宗可乎曰不可王魏義當死者也何也以建成之難𨿽不當死以髙祖之命則不可不死也曲禮曰國君死社稷大夫死眾士死制受君命而輔太子其爲制也尢重安危榮辱死生以之今有人焉殺其所輔而奪之位乃恝然莫之省則何以復君命矣且太宗以弟殺兄以藩王殺太子是有無君無親之心比於簒弒特一間耳在春秋之法所謂人人得而誅之者況爲其輔者乎王魏於此盡力致討死而後已焉可也故王魏𨿽不當死建成之難而不可不死於髙祖之命也如之何其事太宗也曰死建成則死死髙祖則死死有異乎曰死非異處死爲異均一死也此是彼非義則然耳故王魏之不能死固天理人心之所不與也然以建成而責其君臣之義則彼猶得以辭其責以髙祖之命責之九原可作吾知其百喙不能爲辭矣曰然則尹起莘之論亦無不可曰由尹氏之論此亂臣賊子所以接迹於世也烏乎可

事難

事之難者天下有之矣然東萊呂氏獨以祭仲之女子南之子之聞將殺父也以爲天下之至難而君子之所當先講者卒乃引伐國不問仁人謂君子必無此事而不必講也予謂天下之事有可以意度者亦有不可以意度者對孝子而公言將殺其親固世之所無也假令彼不吾告而或偶聞之而或陰得之則亦將推托於不知而聽其自相賊哉棄疾於子南父子也於楚子君臣也當是時子南在楚蓋僭越之甚而無君之漸萌矣而一旦君以殺其父告使棄疾而泄命則子南必先圖於楚子否則坐視親之將見殺而不顧也由前則黨父以讐君由後則從君而賊父忠孝之罪人棄疾曷逃焉爲棄疾之道者旣聞是命必免冠徒跣號泣於庭以告其父曰吾族有位於國世食其祿以爲巨室今王之弗彊一國之所知也而吾乃攬其威權利其寵靈俾國人上下皆謂主降臣偪王亦不自安將有虞於吾族竊恐有擬吾後者𨿽王亦不能止也盍棄位出奔以全先大夫之祀乎如是懇惻至於再三假令不從則再拜而自盡若申生之爲者吾親之心庶其有感而君父之難萬一可解也豈不愈於自經於溝瀆哉不然從父起居父生則子不敢死父死則子不敢生固常情也今不此之圖乃曰父戮子居將焉用之泄命重刑臣亦不爲何爲者邪若夫雍姬之事則尢有可論者父者子之天也夫者婦之天也國君殺大夫而專之非法也且命其壻以賊其舅君非義令臣非義共【平聲】君不可諌夫可諫也諫其夫以逃不義一舉而全二天此雍姬之道也諌而不從夫道絕矣則告於父而自經焉以明吾心其亦可也雍姬不明此義乃泄其謀而視其夫被戮以死豈不誤哉𨿽然棄疾不惟可以諫父而亦可以諫君雍姬不惟可以諫夫而亦可以諫父不從則死之死於君猶死於父也死於父猶死於夫也死於君爲忠死於父爲孝死於夫爲義烏乎孰謂天下果有難處之事哉

銅雀硯銘

玆惟陶氏遺鄴之野摩挲漢年尙論作者俾與端居彬然文雅噫彼豈爲硯我何用瓦噐不以人時哉用捨

葉司徒贊

偉哉葉公經濟之資遲回抑遏至老而施中外後先閱歷二紀凡諸物宜驗之在巳旣成文治溢爲戎勲南丹單騎荔浦孤軍岷賊有徒怙凶惟舊公計滅之如縛病獸公在北邊如其在西益障損戍精耀鼓旗是皆公功公則不伐從容廟堂蘊乃丕發國計民生惟大司徒公曰艱哉我何以圖內帑外庾歲漕月餉通融有無公執其量嬖人肆驕公語諤諤戚氏專利公疏鑿鑿彼以其寵公以憲章以國以民披肝瀝腸帝曰都哉惟卿議是其所否者什才一二公胡能爾曰識曰才識以聽納而才以裁若古大臣厥亦無愧先憂仲淹善斷如晦七十一年乃老於家錦衣犀帶淮水之涯公壽無疆天用鎭俗考徳於何名臣有錄

石祁子贊

沐佩則兆吾弗敢知吾所知者凶吉異儀或兆或否偶邪非偶大哉禮云維臣子守

紀叔姬贊

國亾君亾吾將曷歸父母邦魯先君廟酅歸不於魯而酅是依烏乎叔姬

泉研銘

我石汝琢我泉汝名無絕其源我心汝盟畜之池盈放之川行我詞汝徵

白石硃研銘

堅白者石圓方者池中渥者丹我其用之

菽水堂銘

維士養親鼎貴多有有鼎有實厥味維厚物有貴薄亦惟其誠我分乃是菽水三牲水曰酒菽曰嘉谷至薄而腴義我所欲所欲是承樂在其中菽水匪歉三牲匪丰茍爲不義君子所棄一芥萬鐘理防或異盜泉不顧仁粟必求是物是誠孝哉惟休我銘君堂要在養志參何人哉希之則是

江西小硯銘

介予汝嘉貞汝予樂持汝論士予斆予學勺汝爲川捲汝爲嶽汝尙相予無忘始作也

杜氏琴銘

物以素貴有如此琴酒大羮實維我音或鼓而歌聽之者心庶防古人復見於今乎

閟宮說

閟宮詩人頌禱其君以伯也僖公之時天王失馭諸侯彊有力者肆爲侵暴而蠻夷戎狄亦皆起而猾夏生民之荼毒甚矣故志於當世者莫不慕桓文之事焉閟宮詩人頌禱其君曰遂荒大東至於海邦又曰遂荒徐宅淮夷蠻貃及彼南夷又曰戎狄是膺荊舒是懲至論其所以爲之則曰公車千乘公徒三萬夫以車徒之眾而辟土服逺玆豈非桓文之事歟於此而少進焉則有詩人之所不能及者故曰魯一變至於道此仲尼之志也書錄費誓詩錄閟宮得巳哉得巳哉

觀陶說

邵子觀於景徳之陶歷羣工所咸造焉客或嘆曰吁陶之爲噐其難矣哉方其取土於山猶夫石也碓而粉之澄之以水濾之以渠浥之以甓和之以漿始可以揉而規之又必削其未整焉因以壞者什一磨其未澤焉壞者什二潤之以膏飾之以采內諸火而出焉壊者什五其幸不壞者璺隙疣玷又什之三蓋自始規而至成噐以獻於尙膳其不得與焉者多矣然取土而舁者若干人碓者若干人澄者濾者浥者和而揉者削者磨者潤且飾者納諸火者各若干人凡越工者十而後噐斯得其成也其獻之上不過備一禦耳爲之如是其難而用之不以爲異是可嘆也邵子曰是誠難矣𨿽然吾猶以爲易也夫取土而制其質澄濾浥和而後就規刮磨潤飾而後就火茍不壞者皆成噐矣噐而獻之不過三月則離山野而薦諸郊廟陳諸宮寢祭祀享燕實與有用焉斯亦異矣視其爲之之難亦何負哉乃若君子之修身以待用者材以爲土學以爲碓戒以爲澄省以爲濾從義以爲浥力行以爲和循禮以爲規研精以爲刮師友以爲磨出詞以爲潤表儀以爲采自試而徵之以去其疣隙玷璺近者十年遠者三四十年曾不得望君門而效用焉甚或終其身於山野其視夫陶也又何如邪寶方陶於人才知其難焉故陶吾猶以爲易也客起而謝曰吾聞萬室不足於一陶今乃知其難若是𨿽然噐猶末也請著以爲說俾用才者知焉

宋穆公論

宋宣公之立穆公也不使公子與夷避之穆公之立與夷也則使憑也出居於鄭且與夷之將立也有非先君之意之言而憑也承穆公之命乃無遜詞以對其弒奪之禍固不待他日而後見矣豈有敢爲弒奪之人而可授之國乎吾嘗疑穆公重嫌以致亂由是觀之穆公之擇繼彼善於此固必捨慿而立與夷之爲是也況使慿出居所以防之亦甚周宻與夷於此茍能修徳和民以好鄰國則其位自定顧與逆賊合謀欲求除害而卒及於難蓋自求之耳故君子謂之饗之道其常也饗而不饗與夷之罪也豈穆公之罪哉而或者以累宣公抑又過矣

學禮不議說

非天子不議禮禮者所以品節乎道道無變更而禮有損益損益之要其因以時其起以義故不敢議也𨿽然君子豈可不學哉子曰吾說夏禮杞不足徵也吾學殷禮有宋存焉吾學周禮今用之吾從周由是觀之則孔子於三代之禮皆嘗學之矣其所以不敢議者非義不足也時不當也時茍不當而欲議焉𨿽聖人不敢而況他人乎茍惟視爲外事而於損益之故漫無考究則局而未博泥而未通𨿽聖人不能而況學者乎是故君子之於禮也學而不議因時起義有待而用焉斯得之矣

劉忠湣公像贊

劉禮部景玊以其祖忠湣公遺像見貽再拜敬瞻乃作贊曰

於忠湣公侃侃堂堂在正統中修省有章惟辟福威是膺戎狄義形於言諌匪公職公如元气柱我邦家彼姦賊公乃動於邪公學春秋上師孔子知有君臣不知生死死道多端公爲其難賴公存者堂陛衣冠今日何日獲瞻公貌我淚潸然爲天下悼

諸侯葬稱公對

或問春秋於諸侯之葬曷爲槪公之曰從其臣子之私稱也曷爲從其臣子之私稱曰見其私謚也私謚可乎曰古者生不爵死無謚謚與爵非天子孰敢議之天子之謚諸侯柰何曰從法而系以爵

使札對

或問吳子使札來聘在昧夷卒三十年前仲尼何貶之預也曰兄亾弟及旣有父之命矣則札也實君之貳也吳子烏而使之是使也札將無意乎不然何歷之諸國觀樂論人從容暇豫如此傳曰季札使而亾焉得其心矣此春秋貶札之實也何預之有曰傳稱壽夢賢季札欲立以爲嗣札辭不可然後立諸樊則札之辭壽夢巳聽之矣其必欲致國者乃諸兄之意非父之命也曰兄爲君兄之命君之命也況初意出於父乎

小宗祭法對

談萊州問小宗祭法於寶寶對曰祭法與宗法表裏惟大宗有太祖之祭小宗則不敢祭別大宗也小宗而祭太祖則宗法廢矣然則小宗之祭如何祭各始於所繼而極於髙故繼禰者祭一世繼祖者祭二世繼曾者祭三世繼髙者祭四世不四世不祧也此小宗之祭也小宗亦可立祖乎貴者賢者有功者以義起焉可也𨿽然必至當祧而議焉未祧而議是二大宗也

將石亭箴

予以泉名齋蓋感川流之防而勵志於道也他日或謂泉之流易濁汲水者必將以石則歷久而其淸如故於是又以將石名吾亭焉比承乏浙臬有澄淸之寄益用自警憲副謝君汝爲聞而予之爲大書扁予燕室且辱爲之記予不敏曷足以當此哉乃述鄙意箴於屏間期無負初志云箴曰

山下有泉其源本淸出山乃濁豈泉之情歷澗而溪塵沙汨沒視我蒙初幾如二物我泉我汲我石是將石置之水隱有激揚出山在山淸也如素不逺之復維此石故維石何爲維貞維靜壁立頽波何動不定動靜相資厥修乃來放乎四海石哉泉哉

觀我軒銘

予自臬司來浙省旣適厥居旁觀其東得隙地焉遂軒其間公暇居之有客請名名曰觀我顧其義未之詳也乃復著銘以俟詢者其詞曰

人有恆言靜觀萬物萬物我備我其敢忽觀物於物盍於我心充之益宏鉤之益深以我體物以物徵我揆協後先原逢右左動不可亂賾不可惡我分固然求我矩度寂然不動我觀其防感而遂通我觀其宜孟曰養心程曰定性元公有圖示我主靜一事予恥一夫予辜至公無我大哉聖謨自公退食我坐我室俯仰兩間萬物職職物我異分而無異觀我庭廓如地容天寛從事於斯是政是學匪敢爲迂先民有作

瘞捲銘

江西諸生小試文總三萬餘卷蓋自治庚申至乙丒凡四視學所得也念皆英才精力所寓故攜庋艸堂時一展焉然紙久則敝敝則棄且防者理必有之於是穴地以藏爲銘其上曰

是惟奎壁之精廬蠡之气其騰耀而不可掩者旣行於世矣玆其不可久者亦安可棄也還之造化亦曰義哉亦曰義哉

松壇銘

賢哉二大夫昔聞其語今乃見之古色蒼然挺乎儼而我壇於斯防其離立山空無人仰不可及

黿峯銘

九華煙霞五老冰雪夫何縹緲飛來奇絕天柱不折日觀無窮我歌武夷考此石鐘於嗟乎峯

時雨亭銘【有序】

今年春二月都禦史彭公奉命勦河南流賊越四月賊平復命移師殪東賊之逋於南者公至潁州飭戎僉憲孫君伯堅避分司以館公榜之曰都臺維時大暑遂門其寢之北壁除地爲庭且亭焉公坐以籌體舒神暢伯堅請名公名之曰時雨蓋謂師出天王其神速如此伯堅以公命使來請銘初公得命將行予方在朝數與餞燕嘗擬功成之日爲詩頌之今而果然吾聞古之能師者惟貞以吉惟威以濟惟全以勝惟豫以立而濟之以機成之以斷公通儒也知用是道爲王師將克成厥功且不自居而歸之於上亭名時雨不亦宜乎伯堅素著風裁於是師有勞焉銘曰

有鎭斯川宿我重兵有屹斯臺有翼斯亭孰亭臺中而時雨是名吁嗟偉哉彭公中丞巾丞有文中丞有武鉞秉節持自天子所拯我人斯殱彼豺虎中原旣汛遂指南土民則大和式歌且舞維此舞歌中丞之功中丞曰吁帝載天工公贊神算桓桓我師譬彼大旱雨來孔時人亦有言王師時雨公維雨師旣雨旣處侃侃憲臣從公於徵廼後廼先駕風鞭霆有榜孔昭上對天日大田旣膏嘉谷旣實江漢滔滔河汴湯湯以蘇以潤雨流孔長公以雨來斯焉戾止時雨時暘其自今始人視亭只如棠斯陰公像弗畱尙畱公心

原壽

原壽壽封承徳郎戶部主事艸亭成君也正徳辛未君以子汝從貴致山東寧陽教事就封而歸又明年壽七十汝從適還自京師乃大設燕以姻友賓客祝焉謂寶與君夙同庠序請爲之詞乃作原壽以歸之其文曰壽其原於人之始生乎譬之射者其矢之注而發也力逺則逺力近則近於是乎有修短焉抑又有修短者由射於百步之外也其始發如是而風雹或撓於天陵木或絓於地幹防或拒於人發𨿽力未有能至者故或五六十步而止或八九十步而止其至少者弗論也夫人之壽亦何以異是哉是故或定於妙合之初或起於倉卒之變皆弗可得而知焉而亦歸之數𨿽然物之無情非若人之有欲也故射之爲物非外物阻之發惟弗力力斯至矣乃若人之生也則有莫之焉而自賊其性情者故惟至人爲能全其數下此而保其數者鮮矣孔子曰人之生也直至人者直乎直者也其餘則未免雜之以防瞬息之防生理虧焉理虧而气亦虧由瞬息以至於旬時以至於歳年數之修短又於是乎在人見其若是短也若是修也乃亦遂謂之數數一也前所謂數人與物同後所謂數人與物異同焉者存乎天異焉者存乎人書曰若生子防不在厥初生自貽哲命此之謂也是故數不可以加益而可以保全非知道者其孰能與於此然則年不可引乎夫貞觀者天地而有時乎傾缺貞明者日月而有時乎昃虧數則然也數之所在天地日月且不能違之而況於人乎儒先君子嘗以作聖之功祈天之道諭夫引年者蓋卽夫修爲之至者言之固亦未嘗出於數之外也是故論舜徳者謂盡其性君子以爲允論周祚者謂過其歷君子以爲誣予於論壽亦云作原壽

容春堂前集卷九

欽定四庫全書

容春堂前集卷十

明邵寶撰雜著【二十六首】

測影臺考

按周禮以土圭之法測日景凡立五表其中表在陽城卽今登封東南告縣舊治是也予至其地有二臺存焉其南一臺琢大石爲之上狹下濶髙丈餘廣半於髙中樹一石碑刻曰周公測景臺臺北三丈所復有一臺約髙三丈餘壘塼爲之其北之中爲缺道深廣二尺許下列石爲道直達於北約五丈許石上爲二小渠渠側刻尺寸甚精宻最北一石爲二小竅以出水詢其土人云故老相傳爲量天尺又以爲銅壺滴漏考之縣誌此名觀星臺亦周公所築然予見其刻尺寸所書特今文耳恐非出於周公況歷代律書言尺度者亦未嘗言及陽城測星臺尺蓋不可信恐惟石臺乃周公遺迹所謂觀星臺者則後人因而建耳且其地嘗置金昌府治又嘗置告縣治建斯臺者豈其時邪又按禮疏四方之表各去中表千里予以禹迹圖考之南表當在郢之北東表當在遼之東北表當在肅之北西表當在華之西南終南山之東今其地不知亦有遺迹在否姑記玆臺之制以備防考

徐君墓辯

徐君墓在襄城北二十里墓前有樹相傳爲季札掛劍之處名曰靈樹按史季札之初使北過徐君徐君好季札劍口勿敢言季札心知之爲使上國未獻還至徐徐君巳死於是解其寶劍系之徐君冢樹而去徐卽書所謂徐戎詩所謂徐方其地在今泗州季札自吳適魯乃其所經之道是故過徐君焉襄城非徐地安得徐君而有是墓邪樹之靈否不論也且季札適魯觀樂之後遂使齊去使於鄭去鄭適衛自衛如晉未聞其道於襄奚從而掛劍哉或謂古者諸侯有邦交之禮然則徐君適鄭而卒於是亦不可知也獨不觀乎史稱季札還至徐徐君死則其死在徐也明矣其曰解劍系其冢樹則其冢在徐也亦明矣於是過於是弔奚不可知而必爲之曲說乎予讀一統志泗州城北則有徐君冢云或曰襄又有徐君故誤稱之

題王眞靜詩集

眞靜先生之詩王祠部應韶評之詳矣寶則因是得其爲人嘗聞國初以來浙之東西號多隱君子至於今日或謂其凋謝殆盡寶以先生觀之豈其然哉

書梅感捲後

姚翁好梅梅方花而翁卒花則盡落不花者三年乃復花翁之子觀而悲之君子於是有梅感之詩烏乎忽而落者近乎有情三年如毀者近乎有禮梅其有知邪其無知邪其有以異於人邪其無以異於人邪詩曰梅感信乎其可以有感矣

題文山遺墨卷

予在京師讀信國文公手書於錢僉憲世恆所而悲其迹之燬也嘗爲詩弔之於今七年矣比者視學吉郡謁公新祠而其裔孫裕者復出此書眞迹爛然幸未遭燬予之悲之不減於昔蓋悲在其人在其國在其世而不在其書也𨿽然前所見書乃公被執北行時遺其子女有父子之情焉而終不以恩勝義後所見書乃公赴難南行時遺其朋友有君親之念焉而終不以力沮志仁義之人其言固如是夫烏乎悲不在書也讀其書而悲果在燬未燬哉

私試策問

問昔人稱周公爲輔相一食三吐其哺一沐三握其髮其急於見賢至矣說者謂舜相堯禹相舜益相禹伊尹相湯傅說相髙宗其勤且勞皆不如是豈周公之徳不及前五人者歟他書載周公之言曰吾所執防而見者十人還防而相見者三十人貌執者百有餘人欲言而請畢事千有餘人說者謂是特春申孟嘗之行非周公所宜有然則所謂吐哺握髮者將皆傳聞之謬歟夫以人事君大臣事也爲周公者宜何如而後可邪

江西小試策問

問先正論士品而爲三其於古人論三不朽同焉者二異焉者一其故何也夫道徳功名昔出於一今出於二不朽之論古之道也然亦曰是爲上是爲次焉必有說矣富貴不足爲士而士品之今之士果非古之士乎諸生以士自名請試言焉以觀所志

問仲尼傳革之彖稱順天應人以湯武並言之其在論語旣稱大伯至徳又稱文王至徳又曰殷有三仁又曰伯夷叔齊求仁得仁豈未滿於牧野之師而獨志於天下爲公之世乎吾其東周之期期月三年必世之擬由今觀之其作爲當何如也不然而托之空言豈聖人之心哉予也欲聞此論久矣

問人莫盛於三代後此非無人也不知何人可以稱三代之遺材言莫備於六經後此非無言也不知何言可以稱六經之餘論舉一二以例其餘則無愧於知人知言者矣誰歟我師誰歟我友我規我箴伊誰之辭願諸生之終告之也

問古之教者始乎小學終乎大學其制備矣世降經殘表章搜輯待其人而明焉然而今之成材與古之成材果何如也大學卒章所引多魯晉秦楚之言是言也果有是學而發諸口者乎小學外篇所采多漢晉隋唐之事是事也果有是學而措諸身者乎不然則聖賢立法豈若是之輕且易哉此予之所疑諸生倘能言之是予之所望也

問周子之圖爲道而畫邵子之數爲道而衍程子於此或受而不傳或辭而不學豈無心於道歟不然則周邵之事贅矣予方思之諸生何以起之

問漢之人臣有近太公之材略者有近伊尹之出處者然而固陵之追成都之取君子不滿焉由今論之果何如哉勿以成功而輕爲衰世之待勿以成說而重爲賢者之責要之歸於中正而已此予發問之大意也問楚人亾弓聖人謂其楚亾楚得之言曷若謂人亾人得之爲大也後世有亾錢者嘗謂人亾人得矣而君子又謂其有體無用夫其事同其論不同此其故何哉不可不辯

問新城三老有興邦之力而不與於賞力有大於此者乎商山四老有安國之功而不免於譏功有大於此者乎此漢史之餘論也吾欲追決其是非而未能無疑故與諸生商之

問漢世之君或有見於封侯而無見於置將或無見於封侯而有見於命相其得失之故必有在矣酌而反之將安處乎而後爲漢法也又安處乎而後爲天下萬世之法也

問禮樂不在玊帛鐘鼔仲尼有是論矣然而告朔愛一羊之儀聞韶忘三月之味此其故何也若乃嘆文獻之難徵幸雅頌之得所博之聃襄而先進是從無亦謂夫聲音節制之間也歟諸生盍於聖言求其本之所在詳著於篇

問孟子敍道統自堯舜至文武乃至孔子嘗考孔子自言文不在玆獨承文王而鳯鳥河圖之嘆其世其人亦可想見是何與孟子之言異歟孔子萬世一人也人有恆言或曰伏羲孔子或曰堯舜孔子或曰文王孔子或曰周公孔子或曰孔顏或曰孔孟或又曰孔墨數聖賢者果若是班乎外此稱聖賢者尙多而恆言不及之抑又何也諸生請無多言願數言足矣

華瑉字說

華甥瑉迎婦於我其傅宗鎬君其族叔氏也實以瑉來瑉冠而未字宗鎬爲之請予字之曰中玉復謂瑉曰瑉乎夫瑉石之似玊者也似玉非玊故不曰玉不曰玉曷不曰石石而異乎石也故曰瑉瑉在我知瑉在人故或玉之或石之然石其外玊其中始或石之終必玉之以是而瑉有深藏之義焉吾惟恐其不瑉也不然則𨿽玉其外不能掩其中之石而況中與外之皆石乎求或玊之不可得巳君子之行己也何以異是瑉也識之宗鎬曰子幸教瑉瑉也固佩之於是瑉再拜請書於簡

雜說【三首】

理不外气气之所以順者理也象則在象形則在形反而復則在气無乎不順無所往而無理也君子由形知象由象知气由气知理故曰逝者如斯夫此之謂也鄭有二邑多盜一令視盜若無盜也其一令曰盜害吾民治弗可緩乃簡卒授械百方詰捕之盜得則歸貨於室羣盜聞之曰令吾治也非爲民也將以巳利也詰捕𨿽勤吾亦力抗之而巳矣於是盜悉其力詰捕者莫勝也盜之繁繁於視若無盜者烏乎吾乃今知假公以遂私如蹊田奪牛者固不能欺人哉

有虎自它山至將搏諸害人之獸然未動也羣獸大駭走告山之神曰虎害我我受害神且孤矣山神弗察訴於帝帝曰虎能除害良虎也遂下令旌之虎之名自是大振烏乎孰知神之惡虎顧成虎之名哉

史氏二子字序

姚江史君秉直以生名其子長曰兆龍次曰兆馬頃客江西嘗問字於予予爲之字龍曰幹用馬曰坤用蓋取諸易夫乾坤之道大矣而龍馬爲用之首然龍有可豢而馬有不可羈可豢非龍也不可羈非馬也必也伸於欲屈於道而乾坤之用於是乎成二子者其尙以此思之

題兄弟論

毛尹騤頃在南城以唐人所著兄弟論質疑誤焉於予予方校文未暇一閱及予行武寧騤適調是邑復具別本如前請蓋將梓之以諭民也夫天下之達道五而騤獨於兄弟是申豈不謂夫兄弟之翕原於夫婦之正而效於父母之順觀一家而天下可知也乎異室之制君子所以保終同居之義君子所以惇始敝於異者戾而傷恩敝於同者狎而失禮恩禮之中君子酌焉騤也教其民將於斯焉在於是論之疑誤也何有書其首簡而歸之

書太原陳氏所藏西涯公字刻

西涯公徳行文章重天下其書在金石者天下之人重之若珪璧琬琰固無容贊矣但刻工有髙下故其入神之妙或不能無異公嘗謂近時京師惟閻傑刻爲第一汴梁郝升刻篆文亦頗合古意後寄示揚州瓊花詩不知何人刻又極稱許餘皆未滿公意刻工之難有如是哉太原陳君邦瑞以所得公金石書若干通萃爲一冊邀寶觀之寶出公門下聞公評書每及於刻因附數語俾觀者知之公眞行艸書皆自古篆中來晉以下特兼取而時出之耳故所成如此若不求其原而惟迹之逐豈知公書者哉

書華世宏所藏匏翁捲後

匏翁此詩予二十年前嘗見之今世宏復持以相示竊有感焉翁詩如漢循吏所至無赫赫聲而去思不巳世或摸擬之鮮能似也翁逝矣詩失於彼而傳於此予亦何知哉正徳六年正月十三日

吳氏二子字說

人莫貴於知本知而不忘忠孝出焉吳之先姬姓國也視周爲君視魯爲宗君而朝之不忘忠也宗而聘之不忘孝也非知本者其孰能與於此吳海容欲名二子而問予予名其伯曰朝而遂字以於周仲曰聘而遂字以於魯蓋示以忠孝之道也孟子所謂歸而求之有餘師者其此之類歟

雜說對談海運者

楚人有以千里馬駕車載重萬鎰歷險途數日至於齊者鄭之鄙人所載如楚人而所駕不如乃迂途而行累二月亦能至焉吳人以鄭人駕卽楚人之途中道踣者數矣幸而至則謂鄭人曰胡不爲吾之速也鄭人曰夫速天下之所同欲也吾豈異於人哉顧力與時不可彊耳彼千里馬非千金不得得而乘之非王良造父不禦且物至萬鎰𨿽有車非烏獲弗能舉而載焉彼之力足以及此其濟險也固宜吾載非所舉舉非所禦禦非所乘而險焉是求馳之逐之有斃而巳汝數踣而至一恐不如吾之紆而遲也吾昔壯時蓋有力焉而未能一試今老且衰矣𨿽欲爲之其將能乎吳人無以對周史聞其言也作而嘆曰君子行貴量力動貴相時易是必敗蓋天下之物皆然矣鄭人知此孰謂其鄙哉

許濠復水錄

許州城外四靣有濠濶二十丈許昔人引潩水西北來注之夏秋水盛荷花彌望談者以是爲中州勝成化間徽王國於鈞鈞許比境董長史彜過而見之謂守某曰吾將言於王乞此濠爲吾府屬可往來遊且利焉民聞而懼言於守決其水而涸之又有爲種麥之計者於是荷廢而濠淤者數年適予來知州達觀於城因憶宋人十里荷花江湖極目之詩而怪今之無水也乃詢諸父老父老述其故且曰不如是則此濠久不爲許有矣予聞而笑曰池城相依此濠實許之池城是焉賴以鈞之封越境而請許之池可乎池歸於鈞城將奚屬國不堪貳古之制也𨿽百董彞之言王將不從吾忍自涸此濠俾我城不固哉乃復引水如故旣而率民濬其近城處凡闊二丈深一丈濠之不廢實以是故昨聞羣盜橫行汝潁間獨許以濠故將至數十里不卒攻而退三十年前一言乃驗於此因著之

題宋徽宗墨竹

論畫者謂宋祐陵墨竹叢宻處露微白自成一家不遵古人軌轍今觀此幅信然烏乎古人軌轍物理存焉小者且不可無而況大者乎祐陵於是乎繆矣

對秦問

天下之亂至七國極矣其勢必歸於彊有力之國當是時使無秦也則將何如曰六國之中必有爲秦者矣𨿽然無秦之暴也卽有秦之暴而無斯髙之姦繆則天下之受禍豈至若是烈哉然則爲秦柰何曰得孟軻則王得管仲則伯得斯髙則亡而已矣

蓬室王先生像贊

頑愚銘座忠敬書紳儼而冠裳爲古塾庠之主翛然杖屨爲今燕射之賓其教之博也盡一時之鄕士其誼之久也至三世之門人然則吾黨稱蓬室先生者必以是而防之畫史乃能彷佛其眞也

跋潘氏容膝軒記

予數造潘氏容膝軒簡而文朴而雅信有如張公之記者軒搆於元庚辰歲越十有七年至正丙申而記作當時巳有獨存之嘆今去丙申百五十餘年而軒復如故不侈以易不污以隳君子謂仁仲父有後仁仲之元孫繼芳以記視予請嗣書之予聞仁仲爲楊鐵崖門人故一時名流若陳子尙張伯雨倪元鎭諸公皆嘗燕集於斯予媿乎其請也聊書此以復

跋韓知縣贈潘克誠文

國朝來吾邑賢令以東平韓侯博文爲首有廉明公恕民不忍欺之稱後擢通州知州以去終保定知府侯在邑時嘗作君子堂以待賢者若潘公克誠者其斯堂中人歟不然何贈言推重如此予生也晚嘗友於公之曽孫繼善繼芳聞公與耐軒王學士同遊尙書張公之門永樂中以名醫徵嘗從文廟北巡旣而授漢府良醫正固辭不就公蓋有識之士宜侯之重之也侯之文簡而質如其爲政其後二銜兼書豈侯旣擢將行時耶其所謂贈蓋古之所謂處者歟

辯盜

宏治巳酉春邵子在許三載將考績於京師謝事廨居一夕不寐久如聞有閧聲問家人曰無之俄而曰有使聽焉曰在廨後邵子曰盜也其在李讓氏之室乎登樓望之見火不啟門而鼓鐘旣而後堂鐘前堂亦鐘鐘樓大鐘先是約鐘則有盜故諸巡卒皆趨李氏時盜巳半去進而合攻傷三人獲二人以至邵子訊盜甲曰逸者尙十三人中二人曰李洪李贊兄弟也居襄城之次溝餘皆有名居詞具檄追之越數日襄城縣械二人至施別駕方署篆召甲視之曰是也具諸刑弗承是日次溝人百餘羣言無辜於門邵子聞之乃輿而之學宮羣遮道訴邵子若弗聞也者而過之比返羣訴如前邵子令緩訊待察眾退邵子召邏卒靈井慕者宻遣訊之野曰得情賞無爽慕請符邵子手書畀之越月餘慕以二人至曰此洪也此贊也審諸甲甲又曰是也邵子異而問焉慕曰四人者皆居次溝前二人家溝之北土著而著後二人家溝之南僑居而微盜者實後二人逸而傭於郾城大姓某有司以名居逮前二人耳邵子謂甲曰若何兩是之甲曰盜實後二人某始言謂是旣而得前二人某故有怨且虞反覆之誅故遂是之𨿽是之實非今所是是也後二人頓首服釋前二人賞慕如初言君子曰聽獄之不可執也如此哉獲盜於所卽錄其辭得二人名是名也居是居也審之而信宜若無可疑者庸詎知復有後二人者哉使前二人有一先死其主者不遂非而成獄者寡矣

白鹿洞諭來學文

謹按南康府白鹿洞書院實據匡廬彭蠡之勝宋儒周朱二先生嘗寓遊焉其秀自天可以資靜修之趣其重因人可以興景仰之思士惟無志茍志欲上師聖賢進徳修業期有益於天下者聞玆洞院皆當負笈褁糧從事於斯況有捨以居有田以贍有書以觀如今日者而可不遊乎但學者立心之始防莫大於誠僞辯莫先於義利此之不審皆茍而巳今學校徧天下立貢設科教且用之具有成法若捨彼就此徒欲自異於眾而所習者仍與眾同則於立身經世之道旣皆有所妨奪而羣居之誚捷徑之譏或未能免焉吾亦豈敢輕舉以誤諸英俊哉學校諸生曁山林儒士有淸修愼篤欲暫輟進取而志於前所謂學者許各府州縣起送前來某𨿽寡陋敬遵先儒舊規斟酌程課近臨幾席逺寓筆札相與講明焉如其師道以伺君子此實區區奉詔崇正求眞之分也所謂暫輟進取或五六年或七八年必待學成然後出用不惟其言惟其事實斯爲有志之士如或立志未定請勿輕至其四方學者聞而來遊當異館待之某不佞敢以誠告

容春堂前集卷十

欽定四庫全書

容春堂前集卷十一

明邵寶撰記【一十八篇】

漢禦史大夫鼂公碑陰記

予旣封漢禦史大夫鼂公之墓而或者以公在當時以言賈禍身被顯戮非君子之所嘉予而不滿予此舉予觀漢史公始事文帝屢上書言邊事及賢良對策皆切中事機蓋謀臣之雄者迨事景帝首建削弱諸侯之議以爲不如此則天子不尊宗廟不安遽以袁盎之間竟未及施以死蓋公之爲謀𨿽能料天下之變然傷於急銳而不量君志之信否其爲心𨿽出於愛君憂國敢發天下大難之端然未聞聖賢之道而無善處之術蓋爲忠而過者則殺身之禍亦其有以取之歟夫忠而至於過過而至於殺身此人臣之不幸而重予之哀者也安得謂非君子之所嘉予而遂巳於斯邱之封也哉況君子之忠尢有大且純於此者則斯邱之封夫人可以興矣此又我政人之體也旣以對問者遂書諸碑陰

石固石梁記

有義舉焉其費千金其役千夫使一人爲之可乎曰有其貲而爲義無不可矣然有有其貲而不能爲者曰其心不好義也有其貲矣其心好義矣又有不能爲者曰其識不足不知義之所在也然則千金之費千夫之役可以一人爲之而常難乎其人也許州西北有鎭曰石固聚居貿易旣繁且丰不啻一大縣然西通宻縣諸山山出泉流爲河經其地而東春夏之交水勢衝漫不可渡秋冬亦病涉焉有議爲石梁者計其費曰必千金計其役曰非千夫不可皆相顧變色莫敢先倡義官吳芳見而心動焉曰此義舉也吾一人足以爲之矣乃召匠氏伐石於山采木於林鑄鐵於冶度爲梁一髙若干長若干闊若干凡費白金千兩日役若干夫積若干日爲夫若干一不煩他人人或助之輒謝不受經始於成化丁酉之春訖工於治已酉之秋完固壯偉四方之人車而載者馬而驅者徒而負且攜者皆若坦途焉知水之無害而不知梁之爲利也所謂千金之費千夫之役芳一人爲之不亦難哉芳有其貲而心且好義二者於芳皆不爲難獨其識足以知世俗所尙浮屠老子無益之施不若斯梁之能濟人又足以知斯梁之濟也大非區區小惠比者義之所在知而必舉不疑不沮竟底於成斯其爲難乎始芳爲是舉適予來領郡召而奬之至是以成事告予又加奬焉民之知芳者請爲記梁之興造以張芳之義舉於不朽予嘗至石固登崇岡而四望西則韓東則許北則鄭之故墟也昔者子產乘輿濟人之地依然如故而世變益逺遺風舊俗無一可問者芳也有其貲而心且好義猶若被子產之化而其識又偶有以補其所不足吾於是益嘆夫斯人之難而所謂千金之費千夫之役一人而爲之者蓋不足言也使其當子產之時殆必有以旌芳而處之矣予爲政六年無惠於民甚愧子產顧何以處芳哉聊以是旌芳焉

裴晉公祠記

郾城西北五十里有鎭曰裴城唐丞相晉國公討淮西時嘗視師於此後人因以公姓命其城又以命其鎭鎭之中故有晉公祠不知其所創始蓋民之私祀祈丰禳沴往往卽焉然非典也吏防攸司葺不葺惟民歲久且敝比寶來守許行縣道祠下慨然感之乃勸其鎭之民某稍爲完修建額於門設主於堂舊者以新陋者以雅有所瞻焉又請於巡撫都禦史徐公曁藩臬諸公歲役一人俾繼守勿壞且爲定私祀期式主以鄕民老有行義者而記其事於石某按韓碑元和十二年八月丞相某至師十月丞相某入蔡然則公駐玆地僅兩月耳非有居守撫治之勤而民之敬愛一至於是豈公求民民有私於公哉誠於國故在在而感仁於人故在在而孚其車服所臨節鉞所指當有不言而諭者矣然方是時獻俘於朝立石記功卒爲忌者所巾至有斵碑之舉抑不知碑可斵而其感孚於人者不可忘也不然一戾止之間而城曰裴鎭亦曰裴且祠焉至於今者亦獨何哉由此觀之則是非之在民者公於在國其在後世者公於在當時此理之固然無足怪也寶獨念公之在師與賊壘相距曽不數捨而從容暇豫若無事焉一時諸從事方且談笑爲樂至形之詩詠則公素定之志夙成之謀優爲之才大受之量皆於是乎見之夫惟素也故不可動惟夙也故不可撓惟優也故不可克惟大也故不可測是其克成厥功蓋有不偶然者故凡有志經世之士莫不以公爲望烏乎民懷其恩士服其徳立於百世之上而百世之下身其地者如見其人焉寶知是祠之不朽也寶知是祠之不朽也於是乎記而復系之以迎送神辭使歌於享辭曰

公將降兮玆城橫風雲兮揚靈繁歌舞兮在庭去千秋兮公如有情蠲我俎兮防我觥

公奄去兮何鄕焱逺駕兮八荒佇城臯兮徬徨裴之城兮召之棠後千秋兮不忘

省齋記

王君廷貴旣作齋於所居之左乃問名於嵩庵兪先生先生謂君涉世也久命之曰省君謹承之他日至京師謂寶宜爲之記夫省之義大矣寶方愧此夫何言哉君居瀕太湖請以湖諭太湖者跨常蘇湖三州方數百里禹貢書之曰震澤蓋水之險江南未之有加也君嘗觀其噴薄雲霧吐吞日月而舟焉出沒於其間者乎方其出沒也身與舟俱舟與水俱𨿽有懼心不知其爲險也及夫在岸而觀焉則見夫舟之在水者俯如偃如突如躍如摧如僕如懸如落如而凡險之狀無不畢具於是自顧其身必謂永矢弗冒焉而或者往往又出於不知其險之地此則忽於省之之過也故夫人之所爲有不類是者鮮矣可不省與𨿽然大川之涉夫人之所不免也理義所在豈當逆料其險而不爲之中孚彖曰豚魚吉利涉大川利貞蓋信而至於感豚魚信之至也而又守之以正吉與利也孰禦焉而何險之有然則君子之道固有在此而不在彼者矣君更以是省之君出望族防嘗被仲父萬松先生之教故行年五十而不忘求益云

學古齋記

人有恆言皆曰古今異宜蓋古之道不能行於今猶今之道不能行於古也罍爵難以常飲籩豆難以常食弁冕難以常服書模篆籕則難於識文擬盤誥則難於諭故居今反古君子有戒焉此之謂也今有人焉能以古之道自居則人皆目之曰此君子也學古者也抑又何邪古今所異者世所同者道道之不同非道之失也人失之耳懲其所失返其所同此天地之義而吾人之彞訓也然自眾人視之則曰古之道如此哉𨿽口稱之貌敬之而實惡其弗巳同也一齊眾楚其將若之何於是有以古始以今終者其亦難矣𨿽然古之道有本有末同其本不同其末無害於古茍惟末之同而本則捨焉此羣議之所由起而古道之所以不復也故善學者得飲之正𨿽不罍爵未害乎古之飲也得食之正𨿽不籩豆未害乎古之食也得衣之正𨿽不弁冕不害乎古之服也得書與文之正𨿽不篆籕盤誥不害乎古之書與文也此善學古者也壯以是始老以是終孰其議之哉馮君忠卿以學古名齋請記於寶寶觀君之爲諸生爲國子爲邑愽士循循然無忤於俗而處巳誨人皆無戾於道今之道由古之道也其於名齋之義可以無媿矣於是乎記

涿州重建戶部分司記

涿有戶部分司舊矣今曷爲而重建之也主事陸君士圖其便焉而重建之也蓋京師西南畿內數百里爲都司者一爲衛者十爲所者二皆今所謂重鎭防秋之戌歲一集集六月而罷者又以千計軍餉民輸出納之政甚夥於是乎戶部專官以分司之凡郡邑在其地者二十有四其廩祿之類皆受計焉歲更一人率以爲常歷數十年上下稱便獨其居在京師而亟出亟返勢不能巳故巡歷有期弗時則怠是謂遙制稽報有籍弗親則弛是謂虛文二者相仍日益滋於是乎有稱不便者陸君旣大剗其思惟久遠則莫若我居其會由玆以巡則辰發酉至可以定期會由玆以考則甲防乙驗可以詰蔽欺輸受於民而民便之餉給於軍而軍便之老姦宿蠧將無以容其計者惟涿北去良鄕爲裏七十南去保定爲裏二百西去易州爲裏百又西去紫荊視易差遠西南去唐視保定差遠去倒馬視唐又差遠所謂會者莫便於此矧其分司傍近有地可辟欲廣焉以居爲力頗易於是始有重建之議乃告我太子少保尙書周公侍郎許公二公曰然君乃謂郝知州某出葦稭餘錢若干以供玆役前爲門中爲防左右爲序序之西辟門再營一如前制爲寢凡益地若干丈屋若干楹不費於公不斂於私不兩月而告成事使來請記寶嘗觀善爲政者勤以圖功不知其勞簡以禦事不知其逸要於盡職以便上下而已故當其爲之不爲暫輟不爲遐遺怨有弗卹譽有弗嫌若恫在躬若蠱在家必竭吾心而後巳焉此古之道也陸君當積之後綜核經理不遺餘力而才以濟之故𨿽一歲之近而必慮乎百年之遠一舉而軍民兩便其於政也可謂知慕古矣是故修建常事不書玆役也政有所關故書志事變之端故書將告夫後君子俾勿壞也故書

領庵記

領庵者吾友長沙李君徵伯名其齋者也齋以藏修而名以自勵焉徵伯之志也若夫領之爲義則吾師涯翁先生庭訓在焉徵伯奉以周旋而猶恐其或忘乃謹屬記於寶寶嘗聞之君子之爲學不難於傳而難於領領也者心有所得之謂是有機焉不可以力而彊也今夫學必有所從受所從受者吾之師也師之所授者有經有傳皆古聖賢之遺聖賢者亦吾之師也吾受所授於師徒誦者謂之口學徒聽者謂之耳學徒講而且鳴焉者謂之膚學皆有所領而無得於心心之不得𨿽領猶無領也夫領亦豈外是數者而超然獨詣哉不外乎是而有得於心由體以措諸用無所往而不得君子之學畢矣領之義其大矣哉然曽之惟與顏之請事同一領也而所以爲領者異顏以明健曽以沈潛及其成功則一也故超詣之機出於力而亦不專乎力悠悠焉則荒矻矻焉則苦泛泛焉則浮拘拘焉則固顧瞻諭倚衡運用比斵輪優遊涵泳積之平生而一旦得之者蓋亦存乎其人焉爾徵伯天資英邁讀書爲儒上師聖賢𨿽從事科舉而志不爲奪駸駸乎大有所造況先生之庭訓寓於名齋者又如此哉先生道徳文章爲世所宗蓋不立門戶而聖賢之學實隱然在於其躬天下後世之人皆當師之而況其子哉寶不敏旣以請諸先生遂爲之記蓋庵無所事記者記領之說庵在其中矣

無錫修縣治記

無錫古望縣也嘗爲州今爲畿縣治居縣西偏髙爽整嚴稱其爲望自有縣以來徵諸志凡防修矣乃治丁巳進賢姜侯文魁以進士來知縣事師古循吏施於有政越明年戊午侯以政暇觀於治考敝議修曰聽事有堂旣修於前人無庸予力惟堂左右有房前有儀門門之側有獄敝而宜修者三爰謀諸僚延問於師生至於民耆皆曰惟侯所爲侯上其事於府於巡撫於巡按旣得請於是節經發羨勸義於富量費計工擇日興事先門次房次獄拓地而廣之房加靚深門加軒宏旣各就緒復因餘力濬二井於門屋而覆之以待役且訟者終事於戒石申明旌善三亭其未宜修者仍之始於巳未某月再以農輟迄今年秋乃大告成時寶有江西之命便道謁侯相與達觀之侯指戒石曰訓銘於斯及房曰吏於斯及獄曰囚於斯及門曰出入於斯斯吾修之寶曰然出入於斯者是惟民瞻其儀不可不肅也囚於斯者是惟民命其系不可不愼也吏於斯者是惟民計其防不可不宻也訓銘於斯者是惟民明畏其顧諟不可不敬也敬民以從訓銘不忽所狎不虐所忘而飾於所由君子觀厥修可以知政矣若夫井以濟暍屋以廣蔭申明以令旌善以風政之不可廢也而皆修之政其可知哉寶以是賀侯侯遜弗居縣之人請書於碑乃作頌曰

天不遠民有戒斯石維石嶷嶷維亭翼翼我侯閱之靡朝靡夕左右維史有邃其房有籍以載有牘以藏不愆不忘民之紀綱矧玆庶獄或怙或眚漢令戒瘐周刑就屏求死於生敢弗重省斯井斯屋非僑乘輿我飲我庇甘棠之餘樹聲我榜宣令我鐸我新斯亭非自我作作非自我自我振之禁以吾斷撫以吾慈政吾汝令教吾汝師朝躋於堂夕降於庭協恭於民惟史簿丞惟我斯所如新我徳惟盤銘是則其則維何自新新民刻碑於門頌者邦人

長興縣儒學重修記

治巳未貴溪徐侯浤以進士來令長興明年庚申以學之敝請於提學按察副使趙公寛旣得報乃修大成殿及防門及靈星門新其兩廡修明倫堂新其兩齋又新會饌堂及射圃及庫廩庖湢凡有制於學者又明年辛酉落成先是我兪先生鎧自丙辰歲蒞玆學事嘗有意焉以力未果今是役也侯與其寮協謹畢力工不逾年費不竭公勞不厲農式克就緒凡入學者瞻對聖靈退而摳趨以至藏修遊息皆有其地諸生某等嘉侯之功有以成先生之志寓書屬寶載之於碑寶嘗論三代之學備矣周衰學廢至秦而極漢唐以來學由人興文翁韓愈時則以吏陽城胡瑗時則以師皆惟其人然地以方殊時以代異故其興也不勝其廢宋慶曆間詔天下立學於是其制博且久矣而任人之意又不勝法故吏與師者因之以泛繼之以玩名興實廢在在有之今學徧天下皇祖有詔象懸籍載萬世允式百年以來所任吏師或得不得學之興廢亦惟是焉系孔子曰爲政在人學政之大也非人其可哉觀侯與先生之於長興其不誣也巳使天下之爲吏爲師者皆如是學何患不古若哉𨿽然人才風俗天下之元气也而學也者實培植之地故今之學以孔子爲師六經爲業漸磨仁義陶鎔禮樂流而爲化成而爲噐莫不益我元气實而崇之是之謂興文而應之或並棄之是之爲廢而宮廬塗雘之類不與焉子夏曰百工居肆以成其事然則宮廬塗雘固亦不可廢也侯與先生其不負於今之學矣先生已酉鄕進士寶嘗受業焉而僣書其名竊附臨文之義爲天下告爾司訓某某實佐先生故亦書之

愼齋記

臺郡多君子吾得與之遊者數人今江西僉憲王君景昭則以同官故加稔焉因君而得聞其父封監察禦史愼齋先生有欲見未能之慊今年冬君以先生壽七十與其兄若弟以書相謀謂先生素厭燕樂歌頌之事乃舉愼齋名屬某記之將寓歸獻用承志焉是亦所以爲壽也寶不敏向往先生久請因以質之可乎某昔嘗聞學於君子曰敬敬云足矣而又曰愼何居君子之論敬有曰一者愼其一乎非一而求所以爲一也有曰貞者愼其貞乎非貞而求所以爲貞也有曰莊者愼其莊乎非莊而求所以爲莊也夫莊也貞也一也舉其一未足以盡敬而愼也兼之懼其有不敬也而加之愼則是愼也其與夫敬也同實而異名者也故知愼則知敬矣君子之學其何以加諸𨿽然愼有二有愼於事者有愼於心者愼獨云者愼於心之謂也愼於心則一而不滯貞而不諒莊而不矜有不言言則天下聽之有不行行則天下信之舍此而徒愼於事抑其次焉者矣先生何居先生之父存學公昔與姚文敏公並名有傳在學者嘗登正統壬戌進士未授官而卒時先生在𦇤褓母夫人教之旣長又稟學於舅氏累試有司時名方隆輒心厭聲病棄去不事而躬行以教夫三子者惓惓惟聖惟賢是師吾是以知先生之能愼也景昭歷官內外臺卓有風裁且極力古義日可推之天下皆先生之功也而愼之爲效亦著矣先生朝夕顧諟老而不倦有衛武抑戒之遺意焉淺陋之詞𨿽未足發抑豈不可竊附於日誦之義也哉是爲記

張中丞廟記

張中丞何神也唐睢陽守張公巡也公當天寶亂城守以死且曰當爲厲殺賊史稱其有保障江淮之功宋南渡後民結社備兵火者在在作公祠以倡忠義祠必厲狀謂之公志錫山之祠豈亦創於其時邪說者謂宋異人盧至柔者於此得泉井而施民以療疾疫遂祠公泉上俾汲必告以鎭民嘩然以泉故禱者日眾其祠視他郡特盛蓋自始祠迄皇明景泰凡若干年矣而耆老有行義者議曰祠必有祀祀弗在典猶弗祀也乃以上請得春秋祭著爲令若干年成化某甲子議者又曰祀有典矣而祠以厲附他廟弗經弗專乃卜其東爲今廟君子曰是近於義廟成貌公於堂以人易厲衣冠惟時主書其官祝如之榜亦如之君子曰是近於禮夫民祠公有報有祈而禦災捍患無一日不望於公初何假夫泉哉然泉之利甚博收而幕則滯勿幕則泛勢必有主者而惟公是歸則公之得於人者亦於是乎徵觀一邑而江淮之南皆可知也氓之無知誣公以厲誠誕且怪然厲乎由民弗厲由民民求公殊而公之爲民佑者譬之玆泉或泥或甃而水固無不在也黜乎厲以從其初如是爲義如是爲禮如泉之渫則源源而來以是求公公必享之故泉不必廢也廟與貌不可不正也吾於斯舉有取焉昔狄梁公毀淫祠於南方所存者四其一伍員公之忠於員遠矣而祀由禮義其將與玆泉始終乎是爲記

陳氏兩阡記

陳氏兩阡今致政福建左布政使晉庵公賓之所營也公祖墓在惠山凡若干世至公父母之喪以隘而卜去二里所曰錫山得吉爲阡南鄕合葬如禮至公配之喪又以隘而卜去錫一里去惠三里所得吉爲阡東鄕葬左而虛其右公亦將斯樂焉公之父爲南靖知縣贈吏部員外郎某府君其葬在成化甲子文思彭公表之公之母封太宜人某氏其葬後府君若干年甲子文肅王公表之公之配爲封宜人吳氏其葬後太宜人若干年甲子某公表之皆碑於墓其在南阡有永慰之堂有慶源之橋有福地之門其在東阡有沖和之橋有佳安之門有榮恩孝思之堂當其中也題曰壽域蓋尊制詞彰寵數反求徳善以識久遠之意皆於是寓焉其他規搆尙多而斯數者大矣先是永慰堂成文懿楊公爲記凡南阡之制略具而東阡未有記者公比以屬某俾並書之寶嘗觀吾邑西諸山惠爲最鉅其形衍迆東出稍伏而起者爲錫錫惠之支峯也其秀鐘焉故其爲泉源於惠者必經於錫然後會溪入湖而歸於海其發也遠其畜也深而其匯也旋委有截觀於泉而地之脈蓋可知巳公世墓於惠再卜而錫之南三卜而錫之東其世序之相承猶其地之脈也公之先以醇厚立家自府君始顯而大發於公文學政行淵博修潔望在朝著績在銓衡惠在藩省未老而請在天下有遺用焉其世徳之漸底於盛亦猶其地之脈也此豈偶然也哉公之卜地惟近之相而吉焉是從未嘗謀諸葬師以要後利而垣域從衛封樹表識儀以飾觀度以節力君子謂稱乎其徳況三地相屬岡連嶺望歲時展掃不出午旦而彼此可徧親親尊祖於是爲備君子又謂稱乎其序序以經之徳以本之發乎仁裁乎義而成之乎禮一事而眾美畢具焉由是觀之則徵於前者將益宏於後其眞可謂不偶然也巳孔子曰墟墓之間未施哀於民而民哀蓋言感也公之爲阡訓在其子孫而感在邑裏夫復何庸於寶之言哉獨念兩阡並書公之意將以示後有不可已者於是乎記

戶部館題名記

通州倉戶部歲委員外郎一人主事四人或七人或九人監出納之政蓋分理以共成而有紀綱焉者也其所居公館中爲團亭有事議焉有客燕焉皆於斯治間有爲題名之榜揭於亭楣者始自壬子迄於巳未凡六十有八人其字與貫具在可覽也由庚申以來以榜盈故莫之嗣書今員外郎祁君某主事成君某李君某馮君某向君某謂是缺典相與徵諸故籍得人視前榜員外郎多若干人主事少若干人其防人凡再至總防十有防於是予以督漕至通諸君請書歲月因念昔承乏司徒屬於二榜所書舊寮居多昌黎所謂烏得無情者予實有之惟古人一登臨遊燕必題其名𨿽寂寥數字而千載一日不惟其官惟其人耳況諸君賢勞於國更必以歲情孚誼處禮將道益非尋常簪盍之比揆以古義欲巳於書其將能乎𨿽然是非不敏所能與也第感諸君意勤不可無復請舉司馬公記諌院語再三誦之

尙徳書院祠李忠定公記

慧於錫爲名山山之重在泉而幽邃如聽松庵者次之庵之左有茂林修竹觀者謂爲一山之勝吾世墓邇其地舊矣治間購於僧而得焉時方考聞宋丞相李忠定公居錫之故而恨其未之祠也蓋有意於斯者凡十餘年至是幸獲休退而始爲堂於竹間以爲公祠間嘗登而四顧左右前後無非竹者乃顏其門曰尙徳書院若謂竹有君子之徳凡觀物者尙之云爾然豈徒以物爲哉思古之君子而不可見將誦其詩讀其書以論其世蓋狂斐之志如此粵稽三代以來君子之在錫者以至徳則泰伯之祠尙矣儒學如山諸賢亦故有祠於學凡我後進皆得拜而瞻之公自其祖由邵武來居生長宦學於斯至以梁溪自號則固諸賢之儔也況嘗廬墓玆山義起之禮顧當後舉哉此吾堂之所以作也今夫祠擬諸祭菜則事合稱諸鄕先生則名正肖諸家廟舊本則像眞寶與子弟諸生歲時率以從事庶幾一陟降間如與君子周旋交懋厥修以階聖賢之域蓋不知道有隆污而時有古今也抑亦自尙吾志而已矣公之學吾未知其所從受觀其父母葬銘皆出山當亦與聞程氏之道者故其建明經畫大抵篤君臣尙气節逹經權審進退以身任重而不自失焉其忠義激烈千載而下猶能使人興起史稱公有諸葛武侯之心而考亭朱子序其奏議至以天生弭亂許之卽是而觀謂公古之君子其不然哉昔朱子以匡廬臥龍庵之名取諸潭石遂緣其義爲畫武侯於堂君子謂其有異世之感若公於此精爽伊邇風聲所及學者有師揆之匡廬蓋爲感𨿽同而事則切矣乃若以竹興思寶不敏於龍庵之說竊自附焉天下之君子當有能知吾過者是舉也吾甥華瑉實任其勞始於正徳庚午七夕成於中秋奉安於重九皆不愆其素奠畢小燕客賦淇澳而退

云田記

云田者雲南提學按察副使彭公性仁讀書處也治間公由武選副郎出守汝州予時承許州乏間因胥會得聞所謂云田者蓋公世第淸江上又十里爲別業背連羣峯下面江流而中爲平野凡若干畝山水之气日夕生焉動蕩滿盈恍有景象可望可卽此其所由名也客有賦者曰東原有田中維云云蒙蒙兮田畇畇或卜其上兮讀且耘一經治兮五穀分江淸淸兮懷夫君有和以興者曰云之興矣於我塍矣我息我遊樂且令矣云之收矣於我疇矣我遊我息樂且休矣疇兮塍兮云泱泱兮君子於田樂未央兮又有以比和者曰田兮澤澤以稼以穡云兮駸駸以雨以霖人有道兮天無心儗物類兮徵徳音田漠漠兮云深深予聞而感之亦欲和焉然無以加也蓋心藏者二十年矣乃者再擢至今官致其事而歸適予以貴州節過公郡公遂請記因書爲復公博雅能文而詩逼唐法其居官屢有績效無愧於比者之言今其歸也更尋於賦且興者將不知老之將至也是爲記

仕學齋記

仕而優則學古之道也今之仕而優者亦孰不以學爲事哉學焉而不如古則亦徒學而巳古之學者爲已此學之道也昔有寒而求衣者二人同適於市一人取布帛焉曰此足以溫吾體矣其一人陋其朴也則取錦繡而制之他日風雨繼以冰雪錦繡者凍布帛者適不知爲巳之病也蓋凡爲學者皆當戒之而況仕者乎漳浦林魁廷元以進士歷官戶部郎中簿書之餘不廢誦讀人謂仕而知學廷元遂以名齋而請予言爲朂予嘉其志作記且銘曰

必有事焉惟仕之謂思不出位我躬之微實參三材何理不該遊心千里寓言一室萬物職職此有敏者鬭靡誇多如身心何敬哉義哉是之謂學先民有作

曹州新作教塲記

曹州教塲在城西二里原野之間有阜突成名鳯皇嘴者其故形也環辟其周爲畝三百容若干人凡閱陳士卒於斯進退於斯分合於斯因阜而髙之堂其上曰全勝翼以兩序帥者臨焉而出號令於斯前於堂爲階階前若干步凡稟進止受賞罰於斯降阜而南三百步門焉曰演武阜之東若干步爲臺樹旗於斯盡疆而垣焉夾垣內外樹柳焉周完嚴整而塲之爲制於是乎備蓋正徳壬申春三月實始基之越某月落成經畫而圖功者今山東按察使無錫吳公也先是辛未春霸州盜起縱橫四出攻刼城邑勢日猖獗廷議以曹古劇鎭其在今日齒牙北畿喉襟南服而肘腋河南山東之境實惟中原重地宜得文武才略之臣以憲節往鎭之會公以監察禦史再起在臺天官卿曰是惟其人乃請命爲按察副使奉璽書整飭兵備作鎭於曹直曁河南諸郡邑在數百里內者皆受約束公至曹首簡士卒而躬閱焉旣崇其墉旣深其池倡厥勇敢爲禦守計甚備顧舊有教塲在城東以習民壯而狹隘弗稱乃於是焉卜之曠然可馳隆然可望畫然而不可犯蓋一舉目而有折衝千里之勢縱橫奇正參伍實虛棊布算列如在指掌公臨其堂諭厥吏士從容指揮以伺警報而地之爲用亦大矣厥旣落成知州某以公命用書及圖來請記今天下承平久矣武衛惟籍民兵惟名彼盜悍猾敢蔑我師實是之故公之蒞斯凡閱數月賊不敢邇且屢遺我禽焉蓋公有不可勝者乃不自恃而閱習日勤其慮逺矣推公之意必使凡士卒者惟吾法是懼而不知敵寧賊同死而無同生然後爲能師也嗚乎其可謂敏且共矣𨿽然會而習之存乎地簡而閱之存乎法鼓而作之存乎气率而示之存乎義勸而休之存乎賞戒而警之存乎罰帥而從之存乎人人重則舉人輕則廢蓋凡事皆然而況教民戰乎予比督運北河及玆省母南還道出濟上凡公舉措予審聞之於是賊三至公命騎士邀擊斬若干人俘若干人馘若干人有籍紀焉惟人之重允與地稱故能有玆成功知州某奉公命惟謹於是舉有勞焉是爲記

東湖書院記

東湖書院者廣東按察僉事梧州吳公廷舉之所建也院在州東門外南臨潯漓二江北負大雲山山之下公三代先塋在焉有水出山半左右夾流至院之前匯而爲池池方四畝曰小東湖者公名之也公之先爲湖廣嘉魚人嘉魚有東湖旣取以名又以扁夫院者蓋示不忘其先也抑有尙友之道焉昔宋周元公茂叔嘗濯纓江州廬山蓮花峯下樂其水之淸也遂寓以濂溪之號濂溪出道州去江州防千餘里蓮峯之水非濂溪之水也然自道眼觀之則孔子之所謂逝者如斯孟子之所謂有本者如是者固未嘗異也故觀道有術莫切於水得於水而不泥於水此有道者之大觀也吾於元公見之大云之於東湖其亦類是矣夫公之學道從可知巳然遠而望其故鄕則得水木之義近而邇其先塋則廣風木之思傍以招引後學而退將自養焉一舉數得是皆道中之事也矧院之爲勝負山向水艸木魚鳥之觀日陳於前登堂矌如入室奧如經書圖史取諸左右無不應手而摳趨其間皆鄕裏秀敏之士士之不遠千里束負而至者又時有之以是尙友古人夫豈僣且誇哉公博學好古有猷有爲由邑而郡夙著名績予蓋聞之久矣頃者以貳守北上道出江右始因吾寅萬公世和得傾蓋焉比任雲間遂命伻來請記時治甲子也越六年正徳已巳乃克執筆蓋院之詳公自有記予特論公之志以告學者云

湖廣提學分司題名記

我皇明建學於國初爲制最廣且備其設官奉勑以專提調自正統戊午始在諸省官列按察初無別署旣乃有分司之建湖廣之爲分司自成化巳亥始當是時山陰薛公綱以副使來任實割府學廟東地爲門爲中門各三間爲堂五間爲序左右三間爲寢如堂而籍藏記室附焉後若干年治乙丑今僉事廬陵陳君文鳴乃辟寢後地五尺疏以受明東於寢爲亭以備遊詠又因中門爲貳以節升降以辯出入自正徳戊辰始於是公曆考前政氏名自劉公虯而下得十有三人疏其歷履刻於石且虛左以伺將來而分司之制於是乎成則已已始始君以進士髙第入翰林爲庶吉士讀中祕書旣廼官刑部累員外郎被簡爲今官士論稱允至則風厲施爲惟明詔是訓惟正學是崇正道是迪而前乎是者之所樹立近著顯效遠流余風君以是學是道律之則固若尺度權衡然有不可掩者夫何待於指其名而議焉也哉𨿽然師擇三人尙友千古古之人用之君亦用之君子謂君於是乎博夫正道隱而道其所道正學絕而學其所學由衰周至宋枝分派別不啻數百家要皆實徵於名其從與否存乎其人典學者不於是立辯焉則何以崇以迪以奉詔防然非明諸心體諸身稽古以驗諸今𨿽欲辯之而其惑滋甚是故學不易崇道不易迪非正之難知似正而非者之難辯也是故得是者賢勉是者次之凡師弟子者之趨向往往系焉而其究也將被諸海內歷數十世而未巳然則提學者之賢否其於天下國家也大矣若謂直回忠詐指議於前而勸懲於後則固事理之必然而君之意豈止是哉寶昔嘗承乏江右蓋誠有媿於斯者玆至湖南而君辱以記屬旣書其事復以鄙見爲君誦之觀名者請以是先焉

容春堂前集卷十一

欽定四庫全書

容春堂前集卷十二

明邵寶撰記【一十七首】

總督漕運憲臣題名記

寶承乏憲臣奉勑總督漕運始至淮鎭凡百舉置惟故是稽於是案牘山積追考前政氏名後先罔屬然其間多名人寶幼學時已志其略比官戶部所聞漸悉乃今得通閱之諸君子者於是無不載焉於乎盛哉仰惟我祖宗列聖簡任諸臣治玆漕事惟材是屬用底嘉績及其登卿宰進保傅樹勲輔徳表表相望寶愚何足以繼之竊嘗考禹貢以水紀諸州貢道蓋後世漕運之端然曰逾沔入渭則取諸陸曰沿海入淮則取諸海其直達帝都者才三之二若漢以下都闗都洛都汴間有直達之漕而爲力甚難爲費甚鉅故議者往往右轉輸焉其勢然也元都幽燕海陸並運國初猶因之惟我文皇帝肇建兩都始以平江伯陳公瑄工部尙書宋公禮等建白濬玆漕渠海陸是避萬舟億卒咸建帥長倉支道兌常變具宜蓋有得於轉輸之意講求經畫越歷數朝而漕法大成國計充預萬世允賴然其爲壩爲牐閉啟掣挽於水性不能無拂焉者是故險𨿽逺避而勞不多省羣眾所聚蠧病亦從而生旣命元戎專制其事而提督整理�以命諸卿亞厥後遂有總督憲臣之命然時異勢殊獘由法起名爲轉輸而漸變直達旣乃公私交徵軍疲民困至使論時務者復有於海於陸之思則豈先朝之初意然哉夫救獘在人不在法持法在心不在迹故必通上下而後爲平必體遐邇而後爲惠必均夷險達經權而後爲貞爲哲蓋大臣之道如此漕也者特其一事也具是則舉缺是則廢凡玆前政諸公圖艱應遽保丰持平若有異道焉由今而論其世則固莫之能違矣承繼之責取監之義寶𨿽不敏於是竊有意焉故具列而刻諸石如其品藻以伺君子志漕運者尙亦有考哉自河州王公竑以景泰庚午來蒞迄今六十年爲右都禦史三人左右副都禦史若干人僉都禦史若干人兼巡撫者若干人其三人凡再至統曰憲臣者重勑詞也謹記

南京福建道監察禦史題名記

正徳已巳秋貴溪徐君盈以行人擢南京福建道監察禦史旣上之三月其僚任君賢王君鼐皆有使事出徐君署焉政暇閱故牘得前政氏名之悉乃謀諸二君立石於堂序書而刻之書來請記歲月惟我朝制天下十三道道設監察禦史數員入則廷規出則方按凡天下事皆得言之是謂風憲與百司體異其在畱都務若少簡而建官如故封章馳達人評物議亦往往爲公論所屬凡諸君子銜系官署而名在天下亦何必指議於碑刻間而後知之也哉然論人者必原其初必究其必徴於終三者非久莫深非深莫悉夫然故在一時亦有遺論焉而或輙爲別白曰此忠此佞此正此邪烏乎可哉必也時移地攺生乎後者歷指而參稽然後其論可得而定此名之有題所以汲汲於前輩也君子猶以爲未盡者謂有鄕評焉有墓碑焉有風謡焉有史傳焉而不止乎是𨿽然非玆石則氏名不聚氏名不聚則辯論烏乎施況彼數者皆有詞於筆洵武或失之叔叚窮奢或失之子儀而隨且隱者又常情所不免也今是石也氏名之下字書貫書出身書歷官書而不書政行若將闕疑以起問設問以待對者而天下之公出焉前監後觀而中以自考於方人得律已之道古之所謂官箴者亦何以加於此哉諸君之名於是乎可徴矣

觀艸記

正徳壬申春二月予奉詔攝總督事蒞太倉公館館之堂後甓砌間有隙土二方皆蓬然枯荄子指而問焉館人曰艸也今司徒孫公爲總督時實種之予曰是何爲者館人曰公嘗言春夏之交艸長數寸碧色可掬晨露旣晞微風泛之移牀近焉心目之間不知天下之有名園奇卉也予笑曰有是哉司徒公之好奇也昔濓溪翁嘗以艸寄意至今傳之公將襲其迹乎不然書曰爾惟風下民惟艸公民曹之長也將以是觀民焉𨿽然艸一也亦有以諭夫臣者臣民之分不同而君子之論於是乎異然則公將自觀乎公豈徒玩物者哉越三月艸果長如所言館人請觀子旣賦觀艸之詩呈司徒公復次第前語爲記

觀水軒記

觀水軒者二泉邵子所乘舟也邵子旣得請歸每出則與客泛之客謂邵子曰子所謂觀觀淺深以渉乎觀順逆以濟乎觀淸濁以濯乎三者何居邵子曰此皆觀以人者非大觀也夫大觀以天觀以天者必於水之逝也之瀾也之渙也而後可以見道也故逝可以觀體瀾可以觀本渙可以觀文天下之大觀不在是歟客曰涉也濟也濯也謂之人可也若夫淺深順逆淸濁非天其孰爲之而謂之人乎邵子曰天人同道而異用者也故涉之於淺深濟之於順逆濯之於淸濁有心則人無心則天夫惟天也則體之在逝也本之在瀾也文之在渙也斯不爲徒觀也而天下之大觀畢矣客曰夫觀則旣聞命矣然軒者車之制也昔人蓋有以命夫室者舟而室名其室安在邵子曰盈天地間皆道也人惟無見茍有見矣則凡目之所接安往非逝也瀾也渙也乎身之所處安往非涉也濟也濯也乎由是觀之吾在吾舟猶在吾室也不然何足以爲大觀哉客唯唯而退邵子遂筆之舟中以待再問者

戶部題名記代作

惟我聖祖稽周官司徒建戶部設尙書一人左右侍郎各一人以率其屬乃永樂七年已丑文皇帝北狩於是有行部戶曹之設十五年丁酉復設行在戶部至正統辛酉睿皇帝始定都邑去行在之名蓋戶部之有今署也更累朝若干年尙書曁侍郎凡若干人後以京儲事重特設侍郎以理之又若干人矣𨿽典籍具存然卒欲指數其名氏且不可得況其出處履歷之詳乎某承乏尙書後懼自今將益散滅無所紀用是謀諸侍郎吳公原佀公鐘及黃公傑繙閱故牘備錄以刻諸石年序而階列名揭而迹防之且各虛其下方以俟來日某竊惟公署之有題名固將考往昔垂無窮以備文獻之傳抑所以起問者定品評而勸戒之意實寓乎其中蓋物聚則妍醜形焉事比則得失著焉人並則賢不肖判焉由數十載之後覽數十載之前愛憎旣公誠僞亦著是是非非固有不能以毫髮爽者至於時有丰約勢有難易而舒縮之間或有異論然知徳者觀之亦自不可得而誣也夫君子之爲善固不爲名而沒世不稱聖人猶以爲可疾名之所系亦大矣況與賢同道則名罔不昌而身享天下之榮與不肖同迹則名防不隳而身受天下之辱此豈待後世而後定哉是故夙夜兢惕鑑觀前人則所以殫吾職而熈眀天子之績者於是乎在矣凡我同事越後之君子宜有所儆焉某不佞僭爲之記

品士亭記

予昔爲許嘗作品士亭於學宮蓋取其郡先儒靳裁之氏之說將與諸生共戒勉焉每當貢舉必觴於亭以相其志時予𨿽有學責然未專也比者奉命督學江西視前舉如爲之兆者及蒞南昌分司顧其東隅有一亭而未名予謂是可以名品士矣遂名之惟許亭之始作也太史義興吳先生實爲之記而予復書其碑陰謂士之品二道徳其上功名次之而富貴云者宜斥不與大抵予之爲說取諸靳氏而稍自異君子不以爲過且妄也今之於士也又何道以品之哉蓋亦要其上焉而已矣而次焉者亦與焉𨿽其初終表裏未必一致若難乎爲品者然心誠求之不以毀譽不以利鈍不以隠顯操聖賢之律而槪之於其言行其殆所謂不中不逺者乎夫天下之須乎士者大矣士無他成物之徳經世之猷憂時之慮三者備焉然後隨其所處蘊爲道徳發爲功名異其用而同其體此皆所謂上也惟體不同而用有同者所謂次焉此之謂矣古稱才難正在於是而吾乃欲百一求之以答明詔此夙懷所存非今日爲然也豈徒品之云哉成者品之其未成者激昂之策勵之陶養之必欲登其上品焉顧𨿽次者且不可自畫而況其下乎予與諸生固當自省也於乎元气不息才無古今盛世名邦於斯爲最予𨿽疎陋愧於師道而所以副吾之望者必有其人矣作品士亭記

獨對亭記

治辛酉夏六月寶奉詔視學至南康白鹿書院是院也勝在五老聞於四方乃負而弗鄕𨿽無大闗系然亦若缺典者故周覧之餘欲爲亭以對之屬時暑雨未暇相度蓋越一年而後再至步自南岡歷於東厓得地丈餘其平如砥其崇如壇仰而西望五老當前若拱若揖若陟若降若在咫尺可延致與語者竊意亭宜於此諸生從者曰此文公先生舊遊也俯觀崖石有風泉云壑四字寶乃欣然喜曰此先得吾意乎不於此亭烏乎爲宜𨿽然五老之勝有目者共覩而非公莫之能當故以獨對名亭重公迹也或謂峯以老稱不獨以秀以奇而以其壽是五老者天始與始地終與終壽孰對之謂公獨焉何居寶聞諸孔子仁者樂山山以气凝而理行其中泉石土木無所非仁惟仁故靜惟靜故壽凡山皆然況其髙且大者乎公仁者也純博中正徳與山協爲鎭爲嶽五老之對固其所哉君子觀其進退語黙從容暇豫旣得公之靜矣則其化逺功深表儀流澤與孔孟無窮其爲壽對諸五老必有能信之者況公前後代有寓賢何莫不具一節至要其大孰與公比非公獨對其誰偕之是以危登極眺覧天下之至奇雄詞動筆發天下之至秀彼以其五公以其一出象入神形於賦詠斯固公之餘事而所以作對者亦有在矣抑豈惟是哉公仁且智登斯臺也必嘗反而東顧深湖長江至於滄海皆公之大觀也寶生也晚幸讀公書見公所對如從公焉敢用窺測記於亭中九原可作不知公以爲何如耶

新諭縣孔子廟門記

新諭縣孔子廟門壞治癸亥鄭知縣瓛新之其材取諸淫祠其工取諸逸卒其雜物取諸羨役有顯大之觀久逺之規考成之日用祭菜禮告於聖靈退燕於學學之師生咸謂是役不可無記謂寶典在教也則來請文惟孔子王祀萬世廟用王制爲門者二其在外曰靈星靈星內有門謂之大成壞而新之有司者常事耳在春秋魯復閟宮不書修泮宮亦不書爲常事也而閟泮二頌猶存於詩詩春秋皆孔子筆也今廟於孔子莫非是式由詩所載是門之新邑人自宜頌焉豈吾書之宜哉𨿽然廟爲學立學也者風敎之源也有司者之政實於是觀其興有慶其廢有譲憲典具在而寶則奉詔専其事今於是役旣率作省成以從良規又爲圖諸不朽則凡有學之寄者於其敝缺也能不起而圖之乎以吾之書學春秋之不書蓋志也非頌也抑有風勸之道焉嗟夫吾夫子道在萬世其神在天而主與像則在廟主與像之所在神之所在也神之所在道之所在也是以貴自王公賤至甿庶逺望其宮乘下步趨無敢少忽乃若進而門焉又當何如邪志美富之觀者於斯加悅修孚顒之容者於斯加敬寶嘗身親之矣於是執筆焉蓋不惟勵乎有司而又以見是門之爲重也出入是者請敬誦之門壞於治某甲子而甚於某甲子今之新也始以春季某甲子終以秋仲某甲子凡三閱月而成瓛應天江寧人由進士來爲縣淸敏而文知政所先而力能爲之縣丞某主簿某典史某皆與有力敎諭某訓導某諸生某等則請記者也

一峯書院記

一峯書院者爲故南京翰林修撰羅公作也公以文章節行髙天下天下之人莫不賢其爲人其生也思詣其廬其歿也思造其祠者蓋十人而九也然永丰旣居山中公之故第在水心去縣又若干裏其墓在某地又去其第若干裏若其舊遊所謂金牛書院者則又去其墓若干裏而人迹益逺矣故凡至永丰者每以瞻拜無所爲恨予督學江西之三年始一至焉欲爲文以弔其墓而雨雪載途不能往乃遣教諭某代以致之繼而步自學宮西偏得隙地若干丈遂屬吉安守張宗厚作堂三間中設公像題其門曰一峯書院俾人之苦於瞻拜者於此得少展焉𨿽然公之舊遊而詩書弦誦之地固公所以仰前修而廸後學者也時知縣鄭濬主簿某方勤修學之役吉安遂以委之不三月而告成某與訓導某請爲之記惟公天資剛毅守道不回而充之以博養之以正蚤貢於鄕已負重望及憲廟之初親擢進士第一其所對策𨿽制舉之常然援古證今指切本要詞嚴義正誦者起敬故程文未行而海內已錄傳之人之視公有漢董賢良之風焉旣而入翰林爲修撰未及數月卽有扶持綱常之疏上忠於君以及輔相新進儒臣能爲天下大計逺慮如此固非尋常摘劾之比論者方之唐子方其事似同而義則逺矣至其攺官南都時忌者已去以公之望少假歲月公卿可待而竟以疾歸蓋公之仕在行其道而不以位爲榮王曽之志錢若水之節公寔有之觀於其退而其進可知也烏乎道之在人有正大之體有曲成之用自聖人以下多患不能兼之蓋其體不能協天下之一故其用不能周天下之殊卽使幸有所成而正大者或病矣豈曲成之謂哉故觀士於今寧正大而有過毋寧曲成而無尢是則公之進言人曰太訐君子曰忠公之去位人曰太激君子曰介固非誣且過也𨿽然公之心如靑天白日公之徳如髙山大川此天下之同稱也而才藝弗與焉則世亦不可謂不知公矣寶自童年遊於庠序卽知慕公及宦遊中外知公爲詳誠有所謂願爲執鞭而不可得者則於斯舉亦烏能後哉吾聞公晚癖金牛山水而忘其瘴厲竟以是終人之爲天下惜公者或以是爲公病公而有知其亦以爲然歟故予旣爲之記復爲招魂詞二章俾並刻焉弔公於斯者或一歌之庶乎公之來歸也詞曰公歸來兮金牛不可以居幽阻叢翳兮以魅以魑毒霧中人兮朝弗夕虞什或一存兮虎豹之餘公气則正兮神明祓除彼伻從公兮將無避而【句】歸來歸來兮公有鄕閭公歸來兮泮水傍泮水源源兮溪流孔長拜者在庭兮衣冠在堂或羞而爼兮或醴而觴人歆公兮未央公不歸來兮誦吾章

瑞州府名宦鄕賢祠記

瑞州之境比多盜事聞於廷至命大臣來視當其時方作名宦鄕賢之祠議者或以爲迂然是舉也前知府劉璣用齊倡之今知府周津文濟繼而成之同知王相君卿則始終理之觀其意顧若急務然者祠旣成甘通判文紹施通判溥劉推官瑜乃屬髙安知縣謝樞樹碑祠中請予爲記且述或者之意以質於予予惟仕於斯謂宦莫非仕也而名者爲難其難在政生於斯謂鄕莫非生也而賢者爲難其難在徳徳以成化政以成治治振化流則天下可平而何有於一方也哉是故君子重之然治之善者自足以訓徳化之醇者亦足以匡政論名且賢於宦與鄕者斯其尙矣下是有一節焉亦皆不能泯也風聲流傳典型可想屍而祝之將使肅瞻敬對者在宦則名在鄕則賢以成治化庶後之視今猶今之視昔也祠之爲道如此故𨿽國典靡載而有之則備無之則闕蓋天下之通行也久矣可以盜故而廢之歟況宦有龔遂則有渤海之治鄕有陳寔則有頴川之化孔子曰斯民也三代之所以直道而行也有若人焉而盜弗息者吾弗信之矣今之論弭盜者其說非一轉移感動吾以爲固有在此而不在彼者然或內乏積誠外鮮孚信而徒逐其迹無怪乎人以爲迂也若執是而遂謂夫祠之可緩抑豈通論哉夫名賢之祠非爲弭盜立也而推本論之必至於是是則數君之舉誠知所務者矣祠之制同宮異列左爲名宦凡若干人右爲鄕賢凡若干人其間功徳之偉亦有系於天下者稱秩元祀國典存焉而復祠之爲一方故【句】亦不爲瀆也乃若其地在孔子廟傍朔望謁春秋享凡郡邑皆習行之而門序庭階翼如森如與禮稱者吾以瑞爲盛焉始於治辛酉越甲子而畢時大參濟南王公僉憲慈谿王公並繼守巡政刑兼舉威惠疊施盜以靖告祠之克成抑亦有自也已

文明閣記

治乙丑四月旣望寶行視武寧之學祗謁先聖禮畢退攝講坐以臨諸生旣而觀於堂北有新閣焉【闕】

瑞昌縣學遷建記

治癸亥瑞昌縣新作學宮又明年乙丑乃成考而居焉禮也學故在縣治西百步門臨於市之衢囂隘而塵邑之君子因其敝也議欲遷諸爽塏者久矣而未得其地癸亥之歲前巡視都禦史林公行縣至是詢諸吏士得遷學之說謁廟禮畢則及分巡僉憲慈谿沈君逹觀厥基顧而謂曰是豈在他求哉後是百步而少右岡南沼北廟焉其可也廟之東爲堂爲齋又東爲庖爲廩爲廨館皆宜之沈君曰然相與計貲庸而授厥事於九江府推汪濬時寶方視學新諭公以書來致命寶拜公命之勤而申戒厥功焉髙守友璣始至聞是舉也亟督知縣王顯宗畢事而僉憲天臺王君繼蒞巡政益爲規畫用於初初公躬勸富室各助有差旣或渝約功未用就今分巡僉憲姚江陳君以舊基予民取直焉足之而寶適以歲事至乃進民耆某某某某四人議加直於受地之家而益其疆未卒勸者俾以力輸凡得貲若干日役裏一人稱其常役又贖有罪出錢以賃凡得庸若干於是邑有陳氏族大而禮其爲諸生者居什之二請爲眾先曰垣也某築池也某鑿道也某修各若干丈於貲力又凡省若干寶聞而喜曰林公與諸君之緒玆其可成矣乃謂顯宗日程之濬月覈之而縂厥功於守友璣是歲秋某月以成告學諭王某曁訓導韓某等請記惟古人之有居旣奠則不防於遷遷非得已也故詩書所稱商於耿殷周於豳洛皆此焉事今之邑古之國也學之有宮所以守典嗣訓成賢化其於邑也大矣而瑞昌之學乃市之與鄰焉夫市也者利之所出也眾趨而聚不能不囂眾聚而居不能不隘眾居而混不能不塵由是以爲我弦歌講肄之擾非古人擇且卜焉之意也遷其得已哉然遷之難居之尢難【闕】

請初彭澤學在邑治東病之者謂背陽向昩位置弗當擇所宜徙乃得今之地說者曰前山爲鞍爲防爲髻後爲鳳凰爲緑梯爲蒼崖爲潛玉羣勝具萃左襟孤峯右帶重嶺而大江之流舉目望之盡數百里爽秀完敞學於是爲稱時都禦史林公以巡視至聞而然之分守參議董君分巡僉事沈君王君陳君繼廣其意而髙守任焉以有玆成功也予嘗怪今師生之爲學不務力本而以風水妨科名動輒請徙故多抑弗許然學之於治大矣而去陋就嘉亦有司常職此所謂同行異情者吾固弗敢廢焉於其成也能無慶乎𨿽然學所以學道也昔者孔子之語道多矣而直指親切莫如川上之嘆蓋合理气顯微一言蔽之而所以爲用功地者卽是而在萬世之學道者此其的矣天下之大川四而江爲首觀水於江非他川比也今彭澤之學旣據江爲勝而吾夫子實像在廟凡爲師生而從事於斯者盍相與追川上之遊求源於深擬進於漸期委於大修爲天徳發爲王道而愼獨以終始之則所謂道者蓋不假諸儒眾說而可自得於觀望之間矣今夫江自大禹疏鑿以來其起合流匯之道蓋未嘗一日攺也或者不求其故顧於偏溪曲港力求通焉而曰入海由是𨿽東之之勢終有必至而支離已甚況徒勞而無歸者又往往是乎君子之於道也何以異此夫志水者必自禹貢而後可得其眞六經語孟吾道之禹貢也不是之務而安於偏曲𨿽亟稱於水亦於學乎奚有哉宮室之成古有頌禱頌禱於學捨道無可語者故於考成之餘擬取川流之防爲我師生告焉因髙守請紀遂書俾刻之是役也縂於推官汪濬勤於知縣王琦而訓術計琦耆民某某則分理焉始治癸亥三月九日越二年乙丑四月一日而訖其費爲白金八百兩出公帑者什四諸生曁富室助焉者什六其工爲顧匠若干人爲庸徒若干人共若干日計其成爲殿廡門堂齋館庖廩廨榭諸屋以楹計者八十墻以堵計者若干街以步計者若干君子謂於舊學爲偉蓋一邑之盛事其在郡則二學後先告成不出數月尢足爲諸邦起廢之倡是皆不可略也

浮梁縣學記

凡學之設其道有四一曰習典章二曰明經訓三曰惇風俗四曰育人才斯四者實古之道而今制亦弗能外焉故典章存乎誥令經訓存乎詩書風俗存乎儀式人才存乎貢舉其槪如此世之人徒見科目足以階貴遂謂夫學專爲育人才而於所謂典章之習經訓之明風俗之惇判然若無所與故其宮也非謂風水有妨於科目則不修舉不特有司爲然而觀風君子亦莫之異嗚乎其亦不思爾矣今科目爲入仕之途自皇朝公卿以至內外百吏胥由是出蓋天下之極選而人人慕望焉者承平以來學徒日益廩增常員之外附學爲名者多至倍蓰其山林儒士挾藝以應試者亦如之由是而觀𨿽微學也未嘗無人才也然則學將可廢邪惟學有典章經訓風俗之系而不止於人才人才之生必是之育而後身心性情有所持循檢飭以爲天下國家之用是以國有學而能國郡有學而能郡邑有學而能邑否則於制爲缺缺於制是缺於道也今罔攸式古防攸稽化塞於下而賦竭於上天人紀孰與立之故學圮則起荒則理壞則葺奠謁飲射講歌防肄無廢乃已此固有司常職怠是者罰將及之於科目利弗利何有哉浮梁縣學之建久矣治已未火庚申新之癸亥落成寶謂其得修舉之常當記成迹乃屬知縣左輔曁教諭張洪等請文於今禦史大夫前大司宼戴公繼而有傳公語命寶者寶弗敢當而重違公命也敢著是論而以歲月附焉若夫敷宣聖明文教之懿以申飭我師生公爲鄕邦先達且嘗宗師斯文其何辭辭之凡新作大成殿東西廡防門明倫堂二齋某等屋若干間其仍而飾者不與是數用木若干石若干磚若干瓦若干鐵若干他物數各稱是始議者知府李復貞而侯知府溪茹同知鑾阮推官韜終之教諭某訓導某某寔申告成之請督工某官耆民某某某亦與有勞皆當附書謹書以伺

南昌府學上達之閣記

治乙丑春南昌知府祝惟容作重屋於學宮當齋之西館捨之南饌堂射圃之北俾諸生朝夕修肄之暇登而觀焉蓋取古人防息之意也陳推官察間率訓導董遵請名於予予愛其軒窓虛敞迥出羣搆四望淸逺有髙明之觀故爲之題曰上達之閣而教授王徳明適至則與訓導盛杲黃奉黃昂復請爲記而江同知昌刻之予惟君子上達此孔子之言也宋儒爲之說曰君子循天理故日進乎髙明夫髙也明也上之謂也然而進焉者鮮何也人欲害之也天理人欲同形異情其端甚微而其究甚逺是故君子愼厥志焉無志者不足道有志而自畫則陋自滿則淺自放則荒去是數者而後可以言志志以始之力以至之化以終之其間用力之方或以顏之明健或以曽之毅而其歸未嘗不同也髙明上達其道如此夫何與於斯閣而彊以是名哉夫人有所見則有所感感極而反身以修凡防息之際一景一象莫非徳業之助而況其大者乎故海興望洋山起仰止廟朝則敬墟墓則哀隠於蹈井而懼於臨淵蓋情之所發有不能已者然則君子登斯閣也獨無感乎哉今夫登斯閣而感其髙則知循理之髙有大於是而凡徇欲之卑必求去之矣登斯閣而感其明則知循理之明有大於是而凡徇欲之污必求去之矣是則一瞻望間而大有相於吾志以爲力且化焉之地閣以觀建而志可以興故吾斯名閣因以觀示敎焉𨿽然觀一也而所以觀者則存乎人人茍不能自反而徒資覽眺之勝抑亦末於觀矣吾敢以是望諸生哉天下之學同歸於敎而南昌特望自兩京國監外衣冠禮樂之盛談者先之上達之志夫人有焉宜吾不能不厚望之也昔者予在白鹿書院文諭諸生有曰學者立心辯莫先於義利幾莫大於誠僞斯二言者蓋不異此諸生試更以是參之是爲記

逰梅巖洞記

自樂平之之徳興也道出某地逺見一山髙十文余其狀特異問之曰梅巖也行數里巖漸近縣令鄒泰請往觀之遂至山下數奇石離立輿從石中上入洞門門闊十餘文釋輿而步秉燭前導稍曲而左窿然如入室焉當承宇處石有如筍者如菌者如瑚瑯玕者累累下懸如將墜然下近壁處有石鱗輳區分級列如或疆之號仙人田又右而行又如一室室之頂垂石折盤如龍蛟之耳中一竅水滴滴注當注處石承之圓如井防崇如柱礎中一竅與上竅對水滿則溢又右而行地漸髙有石如舟者在左如棋者在右地漸寛平如階以升其上蓋掲鐘懸益宏而虛如亭之狀左右穴各一天光照焉出之則山顚也泰請賦賦詩二章刻於石云

潁州修學記

凡我政人胥防而論焉莫不曰學政之先也敝必修之然有力焉有財焉財詘不可以舉力罷不可以役亦夫人之通論也贏於詘而優於罷稽諸制而合焉斯則存乎人而不可常例視之者也厥惟艱哉潁州儒學自宋景祐間始建於西湖之上我朝洪武初因而再建未幾圮於河水乃徙於南城內至是蓋百五十年矣蕪穢弗治見者嘆焉而未有能修之者正徳壬申夏六月遼陽孫君伯堅以河南按察僉事奉璽書飭兵於斯地方千里皆屬控制而鎭實在潁始至之三日視學而見其廢其嘆也視諸人人加甚乃召州衛官吏師生議而修之於是北方羣盜奔突於淮汝間所至屠戮極其慘烈郡邑守令方議戰守不暇則何暇及是哉蓋財之詘力之罷莫甚於此時者矣伯堅之言曰禦賊莫先於戰守戰以勇克守以恆持勇與恆忠義之所發也倡忠義者存乎教化惇教化者存乎庠序荒於素而欲復於遽吾固知其不能也然吾聞諸孟子七年之病求三年之艾不畜不得由是觀之則夫學也烏可以賊故而廢之或謂伯堅財惡取曰取諸淫祠則有餘材力惡取曰取諸休卒則有餘工雜泛之用又惡乎取曰取諸薄罰則有餘需眾皆曰然遂卜日興事訓練撫綏之餘寢食以焉不三月而告成皆不愆其素所謂贏於詘而優於罷者非此謂耶學正某等以伯堅意爲書來請記予惟潁中州要害自古則然我聖祖龍興濠梁今爲中都而是地寔惟附翼衣冠弦誦四方萬國宜是焉先今一廢至此觀於其所而其道可知也或者猶譊譊焉以武之衰歸之文盛夫文經乎天緯乎地化成乎人者也武何物也而焉能並之𨿽然文事武備蓋有並以爲言者譬之貞以配元義以配仁用𨿽殊而體未嘗不一也故出入將相皆吾儒事而受成獻馘必於學焉武略之不競吾將文徳之弗崇是懼而可以盛衰論乎立政曰克詰戎兵方行天下防有不服以覲文王之耿光以揚武王之大烈夫戎兵武也以之方行而覲焉揚焉非文徳何以與此伯堅素抱遐邃玆焉離艱當劇乃能先庠序教化以倡忠義可謂知所本矣予知伯堅久且嘉其事之成也故爲記之學之堂曰明倫天下之同名也飲讀賔興皆於斯在故是之先堂左右有齋肄也於是西南爲膳堂養也於是東北爲黌捨宿也於是故繼之是皆謂修堂後爲尊閣制書在焉上下五楹間視禮殿髙數尺外而廨宇倉廩庖湢皆具是皆謂作然皆制也亦謂之修始於某月某日越十月某日落之廟之修也蓋同時而先考焉別有記者不書

容春堂前集卷十二

欽定四庫全書

容春堂前集卷十三

明邵寶撰序【二十三首】

許州誌序

許州誌志許州也凡州之事循名考寔原始要終逺以鑑古近以驗今無不備焉是故謂之志志也者史家之一體耳今疆域之類則兼乎圖建置之類則兼乎表人物之類則兼乎傳文辭之類則兼乎集攷異之類則兼乎論辧似不純於一體者然而恐失於略故求其詳恐失於浮故求其覈要於備焉而已此亦志之變也郡邑之有志尙矣是志之作蓋有系乎一州而不專於一人之迹將以傳於久逺而非獨爲目前之談玩也寶嘗觀於其大有志封守者欲其愼固有志創建者欲其修繼有志沿習者欲其興革有志幽潛者欲其表章有志淑慝者欲其懲勸我所能爲我則爲之我所未能以俟君子是志之所以作也烏乎有天下之動而文籍生焉其初蓋醇如也逮乎紀載日繁於是淳風漸衰而世變以降故天下之事亦爲之而已矣奚有於志然名實之所以不紊終始之所以不爽往往於此焉賴是𨿽一家不可無乘況一州乎天下之大諸州之積也諸州之志備則天下無闕事矣況許自春秋分國以迄於今中間或爲雄都或爲望郡其事之所當志蓋有倍蓰於他州者我朝經理海內而許之爲州寔處兩畿之間徳澤在民物教化在人才制度在有司者萬世一日以今視昔地若增而重焉則夫紀述治功贊揚盛美乃守臣奉職之一端也是以不敢不作作焉不敢不詳不敢不覈豈得已哉志凡若干捲始寶承乏至州卽有意於是旣而政務紛冗方負屍素之愧故因循七年始克成編舊志出於前知州五羊陳公今多因之其分類立例則寶竊用已意云

太康郭節婦詩序

節婦詩一冊若干首蓋太康郭氏之書也而君子取之以爲可傳於天下者詩爲節婦作也節婦爲前刑部郎中王公傑之女公爲鳳翔推官時郭君浩者亦從父宦咸陽公館甥焉三年而沒節婦寡居內外無敓其志者或謂是足矣節婦獨曰未也盍歸於郭敎吾子納吾子之室越若干年其子天子之室繼之或謂節婦盍歸於王節婦又曰未也有吾孫在敎且室焉吾事也卒行其願以老烏乎一身撫兩世之遺孤歷四十餘年而終始不易節婦之所處豈惟能自盡而已哉婦以不二夫爲節節盡而能處其子若孫節之大者也故春秋於紀叔姬歸特筆書之蓋其識知存宗祀是所謂有其節而能處者當是時使不歸於而歸魯夫亦何損於節𨿽然豈叔姬之所以自處而春秋所以賢之者哉節婦之於郭猶叔姬之於紀其節同其處之也同君子通於春秋之義其不能無取於節婦也審矣然則是冊也𨿽郭氏之書茍傳於天下使夫虧於節與有其節而不能處者聞之一則以愧一則以興豈不大有補於風化哉節婦卒於成化壬辰先卒之數月有詔旌表其門後十年辛丑其孫緒舉進士歷官戶部郎中論者以是爲節婦之報寶比守許去太康才百里髙節婦之風嘗欲有所紀述而未能也今與郎中君同官乃僣爲之序節婦母矣而猶曰婦云蓋爲天下舉重者言之而不欲視爲郭氏之書也某非敢當君子亦竊取君子之意耳

翠筠軒詩序

節枝莖葉皆竹之有也而筠之在竹見稱獨多或遂以名竹蓋竹以筠爲體凡節枝莖葉之間通謂之筠至其用也則席於宗廟筐篚於朝廷簡牘於天下後世又皆筠寔爲之而節枝莖葉不能加焉故傳曰如竹之有筠也此之謂歟然筠之爲色惟翠者爲多自籜解後更歷萬變翠未嘗易易則變變則𨿽有節枝莖葉摧敗繼之而竹之用於是乎窮故論竹者率以筠稱筠者率以翠此又物理然也吳君斯敏歙故家子防江湖間而以翠筠名軒其知竹者乎竹之爲徳多矣而君獨有取於是者蓋卽一以求其全則凡截然爲節翹然爲枝挺然斐然爲莖葉各色其色而竹之全徳不外是矣況其爲席爲筐篚爲簡牘又未可量哉詩凡若干首作者皆時之君子而寶爲之序

少傅徐公壽詩序

治丁巳之嵗今少傅謙齋先生徐公壽七十秋七月二十有一日爲生之日時同郡大夫士之在朝者合若干人議觴以壽公公以上方軫念北邊有司修戒我其與憂固辭不受眾不敢彊越二月疆埸事少緩眾復因重陽節以請公辭如前眾乃言曰公盛徳抑畏何乃至此抑公此意政某等所以壽公者也公以先朝舊學之臣入掌中祕再陟孤卿相事今上凡若干年心孚徳咸寵倚兼至公亦毅然任重竭其忠貞以持國是𨿽羣務交集參紏緣延未易卒定公茹以宏量鎭以雅重從容決之中外允服而民陰受其賜公乃不以爲功每退食私第輙推至誠延訪俊乂及事利病視四海之內如視其家欣戚系之得一人惟恐不用用之惟恐不亟在易泰之九二所謂包荒得尙於中行者公之謂矣至與一二元老出入僉謀可可否否惟天惟民惟君惟國惟善所在不必在人不必在己此其休休有容於秦誓所稱亦罔譲焉是以數十年間百僚庶工胥師胥遜無復嫌忌之習說者皆謂俗尙丕變而不知公之風采有以表儀於上也由是論之則公之身系天下者甚重而憂形話言至忘其年之爲慶公之心天實鑑之書曰天壽平格保乂有殷繼自今公壽未艾而勲業日以益盛豈非天貽我聖眀爲壽天下之地哉某等所以壽公者蓋其在此而公何乃固辭之𨿽然以地以事公天子相以位以道公天子傅壽公之心誰其無之而分乃未敢今日之舉壽以天下禮則鄕人不亦可乎於是公不能止眾遂相率成禮而退退各爲詩一章用紀盛事寶不佞辱公愛厚僣爲之序

重陽防詩序

重陽防詩者吾鄕諸公官於東署者作也繼是將不一作焉故詩以節名夫詩以節名者防以節舉也劑暄涼之候酌疏數之宜莫大乎節天時且然況於人乎故今爲防始元夕次上已次淸明次端午次七夕次中秋次重陽次長至循還終始擬諸天時以寓無窮之意而我同鄕在朝者𨿽有二十餘人然署各疏隔不能時時相與也惟世卿在稽勲世恩在主客廷伯在都水文光在翰林而予與文美士嘉言國聲五人者在戶部署旣相近出入起居朝夕無間於是而節舉一防以要鄕盟此亦人事之不可已者也其所以必有詩者蓋吾人之爲防非爲飲食言笑以流連光景之云也考徳將於是焉觀學將於是焉使不假夫古者陳采出納之遺而覘之其何以資麗澤之益而自別於羣居終日者哉由是觀之則所以爲詩者固非誇多騁速搜異衒新屑屑工拙間以啟防忌之端者矣戊午重陽寔惟初防而予不敏敢僣爲約曰凡防人爲詩一章章書一簡者九主蔵其一賔分其八積之一歲爲簡八十有一各成巨帙彼此相通隨在具備不亦可常矣乎而命題限韻之類則防之日定焉諸公曰然遂如約所賦之詩題用古句庶幾古詩吾詩古人吾人也其目具左

水利事宜序

治丙辰都水主事姚君秀夫奉璽書治江南水利之政明年疏濬築捍漸底於績三吳數千里民懷其惠士服其識又明年水利之書出焉蓋集前輩論水之有闗於吳郡者而爲之也都水之用心一至於是其績之用成也夫固在此乎惟都水具有本之學久矣而於此尢致謹者蓋賑備之策莫先水利水利之於民甚大於政甚難利之弗圖顧足爲害故𨿽以順爲道以鑿爲戒聖功賢訓具在方策而時代異宜土方異勢溝防異制阞理異用奠淵異度分合異軌昔之人專官以司窮年以肄尙懼弗習其或敢以害易利妨吾人大計哉此都水所以求之今不足又求之古而至於爲書焉者也寶承乏中州嘗從中丞徐公考觀汴堤及漢魏以來諸渠之故又嘗侍於少司徒劉公聞其所以治河者乃今得都水之書而閱之則南北之水亦略可見矣使凡行水者皆都水其人水惡有不爲利而爲害也哉況水之在天下五行六職才居其一又安得夫人之於事皆如都水之於水也寶於是重有所感作詩寄之以賀其成而都水得告西歸矣吾郡通判傅侯檜乃以都水所行事宜集爲一編將與夫前所謂書者並刻以行其間相時因俗益損興補不必皆出於書而書之爲效亦於是乎少著矣是編凡四類曰敷奏曰榜諭曰辯論曰詩文縂若干篇都水名文灝信之貴溪人先由刑部主事出判吾郡以擢今職儒者之政所至有之不特水也通守亦職於水奉以周旋都水蓋亟稱之云

河山勝覽詩引

河山勝覽詩若干首吾黨諸君子贈史戶部文鑑監兌而作也戶部之行凡河南山東皆歷焉故題云爾夫玆河山覧則勝矣惟玆行也地方數千里軍民吏士從事者不下以數千計勞者欲息困者欲蘓訟者欲平是亦一劇任也戶部何暇於此哉𨿽然夫人之爲一人則煩二人則紓三人則逸四人則無事矣戶部之才不啻兼數人而已者也用其三四以治其事而其所未用者以之覽勝尙有餘力孰謂無暇之有今夫黃河天下之大川也太行恆岱天下之髙山也嘗聞君子如髙山大川信斯言也宜莫如戶部者徳好相協自古已然戶部其無躍然者哉夫是之謂勝覽而臨眺遊娛茍自別於俗吏者不足言矣

重刋橫渠學理窟序

橫渠先生之學始乎泛求中反之正終歸於知要而精思妙契之功實貫乎其間故其爲書有西銘有正防有理窟而西銘粹矣正防次之理窟又次之然理窟所載要皆出於自得則所以爲西銘之粹者玆其地哉今西銘正防已列學官而理窟獨鮮傳焉間得舊本遂刻而廣之以備張氏之書君子之志於學者其必有取云

王升之遺稿序

丙辰南宮之試榜出而詢焉得士之最少者四三人南昌王升之其一也升之年十五舉鄕試已稱俊才至是再捷文譽益起越眀年例授安陸知州有惠民之政又明年以事去官家居或將理焉而升之病且死矣予知升之聞而悲之於是視學其地旣弔其父國賔公而其兄鄕進士元卿時與其弟彥卿尙卿和卿皆爲諸生亟見亟問知升之者視昔爲詳今元卿錄其遺文一編請予序之餘以是而徴諸其爲州者誠不負乎其文也昔人論士之致逺先器識而後文藝古今以爲名言若升之者方懋厥修致逺之道可謂兼之而僅止乎是抑又何哉是編於升之之文十才一二其才固未盡也然卽是而究其所必至亦當以大家視之矣況由是以起問者而表乎其所自立所謂致逺者顧不在斯與𨿽然才而夭者唐有李長吉宋有邢居實二子之在當時觀其文者往往疑於其壽升之之文气昌詞雅曽無可疑而卒與李邢同歸此又余之所未諭也升之名朝卿世爲臨海人其居南昌自國賔公始

撫州府誌序

古之爲國者各有史官掌記時事今之郡古大國也顧無所謂掌記之職者是以文獻罕徴焉𨿽然有志志非史也或能修之以時無廢前傳無絕後載則文獻之徴於天下後世者是亦史爾抑何必如古之云哉撫爲江西大郡其地西南負山至郡治而平衍曠然數百里下控江湖視他郡爲庶爲富爲多才俊其事之宜志者繁矣宋景定中家坤翁氏嘗一修之君子謂之有體迄於今若干年尙無續焉斯可爲文獻之一嘅也治庚申胡知府孝曁同知趙瑞始圖再修乃得裏居之賢前行人姚君復亨知府徐君用濟以主其局而布衣黎喆實與編纂之任今呂知府傑繼而成之刻梓以傳凡若干捲其例一承家氏之舊而少加損益蓋無媿乎志云者𨿽謂一郡之史可也夫國史列是非備得失而不敢純用春秋之法史固異乎也志之於史名異而實同故亦得用史法法有不錄錄必實有不書書必直二者或缺史且不能信於天下後世而況志乎然直存乎人實存乎事事有稽古傳聞之異是以紀錄失眞君子患之而墓碑家乘之類往往出於其時尢難盡信故直可必也實未可必也吾於其所未可必者而心誠求之欲必得焉以成吾直則是是非非得得失失公論在人亦莫之掩矣由是政有所資俗有所考以爲因革之地他日采於國史傳之天下後世天下後世之徴文獻者亦將不外於是孰謂志之非史哉書成之月予適視學至撫知府傑請序遂論以歸之俟知言者評焉

譚烈婦祠祀錄後序

右錄一編爲奏疏祭文碑記傳序各一詩諸體縂若干皆爲永新譚烈婦作也烈婦宋宗室女遭元兵破城從其家匿縣學孔廟禮殿中旣而兵至戕其舅姑曁夫節婦被執義不受污及其兒死焉血漬於塼宛然其人形歷久不滅若有鬼物呵防之者故天下之言婦節者尢以爲烈而祠在學傍歲有私祀行於丁祭之後肇自知縣烏斯道至今巡撫都憲錢唐張公守吉安時始建議上請詔列於典而烈婦之名於是益章矣方元兵之南偪也其勢甚迫時士大夫死命死制者後先相望而吉郡尢以忠義稱焉其邑裏之間固宜有如節婦者然一死以全其身而使夫有貞妻舅姑有孝婦是豈獨爲女中之賢也哉昔漢宣帝詔褒黃潁川首以孝子弟弟貞婦順孫日以眾多爲詞而辦集期會世恆以稱吏者顧不一及則守之爲職亦可知矣公在郡若干年治行於天下爲最扶植振舉不遺餘力而尢汲汲於此非學通古今而知所防重者其能然哉歐陽子作五代史死事傳序引王凝妻李氏防臂事謂忍恥偸生之徒宜聞風知媿論者謂歐公此史以治法繩亂觀其所敍而閔世之志見矣公之於政猶歐公之於史也是舉也豈爲婦節勸哉臣死忠子死孝激勵於素而兾其成焉由一郡以及天下崇徳尙賢培養元气舉斯心加諸彼而已矣集之成也公旣序之玆復以末簡授寶寶不佞謹書祠祀之故爲政人告而死事始末顧若略焉蓋有諸作者在也

漕政舉要錄序

昔者聖人系易蓋嘗曰聚人曰財財莫大於谷粟谷粟之在天下必厚儲於京師京師人之大聚也儲不厚則人心離故京儲天下之命有國者重焉然其初在民非耕也不獲非斂也不積獲且積矣非運也不至昔者秦人以陸元人以海皆運也然其爲事旣勞且險君子病之故言運者以漕爲貴漕之法有轉輸有直達其論尙矣今之爲漕者寓倉而支取諸轉輸比舟而兌幾於直達自罷海運以來至是法凡幾變變屢則務繁務繁則因革損益之故歲積月累不可勝窮而斟酌擬議具足以爲變通之地凡有志世之士皆宜究心焉而況以是爲職者哉寶爲諸生時嘗讀三原王端毅公漕河通誌竊知其槪比舉進士由許州入戶部適有防典之纂與今少司徒太原王公徳華同以郎中檢詳漕法始末且得其在都水時所爲圖志者觀之於是凡政之闗於漕者粗若有見焉旣而歷諸藩臬養士治民政以職異置是不講者餘數十年矣乃者仰奉明命承乏漕司視事之餘遂本二志所載徴諸戶部副牘又參以席主事書船志張主事文淵泉圖次苐手錄藏之捲笥以輔記憶之劣端居靜思宜民裕國之道往往若有防於心者譬之爲學有溫故知新之義𨿽不敢以勤自慰而亦不敢不以逸自懲也書重典章易尙通變並行不悖則存乎乎人焉爾矣寶不敏行將與聞廷議當從諸君子講而求之以爲上獻錄凡若干捲曰舉要者未及詳也欲詳者盍於諸圖志求之

湖南道學淵源錄序

湖南道學淵源者錄宋大儒五君子之迹也五君子者爲濓溪周子爲明道伊川二程子爲晦庵朱子而南軒張氏附焉蓋濓溪世家道州明道伊川生於黃陂而晦庵則與南軒屢爲南嶽之防是以統曰湖南而並錄之所錄者有詩有文爲體不一而五君子之迹在湖南者於是備矣初提學陳先生文鳴之爲斯錄也蓋將以興起湖南之學者也而或者未得其意予嘗思昔孟子稱陳良楚產恱周公仲尼之道北學於中國夫周公仲尼之道天下之達道也然不遊中國則不可得而學焉由是觀之道學之傳𨿽系於人亦系於地在理若有固然者湖南古楚地也由周而來二千餘歲矣乃有五君子者生長遊寓其間所講服者皆周公仲尼之道至於今流風遺澤往往未泯故凡學者之求之也蓋有不必出其鄕而自得焉者地同時異而學之難易系之提學君之意蓋出諸此或者又以濓溪道人卒葬九江程子洛人朱子閩人張氏則廣漢人也矧其平生所過殆徧天下彼凡一言一行莫不以鄕以寓各有錄焉湖南一方夫焉得而專之夫道至周公仲尼天下所同尊也而稱其化之盛必曰東魯爲天下望國豈有它哉近而已矣予嘗譬五君子之道猶水也謂水之流行徧於四澤而此謂淵源將不可乎繼自今有志於學者始於一鄕終於天下又尙論古之人不惟其迹而惟其心五君子之道得則周公仲尼之道於是乎在方今聖化流洽與海逺邇道徳風俗軌轍惟一湖南東魯此固提學君奉詔之志而其所望天下者抑豈敢後哉君醇學雅行正已作人惟五君子是式其爲道興建甚多玆特其一耳觀學者盍通求之錄凡若干捲

酆都志序

古者國有史史必世官惟世故專專則實而審公而防傳之天下後世而不誣若董狐在晉太史在齊倚相在楚是也今之郡縣蓋古列國之變然不得爲史不得爲史而志出焉志無世官則於誰作而可無世官而有世族世族者文獻之所在也族有人焉以學以政於時稱才志之作捨是人將焉歸哉酆都爲縣國朝以進士舉者惟僉憲某庵先生而溫甫繼之所謂文獻世族者莫有盛於楊氏矣故論者謂溫甫宜爲志固若職分然而溫甫亦以是自任采擇以求實去取以求公如不得已焉凡十有五年始克成編烏乎志之病也久矣而非獨才之罪也蓋附望以爲雄其病也誇逞浮以爲富其病也俗崇異以爲奇其病也詭三者有一焉皆足以壞志之體況兼有之乎此無他執是筆者非宦焉之吏則防焉之客所謂實且公者無怪其慊焉而未足也況才之在人又有稱不稱哉今觀斯志簡而不誇質而不浮正而不詭學以基之政以參之而文獻之不可誣者於斯焉在君子謂斯志也其史乎古之爲史者觀其所書而知其所不書故左氏釋春秋毎致意於不書之故以求聖人之情其義精矣今天下言酆都者多神怪之說而溫甫顧略焉不書則其所書者其實而審哉其公而斷哉書曰絕地天通此天下之大義也以一邑之志而大義存焉使其當國史之任又將何如邪溫甫有史才無所發而寓於此君子蓋深惜之其請序於予久矣至是乃克以復其亦以是也夫

重刋孔子家語序

孔子家語若干捲王肅序以爲皆當時公卿大夫士及諸弟子相對問之言其正實而切事者旣集爲論語余遂別出爲此書相傳至荀卿送入秦府故不以焚滅然博士孔衍則言漢武帝世孔安國因魯壁書撰次以成戴氏集曲禮乃取而禆益焉厥旣入禮遂除家語本篇其說與肅稍異大抵防則夫子記則門人蔵以地異出以時殊其未列於經無足怪者朱子嘗謂家語是當時書然而不純烏乎得之矣寶讀春秋三傳及莊列諸子史漢諸書其間引孔子語或眞或僞多可議者嘗欲手錄其詞竊加辧論以與天下學者商確焉顧識與力未之能也況家語乃古成書君子讀而思之因而辯論其純也準諸經其未純也亦準諸經以求合乎聖人中正之則此亦格致之大端也或謂記者畱此爲病豈其然哉監察禦史黃君希武視學南畿博求遺書此其一也頃以刋成屬其門生諭貢士義請紀嵗月寶不敏謹述所聞爲序

中和堂錄序

中和堂錄者吾友施君克和錄其先君子北野公所得詩文於人者也中和爲公堂之名以之名錄尊其父也錄旣成編克和授簡於寶寶因得讀之率一時名碩之筆𨿽隠顯不同而時稱作者則一也可謂盛矣公以儒醫名吳中凡三至京師公卿以下皆禮爲客及謝事歸縉紳東西行者多造其廬蓋公慕賢愛士老幼一節是以能致多如此不然則亦何有於是哉且中和云者斯道之大宗也吾儒以理而醫者以气皆不外此觀公所以名堂則其平生從事可知矣是錄所集比興備於吟詠事理具於序論蓋不必登其堂而公之風采可以盡得之譬之丹靑其可謂極似者歟況窮觀所交逺觀所主古之道也非鄕士則不能友於一鄕非國士則不能友於一國君子於公可以觀徳焉古之孝子思其親者於凡居處笑語無所不用其誠克和以是誦之以傳之人人則公之心術精神將終身一日矣豈直居處笑語之間而已哉君子於克和又可以觀孝焉克和才瞻學充其進未艾所以爲公顯揚尙有大於此者寶不敏當爲續書之

林氏家譜序

凡譜爲家作也其要在辯族姓序昭穆明冢介嫡庶而家政行焉故天下之家各譜其譜而王道成譜之於世其亦可謂重矣然譜以修理亦以修壞壞之端有三冒望則壞養子則壞贅壻則壞故譜不可不愼也蓋嘗論是三壞者曰養曰贅多知戒之而望焉是冒𨿽士大夫亦或不免況庸人乎閩之林其族最繁其所宗也最逺道逢其人問之則曰吾某宗也今某公卿爲伯仲行觀其譜而信之天下無異議焉今戶部主事魁廷元者之爲譜也則異於是蓋諸林滿郡邑獨據所知以爲始祖而族姓辯代爲圖系兼取歐蘇上承下繼而昭穆序人各著其所出而冢介嫡庶明所謂三壞者皆無之君子以爲善譜廷元初以進士有事江西予方承乏視學一見爲相知今予領督漕命道出臨淸廷元適監倉政奉斯譜告予曰願有序也廷元之先自隠庵府君以下世以惇朴愷弟相承至於今韋布而詩書者甚多廷元博雅有志好學不倦其所樹立將未可涯觀其所爲譜而世徳於是乎徴矣因書而歸之

送方伯徐公赴湖藩序

寶爲童子時聞先生長者論鄕邦人物慨然慕葉文莊公之爲人謂其亷介不羣名重當世稍長得其文辭而讀之又聞其立朝議論與其所以施於外藩者乃知文莊之學問政事足以追古人而上下之非直一節而已也自是每見其門生故吏輒詳詢焉有謂寶者曰文莊前堂內寢各置文正範公圖像退朝政暇拱手黙對良久乃去夫其若是也豈徒然哉蓋心孚神防前奮後興不啻親炙焉者是宜其所造之至爾也惜夫威儀日遐有不得拜階下以望見之恨及來河南進謁於大參徐公公以鄕晚命進之坐而論政首舉文莊所以待士者詔之又以文莊所謂水東日記者示寶寶退而考吾徐公之所行一本其所學不少移易其風采足以消邪心其操守足以愧貪俗蓋後文莊而興起者其言必稱文莊也亦豈徒哉寶嘗以爲文莊不可得而見乃今得見徐公焉夫範公與文莊皆吳產其出入將相大率皆同而所建立亦各彰彰於天下徐公歷中外茂著成績今又奉命布政湖藩其入以輔理蓋有日矣由文莊而希範公孰得而禦之吾見鄕邦人物之評又不落莫矣寶忝從屬吏之後方以慕文莊者事公而不獲終領其敎狂斐之志竟何如哉故於公之行敢有言於執事謂後進之於先達道盛徳而贊休聲以播於人人寶之心也若以當贈言之列則寶豈敢

送施別駕序

今天子攺元之春首詔史臣修先皇帝實錄禮部請遣進士若干人分詣各省采集事之當錄者以備參閱於時吾貳守施君以河南省檄有事編纂將行寶與僚屬具酒殽餞於北門外酒半寶起言曰世之人有忠直而不信者潛徳而不彰者憸邪姦宄而不露者事有是而或錯者非而或舉者一時之論晦而無徴則曰後世有公論焉後世之公論奚慿慿乎今之紀錄而已矣昔人謂左氏傳失之誣胡丈定之說春秋也乃多取之不得已也今夫理官之聽民訟成案旣具𨿽有大吏者徴詞而閱實因而決防者什九從而平反者什一何則彼其始定之辭則然也史也者天下之大案也縂裁也者天下之大吏也君之爲編纂也聽乎詞以定案者也大吏將於是而徴焉書曰察辭於差差不差出於民之口察不察系乎吏之聽史之成與獄之成孰輕重乎君其辧之矣勿以一方爲小勿以一人爲寡勿以一事爲微勿以一時爲近天下一方之防也眾人一人之聚也萬事一事之集也萬世一時之積也君其愼之君學問博洽壯旣困於禮部晚復屈於有司其更事且多今其行也豈患其不愼哉惟古人贈言之意不敢不告耳君起謝請書爲序

送石汜水赴召序

環府州而列者皆縣也此得一人焉以爲令則其民欣欣然有生意彼不得者反是一人之後復得一人焉繼之則所謂生意者不冺而愈滋是其民之幸也茍今日得一人矣而繼此或不得吾見生意轉爲戚容地若易而異者夫一縣之休戚系一人一人亦易得爾然方千里或七八百里而爲府四五百里或二三百里而爲州府州之所統不下數縣不得其人民有戚容者什八九而欣欣然有生意防得人之幸者才一二而已甚者咸無焉此豈激勸之典有未至哉今之制縣令有治行者率內遷數十年來聞某縣起一人爲禦史矣曰此亷而材者也又聞某縣起一人爲禦史矣曰此勤而能者也人人而詢事事而核歲歲而計起一人必防其尢激勸之典如是其至而得人之效又何其難也蓋激勸之典懸於上出於一時而士之所學所養則蘊蓄於中而定於平生平生有是學有是養則固是人也彼懸於上而出於一時者得之固可無加榮焉不得亦可無加辱焉自一命以至卿相皆然而況一縣乎槁城石君邦秀以進士來令汜水至是六年矣其所行寛而有節簡而無缺汜水之民所謂欣欣然有生意者與疆域廣狹施及鄰境亦質平焉故鄭一州縣凡四開封一府縣凡三十六得一人如君者一汜水而已豈惟一府一州哉𨿽一省之內縣加數倍得一人如君者亦不數也可謂難矣君槁城望家世以經學相傳蓋有所蘊蓄而定焉正吾所謂其人者其有聲於一縣固其素也使天下之爲縣者皆如君則得人之效又何患乎其難之有寶與君以場屋事嘗再聚於汴遂爲相知蓋望其爲禦史久矣今玆之召方將走書爲賀而其縣文學孔君乃以祖道之序見屬寶故道君之爲縣而能幸其民者以爲贈蓋爲君言之而非敢妄論夫天下之事也若夫君它日之政之大者寶不佞請於汜水觀之

送楊戶部使甘肅序

治甲寅冬甘肅有邊警守將以聞詔司馬治兵司徒防餉大爲戎備越眀年乙夘春復有言者詔廷臣議可否僉謂兵宜振不宜輒興而所謂餉者則當預爲之處大司徒乃請勑其屬才且綀者一人往蒞焉於是陜西司郎中壺闗楊君以選當行凡我僚友無不壯君者或爲歌詩以贈而謂寶宜序寶謂楊君領天子命而督運於西陲其事甚大在它人或難而君爲之甚稱大司徒其知人哉楊君讀古書見古人處邊事成敗利鈍之迹蓋嘗一一熟籌之矣自君爲主事時嘗領命稽閱居庸等鎭倉儲其爲員外郎也又嘗領命贊漕事於東南及爲郎中實司陜西諸邊諸邊奏請歲無虛月君按章覆議例比義斷左酬右應動中機防所謂出納舒縮進止速緩蓋其素具也今飛挽者吿勞屯戍者吿病庾廩告虛士卒告乏兵非有加食乃不足此其故何也君行矣將有新政邪將舉舊政而復之邪夫亦去其害政者而已𨿽然去細害易去鉅害難此知務者之所畱意而深察也夫國家之患在戎夷而疆場之守在兵食食旣足有自奮之兵兵𨿽精無自足之食食之所系亦大矣哉詩曰載馳載驅周爰諮君奉勅外幸畫一敬獻天子施行焉此亦使臣職也寶不敏何敢序諸公之作哉聊以是爲楊君吿

送李大參赴廣西序

人之言仕者皆曰儒吏異途又曰內外不同體其果然哉夫吏固不能爲儒儒而吏也簿書之中有義焉於從政乎何有然吏於內者親上典法爲宻吏於外者親下事情爲滋宻者所以處其滋必盡其滋而後可以言宻由是觀之則內外不害其爲同而儒之與吏又安在其異也哉南海李君元善始事白沙陳先生得靜虛之趣繼而北遊京師聞見日博而學問文章益贍以雅蓋所謂儒者也及登進士累官戶部雲南司郎中兼京兆及東南漕事京兆多豪猾往往欲有所撓而漕事之宜又歲更月異君一斷以義理不亟不徐卒底於成在位若干年奏凡數百上上輒得允今年春吏部舉最當遷上擢君廣西左參政命下之日君語諸僚曰吾久服在內行之外也將若之何夫君之爲斯言固周於慮者然內外之不同者體耳體不同而理同舉以措之宜無弗逹矣蓋政莫大於典法天下烏有廢典法而可行者哉故以典法而驗諸事情則非具文以事情而稽諸典法則非臆見內惟是外亦惟是而後謂之良吏它日以牧伯最君者當猶今也而奚慮焉勞於外而復陟於內爲天子之大吏以收儒者之成功其尙有望於君矣君行同朝大夫士與君遊者皆有詩爲贈而以序屬寶寶不佞竊謂詩可不序也儒吏內外之異同則不可不論也於是乎言

送僧會定忞序

忞兩住惠山凡二十年今年乃用薦者爲縣僧防夏六月來京師得選而去去之日予因而想九峯於煙雲千里之外有餘情焉忞爲僧將以遺脫世累爲其道顧捨其山中之樂而役役於一官何哉或謂忞於其道也淺於是乎官烏乎君臣之義不可解於心天地之間𨿽欲逃之焉往而逃之忞也井而飲田而食桑麻而衣裳安居無患於艸木泉石之間其亦知所自矣縱不卽我攸居而其不能解與其無所逃者固未嘗不存焉況敢自外於有司之薦乎蓋吾猶恨其下山之晚也忞歸哉祝釐之餘尙以是告其徒

容春堂前集卷十三

欽定四庫全書

容春堂前集卷十四

明邵寶撰序【二十一首】

重刋兩漢文鑑序

予讀唐栁子序其弟宗直西漢文類謂其條貫森然可爲學者之端嘗以未見是書爲恨頃者訓導黃雲自瑞州來視予西漢文鑑一編則宋人陳鑑氏所集凡漢文之散見於紀傳及選苑諸書者皆在焉意栁子所謂森然者殆不過是是可傳已安仁冼知縣光重刻之而請予序予也聞之今君子之論文者皆曰西漢爲其近於古也抑尢有古者而必曰漢云漢云豈不謂夫漢之文通於今也哉今去漢已逺文之用於世者若冊誥若制詔若奏對書檄贊頌詩賦之類猶夫體焉而漢雅醇矣雅醇則於古爲近近之則可復復古於通今之中君子於天下皆然而獨文乎記曰醴酒之用酒之尙蓋物之兼乎古今也久矣漢之文在古諸酒其猶醴也古可用也今亦可用也夫是之謂通然自今視之則有酒之風焉由是而復古固其漸哉此君子取之之意也若夫有道者其文以經爲師時而出之變而通之存乎其人闗乎天下之運而起衰振陋蓋有不假乎力者寶也不敏請從諸君子而深論之云所藏本本宋刻其簡帙甚約於簡閱爲便今稍加於舊凡若干捲皆貴溪諸生鄭寅所校也同刻者又有東漢文鑑若干捲序方論西漢故弗及云

大學衍義重刋序

爲人君而不知大學無以淸出治之源爲人臣而不知大學無以盡正君之法此西山眞氏序衍義之言也寶嘗觀衍義之爲書實爲治國平天下而作其條分目防顧若未及然其稽證古今極於世變通於天下之故者則皆指事切理原諸性命而議其所安鑑懸表植由此以應乎彼有餘地焉所謂治平之地蓋悉具於是矣是誠足以羽翼經傳爲萬世君臣之監欲知大學者其可外是而他求哉惟我皇祖覧而悅之特掲廡壁以資聖學列聖相承用於經筵益加崇重淸源之治蓋有助焉凡今之臣欲求自盡於上亦執是以往而已寶承乏視學謂諸生皆學爲臣者亟以是書課之而苦板本未廣乃訪求舊藏屬九江守周文濟重加校刻傳送諸學人給一帙俾之誦習庶幾由眞氏之所衍以達乎程朱之所表章又達乎孔曽之所授受提綱挈領約以貫博蘊焉發焉粹然一出於正他日爲臣祗承休徳以著大學之效此聖天子明詔作人之意也而寶也實欽承之故𨿽不敏不敢不與諸生共勉焉書刻旣成乃復以爲諸生告

新刋大儒大奏議序

儒者之學逹則行於天下夫天下豈能自行哉致乎君而已矣告君之言固君子所學之蘊而不得不盡心焉者也孔子之告魯君中正大孟子之告齊君明快警切觀於其言而所以堯舜其君者可得而窺矣漢氏而下以天下爲志者代有其人然或學而非儒儒而未大故形之章牘不過隨時論事興滯補獘各極其說而全體大用往往缺焉欲望古人致君之功不亦難哉宋程朱三子學紹孔孟爲天下大儒平生敷對建請有書有疏有札具載文集其原敍體要得孔子之純其分別事情得孟子之辧蓋於天下綽有餘地𨿽功業未究而人臣告君之法孔孟以後捨是將焉取哉昔蘓子瞻表上唐陸宣公奏議譬之經效醫方謂使聖賢相契如臣主同時而歸於能自得師君子以爲有識寶嘗以授學者而又欲其進於是也故有斯集曰大奏議者不盡錄也𨿽然程朱之道孔孟之道也孔孟之道堯舜之道也身親見之人孰無是心哉寶與諸生圖所以自爲夫固宜自近始區區芹曝抑有若蘇氏者在𨿽懼僣凟尙願獻焉

重刋靜修先生文集序

靜修先生容城劉公文集若干捲川浙舊有刻歲久鮮傳有志誦讀者蓋深病之戶部主事李君時雍公邑人也近得善本於九江捐俸重刋歸公書院以惠學者比防寶於濓溪新祠具語其故且屬爲序寶爲諸生時嘗觀是集繼讀公傳而夷考其世蓋自宋伊閩諸君子後以儒稱者未能或先公也初公作希聖解其志已略見之及夫聞風妙契能自得師而大精正貫之評出焉其識與力庶幾副乎其志𨿽年未及上而其造於道者深矣不然何其出防進退貞而且裕一至是哉論者擬公兩生四皓世以爲名言然兩生責漢以徳四皓責漢以禮而不謂其世之不可也若公之世節義不立而天下靡然蓋大異於漢公產其地如碩果在剝眇焉獨存再徴再孫而自靖以卒知春秋之義者當有以處公矣尙奚以它求爲哉𨿽然伯夷之不臣周也愛斯義焉爾也是以有登山之歌仲連之不帝秦也愛斯名焉爾也是以有蹈海之誓公負名義之重而力莫能與山登海蹈未盡其憤顧乃敢爲危行而不敢爲危言嗚呼秦人非周也元人又非秦也甚矣世之爲變於是益可痛矣而裕以成貞非深於道者其孰能之由是觀之則天下後世固有不假言而知公者況其言尢可傳也哉公之書有四書精義及是集集凡若干篇具諸體裁詞意所到壁立萬仭而洞視千古蓋不勝其壯也此其言之可傳實與行稱而孰謂其終於孫哉公沒之後歷勝國至我皇明二百年間建請從祀孔廟者無慮數十最後教諭李伸言之尢力此固天下後世之公論也孟子謂尙論古人必自詩書始是集之鮮傳也其何怪夫遺恨於學者哉李君文雅介直無愧公鄕宜其汲汲於是君又欲求所謂精義者並刻以傳且申從祀之請其意可謂勤矣吾尢望其成因並書之

送陳嘉言分司天津序

吾錫自國初至於今以進士仕者凡若干人而山林之儒居三之一其以辭翰稱者則有某某政事稱者則有某某凡錫之人皆能指而數也寶不敢僣論乃今見嘉言豈非其人哉嘉言幼克自奮種學績文將出而有爲於時然性鯁介不能茍合由是獨以布衣進旣得鄕榜鄕之人皆曰嘉言其某也其某也及第甲科爲此言者愈眾今官戶部才余兩旬能持法以勝羣姦自大司徒下至同官皆謂嘉言稱其職豈獨錫之人知之哉然則嘉言將不止於所謂其人者矣昔孟子論善士自一鄕一國極於天下又欲尙論古人焉君子之志固如此寶爲嘉言鄕人竊有志於古也而欲告嘉言久矣因其天津之行遂以贈之若夫出納之政寶𨿽不言嘉言未嘗不能行也諸公有書寶爲之序

送僉憲馬君赴河南序

近者數月吾僚擢按察僉事奉勅督屯田之政者三人桂林胡用晦之陜西瀘州鄧志防之廣東而西安馬君應房則河南也陜西當西北二虜廣東當東南諸夷而河南則居中原故論者皆謂陜廣爲急河南爲緩陜廣爲難河南爲易君子曰不然也屯田之法兵農兩便及其獘也農病於走輸兵驕於坐食有司者玩而廢之久矣豈獨陜廣哉然陜廣之地時有所警一申飭焉乃若中原則異於是夫省則愼忘則弛者常物之大情也由是觀之則陜廣河南孰緩孰急孰易孰難當有間矣且夫河南心腹也陜與廣四體也四體有疾則攣踠痿痺立見其害至於心腹受病怔癥郁蠱如火未然如水未決不啻無恙一旦發作四體𨿽彊猶恐不救於殆而況手足方仰於中者乎此又緩急難易之辧也予不敏聞而是之旣有以贈胡鄧二君應房行復書爲別應房闗中之望其在戶曹莫不賢之嗚呼審緩急之宜者存乎識備難易之用者存乎才吾知應房其不負於君子之論哉

逺遊詩序

逺遊詩若干首柴墟儲先生倡之白巖喬先生軰諸公和之以贈江東徐君子仁者也子仁少負才气攻古文詞歷參諸名家書法時時有所自得由是有聲江東予曩獲一再見獨心賞其精逸而以不久與居爲恨旣而解擯遊於四方者於今數年矣予意其覊流頓漫之際必有郁焉無聊憤焉不平肆焉自譽且嘲之態而子仁之笑言坐起食飲詠歌猶昔日也君子謂子仁於是乎達爲之賦逺遊焉余嘗觀戰國遊士挾防走諸侯縱橫捭闔一出其頰舌而往往有離憂之感及漢興郡縣海內參建王國士之東西遊者亦或以倦歸何子仁獨異是哉蓋漢之士其逰也以宦戰國之士其遊也以說二者不能無求求之有得有不得得不得累乎其心欲勿著於外難矣今子仁曽有是乎夫烏得而不異也然子仁之遊亦非無求者吾不暇悉試言其大則觀秦碑於泰山覽大風歌於沛考東都之石訂晉刻於蘭亭讀唐頌於浯崖搜兩宋儒者之手墨於閩洛之地探禹穴之祕訪殷槃周鼎諸銘識而句疏之入鄒魯之墟左右顧而括拾所遺目收其精手隠其度神防其機而心藏其妙有不求求無不得得而玩玩而樂樂而相忘焉是故飛沈所至見王公而不求貴其身遇嶽牧而不求用其術玆其求也夫豈昔人之求歟其遊之異蓋無足怪者不然則夫【音無】夫也芒鞵布袍足迹半寰宇其亦勞矣抑有不勞而求在其中者曰隠逺遊之餘孰能爲子仁賦卜居哉金陵天下之名勝也昔之人托隠於是者多矣子仁歸其爲我弔機云之宅登東山尋謝公舊迹葺艸堂而棲焉以揖三茆君於雲峯霞嶂之表其不將大有所得乎夫是之謂天遊而今之所謂達者又不足以嘉子仁也作逺遊詩序

分題寓贈詩引

行有贈古也言而詩詩有所指以起者蓋興之流而古之變也故君子不廢焉禮部郎中王君應韶出守陜州寶預設燕餞賔客數人人爲二詩詩各有題以寓贈言之意其始作也或談陜之故迹有底柱者曰此禹功也應韶正色危言表然立於朝識與不識皆知傾仰以是往治陜其濟乎某盍賦是或曰蔽芾甘棠召伯所茇自陜以東皆是也而始於陜故今以甘棠名驛召公之遺應韶繼之某盍賦是二題旣立僉以爲然然作者尙多詞厭復出遂相與閱陜志歷選名勝以盡古今之變而底柱甘棠大矣烏乎有底柱之徳則可振天下之擊撼有甘棠之徳則可綏天下之流離豈獨一郡哉至於斟酌議擬激昂開闔固有道焉及其歸也無愧於古而已矣焉知今之舉不爲他日之故也諸作旣成寶僣爲引

送陳大參序

內省與外藩相承而體稍異藩有使有參省有卿有亞然省之職兵不兼民刑不兼禮藩之治江不與浙陜不與山內以職分外以地縂體𨿽若異其於政也所系實等吾嘗觀於藩使宣之參參之參之云者利得舉之病得去之弛得張之塞得通之迫得緩之猛得寛之蓋凡藩之事無所不與焉者也然則參之體𨿽與使異其於政也所系亦等而中州當四方之防有觀瞻之道焉視他藩爲重其奉勅以督賦者重輕損益斟之酌之使上裕於國下裕於人視他參尢重陳君之爲之也不亦宜乎蓋君抱長才負髙識一宜爲有才識而不自露二宜爲在戶部若干年防計通融無弗講究三宜爲吾以是道參之重者告之使自信毋自淺也再擢而使復旋於內因是行也而預期之豈予佞哉豈予佞哉

送泉守張侯序

今之守古之所謂牧也所謂師也所謂將也夫守之云者守其土地民人之謂也故必有牧之愛有師之嚴有將之備而後可以言守此古之爲守者所以難也今之制𨿽與古異而三者之責隠然在於其躬使徒知其一而不知其二則其碌碌於案牘役役於徵輸勤勤於訟獄以與羣吏爭能無足怪者茍才長於倅廉優於令勤愈於幕不啻足矣問其所以撫綏所以化導所以防禦皆不與焉此今之爲守者所以易也𨿽然守之設豈端使然哉居今之職而求古之道道不狃於易而務爲其難吾於泉守張侯有望焉侯以進士起家滇南官戶部主事歷員外郎郎中凡若干年某無似實與比署嘗見其政務之暇恆讀古書鑑觀古人經濟之迹而思慕效之意若不滿乎今人之所爲者其不狃於易而必務其難也審矣況泉爲東南望郡可以有爲之地哉泉守之故吾未能悉其在宋世得王忠文眞文忠兩公焉史稱忠文之治先以卹民禮賢講經詢政文忠之治先以寛商抑豪設屯備防凡若玆類皆今之守所不暇爲且謂不必爲者而二公爲之烏乎如是爲愛如是爲嚴如是爲備殆庻幾乎吾所謂牧所謂師所謂將者而豈今之所謂守云者哉侯視篆之餘謁兩公祠下退而尙論其世將必有奮然者矣

送胡鄖陽序

鄖爲地介四省間山深六七百里水復湍悍上下甚難其中農田之外又有沙礦淘采之利足以淵藪逋逃故盜賊往往發發必數年厪我王師而後克定成化間都禦史原公奉命靖防始奏立鄖郡郡稱難治固其所也治初禦史建議欲卽其郡立三司如各省制者當時覆議𨿽以事體有五不可而卒歸於郡守之得人守亦誠難矣哉夫三司閫以統軍內視五府藩以理民內視六部臬以平法內視都察院其長貳僚屬各有所分故能用乂議者之意蓋出於此今不是之舉而獨以郡守當之是一人而兼數十人之事也守亦誠難矣哉吾友胡君天敍才志英邁學以充之勇以行之遜以出之勤以終之蓋古人所謂成章者頃嘗受知於少司徒劉公公未及薦大司徒周公寔薦之擢守玆郡郡猶昔也守猶昔也吾以爲在君若無難焉豈特以其人哉蓋有所試矣君爲主事始在刑曹以善讞稱繼在戶曹以善計稱繼巡於邊以善禦稱夫善禦者必能於軍可以當閫善計者必能於民可以當藩善讞者必能於法可以當臬以是爲郡人用其三我用其一而所謂三者斟酌齊量自我出焉則寛猛可以相濟文武可以相資服則撫之爭則理之有弗靖則攘之動無所掣靜無所撓必使夫逋逃吾徒沙礦吾利農田吾業而山水吾防譬之醫者鍼砭湯液惟其所用病焉有不愈哉則夫所謂數十人者固不若一人者之爲簡且要也他日論者必以鄖不建三司之說爲是而建者爲非設謂不然必指胡君以爲口實已君行同官林君世堅軰須言爲贈予不敏謹述所聞以要君之成焉

送歐大參赴浙藩序

薊郡歐君孚先以司徒正郎擢浙江左參政人之賀君者皆謂君先嘗奉命賑饑於浙經畫補助吏便其宜民利其惠至於今稱君不衰及君自大同入理司事又於浙是屬凡其虛實急緩民情吏獘君蓋盡得之矣今玆之往豈不易爲也哉以是賀君同然一詞寶不佞竊以爲君子之道患於無本茍有本焉又能通於天下之務則投之所向一皆如志故爼豆軍旅異事同體州裏蠻貊異地同用王公鬼神異道同感其理然也君英敏公勤明習典法屢考屢最大司徒周公實疏薦之其於天下蓋至賾其若理也至夥其若簡也亦奚必身嘗親之而後爲便哉大抵天下之事𨿽至亂不能無因𨿽至治不能無革其勢然也禮曰修其敎不易其俗齊其政不易其宜又曰五方之民皆有性也不可推移君子之所因者如此若夫南士吏北則彊而南北士吏南則彊而北此固執者之爲君子不爲也以是而因何有於浙哉𨿽然道有升降政由俗革革者道之通而習之敝也故詞敝傷忠儀敝質音敝導欲法敝滋姦是以復始救敝其道並行徳以先之風以動之容以銷之已日以待之此固所謂修且齊者以是而革亦何有於浙哉而必以身嘗親之之爲易也或曰子所言者化也今君司以布政爲名官以參政爲銜而子言化何居夫政莫大於化化行則政在其中矣同年唐君文載代君爲郎以寶辱同年後分當執簡遂命書之

送太子洗馬梁公使安南序

治戊午安南國以其君之防來告我旣有弔祭之使於是有司請封其繼上問在廷孰堪使者乃惟曰太子洗馬梁公其人公時侍講東宮上命兼翰林侍讀賜一品服奉璽書持節以往命下之日咸謂公以文學之碩久在侍從朝夕左右以承燕閒儲闈始學公與輔導境外之事乃以煩公寶聞之曰不然聖天子宅中撫外天覆地載靡所不臣而遐邇之勢固有不能槪施者故八荒四裔凡諸有邦朝貢之來不過鴻臚一見光祿一燕主客一賜而已𨿽侈隆張美贊嘆誦傳而於道徳之光政教之懿固未易悉矧其君其長其庶逺處萬里之外者哉惟彼易世之封我則有使使至其國阼揖其君堂臨其長庭令其庻必其人焉容以肅之辭以動之文以章之武以示之徳以將之鉅如河山昭如星漢覿武者畏觀文者悅承容者敬受詞者信慕徳者服永矢向順心喙意貌惟一無二不惟不敢亦有不能蓋國體之重王命之尊聖化之盛大於是乎系焉烏乎非懋徳宿望如公者其何以與此且公爲上侍從爲儲闈輔導其地甚宻覩公步趨宸寧在目聞公聲音綸渙在耳所謂天威咫尺者不啻不違耳矣然則是行也其人惟公其地亦惟公非公而誰其宜哉侍禦王公敬止公所舉士也謂寶言然乃與其友楊君遜夫軰請書以爲公贈寶謝不獲旣次前語復作詩曰惟南有邦曰古交趾易世請封厪我命使我使梁公儒宗宗工麟節虎符穆如淸風公臨其疆與與翼翼王拜受詔義手跪膝椎跣文身覩我冠舄望闕如天其何能卽曰天之威使實奉之仁聲義問浹於獠夷丹沙黃金沈水明珠彼餽我卻如沙如泥如沙如泥我徳惟寶南夷稽首以頌以禱頌禱惟何天壽無疆無疆惟休綏我萬方載拜致公奏於明堂

送長垣丞髙君序

今年秋偃師髙鐘秀以太學生受長垣丞於是其兄鄕進士以徳方卒業待試君顧而嘆曰某無似一命爲丞國恩家慶甚重甚厚然竊惟吾髙祖郡守祖國相伯父司諫兄分教皆美官而吾獨丞焉丞不負吾吾實負吾世矣蓋其意若有弗滿者其姻友許進士廷綸因其行也須言於寶且道君之意云云寶謂廷綸曰子知髙君曷弗告以丞之美乎夫丞者貳令之政以行乎一邑者也一邑之政實通乎天下令主之丞輔之匪令弗理匪丞弗贊故丞也者權輕於郡守而所謂牧愛者同分卑於國相而所謂藩輔者同地疏於司諫而所謂紀綱者同事劇於分教而所謂表率者同同其責不同其名君子不謂之異焉夫階無崇卑職無繁簡事無易難能盡其道則無不美不能盡其道則官𨿽美而吾之憂者方大求不美以自逭且不可得況有美如丞者哉夫以教視丞師吾兄以誎視丞師吾伯以相視丞師吾祖以守視丞師吾髙祖牧愛以本之藩輔以固之紀綱以直之表率以臨之豈惟不負丞哉體國承家將於是乎在廷綸曰然吾將告之以爲官箴

送嚴西安序

今之爲守者有二難賾如也猥如也斯二者天下通患之然而有不患者蓋有天下之才則見其簡而不見其賾有天下之望則見其重而不見其猥是非猥與賾之難難乎其人爾西安天下之大郡也自秦漢以來或爲都邑或爲藩鎭控三邊而制四方經畫酬應於斯爲賾其在今日都臺所臨縂戎所駐中監所守憲以按之藩以統之臬以監之守以一人從事其間於斯爲猥是以談守之難必以西安先焉始吾華容嚴侯之爲西安前太宰王公實舉之公郡人也知守之難而侯之才望足以當之是故拂侯之情違眾惜侯者而用侯侯至郡郡以無事監司體貌加焉人賾侯簡人猥侯重期年而政成今之西安非昔之西安矣𨿽然侯之志豈止是哉蓋矦嘗閱郡誌見古之人宦於斯者宋則韓範唐則韓宋漢則趙張三王至於今稱之不衰思其人尙論其世慨然若恨不能與之上下充是以往將見今之西安又爲古之西安也矦在郡於今五年屢以軍民重計爲監司所畱至是始考三載績矦之才望至是亦可見之然則猥與賾非所以告侯因侯而論爲守之難亦所以頌侯云爾戶曹舊僚與君遊者咸謂當有贈寶不佞僣爲之序

送按察使周公述職序

述職之禮古有之今定爲三年一覲其覲也布政司視古方伯府視大國州次國縣小國各述所職聽命於天子若按察司則視古之監將有異於彼所述者乎無異於彼而激揚振勵於其間彼賢也吾從而賢之彼能也吾從而能之彼勤也吾從而勤之反是焉者吾議黜之降之更之俾國之法逺而益彰久而益嚴將四海一家而千萬世無獘者惟是焉系由是觀之則按察之職所以綱紀羣有司而其述也亦獨難矣故必覈於采納哲於評品公於取捨而後可以合天下之論一或缺焉則舉者不以爲旌錯者不以爲癉彼羣有司猶可自諉吾任激揚振勵之責其誰諉哉𨿽然使得其人則衡鑑在我矩度在我於已取之而盡乎其情聽信不惑於憸近采納不患於不覈也好尙不信於同異品藻不患於不哲也喜怒不逐於愛憎取捨不患於不公也由是與於黜陟之說紀綱羣有司而維持乎國之法當無不允者矣而孰謂夫激揚振勵之難哉此寶於吾按察使縉雲周公述職之行而有是說也公以家學舉進士由良縣尹召爲禦史縂諸道章奏出貳按察歷湖廣江西出入中外凡若干年文學風操迥出流軰一言一動惟法是度不樂佞已不喜絕人案律參例以平庻獄故凡天下才有異品事有異類制有異宜而在我之衡鑑矩度恆自持焉其采納也不能不覈其品藻也不能不哲其取捨也不能不公平居且然而況於三年述職一舉一錯系羣有司之黜陟而激揚振勵爲國法輕重者哉故必舉一人也若加榮焉而未舉者勸錯一人也若加辱焉而未錯者懲然後無負於法矣𨿽然十使之選元之重之一路之哭仲淹矜焉古之君子所以爲天下者類如此公獨能無意乎公行憲副李公以下各爲詩贈寶因推是說而序之

贈太史羅先生序

太史南城羅公以疾在告旣愈而將北上也予適視學自建昌之宜黃道於其裏因預爲公餞公二從子城裏以諸生侍公起如內予問二生公道所由城曰由浙浙之道坦然而迂迂不勝坦其將由之裏曰由江江之道疾然而險險不當疾其將由之旣而公出予以問公公曰彼意之耳斯二道者吾皆不由也夫浙之道坦矣而迂吾嘗由之迂非吾所惡也江之道疾矣而險吾嘗由之險非吾所惡也然而今之行顧皆不由焉吾將由鄱陽出安慶渡江而北道楚陳宋魯齊趙以至於京師蓋爲道者三千餘里計其所經濟淮河沁吾將濟焉嵩行恆岱吾將望焉其歷代帝王之都聖賢之裏神靈英傑之祠墓吾將謁焉其殘碑斷碣倚壁而臥庭者吾將讀焉其平原沃野爲古井田吾將考焉其名城望邑爲古封建吾將覽焉其髙巗絕壁爲古關隘吾將徴焉其大陵崇邱爲古盟會之壇其長阪廣谷爲古戰鬭之塲吾又將弔焉賦焉聞者采之覩者圖之可獻則獻可錄則錄行焉而觀觀焉而學學焉而資吾用不徒然也昔者吳季札之聘漢司馬子長之遊於今爲勝稱之不衰吾嘗壯之頃𨿽西走闗陜東涉瀛博南經婺越北抵並兾足迹半天下而獨遺中原譬之語道者遺孔孟談功者遺禹臯論世者遺唐虞三代君子不謂之知也吾於是憾焉故𨿽迂於浙險於江吾必由之吾且老矣捨是不由其將焉待哉予聞而笑曰公之於世誠熟矣奇以爲文危以爲行四十始仕仕十有六年尙未徙官吾固知公之不畏夫迂與險也𨿽然中原之道天下之達道也其所經誠有如公言者公歸天子所進備顧問退而代言且執筆書天下事君之職也有所不對對必以大有所不制制必以正有所不紀紀必以直直也正也大也天下之逹道也其爲公之中原也大矣而是行不能無資焉𨿽迂且險公亦何慊哉因問道而得贈公之說二生者識之吾將徴公矣

湖海巨坊詩序

監察禦史謝君徳溫巡按江南之明年爲正徳庚午夏四月大雨旣於五月乃止蘇松常三郡之地西自震澤東距海隅大水極目平疇下隰畊而不耔種而不苖者皆是官寺民廬傾圮漂析什六七百姓艱食棄婦鬻子啼號之聲溢於衢路裏胥鄕耆徘徊內顧懼於罪累敢怨而不敢告沴气流行蒸爲大疫詢諸父老皆謂百餘年來所未嘗見君聞之曰是責在我敢不力圖於是檄郡守縣令勸分已責以紓貧民而廩賑其尢餓者列狀於朝乞蠲稅語極懇切或謂君曰去年李巡按奏災狀稍涉疑誤得罪不測公盍緩之君曰吾豈忍計一身重吾民患哉於是民欣然若危而復安若死而復蘇蓋湖海之間視君如坊而恃以無恐頌聲作焉君子曰信哉君之爲坊也大矣蘇於天下爲水國常次之松江尢甚𨿽中滙有湖東歸有海而不盡泄也故十嵗九澇而況今玆之大水乎是故昔之田疇今之湖海吾民魚焉則固其所君當玆重任極力拯救旬月之間凡所設施當疏則疏當檄則檄知有民命不知其他民去墊溺以就坦夷水若爲之殺焉然則湖海之坊孰大於是𨿽然豈止是哉記曰禮以坊徳刑以坊淫命以坊欲君於是蓋兼舉之可謂知坊者矣使天下之爲巡按者皆君其人而民焉有溺焉者乎錫之士夫有頌君者詩旣成什予爲之題曰巨坊之詩致仕東陽訓導張綬朝紳益之以圖將爲君還朝之贈而復來請序遂爲書之若曰敢與知坊則豈吾之志哉

贈施雪谷序

山之邃而虛者谷谷而雪寒谷也昔者鄒陽吹律而寒穀黍生陰而回陽固亦有機哉非心妙乎理者其孰能與此施君克忠醫術名吳下其於人也扶顚起危蓋亦多矣而名其藥室乃曰雪谷或者曰克忠有生物之心者也宜以陽道自處顧於幽陰焉何哉克忠聞之曰病死地也藥厲物也醫危術也必遇至難則神功乃出若夫日用飲食少失調攝則夫人能治之而何貴於吾道耶故善醫者先攻其難至陰之中陽道生焉猶寒谷之吹律也雪谷云者是之取爾人以告予予嘗聞之亡者保其存者也此君子傾否之要道也雪谷及此其知之矣吾不知醫嘗讀史記太倉公傳其所稱述蓋皆生死存亡之迹卽吾所謂至難者而易者不與焉雪谷蓋多有之吾外孫華漢莖其一也他日傳施君者當爲書之漢莖之父瑉具簡請書歸雪谷以爲贈

潘氏四封詩序

一家而同官於朝者四人並受推封之典此世之所難也於是所封四老者皆康彊無恙釋韋布承命服以榮於鄕蓋尢難焉徽之潘氏以文學行業望於郡久矣由前代以來簮纓相輝於今爲盛今所謂官於朝者以位則有若某官某有若某官某皆進士也以屬則其爲兄某爲弟某爲叔在朝署間朝夕相從起居相侍謀議相質猶在家也蓋潘氏之世徳於是乎在乃若四老各封其封皆如子官子拜於朝父拜於家君子以爲異故有頌之以言者題曰四封之詩大其事也郎中旦襲而藏之請序於予予惟徳可以福徵福不可以數定四老之封其遂已於斯乎由是而至於再於三未可知也倡以四封成以三錫始爲家乘之光終爲國史之盛所謂尢難者蓋不在乎一時而已也是爲序

重訂一峯先生集序

一峯先生羅公在成化初旣魁大廷入翰林爲修撰未幾上扶持綱常疏攺官畱都尋以病請歸永丰山中若干年卒又若干年而文集出焉凡若干捲爲古律詩若干首碑銘序記諸作若干首而已公天資髙邁學博气充下筆肆然各極其意而閎闊奇偉嚴正端雅讀之令人起敬起畏信哉公之昌於辭也然公志道徳而尙名節於文章顧若後焉是以若是其少也集行之後或疑有贗焉以雜乎其間者其子今江陰教諭干等以予知公間以質焉予受而閱之旣爲定其可信者凡若干首其可以信可以無信者爲外集附焉夫公之文豈不敏之所敢知哉今天下學士大夫聚而談公之心曰靑天白日者不謀同聲蓋公論如此是故公之辭可得而擬也公之心不可得而易也公之進旣不曲學以阿世退乃曲筆以狥人乎烏乎此可以知公之文矣昔之君子嘗以文知人今也以人知文獨不可乎榦也方懋於學蓋夙得於庭訓焉吾於斯重嘆之予比者承乏視學公鄕旣爲祠公學宮今於幹之請乃亦不敢辭焉諸所向往於公具見祠記特舉其槪云

容春堂前集卷十四

欽定四庫全書

容春堂前集卷十五

明邵寶撰表傳【七首】

明故文林郎陽山縣知縣殷君墓表

君初赴陽山道出江西防予於按察分司三日而別予舉仲尼忠信篤敬之訓爲君誦之君志素定聞予言益自信不疑君平生有天下之慮每論治必曰嚴明其諸區畫無巨細一於整肅見寛弛之俗痛叱之不容口君自十二入邑庠受經於其姑之夫都禦史冰壑盛公退與其外兄江西布政使中齋秦公訂質疑義學日有進然累困塲屋至四十二始膺貢卒業大學其爲文𨿽時體必參古法曰不如是不能過人評品精覈不隨人髙下此皆予所知及是爲政往往相類獨其識大進無苛察之獘與昔頓異陽山廣之連州古所謂天下窮處君能不鄙夷其民始至卽爲講律令俾知趨避又大書爲善最樂四字印給之有兄弟爭田者仿蘇淸河故事反覆開諭皆感泣去凡死囚必求生道不得已焚香告天而後成獄獄中置一響板約曰寃未達者擊之有所召集書片紙於門皆如期至數月間恩信旁達逺近胥向而君以勞感瘴竟不起君病時吏民禱無虛日又走百里求醫連州及其沒也市巷哭達於野君處事接物行以理遂止以理屈是非可否無少隱假與君防者始若難合終則浹洽至數十年弗替君諱貴字南金別號惺齋世爲無鍚人永樂間有以進士累官至雲南布政使諱序者君之伯祖也君父縉母某氏君其仲子配莫氏先卒繼鮑氏有子二人曰聘臣莫出其別出曰夢臣女若干孫男女若干所著有惺齋集藏於家君生某年某月某日卒某年某月某日年六十一葬以卒之又明年某月某日墓在某地從先兆也君之防過杭予哭之慟聘臣等以墓表請遂爲之其行之詳在其內弟莫如山誌銘者可互見也予嘗觀君論政似崔寔憂時似賈誼勤小物似江祿惇夫婦之愛似白居易篤朋友之義如李若谷落落儕輩中謂之迂者什人而九蓋至於陽山而後信焉士之於世修之已難孚之人尢難固如是哉後之欲知君者請徵於是是爲表

明故朝列大夫湖廣布政司右參議華君墓表

君諱山字仁甫別號靜庵華其氏也華自春秋來代有顯人至晉以孝稱者曰寶鍚諸華宗之入國朝以進士起家者若干人實自君始君年二十一舉於鄕三試禮部登成化乙未髙第釋褐知許州以父防去服除遷南京兵部武選員外郎再遷職方郎中以繼母防去服除攺刑部擢湖廣右參議奉勅提督太和山諸宮觀兼撫民分守居二年乃自請致仕以歸是爲正徳丁卯又五年壬申以疾卒年六十有六子男三人伯頥季賁皆庠生其仲觀義官女一人歸庠生錢萃孫男女六人父季芳甫贈奉直大夫南京兵部員外郎母夏氏贈宜人繼母婁氏封太宜人室王氏贈宜人繼室施氏封宜人君子謂君以榮始終其葬也旣有銘者其子頥等復立石墓前因其舅施君克和持莫君如山狀請予表之鄕士大夫類知君忠朴謙厚然君固亦有激發抗直者初君在許有王僉事塤之子某者司馬馬公壻也犯法當死董僉事齡欲曲全之君入分司庭辯至免冠吁天頓首不已董媿謝卒抵於法鈞鄰於許徽藩國焉許有姦民兩以地往獻凡若干頃君執不予董長史彛見許濠有荷華之觀肆言欲請之君曰是不可以言爭卽日令決其水荷乃不華民免於擾臨潁民史經左誘其尹指盜誣人尹故爲執政者友監司庇焉因減史罪君請附誣告致死人律上下稱允其在兵部先爲武選後武選缺官君以職方郎中攝其事稽世閱人遷代紀襲惟覈惟法不少徇其在刑部能以安靜息請托在湖廣尢著介特襄陽民馮成以罪減死當戍邊久訟避遣君立遣之蔓逮者始獲安業道士有怙勢冒領度牒逾禮部數者君置之法鄖陽饑廩無以賑君爲發襄陽粟或以擅告不聽房山爲流民藪新作縣治而未城君曰非備也亟請城之其他事類是者尙多若愷弟近民者則固君所長弗論也君文學雅醇舉以易經而旁熟蔡氏書傳許政暇時爲諸生講說無倦季芳甫夙以慤稱母初生君其父夏翁素知星術謂此子後當貴稍長學於魏茂之氏有勤敏稱其族之望曰時濟者於君爲伯父行遂攜以歸與其子珵玨同師講授後珵以貢官光祿署丞玨以進士累官南京吏部郎中而君爲先登防於裏門鄕人爲時濟翁侈談之季芳沒於許須材弗得民吳茂者年七十餘矣有蜀材將爲身圖乃以歸君季芳於是乎殮論者謂可以觀君惠焉君之請致仕也或曰有進階例少事竈媚可得之君曰此固以待恬退者玆欲附焉而乃用媚乎故歸以舊官其善退如此烏乎今之君子以成進士爲榮君出而守郡入而分曹再出佐藩皆可以行志之地故不惟鄕人榮之而邦家咸榮之至於未老而請優防以終又古今之所謂榮者𨿽然榮而茍得之君子不貴也若君者庶幾無媿於榮焉爾矣吾故知君特爲書其大者俾刻於石有過君墓而欲知其人者請於斯觀之

李天瑞傳

天瑞諱文祥姓李氏天瑞字也世爲湖廣麻城人祖某正統壬戌進士累官山西布政使父某成化己丑進士歷陜西參政參政公配趙氏生天瑞五六歲卽露頭角及就傅授以書多誦彊記應口屬對輒能驚人十三能文十五學春秋書其簡曰學不到聖賢終爲人下二十中鄕試髙第卒業南雍愈力於學登丁未進士以風義自持一時名士多與友善見沈浮世事者輒叱詈之上卽阼上新政疏要在一權立法進賢黜姦廣言納諫語過切直疏入數日召詣左順門中人傳詰疏中中興再造等語以爲不祥天瑞從容對命旣而得防俾佐劇縣遂補咸寧丞至謁上官有欲門見之者天瑞郤立不進曰庭參有禮此非其所上官攺容禮之巡撫欲調守城卒從巡而民壯代守天瑞悉放民壯卒不果出凡居數月民吏畏服或言天瑞不宜外補上意解時三原王公再起掌銓因奏召還關中父老擁道號泣監司有所餽者悉謝不受人以孟子宋薛兼金爲言天瑞曰孟子大賢必有所處吾寧過中不敢假以自欺也旣至授職方主事居十八日中書舍人吉人以言下詔獄乃有媒蘗天瑞妄議朝政者於是被逮成狀下法司擬罪主者承望比附加重天瑞曰天下後世公義固在復何恨哉誣伏不辭中外寃之旣而有欲指媒蘗者以訟其人懼乃密解從輕降興隆衞經歷興隆處苗夷間爲雲貴要衝途有給遞疆有竊攘上慢下抗名分蕩然天瑞立法均差復招致寨長申斷塲禁𨿽異種部落亦凜然知畏相戒無犯提學吳副使檄兼學事天瑞首新文廟簿正祭品置田以供博選俊秀分齋肄業親爲講說鄰境士聞風來逰者若干人俗尙邪術病必禱鬼喪必奉佛天瑞集僧巫火其書器遣就常業或以歲旱請召方士天瑞曰毋吾自禱之卜日齋戒將有事於羣望是夜雨厥明徒跣走龍洞大雨及還乃止都禦史鄧公廷瓉奉命徵苗咨訪兵略大奇其才以憲職薦天瑞曰昔以言出今以軍功進不可固辭不得乃請賫表京師因圖告歸疏兩上不許卽日南還大雪中行數百里至商城曲河冰陷隕焉有司出諸冰中殯之弟文禎奔赴以其防歸於蔡家園之原天瑞少有大志讀書積學晝夜不息其在家惇行孝友施及宗姻至於義所未安輒侃侃正論辭受取予一審於義好分別是非寡合少容人頗稱傲亦不之卹及更事久深自抑損每以浮名爲慮凡有議論原古證今具有條緒於文亦然詩尙精婉所著有檢齋稿若干捲生男一曰京元夭死女二年三十論曰古有磊落奇偉之士天瑞殆其人哉方天瑞弱冠時精神气槪殆將傲睨一世及遲回顚頓曾不少變而持之益堅其執禮似簡盡職似矯守法似刻非君子鮮能知之若夫斂華就實每恐規模太廣而才力弗逮不以自沮而必求往進咸寧之振奮興隆之綜理亦可觀矣充是心也何所不至而遽至於是豈非天哉先是天瑞雪中過予於許畱三日而別論講經史旁及時事以至詞章翰墨無不品評自謂慕古用心極苦恐不能壽已而果然豈非天哉烏乎天之於才生之固難而卒自戕之果何爲哉果何爲哉

史直庵傳

直庵諱塤字元諧以子貴累封奉議大夫戶部郎中姓史氏世爲溧陽人系出周太史佚漢有諱恭者用外戚恩得矦其三子季元封平臺傳三世曰崇光武初遷靑冀刺史以軍功攺溧陽矦遂居溧陽終漢世世爵有功徳其地因廟食焉今謂之祖矦吳晉之際嵩爽等列爵數人唐宋以來代有顯者元敎諭大用爲直庵五世祖生敎授和卿和卿生彥剛彥剛生舜安舜安生仲和號東莊東莊娶於周生直庵五歲而孤甫弱冠卽有樹立之志每以不逮養父歲時祭祀流涕不已卒與弟某勤儉自勵復還故業旣而祖矦廟田侵於鄕人訟而取之又念從兄源有戰沒之忠從父辰有刲股之孝祖姑貞有沈淵之烈創祠於祖矦廟傍曰三節時矦族繁衍滿鄕邑居湖埭者且百餘家直庵行尊行稱朝夕省閱善者有勸不善者有戒戒之不從防眾撻之以是湖埭之史鮮犯法者平生剛直好義有巨室匿羣盜直庵靣叱之巨室嗾盜刺焉盜至不忍害而去景泰天順間連三嵗歉直庵悉發貸里人後不能償不少校遇乏者輒周之𨿽妻子僅足而恆以爲急故無疏戚近逺皆以長者稱之其家法暗合古人爲君子所取者尢多年七十一以治丁未四月某日卒子三人學孳孚學舉進士今官郎中以治行稱孫三人論曰予與郎中君爲同官嘗聞其道溧陽矦譜系甚悉又嘗聞其三節祠之故各爲詩紀之及觀吳太史述直庵翁事行乃知世徳之後猶有人焉經著象賢傳論復始不可誣也使翁不自立以懷先古則所謂祖矦廟者且將廢墜況三節乎由是觀之翁惟無所遇故止於是茍有所遇其可書當有尢大者矣𨿽然翁不自見以歸其子孫豈有量哉豈有量哉

厲靑田傳

靑田諱升字文振別號雪庵無錫人由縣學諸生升太學選靑田知縣居若干年致其事歸鄕士大夫稱之曰靑田君自爲諸生耿介不妄言笑於辭受𨿽小不茍論事是非人賢否執所見不少狥人故或迂之或固之而識者謂其有古人風靑田居萬山中與福建接壤間更葉宼民貧以猾號稱難治君治若甚易蓋得昔人羣吏奴防百姓妻子之意君初至民有周姓者與盤石衛軍某訟五年矣君聽之數語遂服出而哭曰厲公早至豈有是久獄哉邑八都地報銀礦發監司臨焉議嵗以貢有術者謂山木潤秀所產必廣公直前曰吾聞金能尅木信若人言金气盛矣木何得秀潤如此監司猶未信同官勤君從之君曰如吾民何申辯數四必寢乃已鎭守中貴嵗以礦一至其邑所費不貲君於饋不缺禮而已至其他費歲率省昔之半由是民安其業君乃勸學興賢旌舉節孝禮文亦彬彬焉先是知縣金川謝某有善政民嘗以君並論君屢請老輒畱於民適朝京師故得遂請民聞之欲追畱之而君至家矣於是旣爲立碑復建祠祠之及沒眾設祭哭於祠所著有雪庵集子一人曰得秀二泉卲寶氏曰仲尼告子張忠信篤敬𨿽蠻貃之邦行矣靑田爲浙東巖邑而厲君爲之遺愛在民去而思之沒而弔之若不能解於心庶幾得乎是者不然此豈聲音笑貎所能爲哉君歸未及年人尢嘉其恬退於是靑田之名益著予按察兩浙適靑田諸生以史事見詢君遺迹蓋無間吾鄕評云

張氏女傳

張氏女秀汝寧西平人父文嘗爲慈利主簿女年十七許嫁同邑尹氏子琳越明年琳病死女聞訃易服悲哀若已嫁者塟之日請於父母往送焉臨穴慿棺痛哭幾絕及反復請卽尹當喪父母許之疏食麤衣日夕侍靈幾左右未嘗離一步舅姑不忍也微勸以他適女曰是何言歟誓死爲謝一日聞嫡母宋疾甚亟歸問焉宋思鹿羮女知不可求乃濳刲股肉作羮以進宋疾遂愈女復至尹氏所居守如故又五年以疾卒年二十六先是巡撫都禦史無錫楊叔璣巡按禦史武進薛志淵皆嘗遣使存問且令有司月給米一石旣而有司請旌表事下禮部以不應例罷及其卒也逺近見聞莫不悼惜二族長老曁鄕人耆碩合議塟之從琳兆謂之女志巡撫復爲文遣官祭其墓越十有三年予來守許許於西平比境前吏目薛悅之以告予爲之傳云論曰盧予家有言女之情以接見而恩生成婦而義重乃若張女秀蓋所謂生有未見之悲死有非婦之痛者而恩義如此其加於人豈啻一等哉昔衞女嫁齊太子中道太子死問傅母曰且往當喪喪畢女不肯歸終之以死此與張女事若相類然張女未至中道且不問於傅母其天資又當過之況專於夫或衰於親出於庶或忽於嫡人情皆然而女也獨能不偏重焉使其被以關雎之化而得薫陶之素則其進而之於中行也殆不難哉

東山公前傳

東山公姓劉氏名某字時雍嶽之華容人其先自宋都統寶從嶽武穆平湖南武穆死棄官居華容十一傳至松巖公某歷官按察副使實生公公防時楊文定公見而器之爲定今名稍長學於黎文僖公領湖廣鄕薦第一登甲申進士攺翰林庶吉士與今大學士西涯李公輩十八人同時有文學名授職方主事進車駕郎中嘗奉使山東河南上救荒事宜若干條皆切時務未幾尙書項公忠以職方事劇乃請調公職方公按章酬應動中事防時有中官用事獻取交南策以中防索永樂中調軍數急公故匿其籍使者旁午吏數被捶若弗聞者獨徐以利害告尙書余公子俊力言沮之事遂寢朝鮮使者爲鄰境所邀刼請攺貢道中官有朝鮮人爲之地事下兵部議將從之公曰朝鮮貢自鴉骨關由遼陽經廣寧過前屯而後入山海迂回四三大鎭此祖宗微意今若自鴨緑江抵前屯山海路太徑恐貽他日憂卒不從敵數入雲中邊帥失律中外震驚調發戰守日無虛時每一報至尙書必曰劉郎中云何所言輙行行輙獲效時右侍郎缺中官有欲薦公者遣人言於尙書冀一往見公巽辭謝之然猶迫趣不已乃自求外尋出爲福建參政奉勅巡海海道兵久弛而倉儲旣於勢盜卒難就理公曰在得人耳謀於鎭巡首選衞所軍政官而擇其尢者總諸水寨兵造戰哨船各若干艘緩急異用葺倉計儲立收支法寨設一館而親督察之不半年海道肅然琉球商舶遭風漂至平海守者私於閫帥以犯邊報欲勦之而取其財兵且集矣公廉得其情遣數人乘小艇招其首領厚卹而遣之眾始嘩然後竟信服陞廣東右布政使適黃賊初靖財匱費繁有司城從化縣累年不就民尢患之公究事體節費便民擇人授之逾月而城成先是廣西泗城州官族弄兵方命兵部議撫諭之不服則繼以兵謂是行非公不可公承檄卽往反覆曉譬先恩信次福禍詞懇意至數月間叛者大悟胥戕以滅兵竟不用旣還廣東後山宼作督府檄公率兵平之公恐延及脇從乃下生擒之令有所獲則集土人審實乃斬因而得生者過半嘗過崖山弔大忠祠念宋慈元後陵寢無主輒然曰後與陸張二臣同死國今大忠有祠而慈元不祀忽諸於義弗稱謀於白沙陳公甫爲之立廟人感其義不日而就轉浙江左布政使在浙甫八月吏蠧漸革而用法優裕犯者不怨於是河決張秋擢公右副都禦史治焉公旣至乃集山東河南二省守臣議以事關運道莫敢適主公曰河性猛悍張秋乃下流喉襟未可輒治治於上流分導南行復築長堤以禦橫波且防大名山東之患其循軌而後決可塞也遂疏孫家渡河三十里四府營河十里築長堤起河南胙城盡徐州經滑長垣東明曹單諸縣長三百六十里量能任功敷和宣勤五旬而事竣防上命內外臣來乃於張秋口南開河三里通運舟及冬水涸而塞之已而決塞悉如公初議有勅就勞且召之還加賜羊酒金綺公曰玆惟天意某敢貧以爲功聞者益重之論功進左副都禦史佐院事公疏辭不許轉戶部右侍郎再轉左侍郎又兩疏乞歸不許越一年敵逼雲中上谷上命兼左僉都禦史往理兵餉公以內地芻糧不能出關出關者率以銀易之利歸勢家乃擬奏減價寛民別設倉於近地募商給軍率以時直由是宿獘濳去什九有三便焉及條上他便宜皆從之未防還朝居數月移疾乞歸疏再上不許而同朝亦多願畱者公堅臥三請僅得予告因自爲壽藏記敍其平生履歷嵗月刻石以歸曰恐後人溢美我重地下累耳君子謂公不伐之心逺及身後況其生乎其可謂忠且朴矣公釋褐迄請老凡三十五年所至士服民懷有所爲皆願盡力至於權貴彊悍號稱難處者公夷然與之無不得其愛慕至有終身焉者接引士類寸善片長每自以爲不及憂時憫俗形於色辭事關國家利病斷斷不易而周旋其間必求濟而後已嘗以先世二宗屬族疏散墓幾弗可識作惇本堂嵗舉二祭祭畢有燕以合族人且爲家規誦燕所敎子讀書兼力農務常命督耕雨中曰習勤忘勞習逸成惰吾困之將以益之也或勸公爲子乞恩公曰此固國典然以待賢有功者某何敢哉公爲詩文有自得之趣敷奏覆議操筆立就而明白切要轉折流通足以動人有東山集若干捲公二子長曰祖生次曰祖修贊曰寶防聞公名而未獲識及至京師則聞西涯李公謂公乃昔人所謂與物無競臨事有爲者退竊自嘆安得一接風采以慰平生而今乃得朝夕承參之所聞信不誣也公敭歷中外八遷厥官靖宼者三行邊者二治水者一皆天下之所謂難事而從容暇豫以能有成功其所不爲又皆夫人所未及見且不敢執者由是觀之則其所養亦足暴於天下矣乃若壯而奮庸老而委順而皆不失已焉非盛徳其能與於斯詩稱明哲書敍孝恭公有之而或乃謂古今人不相及豈其然哉豈其然哉

容春堂前集卷十五

欽定四庫全書

容春堂前集卷十六

明邵寶撰碑【七首】

南樂縣倉頡廟碑銘

南樂王矦汝昭爲邑之明年攺建倉頡氏之廟廟成樹碑中庭以麗牲焉因刻嵗月而屬寶書之寶未嘗習古文其何敢執筆於斯惟頡爲黃帝史臣實始造鳥迹之書厥後變爲古文古文變籀籀變而大篆而小篆而之變爲眞爲行爲艸由今之眞行艸而視古文則逺甚矣然其形聲之類皆頡之遺也顧𨿽不敢抑何能忘贊頌哉夫頡始制文以代結繩萬世宗之宗之則宜祀之然而後稷以谷勾龍以土萬世通祀而頡也不與烏乎頡而上有伏羲氏伏羲氏八卦文之肇也頡而下有仲尼氏仲尼氏六經文之成也頡之功孰與二聖故萬世知二聖之功頡不與焉豈其下於稷與龍哉或曰微頡斯文亦有制者世運之相承不得不然頡奚其功𨿽然頡爲之是頡之功也況飲食必祭示不忘本古之道也而操簡握管記事立言者獨可以不知頡乎物原其初事究其所從始頡旣不得通祀玆其故邦廟其可不崇王矦之政於是爲大矣矦名徳無錫人銘曰維魏之西維衞之東有神斯宮曰倉頡氏維文之宗矦行其庭慨其蕪落仍而有作宮以妥神贊頌在碑惟頡之功惟天之機惟物之象惟民之宜前羲後尼建立三極頡於其間亦克有力相彼鳥迹在古猶今頡神𨿽亡其存者心斯宮斯享尙時歆之

漢湣帝碑

世有存之足以爲亂賊之戒者君子存之有不毀則無以懲夫人而示天下後世者君子必毀也於其毀也而有所易黜其不正以歸於正者君子則以義起焉此皆關於萬世之綱常而不專爲往事之褒貶蓋天下之公論而非一人之私心也古今簒竊之雄首稱曹魏其惡有不待論者始其爲禪受也實在許之繁城寶自領郡得逹觀其故都有壇焉曰禪受皆誇詡之迹有碑焉曰禪受皆矯誣之詞千載而下指而笑之讀而唾之者不謀同心不和同聲此所謂存之皆以爲亂賊之戒者存之可也其地有廟焉以祠魏文南靣帝服儼然臨之𨿽易姓攺物彼亦有不能泯者然當其親爲簒竊之地而舎此與彼則凡彼之所謀以欺後世者今皆墮其智計之中吾恐儒先筆削之防終托之於空言而亂臣賊子將益無所忌此所謂不毀則無以懲夫人而示天下後世者毀之可也壇固存也碑固存也而獨毀其廟則它日必有復舉以奉之者卒亦何貴於此舉動哉謂宜易所祠以祠漢之湣帝而其臣孔融配焉彼以其新此以其故若將驅而逐之撥而反之使姦雄之徒不得一日立乎其地此所謂於其毀也而有所易黜其不正以歸於正者以義起焉可也湣之孱弱勢同寄生然猶天下之君也融𨿽意廣才疏而忠言義色至不容於賊操亦足以愧夫北面稱臣上表勸進者矣帝不稱獻而稱湣從昭烈所諡且漢之君非魏之所得諡也凡此皆所謂以義而起者烏乎君臣之分有大防焉順逆之際有大法焉彼姦邪之所不敢動於惡卽動焉猶必有以文之豈獨懼夫天下之將攻之哉亦以大防大法之所在𨿽後世有不得而逃也若曹氏之於漢是也然當時郡國之中旣無一人仗義執言揚旗伐鼓以討其簒竊之罪而在廷在野又無一人登西山蹈東海以明大義於天下蓋畏威附勢無足怪者至於後世之君子亦以空言無補因仍茍且視大防大法而不一顧念焉抑獨何哉存其所宜存毀其所宜毀而易其所宜易此吾軰讀春秋學孔子者事也況職在守土乎是故寶𨿽不敏不敢讓𨿽不韙不敢辭

常州府修城碑

常於江南爲望郡郡之有城創自晉太康初逮後唐天祐間始築所謂羅城者我髙皇帝初平江南命禦史大夫中山矦湯公和以重兵鎭其地乃攺築新城周十里有畸視羅城損五之三今城是也然多括用舊甓未底於固及海內旣定撤去鎭兵城壞不治者於是百五十年矣成化間都守孫矦仁嘗修之久而復壞間奉修理之詔上下具文知深慮者亦鮮蓋郡境南接於南京東爲三吳之門又東北距於江又北西通於京口實惟江南要地然自平時觀之則所謂腹裏也因循相視無足怪者正徳六年冬監察禦史渤海李矦某來守玆郡登而觀之毅然欲修焉時北方羣盜方馳突中原論者率以長江限隔邈乎惟風馬牛不相及故有以過慮議矦者矦曰吾豈惟斯盜是爲哉有備無患古之道也民縱吾怨吾固當任之乃具白於巡撫都禦史某公某巡按禦史原君某淸戎禦史某君某巡捕禦史某君某厥旣得報則與同知羅矦某通判陳矦某溫矦某謝矦某推官粟矦某協心經畫擇日興事時則咸謂之斷財以產率爲白金若干兩功以力授爲徒庸若平夫事以才任爲統領若干人程以籍定寸度尺分各有差等凡若干丈時則咸謂之均率作自躬懲怠勸勤朝夕弗懈時則咸謂之勤自始事三越月而畢樓櫓扉閎濠陴闉堞髙深整宻視舊加倍屹爲壯觀東西行者皆稱美焉時則咸謂之敏然過慮之議猶若未盡息者未幾北盜以窮故舎騎入江奪諸關東下越京口是來暴於孟瀆於魏村於申港合攻江陰門焉以動我部治將有窺我江南之勢警報流傳民大驚擾矦曰我城固矣吾其親率吏士民兵拒之江上相而禽之矦至江陰運謀倡力奇攻正守以折賊衝賊旣衂遂引而東又溯而西越月餘再至將殊死決戰矦復如江陰備禦益嚴賊不敢邇於是官軍適至提督都禦史陸公某遂由江陰發舟師殱渠魁於狼山賊乃盡滅當是時使城不先完則矦將自守不暇焉能出百里外以抗劇賊卽出焉日惴惴內顧焉能周旋展布有玆成功且江陰旣全郡斯固矣常郡固則江浙諸郡斯免於驅突矣夫修一城而蔽江浙千里之衝矦之功其一郡之功乎君子謂矦知幾能豫於是乎哲𨿽微冦固將頌之蓋其功之所徵者逺矣先是城成郡之大夫士謀所以紀矦績者乃因戶部郎中劉君幹軰上京師致書屬爲記寶時奉詔省母南還受書於途方將以不敏遜旣而抵郡適覩厥成敢以見聞序而詩之俾刻諸石其詩曰常維大邦望於江左東浙西淮爲喉襟所有城巋焉久壞弗修眾方是玩有識以憂越歷三紀功歸我矦矦始令民民則譊譊謂矦我浚謂矦我勞勞我筋膂浚我脂膏矦曰佚道彼則曷知乃令乃期親登以麾民趨矦事孔力且時矦曰勤止手拊摩之城旣成矣民則寧矣謂矦平矣謂矦明矣天塹湯湯突有巨冦門我江邑將襲我後矦覩我城腹心在斯我拒於江運我體肢載冦載卻王師適來【葉】出奇應遽殄彼鯨鯢矦歸視郡有墉有池斯池斯墉民心攸系國我壯威士我增气矦師於江實維長城先幾是圖神相我誠重門禦暴自古在昔四方底平矦與有績憲憲我矦政則多有城哉城哉其與不朽

慧山浚泉碑銘

正徳五年春三月錫人浚慧山之泉秋八月功成先是正統間巡撫周文襄公嘗浚之其後屢葺屢壞至是而極縉紳諸君子方圖再浚而寶歸自漕臺適與聞焉旣求士之敏者董厥工作乃與匠石左右達觀究厥敝原爲新功始詢謀僉同用書告諸望族各助厥貲而後卽事凡爲池三爲渠二爲亭爲堂各一而三賢之祠故在泉上今益爲十賢而新之縣大夫請助以菑故謝焉至是凡五閱月而泉之流行猶前日也諸君子旣觀厥成則以記命寶惟慧泉爲天下髙品尙矣然其來也同源而異穴或發則汍或發則檻三池匯之而石渠陰貫乎其間蓋約濫節迅以成泉徳古之爲是者可謂知水矣是故上池淵然中池瑩然下池浩然爲觀不同而水之狀於是略具粵自陸子品之之後觀且飲者日眾以盛甚者驛致長安通名嶺海之外夫豈偶然乎哉𨿽然時而浚之則存乎人譬之天道有燮理之功譬之人事有更化之理浚之爲義亦大矣是以君子重圖之今是役也有渠以通有池以蓄有亭若堂以爲之觀無侈無廢克協於舊其規畫所就論者謂邑有人焉寶不敏謹以嵗月勒之於碑復爲詩以歌之總其費爲白金若干兩督工之士爲龔時亨楊正甫莫利卿其助之者之名具於碑陰凡若干人爲書者吳大章而往來宣勤則潘繼芳及僧圓顯定昌云其詩曰邃彼原泉慧山之下維僧若冰肇浚自古謂配中泠允哉其伍我錫彼金有子維母孰不來飲孰不來觀贊嘆詠歌井冽以寒孰閼我流石崩木蠧匪泉則敝敝以是故人亦有言淸斯濯纓棄而弗滌豈泉之情錫人協義與我浚功維物有理變極則通維云蒸蒸維石齒齒泉流其間終古弗止有徳匪泉則時予之恥我詩於碑以頌其成泉哉泉哉與時偕淸

潮河川石墻碑銘

潮河川古北口邊關也其險以水關之北舊爲棄地今司空湯陰李公鐩昔以亞卿兼禦史中丞經略諸邊始因山作石墻爲內外限水流其中與墻相際墻內之東南有堡以居戍卒號曰新營君子謂疆圉之守於是爲固然是堡去川才若干步嵗六七月沙漠諸水絕川是來奔放橫決堡受衝激居用弗寧牧耕兼病冦惟不至至則罔禦正徳辛未春今禦史中丞蕪湖李公貢以整飭之命來顧瞻起憂思終司空公之功乃謀於分守太監呂公安曁參將都指揮僉事章君縉屬某官某等循川之東壘石爲南北墻若干丈又折而西爲墻若干丈屬於山麓約川南流自始事曁訖功不越一月爲費白金防百兩或以其事之細而功之易也竊相謂曰此何足爲有無哉旣而大水至遇墻而止則又相謂曰壯矣哉是墻之爲力也水不我貽害而我設險繼自今卽有冦其若我何分守以下諸君子樹石川上用紀公績以示久逺謂寶知公使來請銘吾嘗聞治間爲潮河之役者旣大且難而功弗時敍人之始而疑者非以此乎不知天下之事爲大於細圖難於易其道尙矣而人或忽之非公察防知要其孰能與於此然其初也𨿽易而爲謀甚艱其究也𨿽細而爲功甚鉅蓋於司空公有光焉揆之古義固當特書之公學通古今而恭愼端雅望在中外此實未足盡公而不可謂非公事也乃作銘曰維石斯墻維水斯坊洪流溢川是距是當無我毀傷誰其作之功不可忘人謂中丞斯坊斯堤自北而南復東以西尺度有稽惟川是依不我爲壑固哉山溪彼視我險自我則夷川有恆流弗墻曷害突其來如厥功斯在維司空之成中丞之載中丞受命殿我北門備禦有武綏懷有文耆歌童謡溢我見聞墻哉墻哉亦與永存

華氏墓門碑銘

錫山華氏有以義旌門於墓者曰某處士諱某字仲諄於是其卒若干年矣曷爲旌之蓋治壬子之饑其孫曰守吉者出粟若干石助賑於公例得書其門曰義民守吉謝不敢當則爲狀請於巡撫都禦史佀公曰吾祖某義人也吾斯舉吾祖之遺也願輟吾門之旌旌門於祖墓公從之夫旌門於墓制歟非制也非制而從之何居爲其能崇祖也凡崇祖者則從之乎崇祖而不違其實斯從之矣春秋書諸侯葬獨蔡桓舉爵說者謂蔡季之賢知請諡也故人臣以不誣其君爲忠人子以不誣其父爲孝孫之於祖猶子之於父也若處士者慈良朴茂承其祖訓而廣義於鄕嘗減田租以寛佃力歲爲粟三百餘石其它事稱是者尢眾然其生也莫爲舉之其沒也莫爲表之至於其孫始因助賑之旌而請門於墓所謂義民云者則固其所當稱也夫是之謂不違其實從之不亦可乎𨿽然曷爲不請於上荒政也荒政之不必請也柰何荒政非出於得已茍非得已則矯擅之罪且猶甘之古之人有行之者汲黯韓韶是也況祖孫異名而同義門墓異地而同旌舎此就彼曾無加損而巡撫又以便宜行之乎是故旌於門制也旌門於墓非制也義也義以從民而不外於制惇彛成裕一舉而眾知勸𨿽未請猶請也君子謂是門也可以傳矣不可弗志門成於出粟之幾年甲子守吉嘗請予記至是載請予不能辭旣敍其事遂爲作銘守吉名禎以字行平生好義不愧其祖事具錢主客所爲傳云銘曰宅裏表善維周則然亦有封墓曰崇忠賢忠賢尙哉善著者義華以孝稱維義亦世仲諄維祖守吉其孫孫孫【去聲】義名請歸於尊尊弗茍推義則多有匪墓樹門曷圖厥久中丞奉詔撫我南畿謂是可從我有便宜有伉斯門松楸是翼上榜下碑載其義迹孰無義心在昔猶今遐孰終遺幽孰終沈我銘昭之百世其欽

膠山重建宋丞相贈太師諡忠定李公祠堂碑

寶旣祠忠定李公於惠山尙徳書院而膠山寺故祠復以重建之成來告蓋鄕人安國爲之頃常走書請記於淮陰漕府寶有感焉而諾之於今期月矣惟公爲宋名臣寶自弱冠卽知景慕有執鞭之願比讀史傳乃知公邵武人自其祖始居吾錫於是心益向往之治十有三年秋寶以提學命便道過家往謁公祠至則廢壞已久僧以木主寓泉亭上肅寶再拜而退當時欲圖修復無所於屬獨陸永思者捨田七畝以爲供具蓋慨嘆者久之今玆之舉實吾志之所欲也於其成也烏得無言哉按郡誌山在邑東三十里梁太淸初寺於其麓宋紹興間公請爲墳剎攺崇親報徳之額嗣是遂祠公焉其取重於世實以公故則吾錫之人修而復之固以義起禮者而或以公非錫產爲疑不知公家於錫由祖以下閱歷三世其父殿撰公夔曁母吳令人先後皆葬湛峴山公廬墓其地手植松栢萬株詳見公父母墓銘及公行狀蓋公生長宦學於斯凡若干年最後乃有祠命因薨於福故其自稱必以梁溪又以名其文集由是觀之公爲寓賢邪爲鄕先生邪蓋嘗考公防有大志見於登城禦宼之時而宣和大水之論知道君子如陳了齋者深所期重至其立朝有識有才有權有量而本之以忠謀出之以正气在靖康竭扶持之力在建炎舉修攘之政在紹興建恢復之議不幸而屢見忌沮則其所以復君父之仇正華夷之分而上無媿於聖賢者不過章防計畫之間而已然於此有隱功焉而非君子莫之知也後數十年錫與邵武並舉其祠至於今廢而復興則是非之公固無古今之間而天定之能勝人果不可誣也審矣不然若秦賈之子孫固有易譜匿像避而之他者亦獨何哉第玆祠之復僧旣無力而大夫士之有力者亦莫或爲省乃俾安氏獨任其費此亦理數之極若天有以啟其衷者爾昔永康徐元徳敎授邵學首議建公祠晦庵朱子爲記深嘉予之況國無元徳之責者哉國又欲割田十有三畆與陸氏所捨同寺僧爲春秋私祀之需顧未有主獻者君子謂宜謀於公之族裔焉茍卒行之其事益可尙已寶晚且愚無晦庵之筆以論著公之盛烈而因以見修復之勤特爲書其麗牲之碑用紀嵗月且爲迎送神詞俾祠公者歌之亦少以慰公云爾祠之建始於正徳四年八月六日明年九月九日落成時寺僧可淸等奉祠事其迎神曰公何之兮勤我招望云旗兮淩江潮公蟬冠兮綘服指舊丘兮逰敖朝騰駕兮水裔夕弭節兮山椒西有惠兮東有膠潔我尊兮醇醪跂英靈兮未下闐歌聲兮鼓簫宛懷公兮心勞其送神曰公將去兮何從望閩山兮南東公重帆兮雙楫駕海濤兮天風睠舊逰兮斯在手嘗植兮萬松惠之泉兮膠之峯儼翼翼兮新宮靈倐彼兮忽此云廻翔兮太空嵗復嵗兮來降【葉】

容春堂前集卷十六

欽定四庫全書

容春堂前集卷十七

明邵寶撰志銘【十五首】

明故浙江布政使司右參政楊君墓志銘

正徳丁卯十一月某日浙江右參政楊君以疾卒於官先是予往視疾君彊起坐呻吟中猶及國事予謂君志尙未衰卽爲延醫吳中醫至而君卒烏乎悲哉越數日其子江等來自山西將奉其防歸遂以楊杭州溫甫狀來請銘予自治甲寅識君戶部迄今十餘年相知爲深今又與聞君殯事銘其能辭君諱奇字秀夫姓楊氏別號松坡山西潞州白林人也其先自平定州徙今居幾若干世矣以畜蕃息號萬羊楊氏髙祖云曾祖源祖潔繼業而隱至其父能以鄕進士選武昌同知擢東昌知府母宜人牛氏君頴敏絕人十歲能文有老成語長老稱爲奇童弱冠名起諸生間成化庚子中鄕舉髙第錄有刻文明年辛醜得進士授戶部河南淸吏司主事簡使犒軍於獨石督鹽於長蘆受芻於京塲選緡於內帑廉公平簡後先一軌戊申治攺元君應詔上裕國安民疏未幾奉勅處置居庸紫荊諸邊關軍餉君上防極言足食足兵之法在端澄本源有侵貴近語道聞繼母趙宜人防卽日奔歸繼丁東昌公憂壬子起復爲福建司主事癸丑進四川司員外郎有淮揚督漕九江造舟河南視菑之使具建聲迹甲寅進陜西司郎中時甘肅弗靖君奉勅整督軍餉將行上疏言邊備七事上嘉納之至則今太宰許公以都禦史撫其地與君同事許公素器君於是益重焉事竣還朝有白金文綺之賜大司徒周公以君才任劇調雲南司尋以薦擢守嘉興攺夔州夔在四川地僻民厖君爲書諭之俾惇孝友尙禮義延問父老民所苦與所利卽罷行之月朔視學進弟子問業有師道焉人士咸慕至作生祠民飲江水以逺汲爲艱君議鑿井出郡門數尺卽得美泉民以君姓目之居五年擢兩浙鹽運使剔獘講利方有績效前太宰馬公以浙事簡攺君兩淮君以浙治之升鹽賦五十餘萬崇墉固藏人無虞焉明年擢參政講畫經理將有施設而乃止是知者重惜之君性孝事繼母如母軒坦爽朗不妄笑語政暇輙讀書晚好史漢及韓栁文且以課子君面白如玉軀榦魁偉須眉秀麗君子謂君才略於是爲稱君卒距其生爲春秋五十有幾配王氏封宜人側室李氏有男子五人長江次潛漑防沂女一適貢士澤州裴爵孫男二夔鳳墓在某村之原其葬之日爲卒之明年某月甲子銘曰事以才濟其充在气气正則宏宜廣厥施公庸弗地公享弗年可知者人不可者天忠言在朝惠政在野西餉東鹺罔不效者君纊將屬其气勃如將爲云噓將爲雨濡公有孫子君慶萃止公終弗終其發伊始

周徵君墓志銘

月牎周君以醫士被徵居京師二年將有官竟托疾去去若干年病卒其子敷等寓防庵李君狀來乞銘謂君治命銘必屬知者故及寶君自壯嵗業醫三吳人抱疾求拯者舟輿僕馬行隨止無虛時蓋不啻有權位者君無問富貧疏戚惟以急緩爲先後窮日夜冒寒與暑應之賢者孤窮者尢加之意視疾可否輙見喜憂眾所難易君或反之已而果然所至不暇授藥惟片紙書方畀之及其愈也不校其報卽報之視其力有受不受顧或周卹其食飲以爲常及君被徵寶方舉進士與君比館始公卿大夫聞君名爭延致之觀其貎朴聽其言質若不爲異者及見其治疾多自出意見參以古法效者十九於是皆折節下君君應人之求如在其鄕贈以金帛輙辭辭弗獲則買書以歸嘗語人曰病不能死生藥不能生死吾盡吾心耳聞者益重之此皆寶所親見君所謂知者寶誠是也烏可不銘君防孤育於祖某臨終摩其頂謂曰吾家有世徳殆發於爾爾長須仕不仕則爲醫庶以及物我名爾濟廣比長以母老重違養絕意進取乃往學醫於甘露金孟昭氏金一見奇之妻以女且館焉君肆力諸經及劉張李朱四氏之學隱度類推折於經間得異書輙手錄口誦之蓋旣盡金之道而多自得又往質疑於吳中諸老諸老樂爲之盡又從瘍疹婦人三科專者各得其傳於是其道大成論者謂有國初名醫之風凡遇疾必謂其人曰某專是某專是蓋歷致之旣至率如君言其決死生有預言於二三年者眾始或疑終則心服君天性孝友念父弗逮養養母誠至母沒卽謝諸求治病者曰吾親不能治而暇及它人乎越數年彊之乃起伯兄老君亦老弟道不衰表外舅金氏之墓人謂君能用厚酬知焉平生義形色辭救患解紛惟恐不逮正統末王師捕閩冦道於錫吏方重斂君徑言於帥禁之民得不擾家惟先竈二祀余悉斥去對客亹亹談不少倦間有吟詠恥作新巧嘗曰不本性情句𨿽工非詩也晚復故居作春和堂於右偏中庋經史數千卷日事讎校復斟酌古今驗方爲書若干捲以授其子君卒弔而哭者若干人君諱紘以祖所命名爲字後以字行自號月牕其先家金陵十三世祖湛宋戎州通判六傳至國子學正亢學正子泰徳祐間嘗糾眾抗元兵慕嶽武穆李中節文信國之爲人故以其姓名三子曰思文者君髙祖也始遷晉陵懷徳鄕元季避兵遷錫梅李鄕曾祖恭甫倜儻自好與張尙書籌王學士達逰此君祖所謂世徳者祖仲端父惟慶母許氏君生洪熈乙已四月甲子卒治丁已五月甲子享春秋七十有三配金氏先卒子四人敷敔牧其一人先卒曰斆孫男六騂驎防驌騋驊女五墓在上福鄕九里之原與金合兆葬越卒之二年己未某月某日銘曰活人以醫奚異於政志尙義從且官乃病鄕人望歸都人願畱彼有政者能若是不君功在人報在孫子何所求君君藏在此

莫母金孺人墓碣銘【並序】

治己未寶在京師聞莫母金孺人之防旣寓詞以奠之越明年庚申寶以提學之命侍母還錫則孺人已葬而墓銘出矣其子止復屬銘其墓前之碣烏乎碣可不銘也孺人之行不可不述也凡孺人氏諱裏世及其行之詳具載張黎平志其大而合於古人足以勵俗者宜特著焉始孺人之在室也嘗讀女誡諸書能通其義及其聲畫然未嘗舉筆以書曰非我事也旣歸於莫相澄心翁事姑顧孺人愛敬兼至時翁與伯仲同居娣娣姒姒孺人屬由以誠色不獨承意不獨致及異門戶或議所養孺人曰我事也獨奉以居顧疾痿興居須人孺人任焉𨿽污褻不敢托媵婢顧沒禮以飾情鄕人善翁必及孺人翁英邁曠達多置古圖器孺人不以爲費招致賔客日滿座不以爲濫餽遺諸姻友家徧嵗繼不以爲繁於是貲少裕乃建祠堂置師塾章采日進翁治其外孺人理其內二婚三嫁備物協儀又撫孤侄甥男女婚嫁皆得其所凡內外藥病者衣寒者食餓者棺殮者墓葬者各若干人孺人與力焉翁憂嗣孺人憂甚勸之妾妾有子越三月孺人亦子子卽止賢而有文人謂仁厚之報敎子爲學恆以向上規防聞有老儒先生必令親近曰是固有益一日子侍醫入頭容太俯比醫退召謂之曰頭不可太俯後乃不太俯其嚴如此事至咨翁翁亡語其子必舉翁庭誡命師其意爲之烏乎古人以無非無儀爲婦人之徳夫豈惡夫儀哉有儀而以自放中饋之外少一預焉乃厲之階固不若無儀之爲愈耳若孺人者可謂有儀矣而閨門之行施及裏閭又不止無非而已者此寶所以謂不可不述也寶防學於陳兪二先生與孺人之子同業知孺人爲詳敢述其大孺人子二曰潛庶出長止三月先十三年卒銘曰詩詠樛木孺人以之學而弗藝孝敬自持爰相其夫先民是師相而弗專曰職在斯職斯徳斯墓道有碑質哉我詞

王府君妻韓氏墓志銘

韓氏諱某戶部員外郎濟之祖母也王韓皆永平灤州人韓歸於王爲府君配諱曰顯字彥明以父叔死綏例戎邳州又以詔占河間籍河間之王自府君始而韓實相之其始有家曰我其用儉食不兼味衣不重色裁制屬紩不委人酒醢肴核𨿽精潔無殄羨余以需緩急及稍裕曰惠可施矣賑窮防匱視力所能內外小大獲濟者甚眾旣而曰家以法立身率子女僮婢時作則作時息則息下至犬豕雞鶩馬驢貍狌類皆置之所乳孳滿前不亂羣行又曰有家矣有子孫矣烏可無敎於是濟方丱角力課之學無晝夜無寒暑助勤警惰必躬必悉於季也亦然性純誠寡言笑不揣摩爲欺亦不喜誦佛嘗遭子防家眾疑防禮曰惟稱勿陋勿侈勿遺議而已其大識類此晚病畏惑先由哭夫過毀甫愈而有子之慟遂弗能復常一人侍左右栗栗終日然骨血髒气皆無恙牙止脫一發半白間生黒者人謂之壽徵蓋自始病越若干年治戊午正月某日乃卒得壽九十七未卒也鄰代之禱旣卒也鄕相之哀君子以爲無愧古賢婦云一子某先卒孫男二長卽濟丁未進士其次曰某女三人歸勾升吳明樊景昭曾孫四體幹崇復中泰充豫女二受徐玠郝元進聘濟聞訃承重將以某月某日葬於郡西南三里鐵燈竿水裔與府君合兆乃持主事劉君用熈狀介郎中王君廷玉須銘銘曰一婦爲徳隆其門孰畀之壽天攸存子不及葬葬者孫在今則見後則聞惟玆水裔惟其墳有石志逺無庸文

崔道器墓志銘

道器諱文崔其氏道器其字世爲許之臨潁人父慶娶於徐生道器防孤力學在諸生中以節義自許其爲文奔放飛動不受繩墨治壬子領河南鄕舉第一三試禮部連得乙榜當授學職皆辭不就奉母氏卒業太學居嵗余母忽思歸道器將以疾請行未果其子進辰乃先歸焉道器憂思發病而卒卒之日爲己未十二月癸夘年止四十惜哉道器娶楊氏子三進辰其長次進卯進未女一於是囊無一錢老母寡婦相對慟哭其友人編修賈鳴和太學生馬全卿邢文祥王潤夫軰具衣棺斂之進士河陰許本謙以其防歸臨潁之某原葬焉嵗庚申某月某日予昔守許道器於予嘗有講學之雅痛其亡感其友之義不能獨默也買石刻銘以附許內諸其墓銘曰盛气偉詞縱橫以陳吾知其文亦知其人有志未酬而遽殞其身烏乎天【葉】哉

黃宜人方氏墓志銘

戶部員外郎黃君顒旣受誥封其母方氏爲宜人未幾宜人以疾卒其父封員外郎廷立翁寓書報顒時顒來自歸省才期月執書大慟曰養未丰壽未極命也病不獲侍死不獲斂何子之能爲於是哀毀不能起起而圖所以葬者謂銘爲重乃奉刑部主事鄭君汝華狀屬寶銘寶與顒同官知其凝重介特允如汝華之論而大受久要尢獨許焉則其母之葬也可不銘哉按狀宜人方氏世爲莆人其祖某其父某其母朱氏其歸於黃配廷立名某其子男一人卽顒由進士累今官娶某氏女一人適林珙其孫男女各二人其封始爲安人繼以詔恩進今號其壽七十有八其生永樂癸卯七月甲子其卒治已未九月甲子其葬庚申月曰某甲子日曰某甲子其墓在某山之原其行在銘銘曰詩稱窈窕宜人有之內言弗聞外事弗知奢麗同流於我澹而用父事舅用母事姑兄弟娣姒賔友其夫儉以處貧允爲家法曰祀曰燕則罔有乏有子克敎以孝以忠人利其祿我愧其封言誨簡申益懋始終宜人之功惟玆爲盛其徳謂何曰惟孝敬知徳者稱知功者錄我銘於幽爲百世告

喬母陳氏墓志銘

喬母陳氏順天宛平人年若干入樂平喬氏佐路宜人事職方公能以時饑渇進食飲涼溫制裘衣又善晨朝爲職方公起居節以不憂宜人宜人以同生視之生鴻臚主簿宜又生容遂亞宜人爲喬氏母職方父工部侍郎公爲先朝大臣職方當防以旣貴止則屬宜人子貢士宗宗弟考功郎中字時皆以業進士止乃以屬鴻臚故母常訓飭鴻臚從二兄學且曰汝有官者二兄所遺也事之不可不謹職方公卒於官母從宜人率諸孤以其防歸樂平葬之越若干年宜人繼卒旣葬貢士以舉考功以官偕至京師未幾鴻臚亦需次喬之門戶盡屬於母容佐之而已而施報無失禮而閒範無失度蓋若丈夫之爲者鴻臚入寺初母一來視之忽念諸塋曁田廬容一人或不勝亟督鴻臚爲治歸具貢士考功交畱皆不聽竟歸歸一年年五十而舊疾風大作遂不復起治戊午正月某日也鴻臚得報請以某年月日葬母於樂平某之原從職方公兆後若干步禮也貢士以寶爲考功同年進士屬宜請銘銘曰賢而銘有子而銘烏乎來者庶其有徵乎

明故江西按察司經歷姚君墓志銘

治癸亥十一月十四日江西按察司經歷姚君以疾卒於官祿不足以具凡斂事撫巡以下諸公有憫而賻之者乃克成斂先是其子臣將歸應試適君疾未果今奉防歸以君治命寓書請銘而吾僚任公特爲緘致意蓋爲之速之予昨在贑聞君沒也旣重悲悼讀臣之書銘其能已哉君諱衡字平夫姚其姓松江華亭人髙祖端以樂善曾祖太亨以好義人到於今稱之祖世傑父瓊行各類其祖鄕有評焉瓊配吳氏生君君生而俊特補邑庠生勤苦勵學凡幾試應天始得舉又五不利禮部乃授今官平生重廉恥一參謁取予必審爲貢士時有故人李某以禦史左遷丞其邑見其涼於貲也謀爲之助君謝不可及在官七年妻子數口莫能給每貸粟於同官同官某諷君稍通君謝不能憲長陸公欲以君言補吏君謝不敢後羅周二公繼長憲每論及君未嘗不稱賢也巡撫都憲韓公以微逮君畱嶺北者數月君還無怨言且稱韓厚徳不置烏乎今士大夫受知於人方深徳之一論議稍不合退輙詆訾若積仇然聞君之風可以少愧矣君恂恂雅飭言若不能出口至論人賢否事是非顧無少爽使假之年由是起守一州佐一府當有可觀者而僅止此惜哉君卒之日凡在官者皆哀之爲詩而弔之者若干人君壽五十一配嚴氏子男二長魁次卽臣方業進士有才志女五曹恕丁文華二庠生及張瑚其壻也最少者未行孫男二曰莘曰磻女一墓在邑界溪之原其葬爲卒之明年某月某日云銘曰行已有恥君其謂矣眾方譸張嘗獨喟矣謂我祿馨穢贈賄矣銘而可傳君不愧矣

秦一誠壽藏銘【有序】

一誠先生秦君邦哲年未及老而自爲墓之志復屬其友邵某曰某無徳恐後人重誣我故自志之敢假銘於執事以信吾志某與其達且共也乃問其所曰錫之西南有山靣湖曰某山左曰某山右曰某山吾祖葬於是吾父葬於是吾亦將於是終焉問何以營曰坎足容槨槨足容棺封之四尺如是而已問何以表曰吾以太學久次例請一官將安表哉𨿽然君命也請書曰明從仕郎徐州判官秦某之墓問何以志曰志吾始吾始生之年則正統丙辰也其月甲子其日甲子始入學則某年也始升太學則某年也始注選籍則某年也始授從仕之命則某年也其月日皆有之不必詳乃若吾世其先開封人也宋學士少防之子湛紹聖間通判常州乃籍武進新塘鄕是爲譜始通判七傳至諱瑞五徙於錫之胡埭是爲族始又九傳至曾祖諱彥和徙邑城鳯光橋是爲宗始祖諱子成甥於王氏因徙沙頭生先君諱景輝配李氏於是而有我焉是爲吾始吾終未可知可知者四男三女先室馮出者男爲儀偉侃伸偉舉於鄕伸縣學生女歸同邑惠思恭武進徐朝瑞繼室焦一女歸陸徳孫男五坦坤堅城培孫女五長歸華黼吾所知者止此或徼福於吾祖父有延且大者非吾敢知也某曰君之自志云爾𨿽然君有隱行請並志之君謝不欲某乃爲之銘君名勵邦哲其字一誠其齋名人因稱之云銘曰神凝志定靜以伺命命之修邪吾水吾丘吾其逰邪逰不有息止吾斯極豈吾則然先民有言自古在昔

姜母鄭氏墓志銘

姜母以母稱有子芳也芳之父曰某敎芳有法母實佐之芳以治乙卯鄕魁丙辰防試乙榜授廬陵縣學敎諭迎母養焉越七年癸亥某月某日卒芳奉其防歸蘭溪將以某年某月某日葬某山之原道經南昌衰絰門辭而去且屬其友南昌府學訓導董遵乞予爲銘芳歸復屬其從兄僉憲仁夫以書再請比至廬陵問芳於諸生咸曰芳介特有局斆學弗怠言必稱母母喜亦喜母慍亦慍可謂能孝烏乎吾固謂芳賢也觀於芳可以知母矣先是芳嘗被閩藩校文之聘有以貨求關節者逺抵芳舎自童僕以上皆有賄芳白於母執而法之當是時母縱不動於利或少矜其懇必不聽芳若是毅且奮也非賢而能之乎予方圖上芳行遽聞芳之戚也念無以慰芳者輙書其大而系之銘若其幽隱之徳遵固能文當別爲書之母諱某姓鄭氏金華人曾祖某祖某父某母某氏生十七年歸於姜逮事於舅姑舅爲徽州府經歷贈某州知州諱某姑曰贈宜人某氏母壽八十有幾子男五人芳其第三也女一人孫男若干人銘曰齊宗周屬耦嘉而育誨子逮祿壽有爲歌防有爲哭銘母於幽爲人母告

潘母範氏墓志銘

範爲錢塘世家宋西臺禦史劾賈似道貶瓊州後歸隱不受元聘世稱藥莊先生諱景文者母之五世祖也藥莊子起之爲無錫州學敎授卒葬鄧莊因家焉起之子曰致用元湖廣行省都事子景年娶呂氏生母諱宜字秉義愛而擇配久之歸潘時覲爲繼室時覲諱贄號尙古系出榮陽自宋徽猷閣待制栻始居無錫世以儒醫名至時覲父松丘翁士望益振翁配兪氏爲戶部尙書漙之女有家敎內政甚嚴母入門時松丘已歿事兪甚謹兪嘗病母日夕左右𨿽浣滌必躬兪曰婦能是吾可不藥也兪歿相尙古行防禮愛元配余所遺二女如已出有媵李以同生處之未幾尙古卒子緒生十年矣母以節義自誓力勤鍼薾以易粟布衣敝食麄撙節支持內外婣黨吉凶無失禮旣而敎緒攻醫旣知指要復謂曰醫不通儒伎耳乃命師鄕先生習古文詞檢篋中得遺書數百卷手畀之每夜績課讀防防燈火間形影相依閭裏談之緒方弱冠聲名隱起邑大姓聘塾師者歸焉束脩之入足以供嵗母益率以儉節且爲經紀最晚有田百畆又復其故廬君子謂是皆母力也爲作辟纑之詩一時和者凡若干人七十至八十縉紳兩致慶爲詩又若干篇治乙丑上登極推恩養老有絹綿米肉之賜是年十二月四日忽遘疾卒遺命殮葬母用僧道母生永樂丁酉三月十六日年二十四歸潘氏孀居五十二年凡爲壽八十有九子男一卽緒娶吳氏繼姚氏女三嫁彭云衝周永年陳尙文孫男三箴邑庠生娶沈氏簡娶周氏符娶秦氏曽孫男二穆稷女一母之卒也予還自江西緒以墓銘爲屬今葬有期緘致莫君如山所爲狀來遂次第其事而爲之銘墓在邑西龍山祖塋之次葬爲卒之又明年丁卯二月十日銘曰爲莊之後代興聞人亦有令淑爲潘氏嬪時當孤貧功在訓子辟纑數章是詩維史子也孔材有斆朋來良人弗逮母心懷哉髙年賜帛如歸我禭葬母有銘請以紀歳

貢士唐君墓志銘

今年春正月吾寮友萬僉憲世和請予銘其妻之父曰貢士唐君者之墓蓋君自成化戊子北行卒於宿遷遂葬其地治甲寅世和始以其柩歸藤成葬焉而銘尙缺是故爲請初君年十七以天順壬午舉廣西鄕試甲申丙戌再落禮部戊子之行將赴已醜試也有同貢士蒼梧劉棨者與偕君之病也實寓宿遷醫者王某家臨終泣謂劉曰吾死無子誰返吾骨者劉力窘莫知所出時其邑沈某始發解過家聞而往弔謂劉曰唐某不幸死道路請以朋友之義於我殯乃共買棺葬之學傍蔡氏西圃於是君之室陀氏生女才二嵗越若干年乃適世和爲繼室世和辛卯貢士也少君二年嘗識君每與士夫道君卒時事則嘆曰吾舅葬而未成當於我歸當是時劉以進士令於閩倅於海南舉藤人莫可問者擬過宿遷問諸沈沈以進士累官僉憲方在滇南亦莫可問旣而世和舉進士則沈歸矣過而問焉曰固在是然必詢王某乃審其防於外又莫可問也又若干年世和爲禦史南京考績過之問如它日蔡氏走告其處王某曰信世和設奠拜哭啟而函之以行至藤卜地曰谷原封樹如法君子謂君於是乎瞑君諱英字徳輝唐其氏世居藤之禢洲其父曰漢文富甲於鄕君防有敏聲始舉時某郡守蒼梧陀君超見而奇之故陀歸於君君生正統丙寅五月五日年止二十三卒戊子十二月其日失之葬亦失日久故也銘而納諸墓爲今年乙丑銘曰徵凶之罹殯者其友孰歸君防於二紀後有女得士爲名禦史或徵斯銘詎謂無子

太安人李氏墓志銘

太安人李氏九江劉守璣之母也治壬戌十二月某甲子卒於家越明年正月某甲子訃至九江九江卽日去郡伻來以書告曰璣不孝母卒弗及斂將及葬焉先生知我敢以銘請惟地逺請莫能再也謹伺於境幸卽圖之於是予方視學瑞州瑞州九江舊治郡也其僚吏師生聞母之防莫不爲九江哀之其請於予者其懇如九江之請之也九江之賢斯亦足徵已某昔與九江同官戶部知其貞純端重可進諸古君子比來守瑞而予適蒞玆又見其有盜不忍戕之化蓋嘗推賢其母矣生吾賢之沒吾宜銘之故不復辭九江每爲予言吾母歸吾先人逮事吾曾祖母趙孺人以能養稱嘗歸寧見新物輙不食曰吾太姑未嘗也吾外祖母張淑人別具而餽之以爲常趙孺人嗜韭葅𨿽冬月必夙戒弗缺其它稱是事吾祖母任孺人如曽祖母在諸婦間未嘗自多至諸卑防恆掩其過其有隱言知其能容也亦密吐之蚤聞吾外祖都運府君以古詩敎子輙記不忘及璣能誦猶口授陶淵明責子數篇其靜專如此性惡奢靡衣至數澣平居出不逾閨逰不及庭晚受封命始與內外諸母旬月爲防命服而與鄕人榮之璣初爲縣嘗迎至曲沃未幾語璣曰養有汝兄在汝力而官遂歸歸若干年而吾先人卒家政及焉今屢迎之不復能至矣九江時在戶部𨿽以缺養爲恨然尙兾其年未艾也而今有是九江其能爲懷哉母諱某世爲咸寧人其父長蘆都運同知諱眞其配封戶部主事諱某生幾子存者二曰某曰璣璣舉辛丑進士知曲沃縣擢戶部主事員外郎至今官太安人之命主事時恩也孫男幾人女幾母生永樂辛丑壽若干其葬也合戶部兆墓在某地其日爲卒之幾年幾月某甲子銘曰徳吾修之命用休之史將收之非古莊惠吾其孰逑之哉

傅母兪氏壙銘【有序】

吾邵有爲傅母三世者曰兪氏邑之開原鄕人少侍吾祖母楊安人歸吾祖三益府君府君處之側室凡二十一年府君卒又八年安人卒乃與吾母過太宜人居又四十三年年八十三以老疾卒於冉涇裏第蓋自成化甲辰寶舉進士授許州知州九遷至副都禦史總督漕事出入中外凡二十六年母以吾室顧宜人奉過太宜人就養上下大小罔不宜之優之以稱曰母云楊安人旣生吾父贈知州府君母承命保抱有傅之道安人卒時母才三十餘或以無子勸之再適母謝焉曰有而人在蓋謂某也於是寶防弱孤苦眾方危之莫不謂母失計母不爲變母平居寡言笑在閨門中端靜專確大義所在它人力爭弗得母從容一語怨妬爲釋卽遇凶悍竟莫敢犯初寶爲諸生母被麄茹澹若將終身及寶旣貴有祿矣母猶不攺其素其它𨿽殊禮若固有也君子謂母類嘗學問者母始傳吾父繼則寶及亡妹珍奴繼則吾女嫁華瑉吳憲及許秦汶者三人蓋其恩如古慈母而三世焉者古亦希矣故其歿也吾母曁吾室哭之慟族姻內外下至童僕無不悲泣者先是母在淮安漕府嘗疾病寶方朝京師比歸母喜病少差至是始瞑烏乎母不負吾卲氏寶也方恨無以報母而今者致仕之命乃成吾故山臨穴之願顧非天哉母卒爲正徳五年四月一日越十二日葬惠山聽松庵竹園西北去先墓二百步過太宜人以銘命寶寶三益府君之冢孫也稱母者若爲吾父言之從尊也其曰傅蓋取諸子師之義云銘曰慈母如母母實近之三世一心爲貞婦師義尊其生禮隆其死墓焉春秋厥亦有人於此

王淑人楊氏墓志銘

有僕者致其主王童子節言若曰節先祖都憲府君曁先父中書君繼以沒節也防惟吾祖母淑人實鞠以生今淑人卒且葬節未習於禮我叔祖揮使君謂宜有銘公辱世交節也弱不能赴門下敢托某以請言訖跽進揮使君書繼出陳禮部子引所爲狀予讀而悲之旣而揮使君來請如前先是都憲公之葬寶弔諸其墓時中舎衰絰從事今其母淑人卒而中舎亡矣有遺孤爲防主而銘焉是屬能無述乎按狀淑人姓楊氏世爲無錫人贈都察院右副都禦史元振其曾祖也父理以義授承事郎娶龔氏生淑人長歸武進王氏爲南京吏部尙書文肅公之冢婦其配諱沂字希曽由成化乙未進士歷禮部主事員外郎郎中擢山東參政布政使至都察院右副都禦史巡撫畿內眞定諸郡故淑人初封安人再進宜人至今號淑人之初歸也文肅公在畱都都憲公自家以饋不愆厥時淑人實相之及都憲公官京師淑人不以逺廢問每文肅公入朝將迎承體甚悉文肅公曰婦哉婦哉中朝稱孝焉文肅公夫人吳生都憲公十年而沒繼夫人孫鞠視都憲公甚恩淑人相都憲公事之孝敬兼至人並賢之都憲公性介確在官恆以不韙是懼凡朝謁夙興淑人必先晝則戒童僕鑰門惟謹俟退食乃啟其在藩也亦然淑人生子升將冠而殤側室子昪卽中書也淑人親敎以成後季室有子淑人日撫抱不置及都憲公例當廕子淑人曰昪旣以祖廕小子何敢當昔先公嘗以姑氏之言廕從子矣君能繼先公之志乎都憲公廼上疏請錄揮使君子文炳爲太學生後都憲公卒於眞定淑人以防歸故事撫屬及所過郡縣率有賻淑人皆謝不受曰君生也以不賄聞死吾忍忘之中舎自京師奔防逾淮而及淑人戒襄事以禮有家事曰問吾子及中舎沒則曰問吾叔氏禦家眾嚴食指逾百庭無間言平居無華飾重味至宗婣戚黨有困者樂施不靳也淑人卒以正徳辛未十二月十八日距其生正統戊辰四月二十三日年六十有四子二升旣殤未及娶次卽昪娶楊知縣溢女次祥炳聘楊文防女女一適張廷瑋孫男二長卽童子節聘華氏防亦聘華女五陸宏道黃萬善張喬張愈其壻也都憲公勅葬在郡城南三橋之側至是合葬銘曰庶子是子謂敬其夫從子是子謂順其姑維恩與義終身是圖沒從中丞曰徳不孤亶其然乎

容春堂前集卷十七

欽定四庫全書

容春堂前集卷十八

明邵寶撰志銘【十三首】

明故亞中大夫四川布政司右參政加俸一級郭君墓碣銘

君諱緒字繼業姓郭氏開封之太康人其先蓋出周虢叔逺莫可考已其居太康則元季時開封通判佑之子二翁始二翁子曽國初爲禦史臺治書子在丰行苑馬寺監正子浩娶王氏生子果六歲而浩卒王刑部郎中傑女也寡居守節育果以長歷六十餘年以貞節旌果娶楊氏有子三人君其季也君生七年父母繼沒祖母王復撫敎之君防端簡沈默提學憲副劉先生昌見而奇之進爲邑庠生君遂勤苦自勵閉戶不出遇歲歉嘗以所得廩米分給族人與人接莊不可犯成化庚子舉於鄕明年辛丑連得進士觀工部政有事楚府能禮卻物饋楚王賢之旣而授戶部湖廣司主事嘗督運銀二十萬兩於陜西旣給軍而主者以羨告君曰羨以正支法也歸之藩司治戊申陞署員外郎蓋於是監水次倉者再監馬坊倉者一皆有善聞癸丑實授員外郎時宣府缺總儲郎中尙書山陽葉公言於吏部疏君名請陞署郎中奉璽書以往宣府諸鎭嵗用糧艸不下數百餘萬每招商則姦豪風聚時有持都臺某書謁者君叱不得售甲寅實授郎中歸蒞江西司戊午陞雲南布政司左參議雲南去京師萬餘里君中州人僉謂非宜君曰分也過家置妻子獨行抵任日事事不弛鶴慶地山水暴發漂流廬寨君見途號者哺之野暴者瘞之民謂君仁大理防化諸土官侵賦銀數萬蓋久且隱君訪而追之其分守所至克殄久叛巨盜楊才軰數十人民謂君義且勇先是迆西有夷曰思六越金沙江界據地若干裏積二十年拒不受撫至辛酉嵗勢益猖獗鎭巡合議以勦請事下公卿議撫之便孝廟重用兵從之有詔簡藩臬貞毅臣以往乃以君與按察曹副使玉同行旬餘抵金齒於是盧參將和統軍距所據地二程許而次遣官持檄往者皆被畱不報盧還軍至千崖遇君語其故且戒勿迫君曰吾受國恩報稱正在此如公言若臣節何昔蘇武入匈奴十九年尙得生還況此夷非匈奴比萬一不還亦分內事也或謂君曰蘇君以黒髮去髮白而還君今白矣將以黑還乎君正色不答是日曹有疾君單騎從數人行旬日至南甸巖突不可騎乃斬荊徒步繩挽以登又旬日至一大澤戞都土官以象輿來君乘之上霧下沙晦淖迷躓而君行愈力又旬日至孟賴去金沙江僅二舎君茇以次手爲檄遣官持過江諭以朝廷招之意夷人相顧驚曰中國官今亦至此乎卽發夷兵率象馬數萬夜過江抵君所持長槊勁弩露機刀環之數重有譯者泣走報曰賊刻日且焚殺柰何久此君曰爾譯𨿽微者亦世受國恩不以死報乃爲間邪因防所佩劍指示曰明日我渡江敢復言者斬眾皆股栗君因賦詩見志思六旣見檄諭禍福明甚又聞君志決卽遣其酋長數軰來請聽令及餽土物供具君悉卻去乃奉宣勅榜且與語云云大略先敍其勞次伸其寃然後責其叛罪思六等聞之皆俯伏泣下請歸侵地君曰此固我聖天子意也宣言許之皆稽首稱萬歲歡聲動地因詰盧參將先所使人出以歸君盧曹得君報馳至則已撤兵歸地受緬書矣是夏五月君歸至防城鎭巡以下皆極稱與或謂君曰君豈令公後邪何深入夷中而簡易如此鎭巡以狀聞詔予奏事者官一級余功伺覈以錄僉謂君且有殊擢越三年君考六年績道陞四川督儲參政蜀財賦獘最天下君至甫一歲漸克濟用松建爲蜀極邊內地轉輸勞苦備至率數石而致一石君建議歲賫米價銀往令以半糴而存其半貴則米賤則銀惟時酌給省費而便行之果然又一年正徳丙寅始以雲南功加君俸一級丁卯君進萬壽表至京師因請致仕歸明年戊辰六月十有八日以疾卒距其生正統乙丑六月七日年六十有四配彭氏湖廣布政司都事頥之女累封宜人子四人長存心義官先卒次存恕邑庠生次存志次存性女一適士人耿希龍孫男二承仕承美女三君所爲詩有學吟稿撫夷錄藏於家君忠確簡儉孚於家達於政予以同官故知之久矣而臨事不避意气壯偉復有如金沙之行者古稱士者使不辱命非君謂邪存恕手錄所聞於君者爲狀躬至京師請予銘及予南歸屢以書速焉予故最君行爲銘而序以先之俾歸刻諸碣君葬太康城西北壩王臺之陽去祖塋一里而近存志廬其側者三年哭泣之哀聞者感動銘曰侃侃郭君允維國士自司徒屬逺佐藩使天子聖眀夷乃爾負【葉】恃其險頑越我江涘維君承詔往問疆事【葉】君拜稽首有死無貳【葉】君行孔艱【葉】澤左茅前【葉】胡逆不順彼夷亦人朝聞君言暮歸我地後不今如無能此濟大哉天威敢貪以功君歸自南兩卒一乘【葉】稍遷而西亟歸以東老請未防遽告寢終廬焉銘焉維君有子廬臥三年銘走千里孝以顯忠子子臣臣我詞於碣以慰九原【葉】

秦恭人沈氏墓志銘

秦恭人沈氏故江西右布政使中齋公之配初封安人再封至今號後中齋公卒若干年其子銳以卒之又明年某月某日啟公兆合葬焉乃述其行請予銘按沈之先出烏程至宋逸士遇始徙無錫代有顯人恭人之父曰澤號順庵娶宋後諸趙氏實生恭人長而歸公公之先自其父封中憲大夫武昌知府修敬公上至宋少防先生凡若干世中憲公以文行望州裏與順庵世契故知恭人而聘焉恭人事公由邑庠生領畿薦登進士第歷官南京兵部主事員外郎郎中武昌建昌知府福建參政終今官凡若干年蓋勤儉敬愼如一日在南京嘗請於公迎其舅中憲公曁姑殷安人養於官愛敬兼致比守武昌以江湖險逺遂辭公而自奉以歸率二娣盡婦事時公逾四十未有子恭人置妾數人俾侍公公朝覲還恭人乃育殷恭人疾恭人憂形於色其防也戚甚至毀旣而公之建昌恭人謂建昌山水郡適協中憲公雅好乃復迎養如南京凡百供具恭人實承之公至福建十八日而疾作尋遷江西奉萬壽表於途疾復作遂歸於是中憲公老而康公與二弟日侍側以文字侑觴豆恭人在中饋猶新婦時也旣而中憲公卒公繼之恭人以其子行事無違禮中憲公葬龍山地狹乃卜惠山聽松爲新阡今墓是也恭人義以處恩親親疏疏各當其則順庵無後歲春秋墓祭後必及焉其敎諸女得古女則每舉賢孝事諭而歆之居常以朴素自將非大節令不敢禦命服敝衣必綴羨饌必藏恬愉靜重譬之丈夫類有徳君子其諸家政綜理周宻又類有材局者越七十而齒髮如壯至是一疾不起壽七十有四子男一人卽銳邑庠生娶山東參政吳郡毛貞甫女女五人壻錢稷陸含章過轅楊金華胡端含章故詹事冶齋公簡子金進士伯和子孫男三濂聘盛武臣女汶聘予女漢聘四川布政使熊良佐孫女宣聖裔孫孔氏出也銘曰婦以夫貴賢不以夫賢以夫顯爰有令圖令圖如何爲家作式天壽嘉貞允也弗斁方伯軒軒恭人閒閒與與翼翼庭無嘩言維山有松風逺孔肅我銘恭人告我邦族

處士西園公墓志銘

處士西園公於寶爲從叔父日寶從仕中外公家居實長族人邑大夫聞有負公租者欲爲督之公辭以義比歲荒當免稅命多其數公辭以法鄕飲酒禮請賔焉公辭以徳上官至謝不敢見有彊之見者曰珍重父老有何云則對曰某老矣幸有從子爲國驅馳某與子若孫采山釣水歌誦詩書不啻足矣何云之有曰是囂囂者無乃爲矯歟曰某野人不知矯亦不能也其人敬謝鄕人愈益重公寶方恃公以免家慮而公忽不起矣蓋正徳四年十一月五日也於是寶方休致歸訃聞於途慟哭之餘旣以不與斂爲恨而猶幸之及防也昔寶防學時公嘗慷慨執寶手曰吾祖積徳久而今得汝汝將何以副之寶謹謝不敏退而感奮蓋爲敎甚厚今且老矣而猶夫人也每以是媿公公之也非寶爲銘而誰爲之邪公防頴敏依其舅氏於閭江從李防庵先生學博洽書史能爲啟札詩詞旣而補邑庠生終歲謝去而讀誦如故對賔客道古今事亹亹不已至究其悉皆出諸胸中未嘗剿一語於人性尙簡朴偉貎長軀巾葛衣布乘小舟過山郭瓢飲缶歌或笑其陋公若弗聞也間當輸料京師或欲代行將不利於公公毅然挾一童竟往往數月畢事還因得歷覽國都形勝及山川險阻乃益好隱日行田間與野老相周旋居常不飲飲不醉不止當其興發髙歌杜子數詩擊節自賞導客和之音調悲壯聞者知其爲公也錢希翁先生懷抱古學落落鄕裏中公常延致君子樓愛敬數年如一日嘗謂其子珠璣曰師非但理防文史凡一言行皆學也汝於希翁當知所事矣其敎子業進士先珠次璣皆以事奪乃敎其孫烈烈夭始及勳勲靜重有受公深屬焉君子謂公之敎猶古人之學得勿忘勿助之義云公之髙祖仲容府君寶五世祖也國初以試知州歷刑曹事曽祖伯完祖公禮父廷章三府君皆有隱行廷章號靜庵未老而病公爲幹蠱以振其家卒而禮事母吳安人能忠養母年七十公盛燕畢數日而卒之如其父至是公病遣命儉無事佛且申古人家於防之戒蓋素志也公諱濂字惟澄晚號西園逸民壽六十七配過氏宋徐王郡馬孟玉後子二人卽珠璣孫四人烈蚤世勲熊熈卒之明年庚午十二月某日珠璣穆卜吉公聽松先塋從靜庵公兆塾賔周君仲章旣狀其事寶乃參考而爲銘曰壺觴在右琴瑟在左嘐嘐古人何有於我晚學爲圃手不釋書登髙放歌微醉之餘丘園是甘不至偃室身無事勞心有徳逸生曰逸民沒書於碑凡百鄕人敬而觀之

故東畊翁配過孺人墓志銘

孺人姓過氏吾母太淑人長姊也過在宋有徐王郡馬曰孟玉者自汴來居於錫歷元至國朝爲鄕巨族我外祖時明府君尢稱朴厚配周孺人生孺人笄而歸楊氏爲東畊翁配東畊諱旻字日初輸粟受仕服先孺人三年卒其也寶實爲志孺人之行蓋附今將啟而合其子槪等復以志屬寶孺人於寶爲從母防撫長訓有母徳焉悲慟之餘謹掇前志所未及者序而刻之初孺人在室端慧恭謹識字知道理爲父母鐘愛歸楊時資裝之盛甲它族孺人不以驕於是楊方中衰孺人實相東畊克復故業東畊好賔客孺人曲承之曰茗則茗曰饌則饌曰醴則醴甚至先意從事蓋數十年如一日比其子知學朋防日廣孺人館而禮焉如初子長有孫其爲禮也不衰周孺人老而好談孺人每迎養於家輙致裏媼日與周旋蓋其性篤於孝如此女適成氏者寡而無居孺人曰盍我焉歸旣而曰盍鄰於我遂遷而鄰焉識者謂之知義其恆事不書亦不勝書也孺人卒於正徳辛未四月二十有五日距其生宣徳乙卯七月二日爲壽七十有七子男二人長卽槪義官娶過氏繼趙氏次楷娶殷氏女一適成瓉孫男二淮邑庠生娶髙氏汴聘過氏女四人長歸邑庠生莫同次歸陸術次聘於張琳次聘於朱遷墓在龍山河滸之原以壬申十月四日銘曰夫乾父蠱婦作家貞施於孫子永享厥成後有顯者於是乎徵之

明故戶部郎中致仕進階中議大夫郝君墓志銘

成化丁未予在河南始識郝君世瞻因得其歷履繼讀其所謂流芳集者於其世系蓋盡得之及入戶部追檢故籍又得君治行之略於是自徵前聞不誣幸君未老尙可起而凶問至矣予方悼君而其子文寀奉翰林典籍夏君狀來以銘請予不得辭也君諱冕字世瞻舉天順庚辰進士授南京戶部主事丁內艱服闋攺戶部進員外郎郎中前後若干年以父工部公老移疾歸養又五年遂乞致仕用詔恩進階中議大夫初君旣分俸以有弟例不得終養故用疾告及致仕年才四十有七人皆風君再出而君固泊然終身嘗曰吾家自校書府君學於元中丞馬公得其指授儒業相承至於令舊矣其忍弗繼乃修治先塋申祠堂禮式又編刻遺文爲流芳集以傳一時諸子感發向學者軰出君力行仁厚撫二防弟成長讓以故業且悉所有周其姻族凡值大饑者一中饑者三皆免於病人謂君有餘政焉嘗爲集賢防以延賔客燕坐終日而無怠容或選勝登臨壺觴自隨風致散逸若不知有家累者予昔所得悉與夏狀合君在戶部稽閱精勤經畫通敏三考三最成化間嘗奉勅督漕北河及省賑畿內諸郡所至有聲最後督運遼東軍儲尢著風力其所建白論救荒論流民論邊備疏凡五上事凡若干條皆切時宜多見施行君治行夏狀所列在故籍可考也君爲汝寧光州望族系出元文忠公經傳三世有諱興者元樞宻院檢書郎爲君曾祖祖仲賢贈兵部右侍郎父璜以進士累官南京工部左侍郎母某氏累封淑人君配張氏福建參議雄之女累封宜人予男三長文宇義授承事郎次卽文寀州學生次文容光山縣學生女九嫁者六壻爲州學生舒敏徳史臣盧鳳羽林衞指揮使髙澤安陸州吏目徐渭義官胡士奇未嫁者三張芳熊美陳某其壻也孫男五鑄鏡鏞鈞銑女二君壽六十有二卒於治戊午十二月五日明年三月某日州城東謝靈橋西先塋之次君嘗至工部公墓下拜且哭已謂文寀曰它日植松柏當如此明日君卒夏狀云銘曰不終於官終養於親孰謂能子而不能臣觀仕於初可以要久用養效勞寧不兼有浮光之墟從先大夫所未畢者貽厥後圖沒而有知公其慰夫

大明唐府蓬萊郡主墓碣銘

予昔爲許嘗聞唐府蓬萊郡主儀賔莊君之賢於豫山先生張君文粹時君方爲裕州諸生厥旣成禮而賢益彰於予有文字之交焉頃以主卒且葬請表於予予讀今南京戶部左侍郎前國子祭酒王公某之銘及君所自爲蓋文而重嘆夫主之賢也顧病餘荒落未能執筆以書而君請益勤乃最王志之所書者而詩之俾篆於碣其詩曰古有女則方防以陳隳自貴富不自賤貧惟古之志婉婉令人婉婉令人唐王之女帝有殊恩錫郡作主有養克孝有祀克撫有瑟有琴關雎之風亦有書數以佐女紅歲朝月謁誕慶忌哭王曰賢哉維古貞淑二十九年抱疾以終國賔哀慟上感睿厥疇銘國子祭酒載徵表詞我則何有墓前有石嘉號以題終古是圖刻我銘詩

仲父怡閒府君墓志銘

怡閒府君先考贈奉直大夫許州知州純和公之弟其母爲吾祖母楊孺人其所生母曰許侍吾祖考三益公生府君九年而公卒又八年娶於朱朱吾曽祖母族也於是寶旣孤學且仕凡二十餘年府君亦四遷厥居乃復於故中以朱防再娶方氏年五十九卒正徳攺元正月七日也寶以浙憲之命得過家視含焉朱兆侵於鄰故終防而未克今寶還自京師侵地復歸乃與其子賔卜今年八月一日厝於先塋穆位禮也惟府君承世徳後性坦逸不事事家𨿽屢空惟用酒自慰然習見內外家法恆自矜重小弗如意輙發激昂語竟亦無他故鄕之君子爲之號曰怡閒雲府君諱潤其字惟澤子一人卽賔一女許嫁談某俱方出吾卲世系具世諜玆不敍銘曰溯而上世盛徳盛有衰此其極過知仁詘乃信慶惡在後之人

成世華妻楊氏墓志銘

楊氏年二十三歸永康丞成君之仲子世華爲繼室十有八年而寡又十有八年以疾卒年五十八世華前室之子二伯瀚仲浩浩後其伯父世榮世榮世華繼亡而家衰二子各依其婦黨以居楊一子不育有一女防旣除防或謂楊盍就子居乎楊曰子可從也婦之黨不可依也然則莫若從父曰父可從也夫之宗不可廢也廼僦其父之鄰之屋獨與一老嫗居嵗時設世華主奠酒饌哭盡哀召姻戚餕以爲常有訪舊者必之楊榛椇之問不缺女長贅孟氏子侃爲壻乃益修整爲內外防而今已矣楊具四徳而徳容雅著初寡時有欲奪其志者用間探其意知不可乃已久之貞聞益起君子謂貞而存宗於女節爲難世華屬纊未諒楊之終僅以田百畆贍焉今用以葬之日爲卒之又明年十有一月甲申墓在龍山之原從世華兆楊父東畊翁諱旻字日初母過氏宋徐王郡馬孟玉後予母太淑人姊也銘曰愼厥從以存厥宗維貞始終吁嗟楊乎其起於紀叔姬之風乎

卲烈壙志銘

烈吾從父西園翁之孫翁二子伯曰珠字國臣仲曰璣字國政國臣娶於王四十未有予國政娶過氏乃生烈翁命後之烈丰姿秀爽而性尢沈靜年十二入邑庠爲附學生越七年旣加冠益知向學防於南沙莫君之館師其族叔祖平野君日課有進不數月忽暴病以歿正徳丙寅六月廿二日也年止十九論者謂巫誣醫誤𨿽然亦其命也夫烈冠時予爲制字曰以楊聘今黎平太守企齋張公之女將歸焉而不及遂烏乎悲哉西園翁卜地南塘九里鋪北以卒之年十月十六日以長殤禮也予在浙始聞烈病亟使人問焉至則屬纊矣旣得訃予哭之慟今其也爲銘俾刻之銘曰世徳之家宜蕃厥孫烈乃殤矣異於前聞匪聞則謬數也莫究巫邪醫邪予誰咎邪

萊陽於婦髙氏貞烈碑銘【並序】

辛未之盜起自覇州奔突於近藩歲十一月東至萊陽大肆焚戮於婦髙氏以不受污及其防兒皆被殺當是時吏以威屈士民以脇從婦若女以偪辱者往往是也𨿽然吏以守死士民以敵死婦若女以拒死者亦時有之髙氏其一也於是予兼憲節視漕師河上每得之傳報則嘆以爲三綱爲國之本今當倉卒流離而其不可解於人心者乃如此盜其不足平也矣盜其不足平也矣旣而盜平禦史具死者名以聞禮官請上命吏有贈有防士民有防有復婦若女有旌有祠具著之令比予南歸見吾邑丞於世用與之道其故則知髙爲世用之妻蓋其所以刑之者素矣旣而世用以祠成請文於碑乃爲敍次其事系之以詩詩曰髙哉於門爲貞烈作帝渙大號顧是旡怍貞烈謂誰於矦之婦保身如玉乃罹刀斧刀斧可加身不可辱呱呱者兒臨刄以哭賊有甘言繼以甚威我心匪石百折不墮賊也我仇死實吾所須臾茍生義則不可禦史上疏貞烈是嘉百寮傾聽帝曰咨嗟國有舊章司存宗伯厥典弗殊曷揚以白旣作之門復建之祠往來聚觀以歲以峕妻道如臣夫道如父鼎立三綱匪今自古新門在閭新祠在裏我銘在碑傳者國史

明贈承徳郎南京戶部主事陳君墓碣銘

贈承徳郎南京戶部主事陳君以治辛亥卒其明年壬子其配葉氏祔越十有七年乙丑其子墀舉進士又七年正徳辛未墀歷東筦知縣遷南京戶部主事以詔恩贈君如其官階葉氏贈安人墀始請於南京國子祭酒王先生思獻志而納諸墓焉至是以題名之碣未有所刻則來請文按王志君諱爟字文政別號果庵陳其氏福之閩人世以文學顯祖周以某子貴封監察禦史父叔剛以禦史與修宣廟實錄陞翰林侍讀其伯子煒累官浙江左布政使其季君也侍讀公卒時君方三歲嫡母林氏曁生母林氏鞠育以長從長樂陳思懋氏受春秋爲舉子業於是布政君方仕於朝君獨侍母居業以弗卒君內承母歡外理家事歲時祭祀外慶弔往復周致而裕且能推所有以周姻族之貧者母病肺喘君躬進湯藥惟謹比卒哀以襄事時布政君以江西按察使奔防歸裏有產奪於閭右者將謀以歸之君曰彼力奪而產吾乘而利焉其與防何吾不是義吾兄其受諸尋復諭閭右俾還所奪有行戍者暴死於逆旅其黨誣其主人無以自白君曰寃哉寃哉吾目擊焉而不爲之白誰爲之白者乃以其情告諸部使者不卒誣而去君素溫厚端慤見者知爲徳人而義激於衷是非明斷乃有如此者家故以貲長賦其裏裏中十年更籍君以某官令與焉戶而平之眾謂之允晚以家指日蕃布政君命之析君從之謂兄廉於官弟敢以分弗讓讓而後取率損其分焉篤敎於墀墀舉於鄕而屢不利禮部君曰學也何尢比成名而君卒知者惜之君爲別墅於義江之滸時與諸能詩者觴詠其中今其鄕傳野航漁唱集者其詩也君壽五十四有子一人卽墀今爲南京戶部署郎中女子二人長歸林錠次林廷植孫男二朝銓朝錧女二曾孫男一邦源君墓閩藍利石人山之原葉安人祔而碣不書禮也安人與君同邑其祖某嘗爲南海簿父某母某氏其歸陳逮事二姑及佐君襄其大事其卒先君六年年五十詳具內翰董君文玉所爲志銘曰卒以士以士銘以贈官維君有子子有令圖上施不孤其始自今贈以大夫表以大夫君有恆徳我銘不誣

明故奉政大夫贑州府同知張君墓志銘

君諱瓛字孔圭自號愼庵姓張氏其先河北人在中唐有曰文昭者徙中州至宋南渡時有諱晟者以直祕書扈從遂家建安之南村晟以上世有顯仕元末有諱信者以避冦遷浦城縣南旣而卜築回龍山陽今所居是也信子子榮生永永沈邃偉特博通書史國初有司兩以隱逸應詔皆不就其卒也楊文敏公銘焉子四人長善舉永樂辛丑進士歷官監察禦史其季冕娶於某生君君防警敏隱逸公命監察公敎之十有一年防邑庠卽問聖賢行已之要於師師異而禮之弱冠應鄕試年二十七貢而升諸禮部卒業南雍成化庚子舉應天髙第又屢不利禮部丁未試吏部簡授江西贑州府推官時汀韶冦大侵贑境因以饑疫民死徙殆盡君持檄走諸邑治其溝城存徠周防以全其人瑞金石城二縣故無城城自君始當是時君力爲防勸且屢請發帑於上語甚切至蓋活者數萬人旣又重逃復之典權婚嫁之宜申掩埋之令稽古荒政而加敏惠焉其治刑尢加意疑獄他郡獄未具者亦多移蒞於君有俠民金伸誣告死罪轉引二十餘人獄死者過半君得其情亟白於錄囚使者釋其未死者七人君在官前後平反死刑四十餘人雪流以下者不可勝紀九載秩滿防贑缺同知遂以擢君君職淸戎淸戎某禦史方以苛察繩下虐及無辜君抗言無隱情屢見抵弗顧旣而嘆曰吾不能殃民以奉人而靦顏於位退不猶愈乎卽移疾請致其事疏發三日遂行於是君苦煩熱舟行至廬陵病病七日不起治己未七月十有六日也君性孝友以祿不逮父養養母曽氏甚謹與諸兄處愛不忘防自奉約而急於周人外重內剛不以佞奪而理棼修墜眾以爲難君裕如也嘗集古格言爲世訓一卷所著詩文有愼庵小稿六卷錦江雜詠四卷藏於家君生正統丙寅正月三日卒時年五十四娶蘇氏繼彭氏子男六人長桂次槐次鳳次鵾次鵬次鶴鵬辛未進士今爲戶部主事君墓在邑城西綿溪之原塟以卒之明年壬戌四月二日於今十有四年矣而銘石尙虛鵬以予與君同應天舉手錄君行泣拜以請予已酉嵗視學至贑贑之人尙有道君遺事者於鵬所述蓋符焉銘曰南閩之彥舉於南畿有官佐郡嶺北是治九載當最卽遷乃倅曽防何時一辭以退用未盡君君志則遂其所未遂有子以承廷揚署列嘉績用成君有遺徳於是乎徵我刻玆銘

蒿庵兪先生壙銘

孝大志養先生以之曽閔遐矣先生我師彼士衣冠謂義而利先生介如進徳有地豈不願忠吾養未終再輟仕籍式歸於東昔在陽城用孝爲敎微城猶興學古之效古有謨訓曰書春秋孰弗章句鮮爲道謀經序蒸乂傳稱錫類先生終身聖賢與對生事旣畢歸全是圖從親九原庶防慰夫士舉師司義歸禮是謂歸全請以銘壙

容春堂前集卷十八

欽定四庫全書

容春堂前集卷十九

明邵寶撰書簡【一十六篇】

賀西涯李公加太子太保啟

卽日伏惟某官閤下特進師垣再遷卿位三朝養望終聖學於緝熙四海仰成永天休於篤棐坐而論道啟乃沃心揚賡載之風是在今日符夢卜之兆何負斯民某早厠門生晚防國士報從雙闕快天日之淸明贊乏一詞恨江湖之疏逺謹具啟奉賀不宣

賀匏庵吳公進禮部尙書啟

卽日伏惟某官閤下徳義淵純文章奧雅歐陽修稱韓子異世無今司馬遷聞董生同時有古天假絲綸之重人瞻彛鼎之奇詹尹付一名儒元良攸系宗伯典三大禮寅直是供鈞軸尢待於秉持宸旒方厪於注矚某南省門生也遙聞大拜無任欣忭之至謹具啟奉賀不宣

復中丞林公書

伏承巡撫之命甚爲地方生靈賀然天下望入輔徳久矣而執事又志在道徳先江湖而後廊廟吾君吾相必有所處也包孝肅連攻張方平宋郊罷之而代爲三司故歐陽公有蹊田奪牛之疏執事奉詔而來與孝肅事不同且言韓公事婉不失實直不妨厚君子之道固如是爾又何疑焉寶卽日由新諭之安福蓋預集諸生不可中止趨臺之期坐是遲緩萬罪萬罪尊集賜閱爲敎多矣已錄副本詳加校勘容當上呈其原本別差人送上伏乞檢納他書籍封在院者寶不敢與干冒威尊無任悚栗之至謹奉啟

復李少參書

令郎至足見不外但執詞太謙執禮太恭寶方訝其過當不敢當及讀來敎乃若以寶有所聞知爲能資益於人者寶執書惶悚益不敢當孟子曰人之患在好爲人師如寶不肖其於聖賢之道志則有矣而入門進步之方蓋茫乎未之聞也方將就有道而正焉而敢曰師云哉況令郎天資不凡家學有自固不當在弟子之列也執事斯文先達吾黨長者乃不以寶之不肖屢加引誨令郎天瑞又辱與交契之分寶也資其補益多矣然則執事之子天瑞之弟固吾之友也凡有所聞不敢不告凡有所告不敢不盡固吾之分也何必曰師曰弟子云哉是以不避冒越敢因伻旋少致區區非敢飾虛辭於尊者之前也蓋辭其所當辭任其所當任也執事亮之所賜一一拜領附此伸謝卽日逺行萬惟爲國自愛不宣

上徐中丞先生書

得邸報承執事都憲臺巡撫河南善類幸甚生靈幸甚伏惟執事爲政於玆且七年矣凡治下之有識者莫不曰明習典故莫如徐公抗直不阿莫如徐公肯爲百姓任怨莫如徐公而所謂淸介云者則無間小大邇逺同聲一辭以是翹首企足仰望執事之爲巡撫也此非爲執事一人計凡以爲民耳今旣如所望矣旬日之間號令設施宜必有以大慰斯民之望者李子堅所謂觀聽望深聲名太盛蘇子瞻所謂恩徳已厚怨讟易生者願執事畱意焉歐陽公知開封所代包孝肅以威嚴禦下名震都邑公簡易循理不求赫赫之名有以包公之政勵公者公曰凡人材性不一用其所長事無不舉彊其所短勢必不逮吾亦任吾所長耳源懷巡北邊鎭將尼元須與懷少有舊貪穢狼籍置酒請懷懷曰今日是懷與故人飲酒之坐非鞠獄之所也明日公庭始爲使人檢鎭將罪狀之處耳旣而表劾元須呂東萊曰世俗多謂公私不兩立此大不然所行若合道理則公私兩全公不敗事私不傷義夫包公以嚴肅爲政未見其爲不善而歐陽公乃不肯彊其所短以襲其所長況政非包公之政乎源懷劾貪穢之故人東萊猶或非之況故人非若源懷之故人者乎寶愚敢以爲執事初政獻焉執事裁之寶也執事之鄕晚進也於執事之榮進而賀之禮也義也然而在治屬則不敢稱賀者分也亦義也區區之心不能自已乃敢獨爲此說以獻門下謂士之所以贊於公卿可也謂後進之所以效於長者亦可也惟勿以冒瀆爲罪是幸

復陸大參書

寶晚生且甚無似誤蒙雅愛欲引之於道徳之歸竊自幸甚以爲得師策勵之餘思所以少裨盛徳者無他有所聞輒以告焉庶防古人愛助之心爲山之諭耳近者僭以書達左右其爲事蓋亦甚細非有大損益於盛徳也執事聞之卽引以爲過而要其咎於不主敬屈賜手書諄復不已嗚呼此豈聲音笑貎之所能爲哉蓋執事於斯道實用力久是故見之也眞見之也眞是故應之也速小者如此大者可知此誠古人所難今人不論也況若寶者而顧自足自欺可不可乎寶於是旣重嘆服又益有以見得師之實也洧川再見曲承開諭詞色之間益和益謙隨事說理務求要歸此正儒者格致之功著實精切不間人已處非若世之號長厚者陽爲受言而陰拒之也執事乃以爲訑訑毋乃自疑太過乎彼固有聞人之言不問是非不考可否一則曰吾過矣二則曰吾過矣至考其行猶昔焉者眞執事之罪人也執事毋乃自疑太過乎且執事之愛寶也以義寶之敬執事也亦以義夫然則𨿽沮拒之叱絕之繼此茍有所聞焉且將盡言以效一得而況深自引過如執事今昔之二書哉又況洧川之防執事能以寶之一言孜孜講求若此之鄭重哉且執事嘗曰自段南陽後惟見國賢論議又曰自一峯後肯不爲世俗諛態者惟國賢此書自顧何人而敢當此執事不以爲失言而以爲愧悔抑又何也執事名髙天下文傳士夫澤在郡邑非一日矣所以爲國爲民爲前修爲後進者當有所處寶嘗謂天下之位不同也職不同也同此位同此職而君子居之若加重焉位若加重職若加重則上之倚之也亦加重下之望之也亦加重論議者待之亦加重紀載者求之亦加重而顧可以尋常自視哉執事畏天憫人檢身慮事其亦至矣充是心也將何所不至乎事有上下理無上下盡其下則亦可以補上之不足實能之而曰不能執事之徳於是爲益光矣惟執事上念吾君下念吾民近念天下之口逺念史官之筆務進其重者焉吾黨之幸也老母撫育不肖𨿽免於世俗之失墜而不能至古人之成立寶之罪也比者屢厪埀問且有佳句歐陽之擬尙不敢而又有紫陽之云惶汗惶汗𨿽然不敢自棄也惟執事毋終棄之狀元文字今特錄上望以所詠佳句足成一章大筆書之懸諸中堂寶也請吾母坐其側跪進一觴而歌之使吾母知寶也見重於大君子如此以是少慰其心而爲怡神養气之助則執事之賜也何如哉狂愚之言萬罪萬罪

與李孟寅書

春間病冗失於款餞負慊負慊卽日抵文府起居何如容春之記實惟前輩妙詞先世遺迹自元季至今百數十年石刻旣亾墨本亦鮮𨿽有傳錄未足取信寶切恨之成化辛丑偶與令外舅子才範君同試禮部談及斯文始知原稿尙存約以南還歸我曾未幾時子才下世繼以回祿方自感嘆以爲不可復得重吾子孫之恨而去歲仲冬獲覩風采坐談之頃又知斯文重厪收護且辱慨然許以拜賜吾兄體悉人情如此凡在見聞孰不贊服髙義況寶與寒族之人宜何如感激也哉玆因寧庵先生家人之便少伸謝臆兼伺再命倘附便人尢望封識完固寶不勝惓惓

答楊杭州簡

前日從史還艸艸奉謝玆張翺去復附起居艸艸如前日也春寒惟珍愛是祝外祭兩峯文一通煩爲致之靈筵炙雞絮酒逺不能具又以勤庖人非不誠於伯髙也余伺別布

復巡撫朱都憲書

金吳江來辱賜書諭及坊牌寔不肖之光豈特吾族之人欲之吾鄕之人皆欲之但寶念自登第以來爲州八年無一善政比入戶曹又二年矣而屍素之咎倍焉安敢勞吾民費公帑以累髙明哉魯僖公新作南門春秋特書之說者以爲不時韓昭矦作髙門其臣亦以時詘舉嬴爲諫夫魯韓之所作者公門也一違乎時且猶不可今吳楚之間疲之狀不可枚舉寶何人斯能安受此也乎竊惟執事之意蓋或念及荒陋欲假是以寵之使夫有志於事業而墮頽未振如寶者皆有所激勸此亦舉措之大致也然歆慕華耀人情皆然寶若受而不辭辭而不能必止繼是以往則有轉相請托以求之者矣執事將皆從之歟將亦有不從者歟從之者旣以爲徳不從者則以爲怨一徳一怨在執事固無與焉其出於此者則不可不少加念也或謂此一細故夫何傷抑豈知起士夫之爭益吏民之病者或在此也哉惟執事俯鑑愚衷亟輟其役則所以愛寶者視一坊之建殆什伯矣昔傅堯兪知陳師道貧懷金欲爲餽聞師道言不果而去寶𨿽逺愧師道而執事則堯兪其人也況執事知寶寶知執事又非傅陳一日傾蓋之比自分必能見聽以成區區之志用是委曲布之戴天履地決不敢爲不情之言以欺執事千萬亮察錢章靖衰廢已久執事一顧加重多矣此公卿下士之美節也謹以爲謝寶不勝惶悚

與李原道

得手書知愛念之悉賢者學業靜中想大進惟所謂循序致精居敬持志者不可忽耳吾輩老而無成正坐此病故爲賢者告之令伯先生處一緘三紙煩爲尋便轉上余不一一

與髙大尹

寶啟寶聞恆言不稱老人子之道也故古之人有行年七十而爲兒嬉者凡以說親而已寶以母老得請歸養方懼無以爲說敢自壽而稱老爲哉適聞執事以賤誕之日若將有所賜焉者敢預以情告如所聞果然幸爲己之寶也受徳宏矣不然是重吾不徳也惟執事重圖焉

答方昆山

承不逺二百里遣人爲老母壽感激殊不可勝果脯如數收訖防段不敢當卽附來使返璧幸檢入之尊父母像贊亦附還愛莫揚之深負雅意浮浮記好文字周子行序激昂中見節槪任君奠文體悉中見時務非有抱負者不能爲此快讀之餘不覺斂袵也五賢像已到學政錄及康齋年譜煩令從者次第檢發余惟爲道愛重

與林鎭江

前日承過訪適出弔於華文光氏聞之亟還則從者行矣平生雅愛知感不淺不特此也郡事勞賢者始必不堪久自有欣然處蓋爲及物之速也伊川作字時甚敬曰卽此是學今郡豈作字比哉況可兼學乎吾子亮之

與鄭繼之

正節承書問侑以多儀足感厚意昨雷且雪咎徵如此請無言賀況玆禮也朝署間亦皆告免願弗介懷也至囑至囑先像當爲執筆第須遲之近夫文法於經去俗逺甚足爲吾黨增重有便幸先爲致謝萬萬頃所須板刻望急圖發來將以近夫所作配焉故也燈節後晴暖爲防期未中愛重

奉寄東山先生書

寶自已巳冬由漕運退休南歸庚午再起辛未北上碌碌奔走無時休息久知臺還自甘肅天佑耆徳壽康倍常顧未嘗奉只尺之書以承起居𨿽坐冗廢禮而愧深矣頃見何子元郎中備聞動履又亟喜慰近者得允侍養家居賴庇粗遣竊念才疎力薄不能爲國馳驅而僅以一節自守仰負疇昔之誨然老母衰病捨此無可處者惟髙明必我諒也玆因母黨從戌沔陽者便謹此謝不敏往事逺矣近事不敢言來事不可知惟萬萬爲斯文加愛不勝至願不宣

復張巡撫書

近者在京逺承敎札感佩不淺寶玆以私養乞歸乃辱遣使慰勞且令導出撫境此固所願而不敢請者顧不肖何以得此於執事哉銘刻銘刻都斾移山東正當難爲之時而一二月間規模經畫已大可觀淹一人以活一方其此謂邪昔子產從政一年輿人誦之不勝其怨及三年又誦之不勝其徳夫子產之政一也而怨徳異情何哉久則知之深近則知之淺蓋自古則然矣然方輿人之始誦也不過曰取我衣冠而褚之田疇而伍之云耳初未嘗以私意及子產也卽使政或未終而子弟之誨田疇之殖亦豈損於子產哉江南之人之於明公蓋見子產之始而未見其終者執事於此至勤天日之誓抑自待之過矣且明公才力節槪迥出時輩直道而行不避艱險廟堂之髙江湖之逺豈可謂無知徳如東山公者哉人還布謝兼附區區防惟亮察不具

容春堂前集卷十九

欽定四庫全書

容春堂前集卷二十

明邵寶撰祭文【二十八篇】

祭黃丞相文

維年月日某官某等謹以牲醴敬告於漢丞相諡定黃公之神曰嗚呼世稱循吏以公爲先考厥遺迹在玆潁川世逺千年攺名易治吏不知師民不知事某也不肖嘗竊慕公寧使來官祠享弗崇乃廢尼居乃葺乃理作主棲神人具瞻止玆陳薄奠用告厥成公勿我棄鑑我衷誠尙饗

祭李司徒文

士患無才患無其時遭時而才沛乎厥施匪時曷乘匪才曷稱才不可彊時不可幸開闔變通今孰如公公不自有濟以淸忠侍禦廉訪中丞方伯司馬司徒以佐邦國四朝三紀簡在聖心歷階而升眷注日深肅肅在臺溫溫在省在漕無嘩在邊無警其在卿位不諂以驕民我爲憂國我爲勞公惟弗爲爲防弗果公惟弗謀謀罔弗可人方不足公才有餘時克用公公克副之天胡不弔疾起倉卒惟君惟臣有始有卒生歸有詔死有恩孰謂公亾不亾者存寶也小子領公鄕郡見公愛公公言是訓昔公在朝期待實隆解帶爲贈曰汝我同公喪北來望塵慟哭匪直我私悲民無祿今日何日再登公堂我酹一巵以告哀傷

祭惺泉先生文

維年月日門生具官某謹具果脯之奠南望百拜哭祭於故奉訓大夫戶部員外郎惺泉先生陳公之靈曰嗚乎先生何遽止於斯乎先生有表俗之規而不當師帥之任有理人之才而不當剸斷之司𨿽通融變化少著於防計之地而其經國之略惠民之術固未嘗得以大施也嗚乎先生何遽止於斯乎𨿽然先生忠信在鄕閭文雅在朝寧聲名在甲科政迹在郎署奉使北南所至獲譽使天少假之年則今名臣之錄先生亦可與矣而況所謂金紫者又何足語邪寶也不敏蚤嵗執經防於門下𨿽業在程文然誨廸之餘則惓惓以爲已相期而進取利鈍之言不惟不屑亦所不暇朝漸暮摩日積月化寶𨿽未足稱於胡公弟子而昔人所謂抗顏爲師者先生眞能方駕矣旣而鄕廷二試皆獲同登朝燕出入無往不承中間領郡於外睽間幾何而書使逺通聲音顏色蓋嘗著於墻而參於衡也比獲同官戶曹自以再侍爲悅而先生又使於越矣憶當別時登髙臨水跽進一觴二三賓僚實鑑在傍躍馬追送南望徬徨曷其柰何遽異存亡嗚乎哀哉寶始聞訃爲位以哭革帶布袍逾月乃復惟心之防恆抱於獨嗚乎哀哉塟不臨穴殮不慿棺乾坤茫茫道路漫漫我懷先生心焉悲酸傳家有經繼體有子人云先生死猶不死先生有靈尙慰於此嗚乎尙饗

祭成國公文【爲戶部諸司同官作】

惟公元勲之族舊國之封歷事三朝世濟貞忠亹亹其勤翼翼其恭罔富在家罔貴在躬昔我先帝知公自衷乃謂金陵今之鎬丰命公畱後詢謀僉同漢隆太傅周重元戎公拜稽首渡江而東祗謁祖陵退修治功我潢我圻我兵我農有法以制有量以容武是用戢文是用崇越我耆耇越我兒童曷徳不頌曷令不從愛曰慈父敬曰宗工天子萬壽惟公有終東郊之政南國之風三十餘年勿替益隆時勅歲賜申命以庸天明我眀天聰我聰人方庇依天乃隕公公計北來震動九重臨朝慨然輟其鼓鐘爰議嘉諡爰營幽宮公則無憾斯人之窮某等情違臨穴神懷折衝薄奠一觴爲國興恫

祭張中丞邦鎭文

嗚乎鞠躬盡瘁死而後已古人之言公無愧矣方公東行疋馬單旌疆埸千里倚公爲城公竭心精不少暇逸眾興則興眾息則息公治於垣圖惟久安垣未克就公乃蓋棺公有經綸公有節槪公論攸同國史當載惟我數人辱公相知哀不及文述此哭辭嗚乎尙饗

祭工侍楊公文

維治十有三年七月七日江西按察司副使無錫邵寶領勅督學東過淮上奉謁故嘉議大夫工部右侍郎楊公墓下謹用只雞鬥酒再拜而奠之曰嗚乎我之別公十有一年公沒公我非恝然我懷公徳有如長淮滔滔其流日往日來公實知我我奚報公一拜公墓我懷無窮嗚乎尙饗

祭太師謙齋徐公文

維年月日中憲大夫江西等處提刑按察司副使門生邵寶謹以牲醴庶羞之奠敢敬祭於少師兼太子太師吏部尙書華蓋殿大學士贈太師左柱國諡文靖謙齋先生徐公之靈曰嗚乎公在館閣四十餘年居臺輔者爲四之一宅端揆者又十之五其於天下不動聲色而濳回黙運大有所補也蓋吾嘗迹公平生而求之往古矣魏公明習房相善謀歐陽好士文正先憂具是數徳而持之以坦坦而終之以休休用能上謹其謀猷之入下善其播告之修故寛而有制天下皆知公之徳犯而不校天下皆知公之心至於從容啟迪澤被天下者天下之人未必無知而知之或未能深也寶生也晚幸及見公禮部之舉公實爲宗引掖奬誨無所不至而猶自謂有愧於王文端之風此寶所以愛公敬公而終古無窮者也公之南還寶實送之嵗月幾何而公至於斯矣嗚乎哀哉別公有賦哭公有詩登堂酹公侑之以辭伏惟尙饗

祭一峯羅先生文

維治十六年嵗次癸亥十二月庚午朔越十五日甲申江西提學按察副使常郡邵寶謹具果脯之奠遣永丰縣學敎諭某致祭於一峯先生羅公曰我懷一峯三代遺材範我馳驅百僨不回公之議論風飛雷厲公之文章川流嶽峙公心何如白日靑天綱常一疏君子予焉公髙者懷公奇者迹臥云飡霞漱泉憩石廷儀爲鳯郊踣爲麟我願執鞭莫起其人凡我敬公實自童子再拜公堂有淚如水尙饗

謁周朱二先生文

維治十有四年六月丁丑朔越二十五日辛丑巡視學校江西按察司副使後學常郡邵寶至白鹿書院敢昭告於道國元公濂溪周先生徽國文公晦庵朱先生道防千載孰起以承元公其元文公其貞二公之學世方師之迹其講寓實久於斯人以類聚理以言章肆寶忘陋與眾升堂讀公之書尙求公心玆山實髙玆水實深公如有靈睠玆舊逰惠我光明以永公休謹告

宗儒祠始祔諸儒告周朱二先生文

惟二先生繼起於宋再闡斯文惟玆洞境皆嘗過化學者宗之百世允式祠曰二賢詞若流寓甚非吾人崇重之意再考文公之時實多髙第弟子相從於是而祠無祔位亦爲缺典今擬更祠額爲宗儒祠仍設蔡沈以下十四人神位祔於二先生之堂敢用告知然後行事謹告

祔祠祭文

惟諸儒事我文公逺宗我元公嘗至斯院摳趨堂壇義得祔祠今奉主就列謹陳釋菜之儀告於二先生以及勉齋黃先生九峯蔡先生三山陳先生三山林先生洞長張先生宏齋李先生西坡黃先生厚齋馮先生梅坡彭先生桐源胡先生彊齋彭先生義卿呂先生月坡呂先生洞正周先生伏惟尙饗

攺白鹿先生祠額文

維玆洞之創實維李公洞有公祠報本反始合於禮經顧泛而弗專義則未當某也視學至此敢憚玆一舉哉爰卽舊祠祠公於中其諸嘗從事是洞者以代列焉謹告

長至日南安道源書院釋菜周程三先生文

維治十有六年歲次癸亥十一月甲子朔越二十五日戊子按察副使後學無錫邵寶敢昭告於濂溪先生周公明道先生程公伊川先生程公惟我周先生衡人也兩程先生洛人也地之相去數千餘里而乃授受於此天作之防中興斯文夫豈偶然之故哉嗚呼仲尼之道天地也否孰泰之仲尼之道日月也晦孰明之三先生之功於是爲大矣故凡過化之地莫不慕而祠之況授受伊始如南安者而可後乎某也愚陋防學壯仕夙仰止焉今者承乏視學再至玆郡適當陽復之謹率諸生祭菜祠下嗚呼獨復之難久矣惟三先生尙矜其志而惠相之謹告

寧州謁周濂溪先生祠文

惟公繼絕往聖登我後學爲世宗師凡公過化神靈攸睠惟我章逢嘉樹之思寓於庭艸實惟秉彛無間逺邇肆某不敏承乏學事行視郡邑謂南安爲公傳道之始也於是有書院之葺謂九江爲公終焉且葬也於是有祠墓之治有祀守之圖謂南康袁州爲公所嘗宦逰也於是有白鹿之奠有宜春之謁仰止髙山作我同志非敢爲諂玆至寧州覩公遺化如坐光霽焉謹率諸生酌水薦毛竊附古人祭菜之義惟公不鄙其昭臨之謹告

祭傅文穆公文

維年月日具官某謹具果脯之奠遣臨江府敎授某敬祭於大宗伯體齋先生傅公之靈維公立朝餘三十年鉅人長徳時無間然博推詞林精著史局公稱禮闈忠效經幄旣陟宗伯復領宮端元良之輔其愼其難大宗載遷僉曰惟允曾未再期而公遽殞嗚呼哀哉寶初登廷公在執事於文字間與我國士公生我知公沒我悲非我私公天下咸思之尙饗

祭丁提學玉夫文

維治十有六年歲次癸亥十月某朔十七日某甲子江西按察副使友生無錫邵寶謹遣南昌府學訓導董遵以醴脯之奠致祭於故廣東按察副使吾友補齋丁先生玉夫之靈而哭且言曰嗚呼溺者古之所不弔也玉夫乃死於溺溺其身甚矣舉家溺焉而僅遺其一子水哉水哉何太濫於玉夫也哉吾嘗觀玉夫之平生譬之於水其瀕於溺者蓋屢矣吾略言之而玉夫聽焉昔在成化乙已玉夫以進士官中書嘗因星變疏陳十事先是見素林公以論建寺張后府兼素以救見素先後下獄玉夫危言繼之眾謂或有濡首之凶賴先帝明聖玉夫得無罪此其瀕溺而免者一也玉夫謫普安不便其水土眾謂玉夫濡尾之虞縱不在近亦必在久旣而今上卽阼移判廣信此其瀕溺而免者二也玉夫在廣信若干年轉知興國又若干年方其勞於州郡吏陵民梗中遭兩防貧病憂辱百患備極衣袽之戒蓋兢兢焉而玉夫無恙此其瀕溺而免者三也及今一嵗兩轉視學嶺南蓋出險脫危而超於困君子曰三年大國之賞庶其在是而乃眞死於溺嗚呼哀哉向也玉夫溺於世途則王三原援之倪文毅援之非爲玉夫爲天下也今溺於水亡其身以及其家乃無一援之者或謂世途險於山川豈其然哉𨿽然玉夫之心固不溺也耿耿者存將托神江湖以指天下之迷乎將假澤星漢以潤天下之枯乎抑將樹靈砥柱以鎭天下之流乎玉夫有知當感於吾言矣西望長江東臨太湖天下之水一也壇位其間玉夫其不夷猶中洲揚靈來卽邪彭蠡淸波吾聊挹之敬酹玉夫於途耳惠泉一勺傾我心曲尙伺他日也嗚呼哀哉尙饗

祭錢希翁文

惟君之學始於庭訓中乃自力闔開橫從至晚而極事識其大趣適其眞鶴在靑田一鳴驚人無懷其心周孔其夢桓文之事時亦口誦品藻折衷與眾異同侃侃皇皇有國士風野服山巾肆玩寄傲富不可求從吾所好厥或用之備顧參謀當有微言明哲所收書變於顏詩變於李楚人之騷亦自成體寶之在校資君實多所不知君人謂我何渙然之亭月來旬往鄙懷區區爲君而廣萬卷一堂淸晝緑陰君之望我實逺實深表俗經世先義後利手書勤惓心以爲識新安之別十有五年僅能再防而君不可延矣嗚呼哀哉凡我欲言筆未能盡千古之期於我傳信廬山之陽有堂有壇遲君不來江濤夜寒君墳於何湖濵軍帳逺寄一觴酹之黃壤

祭蒿庵兪先生文

維年月日門生江西提學按察副使邵寶謹以牲醴之奠遣從弟珠昭告於故長興敎諭蒿庵先生之靈曰嗚呼先生已矣寶不肖摳趨先生之門於今三十年先生敎寶精深之義而寶以粗淺負之先生期寶逺大之業而寶以近小負之先生猶不我棄故自諸生至於有祿未嘗一日不欲激昂而使之前也先生之於寶可謂至焉爾矣惟成化癸卯至治壬子十五年間寶於先生三別三見當其見也則不勝喜及其別也又不勝悲情以恩深義以道重無足怪者庚申冬寶領江西之命道經吾鄕而先生在長興不得一見比南行至平望遂日夜兼程走三百里往謁先生先生飲我食我敎我如昔至夜分始寐越明日晚乃拜別去執手溪滸各泣不已嗚呼孰謂此別遂爲千古之永訣邪自時厥後先生屢有書示輒以請老爲言寶謂長興去錫不逺先生敎化方行不宜遽去屢書沮之今年夏聞先生歸自長興賀啟始發繼聞先生疾病方將遣人問而訃音至矣嗚呼孰謂千古之訣乃在長興之溪滸邪聞訃之日寶視學吉郡有璽書在弗敢位哭悵罔數日哀至淚流幾廢人事聞期且廹不得奔走執役謹承治命述事作銘今用附上謹此告哀伏惟先生鑑之尙饗

祭匏庵吳先生文

嗚呼公在天下爲文章伯爲道義宗冠冕立朝而凡號爲士者莫不想慕其風如是者餘三十年而吾人之望猶未窮也嗚呼哀哉寶嘗觀夫世之士其詞其行華常有餘而實則未足流之成風習之成俗膚末紛紛病我耳目不有君子大雅誰屬此寶於公匪直慟吾之私而實爲天下哭也論公之大功在史局忠在經筵儲以貞傅制以典傳曰徳曰言溫乎粹然宋歐陽修漢司馬遷祕閣之上朝夕周旋濳消黙助厥功懋焉蓋不必秉鈞宅揆而後爲專也然聖心眷注終焉罔替旣進崇秩復錫嘉諡世祿載頒爰及厥季相古名臣公亦可謂之遭際爾矣寶也甲辰門生也放榜之日公在南宮特舉姓名惟玆一言終身是銘二十餘年幾登公庭與其進也且要其成以淵以裕以介以貞公教厚矣而寶也劣則罔克承海月之庵玉延之亭宛然在望而莫覩儀刑矣此則所謂吾私者而亦天下之情也嗚呼哀哉

祭陳方伯晉庵文

嗚呼公在考功最殿明允𨿽居郎署眾惟公凖公歸省覲玉佩璚琚接其徳容儼乎煦如公於典章有意明習亹亹緒言當務之急公參閩省遄執其衡可可否否列郡仰成公時未老請致其政再而許之公拜休命公在林下十有五年公徳如石公心如泉與公寅寮多躋臺閣日夕嘯歌孰與公樂公壽望八有子成童後事旣托正寢而終寶之知公實自早歲期我者深我是之佩別公赴浙歲月未多訃音忽至傷如之何襄事何時逺莫能與我懷悠悠如水東注嗚呼哀哉

祭談萊州文

嗚呼秋云公已矣我實銘公而未盡公公之政行有儒者之風柰何乎施而未終吾斯爲斯民恫也乾坤茫茫其奚窮邪公之學老而不已豈惟今之人難之屈指古人如公者幾載觀古人或經以師或史以吏或詞以俳其究也藝孰能窮原貫我道器公則亡矣此吾所以悼焉而至於洟涕也公之徳云我銘斯云誦以奠公九原其有聞乎嗚呼

謁於肅湣墓文

寶嘗論名臣於正統景泰間劉忠湣惇君臣之大義章恭毅明國家之大紀於肅湣建社稷之大功皆所謂願爲執鞭而不可得者今也守官浙藩實維肅湣公鄕邦謹用酒脯奠於墓下惟公鑑之

祭彭少參文

嗚呼君來幾時而遽去邪君之來也湖南之民謂君必以敬獄之心爲惠民之舉如七八月之間大旱而雨今也不然君之防气果何許邪君才則敏君徳則淸溫溫其恭乃君之情君位於朝下大夫列奉使南畿其聲烈烈君止於斯孰其爲之我輩知君曷勝其悲丹旐翩翩南指閩海我酹一觴申以永嘅

忠定祠奉安告文

維年月日後學都禦史邵寶用古祭菜禮敬告於宋丞相特進觀文殿大學士贈太師諡忠定梁溪先生李公曰維公閩宗錫產受靈玆泉歌哭釣逰與山周旋我讀公書尙論其世文獻猶存傳狀志銘君子謂公諸葛其心忠貞宏毅超逸古今維鄕先生沒祭於社我獨懷公作我精舍瞻彼菉竹如將見公秋水春芹有來淸風尙饗

祭許兩峯文

嗚呼兩峯其果無聞邪兩峯之間有白者雲飛爲君車止爲君墳孰得而分所可分者其翰與文其在君也其餘芬邪昔與君別潮江之濆我心如水日維東奔夫何數月乃遽弔君君歸何時我招君防防來孤山淸酒在尊

告宋尙書文

維年月日具官某謹遣署郎中崔旻以特羊之儀祭告於前工部尙書宋公之神惟公建議於永樂間堨汶入濟分流北南以成漕渠前後累年乃克有濟功在國家歷代旣久傳聞寂寥識者恨之今朝廷用言者專祠殷祀肇舉於玆寶以運舟阻厄承命是圖惟玆南旺淺涸人力孔艱惟公惠顧我漕尙黙相之俾無膠滯我責旣逭公亦有永譽哉謹告

代太淑人祭姊文

維正徳七年嵗次壬申九月壬申朔越二十九日庚子歸邵氏妹封太淑人過氏某謹以柔毛剛鬛之奠遣男戶部左侍郎寶婦封淑人顧氏哭祭於我大姊楊孺人之靈曰嗚呼我姊之壽逾七望八不爲少矣然鄕閭親黨尙有期耊而未艾者姊獨何爲不彼如邪昔我孤孀恃姊如母痛定以思我心惘焉若有所失今吾老矣偕我子婦歸自宦途而姊乃捨我以去不得朝夕相聚樂此餘年嗚呼痛哉維我先父母生我男若女兄弟五人一姊二弟亡歿已久獨與姊埀白在世而居又相邇乃弗克相與以終嗚呼痛哉惟姊篤念母家壯老一致顧諸侄未見成立以吾心之戚戚知姊之不瞑也嗚呼痛哉𨿽然姊有一女已成貞節二子克家一孫應舉而一孫將繼之餘皆有歸姊亦可以無憾矣千古永訣在此旬日臨柩悲咽不知所云尙饗

奉安十賢祠祭文

維正徳七年歲次壬申十二月某朔越二日某甲子具官某謹以羞醴之奠敢告於劉宋司徒長史湛公【挺】唐尙書左防射趙郡李文肅公【紳】唐隱士陸公【羽】宋國史編修秦公【觀】宋禦史裏行錢公【顗】宋無錫縣令焦公【千之】宋禮部尙書尢文簡公【袤】元逸士倪公【瓉】國朝義士張公【翼】國朝中書舍人王公【紱】曰維諸賢於玆山或沒而或生而逰隱顯異迹後先繼休惟昔有祠寂寥未續今求其人載秩號祝我山旣髙我泉亦深嗟我懷人如玉如金春采藻蘋秋薦黍稷其始自今惠我無極尙饗

祭陳平江文

維正徳七年嵗次壬申二月丙子朔越十有七日癸亥戶部左侍郎前總督漕運都禦史常郡邵寶謹以果脯之儀致祭於故平江伯陳公之靈曰嵗己巳予攝漕兮公總戎而與俱念轉輸之多艱兮胥夙夜以馳驅時姦宄方搆虐兮遂誣公而及予公逺謫於嶺海兮予退卽夫裏居居數月維暮春兮公舟道於吾錫舉一觴以相唁兮釋驚悲於疇昔豈後命之弗虞兮猶縱觀於泉石相公度之安暇兮謂成公其在玆徴環賜於筮占兮指防州以爲期越辛未予南徵兮復解後於南浦何信宿之淹畱兮各傷神於談虎朝京師旣戾止兮嘆天涯之修阻才晤言之一二兮胡遽聞夫訃音眾皆惜夫幹城兮矧餘情之尢深維公祖之爲勲兮夙稱秩於元祀失不逺而亟復兮公方圖報於嘉賜嗟此志之不可酬兮邈乾坤之無窮天有意其謂何兮予欲叩而無從臨繐帷以一弔兮寄長慟於悲風嗚呼哀哉尙饗

容春堂前集卷二十

欽定四庫全書

容春堂後集目錄

卷一

雜著

卷二

記

碑銘

卷三

序

引

卷四

墓志銘

卷五

墓志銘

卷六

碣

石表

俟歸銘

塔銘

墓碣銘

卷七

神道碑銘

墓碑銘

墓表

傳

卷八

祝文

祭文

卷九

辭

古樂府

古詩

歌

行

禽言

卷十

五言絕句

五言律

五言排律

卷十一

七言絕句

卷十二

七言律

卷十三

七言律

七言排律

詞

卷十四

書簡

欽定四庫全書

容春堂後集卷一

明邵寶撰雜著【四十六首】

昭穆說答楊崇周

昭穆之稱其起於祫祭幽明之鄕北乎論世者以別父子論廟者以別左右取其位不取其義至於祭焉焉嗣焉禮律之稱是者尢著其來蓋久矣某今人也不敢行古禮今之廟制行於朝廷大夫士者不一惟永樂間胡行唐所擬者嘗頒行之庶人祭三代則曾祖居中士以上祭四代非左右其奚置哉置以左右則昭穆之名從之亦有不得不然者父昭子穆無世不有謂無始祖而可廢乎左昭右穆無地不有謂無中龕而可廢乎今之所謂昭穆者幽明之義未能恊於古吾知之矣而謂左右之列不可行於今乎吾廟爲四楹間中爲三室虛中以俟祧主之蔵蓋小宗之道如此是中𨿽無主而未嘗無位也以是而左之右之曰昭曰穆非古之義而古之位也某今人也不敢行古禮酌古之義而今焉是從吾之分也𨿽不韙其敢辭諸

家廟石磬銘

辯汝聲介汝徳於以考之先祖之側其永無泐

楊正甫英石銘

突其來如移自遐逖誰琢且追而復考擊金兮玉兮聲在玆石兮

溫硯銘

暑有發冰寒有蘊火旣濟且和調劑在我彼鼎我硯制殊義同汝革汝從惟金在鎔功在斯文而不自有左右置諸歲寒良友

屛鑑銘

鑑乎惟觀屛焉以障異用並施厥亦有尙我屛我障我觀在之後前左右釋玆在玆知風之自弗障亦可我心水如我鑑在我

範撫州像贊

州當専城郡作別駕厥初京府位尹之亞威聲肅如後光前價勇退急流食不遑暇斯人也吾嘗聞其先君子之節於東山翁矣乃今徴乎其平生信矣哉有明於幾先無虛於名下也

張企齋先生像贊【企齋張公寶於母黨稱舅於文章徳行加重焉公亦謂寶知已公像之贊非寶其誰宜爲哉】

西曹一月未足盡公之才東鎭三年未足盡公之政公學淵源公性堅定無事至殆忘其有爲有物交益知其無競中歲極江湖之幽憂晚景遂山林之髙興時之論者不知其謂公何以予觀公蓋百折於世塗而不失其正者夫

復舊物贊

百子圗一【識云括蒼鐵硯後人筆成化初失四之一庚子陸承翰氏歸我】

有子惟百四其軸誰爲玆圗爲嗣祝昔失其一今也復兆多男兮天以吿

鐵器一【髙二尺有四寸圎徑尺有八寸狀如鼎有趾而無耳鉉成化初失之正徳庚午春楊正甫氏以歸我】

金質焉近鼎象扣之有聲納有量舊物來歸義弗讓吾置之庭銘其上器不可假名不可彊神予相之永圗是尙

雕漆盤一【狀如防榔天順末失之正徳壬申秋塼橋錢尙簡氏以歸我】

追兮琢兮三其角【葉】兮我有嘉賔以薦玉兮

洛神圗一【圎徑八寸許不知何人筆上有荊南髙防小楷書曹子建賦成化初失之正徳甲戌春鐫工何球以歸我】

魏人之賦今畫以書荒哉事也衛風之餘予尙觀之亦以警予

龔守誠像贊

詩詠稼穡書稱構堂鑑於古訓曰篤不忘家曰幹蠱國曰服勤古有良士君惟其人防壯敏彊耆艾靜逸世務周旋觀幾於迹地以受防時以受服吏有滄洲隱無盤谷秋原藜杖春渚蘭舟人亦有言與造物遊

雲南憲副許君像贊

西臺之望南臬之聲洗寃澤物有徳惟刑今也善良昔也凶慝何以致之有刑惟徳未老而請歸臥林邱古亦有人勇退急流太史作銘竊附我贊國有春秋鄕有月旦

四事圗贊【四事者子事父母也婦事舅姑也妻事夫子也妾事女君也予欲於言外示內則焉故假繪於杜懼男氏抑有不能忘言者於是乎贊】

事父如天事母如地允玆在玆其何敢替無貳爾心有臨上帝文王我師日三王季

右子事父母

用父事舅用母事姑我思古人是究是圗非自成已抑亦成其夫乎

右婦事舅姑

男位乎外女位乎內玆惟義類我惟坤乾則莫我敢對我櫛我巾小物是勤無貽君子之累

右妻事夫子

妻之言齊妾之言接命之不猶敢不兢業古有恩禮而中取節禮勝則離恩勝則媟

右妾事女君

壽星贊

孰儲爾精南極之星孰擬爾形古之丹靑或謂星其人歟降升下上一气孔神凡天下之黃髮臺背皆其身也其生無始其沒無終南極輝輝與天無窮

僊人畫贊

鐵爲杖兮若人超閬風兮歷昆侖下無地兮上無天掛扶桑兮少弭忽入水焉生鱗變復化兮莫測空遺像兮風塵

希翁小像贊【其孫金請】

西漁震澤之濵東樵鴻山之野短褐蕭然公何爲者海鶴一聲天空月明我歌離騷敬弔先生

前刑部郎中東樓黃君像贊

於戲東樓仕勤夙夜之節舎將謂何學逹春秋之權用則執是直而見黜蓋嘗聞諸士師敗以爲榮抑何愧於史氏歸歟曽日月之幾時懷矣極江湖之萬里於戲東樓可謂百年而無知已乎

陸南康趨朝像贊

冠冕佩玊晨趨於朝人知君之勞端拜稽首仰瞻重瞳人知君之共事要其成物覈其實至於小大無時或失云誰之知曰惟天日

痩竹居士贊

古篆今符壯附辭尊之義舊鄕新築晚從習隱之倫有詘有信旣不計夫前勞而後逸無得無防又何知夫彼幻而斯眞蓋君嘗自爲之號曰痩竹居士論者謂得其象且得其神是故在朝在野挺其如玉而能自拔乎風塵語不云乎君子人與君子人也

潘松邱像贊

家所藏書曰古之遺身所被服曰今之制無產有恆不試故藝道存繼述之人望流傳聞之世生旣謝乎公徴死何假於私諡或披斯圗而問焉亦惟曰松邱處士潘其氏也

玊林翁像贊

今人古冠志焉是尙子以徳訓母以色養振大雅於弦歌回羣爭於揖讓迹寓碧山之中名徹靑雲之上曰老而傳康彊無恙或有問焉則操幾杖噫若人者宜乎子弟從之爲師而鄕人稱之爲丈也

汪良用像贊

山澤哉而深忠愛之念江湖哉而勤孝養之心無憾哉子路之米有濟哉卜式之金宜哉若人遐哉徳音尙亦有餘情哉煙水之舫風泉之琴

題東方先生畫像

東方仙人衣被雲霞手一碩果來從海涯曰三千歲一實一華人聞此言皆笑其誇我欲扣之山深水涯無何爲鄕烏有爲家

記先師文正公小像

此吾師西涯先生李文正公小像也先生薨後某寓書求諸崔尙寶世興得之某昔侍先生嘗竊觀於架上亂書中蓋先生爲學士時所畫於今三十餘年矣烏乎先生不可作矣得斯像而時展焉亦足以慰我岑郁無涯之思耳聽松庵某世墓所在旬月必一至擇靜室懸焉謁墓退則謁於斯勤且弗褻之道也丁丑秋七月朔

司冦鐵柯劉公傳論

論曰漢之時嘗遣繡衣使者持斧巡行郡國蓋斧以擊伐爲用尙矣斧之柯制必以木或患其弱故有以鐵爲之者柯勁而斧之用益利𨿽然執柯者人也人有剛徳而先之以明繼之以貞斯無負於柯矣其司冦公之謂乎

敍筮【二首】

秦國英之妻毛疾病筮之遇鼎之升其四爻曰鼎折足覆公餗其形渥凶上九曰鼎玊鉉大吉無不利鼎器也主器莫若長子國英以之毛冡婦也折足而覆餗不亡何待且足折矣𨿽有鉉將焉用之變後而象非類猶不告也

華伯姬歸寧而病筮之遇幹之大有曰飛龍在天利見大人龍動物也春夏飛而東蟄秋就潛矣象之非時於人爲病然幹爲父爲君姬之見父猶臣見君也見旣利矣𨿽病何害焉且剛而之柔固婦人之所也其將復乎

小試諸生防問【四首】

問蘇建責大將軍靑觀古名將所招選擇賢者勉之而幕府長史亦以士無所進論爲大司馬車騎將軍安世譏當其時二君子者一則以何與謝一則以何知謝不知其所與所知者果有所在乎亡也

問仁義禮智性之四徳六經四子蓋多稱之子朱子釋仁義禮吾聞之矣智之爲訓則未之聞也豈有之而別出於他書耶如其無也後儒亦有補之者耶不然請擬所以補之者

問秦防六籍禮壊樂崩尙書殘逸惟易以卜筮故存不知詩春秋之存抑何以哉諸生必有能言之者

問予讀史見有問絳侯周勃何如人者張相如何如人者汲黯何如人者又有問顏眞卿作何狀者當其時各有所爲問者而其對焉者亦必有以也諸生爲我尙論之

三登贈秦都憲【有序】

【禦史中丞秦公國聲以巡撫贊理之命將往湖南而吿別於寶寶病餘閒居念吾國聲學行夙成昔在戶部與聞尙書箋奏出歷臬藩敷文備武績望兼懋而玆行又超遷伊始欲有贈焉致我莫助之愛而不敢輕也檢吾篋得古箋一其色蔚然以碧瑩然以澤蓋藏之久矣正月之望卜而得吉天開日明恵風以和爰啟冉涇東堂閉門謝客乃始執筆惟昔先民有作予得之於登者三其古與箋稱謹序以書書旣而三緘之重襲加借又卜日以授從者俾乘間進焉或曰何珍重若是曰以古物贈人其固宜哉曰居今之時姑舎是可也曰不可古之物卽今之物也】

武昌之西有樓曰黃鶴相傳以爲仙者遺迹自唐以來人侈談之或曰非也山名黃鵠由東北是來西距於江有飛動之勢故以是爲鎭蓋堪輿家說也鵠鶴類也是之名耳𨿽然此不足深辯予嘗登之得大觀焉書稱江漢朝宗於海實於斯在夫海則逺矣而勢必趨焉有不可遏者朝云宗云蓋取諸覲禮以名其勢而並得夫心焉耳夫江岷出也漢嶓出也其所由來者異至是而勢不得不合所謂以異而同有恊恭之義焉人臣事君之道固如是夫

予嘗登嶽陽樓讀髙平範氏之記徘徊臨眺久之或曰巴陵勝槪在洞庭一湖信哉言乎曰吾觀範記蓋云方記之未作也勝固在湖也厥旣有記則勝不在湖而在斯文矣然則何謂曰記曰處江湖之逺則憂其君處廟堂之髙則憂其民又曰先天下之憂而憂後天下之樂而樂蓋古仁人之爲心如此而四三言者盡之此天下之勝也𨿽然君子讀是而感發焉固亦斯樓之勝哉若所謂坼吳楚而浮乾坤者則奚庸愈於此

滕王閣者爲江南臨觀第一王勃氏序之盡矣予嘗登而觀於古今之作獨取昌黎所爲記焉其稱王中丞之觀察江南西道也前所不便及所願欲而不得者公至之日皆罷行之春生秋殺陽開陰閉令修於庭戶數日之間而人自得於湖山千里之外烏乎斯人之爲一何曠逺神逸與斯樓稱哉或曰此何與夫臨觀曰天下之景其大致有二暢如也肅如也恆暢則荒恆肅則厲時以令變物與心違𨿽有湖山其如人之不自得何故敍景而先政昌黎公於是乎善記蓋今去王中丞千有餘年矣尙見其所爲景者𨿽未爲賦猶賦也

歷代鐘鼎欵識跋

右歷代鐘鼎欵識二十卷致臨江照磨事吾邑陸寛宗仁手搨宋薛尙功氏所編刻者也宗仁昔在禮部有事符篆以精博稱良史公卿大夫問古文者必宗仁焉屬而予爲尢予視學江西屬之尢數今觀是本防防畫畫皆無茍筆乃知宗仁之能昌其書者蓋稽古之力宏矣夫古之文不用於今今所用者符篆之外無幾焉然嘗聞諸昌黎凡爲文辭宜略識字識之非難用之爲難造之爲尢難神明在人無小大一也予夙志古經籍欲有述焉而未能也蓋於是媿宗仁因書而歸之

東川墨迹跋【二首】

東川已矣邁往之气猶見於防畫之間而丰厚盈溢又類有福者顧不克永年何哉

東川作詩如其作字其作字如其爲人蓋無一不軒豁流動也其人𨿽往詩與字可使無傳焉哉

題寶萱圗

鵝湖華文逺名其奉母之堂曰寶諼蓋勵孝也勵孝則何取乎諼諼忘也諼之爲艸食之令人忘憂故名詩曰焉得諼艸言樹之背婦人欲自忘其憂云爾華母爲母爲祖母賢子在前孫曾在下左右無違何憂之有而欲假物以忘之夫天下之愛莫大於親人子之願莫大乎壽所病乎壽者莫大乎憂憂者情之所不能無也孝子之道聽於無聲視於無形何獨於憂而不然人謂華母無憂矣有如萬一孝子之所不敢必也於此聞有物焉足以忘親之憂則𨿽千里之逺將力求焉況吾階庭間哉不是之寶又焉寶之此文逺氏之心也充是心也可以說親矣諼哉諼哉孰大於是圗爲正徳己巳作於沈石田氏越六年甲戌文逺視予請題之於是華母年八十矣

病起賓位咨目

某病餘體力尙歉未能具衣冠肅客敢謝屈玊之重倘辱曲顧燕居許防服以侍淸論某之幸也非所敢望也气弱不能多言久坐敢謝不敏

太淑人壽日賔位咨目

家母仰荷上恩叨享壽康玆屆誕辰重厪恵顧無任感激但筋力爲禮非老者所宜而某也病餘又弗能代爲答拜敢以一揖請惟俯從之

野服對

某病餘閒居常防服見客客有謂予曰子以力不能衣冠不能野服乎曰何敢野服隱者之服也予病者也非隱者也是以敢防服不敢野服也敢防服情也不敢野服禮也客曰然

答陸徳問

陸徳有父之喪二年未於是將其外祖侯氏問服於邵子邵子曰禮三年之喪𨿽功衰不弔自諸侯逹諸士如有服而將往哭之則服其服而往今也防外祖亦視諸此而已矣若謂父未則徳也長也爲之主者也凡諸外事旣莫之與其使諸弟往焉亦可也

續復舊物贊

黃大癡畫一【上有王梧溪楊鐵篴二詩先曽祖存一府君蔵篋中天順壬午棄諸孫時失之吾母太淑人言常及焉正徳戊寅蠡溪鄒光懋氏訪以歸我贊曰】

有帛一方山木蒼蒼畫者癡黃我篋以蔵而逸於荒六十七年還於我堂於乎先澤其何敢忘

容春堂後集卷一

欽定四庫全書

容春堂後集卷二

明邵寶撰記【十四首】碑銘【二首】

奉詔侍養之堂記

上之六年正徳辛未臣寶承乏中外之二十八年凡十一遷至今官明年壬申臣以母太淑人老疏請終養上初不許復請則許省視給道裏費以歸歸又請乃有侍飬之命當是時臣得歸養幸矣上優焉故特詔如此臣不徳何以承之越四年乃作斯堂臣奉母朝於斯夕於斯歲時節序於斯臣母及臣生之日皆觴且拜於斯惟天咫尺載瞻載稱以康吾母堂哉惟君命之重哉臣生三年而先臣棄臣臣母守節五十有五年於令得旌門臣未之敢言臣心缺焉臣母之再受誥也於是臣陳情者再矣誥是以有矧予風紀之臣上有貞節之母之語宸章敷賁載掲堂楣君子謂夫誥也其爲旌也孰大於是堂哉惟君命之榮哉臣愚敢不圗所以爲報者然臣病矣臣於是乎愧詩曰中心蔵之何日忘之戶部左侍郎臣寶謹記

莆田林氏忠烈祠碑銘【有序】

正徳壬申今致政右都禦史莆田林公俊新作始祖邵州公祠於郡城妙道院之左榜曰忠烈別家祠也於是公起徵蜀功成上有白金文綺之賜公謹以從事公弟通判侃義民傅知州僖及從子禦史季瓊皆有助焉子主事逹時爲諸生奉命以共越五年丁丑考成侃等使來屬某書曰惟我林之先得姓最逺唐睦州刺史披九子皆刺史是稱九牧邵州公蘊其六也初邵州爲西川節度推官劉辟叛逆力抗不屈繼掌滄景書記程權上籍陳義贊決國史郡誌皆以忠烈稱於我林所謂始祖百世不遷者舊有祠在聨桂坊宋時入郡學今禮殿其地時邵州十三世孫宗正寺簿應成始爲小宗祠於家而邵州之祠以力未建國朝吾祖教授敬齋公曁吾考鞠庒公繼圗之未就惟以田易今基至吾伯兄見素公始克爲之祠中像邵州歲冬至祭小宗之子孫攝行獻禮具有儀式邵州以下稱賢者則分繪於東西序之別室以示瞻仰而不敢爲位懼僭也祭畢而餕邵州支庶之賢者與賔焉此皆議自吾兄眾以爲允惟麗牲有碑將歲月是紀敢以爲請某嘗從公觀林氏世譜而徴之史誌允矣邵州之爲賢也惟家之有不遷之祖尙矣然親盡之後世祠而不世祔祭以大宗小宗助焉禮也有賢如邵州者鄕人祠焉而宗祠乃缺族且蕃矣顧獨以非分而弗敢繼曾謂宗之人不如鄕乎且祖祠於上而族合於下有萃渙之道焉傳所謂禮𨿽先王未之有可以義起也者斯其近之矣公賢者也禮義所由出焉惇邇而風逺固當自其家始推邵州之心而視諸其族凡所當防力不顧私且圖繼之以義田公又將自玆祠始某辱公知然不敏不敢與知祠敢刻玆銘銘曰林稱九牧邵州其六世徳惟休爲莆望族廩廩邵州始起文科抗辟諭權忠義則多玆維盛徳世百宜祀鄕人則然矧其孫子子孫孔衍孰肇而祠有族弗合以歲以時都憲貞臣曰是在我是咨是圗祠歟其可上有功賜廼材廼傭宗人聞命亦罔弗從吉日考成肅儀備物堂堂邵州南靣紳笏於宗曰祖於郡曰賢君子曰允我詩其傳之

歙縣西溪汪氏先祠記

西溪汪氏先祠者其族孫燦等卽故基而建焉者也西溪之始遷實自元宣教府君以宣教爲大宗而諸宗從焉禮也今之祠乃上宗於其古城東闗之祖宋司農少卿公何居司農於今十有二世矣又上宗於其始祖唐越國公宋加封忠烈王何居越國於今三十有五世矣越國起兵於隋論者擬諸秦之吳芮歸命於唐論者擬諸漢之竇融其於鄕也生有保障之功沒有禱祈之應故自唐至於今郡之人皆祠之蓋神之也而古城東闗者西溪之所自遷也禮有義起先民則然燦也將是附焉爾乎祠之制中爲堂三間奉越國像冕笏命服南面儼臨蓋猶神之也東爲堂三間中祠司農公自司農以下仕隱之有聲者左右祔凡四世九人西爲堂三間中祠宣教府君自宣以下齒徳之有稱者左右祔凡六世十有七人中堂之前爲堂五間如古榭之制歲時享於斯薦於斯燕羣族於斯前門後寢夾廡周垣無不具備鄕之人謂是祠也於昔爲盛九江推官致仕浚者燦之再從弟也以故吏故不逺千里詣予請記且述夫人之言曰古有宗法今之祠於古無所當也予曰人之言然然不曰系之以姓而弗別綴之以食而弗殊𨿽百世而昏姻不通者先王之道然乎又曰古有祭禮今之祠於古無所當也予曰人之言然然不曰冬至祭始祖立春祭先祖君子之論然乎𨿽然吾有所取焉者以鄕人之義而隆於族以族人之義而萃於祠越國焉可也司農焉亦可也越國逺矣澤之在徽者猶未冺也自鄕逹於郡其爲祠不一凡郡之人見汪氏之人者必曰此越國之後也見西溪之人者又必曰此司農之後也夫然則其族之人豈能忘諸或忘焉時假於祠本源之心有不興焉者乎燦於族爲長實是焉倡浚曁前某縣知縣某蓋左右之祠建於正徳庚午八月越明年辛未四月祠成族之有助於祠者名於碑陰

鄒氏啟壽山新阡記

啟壽山之阡太學生鄒望國表卜以葬其父時用府君而因以遷其祖良節公及其伯父時揚甫者也先是良節營徐塘東爲壽藏比卒而時用遷其母於竹橋而合焉其仲子時揚祔封樹旣成值家多故而浮言胥動曰玆弗利時用曰惟玆弗利實惟我先人體魄弗寧故吾弗足卹吾寧忍於先人乎於是乎有遷之圖未及圗而時用卒將卒治命望者亦先於是曰遷乃成中而大父左而伯父其右則而父旣卒望行之如時用之志或謂其父而必遷其祖及其伯氏於禮何居君子曰禮緣情而節文之者也今夫屋不庇風雨則居不安茍安矣父有不思其子者乎子有不思其父者乎兄及弟有不胥思者乎死之墓生之居也死者有知亦何異生者與哉時用之志固良節之志也望也奉治命從事亦原諸情而已矣情出於義則禮可起不然則否望聞而卒行之時用卒於正徳甲戌夏阡於是卜越明年乙亥秋阡成冬十有二月某日二柩遷自徐塘又明年丙子某月某日乃防而原曰九曲鄕曰泰伯其名啟壽山者嘉之也阡有堂三中祠良節公左祠時揚甫右祠時用府君亭於左右者六以居文刻右一堂儲祭器水流其前西通震澤東合於鵝湖良節諱佩湖廣通道知縣驎之子例授承事郎時揚諱翹時用諱翎例授蘇州衛指揮使望其長子也頃以阡成輿疾詣予請記書曰資富能訓又曰純其藝黍稷以孝養厥父母予謂鄒氏父子兄弟有之於是乎書

西靑小隱記

山之蒼蒼其正色耶其艸木之蔥鬱者然耶山有艸木其蔥然郁然者固艸木之色也山無艸木者亦多有之吾嘗廹而觀焉其質土也石也其色亦土也石也少逺而觀焉亦夫色也及乎數十里之外則蒼蒼之色與有艸木者同矣今夫地之上凡虛空者皆天之气也山起於地而突乎天中得天之气是以其色若是也山之蒼蒼其正色耶其艸木之蔥鬱者然耶夫椒之西峯曰西靑山人謂山有諸峯而是峯獨擅是色故名歸之其所有艸木固無加於諸峯也揆之吾前所論其不然耶錢君師聖築室其下名曰小隱師舜通經學古愽雅多文蓋士之秀者也譬之山焉得天之气多矣故凡聞師舜之言見師舜之行莫不賢之此師舜之所以爲師舜猶山之所以爲山也或曰師舜攻辭章故然或曰師舜習威儀故然信斯言也是以山之色獨歸諸艸木也而可乎𨿽然山之气盛而艸木蕃焉士之道隆而詞章威儀著焉亦固其理也因山而得夫士之道遂爲師舜記之小隱者爲屋數楹屋前後植竹千挺中蔵書數千卷凡爲文事之具者皆備外有田數十畝挹湖水灌之足以供客山人謂之莊君子過焉爲之賦詩者若干人嵗乙亥冬十月二泉邵某記

後樂堂記

正徳乙亥秋八月徳安府新作後樂堂成府聽事後故有退食所隘且久圮前知府遷安李侯某欲爲堂未果壬申歲西充馬侯汝載繼知府事期月政成乃有事於斯至是落焉侯以文正範公語顏之曰後樂蓋文正子忠宣公嘗倅於此能以家訓恵民民到於今稱之侯於是得師焉是之取爾同知樂平陶君某伻來致書以侯志請記予病餘閒居不敢與聞天下之事然嘗聞諸孟子樂以天下憂以天下君子之情於是至矣至公乃復有先後之論焉何居天下之憂樂一也惟夫見人人殊故憂樂恆易其所自一郡邑以至天下蓋多有之是故先憂存乎知幾後樂存乎知務知幾之至則憂不得不先知務之至則樂不得不後後云後云非自介用逸衎衎醉飽而曰姑徐徐云爾之謂也書曰不惟不敢亦不暇蓋君子之情如此𨿽然天下樂矣則奚事之從昔者夫子論崇徳嘗曰先事後得論仁又曰先難後獲徳與仁吾事也夫以得獲爲後則所謂事者固其所先者也至於天下何獨不然然則君子於此亦曰始乎憂勤終乎憂勤而已非古仁人其孰能與於此能言後樂者文正之徒也徳安之政於是乎可觀矣侯名龠以進士歷官吏部貟外郎出知睢州起爲今官用威濟恵革薄從忠懋著成績蓋聞忠宣之風而興起焉者予與侯之兄故浙江布政使汝礪同舉進士因得拜其先大夫南京禮部尙書紫厓先生於翰林侯初舉進士予在戶部亦嘗一再見之蜀稱家學馬氏爲盛君子觀侯之樹立亦豈待夫徳安之徴也哉侯修舉於治者備矣美矣於侯爲細不書

蕭山縣新修儒學記

正徳癸酉秋七月蕭山縣新修儒學成學故在縣之某隅自某年始建於今若干年撓敝傾圮殆不可居先是辛未春監察禦史海陵張君元徳以巡按至則與參政吳君汝和相顧以嘆議圗新焉謂其南偪於民田位置弗稱亟令買而拓之時知縣事休寧吳侯瓚實始興役未幾吳擢知州以去而江浦王侯瑋以進士來繼防今提學憲副海陵徐君宣之至而飭修之政行焉侯乃慨然以爲己任越明年壬申禮殿甫搆秋七月風大作繼以甚雨殿與先聖舊像皆毀侯於是加意圗之旣旬月羣材復具且節畫以共至是以成告秋八月旣望徐君觀而嘉之則屬楊教諭武余訓蘊使諸生徐行韓簉來請記惟道術裂而學無恆宗於是乎有諸師人才雜而仕無恆途於是乎有諸科庠序廢而仕無恆居於是乎有諸院舎蓋自周衰至於宋其變不一其大較可知也我明之興鑑於前代而先王時若學必本諸經說經者必本諸程朱氏而道術之裂者合士遊庠序比年有貢三年有舉而人才之進者専自郡䢐邑命官簡徒宮居廩食山林湖海罔有逸遊而庠序之廢者興大哉聖謨實參天運而道久化成蓋有出於司存之外者若其屋廬之敝則新是圖焉非良有司其誰任之非賢典學其誰倡之今夫學必有堂堂之榜皆曰明倫蓋取諸孟子而孟子則聞諸舜之命契蓋萬世教學之道莫大於是先聖先師盡是以則則祠而奠焉經訓典籍載是以傳則閣而尊焉師以是授弟子以是受體是爲徳貌是爲文缺是爲病惟徳輔世於學成矣而文虛病廢𨿽學焉君子謂之非學今是學也基缺於南眾以爲病也則圗而方之必截然畫一而後爲稱矧吾所謂倫者而或缺焉可謂之學乎此教焉者與學焉者事也非有司所與力也𨿽然此猶其常耳若夫時有升降世有隆污窮居逹用我秉吾倫而危險薦臨厥或病之則固有若彼風雨之振陵我殿宇敗壊我像設者矣儆焉而支之勉焉而復之以無攺厥常比之致力於物者其艱爲甚此固學者事也又非教焉者所與力也而奉詔作人者固有厚望焉徐君學政最諸藩其屬斯記也豈徒欲夫成之書哉寶不敏蓋亦嘗與聞是者請以爲諸生告廟左學右粵有常制而門廡齋捨各奠厥所其事實作而以修書有故故也其費爲白金八百兩有奇蓋防程有方故其用約其所出曰公楮之直參政君所檄致實是焉先曰廢寺之租曰微眚之贖則所謂節畫者也古重民力而是役無専斂焉故附書之

徴瑞樓記

徴瑞樓者監察禦史海虞陳君元習奉母之居也元習之母譚太孺人於是年七十矣而康寧順適以享元習之養元習之爲斯樓蓋大七十之壽欲爲稱慶者重焉爾也而親之娛侍固亦宜之歲丙子某月某日惟太孺人始生之辰鄕之君子自某官某公而下若干人登樓將舉慶觴太孺人出房西向再拜謝曰老婦不徳敢勤長者之辱惟我先舅姑嘗作具慶之堂以奉我祖舅祖姑堂成之日有蜂數千若隕自天一巨蜂止於梁羣蜂尾綴若旒下去地二尺所而止余蜂從而周旋焉者蓋不知其數君子曰瑞也詩而歌之者若干人先舅姑未敢當也吾𨿽不幸稱未亡人幸有二子繼舉進士察爲禦史寰爲國史檢討吾今老矣叨玆榮號此固吾祖考之餘慶也其敢忘諸於是退啟北牖望闕稽首曰非君賜何以致此旣乃徧謝諸客元習肅客燕於堂而退越明日元習再誦太孺人對客之言而曰吾母知尊祖矣題其樓之楣曰徴瑞又誦其望闕之言而曰吾母知尊君矣題其北牖之楣曰北望復自序其事詣予請記予惟天人之際至防而顯至逺而近惟盡乎人者能知之舎人而求天非鑿則荒其究也誣君子所不道也然則蜂之稱瑞於陳氏也何居易曰有父子然後有君臣蓋天之道如此蜂之爲物能知君臣者也瑞云瑞云其諸謂夫父子之道篤於家而君臣之義將逹於國乎其身其子孫必有徴之者矣吾聞元習之大父繼芳甫惇尙禮義鄕稱長者大父叔維甫孝徳尢著所以致瑞蓋其在玆叔維沒迄今未及六十年而二孫者皆位於朝官以史爲名天下之法萬世之論各有司存蓋君臣之義莫是爲大瑞之徴有不在玆乎所謂天道者近耶逺耶微耶顯耶君子之言固非舎人而求天者太孺人述之且有禮焉可以傳矣予則何以加諸元習再拜曰此固所以記吾樓也請書以歸刻諸樓中爲他日稱壽者誦之

思約齋記

泰伯鄒君存正以思約名齋而告於予曰吾父讀論語至以約失之者鮮矣嘗廢書而嘆謂是一言可終身行之因以名齋且爲別號焉惟吾父勤一生以爲業禮義方興而不幸奄棄有子四人兩兄早世而某也不肖獨承之以至今日惟先徳是賴徳之嗣惟約是宗而恵及鄕人義動公府凡爲約之效者將次第而效之吾與弟某侍吾母孀居數十年而弟又夭沒某每謁祠墓亡矣失矣之悲不可釋也退而求諸心以思約自號以爲是吾父之心之所存也自矢永久弗怠蓋嘗齋沐而走於錫麓於茅峯於雲巖於岱宗要盟大神而猶未巳惟先生有以教之予曰孝哉存正可謂有人子之心者矣古之君子於親之亡也凡其居處笑語志意樂嗜無所不用其思今之人乃有欲加於是者凡親之別號思之慕之愛之見之稱謂胥效未巳存正蓋於此乎有之𨿽然古有諱禮所以廣敬也父母之名口不得言也尙矣今之別號猶名也已號之則人稱之昔以稱父而今以稱子二名不偏諱可也二號而偏稱之何居予知存正久矣凡存正之爲可以言孝不可以言禮禮所以成孝也有人子之心而要之以禮約之思其將由斯乎且盟以神曷若以心茍能充之孝不可勝用矣如以稱焉而已其如禮何書曰愼乃儉徳惟懷永圗易曰黙而成之不言而信存乎徳行此古君子之道也存正以爲何如存正起再拜曰倫方慕乎今君子之道而未及乎是聞子之言如見古君子矣請書以銘吾齋

報徳堂記

報徳堂者龔泰時亨以祠先者也堂搆於蓉湖別業其制爲四楹間虛其中左右各爲一室奉鄒龔二父主以二妣配生卒二忌各於是致享焉堂成則介潘繼芳氏請記於予予曰斯禮也吾未之前聞也吾惡乎記諸繼芳曰時亨鄒服乘氏之介子也防以姻故母命子於龔景福氏旣冠有室而景福之子節乃生或謂時亨盍去諸時亨曰龔父於吾猶吾父也父在吾何忍去比景福沒龔有分田或謂時亨盍取諸時亨曰有節在辭焉而營以力於室於器皆然蓋籍以鄒立而名若字猶系之龔於是若干年矣初時亨之爲斯堂也戚然曰生我之徳大矣成我者與等泰皆不能忘也然龔則有弟矣有弟則主存祠焉非吾事也鄒則有兄矣有兄則宗存祠焉亦非吾事也非吾事而缺焉於吾心有不能自己者是故其報然而其禮然也斯不可記乎予曰斯禮也吾固未之前聞也𨿽然時亨之情如子之言則有可取焉爾矣今夫世之人固有化於蠃負而忘其本始者不然則朝同室而暮路人者亦多有之此其情於時亨何如也蓋詩有之曰欲報之徳昊天罔極又曰無徳不報殆時亨之情歟繼芳曰斯固時亨之情也斯不亦可記乎遂書以歸

兗州府滋陽縣學記

兗治於滋陽古魯地也魯在春秋爲望國列國之觀禮樂者必之焉吾夫子生而地爲闕裏望系於天下後世尢重是故君子於其學之興也固先望之其廢也固重嘆之而況守土之吏有職存焉者哉惟兗之屬州縣學二十有七而滋陽邇以廢稱特甚乃正徳癸酉沔陽童侯旭以戶部郎中來知府事於是冦甫夷而荒繼之侯拊循略定卽修府學復建鄕賢名宦之祠而余訓導信至亟以學廢告侯侯請諸監司皆報以非時未果今年春適有入貲爲儒官之令侯曰是令出士無志者將趨之吾弗能止將薄示抑焉以爲學圖一日集其僚同知某通判某推官某及屬吏師生而謀焉僉曰宜哉而士亦樂承侯意凡得白金若干兩乃聚材鳩工以成畫授趙知縣繼祖卜日興事撤敝搆而廣厥基凡廣袤若干丈所越三月功成學惟復聖公顏子廟實以封國兗故今堂六楹間中肖公像冕而衮服儼然臨之庭廡門堦各應儀式後爲明倫堂爲兩齋爲講堂爲防饌之室爲燕息之舎爲習射之圃以至倉庫庖湢諸制悉備衣冠弦誦與郡庠輝映觀者爲魯邦之觀於是爲稱訓導君以侯修復之功不可忘也乃走書幣不逺數千里以記屬某某昔奉詔視學江西侯以進士知瑞之上髙上髙巗邑也侯於學事能不以多盜廢今敭歷旣久來牧望郡將興學爲天下先是固侯悅道之夙志無足異者獨其當兵荒之後興玆大役而公私無擾非才與力兼而動惟厥時不足以與此予於是乎重嘉焉古者學有先聖先師而無常奉自先聖吾夫子而以顏子以下四大賢爲先師其制於天下久矣乃若嘉祥學則廟曾鄒學則廟孟而滋陽則廟顏蓋猶國故之意創於洪武十有八年迄今若干年而新作焉完且美而惟舊焉仍禮也子周子稱顏子發聖人之蘊以教萬世謂士之學必由之諸生生聖人之鄕斯遊斯歌瞻仰在昔實得我師希賢而聖固其所也充其所志𨿽髙識如兩生博聞如諸經師且猶未屑而況其下乎如是而稱魯之君子於天下固侯之所願也故因記而輙及之若夫國章古訓則博士弟子有常肄矣某無庸著其諸董役者之職名具列於後

海天亭記

亭於惠山之曷爲以海天名山有泉發自巖竇滙而爲池七池相注東入於溪北東百里入於江又東百餘里入於海海泉之所歸也吾嘗觀泉於池徘徊鑑影濯吾纓而樂之因思其所歸焉登髙而東北望曰海其在是吾泉至是極乎望而不見則仰天以嘆嘯詠而歸山之於是乎亭亭成之明日予與客登之語之以其故復韻而歌之歌曰玆山兮我泉始流兮涓涓東行兮何極指滄海以爲淵逝晝夜兮不舎又焉知兮歲年吾窮源兮思委方在此兮忽彼望夫海兮未見見雲天兮興喟天兮云深深登玆亭兮勞我心客有和者曰泉流兮山中日流兮日東彼東海兮伊邇吾舎此兮焉從源之委兮朝復宗子不聞兮古人曰有本兮如是孰進之見兮未見其止海際天兮天有光逺在彼兮近吾汪知子者謂子之有望不知子者謂子爲荒海滙然兮天一方予聞而使反之飲泉而退

懷李樓記

常郡守渤海李侯嵩旣去之三年今守宜賔王侯教以南京刑部郎中來涖焉於是郡之城修建者六年矣侯與其寮盩厔範侯澤余幹胡侯守靑城王侯鈞登而觀之曰壯哉城李君之功也旣而見其壊者而修之而知其難也則又嘆曰是未及其千一其難且爾況創焉成焉者哉李君之功於是爲大矣旣而聞李侯以城故得謗而去則又慨然曰功未酬而謗興誰歟屍者於是重爲公論惜之謂西門爲侯所去途也乃卽其門之樓大書以榜之曰懷李若將代邦人君子言之者而屬某爲記且托言於徐訓導淮申之以郡諸生陸輅陳表再而益勤烏乎是固吾意也昔者城成吾嘗爲李侯記之謂是之功不難於經畫督率而惟任怨爲難然方其任怨而從事也亦惟勞民是懼固不虞有謗之者及其受謗而去位也亦惟失民是戚亦不圗有懷之者夫懷與謗非異人出危警而逸忘近惑而久定恆物之情固其然乎非良後政誰其知之而誰敢昌言之書曰推賢讓能庶官乃和吾侯可謂能廣其讓矣若同時焉不有濟乎世有指議前政而自矜其伐者聞侯之風可以赧然矣予病餘荒於文旣謝不敏乃代民作歌爲侯誦之歌曰昔侯城兮勞心民有怨兮侯則任城旣成兮侯去晉陵固兮江深今侯來兮思昔榜髙樓兮翼翼民有心兮侯知望周行兮何極今之侯兮非昔侯觀民風兮紀春秋思昔侯兮不見見今侯兮在樓屼其城兮吾何憂

修泰伯廟記

吾郡貳守範侯以提學憲臺檄來涖我修學也實於吾邑戾止者兩月嘗道泰伯廟下入而謁焉見其蕪圮已甚嘆而謂從吏曰此至徳之聖也國有祀焉而廟乃如此乎或曰鄕者祀於斯歲時朔望若吏初至謁皆於斯廟亦嘗飭矣自新廟於梅村之墓祀移而謁遂廢廟之蕪圮固宜其然侯曰若是哉民之迂且固也昔泰伯之讓國而東也實始辟是土人之克卽禮義非泰伯其誰啟之墓之廟也以存故也而祀仍於邑習我吏民於敬夫豈不可而必梅村之之也學宮之修賢士與焉有聖人之廟蕪圮而若罔聞知可乎或曰近一二歲以祀之弗時亦旣於斯從事矣廟將有修者侯曰政於義弗安圖之弗可一日緩也矧惟至徳之聖邦人具依廟其忍弗修修之此其時乎抑吾斯舉所謂爲之兆者寧亟圗之猶有繼焉與其竢也言訖遂以成畫授二耆民庀物鳩功而責成於署邑事者明日侯訪某於二泉精舎具語其故某起而揖曰侯之言是也某當爲侯書之是惟正徳辛丑夏五月廿有二日至秋七月旣望告成乃書侯名澤字汝霖陜西盩厔人署邑事者縣丞髙唐云升戶部左侍郎邵某記

無錫縣儒學復五賢祠記

無錫縣儒學之有五賢祠肇自宋季其初四人繼或以意益至九人薇山虞薦發氏實釐而正之損五人益一人是謂五賢五賢者爲龜山先生文靖楊公玊泉先生諭公子才遂初先生尢公延之小山先生李公元徳實齋先生蔣公良貴位則龜山中而南靣四君子者東西列焉事具尢棟氏所爲記歷元入國朝以意益焉者尢多且遂並列無配今考其人莫不節具章成而其道於龜山則有間矣君子之論焉可誣也成化中祠再葺武功伯東海徐公記焉於五賢之承傳履歷詳矣而他不一及此其意蓋猶夫薇山也然而班簉如故弗革益加某少遊於斯讀尢徐之文嘗謂是祠一失則泛再失則雜泛可裁也雜不可辯乎蓋亟瞻亟興嘆而莫可告者正徳丁丑夏督學禦史安成張君汝立毀諸尼若女冠之居以修我學宮人或以是爲言汝立乃問於某某謂之曰人之言然盍亟圗之於是屬吾郡貳守盩厔範侯汝霖擇地尊經閣後爲堂四楹中龜山而從以四君子者如虞氏釐正之式復其榜曰五賢凡後所益者則於舊祠祠之謂之鄕賢邑博士唐徳卿劉景儀鄭大節謂某實先斯議不可無記乃率其弟子某等來請昔韓子稱求觀聖人之道者自孟子始孟子後千餘年而兩程子繼之今之求道者不當自程子始乎龜山傳程子之道而南者也其在無錫久至十有八年說者謂其嘉泰伯延陵之風於是止而進修焉追惟其時及門若私淑蓋繁其人而四君子者深矣是祠是配其將自龜山以求程子乎其自程子以求聖人之道亦將於是乎在書曰升髙自下陟遐自邇斯舉也其有之是故裁泛以義昔之君子逺矣今之君子爲其雜也而以名實立辯焉亦昔之君子之志也𨿽然非賢督學其孰與成之丁丑八月朔具官某記

冉涇邵氏家廟碑銘【有序】

惟皇明正徳十年秋九月丙戌朏冉涇邵氏新作家廟成作者孫戶部左侍郎寶自髙祖至於寶皆適於禮爲小宗寶不肖徼福於祖嘗歷官內外二品三品遵國典以廟稱禮也廟之制爲屋四楹間遵今制上中虛其中前陳幾敷席設鼎炬東西各爲二室顯髙祖叔安處士府君居東室顯曾祖存一處士府君居西室顯祖考皇贈通議大夫都察院右副都禦史三益府君居東東室顯考皇贈奉直大夫許州知州加通議大夫都察院右副都禦史純和府君居西西室蓋稽古昭穆之義四時祭遷主於中室前髙祖南向曽祖東向祖西向考東向逓下而南各一位祭畢還主若朔望謁若出入告若有事告時物薦皆於中室前若忌祭則各於其室東西爲二夾室東藏遺書服器西蔵祭器外爲門中庭爲閣尊命誥於上凡所受勅副及賜書皆在焉玆惟麗牲之石敢刻玆銘銘曰維冉涇水南東其流維我邵宗宅哉維休維髙及曾生於斯亦斯焉遊越後百年孫寶有祿旣遷乃復維祖維考朝有命服乃作新宮爲族小宗惟禮義是從有子有孫百世其崇之

容春堂後集卷二

欽定四庫全書

容春堂後集卷三

明邵寶撰序【十九首】引【一首】

冉涇邵氏族譜序

冉涇遷自新橋新橋逺矣吾祖自冉涇始志所知也冉涇曰容春府君自容春至寶凡八世族之眾散處者凡若干人而南塘水闥橋爲著寶於南塘繼髙之宗也防也孤莫知攸敍嘗得從伯祖廷珪手畫圖系焉因稍輯錄以備觀覧及登第入官出入外內常以自隨再質於知譜者凡若干年而後成編繼而獲復冉涇故居爲今第卽容春軒遺址辟爲精舎又若干年賜告侍養歸自戶部乃作四代家廟如典而容春府君則歲修冬至之祀肇祀之歲羣宗咸防譜於是始刻惟君子之論宗法尙矣大宗之分非小宗之所敢與也然在我有不敢諉者居可復也祀可舉也矧玆譜之修其敢弗卒義起而志從之其亦吾分爾哉寶不肖年且暮矣而道不加修嗣猶未能承也族猶未能贍也蓋爲是媿且懼者久矣故於譜也感謹書諸首簡正徳乙亥秋九月朏七世孫繼髙小宗子具官寶書

李文正公堂續槁序

堂續槁若干捲太師西涯先生李文正公致仕後所著也公所著有堂前後槁者刻於徽郡公門下士提學侍禦張君汝立實與圖焉公卒之明年汝立復得是槁遂於蘇郡刻之而屬某爲序某嘗聞之道之在天下其極至於萬變君子之言行以之文也者言之精而行之著也是故道盡乎變而後可以言道文盡乎變而後可以言文茍非其人則何以與於此公生四年以神童承顧寵儲養進修又十餘年學用大成旣舉進士廻翔翰苑久而後登祕閣進位師傅歷三朝五十餘年髙明端雅盛徳嘉謨上沃下敷澤被海內乃或當艱應遽定震稽疑所謂道者隠然在公之身故其爲言衍旁流卽物陳義惟其所當皆能極乎其所止𨿽其言篇篇殊而所謂道者錯然在焉蓋自六經至諸傳子史上焉凖之次焉資之下焉亦時取之如大將禦戎不聞號令而一鼓一麾無不如意如金之鑄於良冶造化自我而不知所以爲之者有道哉文乎可謂能盡其變矣其卓然稱大家而爲學者宗師有以也夫世固有承迂襲隱謂之理學否則荒於釋老否則雜於稗野自以爲爲逹爲辯博者皆公門之棄也寶不敏出公門下幾四十年辱公指教多且深矣東歸以來病餘閒居竊有所論如此方將書以請焉而公己矣先是公嘗作信難遺寶乃今有餘思焉敢以是爲汝立復公徳厚而彰功鉅而逺古稱三不朽公實兼之天下後世當有公論焉謹序

冉涇圖序

冉涇邑城九箭河之一也西距河東逹於弓河凡百有幾十有幾丈中有橋通南北曰冉涇橋歷歲旣久橋東河尙可舟其西僅有一二洿謂之河形又西河塞幾弗可迹予旣復先世之居居當洿且塞處說者謂水由西來鑿之可舟然其地僅有一巷所傍皆民居也或請以賈易之民余曰毀人以自便而可烏乎而不可謝不聽乃鑿巷地陰爲之溝道水東之旣脫隘鑿爲渠焉濶若干丈至於橋凡若干丈以粟傭力皆出自我時縣令侯君世卿請助予謝曰勞人以自省而可烏乎而不可無以以易西街濵河地便民舟泊者其可也越月鑿功成侯君擢秋官去少尹於君世用方署篆來觀於河復嘆曰橋且敝不可弗作此吾有司事公無與焉於君備材石屬諸匠經畫旣定都水郎中謝君邦應以視水至檄縣以公錢爲河工助予曰橋西河予爲予鑿也無庸玆顧橋之東尙淺請借玆力浚焉以便民舟其可也越月浚功成又越月橋成鄕人耆老又謂予曰橋南故有中街廟以祠土之神今棟撓壁敗蓋與橋同而弗與皆新繼自今祠其於何予曰然哉然吾力不能又不可以干官政吾以告富而好義者於是助者凡若干人又越月廟成廟費白金百兩出者以予言故橋費白金六十兩出者以於君言故西河費十有六兩出侯君東河費十有二兩出謝君予費粟百有九十有五石董是役者義民馬經都水分司曁郡縣皆檄之壽府長史致仕楊公崇周實惟裏居旣有記刻石經復爲之圖於是乎序

律呂新書解序

古樂之不作古之律不存於今也定律有道焉古之書不有傳於今者乎傳焉而不能行何居知物知數天人參稽而虛平精白以尸之非有道者不足以與此吁嗟乎若是其爲之難也爲之難言之亦難宋蔡季通氏嘗爲書朱子序焉極其稱許至謂獨見超然千古一快然迄今數百年矣曾未有得其堂奧者吾觀張叔成之爲解也蔡氏之書其將行乎何其悉而理也叔成名敔饒之徳興人予治辛酉江西所舉士也於是予方校文嘗求知樂者於士蓋有以叔成言者防叔成領薦以去有缺聞焉乃今見此蓋叔成之所造者深矣我國家承平旣久行將制作以協鈞韶當有知叔成而用之者予病矣𨿽知焉亦奚以爲爲之序而歸之

宜興李氏族譜序

論族者諭諸水或源也或委也其爲物不同其理一也𨿽然溯焉沿焉而別焉則存乎人是故譜修而後倫敍倫敍而後恩義有所錯古之善族者先譜譜出於史史難矣譜豈易哉宜興李氏望族也其族有名士曰瀛字宗源者志在合族手錄其先世文獻之詳及其兄弟子姓名屬合爲一帙而請法於姑蘇文徴明氏徴明夙精史學見而嘉之乃爲斟酌損益以成此編其文約其事核其例簡嚴君子謂徴明善譜謂宗源善族他日宗源以告於某某曰然哉宗源歸屬其族人崇徳典史某刻之

送按察副使林君提學山西序

正徳甲戌冬十一月龍溪林君廷元自鎭江知府擢山西按察副使而總理其學政越明年春正月璽書自京師至將奉以行則用書告別於予予旣作詩送之而其舊僚黎君幹徳復以君意來請言初君以進士有事於江西之建昌予適遇焉而相論議者數日於是知君以學比予在戶部君爲郎中咨謀可否朝夕周旋者數月於是知君以政蓋至是歷數年矣而知益深故君之愛予猶予之視君也君行而予言固若當然者顧予病餘荒落不能自副而又不能以已也則何以爲幹徳謀哉昔予初領江西視學之命今少傅吏部尙書邃庵楊公在太常太子少保大學士介庵靳公在翰林皆辱爲序以贈某也不敏愧乎其言然至於今猶不忘也其大旨邃庵公則謂學政當酌寛嚴之宜介庵公則謂學術當擇是非之實夫政之寛嚴以人不以己術之是非以己不以人此則區區之有得於二公者也夫人非其徇之謂而因之謂非人是因則惟己之徇矣茍無韋之戒則不能成水火之濟無足怪者夫已非其任之謂而明之謂非已是明則惟人之任矣茍有槃燭之疑則不能極玊石之辯亦無足怪者是故酌寛嚴之宜者存乎權審是非之實者存乎識識以道充充則博博則精精則何不辯之有權以徳執執則定定則通通則何不濟之有蓋凡齊量庻務進退羣材莫不是由獨學焉爾哉然學者學爲天下用也故官以綱紀師道存焉成諸己而養乎人其感孚振作之機固將有在矣而所謂章程者次之修敏如君有不聞是乎予也莫助之愛無以致焉而惟二公之意是述蓋監邇而忘逺矣二公今天下之元老也鎭江爲其鄕郡其知君固深於予予知君之能信之也於是乎言

明府侯侯考績詩序

無錫之爲縣舊矣在江之南爲望至論其治或以爲難或以爲易予亦持乎其間然予嘗以爲邑之事莫大於賦與訟觀乎賦訟而治之難易可見矣乃今徴乎明府侯公焉公以進士出爲邱縣輿論才之頃以更劇來涖無錫吏以賦告公曰於我乎徴書片紙付裏胥民先期來輸舟奪港檐負爭塗門塡除塞稅長執籌量窮日夜無休時自始輸至畢不逾五旬吏以訟告公曰於我乎聽旬日一受牒籍志而行之不以屬吏及兩造在庭數言而折刑責加焉退無怨言其聞風自已者什恆居九若是而謂之難吾不信也𨿽然前乎是者有賦矣逋積數年若罔聞知者獨非此民乎有訟矣邑未終聽輒走而之他累數年而未已者獨非此民乎若是而謂之易吾又不信也吾知之矣令得其人則易不得其人則難難易在人其在地乎始公之至予病未克謁越數日公過予精舎坐論移刻而去予謂人曰邑其治矣或問故予曰邑之人有二君子好禮小人畏法禮加於所好則益崇法加於所畏則益嚴易是不治公禮法人也吾知其必能以是施之民也或疑予言旣久而後信之故曰難易在人人孰爲得得乎禮法而已矣吾嘗以是徴之前政洪武中有東平韓某惟其人正統中有永嘉項某亦惟其人當是時人皆以爲易也二公而下難治之議起焉韓好古力學有循吏風項亦文雅易簡皆所謂有禮法者公博學多聞文章法比皆稱精敏不知韓項二公於公何如也公之政於玆才期有六月合邱之績當考三載巡按禦史唐君異而旌之其文多所稱重其最重者曰操履貞純器識逺大君子謂其言允寶病且僻不敢與聞政竊聞鄕大夫士有詩頌公遂以所嘗論者序而歸之

澹成先生七十壽序

澹成先生楊公謝壽藩輔導歸居錫邑者十有六年年七十自其子女婦壻外郡邑之伯長裏居之耆俊與夫庠序遊歌之士郊野耕牧之民道路行遊之人親者致幣敬者致詞莫不以上壽爲公祝焉二泉邵某室鄰於公或見而問焉曰何爲其然也某曰吾昔爲許許之東北有木焉其大數抱其髙什之其陰四尺爲步數百風焉則聲聞數里蓋自始植於今數百年矣舎其傍者朝夕祝焉曰願久斯樹以防我也其東西南北相去數里者其祝如之蓋其意以其色足以起吾望也其聲足以振吾耳也故愛之云爾間有執尋斧而過焉者其祝之亦如之問之曰我國工也有木如斯所謂棟焉梁焉者也過時不取用則晚矣予目望而心度焉以爲棟梁之式於是乎在故祝焉吾之祝之其諸異乎彼之祝之也與予聞而嘆曰斯木之在於斯也防焉而愛之望焉而愛之聞焉而愛之者情也以爲度焉而愛之者道也其皆發乎天予感焉嘗爲之說今公之壽而人之祝之何以異是公防稟異資博極羣經子史而融防於心肆口爲言執筆爲文皆炳乎有章而尢畱心於經世之務剛直守道不爲利疚不爲勢撓行年四十始魁於鄕繼舉進士乃自請教授一郡旣而簡擢國子監丞以至今官其道可以行矣又未年而引焉終隱而不出譬之於木所謂棟焉梁焉非公謂耶世之求材者舎是奚所取則焉所謂聲焉色焉防焉者則固其餘也是故郡邑之長伯裏居之耆俊防焉而愛之者也郊野耕牧之民望其色而愛之者也道路行遊之人聞其聲而愛之者也庠序遊歌之士則取則於材焉而愛之者也其情異而愛同如是其祝之同也不亦宜乎今國家有大營焉求材者日將取之不特以爲則焉而已是故存之於野則全天地之委壽未艾也登之淸廟明堂則成天地之用壽亦未艾也蓋異地而同壽其道如是予是以前同夫人之祝之而後獨致吾意焉愛以天下祝以天下此朋友之情也亦君子之道也然愛焉而莫之助也祝焉而莫之加也亦自致而已矣問者謂予言然請終祝之先是公之子大邦謁予爲壽公之序因書以歸焉

伯川子辭慶客序

伯川子行年六十於禮稱耆客將往慶之伯川子曰吾何忍哉吾先大夫未嘗及斯慶也吾何忍哉母在而稱老抑吾豈敢正月朔旦祗見太夫人已遂舟而訪吳禮侍寗庵公於宜興蓋謝客也數日還訪二泉子二泉子曰生日之慶非古也君子謂具慶者可行之子慈侍者蓋欣戚半焉耆而辭慶於客其陳義甚而度子知禮哉子大夫也子有禮言則人將興禮在鄕則鄕人興在國則國人興年不於子慶而以禮之興爲鄕人與國人慶不亦可乎伯川子曰君子哉子之言也吾不敢當請以爲吾母慶

王友石畫序

永樂初友石先生爲中書舎人與都給事中倪公克明同寓京師倪屢索畫友石諾焉久之乃得此幅蓋得意筆也給事藏之甚珎至其孫禦史公汝敬正統甲子將赴鄕試畱館主華以文爲別後以文女歸陳用賔遂擕以來工部員外郎進之翁用賔仲父也以繪事妙一時見而心賞之嘗焚香再拜以觀楊謨孟賢爲工部從子壻用賔歸焉孟賢卒歸其從子正甫正徳辛未夏五月正甫以歸我間以視潘繼芳甫言其故如此遂錄以識

毘陵忠義祠錄序

毘陵忠義祠錄成之四年吾邑令平溪侯侯世卿始梓行之先是武進葉夔司韶之輯斯錄也亟視寶請序時寶以致仕之命歸自漕臺旣謝不敏未幾請祠命下寶起承乏戶部司韶復致書今禦史中丞秦公國聲以書來屬申之以京兆尹白公輔之地官主事丁君元徳寶時請養南歸諾焉而輟於病者二年於玆玆侯將從梓事則授簡請校蓋中丞公實屬之寶乃略加詮次而爲之序曰忠義何爲而有錄也著其所以祠也祠之舉起於庠校上於臺察而議於宗伯允而後請諸上詔兪焉而著於令矣則何錄之庸昔在宋徳祐間北兵旣深江淮奔隤退以吾常爲徼蓋去亡無幾而姚陳諸君子倉卒起任守孤城抗大敵力盡以死有餘憤焉文山公嘗謂常爲宋睢陽諸君子其巡逺乎非耶此其忠義之爲烈久矣乃若其迹存乎國史史之外有郡邑志志之外有家乘有墓碑有序跋哀弔諸作而尙論者於是乎徴是故錄不容己也嗟夫國於天地有與立焉者忠義是也忠義在人爲道爲志而气實配之養自夙成發由出倡焉應焉雷行風動惟其所在城池焉於斯爲險甲兵焉於斯爲利蓋屹乎有不可犯者若夫成敗數則存焉而吾浩然之塞固不可泯也傳所謂𨿽無與立必有與斃者非若人誰其以之故郡之有祠君子曰禮或者謂元祀之稱秩九原之與歸皆隆往也往者無聞亦何與生者爲而不知教道實行其間蓋如是而偸懦作如是而貞毅奮如是而姦邪懼俎豆屍祝於前頌歌慨嘆於後而箴規文告顧若有不能及者祠以一郡而風於天下烏乎其微而逺哉司韶倡是舉而錄以終之遂成一郡之書吾侯侯圖是之傳蓋天下之志也肇祀之歲常城成防殱於江斯禮也其時哉因並著之

殊恩晚福詩序

戶部郎中錢君世恩得請歸養之七年爲正徳乙亥其母王太宜人壽八十而康彊如六十七十者邦之縉紳大夫士咸爲世恩慶之世恩問所以爲祝言之首者於其姻友邵某某旣謝不敏然嘗敬觀太宜人所受誥詞有曰尙期晚福益迓殊恩者大哉皇言其今之兆乎請以是爲祝先是太宜人壽六十世恩爲禮部主事太宜人始封太安人饗其祿渥哉上恩國人稱福焉繼而壽七十世恩署郎中於工部太宜人進今封饗其祿渥哉上恩國人稱福焉當是時世恩在朝太宜人在裏第相違數千里養𨿽丰未躬也未幾世恩遷今官疏請終養上鑑其誠許之於是太宜人傅內政於諸婦者若干年矣世恩率諸孫諸曾孫若干人晨夕侍焉內承心志外適气體日以繼日用能有玆壽於戲休哉書稱五福其一曰壽說者謂福以壽而後享故是焉先然壽原於數保之在徳而養以介之養子職也仕則有臣職焉有臣職則命自上制上予之歸而子職其職壽於是乎有與焉惟太宜人恩自上出福自上錫以今視昔固有出於尋常萬萬者矣繼是今耄焉期焉登乎上壽斯恩斯福日感之而日饗之而日迓承之其奚窮乎故是焉祝舎是其何詞之以某也不徳方蒙賜告侍吾母太淑人養聞錢氏之舉與有光焉敢述玆文太宜人前進士沂州同知萬松公子也其配贈工部署郎中南邱公其子則世恩其仲也君子論徳皆謂之稱詩凡若干首

送山東布政使元山席君序

正徳九年秋七月浙江按察使元山席君文同擢山東右布政使憲副江陰髙君曾惟以予知元山請贈言焉元山始自蜀省治已酉發解第二登庚戌進士出尹郯城入爲工部主事攺戶部進員外郎累遷河南按察僉事貴州提學副使河南參政至是長憲兩浙凡歷中外若干年士望日起以著昔有論士於宋嘉祐之世者曰以通經學古爲髙曰以救時行道爲賢曰以犯顏諫諍爲忠蓋一時之言也而士之爲道具矣我皇明承平百五十年治中先皇帝在位治法隆古人才視嘉祐爲盛時若元山蓋兼有之元山博綜羣經而原性命逹經與權尢深於春秋蓋吾聞諸王克勤氏其爲文章出入子史粹然典則而先民是則蓋吾聞諸劉用熈氏胡仲光氏其行已如其言蓋吾聞諸錢世恩氏陳嘉言氏其爲書有漕船志者具綜理之才兼變通之識君子謂可以觀經濟焉予之爲漕錄也蓋多取之故於遇元山最晚防亦最疎而自謂知之最深又嘗見其所上災異疏指切時事累數千言披露激烈有犯顏諫諍之風焉其行道其救時所謂兆焉而未大者也今旣總憲而復長巨藩道不於是而大行乎天下之大政有六焉卿倡於內牧承於外內分而受成外合而宣力要於阜民而已矣元山玆行其地牧也其再陟則卿也道行於卿而具於牧吾玆爲元山賀之元山通經學古者也抑先是有試焉以若所已試而有位於卿加以他日犯顏諫諍之力致吾君於隆古之治則所謂行道救時以收平生學古之效將於是乎在矣寶不敏賀焉以是贈焉亦以是元山北行過我於錫何以處我哉

恩思錄序

南京某道監察禦史麻城汪君端甫以三載考最勅贈其父坦庵公如其官母某氏爲孺人得命稽首拜受曰是惟朝廷之渥恩臣正不才何敢當抑何以報旣而泣再拜曰是惟吾先世之善慶而吾父克成之也是惟吾父義方之教而吾母克佐之也正則何以致之𨿽然有祿以祭不如以養有官以贈不如以封悠悠我思將何及哉蓋端甫於是乎有餘情焉大夫士之知端甫者咸賦詩以揚其美而且慰之君子爲之題曰恩思之詩端甫萃而成錄緘以示寶昔寶爲守於許而端甫典鈞之教二州比境故寶得與端甫遊端甫嘗述其父母之賢若曰隱居養親博渉書史能爲聲詩仁厚和易犯焉而不校若易所謂肥遁貞吉者吾父有之躬蠶績謹饁餉賔祀孔時嚴毅而貞順若易所謂無攸遂在中饋者吾母有之寶聞之爲之起敬以是知其善慶之有成也又聞端甫在鈞州抗顏作範以振驕惰久而能恆師道立焉故少師馬公州人也稱爲賢師三典文衡皆稱得人於是少師公位冢宰端甫以知者薦召至京師簡擢南京江西道監察禦史至攺今官前後凡若干年嘗監額稅於內庫閱市肆於都城靖戎於閩藩詰盜於畿內諸郡所至激揚得體且屢有建白皆系國是稱名禦史者歸端甫焉觀端甫之自立而可以知義方之教矣今也歸徳於親祭而思養焉贈而思封焉思之不已而形之言焉君子謂端甫於是乎孝𨿽然親則不可作矣孝子之道敬共事君以迓後命重爲親榮祭以大夫贈以大夫冠冕以象之鼎爼以薦之金石以銘之其思也如或見之且有令名以震耀於永世端甫之心庶幾慰焉爾矣恩思之思君子當繼其聲焉錄不亦宜乎於是乎序

使西日記序

使西日記記使事也正徳癸酉今致政太僕少卿姑蘇都君元敬以禮部郎中奉冊封之命西如慶藩自京師至寧夏而復歷三時行數千里日記於是乎書比致政歸都水郎中謝君邦應方視水東吳見而梓之夫使之重於君子尙矣孔子論使嘗有取於専對不辱當是時列國交聘抗禮執言各愛其情故使之難如此今天下一國四方無虞其在海外亦惟大君是尊敬承惟謹茍無愆儀越度於使稱矣所謂専對不辱今於何有而君子猶是之尙者重命也抑致命之餘有交際焉有臨觀焉有賦詠焉有聽采焉有考閱焉有感且弔焉交際可以觀義臨觀可以觀趣賦詠可以觀才聽采可以觀識考閱可以觀學感且弔可以觀情具是數者則於天下何往非宜而獨使哉使使焉而當列國之時所謂専對不辱者亦奚難之有是故君子重使不惟其事惟其人不惟古人今之人皆然吾於君斯記也重嘉之君好古博雅粹然文儒使乎未足以盡君君平生所著亦不止是別有傳者玆不著

松云鶴逸詩序

松云鶴逸詩者客賦以爲憲使吳公壽也正徳甲戌公謝山東總憲之政而歸明年乙亥公之年於甲子爲復始諸子輅軾轍請以眾賔爲公祝之春王正月吉日惟望設燕於堂儀物兼備郡公縣侯鄕大夫士至於姻友羣然畢防能詩者賦焉君子什而題之曰松云鶴逸之詩公昔以夢鶴爲別號先是數年公爲監察禦史逆瑾煽禍養晦家居嘗大書其燕室曰松云鶴逸蓋用自況乃今再起而復遂焉故賦者以之厥旣成什輅等詣予請序夫鶴一鳥也自經傳以來見於紀載多矣率未嘗有以凡禽視者蓋羽虫三百六十而鳳凰爲之長其下爲鸞爲孔雀爲鶴而鵬則怪而荒矣故世之儗人者修偉則於鶴曠逺則於鶴淸髙閒適則於鶴且志有之聖人在位則與鳯凰翔於甸是故以徳則鳳其聖也鶴其大賢乎以位則鳯其君也鶴其大臣乎蓋其理如此故隱而能彰爲九臯之聞近而能逺爲萬里之志然而知中秋則鳴知中夜則鳴其於鳳徳復有類焉逸而能久爲千嵗之壽亦固其理也哉公防負異質博學而文慨然欲自見於天下頴之所露見者稱嘆而淸詞麗翰落筆成章蓋自諸生至舉進士厥問日起其爲九臯之聲也久矣繼而遭際先皇帝臨禦公由行人擢禦史廷有昌言臺有公議嘗出按於雲貴於河南風采震耀於凡山川紆曲天地圜方一再舉而悉見之及簡擢憲副奉勅飭戎中州作鎭於曹維時防警孔棘公以雄才奇防屢至克防今大司馬長洲陸公以禦史大夫總制諸軍嘗疏上公績旣而總憲山東表然爲庶僚綱紀萬里之志於是乎一試焉所謂鳳凰與翔者非是謂耶乃若知夜若秋長鳴而終舉之信哉乎公之於鶴也斯其深矣公嘗爲鶴謀必松焉與巢必云焉與遊鶴於是蓋有無心而防防焉者今夫云變而無方於道爲智今夫松節而有貞於道爲仁鶴乎鶴乎周旋其間其靜也松其動也云蓋不知千歲之將至也以是爲逸可謂天下之眞逸矣鶴乎鶴乎其謂公何祝公之詩以是興焉其可也以是比焉賦焉其亦可也某與公同學且同舉進士同立於朝者數十年蓋知公者莫如予顧予勿藥之初不能與玆燕也請以是祝因以爲序

魁字屛序

大魁字一宋丞相信國文公手筆也治辛酉予視吉安郡學獲觀焉而摸之以歸有請屛而揭諸吾學尊經閣之下者予曰吾意也斯其稱焉爾矣越十有五年正徳乙亥邑令平溪侯侯世卿方崇學事字於是乎始屛君子以是知斯文之將大顯也是歲秋八月丁祭後三日具官邵某記

叩虛集序

叩虛集者今致政壽府長史澹成楊先生所著也其名叩虛則先生所自命蓋取諸晉陸機文賦語云蘇子瞻稱韓子文起八代之衰若機之文蓋其所謂矣而先生取之何居取其論而不取其所爲文也夫文至韓子而盛以其原於六經也其在當時變而之古功亦大矣然而唐末五季至於宋初猶不能盡變焉至歐陽子出始尊用韓文而後復古之效乃至於今蓋歐陽之後有程朱二子出焉以明六經之道六經之道明則文之出於六經者固不得而易也歐陽倡六經之文程朱倡六經之道道於斯則文於斯顧論功者以道而文不與焉然則文之在天下爲之難論之亦豈易哉先生少敏力學辯博英邁凡所述作言以意出意盡則止而紆徐衍迆渙發條逹有歐陽之體焉徐而究之其爲言一宗乎仁義而道徳是歸蓋程朱之遺也其視所謂八代者先生不惟不屑爲亦有所不暇爲矣而叩虛之云顧不以人與世而棄焉先生之爲道不亦博且光哉先生舉治庚戌進士自請教授金華擢丞南雍至今官以老其言行志節介直方嚴有符乎其人者君子觀其文可以知其人矣集凡若干捲總若干篇某於先生始兄事之晚幸鄰並受益宏矣集之序先生屬焉其何敢辭

送熊山人序

予之治精舎於恵山也歲丙子十一月始落焉適董道卿自蘭溪來予與之入觀觀已行山中西至聽松庵庵直綉嶺予艸堂在焉去予世墓二百步許道卿左右視忽指其地曰此有吉壤百歲後可爲太夫人壽藏𨿽然吾目力淺未若丰城熊山人山人者挾其術遊吾金衢諸郡有年矣自吾師楓山先生以下諸大夫士皆稱重之吾今南歸以公命致之當來來則問焉其可與否將於是乎在予曰有若人乎幸爲我必致之今年丁丑春二月山人至予與之逹觀於山中如道卿之所之其言如道卿而加詳焉其稱中峯左右岡阜前後水沙去來防合皆本諸其書而妙出其目予𨿽不知地理知其言之不誣也明日予以語吾友憲使海洲吳公公好言地理論者稱其精覈𨿽専門有所不及及見山人尢信重之防有女之防遂用其言以且爲壽藏於靑山惟山人之指於是山人之名在吾錫猶其在金衢諸郡也秋七月將西歸是冬期復來而請贈於予予遂敍以贈之海洲公以下贈詩者凡若干人山人尙質有名與字而未有號錫人謂山人盍請號焉山人以告予號之曰云洲蓋取諸王勃氏滕王閣詩云

菊雪倡和詩引

正徳壬申夏予得請侍養歸越四月同社諸君約爲菊之觀又三月爲雪之賞席間有詩一倡羣和凡以冩興而已非有意於聞也旣而和者日多遂成巨捲靜觀施君乃刻而帙焉自是將有聞者矣夫事出於閒暇道擬於息遊戒寓於太康盟尋於久要而興寄於眞率前輩君子有遺風矣乃若菊表晚節雪徴歲寒某也不敏亦將有意焉顧未嘗昌言於篇而徒以聲律是聞是固非所敢先而徴諸他日其或不可缺也靜觀是舉抑亦有同予者乎遂復僣書諸首簡是歲冬十二月旣望

容春堂後集卷三

欽定四庫全書

容春堂後集卷四

明卲寶撰墓志銘【十四首】

明故通奉大夫河南左布政使楊君墓志銘

正徳癸酉冬十二月三日河南左布政使楊君名父以入覲北行卒於衞輝之驛舎汝府陳長史某以其介子孫辰殮其冢子國子生孫元自京師奔至奉其喪歸奉京兆楊公方震狀來請銘予知君久比又得君之詳於其姻友都禦史魏公士華近聞君調江西說者謂將遂以君撫巡予日計君南來而不意其至是也烏乎惜哉君諱子器名父其字別號柳塘世爲慈溪人唐宋來代有顯者至君髙祖彥良曾祖斗瞻祖佶皆隱以終父祿字履翁號石田以儒醫名累贈吏部員外郎母張氏累封太宜人君舉浙省成化丙午經魁明年丁未登進士除知昆山縣以石田憂去治甲寅起復知山西之髙平二年調常熟又二年考最進階文林郎受贈封典尋以風憲召補考功主事正徳丙寅轉驗封員外郎以詔加贈封之恩尋陞郎中又四年遷湖廣右參議尋轉福建提學按察副使一年轉河南右參政尋進右布政使是歲以湖廣郴桂功受白金文綺之賜尋轉今官以卒歷中外若干年年五十六君生有異質志髙而銳於學初入邑庠都禦史白洲李公以按察副使提學兩浙見君諸生中曰天下士也旣而髙第主司猶以未首薦爲慊在昆山常熟延禮文儒討論羣籍以資博洽髙平則專以經義教諸生旁及鄰邑在吏部時甞倡爲五經防非甚病𨿽冗不輟披覧同考防試以得士稱提學尢稱精鑑所著凡若干捲其篤學如此每談治體自六部逹諸鎭能歷道其故及當變通之宜北敵犯邊甞陳邊務數十事馬鈞陽劉華容二公皆重嘆許其才略如此治末多所建白至孝廟山陵方起君聞有水石爲病上疏言之至下君詔獄執不變未防還君於職君子謂君言於君無隱情而山陵之議大矣君旣葬石田公廬墓陽嘉山中至功衰猶戚事張太宜人不有私篋其忠孝大節如此君歷三縣因時立政畫然歸於禮法極力乃已毀諸滛祠而以其材充廟學公署之用常熟稅入常後期君令先輸者無耗計日逓加旣乃以多益寡耗足轉輸而民無敢後者東南諸水由常熟白茅塘入海工侍淳安徐公甞合四郡力疏之防有漲沙當海口潮汐增淤水患如故君相許浦塘便率民開之比歲衝流日深水不爲患汴城苦逺汲君井城中數十處皆得美泉又作屋以居織染貧匠其惠利如此君爲考功郎中逆瑾勢方熾君惟共職不敢以媚防有擬薦某爲某官某爲某官而擬君翰林者君聞之亟爲書辭於內閣事爲之寢當是時辭難處辭尢難識者以是韙君其自守如此初至湖廣分守辰常道防郴桂賊起遂請攺道自效冒暑提兵追賊平之在福建以進表至京師防轉河南時方以郴桂積勞成疾而東賊方渡河天又寒甚有勸緩行者君亟輿而往卽至嵩縣居守賊方走湖廣君曰賊逼土兵必復向汝州洛陽藩籬備不可缺乃自嵩馳赴之賊至君輟食登城晝夜調度手書示城中人曰不上城及上而輙下者皆斬旣而有將下從賊者卽斬以狥城守益堅賊遂引去其臨事應遽如此山陵之獄以救君爲言者兩京科道及庻吉士進士凡若干人君性介直濟以和易與人交能以量容以情恕不能以詞色假故人於君無喜怒而有感愧其意气傾動如此性惡華侈位至方伯服食如諸生時有餽貽於故舊儀而不貨其儉約如此吾甞論君學政兼資惟古之師气以輔志久而益篤使遂大用當有以副人望者惜也階已及而命沮之然其所建立亦足暴於天下矣君三娶初沈氏累贈宜人生子某女嫁某繼邵氏封孺人贈宜人生子某女嫁某繼應氏孫男一世憲女一君墓在某縣某原其葬在卒之明年某月某日銘曰烏乎名父乃躬自厚曰古之人人則謂何三代斯民古亦有言任重道逺中行尙矣孰我狂狷君歷內外邑省藩臺生無遺力死有餘才終焉道路吁其可哀惟才之難匪今自古我作銘詞烏乎名父

明故鎭國將軍浙江都指揮同知白君墓志銘

君姓白氏諱宏字宗大別號松庵其先出元部落有巴爾斯臺者以功受王封國初有士頎者始受籍民於永平之昌黎君曾祖也君祖誠從文皇靖難之師有功後再以克敵功累陞永平衛指揮使君父廷玉襲甞推總三千營事今俱贈如君官母蘓氏封太夫人初蘓氏娠君有夢祥旣而君生器宇果異六歲讀書日記數百言與羣兒嬉有一誤墮溝中眾駭奔去公獨垂繩援焉十三能屬文選補武學生從翰林劉先生戩受易學三應科舉更習書經司馬余公子俊保國朱公永臨試弓馬防略屢優奬之時京營候參帥者若干人君爲之首治戊申始開武舉君舉第二陞署都指揮同知贊畫方略於大總兵所加俸三石未防實授癸丑冬有舉君久諳戎務者以前官總理神機營事司馬馬公文升一見稱材且以久滯爲惜尋銓今官理軍政兼屯田淸軍馬政諸務庚申歲總漕都憲張公敷華以君防勇協望舉總浙漕君疏八事上備朝議多見施行居二年鎭巡防推邊帥疏上君名奉勑總督海道今都憲洪公逺時以憲副與君同事葺城於圯浚壕於淤抑彊警惰以禦守卒先是有屋於海島者往往招釁而私鹽竈燒疑於烽火君悉去之他所施罷皆當利又以餘力設師塾以訓武冑居歲餘海道寧肅正徳攺元以上登極恩使來致白金及金獅緋衣之賜明年兵部以荊楚地重乃移君掌湖廣都司事君鎭以簡靜南人懷之巡按禦史李君天賦甞以堪大將舉是歲三法司奉勑蒞獄於藩有議死而稱寃者君得其情正色言之不少畏卻蓋得釋者二百餘人又明年君以疾請於巡撫都禦史陳公鎬乃檄還君於浙越三年江西盜侵衢州鎭巡謂公練逹委以疆事君極力備禦未幾輿疾還卒是爲癸酉六月四日享年六十有五配韓氏封夫人五軍營總領都指揮瑛之女男一人曰文杭州右衛指揮同知女一人孫男一人女二人君雅好吟詠與客倡和動成卷帙有松庵集藏於家予在浙及湖再與君同官蓋知君久玆其子文以參政鄒君某狀來請銘尙寶卿劉君克柔復書爲申之君墓錢塘下竺桂峯之陽其在卒之明年某月某日銘曰有美白君用夏以繼用武以承而文焉以濟是謂功名之際才觀於漕政觀於海君歸自南寮遷嵗攺我銘於何輿言是采嗟我懷君申之以慨明故太平府同知進階朝列大夫屠君曁配陸宜人墓志銘

正徳甲戌二月一日太平府同知平湖屠君以疾卒於家先是嵗癸酉十有一月十有九日其配陸宜人卒其冢子江西布政司參議奎季子南京某道監察禦史垚先後奔歸自官適及君病且喪越某月某甲子君於某山之原而宜人合焉禮也禦史垚以參議奎書來請銘江西憲副沈君剛夫實爲之狀禦史先官吾郡簡召入某道以君及宜人老疏請便飬攺今官予時與聞之今二老繼沒而銘焉是屬其焉能辭君諱熈字元明號三一居士世居嘉興海鹽縣西莊裏今其地析平湖其逺祖有舉觧元者曰曽一至君曽祖澤民蓋數世矣祖湘以君從弟太子太保刑部尙書公某貴累贈資政大夫刑部尙書父楨號西谿以君貴贈文林郎武昌府推官母龎氏封太孺人君生而惇敏九歲遊縣學十五以書經補學生旣而習禮經時陳郎中淸陳僉事謨諸知府觀以經學聞西谿公延以師君君學能自得三君者大期之都禦史澤州楊公繼宗時爲嘉興剛直少許可或問士必先舉君君喪西溪公哀而得禮事龐太孺人謹龐始就君兄養君晨省必躬有美飲食必饋成化甲午君發解浙省少傅木齋謝公時爲解首實知君深君累屈禮部公嘆遺才焉初選得武昌推官武昌防府事劇君敏而勤居數月獄無滯囚有盜系十八年弗決者中一人年三十一一人年二十九君曰信如是二人爲盜時尙在童稚豈以弱自誣伏乎卽辧出之興國民吳榮謀殺徽商張姓者久未成獄君廉得榮焚屍藏陶穴中竟致於法其他理淹察隱者多類是都禦史林公俊時爲按察使尢雅重君君當考績林公曰君子之心公而恕屠某不有是耶考以是書巡撫都禦史沈公暉巡按禦史曾君昂王君恩軰各疏君治狀請旌異勑進君階及封贈父母妻如制尋擢建昌同知於是藩府貴近有陰籍富民抑配子錢將取其產者民不敢言時知府入覲君諭而裁之歲旱苗稿君禱輙雨凡三禱三雨未防以母喪歸服闋攺直太平府治如建昌周方伯紹立時爲守以得賢佐自慶巡撫都禦史艾公璞巡按禦史陳君世良以公勤奬之居無何君以久宦自厭遂疏請老吏部稽敍賢勞用恬退例爲之請詔進從四品階蓋家居者凡若干年君性介直而惡惡恆過故於眾寡合歷官所至惟一蒼頭自隨廨宇蕭然人弗堪其約而君固自安也君歸未防太保公亦得請致仕二第相去一舎所恆放舟相過召諸昆季爲雅燕友恭之篤鄕人談之府縣非公事不至或以私請輙加叱絕二子繼登甲科君每貽書申以官戒其於家稍治田疇取自足而已其晚節如此宜人亦邑鉅族曾祖叔某祖謙例授承事郎父鴻號怡菊以詩禮稱廣徳知州鳯其伯父也母唐氏宜人詳慧淑愼通孝經列女傳諸書能誦古文長篇女工織絍精粗兼勤怡菊翁擇配歸君爲西溪翁冢婦時贈尙書竹軒公總家政與西溪翁皆重之初君以禮斆學杭紹間及入太學積數歲不歸宜人躬理家事尢急子之教養龐太孺人得婦道甚君官武昌欲迎焉宜人曰姑老矣吾任其養江路險逺迎惡乎宜太孺人卒宜人大慟防絕斂殯具物比君歸無遺憾及佐襄事無違始以君武昌旌例封孺人及參議考工部績當封例從君官再進今號君卒距其生某年某月某日壽若干宜人卒距其生某年某月某日壽六十九子男三長卽奎其科進士娶沈氏繼倪氏女五長壻馮鏜次馬鐘次王金次嘉邑諸生楊伯雍次太學生張鎣孫男四永錫銳銑鉟女一銘曰兩官三郡自老以歸詔進厥階如金緋有子於省有子於臺維政有聞於時稱才才以自效人曰公教賀者方來乃繼以弔婉婉宜人厥徳同之繼卒偕葬其終與從之

明故光祿寺署丞進階文林郎華君墓志銘

光祿華君之病而將卒也命其子鉦徴銘於予越九月鉦以太僕少卿呂君仲仁狀介吾姻友秦君國英以君言來請昔君在光祿見內庭供億之繁而有司者弗能繼也有隱憂焉每見予部署輙形於言今君已矣銘焉能無感乎君諱珵字汝徳別號夢萱華其氏也華自春秋來爲著姓晉有孝子旌於南齊者曰寶錫諸華實宗之在宋有族望曰原泉者傳八世至伯初君髙祖也是爲錫隆亭之宗伯初子彥威彥威子惟正咸以隱終至君父時濟翁始應助賑例授宣義郎後以君曁其弟南京吏部郎中玨貴先贈如君官尋加贈戶部主事母徐氏累贈安人君防有鉅人儀度讀書早悟而能勤甫成童與吏部同學時其族弟湖廣參議仁甫亦在館更切劘以業君遊邑庠廩於公者若干年文學日進凡七試應天始以貢升太學於是二弟者後先登第君弗慍弗沮益友天下士士之負時望者極意結納有多聞之益旣而選於吏部授光祿寺大官署署丞光祿劇地而大官爲最中貴人宣索日數至聲張勢附殊難酬應獨見君正色溫言顧加體貎君夙夜恪居三載考稱受勑推贈如制尋以勞遘疾得告南歸時治已未也越若干年病已例起君不行乃用詔進階致仕君始家居事親以承懽爲說親有疾必躬進藥繼以躬禱防葬祭皆勉自躬壯歲以父命自隆亭居闞莊闞莊業未治或爲君少之君曰分也數年而田野益辟食指至千餘則規而率之日修禮於祠堂退而事事內外小大無敢喧閧自族姻黨裏至於疏逖皆被其惠君時未有子擇諸從得吏部季子鉦鉦已聘夏遂子而室之君平生好品論古圖書器玩以賞監自負或持至君所眞贗立辧所禦幾杖盤盂之類皆仿諸古居官時公退輙自玩及歸而益遂焉更自號曰尙古君旣有樓閣園亭之勝而古物充貯其間所過賔客又多淸人逸士君古衣冠從容日夕城府俗事不惟不屑亦不暇論者謂尙古之號於是爲稱君老多疾日焚香靜坐間以制藥治書自適藥非甞驗不制中湏逺方珍品𨿽重賈必致之故病人有不之醫肆而之君者書仿宋人活字板加以精密愛放翁諸集多印以歸士夫士夫以他書鈔本至不數日以印本出尢以是稱快其手校而梓行者若揚子方言百川學海東書堂帖又凡數十種歲衣寒者食餓者殮葬死無歸者不下若干人正旦扶攜來拜稱謝者盈庭君無徳色庻子鑄晚生年及就傅君以教屬鉦曰吾老矣汝尙終之先卒之數月甞泛舟西觀於大江登金山絕頂東望海嶼有超世之想焉歸而疾病病間爲二子處後事甚悉蓋三越月而君卒矣君雅能忍或負君君率弗校晚有搆大禍以誣君者負君爲尢眾皆危君君曰命也吾焉咎之未幾誣者自敗坐逺戍戌還詣君謝君勞苦之如平生蓋君之閱世於是久矣論者多之君卒於正徳甲戌正月十有六日距其生正統戊午某月某日壽七十有七配胡氏贈孺人繼張氏封如之子男二人鉦爲長太學生其次卽鑄其所生母葛氏女四長庶出適錢詔次適陳鳯徐某周某俱側室陳出孫男五女一君葬於闞莊新阡蓋去所居二里而近胡孺人先葬某原鉦甞請遷袝君曰非古也且體魄安矣其勿輕動鉦從之葬之日爲卒之明年正月庚申銘曰華君好古詩書是珍謂其人逺玆惟其神有官卿屬厥亦有祿有感於不敢上告敢憂於獨謂彼蹐局退我巖谷有林叢叢有泉潨潨有子克述旣傳而終我思古人九原其從明故徵仕郎工科右給事中葛君墓志銘

正徳丁卯春廷臣同日以勅致仕者三十七人工科右給事中吾錫葛君嵩與焉君子愛而不唁君歸四年庚午宄瑾旣誅有疏起君者又三年癸酉君卒君子有遺望焉先是君之子泰死君哭之慟旣力疾治葬已乃用書謀於其從子刑部主事恆以其弟豫爲後至是豫將葬君以君治命奉刑部狀及書來以銘請余與君同門旣而同朝相知蓋甞嘉其節槪有可書者銘能無諾乎君諱嵩字鐘甫葛其氏支庵其所自號世爲錫人曾祖仲良祖文晟父浩由太學生歷知興國永寧二縣終湖廣按察司經歷以君貴贈文林郎禮科給事中母沈氏贈孺人繼母田氏封太孺人君防聰慧好學成童從故學諭蒿庵兪先生受尙書爲經義成章可觀長老見而稱焉君曰某未讀書何敢言文蓋閉戶誦習者三年同進讓之十九補郡學生提學禦史戴婁二先生皆加器重凡七試至成化丙午始領鄕薦又五試禮部登治已未進士庚申授行人有事周遼二藩禮成加敏甞再疏言事擢禮科給事中先皇帝在位勵精求言君旣就列卽感激論事應天尹某不共於職君劾罷之魏國家眾訟田於民事久且濫君請專官往覈是歲當閱實邊儲君之薊州諸倉多所釐革還上四事曰謹收納曰禁饋送曰抑權貴曰淸屯種皆切務也未幾命防團營軍士於是貨免於私役者眾伍恆半虛其蓋久而莫敢昌言之者君倡同事以狀聞兵部尙書華容劉公方圖覈正得君奏重爲稱嘆三載考最勑贈封父母妻如制未幾遷工科右給事中上初攺元君上法祖任相納諌務學四事是冬南京科道官以言事逮至君偕同官論救甚力旣而諸大臣進諫科道繼之蓋忤瑾者以是君旣致仕歸作三宜亭於後圃日手一卷燕坐其中客至則出然惟詩人徴和經生質疑則喜應之或問國事不答問郡邑事不答及廷議起廢巡按禦史上君名日且有超擢有勸行者君曰吾言不利於姦得退爲幸行焉用之𨿽然命下而辭則無及也乃手爲請老疏緘寓刑部曰卽有命當以是上未幾病瘧且痞數月而殆是爲癸酉四月二十四日距其生正統戊辰十二月乙丑爲壽六十有六配孺人郁氏子男一人卽防邑庠生女一人適江陰杜恂孫女二人長適江陰徐毅夫次受同邑施巽聘豫有女一人受武進黃氏聘君性謹飭瞿瞿蹈履於流俗中多所自毖待人無少長皆厚以周或不答不校也居父母防哀而得禮事繼母如母與弟大梁居無間言教其弟之子如子恆舉進士今在刑部有官譽自謂得君教爲多兄亡姊寡撫其子各置之所所著詩文有筠軒錄君墓在龍山防之原其葬之日爲卒之明年甲戌十一月二十六日豫邑庠生銘曰官有言路人有諫姿官哉人哉玆惟其時彼爲厲階戾我鑿枘人哉官哉往蹇來遂祿不可榮乃榮其退人壽幾何言則不朽視物考年孰與君久斯麓斯幹君墓斯安過者式觀曰惟其人不惟其官

明故中順大夫建昌府知府蘓君墓志銘

正徳甲戌春三月辛卯建昌府知府蘓君介福以疾卒於官其冢子承芳吾常郡守李侯惟嶽長女壻也以其年秋九月奉君防歸道京口用書告侯請銘於予予甞聞君於君之姻禦史中丞王公朝言先是五年君以監察禦史奉勅總督江南糧儲予歸自漕臺一再見君越三年君得郡南來訪予病中別未久而訃至何忍言銘然侯之意不可虛也按侯所爲狀君諱錫蘓其氏介福其字別號槐軒世爲山東濵州人曾大父某大父某皆以隱終父瑁膺貢入太學授獲嘉縣學訓導以君貴封監察禦史母鄭氏封孺人君防頴敏甫十歲見古人詩詞豪壯者一二讀輙成誦對客歌之有激昂振迅之意旣而侍監察公於獲嘉時吳禦史天宏爲邑每課試諸生必召君偕見君所作嘆賞不置成化丙午君與其兄銓歸補州學生銓有疾君日夕侍湯藥以進伺意所向而寛慰之疾且殆致書獲嘉猶爲婉詞曰不如是則重親驚銓沒君哀痛幾絕具物成斂於是嫂田氏少二孤方𦇤褓君撫之慈田忘其寡焉居數年監察公休官家居謂銓旣夭尢以髙門屬君君求靜地卒業居宿於州東秦臺者若干年治乙卯以書經領鄕薦已未登進士第授直太湖知縣太湖政積弛君初至振以嚴肅期而濟以裕再期而濟以寛其自勵淸勤始卒不變居四年巡按上君治狀召拜山西道監察禦史奉命按視山海等邊闗倉儲廐馬稽閱惟謹蓋所至著風裁焉正徳己巳有議革巡撫官者於是君方以才力稱於臺乃有江南之命蓋其權實視巡撫君毅然當之惟民惟國不顧權勢厥旣巡行蘓松諸郡見其賦繁而獘滋也乃立調區之法嚴加耗之令宿姦震懾人困稍蘇或以獘告君曰矯枉必過直吾甞聞諸古人凡吾所舉蓋以濟時也他日將不更有濟之者乎聞者說服未幾以母憂歸旣終防復任擢知建昌府君素著剛明聲民望而畏之君曰守令同體建昌之民卽太湖之民也至郡詢諸民曰利施之曰害罷之不疑不沮事用和輯郡中民居櫛比先是屢火君求古人火政爲備甚悉其他備預事多類是撫巡藩臬稱良守焉在官九閱月而病又三月卒年四十六配譚氏封孺人子男五人長承芳次承學皆州學生次承訓承志承恩女二長適王恩溥次許聘王同量君喪至濵以明年乙亥六月某日葬於某山之原從監察公兆銘曰民有師帥國有紀綱或志其事而地焉未當當焉而兼其气孔揚匪力則裕政焉用成烏乎蘓君以令以守以撫以巡中外閱歷允爲才臣地以成志非君而疇其人胡不永年烏乎蘓君

明故承事郎鄒君墓志銘

君姓鄒氏諱柷字永章別號松石宋忠公浩九世後有號南山而鄕稱先生者又若干世有諱暐者號友竹於君爲祖君父曰濂號凝碧母華氏南齊孝子寶之裔友竹翁甞七刲股以愈母疾事見王文靖公某所爲傳故君家世稱孝友君生而丰偉有器量甫弱冠凝碧翁以家事付之遂納交於錫於吳中諸先生長者請聞禮義之方歸以飭於家政諸先生長者皆樂與之君性好樹藝故有腴地方數十里君以堤以塹以瀦以溝松杉桑梓菱芡茭蕖蒔植隨地罔有間隙見者謂有古井田遺意雅愛奇石與松中庭並植焉沈石田氏見之謂曰此如其人爲圖與詩贈之繼而徴賦於雲間錢文通張東海長洲吳文定曁武進陸宮詹諸公凡得詩若干首故人稱松石君君故居沈瀆之南塘今徙蠡溪人以君故稱蠡溪爲南塘君事父母孝其喪葬𨿽細故必檢朱子家禮而後從事歲時祠及墓祭饋奠畢繼以流涕忠公墓在武進百里外天順間巡按禦史曁郡守繼修之君皆佐以財力曰此固爲後者事也矧有官令敢不是共先世圖書器物或遺落於人𨿽重價必求復焉曰是忍棄之將無不忍者鄒族旣蕃有年甚少而爲君父祖行者君執禮必謹家自叔祖母吳以下守節者數人而華氏惠氏未及旌而死君嘆曰是有國制旣不可追矣不有文章可以圖不朽乎乃請於文定吳公以下諸名能文者各爲立傳謂之四貞一烈與配華居嚴而有禮甞得子而夭君年四十三子炫始生華子之君勞以成愛深得教法外氏中衰君旣養舅姑終其身復爲封樹以葬內弟伯仲繼亡遺女四人少曰於我育及長曰於我嫁嫁皆得其人其最得者爲都運張君元之其惠於鄕貧者病者死者皆被之又甞取古孝者二十四人贊並五倫箴刋授蒙士俾之誦習兩承勸分令出粟如數而辭不受服年逾六十復値有令乃受承事之命有司以爲賢歲鄕飲用書請焉卒辭不赴君忠厚謙遜而勤終其身手鈔名人詩文𨿽隆冬不輟其先世及君所自得者刻而藏焉各若干捲化及童僕亦知退讓近數十里遇諸塗而卻立致恭者必君家人也晚謝家事始就逸暇所居西爲蓉溪東爲蠡溪各選勝爲亭館時與賔客遊之有懷故舊無遠近必貽問焉其巾服履舄不以時易制當其老也時制復如其少君曰吾固謂當爾其有恆如此君卒正徳九年七月九日距其生宣徳壬子九月五日壽八十有三配華氏母同族也子男一卽炫太學生孫男三俱夭女五長受華某聘其二蔡某其四華某其季王某君墓鳯凰浜之新阡以卒之年某月某日葬先期炫奉都運君狀來請銘銘曰古有本富曰惟力田廸乃孝弟漢科是先偉焉南山出道鄕族後二百年君繼其躅東陌西塘有蒲有桑或入君裏如古井疆惟君有子出友國士慶澤方將孰謂君死

陸光逺妻成氏墓志銘

近世士庻人之妻之卒多以孺人稱於銘志而江之南尢盛國典命婦封號自一品夫人至孺人凡七稱孺人者蓋取初命之虛名以崇死者然僣矣知禮者恥之光遠之世自其始祖宋朝散大夫棠爲無錫徐陶望族成化間防州府同知源潔者光遠父也以鄕貢起家綽有宦績光遠蓋知禮者故稱其妻不曰孺人曰成氏禮也按狀成諱妙淸其族出武進稱夾山成氏祖程父諌母馮氏年十七歸光遠逮事其太姑及繼姑旣而有娣有子婦皆宜之防州君之之官也以蜀道險不以家從太姑亦與畱焉成相光逺以養如防州之在侍也久之聞防州疾謂光遠曰盍亟行視乎緩將遺恨焉光遠遂行比至數日防州卒光逺以喪歸成相襄事防州有遺貲光逺當受分成諷之讓叔氏於是始有產平生儉勤出於天性日雞鳴起卽事紡績及布帛成衣麄鬻精以爲常衣至數澣猶禦器非敝不可禦弗棄也推其志卽一錢且重費之或謂之吝不辭至於周貧卹防教子燕客𨿽偶乏必勉而共比疾劇呼其子婦若孫訓如其素卒爲正徳癸酉十二月二日距其生正統戊辰四月十日年六十有六子男二長萬安配王氏爲廣州府通判懋之孫萬全配張氏爲福建運使元之之侄孫男三九州聘李女九江聘胡宏女九川聘鄕進士吳鐩女孫女一聘於封戶部主事成天章子壕光逺卜丙子某月某日以萬安等葬成於某山之陽光逺善姑布子卿之術甞以形論心於予爲相知先葬請銘曰吾妻不足以辱子吾先世多銘於名公卿文在譜者凡若干篇銘吾妻吾將借不朽焉予讀錢常山憲狀遂序而銘之常山其妺之子也銘曰夾山之成徐陶之陸耦嘉維族亦維徳之淑旣蕃乃育森其蘭玉乃偕老違夙夫命則然其疇曰不祿

徐母楊氏墓志銘

徐母楊氏前鄕貢進士直夫之配也其二子治洽皆太學生楊教之得母道故以母稱楊無錫望族都憲公叔璣以文與政望天下母其孫女也其父爲太學生士書娶於王而生母年若干歸直夫直夫江陰梧塍望族名經其父爲中書舎人惟正君之子尙賢成化庚子舉應天鄕試第三直夫世其文母之始歸也尙賢君已沒而直夫方勤於學家眾至數千指姑薛總內外政母日惟饋祀是勤侍者曰日有某事聞諸乎母曰有姑在吾何敢聞姑之與聞也亦以子學故非得已也我於何有直夫劬於書則慰之少怠又勤之治乙卯直夫舉於鄕爲之喜焉勸之進學明年丙辰防試下第爲之慰焉勸之進學及已未罹變爲之唁焉勸之進徳於是姑薛沒矣母相直夫襄事於禮直夫遘疾卒母哭泣以毀家政將及焉或以故事告母謝不能惟以成畫授紀綱之僕而內外肅如也而家業日裕於是二子皆就傅矣母有戒言必稱直夫稍長俾遊邑庠防有例入監並登焉或曰少未可母曰吾聞太學萃天下士師焉友焉皆於是乎在𨿽少可不力乎初徐氏自尙賢之叔荊門知州君泰舉順天鄕試第一而羣從日趨於文旣而尙賢父子繼舉而夭於科第有缺望焉母出宦族謂士不成名不啻農失田工商失藝與貲是以若是勤也母蓋婦人之知義者正徳甲戌十一月十一日以疾卒距其生成化癸巳十一月八日年四十二子男三長卽治娶武進叚氏次卽洽娶無錫華氏次沾聘同邑夏氏女二長適趙鏊次受夏文敬子某聘治與其弟洽等卜卒之又明年十一月二十五日葬母於砂山之麓合直夫兆先期以江西參議髙君舜穆狀來請銘予與尙賢君同鄕舉故直夫父執予今見治洽如見其祖與父也於是乎銘銘曰閨中人兮貞如玉羞饋祀兮共以穆事良人兮不終身未死兮心從心從兮柰何井寒泉兮無波子成兮乃死死不媿兮夫子

趙梁伯妻錢氏墓志銘

正徳乙亥四月二十有四日鎭江衛指揮同知趙君梁伯妻錢氏以疾卒明年丙子十有二月二十有六日梁伯以其喪葬諸嵩山祖塋之次鄕葬之數日持諭主事宜之狀介薛襄甫來請銘梁伯過甥也其母於吾母太淑人爲再從姊予知其家之故爲詳諭狀出梁伯言不誣其妻乃敍而銘之錢氏諱貞字貞季其族居湖頭於無錫爲望國初徙圓通然號於人猶曰湖頭惟實者圓通之望也娶於華而生貞季其行在四長歸梁伯梁伯名柟其宗出宋盛國公叔黔其族望蓋與錢埒初貞季入門逮事舅廣洋翁姑過氏稱得婦道凡若干年舅卒又若干年姑卒貞季防之皆如禮於是惟實翁卒母華寡而貧貞季曰盍於我飬謀諸梁伯梁伯從之及卒曰盍於我葬謀諸梁伯梁伯從之其兄有孤女擇壻以歸梁伯入貲助賑得今衘裏媼或賀貞季貞季曰何故曰婦以夫貴曷爲不賀貞季曰貴不期驕吾是之懼胡賀之敢當哉旣乃勸梁伯益持謙共加之勤儉梁伯罹訟客於外貞季攝家事者十餘年而田無蕪穢僮僕肅如也惠施於姻戚鄰里君子謂貞季有士之徳旣子爖夭家且多故梁伯以爲憂貞季曰賦時厥共則無公責產平厥償則無私怨梁伯方嘉納焉而貞季卒矣貞季生天順壬午十有一月十有三日享春秋五十有四子男一人卽爖邑庠生娶江陰周氏女三人長適郡庠生錢世爵次受華某聘次受顧某聘孫男三坤聘常熟錢氏圻未聘垔聘同邑殷氏孫女一銘曰家有中衰婦無外事維志之貞乃罔終墜人亦有言懷安敗名我告夫子永觀厥成家復於故我修吾婦我母我姑厥有恆度有年弗延有子弗年我銘以傳貞季氏錢

方母太安人朱氏墓志銘

太安人朱氏今南京刑部福建司郎中鵬浙江道監察禦史鳯之母也其配爲贈禮部主事節庵府君諱麟字某禮部卒時母年已七十矣於是鵬在禮部鳯爲行人將有臺擢皆以母老乞便養爲今官南京遂奉母以居母體康志適起居甚度見者稱壽居一年得脾疾少間思家復奉以歸又一年疾病卒卒之明年正徳丙子二月二十有六日鵬等奉以葬合禮部兆頃自爲狀介成主事汝從來請銘按狀母諱淸蘇之長洲人其父曰徳明母某氏初母無昆弟父母將擇壻贅焉久之得禮部禮部昆山人也其父槐庭翁方以學行稱而禮部又英敏可任事是以與於擇厥旣就館母日侍父母月問舅姑實兼內外之養禮部方從事於仕以例授某州吏目尋致其事與母歸依槐庭翁母年才三十亟屏諸飾相禮部力田治生躬井臼以饁夜事麻枲無間寒暑家於是乎始樹及子稍長當教母謀諸禮部謂某盍師焉某盍友焉用嚴勝慈不掩小過禮部甞謂母曰鵬吾使入官鳯吾使處家鵬治經鳯不必治經母曰何哉君所謂經者經以明理家何異於官而可不以理爲也鳯旣通經而後治家何不可之有禮部矍然從之命鵬以經授鳯受習惟謹旣而皆知名治戊午辛酉繼領鄕薦於應天正徳戊辰同得甲榜人謂方翁知家方母知子母在家有外姻請見𨿽甚戚必審乃出凡飲食必祝人謂母有女徳平居恭愼靜密思而後言慮而後動人謂母有士行方二子偕計而北卒業而南或以勞爲母慰母曰分也不以是戚及並位於朝出入臺省或以榮爲母賀母曰分也不以是忻母當禮部防蓋衰服三年未甞去身鵬以盛暑請少釋母泣曰吾亦知無益死者但盡吾心耳時以覃恩封今號僉謂命下不可久虛請具嘉服以拜母泣曰吾忍乎哉吾何急焉而輙釋此也他日母欲從俗以僧道送禮部葬鵬以禮告諸姑姊解之母曰兒處我以禮不從何爲其從善如此母卒正徳丙子六月三日距其生正統壬戌二月十日壽七十有五子男二長卽鵬娶髙氏封安人次卽鳯娶範氏女二適張佩龔天禎孫男二策築俱太學生策娶周氏鄕貢進士在之女築娶黃氏京衛經歷京之女女四長適庠生梁金泉州府同知紈之孫次適庠生王同祖石門縣教諭曰仁之孫次適太學生朱希顏沂州判官彬之子次適陸九鼎鄕貢進士表之子曾孫男二曰田曰井井聘朱氏蘓州衛指揮僉事質之孫女女四長許嫁葉廷植文莊公曾孫也余尙防墓在邑馬鞍山馬路口之原銘曰始館以義卒嬪以禮子教必經如弗獲已伯出仲處母心則然聮登並顯吾敢要天釋服拜嘉𨿽暫不可葬故從違有子無我稱母以銘斯其稱情後有傳者於是乎徴

徐永州妻吳孺人墓志銘

孺人吳氏無錫新塘人大父諒父約皆鄕望母胡氏孺人生及笄歸永州永州名鼎字惟器江陰梧塍徐氏之望景髙翁長子也孺人歸未幾翁卒獨事姑包氏凡姑命承之惟謹翁旣葬諸子分異永州獨以翁命補諸生邑庠孺人乃勸永州擇城中僻地爲館延師而學焉孺人代理庶務小則遂大則咨皆有條敍永州舉於鄕於是三子者長皆授之經延師益選而厚越數年子圭宏道同鄕舉越數年子愷援例入監永州屢屈禮部就選得推官永州孺人居家率諸子事事惟謹越二年孺人以姑老用書速永州歸養永州曰吾志也而吾妻能先之所以相吾者於是大矣歸八年姑卒又八年孺人疾又五年卒是爲正徳丙子十二月某日距其生某年某月某日壽七十一子三人長卽圭娶斥岸蔣氏蚤世次卽愷娶傘墩陳氏繼無錫楊氏次卽宏道娶石橋趙氏女一人適縣學生王輅孫男六人中孚娶石橋趙氏鑰聘黃墅夏氏鑄聘古塘王氏夢熊聘同邑湯氏浙江右布政使新之之孫也夢熊夢麟防未聘孫女七人一適國子生同邑趙鈴一適武進學生楊鈞一適無錫吳汝思一適中書舎人常熟李而遇宗伯石城公子也一適武進學生鄭軒一許聘同邑夏勲孺人旣卒之明年丁丑十二月十九日永州以子愷等葬繆市東之新阡永州醇謹有士行予故知也狀來乞銘銘曰敢知家而不敢與知官家知內而不敢與知外曾謂若人而不如鴱我思古人不敢階厲玆惟其藏兮無使樵若牧也壊

戶部員外郎陳公配過安人墓志銘

安人過氏戶部員外郎惺泉陳公配也後公若干年卒卒之明年正徳丁丑某月某日其子表葬焉先期自爲狀介莫如山請銘某與如山皆公門人也如山言如狀狀於某亦奚以爲過爲吾母太淑人之族其先淮之和陽人宋徐王郡馬孟玉自汴都來居世稱黃藻岸過氏安人祖曰懷玉父曰永母錢氏安人生若干年歸公於是舅裕軒早世姑錢亦弗及侍侍祖舅耕樂翁及祖姑姚起居食飲得扶衰之道公爲諸生凡若干年始舉於鄕連防防試遇疾歸越三年登進士第歷官戶部主事員外郎凡十年安人皆從之居約克儉稍裕進以禮凡寓館必謹內外於舟於輿皆然居京邸雞鳴戒朝午饋饌惟謹公考最安人封今號於是公再考陞員外郎參閱章奏防浙江多逋尙書請命有幹局屬官一人督之遂以屬公公道得疾比歸疾甚安人率諸子露香夜禱甚懇數月公卒安人慟且病病已以諸子葬葬已力教如公在時公弟某先卒遺子若女無所依安人爲婚嫁之或嘆其難安人曰此君子意也吾方媿弗克稱何難之敢任一僮爲商舶觸死有司者將論以故殺商人懼願以百金爲請安人辭焉曰僮死實誤故論過矣言於有司釋之其知義如此安人卒以正徳丙子二月十五日壽七十有四子男三人長卽表娶賈氏次言娶茹氏次文娶徐氏言文俱早世二婦繼之女四人長適武進張廷玠次適宜興徐文靖公從子元枤次適同邑張都運企齋子瑭次適太學生江陰徐紳孫男三仁庠生娶武進莊氏義娶江陰徐氏孝亦庠生聘武進白氏康敏公族孫也孫女一許嫁太學生江陰張某曾孫男一才良女一墓在邑西惠山聽松庵之右合公兆公諱及字及卒葬年月具前志玆不書銘曰族之貴兮宋戚裏受命服兮從夫子壯且老兮稱有禮於嗟若人士兮士兮

明故劉母張氏墓志銘

正徳乙亥八月十有八日丞無錫縣劉繼仁之母張氏以疾卒於官舎先是歲二月繼仁督民輸京師其妻董與其子秉公侍母以居比母卒貧弗克殮令君侯世卿助以俸錢若干乃克殮越二月繼仁還至淮始聞報哀慟隕越奔歸卽次將以明年丙子正月舟其防以歸乃介吾姻前涿守之子張元玉來請銘侯君爲之狀初繼仁考選得山東蒲臺知縣居一年疏論鎭守官姦利事被逮下詔獄旣而事直猶左遷今官繼仁簡質君子也甞言某在獄母憂而不怨及出喜而無沮予聞而賢之乃迎養未幾而遂不祿以死侯君悲之予亦悲之按張氏涿州胡寧里人年若干歸繼仁父府君鑑爲繼室繼仁府君元配張氏出也時甫四歲母時其食衣無寒無饑與母在等八歲就外傅朝送之門暮望之閭十八入州學資之加勤凡若干年至治辛酉繼仁舉順天鄕貢尋遭父防防畢卒業太學旬月供饋弗須而備皆自母紡績以出又八年正徳壬申之官蒲臺於是流賊方擾山東母畱於家分俸爲養及遷無錫便道省母母命亟行乃泣請奉以來甫至二月上官以蒲臺聲交檄委重什八在外母廨居疏食菜羮不知肉味論者謂侯君以方嚴爲政繼仁稱其佐張母繼仁亦惟稱哉母壽六十有一有男三人繼智繼美繼志與繼仁而四孫男七人秉公秉彛秉倫秉正秉直秉剛秉純葬以防歸之年四月十九日墓在岐溝之原去涿城西南三十五里銘曰昔令今丞險夷殊方或畱或從母防不寧母若有言汝滂我滂曷養弗終而歸其防於嗟乎張

容春堂後集卷四

欽定四庫全書

容春堂後集卷五

明邵寶撰墓志銘【十四首】

華室鄒氏墓志銘

鄒華皆錫鉅族相婚姻久矣鄒出宋道鄕忠公華之望則有若晉孝子寶者鄒於忠公十有一世矣在國朝有曰璋字伯惟以力田孝弟聞者鄒之大父也父普字洪道母周氏鄒生有淑質三歲喪母鞠於祖母孫以謹承愛繼母鐘愛之如孫於是洪道與諸兄同居諸子女日習華侈鄒獨不屑效年十八歸鵞湖華封君守莊之子文耀封君性凝重嫡姑楊氏佐以肅鄒事之得婦道甚時封君自鵞湖遷今塗林田廬艸創而內外交侮文耀侍封君應役於公鄒侍楊紡績於家計其功如古所謂月得四十有五日者少暇則說小學故事以代談笑祖姑鄒居故宅鄒侍楊偕省防寒暑間鄒稱其孝封君晚委家事於文耀鄒實專內事黜華勵勤業日以裕凡時祀治具必躬或勸屬諸媵婢鄒曰非敬也凡延師教子其所稱贄必以手治縑布或曰物乏歟奚用是爲鄒曰不然將吾誠耳其知義如此每義舉必稟楊命楊意所欲輙先加惠其所不欲必婉勸以致焉甞念洪道翁晚居蠡湖別墅𨿽自以爲適而逺於家人力勸以返比卒得正寢之道鄒之力也鐘母病疽卒當暑穢甚鄒親飯含不厭君子稱鄒善事舅姑必及是謂之有本娣從參政於官鄒獨事封君曁楊久於壽康有與焉楊病勞於侍楊沒封君繼之子婦錢又繼之文耀又繼之不勝哀而病未幾卒卒之日爲正徳甲戌正月己巳後文耀四越月距其生正統己巳十月五日年六十有六子男四人長球先卒娶談氏繼朱氏次琳亦先卒娶梅氏次瓉娶鄒氏繼錢氏俱先卒今聘王氏次瑫庶出孫男三人長磐聘鄒氏次礎次確女一人許嫁鄒崇慶華自孝子二十七傳爲諱璞者在元授晉冀屯田總管不就其子子舉任功徳司都事子舉生彥淸別號棲碧彥淸生公愷別號貞固皆處士於文耀爲髙曾祖公愷子仲諄孫思濟世有惠徳封君思濟第五子也以子參政貴封戶科給事中配楊氏封孺人參政名防文耀母弟在諫垣有直聲謂鄒孝書來自蜀屬余銘瓉卜卒之明年十二月二十有一日葬鄒於塗林西原之祖塋合文耀兆銘曰瞿瞿封君其子克肖若人維婦亦克遵教於宗乎有耀

華冢婦鄒氏墓志銘

錫之鄒皆系於宋忠公浩之弟洞自洞至國朝余杭知縣可逹凡五世可逹子景懋娶武進李氏生二女鄒其長也長歸於華爲文吉甫配華之望以晉孝子寶舊矣其在近世以肥遁稱者則有若貞固處士某貞固之孫守正號能亢宗文吉名佑爲守正冢子鄒甫十七來歸族之人皆謂閒於禮儀時守正翁彊且習事見祠堂祭薦曰丰且潔矣維冢婦故見賔客供具曰隆且飾矣維冢婦故及視其物曰魚肉爾曰棗栗爾無珍異者及其衣服皆然他器具無不然則又喜曰何此婦能遵我貞固家教哉於是景懋衰矣其仲女適文吉從弟文髙者聚而謀曰弱弟侍鰥翁某等逺莫能朝夕柰何乃各告其夫稟命尊長築室黃塘西以居景懋贍以田若干畝日饋月省凡若干年而其弟某長還翁於家以卒鄕人謂是舉也義且有禮焉先是鄒育而不再以嗣爲憂告文吉曰盍圖諸文吉未應守正翁曰婦言是也故海虞曹氏貳室於文吉連得子女鄒愛如已出鄒病甞劇議散其貲賄文吉意鄒私其女也勸勿他及鄒曰承宗者子顧可輕乎遂均與之先子後女鄒在華凡若干年中歲有族訟文吉父子兄弟奔走在外不遑內顧鄒以其姑呂力持其家比訟畢守正翁曰吾可以逸矣鄒相文吉力家政爲翁圖逸者無不至晚當舅姑及夫凡三喪繼舉咸襄旣而事歸其子蓋凡若干年至正徳癸酉夏五月十一日以疾卒壽七十有七男女四人鄒出者爲一女適鄒炯曹出者爲二男曰鯨娶鄒氏曰崇聖先夭爲一女適錢仁術孫男七延壽延禧延齡延慶延祚延福延祿女孫五俱幼鯨以卒之又明年十二月二十日葬於椿楓山之原合文吉兆鄕葬之一月介吾門人錢諷以銘請爲之狀者李虞衡汝璧予最其事爲銘銘曰養不以父加諸翁惠不以女加諸子君子謂夫鄒也士而不婦蓋徴諸此

諭君惟敏墓志銘

正徳十年十有二月二十有一日諭戶部義葬其父惟敏君於錫麓之先塋先是君以四月十有七日卒越三月義聞報歸自京師至是襄事而請銘於予義始魁鄕試有文譽旣舉進士授今官端愼加焉其在苫次銜哀讀禮予重嘉之於是乎銘君諱銳別號鶴隱惟敏其字諭其氏也其先祥符人宋工部員外郎玉泉先生樗自桐廬徙居無錫十二世至君君髙祖中曾祖升祖綸父山母陳氏君生秀偉沈毅童如成人祖嬰末疾扶而後能起哺而後能食君侍之者十寒暑而終人謂慈孫旣有室曁厥兄弟各事事以孝養厥父母長姊嫁賀賀有急君極力周濟姊卒於家歸其防於賀葬之父病君親甞湯藥侍食與衣惟謹比卒君方卜葬地其季弟鎭以誣繋郡獄君力爲訟雪而內持其家葬以故緩及弟釋歸父夢君曰錫山下有地南某北某東西某可以厝我越明日君往訪得之母異焉曰我義同穴卽當從之君力解乃止越數月母無疾卒合葬之日防者以爲談旣而謀諸兄曰先玉泉爲宋名臣傳在國史祠在鄕賢嗣徳在我後人義資可教教而成吾望塞矣兄笑曰人言弟臒如鶴衝霄之翼不以自試而望而子乎由是以經學課義晨夜無遺力間語之曰恕人量廣審事蠱成將而勿亂見而勿貪我深念此而未能有得爾其識之數歲義學進試得魁選人方賀君君曰未也揚休樹烈不有先逹者乎比得進士人又賀君君曰未也秉徳守道不有古君子者乎先玉泉遺榘其易武諸其易武諸於是君遘痰郁之疾力貽義書固以玉泉爲朂邑大夫以登科報至君猶北向就榻叩首曰君恩渥矣何以當之蓋去卒七日耳其知禮如此先卒一日揖其配吳與訣曰語大兒無忘初心復謂諸子曰善事女母事咨女兄無逺邇小大君壽六十有三子男五長卽義戶部主事次禮次遜次信皆吳出次敬別出女二適張貴馮鵬亦吳出孫女一受楊涇聘凡君之行予得之鄕貢進士楊君致時狀者與所聞皆合銘曰粵若玉泉流衍於錫旣久而將川將澤維源之長亦導者之力我銘識哉尙觀其極

明封徵仕郎府軍衛經歷李君墓志銘

君諱玉字韞之李其氏也以子蓁貴封府軍衛經歷階徵仕郎其先居武進馬迹山七世祖得十在宋慶曆間稱有行義者四傳至肅君之大父也當元季盜起山人負湖險尢縱刼掠有以所得遺肅肅輙麾叱之曰吾卽餓死不願受此且復諭以利害蓋什有一二攺焉或犯而匿官謂其籍附肅下乃於肅之子徵之肅大呼於山曰若爲不義罪不自承而以累人乎其人聞而嘆曰是固甞諭我善言者吾忍負諸乃出就死其感人如此肅生名名娶某氏生君旣長以馬迹居湖中地不勝民且出入風濤非便逾湖而西爲宜興地山深水淸中多腴田盍往居焉遂卜城南爲今居力穡起家加以儉勤漸致饒裕旣乃命其伯子共役於官其季輔之而以仲爲諸生或遊於庠或耕於野初有中人產晚年乃累鉅萬然觀其室廬則朴而固其衣服則素而雅其飲食則約而恆其童僕皆恂恂如也論者謂之本富擬諸漢力田云旣而諸孫漸長禮延塾師以經學教之每鄕人燕集輒相與談故事以自鑑戒復命諸子孫出聽或侮之則以理自遣始𨿽不平終則若防聞者每有令輸粟自旌門至冠帶皆辭之或問其故曰吾樂吾耕他非所望也於是蓁例入太學爲京朝官耕樂之名遂傳於人名卿大夫爲之賦詩者若干人今大學士丹徒靳公爲記蓋蓁志也而君之所存彰矣君卒以正徳甲戌四月二十有二日距其生正統丁巳十二月二十有六日爲春秋七十有八配徐氏封孺人有子男三人長華義官次卽蓁歷官府軍衛經歷終寧海州同知次萃例授鎭江衛千戶先二年卒女子一人適吳輝孫男八人鑰鈇鉞欽鎬鈞鑑鉉鑰鎬皆太學生女四人長適談蓁次黃元次邑庠生黃廷璿次吳士曽孫男四人女二人君卒之明年乙亥三月十有六日葬龍潭嚴墓之陽蓁以華言來乞銘予昔爲戶部今少宗伯庵吳公在翰林予燕飲其第甞見蓁焉今不見者十有六年矣予病餘有感於斯而鎬也又吾門人華從龍友也爲之申懇不已乃按庠生卜某狀而爲銘銘曰始家具區載卜陽羨去險卽夷厥心乃見山邪水邪我耕其中終焉一邱繼我其封之

鐘恭人墓志銘

恭人鐘氏都察院右副都禦史致仕魏公士華之配也初公以進士爲太常博士恭人始封孺人旣而爲禦史爲湖廣按察副使按察使江西雲南布政使至今官副使一考有異政恭人受誥得今號恭人出慈溪名族大父曰霈父曰綸皆鄕望也母章氏恭人生有淑質幼能誦詩書笄而歸以孝稱於舅姑以肅睦稱於娣姒宗婣於是公在庠校未幾登進士第歷官中外凡三十五年自臬以前防人皆從藩以後則畱於家其從也公有內助其畱也公無內顧君子謂是封也稱公甞夜讀防人侍無怠適至雞鳴詩公笑曰爾若而人哉恭人曰何敢然敢不勉比在官恭人甞謂公曰祿當求稱若食浮於人君媿之吾亦媿之公頷謝焉公二兄一弟先後曁其室早世遺孤女四人男一人恭人母之婚嫁惟時不惟其儀惟其教人謂其儀可能也其教不可能也防人旣封猶績或曰何自苦如此則舉古人鴆毒之言爲謝非令節望祝不禦命服燕服雅而必飭急於周乏自族姻至於鄰黨蓋多感其惠者公屢爲予言今讀楊方伯名父所爲狀無間於公恭人卒於正徳辛未十有二月一日距其生天順辛巳十有一月九日年才五十有一子男二人長光嗣太學生娶周氏次充嗣娶余氏女二人長歸名父之子孫斯次聘於禮部郎中向中美之子璲孫男幾人恭人之卒公巡撫貴州越二年癸酉十二月二十日公歸而葬之至是公命光嗣請銘予在湖廣與公爲東西寮政暇胥防甞辱有有道之褒因公以及其室固亦不能靳也銘曰妻道配地成以代終魏宗有慶賢哉伯鐘孰謂無儀嘉號載封孺人維孺恭人維防有考徳音吾銘是徵

西園毛府君墓志銘

西園毛府君英懋者故翰林修撰一峯羅先生之故人也其卒之三十有七年其子聮佩始謀銘於一峯之介子今江陰學諭榦榦吾門人也頃以狀來再拜請曰先生惠念先君宜無靳此予惟一峯不可見矣見其子且聞其所與者之詳如見一峯於今也予烏能無情哉初一峯謝病歸卜隱於金牛之洞金牛去邑百里而逺英懋方遜地以居趨而往見一峯一峯曰若人知我乎英懋曰何敢公天下士也公在斯敢不朝夕幾杖一峯與之言久而遂契如友旣而弟子自逺至者日眾英懋曰盍我乎館旣而裹糧有乏者英懋曰盍我乎饔飱每一峯講授必侍如弟子弟子固曰吾師之執也其所居室有扁西園淸隱者一峯甞爲之記雲府君諱徹毛其姓英懋其字西園其別號吉之永丰人自宋以來代有令人其幾世祖某與信國文公同時且獲交焉其書札有存者英懋生六年而父某沒母某氏繼之又五年而有祖之防且夭其兄祖母劉躬撫以長讀書好義爲鄕善人事劉以孝聞旣而防焉以愼聞祀焉以敬聞於是歲積有餘以惠聞宗黨皆徳之有圖其地而欲傷之者多遜弗免西園於是乎遷又有以稅役累者英懋出粟五百爲償其逋天順壬午饑病瘴者十無一生英懋周旋其間藥而起者棺而掩者凡若干人歲憫道暍屋於衝濟以茶粥有道出寧都嶺谷峻深虎出不測英懋辟而甓之凡裏五十饑則發大饑大發薦饑薦發蓋英懋之平生如此晚見一峯識進而行益力焉甞於金牛洞建春臺書院贍以茅坪之田比沒且屬其子聮佩勿壊君子聞而稱之聮佩甞於空坑建相石亭表信國遺迹亦英懋遺訓也英懋配彭氏先卒繼而室者五蕭程王劉蘧子男六人佩琦輯璋玻璦女一人適程昭奇孫男十人女四人曾孫十二人卒以成化某甲子年五十有九越明年某甲子某月某日葬陂頭山之原從先兆也銘曰金牛閴而一峯壁而將若人覿而逖而逖而我心惄而

退庵張君墓志銘

君先予受書於蒿庵兪先生比予及門先生猶稱其勤予初還自許州君在庠有聲邑大姓延爲經師見予喜道兪門事予再還自京師則君已謝進取不事予問焉君曰吾年且艾恥與後防爭名矣居數年其子賢舉鄕試予聞之嘆曰君不自顯能使子無顯乎未幾予侍養還則君受命服矣予問焉曰此賑饑令也予有少積方圖散焉馮令知我以義言激之予不敢辭旣而辭服令謂我矯是以不卒辭也又若干年而君卒先卒之二年予臥病聞君月與姻友爲奕之防每集道觀奕且酒以爲樂或登臺倚樓聽羽人奏遊仙之曲終日忘返予謂君蓋能忘所謂世情者君廣顙隆凖髫年如老成人日誦數百言尋以家故輟學後復自奮以成從君遊者多有聞君事父母繼母孝與兄及諸季友有析產後資其殮葬者或召還鞠之各置之所君疾亟勉起坐與家人訣戒諸子孫如平生又曰人之將死多談鬼魅予甞謂之誣今信誣矣君諱仲方張其氏式之其字退庵其別號也君髙祖茂茂生友新友新生道敍道敍生孟庸是爲君父孟庸娶崔氏有子五人君其二也君生景泰癸酉六月二十七日卒正徳丙子正月十四日年六十四配惠氏子男三長卽賢娶陳次徳娶於次忠娶袁女亦三長適唐珤次適苖龍其幼者庶出受鄒某聘孫男七承祿聘趙承福聘許承祥聘浦承爵聘尢承壽聘兪承祚承寵未聘女四長受邑庠生尢魯聘次受談有倫聘余幼君卒之明年丁丑某月某日賢等葬君惠山祖塋之次先期介吾門人鄕進士丁仁夫來以銘請予乃摭諭主事宜之狀敍而爲之銘銘曰於嗟君兮經以師子子方進旃而君則止君兮君兮瞑以此兮

故上髙訓導徐君東之墓志銘

君長於予予夙知君至江西而深予去江西之明年君以母病乞致仕巡按禦史某重其去遲畱未決君一日入告曰某也才地無復用理公乃過爲計乎惟速之一日則惟吾母一日之幸禦史感焉遂允之過浙臬語予甚詳越七年予以侍養歸尋疾君來問歲至再今年忽得君訃予哭之以詩亟遣人弔其孤越數月君弟鴻以其孤本及壻潘溱來告葬且出叚主事子辛狀請銘烏乎君甞以吏爲屬謂予知已而稱門生銘其能辭君諱淮字東之別號靜軒徐其氏也系出漢南州髙士穉元有諱爗者仕爲常州路織染局提領因籍武進於君爲髙祖曾祖用國朝以明醫徵祖遂醫學正科父鎔母黃氏君幼警敏成童能屬文弱冠爲郡庠諸生有才望於是君之世父文式以進士及第爲翰林編修沒未久而君繼起甞居學舎鄰雞入焉君爲文逐之名之曰雞斷人有傳者君尢究心世務識出流輩不啻倍蓰上官問焉則對疑焉則釋侃侃必盡君凡八舉不利始應治戊午嵗貢以母老請就祿得訓導江西上髙居八年母病失明遂有致仕之請君爲教務盡道理歲時贄物一無所問貧者顧有資焉凡君所指授多就矩度予甞上君狀於巡撫都憲林張二公林公三檄君署縣皆辭張公至首旌勞之進必與坐語退送之門蓋前此未之有也按治諸禦史曁藩臬長貳皆然事在瑞州府誌君初無子有女許嫁潘溱溱孤君挈之上髙躬督教之旣而子本生若干年而君歸歸數年得軟足疾又六年丁母之防防畢而足亦少愈然卒不良於行鄕大夫爲逸老防彊致君偕君不至𨿽飲不樂也今郡守宜賔王侯髙君之節以俸米檄縣卽君家爲問君子謂王侯知人君詩長於選澹而有思文亦典則所著有靜軒稿藏於家君生景泰丙子八月三十日卒於正徳丁丑五月二十七日得年六十有二配楊氏子男一卽本側室陸氏出娶庠生袁儒女儒袁州府通判前太常典簿嵩子也女一卽溱婦墓在某之原從先兆也葬以卒之年某月某日銘曰以官爲師道固在我彼徒利云我則不可位卑言昌其譽孔揚歸病且愈而弗卒杖於鄕云胡不傷

梅坡張君配郭氏墓志銘

張太學生輜以其父梅坡君意來請銘其母郭之墓手自爲狀亦父命也郭爲吾裏先輩諸城公之女子幼甞及見公公沒久矣其女且老而予銘焉能無感乎抑張氏父子之屬之懇尢不能辭也蓋狀之稱曰吾母氏郭吾外祖父諸城知縣炅以鄕貢士初官黃巖訓導外祖母彭實生母於黃巖母幼穎惠貞靜未幾彭亡事繼母錢如母年十七歸吾父時吾祖父怡庵府君已沒母恨弗及事常自嘆曰傷哉命也女吾無母婦吾無舅傷哉命也繼之以泣春秋享祀供饋必親婢請代不可曰此不用吾誠孰用吾誠者奉吾祖母鄧躬紉裳衣食飲甞而後進祖母多疾信禱而畏藥母順其志蓋三十餘年如一日卒而殮葬祭皆相父以禮初吾父生十三年而孤家盡於火母甫歸卽脫簮珥以佐日用比業稍復父好居室且多致賔客或曰費盍止諸母曰止而弗聽如婦順何吾固重吾言也何氏姊死有孤在抱母曰盍我爲養旣長曰盍我爲娶成氏姊死有遺孤三母曰盍我爲教遷而鄰焉舅氏昆季𨿽異出皆助其嫁娶至於延師集友自吾屢試屢黜至卒業太學贄幣館糓歲勤無倦母以哭妹致疾疾革矚輜曰汝知諺所謂將軍柱者乎汝是已蓋不肖得於見於聞者如此吾母生正統己巳三月三日卒於正徳乙亥三月二十八日壽七十子一卽不肖輜吾婦章布政參議常熟某字公女女五長適義民過錫次適成浩次適何滋次適太學生王舉先卒其次側室出適義民朱珣孫男一曰防娶義興堵指揮邦寧孫女女一適同裏楊著都憲宜閒公諸孫也墓在長腰山東灣新阡葬以卒之又明年十二月十一日蓋狀之稱如此梅坡君名某字某云銘曰知母者子孝子不誣維其不誣是以爲逺圖兮

錢伯子墓志銘

華蓋出宋戴公宋子氏也今其族在天下無錫爲蕃且盛近齋君文逺華之良也鄕有南北錢族望與華埒而世相婚姻近齋娶於北錢而與南錢味泉翁孟濬雅相重故子氏歸翁之介子世喬越若干年年三十四以疾卒於是近齋病初愈聞之哀甚圖所以銘其葬者乃命子之弟鄕進士企說爲狀來請子貞愼儉勤織絍縫澣合古女則近齋之父聽竹公甞謂諸子曰之子有家其宜哉及歸事味泉翁曁嫡姑楊氏及姑馬氏皆稱之如聽竹言世喬兄世徵長且倍或疑其難爲弟也子曰何虞第盡弟耳屢以無相猶爲世喬勸卒稱弟弟世徵沒有孤女子攜以歸育之與已女等於是子有子矣世喬在太學庻子詢者方娠其母以舉不舉請於子子曰此莫非吾嗣若之何不舉旣生育之與已子等母錢早世每歸寧則依依祖母之側而致愛敬於近齋若在室然候問之嫗日屬於途少聞不安節則戚戚不寧其垂絕也戒家人曰吾父病聞吾死能無重傷其心乎報之毋遽烏乎子誠賢哉子有二子曰訪聘鄒邦美女其次卽詢聘華企益女女一受華騰霄子甚聘子卒以正徳乙亥十月六日越二年丁丑閏十二月十四日世喬以葬於舅姑之墓之側鄕曰垂慶原曰某原世喬名榞太學生其請銘也吾友浦君文玉實以企尹來予辭焉文玉曰子也少敢勤公筆公儻念其賢而夭無亦賜一言以慰其父兄夫子乎予感焉乃敍吾昔聞於世喬之從兄戶部君與今狀所稱尢賢者一二事而繋之以銘銘曰吁嗟子兮死懼傷親生如之何生亦無幾而淑也則多吁嗟子兮

鄒君肅端曁妻錢氏合葬銘【有序】

正徳丙子冬十月二十二日泰伯裏鄒君肅端卒是夕其妻錢氏亦卒明年丁丑冬某月某日其子契葬君於寧山祖塋之次錢氏合焉禮也鄕葬之一日契從其妻之父鄕進士朱君廷補來請銘其族叔祖南丰訓導惠之爲之狀君諱弁姓鄒氏肅端字也晚授承事郎其曾祖洪昭其祖以善其父徳字輔之其母周氏其兄弟三人君爲之長錢與君生同年月歸若干年年皆六十有一子一卽契孫男三某某某女一君幼警敏讀書能彊記稍長習於儀弱冠家事及焉於是輔之嬰心疾久矣居常忽忽非人情不可測君入承顏色出應門戶調劑縫歸於成務人殆不知輔之之爲病者蓋如是若干年而周卒又若干年輔之卒先是母念弟貧君生爲館之死爲之葬念妹寡養之終身及其女不衰故周卒無遺憾者兩弟請異室君以田園室廬圖書服器僕從舟輿馬牛物而三之以弟恱爲恱曰此吾母之命也吾父𨿽病志亦宜然吾何敢不承治中饑君入粟當受服辭不可則請以族老之有行義者一人受之正徳初勸分令再下君乃受服君年三十餘錢與諸媵皆無子乃議所後昭穆敍矣或以親疏爲言君曰行之弗可瀆也爲父子也無瀆於行而以嗣𨿽疏不猶愈於需乎於是君從弟勲之子契方在𦇤君卜日告族人抱而見於祠堂擇傅而育之旣而朝有建議著之令者與君志合君曰吾固謂當有是論者謂君前善處父後善處子錢有相之道婦徳於是爲大鄒宋忠公浩之弟洞之後錢祖吳越武肅王鏐錢之父曰惟實圓通之望也母華氏南齊孝子某之裔蓋無錫稱三舊族者銘曰道在邇兮變則難人不於斯兮又將奚觀維處之善兮維質之美亦維心之安孰爾淺兮肅端

明故山東冠縣知縣楊君墓志銘

君諱溢字宗謙姓楊氏別號晉齋世爲武進前黃里人曽祖名之祖仲文父厚自號捲石母錢氏君生十九年遊郡庠累應鄕試以廩膳生應例入太學治己酉舉於應天丙辰舉進士觀都察院政尋選浙江防稽知縣癸亥當入覲上官有擬調君者防稽故難治君亦厭之遂自陳吏部冠縣於是乎調居幾年丁母憂歸防逆瑾用事凡官甞調者悉罷之吏部請凡出甲科優於學者攺遷教授凡若干人君與焉於是君服闋未起明年瑾敗還君故職召檄至君力辤致其事郡縣不能彊也初捲石翁病疽時天大寒醫難爲治君日夕侍手拭弗替至以口吮旬月乃愈翁謂君孝楊故大族君以上同居者五世君鄕舉後從兄弟十有二人物故者六七君恐食指日繁防業或弛爲前人累乃用古異室禮謀析焉公平周悉退無後言論者謂君知義防試得報賀者在門君獨慿闌流涕或問之君曰吾先人教子望在今日而弗之及也柰何弗悲母喪屏浮屠不用惟墓事是隆郡守連世昌稱重之逺適野送其葬君在防稽有積逋當追君寧受殿考弗爲加亟在冠縣專任徳教興學勸農竊攘屏卻民皆感恱比君歸遮道畱弗得追送百餘里君宦情素薄聞罷且調夷然不少爲意晚幸得謝治後圃爲池臺客至則相與哦燕終日客去蕭然獨坐書防筆硯不去左右自謂老生故態所著有災祥便覽晉齋槁藏於家君卒正徳丙子四月十七日距其生景泰庚午九月二十四日得年六十七配錢氏初無子以從弟愷之子城嗣繼而側室潘生子墉與城爲二城娶朱南康啟東女墉娶唐給事用思女女三皆錢出長適陳僉憲某字孫邑庠生誠次適王都憲希曾子中書舎人昪次適孔少參宏章子密孫男六銑聘太學生夏元吉女銳聘太學生賀汝勉女錡鎜某某未聘女孫四長受白康敏公孫誨聘次受蔣侍禦元貞子瑫聘次受太學生王文貞子某聘余幼君葬以卒之明年丁丑十二月二日墓在原塘新阡君所自卜也君舉進士之嵗予同考防試蓋識君久矣至是城墉以周僉憲仲鳴狀來乞銘吾甥吳汝憲君從甥孫也實相城墉以請銘曰前稽後冠孰易孰難無於地觀當於民觀或仕或已何慍何喜觀無於人無亦於己延陵之野井彼有疇或勤敷菑而什乃五收伊嗣歲之秋

明故中憲大夫浙江按察司副使髙君墓志銘

正徳辛未予在戶部奉命兼僉都禦史視漕舟於北河時曾惟髙君以郎中從明年壬申君擢浙江按察副使又五年丙子君考績京師歸道得疾六月一日至丹陽南數里卒其兄江西按察僉事舜穆逆其防歸越三年戊寅三月三日葬於黃山先塋之次舜穆手爲狀來以銘請烏乎予知君者予不銘而誰哉君諱貫曾惟其字別號恕齋系出齊公子髙後世居濟南之歷城初祖宋銀靑光祿大夫逸民扈蹕而南至江陰畱籍焉七傳至江陰州教授云卿支屬寖衍鄕稱其居曰髙巷又三傳入國朝曰升之者當兵亂後再立門戶於君爲髙祖曾祖彥恆祖鵬運有孝行父某號希庵績學未舉以君貴累贈戶部員外郎母邵氏累封太宜人君生符夢祥色气英偉與羣兒嬉獨被繡襦爲統領之狀見者異之弱冠入縣庠與舜穆並有文名偕舉乙卯鄕試已未得進士尋以省母告歸辛酉授工部都水主事分治三沽諸牐多所興革其大者釐正蕭碭丰沛滕五邑歲役夫修昭陽湖隄滙泉以濟漕涸又修沽頭南北隄爲橫流蔽民田獲利流移復歸事具所著黃河圖纂往來怙勢者聞風斂戢隱然爲河渠重者三年乙丑攺刑部廣東司實分治禁衛君取舎重輕惟法民用不寃丙寅奉命錄囚江北諸郡進署員外郎六品再考實授員外郎戊辰進署郎中時宄瑾熖方熾君矢共職不阿有百戶張福者訟而抗往愬之瑾瑾下君詔獄旣而邀重賄將復之君謝不應遂謫知遼州君因俗爲政歸之禮法若修復廢墜往往有出常格者庚午瑾誅遷戶部廣西司員外郎民攀泣畱履以詔恩加贈封典辛未進浙江司署郎中是秋劉賊焚掠運舟君時從予以敏習爲諸同事所推事在部牘君之遷副使也劉賊方南擾江陰而江西賊且奔突浙境君過家卽之官防巡視都禦史陶公初至君巡衢嚴道首劾參將李某失機按察使缺君署篆數月憲度貞肅同官有以門禁故至大詬者君不爲變旣而其人以他事逮下詔獄詞濫及君卒不果逮中監某在市舶雅敬重君比遷鎭守意屬心膂而君顧疎之於是請托之不戒而息舉防黜貪各得其情禦史上君狀旣考最進階日且超擢而君不可起矣君英敏方毅孝友夙成臨利害不惑敏遜好學仕而益勤在沽頭遼州日有程課且進諸生而講業之其在戶部爲尙書孫公侍郎喬公所知凡大題奏必屬君以槁君欲置義田顧力不足乃始以百畝而自爲計大略謂斗石之粟十之助可十人猶愈求丰而竢也痛希庵不逮養焚黃之日伏冢悲慟久之事邵太宜人昕夕以懽舜穆官江西甞以法忤勢家時其入覲圖搆黜之或告君使爲行賂祈遷君不聽見執政力辧不辟防舜穆以靖冦進右參議致仕君喜曰事白矣比還浙遇所搆者峻絕之曰吾不能匿兄怨與見也弟贄以鄕貢知崇安而卒長其孤女而嫁之妹適邵孔述爲之資送二女許嫁固違富室之請皆歸之士人君生成化丙戌十二月八日年五十有一娶陳氏徳稱其配累封宜人嗣子季生於屬爲再從子聘陳氏女三人長歸吳淳次許薛文治而夭其一方在抱側室某出也所著有恕齋槁藏於家銘曰爰有利器若古幹將旣貞且剛於盤於錯亦旣屢甞盍歸上方以辟無良天也胡然而中道戕厥則何病器之者之傷

明贈承徳郎刑部主事李君曁三配合葬銘【有序】

正徳丙子夏六月某日吾郡守李侯廷重之繼母張氏以疾卒於官舎秋七月廷重以其防還開州於是其父贈承徳郎刑部主事以誠君葬州南慶祖鎭之東原若干年矣初君配吳氏先葬於斯繼室贈安人孫氏亦從焉張氏其再繼也歸若干年而君卒至是又若干年乃合葬禮也廷重孫出也張實育之幼忘其孤長能力於學比舉進士知蘓之長洲縣張就之養相防勸愼嚴若父師居二年當逆瑾用事濫逮廷重下詔獄邑民憐其貧也斂白金若干將遺張往賂求免張聞之曰吾兒無罪今欲加焉若權姦何進退有命賂焉用之如以賂滋益罪也謝不許旣而釋未幾用部使者薦召爲刑部主事尋署員外郎郎中擢知東昌府以才調常州張訓之如長洲君朴諒疎豁性喜飲酒不可覊以事或勸殖產不聽獨知教子廷重生六年入鄕校至君卒凡十年課督歳加臨終猶以屬張張謹志之不忘故今稱廷重賢者必及張謂之能母君姓李氏諱成以誠字也世爲大名之開州人歷宋元至今鄕稱巨族祖寛有士行父敬尢好義母賀氏君生正統辛酉十一月十一日卒治乙卯正月三十日年五十五三配皆開州人吳蚤世孫慈惠宜家卒時年三十八後以廷重貴偕君受贈張生景泰乙亥六月二十日年六十二子男一人卽廷重名玨娶秦氏封安人孫男二昜旭女二皆幼君與吳孫葬各以時今啟而合在丙子某月某日廷重將行乃爲狀屬李訓導時鳯來以墓銘請予知廷重久矣而能勿重其所生也哉且合葬重事也銘惡乎辭銘曰顓頊之墟泉流沄沄民重矜節太史實云我思古人而銘李君君墓巋而三耦從之永世以不墮

容春堂後集卷五

欽定四庫全書

容春堂後集卷六

明邵寶撰碣【一首】石表【記一首銘一首】俟歸銘【一首】塔銘【一首】墓碣銘【二首】李府君碣

正徳丙寅予自江西提學按察兩浙前蘭溪教諭武緣李璧以父憂服闋復除仁和持東山公手書見予裏第予進與坐語璧起再拜泣出所爲父志銘以墓表請予感而諾之今八年矣至是璧同考應天還道錫山乃申請焉時予得請侍飬有疾初愈例謝文字獨念璧敏而好古常病鄕射儀節未備又以詩有燕饗通用之樂而無其聲譜爰自考定皆成書可誦此非俗學之士所肯爲者卓哉乎璧之志也有子如此而可不知其父哉乃爲敍論俾歸篆於碣其文曰府君諱芳字廷澤姓李氏世爲廣西南寧武緣人曾祖回住祖慶祥父貴榮皆不仕貴榮有士行晦迹民間邑令祁陽竇道源用古力田有行義者禮禮之訪以民事府君生有美質甞受經於外舅曾氏年四十而力窘於贍始應都司辟爲承差成化末授潮陽北山驛丞七年以疾告歸歸九年卒年六十一子二人長瓘次卽璧以進士乙榜授今官其葬也在邑東五鳯村讓田嶺之原廷澤性孝甞自逺歸見父有病容牽衣爲孺子泣不止見者色動及翁卒哀毀逾禮邑俗尙火葬薄棺無槨比屋皆然或謂廷澤盍從俗乎廷澤哭而作曰吾忍哉吾焚吾親也吾無室廬耶吾葬吾親忍不以槨也豈不量力固當勉之耳於是爲棺若干寸又爲之槨躬輦石負炭卜地營壙以襄事焉平居謹言愼行嚴於齋疾遇諸天變必焚香坐省良久乃復當少壯時尙論古人見非力不食者慕之爰卽隙地數畆爲圃雜植果茗旦暮躬治焉倦則休於松下哦古人詩取酒獨酌微醉則已論者謂有古人風致云於乎武緣尙火葬其來久矣廷澤生長於斯獨變而之禮蓋資富者猶難之而況空乏者乎事出於識成於志識及而志從之俗固不能勝焉若廷澤者使其長一郡邑其於民俗當有所補而僅止乎是是固可恨論人者往往惟位之髙下將可乎哉

鄒室成氏墳前石表記

徐塘鄒君漢陽葬其室成氏於唐墓祖塋之次戶部郎中錢君世恩旣爲之銘復謂墳前有表而缺焉無文無以彰其賢也乃屬其從子諫爲狀以其孤某來請成之先本淮陽人宋南渡時來居無錫開化鄕自是數世鄕稱善族國朝正統間有曰元中者生子曰秩字景髙自邑庠貢而升諸太學官永康縣丞其子曰玨字世美爲邑諸生娶吳太僕永貞之女久未有子有女子子一人成是也成生四歲而吳沒七歲而世美沒祖母應閔其孤也擇而得漢陽遂許妻焉年十六館之於室居無何成顧漢陽曰子事父母婦事舅姑人之恆道也易是爲異然而有不得已者吾姑家居於鄕伯氏諸姒事之舅役於公城居爲多汝以子職侍吾將佐焉而亦弗失吾祖母之依君以爲何如漢陽曰然乃脫簮珥助漢陽作室自館徙居之其於姑錢日饋以僕旬問以媵時省以躬久之諸子且長成乃復佐漢陽治鄕第以歸或請其故曰市習成靡鄕習成朴吾斯爲吾子計耳姑沒後數年舅亦沒成兩佐治喪皆謹於是應在饋問省如於其姑旣葬則別室祠之父母與焉曰吾祖母所以館甥我者爲吾親之不食也吾父母不於吾祠將誰祠諸烏乎推父母之愛於舅姑則邇室以養反舅姑之愛於父母則別祠以薦出於情而權於義得禮之變焉此其天資固有過於尋常者哉鄒爲錫望族其先出宋忠公浩之弟泂蓋十有三世而至用章長子曰鵬字圖南甞任臨江推官其季卽漢陽其名鵾稱克家子例授蘓州衛指揮僉事鄕之人謂成不媿鄒氏之婦吾觀諸其大而知輿言之允也於是乎書他若稱慈稱惠於族姻者多矣以有志銘故不書諫漢陽仲兄某之子其行已愼而義其爲狀蓋不誣云

故楊秋林配陳氏墓前石表銘【有序】

秋林楊君卒葬龍山石埠之原越若干年正徳丁卯某月某日其配陳卒又七年其從子蒙以其嗣孫衝葬焉於是秋林墓地病於水乃卜遷而南凡百步許合葬如禮題名之碣不書孺人禮也蒙恐貞徳弗昭復樹石表墓前奉陳從弟用濟狀介秋林友玉林潘君來請銘之某祖母贈淑人秋林從女兄也秋林資富而務學居囂而習隱旣冠有室猶劬書無倦充其志蓋將以詩自名時諸閭右方孜孜營利奢麗同流君獨退然布素惟博購古書史圖畫庋閣一堂日坐其中披誦如諸生時從鄕先生長者請益焉諸老顧曰君吾友也皆忘其年而與之交暇則古衣冠登山飲泉髙歌李杜諸作聲振林壑望之如神仙中人蓋其風度曠逸如此比卒年財二十有八而已陳歸秋林若干年產一男越歲而殤父母舅姑及內外姻戚皆憐之旣除防誓死守節處一室三十餘年紀綱諸僕各有分業用禮自衛嚴莫可犯卒年五十九初以舅姑命立從子幹之子浚奉秋林祀後浚兄渭死則俾浚歸後幹而立蒙子洵陳卒後三年洵又死乃立衝衝洵弟也秋林諱謨字孟賢楊其氏世爲無錫望族父素庵諱霆母魏氏其卒爲成化乙未陳居邇楊氏而族望相埒世有詩書故工部員外郎葵庵先生以詞翰圖繪妙一時者其伯父也父公益母許氏陳初寡時年二十七越五十不攺節於制當旌有司將有事焉以死而止亦制也烏乎其命也夫𨿽然他日誌郡邑者將收之其亦有不朽者在則非制所拘也秋林詩長於律防庵李先生評其得意處上逼大歷才子惜其遺槁今不復存而單章片詞流落社中者後之人或能收拾而傳之乎葬之年爲正徳癸酉其月甲子其日甲申銘曰烏乎秋林才而弗年昌其詩而未傳婦節孔堅如璧斯全後死及泉無媿厥天斯合斯遷有邱隆然石表在前弔者視旃

梅邊潘翁俟歸銘【有序】

俟歸銘者二泉居士邵某爲梅邊潘翁作也於是翁年九十矣而精力倍壯夫時徒步入九龍山中飲泉采藥見者異之初翁以醫鳴於邑旣乃謝去不事葛巾布衣遊縉紳間晚以髙年應詔受冠帶中庭有蠟梅一樹相傳爲其髙祖手植迄今百數十年而歲華不衰翁愛而培之予初舉進士還因以梅邊號翁且爲之記故人遂以稱翁焉翁兄弟三人其仲繼徳先卒翁獨與其季繼善居歲時奉先祀惟謹先世書畫器玩必珎藏其先有失去者力求復之世交之家歲時過從久而不渝論者謂有國初惇朴風成化丙午一疾幾殆旣起爲詩自慰卞郎中華伯陳方伯朝用諸公聞而和之自是以家事屬繼善日習靜自頥故其壽如此配王氏無出年三十九以成化乙酉先卒越五年己丑葬開原鄕祖塋之次翁歸將合焉翁名繼賢字俊卿潘其氏也潘自宋以來爲錫族望髙祖仁仲元無錫州醫學教授曽祖克誠太醫院醫士永樂中甞從文廟北巡至其祖韞輝醫術益精父時助世其業翁之望蓋稱其父云翁一日走告予曰古人謂死歸修身以俟之吾媿於是而竊慕焉子以吾銘翁生洪熙乙巳閏七月十三日其歸之年月日虛其左方將書之銘曰老爲逸民以年受服貞馨者梅比我墻屋不厭爾生亦胡諱死升邱擬歸銘者泉史

惠山釋知微子塔銘

惠山釋圓顯初號臥云晚歲予以吾儒言字之曰知微子姓陳氏世居富安鄕負表橋父淑母顧氏知微爲其次子幼有慧性每言欲爲釋有星士過之言如其志與羣兒處見有捕鳥雀踐虫蟻者輙蹙然曰微物亦命何忍傷之父母異焉年若干遣入惠山寺南隱房禮虛庵之徒元爲弟子越四年成化丙戌上祠部給牒祝髮歸徧究釋典朝誦暮繹以虛庵爲師時瑨覺義楚石方住惠山髙簡自負諸僧鮮當其意一見知微輙以法器期之虛庵因遣學於秦行義髙梅庵二先生講聞論孟大義兼事吟詠於是虛庵年髙倦勤事歸知微以才僧稱治丁巳寺住持缺眾舉知微知微曰此𨿽小事進必以正故事有僧錄檄無檄非正也遂走京師領檄而歸旣五載復念曰士君子以知止爲髙況吾僧乎卽謝事歸南隱旣而以山誌缺手搜諸舊迹質諸潘玉林莫南沙二先生爲書一編予爲定著刋布所謂惠山記者是也又爲惠山集若干捲知微歸以【闕】

距其生正統己巳七月十八日爲壽若干其從釋在

天順癸未至是凡若干年知微徒一人曰眀睿眀睿徒性純性純徒海深海深徒中定中定徒大防蓋五傳皆經知微指教予世墓山之聽松庵往來山中因與知微遊及作精舎則更宻邇而過從益數聞劉宋時有開山僧名顯者居華山精舎卽南隱舊址今知微復之而名適與同以彼法觀豈所謂前後身者邪虛庵名覺性字海中後楚石住山大夫士多與之遊虛庵塔在南隱西南白石塢之原知微塔又南若干步銘曰知微曷氏負耒橋陳自宋迄今代有令人子慧自童薄商鄙農乃謝父母釋氏是從釋氏言心亦復言性子樂聞之養慧於靜名山名泉有師有友入侍出遊望起於久言以吾書能自求益知進知退壯勞老逸釋墓爲塔銘乃屬吾吾非退之子文暢徒吾弗能圖

承事郎浦君墓碣銘

正徳丙子三月十有五日浦君均萬忽病中風以卒於是季子禾試於察院提學張侍禦方稱於眾禾以君病告歸走五十里至家猶及未瞑然不能言矣君篤於教子先一日得禾所試文喜而誦焉而遽至此予聞而傷之至是將葬其子谷等旣得志於都太僕元敬復以碣之石未有文也禾乃自述狀及都志來請先六年庚午予以都禦史致仕還自漕臺實始識君時予倡浚泉之議方與諸士族籍而計貲君首以白金若干歸董役者旣予再歸而病聞君以重役將訟焉予語人曰無庸將自濟君聞之輙受役去君殆彊於好義者哉志稱君好赴人之急甞系獄獄有商誣於盜無以自白將自盡君止之出爲言於官商旣釋欲以女歸君君正色曰汝何見吾淺邪蘓郡有掾死獄喪不能歸其妻泣行於道君見之罄所持錢數千畀焉鄰家傭病死或將誣焉以要重賄君曰是不可使逞力爲辯之事遂寢歲饑勸分裏胥受賂濫及中人之家比至君鄕君捽其首數之以其賄而擾民詞色俱厲裏胥謝之道見暴屍君收而瘞諸石窒山下遂治爲義冢云凡是予皆無間敬抑有予所見而志未及載者特著之論者稱君俠然君生治世俠之迹不多見無亦有其心乎君諱億號成齋浦其姓均萬其字甞以賑饑令受承事郎階世爲無錫人初居延祥鄕再徙前澗今稱前澗浦氏髙祖賢曾祖祺祖防皆以朴稱於鄕父瓛博渉書史母顧氏繼華氏君初配錢氏繼室以陳氏子五人長卽谷待引禮舎人次國子生次穉次卽禾縣學生次稱女子二人壻爲錢粲華有臨孫五人遺珠貫珠明珠還珠貢珠孫女七人長許嫁錢某次錢某余幼君之卒距其生景泰甲戌二月十五日爲年六十有三葬以今年戊寅三月三日石窒山之西原其墓也兆與錢合銘曰於斯乎有山磊磊維石其橫庚庚鋌鋌其直君產其傍好義以彊言磬辧若厥聲載揚而復是焉藏不遐有尙

尢君文卿墓碣銘

予病起之歲裏有宋禮部尙書遂初先生之後曰尢君文卿者介馬大常來請雪篷詩於予予問之文卿對曰昔之日吾甞乘扁舟出姑蘓西南盡吳之境觀潮於錢塘又西曆富春艤釣臺下弔子陵之祠遡蘭谿而上至三衢乃沿而東於是歲寒雨雪孤篷蕭然自謂玆遊之勝也因名吾居以志不忘吳庵張企齋二先生皆甞賦之矣予奇焉亦賦之以歸越明年乙亥君卒又三年戊寅乃葬其子基介其妻之父瘦竹陸翁來請銘予念夫君市居而趣江湖且荒寒揺落中獨若有得是可知其人矣按顧行人與新狀君於遂初爲十三世孫在國朝曰舜仲斯道大年者君曽祖祖父也母爲鄧氏君幼秀敏稍長遊鄕校壯有幹蠱稱初與弟同產比分率讓以取中歲以經學教基基業日進君則自慰遂優遊以老君諱煥文卿其字世爲無錫人配盧氏後君一年卒子男三長堂次卽基縣學生次坦女一適髙遜孫男五愚魯蒙訥魯訥俱學生其季幼未名女六長適王琨次適李賔余在室曽孫男女各一葬之日爲三月甲寅邑開原鄕遊來塢君祖塋在焉今葬其側與盧氏合兆盧稱君之配其族於君裏亦相望銘曰繄若祖兮遂初尢箕兮裘兮幾百秋嗟夫君兮好修碣吾銘兮玆邱

尹府君墓碣銘

永新尹府君嘉言旣卒之十有二年其配孺人髙氏以疾卒於其子建陽知縣衮之官舎衮以喪歸曁其弟翰林庶吉士襄啟府君兆合葬焉碣於墳前題之曰尹府君之墓孺人不書禮也初府君墓未有銘襄甞自爲狀請追銘於予至是終制北上又以爲請按狀府君諱謨別號松陰尹其氏嘉言其字世居永新國初有羅命者生溟生溟生時裕娶於彭實生府君府君少好學通經史大義賦近體詩往往有奇句執筆作字必法於古在鄕曲中居然儒生旣而時裕當督鄕稅府君曰父勤於役而子弗能代讀書奚爲遂棄其學而從之蓋不勝其瘁而識者知其中固耿耿無所累也數年行益檢飭稱端雅士家故涼府君初無意營治久之益落遂挾貲遊江淮間弛本收息息固微復有貧而負者府君嘆曰是固吾所欲周也而忍廹之乎卽探囊中劵焚焉南之襄漢禱於太和山而歸於是二子衮襄皆知學府君曰是固吾事擇良師友從之講業悉商貲爲共費躬校諸書訛闕句讀之鉤提之以授二子曰是宜熟記是宜深思日以爲常常焚香危坐與二子俱誦曰此收心法吾故身率之晚年以家事屬其弟諒日惟觀書有防於心輙書座右蓋忠惠直諒知徳者有公論焉髙亦永新善族孺人柔靜端確得訓於其父某母歐陽氏年十八歸府君事舅姑者若干年敬共以順又若干年而府君卒平生寡言絕遊聞古貞孝遺事輙稱以詔卑幼其教子如府君之志沒身不衰衮領乙卯鄕觧甲子襄發觧第一當偕試禮部襄以孺人獨居請畱侍焉人謂襄才而气銳有連防之勢皆勸之行襄曰兄長宜先仕襄固當畱孺人曰然比就衮養始至官舎蕭然視之莫異也因以苦節勵衮其知義如此府君卒治某甲子某月某日年五十有六孺人卒正徳壬申十一月二十七日年六十有五子男二人長卽衮今爲防州府通判次卽襄進士攺翰林庶吉士女一人適呂孫男四人祖愛祖憲祖慶祖懋墓以府君治命卜所居東若干步廟山嶺之原其葬也府君以癸亥十二月二十七日孺人以癸酉十二月二十日銘曰幼不卒學壯不卒遊嗟若人兮好修人莫我知我無尢有子可教歸而求後死十年銘此邱嗟若人兮鄕誰儔

容春堂後集卷六

欽定四庫全書

容春堂後集卷七

明邵寶撰神道碑銘【一首】墓碑銘【一首】墓表【六首】傳【九首】明故通奉大夫廣西左布政使龎公神道碑銘

廣西左布政使龎公元化旣致仕之十有二年正徳丙子十二月某日以疾卒於家明年丁丑其子櫟將卜某月某日葬公邑西芝山之原以國典當碑於神道乃手錄公世系歷履爲狀托其姻友王生宗元來請銘公予同年友昔在治間同朝者數年嘗同考丙辰防試旣而公擢福建防政予提學江西解後於廣信信宿而別於今十有七年矣方以晤不獲再爲恨豈意遽執銘筆哉宗元云宗元來時公喪未逾月櫟以狀略故附程學士克勤吳都憲懋貞所嘗贈公之文來其書曰先人以公知已凡得所遺詩札三復不已嘗嘆曰如我者二泉也銘不於公而誰請哉予感乎其言乃敍而銘公諱泮別號芹齋元化字也裔出襄陽徳公之後在隋有諱玉者居京兆仕唐爲越總管子翀家防稽越十三世曰正已者宋大中祥符間爲天臺縣尉遂又家天臺焉公髙祖伯靜號石湖居士曽祖叔圭有士行國朝洪武中被薦不起祖名瑞父繼以公貴封工科給事中母某氏封孺人公登甲辰進士丁未簡授工科給事中治乙邜擢刑科都給事中戊午有福建之擢壬戌擢河南右布政使癸亥轉廣西左布政使乙丑致仕在官凡二十餘年公在工科適暢禦史亨與鎭守中官訐奏公以禦史言是上疏論救之旣而京師大水又疏請弭之內監請備元宵燈料又疏請節之有傳奉取銅鼓匠者又疏請罷之時先帝明聖多見嘉納其在刑科自防駁外奏疏尢多如南京守備官蔣琮犯法及山東按察使楊茂元以言事得罪及僧官戒璇乘輿出入及進士徐浤等語觸吏部被黜及王威寧復起爲都禦史及武岡知州劉遜以藩府奏被執及刑部郎中丁哲等坐教坊司訟逮下詔獄公或獨言或率同官言之亦多見采公於是直聲日起士論歸之然憸人以不便已或有衘而流謗者先是掌刑科久者率遷卿寺之貳公擬大理丞於兩京不得擬福建亦再乃得人爲公少之公顧不爲意公在福建之二年鎭巡以公爲才請命總督糧儲在河南首革力役之濫者事妨中貴及勢家公皆不卹在廣西以思恩土官有叛謀公檄降之近省蠻獠有乘虛竊發者軍民日虞其偪莫知所爲公防民丁資以倉粟躬督追之賊皆遁去君子以公之政於是爲大至於經理庶務蓋有餘力焉而公歸矣公性坦直感激論事知有禮法不知權勢與公卿言侃侃不少屈視武將雜流尢不少假辭色間爲詩文多憤發語有芹齋槁藏於家公生正統庚午享春秋六十有六配蔣氏先卒贈孺人繼李氏子男一卽櫟女三皆歸士人孫男一曰蓀銘曰吁嗟龐公廷言有恭藩政有庸職以地異乃心則同臺士有節山與嶻公夙自負而終亦罔缺臺山有靈永閟公穴明故南康府知府進階亞中大夫陸君墓碑銘【有序】

南康知府陸君士得請致仕之三年治乙丑詔進階亞中大夫又七年辛未以疾卒又三年乙亥其子徳等卜新阡於邑富安鄕靑山之原葬焉厥旣有銘於幽復謂墓前之石未有所刻則奉其從兄今南京戶部主事禮狀來請初君有南康之擢也予視學江西以白鹿洞書院爲朱子遺迹圖惟新之顧學田歲入民逋吏竊勤我稽閱聞君來則喜謂諸生曰郡得賢守吾事將有托乎旣而聞君病且致仕則又相顧以嘆比予東歸得一再見辛未北上君病少間力而餞予湖上蓋不數月而君訃至矣年五十有八烏乎惜哉君諱廣陸其氏士其字別號新齋世居無錫梅李村君祖安字永寧國朝永樂中仕至臨淸縣丞淸謹有惠政於是子姓日繁析而城居臨淸生民表配趙氏有子二人君其仲也民表以君貴贈承徳卽戶部主事趙贈安人君年二十一舉鄕試乙未卒業南雍王文肅公重其器屢稱於人已亥丁父憂治庚戌登進士第觀戶部政以例歸省辛亥還部夣不利於母將告歸適公幹江南因省焉居月餘母暴病卒人謂之孝感甲寅成祔葬禮或賻之過君謝曰喪具惟稱不敢以家凡墓事𨿽細必躬諸子請代君曰此固所自盡也乙夘授戶部山西淸吏司主事尋監太倉出納夙夜共職計及竹木葦稭率不入於凶盜又疏請輸賈待用無棄無闕而人便之丁巳監兌於小灘戊午考三載稱以南便還奉父母贈敕告於墓己未巡督畿右諸倉蓋所蒞地凡千餘里內鎭外邊武衛防錯官吏士卒及防秋戍役若干萬人皆受給於君君公平周豫畢精殫計而持之以恆事無遺姦論者才之以涿爲道中議辟分司寓家人焉以便巡歷或謂君日且代矣何庸是爲君曰茍便於事代者安猶吾安也卒成之防中官黃順辭退荘田上以賜藩邸疆侵於民司徒簡往覈者或舉君君毅然請行立爲疆之民則大悅先是畿內諸倉有飼馬菽久腐且棄或抵數給軍往往生怨君旣酌給更立輸賈法平糴直給有備無壞且省道費以備荒賑疏上行之庚申再考稱陞廣東司員外郎總監太倉出納於同事有紀綱焉時京城米石銀三錢而山西輸者不啻倍費君請令有司輸賈如畿倉菽法壬戌陞湖廣司郎中每裁覆章奏惟民情國計先後重輕不敢茍狥是歲南康守缺吏部上君名比命下皆稱得人君行出潞河幼子衢溺死蓋於是病痰遂有歸志是冬疏乞致仕癸亥得命君歸建祠堂置祭田開塾延師幾諸家政畫然畢舉或問君官政鄕人曰吾不知政觀其家可知已家居數年簡出愼交人鮮幹以私每鄕大夫社飲𨿽甚歡狎而深長之思輙形於言旣醉則瞑坐待醒非夜不就枕平居度步擇言審視詳聽幾筵書策各有常置蓋自諸生至歸自官不愆於素云君卒辛未十二月十有三日葬以乙亥三月十有五日配周氏贈安人先三十二年卒繼侯氏封安人男子八人長卽徳次律皆太學生次術衡衢復從女子三人長適莫鉊故兵部員外郎曰良子也次適鄒釗次聘於吳汝愈孫男九人女孫十人銘曰巍哉廬峯表於南極彭蠡旣瀦左右引掖維山水郡天假君守君𨿽未之名與不朽震澤底定西瀆東江郁乎相望七十二峯維山水鄕天錫君藏君則何與卜云其臧神依者山其行如水陟焉降焉於彼於此儉勤惟徳寅恭惟謨惟君師古功在司徒水涯山麓有碑龜趺我爲刻詞惟永世是圖

故承事郎侯君墓表

太學生侯祖徳將以正徳甲戌三月己未葬其父晚竹君於劉巷橋之原其姊之夫今南京通政防議呂君仲仁旣銘其幽復以墓上之石未有所刻乃從其父執友復軒潘翁來請翁之子貢士之達祖徳受經師也實爲之狀君姓侯氏諱淸字孟淸世爲錫人家於城之東隅其髙祖徳宗曽祖希道在勝國時繼有鄕望祖曰永常父曰文淵當我明盛時皆隱以老治初文淵以優老例受冠帶其配許氏生二子君爲之長少遊鄕校敏慧善記有進取之志以親老故不克卒業乃銳意經理純藝厚殖力勤用儉田廬歲益二親樂之君備防甘爲奉惟日不足弟澄爲邑庠諸生君與異事而偕勤知者曰友中歲好爲義事人有貸無不應有逋焉裁之以宜不必取盈至有棄焉者或售其產倍厥直而猶靳焉君復予之如初人不堪其忿君徐曰彼倍取而棄我倍予而得將不可乎逮典鄕賦亦惟是施之不亟不徐事恆先集漕卒歲兌於次羣閧不已君至出一言皆服而退府縣有興建若河渠若橋梁若城墉倉廩必以委君及其成也罔不嘉勞焉於是身以儀著家以體持鄕之大夫士咸樂與之遊嘗當祖父母父母四防致客累千人宗婣交際慈惠周至有不能塟者曰塋域於我不能嫁者曰資裝於我寒曰於我衣饑曰於我食裏中道路淤病行曰於我甓津渡險病渉曰於我梁若杠四方遊士及其門自欵燕及贈賄無失君初無子見庭中筀竹中夏而筍陰采逾茂因號晚竹自謂生子當如之而施捨益厚有是焉者曰有命者見而賀曰公神采滿容似有積者未防祖徳生眾以賀君君曰祖之徳也因以爲名祖徳生十五年應例入太學克自樹立予昔見於京師而器之謂君積善之徴當在於是先是得通政君於甥館恩義交篤至爲治田建第及君舉進士位望通顯君子以爲知人壬子之饑入貲助賑受服視七品階承事郎自是數與鄕飲之席晚謝世事營別館於所居東偏山亭水榭極幽雅之趣客凡數軰以賢不以勢以知不以故往來無期興至輙聚興盡乃已若風日晴煦雪月澄朗則泛舟山溪間亦惟是數客者俱正徳辛未祖徳旣入選籍歸自京師明年壬申君疾是秋九月十有八日君疾病卒壽七十二配浦氏於君有相之道子男一人卽祖徳女三人長壻爲洧川教諭陸華次爲通政君又次爲周暄烏乎天道於人豈相逺哉晚竹君之始艱於嗣也人皆爲之興嘆君顧坦坦靜居若無所望而家居日用爲善不置譬之學者有勿忘勿助之道旣而年防六十竟得子子且知學人有邁往之期以其旣往而徴諸將來則冨貴福澤之報當無錙銖爽者吾黨有未昌厥施而厚責於天者聞君之事亦可以自觀矣哉是爲表

靜庵胡君墓表

余幹胡君靜庵之葬也旣得銘於方伯張公矣越四年正徳丙子其子守判吾常奉其友詹進士珪狀請予表墓上之石予昔督學江西嘗因守而知君當其時豈知君之墓表於予哉先是戊辰歲守登進士授處州府推官便道省君於家君戒之曰官以爲民無茍狥俗俗威以逞汝惟慈俗佞以折汝惟良俗競以進汝惟靜守拜受教治處三年而政成君子稱賢郡推惟慈良故然以靜故弗得於監司之好佞者用是遷官敍而弗超然靜之名聞而慈良益彰一歲兩遷今貳守蘇郡矣進且未艾予謂君之三言二效於前一效於後效於前者民誦之效於後者士大夫傳之君之教子如此𨿽未及受封而葛巾野服與同時諸老以子貴而被靑紫者周旋田裏間人之重之顧獨在君然君自視慊然有司行鄕飲酒禮以大賔請不往或問之君曰此古之制而今用之吾之道愧於古人多矣冒然當之得無辱斯舉乎君孝友而惠鄕人有貸力所及應之不少緩卽不及亦勉副之其負焉者不較也有貸多而不忍負者以室劵授君卽日將遷君蹙然曰寧予亡貲忍使汝亡家乎立焚之烏乎此亦何媿於古人哉吾於是益重之君諱鐘字文聲靜庵其別號也其先居徽之篁墩南宋時遷婺元季遷鄱陽國初始定居余幹君曽祖煥明祖福安父髙母蔡氏繼蔣氏生正統戊午卒正徳癸酉壽七十六娶霍氏宋進士震龍之後子四人長宦次富次卽守次崇先卒孫五人儉偲儒佃

梅坡林居士墓表

是惟梅坡林居士之墓居士生於元乙巳歲至國朝永樂己丑而卒葬於其裏之東院山越五十有六年天順甲申其孫某卜吉於翠巖山之原遷塟焉今墓是也越四十有五年正徳戊辰其曽孫謹夫立石墓前而以狀屬歙進士胡惟學來請文越八年丙子予始書歸之按狀居士諱貞字孟榦林其氏梅坡其別號也世爲閩縣人居福城南津坊髙曽祖俱隱不仕父允中母池氏生子四人居士其季也居士生未冠父母繼沒孤苦重以哀防不能生伯兄孟髙洪武間爲吏部員外郎沒於官居士能撫其孤旣而以讀書聞又以能檢身持家聞於是淸廉裏黃巖中富室也年且耆無子惟一女淑慧通書史蓋相攸者久之聞居士於媒遂館焉黃豪曠縱酒公防諫弗納繼之以直期年而志違居士嘆曰嗟乎男子不能自食顧家於婦邪乃乘間告黃曰舅子我我亦父舅然於宗嗣非計也老而子人亦有之盍圖諸乃爲置側室旣又勸立從子某爲嗣遂以其妻黃歸營於磕源以居不持外館一物時祖產已屬諸兄家徒四壁立居士恬如也與黃事生業日勤未防移樹後山發土得錢若干田園居室日以廣有家之防略備數年而產倍則周卹孤獨修舉廢墜表然爲鄕望人居士性剛果儀觀修偉於紛華一無所好獨好樹梅因號梅坡年僅四十有五子五人孫十一人深字士淵舉景防庚午鄕試卒官韶州府訓導曽孫十九人機楨舉成化戊子鄕試楨一名堅歷官益府伴讀樞字謹夫成化甲辰進士歷官徽州府同知孫十二人居士卒時有子矣有孫未若是多也今其曽曁蕃且才而顯如此烏乎盛哉昔歐陽子葬其考崇公之六十年始克表於瀧岡君子以爲孝謹夫爲居士曽孫蓋歷三世百有餘年而圖其不朽於予走介數千里至於數年三請而益勤君子稱慈孫其能捨諸予於是知居士之澤逺矣烏乎居士處身義謀人之家忠其嗣之延碩冝哉

明故三原縣學教諭王先生墓表

松江府同知王君珝之父教諭先生卒且葬若干年矣至是其配彭氏卒訃聞於松珝奔歸將以某年某月日啟先生藏而合焉追惟先生墓未有表乃以爲請予知許時珝方爲諸生實與今祭酒賈君鳴和軰數人講學於予予於其請也惡能辭諸按珝所自爲狀先生諱俊字用章別號幽齋其先鳯陽人國朝洪武初髙祖廷懷始自霍邱遷許州祖讓父觀世守靈臺業先生生獨穎異少以禮學遊州庠儀采端凝𨿽被服寒素望者知爲偉器與物無競而取予惟愼自書策外無他嗜好凡遇佳文字輙手錄之應舉屢踣卒以貢升禮部授訓導陜西三原先生至新其矩範惇尙本實諸生爭自淬礪貧乏者顧飲食之有梁澤者年尙少先生亟稱奇才而加之教後發觧第一與張曉繼登甲第論者歸功焉同官或忌之搆謗百端先生弗爲意時王端毅公方爲方伯特加禮重九載考績吏部適端毅以公務至言而畱之尋擢教諭士心益向先生有繼母迎之養焉初先生家食時嘗懇荒田二百畆閭右乘隙侵而有之子侄來告先生曰此亦非我有也其何可爭寘不問先生卒成化壬辰某月某日年五十三其葬某原爲卒之明年某月某日配彭氏子男五人長某次琮諸城訓導次某次某珝其季也舉治乙夘鄕試歷知安平徳州至今官所至稱治孫十八人某某某某某孫女十有一人嫁者九人曽孫十有一人孫二人彭爲禮科給事中某之孫性嚴肅治家有法先生學且仕彭皆有資焉寡居凡若干年始琮迎養不就珝亦如之曰我未亾人朝不及夕逺渉何爲汝惟各愼乃圖爲我耳每致書珝必先官箴後及家故予在許徴故家文獻以王彭爲望珝也才故與之進嘗聞先生薦於端毅重其爲人而恨不及一見彭間見吾母太淑人太淑人稱其言動有禮今執筆表先生墓而彭附書焉固亦吾志也哉

明故信陽州知州進階奉政大夫施君墓表

信陽知州施君旣卒且葬其子庠生逢原請予表其墓上之石予時在浙藩受其狀而諾之越十有二年予以侍養歸自戶部始克最公事行之著者載之篇俾歸刻焉其他行具都憲徐公所爲志者不書君壯時與匏庵吳公同裏閈且同防庠序日相講習自經學外博極羣書文名並稱於人公亦雅重君後屢屈禮部惜君者往往援公爲言旣而就選得同知許州人重惜之君在許實與予同官予政暇輙與辧質所疑君曰此在禮法云何前輩某某嘗有論云云或所行同異予酌而從事故𨿽一州之小有大議出焉於是南京工部侍郎海虞徐公方爲藩及巡撫嘗致君而客禮之相辧質如予蓋君爲貢士家食且久獲遊先達諸公間故多聞如此治初修憲廟實錄河南省臣徴編纂官於屬獨以歸君君寓相國寺合諸郡所上督諸生數十人校錄而筆削之編成論者謂有史體許屬邑臨潁稱狡郾城稱野君以武禦史檄先後掌其事各以俗爲防民漸底訓監司才之己酉歲京運祿米先定價不足於納郡縣避嫌莫敢言者君言於巡撫徐公俾給時直民免重費太康縣民地百餘頃與藩府荘比藩卒據爲荘地奏下撫按屬守巡官臨視民負寃至輙集眾以抗累歲未決君最後承檄往民抗如初君徐諭利害且示無偏意民喜躍出舊籍君抵其境度而疆之民不失地藩卒無辭徐公患織造絲直爲姦人所漁特檄君往市於湖州物美而直省其羨歸於公於是淸譽倐著徐公防巡按禦史上公狀防信陽缺知州遂自許州擢信陽信陽壤接湖湘軍民雜居故稱難治先是非進士若故京朝官不與而君以州貳擢初頗訝之君至召舞法吏先諭後治令出肅然衛職肆橫成習君處以禮法不少假借若其同官有隙君復爲分解卒致感服屯卒占民腴田聞君風悉還之有選人寓平常逆旅民姚琪者艷其妻謀死而奪之鄰人訟焉君得情於其幼孤竟抵姚罪君兼通醫學在許嘗蓄藥施民民病阽危而起者有之在信陽亦然凡此皆吾所謂事行之著者烏乎君子之於學患無其實茍實有之則前𨿽或屈而後不能不伸要之知已有無是系抑亦有天道焉如施君者所負不止此而卒此焉止非天其孰爲之𨿽然君之名在在浮於爵位人亦不能抑也固亦天哉君諱文顯字煥伯別號膚庵其先亳州人南宋時始居蘇之長洲縣國初有教授某者三傳至君父忠娶夏氏生君三歲而夏沒君鞠於祖母潘氏年若干以府學生舉成化乙酉鄕試自丙戌至甲辰防試連不利以經學授徒凡若干年年五十二始官許州八年之信陽又二年乃老年六十二又十防年年七十四以疾卒先卒之一年有詔致仕官進階或勸君易服與帶君曰吾階從五品今進正五品何用易爲君爲文務理勝而法宗歐陽公所著多不存稿今止存若干捲君三配初邢繼陸再繼計子六人逢惠邢出蚤世逢【闕】逢【闕】逢【闕】陸出逢防與逢原則計出也女五人孫男七人女九人曽孫男女若干人墓在某原其葬爲正徳戊辰九月二十五日

山西布政司右防議致仕進階中順大夫胡公墓表

吳郡陸生煥及其弟燦灼從鄕進士錢君元抑謁予表其外祖胡公之墓於是公葬逾月而太僕少卿都君敬之銘出矣予爲最都君所稱之大者表之曰公少濶達急世務經學外若兵農水利無所不記注比以丙戌進士知江陵縣遂奮欲自見江陵據江漢上流民多豪俠且與藩校衛卒錯居公剔摘姦蠧一裁之法畫然就理適湖南北盜起朝命調夷兵勦之所過剽掠如盜至江陵獨俛聽公饗勞以去三年召爲監察禦史未防坐詿誤出知麻城麻城號健訟公示之禮延問耆舊究利與害而罷行之其治如江陵而體稍異民益感化尋遷常徳府同知初爲守所忌久之乃更敬信有中監還自雲南舟重貨道索資送且要賄甚擾公獨率吏民往見爲欲檢其裝者其人懼而去嘗攝守事防有詔徴黃金公以非地產不爲斂檄旁午至令丞交諌不聽曰罪我之由弗汝逮也尋有詔勿徴旣而以憂去起復得處州或鑿山得銀中監請取之如官穴公上疏論之謂先王不盡利以遺民今所謂銀穴則旣有官守彼偶而得者利於防何而復取之且後之日安必其如今邪疏上中監奏報罷五品滿九載旣考最乃力請老時王端毅彭惠安二公在吏部知公才節而嘉其知退也請加今秩公歸杜門謝客言不及時事部使者或訪焉非彊之不見見輙以病謝不答歲請鄕飲不赴有請事者公與坐語竟日不敢言而退蓋凡十餘年而病病間深靜自頥又十有四年卒烏乎公之操執感槪於江陵常徳處州壯矣及其歸也乃紆體抑志泯迹裏閈約而忘貧逸而忘病又何其沈晦也若公者𨿽古之時蓋賢之而況今哉何世無知徳者讀吾表能勿起敬乎公諱琮字文徳姓胡氏世爲蘇之長洲人曽祖仲逺祖彥敬父晟母徐氏配闕氏無子以兄之子杲嗣有女子五人其長歸陸應賔次國子生徐孔麒次蘇州衛百戶魏恩次陳柯次錢愚公病應賔迎之養卒其家遂斂以葬煥等應賔子也公善吟詠所存有東隅集者燦將傳之公墓地葬月日具都君志不書

南京工部侍郎徐公傳

公諱恪字公肅世爲蘇之常熟人自宋元來鉅人長者不絕國朝正統間公父敏叔從事於公爲巡視少卿熊公槪巡撫侍郎周公忱所禮遇有子八人公其季也狀貌魁碩凝重少好學族人有左氏傳善本公就而讀焉旬月彊記殆盡景防丙子舉鄕試應天癸未防試值火公走避垣下有巨人自垣上手之得免因忽不見成化丙戌第進士簡授工科給事中首與同列論宮闈事諸內侍求領抽分公復與同列論沮中人因以其事奏屬公軰爲中傷地公蒞之卒事無闕尋丁生母張憂復除前官前後論列凡若干章皆當世要務公顧自少盡削其槁陞湖廣左防議分守湖南道兵荒後民物雕瘵公加意撫防巡無停傳梁王薨嗣絕公會吳少卿道宏錄其遺財監臨者將有所隱公親按籍寶器金帛各歸之所後吳坐褫職眾服公識初中監采進武當竹筍諸物他郡無與資送繼有欲旁及者公檄沮之居數年陞河南右防政陜西饑公督歸之粟數萬石時河南旱運夫患道險逺公乃易銀境內以畀陜人陜人亦稱便陞右布政使未防進左布政使時河決開封諸郡公請先浚後塞如古法旣而皆如公言藩府承奉司故無吏時徽藩有濫設者公稽令革之尋被奏劾上以公義正用書慰王申著爲令巡按侵撥吏權公不少假防計歲入不勝費請暫減京運言甚懇悉河逼開封或奏遷藩防於許洛公條陳五不可事亦遂寢遷都察院右副都禦史巡撫其地防有旱溢冰雹之災公請減秋稅且上弭災八事藩府據魯山民業公承命防勘議還之民戶部督積逋急公疏請從緩禦史李興建議割漢中鄖陽夔州數郡別置布政司事下諸撫臣議公條陳不可者五朝議韙之又以河決蘭陽害民稼請蠲其稅因防議上六事有忤當要語公素重風教至是修微子祠於歸徳建西門豹祠於彰徳道經洛南見範文正及其子忠宣墓亟爲修治且請祠春秋置守戶凡先賢當祠者亦皆凖令從事奉詔祭告濟瀆有浮帛之異郡縣請上之公不聽惟上弭災八事且言臣所言者一省事事有闗天下者乞命中外論列無諱蓋公所建論於是漸廣且大先是中監有奉使道其地者公絕饋遺且重禮節甚或避館不見羣嫉公者因嗾周藩誣公他事公疏辭且辧上知公貞臣調巡撫湖廣以示不疑公聞命卽行兩河士民夾道攀送哭聲聞數十里公以湖廣舊治地益詢利與病而罷行之始至時有中使載私鹺百艘抑市於民公固持不從民得無擾湖南北蠻冦往往竊發公嚴責將領而按黜其尢無狀者數人復防端凡用軍職必自眾舉不專聽總帥於是薦有災異公上五事多見施行論者謂公直節於河南益著居一年忽有防陞南京工部右侍郎或謂中監有以怨左薦者公曰吾平生惡傳奉而晚乃蒙此乎遂極言大臣進退之義引疾求去上慰勉就職一時朝論皆以公言爲士夫重公至南京首抑私門役匠以紓積困怨言屢聞公不爲動公以年近七十請致仕至再不允考滿赴闕防疾作遂力辭詔給驛歸歸一年疾愈言者以公可屬大事交疏起之不果然每得邸報聞朝政得失輙爲憂喜又六年卒年七十三公愽學好文長於奏疏歲上議章公卿集朝堂見之必稱嘆以爲才與識稱有奏議集若干捲行於世平生引防士恆如弗及君子觀其所舉謂之知人位𨿽貴自奉不加於故在官蕭然如其在鄕三品初考當防子公疑所予有以仲子立孫言者卽以長孫瑑請將卒戒諸子無乞祭葬曰吾媿報稱敢復徼死後榮魏蕭山吾願學焉越一年巡按禦史疏公大節爲請祭葬如著令公配許氏贈淑人子四綎綰縜縚孫四長卽瑑補西安丞珝瑗琳曽孫七僑伋偁儒侍儀倫論曰烏乎徐公其殆聞範文正之風而興起者乎文正蘇人也公嘗爲某言文正逺矣吾不及見吾幸得見葉文荘焉文荘聞文正而興起者也故公在河南嘗修文正之墓而請秩其杞又以文荘所著水東日記刻而傳焉烏乎文正尙矣文荘今天下士也建議者以淸徳正學稱之君子曰允公幼學壯仕能自得師老而未巳要其所至天下有公論焉某聞文荘於公有生晚之嘆𨿽然吾見公亦可矣尙何多恨爲哉

莫如起傳

莫如起諱潛如起其字也別號水亭生無錫南里人父澄心翁讓性雅潔好自標致傾心下士有譽士夫間如起繼之人謂有澄心風初如起與弟如山同經學未防翁病痿家事及焉乃謝去不事旣而畢力治生經紀諸務務合矩法暇則肆意古學文好韓昌黎詩好杜工部字好歐陽率更日從諸老先生考問皆駸駸得蹊徑焉又三年翁卒與如山卜新阡龍山種樹營兆域築廬舍皆爲之自躬葬之日逺近來觀咸謂之治嫡母金多疾至老益弱如起日夕問所欲有不言言無不致所居謹內外嚴若公府聞人有急輙赴救如恐後遇非意事處之夷如也年三十卒葬柎澄心翁兆配茹氏無子以如山子同嗣友人邵某曰烏乎如起已矣予昔爲諸生嘗以社爼將與同事論於公如起遇諸途揖予退曰此行也不知者得無謂爲肉乎君豈宜此君豈宜此予服其識如起嘗夜挫於人人爲不堪厥明予訪焉語笑如他日飯予頃無防防見顏靣予服其度烏乎如起卽不壽幸至四十五十當亦有可稱者不至落落無聞如今無疑也烏乎如起久矣哉已矣尙何言哉尙何言哉

防庵李先生傳

李先生名庶字舜明其先陳畱人宋有諱傅者以少保儀同三司從思陵南遷始籍無錫其子琳累官敷文閣待制吏部尙書朱晦庵王梅溪登第時皆有事於廷試者也傅六傳至無錫教諭壽祖者家遭兵火悉死獨其身以事出得免自是在元凡四世不仕至先生之曽祖伯器國朝兩舉孝廉皆以疾辭與張尙書籌浦舍人長源爲友祖景修父桓仲號確軒嘗舉賢良方正不就母孟氏宋信安郡王忠厚七世孫武城知縣孔文女先生幼頴悟十二能詩確軒教以文學口授指畫巨細兼舉十八里人相推爲師斆學甚勤𨿽大寒暑非甚病不輟鄕先正張憲副思安過確軒見所著鬼穀子魏仲先二贊大奇其才因勸治尙書與倪侍禦汝敬相講益旣而以喪廢遂力攻古作自先秦兩漢及唐宋諸名家無不防閱每操筆黙然成章不欲炫露因有防庵之號然時時爲知已者出輙相傳誦聲名隱起三吳大夫士若徐武功有貞王文肅防吳文定寛李太僕應禎夏方伯寅楊都憲璿盛都憲顒秦方伯防皆相推致嘗逰金陵志意益廣王三原恕以都禦史巡撫江南禮而容之先生得師人之道而隱然自重邑大姓懇請始一應之及門士多出爲顯官有欲從浮屠者立責而復之先生事父母孝存以道養沒以禮葬旣除猶哀二姊貧嫠歲有所給兄弟早卒撫寡訓孤不遺餘力外氏凋喪春秋必之其墓省焉內弟無依者終身衣食之先廬久敝節用而成室與諸侄共處庭無間言朔望謁先祠退坐中堂男女防防必有戒詞爲人簡重溫純而義气所激執言無忌凡諸細行人所不矜者先生獨致謹焉嘗以白金托息於人所償過數謝而返之其他多類是先生細目修髯長身而臒冠衣整潔出入閭裏見者起敬晚年望益隆郡邑長歲時存問必躬鄕人之都下者公卿多起居之所居號南樓日以先世遺書校讐其中惟詩老有社事則一往焉治後圃結茅渠水上題曰渠南一老手書陶謝諸賢詩於壁每風日晴美幅巾藜杖行歌坐吟悠然自適人以列仙擬之正徳攺元詔行優老之典先生受粟肉絮帛或謂盍受服先生曰惟徳稱厥年乃敢當此某於是何有卒不受先生重世徳以先家蓮蓉湖晚號蓉湖漫叟所著有錫山誌若干捲防庵集若干捲評者謂其文修婉善敍事有六一家法詩雜出諸體長短歌行則宗溫李書似宋沈配趙氏宋孝王裔孫子覺戊辰進士論曰予嘗怪今之士學以求道者少豈惟道哉𨿽文亦然非應舉不學也先生之於文博覧羣籍幽探逺騖其功倍於舉子故能超時流而上之當是時使有韓歐者爲之依歸其所造詣又當何如邪先生之行深醇有則與其文稱稱先生於鄕蓋未盡徳焉周崇壽耇漢重賢良先生殆近之矣

白吏部傳

吏部司務白君坊字表之別號誠齋太子太保康敏公季子也其先世系及康敏之官階勲業有傳在國史康敏夫人蔣氏實生君君幼頴脫年十二三侍康敏公於南京偕仲兄京尹圻學於湯景賢氏爲時文有奇語長老見之亟稱曰是固偉器十五就試於提學侍禦婁公公曰童子何能文如是十八領應天鄕薦明年入太學又以康敏公命從大學士謝木齋尙書白怡靜二先生防於是康敏入總臺事進位司防而君謙厚自持與窮寒士齒康敏公卒君予寧家居哀不廢業旣除喪久之曰世祿古道也捨焉而科目是由則旣非古矣而必取進士何居正徳初乃以資就選吏部授兵部司務勤謙自持五日一廷奏事敬共將之旣而轉吏部愼密加焉尋授登仕佐郎防天下諸司入覲考功問庶官治狀君以所知對皆恊輿論今太宰邃庵楊公甚器之而君違太夫人久思一見弗得鬱鬱成疾壬申閏五月十一日卒於京邸年止四十配王氏子男一人誨君平生少言常侍康敏公燕居公問以時事君應口對皆有理致公嘆而異之家居時見族有貧乏者時衣食之自郡城抵無錫道凡百里一雨輙淖爲行者病君甓之中有五牧白塘二津復爲之梁康敏公嘗置義田建義學設藥局以惠姻戚君謂尙缺義冢吾將繼焉乃以其志告二兄將有事焉而君卒矣君在官凡若干年退朝理堂事退堂則闔戶讀書日有程課其爲詩文醲郁有藻思極力摹儗古人意得時往往類之刑科給事中同郡毛君式之知君深且久其言蓋云二泉邵氏曰士之立於朝也躬起者難世繼者亦難躬起之難難於知奮世繼之難難於知約繼而稱稱斯其尢難也白君幼學壯仕循循修雅君子稱康敏鉅人長者君爲之子可謂無媿爾矣然伯仲皆歷近要崇顯君亦有地矣而年獨弗遐蓋其數如此故論者爲君惜之

羅孝子傳

羅孝子瑋字宗器吉之吉水人其先曰復仁者國初以文館學士從髙皇帝定天下當封辭上嘉其忠實賜歸田裏其孫曰汝敬舉永樂甲申進士文皇帝始選庶吉士汝敬與焉歷官翰林至工部侍郎嘗有巡邊功孝子侍郎孫也賢而有文以防補太學生試銓曹優等授四川布政司經歷專理邊儲尋以母喪起復補福建擢知賔州同知常州府所至淸愼有善政君子謂無媿其祖初孝子之居母喪也廬墓於螺子山下三年常隨一白犬主哀亦哀主息亦息山故無虎至是一虎渡江來周旋塋次與犬狎而不害孝子病而廬臥所杖竹倚壁生枝葉一白鴉爲鳩鳴久而不去及將禫再感異夣越三日廬火有毒虫死者五當是時墳生芝荷華生於原他日在福建有鶴五來翔與鴉來同物事具郡誌自鄕達於中朝爲之詩者凡若干人徐太史舜和寔序之二泉子曰予視學江西時嘗至吉水詢篤行之士於縣令丞簿博士諸生皆對曰邑稱多士尙矣今則有羅宗器其人旣而訪諸郡守倅曁鄕大夫士皆對如令言徐而求之蓋忠信博雅宗族稱其孝也鄕黨稱其順也藩郡稱其理也而章逢之士又稱其文也予於是重之乃今見文獻錄顧獨以孝子稱蓋自其家云爾𨿽然孝人道之先也舉其大則小者可知已𨿽微動植之祥吾未嘗不以爲信也孝子從子其祥吾辛酉所舉士也聞予言而然之請遂爲傳以附於志

倪久齋傳

久齋諱柞字相承久齋其別號也姓倪氏倪爲族以儒望於錫其顯者曰都給事中峻字維嶽別號靜寄以鄕貢起家在太宗朝嘗上書諌事佛上試逺使之占城更稱得體晚歸教授後進多出其門曰監察禦史敬字汝敬別號月樓以進士起在景防間直言不諱逺謫而聲益振卒官後軍都督府都事久齋給事公曾孫也甫十一齡而孤其母錢守節自誓親教之學時家貧甚至手爲履以易筆札久齋幼敏而勤每夜讀母辟纑相之嘗舉給事禦史二公事以望焉久齋益自力弱冠而書史通子弟推以爲師學成而仕者多有之久齋曰吾家世以經學取科第舎是則罔克繼前聞人乃從蒿庵兪先生學尙書未防舉業就緒羣試有司一再不偶輙棄去不事益肆力斆學其爲文婉而成章出入南宋諸大家詩宗唐法尢長於律眞行書逼沈宋體間出所業於鄕先生鄕先生輙嘆繩不已至忘年爲友於是母氏春秋髙矣乃築室學宮南涯日夕左右母恱則喜慍則懼誨則拜受責則跽謝得爲子道久之母歿哀毀不自勝物以家具事以身任自殮及葬無違禮至功衰猶戚子容中鄕舉賀客在堂久齋呼而誡曰科以世重世以徳重不然何賀之敢聞容拜受教今譽亦日起人謂善訓所著詩文稿若干捲藏於家平生之交長老而忘年者若王文肅防盛刑侍顒卞戶郎榮張府推九方秦封君旭李防庵庻錢希齋文凡若干人文肅嘗賔於塾修敬爲碧山社防久齋還自館必與偕餘皆有唱和其年儕而望者自莫駕部曰良而下又凡若干人素重公府之謁憲孝二朝實錄之修也以有司聘與執筆歲鄕飲以賔請辭再請赴焉卒辭之年六十六病卒明年葬某山之原壽府長史楊崇周銘之論曰久齋之稱士也宜哉初久齋博學待試蓋將進效於時眾方奔騖萬冀一得若壠斷焉者比比乃獨委命靜俟翻然自止爲名師儒蓋自重者如是故嘗就倪之世論之出則爲靜寄爲月樓處則爲久齋其趣一也稱士於國殆無媿焉況一鄕乎知徳君子將無攺於吾之言矣

毛封君傳

毛封君勣字時繹常之武進人其先出河西金亂渡江有仕常州者始占籍焉至封君之曽祖福四當國初徙栁村裏世業耕讀爲鄕稅長其孫文明娶趙氏生封君封君幼淳敏成童習舉業講讀之餘能談前史治亂成敗之迹往往得其要領識者異之旣念父獨勞於家諸弟妹防嫁事繁家將不給乃應郡辟從事於邑六載例入貲得官從事刑部以憂歸數年授湖廣永州府倉副使倉無他儲惟受屯田子粒封君出納平允能以淸約自守秩滿陞廣東潮州府石窟巡檢約巡卒舉職近民有訟多就質焉皆得理而去縣令見封君初謂其傲久乃知其自重益敬且任之居三年以疾卒封君二子長寶先卒其次爲今兵科給事中憲封君卒時給事遊邑庠獨長孫詩視殮比防歸給事以葬於某里祖塋又二十五年給事舉進士簡擢刑科給事中又明年受勑贈封君如其官階徴仕郎配卞氏贈孺人卞出晉某官某之後世居無錫之卞家灣後徙武進白雲裏孺人有女徳嘗以忠孝徳義訓子今少宰太倉毛先生表封君墓蓋云論曰予在戶部時聞尙書安陸孫公稱給事君學行端雅居諌垣爲宜旣而見其章奏多闗朝廷大議侃侃有國士風以爲其才志則然然必有所自者今觀封君之行愈益信之吾嘗聞封君平居嘗稱範文正公之義又嘗稱周文襄公之惠孺人與聞焉嘗與給事稱之夫安於小官固封君盛徳而乃志於逺且大者如此有給事者爲之後不亦宜乎予特著之以伺續郡誌者

兵部侍郎李公傳

李公貢字惟正別號舫齋太平之蕪湖人其先系出唐西平王晟王孫防刺袁州遂居宜春南唐時有徙吉水谷村者十餘世至子敏始居蕪湖子敏生庭復庭復生永官諸曁訓導以公貴累贈通議大夫都察院右副都禦史通議公三子長貴次贊字惟誠官至浙江左布政使季爲公公生有異質稍長隨通議公在諸曁授經史爲文有奇思通議期以逺到嘗舉太原王氏必做之語勵之成化己丑通議卒於官公時年十四奉其防歸庚子與惟誠同舉鄕試甲辰同豋進士丙午授戶部主事治辛亥陞員外郎浙東大水公奉檄往視之奏蠲其稅什伍甲寅以內艱服闋攺刑部丁巳陞郎中稱良法官岐王府寮交訟獄久不決公奉勑往聽之卒以平報辛酉陞山東按察副使有隱屯田者公理出之刻其疆於石且爲差其稅時有貧富適均之頌嘗攝兵備臨淸痛抑浮靡旣而分巡遼陽詢得蘭英死故曰哀哉若人烈矣及張天祥事曰寃哉誰歟白者乃碑其墓曰吾慰死者且將以激眾也於是大旱或請用巫曰旱以政致用巫何爲禱醫巫閭山明日大雨居三年代去迹在巡撫張都禦史鼐旌奨疏丙寅陞福建按察使閱訟牒率千百中取數十大者聽之訟遂簡俗以競渡致鬭且殺人公以禮法禁之丁邜入覲道陞山西左布政使公至令郡邑立民膏簿以省妄費痛剔徭役時瑾虐方熾查盤使將誣公於法不能而止己巳以急缺諸邊巡撫召至京師禍福叵測或勸賄瑾且得美地公不可未防遷都察院右副都禦史巡撫遼東時遼東多事瑾意以窘公遼人聞之曰此吾舊分巡公也吾得父母矣先是錦義二城以瑾奪屯地故有謀叛者公至親往慰弭之北敵久爲邊患公諭致入貢論功賜白金豸服故事巡撫都禦史三品者坐總兵左時總兵都督瑾黨也欲以气勢越公公坐不變及他不法事公多裁抑都督密嗾瑾瑾用書責公防大同巡撫劾有司稽邊餉瑾謂公嘗官山西罰米五百石令致仕公卽日西還寓通州僧寺卒罰乃歸於是惟誠亦以忤瑾致仕家居公日相與賦詩飲酒爲樂客問時事不對庚午瑾敗詔起公巡撫順天整飭邊備當是時軍民虐於瑾者率起爲盜覇賊劉六等聞公至將歸農公將單騎往諭而先事有圍以兵者賊遂格闘多殺傷公道聞嘆憤不果諭賊自是縱橫四出而覇特殘破公請繕城賑乏分截要害有斬獲必以實奏得脇從者遣之旣而官軍有他制者掘賊墓且擒其孥賊突來救圍城三匝公躬督嚴守凡防晝夜賊退公自劾求去上慰畱之覇黨有出入禁近密通機事於賊者公廉其尢數人械送京師議皆處斬賊不復北通州新城居諸倉視舊城卑數尺舊城中通水闗弗便守禦公奏增髙新城仍立舊城水闗啟閉法廷議遣三大臣閱實命工部取缺磚兵部撥休卒戶部給日餉而委重於公公經畫之數月訖功事具少師長沙李公記古北口以山水爲險水溢則城堡壞公度隙地作石墻百餘丈水卻而敵不敢窺事具予所爲序銘公所至旌廉去貪興滯補獘事多不書癸酉三年考績復疏乞歸上慰畱之有才識練達之褒是秋遷兵部右侍郎公所蒞多與權貴人齟齬命下後有飛語以沮公者或諷公少事彌縫公不聽再疏得命遂歸歸八年卒公家居謝客貴客至拜謝於送不至其館以爲常先是公祖父母有贈典公至吉水焚黃於墓且爲碑數通紀世徳焉與宗人防敍久而後返小築於野日居其間讀書著文詞以自適嘗揭白鹿條教於堂俾諸子朝夕觀省公夙有文名伯仲自爲友登第後與海陵儲靜夫同郡汪鼎夫徐興之吳門楊君謙盱陳明之太原喬希大上黨王應韶及寶數人者以文字相可否公詩雜出唐宋文雅而丰晚更整嚴有舫齋集若干捲公二子長曰原道補太學生次原性後惟誠邵某曰予與二李同進士惟誠在浙爲同官予知其意度疏豁有寛厚長者之徳惟正巡遼東予時總漕朝京師方阨於瑾聞惟正亦罹譛旣各免歸及再起予入戶部視漕事北河而惟正巡畿甸予知其有行邊禦冦之勤申固郊圻之愼先防制物之明特立不狥物之介及陟卿亞勇退不顧予病間聞而嘉之今則已矣惜哉君子論李氏者謂惟誠近乎誠惟正近乎正予亦云

防通君傳

防通君姓華氏諱燧字文輝無錫人少於經史多渉獵中歲好校閱同異輙爲辧證手錄成帙遇老儒先生卽持以質焉或廣坐通衢髙誦不輟旣而爲銅字板以繼之曰吾能防而通之矣乃名其所曰防通館人遂以防通稱或丈之或君之或伯仲之皆曰防通雲華自宋原泉至君之父守方凡若干世由隆亭而鵝湖凡三遷世有令人而幼武在元季尢以隱節著君於幼武爲來孫性爽朗質直不拘小節事父能服其勞與兄文熈弟文髙相友愛父嬰足疾常寢臥君爲室寢西每兄弟侍而退則誦詩於斯講禮於斯以樂親志父旣葬廬於墓側著治防切問祭必率諸子齊於宗子初君有世業田若干頃鄕稱本冨後以劬書故不復以經紀爲務家故少落而君漠如也君居之東數里有原田積蕪君仿古井田制溝洫之疆界之蓋其防且可觀矣防君疾不克就君三子塤奎璧女亦三歸錢杞鄒徳謙鄒秉倫邵某氏曰吾嘗閱華氏譜始於原泉其稱出宋戴公蓋譜者實云凡華皆同出漢有華陀魏有華歆晉有華嶠隋有華秋當魯襄公時齊則有華周周之後不見於傳蓋微矣寶以孝著晉齊間於鄕爲賢族之稱之其亦必有所自者防通君上下載籍考求其原著論傳疑不欲爲茍從從不從於華無輕重而其志則然此其故於君大矣予故舉而論之

容春堂後集卷七

欽定四庫全書

容春堂後集卷八

明邵寶

撰祝文【二首】祭文【四首】

建家廟告文

孝孫寶敢告寶勉建家廟於正寢東南謹卜八月二十八日上梁是日以新贈官階易書我祖考考二府君神主伺新室奉安敢用告知謹告

家廟成遷主奉安告文

維正徳十年歲次乙亥十月甲申朔越二日己酉孝孫通議大夫戶部左侍郎寶謹以特羊庶羞之儀敢昭告於顯髙祖考叔安處士府君顯髙祖妣孫氏安人顯曽祖考存一處士府君顯曽祖妣朱氏安人顯祖考贈通議大夫都察院右副都禦史三益府君顯祖妣贈淑人楊氏顯考贈許州知州加通議大夫都察院右副都禦史純和府君曰某徼福於我祖考致位內外二品頃因遷徙不常祠祀之禮缺然未舉今旣定居冉涇舊第乃於正寢東南建家廟四楹如皇朝之典中祀我髙曽祖考四代如小宗之制其間序次儀章參酌古今歸於禮義卽日新宮考成謹奉神主各安厥位繼自今嵗時月朔以享以薦祖考其時歆之尙饗

祭陸士文

某辱君友三十餘年自鄕達於朝易地而無胥斁自壯至於艾易時而無胥愆蓋君之精確有以起吾之惰而吾之朴直亦有以濟君之偏白鹿之期旣不可副南康之銜乃執筆以表乎靑山之阡烏乎傷哉某也歸養以來病起居間弦歌朝夕與物周旋凡吾志之未畢於天下者思古人而我獲憑文章以自宣追念疇昔時用慨然聞君之葬不能往會薄奠告哀有淚如泉尙饗

祭先師文正公文

正徳丙子七月己亥少師兼太子太師吏部尙書華蓋殿大學士致仕西涯先生李公薨於京第越三十有九日八月戊寅晦門生邵寶聞訃於汪司業器之旣爲位寢哭三日又十三日九月甲午謹具瓣香束帛遣家人寧奔奠於幾筵之下力疾陳詞跽授寧以致之烏乎哀哉先生已矣今歲何歲惟先生壽七十寶嘗爲辭祝之願其耋且期以至無疆而不意遽至此也今日何日旦夕企望復書且至而不意其遽聞此也烏乎哀哉昔在壬申寶初請養先生難之寶曰寶之情先生所知也古人以知已進今非知已不能退先生其謂寶何不答未防再請得省視歸先生謂曰汝年尙彊或可再至吾老矣恐不及見耳寶時𨿽聞此言然自度再見無期悲慘而別旣歸復請得侍養之命先生致政後貽寶書曰鄕見孫九峯言國賢行時不欲顯言別去此情此誼亦可與知者道也寶之心先生固知之今果然矣烏乎哀哉先生於天下有黙旋濟之功有允孚中立之徳有大雅振古之言古稱三不朽者先生兼之先生我師而能成我所以生處我所以爲食蓋有罔極之恩焉昌黎所謂傳道授業解惑三者先生皆有意於不肖或逺或近或合或離無非教者而寶未之能承也蓋至於今慚負方切而先生已矣哉我躬旣病而衰未耆而老及之誠有如今日者烏乎哀哉昔蘇子瞻祭歐陽子其言曰上爲天下慟下以哭吾私寶於先生亦云𨿽然寶愚且逖敢慟而不敢陳重華之詞敢哭而不敢擬尼父之誄北向長號有涙如水惟先生鑑之

祭司馬東山公文

維正徳十一年歲次丙子十月己酉朔越七日乙邜戶部左侍郎侍養前戶部郎中無錫邵某謹寓香帛果脯之奠哭祭於故兵部尙書前戶部左侍郎東山先生劉公曰烏乎哀哉今年之秋月仲二十一日聞公訃於黎典寶越八日聞涯翁訃於汪司成涯翁吾師也公於吾亦有師道焉今皆已矣烏乎哀哉某戊辰別公於湖南於今九年壬申別涯翁於京師於今五年公老不起某母老亦不能起於公於涯翁計皆無可見之日然每一念慮舉措未嘗不馳意於京師於湖南以爲公聞之此必我然也此必我異也或以心興或以心戒而今已矣烏乎哀哉公生八十年仕者四十餘年始自湖南發解第一登進士攺庶吉士讀中祕書久之慨然欲以事功自見請就部選居本兵地者十餘年時權貴者薦公爲亞卿公力辭忤其意禍且不測遂自請補外以去遲廻閩廣浙三藩又數年以治河召爲禦史中丞爲同事者所忌功成僅轉戶部亞卿又數年請老得予告以去未防起鎭兩廣召入爲大司馬先帝聖明獨知公於諸卿間委以腹心將圖更化明良相遇可謂千載一時而宮車晏駕公請明農歸無防時內宄外姦合謀搆公逮公於家下之詔獄將置死地甘肅之戍亦阽危矣旣還數年乃卒惟天惟祖宗所以佑忠賢以存國紀者於是乎在數年以來凡朝廷有大任使大議論輿論必歸於公公今已矣烏乎哀哉某識公最晚吾師涯翁公友也某嘗問公於涯翁翁曰與物無競臨事敢爲東山有之及某侍公謀議而觀其施行大抵務在曲成而不失其正惓惓接引於某亹亹不倦此吾所謂有師道者今則已矣烏乎哀哉公昔被逮寶以周易筮之遇晉曰康侯用錫馬蕃庶書日三接當是時蓋未知其占所告也由今觀之公受知先帝禮遇隆矣𨿽權姦害之而公之所得者固無損也免戍復官考終正寢此其兆乎論者曰然其然乎其不然乎不必論也洞庭漫漫南極蒼梧一云萬里公之未卒蓋有懷而不敢言者久矣某東海病人也西望東山莫知所在寓詞一奠竊附絮酒之義惟公鑑之尙饗

祭徐東之文

維正徳十有二年歲次丁丑六月乙巳朔越十有三日丁巳戶部左侍郎侍養無錫邵某謹具時羞之奠遣家人壽致祭於故上髙訓導吾友徐君東之之靈曰烏乎嗟我與君早則相聞晚乃相與義形於詞有贈有處久要不忘平生之語宦學遊從君知己者比病閒居君數慰予時往歲來五閱寒暑手書繼言今才月許夫何訃音遽至吾所江湖渺茫時方暑雨我酌我泉先我芳醑弔君未能徘徊溪渚尙饗

容春堂後集卷八

欽定四庫全書

容春堂後集卷九

明邵寶撰辭【十四】古樂府【七】古詩【四十三】歌【十四】行【二】禽言【一】涯翁先生七十壽辭【有序】

正徳十有一年歲在丙子吾師今致政少師西涯先生李公壽躋七十七十禮稱老平格之得天於是乎始寶也疎逖莫能庭祝敢爲之辭辭曰燕山髙曰湘水深凡二章公楚人也實產於燕師傅三朝道濟天下凡天下之勝惟公儀範所臨文翰所及莫不系以爲重而況生焉世焉公所敬止焉者哉興而祝焉宜也祝而不頌天下之人固有頌之者矣

燕山髙九重宮闕相岧嶤臺斗錯落聨層霄下有碧海深且漻閬風中峙瀛周遭萬里咫尺通虹橋羣仙相望手可招煙光霞彩夕復朝淸气磅薄無塵囂降神維嶽生賢豪童年冠目玆遊敖偉如元凱逢唐堯自天題賜云錦袍維帝有制手所操斟酌元气廻招搖坐令四海妖氛消鏗然大雅鳴鈞韶晚開緑野方逍遙壽公何以燕山髙

湘水深來明一穴逺可尋蒼梧九疑雲气陰雲飛入溪升復沈分爲三湘流古今東行洞庭西有潯白沙碧石淸人心復有菉竹如球琳云陽先生多徳音又歷數世達者興【葉】文章道徳宗儒林玉堂不啻臺千金昔嘗南遊和楚吟歸挾天漢爲商霖正聲尙在薫風琴舊相居洛海內欽雲山千里空北南老人星照衡陽岑何以壽公湘水深

樂閒園十二辭爲夏如山賦

其一

峯何爲兮天中倚泬寥兮淩長風旣崔嵬兮又凝重與灝气兮流通憺靜對兮終日雲飛來兮相從

其二

仙之來兮何從繄海上兮山中睠吾巖兮戾止云在下兮容容仙欲去兮復容與靈雨灑兮飄風

其三

朝登兮仁峯夕倚兮仙洞思江湖兮茫茫孰舊遊兮非夢折瑤華兮坐長謡聊終日兮逍遙

其四

思古人兮勞心登吾臺兮望遠岑吹參差兮誰和風泉泠兮成音

其五

謇吾漱兮此潭懷惠泉兮冽以甘孰雲遠兮百里嘗西都兮海南聽滄浪兮未極悵何在兮餘酣

其六

峯西轉兮徑長磵將斷兮有梁指南巖兮飛瀑駕靑雲兮東行武陵兮天臺何處兮瑤臺

其七

折湘竹兮結桂枝建芳馨兮庭墀風被被兮露離離招隱士兮未來指秋中兮爲期

其八

左栢兮右竹徑中通兮山麓積雪兮斵冰挺森森兮蒼以菉往復還兮相忘若有人兮如玉

其九

出巉巖兮寛平參離坐兮石枰閴無人兮空谷若時聞兮有聲彼柯兮何物邈千秋兮防防

其十

攸然兮洋洋予之觀兮未荒彼何爲兮於棠尾頳兮孔勞予爲爾兮郁陶彼何爲兮於濠坐予石兮太息水潺湲兮日西夕

其十一

此有室兮深以藏耿獨見兮天光晨昭昭兮萬象夕煌煌兮八荒羌靜虛兮旣久誰之懷兮防荘

其十二

天蒼蒼兮山靑近若接兮橑楹矌予望兮何極孰有目兮無情諒遐觀兮終古予誰虞兮陰以晴

明妃辭

妾行入氊帳寵愛非漢宮妾心有恨千古無終窮妾生漢宮人妾死漢陵土君王不知妾妾心良獨苦去有路還無期君命妾焉逃之我思古人非我時我恨婁奉春不恨毛畫師

羲皇謡

無懷民葛天民夢邪眞天下無邦我有身有身可醉亦可貧我將用此全吾神歸來賦成江有津茫茫海內皆風塵菊花吾秋栁吾春先生非邪誰謂羲皇人

銅槃謠

銅槃古色如碧石泉水淸淸石子白我方苦熱坐南風童子持來置前席手弄石子兮水生波擊銅槃兮發淸歌炎威焚如如我何

伊葛嘆

漢鼎三分湯七十里莘野輟耕臥龍亦起夫何爲乎殷興劉圯有臣無君猶君無臣徳非天錫彼禪乎復何人出師二表徒爲陳伊邪葛邪伯仲皆天民

采芝曲

采芝復采芝避秦不避劉山中壯且老幸見兵戈休亦聞張子房苦爲天下謀垂死得一見況從仁者遊歸歟返吾所已矣吾何求行過首陽嶺下有兩荒邱再拜謝夷齊吾道非公儔

天馬來【讀史記作】

天馬來來何方易有占乃爾荒先烏孫後大宛馬是非天近逺使端廣民怨多天不聞如馬何

三千牘【讀史記作】

三千牘二月讀君何勞臣何瀆申公言言不在多止輙乙今如何右呂獒左無逸不如對此朝還夕

以梅溪集贈浦文玉

贈君一編書作者古君子書中何所云君行自知此雪寒冰載塗依依別桑梓髙天望羽儀一日千萬里

雙松圖

托根共山谷貞徳元不孤天聲自相和泠然覺迷塗煙雲日往來映此古貌臞尙友千載人賢哉二大夫

贈顧少防與成

病餘羨人健如人視神仙焚香坐長日簾閣薫風前聞君錢塘行想望潮海天湖弄煙水舊事今防年君行吳山重壯觀歸新篇秋淸力當健我亦觀吾泉

謝人送菊

北風晚颼颼寒香入我屋問渠何方來嘉園慧山麓山人爲華謀如鄰意先卜謂我城中居蕭然數竿竹主人抱秋懷須爾媚幽獨爾華爛如金我竹森如玉微醉和陶吟臨風有餘馥

芟筍於園戒僕成章

長懷采伏靈燈夜及松霽山中無經綸幽事亦可意雨餘竹有萌頭角日以鋭佳報得山人玉汝勤我計芟繁載筠籠兩童不勝舁新稍復何如雙松與兄弟【園有雙松數百年矣】

贈吳山人

淵明酒以逃陸羽乃茶癖千載兩髙人同心不同迹山人鴻漸流有具隨我適采新試名泉吾山屢爲客水火自成功居然得眞液細啜對山僧永此風月夕山人竹爲罏曽賞王友石九原誰起之邀君共壇席泉流茗復春山人眼長碧我歌柴桑詞把酒一浮白【心逺翁自宜興來過我精舍野服蕭然從以一鹿茶罷遂行曰吾將遊吳中諸山越數日復過此乃書此爲贈翁以能茗聞而予先言酒尙古也】

鶴饑

鶴饑不啄混長鳴振林柯主人自謀道粟貴如爾何野老饋麰麥升斗云已多呼鶴就庭沼飲之以淸波汝壽未易量無爲嘆蹉跎

觀荷永言【四首】

鑿池種荷花東引冉涇水辟如築堂壇於焉待君子南風動淸漪正好防花時君子有難進花開故遲遲花開淡有姿有香亦淸逺可望不可親時舒復時捲夕坐當花前懷人思悠然玉井起作者詩成已千年

種蒲於稿菌之上

山中有野人故出三秀族胡然朝暮姿乃夢長生籙澗邊有仙靈九節碧如玉偶就山人居淸貞兩無歇久要見平生虛心願爲谷匪石良自知餘子眞碌碌薫風梅雨餘仙衣動新綠浮游水中央千春隔塵俗

詠銅槃水石

東坡得怪石逺寄僧供佛我石乃不然作我齋中物我有古銅槃俗事久相屈以石貯其中載挹泉滭沸朱碧照淸波古色一何蔚吾齋本幽貞復此爲除祓弄丸思古人敢謂能髣髴白日生髙寒長夏破煩郁我心非佛心萬事惟四勿水止石無爲勻圓亦彊倔歌罷一掀髯南風正披拂

夏日書事【二首】

淸泉浸白石瑩在古銅槃銅槃照眼碧赤日生髙寒銅槃色朱綠石子白如玉客從山中來挹我泉一掬

爲楊元平題畫

秋華澹有姿有香亦堪佩若當春風時爲蘭復爲蕙悠然山澤間金紫豈不貴石丈有新盟南山正相對

寄壽秦一誠

昔年有奇士遇子金陵中授子長生訣談入洪蒙相期以無期有地還相逢爾來四十年閒居仰遐風大耋忽復屆綠髮雙靑瞳可望不可卽渺如湖上峯我生晚習隱謝病東山東靜虛拙乃逸夢見濂溪翁遙將惠泉水從子巢雲松

贈劉衢州

數里衢東郭望望淸獻祠願言艤君棹載誦東坡碑趙子不可作江水淸漣漪焚香竚淸夜矢心亦陳詞琴亡古調存鶴去歸何時弔古有餘感吾心自吾師【衢州太守劉君擢自大理寺正南來過無錫顧予容春精舍問政辭焉以闇請文辭焉以荒然衢予舊遊也君予舊知也賦衢之故以爲君贈予能已乎】

三一亭詩爲兪吏科作

暇登西岡亭我懷欒共子有言感予千載猶仰止生三事之一誰能不由此出爲升堂由入爲趨庭鯉廊廟復江湖蒼生共憂喜俯仰天地間念念何時已所不盡吾心有如此溪水【兪司諫國昌作亭於盛河之上蓋遊息地也而所題榜乃獨取夫欒共子之言此而克念安往不克念哉予於是得觀人之道焉故推其意而詩之】

送顧臺州

君從西南來復向東南去防稽望九疑愁雲蔽江渚禹穴閴無聲欲與神靈語臺州海防防金城獨髙據雙旌動文星共識君來處君來何所將東風共時雨寄語臺州人君歸願無遽

見松子

手種雙松樹直我庭前楹一年松花開三年松子生松子初辭花靑靑復靑靑日防日漸長勻圓自天生一粒成一樹森然徧郊坰

聽松

聽松復聽松松聲在髙閣閣成四十年聽者今如昨風來春濤生風去秋濤落當其無風時蕭然亦微作聰者聽於斯防心對寥廓

和浦文玉觀水【四首】

新晴出郭門四野惟一水憶自庚午年雨恆嘗見此坐我天上身江南畫裏陶謝空遐思今有桂巖子仁人解憂時智者愛觀水具區接三江雲濤故如此浩蕩千古懷長嘯江湖裏載酌山下泉從吾者誰子篝燈照伏靈明月淡如水風從松頂來古樂安置此山空夜气淸僧龕白雲裏稍伺秋雨餘還期采松子萬壑正橫流我方浚泉水山靈如有知應笑我爲此我泉亦何心一道蒼茫裏滄浪復滄浪野歌聽孺子

答顧與成

九日缺登山南郊我行獨緬懷謫僊人秋聲北牕竹世事吾不聞吾道捲堪匊碌碌朝市間他年亦幹祿風防倚斜暉霜鐘應虛谷千古滄洲情江天起羣防白酒本無情偏許陶巾漉

與成過我論詩再用前韻

南山多白雲日我媚幽獨杖藜或西山涼陰夢風竹渴思山下泉迆邐手自匊原田黍稷馨饑鶴如得祿行歌史篇我亦願爲谷湖天明晚霞何心共飛防有客似醇醪飲我不湏漉

與成與與新復至

今辰復何辰二妙來不獨短刺方在門淸風已深竹防中有珠璣投我忽盈匊伯仲皆文星胡不照天祿城居自山林足音喜空谷相送冉涇涯云洲起雙防回首見防魚寒潭淨如漉

答浦文玉惠蓮房

盈盈水上華垂垂露中實數應經天星不止摽梅七虛傳周董飴眞嘗楚萍蜜置之萱艸間吾親何固必珍重泛淸泠薦以雕盤漆

又答文玉【三首】

君子哉若人千古此聲實玉如丸復丸初筮得陽七苦心中自藏有房不營蜜尙友濂溪翁泛交亦何必坐我小耶溪相防眼如漆

根撥幸知花自謂將食實髙才迥絕塵名先建安七淸甘入人脾霜餘啖新蜜褎然首王廷天定眞可必禮樂三千言縱橫墨如漆

無才甘退藏觀頥自求實吾道負蒼生敢擬作者七月夜照松苓霜秋割崖蜜蓮房自君投知味我應必報君此山泉無勞問膠漆

晚坐有懷

新雨晴新月明道人移坐臨前庭東鄰偶有瑯璈聲墻西雙鶴相和鳴欣然起步春衣輕石子堦邊莎艸生松花欲黃蒲葉靑可人不來空復情【予作是詩已客問可人謂誰予謂幾旬月而一問焉者皆是也蓋三年之病可以觀情矣】

題畫

江上春潮晚來惡水气防防接籬落忽防此景如此圖卻怪當年何竹鶴天風吹雲山雨收明日焉知不如昨蓉湖望眼盡鄱湖防向東岡坐髙閣

我冠【我冠弔尙書吳公也寶聞公事於徐文靖公久矣今其孫鳯翔以忠節錄來載諷羣言賦而歸之】

生我冠死我冠我冠不毀我璧完於嗟乎公乃蓋棺給孤寺中白骨寒蜀道難於天臣心有如鐡生前未致尉陀書死後空還蘇武節於嗟玆遊亦奇絕萬古淸風一秦越

醉石爲王翁賦

湖上秋容淡如拭有人時臥林間石石邊有路通醉鄕夢邪眞邪人不識人有托物無情石可醉亦可醒一聲何處滄浪淸

志孝詩【並序】

里人唐公常以其父墓當山水之衝而力不能攺圖也每至墓則哭不已復自鉗以志罪矢之曰墓不治卽死不釋蓋七年而卒家人請釋不可聞者哀之卒後若干年其子勉之始克修墓或告二泉邵某某述其意作詩名之曰志孝詩曰

人謂墳可遷我無買山錢水不可虞澗道可易我有只手不可轉石石可轉知何時我弗是圖安用我爲我自鉗矢山鬼我圖不能有如水生無期死有子鉗不釋生終釋死

有客贈傳神張澤民

有客來從東海湄筆弄丹靑自得師囊中二像示我亦艸艸我於斯人如見之溪翁本丰頷匏翁故多髭有神乃在髭頷外予嘗得之朝省委蛇時客之此藝何太奇客言我先祖曽荷文皇知百年貎得防名士至今海內聲猶馳不才方愧裘與箕今予爲親歸早臥江南野有形未能圗有影何湏寫君今傳我神誰謂非我者君歸海上超世塵應將此紙持示人尋常倘有知我者謂我今吾眞未眞

送蕭戶部

水衡之司天下七算舟通楮時制同京師南來四千里滸墅實當吳防中地官主事延平彥鸞棲舊在吳江縣政平如水起歌謠今之歌謠乃重見司徒防課歲有常數或不經寧惠商太原周公有是語至今傳誦盈廟堂蕭君不苛亦不縱隱然名爲司徒重江邊野老閱人多獨汲山泉逺相送【治中太原公在戶部人有言九江分司縱邏卒擾商者或曰不然則有漏稅之獘公曰與其擾也寕漏時予爲郎中實聞之】

寄題黃鶴樓【秦中丞國聲以涯翁長句索和用韻爲復時沈休翁亦以和篇寄至】

片雲不向琴臺泊鶚渚飛來共黃鶴黃鶴千年尙未歸惟見髙樓倚寥廓有磯嶻嵲非人鑿磯上臨觀何繹絡長史杯緣庾老停謫仙筆爲崔郎閣內方迆邐大別峯逺樹中開夏后宮朝宗江漢直趨海天津地脈應流通登髙能賦亦餘事天子有使將觀風西涯老作動千古白首載歌還沈翁都臺駐節吾鄕彥五十功名猶未半不轉常持匪石心無涯每出如流翰匡廬云隱具區濤我放扁舟君不見淸秋貽我洞庭歌手墨新題溢緘靣君詩原是杜中人吏在漢廷稱老練馮君莫向棟邊懸恐露精光射星漢

題畫

近山如城人可住逺山如屏帶煙霧天際孤舟何處來雲中指點津頭樹客至桃源花正春回首空嗟相見暮蒼壁丹厓防萬尋飛鳥廻旋不知路路逢樵者問山名山深只爲無名故中有靑蓮今古靑時向幽人一披露馮生學畫舉業餘胸中塵土先掃除淸秋此幅展向我請我茅筆縱橫書南沙風韻杜陵後隨物賦形吾不如

七曲灣足舊句

七曲灣七曲灣邵家亭子靣西山亭荒久矣山長在一百餘年俯仰間吾亭今復此不見鶴飛還見山如見古人顏靑靑千萬古來往白雲閒策杖臨流水重歌七曲灣

思萱爲吳太學輅作

伊昔母在萱正華兒呼母應春滿家而今見花不見母家道猶春兒獨苦苦心對花花亦愁慟哭披圖春復秋

潘氏兩壽歌

伯翁九十常登山城中策杖猶等閒仲翁七十不覺老笑談出口人絕倒兩翁本是神仙流靑囊傳世眞箕裘二十年前古稀酒伯翁杯落仲翁手小山雨露年年春庭前已有折桂人先人種徳如種樹蠟梅花放春佳處從今凖擬開壽筵千二百年如一年君不見兄酬弟勸歌且祝玉林季弟詩如玉

九峯書院歌【涯翁先生爲孫司徒作九峯書院歌司徒南還至揚州書來索和乃用韻爲復】

司徒歸歟秋月九江上尋山歷厖糺九峯何在郢城西此景更無他處有誰將羣物名飛走取類應出前人口爲雞爲馬爲象獅指點相呼故非偶烏嶺焦山自色形逺爲神仙近慈母方牀若爲野人懸斷舸不勞津吏守公心好靜復好奇孰謂傷廉本無取書堂淸敞據中區曲徑煙蘿舒復紐雲開畫障當南榮泉送琴聲入西牖別來想象三十年淸夢防回詩防首鑑湖不用乞新恩故物今還落公手九峯髣髴在壺中一笑春風共醇酒謝安臥不負東山杜甫望常依北斗攜滿靑囊采藥多坐溫白石觀棊久香山老者復何人此老此峯皆壽耇涯翁大作合磨崖爲問山靈汝知否

謝徐員外送石子歌

秋官西來自三衢贈我石子舁十夫問渠安所收拾此急水灘頭激浪余君何太勞我太迂誰知古意皆可書世間奇貨玉與珠我獨愛此珠玉如君防磊磊復落落長短圓方不須鑿萬壑千巖雨送來沙與揩磨波與濯皎然潔素蔚然靑夏造殷因亦惟錯尋常碌碌未足論顧我一卷方華嶽我行兩浙西復東布帆防颺嚴灘風一罌置此二三子澄淸激濁膠無功而今萬軰皆我潤潤澤不與他山同便將羅列堦左右朝夕相防作良友坦然函丈堅且久君不見一畨雨洗一畨明中涵雲气上應星

寶萱堂歌爲華文逺作

寶萱堂前春酒香東風吹花初日長諸郎將兒壽壽母賔階有客森成行具區西來入海去流到鵝湖未能遽乾坤匯澤同餘波正似君家慶鐘處君不見宜男有種春無涯一年一觴如此花

焦山歌【林廷元提學山西嘗作金山行送之黎幹徳有風憲之召乃作焦山歌二山天下之勝二君同遊於斯而繼起登內外臺予知山且知二君於是乎言】

焦山古稱浮玉山乃在南徐東北江波之間長江西來萬餘里地將到海天爲關金山古金鼇與此相伯仲髙通鳥道兩崔嵬深入龍宮一空洞壯哉大觀乾坤中滄溟有際天無窮吐吞兮星日呼吸兮風雲有時變怪起雷雨滿盈之動成晦蒙上觀北斗定天極下指地勢惟玆水上之雙峯吾嘗濟州弭京口鼓楫中流屢回首仙翁招我上金山指防焦山引杯酒君不見百川四瀆先江河安流爭似驚濤多中河底柱復碣石江山非此如此逝者何子登臺我歌此吾道茫茫正如水

靑山歌【陸徳以昭欲刻予舊遊華藏寺詩於石予愧乎其傳也雪中偶興作靑山歌與之是山有宋張俊墓故擬諸桓山云】

吾聞太湖之上郡山叢防差一碧皆摩空玆山乃獨擅名字兩洞庭北夫椒東南條西來防經絡東將到海還盤薄左旋右引眞有情古色疑從天上落望湖亭如一巢小萬頃煙濤連樹杪七十二峯名者誰今古興亡云杳杳援琴曽和桓山歌斷碑破冢如予何振衣獨上最髙處滄浪調逺淸風多舊詔歸來病新起拭目江湖千萬里丹邱信有在人間玆山玆山無乃是老僧報我山花春題詩爲報山中人它日歌詞已陳迹謂君再拂湖邊石吾嘗一題少室三匡廬不知山靈謂我今何如

謝莫如山惠菖蒲歌

我有二奇石來自上下鐘是時我行自南復之東二物眞相從樓習習生淸風邇來數年委置庭艸叢新春有客贈我石其數與物皆相同問之云來自蜀中殊形異狀不可以模寫大抵荒崖絕壁自天生質非一日復有長江之水朝夕相撞舂其間歲月不知防千百乃成造化之神功東坡雪浪何似者吾此四物無乃堪弟兄有客謂予言此石置之盆可種九節仙靈艸南沙偶來觀謂客言誠好我將致之時尙早早聞扣門聲一童手持抱卽令童子洗石分種之如送仙人上蓬島走筆謝南沙淸貞願相保世上瓊瑤何足寶

中秋客歌【東廬至邀南沙】

今夕中秋月有華古奇石下有幽花惠山泉水荊溪茶酒名且出仙壇麻客皆能賦無喧嘩南沙未來東廬去抗手掉頭不肎住興在王猷放舟處雪月皆堪入詩句東廬去後南沙來艸堂獨對秋星開晚云冉冉生蒼苔我行中庭往復廻鶴聲報客慰我懷海月東生酒在杯亦有瀾庵在我齋今夕不樂何爲哉我題詩如作史明日揮毫二三紙東報東廬公南報南沙子

天趣園十景歌【地官蕭九成作園於延平裏第之旁名曰天趣園有景十皆自成也二泉子爲之作歌歌曰】

石壁巉巖天斵成一屏萬古長靑靑蕭園卜鄰得正直誰謂與立天無情磐石坦然在平地四望煙霞以爲際數人共坐尙有餘下布莓苔作文原泉混混何處來白虹委地聲鳴雷水哉有本故如是淸泠未受人間埃曲水流隨石渠曲曲曲春風動新淥觴泛蘭亭客如玊方池水亦瀦爲方汪洋數頃涵天光昔人曽賦半畒塘今也有客歌滄浪水碓有機非作巧終古周旋曽未了尋常成物不言勞更復何心較多少釣磯垂釣者何人千秋再覩磻溪春水淸見石魚可數旁有閒地堪經綸丹穴於今亦何有有窟如屋大於斗罏鼎已亡存杵臼應是山靈爲訶守漱淸軒外水漣漪仰髙亭前山崛奇丹靑盡物不盡意意在地官南望時

蓉溪書屋歌【都憲金公奉使還自江西訪予冉涇之上出涯翁先生蓉溪書屋記相示想望風景不可得見情見乎辭】

綿州城東結書屋秋晚芙蓉花簇簇主人他日一歸來手檢牙籖三萬軸花謝花開淸夢遙主人執法立中朝門前不植淵明栁觀裏曽歌禹錫桃主人懷思客賦詩此是諸郎擢第時西曹法吏春秋筆東閣儒臣雅頌詞君不見劍閣巉巖去天近左右峯巒相控引回首蓉溪云隱隱

松棚歌奉次涯翁先生

涯翁壯遊盡南東品題到處皆畱蹤老閒逸事情亦鐘筆底雲气成巃嵸乾坤奇觀此卷中有歌落落稱棚松眼前煙霧如鬱蔥野無夏屋胡爲幪胡不梁柱明光宮君子若人能固窮周旋地占五十弓脫去塵土將騰空上辭鸛鶴下蛇虫天畱奇崛當嚴冬實防糾結虛玲瓏蟠根定與東海通不然何以遊羣龍在淵在陸天機同多言莫如圖畫工神品妙得吟哦功使君驄馬纓垂紅偶入野寺披防茸閒將手剔古苔封行徧天涯亡是公防廻世上兒成翁靑雲後擁風前衝工師過眼徒憧憧豈復斤斧遭樵童松兮如鳥已出籠時來貴客僧鳴鐘尋常曲直嗟麻蓬誰將此物驚盲聾涯翁詩成五色虹突然平地起危峯南來吏牘兼詩筒知音千里如相逢雅哉淇澳非衛風

太白山人歌爲闗西孫太初賦

山人西從太白來東南勝覽窮天臺鳯歌落落復自和笑問楚狂安在哉江陵曽見子微否道骨仙風子眞有神遊八極偕者誰江上聽潮何太久山人西望防回首石室髙寒逼星斗六月爭傳雪未消萬峯誰遣雲長守南來遺我方山冠何以報之靑竹竿杜陵詩人不可作擊節虛堂風雨寒

再作太白山人歌

吾聞太白之山倚西極華嶽崚嶒勢相敵上淩剛風太古雪尙寒下撫蒼茫鳥無力吁嗟玆山有徑不與終南通士將避世往往遊其中超歷萬壑巢雲松伊昔丈人負芻者危言曾動河汾公至今談塵流淸風孫君關中豪仰止玆山髙自稱山人巾葛白布袍入山靜坐觀眾妙出指八極將翔翺胸有五色文眼底無靑紫名家自視出杜陵走筆題詩乃如史子長有語稱董生季主何心譏賈子邇來五見江東春南尋禹穴能知津相逢下我東野拜何人復謂秦無人我作山人歌物色其柰山人何山林歲年晚江海風雨多山人不歸太白空嵯峨

水北山荘圗歌

近來善學孟端畫眼中吾許張臨湘臨湘病後作此幅樹色慘淡山蒼蒼水北山人好事者要我題詩惠泉下秋林逝矣不可招臨湘臨湘亦其亞菊有黃華夜榻深長吟偶坐吾玉林罇前擊節與未已誰能和以無弦琴聽松庵裏廬山壁少日相防眼雙碧酒酣且作山人歌莫向山僧問疇昔

金山行送林提學之山西

大江之中有峯崔嵬屹然獨立不可動百川到此皆縈廻乾坤風气與水相移推來今往古無斷續中間有闔復有開順流直瀉忽此突然者儼如圭錫禹戴履防三才吾聞岷山導江東沱北匯茫然兩涯瞿塘誰爲峽灩澦誰爲堆洞庭東去小孤小又東千里行繞鳯凰之髙臺南徐望海只尺是靑天如宇置此防堂杯玆峯非柱亦非碣淸泠隔絕人間埃神宮佛剎半參倚唐鐫宋刻剝落生莓苔蛟龍隱盤窟鸞鵠棲懸崖上摩蒼茫下臨空洞兮不可以測度但見海有西戶江有東南隈一山二水理應爾嗟此卷石直從何地天將來水神夜戒百靈防萬騎驅逐疾走如銜枚吁嗟乎尾閭去終日昆侖防時回振陵風雨潮汐爭喧豗大哉吾道一逝者夫何爲乎有瀾日倒波今頽若非借此作孤障彼狂且悍將誰與之裁吾人定力如此石滄桑不變此石無傾隤送君須上最髙處商聲擊石開君懷太行絕頂更回首一航東海何如哉

貘皮行【成化癸卯冬予伺春試於京邸茹新寧自蜀來覲假我貘皮一寢處者兩越月而還之蓋至於今正徳乙亥三十有二年矣而猶往來於懷也九月之晦巴東尹黃章遣其子以是物來歸慨然有感焉越明日將考成我家廟齋宿容春精舍遂以借寢物異且適喜而有作曰貘皮行】

客從巴東至遺我一獸皮觀之非虎非熊羆三十年前嘗見之貘哉貘哉古白澤蜀中諸山多窟宅嚼鐡復吞銅他物更何擇獨出不知雲霧深狂奔但恨林原窄辟邪亦袪濕此語自古聞今夕何夕來吾門貘乎貘乎汝誠武吾將髙坐論斯文

禽言

防蠶防火昨夜小姑今夜我夜不能眠晝不坐火弗戒兮蠶受禍無絲可無綿可蠶死慘那防蠶防火

容春堂後集卷九

欽定四庫全書

容春堂後集卷十

明邵寶撰五言絕【十九首】五言律【七十八首】五言排律【一首】

容春軒六詠

瞻尼壇【精舍東有亭奉先聖孔子畫像前植杏樹爲壇其下】

畫裏瞻尼父庭前卽杏壇春風吹綠樹眞作泗濵防

擬渠井【壇之西有地一方畫爲井田之形藝蘭蕙諸香艸】

橫渠復古心紙上聊云爾我畫我中庭亦復橫渠紙

先春臺【浙人貽紅梅一株與故有白梅對植庭下臺以數石】

兩樹分紅白同然見復心開花還結子吾道古猶今

晚秋圃【精舍西樊地種菊】

秋菊有黃花有朱亦有素靖節醉東籬爲識花心故

黿峯庭【黿山石一樹精舍前奇而不怪通而不巧】

萬古水中山一峯山下石古貎獨蒼然不受風濤蝕

鐘石沼【二石自湖口上鐘山攜歸置之盆池其一防屼其一穹窿】

石鐘以聲名無聲安取此風水月明中我憶東坡子

題扇贈趙宅之

苦熱思髙眺王孫勝有樓城陰連塔影山月入溪流

顯上人送茶題扇答之

祛暑方靜坐茶來淸我心銅槃小泉石緑樹一堂深

聞歌【二首】

久不聞山歌南風五月多牧童呼伴侶吹笛下西坡久不聞水歌溪上夜如何一聲長復短隱隠度煙波

書國臣扇

有物能生風如雲起太空颯然涼似水人在玉堂中

題國英扇

防竹不問主聽松還對僧山中春欲暮此興復誰曾

得月爲星士作

與客講虛中明月照我懷懷中亦有月元從天上來

題琴泉

手弄朱絲弦音從太古傳山中無和者幽澗落寒泉

伯川以生日詩來口占代柬

謝客不謝詩謝詩應太俗笑舞老萊衣髙歌對慈竹中秋日許東廬過我至晚乃固辭去口占一絕

君因賞月來賞心不賞月一夜冉涇船千古王猷雪

爲張云邱題畫用其韻

夢裏詩情逺閒中筆力長云邱本孤絕更愛竹風涼

知微病口占問之

秋雨山僧病經旬我不來夜來來老圃報我桂花開

贈吳鷹揚

湖上初逢地城中再防年白頭今老矣靑眼故依然

寒日齋居次見素公韻

供茶須地栗【卽野茡薺北方有之】和藥謝天麻山鳥投風樹江鷗避雪沙近招醪飲薄逺札絹封斜深巷臨涇曲弦歌自一家

送李白夫【白夫還自應天同考訪予艸堂詩以贈之東山謂司馬劉公公嘗有書附白夫見貽故云】

他日蘭溪上相知尙未深東山千里夢南國兩年心長路防孤劍髙枝待上林朱弦寥落久三嘆對希音

祠山廟火詩以弔之兼慰孔道士

古廟前朝建咸淳紀在碑千金未足惜一火竟堪悲回祿增鄰戒嘉平罷裏祠羽人愁且病風雨夜何其

送浦文玊防試

雪色照行李江帆影碧空壯懷離別外長策對揚中風轉扶搖上星廻斗柄東濟時公等在吾道付防鴻

送劉介夫四川提學

蜀道兵戈後君行爲作人冬深方度臘江逺故從岷鐘鼓堂壇曙旌旗道路春錦川明似鏡天與照風神

慈壽爲林鎭江賦

名郡臨江表思歸未得歸遙持揚子水劇舞老萊衣秋壁寒逾峻春陽逺更暉徴黃仍漢典重誥到慈闈

元日試筆答浦文玉

輕著風吹桞深將雨裛花詩筒春有艸硯滴海無涯歷紀還元日車書正一家晴洲堪共眺新水荻生芽

明日疊前韻

秀句傳新歲應知筆夢花昏初廻斗柄春已徧天涯有客眞徐孺多書豈鄴家朝來防艸色隱隱在根芽

東廬見過

客從寒日至下榻對梅花它夜月千里伊人水一涯病懷違酒社老興托詩家再過須爲約春茶漸有芽

又用韻柬南沙

有風門獨掩寒徑久無花客舫維城角吾廬傍水涯閒將尋奕者靜復謝禪家茗碗何堪供山童掘筍芽

送陳嚴州嘉言

舊守持新節江邊問睦州春星觀雨駕秋水濟川舟風瀬迎騶騎雲山帶驛樓範公公所慕到處得追遊【嘉言前守饒州】

贈余鴻賔

晚領儒官檄眞成闕裏遊諸生今復魯吾道故從周凍雨隨春作涼云接海浮古松防挺防應待棟梁求文玊送雙蓮有詩將之次韻爲答【二首】

水國秋風早雙蓮若爲攜對時占舉首觀物興思齊茹苦辭熊膽行空信馬蹄相防淸露溢仙掌不湏梯投我淸心物筠籠故故攜如聞歌和越眞解味忘齊甘露分松頂香風逐駿蹄髙登飡沆瀣從此是階梯

秋蓮走筆答文玉

秋蓮如晚子應有物持攜雙玉價難並羣珠數已齊色鮮浮露羽香逺逐風蹄太液九天上朝來何處梯

謝生荔次友人

有客傳閩荔懷君我更攜時和成地勝物論待人齊蜜薦連龍眼塵封謝馬蹄因思南極貢航海復山梯

聞東所訃

東所不可作其如海月何百年淸靜坐一日激昻歌夜雨梅山道春風贑水波白沙遺像在老淚欲滂沱

南軒爲陳廷儀賦

南軒何處是負郭小橋東客復來今雨山如對此翁有懷將獻曝無慍亦歌風期日往稱壽老人星正中

贈周育齋

風雨秋堂冷公來便作春雅情長共物妙語不驚人池養寒泉靜園收碩果仁飄然還畫舫湖海自知津

送李司訓

九載成賢日超遷在此行飛龍重覩象鳴鹿屢聞聲雨露春方早江湖晚更晴東山讀書處回首有餘情【東山書院在余漧李余幹人也】

菊花荘一首寄吳憲使

東籬千古意今在野橋東乘興者何客忘機有此翁關河雄鎭後風雨醉吟中我亦開吾徑秋來得防叢

述事用澹成韻

世事弦歌外吾廬揖讓中竹深云冉冉苔滑徑重重我獨觀生理人徒問坐功秋深苦多雨眞欲訟雲龍

再用韻答文玉兼賞佳句【二首】

秋月將夜林居自老身社無邀酒地裏有和詩人照隱防懸鑑窮擬駕輪一明千里共愛子筆如神詔侍寧親日弦歌報主身靜中眞樂地病後有閒人月水雙涵鏡風天一轉輪達觀無不可碌碌恐勞神

見新月用前韻

獨恨中秋月年年照病身星邊槎有客江上笛何人兔影還雙杵蟾光欲半輪萬峯天柱頂愁坐正馳神

遣夜用前韻

吟遣初長夜愁將久病身地寛吾愛我天逺此懷人北共星從極西生月在輪披衣還起坐無汨是存神

漸霽

漸霽驅愁思無風稻正花徑來今雨客煙起野人家晚榻將新月秋溪有淨沙東鄰知我興多事報山華

答文玉

詩到謠還步秋庭落細花百年雙老眼一代防名家煙徑兼疎雨風溪帶淺沙不知城郭外何處更淸華

再答文玉

有客題新句吳箋動墨花市橋南北巷鄰屋兩三家江水初辭峽溪金故出沙病夫饒古意極力謝浮華

分胙饋東廬

病起乾坤大秋分日夜中山花還我徑露艸更天風膰爼分淸廟詩筒寄野翁南樓明月夕誰與一罇同

贈鍼醫羅某

百年江海興南粵又東吳陳榻還曾否騫槎信有無神功人擲杖隱計市懸壷歸到仙巖下重防五嶽圖

次韻答顧與成

寺憶重遊處僧房古澗陰詩壇曽有意禪榻本無心未敢忘周夢焉能和越吟思君時極目湖上兩云岑

次楊支硎題惠山泉韻

公來多逸興勝賞獨於斯水徳元無滓山靈故有知泠深方汲綆瀑逺自降旗古調誰能和風湍下石池以雲南芥菜送文玉文玉有詩用韻答之

病起親畦菜常懷飯我恩有方能入藥無和未成飱迹比防蹲野心忘鷃適樊慈闈亦知味吾不愧曾元

再答文玉

殊方傳美種雨露共天恩葅已供時薦羮還勸客飱夢基君亦蔡學圃我應樊莫道冰霜地微陽復起元

夜宿華甥夕話齋與許東廬敍舊

坐共靑燈榻眞成夕話哉暄涼才問昨晴雨未知來臘放詩人筆春分野老杯梅花應識我相對一徘徊

送徐提學

兩浙多才地三年化雨深何人悲櫪馬有客賦鎔金歌向胥潮聽書從禹穴尋舊遊吾所愧棠樹未成陰

題扇贈侯刑部用姚少師泉上韻

三日金陵道江船趂曉開泉甘容我住山重爲公來石愧元章拜桑憐著作栽冬深初雨雪春色已盈杯

泉上次姚少師

江左此亭古原泉若爲開龍噓山雨動魚躍水風來菉竹曾聞賦金蓮不見栽晉人如可作此地復流杯

庵少宗伯見過

病後相逢處猶疑十載前君行當要路吾道在寒泉軒坐風初靜城居地偶偏麻姑壇可到誰共賦遊仙送謝景州【侯起家鄕貢歷官太學數年而總賦吾郡淸徳表表可頌禦史謂州守正官也於是乎舉侯之初至嘗謂予曰防吾分也不敢自言去之日當知之今侯去矣於是乎言】

財賦南畿郡文章太學官淸爲輿論重老覺仕途難臺斗天何近滄瀛地本寛董祠千載後再拜肅衣冠

元夕過南沙南沙有詩用韻奉答

月比昨宵昏堦墀尙有痕主人將就榻童子正敲門市上燈初靜齋中席舊溫阿咸能從我病力獨乘軒

以泉寄庵將之以詩

星漢孤槎畔風濤二月前不來今雨客聊寄此山泉使出鄕闗便家從驛道偏曽聞路人語塵世有登僊

薏苡粥次涯翁韻答張提學

舊是南方物新從北塞傳兩封何鄭重萬顆自勻圓入劑堪充使加飡漫擬仙無心成故事涯老賦詩年

雨中懷侯世卿

半月黃梅雨懷人意獨深吟長唐省漏夢逺宓堂琴活水通涇曲甘棠防野陰泉亭千古勝畱眼共登臨

疊前韻

不枉河陽駕東亭艸徑深雨餘方策杖風至自鳴琴病榻忘周夢郎曹惜禹陰未須嗟室逺時有簡書臨

次浦文玉對池荷【二首】

超然不見埃池上見花開華嶽詩中望廬峯夢裏廻江湖吾道在壇席若人來逸調難爲和天工自剪裁朝露灑炎埃紅渠相映開色深從水出香逺遂風廻華國將移去懷人幸折來江南多舊曲知是女郎裁

讀陸民望墓銘

愛君不能薦深負百年知吳越觀風地秦淮步月時淸修堪立傳惇厚稱爲詩讀罷南沙誄淒然涙欲垂

壽徐封官

老拜封官命歸來髮未皤巷深塵事少園小野情多久視天終定初生日又過壽君無長語擊節逺遊歌

夜坐懷東廬子

有客經梅裏東廬興若何萬尋靑壁逺一徑綠陰多白日羲皇夢滄浪孺子歌新涼且明月下榻相過【錢忠言言每過梅裏東廬子必門坐而吟哦聲聞於舟】

文玉詠吾石次韻答之

有物元如此無材柰爾何云髙千仞小山靜一卷多新刻磨崖字遺聲擊磬歌不須袍與笏意到卽相過

春日懷史敏甫

燈夕何須卜陰晴月在天懷君將縮地別我又經年涇上晚獨立梅花春可憐惠然如在卽重詠惠山泉

慰秦國英哭子

哭子情無極慰君傷我心幽魂靑嶂逺老淚碧潭深麟趾空占夢椿庭正惜陰荒亭重延佇天道竟難尋

宿知微山房

一宿山中寺王郎兩月情榻云春坐暖牕月夜防晴茗供新分水鐘聲逺隔城知微請題畫政及我詩成

發文正公弔書後有作

子在心常北吾歸道未南書從春後絕慟豈病餘堪詩興江山老憂懷嵗月酣百年函杖地猶許夢中防平生一瓣香今日托人將鴻雁南來少風塵北望長【時聞有北邊之警】回天曾有筆濟海竟無航畱得遺文在星辰夜夜光

漫識金山酒公因賞識人【己巳春寶以總漕至瓜州防翁飲予金山寶曰異哉此酒寶不飲十年矣蓋意公所饋內法酒也翁曰此揚州所釀耳是冬入朝具以告公公曰吾未嘗饋希大在坐曰某實饋之公曰知味哉若人可知不錯了江西秀才】憂爲天下地笑返雪中春【是歲逆瑾將置寶戍至閣下議石齋先生曰邵某云云李老先生知之於是乃得致仕云】山色言增重泉評意出新【公寄題惠山泉詩有曰地官侍郎心似水平生品泉如品士似雲江水不同淸此山自得靑金精】北行人漸逺愁見水粼粼【時寶親送寧兒至河濵】

有句傳江左長教和且歌【公近爲江南人題詩書其尾曰二泉爲我和之又有曰二泉見之其能黙焉而已乎】未應知己少自是愛人多雲野秋無雨風江晚更波傷心門下士鬢髮漸成皤

盧侍禦師邵言文正公除夕之夢

夢裏題詩處悠悠萬古心鳯衰吳嶽逺竹老楚江深南極星方照西涯月竟沈繡衣能語我歌苦不成音【師邵云乙亥除夕夢有人持畫竹求公題詩成止記二句曰如聞鳯鳥今哀矣欲采瑯玕柰逺何】

聞錢伯川訃

伯川俄大病哀甚哭無辭未畢慈親養空勤聖主期湖山春正爾風雨夜何其更憶新亭上髙文記兩知

雨中寫野景

雪應初春少龍分昨夜靈瀑長疑落漢槎逺欲浮星沙鳥兼云白風萍泊岸靑漁船投酒市吹笛過前汀

雨霽和文玉【三首】

雨霽詩初至朝來鵲有靈老農頻望歲野史亦占星風水縈新碧雲天露少靑五湖堪一望髙閣瞰鷗汀霽景還天道吾詩亦性靈檻浮少陵水堂倚太邱星城日低仍白村煙逺更靑客愁殊未已云隱隔溪汀連日愁多雨還誰歌雨靈已防船入市安用駕衝星葵掩庭中赤蒲添石上靑何時步新月策杖過沙汀

送王同知之處州

伊昔曾遊地今還送故人舟橫吳浦晚駕轉麗陽春山靜南無粵星明北有辰不須論展驥天子重臣鄰

送楊學正之安陸

老臆吞云夢於今在眼中楚材元有望湖教故多功山色連平野江流入半空誰爲三鱣頌夫子又關東

送伍禦史汝眞之廣東

煌煌嶺南節迆邐過江東歲月馳驅裏山川感慨中有天還北斗何艸不秋風如見王宜學相思道病翁

與王子春夜坐

君來下我榻大熱得淸風夜色髙低樹秋聲逺近蛩詩曾驚鶴老數已動楓翁萬卷吾堂在煩君校異同

湛空爲僧作

京塵如海水明眼本來空折葦流沙北扶桑斷石東百年無夢後萬象不言中步還西上廬山問逺公

夜坐有懷浦文玉

哭子身仍病懷君我亦傷江湖秋欲老風雨夜初長鶴夢蕪汀逺蛩聲艸砌涼兼葭空獨賦愁寂不成章

寄薛石泉

此叟何如者山中有石泉潤生晴谷雨光動夜潭天鑑影空坡老題名重羽仙歲寒吾道在須記定交年

九月一日同諸友行山中【二首】

晚秋逢霽景山寺恣幽尋霜樹丹猶淺寒潭碧正深竹罏鴻漸茗松榻頴師琴亭上還髙眺悠然萬古心龍阜秋云外微茫徑可尋鷗情滄渚逺松影白雲深風逼重陽防泉流太古琴艸亭春色逺猶是浴沂心

爲潘復軒題畫

兩山藏古寺一道瀉淸泉老衲偏知路髙松不計年橋通采蘋澗林起煮茶煙更愛王中捨長謠廬嶽篇

海洲菊花荘小燕

黃花方對酒有客復鳴琴此老歸來興今吾病起心落英曾物色疏越自聲音久熟江頭路橋東更可尋【涯翁寄寶詩有江頭路熟家家到之句】

汪司成器之燕二泉精舍器之爲予作精舍記先是三日寄至

一杯山館酒十載歲寒心病起懷君切文成望我深江湖方逺歷邱壑且幽尋已辦題名石公來始自今

除夕感懷

病後逢除夕燈前感壯心梅花萬古色雲樹一庭陰客去仍懸榻歌成復聽琴蘧瑗思寡過千載有知音

送秦國瞻赴應天判

【國瞻佐京府告別於予書此贈之予於國瞻有一日之長故多防焉京尹白公輔之子同年友也見國瞻如見予聞予言將無爲國瞻防益者乎】

南國今丰鎬東郊舊畢陳保釐資一徳相恊賴諸臣城險瞻維石江深渡有津謁陵眞對越適野極咨詢漢史聞書鳯周風想賦麟轉輸民力竭湔滌聖恩新牧苑曾歸地乘輿亦濟人羽儀防筮漸棠憇聽歌豳日月光偏近山川气孔神吾賢應妙簡尹伯況同寅此日棲鸞地他年燕鹿賔省臺虛席在珍重報君身

容春堂後集卷十

欽定四庫全書

容春堂後集卷十一

明邵寶撰七言絕句【六十五首】

題余立夫扇次企齋

乞得塵途未老閒卻因多病負防山春來擬作吟詩社一月同君十往還

次見素翁送子【七首】

雪餘詩到病夫驚素老丰姿紙上盈笑折梅花伴孤詠海風吹月不勝淸

愛才成癖謂公偏吐握曾聞古下賢嗟我懷人無所報一罌將汲惠山泉

勸駕南來雪滿山到吳先慰病中閒而翁愛我時飛札更有淸言在夢間

庭訓防來字字眞老於吟詠轉精神滄洲吾道平生語不道蒼生望在身

策名方際風雲防問道須從水陸宜山下出泉庭訓在百廻千折定東之

久矣聞君一見之雪消東渚晚舟移百年家學重敷對臣子孤忠天地知

用世無能且病身卻勞長者寄書頻慈闈春酒堪時獻歲有山田亦未貧【莆陽林志道發解北上道出梁溪訪子艸堂出視尊甫教言某辱公愛久而志道尢惇雅誼不敢黙也病餘久謝筆硯殊不成章良用自媿耳】

除夕知微餽泉先是有懷因附之

兩罌泉水一童來向日茅堂午正開謾謂淸風無可報雪中詩爲寄僧裁

睡起偶書【二首】

虛堂午熱睡不得聼客髙吟公甫詩詩當好處卻恐睡正是隔簾風動時

人言心靜不愁熱涼風不來涼意來從今夜夜有月色更愛艸堂南向開

春日奉次涯翁老師【二首】

獨坐心情病後長已教童子任耕桑采新時爲髙堂獻西自山鄕東水鄕

一枕羲皇午夢長有詩不敢和柴桑燕山靑繞今京洛卻指程門望帝鄕

爲華文逺題畫次顧東江

松枝落落骨欒欒風動寒泉更好防湖上幽居故相近他年曽此賦斯幹

卽席題扇【韋軒飲子松風閣】

同向山中試茗來松風髙閣倚崔嵬興酣別院尋僧去卻愛幽花滿路開

撲蝶圖【宋裕陵筆】

花雨初晴日正東遊虫各自領春風狂童不識荘生意漫把閒情逐夢中

贈錢校書

夫椒山前孤艸亭水風吹月秋冥冥客來鶴去主人返七十二湖上靑

題竹送李司訓

送客將歸歌復歌諸生攀挽欲如何竹枝把作松枝贈歲晚相防思更多【李君秩滿將行諸生請詩者踵至予謂可以觀師道皆有以與之周生以畫竹來復賦一絕蓋江南詞也予嘗聞余幹舟子亦善吳歌試以授之如何】

燈市追和錢希翁

獨向三橋靜處行松棚落落帶春星城中月是山中月一有燈光分外淸

爲葛元兆題扇

靑藜爲杖葛爲巾采采山中百艸春歌罷紫芝還自和九殘日未逄人

吳心逺惠新茗重以盆蕙走筆謝之

題書正爲山翁問忽報山翁使者來坐有香風起何處山中花在盎中開

戱答許東廬【二首】

春晚天涯有所思詩來剛值落花時靑靑竹筍眞如玉珎重還教棘防籬

主人心逺客來稀剝啄聲知是也非問訊何如還道甫數行書與一童歸

夏夜足成春日之句

春風門巷冉涇西興到新詩漫自題鵬翼順風滄海夢桃花流水碧山棲

椶蒲【二首】

椶櫚根老久應捐漫托昌陽爲引年露下髙天秋澗冷山中人作水中仙

椶本栽蒲故有之水邊石畔鬭新奇相逢若問通仙否直待形容變盡時

再韻【二首】

老朽判爲世所捐定交今喜得靑年淸泉白石非君事行作蓬萊頂上仙

蓬萊路逺未能之水上枯槎也自奇劍佩森森人似玉羣仙初謁太淸時

次南沙謝菜

敢誇異種出雲南老圃新畦也自堪擊節有誰知此味介君能辣白能甘

贈周含山

五年佐邑平如水更有餘功及我泉何地含山君莫問兩般疆宇一般天

奉次涯翁先生冩眞【二首】

萬古勲名百歲身古人風采在今人丹靑縱有如神筆難寫胸中一防春

後天不老是公身今作人間野服人若問向來黃閣地東防芍藥有餘春

題景婁翁壽藏追次張東海韻

乾坤隨處是行窩漫聽人間哭且歌莫問向來登嘯地太湖秋晚水增波

奉次涯翁先生漫興【二首】

新爲鄰人短築墻竹邊小徑舊升堂病餘謝客渾無事童子猶嫌洗硯忙

水調山中不用符老僧仍挾古茶罏晚來送客前涇去問道前涇月有無

戴文進春山疊翠圗

戴翁筆底有春山萬疊風煙尺素間好似西湖新雨後兩峯回首六橋灣

王友石枯木竹石

何處蕭蕭玊數竿樹邊石畔晚風寒王郎標致元如此每向人家畵裏防

鄒就閒見訪

三十年前見此翁靑春標格舊家風而今白髮垂雙鬢秋水依然是碧瞳

米老拜石圗

眼底巉巖萬古珍乾坤回首防風塵公來一拜還袍笏不道天涯有美人

王友石渭川煙雨圗爲施克文題

此老胸中有渭川筆端能雨復能煙休論畫法如書法曾向松庵讀史遷

施克咨友石竹枝扇靣

石庵畫竹人爭賞尺素流傳知防家偶見平山亭子上長吟落盡晚春花

謝張提學惠薏苡仁【柬云涯翁作粥服之有辟濕之驗】

辟濕初聞薏苡仁涯翁詩裏見來眞東風吹送臺端貺活火山泉共作春

贈鄒光懋

五月蠡溪新水生菇蒲出水與堤平望亭南望太湖白溪上詩人無限情

謝張巡撫惠廩米

廩人珠玉辱多分南浦猶懷共水雲作粥便將和薏苡涯翁詩自學臺聞【春初張提學寄薏苡仁兼致涯翁老師絕句詩言和米作粥已濕有效故及之】

爲鄒文謨題畫贈劉古田

黃鶴樓前江漢流十年鄕夢在中洲而今木鐸翻琴操又向閩南望楚州

詠史

麻衣力盡泣孤臣回首江南艸色新獨恨乾坤如許大首陽無地可埋身

春庭八絕句

三年種松五尺彊松枝盤桓松葉長歲寒節操久應見春日開花淸更香

偶栽梅樹是紅花每嵗花開對客誇知己相防心自白盡將顏色付詩家

菖蒲本是仙靈物卻爲冰霜穴底藏過盡東風更梅雨水中央防婉淸揚

西園移來兩叢竹千古湘臯宛舊斑莫道吳天非楚地主人眼底有江山

新梧樹傍舊桐栽俱自靑山寺裏來防見霜黃春又緑有詩空和鳯凰臺

買裁金橘短婆娑向來洞庭風雨多分付蒼頭好澆灌莫教人力負天和

燕居亭前石子臺兩株銀杏一時栽莫言未得弦歌地畫裏尼山許見來

九畹新成古井田滋蘭又似賦騷年不如無界還無數雨露茫然太古天

題畫送胡仁夫【二首】

酌泉飲君君莫疑此泉徳本與君宜煩君持向開河去宋老祠前奠一巵

東山寺裏相逢地陸子泉頭再防年震澤煙波彭蠡月乾坤回首一茫然

望云庵爲林提學題用素翁韻【二首】

白石山前雲气深有時飛起有時沈太行頂上南回首千里慈闈隔歲心

黃河東繞太行深云薄西日未沈萬里乾坤同一慨北南行止兩無心

雨中柬文玉【二首】

雨中閉閣自焚香門外詩來故故忙夢裏風騷猶逺在卻教白日破羲皇

梅天散帙動蕓香誰信閒人盡日忙不見靑藜照淸夜欲將遺事問東皇

寄許東廬

衝雨衝風一事無東陂南蕩水連湖興如王戴非因雪他日休煩作畫圗

題石庵畫竹

蕭蕭數葉不勝防到此方知畫竹難誰信中書曾放筆片時行盡楚江幹【涯翁有題柯丹邱畫竹詩曰休將畫竹論難易剛道繁難簡更難君防蕭蕭祗數葉滿堂風雨不勝寒石庵此幅足以當此不知丹邱所作於此何如也】

爲兪立夫題秦務本小畫

詩興逢秋日漸深相知獨寄畫中琴靑山影照斜橋水時往時來共賞音

聽松偶成【丁丑十月廿八日】

秋深水國來鴻一夜悲涼見朔風行徧冉涇無語者聽松閣上哭涯翁【某以翁小像懸松風閣旬月一謁之】

成汝從惠鱸魚口占答之

溪邊漁艇日相尋誰遣鱸魚動我吟我膾我羮人莫易當年張翰亦勞心

容春堂後集卷十一

欽定四庫全書

容春堂後集卷十二

明邵寶撰七言律【一百三十首】

白石艸堂奉次涯翁先生【二首】

【涯翁先生爲林鎭江廷元題白石艸堂詩防肓將至江南二泉見之其能黜焉之語輙用韻以歸廷元情見乎辭】

北望長安近日邊春風函丈憶當年新題歲月經綸外晚節乾坤杖幾前詩卷有情多汲引門墻何日更延緣朝來忽對林京口卻道西堂別是天

艸堂回首海云邊舊路依稀防隔年白石峯髙幽興裏滄江水濶大方前閒來月櫂頻乘夢老去雲巢再結緣領得涯翁新墨去文星長照斗南天

又用前韻寄林鎭江

詩興時來案牘邊故山風物自年年淥分一水橋南北靑擁羣峯屋後前明月半窻空有夢淸風兩腋竟何緣秪應獨上金山寺吟倚滄江萬里天

雨坐用舊韻

檐澑聲聞隱幾邊去年多雨復今年林臯緑樹層城外江浦黃梅五月前夜榻長懸須雅客晝簾深下謝塵緣西山雲气東山月他日容春亦此天

靜中寫懷用前韻

策杖山邊復水邊病餘翻喜得長年風光共逐初晴後春色還憐未雨前何處乾坤堪一嘯平生泉石本多緣閒來獨上西樓望古華峯髙正倚天

寄崔工侍民瞻用前韻

郴州南望楚云邊顏色長懷別我年嶺北春從梅折後衡陽書在鴈歸前雪淹夜榻無佳興【己巳冬在東朝房】月照秋槎有勝緣【乙丑秋在江西滕王閣】病起萊衣方再舞晚風吹雨過梅天

答朱云厓何梅壑復用前韻

腹笥便便不姓邊暮年詩興似靑年一春風雨題緘外萬古江山放筆前壑倚梅花眞入畫云生厓石自成緣晚涼相過須乘興酒在淸罇月在天

又答林鎭江

麻姑山下石磯邊艤櫂逢君是此年落月夢長千里外歸云心逺九峯前東曹吏牘忙中事南國詩筒病後緣公暇漫從江郭眺滄浪歌起白鷗天

壽涯翁老師用癸酉守歲韻

濯纓歌罷水無塵靜裏乾坤太古春藜杖有情隨興逺防毫無象與時新星辰又值初生日山斗同瞻未老身白髮門生江海上捧觴眞羨在庭人

閒居用舊韻

短墻隔斷市橋塵地爲容春早得春春雨卻扶嘉樹老艸堂方舞防衣新經綸不入間邊夢筆硯長隨病後身剛愛緑陰簾閣坐抱琴驚見扣門人

書院新成再用前韻【二首】

小堂開向綠陰邊故老相過問往年水接少陵新檻外艸生茂叔舊庭前山從西望城才隔溪自東行路亦緣防醉獨歌人莫訝春衣初試晚晴天

書策重繙架上塵兩年多負病中春手將筆試初知健心與盤銘防見新方得養親眞愛日未成報國敢輕身冉涇門巷深如許擊節髙歌不和人

秋夜與東泉瀾庵坐月

病起尋詩此夜多隔簾月竹弄婆娑燈光相對知人否酒戒未開如夜何它日更期天澹蕩去年猶憶雨滂沱西風吹綻東籬菊湏向花前一浩歌

病起山行

半年病足懶登山咫尺煙霞夢寐間再到欲題新歲月相逢爭識舊容顏流過亂石淸泉靜飛盡浮雲翠壁間漫道坐來多渴思一茶還待老僧還

寒日懷臥云上人用昌黎韻

病餘情緒還無賴久擬臨泉洗宿埃載酒定須三宿返送茶時復一僧來身從白日風時避眼到靑山雪處廻爲問西齋懸榻地荒云和葉防堆堆

甲戌正月三日山行次史敏甫

萬壑春姿一夜還畫船載酒共防山泉經古寺自雙澗亭倚危峯還防間眞樂竟須同客醉浮生何必羨僧閒南巖更得和風早笑索梅花不作慳

徐用中寓松風閣詩以爲問

舞雩何處問髙壇松閣春風晚帶寒病起不須操幾杖詩成剛在憑防幹榻緣徐孺初教下罏爲王郎試索防我欲坐君聽古調隔墻還有玉千竿

雨中漫成

陽春門外水田田野老歌聲逺近連雨應雪來曽計日月從星在故占天漫防東渚橫孤艇久擬南風振五弦更愛亭前新種竹一畨沾灑一森然

寄許東廬

老去詩篇興若何一春城郭少經過陰憐緑樹風偏好濕怪黃梅雨太多靜力更憑閒打整狂心都逐病消磨勞君問訊無堪報防醉亭前獨放歌【防醉亭在容春精舍取康節詩意】

答桂子朴

南行將母防須悲浙水灘髙恐到遲秋月春花皆我夢海風江雨此何時孟郊心苦吟遊子韓老情多賦別知盡把新懷對難弟玉峯回首思防迷

聞李四順訃

百年家學有箕裘晚擢髙科仕亦優北斗望中心鳯闕西山歸處首狐丘一封誥尙虛新墓萬卷書還滿舊樓最是渠南亭子在黃梅細雨不勝秋

次楊淡成

去年鴈早曽聞賦今賦還聞鴈晚來信入上林云有路居空彭蠡水無陔獨防黃菊疑秦令未獵長楊媿漢才莫道喘牛非我問飯牛歌罷自生哀

贈邊伯山教授

防盡長安一日花還從八月返星槎儒官故冷師模重宦路𨿽迂國體華地接蘇湖風有自天空蓬閬海無涯棟梁榱桷皆時用歌向先生不是誇

送費鵝湖先生歸鉛山

歸興乘秋度玉山始知佳境在人間云鴻影外江湖逺臯鶴聲中日月間祕閣文章天下手都門圗畫老臣顏感公相問無能答病客江南正掩闗

壽賈封君

上壽人膺太史封白頭林下慶遭逢淸時恩典隆冠冕令子文章重鼎鐘鳩杖晚扶閒處立兕觥春映醉時容仁源不在南陽水莫問今生菊防叢【正徳甲戌秋賈翰長鳴和書來言其尊甫封君壽九十請詩慶之封君予在許時所敬愛者詩之慶其能已諸時予病新起有詩而未克書越二年丙子秋七月望始克書以歸】

屋舟爲京口錢宗玉賦

風波懶逐世浮沈小閣憑虛敞素襟采藥每牽浮海夢乘槎聊遣濟川心水能載覆旁觀久天與周旋獨坐深聞道江南船似屋中泠何地覓防陰

幽居四詠【涯翁老師近寄至園亭四詩正與幽居景物相合依韻寫意聊以自適他日有便將呈焉請教】

樹色

乍濃還淡弄朝暉樹色依稀定是非樓上望回川歷歷城陰遮斷路微微曉云有影團傾蓋春水無波淥染衣獨坐懷人心正逺天空渭北鴈初歸

花香

花气絪緼共暖風誰從起處問西東偶來似與遊絲下卻散還隨夢蝶空曲檻有時應獨駐幽居何地不相通等閒擬得涯翁句已落人間色相中

鳥聲

一鳥不鳴山可憐更憐鳴鳥過檐前友聲信有如鸎語喜報曽聞是鵲傳南國音成非別調北牕夢醒正閒眠近來習靜心初定獨把無聲寄五弦

鶴舞

誤向丹邱共羽流多情今得此亭幽長鳴似與髙人語屢舞誰於醉客求風羽九逵能抗晚野心萬里欲橫秋試將衣袖閒招引轉盡花陰意未休

自和幽居四詠【昨和四詩以專詠物而略於所見玆復用韻如左】

晚晴無物不含暉此樹天將悅我非一碧故防秋水淨半黃初著曉霜微吟隨望逺長憑幾情憶陰多坐解衣莫道寂寥誰與共天風時引白雲歸

忽有幽香共午風小春庭院菊籬東一絲何處來應逺百和無端界本空漫道芝蘭隨物化眞聞黍稷與神通麓堂地隔四千里三嘆餘情數紙中

綠樹春聲正自憐秋深幽鳥復庭前谷中音似聞人語池上書應爲客傳短調自須風靜聽多情誰起日髙眠閒來漫擬成新曲長嘯臨流付一弦

饒州遣鶴剰風流小圃新開竹徑幽見影淺將於水監聞聲髙欲自天求圖中恨識靑田晚夢裏疑防赤壁秋莫向主人撩醉眼病餘如我且須休

寄吳憲使

濂涇艸堂淸可憐幽期已在立秋前社中詩自無新什方外書應有別傳野曠正堪乘月步日髙猶爲避風眠伯牙山水鐘期耳萬古知音不在弦

壽涯翁老師【甲戌有詩酒托黎判簿轉上秋九月始達故詩中首謝之】

緘詩到已過弧辰十月書回墨尙新獨樂園成身未老靜觀心在物皆春千鈞筆試三杯酒數仞墻趨四海人古華山泉深更逺年年持此慶生申

壽吳憲使【憲使吳海洲開六十之燕某初勿藥未能往稱觴謹奉春酒一尊侑之以詩】

東藩回首興飄然須信吾儒有列仙湖海正當初返地星辰還值始生年南山靜對陶潛菊春酒香分陸羽泉笑問丹丘何處是爲君重賦逺遊篇

觀紅梅次玉林韻【予庭舊有梅一株故有觀梅之約客復以二株至遂以起興】

兩樹新從浙上來一株先向檻前開春回老榦經三月酒人酡顏定防杯畫筆詞鋒爭勝負花情人意兩徘徊玉林髙唱南沙和月上東山客始回

淸興逢春似水來紅梅花下小筵開盡將顏色降詩律獨引風情入酒杯積雪不知香逗𨖻落霞還與影徘徊海棠更有西軒在賞事眞須第二回

雪中紅梅

紅入梅花淡更妍一株曽向麓堂前爲春獨步還今日與雪相違又防年素質已參丹鼎客朱顏應作羽衣仙憑誰喚醒羅浮夢不信瑤池別有天

得莫如山浦文玉和章復用韻一首禁體物語

初陽一防便成妍占斷容春小閣前犀浦有招須避地海棠相見定忘年姿容漫倚云邊客香影空傳海上仙寄語詩人休物色已知描畫不如天

送梅

吹殘玉笛有餘妍愁向東風問雨前共矢心情如白日長畱顏色似靑年防過春陌且從客飡盡朝霞還訪仙何處江臯可遺玦羅浮回首海南天

再詠紅梅【梅禁太嚴濟之以寛猶琴之有泛聲也爲知音者報】

江頭兩株來越人卻依舊樹爭鮮新竹松相與可偕老桃杏不知應妬春特書方將補月令殊色乃復煩花神倚防獨對東風語萬古淸香眞絕塵

送秦中丞國聲之湖南兼呈東山先生

中丞旌節自東來黃鶴樓髙倚憲臺江漢朝宗千古地風霆鼓舞一時才洞庭水濶春初渡衡嶽雲深晚正開老矣東山煩問訊蒼生回首柰何哉

送華大參文光【春寒且風深坐東堂玉林翁至特索梅心送行之作卽請限韻成二首兼簡劉提學】

老鶴風淸蜀道寒使君直節動朝端峨眉月小天非逺灔澦春深水正寛今雨客懷還對榻平生交誼自勝冠益州畫像聞猶在石本憑君一寄防

兵戈銷盡蜀江深甘雨和風使者臨寛得一分非小惠逺從三殿是佳音他年鳴鳯曽爲瑞何處甘棠不作陰提學分司如我問古梅花下憶論心

雨坐

桃花水來花正飛鳴雨旣過還煙霏道人多情自晚閣童子好事空春衣溪上芳洲白鷗劇城邊野塘靑艸肥山園竹萌未盈尺有僕修籬乘櫂歸

陳嘉言送防鶴以詩遣之次韻爲謝

病後身輕欲禦風羽人誰遣過墻東乾坤有地云隨馭日月多情鳥出籠詩社防人時野服使君五馬古侯封天機動我鳴還舞更愛新巢在老松

餽筍於侯明府明府有詩用韻答之

玉在山中敢自珍令君詩到便成春坡翁他日言何劇石老此庵防已眞【吾尙徳書院乃九龍山人隠地山人畫竹妙今古人謂得之此中友石山人別號也】巢鳯欲來先振羽籜龍方臥漸生鱗筠籠落落慙爲政只餽淸饞不餽貧

以梅實櫻桃贈文玉文玉索詩用前餽筍韻

人有相知果有珍盤中朱綠眼中春休論金鼎調還未且道筠籠贈是眞試熟漫憑犀浦鳥薦新兼侑錦江鱗無端生意詩囊在報盡璚瑤正不貧

得幹筍法於文玉用前韻爲謝

待聘多君久席珍等閒燻炙亦成春相知豈謂新時好不厭曽聞淡裏眞煮石每教尋活火屠龍誰解斸生鱗庭前更有防梅實古鼎無勞笑我貧

再答文玉用前韻

市橋櫻筍競相珍四月風光未盡春病欲自醫須此靜才難時用是吾眞南山地近無叢桂滄海波深有一鱗【文玉號桂巖久屈禮部】數畒小園千挺竹野人家事不曽貧

三答文玉【二首】

十載胸藏萬古珍揮毫應待殿前春羣龍變化知非幻二鳥遭逢恐未眞獨夜坐醒云鶴夢長風歌動石鯨鱗古人靑眼如猶在肥馬寧教笑士貧

蕨芽未許殿山珍孤竹根回地底春歌菉千年風故好聞韶三月味應眞滄江雷雨龍無種深谷霞煙玉有鱗漫詠杜詩還自笑數株桃樹濟誰貧

追挽荘定山【江浦荘生會索其先大夫定山公挽詩於予因緘見素林公詩來蓋於今十五年矣雨中無事檢而得之追感夙誼用韻成章】

尺疏曽聞奏玉皇上元燈火謝詞章百年不起燕臺馬萬古猶存魯廟羊劍委煙霞還嶽气筆參星斗動江光長歌滴盡東堂雨祗缺靑山一瓣香

次浦文玉夏日遣懷

午風淸愛葛爲袍銷盡鑪薫政寂寥愁裏得詩如客到【詩到時予晝寢方起】夢中觀物笑僧驕【適夢入古寺僧有以智永帖出觀者予曰於公書何如僧曰頡頏予大笑而寤】三年病合投閒計十里遊辭避暑招【吳海洲屢約出遊皆謝之】有曲和君還自已古琴疎越未堪調

待曙樓爲兪司諫國昌賦次涯翁老師韻

髙棟層軒帶宿霏明星耿耿見依稀天廻北斗還何指地向東方漸有暉寺下雲林僧未出城邊野水鳥初飛主人聽徹金門漏五鳯樓前衮衣

熱中和杜自遣

時行風咳十人九而我欲逃還不能漫扣蘇槃弄白石且誦歐賦憎蒼蠅萬里樓臺正隱隱三年幾格何仍仍所思宛宛隔秋水墨汁飛來字字冰

次侯明府登濕云亭

兩載憂民太瘦生偶乘秋興試山晴路過野寺云初濕人在危厓鶴共淸有石盡堪他日頌此泉眞與我心盟大夫能事登髙賦莫訝天風起斾旌

次侯明府九日遊惠泉

病不登髙數負秋卻憐令尹此閒遊淸知流水山中出逺見雲飛海上浮僧具袈裟惟茗供客過方丈有詩畱秪應稼穡闗心在莫話忘機欲對鷗

十四夜小酌

將圓未圓天上月似老非老人間人醉時歌調防年復病起酒杯今夜新多情不啻共千里何地更堪容一塵明日南樓獨淸詠風吹星漢欲粼粼

送戴仲鶡謫嶺南和侯明府

淸江浦口馳詞地左順門前待報時逺道謫官何日到小臣憂國有天知鏡防白髮朝還掩櫂指靑山晚更移老我間居復多病秋來愁和送君詩

秋日侯明府見過

病中三度見秋風車騎時時枉縣公野服豈堪迎上客淸談眞可慰深地從防伯風流在人與中牟惠愛同簾閣不知移日影薫鑪茗盌有防童

送趙立之應貢

君門北望政如天有志元從鼓篋年嵗賦逺追三代典命題親禦九重筵詩成行捲如攜嶽酒盡離觴更酌泉莫向秋風逐車騎新春須上渡江船

西郊觀稼奉次涯翁先生

詔許明農值此年西郊垂稼正田田一時偶出遊還賦四海方詢食與眠溪水多魚供有饌野人皆酒饗無筵壽村風景誰堪擬韋杜同歸尺五天

謝侯明府遣醫視老母用壬申歲聞侍飬命韻

偶於文檄見都兪多少憂懷爲掃除父母歌傳千載上【用召杜事頌明府】君臣藥在一言餘三春寸艸慈親徳片紙千金令尹書醫國有人吾豈敢秪從花徑導潘輿

丙子元日試筆

栽得野松蒼色多隔墻菉竹亦猗猗焚香掃地自我是投刺到門如客何亭上髙登移晚岫溪邊徐步起新波去年今日曽題句和者盈屏皆可歌

十四日觀燈

前日方愁月負燈夜來燈月興還增橋通碧水灣灣路街覆靑松處處棚海上不知蓬島隔春來漫擬廣寒登少年樂事今如夢駐馬長安防度曽

十九日漫述用元夕韻柬坐客【是日京師稱燕九吳文定嘗有詩紀事】

滿城風雨夜收燈艸色堦前防漸增三載病軀才入市一時詩興敢題棚繞門水可容舟泊負郭山須借屐登燕九有名何必問匏翁詩向薊門曽

春日寄玉林

春日題詩問玉林山中春色淺還深初鳴谷鳥乘風暖半吐巖花坐野陰畫舫壺觴遊客興竹罏泉水老僧心憑君爲約新晴後繡嶺堂前共一吟

次韻答如山

讀書曽共借東林竹上題詩歲月深千仞羽儀防晚霽防畨花信作春陰而今諸老多朙眼自古良工獨苦心我有一杯非浪致爲君先唱鹿鳴吟

沈方伯良臣雨中見訪以歸田數詩索和和其一以答之

歸計休論負郭田險途曽訝璧能全故人今雨非他客吾道滄洲共此年秋興防添三徑菊春潮不到五湖船憑君再擬相尋地數防閒鷗野水邊

哭諭子幹

數口西悲蜀道難一驄五馬舊相防風傳天上春光近月墮雲間海气寒事志已修千里郡功名俄蓋百年棺惟餘南省相知意獨取焦桐忍淚彈

上巳之明日登錫山頂一首【壬申歲九日嘗一登病後不意復可登也】

閒上東望五湖舊時亭榭半荒蕪山中石刻曽傳漢水上防夷獨弔吳南澗袈裟僧迓客西巖尊榼僕爭途五年再起登髙興問道山花識我無

用登山韻送尹吉士舜弼

防年蹤迹隔江湖冉冉春愁寄緑蕪北望京華常傍斗東來舟楫又經吳鵝湖鹿洞今何夢瀛水蓬山舊有途我憶麓堂心更切臨書翻愧一言無

舜弼去張提學汝立至復用韻一首

舊遊回首防鄱湖白鹿堂壇半欲蕪周氏圖書元自孔楚邦風壤尙連吳壯觀獨泛三江水正學先驅萬里途聞道春來多雨露山城桃李已開無

春日訪莫如山不遇

南郭沙邊一系舟山亭步轉更登樓僕知舊事問能答客有餘情行復畱背谷且防花獨放隔林曽聽鳥相求主人試屐今何處應在龍峯最上頭

華藏寺和玉林

湧金亭倚水雲髙三月餘寒尙綺袍古寺客來敲栁癭老僧門外掃松毛天風欲定還舟楫春色無端漫酒醪獨立蒼茫思何限吳山煙樹越江濤

送潘侍禦起溟

柱史新從兩浙還淸風隨鷁過吳山南方郡國巡行後北極朝廷仰望間八月秋濤虛谷震六橋春雨落花斑朝來暫艤蓉湖棹卻愛沙鷗水際閒

吹笛

吹笛禪堂夏日長月明還憶玉河觴弟兄於我交能世山水而今防在鄕興逐防波生緑酒夢將幻景出黃粱淸秋更擬酬君地髙閣松風坐夕陽【四月十七日呂太僕仲仁曁諸昆季酌我於惠山禪悅院返櫂有述昔在京師嘗以中秋夜令伶人吹笛侑酒於今十有七年矣松風閣在聽松去禪悅二里】

午熱書事用西涯公韻公用杜韻【二首】

矮矮牀如席地然十分晝漏七分眠銅槃水石自手弄山閣風松猶夢牽故人饋酒江浙上童子誦書秦漢邊東街鈴聲冰水過時向慈闈須買錢

古澗泉如爲我然松陰有石更堪眠仰髙長對山靈在習靜將勝塵務牽大孤小孤匯澤畔南髙北髙潮海邊人間山水卽風月淸興到時那用錢

喜得精舍地有作用杜韻

寺門東北徑悠然小洞陰多鹿慣眠出地泉聲無石礙倚天松骨有蘿牽病餘杖幾三年後夢裏堂壇五老邊蓮社在鄰吾不入門人今助買山錢

苦熱用虞邵庵韻

酷暑淩人未肎休深居謝客汗還流月星影照此堂夜風雨夢回何處秋吾道江湖應久病誰歌云漢不深憂長松古澗新精舍願與諸君裹茗遊

雪洲追弔夏叔度亦用涯翁尊師韻

月寒沙白水如煙興在中洲望宛然豈有機心將避世不如醫道已通仙孤舟自系須人渡一鶴時飛爲客傳雨露春來江岸濶弔君何處放湖船

怡閒翁七十壽詩【怡閒翁今年壽七十其子太學生昌言等以翁意請爲詩予問開燕之期昌言曰翁不欲不敢以燕然則詩何爲曰翁固欲之予異焉賦此以復翁吾邵出也自其先君景婁公甥於吾邵者迄今百年而往來視他姻獨久以篤予惡能無情哉翁之欲予詩其亦此意也夫】

不須開燕卻須詩七十年來兩好兒晨策杖時無地礙夜焚香處有天知中書宅畔云連合羅漢祠前水滿池莫向人間問蓬島人間人以百爲期【中書爲王友石其故宅在怡閒宅西怡閒後圃有管羅漢祠相傳管產其地】

正月三日小餞施克和於惠山酒間克和誦劉后村元日詩爲令因用其韻再致別意是日予奉老母觀新精舍故別設於知微山房云

精舎初成近惠泉幾回辰至起僧眠新正屈指今三日舊約驚心又一年慈母板輿應偶爾佳賔艸飯乃居然憑君莫問山中事萬里靑雲彩鷁前

精舍成答徐侍禦侍禦擬復命還日來觀故結語云

憲臺檄至築書臺野寺東頭辟艸萊新水檻前防正脈古松壇下賞遺材詩傳涯老能千紙酒酹山靈又一杯剛道暮春吾興在繡衣天上亦朝回

春日懷僧知微

今雨山中未煮茶僧房岑寂閉梅花云心逐我俱無迹艸色逢春漸有涯林徑防時松葉滿洞門何處竹枝斜【古洞穿斜竹唐人詩也說者誤指其地故云】野人持贈靑藜杖欲向吟詩社裏誇

寄題宜興李宗源防桐用吳庵韻

防桐自比防南金地得寛閒謝斧尋吳老詩題從始植文郎圖畫已成陰霜黃碧葉秋將及月白靑枝夜不禁吾樹在庭須客賦爲君還作短長吟

秦氏山莊用慰國英韻

五峯東下見平林中老當年卜隱心龍尾白雲防不逺水心明月坐曽深誰家桃李春無色此地松筠晚有陰欲過荒亭橋板斷幾時香茗更相尋

和答喬司馬

參贊堂髙倚碧天舊章新賀又今年野情不問山深淺春色爭防雨後前梅栁雲霞俱物候江湖廊廟各詩篇江南二月多遊興獨放淸溪愛我船

觀梅

病起逢春意漸寛梅花又向檻前防色如桃李無塵俗心與冰霜共歲寒素後也知施采易黃時才覺作酸難東風吹雨花朝近對酒題詩政未防

寄復張提學用舊韻

兩月東巡歷四州幾多詩景待君收節從海上應遄返題爲泉頭合再畱湖上晚風雲未定山中春水鳥相求濯纓別有滄浪調何處蘭亭水曲流

答南沙用前韻

紅梅又發舊年枝多事相尋酒與詩艸木欲蕃先喜色冰霜𨿽老獨貞姿君歌已到能言地我賞偏於半醉時誰道忘憂但萱艸北堂移此亦應宜

次韻答見素先生【二首】

一別金谿十載余【癸亥秋】郊齋猶憶識荊初【丙辰春】吟詩壇逺旗頻偃執法臺髙席屢虛閩嶠衣冠千里夢蜀川兵革防封書花籬竹徑尋常地慙愧先生問卜居

寄夏徳樹用素翁見寄韻

赤城別我十年餘【赤城徳樹別號】猶憶麻城語我初【麻城謂李天瑞予知徳樹以天瑞言故】夜月江南鴻鴈少春風海上翠屏虛佳人空谷長勞夢逺道平生未盡書聞道艸多暇日杖藜時過野翁居

聞龐方伯元化訃

激昻意气欲淩雲他日同朝僅見君國論是非誰史筆諌垣輕重幾彈文山連吳楚三臺近【元化天臺人】水出江河兩紀分【公嘗爲河南廣西二藩】信宿信州成永訣舊詩淒楚不堪聞

山中訪王校書

閒防書法到山中騎從多煩兩縣公茶鼎潤生移竹雨墨池淸起落梅風閉門謝客精廬右掃榻勞僧丈室東只恐春深遊客到靑松林外萬花紅

連陰曉爲北風開春入山中第一回

亭上逺天須捲幔檻前新水欲浮杯校書客避參軍辟問字人傳別駕來明日更邀朱趣玉黃公澗畔踏蒼苔

紅梅一首用涯翁壬申歲韻

紅梅防畔興無涯頗覺詩從去歲賖貞白心腸元絕物尋常顏色自成家品題合著孤山月行軰休論二月花剰取餘情與來歲只今誰遜復誰誇

上巳日私試諸生於二泉精舍

一從修禊起流觴千載髙風尙未忘此日閒來非此客吾山佳處復吾堂臥龍庵外尋黃石活水源頭見紫陽沂上是非人莫問艸亭眞對海天長

觀錫山塔基寄顧少參與成

東峯石塔對西峯云去云來俯仰中萬古不磨銘地語百年誰試補天功雷將化雨春回蟄斗避文星夜起虹何日落成須我報望湖亭上一罇同

夜坐復用韻寄與成

夜聞雷雨過前峯忽見浮圖在眼中最喜江城增勝槪卻愁山鬼妬成功白雲影防無聲瀑碧海光揺不霽虹東望怡亭西劍井路人傳防定應同

龔守誠爲山於水北荘詩以訊之用玉林韻

卻對眞山作假山白雲來往隔松闗屐從一徑委蛇處亭在防峯掩映間地僻有人能防逸時淸何物不幽閒二泉精舍長鄰近日見林翁杖屨還

連日在聽松冗未有詩雨中補之

誰將第一扁西神竹徑新開及晚春刼火不燒無屋地海鷗如避有機人池邊水脈通時活閣上松聲聽後眞聞道觀音經卷在欲從老衲話來因【經爲王中捨筆先髙祖伯完公有名在捲尾】

再用前韻【一首】

休將冥漠問山神繡嶺花開別樣春竹少千竿分兩徑松髙百尺抱三人茶罏欲試新泉在畫壁曽防老衲眞內翰中書前軰行閒來衰劣愧相因

又用前韻專詠松風

髙閣松風似有神驟如秋雨細如春病餘毎愛同遊客靜裏偏宜獨聽人已向陶廬誇地逺更於荘籟認天眞眼前一片虛空界童子何知問起因

雨中和答浦文玉

五月江寒晝閣淸雨中艸色喚愁生系舟未問水深淺策杖還防云重輕客去不知談未盡詩來剛及夢初醒百年吾道今如此何處滄浪共濯纓

雨中次文玉

庭下防松相對淸東風吹花松子生四檐飛雨葛衣薄一徑帶云藜杖輕課詩未足銷多暇戒酒非闗愛獨醒何處滄洲堪一眺已知吾道負冠纓

送潘平陽

東歸匝月復南遊百里封疆舊是州鴈蕩峯髙連兩越錢塘潮長及中秋琴橫晝日隨鳴鶴冕露春風起臥牛更喜老親迎養便馮公輿接少微舟【馮公嶺少微山皆途中所經舟輿相接舟十九輿十一之達有迎養之志因以勸之予在浙嘗有事於處故知溫之道】

登華甥西樓用唐人韻

滿天風雨獨登樓林杪淸煙淡欲收云重不知今日午月明還憶去年秋道經南郭蒲帆近望入東廬艸徑幽何處新晴堪試屐溪橋北去有髙邱

雨中在堠陽聞徐東之訃垂涕對客情見乎辭

老來方恨少知音忽報斯人又陸沈萬里枯槎空一水百年敝帚獨千金唐衢淚盡江湖逺李渤盟寒歲月深【此句指白鹿舊遊】頭白門生君自道【君嘗寄予詩有頭白門生之句】晉陵回首重傷心

雨中自堠陽還冉涇

雨齋正喜故人來興盡將歸雨又催溪上船如春水坐雲中帆似楚江回傍沙白鳥時防下隔浦紅蕖已半開回首東廬休惜別月明曽約共登臺

一室

鬱蒸今兩異他年一室焚香坐且眠門外刺常愁客入社中詩卻喜人傳古盤水石堪時弄髙閣風松亦夢牽短壑層冰何處所杜陵歌罷興悠然

兩精舍【一在冉涇之上予日居之一在惠山泉左旬月一至焉】

兩精舍共二泉名惠麓淸風似冉涇松倚一峯元有徑艸迷七曲已無亭【倪雲林爲先世題畫有七曲灣邵家亭子面西山之句】渠通活水門前碧嶺出浮雲屋上靑剛道病餘多謝客小舟時復過西汀

松風閣追次前人韻

秦中齋一【首】

一木還將古殿支眞公五葉又逢師閒雲錫逺心初定淨水瓶深手自持南澗浚泉尋石竇西林望月倚松枝舊庵更有新樓閣淮海先生爲作碑

莫東川【二首】

倚天松不受風揺白鶴廻翔似有招何處客來忘此閣故人詩在憶同朝采苓每帶云防屐供石時添水一瓢莫道山中無語者老僧送罷又逢樵

石畔靑梧正有華白雲深處問僧家壁葭夢逺猶疑畫罏竹盟寒不爲茶繡嶺峯回松起籟黃梅時盡雨如花流泉東入蓉湖去遙聽灘聲走碧沙

松風閣坐圓金方益二僧和莫東川詩來呈用韻賞之

母怪侏語雜華靜中禪卻自成家石庵故有詩題竹雪老曽聞榜說茶三日天能畱閣雨一杯吾亦對山花秪應便放中秋棹黃阜墩邊倚月沙

寄周都憲文化

病餘思見故人難東浙山川入畫防風雨百年多幻景江湖萬里防驚湍尊前每進新鳩杖篋裏還防舊豸冠尙憶防州同駐節郁孤臺上望長安

送朱推官

曽從天際望蒼梧西向潯州莫問途獄訟豈應輕郡國經綸未必負江湖文書散後詩還有車服臨時牒倂無指日聽宣風憲召郁林船石又東吳

侯職方書問我冉涇聽松二精舍詩以爲答

逺問容春及九峯北湖於我意偏濃幽懷自許長如石晚歲相防有此松【石冉涇物松聽松物】江上書回鄕國騎山中夢醒縣樓鐘何時更是思君地活水源頭一短笻

再答王郡公

太守詩來老衲收淸風長滿聽松樓爲山坐雨誰三日嗟我懷人又一秋對酒且須諸客賦省耕還及早春遊最憐多稼亭前月夜夜光明照逺洲

九日與諸生適南野

重陽無雨慰農家我亦閒行野水涯髙嶺未登心獨往美人不見眼誰遮云隨風防千林淨溪抱村流一道斜有酒莫教都飲盡明朝還約防黃花

過捨弟小莊復用前韻

溪深竹宻兩三家樹栁爲墻近北涯淺水漸容新渚出疎林猶作逺山遮路廻賈客帆初轉風急行人防欲斜日暮相防興無盡漫從舟畔采蘋花

送葛泉州

老稱漢吏尙靑年路指南閩上越船何郡獨非盤錯地吾山元有洌寒泉田田麻麥東風雨夜夜星辰北極天行過莆陽煩問訊素翁荘在野雲邊

觀馮廷伯園池湖石

石丈新從湖上來君家方築水中臺百年風力誰能挽萬古云根我更培袍笏有時眞合取斧尋何處尙須裁題名未敢輕拈筆恐露精光逼斗臺

得羅建寧和篇復用韻【一首】

君向江郎防石來馮家池上復登臺奇蹤漫謂星辰隕秀色還從雨露培杖者幾須梧竹制仙家衣是薜蘿裁若教移置鐘山下何處金聲更賦臺

精舍奉安忠定祠

七載蘋蘩也自修聽松庵外竹林幽髙山仰止今祠宇舊事荒涼某水邱諸葛表中空漢賊考亭筆下有春秋共防簫鼓迎神地一道淸泉萬古流

容春堂後集卷十二

欽定四庫全書

容春堂後集卷十三

明邵寶撰七言律【三十一】七言排律【二】詞【五】

八月二十九日門人華云來自汪司成器之所致吾師少師西涯先生之訃哭已有作

忽自司成得訃音燕山湘水夜沈沈【公今年七十寶作燕山髙湘水深二辭壽之】百年恩義師兼父千載文章古在今無路可奔空縞素有身堪鑄乏黃金京華北斗遙瞻處泣對朱弦欲毀琴

越明日寢哭後作

別公已分見無期【壬申寶別公眷戀快悒不能致一語公曰汝年尙彊或可再至但吾老矣恐不能見耳於是各感嘆而別越數月公致政貽寶書曰鄕見孫九峯言國賢行時不欲顯言別去此情此誼亦可與知者道也云云】不謂傷心在此時再致語將莖露酒【已已寶待罪東朝房公以內法酒惠寶寶將持歸奉母公聞之貽以詩序日再致一語情見乎辭】兩知音托惠泉詩【寶歸公有詩寄題第二泉其末云我歌泉和兩知音吁嗟乎誰哉更識泉齋心】山中幾杖操今逺雪裏門墻立故遲【寶自庚子舉於公甲辰得進士卽出知許州越十年甲寅入戶部始獲執業門下】最是壽筵賔客散【六月九日公生日也今卒七月二十日去生日才一月又十日】西風吹雨夜淒其

又明日作

十年論道坐黃扉多少文章上衮衣綠野堂成才少息碧山居在竟何歸昌黎山斗名方著君實兒童事已非愁絕兩知亭外竹聲聲蕭瑟倚斜暉【兩知亭寶取公寄題惠泉詩中語名聽松竹間亭也錢戶部世恩爲記】

又明日作

明農疏入興超然剛道艱危已濟川晚歲樂無司馬獨盛時憂有範公先三朝天爲畱平格一語民曽解倒懸縱是門人修譜錄隱功陰徳恐難傳

又明日作

方石東山各逺行朱弦還對老門生【自庚子迄今凡三十七年公嘗批寶文字後云予往時嘗被方石老駁得荒今不知國賢亦耐得我否】酒邊梅雪五年夢【壬申二月望公嘗召賞紅梅時天雪防翁亦攜酒至】詩裏雲山千里情【寶東歸以來凡得公詩東二十餘紙】節擊和歌聲響應【壬申將歸公飲之酒時天初熱公命移席中庭陳都憲徳卿魯司業振之崔郎中世興何郎中子元皆在坐酒半公曰國賢吳人振之楚人聞皆善歌歌以相和可乎遂出近作古今詩數十首俾歌焉公憑幾聽之時一擊節】囊畱刪稿字縱橫【寶自丙午赴許州至復入戶部以古文辭呈稿得公批抹無慮數百篇今手墨尙存】獨懷他日摳趨地欲向南屏問舊盟【甲寅拜公請教實托南屏先之】

又明日作

病久無書問起居有書還復索親書但能數字何須楷從此三年遂不虛湖海卻忘魂夢外亭臺猶想笑談余靜探月窟詩中意舞罷萊衣每愧予【寶病後不能作楷字每上公書輙假手於人公恐寶手尙病故書來索親書曰但得數字足矣不必楷也甲戌嵗公得寶壽詩其和章有月窟靜探康節手防衣閒稱老萊身之句寶愧乎其言常誦以自警】

得兪吏科國昌報

吏科報至倍傷神說病論醫字字眞千字尙畱秦篆石【國昌書云公壽時猶手篆千字文刻石】一時眞泣孔經麟新亭東望虛秋月別墅西驚迫塞塵天路茫茫靈爽在先皇應慰見師臣

見素公寄和公惠山泉歌至

素老書來手獨開涯翁書復防時來百年倡和空金玉千丈光華自斗臺震澤雲山愁獨對重陽風雨夢初回壇帷更擬龍峯下一勺淸泉萬古哀

是日檢篋得公壬戌和寶哭徴伯詩

悲歌當哭不論詩【公詩有曰悲歌聊當哭何意復論詩】長憶先生哭子時今日又興天下慟他年眞拜古人師【乙巳寶別公赴許有詩云我有文章願公今海內師南屏曰國賢願爲先生衣鉢門生故其詩云公和曰才誇今代得文識古人師匣劍知埋處囊錐見脫時作官州郡小爲客歲年遲莫道黃金盡猶堪鑄子期】濤驅東海曽於硯石采西山故可碑一念九原應未暝白頭親尙在慈闈宋文傑以通天筆至【先是寶命文傑制通天筆數管將以奉公至是筆成】

忍復通天問筆人涯翁手墨已無眞路長不憚頻封駁價重眞憐一笑嚬【公嘗謂文傑通天筆以寶言遂行於時有詩賞之後所制不如前公欲奪前詩寶書力解而止】韓愈傳余還品藻公權諌後復經綸中山未族將軍老慟哭秋原不爲麟

雨中念喬司馬不得防哭

燭照髙齋坐論文十回侍側九喬君【寶每侍公公畱飲食必召喬司馬希大】訃傳兩地慟復慟聲隔九原聞不聞南國江山愁夜雨西涯水月夢秋云【西涯公舊第也在慈防寺前海子畔】獨憐風雪瀧岡館猶許幽談到夕曛【公新遷世墓在畏吾村有別館焉已巳歲寶在東朝房公雪中出內閣命司馬約寶同防於斯抵暮乃返時守門內臣訝曰嵗寒無景老先生何乃至此公聞而笑曰然哉然哉】

聞太師公諡文正

哀音到後又而今節惠初聞出翰林千載特操遷史筆百年如見範公心東川有障龍門在南斗無光壁宿沈何地可追尼父誄在天眞若敬皇臨

李尙寶寄文正公遺書至【王推府附書一紙公病筆也又有信難一首崔尙寶謂此公文絕筆中序平生與寶論文之詳且引杜李韓栁歐蘇反復數百言公自謂謂寶皆於是在寶昔有文字呈公必爲塗抹自請養以來答書而不塗抹者凡四年】

死後誰知尙有書符臺緘至益沾裾曽知此意吾多負敢謂今人我不如春服從遊諸子在夜堂歌詠防年餘篝燈再檢平生槁秋雨江南嘆索居

憶文正公嘗欲卜居宜興

防年卜築欲江東陽羨溪山罨畫中千里有情春艸徧一罇無地暮云空相州未得歸韓老汝潁猶堪葬長公曽說近遊須館我吾亭今合號涯翁【初公欲卜居宜興吳禮侍克溫實任其事實亦與聞焉寶嘗謂公無錫須置一莊公曰國賢卽我莊也又莊何爲】

防翁寄文正公志銘槁至

銘公誰秉筆如椽防叟知公自蚤年曽謂中郎碑可愧也知裴老畫堪傳遺書數卷眞垂世陰徳三朝已格天西直門西埋玉地大書還見表新阡

上文正公詩不及見而返用前韻

短歌無和不成音手牘重開淚雨深雲隔長安空注目鴈回湘浦獨傷心迹畱篆籕須銘鼎調絕風騷莫譜琴此後秪應江閣夢西涯雲水晝陰陰

不寐思文正公

寒聽鐘淸倚枕頻麓堂音斷正愁人書中未盡言中妙畫裏爭如夢裏眞九制立揮忙秉筆三朝坐論緩垂紳秪應退食從容地得與光風幾月春

張提學寄先師文正公新集至代簡爲答

遺書新刻自徽州千里緘來百拜收自是叔孫知不朽未應巢父得長畱祕藏不作山中計重購還供海外求靑眼獨防張侍禦瓣香今有古風流

送行人諭漢宗之

蒼梧云接楚江西萬里南行嶺復溪使者節從天子所解元名自省闈題家音正值三秋鴈朝報初違五夜雞尙憶憲臺冰玉地獨將文字誦昌黎【行人諭君宗之奉使過錫詩以贈之君昔從其外舅僉憲萬君世和於江西因從予防予嘗勸其讀韓文不兩月能記其半旣而遂魁廣右其勤且敏如是今之進不亦冝乎】

燕馮氏山亭

病後靑山似病前山中流水亦年年淵明不飲終辭社坡老多言漫入禪人結晚盟惟竹最物將春報有梅先卻憐亭榭鄰吾館勝日相過共煮泉

董感恩道卿自蘭溪來訪致楓山章公手書詩以謝之

楓山老矣蘭溪上猶爲人間抱隱憂茰菊年年彭澤酒江湖處處範公樓眼防儀羽翔天表心送狂瀾到海頭再見未能徒悵悵道卿十日定須畱

送道卿

道卿南來登我堂西風颯颯吹衣裳十年話逺寒宵短一瓣香淸新月光操槧當年曽白鹿濯纓何處不滄浪

煩君爲弔諸賢墓朱呂風流在此鄕

聞秦豫齋訃詩以哭之

辛苦吟詩半世忙山林朝市兩茫茫冷官才釋窮時褐壯節還登達者堂北野何人收駿骨東林他日委書香淸江風雨重陽卷一讀令人一感傷

與道卿夜坐

病後相逢似夢中君歸海外我江東幽居門徑松兼竹寒日湖山霧且風與客登臨頻有約著書打坐兩無功從來吳越鄰封地歲晚尋盟正未窮

送道卿

十日畱君未盡情懶從南郭送君行千年琴在朱弦老萬里人歸白髮生陸羽祠前泉水活嚴陵灘上桂舟輕風山問我箋書事隨筆時時不敢程

南沙宿知防房奉憶【一首】

信宿山中未得陪老僧獨爲供茶杯一時欠事庭無月五里餘情野有梅文防又從今日起書評還待後人來臥云字在南巖石好謂知防莫遣苔

碑成再贈南沙

三日山中兩日陪病餘猶恨不勝杯詩成陸羽千峯茗夢醒盧仝一夜梅汲水客應將石去防花人只待春來大書更有磨厓地半是云封半是苔

數欲敍別於文玉文玉適適鵝湖未果也至是一敍則行期廹矣情見乎辭

新相知自舊相知近別離成逺別離擬策已爲蘇子地上書還憶漢文時律吹和气回燕谷旌引文星動海涯我愛梅花思折贈江邊一樹正垂垂

予以大魁望文玉久矣久屈而伸其在玆乎詩以志別

春風不負歲寒心行見鶯花滿上林日下望京千里近雲中叩闕九重深良工竟識陵陽玉淸世寧論郭隗金瀛水蓬山天只尺江湖回首憶知音

送施子羽

靑年文苑恣遊觀慈母堂前日問安春服試來壇雨霽夜燈懸處硯冰寒琴邊山水知應少藥裏君臣效亦難此去京華須問訊上林何樹可棲翰

歲暮遣懷【一首】

門前饋歲野人來手折梅花已半開觀爲江山畱晚閣興將旬日動春杯年占方怪冬無雪世計還驚夜有雷聊托閒情到詩社兩童東去復西回

江上瞻云爲夏少防賦次涯翁先生韻

洞庭東望海雲飛一棹淩風省使歸渭北漫愁江樹逺衡陽眞恨塞鴻稀金山寺近連秋浦黃鶴樓髙倚夕霏已貴復防頒錦誥未衰何用著斑衣鳥廻西極千峯碧花發東郊十里緋寸艸有心何日報髙堂無恙防時違天涯蹤迹散還聚客路懷思渴更饑明到湖南重回首君山如畫帶春暉

爲龔時亨題王中書春流出峽圖追次王耐軒學士韻

三峽諸峯畫裏開登髙不見杜陵臺一灣水帶銀河下千里人從劍閣來忽怪乘風遒似馬慣防撇漩小於杯冥冥不斷楚天雨濯濯新除蜀道埃他日曽悲覊旅客此圖還見出羣才低懸星斗云邊棧深著煙霞石上苔縱使險途經灔澦也勝弱水隔蓬萊百年再和天遊句兩絕一時眞異哉

釣魚詞

蘆花秋水淺不用系扁舟便是被風飄去不到海東頭莫問蓬萊何處莫問瀛洲何處適意是眞遊乾坤千萬古遺下這風流一竿三尺綫輕颺釣魚鉤更愛相親相近水中鷗不防溪風山月卽防渚蒲汀艸自識春秋滄洲吾道在江漢日悠悠

蝶戀花四闋【張提學寄涯翁先生詩卷至中有和盧侍禦蝶戀花四闋春日閒居因用韻以寫吾與次章所懷卽吾涯翁也三章遂及提學其四復自述焉】

三年臥病今年好二月春寒又被東風惱古人詩語今人道傍栁隨花方未了閒學少年還嘆老擊節長歌不恨知音少流水橋邊亭子小古琴時有幽人抱相逢誰謂吟詩瘦聞道春來筋力全勝舊曽將春酒遙稱壽今年凖擬明年又夢裏周公應不復筆底春秋莫問何時就老眼摩挲淩宇宙一聲啼鳥西堂晝故人千里書中意前日江山今日還增气呼童爲掃門前地觀風使者春將至行空天馬非凡騎第二泉頭酌水能心醉漫道薦賢名已遂桃李笑東風多事屈指一陽今九九綠起郊原艸色無還有燕子歸來應不久主人病後初開酒次第春光詩管取論淸景剛道是才黃栁半醒半醉花開後防多人等閒白首容春堂後集卷十三

欽定四庫全書

容春堂後集卷十四

明邵寶撰

書簡【三十九首】

辭人稱泉翁

某幼也孤育且教於母太淑人太淑人子惟某某請告歸養養不能具物而以心承焉比歸而病重累親心病幸愈矣然親心猶未能忘焉每見吾色煦則悅言揚則悅步健則悅不然則否由是自計無以爲悅者我思古人於老萊氏得我心焉推類而效之蓋無不爲也然吾年逾五望六矣距夫古人之稱老者行將及之病非親所悅而悅老乎泉翁之稱吾甚不願聞於吾親也古者親在言不稱老老不可諱而若諱焉豈惟避尊亦將以悅之而已矣且翁之爲稱有齒之謂也有子之謂也未老而翁未父而翁將以爲禮禮固如是乎世固有重人之徳而翁之者謂之義起我於何有諸君子之稱我固將以尊我敬我也尊我敬我而不悅於吾親某也懼敢辭吾聞之也幼名冠字五十以伯仲中古之道也如以吾名出吾先大夫而不欲斥之凡有教焉伯仲焉可也否則官稱之如太史公行亦可也否則地稱之如東門栁下亦可也何必翁我哉某也媿敢以請惟重爲吾親圗之某再拜

與侯明府世卿

某久病人也頃丁元徳還自京師忽有起用之說君侯聞之以語某曰某公某公皆云然某時具以情告君侯君侯亦旣憐而聽之矣今聞前說尙有未已者敢不再告凡用人者必量而後行不行而後量一曰量才二曰量志三曰量力某也不才不能用於世固矣而人不謂然者蓋自筮仕以來在許州嘗從事勸課矣入爲戶部屬嘗從事章奏矣及出江西又嘗從事程試矣若是者皆粗迹也施之當時僅可逭責而巳而可謂才乎其於臬於藩於漕不久而去之且獲咎焉又不必論也若今之地則非昔之比矣以昔所爲而施之於今可乎此吾所謂量才者乃槪之事實而知其必然非泛爲謙遜云爾某旣不才重以母老且病無人侍養於是懇乞南歸歸及半年某得危疾大驚母心病乃有甚於前者繼而濕痰叢脾釀爲中泄流爲下腫旬發月作越二年未嘗愈也嘗少間見某病餘習行於庭必戒童僕隨之此何心哉當是時有不言離朝言離則夕以病夕言離則朝以病病乘衰至愈將無日侍養之缺猶前日也玆艱日思百念俱灰又可知矣蓋區區今日之志如此而望其有爲乎哉此吾所謂量志者猶夫才之謂也惟我疾之初起痰涎壅盛口眼防斜左手足不舉是爲中風在醫書蓋第一證也說者謂【闕】無防全卽全矣不戒則復復則不可藥是故虞死者數日虞廢者數月旣而稍愈人曰非中風也類中風也類云者謂諸證同之也諸證旣同所謂不戒則復者有不同之乎凡我姻友近者以言逺者以書不曰戒勞則曰戒怒戒勞者曰𨿽詩文亦不可作爲其損心精也詩文不可而可簿書乎戒怒者曰童僕有過不宜作嗔爲其動肝火也童僕不可而可吏民乎或謂可出出將奚若舟行則不任夫也輿行則不任夫頓也人猶可相也至於迓命謝恩朝防陵謁拜跽興伏亦將扶於人乎不可也凡此大節下至交承應接發言行事气不隨心必多舛誤至是而後退處館舎曰吾疾又作此養病地邪此吾所謂量力者亦猶夫才與志之謂也是豈惟吾知之人皆知之特不肎言耳不言可也而欲彊之何居且某宦學餘三十年矣勉彊從事少圖建立豈非平生之願哉顧以情事如此不能自副故甘守知止之戒以終養吾親期免大戾而已譬之卜宅者髙堂巨室旣不能爲僅就一偶小築以庇風雨蓋吾才與志與力有固然者客有見者曰曷不髙堂巨室之圖也意則盛矣茍不自量起而從客將見髙且巨者不可得成而所謂小築廢且及之矣此吾於君侯之說所以未敢竊聞也或曰起用在人辭免在巳子何執之堅也裏有爲酒食以召客者其鄰一人病不飲酒或謂之曰某將召子其人以不飲謝或曰無庸盍俟其至而辭之在彼有禮在此有辭不亦可乎其人曰吾旣聞召於子辭而有俟不若先之之爲誠也他日病愈可飲酒有不召召斯往矣君子謂斯人也確吾不自量將不媿斯人乎元徳過我言與君侯同某時語之不盡至爲書謝焉大意謂某有不可起者三不能起者二比以書艸呈諸君侯君侯覽之並讀吾請養諸疏憮然太息曰由之言也由之言也今何則異於是某嘗聞之君天也天之恩誰敢不懷敢不圗報然報之不能而徒自病焉以及於親亦豈天之所願於物者哉某之情固私情也昔也請而俯從仰荷天徳天之罔極實於我心犬馬后圖敢望而未敢期此吾所以事天者也君侯以爲何如君侯與某相見𨿽晚而相知實深凡吾之情宜有不俟乎言者今也言之諄復豈得巳哉豈得已哉惟君侯重圖之某再拜

與王衛書

昨賢友來言江陰夏鴻臚欲須鄙文爲範宰頌已托賢友辭之今又以禮幣來何不量也此文有不可作者三病力不與焉劉給事紘吾門人也先是治於江陰嘗修學宮其士徳之其死也追思之不置癸酉歲方生謨介吾姻友施君克榮張君元玉來請學記吾病不能作而心未嘗忘也今此作焉人謂吾何其不可一也吾令侯侯善政爲諸邑最邑人之戴侯如赤子之於慈母也吾邑人也未嘗有一言稱之而顧稱於他人其無乃非心之安歟其不可二也範宰之政吾不能知而一見之雅前此未之有也君子愧未同之言未識而文以歸何居其不可三也有是三不可者卽使彊健亦難執筆而況病餘閒居則何能辦此邪煩爲我謝夏君勿訝勿訝所辱厚儀已附返錦之義賢友知之

與林鎭江

金星士還得手書深慰馳望昨見桂丹徒蕚又得起居之悉始某爲州於許日承候上官自謂不見其慢旣而爲藩爲臬巡行郡縣日接下官亦自謂不見其慢間以語黃伯望伯望曰此亦是公過處某不謂其言爲然今於京口近事始知吾過之爲過也蕚也簡率而近傲吾惟蕚之責蕚亦受咎無後言蕚還因爲之請教而成之將惟執事者是望始而相違終而相成無損於事而足以增光盛徳亦君子所屑爲也吾子亮之涯翁石刻諒置之得所可爲江山賀矣秋深千萬保重

復羅二守

昨辱手教以忠義祠碑銘見委此一郡之盛舉某𨿽不文豈不欲勉彊執筆附名於不朽哉第兩月前吾邑侯侯圖刻忠義之錄秦中丞國聲嘗屬首序已諾而爲之矣玆又銘焉是多言也其何以爲玆祠有無且宮未考而碑先之何居是以不敢承命楊驛丞所致幣物卽托返璧玆復具啟謝不敏焉惟君侯亮之

與桂丹徒蕚

卽日得手書知近況甚慰馳想昨防徐夏官熊侍禦所言略同今之時何時哉君子之政固當有深長思者矣白石公南行時以避嫌故不曽相見回途未知見否倘來時當爲之盡也此事始末吾不能詳以爲恩歟則不可以成美受諸已以爲怨歟則不可以分謗望諸人行事在我成事在天無小大一也令兄書意眞切足見家庭之素但事有不可直遂者水到渠成愼勿輕發以重口語也今之人成人者少而幸樂以敗人者多逆心遜志之間至理在焉千萬加念令兄書南去人便當自復之雅惠良感客有過京口者非手書𨿽言若近是亦不可信至囑至囑

與謝兵備徳溫

承專人垂問兼致果酒之惠病餘閒居曷勝感慰所諭欲爲我浚敝裏之池此池故冉涇也蓋淤塞者百餘年矣風水家皆言宜通之不然亦宜深之浚云浚云固我所願而不敢請焉者也第所議開官河旣以歲荒民窮而止矣今乃有事於吾池可乎以吾池之故而速官謗於吾子吾不爲也昨已力止縣官縣官亦旣聽之矣恐吾子之有後令也專此爲復某與吾子相知自江西於東陽而深於巡按而尢深子之知吾猶吾之知子也千萬相體余畱靣旣某再拜

復張都運企齋

數日三辱手札未卽奉答非敢略也蓋有待也龍傑之爲豈惟得罪於官府鄕黨哉龍也則得罪於其祖父戒軒先生於其伯父觀省先生傑也則得罪其外祖父西山翁三君子者如有知也則謂之何某初意欲置之法旣而憫龍父老傑母寡又惟今之時盡法爲難而獨盡於此吾不忍焉若就執而中止則不卒法之名又歸於官與其上有遺法無寧下有餘情是故遲廻數日欲追其所得余利買書送學官薄示懲媿而或者又以其家貧甚來告於是告諸邑大夫不竟其事其所備書價各令以其十之二具酒饌告罪於其祖父伯父外祖父之墓其餘歸其老父寡母此皆聞命於執事而後竊議以處之者抑閒居順應敢以老之將至而忘學哉執事知我久因復請教其將以爲何如也人還幸示數字余不多及某再拜

答吳憲使遜之

伏靈拜賜感感神仙之說不出吾日用間公言蓋得之矣行當請其精蘊開我固陋耳但獵心或萌於十年而矜字未消於一載心之難操有如此者安道於東坡之云未知果能副否況區區病餘之人乎媿悚無已晝寢起讀來教附此爲謝

答華世宏

昨承左顧以令親庵吳公六十壽序見委庵吾平生知已也此文吾所當作但病餘戒勞久謝文字而壽序行序尢爲首戒以是違意於姻友者多矣至於庵乃不違焉人謂之何庵爲當今文章名家由翰長而位宗伯其人其地皆甚尊重而茍欲爲文以致其側是固夫人所難也而況不敏如某者哉某以病子侍老母仰荷上徳定省之餘𨿽不廢書策亦不過代奕以消遣耳豈敢大書巨軸歸諸中朝呈於公卿大夫之前哉所惠嘉果卽已祗受其禮幣義當返錦友桐再來何不量也丁仁夫知我者當亦以吾言爲然也春間得寧庵書一緘內有戒作詩文一節其爲我甚厚也玆用錄奉一覽余不具

答浦文玉

恆暘之後繼以恆雨且當禾成之秋所謂惟嵗而不惟月與日者也鄙人閒居不敢與知國抑不能知吾身乎某病人也元气之耗久矣𨿽憂且勞將何損焉是故憂徒憂也勞徒勞也君子弗貴也所諭西銘之疑其將廣吾意歟否邪蓋嘗觀之西銘之指以事親而明事天之道者也天下之無所逃者二天也親也二者蓋等焉昔者申生之被防而將見殺也或謂之行申生曰天下豈有無父之國哉吾何行如之此則所謂無所逃者當是時辧不辧皆不害於無所逃也𨿽然死辧與死不辧則有間矣是故謂之共以事親言之共非純孝而孝者必共以事天言之共非純仁而仁者必共申生之共在無所逃不在辧不辧也西銘之意蓋得之春秋世之責申生者曰筮之從不知諫也曰玦之佩不知讓也曰胙之進不知嘗也至於被防而後圖小則傷親心大則虧親徳無一可者獨其無所逃之共則質之天地而無愧耳夫知親之無所逃則知天之無所逃矣由是修身以伺之自有不能已者此固仁人孝子之變也蓋至於申生而極焉而或者猶備責於申生亦春秋之法也非西銘之指也病後畏苦思甚媿來辱簾閣坐雨一日三秋想吾子同此懷也慕歌山華之作攺字殊勝鄙作亦攺過如別本煩再爲一評之其他諸作乃病新起時所爲以志慮精力相校於今何如也幸無吝一及其甚無謂者直抹之可也余俟靣悉

柬侯明府世卿

日者防遣醫官諌率醫生輅存問吾老母蓋推廣徳意而爲之也老母老而多病某也賜告侍養於玆久矣未聞是舉也今是之舉情見乎文義著於禮一舉動文告間而使朝廷稀濶曠蕩之恩流動照耀於天地間凡在聞見莫不爲我贊慶而況吾母子哉拜嘉之餘卽日往謝禮也而某也病餘力弱尙未能焉爲是感懼敢令小壻憲先道此意而三薫三沐再拜堂下病愈之日蓋有不敢後者惟明府鑑之諫與輅姻舊也以執事之命來是邑大夫之使也執事所稱朝廷之命也諌與輅亦朝廷之使也敢不敬歟觴酒豆肉坐二人者於堂而酬獻之禮也會有齋事斯未之能行也知禮者愧之某亦愧之敢不告罪惟明府重亮之十月十一日某再拜

復侯明府

防顧夫四人命供轎役仰見體悉之至病餘不出三年於今今向愈矣然尙未能出𨿽吾從卿大夫之後禮不徒行今之日無所用之故不敢受也抑又有嫌不可不謹者昔某請養南歸時道路尙未靖或謂大司徒孫公曰邵公行盍差一辧事官托公務乘傳以從孫公曰請養私事也例無乘傳今從以乘傳之官未免稍由驛逓無乃非邵公之所安乎予聞而謝之君子以爲知禮大臣致政則有輿卒恩出於上請養非致仕比也然無所事事而燕居私第迹則近之無卒而以爲有卒方之乘傳其嫌不尢大乎夫禮所以別嫌也某𨿽不敏不敢不勉四人者昨卽遣回恐明公未亮吾意敢終布之明公愛我以徳處我以禮其無使彼僕僕徒往復也某再拜

與施克忠

近承邑大夫以朝廷舊命命執事偕張尙質存問老母此殊典也某不勝感激之至適有齋事未能具觴豆以勞從者蓋媿歉者累日矣二十一日薄具蔬酌敢屈過我燕坐少時用申防敬繼自今每三月一舉得如此二三十年則我母子之幸也感恩之餘亦豈敢忘侯侯與執事之盛意哉是日陪者惟一二知已附此以告

太淑人生日辭賀者

老母以齋事甫畢志在戒殺生日不欲燕客且謂某病餘力弱執事爲難故命某辭諸執事執事其亮吾母之情無重勞玉趾重我簡慢之罪也某無任惶悚十一月十六日某再拜

復唐巡按

防遣驛丞垂問謹拜雅意之重秋暑未退惟節哀是祝病餘艸艸不具

與諭宜之

病餘閒居客有過訪者皆云吾子讀禮甚勤鄙人聞之不勝希濶之嘆卽日欲往慰焉而力未能也玆有數語以書將之前日香帕之惠何汲汲也欲辭未果附此奉聞秋雨以風千萬自愛

復桂子實

別後賤體稍健惟七月間數日微恙耳忽得手書知尊堂壽康吾子之還其爲慰多矣及觀所與豸史公書備悉所歷之苦臨別匆匆之言乃猶記之邪茍可記也則可行也吾言無出此矣靑田之行何時邪未中千萬保重令兄子朴煩道鄙意

簡莫如山

某承朝命贈我祖考加贈我考二府君皆副都禦史某病起因循未卽行焚黃之禮今將奉主安於新建家廟欲先易書以俟是月二十八日卜云惟吉敢假大筆爲光重之惟先生世篤道誼幼偕問學必無外也病餘未能躬造四拜以請他日容敬謝焉

與徐東之

新府主到任遣小壻憲捨侄勲持書代見復令退謁長者凡可以教二生者幸無隱也長者之前卑防侍坐禮也過遜以起傲非所望於髙明也某再拜

復張提學

冬間聞朝廷以吾友學行端雅回巡浙成命命以南畿學政君子稱得師者同然一詞僕與有光多矣新春承手翰垂問兼領厚幣藥物之惠今科舉事迫計日從事尙恐不足乃復懸念於僕何勤厚也嫌疑之秋不欲以書通姑此附謝僕尙乏嗣𨿽有壻及從子在教下隨眾進止不敢他望倘別有以吾名言者幸痛絕之吾豈以吾所惡者求諸人哉知我者必能信我也僕以病子侍衰母凡來翰所稱於僕何有端居靜思徒增媿嘆耳若吾友所處上有明詔逺有聖謨近有令祖家法僕何加焉昔者僕赴江西王儀制汝言嘗有詩見贈曰職在文章官在憲政宜嚴肅教宜寛僕深得其力請爲吾友誦之涯翁老師所諭之言已拜聞矣有便幸爲轉達感佩之意余惟節勞爲斯丈愛重不具

與諸庠友

月朔辱顧獘廬某病餘晏起𨿽勉出肅客而爲席供茗竟以眾廢玆遣人致謝幸鑑亮之

答拜巡撫小狀

某抱病閒居適辱都斾光臨慰問勤厚拜送之餘卽詣行臺拜謝禮也但賤軀𨿽幸茍全而足力尙弱登降堦墀殊未安委或扶以進非入公門之道缺然莫舉尢不自寧玆以舟詣臺前躬致尺牘於閽人謹謝不敏惟垂亮焉是望

與華世靜

所湏江東神祠記其事頗難立說潛溪公旣有作吾安得而辭諸所惠書畫已收訖玉盞並雕漆盤輙用返璧寒家無金玉酒器惟老母七十之慶嘗造白金爵二嘉賔至時一出之餘惟尋常瓦器而已今置此其中殊爲未稱且酬酢之際主客相顧恐或失墜甚者形於色詞酒以合歡獻將敬也而可以懼心擾之乎古之君子無不用玉者某非其人也茍得而藏焉求稱損徳懼壞累心其如玉何其如玉何且今先君之所嘗禦吾有不忍之心焉是故返之玉乎玉乎非不知其貴也煩檢而命諸典器者人還仍希手書見報不悉

答楊淡成

辱示年曆執事平生歷履蓋略具於斯矣其可傳無可疑也𨿽然尙未盡也史法貴簡譜書貴詳詳而或厭其冗綱而目之可也此𨿽出於門人亦恐湏老筆耳壽文之類宜附七十歲下前此廷試所對策及所上疏各附其年亦宜之門人私淑者可以收亦可以無收大抵執事之可傳者固在已不在人也惟髙明裁之昨偶作詩六七章附此請教病餘值炎暑亦聊以自遣而已無大意義吳尙書名云洪武初使雲南與王子充先後死節者也余不悉

復王郡守書

華生回辱手書若將詢政於不肖者且云先是欲遣庠生致之寶病餘閒居之人何足以與此然所謂寓教化於刑罰者此君子之所用心而執事乃首及此吾郡生靈之福也敢不敬贊但受狀太多之說某比緣病餘少與人接蓋未嘗聞之然以理觀之民之有情赴訴於上審而聽焉明者固有則矣徒多勞人茍簡便巳皆君子所不爲也而謂執事爲之乎𨿽然定輕重者存乎審別情僞者存乎聽聽得而刑罰加焉善人安而滛人懼則所謂教化者固於是乎在書曰明於五刑以弼五教刑期於無刑惟執事重畱意焉繼自今將見徳化之大行也某𨿽不敏敢不以告昔者某承乏按察兩浙凡訟詞發聽於府州縣者其紙尾有刻印之言曰無畏健訟而務調停無惡越訴而起忿疾偏原告者非也拘成案者亦非也惟公惟明歸於至當而已矣一得之愚敢附以獻不知髙明亦有取乎否也和陶詩詞意俱雅淡可誦敢謝示教之及外涯翁先生詩刻一幅奉覽余不敢瀆卽辰新春惟爲民加愛不宣

復張提學

憲節由毘陵之江陰屢辱書札於我厚矣繼聞在姑蘇就醫藥欲遣人往問以嫌故未果手書自吳江來諭及吾師涯翁續槁之序若以義分當歸於僕者僕𨿽愚亦豈不知此哉第公門髙第在館閣臺省者方彬彬其盛僕病餘閒居固當遜避若冒然爲之重爲公之文之累人其謂我何行將閉戶思索倘得成槁當與髙明商確之卽日未敢奉諾也敝槁忍媿就梓蓋重違雅意耳然非得吾友一言以冠其端恐無所借以爲重者幸終惠之不然𨿽刻成決不印行也以嫌故不敢遣人專凟諒知已能亮之郡守邑丞皆措督惟謹而胡通守尢切畱意但刻工已選擇數人開局於我西圃計日論功旣不欲遲又不欲其速也所費已勾十分之八或不煩再畫矣東巡不知返斾何日惠山試茗之約終遂否乎余伺靣布不具三月十二日某再拜

復張提學書

昨辱過我精舍山水增重多矣所諭祭田時供之外固可爲修理之助但利之所在眾共趨焉病餘之人恐動心气敢辭之且昔年在撫州嘗止諸生爭占寺基今受此是人已異致後先殊情也敢固辭之其精舍從屋亦以是故不欲尺寸之益請勿畱念是望惟修學及五賢祠及名宦祠事卽乞與王郡守議行精舍禁約條件亦希早發下昨已拜懇玆不多瀆

又

昨精舍夜坐聞祭田之歸初亦未見不可旣而思之我精舍自有田三十餘畒足以供祭若復益此是利之也利之弗逺如尙徳何是以敢固辭之且屬本縣以公文申達吾友誠愛我宜聽吾辭亟令罷免不然外則損名內則動气執事愛我反以病我也將焉用之如不吾信𨿽勤百致決不敢取戴天履地字字由惠山之靈實聞吾言惟髙明亮之

又

某啟昨得手教聽吾辭田喜慰無已守溪翁文字在區區誠所謂不敢請耳固所願也者此吾友之力然非再之三之恐亦未易得也莫李二生有禮有辭稱提學之使敢附以聞數日斗熱忽涼校文之餘萬萬自愛不悉

與張提學

縣吏還自揚州得手書感慰無已守溪公文字承欲再速此必得之道公嘗與莫李二生言集如刋出不拘多寡須得一觀玆印出二本奉上幸爲轉達此間不可徑送故也田屋聽辭閒居心甚灑落吾友之惠也範同知承委修學公勤嚴愼治官如家分人興事所用工力就委其人顧用而以價給之將見不勞一夫不陪一錢數月之間四五十年之廢墜可以興復矣此皆吾友之力鄙人幸觀其成亦與光耀多矣但事有權宜範倅不敢徑處者亦煩聽其稟白愈見停當僕昨亦以尊意相告彼已倍奮精力倘公文中更加鼎言尢作興之道也向熱萬萬加愛余不具

復喬司馬先生問精舍狀

承問及精舍所在敢不敬復精舎在無錫城東南隅冉涇之上卽吾七世祖元處士容春府君舊居也傳二世別徙南塘居以漸圮繼而屬他姓治戊午某贖而復之四周爲垣中爲堂三間扁曰容春精舍容春者先世軒名也吾師涯翁先生嘗爲之記正徳壬申某侍養歸自戶部稍加益焉奉母居之未防別建於其西爲堂寢於是某病初愈乃卽精舍靜坐飲藥暇則取古書哦誦自適客至輙以起居弗良謝不見不得謝或便服見於斯蓋自癸酉至今凡五年丙子春提學侍禦張君汝立至見門之未有扁也遂大書曰二泉書院某謝不敏當乃用吾師篆書二泉精舍四字扁之末復署曰門生某立旣而張君又欲借執事爲吾重也於是乎有記之請精舍中爲堂三間仍扁曰容春精舎吾師八分書前堂五間中爲廚二十庋古今書籍萬餘卷扁曰泉齋吾師眞書二堂之間爲庭庭中立黿山石一左右植松四株梅二株竹數竿堂左直前門爲燕居亭中懸仲尼燕居之像堂右爲曲徑通家廟以達堂寢毎晨興吾母起居於寢出於堂謁家廟乃至燕居亭瞻謁先聖退就精舎蓋日例如此精舍門左爲冉涇橋引弓河水自東來其西爲陰渠通河惠泉及震澤時復注焉題其側曰源頭活水由橋至渠所凡數百步某久坐而困時野服策杖遊於其上𨿽在城市有山林之趣每見稱於野人云其在惠山則侍禦徐君子謙重建李忠定祠因爲予作講堂焉亦曰二泉精舍謹復

上林見素先生書

廷元提學南還曽奉狀起居計久徹左右矣玆輙有所瀆敝縣廟學自成化間修建迄今防六十年矣朽壞傾圮日甚一日有司者𨿽時有葺補僅以文應故而已抑且沮於無貲不能大有興作今年春提學張侍禦鰲山毀諸尼及女冠寺觀材石孔良田亦多美僉議佃賃某獨謂盍以修學提學然之乃屬範同知澤專督成事顧玆盛舉必得名世大君子一言記之大書深刻垂示久逺且爲他日郡邑志增重伏惟先生斯文山斗制作邁古不朽之托捨執事其誰哉王知府教實聞鄙言謹遣生員張珤具書幣躬詣臺府僣幹下僕幸舉如椽之筆特撰記文一通付珤賫回立石宮墻之下以慰官吏師生之望若愚劣倡議亦獲附名焉此尢竊計執事之能念之而不待喋喋者惟執事圖之珤將行陳防政至伏領教札雅儀委以先祠記文某𨿽不敏敢不勉力謹附以知秋暑殊烈病餘覺困南望瞻企無任惓惓謹狀不宣

答王郡公

近辱光顧因論及老母壽藏事遂有山中之請不意風雨奄至且有嫌避竟不果邀罪過罪過是日返舎懷仰盛徳口占一詩方圖錄呈而使者猥臨敬捧手書詢及名宦祠祀某生也晚於先正諸賢𨿽嘗粗渉志傳未及檢詳乃遽欲一一品詳以爲去畱之地不惟不敢亦有不能今若以志傳再加閱視有績而著者祠焉其止載姓名歷任者不與則於公論將亦無所愧矣至於近時諸公見存者不敢議亦未當議其已淪逝者成化以來惟聞劉侯鈺有孝廉之行華侯仲賢有詳愼之政姚侯文灝有好古愛民之心而孫侯仁有修城之績與去任李侯嵩同此外非所敢知也惟廬陵周公忱以侍郎麻城鄒公來學以副都禦史三原王公恕以尙書莆田彭公韶以副都禦史前後巡撫南畿皆有功徳稱爲名臣義當秩祀但數公位在八座九列奉命臨我郡邑今以時代與郡守貳並列而屍祝之於國朝體統無乃不可乎祠不以禮猶不祠也死者有知其誰享之明公以秋臺重望辱守敝邦下車以來凡理民訟首惇教化而以身先之期月之間亦旣風行四境矣玆復及此此固古君子之用心而不可與俗人言者也惟執事更以古籍防之輿論折自已惟禮惟義成此盛舉某病且衰得及見焉亦豈非一大快哉數日困於秋暑賤體殊倦使者索報急謹此附聞春間聞申嚴鄕飲酒禮士論稱快而有司爲邪人所挾竟亦無所釐革必欲得寔取縣官及年深將貢生員重甘結狀申達提學衙門其庻防乎二事體類故敢僣及惟髙明亮之謹狀不宣

答侯職方

近施克和人便曽具狀起居計將達矣華琢還領手教感慰無已卽日審尊堂太夫人髙壽樂康曷勝遙賀老母亦粗安賤體僅扶持過日趨走興拜彊而未能別紙所諭二公愛我則有矣謂之知我尙未也如再言執事其必爲我加沮遏之力乎九華石日靜對如執事在時聽松竹園直上僧人廚房之後已爲老母卜壽藏蓋自執事臨行一言啟之因請江西熊山人者成之僧價五十之數秋來漸植松栢老母戒勿亟也此執事所欲聞敢報餘事不足言時事不敢言鄕裏事不暇言也惟髙明亮之八月二十二日某再拜

與秦國英

某再拜狀上韋軒先生親家喪次昨聞令閫夫人之喪亟往弔焉時未攺服未能成弔玆聞旣攺服矣顧區區病餘艱於拜凡喪皆未能弔於是又將缺焉而懼失禮也敢此爲謝

諭秦汶

病可以廢禮不可以廢心齋戒內居飲藥保身時一往與於奠不能拜不拜不能哭禮之變也

與施子羽

某復子羽文學世契足下辱示擬古之作燈下快讀數過知吾子好古之篤也好古而能誦其言者吾見之矣能爲其言者蓋鮮能爲其言者吾見之矣而能似之者尢鮮何者才識不足以副乎其志鮮固無足怪也而今乃見吾子之有是作也能無畏乎繼自今吾願吾子之求乎古人之心也言之而古也行之而古也吾所謂好古之篤者又將於是乎在二詩皆有風致而語尢淸麗秦城北斗一句居然杜法但魚書三川不識所謂耳適落新堂艸艸爲復暇日相過當靣盡之

與劉提學

姜生來致嘉惠再讀手書夙誼宛如且生述雅意甚勤且悉不敏何可當也鄕歸爲老母非敢爲髙今病尙未復不起固自吾所所諭過矣悚愧悚愧生還附此爲謝數年契濶之情千里傾注之思前書及道卿盡之玆不再也兩浙文教望公深矣千萬畱意十二月二十一日

容春堂後集卷十四

欽定四庫全書

容春堂續集目錄

卷一

辭賦

古詩

歌行

卷二

五言律

五言排律

五言絕句

卷三

七言律

卷四

七言律

卷五

七言絕句

卷六

奏議

卷七

奏疏

卷八

雜著

卷九

雜著

卷十

記

卷十一

記

卷十二

序

卷十三

墓表

卷十四

傳

狀

碑

卷十五

墓志銘

卷十六

墓志銘

卷十七

書簡

卷十八

祭文

欽定四庫全書

容春堂續集卷一

明邵寶撰

辭賦【五十首】古詩【二十九首】歌行【二十九首】

辭賦

見海賦

邑博莆陽鄭君大節以其所自號見海者屬予爲記予再詢焉而莫得其指遂托客語賦之君名士烈以武爵遜其弟而自力於學夙爲莆君子所重今敎吾錫諸生以爲得師焉

鄭子世居閩海之壖朝夕出逰與海周旋乃以見海名乎其室意若自誇謂人莫識客或問焉鄭子曰惟物無算而目有涯人習所見遂忘其他故依山者友於麋鹿濵水者侶於魚蝦越潮羣弄蜀日旅嘩相齊人之於管晏見或幾乎坎蛙我非河伯方以自懼而奚敢誇哉客曰海於兩間爲物最鉅幹端是涵坤倪是據子旣見之觀超寰宇胡不日逰髙明而卑以自諭非海若之見嗤乃心何疑乃言何遽鄭子曰海兮海兮源源西來吾莫知其所從茫茫東逰吾莫知其所窮徒望洋兮極目渺十渚兮三峯而況乎桑枝之日鵬背之風彼有謂夫蠡測將吾見兮無同客笑謂鄭子曰吁有是哉岷嶓昆侖其上無垠尾閭歸墟其下無餘孰溯源兮防委見大海之非水乎今夫一勺非少九澤非多海兮𨿽大如道眼何子不聞乎孟曰如是孔曰如斯子能求之海兮汝師於是鄭子斂衽其容有攺對客矢詞謂予不忱有如此海

思山翁辭【艸經言何首烏二百年者號曰山翁予采之山中未得也故思之】

山中人兮逾上壽飲石泉兮臥巖竇女蘿衣兮薜荔裳朝飱霞兮夕白雲以爲覆百艸紛兮與鄰予獨友兮三秀世莫知兮已哉孰姓予兮何首

山中人兮予所求夢悠悠兮繇昭昭【葉】操予鍤兮登髙邱聊盡日兮延竚招松喬兮千秋山中人兮盍從我逰

水仙

若有人兮江之中委翠帶兮含天風斂玉顏兮掩春露婉淸揚兮誰容漢之北兮湘之東將帝子兮吾從汀有蘭兮岸有芷恨千古兮如水

雲莊十石辭

見素公之作雲莊也其下上左右前後有石維十其名刻皆出公意張元玉以請文見公得逹觀焉歸以語寶寶聞之如陟降其間石爲之辭

仰髙

有石兮山巓咫尺兮靑天日延企兮愁予何星辰兮渺然

一快

左予顧兮騁懷下方忽兮雲開坐商謡兮擊石見雙鶴兮飛來

臨滄

山北顧兮又東云冥冥兮海蒙蒙扶桑睠兮安在空嘆息兮桴翁

雲莊

山蒼蒼兮白雲白楊風兮夕曛懷伊人兮終古秋吾黍兮春芹

見素洞

夫何爲兮此峯中砑然兮有容云紛紛兮在下欲躋攀兮焉從

靑野

雲際兮山麓原離離兮芳菉天風起兮樵歌思幽人兮在谷

碧山

目窅窅兮天涯岑遙碧兮參差望重華兮未極渺何方兮九疑

後樂

夙逰兮四方江湖兮廟堂睠玆洞兮吾老何憂心兮可忘

隱屛

晨篲兮墓前夕次兮墓左有石兮如屛棲棲兮隱我

拱北

有石兮應星萬古兮北向夕下拜兮老臣有天臨兮在上

徐太史薜荔園辭【十三首】

思樂堂

爲山兮旣仞爲池兮亦尋宛水石兮斯在昔之人兮此心水汪汪兮石磊磊嗟伊人兮不待堂旣構兮像懸我山嶽兮池海

水鑑樓

樓吾俯兮淸流流之匯兮幽幽日徘徊兮延佇將舎此兮焉求

風竹軒

庭翛翛兮疏竹廻巖風兮鳴玉軒吾倚兮無言羌獨歌兮淇澳

蕉石亭

蕉被被兮石矗矗紛滿亭兮芳菉芳菉兮柰何懷佳人兮蹉跎

觀耕臺

臺登登兮山上田畇畇兮山下【葉】穡日力兮君欣君復閔兮農之苦

薔薇洞

菉葉兮朱英【葉】洞窈窕兮若房悵靑春兮遲暮猶有寄兮餘芳

荷池

采采兮荷華西之渚兮東涯水天風兮香逺淹中洲兮日斜

畱月峯

月明兮峯景旣東兮復西指佳期兮夕騁扣環竇兮棲棲

通泠橋

澗將斷兮有石下潺湲兮玉聲步旣度兮返顧予焉知兮何情

花源

武陵胡然兮震澤隈花與水兮防復洄悵尋源兮不見見水流兮花開

石假山

屹有峯兮湖之中石際水兮叢叢彼日夕兮浪以風於我石兮撞舂猗玆望兮南東誰此池兮此峯峯之下兮湖通盍觀兮焉從善齊物兮若翁

柏屏

結瓊枝兮若屏歲雲暮兮靑靑春風起兮煙霧翠爲雨兮載零

釣磯

有磯兮水濵俯幽藻兮靑蘋魚鱗鱗兮迎予夢煙月兮千春

天齊淵

東方有淵名天齊一气下上降復躋乾坤生意從東肇何處山川非地竅漢家八神宗者淵有祠稱天今幾年巍巍惟天山嶽嶽巫史紛紛不知錯

軒轅塜

黃帝已仙今有塜武皇一語羣臣衣冠葬者對謂誰千載似爲方士俑諛臣誕謾不足非有塜豈徒冠與衣董生汲直乃安在牖納空嗟失此機

嵩呼曲

何處聲聲萬歲帝升中神靈防谷中人或有呼新垣平何代無萬歲聲嘗屢見楚東城漢前殿帝方信臣敢疑嘯也歌樵牧知

二馬篇【燕昭王燕主慕容皝】

生馬銅鑄像死馬金買骨生像未置門死骨終埋窟國當冀野君知馬一心眞一心假一稱驥徳一招賢異事流傳今幾年但聞當時有郭隗焉知後世無優旃

明妃怨

無金賂畫師幸免入宮妬誰知出塞愁卻以無金故望望紫臺沙萬里妾無一生有二死一死絕呼韓一死謝天子謀身不易謀國難只尺眼迷靑與丹琵琶合向婁生彈

臥龍起

鼎三兮臥龍起表兩陳臥龍死老龍躍方未遐少龍變乃爲蛇臥龍噓已成云雲不雨天昏昏萬古恨臣無君【君謂後主】

飲酒

歸來歸來飲酒飲酒東風吹緑門前柳春光媚人我何有夢中境醉中身百年自作羲皇人

山人歸

白衣山人入山去黃衣山人畱不住臨別無言還有心有言不似無言深山深人逺心只尺云去云來本無迹相見無期兩相憶

饒娥哭

父溺死女死哭醜從屍浮應有神爲戮人心誠水神靈溺者今何限不聞號慟聲水怪水怪方縱橫

讀元史

大都圖籍帝使收羣儒秉筆誰春秋仲尼可作史可修如不可作遷固之例吾當求不然吾將爲夏遊

蜂塜嘆

一蜂存眾蜂止一蜂亡眾蜂死塜累然胡有此一蜂君眾蜂臣誰謂蜂不如人

棄兒嘆

棄兒水中兒不沈揮篙指水恨不深妻罵夫忍心餓死死明日溺死死在今妻罵夫眞忍心

繡嶺壽藏四景

左石

有石有石其形厖厖且偃蹇名宜牀篆題者冰刻自唐介我雙松左壽宮【葉】風來松間如鼓簧客撫斯坐長蒼蒼

右松

松兮離立兄及弟矣二龍乘雲獨未離乎地也古亦有言維徳不孤賢哉大夫我作壽域宜有此夫

前泉

我泉我池源源其來【葉】我池我泉不絕涓涓旣淸且漣匯於我前何千百年

後嶺

嶺兮如屏孰爲之繡彼桃萬株厥亦惟舊山之蒼蒼朝煙夕霞千載武陵非仙家邪

寄題湖南汲福井【方伯周公儀視我井記有作】

昔之日此井竭今之日此井渫水由地中功上出【葉】往來汲汲寒泉洌六月焚如道無渇【葉】君不見朝宗江漢在此州水哉能止還能流召棠蔽芾今歌周

觀水謠

東南風湖水生西北風湖水落昨日今日皆天風不見水往來但見郊原成一壑海深如不容洪流橫復縱都水使者難施功三江不爲江震澤不爲澤嶽陽何處樓長嘯洞庭窄君不見山東不雨夏接春赤地千里還愁人

秋日謁張中丞廟有感

睢陽令錫陰廟唐室功宗我明詔公神如水行地中掘井得泉本無竅萬古丹心天日照君不見毘陵在宋唐睢陽巋然保障東海傍至今遺恨國不弔忠義祠前一瓣香

題買糕陳孝子捲

昨日一糕今日一糕明日又一糕三年不爲久卅里不爲遙仙人不在楊涇橋靈藥不在葫蘆瓢苦哉孝子心一念通神霄

代風答臺人謠【臺人謠才十五字而天道炎涼人事貧富之感委曲殆盡且含蓄不露得諷之體焉孰謂詩不出人心哉夜坐聞王生子春誦之輙爲代答臺人謠云風風何不公胡奏差家過夏我家過冬】

風風無不公髙堂若無夏破屋元有冬

荊葵嘆

麥萎太半荊葵多不獨稂莠妨嘉禾荊葵作粉堪食餓稂莠稂莠無一可嗟彼小人無才爲稂莠有才爲荊葵大都害君子觀物興予悲荊葵多勿復道四虫恣食三秋老

周文襄公頌

我懷文襄古之遺愛去公百年典型猶在惟遺愛一言寔自仲尼稱鄭之僑今千載余繼者何少子產初政人欲殺之歌者如水及再歌也又恐其死公之始至白地有謠經營宣力二紀三朝茍利於民遑防在已我思古人子產哉是儗名山嘉樹孰非甘棠勿翦勿代公貌在堂我門於題於戲不忘

古詩

修廟學詩

翼美郡丞範侯也侯以禦史張君檄有事於我廟學亟成而度諸生歸徳焉

翼翼廟學維邑於教斯誦斯自昔斯肇有宮有墻有壇有堂孰今斯荒乃或不蘉禦史來視盍修曰亟彼淫是亦維我職我其敢解【葉】我材孰資其萃有丘【葉】孰其我釐維範侯是咨範侯維秦之彥旣左京尹徴文考獻乃躬克踐矧是政先侯不是共侯曰爾吏爾徒爾工曰斯斯石曰斯斯木乃楹乃桷枉矯端復乃髹乃塗乃朱乃緑祭有麗牲射有棲鵠古人有言勿亟日成侯旬侯月亦莫我愆程源源泮水下通於溪我廟維東我學維西有峩者閣登登其階【葉】共維聖謨式崇於丌是訓是稽旣考乃畢有酒芬苾有禮秩秩有碑紀功惟長禦史之筆禦史崇正詔有徳音我侯承只式如其心庻士向風【葉】維我衣冠其觀繼繼就不侯防而未克旣小子作詩敢曰能雅是篆是歌以告來者

翼九章三章章八句三章章九句一章四句二章章五句

春思集古四首【老母方病辭疏未報緬懷良友】

其一

感物多情思借問此何時朝霞開宿霧髙楊拂地垂日華川上動流鶯復在玆上山采瓊蕋君在天一涯

其二

丹霞蔽陽景白水滿春塘庭中有奇樹含英揚輝光逍遙獨延佇仰視浮雲翔東風搖百艸渥露沾我裳

其三

維昔逢休明朝逰登鳳閣端飾相招擕未嘗廢丘壑且還讀我書極望無崖遙心逐奔龍雙闕百餘尺幽緘候君開晦明如歲隔盈盈一水間勤思終遙夕

其四

靑春速天機時與賞心遇閨艸含碧滋開花已匝樹風簾入雙燕緬映石壁素物我俱忘懷媿無古人度

集古寄浦文玉

十載朝云陛長安防上才猶憶嚴冬月蕭條江上來暮春和气應獻防抒中懷阿閣麗朝日鳳鳥方翔廻豈不念良友遠在天一涯我亦疲我夢登登九成臺

春晚獨步

萋萋春艸繁夕陰結空幙升月照簾櫳曠野增寥索纖纖如玉鉤夜移河漢落眾星環北辰悠悠方儀廓安得恆逍遙防原采蕭藿

春日獨坐

暮春和气應養屙亦園中心迹雙寂寞唘扉靣江南【葉】一觴𨿽獨進情深意彌重桃李成蹊徑靑林結防蒙愛而不可見永懷求羊蹤

斸筍

一斸復一斸山中筍如玉籜龍有嘉名頭角方簇簇朝露晞午風淸磬旁紛郁納之紫筠籠瓊茅以爲束持歸獻慈親一笑不知肉

答盛漢臣

不見希齋翁門人見水石別我十年餘新詩慰春夕髙空藹晴雲君才似張籍又如帆風江千里指南極山中有流泉曲處堪布席一杯欲共君古風久寥寂

新泉效李白體

閒人有幽賞乃在山下泉水聲六月冷白石淨娟娟倚杖對靑壁上有瑤柯懸海天三百里一勺方流涓仙人陸鴻漸遺世已千年芳骨如可起褁茗談烹煎

懷五老峯寄趙愽士立之

落落復落落泛舟蓉湖西安得五防虹【上聲】架天作長梯南望瀑布水舒捲靑雲齊上有五老者翺翔紫雲霓具寄一書札浩思極防棲楚謠對芳艸蒼然夕煙迷

觀泉巾

織騣復織騣制此頭上巾有名合從我我是觀泉人無纓不須濯山中況無塵百坡旣已夥一角亦非眞蕭蕭九峯雨秋風送涼新吾自愛吾物悠然夢千春

靜懷

人譏不能休我患不能仕仕豈簿領間所執諒有以古人復何人渠恥予亦恥老恨防學疏病怪虛名起聖明無遐遺只尺千萬里儻念將母艱防衣又玆始

秋夜

靑天一片月萬古中秋期我生自能視六十一遇之孩童不足論弱冠始有知有酒不能飲而況能吟詩天道有陰晴世途多別離髙思華峯頂曠憶滄江湄幽居未成往對影空嗟而今逢聖明運適我病起時東亭海雲散寒光益軒墀邀我平生友淸尊復在斯今夕如不樂問君欲奚爲

題鄒氏恆貞捲

恆貞有吉占易爲婦人告從一亦何占我心匪陵谷五十被旌書六十受多福之母古碩人百年潔如玊

熊女詩

西平張氏女未嫁而哭夫以死予在許嘗爲傳之今見少傅王公所爲熊氏女傳其事蓋類予於是悲夫二女之不幸而嘆其貞義之皆過人也遂托言爲詩以附傳後庶幾萬有一於女之心乎其詩曰

古人重掛劍爲不負初心妾身非劍比一諾千黃金誰謂妾無言有言出母口誰謂妾無書有書出父手未見悲益深空房甘獨守白日一何遲黃泉一何逺妾豈不愛生所恨從姑晚衛女先我心適齊不中返

防易臺待月【十一夜作】

待月月在天待明不待上月明松影來風靜流泉響與客談羲文乾坤入指掌山中本無塵況有出塵想云崕去我近只尺三百丈歸歟興未防月色隨藜杖

遺慕爲許直賦

父死兒未生兒生不知父問母父形容十問還九誤一念自提孩哀哀到遲暮我作遺慕篇悲歌動行路和陶韻【何司空燕泉作委心亭於部署摘陶詩中語和韻四首見寄用韻復之】眞想【摘經曲阿語】

壯志邁千古盡讀天下書北登黃金臺四顧意曠如獻防見天子致身在云衢喬木淩霄漢落落影扶疏周行數萬里翺翔復縈紆敍遷歷中外令望長有餘橫流須巨石公也孫不居渠渠猶夏屋建業亦多魚眞想和陶什不爲韻語拘俯仰天地間何方不籧廬

遙情【摘遊斜川語】

無才有積病我負二宜休五十爲親養懇乞江東逰入愛萱艸榮出欣泉水流野服聽滄浪近有忘機鷗前時堂中人今爲山下丘一拜扶兩僕敢望夔龍儔豈不念上徳萬一涓埃酬長揖謁廷陛此事今有不近步亦藜杖遙情抱幽憂柴桑有遺矩吾當此中求

宿好【摘行口語】

【闕】

上有千竿竹碧影翻堦墀我歸自南省方當靜修時挈我二三友講斯復防斯晝誦掩虛室夕眺摩殘碑古琴弄淇澳賡以南風詞別去三十載往往夢見之圃蔬未足嘆傷哉艸離離西防且北覧何以慰夙期云生志復舊作堂請新規我昔寓白鹿嘗以圖志來【葉】願言植嘉木綠陰散繁枝媿玆未能賦聊作林堂詩

巨然山寺圖用虞邵庵韻

古寺據崇嶺亦復設逺關中有苦行僧終歲不下山長松結深靄釐然界塵寰雙瀑落懸厓澗聲日潺湲殿堂棲古佛長有云半間閣登一縱目目過心自閒朝送白雲去暮迎白雲還

夢藥詩

數月前夢一人戴唐巾倚石壁坐俯而謂予曰子之疾得地癭服之可愈也予進問癭字狀遂畫予手中予寤而檢之方書未見也徧訪諸老醫亦莫之識近蕪湖防司有吏來偶問及焉而得其出處形象並服食方法禁忌越明日有來獻者予感夢之應似有神人主之遂作是詩

醉後謝山翁夢中聞地癭仙人戴唐巾飄飄髮垂領口誦復掌畫除子舊疾疢覺來檢艸經逢人輙言請爾來數月餘笑我捕風影人從蕪湖來自謂能記省此物出巴陵近始露茫頴不知掘者誰殆如金出礦或將湯液之神功在俄頃某也病中風不死亦天幸林居十五年吾亦愛吾脛從玆矢長服不敢一日屏

謝馮僉憲惠文石

昔見石如松今見石如竹如松紋在皮如竹紋在肉縱橫金錯刀淩亂錦一幅置之山亭中爲案比靑玊焚香對初陽古書時展讀問之贈者誰仙人粲山麓欲報何所將寒泉手堪掬【石如松皮者在淅江紫薇樓前】

煎茶寄吳封君

濁醪有妙理淸茶尢苦心采茶陽羨陽汲泉惠山陰秋水碧如玊百沸成黃金此中亦何味請聼希聲琴陸羽久僊去千載空遺音盧仝不言法七盌最獨深吳翁二子流淸風起山林陶匏介罏竹煎竟還自斟京師一飲我再飲荊溪潯邇來𨿽褁寄烹事吾誰任報君一罌水撱石仍中沈臨發更致語新火君當尋

歌行

石牀行【石牀故在惠山寺佛殿前成化初邵縣丞性移置聽松庵予以隔有二老松又移置其下】

惠山石牀古有之聲聲松子金風時皮休題詩李冰篆千秋並作山中奇山庵之名本緣此石也移來應偶爾遊人玩侮等尋常識者共憐非所止墻西松樹幾百春大圍三人小二人此松此石雅相友乾坤無心物有神二泉山人愛觀物謂物皆然胡獨不立破頽垣遣往參卻笑他年兩湮郁君不見赤松子黃石公姓名久落荒唐中酒酣擊節發淸嘯春深繡嶺廻天風

寄題閣老費公至樂樓

黃閣仙人天上還幽興卻寄溪山間橫林深處起重屋別有眼界非塵寰羣溪東來向西去流到龍溪兩傾注白雲飛盡見三峯政在先生倚闌處乾坤一覧萬古心北南名勝皆登臨子長胸次仲淹思每與山水增髙深豈知几案有至樂歐老詩如爲公作先人種樹今數圍槐影重重松落落陽春坐我還淸秋靜觀萬物成天遊半江露白月照水兩涯艸碧雲生洲我行湖東數過此尙憶淸揚在中沚病餘偶接季方書世事茫茫公老矣歲月無端白髮多江湖地逺心如何蒼生未起謝安臥溪上往來空棹歌

三門行送劉學正赴陜州【劉君景儀司吾鍚訓八年今之陜也作三門行送之三門舊傳卽底柱都太僕造而觀焉始知二山近而不相屬頃嘗爲予言故因以起興雲】

君不見黃河之水從西來東行萬里到陜郡有石橫亙勢欲廻天敎禹鑿三門開百川風雨萬壑雷下孰爲之挽上孰爲之推當時神禹何不一鑿去畱此險阻胡爲哉敬爲予言神門在中人北際鬼門居南不可濟水爭石闘兩無情地險天生難盡棄乾坤萬古一奇觀節宣亦爲狂瀾計不然下此復有底柱山形如灔澦當江間應愁一倒不復還識者觀風似觀水作人之道固如此寥寥古調數千年靑眼髙歌對吾子

赤壁圖歌次西涯先生韻爲華生云作

長江無聲動吹萬月上東山度河漢東坡詞賦思千秋客吹洞簫如發難興亡有恨客心苦不獨曹吳堪扼腕漢家心腹已摧傷手足安能相救扞猛風東來水倒流南軍北軍忽相亂天公助順不助逆若論成功猶未半華容道逺老瞞愁周郎渡江江有防朝宗江漢本無心蜀浪吳潮各分散巴丘哀罷又瘴鄕爲國意忘天下患後人弔古對江山坐遣胸中置冰炭洞蕭聲盡客何言似笑老生談熟爛百年水月坡翁心泛泛不知身在竄明朝酒醒賦初成白雪調髙歌欲斷西涯居士今東坡逝矣歲星今幾換畫圖流轉到東吳詩句人將史書看華生況是知音人擊節向餘三賞嘆

壽毛都憲

礪庵毛公新領鄖陽之命自滁陽歸候敕符於吳於是公壽七十其壻太學生秦君國英請予言之予病餘荒落無以應塞輙用已嵗壽少傅守溪公詩韻爲賦一章俾汶也歌之以侑觴獻且致予餞贈之焉汶予甥公外孫也

功名早擬登麟閣中歲歸來問林壑臨觀何處不江湖範老文如爲公作方今才望誰如公鄖陽節鉞南畿同十年朝野均勞後四省兵民總制中江漢朝宗兩支水公心耿耿眞如此折衝千里笑談余某也曾聞古君子公無上書稱引年我爲公歌峴水篇羊公杜公各片石更道人間別有仙中原之民望公久過我山中還飲酒前年曾壽守溪翁侑者罌泉詩一首春來江上多風波船如天上聞公過白雲黃鶴武昌渚試看東流今若何

尙書臺紀夢次萬晦之韻

許有尙書防在臨潁之野其風景予嘗聞諸故老而未之見也一夕予夢至焉寤以告客萬晦之晦之紀之以詩蓋於今二十有八年矣正徳庚辰予作防易臺於惠山之麓恍然如夢中所見故次晦之韻亦以紀事云

昔之夢似今之所吾臺誰謂前無古尋常灌莽接松楸突出煙霞三百武靑雲有階人可得輕舉尢須借風伯小池新引露泉淸大筆深刋厓石白海天佳气從東來一滴萬古眞水哉金春玊應碧山靜道人對此方心齋西嶺東峯擁前後一方眞與乾坤久危厓鐵笛夜淒淸城市茫茫失塵垢髙丘逺海謫仙詩歌聲入云云欲飛先天有易本無畫誰向淸溪問防爲

贈東湖

東湖來自東海涯到山先拜梁溪祠梁溪先生千載士文章徳業眞吾師前公來時未有此我歸方浚吾泉水此時此地復此泉靑眼相看更吾子艸蔬一飯正愧予野人忽饋深溪魚烹入饌肥且碩此事眞合牽聮書泉傍有臺名防易昔夢依稀尙能憶髙丘逺海謫仙詩歌對滄茫兩無極平生知己主一翁幾回墓艸經秋風因之尙論文莊葉遺錄今誰問水東

次王郡公煎茶行

今之詩伯溪上翁六年爲郡聲隆崇一淸如水比泉徳餘興卻慕茶仙風貪夫見公不自省公眼白兮心非瞢詩來遣吏問茶法茶法酒法將無同酒成麯糵過乃敝酒之甘苦茶淡濃竹鑪石鼎文具耳妙手只在調和中大才於物無不可豈以一藝稱詩工何時鼎鼐入公手漢室行徵黃次公惠山泉上節屢駐甘棠勿伐何叢叢公𨿽愛酒不如晉茶乎誰許唐人仝二泉山人愛泉者欲茶每與山僧假芝歌未已復茶歌共喜山中得風雅飲公醇者西坡篤讀書茶經猶不足烹煎未解吾何言願乞吳翁爲君告吾泉上人不欲多西推山瀑東江波仲尼飲水別無法此味不知今若何

壽華封君七十【其子江陰少府入覲過家得稱觴焉請題以祝之】

文華侍書凡幾年權閹斥逐江南田翰林有子領京薦飄然同上嘉興船事定移家還輦轂淸風如水人如玊百年共肅世守之雅稱東藩畫中竹君不見諫垣回首江湖長南極星髙北極光向來夷險何足道萊衣春酒封君堂

謝王郡公惠風折古柏用杜韻

郡公書致郡堂柏珍重眞勝二千石若非風雨起秋潮此地何人敢防尺歲寒尙有不防者此兩三株何足惜相知相饋惟此物公也淸亷心愈白鄙人謝病江水東方爲吾親營壽宮貞節碑成閣老筆鬼神訶防靑山空客來勸我作亭子少蔽上雨兼傍風工師求木苦無力得此立可觀成功小者爲檻大者棟材之良矣情尢重召伯風能爲我畱杜陵詩不愁誰送亭前故有兩危柯松可鶴巢梧可鳳公材自合柱明堂歷盡冰霜終大用

題畫竹

石澗潺潺楚江曲上有猗猗萬竿菉天風時來起眾音如金如玉皆無心縈廻成文妙天下物理相資不相假聽之未足觀有餘春云匝地秋天虛我行瀟湘數千里此景隨人何迆邐誰其圖者琴川翁造化又在生綃中披圖忽憶舊遊處九疑如煙水東注

壽毛夫人

見母之母如見母恨不百歲還千秋此心眞似南山石有酒深如東海流毛夫人秦母母徳儷中丞眞作友汶也受恩獨良厚果錢藥餌逺勞心衣綫誰云不親手礪翁致政方一年夫人七十開壽筵兩階班出諸孫後百里心懸二卣前一詞我爲汶稱祝二老髙堂雙碧玉庭蘭有茁桂亦芳鳳在梧桐鸞在竹

題畫

千峯萬峯云復云瀑布上自天河分峯頭五老鎭長在鹿鳴猶聲聞問之此境是何地無乃廬麓鄱湖濆平生愛此難再到空羨畫筆超塵羣世人笑我太迂癖有眼錯認南康軍蘇門少室亦曾歷卅年別後勞心魂黃樓滕閣近城市大觀祗在江東奔畫中所見皆不類煙霞入望徒紛紛君不見跫然空谷慰岑寂相契於心不於迹楊郎擊節似知音大軸捲還江上客

題吳従周狻猊圖

厖然大物名狻猊丹靑何處貌得之曾聞宣徳有此貢流沙萬里牽來時茜紅毺金鎖絡壯士如雲共揮霍銅睛鐵額照上林守有嗇夫拘有柙熊欄豹檻海子傍狎視羣獸如羣羊尋常莫試縱擒手此物驕悍無能當上林風髙秋日暮野心應爾關西路左鉗右掣不得行一吼乾坤爲誰怒今人豢虎古豢龍云沈風鬰皆無功狻猊狻猊嗟爾非龍復非虎飽食兀兀將安庸君不見孝宗治初春秋西人貢獅南海頭數行詔下直遣去中國聖人歌我周

擒虎行

柱史朱君士光按治至宜興下擒虎令三日間得一豹二虎謂虎之首骨可爲枕以祛風也逺以致予且曰願得擒虎行以旌某之功君之功猛於虎者大矣元夕燈下漫作是詞以寄之

一日擒一豹兩日擒兩虎繡衣使者到荊溪三日盡知民病苦使君詔縣令縣令召獵戶賞格髙懸网新補盡道使君仁且武使君謂父老汝邑昔有周處公力與蛟虎爭長雄不知名落三害中斬蛟殺虎翻然攺行収奇功今人古人性本同彼哉名在丹書欲焚者能言擒虎自效吾其從甲能獨當乙並力所不汝貸有如此溪石一鼔再作聲如風雷山谷響應林木摧丑類欲逃安往哉一虎復一虎一豹復一豹從今日日聞飛報君不見山南山北行人多爭和使君擒虎歌何處鄕村愁政苛

兩節婦詩【爲毛黃門賦】

姑哭良人十載前婦哭良人十載後夜深星月入空帷一盞靑燈兩相守姑前孀居二十四婦後孀居一十八誰言人事有易難兩節相成竟頏頡姑心竹有莭婦心井無波文章師傅史遷筆姑兮婦兮千載名不磨

許道寧秋山晴嵐圖

春山嵐重秋山少宿霧浮煙亦昬曉千峯萬峯爽气生望入虛無俱縹緲畫圖到此須寫眞許君筆力眞能神丹丘博士有巨眼謂是晚年尢可人題詩更得鹿塲子萬里秋旻雙決眥本來靣目見蒼厓籠罩誰加靑與紫乾坤無心四時攺萬變消沈一眞在古人觀物復今人秋色無端幾千載君不見鄒君得此愛如玉長卷裝潢更犀軸何當攜上九龍巓南望湖天送孤鶩

擇庵贈周用仁

用仁初號澤庵予爲易之以擇十一年於今矣今秋之仲吾從子勳徳其起危病也爲擇庵圖請予詩以謝勳病時其世父國臣及其父國政荒惑不知所出用仁謂予曰此固易爲耳飲吾藥三日後當復常矣旣而果然用仁於是有仁者之功矣非其初之能擇何以與此不知用仁以爲何如時髙子明在坐爲予防韻

擇庵擇術如擇鄰家傳醫道能通神庵中讀書二十載養得滿腔多是春春來沴气方流轉擇庵出門無近逺獨將一防天地心厲鬼聞之亦遄返吾家諸子婉淸揚一疾偶到沈屙鄕擇庵謂此不足治坐令二竪違膏肓我爲題詩當金帛聲動東阡與西陌杏林紅映橘泉淸回首龍峯片雲白

雙松圖壽司徒秦公

一春三寄壽公詩未盡平生愛公意淸秋忽展雙松圖於我初心乃深契喬柯落落生澗阿下防流泉上雲气萬古長撐雨露天四時平視冰霜地問誰作者宋季人一幅生綃墨尙新題詩千里應尊酒歲寒標格當靑春君不見司徒嘉績奏三載只尺天顏眞簡在麟袍玉帶照貞姿四海人方仰風采

諭太安人七十

秋官郎中純孝人慈闈中有希齡親昔從北闕乞南省板輿迎共金陵春春光媚人鄕只尺輿出都門指無錫翟冠象服對諸孫百有千年未終極山花有芳溪有鮮野人時送來堂前郎中東望拜南極九峯靑映滄溟天司防所司彛典系平反爲仁斷爲義郎中持此答慈闈萬古萱花一生意君不見西望瑤池降王母畫圖今乃在人間人間懿徳不勝述一覧春風生笑顏

爲莫臨安曰純題畫

千峯亂岐山靑秋天悵望開翠屏乾坤何處下鳴鳥野人漫謂山雞形姫公召伯日以逺世道江河幾流轉生綃數尺懸我前萬古愁懷一消遣南溪之上桐樹林君家樓髙溪水深而翁登我歌且嘯有招不來傷我心君遊江湖倘奇遇黃陵廟下舟曾住云隱蒼梧柰望何獨有東流可分付

耆英圖歌壽錢東湖八十

宋之洛社唐香山淸風長在天地間元丰遺像十三子千古勳名問靑史西都回首但靑山五百餘年那有此檉社曾臨鄭奐圖風流今落錢東湖東湖晚隱東海上天送煙霞入屏障年來大耋慶生辰嘉客登堂還揖讓唐人蕭散宋人雅異代衣冠不相假君不見文潞公富韓公好賢眞有緇衣風曠世相感難相逢前有香山居士後有東湖翁讀書堂在虞山東虹飛丹井湖波紅千二百歲逍遙中

春滿東郊圖贈防二尹

東郊昨夜春風起千挺瑯玕煙雨裏籜龍隠地驚新雷踴躍出土如相催舊干淩雲方未艾新枝頭角居然在章江西來浪捲空此君得水應爲龍丞哉負君君自玉哦松之餘無不足我昔知君今更深爲君題畫輸君心君不見息齋墨妙君須識虛心如竹貞如石

惠山雜歌【六首】

踏踏兒郎從老翁惠山寺裏看新鐘問道新鐘幾時撞九秋霜落樹頭紅

簫皷迎神神下山香煙滿路送神還安得村村無病苦靈泉不動廟門閒

聼松庵裏雙古松松下石牀蒼蘚封洗卻苔痕看古刻誌書傳是米南宮

漪瀾堂下水長流暮暮朝朝客未休縱有茶經無陸羽空教煎白老僧頭

登登山路轉山阿須向仙人洞口過澗水滿時靑艸短巖花深處白雲多

南祠忠定北文襄千古靑山兩瓣香莫問前朝松栢樹祗今何處有甘棠

容春堂續集卷一

欽定四庫全書

容春堂續集卷二

明邵寶撰五言律【八十八首】五言排律【二首】五言絕句【六十四首】

五言律

春雪獨坐

春雷還見雪二月不勝寒山色愁頻望梅花笑獨看窖蒲柔怯盎畦菜凍羞盤庭艸靑如許因渠更倚欄

紅梅未開用春雪韻

紅梅才兩蕋猶自茹春寒出以希爭覩開應半好看正憐香入坐未論實登盤笑我迂狂甚巡檐更倚欄

風雨阻山行柬如山

偶約山中路其如風雨何花期憐客甫茗事負僧陀栁岸漁翁艇松坡牧竪簑此時應入畵無計一相過

喜子春至用前韻

千里天臺客重來喜柰何郡傳一手札【時顧臺州華玊有書】寺問兩頭陀【寒山拾得事在天臺】野史操無簡山人臥有簑隔年期故在不放仲春過【別時嘗約二月至此】

哭楊長史宗周

五更哭聲起已矣嘆斯人畱劍還知樹回槎已失津榻懸新月夜社散故山春咫尺橋東路相過獨愴神

張提學畱精舍三日別去詩以寄之

欲盡平生語匆匆客又東山中三夜月江上片時風荒徑芟方始寒泉汲未窮逢人詢我病莫論著書功

明水艸堂次守溪王公韻

澤國連平野靑山路始分艸堂斜帶水石徑細穿雲月谷三更籟風漪萬古文主人招舞鶴時起白鷗羣

述喜

聞道鑾輿返南來兩報同浮雲開北極久雨轉東風病力慈闈下歡聲醉社中惟應操短簡日課著書功

贈吳道士

羽人偶相過野服帶煙霞處處山中藥年年海上槎尋常聊作客三十早辭家何日天風便蓬萊海一涯

寄惲憲副功甫

八載荊南使憂勤欲白頭歌聲斫地劍行色濟川舟嵗月空成晚江湖況及秋平生範老記一讀一登樓

寄夏參議如山

書破來鴻在情深柰防何黃花十月雨白艸九江波云夢荊人獵瀟湘屈子歌淹畱君太久吾道竟蹉跎

避暑山中答莫如山

殘暑未受遣有詩來故人數行猶覺少三復不知頻竹徑畱題近松壇入夢新朝聞參贊語傳慰到慈親

林見素翁寄沙魚翼【翁簡云爲海天亭對月之助】

遠致沙魚翼山亭見海天銀絲抽出細韭葉借來鮮制法畱新簡嘗時賦短篇若人南斗重風味亦堪傳

月夜

長懷七月望赤壁有人遊此夜復明月吾亭如小舟笛聲兼籟起槎影帶星流客動登髙興臺峯最上頭

避客

避客防山館髙秋霽景鮮方修初服地況近始生年云影秋潭底松枝晚閣前老僧迷眼界謂我羽衣僊

出郭

雪後行南郭茅堂處處開漫投新嵗刺偶接故人杯徑指梅如迓簾看燕欲來溪橋回首地塔倚少城隈

過惠麓

勝寺遊人少春深不見春茶畱僧供淡艸喚客愁頻野望時時極途號字字眞吾衰敢忘世無語獨傷神

登東岡舒嘯亭復之厚本庵【庵華氏先邱也】

舒嘯東臯上翛然見麥秋短籬花气暖深樹鳥聲幽家報源源至賓齋信信畱多情還弔古斜日到林邱

喜何梓材至

入城先過我應只爲論詩思在停雲地情如泛雪時風前歌更激雨後句偏奇避暑松陰石相逢不可期

送王子春還天臺

天臺人欲去把酒問桃花履向山中石裾淩海上霞一經終遁世數畒自成家更作明年約春泉共煮茶二月八夜月【匏翁嘗有坐月詩自七日至十六日共十首予今年正月八日欲效爲之繼以連陰弗克遂也二月八夜月光復佳而晴色勝常乃作此詩期每夜用韻如匏翁馬不知天意如何耳】

此夜看明月新晴光滿庭艸邊畱雨碧樹杪失煙靑世事停杯問書聲隔院聽從今漸圓滿夜夜照東亭

九夜月

此夜看明月黃昏正可庭微生酒波淥輕引燭煙靑小酌元無約髙歌若有聽開軒步淸影梧竹兩亭亭

十夜月

此夜看明月從東漸過庭一方心共白獨對眼逾靑卽有簾能捲那無笛可聽梅花未全放詩在影中亭

十三夜月

此夜看明月還過昨夜庭梅於溪上白山是雨前靑光霽眞堪坐陰晴不可聽明朝詩客去何處憶吾亭

十四夜月

此夜看明月懸如鏡在庭卽令心境白安得鬢絲靑槎客他年到裳歌何處聽馮誰紀佳興十日六登亭

觀泉和葉巡按

柱史心如水觀風及我泉評於唐客外詩在宋人先寒響回云壑春流帶野煙閒來駐驄馬入寺不參禪

西郭

新霽行西郭靑疇接野泉小車隨水曲髙屋指云邊山沐欣今雨湖颴憶去年浩歌乘夜月何日泛溪船

冬日與王元信訪許東廬於梅裏

攜我平生友東廬訪故人近來身更健靜裏趣愈眞白屋支新柱烏紗戴舊巾不須談世事談罷恐傷神

靑山道中

踏月靑山路靑山半白雲千峯如速客數月已期君林籟隨風息潮光隔渚分登臺問泉水滴滴細還聞

送張汝立【二首】

塵海風波定山林徑路深閒情能對酒雅調尙畱琴隔嵗論文地平生防易心歸舟經玊峽老樹晚蕭森山中方獨吟客至共登臨城塔回髙鳥溪帆送逺林乘槎如有約坐樹亦何心明日東吳道相思遲爾音

田司諫白硯

聞道端溪上佳人類玊成墨蒸雲气重硃滴露華淸皜皜憐長濯庚庚陋大橫公心如皦日自爾獻承明

次顧與成聞與新報

安得從容語春風轉殺機尋常忘地分只尺冒天威抗志通排闥驚魂逐裭衣他年看碣石滄海一云磯

雨

雨坐才三日晴逰已一冬壯懷淹閣茗潤色對庭松泥阻東山屐云沈北寺鐘何當擁衾起微旭在簾櫳

山中聽泉

秋日山亭上觀泉坐夕曛先聲虛谷應餘瀝小池分滴滴初疑露源源半接云載歌雲谷句樵子隔溪聞存問後奉陪郡守王公小燕泉亭【公問無風安得有落葉者或曰泉聲也予遂賦此】

落葉聲到耳流泉歌吹餘日斜羣客醉山靜一堂虛能聽今逢子無言夙起予廬陵方在坐何處問環滁

次韻王郡公除夕【二首】

郡閣還除夕靑燈酒獨斟時情新舊曆物色短長吟艸野欣風動蓂階愛雪侵梅花如索笑詩思若爲禁屢得徴黃報還憐借防身淸聲無漢吏惠思有周人漏轉公庭午香凝燕寢春召棠歌滿路赤子孰非親

淸狂贈郭仁

萬古淸誰聖吾希敢諱狂甘心從飯顆散髮和滄浪避世譏門磬聞仙問海航尙餘詩畫在珍賞動遐方

秋鏡堂

湖水明如鏡秋來虛映空塵消涼雨後天在古堂中巫峽簾猶逺澄江練自工載歌収潦句爲問主人翁

吳封君送茶筍

人憶荊溪上茶來糓雨前兩封專走僕七盌或通仙露籜兼將筍風漪已試泉【正月中封君嘗飲泉於此】東坡詩句在歌罷一泠然

屬邵翁種蒲於石

片石能還水移來楚水濵仙家九節艸吾室數莖春蒼溢空江露靑消老眼塵憑誰了玆事西郭有閒人

移竹

醉日堪移竹南枝記得眞寸金還有土片玉已無塵挺挺數君子巖巖一丈人明年春雨後請看籜龍鱗孟訓堂【談文通再遷厥居至我冉涇之東扁之日孟訓歸其功於母夫人也予嘉其志爲作是詩】

三遷胎敎後孟母古無前一念機能轉千秋語尙傳慈親眞達者才子本超然禮樂吾方短東鄰愧爾賢

西郭雨行

冒雨行西郭遙聞山下泉林回俄鷺起艸際卽云邊入寺應疑客逢農且賀年登臺望東渚个个泊漁船

次答馬巡按畱別

逹也非吾事髙樓鳥欲窠湖光迎月起壁影送云過秋老徑邊竹春深洞口蘿勘書多暇日時和野人歌

山南道中

慣行山北路今日偶山南丹井他年汲羽人何處參野田棲晚糓溪樹落寒潭近午天風起重湖破宿嵐

送過司訓赴天臺

浙左皆名郡惟臺更古風羣經蕓閣上多士杏壇中祿在休嗟老文成且送窮深山饒大木陰庇海天東

贈牛總戎

舊鎭新荒路新銜督府官九重親授節萬里獨登壇逺計胸中定先聲檄外歡請看傳令日風采動旗竿

謝王郡公惠響器畱別

君謝江湖器山林安用之魚龍迎舊節虎豹避淸時札至起三肅銜成試一吹平生知我意惟有此泉知

壽薛同庵七十

艸堂風雨晝嘉客且醇醪老去心猶壯狂來興轉髙酒杯寛處放詩客醉時豪昨夜懸明鏡靑靑照鬢毛

春日新晴

濕煙飛不起春雨夜來深艸色才如染花枝半未禁過門無俗客擊壤有新吟獨坐東亭下熈然太古心

寄題理夢齋

理夢復理夢夢如江水長逹生迷化蝶玩世托炊粱忽起湯虀口仍畱冰炭腸醉醒都兩字畢竟不如忘

哭虛庵陳郡侯【二首】

不見古循吏見公良慰心野陰多種樹門靜絕懷金客醉曹參酒童便閱道琴道南營建處深謝勢家侵半溪辭我去【半溪謂前守王誕敷也】極口謂公賢素履元隨地幽居不愧天畱臺分道日賜告養屙年一見醇醪醉先聲不浪傳

施雪谷七十

我少君三嵗看君冠且昏漫從今老數已入古稀論詩價隨時長醫名與齒尊有官無吏事眞樂荷殊恩

謝管令尹請春酒

春酒勤相召其如病足何坐慚推我先揖恐答賔多懶性容淸世狂吟和雅歌縣堂亷陛逺十載不曾過

月夜懷素翁

南海滄波逺東山宿霧深淸秋連夜月吾道百年心勿藥聞新報無對古琴相思不相見靑壁一千尋

病足初愈

�足欣初愈行嫌柱杖多吾詩惟望雨客論漫懸河山墅棊邊屐江城矢復戈園亭饒竹樹風晚興如何

山中偶成【二首】

古寺名泉畔鐘鳴客到初溪山春日晝花柳老人輿逺眺招無鶴閒居食有魚臥云呼不起苔隱石牀書無期還隔夜春事共逰初徑仄花薰蓋坡平艸借輿山僧勞供茗野客許提魚新句推敲處摩挲石上書

樹兒埋之明日視冢還有感

老年悲不得慟哭付長歌也自吾庭在其如嘉樹何山林逰興少風雨夢魂多最是傷心處新邱在澗阿

曉起用前韻

苦調無饒語長歌復短歌寒知春毎爾雨問夜如何僻巷門常靜新晴客漸多感時驚物色靑艸長東阿

華從龍往只陀讀書詩以問之

別我詩仍物先天第一花新春乘野艇斜日到僧家雨化曾無力風光漸有涯相過知不逺石鼎試新茶

送錢以正再赴太醫院

有術能醫國無階可致身孤槎沽海月瘦馬洛京塵心苦書檠夜情欣藥籠春千秋夔契外岐伯是何人

送莫典史

堂上親雙老天涯客早歸他年毛義檄此日老萊衣晴嶺穿雲易風灘上水稀曾聞巡按語未艾獨知幾

超然堂送麗水酒後漫述

登臺兼賞雨且送逺行人此日尊前醉殊方別後春紅雲天北極靑野海西濵髙處君明眼臨分懶重陳聞茹令人卒追憶水亭子【予友水亭莫如起卒四十餘年矣近得厥配茹訃感念疇昔不能無言】

水亭能共老也屬古稀年此日歌無地他時哭有天言猶如白日見已及黃泉手植西岡樹霜淸月正圓

曉起

拭眼將觀雪翻成聽雨吟暑寒元有天地亦何心嶺灑松間細邱沾麥處深幾時還集霰三白抵千金

送馮少府

震澤連三郡官程百里船哦松多隙地監水有餘天惠博春忻作徵寛夜穩眠民風堪采處時致乃翁前

送莫江陵

古來雄勝地今送令君遊星宿連中極江山據上游政從平處善學向靜中優春雨桑麻綠時登郭外樓

送吳經歷從韶

武衛防文吏西川控貴陽塞平宵檄少幕靜晝吟長江漢才難盡風雲志未忘量移還有地宣力答君王

送陸海鹽以昭

佐令鹽官去嚴程向海邊千家成邑地一命濟人年晚聽歌市春行斥鹵田南康弓冶在異政有超遷

葺跨塘橋成

橋誇東西岸道當南北衝若非今日補幾廢昔人功風送難驅石天全欲斷虹從玆舟騎客相顧笑談中

獨坐

獨坐復獨坐淸齋起自朝囂從閒處卻飽向靜中消客徑遙通市鄰家近隔橋西林聞絡緯幽興晚來饒

避客山堂臥起【生日之明日】

臥起聞淸磬悠然與境忘秋髙山寺靜夕霽海天長避客還逄客餘觴更洗觴老僧知我意隔水和滄浪

詠梅花菊

有菊防梅姓寒香亦近之淵明方待酒和靖已成詩雪未滋淸骨霜還剩碧枝世間多品彚嵗晚汝偏奇

送李司訓宗文之建昌

山水旴江郡諸生喜得師吾遊曾此地君去不同時仙觀眞卿筆鄕倉晦父碑相尋還有暇爲我弔磁龜【謂羅景鳴吏侍】

金蓮池上偶成

借艸仍移坐臨池看水流松陰知日午萍色報霜秋渠曲僧廊轉波澄佛殿浮上方時供茗與客共淹畱

風雨之夕子春將別寫懷

別思逢風雨無堂漫置觴客嫌冬日短主恨越天長老硯三傳世寒燈十起陽西興回首地吳樹正蒼茫

冬日偶過聽松南院

丈室東移去南房自一家樹畱不盡葉菊有欲殘花日昃壺添酒煙消竈熟茶閒行甘淡味休向俗人誇

歸途再用前韻

談余方外士乘興到禪家云盡長依竹山寒不見花客畱新捲墨僧試舊罏茶世味吾癡在無官處處誇

送王防

夜深猶誦讀扶我出風煙水陸仍千里門墻未一年課程𨿽應舉科級本希賢明嵗春風裏還來飲此泉

敬止爲姚江湯夢卜賦【夢卜東甌忠武王裔孫也】

信國河山誓濠梁水木心東來三世近北望兩江深【兩江謂錢塘楊子】繼別還成譜承休欲嗣音詩人桑梓意時托短長吟

與丰城夏宗選敍別

別子劍江上相逢二十秋鹽車終厄驥漁艇不驚鷗招隱歌空谷酬知賦逺遊我無徐孺榻山館缺淹畱

壽陸野雲

八十稱大耊年來又此翁相人能法眼謂我有仙風世事淸談裏家聲逺譜中笑看蘭桂長黃髮碧雙瞳

次杜地官遊惠山

閒登山閣上縱目九峯巓有興還題石多情更飲泉雲棲追舊夢【詳見超然堂記】風景入新聮異地應同調吾曾守潁川【杜君扶溝人與許州比境故云】

從龍之祗陀林讀書欲往送之不果用韻致意

雲林曾榻處數里到君家松結千年頂梅畱二月花情知資浩博力欲謝浮誇忽起懷人思悠然天一涯

五言排律

追次西涯先生寄題疊嶂樓

涯老題詩在居然見此樓書郵何日到碑刻幾人畱樹色分淮甸江聲接楚流吾登方恨晚誰賦不悲秋六代孤鴻沒三山片石浮村墟多佛塔野水有漁舟吳越連諸郡荊揚跨兩州歲年齊始建風景白曾遊謝眺亭偏古嚴陵石最幽儻非公一語千載若爲酬

題畫壽周秉道

鬱鬱顧山樹靑連東海天幾家能卜世此老夙稱賢大隱非居市長生不問仙騎迎侯子左鞭讓祖生先蘭已充佳佩芹將薦禦筵舟橫江北渚劍倚斗南躔傳業書簽萬生涯食指千初心三島日晚興五湖煙榻下欣畱客旌招恥赴田少微知此野大耊値今年獨鶴吟笻畔羣鷗釣石邊慕親題感怙懷世賦思人士緇冠雅兒郎防服鮮夜深銷短燭冬暖謝輕綿永日方嘉燕淸風復大篇賢甥獻春酒侑以惠山泉

五言絕句

螢

過樓還繞井入戶更深深老可觀書卷惟應照我心

蛩

隱隱復悠悠虫鳴早應秋夜涼人未寢艸露濕堦頭

菜【二首】

菜以甜爲姓應須老圃知苦心誰氏子更道饉如飴此根眞可咬不用問康侯鼎鼐非君事徒能白相頭

紫薇花

簇簇繁纓色誰敎媚早秋省臣今白首還憶浙中樓

絡緯

絡緯復絡緯一虫還一虫年年聲不斷未了禦寒功

蘭

天風一夜霜蕭然見秋野蘭蕙化爲茅亦有不化者

菊

秋菊有黃花萬古長如此誰知栗裏風卻勝南陽水

雪兔

山川雪糢糊明視明如月髙秋夜气淸猶懷廣寒闕

洗石【二首】

汲水洗石牀上有唐時字不用太兮明恐損莓苔翠石上聽松聲松化石不老移石就新松新松數人抱

春日訪知微門焉未應詩以嘲之

剝啄應松聲客去僧未起僧病一春過老卻山中杞

小雨過海天亭前飲酒

山風吹雨霽借艸對鄰僧回首淹畱地白雲知幾層

偶過聽松聽竹間泉

削壁皴斧痕下有洞如屋積鐵不知年時許莓苔綠

寄司徒孫九峯【二首】

江漢云重阻秋風白髮多相思不相見木落洞庭波老節曾相倚虛心幾歲寒九龍山下夢夜夜楚江幹

王山長歸越燈前酌別【四首】

陳榻事巳陳不用再三瀆君去閉山齋歲寒兩竿竹君如蜀山人我愧程叔子往來皆可書山中無野史防防易未了山中年復年期君弄春水早渡越江船鹿洞本無洞鵞湖亦無湖勿謂吾臺小中涵太極圖

題畫【二首】

溪上有梅花歲寒心不老不見履齋翁山中幾春艸微月生西嶺淸光日漸多直從圓處滿試問夜如何

鄰竹

萬玊栽非易千金買更難題詩問東老須向歲寒看

待月【二首】

夜夜待月明每被浮雲苦今夜天無雲月明本如古月從東海來待月吟正苦素娥本無心不管人今古

雪林

冬老繁華盡山深雪滿林瀟然茅屋下千古嵗寒心

警齋

林居事幽討長誦敬齋箴客至論今古時興防勵心

書石泉畫

石泉作溪山信意復信手知音者後谿興在梁溪口

月下推篷看梅捲

梅花本幽貞月下更奇絕推篷何處舟孤山夜來雪

觀泉有感

陽城居晉鄙薫徳幾千人我亦山林久觀泉愧我巾防齋【鄒君世泰別號防齋玆館於吾仲弟璣爲諸子師予喜其有養正之心也爲賦二首】

涓涓山下水日夜逰從東防杖臨流者曾聞說聖功有美道鄕孫學道如學海海水卽吾泉山下眞源在

冉涇書院十二詠

曾侍亭【寶初歸養時作也中有屏泥金作仲尼居曾子侍像蓋竊有希賢之志焉】

歸養荷天防孔訓聞自少不敏請事斯如聞提耳詔容春閣【在曾侍亭右中庋舊藏書凡若干捲扁曰容春精舍先師文正公八分書也】

一堂容萬卷長憶鶴翁詩髙閣日增崇老至不自知燕居亭【卽曾侍亭後軒也以朝夕於斯故名之其扁爲喬太宰白巖篆】

客退解冠裳坐我北軒下我銘揭西楹時時一瞻顧存一齋【與燕居亭對中置文正公所著吾曾祖府君存一齋銘府君小像歲時一懸之以展瞻敬】

先民遞傳恭惟一益親切齋居誦新銘敬對不敢防嘉樹亭【在容春閣南其制防事也以文正公有此二篆字故扁之楓山章先生嘗有記今石刻在存一齋】

吾庭有嘉樹種自容春翁百年益封殖人歌召南風八角臺【以石子爲之在存一齋前上有八卦象山中作防易臺實始於此】

齋前壘石臺臺有八卦象山中防易時如坐玆臺上蘭畹【在八角臺西其數凡九每畹藝蘭九本凡八十一本舊傳宜興山中蘭移栽他處止花一年故欲以多勝之】

滋蘭自騷人香艸以比徳九畹如井田惟馨亦充塞思濂沼【在曾侍亭右甃石爲之中種荷花故有濂溪之思焉上有小石梁以通往來】

蓮有君子徳愛多知者鮮淨植起香風污泥任淺深

光霽橋【卽所謂小石梁也】

觀蓮憶濂翁因得風月趣忽然光霽生乃在過橋處

靜深徑【新植竹數十挺徑當其前故名】

新竹依舊徑竹長徑益深靑春白晝永愛爾君子心

圭冕二石【在曾侍亭前左如植圭右如露冕】

石出東野山其形各有似如冕復如圭堂名稱曾侍雪浪石菖蒲【在嘉樹亭前石自四川來與坡翁名齋者類今種蒲其上立石防中如屛之狀故又名屏蒲】

坡翁愛玆石銘在蓮花盆吾以種菖蒲珍重如前聞

慧山書院十五詠

忠定祠【忠定宋丞相李公网也公之先邵武人自其祖始居無錫其父修撰公夔及母吳令人皆葬湛峴山公嘗廬焉自號梁溪居士亦鄕先生也故祠】

梁溪深十尋湛峴髙萬武我作李公祠春秋薦牲酤湍澗【在忠定祠右泉自十賢祠下至此凡歷六池以匯再越一池則下田矣水是以湍】

七池流且匯一水猶在山縈廻忽成文至此將下田野橋【湍澗之上山水沖而成汪北轉爲別澗當轉處橋焉雜木石爲之殊有野致】

亂石衝徑來徒杠接石砌防斷謝遊人水淺人猶揭

云階【由野橋有徑西上夾樹松柏迆邐三百步許復門焉故曰云階】

石磴穿雲上懸崖自此升誰言風可禦須信气堪乘靜淸深處【入云階門而上地位淸迥仰見山色如在只尺歷級而門泉且邇矣曰靜淸者取周子通書語也】

何處靜而淸防泉出山下觀物本無心一原窮萬化

海天亭【亭東北向在泉之前因思其所歸故名之有記】

兀坐山亭下悠然海上天歸墟無盡藏須記始流年超然堂【堂在海天亭左其向略同前臨平野及蓮蓉湖逺對江陰之定山有百尺之樓之觀焉三十年前予在許州夢登尙書臺有此題額因榜之今望中所見皆與夢葉詳在予記】

夢中得嘉名卅載乃斯宇珍重病餘身優防荷天予

吟松个【卽超然堂左室也】

風來松有聲灑灑當左个我吟本無心松亦何心和

詠竹个【卽超然堂右室也二个皆夢中所見】

新栽竹數竿竿竿挺蒼玉我歌竹和之步轉闌干曲泉齋【卽超然堂後軒也齋作而泉忽出其前今名滴露因以先師文正公所書二大字�之】

出山如在山名齋敢忘本鑑裏看靑天不爲泥沙混防易臺【在泉齋之南滴露泉之北以石爲之上有一圓石象太極二嶞石象兩儀四嶞石象四象臺有八角則卦形也見素先生登而贊焉刻太極石上】

有象本通義不在句讀道人坐髙臺忘言對蒼岫滴露泉【在防易堂南壁下其來甚微滴而不畱故取唐人詩語名之】

滴滴出石間初疑松上露防易日有程還應周天度兩知亭【在超然堂左南向中奉文正公石刻畫像先曽祖存一府君像刻嵌石壁先友希翁所作渙然亭銘嵌左壁曰兩知者取文正公贈予東歸詩我歌泉和兩知音意也】

天涯一歸客海內兩知音萬古泉聲在應知此老心瘞捲邱【在防易臺右中藏江西視學時小試文三萬餘卷甃石爲邱予銘其上】

吾道方施行懷之不勝捲故物穴名山虹光起遐睠望闕巖【直海天亭西上紆徑數百步出松柏間有巖焉巖頂有平石可西北望某時至焉則人扶以拜祝曰萬壽無疆因作石香鑪篆刻其上云云登巖道中有數黃石錯立徑側予大書刻之曰山水之間曰風塵之表曰人間天上】

東南海一隅天闕勤望眼登拜想氤氳殿上香鑪篆

除夕勳侄送紅酒

紅酒桃花色東風吹更鮮將情來舊宅送喜入新年

遣暑四事

淸泉白石子置之古銅簋泉出此山中石來漢江水兩峯瀉寒泉石庵得意筆懸之堂西偏白日風蕭瑟淨掃席間地周旋僅函丈矮幾置中央坐愛罏煙上楛槎種菖蒲盆水半欲沒露珠上葉稍愛爾仙靈物

容春堂續集卷二

欽定四庫全書

容春堂續集卷三

明卲寶撰七言律【百五十二首】

七言律

雨坐

初春煙雨似梅天墻角梅花尙索然病客有情常夢野閒人無事漫占年永縈淺碧連城外艸送輕靑到檻前聞道憂民新令尹幾廻騎馬勸耕田

忽憶江西湖南時風景用前韻

漫道吳天似楚天四時風雨一蕭然滕王閣下維舟地黃鶴樓中聽笛年春色漸回梅放後秋聲應盡鴈歸前東山屐在堪乘興閒送淸泉下石田

雨中寄浦文玉用前韻【時文玉爲予評訂學史】

風雨無端莫問天新編讀罷自欣然寸心敢謂能千古一話眞應勝十年江郭鳩聲春笠外山牕梅影暮燈前明朝獨上鵞湖棹回首蘼蕪滿野田

春日無緒泉亭書院俱缺一至次浦文玉山行用杜韻

仲春風日尙微寒兩月多愁懶戴冠雨後花催連夜賞雪中山憶隔年看雲開平野還盤谷石轉淸流更激湍物色有餘情緒少幾時慈壼報平安

春水壽王郡侯

懷李樓前春水深郡公多暇重登臨長江對我一杯酒白日在天千古心筆無畱翰漢老吏詩有餘才唐正音年來初度未須祝手植甘棠新作陰

送顧行人與新

奉使眞隨八月槎南風五月又辭家松花露溢離亭酒石子泉將客路茶北極朝廷瞻象魏中原藩省賦皇華明年再攬澄淸轡獨聽民謡到海涯

久雨

熟盡黃梅雨不休出門何處覓滄洲勢傾底柱河全防气塞歸海逆流圃史空傳葵有日田家長嘆麥無秋然舟楫吾安往古華山前一倚樓

秋夜

月流云竇影庭柯今夜風於昨夜多我病未堪空酒在秋聲如此柰愁何人言每信天無漏世事眞看地有波三嘆朱誰聽者幾回擊節杜陵歌

野色

黃泥橋西溪岸斜東風吹水擁溪沙杜陵藥餌長隨我韓子詩書正滿家何處不看懸磬室有人還著替舟槎渙然亭外當時路只隔南涯與北涯

秋夜宿惠山精舍

惠山艸堂秋夜淸道人夜坐聽泉聲中庭不見古松影西嶺卻遮新月明一里松庵期信宿十年鹿洞夢孤徵明朝藜杖須將去從我閒行三兩生

得如山和章再用前韻

落日空山鐘磬淸隔溪時聽櫂歌聲小橋再渡覺身健髙閣一登增眼明望極江湖云北去夢回歲月鴈南徵黃花亦是秋風客盡辦寒香對老生

九日過國臣弟南莊

鳯皇墩下扣柴關籬落黃花手自攀適野亦堪酬令節避髙應不到名山情多更欲臨流坐興盡眞載月還最喜晚來風色定小橋回首碧灣灣

寄顧臺州華玉

秋晚懷人思欲荒東南江水隔錢塘山髙故近臺三象郡僻眞懸海一方他日曾看周砥柱何時能翦召甘棠觀風定有新詩句願托王生爲寄將

新春

庭艸猶枯漸有情檐聲如雨雪初晴緣江積凍朝尋徑匝市浮煙午出城風信巳非前九烈月華應爲上元明梅花兩樹香如許誤道詩人在冉涇

得章司成楓山先生書

司成書自道卿傳千里楓山越四年風雨夢從初起處江湖心在未歸前數盤谷可容君築萬里門曽泊我船聞說臨風多感慨乾坤回首一茫然

戊寅八月以容春集托喬司馬寄王中丞虎谷越歳司馬以集還因得中丞之訃

隔歲書回不拆封驚聞虎谷失髯翁風騷遼濶遺音在江漢蕭條老眼空壯志欲從汾左右【汾謂文淸薛公】淸聲曾動陜西東【虎谷嘗以言事謫官陜州旣而擢陜西提學僉事】七年又灑柴墟淚屈指交防俯仰中【柴墟儲公卒今七年矣吾悲虎谷猶悲柴墟也】

守溪公惠洞庭新茶侑以長句奉謝

洞庭春茗過湖來閣老新詩手自裁錫谷泉應將撱石玉川風欲問蓬萊竹罏縱有僧堪借梧幾曾無客與陪何日山中尋舊約莫釐髙處一登臺

悼沈提學休翁

江東回首復湖南到處春風許我防萬里無槎心獨往千鈞有筆力能堪鳯皇臺逺空魂夢黃鶴樓髙絕笑談最憶牽衣相別地碧瞳如水鬢防鬖【予自湖南之漕臺翁手予腰帶笑謂其子曰我江南有此秀才】

松壇午坐與送茶諸僧

竹裏風來生晝涼況逢時節近端陽也知城外塵能少卻道山中日更長云壑飛泉頻倚杖松壇磐石漫焚香老僧供茗渾忘味好向嵩峯問溥光

答姜士元用舒國裳韻

歸舟不見急流難曾向嚴灘濯我冠何處世情非灔澦幾時塵夢不漪瀾【漪瀾惠泉堂名】山中松子秋還落海上桃根晚更蟠遙想棲賢【山名】雲霧裏定依北斗望長安

用杜韻寄李劍州

病餘岑寂向林邱消息欣傳李劍州蜀道巳通今四海禹疆還識古諸侯孤城力起千家市短札情隨萬里舟我亦舊遊忘未得夢魂長繞紫薇樓【紫薇樓在浙藩】

答陳憲使文鳴過訪不遇

黃梅雨過綠秧齊日向山莊路不迷萬里仙槎還海上十年淸夢幾湖西太行碑刻看新打嶽麓書簽憶舊題謝客也知非此客卻教泉釀負蒸藜

文鳴報書久不至

江船連夜發蓉湖三宿封書報尙無夏榻夢魂便客少晚輿遊興對僧孤驚風驟雨常懷楚【逆瑾煽虐時文鳴同官湖南】麗水佳山又過吳欲向詩囊問奇句州回首煙蕪

和喬司馬三首

梅花水

梅花不見見淸防何處還堪索笑言云影逗風俱澹蕩波聲流月自潺湲湖山韻絕長斷洛浦香銷佩獨存春到江南無限樹不須臨水賦招魂

觀音山

觀音閣下江水深閣上丹崖知幾尋安能羽翼一飛上獨憑闌干時放吟鳥去卻畱云棧影潮來還起石鐘音十年老眼今如夢遙爲巖翁重此臨

雞鳴山

鐘山西引一峯髙云磴盤紆步不勞畫裏樓臺復鐘鼓望中城市有林臯江流入海初奔放世路懷人更郁陶卻倚崔嵬發長嘯松風何處起秋濤

夏吏部於中以諌除名訪予裏第予避暑山中聞而賦此

南歸吏部一方巾冉水東頭訪病人萬里孤槎浮海夢片言九死報君身風從逺道來應好暑向深山避卻眞從此著書應滿室艸堂深閉楚江春

舒翰林國裳過錫病不能來其人來言之

病客舟中不著巾山中而我亦懷人平生溫飽元非志萬死艱危尙有身風力南溟防獨近潮聲東海聽初眞也知夢轉滄江晚正想臚傳玉殿春

萬汝信與國裳同舟用韻再寄

一封書上幾沾巾道路爭傳國有人雲霧政勤瞻斗念風波還重渡江身吳門晚樹舟邊近楚澤秋蘭佩後眞卻憶匡廬誦地五峯回首不勝春

晚涼

晚涼幽興爲誰多聞道靈旗巳渡河露咽微吟還蟋蟀雨添新韻到蕖荷牕前夢醒風初定枕上詩成月己過從此炎蒸應盡退不須頻問夜如何

寄莫如山

五更夢醒憶南沙只尺天分路兩涯詩艸往來憑稚子春光深淺問梅花節臨雨水初飛雪路阻山泉未試茶畫裏西湖皆幻景似聞髙興在東家

得如山和章兼荷踏雪見過用前韻

雪後相過屐印沙美人望不在天涯九峯西照雙溪水萬樹東風一夜花天臺客去方燖橘陽羨書來未寄茶畱得山翁曾共醉數杯今雨對詩家

送朱工部請告歸上虞

記得逢君在樂平新涼庭院碧梧淸周官六典曾司冦禹貢三江又水衡澤國煙波吟裏興雲林風日病餘情西興渡口猶回首聞道秋潮昨夜生

寄張汝立

別來風雨夢初醒兩對山中春艸庭江漢無情衰可墨【王陽明平江西汝立嘗參軍事】春秋有法簡能靑筆將防易勞君送【先以象管筆二寄予爲防易之用】琴欲賡歌起我聽聞道儒臺虛席在何時尊酒海天亭

送施克和之平樂

行盡瀟湘問吏郵靑山廻處古昭州自知宦寓應如水誰道刑官便是秋身在江湖頻望闕道經嶽鄂兩登樓三年憲召君當起莫指蒼梧賦逺遊

送錢昌言赴順寧經府

萬里滇南郡幕行先從水道問郵程乾坤何往非臣所朝夕難違是子情晚日每看山外影寒江猶聽霧中聲獨憐泰伯祠前別數防梅花照眼明

喜冬官錢士訪予惠山艸堂

公來猶記十年前我在山中正浚泉陸羽水經應入妙盧仝茶力漫通仙閒邊夢亦尋常見病後詩曾一再傳他日風雩還有約滄浪歌罷采金蓮

杭方伯世卿登我龍山不克奉陪

百里荊溪十載違相逢誰道舊情非病如夢裏予初寤畫在詩中子亦歸兩地靑山歌響應一星南極望依微憑君再訂登髙約聽罷滄浪共振衣

九月一日

九月一日初度辰謝客來訪山中人坐臨舊石談還舊茗試新泉味更新防易筆如周入夢讀書臺與李爲鄰髙邱逺海詩家興我亦東馳萬里神

壽少傅邃翁先生七十

百年師執邃庵翁幾向門墻拜下風多士鈞陶鳴鐸外累朝經濟掛冠中時將老矣江山在興本超然出處同莫道隠園眞可隠廟堂端合坐姬公

送施漸之平樂省親

瀟湘洞庭涵太空詩人行色在胸中石鐘舟畔三江月鐵笛樓前五夜風衡嶽鴈回程可計蒼梧云盡望無窮憑將一勺龍泉水逺向昭州壽乃翁

晝坐偶成

兩月慳詩到社中日長應負綠陰風病多自笑藥無力步少不知笻有功五里汲泉將石子一春戒酒謝山翁故人送筆能畱在防易臺髙對晚峯

防易臺八首答張侍禦汝立

象筆雙緘自吉州書題防易逺相投老來已悟浮生夢病後兼忘應世籌磴入煙霞須策杖臺窮雲海勝登樓憑誰淨掃焚香石千仭岡頭拜孔周

海天亭畔卜幽居三古精神一卷書象管搦殘硃未落松梢滴盡露還餘姓同康節希何敢年過蘧瑗化不如月出東山時起我獨憑髙處問盈虛

桐樹扶疎蔭石臺巉巖西望更崔嵬日流云影前峯去風送泉聲別澗來鴻漸茗從閒客試李紳書自少年開晚涼每有風雩興隨意鄰僧坐碧苔

髙臺百尺臨蒼茫白雲溪泱泱松垂一枝去地近艸碧千里兼天長有時巖頂起淸籟何物澗邊生異香操鉛防易者誰子老矣羲文心未忘

萬壑風雲萬壑濤人間天上在巖嶅邱園掩映松楸密臺殿參差鸛鶴髙僻地自堪成晚節浮名眞合付秋毫野翁錯指丹崖是應怪頻來杖屨勞

百年佳興獨登臺艸結爲堂白日開云暝气連東海石風睛光動北山萊故應壁立千尋在安得泉分一道來老衲似知天假我手移松樹夾庭栽

金蓮池水卽滄浪白石岡云接艸堂竹合鳳簫難起調樹畱虫篆不成行百原泉上風神逺五老峯前夢寐長萬卷相看才數畫漫勞書客問蕓香

觀水長懷子在川衣冠時向古壇前蓍從上蔡無眞種圖到希夷有別傳客送屐聲雲裏徑僧將瓢影月中泉閒來凖擬忘言久莫問新詩月幾篇

次韻答鵞湖費公

淸時誰敢愛深山風雨應慙廈萬間東國盡容原憲病【自謂】西京猶放涑翁閒【謂公】詩傳祕閣歌盈耳藥進慈闈笑彊顏烏鳥情眞天鑑在一封已達九重關

代柬寄劉司徒

平生靑眼老司徒兩地暄涼一字無經濟有才空歲月登臨何處不江湖百年第宅長安市千古衣冠洛社圖久矣吾衰還病母舊逰回首云蕪

追悼杜檉居

檉翁書斷幾經年忍見哀音到耳邊夢裏關山猶阻在畫中人物竟蕭然逰追司馬才千里隱比東方但一防獨愛髙談驚鬼膽江湖風雨不堪傳

侍禦東君來言大司馬洪洞韓公問訊志感二首

柱史傳來洪洞語病夫心事有公知東曹疏筆還誰執西野吟笻也自支千里寒暄音似玉百年憂樂鬢如絲風吹涼雨淸茶罷正是懷人欲渴時

太行雲逺獨懷人近古風流大耋身【時公年八十二】一代典刑千百世兩朝平格二三臣夢廻曹省燈無影詩到山林筆有神更喜淸亷衛防政白頭情話正相鄰

聞申詔侍養喜而有述

一封書奏再逾年溫詔春來忽自天此日益知親壽逺何人敢望聖恩偏新銜承乏催無駕舊祿畱余養有田最是衰遲慚報稱山中常檢白雲篇

九月一日防易臺新成登而觀之又得一石如臺漫賦

臺成防易試髙秋更愛眞臺在上頭石小似看千仞立云多還許一方畱飄然野步長隨鶴何處機心不見鷗分付山僧種松樹曲肱閒送翠陰流

九日與暢大夫以下八君子登臺述事

上盡髙臺復有臺海天睛眼逐云廻徑當轉處還逢石坐得便時本借苔風雨重陽初掩靄乾坤吾道政徘徊縣公自送江州酒更許山僧供茗來

十月朢日馮按察邀予登璨山髙處觀廬仙丹井至於新築中防上防述興二首

行過靑山復璨山幾層雲磴幾松關中巖泉落龍猶臥上界壇髙鶴未還十月風淸雙篴逺五湖波濶一舟閒憑君著我題名處應在丹崖萬仞間

幾年髙興擬登臺此日肩輿偶上來畫裏水曾誇震澤望中山欲問蓬萊風神似與仙靈遇蹤迹從教野老猜日暮不須催返棹東方明月正徘徊

趙祕閣訓夫哀挽冊

別君逺在廿年前偶讀哀詞一然越客調經涯老賞晉人書自洑翁傳天連閣道長當禦地近瀛洲太逼仙曾向縉雲詢白叟潮江煙雨隔靑田

詠雪燈答勳侄

雪制方燈昔未聞阿咸才思夙超羣一中造化離爲火四外經綸坎作云石室春光從地起冰壺月色自天分閒來靜坐能生白更愛驪珠夜到門

司徒山公見過

江漢功成召命新南來泉上問山人時哉春暮還靈雨久矣吾衰更老親萬里長安天在望千秋淮海水如神相過莫怪頻畱坐話到平生字字眞

送秦古峯別駕用前韻

孔嘉驛前江艸新送行偏感舊逰人驥才此地方堪展鳯徳何民不可親春雨桑麻無曠野秋風黍稷有明神煩君爲弔康齋墓十字題碑愧未眞

次幸庵彭司馬寄吳憲長

司馬登廷晝接三閒情及我我何堪梅花隴外嫌疎濶萱艸堂前愧防甘望日直從雙闕下觀風曾到兩峯南他年出將成功地時雨亭髙酒半酣

次顧少參山行韻二首

明月靑天兩度秋太虛如水屋如舟一年節物還黃雀【是日與成恵黃雀】十里溪光共白鷗自信菊華堪托醉誰知萱艸未忘憂山林況有平生癖莫怪封章懇乞休

步盡僧廊轉曲阿肩輿長記駐松坡愁看白髮千莖長病謝靑山數月過地僻自應塵事少夜長偏怪雨聲多牀頭易在吾衰久敢向蘇門擬舊窩

二十日與諸生私祀忠定祠退餕松風閣

山中景物雨中樓爭道風雩是此逰竹徑有香深處淨松壇無影上方幽茗畱宿潤春初擷苓待新晴夜欲收何處美人同我興便題書札向渠投

雨中歸自恵山得見素和我防易臺詩用前韻

風雨西庵正倚樓素翁書至似同逰十年海上人非逺何處山中事不幽竹蘗乍肥分僕送松花將老托僧收易臺八首從頭讀始信平生分已投

寄浦進士文玉用其韻

長安爲客一年多喜聽明良和舜歌風海稍紆仙足驥雲山微露佛頭螺兩都賦在名爲累三防文成病作魔獨有知音隔江左蓉湖秋晚水增波

暑坐追次文正公韻懷守溪先生

深堂晝日坐蕭然興至行吟倦復眠水石簋淸手自擊海天亭逺夢相牽客談鹿洞已無分人憶蠡湖還有邊髙秋擬上莫釐頂已辦買舟三百錢

兪大防國昌寄惠杞餅苓膏奉謝

逺書來自濟河東餅杞膏苓在手中松下光憐春過雨菊邊香憶曉含風向人未論通仙品爲我先收起病功莫道紙囊容易盡久將杯酒托山翁

同年防述事

兩年三度防同年四老年俱七十前涓滴飲應憐勿藥郎當舞不笑當筵恨無萬廈能防雨幸有孤舟已濟川欲托一觴酬晚節濯纓同向此山泉

防易防右得泉

防易臺南忽有泉原來石竇始涓涓气蒸碧霧絪緼合聲入靑雲迆邐傳洞裏乾坤雙滴露山中日月一流川誰將千古方塘句歌向吾亭翠壁前

九日防易臺登髙用小杜齊山韻

風急山深葉乍飛行雲皛皛日光微臺髙正合逢秋上道近還判向晚歸北極星辰眞曠矚南湖山水各淸暉尋常笑口何須羨千仭岡頭更振衣

白樓吳公夜過無錫以詩見貽次韻爲答【時公自南京太常卿遷禮部侍郎過家上冢尋將北上】

日爲公來戒小車夜船風便但緘書名髙法從三朝上職重畱都六載余啟沃經綸方自此交防贈處欲何如麓堂舊話平生在再拜臨岐有病軀

滴露泉

一滴源頭息息新每從旱日見天眞涓涓晝夜江湖逺灑灑乾坤雨露均煮茗盡供臺上客研硃還假洞中人再歌晦老南巖句始信靑山本有神【廣信南巖有一滴泉晦翁嘗題二句於壁曰一滴有靈通地脈半空無雨灑天漿今文集中皆無之】

王郡公得芝於泉上次韻

公來山中天作奇淸泉白石又丹芝獨憐日轉棠堪蔽誰道風行艸不知蟠結眞形雲裏化絪緼和气雨前滋老生未得同幽賞渴望西峯一賦詩

郡公見訪用得芝韻

又爲吾泉益一奇若冰洞口得靈芝栽培是力非人與雕刻無心有物知光分日月云莖動數應星辰露瓣滋自古化機愁太泄山靈從此謝公詩

雨

髙舂獨坐到昏黃起問堦前幾寸彊神化故知時雨妙憂懷眞與野人忘池添水色輕初定風送雷聲隠更揚不但城南三十畝明農心亦系巖廊

分題黃鶴樓送少防丁元徳赴湖南

大夫能賦愛登樓五月雲帆到鄂州廣漢長江俱萬里白雲黃鶴已千秋吳人獵逺兼蒼野夏后祠荒帶碧洲他日甘棠應此是有詩須向壁間畱

松風閣次韻

出郭初聞縣閣鐘西林東日破朦朧我於寺主元無約詩與禪家各有宗三伏炎蒸須謝客四朝衰懶合明農相逢若問來何早欲向風前聽古松

艸奏

詔防臨門母在牀拜恩初罷艸封章南宮地近行猶滯北極天髙望更長敢謂晚年眞可進亦知幼學未能忘古人曾說良工苦一字應須九結腸

松風閣夜宿

不宿山中已二年老僧還話二年前戲移片石眞奇迹笑卻千金是隠緣半夜未眠泉逺滴四山無籟月孤懸明朝更與王山長防易臺端望海天

聞詔從侍養之請

十年七疏爲親辭始荷天恩遂我私敢謂孝誠眞懇切故知仁閔不遐遺孤鴻偶與風雲際寸艸仍沾雨露滋獨對靑山還防易何時定是報君時

得石毛二先生答簡【熊峯簡有交遊中有此終始大節何限光重一代人才舉動自別且於世運有深助焉之語三江簡有溫防如春可見忠孝兩全而聖天子待大臣之禮亦至矣之語故有感焉二公皆文正公門人與予同時故不能忘也】

三江讀罷又熊峯百感心期簡二封漫謂交遊有光重極知世運此遭逢吟詩社外長觀水防易臺前獨種松伊昔同逰今老大麓堂夢轉惠山鐘

夕坐觀泉月上始還

海天亭上坐焚香靜愛山中寒日長石罅云芽含宿雨波心樹影弄殘陽九霄月散九峯剰一夜泉生一寸彊卻漫有臺名防易誤教逰客問行藏

待月未出歸途漫成

興酣擬坐月中臺月上遲遲且復回峯影過湖殘照去風聲入谷野雲來衰年多病堪何事淸世無功愧不才除卻慈闈朝夕外舊書還與故人開

超然堂成二首

一泉一石皆君賜敢謂山林逺廟廊鹿洞勝逰空舊榻潁川奇夢有今堂厓懸老樹冬逾勁畦引淸流歲不荒久矣吾衰還防杖西巖北望拜焚香

平生心性愛寛閒又作新堂傍舊山云石巧當斜徑處露泉時滴小池間老來書策元非課世上功名豈有關我不絕塵塵自絕翛然晨往夕忘還

送浦麗水文玉

十年麗水我曾逰又賦新詩送縣侯山戢兵戈金在穴海通舟楫盬成邱有人俎豆如諸葛何處歌不子遊且莫易看循吏傳幾多風采待君収

立春日奉太夫人酒

春迎元旦先一日壽祝慈闈過百年新制銀壺【金出存問】恩似海舊懸金榜筆如椽折梅侑坐香初媚縷菜供盤碧更鮮不用萊衣頻拜舞賜袍光彩照堂前

元宵後山行

一畨料峭一畨和正月東風望後多雲倚詩壇仍幾杖雪殘燈市剰笙歌鬢愁對鏡添霜雪酒愛停杯起綠波畫到垂枝難著筆吾吟如此老松何

贈林以永【侍禦林君以永上書諫佛左遷道敝邑以書問予艸堂予適避冗之堠陽未能奉防輒賦小詩用謝疎簡予近以見素公命爲邵州祠記知君世爲詳故及之】

石亭寺下始逢君疏出畱臺慰所聞海郡南遷唐更逺沙門西逆漢初勤百年山屐三時雨五月江船萬里雲歸見素翁應感嘆邵州新廟薦淸芬

寄兪國昌防政

都諫才名動六科山東方嶽亦峩峩班違淸切天還近步入寛閒地更多幾處殘碑猶鳥迹何年幻市不鯨波文莊亦爲軍儲出關塞而今尙有歌【文莊謂葉亞卿嘗以都諫遷參政督軍儲於北邊】

十六日悔未及月華呈同賞諸君子

睡魔酣處月曾華向我翻嫌見者誇地下不知光是日天邊空指色如霞晚來眞合歸誰咎老去猶將拜此嘉何許廣寒堪問信冰輪冉冉海東涯

送殷時衡應貢之京

澤宮春貢起英才三防彤庭晝日開驥力正當千里道鳳威須傍九成臺珠從海上原無價木到江南故有材賦得長楊多諷在願因淸燕奏蓬萊

毘陵城外夜泊有懷半溪郡公

天寧寺下晚維舟出郭相迎有郡侯百里路頻紆皂蓋十年夢已落滄洲向來風雨增多病今日江湖謝逺憂春野初晴詩景濶遲公同上惠山樓

多稼亭有作

多稼亭東細路斜郡侯於此再畱茶前人後人事相感昨日今日春有涯壁記尙看全石在郊觀猶恨短墻遮數株霜柏皆孤直更著寒梅一樹花

素翁宿我山堂晨起奉呈二首

堂成忽枉司空駕坐倚斜陽對海天近處自便泉與石靜中眞愛日如年多情欲下南歸榻有夢還隨北去船迆邐到京春已暮薰風歌裏和虞

別自金溪二十秋春風忽起艸堂幽兩行西服【江西四川】仍靑野一臥東山遂白頭廊廟合興新揖讓衣冠爭羨古風流遙知今夜懷人地應在江南勝槪樓

別後奉寄

司空勸駕朝天去而我望如天上來何處春風木榻下山中白日艸堂開考亭最少立朝日範老眞多濟世才南極文星今北極易臺回首是三臺

山堂雨坐用懷王郡公韻

東行到海復廻舟百姓方歌郭細侯風幔正懸山上月雨帆猶隔水中洲已知平野無遺病誰信丰年有隠憂一望江湖俱在眼吾堂還媿範公樓

喜王山長至在超然堂作

山長南來如舊約初成春服又新堂淸泉偶怪幹時細白日眞從靜里長云外諸峯輕露碧風前百艸暗傳香近將定性書重檢防易臺髙坐夕陽

素翁詩來內攺一聨乃復次韻以答

賞罷松庵二老松山靈應識古儀容徐行日轉池邊樹靜對云生江上峯憲節秋風傷舊別郊壇春雨憶初逢年來謝病滄洲逺只有懷賢意未慵

尹舜弼訪我二泉書院詩以敍別

七年離恨忽消除更愛淸言數起予士品故從三代後文章誰許六經餘春深水國舟還淺夜靜山齋榻又虛欲問星槎何日返廟廊新館正渠渠

聽髙子明讀春秋傳

老去劬書愛目光朝吟暮誦得髙郎一聲何處鳳歌逺萬古不如麟筆長晏子宅邊南市熟羲皇夢裏北牕涼應須七日登山去望闕巖前拜瓣香

送程副使用素翁韻

赤壁舟移一夜風十年晤語幾回同向來鳴是周岡鳳何處乘非漢道驄伊洛淵源新浚後江湖幽隠舊逰中遙知素老相逢地太白樓髙月滿篷

山中初夏

山中初夏漸淸和聽罷樵歌又牧歌曉暝暫疑靑野窄午晴偏覺綠陰多閒從防易無僧到逺爲徵文有客過詩興撩人歸興緩東峯明月夜如何

督府楊侯鋭見訪

督府新銜舊總戎獨將一郡障江東圖南預誓三年日逐北兼乘兩夜風何處解揚能致命向來余闕未成功千秋誰秉昌黎筆聞道平淮論已公

偶讀羅圭峯所爲張宗伯墓銘因感羅之知己情見乎詞

磁山裏訪君時坐對靑燈各鬢絲經國念深非我任作人心苦有天知晚驚妖鵩從何處秋逐冥鴻信所之只尺庵空墓艸旴江回首不勝悲

王近至有悼

四明山下得狐邱爭似並州是釣逰布褐江湖俄及晚棘闈風雨幾經秋劉蕡有防空畱廟王粲多情獨倚樓忽報近郎還北上愁心江上送孤舟

聞顧氏兩封君奉詔加三命之服

詔許衣冠與子同百年昆弟兩仙翁云司象簡瞻趨外薇省金魚映帶中淸世箕裘還作地名家誦已成風向來錦軸絲綸在請看平生教育功

聽雨

數月長懷聽雨心道人今夜坐應深誰知北斗廻元气我愛南風和好音況復五湖俱入海莫須三日始爲霖麥秋時節陰晴半時有鳩聲出逺林

與王山長行精舍中

閒從山長到山中獨上髙臺眼欲空泉未出巖聲在石云初落沼影隨風退藏自得衰年計逰息何妨靜坐功莫道堂前無長物數峯靑防海天東

得浦麗水訃

方怪伻來得起居訃音新到重愁予銘旌長路晨風裏燈火空衙暮雨餘視篆獨憐三日淺讀書眞恨一生虛早春山館觴君地再誦離歌淚滿裾

謝守溪翁致洞庭新茶及羅紋箋

雨齋無客自焚香百里雙緘有使將思渴爲公嫌茗少才慳於我愧箋長晚來絲鬢忘禪榻湖上靑山帶艸堂莫道滄洲天逺矣一星南極夜光芒

盛別駕還自敍州

蜀道歸與鬢未皤敍州功比漢州多金魚初拜明廷賜彤管還収野老歌嘉客可人來只尺大夫能賦興如何相逢且問東臯子澤被橫江尙有波【橫江在敍州陸方伯東臯嘗爲守至今稱儒吏焉予與方伯知久故見而首問之】

懷山中艸堂

十日不到超然堂泉聲隔竹髙云涼山中本愛白日靜臺下已謝靑春忙行支削棘立髙處坐隠槁梧窮大方只須假我三伏盡滄浪歌裏棹相將

寄南都三友

五淸劉光祿

不接詩筒又兩年畱都風月思依然交遊南省論文外識在中州品士前江上興難移棹訪山中懷每廢書眠司空問罷還醫客回首三山半倚天

雙溪汪司成

七年淸夢幾雙溪回首賢關帝闕西云漢爲章常獨詠江山畱勝更誰題龍飛郢楚眞嘉防鳳下岐周亦暫棲一曲南風又宣父知音何處問昌黎

鈐岡嚴翰長

神仙官府在蓬壺學士文章贊聖謨靜裏經綸書四部公餘記注賦三都星辰閣道懷前此風月鈐岡認故吾豈不懷人如室逺東南煙水自江湖

寄湖南賑使吳中丞兼柬秦中丞山【吳蒼梧人以兩書不報見責故代柬以謝】

兩年未報嶺南書卻向湖南候起居赤壁山髙三國後洞庭波濶九歌餘樓臨江渚曾招鶴節過鄕關不問魚淮海相逢同弔古嶽陽回首意何如

用前韻寄秦中丞

一介南來得兩書髙秋松菊自幽居君才江漢兵荒後吾道山林疾病餘憲節故應隨有鶴儒餐眞合食無魚瓣香爲致華容否夢裏懷人玉不如【嘗托中丞以香帛弔東山公】

寄毛侍禦汝厲【時按湖南】

直指南巡獨寄書新春長憶過山居雷霆虩虩雙星畔江漢滔滔六月餘淸世敢聞歌有鳳丰年眞願夢維魚白沙玉峽相逢地二十年來一日如

山中答喬司馬用前韻

新詩閒向竹間書司馬題緘問索居晚渚愛看鷗立處寒空愁聽鴈來余客須報簡呼毛穎僧促供茶扣木魚山水娛情忘未得病懷不是渴相如

代柬畱王郡公用前韻

微恙求歸已上書西川幽夢落溪居觀風步逺春耕畔治獄心勞夜燭余髙調欲將公比鳳閒情敢謂我知魚莫言借防非今事召杜從來父母如

得九峯書後晉溪繼之

書來一日兩尙書病客江南正索居湖海逺懷千里共山林幽興七年餘答君豈謂眞能石知我何妨不是魚卻憶當時東省地九峯心亦晉溪如

夜熱

晚來坐愛一軒空酷熱偏教苦病翁夜影空憐花裏月秋聲安得樹間風耳聞暑雨咨方切指計炎蒸伏正中柳岸陰多舟似屋共誰長嘯五湖東

鄒光懋爲我復先世所藏畫詩代簡謝

吳綾三尺黃癡畫珍襲元從存一齋五十七年慈母念尋常一笑故人來版畱蘇氏情尢著記屬昌黎手自裁對客焚香還再拜雕盤擎向影堂開【存一先曾祖府君齋名雕盤亦先世物失而復得者也】

曬書【二首】

連日曬書如曬麥人間耕學本來同一經偶爾頭垂白萬卷徒然腹自空今古遺文隨世變聖賢精義與天通漫酬賓客無虛問鄕裏猶傳邵二翁【二翁謂吾曾大父存一先生也】散帙容春舊館東今年事與去年同何人解使風驅暑吾道眞逢日麗空靈藥一丸非手制仙槎萬里有心通長懷五老峯前地曾與藏書作主翁

除夜述懷次楊長史

慈闈春酒夜圍鑪一臥江南幾歲除天上星辰回鳳歷人間風俗競桃符夢分殿席思周燕病缺庭班愧華呼最愛東鄰楊右史獨將詩句起潛夫

送華方伯文光

峨眉風采動閩關使命新從闕下還部檄誤投川道路行旌遄度越江山風謡又逐旬宣駕獻納曾聞侍從班而我亦懷薇省地兩峯回首海雲間

西庵

西庵一里路逶迆乘興行看石上詩松問栽年無應者水尋來處有逢時竹罏故是茶經缺藜杖眞於野服宜珍重前修防賞地靑山應笑我生遲

施平樂還自京師亟來問余余病未能亟答也先之以詩

兩看去鴈一來鴻今雨丰姿舊雨同老欲致君還讀律逺將之郡更觀風瓣香且弔唐廷尉【武進唐復由大理正守平樂有善政】尊酒仍賡陸放翁稍待秋淸予病減煮茶題竹聽松【庵名】東

海棠【六首】

道上無心問喘牛海棠花下步還休崇光空照三更燭定惠眞維兩日舟【己巳歲予在黃州補種海棠於定惠院因畱兩日】梅褪殘妝煩曉畫柳縈新態恨春囚尋常有眼能靑白桃李紛紛麓更邱

筆鋒誰似坦屠牛吟對花仙也合休劍閣認宗才有棧蓬壺覓祖已無舟人憐避地庭爲客天恐傾城院與囚畫史莫教輕著筆明妃千古怨靑邱

春去空勞挽萬牛名花一賞便應休夢魂曾入唐人苑色相元從蜀道舟力少須扶新起睡情多欲訴舊覊囚東君玉汝眞爲殿風雨明朝綠滿邱

艸徑晴嬉孺子牛花經新雨是天休李三郎畔頻移座黃四娘邊漫系舟畫筆可無才防染詩家愁有韻拘囚吟余再讀靑年賦【予十九時曾作惜海棠賦】卻笑楊園猗畝邱春聲初聽盎中牛已分花開到此休但使韻能廻俗駕未論材可作仙舟雲橫極浦愁湘佩雨暗長門泣漢囚千古麗情誰買得楡錢空有積如邱

竹院深無礪角牛佳人舞罷此畨休沈吟欲掩班姬扇蕩漾眞乘蔡女舟魂入巫山疑楚夢神逰銅雀失吳囚千秋事往風流在莫更淒涼弔古邱

近作海棠詩苦多用事而於情態顧略焉今以禁體物例作一首爲詩家道之

野裝蕭散欲騎牛獨爲看花興未休香霧有情籠月榭防霞無數寄風舟只憂絕色天將忌且喜殊方地不囚愁賦陽春應坐汝誰將太白上髙邱

諸君子和章旣眾予戲爲海棠答之

任教呼馬復呼牛桃李無言我合休暮雨空遺湘浦玦春風還造渭川舟瑤臺偃蹇三秋夢金屋嬋娟萬古囚誰爲諸公醒醉眼翠松蒼竹傍云邱

爲文玉乞花有詩見謝次韻答之

送花無柰乞醯何伐木今翻種樹歌別館不愁三捨逺比鄰猶怪一墻多觀從菩蕾君須記賞到芳菲我亦過獨愛雙松如二客蕭然長日對吟窩

盧侍禦師邵書來言黃州定惠院海棠今歲甚盛此花餘十一年前補植也師邵有作感而和之

齊安花滿海棠枝書到眞勝夢見之已喜栽培猶有地卻憐吟賞不同時江邊一舸還誰問坡後千年又此詩若論品題吾晚矣爲君聊復倒淸巵

與顧氏昆季飲海天亭復至繡嶺艸堂

日日溪邊艤釣槎偶將尊酒防詩家艸亭坐處聊題竹松閣登時復煮茶杜老幽居常閴寂謝卿羣從總淸華班荊莫問西峯日明發雲山各一涯【時與新將北上】

別後述事

他年曾泛日邊槎回首靑山幾夢家林窄尙容千挺竹圃荒猶剩一株茶【聽松有茶園今廢矣竹中尙有一本】漫勞藥餌扶吾病豈有文章爲國華詩句未成歸棹促故人書到海南涯【時林主事以乃翁見素書至】

雨後登華氏東岡

爲看分秧有此來雨前才得一登臺水波白防羣羣鳥煙徑黃垂樹樹梅南渚風生歌調起北山云盡畫圖開獨憐丰麥今無望賦罷田家閣酒杯

代簡尢蒼梧【蒼梧遂良以予六十辭慶作詩見貽用韻答之時蒼梧年亦六十矣】

歲行六十復庚辰林下相看各逺塵已遂還家君有地未成報國我何人髙歌緣酒應須醉細字靑燈尙可親漫道梅花堪介壽雪晴初見九峯春

王郡公命善權僧訪予山中因遣僧圓金馳謝

郡守題書走客僧惠山方丈路登登東坡興逺公眞是彭澤風髙我未能皂蓋來時隨一鶴靑松陰處駐雙藤此情久待成圖畫獨倚西樓望不勝

作詩後圓金來報車從臨我繡嶺艸堂欲追候之已無及矣復次韻以謝不敏

竹罏久矣待公來應識賔筵賦有萊肯信晝廻松閣夢卻聞客到艸堂開一時詩已畱僧刻三子情如爲我陪【三子謂呂太僕及顧氏二參議】分付山靈知歳月蘭亭今日正流杯吳星士道光來自許州聞其談舊事感而有作

布衣初拂洛京塵猶是當年從我身半夜話窮三十載一時指屈數千人鳯皇鶡雀元非誤桃李甘棠久更眞試問社倉南樹木防回秋雨幾回春

甥孫彌月忽人送方竹至遂以名之

我得甥孫髮始裁君山方竹忽南來淸奇本應超凡相敬義眞含作聖胎彌月未名如有待兩枝隨柬便須開也知此物能扶老不爲虛聲重楚材

夕佳樓爲楊元平賦

山气佳看日夕時主人樓上賦陶詩峯廻落照松聲迥城閣浮煙鶴影遲萬古奇觀畱晚在百年髙興許秋知明朝更擬開東牖笑對咸郎引酒巵

次曹司諫謝新辟山路

獨將杯酒酹山靈癖向山林愧老生何限險夷俱往事但關邪正尙多情艸隨路辟愁爲間泉逐渠流喜不盈諫院有詩如勸力嚶嚶鳴鳥是佳聲

思東爲王世臣題【其祖夔州公號東齋其父公宜君號東臯世臣因號思東以志不忘】

二東風度未銷沈一字興思總徳音晨館披吟眞自力晚田耕獲亦何心伐檀興逺羞飡素運甓勞多嘆惜陰莫道夔州無厚植門前芳桂已成林

容春堂續集卷三

欽定四庫全書

容春堂續集卷四

明卲寶撰七言律【百五十七首】

七言律

山居秋日用杜韻八首

新秋景物愛山林碧樹含風正郁森滴水下池時發響片雲度嶺漫成陰十年病後憂時鬢千仭岡頭望闕心餘興最憐東月上一峯淸磬萬家砧

忠定祠邊細路斜髙臺百尺面淸華柝聲似應雲中笛防影虛疑海上槎老興把杯還把筆淸時聞鼓不聞笳閒從滴露泉頭立開徧梧桐幾樹花

湖北湖南度夕暉望中山影坐來微具區澤近九龍臥滄海云空一鶴飛日月每將閒事遣陰晴長與夙期違淸齋不獨葵堪折竹筍鮮新蕨本肥

勝負機忘懶看棋江湖還爲野翁悲聖朝此日眞虞代循吏何人似漢時晚塢云深看月逺秋風泉澁下田遲同心客在天南北萬里滄波正爾思

不觀泉水卽登山詩卷長攜木石間江逆海潮窮地脈峯參星斗入天關風廻碧澗千川象霜落丹厓萬古顏聞道瑤臺在霄漢野人何意問仙班

觀泉巾小恰籠頭灑灑衣裳七月秋自謂雲林堪避俗不知江艸解生愁無魚入饌眞忘肉有鶴來巢卽對鷗他日釣逰今杖屨宛然水國是山州

信今傳後兩無功老去心情靜坐中夢裏巖松過急雨吟邊庭艸泛光風滄波野鳥秋能白籬落幽花晚亦紅敢學少年行樂地北堂趨走未成翁

綺塍五里亦逶迆北望平疇接華陂揖客共摩新石刻贈人還折古松枝履違東省聲全隠幾失西堂夢不移坐久卻忘歸路晚蒹葭江上露初垂

懷姜僉憲若虛【若虛闗中人舊嘗巡按江西因問起居於雷少府故有是作】

西江共校薦賢書回首風塵廿載余顧我文章非晦父知君禮樂自橫渠洞前鳴鹿蘋還茁柱底降蛟窟已墟病客江南時感舊三門寥落絕雙魚

馬巡按訪我山中精舍

山中忽枉乘驄客千古淸泉一啜余幽興未題靑竹句閒情方試白茅書觀民節已因君重經國懷還爲我虛曾向許昌祠靳老汝南回首思何如

次韻答馬巡按

病難下拜惟投刺吏散行臺靜復扃且止共驚桓典節無寃方賴釋之刑人間故重觀風使天上元垂執法星簪筆螭頭須老手一言深望折盈庭

用韻答王郡公

松籟淸傳閣外聲郡公詩到戶初扃靑溪洞逺頻紆節碧樹堦深久措刑世上無心風動艸天邊有象月從星平生一管春秋筆老吏曾聞在漢庭

超然堂用韻答陳子引

茶山居士惠山行六月虛堂晝不扃何處淸風能此客向來大暑似繁刑吟笻緩待東山月徵斾遄朝北斗星秋艸滿前無刈者應將茂叔認吾庭

山中漫述用韻

千帆竟日南還北堂在危厓坐不扃玉枕爲誰增地價松醪從此失天刑蒸蒸漫指雲爲雨落落虛傳石是星使者采詩還自賦淸風應許到彤庭

山中遇靜觀

一秋風日今日好我向山中看白雲觀水亭前初送客【時鄒存正見訪】聽松樓下又逢君放翁健筆何難試【此言無詩】公瑾醇醪本自醺【此言無酒】獨上層臺待明月綺塍歸去夜應分

董侍禦訪我超然堂

觀風使者入松關爲向閒人問太閒潦盡正憐秋後水雲深偏愛雨中山陳郎【原習】節指西川去馬子【信陽】帆朝北斗還更欲與君尋古刻南巖石上洗苔斑

哭節庵歸有作

髯翁哭罷正愁眠問我銘旌倍黯然【時其弟世資書來問銘旌】萬事百年君子論一行數字路人傳登廷奉對皆才選行省參知有政權指日生辰期不到古稀眞信杜陵篇生日避客山中客有過者作詩謝之時新作精舍之街賦以興焉

節近登髙新路開山中冠蓋有朋來酒因母病未敢受詩到秋淸正合裁微月初懸看作鏡新泉曲引待流杯送君東上蓉湖棹靑眼還畱防易臺

超然堂

新種梧桐待鳯凰廿年猶記夢中祥日長合有人髙臥山淺還應地善藏平野星辰多夕觀少微雲霧更江鄕一聲淸磬中峯起誤道朝廬近未央

送秦思魯

秋酌薇堂別思遐喜占春信對燈花向來武爵辭君錫此去文章爲國華寒嶺喬松方挺節晚園碩果亦廻芽遙知京邸承歡地剛說辭家又到家

挽錢信之

哭罷希翁幸見君相思長隔蕩西云髙名未向廷中薦佳句時從社外聞數約不來仍舊榻一詞難誄有新墳秋堂愁共咸郎語軍帳峯髙日易曛

送周治中

驥足風塵一展開士元何啻治中才勞如晉鄙陽城在淸自關西伯起來書考適逢龍虎榜送行還上鳯凰臺幽明黜陟非吾事惟有新詩與子裁

九月望日登顧氏山園

登髙長恐主人畱今雨乘閒到上頭雙眼乾坤容萬里五湖風日屬三秋舊壇荒落隨陵谷新徑逶迆入畝邱薄暮題詩下山去塔煙西接劍光浮

送莫如山應王郡公纂修之聘兼柬陳廷猷

歲晚攜書謁郡侯侯方燕坐對春秋兩生有道時非漢二國無徴禮自周歌采康衢今日頌傳畱亷吏後人修多情若問西山路古樹陰中澗水流

王郡公朝正告別

三年兩度謁承明亷節應多動聖情家夢未能忘綠野官箴眞不負蒼生有凰偶集黃非僞無鶴相隨趙亦淸不用千秋尋漢典觀風人已識公卿

寄山東巡撫陳中丞

兩年三札汴臺時回首東藩幾夢思疏爲斯文還白鹿【近聞中丞有疏欲興白鹿洞學及某舊事】書從何日更靑藜泰山我負登髙願滄海君成望逺期相寄不煩緘魯縞漢封壇上有秦碑

石瀾爲天臺僧明統作

水向石邊方急流禪心如月照源頭百川傾注三千界一滴生成七萬秋魚躍魚潛忘密藻花開花落對閒鷗吾泉堪濯還堪飲獨聽滄浪起逺洲

施平樂曁盛氏兩都運過訪超然堂

我作新門待客開山中秋晚數翁來坐臨巖壑笛三弄逰返江湖酒一杯【靜觀還自楚筠谷還自蜀東巖還自閩】論世已非空裏閣懷人最是月中臺說蛇說虎眞驚耳【諸公言官之失得甚悉】起聽寒泉步石臺

贈徐嶽峯少防用邃翁韻二首

數月旬宣疏幾通南來憂思對山翁祗緣萱幄迎非便不謂薇垣養未隆老鶴正湏驚獨夜防鴻未許遡長空北巡曾到蘇門否拜罷姚公拜邵公

伊昔相知自浙中百年心事一經同斯人海嶽眞鐘秀何處江湖不效忠嚴瀨水聲風激烈錢塘山色雨空蒙北堂萊舞從容地識破人間道與功

山中漫成

李紳臺南還築臺陸羽泉西泉復開泉邊偃息看水逝臺上淹畱待月來一杯對客秋將盡千古懷仙海欲廻漫恐歲寒霜雪至超然堂下有紅梅

送錢太常使畢還朝次韻

也知晝錦非君志至樂無如使過家祝捧禦名天只尺祀成殷禮國光華紫薇省下迎周節黃鶴樓前返漢槎十月東風如有意漕湖宅近大江涯

懷羅臺州兼柬余郡推

十年雅意屬臺州珍重羅侯代顧侯勘易客來緣我送采詩人去爲誰収東郊靈雨春中駕北極明星海上樓政暇從容對參佐郡推元有古風流

寄顧大防華玊

近逢左轄問參知尙憶山中訪我時豈是西湖無好景秪緣東省有佳期一方暫試經邦手千古還紆尙友思聞說柴墟遺稿在故人已爲付棠梨【故人卽謂東橋】

寄余郡推鴻賓

東橋去後復文川山長能邀又二年過嶺不攜淸獻鶴在庭應出惠通泉半江月坐巾峯上萬古碑看闕裏前二月春風來舊客還將美政向予傳

寄夏徳樹

赤城山房不可到但見客帶煙霞來孺子歌殘三擊節羲皇夢醒一銜杯少微夜隠江邊霧蓬島春連海上臺二月西軒重下榻可無新句爲予裁

寄葉侍禦一之

手植松楸漸有陰三年讀禮艸廬深淚緣感物沾歐表歌待成聲和舜琴海上魚龍秋共蟄山中烏鳥夜初喑起居近得黃巖令巾幘峯髙玉爾音

少傅王公書來謂貞節碑制有泰山之遺不勝愧嘆

吾碑敢學泰山碑不謂溪翁謂似之天地深恩明主詔春秋巨筆傅臣詞石鐘追動蒲牢角風榭馨香柏樹枝山鬼自今須斂避文星五夜照南離

聞錢工部訃

老人星照昆承水一夜頑云忽掩光片紙仙方空入夢百年詩冢竟流芳逺逰司馬曾髙覽大隠東方亦善藏待取東湖碑出後還將經濟問賢郎

人日

人日占人古有之澹雲疎雨日光遲梅呈紅蕋寒猶茹菜剪靑絲凍欲萎野老獨斟泉釀酒繡衣還寄艸堂詩冉涇橋畔元宵市步月看燈有所期

谷日陰寒微雨寄友用前韻

春來何處去何之江郭寒多意故遲梅亦有情爭欲吐艸應無力暫如萎迎盤送菜吳人俗拔劍彈琴杜老詩最是三橋燈市近與君先訂上元期

小井田成【在容春精舍東】

三代遺風一慨然聊將幽事遣閒邊細分顏巷曾収井小灌張渠未買田荒入艸茅憎隙地馨生黍稷願丰年如聞新制遒人鐸擊壤歌中見古天【時巡撫靜齋先生初行鄕約故及之】

春日山中漫成

避風避雨夢中過晴麗其如此日何坐石觀泉隨我意煮茶燒筍聽僧歌晚添積翠云邊淺春逐殘紅艸上多忽報西軒居士到向來離恨一銷磨

戴進士巾山行

四十年前戴此巾幾回淸夢隔風塵誰知道路閒邊目還看山林病後身蓬島客參諸老社曲江圖入九峯春相逢莫道無同志見說伊川已有人【畢中丞亨致仕還洛常戴進士巾出逰語人曰事還朝廷進士吾故物也其子方伯孝爲予言之】

坐燕居亭懷莫如山

觀物年來眼近眞燕居亭上有閒人雷聲連送兩朝雨花事頓消三月春木芍藥闌靑艸長石菖蒲沼綠波新南沙有客應同興何日相過洗渴塵

新晴出郊之惠山

步出西郊見暮春樹頭紅盡綠初勻上方下界無逰女北塢南岡有逸人山色倍增今雨碧泉聲轉入近池眞竹根處處驚雷動忠定祠前數籜鱗

山行紀事

防杖來看雨後泉老僧相迓寺門前殘紅夢裏空三月新綠陰中又一天風轉北溪隨爽气日衝西嶺破浮煙公孫攜酒先期在更有諸君在別船

送曹永平於徳

十載昌言動廟堂永平假守似淮陽西垂閱實初旋節東甸巡行又出疆田裏情於臺省近江湖心與闕廷長漢家千石還登相消得人稱一字良

送諭武昌宜之

虎符龍節照洪波中老【謂秦廷韶】曾經此地過兩志共知文獻在百年將謂武昌何眼明每引黃樓望聽逺如聞赤壁歌況有玉泉家學在黑頭功業未蹉跎

送顧泉州與新

一時三守邑多賢佳報先從海上傳直諫曾驚他日震淸修應比此山泉鳯凰儀羽非無地黍稷馨香是有年五馬雙旌元貴重朝廷異數況髙懸

寄題石龍書院【石龍書院經歷黃巖黃宗賢讀書防也君以議禮遷工部員外郎辭疾東歸致書請題於是乎賦】

石龍巖下有人龍萬卷圖書一畝宮久信橫渠崇世祿始知若水稱仙風地當南斗瞻依處道在東山臥起中忽憶臺州三憶句欲招方石慰涯翁【涯翁有臺州三憶詩三人者謂宗賢之祖定軒公及兩謝公也】

華從龍在祗陀饋鶴頂梅次韻

十个梅題鶴頂丹僧家澹泊助淸酸病湏入藥非無用老負調羮正未安他石倚云風骨瘦我泉落澗露華寒報君欲搨唐人篆雨蝕莓苔迹已漫

苦熱二首

旱憂民物熱憂身獨臥虛堂老病人態似兒童欣水石情如野客懶衣巾雲中樹色披圖幻山下泉聲入夢頻短壑靑松空在口肩輿曾不到東津

若歲大旱今眞逢狂魃驕舞生炎風雲霓數日無片影羅火太陽同一宮虛堂坐我獨心靜涸野憫農皆力窮羣龍懶臥呼不起手弄楊枝空百童

孟巡江夜遊泉上紀興和韻

弭節山中爲飲泉登臨亦復弔前賢天風吹酒起髙興水月入詩成警聨潤下故應窮逺海靜淸還獨浚微涓病夫未得相從去一見新篇一缺然

寄吳東湖司空

老謝尙書返舊堂百年吾道益增光洞庭南去還裴野震澤東來有召棠調劑口曾嘗藥苦經綸手復理蕓香深秋一得沙羨報回首蒼梧夢轉長

寄孫九峯司徒

九峯山裏寄書來珍重司徒手自裁出處四朝今舊徳沈酣三禮古遺材愛公欲徒吟詩社老我時登防易臺喜接賢郎難答拜愁看江上鴈飛回

題畫壽孫九峯司徒

別公十有五年來渴思紛紛不易裁南極一星猶正色蒼松萬丈本奇材誰云雪酒非春酒我愛雲臺是釣臺江上飛鴻多未達隔年須待漢槎廻

得雨

旱气蒸人酷如火今霄雨來何沛然坐令四境盡沾足行見百谷皆新鮮閭閻自喜得口食官府不憂徵稅錢吾徒無能卻有幸齋閣日髙猶自眠

次朱士光見寄

百年文字偶相知情到南畿按節時淮郡竟煩長孺臥長沙益起賈生悲蛾眉眾諑非今日豸角羣邪有夙期千里鶴坡何處所秀江回首不勝思

謝馮僉憲移竹用李文正公韻

茅竹曾聞避市塵十年兩地不輕分平生直節眞吾道何處淸風不此君自保霜筠靑似玉須畱雨葉翠如雲數挑山土勤輿力西向梁溪望夕曛

贈傳神吳芳逺

誰家阿堵防能眞四十餘年不數人臨穎筆端饒气槪【謂賈志】泰和象外妙精神【謂郭詡】閒畱我在心千古老遇君來貌一新骨相山林今已定不勞物色向風塵

得余鴻賓簡

曾聞退易不聞難六十年來系一官風木聲中悲歲短云鴻儀處愛天寛援琴欲鼓還淸淚運甓無勞亦素飡君未棄臣臣自病情須向疏詞看

喜王內翰以詩爲問用韻奉謝

迂僻平生敢自豪媿將虛譽動時髦籬邊秋色南山近巖畔晨香北斗髙日月照應無間隙乾坤報未有絲毫感君相問無能答病足支笻重抑搔

奉懷素翁先生

舊隱歸來長薜蘿江湖風雨兩秋過山中歲月空閒在天下經綸柰老何酒熟漫邀鄰叟飲詩成還對社翁歌二泉病客懷思渴安得南飛酌海波

月夜送客

酣飲其如客去何冉涇橋畔漫經過惟君畫妙心偏苦而我居閒鬢亦皤巷柝有聲人語靜塔燈無影月明多中秋更起登臺興古華峯前一浩歌

聞管大夫欲招予鄕飲因檢壬申年辭謝髙侯見招之作用韻奉呈

蒼蒼余髮視茫茫七十年將病莫當杖屨不支新步履衣冠空憶舊班行三章未已終辭闕一拜猶難敢上堂欲謝招倈賢令尹賡歌還媿昔時狂

張山掃墓歸途有作

山南山北掃寒煙舊冢新碑二百年紅葉似花霜醉後靑山如黛雨妝前數峯影閣竿頭日十里光沈鏡裏天最喜無風溪路穩沙鷗來往候歸船

喜介夫劉大防至

十五年前別故人西南川陸每馳神初心道徳君無負晚節山林我亦眞杏樹壇邊懷舊雨梅花國裏認先春安成【謂張汝立】去後長懸榻詩話於今又一新

日夕坐泉亭用韻

坐深秋日澹娛人始信西神【山名】本有神詩邁尋常知子久酒開涓滴寫吾眞雷聲漸鼓千峯雨苖色將回七月春瘞捲邱邊話疇昔江花江艸幾廻新

費子美過錫病不能來遣其子來訪且索詩遂賦以贈

病餘聞薦喜君來【子美丙子鄕解】秋捲南歸又幾廻齊瑟未須論往事燕臺終不負良材朝廷禮遇應前席家世文章自上臺江郭蕭條驚歲晚鳯凰池上有春雷

謝朱巡按下問

夢憶泉聲賦兩知賡歌先得一緘詩雪山輕重公來去河水淸漣我病衰滿地江湖容白髮可人風月負靑藜平生知已觀風使願共山中折桂枝

防易臺觀泉

防易臺南滴露泉石邊一穴水精圓方諸未挹天邊月沆瀣虛傳海上天白鶴逺來云表外碧牕深隔洞門前晚年對此心常活何處淸涼更問仙

懷管司訓

履違公府十年多門刺因君兩度過老母壽能成曠典郎君政不負髙科晚風海上吹寒菊秋雨江南熟早禾更愛儒官成績逺手栽桃李聽歌

送朱都事相之雲南

萬里滇南帥閫開幕僚今喜得英才胸中邱壑供揮染眼底煙霞任剪裁閉戶讀書逾十載出門獻賦動三臺淸時戎政多防畫行見封章起憲臺

閱馬迹山記寄西靑山人

西靑山人作山記搜剔幽隠山靈愁迹緣神馬自秦漢祠追后稷經虞周尋常一水五湖老七十二峯千古秋分明圗畫在中沚美人何處心悠悠

挽素庵李君

愚翁風采動華陽素老相承倍有光燈火夢廻吳防逺詩書脈引蜀川長百年棠棣聨槐棘萬里江湖卽廟堂最恨楚詞招不返澧蘭香盡夜茫茫

送陳原習巡蜀

廿年風采動臺端按節南荒六月寒漢法共推經術吏周廷元重惠文冠路當險逺行何易時向承平諫獨難攬轡觀風秋萬里峨眉山月馬前看

次鄭司馬畱別中朝諸老韻

公去還於國有禆淸風滿路出郊遲乾坤直道春秋在臣子孤忠廟社知一夕笑談眞不偶百年行止復何疑二泉亭上山如畫更與詩翁作後期

奉寄白巖先生

東門祖道向西歸又見秋風動葛衣三晉雲山今日重二疏風致古人稀臣忠共識君爲聖今是還知昨未非我病十年難下拜太行回首思依依

虛庵陳郡公建道南書院

書堂新建古城陰巨榜髙題屬意深吾道北南還一脈斯人今古本同心妙從活水生時得樂向光風起處尋教思無窮歸有道朱休嘆少知音

有懷彭司馬

司馬西歸塞霧深近來才得便風音數千里外停雲思三十年餘伐木心寤寐不忘天咫尺經綸未了歲侵尋憑君爲弔南陽墓正气曾聞托醉吟【南陽爲段可久司馬之舅也】

送潘之逹之遂安

三載平陽野有歌重來仍溯浙江波大才小試還如此舊政新民欲柰何山雨從星秋旱久海潮應月晚寒多漢廷方重循良吏五十功名鬢未皤

燕兪大防國昌二宜園

多時相約看芙蓉此日嘉園此客同幽徑小堂山左右茂林平圃水西東十年夢落江湖外兩世交通裏閈中新制泉巾便野服迂疎應不笑衰翁

雨坐

閒居不敢問丰凶對客惟應賦大東慘淡野情秋望裏淒涼歲事雨聲中也知北斗隨天轉安得南箕應月從極目江湖云萬里杖藜三嘆一衰翁

兩知亭

我歌泉和兩知音此是涯翁贈別心吾道在山還在水斯人如玉復如金髙邱逺海天無際舊樹新亭日有陰一曲雅歌千古意欲調宮羽入瑤琴

次韻送王子春兼簡赤城夏先生

碧葉黃花送晚秋舊逰回首是今逰云兼山水看隨路月帶風煙載滿舟滄海東來潮信蚤浙江南去陸程修赤城居士如相問尊酒論文恨莫由

送羅員外

病足稀登惠麓堂公來艸木被餘光方傳惠澤流州郡獨愛昌言動廟廊秀句已鐫泉畔石淸風長滿召南棠司徒分領畱都計多少經綸望省郎

次韻壽劉鴻臚【大鴻臚劉公毅齋以考績便道過三吳訪白樓吳公及予白樓有贈詩且致壽意予聞而和之亦白樓之志也】

望隆卿寺自郎曹晝錦鄕邦駐羽旄六十再看堯陛莢尋常爭賦漢宮桃江湖大觀還龍窟雨露新防且鳯毛東閣先生題贈處中吳回首徳星髙

擬作賦鹿艸堂於惠山精舍以無忘廬山之遊述意二首

百年白鹿得奇觀雙澗風聲六月寒七里每勞千里夢【予家去惠山僅七里廬山在千里之外】九峯長作五峯看【惠山九龍廬山五老皆峯名】兩知堂近流風在獨對亭髙縮地難【兩知亭在惠山獨對亭在廬山】敢擬峩眉論小大山連震澤水漫漫

曾向廬山賦鹿鳴呦呦千古有餘情釣逰地近憐新築誦風微愧老生防易不知吾髮短聽歌還愛此泉淸偸閒尙記東曹夢花柳前川防杖行【予爲戶部屬時嘗夢有人作試官狀誦雲淡風輕一詩爲題俾予破之予應口對曰道體寓於物而天機自動道心托於物而天趣難名時方求嗣有祝中朝諸老皆謂佳夢今老而無應付之一慨而已】

秋夜宿超然堂

閒愛孤云靜愛僧山中秋夜興逾增竹通深徑淸風足松倚髙壇霽月曾露气侵堦驚蟋蟀雨聲入戶避蚊蠅城中望我如天上靑壁丹厓知幾層

中秋夜

素娥無力破云陰雲外淸虛府正深今月古人空有問靑天碧海亦何心靈槎渺渺應迷道仙杵沈沈已斷音九月中秋未盡一尊還許盍朋簪

十六夜次前韻

六旬炎熯兩旬陰月到中秋雨意深天上不違逢滿數人間卻負望明心扁舟牛渚空勞夢一曲霓裳漫賞音佳節莫教容易度白頭今已不勝簪

十八夜山堂見月又用韻

坐看夕殿散涼陰山靄沈沈紫漸深病後逢秋猶有興雨餘見月已無心風廻近浦畱帆影籟靜中峯起磬音醉舞不知吾老矣桂花還學少時簪

晚坐超然堂

九月花開菊正黃今年時物應秋光無詩可擬登髙賦有酒還登望逺堂徑轉東南須防杖巖朝西北合焚香晚林霽色紅猶淺更待西風一夜霜

九月八日足許州舊句

吾衰久矣杖難支隨意靑山且賦詩髙處登臨天亦忌淸時笑傲地應疑【已上二句許州作也】許州舊句還須續廬嶽重逰不可期願保丹顏似黃菊年年同對野人巵

諸友觀菊用韻

一賞眞償數月忙晚香籬落愛秋陽花中亦有淸時隠林下能無野老狂淺淡色如酬世務衰遲心已謝年芳歲寒更擬題詩處和靖先生別擅場

挽李封君【巡撫李司空乃翁也】

嘉定功余泮水波華陽規誨復誰多承休合有臺衡者節惠其如窀穸何江樹影連巴國字澧蘭香入楚人歌司空勳業旂常在應與先生永不磨

華生云惠我端石侑以詩用韻答之

望望端州路幾千客來剛得遇陳介心不減居山者潤色如初出水然三島東溟春渺邈一星南極夜澄鮮吾齋從此還增重合寘西涯篆黻前【吾有端石爲黻形涯翁銘且篆之】發書於鳯山有虛名爲累一言因用杜詩起句

才微歲晚尙虛名一夜驚心白髮生貧有圖書應入夢老於廬屋未忘情寒涼正值風來朔霽爽還逢月出庚便作西軒依舊室余灰掃盡地初平

如山卜隠初成

湖海蕭條歲月遲江東誰復問潘葵【江西隠者】易臺共我雙巾葛吟社添君一杖藜翼健已超塵外网眼明還看世間棊昨冬先獻希齡酒今日迎長又賦詩

幸庵司馬寄節孝堂三大字至【予居被火之六日幸庵司馬自闗西托鳯山司徒寄節孝堂三大字至似欲易我侍養堂名者此豈偶然之故哉愴然有感情見乎詞】

三字堂名萬里來舊堂名扁已成灰故人逺意眞如讖乙夜融風不是災活水源頭仍裏第徳星懸處自書臺可憐嘉樹多憔悴春雨來時又著栽

錢元抑專使來唁用前韻

唁書逺自四方來獨步空堦撥冷灰常慕黃虞皆有政敢言陳許不聞災病餘且曵尋詩杖忙裏還登防易臺殘菊經霜須愛防免從鄰圃乞春栽

贈趙羽人

兩地名山一羽衣【兩山謂武當與茅山也】十年蹤迹鶴同飛丸中日月旋防度壇上風雷泄化機仰視三垣何朗歷傍觀五嶽亦依稀老夫久有逰仙興何處春風共采薇管大夫制云鶴之服防災也奉謝二首

中冬特制鶴袍新來問城南失火人降服正修前古禮解衣還荷大夫仁行藏自愧名銜重辭受能忘道義眞獨掩寒齋感知已縣衙回首不勝春

錦袍新制自仁侯病客逢災正獨愁老鈍尙畱雙石硯淸寒猶問一狐裘傷心事已如雲散象徳人還爲鶴羞笑殺陳三空忍凍負暄眞欲獻宸旒

顧與成送犀帶紵履受履還帶

篋笥逢災一蕩然故人帶履荷相憐欲行我已違初志在得人還看老年臺省無聲猶實地山林有夢豈通天小詩甚媿瓊瑤報又向東鄰乞簡箋

宜興張天予弔災志感

西溪八月夜乘槎回首江湖幾歲華人事每逢天未定世途眞嘆海無涯十年別恨還雙鬢兩世交情似一家此日風光君記取微陽初復有梅花

送楊東川郎中葬

風雨空山瘞玉時老親臨穴不勝悲死生大矣君臣重邱壠蕭然歲月遲君事已成從我志我銘未盡誄君辭石門冰雪肩輿險忍淚題詩慰兩兒

西軒子嵗暮東還

鐵岸帆開憶去年今年仍發冉涇船閒來爲客眞知我老去逢災不怨天嘉樹半枯猶翠葉淸渠無恙自寒泉有詩已寄儒臺使還許攜兒了舊編

天臺齊節婦

百年心苦保孤難夜績空房月影寒鍼黹舊嘗將女史提攜今乃見儒冠名家宅裏何時表節婦儀刑後代看我昔觀風曾兩浙臺山回首路漫漫

國英秋日過我精舍

淮海秋來逸興多因尋奇勝訪行窩酒憑野客浮杯勸詩聽鄰僧按節歌山日半銜云接樹水風初起澗生波晚經苐一流泉處俯仰乾坤欲柰何

如山生日避客山中予遇之知其意不敢重違例也惟將以詩

南沙避客山中日我適西來見泊船一衲逶迆傳妙句雙松寒翠倚髙天儒冠道重初攜杖壽酒情深但酌泉只恐淸歡猶未已吟壇章什不勝編

憶王山長時將渡錢塘

此日君應渡浙江海天寒月照船牕久防不作他鄕望老節寧爲歉歲降越岸煙消分莽渚錢塘潦盡露濤瀧阿符未了城南課好趂春潮放曉艭

答冷別駕

三代遺風一慨然橫渠私計更須憐聊將松菊栽餘地漫遣山林病起年今日封疆皆禹服何時雨露不堯天使君多少甘棠意都在詩筒未盡箋

辭巡按發帑之令發書有作呈邑中長貳諸君子

珍重霜臺念我私郁攸悔禍歲寒時古人髙誼如將見野老愁心諒亦知宋史不遺師道傳唐風猶載伐檀詩尺書逺托南郵吏再拜情深在一辭

立春日郊人送小土牛至有作

令尹分春到野人野人庭院本容春解開殘凍渠仍活掃盡寒灰屋乍新白日東風初起艮靑天北斗又回寅鼓騰陽气行時令四境歡聲總是眞

次陳禦史秉衡

六載巢居是此州詩中牖戶愧綢繆也知廊廟多公論敢爲江湖有逺憂千里忽逢桓典馬一朝如上李膺舟吹噓幸賴東風力寸木應教重萬牛

超然堂防飲聊述短句

一笑超然上我堂向來芥蔕已全忘黨園四皓非吾座洛社羣英亦此觴江上共驚雲散早山中還愛水流長歲寒更有風霜在分付梅花作主張

送過鉦用夏方伯韻

七月潮江接渺茫送君孤棹過閩陽倚天奇石髙堪仰載道淸風暑不傷藩省右樞還左轄弟兄秋酌似春觴月明夜夜看南斗下有文星對逺望

迎春後令君復遣伶人來侑小酌口占

迎春小隊到門庭冉裏橋邊艸欲靑舊俗新風皆在志北詞南曲總成聲大觀老去多餘景微醉年來有別亭更愛令君能俊雅歌謡行聽滿山城

立春日山中與國臣弟飲泉上

夜來風力苦難支曉愛晴光起海涯春在土膏初動處寒畱雪凍未消時梅花偏是山中早松骨還於嶺上奇醉後一觴泉石畔漫因老弟再題詩

人日

七日逢人十日春無端生意政津津庭中碧地初回艸市上靑煙半逐塵風雨艸堂他客夢雲山藜杖此時眞便須乘興郊行去望裏龍峯畫裏新

春日登莫氏溪山淸興樓

笑驚四紀再登樓畫裏靑山亦白頭況我在朝還在野似渠宜夏復宜秋漏春梅柳原應蚤負郭林塘本自幽願與主人同壽域一年一話海添籌

復司馬彭公書後有作【公自蘭州托趙百戶來問訊無書有口語錄於一帖意甚惓切】

萬里人來不寄書簡傳口語獨相於舊堂新構風煙後逺嶺孤松雨雪時兩字平安身僅免百年衰病志終虛登山屐在難爲著防易臺前一筍輿

謁玊泉先生墓

四十年來弔古心偶因勝日遂幽尋天畱邱壠嗟誰掃地近厫倉幸不侵百世簪纓遺諜逺五賢俎豆古祠深玉泉兩字還須碣一束生芻有嗣音

燈夕前二日觀燈屏於秦國英紫薇防

人物殊流繪事同羊皮如紙麗靑紅桃源洞口仙應幻天寶宮中女是戎宋代夢連唐代夢陶家風雜黨家風小山磊磊薇防夜如見春星樹影中

十四夜觀馮僉憲大父戒軒公手制燈屏

尊壺左右鼎當中上有燈屏出祖翁政愛千缸光映月更聞雙管韻乘風一時文字飲方洽四世姻親講未窮忽報山人折梅至風雩還憶二泉東

杭太僕東卿自滁陽以詩來慰次韻答之

十年京國斯文誼千里滁陽一紙書老去節應惟義重世間物總是身余還將舊篆題新樹【文正公嘗題嘉樹亭三字今樹易扁不易也】已作新堂換舊居【彭司馬大書至堂成遂扁之】更有髙篇吟且諷向來愁思盡消除

送黃司訓致政還廣西

七年頖水賦菁莪回首蒼梧柰逺何貞節平生親力苦武階初命弟情多寄書西去愁仍積迎養東來樂已過行不可畱空悵望九疑云盡洞庭波

贈郴陽何都憲子元巡撫雲南【子元以太僕卿簡命巡撫雲南中朝卿大夫述其昔奉使事共爲四題送之子元道錫亦以請寶遂賦以贈】

昆明池水絕驚波帝遣巡行意更多漢尉幾人能節制堯封何地不包羅塞逾南嶽無鴻到路比西川有鶴過從此公堂須再築向來曾擬召棠歌

疆圉蕭條軫帝心職方使者奉綸音西關不杖張騫節北野眞賫郭隗金秋水驊驑千里近春風苜蓿四郊深燕云一望連秦樹防許山川入壯吟【右述職方事】

朝有程書野有歌行過潁水復黃河天於斗極瞻時近風自棠陰憇處多七郡圗經隨我在百年田裏謂民何尋常莫擬題名處萬仞嵩髙石可磨【右述河南防政事】

馬卿持節甸西東騋牝長鳴起朔風冀北羣應逢伯樂魯坰才不頌僖公六師气溢騰驤外萬國靈揚駕馭中老驥絕塵吾望在肯容毛仲並論功【右述太僕少卿事】

追悼畱鶴潘先生【王子春來自天臺畱鶴公之子堯卿附詩致予予念畱鶴之卒久矣悵然感之子春歸遂遺堯卿俾卽公墓焚焉】

臺海防防鶴不畱漫從詩卷見箕裘百年星聚金陵會六郡風生岱嶽逰濠水防魚心獨契蘇門遺艸手曾收荒邱歲月休重問年少王郎已白頭

秋齋爲周侍禦宣題

炎蒸歷盡見淸涼掃地焚香愛此堂苔徑斑斑經雨碧梧庭落落受霜黃西南來處占風信三五盈時看月光更有北扉堪一眺晚峯如玉正蒼蒼

盜竊陳氏忠孝錄稿弔其諸孫嘉猷

孤忠千載賸徽音家乘而今竟陸沈片紙不遺胠篋手數行空負蓋棺心斯人自信懷無璧何地猶疑購有金四十年來方再讀爲君惆悵古城陰【予十六七時嘗讀是稿於陳遜庵所】

文山爲程達賦

兩厓中有一峯懸孤鳯銜書下九天萬古文章眞顯設百年風气正廻旋晉唐第宅瞻依外吳越江山指防前傾蓋惠泉談未了晉陵回首思悠然

與徐秋官用中登松風閣先一年約登未果至是乃遂

七里靑山兩載心秋官爲我一登臨病餘幽思泉兼石別後佳音玊更金夜雨不嫌苔徑濕春寒偏愛竹房深松風閣上君曾坐試問何如聽穎琴

山中遇莫如山

新春起我山中逰何處南沙亦小舟偶出總緣風日好相逢且值竹松幽故人詩在僧能誦【謂中齋東川】別院茶來客又畱莫道匆匆難盡興稍須煙景再登樓

正月二日避客山中遇雪

綺塍得雪淨無塵指防蓉湖別有津北墅願爲西道久【謂時亨作我行窩也】靑山爭愛白頭新出城避客事非急入寺逢僧意卻眞梅花折來放且未東風吹手正頻頻

元夕過吳永年茗坐其孫某侍而彈琴

元宵處處笙歌酒此處茶杯且聽琴白髮主人應有興靑天明月亦何心糗餈似鬭春盤巧燈燭渾忘夜漏深只尺桂巖成契濶誤將南市認山陰

慈溪陳隠君七十【其子文譽館閭江吳氏】

祭酒聲名海內傳百年門第故多賢要知鄕裏歌椿日正值郎君折桂年月窟秋連滄海道洞庭春載越江船古稀正是期頥地不用重吟杜老篇

聞孔道士訃

梅鶴亭前始識君吹笙幾度坐斜曛身棲野廟兩經火夢入仙壇一駕雲石室秋風閒劍履板橋春艸近祠墳尊中有酒休重寫酹向荒邱恐不聞

聞母舅南湖公訃

故林蕭瑟正堪悲一老而今又不遺戚裏墳髙空石馬仙家路僻漫云芝音傳渭北鴻何逺魂返遼東鶴正遲五十年前吾穉子曾將論語照靑藜

秋海棠

名姝魂返蜀天涯猶有餘姿在此花開處每依庭下石移來非自海中槎淸含曉露如承雨淡對秋風更著霞檢盡圖經無族譜獨將色相借春誇

秋日過水北山莊

艸亭長爲故人開今雨無端長綠苔新刻碑從人打去舊披圖許我題來僧家磬落西峯日賈客帆回北道埃明日期君盡淸興二泉亭上有茶杯

水北山莊觀菊

天畱佳色與黃華毎到秋風一拜嘉栗裏地能容醉老南陽潭竟屬仙家題應有興心偏苦揷豈無情鬢已華記取餘香如送客蕭蕭風徑繞籬斜

知防齋席

步自城西又向西風吹艸徑已無泥羣分鷗鷺田田水叢露菇蒲處處堤何物老僧猶走乞幾家饑孺不號啼山齋寂寞南沙夜壺酒應須我一提

寄題孫司徒壽硯堂

逺向端溪水上分中書禿盡始知君尋常四友休同論千二百年何足云池入海濤還浸月島回春吹欲生云世家爭羨文華國更許何人防上勲

九我堂

舊家門巷艸堂深九我名題萬古心豈是尙書猶缺望祗應小雅有遺音乾坤自許心丹在夙夜焉知鬢雪侵最恨庭闈宛如故一廻登降一沾襟

與如山諸友避暑山中

閒行五六七人同竹林日影松壇風客言此會舞雩下僧歌我詞盤谷中茗盌及泉元有味竹罏當暑卻無功馮誰傳語知微子秋夜山房好作東

登錫山退飲惠山方丈示同遊諸君子

獨覺登山病後難山中气象筆曾幹鏡光初動春湖綠塔影猶含夜雨寒流水暗生禪榻聽飛花輕上舞衣看興余更問西庵路三里靑松一徑寛

觀水北山人新作我行窩

三里靑山接水雲菊花時節每尋君也知僻地眞須假敢謂虛名可與聞閒處漁樵如宿約老來農圃亦徒云惟應再結吟詩社共對西神【山名】賦夕曛

雪中答友人

臘殘猶未探梅花坐愛風庭雪片斜粉米有形眞入繡玉田無種亦生芽妝成山嶽添奇觀塗破藩籬見大家興比剡溪還不淺西郊吾欲駕吾車

南麓爲宜興徐仲和賦

銅官盤據荊溪上百里相看未了靑山麓平時堪別墅水涯回處更幽亭奇觀愛入仙翁洞隠迹愁漧處士星我識主人因靜老【謂施節推】題詩遙賀艸堂靈

容春堂續集卷四

欽定四庫全書

容春堂續集卷五

明邵寶撰

七言絕句【百二十三首】

七言絕句

得湛司成書

甘泉一札自金陵我正題詩寄兩僧詩到白沙難著語海天亭上望南鵬

送劉介夫【二首】

瘞捲邱邊秋艸多兩知亭下客頻過故人三宿還辭去獨聽滄浪柰水何

炎荒蜀道官途長何處風光不飽嘗鹿洞舊遊時入夢煩君爲我賦新堂

贈馮廷伯

看竹何湏問主人主人讀易已忘春一聲啼鳥山居靜境似桃源不避秦

寄山寺讀書諸友

錫山南下舊僧居賢者今來借讀書門鑰自收橋板斷要教遊客笑人迂

題畫【三首】

南湖秋接洞庭波湖上閒人艸結窩白晝淸風足幽夢月明時復和漁歌

待月東岡十載前曾教短許【謂東廬】和詩篇而今舊話休重論自倚秋光對海天

藍水飛流界玉峯風聲寒落隔溪松道人細味悲秋句日落空江聞遠鐘

題王元章梅捲

五陵豪客梅華筆寫盡江南萬古春莫向尋常乞題品赤城山下有詩人

寄天臺友人

天臺峯下杖從容曽是江東五馬公若問兒童歌舞地敬亭山色畫圖中

聞周用仁言襄甫作詩遣瘧詩以問之

古聞詩句曽驅瘧石老今誇筆有神莫道幽明非一理若能驚鬼定驚人

借觀楷木杖於成汝從詩以還之

楷木天然理最端孔林千古挺髙寒誰將規作扶衰杖合與周模一樣看【模木在周公墓上故云】

月中對菊口占二絕【先是兩家僮種菊數本是夜又索於南鄰旣至東鄰聞之繼送亦至卽雨中往觀者也】

雨中曽向東鄰看月下南鄰又送來數本秋花千古興一尊須爲故人開

南鄰索菊東鄰送只欠江州酒榼來數月苦心三日賞一般淸艶兩家開

爲兪實齋題畫【予識實齋在吾外叔祖時亨府君之館於今四十九年矣過我請題予烏得無情哉】

履齋畫裏實齋堂四十餘年故意長我識渭陽情更切西風岸藻不勝黃

謝趙良伯送竹【二首】

種竹無時亦漫談厭幹惡濕竟誰堪貞元兩字生生本何事山人不解參

三十八竿眞碧玉湘妃淚防尙斑斑冉涇東畔書臺上行見千年老鳯還

答如山

南沙亭上有書來安得新晴月滿臺賦罷詩對風雨江天漠漠鳥雙廻

志喜答文玉用前韻

彭蠡波平陽鳥來滕王依舊水中臺防州兵速神旗復安慶城堅賊艦廻

文玉見月用前韻復之【二首】

雨聲初靜月光來知有髙人獨上臺我亦夢遊天柱頂長歌風動防云廻

桂花巖下月初來上盡層樓復上臺塔畔煙收星錯落城邊露下水縈廻

忽聞防易臺泉出

防易硃聞滴露研忽傳此地有原泉莫言一滴無多水防盡乾坤是盡年

試曲水

正月已盡二月來梅花半落杏初開山中新作蘭亭水明日同人試一杯

王中書畫菊

石庵畫竹妙古今菊也亦復鉤其深相逢莫認花顏靣同是歲寒君子心

新泉雜詩【六首】

瘞捲碑邊泉水生一環繞似多情文章本是乾坤秀光上星辰潤下行

久旱驚看此地泉涓涓未便到山田野人不作爲霖夢爲語鄰僧莫浪傳

山人愛泉泉出山泠泠聲在白雲間有情無情不湏問泉與山人心共閒

淸看滴滴松梢露靜愛源源石罅泉滴滴休誇天上水源源湏識地中天

上方得石石如臺下界泉從石竇來欲向中間斜作磴磴邊松樹任僧栽

滴露泉邊聽玉聲萬峯無籟晝琤琤報時不用蓮花漏一息中涵萬古情

秋日山中聽泉

石縫汩汩池泠泠下池聲似上池聽天一生生今若此八峯雲霧一峯靑

陸全卿夜過錫代東【二首】

公曾寄我惠山詩謂我憂時論自奇欲向歸舟更披寫五更寒臥不聞知

回首羊腸謝險途歸來還自舊陳湖他年故有尋僧興何處靑山酒一壺

王中書爲祖上人寫翻經圖松庵僧請題志感

誰識翻經祖上人中書畫裏見來眞當時客有先公在不見風儀獨愴神【先公謂吾髙伯祖履旋髙祖履素二府君也與祖上人爲方外交中書作畫其時哉其時哉後百卅年嘉靖攺元二月七日識】

爲馮廷伯題畫【二首】

八極周流皆我神世間爭愛夢中春憑君莫向癡人說誰信無身是有身

茫茫碧海上無天何處乘槎不是仙回首漢廷千載矣令人卻憶問津年

謝王郡公送鹿

書院初成路亦開呦呦鹿自郡堂來廿年卻醒廬山夢春艸還生防易臺

月巖

巖巖千江邊石海月髙時影在波有客吹簫非赤壁主人髙興夜如何

讀馮廷伯元始剰語三絕

會當子午全無象子到中間一防生從此乾坤還日月此天先後自分明

太極生人人防談但能知二不知三誰將拈出三中一還與濂溪老子參

才怪多言言已多風來水面便生波不如跳出樊籠去獨和堯夫擊壤歌

吳蜀勝遊

西入岷嶓東到海長江萬里似銀河憑誰爲問乘槎客天上人間樂柰何

種蘭謝趙宜興

九畹滋蘭自楚人艸荒茅塞幾千春而今乞得山中種老眼看來種種眞

和丁仁夫夢中憶渙然亭

三子從容侍一亭夜深燈火共談經因君卻愧蒿庵意曽許春風防瑟聲

喜鵲圖

他年屢爲占慈母母亦屢占遊子歸今日中庭無一事閒看風色亦依稀

諼艸圖

百年日短子心長我爲諼花愛此觴今日東湖圖畫裏防衣春酒慶當場

春日觀畫於成汝從宅

龍眠獵騎云湖菊筆底風神眼底稀春日石魚湖上雪坐憐淸賞幾添衣

錢元抑春日過訪用文內翰韻【四首】

舊隱歸來已十年風波回首幾推遷如聞野史新評在勇退人今又姓錢

記得湖南節偶停曾將新政問朝廷艸蔬解後衡山子相對瑯函眼共靑

中年筆硯未曽荒新稿相將滿舊堂湖上行人時指防錢家村是鄭公鄕

東風吹艸正忻忻又向前庭迓故人一道淸泉千挺竹與君還約看山春

壽九十翁楊守愚

天順年初仁壽堂宏治年中人瑞坊九十四年還此老仰看前輩益輝光【仁壽堂者京師茹氏有翁年百四歲時英宗復辟賜髙年服聞翁名旣賜之復命京兆燕之然後召見便殿仍命六卿往賀堂爲是作人瑞坊者太倉毛翁年百歲時撫按諸公爲之建也其孫文簡公澄以狀元位大宗伯翁亦受贈如其官云】

答王子春畱別【二首】

歲晚山林萬木空獨行長向老松東迂夫最愛寛閒地未肯尋源到水窮

淸靜平生性所偏晚年經濟敢求全堯仁浩蕩元無界何處山林不是天

醉石次韻

太湖之南多秀峯湖船偶載過蓮蓉何當移至三峯下防我千年防古松

戱贈秦國英

君家竹林鄰我林隔墻共保歲寒心一畨雷雨籜龍起貽我數莖千萬金

山中送春三絕

三月中旬已送春薔薇架畔木香新能黃能紫非無色終與東風隔一塵

畱春不住送春歸多事楊花防客衣有興重來那用約靑山白髮久忘機

苦雨卻憐新水漲喜晴還怪野花開野花徑畔春將去新水橋邊晚未回

墨竹

舊稍新葉緑毿毿四十分中已得三剛道淸陰猶未徧徑邊時有客來防

題竹枝壽鳯山司徒

梅花道人寫竹枝湘江風動碧雲時一緘北爲司徒壽如向初筵歌菉猗

山僧惠燈誦昔人詩因次其韻

靜淸深處許吾閒朝看云來暮看還涇上再歌倪老句邵家亭子面西山

聞管大夫祈晴之勤口占用致愛助

卻蓋褰裳走雨中風雷壇下露丹病夫少亦叨民社今日低頭欲拜公

蘭畹尢翁以蘓巾爲貺奉謝

貽我蘇巾果姓蘇畹翁亦本舊相呼明朝戴我臨泉水更覺巾名似屬吾

雨中與葉美春

雨中客不到超然畱待中秋看月圓一酌淸泉數杯酒古衣冠坐對靑天

僧歌

山中來往幾年年侍有雙僧不論禪我句僧歌還擊節隔林風葉送流泉

詠梅花菊

籬落秋芳本自華色香況復似梅花誤將栗裏先生館認作孤山處士家

贈董道卿三絕

舊時品士亭前客卻到吳山獨慰予風月東湖佳興在一方靑竹數行書

校書幾度入廬峯題徧雲泉石畔松髙座只今塵滿壁夢中猶憶講時鐘

迎飬東西有老親魚羮不負著書人百年道眼風山老畱得門墻一脈春

山中感事【二首】

羽人鏈將蔑忠賢神道猶能四百年到此術應隨數盡秪畱淸洌在山泉

當時本借忠賢重卻爲忠賢覺厲誣舊廟已空新廟靜睢陽回首隔江蕪

爲勳侄題元人詩畫

前輩風流畫裏詩六人異代不同時淸平一曲多春興只許金華太史知

送陳嘉猷赴朱氏館

五里湖南禦史家春星寒帶艸堂斜太邱今在臯比席日與諸生泳聖涯

山中看梅簡如山襄甫【三首】

山中梅比城中早卻爲春寒也較遲多事鄰僧添轉語梅遲應待老夫詩

墻角疏花兩樹香春風滋味已先嘗便教萬樹連山谷不似衝寒意更長

觀梅出郭看燈還到處春風興獨關不識沙翁偕石老有無佳句及靑山

題畫

鳯凰不至幾千秋儀羽胡然在石頭筆底是眞還是幻定應淸夢到西周

畱周文起宿齋中曉起

有客宿宿春風中吾將作傳如倉公蓉湖藥室似董奉一色杏花千樹紅

送黃司訓

春江淥淨帶晴煙曉發蒼梧萬里船酒盡長亭賓客散有人極目楚南天

觀滄浪吟捲【正徳己卯冬予遭逆瑾之難在東朝房聽旨三江毛先生過我論詩竟日乃去以滄浪捲欲觀未得爲缺今日偶得之追念疇昔情見乎詞】

滄浪吟卷三江話助我論詩到日斜邏卒屢過賔客靜不知門外有風沙

與馬天常畱別

汪倫送我不如君君到嚴州路亦分莫道桃花潭水淺回頭還薄富春云

月正四日至山中

曉出城門望九峯風光處處與人逢不知雪後春多少繡嶺庭前看種松

與石泉

我醉欲眠君且坐君如倦坐亦歸休明朝有意抱琴至歌我風梧滿院秋

贈陸中書宏道

玉貌星瞳近侍臣禮經讀罷謁楓宸蘇州巷口宮詹館猶憶光風坐裏春

約吳丁二友登超然堂遇雨不果

五更風雨阻遊人樹杪重泉枉自新最愛南塘兩門客晚年於我獨情親

壽知微子七十

禪心僧臘共靑山幾見遊雲去復還縱是古希休便道靜中已透百年關

索松枝於楊正甫口占代柬

每看燈市搭松枝淸在燈光映月時石埠年年挑不盡今年剛得一篇詩

次盧師陳感事一絕

五月新堤築未成低田愁聽桔橰聲只因多卻黃梅雨不是人間地不平

問彭明府之疾

兩月無聊謝簿書金莖露遠渴相如二泉病客尢疏懶只有題緘爲起居

畫鳯

鳯凰不見已多年回首西康思杳然珍重錢郎移竹意庭前雨露是堯天

畫蝶

借得春風便作狂不知夢裏是蒙莊世間更有癡人在塗盡朱鉛竟日忙

得蘭畹和章再用前韻

畫裏巾曽見大蘇短檐髙桶舊相呼直須喚醒千年夢赤壁舟中認故吾

題畫【二首】

半山臺殿倚秋空仙馭荒唐野樹紅興到孤舟更何處天畱髙閣惠泉東

仙家樓閣海中桃麗日晴雲鶴羽髙正是聖明開壽域八荒民物共甄陶

廬山覽秀四詠

慕蓮

匡廬北有蓮花峯濂翁曽此畱行蹤請君試論愛蓮說今日看花同不同

懷鹿

曽與觀山到此中西來云影接南峯千年洞在無眠鹿卻憶多情少鶴翁

瞻龍

石如龍臥也誰瞞道眼無從物外觀弔罷武侯云滿澗西郊卻怪雨來難

尋栗

菊花似與寄奴仇艸外秋風傍古郵下馬不湏歌舊曲九原應重感行休

米老拜石圖

伊人一拜石逾髙僕僕長勤笏與袍我亦低頭敬貞介焚香時復向巖嶅

偶聞書香

少愛新書楮墨香不辭書價借錢償坐來精舍還懷舊海鶴詩中萬卷堂【予二十歲時海鶴寓予家嘗題先世畫有萬卷一堂邀我共之句】鵞湖先生以閒居二絕見寄次韻奉答

黃閣歸來鬢未華一緘今與故人誇叫巖東下江如練猶憶維舟傍荻花

經綸收卻不論功樓閣新成碧倚空讀罷黃庭時防杖還從野老賦魚虫

冬日山行與從者二僧

肩輿乘興入山中晴愛西風帶北風指防聽松庵外路冬靑樹老子初紅

遊從俗客不如僧此語吾聞識者曽今日山中逢二子袈裟風引路登登【壬申冬歸遇今太宰陸水村謂予曰公歸山行從以俗客不如僧也今思之信然】

陶節婦

節婦史防將春之伯祖母也年二十一而寡能守節以撫夫之防弟襲世職指揮再傳至春進都指揮論者歸功焉節婦壽八十二嘗受貞婦之旌云

靖江千里建髙牙元是湖南老將家一髮千鈞傳壽地祖姑貞節已褒嘉

以蜜術問南沙

醫家白術重天臺郡守曽將蜜浸來嚼罷不知香滿室桃花流水夢瑤臺

山中雜詩

一派泉分九竅流地中竅竅盡通幽行人到此腸堪斷不用松風滿月樓

八年月防七人同山水之間一醉翁就裏園翁更奇絕每畱餘興托恢公

秋華十詠次如山

木樨

小山歌罷剰條柯漫道香多色未多千古廣寒眞賞在滿天風露夜如何

雞冠

文裝簇簇向晨稠長送星光過孟陬縱是無聲報昏曉也應有色紀春秋

玉簮

湘妃髻畔有遺瓊卻傍秋風艸上生莫爲投桃浪相報貞心須待月華明

孩兒菊

菊名非菊恨虛聞中有幽香爲解紛采采秋風籬落畔獨嫌荒艸欲教蕓

錦燈

翹翹楚楚復茸茸每向無人覓處通野客不知蓮炬美曉行剛愛錦爲容

秋海棠

離離秋艸綴紅芳春睡初醒又晚妝不是嬌姿解愁絕人間人自有柔腸

黃葵

花到秋葵淺著黃有根還自保無傷野人寸赤能如此應托芹獻上方

金錢

子母錢成不用蚨朝朝庭下見金夫采來若也堪沽酒道上人人醉欲扶

大蓼

秋風夢逐楚江蘋誰向堦前幻此身最是九歌收不盡年年相對怨騷人

鴈來紅

中秋月下墮紅雲濯濯淸波錦有紋剛道鴈來顏色好更堪江上日初曛

書姚雪牕扇

閒來何處獨幽尋牕對西峯雪正深萬卷三冬非浪語今人心卽古人心

贈惠訓術秋山

甲子須臾信矣無人間元亦有蓬壺等閒悟得循環理坐倚髙松看海枯

爲顧西津題畫

太古小年山日長幽人夢醒坐焚香東津有客至未至亂石灘頭系野航

古琴爲外舅題

流水髙山不在琴無聲那得有知音長松落落秋風裏吹盡凡緣剰此心

容春堂續集卷五

欽定四庫全書

容春堂續集卷六

明邵寶撰

奏議【五首】

奏議

擬祀先儒狀

欽差提督學校江西等處提刑按察司副使邵題爲建言崇祀先儒事竊照先儒陳澔系江西南康府都昌縣人自其祖父世治禮經至澔尢力探索深有所得嘗著集說一書傳在學者我太宗文皇帝纂修大全特取其書與程頥朱熹蔡沈胡安國易書詩春秋傳義頒布天下列聖相承至我皇上經筵進講及教人取士亦皆用之若斯人者可謂有功於聖經矣顧以隱處山林名迹湮晦未防異典然鄕邦後進景仰風聲如承指授片言單詞互相傳錄所居之地山名學堂至今稱之本縣官吏師生耆老人等旣以鄕賢羣祠於學又別建祠堂一所專奉澔主其徳行道誼孚被於人卽是可見竊聞成化年間節該太常寺少卿兼翰林院侍讀學士劉定之建議謂澔釋經之功𨿽未敢擬程朱亦可以次胡蔡欲比何休賈逵範杜預等例請從祀先聖廟庭臣愚竊謂論澔釋經如學士劉定之之言品藻已當參之鄕評又如前所云者伏惟聖明在上中和建極制作方興朝野儒紳考究禮學仰禆盛治者在在有之秩澔之祀其於奬勵所系甚大如蒙皇上俯從臣言特勑禮部轉行府縣卽今建祠堂賜以春秋二祭定其祝號品式以時舉行庶於聖明表章采擇之意愈有光輝而後學亦知所興起矣緣系建言崇祀先儒事理未敢擅便謹題請防

會議狀

欽差總督漕運都察院右副都禦史臣邵爲處置糧運事今將正徳五年漕運應議事件開坐具題伏勑旨

計開

一明賞罰以振漕綱臣等議得漕運爲國重事軍兌民交繁劇渙散若非賞罰允當則漕綱不立徒勞無成但違誤交兌非軍機重情不過止照常例施行以此人不警畏體得江南州縣俱有糧長江北亦有大戶各預期徴納未嘗後時中被貪懦掌印管糧官縱容私家收受輕賫經營花費直至五六月間方才買米又多插和沙水糠谷不肯在倉曬揚逼軍就船領兌途間經過三伏蒸浥腐爛包陪累債違限問罪黜罷降級有司官員糧長大戶安坐如故合無今後司府州縣秋糧照例十月開倉先將管糧官並糧長大戶職名報知漕運衙門次將收過在倉糧數申報如有違誤管糧官照例革去冠帶住俸戴罪完兌仍各拘的親家屬監並完日疎放甚者經該管糧官五品以下就便拿問四品以上具奏提問照見行事例發落糧長大戶如有前獘從重問治若防僉不公放富差貧罪坐正官至於運官俱要年裏及正月終畢集水次將已到官軍職名船糧數目開報有司閱實取印信公文執照各差人赴漕運衙門報知一面較斛開兌兌完開船仍每年於派糧時議將水程日數列爲圖格給與各幫官收掌令其自到水次投文開倉較斛驗米曬揚交兌兌完起程過淮到京起糧及中途守風等項行至地方日塡一格同原給幫帖赴部查考參究事完賫回漕運衙門銷繳無故違誤運官照例住俸問罪若有司交兌遲延將運官分豁罪歸有司以上罰典旣已懲怠中間有司管糧等官亦有勤愼供職先期辦集者若不稍加甄別未免涇渭同流反爲貪懦誤事者所笑將使人人解體無復奮勵之志合無自正徳五年爲始有司管糧等官若有年裏完糧在倉又系幹潔無獘軍船一到就行交兌者聽運官呈報漕運衙門行移彼處土司量爲旌奬二年不誤者加禮舉行三年不誤者聽轉行吏部定議陞用

一審徵折以通漕法臣竊惟古者爲賦量地遠近定其重輕今之折徵亦當略仿此意以爲通融之計查得河南山東去京師爲近民糧可以徴收本色起運京倉而歲撥薊州二十四萬石內將一十四萬石每石折銀六錢解納江西浙江湖廣等處去京師爲遠可以徴收折色解赴薊州而交兌本色運赴京倉逺者載重近者賫輕揆之事情誠爲未便今若將該運薊州折銀之數攺撥江西湖廣等處每石加耗六斗六升兩尖該米一斗共米一石七斗六升量折銀八錢除六錢作正解赴薊州多餘二錢以一十四萬石計之共多銀二萬八千兩若遇災免支運可充一十八萬六千六百餘石腳價解送漕運衙門轉發淮安府官庫收取用卻將河南山東原派薊州折銀之數兌運本色赴京通二倉上納以補前數彼此便利一舉兩得誠爲通融之道以後薊州倉若用本色仍照舊例派兌運納及查歲漕數內支運七十萬石逓年相襲攺兌軍得耗資民免運費亦稱便利今若酌量每年將江西浙江二布政司攺兌糧二十萬石每石加耗折銀七錢除五錢五分仍令漕運官軍解送戶部轉送太倉交收外銀一錢五分充作腳價令軍於水次倉支運二十萬石則於歲額四百萬石之外折銀解京之數又添二十萬石且水次倉糧不致積腐而江湖漕卒少紓防渉之勞一舉三得通融之道又在於斯以上二項就令空出軍船於本處支給行糧駕至支兌水次領運合無自正徳五年定擬分派

一防河患以逺漕慮據工部管閘兼管河道主事王寵呈依奉勘得黃河水勢自宏治七年修理之後向在淸河口入淮宏治十八年北徙三百里至宿遷縣小口至正徳三年又北徙三百里至徐州小浮橋正徳四年六月又北徙一百二十里至沛縣飛雲橋俱入漕河因單丰二縣河窄水流漫溢將原築黃陵岡隄岸尙家東衝決三口共長二百二十步尙家西衝三口共長三百二十步溫家口衝決二百八十步喚家口衝決一百二十二步各丈尺不等致令曹單二縣軍民田廬多被渰沒丰縣城郭被水圍繞兩岸相對闊百餘里無法疏濬自六月以後其水隨消隨長諸口旣被衝決若經魚臺縣塌場口入漕河則有利無害若經鉅野陽谷二縣故道則濟寧安平運河難保無虞等因並畫圖呈繳到臣案照先該臣等以催儧糧運經臨直隸徐州地方因見小浮橋河汴合流處水已淺涸詢訪官吏人等皆云河道北徙沛縣南徙亳州查得山東兗州府曹單等縣地方原有賈魯故河一道西北自直隸東明縣黃陵岡等處南至哈只等口長一百二十餘里上通河南原武等縣古迹黃河正統間河決滎陽經曹州等處衝決沙灣運河欽命大臣修治復其故道宏治五年復決黃陵岡等處直趨安平鎭奪汶入海運道被患蒙欽命內外大臣起倩軍民夫役將黃陵岡等處決口築塞繼於河北五里築一大隄長一百三十里兩邊密栽臥栁以固根基復於臨河築一小隄自黃陵岡起東南至單縣浮岡集長一百八十里障蔽大隄以防崩潰沿隄各立鋪捨僉防夫老巡視防守隨時修理實爲逺慮數年之間居民獲安漕河寧順臣等愚見河旣遷動竊慮昔年所築黃陵岡大小二隄水勢逼近萬一決潰非但害於居民而運道必將復受其患隨據曹縣備開揭帖如臣等所慮尢恐未的已經行仰本官親詣踏勘備呈如前臣等竊惟水性無恆而黃河遷徙尢難定據今旣衝決如此所幸秋暮水消未成大患若非預爲之防來年春夏水溢或有鉅野陽谷之決患不可測合無轉行山東河南鎭巡並都布按三司各委能幹熟知水利官員前去黃河上源再行逐一踏勘要見河水此時果從何處流行勢將何往定議應疏應塞處所作急起倩軍民夫役趂此水消時月預期疏塞以杜將來之患其原設夫老人等嚴加戒飭日夜從事愼終如始不許因循怠玩致民曲防竊決以小妨大以私害公若或工程重大遽難措集興修明白會議奏處

一議水次以定漕兌據遮洋把總運糧署都指揮僉事陸潮呈開奉到議單內該山東都司把總運糧署都指揮僉事李正呈山東遮洋兩總歲運山東河南兩布政司粟米共三十萬石例該小灘鎭水次交兌緣衛河來源微細全借漳河相合運船始通宏治間漳河上流沙淤逼水別去漕運衙門奏行工部委官疏濬引水合流接濟運道近來仍復淤塞盤剝勞費旗軍受害蒙漕運衙門議得兩省納糧州縣俱系陸路轉輸艱難多於臨淸糴米雇船裝回水次常被無借之徒兜攬因而竊取插和況交兌之際正春初水淺運船不堪重載旋交旋般仍送臨淸沿河寄囤候完通載北上往復耽延軍民俱不稱便合無自正徳四年爲始將山東河南原在小灘水次兌軍糧米通攺臨淸水次就令管倉主事監兌戶部會議照舊其河道行工部疏通開坐具題節奉聖防水次攺兌準行一年如果便利再行議處欽此欽遵今歲值天亢旱小灘以南無水接濟𨿽費工力亦難疏通幸攺臨淸交兌船無淺阻委的便利但小灘鎭交兌年久居民開集互市又得包攬侵漁並賃地之利今輙攺移不遂所欲或生異議而臨淸系衝要地方獘因事起亦不能無伏乞議處永爲定例等因到臣臣等看系原奉欽依再行議處事理合無定議應否因革施行

一均加耗以一漕規據遮洋把總運糧署都指揮僉事陸潮呈據南京水軍左等衛運糧指揮等官唐輔等呈備旗軍梁道仙等狀告遮洋一總兌運山東河南本色糧米一十萬石赴薊州倉上納彼時舊倉近便運船不費盤剝又省車價每正糧一石止與耗米三斗兩尖其後倉移城內深入窵遠遇水淺涸運船止泊舊倉河下雇車入城原議耗米不勾腳價累軍陪補且如本總與山東官軍同一水次彼則每石得耗米三斗一升兩尖赴京通二倉交納每石明加七升遮洋等官得三斗兩尖赴薊州倉交納每石卻加八升少得一升多納一升並虧二升之數兩總程途以直沽分界山東運船到張家灣三百餘里上京陸路止六十里尙稱不敷遮洋船渉海盤河將及千里內多淺阻雇剝繁難及至舊倉又有陸路八十餘里加以帶運布花二十萬疋斤除包水旱腳價驗出不堪買陪折納兼要貼助本運攺兌以致累損疲憊苦不勝言且有司徴糧凡稱兌運止是一例未嘗分別遮洋耗少減派小民利歸糧裏害累貧軍等因到臣臣等議得兌糧加耗有等蓋爲道途逺近所費不同是以多寡均足其用今遮洋官軍先因倉臨水次故比裏河少耗一升最爲允當其後攺倉入城陸路車腳所費過於京倉又加包陪帶運布花腳價並買補折納之數委的虧累合無將遮洋官軍領兌山東河南二省糧米照依裏河官軍一例加耗二斗一升到倉交納亦照京通二倉明加七升

一督辦料以嚴漕計據湖廣江西都司把總運糧都指揮等官史春楊銳呈稱本總歲造淺船例該軍三民七出辦料價給軍成造民七料銀先年俱是本布政司隔年預派府州縣徴解本司收官軍支領造船近年以來所司不遵舊規直待臨期分派各司府州縣出辦仍令官軍領文自去關取及到各州縣旋派里甲徴收快則守至次年三四月遲則五六月甚至二三年不得完給其軍三料銀衛所官員作獘僉撥貧難軍余出辦拖欠難追或侵欺那移妄行破調尢爲遲慢造船官軍恐誤裝運只得加利借債完造又據浙江都司把總運糧並督造委官署都指揮僉事張奎楊輅亦呈浙江布政司造船料銀往往過期如溫臺金華等衛所正徳三年冬該領料銀至次年六七月間方才給發致使缺船裝運遲誤交兌有司反稱軍船不到水次參行各該上司督責被其負累據江南直隸把總運糧指揮郭冕呈鎭常二府並鎭江衛船料逓年遲誤又據管廠委官指揮王本等呈淸江提舉司該造中都南京江北直隸三總運船例關領杭州蕪湖二處抽分木價蘇淮揚三府人匠工價銀兩打造查得杭州抽分廠欠正徳二年木價銀三百七十餘兩蕪湖抽分廠欠正徳三年木價銀九千五百四十兩淮安等三府自宏治十年起至正徳三年止共欠木價銀三萬五百餘兩每遇造船累軍加利賖借物料成造各呈前來臣等除照例通行催儹外議得前項料銀該十一月以裏給料十二月造船正月船完如料價派徴所屬不敷司府查將在官銀兩照數借支明立文案待後補還若過期不給料價經該誤事官員住俸年終不給聽漕運衙門參行各巡撫巡按官提問屢有奉行事例但各該軍民官司歳久因循任其遲延侵那此蓋各處通獘非獨湖廣浙江等處爲然且如南京各衛料銀恃以京衛自成化八九年拖欠到今動以萬計𨿽是年年差官查催止將近年料銀搪塞余俱任意破調及照杭蕪二處抽分木價專爲供造運船近來那移別用遂使缺料造船累軍尢甚今於前例若不再加申嚴則其獘日滋京儲愈誤合無工部行移各該司府州縣衛所今後料銀俱限十月中旬徴完開報漕運衙門行移造船衛所差官前去支領若過十一月初旬不完不報聽漕運衙門參提首領官吏問罪月終不完先將各該掌印官截日住俸完日申請關支年終不完參奏拿問文職三年連誤者行移吏部以備考察軍職行各該巡撫按衙門革去見任其各布政司務要照舊先期行令所屬徴解本司收貯聽支領南京料銀亦照舊春自二三月秋自八九月差官解淮告驗轉發造船違者一體參究住俸問罪仍將先年拖欠料銀陸續設法補納及行各該抽分委官將前拖欠之數作急補完以後務將額定木價專聽造船支用依期給領年終照例奉報

一淸逋逃以足漕額據江北直隸把總運糧指揮僉事吳鎰呈備直隸徐州左衛運糧指揮張璉呈本衛左等五所運糧旗軍原系湖廣武昌右護衛宣徳六年調今衛原籍俱武昌等府興國等州縣人三戶垜充田產家業多遺在彼止是輪流一人赴衛應當在營或有一二生息役滿隨卽帶回以此在營餘丁數少成化二十一年爲因逃故數無軍駕運蒙漕運衙門奏差本衛指揮王憲賫冊前去湖廣公同司府官員淸解一千餘名撥補赴運深爲濟用到今二十餘年漸有逃故查得本衛原額全伍旗軍共五千六百六十二名奉例開調別衛一千三百二十三名見在食糧京操運糧雜差止有一千二百八十一名運軍一千七百七十六名見在止有一千一百七十八名逃故包運五百九十八名𨿽一年一次發冊淸勾迄今數年全無解到致使每船見軍多者不上五七名實爲負累呈乞轉逹會議照依先年事例差官賫冊原籍淸解補伍駕運等因到臣臣等議得漕法每船軍十名內一名管船一名掌綱司文簿一名攔頭一名扶柁設若數內有一名疾病止得五名牽挽日夜勞苦無時休息今照所呈見軍不上五七名人少差多委的負累不堪糧運之遲實由於此各該有司淸軍官員奉兵部發冊淸勾視爲常事任憑裏書人等欺隱破調揑報搪塞不但徐州左衛爲然其餘衛所大率類此合無行令缺軍衛所將各年逃故運軍自祖貫址充發來歷查對淸切造冊差人賫送兵部轉送都察院發淸軍禦史督同布按二司府州縣淸軍官員照名挨拿起解如正身不獲先將的親壯丁連妻解赴漕運衙門審發各衛駕船儧運務足原額仍定議有司淸軍官淸解分數以爲殿最從吏部施行若衛所並領運官將解到新軍逼害逃竄以致仍前缺伍照役占軍人事例降級充軍俱發邊方遇革不宥

申明儧運事宜狀

戶部左侍郎臣邵謹題爲申請計處糧運事卽日以漕運糧船來遲恐遭凍阻本部議奏節該欽奉聖防著再帶郎中一員前去依擬隨宜般運收寄欽此除欽遵外臣訪得糧船後幫尙在濟寧上下比之往年最爲遲滯以天時則寒沍將臨以地方則寇攘方熾以人力則奔走已疲羣心惶惶觀望畏卻皆以無可柰何爲諉當此之時督漕官員都禦史先該本部題準免其赴京議事總兵參將相繼儧運未知的在何處若以年例會議迫期不照先年督運旣完然後赴京故事輙先前進不得與今差去官屬協力催儧恐勢分體漫未克有濟以臣愚見欲行總兵官於濟寕迆北最後船所嚴督把總等官催儧各船前者必至徳州後者必至臨淸參將於徳州迆北稍前船所嚴督把總等官催儧各船前者必至通州後者必至天津各會今差官員依擬般運收寄臣與原差督運及今帶郎中往來提調庶幾分任責成各有統紀後先接續彼此齊一而無急遽失序之患其明年漕運應議事件理不可誤合行漕運衙門先期差人賫奏以憑會議臣又見得沿河一帶地方因遭盜賊荼毒居守官民多以逃生爲計行運官軍亦以畏死爲心視諸公務皆爲末節都不省顧臣今前去欲比往年以常例調防衛之卒以常法處違誤之人勢旣輕於軍興事尢重於法比𨿽竭心思恐難應遽臣近由南來親覩其然不能自黙如蒙皇上軫念國計之重時事之艱特勑本部將臣所陳再加議擬俾可施行臣當夙夜驅馳仰塞明命緣前項事宜非臣所敢專擅爲此除咨本部外具本謹題請防

糾舉運官狀

戶部左侍郎臣邵謹題爲奉命催儧糧船舉大義以糾運官事近據本部署郎中崔旻呈查得本年九月初五日濟寧州地方被大夥流賊燒燬糧船數目備呈到臣仰思國計不勝驚愓除具題處置外參看得漕運官軍值此流賊有不能不避之勢有不容不敵之義有不當不用之法有不可不體之情必酌於此而行之此朝廷不得不舉之事臣愚不敢不言之職也蓋此賊嘯聚人眾馳突數千里內攻城掠野莫有攖其鋒者顧此運軍固非其敵此所謂不能不避之勢也但軍至十萬之眾旣有都禦史總兵參將爲統制又有把總都指揮等官分領之又有指揮千百戶等官管押之大小相承居則有衛行則有次導前距後儼然行師之規爲各官者儋爵食祿孰無是分尊君親上孰無是心死眾死制孰無是責此所謂不容不敵之義也今或圖便以先或偸安而後遂致卒伍乖方紀律失序軍不足道未聞何官以智而全何官以勇而傷何官以義而死荒忙披靡實與建置軍運之初意不副卽今山東等處被賊攻圍失事地方自府州縣至守巡兵備巡撫等官見蒙差官查勘論罪臣愚竊謂漕運都禦史總兵參將體同巡撫把總都指揮等官體同藩臬指揮千百戶等官體同守令以次較比其罪惟均倘以力之不敵縱而不問則何所懲以爲他日責成之地哉此所謂不當不用之法也然各處兌運軍船到遲則罪在軍民糧納遲則罪在民若水旱災傷奏報失時以致派豁相戾則罪在有司官吏向者漕運衙門𨿽經議準立法稽查緣地逺時促卒之罪無所歸人不知警況各處衛所軍無完伍船無完具料無完價口無完糧身無完衣棄逺父母妻子終歲勤動不得休息加以繁科重斂叢於一身如此而責死力可乎此所謂不可不體之情也臣待罪計司奉命督運惟玆事關朝廷竊有所見不敢不言如蒙乞勑部院大臣詳議其是行移新任總督右都禦史張縉將把總等官逐一查勘職名並失事實迹明白的確照例於運事畢日拏問治罪總兵參將任大責重亦合請命行法庶幾分義昭明政令振肅自時厥後𨿽有玩心不敢復作仍勑本部每年例差監兌官員務選精練之人令其親詣各水次從實查勘除依限交兌外若有遲誤者必根究所由或在軍或在民或在官吏指實參奏系軍職行漕運衙門系民職行各該巡按禦史各提問如律照例發落不許視爲泛常茍且塞責其軍伍船料衣糧缺少及一應科斂宿獘明詔各該衙門速爲處置嚴加禁約使上下相安遷善遠罪漸復漕規之舊天下幸甚緣系奉命催儧糧船舉大義以紏運官事理未敢擅便爲此具本專差典吏宋漢親賫謹題請防

建言漕事狀

戶部左侍郎臣邵謹題爲廣諮詢以補漕政事臣卽日奉命處置糧船前到裏河一帶地方竊見盜賊縱橫大肆威虐運道廢阨莫甚於此然在我之政獘而當補所至訪察頗得一二大者臣昔承乏部屬繼總漕司舊有所聞於今粗合是以忘其迂陋竊有獻焉蓋徙薪之計旣失於前畜艾之圖敢忘於後伏惟聖明裁察緣事關興革未敢擅便爲此今將所言事件開坐具本順差典吏宋漢親賫謹題請防

計開

一糧運遲滯歲所謂四百萬石者頃因兵荒折減借畱不能全至京師蓋數年於今矣其始也由議派遲議派遲故徴收遲徴收遲故交兌遲交兌遲則運之遲也勢有必然者且加以民貧軍困官玩吏偸而兵荒之變又出意外論者皆知其獘然臣嘗觀我朝運法至是凡肆變國初因元海運後兼陸運至永樂間漕渠始定而海陸俱罷當時所謂法者卽今支運是也故有淮徐臨徳水次四倉以受民間輸納運軍者於斯領焉歸於京通二倉𨿽遇災傷民有免徴而軍無免運支者不必出當年之民納納者不必供當年之軍支蓋通數年以爲裒益𨿽歲有丰凶而常數不缺及支變爲兌繼而又有攺兌向也轉輸今也直達派徴兌納叢於一歲之中於是軍無餘力而缺於常數豈得已哉若今南有非常之水北有非常之寇則又不待論也當是之時所謂變通者無他不過漸復支運之法而已支法之難難在腳價不足則糧不自行其理然也茍能預處腳價以擬兵荒之事於舊例支運七十萬石之外每遇兌缺則支以補之歲必不失四百萬石之數此於國計爲便而或者猶有軍民俱不便之說此則存乎監倉之人焉爾亦不可不慮而處之也但事體重大非一人所敢獨議乞下公卿臺諫集議其當而見之施行修滯補莫大於此

一臣昔在漕司見漕之爲政有河渠有舟楫有卒伍而支兌轉輸統領稽查賞罰黜陟行乎其間其多至於億萬人其逺至於數千里而總督都禦史提督總兵協同參將三人者實領其事茍非久任𨿽有聰明才智凡百事端方講求而未及舉行旣舉行而未及稽考則亦何以責其成功哉況心懷立異事尙更新數易之獘尢有難盡言者先年少保於謙巡撫河南尙書周忱巡撫江南都禦史韓雍巡撫江西兩廣皆多歷年所其在漕運都禦史王竑陳泰陳濂皆先後兩任故能有成功今總督等官有缺乞勑吏兵二部愼簡其人其人旣得必假以歲月俾得展布四體治官如家益圖久逺收歲計之功若其官階資深則遷望重則遷功懋則遷遷其官不遷其地庶幾人法並任臣前謂支運者可以無獘矣

一各衛所運船旣有旗軍領運有指揮千百戶管押把總都指揮等官又爲之率領而總兵參將統焉行以幫行止以幫止進退遲速百凡稟命蓋卽行師之規近年以來把總都指揮等官及各衛所指揮千百戶不思糧運爲重或爭快便急趨以先或圖安逸緩行而後船有幫次而人無紀律比之民運反爲雜亂遇淺則止遇險則止遇盜警則止運事遲誤其來漸矣而莫有甚於此時者乞勑漕運總督都禦史等官申明約束俾把總各率其屬指揮千百戶等官各隨該衛所船幫不得先後暫離淺則並力牽挽險則並力救援盜警則並力拒敵敢有不遵號令者一以軍法從事書曰有備無患此之謂也

一人之論運河者皆曰三洪之難又曰五十四閘之難臣愚則曰洪閘旣有定制又有専官或可以人力勝而北有白河南有淸河中有開河地漫水淺𨿽曰無洪之險無閘之阻而爲力實難擔閣糧船正在於此今旣設有管河郎中二員必其住札之地南則徐州北則河西務俾專意於淸白二河約其漫流歸於一道而往來提督不失舊職其管泉主事住札寧陽仍令不妨原職常在開河一帶因時濬積水利壩拘車戽隨宜處置以通糧運其寧陽等處泉源每處原有人夫十名一老人領之近年以來舊泉涸者無所於濬而夫老如故至於新泉又無夫老濬之舍舊圖新以彼易此此𨿽小節然任其事者亦當究心乞勑工部行令所司講而行焉乃若黃河特爲運道之害臣前年會議嘗有建白工部方議修舉臣今故未言之非顧小而忘其大也

一儀眞有羅四橋閘州有通江閘淸江有新莊閘閘之用以時啟閉於壩爲便然儀二閘有泄水之患故議者權其利害欲大塞之若新莊閘之在淸江其行久矣頃者淤壅自閘口至板閘四十餘里凡往來船隻必由淮安東關過壩沿溯淮流七八十里始克有濟其覆溺者往往有之於是濬而從閘便莫甚焉但黃河之水近年以來數派南流皆防於此此閘旣開水必內灌而沙土隨之灌灌不已其塞可立而待也莫若候今年大水旣退之後於新莊去處築一巨壩俾與淸口對岸而渡𨿽車盤勞費而流沙淤塞之患可以少免伺黃河北分之日然後議復舊閘臣嘗有見於此今年夏阻風信宿益信其然乞勅漕運衙門將臣所擬再加詳議而後從事至於淮南漕道諸【闕】塘疏泄之宜則有常規在時修葺之耳臣故不敢贅論

一【闕】債爲漕之獘久矣其初由於口價不敷及【闕】費浩繁科斂瑣屑之故及歸【闕】費於勢家日盤月積利復生利或相倍蓰至於無算此天下之人所共痛心者也前兵【闕】

劉大夏爲戶部侍郎時有【闕】欲其督【闕】

曰使我爲之只好半年便可退休【闕】

疑而問焉大夏曰不能追債耳比【闕】

見袁州軍運債多談者蹙額揺首而計莫也於是乃知前言不誣然比債之【闕】莫

【闕】備乞【闕】

助漕司【闕】

銀兩

每年【闕】

際遇【闕】

補助不使至於無【闕】不得已寧請於朝照先年事例假借於太倉焉其亦可也仍乞嚴斂物餽送之禁申帶貨津助之例以加惠軍士若科條節目請【闕】

議而行之非臣所敢擬也

一里河儹運始於平江侯陳瑄工部尙書宋禮志記備載不可誣也淮安淸江浦故有瑄祠秩諸祀典而禮獨湮沒無聞識者恨之今工部建議禮部覆奏幸蒙聖明肇舉祠祀昔之恨者莫不稱快但今山東地方災盜相仍所司未能修舉蓋猶缺典也且瑄之後平江伯熊近以無辜削爵從戎至追及其誥劵今𨿽公道昭明悉復其舊瑄如有知震懼之餘𨿽有祠祀未遑休享乞勅禮部申行山東所司伺兵事少暇將宋禮祠堂依擬修舉仍専馳介使少賫香帛親詣瑄祠以慰其靈亦鼓舞漕士之一端也

容春堂續集卷六

欽定四庫全書

容春堂續集卷七

明邵寶撰

奏疏【七首】

奏疏

乞終養疏

都察院右副都禦史致仕臣邵謹奏爲陳情乞恩終養事臣以庸陋仰荷朝廷作養由進士歷任許州知州戶部員外郎郎中江西按察司副使浙江按察使右布政使湖廣左布政使正徳四年正月內蒙陞都察院右副都禦史總督漕運本年十月內總兵官平江伯陳熊爲事以臣不曽糾舉得回原籍致仕感激聖恩無由報答今者朝廷誅殲凶姦維新庶政收遺起廢猥及臣寶命巡撫貴州地方臣𨿽駑鈍當卽驅馳以效犬馬之用但臣有廹切至情輙敢冒昧陳乞先臣溥生臣三歳不幸早世臣母過氏教育臣至今日母年七十歲臣年五十一歲無弟無子歷任中外二十餘年臣母一向隨任先因孤苦成病寒暑悲憂隨感卽發向在江西因臣視學逺離蚤夜思念一病幾殆比時具本乞終養間適有浙江之命僉謂去家不逺不可輕辭於是勉彊奉母赴任繼至湖廣則催科政急繼至淮安則轉輸事殷不敢言私去年秋冬臣自淮安赴京議事臣母思念臣切舊疾加增痰气攻心暈顚越日夜呻吟幸得醫官人等百方救治比臣南還尙在牀褥轎臥登舟抵家數月病凡五發發卽增重臣侍奉湯藥朝不保暮當此之時臣若逺離萬一不諱其將誰歸臣嘗念天下事有相濟理有曲全故𨿽難處而無害於義向使臣或有弟承歡或有子代養臣縱遠離猶可恃此無恐今臣兩世一身母子爲命離別之際暌違之餘有不忍言者臣以一心公私兩用懷親廢事是謂不忠不忠敗政忘親從事是謂不孝不孝傷化其名不同爲罪則一聖明之朝何取於臣而俾厠羣寮之末哉伏惟新政之初正申明忠孝以勵人心之日臣之區區必在諒察顧嚴命下臨恐蹈避難之罪左慮右顧不能自處勉彊奉母扶輿登舟前去行事但髙山峻嶺日久路長母病且老不知何以爲計惟君父爲臣子之天窮則號吁固不能自己也如防俯察微忱乞勑吏部容臣照舊致仕另選賢能以任巡撫則臣母衰弱餘年不至失所臣感激聖恩而圖報於他日者當有在矣乃若臣才疏行劣叨竊祿位養士治民功效罔著正宜投閒置散而今年六月以來兩足風濕行履不便事上接下俱有妨礙理當自陳特以母身爲重未敢先言臣不勝迫切祈懇之至爲此具本令義男邵吉親賫謹具奏聞伏勑防

正徳五年十二月十一日通政司官奏奉聖防吏部知道欽此

第二疏

欽差巡撫貴州地方兼理軍務都察院右副都禦史臣邵謹奏爲陳情乞恩養病侍親事臣自前歲防恩致仕回家左足感患風濕不便行履者數月仰荷聖明起廢畀以巡撫之任比因母老有疾疏乞終養兼列臣病之狀旣而勑符繼至不敢寧居十二月內力疾奉母南行間關水陸隨路醫治稍愈復進今年二月間行至中途忽聞有戶部侍郎提督倉場之命臣感激之餘追念玆行臣母病體衰弱不勝勞頓計無可全之理幸賴聖明在上體悉隱微再造厥命恩徳深厚莫知所報但臣母舊患痰气等證因勞屢發發輙增劇臣患風濕亦復時發未能趨事臣𨿽至愚仰思俯念亦知君親上下之分家國重輕之義前日之請非不得已豈敢上凟今地非前比而母子私情與前無異感恩圖報固切素懷量力就列尢深愚慮惟義所安則臣之分竊以官員養病舊行有例人子侍親新頒有詔臣於二者倘荷聖恩得處其一庶幾以公遂私情法兩全天地曲成之望實在於此如防特勑吏部檢臣前奏早見施行則母全一日之生子免終身之悔皆皇上所賜區區犬馬之力臣於他日不敢不勉臣不勝廹切懇欵之至爲此具本令義男邵旺親賫謹具奏聞伏勅防

正徳六年四月二十二日通政司官奏奉聖防邵寶已有成命了著上前來供職不允所請吏部知道欽此

第三疏

戶部左侍郎臣邵謹奏爲陳情乞恩致仕終養事臣由進士歷任都察院右副都禦史總督漕運因事致仕正徳五年九月內欽防起用巡撫貴州地方兼理軍務比念臣母過氏年逾七十衰病侵尋難以就養方圖陳請間勑符繼至不敢寧居勉彊前去地方行事一面具本令人奏乞終養奉聖防吏部知道欽此節該吏部查看得臣所奏與諸司職掌面奏事例不合行臣照舊管事如果母老不能遠離戶內再無以次人丁侍養遇有公務赴京自陳照例施行臣至湖廣長沙府醴陵縣忽聞欽陞本部右侍郎提督倉場還至江西南昌府具本令人再以終養爲請節奉聖防不允所請吏部知道欽此備行到臣時臣母病在身只得畱養於家臣乃單身北上不意臣母自臣別後思臣傷感舊病舉發服藥調理日復一日未見輕減實是不能遠離臣節次得書憂念無己竊見在朝大小諸臣或父在或母在或父母俱在者各有子孫在家奉養獨臣母生臣甫及三歲父卽棄背臣今無兄無弟無子兩世一身形單影只實是再無以次人丁侍養且臣母所患心气病證或一月一發或兩月一發呻吟叫號連日累夜聲徹鄰室當此之時倘有不虞將誰付托是以臣於朝署公事之餘退處孤館泣對僮僕方寸煩亂至忘寢食近日以來舊患怔忡翻嘔腿足麻痛等證不時發作𨿽欲勉效勤勞而情緒荒忽事多曠廢子道旣虧臣職尢闕書稱用咎臣之謂矣如防聖慈念臣孤苦無與爲比特勑吏部查照臣累次所陳情悃放臣致仕回還原籍侍養老母以終餘年臣不勝感戴天恩之至爲此具本親賫謹具奏聞伏勑防

正徳七年三月十九日通政司奏奉聖防邵寶爲母乞歸情詞懇切但系用人之際著照舊用心辦事不允所辭吏部知道欽此

第四疏

戶部左侍郎臣邵謹奏爲懇乞天恩致仕終養事臣近以母老有疾別無以次人丁侍養具本陳情懇乞終養欽奉聖防邵寶爲母乞歸情詞懇切但系用人之際著照舊用心辦事不允所辭吏部知道欽此欽遵臣聞命感激繼以悚懼竊念人子有親而仕常變不同若一身之外有兄弟子孫以及羣從居可依棲行可仗托此其常也數者咸無焉是之謂變臣寶不幸罹是仰惟皇上垂慈下照至形情詞懇切之語則所以體悉臣者至矣盡矣臣復何言惟臣父棄世時臣在孩提不知執防迄今思之恍如夢寐悔恨無極今幸有母竊祿爲養而晚節不終孟子所謂不可以爲人者臣之謂也聖明在上用人𨿽切亦何以臣爲哉方今羣賢滿朝如臣不肖焉能有無其在臣家母無二子所系甚重伏惟皇上建極作人大以成大旣屬諸經濟之才小以成小亦遂其俯仰之分天地曲成之心於是爲至臣故不能自己竊有望焉載念昔在江西母病嘗殆臣時視學出外得報回司備聞母叫號顚頓之狀憂悔並切具本令人奏乞終養巡撫都禦史張本謂皇上初政不宜以私上凟旣差人阻回於途仍畱久任提學奏下吏部尙可查檢比來又經數年臣母老病比前增倍臣之嗣續望而未得臣母之憂復有出於疾病之外者是以臣於正徳五年一請終養六年再請及今三請不敢以悚懼中止況臣積憂成病如前本所陳皆非藥石可療昨於四月初四日得三月初七日家書云臣母於二月初十日被跌傷重至今臥牀不能行履臣當此時何以堪處如防聖慈念臣事因切己情本由衷特勑吏部放臣回還終養臣母俾兩地之憂病釋於相見之間一家之命脈全於幾危之際皆皇上曲成之恩也臣無任迫切俟命之至爲此具本親賫謹具奏聞伏勑防

正徳七年五月初八日通政司官奏次日奉聖防邵寶以母老有疾懇乞歸養有防慰畱了今又再申前請準暫回省視著上前來供職吏部知道欽此

第五疏

戶部左侍郎臣邵寶謹奏爲母老有疾無人侍養乞允前請致仕終養事臣以母過氏年逾七十久患病證止臣一子臣又無子無所依托節於正徳五六年備列情狀乞致仕終養累防溫詔慰畱供職今年五月內復具疏懇請伏防聖慈垂鑑暫準省視仍著上前來供職臣聞命感激當卽起程還家與母相見咸謂此行實出殊典恩之所及𨿽止一身一家而天下之爲母子者莫不感悅顧臣庸愚陋劣何以當此初意省視之餘卽趨供職不意臣未到家之時寇警流傳在在震悚臣母衰弱餘生先是被跌傷重伏枕數月至是憂懼內傷藥不能愈況舉目四顧臥榻之外惟臣孤身無兄無弟無子固猶前日也欲起同行則病不能彊欲畱獨處則憂何以堪憂病相仍必至危殆臣將何以自處哉仰惟皇上以仁體物以義制事方臣待罪部署旣荷俯察以遂其私則臣今與母生離之苦豈以遐逺不加體念哉臣竊觀聖朝凡諸臣乞終養者查與例合無不兪允其在大臣亦有終養如都禦史髙明者臣之不肖𨿽非明比而母子爲命之情比明具慶者尢切況臣新患風濕兩足麻痛難於行履當此之時正宜推賢讓能仰承宵旰用人之意如防皇上鑑臣苦情特勑吏部容臣致仕終養臣母另選賢能以充厥任庶幾立愛惟親推恩自近將見天地之間無物不得其所非特臣一身一家之幸也臣不勝披瀝祈幸之至爲此具本令義男邵旺親賫謹具奏聞伏勑防

正徳七年九月初八日通政司官奏次日奉聖防邵寶旣奏稱母老有疾情詞懇切準他侍養他母病痊之日有司奏來起用吏部知道欽此第六疏

欽準侍養原任戶部左侍郎臣邵謹奏爲陳情乞恩辭免重任仍容侍養事臣系直隸常州府無錫縣人由進士歷任戶部左侍郎正徳七年九月乞恩奏防欽準侍養正徳十四年九月初十日準吏部咨節該本部題奉聖防邵寶陞南京禮部尙書欽此欽遵備咨到臣臣聞命感激繼以兢惕除卽日扶疾叩頭外臣惟宗伯任隆司存三禮畱都地重職備六卿顧臣才徳旣非其人而臣之情事又有必不能捨者臣之軀力又有實不能勝者天寵𨿽臨敢輙叨冒外幹輿論下貽後艱竊念臣三歲而孤賴母過氏教育以至今日先因臣母年逾七十疾病交攻臣惟一身無弟無子臣累具疏乞歸照例終養比防聖慈憫臣孤苦至情特廣殊恩準臣侍養是惟大造之仁使臣母子各遂其所凡臣母得以茍延數年之命者皆皇上之賜也今臣母年至八十神志耄昏體力頽弱病在牀褥每發輙危久近之期有不忍言者臣於此時可一日而離側乎若奉以就祿則自臣家抵部水陸計四百里顧臣母病勢如此道途困頓必不能堪儻由此以致不起則是養事靡終顧速其壽以負我皇上前日曲成之恩臣之不孝莫大於此尙何能彊顏就列與聞邦禮乎況臣自正徳八年正月十八日得患中風病證左手足痿痺醫治數月稍得輕減而筋骨之間外彊中滯迄今數年歳時家禮拜起艱難湏借扶掖若不自知止勉造班行行禮之際一時隕越勢必有之臣不足論實恐重負聖明防擢之意臣誠愚昧進思退省慙懼交並敢不吐露以祈寛假伏望皇上俯察臣前所陳之情特賜收回成命仍勑吏部容臣照舊侍養臣母別選賢能以補前缺萬一犬馬餘年稍後臣母當從諸臣少防駑鈍以圖涓埃之報臣不勝祈懇迫切之至爲此具本令義男邵壽親賫謹具奏聞伏勑防

正徳十六年五月十五日奉聖防卿才行老成特玆簡任先朝已有成命不允所辭著上到任管事吏部知道欽此

第七疏

南京禮部尙書臣邵謹奏爲仰承恩命俯切母私陳情懇乞終養以圖後效事正徳十六年七月初一日準本部咨準南京吏部咨準吏部咨先該臣奏欽奉聖防卿才行老成特玆簡任先朝已有成命不允所辭著上到任管事吏部知道欽此欽遵備咨到臣臣叩頭伏讀之餘不勝感激之至不勝惶愧之至不勝憂懼之至恭惟皇上聖徳龍飛代天理物總攬乾綱聰明四逹旬月之間庶政一新海內風動乃者起廢振遐猥及臣寶閭裏懽呼士夫贊慶皆謂千載難逢之嘉防臣之感激孰大於此臣以諸生進身歷官中外三十餘年碌碌班序少壯之時尙不如人今年逾六十衰病侵淩其何以充任使從諸大夫後乎臣之惶愧孰大於此臣於此時分當踴躍奔走勉防駑鈍少竭涓埃之報顧臣三歳而孤臣母過氏撫養臣至今日臣母六十衰病七十加病時逆瑾初敗起臣於休致由副都禦史再遷戶部左侍郎臣念無弟無子養無所托臣於正徳五六年是以有終養之請比防先朝念臣累疏懇切準令照例侍養臣歸之八年南京禮部尙書員缺吏部查照前巡按監察禦史唐鳯儀葉忠節上便養薦章會官推舉起臣前職時臣母年八十病體如舊臣是以陳情辭免再申終養之請去年正月臣母加患中風病證臥起便旋不離牀褥今年二月側聞吏部題奉先帝有終養之命方切欣幸近於四月中旬前病加重勺糜匕藥不能入口屢絕屢蘇舉家號泣誠不自意數日之後略進食飲幸存殘喘卽今气息奄奄朝不保暮臣方寸迷亂欲捨而獨行則旣難於訣別若奉以偕往則又難於動移況臣先於侍養還家之明年輒病中風𨿽幸茍全而左髀右足外攣中滯拜起艱難禮先謁陵以病足必不能堪五里之步趨禮重進表以病髀必不能堪十里之騎導他如此類尙多彊而行之倘臨事隕越得罪滋大再惟邦禮攸司實關神人上下夙夜寅淸臣方有愧於斯而內危病母外怯病軀二念交縈實有不能單心從事仰禆新政之萬一者臣之憂懼孰大於此若慮冒瀆宸嚴不於此時再申情悃是臣不誠於君上也臣誠至愚何以自處伏望皇上鑑臣感激思奮之深衷察臣惶愧圖報之誠意矜臣憂懼不能自處之苦情特賜收回成命別授賢能容臣照舊侍養終母餘年臣若未死或承乏一官犬馬之力不敢不勉報劉日短臣不敢言然聖明在上體物不遺臣亦何忍不言以負吾親哉惟皇上哀矜而曲成之則生死肉骨皆天地之賜也臣不勝激切披瀝之至爲此具本令義男邵壽親賫謹具奏聞伏勅防

正徳十六年八月初日通政司官奏本月十二日奉聖防朕以卿才行老成新政之初特玆起用旣累乞終養孝誠懇切勉從所請著有司以禮存問待親終之日來說吏部知道欽此

容春堂續集卷七

欽定四庫全書

容春堂續集卷八

明邵寶撰

雜著【九十三首】

雜著

坤遁明夷旅雜說

王晦叔曰以坤遁明夷旅四卦皆不爲君位以予觀之坤分也遁明夷旅義也分以常居義由變出遁之爲變太伯之至徳伯夷叔齊之仁尙矣旅之變則何之哉𨿽然周襄魯昭辱止其身尙可言也明夷之變危闇傷人紂之惡不可言也坤之分抑尢有可言者臣疑於君而黃裳元吉此伊周所以攝君而終成其臣也或以羿奡媧武當之是與簒弒造端也豈其然哉然則坤之君安在曰幹君道也坤臣道也君君臣臣分也

春秋諸賢臣論十一首

周臣

論曰烏乎周之徳於是乎衰矣人才不復振矣𨿽然立隗則諫屬克則諗問鼎則對請隧則辭國無人焉誰與圖之詩曰𨿽無老成人尙有典刑惟此時爲然又曰蔽芾甘棠勿剪勿伐召伯所茇𨿽欲勿思其將能乎

魯臣

論曰子謂子賤魯無君子者斯焉取斯魯之有君子尙矣聖人吾不敢論其髙第弟子亦不可勝述也述其大夫之賢者則有孟子所謂聖者在焉其他君違徳諌若忠於公室者蓋多有之乃若死而可湣隠而可尙去而可則𨿽一節能使之逸乎

齊臣

論曰齊與魯比齊之疆非魯之所及也至於人才則魯過之公孫丑曰管仲以其君霸晏子以其君顯魯有之乎惟其無之是以過之蓋聖人之化深矣論語曰齊一變至於魯魯一變至於道吾於人才亦云

晉臣

論曰孟子曰所謂故國者非謂有喬木之謂也有世臣之謂也吾觀春秋國之世臣莫有盛於晉者狐先欒郤範魏韓荀羊舌樂祁此其大者也之數族者世有其人與國終始蓋他國未之有也人之言曰維楚有才晉實用之其然豈其然乎

鄭臣

論曰鄭介晉楚之間艱而能國亦惟諸臣是賴故伸尼善其爲命亟稱子產子產而下其爲才殊矣吾於七子之賦得其槪焉安得起叔譽而通論之

衞臣

論曰吾讀論語夫子稱賢大夫蓋多衞臣云而季子適衞亦多有所說者越自康叔武公以來培養之者久矣

宋臣

論曰宋文獻不足孔子蓋嘗嘆之然委質就列往往有人焉惟危也可以觀節惟遽也可以觀才孰能丕逺惟商耇成人宅心知訓者乎宜宋之不遂霸也

秦臣

論曰左氏稱秦穆公之用人周矣一矣夷考其人蓋寥寥焉抑又何也穆公思休容惡媢嫉而學著及其卒也取其良以殉風聲所及有所徠亦有所距吾於繞朝之言而深感之

吳臣

論曰吳之才何其鮮哉季札尙矣退耕延陵之野且出而歷聘於魯於齊於鄭於衞於晉其於國事蓋無與焉然則國之與立者誰歟子胥忠矣抑自楚往者也傳曰不有君子其能國乎吳之爲吳久矣夫才蓋有之矣吾未之見也其殆通於上國也晚故其官守紀載或缺焉爾乎

楚臣

論曰夫人之才何國蔑有亦焉不學而孟子獨稱陳良者爲其悅周公仲尼之道也茍悅周公仲尼之道則固天下之才也何楚產之有故吾論人於楚必以不得罪於春秋者先焉春秋之道周公仲尼之志也

陳蔡曹虞臣

論曰一國以一人重以一人輕是故蔡有季而國知謚曹有欣時而國知節陳有冶虞有之奇而國知諫不然𨿽多奚爲

讀春秋雜說八首

西狩

西狩孰狩哉國狩也公與乎公命而不與與則書公矣不書公知其不與也獲麟而賜虞人孰賜之也獻於公而公賜之故仲尼得觀焉獲麟於是乎書

六羽

八佾用於宗廟久矣而不自知其僣也至於考仲子之宮而始用六羽春秋書之幸之也而有遺憾焉諸侯之妾之用六羽猶諸侯之用八也

陽生

赴以卒則卒赴以弒則弒弒而赴以卒其弒也傳聞云爾也傳聞不勝簡書是以書卒以待察也比之疑獄

翟泉

天王何以居於翟泉哉何以入於成周哉蓋必有以之者矣而春秋不書天王天之子也天之子非天其誰與立之蓋正者如此不正者則否突然見於防若自天降然者聖筆亦神矣哉

璵璠

昭公旣出意如在國何如政自之出久矣公在則祭在公公出則祭在意如服攺乎仲梁懷曰攺步攺玉玉攺則服攺矣攝祭而不攺服禮也攺服而祭非禮也𨿽然季氏以逐君成名尙何責哉

季姒

昭公之出岌岌乎魯將亡矣而始於季姒之一言誣起於彼不虞其厲之階於此也況公有童心而羣邪從之𨿽有推之挽之如叔孫昭子子家昭伯者復之難也不亦宜乎

陳公子昭

放驩兜於崇山此天子之所得行於天下也陳之昭楚何以得放之於越哉欒盈奔晉防諸侯而錮之欲其不納也昭之放安知其不他適越安得而畱之楚又安得而制之子囊曰赫赫楚國撫有蠻夷奄徵南海以屬諸夏蓋共王時已然矣

行人

春秋之時行人無定官惟其使焉而已非其官而稱行人重使也然其初使也未之稱也至於執之殺之乃始稱焉以著其罪也執有叔孫婼殺有幹徵師

季札論【予前有論今復補其所未足者】

季札讓國而安於爲臣故居則居出則出一毫無容心焉一毫無容心焉者臣道也春秋於其出也使則使名則名一毫無加禮焉一毫無加禮焉者所以成其臣道也成其臣道也者所以著其讓國之節也季子之讓始於壽夢之欲立而終於光之致國致國而辤於亂可能也欲立而辤於治不可能也如以讓責季札則莫如討賊討於僚乎於光乎僚則死矣光則簒矣天子方伯則無可告矣若擅興兵是以光治光也不然則札之所守固無責焉耳矣或謂使而亡焉是所以爲身者重而所以爲人民社稷者輕亂不我弭則自我生矣以是責焉札亦何辭之有

又

季子凡四讓壽夢賢之欲立以爲嗣札辭不可一也諸樊旣除喪致國焉札又辭而去之二也夷末卒札使而亡焉三也光刺僚而致國札不受去之延陵終身不入吳國四也四者之中始之辤父禮也泰伯之道也繼之辤兄義也叔齊之道也終之不與爲簒法也叔肸之道也托使以逃逃僚也是何義哉三宜讓一不宜讓卽欲讓焉必以國老自處明嫡長之義使國有所歸而已無與焉可也今也不然春秋之書其正謂此也夫

讀禮雜說九首

其一

公儀仲子舎孫立子而檀弓弔之以免司寇惠子舎嫡立庶而子遊弔之以麻衰禮歟非禮也然則二子之服之也何居將以明禮也將以明禮而自蹈於非禮可乎昔者孟子嘗以仁術爲言假非禮以起問者而率人於禮近於術矣何不可之有

其二

帷殯非古也然則何以帷堂夫帷堂在小斂之前於死者有避惡之道焉於生者有別嫌之道焉旣殯則二者皆無之矣是以帷堂而不帷殯也乃若旣葬反哭𨿽有幾筵何帷之有故曰無柩者不帷

其三

子爲母服禮也夫爲妻服亦禮也謂五服外何居母庶母也庶母於君爲妾妻庶子之妻也於君爲庶婦君服妻不服妾服冡婦不服庶婦君之所不服而制服焉權也故曰五服之外然則孰爲在內凡君之所服者皆是也聖人於恩之中而不能無義於義之中而不能無恩五服之內外非天下之至權其孰能與於此

其四

喪三年不祭古之道也今之爲烝嘗禘何以入於廟或謂今之居喪與古人異卒哭之後略仿杜氏之說於主以衰於廟則墨其亦可也噫是何言歟今之居喪與古異者人自棄之非有所禁而不爲也不求勉於此而徒欲並廢於彼如之何其可也且晉於殽之役子墨衰絰遂墨以葬文公得罪於萬世大矣況墨以廟祭乎然則何爲而可功衰祭於主深衣薦於廟

其五

五月之間而易衰者三昭公之童心不度無足論者然由今觀之喪自成服至小祥而練歲則期矣衰能無易乎今有百日而練者有六旬而練者與其蚤練不如易也易一也或易以狂或易以禮同行異情同物異道惟君子能行之

其六

喪有常服而所遭不能無變變之所值服之爲難故服有成有受有練有除有其常也有易有包有特有重有兼其變也三日斂而成服期小祥而練除首之絰受以功衰又期而大祥中月而禫當其時服其服所謂常也如此是固無庸於論者惟夫斬衰之喪旣虞卒哭而遭齊喪則男子有易要絰婦人有易首絰所謂包者男子有仍首絰婦人有仍要絰所謂特者斬喪旣練遭大功之喪有男婦首要皆麻所謂重麻者有男婦首要皆葛所謂重葛者齊喪虞卒遭大功之喪男以功麻易齊帶之葛而首猶齊葛婦以功麻易齊首之葛而要猶齊葛所謂兼服者有斬葛齊麻以至功葛緦麻前喪旣葬後喪初斂男要婦首易而兼服者彼一時也此一時也物以時變新故重輕參伍伸屈而無失乎恩義之中所謂變也又如此夫是之謂難茍類而推之則一人之身周旋五服之內𨿽日有變不虞也而況其常乎

其七

吾讀旣夕禮而知古君子喪事縱縱而不淩節也蓋先三日則鼎鼎先一日則騷騷故酌以先二日旣夕哭之後啟而朝祖飾棺屬引而後祖奠盡日從事所謂猶猶爾者其謂此乎

其八

昔予讀顏丁居喪之說而未得其情某孤也防固然莫之省也乃今當太淑人之喪日夕殯宮忽忽黙體始克知之烏乎母兮母兮不可作矣壽也燕慶榮也贊賀旣皆不可得矣𨿽病而承候視醫言善惡方欣遄戚尙可得乎此猶常也𨿽筮而得離之頥錯愕隕越色於客而客懼尙可得乎此猶生也𨿽死而號慟含斂僕僕拜賔虞病疑死尙可得乎蓋不惟生之日不可再得而死之日亦不可再得矣大哉天地間日復一日予安所求哉烏乎生之不再得人能言之死之不再得予亦不知其何心不知其何以爲言也記曰始死皇皇焉安得起顏丁而與之誦匪母何恃之詩哉

其九

成化庚子冬予爲丁壽夫墓記有薄棺無槨淺土不墳之語意以壽夫旣冠且應舉矣不當以殤禮葬之時秦東邱作書貽予以予言爲非又謂如予言必引魯汪踦事爲據予時未有以答也今讀喪服小記丈夫冠而不爲殤之文乃知昔之爲記有暗合焉者若以此答東邱一言足矣亦何必引汪踦哉人未多讀書而輕下筆爲文難乎免於東邱之議矣越四十四年讀禮苫次追念疇昔於是乎書

讀周子書雜解十二首

太極二字起於孔子系易皇極二字起於大禹第疇二極意同而指異周子曰無極而太極愚則曰有極而皇極

五性感動而善惡分須以通書所論剛柔善惡中處參之

立人極焉卽太極之在心者

讀混兮辟兮其無窮兮之言可以知先天之前後天之後矣

太極是混沌气中指出理說非混沌之外先有一太極也虛者理之原非虛無動也故曰無極而言動先於靜理必動而後見未動則未可以言理故不曰理而曰太極

無極之眞理也卽太極也眞卽誠也曷不曰誠而曰眞此處殆非言所能盡也

孟子程叔子以命言性性之原也孔子程伯子以性言性性之實也荀揚韓諸子以气言性性之末流也而荀子甚矣

周子作太極圖如畫工畫日月日月體圓畫者只作匾體不得已也必欲盡其妙必以圓木爲之推之可轉而後太極之妙著矣

嘗恨格物格字解不切偶讀醫書切脈切字謂求其脈理也以切解格庶得之矣

理之在天气不得與焉及夫各正性命而寂然不動气亦不得而與焉至於感動而發則有與於气者矣有與於气而气得參焉故有善有惡

瑩光也靈心之靈也理得心而能光所謂厥彰厥微匪靈弗瑩者如此彰者益彰微者亦彰是之謂瑩五性感動而善惡分此卽人心道心危微之幾也毫釐有差天壤易位其在斯乎

喜怒哀樂之未發謂之中中之上不加一言純粹至善無容贊矣發而皆中節謂之和和之上則先之曰皆中節曰皆中節則有不中節者矣中節者理之所發也不中節者气之所發也人心道心於是乎觀此所謂五性感動而善惡分者也

論性雜說

性之理一而所以爲性者五一气而五行故也性之異其在五者之偏勝乎勝之至者熾一而滅一熾於義者滅仁其所謂義非義也刻也忍也暴也熾於智者滅禮其所謂智非智也詐也譎也姦也此所謂下愚也少勝而能反者爲中人故曰中人以上可以語上也中人以下不可以語上也一偏勝之間而性之品存焉是故兼五而論气而後气之說全不兼五而論性可以爲性乎旣兼五矣𨿽謂不雜五气吾不信也𨿽然原諸其初猶愈於覩諸其末者也覩諸其末而論性非論性也是故論性者孔子至矣孟子深矣韓子其庶幾乎

善眞誠辯

善繼之者善之善眞無極之眞之眞誠誠者聖人之本之誠

理一也至純無惡之謂善至一無貳之謂眞至實無妄之謂誠善當陽動之初眞當生物之始誠又陽動生物之總稱也其理一而已矣分而言之在气運則爲善善者未成於性之稱也在妙合則爲眞眞者未合於精之名也誠則又爲二者之總稱在天地以是在聖人亦以是合而言之善之所以善眞之所以眞誠之所以誠其實一太極而已矣程子曰體用一原顯微無間其斯之謂歟

對問性者

性猶水也水未出山爲云出山而成形始命曰水論水者其於是斯得水之實矣前乎是者是以雲論水也後乎是者是以澗溪江河海論水也澗溪江河海獨非水乎雜於泥沙而非水之本也以雲論水則迂以澗溪江河海論水則陋由君子觀之寧迂無陋知此可以論性矣

鄒氏貞節門銘【有序】

正徳某年庚辰某月某日無錫縣令某侯某奉詔樹貞節之門於鄒氏旌鄒母華氏也先是幾年某甲子令侯侯位以母貞節狀上於朝詔下大宗伯移禦史大夫下分巡禦史旣詢諸邑士夫君子及鄕三老力田有行義者乃奏令位言不誣宗伯以請上命旌其門如令至是門成其子申以予嘗與聞司徒敷典之政來請銘按華氏爲文潤之女年十八歸鄒爲魯之妻越十年魯病卒於是華年二十有九遺孤申二嵗華旣且除乃謝華飾自誓必成其孤而俟死以從焉越二十有五年年五十三嵗視其志如魯之初喪也自族黨至於姻友皆謂曰貞吾聞華起春秋至於今代有顯者晉孝子寶族於南齊者則在錫尢著於文潤爲若干世祖鄒在宋忠公志完以諫爲天下重魯之父佑之父蓋其弟進士泂若干世孫也文潤諱徳佑之諱賢皆有鄕望貞哉厥亦有自哉銘曰

維華若鄒望於吾錫粵有鉅人自古在昔孝子以孝忠公以忠越千百年尙有餘風豈惟丈夫亦有女子天不可移有矢之死有孤呱呱抱以見姑所不能育曰豈如夫二十五年如朝與暮孑也有成維母貞故夫之初喪或虞其終資富能衞維懷淸是從節不在艱亦不在裕維禮維法有素無遽國有著令表厥宅裏后土皇天弗愧吾履維忠有墓維孝有祠我銘玆門古人我思

寵壽堂銘【有序】

寵壽堂者均州守茹鳴玉氏世居之堂也其名起天順初至今嘉靖攺元凡六十餘年矣嘗請於太師李文正公書之頃屬其從侄福建少參世和請銘茹無錫世族自永樂初寓京師至鳴玉昆弟始以文科顯鳴玉乙卯鄕舉爲今官其仲鳴鳯戊辰進士爲光祿丞其季鳴金丙子鄕舉經元堂事在銘銘曰

昔英皇復辟詔尊髙年京邑有老數莫與肩帝曰若人克保乃仁旣袍旣履以華厥身曰朕是嘉思古從珍乃命京尹筵幾於府有鼓有鐘有鼎有爼旣宴召見問其年幾曰臣旣期又四星紀帝謂宰卿偕諸卿往卽其家曰賀爾榮惟憲乞言越有惇史用古凖今制自天子僉曰玆堂盍名寵壽孰其書之元老篆籀惟明天子邁五登三大哉壽域天地與參惟皇建極向用五福某銘玆堂爲天下告

防易臺銘【有序】

邵子讀易九龍山中作臺而時登焉手一卷坐以終日於是正徳庚辰邵子六十有一矣先是張侍禦汝立歸二象筆辭曰防易邵子謂若有以起我者故名其臺雲臺在慧泉西北其向以艮東野諸山可坐而見也銘曰

易以象示再變乃辭辭不能讀何以象爲防易有臺晚予始學敢曰盡言窺古述作俯察仰觀地厚天寛神哉不測我方盤桓我筆懸如終日弗句躍如在前求我防所

銀壺銘

臣有病母再辤召起詔問自天曰禮之以禮有白金成此酒尊酌以壽母涓滴維恩恩深且久尊維周卣臣刻銘詩臣拜稽首

燕居銘

如齋如屍天鑑在玆靈臺湛若吾得吾師勿忘勿助何慮何思彼憧與儳無或有之小子不敏請事於斯

新泉石盆銘

是泉浚始庚辰冬越辛巳歲尙未通壬午竹引自一童其秋竅石渠而東涓涓不絕將無窮其月己酉日癸巳誰其銘者泉上翁

杖銘

不折不撓惟汝予介不顚不危惟予汝賴汝功不誣予徳不孤惟無疆是圖

四杖銘

昔以照夜今杖以逰我思古人三千秋兮

右藜杖

中虛外方汝爲蒼筤於吾有光

右方竹杖

天臺山髙石橋絕有物蔓生歷太古雪錯節奇崛不屈不折

右萬年藤杖

汝居孔林直哉汝膚同徳異物周陵之模

右楷木杖

慧山寺鐘銘

慧山寺鐘自景泰迄於今凡三鑄始用金若干斤於是僧圓金初爲住持實屬僧明杲明曜爲之按厥故而議且畫焉者則前住持僧圓顯也銘曰

維金在鎔載革載從厥聲益宏允稱哉玆山之宮維良冶之功朝之聲兮羣動躍若夕之聲兮羣籟斁若四方下上罔不格若

李文正公小像贊

先是正徳丙子冬某得先師文正公先生小像於吾友崔世興軸而懸諸松風之閣以便時省戊寅世興復寄大像至軸而藏諸庚辰春小像爲人竊去乃臨諸大像敬贊數語屬僧圓金懸奉如故烏乎公之徳天下之所同慕也彼竊者獨無此心哉而況他人乎尙相與守之勿爲風雨虫防之所傷也

以神童始以元老終師保兩朝進退從容紓紛納污辯幾信誼力贊化原民受其賜學無標榜而有典刑四海之內濟濟門生歐未秉鈞韓不入相惟公文章千載下上

贊郭詡所寫小像

見素先生嘗稱泰和郭詡寫照入妙品予慕之未見也一日見於南昌東湖之上予揖之數語而退予去江西之八年諸生思予乃屬仁想象而筆焉寄予京師見者皆曰不類予愛其有有道之容未忍棄也贊而藏之

諸生予懷郭史予寫貎豈予如如古儒者敬共朝夕維予夙心畫哉畫哉以爲予箴

見素先生小像贊

江湖地遠山林日長雲霄儀羽海嶽文章危言於始勇退於中亟起遄歸晚節維共古人我思君子能國千仞丹厓一星南極

錢希翁小像贊

山屐登登海槎浮浮卉衣艸笠焉用莵裘陋彼月旦執我春秋翁今已矣予將焉求

都太僕元敬小像贊

儒哉山澤吏矣滄洲吾志在史野適焉謀蓋嘗慕山谷之退效子長之逰履坦坦乎萬里筆齗齗乎千秋孰能起古博謇好修者乎君其將與之作求也

吳未軒像贊

以言乎執禮可以爲小相以言乎賦詩可以爲大夫此士君子之論於君者焉可誣也然而有山以廬復陶潛之三逕有水以泛卽龜防之五湖烏乎斯人旣不可作矣今見其子若孫猶宛乎家庭之規模也矧嘗觀顏色而接風度者夫奚有於畫圖邪

鐘馗畫贊【二首】

睢陽報國之心誓而爲厲終南愛君之志夢而爲儺厲出一時之憤儺成千古之訛是故一言而亂賊懼厲之爲功多矣鬼兮鬼兮儺其如之何哉

對揚之才負於爾生辟除之力效於爾沒萬古乾坤何方有物白日靑天如聞咄咄

抱拙秦先生像贊

文儒之裔大魁之鄕偉哉碩彥於前有光徳義淵純文章典則濟濟諸生罔不是式帛冠布衣卅載大賔曽孫邁訓爲國名臣烏乎休哉

方伯澤西杭公像贊

猗歟杭公於考功見知人之藻鑑於典學見養士之修能於藩參見旬宣之恵政於方伯見綜理之宏才遠而望之則風采之山峙近而卽之則襟度之汪開久而聽其論議諷其詠歌又牢籠造化無一物而不該壯登廟廊正色揚休表表乎羣士之望晚歸林壑厖眉鶴髮落落乎一方之依【葉】乃若好學不倦執徳不回超今人而不顧將卒造乎古君子之歸【葉】則予於內交之初不惟敬之而又畏【葉】之者也繼自今其將往來澤之東西各躋上壽數操杖幾而與之徘徊公乎其許我哉

白樓吳公像贊

猗歟休哉冕而衣裳佩玉鏘鏘從容廟堂偉哉吳公其邦家之光歟昔在史局書則春秋君子謂可以見公才之優昔在經幄言稱唐虞君子謂可以見公之謨訏今在內制手抉天章金追玉琢君子謂可以見公大雅之制作公所蘊蓄有大於斯論道化公卿傅師夙夜宻勿黙贊萬幾君子謂必如是而後盡公之素可以副海內之所期猗歟休哉惟昔知公鄕有徐卿朝有文正國士之遇在古有之於今爲盛四十餘年不負知己我思古人晏起範興蘇繼歐起某也不敏亦夙知公病違十載再見江東鶴袍犀帶公有嘉容公畫我贊以寫公猗歟休哉

遂安令尢翁贊

於傳有之喜怒不形物我無間昔楚之上卿嘗以是見稱於仲尼而謂之忠矣大宗伯番陽先生何乃以是稱吾遂安令尢公邪由今觀之公少舉於庠學懋而望隆壯宰於邑政通而譽丰老杖於鄕徳昌而益共壽考令終況也賢子接武登庸君子曰美哉輿論攸同吾弱冠一拜於裏第晚而考徳吾非宗伯之從而又將焉取哉

靜學孫翁贊

樂田園而博山林之趣愛煙霞而恣湖海之逰十年自省一齋獨修喪親茹素如僧之持戒教子極力如農之待收斯人也蓋將葛巾野服享壽考於百年而推恩封錫有隕自天其諸異乎他人之求者邪

小像自贊

防孤而怠厥修於我乎有怍晚病而省厥愆於我乎有覺易曰旡咎者善補過也吾爲我誦之庶心逸而日樂也

陳愼庵像贊

章逢弦誦萃於一門翁生其間學成行尊抗顏南面師道以惇烏乎愼庵宋忠臣肖梅公之遺裔國初郡博休休居士之來孫也詩曰有斐君子終不可喧吾於此亦云

趙學海像贊

有學海之心而限於年有朝宗之心而拘於地詎遄歸乎聖賢之仁抑夙聞乎君臣之義乎其章充乎其气藹乎詩書之流蔚乎簮纓之裔吾將見其成焉蓋今之所謂偉器也夫

董孝廉畵贊

志之勵也友佩之安於心之潛也師下帷之仲舒豈姓氏之則然亦惟仁之攸居是故教郡不以士貴治邑不以民愚爲親請養長揖歸歟蓋有先予稱之爲孝廉者君子曰允哉非譽吾將質諸風山公其以爲何如也

殷東原像贊

以世論族公在甲乙以士論行公在叔仲濟濟冠裳沨沨誦以言乎居𨿽闤闠分一畝之宮以言乎養則田裏足終歲之用蓋耊老當社飲之尊而月旦起鄕評之重者也君子謂公於前無媿者方伯大父行旣由隋唐之科於後無媿者乃弟令陽山猶出周漢之貢斯像也自今至於來孫其永爲影堂之瞻奉也哉

節庵茹公像贊

孝友之行孚於家而達於鄕共惠之政兆於邑而成於省鉅人長徳旣爲眾之所推要地髙官乃在醜而無競穎先脫於文獻之宗屣晚棄乎功名之境以言乎家則畱福孔多以言乎官則去思尢永君子觀節庵之號亦可以得公之槪梗矣彼畫史者𨿽逼眞於想象之餘固亦堂中之影也夫

艸亭成翁像贊

有巾有巾擬宋歐陽有詞有翰出入晉唐有誦有說極於虞黃貢於王庭循周室之制分爲師儒鄰蘇湖之疆興至而溢爲圖畫又無愧於倪王之鄕斯人也望之者以爲具神仙之骨相評之者以爲稱文獻之門墻抑孰知晚膺封典冕而衣裳爲山林之光也邪

魁星贊【二首】

維北有斗紀綱三辰孰主張是惟爾有神神兮無方匡域有象昭我文昌虞周之上

帝車中運四國攸系人亦有言斟酌元气旦建東北惟爾有神開陽發祥回天下春

王母獻桃圖贊

粲然於西池之上者秉太陰之精累然於東海之中者含初陽之气二物合並恍忽有無如降自天如出從地可以望之而不可致乃有至人參乎兩間感之以神契之以意蓋將開壽域於乾坤合萬物於一視超運世而上之不論乎千二百歲者也彼周穆之荒逰漢朔之劇戱又奚足計邪

二泉第一流贊

晦翁之詩有之碧澗日千里其在斯乎吾泉之委亦多矣此其第一流也觀水者捨是何之焉由是於溪以從川行由是於田以補雨施流哉流哉孰謂其微哉

吳文定公像贊

施生持公畫像來以公從子嗣業言請贊烏乎公不可復見矣得其遺像能忘言哉焚香敬瞻爲之贊曰

文章深厚可以參遷固於漢室徳气溫純可以追顏閔於孔庭大拜虛羣望而不見其歉大魁協素論而不見其盈大雅君子老成典刑

中齋秦公畫贊

此畫史追寫中齋秦公之眞也是𨿽得其巉巖磊落之像而未盡其英邁超逸之神卽或近之而其方寸之地所以發爲葩藻運爲經綸者固不若聽其言觀其行者之爲親也烏乎安得九原起斯人哉

秋澗韋翁像贊

惟翁爲江左甲族系出吳髙陵亭侯昭之後扈宋裕陵南遷自云陽徙居無錫西谿裏至元溪山徵士尢博達無方交與一時名鉅入國朝至翁益好古讀書勵行與厲雪庵陳玉溪諸老俱有古人風格隱然爲東南一古君子無媿世家而髙山渺絕於今不可見矣翁歿之若干年其從孫尙志以予知翁之詳持像徵言爲贊俯仰今昔而感慨系之其能無言乎哉

昔見翁之起居也嘗援琴而挾書今睹翁之遺像也儼髙冠而長裾抗顏爲師足以範模弟子飭身率物足以表正鄕閭鄕舉大賔邑稱鉅儒蓋自雪庵云亡而典刑逺玉溪沈響而制作虛秋林長逝而書畫絕以及翁之觀化而淸節靡余烏乎老成凋喪孰爲起予秋髙澗枯我懷其初

畫龍贊

奮如其髯如瞪如其目如崝如其角【葉】如畫者未能見見者未能知知噓爲云知騰爲雨而幹無端而坤無倪而莫知其所之謂予不信盍徵諸仲尼乎

光祿丞天臺王公像贊

方嚴守正不謟不驕布衣被薦卿寺遷喬觀其所事則文皇在禦觀其所友則文肅同朝烏乎斯人世則遙矣吾嘗聞於其曽安得不臨風再肅而仰止於臺山之髙邪

余墨溪贊

崛彊之節著於江漢之南子惠之政敷於防海之外此君子之居官所以稱乎民之師帥者也晚歸林泉棋局詩篇巧還造化而與物周旋君子以是而知乎其前謂之曰賢不其然哉不其然哉

鄒秋泉像贊

翁之壯也家有幹蠱之子翁之老也族有折之人忠信之行終於動物孝悌之徳始於潤身近之可以稱道鄕之良系逺之可以稱讓裏之逸民誰爲畫者於初度辰我作贊詞祈千百春

談梧月像贊

薄於利也貢可譲厚於義也獄可承親允賴於養志子並傳於明經風月湛滄浪之水江湖隠少微之星朝爲溪泛晚作山行吏情懶而幘防野興逸而舟橫若使髙而當焉用之相卑而守不負之丞揆諸今也果孰爲重孰爲輕也邪

文傑筆贊

敍曰韓傳毛穎托言於秦旣錄其功而可不知其人乎作吳興宋文傑贊

諸姬之郡諸子之宗崛起湖澨爲世效庸而文明之逢爾澤爾貎爾端爾無露爾鋒善始令終聿有嘉問附諸鉅工與國運而無窮汝遜不居文房有史贊者泉子

蔡君習之像贊

過靜之以其嶽翁蔡習之道服小像求予題其上乃漫書歸焉習之號如竹故末語云

蚤作克家之子晚爲在野之臣公府瞿瞿鄕黨恂恂眾義名而吏服獨藜杖而葛巾屐鴻阜而眺晚舫鵝津而尋春外潤以直中虛且眞君自謂人之似竹或乃謂竹之似人非有識乎君子亦惡能傳其眞邪

從舅南湖翁像贊

出靑於藍蚤歲之材守黒於白晚年之識力田無求於漢科安土有聞於周易天錫壽康人稱易直噫我知其心不於其迹也彼蛇而足如虎而翼亦何爲而自取夫戚戚邪

容春堂續集卷八

欽定四庫全書

容春堂續集卷九

明邵寶撰

雜著【四十三首】

雜著

題丁戶部舉墜錄

始元徳以督漕出予聞其在儀眞也喜曰儀眞江船入漕之始也有事於是宜哉旣兩月曰何久也未幾元徳書來道復廢牐之故如所著客對者甚詳予乃嘆曰甚哉元徳之勤於事也劉晏所謂一水不通思荷鍤先往者元徳有之夫水不利而後有牐牐不利而後有堰牐焉不如勿牐堰焉不如勿堰固夫人之情也吾嘗見夫牐堰並建其人必至於廢牐而任堰堰之利歸於羣小違則口騰騰則人聽惑焉故也惑莫大於水之泄茍圖復焉非心目兩至議未有能定者然而處乎牐者不悉則此之舉顧若爲彼之地舉置之不常厥亦有由也哉元徳於是乎蓋得之他日至淸江浦視其堰與牐於儀眞同歟異歟必有所以辧而處之者病夫亦願聞焉

題故人書札捲

丙戌歲五月酷熱再越旬未已某居侍養堂西偏靜坐對水石簋不敢有所事事偶檢舊篋得數十年以來所防於士夫君子簡札凡數百通遂命表貼於壁周旋觀覽疇昔之誼惻然感之凡所規戒不敢不承所奬與者愧莫能當也旣而命工裝束成捲分爲四類凡若干軸蓋師尊官長爲前輩行者若干人同年同官同事爲輩行者若干人門生故吏爲後輩行者若干人通家子弟鄕裏晚進又若干人各以爵號字行標於卷首他日每至山中精舍則擕三數卷與鄰僧野老共觀之庻幾故人猶在目中無存亡離合今昔遠邇之間也不亦一快矣哉

防陸放翁詩卷

予讀放翁晨起詩至餘年亦自惜未忍付酒杯之句心蓋戚戚焉烏乎年不我與久矣有我與者尢當爲年惜之不然惜年何爲他日讀放翁傳亦云是捲爲徐陶陸氏家藏今收者光遠

防先師西涯公石刻華山圖歌捲

吾友夏如山旣刻我文正公先生所書華山圖歌於石復自湖南以墨本來屬某志之未及志而其人持去江行遇盜失焉如山惜之甚則以石本來屬志如初始吾事先生見先生握管而運肘以揮也以爲與知其妙也退見墨本輙易視之況石本乎今先生不可作矣墨本在天地間又亡其一矣於是乎始知石本之重也傳曰𨿽無老成人猶有典刑又曰禮失而求之野野而可求安得典刑如此歌之有石本乎某是以重嘆之

防沈大理艸書

汝明吾祖母贈淑人楊氏之父尙朴公字也公嫡出惟吾祖母一人故擇而歸吾祖贈都禦史三益府君其嫡出亦惟吾父贈都禦史純和府君一人吾祖旣卒吾父繼之越八年淑人亦棄孤孫追惟外氏之徳世不能忘常以公之手澤無所於覩爲恨近過公諸孫防乃得見沈雲間艸書有稱公字者某烏得無情哉乞而藏諸時展焉以永吾思固亦吾之分也

防顏魯公帖

此帖其魯公眞迹乎吾嘗見坐位帖石本其筆勢與此正類而起筆收筆處尢非超妙入神者不能到然宋以後名書家亦往往能搨之袁文淸謂米海嶽臨坐位帖猛厲奇偉不能無失於魯公此帖於魯公乃加圓活淸潤焉文淸可起不知以爲何如也吾友文蔚遠寄來觀焚香再拜連臨數紙書而歸之如其題首以俟君子

防尢氏世譜後

吾嘗入五賢祠見遂初先生尢公之主爲之起敬及觀邑志見防來山有遂初之墓爲之興嘆今俸也持其世譜來謁得一讀之爲之生感於乎族以譜傳世以人守尢之後能無意乎

防嶽峯捲

觀藩省之嶽峯者當觀諸諫垣觀諌垣之嶽峯者當觀諸野寺野寺尙其志諫垣尙其言藩省尙其政政止於斯而已乎吾將通觀之

防潘氏所藏倪雲林畫

潘松泉愈倪雲林之子之疾雲林寫梧竹艸亭圖並題詩以贈之越四十年王中書友石見而賞焉謂其運意入妙品題識之餘追想不已前輩風流固如此哉繼芳松泉之孫也請志於予繼芳徒知松泉之名以雲林之圖而重雲林之圖以友石之賞而重而不知予之言未足爲諸公輕重也汲汲於志無乃惑歟松泉妙於醫雲林髙於隠友石賢於介其所以爲重者固於是乎在

防碧山吟社詩卷

碧山吟社吾邑之盛事也其地在慧山之麓若冰洞之前黃公澗之上陸子泉之右謂之名勝其時在成化之末治之初謂之全盛謂之承平其人皆一時隠君子爲修敬秦翁景暘爲竹石陸翁懋成爲梅庵髙翁惟淸爲遜庵陳翁天澤爲杏軒黃翁公祿爲聽玊楊翁叔理爲防庵李翁舜明爲玊溪陳翁行之爲北野施翁彥淸爲玊林潘翁繼芳謂之文雅謂之耆俊而秋林陳公進之歸自工部冰壑盛公時望歸自都臺中齋秦公廷韶歸自江藩亦時時一至不在常數其防則惟論詩詩成有燕肴核數盤飯一盂酒八九行而已於是三原王端毅公方在撫院亦聞風而願見焉其重如此蓋如是者若干年而修敬卒諸老相繼淪謝今存者惟繼芳一人能談其事聞者猶歆慕之欲繼之而莫能繼也蓋是時修敬素有鄕望且其爲約甚嚴十人之外不參以俗客𨿽盛暑祁寒必各以其服至不防不散一防一詩必命題必具槁若爲課然者夫是以能久而繼之難也今考其年防庵八十有六修敬八十有五遜庵八十有三竹石八十有二梅庵七十有九杏軒七十有三聽玊七十有二玊溪六十有九北野六十有一皆可謂壽矣而玊林今年八十有二康彊如六十七十者其壽尙未可量也此卷爲繼芳所藏中亦有社外作者某於諸老皆及見之比方仕於朝未能操幾杖以從焉所謂歆慕之者蓋甚於人人辛巳歲大司徒秦公被召過家訪我二泉書院嘗同至吟社徘徊久之今見此卷吾且老矣烏能無情哉於是乎識

五賢遺像木刻防

正徳辛巳某旣刻先師文正公手書五賢事略於石其眞迹襲藏如故每一展閱輙嘆石刻之不能得其妙也越五年丙戌吾堂寢火眞迹遂毀幸存石刻不啻眞迹乃奉以藏諸家廟仍翻刻於木以便摸搨某病且衰矣追念舊徳能無重感乎是歲日長至門人邵某焚香三肅識於容春精舎

爲劉鴻臚防湛司成文卷

甘泉先生以道徳爲師其在南雍謝絕應酬文字某衰病閒居見亦罕矣今於毅齋公處乃見所爲家藏集序者從容乎大篇磊落乎大書毅齋何以得此於甘泉哉甘泉謂致多之難予謂致多非難也致其所難致者是謂難耳其甘泉之文之謂乎三復起敬識而歸之

恭書誥命碑陰

國朝推恩之典所以體孝而旌賢勸功也一品上及曾祖二品三品及祖四品至七品及於父母𨿽著令攸存皆惟其人乃稱不然則歉不然則負有人心者宜於此焉自知之臣寶庸陋初以成化甲辰進士承乏許州知州越八年凡舉於撫按者十有一章始擢戶部貟外郞視古循良邈不可望乃被誥贈我先臣溥爲許州知州封臣母過氏爲太宜人拜命以來周旋部署歷踐藩臬又越十有六年承乏都臺之佐總漕中邦方勉圖報稱未及數月內忤宄瑾久覊薦罰卒遣致仕家居瑾誅後起廢巡撫貴州尋遷戶部侍郞又以詔恩贈我祖考臣鎬爲右副都禦史祖妣楊氏爲淑人先臣加贈如祖而臣母加封太淑人於是臣以母病請終養旣防皇上兪允且詔有司以禮存問防上三宮尊號進臣母太夫人服色顧臣之否徳罔庸何以當此仰惟祖宗典法之隆孝廟恩禮之厚毅皇帝覃布之勤皇上眷顧之重臣以病子侍衰母旣缺寸補復荷曲成履地戴天措躬無所孔子曰君使臣以禮臣事君以忠忠則未效而叨冒上施至於再三𨿽深媿懼如報稱何玆營太淑人壽藏成謹以再防誥詞刻之丰碑樹於神道與玆山永永無極臣不佞敢拜手稽首識於下方

書張山先塋碣後

自我七世祖容春府君之葬於張山也於今幾二百年矣天順以前我曾祖存一府君實任守視之責府君沒時寶生甫三歲又數年始聞於諸祖諸父一造而識焉比爲諸生舉鄕試歲乃一省及登進士歷官中外曠不省者十餘年舊木伐於族人殆盡至領臬藩歸謁而傷之乃補植如故烏乎容春之澤遠矣冉涇之第旣失而復張山之墓亦旣荒而修寶𨿽不肖不敢不勉然已晚矣上視存一之志得無重媿乎歲己卯冬立石墓下以表神道追念先徳然流涕於是乎書張山惠山之支峯也其勢南出至是而旋焉墓當旋處葬者凡六人爲容春府君其妣錢氏爲六世祖谷祥府君其妣張氏爲六世叔祖谷禎府君爲五世祖仲容府君蓋鄭太常雍言撰惠山阡記云

書太淑人墓碣左方

先都憲府君以士禮葬聽松北原之六十年嘉靖壬午冬十二月二日先母太淑人卒越明年癸未冬十月十日葬繡嶺之原去北原二百十有六步而間二垣先是三年卜壽藏於斯也實惟府君兆偪於鄰之故或議遷合以體魄旣安弗敢從也爰遵太淑人治命以大夫禮棺而衣冠卜日告府君於北原奉迎以如繡嶺比葬合焉嶺首上右傳曰魂气無不之也於彼乎祖於此乎配密邇周旋將自今乎神道之門題以府君而碣之題亦先焉逹太淑人之志也烏乎寶不孝豈得已哉知禮君子有罪我者其敢辭諸

書陳靜齋新定周易古文音義後

易有聖人之道四焉辭其一也而所以爲辭者三曰文也音也義也義之不明而能談易者寡矣文而或誤則弗便於覽觀音而或訛則弗便於誦習覽觀誦習之弗便亦講義之累也靜齋先生讀易而有自得之妙是以防伍考訂旁求諸家而定於獨見於文於音於義刋正近本一復於古非稽古精深大有造詣其何以與於此哉𨿽然有古人之目而後能知古之文有古人之耳而後能知古之音有古人之心而後能知古之義先生所望於今之學者至矣愚不敏𨿽老矣尙有假年之心焉敬覩新編能無躍然者乎

書宛丘陳氏譜

族之有譜猶國之有史郡邑之有志國有人焉而史重郡邑有人焉而志重族無人焉譜𨿽不作可也卽作之亦奚以爲重哉吾錫陳氏世儒也系出陳之宛丘居吾常者若干世矣在宋有寶章公炤以死節稱在勝國有國史公顯曾以文學稱或以稱其孝皆天下士也入國朝以來若休休居士伯雨若靜庵尙簡遜庵天澤皆不求聞逹而教授鄕裏蓋國士也下是羣從皆惇詩習禮不失爲鄕士以言乎族可以稱有人焉譜烏乎不作哉作之者誰曰伯雨旣而續之者訓也予愛其儒之克世足以爲族重也讀其譜爲書其端而歸之

請太淑人貞節碑文於少傅守溪王公狀

封太淑人吾母過氏無錫黃藻里人宋宗室徐王郡馬孟玊若干世孫隠徳相承至於我外祖時明翁娶於周涇周氏而生吾母於女行爲季慈惠溫良共儉詳雅年十九歸我先考贈奉直大夫許州知州加通議大夫都察院右副都禦史純和府君諱溥字惟淵明年生寶又三年先君不幸病卒時吾母年二十二寶方三歲母保防惟謹旣除喪諸父有利吾產者百方震淩將奪之節母不爲變旣而分產爭取金帛奇玩母獨取先曾祖存一府君手校先世遺書千餘卷昌言曰吾婦也此書當與吾兒讀之襲而庋之牀頂於是寶六歲母告吾祖母楊淑人禮聘吾妻今淑人顧然以愛故尙未令就外傅寶九歲始延裏師七十三翁王先生俾授句讀繼遣從陳兪二先生受經學尋防邑庠比寶二十一中應天鄕試試春官不利卒業太學凡數年間母鬻舊產曁諸服飾共給殆盡寶二十五得進士明年授許州知州迎母就養封太宜人歷陞戶部貟外郞郞中江西提學按察副使浙江按察使右布政使湖廣左布政使都察院右副都禦史總督漕運領鎭淮安母自四十六至七十凡二十五年皆就養時寶以逆瑾屬劾平江不聽矯詔勒致仕家居越數月起巡撫貴州勉奉母以行至長沙有戶部侍郞之召而還於是母年七十一病衰不能就養矣再防請終養未許寶至京師數月又再請終養詔許省視抵家三月又請詔許侍養於是以詔例誥進今號又八年寶進南京禮部尙書防辤逾年未報吏部以請得先帝兪防越三月今上卽祚復詔起用防辤許之且命有司以禮存問於是母年八十有一惟吾母太淑人貞心保孤壯老安節如一日例以先封未被旌典先是封太淑人之誥有矧予風紀之臣上有貞節之母之語大哉皇言所以旌吾母宜無大於是者蓋嘗作奉詔侍養之堂於家稱誥詞而記之玆者仰荷殊典榮寵至極於誥詞有光焉擬請於有道君子作貞節母之碑刻之貞瑉奉揚我聖天子之徳意於家於邦永永無疆惟先生鄕邦先逹道徳文章海內宗師如斯碑者不於公請而於誰哉某也朝夕母側不敢遠離而病艱起居只尺之書不腆之幣謹屬諸姻友華邦特詣山中舊第私於下執事者寶不敏誤辱執事與進久矣於是請也或者其無距乎敢布腹心謹狀不宣

再請先考贈都禦史府君神道碑銘於少師石齋楊公事狀

先考諱溥字惟淵吾先祖三益府君之子也於吾曽祖存一府君爲孫母楊氏生二十年而娶吾母今封太淑人過氏越三年以疾卒年二十三而已先君孝友謙愼從裏師誦習孝經小學論孟諸書皆能通其大意以父祖在凡百家事未敢自遂觀其志者知爲端人也其卒也鄕先生李舜明題其銘旌曰純和生今祠堂主用之時寶才三歲越十八年成化庚子寶舉於鄕又越三年甲辰寶得進士官許州知州先君誥贈如寶官階奉直大夫旣寶累擢戶部員外郞郞中江西提學按察副使浙江按察使右布政使湖廣左布政使都察院右副都禦史總督漕運致仕再起爲戶部侍郞先君以詔恩贈右副都禦史階通議大夫及寶進今官旣病而愈始得焚黃於廟惟生我之徳昊天罔極童子無知音容笑語𨿽得之老母亦不能詳且切矣嗚呼痛哉昔在壬申某請養東歸嘗具事行以墓表之文請於下執事比防不棄賜之允諾繼以國事方殷不敢私瀆近托秦亞卿乘間申請承猶記憶用是敢致下忱倘防終念惠以神道碑銘永爲泉壤之光不勝感幸之至其家世大略具太師李文正公容春精舍記及今大學士熊峯石公所撰先祖碑文今節錄別楮惟並覽而少采焉存一府君嘗受學於周正言士衡先生得春秋之指諸經子史多所淹貫稱鄕先生故特舉之臨書無任悚息謹狀

敍廬山景畫

予八九歲時從諸伯叔父謁墓聽松庵輙訪王中書所寓別室見所謂廬山畫壁者習聞嘆羨之言而未見其妙比弱冠領鄕薦始知賞識而壁燬於火矣會試東歸有莫能再見之恨越二十年提學江西往來廬山下追憶畫壁如在夢中益重疇昔之感又十年以戶侍請告歸臥病冉涇客以是圖見貽予披玩之畫壁宛然不忍釋手烏乎中書之筆不可復見矣得見是圖亦可矣抑是圖作者不知何人意其在中書之前乎中書畫品妙一時見而愛之且欲求勝焉興致所到經營摸擬有不能己者耳不然何其峯巒林麓亭臺人物洪纎曲折無一不似也昔之人作事必有所本觀乎小可以知其大矣予於是重有感焉遂志於下方或曰此盛子昭氏筆也

敍竹茶罏

洪武壬午春友石公以病目寓惠山聽松庵目愈圖廬山於秋濤軒壁其友潘克誠氏往觀之於是有竹工自湖州至庵僧性海與友石以古制命爲茶罏友石有詩詠之一時諸名公繼作成捲永樂初性海住虎丘畱以爲克誠別蓋在潘氏者六十餘年成化間楊謨孟賢見而愛之撫玩不已潘之孫某者慨然曰此豈珎於昌黎之畫而吾獨不能歸諸好者乎乃以畀孟賢孟賢卒之三年秦方伯廷韶以郡守報政還自武昌遂爲僧撰防語白諸孟賢之兄孟敬取而歸焉吾聞諸吾母姨之夫東畊翁云

形敍

是山也爲九龍第三峯昔人謂之繡嶺其發原蓋逺就其近而觀之首垂武而委脈於坤是謂金水行龍聳如流如凡三數起伏迆邐至丁北轉下行又三數起伏乃穴是謂丁山癸向左盻龍翔右顧虎伏兩峯夾澗流界左右然以金微且淺法宜卽窩之而兆焉其堂則防敷席展眾山斯止諸水來防蓄瀦廻抱其案則數峯麗秀若拱若獻近逺前列是非所謂內閉五行外藏八風者乎於斯焉兆惟世徳君子乎宜山人熊鰲云

筮述

正徳辛巳月建己酉日在癸亥某以王山長宗元筮太夫人壽藏於繡嶺之岡於是諸山人雜相者一年矣中岡有梔一樹爰以爲凖筮其右若干步所遇旣濟宗元曰不吉某曰墓欲久逺而以亂終可乎筮其左若干步所遇觀宗元曰是差勝某曰四陰逼陽幾於剝矣其愈幾何筮其左若干步所遇睽宗元曰睽離不可用也某曰此大事小事之吉其何可當之乃筮其右稍下若干步所遇需其辭曰有孚光亨貞吉利渉大川某曰止兆其在斯乎此吾先世之祉也太夫人之徳也吾捨是何之焉且四占皆靜合於坤徳需有俟之道焉於壽藏爲稱神告我矣宗元曰然某遂再拜以奉筮辭

敍筮

己卯六月江西變起警及於江之南史以周易筮之遇觀之坤曰無咎客詰之對曰風行地上虛而有聲或將靡焉然巽木也坤土也時云秋矣木克於金實落材亡同復於土且有黃裳之象焉𨿽野戰皆血而土無分裂觀之坤亦坤之觀五君位也君位在徳徳曰好生一念動天而況於人乎故曰君子旡咎君子有不在位者上是也事無與焉咎將焉生故又曰君子旡咎

敍萱萎事

予得告而歸植萱於容春軒前歲輙滋長至百餘本五六月間其花最盛觀者稱焉癸未春予居太淑人憂見萱之初茁也戚然有人亡之嘆欲防去之未果至四月之閠則枯死過半其未死者亦萎黃憔瘁不莖不蕋烏乎異哉其知予心哉或曰久亢故耳數年間亢亦屢矣而未嘗死也且並植者不止此此以亢死他卉則謂之何有知無知重傷予心欲歌而不能成音故筆之簡

敍陳長史事

天臺陳完以鄕舉任涇縣教諭嘗與同寮及諸生分膳夫銀內一人多銀一錢已去矣旣而少者來告完曰多在此遂封一錢與之其人曰多者在某人皆知之先生本不多今以與某某安敢受完曰吾實偶多汝若不受盍棄諸水乎遂棄諸涇縣官送百金來修學完詢其所由來知爲賍罰遂卻之其辭曰吾聖人有靈決不欲以此物修其宮況廟學亦不大壞不修可也卒返之於時士論咸服凡諸生家有訟不之有司但至明倫堂一白得完一言皆服而退後以風憲召擢國子博士終河南某府長史

敍內承運庫進銀事

治己未予爲戶部廣西司郎中尙書太原周文端公以內庫缺珍珠請行廣東鎭巡官采取免差內臣仍擬於太倉庫進銀二十萬備買辦上從之予以初主是議率主事六人送入左順門內庫人設木防秤閱太監龍壽視庫人從事焉事畢庫人出皆搜檢於欄口壽出亦如之至予等六人出則不搜檢予問諸庫人對曰此舊制也凡文官不搜檢予退而語諸同官曰朝廷待文官至矣我輩而誣上行私黷於貨利者不亦自負以負朝廷哉

帝王官家天下論

古也有志二帝官天下三王家天下曷爲謂之官也傳諸賢而不傳諸子也曷爲謂之家也傳諸子而不傳諸賢也曷不謂之子天下乎有子則世焉無子則及焉要之不出乎家而已矣不必必歸諸子故也官天下者公於一世而不必於一家家天下者公於一家而不必於一身此二帝三王之道所以爲盛也父沒子繼親受之命此事之常無庸論者乃若兄終弟及以兄道命之乎以君道命之也君道卽父道也以君道命之則弟以臣道承之以父道命之則弟以子道承之而弟道固在其中矣以一身具三道焉曷爲爲之後而不遂爲之子也昭昭穆穆有定分焉故也況爲之後而子焉者爲其嗣之絕也今也有萬世之廟則有萬世之祀其宗也固時享之其祧也亦歲祫之其爲有後孰大於是而必爲之子乎且君之及也必以嫡宗之繼也必以支以支而及非及也以嫡而繼非繼也是以宗法自諸侯別子始有之然則禮傳所謂諸侯及其太祖天子及其始祖之所自出者何也明其統之尊也故宗𨿽不及於天子諸侯而統不能不系之也夫是謂之正統夫旣後正統矣則於所生何以不得顧也夫旣後正統矣則正統在我以正綂而復承小宗可乎然則名何爲而不可易也孔子曰必也正名乎名不正則言不順言不順則事不成事不成則禮樂不興禮樂不興則民無所措手足是故名𨿽不可易而正綂之尊固不可幹也是故正綂之祭之廟不敢與也正綂之薦之祠不敢入也無已而爲之別室側焉而不敢並也孟子曰諸侯之禮吾未學也況天子之禮乎是故名當稱則稱之道當隆則隆之分當嚴則嚴之禮也然則名之當稱固知之矣所謂道當隆則隆之者何居以伯父而有祖之道者也所謂分當嚴則嚴之者何居以伯父而有君之道者也然則何以隆之何以嚴之亦曰別嫌明微於廟庭饗祀之時惇孝起敬於宮闈省謁之際無所不用其誠而已矣

論古今書札

古人書札必自手出今之世始有代寫者非官冗則病不能執筆耳然因此二者遂因循以爲常蓋惡勞好逸人之大情不甚相遠故也僕自爲藩臬入臺省東歸而病不親翰墨者餘十年或以爲俗或以爲簡皆未得吾情獨以爲懶者得之若吾同年徐興之每作一柬必用官印連作三數紙擇一紙用之計人得之必裝潢爲捲爲冊以傳不朽此其意與吾意又大相反吾老矣俗與簡豈可令人常加我哉喪畢之日亦將親防筆墨如古人故事但荒詞拙翰重識者之笑是又不能不自顧也溽暑坐齋中聊試此與知己商之

珠璣兩弟字說

珠照十二乘者魏人誇之君子以爲弗四臣若也臣以亮治珠可無臣不可無謂臣爲珠其天下之眞珠矣是故珠字曰臣唐虞設璣以象天天之有政與人無異而恆垂以示人觀璣以恊天璣之所在政之所在也是故璣字曰政於乎充爲臣之節以敍羣倫是亦爲臣端爲政之本以酬庻物是亦爲政是故臣曰國臣政曰國政夫豈逺哉

樂易說

夫易何爲者也夫易以言乎地則險之對也出乎易則入於險矣以言乎事則難之反也出乎易則入乎難矣吾聞君子務遠且大者而先難後獲夫易則何樂之有易曰幹以易知易知則可久可久則賢人之徳中庸尙居易俟命孟子惡在易求難捨易不居而惟難之求吾恐日行乎險途非順受之正矣進退狼狽天下之遠且大者將曷從而求之哉況一意先難探從危用力於不可爲之地而無從容自得之益如後獲何是故夫易君子居之然非知之則莫之能焉知而不樂猶未知也是故夫易君子樂之故曰知之者不如好之者好之者不如樂之者惟其樂之至是以居之安惟其居之安是以有所不存存之必專有所不行行之必果故曰親其親長其長而天下平此所謂逺且大者也所謂後獲者也吾姻弟秦君國和自號樂易其知此道矣或謂國和之先大父誥封武昌公自號修敬君子稱其得持身之道其先君詔旌孝子公自號養恬君子稱其得治心之道國和乃不是之務乎國和通經學古旣有所得矣其於儒先所謂入道莫如敬養心莫善於寡欲者亦旣聞且佩之矣其意必以爲易𨿽非敬而易者敬之基易𨿽非恬而易者恬之地茍舎此不務而入乎險難則憧憧往來儳焉如不終日夫敬也𨿽欲修之烏得而修之左右維谷冰履淵渉憂虞且至夫恬也𨿽欲養之烏得而養之惟易也故靜靜則敬可修惟易也故安安則恬可養以是持身以是治心聖賢之典祖父之訓於是乎在是樂也以國和觀之蓋天下之至樂也故擇不處仁君子以爲不智不居易者其謂之何或謂國和舉於鄕歌鹿鳴而貢於天子防天下士試於春官將登廷而奉大對以其所學被諸四海一舉不利至於再禮也再舉不利至於三禮也三舉不利至於不一舉而期必得焉亦禮也今自丁丑越庚辰癸未至今丙戌皆辤勸駕而不行何居前是問之則稱曰吾父耋矣今也問之則稱曰吾母之年猶吾父也而病且久矣彼天下之就試者夫獨無親乎故有謂之固者亦有謂之異者樂易者固如是乎𨿽然予於是乎知國和之眞能樂夫易矣夫有親而受子之養天下之逹道也矧乎耋老衰病如國和之父母者而可逺逰乎國和一身致用𨿽急而於親也朝不虞夕固不能須防離也若是而違眾獨畱於家其迹似矯其行似勉而其道則出於易矣不然忍心彊出萬冀一得而以榮親爲辤縱得之冒險犯難不亦甚乎而況未必得乎而孰謂夫樂易者爲之哉蓋予嘗論國和者如此而未以語人今歲在乙酉國和初生丙戌之辰屇矣其子四人曰淮曰漳曰瀚曰涵者並逰庠序而學有聲焉者也玆欲稱觴以慶焉而問辭於予予謂之曰辭莫大於頌頌莫大於徳徳莫大於實實莫大於義義莫大乎辧請以吾所論者致之何如四子者再拜曰先生之言足以壽吾親矣又再拜奉簡請書以歸

二雨辯【邵子閔雨齋居偶聞王生言嘆知之晚也作二雨辯】

云興於山勃然滿盈旣蘊而隆以雨者山雲之雨也謂之河雨雲興於海倐然彌漫旣翕而盛以雨者海雲之雨也謂之潮雨海雲之雨乘風以行雷鳴則止山雲之雨挾雷以動風吹則散此其大凡也海雨夏少而秋多山雨夏多而秋少亦各宜之易是爲變而無雷大矣天臺王子春云

避客對

正徳己卯寶幸及始生甲子有慶客至將避之客曰何哉子所以避者寶拜手曰寶所以避者有三太淑人在堂寶不敢言老不敢言老則不敢言慶一也凡慶始於子孫寶未有子太淑人方憂之舉觴之際能無動心乎且夫客皆愛寶者也慶畢而出必繼之以嘆嘆以終慶則如勿慶二也禮尙往來寶病軀不能與慶弔者七年矣受而不答可乎三也子以爲何如客曰然客退遂書之簡以告他客

對問建塔者

錫山建塔或問邵子曰建塔可乎曰可或曰不建塔可乎曰可或曰子邑之望也塔建不建子皆曰可何居曰今之爲建塔之說者曰大拜也曰大魁也以大拜則吾官近焉吾而曰建人將謂吾有大拜之望爾也以大魁則吾無子焉吾而曰不建人將謂吾無大魁之望吾是以皆無與焉或曰昔範文正公捨其南園以益學宮曰說者謂玆地當世出宰相與其私於一家不若公於一郡子獨無是心乎何見之小也曰範公何人也其心胸徳量何如也其言固由也吾視範公殆不能爲之執鞭獨於建塔則曰吾效範公得無自欺而欺人乎是以不敢也問者退遂書於冊

對客語

某居太淑人之喪有勸乞葬或乞祭不自乞請於郡縣撫巡可也者對曰何敢某居官無狀不必言言勞則副都禦史左右侍郞兩任三品僅十有七月耳不應著令非令而乞若吾親何且某病不能起拜計闋服後卽有任使必辤今歲乞恩明歲辭官在朋友且不可況君上乎此某所以不敢也勸者退輙書之

對客閒談

汴城相國寺宋故剎也今巋然靈光者惟佛殿九間甚鉅且工有無木不雕無石不刻之稱故老傳聞宋以京師無他形勝特爲此以觀逺人僧每對客輙言之予在許時三有事於場屋皆寓寺中嘗戱謂同年許昌言曰此寺寂寥久矣惟以一殿驕人耳昌言笑謂此語甚奇又轉語客以資談謔吾惠山之泉本以淸冽名天下今或欲邀貴客輙以飲泉爲辭畱連終日以長聲勢如謂吾邑徒以一泉媚人不亦可乎予語山僧屢矣惜不能如昌言之領解耳𨿽然亦無使佳客聞之以重吾泉之累也

對唁者

某衰病且老矣而乃罹此災變是天以警我抑以進吾徳也徳莫大於義利之辧辧莫先於辤受之際茍辭受以義而不以利視平生無攺焉則吾徳之進於是乎在若曰吾無室矣無衣服矣無器用矣不問可否至則受之不亦愧吾平生乎是天以成吾而吾自敗之也某𨿽衰病且老矣敢不自勵哉敢不自勵哉三月前吾無上事因暇而敍吾平生辤受之節作辤饋志是殆若有讖焉其槁尙存今錄於左與愛我君子者觀之

慕闕裏言

嗟乎闕裏之不得謁也豈非平生之缺典哉初防試再北上以力弗贍固不必論抑有他日之望焉及舉進士領許州東歸省太淑人急未能往也比自戶部出提學江西奉太淑人同行至濟上水溢壞舟又未能往及爲都禦史督漕朝京師當逆瑾用事時致仕東歸又未能往再起請歸養防滿齊魯之間又未能往瞻望防嶧萬古之思於是乎切至今數年夢寐猶不忘也偶見黃巖鐘生言近與陳中丞文鳴謁闕裏而還有餘感焉然老矣𨿽甚慊其可追乎

觀泉雜言

予初得泉於海天亭後石壁之下略加浚焉視其窪日長一寸予喜焉爲長渠深池復竅其坎湍以節宣之意其源源不已也不知寸寸積之數日而滿滿而瀉之數刻遂盡渠絕池涸無所於繼旣乃卽其窪之上石稍平處鑿爲圓穴徑三寸圍九寸深五寸於是其穴常盈如水精之在盤也烏乎昔之規近乎大受今之規近乎小知小而局則漏大而虛則荒捨小而圖大未有能副者也𨿽然盍亦求其源乎故曰涓涓不絕將成江河懲漏而戒荒吾於一物得二義焉

擬命使存問儀注

先期二日戒灑掃薰薌告於家廟戒司賔【以寶一人祗承君命敬不在賓恐有疏慢故】先期一日設香案於侍養之堂中設臣寶候立位於東階下拜位於中庭聽存問位於香案前設燕命使席於容春精舍本日早臣寶公服執笏候於門外命使將至出迓於裏門東臣寶隨命物入敬視陳設畢退立於堦位西向引贊導使者入從中堦升堂立於香案東北西南向贊者從之通贊唱行存問禮引贊唱詣拜位導臣寶至通贊唱四拜引贊唱詣聽存問位導臣寶升自東堦至引贊唱跪使者致詞曰聖天子以太淑人病體未安先生累乞終養孝誠懇切有詔著有司以禮存問某等敬致玆休命臣寶敬對曰臣母老病臣乞終養何敢希天之寵今者欽防聖恩詔賜禮問臣母子不勝感戴之至引贊唱叩頭三叩頭畢引贊唱復位導臣寶自西堦降至引贊唱詣拜位通贊唱四拜唱禮畢引贊導使者出臣寶隨送至門外拜叩頭使者不顧司賓邀入精舍臣寶入敬收禮物告於太淑人畢乃至精舍陪燕越明日熟其腥薦於家廟辛巳十一月二十日知府臣王教來致命用之二十一日知縣臣暢華來致命同

三世傅母塜碣

三世傅母孰謂謂先祖妣贈淑人楊氏之媵兪也何以稱乎三世也楊淑人旣生吾先考贈都憲府君吾祖考贈都憲府君乃命兪傅之及先考娶吾先妣過太淑人寶生三年而孤太淑人請於楊淑人又以傅命兪及某冠有室顧淑人生二男三女以傅請於太淑人太淑人屬兪如楊淑人之故二男不幸繼殤三女有家皆方懋婦事兪蓋有功焉凡歷三世壽八十有四貞肅慈良一徳終始無媿古所謂傅母者云是之稱爾母病於淮安漕府比某致仕奉而東歸卒於小寢逾月以葬於斯適當今卜太淑人壽藏隧道之左位置惟允兪葬正徳庚午四月十二日某爲之志越十有四年太淑人葬於是乎碣凡志所書者不書

五世守僧廬碑

永樂初我髙伯祖伯完曁我髙祖叔安二府君卜葬我五世祖試知州府君配馬宜人於惠山聽松庵之北原也庵僧普眞及其徒懷祖實以地歸之旣葬遂屬之守髙祖而下昭穆敍葬至於今凡四世百三十餘年矣乃今卜我先妣太淑人之兆於庵益邇僧宗惠燈惠文歸地且守如先世故事惟昔以士今以大夫式廓益增歲事益殷乃以賻布之餘買田十畆歸之申勸勤事三人者於性海爲七傳繼之者圓金方益圓覺其徒也田爲直白金三十兩契皆有副與僧自今至於世世我後人無敢言取僧亦無敢言鬻其胥顧玆碑

防雲山別意圖捲

右吾邑諸先軰爲郡推姚景衡初貢時贈也蓋一時名勝皆在焉其諸孫希逺偶因莫如山言得於吳鷹揚所遂裝如故而請觀於予時如山與潘繼芳皆在坐繼芳人言其字若別號以及履歷蓋不知者無幾相與仰嘆者久之烏乎一鄕之士作於先者盛矣其間有天下士乎是在尙論者寶晚進也仰止之餘輙書其末

容春堂續集卷九

欽定四庫全書

容春堂續集卷十

明邵寶撰記【二十三首】

記

新修劍州城記

劍門之西南八十里爲劍州自梁越唐迄於我皇明數更建置而無攺治昔人稱劍門爲兩川要害謂之金城夫州固與有守焉然其城北負漢陽山乃以逺故不惟其麓是卽而前臨於溪溪之南逼鳴鶴山山左右合而城當其窪其爲勢甚卑且於古城址僅有其半其爲制又甚隘卒然有寇一攻什守難易倍百蓋俯仰順逆舒迫勞逸之理有固然者正徳乙亥武緣李矦璧來知州事見而危之又稽諸志牘得宋及近歳棄且陷之故亟與諸職事周覽焉而嘆曰嘻世有若城而可以爲守者哉𨿽然拓而西隘可廣矣辟而北且躋焉卑可髙矣若其南東緣溪爲阻則固城之宜也吾捨是何之哉眾皆曰然越三年戊寅旣咨旣繹旣卜旣畫乃獻狀及圖於巡撫右副都禦史馬公昊於巡按監察禦史盧君雍於鎭守都督僉事吳公坤於藩於臬於守若巡罔弗矦從七月某日矦躬率興事判官趙思仁以義民六人者相之越明年巳卯四月某日告成初矦念寇餘民瘵亦重玆役旣而防籍分庸人才得尺有奇民聞而驩趨之故其成若是亟也城西北皆新作南東修焉其崇爲丈者二其奇四尺厚減於崇六之一周袤爲丈七百其奇二十凡益其舊爲丈四百三十舊有門四益其二爲六樓如其門濠埤闉堞視舊加偉中爲衢井序屬區分鄕之氓願受而居焉者若干室於是士民胥慶請頌矦績矦曰吾職也何頌之敢聞顧不可無以告吾後之人俾勿壊者則不逺數千里伻來以書請記予嘗觀易稱天地之險而繼以王公設守之義蓋城之攸系大矣劍門於天下寔惟地險之最論者至擬諸天今四海一家玆險也固若無所事者其在一方則外控諸夷內聨列郡所謂要害者固於是乎在焉而城乃弗地誨寇延敵懲亦屢矣近監逺稽不能不勤有識之慮而況民社於玆者哉然非知防能豫上信其共下忘其勞如矦者欲謀而成焉不亦難乎矦字白夫以進士乙科歷敎永興蘭谿仁和三邑選擢今官學尙古義蓋予自按察兩浙時知之矣矦嘗建諸葛武矦祠兼山書院又申表諸死節者知方之敎實於城先因並書之

無錫縣修城隍廟記

今天下郡邑歳春秋壇於南郊而祭焉者其神有三曰風雲雷雨曰境內山川曰城隍城隍旣壇矣乃復廟焉何居風雲雷雨天之神也其祀取諸雩山川地之神也其祀取諸望壇而不廟禮也若夫城隍則築焉鑿焉成於人者也故其神𨿽無方必於人焉依臨川吳氏謂宜有古忠烈正直之士爲之配若勾龍之於土棄之於谷者於是焉廟於城之中以爲羣萃之主不亦可乎前代不經之典我聖祖旣釐正之而陰陽表裏之說尢勤播告吏長貳初至若三厲祭皆於神要盟焉禳祈必先又不惟朝夕出入儆守是賴廟固不嫌於瀆也壊而修之非有司而奚存哉吾錫之爲廟者稱獘久矣今年春二月吾郡貳守範侯澤來攝縣事於是民饑且疫侯屢造而禱焉亟圖修之越三月告成或者謂君子先成民而後致力於神夫城隍爲邑保障人修之而神相之守蓋理之宜今吾城且復隍過者莫不興嘆有吏責者不是焉圖而汲汲於神是崇是飾不亦末乎烏乎東南民力竭矣在一郡一邑尢難爲言玆役之大若之何其可以遽興也況自壬申之秋至於今玆撫按諸公屢議未協侯一人獨且柰何哉而廟之修則侯之所能爲也以其不能而並輟其所能爲者是可忽也孰不可忽也抑侯之舉其殆若爲之兆也夫廟之東序皆新作其堂若門若西序則因而治之棟隆桷宻瓦甓完壯素壁丹楹錯映旁麗允與新稱凡費爲白金若干兩皆措畫自侯往來宣勤者縣丞云君升杜君世昻王君震主簿林君漢典史髙淩霄而道防華淸眞有專責焉間以侯意請記其事於是乎書

月華記

已卯中秋之夜月逾午矣有言其光之異者開戶視之則見夫月之外有黃赤二暈暈之外祥雲絢爛五防五色紛披輪囷互映旁射千奇萬麗不可名狀月在暈之中淸虛相涵丸如其圜如懸如其麗如浴如其旋如鑠如其煇如濯如其潔如其輪廓若加而大焉凡一圍許少焉有朶云來掩之漸曀而散月乃復故蓋吾華氏女言如此予嘗聞言月華者人人殊今於是獨有得焉月水之精也秋之气於行爲金秋中則金盛金盛則水因以滋故於望也受日之光於他月之朢爲尢重月之華日爲之也是故其望也倐其華也忽不然水陰物也金亦陰物也烏能動蕩騰躍如是也哉是日久雨初霽酉刻復大雨震電亥盡稍霽尋復雨至是乃大霽

燕壽記

正徳庚辰之歳吾母太防人壽登耋老先一歳巳卯冬十一月二十日爲始生之辰於是稱觴以祝焉禮也時某亦耆年矣諸姻友君子將以正月一日爲某慶某以母在辭不敢當越九月防有南京禮部之命某疏辭未報太防人壽期及矣先十日辛丑賀客有至者太防人居中堂諸客以分入拜太防人起立受之當答拜者某代之答禮畢乃燕是日爲本宗若干人六世祖姑之族一人居尊席祭酒焉從弟珠璣屬吾友浦文玉爲序從子勲作慶客對十二日壬寅爲太防人之族黃藻過氏合河南北若干人其入拜如本宗族舅傒爲序舅侄棟繼爲之十三日癸卯爲吾祖母楊防人之族若干人吾姨弟槪楷與焉其入拜如初屬序於馮僉憲廷伯廷伯爲吾從曽祖姑之外孫敍吾世徳爲詳十四日甲辰爲吾室顧防人之族若干人十五日乙已爲吾季女壻秦汶之族若干人其燕也居尊席者其表叔殷翁時泰其年亦七十九汶自爲序天臺王生宗元又爲汶序之汶之父國英賦詩十六日丙午爲吾庚子鄕舉甲辰進士同年之子十五人席南北列坐中尙某東坐西向呂太僕仲仁爲序莫鉛利卿呂亨夫叔通皆賦詩十七日丁未諸鄕大夫士之內子若干人來燕於中堂居尊席者談萊州之室錢太恭人其年八十有二十八日戊申吾內外姻族諸女賔來燕之如諸內子居尊席者吾祖母之從弟婦張其年八十一十九日巳酉爲鄕貢進士若干人席南北列坐西上凡吾門人皆降齒陪席新諭訓導趙勲立之爲序蓋諸君請之顧成美華企說皆賦詩燕畢縣大夫暢侯曁鄭邑博以鼓吹導辭障儀物至遂畱燕焉時日將夕矣陪席者茹參議世和二十日庚戌某率三壻及女及諸外孫男女稱觴於侍飬之堂禮畢莆田進士陳應之及諸姻友子弟先後至者皆入拜退而小燕先是某嘗請諸表舅都運張公元之爲序至是懸之二十一日辛亥爲邑庠生若干人莫如山爲序張琇元充繼爲之陳籌廷猷莫銳蘊卿而下賦詩者若干人二十二日壬子爲裏儒若干人羅建寧文徽爲序蓋諸君請之潘繼芳而下賦詩者若干人二十三日癸丑爲泰伯鄒氏若干人徳豫吾門人也自爲序秉倫舄及其諸子承皆賦詩二十四日甲寅爲吾仲女壻閭江吳汝憲之族若干人汝憲自爲序居尊席者其尊姑之夫鄒翁允明年七十二二十五日丙辰爲鄕大夫士仕而歸者若干人吳憲使遜之爲序趙揮使廣淵與焉馮僉憲廷伯顧少參與成皆賦詩二十六日丁巳爲吾從祖姑之族塼橋錢氏凡若干人表弟諫諷爲序其叔枋賦詩二十七日戊午爲鵞湖華氏若干人吳門都太僕敬爲序蓋文逺翁請之瓉宗玊琢成玊皆賦詩二十八日已未爲太學生陸徳以昭軰若干人南京戶部郎中陸節之爲序節之以昭從兄也初以昭請序於靳閣老戒庵公諾而未成故請於節之陳穉有實自繪萱艸賦詩其上二十九日庚申爲吾長女壻華瑉之族若干人居尊席者其姻吳東湖氏年七十鄕貢進士朱象賢世承爲序瑉請之也三十日辛酉爲縣屬諸司官曁鄕裏諸耆舊若干人馬經天常實倡之而請諸顧少參與成爲序四明二儒生與焉十二月壬戌朔爲望亭髙橋二巡檢曁六房諸掾若干人二日癸亥爲南塘及冉涇里社諸鄰若干人龔翁世安居尊席時年七十九三日甲子爲方外交者若干人燕於別室四日乙丑以後至者畱之不日不旅論者謂是舉也積雨而霽蓋若得天道焉羣分而萃蓋若得人情焉況有命自天久廢而舉式當壽期非荷吾君遐遺之念抑何以得此此皆吾母貞心慈節上通旁浹以臻斯盛寶也不孝其何以當之欣幸之餘敢筆以識必日者不敢不謹也

毘陵驛遷建記

毘陵驛舊在郡城朝京門外去郡治若干裏自洪武元年始建越若干年天順某甲子前知府王侯慥以賔餞之弗便也攺建於朝京門內時城久壊水無鍵柵使舟之往來罔晝夜阻不知城之爲間也成化以來城再修而益嚴水門有啟閉之令舟或夜至時入則啟謀於姦不時入則方令於遽蓋議者多及之而莫能爲計正徳巳卯秋屬有江警監察禦史天臺葉君忠奉詔巡按見而深虞之乃屬今知府宜賔王侯敎而告之利害曰是尙可緩乎侯曰某不敏亦虞之久矣敢不亟圖爰曁同知範侯某通判某侯某推官某侯某檢郡誌而得其故則率武進知縣某君某等相舊驛旁近地而議遷焉以舊基予民得其直而易新基蓋略相當撤故材外所益亦無幾召匠稽防眾議惟允用書請於今巡撫都禦史內江李公某公議如巡按巡按具以疏聞事下司馬如其議以請詔從之侯乘農隙擇日興事越明年二月告成伻來屬記於寶惟事之在天下不能無所因革君子於因革之際利不倍蓰則不敢輕舉害不倍蓰則不敢輕廢蓋重輕急緩之宜存乎其迹者易見而勢若幾有出乎其外者非執兩端而明以照之欲得其實難矣然郡有守縣有令而監司者臨焉𨿽同心事國而體分各殊茍人持所見而惟意之遂則有遷驛以圖便而妨於城守如前日之爲者且夫驛以傳設城以守築二者固不相與焉而是驛也於是城也一因革不審其利害固有較然者矣況天下之政始於朝廷而達於郡縣其因革之故勢有倚伏几有顯藏尢非一二之可盡是故君子無鉅細邇遐必於其防而同心以圖焉不然何是驛之議一倡於巡按而王侯承之惟共而巡撫而司馬亦罔弗協如是哉君子於是舉也可以觀政可以觀人矣寶不佞於是乎記巡按君有古憲臣風裁所至究諸利害罷行惟時蓋尢有大於是者以非是之系也不書

王氏橫麓新阡記

阡於橫山之麓故昭勇將軍鎭江衞指揮使王侯希程壯而逰焉老而營焉其卒也其子太學生文炳承其命而治焉者也初侯之祖兵部公欲卜居焉未果其子冢宰文肅公其孫都憲公皆有政於國未暇以卜蓋至於侯三世矣侯始作別墅於山之陽旣又卽其陰爲山居晚於居之左相得善地曰吾死其葬於斯乎蓋屢以語文炳文炳心識之不忘至是乃克成之山繇艮是來歷震而巽漸起益崇凡若干丈由陽岡以登度防而卽於其陰下上惟半侯之兆實於斯在左顧別墅若爲我負右掖山居作我股肱水旋流左右再匯再折北迆東若干裏入於溪又東北若干裏入於江堪輿家曰法卜筮曰吉蓋自麓及兆凡若干丈道樹以松者什九以栢者什一凡再逾澗石池如之池皆有梁其一且屋焉門四重初若二皆石初曰云闗二曰神道其三爲屋其四爲柵背三曲澗當柵之前形如玊環命之曰環玊阡之觀於是爲勝又上爲祭享之堂六楹左爲土神祠右爲廬以宿齋者石垣於兆之周其門以山之名所謂芳茂者顏之不忘故也是阡也侯旣授大凡文炳陳修惟勤經畫惟悉樹藝惟懋成於侯卒之二年巳卯明年庚辰某月某日乃葬先數月文炳介其姑兄戶部主事叚君子辛以圖及書來請記惟慶之稱余尙矣是豈獨天道然哉人固若有遺之要之歸於天焉故以言乎時則若有待以言乎數則若有定無小大一也晉陵王氏以端雅立家我皇朝以來惟兵部公繼其父延平公以儒業起從仕皆徳浮於位文肅公顯矣盛矣而未及入相人猶缺望焉故富貴福澤遺其子若孫者譬之寓物於人巳取之不盡若約夫後之人必取之者不然橫山之地知則久矣乃三世蓄志不遂用之而必待於侯之宅之也哉君子觀乎其小可以知其大矣侯諱洛希程其字別號齋𨿽階武以顯而行業不媿其世其詳具銘表若碑玆不著

蔣氏槐防記

出全州南門之外若干步爲今太子太傅禮部尙書武英殿大學士蔣公之第自公以上凡若干世皆居於斯至公之世而家指益繁乃於第之右圃作新第焉禮也中爲堂有巨槐一株度方定位適當其前堂成君子過而嘆焉曰此古人所謂嘉樹也又曰徵之近代其公卿之兆乎乃題其堂之楣曰槐防於是公自少宰入參機務遂進今官贈三代皆如之伯兄誠之公亦自都禦史進南京戶部左侍郎諸子若孫繼起未巳君子以爲徳之符也爲詩歌賦頌而美之者自少傳防庵公而下凡若干人公乃用書屬某記之天下之物莫大於無心之防是蓋有天者存乎其間而人之力不與焉故夫物徵於人爲休於家於國爲禎爲瑞不可誣也蔣氏之有斯樹也不知幾百年矣昔也在圃今也在庭昔之植也蓋曰惟圃之宜而豈逆知其爲庭之防且觀哉故君子以爲在徳徳之貴乎積也久矣孰能累世相承惟曰我分固爾合於易不耕獲菑畬之義如公之先者由今觀之蔣氏之世徳其亦猶斯樹也夫樹不期庭庭不期樹無心之防非天其孰爲之烏乎盛哉某辱公知且三十年公位少宰某承乏司徒又數朝夕今歸且病矣心亦未敢忘也於是乎記若夫公之徳在朝廷而望重天下天下之人固有稱述以禆國史者玆不著

水石簋記

邵子壯遊中原得銅簋二以歸丹翠相錯古色可愛中嵗病居每夏苦熱輙挹惠山泉注其中防有自漢之澨拾石子遺我者或圓或嶞黑者如漆白者如玉邵子曰吾缺典也簋貯數个焉手揶勺而弄之晝日忘暑客有過而見焉者曰異哉古人之淸玩多矣而獨未有此也東坡怪石乃辱於僧無足論者𨿽然安得起雲林子而賞之

常州府遷建忠義祠記

昔在宋徳祐乙亥元人入江南常州旣降而尋復於統制劉公師勇也於是西蜀姚公訔以朝命起知州事郡人陳公炤起爲通判與師勇及兵馬副都監王公安節柵塹共守餘四旬不下巴延怒防兵破城姚陳王三公皆拒戰死之師勇突圍趨臨安卒從王事以死時信國文公方駐師平江尹憲將玉麻巡檢士龍皆以其命將兵來援士龍戰死虞橋玉戰死五牧胡進士應炎起署節度通判計畫守禦與其父兄皆死知武進包圭被執不屈死方其在圍招誘脇廹繼以屠戮勢極慘烈自吏士至於民無一人言降者事聞行在有詔爲諸公立廟未克立而國亡我皇明成化間諸生有以祀典爲言者有司僅卽他廟嵗時私舉正徳初諸生葉夔又以爲言巡按監察禦史謝君琛請著於典詔從之前知府李侯嵩嘗建祠於郡學左狹陋弗稱歲丁丑今知府王侯教方圖遷建防監察禦史張君鰲山視學至郡斥毀尼寺乃議以所謂妙勝寺者易正覺寺於僧攺而成之中祠信國者節制所在有帥道焉故上附功宗之義諸公咸秩凡九人先是戰死無錫曰阮知縣應得者與焉乃若僧起兵死者二人道士不屈死者一人又稽諸前後死事者二人方允武劉溶皆從享於序烏乎元人南下臨安廹逐衰宋至於徳祐極矣長江天塹不足爲險而況於城乎城無人焉猶無城也無城則無郡無邑是尙爲有臣子乎國步之蹙其何日之有況常之爲城至是孤危特甚乃獨抗於其間旣堅且久蓋惟數君子是賴數君子者亦惟忠義是秉是矢傳所謂國有與斃者不其信哉故論者謂常爲忠義之城擬諸唐之睢陽至於今稱之烏乎睢陽𨿽敗保障之功實在唐室而吾常於宋乃弗弔如是哉援兵隔絕而恢復無期人邪天邪謂之何哉夫大忠三人死而存國忠義數人死而存城城亡矣國亦亡矣而其義固存也蓋君子之論如此今去宋且數百年矣惟玆祠事議興於庠校疏上於巡按命制於朝廷基定於提學而功成於郡守春秋肇祀繼繼無窮蓋必如是而君臣之道立必如是而封疆之守嚴必如是而春秋之法著忘身以殉國居常以虞變樹聲以廣敎一舉而數善具皆可書也祠爲堂若干楹前門若干楹中門若干楹左右序若干楹皆卽其故而新之其功不減於作又作齋宿牲殺省滌餕燕之屋凡若干楹祠制斯備堂之左右有池汪如各一畝所祠成之三年巳卯巡按監察禦史葉君忠臨觀而有感焉作浩然之亭其上而爲之詩侯賡載歌巳而嘆曰神其如此水夫寶郡人也聞而樂道之侯先以記屬至是來再告謂郡之故於斯爲大𨿽不敏敢不執筆以書

淮海秦先生祠堂記

淮海秦先生祠堂者先生之十九世孫銳之所建也先生在宋建中靖國間以國史編修坐黨籍謫外尋遭忌者所中四徙而卒於藤州歸葬髙郵政和間其子湛倅常州遂遷葬於璨山其孫南翁因家無錫傳十餘世至鋭之祖封武昌知府公景暘曁其子方伯公廷韶其諸子封都憲公潤孚謂先生生長宦逰之地皆有崇奉而錫爲葬所顧獨缺焉蓋有志於祠未果而繼卒鋭欲擇善地以承先志久而未得嘗以告予繼之以嘆正徳丁丑監察禦史安成張君汝立以提學至縣盡毀尼女冠之居而及於鳳光橋東所謂善智寺者鋭見其近且塏爽乃請於提學君君亟稱善而從之爰謀於其諸子今鄕貢進士泮歸直於官請其地而建焉始事於戊寅之秋越明年巳夘春厥功告成予往謁之退而嘆曰美哉祠也秦族盛矣宜其有此哉蓋吾嘗觀於前宋周程之道學尙矣其次則徳行如司馬其次則功業如韓範其次則文章如歐蘇亦皆古所稱不朽者先生文麗思深而風致淸逸與黃陳數子並遊於蘇文忠公亟見許與旣入史院而不幸死於遷謫至於今誦其言想望其丰采者猶色然起敬謂夫不朽亦庶幾無媿焉爾矣錫之祠墳蕪茀巳甚而數十世後乃有繼圖崇奉如鋭之祖孫父子者君子𨿽欲弗予其將能乎秦之在錫自國朝以來起家鄕貢者九人登進士者二人而學行政績莫顯於方伯公與今都憲公國聲嗣而興者其人尢眾初鋭旣得地而經始也亟用書告都憲於湖南都憲曰此吾族之缺典不可不圖及將落而告其二叔永孚仲孚又皆曰此吾父吾兄之志也不可不力祠因故材葺而爲堂中奉先生之像前爲門堂之後新作燕室四楹室之後爲樓題曰淮海其下爲夾室常州公曁處士物初先生曁武昌曁封都憲曁方伯五公之像縣焉左右有序凡若干楹歳舉私祀於堂鋭也祼獻惟謹餕於室則諸昆弟咸在夾室五像以有家廟故薦而不祀乃若二子濓汶及其羣從延師講肄亦皆於斯蓋尊賢於先而因以風其後人鋭之繼述於是乎大矣某辱交於秦氏三世至鋭始爲姻連蓋於是與有慶焉頃鋭以記請再辭不獲旣爲書其事復作迎送神辭俾於享焉歌之物初都憲之曾祖也於武昌爲諸父鋭字國英太學生其辭曰有藤糾兮若虯與古木兮相繚公何爲兮此邱昔有夢兮彼州夢維水兮我泉淸流公捨此兮焉畱矧有箕兮有裘世復世兮千秋公之墳兮旣荒邑有構兮曰公之堂蕙肴烝兮奠桂漿肅登降兮有冠有裳公之來兮如水斯洋公之去兮如風斯翔祝有冊兮歌有章惠諸孫兮不忘

浙江淸軍察院題名記

古者兵農出於一而治之者二後世兵農出於二而治之者三何謂二在國曰治賦在軍曰治兵何謂三二者之外有淸理之政焉二專其一三兼其二是故治以淸理爲難難存乎人不存乎政今朝廷遣禦史方行天下巡按之外惟淸軍爲重頃著令一年一代與巡按等嚴之至也厥亦惟重故之以哉上之十五年正徳己卯監察禦史某以淸軍奉勑蒞浙越明年庚辰當代爰考其前政氏名敍而書之以刻於石伻來用書請記惟題名以淸議爲激揚尙矣而所以爲議者則隨所司而異今之蒞淸軍者或威如以爲嚴其究也野不勝寃或豫如以爲寛其究也伍不勝缺今之所書若其人宜皆有之來者不可聞吾聞其語矣然指而議之曰某也豫如而無缺某也威如而無寃其不然者某若某皆是也言若是而謂不可聞乎旣而又曰𨿽然某也亷以正某也忠以直若某則肆若某則回𨿽飾於政不足尙也或寃且缺政又若是其劣蓋守道與官相勝而不相掩言若是而謂不可聞乎今夫鑑衡權度後之視今猶今之視昔也是非之極出乎近而應乎逺榮辱之端發乎微而成乎著名之爲激揚於是乎大矣題可不愼乎或謂人品本於初生而習以成之此其力固有素定焉者故成仁取義不顧死生惟其人患得患失鄙夫是甘亦惟其人夫豈一題名間所能轉移哉君子推思齊自省之心而以忠告於人文獻信於傳聞風聲防於號令事非典法所麗而彰癉行焉古之人用之今之人何獨不然昔者吾友徐子謙之題名於南京福建道也吾嘗爲之記之君時同官蓋至於今猶未忘也立朝奉使所至懋於聲實此固君素所蓄積而相觀之助要亦不可誣也繼自今聞君之舉者安知不有興起如君者乎乃若記云則吾爲君誦司馬公諫院之言足矣

修松風閣記

寶初卜太夫人壽藏於繡防之下其兆當聽松庵松風閣左人謂閣也右勝非宜盍徙諸寶不可旣而徙其兆於上當閣之後人謂閣也前塞盍徙諸寶又不可越數日說者不巳乃擇日齋戒以周易筮之遇萃之漸史曰吉兆其宜矣閣亦無庸徙矣於是盡謝諸說者而定議焉或曰僧之閣故方伯秦公所建也徙而弗廢何不可之有寶曰閣吾有不欲徙者四卜兆將以安吾親親安則福生吾其可毀人以自成哉且筮得吉占不從何爲矧庵之先僧交於吾髙祖以下凡五世矣寶何忍渙而棄之方伯公吾壻汶之祖也若吾徙其所建𨿽勿廢亦烏乎可於是說者皆止然念閣不修且壊壊則其勢必至於毀吾𨿽不欲其能遂諸於是告於姻友之有行義者數人胥助工力易其棟梁之撓腐者榱桷之朽折者益其瓦若甓之圮敗者中爲虛櫺而徙其佛像以從秦公之舊又爲髹塗采繪侈彼舊規作我新觀始事於正徳庚辰冬十一月明年辛巳二月告成庵之長僧宗曰昔秦公之建斯閣也有記焉實刻在壁今玆之修其功不減於作而記乃無述敢以爲請寶曰而弗聞乎維我邵氏勝國時世墓在張山國初我五世祖考妣始葬於而聽松而庵僧以懷徳故實與薫薌之事有守道焉今也不他之卜而眷眷於是豈惟壤土之擇亦惟世徳是思是繼而是地也蜿蜒一脈上由繡防是來左右二澗夾岡下行滙而爲池池之西北有泉出焉淙淙金石聲冬夏不息雙松並峙門右皆數百年物其左配以石牀有唐人篆刻者人謂之稱閣之有亡蓋不與焉惟我先祖容春府君以來積徳數百年而始至於寶寶𨿽不肖敢不仰承遺澤以圖似續閣之修其猶吾祖之志也夫曰此公之徳也此固邵氏之祉也吾先僧有知實聞公言記其能外於斯敢以刻請寶曰諾遂刻之

石記

邵子作防易臺基旣定矣偶行於其崖之上有石突出其髙數尺其廣半之其西有如級者可升其上有如榻者可坐其右有如幾者可倚可枕右之前有如案者誦可攤書書可伸紙飲可置蔬一盂酒一壺其東若北皆嶄焉壁立有巖巖之象或坐而東北望則武進之橫山江陰之定山吾東野之膠山髙山芙蓉山鴻山山嵩山石窒諸山歷歷可指近瞰蓉湖如沼在圃通波柱渚錯襟互帶而奇松一株適當其前觀者以爲此眞臺也邵子喜遂以所書防易臺三字刻於石上

泉記

臺之始卜也邵子作詩志焉有安得泉分一道來之句旣而臺之右石壁下忽傳有泉出焉始涓涓流繼鑿渠而引之則源源如注淵然成池邵子喜名之曰滴露

昔賢祠記

昭勇王公旣葬之一月其子太學生尙防卽其墓之側而爲廬焉禮也何爲有昔賢之祠也於是某掘地築垣得斷碑之半焉蓋宋李常州昌宗之志郡誌稱其文出王荊公公之集固載其全某讀而嘆曰此昔之賢人也葬於是者蓋五六百年其兆旣不可識不可以復封吾則何以爲心哉於是乎有祠之圖旣又慨然以思曰玆山故號芳茂今名曰橫實以晉曹將軍橫者葬於是之故橫於史傳無考其在當時非有重望何至以其名名山久而不易今也祠李而能遺曹乎地官主事叚子辛聞而贊焉曰夫祠也固以義起也合之其可也遂成之祠爲二主左曰晉將軍曹公右曰宋朝奉郎守國子博士知常州李公春秋有墓事祀土神後則具爼豆以享某旣自爲序復介其友錢景旻來請記於予予頃嘗爲王氏記斯阡也於玆山也悉矣使玆石也先是而出予固當牽聨書之況義以起祠有如今之舉者君子謂某於是乎厚𨿽欲勿書烏得而勿書石得於正徳庚辰十二月越明年辛已二月祠成上於廬若干步石刻嵌於祠壁又別用石刻其全文以伺謁而尙論焉者

浙江巡按禦史察院題名記

題名其以風勸乎易有之動萬物者莫疾乎風風之能動物也亦惟無心焉耳夫人之有心固不能如風也惟有心而不與焉褒之而無作褒也貶之而無作貶也是謂有心而無爲𨿽謂之無心也亦宜孔子之春秋是也下此則不然而謂夫題名爲風勸者何居題其名不著其事行褒乎貶乎一付諸天下後世而巳不與焉蓋庶防所謂無心者非能無心也有心而無所容也故曰題名其以風勸乎此之謂也是舉也自唐以來蓋巳有之而人之膾炙莫盛於司馬公諫院之作重其言也非重其言重其人也夫以斯人爲斯言而施諸無心之舉𨿽欲不傳其將能乎監察禦史寶慶唐君應韶奉詔巡按浙江及期將代乃合前政氏名凡二碑所載及考而續焉者通敍而書焉以之石乃用書屬諸生某等來請記蓋予嘗觀諸歷代之史矣凡傳有所謂道學者儒林者文苑者循吏者忠義者孝友者隱逸獨行者皆先目後人標榜科級不少假借宜若無餘論矣茍其人之未稱乎其情則此方閣筆而彼議巳起如公論何或者乃謂不如總之列傳然所謂傳者必敍其事行而抑揚輕重或有媿於鑑衡卒亦不能逃乎君子之論今夫樹片石以當公署凡有事於是者大書其名下注其字若邑裏歷官而於事行不綴一詞故𨿽孝子不能加於其父友弟不能加於其兄極而至於積恩宿怨皆行道之人也物之無心莫大於是矧禦史以風憲名官其出巡也視古觀風之體凡事得風聞以言蓋皆有取於無心而唐君淸修剛毅尢於是有餘力焉吾嘗於其前此曁今所按而知之矣故於是舉輙以一言贊之以成其風勸之美乃若記云某固非其人也則何言之敢哉

烏木幾記

是幾也予爲戶部郎中時折俸烏木所制也正徳巳巳予以都禦史總漕事朝京師實始得之越明年庚午致仕歸幾成又六年丙子作奉詔侍養之堂堂成置於其中於是乎記

東堂新第興建記

東堂新第者翰林嚴先生惟中之所建也嚴氏爲分宜望族世居介溪自先生之髙祖方伯公某以下子姓日繁隘至不可容先生以玆地宻邇學宮故擇而居之其先止有其東之半作堂東向號曰東堂鄕之人久而習稱焉說者往往謂夫南有鈴岡背而不向於物理若有非宜者正徳辛未予以貴州之節過之蓋亦謂然越八年巳卯先生奉使還自桂林乃作堂以面鈴題曰鈴山之堂掖以兩齋右曰鄰頖左曰迎暉其南當出入之途建太史坊其北卽前所建東堂也又北爲燕居亭曰謹思又西折而北作樓以藏書曰遵訓東堂之東舊逼易氏園近貿得若干步所建先祠焉題曰方伯之祠方伯於世得祠而以是名者以爵以徳爲他日不祧之地今年春先生北上過錫爲某道山堂之槪謂凡鐘山仙臺諸峯逺近環列而鈴獨蒼然秀出端若屏障嵐霏空翠近落軒幾風松煙竹灑如沐如而夏雨方雲冬雪初日滿盈光潔蕩胸耀日朝夕萬狀而堂得專之堂之前瀦水爲池環以嘉樹城市山林不惟其趣亦惟其景先生於是蓋有以得夫勝觀焉予再至鈴一登其頂今聞先生言尢不勝躍然者惟先生以奇偉之才博雅之學膺臺閣妙選爲國太史儲飬延登屹然爲天下之望一鄕之士宜不屑居然自鄕之人論之亦固不能不以爲冠冕也鈴也一邑之勝也先生之居適與之對昔人所謂天設地藏以遺其人者非此之謂乎且營室而廟焉是先禮也廟而特尊方伯公義也燕居而思謹敬也藏書而遵訓博而能正識之明也樹而務滋崇徳也沼而涵淸澄心也禮以經之義以緯之敬以持之識以廣之澄心崇徳以終擇鄰之意先生之啟渥經綸於是乎在觀乎其小可以知其大矣予昔視學分宜以玆地故爲僧寺不宜居學之左祛其徒而虛之所存佛堂攺題曰視學之堂至是乃有賢人如先生者入直於官辟其東之隙居焉而堂固巋然不尢愈乎先生聞之曰重哉邵子之言吾居成矣請書以爲興建記

超然堂記

超然堂者二泉邵子之所作也邵子初爲許州許有尙書臺在臨潁之野其規模風景邵子嘗聞諸故老而未之見也治甲寅一夕夢至焉其堂曰超然而吟松詠竹二齋列於左右逍遙容與久而後寤具以告客客紀之以詩蓋至於今正徳庚辰二十有八年矣於是邵子旣辭尙書之召侍飬之暇作防易之臺於惠山之麓精舍之傍旣成而登恍然如夢中所見故爲堂於臺前榜之如夢或謂許之臺名尙書蓋以漢馬融氏嘗講經於是也故句今臺焉乃適邵子之起爲是官也名若是協邪是之堂爾或曰不然邵子爲親而請告其起也當正徳巳卯庚辰之歳時上下方震淩撞擊而邵子獨優防泉石之間超然云者其在是乎邵子聞而謝焉旣乃喟然曰吾聞古之人有晚年進徳者疇昔之夢殆是謂矣不然則所謂伸於萬物之上者非學何以至此今吾𨿽老固不敢自棄也若夫二人者所云或失則淺或失則荒於吾志乎何有乃爲之歌曰我昔夢兮超然倐冉冉兮卅年吾臺斯兮斯屋將假我兮韋編若登丘兮望海何恢廓兮吾天又歌曰天髙髙兮萬物在下【葉】孰能靜觀兮精思何苦久矣吾衰兮吾過吾補孰夢非眞兮孰今非古二人者聞之若相謂曰邵子其超於夢矣邵子復起而謝焉遂書爲記

秋野記

邵子秋日行於惠山之麓南遵梁溪放於靑山經邱逾阪逰目四顧於是林木黃落百艸萎傷凡春夏之敷榮者莫知所在蓋慨然感嘆者久之乃有斑白之老帛冠布衣倚杖行歌顧若有深樂者邵子異而問焉曰子邑之望族吾稔識之矣中邑而居前爲學宮後爲治所左右第宅棟宇森秩夫族世則望而詩書相繼邑居則華而禮義相先子何不是焉樂而樂於寂寞之濵且逍遙容與視收斂之候若發生盛長焉者豈亦有說乎老人曰惟天平分四時春煦秋肅气則然耳吾豈有所擇哉物生於春而成於秋秋之肅索吾固知之然碩果在樹而嘉谷垂畝含元薦馨於是乎在某質朴人也不於此樂又奚樂哉且文勝則史質勝則野吾旣質矣而焉逃野況夫野謀則獲於邑則否古之人蓋有然者矣予無能爲謀而質任自然有懷於人或弗問問卽爲盡不能闕如謂之野人吾實甘焉非敢謂從先進也乃若粢盛饋祀酒醴羞耇非有秋將安取之發生盛長固今日之地也昔人之登髙而悲聞聲而賦其觀物感時者深矣處山澤而志廟廊又非吾儕之分也遊焉而樂樂焉而歌不亦可乎邵子曰隠君子也乃爲之歌曰野兮秋兮百物以收吾足吾食兮吾將焉求用將藏兮巳矣行休吾不知化兮聊與天逰又歌曰秋兮野兮我心以寫行孰從兮農人唱孰和兮樵者含且鼓兮猶能識乎陶冶日冉冉兮天涯云溶溶兮山下憺忘歸兮樂不可捨老人曰子不惟知吾心而又能爲吾言長歌度溪而去明日適其七十之初度子壁訪予防易臺請書爲記老人名俊字時選秋野其號姓殷氏前雲南方伯序賔公之曽孫也

龍泉精舍記

惠泉之南百步許有泉出石罅涓涓南流過黃公澗東入於溪謂之龍縫泉廣東僉憲馮公作堂於其流之滙處榜曰龍泉精舍日逰息其中上自黃羲下至莊列之書手一帙而玩焉六合之外萬古之前無不窮也凡鄕邦之元夫鉅人湖海奇逸之士席無虛日左酬右應無不宜也或曰公之趣泉蓋發之抑非也公自少時承其祖戒軒先生之澤而得詩禮之敎於其翁觀省先生逰歌泮庠涵飬奮勵夙有造詣比登甲科歷工刑戶三部累官員外郎屢有建明上采之公卿稱之尋以才望推擢廣臬其所建明如在部時而風采振動人士向慕於是當正徳初權姦在內而羣小附之謂公妨其所爲也而致仕之命下矣公視得失不一介意惟托意於斯若將樂之至於期頥而不厭焉者故當其得意輙筆之簡以授同志而寓物詠歌皆超出物外古有所謂列仙之儒者殆其人乎泉乎泉乎所以發公之趣者在是而公之重未嘗不歸之泉也始泉之出於石也其源甚細至公之堂之旁而始行修竹成徑水流其中淙淙有琴築聲旣而東出衍迆濔漫凡若干畆荷花叢生水禽翔集若無畔岸而東流之勢於石梁焉見之道眼觀物又於是乎在吾作二泉艸堂於玆宻邇公與予又有四世之姻嘗獲觀其所著元始剰語者知公爲深於是乎記公之博如泉之汪於海公之微如泉之出於山君子觀於泉可以知公矣

資仁堂記

吾邑塼橋錢君孟潤之爲堂也君子過之而見其扁者問之曰君之堂何以名資仁哉君起而對曰吾聞之仁者人也人而不仁不可以爲人吾斯懼焉𨿽不敏不敢不勉名吾堂所以志也曰爲仁由巳孔子之訓也君而不聞乎顧捨諸而言資也無亦重自任而輕人之求歟曰何敢然哉資之於仁大矣矧如不敏者非資焉言則曷聽行則曷觀禮曰率法而彊之資仁者也敢不務乎曰然則資惡乎在曰昔者孔子之告子貢蓋甞曰事其大夫之賢者友其士之仁者凡堂焉而吾坐者皆若人也此吾所爲資焉者也不然吾省焉𨿽然吾所居裏去郡邑逺大夫士非特至焉者吾見亦罕矣資將焉取哉曰野固有人焉冀缺耨而敬胥臣稱其有徳謂仁之則於是乎在今之野焉知無缺乎茍有之其稽古傳恭將無說乎所謂資焉者孰大於是君聞斯言也以爲得資再拜而受之他日以告予予謂之曰允哉君子之論可以銘君之心矣遂爲之記君名潤孟潤其字系出五季十國所謂吳越王鏐蘇眉山稱其有徳於民甚厚者也君九世祖進宋祥符間始繇嘉禾徙居無錫勝國時其孫寛甫益大其業至以私廩代公賑鄕人徳之事具許忠敏公所爲墓銘國朝洪武中君大父公達徙今塼橋父惟常世修鄕惠正綂中用義受璽書旌於門君生承厥世面天資近道持身及家克勤無怠今且老矣猶不忘自箴如是君之伯兄孟淸於予爲尊姑之夫予之知君蓋四十年於玆矣因並及之

華氏佘山壽藏記

錫東諸山錯起於平野髙下相望者以十數惟佘山爲小堪輿家顧有取焉登而望之奚山左參白檐右嶞前屏陽岑後負膠防而佘乃中居三山華君永貞之壽藏實卜於斯旣定厥兆鑿其北則石壁嶄焉以立荒其南則沙垤累然以延昔人所謂天設地藏以遺其人者殆此之謂乎自始事至於今蓋二十餘年矣而門焉道焉池焉梁焉階焉堂焉室焉臺且亭焉無弗備者歳辛巳季春吾嘗逰之今年是月其子進士子宣歸自京師則以君意來請記前志有之豫凶事非禮也今之壽藏雲者蓋近是矣而談者率謂之達且今日之壽藏則他日之新阡也於古所稱族葬掌於冡人墓大夫者亦若弗類焉何三山君見於其一而遂忘其他也歳制時制古之人則亦有然者矣況非歳時所能爲者而夙自營之非所謂豫凶也於葬旣久則地不能容其在吾錫他族不必論華自宋以來由隆亭而冷村而厚本而壽山而椿桂蓋凡五遷矣變而通之於今爲盛三山君其殆見於是乎通幽明之故適新故之宜義以起之而禮以成之引於前而益逺衍於後而彌昌將於是乎在是皆可書也若其經理之勤位置之悉則觀於子宣之記足矣君名智永貞其字三山其別號也其父爲西野翁鄕稱有徳君無媿爲其子云

容春堂續集卷十

欽定四庫全書

容春堂續集卷十一

明邵寶撰

記【一十八首】

記

楓山先生祠堂記

嘉靖元年春二月楓山先生章公壽終於蘭溪裏第遺言勿幹身後恩澤其諸子廣東布政使拯曁門人感恩知縣董遵等以其防子某敬聽惟謹旣葬而今司寇見素先生林公以召命過蘭溪弔且哭焉巳而嘆曰古者鄕先生沒祭於社禮也先生天下士也其分則國之師以義而專祠之不亦可乎於是金華郡守扶風王侯某以上嗣大綂奉表入賀未還則以謂其貳守歷城張侯齊侯曰此固吾有司之事也某旣承乏不敢不勉遵等又皆曰此二三子願也敢以請侯乃鳩工聚材卽其第之東南營焉功方興而王侯還則曰此固吾守郡者之責也𨿽不及其始敢忘其終乎申令加亟通判某郡石侯某推官某郡藍侯某胥贊厥成中爲堂四楹前爲門如堂之數兩序傍翼繚以周垣中位神主而顏其門曰楓山先生祠堂先生於是以國子監祭酒致仕詔加禮部侍郎再加尙書矣稱先生尙徳也先生自壯歳以文章魁天下以忠諫著翰林以經濟稱於海內自史館左遷渉歷中外未克展布晚始起爲司成天下莫不賀得師焉及請老歸棲遲林壑隠然系天下之望者幾二十年上之初政有意用之問使在途而先生卒矣論者於先生猶若未滿焉然以予觀於先生其共謹康靖之節平鬯醇雅之文簡亷朴直之風在朝在野遐邇承向蓋不動聲色而耿耿廻瀾老益惇篤君子之論焉可誣也若是而謂先生之道未光於世則豈可哉夫天下之道徳烏乎定定於一而巳矣大哉孔子萬世之師也孟子去孔子未逺也辟邪放淫勤一生以爲任大閒立矣後數百年而有董子欲黜百家於漢又數百年而有韓子欲去二氏於唐然其識與力皆不逮乎其志故泛然莫之能定也周子程子繼起於宋其識與力超然獨詣繼絕闡微爲世先覺而朱子繼之著書立言行於天下久矣先生以盛徳負重望弗惑弗貳而扶衞之意惓惓其間蓋先生之信朱子猶朱子之信周程周程之信孔孟也故𨿽未嘗昌言如董力辯如韓然篤信好古君子與之起宋儒於千載其謂金許之後無人乎哉正徳之初予按察兩浙先生請老南歸見予而謂之曰吾將舉公自代而公乃在此乎予愧乎其言今先生巳矣予以逺廢而遵也乃用書述王侯之意請爲祠記予感先生之知也於是乎書時言者有爲公請謚於朝上方重名徳固當從之節惠之公論吾知將與玆祠不朽矣祠成於是歳秋某月冬十一月某日乃記

重建同心堂記

同心堂者無錫縣治之後堂也國初始建時蓋有之宣徳二年凡治之制嘗重建於令唐侯防安惟堂曁玆堂皆仍厥初治二年榮侯華始大建堂堂成防被召去又遺於玆越數年姜侯文魁繼而修焉亦未之及今令暢侯蒞政之三年覩玆堂壊甚且怪其隘以陋議重建之或有以重費尼侯者侯曰凡治所必有堂有後堂堂以聽政臨民後堂以燕居退食而凡寮佐胥議若夙夜治官書亦皆於斯乎在蓋於堂有表裏之道裏弗表稱則民有遺觀焉吾思吾政而譬諸玆堂是故不可不治也乃謝言者不聽出公錢若干緡授民之材者曰某召匠須材擇日興事增其基於舊髙若干尺深廣若干尺厥旣落成仍以正綂中項侯伾所扁同心堂者揭之間與杜丞世昻王丞震劉丞璋楊簿梅及典史莫諒請記於某項令所自爲記實刻在屏於今八十年矣君子讀而嘉之然尙恨有未盡者政人之心貴於同而不貴於茍同吾昔爲許州嘗爲同寮之箴有王事同襄天工同亮讓生於公爭起於私可可否否不必在人不必在我之說蓋同之不貴於茍也如是吾彊勉力行比得代而不能無愧焉今則何以爲吾侯告哉凡吏之責惟國惟民上下均系而損益重輕惟古有訓惟禮惟法並行不悖存乎其人禮以率良法以懲慝斟之酌之與時偕行同心之道其在是矣捨是不由而惟意之狥是比也非所謂同也如吾心何吾又聞洪武末韓侯約嘗爲君子之堂以延訪耆徳今其遺址莫知所在侯倘能尋焉而復建之乎不然則取其意不襲其迹是亦同心之助也侯名華字某陜之隴西人以正徳丁丑進士來逾年政成部使者屢旌之論者謂玆堂良材巨構軒宏嚴重如侯之政而顧諟前規日勤不巳杜丞而下皆謹官箴於名義爲稱堂成之日爲嘉靖元年壬午春正月壬子侯於是又治西門之橋及南門之弔橋皆亟成無重費吾是以附書之

古柏亭記

亭以古柏名志物也木之材柏惟其良歳久則馨香盛焉而植於郡堂者尢以地稱重壬午七月防於風者數株郡守宜賔王侯以其二遣使致予時予方將爲亭於繡防壽藏以庇吾二碑於是用以爲梁侯聞之又致羣祀之木之同物者以爲楹爲桷不足諸姻友各有助焉人謂是物也非風則郡守莫得而致也初郡守之來致也不知吾之將爲亭也亭非柏亦可以構構之以柏則不勝其馨香之聞有風則益焉吾二碑者一爲皇言贈封我考妣之二誥也一爲少傳王公之文所以銘五妣之貞節者也繼自今有登焉者莊誦誥詞退嘆艱貞周旋諷詠芬從風流將皆曰良哉重哉非郡守其孰致之郡守其有意乎哉吾徳郡守而歸之天天其無意乎哉是惟吾君之賜也是惟吾先考之祉也是惟吾先妣之休也某不徳何足以當之𨿽然其敢不侈言之亭成於是乎記

宋太學生追贈祕閣修撰少陽先生陳公祠記

天下之勢重在敵國者時有之矣其始也勢必重在小人小人敵國之所資也然人知重在敵國而欲反之也難不知重在小人而欲反之也尢難重在敵國而欲反之當其時以戰鬭死者殆不可勝數也重在小人而欲反之當其時亦必有以諫諍死者戰鬭死者天下哀之猶可言也諫諍死者天下哀之不可言也此宋太學生追贈祕閣修撰少陽先生陳公之死所以至於今數百餘年而痛閔傷悼之不巳廟之貌之尸之祝之而猶以爲未足者也宋之亂自熈丰以來其所由來者逺矣至於靖康之時則北敵日盛內逼京師敵國之重於是乎極所謂極重不可反者其此之謂乎而中朝六賊者實爲之地重在小人則輕在君子重在敵國則輕在本國天下之勢如此誰歟反者於是有識有力足以當其任者李忠定公綱一人而巳使能專任焉而誅斥六賊則天下之勢尙有可反焉者而二三宰執內忌外懾與六賊者表裏經營不曰割地以和則曰遷都以避茍遂其私而忠定宏才雄略直道正气乍用遽罷祕撰公發天下之危言當天下之大難六書淵聖三書建炎屢遭挫抑愈益奮厲卒之汪黃二姦黨結防蔽曲矯宻呼身死其手比之朝衣東市之慘殆有加焉而天下之事去矣蓋反天下之勢者在識與力識在我而力不在我亦獨且柰何哉烏乎少陽其可傷也巳是以天下之人聞其死者莫不扼腕流涕而有百身莫贖之嘆髙宗聞於臨安愕然驚悟旣贈官推廕車駕道公鄕特贈錢五十萬紹興初追贈今官仍與恩澤賜田十頃嗚呼人心之公固出於秉彞之初君心之明又復於蠱惑之後以是觀之若公之盡忠爲國𨿽天下祠之可也而況其鄕哉潤之丹陽公鄕也祠焉禮也抑吾以爲祠之者之意不惟風忠義以起懦而已其欲謹內外彼此之分於封疆戎好之間也夫其欲嚴君子小人之辧於進退任用之際也夫其欲察姦邪防矯之迹於倉卒變故之時也夫上誥下詔一舉數得其爲教也大矣深矣蓋正徳巳夘監察禦史臺南葉君巡我江南諸郡以江西之警往來視師江上道出丹陽問公之故慨然以瞻謁無祠爲缺且見近地有圓通庵者茂林據勝遂命有司攺而建焉時知縣武康朱侯方旣以憂去金壇知縣南充任侯佃承檄來攝不越月而規制以完繼而內江趙侯章至從而成之君子謂之善祠祠成且考葉君還朝趙侯亦以憂去越三年今知縣上蔡張侯惟恕踵焉而增賁之趙侯起復復任秀水葉君在臺謂其便也遂命以記屬之於某某欽企祕撰公之忠義久矣且重葉君之屬於是乎記祠在縣西北隅前爲石岸以臨運河大建綽禊榜曰宋陳少陽先生之祠樓門三間入門爲碑亭左右各一中爲堂三間二廈像公其中前爲露臺金鑄黃汪跽伏之像左右廡各十間左曰希賢右曰尙友後爲樓五間曰有歸取公自贊語也其下以李嘉仲像配公扁曰交情表贖尸之義焉齋居三間在左守廬六間在右公之族裔居之有三丹亭義見葉君所題詩蓋趙尹狀云

工部蕪湖分司題名記

公署之有題名舊矣姓名邑裏科第官階差遣歳月之外不加一詞而褒貶之公論付之後人書之者無心而觀之者足以爲勸爲戒其微而婉也有詩之義其簡而嚴也有春秋之體是故君子尙之而歷世不能廢也我國家承平百五十有餘年百司庶府莫不任人就列內而省臺外而藩臬郡縣至於寓館署防皆有所謂題名者蓋世平治久制備文繁𨿽不出於令甲而於事體亦若有不可闕者如此工部分司在蕪湖縣者實自成化七年始當時建議者以漕運舟船之料供應什器之料民不勝其科率盍取諸材木之焉而蕪湖爲畿輔近地當川湖二省下流商筏所聚故分司於是乎建大司空歳請於朝簡委員外郎若主事一人主之期月乃代越治正徳至於今蓋五十有六年矣歷官五十有三人先是治乙丑主事永平張君秉淸者嘗一題之今主事嶽池張君日嘗謂其簡略失次也通加詳訂序書分注以刻諸石將俾繼自今有所考焉用爲後人指議之地刻旣成則托吾友李生宗銘書來請予爲記予惟六卿分職莫非天工王事而虞衡所職則渉於利士大夫之自好者往往不屑於是然君子論爲巳之學者率謂錢谷簿書不足爲累蓋於其心不於其迹其道固然也況公私義利之辯政君子所當先講者故不當其事則已茍事有所當則必講也吾致力焉而自考焉實於斯在蓋以公滅私固君子立心之要以義爲利尢君子制事之宜以是事國何職不共以是律身何徳不進易是則上干官箴下招物議刑書史筆不在於今則在於後𨿽有他美莫之能贖而況無美可稱者哉古今記題名者莫不以司馬公諫院爲先要其大指不過忠詐直回四言而巳而後人所議率不能外今予之虞於後人者豈有他哉亦惟曰某也公某也私某也義某也利云爾烏乎人有恆言後之視今猶今之視昔也可不畏哉可不儆哉張君發身賢科始仕初政乃是之蒞於斯記焉予知君之能愛斯名也抑亦可以觀乎其人矣矧宗銘乃吾同年贈司空舫齋先生之子文行粹然克肖家學凡所稱君其言也信因附書之而不敢加一詞者亦題名體也

千金絫趾亭記

亭何以名絫趾也志得地之難也言千金何先五世祖時逰僧寓一篋去十餘年不返人謂僧死矣乃手其篋篋重則戒勿啟而遺之聽松庵僧又戒僧有亡勿以告未幾僧大建佛宇蓋有物云於是乎歸我先塋之地僧世守之至於今予提學赴江西時上官有脇人致賂爲其家地者說者云有千金焉予聞而避之山中靜坐竟日遂議卜今地人謂是日也予且行廹矣非是則地議不成人將圖之蓋前後六世相距百三十餘年是以諭諸絫趾也𨿽然避千金而得地𨿽謂地之價千金可也況前人棄利於不知之地又何千金之足論哉予於是有感矣亭扁四字宋蔡君謨書莫子如山集而摹之

郡守陳侯遺愛邱記

此吾郡守陳侯遺愛之邱也邱之所藏者何侯冠與衣也侯卒而其子某以其喪還南海而葬焉民見其行也不忍請其冠與衣而爲邱以藏之封之如墓謂其精神之所存也過者輙瞻拜焉俳佪咨嗟久之而後能去歳時或裂楮澆酒焉如鄕人俗烏乎侯何以得此於吾民哉子產之語子太叔曰有徳者能以寛服民其侯之謂乎吾又聞子產極論寛猛譬之水火而終之曰寛難非寛之難也有徳之難也侯天性仁厚而加之涵飬比舉進士以疾在告居山林者日長其徳之所成素矣故其臨民亦如其平居也不自知其爲寛也而民之所防者如和風甘雨淪浹霑濡相忘而不自知寛乎寛乎在人爲難在侯爲易民之服之至於爲邱以志不忘上視召南之甘棠次若峴山之碑殆無愧焉峴山之碑見者墮淚召南之甘棠相戒勿伐公之斯邱民墮淚而爲之者也其有樹焉猶待戒而後勿伐乎昔仲尼聞子產卒出涕曰古之遺愛也侯之初喪吾以病足不能往弔爲位於山中艸堂而哭焉稱仲尼之言而三嘆之巡按禦史朱士光上其事於朝亦云烏乎侯𨿽亡可以慰於九原矣廣平申侯繼公爲郡見斯邱也與其寮佐冷侯柴侯王侯劉侯謂是不可無記而以屬於寶昔者寶視學至南安南安之民之思張東海也亦猶吾民之思陳侯也有祠在郡中越數十年繼守者有忌心焉乃以其像徙置城北僧寺予問之則曰此侯之所樂逰也於是乎徙而奉之耳予至其處見其爲狀置而非奉遂命返諸其故由是觀之吾申侯與寮佐諸君子視東海之後政其爲心何如也吾於是重有感焉復稱仲尼之言三嘆而書之侯諱實字秀卿別號虛庵瓊山人也其政與行在予志今刻諸碑陰

吳皇甫氏宗韓祠記

宗韓祠者孰祠祠唐工部郎中安定皇甫先生持正也工部何以有祠於吳工部順慶知府吳人皇甫世庸之逺祖也自工部至於順慶凡若干世矣蓋宋之時有爲提刑而扈蹕南渡者遂於長洲籍焉吳之有皇甫氏實自玆始於順慶凡若干世順慶之考封禮部貟外公嘗祠工部於別室順慶因之諸子績學其中朝夕於是乎瞻禮焉者亦久矣今禦史大夫防和陳公靜齋於順慶爲同年進士比至吳郡訪順慶於家順慶見其四子焉皆淸修玊立茂學而有文公愛之期以逺大因入其書室謂夫湫隘藏修則不足以飬其寧靜也逰息則不足以暢其郁湮也乃詢得傍近廢寺曰祗園庵者以其地之半歸之順慶遂辟爲精舍將徙工部之祠君子謂工部昌黎公門人也國史有傳附焉以傳盍祠昌黎公而以工部配順慶從之故題其門曰宗韓夫昌黎公文師百世而於道亦有所見起衰濟溺厥功大矣當時從之逰者若孟郊李翺張籍與工部數子周旋門下實經指授知遇爲深故今稱韓公者必及數子況順慶以文學傳家繼武科第聞數世之上有人如工部者亦烏能無情哉是故推貟外公之志而祠工部近於尊祖矣推工部之志以祠昌黎近於隆師矣所謂義起之禮固於是乎在然非靜齋公崇文廣敎汲引來學順慶𨿽有是心其孰能成之乃若靜齋公之志則於皇甫氏之諸子者固欲其由正學而深造之以求至於聖賢之域而後巳焉尙論古人因文見道者之爲重固不若以心體道者之爲眞也然自皇甫氏觀之尊祖隆師視諸家廟則體殊凖諸鄕社則道重君子之與議於斯祠也者不亦可乎順慶於予昔嘗同朝間介吾世友呂太僕仲仁來請記於是乎書員外公諱信博學能詩有望於鄕順慶名錄由丙辰進士歷禮部郎中至今官靜齋公至吳在丙戌三月越八月而祠成實某月某日

髙安朱氏坡山世第重建記

朱之先自宋忠靖公勝非罷相以觀文殿學士出知洪州其子某由上蔡而遷髙安歷三傳至建徳者再徙今之坡山爲始遷祖勝國時建徳之子瑞芳以詩賦爲解元解元四傳入國朝曰仲益舉永樂乙未進士官至刑部郎中又三傳至繼祖舉成化甲辰進士歷官兵部員外郎郎中至楚雄知府致仕進階亞中大夫同行兄弟七十餘人其子今監察禦史寔昌舉正徳戊辰進士同行二百餘人諸孫行蕃衍至不能悉數坡山之盛於是爲極旣而華林盜起祠寢門堂焚毀幾盡先世主版僅得保護而無所於棲變亦甚矣於是禦史君內艱家居親遭變故楚雄公以興復命之禦史拜命惟謹明年盜息乃購得舊寢堂基及其後地於族人遂建堂六楹曰惇本以奉舊書建徳府君而下昭穆官稱字行之版如神主者於中君子謂勤而禮越七年楚雄公卒禦史憂居乃卜其前若干步爲世恩堂丌閣五世所受勅命若干通及貯遺書若干捲君子謂重而宻又前爲正心堂歳時家禮於是行之君子謂端而則又前爲堂十楹中三間曰著存祠自始祖及諸先祖世歷十一人餘二百不以正終者不與焉君子謂義而嚴左三間曰永思以祠楚雄公曁其配辛防人君子謂厚而正右三間曰遜志室本以貯祭器禦史君嘗與其子誥斆且學焉今是之名將俾後之人於是乎繼君子謂典而逺又前爲門三間門之內爲墀旣深且廣禦史君之兄太學生夢昌弟庠生憲昌及族之人皆得由焉君子謂整而辯又外爲世進士第之門左右各有掖且翼之以廂則郡縣爲之建焉以風勵鄕邦者也君子謂軒而雅旣又以世恩堂者偪邇內寢懼其燕而防也乃於最後建重屋若干楹上奉諸勑次及遺書曰尊勑者統於上也君子謂宏而敬朱氏之第於是始復於舊且加盛焉廣東提學按察副使歐陽君宗道爲記著存之堂翰林修撰呂君仲木記世恩之堂舒君國裳記惇本之堂翰林編修鄒君謙之記正心之堂徐君子升記永思之堂至於遜志之室則刑部員外郎葉君國光記焉而吳郡諸生王寵黃省曾繼之世進士第記之者應天解元袁袠也嘉靖甲申禦史君巡我江東諸郡越三年丙戌春旣竣事訪我二泉山中請通誌之烏乎家之變也有數焉而理亦符之家之復也有理焉而數亦防之蓋自古則然矣如朱氏之第自忠靖公三傳而徙坡山坡山自解元公四傳至刑部而盛又三四傳至楚雄公之父子而尢盛盛則衰衰則變固理之恆也華林之變乃與之符焉以楚雄公之仁厚忠諒禦史君之俊偉淸修適當興衰之時乃堂乃構乃寢乃室繼述之責固有不得辭者而才亦優爲焉然非變至此極則其革也必不至蕩然銷盡如彼其新也必不至煥然攺觀如此也所謂數防於理者又如此哉初第之未罹變也祀於斯燕於斯合羣族於斯郡之人稱禮義有家法者皆以朱氏先焉今復而盛矣禦史君在南北二臺廷規有言方巡有績公輔之望士論攸屬而夢昌憲昌又相繼而起禮義之風內外後先輝映充牣繼自今稱有家法者豈止一郡而巳哉稱之天下可也𨿽然法不徒立道不虛行家之本在身身之本在心天下之治不外是矣而況於家乎予昔視學江右有觀風之責焉五至髙安稔聞朱氏之故楚雄公予同年進士也而禦史君及其兄弟又以文字爲知巳追憶往事喜其變而復盛樂爲天下道也於是乎記

重修陳司徒祠記

司徒者何隋大將陳公杲仁也錫曷有其祠公晉陵人錫人慕焉而亦祠之也祠坐震對虹橋少南歳久圮壊宣徳間邑令唐侯泰安重建焉其前左地逼於民居成化初元磚橋錢氏孟淸兄弟重購而拓之志稱公娶沈發興女發興陰畜異志憚公不敢爲乃中公毒以死發興事敗郡人上公忠孝文武信義謀辯八絕行於朝命下立祠祀公至南唐賜有武烈之號宋宣和四年加封忠祐蓋其祀事所由來逺矣近有議攺其祠爲聚夫之廠者君子謂夫主送迎廠可別建也廢義祠以司供億何以勸徳未幾復有議攺爲里社之壇者君子謂社主祈報壇可別營也廢義祠以求丰穰何以歆神時暢侯子實方飭邑政聞之遂寢其議於是奉祠道士範日溪克承侯意乃修治其堂若干楹前門若干楹左右居守之室若干楹像位祭器視舊完妥貲皆不煩於官侯因鑱石請予記其歳月予嘗論義起之祀在吾錫者至徳如泰伯尙矣其次若山先生則遊寓於斯若梁溪先生則生長於斯其道學忠義師表百世或附祠於學宮或專祠於惠麓其禮惟允亦無容議矣乃若睢陽守張中丞保障江淮功在唐室於錫初無防寓生長之迹維民崇奉成於感孚邇年建議請祀允爲著令此固我朝從義之盛典也司徒公我郡人也徳懋望協上匹前修正不容姦死有餘烈其恢綱勵俗之節於中丞公實相伯仲歷代褒嘉昭載史冊凡有人心者皆當敬瞻興起況吾錫漸被其休者哉屍而祝之不亦宜乎吾知斯祠其將永存不廢矣𨿽然非賢有司好古崇徳愼於因革之道其孰能與於此近督學侍禦張君汝立按我江南毀斥淫祠無有遺隱惟舊列在典者則存之以振風敎斯祠固其一也論者謂得崇正之體焉他日續邑志者尙以是參考之

水雲亭記

永丰之東北五巘雙溪之間粵有奧區水雲翁世居於是凡若干年至翁而樂焉云興於巘變化無常水流於溪往來不息而翁之心實與之俱蓋躬督耕稼日行田間倦則少憇於斯久之謂無以蔽風日而適吾趣也乃搆一亭而以水雲名之人之知翁者往而候焉退而嘆曰悠然南山洋洋乎泌也其在翁所矣遂以水雲翁稱之翁之子今華亭知縣豹昔在庠序而從公以遊且息也翁嘗指云而語焉曰所貴乎云謂其能爲霖也指水而語焉曰所貴乎水謂其能爲澤也其體𨿽殊其用一爾知斯義也可以承吾意矣豹謹志之不忘比豹舉於鄕旣得進士而令焉則貽書以戒尢惓惓以爲霖且澤爲況曰吾昔未能而望於爾爾今能副吾望否乎於是豹考三載績還自中朝乃取道永丰迎翁至華亭官舍謂封典之將及也盍前後拜而受焉居四月命未下浩然西歸華亭之大夫士畱之不可得也賦水雲之詩以贈之者若干人厥旣成什乃用書屬徐張二生來謁予序予常人也何敢序松人之詩哉而永丰則吾視學所嘗至焉者也水雲之亭吾當爲翁記之翁性孝友稱於宗防而鯁直尙義气人不可犯視人之急若恫在躬汲汲赴之若不及且不足也蓋鄕評如此可謂有士行者矣予在永丰有杖而衣冠修眉長髯皓白如雪者二三人走山谷數十里詣予行臺曰某不入公府若干年矣聞公來故出卒無一言而退問其年皆八十餘問其所歷皆仕而歸者也其風度蓋今猶能言之翁行且受封壽考未艾其若人之流乎身隠而子仕猶身仕而歸且老也易曰不事王侯髙尙其事詩曰衡門之下可以棲遲請爲翁誦之翁字玊治以字行於是年若干矣

鶴山書院攺建記

嘉靖三年九月蘇州府攺建鶴山書院成攺而仍其地今巡撫都察院右副都禦史蒼梧吳公意也先是巡撫太子少保工部尙書內江李公以臺署久寓書院嘗欲遷之檄府詳議有成畫矣尋以歳饑暫輟公來蒞蘇乃克成之公之言曰惟鶴山書院爲宋資政殿大學士參知政事贈太師諡文靖魏公了翁之賜第公在政府理宗嘗禦書院額賜公掲之臨卭講學之所後公卒葬蘇州勝國時公之子孫請以賜第爲書院命掲舊額遂爲公祠國朝永樂初少師夏忠靖公治水江南宣徳間司徒周文襄公繼蒞巡撫皆於斯乎聴政當其時二公豈不能別爲之署哉詩曰蔽芾甘棠勿翦勿伐召伯所茇蓋於是有餘思焉耳矣嗣是歷巡撫數十公皆因之而書院之名幾於虛設然而日巡月省時葺嵗修不壊益嚴亦惟有司不以祠堂視之而以臺署視之之故不然如漢之任唐之陸宋之吳陳章王周尹數君子者或生長於斯或宦遊於斯功言道徳各有所成爲世稱重久矣其祠宇之初立亦皆出於好徳之今或荒且圮焉或右姓據焉或異教並焉𨿽忽諸之嘆屢形於人而卒莫之治也抑獨何哉況南畿巡撫視諸藩臬守巡權位有間而治所乃缺於制亦若有不當然者前政之欲遷建書院也固宜論者惟知時詘舉贏之不可不知易地而遷之尢不可之大者蓋文靖公之所居而精神寓焉者今三百餘年矣一旦他圖公如有靈其肯捨此而肸蠁於彼乎且自我而言譬諸生人以客逐主是可安也孰不可安也今盍中分其地限以髙墉南爲行臺北爲書院別辟之門曲通之道庶防不易新治而無廢舊規宣政行令崇徳尙賢兼存並用不亦可乎時郡守胡侯纘宗長吳二邑令郭波楊叔器及其寮屬承公命惟謹退而防材用計徒庸具文若圖以復公曰允哉擇日興事越三月而告成君子謂斯舉也體上下之情通幽明之故逹經權之宜觀贏詘之防量丰約之度裁乎義而不失乎禮建一物而眾羙具前復百年之觀而後乃垂於無窮抑於是得尙友之道焉詩曰髙山仰止景行行止猗歟休哉可以觀徳可以觀政矣胡侯以公命屬記於某某再辭不獲於是乎書院之制自來鶴樓後至於北墻爲地若干步去北墻若干步南向爲堂四楹中塑公像公服正笏儼然平生鼎炬幾筵厥有常設前爲露臺翼以兩序凡拜瞻對越皆於來鶴樓下出樓而西若干步西向爲門南轉若干步爲門如之榜曰宋魏文靖公祠堂再轉而南又若干步至於外門院額掲焉僉曰稱哉董其事者爲蘇州衛指揮吳繼美爲長吳二典史蕭景腆謝詔其爲費白金若干兩役若干人悉如公初議公又以院舊有讀易亭滄浪池世逺迹湮莫知所在乃於東序後蔬圃因取土之洿稍鑿而池焉又亭於其北各掲其名以無忘其故故並書之若文靖公之學術文章勳庸節槪儒先君子具有定論見於虞文靖吳文定之記者不書

廬陵劉氏一椿堂記

世以椿桂擬父子者自燕山竇氏始蓋義方之教爲重而非徒以科第爲榮也當時有太原王氏植槐以望其子之貴而繼登臺鼎卒如其言世之言陰徳者稱焉故一椿五桂三槐籍籍人口自宋至今數百年矣猶周人之歌召棠也古今輿論之公固如此哉若今廬陵劉氏之一椿堂者其亦有取於斯乎劉之彥有名某而字大經者今我郡憲劉俟之尊甫公也幼自樹立習進士業初治毛詩繼治周易甫弱冠其父得末疾艱於起居公躬侍湯藥者十有三年業弗克卒旣而得丈夫子五人取易震坎艮觀萃五卦旣從體而命之名自就外傅卽命各治一經躬加策勵冀償夙願焉遂以一椿顏其所居之堂因用爲號著志也抑又嘗誦王氏之言曰吾不做吾子必做云云久之志益篤乃以家事爲累虞夙願之不可償也於是萃且殤矣而厥號不忍自廢乃擇於四子以郡憲君天資特異學有日進督之卒業而舉家事付震等若門以內事則內子某人任焉尢嚴私貨私蓄之戒郡憲君用是得專心讀公之書日造髙明稍長遊邑庠旣廩而後舉連防春官奉對大廷賜第釋褐試政西曹來司憲於我郡逾年迎公至官舍養焉時震之子牧淸坎之子牧宣亦有風庠序將繼叔氏之武以廣其祖之志鄕之大夫士咸謂公無媿於所謂一椿者郡憲君乃以公意來請予記夫義方之敎尙矣世之人有禹鈞之志者能以訓其子姓則凡子之能出科第躋顯要者固竇氏之桂也不然業巳成而或制於命則所謂桂者固亦如之乃有一焉而翹然擢秀上勤明天子稱子大夫於天下其爲桂也大矣數之多寡今與古合焉若否不必詢也況諸孫防焉爲桂於庭森焉挺焉又若是乎且義方之敎而加之陰徳之功表裏浹洽竇之桂其將爲王氏之槐乎吾聞公在家有譽在鄕有譽積徳於無言之地者厚矣郡憲君於是乎旣徵之君淸貞明恕平反爲仁決斷爲義所謂惟良折獄者君固有之而哀矜勿喜之念又時時往來於也槐之徵其不在斯乎後之人將再徵三徵至於不一徵而未巳也予昔以憲節視學大江之西𨿽未及見郡憲君而君之友數人者實爲相知君亦以是推敬焉而記是之屬予喜公之志之將有成而樂爲天下道也於是乎書

張氏祭田記

張氏祭田爲福州知府鈍軒公之墓而置也置之者公之甥華時正及其子云初時正館於公實以公冢子珤防且學未能應門戶之故越若干年珤長與其弟琇偕遊庠序於是時正之父母亦老乃辭於公迎其婦以歸養焉公與之田三十畆時正辭還以供祠祭公卒之二十三年珤暴病卒又三年公配張宜人壽終其冢孫立曁其諸弟貧乏不能自存琇亦久淹且窘公與宜人之墓在慧山者春秋展掃違時闕事或比歳弗舉垣頽屋敗松楸日凋以僕莫之能起公居官亷家無畱貲而經理幹蠱繼乏其人無足怪者於是姻友諸君子悲之而以爲言先是時正屢嘗周之及玆有聞傷慟涕洟如公始亡旣乃想象音容若將見焉則又徬徨戀慕如初違公追念恩徳依依不捨如在公室百思兼集殆莫能爲懷者諸君子見其然也以爲家莫大於墓圖墓之存莫大於時展掃以祭圖祭之繼莫如恆產產莫恆於田僉謂時正曰子盍圖之時正曰諾歸以語云云之悲如時正之悲也云之感如時正之感也乃跽告時正曰此云志也不敢不力越三月而田成其直爲白金二百兩劵立之日具儀物告公及宜人之墓而焚其副焉取諸租以供墓事自今玆始於是諸君子知張氏之祭之有托也張氏之墓之有守也則以立來告某請書諸石於乎義人之恆性也故事以義制載諸書財以義理系諸易禮以義起記諸禮五常百行於是乎成是謂秉彞良心一有感觸其發也孰能禦之公始館時正以任子之勞義也繼聽時正以終親之養亦義也公與之田義也時正辭焉亦義也而閔外氏之衰微周之不足至置田以保其墓者大矣田乎田乎始以義辭終以義置義以成義於公有光固時正與云之分也是田也惟爾甥舅之族其胥顧玆石無荒以棄無忿以爭無竊以鬻時斂時供修春與秋俾與玆山而永存則豈惟公與宜人無憾於九原而二族亦有無窮之聞旣以告諸君子遂書爲記諸君子者爲楊溫州致仁爲方撫州日升爲成僉憲汝從爲呂太防仲仁爲兪大參國昌皆所謂姻友者也時正名麟祥與云皆太學生田之數若疆及佃人氏名與其租額具諸碑陰

道南書院記

道南書院曷爲而建也爲祠宋山先生文靖楊公中立而建也公南劍人也常曷爲祠之公學於程門還自伊洛至常而畱焉謂泰伯延陵之墟也而鄒周三公又與有故故周旋延陵句吳之間與諸生講道者十有八年其風流在士林功化在後學者博且宏矣是以沒而祠之比諸鄕先生越紹熙初郡始立祠紹定淳祐間繼祠益嚴至勝國時乃有山書院之創而其圮也久矣國朝成化初嘗起廢焉而公像寓二賢祠者如故前郡守宜賔王侯欲攺圖未果今郡守前監察禦史瓊臺陳侯實乃卜吉而別建之中祠公二周旣仍侑坐今又益以道鄕而下七公禮也其謂道南何侯之志也侯之志也何以昔程伯子於公之行目送而嘆焉曰吾道南矣則斯人之所在實斯道之所在也斯道之所在則地因以重有固然者侯謂夫祠名以人不若直指其道表章標榜深切著明有以新學者之觀瞻而興其向往之心是之取爾然則於前乎曷徵聖道絕塞自孟子沒至於有宋千有餘年矣南安之防程子得周子之道而北洛學於是乎大振此斯文再啟之源天地間一大機防也伊洛之防山得程子之道而南閩學因之大成此斯文再傳之委天地間又一大機防也是二機防者人邪天邪其然也孰能與之是故君子謹諸南安有書院焉名之曰道源爲周程志也今是院也爲山誌也名曰道南不亦宜乎矧道南云者實出大儒之言由今觀之於斯人斯地爲切侯之命名允矣祠有位柰何乎列公南面中位道鄕先生鄒忠公志完敎授先生周公伯忱坑冶先生周公伯溫祕書先生唐公彥思並焉皆公同門同志者也外此數公者則左右分列編修鄒公徳久中丞諭公子才皆公門人也文簡尢公延之肅簡李公元徳忠文蔣公良貴皆一再傳而私淑者也猶門人也至於巢謝公子蘭則聞風而興起焉者也師友之分主賔之儀於是乎辯斯禮也其起斯義也夫諸公於山何如道鄕尙矣二周兄弟气質純明可與入道程叔子實嘗稱之祕書推演師說爲當時重編修奏議炳炳能世家學中丞力主正論爲時師表文簡立朝抗論老成典刑元徳力解學禁辯忠爲國忠文抑惡揚善進退有守巢崇正辟邪扶植名敎事載國史郡誌皆無愧於山者也祠以道宗配以道合斯名也其稱斯實也夫然則侯之望於學者如斯而巳乎夫道一而已學有科級觀聖道自孟子始韓昌黎有是言矣接孟子之絕學者程子也道南之嘆旣屬山觀程子者不當自玆始乎由是以希程由程以遡乎孟希聖希天亦將於是乎在此侯之志也侯之志誰歟協者上則前巡撫右都禦史今南京工部尙書蒼梧吳公今巡撫右都禦史泰和陳公巡按監察禦史髙安朱君提學監察禦史光山盧君中則郡佐羅侯洪載王侯嶽羅侯述柴侯希髙劉侯體觀下則邑令黃潤與其丞簿及郡邑諸博士皆侯志也郡之諸君子贊焉而給事毛君憲參互尙論之功多矣其始曷日嘉靖乙酉七月丙子其訖曷日明年丙戌某日甲子其地焉在在朝京門內若干步所所謂舊驛基者先以與民繼以其直贖之其制奚若前爲門爲儀門各四楹中爲堂六楹後寢如之左右兩廡各四其門之數最後爲樓六楹其下可以藏修焉其上可以登眺焉扁曰望閩以無絕其委其東有池爲亭以臨之可以逰息焉扁曰思洛以無忘其源繚以周垣爽塏寛廓崇偉靚深淸廟之下此其亞歟徒祠無祀可乎徒祠而無祀是浮屠老子之宮也𨿽然私祀可公祀不可公祀何爲而不可也公祀在典山旣列諸廟庭從祀矣諸賢者皆鄕賢也亦有祀於祠矣再舉則黷是以公祀不可也私祀何爲而可也以義起禮擬諸釋菜郡守主之歳春秋二舉取諸田租以供田二百畆租若干石祭之餘以修理之用不別科率何爲其不可也其費曷出出某項爲白金若干兩基與構居什之六田什之四是皆有司存焉不足記其記維何斯文之機防非人力所能者爲天下學者告也記師友之淵源與侯之志爲郡後進告也記侯有道敎思無窮徳逺功深欲俾百世勿壊爲政人繼侯者告也屬記者誰郡諸君子自太僕寺丞白君晟以下凡若干人執筆書者誰南京禮部尙書詔許有疾調理後學邵寶亦郡人也

東明閣記

予從弟璣弱冠時學於希齋錢先生先生啟廸之甚至終日俾立講下聞四書春秋大義成化乙巳春構屋於捨前之左讀書其中先生爲之題曰東明閣復爲銘貽之蓋三十有二年於今矣近予侍養家居請予爲記予乃復之曰璣乎一明一晦相尋於無窮者天地之候也天地之候陰陽而已是故明不能無晦晦亦不能無明晦明相爲消息天地且不能違之而況於人乎然明不生於明而生於晦晦不遽晦由其過於明陰陽消息其理則爾日升於東晦極而明之始也由是而升至於午位而明又極矣璣之閣適東其牖則其方進而未極譬之於人其將進之幾乎是以君子有取焉璣業蚤以事奪今其子勳實從予遊嗜學績文期畢父志予日望其進於明也所以成希齋名閣之意實於是乎在璣也其知朂哉

西溪記

某翁廷俊別號西溪志樂靜退兼善調攝縉紳間稱爲逸士予嘗輿往山中見其過橋時步趨便防甚愛之於是年屆七十矣其孫憲遊吾門文日有進將圖所以慶者先是詣予請曰吾祖心境光明風儀峻防平生不作謟媚態庭植花木一室左右圖書惟意所適尢篤於訓子若孫期樹世望其素履之槪若此非先生一言之教無爲爼豆光予例謝壽人文辭而重其崇祖也乃爲記西溪歸之記曰邑之西有溪焉受惠泉之流納百瀆之注汪如溶如沄如防如水之觀漸具於是防而爲湖下而爲江東入於海海水之宗也雲龍攸宅風鵬攸翔神天下之變化者在是而水之大觀具矣然知水者必思其源焉翁居邇溪觀而有契於心也嘗扁其齋曰西溪因以自志蓋其作徳聚澤爲流衍之地久矣導入海之勢以大其觀不有在於後人乎是固翁之願也憲也尙其圖之是爲記

懷雪堂記

懷雪者吾郡貳守榮昌冷侯扁其所寓之堂之名也侯之先大夫寧逺學諭雪軒先生始仕爲崇陽司訓而生侯侯生十有八年雪軒卒又十年其配王夫人亦卒於今若干年矣侯承雪軒之教以徳行文辭自勵發身賢科歷掌邑校郡校功在諸生望在縉紳課在視學使者今貳大郡而進未巳也其始在南陽而開封而寧國而吾晉陵地凡數易而雪之懷無一日不在蜀道巴云之間也其名堂也不亦宜乎古之君子於其親之沒也自起居笑語至於嗜好無不系於思者矧其所以爲志意而名夫軒者能不存於心目哉今夫雪之爲物寒气之所凝結也大雪之後一陽生焉於卦爲復於時爲冬於徳爲貞以言乎味則爲至淡而可以受諸和以言乎色則爲太素而可以受諸采先生之所以自成與其所以教侯者要不外是焉是故侯有不思思能不先雪乎侯之言告予固曰先君逾艾而始生某陶以徳行藝以文辭勵以逺大媿未卽副且大成也則其所以懷夫雪者宜甚於人人矣雪乎雪乎其將爲大有之兆乎其計日而應雨澤仁也其入地而辟螟蝗義也皆雪之所能爲也侯也徳行以本之文辭以飾之副之晚而成之逺稱國名臣固將於是乎在家之肖子不足言也懷雪之堂仕之郡產之鄕有志焉其能不先之乎侯以記請予旣執筆復托侯言以永侯之懷曰我宦我學惟我翁之教我有徳行翁我約之我有文詞翁我授之我是焉承我是焉效嗟我思翁孰不在衷翁名軒雪翁志所從吾敢不顧吾敢不共雪兮雪兮潔可比徳白可成文我雪我堂視如有見聴如有聞雪兮雪兮我懷其永存兮

容春堂續集卷十一

欽定四庫全書

容春堂續集卷十二

明邵寶撰序【二十七首】

序

陳氏忠孝錄序

宋常州通判陳公炤以徳祐乙亥死於城守贈直寶章閣朝奉大夫越六十有九年元至正甲申修宋遼金三史修撰余公闕檢公之事於樞府載籍曁諸野史未之見也重於執筆公曽孫修撰顯曾時方布衣被徵上書史館諸公意甚懇至防檢史庫得公事之始末甚詳傳於是乎立君子謂寶章公忠修撰公孝寶章有遺事若干捲修撰有昭先堂稿若干捲藏於家國朝治初修撰七世孫天澤始合二編將梓之君子爲之題曰忠孝錄旣而天澤卒梓不果又二十有七年天澤從子訓手錄而藏焉請序於某某十五六時嘗詣天澤天澤出二編者視某某始獲知二公大節於今四十餘年又得尙論之烏乎公之忠在一郡而其時則闗於宋之故者大矣當是時力孤援絕勢不能全公則死矣其授命不屈之迹宜若無知焉者然上戴下履臨焉質焉固亦有神明者在是故侍防出自血口能道之塵朽中發故牘可覆視也此豈人力也哉由今觀之修撰公盡力於國史未定之前而天澤諸君又襲藏於家集將逸之際其小大易難固不可以等論然使凡爲君子之後者有修撰之志則爲修撰不然各視其力與時而圗其祖烈之永亦可以言孝矣𨿽然此以家論也若以國則節如寶章公者史氏當爲天下圗之不啻如修撰焉而或諉諸其子孫之有亡則烏乎可

見素先生詩集後序

世有詩人之詩有非詩人之詩非詩人之詩而才情風致音調格律皆詩人也則謂之詩人也亦宜曷爲而謂之非詩人之詩也有所重焉者在爾七月周公之詩也捲阿召公之詩也說者謂萬世法程在是離騷屈原之詩也說者謂風雅再變爲後世詞賦之祖然千載而下稱周公者曰聖稱召公者曰賢稱屈原者曰忠而不曰詩人有所重焉者在則不敢以所輕者加之其固然哉今致政右都禦史見素先生莆田林公天才髙邁尙友千古天下之稱徳學者歸焉稱經濟者歸焉稱風節者歸焉公之望於天下重矣而公夙好吟詠大篇短章傳播海內視漢以下諸名家所謂代不數人者翺翔驅馳未知誰歟後先下上而況今之人乎今之論詩人者固不能不先公也而稱且不敢公亦不欲自命乃今之集而公聽之何居蓋吾嘗聞公初以秋官郎言事左遷久而長憲湖南以疾歸越數年起佐南臺未幾巡視江西以憂歸又數年起靖蜀寇功成乃老今又數年年七十而望系乎天下益重其間四十餘年所至有詩其時與地皆可考焉而所謂性情禮義者於是乎在公在山中時取而讀之其所感者深矣矧公盛徳謙虛凡天下之所稱者退然不居賔友過從絕口世事而獨以詩相娯卽謂之詩人公其辭諸乎公之績在朝廷國史書之金石歌播而傳之是詩之傳將非其羽翼乎此固集之者之心也而或謂以其所輕而加乎其所重亦過矣集凡十有四卷刻於吳縣尹西蜀髙君公次今致政少傅防庵楊公旣爲之序而公之甥今太倉知州黃君廷宣復屬某數言於後某獲侍公三十餘年𨿽未敢謂知公幸竊誦公之詩與聞天下之論於是乎言其文若干捲別有刻者玆不著

重刻陸宣公集序

陸宣公集二十四卷嘉興守徐君子謙之所重刻也子謙謂公爲郡先哲欲圗表章之以風乎士者厥旣修其祠祀復念其遺集殘缺將有重刻之舉太學生項鎭郡人也出其家藏善本更以通鑑考其事之先後而次第焉爲制誥十卷爲奏艸七卷爲奏議七卷而子謙之志於是乎成子謙義其舉也則以書屬鎭來請序昔文公朱子稱公經濟之才而我先正正學先生謂求士於二千載間功業赫然而心行於聖賢之道不倍者五人曰諸葛武侯曰韓魏公曰範文正公曰司馬溫公而公居其一則公所謂經濟者可知己夫經濟之稱乎才者尙矣而本於道者爲難故惟有道者爲能通天下之志不能通天下之志則動而不知其不可亂也而不知其不可惡也欲求事情之切固有不可得者而況不倍於道哉是故由後世而視三代其才之難無足異者間有之則公其人也公初居翰林論思播告禆益多所謂功業者固於是乎在至其相而當國顧若少焉蓋以間於讒佞之故非公之才前後爾殊也不然則諸作具在孰非可徵者哉孟子曰尙論古之人誦其詩讀其書不知其人可乎是以論其世也某不敏敢竊附尙論之義爲子謙復子謙名盈貴溪人以進士爲名禦史擢今官嘗見其章疏文告蓋於公得師焉其所爲政亦無媿其言云

園亭倡和詩序

園亭漫興詩正徳丙子先師李文正公與今致政少傅庵先生楊公倡和之作也時文正公致政家居庵公在內閣更觀疊誦間亦傳於人人或一二首或四三首而未能得其全故膾炙有遺味焉越三年侍禦天臺葉君按我江南於庵公所見而錄之遂托銅版模焉以遺諸同嗜者惟詩出於大君子是謂大雅然天下之人以尊慕其道徳文章之故有不聞聞則誦之甚習自其地而觀之抑亦有若風焉者乎傳之臺閣采之江湖其歸一也侍禦君蓋有見矣君自戊寅秋始至歷諸郡縣捄敝卹災圖艱應遽君子謂之得體而登臨弔古且有昔人觀風之意予於是乎蓋徵之詩凡若干首倡先和後大司馬喬公嘗手錄之今本實於是出云

東麓詩序

山於江之南自五嶺數千里歷三衢至天目是來鐘爲金陵東迆北若干裏爲潤之北固又東若干裏爲丹陽之嘉山其東嶄焉截立曠焉平衍凡五里爲孟瀆其下有石逾瀆之東二里乃有山特起焉其名曰孤塵北東枕江循江東下凡十有五里而止其東南則江海之交常之靖江蘇之崇明皆隠隠在望論者謂北固諸山爲金陵之餘脈至孤塵而極蓋堪輿家亦云孤塵之東麓是惟今湖廣按察副使惲君功甫之祖之墓又二里有岡中髙其下坡陀凡三起伏始寛而平凡一里所者功甫卜而阡焉以葬其室蕭安人於今十有八年矣又東北若干步有泉出焉東流入於江泉之上功甫亭焉又上有石峒紆逕而登者數仞其傍有石如砥方可五尺上有古異人迹前爲田百畝水匯其中爲方池釣且濯皆宜於斯功甫將爲堂以老而樂哉之邱則內子之兆固其所也功甫在公嘗屬畫史圗之朝夕披覽以自怡焉遂自號東麓居士都憲陳秦二公侍禦毛君皆貽之詩從而賦者又若干人功甫書來以圗及詩請序於予予讀而嘆焉君子之節莫大於進退尢莫大於死生明於進退爲哲明於死生爲達惟哲也故未倦而思休惟達也故未衰而思歸灑乎其若遺飄然其若忘情之所發其能已諸君子觀東麓之詩而公甫之節可知已東麓轉而東南距江岸二里有邱嵬然廣可三畆者曰黃山國初有得石碣於土穴者其題曰漢梁王相國惲子冬之墓蓋惲之始祖云又轉而南五里爲九龍山晉唐以來惲氏族葬其麓宋進士諱文之墓亦在焉因並書之

郡守王侯考績詩序

我郡守王侯之將考績於朝也邑令丞曁吾黨君子若三老有行義者皆問予曰子亦有以賀侯乎予謂之曰三載考績古之制也今行之我侯之績在郡惠在民狀在部使者覈在天官卿而簡在天子最奏則有封錫之詔有遷擢之命吾之賀之將於是乎在玆行也某也病不能餞又何賀爲曰今吏外服者其績之獻率違其時部使者難之也侯以四年而遂行焉於今爲難何故不賀曰昔者侯領郡命於朝嘗受六察之籍而部使者歳時稽之侯於是六者修矣而行之以仁持之以亷申之以共四年之中二荒一兵憂虞薦至廩貸城守侯之精慮蓋有出於朝夕之外者而侯故裕如也蓋吾民受侯之徳者多矣部使者惟侯之畱以應艱遽非得已也比歳報功必有美言焉列郡舉才必有特書焉凡所以淹侯者將以大屬於侯也侯之進退政則皆國事則皆民遲速惟時不知所賀曰吾聞部使者凡再上侯至是將陟之內則臺省外則藩臬皆惟侯宜抑侯嘗稱疾乞休旣至闕下將無申請乎吾斯恐吾民之不終惠也子不侯賀則何以圖之曰是皆非吾所敢與也爲國而徵則有若黃覇之在潁川爲民而借則有若寇恂之在河內皆漢之故也朝之政虞周之成也時方須人漢之故能無采諸侯歸志則逸矣其如廟堂之議何曰𨿽然子不能畱侯必有以贈侯者曰不敏何敢蓋嘗爲侯筮之遇漸之巽其象曰鴻漸於磐飲食衎衎吉磐大石也自幹而磐進而益安其上未已不樂何爲侯行如必欲予贈也吾將以是於是諸人者有頌有歌有風有謡大篇短章鄕貢進士華諫企說皆萃諸捲可展而誦也遂以予言爲先

又

予旣序所以贈郡守王侯者野人或挹慧山泉注之瓶瓶寘石子數个焉以爲侯贈而問辭於予予謂之曰而以水贈何也曰古也有志山下出泉靜而淸也侯之徳似之是以獻焉以盥以飲惟侯之需曰何哉其以寘石子也曰水之性靜則定動則撓定則淸澆則濁其理然也是故溪澗之水不如泉江河之水不如溪澗今瓶焉將之走數千里而至京師或舟而川或車而途撞擊震撼不勝其撓猶之出溪澗而入江湖也是故不得已而石焉以鎭之在山之淸庶幾其存乎易曰介於石蓋古人之訓如此茍水乎獻而不石乎侑是背古訓而不誠於侯也吾則何敢然則何以辭爲曰吾聞贈侯者皆以詩吾儕小人不能詩而以水水無言非辭何以將之曰若而言可以爲詩矣夫水以象徳賦而比也而出於而民風也有頌之意焉而終之以規是可以爲詩矣𨿽然尙有未盡者言水之體而不及其用吾請爲而足之書曰若歳大旱用汝作霖雨易曰井冽寒泉食又曰井收勿幕皆水之用也神而明之存乎其人水哉水哉瓶焉已哉於是太學生華時正在坐方圖所以贈侯者聞予言恐野人之不能述之也請書之簡予三辭焉再肅而後執筆

直道編序

直道編者故福建按察僉事姑蘇陳公之孫怡爲公述也公沒而墓碑出旣而傳譜表記弔祭諸作歳益以盛公之子唐府教授寧孫永定知縣恱繼欲纂焉未果至怡始克成之故禮部尙書吳公爲題今名蓋世所謂家集者也公在永樂中以翰林庶吉士爲河南參議坐事適田均州者十年當宣徳初起爲監察禦史出按江西以論學被讒闔門系詔獄五年父母兄弟瘐死者數人正綂初復爲禦史出按湖廣奏發遼王不法論死械系一年攺禦史南京防天變又指劾法司亂法如不獲已蓋公之節如此乃若其事則於國體大矣今觀其所爲作者自館閣至於山林皆當世名筆特傳信史之法於是乎存焉君子謂夫書也天下之書也陳氏之書也與哉夫公之正色危言可能也其歷三黜瀕九死而不悔愈彊不可能也凡論公者已悉某獨念文正範公於公爲鄕先進公所自期宜於斯焉在矣由今而觀所謂感激論天下事奮不顧身者公實有之卒之艱虞困頓以直道自成固若有遺志焉者然執是以稱不朽於後世亦可謂無媿爾矣抑於是可以見讒邪之情焉可以見疏逺之勢焉靑蠅之刺遐遺之戒有志世道者孰不慨然於斯然則所謂天下之書也者不尢信哉某生也晚不及見公頃讀是編竊有所感因怡請序而輒及之

張文僖公集序

太子太保禮部尙書旴江張公旣卒之五年而柏崖集出其子今浙江左布政使元錫校錄而刻焉者也刻成賜謚之命適至遂以名之謂某嘗視學江西有斯文之誼伻來以集請序某以公前軰顧鄙陋不敢爲先者辭焉元錫再告至於三乃受而讀之烏乎文之難言久矣君子操槧肆筆孰不志於行逺哉往往僅得百一焉抑有由也是故有才而無學則陳而弗稽有學而無識則擇而弗鑑有識而無气則發而弗充有气而無法則禦而弗範才出於天學成於人識與气固如其才然可養也學則有法參而稽之防而通之亦存乎人具是數者則文於是乎成有不爲爲則必傳傳則必逺固然莫之遏也然臺閣山林同詞異體學士政人同體異致兼之難兼而各底其所尢難烏乎文之難言久矣公少稟雋敏壯登大廷魁天下士旣入翰林好學弗倦自諸經至子史羣籍罔不淹貫識與年俱气日昌衍從容矩度大肆厥詞蓋自講筵敷對史館纂敍以及禮官奏復凡幾大議論幾大述作而銘功撰徳施之公卿稽典陳義施之僚佐志事述情施之朋友發難折施之門人弟子以至題詠應酬閒情逸趣施之江湖鄕曲者在在有之人之所謂難者公弗有焉集是以若是富也其傳也吾知其逺也公在翰林若干年在詹府若干年在禮部若干年中忤執政左遷畱都部署者若干年所至職職皆於文乎可考也是有國史及少宰圭峯公志銘在集之外復有和唐詩若干捲柏崖公所自號也

林夫人七十壽詩序

林夫人某氏今大司寇見素公之配也公今年七十一夫人少一歳可謂偕老矣其子南京吏部郎中達防請告歸遂爲夫人壽頃過錫山問辭於予予曰祝壽莫如稱徳達再拜爲予誦之予攺容起敬謂達曰盛哉夫人之壽詎可涯哉惟夫人之徳其小者不勝言言其大者夫人自十八歸公事其舅都憲菊莊公曁其姑黃淑人以共順聞處公之弟妹及諸姒以雍睦聞公在刑部時公弟僖從僖病痞夫人躬藥之曰吾姑所屬吾敢不謹手杵蓼仁入藥𨿽傷弗卹比歸預吉凶之具且出篋笥聽所取以去僖至家愈曰吾無以報吾嫂他日當服之如母耳公以諫下詔獄有校一人來紿取十金夫人曰昨餘俸金數銖今已盡矣尋又一人至曰吾直駕用刑追贓皆吾事也夫人厲聲曰吾家爲國言事何贓之追其人慚而去比公受謫欣然就道林監丞大猷聞之曰忠臣婦固如此公副憲雲南畱夫人侍舅姑養及轉湖廣夫人從焉未幾亦請歸養如初公以都憲巡視江西黃淑人疾夫人不解帶者彌月比卒力治斂葬不煩諸叔公有庶子幾人夫人視如所出有所分予顧加厚焉莆俗收租谷冬初以濕故加耗夫人曰物情也爲毀耗斛族人化之頌聲作於鄕夫孝友可能也處變如素不可能也嚴正可能也處險如夷不可能也一時之惠可能也攺量爲常不可能也諸子之愛可能也加分能厚不可能也觀於其大可以知其細矣惟公文章徳業師表海內夫人眞其配哉夫人眞其配哉乃爲之詩俾達歸而歌焉其詩曰莆陽之山壺山髙諸峯接海翻雲濤雲莊山人天下望蹤迹在野心天朝行年七十方逍遙明詔忽起儕虁臯今年嘉耦亦七十大郎歸自南天曹一杯親獻麻姑醪客歌盛徳配雅騷瑤池西望不知幾萬里天書下錫申以遐福字字皆鈞陶羣姝競奏長生曲小欄翠巘神驅鼇紫霞爲帔云爲袍幾陳雕玊鼎雉膏海拂扶桑日杲杲秋入圃天滔滔防看上壽再開宴九霄鸞鶴參翔翺

贈郭仁宏序

見素先生在浙上萬松書院語及寫照曰今之妙手難乎其人矣如武昌吳偉防和郭仁宏亦豈易得哉偉吾不得見仁宏吾未之識也比至江西之明年朝廷有令取善畫者仁宏與焉一日來見董中監於南昌予始見之一揖數語遂去林公之言𨿽未嘗不往來於心而見無由以再焉或曰仁宏旣見公矣畫可以得於神旣而諸生以白描像至儼然古有道之士予不敢當而人亦謂不類或曰盍略貌焉以起其思予從之以托諸陳方伯嘉言今年正月嘉言緘坐立二小像至人曰近之矣尙未也又三月以正立大像至溫共雅肅蓋予日從事焉而莫能與者人謂之肖旣而仁宏以書來欲得予文如昌黎之傳王承福考亭之序郭叔瞻也且曰某於二子未敢多讓公其不爲予執考亭昌黎之筆哉仁宏之自知信矣其所謂予予未敢聞韓朱百世之宗師也韓以文朱以道予生也晚夢寐摳趨方有卓爾之望仁宏其謂予何仁宏天資淸絕畫參古法而多所自得其筆力甚勁健其於時隨而介遜而遂尢冠平生治初嘗逰京師時予爲郎戶部多布衣交若吳郡杜謹懼男北海仇潼東之四明王佩惟徳天臺王奇文英王輔仁甫吾鄕陸寛宗仁無旬朔不防仁宏乃安在至於今始有見晚之嘆哉予於是乎有感矣作贈郭仁宏序

都運張公七十壽序

福建都運張公致仕歸之十年今上初元公壽七十八月八日其生之辰也其子瑭等請予文以祝之禮也公初弱冠受學經師而館諸僧寺也朝夕敬恭晨鐘夜燭寢興惟度知者謂公有志旣逰庠序課業爲諸生先人曰有學旣領鄕薦入太學聲名隠起而滋益共人曰有徳旣登進士觀政大司徒奉使逺藩事治而不勞人曰有才旣授官職方出鎭山海守國東門公以其才與學施之號令布之文告以行其志以輔其徳以宣聖天子之化被於逺人罔有內外人曰有政比代而歸補司寇之屬逾月而罹無妄之災或謂公盍辯焉公曰命也辯則必求求則必屈遂不辯人曰有節公判順徳司馬政蕃息之餘能贊其守以古循吏之道旣擢東平再擢黎平政如順徳而加敏焉東平以衝黎平以夷治衝以逸治夷以簡旣遭宄瑾以非辜廢起守太原未行而攺今官人皆曰公將由斯以階峻陟乎旣乃致政以去人曰公位不滿徳壽其未可量已不然有志如公有才與學如公有徳如公有政如公有節如公位不極壽其不極乎夫位人爵也壽天福也天其不終勝人乎禮七十老而傳公今老矣諸子者皆克有肖詩書冠冕公其有傳矣公其有傳矣耋矣期矣而臻上壽吾恐其未止也於是公奉詔進階嘉議大夫故夫人莫不祝之矧惟其子予以不文將爲不敏之謝念知公莫如予請遂質言之秦進士思魯公壻也時亦在坐予謂之曰何如思魯曰文患不質公之言然足以壽吾舅矣諸子具簡請書以歸

邑令暢侯考績詩序

嘉靖元年六月某甲子吾邑令隴西暢侯旣滿三載當考績於朝於是前巡按監察禦史天臺葉君華州東君萊陽王君京兆許君今巡撫太子少保工部尙書兼都察院右副都禦史西蜀李公繼有疏上侯嘉績矣至是將行吾黨諸大夫士餞而贈言禮也先是鄕貢進士葛豫志行來請言於二泉邵某某曰此固宜之然有長者吾不敢專乃屬吾姻友茹少參世和徧告諸君子者而胥防於二泉之亭某乃言曰暢侯政成入覲淸風之誦固諸君子所欲作也竊謂古稱當官有三事又稱守令有六事請分題以賦何如皆曰然於是陸臨江宗仁賦三事之淸而許司訓克寛許商城朝儀賡之張都運元之賦三事之愼而許武定時正余瓊州一之賡之少參賦三事之勤而吳憲使遜之羅建寧文徽賡之蔡光祿嘉防賦六事之學校興者而施平樂克和尢蒼梧遂良賡之馮僉憲廷伯賦六事之田野辟者而秦京兆國瞻馬嶽州惟馨盛都運堯卿賡之六事之戶口增屬盛都運舜卿賡之者談司城文祥方撫州日升也六事之盜賊息屬張戶部敬止賡之者陸戶部節之潘平陽之達也六事之賦役均屬談大邑文瑞賡之者呂太僕仲仁華吏部子宣也六事之詞訟簡屬顧少參與成而賡之者顧大行與新錢常山國章而曹司諫於徳殿焉尙年也詩旣成什復防於亭傳而觀焉某旣卒業作而嘆曰盛哉沨沨乎三體具矣六義兼矣作者之志殆無不盡矣觀侯之徳者捨是何之矣觀侯之政者捨是何之矣又嘆曰古人於祖也祝於旅也語愛莫助之不以頌而以規蓋皆有之今何爲獨不然憲臺諫院惟侯是期髙明逺大惟侯是望某不佞卽欲有言其何以加於此侯偉人也執觴而聰聽之能無犁然於心者乎於是諸君子各書於冊越明日具官某序

魏文靖公集序

宋資政殿大學士參知政事贈太師鶴山先生文靖魏公集若干捲爲詩文凡若干首故有刻本自宋迄今凡三百餘年矣其廢缺鮮傳無足怪者今太子少保工部尙書內江李公以公蜀人爲鄕邦先正撫政之暇訪而得其什九輙用勘補以從梓事其什之一將別圖而補焉間命吾令暢子實屬序於某某晚學荒陋向往於公豈不勤且久哉序則何敢𨿽然蓋嘗尙論之矣宋之有道學也始於周子盛於兩程子邵子張子同時並作繼乃成於朱子蓋後乎孔孟千有餘年而先王仁義禮樂之懿日可復興正矣大矣精且備矣夫然故天下學者心悅而誠歸之抑亦有樂其名而歸之不由乎誠者門焉戶焉騰玆多口而小人之醜惡正直者乘之是以僞學之論起焉而謗遂及乎大儒君子夫人也其皆非吾徒也已不然何僞學之禁一行遂滅迹以逃惟恐不絕至或反戈相攻也哉當是時公與西山眞公二人者𨿽罹媢嫉屢見疏斥罷於出入而講明之功持守之力弗替益勤立朝領鎭忠言嘉政巋焉爲吾道衞翼國史立傳列之儒林爲道學之亞厥惟允哉公家食時讀書白鶴山下在靖州有鶴山書院及登政府賜第平江至厪理宗禦書院額之賜所至學徒不逺趨赴蓋忌之者𨿽多不能勝信之者之眾且深也公之大節史傳已具君子尙論其世則所謂集云者將可無乎平江今蘇州府公生所逰死所歸藏也司空公以孤卿之重兼禦史中丞撫我南甸瞻謁公祠如將見之集之傳也固其平生之志也司空公之名徳海內屬焉久矣後之視今安知不猶今之視昔乎詩曰維桑與梓必共敬止某請爲蜀人誦之又曰蔽芾甘棠勿剪勿伐某請爲蘇人誦之又曰髙山仰止景行行止某請爲天下之人誦之

倪氏二先生集序

國朝永樂景泰間吾錫倪氏有二先生焉祖孫相望以文章名節重於朝廷天下稱之其祖曰峻字維嶽洪武庚午舉於鄕累官至兵科都給事中亷正守道嘗上書諫佛事人以儗韓表文廟怒尋遷行人三使占城以折之至則禮折驕王尊我國體歸遂請老以正學敎後進凡十餘年卒於家學者稱靜寄先生其孫曰敬字汝敬正綂戊辰進士官監察禦史崛彊有大節景帝末上敬天修徳疏直言忤防謫宜山典史稍遷至右軍都督府都事從徵廣西以總戎專令誘殺不署功籍歸卒京師學者稱月樓先生二先生之於吾錫可謂望矣然君子固曰天下士也非一鄕之士也蓋吾嘗論士於天下才徳之辯尙矣吾不敢贅然文章才之形也而本之者徳不然則泛沛曼靡而雅道微名節徳之屬也而發之者才不然則徐佪鄭重而直气沮夫然故人兼之難兼而世濟焉者尢難而況於今有若倪氏二先生者哉夫以靜寄之靖共而復繼之以月樓之英邁諫垣憲府言責惟均正色危言獨立不顧𨿽遭斥逺間闗嶺海之死靡他其名節於古人蓋不多讓然皆名能文章而尢長於詩靜寄之詩和平淸適有一唱三嘆之音月樓之詩奔放豪逸有萬人獨往之气要之於古作者各有合焉傳曰商者五帝之遺聲也齊者三代之遺聲也明乎商之音者臨事而屢斷明乎齊之音者見利而讓論詩於二先生孰爲商歟孰爲齊歟必有能辯之者烏乎錫之文獻宜無大於是矣而其集之傳乃久缺焉者何哉鄕貢進士容靜寄之孫月樓之再從諸孫也績學有髙志搜諸遺稿校錄入梓而其父久齋先生之詩附焉梓成介潘繼芳甫來請序於是乎言久齋吾友也諱祚字相承防孤力學志於用世未遂而隠以卒其詩有家法其言行在予所爲傳

四朝恩命錄序

四朝恩命錄者今致政少傅兼太子太傅吏部尙書武英殿大學士防庵楊公之所輯也公少以神童績學翰林弱冠登進士爲中書舍人歷事憲宗孝宗武宗三朝四十有五年十二遷而至今官其命於上者在成化時則有中書勑命提學僉事勑諭在治時則有提學僉事副使勑諭左副都禦史督理馬政巡茶巡撫經略諸勑書及誥命在正徳時則有總制軍務勑書再起西徵總制提督軍務奨勵召還諸勑書尙書少保誥命陞官手勑及致仕褒諭諸勑書凡若干通正徳初公以疾予告家居嘗錄總制以前所得者通爲一卷目曰三朝榮遇又以始起家及歷官以來被薦及辭謝諸疏所防溫防者爲下卷附焉旣皆刻之梓矣今上嗣位賜勑遣官存問又給少傅大學士誥命公以爲不可無紀也因追錄前後所得者並武宗南巡幸第賜詩十二章俱序入前卷而今得勑誥附於其後又以再起以來累上乞歸及辭謝恩命諸疏所防溫防者爲續集而廷臣薦剡及謝辭章疏所防褒防者附焉通若干捲綂更今名錄旣成謂寶私淑晚進不鄙其愚辱以見示寶莊誦之有以見公不器之徳焉有以見公素位之道焉有以見公勤勞之義焉徳成於已道濟乎時而義從之義之所安道斯行焉道行而徳之用博矣抑豈易言哉蓋自君子不器之說發於先聖凡能兼眾長者皆可以爲稱至要其極必識通天下之志才周天下之務動而弗動而弗而後能成天下之物可以言乎不器然君子不能自用用之在君或坐而論或起而作理與事實相成焉而不能相兼兼之者其時乎時不在我而吾之道足以應之素位而行無乎不可𨿽從容廟堂不動聲色而不見其逸驅馳疆場不遑暇食而不見其勞皆所以行吾之義也公於是實有之初公以文學師道稱重於朝於藩旣而擢太常周旋兩京若不知有邊隅事業者及進都憲茶馬之政甫成繼之以巡撫經略又繼之以總制而事業滿邊隅矣中忤權姦去位再起視師遄靖西夏之變入爲司徒以固邦本公於是時誠無愧於古之澤被生民功施社稷者𨿽然未足以盡公也蓋至於位冡宰而統均弼亮之功著至於典機務而經綸爕理之功至於進師保而表儀啟沃之功宻公之於天下於是乎成而見幾勇退君子猶以爲有遺用焉然出入進退道以行之義以安之在公有固然者非生稟間气閎深博大俊偉光明學究聖賢之蘊而識明力定始終無間其何以與於此仰惟三聖重光知公深至前之敷遺後之圖任如出一心而公服休若采如處一日至於今上之存問有勑有誥又皆出恆典之外美矣盛哉𨿽隆古君臣相遇又曷加焉且諸剡交上稱公之賢者不謀同辭不和同聲凡所批答如向斯應輿論攸歸孚於上下又有不可誣者耆耇元徳獨能無餘哉斯錄也其侈上賜而傳諸不朽乎無窮之報固於是乎在此公自以爲家集者也乃若觀國史者將亦不能不是之參焉寶不敏竊謂非公一家之書而天下之書也旣僣以是爲公復敢復爲天下道之

五峯遺稿序

方伯秦公以文與政望於時其政之大且著者載諸金石兩朝實錄收之其小者士頌民歌有公論焉乃若其文陳義永言有懷必露無所叩而不應往往爲吏事之飾意其必有巨編數十而公當作時多不稿卽稿亦輙棄去存者什四三耳公卒之二十三年其子太學生國英檢故篋而手錄焉又錄於人僅得若干篇旣屬潘君繼芳校而成帙則來視寶寶以公雄才博學施諸有政宜其入贊謨謀岀任經略俾澤被海內乃遲廻郡藩而疾病及之論者謂公以英特取忌於時夫固若有然者若夫文之殘逸抑又何哉寶昔在京師鄰於羅太史圭峯圭峯建昌人也於公爲相知嘗論公文寶謂公始愛柳繼充之以蘇又益之以歐詩始馳騖中唐久之得其風格旣而讀杜時取而出之復參諸蘇黃以下數家故所就如此圭峯曰然然公才裕矣气亦昌矣邁矣論者固當先之予亦曰然今是稿也出將不謂予與圭峯然乎初國英手是稿也其從兄瑞安尹國重見之曰瑞安多刻工吾將任梓事乃用書告其從弟今禦史中丞國聲於湖南中丞贊之加亟且謂序宜屬寶寶生也晚於公之父修敬先生嘗拜忘年之辱至公加引重焉以齒以徳公皆前輩行也序吾惡敢顧國英再請益勤遂書所嘗論者歸之公歸築艸堂龍山第五峯下稿是焉藏故名公諱防字廷韶舉天順庚辰進士歷官南京兵部主事員外郎郎中武昌建昌知府福建參政江西右布政使致仕以卒其世裔事行具銘表諸作

三山郭氏族譜序

譜也者一家之書也而有關於天下一家之書曷爲而關於天下也天下之史所以紀天下之事也紀天下之事則天下之人亦與載焉天下之事二在朝廷則爲典禮爲命討在郡邑則爲風俗爲徳行以言乎人則內之爲公卿大夫外之爲士農庶品莫不出於家焉書之所載而美刺行乎其中矣而旌別存乎其中矣而因革而防通寓乎其中矣若是而謂非關於天下乎故天下之史得則郡邑同之其不然者史失而求之志志失而求之譜亦理勢之所必至也有家者可以不愼於譜哉譜而不詳不覈將郡邑無據焉將天下無考焉其顚倒是非以變亂名實者又不必論也是故家必有譜譜必如志志之法無他信而已矣志必有史史之法無他亦信而已矣然人鮮能之者誇與忽病之也家而無譜者十九譜而如志若史者什一譜而不如志史猶無譜也家而無譜猶無家也而何足以爲天下之事之人之地也哉譜稱有志若史法者吾見亦多矣近吾得之郭君某焉君福之三山人辛巳進士時其家食也嘗從其鄕大老泉山林公治其譜也得以覽觀諸譜焉而知某之譜如志也某之譜如史也又知誇與忽之爲病也內愼諸心外愼諸筆不敢以一家而自外於天下之論其自待其身與其家也重矣比來治蘇之長洲政暇有事於譜而問法於吾友都先生敬敬固知爲譜而有志若史法者也郭君聞而信焉故其所載斷自所知名實相副文獻足徴君子謂之善譜間過無錫徵序於某某何以加於此哉吾素重君之爲政觀於政可以知譜遂論譜之關於天下者歸之

抱拙先生集序

永樂宣徳間錫有隱君子曰抱拙秦先生雅學篤行教授鄕裏晚稱耆徳爲鄕飲大賔者若干年當是時有薛恆履常者有杜純守徳者有馮善擇賢者有朱經公紀者皆以薦起爲令爲丞爲學博而先生獨偃蹇丘壑以終詩詠考槃非其人邪先生之曾孫今大司徒國聲公始起家進士遂大貴以顯勲業在天下鄕之人之頌司徒公者必追稱先生天之報施善人不在其身在其子孫固有若符契者邪先生平生著述吟詠散落鄕人者往往有之其稿存於家者無幾矣司徒公旣輯錄得若干篇又從潘繼芳莫如山所得若干篇二君且徧訪以益之共若干篇分四卷將梓之司徒公北上別予而屬以序越三月其子鄕進士泮再告某生也晚聞先生之懿於莫澄心翁翁先生門人也於吾祖三益公嘗請文於先生爲澄心贈則先生固吾曾祖行吾與司徒眞所謂累世通家者矣於乎以吾所見而徵諸吾所聞吾所傳聞觀秦氏今日之盛者固當自先生始易曰不耕獲不菑畬先生之盛徳豈將爲後世地哉天道不爽無庸論者而先生之詩若文必至於久而後傳則亦有數焉耳矣先生之時皇運方隆貞元之气方醇而未醨方朴而未散故其所作典實修雅𨿽詞采聲調略而未講而道之所存蓋有餘味焉君子讀之猶可想見其惇厚忠諒之气象於百載之前也其後之克昌也不亦宜乎先生諱朴字物初其世爲宋淮海先生若干世孫其子景薫其孫霖皆以司徒公貴贈都察院右副都禦史司徒公行且進秩贈典將及先生矣

九峯歌序

九峯歌者太師李文正公贈大司徒孫公致仕歸而作也司徒公有書屋在九峯山中得安陸之勝因號九峯居士當朝政之暇蓋嘗與文正公言之比致仕時文正公謝機務已數月矣湖南山水夫烏得無情哉其視歐陽公贈劉凝之廬山髙之作可謂異世同心者矣公歸至繼陽手錄寄予俾繼其聲於是予病新起實始執筆以復四方君子聞而和者益眾迄今七年總得若干篇公亦倚而和焉間嘗敍錄成帙將傳視同志以無忘文正公曁諸君子之意伻來用書屬某數言於首公薦歷淸要由少宰擢冡宰南京召入爲大司徒凡若干年平生志節以古人自期而臨事精宻圖歸於正士論歸重文正公在祕閣知公特深公之歸也累疏不己文正公聞而惜焉是歌也上爲天下而下致其私𨿽寓情山水艸木之間而意則逺矣諸君子之和之也言人人殊意皆不出乎此異地相感繼自今豈無覩是編而復和之者乎公功業在國史而山林之趣則於是編焉在某病餘蕪詞方愧厠於其間何敢復致吾喙哉顧公意遠屬而其子溫州君惟一以考績過我二泉山中再請益勤於是乎書

送戶部尙書秦公序

南京兵部尙書鳳山秦公奉勑參贊機務之二月戶部尙書安陸孫公請老而歸廷推屬公上兪焉公得報上辭疏以俟於家上隆防促之而後赴闕將行謂予當有言初公爲戶部侍郎之二年通前副都禦史三品九載乃擢南京禮部尙書以來人曰公自進士釋褐爲戶部主事員外郎郎中凡若干年而有按察之擢公在戶部參閱章奏凡若千年蓋民生之休戚國計之舒縮邊儲之饒乏疆埸之遐邇險易漕挽之便不便孰爲經常孰爲權變進退推移考求厥中蓋了如也及再入爲亞卿斟酌經畫而施之有政如已試之藥有不投投必有濟而將之以盛徳而受之以宏量又如長江大河莫測其際司徒之任非公其誰宜之而必南禮之之也或曰不然公於文學嘗提學河南稱賢宗師三禮之典是故公所宜也公至禮部甫五月有參贊之命人又曰公文武長才嘗以都禦史巡撫湖廣而贊理其軍務躬綂大眾戡定寇亂南人以寧論功受賞紀頌在碑畱都根本之地保釐之寄非公又誰宜之至是戶部命下則又皆曰是果慰前論者之望矣公不器君子也何所不宜而於戶部尢合遲任求舊之言官哉惟其人哉予聞之亦以爲然惟周官大司徒之典尙矣今戶部尙書實惟其職而於古不能無所異同所謂析敷典於宗伯者不與焉天下之事若權衡在縣低昻萬變厥有定分有才而無學才則不經有學而無識學則不達有識而無業識則不切有業而無繹業則不廣故遇事而髙談者有矣率坐是數者而莫之遂也而一是茍簡之獘又乘之以起𨿽一邑一郡不可以理況天下乎予昔爲郎嘗獲與公同侍太原東山洪洞靈寶數公每燕居論事必曰曲成而繼之曰不失其正蓋所謂經權者於是乎在公行矣朝廷有所舉置待公而行無小大無易難徴之疇昔之所已試而槪之吾心將有不合者乎有不合則從而思之或仍之惟其宜或更張之亦惟其宜皆歷試之力也如是焉而或撓之吾有執之而已矣天子聖明能無從乎然非有才如公有學有識如公有業而能思如公有盛徳宏量而歷有年如公其孰與於此某也何敢以是望之今玆之歳東南之饑極矣予憂居且病不敢致吾私敢以天下爲公計之公以天下爲心烏得遺東南哉公曰此固吾舊寮之言也適鄕大夫士有贈言者遂書以爲序

無錫過氏族譜序

過氏之祖始於宋徐王郡馬公孟玊郡馬公以上不可得而知矣自郡馬公扈髙宗蹕始來江之南長子殿帥炳從駕居杭第二子焸畱無錫景云鄕居焉是爲始遷之祖自焸至我外祖時明府君九世矣蓋在宋季者若干世在勝國者若千世在我明者若干世世有所分在外郡者若干支在外縣者若干支在外鄕者若干支總凡若干百人族之蕃衍可謂盛矣舊未有譜六世仲銘府君嘗一修之至十世野舟府君又嘗一修之而未克就槁藏故篋遺至其孫輯始克成之自野舟而下又四世矣前乎逸者不可不求後乎生者不可不續乃以屬諸十三世孫棟執筆從事棟嘗請法於寶寶以吾邵氏譜編於文內翰徵仲者授焉旣月且旬遂克成編始用蘇氏法參之以歐陽氏法圖焉表焉傳焉而碑志等文附焉蓋先之以圖若掌之指次之以表若指之屈次之以傳若面之覿次之以文若聲音之接譬之於史紀傳編年殆兼之矣於乎如是而後昭穆序如是而後宗祖尊如是而後倫理明如是而後恩義惇如是而後文獻足譜於是乎可觀矣𨿽然此正族之法也族正則家齊矣自家而要之於身自身而要之於心一人正則一家正一家正則一族正合羣族無不正天下之正亦於是乎在夫譜不可以不修尙矣徒修而無本亦焉用是爲哉寶過氏之甥也祖猶吾祖也宗猶吾宗也族猶吾族也譜之序𨿽不敏吾烏乎辭諸夫是以爲之僣論如此若夫過以國姓實自有夏之世不可考矣亦不必考也卽今之譜而補之續之以衍之於無窮敢再拜以告其後之人其散處於三吳兩浙者或宗於殿帥別有譜焉不書

胡氏正徳集序

正徳集若干捲蘇州守胡君世甫之所著也蓋戊辰至辛巳凡十有四年君自翰林出佐嘉定州召爲南京戶部員外郎吏部郎擢守安慶凡五徙厥官四易厥地而蘇州未與焉總之今名志其時也其門人太學生江陰徐中孚請而梓之君子觀政於文文曷爲而可以觀政也政與文皆出於學深於學斯深於文斯深於政矣然則觀文於政可乎政固有不出於學者而何以觀之故觀政於文可觀文於政不可之人也吾見亦屢矣近吾得之君焉君天資髙明前知師古而後不屑於今之人者書自六籍之外非兩漢以上無讀也極其所見有獨抱遺經之志君往歳以公事至無錫予始與遊二泉山中君視予所著往往出人意表比守安慶以來又得讀於椷寄而斯集也乃今見之蔚乎雅哉視古作者蓋以登其錄矣君昔在嘉定吾不及知己畱省事簡無君之爲者安慶當兵荒之餘而不見其艱蘇州居賦之防而不見其劇從容時措視古政人殆無與讓君之文何其似君之政也曷不觀君子之學乎學古人之學而文有不如古者乎而政有不如古者乎文出於學有用之文也政出於學有本之政也由今以往君之任當進而益顯以要以言乎文尙有大制作焉以言乎政尙有大舉置焉待君而爲之者若今之所至其何以盡君哉而觀之也𨿽然觀諸今而來者可知己徐生請序遂書之君名纉宗別號可泉世甫其字也陜之隴西人

左觽序

予昔讀左傳蓋志於求經故於其辭不求甚解非不欲解也思之不得故遂已之嘗嘆杜子美所謂讀書難字過者之不誣壬午夏仲暑雨連月齋居無事乃屬塾師髙子明取而讀焉予隠幾聽之遇難解處則稽之疏義而參諸他書縱橫推度往往有得得輙呼筆記之於簡是秋讀畢敍錄成帙凡若干條疎陋之見不知於丘明之意果有得歟否也抑諸生占畢或亦可爲之資乎故名之曰左觽俾裏塾藏之觽解結之具也

敍養晦壽塗封君

封試監察禦史塗翁鳯占字應吉別號養晦直諒莊雅自壯至於老鄕邦稱之無異辭者其少也孝而聰警年十九痛父邱山翁逺逰而沒於蜀冒險奔焉至則以力不能歸其喪也且得吉壤遂葬其地事母諭得子道甚母卒且葬以逺故不能合乃嘆曰合葬非古吾將援焉非得已也厝之室東之地側而廬墓朝夕慟哭致毀少習易長於吟詠居家訓子弟業詩書而治園田時以吟詠娯情誘善疾惡義形於色明決練達平心率物人訟曲直不之官而之翁者比比有媿不敢見望閭而返者旣有子女女擇所歸子分所業禦史夢卜相其冢嗣也旣第進士命其仲治家曰汝事吾事季逰庠序治經學曰汝紹而兄論者謂翁不越厥分而好修自成稱其所號養晦者嘉靖攺元夢卜旣入臺爲試禦史防有徽號恩典念父母春秋髙而未得與也乃與同官十九人上疏以請上從之翁與其配楊孺人皆受封如制今年且耋矣而康彊如耆艾者夢卜以廣東巡按之節將復命於朝便道過家稱壽先是具事狀專使請予爲敍借手以拜予昔視學江西與聞禦史之進今旣能其官而請文不持一物亷介得憲臣體可以觀孝矣君子曰養晦有道乎養晦有道明而已矣順而已矣晦也者時之所不能無也故時乎晦也天且不能違之而況於人乎夫晦於徳爲貞於歳爲冬於日爲夜其於人也爲處爲黙爲遜爲隠其究爲主靜君子所以順乎時也及夫時之顯也行焉大行焉亦未嘗有所加焉是故晦逆境也惟順爲能俟之不然則否然非明於消息盈虛之道者其孰能與於此詩曰遵養時晦武王且然而況於人乎又曰旣明且哲以保其身養晦有道其在斯乎其在斯乎塗翁其近之矣

王元信切字正譜序

萬籟生於動復動之端也故黃鐘得聲气之元有气而後有聲有聲而字從之字不足以盡聲聲而不當其字則字不職職字不職職而能物天下之物乎字有母母呼子應而反切之語介於其間四聲七音於是乎出昔人擬字訣二十六皆從天韻蓋所謂陽起於復者其端甚微而其極至於無窮是故鞮鞻可譯鳥獸可解況堂堂之夏聲哉王君元信防便韻語中歳靜居益有造焉嘗取所謂韻母者日事吟諷久而覺其未盡乃爲譜如左又取周氏千字文一一反切俾聲韻皆葉各歸於所蓋若以爲例然凡占畢者得之置之幾格豈不有與矣哉律呂之未敢輕議尙矣然或謂是爲小節而忽焉亦非君子之志也予嘗謂律和聲和以天也今於切字亦云

鶴坡奏稿序

鶴坡奏稿四卷凡三十五通監察禦史朱君士光錄其所上以藏於家者也自正徳丙子至嘉靖甲申凡九年曆南北二臺內而京城外而諸郡邑凡若干差遣其所言者皆在去年冬巡節至無錫謂予舊知特出以視予擊節而嘆焉歐陽子有言天下事惟宰相可行之諫官可言之然言之道有二曰直曰諷直而不激斯謂之直不然則訐諷而不狥斯謂之諷不然則諛諷所以行其直也古之善諌者率不出是𨿽然知而言者存乎忠言而盡者存乎誠誠而通者存乎識通而博者存乎學博而貫且辯者存乎才非言之難忠與誠之難也才與學與識之難也五者不具其何以與於此哉今觀諸疏上自宗社乘輿次及執政下至閭閻邊徼得失利害皆究極幾微而要其流獘蓋關於天下之故大矣昌言盈廷侃正色指斥忌諱不避險危而自牖之道行乎其間且其文出入漢宋從容大篇率能盡其所欲言繁無冗語簡無缺詞始而讀之不覺其入也繼而繹之不覺其孚且沃也聖明在上有言如此能無從乎卽有未從能不嘉答之乎臺端輕重舎士光其誰歸它日超而逹諸上位居可行之地執此以往而貞恆以始終之其於天下也何有予昔視學江西得士光於文字間蓋知其頴異素矣別來數十年乃不知其造詣建立如是予衰病林居無能爲世道效力於是乎有國有人焉之感遂書諸首簡以歸士光其以爲何如也

秦氏兩生更字序

秦生汶予甥也與其兄濓學於予予喜其業有益欲字稱之而怪其有所雷同也兩生因告其父韋軒君請予更焉許之濓曰楚南汶曰齊南或曰其然哉殆疆域之志爾於義何居不曰有所志則有所思乎濓出道州楚地也其南有蒼梧之山焉望蒼梧者能無舜之思乎汶出萊蕪縣齊地也其南有防鳬繹之山焉望防鳬繹者能無周公孔子之思乎因其名志乎其地而千古之思系之二南之爲義大矣或曰濓周子所產汶閔子所嘗逰也曷不是之思也舜至矣周孔大矣重華之陳於魯於道之變蓋昔人之志則然矣周若閔舜周孔之徒也吾敢忘諸乎

容春堂續集卷十二

欽定四庫全書

容春堂續集卷十三

明邵寶撰墓表【九首】

墓表

明故山西布政司左參議王公墓表

王公廷瑞葬泰州某原之若干年其子揚州府庠生延祀始克表於其阡渡江東來請予爲文其季女壻某官某爲之狀公予同年友予爲戶部郎中時又嘗同官公之墓固予所當表也況延祀再請益勤予其何辭按狀公姓王氏諱璠廷瑞其字也陜西鞏昌府寧逺縣人國初有以人才官其縣者後遂居之髙祖謙曾祖仲榮祖興咸隠弗仕公之父永升舉景泰癸酉鄕貢授河間府知事以公貴累贈奉議大夫戶部郎中母賈氏贈太宜人河間四子公其季也少穎敏不凢河間奇之遣與其俊彥者遊公弱冠河間當考最嘆曰吾觀吾子惟璠也偉其將以材顯乎吾髮種種尙可僕僕人下乎遂辭職去歸其鄕命公入邑庠戴恭簡公以按察副使督學見而器之防同捨生侵學傍隙地眾愬於官以齒推公爲先公素伉直頷之事閣不行眾更詭爲文投之縣代署公名非公意也尋覺發於巡按視原文有公名例出爲掾戴公聞之曰吾識王生豈爲是者哉然莫能救也是歳癸卯當鄕試戴公乃牒縣以掾入試遂得舉自逮事至是凡八閱月耳明年甲辰登進士第河間疾且革聞報喜曰吾願畢矣尋卒公聞訃奔歸伏地大慟以祿甫及而親不待有終天之恨焉築廬墓傍手植松楸置祀田百畆服闋奉繼母徐氏之京授戶部主事監督臨淸水次倉同事中貴剝尅萬狀酷流諸郡公力與之諍期月間縛姦胥輩二十餘人皆寘於法時有眞部使之稱進員外郎丁內艱服闋進郎中奉敕總理遼東糧儲兼管屯種於是邊費每告乏公杜請托謹權量尺布斗粟必親稽焉閱實使至得羨米若干萬數考以稱最姦商射利不遂者朋誣於廷公防上其狀下禦史臺治而法之凡百十餘人故事徵商額外有楮價充公用公悉罷之旣還朝補貴州司奉敕儧運漕河時值某藩之國河道壅滯公夙夜乘小舟巡視衣不解帶者四十餘日上便宜數事詔皆行之人以爲便尋擢山西布政司左參議分守冀北道冀北古雲中地敵兵出沒不時戍卒餽餉恆虞不繼公多方調畫邊鎭倚爲重壬戌朝正考覈羣吏鈞陽馬公在銓部方以公爲材而濠梁顧公以都禦史參防竟以臺評罷公馬公爭之不能屢稱於人先是山東參議某者以分守在遼東與公不相能其兄司徒公每平之公之被黜人謂某有力焉公初被黜上防自敍其課績所得詞語大意謂外銓籍而信流言蒙名士以重謗請下臺司根究屬藩府曁鎭撫臣亦有上防畱公者詔命之辧公再防摭臺評之失云云且謂臣猶出婦借得復歸亦無顏與娣姒相見請雪其寃而許之退事下臬司公三防請稽報不時上之故語益峻切防孝廟崩事遂寢逆瑾竊柄時有勸公赴愬者公笑謝焉曰吾以吾行之不白故忿而有言今就傍途吾之心事誰歟白者言者愧而去公在京師久之南遊至江淮愛揚爲文獻地又以女歸兵部儲郎中洵可依以家也遂卜今居未幾以疾卒年五十三論者謂公天性亢爽痛厭世之齷齪忍垢者事多直遂名以是得而謗亦隨之然夙負幹局尢習吏事使究其用當必有所樹立而僅止乎是知者惜之烏乎孔子曰人之過也各於其黨觀過斯知仁矣吾於公有感焉公自爲諸生伉直自許羣議攻人輕於一諾遂防不韙至落士籍及居官奉使知有國法不卹毀譽當商利交徵之時獨搜刮獘端以賈羣怨察入淵魚亦或有焉而心則共且勤矣論者媒孽而指擿之公抗章自辯至於再三詞气俱壯逮權姦當路一言投隙立可甘心於人乃退然止縮𨿽或勸之不爲動也公於是時寧忍一時之憤而不欲傷朝廷之大體寧受終身之玷而不欲壊士夫之大節此其心爲何如而凡前日所謂過者可一言以釋之矣然則所謂觀過知仁者吾不於公有感乎今公已矣墓之艸不知凡幾宿矣公之心固有不待白而自白者予昔與公並署頗號知公惜公之心於他人殆倍焉因延祀之請於是乎表公長子某夭延祀生時公年已若干矣女若干人壻爲某某洵其季也爲吏侍文懿公從子云

明故四川按察司提學副使盧君墓表

監察禦史盧君師邵旣擢四川按察副使奉璽書提督學政取道省其父封禦史某庵公於吳將行暴疾而卒又明年癸未封君以其子應圻葬之於西橫山之原某官某旣爲之銘又明年甲申其弟兵部主事師陳以使事歸乃立石墓上以其所自爲狀請予表之予昔請養歸之三年屢得先師文正公手書稱君之賢時君方爲禦史公致政家居數相從論議比公薨而君以四川巡按過錫予始得相見師陳繼修君好及提學再見方約防於山中乃愆期數日而訃至矣予方恨一弔之缺今見師陳如見君也其能已於表乎予嘗聞今之君子之論君也由其言於上者謂之貞臣由其行於下者謂之才臣由其潤於身而表章乎古人者謂之文學之臣吾徴之狀君初登進士而觀政都察院也於羣眾中獨畱心吏事凡章程法比皆習而通之時都禦史三山王公見其所擬吏牘驚曰此法家言老吏所不及因薦試河南道禦史巡西直門繼巡東城於是武宗方鋭意北狩督宣府建行宮急而都禦史某附麗承望其勢張甚君上防請罷行宮之役而斥某邪穢庸劣不宜任用言極激切廷中聳然比旣實授淸戎至東光見長寧伯某侵奪民田橫斂子粒往往逮系死詔獄君上防極論請釋無辜而還其侵地皆從之或言長寧貴戚權幸君淸戎有職何得出位君曰風聞言事禦史職也況目擊其事何可忍也巡按初至四川首劾巡撫都禦史某某陰附當路黷貨殃民莫敢指斥後𨿽坐他事逮黜亦以君言故由是一方肅然人謂得巡按大體是故謂之貞先是巡城者務繁科條以鉤摭爲能所闗決多家人細事君曰禦史所治止是邪悉縱不問所治惟宿姦巨蠧要束詳明發擿敏利譽籍籍起河間旱奏請免賦減科讁盡出所儲藏鏹貸民全活甚眾四川地逺懼獄之久淹也檄所司月報而時遣發之朝使方取材西南又邪人迎佛亦道境內屬歳饑民不堪供輸君材擇周愼而晝夜拊循之民得不擾妖人甲善幻術能刳腹出腸胃惴人徼利又能吐火燒民廬室民益驚畏求罔不獲或捕之輙說校以逸殆不可方物君密飭各郡同日邏捕術窮皆伏其辜某郡人乙慓悍彊禦椎埋自恣君虞其陰賊多黨援急或生變乃先揚好言卒以計擒殺之犍爲之蟇頥灘溫江之三渡皆湍急善溺舟君擇材幹吏委以鑿治人知其去險卽安而不知勞費是故謂之才君天資有大過人者性尢嗜學平居手不釋卷程文若擬古詩詞淸潤圓融不事刻削而新意層出少受知於太保吳文定公太傅王文恪公都禦史涇徐公入朝尢爲太師李文正公所喜有相見之晚之嘆所著有方舟聮舫二集及奏防詩文總若干捲藏於家按治所至以餘力建學申教大興文治薦起賢士大夫不可起者必造其廬禮焉死者弔祭其墓尢樂表章先賢嘗建董子毛公二祠及浣花三陳東坡遺直四書院家居時請立石湖書院祀宋範文穆公又求其遺像及所書田園雜興手摹勒石其中以文穆故居湖上君與鄰焉用是致景行意遇古迹及山水奇勝處多所題詠是故謂之文學夫三者有一已爲人望而況兼而有之乎且貞而不迂濟之以敏才而不浮持之以重文學而卒歸於雅將之以徳蓋不惟成章而已殆知所以裁之者故𨿽未見其止卽其所至亦可以稱於天下矣君諱雍字師邵某甲子舉於鄕登辛未進士凡在官若干年卒是爲正徳辛巳九月九日年四十有八娶薛氏贈孺人繼張氏封如之子一人卽應圻女一人適陸希奭盧氏系出範陽世居蘇之昆山五世祖吉仕皇朝爲靑州通判自昆徙吳縣越來溪上歷四世至士誠士誠子卽封君諱綱有學行爲士夫君子所重師陳於君有師友之義故爲之圖不朽者甚勤吾於是乎感焉因並書之

明孝子秦公墓表

養恬秦公永孚孝行旣著成化間有司上於朝而旌之越十有一年治攺元孝宗皇帝詔加冠帶又三十有四年嘉靖攺元公年八十七矣今上皇帝詔賜粟帛諸物明年癸未公以疾卒又明年乙酉其子鏜葬公龍山第五峯下從其父封武昌知府修敬公之兆又明年丙戌其配張孺人卒又明年丁亥鏜也祔葬如禮而請予表其墓上之石公之葬也予旣爲之銘表不已復乎予是以辭鏜稱韓子於太原王氏事固以請予乃爲之表曰烏乎此明孝子秦公之墓也其妻張氏孺人祔焉於乎天下之言徳者莫大於孝也尙矣家得夫人則家重父若母莫不願以爲子也邑得夫人則邑重郡得夫人則郡重守若令莫不願以爲士爲氓也國得夫人則國重君若相莫不願郡邑之有是且日以眾多也願之故重之重之故表之所謂樹之風聲者今之道猶古之道也嗟夫刺血刲肉閭巷匹婦往往能爲之公之事蓋類焉然非其人也公生長世族有盛宋文儒淮海先生爲之逺祖有鄕稱鉅人長徳封郡太守修敬先生爲之考有名藩方伯文章政行稱重一時中齋公爲之兄公讀書防藝名自己致秉節醇謹好行義事由壯至於老勿替益隆稱賢士夫而孝行大矣方公之未旌也鄕上於邑邑上於郡郡上於朝固其所也修敬素稱退讓君子於此亦聽焉至於張孺人則固與於行孝之事者也孝也者人之同心也於是乎可見矣故孝行成而眾美歸焉百福萃焉不惟人旌之而天亦申佑之公與其配皆登大耊昔也同室今也同穴可謂有終鏜爲之子有學有行以舉於鄕望於太學將薦於春官奉對大廷服列官序孫四人淮漳瀚涵者並防庠序文學之聲相埒也可謂有後論福者皆歸公之徳蓋榮終其身而猶未艾也不亦可爲人人之勸爲聖朝淸化之助哉嗟乎孝表於宅裏有誥防在無庸贊矣其諸福徳不表則人莫之知也予是以特書之秦之世在修敬公中齋公碑表詳矣公諱旦永孚其字養恬其別號其行若生卒嵗月在予所爲志張之世爲江陰流璜望族孺人之考則封東平知州養浩先生廷美弟則今致政福建都運使企齋公元之其詳在企齋所爲志其稱貞靜純懿者與予稱養恬公沈靜醇朴者嫓徳君子曰嘉耦允哉

明故福建布政司左參議節庵茹公墓表

吾姻友節庵公旣卒且葬張都運企齋爲之銘其子防等復以墓上之石請予表之予與公爲相知者四十餘年於今矣公之葬予旣以太淑人初喪弗克與於銘今於防之請也能無言乎公以布衣舉應天成化庚子鄕貢治庚戌登進士第授唐縣知縣擢寧波府通判再擢江西饒州府同知推遷福建按察僉事尋遷今官遭其父新寧公喪歸服闋遂倦勤不起蓋在官凡若干年又若干年乃卒公爲進士觀兵部政以使便省新寧公於家鄕人榮之比官唐縣遂迎養焉縣有牧馬孳息爲難富人避牝牝歸於貧至鬻子女不能償公一反之民納薪於易若運載價重公旣爲減五之一復四其限置集於軍城以便貿易時皆稱便𨿽邑多中貴家不敢以勢撓法旣去而人思之寧波專司賦公至條約旣具首革西軍儲積獘老姦避服出納淸允乃以餘力修諸邑閘百七十所民免水患中有以公姓名之者修鄞寧二邑之學嵗歉以巡守檄賑饑全活甚眾又奉朝使檄淸屯田於昌國諸衛武臣皆弗敢異同伍都憲朝信時爲郡守事必咨公公亦贊之以誠比至饒州郡守方缺公攝其事抑彊扶弱惟當而淸戎一事專於公者尢稱督造瓷器內臣在饒境欲以非禮屈公公從容拒之勢爲之斂饒民賴焉士以愷悌君子民之父民八字爲韻賦詩頌之在福建奉敕整飭兵備兼理屯政分巡漳南公持憲體惟肅惟愼漳有巨姦將圖巡捕爲利者公發其姦而寘之法武平有免死戍邊輾轉規避者公立遣之汀漳地介江廣羣冦負險往往發作正徳己巳尢猖獗公合三省軍民兵禦且勦之擒其渠魁數人斬若干人馘若干人仍單騎造其穴開誠諭之盜皆感服上功於朝將有顯擢又奉巡視海道兼督之敕公爲參議仍守其地防布政使缺巡按檄公署其事而新寧公之訃至矣君子曰詩有之靖共爾位若公者可不謂其人乎而謙以持之諒以本之溫敏以出之上官以爲才且賢固其所也顧以不能追逐時好𨿽遷敍如常弗克大展比進臬藩又未見其止謂之何哉然所至有善政溢於人口迄於今不衰老歸其鄕優防康適孝友恭愼之徳益著壽考令終詒謀燕翼以啟後人綽有家政若是而稱名進士爲鄕邦賢士夫於奕世衣冠有光耀焉公亦何負於平生哉公姓茹氏諱某字世和初號熈齋晚更節庵其先蓋中州人宋南渡時始居無錫元有諱元字良夫者執義不仕其所生子三人循仁處仁居仁循仁生文逹文逹生洪以書畫重一時永樂中被徵至京師與大典事授山東壽光丞卒其妻陸氏以守節旌其子卽新寧公由國子生爲令尹晚以公貴敕褒之加文林郎新寧配安人金氏生公謂之南宗循仁生文中文中生敬以醫從太宗至北京從事太醫院因籍焉文中從之英廟復辟初文中以壽百有四嵗召見文華殿賜冠帶袍靴宴於順天府仍命諸卿賀於其家今其孫鄕貢進士仕者一人曰均州知州鳴玊以進士仕者二人曰光祿寺丞鳴鳳曰某官鳴金謂之北宗蓋文獻之盛如此公娶顧氏先卒贈孺人其繼楊氏封孺人爲都憲宜閒公之從孫有子三人防霓霦霓爲公弟世資後女若干人歸某某卒以嘉靖壬午八月五日葬以卒之又明年三月某日墓在某之原防先請狀於廣東按察僉事馮君廷伯公門人也故知之詳予於是乎采之其世系則又予聞之防防聞之公云

封刑部主事前建安訓導徐先生墓表

是惟建安訓導封刑部主事方竹徐先生之墓先生歿後若干年其配封安人陶氏卒其子臨江府知府問啟而祔焉禮也旣而請表於予按狀先生姓徐氏諱玊字徳卿方竹其別號也世爲鳳陽臨淮人宋南渡時徙常之武進至先生之大父承生二子伯湖州府推官敬其仲毅先生父也隠居讀書鄕稱孝友旁通醫方兼善占候嘗刲股以療父疾先生幼而好學稍長以禮經遊邑庠臺試優等遂廩焉七舉應天不利而聲聞日起惲副使巍孫禦史方鄒郎中輗軰數十人皆從之請業素以剛直自許郡守某性卞急多所淩傲先生於眾中獨以正言格之守亦爲之少抑由是人加敬畏久之以貢授訓導於建安分教有方弟子請業者與之講說無異在郡庠時嘗以淸苦養心行義濟世爲吾儒分內事者諭諸門人監司至者應對務盡事理不爲勢分少貶故往往有忤者且建當路衝多迎送先生弗任勞也將告歸或止之先生曰官以達志非是將焉用之人各有能有不能戾吾性以安斗粟非吾所能也遂棄官歸於是問舉進士由廣平推官擢刑部主事三載考績先生受封如其官階承徳郎居三載問稱疾請告歸省久之將遂不起先生力勸之出曰汝年尙少退其可輕言哉復以所嘗教人者數言懇切語之問佩服惟謹其文學政行重於縉紳論者歸先生之教云先生奉親以順志爲事兄卒後撫孤侄綬如己出季弟旣析產而貧復挈之同居謝官後卽所居種竹成圃作一室徜徉其間故舊過從周旋宴如若不知有家事者問以時事不對居若干年乃卒壽六十八陶安人武進人也其父武岡州學正永通經博學爲後進師以貢入官安人生於武岡笄而歸先生凡若干年其封今號也與先生並命又若干年年六十九卒自初歸至從官建安儉勤自持與先生無違徳且有相之道焉其出奩物以助不足者不論也先生之忤上官也安人屢勸之遜及不變則又勸之亟歸無及於禍曰吾能甘淡薄無以無祿爲慮也先生之卒旣襄事問起復由刑部調兵部擢知登州府繼調臨江安人皆不就迎養蓋以幼時備歷江湖風濤之險之故問屢防乞歸安人辭焉而疾不起矣予與先生同郡而未之識間識問以道誼爲知己旣又聞先生於徐司訓東之謂其能以一節自守眞有可以警流俗者使其得一郡一邑而爲之將必有以自見而民受其惠乃遲廻庠序僅領儒官以去又以直道不久於職𨿽有淑人之具諸生者不多被焉其所未竟將在其子乎𨿽然先生之志髙矣而陶安人又能安貧樂退以成之論先生者曰直而介論安人者曰順而約蓋有合於易交相愛之義予表先生能獨遺安人乎先生卒以正徳乙亥八月十四日葬以丙子某月某日安人之卒則嘉靖癸未十一月二十八日也葬爲某年某月某日子男四人長學後先生若干年卒次卽問次思郡庠生次辧例授冠帶女二人孫男四人女孫九人

範君民澤墓表

範君民澤鄕貢進士來賢之父諱霖民澤字也其先蘇郡人系出宋文正公之裔先若干世自郡城徙居常熟之福山髙祖叔輝贅呂莊王氏是爲呂莊之宗曾祖文伯祖端本父崇望皆入貲受服崇望號思養尢有令聞於鄕邑娶陳氏生子六人君其仲也資貌秀碩性復警悟讀書知大義範故有物產崇望又振起之晚嵗倦勤君輟學承家弱冠如老成人凡公私應有餘力思養忘家慮焉性篤孝以母不逮養語及輙嗚咽嘗誦孟東野寸艸春暉之句惻然感之故自號艸心友愛兄弟寢處一室非有故不離規過朂善公於財帛來賢思養冢孫也思養瀕終嘗命以百金資其學費君竟均之其喪思養人謂之治徵文於名卿以表其墓且裒其遺稿而梓行之費自己出不以煩諸昆季防葬者千人君性誠直見於色辭冠服雅素舉動有儀人望之若儒者襟度坦厚其於人成美掩過解紛平怨一以平心處之卒不爲累雅好義族屬貧病姑姊妹失所割產出資賙防之無吝無倦至於食流莩収棄孩埋遺骼凡目所見而力能及者亦往往有之若蠲租已責則常事不論也來賢以俊異逰邑庠繼入太學尋領壬午順天鄕薦公遺書勉以逺大所居當山水勝處偕一二勝友出入觴詠有脫俗之興自三吳至於錢塘乘舟出逰徘徊弔古歸方將爲莵裘之營以自老焉無何以痰疾不起嘉靖乙酉四月二十九日也來賢卜以卒之又明年十二月三十日葬君於虞山南麓先期奉其師表叔前浙江道禦史陳君狀來請表其墓上之石吾聞諸孟子君子之澤五世而斬此泛爲君子言之若夫大君子則異於是蓋文正公至於今凡若干世矣而其旁支遺裔異邑別宗亦往往有賢者出焉如民澤者況尢克念先徳躬修孝弟以自樹立於鄕裏哉又況來賢方出賢科將逺大是圖其進未艾哉銘其幽不足而大書以表之爲他日地固亦宜之其諸事行具志銘者不書

曹母王孺人墓表

婦人之墓無特表者曹母表焉賢而悼之也且梅隠之阡始葬者母不表則惡乎志然則何賢乎母賢其善教子也初母之夫今饒平知縣邦彥君領治戊午應天鄕薦於是其子今戶科給事中懷年才六嵗饒平三上春官及再入太學母居家躬督績學朝夕無間不知饒平之在外也比給事領癸酉鄕薦上春官歸母督之益力及登丁丑進士攺翰林庶吉士讀中祕書母聞之曰是可以大成吾子之學矣旣贊饒平君貽書防勵卽遣其婦往共內事且戒之曰朝廷於諸吉士饔飱膏燭防不有給欲其專於學也而可混以家事乎況今在旅汝往惟共無俾懷也有內顧憂且北門之王與東門之曹世望相埒吾之歸曹曹業方落而裝出於王者先燬於火吾不敢怨躬井臼以與汝舅周旋至於今日而弗聞乎母於是蓋有餘教焉郡邑中稱善教者宜莫如母抑何悼乎給事方授官有祿饒平亦自新諭教諭擢今職母從而南期月遇疾不起給事旣未遂養又弗躬含斂其情有不勝悼者故人亦爲之悼之也給事歸以先塋地狹乃卜吉於惠山寺西梅隠後岡之原營而葬焉先是嘗請銘於今太宰槁城石公爲銘比葬復立石墓前介吾姻友秦君國英請表於予予交曹氏父子間久不能辭也母姓王氏邑之江陰里人父某惇朴有行義母朱氏亦善教子母之弟惠以癸酉鄕薦今官廣西桂林通判母之善教蓋亦有所自雲母生成化乙未九月二十五日十七歸饒平又二十八年庚辰七月二十三日卒年四十有六而已子五人長卽給事懷娶徐氏其次者夭又次性娶惠氏情聘鄒氏悰聘王氏女五人其壻曰許某侯某葉某張某盛某孫男一人柯聘葛泉州女女孫四人聘於王卿氏華麟祥氏鄒炫氏鄒諲氏給事奉母之防以某年某月歸自饒平以卒之又明年壬午十月二十四日襄事太宰公志列母內行如太史陳先生魯南狀尙多予以表事體大故特舉其善教所以稱母者爲後人告

談太恭人錢氏墓表

太恭人錢氏萊州府知府秋云談公諱綱字憲章之配也萊州公以進士爲南京刑部主事員外郎郎中太恭人先封安人繼封宜人公擢廣信知府更萊州乃老後太恭人以子貴加封如公秩禮也公卒之十八年恭人卒其子一麟一鳯以卒之明年十二月某日葬於防來塢之原從公兆也浙江提學按察副使盛先生旣銘其幽復樹石墓上奉建寧知府羅君狀請予表之予室顧淑人談出也且辱萊州公知久於太恭人能無言乎按狀錢氏裔出吳越武肅王之後諱進字寛甫者自嘉禾徙無錫世居湖頭餘百年矣國初有子正子義仲益並以詩鳴蔚爲族望子正之曾孫叔簡娶張氏生太恭人幼稟聰慧父母愛之適萊州公喪其配贈宜人朱氏其父封奉政大夫南京刑部郎中采芝公謀於其配茹宜人遂聘焉厥旣來歸及見叔舅僉事公泰公兄主事公經外內上下交賀得婦未幾二公繼沒門戶漸衰萊州公方爲諸生恭人相之績學益力天順壬午舉於鄕明年防試遇貢院災阽危而免恭人聞之憂以致疾且齋而祈焉甚懇公旣第進士恭人之京弟坦送之歸而道卒恭人曰弟由我死盍於我殯於我葬旣而防其寡妻至於成節被旌凡若干年不衰當公以進士使山東勞瘁成疾而幾危也泣嘆而告恭人曰吾與主事兄以吾親之教皆獲登第封典未及而親年已老吾死不足惜如不瞑何旣而聞有輸粟例恭人卽脫簮珥勸公爲奉政公先受服焉公疾瘳授主事南京再進至郎中恭人皆奉茹宜人以養及攜主事公之子一誠延師教之與其子等奉政公卒萊州公與仲兄成章庶弟防及一誠四分其產旣而恭人告公曰一誠也貧柰何乃悉推其分與之姒氏喪一誠繼之其殯葬皆於恭人乎具公之廣信恭人迎茹宜人養如南京比更萊州茹宜人已逾耊道路且逺公欲請終養恭人曰吾聞之人臣不以家事辭王事禮也吾以婦奉姑而子代父養將不可乎公獨行之任恭人家居養事修備宜人安之越二年公歸宜人年益髙恭人從公同侍朝夕四年年九十有一乃終先是伯子一麟例貢需次家居其仲一鳳以鄕舉署桐廬訓導恭人謂公曰二子旣登仕途君亦老矣不及時自娯將何待乎凡家事一自任之不以煩公公得逍遙林下專心著述焉凡數年卒時一麟候選都下一鳯轉教諭桂林恭人躬治喪事兼綜內外無拂禮俗比一麟等奔歸則喪具備矣服闋一麟授南京東城兵馬副指揮一鳯攺進賢教諭二子交使迎養恭人曰此固吾從子時也從必於長遂之南京暇日謂其官渉刑獄因舉常勸萊州公者戒之且終以歐陽崇公求生不得死者無恨之說蓋陰有祈嗣之意焉一麟泣受惟謹明年三姙皆男人謂恭人言不誣防一鳯遷應山知縣而歸恭人與二子各膝置其子以相娯頃之以萊州公不及見又相對泣嘆臨行一鳯跪請教恭人曰公勤亷愼缺一不可吾無多言旣而一麟進中兵馬指揮於是恭人有加封之典一鳯由應山調平江攺四川大邑蒞任三月思恭人老謝病歸見之甚歡尋以徽號恩詔賜粟帛諸物恭人猶躬拜之一日夕食畢濯而就寢無疾而逝人謂太恭人殆神仙家所謂尸解骨蛻者蓋其輕財好施天惟昭鑑之而彰其報者於是乎在此其說固未足信若夫天意則有之矣洪範五福其卒曰考終命命有定數順受而無虧斯其正矣然或臻乎其數而身罹疾疢不暴顚蹶則積痿痺痛苦百出至於不可勝而斃焉者𨿽上壽其得謂之考終乎由是知太恭人之得報於天者之至也是故君子必爲之表焉不然則不務徳而惟神仙方外之術之求者有之甚則流於符籙之說皆指太恭人以取信豈不爲女徳之累也乎太恭人卒以嘉靖癸未正月二十五日距其生正統戊午二月二十七日享壽八十有六子男二人長卽一麟娶華氏贈孺人繼蔡氏封孺人次卽一鳯娶吳氏女四人長適楊頥次適光祿典簿華亢次適華球次適義官華爵孫男六人愷邑庠生娶朱貢士廷補女悌聘秦貢士國和女愉聘華國子文成女忱聘華指揮騰霄女愼聘華國子國儀女其少者曰恆孫女七人長適呂國子亨夫次適茹國子釗次適華幹次聘於浦義官君萬子稱次聘於羅建寧文徽子汝推次聘於鄒指揮邦翰子應參次聘於殷司訓時衡子旦談氏自始祖壽齋由汴扈宋南渡遂家無錫數傳至封監察禦史公禮禮以上世以醫名禮之子若孫始用儒顯萊州公其最盛者也文學淵其著述多行於世云

明故耕云處士董君配江浦太君杜氏合葬表

耕云處士董君克振之配江浦太君杜氏年九十五以終其葬也其子江浦知縣遵之友四川按察僉事姜君仁夫爲之銘其曰太君而系以江浦者仁夫因江浦士夫君子之稱稱之也而遵以善政得於其人以成太君之教者蓋不待終誦而知之矣且其銘之稱有曰爲婦則婦崔氏之唐爲母則母尹氏之陳允哉言乎吾因遵而知母姜君云吾亦云再考其敍之稱其儉節共惠於太君皆常事不舉其曰耕云沒遵治喪用禮修殮法屏佛事宗戚病之太君不爲撓又曰大姑黃老而病瘡家眾疑不敢近太君羞饋候寢抑搔癢屙如他日姑陳病風手足攣捲太君任盥櫛跪榻前飼飲食煮藥爲湯抱之坐盆上燻且浴三年如一日烏乎太君之孝其他可能也其事二姑於疾如此非其心之純篤𨿽一時不能勉而況於久乎其喪處士能聽其子之用禮不以宗戚言動尢有古賢母風致四十而寡望百而終子遵入官歷教與政由南昌訓導溧陽教諭乃至江浦前稱賢師後稱賢牧東西迎養太君志體兼豫凡若干年防以時艱辭政就教防上忤當道顧得瓊州感恩之調間闗海道有不遑將之嘆未幾乞終養歸相見驩甚不啻融泄焉者又凡若干年乃卒中經今上嘉靖攺元與於追尊詔恩髙年粟帛之賜嵗時坐慈壽堂上遵率諸孫捧觴上壽邑大夫躬來加禮談者榮之夫以太君之貞心苦節限於年令而不得與旌典命也遵學成行修屢試於有司而不得防名薦書以階顯仕貽太君封亦命也𨿽然由君子觀之今之所謂榮殆無異於旌與封者況天與之壽旣若是其髙且獲康寧以享之子亦老矣侍而待瞑葬銘出於知者不朽之托於是乎在近與南昌張東白先生所爲堂記逺與處士之銘於開化吾先生表於楓山章先生者存沒輝映其榮多矣而其事尢難遵吾斯文知己也昔在江西有官屬師友之分旣葬太君乃用書及志刻遣其子汝俛來請表予謂處士旣有表太君祔焉表則爲復然前後葬日有不可不書者第愧吾之言不足爲太君重耳其表曰明嘉靖五年十有二月二十有四日壬申江浦知縣蘭溪董遵葬其母江浦太君杜氏於東湖之墓距其父耕云處士君葬於成化甲午十有二月庚寅凡五十三年啟而合焉禮也杜亦蘭溪人其先爲五髙先生之裔其父曰景福母張氏其詳在姜志

馮氏靑山阡表

正徳辛巳二月丙申廣東按察僉事馮廷伯遷其考贈承徳郎刑部主事觀省公曁其配封太安人秦氏之柩於龍山之墓廼卽靑山新阡而葬焉先是治乙夘刑部公卒丙辰以葬己未秦安人卒庚申以葬旣封旣樹於今二十有三年或有以下濕爲言者廷伯旁視而信惟是焉懼往來山之前後相求吉壤久而後得於斯後負龍山第三峯惠山左峙璨山右掖前抱梁溪襟以重湖湖外諸山隠隠可望堪輿家曰善卜筮恊從乃勤坦墉乃肇塋域將攺圖焉於是廷伯生母李安人以庚辰六月四日卒遂卜襄事左公右安人易地而兆如故李母右而稍後禮也君子謂古之人通乎幽明之故專精廟享而不修墓況於遷乎墓之遷也仁人孝子必有甚不安焉者矣凡葬言水深土厚土之不厚則水或浸淫越棺若褊祔以侵於膚勢宜有之春秋譏世室屋壊爲久不修也墓藏體魄獨可若是恝乎此廷伯所以歷詢葬師披榛涉莽防履嵓嵚而夙夜不遑者也馮氏世爲錫望自宋信州知州夢得十一傳而至刑部公之考望江教諭戒軒先生起家布衣斆學著述彬彬成章爲賢師儒公承其緒由賢科再擢而典教陽谷善誨之聲於戒軒有光晚得廷伯爲名進士歷工刑戶三部官至憲臺秦安人實相公教昔者二銘皆予執筆蓋敍之者悉矣今玆之遷廷伯又屬予言予故約書之以告夫過而謁焉者烏乎刑部公才浮其位秦安人徳稱其配而丕顯於廷伯文學政事懋著中外君子猶以爲未究其用焉馮之後其將益昌乎帝錫之章賁及林麓予何敢贊一辭哉觀省刑部公之別號鄕大夫士稱之廷伯名防秦太安人吾邵氏之甥也李安人於令當有封而命不時受廷伯言輙悲之

容春堂續集卷十三

欽定四庫全書

容春堂續集卷十四

明邵寶撰

傳【四首】行狀【二首】碑【二首】

傳

白中丞傳

公諱圻字輔之自號敬齋常之武進人太子太保康敏公第二子也其世具康敏公傳母一品夫人蔣氏公生穎敏過人年十八以詩經舉於鄕十九第進士觀政戶部請告歸娶授南京戶部主事所蒞稱治三載考最未幾陞南京刑部貟外郎夙夜治刑書聽防明愼尋進郎中以疾告歸久之攺戶部郎中奉敕督運有聲於漕於是康敏公致政矣便道獲侍疾比卒親侍斂焉起補工部都水郎中尋遷浙江布政司參議分守浙東諸郡有希權貴意請開處州諸銀穴者公從鎭巡往視具列利害議嵗輸代課以息防敓公私稱便金衢二郡饑且疫公舉諸荒政樂淸豪徐總紀謀殺人久不服上命給事中禦史來治公與按察副使彭濟物訊得其情遂寘之法安吉知州廖紀爲豪右誣贓罪聽者率避嫌弗爲辧公曰知善良而不之扶若公道何卽詳讞白之日本使有自鄞以去者鄞人將奏畱焉公驗無姦聽逸去溫金二郡多僞吏蠧政公黜三百餘人長興有重稅田八百餘頃洪武間衝於洚水遺稅病民公請去之杭郡大饑公再舉諸荒政寧紹臺三郡大疫公藥病斂喪尢加之意陞福建左參政仙逰汀漳諸縣防起民悉奔竄公適病瘧卽輿而往率民兵追之至大田驛相距二十餘日防鎭東福淸官軍至合追至宏路驛賊漸散去旣而賊圍武平公復畫防防禦督共餉不絕賊遂逺遁民則安堵琉球貢舶至以風故違所公驗逸之如鄞故曰柔逺道當如是泉州倅縱墨而抗於分司蔓起大獄歷數年不決公詳閱而折之轉右布政使尋轉山東左布政使時秋大災公通三十縣輕重其徵中監某致香於泰山因要重賄公婉謝不應賊初平卹殘旌烈諸政公舉之亟魯王當襲封未有適立公與議焉論者稱允遷應天府尹覩郡學禮殿壞首修之師生廩久缺爲之措補招復流民凡千餘戶申康敏公丞府時所定義役法仍條上不敢擅者七事皆切時獘擢右副都禦史敕總督南京諸倉場公簡率官職惟謹又以京儲日匱而吳楚諸郡兵荒不繼請議節革冗耗劾坐軍職不法者三十九人管屯官病軍甚又劾坐若干人千戶鄭僖王忠挾勢彊支毆監倉主事王瑞之且誣致重罪公疏白其枉蔽罪僖忠於是太夫人壽八十乞侍養不許乃迎致臺館集公卿爲壽蓋出蒞官政入視寢膳者一年太夫人思歸因防乞休致不許太夫人歸以疾終公號慟奔歸乃斂旣而追思成疾卒年五十二配何氏累封至淑人子二長說次誼皆縣學生所著有奏議集東巡紀興詩各若干捲邵寶氏曰昔人謂年少登髙科爲不幸信斯言也宜莫如吾白公然公自筮仕至佐都臺凡三十餘年職職而舉而總儲時尢振肅稱良憲臣以顯榮終則何不幸之有初公以進士請告歸娶此著令也疏旣入予問曷日行公曰命未下敢先日乎此其事與漢石慶不輕對馬相類蓋公之醇謹夙成如此書曰謙受益公有之而何不幸之有同年年與公下上者有山海崔錦世美太原車相進賢皆未官以死昔人之言豈二子謂邪

郭氏二節母傳

泰和郭氏當洪武永樂中有貞節之婦二人蕭氏者爲彥淸甫妻彥淸當元末兵亂與其父徳祥甫率眾保障鄕裏入國朝以董賦爲千長年若干卒有子三人可權可行可平皆防蕭氏曰吾事也撫之成立以老事見少師戶部尙書蕭公尙約所爲壽萱堂記後可權早卒其妻劉氏生二子長者七歳曰克哲其次曰克咨才三月劉氏曰吾姑能存諸孤今賴之吾安敢不力二子長有室有孫若干人亦皆成立曰任者克哲之子也正徳戊辰進士今爲大理寺正文而有政嘗作顯慶之堂今都禦史劉公咸栗爲記陳按察文鳴其姻友也又爲之敍述云君子曰易坤之六三文言稱地道無成有終而以婦與臣道並言之臣之道不難於常而難於變變而能恆其徳是謂貞臣惟婦亦然是故有貞臣而後能國有貞婦而後能家郭氏姑婦二貞繼延家祚皆可書也吾聞郭出汾陽忠武王唐季有諱瞿者避黃巢亂始由金陵徙吉之龍泉鄕其八世孫逴又自龍泉徙泰和之千秋鄕防溪裏蓋世有仕籍至元之世無聞焉要皆束脩自好鄕裏歸重也而徳祥甫尢讀書樂善稱隠君子蓋世積之節義久矣二母之貞厥亦有自哉

鄒貞婦錢氏傳

貞婦錢氏者無錫錢孟深女也年十九歸邑人鄒翃時揚數月時揚病錢左右侍湯藥無違夕露禱請身代曰夫冢子也婦可死夫不可死越二年時揚卒錢年財二十有一慟而無怨旣除喪遂屏華飾弗禦親黨有憐其少者爲之重嘆錢斂袵謝曰命也退無他言當是時鄒氏方饒於貲錢日處中閨事婦事惟謹紡績有間則獨坐未嘗越中庭一步舅姑娣姒下至媵婢皆曰難哉若人蓋至於四十五十猶其初也旣而喪明繼以衰病臥牀褥數年卒年六十有四先卒數日念時揚祀無主謂其從子太學生望曰叔氏亡矣在諸子惟汝柰何圖之望曰母吾世母也葬固吾分若夫祭也則從伯氏翃之子葉也可遂以葉爲後君子謂錢知禮無媿古貞婦云越三年望以葉葬之九曲河之原從時揚兆太僕少卿吳郡都敬銘之二泉邵子曰婦以從一爲貞貞之渝也論者一歸之寒餓其然哉太史公稱蜀寡婦淸世有丹穴以財自衛不見侵犯秦皇帝以爲貞婦而客之爲築女懷淸臺烏乎節成於志志茍不堅在貧則迫在冨則蕩其不克終一也不然太史公何特筆於淸也哉吾聞錢氏事有感焉於是乎書

和坦齊傳

和坦齊周思文養子也周金陵人其先湛爲戎州通判徳祐間家盡俘於元兵思文之父泰獨以從舅官海南免後卜居無錫治春秋屢薦不起嘗憤權姦誤宋乃以忠臣飛芾天祥之姓名思文兄弟三人致景仰焉泰之名思文亦繇是起義以志敵讎也元季天兵圍無錫張翼率父老諭降莫天祐思文與往和坦齊曰周族喪敗惟我一支存耳此行若不諱如宗祀何兒當代往脫不還第爲我撫二女足矣旣天祐降餘黨遲疑和坦齊趣之進遂被殺思文葬且祠之厚撫其女詳見王學士逹所爲墓志泉史曰當是時翼之義髙矣思文與翼同以義望於鄕者也其往也死生未可知也不往則謂之曰不義將焉逃之和坦齊之往知代其死而已而不知免之於不義也義重於死君子之論也蓋和坦齊其取義者矣

行狀

太子太傅禮部尙書贈少保諡文簡毛公行狀曾祖伯振

妣張氏

祖弼累贈資政大夫禮部尙書

妣王氏累贈夫人

父升累贈資政大夫禮部尙書

妣範氏累封太宜人累贈夫人

公諱澄字憲淸姓毛氏別號白齋晚更三江學者稱三江先生世居蘇州府昆山之東隅治間割其地爲太倉州遂爲州人自考以上繼有善聞於鄕公生資性明粹神采秀朗容止端潔行步未嘗左右顧七歳善屬對間爲詩歌傳播人口嵗時與諸兄謁姻戚長老或贈以金錢歸卽棄之曰要此何用吾不欲違其意故攜歸耳陳武選愷聞而奇之許妻以甥年十七充太倉衛學生淸苦力學每試有司輙入優等成化丙午中應天鄕試歸遂遘疾明年治戊申丁父憂哀而盡禮服闋卒業冑監學思兼進徳器聿成所作程文及擬古文凡若干首皆善體認而詞气超脫然意不自滿悉取而焚之人或竊誦一二吳中晚學傳以爲式癸丑中禮部防試廷對賜及第第一人授翰林修撰公感激奮勵益究心道徳之蘊及禮樂名物之故精思實踐融會貫通涵養之久襟懷澹如隨所應接務合理道丙辰同考防試得人爲多三載考績進階儒林郎贈考如公官封母太安人妻徐氏安人已未再考稱職充大明會典纂修官庚申二月充經筵展書官是嵗八月援例請告送太安人還鄕於是大父壽百嵗中朝縉紳爲賦詠以彰世徳者若干人有司爲建人瑞坊壬戌赴闕癸亥三月會典成進右春坊右諭徳仍兼修撰預修通鑑纂要甲子二月充東宮侍班官八月充東宮講讀官公聲音精切義理明暢時武宗爲皇太子進講稱旨入言於孝廟曰今日講書毛先生是蘇州人說書卻眞正明白孝廟甚喜方中秋設宴遂徹以賜乙丑二月充經筵講官武宗登極推恩宮僚陞左春坊左庶子兼翰林侍讀九月賜金廂束帶及上兩宮徽號遂加贈考如公官加封母太宜人妻宜人是年修孝宗實錄充纂修官正徳丁夘正月聞太宜人疾請歸省不許訃至匍匐歸哀動裏閈旣葬避居北郊未嘗一入城府或爲郊行從一蒼頭遇幽勝盤桓久之與鄕人處由由然絕去邊幅及幹以私則正色卻焉巨室有被誣者當道將奏沒其產初求救於公弗許旣而廉其罪不至此邂逅爲直之其人報以數百金公盡卻去曰吾公道扶人安能以賄爲爾役邪其光明淸介類此嵗已巳逆瑾謂會典出內閣意凡所陞秩悉奪之公亦落庶子止余兼職是秋起復仍官侍讀庚午陞侍講學士八月主順天鄕試九月署國子監事辛未充殿試讀卷官尋陞學士充日講官壬申掌院事奉命教庶吉士君子謂公言動可法不止文字之師甲戌主考禮部會試尋陞吏部右侍郎乙亥陞左侍郎嘗署選事人服其公丁丑正月三品一考進階通議大夫誥贈祖考皆如公官祖母王及範太宜人徐宜人皆贈淑人廕子希原爲國子生六月陞禮部尙書侍經筵戊寅武廟南巡公倡議諫止防凡數上期於必還兵部尙書彭公澤初爲左都禦史嘗奉命制陜西邊事時土魯畨侵軼哈密彭公旣處分奏行姦寧不悅忌彭者遂文致爲罪將置重典於是有集議之防公言彭某有功無罪都給事中王爌石天柱亦如公言彭遂從輕明日王石皆降外任或嗾寧撼公公弗爲動陰伺月餘無所得廼已逆濠未反時奏欲令撫按諸臣朝服進見有請公奏行者公據故事條上濠居母喪僞爲孝行脇鎭巡請旌表公覆奏引孝經諸侯之孝云云謂今所上與此不同事皆得罷濠與其黨甚怨之公如弗知也己夘春賜大紅蟒衣一襲玉帶一圍先是二品賜玉者三人公與焉左右不悅公者匿弗予至是駕自西旋將郊公當導駕度弗能終匿乃始出之庚辰會試充知貢舉官五月尙書一考例有兼職左右有沮之者止加散官贈祖考皆如公官祖母以下皆夫人逆濠旣獲武宗駐蹕通州朝制宗室有罪下諸王府議然後告廟行之左右言濠多內應恐入京生變召文武羣臣出防議公正色云前有宸濠朕自有處置之旨必發書告廟一如舊制不宜在外艸艸成獄姦彬在列爲之吐舌自是法官執奏皆以公言爲據論者謂當是時羣姦竊柄且握重兵人人自危而公議不少沮可以爲朝廷重矣明年三月武宗崩慈壽皇太后有旨往迎今上皇帝入繼大統公與使焉旣得命兼程以進比至有議行五拜三叩頭禮以見者公曰今遂如此後當何以加之且將來勸進辭讓之禮行乎廢乎上聞而是之賜防叚十表裏白金千兩下及僕從皆有賚駕行前後扈從備竭勤誠上每加慰勞旣卽位復念前勞賜白金防叚各若干又賜罪人家屬一人尋奉防議興獻王主祀稱號公會文武諸大臣議引漢成帝立定陶共王子爲皇太子立楚孝王孫景爲定陶王奉祀共王事云云謂今皇上旣以興獻王長子入奉大統無他兄弟宜別立獻王后以主祀事以興獻王親弟九人倫序推之宜令益王第二子崇仁王襲封興王繼獻王后奉承祭祀獻王長爲一國始祖萬世不毀稱號則引宋英宗以濮安懿王子繼仁宗後程頥所論云云謂今興獻王於孝宗爲弟於皇上爲本生父亦猶宋濮安懿王之於仁宗英宗皇上旣入嗣大宗宜稱孝宗爲皇考攺稱興獻王爲皇叔父興獻大王興獻王妃爲皇叔母興獻大王妃凡遣官祭告興獻王及上箋興獻王妃皇上俱自稱侄皇帝名隆重正統尊崇本生無所不用其至可以爲萬世法奏上有防若曰事體重大其再會議來奏公又議得興獻王宜令崇仁王暫以本爵奉祀兼理府事俟山陵事畢及三宮尊號禮成再請防議定奪興獻王稱號制皇帝於宗藩尊行止稱伯父叔父自稱皇帝而不名今皇上稱興獻王曰皇叔父曰大王又自稱名尊崇之典可謂至矣復備錄頥文隨議以上有防若曰還博考前代典禮再防詳議務求至當來奏公復議臣等前所引程頥濮議皇上稱興獻王爲皇叔父興獻大王此孔子所謂事之以禮者此外推尊之說稱親之議則似乎孟子所謂非禮之禮孝子豈忍以加其親而忠臣豈忍以導其君哉推尊之非莫詳於魏明帝之詔稱親之非莫詳於頥之議頥議前已錄上玆錄明帝詔文並乞賜覽有防再議復議得先王制禮本乎人情人無子以兄弟之子爲之後爲之後者謂其所後曰父而所生曰伯叔父此皆人情之所安也人情安則天理得矣臣等不敢以他說進奏上詔還再議旣而內閣亦奏如公言有詔卿等委曲折中爲朕申篤孝之情云云公疏猶云禮可以義求而情不可以言盡仰體聖心揆量事體使協乎情而無悖於義密勿謀猷腹心忠愛非臣等有司所敢專得防有考據精詳議處停當之語繼奉慈壽皇太后懿防稱號遂定主祀事寢後有奏於安陸州立祠祭署設丞二員以戚裏子孫爲之者公復據前議執奏事皆詳具奏牘是秋吏部尙書缺廷推首屬公公固辭曰人豈不自知吾才豈堪此哉時秉筆者左侍郎羅公欽順必欲推公公曰公同年豈不知我他日僨事公亦與有責且喬司馬有何不可乃欲彊我聲色俱厲羅公知公意堅遂以喬公首薦公次之聞者嘉其退讓山陵事畢再疏乞歸俱荷溫防勉畱明年春纂修武宗實錄充副總裁每朝罷入史局多所筆削出理部事日宴始歸尊號禮成錄迎立功加太子太傅廕子一人錦衣衛世襲指揮同知五辭不允公亦不敢受尋奉昭聖皇太后懿防主選大婚得女子七人其一人爲劉鎭撫某女故宦官某族人也故中人多助給事中底蘊以告公稽武選貼黃而信卽具奏上俄有左順門議事之防公意其爲此謄貼黃以進其事遂止冊禮行公充副使比終事賜綺幣者三公素有脾疾及迎駕議禮精力繼疲至秋乃病嘗候早朝昏移時及兼史事重以冢婦若孫之喪病遂日侵冬月益甚疏乞骸骨不允尋命醫調治及遣中使問以羊酒蔬米明年正月以生還乞復不允仍命充會試知貢舉官疏三上內閣擬兪防進上覽之愀然曰此輩老臣方切委任何遽至此醫問如前比四疏知不可起始許之加太子太傅賜勑給驛遣其屬一人防送還鄕命有司時加存問月給米四石嵗給輿四人勑有朝茍康復暮卽起用之語瀕行又遣中官致寶鈔爲道裏費公感激泣下謝表懇篤有餘忠焉旣而治裝出都門防病少間朝紳餞者盈道人以爲疏傅復見行至興濟病作卒於舟中上聞之震悼輟視朝一日遣官諭祭者九命工部營葬贈少保諡文簡仍以迎扈功廕子一人爲中書舍人公少時嘗夜讀母夫人遣女婢叩門送膏燭不應伯兄洪自起呼之乃出𨿽盛暑家人未嘗見其露體簡淡寡欲悉以世產讓其兄弟上賜金幣散諸宗黨故舊有差室無妾徐夫人沒三年始買一婢及病厚遣歸其家公性嗜詩亦頗喜飲每把酒吟哦不輟伺成章書之意格髙古音律和平聞者聳聽疾誦一二過輙火之曰吾以適吾意而已平生言行無少僞犯而不校遇事正直不以利害少屈然務韜晦故實浮於名位旣通顯濟物薦賢恆如不及而未嘗自言其人或知而來謝則曰余忘之矣當正徳時士風競進公獨絕口遷敍嵗月亦未嘗一造要人之門每語其子弟曰莫非命也彼不順受何爲者哉遇故人過從笑談終夕或酒酣頽然而臥若不知有世間事者公在禮部久諸王府陳乞一裁以法上在藩邸顧獨以此知公及奉迎歸聖眷遂深方將大用公天下亦望公朝夕入輔而公歸且逝矣配夫人徐氏子男一卽希原女一適南京禮部主事王世芳孫男三與防與立與恭孫女一許聘金允若曾孫女一與幾先公一年卒公卒癸未四月九日距公生天順庚辰八月二十二日春秋六十有四希原將以卒之又明年正月一日葬公於鹽鐵塘之原合徐夫人兆先期衰絰杖走無錫以狀屬寶泣而言曰先公與公道義相知幾三十年公先太夫人之銘先公得狀於楊村舟中力疾起諾孰謂越三日而遂不起乎言訖又泣若謂寶𨿽在喪有不可辭者寶違朝省久矣公之事不能備知然希原之情可念也乃受其手錄事實略加次第爲狀如右以備立言大君子采而書焉謹狀

先母太淑人過氏行狀

先母封太淑人過氏無錫黃藻里人宋宗室徐王郡馬孟玉十一世孫其先自宋以來隠徳相承至於我外祖時明翁娶於周涇周氏而生吾母於女行爲季年十九歸我先考贈奉直大夫許州知州加通議大夫都察院右副都禦史純和府君諱溥字惟淵寶生三年先考病卒蓋吾邵之先宋以上譜逸無徵元季我七世祖容春府君髙不仕之義與倪處士元鎭爲文字交國初五世祖仲容府君始以人材起試職知州以卒髙祖叔安府君從學周正言士衡而與王中書孟端爲友能自受益以資踐履士望歸之至我曾祖存一府君博洽經史終身由禮隱然山澤之儒寶猶及見焉其卒也與吾先考同時於是門祚衰薄母鞠寶惟謹旣除喪二年又遭我祖母楊淑人之喪以寶襄事諸父有利吾產者百方震淩將奪之節當其肆暴母至攜寶匿曾伯祖母王安人所然不爲變旣而析產爭取金帛泉貨母獨取存一手校先世遺書千餘卷昌言曰吾冢婦也此書當與吾兒讀之襲而庋之牀頂然以愛故尙未令就外傅寶九嵗始延裏師俾授句讀繼遣從經師受學尋防邑庠中應天鄕試試春官不利卒業太學凡數年間母鬻舊產曁諸服飾共給殆盡寶二十五得進士授許州知州迎母就養封太宜人歷陞戶部貟外郎郎中江西提學按察副使浙江按察使右布政使湖廣左布政使都察院右副都禦史總督漕運母自四十六至七十凡二十五年皆就養時寶以逆瑾屬劾平江伯不從矯詔勒致仕家居越數月起巡撫貴州勉奉母以行至長沙有戶部侍郎之召而還於是母年七十一病衰不能就養再請終養未許寶至京師數月又請至再許省視抵家三月又請乃許侍養於是以詔進今號又八年寶進南京禮部尙書疏辤逾年未報母得中風疾往往而劇吏部以請得先帝兪防今上登極上辤疏詔趣起蒞事懇辭許之且命有司以禮存問於是母年八十有一矣寶入致命母病不能起猶加命服於身爲叩頭狀寶惟吾母貞心保孤壯老安節如一日例以受封不敢請旌先是封太淑人之詔有矧予風紀之臣上有貞節之母之語至是繼被殊典於誥有光嘗請於今致政少傅震澤王公作貞節碑樹之壽藏之左是嵗冬十一月病復劇十二月二日遂終適寢烏乎哀哉寶憶少時每夜讀書母必手女紅以相之常謂讀書在勤然須節勞無致成疾秀才家書尙多非力莫能讀也故戒勤之意率逾於警惰其迎養在官凡政事若罔聞知曰婦無外事況官事乎朝夕定省惟以共勤戒之而已在許州奉詔毀淫祠寺觀有爲請於母者母曰此朝廷事吾兒不敢廢格吾敢阻遏寶禱雨齋戒母率家眾亦素食至旬日不怠曰吾在官敢獨肉乎寶以一年俸米還前官之母之棺價不足又假諸同官寶重於告母曰此義事也兒第爲之我當節用而已壽日不納女賓曰此謁階也𨿽舊有之吾不敢踵在江西長壻來迎婦同官謂廨近察院戒減用樂母命徹樂不用寶視學外郡母在廨日惟買一肉一菜外無一人出入寶歸憲使周文化以告且嘆曰何太夫人之淸愼也寶以問母母曰憲臺之法吾固當爲兒守之在淮鎭寶以忤瑾聽逮京師母聞之憂惶馳系疾病幾殆比退休歸病卽日愈大喜無怨旣得告而有召命人或謂母曰太夫人盍行乎母曰吾老矣兒亦多病非做官時也夷然而罷及初病命啟諸篋笥檢舊衣分諸女孫或意母養於官久必有珍奇重貨及啟皆無之𨿽寶亦嘆吾母之廉也存問禮至鄰媼謂母曰母何物報上母曰天之恩豈物所能報哉惟有叩頭而已媼曰母在牀其何能叩母曰吾兒代我叩矣嗚呼言猶在耳色猶在目今而後不可繼矣嗚呼哀哉母生正統辛酉閠十一月癸未享年八十有二子男一人卽不肖寶娶顧氏累封淑人女一人殤孫男三人曰徳孫曰佛眞俱殤曰一母命爲寶後者也女孫三人長適義官華瑉次適邑庠生吳汝憲次贅邑庠生秦汶壽藏在惠山繡嶺之原去先考墓數百步而近卜以今年癸未冬十月十日丙午啟而葬焉距先考葬五十九年矣念惟體魄久安不敢議遷爰制衣衾棺而合之寶不天先考背棄太蚤惟母之恩實兼父道寶不孝無能爲養仰荷聖明錫之晚福又弗克承借以登上壽踴地號天無所逮及惟襄事有期所以埋銘樹表於墟墓之上者不假大君子單章片辭以爲不朽之地則寶不孝之罪其終何以逭諸用是抆淚爲狀仰幹於下執事惟少矜其志焉而亟賜之也寶不勝哀苦祈望之至伏紙悲咽不知所云謹狀

碑

通奉大夫福建布政使司左布政使華公神道碑銘

正徳辛巳冬十二月十二日福建左布政使華公以疾卒於家先是秋八月公以上初嗣大綂奉表朝京師稱賀十一月還過家上冢啟行而病三日大病又明年嘉靖癸未春正月十又一日其子琢琭等葬公於分龍之新阡惟著令神道有碑乃以公諸孫進士子宣所爲狀請文於寶按狀公諱防字文光別號梅心更號雙梧居士其先本春秋宋卿族散處四方其居無錫者蓋逺矣在南齊有孝子寶者其族之望也宋有曰榮者以仕居汴至其曽孫原泉當南渡時始復居錫之隆亭勝國時友聞提領州稅璞辟晉冀屯田總管鉉爲都功徳使司都事皆未顯若功徳之子防武鄕稱棲碧先生先生之子宗鞾鞾子興叔叔子宗隆則皆隠而望於鄕焉蓋自宗鞾徙鵞湖三世而業益盛宗隆之子封戶科給事中聽泉翁守莊娶楊孺人而生公實始以文科進封及父母位至二品蓋前此未之有也公性嚴簡卓犖器識凝重弱冠入邑庠卽謂天下無難事敏而力學初講業於長史淡成楊先生繼聞今致政少傅守溪王公以翰林編修居憂洞庭山中遂與錢郎中世恩過太湖卽其墓廬而學焉凡二三年文譽益起學亦滋博治壬子發解南畿越三年丙辰試禮闈得魁選旣賜進士攺翰林庶吉士每閣試輙爲大學士宜興徐公學士四明楊公所稱許然同輩亦不能無忌徐公旣致政公當授官得戶科給事中公慨然曰吾於是得言天下事矣會已未防試主司有起物議者公奮然曰此而不言尙何待乎遂入劾防詔付於理乃並逮公言官楊方震林粹夫輩力爲公救而廷議亦多歸公孝廟知公直諒而重於國體旣免所劾者官亦遷公南京太僕寺簿去國之日贈言者若干人有擬之唐子方者公至滁陽首去輸馬逾期之罰又禁卒勿薪於瑯琊山麓歸薪於僧以茗逰客有屬吏詭常例以賂公公法而戍之滇南曰吾其以懲官邪公暇課諸生以經學皆謂得師三載遷寺丞又三載擢守韶州先是至京師或勸謁執政可得異擢公謝之比至韶猺雜民居郡境者輩持一器果來謁公諭之曰我無汝煩汝無我梗汝耕我牛且汝種谷貿易無汝禁輩受一果遣之欣躍而退有怙終者必置之法諸洞帖服時會府徵樂昌檄調韶兵萬人與狼兵俱公防遣如數帕首以赭自殊於狼臺司見之嘆曰華某文吏不虞其知武如此諸生講課一如在滁時科目久虛至是乃有人焉人歸公功歳久旱公禱而雨君子謂其祝文有古文遺意癸酉供職鄕闈實兼校文蓋巡按禦史衡陽王君昊徵之曰是論科場獘者可以爲重矣徹棘得解元黃佐人歸公識丁外艱歸棄堂食不取凡若干金事見去思碑未幾擢貴州參政服闋攺四川會詔取大木公率眾入梓潼諸山或以險沮之公曰君命也不聽適驟雨至笠而立者越宿羣木浮澗而出人歸公誠分守西川守備內臣欲通茶於畨以規私利匭金餽公公怒而卻之茶議遂寢嵗丙子鄕試又稱得人郡守有先爲禦史負風裁名者寮長將以罷議黜公昌言止之而不受徳君子曰古人之道也遷福建右布政使於是軍士以食缺唱嘩羣情洶洶公至曰食缺之故吾知之矣支不折食固不缺議請於朝而更之羣嘩乃定復梓行八郡均徵之籍以杜後獘淸戎之政故屬藩右率以官重弗躬公曰國事有大於此者乎遂親歷八郡無弗至者嵗己夘鄕試又稱得人賊彬竊柄要賂諸藩脇以奇禍公不爲動彬校入境遽去逾年進今官方將有所罷行而皆未之遂也惜哉公孝於父母友於其兄在官如家逾耆不忘其初尊師親友始終無間予與君有鼓篋之義公之初歸胥會錫山驛執手語平生傾寫肝膽至於垂泣蓋疇昔欵洽未有若斯者也豈公將屬吾銘邪公生於天順己夘十二月之晦年六十有三配朱氏繼惠氏贈封皆孺人子男四人長琨先卒次卽琢太學生次卽琭次珩女二人長適江陰郭讓次適鄒燾孫男一人蜀信女孫一人所著有雙梧集若干捲銘曰孝考嗣憲如舜承堯逹聰明目羣賢滿朝公在諫垣出自中祕有懷輙陳爲國劼毖矧玆賢階天下爲公厥或誣上臣實是恫惟直動天震威虩虩凡都人士乃罔不帝意玉公南司牧人公拜稽首惟帝之仁牧規旣申郡爾南服扁舟兩童矢作民福乃參乃伯旣西而南如疾在躬惟彼肆貪人亦有言麟祥虎猛公令軒軒公心耿耿漢有戅汲宋有孤唐公念斯人曰篤不忘孰矜能廉孰斷能果公隧有碑千載筆我

江西左布政使致仕陳公神道碑銘

公旣致江西政歸之五月以疾終於正寢其子金等先嘗爲公卜壽藏於邑揚名鄕漆塘山之原遂以其年十二月某日葬焉惟著令神道有碑則以狀來請文予與公同裏閈仕同爲戶部屬相知爲深義不得辭公諱防字嘉言別號蓉湖世爲無錫人曾祖壽益祖友文皆斂徳市隱父野葵翁璲慷慨直諒好讀史傳有古烈士風以公貴累贈奉直大夫戶部員外郎子五人公其仲也防有異質讀書驟進然性鯁介不能同人遂以布衣應試翁卒後長兄榮有宿負讓居室於公公爲代償不足復益之人曰義哉而難其貧則應之曰吾不能筆耕矣乎於是請業修贄者日眾以所入供其母王太宜人治已酉領鄕薦癸丑登進士授戶部主事進員外郎郎中擢知江西饒州府越四年調浙江嚴州擢福建左參政超擢江西左布政使凡在官若干年公爲主事監通州倉有中貴撓法抗言不避繼監徐州倉法更振肅爲郎中時三邊弗靖軍費浩繁公以敏練承檄往江浙廣東三大藩督其逋公訪究丰凶及侵蠧主名微施通融之法不期月而足又處其綱解如法蓋凡若干萬皆濟邊乏陜西告急朝命侍郎顧公往備兵食公從焉顧公與公咨議相可否比至長安執其要而禦之不數日芻糧漸積將士增气敵乃北走不敢渡河於是聞太宜人之喪而還哀戚以治逆瑾以微眚逮公未幾事白公至饒州姚源洞防與官軍相持五年矣公廉得其情新其約束罷行惟便縱濫系者若干人乃單騎入防巢諭以逆順禍福降之後公朝正去郡洞防復作朝廷方發兵南下公適還先驅入犁壁山營而居夜忽大驚士皆甲而嘩公臥不起頃之稍定連戰數日防敗散去公以洞僻且逺奏請置萬年縣自是不復叛政暇修郡誌志外有搜訪名勝爲詩詠之凡若干首內翰陸先生深見之曰此非古觀風遺意乎公之調嚴也蓋以姚源復叛追咎撫故抑其功然徳在郡民其行也舉王梅溪徙防故事斷虹橋遮畱之嚴屬地有銀鑛發則相攻公謂爭利殺人非生財道也令封之其所爲政務持大體不屑細感今弔古有餘懷焉其大者登冨春山修子陵之祠祠有希範堂賦蓋九閱月而福建之命至矣時汀漳防方熾鎭巡舉公往徵之道經同安巨防蘇世浩勢尢猖獗公首降之遂攜焉以臨汀漳汀漳气奪榜到之日先降者爭出見公因撫而諭之曰吾欲返爾田宅親戚爾顧欲肉餵鴟鴉乎眾皆稽首曰公推赤心人腹非昔禦我詐者比此固我命盡日也敢以死請公皆遣之汀漳按堵如故省城軍士有因前政給糧逾期而唱嘩如叛狀者逹官裏居者三人出而沮之未信曰必得陳防政榜文公虞反側未卽給也惟以利防其黨而渙之渠魁旣得余悉弗問省城無恙公以民苦急徵軍樂早支亂是之由乃防請嵗畱余銀九萬兩以爲倉卒小警軍餉之備時紀功者尙斬獲公之功乃不上逹不平者往往鳴之賦詠公泊如也旣而論功僅加俸一級遂遷江西左布政使公至之初宸濠𨿽就檻車而武事猶未戢公旣渙羣黨之逸者乃警城墉籍府庫惟謹復以地方凋特甚請給銀數十萬兩賑其餘民己夘廢科士有滯才之嘆請壬午倍額取之藩府諸祀壇無主請屬之布政司凡三疏皆見施行鼎建鼓樓於司之東攺宸濠所建陽春書院爲貢院聖母北上舟經九江公往迎之需無闕者及壬午場屋事畢自顧疲憊乃馳奏曰臣備員方嶽行年六十復值衰疾失今不去妨病之罪曷能逃之疏上吏部請從致仕之例公旣得命浩然南歸終日黙坐家人侍側惟見風髯蕭然而已公在部在郡凡三被賞賞必感嘆曰吾何以稱上徳其監徐而還憫兄之二子貧各爲之室與產平居推誠任眞不立崖岸及當大事酬撫周密動中機會雅好吟詠李文正吳文定儲文懿諸公皆盛奬之而程文尢長閩江二省試所刻文公皆與筆削焉所著有某槁若干捲公卒嘉靖癸未六月八日距其生天順戊寅六月十三日享春秋六十有六配宜人範氏有子三人長卽金次鑾次鏊女子二人張渭華治安其壻也孫男五人士魁士元士淸士洪聘皆名族女孫六人許嫁亦名族詳具山東參政兪君國昌所爲志銘曰虞牧十二周伯維九子我天民紀綱羣後今之布政宣化承流仰若古代前虞後周曄曄陳公其才孔碩有徳以將與與翼翼郎署十年繼守兩郡兵荒薦臻公靖以訓乃參閩省左轄於洪長揖悍帥閫臬生風大慝旣除與物更始閭有友婚室有婦子嵗月遷敍可省可臺公曰倦矣遂乞歸來湖上有田有水有山胡不少畱笑歌其間爰卜壽藏遂營以葬隧道有碑旣穹且壯謂我公友爰請我詞我徵公行刻此銘詩容春堂續集卷十四

欽定四庫全書

容春堂續集卷十五

明邵寶撰

墓志銘【一十九首】

墓志銘

江西按察司僉事萬君墓志銘

江西按察僉事萬君世和致仕歸藤之十有三年年六十九正徳丙子十二月二十三日疾病卒旣殯之數日其壻諭行人漢以公便歸治墓縣南之南山越明年丁丑某月某日乃葬前室蘇孺人遷而祔焉禮也又明年己夘漢北上以狀來請銘予在江西與君爲僚友漢甥於君有子道焉君嘗命從予受業漢之請蓋君之志也君之歸於是予方視學白鹿洞餞故弗及蓋至於今以爲闕如也而復忍不銘君哉君諱祥姓萬氏世和字也自號致齋其先江西新諭人勝國時有仕廣西全州者去官家藤遂爲藤人曾祖宗銘不仕祖伯齡舉茂才官南城典史坐累適役上林苑當適時其少室李方娠歸其家邵武生君父贈監察禦史子信後南城與李繼卒各殯其地子信圖歸之不克比卒以屬其子子五人出三室君再繼陳出其季也年二十領成化戊子鄕貢會試屢屈間關北南求二殯所在辛丑歸南城之柩甲辰歸李之柩皆易棺以葬如父之志時人賢之謂之孝孫丁未擢進士第授南京陜西道監察禦史論事無所避三年考績得贈封典母陳太孺人就養而卒君歸其喪以葬終喪除浙江道益著气略君博學急當世於嶺南事尢悉嘗畫一陳奏都禦史鄧公廷瓉鎭兩廣上君可領戎節不報尋以勑淸理江南屯田力求其獘去之已未詔兩京部院舉方嶽才君在薦中而江西命下矣江西號多訟而屯田事尢賾君先獘後規罷行惟時譽言日聞時亦起忌最後以巡撫檄治盜於瑞力辧非辜同事蓄憾有間於巡按者署考無稱語會乙丑覲畢又以他怨致謗劾於言官遂有致仕之命先數月撫巡議薦君南贑兵備副使至是胥嘆而止去之日至粥什器爲道費歸無田宅再易寓而後至藤備極艱困今內閣大學士蔣公某君同年進士也嘗貽之詩述君志操知者謂之實錄上登極詔進階朝列大夫居數年攺葬前母及兄以下六人娶諸子婦一人諸孫婦二人皆勉力爲之其歸外舅唐貢士之喪在居官時事尢著詳見予所爲志君再娶初娶卽蘇孺人後娶唐孺人皆無子蘇有女一人妻化州同知富川何鯤唐女二人一妻漢一妻工部侍郎全州陳仲防子庠生邦佑漢以省解第一擢甲戌進士庶幾知恩義不負君者銘曰維南有人髯而長身如河朔間【葉】出入兩臺抗論不回譽成謗來才臣憲憲少也孝孫其歸斯原

鄒君孚伯墓志銘

泰伯鄒氏有碩望之士曰林泉翁顯之有丈夫子五人各有所肖其仲孚伯則得其風度焉孚伯少有智略甫弱冠以父命治田千餘畝傭者百餘人孚伯髙笠短褐日行田間手漆如意指揮作止加之號令翕然響應人見其儀貌端偉而意气傾動謂卽授之數千夫當無不就矩或士服入郡邑見諸縉紳先生亦皆起敬陳方伯晉庵曰林泉老矣吾見此子猶見林泉也王文肅陸宮詹二公皆曰夫夫而不仕誰當仕者指之仕途不對而退事事如故旣而掌鄕賦里甲數千人聽命於孚伯如其治田藍田榮公實爲邑大夫以威嚴繩下見孚伯獨謂之敏嗣是諸大夫皆然泰和曾實夫守郡時以儀門之圮謀於孚伯孚伯一言承之一錢一夫不煩公私三月而畢蓋孚伯布衣以干濟獲上事多類此林泉翁老有不入公府之稱皆其力也比卒殮葬稱治致客逾千人先廬火孚伯懼傷母心別構東崦與故居夾溪而峙加巨麗焉母心乃適於是以例授七品服出入輿從鄕人觀之居然仕者矣論者謂孚伯家政如官而孝弟信義日修不怠是亦從仕也已田租嵗多貸人外有負者亦不甚較坐是業稍退孚伯怡然不以爲意惟延師授二子經儀物𨿽共腆而有事勿助得優柔之意暇則手一編不置非左氏史漢則輿地誌以是備知天下形勝及古今人物之略嘗以秦漢間事叩其子子對則問難繼之不對則爲之盡間與客語亦不爲窘人自宜興來談搏虎者先致其怒伺其馳而憊也乃追而斃之孚伯曰此曹劌所爲三鼓气竭者乎其弟和仲聞之謂孚伯讀書能得其意孚伯美髭髯忽而斑白如六七十者其尙義而濟人稱長者於是乎稱正徳庚辰孚伯年五十三以訟入城爲攝者匍匐乘舟晚歸得中風疾抵家而卒閠八月朔也孚伯諱觀別號顒齊孚伯其字於宋忠公浩爲十幾世孫前母錢氏母惠氏娶鵞湖華氏子男二人長承府學生次式庶出女一人嫁義官吳縣徐謐孫男一人女二人予始聞孚伯及其昆弟於其母舅錢靖伯先生繼而周仲章施克和道孚伯尢悉和仲晚從予遊習古文辭承治春秋亦以其疑往往來質孚伯之卒也承問復讐義予謂旣告之有司則復道盡矣其在人者於汝何有未幾承以和仲狀來請銘墓新卜於某地葬以某月某日銘曰有士有士其冠峩其才則多壯而思彊而皤五十而死命也柰何

明故山西布政司右參政華君曁配錢恭人合葬銘

正徳己夘六月某日山西布政司右參政華君以疾卒於官瘁也越一月其季子鎏奔走數千里奉其喪歸以十一月某日至殯於堂越明年庚辰十月二十八日其配錢恭人亦以疾卒毀也又明年辛巳某月某日其子鎣等奉二柩合葬於秦塘涇之新阡而請銘於君昔同鼓篋之友冉涇邵某某乃按其姻友都運張先生狀敍而銘之其敍曰君諱津字濟之別號謇齋姓華氏世爲無錫人其先在齊有孝子寶在宋有榮者以仕徙居於汴至原泉避亂復來居隆亭族始蕃衍又五世至友直元常州路總管總管子防嘗以處士舉於集賢院號曰淸逸其子希顏以文行爲鄕望所著有東湖集君五世祖也傳汝立諒至君祖俊字景榮出贅山錢氏因家秦塘涇之上辭分業而自立遂成厥家有子三人其長爲君之父瑄字伯和配蔡氏生君兄弟五人君行居三敏而知學弱冠防邑庠二十六領成化癸夘鄕薦越三年丁未登進士第授湖廣松滋縣知縣操勵自躬庶致斬斬時有姦人挾王府勢彊取於民君執而法之江溢壞民廬君爲之防民賴以安滿三年撫按旌異政遂以風憲召聞母疾取道歸省比至陞刑部主事以松滋之旌封伯和文林郎松滋縣知縣母蔡爲孺人君在刑部遇疑獄反覆參鞠盡求生之道決囚淮揚諸郡平反爲多屬有疾請告歸遭文林公喪防防在次不越戶限起復攺戶部主事出納惟謹嘗監通州倉有怙中監勢請事者君拒之固中監銜之尙書顧公虞其中傷君也亟調監七馬房倉其嚴猶通州三年署員外郎奉勑勘田湖廣常徳時宄瑾扇虐旣行而有後命遣人追與之牒至則君由水道還矣其人旣還報而君始至眾爲君危之瑾見於左順門顧而謂曰華先生汝來何遲也盍亟往事事乎竟無他言未幾署郎中二年陞湖廣辰州知府遭蔡孺人喪起復補直廣平府時當兵荒君畢精經畫凡無益之費不急之務悉罷之又請蠲常賦外民不能共者數事惟學校所須不以乏省太僕丞有欲收養馬民免地稅錢十之五者君曰民累於馬甚矣以若所免猶不紓困如徵其半民何以堪遂以其事白巡撫都禦史轉聞於朝悉復其故屬邑邯鄲城每山水秋至輙爲之壞民病修築君曰山水挾西河橫流舎河而他圖𨿽勞無庸乃攺河上流北注之漳水勢旣分城乃無墊事見李文正公所爲記貴戚並民田於淸河徵斂太橫民訴於朝事下之日君削其數什九民歸君徳議立生祠君止之三年以異政被旌誥進階中憲大夫贈封其父母妻皆如典尋陞今官分守河東道搜剔利獘罷行惟允發私賄以正官邪禁戢豪彊視廣平尢力居二年上疏乞休不許防車駕西幸凡境內供億之事夙夜調度者三月繼聞再幸之報巡撫都禦史偕君至代殫力繕備又越二月疾作返臥司月餘遂卒年六十一君子謂君簡而惠共而介有君子之道配錢恭人男四人長卽鎣次鑑次鋆次卽鎏次鉦出繼錢氏姑女二人長適長洲王典次適鄒曾孫男九人女八人又敍曰恭人諱淑姓錢氏吳越武肅王鏐之後父玘母胡氏溫雅淑愼出於天性年若干歸君君歷仕中外恭人什五家居躬績以率其眾凡再當大喪四婚二嫁力治而襄君以是無內顧卒年五十九君子謂恭人孝慈儉勤於君無違徳其銘曰華著於錫世有冠纓甲科之盛莫如我明君起丁未歷官凡六總總刑章金穀惟愼惟淸厥問孔淑孰不佐藩君獨盡瘁令乎守乎前庸旣最子往問疾而以喪來恭人繼歿無乃病哀伉儷皆藏是曰禮葬彼屹者碑千載之望

承事郎顧君墓志銘

君諱榮章字時顯姓顧氏別號筠軒居士嘗入貲授承事郎世爲無錫膠山鄕人其父誠軒翁信娶朱氏生君兄弟三人君防從二兄習舉業久之皆以干蠱棄去逮各有子畢力延師教以經學朝夕親程之邑之材人無弗賔禮也客以文籍至無重弗售治乙丑正徳戊辰甲戌繼成進士者三人伯之子浙江參議可學仲之子刑部郎中可適各以初官推封其父君之子可立旣積學未第可久爲行人攺國子學正例未得推封故論者繩近世科第之盛莫不歸顧氏於是又爲君未滿焉而君且卒矣先是一年可久與同官數人上疏言事君初聞之躍然喜曰義也繼聞上震怒則悚然懼久乃聞攺官之命又感且幸謂聖恩洪大無可報稱卒之日猶惓惓以爲言蓋君素渉史傳於古人忠孝事多經論議故逹於大義如此君事父謹甚凡厥攸嗜𨿽逺且艱必力致之母生之嵗在丒君不忍食牛者終其身母老日屏居誦佛君恐其傷气也百方勸釋母感而從之居二喪哀而稱治終慕之悲形於忌祭伯仲依依舉必退讓若猶在父母左右初同居以生息日衍始孫而別築有庶妹早孤子鞠而長之歸惟其宜人以急告起而應之不敢以緩弗能喪者輒給之棺陳某者先有服於君其老也獨生於君養死於君殯吾友春官進士浦君文玉其子之師也其狀實云君卒正徳庚辰四月二十七日距其生天順庚辰十一月一日年六十有一配同邑李氏子男二人長卽可立縣學生次卽可久女一人適蒼梧知縣尢遂良子革孫男四人起敬起孝起予起家女四人皆許嫁士族其壻長過某次葛某次茹某次鄒某君喪之三月可久兼程犯炎暑至自京師哭踴卽次可立乃協謀卜地於璨山之原以明年辛巳某月某日舉君柩葬先是介參議君來請銘予昔在吾師蒿翁之門知君兄弟最故諸子於今視予加推孫焉況文玉言可徴於是乎銘伯名懋章其封承徳郎工部主事仲名盛章其封徴仕郎中書舎人銘曰業懋自躬【葉】教子以正【葉】如農克昏秋罔不成徴休數物亦曰有命【葉】肆國子與廷諍而封典未及其父承事參家訓而壽考不如其兄烏乎天道爽與不爽來吾可聞無惑其往

故盛君時敬妻馮令人墓志銘

少司防盛公之從弟時敬旣卒之十有五年其配馮令人卒越三年其子太學生武臣宣卿啟君兆於慧山新阡而合葬焉先二月介其姻友張元充來請銘福建少參茹君世和爲之狀狀稱馮氏世爲無錫善族與盛伯仲本成翁娶於邵而生令人秀慧凝重少不喜飾𨿽閨中人罕聞其言笑也父母相謂是女也淑盍擇佳壻歸之於是司防公之仲弟時正娶於馮於令人爲從姊故時敬之父安仁翁聞而爲時敬聘焉比其歸也年才若干班於羣從娣姒巽而修謹自奉舅姑供祭祀至於延師燕客及他內外事皆能左右時敬備儀與物無媿卿族勤儉之徳恆力行以率諸媵口授諸女諸孫女以女誡諸書於諸子亦以義方贊時敬無怠舅姑病醫焉禱焉其喪也斂焉葬焉時敬或未之悉令人相之惟謹時敬沒令人奉家規以周旋如時敬之存也年七十八忽嬰寢疾越四年而劇遂不起病之初劇也或請召巫令人謝焉曰吾年至此尙奚求哉使巫能生人則誰歟死者卒之日爲正徳己邜四月五日距其生正綂已未五月十一日享春秋八十有一子男三人長稷娶華氏蚤卒次奭卽武臣娶張氏次尹卽宣卿娶厲氏繼宜興陳氏女三人長適侯芹次適秦鉞次適江陰徐稷孫男一人鐸聘曹氏女孫五人長適邑庠生秦濂次適宜興徐文煒次聘於華某次聘於顧起經次聘於華某蓋所與爲婚姻皆公卿大夫士族不能悉著其葬以嘉靖元年月曰丁夘日曰壬寅時敬諱頊別號冰崖鄕人稱之曰六丈安仁翁諱曰立字文璧司宼之父贈都憲公之介弟也銘曰在成化中盛多文物外有軒裳內有翟茀婉婉令人歸維其時徳配夫子羣從孔宜比稱未亡教子不怠嘉耦令終祉其斯在乎

封安人叚母王氏墓志銘

嘉靖元年三月晦叚戶部金不逺百里來告其母王安人之喪且告葬請銘予色然駭曰日吾聞安人之病何遽卒也抑何以遽葬金以墓地與嵗月之宜告予重悲之遂爲之銘按其表兄陳禮部子引狀王世家維揚元季遷武進入國朝延平同知友諒始登仕籍其子兵部主事某繼之而大盛於其孫文肅公防公以進士及第入翰林累官南京翰林學士國子祭酒至吏部尙書進階榮祿大夫致仕卒贈太子太保安人公季女也其母爲公繼室孫夫人安人防貞靜簡黙內惠終溫公及夫人皆鐘愛之年若干歸公友同邑叚參政伯誠之介子汝信於是參政旣致仕家居甚約文肅公在南京謂汝信以安人來寧館焉而就學者久之安人謂汝信曰家有父母懷安而失養子弗子婦弗婦如吾心何乃以情告文肅公公許之歸致養惟謹參政公曁其配劉宜人釋嚴爲歡比歿治喪中禮時汝信防庠校安人治內不煩其心客以講學至安人供具必周至其自奉丰儉惟宜且親紡績以率諸媵婢人不知出於貴族也汝信有兩兄蚤卒二寡嫂曁諸孤弱安人勤卹之終其身晚𨿽異居如同居時諸子者至於今徳之金以正徳戊辰進士始爲主事南京以兩宮徽號恩封汝信如其官安人今號金以公幹過浙因省安人申圖報之戒語甚悉未幾汝信以暴疾卒安人治斂及葬葬已綱紀其家婚嫁惟時惠及側室戴並朂先思愛敬之化浹於中閨論者謂稱文肅之女卒以是月二十日年五十七先是十六日爲安人生辰金率諸弟妹稱壽畢忽遘疾至是不起子二人長卽金娶國子生無錫吳稶女次銜娶嚴州府推官同邑趙昌齡女女五人適國子生江陰徐治引禮舎人無錫楊董同邑蔣三人皆安人出戴出二人壻曰髙淳夏應鵬曰同邑楊鍵女孫二人葬以卒之明月望日辛夘墓在九里之原與汝信合兆汝信諱瑞參政諱寔參政之父民以永樂甲申進士入翰林爲庶吉士授刑部主事嘗預修五經四書性理大全書官至南京戶部侍郎銘曰懿哉安人太宰維考大參其舅有器有名亞卿之舊號以子封命服在躬徳則多有葛覃之風五十七年封君其從銘者秩宗

蔡母陳令人墓碣銘

陳無錫世族元大徳初恂隱於鴻山山間有橋名朱舎稱朱舎陳氏令人之曾大父曰至大父徳威父仲嘉母曰長洲惠氏令人性靜專中閨無泛愛於是有曾大父之婢寡而有節令人重之與之處者若干年比歸蔡氏爲仁裕翁配姑浦蚤世繼包再繼鄒凡事三人皆謂曰共仁裕異母兄弟姊妹十二人令人見其婚嫁及壯且老無不得其情者仁裕倜儻宏濶其所禦侍女若干人令人弗之制也至於他過往往補焉然亦諷而不諫仁裕卒令人方少諸孤殊弱舅喪繼之有挾權豪以侮其孤者惴之曰吾已告諸法吏矣行將執汝以訊旣而攝者至諸孤不敢往令人泣且嘆曰未亡人可出門戶乎𨿽然諸孤不忍棄也乃墨布爲筓攜其孤以出比歸謂其孤曰是筓也吾死必以爲狥以見吾夫於是家業向圮晨夕召諸孤以訓之於先徳之不可隳田廬之不易守誓之曰所不輔爾等以底成立者有如日鄒姑歸蔡也晚未閒於蔡之故令人左右惟謹家政畫一論者謂仁裕在或未之逮也越十有五年長女始有歸又幾年長子始婦未幾婦卒又幾年仲子亦婦未防婦亦卒繼而孤孫踵亡令人有不堪其憂者或勸以求福於佛老輒峻拒之其婦夏爲之齋素以祈者二年不敢以聞其嚴正如此及二子能立令人謂之曰吾昔汝以今惟汝從固吾事也令人年七十曾滿前而家不異財令人之教也正徳丙子令人忽遘疾亟集子孫而諭之曰汝軰能如此吾死可瞑矣啟小櫝出二酒器曰此得之吾父吾父得之外祖外祖得之先世繼自今其傳之長以志吾守又出笥中布帛若干束曰此吾未衰時手制其各衣之以志吾勤是惟其年三月六日距其生正綂三年三月三日享壽八十有六越七年嘉靖攺元八月八日乃葬先是族葬多非其次孚會族人攺圖焉而後從事非敢緩也子二人長孚入貲補蘇州衞指揮娶惠氏繼卽夏氏次濟娶華氏繼顧氏再繼朱氏女一人適周瓊孫男七人振入貲爲諸郎娶範氏操娶錢氏授娶鄒氏抑娶華氏邑庠生掄娶鄒氏揆聘華氏防未名者一人女七人長適錢仁靜次華壽次徐徵次錢讓次太學生華銘次錢諒次聘於邑庠生華宸曽孫男以下凡二十有一人具其姻福建布政使江陰夏公如山誌銘玆不詳敍墓在某原其孫授以孚意請銘於碣予謝以無庸則介吾姻友南沙莫君來再告遂書之銘曰貞婦有旌必徴之年匪生弗得著令則然易曰艱貞令人有焉孰謂未旌遂弗傳邪

復軒潘君墓志銘

君今浙江平陽縣知縣相之父也姓潘氏諱績字繼善復軒其所自號也其先在宋南渡時徽猷閣待制性欽始居無錫其子襄以儒醫名三傳至元江浙醫學提舉傳之又二傳至國朝無錫州醫學教授仁仲仁仲之子太醫院醫士克誠克誠之子韞輝娶兪尙書溥之女生二子其長曰時助君父也時助三子君爲季疏爽共約布衣而能談世務有望於鄕初逰邑庠旣乃治其世業所謂傷寒醫者於是生二十年矣間執往役之義於公府皆謂之才四十而里人多質平焉大族遇難事往往問計五十而相且長教之經學六十稱耆宿優防裏閈間七十一而相有官其兄梅邊翁年九十從弟玉林甫年七十婆娑嬉遊稱三壽焉吾嘗爲之歌錫之人皆和之七十五之平陽居數月而歸歸二年病癰乃卒論者謂君可以無憾矣而人猶惜之者謂其不卒享子之祿且未及封典之故初君之在庠也稱勤敏防人有誣其父逺戍者久而未白君奮然輟學以白之弱冠遭父喪治之如禮母疾求醫走雪中顚僕傷足或謂君行何遽也君曰吾惟母病之急不覺至此旣而母愈人有陰持刄以報仇者誤斫君耳隕越防絕其族叔退庵藥而愈之退庵素善是藥而重於制制初成而應用蓋若有神以先之者見者歸命於徳然君自是知晦益簡與接怨亦用希間有所論當者心服或辧焉折以一言而已及母之喪於治益勤伯兄鰥居卞急猶稟命不敢遂仲兄贅錢亦鰥無子養於君者終其身嫁其遺女先世多圖書器玩至是有失者君與其伯兄力求復之聚於新樓日以相娛樂樓前蠟梅一株提舉公手植也枯而復茂詩人比之田荊相始習舉子業猶兼讀醫書君懼其雜也以情問焉相曰吾將謝夫醫者君曰然相師李四順君曰得師友龔行儉陸節之君曰得友相舉甲子鄕試下第禮部君曰南雍士半天下祭酒章公今之名儒也師友於是乎在其亟往乎君至平陽喜相之得民而潛補其缺平陽之人見君歸若有所失情在贈行詩文歸一年相以覲過家時政在行在相久於京師及歸君已病癰矣相畱於家侍湯藥者四十餘日君將瘥力遣之乃行行十日而卒君少其伯兄若干年其卒也後若干月若干日年七十有七娶趙氏宋晉王之裔孫曰讚之女子男二長卽相次樞爲伯兄後女二長適吳世臣次適秦文卿孫男六人相出者二應辰應霖樞出者四應嘉應占應貞應春女孫五人長適成效次適朱楷餘皆防曾孫女一受華氏聘相奔歸之又明年十二月二十四日葬君於龍山祖塋之次先是相率樞從玉林甫曁吾姨弟楊元平元正來請銘予自童子時識君矣銘之固宜玉林名緒字繼芳君叔時覲之子也梅邊諱讚字繼賢銘曰醫以承世而才以名行在家無競在邦無競有子爲令在家無競子不云乎是亦爲政奚其爲爲政

麗水知縣浦君文玉墓志銘

吾友浦君文玉之知麗水也三日而病三月而卒於是君之政𨿽未施其所規畫皆放於古良吏有端緒矣士民聞之無問見未見皆曰是將教養我者而遽死是天奪我師與保母也無不慟哭走弔其子應麒聞訃奔往奉其喪歸越明年某月某日乃卽璨山先塋之次葬焉而問銘於予泣而言曰知吾父者莫如先生非先生銘其何以葬嗚呼文玉始吾之期於君者何如而乃有此哉吾何忍焉其銘之也君防有才名大爲陳方伯晉庵所賞予初舉進士蓋聞之旣而予爲許州爲戶部郎凡十五年以提學之命還則君文思逸髮不假梯級綽有造詣王提學明仲特重品鑑巡撫都禦史彭公尢殊遇之至以君貌瘠腴軫念錢太史與謙防於錫君師焉與謙曰吾友也語必傾倒魁觧之望籍籍郡邑間比予按察兩浙君果舉應天然尙未滿眾望也又三年予以都禦史還自漕臺君在太學其古文詞與程文並駕於是今大學士熊峯石公爲祭酒每堂課必以君與舒狀元國裳梅進士防和相甲乙大魁之望又籍籍兩都矣甲戌下第歸予病中常過君君學殊進浸淫於諸子百氏追古之作者凡所評隲實多益予庚辰登第辛巳對大廷名在三甲眾猶以美除爲望乃領麗水以去君行別予且諮焉惓惓民事予謂利器非試不成君他日大用其兆於斯其兆於斯而今則已矣官爵不必論年亦不可少延乎吾昔取靳裁之氏之意作品士亭於許昌於豫章而僣有所方論頗爲先師文正公先生所許今則謂君何哉𨿽然銘不可以已也則徴君行之隱者於應麒參諸吾所知敍而銘之君諱瑾字文玉別號桂巖世爲無錫人明興以來仁官鴻臚伯啟爲博羅令皆出其族君祖士林好義能詩畫父怡靜翁宗盛尢稱長者嘗入貲受郎官服怡靜娶某氏生君少持重不可犯弱冠防邑庠謹飭自好有鄰女欲私焉君正色拒之不爲亂事父母孝志色體三養無弗用情者繼遭二喪哀毀且治柩在殯而鄰火風熖將及君與諸兄弟號泣呼天舁而出之於是有欲間君兄弟者君舎已從兄當析產皆推兄先間不果行家庭嗃如而睦閨門穆如而共至其誨後軰又善接引故殊材而多成其登進士舉鄕貢遊於庠序升於大學有聲稱者若干人自負孤介不與公府相渉侯世卿爲令時有所質必就君弗致蓋應麒所疏如此君卒於嘉靖元年五月十一日距其生成化壬辰六月二十九日年五十有一配黃氏子男四人長卽應麒縣學生次應元次應辰應登女一人許嫁興道華信夫子士旂女孫三人應元侍君麗水君疾請告未得郁而病亟應元左右無方君卒之日死而從焉處守黃於道曰篤孝哉是子可無旌乎遂上之銘曰嗚呼文玉誰之不如五十始官古琴在禦方調以彈而遽蓋棺人亦有言朱弦三嘆吁嗟乎知音之難

承事郎華君墓志銘

君諱泰字亨夫別號思檜華其姓承事其例受官階也世爲無錫人其先本春秋宋卿族後散處四方其在錫則望於南齊有若孝子寶在宋若原泉於隆亭在國朝若徳昌於墓塘皆始遷而望於鄕者也徳昌之曾孫楚英及其子循重鄕望繼起循重娶鄒生君十四年而孤悲泣之餘惟世業之墜是懼乃棄其所業舉子者極力幹蠱而事請於母志色之養與口體兼致祖父母繼喪以冢孫任襄事爲諸父先母念嫁妹甚迎居別墅以慰其心處宗姻率從厚告急必應卽有缺亦他貸而給之𨿽負弗攺於是家益饒裕鄕裏有質曲直者忿而來釋而去什常六七然不爲武斷惟理惟情諭之而已旣奉詔輸粟受冠服凡義舉有不告告無不從曰吾方愧吾名不敢不勉於是屬長鄕賦人謂之平至其田租遇饑多弛之憾是用鮮訟牘無君名閭右走勢途日不遑暇君事家事外鮮入城府識者謂本富者固如此以故都憲武進白公輔之方伯江陰夏公如山及潘平陽之逹楊東莞宗源秦舉人國選皆與爲婚姻君子以是觀君年五十二正徳辛巳正月二十八日病卒其未卒也鄕人聚禱凡若干人其旣卒也會哭者如之其臨終以母養弗終囑其子者再三蓋於是有遺憾焉配楊氏繼胡氏子男七人長子仁次子信次子儀次子俊次子仕次子位仕後其從弟濟君遺命也仁俊倫胡出餘皆別出女五人長楊出適王文肅之孫太學生文炳次適徐綸次聘於秦瀛余未聘君葬於卒之明年嘉靖攺元十二月二十四日墓在萬安鄕祖壠與楊胡二配合兆先期二月其從弟中孚及潘平陽以其子某某來乞銘狀君者君姨弟禮部司務武進陳子引初君與吾友張臨湘世安友最密治間臨湘會試京師謂予曰華亨夫於我旣忠且惠吾徳之子畀我文一篇吾將借手以謝焉會別遽未果今臨湘沒且久矣孰意吾執筆銘君哉銘曰臨湘稱君交而能久於鄕於邦善亦多有家孰不世而君克守人亦有言人觀其友我托之銘爲君不朽

監察禦史唐君墓志銘

正徳辛巳春正月監察禦史唐君丁母憂服闋以疾卒於家二月十九日權厝於萬卷塢之陽明年十月其仲兄浙江憲使君某入覲過無錫持其弟鄕進士仕狀請予銘將以年月日禮葬君而納諸墓時與方伯張君元錫偕來元錫謂君名禦史銘不可靳先是二年君嘗過予論學及政予心重之而恨未相洽也孰意其遽死哉君諱濂字景之別號松坡世爲歙之槐塘人其先爲唐徳宗後避亂居婺源之嚴田宋季曰虞者以元兵下江南議殱五姓而李與焉遂襲其故國號爲唐居歙之聊山虞之後至君父復庵公凡八世中以學行稱先生於鄕郡者曰梅臞曰筠軒曰三峯凡三人三峯名仲寔在髙廟朝以耆儒召見有不嗜殺人之對者也其子子儀知興國有恵政文廟簡爲趙王講官於君爲髙祖曽祖允祖邦皆能世其徳復庵益惇信義約而能裕始以憲使貴封中憲大夫福建按察副使其配封恭人洪氏有子三人君其季也防聰穎彊記出語驚人時憲使與其從弟太史守之偕逰邑庠君請業其間憲使登進士知平鄕君從之學歸入郡庠文譽大起旣登進士觀政兵部憲使爲刑部郎中日退自公於當代典章及天下要務多所究習授南京太常博士君惟國大事在玆稽肄惟謹簡庖役嚴壇禁牲滌必預協贊諸郎臨之以分不少假京府臣弗躬陵祀君嚴檄之繼是勿敢弗躬南城太和二羅公繼蒞太常皆謂君能重其官三年考績試廣東道監察禦史巡視西城不縱不激惟法無勢有內侍家人市馳馬傷人君執而法之內侍不敢怨臺幕岌挾權姦爲橫家人馳馬與醉人爭道執送君欲誣以刼馬法君笑曰醉人耳杖而遣之君以守令數易惠鮮及民而吏緣爲姦憲臣行部下上交謟庶事日廢大傷治體上疏論之尋差刷捲湖廣僅一月而宿蠧盡滌以災虞召還君列羣吏臧否狀請行黜陟又建白息民計嵗備武靖邊等數事詔議行之於是江西巡按當代宸濠反機露矣有欲禍君者計以其差歸君君行毅然無難色道聞洪恭人病馳歸十日而恭人卒君遂病毀旣而江西變起君以郡當兵衝凡守禦之防力起贊畫焉事平後民兵太橫君言於郡減之巡撫欲借徴白糧於徽君以喪例至闕言於司徒請別議之曰民之情國計也吾不敢以郡嫌忘國卒如君言歸四月君疾復作遂不起前數日兄侃視君猶談辧如常時君與人交無防無隱天下名士以名節與君相激昻者凡若干人爲博士時諸生從而學者若干人其在家進諸弟侄而課之業輅敏而窘君尢資之養中憲以志不以時好伯兄某好詩有所倡君必和憲使君兄而師者也禮以師不以兄殺修先墓在藤源葛塘者復其堂若田爲石坊大書仲寔對髙廟語其上以彰殊遇又請諸郡梓梅臞以下三先生集其諸所欲爲義舉尙多而未之逮也且君子望君於國於天下者尢重是以重惜之君所爲文流麗警防議論疊出詩淸新雅淡不爲俗語有松坡槁藏於家君年三十六配吳氏封孺人子一人世槐女一人聘於國子生洪仁範之子誨銘曰前爲博士肄禮嗃嗃後爲禦史執法諤諤險危不驚在疚猶作孰墓不銘終古玆石

明故程畨府推官王君墓志銘

君南京吏部尙書贈太子太保諡文肅王公之從子也弱冠以禮經逰郡庠九應鄕舉弗利而名益起君之志亦愈勵文肅公一日見君所業於齋中覽之良久嘆曰是子於是學可謂盡心焉耳矣而弗利如是命可知矣吾其如之何於是公爲戶部侍郎當廕乃以君名上之君不知也命下而愧慊並作然旣不可辭遂入太學友天下士所造益精博銓考優等乃有是選居官若干年歸歸若干年卒君子謂君無負文肅之舉君性孝友有識量爲文軒鬯典雅如其爲人侍母楊孺人疾無愧古孝子事文肅第隘君以所居讓之撫弟浩有父道張希堯者其同經友也周防之至衣裘共敝其於宗族鄕人應需已責尢多在官常誦程子存心愛物之言有獄至必重訊決期於無寃巡撫錢公才之命署州安順及督湖襄軍餉皆有濟未防請老蕭然家居如未嘗仕者於是鄕大夫士有淸平逸老之防君實倡焉非公事不至公府淵黙嚴正老而不變其姻有官外郡而年力當休者君勸之不從尋歿京邸人髙君之識其他事多類是君子謂君無負文肅之教君旣卒且葬其仲女壻光祿寺丞前中書舎人胡世徵以其子來乞銘其妻之從子監察禦史龔士謙爲之狀者如此吾以所聞徵之信然君諱澄字希範別號耐庵其父修孝處士諱俊爲文肅母兄其世具文肅之碑其生以正綂癸亥三月四日其卒以正徳庚辰十一月八日其壽七十有八其配龔氏爲士謙伯父竹庵之女其子男適出一人曰昆出側室吳者一人曰晏出側室劉者一人曰易其女三人其長適楊墀其次卽世徵妻皆適出其次適郡庠生陸憲章與晏同母其次與易同母未行其孫男一人防其女孫七人其長者適趙惠其葬以卒之明年士午十一月十有八日其墓在其邑定安西鄕裴巷村祖塋之次予少辱文肅公知旣獲交與其子都憲公希曾昭勇君希程及其孫中書舎人某於君之銘若有弗能已者銘曰科第兮曷重世祿兮曷輕君何爲兮恆情維忠敬之在我𨿽蠻貊兮可行老州裏兮社淸平學兮仕兮誰謂君兮未成九原有知兮君我銘

福州府知府張公配王氏宜人墓志銘

福州公始爲諸生娶於邵七年而邵卒繼室以王宜人於是公旣舉於鄕矣旣而授官歷同安知縣福寧知州丁母憂起復補涿州宜人誥封今號公擢今官二十五年以卒卒二十七年宜人卒於是壽八十有三矣先是三年哭其長子珤而慟乃始遘疾其卒也其仲子琇率其孫立等殮且葬焉以其從舅王僉憲獻夫狀請銘於某某於邵宜人爲族諸孫故以祖姑視宜人銘故不能辭也王之先爲揚之太興人元宣慰副使端翰林學士璽其逺祖也元季徙無錫再徙鄒岐三徙江陰東常裏今居之曰迪曰汝振曰宗奭曰致逺者宜人之髙曾祖考也致逺娶於吳而生宜人防有女徳年二十一歸無錫張氏雍肅有度事舅贈知州愼庵翁及姑錢太宜人得婦道甚接諸姒以惠佐公以禮公初之同安太宜人以衰年辭不就養宜人畱侍焉居數年宜人侍公於福寧嘗退自錄囚不樂久之宜人曰吾嘗聞先生誦虞書之言曰與其殺不辜寧失不經何不樂之有公朝正京師宜人過家太宜人年八十餘矣病痢幾危宜人侍之加謹越數年乃卒公在福寧宜人偕歸謂公曰今姑之喪非昔舅之喪之時也𨿽厚不謂之逾公從之公在涿州從者以服食異宜爲宜人憂宜人固淡如也公以異政當受誥宜人曰邵也沒無子先生其忘諸乎公曰賢哉汝之言之也有國典在汝且不忘吾惡能忘之吳母無依宜人養之終身卒葬錫山遷致逺翁而合之又數年公自福州朝正京師還卒於家宜人以其子珤等葬之於惠山新阡正徳己夘珤赴臺試暴疾卒宜人爲之服三年曰吾聞吾仲子琇稱禮之言云治正徳間再遇太皇太后之喪持服如制人異之宜人曰吾矯也與哉而吾異也宜人天性勤儉從公曆三官四地皆宜之蚤作晏息無寒暑一致或勸之少逸辭以非好耋老猶矍鑠論者歸其淑靜之故內自媵婢外至族姻鄰里爲惠不同同歸於感卒之日呼琇而語之學戒之疏逸且謂汝學禮喪宜從禮汝長姊之夫周於世故亦宜參之言已遂瞑是爲嘉靖元年三月四日子男二人長卽珤邑庠生娶陳氏次卽琇邑庠生娶過氏女三人長壻爲太學生華麟祥卽宜人囑琇者其次爲太學生盛武臣其次爲庠生談一駿孫男七人立冠帶從事錦衣娶成氏繼陸氏仲貞娶江氏叔宣娶王氏季師聘某氏芳譽聘李氏芳問聘惠氏芳名尙防女孫四人長適邑庠生施顯卿次適華渠次適孫良次受倪柏聘葬以其年十一月晦壬申合福州公兆福州公諱遜字時敏別號鈍軒宜人以福州異政將受四品封公卒而命不果下故稱從前封云銘曰二女同居志恆相戾至於繼室亦前之忌封不忘前維王之賢徳則多有我銘是先

慕稼朱君墓志銘

君諱振字從徳朱其氏慕稼其別號也其先在東晉繇吳徙越宋內殿崇班閣門祗明知邕州卒贈刑部尙書自四明復歸於吳其子公綽登天聖進士官至光祿卿知舒州卒贈少師孫長文嘉祐進士官至祕書省正字兼樞密院編修官程伊川蘇眉山皆嘗薦之者也歷若干世成忠避亂光福巽爲吳縣尉徙東墅宗式居通安橋皆不出吳中其子桎始自通安遷無錫之新安君髙祖也能防業如土著曾祖矩又西徙前漳祖仲南承世業而益裕之加以問學嘗代父爲椽有陰徳活若干人家望遂振父轅號稼軒初娶浦繼室姚氏生君少讀書善記稼軒懲仕而罹法者不俾卒學君長修孝弟惟日不足父夜吟而慮其忘也嘗命筆於君君徙臥寢側先吟而聽不待呼命無寒暑間養其伯祖軒又爲伯祖輅之縣尹訟田而歸之爲叔祖軌之子升置田與宅鄕有梁杠之缺率佐有司以治皆父志也伯兄拱蚤世撫其子舄如子治其家事如室力白其誣舄死保其孤至於遺孫翼哺周至教其仲兄擇之子鈇鉞不能就傅者季弟搢搆禍於人日夕叵測君禦之智力兼竭施及羣從皆然君與人交以信臨難尢能執義其友有陸大本者縛於豪彊髙惟淸者人閉其子室中君率眾解且出之平居循循裏閈間非遇事不知其若是奮激也父歿當析產人虞君之爭不虞其讓讓行而虞者媿嵗饑令賤糶糶者顧得利君糶如數乃止曰因災爲利吾恥之謝勸者不聽凡助喪葬不顧其力然能周旋其間寡則以已多則以人必求有濟義田義塾力不逮志語及輙嘆之再長鄕稅徵輸大議必與聞焉供足而民無怨聲暇日手古人詩一冊吟哦終日若不嬰於公私者教子甚篤而尢注意於衮鈔書至數百卷延師無逺近惟其人禦史弦其諸子也推官恩其諸孫也科第相後先衮舉於太學文學尢有名皆教之力面折人過而樂於受人人始或忤而卒服之老而謝事極樹藝逰觀之樂興至吟詩藳藏於家凡四三帙自謂不知其衰俄病中幹數月而卒卒之日爲正徳己夘六月某甲子蓋前二日猶能手書云壽八十二娶華氏繼杜氏先卒子男八人長佩次瑾次卽衮次瓛次熊君命後舅氏次扆次褒次褎女七人丁舜年秦坤華球尢晉魏寅蔣曄其壻也其一人先卒孫男十人士冕士允士元士充士覺士觀士覲士先女九人適過詔浦應熊鄒契談愷鄒壬余防曾孫男十人女七人葬以卒之三年嘉靖攺元壬午十二月十二日墓在開化鄕閣照山之東麓與二配合兆先是一年衮問銘於予至是以兄佩來請銘曰朱繇吳遷越望自宋世以官重邕州舒州樞府編修世業作求巽尉吳邦家於東墅門戶乃樹通安再徙至於前漳前聞以光君政於家承其祖徳有子觀國閣照之下四尺者墳我銘以文

明奉政大夫修正庶尹工部郎中進階朝列大夫李公墓志銘

公諱珵字汝璧姓李氏別號東山其上祖賡始自邵武徙居無錫宋元丰間防舉進士歷官右文殿修撰賜爵隴西縣男卒葬邑西湛峴山其子忠定公綱請膠山寺奉其祀子孫蓋世守之自宋末至國初三徙之黃塘之始居者公髙祖士忠也曾祖惟先祖時皆隠迹民間父泰字允通以公貴贈奉直大夫刑部員外郎母華氏贈宜人公以布衣舉成化乙酉鄕貢五試禮部至甲辰嵗始以吏部考第一授大理寺司務三載受勑進階登仕佐郎以端介稱九載考最陞刑部浙江司員外郎以詳愼稱尋丁內外艱終喪補工部虞衡司防重建淸寧宮公閱木桑幹河有敏幹稱未幾進郎中奉勑提督遵化鐵冶有嚴明稱於是羣姦搆毀左遷福建市舶提舉公過家遇疾上登極詔復其官如故公遂請老正徳攺元以上兩宮徽號恩進階朝列大夫越十有二年以疾卒公初在大理以父母違養嘗迎致京師數年歸歸數年復請歸省賜道裏費以行中朝諸大老皆有贈言鄕人榮之繼遭兩喪卜新阡龍山事以時襄觀者稱治誨諸弟各事事復罄舊業遜焉無吝色有義之者公曰吾以是慰吾先人惟恐不足何義之敢言哉公居官二十年共儉和惠自僚友至胥史輿皂無不感服旣解官歸裏居翛然非山水之遊不出嘗感司空圖所謂三休孫昉所謂四休者以其說榜於小齋朝夕吟哦其間家忘其貧身忘其老最晚復徙厥居人不堪其勞而公漠如也所著有東山白冶前陽龍山諸槁總若干捲大理評事嘉魚李茂卿嘗評之公卒正徳某年某月某日距其生宣徳乙卯某月某日春秋八十有三配過氏封宜人宋徐王郡馬孟玉裔孫瑗之女也先六年卒子男三人長曾次髙次雍女三人長適江陰任守誠先卒次適蔡元載次適鄒天與孫男六人文聲文鳯邑庠生文著文衞文龍文麟女孫四人長適華貢次適華珂次適江陰庠生徐綱其季也防曾孫女一公葬以卒之某年某月某日兆於刑部公之側與過宜人合屬有遽令墓缺志石雍也以請吾母太淑人於宜人爲族侄予舉進士觀大理政實以友義尋姻好於今四十年矣銘其奚辭銘曰梁溪之李繇宋相綱公明俊造乃耀前光司冦司空自廷尉擢四任三階執事有恪公年未老而賦歸來詔若爲公載進厥階燕歌嘉賔壽稱大耊曷維其藏西巖有節

古行翁墓志銘

翁姓王氏諱奇字世英其號古行者蓋士大夫稱之云爾非翁自謂也翁初爲諸生頴敏絕人治尙書兼通易詩二經凡數十萬言翁皆成誦且兼通天文卜筮星數之學或曰有異傳焉然自得爲多提學張先生和試其文而奇之再舉不利以友寃白有司至於訐且抗提學張先生悅謂非規也黜之同事數人皆力訴以復翁獨落落鄕裏者數年成化壬辰其友潘提學禎以進士起復上京師謂翁曰子盍逺逰乎天下之大豈無知子者哉翁至京師董司防昱館翁於漷縣裏第爲從子師久之欲妻以侄翁曰非吾耦也辭焉有薦爲恭順侯教讀者或毀之冢宰尹公翁見公言無卑辭公色於堂翁悵然而歸遂漫逰金陵三原公在兵部方爲權貴所尼屬翁筮之翁曰公歸矣越三載其起當銓衡乎已而果然時翁在京師或勸謁之翁曰今吾不可謁矣乃復之金陵旣而又之京師居數年之江西之河南之山西之兩淮晚而東歸徘徊吳越之間者凡十年翁𨿽以術逰然惟神而明之之義不敢自怠於修凡語人又必附子服惠伯之說故縉紳先生猶以儒者待之翁亦以自待嘗謂人曰吾平生所敬者三人謂謝新建胡淳安及予予媿乎其言予侍養歸之二年翁自其家以其子宗元來訪翁病溫將死宗元請徙館予不可旣愈乃歸越三年庚辰訪其舊令楊通判修於溫歸三日病卒八月閏十二日也年八十七於是宗元校書於我二泉書院子嘗許爲翁傳其卒也宗元以請遂爲之銘翁在金陵吏部官欲黜二禦史而問其命翁曰命豈宜問於公哉進退人才固有不在命者不對而出刑部逸重囚主者屬翁筮之遇恆之大過翁曰五爲囹圄賊入矣其焉逃之計其獲日與時皆不爽聞者皆色然駭陳指揮妻死將斂其女病問命於翁翁曰女固無恙其母亦且未死後當生二子卽欲斂其必越午午時妻復生後果生子二人王郎中應奎問命翁曰是火气太盛若官之南所至必有火災後守臺州旣上三月郡中大災十室九燼王以疾去翁在淮安屈總漕直問張冢宰防之命俾爲書寄之翁曰是固大顯然今將敗矣吾不敢爲書也是嵗秋防歡谷山中仰見象嘆曰客星主急變柰何越三日復觀焉則喜曰無事矣未幾逆瑾敗此數事其尢異者其他事尙多不書翁孝友天至有所得歸付其弟世善以養其母母年九十餘翁爲兒態恱之有嘉果必防以奉然介甚茍非義𨿽千金不顧卽受於知已亦惟足用而已京館人被誣系獄翁爲直之其妻邀夜飲翁閉門不納明日徙去聞人之善亟稱於人其有不善面詈之至不能容陳知縣衮舉鄕飲大賔再拜門請翁辭之曰無暇者可以與此吾豈不自知哉此皆人所謂古行者翁之先在宋有諱實夫者始自杭州徙居天臺又三世至翁之曾祖貴亨永樂初以人才舉官至光祿丞祖伯玉甫成室與產父仁禮教授鄕裏門多顯人母楊氏翁自知數奇不受室以宗元爲之後其弟世徳之子也娶戎氏有子二人曰防曰需女一人宗元先是爲制栢棺玆歸治葬以明年辛巳六月丙申襄事墓在後洋之原從先兆也銘曰可貧可賤不能爲防虛中季主托焉以逃【卟】斯人也湖海之防【卟】歟山澤之臞歟人曰古行墓吾將書之

華碩人張氏壙志銘

碩人故福州知府鈍軒張公之女待選國子生華君時禎之妻國子生云之母也其卒也今致政太子太保刑部尙書莆田林公旣爲之銘云學於予以予知其家世復以壙志屬焉張華皆無錫人張自福州公以上皆世隱徳其父文簡贈涿州知州者尢稱裏望福州以鄕貢進士歷縣令州守至今官於其族祖義士飛卿曁其子尙書惟中世望不落莫士夫談之華之先出春秋宋戴公在齊有孝子寶居慧山之華坡寶之後以仕居中州者蓋若干世宋處士原泉始復來居梅裏之隆亭五傳至處州錄判某稱惠而文又再傳至元太尉府知印山心精於史學有所著述其子開二入國朝以年不仕又再傳至康伯益尙隱節其文雅稱於三吳者與王孟端兪朝宗呂志學陳子莊及其族人東湖並又歷荃本盛二世至時禎之父坦庵諱棟字良用蚤防邑庠晚亦遂隱初碩人之配時禎也以贅福州謂坦庵世誼謂時禎也材故碩人旣成室則念曰吾父之爲此舉也爲吾弟防而祠墓無所托也爲吾母王宜人之母吳無所歸也乃謂時禎曰吾女子也不能幹蠱子其代我時禎克事事而加之以敏故福州官防而不甚貧凡所屬者皆濟旣而坦庵業中衰而義不就迎養碩人曰舅姑如此子婦何以爲心哉乃勸時禎請於福州脫簮珥築室於石羊涇奉坦庵及其配吳居焉石羊去張居一里而近凡朝夕省問𨿽不能日不失旬朔久之弟珤長能勉於家而二老漸衰碩人又請從之以養於是家道日富凡省問於張者旬朔必躬朝夕必使視昔於石羊加勤福州以是無家慮碩人在張嘗與逆珤之婦陳及歸妹盛氏珤也侈能約之爲謹其在華又能調劑其伯叔氏及其娣姒反戾爲和時禎亦以是無室怨其居舅姑二喪後先丰儉惟稱於時禎有相焉福州之卒以在室之服服之曰吾固與嫁者異王宜人哭珤而病問無虛時其喪也哭不絕聲蓋三日亦病此葬不廢哭逾年而痢乘毀以卒臨終囑其子云甚詳語皆合於忠孝誠敬是爲癸未八月二十一日春秋六十子一人卽云娶楊氏女四人長受鄒一防聘與其次俱殤次適秦濙次別出適吳性孫男三人長復初聘莫氏次復禮聘史氏次復誠聘曹氏女孫三人長聘於秦采次安如石次兪寀迹其父若祖則楊爲溫州府通判致仁秦爲撫州府通判國重故方伯中齋公之從子今司徒鳯山公之族兄莫爲鄕貢進士僉吉史溧陽人爲光祿少卿遜仲曹爲吏科給事中於徳秦爲鄕貢進士國和於國重爲從弟兪爲山東左參政國昌皆名宦也鄒居泰伯吳居閭江安居膠山皆望族也云敏而好古久淹科目當碩人病醫禱甚劬喪能讀禮事必稱父命蓋碩人素作其志且相之勤及得不得又稱命以慰之若嘗聞古賢母之故者云於是所得多矣初喪時云旣請於南沙莫君銘其旌曰碩人又自敍事行凡若干言請於企齋張公爲狀碩人之前母吾族祖姑也知碩人久今參諸張狀爲序及銘福州諱遜字時敏時禎名麟祥墓在邑南九里涇之原從坦庵兆葬之日以卒之又明年某月某日銘曰始事在室以厥良人爲父母效力卒事於家舅姑焉依而父母不遐彼婦從人如匏斯系若而人者從從皆義君子曰孝蓋其在斯而致毀以病且死於嗟乎其尢可悲也夫

秦冢婦毛氏墓碣銘

毛氏今南京太僕卿礪庵公珵之仲女歸秦氏爲太學生國英君配國英名銳江西右布政使中齋公防之冡子也毛之初歸及事其祖舅封知府修敬公蓋爲婦二十有四年以卒卒之三年國英以其子濂等葬焉太僕公旣銘其幽復以墳前之石屬予國英之子汶爲予季女壻嘗述其母之賢於予曰吾母出吾外祖母韓孺人克遵其教柔嘉淑明女紅外能誦書作字年十九歸吾父事吾祖母沈恭人孝於是有吾曾祖之喪吾祖病風未幾亦卒祖母不勝哀母代以事事不離左右喪甫襄祖母以二少姑未嫁爲憂母請出裝奩以助父乃遂歸妹旣而祖母遘危疾母日夕侍者數月比愈而吾錢氏姑久病卒祖母防傷成疾亦卒父哀毀不能起母躬相殯殮過氏姑有防女育於祖母母遂撫之如祖母在初外祖母疾母聞之泣而往少間亟還曰吾不敢以母事廢姑事也比祖母卒猶然母𨿽生丰盛寸絲粒粟未嘗妄費凡服飾器用自嫁時所有外不逐時好更制一物祖母衣或敝則手自補綴父見之曰無媵婢乎其然也母曰此吾母所以事吾祖母者吾敢不以事吾姑父以淹防塲屋爲嘆母曰命也君子行業不有大於此者乎外侮至勸之勿校母凡七姙存者三人吾兄甫成童卽速父延經師教之母體弱過勞則病病惟飲藥不事鬼與常情異甚母疾亟猶屬外祖母爲父置一妾曰此須及吾未死吾死或未忍也凡內事如我後何蓋越一月而母卒矣烏乎痛哉汶之言多不悉記記其大者如此比讀國英所爲狀亦如汶之言乃敍而爲銘毛爲長洲名族如秦之在無錫而太僕公望特顯毛諱某字某年四十二卒以正徳丁丑八月二十七日先是數月毛病初起歸省韓孺人子漢從之一夕暴死毛極驚慟疾復作遂劇子三人長卽濂娶太學生盛武臣女次卽汶皆邑庠生又次則漢嘗聘熊布政良佐孫女孫男女各一墓在惠山聽松庵右沈恭人之兆之側葬之日已夘十有二月甲申銘曰維訓之能其難資富丈夫則然矧維女婦毛嬪於秦曰若令人厥徳奚在葛覃有陳孰婦無姑而鮮克孝卒歸之名以申壼教

方母王安人墓志銘

安人王氏方撫州學之母也撫州爲刑部主事時封今號與其配封刑部主事府君並命越若干年以壽卒先府君之卒一年先是撫州以覲畢便道壽安人於家安人執其手曰吾衰矣安得汝常左右我乎撫州泣不能別至撫上疏乞歸至再安人使人止之曰汝固有職前言吾情耳比卒撫州以不及斂追恨罔極將葬詣予請銘因述焉予聞而重傷之按樂戶部鳴殷狀王之先無錫人後徙常熟之楊溪元季有號鐡庵者爲鄕聞人徐禦史士衡爲傳稱其簡重沈毅周僉憲士倫志之尢悉安人髙祖也曾祖侖鄕貢進士祖鎭父孟淸介朴多聞識安人之歸府君孟淸實擇之及歸皆曰嘉耦安人事舅姑如父母而加愼姑老至九十餘尢極順適凡烹調非出其手不敢以進於是產殖廢於外侮府君力穡自樹安人輔以蠶織家乃再起有四子且長安人贊於府君謂學也弱而敏讀書其成名乎蓋自裏塾至入邑庠夜歸必問所業督之溫習比領鄕舉試禮部再不利督之如初旣登第官刑部歷主事員外郎郎中每戒往視者曰吾不知書吾聞刑官往往以喜怒輕重人罪至有防之死地者人禍天刑其能免乎汝見學謂吾言云及在撫則又戒往視者曰天下之守一也吾郡有守民或父母之或仇讐之此無他仁不仁防不防耳治官如家不可一日忘也吾言云汝見學亦云其娶婦嫁女服飾器用惟質素是尙爲子孫作式其訓言諄切不啻謂撫州者安人卒以丁丑九月十五日享年九十子四人長庠娶陳氏次序娶陳氏次塾娶楊氏其季卽學娶鄒氏封安人女一人適顧公式孫男七人鵬龍鳯鸞鷺顯頴女孫七人曾孫男六人震霑皆龍出霽鸞出承祖承裕皆顯出登鳯出女四人墓在香涇之西原與府君合兆以卒之又明年已夘某月丁丑某日甲申府君諱碣字廷立晚號松鶴無錫泰伯里人其家世在其譜銘曰四命之養一命之封維國旣庸之九齡乃考良人是從維天旣終之徳則多有我銘其徵之

容春堂續集卷十五

欽定四庫全書

容春堂續集卷十六

明邵寶撰

墓志銘【三十七首】

墓志銘

大明故光祿大夫柱國少傅兼太子太傅戶部尙書武英殿大學士致仕贈太傅諡文恪王公墓志銘

嘉靖三年三月十一日少傅王公卒於吳城裏第於是公致仕歸十五年矣先是上卽位遣行人卽其家存問勑有全徳盛名海內推重之語公上謝疏進講學勤政二篇上嘉納焉官一子爲中書舍人越三年又遣有司存問恩禮隆重時方仰之至是訃聞上爲輟視朝一日賜賻米及布命諭祭者九贈太傅諡文恪仍命工部治葬事比葬其子延喆等以其長女壻徐侍讀子容將屬銘於寶寶以公國元老銘宜館閣大筆且公鄕郡固有作者奚宜至於寶哉延喆曰先公遺命也先公知公深矣寶乃不敢辭公諱鏊字濟之姓王氏別號守溪晚更拙叟學者稱震澤先生其先自汴扈宋南渡諱百八者始家吳之洞庭山曽祖伯英祖惟道考朝用光化知縣皆以公貴贈如公官曽祖妣陸氏祖妣葉氏妣葉氏皆一品夫人公自幼穎悟不凡年十六隨父在國學始課舉業落筆過人有傳其論防於文莊葉公公大奇之曰此子他日忠肅乎忠肅鹽山公諡也公與同姓且嫌名故稱之於是聲名動京師有屈年與行引爲友奚元啟者居二年歸遊吳庠凡考必居首陳提學天臺先生尢以天下士期之甲午試應天第一主司謂安得東坡復出至全錄其論防不易一字乙未防試第一廷對防入眾擬第一執政有忌其言直而抑之者諉曰文太長難讀也冢宰尹公讀之遂置第一甲第三初授翰林編修孝宗初開經筵充展書官憲宗實錄成陞右諭徳用徐文靖公薦爲侍講學士尋進日講以宮寮選兼左諭徳尋陞少詹事兼侍讀學士擢吏部侍郎丁外艱去終喪復任命兼國史副總裁繼命以其官兼翰林學士入閣典機務進戶部尙書文淵閣大學士國史總裁同知經筵事再進今官勲柱國階光祿大夫致仕公在翰林益肆力於學閉門讀書避遠權勢如恐不及士請業者逺近踵至惟中貴弟侄皆絕之在經筵雅志啟沃每講至天理人欲之際及君子小人之用捨必詳必懇上方春出遊後苑左右諌不聽公講無逸至文王不敢盤於遊田反覆規諫上悚聽爲之罷遊仍傳飭內侍廣今日講官意指爾爾好爲之云云東宮將出閣司馬鈞陽馬公疏請選正人以端國本詔防議至公名同聲曰此眞其人遂以爲首吏部闕侍郎侍郎韓公攝事以公與壽寧故有連旣貴而能逺之其正可敬也首薦而用之在吏部抑躁奬恬淸簡得體北兵入塞上籌邊八事議論激切侵權幸始𨿽尼之後多施用大學士余姚謝公以災異求退舉公與吳文定自代時論稱允武宗諒闇時公協韓司徒將率諸文武大臣伏闕請誅內侍導荒遊者永成等八人以除亂本疏首當屬冢宰焦公焦辭乃屬韓疏入上大驚怒欲庇八人內閣持不可俄有防召公等至左順門中官傳諭甚厲眾相視莫敢發言司禮榮乃曰上言卿等所言罷宴樂勤政事皆當從之惟八人者不可去公曰八人不去亂本何由而除天下何由而治且今日之舉果何爲乎侃侃不屈韓亦危言繼之榮等語塞爲慰言而罷國論倚以爲重旣而八人者乞憐於上歸咎嶽一人斥之南京尋用八人分布要路瑾入柄司禮而內閣劉謝二公皆去詔補其缺眾推焦公及公公𨿽以前言見忌然重違公議遂俱入閣時李文正公尙辭疾不出焦公每事推公上見公班尙書後因進公戶部尙書文淵閣大學士公以資淺辭不許未幾賜蟒衣玉帶公聞尙寶崔璿郎中張瑋副使姚祥以微眚被枷瀕死亟言於瑾曰士夫可殺不可辱今旣辱之又殺之吾亦何顏復立於此由是三人者皆得釋韓公𨿽逐瑾銜未已必欲置之死無敢言者公言韓淸徳粹行海內所知今無故加罪恐不能服人不聽防廷中得匿名書斥瑾罪惡瑾意稍戢韓得紓焉亦以公前言故先是應詔舉經明行修六七輩有餘姚人者瑾欲因是逮謝公並及劉公公與文正公力救乃已司馬華容劉公被逮將坐以激變土官岑氏罪死公曰岑不卒叛何變之激劉得減死或言都憲石淙楊公在陜西築墻太勞費瑾信之屢以爲言公曰今安得文學政事作人有功如楊某者爲國修邊柰何罪之廢後吳氏之喪將祕不發公不可瑾曰何以成服公曰𨿽然葬不可苟也景泰汪妃薨於邸時疑其禮曰妃廢不以罪當追復故號葬以妃祭以後皆從之時中外權悉歸瑾公初開誠與之言間亦見聽及焦事媕阿議乃不合瑾益狂悖橫厲禍流縉紳公救之不能得蹙然見顏面瑾望見之曰王先生居髙位何乃爾哉公再疏求去甚情而懇或以公咈瑾意虞有奇禍公曰吾自省無咎何畏彼哉瑾使邏者詗公以公絕贄幣報瑾笑曰過矣於是公疏至三上許焉賜璽書乘傳以歸嵗夫月米具給當時以爲異數云公立朝三十餘年廉正守道恆如一日史館諤諤有所可否不少徇總裁意經筵之進以不及執政門故遲之然公望重終不能抑也主考南畿知有典法不知權勢絕關節蔑震撼隠然爲吾黨重先後防試再爲同考主考尢稱公嚴能得人教諸吉士不惟其業亦惟身率以道稱能成人論者擬諸泰山喬嶽蓋坐鎭之功大矣而東山之望晚系天下尢重惇敍愼修持身持家表裏周浹讀書著文樂以忘老𨿽士夫雅博淸玩一不屑意人莫敢幹以私者公稟少怯臨事接物或不能無動於心偶讀程子明理治懼克巳治怒二言箴以警焉及涵養旣久進講奏對從容詳雅得告君之體觀公之成者未嘗不三嘆於斯其爲文先愛三蘇才思川湧援筆如不能止旣自超蛻力追古作自昌黎上遡秦漢駸駸乎防矣論起衰者歸之嘗言吾文得法於孟子君子曰信雄而辯鬯而雅晚精理學論辯多古人未發詩蕭散淸逸有王岑風格書法淸勁自成得晉唐筆意所著有震澤集震澤編震澤長語紀聞各若干捲公卒時距其生景泰七年八月十七日壽六十九配吳氏繼張氏俱贈一品夫人子男四長卽延喆中書舍人次延素南京中軍都督府都事次延陵郡諸生次延昭女五長歸侍讀子容名縉次歸貴州都司都事朱希召次歸諸生邵鑾俱先卒次歸中書舍人靳懋仁其季受諸生嚴濡聘孫男三女二墓在東洞庭梁家山之原葬之日爲明年乙酉正月元日庚申銘曰明至中葉道與時升君子觀國人焉是徵我求其人憲孝之世偉哉王公植我元气公有忠義文章以宣成化制防治經筵在正徳初少宰入輔彼宄濟姦公心獨苦先是伏闕偕二三臣請劍未許徇國以身公如砥柱百撼靡動平生二箴況也自誦豈無加秩少傅尙書奭裕未足伊任有餘時方倚公公去則亟僉曰貞哉亦有殊錫公在廟堂鼎實棟隆公在山林斗揭嶽崇公旣老矣猶望其起公亦壽矣而祝未已震澤萬頃莫釐千尋英靈還止山髙水深

明故嘉議大夫山東按察使吳公墓志銘

公歸自山東之九年嘉靖壬午十二月某甲子卒於家先是二十日吾初遭太淑人之喪公亟來弔及予袒括時公尙無恙旣而聞公病未防訃至予哀病不能弔且懼虛不敢弔也又明年甲申八月望日其子輅軾等來告葬問其日曰十二月甲寅也問其墓曰靑山之原先人與公遊而指畫焉者也輅等以治命於是焉營卜亦惟吉問銘曰公知先人輅是以告銘不於公又將焉圖某曰然我固知公銘吾宜爲之公諱學字遜之別號海洲晚更夢鶴吳之先蓋出延陵季子自公八世祖萬一至曽祖得淵祖潛皆斂徳市隠父晟號古愚倜儻有才略以公貴封監察禦史母司馬氏贈孺人公生修榦偉儀器局不凡十八遊邑庠博覽羣籍發爲文章新意渙發戴恭簡公爲禦史提學屢加稱賞成化癸夘領應天鄕薦明年甲辰登進士第觀政兵部授行人司行人若干年丁繼母陳孺人憂服闋簡擢四川道監察禦史淸戎雲貴繼之河南巡按丁古愚翁憂奔歸服闋例罷官再起補河南道辛未監殿試擢山東按察副使兵備曹州以功加三品俸尋擢按察使二年乃致其事云行人至河南大同使事外咨謀考覈得觀風體峻卻贈賄至不敢出在四川道承詔偕東兵科進道彭刑部濟物防鞫雲南失機事稱量情法眾服其斷雲貴戎籍久獘公從容搜剔詳而不瑣辧而不刻約所得防什伍以上仍條上數事今著爲令於是詔大臣舉朝官可任按察使者公與焉還朝以恩例進階文林郎勑有經術良才抗章獻納之褒兼掌貴州道事巡捕畿內盜賊時當朝防道梗以夷河南宗藩閹鎭怙挾害政一裁以法首疏論買牡丹及差官勘地擾人停之其諸激揚舉劾尢得憲體時洛陽劉公在內閣鈞陽馬公爲司馬皆以鄕人言稱之古愚之喪公以不及視斂哀慕依依服闋久未行逆瑾謂逾制也勒家居久之瑾誅起補河南道風采如故曹州當南北畿及河南山東之衝霸州流賊奔突焚刼其勢方熾防黃陵岡三埽決於河水司空湯陰李公知公之才請勑公兼理之凡山東河南及大名若干州縣皆受節制兵備兼治河自公始公畢精從事且募精壯旁伏邀擊斬若干人俘若干人招撫脇從者防千人時埽功亦成總制軍務都禦史陸公績於是乎有加俸公益爲逺規創建教場立法訓練至今遵之山東當兵荒之餘獄多久系辯誣決滯不伺終日監癸酉鄕試力贊公道是冬朝正聞有怨家將假手以甘心焉者公卽上疏請老許之初公之家居也養晦一室題曰松云鶴逸至是歸乃搆別墅益爲淸勝又爲菊花莊於近地極山林之樂蓋不知老之將至也公頎然朝著間旅行參立在在出人頭地議論英發驚動坐客或扣其蘊則自歷代史傳所載成敗之迹外至當世之務若山經地誌及神仙內養之術皆能究極領要詩篇翰墨落筆健爽大書尢得晦翁筆法落落鄕裏間前後數十年事古愚翁曲爲承順與弟問同居久而後析於諸子均撫且教無嫡庶前後未第時門人以受經顯者若侯徳明朱顯卿吳起明陳元甫盛舜卿輩凡若干人所著有海洲稿若干捲藏於家公之卒距其生天順丁丑五月二十七日享春秋六十有八配方氏贈孺人先公三十四年卒繼武進卞氏封孺人男五人長時蚤世次卽輅太學生次冕亦蚤世皆方孺人出次卽軾側室王出初爲庠生後以例授蘇州衞千戶次轍卞孺人出功授錦衣衞百戶女三歸李榮鄒鼎鄒金孫男三相保殤繼夘應夘孫女亦三許嫁賈時亨華某茹霖方孺人先葬濂涇今遷祔焉狀出兪防政國昌以予所知徵之皆信銘曰九尺之軀公才允如公兮卿兮於公有餘長憲東臬而遂歸歟蓋君子猶恨人望之虛也靑山之原公斯是樂何以銘公我懷逸鶴

太孺人秦氏墓志銘

太孺人秦氏江西右布政使中齋公之仲女詹事府詹事兼翰林院侍讀學士贈禮部右侍郎龍臯陸公之冢婦常州府學生贈中書舍人君諱含章字以貞之妻中書舍人宏道之母以宏道貴受今封孺人出沈恭人年二十一歸中書君不及事其姑池宜人事舅詹事公曁繼姑姚宜人得婦道甚至舉以爲諸女訓詹事公爲諭徳久在告以史事被召起家政歸中書君中書遊郡庠遂及孺人逺供近問外需內應無所缺又以餘力樹拓產業詹事公安焉旣而姚宜人卒京邸詹事公繼之中書君奔往迎其喪歸號慟成疾而猶力於禮葬畢亦卒孺人才三十一有幼叔七人女妹三人長者方髫少者尙抱乃育乃教乃聘乃娶乃字乃嫁皆於孺人孺人積瘁病痿不能居起嘗曰吾未亡人而罹斯疾生不如死第諸孤無托柰何乃力疾自奮嚴內肅外紀渙僕輯惰婢各置之所退無怨言經理區畫以濟日用保有初業曰叔多業少政恐未能益耳況可損乎越數年諸叔成室乃以其業析於是宏道孤弱孺人訓之嚴不以慈廢謂之曰讀書不成名猶不讀也陸氏世經相傳至爾而絕其謂之何宏道以祖廕授今官行藝稱之皆曰陸氏有後孺人之教也叔巽章以南京戶部員外郎卒於官孺人哭之慟曰吾育孤數十年方幸此叔有官慰地下人天乎何奪之速也病間宏道歸省見之喜比疾且革聞叔奎章鄕試不利則泫然泣謂宏道曰門戶當衰乃如此乎人謂孺人知家世大計儗諸偉丈夫者孺人聞之曰吾受諸孤之托於諸少姑如親受先舅之命吾爲此懼是故欣戚系焉敢以毋事廢嫂分乎君子以是益重之孺人孝敬仁恕敏慧詳密備諸女徳家政外恆有惠心於人卒之日裏媼鄰嫗多感泣者且幼從布政公涉書史大義詩章字畫至於圖繪耳目所及輙能手應然不求工亦不時作惟娣姒姊妹間或索得之今什一存者猶系閨門之思云孺人聞封命數月而卒是惟嘉靖壬午十月十七日年五十七越中書君卒二十六年矣宏道以茶山祖塋病於水卜新阡於劉莊村以卒之又明年甲申十一月二十四日葬焉初孺人治命欲遷中書君合之宏道念體魄久安不敢輕議咨於其舅太學君國英制衾衣棺斂如祔禮孺人子男一人卽宏道娶王氏故中書舍人昪女也女一人適江山知縣吳仲仲慶府長史山子今方被召命孫男二人長韶聘宜興陳國子道生女次頀聘無錫盛國子宣卿女女二人長聘於蔣保寧益子同和次聘於宜興堵國子祐子僑秦系出宋國史編修淮海先生之子湛由晉陵而遷無錫布政公諱防字廷韶文學政事時稱名臣公之孫汶予季女壻也故宏道從太學君來請銘銘曰華厥宗亦華厥歸非貴富之席惟禮義之依有從罔違遭家多難而能勿壞於嗟孺人於壼敎乎有輝

封太宜人夏母包氏墓志銘

封太宜人包氏福建左布政使夏如山從壽之母也嘉靖癸未春二月二十五日壽終於家時布政朝京師還至鎭江聞訃去其卒之日才二旬耳布政以不得面承遺命與含與斂有終天之恨焉越明年甲申十一月四日啟其父贈奉直大夫戶部員外郎訥庵公之兆於範莊祖塋奉宜人之柩合葬焉先二月來請銘予於夏氏夙有姻誼布政予友也銘其能辭諸按布政所自爲狀宜人姓包氏寔宋龍圖閣學士孝肅公拯之後孝肅孫欽靖康中自合肥徙句容再徙江陰六傳曰天麟登咸淳博學宏詞科勝國時辟世著書累徵不起有易書詩春秋四經傳義行於世門旌於朝曰耆徳裏稱於鄕人曰文林與夏氏族望相埓又六傳曰士初讀書有文慷慨尙气節者宜人之父也娶富杯陶氏克配無違徳宜人之母也宜人幼柔靜敏慧不妄言笑能通小學列女傳大義女紅尢有巧思姆教外自得爲多性至孝母病不食宜人亦不食病已乃復於是納訥庵公聘甫笄而父母繼喪哀慟屢絕厥旣來歸孝敬儉勤克相家政舅小靜公善吟詠樂與江湖名士遊姑趙性嚴有法宜人事之凡供饋必致腆潔而自奉則節約數倍婦事之執無輟寒暑生殖資焉故並得其歡心奉直公博物多藝能不屑生業性毅直好面折人過宜人每勸之曰事非著已柰何以是賈怨於人邪家人有小過多掩覆之而陰爲戒勑賔祭之供皆先事而治舅姑繼病且卒宜人於醫禱斂窆佐奉直公皆極其力娣姒間白首無違言念父母歿久或言及之輙悲咽不止時遣其子上冢灌奠友愛伯兄餽問時繼陳氏妹貧而無子移其家鄰焉養之終身歿爲禮葬布政方齓口授小學故事數十條稍長動以儀節爲訓夜績課讀漏過數刻乃休蓋數年無倦色比布政以癸丑進士授工部主事三年考最宜人初封安人鄕人榮之亦無驕容越某年布政以戶部郎中終奉直公喪將起復而有哭子之戚因移疾家居久之正徳初逆瑾擅權禍延縉紳宜人勸之行布政至京師果坐除名其歸也宜人稱命以慰之布政忘退宜人亦安焉獨嵗時屏冠帔不復禦彊進之第曰不耐煩不耐煩及追奪令下笑曰吾固知必有是也瑾誅後有詔起廢宜人進今封丁丑春布政以湖廣防議歸自考績防喪其弟上疏乞終養不許將再上宜人致書誡曰國恩不可不報吾𨿽老矣然尙無恙無吾以也於是宜人逾七十親率媵婢力作機杼之聲徹於庭戶或勸少休曰吾性樂此豈能袖手髙坐邪最晚益好施予於親黨之匱者尢厚橋梁道路或言修建無弗助者布政在藩自少防三遷至左轄守官如初而業益殷皆宜人經營注記而綱紀之僕爲之盡力不見其賾卽有之亦不厭也其臨事裁決譬諸丈夫亦稱偉達佃夫傭婦表裏感服有由然哉太宜人卒距其生正統癸亥九月二十四日壽八十一子男二長卽布政使從壽娶周氏封安人贈宜人繼徐氏封宜人次從聖娶許氏先卒女三長適周濂次適趙愼先卒次適何惠孫男三正邑庠生娶王氏先卒禋娶王氏祐娶趙氏女一聘於華子信曽孫男一霖娶陳氏太宜人久勞於家喪葬婚嫁比時具物有奉直公所不及知者趙氏女有孤女無依命其婦子而嫁之正婦寡視之加一等以成其節禋也孤旣配焉而復爲之築室其勤劬不啻其父之存者蓋凡濟家之屯而遺休於後人事不止此此其大者耳方伯謹志之不敢忘故旣致其狀復泣而告予者如此予聞而悲之奉直公諱某字某初封承徳郎工部主事與安人並命今封乃再命云銘曰夏有壽母出宋名臣婉婉令則君子是嬪方伯軒軒母教維最肅肅敬共懇懇慈惠老猶箴黹耋且枲麻將使我子體國忘家母沒子歸曽未越月含斂弗躬終天之闕子成臣道慰哉母心玆邱世世其始自今

外舅秋竹翁墓志銘

翁吾妻淑人之父也初寶生三年而孤六年吾祖母楊淑人謂吾母過太淑人曰兒一身系宗祊盍蚤求婚求婚於親舊間皆以寶貧且弱鮮有欣然諾者媒氏告翁翁曰但須看女壻耳一見遂許之或言翁鄰於善相者李翁必其言故不然則翁之得於李翁者深矣翁笑而不言自吾妻入吾門從吾仕中外再受封命至於今四十六年寶感翁之知未嘗一日忘於懷也翁性伉質气兀兀不能下人有不當其意者𨿽遇之不揖也且好面折人過聲朗朗累數百言不少假知言者謂之辧知徳者謂之直翁亦自負屢稱於人年三十四十生業遂落浮湛鄕曲者數年五十薄遊江湖北至大梁東歷徐兗濟汶徳景滄瀛至於京師歸隠迹倉庾間浩然自得久之亦謝去不事寶在官嵗有所餽爲翁壽翁輒藏不用間減息以應人之貸子本流轉初有數十金晚至數百乃益省縮爲儉節視少年日如出二人蓋凡若干遷始定今居中嵗喪吾外姑談孺人遂不繼室獨與如媵一人者金氏居六十而裕然七十而充然八十四而灑然以終初病痰越月病日進乃瞑卒之日鄕鄰無不嘆息泣下者先是三年壬午有司以髙年承詔予粟帛或勸之受服翁稱徳以謝之縣大夫有事於春秋嵗歸賑焉翁姓顧氏諱節字公節秋竹其別號也髙祖文曽祖廉祖守仁父永吉母吳氏子男四人二人早卒一人生七月抱繼於人今存者一人曰宏亦且耆矣女四人淑人爲之長次歸吳鯨皆談出也其二人金氏出壻周訓侯相孫男一人曰相女孫一人歸魏金翁故人祖孝之孫也曽孫一人曰後翁卒以嘉靖乙酉二月二十九日戊午寶方病足輿而視殮旣乃卜地慧山河滸之原以是年八月十五日壬寅防宏等葬焉談以治壬戌葬其西北若干步所於今二十有四年矣遷而祔之禮也亦惟病於水故銘曰慧爽以始狷介以終矯枉之過今人古同誰歟知者於嗟乎公

張宜人華氏墓志銘

張宜人華氏今致政福建都轉運使企齋公之繼室也少公十一年年若干歸公時公方舉於鄕尋第進士授職方主事分鎭山海關攺刑部調順徳通判稍遷東平知州黎平知府逆瑾時罷官瑾誅後復起補太原未赴擢今官歸宜人皆從之稱公之賢者必及宜人蓋凡若干年又家居若干年嘉靖甲申七月十七日疽發背卒自娣姒以下至家眾男女哭之皆哀鄕鄰之婦無不泣下者君子以是觀徳焉宜人諱貞字懿則華其氏先封安人宜人其再命所封號也華爲無錫大族其出爲春秋宋戴公之後其望則齊孝子寶其宗則宋處士原泉原泉自中州來居隆亭至宜人之髙祖知漳州府徳基若干世矣曽祖璿武康令祖公謐父成文成文娶於鄒氏而生宜人鄒蚤世宜人鞠於祖母惠其長姑之嫁松石鄒翁者尢愛之惠遂以宜人屬之姆焉鄒率以女徳教以女紅皆習而成章防公喪元配過氏遺子璵甫三期時公之母鄧宜人卒若干年矣公之父贈東平知州養浩翁聞宜人而聘焉旣笄來歸視璵如己出左右提抱朝夕不置或謂宜人他日有子能如此乎宜人微笑不答旣而子女繼生於璵尢篤知州翁喪宜人以生不識母嫁不及姑幸事其舅而不終也哀毀特甚在山海守官箴如公公無門慮順徳東平馬夫供億私衙甚厚若有例然然亦往往夤緣爲姦利宜人知其然𨿽一菜果非公命不受於是苞苴女謁皆絕黎平孤懸徼外子女隨行者恆以瘴厲爲憂宜人溫言解之而勤愼益至麻縷絲枲日不去手蓋六年如初惟閔窮周乏不以遐廢鄕人謫平越者貧不能存將粥其女宜人惻然感之資以俸余感謝而去比公東歸其人歸女舟中公曰同姓得無嫌乎宜人曰然然吾不忍其終淪於夷鄕也遂攜以歸撫教備至長乃嫁之逆瑾以微眚逮公下詔獄時子瑭隨行或欺其少惴以奇禍賺取白金若干兩瑭不得已假諸人而與之公歸宜人極力償焉蓋累嵗乃足脫簪珥節服食展轉稱貸略無慍色福建任才五月商廖某輩三十餘人願以先貸羨餘九百金爲公贐公不受彊之至再公以舊責尙逋意少持之宜人曰此𨿽商物而數籍於官必卻之是公用文告藩司藩司別取而用之五年後禦史徵籍見其文而未見所歸攝公往理未至而事已白矣公還宜人喜曰果若吾言當其時若苟取之何以再入閩乎宜人夙夜在官以淸共忠亮相於公者多矣此其大者宜人莊重寡言笑不尙華飾年未三十卽屏粉黛弗禦曰吾以眞率事人何假此爲與娣姒五人統家指數百同食四十年無間言宗黨姻戚待之惟恭內外婢僕嚴而有恩怒不失言喜不失色念華氏淪喪葬父後卽奉考妣二主祠於別室嵗時修薦不缺曰吾後人念我或世繼之不然於子祭於孫止亦無憾矣男女婚嫁比時具物長幼均一丰不至侈薄不至闕凡女紅皆自手制不以煩公蓋公所自爲狀如此予素聞宜人於公今讀其狀益重之宜人卒距其生天順甲申六月十四日年六十一子男四人長卽璵娶施氏先三年卒次卽瑭娶陳氏繼王氏次琳娶楊氏次理娶趙氏琳理皆邑庠生女三人長歸華防次太學生蔣沂又次歸鄕貢士秦泮泮今大司徒鳯山公之冢子也孫男七人長鑾娶徐氏次釴娶余氏次鉦次鎭次錄次鉞俱聘華氏一幼女孫四人長適過較次聘於華欽欽夭今在室又次聘於華墺王成學曽孫男二曰孝曰順墓在萬安鄕張臯莊之新阡北去司馬墩凡百步所葬之日爲卒之明年正月庚申知州翁諱禶字廷美世望於江陰之流璜猶華氏之在無錫也翁館於鄧氏遂卜無錫之洛社居焉公名愷字元之企齋其別號也翁於吾外祖爲表兄弟故予謂企齋舅企齋謂予甥宜人母行也銘是以屬予銘曰有子吾育無異與因【葉】有官吾從無夷與艱【葉】君子偕徳而不偕年於嗟乎天

明贈承徳郎戶部主事劉君墓志銘

戶部主事劉然公幹至吳自狀其父贈主事君遺事謁予曰先人葬未有銘玆將追刻之而納諸墓敢以爲請再而益勤予念其誠遂銘之君諱汝楫字濟之薊之遵化人世寛河衞戎籍曽祖景山祖汶洛南訓導父淸以順天貢士官平度州同知攺遼州在國學時生君於外舍君幼岐嶷不羣日記數千言遼州偶與人論隠義君從旁應曰出某書遼州駭而問焉知閱之書肆其慧如此稍長知爲文執筆立就又能自竄攺成章驚其長老且習於騎射出數百里不介羣旅道途所見口占爲詩亦往往可誦久之以干蠱不卒舉業益務爲辯博諸子史外樹藝之要下及馬牛醫術莫不領略於是遼州自平度丁憂起復攺官三年以勞得末疾君勸歸休寮友謂遼州方五十七疾且未甚力尼之君戚然曰疾以廢政可一日從居乎寮友顧益髙君君遂爲陳於監司得請乃歸歸未防卒弟某敏而放君繩之問學遂克成立爲士類推重鄕裏謂君友而知教君有三子各以其材而授之業仲子燦然治田伯炯然季然遊庠序嘗曰吾耕且讀皆有托矣因自號樂叟久之未效復嘆曰吾何樂焉因更號退叟燦然行田間歸以鄰侵疆告君曰汝不聞乎終身讓畔不失一段炯然蚤世然再試不利君箴於壁以警之甚切丙子然舉於順天君初得疾報至喜稍愈明年禮部試𨿽疾病報至又喜及得進士例許歸省君喜甚呼然至榻前語之曰此汝祖勤一生而未得者汝今得之以爲易乎難乎思其難而圖報於上是惟汝事汝知之乎平居恬淡慈惠侃侃羣居不以詞色悅人公門市井絕無君迹惟存交重義忍事退步爲素所念耳晚益遺落世事與散逸六七人爲眞率防以至於老周亟貸乏不責其償於邑人多有之嘗道拾一釵視之金也頃之一婦人皇皇然來詢焉而知其物遂還之又郊行見二婦人遺囊於地拾而閱之則有綾履數雙俾亟收去乃新婦還自歸寧將奉其舅姑者二事久稱於人然登第時或夢君簪賜燕花人謂君遺休及其子云君卒正徳十二年十月二十七日距其生景泰六年二月二十三日壽若干配王氏山西布政防議昭之女封太安人子三人卽炯然燦然然也孫男二人坤坦女三人長適王儒余俱幼墓在縣西張家莊祖塋之次葬以卒之年十二月十六日然旣終喪授官之二年以徽號恩贈君如其官階承徳郎銘曰可以宦學而不卒事士行終身其葬以士銘以贈官有官有階錫自今始其來未涯

明中順大夫常州府知府陳侯墓志銘

嘉靖四年冬十有一月十有二日我郡守虛庵陳侯暴疾以卒寮屬師生至於鄕大夫士皆哭之慟其仲子悟含殮成殯將以其喪歸葬乃屬侯同年友徐臨江用中防毛司諌式之輩胥議爲狀而惲憲副功甫走百里至錫山於寶問銘將刻石歸納之壙功甫言曰悟也守喪不敢離次敢代之請予素重侯聞侯之喪驚悲位哭至是益有感焉烏乎世有斯人而止於斯乎侯而不銘則誰歟可銘者侯諱實字秀卿世爲廣東瓊山人曽大父士聰大父防父昭以侯貴贈監察禦史母黃氏封孺人侯童時重厚不好弄十七遊邑庠嶷然如老成人屬文多切理致二十八舉治壬戌進士始通朝籍卽以疾謁告歸尋遭監察公喪服闋未起逆瑾矯詔例勒除名若干年瑾敗起爲南京江西道禦史時內臣趙蘭以內防采珠於合浦騷民黷貨侯劾罷之尋以母喪去服闋復除廣西道辛巳出按應天徽寧諸郡舉刺無所遺蕪湖有沙灘民業葦利中貴有事其地者奪而有之侯奏還焉民感激至爲立生祠嘉靖攺元簡擢知我常州侯至嚴防見之儀謹文移之式而於前政不擅更張誠待羣吏裕處諸邑政有禮存刑有教寓規爲逺大而不屑近小期月間上孚下悅稱循良者同然一詞嵗值大侵民率走死無弔巡撫請發內帑銀分賑不足侯憂之甚檢庫中得羨余無名錢若干萬緡將盡發以益之主者曰此故以供郡中燕饋諸雜需者也柰何發之侯曰庫皆公錢賑饑與燕饋孰輕重緩急卽日令糴谷貯之倉或勸勸分富室侯謝不聽曰人各爲家勸猶斂也如吾心何是冬有年侯大慰悅浙東海道倭人入貢與民交貨羣鬭殺人都指揮以下驅焉而被害者一人傷者若干人事聞於朝朝議守者不豫欲置重法上遣都給事中劉君防巡按禦史王君臨覈之二君以侯法家檄與其事侯言倭來以貢不以宼事出不虞安能豫之𨿽然官以備名亦不能無罪焉若加重法則過矣至於士卒於主將死不赴救自有常法亦不可加重二君上如侯議上從之侯旣歸常病士習之浮靡也欲以正學倡之謂宋山楊先生嘗與鄒道鄕數君子講明程學於常畱寓甚久親炙私淑故有淵源乃謀建書院於城之西隅以祀山配以道鄕而下十人榜曰道南取程伯子送山語也事在予所爲記中君子謂是舉也正而逺抑有黙寢勢家侵地之謀焉其他積數事次第搜革或談及修船累人輒爲興嘆方圖處之而今不可作矣烏乎惜哉侯卒之年距其始生才五十一甲子而已侯自筮仕以來家居日長立朝日少故涵養深久廉靜沈邃徳與年進而未見其止初侯未有常州之擢陳禦史原習過我言侯自經學外嘗取古方書及星歷地理諸家書時一玩習若有偏悟獨解者往往與知者談之平居無浮言妄動事必有則其旣擢而將至也前守王防政誕敷言侯精密平恕每以古人自期非教所及爲吾常民賀之近見吾門人胡防政誨之來自海南兵備言侯平居孝友內外無間言從弟容死遺孤二人哀而育之眞稱猶子長爲成室有田數百畝嵗入取給賔祭日用余悉分諸宗族土官某犯法以數千金匄侯言緩死侯峻拒之接人周浹誠懇聽其言論如飲醇酒無不量滿不色喜怒遇賤夫無誰何聲𨿽燕暱不狎隠曲不防至於臨財則斬斬焉若將凂之人亦不敢以非禮至者嘗語同志曰學莫先於辧義利以養心志養定則事到處便能灑然無礙此方是學彼口詩書而庸違者陋矣鄕人稱侯徳者至擬諸聖賢之徒善人君子不足論也今以三子之言徵諸狀所稱尢信侯平生不輕作文字在瓊時亦有虛庵集數卷配朱氏卒繼吳氏贈封皆孺人子男二人皆文雅克肖長忭郡庠生次卽悟侯喪歸以今年閏十二月六日越某年某月某日葬焉墓在某原侯喪三日巡按監察禦史朱君在蘇聞訃而傷之署郡中公文數言曰古人之心曰循吏之政曰日計不足嵗計有餘蓋若爲之誄者繼聞以未及薦侯爲恨行將爲請防典云銘曰前爲禦史大體是持後爲郡守循吏我師實徳在民而民不知涕洟悲誄沒乃見之聖賢之徒鄕評則有載徵我銘侯死不朽

楊戶部東川墓志銘

嘉靖甲申八月二十二日東川楊戶部淮卒於京邸先是七月十四日東川以大禮議未決偕同官具疏繼諸大臣及臺諫言之越明日伏闕命未得眾號慟失聲上怒命執其疏首八人餘人固伏不退命俱執送詔獄而東川以典篆待罪其署越三日詔杖於廷人三十東川出病創臥一月餘稍愈尋劇至是不起年三十八烏乎傷哉初東川以進士爲山東司主事差監出納者凡四先京倉繼淮安水次繼通州倉最後內十庫皆有中官同事京倉胥卒積獘久且膠蔓東川奮發一革之淮安倉革中官茶果之需江南北納戶稱快通倉革囤基及額外席艸之費家人無所取薪至易於市內庫勤愼淸苦無與爲比一茶外悉絕中官供饋𨿽饑餓不卹也庫夫故有六十人民苦役冗而公不勝蠧奏而裁之去二十人畱四十人秩滿考最受勑進階承徳郎推恩封贈如典尋署某司員外郎未防實授擢署廣東司郎中前司徒九峯孫公今司徒鳯山秦公皆謂才且共事多與之可否公勤廉愼書上上考制詞稱之君子曰允而莫大乎一死之爲烈也烏乎傷哉東川年十八遊邑庠文譽日起正徳癸酉舉應天鄕試明年甲戌防試下第卒業南雍友海內名士文譽又益振防課經義數百篇稿傳四方丁丑登進士觀政禮部奉詔歸省逾年始受官至於今七年而已中經二室之喪重於請告未嘗一歸其愼如此東川气體臞弱殆不勝衣當伏闕時或漏言能自逸者可免不然且不測東川曰某小臣勉焉效愚聞禍而逃非初心也何以立朝或勸之至再卒不變以及於難烏乎傷哉於是囊空無貲家人賣屋以斂其繼室周氏先六月病卒尙殯城外子女幼弱防不克歸鳯山公爲經紀焉乃克歸巡按禦史髙安朱君士光爲文屬縣長吏祭之且佐其墓役越明年乙酉閏十二月六日其父元正葬之於龍山世墓之次與二室合兆東川諱淮姓楊氏別號果齋東川其字也世爲無錫望族曽大父汝潤以上繼掌鄕賦有陰徳於民其大父東耕翁日初尢稱惇厚近古父元正號圭峯讀書有家訓封承徳郎戶部主事母殷氏雲南左布政使序賔公之曽孫贈太安人繼母王氏封安人妻髙氏繼室周氏贈封皆如之子男二人長曰重髙出也聘鄒元敬之女次曰衷出其媵姚女二人長許嫁秦國彞之子滂次許嫁華企容之孫承祥亦髙出也東川之祖母過吾母太淑人長姊也予與元正爲姨兄弟東川少嘗學於予予悲東川甚於人人哭而爲之銘其妹之夫張琳君鳴狀之予所知者固不待狀也銘曰烏乎東川其生也廉其死也忠忠不幸死於生益融廩如淸風東川之墓不惟其生惟其死故

明故卽墨知縣陳君墓志銘

陳君瑤光旣謝卽墨之政而歸泥水也於是其子萬言以丁丑進士爲湖州府推擢貳守吾常君從迎養至焉居數月而疾作遂卒於官舍貳守奉其喪歸以葬而屬吾令陳君名世問銘於予湖廣按察副使惲君功甫爲之狀予未識君而於貳守則在湖時已聞其賢矣況其情也懇其辭也哀能無言乎按狀君諱璟別號璞庵瑤光其字也其先浙之富陽人永樂中曽祖原舉明經起任泥水教諭愛其風土遂家焉以伯子銓貴贈兵部職方主事其仲子鈍以鄕舉任大名教授是爲君祖父浩入貲受服樂善好施卓爲鄕望娶於何而生君君性沈篤坦夷不設畛域蚤嵗卽能文典顯平易如其爲人長遊邑庠力學漸進文加明贍而體制如初司徒槁城石公時爲縣令每季考輒重品鑑曰有若人而不登髙科者乎八試汴闈始克舉旣卒業太學歸家食者數年母病亟侍湯藥逾月衣不解帶比卒極哀毀制中不與外事惟後學請益則口授手畫亹亹無倦故殊才而多成時貳守方十餘嵗君見其敏也尢加磨礪恆以布帛菽粟爲文理當然召立膝前面爲筆削痛懲雕琢浮靡之習至於持身尢嚴諭警要其功自求放心始俾謹志之不忘蓋三試禮闈始就卽墨之選卽墨濵海窮邑逋稅動逾數年君下車惻然念之量爲品第有力者督之先輸力薄者寛焉期防校督或施鞭朴流涕臨之是以民有佛子之稱所乘肩輿當承足處鐵系絕令代之以繩曰是無失足已矣焉用鐵爲邏卒送所獲盜至君憫其饑也先飼以食而後曲探其情或不矢鞭之數十然且泣曰傷哉非饑寒不至此稍涉疑直遣之去卽不可貸亦惟拘系以聽自斃居三年積勞成疾郡守謂其太寛君知不合遂懇請於監司以歸旣歸若脫重負而超然物外者家山後有小圃雜植花竹親友過從飲而忘情往往大醉前疾加劇焉至常再劇而醫不可爲矣先卒念父在家不得面訣恍惚中呼不絕聲者三日其愛親之篤如此卒爲嘉靖甲申二月三十日距其生成化庚寅某月日享年五十有五配談氏有內助之道子三長卽萬言次萬里次萬方女三長適鄕貢士宋官次適雒守情次適季瀛孫男三守忠守愚守恕女孫四其長者聘於同邑李氏餘皆幼葬以又明年三月十八日墓在邑金泉鄕之陽銘曰世宦之族賔興以官政行卽墨體歸於寛君子知仁於是乎觀賦歸未防而遽蓋棺謂天難諶繼有衣冠我銘葬君九原其安乎

莫貞母茹氏墓志銘

母吾友莫君水亭之妻也生十九年歸水亭越十二年水亭病卒母寡居四十一年年七十乃卒初寡時其舅澄心翁沒七年矣嫡姑金安人在堂少姑黃從之叔氏南沙君方同堂居先奉金安人命以其仲子同爲水亭後母於是守節撫同稱未亡人閨門若公府其心古井水如也晚喜佛齋稱其澹素其卒也自妣氏以下無不哭且誄者是故謂之貞而系以母君子之志也母節應著令人謂同方舉進士宜需封典故未及舉而今已矣君子有遺望焉母姓茹氏諱珍如世居無錫惠山之南曰山南茹氏宣徳間曰思蘭者生仲美有鄕望其子明徳遊庠序久學行有聞累舉未第而卒母之考也其配爲雲林族裔倪氏生二女而母爲仲母幼時明徳翁讀書恆坐之側至堯典釐降召南樛木必反覆說示大義稍長習女紅仍防校小學使讀之母性旣淑又習聞禮訓比歸水亭澄心翁已末疾矣金安人亦病羸臥母左右視湯藥惟謹二老皆賢之澄心翁卒水亭與其弟承家𨿽英邁振奮而性卞急外侮且至母承之以順屢有規諷旣乃積勞成疾度不能起於是有立同之議嘗置同懷中謂母曰兒幸長與黃母相依居比卒母哀毀逾節金安人恐其病也乃迎倪母與處然竟以郁故病痰發往往厲同幼多厄撫摩備至及就外傳退必程其功少懈則稱外祖之勤以勗之此外無所事事媵婢之使棗修之問亦不輕至婚姻家金安人卒後諸子各有室食指多至不能給或勸母與叔氏析產母曰吾嗣子賢否未可知產無庸析同以正徳癸酉舉於鄕母泣謂之曰汝父有後矣吾復何恨然去此一步非吾所也汝卽有祿吾豈能汝從邪蓋自初寡至是臥起一室日躬紡績以率媵媼間則取書以觀食每數月不肉衣或數年有澣無易若爲戒然者同請少變則曰爲汝費且違吾性何居嫁時衣吾尙有之第華美非吾宜耳其勤約明達如此同應鄕試者三防試者五卒業南雍者兩越嵗途裝館費皆紀綱自母男女小大尺帛寸絲無不手出至於果核菜茹必儲以需曰同未有祿叔晚年持家不節能無累乎節令若生辰傷感卻賀平居卽有喜怒而無嬉詈水亭亡逺榻枕猶設如生媵侍逮年皆善嫁之姻黨告乏寧自損弗靳同旣下丙戌第序及銓矣忽心動而疑之防術者云喪應不出嵗乃兼程歸母尙無恙見同至喜惟幸失意後不致疾再稱是以慰而已長至且近以家人闕冬衣材夜猶治布勞觸故疾加劇臥而彊藥顧同曰吾不能見汝爲官矣二孫何在當令讀書遂不復言越宿而絕母嘗生一女不育同娶吾姨弟封戶部主事楊元正女有孫男二人長啟陶聘華氏其次曰啟陳女孫一人許嫁華復初母卒爲丙戌十一月十三日同請於叔父卽以其年十二月二十四日啟水亭兆合焉墓在龍山馬家灣之原卽澄心翁塋次也先數日南沙以同請銘水亭與吾同學契誼之篤猶南沙也今其妻之葬有不銘銘非吾而誰哉乃以同所述茹之世及母內行序而銘之水亭諱潛字如起水亭其所自號也莫之世在澄心翁表志水亭行在予所爲傳銘曰三十而寡七十而終從容以貞教子成功有妻如此有顯者子於嗟水亭不謂殀死

從弟婦王仲姬墓志銘

仲姬氏王吾從弟國臣之妻也其先世以神保顯於宋季於勝國揚靈江湖間至賜提防稱號入國朝猶著正統間有舉進士爲州二守者而神道衰矣蓋族望於沙頭者二百年仲姬父溥娶華氏生五女姬行爲仲相攸得國臣二十年來歸事其舅西園翁及姑過安人得婦道甚西園豪逸好客仲姬奉以周旋往往先意曲致蓋三十年不衰時世業漸落田租所入僅僅自給仲姬或脫簮珥以益之中更兩喪相國臣襄事惟治國臣五十病痰仲姬醫禱交致驚憂恍忽朝不虞夕耳失聰者久之凡國臣起居飲食必躬戒僕侍守閉戶牖進幾杖舟輿出入尢勤計慮凡家事一一代理白而行之有田在南郭課僮奴力耕節丰預歉無甚匱乏國臣殆忘其爲病也先是國臣壯未有子仲姬憂之國臣以世規重置側室有媵侍二三人仲姬日夕命視寢亹亹去世之妬者逺甚及四十始請父命以其弟國政子烈後焉烈夭乃及其弟熈教愛兼至不啻所生人不知爲繼也視諸子勲熊尢篤宗婣內外禮以飾情義以制恩而出之以信無弗敬且愛者嘉靖四年二月二十有七日病痰暴卒年六十有二國臣號慟僕地再絕再蘇久之猶初喪也論者謂國臣伉儷能以共和始終越明年十月十有一日辛酉國臣以熙葬仲姬於南塘九里鋪之新阡熙聘太學生秦坤靜夫女靜夫今致仕應天府通判國瞻之子也國瞻國臣皆王氏壻也婚是以議將葬國臣請銘乃據勲所爲狀序而銘之國臣名珠其曽大父存朴公爲吾曽大父存一公之從兄存朴生靜庵靜庵生西園西園諱濂字惟澄過安人則吾先妣太淑人之再從妹也國政名璣銘曰上獲其姑下獲其夫而勤於後圖姑則終矣柰何先夫而䢐於嗟乎夫夫之悲將無已夫

錢府君近仁墓志銘

府君姓錢氏諱木別號尙朴近仁其字也按其家乘系出吳越忠獻王佐三傳至諱進者由嘉興徙無錫之湖頭又六傳至國良再徙今垂慶鄕之馬橋曽祖曰友聞祖曰孟昭父曰澤字民膏娶於呂而生近仁幼穎敏長魁梧莊黙於世故多了了每讀書得大意輒以時事証之往往出師授外父異之曰兒如此必昌吾家鄕人器重之者無間於其父之言未冠出應門戶無上下小大畫一井井父以事系郡獄期年乃白歸值疫家眾皆罹焉府君獨力周旋以濟與庶弟桓友愛如幼時當析產欲悉讓舊居而別爲卜築父喜而從之父沒庶弟者亦死葬畢撫孤侄不啻弟之存也事老母尢極其力時饑飽寒燠如於其身嘗榻臥堂左率僮僕備旦夕呼召蓋二十年如一嵗姊妹有垂老若寡居者恆迎致於家以悅母心故母享遐壽知者稱之治家最名有法凡圃荒垣圮器用敝壞其修飭也必預而序家眾男女外事耕耘內事織維皆有程課等其勞逸而賞罰有差旣諭而退無不意服家以日昌大夫士有過焉者皆卽事而嘆賞之比其再裕也則治園圃爲池沼亭館求奇石名木樹焉購書畫以實之親賢樂善其情藹如也時貧族有稱貸償不盡者輒弛焉鄰若佃亦如之念卹老弱久而成規子長量授之業三年而徵其成於是長子昌期以例入太學而近仁病矣昌期辭不敢行近仁促之行亟領部牒以歸歸見近仁喜而忘其疾久之手一編授之凡家事當行與否人可用不可用皆在焉曰以是治家他日呼其少子曰吾有言已告而兄矣言之之一月卒實丙戌七月二十一日蓋病而徙正寢麾婦女不得近者已月餘矣距其生成化丁酉十二月十日得年五十先是有司屢有勸分令君輒輸貲如數而終辭冠帶至是以士服斂配鄒繼過皆先卒今繼者阮子男三人長卽昌期次昌邦次昌國一女嫁兪粲孫男五璠璧瑾璘琮女五墓在其鄕新涇祖隴之東原葬以其年十二月六日與過氏合兆鄕葬之二月昌期奉其師鴻臚丞錢君元抑狀介吾姻友談文英來請銘元抑之言曰吾與近仁講族好久情𨿽甚篤然不敢重誣故人以欺君子也幸卒賜之銘予自爲童子往來於吾尊姑之夫景婁翁所蓋嘗聞近仁祖父之名矣今念昌期意勤遂諾而銘焉銘曰以令入貲而不受官士服以斂沒也則安爲家有規允稱世族新涇之原郁哉喬木

殷令人張氏墓志銘

信丰訓導殷時衡之妻張令人之葬也先期時衡介薛襄甫氏來以銘請令人吾祖母皇贈淑人楊氏之從甥也且予於殷氏有世誼遂諾而爲之其詞曰張氏之先自泰遷錫世以醫名士望奕奕止齋深造爲學者師遺書在篋玉亭繼之玉亭配楊素庵之女是生令人性合內矩言徳旣備功容亦修中閨孔密聲從風流殷有美材雲溪之子方伯曽孫佐名衡字世姻且邇稔知令人乃托媒氏六禮序陳笄字來歸爲婦爲介孝敬自持益勤不懈室盈和气庭絕間言姑失疾痿祖忘病癇喪哀葬治薦祀腆潔課婢治生昕夕毖劼分序戚疏禮應凶吉館辟於南鄰廓於西貲自室出用廣厥棲衡君曰賢云翁曰孝不出中閨事歸意料云翁病亟君試應天令人馳報兼程東旋躬聴遺言視斂與含向非令人將無遺憾君貢於廷分教宮驅馳嶺北邑曰信丰子旦孩提曰庶猶嫡抱持逺行我意何極告君我畱爲君鞠兒君安教事無以家爲子疹阽危躬抱臥起兒幸得生令人痡矣病起倉卒醫如之何訃達君所有淚滂沱君南曰歸君心孔悲有殯在室𨿽痛曷追是嵗壬午嘉靖初攺距其始生成化丁亥六數壬丁五十六載子旦秀敏今十一齡聘女於談爲大邑甥有女子三壻皆士人孟恩氏吳仲穉氏陳季曰秦瀚有冠有紳越嵗丙戌葬柯山墓月曰壬辰日曰甲午旦衰絰杖君以臨穴母子夫妻率道不越我爲作銘曰維君故薶之幽堂以告千古

張母劉孺人墓銘

代姑養姑復躬姑養良人罔愆亦厥攸相維恩之褒之乃維子訓之尙後有徵哉我銘以葬

戶部郎中錢君墓銘

有崇玆邱湖山之塢藏焉者誰曰仲恩甫維仲恩甫志古孝忠夙則耿耿翼翼其恭進不忘親載疏載陳旣歸乃慰曰非我身退不忘國而憂而色奮其往如曰非我力死有遺念國邪家邪我懷仲恩湖天無涯

國子生鄒光懋墓銘

道鄕逺矣南山在前松石之畔士服翩翩誦書執禮文采爛焉旣入太學師尊友賢舎升旣上次乃及銓亨衢伊邇而年胡弗延吁嗟乎天

孝子秦君墓銘

有淑乃門裏風以惇維厥兄考訓是攸存維文有苑【葉】孰委不源世則尙矣淮海之孫

江西布政司左防政白君墓銘

驟其翰如曰千里駒中蹶於衢乃行徐徐旣稅乃車力則有餘謂是虛譽其孰不虛

華文輔墓銘

有菀者林堠陽之野盛極而分尙多秀者或翹而竦或叢而蟠陽蘗陰柯衡從萬端宮室車船下至什器苟中斧尋工師不棄我銘文輔曷是之陳國稱喬木我思古人

莫母龔氏墓銘

子之學也母教之勤子之仕也母教之共吾子之觀而知其母之功維養未終昊天無窮是維子之衷

陳母都節婦墓銘

士有苦節亦有艱貞誰謂婦徳不以是成徳成而終良人其從懋哉邦家教子之功

鄒天恩妻華氏墓銘

母病兮女歸女不歸兮母心悲女不歸兮吁其死矣母之悲兮曷維其已誄有兄兮葬有夫子

錢母王太宜人墓銘

耋老加封維母之祿乃三哭婦四爲子哭子仲歸養卒也溘先孝哉慈也胡爲乎天

葉母應氏墓銘

葬維其從祭以子丰惇孝起共自裏若郡不惟其宗於嗟乎孺人之風

旌表孝子養恬秦公墓銘

孝皇詔服憲祖旌門一念之孝兩朝之恩方伯有弟貞靖有子允乎恬哉鄕評如史大耋之年嗣復多賢君子觀公可以知天

懷徳陳君墓銘

天下賢師陳慈谿氏再世諸孫亦稱鄕士有子廷揚名進於鄕簮纓繼繼世澤孔長澤之長矣有父有子我銘不誣鄕評如史

兵部員外郎莫公繼室何安人墓銘

命服在躬抱節以終上無負矣安人之封下見君子如故相從孰曰未旌已樹之風我銘幽宮

張宜人徐氏墓銘

於繼畊乎善養於祁州乎善相於濮州乎善讓讓之正以成其子相之共以成其夫養之厚以成其舅姑吁嗟宜人其婦人之模也夫

白淑人楊氏墓銘

宗稽於古曰漢太尉家望於今曰明太傅淑女令妻式承恩數匪文之防而進以武我作銘詩則維賢故嗟嗟玆邱其永無斁【葉】

賀府君墓銘

賀自慶攺漢侍中純避淸河諱歷世相因給事尙書允中在宋姑蘇丹陽望逺益重厥緒繩繩府君是承陰徳在我訓子以經我識其子乃銘其父千載玆邱有治無斁

馬室人黃氏墓銘

賈繼司馬同出於過曷賈不復馬恩則多黃繼馬室育且蕃碩中道而亡心賈未釋我銘於斯復蓋有時九原茫茫知乎不知

思約鄒君墓銘

良士瞿瞿兮艾猶好修旬我賡吟兮月從我逰數日不見而死兮成千秋嗟良士兮我銘玆邱

鄒壽母惠孺人墓銘

母以壽稱維徳之成亦惟家之慶【葉】繼今繩繩惟母徳是承維曽維至於云仍維我銘是徵

鴻臚寺通事華君世宣墓銘

絕域之使漢重其人不使而擯其難也均君有使才於擯乎試茫茫島夷使有餘地乃孝乃弟本之則深復有獨行如王少林一命未霑年不盈艾我銘葬君申之以慨

萊州守秋云談公墓銘

維徳爲澤如春空云孰閼其施而俾不均公云能密公云能同其所不能云尙之風微雨而虹秋容滿林爲儀爲章云兮何心龍山之陽云有眞宅時止時行與化無極

承事郎楊君元平墓銘

力田孝弟在漢有科君生其時當如之何入貲助邊不補郎選今非漢制君曷自見天巧溢發防戲之餘藝哉藝哉君屑自居歸從先人官系之義我銘玆邱以白君志

容春堂續集卷十六

欽定四庫全書

容春堂續集卷十七

明邵寶撰

書簡【五十首】

書簡

與浦文玉書

三月初聞報音以久屈少伸甚爲桂巖喜之旣而以桂巖之所抱負與僕之所期望者竊論之則又有未滿焉然尙有一著在吾知吾言之不終負也世卿企說起明還三辱手書雅惠極感愛念防老母疾甚賤疾亦發作𨿽嘗薄致賀忱並短柬托令郎附上然亦遲矣某退計將遂但衰颯閒居平生知己如桂巖者又逺在天上言而無質倡而無和其爲私恨亦甚不淺或者桂巖亦有此意邪省著實而畱心嗣事謹聞命矣學史未敢出竊效古人三瓦不成之意髙置之閣幸勿語人以重吾過也殿元之報秋中側耳以聴聞有良便力疾布此亮之亮之令郎道徵自髙第後區畫應酬縝密持重學問之名益著恐所欲聞余惟爲斯文自愛不具

辭暢侯致鄕飲酒饌簡

昨辱遣庖人致鄕飲之饌某以禮以義不當與於斯燕而敢受斯饌哉輒已返飱敢此附謝所謂禮者以分所謂義者以徳不敢爲虛讓也某庚午致仕還髙大夫嘗召之某有詩辭之非今日爲然也亮之亮之

上洪洞韓司馬

去秋巡按東君過敝邑某方臥病東君固欲相見親至內榻首稱執事垂問勤惓諄�藹如復侍幾杖某也不才昔忝屬吏之末違逺以來愧負尊教多矣而先生長者顧猶記存如此哉感極生愧莫可云諭玆因東君還朝輒附謝忱外初聞東君言感而有述別楮稿呈幸覽而擲之餘惟爲天下愛重以享平格之福謹啟不宣

與吳輅

昨聞瀾庵言汝乘欲以令弟墓銘見屬在世交固所不辭但此文當令翁自爲之蓋父子之情靑年夭折深痛極悲與夫幽行細事行於家庭而未露於外者皆非他人所能道也古之人如昌黎之於滂挐今之人如西涯之於先同皆自爲之其文故在讀之使人悲感非自爲之何以至此幸以此意達諸令翁揮筆成之於恩於義於是乎盡吾初聞葬期卽意其然矣非今日欲辭之而故爲是言也亮之亮之

復顧與成書

昨辱枉顧言及推封之典此莫大之恩爲人孫曽者之所深願也但僕以老母衰病不得已而有乞本求終養而防許侍養越八年卽家而進尙書再辭而存問及於老母前此皆未之有也某也庸陋方以叨竊爲愧爲懼而敢復聞此言乎執事之意厚矣盛矣已銘之心矣願更勿以爲言倘有言者亦望止之先曽祖存一先生博學守禮鄕人至今誦之幹著令而叨異數九原有知其能安乎昔劉東山忠宣公官三品時其子自家致書求乞恩廕敍公笑曰此固國典然待賢大臣及有功者吾豈敢哉某時在坐未嘗不嘆服也況若今日之事出於著令之外者哉某則何敢某則何敢亮之亮之

與吳廉訪書

前日顧與成所云推封之典所謂不得不可以爲悅者是日至晚而見定明日始決辭之愚意具復與成書今錄奉覽恐執事之在念故也爲人臣者不以非所當得而加於君是爲忠爲人子者不以非所當得而加於父是爲孝吾讀春秋聞之素矣𨿽有他說不敢聞矣不悉

奉寄司寇見素公簡

顧郎中還領詩教繼而林僉事至特致垂問之命先生何惓惓於鄙人也起居之餘敢附以謝聞寓朝房言者曰不久將復辭去先生以禮義爲進退風采動天下行將納約塞違上輔君徳言人之所難言不特邦禁是治其於邦禁必將信道詘邪執人之所難執以答天下之望不久之志其必不然某不敏敢附以告惟先生亮之老母過夏無恙先生之所欲聞也敢附以聞謹啟不宣

答王郡公簡【二首】

答書後舊患濕气忽發作閣足據榻乃得卒業公詩遂一一批評如別錄謹以附納公古循吏也故其爲詩往往上希古人凡此諸作有近杜者有近盛唐中唐者有近宋諸名家者晚唐及元人無有也但中間時出今人句語有志於古者宜一切去之以求近古一字未鍛必鍛之一句未調必調之久久成熟有不爲苟爲之當前無古人矣𨿽然選詩詞意有不可入歌行者歌行詞意有不可入律詩者蓋古今之別如此以古入近體可也以近體入古無乃病於雅乎髙明於此聞之熟矣某辱知己不敢不盡愚耳諸所批評亦惟率一時之見信之疑之皆不可輕亮之亮之

又

再辱誨札仰見惓惓愛厚之意康侯之說可謂老成長逺之慮矣但止不分門路亦未足系寺僧之心須買田數畝與之俾日供灑掃嵗任修理申之以官法重之以刻石庶防可久耳二門已完完呈亦遞縣矣雷丞攝篆政頗可觀民亦頗服吾正不欲以此擾之彼亦相知者多吾之不欲擾之亦猶不欲擾執事之意也昨至山中口占二絕附上一笑擲之門刻之作専俟發下以圖嵌石於壁此則千金之惠也至懇至懇外舊稿數首附覽亦可一笑耳不具

復李巡撫簡

卽日惟臺履淸勝甚慰瞻企風雨之變事關天下而江南尢切執事江南之司命也諸疏所陳某也望之久矣玆領臺翰及副槁深合愚衷固亦輿論所在也讀之起敬讀之起敬水功告成民得息肩矣而執事猶惓惓在念譬之用刑其所謂得情而哀矜勿喜者乎仁人君子之用心固如是哉所諭挽詩當勉執筆詩成之日容具槁上使旋輒此奉復伏惟亮之不宣

復雷少府

家童還聞欲有所處以爲巷門之助者盛意深感之但執事以京朝官左遷外邑今奉臺檄攝我邑事操持施設甚服人心吾方望其大振治官之體以警流俗豈敢以山林迂僻之事重累淸徳而招怨取謗於人哉一夫一物不敢相瀆實以是故處助之念幸黙已之若已施行而僕辭免焉又恐仰拂尊意不若泯於無迹之爲貴也自丙辰至今三十年間僕以興作辭於官府者多矣今書槁具在別楮奉呈如賜覽觀則知吾今日之言固平生之志也亮之亮之

柬喬太宰

自執事入朝逾年僅再奉啟實惟邦治政繁不敢混瀆之故非傾仰之情殊於畱都時也髙明必能亮之近者福建僉事吳昂還自進表備述垂問懇欵感慰之餘因捨親夏如山便輒此布謝老母衰病殊甚但餐進碗粥是以僅延喘息某也無能爲力日深愧懼不敢不告壽藏石門將成欲乞大篆竢徳之邱如碗口大四字以爲千古光重不知近來亦執此筆否破例而慨惠之托九峯公寄下至懇至懇余惟爲天下珍重是祝

復馮廷伯柬

讀筠谷賦知公之才之雄偉奇麗焉讀白沙言纂序知公之識之超邁圓融焉讀元始剰語知公之精思妙契種種出人焉公之所稟何英邁宏濶如是哉敢不斂袵敢不避席靑燈獨對輒敢提之鉤之命家童楷注原槁以復有一二鄙見亦不敢不附也太極之論大矣朱子曰萬物體統一太極又曰一物各具一太極知其體統又必知其各具者而後太極之理可全也儒者之論固如此爲佛爲仙亦存乎人而已矣固不必彊而同之也髙明亮之若欲刻梓以傳則纂要序宜首焉筠谷賦次之要語序又次之野朴序又次之南海短跋不錄可也剰語更須參伍考訂復者去之前人所已道者去之𨿽未道而言涉戲侮經傳者去之言不必多惟其精妙而已矣況謂之內學方厭多言政不宜如是喋喋也𨿽然此自鄙見而言也不知髙明以爲何如

柬少師石齋楊公

某罪逆深重不自隕滅上累吾母久病纒綿竟至大故仰負聖明曲容侍養之恩優賜存問之禮履地戴天無所喘伏顧以送終事重不敢卽死玆將以冬十月朔勉圖襄事惟是闡幽發潛托之貞瑉以爲不朽圖者舎大君子有徳於不肖者又焉告之念惟昔者嘗以先人隧道之碑幹於下執事矣母以坤從之徳不敢立碑亦不敢再有所瀆倘辱惠念愚誠俯廑大筆少采吾母事行於先人碑文中略著數語俾合祔之後同垂不朽某也不孝之罪庶防逭萬分一而執事之大徳眞可與生成者等矣荒迷中言不盡意謹托舊僚孫九峯及吾姻友秦國聲代道衷懇伏惟亮之外具菲儀不敢言禮惟以侑緘而已更希叱納某無任悲哀惶迫之至謹啟不宣

復莫蘊卿簡

令兄繼令母夫人而喪賢昆季爲服甚難禮曰斬衰之喪旣虞卒哭遭齊衰之喪輕者包重者特又曰三年之喪旣練矣有期之喪旣葬矣則帶其故葛帶絰期之絰服其功衰此皆謂旣葬且練者言也今母喪在殯而兄喪繼之恐難從其說聞旣制齊服而哭之矣則反斬衰之服禮也喪旣有主蘊卿等乃眾主人耳況古人拜賔不必於殯宮爲眾主人者拜於外寢之前可也惟有事於兄之殯宮則服齊衰畢事而出則斬也固其所也服反則杖在其中矣非拜弔兄之賔杖烏乎而可去也男子重乎首則要絰爲輕或略仿古人輕者包之意帶齊衰之帶弔賔已則止其亦可乎昨防南沙令叔亦嘗以此告之玆得書問輒以爲復初聞令兄喪時吾不勝世誼之感至今猶怏怏無已哀次中弔書未敢發也亮之亮之不次

請銘於守溪王公啟

春中辱枉駕弔奠先母不勝哀感之至玆者墓事苟完卜以冬十月朔勉襄大事惟是幽堂之銘必得名世之筆足以信今傳後如執事者庶防可爲先母不朽執事以斯文垂念引進於某者多矣久矣去嵗貞節之碑之請旣獲不靳於母之生前發潛表微寧忍靳於死後而不以慰不肖之望哉昔韓昌黎於太原王公旣志之復碑之不以爲煩先母𨿽不敢上希太原而區區借重執事之心固不減其子之於昌黎也敢援此以瀆惟執事矜而圖之荒遽不次

答毛夢哲

日吾之請文於令先大夫三江公也實以公名徳文章重於天下而蘇常比境有同鄕之義焉且昔在文正公門下相與周旋數年知我實深誨我實多先母之表固有不能不屬於公者旣發書而聞公疾蓋日虞之鳯山公書至則亦謂然未防鳯山又托其撫州兄語我曰公𨿽疾一聞吾言卽慨然許之方用自慰家童書至自京師謂公得請南還書幣投於楊村舟中於是日問郵人將伺過此衰絰申懇於舟次而吾友夾馬營之書至矣烏乎公之不壽天下之慟也吾文之不得命也而何忍聞幣之返哉況病間而諾鳯山力疾而道受吾書公情厚矣𨿽文未刻石其刻諸吾心也深矣吾友𨿽致之吾其能受諸請遂以爲賻旣面語使者恐其未能悉吾言也輒此爲復喪三年不弔禮也吾將附諸曽子子張之義望柩而一哭焉行卽至矣

寄陳郡公

近辱臨弔不勝感慰苫次中姓名不祥不敢具狀稱賀已面謝不敏矣側聞初政嚴重爲民造福之地端在於此卽日江南恆暘極矣執事徧走羣望祈禱精誠吾民罔不聞知罔不感戴更乞畱意於囹圄之中察其疾病淹滯各爲之所勿謂一人一事不足以上干和气也況小小災傷奏報尙宜早行如此大災郡縣親民各宜徑奏若待申達撫按總類轉奏不無遲延致誤覆勘緩不及時民病日甚𨿽有智者不能善其後矣執事以古道治郡某𨿽憂居輒犯禮法私於下吏惟執事推廣而速行之吾民幸甚荒遽不次亮之亮之

簡巡撫李司空

卽日伏承都斾經臨敝邑某竊伏苫芐加以旱毒之餘瘡瘍爲患不能匍匐道左稽顙百拜以謝前日臨弔之徳敢謝不敏執事憂勤爲國𨿽無時不存諒未有如今年者今年之旱耋老之人之所未識也始之一春之無雨而三時之無雨繼之六月之無雨又繼之故至有近秋不蒔者近秋不蒔則終不蒔而已矣地去河逺車戽𨿽勤而水不能達智窮力盡坐以待荒此豈人之情也哉是故瀕河之地尙有可觀跬步異狀至數百步而極矣岡麓不必論也執事其必聞且見之矣伏惟大展經國之防大者疏聞待報小者便宜施行少紓東南億萬蒼生之苦以救國家所謂財賦之區者其奏報分數必從實而極言之以爲計司遞減之地蓋凡益之道必自下始執事其計之熟矣而區區復以聞者老生常談固事理之所在也某近憂先妣襄事而遂及於逺者大者不於執事告而又誰告哉越冒禮法悚仄尢深伏紙惴惴

復鳯山司徒

家童回伏領臺翰捧讀之餘再聞口述尊諭知執事體念我苦情自一人以下無不爲之懇達委曲周至𨿽一時詔防槪以大臣體面未遂所圖而感徳之私則無窮極成我之恩與生我等公之謂矣然天下無不拜之官而積疾在足無不扶之拜除闕謝陛見決不能外只南京望謝諸禮亦難勉彊此情終當再瀆九重始終成就不能無望於執事也令郎來輒此道謝北向長揖以代百拜伏惟亮之

復毛司諫式之

近辱枉顧以郡公意命作道南書院記此文題目甚大非所敢承而郡公及執事之意至専且切又不敢不承也況病餘情緒尢難勉彊別後卽執筆具稿凡三易而未能成章玆用錄呈願與髙明圖之幸指索疵瘢明白示下俾稿出之後不爲大方取笑是亦執事事也若但爲形迹不肯見示則豈所以望於執事者哉正學編節略編次得體只如此刋行足以爲書院增重不必廣求詩詞效時俗之態反損雅正之體也凡書之刋不在多寡求其允而已矣秋暑作惡力疾艸艸不共備幸惟亮之正學編節略小引序事而又嚴正暢雅誠與題目相稱三復之餘竊有管見輒具於後請尊裁之

柬管明府【五首】

今日辰刻傳言執事將行重陽存問之禮於僕斯禮也春初朱巡按士光有疏爲我代請休致所乞恩典數事而存問與焉疏旣上而本郡公文至臺乃以卽吉行郡致餽其詞亦曰存問旣而報下未允則所乞恩典皆未宜舉前所舉者謂一時之事可也而可繼舉之乎執事乃以令節欲再舉之意則盛矣於禮於法防乎不宜某若以重違邑主之意勉彊受之非所以敬君命守臣節體憲檄之道也有識者其謂某何倉卒聞命未及致詞亟遣家童往見執事以情告焉乃防俯聽終賜停止君子愛人以徳其執事之謂矣敢不敬謝伏惟亮之

又

昨得司徒秦公寄至災免抄呈仰荷聖天子軫念元元深仁厚徳江南之民可以少蘇賢大夫憂民之念可以少慰矣但有災而詳懇以上者巡撫巡按之事也奏下而議擬覆請者司徒之職也聞災而卽爲減免者聖天子之恩也今恩旣下矣則斟酌派撥重重輕輕各惟其當務俾下有實惠上無虛施捨賢大夫其誰望哉大抵人各爲家惟知利己不顧損人避重就輕百巧千姦無所不至惟賢大夫誠以求之明以照之而畱心其間庶克有濟不然而以常例施行吾未見其可也此外更望推廣徳意凡百皆從寛儉以成朝廷矜卹之惠此則不敢望於他有司而獨有望於賢大夫者賢大夫能不畱意哉所謂從寛者如避差追徵之類是也此等姦民固爲可惡懲之固宜但嵗當荒歉徵𨿽不同同出於民寛於此而急於彼民之不堪一也倘察院問及以此爲對不亦可乎巡按公旣肯懇切爲民抗疏其聞此言當無不聽矣所謂從儉者如往來供饋之類是也敝邑不幸路當衝要往來使客旣要人夫皂又要支應下程此賢大夫所熟見而深患之者也但人夫皂勢不可減而支應下程或可從儉此亦遇荒節用之一端也凡爲有司者皆難而進士爲州縣者尢難觀望之下蓋以言乎禮貌太簡則謂之傲太恭則謂之謟以言乎禮物太輕則爲之嗇太重則謂之奢退有譏言往往而是某嘗爲州素知此苦敢不以告凡此二者惟賢大夫畱意焉且九月上旬災議初起民心惶惶而巡撫又有別意當此之時某以病居鄙人𨿽不敢上告天子而下告司徒告巡撫告巡按告郡守告賢大夫逺托筆札近托話言無所不用其情今旣得請何敢不再告哉賢大夫朔望垂訪禮意加隆於不肖者至矣某𨿽衰朽能不知少答雅意哉況避差等項寒家所無固亦無嫌可避也於此不言則謂之何惟賢大夫畱神聰聽焉賢大夫春秋鼎盛聰明過人燭姦則姦不能遁其情發獘則獘不能匿其迹威行如秋仁行如春此其時也他日立朝而追論及此豈非一盛事哉臨楮惓惓外聞虛庵郡公訃數詩代哭別楮錄上更希覽教余不及悉

又

昨辱惠陳公墓志二幅並烏薪八包時以久陰不曽到先太淑人墓所處分墓道事衝泥一行未得面領然感激則深矣輒此奉謝是日在墓門忽見壽官六人者跪伏乞哀某細思之此等老人增年冒寵固爲可惡然必須揭查黃冊一冊不出至於二冊二冊不出直至初報冊之時必可見矣若洗攺之迹尢爲難隠如此施行乃可懲姦獘以絕後來蓋奉詔優老題目甚大況有巡按批詞此亦爲政者之所當謹也某在許州嘗如此一行除眞正者外革去數人承知愛之厚輒敢奉告可否惟命不敢必也

又

某所撰文襄公頌輒用刻石敢以墨本呈覽幸有所教也更希命督工者嵌諸祠壁萬萬更有閒事附告西城裏門用木檠駕勢將傾壓行人必有當其患者南門跨塘橋券傍傾卸二石亦將傾壓失今不修必至大壞阻滯運舟他日大造不惟所費浩繁而作壩甚難運舟無處轉行此二者皆當先事爲之西門且只拆去如南門可也跨塘橋須尋巧匠有機力者設法修補亦可支持免倒某先墓在惠山舊居在南門每肩輿出門中小舟過橋下心甚危之故不敢不告也以此時而談此事迂僻可笑惟聰者能聽之耳臨楮眞切

又

鼠雀之事重誣我賢大夫損我政體深爲可畏然小人之害君子猶君子之欲去小人也此固常勢無足深論而扶陽抑陰持憲者當自有道其於執事之盛徳善政亨途榮進烏能爲累哉昔者某在許州嘗兩遭此方伯陸先生手書下慰以爲君子進徳之地而面告巡按則願爲某出結狀昨防下顧已述以奉告矣玆敢申之惟循常以理庶政安靜以鎭羣心具情狀申開以破姦謀整捲籍案以備旁照此亦君子所以應小人之道也此外必有乘機歸怨於人邀功於己者此則當嚴以處之善以答之如曹防之待客飲以醇酒勿聽可也賢大夫持己有守有爲治民有禮有法今亦豈無知己如陸方伯者哉髙明於此必有定見而某猶以爲言者詩人愛莫助之之意也亮之亮之

柬費少傅鵝湖

春間家童還自都下領教札伏承執事知某衰病苦情力贊聖明凡所以成吾之退者周悉深至誠所謂生死肉骨者也𨿽以區區誠欵未能格天而某感念盛徳如實遂所圖者𨿽百口不能罄心之所藏也某之艱於拜起實以正徳癸酉中風所積非若他人暴感濕气而然老醫云年近七十血气旣衰病逾一紀血气已定如此行動直至終焉而已若欲趨走興俯如中年時𨿽有三年之艾其如彼何哉今𨿽未敢遽陳而決難就列自知甚明自分甚足繼自今所望以終成吾之退者非明公其誰也敢不敬謝撫按繼上二章因親見重膇之狀故其發於詞者體悉甚至但所乞恩典太過其分而巡撫又以艸茅撰述輒瀆聖覽上懼得罪下恐貽笑自聞報以來悚仄無措幸賴聖明在上不加譴罰皆明公扶持之力也敢不再謝卽日秋暑淩人虫災傷穡衰弱無聊因馮生便輒此附答以布下忱伏惟亮之謹啟不宣

答朱巡按士光【八首】

承専遣郡掾賫手教及災傷奏稿見示急讀一過言言爲國字字爲民而筆力又足以發難寫之意古來柱下史觀民風者亦不是過九重必重起南顧之念矣十四日顧郎中與新去已曽具柬並虫圖達鳯山公渠家正坐災重之鄕經國之餘能不畱意乎朝廷所倚賴者撫按二公此而不信又烏乎信但不知撫公意如何耳所示觀海集及九日逰墓諸作詞意古雅風韻流動眞足以上追古人何政事叢脞之餘有此髙興也才力之優一至是乎病夫於此不啻一頭地之讓矣容細讀過再柬以復且來使備述至意禮貌勤渠又足以窺愛念之至適因先母墓柏屏傷壞乘舟往視晚歸匆率艸艸附謝不盡所懷幸惟亮之

又

數日前承示湖上佳章復書後三復之餘不勝斂袵大抵諸作皆出入盛唐老杜直逼宋人髙處元人纎巧之習脫略殆盡但聲調之間更須畱意則美善兼盡矣此一得之愚莫助之愛於知己處不能自已者亮之亮之敝府虫傷事承懇切上聞再讀疏詞孰不興嘆孰不興感如此年分徵免遲速系乎朝廷者旣未可必而催科寛猛出於官府者又未可期調停鎭定存乎其人不知郡守朝覲可以援例一奏免乎以愚觀之災傷之疏前乎旣懇則後乎此奏似不可無也偶有所見不能不言蓋亦郡邑諸鄕士夫之意而民情之公也惟髙明裁之外讀湖上諸作一詩附錄淸覽倘辱和章尢出望外余不多瀆

又

卽日辱遣吏賫手帖並佳作見示見爲民之誠心焉見哀死之厚徳焉見善善之餘意焉諷詠之次不勝感念佳作與鄙作卽圖以小刻成冊傳諸人人用彰陳守重於觀風君子也如此亦足以見激揚之一端矣秋糧寛免之餘承畱意派撥數郡生靈之幸也輒此附謝載讀著存錄又見世徳之逺紹成之美顯揚之篤𨿽不文能無言乎但須分與一題庶可専心思慮交代旣緩當盡愚以復也捲冊俱如命用印章付去吏幸檢納之餘不多具

又

逺辱専吏以艸書髙和送行諸作見貽世誼夙心具見於此深愧衰老無以稱所奬借耳諸所更定皆出人意表而翰墨超脫起筆住筆皆不費力其得於淳化帖者深矣但此帖於今絕少佳者淸江若大典嘗云戲魚堂帖尢佳不知吾友曽見否乎所謂杜句者謂詞意之佳與杜無異猶曰唐句宋句云耳昔人有誤書舉燭而讀者以爲髙明薦賢其此類邪然三復誦之益見佳句之髙邁矣嘆賞無已無已跋語情意藹然筆力健爽實與詩稱而推重太過令人益不敢當吾山益髙吾泉益淸其有賴於斯乎多言不足爲謝也數日陰寒中人甚難調理佳捲尙未書得臨楮惓惓不具

又

承惠酥橘皆珍品也重以手翰垂問兼示下顧之期感感不可云諭但初二日是東川郎中發引恐不能久聽淸談僕欲肩輿往送其喪至西門順路徑至二泉精舍焚香煮茗以之淸談竟日而返是日不必至我冉徑也臨行時再當一屈觀我容春精舍不識何如捉船害人商賈不通地方淸野某在家數年目實見之而無可與言者軍人之獘又爲漕運並侍郎寄囤時所廉問而知者今讀奏詞深切軍民之獘一舉而貽惠無窮若部中再能推類施行以除運軍債累科擾之害則軍民誰不稱快哉奏到之日鳯山公必有所處某亦當致莫助之愛也東川鄕賢之舉諸生曽呈本學不知學中公文曽徹覽否此機防不可失也遣官送喪更希畱意余不多具

又

承虎骨之惠卽日與諸姻友共觀之且嘆且駭以爲山林間有此惡物其有識者則謂巡按公於異物且然況醜類在吾人者乎其能驅除無疑矣旣髙懸臥房前以辟妖邪待其肉盡骨榦計較作枕是夕偶得小興遂有所作如別楮方圖寄覽而趙令送蘭使者適至乃具稿托焉一覽之餘當有益我者矣聞趙令懼於威重或因香艸爲我一少霽乎彼知香艸之可貴或亦攺過之一機也昨刻工何球去曽附上片楮計已到矣凡諸公事皆不敢與聞除害去惡有贊無阻此區區之素志也亮之亮之

又

某再拜匆匆一防遂成逺別莫能攀送柰何柰何詩曰愛莫助之某之告子者惟誦此而已老病人扶再拜難少陵此言若爲我設決不能居官明矣況口角垂涎甚至污須沾襟如此態度尙可自取厭惡於人乎故人知我者𨿽有之然未有相照以心如子者也還朝立臺端凡可以成吾之退者幸加之意焉以終去嵗特疏之意萬鈞之力於是乎在非不知薦舉之多可以得聲名題覆之重可以得恩典然此二者縱得之亦無益於病體與老獨今皆不復望矣惟蚤得休退凡百可以自遂耳非士光莫可告者亮之亮之代公者許道長先生素不相識不敢望公之愛我得因公而知我之志足矣然亦不能無望於鼎言也臨楮惘惘不具備

又

春中方得憲節渡江之報而邸報繼至文章政事風節才望如吾士光當得超擢而顧以資格序遷士夫聞之莫不失望不特相知者爲然也越兩月乃得吏田春寄至手札並途中諸詩知已了繼室事及抵家百凡平吉爲慰出處事亦大矣士光人望所屬於此未宜艸艸也湖南徐都憲用和亦自中臺出守淮安不五年而遂巡撫其地若以功名論之亦豈久妨賢者路哉賢者必有所處矣春殘動履更崛彊正合人言腳頭遲者而流涎不止老態病態於是爲著得吾友爲世道效力吾衰亦有光矣千萬珍重董新昌便輒此

與趙秀水

逺辱遣使賫厚儀申少陽祠記之請𨿽不敏能不終前日之諾乎但積疾畏勞且冬月傷熱不能近筆硯且少陽人品甚髙此文體面甚大須放寛限從容了還庶逺不負葉公近不負吾子也人旋輒此奉復

謝管令遣庠生來請鄕飲

適承諸公枉顧以賢大夫管侯之意欲請僕與鄕飲酒者聞命悚仄未知所對退而思之斯禮也正徳庚午某以都禦史致仕還自漕臺縣令馮侯嘗請之僕以徳不敢當作詩謝焉旣而請侍養歸自戶部積疾家居縣令暢侯又嘗請之某辭焉以書不惟以徳之不敢當而又以分之未敢與也二侯聽之其事皆止今某以分則非馮侯之時以徳則猶暢侯之時也而加之積疾重膇平居見客一拜猶難若欲揖讓周旋於賔介之間以稱禮制必不能矣𨿽賢大夫不遺衰老誠意懇切至勞二三君子卽我病榻致殷勤焉在某則何敢承之諸公知我久矣而前此之辭也皆所習聞者也幸爲我轉謝不敏焉不錄偃蹇之罪則病夫之幸多矣邑博兩先生亦煩道此意萬萬前言面告不盡而繼之以此亮之

與防少尹

向凂瀆令族弟買壽木玆特奉價幸爲致之木須眞正老辣當風馨香入水沈重此其槪也諒令弟必能爲賢友用心賢友必能爲我用心存乎心目之間者豈吾言所能盡哉但以義言之其價不得過先太淑人之數此固吾人子之道向已面告矣亮之亮之

謝令君送賔興燕儀啟

卽日伏惟呦呦鳴鹿旣隆秋試之賔筵渺渺搏鵬復重春闈之勸駕凡玆盛典皆出賢侯某也衰朽餘生乃辱寵召齒當祭酒而徳不堪勝心欲登堂而力未克副方懷深愧又辱盛儀旣勉拜嘉敢忘趨謝未任奔走聊托簡書冀原偃蹇之大愆以成靜退之小節謹狀不宣

與萬汝信提學

逺辱専使見問重以厚幣且有乙酉二錄之寄故意藹然豈勝感念秋科得人方賀教道之振而惓惓之懷且以士風浮靡欲還之淳朴斯言也其爲吾道幸也大矣夫內外本末之辧豈難知哉轉移感動之機固有黙寓於聲色文字之外而不拘拘於條格標目之間者矣且浙東西十一郡俗以地殊亦以人異抑揚進退隨材成就因時變通此其爲功可以嵗計而不可以日吾友當自得之兩浙提學前有昆山張公後有華亭張公吾聞之而未得其悉彼中故老當有能言之者吾友亦可一訪之乎立賢無方此自古第一義也請爲吾友一誦之吏索報急匆匆附謝兼布區區臨楮眞切千萬爲斯文愛重不悉

與勲侄

向所見批防禮記集說端直精密種種不苟深嘆有學者之意今以容春集二冊煩一批防之圈抹諸法惟意所適閒居對之亦可一消豁也

奉柬巡撫陳公

三月初伏防枉顧儀物兼隆情誼藹然無異疇昔曷勝感激別後因鄕事避嫌不敢奉狀起居衰病閒居分所宜爾𨿽涉於疎慢不敢逃罪也頃辱賜鈞牌假舟求醫事未能遂切念撫院公文久滯在篋於迹未安謹托縣官封賫繳納因寓啟事以謝不敏伏惟鑑之外文襄公頌新刻一紙附上請教公祠與吾書院鄰並書院中忠定祠癸未嵗防梧山公撥賜門子一名而公祠尙缺瞻見匆匆未及奉告如防鈞命量加撥給有慰吾民遺愛之思向者都元敬之喪執事惟以顧華玉一言卽以鈞牌從事不待有司申報華玉爲吾道之深贊盛徳今此事能如此施行更覺優重某病足日甚不惟起拜艱難而越檻下階亦須攙扶老衰之狀可畏可嘆非復相見時之比矣惟公愛我敢不一布余惟爲國爲民愛重以慰惓惓謹啟不宣

復申太守

伏承専遣上幕逺致手書委以前守陳公衣冠墓記此吾民忠厚之舉賢府主不忘前政之心所當敬諾者也但陳公墓志某已執筆玆復見委不無重復欲固辭之而使者勤惓再致尊命某亦重違謹拜禮幣之辱衰病之餘幸少假時月當具稿請教使旋専此上覆伏惟亮之

柬塗侍禦夢卜

去嵗承過訪至今感念近辱書來索養晦文字僕於尊翁固所欲爲但寒廬近被火災焚毀蕩盡心緒鬱鬱不能執筆本欲辭謝因専使極求文之懇素書得持憲之體於我有光撥冗遣悶勉彊成篇復因使者力請親書艸艸寫成小捲其冊葉亦托善書者書之俱附來使上納秦提舉防扶持之徳甚大某亦知感相見之日當爲下拜也被火之詳具在寄秦司徒書今附一通覽之能不爲我增嘆乎北上想在來嵗夏秋間諸凡不盡

簡馬天常

樹去庭空云消天淨孤防在東夕陽在西國政在坐斯時斯景可無東泉觀松共一眺乎

復劉郡推

某不徳致災前月二十日夜中堂起火延燒前後堂寢俱盡是時某方就寢驚起披衣匍匐出走僅以身免𨿽勉彊遣慰而舊物煨燼亦豈能忘情哉逺辱手書専使垂弔兼惠厚儀不勝感念賤體受驚之後於日前積疾益加沈滯家廟只告之時𨿽人扶亦不能拜止行揖禮而已此固常理無足道者且某平生以虛名爲累幼而無父老而無子晚嵗家居日夕兢惕猶乃罹玆災禍時方修省不暇而何敢聞名世達尊之稱乎況堯湯水旱引諭太過尢非所敢聞者然厚意之辱不敢不拜也敢因謝狀少布區區伏惟亮之亮之

復巡撫陳公

某不徳致災出捨降服之餘伏承専使惠以華緘厚幣下唁我私且防鈞牌行縣奬借過重禮數優崇縣長吏仰體盛徳卽時率僚屬躬至寒廬鄕裏來觀莫不贊慶顧衰病餘生何以當此惟有銘刻而已玆因原差舍人回京敢布此少致謝忱伏惟亮之所示新編周易古文音義展捲莊誦仰見稽古精深識見超越序文之委豈不敏所敢承哉稍伺小構告成身體安息心慮靜寧端居獨坐操鉛卒業少窺編輯微意或能執筆贊述一二請教左右亦非敢爲序也卽日賤軀遭變以來精神加憒气體益滯動必人扶如七八十者福分淺薄之人固其所也辱執事愛念之至敢附以聞艸艸具啟更惟照原是望某無任惶悚謹啟不宣

與劉介夫

兩知亭者爲先師文正公作也壁嵌公像其名取諸公寄惠山第二泉歌結語我歌泉和兩知音吁嗟乎誰哉更識泉齋心者公之知予猶予之知介夫也吾嘗語介夫介夫聞之久矣是亭也非介夫誰當記之

復許巡按

憲節駐敝邑謁廟後一日防遣管尹卽寒舍存慰微聞執事有防災愛助之意感激在心未敢言謝未敢言辭乃至蘇數日始見批發本縣申文有發帑優防之舉是不容於不謝抑不容於不辭也執事垂念衰病曲及我私盛徳至矣感生於心謝形於言固夫人之情也但筆札有不能盡耳某以不徳致災恐懼修省降服出捨勢有不得不然而禮亦有宜然者方將收拾燼余勉建小屋以爲棲止豈敢勤天子之詔使明文發帑以爲私家助哉若遂受而不辭適足以增吾不徳以重天怒非衰老之人之分也某自憂病以來罹玆禍慘匍匐奔走僅以身免新驚切心舊疾加甚拜難自起動必人扶自分必不能再就班行爲國效力顧以虛名謬致禮敬於人卽有分福亦自消折執事按我江南爲國持憲綱紀振肅韓子所謂令施於庭戶數日之間而人自得於湖山千里之外者執事有之某也病臥田裏受賜多矣況管尹公明廉威以禮法爲治其於不肖時有儀問月有旅謁聞災之後制衣繼粟假力給用尢爲勤至此皆賢使臣觀風之化使某得從容修葺以復舊規田租不足繼以文幣文幣不足繼以稱貸庶防自附詩人伐檀之義餘年殘喘少延一日則一日之安也乃若帑物一錢片楮不敢領受伏望愛人以徳體物以誠再賜指揮以止前令則千金之惠不足爲厚矣某於執事𨿽未荊識然聲譽聞於縉紳風采傳之道途舉置覩諸建白貞心雅操表裏周浹爲日久矣比來得之尢切某𨿽不敏且老矣抑豈敢自外哉伏惟亮之昔者巡撫都憲四明朱公瑄安成彭公禮宜春張公鳯巡按侍禦華州東子郊提學侍禦安成張子鼇山皆嘗有餽某以義辭之皆防見允今者被災後數日客有以辭受爲言者某嘗舉以告之客退錄其語並舊作辭餽志爲一通以應他客之問玆敢以所錄語別幅呈上如賜覽觀亦足見某之所存矣

答吳郎中克學

某不徳致災逺辱手書専使垂唁兼惠寒衣之材斯文之情世交之誼可謂兼至矣敢不拜謝且書中以先太淑人生在牀褥未易抱持沒在柩殯則未易舁舉信矣哉不幸中之幸也他人慰解之詞多矣而未有親切如此者敢不再拜煨燼之餘筆硯荒落艸艸奉復外小詩附上請教亦以見事變之有數也亮之亮之

容春堂續集卷十七

欽定四庫全書

容春堂續集卷十八

明邵寶撰

祭文【二十一首】

祭文

祭寧庵宗伯吳公文

惟公雄才博學發爲文章妙選登瀛吾黨有光經筵史局所歷惟共人亦有言公惟宗工我少聞公壯乃相識相知相資公玉我石公舅【文靖】我師謂公友吾孰曰私眤亦有李【文正】吳【文定】我病東歸公南典禮我寄一詩侑以泉水公訃忽來病我能哭哭而未弔墓艸先宿公視世事不滿恆多今方鼎革公亦謂何我持我泉公能飲否我意無涯我貳用缶

祭錢世恩文

烏乎伯川已矣人謂伯川沒而不足者二寶亦謂然然與人之言殊伯川以母老請終養歸乃身先母死死其瞑乎伯川懷抱利器𨿽嘗試用而未究厥施其爲天下之心曽何時忘謂伯川不足此固然者然當伯川上疏時宄瑾方竊柄萬一忤意禍且叵測遑卹其他謂伯川不足金紫豈其心哉烏乎伯川已矣寶辱知己病不能弔且哭焉臨祖一奠以寫予衷凡伯川節行政學諸君子有文以發揚之寶亦僣與執筆爲後世地者悉矣烏乎哀哉

祭從父西園翁文

於乎吾叔父眞率之性直諒之心感慨之言貞介之行儉素之徳隠遁之節欵洽之情豪邁之气族人服之鄕人敬之郡縣政人信之寶不敏謹抆淚而志諸幽傳諸眾矣伏念寶自幼孤長而學壯而仕四五十年之間操幾杖侍尊俎訓誨諄諄嘗以範文正公相期微醉之後稠人廣坐抗聲大言曽無少慊寶未嘗不感而且媿也浙憲之行送於南浦執手臨風尢以逺大爲望自是間關湖湘越歷淮泗一觴之壽願未之遂旣乃以致政之命方以得從邱園共享晚節爲幸而訃音至矣於乎痛哉訃之初至實在汶上之野止輿慟哭寓哀於詩人不忍聞寶亦不忍再歌也於乎痛哉家居以來朝夕繐帷追想形容泣對二子情何能極旣親訓其孫勲期畢祖志又與二子修葺塋次勉襄襄事今發引之期近在數日感念疇昔不可復得矣割牲釃酒奠於柩前平生之言不能盡述叔父其鑑之於乎哀哉於乎痛哉

祭浦麗水文

於乎文玉三日之政足以占一生之操三月之病足以慟一邑之心我懷斯人如玉如金九原長恨三嘆遺音於乎文玉節行欲追於古文章不屑於今勤卅年以爲學艱難淹防僅登一第眾方望其秉史筆戴法冠以爲國華而例鳴乎單父之琴文玉之衷有天實臨曷其柰何遽爾幽沈烏乎哀哉理不可究數不可推天不可詰人不可期故假我者謂之大塊苦我者謂之小兒蓋自古如斯矣烏乎文玉卑濕非長沙賦何爲乎鵩鳥憂憤非栁州碑何爲兮羅池興言至此云胡不悲日月逾邁君喪南來【葉】弔不盡誄誄不盡意申之此詞烏乎哀哉

百日奠告文

惟吾母棄不肖倐已逾時葬旣不能及古三月之期練亦不敢從今百日之例煢煢在次悲感曷勝謹率婦子告哀殯宮非曰殷奠惟靈鑑之謹告

立墓門告神文

惟墓有門出入是由觀設於明義通於幽一闔一辟實自今載往來不窮惟山靈攸賴謹告

立嗣後告太淑人文

寶不孝行年六十未有子納二側室亦久不育不得已而贅壻以篤親好然宗祧之主將焉歸之太淑人常以爲憂屢有立後之命先是太淑人病未劇寶衷惟我邵氏著徳望於郡邑者莫大於我曽祖存一府君今寶旣無兄弟𨿽有從弟亦未有子再從弟寛有子在抱實存一府君之孫於昭穆爲宜盍遵慈命立之乘間以請太淑人曰然乃不幸遽當大喪將乞銘於君子而孫行無書慊恨甚大欲於明年二月內擇日抱來以乳母養於吾妻顧淑人之室名曰一元以爲寶後以終太淑人之意以延容春以下七府君之世澤敢因朝奠以告伏惟鑑知

祈晴文【代作】

今年六七月之間縣境之內罹七八十歳父老所未見之大旱岡麓之地水所不及不能蒔且苗者不必論其瀕河頗近水者極力車戽僅得少蒔典衣鬻器自給口食民之脂膏盡矣若秋霽收成亦恐不能輸租辦稅逋逃離散所不能免柰何八九月以來積雨連陰不肯開霽不惟禾頭生耳而禾槁浥爛在田者不能登場在場者不能脫穗萬口嗷嗷無米無薪溝壑之病盜賊之虞近在目前不待智者知其必然某以菲才承乏初至徳未足以感神政未足以齊民不知何修何爲可以少回玆沴惟神左右天工【告南壇用此句】主我社稷【告西壇用此句】主我城隍【告城隍廟用此句】皆以好生爲心其忍棄玆百萬生靈置之死地以重地方之憂以勤朝廷東南之顧某等不職甘受罪罰民則何辜民亦固有不孝不友不忠不信作姦犯科以干神怒者其如良善朴厚者何惟神重念斯苦斡旋造化早賜開霽俾得趂時斂獲少糊困窮之口以救垂絕之命則神有大惠於民而某等亦籍以逭罪矣三日不霽則無禾矣況五日乎又況十日乎民命至急不啻倒懸某爲民長敢以情告俯伏待命謹告

擬遷先考衣棺至新阡告文

維嘉靖二年嵗次癸未十月丁酉朔越十日丙午孤哀子某葬我先母封太淑人過氏於繡嶺之原先七日庚子爰以棺衣迎我先考贈都禦史府君之神於舊塋共幄於松風閣下伺期而合窆焉謹具常奠昭告尊靈烏乎自我先考早世我先母嫠居幽明悵絕者六十年而始得合奠於斯舊域不能祔也新阡不敢遷也某不肖誠無以爲計者棺而衣衾迎神而合焉不肖何以爲情哉體魄各安其所而魂气相從於斯其自今乎謹告

祖奠文

【闕】

繼夭死母以嗣續爲憂至廢飲食於是乎納妾以鄕裏之良贅壻以世宦之俊立後以再從之嬰庶防少慰母心而母已矣今則誰歟告語哉人見推恩之詔皆勸請封兒以無勞不敢從也人見存問之防皆勸請葬兒以無資弗敢從也母素知禮亦必以兒爲然吉月令日爰啟壽藏爰制棺衣自舊塋告於先考迎而合焉以上附亡於禮之禮吾母之心萬一其少安乎烏乎母之柩昨日在殯今日在堂明日在途且至於墓矣祖而躐行遣而包余母其有知乎其無知乎古之人有言曰喪事卽逺而無退又曰父母而賓客之此時此情兒亦不自知其何如也烏乎哀哉

二廟祈晴文

維年月日哀子南京禮部尙書邵某謹遣門下士天臺王宗元昭告於本縣城隍之神唐禦史中丞張公之神某卜以冬十月丁酉朔舉先母太淑人柩至於繡嶺塋次越十日丙午乃窆惟玆二日陰晴在天逺莫可知竊觀積雨淹延連月未已尢深悚懼葬日在墓蒲宮猶可爲也發引在途潦車蓑笠不可爲也非神矜閔下衷斡旋化工以襄大事則日食且止不啻老之虞日昃乃葬難逃魯史之貶不孝之罪將益深重惟神其垂鑑焉是所望也而非所敢必也某不勝俯伏祈懇之至謹告

祭王文恪公文

若古有志道徳功言稱三不朽公皆有之旣博且久公之節行海內所宗維北有斗泰山在東雅頌公詩典謨公書經世大筆捨公誰與公在朝廷艱疑之防正色危言於道無媿某蚤慕公晚辱公知廉正守道公哉我師遺言屬銘我則何敢悠悠百年心焉獨感我病方笻公紼莫執南望吳天潸然灑泣

祭外舅秋竹顧翁文

維年月日長女壻具官邵某謹具柔毛剛鬛之奠率吾妻淑人及子一元等致祭於外舅秋竹處士顧翁之靈曰翁年大耋又加之四壽則髙矣有子有孫有女有壻各有甥孫育則蕃矣屬纊之際啟篋分金無不霑被惠則均矣壯而勤敏老而曠夷直言介行一錢尺帛不苟取予鄕人則稱有徳矣我與吾妻左右內弟及其子相旣卜新阡擇日禮葬翁於此亦可以無憾矣先期二日登堂告哀平生知我之明愛我之厚具見志辭玆不再述萬古永訣在此一觴九原茫茫知乎不知嗚呼哀哉

三祠祝文【代有司作】

二賢祠

惟二公道望文名炳於有宋後先來遊爲玆郡重洛指旣南蜀轍不西吾山吾水嵗月棲棲生焉斯睠沒寧不然我生後者瞻仰是防俎豆一堂匪今伊昔【春秋】薦是陳懷哉敢斁

名宦祠

維諸公有事玆土於昔於今迹畱史誌功著人心維俎豆是修祗薦【春秋】祀孰謂逺而公神如水

忠義祠

烏乎烈哉諸公城存與存城亡與亡維忠維義日月與光新祠秩祀朝有憲章維玆仲【春秋】敢薦厥常

祭髙憲副曽惟文

於乎曽惟君故吾友乃我謂師君豈不情我則愧斯士先器識吏上經術嗟我知君實此焉律君遊宦路二十餘年家無長物族有義田州郡河渠刑名錢谷嘉績用成在在可錄君譽藹郁毀亦隨之讒言滔滔君操屹而我病君憂我愈君喜一別逾時君胡不起哭君者女葬君者兄母妻臨穴何以爲情墓我銘詩爲知己作重以誄詞侑之淸酌

祭表弟楊元平文

烏乎親莫親於兄弟之情悲莫悲於死生之際追而思之曠莫曠於少年之時約莫約於暮景之計視我惓惓尢多意气我遊宦途將三十防我餞我迎我酬我寄此吾所以在喪聞君之喪亟走長號慟哭流涕者也三年再過君喪在堂嵗月逾邁君將亡矣我病艱行不能執紼西望龍山我懷郁拂凡君隠徳碣有我辭一觴告訣吾甥將之九原茫茫庶乎其一知也烏乎哀哉

祭楊郎中文

烏乎哀哉東川已矣官之守莫大於廉廉而至於餓其體膚廉之過也臣之節莫大於忠忠而至於隕其軀命忠之至也東川於是乎皆有之烏乎廉之過可怪也抑可敬也忠之至可嘉也尢可湣也烏乎東川吾謂之何哉蓋棺而事定矣歸土而心寧矣東川可以無憾矣吾何言哉吾言在銘矣烏乎哀哉

祭華世宏文

烏乎世宏已矣我於而翁同年以登如兄及弟故世宏於吾坐立周旋如侄視叔三十年間世講益篤天乎天乎何奪我世宏之速也世宏居鄕則宜於鄕族居家則宜於家人其最大者孝違亂命而得乎天性之友義從荒政而得乎天性之仁蓋吾嘗論世宏者如此亦已托之銘詞勒諸貞瑉矣逺日將臨一防莫遂追念雅情垂我涕淚惟玆新阡與我世墓壤地相連春秋上冢其將徘徊宿艸招弔鶴於華表之顚也乎

代內奠莫母茹令人文

令人之先君子與我君子幼嘗同學恩義逾戚令先君子不幸三十而卒我君子亦以是嵗宦遊中州令人孀居防四十年某也時侍先太夫人就養北南比歸而令人老矣貞靜之風惠懿之徳匪苟知之實心頌之乃以二君子夙昔婦女交遊之戒未嘗過從棗修之問亦罕胥致玆聞壽終烏能無情哉防遭災變不能往弔瓣香束楮觴糈豆修遣某奠於幾筵而我君子代爲之辭惟靈鑑之

容春堂續集卷十八

欽定四庫全書

容春堂別集目錄

卷一

辭

古詩

卷二

古詩

卷三

五言律

五言排律

詞

卷四

七言絕

七言律

卷五

序

卷六

記

卷七

墓志銘

壙銘

卷八

墓表

碣銘

傳

行狀

卷九

雜著

欽定四庫全書

容春堂別集卷一

明邵寶撰辭【二首】古詩【十二首】

海鶴辭【辛丑年在東林作】

尾閭泄兮終古扶桑崦嵫兮晨復莫望媺人兮未徠予周章兮四方上下孰援鬥兮酌桂漿天路昧兮西風涼罾何爲兮木未蛟何爲兮山陽彼鳬鴈兮膏粱鳯凰翼兮焱髙翔騏驥不秣於天廏兮駑駘馳騁乎康莊鶴爲物兮仙靈脫樊籠兮冥冥泬寥兮海濶而天淸一聲鳴兮徹紫靑應沆瀣兮未眀喚羣雞兮夢醒謂鶴兮安處時回顧兮寰宇冀萬一兮飛來竚江涓兮愁予

於烈婦辭

賊來賊來賊來辱我辱我不可不如殺我我身有如玉可殺不可辱倉卒無所逃一死萬事足君不見鄰家有婦忍辱隨賊上馬行風塵歷盡終無生

過百步洪弔蘇墨亭

我來長洪初落波波光映石機穿梭兩崖微露古鐵色絕無纖垢非人磨泊舟分司縱瞻眺喜見舊刻畱東坡山人乘月作何狀猶想野服裁秋荷仙翁幻語僧解悟起成萬泡沈千渦滔滔一瀉數百里昔人浪詫談懸河髙歌激烈應山谷星斗入水皆森羅更看筆力九鼎重尋常轉挽須雙駞冬官好事取入室靈物得所方委蛇邇來霖潦復深沒勞我拂拭塵盈窠古今俯仰嘆陳迹驚湍駭浪如予何題詩艸艸告河伯有鬼欲壊煩防呵

費母壽歌

鵝湖山前江水長梅花欲開春酒香滿堂賔客拜壽母眼中孫子森成行黒頭從子魁且相一月三書問無恙參翁他日曾相勤呂梁碑在新亭上【小參先生爲宗伯公伯父先以工部主事治呂梁洪母實從之宗伯嘗學於斯今分司有狀元亭】古之世族今費宗文章科第聲隆崇願母百歳主內政再振河東栁氏風

艸廬三顧圗【爲黎推官龍題】

臥龍岡頭秋葉黃有人抱膝韜精光磻溪莘野今逺矣獨將道義論行藏赭衣將軍赤帝冑欲獵中原驅猛獸駕言三顧一笑同不用千金爲稱壽靜觀天下如觀棋擾擾紛紛徒爾爲聊於要處著片語風驅電滅當何時危哉漢鼎峙三足正統奄奄在西蜀君臣魚水古所難四海焚如見雙玉管邪樂邪伊呂邪雲霄萬里天無涯可憐後主不足輔回首永安空翠華

舟行漫述

丁夘勘鑛在浙東戊辰湖南督逋稅己巳漕師領入朝庚午幸得山中睡山中浚泉當治河數月功成自作歌歌罷還將刻山石前日功名無此多敕書臨門撫邊土上疏懇辭臣有母疏辭未逹符且來行止兩端心獨苦兒行奉母捧敕書回首江天思有餘

石田畫卷【爲莊國賔題】

石田老人冩生手都從觀物心中來不須更作體物語要使花開花便開化工畫筆只毫髮懼泄天機不令發紅紅紫紫數十枝已具春秋四時法國賔神交能此翁小亭燕坐無言中池魚庭艸各形色撫卷一笑披光風二泉道人不識畫隨處看花付淸話題詩漫欲爲花評秋艸菲菲滿江介

挽華司勲汝和

瑚璉之噐華司勲十年逺別長思君畱都典籍國與立目覩成憲恢前聞司勲家世故有文臺閣省寺聨淸芬民曹兩考兩書最餘興卻憶江東云自公退食弦南薰秦淮坐對波沄沄神仙中人在圗畫回首世路徒紛紜胡爲異境復此分蓬萊有徑瀛無濆我懷疇昔一灑淚吟倚楚天終夕曛

王宣溪先世鐵拄杖歌奉次西涯先生韻

采詩先生筆如鐵鐵作拄杖如持節楚江東西往復還老興相追防年月擊之不折鎔不流化爲何物今何州上摩星辰下入水未到周南應未休遺名在世收不去時復精光照煙霧宣溪笑和涯翁歌歌向廬山最髙處我來爲爾意獨存行歌再過宣溪門杖兮杖兮誰可問望斷天涯云滿身

爲許昌言員外題畫

兩峯先生癖山水遊徧江南猶未已偶披此畫愛郭熙一段風煙在屏幾澄湖東流中有梁轉盻卻似孤山傍長松落落滴空翠艸滿幽徑含春香漁舟往來日西夕自愛閒身共泉石滄浪歌罷海月髙欲起逋仙問疇昔千峯萬峯深復深白雲出入元無心鴻飛防防鶴嵗嵗東風花滿林先生有懷極馳騖瓣香每弔精忠墓小車山北還山南東將入海隨煙霧胸中丘壑眼中人坡翁以後多風塵冷泉亭上一杯酒公與湖山誰主賔

次楊儀部韻題陸章丘捲

信州分司方曉起忽聞客報驚我耳江邊揖罷始知君何不先馳書一紙與君登第俱少年俯仰於今幾星紀中間往往見文章出入韓蘇竊欽企君才磊落滯州縣上書再至長安邸也知造物能戲人拂袖歸歟臥鄕裏登臨到處興不窮手向林園植桐梓古人固有神仙流今人如君亦其比不然落筆對賔客揮霍風雲乃如此寒冰玉壺秋在懸鼎腹笑殺彭亨豕等閒解擯不足作聊復羣遊向吳市酒酣防劍思益豪望入湖天極茫彌功名有地重彈冠富貴無人輕脫屣大江西南五老峯萬年靑落鄱陽水山中塵逺多神仙聞君欲來招更傒載賡李白香鑪篇肎後前人作山恥余官兼領白鹿洞臺石瓊瑤席云綺停車一坐數十日跫然空谷欣聞履畱君同遊君不住爲君作歌歌浩矣

送周憲使用杜韻

人生交道無去住送君望極章江霧水如別思注壺觴侑以西山古松樹松有靑枝未足奇奇在冰霜萬峯莫舊鶴仍隨趙老裝新驄猶識桓郎路嶺南民物昔又今煩君爲問雕疲故秋來瘴海連黃茅一洗迎風玉壺露浩歌向君擊節餘幾多鬰抱從今除古人憂樂天下耳數語請檢希文書廟堂從容他日地回首江湖云杳如

雪中題陳工部畫用蘇韻

馬蹄踏徧秋風葉客懷還賞長安雪焚香小院對此圗此人此景俱淸絕恍然不識是何方凍雲壓峯峯欲折艸亭孤坐非君誰閒從水泡觀生滅秋林老筆逼夏圭千載風神一揮掣得來價直奚可論萬鎰黃金千防纈羨君平生有髙趣下視塵寰眞不屑明朝持此歸江南小舸乘風去如瞥也知象意君自得我爲題詩皆贅說欲分半幅遮眼前剪刀安得並州鐵

九江贈馮地官

東曹故人東道主今雨相逢如舊雨江邊新閣速我登坐閱千帆集煙渚百年政如江風倐平忽險胡能同平涵云日浴鳬鷺險鼓雷雨騰蛟龍我行觀風四經此野有歌謡民有史燕南楚北天茫茫靑眼髙歌對吾子

林泉家慶歌

地官爲詩壽外姑卻作林泉家慶圗林泉誰歟地官舅家人大義宜從夫偉哉林泉五男子女子子孫仍倍此孺人稀壽正康彊玉樹芝蘭滿庭戺塘莊第宅森相聨板輿勝日相周旋四時和气入盂鼎山果甘脆江魚鮮向來家法主母賢諸郎承業今蕃延詩書禮樂久成習長似林泉未老年百年志體眞兩得一杯春酒人爭先此時母也謝未許方憶林泉偕笑語朝看調膳暮問衣秋閱登禾春弄杼母兮此心上有皇天知報以諸福更百千嵗如一時賢甥地官祝在圗與詩君不見萱花叢開傍慈竹憂懷釋盡長對猗猗菉

壽莫母何安人

安人竹鶴之曾孫閨門尙有淸風存來歸駕部甫三七又七寒暑哀聲聞哀聲未已賢聲起寂莫深幃謝羅綺花開花落經防春只尺中門不曾啟五花云錦鸞廻旋一畨手展一淒然諸孫忽見少且長三子寧知後與前爾來五十開賔筵眾賔齊賦共姜篇頌興閭裏傳聞地例及朝廷旌表年君不見庭中萱艸梁間燕天爲髙堂侑觴獻猗今之樂樂未央世間那有瑤池晏

壽潘玉林七十

玉林早入詩壇中及見前輩諸詩翁而今老矣復開社後生執簡爭相從年來甲子十者七鬢髮如絲眼如漆幅巾藜杖水復山晚歸更有軒容膝臘梅花開春正酣惠風日日從東南兩兄同堂三子侍西堦賔客羣來參一杯復一杯有壽如此酒太和方絪緼造化在公手我有靑蠟燭貽者廬山人照君瑯玕席永此長生辰君不見庭前猗猗數竿菉誰遣稱林又名玉爲君歌抑詩和之以淇澳

容春堂別集卷一

欽定四庫全書

容春堂別集卷二

明邵寶撰古詩【十四首】

贈劉用熈次白巖【三首】

友道久寥落每嘆知音希伐木歌故在山蹊艸離離吾昔遊京國數公幸相依惠我以明徳不啻食與衣尙論古之人未敢輕生譏劉公湖南彥元思更洞微瑤琴出故匣朱弦映星徽一唱僅三嘆誰歟領其幾君志在纂述不見朱與緋紛紛競前進江湖固君宜彼庸不知君愛惜徒爾爲君行視郡符謝病勤公移猶舉一二政闔郡懷威慈尺防告天子揚防指云磯譬如善禦者君其範我馳予言指江水欺君有如斯

我昔在東省君來語時時遠窮姚姒上微言折羣辭黃卷獨與對執筆分從違季通難書易夙爲晦翁知豈知世途內嫫母憎西施君行督淮賦琴鶴相追隨著書數萬言鳶魚見潛飛別去願努力名山以爲期他日唐一經作者非君誰

江水日夜流春來兩涯滿君家釣磯邊直鉤自昏旦爭席者何人忘機不知譴登髙望中原周道元坦坦啟蓍得明占山水互成蹇八音正諧和還愛磬立辧啇歌盡離騷反和誰子善虞陛垂衣裳孔庭進瑚璉靑雲乃君宜野處無乃舛知音滿乾坤有力競推挽傷哉附勢繁尙矣言利罕衡門閉靑春矻矻事修纂回思白巖詩同心利金斷我懷如白巖聞詩色堪赧我昨造君廬食飲方衎衎階除鳥雀鳴鹿也遊町疃天籟時一聲泠風動羣窽昔聞臥龍翁長嘯比樂管尙論三代下斯人實冠冕客從隆中來遺我書一卷與君共展之疾讀不可緩春气日以深江漢日以遠贈處古有防勿憚吾笑指東山巓松枝正堪晚

欵鶴

鶴如避世人與世眞落落道人如鶴心肎以鶴待鶴鶴賔我爲主珍重一飲啄有粟惟恐麄有水惟恐濁吾吟鶴亦鳴吾舞鶴亦躍𨿽無語言交臆對知鶴樂不然徒粟水鶴兮在寥廓

送張東白先生赴南京太常【嵗癸亥學士張車白先生旣終制於家有命卽拜南京太常卿五月某日將浮大江而東某從藩臬諸君設祖江上賦詩爲別其詩曰】

張公經綸資海內望所屬如雲夙從龍退復臥巖谷尋常都市中人擬丹崖玉靜觀極幽深渾噩書數屋淸風動冠紳門生滿南服両朝三大制承命入天祿椽筆追典謨名冠作者錄三年未嘗淹一官不啻足先憂激深時騁江湖目琴髙獨聽音棊老傍觀局翻然讀禮余有命領宗祝南都今鎬丰陵廟故祗肅公心對神明行哉副宸曯恭惟聖祖靈陟降在於穆百年禮與樂舊典行可復皇思任老成至治期從欲論道贊鴻猷公又焉卜

寄黃肇慶

長歌杜甫詩懷人渺雲樹悠哉兩地心乃不阻途路我於黃民曹深識離別趣民曹去多年江湖各煙霧憂懷對髙旻實以天下故一官分計司未足云遭遇堂堂司徒堂建明蓋嘗屢觀其章奏間時出艱險句極力排權豪傾冩貞素濟時挾經綸談笑亦玆寓別來勞我心如水日東注昨聞祥琴調云衢復將騖信州吳越衝我駕久停步所冀承淸言慰我夙瞻顧汛掃玉山亭擬坐今宿度柰何消息稀令人益生慕我往君乃來一防眞有數三復鵝湖書恨倚前軒柱邇得肇慶除報書道應誤勸君行勿遲南海方勤戍

送李惟正

秋气驅炎歊長途向淸涼有客別我去千里東南行【葉】客也試臺吏經綸乃中藏詔歸荷君賜慈母方在堂囊空無長物雜遝羅羣芳腰懸古時劍一拂萬丈光登山桂作屩渉水蘭爲槳瞻依略東岱靡靡逾河梁挽之竟莫畱欣然倒壷觴問客不我答興歌漫成章激昂露曲古意何悠揚餘音未斷絕起視髙云翔云翔不能定目極秋天長我聞壯其意欲贈何所將珍重復珍重此意願勿忘

都昌阻風用陳后山韻與諸生

北風朝將東蒙蒙復江雨雲谷淡還濃匡廬渺何許水神本無心似爲行人怒望望落星灣只尺不可渡左蠡懸孤厓古號險阻所猛夫縱當前焉用力扼虎憶當嵐光開詩景恣探取風雩寄晴峯防也吾與汝晦明固有時今昔異聞覩布泉水雙紳鑪峯煙一縷船牕坐無聊令人邈懷古悠悠黃鶴樓遠思孰能禦寜辭酒杯寛更愛詩律冨江氛有占倚津問行賈防防白映空洞庭浸全楚南風一轉移至日堪指數諸生故多情侍我同笑語大哉天地間茫茫分散聚題詩記淹畱知者書付與

望廬山

昔年登少室我眼淩北州邇來十年餘復作匡廬遊匡廬表南服盤據長江流望之百里外勢與云俱浮五老未能辧懷仙入防搜明朝杖碧玉飛上髙峯頭

止酒和防庵先生

戒酒如障川豈不立可止但恐矯杜心變在太過裏無量垂明文萬古師孔子不可善學可聞詩爲公喜維時月在寅嵗事從玆起誰云小大殊謹始同一理我方醉公醇乃辱謂知己來者公得之往者吾過矣在徳不在酒公量日無涘答公述周書尙克羞饋祀

用韻再答

我方困於酒因君亦思止公心周誥前興在陶詩裏嘗觀復初爻端拜顏氏子所貴進我徳寜顧俗憎喜但恐言語多口過從玆起聖賢本在人濁醪空妙理麯生𨿽可交終然不如已公能透此関不止自止矣如操有舵舟何患江無涘願勿逾此心若承大祀

聞錢希翁訃

海鶴奄以逝海天邈難招髙鳴尙我耳尋聲竟寥寥伊昔來鳴初居然破羣囂中鳴發天妙寡和多見嘲老心在萬里有林不成巢彩鳳云冥冥靑田艸蕭蕭哀音天弗聞引吭徒爲勞乃今蛻世紛復得返逍遙仙骨當不朽我銘瘞江臯

奉寄東山先生

一杖兩童子朝出及暮歸野服取自適不須制荷衣放鶴湖上山釣魚水中磯花開復鳴鳥相對各忘機

衛河舟中

河水日以縮河栁日以黃凜風吹杲日艸上餘殘霜漕舟返從北牽挽何匆忙相逢問前路羣盜勢且張山東數千里何人不奔亡我師一當百直气浮劍鋩萬全待時至左次非翺翔我筮遇坤乾方長欣初陽剝極行見復彼哉孰能當所嗟六合中眞元化痍瘡欲哭復吞聲短歌不成章

容春堂別集卷二

欽定四庫全書

容春堂別集卷三

明邵寶撰五言律【十首】五言排律【一首】詞【四首】

答楊儀部

公有千秋計名山獨著書閒逢僧亦可靜問我何如儀羽靑霄上原泉潦水余和篇須早及東望正勤渠

謁舒方伯於山中

耆徳吾當訪山中豈漫來舊書三日約今雨一尊開健許身隨鶴閒將手植槐蒼生心未已公亦柰何哉

聞胡仲光訃

東野心如貎相知晚愧吾遊從閒處勝吟到妙時孤世事唐衢淚民情鄭俠圖訃來空抱恨風雨滿江湖

寄題許州蔡孝子祠

古澗元名揕新祠正倚津一言無盜賊千載有風神風雨林花晚蘋蘩野水春也知賢守意不獨化鄕人

次南沙宿惠山寺

才閣南沙榻乘閒我又來爲誰山有月從此徑無苔霜怯千年樹云低百尺臺題名忘嵗月巖畔桂初開

挽林提學

林老眞淵懿吾聞李檢齋每懷封事上忽聽訃音來雲气生蕓閣風聲斷柏臺江南鳴鐸地回首有餘哀【檢齋謂天瑞】

登鈐岡

仰山分逺脈此地古鈐岡星日臨疏迥風煙接混茫月移峯影動雨應峽聲長眺罷餘淸興山花滿袖香

哭丁玉夫

攜家向鄕國一水竟茫然易簀已無地橫舟空有年何人收白璧他日負靑氊灑淚滄江上淒涼對楚天

雪中寄吳太史

有雨從霄結無風滿院飛聲疑蠶婦屋光稱羽人衣空相眞成界塵心暫息機懷君思難寫東望正霏霏

贈陸瘦竹

郡幕奔趨日誰知瘦竹公愁深相別處興逺獨歸中古篆山中石新歌水上風庵如我問夜夜夢江東

煨橘次匏翁

長安冰雪裏金橘訝團團有味須憑火多情自弄丸消融何處妙分剖个中難香似風前采色非霜後看侑觴眞勝蜜出鼎或疑丹題數曾書寄盟功及燧鑽未論生與熟獨愛苦兼酸明日春陽動煩君別薦盤

水調歌頭【送呂憲副之雲南】

晴色豁雙眸玉節向南遊乍離天上宮闕聲名已到遐陬試看平生名節好似迎風寒露冰在玉壺秋萬世朝廷法度一一請從頭笑談裏使化外慕中州皇仁隨處宣布車騎肯淹畱民有銜寃茹苦吏有甘刑黷貨憑我使君籌天子有明見不日召諮諏

玉燭新【送陸憲長之江西】

今嵗春王正報道大江西憲臺增勝寒生萬壑冰壺裏更明月相輝映浙江今日淸風動處秋潮定捲山雨百鑑堂前爲萬姓新觀聽平生志在經綸防案牘如山等閒酬應尙餘髙興弔孺子東湖獨穿雲徑霜嚴江淨古栢枝嵗寒逾勁有天書行召君還廟堂執政

滿庭芳【送林方伯考績】

春滿吳山花深薇省徵書將下天邊畫船開處人道似登仙不待天官書考禦屏上姓字髙懸最好是甘棠蔽芾重賦召南篇江湖千萬里一驄五馬猶記當年豸冠依舊在袍錦紅鮮請防都臺松栢冰霜後老翠含煙重整頓胸中舟楫風日愛前川

【闕

送司徒葉公致仕】

三朝元老忽賦歸來未了君王眷矚平生事滿丹靑有何不足鄕裏爭防天上人笑聲喧動西湖曲從今後山南山北到處隨吾所欲曾讀漢唐宋許多年只一本名臣錄試與從頭防檢幾人全福天畱緑野舊規模淸風吹醒紅塵目任教他桃李開徧公門不如松菊容春堂別集卷三

欽定四庫全書

容春堂別集卷四

明邵寶撰七言絕【十二首】七言律【二十七首】

將至安仁豫齋來迓

相逢休訝便論詩海月江云掩映時三十年前歌調在一聲還許野鷗知

將至信州寄冰溪

信州山水故多情當我來時雨卻晴有客南樓正髙坐憑將短句代通名

途中卽事

野花不識春風力春亦無心爲野花自色自形紅更白祗添詩景與詩家

新置觀泉巾

新制山巾近玉臺正堪泉上詠歸來鑑中莫笑東坡影八九年前手自裁

怡琴圖爲唐勉之賦【二首】

有不若無妙人以聲音我以心坐對南風天籟起更於何處覓吾琴

八十一絲聲太古伯牙山水伯牙知尋常袖手休經鼓那得黃金鑄子期

與孔半癡觀予公服小像

野人不是廟廊人袍笏他年偶在身昨夜山中看畫本半癡偏說以吾眞

謝南沙送江魚

江魚入饌故人心萱艸堂前夜雨深每羨杜陵歌白白只今尢愛色如金

贈李聴鶴

握手論心廿載前山人骨相半神仙而今靑眼還相見笑指喬松不問年

題黃明甫扇

小江波接大江波江上潮聲入夢多賦得新詩來慰我溪人爭道濯纓歌

贈周松月

曉起空庭月在松恵山寺里正鳴鐘詩人訪我來何早第七峯前一短笻

顯公房夜坐

兩宿禪房不問禪夜深無事足髙眠西山松竹東山月共作淸涼到榻前

寄賀黃門先生

萬丈毉閭萬丈云白頭何地可尋君懶招海賈非無謂笑答山靈似有聞秋水竿畱巢父在春風榻與管寜分數封再檢先朝疏望斷天涯坐夕曛

晚酌吳太史新第用送吳中孚韻

晚涼乘月到新居庭院無塵意有餘不信故人千里隔可教今夜一尊虛淸風六月仍畱捲滛雨三秋未報書水接長空山滿地天涯有客獨知予

遊山不果用前韻自解兼寄庵

相逢應笑我癡頑誰到宜興不到山乘興更期三載後題名眞擬萬峯間舊遊隨處皆成漫勝槪平生未放閒莫作尋常詩話道有人天上正思還

過昌山用歐陽圭齋韻

江自袁來一道斜萬山回首正思家遊雲潤足滋胸臆活水淸堪潄齒牙薄暮更聞林外鳥餘春猶見道傍花鈴岡髙處多奇觀已辦明朝踏軟沙

談秋云挽詞

云到秋來懶作霖飛飛何處竟銷沈聴琴未了鐘期興許劍長懷季札心兩郡事曽歸史館百年名合傳儒林新碑髙倚遊來塢時有行人下馬尋

詠竹茶罏次匏翁

雨過春山滿汲泉舊僧罏在好烹煎緇塵性絕甄陶外烈火心降汗竹前白雪翻時羣蟹沫碧雲烝處一龍眠調元固有商家鼎不出山林道已全

別都昌師生

三宿淹畱四廟前諸生日日開船情深東道天畱客心急南風夜夢仙剛道舊遊如傳捨漫看新賞又賔筵沙邊回首人堪畫靑隱團山水接煙

望白鹿不克至

白鹿山人舊結庵勝遊寥濶思何堪也知云壑風泉在卻與田夫野老十里輿從雙澗北三間亭對五峯南宗儒更想瞻依地髙座凝塵共一龕

奉寄沈提學先生【二首】

千里書來十載心廬峯回首洞庭深杜陵故有江頭興楚客今非澤畔吟赤壁紫簫仍響應白雲黃鶴竟銷沈鐘期亦是人間耳只向無人聴處尋

艸堂白下幾相尋春燕秋鴻逺竟沈魯國尙存周樂譜吳歌還和楚人吟閒隨酒榼山山勝老向書檠夜夜深他日一言君誤矣百年髙誼獨銘心

遊龜峯

倚空秀色獨靑蒼久擬登臨始得償徑似天旋深更曲峯如人立正兼方飛潛有象元奇幻開闔無機亦善藏卻竚山門窮眾妙不知僧語落荒唐

白鹿洞懷蘇虛齋

虛齋遊處我還遊每見新詩石上畱對月幽懷雙榻晚乘風髙興一槎秋九齡度逺何湏問安定功多卻許收欲向匡峯望巫峽楚天云盡有江流

寄謝陳中丞

禦河流水逐潮廻南去風帆不用催千里驅馳勞逺計百年經略見雄才地當海浦非他鎭城倚天津復此臺病眼臨分重回首拱辰樓迥曉煙開

送黃夢弼還江陰

儒吏風流又在今尋常嚬笑見君心車前獨許花迎斾堂下長畱鶴聴琴紫極自連諸宿近白雲猶阻一江深明年欲問鸞棲地天照西臺柏有陰

寄儲靜夫太僕

未出都門便憶君滄波海陵云船如米芾誰當泊榻似陳蕃我合分塞北兵戈方用武江東尊酒自論文不堪畫鷁催南發楊子灣頭日正曛

謁鄴侯祠

井道而今政有功瓣香來弔鄴侯宮龍収雲雨秋空碧鴻起江山夕照紅朱紱漫傳封拜後白衣眞想指揮中石池千古寒泉在歌罷滄浪一鑑空

畱別惟誠左轄

西湖方了舊襟期懶和三湘贈別詩冰鑑百年誰爾相汪陂千頃子吾師登臨興逸山僧識經國心勞野老知回眼江天人似玉東風還寄古梅枝

贈劉瑞州用齊用陸東臯先生在許州贈予韻

長安別後懷君甚下馬頻過太法師曲沃政看重布日橫渠書憶舊談時憂深未覺江湖逺望切眞嫌道路遲若問東山今嶺外暮云千里隔心期【東山謂司馬公時巡撫兩廣蓋用齊知己也】

聞周文化擢憲使

天上新傳憲長書向來人望果非虛十年劍試磨霜後百鑑堂開卷雨餘風月一庭元自在湖山千里竟何如我車半識江西路荊棘湏公次第除

答朱廷補【二首】

春風三月動新袍泉上歸來興頗豪流水有情雙澗逺浮雲無數九峯髙醉顏不是燒丹苦病骨猶堪藝圃勞日夕懷人何處是艸亭煙水注離騷

知子才名日月深宮花眞合一枝簮理從後宋能超防文到先秦已浸滛百戰力回千里足九成丹熟一丸心明時莫嘆遭逢晚六行賔興古卽今

偶飲野翁莊有懷翁他日相與之雅情見乎詞用元人韻

相逢館下屢賔階捲有新詩許我開鬢未及年皤似雪眼將入道碧於苔良工心苦春收藥佳客盟寒晚折梅酒罷題詩修竹上鄰僧猶待野翁來

追次秦中齋先生韻贈潘玉林

不見中齋見此詩玉林髙榻雨絲絲白蓮社裏曽爲客黃石祠前自得師方外未應無野史世間元亦有儒醫墓銘久閟西原艸到處逢人說母慈

雨中答楊澹成

舊堤潰盡水奔䢐腹疾春來我未蘇萬廈庇人心本有一車載鬼事非無病深難與醫求艾苦極聊爲子弄雛明日陰晴何處卜漫將耕獲對田夫

又答

雨突雲衝勢未䢐黃樓誰助長公蘇雷師此日威何有風伯他年訟可無竈引坎蛙將故侶檐飛巢燕困新雛長歌欲墮塡河淚萬里東南一病夫

寄錢子推是日子推宿山中

病不登山夢到山也知髙興在松闗云隨社老看碑去風送鄰僧供茗還無石似龍還畫葛有崖如玉合書顏更煩題我新精舍修竹千竿屋數間

分宜道中

鐘山洪口望鈴岡十里縈紆水石長鷗鳥自忘爭席老桃花曽誤問津郎督師節逺憑催鷁視學碑荒媿憇裳此去勝遊湏記取春風三月過瀟湘

聞李防庵計

逢人每問李蓉湖晚興春來倩杖扶畫有幅巾眞稱爾傳無椽筆枉教吾全歸地擬諸君子終養天成一丈夫他日遺文何處覓平生碑板滿東吳

過淸江訪彭云田

相逢忽訝鬢成絲藥籠聞多貯紫芝汝潁舊遊如說夢江湖今雨又論詩碧分艸色開新社紅入桃花滿故枝田事有秋何必問白雲元與此心期

容春堂別集卷四

欽定四庫全書

容春堂別集卷五

明邵寶撰序【十三首】

送儲考功赴南京序

士之有大抱負者而其功業或不能大成非其人之不能自用則用之者之過耳善自用者守正而不知其他故恆難於用之善用人者或常或變要使人之安於所用二者蓋相成焉而每不相值是故士有非常之抱負而不能成赫赫之功業者眾矣進士儲君靜夫以明經發解防試俱第一而廷試亦在上第與唱名其科名甚髙然其年方二十有八甚少才髙而學富作爲文辭淸達典雅其聲華又甚盛夫人不愕然自驚則誇然自滿靜夫不然其得之若固有而居之若無其擬於古人者方欿然其不足而處乎今之進退得失者又裕然其有餘君子以是知靜夫有大抱負而善於自用可以卜其功業之大成也然吾觀靜夫介介有守且多疾病不任勞使以常處靜夫任之以列侍從司風紀則靜夫必有以自見者或不得其職去或力不勝任不能事事去則靜夫𨿽有大抱負不過立一節成一名焉耳夫一節一名豈不美哉抱負之大者固不願其功業之小成也今年六月靜夫選於天官得南京吏部考功主事夫南京國家根本之地去天子在所逺出入朝省之勞凡減於京師什伍而考功職在執筆以察羣有司賢賢而否否拔異而別同在他人或難之在靜夫則易稱耳夫事不勞則靜夫可任職易稱則靜夫可食是不以常處靜夫而以變處靜夫可謂善用靜夫矣靜夫豈固難於用哉是故養靜夫之抱負而需其功業之大成者其在斯舉也夫夫大成靜夫於靜夫無所加小成靜夫於靜夫無所損然能用之而不害其自用之難棄其小而成其大此君子之所願於靜夫者而亦靜夫之意也寶辱與靜夫同年而知且厚於其行也故序其所以自用與其所以用之者他日將觀其成焉

送江西按察使陸公序

正徳丁卯春正月浙江按察副使吳郡陸公全卿擢江西按察使江西於天下爲大藩某前以按察副使奉勅督學其地嘗登南曷滕王閣讀韓昌黎所爲記愛其中稱禦史中丞太原王公有所謂八州之人前所不便及所願欲而不得者公至之日皆罷行之大者驛聞小者立變春生秋殺陽開陰閉令修於庭戶數日之間而人自得於湖山千里之外之語蓋王公時觀察江南西道於境內無所不當問罷其所當罷行其所當行者存乎其職而驛聞立變皆於至之日者則存乎其力與才至於生殺開閉數日而令修人得縱橫引抑從容豫暇若無事然非經綸素具知是非而不卹成敗知得失而不顧利鈍者不能與於此王公之設施吾不得而知然由昌黎所稱則其規模可謂偉矣今江西所屬郡視王公時爲廣數年以來文繁於上法玩於中吏慢民偸於下租逋訟滯盜蔓姦滋千蟊百蠧或盤結而難紆或污穢而難濯或變幻而難測或崛彊而難服在在而是不可縷數唐之觀察今之按察也夫安得如斯人者爲吾目前之一快也哉繼而移官浙江得與吾陸公爲寮友從政之餘接其論議而觀其所爲竊謂公蓋其人有以紓吾昔之所嘆至是公有玆命公其往矣昌黎公文故在公試讀之是數語者將不有若爲公而設者乎夫醫者之用藥溫涼寒熱因病而投期於效焉而已茍講之未明候之未審備之未預一旦從事鮮有不謬者矣君子之政所謂生殺開閉者何以異是天下皆然獨江西也哉公更以是思之公吳郡望族起家進士由禦史再遷至今官博雅淸修文學法比克知體要而加之以深思濟之以遠度一時名公卿皆以公輔相望其爲禦史出按於閩閩人頌之於汴汴人頌之入典中臺章奏天下稱允浙江之政蓋有餘力焉吾知其優爲於江西也公行寮友洪公克毅輩皆有贈言之意某不佞遂僭以是書之

松石詩序

松石詩者吾表舅太原守東洛張先生爲鄒翁永章壽也翁名柷字永章別號松石今年壽八十鄕之諸縉紳以翁長者爲之慶焉東洛與翁最戚於是乎詩今世之言壽者於物必曰松曰石而翁以自托於名字之外其心必謂浮靡之不如貞朴脆薄之不如堅重也故有取焉若昔人韋之佩者則其平生所爲殆類於是嵗寒之期將不在是乎孔子曰仁者樂山松與石者山之所有也得山之气以生故其徳也於山是同翁好仁者樂山以及松石歌松石之詩則翁樂之凡壽翁者宜先於是又曰仁者靜壽翁者欲稱其徳捨是又何以哉予知翁久故東洛以序屬然不能防也聊是以復復爲之歌曰挺兮如松偃兮如石若人年兮千復百石有膏兮松有液人采服兮眼雙碧登秀巖兮倚喬柯把瑤觴兮發長歌彼仙人兮如我何

送郡博王先生赴湖學序

王先生洛人也以進士乙科來教江之南由江陰遭艱再起至吾錫居若干年擢掌湖州府教論者謂先生在錫得寛柔以教之道夫地有南北而風气隨之士生其間俗以習成往往喜同惡異故南士吏於北則彊其俗以南北士吏於南則彊其俗以北甚至易巾防變聲稱攺體數極其力而未己不知君子之爲政固不在是而況教乎教之道莫大於彞倫綱常莫先於詩書訓典先生於是二者尊之崇之罔敢怠遑且濟之以華博成之以忠朴是以言而聽之行而效之不勞夏楚翕然無後者若夫小節細故則惟俗是因不彊焉故凡在庠序者咸慶得賢師而邑之大夫士又以得賢友慶亦固其宜哉今年夏先生將報最天官適被玆命大夫士若某官某公者須贈言於子夫湖之學宋安定胡先生嘗是蒞矣其法始於一方終於天下至於今猶稱之不衰是誠所謂中正之教固無南北之偏也先生行其將以錫之教教湖士邪抑將起而尋安定之遺規邪諸公必有以告先生者諸公曰是在先生請書以贈之

辟纑課讀詩序

婦人之於家道大矣豈特主中饋範內壼先業之隆替後嗣之賢否將有賴焉故婦道猶臣道也臣之事君平時則以坤厚之徳代終王事不幸而邦家多難則以永貞之徳仗大節明大義操大機屹然如山確然如金斷然如蓍龜卒收靖夷之功夫是之謂賢臣惟婦人亦然主中饋範內壼其常也承有家衰運撫幼孤而教之使先業絕而復延子孫有成式其變也處變而不失其常此家之賢婦夫之賢妻子之賢母不亦可以樹風聲可以助政道哉吾邑有醫士曰潘尙古氏聲名方殷而早世遺孤繼芳甫十嵗厥母範碩人寔藥莊先生五世孫也防防相依而家又甚貧尙古之嗣岌岌乎殆哉碩人撫之稍長卽令攻醫以繼其世又讀書學文以從儒者之列晝夜課之不遺餘力服食屢乏紡績以供於是繼芳克有成功鄕之士咸曰尙古有子矣又曰不有賢母不至此於是乎作辟纑課讀之詩繼芳執詩感泣又徧求諸縉紳咸作之而屬序於寶曰否則作者之志不傳寶嘗論碩人之賢不惟其處常之難而惟其處變之難所以處變者不難於養子而難於教子教焉而至於辟纑課讀尢教之善者也則其紹先世之緒啟後人之賢功有在矣詩以辟纑起美哉乎作者之志何患乎不傳𨿽然傳者詩也所以傳者人也人重則詩重人輕則詩輕侃爲賢相而陶母截髮之賢著修爲大儒而歐陽太夫人畫荻之賢聞繼芳能賢𨿽不詩也猶可以傳而況諸作之洋洋乎寶亦幼孤思答慈教而未能感繼芳之志故相勉以此非敢僭言於君子之右也

潘尙古追挽詩序

挽之有詩紼歌之遺也而兼述其人之徳以寓悼惜懷思之志有誄之道焉有弔之情焉今之爲挽者大率以是然或卽遠之餘墓艸不知其幾宿矣而君子之挽也猶繼有作此其人必有大可悼惜大可懷思者而豈偶然以致之哉吾邑有潘君尙古者用儒飾醫而加之願朴鄕人愛之重之年僅四十六遂以病卒愛重而能言者挽之挽之不及又從而追之蓋自始歿迄今凡若干年詩之積者凡若干首所謂誄且弔者咸具然以其不皆出於一時故其子繼芳甫裒爲巨冊題曰八哀余意蓋所以志挽之變也而尙古君之徳於是爲益彰矣予嘗讀杜子美八哀詩而考其所謂八人者則王公以下皆有勛伐昭於海內而鄭司戶亦獲與焉古之論人者固惟其人不問其位之崇卑也今尙古𨿽無司戶之位而司戶之所爲在君或有不屑者使子美可起能不爲之增欷也哉夫紼不可以復執而挽猶可以再歌以今之詞存古之意合誄與弔而一出之當之者有光作之者無愧裒之者克孝是皆可敍而傳也矧寶與繼芳甫定交最久且深於其母範氏貞節之詩旣爲序之至是書來屬序斯冊豈得而辭邪若尙古之行雜陳諸作間一覽之可以悉也故今特舉其略云

送吳荊州序

今年夏戶部郎中吳君汝和擢守荊州同僚大夫士謀所以贈君者而屬筆於寶寶竊聞之荊天下之要衝也自爲郡以來稱賢守者凡若干人矣而南軒先生則有儒者之政焉當是時旣修其治又尙論古人而慨然有感於曲江公故作樓題扁若恨不能與之同世讀晦翁之所記者猶可想見其髙山景行之餘也君玆行也吾不遑問其他其蒞政之暇亦將興南軒之思乎思乎其人則凡其言動嗜好莫不想象而求之況其所向慕者哉吾不知君之汲汲於南軒者亦猶南軒之汲汲於曲江否也君素負才气有應世之略而飾以文學其在戶部歷三階凡八年任難事當劇司動無弗稱蓋灼見夫今之事而有意於古人者聞二公之風而覩其遐迹欲勿奮然也難矣故吾於君之行而亟問焉抑獨惜夫曲江之在天寶去相而假守於此卒不得以有爲南軒𨿽再起爲守嘗有爲矣而淳熙之際亦不能盡其所蘊故君子之志於天下者至於今猶不滿焉今之時豈其時哉其難易順逆必有能辧之者吾固將以是賀君之行也𨿽然時不同而政同政不同而心同故在亂則思所以弭之在治則思所以保之此古今賢者之所事事也君烏得無意哉吾嘗觀曲江之在荊平居暇日登臨賦詠蓋皆翛然有出塵之想至其傷時感事寤嘆隱憂未嘗一日不在於朝廷而惟恐其道之終不行也其爲心如此若南軒一日去貪吏十四人首劾捨賊之黨禮遇諸將勉以忠義隨事諭民具爲條教暇日延見諸生尢惓惓於講學乃其政之大者君誠有意於二公之爲守且能念夫時之有幸不幸也則凡可以弭亂保治者不能不爲而爲之不得不力昔人所謂雄據上流表裏襄漢者若增重焉而承流宣化之責眞可與輔相者並豈特稱賢於一荊州哉寶偶有感於斯故因諸公之命敢盡言之先是君以寶嘗爲許有所詢焉某皆不敢以告是區區者非大計所在不足以當天下之要衝也

襲芳續錄序

靜修鄒處士之卒也鄕人哀之縉紳先生有述作焉其子拙隱君與其弟利卿集而爲書曰襲芳錄旣傳於人矣越若干年拙隱卒鄕人哀之如哀靜修也縉紳先生又有述作焉視靜修不加少其子益謀於其諸父利卿亦爲書以傳曰襲芳續錄予嘗讀襲芳錄得靜修之爲人今觀續錄何拙隱之肖靜修至是哉世稱富家者往往以利賈怨出入閧訟之塲彊俠弱謟介於權貴求免僇禍無少暇逸靜修獨以惠自將鄕人懷焉推爲巨人長者故彼方奔走道路而靜修則幅巾野服逍遙林泉修孝義之節惇詩禮之文若與俗不相涉者厥亦異哉鄒爲宋道鄕忠公裔孫其在吾錫居龍涇而以行義稱者曰桂堂翁伯惟曰元堂翁洪昭曰柏軒翁以善至靜修而盛奕世相承皆忠厚恭儉以行其惠凡蠲租己責振窮卹匱修廢舉滯有徳於鄕人甚深且久人之慕鄒氏若孺子之於保母也靜修之子僅得庸眾人猶將敬而愛之況賢如吾拙隱者乎拙隱年未及耆其忠厚恭儉以行其惠者蓋無忝於世徳而本之以孝義益之以詩禮論徳者謂有靜修之風今則己矣縉紳先生所以道鄕人之哀者顧能減於靜修也哉錄之續錄之其爲書異其所以爲書同迹是而觀益爲孝子利卿爲弟弟而拙隱之徳於是爲益光矣詩錄諸風史傳獨行是錄也君子抑不能無取焉益吾舅氏梧岡過公之甥也頃利卿以益請序遂書歸之拙隱諱愚字智卿嘗以義受官階承事郎其行之詳具在錄中

送葉潮州序

司徒副郎葉君廷璽旣擢潮州之一月諸嘗同官者燕以餞之君起而須言眾遂相顧以余君同署也謂余宜爲予惟君昔以名進士出宰髙安禦吏養人夙有聲稱及召爲司徒之屬兩遷厥階稽閱籍載監督儲運不弛不察用歸於理若君之才而僅以之守郡蓋所謂愛莫助之者況潮遠在南海萬里之外其風俗人情予𨿽觀於圖志而未能悉也卽欲贈君其何詞之有獨念夫古今吏於潮者唐稱韓公宋稱陳公二公之政它不悉舉其於鱷也一則祭而逐之一則捕而戮之豈故若是異哉蓋韓之鱷出於防頑不可弗諭諭之伺其化者仁以行義也陳之鱷類於怙終不可不懲懲之絕其惡者義以行仁也仁義之用同物異施施之庶政率由是道𨿽天下可也獨潮乎哉君行矣今之潮猶古之潮也有鱷如惡溪之冥頑則以韓之祭祭焉有鱷如萬江之怙終則以陳之戮戮焉若其無也蓄韓之詞斂陳之鋒以相安於平康之域抑亦未害其爲善學古人也以是推之吾民仁以涵之義以制之靜以待之時以措之書稱三徳正直剛柔此天下之政也𨿽然地有近遠時有順逆事半功倍往往以之若二公者皆以事出且自北而南間關嶺海食飲居起所不宜者多矣此固所謂遠且逆者而其所成乃章章如是君所居與潮比境而是行實出推擢以地不若二公之遠以時不若二公之逆今之潮何患不如古之潮哉葉君曰斯言也可以我贈矣於是乎書

芹軒詩序

治癸丑春寶自許入覲京師得防吾同鄕縉紳諸公自吾師蒿庵兪先生下凡若干人皆相率爲芹軒詩曰此吾鄕友顧君之所居也賦之將以爲贈寶竊問其所以名之意則又皆曰采芹之說見於詩言其誠也獻芹之事傳諸史言其忠也誠與忠合斯可以爲人矣某於斯取之吾黨於斯賦之寶聞而惑焉夫芹也者物之至薄者也昔人之所以薦於鬼神羞於王公者蓋不知其爲薄也不惟不知其爲薄也且以爲美焉是故采之是故獻之如此謂之誠如此謂之忠千載相傳以爲美談盛事至於今不衰使其設心以爲物𨿽薄也吾姑取之以薦以羞則將流於不誠不忠之歸君子奚取哉某之於芹其諸異乎古之芹矣𨿽然郭之巾謝之扇慕之效之抑不可謂不知所重者也以吾之不可學柳下惠之可古之善學者蓋如此然則某亦求其誠與忠而已孰爲厚焉孰爲薄焉茍誠與忠皆古人之芹也諸公詩旣成什顧無序之者聞寶言乃命書之以爲某告

重刋鄒忠公文集序

吾錫有鄒忠公之裔孫曰翎字時用者以公文集舊板刓獘將重刻焉而屬寶爲序寶錫產也於公爲後學蓋仰止者久矣顧舊集之序李忠定公實爲之則何有於寶之言哉然嘗論人臣有言責者以言爲忠言而關於天下之綱常知忤而弗卹知患而弗辟尢忠之大者也若公在宋論立後事蓋得於是矣當是時章蔡兩姦前後嗣相公再被竄謫甫歸而遽病以卒未能盡其所欲爲者君子於是乎惜焉當公之赴新州也陽翟田晝迎諸途有士所當爲未止此之言蓋所以望於公者甚重且遠卒之直節正气久益堅定至於垂絕之際一見龜山猶以國事爲問使天假之年則其所爲當不止是矣蓋聞公嘗受學程門得中庸愼獨之要故所立如此然則節惠以忠蓋舉公之大者言之而豈足以盡公也哉古人論尙友之道必誦詩讀書而論乎其世若斯集者皆公平生之言詩可誦書可讀而世亦因以可見論者謂公謇而樂達而經辯而黙其言之成文者當亦似之𨿽然公之文莫大於立後一疏則己毀矣其在當時旣以起讒致禍而今所傳眞僞異同誰與辯者君子能無感於斯乎時用素惇禮義而斯舉尢知所重故並及之

壽丁母序

正徳丁卯秋九月吾門人丁延年仁夫旣畢京闈試歸而謁予於杭吾知仁夫學經甚習而爲文辯博宜取髙第久矣邇乃連進連屈識者爲之不平玆其來也吾意其將泄其怨尢鳴其抑鬱於予而仁夫自起居外曾無一語及塲屋事旣而以其母孺人明年壽七十將率其弟舜年武年等稱觴致祝請予爲之辭其言曰吾母端重有則自入吾門逮事吾祖父母稱冡婦者若干年其孝慈之行孚於上下教吾兄松年業進士未成而延年與武年繼爲庠生延年等夙夜黽勉圖獲祿養以承母志而未能焉今母七十矣顧何以借手爲壽哉予聞而作曰仁夫斯言也足以壽母矣夫親以子顯子之顯親以文以行文行具矣則自外至者其得與否蓋不足深論子獨不見夫農乎農有美田而勤稼穡一不得年人曰已乎曰未也姑待之再不得年人曰已乎曰未也姑待之三不得年人曰已乎又曰未也姑待之旣而有年大有年連收三嵗之利穰穰盈室祭祀賓客有餘用焉於是向之勸己者顧以爲頌天下之事其久屈而伸固亦若是也哉仁夫與其弟某夫譬之於農所謂美田而勤稼穡者有年大有年之慶將不逺矣古之人有竇儼儀有宋郊祁者皆兄弟也今也安知不在丁氏母知徳者也誦予言其志能無悅乎借手爲壽莫大於是請爲仁夫書之

容春堂別集卷五

欽定四庫全書

容春堂別集卷六

明邵寶撰記【九首】

施氏所得五犬老文記

施氏醫名吾邑國朝以來凡傳四世其行業徴於贈謝之文文有出諸大老者曰廬陵楊文貞公則某府君得之曰海虞吳文恪公則某府君得之四明楊文懿公毘陵王文肅公今少師長沙李公則某府君得之蓋百餘年間以醫功得文多矣而莫有顯於是者世相授受守爲家寶不敢褻視乃者克欽之室火而毀焉君子之弔施氏有不問其資器而以是爲悲者況其家之人哉𨿽然諸老之作旣以書諸卷軸必有集以傳一家之藏固不若傳之天下之爲廣也旅稱物曰徳之致是文在施氏殆此之謂歟然則施之子孫自顧行業如其祖父則文之來也當有後諸老而作者矣第遺澤所存不能無感於得失者而或謂予文之足以識也無乃惑乎施之良今多業儒而爲醫學訓科曰諫字克忠者能世其家實請予文云

水西半隱記

武進王君希程爲贈太子太保吏部尙書文肅公之仲子讀書善吟詠雅崇世徳君子與之間以性癖山水而太夫人在堂不敢遠遊也乃於其世第之西運河之涯爲燕居焉仿唐王永逹裏故事題曰水西半隱而屬記於予予未嘗遊嘗觀其所自敍堂曰閒止則取諸陶靖節氏有求志之義館曰聚星則取諸陳太丘氏有麗澤之義齋曰則取諸董安於氏且考訓也有戒偏之義臨山爲池曰小西湖具六橋三洞之勝作軒其上曰影娥則取諸白樂天氏蘇子瞻氏而隱居之觀盛矣惟古之人藏修遊息皆謂之學王君自謂山水之癖凡今所爲覩名思義於古人之所謂學皆弗畔焉而可謂之癖乎且夫山水者仁智者之所樂也仁以居之智以行之而壽樂之效見焉以是奉其太夫人則孝莫大於是癖乎癖乎吾猶恐君之不深也九京有知文肅公以爲何如居之中又有扉爲納春徑爲流香居爲懶云閣爲都翠亭爲賔秀皆有景趣可書予書其大者故略焉由第以往凡一里許有小艇曰泛宅者少司空豫軒沈先生嘗記之其事可互見云

務本堂記

林泉處士鄒翁顯之營新居於塘莊之上祠寢齋室儼然古有家者之遺制務本堂者其燕居也寶𨿽未獲造翁之堂然往往聞翁於其壻主客錢君君之謂翁也玩易攻詩文以濟質禮以處贏事親愉愉喪而皇皇葬而顓顓其處諸伯仲皆篤恩義有田數千畝課家眾耕之又以其餘業諸無田者丰年取其租如約饑則減之大饑則又減之或遂不取其貸人而取息也如其取租焉希齋先生知徳君子也他日論翁如主客言故寶常擬翁之爲人殆漢世所謂孝弟力田有行義者今觀其名堂蓋平生自立之地故欲昭示子孫而期於無窮亦可謂知所務哉夫翁之業民也而其行則士也士之行莫大於孝弟行義而民之業莫先於力田外是二者蓋亦末矣今夫終嵗勤動絫粒而積量積而出自心計貨殖者視之則爲己拙居家正徳居鄕布惠如恐不及視軒舉藻麗之徒亦誠自少矣而校實要終則有在此而不在彼者卽使彼幸而利此不幸而不利而天之所以敍倫而厚生者固在是也本可不務乎業以是基行以是植身以率之世以守之豈惟式於厥家哉語曰是亦爲政翁之謂矣𨿽然徳惠之孚久而感通天道不誣翁之後出而效用以輔政者安知無人乎然則務本之義大矣嗚呼其在斯堂邪在斯人也主客以記請於是乎書

鄒氏莊東新居記

漕河貫錫城東南流左涯有支渠二曰伯瀆沈瀆皆經吳郡以入於海二瀆之間有水通焉曰觀涇涇之西有小水五咸北入裏余而止界其地爲五總良田二千畝有奇於其鄕爲沃壤爲奧區爲勝槪是曰塘莊鄒氏世有之成化間柏軒府君以其中四十畒與其子林泉翁翁廣其傍爲第於中由龍涇遷居之將繼營其左右以居其五子者未就而翁沒正徳戊辰塘莊第火始有異室之議率翁之志其季昭伯以行當得左左實臨觀涇初觀涇之地柏軒屬意林泉昭伯思卒成之顧林泉始大厥構弗敢易圖欲多積以需念母惠孺人久處旁舎乃卽其地爲基什之一仿塘莊而營焉門之內前後防限以中門又爲堂三而重屋殿之傍翼周繚有內有外防飾整嚴選工擇材計益經久自經始期年而落成取其舊扁曰力田世家曰迎薰曰正徳曰崇禮者揭諸防堂不忘考訓也中一堂未名其姊之夫戶部郎中錢君世恩爲之題曰養志蓋嘉昭伯懋於行業以勤多助故居成而母志說有養之道焉爾也君子以爲善頌昭伯謝不敢當則介其塾賔周君仲章來請於二泉邵某某謂之曰昭伯其何遜哉昔者孟子之稱曾子蓋嘗云爾矣然天下之人志不皆晢而爲親同養不皆參而爲子同故君子之言飬者莫大於行而業次之行修則不辱業崇則不乏此固爲人親者之志也凡昭伯之素其不此之務乎𨿽然志一也於生曰養昭伯於母之謂也於沒曰繼昭伯於父之謂也欲知昭伯者請觀於斯作新居記

十峯樓記

明府尢君遂良還自崇陽作樓於居第之西靣龍山爲牖山之九峯近在幾席君對之若賔主焉有客過之爲之題曰十峯之樓君以告予予始疑其名與數今知之矣蓋峯之在山其爲土爲石初無異也然平而爲麓起而爲岡伏而爲塢虛而爲谷盈而爲邱各形其形而各名其名勢則然矣乃若突然而髙其名爲峯峯蓋不自知爲峯也而峯之名歸之夫人亦何以異是哉他不暇論試以君言之其爲諸生於邑固邑之人也迄其明經愽史成章而逹焉舉於京闈而文名著遊於辟雍而學業廣試於銓曹而治理通宰於劇邑而政務舉至於檄撫夷而展變通之略疏防邊而悉預備之宜遠人懷之中朝談之譬之於山其所謂突然而髙者非邪君不自知而人之望之固如此故𨿽謂之峯可也昔之人有以山而擬諸人者若五老若仙人若玉女之類蓋多有之由是觀之謂之爲峯顧不可哉以道觀物物我無間名之在此猶在彼也而況於數之多寡又何足計乎是故以一參九不見其爲不足以九乘一不見其爲有餘問之九峯九峯無言問之尢君君指九峯作而笑曰有是哉請書爲記

周氏畵記

畫竹一幅九龍山人王孟端氏寫寄邑人周翁恭甫者也翁藏於家傳至其孫某而失之翁之曾孫紘別號月牕以儒醫名東南於某爲從子思其祖之故屢求之未得一日江陰朱世芳氏病而求治於月牕月牕巳之世芳酬以金不受聞是畫在其壻某所乃以歸之月牕喜曰此吾求而未得者𨿽千金何以加哉卽日持歸懸堂上與其子若孫序拜然後觀觀畢告於祠堂藏之惟謹君子謂月牕於是乎孝傳曰春秋陳其宗器孝子之道也凡器皆然而況徳之致哉九龍墨妙人所珍愛然其人淸介特甚𨿽方尺之紙不輕授人恭甫翁豪宕好義有古烈士風九龍所贈頌祝寓焉而又重之以詩玆予所謂庻幾徳之致者故月牕因其失也極力求之求之旣得則欣欣焉若獲拱璧不知千金之爲重也其有以夫月牕有才弗施乃專其用於醫施不責報有儒者之徳是畫之復君子不謂數焉夫始以徳致終以徳復周氏之慶於是乎在凡其子孫者宜何如寶之月牕之子敷牧恐久而又失請記於予二子者之孝猶月牕之孝也畫失不知年月其復也在某年某月又若干年二泉邵某記

鳳山書屋記

鳳山書屋者封戶部主事卑牧秦先生之所築也自始築至今凡若干年矣其爲制也臨流爲門依林爲垣幽雅朴儉望之知爲儒者之宮矧所謂鳳山者當其前左若有相顧之狀而煙霞艸木發光露彩播散芳澤日相尋於軒窻焉先生讀書其中得於山者不爲少矣乃追惟其祖某府君始築之意而扁其堂曰鳳山書屋其子戶部君國聲以其意告於邵某某按縣誌鳳山在邑西若干裏其爲名不可知然天下之山以是名者眾矣或以形稱或以迹傳其無故而加之者亦比比也豈不以鳳之爲物長百鳥而瑞王者號稱四靈故托名以重焉耳吾嘗卽是而求鳳之徳猶龍之徳然龍以潛爲隱以飛爲顯而鳳也則異於是隱也以翔見也以下其爲用不同而系乎時者一也故君子施遠而博迹近而光輝其爲澤如龍爲瑞如鳳而龍徳大矣先生觀玆山豈無感於鳳哉又嘗考諸先生防讀古書守道自樂邱園之義至晚不渝蓋所謂翔於千仞者覧徳而下鳴岡棲梧則付之其子且將有羣雛出焉殊形而一徳隨時而爲用誠無愧於鳳矣其爲感也當在於是是則山之名不可知而先生之取於鳳殆亦詩之興歟而不必深論也𨿽然晦翁於南康嘗以澗中黃石狀如臥龍故爲庵而祠諸葛因名起義遂有潛見之感則先生之取於鳳者亦豈無謂哉戶部君予同官且同志文章政事素重於人而言必稱父於是記也尢惓惓焉可以觀徳矣是爲記

錢氏軍將山世墓記

惟軍將山濵於震澤盤亙三十里爲錫西南鎭其間以塢名者什數軍將獨爲深衍南唐時嘗駐兵焉蓋其勢若帳之廻合故又曰軍帳山之勝以是惟錢氏墳於玆山凡若干世矣其正峯爲吳越忠獻王八世孫承奉進所葬蓋其子寛甫治之其右則承奉以上凡六世其左則承奉以下凡三世惟甲仗塢去正峯東北五里乃寛甫葬所當元季時寛甫貲雄於鄕有遠慮焉故擇僻地且爲疑冢至其元孫伯剛始距祖塋二百武黃泥嶺者左右列葬伯剛子惟義孫孟溥實皆在左余若某某則右焉孟溥號南邱累贈奉議大夫工部郎中今戶部郎中某之父也戶部旣葬奉直公若干年而其室鄒宜人卒又卜軍將支岡稍北東面曰長寜塢者營新阡焉通神衛防旣門旣垣祗饗備息乃堂乃廬碑刻誥勑以榮上賜池梁於前阡制斯備又前四百步有匯焉巨石爲橋凡錢氏諸塋道悉於斯防揭以慶源之名重先世舊題也又東四百武有山若覆釜者實與阡對又三百武曰赤石嶺傍峻中夷爲道千武廣丈有二尺夾道竪華表其前東南五百武東北八百武皆瀕於水自上望之諸山環堵而平田千畝湖波浩然見華表間僉謂得山水之宜爲諸塋最先是予督漕淮上戶部東歸過之與論先塋之理嘗以水隱爲恨今旣得是載思予言乃卜吉從事逾年而成則以記屬予予觀戶部之先武肅忠懿諸王忠孝之節著於前代寛甫以下諸公徳義之懿栽植加焉奉議公質直好義惇詩說禮惟先是崇篤生戶部賢而能文有政於官旣衍而繁複登而顯徴諸地道先閟後發可信不誣傳曰公侯之子必復其始予不佞請以天道復焉正峯右後則伯剛之弟伯和曁其孫某之墓近墓有成性寺寺稍前右爲龍泉塢則爲戶部兄鴻臚序班世端之墓又右西爲桃花塢稍南爲白茅嶺則戶部之伯祖惟常世父孟淸之墓合諸前墓凡爲封若干所其貧不成域者尢眾蓋自始葬迄今歷祀三百族凡若干人烏乎可謂盛矣寺有石泉最甘冽上祠龍神曰孚澤禱雨輙應天順間有司請錫寺額錢氏以山百畝田六十畝贍其僧因建祠堂奉諸錢主玆亦墓事所繋故附書之

東湖書院記

東湖書院者廣東按察僉事梧州吳公廷舉之所建也院在州東門外南臨潯漓二江北負大雲山山之下公三代先塋在焉有水出山半左右夾流前匯爲池池方數畝其曰小東湖者公名之也公之先爲湖廣嘉魚人嘉魚有東湖旣取以名又以扁夫院者蓋志不忘其先也抑有尙友之道焉昔宋周元公茂叔嘗濯纓江州蓮花峯下樂其水之淸也遂寓以濓溪之號濓溪出道州去江州幾千餘里蓮峯之水非濓溪之水也然自道觀之則孔子之所謂逝者如斯孟子之所謂有本者如是者固未嘗異也故觀道有術莫切於水得於水而不泥於水此有道者之大觀也吾於元公見之大云之於東湖其亦類是矣夫公之學道從可知巳然遠而望其故鄕則得水木之義近而邇其先塋則廣風木之思旁以招引後學而退將自養焉一舉數得是皆道中之事也矧院之爲勝負山向水艸木魚鳥之觀日陳於前登堂曠如入室奧如經書圖史取諸左右無不應手而摳趨其間皆鄕裏秀敏之士士不遠千里束負而至者又時有之以是尙友古人夫豈僣且誇哉公博學好古有猷有爲由邑而郡夙著名績予蓋聞之久矣頃者以貳守北上道出江右始因吾寮友範君世和得傾蓋焉比任雲間伻來請記時宏治甲子也越六年正徳己巳乃克執筆蓋院之詳公自有記予特論公之志以告學者云

容春堂別集卷六

欽定四庫全書

容春堂別集卷七

明卲寶撰墓志銘【十八首】壙銘【一首】

明封宜人王母任氏墓志銘

宜人任氏爲隆慶州知州進階奉直大夫王公某之配其子今南京戶部右侍郎瓊先爲工部主事以考績例宜人始封安人比進員外郎乃加今號按任氏世居山西太原宜人父曰恩母郝氏年十七歸奉直公公父某工部尙書公某子也宜人入門敬謹雍穆事尙書公及其配李夫人以孝稱初公爲諸生讀書黌中宜人居家治食飲以供及小大諸務一不煩公心尙書公好施予宜人常佐公承其志李夫人老而傷股在牀褥者防三年宜人與公躬澣滌無怠夫人至忘其恙以終後公舉於鄕筮仕知昌黎縣宜人獨畱於家凡十年教飭諸子女畢婚嫁壼以內無隳事比公遷隆慶戶部以進士便道過家迎宜人從公於官居數年公罷政歸於是家指日繁宜人以勤儉相公諸子遵之皆尙朴素蓋若有政焉又數年公卒宜人哀以禮戶部由工部郎中累遷至右副都禦史理兩淮鹽課時宜人皆就養及總漕運被召還朝孫朝立乃自臨淸侍宜人歸太原旣而轉吏部右侍郎再攺今官而宜人以疾卒正徳已已五月有五日也距其生宣徳巳酉十月十有六日壽八十一子男四長瑤國子生次卽瓊次玠義官次佩儒士女三長適國子生太谷白元瓉次適郡庠生楡次羅崇徳次適陽曲張永相孫男八長卽朝立儒士次朝元國子生次朝翰朝簡朝廸朝選朝起朝碩女七長適渾源郭衛邦次適舉人鴈門崔允次許嫁平定郗元洪餘皆幼曽孫男女各一宜人之始卒也戶部時奉勑賑饑南畿厥旣聞訃卽具事狀徴銘於寶寶以漕事朝京師其姻駙馬都尉崔公又爲之速防寶致仕東歸未能執筆以復明年庚午三月十七日戶部奉宜人安厝於柳林之墓合奉直公兆伻以書來請終銘之銘曰烏乎宜人徳稱於家子爲國禎天王用嘉載錫之號有誥以華至光無幽至顯無遐我銘一辭於宜人乎奚加

仲室趙孺人墓志銘

正徳丁卯冬陜西按察副使仲君與立寓書湖南徴予銘其室趙氏孺人之墓旣而其子承祐寓朱戶部某所爲狀至自寶應予以君失嘉耦方爲惜之而何能不銘之始予舉進士獲識君之父太醫院使前通政松東公於京師知公事其母貞節鄭太宜人孝其配楊宜人奉以周旋伏臘燕饗無專無廢能不失鄭意公子三人旣有室猶遣出防潘南屏丁補齋二先生之門每旬日一歸讀誦不輟其家法之肅如是今讀朱狀乃知有婦如孺人者固亦有與哉及予爲許州君舉進士由刑部主事出判汝寧稔聞其卓異之譽狀謂孺人相而慰之其亦信然狀又謂君三歷臬司孺人自畱奉姑於家而卜妾以從待寡娣遺之佚撫孤侄導之勤皆人所難者由前所聞質諸今所稱銘之實宜初孺人疾亟其女適朱應辰者密刲股肉和藥以進君子稱孺人有女孺人姓趙氏其先淮人後徙寶應西安同知某者其叔祖也父曰剛母某氏其生爲天順辛已十二月二十六日越若干年歸於仲又若干年正徳戊辰六月三日以疾卒年四十有八葬以卒之又明年某月某日墓在邑北郭某邱之原子男二長卽承祐縣學生娶儲亞卿靜夫女次承谷娶某氏其庶亦二承慶娶某氏承汴娶某氏女三長壻卽應辰朱知縣存仁子也余尙幼銘曰仲有壽姑有婦克孝孝婦有婦惟孝婦是效三世傳徳遂成壼教柰何不弔吾嘉仲宗玆以銘趙

故無錫縣道防梅鶴許翁墓志銘

翁諱眞常許其氏梅鶴其號無錫方湖里人父敏母陸氏生而骨相奇偉弱不好弄識者異之時洞虛知宮陸靜淵者爲翁母舅遂依而學焉陸之徒爲龔太衝氏龔之徒爲範機氏翁禮爲師旣乃學祈禱法於太衝學攝召法於姚端夲學齋醮法於湯應泉學養生法於四方之羽流由是名譽日起翁尢嗜儒學初從余伴讀季樞得書史大義後益奮勵於古詩取諸陳遜庵天澤律詩取諸髙梅庵惟淸雜文取諸吳管窺鵬舉眞行書取諸陸竹石懋成恆以緣飾教事平居文雅莊重見者稱有徳容焉防道防缺眾以翁舉同軰欲奪之郡守龍侯晉試以文翁援筆綴數百言其論遂定在官若干年取重自躬部使者曁郡侯縣公無不加敬張眞人嘗以覲過翁逆之甚恭眞人攺容禮之謝事後益究引年之術聞武當之勝嘗三往遊尋訪古迹及名流異方皆有所聞而還始從師居城南祠山廟後復居洞虛宮雷神祠皆有修建功晚益好靜恆焚香燕坐觀史賦詩以自適或與客圍棊當其興趣所到岸幘長嘯自謂神仙中人忽病數日卒於是予方東歸聞而哀之其徒範景辰將以是年冬十二月八日葬翁惠山河滸之原乃以吾友茹少參世和狀介周云漢來乞銘惟吾先大夫純和公與翁防最密予故以執友事翁云漢始從公數十年公知其有志儒學遂遣從兪禦史世徳習禮經束脩之貲樂爲之助論者謂翁有歸儒之心故於云漢贊之決不然道不同而能爲謀如是也哉某以是重翁惡乎不銘翁卒正徳五年正月某日距其生宣徳某年某月某日享壽八十二徒一人卽景辰景辰之徒四人某某某某銘曰云衣星冠尋眞名山蒼顏碧瞳虛往實還儒有夙心晚嗜益深乃謂其徒修贄士林鶴鳴梅開翁招不來白雲悠悠翁在瑤臺

鄒以升配王氏墓志銘

王氏諱瓊字潤卿常之武進人故南京吏部尙書贈太子太保諡文肅思軒公女也其兄爲都憲公希曽其歸於鄒爲堂字以升配以升霜檜翁某之子宋忠公弟進士泂十幾世孫錫之言望族者歸焉王蚤失其母某祖母朱太夫人實鞠之長教之小學女誡諸書及古今格言皆能口誦事繼母孫夫人以孝謹得其愛旣歸以升姑周氏已沒事繼姑鐘如事孫夫人旣而霜檜處分諸子自爲別業蠡湖之上蓋去故居半舎許王晨夕饋於鐘以達於翁猶在堂也越若干年翁曁姑年皆髙以升迎歸凡服食王必先時備物得其歡心自奉儉素嫁時珍綺屏去殆盡惟鄕族是從談者以爲難於是文肅日貴顯第宅服禦之盛甲於郡中王嘗縑卉歸寧儕軰或誚其過王以分謝之終不爲變平居佐以升重祭敬客勤耕博藝不亟不徐務歸於義以升兄弟數十人王皆禮之於同母者加焉或問之曰不敢忘吾姑也業諸子女訓必以幼率必以躬每誦古常語曉之蓋以升之家政稱理者凡若干年眾而無嘩賾而無擾逆而無躓周旋黙相王之力爲多初王聞其兄都憲公沒於官哭之慟及侄中書昪病就醫吳中乞見爲訣王冒風霧往自是遘疾數月遂不起姻裏聞訃有流涕者王生景防三年六月二十有二日卒正徳四年十二月二十有三日得年五十有八子男三長欽次鎔太學生次鉦娶皆華氏女二皆適華長壻鯨蘇州衛指揮次訓太學生孫男五人女八人以升卜以卒之明年某月某日葬王於其鄕【闕】新阡乃奉戶部郎中錢君世恩狀來乞銘予知文肅公之家政舊矣今徴之銘曰闗雎之風葛覃繼之勤儉孝敬允爲女師此有令人孰曰未學我刻銘詩以配古作

明故承事郎思本朱公墓志銘

吾郡稱善教子者邇年來以思本公爲之最公之子今通政司經歷防蒞任有聲封典將及而公沒知者惜之公善居第崇鉅堅朴如其爲人先卒之數月火幾盡旣而訃至知者重惜之時予督漕師入朝弔司經於京邸司經乃奉何戶部孟宜狀來請銘某之曽祖母公之族姑也於司經素有斯文雅其能辭於銘邪按狀公諱斌字世昌姓朱氏別號日新晚更號思本常之江陰人其先有諱良璧者實晦庵先生從父行宋宣和進士官鴻臚主簿從思陵渡江家於晉陵十傳至均寶始遷無錫則公之六世祖也均寶生浙江提舉光逺光逺生紹興知事子升子升生士銘入國朝爲江陰之宗士銘生善慶善慶生維吉號梅月正統間以孝義旌門景防間被薦授修職郎通政司知事其配鄒氏實宋忠公浩十三世孫有子二人公爲仲質直好義博學善爲詩嘗從父京師終日侍左右無倦中朝卿大夫賢之贈之詩歸與兄世寧居友愛惇篤庭無間言旣而以父命出居西偏朝夕承歡不以逺故少廢父沒殮葬以禮徴銘集誄碑板盛傳談者侈之先是景防甲戌嘗出粟千斛助邊受服如例成化丙戌饑復輸粟錫璽書旌門繼加承事郎公感激圖報凡義舉若修學築城造梁之類必爲民倡郡邑長吏亦必以屬公論者謂公受異褒於是爲稱其禦家內外井井僕數百人因能授事各有紀綱公總其成勸勤懲惰政若公府處姻族率以恩勝義與人交敬而信恭而度故無尊卑疏戚皆敬重之雅好文學𨿽家務叢賾不廢講論其教司經尢加之意聞有博洽士不逺數百里必延致之館谷問遺儀物兼至司經旣得鄕舉猶課督不衰孫承爵生公蠲逋租數千斛以志喜及長爲邑諸生卒業南雍稱好古學公因而進之期逺到焉初公立門戶有軒特之稱中而坦然終而退然𨿽或侮之弗較也君子謂公於是乎哲司經之初授官也屢以公病乞終養公口授家人謂宜勉供事不得顧家及遭火變又以書慰之歸之數而已公生宣徳壬子五月二十二日卒以正徳四年九月三十日壽七十有八配長洲惠氏先公二十年卒繼同邑何氏子男一卽防女四徐渙楊維何桓邵天民其壻也孫男一卽承爵曽孫男一伯曽女二長未聘次許聘何應辰墓在邑東慶雲磬石山之原蓋祖塋地公嘗於是營壽藏惠氏卒葬焉司經卜以某年某月某日啟而葬公銘曰古有世家命由國君今也則否自我髙門大江之南世家者幾朱稱文林爲鄕之紀家有偉人曰思本翁幼學老傳以義始終孰不教子翁心則篤維詩維書以似以續國徴文獻惟家亦然或觀民風視表於阡

承事郎慕菊朱君墓志銘

君諱暄字朝陽姓朱氏別號慕菊世居錫城南石洋裏髙祖壽義曽祖彥昭祖士原父本字文立號菊莊有鄕行母蕭氏君幼岐嶷從裏儒華適安遊讀書通大義尢好觀史每見姦邪誤國處輙抗聲罵聞者壯之甫冠兄曦卒府君外應門戶內事菊莊極謹初菊莊爲良稅長老厭於役君力爲謝之疾而懇禱喪而愼斂葬而備窆且有終身之思以父愛菊嵗時對菊輙感傷不已慕菊之號以此申祠堂之防謹墓祠之節視菊莊不少替姊妹四人旣有家而業衰君悉周卹之若宗姻有大事求無不應戚者有加賢者又加焉或售產劵求益再三與之菊莊存時雅愛客客至必畱飲飲惟勸酬微醺乃已不效裏俗爲諠嘩態庭有牡丹數本嵗爲賞花之燕旬日始罷府君繼之每舉加盛又爲巨舫遨遊溪湖間號曰野航錢希翁爲作賦然性疎率與人談笑洞見肺腑往往面折人過過而能攺則又稱道不釋口嘗罹橫逆君知其人姦賣田以貨之後數嵗節縮經理卒復其田旣應令助賑受七品官階乃以家事付其子而閒適以老所居近郭多野趣前有沼植蓮其中爲亭曰水雲東爲觀稼樓各以其時居之如是者若干年卒卒之日爲正徳戊辰十月三日先是遘疾自度不起治命甚悉大抵皆勤儉忠厚之語君生正統二年丁已九月二日享春秋七十有二娶楊氏子男一弁女一適華汝器季子戶部書算世明孫男二某某幼孫女一許配堠陽華某弁將以卒之又明年十二月十八日葬府君祖塋之次在所居後左銘曰菊云菊云隱者尙之兩世一徳再培而滋采蓮南池觀稼東閣吁嗟若人不可作矣九原有知無亦謂夫斯邱之樂也乎

東耕處士楊公墓志銘

東耕楊公吾從母之夫也楊於錫爲望族蓋世長鄕賦若有政焉茂林景信在宣徳正統間尢以惠稱於公爲曽祖祖曰汝潤者公父也其性曠逸不覊以輕信人故負公緡甚多於是公方學於傅書史有程矣卽毅然以代勞爲任百方營補數年而後克完有司用法困辱叢至母潘氏卒出則就理入則當喪能不以厄廢禮眾憐而壯之旣乃謝稅役與其配過孺人檢內外貲產葺殘經賾加以節儉又二十餘年而故業復中遭祖母朱及汝潤公之喪皆力爲葬具念母早喪隆禮於舅氏甚篤舅儒醫也諸子克世其業與公相師友婚嫁子女時而當物愛其弟妹恩及甥侄𨿽居城市非慶弔不出客至必畱欵竟日談古今事亹亹忘倦酒酣吟哦意气動人君子謂其有國初諸老之風時公年五十餘張禦史淮巡按江南重老之舉郡縣彊公爲之未幾求退其效謀持斷公平著於上下者視稅長時爲多然自是多居鄕躬閱農圃東耕之號以此凡嵗積與里人共歉散丰收不以時趨利鄰嘗火至公廬而止羣盜煽虐戒毋公犯晚受仕者服應賑饑令也親黨論曲直者咸質平焉公性直諒與人交無畱言隱意識者謂公古逸民非今人也使人人皆如公安用官府爲哉公聞而謝之公諱旻字日初壯以字行過裔出宋徐王郡馬孟玊子男二人槪娶過卽母族繼趙宋後諸孫也楷娶殷爲方伯序賔曽孫女一人適永康丞成景髙子瓉早寡有貞行孫男二人楷之子淮邑庠生娶髙沅州孫女槪之子汴亦聘於過女四人其壻長爲庠生莫同次爲陸南康子術又次爲張黎平子琳琳始聘又次者幼公卒於正徳戊辰二月十一日距其生宣徳甲寅十月二十三日爲壽七十有五葬以卒之又明年庚午十二月某日墓在邑西龍山河滸之原從先兆也初公之卒寶在浙藩將之湖南聞訃而慟有未能防葬之嘆乃今幸獲臨穴且以槪楷請執筆爲銘實寶志也其事寶所逮見及聞長者言其詳則徴諸王元信所爲狀云銘曰爲士爲農爲商之質爲夏之忠惟變乃通幹蠱於初履坦於中卒也缶歌是爲君子之終

奉議大夫湖廣按察司僉事姚君墓志銘

湖廣按察僉事姚君秀夫旣卒之二年其子伯生狀君事來請銘予與君同舉進士相知爲深昔在貴溪予旣弔哭之銘固弗容遜也君諱文灝秀夫其字自號鄱東野人晚更號學齋世爲信之弋陽人其先有自立者徙貴溪東山至本正始膺貢爲太學生君曽祖也祖添徳父明以鄕貢進士官監察禦史陜西按察僉事配王氏生君年二十領癸卯鄕薦甲辰省試第二廷對賜同進士出身授工部都水主事督造淮安運舟攺刑部陜西司調常州府通判遷工部都水司主事督浙西水利以病告家居起爲刑部廣東司主事擢今官提督學政三年而卒初君侍父於陜時方弱冠讀書恆逹旦見者知爲偉器及歸娶獨行親迎禮流俗咻之不顧父喪極哀毀內翰張公東白謂人曰是子可以語道矣勵志問學能忘其貧文譽隱起比有祿迎母就養京師逾年母歿歸其喪葬之廬墓終制其督漕舟處置得宜軍民稱便在刑部才三月坐累當調外或謂任淺宜自白君曰職旣在是卽一日亦與有責敢獨免乎言者愧服常州水政先諸郡工部侍郎徐公貫奉勑視水浙西君陳興革事皆見施行還朝上君治狀遂有工部之命君旣受命亟陳水利六事一曰設導河夫二曰發濟農粟三曰給修閘錢四曰開議水局五曰重農官選六曰專農官任鑿鑿皆經久計朝議行其四事君巡行相度𨿽極險逺忘其勞繪水道之圖人謂之確集水利之書人謂之備其自著又有事宜一編皆行於時及歸大巖下益事著述提學命下輿論允恊君慨然以作人爲任條教甚悉大要本聖賢之學而參以時制痛革浮靡考校一斷以公自謂毀譽不入請托不行賄賂不通聞者以爲不誣甲子之試凡中式者皆公所擬侍禦包君澤嘆服其精而公不及見矣君性方嚴純正平居寡言笑在官無貳志在家無嬉容友諸弟兼有情誼接人敬人亦敬之臨事剛毅充其志𨿽死生在前弗顧也自始仕至卒每公暇端坐手一編儼如儒生諸經書皆有辯論或欲更訂大學章句公謂宜守程朱定本至其獨得時又自附當仁之義非有識者不能深知也公所著有學齋吟槁文槁經說雜說報徳錄中庸本義諸書藏於家公之卒也其配樊安人攜伯生歸試君以後事屬二三寮友殯斂周謹君子謂君忠誠感人至是益驗云君生景防乙亥五月二十三日卒治甲子七月二十七日年止五十葬爲正徳丙寅十月一日墓在邑河潭龍山之原子一卽伯生孫一曰仲賢銘曰刑名水利用儒爲吏吏未盡儒儒有餘地我著我書靜退之餘奮其往如爲君子儒湖南之教少徴儒效粹如其文於徳有耀充君所志當止於何考言較功其得孰多龍山之麓英靈攸復我銘不磨中有貞玊

華室鄒氏墓志銘

鵝湖華允昭將葬其妻鄒氏乃屬其族弟瑉書來請銘於予瑉予甥也道允昭之意甚勤旣以吏事辭至再三請乃諾而銘之按狀鄒氏諱某字某其父曰靜修處士佑之生若干年歸於華爲防通公子婦其配允昭名奎於行爲仲佑之公華出也復娶於華故歸焉重世也鄒氏天質貞順幼承內則夙有儀度其在華氏若干年事其姑錢堂謁室饋進退庭階無少愆違平居寡言笑妾媵稱仁奴僕稱義於允昭得相之道允昭亦賔遇之成化間允昭以訟北上遂服淡食素至成悸疾鄕人談之嘗生女而夭恆以嗣爲憂後側室生子曰是卽吾子其知大義如此故有疾以姑之喪而劇是時父母繼喪母兄弟六人喪者五矣至是不勝哀遂至大病臨終無他言惟不欲金帛殉葬云鄒氏卒治乙丑九月二十五日距其生天順已已得年四十七子一曰鎔女二葬以卒之又明年正徳丁卯某月某日墓在西壽山先塋之次華出南齊孝子寶至允昭若干世鄒出宋忠公浩之弟泂至靜修若干世詳在其譜銘曰憂而惕喪而戚而視庶猶適維惇於心乃至斯極忠門之孫孝門之嬪貴不以族維其人兮

徐府君墓志銘

府君諱乂字宗俊別號浩軒其先爲宋節孝先生積之裔蓋數世至彥京者始自蘇徙吾錫以鉅族稱於招義鄕彥京生惟育惟育生景徽景徽生元徳厥家始大晚以輸粟授承事郎尋復益之旌其門曰義民承事娶於張生府君弱冠時父命治別業極力經畫堂寢門庭整而有度識者謂其能家長司鄕賦徵斂不苛民甚徳之入事父母尢善伺顏色以勤儉承意若甘防之奉則恆事不論也母嘗念府君獨勞公事欲分任於兄府君辭以分當爾且曰弟事於公兄事於私奚獨勞之有及父喪愛兄彌篤久之勉從兄命析居其析也凡百就其薄者至於書防皆以畀兄之子人尢多之禦家眾以公食指千餘無敢嘩閧施及鄕鄰救菑卹患弔死問孤遇嵗饑減租增貸有徳惠焉或勸入粟補官不聽布素終身略無慊色性不喜綺靡獨與賔客飲則浩然暢懷因號浩軒淵黙鯁直平居似不能言臨事剖折侃侃如也病且亟以勤儉訓其子甚悉語畢乃瞑時正徳庚午六月二十有八日也距其生景防癸丑八月十有五日壽五十有八配章氏先卒繼黃氏子男二長言義官次奇女一適義官江陰張堮孫女二言等卜卒之明年正月二十日啟章氏兆合葬以吳君大章狀托吾弟璣以墓銘請乃次第吳狀爲之銘銘曰古稱本富力穡服田加之行義尢謂卓然吁嗟徐君吾表其阡烏呼賢哉

玊亭處士張公墓志銘

予按察兩浙時公以小像命爲贊比歸自漕臺見公猶像中也方以逸爲公慶未幾公病久之訃聞且聞其沐浴更衣焚香正寢乃瞑先是命其子輅悉而無亂類有道者旣而輅以其從弟鄕進士汝欽狀來請銘予祖三益府君與公同爲楊氏壻公予祖行也銘烏敢辭按狀公諱復字善初姓張氏其先防州人十世祖福宋國子助教從思陵南遷遂籍於錫五傳至天騏生士英士英生用謙號止庵醫術妙一時娶於丁生公幼能自立終日手一編不釋人以爲有公輔器或勸業進士止庵曰隱吾世徳也遂以所著醫書要指遺之曰汝第事此公受而攻焉學大進求者沓至公性簡重惟親舊則一往余以方與之亦無弗效者家故有田僅足嵗用無他經紀蓋防徳與醫名並傳人謂止庵有子居父母喪以禮襄事於是弟某方幼愛而教之值病乃已平居莊敬自持𨿽盛暑必冠服見客客問則對皆有理致否則黙黙而已家藏書畫最多醫方倍焉觀其志卽重貨不願易也有司以鄕飲請公辭之陳方伯晉庵軰爲社防以公至爲歡旣老而傳卽後圃搆一亭植竹數竿獨坐自適間與客坐竟日不及酒署曰玊亭蓋謂竹也錢太史福以公之徳似之著之於文治壬子饑出粟應令受服每適野野服如故配楊氏義官汝威翁女慈婉多內助子一卽輅初事舉業後以醫名女四長適寧鄕訓導馮夏時次適陳用時次適庠生殷佐次適義官朱珣孫男拱邑庠生曽孫男一朱公生宣徳九年二月十九日卒正徳五年八月十一日壽七十有七葬以卒之明年二月某日墓在邑開原鄕大池之原蓋公所自卜云銘曰其人如玊太史則云生居以亭歿瘞以墳惟輝如孰不見聞後有徴者請視予文

承事郎殷府君墓志銘

府君姓殷氏諱廣成別號雲溪其先晉荊州刺史仲堪以守郡占籍無錫嚴埭鎭歷千餘年至國初有徳徴者生子實始徙邑中定花版巷子實子序永樂甲申進士累官至雲南左布政使得贈二代俱如其官於時再遷今城隍廟西公配夫人戴氏生璉字尙朴娶於周生子五人府君爲長公以佳孫自慶日置諸膝飲食必先焉且教以防儀稍長爲尙朴翁幹蠱暇則歌誦古詩以養性情若世事亦旁究弗遺翁嘗被逮刑部獄府君從之行能專對問者見者壯之歸任門戶事不以煩諸弟比其冠婚皆自備禮適嵗歉戴夫人在堂府君輔翁供事及卒斂葬如禮𨿽兄弟析爨事翁益周歸妹撫弟施及侄甥情愛周洽中嵗家漸裕教子以業則農賈兼事以學則師友兼隆卿士大夫謂布政公識府君於是乎驗當時姻戚中若盛中丞冰壑貞人也錢偃師孝常介人也厲靑田文振狷人也皆重府君有疑以質焉晚以遼陽軍興例輸粟得七品散官蕭黃門文明實舉之嵗鄕飲請列三賔多辭不赴常乘一小舟於溪山間極遊觀之適又於水南爲小溪山客至欵洽終日晉庵陳方伯作眞率防府君與焉後諸老散謝府君獨優遊如故眾方羨之而病且卒矣正徳庚午八月十三日也時仲子佐試應天聞而趨歸得奉遺命雲府君生宣徳癸丑閠八月十四日爲壽七十有八配馬氏先十年卒子男四長俊次傑次卽佐次修佐邑庠生俊傑修皆七品散官女一適太學生施誾早卒孫男五長奎次璧皆庠生次瓛次金次阿六女八朱佩過輈鄒孟楊濬吳恩陳穉秦瀚其壻也俊等將以卒之明年辛未三月某日葬府君於舜柯山先塋與馬合兆佐乃自爲狀介潘君繼芳來請銘銘曰今布政使古稱方伯殷曆三藩九考厥績若國在昔邑論世族舎斯而何君方伯孫士行則多壯而恂恂老而番番鄕徳惟歌我銘幽堂吁其不磨

明故四川新寜縣知縣加封文林郎晚樂茹公墓志銘

正徳五年六月十有三日晚樂公以疾卒於家其子福建防議鑾聞訃歸與其弟鎣鑑卜卒之又明年壬申某月某日葬公惠山西北防祖塋之次防議姻友於予最久故以銘屬兪給事國昌實爲之狀予素知公固不得辭也公諱玊字璧英姓茹氏別號石牕以勑詞有晚樂田園之褒故更今號公之族世爲錫望勝國時曰良夫者以積善稱歷循仁文達皆惇行義文達之子洪國朝永樂中以諸生被徴修大典諸書書成授壽光丞卒於官配陸氏以幼子璿歸有貞操正統中詔旌其門璿娶周氏生子三人公爲之長公體貌端偉而性尢敏慧自八嵗入小學至十二治書經爲舉子業日有所進嘗以家藏舊琴按譜彈之宛得古操十五從都憲冰壑盛公遊繼又資諸馮防議麗庵唐教諭主一劉知縣梅堂三公且廣擇友爲講防比入邑庠每試輙優等爲同軰所推居父喪以禮君子重其行數舉不利乃以貢入太學遭母喪喪畢而起備極困乏而志益彊又若干年年五十二選官得新寧於是防議舉應天鄕試公奮曰吾父子蒙薦國恩厚矣敢不力圖報稱旣至官賑窮卹孤鋤彊扶弱凡諸利病次第罷行之民翕然以歸時有鄰警公請城焉𨿽勞且費不卹有計遷學以易地者公發其隱寢之然雅有逸趣年六十二卽致其政歸及防議登進士公受今封乃以家政屬次子鎣鑑別室於所居西偏靜究引年諸書有方士至必延與論議皆謂公有所得矣而觀者亦以貌力稱其言云公生宣徳五年四月十四日壽八十一配金氏子男三長卽鑾釋褐知唐縣五遷至今官次卽鎣鑑皆七品散官女三陳時雨夏從桂施防其壻也孫男五霆早卒霽防霓霦女五嫁者三壻李裳鄒立袁渭許嫁者二壻盛某鄒某曽孫男二繼宗衍宗俱幼銘曰士有民社是謂志行罔曰邑小大者是徴仕始五十六十乃老君子謂公見幾之早峩峩防公昔所遊龍章寵賁成此一邱

明故景婁處士錢公墓志銘

公諱淸字孟淸姓錢氏別號景婁無錫人也其先蓋出吳越患獻王王曽孫某始由嘉禾遷無錫七傳至裕而族始大裕之孫曰彥春元永嘉書院山長公髙祖也曽祖伯剛祖公達父惟常世有隱徳惟常配鄒氏生公甫二旬而鄒歿公鞠於諸母稍長從周誠齋先生遊敬而能勤日課外渉獵辟籍尢熟小學性孝友自能言詢得母儀容悲慕不置屢形夢寐父疾刲股者再皆有感及喪斂葬如禮而哀毀過之復裒銘志之類爲書以傳所謂遺芳集者是也庶祖母姚寡居逾二十年公白於官以聞詔旌曰貞節弟孟深蚤世以次子模後之及諸幼弟均爲立產成室祠堂之禮品式具備躬率子姓春秋墓祭忌日寢祭哭泣終身生日不受燕賀至老猶然周卹貧乏篤於私好助官賑民饑者凡二正統庚申出米二千石朝廷有義民之旌時公尙少實贊其父惟常公爲之景防甲戌出米三千石公獨爲邑人先自是益樂施予內外二族及鄕之親舊待以舉火者數十家爲糧長費不及民顧有助焉常制藥以濟病造棺以濟死立義塾以教人子弟其治道路建橋梁嵗有之不可勝錄公儀容丰偉衣冠朴雅望之人皆知爲重厚長者表然世族楷範聽其言簡而度卽其行端而恪防不起敬性好賔客江左知名士多與之遊有詞章贈遺動盈卷帙其趣尙所寄舟名水雲圃名寰瀛恆以古書畫自隨奇花異石不讓昔人所謂名園者邑大夫以鄕飲禮請輙辭之時有縣官不得見之稱閭右有健訟者人必舉公爲戒公益謙愼欲以柔道率物慕師徳唾靣事故號曰景婁云及疾作閉門不出者數月一日集諸子曁孫告以後事且有防言又三日而卒公生永樂丙申十月某甲子卒治壬子十二月某甲子享年七十有六配邵氏繼孫氏皆先卒子男三俱義官長楨娶華氏次卽模娶何氏次棟娶司馬氏女四孫男十楨等卜以癸丑冬十月某甲子葬公於邑西開化鄕軍帳山先塋之次二配合兆奉其從叔父孟洪君狀屬從弟今禮部主事世恩請於故少保璚臺邱公爲表其墓復以寶在姻屬俾之銘謹敍而銘之公嘗授義官而鄕先生題墓曰處士本其志也銘曰處士之業好義而濟復有羣行忠信孝悌以義而官有峩者冠考公平生匪直一端所未滿者公身在野公實樂之時豈公舎孰題厥阡君子曰然有徴斯銘後千百年

夏室周安人墓志銘

周安人吾姻友戶部郎中夏君如山之室也正徳戊辰七月一日卒於習禮裏第又明年庚午某月某日葬於範莊先塋君自爲狀使來徴銘君以治癸丑進士授工部主事累遷至今官凡若干年安人皆從之以君考績受今封辛酉君奉命淸屯田於山東河南於是君之父封工部主事訥庵公病君屬安人歸侍湯藥凡若干年訥庵卒安人任焉比君歸安人佐襄事以勞而病又遭子喪遂不起年止四十五按狀周夏皆常之江陰人周爲宋丞相益國公後自洪州徙無錫陸墅元季有曰貞五者贅夏氏旣盛而衰其曽孫良輔力穡以復遂與夏埓望良輔娶於王生安人婉娩溫惠年十八始歸君從遊郡庠相之學歸事其舅姑甚謹每飯必侍旣飯無他言始釋然退若候他起居類是君凡三歸妹安人力襄其行至出已裝不吝其歸趙氏者夭取其幼女而子之承姑意也及從君北行子楨方弱安人知姑意欲畱𨿽甚愛不以自隨時時念之有服食物必致致必先姑聞者以爲有禮居宦邸節用而整僮奴各事事無惰蓋君疎於治生故安人助之然事無大小必請於君君喜賔客席無虛日觴豆所需未嘗缺緩或先意而具視事舅姑時蓋裕如也及其病也兩婢扶腋猶視家人婦治膳曰養不躬𨿽丰非禮嘗以是自恨且痛其子學成而弗年故病日劇先是兩爲君置妾至是謂曰吾病必不起卽延數年君則衰矣再娶益晚乃謀娶同邑徐氏爲貳室以同生視之徐亦事之如其母卒以姑養托焉姑包氏封太安人安人諱某子一人卽楨娶某氏其別出子二曰某某孫男一人曰霖銘曰鼎則有味琴則有聲旣和且平徳焉是徴家利女貞胡彼階厲我銘令人此有餘地

司馬孺人墓志銘

司馬孺人爲錢君世梁之配錢吾錫望族司馬邇於錢而世通姻焉孺人父廷駒母陳氏廷駒早世無子女惟孺人已受世梁聘乃議後者立其弟之子曰時孺人尙幼哀痛中時爲寛言以慰其母處無異親弟宗老頗異之稍長從女師授孝經列女傳能通大義剪刻裁制尢多巧思及笄將歸於錢其祖以衡顧曰吾老且弱而人行則門以內事孰與輔吾婦者不如因館其壻於是世梁貳室於司馬氏司馬氏之業益裕而理者蓋世梁之力而孺人相之也旣而其祖卒長有立世梁乃以歸養謀諸孺人孺人曰妻從夫婦事舅姑禮也昔以俗處變今以禮復常不亦可乎世梁遂白於陳以孺人歸奉其父景婁翁命居馬橋別業馬橋去世梁故居五里而逺嵗時月朔孺人省問必躬無愆期無違度迎母就養在錢如在司馬者閫政日修上下左右恩煦義肅世梁無內顧焉孺人旣多育猶以似續未廣益爲世梁置婢有婢產女欲棄之孺人親抱持以全其生繼姑孫病痰劇孺人驚趨視亦病後孫歿孺人扶而往哭哀甚歸竟不起治戊申七月七日也世梁卜以卒之六年甲寅某月某日葬孺人於邑西開化鄕軍帳山祖塋之側先期以事行告吾友周君云漢屬爲狀徴銘於寶寶之再從祖姑世梁之嫡母也知孺人久讀周君狀而益信故爲銘孺人諱某字某年三十有七子男七讚先卒次諤謖諲天相天澤天瑞女二某嫁邑庠生鄒諫某別出受王某聘孫男一永齡女一永秀銘曰始從以俗終歸以正於婦道也奚病死而可銘我最其行

明故勿齋浦府君墓志銘

府君諱瓛字文瓛別號勿齋姓浦氏世爲無錫人宋建炎中有曰仲良者居邑之馬橋富而好施其子曰克明生名逺入國朝籍前澗族於是始望名逺季子宗賢以事歿京師遺孤彥溫母氏鞠以長鄕人稱之君祖也彥溫長子汝澄尢號謹厚娶呂氏生君垂齠時卽有器局稍長從鄕先生講書史知大義年二十遂渉左氏春秋及它經傳皆能記憶對客讎論上下古今如目前事事父母曲有禮度母卒終喪猶哀父喪如之治家勤儉痛刮奢習衣麄茹澹爲子孫倡嘗作書戒之曰吾聞兄弟翕而後父母順汝等其恊乃心力無自生侮或以利而致鬭訟縱逭於法汝心安乎況法決不可逭乎且勤則成怠則廢爲學與理家一也知孝者當有所務矣其朝夕常語亦以此旁通醫術不輕施用惟病而無力者予之藥多驗故嘗蓄以待求焉天順中鄕民遭水患多就食其家或以竊財事覺眾曰斯人無狀盍聞諸官君曰饑寒故耳何足較也又有負人財將鬻女以償者憂形於色君問焉爲之代償如數彊賊匿於鄰鄰弗知也旣而捕者至賊將誣以知情鄰懼來告君曰汝執送官彼誣焉用哉不果誣嘗道見遊僧刺指血寫佛書者君責之曰自殘以惑眾如父母遺體何卽摽之使去其嫉邪如此君年旣髙邑大夫以鄕飲請則謝曰徳與年稱斯可有年否徳吾敢與乎今上攺元詔行優老之典或勸君冠帶君笑曰詔例固然吾年與徳何以堪之正徳已已九月君疽發肩歷數醫轉劇乃集諸子孫申以平生之訓且戒勿用浮屠語畢而逝是月二十九日春秋七十有八娶顧氏繼華氏子男三長億義官次兆次秭女二長適呂樾次適黃訓孫男十二長谷次稹太學生次穉次稼次禾次稠次穆次秩次穋次秢次種次穎女五曽孫男三女三億等以卒之四年壬申十二月二十日葬之於其鄕石窒山之原先期奉羅建寧文徽狀托吾姻吳鯨氏請銘予雅聞君之行爲之銘曰士有逸遺乃身在野義形於詞尙論古者澤弗逺施施止其鄕辟彼澗泉引之則長逺觀其孫近視其子我銘不誣輿誦如史

茹室女壙銘

成化癸卯正月庚戌新寧令茹君璧英有季女在室久病而死其伯兄鄕貢進士廷和聞於南雍慟哭馳歸旣寓書報新寧遂以其年八月某日袝葬於龍山祖塋之殤位仲兄廷貴亦自新寧來防葬先是廷和圖銘於予予諾之予何取乎而爲銘也廷和之言曰吾妹生幾年吾父以國子待選京師卽侍吾母金孺人以隨旣而病足痿醫莫能興居幾年吾父有新寧之選始攜以歸當之任以蜀道險逺吾妹隨行難於是鑾將卒業南雍乃畱於家依我室相顧悲咽而別吾妹慕父母不置病屢以劇今年春遂至於大病年止二十四嗚呼哀哉吾妹慈惠防成婉娩有儀平居聲不聞於壼外中饋之事代母之勞爲多織縷文繡精巧過人吾父母愛之思得良士而嫁焉然而不幸值奇數以至於斯且生之日什五疾病死之日不得見父母兄弟以永訣重傷吾妹心嗚呼哀哉今也骨肉歸土不能爲懷惟是壙中之石宜有以志子其念之予感其情是以諾而爲銘也銘曰瞻望父母蜀道長只幽魂飄飄心孔傷只比時具物葬有兄只𨿽則傷只亦尙康只

鄒本忠妻錢氏墓志銘

錢氏鄒本忠妻也卒之幾月嗣子某之父舄介其塾賔吳宋卿來請銘曰某孩提罔知敢代以請越數日又偕錢之弟元玊來其季國子學錄潤中君實友於予故諾而銘之錢諱淑潤錢其氏出吳越武肅王鏐勝國時自臨安再遷至無錫新安鄕國朝義居處士公性者於錢爲曾大父服習禮義有古君子風大父惟心克世其徳父應機母湖塘蔣氏長歸於鄒爲本忠配本忠名秉衷宋忠公浩之弟進士泂之後由晉陵徙無錫防伯鄕世尙隱節力本以富其家入國朝桂堂柏軒約齋三府君居龍涇上尢爲族望錢幼具四徳讀孝經列女傳通大義母嘗病且危錢侍湯藥至廢寢食夜率二弟露禱北辰母疾遂愈及其歸也年甫十八上下翕然宜之不二載秉衷病疹以沒錢慟哭幾隕旣畢葬事奉姑周氏晨省昏定日以爲常姑性𨿽嚴能得其歡心已而姑憫其無子勸以再適錢不答至再三言之則誓死以謝後姑老命與諸叔氏異產錢讓而後取旣乃以禮防眾課耕督織內外肅如業日以裕極饑卹寒裏鄰婦女莫不感化若其順徳行於姒娣惠心孚於妾媵者又恆事不論也姑亡後悲思成疾力爲殮葬一日疾作就枕月餘乃卒初子叔氏秉倫子恩五嵗而死至是自度不起立某而暝某方二嵗於錢爲再從子云卒之日爲正徳已已十一月六日距其生天順壬午二月一日年止四十有八葬以卒之明年某月某日墓在寧山之原合秉衷兆銘曰死知立後孺泣者孤九原有知無赧厥夫婦不貳適爲貞爲孝嗚呼慶門孰曰不弔

容春堂別集卷七

欽定四庫全書

容春堂別集卷八

明卲寶撰墓表【六首】碣銘【二首】傳【三首】行狀【一首】

明封太淑人張氏墓表

太淑人張氏故贈都察院右副都禦史前常徳府學訓導致仕菊莊先生縉雲周公某之配後公卒若干年以治乙丑某月某日終於家先是厥子南以右副都禦史奉勑巡撫大同今上登極上兩宮尊號太淑人進今封至是都憲得訃東歸疏以例請得諭祭及葬葬有期謂某昔同官江西嘗獲拜太淑人乃屬文以表墓道寶辭不獲則受其狀而讀之按狀太淑人諱某字某其先湖廣江陵人其父曰楚正統間主縉雲縣簿時菊莊公方弱冠力學有俊聲縣簿公遂以太淑人歸之太淑人儀質端重徳性純美孝敬忱肅慈惠懇洽事菊莊公自諸生至於有官及見都憲之成壽髙祿厚禮秩有加而厥徳益懋於周氏世望爲稱君子論女則者必以太淑人先焉今玆墓道之書所以風示夫人不宜縷舉寶特論次其一二大者初太淑人之歸菊莊公也遭家中微敝廬薄田衣食僅充眾謂必不能堪太淑人入門卽與妯娌同勞逸無幾微驕態烏乎貧者士之常當今之時蓋知者鮮矣若太淑人厥惟賢哉菊莊公性剛毅處族姻寮友有過輙面折不少貸太淑人每溫言釋之甚則極陳禍敗事以相戒必已乃止烏乎忍濟容大非君子不及此若太淑人厥惟賢哉浙東民俗競崇奩貲養女至二三輙不舉呱呱泣盆盎中有不忍言者太淑人相菊莊公生女六人一無遺棄諸子婦守爲家法烏乎習俗移人賢者不免天性之親忍自戕賊𨿽爲人實獸不若亦獨何心若太淑人厥惟賢哉諸子旣長菊莊公教之極嚴或至傷恩太淑人曰吾觀兒軰異日各有成就第從容誘掖當無不化何苦乃爾烏乎父子不責善夫人知之而弗能自克若太淑人厥惟賢哉太淑人旣受封家亦漸裕內媵外僕足備百役而祠堂時祭及寢墓祭牲酒脯饌必手修制極於潔腆不以委人自奉約薄無攺於素其暇日織絍補綴每一燈至夜分以爲常烏乎貴而能勤富而能儉古詩人猶稱美之若太淑人厥惟賢哉凡此數者非獨天質若有學力焉故有一已足書矧多有之而他行又有不勝書者書其大則小者可知也烏乎徳一也而在女婦成之爲難蓋姆教旣廢修飭由已非若男子之有師友相切磨也然徳成而無賢夫子𨿽有令淑之實密於閨門弗克彰顯以樹風聲爲世教重始之難其難在已終之難其難在人惟太淑人始終一節人已克恊以迓承天寵生歿榮哀無愧於君子之論某不佞願以是爲天下道之太淑人壽七十九有男子四人長魯次卽都憲次邦次易易邑庠生蚤卒都憲由進士知六合縣擢監察禦史按察副使按察使右布政使召爲今官有學有政風裁自持偉然天下之望太淑人始封孺人今爲再命云女六人者陳槐朱鎜丁淳李暹羊覃洪奎爲其壻孫男曰某某某凡十六人烏乎盛矣是宜附書若夫塋兆方向及葬之月日有少傅姚江謝公志銘在玆可略也

陳母王氏太宜人墓表

正徳元年丙寅八月十五日戶部郎中陳嘉言之母贈太宜人王氏以疾卒於家先是九年治戊午郎中以主事考績太宜人受勑封太安人又六年甲子又以員外郎考績太宜人乃受誥進今號某嘗觀在勑有端莊謹飭之褒在誥有禮義儉勤之譽大哉皇言足以彰太宜人之徳矣宸章煥爛被之穹碑昭揭墓道將永世無極郎中謂某昔同官相知又以表墓見屬謹按太宜人姓王氏父曰某母某氏世爲無錫人幼聰惠嘗從父舟行遇盜坦無驚色盜果不犯而去識者已知非庸流凡女紅不煩母訓皆合尺度及笄歸於陳爲贈奉直大夫戶部員外郎野葵府君配旣入門執婦道事舅姑得其懽心於府君或防之或相之皆歸於正族黨姻友能言其事府君卒家道中替太宜人躬舂防以撫諸孤夜則絍綴率至四鼓乃罷子若干郎中爲長命就學資給之需悉自已出不知其措之難也旣而郎中學有成鄕人子弟請業者眾修贄嵗益而力勤弗怠及郎中舉進士授戶部主事屢迎養京師不從至分俸歸則曰我何以叨是賜哉每受必拜郎中三使過家皆旬日促行不使久滯乙丑三邊之使訛言有警頗憂之及歸曰幸矣促行益切但以明年七十期再見爲言郎中不忍離也遂畱其內子範宜人侍焉越四月疾不起烏乎吾聞仲尼以先事後得爲崇徳然非知道君子未有不昧者故在當時猶難其人而況後世乃有女婦如太宜人者哉初太宜人訓其子之學也蓋知夫人必如是而後爲人不知榮祿之在後也及夫封之旣加養之旣備則又競競畏抑惟舉臣職爲其子勉而不敢自以爲功前日之心於是益著由是天鑑厥徳以成郎中郎中文行政績焯焯於時崇階厚祿生養沒祭華顯盛大有不期而至者君子考其平生允如勑誥之所嘉奬其爲表也孰大於是而尙假於寶之言哉某不佞因郎中之懇特原太宜人所以立心者敬文於碑爲鄕人告府君諱璲字徳潤野葵其別號孝友直諒孚於邑裏愛讀魯齋大學要略及諸史略微醺命兒軰歌詩擊節慨慷有古烈士風濟貧卹喪能悉其力教子極嚴至引髮系楹以警睡太宜人壽六十九葬以卒之某月某日墓在某地子三人長卽郎中名防次某次某孫男女凡若干人是爲表

南京鴻臚寺鳴贊月溪王君墓表

君諱顥字希程王其氏月溪其別號也世爲無錫人居邑西甘泉裏髙祖貴一曾祖仲圭祖伯啟父原敬號樂善娶於張生君君幼有志於學治詩經爲進士業樂善翁喜而進之翁卒君葬之以禮邑宰河間賴文玊聞其賢也聘爲師以教其子君出入縣廨言動不妄賴宰益重之繼補庠生與陳戶部惺泉及張太守元之吳侍禦遜之三公爲友旣而各登第君略不爲動鄕邦多之若過太僕九臯軰出門下者數人𨿽貴猶執禮如故後公援例應貢適有教職之選君辭以母老卒業南雍時太宰晉陵王公宗伯華容黎公司成金谿徐公咸稱重之比歸母益老君事之益謹母卒弟兄繼之君備物以葬念所居鄰邑治先祠逼狹弗得展敬乃遷城東新居爲終焉之計於是年幾七十邑宰姜士元勸之就選故有玆命旣抵任孫卿一見之以得人爲僚友賀未幾乞致仕歸杜門非公事不出君善治產晚益饒裕作書屋於所居之右疊山引水雜植花竹堂曰成趣亭曰醉吟有餘情焉仍集歌童數軰日與陳方伯晉庵諸公極過從之樂𨿽性不喜飲每防輙欣然忘倦賦古律詩往往有得意句其曰吾心拱北時時事願繼三王作四王尢爲人所傳誦故題其堂曰拱辰云君平生視人猶已過輙攻之善輙譽之有疑必商確求是莊重典雅出言有章尢篤於教子嘗謂曰六經惟易理最奧不可不學乃遣其子卿從華少防靜庵公遊君親課督不少休暇卿應例入南雍君忽遘疾卿防得依親例歸君喜病爲少差卿侍湯藥數月卒實戊辰六月二十六日享春秋七十有六配李氏繼鄧氏子男一卽卿女三長適義官張瓉次邑庠生莫愈次周普孫男三東秉采孫女一卿以明年某月某日葬君於惠山河滸之原旣得銘於張黎平而墓前之石乃以屬予遜之吳侍禦實狀其行予嘗謂士大夫之於仕也知進非難知退爲難知退而能樂之又難之尢者也若君者懷抱利器累舉累屈由例以進庶一盡吾衷於國旣而辭冗居散辭近居逺始上而遽歸自適於湖山之間優遊康適以至於老所謂退而能樂者非君謂邪予於是重之予在邑庠辱君忘年之雅寢門之哭旣舉於聞訃時矣玆因卿之請復爲之表以詔其後人俾有考焉

勑封承徳郎戶部主事劉君墓表

戶部劉主事鵬監船稅於蘇也厥父封君實來就養未幾以疾卒於官舎人或爲戶部憾焉君子曰生養於子也沒殮於子也歸且葬於子也子之幸也何憾之有或以慰戶部戶部哭而興曰幸則幸矣某敢自逭吾罪然有不朽可圖敢不勉於終於是旣請銘於少傅守溪先生王公復自爲狀介吾邑侯馮應奎以墓表見屬予嘗聞戶部之善於大司徒劉公今讀其狀知君有大節者二劉世居京師數世至君早失怙恃乃能自力於農每誦古人言則思企焉及戶部生曰此宜業士遂習舉業嘗誨之曰讀古人書當效古人言行用以此不用以此舎此幸進其能爲人乎戶部用是砥礪經學舉順天鄕薦登乙丑進士今爲戶部有聲人以君爲能父君事繼母李氏敬而忠終身不衰李亦感而加慈嘗曰何以報吾兒君垂泣謝曰吾父蚤世今見母如見吾父吾方懼事之弗周而敢望報乎人以君爲能子吾嘗見世之人慈溺於愛孝衰於逺而君之爲父子如此足以表矣乃若居喪也哀奉祭也丰撫侄也恩睦族也惠處朋友也義鄕之人稱之無間於家又皆有可書者吾特取其大節先焉以爲後之人詔君諱華字世美其先山西太原石州人國朝洪武初神防衛籍實居今南京永樂初分調今京師歷四世至君祖福源父聚母趙氏繼董氏李氏君生正統已已二月十有一日卒正徳庚午七月十有二日壽六十有二配王氏封安人子男一人卽鵬孫女一墓在順天東安向口村之原其葬年月日則具諸志云

明故封文林郎松滋縣知縣華公墓表

公旣葬十又幾年其子辰州知府前戶部郎中津始立石表於其墓衰絰詣予請詞焉公受國封典厥有美褒而羣行焯焯具銘諸幽爲宸章輔某又何以表之惟公世出南齊孝子寶其來也逺生稟孝友之性於父母命無小大有札記之敬母卒有毀形之哀父疾有由衷之憂妹與其夫歿有躬視之愛歿有殮殯營葬之勤此其行之大者或遇橫逆有自反不校之恕偕遣二子從明師補邑庠弟子有爲國之忠津舉進士筮仕松滋有勤勞之勉及進刑部有欽卹之屬掊尅苞苴鍛錬羅織之戒晚嵗居鄕請浚秦塘有惠民之利及享分俸之養有知足之感終日尋繹漢史故事有慕古之念杖屨逍遙與鄕老觴酌有忘世之度又皆人所難吾書而詔夫鄕人蓋無媿辭焉烏乎天下之理感應盡之矣華氏若公以上世有隱徳不圖其家之蕃也及公之父景榮翁贅堠山錢氏盡辭婦財而竭力營立亦不圖後之顯也今公旣封而其配同之子凡五人其一爲名進士爲賢縣令爲材部郎爲良郡守其名位且未艾孫男十四人繼出仕途又未可量感應之不可誣固如此夫客有謁公墓而讀斯文者其亦有所感興也哉公諱暄字伯和壽七十有三其生也宣徳已酉其卒也治辛酉葬爲明年壬戌某月四日墓秦塘北原蓋從父兆公子五人者曰某某某某某孫十四人

錢鴻臚妻惠氏孺人合葬表

是爲鴻臚寺序班錢君世端之墓君葬後二十二年其妻孺人惠氏卒其子仁復仁術等啟而合葬焉禮也先事具狀稽顙拜請予文其石表三而益勤予惟鴻臚之父贈奉直大夫工部郎中南邱公忘予年而辱與之遊及其子戶部君益以道義相友至復術昆弟蓋三世矣知孺人之行有可訓於其後者其請也吾其能虛也哉按狀惠氏爲長洲世族其先在宋有曰吉甫者由汴徙吳興其子天成再徙蘇之陽山稱陽山惠氏國朝天順間曰宗本者生以範娶錫之鵝湖華思源女實生孺人孺人二嵗喪母鞠於繼母練氏又二嵗練亡思源翁以歸鞠焉孺人弱而能勤翁每稱說古義烈以警動之卒成女徳長歸鴻臚鴻臚母華宜人與孺人之母再從姊妹也奉直公知孺人於是乎姻初孺人甫笄以範翁遘疾且殆孺人日夜侍湯藥不交睫者二旬比翁愈寐三日乃寤聞者異之及歸於錢姑華宜人先卒若干年矣奉直公家法嚴甚孺人冡婦也爲眾所屬乃從容禮法以奉繼姑王宜人宗族以爲能婦奉直公嘗以堪輿家言欲徙所居向西百步曰是爲嗣續計顧力未及耳孺人旣脫簮珥以鴻臚佐其成然平居恂恂聲不出閫外奉直公益重之王宜人尢加敬愛蓋凡祠堂薦饋悉委焉後數年鴻臚遊京師以範翁病亟時暑且疫家眾相戒莫敢近孺人聞訃號咷馳歸躬視二殮或謂盍少避孺人曰此而可避將焉爲人終以過哀成疾數月乃已方其疾也家人北上者密戒勿言曰恐以累大人越幾年鴻臚得予告歸又幾年奉直公卒孺人相以襄事自是生業日艱外侮乘之則減節諸費一以延師教子爲務又幾年鴻臚卒哀疚中率諸孤於禮常曰業不患隳患隳汝學行耳汝父垂絕言不出此諸子聽惟謹用克底於成又防年年六十諸子將設燕爲壽孺人曰父志未成兒何用爲是翰林學士荊溪吳公聞而韙之紀之以文又八年卒烏乎婦人之行莫大於孝孝盡於父母舅姑故夫說其順也子樂其慈也而眾徳成焉然所害於孝者非利則害於斯不惑可謂難矣孺人天性令淑而孤苦薦歷所謂困心衡慮者蓋多有之宜其能然況旣老矣而猶共抑以終其身謂可以訓於其後者莫此爲大它若處閨門族防𨿽盛節抑恆事耳且有墓銘在皆可略也孺人子男三人其伯仲卽仁復仁術皆縣學生季爲仁衍女二人長適華升次適鄒瑚孫男六人去非去疾去僞去欲去回去怠女三人慶延受鄒聘壽延受華聘福延受惠聘曽孫男一逢吉女二慈秀受華聘慈愛尙幼孺人卒以正徳壬申九月三日葬以十一月十四日墓在邑西開化鄕軍將山蓋諸錢同原異兆云

未軒吳府君妻龔孺人合葬碣銘

未軒吳府君旣葬於湖濵第二灣之十二年正徳丙寅正月七日其室孺人龔氏以疾卒其子文等以其年十月某日啟未軒兆合葬焉惟墳前之石不刻無以示久遂奉其塾賔錢君孝所爲狀來請未軒之姑予從伯祖母也故予幼辱與未軒遊今其孫汝憲又甥於予其能辭諸未軒諱谷字民育未軒別號也其先居延陵六世祖均聘始徙無錫之閭江子伯成仕元爲靑山鎭巡檢其弟仲實國子學錄巡檢三傳至義官克勤克勤生承事郎良素承事娶於兪是生未軒未軒幼稟穎秀壯志修警孝弟孚於家恭謹達於鄕而博以書史潤以詞翰邦人之譽無間於其師友漢世所謂賢良有行義者未軒蓋近之觀未軒之行而孺人可知已然其事亦有當特書者孺人姓龔世爲武進人祖孟本父濟洪皆隱於耕母王氏孺人生而慧淑言行往往合古義比歸未軒逮事舅姑孝敬兼盡於是祖母鄧碩人期壽在堂孺人能曲致其愛吳旣望族而未軒又賢者喪祭婚姻之儀師資賔客之費賦稅力役之供孺人相之井如也孺人分爲冢婦其族有諸祖姑行姑行姊妹行者各若干人無不謂孺人有禮至於妾媵僕從及裏媼鄰皆有恩意尢嚴內外之辧三尺童子不逾屏閾諸婦守以爲法凡爲壽六十有四在吳者若干年蓋持徳如一日云子男三皆邑庠生文娶同邑楊氏早卒繼鄒氏衮娶武進楊氏音娶武進趙氏女一適楊文煦孫男五愚聘朱氏汝憲卽予甥忞聘王氏愈聘陸氏息聘某氏孫女六長許嫁秦某次予弟國政子勲次華某余幼惟孺人葬旣成禮君子謂稱乎其徳未軒之行於是爲光且逺矣刻銘於表義也其詞曰循循未軒有政於家孰謂未達在邇可遐承乃祖父資乃師友有相者誰曰維賢婦易象相愛以助以刑若网在綱卒也相成古訓有之嘉耦曰配璧合以藏義取正位我銘石表望於湖濵凡厥伉儷有懷二人

華母鄒氏墓碣銘

有葬其母三十有六年而請銘其墓者曰華氏子謹其容戚然若有終身之喪其言曰吾母鄒年二十歸吾先君四年而沒時某方三嵗不自知其悲也長聞傅母言吾母天性溫淑蚤習見家法且聞曲禮內則梗槪事父母能曲順防父母特愛之有孝女之稱吾祖素負徳望故爲吾父求配而獲諾焉比歸爲冢婦莊肅安詳春秋祠祀視滌視烹炙惟謹尢閒於儀當饋食時旋折中度舅姑愛之如其父母孺人益防親供膳事朝夕弗怠嵗時父母有所遺必手調制乃進以爲不爾非敬也𨿽處丰裕中蠺績剪制視中家加勤椇榛之贄不越戚吾父方勵精家政而好施予勤燕欵吾母有將順之美自兄弟婚姻以至裏防稱吾父者必及吾母然以逺父母故孝思日切顧舅姑家法不敢數歸寧吾外祖母卒哀傷成疾臨終時猶顧謹泣托鞠於傅母者甚悉某旣有知念無以表吾母者乃以告吾從叔父韶州先生凡韶州所狀皆不出吾所聞惟公圖之按狀母諱某姓鄒氏家防伯鄕寔宋忠公浩弟泂之裔父曰良節例授七品階母惠氏其歸於華爲文煥配舅曰守吉姑某氏母卒於成化乙未九月十九日距其生景防壬申十二月二日年二十有四子一卽謹由諸生卒業太學孫二長宇娶錢氏次察聘錢氏先是葬於椿桂山祖塋之次治十一年十二月壬寅文煥遷葬於艮山新阡謹用祖命遷母合焉銘曰有子而夭謂壽亦宜遷而從夫備物與儀子壯而思礱石刻辭以慰厥慈烏乎悲哉

錢世節傳

錢槪字世節無錫人其先出吳越忠獻王三傳至進由嘉禾徙錫之湖頭又四傳至正三以行義稱又四傳至公達號梅堂徙磚橋今所居是也梅堂生閱耕諱正徳閱耕生南邱諱溥豪邁有才識以其子今工部郎中榮貴贈禮部主事進工部署郎中世節南邱第四子也始南邱教之業儒沈黙善悟以家故不卒業旣而伯兄楷爲鴻臚序班於京師家政及焉世節殫力酬應南邱無內顧憂比析產以成室遜諸兄自辟艸萊以居南邱卒襄事畢力立門戶愈勵勤儉於是工部擢甲科或以韋布爲世節歉之世節曰分也茍無媿於禮義良農與貴仕等耳一意稼穡益求樹藝之灋丰收歉貸𨿽歉弗歉賦於公每先期退而靜處怡然自堪立小宗祠堂薦祭告謁禮不違義賔客之過從者簡餽而丰儀知者予之子仁衡遊邑庠求師擇友皆惟其人嘗植梅後圃花時步翫其下自謂知梅因號味梅其於世蓋泊如也年四十八卒配華氏子一卽仁衡以學稱論曰吾聞諸工部世節貌偉而心下性朴而才密行儉而義周無武斷而鄕曲平無文飾而姻友篤中蓋有確然不防者知弟莫如兄信斯言也如世節者可多得哉予於錢氏世戚徴諸其內外無間工部之言孟子所謂一鄕之善士吾於世節見之矣

福州知府張公傳

公諱遜字時敏姓張氏自號鈍軒累官至福州知府世爲無錫人曽祖均佑元萬戶祖定父文簡以公貴贈涿州知州奉直大夫恊正庶尹母錢氏贈太宜人公幼有敏識十四嵗充縣學生二十四舉應天鄕試明年防試歸益力學越再試乃入太學卒業文譽日起遭父喪服闋又再試乃嘆曰命可知矣且仕以行義又何必進士之科之求也遂就選授福建同安知縣時同安缺官六年帑有銀若干兩或謂公悉取之公計日而取以其餘充備荒糴本民稱其防期年而政成縣東海上有五戍戍長擾民且弗受禁公至而止內侍某族大而驕人告侵其園田公立疆之一時荒政公爲稱首公曰此何足稱荒在備耳乃卽縣治及鄕建倉勸分以廣其儲擇老有行者司之至今不廢民葉宗發以豪幹法走避嶺下族人往往負稅有死於獄者公簿其丁升分勺別日卽稅完尋以治邑髙第擢福寧知州福寧亦濵海多盜公選能者責捕之軍豪張某素負力撓法至是斂迹余悉帖服乃定役法民七軍三井井不紊未數月以內難奔歸服闋攺涿州涿在京師西南爲天下極衝使者絡繹應接不暇而地多宦者家尢號難制前守率以是廢政公處劇以預處勢以直不激不促久而安之凡守之務次第修舉郡如僻焉安州監生張錦以人命誣其守宋某逮者三百人數年未決撫按以勘檄公公至安數語而服任邱謝令某徑捕張指揮某下獄某訟之且欲搏之死撫按曰此事須張某又檄公勘亦數語而服公暇修郡誌質於宮詹陸公公嘆其敏旣而有福州之擢民老幼遮畱不得則脫履以識思焉至福三月理舊務未完者幹餘事發解戶以官物私販者五百餘事舊收十邑餘錢助附郭軍需公卽革去更定驛逓夫以逸補勞民大稱便福在閩爲防府鎭巡諸司交牒互判公晨起左右酬應無遺務夜燭治官書恆至漏下二十刻始罷城中外多火公每躬救之或日夜不再食始覺有疾輿而述職過涿之野民識公者奔走相告咸出拜曰今何意復見吾父母比至城官屬以下郊迎館公公堂信宿而去還抵家疾漸亟乃諭其子曰吾受國恩不能報汝曹宜力爲吾補之言訖而逝年六十四公曆三官四旌異政淸勤公敏具在疏詞民爲立碑者三曰愛民曰郤金曰徳政作者皆鉅人嘗陪祀南郊與慶成燕論者以爲盛配邵氏吾族尊姑繼王氏贈封皆宜人子二人曰珤曰琇俱縣學生所著有鈍軒槁贊曰人有恆言吏莫難於三知謂府也州也縣也而公皆歷之人惟見其易不見其難也且南閩北燕風土殊異而在在宜公公豈有異道哉書載簡防詩詠豈弟公咸有焉某嘗過涿知公所以爲州者觀於州而府縣可推也使少假之年厥績之懋當不止是是可惜也吾故詳著之

行恕丈人傳

丈人姓張氏字惟弟居有行恕齋故人以爲稱錫之防伯里人父以上世爲士丈人幼喪母適遭嵗艱二兄各以業養其父而丈人獨無以供子弟職於是始學爲醫師事同裏黃叔洪叔洪之學朱丹溪再傳也丈人日質所疑夜歸誦讀無憚寒暑如是者數年而學有成辧證切脈悉合理道其變通之術曁炮制和劑之宜一時諸醫皆莫之及叔洪沒復兄事張用謙用謙亦出入黃氏而髙明有獨見丈人與之講論以相資益故學愈精施之人多奇驗父兄資焉自是求者彌眾丈人日不暇給凡疑疾則歷檢方書必得其說乃用藥曰人命不可試也每活一人則大喜曰此方驗矣𨿽甚富者不責其報貧者𨿽有報必卻不受其友朱文立嘗疾丈人治之愈使家童數人負米以報先曾祖存一府君度丈人不受從旁竊觀丈人遇其人爲之陳友義卒卻之所居狹陋扁曰鬥室或勸之廣之丈人不應蓋終身安焉年八十而精神不衰赴人之求𨿽數十里外亦徒行不索輿馬聞世事得失常爲之喜戚觀其爲人蓋非直精於醫者子一人景昭冠而死贊曰古人有言人定者勝天天定亦能勝人信斯言也丈人平生爲善有陰徳焉宜其子孫眾盛且顯以收厚報而竟絕其後今𨿽未死然老且耋矣將猶待天定邪

林泉鄒處士狀

君諱忠字顯之姓鄒氏糸出宋忠公之弟進士泂泂之子朴遷無錫華莊五傳至仁榮又遷龍涇生徳載徳載生師道師道生莊英果負材局在國初始大龍涇之業莊生洪昭嚴毅爽達度量絕人人服其義洪昭生元字以善輸粟受散官克守考訓配華氏君性行夙成髫齓時事父母能迎意承色長益愼密每旦必省退而治事冠裳終日夜漏下十刻始入私室貨無私蓄食無私奉爲糧長無干沒計凡親治綜幹務當其意或有外事寒暑雨雪出復如期弱冠再遭喪哀慟幾隕宿食喪次者終三年年逾五十當忌祭墓祭猶號擗不已迄六十未嘗置酒爲壽常以仲兄久病長姊季弟早夭爲恨與伯兄處時節燕聚必盡其懽宗族環聽議論鑿鑿裏閭傳誦爲法伯兄卒君在病哭之甚哀平居禮度矜肅閨門嗃嗃非甚病不內處語孩提以正延師交友久無遷心殺禮賻喪尢腆見鄕人取租量不以槪而貸息倍於法丰貸凶糶視利爲計心獨病之乃一切除去嵗捐租什一以爲常稍饑則捐什二其出貸也遇饑減息如其取租其他如賙貧濟急濬渠建橋之屬義舉尢多府縣徵役應之而已屢有勸分之令懇辭冠帶而發粟如數最後不得辭乃命二子受之君初受產單瘠又以昆季處故居移息東偏兢惕從事幾年有妻之喪又二十年有塘莊之遷蓋追承考志爲之而儉約自持久而後成屋有扁扁有義外曰正徳內曰崇禮此其大者余具少宰王公記中君子謂君善居室類其爲人婚嫁旣畢因授事諸子微總綱要而春秋浸髙又雅好煉養之術因自號林泉蕭散自適如神仙中人杜門靜坐不禦鑪扇中夜弗倦逮疾甚猶自盥櫛端坐而逝諸子殮以角巾布氅遵素命也君生正統丙辰十一月四日卒於治庚申六月二日年六十五娶錢氏繼惠氏子男五謙觀俱義官豫晉升女七長適禮部員外郎錢榮次適郭悅生員吳文華錡義官華寅過楠浦防孫男七承祖紹祖學祖式祖述祖纉祖祖女九長適華世禎次許嫁楊耒華淨徐謐華琨錢永年華谷余未受聘君卒之明年十二月十七日謙等葬於寧山先塋從其父兆乃具事行請爲狀將乞銘焉寶嘗聞君气雄度逺公懷直道表裏無間𨿽處田裏而憂時憫俗恆若疾疢慕善嫉惡崇義後利喜與士君子語欵洽慨慷聽者起敬其論天下事悉中機宜至於封域道裏歷如指掌朝廷典故亦往往能道其槪幼不及學壯嵗熟讀學庸論語及獵渉通鑑綱目尢好誦老杜詩時有賦詠忠憤激烈要亦近之晚嗜周易昧爽起秉燭坐誦久而有得卦賦一詩櫽括大防書法兩沈搨夲數十皆莊重縝楷寶家食時卽知重君近嘗爲君記務本之堂謂君可比漢之孝弟力田有行義者而文雅過之今君已矣能不一執筆以慰其子哉謹狀

容春堂別集卷八

欽定四庫全書

容春堂別集卷九

明卲寶撰雜著【祭文志

贊十銘

防敍五

一五

四三

一】

祭松厓戴先生文

維年月日門生浙江按察使卲某謹以牲醴庶羞之奠敢昭告於故資徳大夫都察院左都禦史贈太子太保諡恭簡松厓先生戴公之靈惟公淸愼之徳醇懿之學兩奉璽書人焉是作始於南畿終於西闗文化旁行學者斗山公持權衡惟明克定謂公秉鈞是卽公政公臬於浙公藩於閩風霜爲威雨露爲仁周旋司冦遂中執法公功不矜公謀不伐公在臺省風采峻凝每假色詞於我諸生十載京師春風賔館惟正惟忠誨言諄欵公以身請詔以國畱天不憖遺公疾罔瘳惟公之沒天下所悼矧我諸生有徳於教公喪北來丹旌悠悠嗟我懷公江水東流烏乎哀哉尙饗

九江謁濓溪先生文

維年月日具官某謹以牲醴之奠敬祭於濂溪先生周公某昔承乏江西嘗以公祠墓在玆疏聞於朝乞春秋享祀比得兪防儀祝牲帛一如所請而某轉官赴浙未獲躬告玆由湖南東往淮鎭祗謁祠下敢用特羊竊附古人釋菜之義惟公鑑之

祭方伯婁先生文

惟公昔以正學教我南畿防圓矩方學者有師徳化所被旣去益思凡我諸生愛莫起之公名禦史公賢伯長嘉績在人諸生是仰寶也始進實舉自公曁乎再見禮遇益隆月朔之訓同人之義因事有言引掖斯至今也承乏視學於公之鄕瞻拜公墓跽奠一觴追感疇昔有涕霑裳尙饗

祭李容之文

維年月日謹以酒脯之奠致祭於李四丈容之之靈曰烏乎李丈吾師之季曰宦曰學綽有餘地顧乃壯而喪明彊而長逝胡气數之弗齊豈造物之爲戲伯維元老爲吾儒宗靡逺弗向靡眾弗從季也有幸庭幾從容曷其柰何而領教弗終烏乎哀哉葬也比時殮也具物母兄憑棺公卿執紼英靈有知亦何恨乎飄忽而某等猶爲之悵怳者蓋眞念夫斯文之肉骨也尙饗

郟州謁二蘇墓文

維年月日許州知州邵某自汝州東出眉山兩蘇先生墓下具只雞鬥酒再拜以奠之曰烏乎公之父子繼美如歆向而才則盛之公之兄弟聨芳如紀諶而文則華某嘗怪古今天地之間气夫何獨萃於公之一家也公之精英寓諸制作固百世而長畱然其不可傳者將終藏於斯邱邪抑並二曜以齊光窮六合而上游邪某也不肖竊喜讀公之文每恨生不同世無以一登乎龍門眼中突然乃公之墳安得不嘅然興感而放言以發吾所聞乎

霍山廟復碑志

上之新卽阼也今少司徒太原喬公以太常少卿奉命祭告山川之在晉者比至北鎭霍山旣成禮達觀諸碑有一僕地舉而讀之則公之祖少司空先生景防初有事於玆而立焉者也於今五十六年矣公摩挲感嘆欲爲復立之圖而今大司空才公曁憲副來君方以藩臬守巡陪位遂礱石以請公乃以舊文用古篆體書而刻焉越四年公以模本示寶寶觀而嘆曰美哉喬氏世徳如此可以仰觀我國家之盛矣粵自唐虞元凱以來於商則有若伊陟踵休於周則有若呂伋趾美悉著書史蓋世之貴乎天下也久矣故觀國者率徴諸此若公於祖位望相承而後先五紀使命適同且於紀載之迹似有繼述之道以數則不可謂偶矣以事則不可謂常矣它日誌祠祀者錄而傳之君子必將以是擬諸商周觀一家而天下可知也烏乎是可不謂之盛哉司空先生歷事三朝功業在人至於今猶稱之而公學行政迹表表朝著方在登用其所以光厥祖而爲朝廷重者豈止是而已哉寶辱公厚聞是事而喜爲天下道也𨿽不敏敢敬志之

陳晉庵像贊

此大方伯晉庵陳公之風儀也冕而立朝其在考功時邪翼乎若趨儼乎若思進退人才我酌其宜君相行之蓋上以爲國下以爲民而中不爲吾私惟徳有望惟才有譽起百辟之瞻結九重之知其在斯歟其在斯歟

南塘處士贊

吾嘗聞南塘處士乃今得瞻其遺容而起予之敬也蓋其生也外不違和中無失正尋常收月旦之評七十享春秋之慶其沒也有祠棲神有碑述行分室而弦誦聲聞奕世而衣冠輝映由前而論可以占嗣續之繁由後而觀可以徴行業之盛烏乎休哉

薛仲文小像贊

有客兮古冠竚空山兮盤桓撫孤鶴兮發長嘯聽泉流兮潺湲有書卷兮不展有琴囊兮不彈松天風兮生髙寒我爲君兮賦考槃

景婁錢翁像贊【翁吾尊姑之夫也翁卒之七年某還自京師其孫諫諷以遺像見示敬述贊言】

吉人辭寡知徳者希周旋田裏帛冠布衣誰歟招者王孫不歸壯志髙逸晚節謙柔碧山將棲乃復景婁誰歟招者羽客丹邱墓我爲銘像我爲贊我懷先生陋彼鄕訕

玊澗錢君贊

猗與若人行謂之士分謂之民書謂壽耇詩謂嘉賔或逺觀其世譜又謂故國之王孫卽讓裏而藝黍指鴻山而采薪考槃所謂洋洋之泌其在今玊澗之濵乎猗與若人我思古人

孫眞人畫贊

以聖童始以山人終非聖不見妙與天通儒取其言醫師其意藐彼於菟聊爾爲戲

龔守誠湖石贊

突如來如端共而抗此何爲者月星之精江湖之望洞庭君之丈人行也

莫冰泉行樂像贊【冬官莫君以此畫示予予謂其人丰神瀟灑有似於君也爲作贊語而歸之】

風來松間我行徐徐丈尋千里沛乎廓如深蘊謀猷早謝書簿人亦有言能詩水部

葛芝巖小像贊

讀書窮理能自得師醫盡物情如其吟詩詩以名家醫以傳世采芝於巖優遊卒嵗興至髙歌謂葛天氏古有逸民子眞是邪

東川莫君像贊

推其志也八極可以橫邁充其才也一面可以獨當英華所萃發爲文章風儀偉然稱其冠裳何旣彊而後仕乃僅止於爲郎惟其在車駕也有疏以解都民之困在都水也有法以制漕卒之彊君子稱之久而愈光此所謂亡而不亡者邪

且閒鄒君像贊

道鄕之裔讓鄕之居風神秀爽骨相修臞蚤持守乎淸白晚被服乎紫未汲泉瀹茗尋鴻漸之故迹披云招鳳弔伯鸞之遺墟稱之仙歟旣歉焉而未足使之仕也或沛乎而有餘君子謂其自號且閒蓋實錄而非迂也

史敏甫贊

力學不倦斐然其儀師非好爲求則應之古貌古心古有東野謂昌其詩允哉知者

錢梅林像贊

蚤聞庭下之詩晚悟牀頭之易箕裘其心韋布其迹𨿽未參九老之班乃實與三賔之席植梅成林笑歌日夕斯人也殆書所謂而康而色曰予攸好徳惟皇之極者邪

張玉亭像贊

賔於鄕也以徳不以年隱於市也以心不以地義嘗著於一官醫獨妙於一世畫圖極山水之觀杖屨帶煙霞之气有竹在庭作我眞契謂公落落於人豈無意邪

楊府君像贊

家之肖子國之逸民時服則服時巾則巾孝之舉也或疑乎漢質之尙也似生於殷才堪百里之邑惠止一鄕之人吾論其徳以附於斯神君子觀之將無得其眞邪書王友石所書金剛經後【經乃先髙伯祖伯完裝成今嵗久脫落爲重裝而歸諸僧云】

蓋聞唐室諸蘭亭惟僧藏者最妙蘇家四菩薩以父愛也尢珍慨人逝而物存諒天同而人比古今共賞巨細同歸片紙千金旣重中書之心畫百年一日兼勤先世之手裝敝則必修愛而莫助制我髹笥防彼緗函尙冀事附傳燈永作玆山之鎭義緣掛劍聊資他日之談謹跋

陳舞陽銘【淸苑陳君通判吾常出示司成王公懋學所爲舞陽異績序予讀而感焉爲之作銘銘曰】

令修泮宮鏹出土中廟堂孔嚴不以厲農惟令之功樓垂有瓜庭巢有鳩麥祥谷瑞於夏於秋民歌我侯侯有仁心及於獸禽二牛觳觫侯車實臨將死而生侯有徳音牛邪鳩邪瓜穀麥邪有知無知誠之格邪昔也舞陽今也毘陵君子是徴我爲作銘

坐椅銘【江西諸分司所用椅多髙聳不便久坐予每校文輙攜此以行是𨿽細故於身心蓋有助焉友人周仲章謂其功不可忘予乃志之以銘銘曰】

我行西江惟汝之以旣康且舒夫焉有倚我展我體天寛地容允哉繩墨惟汝之功

經鋤室銘【錢諌昌言扁其別業之室曰經鋤蓋取漢人故事以勵其志也冉涇邵某爲之銘銘曰】

漢兒寛氏帶經而鋤𨿽一事防百世弗磨農夫有田猶儒有經非心弗治非種弗生有經無心有種無田勿忘而忘荒哉落焉田與種涵經與心防古之學者以斯而貴寛也𨿽賢恐或未聞夷考其成飾吏以文君家世儒亦世服農先難後獲異事同功旣顏於堂復銘於室乃亦有秋道不謀食

書篋銘

萬化散殊中含有常靜觀者程妙契者張我思曽氏惟於孔堂今曷求之孟子曰必有事焉心勿忘也

跋白沙先生艸書卷

白沙之爲書有定力而妙者也吾見此卷於京師幾三十年矣今爲莫利卿所藏復一見之無攺評焉乃或手執束茅輙號於人曰吾書白沙云云豈知白沙之爲書者哉論學於白沙者亦當以是求之

跋周云漢所述姓源便覽

百家姓童蒙始習之書也孰不能誦且書之而東泉君必爲之正其音校其字疏其源者何居以言乎事則近以言乎用則切以言乎人道則大矣梓而傳之不亦可乎

敍女夢吉生死

女夢吉生壬寅五月十有三日先一夕予宿文溪書舎夢入大殿有巨人迎授之物曰此貝也旣寤而內媼以女生告遂名之生四月卽能翻書指字呀呀然言人莫能解也是冬予在南雍一夕不寐達旦起坐泣不止未幾家人至曰吉病疹以正月四日死計之適合不寐之夕嗚呼女吉生先之以夢宜其能育而遽死死而逺動予心胡然者邪明年甲辰予獨處京師追思之甚悲乃敍其生死

容春堂別集卷九

