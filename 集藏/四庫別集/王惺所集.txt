王惺所集明王以悟

題辭

語錄序

編輯姓氏卷之一卷之二卷之三卷之四卷之五卷之六卷之七卷之八卷之九卷之十集後

王惺所先生集題辭

此惺所王先生緒論也萬曆癸巳余與惺所同裏選覩潛心大業湛研古道步趨濂洛超然聞見形骸之表相得甚驩余總角受書時聞先人遺訓顧問津洙泗未涉其源而西面望洋庶幾遇以旦暮及見惺所爽然自失儗爲玄筏且以謂名理盡在是矣後十二年而主士髙等出宰邢臺余以使事過其邑邑人亟稱令賢比於中牟單父私心謂方釋經生業何以通達國體使民歌頌若是曁班荊道故妙契獨觧能發前人所未發因手一編示余餘才力蹇淺罔所當於持論然惺所輒以餘言椒蘭其味不之棄�惺所家弘農自月川西川二先生倡明大道而云浦孟先生相與羽翼而發明之三先生所爲統一聖眞模楷後進皆以實跋爲本惺所克承厥緒一洗近世空寂支離之陋習自靑衿時名已聞於海內於書無所不窺宇內事無所不究鄕國天下士無所不友𨿽不肖如宗亦得從印可今讀其集所謂道學不明往往薄躬行爲無奇上者溺情訓詁借口翼道不者以文人援玄虛要眇之譚自列於儒林而求聞於後此吾道之蠹則統承往聖啟佑後學獨賴躬行斯道之人耳旨哉蓋自慱約以後其言不數數見也惺所於性命之學非惟知之實允蹈之故未嘗自標門戶視灑掃應對卽爲神化簿書米鹽靡韭身心荑稗土苴糟粕煨燼極之引楯萬族幎覆六幕不離匕箸坐而策之皆是物也記曰文以君子之辭實以君子之徳此可以論惺所矣三門砥柱障百川而東惺所生於裏靈灝鍾毓欲吐於胎白�鬼其精神學力殆亦似之然師友乃漸不可謂無自故卽事賦言墨傳意肖紛綸滿家不假雕刻皆以意識爲宗俾天下曉然望斯道之幟躬行有淂於聖門殆庶幾乎今天下異學繁興譬諸鼎據混一爲難若夫正人心息邪說惺所固有無言爲言者予拭目爲惺所竣矣賜進士第翰林院檢討記注起居編纂六曹章奏眉山年弟王毓宗拜譔

敍惺所王先生語錄

昔吾夫子憂學之不講此後世學者所權輿也然其爲之則不厭矣言信行謹愼樂相繼以忘年矣顏之不惰曾之力行皆從實處樹基區區口耳云乎哉�綗可以達天日新用以新命�熙敬止不出仁敬孝慈信才�實地便屬虛誇如捕風鏤塵盡力奇巧竟無寸功故不講不明何以入竅歸宗不修而道塗聽說亦終日指燕指越坐猶拘於斗室者耳孔門先求仁而聖賢問答無一語涉於恍惚幻眇旨莫奧於克復請事只在視聽言動之際非向實地修證非夫子所謂道所謂學也今人溺於詞章之靡麗世网之牽纏者誠不足論卽知向學者類以立會爲名髙講學爲般數羣居聚譚締眾樹交

已數言道破矧樹交中又生無限岐徑心非尙絅功不日新學斯蠹矣眾且詆之曰彼講學者若是不�與於不仁之甚哉夫子又將何以爲憂也我國初理學聿興月川曹先生應奎聚而出好古力行實衍鄒魯濂洛之傳嗣是西川尢先生云浦孟先生繼起率以踐屐篤實開導後人山斗洛陽惺所北面云浦而超悟更多實心實事躬修匪懈以力追古人不佞思藉髙標風河汝乃今應期而出將爲吾道順風一呼挽世教之頹靡餘波余暴奚止被於河汝者玆幸得惺所名言若干篇字字而會之根極理要抽關啟鑰而懇懇惓惓務崇實行眞學問中入門究竟苐一義疚惡俱新聲色渾化何莫非此充拓易不云乎履信思順跖實而行冥念而合天人性命一貫之學也惺所遊虎圍而歸引鼎新會以固同志今倡道宇內引掖斯世廣於一鄕雅有俱立俱達之思不佞爲吾道慶而尢顧同志者以實心爲之母徒曰弟子不能學則眞修矣蘇嶺山人陳大道撰

【序】張孔訓林宗甫李虞夔

常惺惺所稿序

學無實踐譬之畫脂鏤冰卽費日損力無益也文不載道譬之春華海棗卽舒錦淩雲無用也故有心學者斯有心得有心淂者斯有心聲庸可誣哉常惺惺所稿者吾師惺所王先生所爲文及師友門人問答之語也稿何以惺惺所名蓋吾師自從尢孟兩先生講學後卽題其讀書處曰惺惺所而自號曰惺惺主人蓋取常惺惺之法爲不違仁之功其學問淂力處端在於是故吾儕錄所�稿亦以是名焉�從先生遊有年矣見先生之從事於惺惺法者亦有年矣惟有常惺惺法故不去僞而誠不撤蔽而明不戒肆而敬不警惰而勤不勝私而公於一切事務倫常根於性兮關於職兮者先生名因其固然若迫於不淂不然者然曾無一毫安排布置於其間而亦無一毫軼越滲漏於其中皆所謂惺惺之淂力處也故筆舌所到罔非從惺惺中流出如樹木之有根底而非徒以枝葉競秀如流泒之有源委而非徒以波濤見奇謂之曰以心學爲心得以心得爲心聲亶其然乎吾儕誠由先生之心聲以會先生之心學心淂則是編不啻覺路之金繩迷川之寶筏矣若以語言文字求之則世之爲語言文字者豈少哉予嘗妄擬先生之學曰主人翁在家照管一家事自是照管得著又妄擬先生之文曰自家屋裏人說自家屋裏話自是說得著是言𨿽俚而訓所見如此敢以質之同志者雒陽張孔訓頃首書

常惺惺所稿序

余少讀書白雲山中卽聞召南有王惺所氏性地空靈辭葩璀璨每誦所爲歷試諸捲私心竊向往之萬曆癸巳奉命選諸餼廩士肄業六館余與惺所同爲肖巖鄒老師所拔因習公所爲人蓋粹然篤行君子也道本天人學說性命所云善言徳行非耶私心逾歸依之巳入長安並張見室年�同寓栢林寺中昕夕琢磨提誨諄懇遡�馬之源抉伊雒之祕余亦恍然口有淂焉已爲余先容謁云浦孟老師座下於時春風气噓霽月澄淸余庶幾淂問津涯此公立人達人之雅念而大道爲公之極思也嗣是余薦賢書而公尋成進士京國握手蘭茫香浮可柰宦海南北仕蹃升沈從此心旌徒懸而蹤迹離索屈指十餘春秋矣今年各空谷寂寥跫然足聲則公使者儼然持常惺惺所稿見示也余受而卒業名理名言開誘後學一臣熱腸究繹大旨總之於洙泗源頭蚤尋活水是尼父志仁之說也實踐眞修不矜口吻是尼父躬行之說也遺筌蹄爲無用砭虛幻爲空譚實實落落其於常惺惺之本體豈非緝熙不昧而明明徳於天下不稱止於至善也乎白鹿鵝湖兩家藩籬可使立剖徳性問學諸說爭訟可使渙觧甚矣公之有功於後學深也余山徑迷失蓬心蓊欝視公絕塵寧止瞠乎其後顧一念不忍自棄之心終不敢外於大冶朴樕數言僅以標愫幸公憐而教之天啟三年閏十月吉日刑部山東淸吏司主事汝上年萬夏禹英林宗甫頓首拜序

常惺惺所稿序

余家去分陜僅一衣帶水分陜有吾師王惺所先生者當弱冠時卽有志聖賢之學及聞云浦孟先生倡道雒澗負笈往依焉孟先生旣爲先生易舊字曰幼眞而爲之說且手題其讀書之舍曰常惺惺所自是以來由諸生而貢選而登第宦遊以至歸老隨在所居齋室悉摹之以寓觀省以故同門張君敏孟輩輯所著作而付之梨棗因卽命曰常惺惺所稿云稿凡十卷一二爲序爲記三則奏疏四則書札五六七八爲狀志爲表傳爲贊爲祭文爲雜著九則日錄則問答則散言而諸體詩終其捲焉先後眉山王公光化陳公及雒陽汝上張夏兩公各爲之序頃者余始得而畢讀之因喟然曰凡先生所爲學本求仁功先主敬以羽翼往聖而啟發後人者稿中具載之諸序頗能發明之餘不必復襲其說苐以世之口實講學者不曰刻脂鏤冰則曰塵飯土羔�火謂其空談毫無實用也竊觀先生之宰邢襄所爲諭士諭俗諸約先賢村霍路村諸詠則豈厭薄乎民事者於郎署所上議處禁衛嚴禁異端諸疏則豈不達時務者至參究淩應登張差二事皆一時所箝口結舌而先生言之不少卻顧又豈觀望首鼠而兩端者至裏居之日不爲闔門養重而靡私問不爲絕迹公府而靡私謁從口所發皆味言從身所應皆矩行使儇薄者歸於厚而蕩肆者化其僻縉紳士大夫旣雅慕好先生卽市儈裏胥以至田夫野父亦能舉先生以相贊述此於車�丸物範俗視宦遊之日更深也有實用乎無實用乎當世以正學鳴者亟稱新建王公餘居恆以無論當日所以車�丸物範俗者卽縛汀漳之山寇窆田州之士夷擒江藩之叛王已先生生而觧空談無用之嘲矣𨿽然卽汀漳田州江藩諸勛迹自新建視之亦枝葉耳余不揣猶欲以見於邢襄及郎署者爲先生增泰華之髙益河海之深且欲爲先生鳴其不平則贅疣矣則駢拇矣非先生意矣古虞門人李虞夔首拜撰

【編輯姓氏】

王惺所先生集

分陜門人

張而訥

輯錄

雒陽

張孔訓

編次

友人

髙維嶽

訂正

男爾存爾含爾循

校刻

孫得自證自簡自�自靜自誠自明自重刊

【卷之一／序】月川曹先生年譜序重刻擬學小記序云浦孟先生語錄序云浦孟先生年譜序月川曹先生錄粹序日省錄序鼎新會簿序丘氏克終會約序重刊云浦孟先生語錄序鄭伯子制義序贈學訓姚先生序

王惺所先生文集卷之一序

月川曹先生年譜序

道也者。先天生地﹑生人﹑而爲三才。夫人之����軀耳﹑而參兩之責顧屬焉。非儒有大言以����殊而理則一﹑效遠而行則近﹑用廣而體則實﹑故竅於中和﹑造端於夫婦﹑散見於子臣弟友﹑設施於九經�重﹑而極於位天地育萬物﹑篤恭而天下平﹑總之實心實理﹑實事實效﹑𨿽欲息有弛擔而不可得者﹑自習靜超悟之說興﹑或謂儒釋大同﹑往往崇尙虛無以求見性。其所剖析至於不可思議﹑然竟如捕風捉影﹑茫乎未有歸宿﹑甚有捨立而言權﹑旣流矣﹑何取於旁行﹑而猥曰吾以任吾性也﹑駭於鄕﹑謫於宦﹑嘩於當年﹑疑於沒世﹑豈盡人情忌修哉﹑無亦空譚勝而實體處﹑或有未至也﹑吾友張有孚氏旣爲月川先生年譜將壽諸梓而問序於悟﹑悟爲先生鄕人﹑且其世永遠也﹑知先生冣深故僣言簡端﹑俾考先生之﹑譜者﹑果崇尙虛無者耶其實心而實效者耶﹑果捕風捉影空譚而遺�者耶﹑其不息肩弛擔而無媿於三才者耶。人品之眞僞﹑學術之淳漓﹑道統之邪正﹑一開卷而知之矣﹑

重刻擬學小記序

孔子曰學之不講是吾憂也然其所以講學者亦不過徙義攺過求以修吾徳耳夫吾人欲修其徳從事於徙義攺過日徵月邁中間種種工夫或父師隨事開發或友朋羣居討論或平日因修以得悟或一旦因悟以證修或形於詩歌或迫於應酬感發記存以備遺忌而言於是興集於是成𨿽亦中間種種論議要之皆吾人修徳良方從人倫日用徙義攺過處眞體實得而出之非玄虛要渺務爲奇異而慱名髙也近世之講學論本體譚超悟日用常行視爲粗迹眞修實詣反有所未逮以故後進之士聰穎者慕上津而忘下學浮誇者立門戶事標榜假道濫竽則此學徒爲鞶帨其篤實自好者遂厭薄虛譚指摘叢生�之亦不顧回以沮人向道之心此問學之蠹也洛陽西川尢先生其學宗旨桹良知而實致其教人使開悟本心而務眞修其論說不離人倫日用其工夫不出攺過力行其獨得妙契隱隱透露聞者自各領會張陽和太史稱其善學文成而救末流之獘論者以爲知言所著擬學小記一刻於洛下一刻於關中一刻於東郡玆復刻於都門夫洛下之刻門弟子錄其遺言以便傳習然而未布也關中東省之刻帶川梁公令渭南瀛陽李公守東昌布以訓士矣然而未大也少京兆北霍臯喬公以直指按順天觀風之暇慨然念焉謂世道之維持關乎教化教化之興替關乎學術而端學術明教化以維持世道者無如先生之書合三刻囑余校而正之以命諸梓基嘉會後學寧獨畿以內凡東西南北同志之士覽玆刻者當油然感悟戒玄虛而求實際黜口耳而事躬行學術一端其於民風可以登上理者豈曰小補之哉

云浦孟先生語錄序

伊洛自程邵諸大儒而後以理學名昭代者三先生焉月川倡道於洪武永宣之際迨嘉隆而尢孟兩夫子出斯道益大明於中土余友張孚若氏尹隴西之日思所以造士者旣以曹之錄梓尢之要語刊而布之復取孟先師集選訂成帙將合刊而示余命曰三先生約言餘三復於衷未快蓋約者要也或片言居要令騖慱者讀之恍然會心若春冰之忽釋或言言切要令暴棄者讀之惕然警悟優遊者讀之毅然奮發若醉者之初醒逆旅人之求歸玆選羙矣而猶未也孚若復以其選屬之餘余不辭固陋拔於選中搜於選外錄其語之約者幾百餘條皆夙昔所嘗會心者也皆惕然毅然所嘗自出者也儻讀是冊者以其會余心者而各自會其心以余惕然毅然所自出者而亦動其惕然毅然之思則斯刊誠約也夫斯不負孚若嘉惠後學之意也夫

云浦孟先生年譜序

儒者之沒也其門人後學各輯有年譜行於世蓋總其生平始終言行履歷而詳記之者也其詳記者不獨在言動气象施爲之迹亦欲人因表以窺裏由細以占巨暏枝葉以會本根可以景行而私淑之所以示訓也苟記焉而不詳傳焉而不遠後之學者慕其人而論其世模範不存師資安托則當時及門親炙之人與有責矣崤函云浦孟先生性生穎脫見道宏深學先於躬行功本於愼獨其講學服官貰始終徹內外無大小巨細粹然一車�丸於正眞不媿屋漏古今所謂醕儒也伊洛淵源先生實繼之山頹之後迄今十有七年矣悟以奔走風塵年譜之述尙闕而未備今年奉差過裏抱病謝安芳藥之暇每憶先生平生動靜出處日記一條久而成帙同志者覽而喜曰見是譜如見先生也後學模範於玆焉在謀捐分壽諸梓命悟一語以敍之首簡嗚乎畫工之圖形也其容貌冠服不亦宛然肖乎其人若此靈之淵默涵飬之疏密非冊靑摹擬可以彷佛��著之者今悟所輯第畫工之形耳在讀先生之譜者虛心潛體眞修實證不出乎言論作爲而直契其精神非由夫想象揣摸而領悟於糟粕階級之外卽謂先生道徳矩範千百世一日可也是在自得之哉是在自得之哉

月川曹先生錄粹序

子曰文章吾猶人也躬行君子。則吾未有之得。夫躬行豈易言哉近言之�一事一節亦謂躬行遠言之則終身體之不能盡淺言之則繩趨尺步曲謹自全者亦謂躬行深言之則堯舜之病諸禹之拜昌言湯之殞淵文之望道未見武之不泄不忘周公之待旦孔子之不修不講不徙不攺何有未能者皆不外此自道學不明世往往薄躬行爲無奇﹑其上者溺情訓詁借口翼道下者以文人援玄虛要渺之說自列於儒木而求聞於後﹑令人讀其書似有以衍堯舜禹湯文武之傳發周孔之祕至究生平操履多不滿於月旦﹑此吾道之蠹耳。其所以主張宇宙。挽回气化。維持人心。統承往聖﹑而啟佑後學者。獨賴有躬行斯道之人。殆吾鄕月川曹先生與。先生洪武永宣間﹑淳龐朴茂。好古力行﹑毅然以斯道爲任。其所著述﹑一本於鄒魯濂洛。當世翕然宗之。乃論先生者以著述儕之舉業﹑又僅僅稱篤行君子﹑蓋以淺近言之矣﹑嗚呼向使實詣不足﹑縱見觧髙入無際﹑細入無倫﹑知道者將與之乎。況先生以敬爲主。以無欲爲功。其言曰學聖之事﹑主於一心。曰事事都於心上做工夫。是入孔門底大路曰學欲至乎聖人之道﹑須從太極上立根腳。立論千萬言出於自得者爲多今其遺書俱在也試繹之舉業乎否耶昔韓昌黎之學見於原道一篇其餘用力深處不離乎文字之工至今誦示兒詩章尙涉流俗气習未能純然於道然且山斗在望﹑異世而俎豆之﹑亦其學絕道喪。倔起之難也。先生當國初士鮮知學﹑能褒然自樹。非聖人之道不志。非周程諸子之說不從。言行合一。始終不二。固以難已。嗣後白沙陽明諸賢相繼而興﹑堯舜禹湯文武周公以來之道﹑遂昭然大明﹑非先生其誰倡之。方之昌黎又徑庭焉。然躬行可易言哉。固宜孔子所重在此不在彼也。吾師云浦先生摘先生言之粹者﹑編注鋟梓﹑蓋亦孔子所重之意而不肖悟僣妄云云者﹑蓋亦吾師云浦先生意也﹑

日省錄序

河南自程邵而後月川曹先生首倡正學與薛文淸公先後齊名迨我西川先師私淑於王文成公體驗闡發斯道益大明於中州維時及門之士負笈從遊者彬彬濟濟稱一時之盛也韋布中如洛陽弘宇郭先生伯仲尢其傑出云余過洛每造其廬聚譚累日見志意��貇欵作用縝密凡居家之儀與族黨交遊之眾皆雍都恬雅綽有道義風致喟然曰此眞學問也與口耳者自別仲子揚宇中年棄世余亦奔走風塵在外者廿有餘年今夏奉差過裏冗病暇日取先生所示日省錄讀之平實簡易其宗旨淵源固皈依於二三大儒而默識印證出於自得者爲多蓋其得力工夫始於靜坐故其斬截獨詣嚴介脫灑毅然盎然自超超於語言文字之外也凡有志之士讀先生錄者宜其感發興起直下承當旣不得以枝葉葛藤自牿其本性又豈容以夾帶不專之習日借口於攺過遷善猶自以爲爲學而優遊虛度於歲月耶吁壯歲論交今各白首一出一處動至多年不意先生所造遂至於是師門可謂有人而吾道不孤矣故樂爲敍之如此

鼎新會簿序

自余之應公交車而遊虎圍也吾鄕講學之會浸微浸散矣比其歸也要諸同志而鼎新之因以各其會簿焉樂庵子曰鼎新之義其於問學也何居乎余俯而思仰而嘆曰君豈未玩於鼎辭耶其象曰君子以正位凝天夫天之明命本無日不新而寓於見在之位出位則不正命不可凝矣然其所以出位者以積否爲害耳否積則趾顚悖之漸也故曰利出否新其始也始新矣夾持則在友故曰愼所之戒擇交也交愼矣而復以意見執之𨿽有雉膏其能食乎故曰鼎耳革勉從義也義當從矣而行之貴力不然折足之凶所不免焉故曰覆公餗則信道不篤之警也至黃耳則中虛矣金鉉則貞固矣其智及仁守之功乎顧知及矣仁守矣而不能因時達化何比徳於玉鉉也然則剛柔之節其可與立而可與權者乎合而觀之友所以輔此命也義所以裁此命也信所以體此命也貞所以固此命也剛柔所以化此命也而其功則自出否始出否其新命之要與樂庵子曰善請書於簿以爲同志鼎新之助

丘氏克終會約序

克終會在新安方山之陰蓋鄕賢丘先生故里而吾尢先師所與先生遊息譚論處也先生卒其孫子曁姻黨有志者思二先生不得見耶其地爲祠且朔望會講其中巽巖子曰美哉丘氏此舉乎往會之未建也或以封洫故至�季不相善今驩然指貲共赴義和气蒸蒸焉禮讓融融焉勸戒諄諄焉精神勃勃焉黽黽焉庶幾善族乎子何言以勵厥終王生曰嗟乎有味哉終之言也夫人初知此學其意向迅發如孝弟如忠信如禮義廉恥慨然自許若謂一入不變直與古人爲徒逮日消月磨意气漸減尋就偸惰好貨財私妻子一不如意忿懟生焉則謂孝弟何機械變詐莫可端倪貌則親之心則憎之反面讒之伺隙穽之傾危成風則謂忠信何俯仰恣睢托之夷曠首鼠模稜托之圓通介附巢由而隴斷不啻行北原仲而穿窬不啻則謂禮義廉恥何幾此鄕裏自好不爲敢望古人乎蓋鄕裏自好者𨿽未志於學仍有一種眞意第無人以導之一導而悟其於此學蓋未易量固不以假道濫竽輩以立會爲名髙以講學爲般數以羣居爲談藪以締眾爲樹交使人望而嘲之曰彼向道者而猶若是其沮人好修之心多矣詩云靡不有初鮮克有終余不肖願與諸君子勉克終乎而因以名其會蓋取交警之義也

重刊云浦孟先生語錄序

吾儒之用甚大而其功甚實用不大則分量不完功不實則造詣不粹易曰君子以順徳積小以髙大又曰大畜剛健篤實輝光日新其徳是日新基於篤實而髙大之根於積累世甚明自不由階級直超彼岸之說稱於儒者之口天下論學者往往譚光景譚效驗至於作人處世又忽繩墨而譚圓融遂遊心玄虛脫略躬行其究不惟名實不副來多口之譏卽自已身心疏曠作輟互乘內省多疚日復一日年復一年學問不成片叚縱大叚可觀矣或不得爲純儒皆起於不自實踐用功而以空譚悞之也云浦孟先生學本伊洛功專主敬故其言旨遠而近道大而實不離日用平常而彌造彌深以悟不肖從遊有年矣方知學之始時閱近世講學家言而厭飫其中若恍然有得久之若捕風捉影茫乎未有依據及聞先生之訓而復翻閱六經參之魯論然後知古聖人之學其道徳甚髙功業甚大而不曰欽曰允則曰袛曰愼不曰日新則曰緝熙不曰敬勝曰無逸則曰孝弟曰言行曰忠信敬恕亦何嘗不由階級而直譚光景論效驗耶嗚呼先生之學足稱吾人正學矣嘗錄其言之要者用爲紳銘吾友張孚若氏索而刻之隴西與隴西之士共誦習之餘玆與諸友訂期立會矣亦願與諸友共誦而習之故復以其刊之隴西者而再刊之邢襄也

鄭伯子制義序

蓋自取士以文世遂分舉業徳業爲二然實非有二也第見學子事伊吾殫精雕刻罔不人人發抒性靈明習理要因文窺志若可與古人方車�丸一拾靑紫輒馳逐利達窺瞰向背人品旣失事業何觀舉向者先資之言不啻弁髦視之憂世者往往嘆取士非古而以舉業爲敝箒嗚呼舉業誠敝箒也而所以發抒性靈明習理要者實不能外特學子才任伊吾利達一念先巳據入凡古之眞人品眞事業未能識取而向往其所爲殫精雕刻不過妍飾爲慱靑雲之具舉望賢立言垂訓體道淑人本旨曾何嘗反之身心加以體驗充以涵養無惑乎仕籍旣登東馳西騖茫乎未有執持此未可謂變塞也蓋自家食時已非矣寅友意葵鄭君以少年科第筮仕巨鹿大都去煩苛先拊循期月之間事治民安百姓依之如眞父母斯不亦古之循良乎往與余閱卷試闈昕夕聯牀竊窺其衝懷卓見向往古人學問巳有眞源故其發爲文詞字字心得句句實體俱自涵養中來不徒如世人之妍飾僅僅慱靑紫巳也異日者任重道遠行堪大受百年名世之業餘方於意葵望之斯宜舉業也謂舉業非徳業哉春元張君重光偕尼生之徒輩淑其文愛而廣諸梓也余樂與之言

贈學訓姚先生序

世運之污隆士習之淳漓道術之明晦要之皆始於教化夫學校教化之始也古之職於學者皆其鄕與國之老徳行道藝淑諸其身而因以淑諸其人窮有眞儒達有善治𨿽其气運隆哉亦教化素明故也今學校之師止於勾稽廩食督促升散其髙者亦不過講章句程課業徳行道藝無聞憂世者往往太息於古今造士之殊焉𨿽然漢唐察舉孝廉夫非成周興賢遺法而夤緣權貴假道濫竽亦多有之我國家名世者非一如薛文淸王文成曹胡諸君子理學大儒果何嘗不出於學校乎余以是知豪傑之士代不乏人人心之良萬古一日今之不如昔者陷穽於詞章功利而無以開發之耳誠卽升散之會羣諸生而詔之曰朝廷飬士厚巳士生於世道術胡以明士習胡以淳世運胡以隆古人窮有眞儒吾胡以詞章自陋古人達有善治吾胡以功利自卑不出章句課業之外而示以反躬看巳之思則安知今之勾稽廩食者非古之徳行道藝者也又何古之是而今之非耶【某號】姚先生神凝而質厚性介而學優其守廉其矩正先於車�丸物而後於科條弘農士彬彬向風蓋淑諸其人卽淑諸其身者與然司訓則其職分今去而諭汲也則專矣以先生之教於弘農者而更益之以開發之術動其良心而出之於陷穽彼汲固多豪傑不與弘農士並驅而爭先乎薛王曹胡諸名世復興未可知也世運士習道術行將賴之餘不佞有厚望焉

【卷之二／記】弘農衛胡氏先祠記巽峯禱祠記巽山靈官祠記九龍宮修建上帝廟記重修任村社廟記重修茶庵記少府王公惠政感人記三詠堂記順徳府重修儒學記武庫司儲書記創建白衣觀音庵記

王惺所先生集卷之二記

弘農衛胡氏先祠記

傳曰君子將營宮室宗廟爲先重本也凡爲人孫子而世澤綿永不絕則皆本之祖考彼傭工道丐之夫春秋感霜露力辧數十錢刲肉市酒酹觴而野祀之不忘本也矧被顯遘躋膴仕貴窮簪組祖禰祀於寢使若敖氏之鬼與馬醫夏畦者等曾不得據堂而托棲也其謂本何弘農衛指揮使胡公握符之明年先將軍旣拜寵贈乃以冬十月剏祠衛冶南祠成帥族以祀一時婣黨咸集或曰於戲此亦人子也誥命煌煌哉宮室崇哉儀文盛哉觀者濟濟哉肅肅哉神舉哉經曰生事愛敬死事哀戚生民之本盡矣王子曰宗廟致敬不忘親也修身愼行恐辱先也孝不移於君不忠孝不移於長不順孝不移於治不仁夫忠所以事君也順所以事長也仁所以治民也不忠則君不獲不順則長不悅不仁則民不懷古之君子不失此三徳者故能保其祿位而守其祭祀令聞不忘謂其所因者本也胡公豈其不可以念之或曰文盛武弛軍政之敝非一日矣公自蒞任大都精明振刷正體統禁姦宄化彊悍嚴簡閱防侵漁一年而謗再年而服終公之身弘農其有興乎王子曰審如是豈惟弘農受公之賜自昭勇將軍以止亦嘉賴之故曰立身行道揚名於後世以顯父母孝之終也生民之本可謂盡之矣他日因其請遂並書爲記公名汝貴蓋昭勇將軍之子也

巽峯禱祠記

余侄爾恕旣歿之五年其子伯貞亦殤而其弟爾慈年介疆艾煢煢孑立昕夕惟炊火是急乃拉婣黨之乏嗣者數輩相與爲禱事且卽巽峯而剏之祠工旣竣邀余登焉堂三楹傍有室以居守者周繚以垣文榱華棟繢奺藻櫨堊塈黝戶煌煌乎霞駁云蔚矣其地負山抱嶺疊嶂層巒嵐靄紛浮隱隱如奔馬澗底水音潺湲助以秋籟悠悠綿綿如皷琴瑟簾捲疏寮一望長安通衢煙村遙遙冠蓋絡繹不絕余喟然曰形勢之勝也締造之羙也眾心之一也禱之誠也或曰禱有諸餘曰詩不云乎維嶽降神生甫及申孔子之生也亦聞禱於尼丘曰然則禱之義何居乎余曰昔孔子疾季路請禱於上下神袛孔子曰丘之禱久矣他日斥王孫賈媚竈﹑又曰獲罪於天﹑無所禱也。豈禱以理﹑不以神。以身不以文。以平日﹑不以一時耶。占丈君者澡身浴徳。孝弟爲先。忠信爲本。一切機械變詐﹑欺天罔人。誓自今﹑捨舊圖新。無人非﹑無鬼責。心安徳滋。精和神固。何患乎無嗣。不然睡鴨鵲尾。麝火蘭煙。翠樽雕觴。炰羔薦羞。命之曰謟。隆冠文纓﹑飛僊舞絙。吹簫理��系。繁聲繞梁。命之曰瀆。治容裏婦﹑匍匐山門。奔走道上。而少年輕薄﹑招提遊浪。往來雜步﹑袪袂相逐。命之曰亂。謟則非虔。瀆則非分。亂則非法。搖蕩人心﹑敗壞風俗。皆始於此。山靈有知。其吐之乎。諸君避席曰﹑今而後得知其所以禱也敢不拜命余因引筆書之﹑以爲禱祠記。

巽山靈官祠記

瓶山李子紹麓夏子惺所王子樂庵沈小四人者同社友也李子一夕夢山遊其巓古廟巍然日當午紅光爍爍射身忽有異人告曰必生貴子厥後數年間果生子二人長者遊郡庠有聲久亦磊磊不與羣兒伍李子以事過巽山山巓故有玄武廟李子謁焉徘徊四顧宛然昔年夢中景象也其側露官祠爲積雨破壞怛焉感懷用是損貲修緝之工旣竣會春和景明邀夏沈王三子同登飲酒其上且問記於王子夏子曰夢幻矣而徵於事事眞矣而兆於夢斯亦有說乎沈子曰事有前定幾有開先晝有美食宵有佳夢謂生子大事而無先幾乎王子曰幻無定也理有定也以無定逐無定事亦幻也以有定宰無定幻亦眞也降祥降殃天命靡常而謂有定乎視履考祥其旋元吉而謂無定乎李子兀然坐暝然思奮然起曰吾知有吾履何計吾夢吾不恊吾旋何取於祠吾前不能保祠之不爲風雨所破壞又何能保後之不爲風雨所破壞而以修緝爲吾其有幻心也夫今而後吾知金吾眞焉耳矣王子悅其言因引筆書之以爲記

九龍宮修建上帝廟記

吾裏二十年間有事於修建者幾四初建尢先師祠竭力經營實數一同志捐分爲之蓋其難哉次禱祠次靈官祠次上帝廟一人唱之應者羣起或與之役或輸之粟或助之貲其成固易易也尢先生祠記出我疆孟先生而記禱祠靈官祠者則予不獲巳而勉應之獨上帝廟未有記也復問於余余不覺嗟嗟嘆焉客曰玆廟也禱雨多應祀典且奉自公也吾輩亦各輸吾誠焉耳余曰然易不云乎吉凶者失得之象也夫人心之動善則得不善則失曰得失亦足昭善惡之符而聖人之設卦觀象而系辭也必明之以吉凶豈非得失不足以動人而禍福或易以惕眾惕而從善久亦不失爲君子諸君自立社之後狡暴息獄訟絕人各恭默儉素恂恂焉而將還於淳況旱魃致禱春秋祈報則斯舉也𨿽曰有之可矣廟捲棚凡五間祖師靈官殿各一獻殿五飾門寮工丹堊肖象輝煌色色一新蓋李君大韶實兆其謀未竟而卒率眾而竣其事者孔君世羙郭君仲寶余爲之記時萬曆三十年壬寅嘉平之八日也

重修任村社廟記

君子之立言期於垂訓事不足紀紀不足法於言何貴吾陜趙原裏之任村故有女神廟鄕人乏嗣者禱輒應痘疹病患者禱又輒應俗呼爲子孫神也後復塑一男神名曰泰山並祀之所從來遠矣歲久廟制浸敝萬曆甲辰鄕人重修餘外勇鹿泉髙翁首其事工旣竣內弟景繡氏問記於余余低徊者久之喟然曰唐狄梁公巡撫河南奏焚吳楚滛祠一千七百餘所我憲廟時賀給諫欽乞休家居起用不出上疏陳時政中間正祀典一叚余昔年從友人醫閭集中曾閱不記其詳大意謂山川之神非黎庶所得祀況泰山之尊更有何山爲之配儼然男女二像尢鄙俚而不通夫此二公者皆千古名流其所行事議論至今以爲羙譚玆廟之修也事足紀乎紀足法乎言足訓乎余不敢愧於兩君子矣景繡曰鄕人之意原屬記於儆初崔子崔子謁選期迫而聞君適歸因辭而屬之君君又辭更將誰屬乎余復低佪良久曰鄕人同社者也其廟亦社神也完舊鼎新春秋祈報社者事也以社人舉社事故不復曰泰山廟曰子孫神女廟而更曰任村社廟遂記之俾後冖覩斯廟者亦曰是社神也非滛祀也可以訓矣

重修茶庵記

荼庵在陜之張茅鎭西﹑斗折而上﹑其巓髙燥而無泉。每遇暑月﹑行道之人苦焉。嶺南下三里許有旌賢禪林其住持金山蓋衲子中之好施者介徒抱甕而濟之適郡伯初庵方公道出其右詔謂曰爾之意善矣用力甚勞而見功寡母乃非久計乎因助之貲掘地數仞而及泉且也傍爲之廬命僧居之以司茶事行旅嘖嘖稱快無何金山爲有司所選署僧正司事五七年間風雨傾壞其廬金山憫焉乃同寶輪住持瑞峯曁郡中義老王君廷弼張君國輔司君邦仙輩捐分而一新之惺所子田與廬邇時或造焉金山飲之以茶﹑而告曰。君知儒釋之道乎。世人蠅聚於富貴蛾膻於利達燻心灼目猶道路之人。炎蒸極渴而莫之觧也欲以救之﹑則釋之道﹑其寒泉乎儒之道﹑其茶湯乎茶湯𨿽溫平而熱盛之人﹑或不能蘇惟澆以寒泉靡不冷冷然醒矣惺所子有感於心。悵然嘆曰。善哉言乎可以爲燻心灼目者儆而苟不至於燻心灼目則寒泉亦未可常飲也。養之以茶湯可也相笑而別。一日金山復挾榼向惺所子言庵記且曰無忘初庵公之徳惺所子曰政怠則民斁政善則民思昔鄭大夫乘輿濟人彼誠小惠後人猶思之玆惠出不費是亦成本梁者類也而詎可冺乎乃不辭鄙陋擾筆識之以俟後之觀風者采焉亦可以爲政之一助云

少府王公惠政感人記

爲政先利民利民急除害若本州島硤石驛一方之大害也夫郵政在今日疲累極矣上下玩愒情僞百出假借行私巳屬非法而況逞威勢肆需索在在驛逓蕭然繁費不獨一硤石爲然而顧謂爲吾州大害何也蓋硤石去州治遼遠其使客廝役罔有顧忌凡所謂威勢需索視他驛旣倍而且地介崤陵巖險崎嶇陰雨一集馬斃夫逃十常八九迨至於逃而募募而逃當事者計無所出額金之外不得不議及私幫浸滛旣久里甲大小不齊每歲會計大約費至七千餘金中間種種情竇又非一言可盡者嗟乎本州島觧納正賦歲不過三萬有奇乃幫馬一節遂至矣此之多日復一日年復一年蕞爾刓敝之區其何能堪是不獨困在驛而實困在民害詎小小也乎邇者福藩旣冿其河東塩司歲支塩至千百餘引一經轉運飛挽絡繹雷動風馳郵人惴惴旣不能逃又不能支疾首蹙額張皇莫措幸督其事者爲府別駕敬吾王公肅號令嚴關防監運閹貴咸斂手受約束威勢無所逞需索無所施𨿽餼廩車徒所費不貲而地方卒賴以少安無大害也事竣人感而思之僉謀立石以志不忘而求言於余余曰公關西賢者贊郡治署諸邑惠政殊多豈以一事見徳耶人僉曰吾郵人知郵之事戴郵之澤公下車嚴禁牌票凡所請托斬然謝絕內不私親外不避貴間有公役秪薄犒以俸金不給一馬𨿽家丁差遣往來亦覓驢而行耳此其用意何厚況條陳事宜又爲吾當圖永永利父母妻子將依以爲命者其忘之也余喟然曰士君子之仕以治世而安民也一失民心則視之如仇讎以王公得民若此凡居人上者視民之重困宜何如以觧其懸而擁節持符馳驅四出如近日折幹廩糧貼馬扛頭之累一切橫行不道者獨不可省而寬之耶余憐郵人之意爲勉而記之若公惠政芳猷度越於尋常玆不書亦重郵事也公名有眞三原人庚子鄕進士

三詠堂記

邢臺公堂之後有二堂焉其一曰和衷。蓋南陽朱公命名。僚友會聚政事商確取同寅恊恭意也。其一在和衷堂之後。內外攸分。退食宴息。卑暗湫隘。敗漏而不堪。舊亦未有名也。余承乏來蒞玆邑﹑越數月而玄冥爲災。壞漏者頹然傾矣。乃鳩工而新之。公餘則婆娑其中。兒童三兩﹑環侍其傍。爇香釃酒。命歌詩以自娛。一歌曰﹑二龍間臥洛波淸。此日都門獨送行。願得賢人均出處始知深意在蒼生二砍曰﹑方城漢水舊城池。陵谷依然世自移。歇馬獨來尋故事逢人惟說峴山碑三歌曰﹑白頭一枕小廬山。偶寄孤松十竹間。朝市山林俱有事今人忙處古人閒夫三詠﹑非童子意也。余所命也。詩亦多矣﹑而獨有取於三者。識余警也。蓋儒者之出﹑原有激於世道。苟徳澤不究﹑徒皇皇而遊。冺冺而去營營而得。擾擾而亡。碌碌焉忙過一生。舉宦遊之地﹑皆爲傳捨。百年而後。更不知爲誰何。亦何如耽丘原﹑以臥炯霞。怡樂於琴書。而寄情於詩酒之爲得耶。不孤負其初心哉。焉用出爲。故童子詠之﹑余和之。不覺脈脈動念也。念蒼生則悟出之由念峴碑﹑則奮出之效念古今閒忙之分。則精神別當有注暢然興脫凡之想。而出庶不爲徒矣因名其堂曰三詠堂。蓋以識余警也夫。

順徳府重修儒學記

郡大夫﹑巍石陳公。以禮經魁天下。由工曹郎﹑來守邢。歲丙午﹑玄冥爲災﹑官署民廬﹑大半傾圯。而學宮以年久尢甚。公舉而修之。先正殿兩廡啟聖祠。次二門欞星門﹑及石欄﹑羣坊。次明倫堂﹑敬一亭﹑儀門號房﹑四十餘間。腐者聖毀者完。污者新。煥然攺觀矣。學慱諸君﹑偕諸生思記其事﹑以傳。而謬請於余。余進諸生而詣曰﹑爾諸生﹑記公之修學也﹑感公徳也。識公功也。無亦曰﹑公嘉惠後學之盛心。永世不能忘。顧此不忘者﹑具文耳。亦知所以不忘乎。蓋公詩禮世家。學有淵源。嘗與余講性命愼獨之學。夫愼獨者聖學之實工夫也。自舉業習興﹑學術易晦﹑詞章聲利之習﹑入人骨髓。故負髙才﹑能文章掇巍科﹑躋膴仕。世莫不見爲本業。凡父兄之所教﹑子弟之所學。莫不是崇是勉。耳目日乖﹑性靈日蔽。浸淫迷溺於聲利場中。終身不得出頭。窮無眞儒。達無善治。其獘皆原於此。間有志之士﹑稍自振拔。銳意向往。未能於獨上研幾。故於世間種種紛華靡靡﹑世套。𨿽亦焉思脫。未能泊然無系。故一系未斷。渣滓猶存。本體一疵。作用不粹。昔人曰﹑天徳王道。一以貫之。其要只在謹獨。嗚呼世之知要者鮮矣。余今望爾諸生﹑先須講明此旨。講明此旨。必先於當下識取。蓋本心之明。皎如白日。不假外求。卽當錮蔽之後。其機未息。故怵惕之生。觸於乍見。爾汝之稱。實有弗甘。嘑爾蹴爾之不受不屑。不以生死危迫而遂昧。凡此皆獨機也。顧有明於此﹑或闇於彼。發於前或斷於後。豈獨不用力於愼。卽知愼矣﹑而源頭處﹑未能理會。終日從事於掃除防檢。始於把持。成於有所。久之勞苦煩難﹑厭怠潛滋。兼以濃艷日交﹑嗜好日起。毀譽得喪日劘二暴十寒一傅眾咻。日牽日引日箋日微。則此種學問﹑極是支吾眼前。口耳開談說之叢標榜者多門戶之立假道者邀快捷方式之路飾貌者濟穿窬之行圓熟者工鄕原之術天下反羣然嗤之。﹑而髙潔沈寂之士。復竄入於瞿曇老莊。慕光景﹑論效驗。古帝王聖賢相傳正脈﹑愈遠愈失其眞。蓋正脈者﹑卽源頭之謂也。自太極旣判﹑三才並列﹑人之生也。原與天地同徳。人惟自視小﹑則其自待輕。自待輕﹑則終身逐逐焉饑而食。渴而飲。能行淫欲﹑能貪貨利﹑忿而爭。弱而奪。適巳自便。與禽獸艸木同生��烕。天地何由輔相。生民何由阜安。世道何由主持。此皆未知學問。源頭不明之故也。故古人之學﹑直以大人爲巳任。直欲明明徳於天下。其視天地萬物﹑皆吾一體。其視宇宙皆吾一家。其視四海之民﹑皆吾父老昆季﹑赤子之親。故一民之未安﹑一物之未遂。皆吾之責。皆不啻痌瘝之切身。必欲成就安全而後巳。故堯舜之兢業。禹之勤儉。湯之隕淵。文武之如傷。敬勝。周公之思兼。孔孟之周流歷聘。若不能一刻自逸者。蓋源頭旣會﹑則痛癢心切。動參贊圖經理。視天下有多少不得其所者視吾身有多少不盡其分者閔閔焉﹑皇皇焉。其於拂人從欲適巳自便之事不惟無所彊制蓋亦不萌之念慮而凡人之縱欲自便。﹑適巳而拂人者。皆其矜憫而思覺挽。若曰亦人也﹑而何蔽錮之若是。此其方性靈。光��絜粹白。非有意於愼獨。而自無不愼。存之爲天徳。發之爲王道。卒與天地同功用。然究之直從源頭處流出。而一切梁心俗气。一毫不得淆其本眞也。諸生今日試思﹑人我異矣。古人之猶病如傷者何心丰儉殊矣﹑古人之卑宮室惡衣服﹑菲飲食者何心。疏食飲水﹑簞瓢陋巷﹑人所厭苦也。古人樂之者何心。中天下定四海。至有榮施也。君子所性不存者何心。行一不義﹑殺一不辜﹑而得天下弗爲者﹑何心。萬鍾不受者何心。曳履而行欹。病革而易簀者何心。朝聞道可以夕死者何心。任重道遠﹑死而後巳者﹑何心。思得徹﹑則天地非大。吾身非小。民物非外。吾身非獨﹑富貴尊榮非加。貧賤坎壈非損。生而存﹑非可戀。死而亡非可畱。盡其道。方寸卽爲宇宙。一息卽爲千載。不盡其道。生而與鳥獸同羣死而與艸木同腐其視參天兩地﹑皆吾之責。其視治世安民。皆吾之事。其視種種紛華﹑靡靡世套。方在吾經理損益中。直思以惇朴飬恬﹑一洗而還太古。其胸襟更何有沾滯。其意念更何有險伏。其性源更何有不粹白。其作用更何有不周善。𨿽不越聲利詞章﹑而實超脫於塵淖埃氛之表。此聖學眞源﹑而立人大道也。寥寥千載﹑不絕如系。道本在人﹑覺之卽是。諸生倘頷吾言。豁然獨省。慨然直任。由獨知一念﹑自證自得。脫凡近﹑遊髙明。統承斯文。主張世道。以不負公嘉惠後學之意。則斯舉也﹑乃所以不忘公也。余故樂書之。公諱瑛閩之晉江人董其役者縣丞馬仲榮訓導向倫記者知縣王以悟石之立在公遷大名升學憲之後卒亥夏六月旣望也

武庫司儲書記

夫學優則仕仕優則學語相須也顧所以學豈侈慱洽恣口耳耶靈源不啟作用垂觀感無資疏暗乘學蓋藉以觸發此心灌漑眞機天徳王道一以貫之故卽仕而學不廢耳自宦局日變終日馳逐風沙長安道上最易混過卽以明道先生之賢猶云身勞無補公家事心冗空令學業衰況後此者乎余署司以來齋中儲書頗饒暇中間一披閱往迹昭然法戒廩廩不覺爽然而失昔何以卓今何以靡感居諸之迅速嘆身世之浮沈若大夢之寤而沈酣者冷冷然醒也然後知仕優則學古人之旨良深哉舊集若干捲蓋薛陸二公所藏十三經疏義曁歷代諸史班班具在而國朝之典章濂洛以後諸大儒之著述尙復闕然因購而得者若干捲以及韻海廣輿記經世實用等書可備日用參考者更置一櫃並藏署中倘亦公餘之一助乎時萬曆庚申孟秋旣望也

創建白衣觀音庵記

河底村之東偏有寺從來遠矣斗折而南巖數大白衣大士庵巋然峙焉蓋少槐劉君與社中諸君子所庀財鳩工創而建之者也少槐行髙於裏逾四十無子世傳大士慈悲有禱輒應一唱眾和祠成未幾而夢熊有兆矣僉曰斯縞衣之報也此其事之窈冥不具論論其著者易之大傳曰吉凶者失得之象也�大學論麋誥惟命不於常亦曰道善則得之不善則失之是吉凶本於得失得失系於善惡其理甚明善惡萬端一心爲主吾人日用之間意念動處善則心安心安福之源也不善則心不安心不安禍之源也善惡禍福之理如影響然毛髮不爽少槐宅心謹厚素以孝聞兄弟怡怡裏中推友於旦衝默寬柔若學老氏而有得者𨿽無禱必嗣而今又適與事會總之幽冥一理報應一機不可誣也庵威余有事過其裏少槐之兄靜臺靜忠臺與余俱莫逆交邀余登焉出門中開寶峯後擁洪濤千里萬木錯繡一覽下方矢�見摹宏朗壯哉觀乎靜臺君請余記其事余諾焉後二年君卒忠臺復申其請余弗能辭且其主持古壇禪師潛人參學衲子中之有戒行者余故樂爲之記庵正堂三楹東西翼以齋周繚以垣落成於萬曆某年某月餘爲記則天啟五年十月旣望也少槐名許古壇名智澄與事者若而人共附名於碑陰

【卷之三／奏疏】議處禁衛以固根本疏參究張差及門監並罷內市疏新法令振主威以保宗社治安疏嚴禁異端以杜釁萌疏爲杜漸防微以戒不虞疏參淩提督疏請修明禁衛兵杖疏

王惺所先生集卷之三奏疏

議處禁衛以固根本疏

臣闇淺無奇在外爲令碌碌五載猥荷聖恩擢用備員兵曹到任之始卽管理皇城事務夫皇城禁地也我皇上南面而居文武大小百官環拱而向方嶽羣牧明經計偕者以類以時而至四夷屬國叩關乞貢稽首闕下者每歲而入是威靈之所赫也是風猷之所出也是朝廷體統之所森也是遠邇觀望之所肅也所系豈細細者臣癸巳應貢而朝守衛軍士𨿽洛落晨星而唱喊之聲猶徹內外迨甲辰之歲臣觀政吏部每有事進朝各門�然守衛者三四人而巳臣今番進京見朝散班而後雜色人役出入自如無有從旁而問者臣不覺四顧太息竊念重地若此國體謂何因憶往者南都羣小爲姦陰構不車�丸幸賴祖宗靈佑我皇上洪休先期發靈儻其謀遂逞噬臍何及當事者竟以株連慘刻論罪此前轍可鑑也況赫赫帝都皇成以內咫尺天顏彊有力之眾可以橫肆守衛員役可付之罔聞乎方羣監欄侮冉駙馬之日該管守衛千戶伍長卽宜報之該管把總把總卽宜報之巡視科道及臣聽其奏聞究處以正法紀乃竟各匿而不報次晨臣輪應接本候立東闕門內詢訪顚末把總趙國忠始面陳昨日駙馬入城二三內監擁畱無大閧嚷業巳回復臺臣訖後臣察之殊大不然總之守衛員役畏在羣惡始以疏縱遂成隱蔽一事如此他事可知其漸惡可長也夫以皇城禁地而親臣可以辱紀法可以陵履霜𨿽微堅水當戒儻肘腋之間或有意外如往歲南都故事以疏縱之卒伍傋防禦於倏忽不幾於倉皇束手與且無論其振風猷肅觀望爾也嗟嗟禁旅之弛非朝夕矣臣𨿽初任厥事而中間情景巳察之甚眞而籌之甚熟敬以今日緊關要務可以杜將來而固永久者爲皇上陳之夫守衛設官所以統眾也必其狀貌偉楚年力精壯才幹鋒敏然後可以懾服士卒伸其威令今之指揮與千百戶等員爽利者固有大半皆塌茸齷齪之輩老憊者龍鐘而不振貧寒者藍縷而可憐據其毀冠囚首漏襟赤跣之狀居然傭夫丐子反不如一豪猾之伍長何以服士心而聽約束乎則冗員宜汰也冗員旣汰凡在京各衛各所之中豈盡無人其所設原額卽以才力優裕者選補或於武科進士中間行除補或行文各省該管衙門於各衛所廉其任事勤勞聲望素著者升補𨿽平昔無此事例而在外督撫衙門效勞聽用者亦往往有之獨不可比而行乎蓋照舊委任者人情安常而易偸法自初更者賢能感發而思效則任用宜新也任用𨿽新而苟無所以昭勸懲人亦不奮如同一武弁也其在外衛所官員猶見爭相淬勵以恪厥聀若今日守衛員役何懈弛若是豈其習之固然亦所激發者殊耳今後於任用官員臣及巡視臺省二臣察其賢否俱於三年考成果有賢勞懋著者在千百戶則以資升授指揮俾於內外各軍衛衙門掌理印務在指揮則升授守備分司如或玩愒不肖輕者住俸甚者降革前有所�於進而後有所懼於罪人心惡得而不激乎則賞罰宜立也賞罰立矣官知勸矣又可嘆者今日之禁旅有虛名而無其實也蓋自承平日久軍士逃亡故絕者各衛各所在在有之然有一軍則有一軍之糧各衛所空閒餘丁利其月米每爲充補兼以邇來法令漸疏遊惰之夫多不赴直一經查點而積猾伍長覓人代充且復指此爲名脇嚇軍人並其月米而侵焉軍人緣此率多曠役是守衛冒虛名而伍長享厚實也今後合無嚴加淸查或系祖軍或系召募驗其銅牌的系何人應役本役月米的系何人支領凡經查點軍士不到究軍士伍長代覓並究伍長包支月米追還本軍仍復計贓論罪輕者革役重者遠戍老弱不堪者汰而去之開其月米以補壯丁士心庶有所警而法令自伸乎則軍法宜嚴也凡此數者皆皇城要務行則日就振肅不行則日至玩弛伏惟皇上特加畱神勅下本部詳覆施行再乞於內監羣犯及守衛匿縱官軍分別究處深根固本之計端於是賴宗社幸甚臣愚幸甚臣無任延頸待命之至

參究張差及門監並罷內市疏

伏念宮禁重地其周圍各門設有內監又羅以守衛官軍更番直宿又設點城指揮拾員每夜常川查點又設欽依把總二員東西分地而督領之惟以禁地爲重法至備也乃承平日久人心漸弛軍樂買閒而官利津貼門監肆月錢之收市棍多包攬之役食糧有數守衛之人獘竇百出莫可更僕每遇臣等點查輒覓一切遊食無籍之徒塞責一時事過玩愒如故殊可痛恨臣於受事之初卽廉查夙獘敬條議合行事宜叩闕上請未蒙兪旨臣蚤夜兢兢其於各門守衛官軍已不啻三令而五申之矣乃本月初五日據東華門守衛燕山左衛指揮朱雄揭稱初四日戍時分有慈寧官不知姓名內相六七人拏獲不知姓名男子一人交與本門收畱見在等因初六日又據左東把總趙國忠揭稱隨拘入禁人犯到官職審供名張差稱系薊州井兒峪民年三十五歲吐語顚返亂出互異似近風狂難以作的查報具由連人觧赴候科親審發落卑職先將來歷緣由理合具呈等因初七日臣又接抄報見皇城巡視陜西道禦史劉廷元一本爲禁地守衛宜嚴姦徒情形當究��貇乞聖明卽下法司訊理以肅綱紀以重宮禁事中云職於皇城公署查審官軍朱雄田安等又稱本犯屬慈慶宮纏住者再三詰問本犯考訊本犯止呶呶稱喫齋討封效勞難爲我等渾語話不情實詞無倫次按其迹若涉風魔稽其貌的是黠猾此不可不詳鞫而重擬者也等因臣把玩回環不覺拊膺太息心悸發指以慈寧宮邃毖之處豈細人所得闖入且密邇靑宮又豈姦徒可得而窺伺者蹤迹甚詭研審自明臣姑未敢深言但禁地設有門監與守衛官軍豈爲具文固使之愼訶闌嚴盤詰以左右偵邏而防戢姦宄者也今疏縱若此尙謂典守有人乎然不特此也臣又有說焉蓋內地之森嚴非日中貿易之場也警蹕出入之地非雍樂饒販之所集也乃一月之中內市者三日無論筐篋擔負瑣屑鋪張有褻朝廷體統卽長槍大刀弓箭之類明然挾入無所顧忌且往來其間者多異言異服之人儻有遠近姦細�����其路徑蓄有陰謀異志者何以防之乎更其��萬一不車�丸之徒狡焉思逞或倉卒出於不意則市中槍乃弓箭不亦借之兵乎此又臣所爲大可寒心者也據姦徒張差初四日進朝乃其日適逢內市則張差之乘機而入未可知者反復思之此臣所爲大可寒心者也懇乞皇上念宸居重地嚴勑法司研究張差窺伺根因並勑臣部及司禮監衙門於各守衛官軍分別究處並將尋常每月內市速行禁革並檢臣所奏前疏勑下臣部酌議題覆次第舉行庶人心儆惕內地肅淸而億萬年盛��保無虞矣臣無任惶悚屏息之至

新法令振主威以保宗社治安疏

伏念皇城陛下所居也其所系之重不獨萬姓知之內外臣工知之卽皇上亦自知之也其防�之當嚴不獨臣言之科臣道臣寺臣亦屢屢言之而皇上若置之未聞也得無以太平無事不必爲此深憂過計乎然正惟此無事之日乃有事之端所由伏況其端巳露有可大爲寒心者而尙泄泄然待之乎臣農家子也往在田間每見中人之家有房數間有田百畝終歲率其家眾晝而力作夜則扃鑰門戶環視墻坦凜凜惟不虞是戒所以保世滋丰間有浪蕩之夫耽於逸樂沈於酒色世業門第漫不加圖一旦盜賊乘虛而入飽其欲以去然後悔而呼天亦何及也臣旣登仕籍又嘗爲外官作知縣矣每見夫民生之利病政事之得失慨然思爲整頓因則因革��朝方施而暮及於閭閻卽機宜窽會有難以自主者縣官能言之而上司能聽之終無有掣肘而廢��若今日之朝端則凜凜戒不虞之時也而事�之掣肘非臣下慨然展布之會也臣念禁衛久疏每一巡視官軍數少呼把總而問則曰某衛某指揮某千百戶之玩也呼指揮千百戶而問則曰某某軍士之抗衡也呼軍士而問則曰某伍長之折幹剝削也呼伍長而問則曰某衙門某項某項之使費也若�巾若笤箒若大帽若燈油香燭茶果若抹鎖換班若看房工食煤炭若巡街內相菜鐵若巡街校尉執結若督府帶刀官接送若把總每年取用心紅若指揮千百戶飯錢此外種種名色難以悉舉其費用多寘不同有以兩計者有以錢計者有以分計者總而括之一輪四直共享銀三十七兩有奇矣一輪如此他輪可知四直如此余直可知一門如此諸門可知一有不副則刁難淩侮之計多方而出朝蹂夕躪誰其堪之故寧無直米之入而不可無內監之賂也由是內監以月錢爲常規軍士以買閒爲得計彼衛�之因緣作姦者實內監成之耳臣驟聞之不覺憤懣太息思爲一正然指揮千百戶等官非奉明旨臣尙不能黜陟況東西兩路把總奉有欽依者乎�況守門內監各門不下數人揶揄睥睨莫可誰何臣能無路馬之嫌投鼠之忌乎不得巳而計及目前聊拘官伍一示戒懲乃積猾之素則又募市井無賴之徒頂替受責今日查之明日責之而明日復然明日查之後日責之而後日復然點查者逾亟規避者逾巧臣又不得巳而嚴爲防範其官則取年貌文冊以驗眞僞其軍則設立粉油圓牌令各懸帶以杜雇覓最可嘆者牌未及造而臣之私寓門閾之內每夜謗書可掬不曰某官巡視寛和名爲靑天則曰某官法行謹嚴後竟敗事且恨臣查點之勤各門雇覓代替使費巳過若干金錢若猶仍前不巳更欲伺臣夜巡之時暗中遂甘心於臣矣吁時事至此尙可泄泄然待之呼臣爲今日皇城計最不容朝夕緩者有四議焉蓋旗乎等二十衛並紅圍明甲守衛軍士原有定額歷年旣久多有故絕原籍未行淸勾由是內相家人與各衙門積役及市井猾俠之徒利其月米鉆求賄幹朦朧充補非一身二役則冒乞爲甲此輩挾其智力賄通官伍每不赴直然作姦者尙少迨積玩獘深遂公然包攬賣放其至全所幾空及當巡視查點張皇招呼所在遊手無賴支吾一時以致守衛疏縱非一朝一夕矣臣以爲軍伍𨿽虛糧冊俱在從今令各執掌按籍搜求淸查影占逃亡者勾之原籍世絕者募以丁壯更置爲圓牌記之年貌如是則軍各見在而冒名包攬之獘自除此查核之議宜急也易之旣濟曰君子以思患而豫防之其除戎器戒不虞於萃尢惓惓焉蓋盔甲槍刀之屬豈徒以餙軍容亦所以壯三軍之气寒不車�丸之心無事而爲有事之備耳承平旣久宿衛軍器十無一存邇者乃有內監病革其門下廝役招致司安惡少眾執鐵器閧搶財物官軍傍視罔敢向前儻有一夫作難黨與四應事出倉卒卽守衛之士人人賁育亦不能以空拳摶虎況市井傭賃而大半老弱之徒耶臣查大明會典皇城內外並京城各門守直守衛守鎭官軍披執盔甲槍刀等器共二萬八千三百五十二件其侍衛將軍並圍子手軍器俱三年一次兌換守衛等項官軍軍器午門等門一面每年一次兌換東華西華玄武等門三面二年一次兌換今獨不可振飭而舉行乎此兵仗之議宜急也爵賞刑威聖主厲世之具故賞罰不明不足以作士气號令不肅不足以一士心臣念歲終舉劾原爲三十衛守衛官員獎薦賢能斥責不肖而設也歷查往年舊例獎薦者盡系掌印僉書把總等官其餘指揮千百戶𨿽效勤勞無由上進故凡有志向上之士皆厭薄守衛而不肯充役惟貧寠無聊者營求糊口各軍安得而不受其剝削賣放包攬之獘安得而杜絕守衛安得而不空今後廉知勤勞茂著者卽與獎勵如經薦三次者臣卽呈請堂官指揮咨升捕營把總千百戶咨升各營千總員缺以酬其勞其貪頑不肖者輕則住俸重則降革仍復計贓坐罪其積伍棍徒與偸閒猾車敢有私相賄通如前包攬賣放長惡不悛者照依軍令輕則捆打重則穿耳號令甚則觧發邊衛地方充役至於東西兩路把總又各衛官軍之領袖而旅政所以責成者尢當愼於遴選或從武科進士中查其才力英銳者除授或於守衛官員賢勞素懋者升補如此則上下競勸人心震肅禁衛之重庶可恃以無虞也此賞罰之議宜急也語曰本之不正其影必斜源之不淸流於何��絜故論治者必先本源貴知要也皇城各門設有守衛官軍矣又設有內監夫內監之設亦使之視啟閉愼出入耳非謂其淩轢官員而剝斂軍士也臣觀直省各州縣條鞭之法凡公署衙門卽一器一物皆有額數皆有設定官銀置辦並不重擾小民況皇城重地其日用笤箒筐擔燈燭瑣細之類豈無設處而徒令內監籍口行私以擾害貧軍耶今後守門內監止於視啟閉查出入其守衛諸軍統有官長卽有打掃之役亦惟衛官主之凡筐箒燈燭等件合豫另爲議處一切軍士不許內監役使軍士失伍者罪衛官指稱別項名色剝擾軍士者罪內監蓋內監者皇上之內使也公麼衛官何敢與之頡頑一日不禁則法令一日不行法令一日不行則內地一日可虞故前日之導引張差者內監也率眾入禁執器而閧搶財物者內監之門下也究其所至何所不爲失今不圖後悔無及此內監之議宜急也凡此四議有臣向所巳陳者亦有臣所未陳者總之臣能陳者皆臣所不能自盡也而臣之所能盡又皆守墨拾瀋而無救於成敗之數者也蓋臣之可區區犬馬自效者除衙門簿書而外不過一巡視點查耳乃未出之先巳偵臣所向而豫爲防迨事過之後遂疏玩如故而無所忌拉覓之軍士其在直也不踰終朝代責之棍徒其互換也互爲得計有軍而實無軍查之而猶未查卽日巡視日拘責惟役役焉修餙故事而巳萬一有不測之變如臣前慮人更眾於張差鋒更銛於棗棍召之於伍則淸查無素而伍不應遣之於用則戎器未除而用不前法令素隳人心不奮當是時守門之內監可以遏亂而息姦乎臣𨿽效死闕廷亦無以報皇上覆載之洪恩矣伏惟皇上穆然深思惕然動念知根本地重懼窺伺潛萌嘉外吏之所以得鑑農家之所以失懲張差發難之端申大易豫防之戒悟前後上疏諸臣深憂極慮之苦心大奮乾綱毅然攺圖將臣所奏三疏勑下臣部酌議題覆次第舉行皇城內外庶保無虞實億萬載宗社生靈無疆之福也臣除將守衛等官嚴行督責凡遇內市日期身親驅逐外再將條陳末議叩闕上請乞聖明畱意焉臣無任悚息待命之至

嚴禁異端以杜釁萌疏

本月十八日據府軍左衛指揮僉事李鳳陽手本稟爲禁門搜檢事本月辰時分有不知姓名男怪男子一名闖入東安門外柞欄內當被搜檢官伍獲住理合課知職卽差人拘審去後又據左東把總指揮僉事趙國忠呈爲巡視事本月十八日早職巡詣東安門外柞子率同守衛指揮李鳳陽等捉獲男子一名供名尹進文道名尹教興原系大興縣人有祖尹公父尹雨大伯尹龍三叔尹雷母孫氏見住楊村地方六月十二日同父祭祀父系皇姑道傳頭本日起身在豬市口宿歇至十八日早進正陽門本日辰時要進東安門竟來報國等語但職未經嚴刑拷問難以作的查報理合連人呈觧伏乞親審定奪施行臣於公署再三研審本犯癡而非癡明而非明但雲天時兩焦初五日天鼓鳴七月十三日上下神祈進城口中胡言如醉如夢多未能觧詰其所師則曰劉崇眞詰其徒黨則曰小道一身苦去便巳何累多人發其衣包經書中夾一黃紙小帖並扇頭所書不能具述摘其異者一曰日出卯時天下亂月現庚辛普寧淸一曰合朝親道此生名才進朝不招吾一字怎得座得穩具其��氐面將公卿大夫爵秩排列百行中間語意隱隱怪怪大抵若符讖之類夫師曰劉崇眞明有所宗也曰皇姑道傳頭則爲之徒者固眾也曰天下亂曰進朝曰座穩列爵種種中情固未可測也曰一身苦去便巳何累多人則迷於邪說甘死其黨而不悔也夫天下之治亂系於民心民心之所注莫大於好生而惡死惟至於甘死其黨而不悔則邪說迷人之深固法之所不能懼而諭之所不能入也危道也方今左道之行充塞天下不入於無爲則入於淸寧夜聚曉散男女混雜金錢之費不急租稅而急香火精誠之竭知有教師而不知有君親煽感鼓眾財盡人窮況旱魃爲虐三時不兩赤地千里朝野皇皇卽無釁孽可虞臣巳不勝杞人之憂又況以懸磬之閭閻加以服習左教死黨之眾臣恐張角復生而劉福通韓山童未��烕也不亦大爲可危耶伏願陛下勑下法司訪究尹進文蹤迹詭異根因並勑該部院行文各省直有司修明聖諭鄕約務期風動無事虛文其於無爲淸寧等教嚴行禁止庶經正而庶民興萬年有道之長可永保無虞矣

爲杜漸防微以戒不虞疏

本月二十四日臣訪聞北安門內有中官被盜未知虛實牌行該總查審間隨據大興左衛指揮僉事張存仁手本報稱守衛北安左門所有酒醋局焦內官失事未曾傷人不系守衛地方本家並未聲言無憑稟報訪得焦內官親屬叫門以致失事理合稟知等情到司至二十七日又據左東把總指揮趙國忠申請爲巡視事該職親詣酒醋局被賊處所查看其焦內官卽系本局管理內官不在家上去進酒止據同事李內官口稱本月二十三日五更時候有一人叫開門問是何人回答是李公家人卽開門而入就將開門家人圈住至臥房刼去散碎銀六十餘兩錢一萬一千文靑紵��系斗��孛被褥大褶門簾約有數件而去略有數人並無傷人隨該焦內官卽行稟報東廠盧太監其所失財物原系私囊只求歇息等情稱報到職據此查看得此賊未否出入何門只擬相近系北安門地方應否具題一面申呈科院外爲此備將前由理合呈報伏乞裁奪施行等情到司臣伏念皇城重地其各門各鋪設有內監並守衛�掘砂淘金潛伏禁地長惡不悛曾有無主而偶發者乎若今日之盜出於戚屬僕役互相牽引猶可言也苟造謀有人陰行主使不可言也蓋其平日路徑旣得於習知而托處之廬舍又易於藏姦今紫禁以外四面紅鋪盡爲所據衛士不得棲止科臣向嘗疏請未蒙兪命此與宸居相距止一門一墻之隔耳易戒履霜詩稱納霰防其漸也儻積玩之久忽有意外之憂起於深夜不可大爲寒心乎蓋盜自門而入者然無人以爲向導則其心志退怯神色張皇其偵而捕之也易盜不自門而入者日浸月釀朝狎暮比多發於不意不備之地則其爲害也不可測矣然則臣之所憂者獨一事而其所寒心者又獨在目前也哉伏惟皇上勑下臣部嚴行廠衛及各該巡捕衙門速爲緝捕務獲行刼原賊審果入於何門潛於何處究問明白將窩盜之家並該守門官役一槪正之以法至於紫禁一帶紅鋪查復舊制實以軍伍晝夜長川直宿以防姦宄庶內地肅淸人心警而宗社億萬年無疆之福端有賴矣臣不勝��貇切待命之至

參淩提督疏

本月初一日文武官員散朝之後各從東西兩門紛紛而出臣與同官數臣由端左門行至禦河橋復有臣同官自右來者謂臣曰淩提督將禦史淩漢翀以鐵器打傷血流滿面昏迷在地臣聞之不覺大駭卽呼皇城左東把總趙國忠面諭查驗去後續據濟州衛左所百戶白安手本報稱本年正月初一日有不知姓名官一員在本門洞內逓手本理合稟知又據右西把總劉文理呈稱爲巡視事本年正月初一日據濟州衛守衛百戶白安稟稱端門裏西邊有官一員不知姓名在於地方逓手本隨查本官姓名淩應登系原任巡捕提督於本日冠帶素服在於端右門裏手持鐵鉤一把見將淩禦史歐打有傷又該淩禦史稱還有鐵錘該職隨卽復查淩應登親筆一��氐當時已經隨將字帖投逓皇城巡視科道外據此看得淩應登旣被參論理宜靜聽候旨何得入禁手持凶器恃凶行歐且淩禦史頭腦俱著重傷流血衣服勾破事出異常是何國法例應題參從重依律正罪一面承報科道外理合備由具呈等情到司臣伏念時逢元旦是我皇上歲首朝正政事更新之始也端門近在彤墀是天威咫尺萬國九州島方嶽守牧朝覲萃瞻之會也凡大小官常誰不屏息攝念凜凜出入惟謹應登何人而敢悍然不顧若此乎臣前閱邸報見應登曾爲漢翀所參劾則今之蓄毒攘臂憤憤猛於一逞者報睚眥之忿也夫小民兩造於有司未受理而恃彊淩人是謂逆民逆民有司之所必誅也法無赦人臣而巳被彈章未奉旨而橫行不道是謂悖臣悖臣我皇上之所必誅也法亦無赦況禦史我皇上耳目之臣爲我皇上紏貪除邪以造福於生靈一旦挫辱若此使四方有司入拜闕廷者環望喧傳嗟爲異事其謂體統何何耳目之爲也臣思把總劉文理亦一武弁耳其曰應登旣被參論理宜靜聽候旨何得入禁凶器行歐其曰事出異常是何國法例應題參依律正罪夫豈不念同類而嚴爲參呈亦公道在人心有不容冺��烕者人之賢不肖何相去抑至此耶臣查大明會典云若不系宿衛應直合帶兵仗之人但持寸刀入宮殿門內者絞入皇成門內者杖一百發邊遠充軍又云凶徒因事忿爭執持鎗刀弓箭銅鐵簡劍鞭斧扒頭流星骨朵麥穗秤錘凶器但傷人及誤傷傍人與凡剜割人眼睛折跌人肢體全抉人耳鼻口唇割斷人舌毀敗人陰陽俱問發邊衛充軍若今日之端門𨿽非宮殿門內寧非皇城門內乎應登所執之鐵鉤𨿽非鎗刀其於扒頭流星骨朵麥穗等器寧有異乎況漢翀頭破有孔血流倒地又寧止但傷人而已乎姑無論禦史所劾贓私騙局未經審究則該總所申依律而正究者正依此正此者也若百戶白安報稱止言逓手本而不言行凶顯屬隱匿容臣提究責懲外不敢煩瀆聖明其應登所犯應得罪名伏惟皇上念歲時之新驚觀望之眾憫言路之屑越惜體統之陵夷勑下法司衙門嚴行究擬庶國憲昭明而朝常肅淸矣

請修明禁衛兵杖疏

車駕淸吏司案呈奉本部送該本部題��案呈該皇城巡視本司主事王以悟呈稱職�覩易之旣濟曰君子以思患而預防之其於萃出期又曰君子以除戎器戒不虞夫時方旣濟果何患可防而物力旣萃亦何虞足戒而聖人顧惓惓於思患向戎器必除者豈爲是私憂過計哉蓋天下之患每在於知安而不知危狃於習而襲於敝其驗不在於今日而將見於他日自目前視之似以爲故常一旦猝發而突至𨿽張皇錯愕而無救於噬臍者若今日之禁衛是巳夫天子有道𨿽守在四夷然重門擊柝以待暴客亦先王所不廢況大內何地也內外宿衛兵仗尢非一柝之比也職以爲皇城者皇上之衛也大小守衛官軍又皇城之衛也而其所披執盔甲槍刀旗籠器械則又大小官軍之所自衛也軍士而無披執器械與無軍同披執器械不備而把總之官失於覺察與無官同上下偸安釀爲玩愒以致軍樂買閒而官利津貼則行伍多虛額之名而器械爲無用之物若此者又與無衛同也儻有意外之釁倏忽而起職不知在直之士所披者何物所執者何器卽有賁育之勇其能以空拳摶虎乎不亦可駭可愕而亟宜思爲預防之計耶職查大明會典欵載皇城內外並京城各門守直守衛守鎭官軍披執盔甲槍刀等器共二萬八千三百五十二件其侍衛將軍並圍子手軍器俱三年一次兌換守衛等項官軍器械午門等門一面每年一次兌換東華西華玄武等門三面二年一次兌換今日之軍器不兌換也久矣其內外侍衛官軍披執之不完且備也又久矣職於受事之初陏行文該總轉行各衛掌印正官逐一淸查據所申報僉謂經歷年久十無二三職覽之不勝太息巳經具疏條陳上請未奉兪旨今日軍器所存者幾何猶敢有乘勛臣之有喪盜當旗甲如毛應舉等而和同隱匿不行揭報如把總洪日升習懋徳輩者將謂侍衛何又何令甲之爲也伏乞深念皇城重地禁衛重兵披執器械重務俯賜具題除盜犯毛應舉等並把總洪日升翟懋徳輩依律究治外仍嚴行查核凡一應侍衛人員披執器械缺失者幾何損壞者幾何仍移會工部查照會典開載逐一兌換補給從申飭以後凡遇兌換年分遵例奉行器額有數覺察以時懲前事之失而法有所必詳思善後之方而令有所必肅庶軍軍有備在在更新神激勵而大明作億萬年久安長治之謨將在是矣等因到部看得國家念禁衛之重朝內設大漢紅盔等將軍圍子手明甲等軍領之以把總而分隸於侯伯皇城各門設旗手二十等衛每衛軍人各四百餘名領之以指揮千百戶等官而董率於東西二路把總其所披執盔甲器械槍刀弓矢酌其地方年限照數兌換惟恐損壞不堪無以壯威靈而資防禦夫亦以有備無患故兢兢乎愼之也何承平日久值皇上靜攝多年一切儀衛俱已廢弛邇來以禁軍之衣甲互相質當通同隱匿毫無忌憚在一圍子手如此則各伍可知在今發覺者如此則平昔可知謹衣袽於目前杜無虞於他日誠有如該司所慮者旣經具呈前來相應題請合候命下容臣等通行淸查凡大漢紅盔等將軍圍子手明甲等軍及各衛各伍一應盔甲槍刀弓矢等器見在者若干缺失者若干其所缺者起自何日經自何人毀失在軍者則罪軍知情在官者則罪官仍移咨工部衙門朽壞者兌件新之遺失者照數補之再申諭各該把總並各衛守衛官軍遵照舊制更番侍直逐一披執更於每季之終開具有無損壞揭帖投逓本部以憑查考一有損壞除枷示責究外仍令一一賠補庶弦轍頃攺耳目一新其有關於聖治非小補矣等因奉聖旨是欽此欽遵抄出送司案呈到部連送到司該主事王呈稱本職嚴行巡視把總並旗手二十等衛掌印守衛各指揮紅圍明甲各把總管領大漢將軍千戶等官查取盔甲器械損失緣由數目不啻再四續據紅圍明甲各把總大漢將軍千戶俱稱全在可驗其各衛回稱年深日久官軍更換損壞無存理合回報本職照得原領盔甲槍刀𨿽經年久甲旣零落葉片宜存盔甲整器件數豈少仍嚴行駁造去後各衛回文仍與前同內稱查得前項盔甲器械等件每日隨門擺設先年管理盔甲委官守衛指揮倪斌�金收掌寄堆西華門外官房內候齊會庫交收因耽延日久拖欠房租數多因循不行查取官房傾塌盔甲腐爛於萬曆十八年間官房遭火盔甲毀失本官自行縊死以後未行申領官軍更換幾番未知有無等情據此看得守衛官軍所以防護宸居盤詰姦細其原領盔甲器械蓋系各軍日夜披執一班交一班所以資防禦者緣皇上靜攝多年人情滋玩各衛掌印等官漫不經心督理以致腐爛損失每一衛中僅有存十之四五者有存十之一二者甚至有片甲只器全無一存者畏避捱延不行兌換軍政廢弛至此極矣今旣取有各衛總數目文冊相應呈請移文工部照依原額數目修補兌換務俾一一完足等因到部臣隨行批發各項盔甲器械旣經造冊明白見在者在何處收貯是否足數有無損壞遺失者是何人失落見管各官何不發覺應否參究通查驗的確回報又該本官呈稱奉批卽傳各該把總及各衛掌印官自十月二十三日爲始分立共限各將原額盔甲兵仗數目赴司一一點查於十一月初六日驗完各具狀收領外查得一應盔甲兵仗在大漢將軍紅盔明甲圍子手器數𨿽存皆破爛而不堪在旗手二十等衛守衛軍器存者十一亡者十九甚有一衛之中片甲只器無復存者蓋皇上靜攝多年久不視朝而臣子常朝不廢故大漢將軍紅盔明甲圍子手侍衛在前朝其盔甲兵仗勢不能廢兌換𨿽疏而器數猶存若旗手二十等衛分列各門各鋪其地漸遠其年漸久其儀衛漸弛自萬曆十三年迄今三十餘年矣其盔甲兵仗之不行兌換非一朝一夕之故矣詰以原額有曰年久而不知者有曰懼罪而自縊者有執有庫單自交庫之後而未經兌換者其說種種不一總之言𨿽有據然旣經久遠恐支吾者居多也職查大明會典一欵皇城外各鋪萬曆十一年議準每三年移咨工部修理三年限內有作踐損壞者將督鋪指揮等官參治仍責令修耳不許科斂軍人夫外鋪如此則各門類然督鋪指揮如此則各該頭目類然其盔甲兵仗損壞破爛者固借口於錢糧之不敷未經兌換矣其遺失而不存者將因何故而遂屬烏有乎其典守員役年遠逃亡者固可宥矣而見在守衛接管各官何不發覺而一爲申理乎蓋查核不嚴則姦究幸脫於旣往法行一恕則人心滋玩於將來呈乞具題除濟州衛先年被火委官懼罪而自縊者與旗手府君燕山前府軍左等衛各有交過庫收未經兌換者似應免議外其它如金吾前衛之楊應元羽林前衛之張弘金吾左衛之楊四維羽林左衛之觧應元燕山左衛之蔡懋爵金吾後衛之張守正大興左衛之芮忠濟陽衛之臧相虎賁左衛之谷文學金吾左衛之髙登羽林右衛之髙秉元燕山右衛之鄭麒府軍右衛之李思忠府軍後衛之李尙仁通州衛之白天祿以上各指揮職司直班何不慮及於器具事屬交代何不明言其損遺物𨿽逓減而逓銷獘則日隱而日縱歷年久矣豈盡冥然而莫知法令昭然何敢通同而罔忌相應罰治以爲不行發覺之懲者也仍一面移文工部照依原額數目破壞者修失落者補務俾一一完足本部仍嚴行各衛官軍將原領盔甲器械尋常披執用心收藏照期兌換仍於每季之終各衛總通將查點過有無損壞遺失等項緣由主部查考遇有損失輕則責治賠補重則參題究問庶人心知儆而於守衛有裨矣等因案呈到部看得禁城何地豈容防衛稍疏兵仗何物焉得披執久廢嚴期兌換令典森然積玩成虛法紀安在其守衛各官年遠人亡者固不可問矣若見在各官如楊應元等因循怠玩竟不發覺職守謂何合姑量加罰治以儆將耒仍一面移文工部照依原設額數一一兌換足數蓋巳失之兵仗在律𨿽有修葺之條而年久之散佚於勢必無完足之理況軍器非由於市販惟公造之爲宜披執久寄乎虛名恐緩急之誤事所當先行補給萬不容緩者也合候命下臣等遵奉施行

【卷之四／書】復蕭嗣泉春復張岐東憲副復渭南李洪元復崔儆初婣家奉趙見翁老師復李育吾先生復郭弘宇與白華池司理復張抱初復李育吾先生復陳東泉復陳念雅昆玉復楊修齡侍禦復孟斗薇復李瓶山婣家與張見室復洛陽吳殷二會兄與荊延卿明府與髙順彥與裏中諸親友復田岱輿復張雞山明府復邢臺達居庵復邢臺李桂林復孟云瀚先生與陳蘭臺復吳堅白復張見室復楊少岡復陳抑吾餉司復田玉溪明府復董昆星侍禦復戚正寰復梁心完明府復張見室復董昆星復張太乙州守復何武莪掌科復林無隅學訓復董昆星復李洪元復吳行可職方復趙澹寧計部復呂豫後司李復李見田孫壻復朱升軒漕院復田玉溪明府復劉方壺明府與孟鬥薇與叚心聞復戴遂齋春元復劉心盤參知復劉方壺明府復劉玉吾明府與張抱初

復郭養室復施貞一復梅長公掌科復畢東翁按臺復趙澹寧計部復王寅吾復黃武臯侍禦復李衝玄副憲與薛獻我副憲復蕭洙源明府復孟斗薇復劉方壺明府復胡小山侍禦與呂豫石吏部復杜友白觀察復李蘭如計部復楊修齡侍禦復田岱輿內弟復趙懷東侍禦復張敏孟與張鳳臯制臺復李聶許侍禦與張敏孟與余瑤圃掌科復梁心完明府復張鳳臯制臺復王敬吾別駕復張見室復梁心完與郭弘宇與李少薇復吳覺生侍禦復楊瑞宇與趙紹峯復趙仰峯學慱

復呂豫石復州尊張心寰復陳蘭臺復劉方壺復呂豫石復李平田與許松麓復李緝敬鹺臺與範湛一復孟斗薇

王惺所先生集卷之四書

復蕭嗣泉春

來諭云當今之世學不成進士名人孰我重弟謂儒者自有所學自有所重昔人不云乎千古聖賢只有這些子人生一世只有這件事全得這些子卽布衣終身其於生人大事我巳無愧是謂善學而所重者在我不名何病如負髙才能文章科名仕籍聲稱赫奕這些子尙未完得竊恐大本一失衾影不免抱慚是失其所以重也所學何事而謂區區一進士遂足以了生平乎丈固髙明者敢以正之

復張岐東憲副

三月望後乘捨親買木之便曾肅勒申候不謂未達座右也悟欵啟無以徒以向學一念受知於長者時辱箋教重以贍遺徳愛過絕等倫豈陶鑄之意乎從此奉鞭策彊勉樹立不致罔卻此生皆臺貺也關河要地數歲兩蒞此殆天以重托付翁民窮財盡時事多虞天下人心十失其五翁以老成夙抱保障一方調停拯劑觧朝廷旣屯之膏收閭裏未渙之眾萬一海內有事西北可恃以無恐者不將在此乎使旋附此稱謝不盡區區西望可勝瞻跂

復渭南李洪元

來教云必有事焉﹑勿亡勿助﹑發自孟子﹑發明自白沙。門下喬梓﹑皆談此有味。料從事有日。不知有事字﹑果何事也。此一字不明﹑誤人不淺。誠然誠然。夫孟子生平學問。在於飬气。飬气在於集義集義在於必有事焉而無正心則其所謂事者。蓋以集義爲事巳自明白﹑無可疑者。而曰勿正心。何也。義生於心。集謂佳卽於木。集義者﹑卽其心之所安也發乎自然。行乎當然。未嘗無事。而實非有必也。謂之必有事者。亦就其心不離義義不離心者言之非期必之必也。期必焉則正矣。正者邪正之正。正心者﹑謂執其正之爲羙。而勉彊以行之也。如後篇言語必信﹑非以正行之正。夫以爲正﹑而勉彊行之。則勉彊之所不及者。卽爲忘。覺其忘而思矯其不及。則爲助是助之病生於忘也。忘之病起於正也。中間種種意气﹑種種矯﹑飾。相緣而生。此之謂義襲非集義也。此告子之分心與事而爲二。所以爲義外也。善乎明道先生之言曰。鳶飛魚躍與必有事焉而勿正心之意同謂鳶魚無事耶而有此飛躍謂鳶魚有事耶而鳶魚不知也是鳶魚所以與道合者。爲無私意人之不如鳶魚者。爲有私意私意去則中虛虛則感而遂通。順帝之則。出之無非義矣。不然﹑義外之病。恐不獨在告子。是以學術誤天下後世也。

論語曰仁者安仁智者利仁中庸曰或安而行之或利而行之或勉彊而行之孟子曰堯舜性之也湯武反之也安得爲執其正之爲矣而勉彊以行之之爲非乎蓋人心本虛而仁義禮智出焉只情緣一生便生障蔽便失其順應之常故上焉者渾然天成而安焉次焉者不疑其所行而利焉下焉者力爲滌除而勉彊焉勉彊者亦爲緣染之深去之爲難耳非知吾性之後而猶然勉彊也眞知一開自不容巳卽湯武之反亦不過復於本然而巳何彊之有特不可有所執著執著一生巳礙虛圓況於應感之際事事物物討其何者爲義何者爲正而勉彊行之是謂義在外也孟子敬叔父敬弟飲湯飲水之類其於內外之辧詳哉言之矣固不俟於今之喋喋也

來教云自宋儒有尋樂之說。後儒又盡言鳶飛魚躍。浴沂風舞。﹑傍花隨柳。之趣。資性稍輕世者。遂去玩弄光景。驟希觧脫。無論從外起見者淺淺。卽從內起見者﹑又是樂道了。希顏非樂道疑孟失求心此間所示一字﹑是恐後人借口昔人之樂﹑而思防其流獘﹑愼思明辧之功也。夫資性輕世者﹑遂去玩弄光景。則亦玩美光景巳耳。非鳶飛魚躍之樂也。非浴沂風舞。傍花隨柳之樂也﹑非鳶飛魚躍﹑浴沂風舞﹑傍花隨柳之樂。卽非孔顏之樂也。孔顏學本知性只隨其見在所居之位樂其日用之常飛魚躍。自有活潑潑地之趣。大行不加﹑窮居不損。分定故也。易曰槳天知命。故不憂。不憂者所以樂也其有時而悲天憫人窮切非有捨巳爲人之意則悲之憫之者﹑亦不可謂非樂也白沙希顏非樂道。亦不過明其素位之意。其實道率於性﹑性原於天。樂天卽樂道也。捨道更有何事苐顏子非以道爲可樂而樂之耳知道之可樂而樂之便非樂矣。孔門見大意者﹑稱曾點以其學幾見性。惟不能純詣。故謂之狂。非如資性輕世者。一於玩弄光景也玩弄光景如明道先生﹑所謂偸閒學少年者是巳若夫傍花隨柳也浴沂風舞也卽所謂鳶飛魚躍必有事焉而勿正心之意也希孔顏者﹑正患不能觧脫耳豈易識乎。願丈細心尋之。

復崔儆初婣家

山中抱病﹑聞吾弟聯捷﹑喜而不寐。近日思之﹑又惜其捷之早也。蓋吾弟根气甚厚。可屬斯道。第一入仕途中間種種套習﹑最易奪人所守。昔人云一失腳爲千古恨。再回頭是百年人。吾弟念之愼之。夫人方做秀才時。惟患不得一第。旣登第卽攺頭換面。患得患失。不恥其不得做好人而恥其不得做好官縱陟魏躋膴。可惜罔卻一生。殊爲可嘆。故窮則爲眞儒。達則作名世。事業。僕之望吾弟者奢矣。張登科來辱手教﹑俱見本色﹑更希厚自樹立。使吾道遠大。僕𨿽枯槁山林亦何憾焉﹑

奉趙見翁老師

昔人有言士詘於不知巳而伸於知巳者夫知亦未易言也或以道徳知或以詩辭文藝知或以利達知或同臭味以爲知或藉聲譽知而爲其所知者又或以實蒙知或僞以售知或始終策勵其成就足以副其知或初行𨿽可觀而精銷歲月守劘習俗落魄狼狽卒爲世詬詈而玷所知知者非一也受知者亦非一也知豈易言乎我師家學淵源昔提文衡於中州其品文校士𨿽不廢夫時制而進賢黜不肖昭勸懲而示風厲未嘗不以徳行爲首務惟時八郡之士雕龍煥彩揚眉吐气者在不乏人而獨惓惓注意於悟不肖拔於眾揚於司府特進於書院命爲多士法豈以悟不肖竊嘗講洛澗之學而不計藝文之工拙廉其志行少可鞭策或冀將來之可無負耶。數年以來﹑結三掾於橐水之上。日與後進有志向者﹑聯會觀摹。求身體而力行。暇中掩關靜坐。除尋常經書外﹑取宋儒及我明薛曹陳王諸先生書。時諷詠之。如昔人。不求記。不彊觧。默會神遇。直是有一叚不容巳處。妄不自揣不敢後古人而猶不免於出入也。何以副函丈知巳之望乎。海天寥闊﹑趨侍何期。便中幸督教之。別稿一冊。繕寫請正。卽文求志﹑如見肺肝。更惟批示﹑爲��貇。

復李育吾先生

拜違光霽忽忽踰年夏中荷翰教比使者東歸悟適移居城中渠求之張茅不得而遂長往也苦無便翮報謝後時伏念悟半生落拓往歲屢應舉屢不中初不免鬱鬱久之心輒喜若曰今而後庶腳跟立得稍定前此若蚤發恐猶壞了生平也比徼幸一第覺得站立實難寓京半載思不失吾夙昔而於世情上又要通得去委蛇而用之心獨良苦蓋力於時沮則願違事於學非則郁起昔人痛哭流涕而長太息者於今正切不遇知巳誰復言者從此前途正賖中間種種世局恐未易處明春北發過函丈時當信宿請益翁諒所樂與乎諸不能悉伏惟尊鑑

復郭弘宇

弟當志學之初其志遂勇妄不自揣竊謂不敢讓於古人自後離師日遠苦無良朋身心覺多疏曠𨿽大叚巳定其於儒者藩籬不敢屑越然未有所精進耳往歲徼幸一第正出處關頭悟每念之愼之退食之暇獨居蕭寺日掩閧靜坐其於此學頗覺有實際請告歸來人事多冗阻遠不能就兄一正忽辱翰教感慕交集所惠手著二冊具見生平心得讀之鼓舞然不敢遽還尙俟精心三復期以鄙見請教今固未暇及也風便肅勒奉復不盡欲言

與白華池司理

恭惟年丈政聲隆茂蜚楊關陜不佞弟方切景仰曾幾何時而有老年伯之變耶良用痛悼往者靈輗東駕弟適有遠鄕之行弔唁闕然久乏便羽未能一行修候遙想此時襄事已久讀禮暇日其於二帝三王之書國朝之典章歷代名臣之奏議當益畱神名世事業厚培其基將來庶日可見之行也不佞弟病冗相仍學業多疏選期在邇恐無當於任使便中幸提教之不腆充奠伏惟鑑納臨楮愴然

復張抱初

都門無事掩關讀書以消永日忽張用北來感喜交集。來教﹑煩言之說﹑弟入都來。亦稍聞諸道道之口。大意只爲其少寬耳。夫居上以寬。如保赤子正在寬處著力特恐移於吏胥姦頑耳兄所寬在無知而嚴於若輩正得其所以寬者亦盡吾心而巳。此外何計焉。弟六月當外選矣。兄入�時﹑未審得一聚首否。先師像贊﹑勉成如命。幸郢政﹑又荷﹑

復李育吾先生

拜別後﹑月終始抵都門。大選名次當爲六月選首。乃竟擠而下之。當外選也。疏請攺教﹑命多不下。隨分盡職。皆可行志。悟亦安吾分而巳。承示講意一章﹑且云聖學論工夫不便涉效﹑驗若位育﹑恐必在天子之位。堯舜猶病矣讀之豁然。蓋聖學功﹑用宏大本體原自易簡而易﹑簡之中。原具有宏大功用非待功用旣畢而後本體始完也如一元渾淪。而五行四序百物俱巳停蓄其中故曰富有之謂大業。日新之謂盛徳。又曰易簡而天下之理得。天下之理得﹑而成位乎其中矣。夫成位而曰其中。非求之外也。理之得也﹑理之得得其成位之理也。則我翁所云論工夫不便涉效驗之謂也。承索客中近作﹑人事匆冗﹑何以所副來命。嗣容請教。散言管見﹑便中幸寄示﹑南望依依。

復陳東泉

歸裏後﹑原擬避暑山中。一尋舊盟。不謂未果也。承諭云云﹑遠不能悉。大抵親友相與各求自盡如有事相干只平心應之無不可通蓋人情妥處卽是天理一或負气不獨兩不相下至於傷和且忿報無巳時也悔何及焉何如

復陳念雅昆玉

賤恙承注念﹑兼惠以醫﹑良用感切。頃聞賢昆玉進城。謂得一會。何遽行也。夫相見必以儀物。與客至必設席相招。此世俗常套。君子之交。其淡如水。其情彌眞。今而後茶對談。坐久便飰。門下豈以爲擾僕乎。僕病漸衰。光陰有限。聚散無常。學問工夫。願各努加令尊不及另啟。過庭時﹑亦以此意質之。

復楊修齡侍禦

吾人講學一事捨此別無駐足而入都門未見有出頭承當者蓋世道又一變矣空言無補諐尢叢生懲噎廢食亦講學者之自變耳非於世道也夙慕年兄特立行道同籍兄弟貴鄕如梅長金田雙南黃武臯皆所謂个中人也久欲攀聯約會昕夕觀劘以成弟之不肖而尋以病敬竟與願違山中頃讀火疏其於世道人心關系不淺廟堂之上漫無別白隱憂何時而巳耶承翰教感慕交懷嘉貺誼豈容辭苐情出逾格誠有不自安者敬借手完謝非敢爲不恭也幸鑑融爲荷

復孟斗薇

凡賢者之後﹑承先人庭訓。其成立頗易。然些湏不謹。亦易來指摘。門下溫恭聰慧。克纘先師家法。遠邇同志﹑觀望甚切。今後湏朴實頭做起。謹言愼行。衣服好尙﹑勿事華綺。勿輕與風流少年追逐。勿酒席招歡。閉戶讀書。潛心大業。僕老病浸尋來日無多師門道脈幸努力撐持何時過我又勿作書中一套話過去也何如

復李瓶山婣家

弟守先師遺訓﹑蓋亦有年。然日月至焉﹑尙未打成一片。每思得賢者一夾持也。天寒遠道陳兄謬欲相與。聞之心喜。顧夙病偶發。不能出戶﹑以不得候教爲歉。又未審陳兄之來果專性命之學抑舉子業也如習舉業﹑攺課講題﹑非病夫所能任。儻著巳近裏汲汲性命是圖請春和之日。相期一會。可也。幸惟諒原﹑

與張見室

夏中過郡城﹑辱承郊送。諸同志會集先師祠中。譚學移時。歌聲疊和。三五年來﹑一樂事也。歸裏後﹑人事多冗﹑月餘亦漸稀少﹑日掩關靜坐。因思賤軀素弱。兼以向衰之年。三年三大病。此時𨿽暫康適。來日光景恐亦不多。今而後﹑可以無出。況碌碌一官。年來亦濟得甚事。昔賢詩云﹑虛名誤了無涯事未必虛名得到身正今日對癥要藥。年凡黑頭辭宦。綽有餘閒無涯之事可了得幾分阻遠不能就門下一正。抱初近況﹑亦復何如。心邇地遙。聚首何日。人便﹑艸此見懷。諸不能盡。

復洛陽吳殷二會兄

夏中郡郊一別其聚樂光景﹑恍然如昨也。遠承翰教。深感注存。所云日伍塵俗。亦不自覺塵俗。且復愧嗟。此亦邇來作書常套。二丈或漫以用之。不然何學問素穪得力。乃過自謙抑。至於如此。夫吾人涉世。非斯人之徒與而誰。但覺得塵俗卽非塵俗禪家以蓮花爲諭爲甚切當何超然自得也萬物一體。弟何敢當。然不有一體之心亦不能伍塵俗波而流之。與脫而離之。皆非作聖脈路。蓋成巳成物原是一事勿忘勿助方是實功忘﹑則不免波流助﹑則易生脫離離之旣以不能。流之或至抱愧。皆一體之義未明而必有事之功未緝熙也終身無灑落地矣弟非自得者。磨煉之久。稍稍見及。於此辱問。敢以請正。幸批教爲望。聚首何時。臨楮惘然。

與荊延卿明府

天下事必習而後練年兄爲政弟阻遠未悉然長才夙具兼以閱歷有年惠心惠徳無問可知往者大計突有浮言胡爲乎來也豈方正不容自昔而巳然乎軒馭過敝裏病甚未獲一晤堅白西來欣聞老年伯八旬康勝門下五十生子晝錦斑衣充閭佳气今而後萬事足也顧四方災沴民生惟艱正賢豪所以展布何日出山以酬羣仰西望神馳不盡

與髙順彥

貴族在吾鄕夙稱長厚順彥衝年朴雅。余所素欽。往歲丁母之喪﹑摧毀骨立﹑孝衷��貇至。別後在京。又聞君廬墓哀慕踰常。每念及﹑深爲感嘆。昔左源令伯﹑執親之喪﹑盡哀盡禮。貌臒容戚。未嘗見齒。內外稱孝。然爾時令曾祖方謝世﹑三五大父﹑尙同居。庭訓夙閒﹑淳風未漓。猶云陶鎔之力。君之今日﹑何篤行而特出也。歸來卽欲山中一看。因病怯寒。聊此見懷。並致果物。余惟爲道自愛﹑不

又

士人立身﹑必有好根基﹑然後可以入道。趙徳炎親喪廬墓。余甚感重。今復見吾順彥。吾道可謂有人。蓋徳炎器識髙明。方介有執。磊磊不與俗伍。順彥溫恭可愛。而介執處亦頗相同。總之稟來一種眞醇之气。超然特出。故發於事親處爲最切也。本立道生。堯舜可爲他年堅立此其發軔幸節哀加飡爲道珍重勿硜硜一節﹑徒以小孝終耳。臨楮懸懸。

又一

俗情忌修士﹑人有一美事。便口��爲好名。夫近名誠非爲巳之學。然有綱常倫理﹑發於一念眞心。不容自巳。自俗人視之﹑若以爲好名。而實不然者。此正宇宙所以不毀。人心所以不死。何計乎人之嗤不嗤也。送果人回﹑聞順彥遙遙荒山。獨處一室。四野寂寥。狐貍之與居。麋鹿之與羣。風晨雪夜云深地黑寢苫抱影望丘淚零此其時﹑試驗之私衷。於初念何如。亦嘗思歸否。抑果悔有此舉否。儻皆無之﹑而始終如一。卽古人三月不違。何以遠過。不然而微有欝惱。微有厭苦。不免彊自排遣。轉生技梧。是虛了此一場工夫也。湏潛察勤省。培飬初心。隨觸隨覺。隨覺隨化。工夫鍜煉得一分心體純密得一分異日事完﹑學亦精進。禪家所云﹑撒手到家人不識更無一物獻尊堂正謂此耳。余非不知順彥淳篤﹑盡有力量。但歲月更則情境易移雜索久則鄙吝易生。余不肖﹑蓋嘗三折肱矣。故能以是相勉也幸惟努刀勿輕放過隨處皆是實學

與裏中諸親友

生久遊在外﹑幸奉差過裏。承諸親丈。以社事相招。可勝歡舞。然區區之衷。頗有所請教者。蓋返朴還淳。風俗美事。歷閱往籍。未有不以節儉而昌。以侈靡而匱者。況人窮財盡﹑於今日正急。吾州邇來種種禮儀大率從奢。不獨祀神一節。卽如前日社夥之鬭。何益於事。其勞力動气。後悔何及。𨿽社祀之舉﹑從來舊規。然亦主於報神和眾。申精白之悃。序惇睦之情。修歲事之常。明俗尙之厚而巳。若一切耳目之觀。玩好之習。妓樂華麗之盛。似不免蕩搖人心。耗匱財物。日長囂競。其於反朴還淳。果爲何如。讓亦諸親丈所動心者。特拘於舊規﹑而不能自辭免耳。何若酌而行之。於事神之中亦寓善俗之舉宴會之際亦寓觀感之機其於吾州風化未爲無補也敬擬儀注一��系﹑奉覽。幸惟尊裁。且無罪其狂僣。幸甚。

復田岱輿

康節先生詩曰誰云憂撓大於山亦是人間常底事門下貴縣所聞不足怪也仁者天地萬物一體何者不與我相干然讒謗橫逆偶出意外亦何者與我相干君子求自盡而巳先師謚議斗薇來書未得其詳淸明尙遠何日過我得一面談爲慰

復張雞山明府

風塵交馳百年幾何會心人遠特動遐思往歲道駕入都某病適危無窮積況阻而未舒忽得翰教欣聞前歲巳生子考滿之後復榮膺恩典光前啟後徳福相因今而後喜可知也邇日講學浸浸入禪髙明之士旣溺而不返淺俗之夫知口��而薄之復於正學罔所擔荷馮少翁倡道西方一凖於洙泗濂洛獨稱崇有先生矣近見書院記中載所藏書佳集數種正可驗學術之同玆承遠頒兼睹近刻種種心得作我憒悱多矣後晤何期匆復不盡

又

先師孔子用捨行藏一隨乎時而鄒孟括之以三端嗚呼見行可古今不多遇際可在叔世亦空谷之跫音士不得此二者其公飬邊居多審巳量力相時進退仕宦亦非久居之地也夫伊尹而後如康節白沙足稱天民不然只做得个隨世功名而巳蓋唐虞三代之業必得唐虞三代之君臣爲之後之人欲慕唐虞三代之業當從何處下手嘗靜言思之輒爽然自失到底終濟得甚事其碌碌閒曹素飧知愧聞臺下欲賦歸來深得我心之同但關山遼邈水邊林下恐不得附素心人昕夕對譚耳冗病之餘言不盡意便中惟時惠好音

復邢臺達居庵

往不肖爲令處心積慮亦不敢甘讓古人顧碌碌五載終日但張皇於簿書奔走於趨承其所策堅幾何卽如來諭所云拮據荒政全活溝瘠亦不過救目前一時之急其於厚風俗興教化何有究亦循行數墨結果一俗吏而巳承翰教如奉光顏聞尊目久病殊切懸懸大凡日病屬火惟淸心寡欲甘淡泊謝人事𨿽功名一念亦且放下自當勿藥有喜也惟丈畱意焉

復邢臺李桂林

不肖碌碌晚叨一第然不以爲晚謂晚出庶可以無負於出也不意承乏貴地衝繁甚矣兼以水旱相仍民不聊生拮據五載一身皆病自謂可以少盡其心而謝事之後反復思維闕失殊多回視夙昔襟期深覺自負來諭謂化行頌起適以重不肖之愧歉耳昨歲過仙裏值吾丈讀禮鄕居阻遠不獲修奠悵悵而南玆復聞有鼓盆之變益用怛然則丈之難堪可知𨿽然生死數也順逆時也委數順時永言配命君子所以合天也如曰坷坎曰不如意無乃自生障礙而配命之功或有所疏與唐荊川有言。自古聖賢能就人所不能就之徳。則必能堪人所弗堪之情。幸爲道達觀﹑以保天和。諸不能盡﹑

復孟云瀚先生

鳴蜩在園。橊花滿目。恍然班荊西郊﹑景象也。回思巳再歲矣離索日久顚毛漸新師門道脈續者爲誰言之不無悵然出處亦大矣古之人未嘗不欲仕爲行道也不肖自揣何補於時況年來多病似可以知止先師年譜敍有其半中間不能悉者尙俟請教�典一節近日本府未審曾轉申否試端人一查如果�申便中示知當爲慫恿之別諭事關同志﹑豈不願效一臂。苐生平硜硜株守。未敢破格。況旦夕蝸縮林下之人。而復生書有司干預時事﹑亦見其不知量也。此意我翁固能諒之。暑病不盡﹑東望瞻依。

與陳蘭臺

士不講學久矣門下去冬今春不難跋涉兩翻下顧汲汲問學眞脫俗之見也第相晤無幾遽爾別去未審邇來精神復如何先師語錄當時一展玩否玩時果有啟發否抑有疑難否便中幸筆示之程子有言才學﹑便知有著力處。旣學﹑便知有得力處。門下今日爲學﹑著力在何處。其日用間應事接物﹑自覺得力處何如也。願一思之。習俗易染。意興易消。玆僕所爲惓惓焉。

復吳堅白

頃相處日久僕受益良多昔陽明先生謂四方朋友來者眾夾持起歇不得身經之始覺有味也前日所講源頭旣明歸家體驗果能得手否不費力否一切俗情稍有未化日用應感不離舊習論說尙爲��時日尙屬擔閣僕每驗之常蹈此病古人必有事工夫只是無時刻混過門下自察以爲何如

復張見室

小僮來得承手教惓惓眞愛形於滿楮以弟之愚亦非不知得時行志爲士人上願但衰痛退休分義宜然昔人論出處如人飲食其饑飽寒溫必自斟酌年兄知弟弟尢自知不能彊也不然部屬藩臬岡非碌碌東隅桑楡總成孤負來日果幾何亦可惜巳何如別論容轉致之

復楊少岡

門下溫恭惇默有近道之資僕所素重來書紹述纘摹云云﹑具見出頭承當。甚喜﹑但謂道大而質不靈徳業弘而才情弱𨿽屬自謙恐見一不眞翻成退托蓋道不遠人無之非是天地察於夫婦位育基於中和人人具足个个圓成不是堯舜便爲絕徳希聖遂爲奇事只完得自巳分量而巳先師山頺之後舊時朋友落落晨星聞貴族諸兄設神主於雞足山頭朔望瞻拜會講爲同志倡吾道中興當在今日喜而不寐東原王寅吾叚心聞與裏中二三布衣俱眞切有根气便中亦招之同來久之庶不落莫也又聞髙志欲明春北來豈非至願但往返途遙須木�棄一久計則可若秋初仍欲回家恐暑熱艱辛似未便耳惟門下酌之

復陳抑吾餉司

弟庚戌入覲﹑值年兄杜門謝客。比壬子入都﹑門下復有榮差。荏苒至今。不相面者﹑忽忽五載。不意年侄早逝阻遠無聞。把讀翰教。悵感交集國家承平日久。儲藏漸竭。無米之炊宜厪當事之憂顧弟所憂者﹑閭閻之下。十室九空猶幸丰凶相間。少可支吾。若大地無年。人心思�。內虞外釁。倉皇並至。當是時而欲水航陸挽。足餉足兵。亦將何及。弟每念此﹑未嘗不惄然太息。然固難言之矣。多病之軀﹑日勞日憊﹑早晚欲圖歸計。辱承慰藉﹑何能仰副。淸時事業。敬當望之門下也。使旋謝復﹑餘懷覼縷。

復田玉溪明府

國家稱極治矣﹑然人文盛﹑物力詘﹑閭閻十室而九空節用愛人之訓。於今甚切。於守令尢切。調劑得一分卽爲朝廷畱一分福生靈布一分惠也吾丈三載政成﹑遠邇推服乃不自足復問道於肓語云﹑行百里者半於九十言末路之難也來教﹑慮路之岐。而望司南懼津之迷。而求寶筏豈尋常可及。弟愚﹑以世途多險。自信爲實。漆雕子爲聖心所悅﹑儒者謂能見大意。蓋見得大意施爲自別其丈所云司南乎世局漸染。弄機鬭捷。如決江河。豈患不知﹑正患迷人。薛文淸公曰﹑科目進身者。有一第之後。四書。本經。悉置而不觀。則身心事業。從可知矣。然則窮經講學其丈所云寶筏乎以上二叚﹑皆世俗以爲迂譚。丈有出世之見。故不敢無說而虛此。幸裁教焉。

復董昆星侍禦

過郡城多荷繾綣良用感佩久乏便鴻聞問闕然承翰札知節鉞巳駐秦中教中惓惓獨於尢先師畱神則年兄之所重可知也蓋儒者之學本以治身出其緒餘以經世苟功名不原於道徳則功名猶觀臺下以古名世自期故崇儒重道如此可任慰藉酒以陶情亦以伐性居恆節飲儻亦攝飬之助乎賤軀多病較之往歲亦漸平康自覺節愼之力居多況尊體淸臒而巡方責重尢所當加意者遠荷記存使旋率爾謝復殊有未盡

復戚正寰

往者會講見門下溫豸�頁虛襟上達有基竊爲吾道慶別後意趣如何工夫如何來諭謂數月不相會茅塞復生亦是吾儕通患大抵辭章之習興人不知學久矣卽有志之士﹑聞風興起。然舊染難脫。獨立易搖。夾持觀摩。不可一日無良朋。小兒輩﹑僕平日責望𨿽﹑殷尙未能實力修詣。恐非兄之益友也。友不如巳﹑莫如書冊中尙友古人五經四書。學者非不講習緣平。日只爲求舉業非爲求作人主意一錯。終日埋沒於聲利場中一切書冊中所有若皆爲舉業而設舊景旣熟容易混過今日講學﹑須將聖賢言語一一反到自巳身上如與古人會聚一堂面相觀摩實體實驗直不與流俗爲伍斯之謂善學也。先正云﹑千古聖賢。只有這些子。人生世上﹑只有這件事。願與兄共勉之。

復梁心完明府

郊關一別倏爾逾年客自南來每聞動履多福良慰闊懷緬惟習气移人志學者鮮吾丈溫恭之資足以進道而又虛懷好修每會必赴爲士人倡弟所深服也邇來意趣如何大率學問之道一日無朋友精神易懈理學諸先生語錄﹑日間可得常看否。此最��精神之方。蓋吾性自足﹑𨿽不待尋求於外。然舊��熟。不得古訓相觸發。恐易至於混過也。伊洛在��月如流丈能無意乎。辰下暑將至矣。諸惟爲���不盡﹑

復張見室

別久矣﹑時用懸思。吾儕相與﹑在形骸之外。往歲�期偶失﹑何以介懷。三承翰教。欣聞長公畢姻﹑次公痘�﹑巳平。𨿽日用間﹑不免拮據。然自是本分事。所云驅精力從事﹑而困憊不可勝言。學問中景象﹑豈宜如此。果舍人事別有學問耶。願一思之。於此理會得其於平日工夫方不打賖帳。方有受用處。方有結果處。亦�憾於碌碌度日。年兄諒有得力者。蓋自謙耳。董昆星昆王﹑倡義贖老師祠堂﹑甚爲盛心。薄分容另具。近抱初差人進京﹑亦乘便寄知。若家園親友。尙俟異日。老年伯墓表。日常在念。俟歸裏多暇﹑方可了此﹑未完也。臨楮覼縷。

復董昆星

不奉教於年兄忽忽踰三時矣仰企之私每用懸懸緬惟今日時政之闕無如內外乏人而在邊方尢急蓋國家承平日久內虛外伺沿邊一帶修政修備實藉才賢。乃筮仕者視爲穽坎。善宦者工於規避。夫豈乘時立功﹑不可責於邊陲。亦處膻有速化之術而茹茶無尺寸之效此所以豪傑灰心。而邊政日疏也。選用甲科。超以優敍。前科部𨿽疏陳﹑尙屬停閣﹑得臺下大疏發明﹑詳悉確然。石畫。當事者儻著爲功令。豈獨關西諸路﹑恃有寧宇。將廟社實嘉賴之。辱教謝復﹑不盡﹑臨楮依依。

復張太乙州守

昔壬午之歲王中宇老師校士郡中爾時同在弟子行匆沓中失於造請也自丈登賢書瞻晤遂闊比弟叨任衝衢軒馭往來京都幸得屢奉芝宇班荊聚談庶慰仰思別來日久每憶廣陵名區古人遊宦其間如董謝韓範歐陽諸君子代不乏人狼山在江都封內吾丈文章政事表著一時生人不朽之業將於是在願言勉旃異日棲雲閣宦迹當於文選樓平山堂並傳方不孤負一番壯遊也遠承翰貺謹勒狀謝復匆冗殊有未悉

復何武莪掌科

辱承翰教亦向曾面諭者竊以替差之後或可以無需不謂尙惓惓於此把讀回環仰見爲國心切無論在事謝事悉所畱神敬服敬服顧禁旅之弛久矣緣承平以來軍樂買閒而官利津貼閽璫肆月錢之收而市棍多包攬之役千瘡百孔莫可救藥朝廷𨿽設二三巡視而受事之日少更代之人多初任之而依畫葫蘆旣明習而復巳弛擔此所以代庖者視爲蘧廬而建議者遂成作捨也丈臺擔荷一念直欲剔除夙蠹垂之永永足爲來日指南將後之繼者一披閱間其於昔之功令今之利病燎然心目可以隨使作事疊爲振刷其有禆於皇城詎淺鮮哉除向所奉荒疏並二三告示艸稿外謹再檢緊關事宜數欵端人奉覽不一

復林無隅學訓

昔在崇正書院同袍之聚眾也而意气交孚弟所傾注者丈之外有鄴中陳慕南慕南尋與弟遊大學卒業之後弟南北往來又每與班荊漳水之濱綢繆有加矣丈往過敝裏投轄無幾迨丙午始有都門之聚今忽忽不相聞問者。又經十年。慕南巳記玉樓。吾兩人臭味𨿽同。江天各異。卽有別後襟期。平居疑契。孰通之而孰証之耶。來諭。謂啇山僻靜﹑頗有餘閒。又謂矢志潛修。期無忝所生。弟讀之不覺太息﹑蓋學問之道﹑𨿽無分喧寂。然時值閒寂。其功夫又自不同。如弟馳驅長安﹑終日役役。於身心何裨。昔人所云﹑身勞無補公家事心疏空令學業衰正謂此耳。丈豈以落落寒氈爲苦乎。人品事業﹑各有攸當。位之崇卑﹑可無論也。遠承翰教感慰交懷然吾丈相距頗遠﹑弟病尙未造請﹑於其伻之歸也﹑肅此謝復﹑臨楮悵結

復董昆星

驛逓苦累極矣凡火牌之行不用夫而馬少勘合之行用夫而馬仍多如裁勘合而用火牌則於郵人之省不知凡幾況撫按一體撫差旣用火牌按差豈不可比而行之方今時政當調停者固多卽此一事與所欲另開武科皆利病機宜之大者臺下籌劃及之總痛癢心切故發爲作用若此其匪夷所思耶凡在相知孰不稱服卽具題可至使者歸匆勤奉復惟鑑裁

復李洪元

別來忽巳八越月矣時用思企承翰教知比來以盡職招尢大出意外竊嘆仕路世稱畏途轉眼風波原無定據吾人惟秉公一念可以仰答朝廷不負所學此外利害升沈非所計耳以門下力行古道阨在下僚復執法忤時爲人所嗔忌此吾道亨�所關蓋有天數於人乎何尢辰下幸無遽萌去志﹑想亮節��絜守﹑素爲道府所重﹑是非公論﹑自有定評﹑此後機緣所湊有可以爲門下暴白者﹑更當從公布之﹑不敢負也。臨函瞻馳﹑

復吳行可職方

別來三月而三承翰教良慰闊思弟嘗謂法者緣人情而爲之也過於嚴﹑則操切而人未安。一於寬﹑則積玩以釀蠹。惟杜玩以嚴而又通情於法外。仁兄洵可以作啇人功徳主也。此猶其小者耳山海國家重地仁兄風流儒雅﹑而胸中則饒數萬甲兵。鎖鑰東門。長城萬里。實一身肩之矣。來諭又云﹑了當公事﹑日費十二刻﹑余時殊苦寂寥。弟頗疑之。蓋宦人在世途終日役役。其間爲公事者固多。然大半周旋世局。於身心何補。倘萍綜到處﹑稍有暇日緣固匪偶古人仕優則學之旨﹑可繹也。聖賢日對﹑憤樂相尋。閒居中尙有無涯之事。仁兄豈以弟爲迂乎。況說詩書﹑惇禮樂。亦兵政所正切也。伻旋﹑聊此謝復﹑東望依依。

復趙澹寧計部

方今國家所急者﹑兵食二事。譚邊儲者。往往苦無米之炊。淸源畿邊重地﹑東西南北之衝。萬一宇內有事﹑儲糈所貯有幾。果可以備緩急否。京營兵政﹑徒取充數。而皇城肘腋之地。禁旅尢弛。居恆無事。內外掣肘﹑不能措手。倘萬有不虞。當局者死生以之。無益於事。此不肖弟﹑日夜蒿目而憂也。年丈何以策之。同門諸兄﹑升軒差後﹑長公未來﹑日相與者﹑惟存思與弟兩人而巳。時事多艱﹑何日聚首。借箸一譚。使旋率爾謝復﹑臨楮惘然

復呂豫後司李

往歲軒馭錦旋阻遠無聞嗣承翰教適抱病方篤未及裁復而使車巳東發矣。可勝悵結。緬憶不肖﹑昔在邢時﹑讞獄一節。其彊盜人命﹑贓迹傷痕﹑確有明據。人多畏死﹑不肯招認。勢不得不以刑訊之。及至招認﹑其人巳憊。後往來大名道上。車中偶閱祥刑要覽。因念易之觧曰﹑君子以議獄緩死。緩之一字。固聖人好生深意。而甚悔其向之一二事。不免失於太驟耳。𨿽法當其罪。殊失哀矜。蓋平日吏事旁午﹑不暇思維。只以直心應去。故不免錯誤如此。玆敬爲門下誦之。見一得之愚。承惠聖迹數書。散漫精神。不覺發動。其爲錫予﹑何啻百朋。謹艸勒布謝。臨楮神馳。

復李見田孫壻

別久得手書﹑良慰。聞邇來舉動收斂。專意讀書。家門之福。戚黨之光也。先正云。儒者有向上工夫試思之﹑所云向上者惟何。幸努力自愛。轉向身心用功。日間隨時隨事。念念省察。何者爲上達。何者爲下達。上達處決意從之。下達處決意不爲。斬釘截鐵一刀兩斷舊境日遠新益日來不患不成上一等人也。諸惟珍重不盡

復朱升軒漕院

神京數百萬生靈﹑胥仰給於漕挽。況旱魃爲崇﹑赤地千里。米價騰踴。忽得年兄大疏。糧舡過淮。慮不無人人色喜。而宸衷可知也。國脈民命﹑實嘉賴焉。厥勞侈矣。弟不肖受事皇城虫壞之極。振飭爲難。兩年間﹑疏凡三上。竟皆畱中。日者張差一事﹑釁端巳萌。仍復姑息。倘慮其不免貴戚宦官合謀而動日入慝作未可知也寶應甘露之變。不可爲前車耶。年兄何以策之。遠承翰教。謹匆勒謝復。並布闊衷。臨椷但有瞻馳

復田玉溪明府

承諭气質之累﹑甚覺難除。亦是吾儕通病。仰見用功眞切。昔賢謂气質之用小學問之功大則亦日學日問耳道問﹑乃所以尊徳性不患其無出頭地也貴治大荒﹑幸有吾丈極救。一方百姓之福。旦夕主上出帑金﹑發公廩﹑直指且星馳赴賑。全省當保無虞。計吾丈資俸巳深。賢聲茂著。徵召將在目前。同心之思臨風倍切﹑請教幸有日也﹑餘懷不盡﹑

復劉方壺明府

別久矣﹑時用懸思﹑緬想門下﹑賦性溫和。才復明秀。其爲政必造福於地方。名世勛猷﹑實基於此﹑甞觀古今豪傑建非常之業。必有一片精忠盟諸方寸其發於事爲。必有一種擔當不回之气出於尋常。而又達觀於事變隨時妙應不激不隨於人情物望兩無所然後名實遠大。非流輩所易及也。僕齒漸衰﹑碌碌罔所策樹。且年來多病﹑宦況淡然。蚤晚思返初服門下英姿偉抱。天下事正饒﹑爲之目前﹑災黎𨿽稍費拮據﹑然體其待哺之心普以拯援之惠賢者展布﹑正其時矣。入計人事多費舊習難免而輕重斟酌亦自在人尙容面悉不一

與孟鬥薇

別來日久﹑其於此學﹑可常緝熙否。日間意趣。試自驗如何工。之消長可知。僕往時﹑家居。多優遊混過每得先師手教。便爽。然自失若寐者之忽寤故敢以此相證也。至於舉業一節﹑亦吾人今日緊要事﹑居恆不可懶散。先正所云﹑寬著期限嚴計課程最爲用功要法。不然而日復一日﹑年復一年。臨期而冀售﹑於有司。必不得之數也。何如﹑會試錄一冊﹑奉覽。餘懷不悉百惟努力自愛﹑

與叚心聞

別後忽忽﹑及兩載矣﹑每憶門下﹑靑年而知向學﹑心竊重之﹑未審邇日襟況如何﹑與寅吾常相會否﹑大抵人方意气興起時。自覺不讓古人久而良朋日疏。俗情日牽。意興不免消歇加以人言指摘。因因循循遂至不敢出頭承當向見眼前朋友。往往墮落此病。僕資性薄弱師亡友隔之後其於此學不免時有出入﹑然向往一念。不敢自棄﹑每遇差失。未甞不知悔。悔未甞不知攺。迄今衰年。日間無事。卽閉門宴坐親近書冊覺一開卷。便有無窮之益因思古人終日讀書原爲洗心浴徳﹑如師友離索。一齊眾楚。其靜坐讀書所賴以夾持我者更不小也晤言無期﹑乘便附此﹑見懷。諸不及悉

復戴遂齋春元

交遊眾矣﹑僕與門下覺臭味之同別後故多戀戀僕邇來多病﹑气體覺衰﹑歸計當在明春﹑門下乙未之期﹑未審得相遇否﹑諦觀來書。惓惓以功名爲念。愚意生人際遇有時。儒者達天立命。別有一種向上功夫。區區榮利﹑眞如浮雲之過太虛。於吾何有。試想今歲場中佳作﹑本可奪標。乃竟爾不第。假令後來皆若此﹑將何以究竟此生今喜尊堂夫人﹑康勝。賢郎英茂。歲之所入。亦可以供色養。乘此家庭眞樂遊衍於道義師友乎聖賢仕進榮落。一聽其所至似爲合下喫緊處也。此在髙明巳能見及耶再爲一言之佳貺淸絕迢���裏而專勤使者鄙懷殊有未安艸勒謝復不書

復劉心盤參知

邊之�於欵﹑舊矣。懷長慮者﹑往往議戰而卑和。弟愚以爲﹑不必於戰。亦不必於和相機而應。總在吾之有備。無備則和固可憂而戰尢爲失利也。比者髙家堡有事﹑可謂戰矣。不幸而兵陷將傷﹑其原起於偵探無人。不知數之多寡﹑遂誘於伏而不及。嗚呼天下患無敢死之將耳。幸將能死敵。而失於防範。斃於輕發。不覺令人撫膺太息。此爲有備乎。無備乎。而猥議戰與和也。年兄名在庭威徳遐暢﹑故當易如指掌﹑然沿習久﹑未審土兵練乎﹑士伍充乎。車馬不嬴敝乎。甲兵不朽鈍乎。芻粟儲糧﹑果足支目前之用﹑而賊之或入或出﹑其多寡虛實之數﹑可以預知而徐爲防禦追殺之計乎。凡此數者﹑想籌之巳熟。備之巳豫。卽昔所稱韓穉主範希文經略西事之勛猷。當在年兄。指顧間。眞千載一時也。違久﹑承翰教。感喜交懷﹑敬此謝復並布私衷﹑臨函瞻馳不盡。

復劉方壺明府

吾人宦遊地方所遇多艱﹑𨿽不免費拮據﹑然生平懷抱﹑正於此展布﹑未可遽生怨尢。有所厭薄則有所希冀合下工夫恐或易疏此僕往日曾體驗者﹑兩河災荒﹑貴治爲甚﹑稔知門下苦心。然多方拯劑﹑民賴全活。不獨才名仁譽。烺烺一時﹑而功徳之在民生者亦深且厚矣正仰念間﹑接手教﹑良慰闊懷。使旋﹑肅此謝復﹑惟崇照不盡﹑

復劉玉吾明府

吾人作事。求以卽乎心之安而友朋相與。期以要。於心之信日承佳貺﹑於鄙衷殊有未安。況借原儀爲賀。亦近日交際之常。庶兩得也。乃未蒙見諒﹑重煩使者。門下誼則篤矣謂不佞初心何夫事有舊例﹑守宜畫一。不佞往歲﹑處貴同年二公﹑亦是如此。方壺𨿽遠﹑幹嶽可見而問也。謹爲人再謝﹑百惟相體﹑如拘於常禮。而必欲彊之以所不安寔不能奉命恐滋往復耳冗病不悉﹑聊此代面。

與張抱初

幾年邊塞反有今轉此中𨿽自有數顧賢人不得志。謂世道何。兄平日於義命得力。應自超然。尊大人歸裏﹑神王可知﹑家庭天倫眞樂。似又出一官上也。弟不日南還夙昔之約且喜能踐第兄年力猶壯而弟近衰矣師門道脈當自門下接續之﹑豈天之所屬於兄者在此而不在彼耶。鴻便艸此﹑寄候。殊有未盡

復郭養室

承手教﹑如對顏色﹑別諭無此事例蓋凡例必費費則諒不能辦也﹑功名成就﹑無論早晚﹑日間讀書﹑不必太苦。亦不必將日用人事。俱打疊淨。然後讀書。蓋人生各有應緣。不能一日無事。只此心靜定不馳逐於外。隨緣隨應。隨應除休。不但事來治事。事去讀書。卽與眾人共事。而人先我後人喧我寂精神專一。無往非理會義理之時以此做去。工夫何患不打成一片。今人無事時﹑巳懸想在事﹑比事後﹑又不能遽釋。往來於懷﹑如此者綿綿延延。累月經年。念頭通用不到書上。一旦懊悔憤發便欲一日千里勿論進銳退速﹑易作易輟﹑況精力昏耗﹑鹵莾��烕裂。縱小有所得。亦若存若亡而巳到底亦濟�甚事。門下諒不至此﹑聊爲知巳一論之。少附切磋之義。光陰易邁﹑羙業難臻。幸惟努力以酬時望

復施貞一

每念門下大孝君子也﹑頃者相會竊睹顏色之戚飲食之菲大出尋常世情之上此蓋一種眞純未雕未斲率是而往何所不善古人所謂百行之原也。感服感服﹑又念孝經一書。邇來士人﹑鮮知習讀。門下讀禮之餘。試取而誦之。其精神意向。又自不同。張子西銘。大旨。亦是此意。倘一會悟其於立人之道。方有歸落其它塵世功名﹑皆粗迹耳。別來無幾復荷注存謹此謝復諸不及悉惟門下諒之

復梅長公掌科

奉違巳久﹑每切懸思。固知年兄同此懷也。伏念天下﹑正與�對。眞與僞對。任與避對。卽所異路。便分君子小人。當事者不此之辧﹑而汲汲於門戶之角。捕影吠聲。傾軋附會。其於政治興替﹑亦何裨補也。無窮積況。惜不得聚首一譚。別諭深感注念。邇來聞之。又復有別說。非株守可望。大抵吾輩涉世。一聽之公道。徒負汲引盛心。蒼生如命窮。吾道成蹉跎。倘亦自有數乎。方今九塞多事。所需衛霍良急。令侄以文武全才﹑幸而捷。異日策勛樹伐。作朝廷一干城。竊喜安石家﹑有謝玄矣。遠承翰教﹑謹此謝復﹑不盡﹑諸惟年兄鑑之﹑

復畢東翁按臺

今天下吏治不飭民不聊生其原皆起於士大夫習爲熟軟巽怯靡文舊套相仿相效日染日深所爲擔當獨任者少也我翁以熙代偉人慷慨匡時力挽流俗直追古道眞所謂獨象之超羣而中流之砥柱將世道生靈實嘉賴之非門下士阿其所好也第以某之不肖尙國事多艱株守一曹未有尺寸策樹仰答知巳徒拊膺太息爾巳辱承翰教敬勒狀謝復不盡覼縷臨占可任馳向

復趙澹寧計部

吾儕往日作令甚覺勞苦一轉而入京簿書稍減其紛紜人事東奔西馳日無暇刻古人退食委蛇之風殆不若是豈叔世固多事耶每念年兄分司一方燕寢閒適少爲浮生一快而來札猶不免稱苦蓋仕路勞人原非山林之疏曠而分義所在有不可辭者吾亦安之而巳其它若炎涼喧寂所厭陵援紛紛籍籍自世態之常達人直視爲浮雲而年兄動心忍性之說政合下喫緊工夫將來大任之基也豈尋常輩人思慮所及乎計復命在邇可得瞻晤不謂暫歸晝錦時日尙遲承翰教謹勒此謝復南望依依

復王寅吾

流俗易溺知學者鮮門下有任道根器惜締交之晚也相與正殷僕復遠遊不得昕夕聚樂究竟此學言之悵然𨿽然人患志不同耳志苟同矣𨿽千里猶一堂﹑但將此念提撕使之常覺常惺。不至遺忘。白日日有進。久之﹑功夫自熟至於日用。人事莫非吾正景事。以學問之心應之卽俗事亦學問也以忽略之心應之。卽正事亦俗情也然亦只在覺與不覺。惺與不惺耳。承諭立會聚講甚慰甚慰但欲繪聖賢圖像似猶在形上求之吾儕尙友古人只在此志如謂友朋萃聚不有宗盟精神無所收攝亦設尢孟兩先師神主可矣然建祠事重大恐未易就且目前遷動無常安主亦未便不若於講堂正面大書陽明先生客座私祝一��系粘於壁間每會左右列侍共相瞻依且其中訓誨懇切並可藉爲觸目驚心之助也何如來人遄歸別諭未能悉復請以異日心聞乃翁往歲以收頭牽累想巳無礙令叔世鎭令兄正之俱不及另啟統此見懷

復黃武臯侍禦

儒者所以範圍天地曲成萬物宇宙中並列而爲三者獨賴此講學一事耳季世上習不淑吏治不修民生不安皆起於學術不明士大夫日以世法習套相師相仿遂以爲固然而本原之地有所未講也弟昔遊長安猶見先輩中聯會啇證互相切磋後漸寥寥晨星至今則以此爲諱矣頃會當路者因事論人曰某公品格甚好但惜其講道也夫以講道爲可惜則其用人可知而世道又可知殊可嘆惋年兄讀禮日久阻遠莫由一候並申奠私方切馳仰忽承翰教可勝感歉金李二君溫文雅度門下夙昔陶成之力士人用世何擇於文武第一捷一蹶尙不無可惜耳羽旋勒此謝復不盡瞻馳

復李衝玄副憲

當秋髙馬肥之時黠遽爾乞欵豈其所欲哉亦累犯累挫有以折其鋒而奪之魄耳報傳長安不無人人色喜非獨弟知巳之私也𨿽然制勝非難持勝爲難昔範文子謂惟聖人能內外無患自非聖人外寧必有內憂如年兄前所徧挑明暗品窖並分布設防相幾戰守之類遂可一日不加意乎幸百努力以副羣情韓範何人萬代瞻仰在此一舉矣

與薛獻我副憲

往臺駕過都門有失瞻候深感翰貺之辱榮任以來時切瞻企緬惟上谷神京右臂外逼悍釁在叵測非遼鎭比也卽兵精糧足醜類輸誠猶恐意外之虞況承平日久漸生心以久弛之武修兼以歲餉不支士不宿飽無論枵腹不足待敵倘有庚癸之呼緩急何以應之主上念此下戶兵二部從長議處弟竊謂賦稅有額匪頒有式除發帑而外何所取足臺下弘才諳練石畫素裕未審塞下機宜有可以調停建白濟一時而垂永賴者乎法窮則變正惟其時便中幸教之

復蕭洙源明府

別久時用懸思勿承翰使知親丈有割腸之戚邇來腹或微痛可勝悵惋𨿽然禍福之來自有大數順時安遇所以爲達不然悲憂之過气血反傷中年以上之人何能堪此殊無益也弟又有說焉貴治𨿽不衝災荒之後未審得簡靜否淬勵功名𨿽當官之常而嗇養精神亦立命之基二者相權必交善始得不然以淸弱之軀敝敝焉意力圖之恐亦無味此弟所甞析肱於此者敢爲一誦之惟丈斟酌

復孟斗薇

別久﹑得翰教﹑良慰。所云邇來人事紛拏。意趣殊不自如。此𨿽謙徳。然把玩札中文理。似亦未見有新得也。王父母理學名家。其注意先師。蓋緣臭味之同。而同志落落晨星。借此當不寂寞。殊用感激。別諭領悉若論儒者所志仰則付命於天。道則責成於巳。投之所向無不如意。此方實踐之學。而遠大之基也。僕之望門下者遠矣。願相與勉之。

復劉方壺明府

辰下歲序回春君子道長遙想門下政通人和茂膺新祉當蒸蒸與發王並盛也承手教猶謂兩年災荒周巡到處十室九空之狀不覺淚落且廩庾懸磬修救爲難把讀回環爲我心惻際遇亦云艱矣𨿽然昔人有言不哭孩兒誰抱不得如保赤子心誠求之生平學問正於此處著力慈母諒有乳哺之方也若更調一節出自上司其意蓋欲借重繁劇吾亦聽之至論其事理創始難順成易閱歷旣久則利獘必悉事不紛更則畫一功奏古人久任之法良有深意固非若近世朝遷夕轉而艸艸結局耳又況多一番更調必費一番精力以勞逸相較亦似有未便者未審髙明以爲何如

復胡小山侍禦

同籍兄弟夥矣每於眾中以事覺年兄底裏眞書傳所稱長厚君子也弟非能貢諛者蓋實有所見玆以述其感仰之思耳世謂烏臺秉憲必嚴霜迅霆方爲得體而弟不然蓋霜雷之威秪可以得人訾怖而慈祥惻怛周悉懇至乃所以格百僚惠四方而道治天下之基也年兄實有其基而更加以周懇它日建樹遠大將與古名流並垂不朽弟拭目竢之矣承翰教謹此謝復余惟順時珍攝以需簡召不一

與呂豫石吏部

承諭人心道心交戰胸中。不肖自省亦覺往往如此。唐荊川有云﹑昔人以交戰爲子夏之病。而不知能戰乃所以爲子夏。豈迷復則凶。而頻復者𨿽厲。天機固未息耶。吾輩今日爲學。亦求復之而巳。世俗謂作宦妨講學。然講學正所以作宦。先師云浦先生﹑何甞一日不講學﹑而人品宦績。巍然如泰山北斗。彼一二憸夫於身歿之後。肆爲讒妬﹑其生平作人行事﹑視先生何如。藉令肯來講學﹑寧至於是。先正云﹑千古聖賢。只有這些子。人生世上﹑只有這件事。捨此而外﹑皆迷也。吾丈景仰前哲﹑每以不及門爲恨。此眞千古豪傑之見願相與共勉之便中更望惠教

復杜友白觀察

昔遊橋門海內同志大會講明聖學意气向往翕然同風亦一時之盛也後二十餘年弟五遊都下同志會聚落落晨星至今日則以講學爲諱矣蓋行疏者招尢假道者賈怨好修者自全以生人至要之事多未肯出頭承當不亦因噎而廢食乎年兄沈默謙沖恂恂若處子而文章事業日新月盛定飬後之發用於尋常自殊弟時用思企昨歲春明一晤遽爾言別承翰教益見虛襟勉之令徳異日建樹寧獨舊寅兄弟之白眉耶臨楮依依不盡

復李蘭如計部

昔冉子之附益也未必如後世之徵榷聖人至欲鳴鼓而攻之無亦不卹其民徒以常稅足國自謂忠謀耳此毫釐而千里者也往聞淸源稅額倍於它關巳難取盈況荒旱頻仍懋遷自少寬一分民受一分之賜政惟其時臺下觧額不足所謂寧損在官無損在民用心良獨苦巳𨿽然董子有言正其誼不謀��明其道不計其功正吾人今日蒞官事君之凖繩臺下固素信而獨往矣隆隆聲價巳從此起何復惕心於究竟耶

復楊修齡侍禦

交遊𨿽眾﹑知巳難逄﹑弟同籍中無足比數。年兄不以爲不肖。若欲引而進之也者。自顧何幸。第宂病相尋。除支吾公事外。掩關兀坐。日惟藥餌爲伍。𨿽與年兄比鄰而居。復沮於閽人習套。等閒不得一晤。迄今歉然。黔中苗仲跳梁。兵食匱乏。﹑且地方寥落。事多掣肘。譚者往往難之。然非常之原正豪傑展布之會自昔宇內多艱。人方卻。一入名人之手。便自宴如。今年兄在事﹑廟堂﹑可無南顧之憂巳。乃弟猶有說焉﹑今日邊彊﹑大抵計目前﹑幸塞責。非圖永賴者。苗仲爲害地方。積有多年。及今而大做一番。一勞百逸。不獨黔人受福。卽川廣滇南﹑各有寧宇。伏波勛名。豈異人任耶。惟臺裁不一。

復田岱輿內弟

門下曠達久矣﹑以僕之曲謹﹑平日素疏﹑故未能相信也遠承手教謂淸夜負慚﹑如匪澣衣。成六宇中一大俗子。聖賢學問﹑未甞玩而味之。所以開口都是病。且以僕夙昔之言。爲種種藥石。無不對癥。悼往追來直欲別做一番景象以求不負天地生我一場我生於世一場此眞豪傑之見。大易所謂成有渝震無咎而存乎悔者也。覽教殊爲欣舞﹑第又謂議論與操修﹑果能兩相肖否。似尙有疑畏在。先正有言。知得如此是病卽使不如此是藥夫藥猶在外也。眞知一起。如醉方醒如睡方覺如太陽一出而魍魎潛消日用間﹑但能時加保任。自然精神透露。百邪不生。更分何者爲議論何者爲操修乎但患志未眞耳。後閱與循兒書中﹑似又若兩截然。此僕猶不能釋然於衷也。幸惟努力﹑慰我縣縣﹑

復趙懷東侍禦

人臣上封事於主上不阿非難。不激爲難。蓋言者期於入。聽者期於從。理直則气憤語峻則聽逆在聖明虛懷求言。自不論此。不然﹑而以激昂不平之气反成其猜疑中拒之私故屈之以理。似不若通之以情也。頃讀年兄大疏理明而意自懇。辭剴而气復和。主上三復﹑當必有脈脈心動者。卽懷先入之見。難遽轉移。其於人臣告君之體﹑大爲得之。敬服敬服。久不奉光顏﹑田兵馬過辱注存﹑勒此謝復﹑並布闊衷﹑惟臺諒不盡﹑

復張敏孟

令尊剛介特立其於此學有單刀直入之勇予所敬服憶往昔儒學中朔望謁廟州尊師長前面起拜後面友朋皆跪而不起只隨拜一叩而巳此相緣舊規予知其非獨爲起拜人多有笑之者令尊長予一紀知學之後卽同予起拜不以人言爲阻舉此一事其平日操行大率類此所以卓卓士林不幸早逝同志迄今追仰之敏孟衝年聰穎予所器重先師山頹之後洛澗道脈竊於君家有望邇年以來稍見志气退弱疑畏於窮愁經營於家務不獨於聖賢道理未見勇猛進修卽尋常舉業文字亦庸腐浮靡無可觀者予甚惜之昔歐陽南野先生曰仰面試看前輩多少豪傑豈是吾輩這等樣子後面又不知有多少豪傑豈不將吾輩作唾咳相待予每念斯語未甞不惕然有省而慨焉思奮也光陰易邁君年巳壯而予忽忽老矣幸惟努力自愛

與張鳳臯制臺

黔中古稱奧區山崖險阻林菁蓊欝羅鬼犵狫遺種在焉且夾川廣通滇交邊徼荒裔寥廓萬里久稱控馭之難邇者羣蠻跳梁至煩徵剿而兵弱食匱時事孔棘自節鉞度石屏威望風猷震訾遐方不俄頃間逆酋率服牂牁夜郎之域庶有寧宇聖天子可無南顧之憂巳�諭猶謂在在觀望。在在甞試。數萬之反側非空名可久壓﹑而欲保百年無虞﹑慮深計遠。爲國盛心﹑愚竊以蠢爾小醜叛順何常昔漢以孟獲爲梗武侯勤蜀濮之師七戰七勝而後服之無論士馬物故計略相當而中國元气亦稍稍凋耗今日亦惟是足兵足食示以不敢犯之形間有萑苻林薄出沒哨聚者相機而制禦之使不大至猖獗斯爲地方寧靜之福昔人所謂以不治治之者也。未審有當於臺念伏惟鑑裁不盡

復李聶許侍禦

吏治急於安民安民必親民者於閭閻情狀最悉弟竊謂仕人起家非守令其於一切吏獘民艱尙屬意度見非如昔人所謂譚虎而色變也年兄驥試東州諳練精深勛名茂著今者榮膺簡命借重巡方凡所以察吏安民將洞於觀火舉而布之直如運之掌耳百二山河庶有寧宇乎弟碌碌無所短長愧無可爲知巳道者便中幸惠教之

與張敏孟

任道須要根器孔子所以思狂狷也。蓋狂者識趣髙遠直以聖賢爲期然亦非徒有此虛願﹑其一叚精神意气。脫落尋常。超出功名富貴之外。特其踐履稍疏於言或有未副非如世人以浮躁放蕩爲狂也若狷者之守亦非如世人所謂木訥謹厚之士。其气魄力量。毅然以斯道爲巳任。如所爲一介不以與諸人。一介不以取諸人。一國非之而不顧。天下非之而不顧﹑之類。特未能精義入神達於時中耳此兩等人根器甚髙一聞斯道不疑不沮便能一日千里不然聖人何以思也

與余瑤圃掌科

禁中兩度火災指揮張登甲黃繼科頗著勤勞一從優敍一從未減昨已面質過堂伺候二官通州衛老成虎貴衛英茂皆可與進者不獨以勤渠故也愛憎難憑況寅緣章賂又往往而是殊可嘆惋弟置功過二簿意從實錄若金吾右衛府軍右衛燕山右衛猶情罪可原其它則冥然玩愒若不知有法紀倘非逓加懲警似無以杜將來也禁衛何由振乎玆以原冊附覽統惟年兄裁之

復梁心完明府

都門別後於五月初二日始抵家幼孫病殤人事冗沓兼以鹺臺巡方一時道府縣咸集頗費應酬一月後稍稍閒適矣。正仰念間﹑忽得翰教﹑知地方衝疲﹑供應爲難﹑且錢糧逋負三四年未完﹑意圖經理拯劑。而問道於盲。弟亦何所知識﹑顧念方今之時﹑民窮財盡庶政惟艱﹑正豪傑扼腕之秋。生平展布之會。然天下所以無善治者﹑往往起於士人﹑惟知有巳﹑而不卹人。是益重其凋瘵而國脈日促也。殊切痛心。老丈髙懷雅抱﹑弟所素欽。諒不以溫飽爲念。辰下發政施仁﹑花封享拊循之福。弟方爲吾道慶。古人云心誠求之不中不遠。更有何策。可以益大乎。幸惟鑑涵。南望依依。

復張鳳臯制臺

恭惟臺下節鉞甫臨黔中又當軍旅倥傯之後北來疏揭議論詳明經畫曲到如列眉如數計整暇可知至於羣苗之荼毒生靈之塗炭慘怛景象模寫毫端令人把讀回環宛然身在萬里外膚受而目擊者有不發指而投袂非夫也方今彊場多事識者蒿目而憂無過兵餉二端而餉在今日尢急蓋元气壯則神气自倍不然而枵腹以待敵𨿽有百萬之眾懼弗能用之則臺下請餉之說誠長慮卻顧之見也廟堂之上方注意邊陲果慨然嘉與不惜以數萬之費而爲長久之謀西南諸路自是可藉有寧日不獨爲知巳慶巳

復王敬吾別駕

老公祖惠政洽民頌聲載道不肖竊沾餘潤獨惜不獲時奉光儀爲耿耿也曹生遠來道臺下欲修月川先生舊祠崇先哲啟後學深感盛意旣而思之向者徒碑之議偶失記祠內有像不宜輕動秪恐舊宇圯壞碑無所附姑少從遷就未敢遽以重大之舉率爾冒瀆也況城中旣有新祠規制宏大舊祠復爲添設不免過費且日後兼修之難又時詘舉贏同志分金未易卒處旣荷臺下注念幸命地方染修四面墻垣嚴扃門戶其鎖鑰擇一能幹甲長司之似爲便計也病中不悉惟鑑裁爲��貇

復張見室

前兒輩赴試曾見一函見悃不意取道自南竟未達之座右玆得翰教爲慰弟連日眩暈復作𨿽不甚害事長年之人不宜有此不善調攝故也抱初二郎在汝有恙聞躬往視之尙未西還亦用懸懸近閱郭弘宇日省錄造詣眞切見理深融師門殆未多見幸年兄相距未遠倘得撥冗頻會益當不淺惜此兄年巳髙弟遙遙三百里外良晤未卜是所結懷耳乘便艸復餘懷覼縷

復梁心完

弟裏居一載讀書之暇親友過從時相爲歡獨不見吾丈與洙源卻用耿耿耳來教地方災傷生民之不幸所望以拯救安全者爲民父母責也願無作煩惱想一時焦勞功徳實大向來學問正用於此撫臺幸在相知正吾道大行之機也諸惟珍重不盡

與郭弘宇

弟流落風塵忽忽十有五載悵仰之私時切於中非尋常離合之感也每憶師亡友隔一時同志落落晨星後進中有志之士向往此學能知顧惜名義大叚不失吾道藩籬巳自可嘉若闇然默識自修自證直於不遷不貳必有事上做工夫此大賢以上事眼中友朋未可易得也昔賢謂以天下與人易爲天下得人難弟亦謂爲天下得人易爲斯道得人難蓋俗染溺人其肯來講學固鮮間或知有講學者又多以名利二字牽絆不得出頭拖泥帶水此中不得光光潔潔如何能做得到手工夫無惑乎終歲嘆虛度臨危悲罔生徒成了一番話說也承教日省錄眞切精懇作弟憤悱原擬刻傳公之同志緣叨轉後匆匆離地方故不及耳容與令侄葵抒兄共圖之拙引不文不足以發吾兄精蘊附錄請教更希批示弟中秋後北行冀於要店期兄一晤未知臨時得遂所欲否

與李少薇

爲學第一要根器好然須時時用工又得良朋觀摩精神當自不同吾儕等閒不得一聚聚時又不過片時別後遂經多日邇來試驗工夫緝熙否日用果皆天則否一切家事果不爲縛累否此等處當自知之曾憶前番別時來日正會講之期門下遽先行似所汲汲尙在舉業也何如同志寥落僕之望於門下者甚切願各努力拙句書扇頭見懷

復吳覺生侍禦

久不侍光顏時切馳企猶幸兩奉翰教庶可以少慰渴懷也我國家承平多年上下玩愒乘此遼左多事大加整頓一番不可謂非宗社之福弟所憂者人窮財盡元气日索古人爲治首安民而知人爲急今守令不得其人吏治日敝大抵繁文日盛貪墨爲害耳年兄彈壓一方俾遠邇人心咸知警厲其造福於世豈曰小補弟株守郎署尺寸無以自效徒捫心知愧耳遠辱注存可任感佩冗中謝復不盡

復楊瑞宇

人生幾何最易混過此學在友朋中能出頭承當者甚少每見門下髙懷良用嘆服第相聚未久遽成遠別忽忽巳踰歲矣緬想世俗習染與夫身家之累最易銷磨人意念吾儕旣奮志向學眾耳眾目大家觀望一有不副指摘叢生良可畏也向過長安旣得會馮先生歸來精神意气當自不同書中謂以架上書與聖賢對便是日用喫緊工夫又云與鄕人講學習射每月三會聞之不覺鼓舞第射以觀徳𨿽古人不廢然在今日但用爲遊藝之助則可若云借以報國且以是爲進取之階似又多了一番枝節也髙明謂何臨楮覼縷

與趙紹峯

每憶門下根器甚卓可屬斯道乃相距頗遠會晤惟艱切磋之功稍疏耳昨歲移坐城中正好機會而僕復遠遊忽忽經年良朋難得駒隙易過言之不覺悵然向窺賢意﹑似若汲汲於舉業。豈以不得一第。便不足了此生平耶。不須遠引﹑試看吾鄕前輩宦達者﹑今日安在﹑其所樹立。今復何如。亦可爽然而悟。僕以爲今日﹑但須一意靜坐。潛思默證。了卻心體。則天地萬物一齊俱了乃眞爲了此生平彼榮浮利。佹得佹失﹑直如浮雲夢幻。於我何有。況四十之年﹑血气漸衰亦不宜過費精力。隋珠彈雀之諭。良可思也。若此心尙歇不下亦但如古人所謂遊於藝者而成與否則聽之亦自不相妨耳。髙明以爲然否。

復趙仰峯學慱

僕之所須於賢甚殷顧賢在家而僕在宦賢在宦而僕在家幾年方得一會會時亦無多日﹑且所言者皆離別後尋常事﹑而未及切切啇證此學。生每念及深以爲歉。今賢亦云志向𨿽定。終墮悠悠。是其念與僕同也。至所謂功名成就﹑時命能局踐修體驗步趨誰阻之說殊覺爽然蓋仕宦之途最易令人汨沒若隨時隨事默默體驗以自踐修便是卽仕而學昔人所謂淑諸其身以淑諸其人者﹑正今日事。不可不勉也。得翰惠﹑深荷記存﹑敬力疾謝復﹑餘懷長公諒能詳之﹑

復呂豫石

別久矣每東來人便欣聞潭府多福且同志尋常會講不輟吾丈振起之力也承翰教直透性體簡易眞切足以破支離矯飾之習會中復浸浸向往可爲斯道慶昨六月望日敝處會講友人有論及一貫者。大旨亦與來教同﹑而患於作輟。某以感有萬殊。惟恕乃一然﹑又曰忠者何也﹑不忠則不能恕。不能一矣。孟子萬物皆備於我。卽一貫之旨也。而必曰反身而誠是誠者。卽來教所云安身立命之本。若天之不巳﹑文王之徳之純。固此理也。其曰彊。恕而行者。心本至一﹑而物感易淆。吾日用時﹑時時天機透露﹑不爲欲蔽。亦自勝者彊耳。易曰天行健﹑君子以自彊不息。人心一息不彊。便與天行不相似。然所謂彊。亦一眞一切﹑眞非勉彊作意而爲之也。或曰中庸勉彊而行非與余曰勉彊亦有二義中庸所云勉彊者是就安行處論來中人以上心體多純中人以下情欲駁雜𨿽眞心旣開時有出入中間湏用一番保任工夫日新又新較之安行若爲勉耳﹑其不息處﹑卽本然眞彊也。若𨿽知爲是而勉彊作意以行之勉彊則不恬作意則矯拂卽來教所謂開眼就見然一毫放過。便已墮落世障。非本來眞種子也。何以云自彊不息乎。如此見觧﹑未審有當於丈念否。佳聯溢羙﹑聊賡書扇頭﹑見懷。祠祀三先生原爲同鄕大儒。崇先哲﹑起後人。推廣此意﹑則程邵諸老未可以也。李緝敬公祖之說﹑允爲卓見。更惟尊裁存古約言因帶赴關中匆涉其槪未及繕錄俟刊刻後幸惠一冊

復州尊張心寰

夫賜出老父母誼豈得辭況再命之辱乎第伏而思之父母之於士民原一體相關其如貧乏不能存𨿽月給束米亦宜拜受不然以歸老山林之人而叨享父母厚賜恐圖報無日反之私衷殊有未安況諸公祖聞之亦泏異同敬付使完謝若其蔭拂洪慈當與遠邇父老謳頌明徳於無窮也率爾不悉惟鑑融爲感

復陳蘭臺

積雨之餘夜涼如水篝燈兀坐大業潛心神王可知已吾儕相距頗遙不能時晤理學諸先生書每日默玩一二條意趣當自不同蓋舉業之迷人久矣非此則眞精神無由透露也往承翰貺久稽謝復乘便勒此布悃統惟心照

復劉方壺

山林之人無所事事日與同志數子過從講學冀消鄙吝自得臺駕賁臨人心鼓舞吾道更爲生色時事多艱民生憔悴康屯保泰惟有察吏一節足以救世今日吏治大抵循向來故事巧宦者善開隙竇往往网漏吞舟貪暴者反以得志人情何由懾忌仕路可由肅淸生靈何由又安也殊可嘆惋前睹大疏曁面晤時俱知惓惓注念於此世道何幸第時局相沿爲日巳久倉卒或未易遽大破格又廟堂之上未見蒿目蒼赤勵精綜核嚴立必行之法爲可惜耳

復呂豫石

東來人便聞貴縣講學日新月盛自先師山頹後二十餘年僅見今日可爲吾道一快不佞居恆思之竊謂以天下與人易爲天下得人難爲天下得人易爲斯道得人難蓋所謂人必有一叚眞志顧眞精神知人之所以爲人眞有个不容巳處方可屬任斯道若只浮慕於聲稍激昂於意气久之習俗移人日漸日劘利害當前乍信乍疑向之浮慕激昂者不免遂至銷歇故曰執徳不弘信道不篤焉能爲有亡到底亦濟得甚事邇來每與友朋會聚得人懷切愛莫能助展轉彷篁不啻饑渴貴縣宗昷之區一時同志定有眞實切已堪屬任斯道者未審爲誰風便寄示以慰翹首契闊日深原擬秋晚東行一奉教譚弱病綿延勢不能赴書院落成當任何時敬具區區分金聊充工匠之費愧未丰辦嗣容圖之

復李平田

往臺駕過敝州適以鄕間祭掃有失恭候迄今歉然山中久不見通報忽承教紮知丈榮晉鎖闥職專諫議此主徳世運攸關而士人展布生平之會也爲之喜而不寐未獲稱賀先辱虛襟竊甞謂建言之道心期爲國非以爲名事期相濟非以相攻公忠可以追和衷之風黨附乃以長囂陵之習善乎昔賢之言曰士之立朝以正直忠厚爲本今少時尙何如非賢者之望而誰邪牧秦政略具見識力遠大萬代瞻仰在此舉矣敢爲知巳一誦之惟爲道自愛

與許松麓

雨霽秋涼月明如晝人之精神意气多馳向歌酒間門下當此景色抑更有感懷否耶年光電影成立登天僕念之每切切與朋儕言之倘失猛省恐易混過門下志趣髙明諒超出人一等玆第爲知巳一誦之耳久不聞問乘便艸此見懷諸不能悉臨楮但有神往

復李緝敬鹺臺

方今人窮力盡時事多虞上下相習於熟套民生何由康阜世運何由挽回總之學術不明無有出頭承當實心撐持世道之人老公祖慨然擔荷自下車來諸政惠靜簡易一切與地方休息且巡歷到處諄諄懇懇與士民講明此學遠邇翕然風動倘凡有地方之責者皆能如此意念如此運用各處亦皆如此觀感景象民生世運亦何難挽回然而未可必也今行且復命矣聖明在禦當事諸老聞有銳意匡時力行古道者臺下轉移默運與之更始去熟軟之套禁侈靡之習絕寵賂以淸仕路嚴吏治以卹民艱此固臺下夙昔志願不肖敬拭目而竢也辱荷知愛不盡別懷統惟崇照

與範湛一

日承遠顧緣病新气弱未展綢繆道駕匆匆而歸陰天日暮鄙心重不安也眼前朋友以舉業遠遊者眾矣若門下篤心此學遙遙三百里﹑虛襟下問﹑是眞見人生有不容巳處。識見不出人一等耶。臨岐數言﹑並象山陽明兩先生二詩。學問頭惱。大槪已身。但能常緝此念。卽百世而同堂矣。願各努力不盡惓惓

復孟斗薇

別久矣﹑北溟兄來﹑得翰紮爲慰﹑教中過譽。徳教兩渾﹑耕鑿皆眞境﹑不肖遽易及此﹑又謂未獲常侍淘鎔。殊覺周張應酬反汨沒本眞抑且觧脫不得。想違世卽非人情。全人情﹑卽費周張。學問至此何以措手。讀之具見用功眞切。竊謂人之生也。豈能違世獨立。無所應酬。但日用間。一切感遇之來。貧富貴賤﹑常變順逆。合下皆有當然之則所謂位也故吾人之學。只是素位素位只是安分安分﹑便是盡性循理樂天。處一化『齊。君子所以無入而不自得也安所用周張乎周張云者﹑或圶事上取齋未在心上取齊耳長兄以爲何如風便艸復。殊不盡意。便中更望回音。

【卷之五／行狀】堂嫂貞節趙氏狀處士呂公曁元配牛氏狀

王惺所先生集卷之五記

堂嫂貞節趙氏狀

王生曰嗟乎論節至婦人死者有矣守者眾矣顧笄而成夫婦牀第情深偕老願違不難捐軀一旦則死若或激之也不死而嫠猶垂瑜珥盛綺繢丰於儲胥而臧獲爲衛則守若或戀之也乃若激去而貞存戀失而操厲從容回翔百折不易此不亦君子之節哉余有感於趙氏夫趙州學生曰泰女余從兄曰以恬之婦也甫二十有一歲而夫亡尊章耄矣二弱息呱呱無依日把之哭諸殯不休余父東坡府君令媼慰解之長跽曰未亡人不難一死殉王氏一杯土顧謂老幼何若得以外事累叔翁卽塪壈終身不悔也復頓地哭不休得諾乃起蚤莫拮據治生躬織紡茹糲襲敝人所弗堪而供養獨不輟終姑嫜之身如一日族黨少年負气淩侮萬狀其父母謂趙年尙少數諷之冀奪其志輒仰天泣曰婦人一夫而顧負之與淫奔何異吾寧死不願再適也余府君延塾師令二子偕余學二子歸或慱奕爲戲正色曰吾所不一決而余吾息者厶汝也胡若是必加夏楚後余聞孟先師講學新安負笈從遊卽遣二子與余偕每歸省不旬日卽促啟行無別色二子長爾恕歲試補郡學弟子員有聲次爾慈亦烝烝向學不倦曰吾幸出九死汝曹復得大賢爲師異日者有所成立可藉手以報地下矣無何疫大行一疾遂不起蓋厲歷辛巳十月二十有八日也距生之日爲嘉靖庚子十月朔壽僅四十有二有司奉恩詔扁其門曰貞節嗟乎艱難之會有生所共戚也始終一轍士人之所難也當趙失所天孀單抱影門衰祚薄迫阨日甚豈料終其身能保全哉及矢靡他厲女紅托心井水抗志栢舟孝篤於芼羔�火而功收於熊丸不度越尋常萬萬耶未可於女流中求矣余故有感焉而爲收之如此云

處士呂公曁元配牛氏狀

天啟元年春三月王生以悟歸自晉陽而其友驗封郎呂君維祺亦以予假休沐在裏祖母太夫人年七十有八矣猶然律飯也前

聖天子禦極父母載膺恩典煌煌勑命驗封君捧以爲壽伯坤塤���晝錦其生人之至樂耶遠邇方嘖嘖頌之夏杪忽聞太夫人違和無何而訃音至驗封君�書曰惟志與銘例有行狀二者皆當載入家乘以示來玆君子之言信而有徵君寓敝邑有年自先大父處士公以�凡內外所爲居身立家知之最悉願得一狀將乞於當代名公志而銘之庶借以不朽乎王生實不文然誼不容辭按呂大父處士公諱鄕字信夫世爲新安介村里人舊譜宋文穆公之後洪武初祖諱鑑惇行好修有儒者風越三世而生思聰是爲公曾祖積徳累二代以耕讀業未有顯者思聰生玄玄生景陽景陽配張氏生子三伯曰郡仲曰卿公其季子雲天性孝友少失怙事霜母誠敬篤至生致養死盡禮一切服食棺斂葬祭之類兩兄悉委之公公亦獨力任之而不與較也居恆力田自贍兩兄或不給時爲飲饌以供其乏裏中若徵徭累人多避者公勉彊支撐不以累兩兄少不中歡或至淩歐人所不堪亦恬然承順必致其悅終始敬之不衰公家僅中產而慕義好施性嗜酒一飲輒醉義气許諾視發膚若可捐有古俠士風鄕人逋公家賦官司比責度不能免至欲死者公盡然憫之爲破產以償公元嗣封君當兒時卽嶃嶃露頭角少長如成人有大志授書卽觧大意公撫其頂曰他日大吾門者必是兒也無何公卒封君以孤累遂徙業然褆身訓子迨於今科貢相仍家聲大振實自封君始公之識髙遠矣配太夫人邑耆牛公佩女端默勤儉事孀姑甚謹身服麄茹淡積所餘獨丰甘旨奉姑中饋必躬必��絜班班有則不妄費一物凡衣必三四浣取以蔽體不求飾蚤夜拮據故業日拓凡處士公之奉兩兄周貧乏樂善不倦者太夫人助成之封君中矣偶二孫呱呱太夫人煦育之修極辛楚比學句讀二孫一誦習太夫人卽默記有間仍詰而復焉𨿽成名後猶諄諄懇懇誡勉不休方處士公之歿太夫人年二十有九其守節蓋凡五十年幽貞肅愼如一日平日教子教女必首以孝故封君事太夫人篤摯少疾則憂形於色子婦諸孫胥感而孝邑長吏扁其門一曰節壽雙隆一曰仁賢純孝豈惟家門之光實一萬模範所系也公生嘉靖壬寅十一月十一日卒隆慶壬寅九月二日年三十有一太夫人生嘉靖甲辰九月二十九日以今秋八月三日卒子二長孔學省祭候選京幕不就以子貴封文林郎山東兗州府推官晉封奉直大夫吏部文選淸吏司員外郎又晉封奉政大夫吏部驗封淸吏司郎中邑人稱長者焚券澤枯施予無算魯王扁其堂曰樹徳娶孟氏孟君思恭女卒贈孺人再贈宜人繼田氏田君印女封孺人再封宜人次孔教候選縣簿娶毛氏毛君天壽女女一適張君應元孫五維祺維祮維祜孔學出維祚維禧孔教出維祺卽驗封君娶郭氏邑學生翰國女封宜人維祮恩貢生娶遊氏邑學生正源女卒繼遊氏遊君本源女維祚邑學生娶李氏李君孟冬女維祜維禧年尙幼孫女三一適邑學生郭應珂一適張騰鯨一適張俊民曾孫三兆環兆琳兆瑜曾孫女四將以十月之三日合葬公及大夫人於城北之舊阡嗚呼末俗靡薄人懷爾我好貨財私妻子者比比視公之奉母懷兄相距何啻千里而又急公卹貧輕貲重誼彼都素封計刀錐秦越同胞漠不動念者觀此可以媿死矣悟讀詩至周南睹風人詠后妃之徳母儀天下而不遺薄污澣衣細事今太夫人以一服之微至於四浣蓋女重儉徳固風化之原豈其性亦有似之者與驗封君惠人利物是處流澤自一命至今日居身恬淡抗志正學視文章科名若等而下之任重道遠殆未易量不可謂無所自也悟夙嘉呂氏而尊人賢承托敬力疾艸創其槪以竢名家采焉

【卷之六／墓志銘】陜西淳化縣知縣南浦髙先生墓志銘儒官春臯張先生元配郭氏合葬墓志銘永壽縣儒學教諭對峯趙公墓志銘壽官南泉蕭翁墓志銘醫學訓科信庵鄭公配戴氏焦氏墓志銘直隸眞定府南宮縣知縣上官公墓志銘州學生任庵王君墓志銘誥封宜人許母呂氏墓志銘蕭母申氏墓志銘先處士府君先母張氏侯氏石氏合葬墓志州學王生墓志

王惺所先生集卷之六墓志銘

陜西淳化縣知縣南浦髙先生墓志銘

古之人學以繕性出其緒厶經世故窮有眞儒而達有善治俗之薄也學者以工文辭掇巍科是重世亦以此重之不問性術矣仕者諧時躋膴私囊橐宮室苑囿誇耀鄕閭不然者羣然口��笑之曰夫非一官人耶而蕭條若此何其迂也嗚呼世道尙可言哉間有闇然自修研究道理窮不近名達不狥世篤信一念死而後巳殆庶幾於古之儒者其南浦髙先生歟先生諱翼字云衢別號南浦髙祖某曾祖某祖某世居陜之下莊村父繡西公郡庠生磊落不羣家聲克振配辛氏郡名家女以嘉靖癸巳二月十九日生先生先生生而醇龐簡重淵默自持凡與人交不激不阿間有謔浪不法者不覺面赤然無嗔恚意故人不狎而樂與之遊弱冠爲諸生士林初識之謂木久而服長者至於蟬蛻末俗尙友古人操之心而不以告人者人固未之知也王生以悟幼失怙其外舅鹿泉翁爲先生兄介僕走馬迎王生令北面先生受舉子業凡五載日見先生兀坐蓮渚別墅中累黍於管懸義圖於壁蓍莖陳於堂握算於案取太極圖說程傳仲晦氏本義及皇極經世律呂新書諸冊參考之自疑自契自印自證時先生謂王生少不以告王生亦少不能問凡先生平日所自得求信於心而不遽信於古人者豈惟人不知王生亦未之知也後萬曆丙子王生以母疾辭歸尋有喪葬不能往比戊寅弱冠矣傳新安講道學有會竊異焉遂褁糧而東歸述所聞於先生其有與朱注不合者先生爭辧慍形於色至若敵國然王生曰道無人我學在信心何昔之是而今之非乎先生乃過新安趨洛陽謁尢孟二先生促膝劇談逾月而返謂王生曰信或學之不可不講也君之往得矣若象山陽明固巍然大儒乎予心終未契也此其意𨿽尊信紫陽

而其規矩凖繩褆身好修居然儒者之選可槪見巳辛巳先生膺歲薦故事歲薦者遊太學以序除府佐縣正或州縣佐貳不然蘄恩就學官先生將入京王生送諸道進曰自科貢分途朝廷以資格束士久矣大吏緣此爲厚薄列薦章者什九皆科第而彈罰往往在歲貢士是尙可以行志耶先生其就學官哉退食修明道術成一家之言升館則進多士講性命之學弘作人之化使他年各有成立足爲世輕重而吾道且因以行是猶可爲也先生曰君不見闤闠間十室九空乎蒼生困敝澤一分卽受賜一分豪傑生世目擊時艱而不一引手非夫也乃竟入太學越九年辛卯授陜西淳化知縣下車首修學宮申飭鄕約聞王布衣造訪之士類向風珍大典渠爲民興水利廣開空閒地招撫流移政以平賦以輕遠邇嘖嘖頌眞父母焉會塩徒爲姦白晝剽刼公差不能禁監司檄邠州守捕之不獲復以檄先生先生多方獲之以歸監司按淳化故屬邠州守禦其不出於巳也因中傷先生先生抗直多忤於人附會邠州者復媒孽其後由是被劾歸田執王生手曰吾之言驗矣謂世道何今而後吾將取前太極律呂諸書凡夙所注疑契者編次成帙索精抉微以與君徜徉於原石花竹間足矣無何王生膺選貢入京比歸先生寢疾竟不起蓋萬曆戊戌六月三日也春秋六十有六嗚呼從古以來其悼時憫世發憤思效之士豈少哉命所不在而遭讒遘忤落魄終身者往往不可勝道先生誠儒者而出身厄於貢途蒞官不越再期亦數之奇而吾道之未可以亨也又況乎道積於躬範垂於家徳化及於鄕閭令譽垂於歿世生不愧死不怍先生何憾焉其配趙氏處士諱某女先先生卒生子一如常武生員女一適李朝忠繼配趙氏訓導諱某女生子如峴女三一適蕭九渠一適張瀛一適尙爾望孫男五曰捷曰抍曰振常出曰擢曰拔峴出卜以是年葬於東臯祖塋之側王生爲之灑泣以銘銘曰命之來兮胡以�命之去兮胡以徵自去自來而吾不與之爭貪而富貴世所榮廉而貧乏世所輕或榮或輕而吾忘情含吾精抱吾貞徳以之成而道以之明卓然先民之程亦庶幾乎先生

儒官春臯張先生元配郭氏合葬墓志銘

嗚呼交情不一若春臯張先生父子於余蓋稱道義之交云萬曆戍寅余負笈東從云浦先師學後十一年巳丑吾友張孚若與其邑同志數人亦相繼來學與余遂定交比孚若歸省具述洛澗之學其父春臯先生大悅亦北面吾先師執弟子禮余幸交其子又交其父也自是往來澠池道上必造其廬每聚輒數日論學不輟先生丰姿和粹襟度坦夷交人一見傾倒無它腸賦性謙遜喜賓客故舊飲少酒自得不爲生事計幼失怙事二母甚孝早舉孚若鐘愛之教和而嚴居恆以存天理積陰徳爲諄諄旣孚若以明經應公交車除隴西令迎先生於宦閒中詢外庭治狀聞用刑卽蹙焉不樂必厲色以愼重誡之後孚若以鄕紳才中左選陜西布政司檢校先生歸無慍色尋公論旣明孚若升補懷仁蓋邊方邑也先生亦慨然隨任到之日地方凋敝逋賦若固然凡令玆土者終歲拮據不足以副考成孚若拊摩調停心力俱殫比三年先生曰兒爲政多方艱辛寔惻我心公家事自有能者謝政歸田不有餘樂耶孚若奉命乞休撫按廉其賢文累上不允後銓部竟移瀋藩審理蓋逋賦累之也先生欣然促之啟行若釋重負道出山陰忽痰病遂不起是爲萬曆丙辰三月二十四日孚若扶櫬歸裏無何七月二十有七日元配郭氏亦卒嗚呼痛哉余阻遠未知也十月孚若始端人訃於京且曰吾兄素知先君又愛不肖之深則志銘之撰敢以乞執事並以友人張汝竹所爲狀來余何得辭按狀張氏世爲澠人所居之裏曰陽滸先世有諱圯者仕宋從嶽武穆北徵屢建奇功與其子世雄並列忠臣傳中世雄之後皆隱居不仕避元亂也傳數世而至先生髙祖諱淸生福醕醕生九子中行四諱振者爲先生大父仕山西朔州衛經歷以上皆樂善好施裏當推賢詳在家乘不具述振生鈿是爲先生父以嘉靖甲午選貢登庚子鄕薦歷任山東新城沂木二縣所至惠政周悉人多永賴至今猶歌思之配太孺人某氏而生先生嗚呼伊洛自兩程子而後月川曹先生再倡道於五池先生父子從師問學篤志好修仰追前哲余所素欽今迹其世代或隱或見歷歷積有休徳貽謀遠而流澤長斯豈偶然者哉先生諱泰字子交生於嘉靖丙午七月二十四日享年七十有一先是以孚若登選援例授儒官元配郭氏邑庠生諱沔之女也生於嘉靖戊申正月初六日享年六十有九性端方內政井然有條孝二姑得其歡心以先生衝年伶仃抱影孑立卒保先業啟後人內助與有功焉生子一曰信民卽孚若君女一適邑孝廉李能華子飬正次配任氏生女一適邑庠生史從繩孫四愼思娶董氏愼動娶李氏愼言娶王氏邑孝廉王一楓女俱業儒愼修尙幼孫女四一字範服眾余未字孚若將以明年某月某日合葬於巽原之新塋余援筆灑泣而爲之銘曰

人孰不欲子之亨遭讒遘沮而意常輕人孰不欲宦之久辭榮解組而拙是守謂道廢耶澤在蒼黎謂道行耶枳棘鸞棲升沈者時壽夭者數達人委化泡影電露所可紀者向道一心纘有令子良配同岑澗水南瞻韶山北護億萬斯年悠悠乎先生之墓

永壽縣儒學教諭對峯趙公墓志銘

對峯趙公故陜州人居熊耳山側西馬村父諱虎母吳氏以正徳巳卯二月十五日生公公生而奇瑰六七歲時卽嶃嶃露頭角不與凡兒伍比長慨然有大志裹糧負笈西郡城東洛下皇皇問學不少輟弱冠入爲州學生有司校藝每爲所賞鑑鄕人嘖嘖稱異之其異者謂州治凡三十里而東八里僻陋國初來無人遊州庠者而公始爲士有聞望也萬曆攺元領歲薦巳巳授盩厔學訓導癸酉升永壽學教諭公素性方介篤孝友故其教兩地士後文藝先凖繩而地士亦多恂恂雅化日忽投袂嘆曰昔人不以五斗粟折腰誼至髙矣其積俸累資至白首不能割去爲顯多厚實也吾家山田二頃春秋可以供炊且冷冷靑氈展志匡時一廣文能樹尺寸哉縣尹畱之弗得卽解綬葛巾艸履跨蹇歸田蓋丁丑之六月也旣歸督僮力耕不入城市有司徵鄕飲不赴癸未聞王子講伊洛之學遣其二子良棟良桂來遊比歸省輒喜曰吾兒聞正學得所依歸吾心盡矣有優遊田野而巳戊子吾師云消先生丁內艱家居公年七十神气不減壯歲猶往來崤澠間引二子求爲印證旋而集婣��族屬聯會聚講昕夕觀摹二子學盆進遠邇多悅從之者督學嘉其行咸拔躋髙等�廩公詞曰朝廷作飬人才蘄有實用窮則爲眞儒達則爲名世事業是不在汝曹勉之卽丁酉云浦先生旣山頺越明年戊戍三月初四日公亦溘然捐館捨二子走使持狀向王子而請之銘王子俯首�曰明師良朋生死別離今而後落落晨星哉斯千古之痛乎伏念公偉人也其生平出處蟬蛻塵埃之外而其作人教子親賢講學髙識遠覽種種非常情所能及者不可以無傳矣公諱廷輔子五人曰士奇良楨曁棟桂其配楊氏出士大側室孫氏出孫八人曰可觀曰學易學詩學閔學曾學思學禮學孟曾孫一人曰春生方蒸蒸盛焉卜以卒之年五月朔葬於裏東常山之右王子摭次其狀而爲銘曰患得患失世之所急而不以累其心累其身希聖希賢世之所迂而以之望其徒望其子方寸心田生平操履舉其大者如是而巳豈其無人尊官膴仕衣馬輕肥揚揚閭裏名教樂地何必乃爾

壽官南泉蕭翁墓志銘

萬曆二十有九年庚子余偕蕭君大成同舉於鄕未上春官而蕭君父南泉翁卒蓋十二月二十六日也蕭君以孝廉衛君狀屬余銘其墓餘年家子知翁最詳不得辭按翁世譜其先蓋漢酇侯何之後也元時有祖賜爵萬戶侯者世居陜之大南關國初始遷斜橋村祖諱鼎父諱某配某氏生子二長曰某翁其仲氏云翁天性介直坦無它腸總角時卽丁外艱躃踴哭泣若夙閒於禮者不爲嬰兒態比長事伯兄惟謹事無巨細悉稟命恂恂怡怡有土�負箎之風焉迨子姓日繁用度憂不足業啇於外者數年一日忽獨居念曰乘除有定何與造物者衡矧吾母以栢舟撫我而吾遠遊異方獨以家務累兄孝友之謂何遂罷歸兄七遺一子在𦇤褓翁育之教之婚之產之若巳子然其訓諸子也必以義方少遠必加夏楚居恆曰若患學不成何患名不立士君子不能違時躁進亦胡爲也翁之生平不盡述述其大略如此嗚呼書不云乎惟孝友於兄弟施於有政孔門之論學也以孝弟爲爲仁之本論語諸書不啻詳哉言之故當時曾閔大賢亦往往各以孝聞近世正學不明父兄之課子弟以詞章其進取以功利最下者好貨財私妻子不知有父母矧其兄弟及兄弟之子乎視翁何如哉翁可謂古人矣翁諱蔚字文叢里人稱南泉翁生於某年某月某日配申氏郡處士諱某女生五男子長卽大成次大韶次大雅增廣生次大淵附學生次大本孫男五聲越大成出聲悠聲穆大韶出聲和大雅出聲顯大淵出孫女四一適郡學生賈君安榮男永祚一字戶部雲南司主事衛公三省男之琦大成出二尙幼大某出蕭君等將以卒之明年十一月二十六日與其配合葬於家西之新兆督余先期而爲之銘曰道不遠人庸徳之行孝弟一念萬化從生母在啇歸兄亡孤成忽之者易體之斯精人人親其親長其長而天下平

醫學訓科信庵鄭公配戴氏焦氏墓志銘

月川先生而後百餘年吾友張孚若輩復立正學講會中蓋有兩鄭君云大鄭國光和而介二鄭國耀恭以默同志共所敬服余往來洛澗交兩鄭君稔知其父信庵公公少孤貧因母恙遂究心岐黃術奉例授醫學訓科掌本縣醫學印記術大行意在活人或暴病雨夜相邀亦攬衣一起視居嘗曰醫寄生死吾恨不能起死回生安論人之貧富且計報耶聞云浦先生倡道新安卽曳杖相訪命兩郎君從之遊家右起孝思堂歲時以朱文公禮修祀事惟謹晚年辭醫學印徜徉於陽河柳畔間足不履城市者三十年日間無事爲諸孫正句讀或取古嘉言善行可爲則者錄之病卅之夕詔子姓謂曰講學生人大事吾鄕前有月川後有尢孟皆當世眞儒汝曹念之此外吾不能知也遂瞑蓋萬曆二十年六月十有一日也嗚呼世之蠅營狗苟圖富貴者日夜苦不足旣誤其身復誤其子若公寄意一醫充然終身獨以希聖希賢望郎君卽攻占��畢取靑紫若將後焉豈生賢哲之鄕聞風而起者意向固自別與按鄭氏自宋元來世爲澠池人公父諱琮娶某氏以嘉靖二年四月初一日�公公諱行字表率初配戴氏太學生諱鈁女未踰��卒繼配焦氏四川順慶府通判諱守良女勤儉慈順克相夫子生子三長國光次國耀次國光�頁孫四惟重時兢時惕時省今萬曆三十年七月初七日其配無氏亦卒郎君卜以九月十有二日合葬於縣城之北郊走使來乞銘余不能辭乃摭次同年友上官進士之狀而爲之銘曰丈夫之生八荒一膜所可盡者施濟不可必者眾慱世我用也仁之以政事其不用也亦可寓之於方藥有子可教髙賢可托以淡以泊不慕乎世之赫霍亦庶幾乎達人之眞樂

直隸眞定府南宮縣知縣上官公墓志銘

漢孝文時海內富庶興於禮義斷獄數百幾致刑措而賈誼上疏猶謂可痛哭流涕而長太息今天下事勢多虞萬姓困窮士君子抱世道之憂視賈生當何如余竊謂當官行志大者惟宰相可以調劑而轉移至於閭閻疾苦常得目擊其爲政朝發夕至行一事澤在一事官一日澤流一日堙一方澤被一方則守令要馬余有感於澠池上官公公諱捷科字允薦號心嚴爲兒時嶃嶃露頭角弱冠讀理學名臣錄卽慨然以名世自期許庚子年二十五與餘同舉於鄕辛丑成進士授直隸眞定府冀州南宮知縣甫下車卽布之令曰凡邑宰士氓皆稱父母矣夫云父母則子一方也試體父母兩字想象父母愛子情景最眞最難可容艸艸惟是興利除害多方劑量期與百姓更始眞若父母之於子然余嘗往來燕趙過眞定道中停驂而問父老所頌良法善政不能一一悉舉舉其要者如徵收置櫃令納戶自秤自投郡縣亦往往有行者然名輕實重增者自若不然關防不嚴汝頭人自侵欺公獨兩禁之故事各州縣每歲俵馬二次鞭銀有額買馬有戶官苐索馬於民一弗售卽繼以刑啇緣是以鬻觧馬爲奇貨而巧勒之非啇勒民也官教之勒也非馬價易踴也小民前有所迫後有所掯欲得馬則自踴價也坐是觧馬正頭嘗致破產傾家甚至流離公至以買馬任之官卽以鞭銀所餘者召募觧戶爲赴京費無俟幫累而民以安自中使榷稅以來百物增價價外又使民多納牙用大率官稅所派什一牙戶零索用銀不翅什九百姓受實害牙戶受實利國事受實蠹法無獘於此者公革牙戶納稅並革新增牙用止就可稅者俱令本賣戶各議減派定數花總相合止足觧額揭榜於市凡交易者赴縣自投啇民各不爲所勒公私上下兩賴焉其它學校獄訟鄕約保甲之類無事不周無行不善士大夫頌於上百姓歌於下臺司交獎交薦僉曰公異才也少年而文學吏治表著時昔有賈生今見上官矣方爲公期遠大睹名世勛猷忽一疾竟不起蓋萬曆甲辰九月十五日也合縣男女流涕羣赴司府請祀名宦更建專祠櫬歸遠邇祖奠攀號絡繹如喪考妣所謂民之父母非耶可以知公矣公髙祖諱祿煮粥濟荒裏中傳長者祿生繼繼生臣皆由歲貢爲學諭臣生亨邑學生食廩配某氏以萬曆丙子七月十三日感夢燈之兆生公旣長師事余友張孚若氏講洛澗學迹今日樹立傑偉固人之贍智哉亦所夙培者殊也公配某氏處士諱某女無嗣以堂兄一鳳次子木�巳繼之所著有覺迷編惺心堂稿政余小集等書論世者讀之又可以知公矣卜以卒之明年乙巳四月十有七日葬於城北祖塋之偏友人鄭君國耀來以其銘屬余伏念余與公同遊最久知公最深斯世斯道所與公共期許者而今不可得矣遂東望灑泣而爲之銘曰其气也淸發之以蚤其才也卓載之以道大用之可以掀揭乎宇宙小用之亦可納一方於𦇤褓當貢生之年挾賈生之抱而重能持焉而時能造馬胡遽捐館於未老令惜才者浩嘆於窮昊而興哀於宿艸

州學生任庵王君墓志銘

淮南子曰天下有至富而非金玉也適情知足則富矣余讀以二語每慨然有取焉蓋儒者之學隨其見在所居之位樂其日用之常於情皆順而無不適也於己皆得而無不足也情歚其適則有不適者矣知欲其足則有不足者矣然則淮南之言非至言也𨿽然世有不適而適者得焉世有不足而足者勝焉然則淮南之言有味乎其言之也故余讀此二語每慨然有取焉余友任庵子居魏仲先艸堂之東偏去餘四十里爲人天性孝友疏曠卓犖工慱士業淸越出人余妹丈李汝龍氏延爲塾師與敝廬邇維時余未冠君長餘十歲一見引爲忘年友昕夕過從每見君下帷發憤潛心經史時與二三子講訓詁啇時秇倦則掩卷行遊倘佯溪岸興發盱睢長嘯聲振林木若不知身之客而食之貧也一日謂余曰長夏炎蒸農奔於野啇紛於市儒者怡神淡寂實有淸福享此亦足矣屢應舉不錄同捨者憤惋黯然無色君談笑自如曰榮落有數人有苦志燈窓不遊黌序者吾碌碌幸備弟子員復叨廩餼有此亦足矣後君西還餘亦東遊新安聞余講洛澗之學欣然會心帥子弟受業師門歸而曰吾薄田數畝歲入可供饘粥諸兒亦頗成立半生多孟浪今得聞所未聞虛往實歸人不幸不聞道吾生平之願足矣甲辰余上春官徼幸成進士請告歸裏移居郡城與君莊陌相連時尋舊盟坐語終日其襟懷脫落更倍於昔如向平之婚嫁昌黎之啼號皆不掛念垣然惟情之適年丙午餘叨任邢州不相聚者歷有五年一日家僮南來忽聞君疾又數月而得君訃嗚呼痛哉道義交情生死別離想其從君於東臯南畝之間雲樹沙汀紫門月色臨風把酒促膝論心而今巳矣以世人紛紛逐逐競錐刀營聲華焦心疲形日夜若不遑一有不遂怨尢乘之終身於煩惱場中老死而後巳視君之意孰足而情孰適乎故曰淮南之言有味哉余取焉餘悲焉撫今追昔不自知其淚之浸浸沾襟也君之子敬質將葬君以其狀問志於余曰固先子之意也余吏事塡委累月不能搦管期迫矣謹述其生平之槪如此按君本董姓父處士諱凖母王氏直隸白駒場塩課司大使諱時新女大使公無嗣卽以處士承之遂世其姓大使公之父諱冕由歲貢任直隸來安縣主簿其先世山西蒲州人始祖諱克忠者來徙陜遂世爲陜人處士公二子長卽君郡廩膳生次錫令附學生君諱錫命字君懷娶楊氏蚤逝繼娶王氏伊府典膳王公諱承蘭女生子三長卽敬質增廣生從余遊娶張居應才女次飬質娶張君應宦女次毓質娶蘇君濟民女亡繼娶陜西縣逓運所大使燕君守倉女孫男一方在𦇤褓敬質出孫女二一敬質出一養質出俱幼人歸於許維時大姑李姑氏王兩太夫人俱在堂宜人恭勤孝道執中饋沈靜肅��絜尊卑咸重之萬曆某年遊戎初承恭襄蔭視篆弘農越幾年乙亥擢薊門都閫駐澶州某年考滿擢今職再轉昌鎭宜人咸與偕當在澶州時入寇遊戎往禦之訛傳我軍壯賊長驅薄郊關居民騷動減甬婢兒咸欲出避他所宜人正色叱曰丈夫勤王事婦人守閨門吉凶未卜倘變出不測死忠死節豈異人任出焉往無何偵者歸遁我全師返斾遊戎喜曰細君其良助耶今而後將致身以報國家何戀戀於兒女子徒內顧爲歲巳卯帥帥戍黃花營城磨石口斗折孤懸入�地沙漠荒涼北風峻急遊戎戴星出入遂染時疫竟不起宜人躬含斂督僮僕扶櫬南還迨壬午葬遊戎於神窩裏恭襄勑塋之偏孀居二十七載端愨淑愼終始一日閨閫內外斬然婣黨嘖嘖謂有敬姜之風宜人生嘉靖某年某月某日以萬曆某年奉今皇帝誥封宜人萬曆三十有三年三月初五日卒年五十二歲初遊戎之存也宜人念其壯而無嗣爲兩置媵竟不孕旣卒始請於西峪公得以伯氏錦衣衛掌衛事左軍督都府右督都鑑湖公之仲子曰廍然爲嗣蓋所謂緇林君也承遊戎蔭今爲弘農衛指揮同知娶張氏蒲州工部郎中諱甲徵女孫一人曰佳胤孫女五俱幼將以卒之年九月十有一日啟遊戎竁合葬焉王子曰人貌榮名男竭忠女持節論世者往往景慕故伏波矢志於馬革共姬守死於嘻出誠士林之美譚千古之芳車�丸也以余觀遊戎戮力封疆旅櫬萬里宜人當邊警猝至訛言繁興智士不免投抒獨有死無二全節守義者復活而年追思焉革嘻出二事庶幾先後一轍於乎可以傳矣或曰許氏自莊敏講性命之學與陽明公同時呂太守爲西川尢先生門人同志迄今猶稱述之其孫子忠貞濟美𨿽其人之特出哉亦其先身模家規所陶鑄者殊也余不辭固陋因摭次其狀而願爲之銘銘曰芝艸無根醴泉無源豈曰知言譚學者精以繕性其緒餘亦以垂範後昆弔古君子過山城徘徊慨嘆而欲仰者僉曰此世家象賢之墦未字君生於嘉靖二十六年十二月二十有五日卒於萬曆三十七年四月十有九日卜葬於城東家南祖塋之側蓋萬曆三十九年二月某日也銘曰

市朝囂競陋巷沈默到頭觀之兩者孰得豈曰逃榮謂定者天君也達士隨寓而安

誥封宜人許母呂氏墓志銘

挽近豪右貴遊翩翩裘馬相爲徵逐誇詡浮薄靡靡可厭哉國朝宦業之盛無如桃林許氏而其孫子恂恂雅雅居然凡素余嘗景行而樂與之遊若緇林君者投分蓋廿有餘年矣匪以貴介也一日苴絰繐裳持狀向余曰先宜人逝矣卽穸有期敢以志銘請蓋君之言是重匪以投分也余按狀讀之宜人者故昌平右騎營遊擊將軍許公茂木�巳妻也姓呂氏世爲洛陽名族父孔良以進士官池州府知府母方氏封宜人早逝而宜人依繼母程氏孝敬篤至無異方宜人而程亦不知宜人非巳出也父太守公重之後宦遊京師遊戎祖恭襄公典樞莞其父衡州府知府西峪公亦隨仕邸中以桑梓近遂議結姻尋納禽焉而宜

蕭母申氏墓志銘

庚戍之春餘以計事上都門而年友蕭君洙源蕭以會試至詢及蕭母福履猶然健飯也事竣余先歸邢日引領望洙源君捷音無何而母之訃音聞京師洙源君奔喪南還矣嗚呼傷哉曾日月之幾何而遽有此變耶生不及祿飬終不及永訣間關千里悲號跋涉洙源君之情何苦也卜以季冬十二月十有三日啟壽官翁竁合葬走使而請志於余兼以衛武功完初子所爲狀來其狀之略大意謂母賦性慈慧寘笑語持身整��絜遇事每有凖繩姑嫜性至嚴家範凜然母事之惟謹時得其歡心躬井臼一菜一米皆所愛惜曰暴殄者不祥克勤女紅丙夜不倦家漸合完諄諄訓諸婦以儉妯娌有遺孤收而養之如巳子諸子受業外傳或歸而嬉卽正色責之促使就塾不少假鄕人稱貸於壽官翁或不能償母勸焚其券婣黨之貧者或不能婚葬母爲捐貲助之遠邇頌徳居恆甘淡素不禦華綺尢以殺生爲大戒嗚呼婦人非丈夫比也無奇節偉績可以自表見若母者前有賢夫子隱徳好修爲鄕閭所式化後有茂郎君登賢書遊芹序文武才名並著一時異日者張設勛代巳足以垂母不朽而迹其坤儀內範尢班班可述固女流中之賢者非尋常可及也余故爲志之若此母生於某年某月某日卒於某年某月某日享年七十有一若其世系子姓具在壽官翁志中玆不復贅云銘曰

婦徳含童弗耀厥羙於母有銘曷昭厥車�丸磊磊夫君翩翩令子淑哉母儀垂之萬紀

先處士府君先母張氏侯氏石氏合葬墓志序

嗚呼痛哉此先君處士王公之墓蓋我王氏故陜人明以前佚其譜矣洪武初祖諱政髙祖諱興世家東樊裏自我曾大父諱繼宗始徙張茅鎭今四世焉曾大父生我大父諱世遷配我大母盧氏生先君是爲嘉靖丙戍九月十有九日以隆慶戊辰五月二十有九日卒年四十有三配我前母張氏先先君棄世生卒皆逸繼配我母侯氏生於嘉靖庚寅十月十有六日卒於萬曆丁酉正月十有七日年六十有八我生母蓋後氏生於嘉靖丁酉十一月初五日卒於萬曆丙子九月十有一日享年四十生不孝及妹妹字李君一躍少亡不孝叨萬曆癸巳選貢娶髙氏繼娶田氏生四男子爾修爾存爾含髙出爾循田出卜以丁酉之三月初七日啟先君竁合三母葬於鎭西三里祖塋之偏謹鐫後以志之嗚呼痛哉先君諱仕字子學鄕人稱東坡居士性慈仁長厚篤孝友信瞿曇好修福田讀宋蘇文忠公戒殺生語大書於辟作韋弦非養與祭不宰牲凡與人交謙而和通財不責報尢注意於戚屬子姓無依者爲延塾師訓句讀供伏臘費兩外王父捐賓客渭陽中夭隨迎兩外王母終身事惟謹飬其遺孤婚嫁之閟寒煮粥飯窶人集者駱驛不絕家人怨苦恬如也會無年富者閉糴獨賑廩貨焉比稔負戴麇至拜手曰微君家幾不面矣途有廢疾者躬歲視飠�簞起而厚遣之得歸骨者數人居恆不飲酒獨寢一榻性惡使气故人犯而不犯人徳人而不令人知不欺人人欺而亦不發人之欺也卒之日遠邇太息有摶膺長號浹旬不能自禁者玆先君之槪巳不孝甫十齡塊鞠抱景汋約負痾族競賦繁臧甬睥睨我二母周章賫咨莫知所措蘭澤風雨梁月夢魂相向殞涕誓撫弱息以酬所天中間枝柱折逆規求薦紿塪壈萬狀難言乎難言乎未及成立而我生母卒後不孝卽弱冠遊郡膠再鼓篋乕圍豚犬輩又稍稍能負薪矣不及祿養而我母又卒嗚呼痛哉是何向者保聚之難而後背棄之易耶竊嘆季俗靡薄駢梁擊鮮飾裘馬誇毗豪右而屬戚藿蔬至流落委離誰動念於葛藟者矧陌人哉而先君樂善好施如是二母奢年孀單靡他矢死其凜凜嚴節視聚僂如一日卽壯夫讀聖賢書委身縣官名義在前戮辱在後一遇利害不難二心承之方二母何如不孝以田家子齠齓孤蒙得今日不乏應門且挾筴尾諸生後無亦惟九京用餘慶於我後人故我後人當永言思之不敢忘也先師西川尢先生曰墓銘近世成套習矣吾儕不能捄忍助之乎不孝謹遵其說不敢借銘於大方第實錄其裏氏歲月與樹徳苦節之繇以識不孝永思云

州學王生墓志

嗚呼此余兒爾修之墓餘生男四兒居其長兒之生也狀貌秀爽性資亦頗聰穎其攻舉子業誦讀不足而默識有餘一過能不忘其母髙孺人先餘卒兒尙幼旣長春秋祭掃輒淚下不能禁。事余每朝夕在側。一日不見。兒不樂。餘一日不見兒。亦不樂也。於萬曆丁酉入州學備弟子員﹑迨庚子進爲廩膳生。今年戊午餘以上命有南直隸兩江之差﹑乘便過裏家居兒與爾存爾含爾循諸兒以次省視。方歡然一快也。無何而兒病瘧矣。綿延兩月。方藥未效。入秋鄕試期迫。兒請行﹑余止之﹑兒曰此行非爲進取也。人言出遊散瘧魔。且因以訪名醫。可則進﹑不可則歸耳。余不得巳﹑許之。兒行一日﹑寄餘一言。行日以遠。病日以愈。餘懷稍慰。比下第﹑長途勞頓。形神大減。還三日﹑病作。逾月而竟不起矣。嗚呼痛哉余賦性疏拙承祖父之饒歲費日就不足兒之才幹善治生而性復儉素自余釋褐以至今疏食布衣往來徒出不攺於曩時人每每稱其無公子气。暇日好逖稽慱覽。其於古今興亡治亂。人物﹑得失。地理之險要。時事之緩急。余所不知者一問之兒便自了然省披閱之煩。自余遊尢孟兩夫子之門﹑家庭訓迪。每以此學相勉旃。兒亦知斤斤自守。僅不失師門之藩籬。而孜孜矻矻。如古人所謂聞道。尙未之及也。子之所愼﹑齋戰疾。老氏曰﹑名與身孰親。兒以久病之餘﹑猶勉彊完場事。隋珠彈雀之諭無乃未之思耶。攝生謂何。豈盡諉之天數哉。而今不可追矣。於不可追者惜不能挽於旣往而其所未之及者又無望於將來兒之歿也能無遺憾也呼嗚呼痛哉兒生於萬曆乙亥十一月初九日卒於今年戊午十月十有六日年四十有四妻張氏處士諱衝霄女於萬曆壬子四月二十有三日先兒卒逾月而旣葬矣至是卜塋於州東北三里原之新兆合葬焉蓋是年十二月十有七日也生子三長克自娶州學生任君三戒女次得自娶州學生楊君三錫女次檢自聘山西平陸縣舉人李君虞夔女女一適州學李生化蛟其先世系俱在家乘玆不贅

【卷之七／墓表】布衣梅山先生墓表太醫院醫士正田張翁曁配習孺人墓表處士夏公墓表處士懷麓夏公墓表明處士麓泉髙翁墓表

王惺所先生集卷之七墓表

布衣梅山先生墓表

昔顏淵死子哭之慟而曰天喪予天喪予非夫人之爲慟而誰爲宋儒張子厚之歿也。而其友伯淳挽之﹑亦曰寢門痛哭知何限。豈獨交親念舊遊。余兩誦其言未嘗不嘆聖賢爲道之切憂之深而慮之遠也蓋人生寄旅也。形骸﹑委蛻也。乍聚乍散。幻迹無定者也。古聖賢豈戀戀於生死離合哉。獨念宇宙間﹑不能不死者形。而不死者道。不有所唱孰爲之宗。則道不明。不有所和﹑孰爲之翼。則道不傳。故人不明道生而死也而道之不傳亦死而死矣是以宣尼發喪予之悲。伯淳鳴痛哭之由。而余故嘆其爲道之切。憂之深而慮之遠也。萬曆丁酉孟先師旣山頹友人夏叔正過張茅謂余曰梅山先生亦不復久人間世乎訝詰其故曰自先師歿吾見其思欝欝然﹑色怏怏然。口嗟嗟然。右嬰兒之失怙﹑逆旅人亡歸。悵悵然日神消骨立﹑而未之舒。今且疾作矣。逾月而先生卒。餘悲先生爲道之切也憂道之不明莫爲之唱而失其宗也斯與昔人之痛有二乎﹑乃過沔水偕張漸翁馬子厚王體素曹克統張孚若往哭諸殯。其邑友安良弼曰﹑從古篤信好修之士不乏其後末爲章闡率同煙靄沒艸木朽矣先生苦心問學不酬其願而賚志以歿所賴章闡者吾儕責也謀各捐分﹑鑱石。屬余表諸墓。余惟戊寅之歲﹑謁孟先師。而受學川上也。與先生同入會。先生軒眉廣顙。目烱烱有神。夙使酒﹑一飲輒數斗。類河朔大俠。比會間﹑人皆異之。先生自是絕酒不飲。其於斯道有單刀直入之勢。歲暮請孟先師先容與先生同謁尢先師。歸而學益篤。尢先師寢疾﹑先生昕夕侍湯藥﹑病且革。門人數輩同在側。凡沐浴含斂﹑皆先生手親之。孟先師兩丁艱家居﹑先生同余曁安巽巖張孚若輩﹑終日執經問難。凡先師所著讀易寢言諸儒要錄﹑增減性理﹑通鑑要錄﹑諸冊。皆以作余輩之憤悱。而上下其論於先生者也。先生素食貧﹑家立四壁。短褐不完。日坐一室。取陽明文錄﹑擬學小記﹑諸理學先生書﹑焚香朗誦﹑性喜歌詩歌且善每與同志或聚會所或遊山水或議論稍迂放﹑卽大聲長歌音韻淸遠﹑如獻金玉。曠乎怡乎若將終身。不知有所謂貧者。或曰先生矯者也。余嘗謂陽虎爲仁不富﹑爲富不仁﹑二語可以驗學問消長。求富者無論欺天罔人。卽終日營營﹑於仁何有。以先生之才﹑而在富族。少營之亦可謀身。而乃淡泊是甘一無所忮求家之消固卜其學之長也昔伯淳師茂叔十二年之後。見獵不免有喜心。張子厚學恭而安。十五年不成。變化气習﹑蓋非易易者。或曰先生講學人也。而性气未乎。不亦褊乎。是何責以古人之所難也。且先生知學之後恂恂若處子。凡所以深省默悔。求洗其舊而後卽安。此余於先生學同會。業同師。心同道同。竊窺其微而知之最眞者也。先是余有母喪先生弔謂余曰孟先生巳矣吾輩益大加淬勵使它年成就無負夙昔屬望至意而先生竟棄余以死又嘗謂吾𨿽布衣幸奉師友夙訓於道少有見今而後將抒所臆說繕寫成帙君爲我政之今未及竟而遽死嗚呼何以死也先生寔修身體道三十有三年上庶幾無媿於古人其遺芳猶可以風後死者卽孟先師歿而先生憂傷悲欝以死實不死也先生何憾乎先生姓郭氏諱士愨字子智別號梅山撫臺吳公聞其行扁其廬曰隱居好學加冠帶焉其它世系生卒詳在志中不復贅

太醫院醫士正田張翁曁配習孺人墓表序

嗚呼此正田張翁之墓翁原籍某省之某縣國初祖宏者從髙皇帝徵陳友諒以功授河南衛副千戶世其官遂爲洛陽人距陜三百里遠矣余何以知翁蓋自壬辰歲今上兪有司成奏循穆皇帝故事選貢天下士實太學余應選會城維時中式者二十人河南府學生張君孔訓年最少貢籍名在第三督學鄒文宗一見奇之爲得士慶比宴集張君於眾中獨注意余曰昔之來也家君以訓衝昧倘得君相朝夕庶可無遠憂也余頗異之事竣過洛謁翁朴衷雅度綽有道气入內庭兩壁�書先生格言曰吾取以自儆並以教兒曹也案頭列鼎研設養生家書與之語皆保身樂志之事一切世務輒付一咲居恆蔬素杜葷酒一飲一飯皆有程度足不出戶庭間二三老友相過淸談縱適客去吟弄花竹間倦卽瞑目兀坐而巳余益欽之明年癸巳余赴京廷試張君與偕維時都中講學久廢乃約同志舉行聞者四集而張君擺脫精進爲眾推服不獨文名冠時流也翁家居聞之遺書張君曰而別去友天下士且得端人爲依歸終身作人根基於玆焉在舉業特其餘耳甲午張君與余還裏時云浦先師適家居翁詔張君與其長君孔誨曰吾伊洛自程邵而後講理學者前有沔水曹先生吾石及見矣嗣尢先生與吾同時悔未能從諸士人後朝夕其門今孟先生主盟新安固尢門髙弟也問學淵源千載一時爾曹可孤負此生耶托余爲先容兄弟師事之翁素性淡寂生平不見貴人聞先師有事過洛翁傾誠延候坐語移日不忍別先師歸語余曰眞隱君子也不可及甲辰余徼幸成進士奉依親例南還館翁捨偶病呻吟達旦翁晨起訊余曰功名身外物也從此攝養林泉優遊終身不有餘樂耶是歲張君謁選告就教職格於例授淸源倅謂郡繁而不得行志謀乞終養翁走使止之曰一介之士苟存心濟物於物必有濟況佐大夫以牧民者乎兒勿薄郡倅而翁將往觀之自是東遊齊復南駕粵所遇名山大川倘佯瀏覽怡然有得張君蒞宦兩地凡有政事必稟而而後行翁曰讀書期以濟世安民非爲家也齋居之暇日惟爲諸孫正句讀翛焉若莊居然不知身之羈於宦也以故張君得專力政務所在流澤迄今人猶歌而思之翁庭訓居多庚戍張君以提舉署連州奉例入覲翁乘便過里長公孔誨時以明經應選翁日與親友招呼綢繆歡然無恙也無何遘疾竟不起蓋辛亥正月之某日年八十有幾嗚呼恆人處世每銳意進取媒榮利不得則競刀錐貿易市廛爲生計而翁獨否恆人納交每攀附貴顯爲名髙翁居洛士大夫之藪日惟閉戶讀書卽生同里巷厥後宦達者等閒不一通見恆人望人每功名相期許而以恬退爲諱若余甫釋褐翁卽惓惓戒勉薄仕進惟尊生頤養之爲適恆人傳家教子每先舉業帖括日夕課文秇獵科名家溫食厚而翁獨以古人爲模不願祿飬諄諄於講明正學親師取友爲向往迹其數端翁之生平細行不具述而曠襟偉致梗槪可睹已若翁者非眞隱君子耶翁諱某字某初援例授太醫院醫士蓋迫於丁戶之役非志亦非業也配習孺人共順有儉徳翁故無厚產惟兩郎君食餼於庠孺人日夜拮據織紝中饋皆厥躬親日用賴以不乏則翁之恬淡無營蕭然髙尙孺人實助成之餘夙欽法翁並嘉孺人賢因張君請故樂爲表之如此其它生卒世系載志中不復贅云

處士夏公墓表

余自問學新安同志交遊眾矣其於趙君則映夏君叔正尢密蓋二君者又所嘗與張君希龍結社張茅而論交最久者也先是希龍以其大父狀托則映曁余轉請於所師云浦先生而乞爲表其墓先生諾焉無何布龍則映相繼謝世先生尋山頹餘悲感交集方搜希龍狀梗槪其大父生平履蹈俾其子訥載之貞瑉以彰隱徳而酬故人九原孝思叔正覽而泣下謂余曰吾大父處心操行不後於張翁其卒也四十八載於玆矣未之表也敢以爲請遂以其邑杞菊陳先生所爲狀來余受而讀之喟然曰末俗澆薄日甚一日如張夏二翁前輩之風猶可想見者因並表之按夏公諱淸字源��絜先世山西洪洞人大父曰貴洪武間移新安遂占籍父整配許而生公公生而醇謹剛介坦無他膓其與人也厚而能��有事就謀者悉心啇確大要緣情準法期於至當若巳事然天性孝友少食貧成化間會大荒人相食乃百里外賣傭負米養二尊人惟謹每日昧爽卽起躬農桑躡敝食糲以勤儉起家比合完族人有公家役牟官錢以恣蕩奢事露系犴狴不克償公捐所有脫之它不能娶者公爲娶之其妻死公爲再賢之或鬻產於公尋而背破券還之再鬻再背再還之如是者三產終不屬公嘉靖戊子復大荒爲粥以食餓者又傭丐掩道旁露屍掩一屍給粟數升丐利其粟每求露屍喜馳而告公自是邑無露屍而丐者全活亦眾生死兩賴焉販人車覆傾其油抱麓痛哭欲死或告曰而無此地哭若往哭於西廍夏公必憐而濟之及詣公果得厚贈亦不問其姓名生平不識字其遇賢士君子也必恭其貌而丰其儀故賢士君子樂與之遊卒之日遠邇悼失長者婣黨故舊撫棺而哭者甚夥嗚呼余故讀夏公狀而想見前輩之風也世人日夜持籌爭錐刀饜其豁心謀人之業利人之產卽其人猶足守而多方設機穽陰陽予奪求歸巳而後巳居恆飾冠帶都騶奴酒食聲色相徵逐卽族屬終身不娶至於無嗣曾不卹餒若敖之鬼凶年死者如積犬豕鳶雀�食道上凡有人心者宜不忍見顧秦越之曾不顰顏而視哀窮救厄反口��爲迂腐者於公何如哉余故表之以爲富而行義者之勸其於世教未必無補云

處士懷麓夏公墓表

昔余之寓新安也每從講川上其先輩布衣中有三老焉一澹涯周公一懷麓夏公夏公貌修臒襟懷坦直論事綽有擔當周公溫和恭默恂恂若處子均竊欽仰之後周公之子弟修睚眥隙構忿鄕鄰夏公念夙好挺身爲援義气之過怨尢叢生余亦不敢以不黨爲公觧也昔歲周公卒其子新洛君請表其慕將�簡矣聞有不悅者而中止今夏公亦卒其子叔正君亦同前請余低佪者久之叔正曰僕於吾子非尋常泛泛交也先君賚志非吾子不能發倘復沮於人言僕之衷能默默終巳乎余知弗容辭喟然曰孔門之士三千稱髙弟者七十有二人以公伯寮之愬季孫沮夫子而敍家語及修史記者並錄其人不廢柳柳州與韓昌黎齊名乃柳失身王伾叔文之黨爲士論所誚而昌黎作柳志猶以其常憫劉夢得之窮念及其母至欲以柳易播一節爲篤於友誼特爲表而出之遐想昔人用意得非以伯寮望聖門爲依歸洙水杏壇朋來聚樂大致或可觀不宜以一生�月掩平生而利害異途生死辧交如柳州者卽其事想其人一叚磊落心事亦自有可取在也今學絕道喪之後北方講學者落落晨星二老各以七十之年昕夕在會巳爲空谷足音況夏公早失怙事二母以孝聞友於兄弟生卒胥有所依外王父歿爲治塋域田賦不以累舅氏性樂施予如橋梁廟社力不能葺亦約眾共舉之晚好讀書諸史小說及我朝掌故頗窺其槪夙慕尢孟兩先生賢命二子師事之凡此數端其終身歷歷行履亦可類見余故嘉公之志原公之行輒爲書之如此蓋道義之感而友朋之情耳人之覽之者當知其實錄云公名冕字某某世系生卒載在志中不具述

明處士麓泉髙翁墓表

麓泉翁諱某字

餘外舅�其卒在萬曆三十有年歲次

爾時余薄遊在外迢天啟攺元辛酉余乞休歸裏始哭諸墓內弟師文師孔泣而曰先君子墳木拱矣其碣文尙候吾子蓋先君子意也余弗能辭以病又弗能卒就兩三年間師文兄弟來催者屢焉因念衰病侵尋苟非彊勉以完前諾不獨隱徳弗傳亦何以啟後人厚風俗耶按翁故陜人家世忠厚數傳而至繡西翁生有五男子長南麓公二橐川公三云翺公季南浦公而翁居其四長與季皆郡學生治慱士業橐川貆龐而體厚曠達自適云翺恂願朴謹性嗜書手不釋卷凡一切力田治生悉屬翁翁亦身任之不辭蓋翁性勤儉兼有幹才蚤夜督僮僕課農桑悅事二親友於兄弟俓數十年勞瘁自居儲糈漸甲於裏繡西翁棄世家齒繁夥充析產翁獨取其薄尋漸合完南麓公旣卒幼子失怙翁時覆育之云翺公賦性方介每與翁論事小不合輒怒發摑其面翁怡然順之無嗔語南浦公舉明經宰淳化忤時歸裏朝夕恆不足翁食必召或饋之糈有楊延壽兄弟風焉子姓艱窘者其配尙孺人各默爲固助習翁意不令知翁知之亦不問也嗟乎世衰道微好貨財私妻子視親族何異路人且負气倨傲一語不合卽尊長不少假視翁之生平居身行事相距何霄壤耶蓋自繡西翁以文學知名教家有義方庭訓謹嚴子姓好禮故知華君執南麓公之喪蔬素哀毀不入內室三年無笑容翁孫允升喪母廬墓荒山感有異徵鄕邦頌服豈其人之天性淳懿哉亦貽謀燕翼被服久而式化遠也語曰芝艸無根醴泉無源豈然乎余表翁之墓因並載之以爲後勸其它生卒歲有詳在志中不復贅

【卷之七／傳】於河傳

於河傳

於河者吾張茅里人其父久乏嗣一夕生二子長浹旬殤矣次卽河三歲不能語當晝睡父呼兒撫摩之河覺忽厲聲曰吾顧爲汝兒耶吾山西襄陵人庠生趙鳳也特爲汝索負耳刺刺道其家甚詳觀者如市襄陵有啇遊弘農者歸述其事趙生果巳死妻子聞而濟茅津訪河河謂趙之子曰吾家東沃地數畝祖父相傳久矣富人某者欲圖之汝謹字勿失妻不信復詰河河曰吾家庭槐鬱鬱汝歸桃夭時合巹餕余所面向則東南隅也妻子因相對掩泣遂欲迎河歸河曰吾與汝兩世矣形骸旣異門第亦殊寧有復如生前者辭不就後襄陵婣黨遊宦往來必造其廬悉厚遺之比河漸長往事亦漸忘日嗜酒風狂狼籍里巷家業蕩然一空卒以丐死王以悟曰儒者謂人死魂升於天魄降於地而釋氏則有輪回之說以余觀於河事則儒者之見非耶夫人生父精母血豈獨面目形骸肖之卽聲音性情與夫嗜好之類大抵不殊則托生者爲誰甞考往昔兵死者必夜器冤亡者常作崇少年暴病之鬼其魂亦往往遨遊不散如仙家所云投胎奪舍之事時或有之然亦乘人生气之弱耳比元气漸充厲气必散則河之長而不能記憶亦固其所易曰精气爲物遊魂爲変可以識輪回之謬矣

【卷之七／贊】云浦先師像贊臨穎一軒谷先生像贊

云浦先師像贊

儼然其容挺幹修竹湛然其神江濯秋暴气其衝矣布帛菽粟行其純矣精金羙玉仕以達道學本無欲伊洛淵源千載其屬

臨穎一軒谷先生像贊【有引】

此一軒先生之像余不識先生而同僚於其季子景愚君景愚一日持先生像示余求爲贊余所睹先生者像也不知其行因索其狀與志觀之而樂爲贊焉蓋吾人之生豈以形貴謂有所以貴者聖人跋形尙巳其次𨿽未完徳亦必有大叚可取無忝於所生然後可戴形肖貌自立天地之間若先生者今之古人也宅心寬恕操行朴醇生平若孝親若友於若卹貧造士及廉靜恬退之類大叚班班可述蓋所謂無忝所生者耶今嗣君爲賢令赫赫著有聲稱又可以觀庭訓矣贊曰

穎水之濱生有髙人性溫而厚貌謹而恂菽水承歡塤箎並奏慕義樂施度門是附�開綘帳抗顏發蒙淑規良矩蘇胡遺風思蒓掛冠莬丘怡老豈薄世榮愛身存道貽謀厥後射策成名澤流花縣甘棠載賡其生惟榮其聲惟鍧卓乎先民之程迄今鄕之父老與其宦遊之子弟猶歷歷道說之曰一軒先生

【卷之七／祭文】祭云浦先師祭正田張翁祭師母龔安人

祭云浦先師

萬曆二十五年﹑歲次丁酉﹑夏四月﹑辛酉朔﹑越二十有四日﹑甲申﹑陜州門人王以悟﹑謹以牲醴庶羞﹑致奠於河洛眞儒﹑云浦先生之靈。曰﹑嗚呼﹑後世之天下﹑所以往往無善治者。皆起於學術之不明。而學術之不明。皆起於世之儒者。不皆實志聖人之志。而實行聖人之行。懷鉛者畫脂鏤冰。朵頤華膴之場。如江河奔湧而莫知所止。廓處者班荊籍卉。跨俗遺身。期化雀雉而垢氛不纓。或志阻於登天。或气竭於願息。或守靡於眾咻。或懼笑於一握。孱弱者旣無單刀直入之勇。其始也﹑勃勃然逐逐然﹑皇皇然。而卒也索然頹然厭然肆然。則气浮者何以望於萬里之程。其有介足以附由夷。忠足以比龍幹。才足以掀宇宙。气足以搖山嶽。文章足以炳日星。事業足以補鼎弦。卓卓手足以名世也。然而性源未澈。刻意功名。或有所慕而爲之。或有所畏而不爲。我則方露其倪。而人則旋窺其隱。顯則雌黃於月旦。微則顧衾影而獨驚。若夫疑神�懼。棲志中和。立�������周之�有裨於斯世。不用圖成就���。孔曰爲巳。�曰�才。曾曰弘毅。孟曰先覺。庶有見於先生。������長而端方。弱冠而志學。始壯而有�����問辧。壯面吾西川夫子。遠則讀其書﹑論其世。而又以淑乎文成。我西川夫子﹑藹然虛懷﹑惻然仁體。其教人也如春陽之煦。先生則整齊嚴肅。繩趨尺步。而就之者﹑亦晬如盎如。油油若艸木之向榮。大賢如文成﹑其所爲形迹疑似者。或不理於眾口。至百年而論始定。先生則自薦紳長老。下逮窮鄕僻野。賈豎販婦。交口而贊之者﹑如出一聲。以生悟之不肖﹑嘗兩遊都下。其於四方豪傑之士。或得於所聞。或得於所見。多襃然登講學之壇。而惜未能深知。至眞修實詣。直與古人爲徒者。則先生之與山東我�公而齊名。我疆公之學。非其道則不取不與。如其道則獨往獨求。其風聲气白�鬼。說者謂其度越孔氏所思之狷。先生則有稱其貞而和者。有稱其爲善而人不忌者。有稱其道學而不迂闊者。竊以比於中行之英。古人智足以知其師。而不阿所好。悟不及古人之萬一其性之狂愚﹑亦嘗曠懷往代。希慕前修。所欲執鞭而不可得者。則於先生意醉而神傾。蓋自萬曆戊寅﹑得立雪帳下。食則同席。寢則同榻。遊則同伴。俟後或有散有聚。而要之散者什一。聚者什九。迄於今蓋二十載矣。不惟於先生日用應酬﹑當官注厝者﹑顯知其槪。至於自信自證﹑而涵泳於道涯。遊衍於性眞。則有以窺其微。而得其精衣食之有羙惡也。居處之有華陋也。榮階好爵之或來或去也。固悠然若寒暑風雨之序。卽種竹移花﹑呼朋招友。詩酒交歡﹑流連光景。如文人曠士﹑所戀戀而不能釋者。亦水淡而雲輕。每坐一室。取六經四子。諸氏百家﹑朗詠沈思﹑而隨閱隨契。隨契隨筆。若不知老之將至。其它過客之造訪﹑婣黨之宴會。世情以爲必不能巳也。一切謝之卻之。塵滿席而寘營。故不知者以爲簡於交際。耽於恬靜﹑其知者亦惟見其淸望髙標﹑如鳳翔千仞之上﹑而不知其志有所在﹑神有所注。學有所歸。而非徒一節之硜硜。城之南﹑訂期設會﹑無論陜洛崤澠之間﹑負笈間道者﹑絡繹不絕。而鐸音一振。四方景慕﹑知兩程子後河洛復有聖人之學。則又若電驚而雷轟。道本平實。乃有披玄抉祕﹑而反忘檢括者。多誑巳誑人。因以阻來學之志﹑而且藉爲口實。先生每與悟論及於此﹑未嘗不嘆息痛恨於世儒也。故其教人重躬行﹑後論說﹑日以我西川夫子曁月川先生語錄相開�。大抵皆簡易眞切。若布袍而菽羔�火。衝乎其襟。朴乎其貌。恂恂乎若愚。若處子。而以此身爲難得此日爲可惜聖賢爲可至。上天下地﹑人並立而爲三者。則極力擔當而守之以貞假令道之不阨﹑而終以大烹。則可以必民隱之除。可以決士風之淸。致主有術世運可亨。在周則爲公旦。在啇則爲阿衡胡爲乎斯文未喪﹑方仰之爲泰山﹑爲北斗。而天不慭遺﹑遽爾乘鶴駕而揚霓旌朝廷撓其梁棟﹑吾道失其宗盟悟小子疑將誰質﹑契將誰呈誰點化之﹑俾棄楷忘筌﹑誰督策之鼓舞之﹑令月邁而日徵。昔也之來﹑每侍函丈而親炙其謦欬。今而後徒悵望於佳城。懷�淡淡。澗水浤�。𨿽先生之道﹑不以生而存﹑死而亡。而小子悟將何以酬生成之徳。而伸罔極之情臨柩一奠。淚瀉盈盈﹑

矢向道之一念歷九死而不更。耿靈明其不昧﹑冀垂鑑於丹誠尙饗。

祭正田張翁

庚戌之春我潛徳處士正田張翁卒於洛訃傳京師年家晚生王以悟與其次公汝行各以計事寓京相聞而痛哭於邸明日汝行奔喪南還越月而悟始歸邢再越月而遣兩兒爾修爾存弔諸殯。再越月而端吏賫不腆之儀致奠而誄之以辭。曰﹑嗚呼慟哉。宇宙寥廓馮生夥眾末俗披靡古道難復故今之所尙昔之所薄昔之所貴今之所口��熙熙穰穰誰爲具眼誰爲領趣是以憂時者懷世道之感而達觀者抱獨行之樂也我翁生文盛之世居繁華之區賦性淡然漠無他好居恆靜坐等閒不見賓客取宋儒眞西山及陶隱居衛生二歌置座右尊而行之蔬食布袍覺有至味凡世之擊鮮烹肥紈綺都麗若將凂焉故廬三楹與貴顯比鄰安分自守深爲鄕達所器重尢孟二先生講伊洛之學命兩郎君執經門墻怕馴雅卓行褎然士林悟不肖與次公周遊成均往來得侍翁其所議論皆依古儒先髙出塵俗之外其訓兩郎君首重作人一以道義爲繩勉悟景仰私淑良多次公之才勝悟十倍偃蹇不得一第且南北飄零仕未顯達相知者心惻翁視之恬如始終就飬菽水亦歡昔人所謂不戚戚於貧賤不汲汲於富貴不獨望其子並以有諸身矣翁其達觀而獨行者與嗚呼翁之徳隱而贀翁之身安而壽次公之位𨿽不配望而歷官所在矯矯有聲長公今年復以明經應選諸孫森森環視�斂翁亦可以含笑而歸矣獨所歉者翁鐘愛次公生平一日不在側側思乃羈旅京國迢迢千里復江都長沙悵焉感懷翁得無一念之未忘乎𨿽然聚散榮落幻化之常儒者之學隨寓而得況世局巳定誰爲破格白首風塵竟亦何補悟近日公餘之暇未嘗不嘆隨世功名與始願稍乖也次公年力正富結三椽於翟泉金穀聞太室在前印岡在後左圖右書取先師遺訓諷而詠之一時舊日同志固不乏人相與訂約觀摩使伊洛之緒有所藉以發明其視逐逐於仕宦老死而無益者孰得孰失以此告翁豈不以首肯之耶一官匏系執紼無從俛仰今夕澘焉淚瀉惟翁其鑑之尙饗

祭師母龔安人

萬曆三十五年丁未夏四月某日我師母龔安人卒於新安分陜門人﹑王以悟在邢﹑逾月聞訃﹑旣爲位哭之﹑復以不腆之儀﹑介二子奠諸殯﹑而申之以詞曰。嗚呼我師母逝矣。由今追昔﹑固有不勝悲者。蓋詩首關睢。易戒女貞。則閨門之關於風化。而坤徳之禆於齊家﹑至要也。第婦人以陰濁之性稱良者鮮。𨿽以古之聖賢不能必內助之皆賢。孰有以賢配賢。如我師母之於先師者。蓋先師講伊洛之學﹑悟不肖從遊有年矣。無論其談道淑人﹑蒞官行事。班班大儒之用。卽居家一節。竊嘗嘆仰景慕。思效之而不及。蓋自戊寅。贄見而後。悟之在師側者十九。家居者十一。每過新安﹑卽館於堂之西齋。其於師門起居動靜﹑睹之甚熟。而知之甚悉。先師夙崇儉約﹑旣舉�廉﹑我師母承之。猶躬親井臼。朝夕事

尊嫜惟謹。先師徳性恬淡。由秀才至宦成﹑不攺寒薄故味我師母承之間�若犬若���布素﹑不以華麗爲容。先師家政嚴肅﹑內外�然。我師母承之。尢毖於防範。中堂而後﹑非奉�召﹑一人不通出入。先師每事修��絜﹑肅然嚴整。我師母承之。井井有條。卽一衣服﹑一器皿﹑一飲食。胥各精善﹑無潦艸之態。先師學本淵默日間多掩關靜坐我師母承之。中饋寂然不聞聲臭。間燕侍師席。執經移日。若入深山邃谷。令人气爽而神淸。先師每日漏盡而興。更深而寢。居恆皆有常度。我師母承之。其於內外之袛候﹑侍婢之出入。亦各有常度。故方晚而僕婦卽出。酒筵甫罷﹑有可以收理者﹑每躬親焉﹑不以妨其出之期。黎明而僕婦卽入。當未入之先﹑巳蚤起具有盥水﹑隨出布於僕眾。僕眾隨櫛沐灑掃﹑以蚤供執事。不待羣婢之入。而後�爲之也。蚤晚有畫一之規。尊卑無宴惰之气。庭除有淸肅之致。臧甬無垢敝之容。悟見夫近世處家者眾矣。無論凡流﹑卽在詩書之儒。寒素者類沿於俗舊艸野﹑而不文之以禮。富厚宦達者﹑又喧囂靡冗﹑多乏制度而無閒。果有規矩凖繩﹑施於有政如先師而正位乎�交相愛助如我師母者。殆未能數數見也。昔先師之終﹑巳悲吾道失宗盟。今我師母又卒﹑竊欷歔悲鳴﹑重悼鄕邦之遽喪母儀也。遙遙千里﹑匏系一官。師母有靈﹑鑑我哀衷。

【卷之八／雜著】鄕賢方山丘先生實紀跋殉節錄跋都門別言書許孝子卷書王西皐卷書牟鳳區捲還陽別言堅白吳君號說邢臺縣會約諭士諭俗川上述言書趙徳隆昆玉扇愛堂別言別吳堅白會講臆說

王惺所先生集卷之八雜著

鄕賢方山丘先生實紀跋

粵考鄕賢所從來遠矣新安自三代後得祀者四人秦則甘上卿羅隋則韓新儀擒虎未則錢學士若水而我朝則方山丘先生史稱上卿衝年爲相新義蓋嘗以武略著而漬修儒雅勤學好謀學士丰標偉矣若先生者其聖賢之徒與蓋河南自兩程子歿寥寥數百年我西川尢夫子始接其緒倡道洛陽以淑後學而先生實與之友下上其論議者三十餘年懿節瑰行諸傳志表贊詳哉其言之矣餘生也晚常恨未能親炙間取實紀讀之不染之操矯乎如雲鴻敻出風塵凝重之度欝乎如蒼松修竹歷四時而不易襟懷坦夷淵乎如渚鷗忘機講徳譚學不言而飲人以和藹乎如春陽呴煦融舒淑麗被物而物不知甘貧樂道吟風美月以終其年則又如顏瓢憲鶉回琹點瑟陶思邵情超然一世曠然千古也若先生者非聖賢之徒與嗚呼先生位非上卿也而淸風遠播立懦廉頑卽宣靖何能遠過至篤實踐履尙友古人褎然樹儒者赤��戠慮非武人所能也昌黎有言古之所謂鄕先生歿而可祭於社者其在斯人與殆先生之謂乎先生孫泮將刊先生實紀而令以蕪言續末簡故僣跋如右噫後之論世者可考鏡巳

殉節錄跋

世謂死節易守節難夫生死亦大矣死則死也守節猶生也安所稱此難而彼易耶蓋婦人不幸一旦背所天其衷情悲傷意气激切不難慷慨一捐生𨿽其稟气之正哉然而所發者暫也若守節則閱歷久矣時異則情生境遷則志移操易屈於窘迫欲易動於欣羨非識之卓天之定未易言也故稱難焉以余觀於沔水烈婦陳當其夫張希蘭之亡也念及遺腹冀爲化夫存嗣不卽死伯父母欲嫁之其母紿之諸妯娌口��咻不卽死旣產女則死志決矣而猶陽順旨陰疏防密縫衣鞋從容回翔愛其志甚於愛其生何若是善用死也烈女捐軀而不回貞婦屢困而不奪若陳可謂兼之矣其視悲傷動於情激切奮於气者又可一槪而論耶嗚呼掘門窮巷賣傭末業之婦至細也縞衣綦巾之人非有得於詩書之訓誦說之繁父兄師友之教戒也而其志操乃爾彼丈夫委質捐七尺以許人國一遇患難��山王���山王�貪生忍辱卽名義在前詬詈在後冥然不知顧惜視烈婦陳何如哉余讀殉節錄不覺泫焉出涕故爲跋之如此蓋惜全節之難亦以嘆夫士君子事君而懷二心者

都門別言

兩澤盧子心伊馮子惺所王子同年友也歲癸卯王子計偕入京師會廬子司理寶慶馮子尹嘉祥矣土子謀稱賀盧子曰吾輩同志也豈屑屑儀文哉旦暮且別子盍言諸王子俯而思仰而嘆曰士君子之仕人國凡以爲民也昔陽膚爲士師而曾子則曰士失其道民散久矣如得其情哀矜而勿喜夫樂只君子民之父母顧失道而令之散者謂何一夫不獲時予之辜得情而顧喜者謂何漁獵興則憂懸磬饑寒迫則棄禮義法网密則生規避姦僞熾則誇明決上驅乎下下誑其上上之視不如秦越下之視上如��丸讎獘之來也非一日矣吾以爲得者救其失者也聚者保其散者也務者去其喜者也豪傑士目睹民隱扼腕而作曰古人視民如傷無訟爲貴吾何以讞決見長則矜可存古人民之所好好之民之所惡惡之吾何以任情自恣則民可聚古人視公事如家事視民財如巳財愛百姓如妻子吾何以苟且塞責則道可得如是而猶失之而散之而喜之未之有也二兄懷世道之憂其終拯屙觧懸之術又其所素講者或以其憂且講者而試於一邑或以其憂且講者表帥乎各邑而試於一郡以風於各郡令海內之士莫不擊節而頌曰儒者之有益於世而果無負也將在今日乎將在今日乎因引筆書之以爲別一兄何以教我

書許孝子捲

孔子傳道洙泗顏淵而外子輿竟以魯得之當時聰明才辧固不之人而愚魯之士顧統承於斯道豈進道有基若二大賢者其根器固殊與不獨作聖也凡世之一節一行卓然自樹者其資稟力量亦每與人殊不然庸庸碌碌亦隨俗混過多矣吾友趙徳炎髙順彥均所謂髙明士其一叚質直耿介特立獨行之气從幼而巳然故各執親之喪先後廬於其墓遠邇稱孝子余竊欽焉以今觀許君傳其髙行與二子同而中間如感神孚盜馴鳩等事心尢異之旣而見其人則亦朴衷介气方二子宛然不殊益信名不虛立行不虛成士君子褆身拔俗根器固所重耳嗚呼資稟在天問學在人天下有初醇而終漓砥行一時或落托厭縱末路無足觀者許君固特操今年近七十其所修持猶孳孳不懈日與其邑陳連山諸公聯會講學所切磨而夾持者不言可知也歐陽南野曰父母生我身師友成我仁吾以知盡道事親者師友問學之功不容緩矣【許名尙論永寧人】

書王西皐捲

余自丱角時卽聞盧氏西臯王先生秇林翹楚也私心仰慕之迨數年公兩尹關中政稱卓異又數年遷山東濟南貳守管理遼陽馬政慷慨爲地方任事忤權璫誣奏被逮眞節勁气傳徧天下一時與滿咸寧齊名私心仰慕之意其人當如絕壁巉巖崪屼萬仞可仰而不可攀也歲壬子余補司輿每謁公於金吾衛見衝乎其容恢乎其度坐語移日油油不忍捨去蓋書傳所謂樂只君子宜其在事之日爲遼人怙恃一經冤枉而大小簪紳連章累牘��系��系乎不能自巳者旣而奉恩旨歸田送者塞塗觀者雲集贈言滿帙余時有兵餉之役未與其事明年公以其平日著作示余受而讀之篇章甚富粹然一出於正且知其昔曾遊西川先師之門嗚呼此其所以爲西臯與暇中感而書此寄附於贈捲之末俾後之覽者知公之人品事業蓋有所本師友問學涵養設施非獨以矯矯著聲者也

書牟鳳區捲

易曰積善之家必有餘慶余每誦此二句未嘗不念徳福相因而尢嘆全福之不易易也蓋人生而有不免𦇤褓者或長而碌碌落托終其身或負髙才能文章掇巍躋膴快意恣行反以成其不肖或希古好修名位雙美而風木徒切牲鼎不逮或龍章褒封朝家盛典乃有親在而不可得旣得而親不在或父去而母獨存或母存而父巳去甚至遷轉之無常機緣之不湊並其誥贈闕然者猶比比也餘年友牟鳳區氏廷試時與余曾聯席比奉差過余裏聚譚者移日今來復綢繆於都門竊窺其識趣磊犖奇偉足肩巨而任重非凡近匹也以成進士之明年得授行人司行人又明年大慶覃恩尊大人得封如其官母氏亦榮沐冠帔春秋各六十髙矣因手錄其懿行謀於同遊求一言歸而爲兩尊人壽餘思一榜之中賢豪固不乏人顧選除有蚤暮分秩有內外能如鳳區氏之榮封其親者有幾卽得封矣能如鳳區氏之尊人�慶者有幾余因是益欷歔慨嘆深有感於全福之�而牟氏之積徳厚也豈偶然哉豈偶然哉

還陽別言

世之宦遊者大都得失之念重故前有所冀而後有所懼無論傴僂磬折側媚爲容而其機變之巧窺�鬭捷至於不可方物且苞苴公行習爲套數廣取而厚遺卽貪婪姿縱竟涉要津苟薄以自奉而儉於交人𨿽行比由夷政仿龔黃亦不免偃寒淪落阨抑而無所表見識者每太息焉歲丙午餘將就選親友之送者刺刺道其說甚詳且曰如此則爲羙官否者必�余旣拜手謝復徐有所請曰愛我哉辱在知巳敢無說而處此公亦知養生之術乎夫養生家言吐納言�引言服餌種種調攝豈不具備要之以寡欲爲根本欲寡則元气日壯腠理日實𨿽不講於調攝而風寒暑濕不能侵染延歷者什九彼貪淫之子夙昔不謹精血巳耗卽有吐納屈伸還丹大藥徒虛設耳曾何益於修短余嘗念養生如此從政亦然操守��絜白則寘欲之諭也一或不檢大本巳失卽如磬折機變與夫廣有所取而厚有所遺者𨿽或通顯一時然久而敗露至於辱名喪節貽臭地方而取譏君子官評士品一旦決裂昔賢所謂一失腳爲千古恨再回頭是百年人而巳不可復追矣相較果孰爲得乎坐客惟焉旣而叨任邢襄見僚友還陽何子拙於奉上而愼於飭躬廉於蒞官而寬於馭眾五載之間當路廉其賢獎薦頻及升聞帝都今且榮遷以去儻所謂欲寡而延歷者似耶非耶其視辱名喪節貽臭而取譏者何啻霄壤余嘉其人且喜餘言之有所符也玆別矣因諸僚之請於是乎言

堅白吳君號說

吳君堅白長王子十歲家靈寘朱陽社距張茅二百里有奇一日負笈從王子講洛澗之學王子之門人張生敏孟曰子學道者也而號堅白義涉於好辧恐非默識意矣吳君曰否不曰堅乎磨而不燐乎不曰白乎湼而不緇乎俗之靡也移人者十九志士猶難之餘將脫流俗以望聖道豈以爲不可耶張生曰志卓矣而學有漸磨湼易變堅白難操不善不入燐緇何有此魯男子所以爲善學也它日吳君以其言質王子王子曰𨿽然聖人不易至而心同焉學不求諸心奚學焉夫堅白心體也以其不撓謂之堅以其不染謂之白而或撓之或染之動於欲也人惟無動於欲吾之心聖人之心也何所入而不可不然不善不入秪爲彊攝吾恐不入之先入根或伏入之後一觸易化卽不化於此而更保其不化於彼乎夫不化而力亦勞矣況其化之者又自在乎吾子尙求堅白於心體也夫

邢臺縣會約

古人之學自天子以至於庶人壹是皆以修身爲本是無人而非學也無學而非修身也天徳王道一以貫之所以於變風動比屋而可封者以學術素明故也三代以還一變而功利再變而詞章上之所以取士下之所以應舉父老之所以課子弟子弟之所以服習而黽勉者皆章句文秇之是務故天下以章句文秇爲學以服習於章句文秇者爲學子而若耒耜之農枝秇之工居遷貿易之啇賈冺然不知學爲何物椎魯謹原者因乎性逐波緣染者聽乎習教化不行風俗日敝古道之隆所以不復見於天下也本縣不才少而孤蒙多所屑越長承師友之訓覺性頗開其於生民之休戚世道之升降學術之異同有慨於中久矣今猥蒞玆土三月以來習見民質俗朴機械不增有禮失而求野之意本縣旣幸從善之有機然而質則野野則悍果於爭訟而輕於捐生本縣又慮挽回之不易今訂期立會將與爾民共��之蓋旣有此人卽有此身旣有此身卽有此理旣有此理卽有此學不離本業人人皆可以作聖賢不越習俗在在皆可以復古始此先王修道設教之本意也爾民其共體之

諭士

語云事之不如意者十常八九吾人涉世豈盡得意之鄕所貴乎學者經歷一翻卽用一翻工夫資生窘乏則安分守淡不萌忮求世情炎涼則付之固然不起怨尢仕進升沈則聽之天命不患得失橫逆之來主於反求不生較量毀譽利害成敗生死求盡吾心不悖於理斬釘截鐵不惕不回凡此等處見稍不定卽自責無志志稍不力卽恥其非夫精神稍不出頭俗情稍不割斷卽思古之聖賢是何等人品人生宇宙當何所結果日用間隨時隨事自省自課用一分工夫則心地脫灑一分卽力量凝定一分孟子所云動心忍性增益不能程子所云若要熟湏從這里過如此方是實際方成學問不然卽托名講學終屬口耳日用逾邁虛願無成不亦孤負此生耶

諭俗

人之生也最可貴重者要在天地間做个子人如不做好人將家庭骨肉惡之鄰里鄕黨賤之或致幹法网遺辱祖父或惡積一時流毒子孫人豈可不做好人然所以不得做好人者過惡種種亦只是貪之一字爲害所貪在我必損於人一損於人輕則成怨重則成讎敵家懷嗔而思報常情厭薄而不齒有道者憐惜慨嘆而莫可若何不亦可哀也乎人亦盍思此七尺之軀耳戴形省貌同爲丈夫共居宇內多者不過百年少者或有四五十年或二三十年所食不過充腹所衣不過蔽體所居不過藏身今縱不免於饑古人曾有餓死而不食嗟來者今縱不免於寒古人曾有鶉衣百結促衿而肘見者今縱慕於居處之安古人曾有茅檐敗屋而不蔽風日者人若少能知足少能安分𨿽貧窶終身實有至榮又況淸恬之福亦超出富厚者萬萬若貪心不足營營苟苟不惟貧富有命不能彊爭袛蒙不肖之名卽自巳身心亦無受用之處嗚呼人止有此一生一生能有幾何人止有此一身所用能有幾何天地生我一場父母生我一場我生於世一場柰何日夜憂勞多行不義斃斃焉甘與鳥獸艸木同朽腐也嗚呼人列三才爲物之靈道不遠人覺之卽是爾民猛省哉

川上述言

乙未六月十有一日川上會講友朋序坐有交首私語者師曰吾儕十日才一聚果有疑契卽明舉出大家啇量不然伹澄然默坐便有無窮妙處無窮益處若區區私懷及尋常泛泛事情似不宜漫及不然是今日翻講了一場閒話也張汝行聞之因念洛下講會亦有頗涉閒談者請師大書數言歸揭諸會以爲戒不可復蹈前轍悟念好友難得會合不常一時羣居言當思義汝行之請亦切近之思也因摭拾前說敬書以效切磨之義同志豈以爲不可乎

書趙徳隆昆玉扇

康節先生詩曰物理窺開後人情照破時能將一个字善觧百年迷試思一个字謂何又曰物理窺開後人情照破時可嗟兼可唾堪鄙又堪口��試思嗟唾鄙口��者謂何思得徹則學見眞吾獨往獨來無惡於志不則如一場春夢昏昏逐逐無了時也

白沙先生曰士大夫出處去就分明巳占了好田地更能向學求向上一著不枉費浮生歲月試思一著者謂何又曰若道不希慕聖賢我還肯如此學否思量到此見得个不容巳處試思不容巳謂何又曰爲學湏從靜中坐飬出个端倪來方有啇量試思端倪者爲何思得徹然後不靠書冊不倚名譽任重道遠死而後巳不然世路多岐意气日就消磨而羙業𨿽終爲山掘井之說良足鑑也

愛堂別言

戊子之秋餘出崇正書院遇羅山徐愛堂於道左愛堂曰君非王幼眞耶訝詰其故曰弟之慕兄有年矣故相訪也返而延之館坐語移目遂爲莫逆交迨辛卯復同捨於梁園昕夕聯牀情好有加焉竊窺其气淩霄漢目空海宇飄飄有獨立千仞之意聞吾師云浦先生講伊洛之學遂褁糧而西不遠千里謁諸澗水之濱執弟子禮其貌日恭其气日斂其心駸駸乎挹而損之儼乎若有得也直所謂一日千里矣他日歸低佪向余曰玆別也師違友隔惴惴惟鄙吝是憂兄其事事而誠縷縷而悉以俾永厥終乎余念兩人之交非尋常晏遊之好也敢不以譽而以規亦更望有所以處我焉

心髙而气揚則其造不深精神一路向裏則作用愈精愈細衣冠言動之間可以觀人涵飬湏要理會昔人謂才學便知有得力處如未講學時是此等人旣講學還是此等人便是不得力學問無同志觀磨易就頹塌日間掩扉靜坐一二時看理學書一一板將古人與吾身一比量則精神自然不同眼前朋友相處舊境旣熟會間只笑譚謔浪而巳難望夾持必恭默自居作事有則好尙不苟令人見之則曰講學之果異於人如此感發興起便是成巳成物之學非全放下終難湊泊玩二語當有會處吾儕受學師門人所觀望湏直下承當日在必有事上做工夫不作近世學子套數伊洛源流將在今日不然悠悠故吾良可惜也

別吳堅白

先師山頹之後一時同志落落晨星眼前朋友又未見有眞切向學者僕年近六十君復長僕十歲所居之遠相去二百里外等閒不得一聚玆別也後會何日貴鄕友朋興起者幾人眞切者幾人易曰君子以朋友講習麗澤之益大矣君其念之

易曰不易乎世不成乎名遁世無悶不見是而無悶樂則行之憂則違之確乎其不可拔中庸曰君子依乎中庸遁世不見知而不悔論語曰人不知而不慍又曰朝聞道夕死可矣夫朝夕至暫也死生至大也一朝之死生永訣亦至速也其有憾與無憾惟決之聞道不聞道耳人知不知奚論焉

僕多病懶於會客而亟欲會君比會慮君年長難於久坐一坐不覺移日君無倦色僕忘其病君忘其老此何以故昔孔子在齊聞韶三月不知肉味遊楊侍立程門不知日暮雪深彼其精神意气誠有所孚契也吾儕𨿽不敢望右人豈亦有相似者與後生視長者爲拘束等閒不肯一見見時遽退長者又不宜輕瀆𨿽有身心性命之譚孰從而聞之聞且不可得況望能孚契乎此知學者所以鮮也

會講臆說【附復李緝敬公祖書】

自先師損賓客不肖久薄遊在外洛西講會落落晨星歸田以來與新舊諸同志訂期約會復尋前盟一時遠邇應求羣然向往吾道庶幾不孤幸老公祖理學名家虛懷樂善惓惓以接引爲念日者枉駕會所疑曲開示剖抉精詳無不人人鼓舞眞百年盛遇也再承示會紀益用感佩苐爾時一日之聚所有鄙見尙未能悉敬繕寫請正

平日立志之說習聞之亦曰立志立志云爾然實聖學成始成終之本也記曰一年視離經辧志何謂辧志天地間道徳功名富貴𨿽有三等然論道徳則一掬非小六合非大窮居不損大行不加不以生而存不以死而亡舉世之功名富貴皆吾感遇應迹也苟不知此而落志於功名富貴場中自迷自誤失生人立命之本矣故先師孔子曰志於道曰吾十有五而志於學其所謂學卽大學之道也有問於程子曰學者志於大如何曰志無大小且莫說道將第一等讓與別人且做第二等才如此說便是自棄𨿽與不能居仁由義者差等不同其自小一也言學便以道爲志言人便厶聖爲志夫有此志量便所謂登東山而小魯登泰山而小天下也非魯與天下小也以泰山東山之髙也故曰𨿽堯舜事業亦只是如大虛中一點浮雲過目況不義而富且貴乎故曰先立乎其大者則其小者弗能奪也自道學不明世人往往於些小功名富貴輒自動心蓋由平日無眞爲聖人之志故於一切利欲之來日牽日弔日陷日深終身不得出頭卒與艸木同朽腐殊爲可哀故學者必眞求至於聖人而後爲立志也陽明先生曰是以𨿽在豪傑之士而任重道遠志稍不立卽且安頓其中者多矣正坐將第一等人讓與別人且做第二等半上半下拖水帶泥不免聲利气習卒與自棄者同歸何云志學何云志道乎

昔人曰心之精神是謂聖又曰用志不分乃凝於神此志一眞精神心思凝聚融結𨿽睡思夢想只此一路所謂如貓捕鼠如雞覆卯不要其成不巳尙何有不立故宣聖四十不惑此志之不惑也五十知命志與命一也六十耳順順此志也七十從心不踰矩亦志之不踰也故曰一息尙存此志不容少懈到此始爲立得志了故志者聖學成始成終之本

顏淵仲弓司馬牛問仁三章亦只在精神上見蓋仁者人也以天地萬物爲一體禮者吾之天則卽仁之發也克能也巳自也一日者一旦也有能一旦開悟昭然自復吾之天則此其一叚精神萬物皆備直是無以尙之之域凡一切非禮何得而於之則視聽言動之皆禮也可知故曰有不善未嘗不知知之未嘗復行也蓋於知之時而巳融矣

孟我彊先生曰出門如見大賓使民如承大祭這一叚精神非聖人不能到到此地位便可達天徳誠爲卓見

其言也訒非於言上用功也曰爲之難則所爲者何事非仁乎爲果有窮盡否曰難可自諉否此一叚精神非不敢不訒有不容不爲者固不言而可自得矣蓋此道至大原無偏全聖人答者各異亦隨人隨時要之只此一理顧人之精神謂何耳

出門如見大賓之說固云主敬然亦有二意有從本上用工者有從未上用工者蓋心之本體未嘗有在亦無不在故遇親而孝遇長而弟遇大賓而敬當其遇大賓時未嘗不敬而巳不知有敬此廓然太公物來順應之常也故其出門其使民不曰見大賓承大祭而曰如見如承者與參前倚衡如有所立卓爾之意同陽明先生曰謂卓立則非無也其曰如則非有也而程子亦曰立則見其參於前所見者何事蓋不過形容心體之純常一毫不得而間也故曰主一之謂敬無適之謂一又曰忘敬而後無不敬也卽所謂太公順應之常也是眞敬也若有心於敬猶然執持之心也執持所不及則忘矣因其忘而把持之則助矣助忘相尋恐無了時故不若必有事焉而無正心之爲得也程子曰必有事焉而無立心於鳶飛魚躍之意同天機活潑生意油然見大賓而作盡固敬也不見賓而撒手舒眉亦似不謂之非敬也程子曰識得以理以誠敬存之而巳又曰未嘗致纖毫之力此其存之之道致力焉則有所矣有所之心非太公順應之心也是爲義襲不爲集義是爲行仁義不爲由仁義行是爲以敬直內不爲敬以直內故曰以敬直內便不直矣凡此皆正心爲之也極而論之又曰天地只是敬蓋天得一以淸地得一以寧時行物生此又敬之所從來也善學者主一而巳矣

孟我彊先生曰文王陟降在帝左右夫帝者吾心之直宰也動靜起居眞宰常在所謂不愧屋漏視民如傷此心也豈別有所謂帝哉則見賓承祭之意可知矣

顏子之學從存理上做工夫然何者爲理又何如以存之亦此心覺悟之聞耳蓋心體至大一覺卽復常覺常復一切感遇之來其何能攖故曰有不善未嘗不知知之未嘗復行也怒何能遷過何能貳此其工夫直如紅鑪點雪何等直截簡易三月不違正在於此若於心體未能會得日相尋於攻克吾恐��烕東生西得此失彼終日役役無了時故曰克伐怨欲不行焉可以爲難矣仁則吾不知也

吾斯之未能信其信者惟何直指曰斯夫斯者理也理具於心萬物皆備信得及何者不該更有何者能出於斯捲之方寸散之六合不爲堯存不爲桀七大行不加窮居不損無論富貴其視世之功名勛業亦如等間故曰隨其見在所居之位樂其日用之常其胸次悠然直上下與夫地同流便是堯舜气象也孔門稱曾點漆雕開巳見大意者見以斯耳世人眼孔小合下便在富貴功名上立腳到底亦功名富貴中人直學艸木同朽腐可惜枉生一場故曰朝聞道夕死可矣正與此互相發先聖與點悅開亦爲其見得此了學者湏特地猛省

信字亦有二意有信之人者有信之巳者凡心有所疑或聞諸師友或證諸古訓一事一理恍然若有見者此信之於人也有沈潛默識直透心體保之任之怡然自得卓然自豎任重道遠死而後巳者此信之巳者也故曰有諸巳之謂信又曰篤信好學守死善道故不任重道遠不足言善道道不善不足言好學

【卷之九／雜著】栢林寺日錄

王惺所先生集卷之九

栢林寺日錄【云浦先師批教】

事所必不可辭者因而生煩躁其爲心病甚矣好學自能順應何至厭煩且旣云必不可辭是義所當爲也饑食渴飲煩躁亦何從而生

天機活潑其得也深彊探力索因而生障者多矣

一彊一力卽是障

深居簡出所以飬操也湏看飬操謂何

易者聖人教人活法總之得則志失則凶悔則失可爲得吝則得可爲失南蒯之占黃裳穆姜之占隨夫先自失矣何論得乎故洗心默成至人不假卜筮也居安樂玩君子時時卜筮也故曰易之爲道也

﹥數旬易之大旨不可遠其出入以度外內使知懼無有師保如臨父母

得失吉凶悔吝如何體認得無尙落舊見乎

時習者必有事也悅者鳶飛魚躍也時習必悅不悅必不能時習

如此說尙是彊探力索與尼父本旨似小異

水流縱急境常靜花落𨿽頻意自閒此二句詩乃必有事眞訣也

廓然太公物來順應

一日客曰學問工夫有先天有後天後天與先天不同余曰後天卽先天非有二也容曰後天畢竟有些意思在余曰意起則作之意然則輟之皆因心體未能透徹若透得心體���切眞如源頭一��絜支流皆淸試觀入井怵惕嘑蹴不屑之時直是人人具足不容意想何論先後乎

或曰不思不勉與擇善固執同乎曰擇擇其所不思者也執執其所不勉者也寔非有二也

安勉之分耳

發憤忘食研之於心非索之於外也湏知分之所在不然非妄則玄

孝弟百行之原有子語尙支離記得把仁字作人蓋古字�與其爲人也一般以明順無疵

爲仁之本堯舜之道寔不外此乃宗族稱孝鄕黨稱弟夫子以爲士之次蓋謂左右就飬盡得个區區之孝未能修身體道盡得大孝夫大孝者一舉足不敢忘父母一出言不敢忘父母其行巳也便有恥一夫不獲則曰時予之辜君弗堯舜則曰予恥其使於四方也直是存心天下加志窮民方爲不辱君命不徒在口舌應對間此等人物直是要明明徳於天下方爲上士方爲大孝詩曰孝思不匱永錫爾類此之謂也

能忘人之所不能忘方爲大勇意遠心弘

須是光光��絜��絜做起來才得成立

自勝者彊

道心人心非二心也聖人動以天人心一道心也常人動以人道心一人心也非虞庭旨

人不我信只是自反自修久之自然感動若因而生厭薄之心便非萬物一體之意君子求諸巳感動與否我弗之知也

溫故者飬吾之良知知新者生生而不息也日新之謂盛徳故可師先師觧師字不可易

【卷之九／問答】答吳堅白

答吳堅白

問人心上有天常使心在天上涵養才是

天人一理心卽天也日用間但從一念良知見得是處便行不是處便止常常如此便是涵養便是心常在天上若云常使心在天上反多了一層且天是甚麼亦何由把捉得住

問論人者不在於容貌謦欬只當於隱微中求之

隱微中如何求得論人詳治巳卽疏其幾隻在湏臾間豈可放過若在人者亦不必深求也

外心言道者卽幻妄也就不是道外道言心者卽血肉也就不是心

宇宙間何者非道小徳川流大徳惇化說幻妄不得吾人之心一點虛明自一理渾然泛應曲當曲當處莫非道也此原是天地萬物皆備於我其實一理也𨿽欲外之得乎

人心思慮未起時就是个混沌景象學者宜於此處著力研幾混沌處如何著力

爲學之道只是以聖賢之心覺我之心

亦是以我之心覺聖賢之心

【卷之九／散言】

王惺所先生文集卷之九

散言

勢旣不能行而徒口頭不決有所蔽也

靜則明動則昏靜則定動則擾蓋由未能常在必有事上做工夫心隨境轉將動靜分作兩項了

以占之吉凶求福而免禍是易徼幸之資也失聖人教人悔過遷善意矣

孔子五十而知天命造化在我矣非聞見亦非測度也中康曰知天地之化育易曰通乎晝夜之道而知皆是如此

中行獨復復於中也從道所以從中也

莫非命也。凡日用間﹑出往遊衍。皆是帝則順之卽正。若參以人爲生些機械行險徼幸便是巖墻便是桎梏。有許多不自在處

西銘一篇發揮大孝最盡君子感人必有一叚眞精神命脈不言而自契處不徒在區區講論間也當下是實功若忽忽過去便是忘便是湏臾離道便非一貫之學

舉業太苦是心有所逐非自得工夫過生於忽略惡成於多欲

戲言戲動細檢在酒中居多不可不愼

權字甚不可錯認了性气一分未平便是學問一分未得力處托詞應酬世套今人習爲當然恐不免流於術數爲害微而大不可不點檢

人之望我者重我反自輕是爲不稱始之所期者大終復漸俗是爲不力學問起頭湏從規矩中來若說圓和便恐放了先生嘗曰從來羞惡之心最重

學問﹑只是當下。若說等到幾時。便是支吾眼前便是退縮不力處脾胃不和。由飲食失節。飲食失節。由學問無功。心常存則气自住養生卽在此。

道理不外於人情。盡道理不外於平情古今學術所以不同處古人是盡性今人是務名

人苟實心要做好人湏將一切俗情超然�脫光光淨淨方是入聖根基若拖泥帶水終不濟事

凡事湏隨時審理決之於巳勿屢屢向人甲可乙否反復其說徒亂聽耳

我彊曰宏山先生論一本二本直透性原而接孔孟之旨余體驗之夷子愛無差等施由親始之見固差而陽明根本枝葉之諭亦未免毫釐之錯何也天之生人只有一本一本者何曰性也性何也仁義禮智信是也人秉此性遇親則愛遇長則敬遇君則忠遇友則信皆一性之運用此之謂一本也右曰孝弟爲本而忠君信友仁民愛物皆由此出則是二本之說矣豈生人之理哉愚謂性猶根本也愛敬忠信猶枝葉也實一本也非有二也陽明根本枝葉之論似無毫釐之錯焉

道理同出而異名故曰一致而百慮殊途而同歸譬之寶珠自其光塋而言謂之明自其滚轉而言謂之圓自其不垢而言謂之��絜自其皓素而言謂之白總之一珠而巳

胡敬齋曰無事時不教心空有事時不教心亂夫不教心空可將一中字以著之乎不教心亂可勉彊以制之乎此處最要理會

古人畫卜諸妻子。夜卜諸夢寐。此處最宜體驗。方是切實之學

人識得學問頭腦又肯時時保任則言語自然簡靜气象自不粗俗作事自不匆忙乃爲得力處

日用之事皆吾事有所厭於此。必有牽於彼。不惟事每停閣則情亦隔�人與巳兩失之莫如審其大小。輕重。緩急。當先者先之。不可兼者姑實以告之。次策舉�地何等自在此便是物來順應處。

爲學無主意。臨事﹑便腳忙手亂。

學不明乎善。舉念卽差。

俗情淡得一分。便是學問長進一分。

人日間無事此身便無著落便要出門閒立或訪人說閒話還是不知靜坐趣味此處無味於道理安能會得心神何由安攝事業何由遠大只是混過一生兒曹思之惜之

人平日讀舉業玩弄旣熟容易混過若一反而思之如讀孟子齊人處室一章何肯甘心非夫讀簞食豆羔�火生死嘑蹴一章一切愛戀何事不可巳可惜只空講說過去了

孟子之言最痛切人如愛桐梓求雞犬捨梧檟養樲棘之類

閒譚學者大病不獨放心且虛度時日曠廢事業不可不戒

學在自信卽如篤信古人之言。亦是與自心有契悟處。故能信得。如不能信﹑則𨿽讀書萬卷。亦談叢而巳。何益之有。

信。之一字。是學者緊要關頭。透得此關。便無駐足處。不然﹑混混逐逐。終日無自在時。可惜枉過一生。

朝聞夕死生順歿寧暇中時一自證學問便��絜淨專一決無隨俗混過之理

君子疾沒世而名不稱。稱字作去聲蓋求所以副其名也。四十五十而無聞焉。亦是惜其未聞道。非聞譽也況人能知道則聞譽自君子則不汲汲於此

朝聞道夕死可矣只是了得个人之所以爲人之理此心無憾而巳

吾人平居容易混過況京師做官終日馳走混過尢易當時時提省作官之道只隨分盡心一切毀譽利害湏索放過可行則行不可行則此此中多少安閒自在盡心奉公神人共鑑

聖學經世異學遺世聖人憂世異端玩世憂世者萬物一體痛癢心切玩世者輕世肆志其流至於麻木不仁毫釐之差千里之謬此學脈所關也

程子曰人皆可以至聖人而君子之學必至於聖人而後已不至於聖人而後巳者皆自棄也問學者志於大如何曰志無大小且莫說道將第一等讓與別人且做第二等才如此說便是自棄𨿽與不能居仁由義者差等不同其自小一也言學便以道爲志言人便以聖爲志自謂不能者自賊者也謂其君不能者賊其君者也夫天下惟聖人爲至下聖人一等則賢人矣且如此做去程子亦謂之自棄蓋以道體至大聖功不息人必學爲聖人而後無躲閃若曰且做第二等則不免有自恕不免有夾雜不免有間歇並其賢人恐不能至陽明先生所謂卽在豪傑之士任重道遠志稍不立亦且安頓其中者多矣其此意也夫

象山曰堯夫只是个閒道人聖人之道有用無用便非聖人之道堯夫豈無用之儒當時卽欲用亦濟得甚事孟子曰有天民者遶可行於天下而後行之者也堯夫之謂乎象山似失言矣堯夫不可及其見道弘澈襟懷脫灑隨世功名气習一毫沾染不得秦漢以來儒者一人而巳國朝白沙近之

堯夫非莊列之儔

日用間安分循裏盡自寬平自在特人自生勞苦耳凡事求日減不求日增非惟居身居家爲政亦然減一分卽享一分之福矣

一事動气便是涵養未到不可放過

人精神在外至死也勞擾湏收拾作主宰此言最要

學者今日說攺過明日說攺過久而攺過之說反借爲文過之具心地何由得��絜淨志意何由得快足直至臨終之日空嘆枉生良爲可惜象山教人湏要先立乎其大大者一立其過自寡稍或失檢一覺卽續不然方寸卑隘俗情牽纏只汨汨落在有過窠臼何日能擺脫出頭耶

仁以爲巳任不亦重乎死而後巳不亦遠乎此方是先立乎其大過不期寡而自寡矣

遇事不能決卻反復展轉不安此病根何在不可不覺除計毀譽利害者必不能自立

利與害常相因小人知爭趨利至於害及而不悟所謂利令智昏是矣

吟弄風月寓意詩酒皆所厶遊衍性情發揮理道如康節白沙丙先生者卽此是學非如文人醉家流連光景馳逐曠蕩而巳也

學者做不得遁世不見知而不悔工夫來便做不出堯舜事業來蓋學能見性只隨其日用見在之常窮也可達也可生也可死也可有名也可無名也可如寒暑風雨之序吾無容心焉故曰堯舜事業亦是家常飯若管晏之伯功由求之具臣彼於性體未透故小小名利皆爲所動一爲所動所就自小蓋其心汲汲於見知故耳

後人看堯舜事業甚羙然聖人在當時亦自其心之不容巳處爲之初非欲成一羙事而爲之也如欲成其羙而後爲之便是好名便非聖人之心古今學術差別正在於此

呂豫石問如何爲學。曰只此念頭肯處便是。曰日用如何用工。曰只此念頭肯處不間斷便是。然間斷處皆因物欲故曰先立乎其大者。則其小者弗能奪也。正是此意。孔子登東山而小魯﹑登太山而小天下。亦是此意。前所云念頭肯處。亦只是先立乎其大而巳。

顏子坐忘從屢空來

無識見之人渾是一團俗情一腔血气𨿽有好言亦不能入自達人觀之殊可咲可惜

諺云僧不僧俗不俗吾人講學旣出頭承當何不光光��絜��絜爽利做个聖賢

人以聞見自信遽與之言觧脫多不能入孔子所以取鄙夫之空空也

迎機一提方寸頓開君子時雨之化以此日逐俗情夢裏只是忙透得性體忙中亦常閒幾畝園林幾重臺榭便可結局此生否

天命之謂性先儒以猶令訓命似尙未瑩

慈湖先生曰﹑萬事無非天命不達﹑則止見人爲。處世勞苦。蓋天非蒼蒼之天﹑命非命令之命。總理數運化以自然言之也可以偶然言之也可。人但爲其所當爲﹐至於事之成敗﹐亦自然偶然者耳。吾無容心焉。若爲之而必欲成﹐不成而怨尢乘之﹐則徒勞苦矣

天人一埋。天下事不得人爲。亦胡由濟。志伊尹之所志。始於一介。學顏子之所學。本於如愚

【卷之十／詩】恆山道中登塔山二首櫛白髮辛卯守歲憶云浦師應貢過彰徳次韻呈張見室端陽偕監中諸同年遊滿井次韻答贈送張鵲石寄同社諸友送薛伯起山人南還並遊少林送雷貞一遊南雍送金照宇承植齋曾老師詩教哭伯兄病懷洛下別張見室同趙仁寰登郡城又望張肖山讀書處寓新安訪永寧赴會諸丈過新安承師以詩見教次韻閒居夏日閒居九日同紹簏瓶山玉川登巽山阻雨暫憩郭氏莊憂居感懷閒居感懷過白石山由寧家窩詣三門謁曹月川先生祠送吳堅白歸朱陽題雷貞一年兄便面漁翁畫圖賤日宿方順橋答吳堅白會集孫少澗山房鄕思淸明滿振寰年兄枉顧兼惠佳句和此言別書扇寄吳堅白郵署武侯茅廬畫屏寓承恩寺送劉海與年兄左遷端陽客思題徐工部節孝冊南宮縣花園冬日上大名飲肥鄕道中久旱秋盡雨後憩柴家莊修兒南還偕肯田捷庵遊少溪山寨覲歸定州道中小汪村普濟庵卽事先賢村散粥宿龍泉寺黃寺村公署由巡檢司山行過羙化莊霍路村感事魏路村宿逃民空屋惺惺樓望舊山居偶念修兒三十九歲詩以勉之張養軒梁上游招飲小崖寺

偕吳堅白遊白衣洞偕吳堅白李養初登雞足山飲酒西齊用韻送吳堅白用韻寄杜徳甫閒居陰雨次韻復吳堅白又哭杜生送李太薇東亭心事吟動靜吟新正四日夜坐新正九日期李誠吾趙槐泉胡崤西不至飲酒和陶春日偕廉東莊蘇邦寧張蓬嶼張西泉諸親會裏北玉皇廟長空夜坐京邸中秋次韻復髙念劬次韻答王存思侍禦南園獨坐送崔子玉歸魯山閒居次韻答郡慱調宇張先生

赴衛印奭宴歸來月色如畫獨坐丁香花下偶憶鍾文陸公祖首尾吟感而賦此自述次韻復彭嵾柱少宰和呂豫石儆學

王惺所先生集卷之十詩

恆山道中【己卯冬從云浦師赴京此學句之始也】

負笈遠遊學馳驅燕趙間誰云行道苦寧觧我心閒��業禦曾聞冉步趨竊比顏小舟隨晚渡雙騎共朝煙在在有眞樂不記幾經山

登塔山二首【戊子】

橐水潺湲春艸芊相提直上太淸邊芒鞋浥露寒生骨羽扇迎風香滿天絕頂未勞百計取幻形暫就孤團眠覺�把酒淩空酌巖下浮雲任往還

一徑通天絕世人閒中扶病遠尋眞小箠日映開朱帳遠樹霞交伏碧麟晚壑籟傳山鬼嘯荒陵燐煽夜軍屯悟�始覺浮生幻半查仍疑餘此身

櫛白髮【寓汴】

我年三十餘早巳見白髮白髮寧堪悲所憂天眞滑天眞果爾完夕死亦何闕一息勝千金可以虛歲月大道無旁門主敬罔所越此敬苟不存濟川失其筏屋漏獨惺然凜凜對鈇鉞終日介石堅泰定天光發��系��系嗜欲生��烕性之劓刖冥鯤化天池尺波奚足歇人生能幾何卮漏元神竭聖途萬里長望燕莫駕粵

辛卯守歲憶云浦師【用杜韻】

爆竹更誰家短檠對落花香氛埋石鼎歌響應昏鴉薊北寒風細洛西霽影斜人生各有事獨我思無涯

應貢過彰徳次韻呈張見室

北度鄴城春欲盡霏霏細雨濕徵裘長亭共醉一杯酒客路今開兩月愁堤柳風翻攙燕舞石橋影落入漳流不堪回首西山暮悵望白雲天際頭

端陽偕監中諸同年遊滿井次韻答贈【二首】

安定城門外炎炎正麥秋髙林疑日遠乍兩怪虹收王气千年壯靈泉十丈幽春雷應有待爭看起龍頭

偶�滿井上五月忽驚秋碧樹連云盡丹霞向晚收棋聲穿竹遠山色到林��米卻憶當年事徜徉洛水頭

送張鵲石

飛盡燕云秋色新兩經星變可傷神今朝送別君爲客我去還誰作主人

寄同社諸友

詔詔千里路落落一王生北地憐秋冷客懷怪鴈徵素盟空自抱綠酒共誰傾入夢家山暮相思對月明

送薛伯起山人南還並遊少林

卜行君有日七月暑初平斷續千山遠飄零一笠輕從今鷗鷺侶任呼馬牛名十載空成夢不如學耦耕君本林閒士那堪客路勞虫聲萬里遠爽气千巖髙野水嘶匹馬長風舞敝袍三花傳勝地去去任遊敖

送雷貞一遊南雍

南雍名勝地才子中州人未覩行遊處懸知領趣眞江澄千里月風淨萬家塵言氏孔門學君湏更問津

送金照宇

君與我同客今朝復送君一尊常對飲雙劍乍驚分行色入秋水愁思逐亂雲經行非故里誰爲寄殷勤

承植齋曾老師詩教【次韻】

萬法由�只此心莫隨章句自浮沈才云著力境猶隔直是忘言悟巳深造化元從復處轉端倪湏向靜中尋堪憐夜气幾希甚斤斧重重恐未禁

哭伯兄

昨夜夢伯兄朝�訃音至對客可勝悲連宵不能寐兩耳似蟬鳴飲食亦無味一別巳摧心永別那禁淚誰無兄弟歡中道失一臂猶子懶讀書箕裘懼卽墜逝者今已矣空遺百年累

病懷

客居已經年入春轉多病杯酒亦成痰臠肉火旋盛書冊時一親怔忡不能竟終日頹然閒脈脈有所呈果爾便長休順寧湏自證遐想宣尼言朝聞良足�嗟我優遊夫何由可入聖本原在獨知工夫湏主敬深淵與薄冰存心以養性一息若成虛罔生非眞命願言易簀時吾求得其正

洛下別張見室

洛陽千古地人文盛復微圖書開洪荒定鼎頌衮衣中興程伯仲宗盟今有歸嵩山萬里闊鳥兮任髙飛師友荒巳久不見所問津豈畏一日長而急不於仁執鞭有所求孰與所求眞世路險且長勉之在終身

同趙仁寰登郡城

早春此日共登城橐水秦云野艸生懸磬那堪人力盡曉棠曙色兆升平

一睡春城暖气融飄然雙袖舞東風百年勝地還何處好景逄君意未窮

又望張肖山讀書處

新安城外結盟日促膝論心入杳茫今日春風君不共柴門古樹斷人腸

寓新安訪永寧赴會諸丈

澗水連云向洛流懷山秋樹瑞光浮關城風景還依舊幾見羣英此勝遊

過新安承師以詩見教次韻

冒暑行遊澗水西篝燈危坐類迦黎從今了得超凡訣聖學工夫在日躋入聖超凡不易了一毫未透隔千山年�奔走旋多病此日東垣學閉關

閒居

結廬𨿽在市而有園九畝流水遶我楹靑山入我牗旁植四本栢外列數行柳春花咲堂前野鳥舞齋右閒中兩架書悶後三杯酒乘興登東臯歸�日己酉一榻無長物兀然似土偶浮生夢幻間何與論好丑和而未能唱聊以免所咎豈無執鞭才胡爾徒株守玉卮卽無當不如珍瓦�二僮竭力耕終歲堪糊口寧以薤露身營營復苟苟所貴向道人不隨東西走仰嘆日月逝俯憐艸木朽百年今彊半於吾亦何有

夏日閒居

人皆病酷暑竹下獨淸涼一枕羲皇夢頻斟元亮觴天乎未欲治軻也亦徒傷經世況誰事山夫久自量

九日同紹簏瓶山玉川登巽山阻雨暫憩郭氏莊

並有登臨興相提度遠岑斷橋帶雨峻古洞埋云深九日還如舊二毛忽巳侵醉�歸日暮山下動寒砧

憂居感懷

我生今四旬忽爾遘家變風木悲萱堂師憂龍蛇見生成二大恩時思時哽咽悠悠百年情寂寂一深院聿從炞正行更誰�相唁豈無沈升子再旬才一面亦有二三徒經年五七徧契闊何足憐光陰鯈如箭虞舜號聖神陶漁無遺善啇也依仲尼出入尙交戰所以君子交三益常戀戀僻佞與善柔母曰身之便

閒居感懷

達欲善天下窮必善其身此身一不善落魄誰與鄰豈無鄰我者滔滔逐世塵老死竟何益空負頭上巾所以古人學憂道不憂貧疏食有至味曲肱以全眞東周不可作傳道洙泗濱何哉由求子徒聞稱具臣

又

古之作人易今之作人難所難非作人難於割世歡窘蠢眾所口��鼎貴爭彈冠丈夫遘數奇寂寞婦亦嘆浮榮信可期執鞭非所安二者交戰之誰云物外觀所以終日坐杯酒聊自寬藜藿堪供膳楸桐可作棺遁世求無悶白賁回狂瀾幽思寄小句以俟兒曹看

過白石山由寧家窩詣三門

幾度層岡迥朝煙午未收豁開驚日近風送覺身浮石阪馬蹄軟霜天鴈唳愁滔滔東去水一柱自千秋

謁曹月川先生祠

祠宇千年盛大儒流澤長栢森招野色臺廠發天光統緒承濂洛頡頏共薛王我�勤仰止心印在羔�火墻

送吳堅白歸朱陽

自愧亦何得髙人辱遠尋聯牀經日久看月每更深幾點憂時淚百年爲道心明朝分袂去誰更是知音

題雷貞一年兄便面漁翁畫圖

去兮不能畱未�惡乎彊一葉扁舟天地廠春風煽波濤廣��系綸運之掌

賤日宿方順橋

萬里北風急弧辰度遠鄕溪橋夾市斷雲樹接天長沽酒僕相勸桃燈夜未央追思昨歲夜朋革滿山堂

答吳堅白

憶從洛澗後師友曠經年立雪君懷古傳經我見偏悟�無一字行處有多愆寄語眞修士好期共勉旃

會集孫少澗山房

何處徳星聚今朝大會開煙村歷澗道古洞傍林隈董子下帷憤長沙治世才四方政多事碌碌亦何哉

鄕思

往歲出家不念家此行常念在天涯雲霄巳謝螢囊憤風木徒興鳥哺嗟侵冷女紅愁夜色及時庭訓虛年華竹敲夢斷崤陵遠徒奇空齋日半斜

淸明滿振寰年兄枉顧兼惠佳句和此言別

晴川此日聽鳴鑣萬里由�天上遙市酒雄譚��棄共醉他年何地望芝標

鄕思

往歲出家不念家此行常念在天涯雲霄巳謝螢囊憤風木徒興鳥哺嗟侵冷女紅愁夜色及時庭訓虛年華竹敲夢斷崤陵遠徒奇空齋日半斜

書扇寄吳堅白

講學非徒好此名好名一念費經營但於日用平常處只向天然自在行轉瞬年光驚電過奕棋世事付漚輕現前樂意亦何限寧去區區身外爭

郵署武侯茅廬畫屏

一從華野幡然後宇內獨君享大名宋邵明陳空自抱其如不幸在蒼生

寓承恩寺

都門不比裏門靜僧院卻疑山院同晝永攤書常扃戶睡閒酌酒時呼童遶廊綠樹夕陽鳥入幙殘星雨霽風奔走年�嗟往事浮生一夜萬緣空

送劉海與年兄左遷

從�世路嘆羊腸轉眼風波是可傷杸杼未云冤白辟含沙自合付臧倉浮生歲月驚舟豁宦海升沈總戲場造化小兒遮莫弄吾身到處更徜徉

端陽客思

空階無伴往�頻忽見檐頭月色新萬里家山蘭浴夜蒲樽應念遠遊人

題徐工部節孝冊

天禍東揚日孝兒獨有名丹心靑史在九死一毛輕撾鼓聲爭烈服砒意更傾令人思蔡順厚遣赤眉營

又

烈婦祠焉在渹渹浙水東共姬千載義梁女萬夫雄山籟傳哀韻郊花帶血紅成仁儒有訓臨難幾人同

南宮縣花園

晴空客署映秋塘古樹名花葉半黃人入洞�疑市遠林經霜後覺衣涼歸鴉落日曦光淡籬菊回風晚韻香奔走年�嗟往事月寮惺枕一匡牀

冬日上大名飲肥鄕道中

一官三載那閒刻此日卻同方外人宛轉溪村疑故里靑黃雲樹似初春遙聞春杵逄逄徧入眼裘裳處處新念我薄遊值歲稔停驂沽酒莫嫌頻

久旱秋盡雨後憩柴家莊

晴原夕照到孤莊落木蕭條堪斷腸甕底空畱麥種在河橋昨夜巳浮霜

修兒南還

落木寒云亭日斜一尊送爾忽還家少年歲月驚飛電晚景功名嘆綴蝸大旱人逃畱赤地荒原風起舞黃沙年�奔走終何濟爲語親知鬢已華

偕肯田捷庵遊少溪山寨

板橋微雨過攜手度層岡袖浥流云濕杯浮晚樹蒼風亭驅暑遠曲洞剩寒香半醉聯牀夜憂時共話長

覲歸定州道中

恆陽二月柳初黃日暮風沙歸路長奔走年�成底事可堪何件報君王

小汪村

正是鶯花三月天輕車城外柳溪偏坐�滿眼風光好可柰歸思倍去年

普濟庵卽事

蚤起南城外登臨舊佛堂階閒麥借壤碑僕客爲牀菊徑煙籠翠蒔叢扇送香謂僧莫煮茗沆飲自淸涼

先賢村散粥

春郊古廟晚生寒扶母提兒歸路難那得太倉如許粟煮�徧與窮民飡

宿龍泉寺

山村煙月半昏明杯酒蕭然對短檠愁思無端眼不得夜深門外遶溪行月明客影共徘徊古寺春香山杏開何處管弦歌舞夜歡聲不到貧家�

黃寺村公署

春賑公餘薄暮莊石排漫度水中央荒亭宿鳥�驚出飛過山僧演法堂沽�村酒兩三杯四步狂歌洲幾回明月照人歸去懶呼童扶我上樓臺

由巡檢司山行過羙化莊

春寒落日東風急客路遙聞嶺外鍾忽憶家園何處是不知雲樹幾千重

霍路村

行盡山村春气寒可堪老幼半凋殘愁�那得丹靑手畫取形容聖主看

感事

官久獨慚祿漸厚連荒可柰此民窮眼前借箸誰枙腕敢慕汲公矯詔名

魏路村宿逃民空屋

遠山寥落幾家莊反扃柴扉依短墻冷院疏槐集亂鳥髙窓夕月照孤牀廚中釜去突猶黑龕上佛存鑪未香遙憶中原南渡後蕭條千古倍淒涼

惺惺樓望舊山居

樓成巷僻身初閒午睡榻環云外山山下故園五十里恍然如在幾席間

偶念修兒三十九歲詩以勉之

道明徳立是明年自省如何可晏然一息尙存湏努功莫將容易視歸全

張養軒梁上游招飲小崖寺

小寺依崖建層樓恰對河一山遶幾近千樹下方多風浪驚交熊漁舟嘆世羅但逢得意處莫問更如何

又

老步怯危阪閒情愛碧蘿招提逢友勝歌笑趁時和世故浮雲淡吾生春夢過莫言身外事歲月巳蹉跎

偕吳堅白遊白衣洞

古洞穿林絕世氛不期此地又同君髙僧揮塵松陰坐半晌玄譚巳夕曛

偕吳堅白李養初登雞足山

幾年稱勝處今日喜重過雲气含峯濕鳥聲傍樹和殘碑畱漢迹落日放漁歌軒冕誰非願爭如老而蓑

飲酒

飯餘未四步容�忽遠方問君亦何事母病形張皇戚焉情相關方書閱數行嗟無送終具贈以一端裳日暮別我去胸塡意不揚呼童一觴酒陶集在其傍吟詠五七篇法帖展子昂大書赤壁賦爍爍燦燈光賦裏得餘懷三復夜未央百年猶旦暮何復論短長亭亭天壤間聞道乃所臧俯仰無愧怍用捨任行藏堯舜亦浮雲臧谷空亡羊腐鼠奚足嚇鵷鶵自髙翔春風與沂水卓哉誰云狂隱幾不成寐身世兩相忘

西齊

何日不西廬況逢久雨餘門扃無客至巷僻亦山居病去時親酒老來每廢書從前有底事堪咲摠成虛

用韻送吳堅白

耳順余驚老羨君七十餘風塵非樂地泉石是安居此去時髙臥閒中一著書勞勞何所事吾性本常虛

用韻寄杜徳甫

昔者別吾廬忽經兩月餘一心向道約千里比鄰居飲食有眞味支離不著書悟來何處著歲月可徒虛

閒居

老眼攤書不耐勞。胡牀午夢鴈聲髙。覺來飯罷渾無事。坐看兮栽夾竹桃。

陰雨

一雨入秋殘浹旬尙未幹煙蓑覆鳥背珠珥上蜂弁樹密多窓暗更深病骨寒鑪香獨隱幾空寂似逃禪

次韻復吳堅白

生來共一域亦復隔川山我有風塵役君常歲月閒循之在慱約何處著髙堅千載坐忘訣無心悟大還

又哭杜生

忽聞杜子訃揮淚向西山墓艸靑何處囊書空自閒單刀憐獨勇面壁望誰堅老矣悲吾友幾人共往還

送李太薇

憶師昔山頹講學聊中止豈無向道心日久多遷徙指摘徒紛紛良爲俗所恥卓哉南村人一朝忽奮起慷慨向餘言洞然示底裏謂人兼三才只有這些子些子苟不存其於禽獸比訝君何壯懷或駭他人耳默默躬自原保此幾希理著說在江門湏作韋弦視任重道且長年光嘆如駛洛澗一望間衣缽將在爾

東亭

晨起坐觀書不知窓外兩出門苔徑濕日霽檐花舞

心事吟

無事不可生。有事不可厭。厭非心之常於事亦未善

動靜吟

學湏主於靜。靜亦非可好。好卽動之偏未知靜之妙

新正四日夜坐

百歲誰人是。浮生半巳過。戶扃辭世累食減養天和病後諸緣淡。閒�一事多但求朝睡穩。莫更問如何。

新正九日期李誠吾趙槐泉胡崤西不至

兩載芳時去紫宸小齋偃仰一閒身初榮物色偏驚老久病情懷卻喜春酒近元宵醅始熟梅經雪後花仍新羙人空有袛園約獨坐晴暉起念頻

飲酒和陶

我年五十七皇皇尙何之七十古云少況復有幾時豈無當世榮所願不在玆古人貴聞道其何能不疑閒居無所事韋編時自持

又

羙人去巳久邈焉隔千山仰面問靑冥默默何無言鄰翁多嗜酒醉夢每經年幾欲寄音書誰當爲我傳

又

市畔多蠛蠓擾擾終日飛一朝寒風至羣死良足悲吾生亦幻化棲棲竟安依寄與二三子掃室行將歸苦海無涯岸。年光有盛衰。從今數往事。久與始願違。

又

茫茫世無際脈脈我有情誰云耽枯��烕三才古所名卓哉穪並立方不負一生俗士旣不受儒者復若驚終日空馳騖役役竟何成

春日偕廉東莊蘇邦寧張蓬嶼張西泉諸親會裏北玉皇廟

飄蓬十六載今日此重遊廢宇經新造懸崖續斷流【水前涸今出】髙林帶雨綠曲洞入山幽共坐捶燈話鑪煙夜半浮

長空夜坐

漏靜兒初睡客懷入夜幽瘦憐燈下影老快雨中裘雞肋嗟何味。蝸涎惜未休。呼童聊酌酒。去去任吾求。

京邸中秋

病新冷晚簾垂入戶淸光映客衣去歲山朋開宴處梧軒夾對芙蓉池

次韻復髙念劬

一病歸�百念收欣逢髙士臥南州也知野艇能供釣堪笑朝簪久未抽築捨偏宜綠樹近開渠常引白雲流從今世事莫相問但向花間記酒籌

次韻答王存思侍禦

三載重歸鬢巳皤百年佳景付空過事從悟後知非晚人到閒中領趣多南圃舊林棲倦鳥虛亭新月上疏蘿羙人夢斷江天遠霜簡飛�起睡魔

南園獨坐

幾年奔走何間關此日空亭意自閒小竹參差朱檻外遠山出沒白雲間未能飛躍同魚鳥何處簞瓢覓孔顏隱幾嗒然天欲暮徘徊待月忽忘還

送崔子玉歸魯山【子玉以陶爲業】

半月方舒抱一朝忽遠離陶韓【天臺門人業陶】還故業褐玉【崔字子玉】寡新知冷暖世人態衝恬吾道基飄然撒手去梁月重餘思

閒居

多病常遲起靈丸共酒傾辰交粥始進午後餅相仍圖書隨時弄園林任意行晚�每兀坐睡覺巳天明

次韻答郡慱調宇張先生

移病歸田日髙賢振鐸時可將寂寞地漫視扶搖期模範髙山斗才名重鼎彛蒲輪應有召行見風雲馳非爲避時嗔卜鄰傍水筠誰將靑白眼看破古今人枯蔓堪遊杖叢芳布醉茵幸君厪道濟老我一閒身

赴衛印奭宴歸來月色如畫獨坐丁香花下偶憶鍾文陸公祖首尾吟感而賦此

莫負男兒過一生。得之何喜失何驚。伊周事業今無分。童冠春風舊有盟。魚躍鳶飛原自得。秋陽江漢本來淸。尋常之外別無事。莫負男兒過一生。

自述

一病侵尋白髮新顧循深自愧儒巾人因聾瞶知名眾官以疏慵請告眞兒懶已��棄彭澤醉婦愁寧爲杜陵貧閒中剩有同心侶乘興倘佯橐水濱

次韻復彭嵾柱少宰

老去支離憂采薪可堪警報往來頻閒中運甓寧湏我塞上持籌賴有人枚卜幾年廑帝念匡扶今日定誰眞南陽久切蒼生望千載同歌社稷臣

和呂豫石儆學【十首】

憧憧終日何多思气象湏觀未發時顏氏惟知陋巷樂漆雕寧慮入官遲殊途管見憐螢照幾載卮言愧乕皮會得環中眞種子寶山空棄不男兒

早年學道愧蓬心半世方知近裏尋逐日寧勞誇父杖開明湏遇慧龍鍼羲皇妙處原無畫貧子徒憐浪說金暴棄支離同用罔莫依門戶漫浮沈

欲知此學講湏明若是不明故不行疏闇何人堪作聖把持亦是慕虛名伯淳數柱越無定子厚學恭竟未成深造由來欲自得不知誠處是眞誠

誰是一言可決疣悟來百慮不如休忘言寧俟揮談柄安睡還湏持戒鉤奔逐渾同逆旅丐演妝趍似戲場猴。自從無事山林後。賖帳多年咲未勾。

源源道脈亦何孤。溯得眞源幾丈夫。意念發時壯矣哉。世情深處有之乎。文章气節憐新調。富貴功名嘆舊顱。斷送一生空碌碌。古人何者是先圖。

千載同稱顏氏貧。尋其樂者乃何人。忘吾才是物無累。克巳不湏患有身。素位由來原自得心安何地不惇仁。冬裘夏葛等閒。蕉夢頻頻總未眞。

從來爲學若登山。千聖崇階孰可攀。本體不離情性也。工夫只在危微間。迷時湏索大開眼。復處還應早閉關。未發之前如了了。此中何地不休閒。

未發之中渾未孩。發而湏各盡其才。或相倍蓰非夫也。鼎力乾坤豈偶哉。一自聖途成久蔽。千年道眼遇誰開。試觀泉達火然後。何物添從外面來。

漫云盡性與窮神冉�阝是實修證聖人。大都虛無成變化。亦湏文禮可持循。學徒口耳吾何有。道本躬行得始直。萬里之程由足下。望洋終日嘆無津。

曾聞得道無中邊。性地何人見大全。欲信智仁非二理。湏知藏顯總同天。無言直是由心悟。未發冉��容向口傳。會得羲文畫外意。原來太極本無圈。

書惺所王先生詩集後

惺所王先生爲尢孟兩先生髙足弟子而有以接其傳同志銓其文集旣付之梨棗矣頃復此諸體詩續於後先生曰但汰其精者寧少無多也維嶽覽而卒業見其言言性體見字字天機流且體格優入晉唐閫奧卽盡傳布之猶恨其少而先生顧云云者無亦以立言不朽實貴精而不貴多耶維嶽重違其意謹以管窺妄爲選擇如右因憶王弇州有言講學者動以詞藻爲雕虫之枝工文者每舉拙語爲咲譚之資若枘鑿不相入則括薛文淸陳白沙王文成諸公語之工者以爲何常不極其致然則先生見道分明步武諸公人皆知之而發抒性靈遊意歌詠以頡頏諸公間人或未之知也系數語子後俟讀先生集者覽焉天啟壬戌歲春三月朔旦同裏郡諸生後學髙維嶽沐手謹書

