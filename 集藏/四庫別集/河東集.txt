

欽定四庫全書

集部三

河東集

別集類二【宋】

提要

【臣】等謹按河東集十五卷宋栁開撰開字仲塗大名人開寶六年進士歷典州郡終於如京使事迹具宋史文苑傳開少喜讀書卷慕韓愈栁宗元爲文因名肩愈字紹先旣又攺名攺字自以爲能開聖道之塗也集中東郊野夫補亡先生二傳自述甚詳集十五卷其門人張景所編附以景所撰行狀一卷蔡絳鐵圍山叢談記其在陜右爲刺史喜生膾人肝爲鄭文寶所按賴徐鉉救之得免則其人實酷暴之流石介集有過魏東郊詩爲開而作乃推重不遺餘力絳說固多虛餙介亦名心過重好爲詭激不合中庸其說未知孰確今第就其文而論則宋朝變偶儷爲古文實自開始惟體近艱澀是其所短耳盛如梓恕齋叢談載開論文之語曰古文非在詞澁言苦令人難讀在於古其理髙其意王士禎池北偶談譏開能言而不能行非過論也又尊崇揚雄太過至比之聖人持論殊謬要其轉移風气於文格實爲有功謂之明而未融則可王士禎以爲初無好處則己甚之詞也乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

河東集卷一

宋栁開撰黙書

昔先生將沒而遺此書也蓋得之於心記之於言言𨿽有句句未成章或前或後皆離其辭莫貫其義景乃緝而聯之名曰黙書其言淵深而宏大非上智不能窺其極嗚呼先生以數年之慮黙而著之後必有黙而觀之黙而行之者黙之義逺矣哉凡六百二十三言

夫有命有性有性有情得其性理之靜至靜至樂至動至憂至常忘機至樂忘寧求有於無無不有也求無於有有其無也無爲無所爲萬物熈熈有道有治道萬物擾擾儒之爲教防亂也爲功惟深所立固也作事能長所居安也天地之道生死者也晝夜之道動靜者也易言其大也知大者王知小者亡南夏多也西秋先也故聖人用時小人用物君子用道小人用機良醫之家其無亡也善之家其無昌也物久卽敝事久卽廢善久必揚惡久必亡讓失之守守失之侵侵失之陷陷失之亂亂失之除除失之絕小惡不戮大惡必生小善不奬大善不成小道不用大道不行終身爲其善君子不足也一日爲其惡小人有餘也善亦不足爭亦不足怨亦不足愛亦不足天下之害不足爲大有不足而與之足成吾所欲忿賜半恩恱仇緩寃求大與小卒終無笑求小與大望求而拜家無母半無戶國無臣半無人陰言其惡陽言其善臣道也公與之罰私與之賞君道也欺生所信密漏所親作者黙而若畏知也眾美詢焉眾惡察焉上疑下欺君臣乃離有道以民用刑無道以身用刑【喜怒也】物性急其散疾物性緩其彊半剛而細無不利柔而大莫能敗遲速適時萬事以宜示弱者必彊示彊者必弱有能者爲無能亦有能也無能者爲有能亦無能也兵惟力勝智儒惟言多行怯死無勝怯學無成兵敗如防兵勝如虎進若決河止若斷柯以死逭死爲霸之事馳亂迹也思亂心也解人患在深解已患在淺拯多功拯危多徳責之不及寧若救之不及也責失其心救得其心民無所役君爲之役物無大焉所近必狎宰膳嗜也終所私也甘奪其味貧者不死非朝不華衣非宴不多味君子也民有四焉秀豪姦奪物從類聚善惡成焉南文尙訟北武尙殺非大極異爲史不書行異無疑謂所奇也觀異有思知所違也

名系【並序】

進士髙生學慕韓愈氏爲文名曰愈開重惜生難得也作名系一篇貽之

姓以辧其族者也名以別其身者也有善惡乃有憎愛以是親疎益閒矣噫慕彼之賢名彼之名與其不慕也庶可矣與其爲道也異哉名彼之名稱之不若如彼之賢己有之古之賢者同其道愚者亦同其道非其稱名同於身也舜不同堯之名放勲得如堯禹不同舜之名重華得如舜湯與文王武王亦不同名也孔子同周公之道不同名爲旦也孟軻不名之爲丘揚雄亦不名之曰丘與軻也韓愈之於儒也可謂專也已亦不名旦丘軻雄也止名之曰愈矣此數聖賢人者皆不同名而世皆謂之大聖賢人也則同矣豈在稱已之身同其名乎若桀名放勲得爲堯乎紂名重華文命得爲舜禹乎管蔡霍三叔名之旦得爲魯周公乎使桓魋名丘七十子肯爲師乎身名之名非有善與惡也同賢愚人之爲道斯乃善惡也王丘名丘不爲孔丘也劉軻名軻不爲孟軻也況後其時而生乎學其道而師乎忍可名其名於已乎司馬長卿慕藺相如之爲人名曰相如果與藺相如爲同乎爲不同乎嗚呼古今人是亦惑之甚矣李昪之臣名齊丘者爲當時之人頗罪之也不師其爲道不學其爲人名其名於已之身尙可矣斯謂不知之者也苟師其道學其人故名其名於已之身安可爲是乎己之賢己之材勝乎彼之賢彼之材善則善矣安在須名彼之名卽方爲善乎苟己之賢己之材不若於彼之賢彼之材名同而何益乎名古人之名者時亦多矣其人也居世立身果善者耶泛泛然視與息者耶譬猶賢愚皆曰人豈足怪哉開始慕韓愈氏爲文章名爲肩愈後乃釋然悟其非也攺之人於道罕得同日而爲者必有先後耳先者知之告於後者古人之道也聖人作經籍以至書傳記錄在於簡冊皆告於後之人者也同其時見其人言其言亦告之者也知而不告之非君子也非古人之道也

字說

邕和其至也以世上之爲大賢人之徳歟太史公胡繼周樂焦生之好樂慨然異夫時之後進者名生曰邕至道三年來自京師邕文章外通六經諸史百氏之言請字於開開因字之云世和世和邕之義也大塊之間物順於理和也物不順於理何有於和哉天地和風雨霜雪以時陰陽節序不忒艸木昆虫咸若稼穡粢盛乃丰苟不和卽日月星辰錯亂山嶽河海崩竭饑饉疾疫相臻寒燠晦明失候君臣和邦國郡縣以理兵民官吏盡誠要荒流蔡來賔禮樂刑賞無濫不和卽姦邪中正混淆文物聲名蠧防佞誅戮大興社稷宗廟是憂父子和孝慈生兄弟和友愛成夫婦和室家平朋友和信義行味之和食之安聲之和聴之樂色之和視之親言之和聞之悅動以和遂其事居以和睦其鄰惟善從和而生惟不善從不和而作以和取之猶不取以和與之猶不與惟和其難也惟不和其易也君子能其難也久而尢節之懼變生焉小人能其易也暫而尢忘之喜怨行焉嗚呼是和其可小哉太史公爲生名邕寧無念也開字生以和寧異思也今天子新卽位紹二聖遺烈將用邕和也邕其和之世也開愛生之爲人作字說遺焉

續師說【有序】

昌黎先生作師說亦極言於時也謂夫今之士大夫反不若巫醫樂師百工之人噓可悲乎誠哉尙其能實乎事而未原盡其情予故後其辭而作續師說云

師之所以爲道也皆可就而學矣上之人資以發乎性也中之人導而使本其善絕其不善也下之人𨿽至愚也猶勝乎不聞而果溺其惡矣況其人之賢愚性實一也防混而桀然豈能自殊也迨長而成分矣吾何以是而言哉以夫孔子之門人其大也三千其博也六萬未必皆其上智矣中豈無其下者耶其所以不流於惡而悉爲善以其訓習之故也苟悉上智也何獨七十子是稱哉謂夫設有不善者今而不聞也卽有之當肯昔爲蔽匿乎聖賢其何純焉蓋師之益於人良是矣乃吾言賢愚之性無殊焉在乎師與不師也故所以世不可棄其師人不可定其性師存而惡可移師亡𨿽善不能遽明也天之生人賢愚也造化之道矣吾謂若然者師可教而能易之力其與造化敵乎何可輕其師哉今世之人不聞從師焉善所以不及於古惡乃有過之者而復日新焉𨿽師教之不傳猶能萬一其有善者賴古書之存得而見之若是也將亡之卽柰何乎學而爲心與古異也古之學者從師以專其道今之學者自習以苟其祿烏得其與古不異也古之以道學爲心也曰吾學其在求仁義禮樂歟今之以通其神爲心也曰吾學其在求王公卿士歟大之以蕃其族小之以貴乎身曰何師之有焉苟一藝之習巳也聲勢以助之趨競以成之孰不然乎去而是以不必從乎師矣古之志爲學也不期利於道則不學矣今之志爲學也不期利於身則不學矣舎是則農兵商工之心爲也與其朋共言之必曰吾何時其出矣仕遂吾身也彼之坐者亦曰然上位之人誘下也則亦曰善從於世善附於人俟取其祿位而來余愼無爲已所知也嗚呼舉天下而孰見從師與專道者矣斯不足責也若是師之於今何能得於世哉吁人之不識其利也愚甚乎苟今能從於師則已迨夫古人矣而復兼彼聖賢之經傳廣而在於道也不其易於力而速其神乎安知古人之從師能若於今人之從師也斯皆莫有趨而識之者時咸背塗而逺走之豈不可惜也哉斯乃非夫師之不行於人蓋夫人之自不幸其已者也

海說

夏禹理水東入於海百川防流混彼而注能納是水者謂乎處下也且水注其內自古至今無暫息焉固有盈而溢之時也旣不聞有盈而溢之其水是歸何地也夏禹旣能理之必能知之矣所以不言者陰陽運化之道自然往復也歷代言之者多矣皆不究其本訛亂其辭或言納於尾閭矣或言注於大荒之中矣其餘言者不復正其所說且言尾閭者是羿射落之日也落之爲石其大千里炎熾其質故能滲納其水焉且言注於大荒之中者言大荒之中有天臺之山有不勾之山有融天之山海水或東入焉或南入焉或北入焉以予言之皆非也言尾閭能滲納其水以其炎熾也且物有燃之於火炎熾極焉以水沃之不過一二卽冰然不復能滲納水矣且海自古已來積眾之水多矣若尾閭能滲納其水豈至今炎熾乎以海沃之固亦冰矣物之情與人之情豈逺哉尾閭苟不冰而能滲納其水卽必有物常燃之矣但未知燃尾閭者用何物耳是知尾閭之說虛誕也已其言海水入於大荒之中山也是大荒之山內別有納水之地未知其水竟在於何也若有納水之地亦與此同海矣豈此不能納而彼能納之也其說亦以詘矣予以爲天地若人之身江河若人之血人身之有血常防於腦防而復散歸於四支之中苟防於腦積而不散卽卒成疾矣疾成於內人亦殞其命也運而不竭是能動轉手足變易神气爲物之靈也爲命之固也江河於天地之間亦若是耳流防於海復入於土散乎四維居地之下使地能厚載萬物者以水扶之也且掘地逾於尋丈則必有泉湧而出矣以是而言豈不然乎苟若防流於海無所散入則浪溢天地墊溺生聚安足勝也是知百川之朝於海不能納而涸之也亦復循環天地之中東而復西南北從矣陰陽運化理在於此又天地之气結爲山融爲川結爲山者古有所定大小髙卑名數無其攺易融爲川者則流而不止浩浩奔湧豈融爲川者卽往而忘返結爲山者古今定矣融爲川者古今亦定矣又或言海有大魚曰防身橫於海之中朝出其穴海乃潮焉暮入其穴海亦潮焉防之出入有節故潮之朝暮有期此之說防之出入能致海有潮之進退也是其穴與海相侔也未知海之何地乃能容是穴也又爲虛誕甚矣予以水者凝陰之气所成大凡陰陽之气皆自下而升乎上日出而陽盛日入而陰勝若夫旦之有潮以其陽气發於地中陰气上散水以陽逼之故從陰气以溢乃朝有潮焉夕之有潮以其陰气發於地中陽气上散水以陰扶之故從陽气以浮乃暮有潮焉此之數說於海者皆不可聞於人也然說於此者未必彼非而我是彼虛而我實以情測之以理究之卽我之說爲當矣慮其好迂怪之徒冺絕吾言故著其辭以廣於我之徒也

應責

或責曰子處今之世好古文與古人之道其不思乎苟思之則子胡能食乎粟衣乎帛安乎於眾哉眾人所鄙賤之子獨貴尙之孰從子之化也忽焉將見子窮餓而死矣栁子應之曰於乎天生徳於人聖賢異代而同出其出之也豈以汲汲於富貴私丰於已之身也將以區區於仁義公行於古之道也己身之不足道之足何患乎不足道之不足身之足則孰與足今之世與古之世同矣今之人與古之人亦同矣古之教民以道徳仁義今之教民亦若以道徳仁義是今與古胡有異哉古之教民者得其位則以言化之是得其言也眾從之矣不得其位則以書於後傳授於人俾知聖人之道易行尊君敬長孝乎父慈乎子大道斯道也非吾一人之私者也天下之至公者也是吾行之豈有過哉且吾今恓恓艸野位不及身將以言化於人胡從於吾矣故吾著書自廣亦將以傳授於人也子責我以好古文子之言何謂爲古文古文者非若辭澁言苦使人難誦讀之在於古其理髙其意隨言短長應變作制同古人之行事是謂古文也子不能味吾書取吾意今而視之今而誦之不以古道觀吾心不以古道觀吾志吾文無過矣吾若從世之文也安可垂教於民哉亦自愧於心矣欲行古人之道反類今人之文譬乎遊於海者乘之以驥可乎哉苟不可則吾從於古文吾以此道化於民若鳴金石於宮中眾豈曰絲竹之音也則以金石而聴之矣食乎粟衣乎帛何不能安於眾哉苟不從於吾非有不幸也是眾人之不幸也我豈以眾人之不幸易我之幸乎縱我窮餓而死死卽死矣吾之道豈能窮餓而死之哉吾之道孔子孟軻揚雄韓愈之道吾之文孔子孟軻揚雄韓愈之文也子不思其言而妄責於我責於我也卽可矣責於吾之文吾之道也卽子爲我罪人乎

河東集卷一

欽定四庫全書

河東集卷二

宋栁開撰東郊野夫傳

東郊野夫肩愈者名也紹元者字也不云其族氏者姓在中也家於魏居鄰其郭之門左故曰東郊也從而自號之故曰野夫也或曰子邑處而曰郊士流而曰野無乃失乎野夫對曰吾以爲郊子以爲邑矣吾以爲野子以爲士矣吾寧知郊不爲邑士不爲野是果能質其名之在哉苟不果吾斯不失矣野夫居於家則稱曰東郊出於旅則稱曰魏郊以別內外之異也野夫性渾然朴而不滯淳而不昧柔知其進剛知其退推之以前不難其行揖之於後不忿其勇來者𨿽仇而不拒去者𨿽親而不追大抵取人之長棄人之短利不能誘禍不能拒晦乎若無心茫乎若無身不以天地之大獨爲大不以日月之明獨爲明風雷不疾其變嶽瀆不險其固人莫之識也與其交者無可否無疑忌賢愚貴賤視其有分久與之往還益見深厚或持其無賴之心者謂其眞若鄙愚人也卽事以欺之復有以一得便再以其二三而謀從計其利𨿽後已或自敗野夫與始亦無暫異竟不言之然終不能善於人耳汝苟周於人卽何有不汝丰美乎汝見盜之爲行乎其爲殘賊污惡𨿽父母亦不能容耳反有同類而相感者尙皆殞身拒害有以甘心爲交之終始也蓋無他能感彼心以盡我誠也盜之猶若是矧汝輩皆良民乎愼勿若此也仇聞之者或相解去焉野夫家苦貧無繼夕之糧無順時之服年始十五六學爲章句越明年趙先生指以韓文野夫遂樂得而誦讀之當是時天下無言古者野夫復以其防而莫有與同其好者焉但朝暮不釋於手日漸自解之先大夫見其酷嗜此文任其所爲亦不責可不可於時矣迨年幾冠先大夫以稱諱野夫深得其韓文之要妙下筆將學其爲文諸父有於故里浮屠復浴室者令野夫爲記以試之野夫時臥疾中授其言期望矣一旦徵牋墨於病榻出辭以作文無防竄而成家大以爲異事遂騰聞於外之好事者咸曰不可當矣復有怒而笑之者曰癡妄兒言將我獨復其古家何姿容乎防防然大徧於人口矣諸父兄聞之懼其實不譽於時也誡以從俗爲急務野夫略不動意益堅古心惟談孔孟荀揚以爲企迹咸以爲得狂疾矣後日有制作出於時眾或有下之者幹徳戊辰中遂著東郊書百篇大以機譎爲尙功將余半一旦悉出焚之曰先師之所不許者也吾本習經耳反雜家流乎眾聞之益不可謂測度矣厚以化俗爲異焉凡所與往還者悉歸其指詔亦以爲軻雄之徒也捧書請益者咸云韓之下二百年今有子矣野夫每報之曰不敢避是願盡力焉或曰子無害其謙之光乎對曰當仁而不讓者正在此矣或問退之子厚優劣野夫曰文近而道不同或人不諭野夫曰吾祖多釋氏於以不迨韓也開寶初又著東郊野史傳九十篇或曰子何以作野史對曰野夫之所職也或曰何謂野史對曰在其國史之外不書者吾書爲野史也或曰子於司馬氏範氏班氏三家何如也對曰司馬氏疎略而核辧泛亂而宏逺班氏辭雅而典正奇簡而采摘下乎範氏不迨二家也多俗气矣吾之所述居二家之良者或曰將何用乎對曰用之卽有用於世否𨿽先師之書爲長物耳用不用在於世吾何知哉野夫以古之人不能究天地之眞海之容納經之所出乃作天辧海說經解三篇大能摭其事而證其非昔賢之所不能及者也而以所著文章與韓漸異取六經以爲式或曰子何始尙而今棄之對曰孟荀揚韓聖人之徒也將升先師之堂入乎室必由之未能者或取一家以往可及矣吾以是耳汝輩有能如吾可至矣野夫時年始二十有四後二年別立傳以書焉號曰補亡先生也

論曰東郊野夫謂其肩斯樂古道也謂其紹斯尙祖徳也退之大於子厚故以名焉子厚次之故以字焉復以其同時而出同道而行今取之偕行信得其美觀其文章行事烈烈然綂二公也不爲過矣

補亡先生傳

補亡先生舊號東郊野夫者旣著野史後大探六經之防已而有包括揚孟之心樂爲文中子王仲淹齊其述作遂易名曰開字曰仲塗其意將謂開古聖賢之道於時也將開今人之耳目使聰且明也必欲開之爲其塗矣使古今由於吾也故以仲塗字之表其徳焉或曰子前之名甚休美者也何復易之不若無所攺矣先生曰名以識其身義以志其事從於善而吾惡夫畫者也吾旣肩且紹矣斯可已也所以吾進其力於道而遷其名於己耳庶幾吾欲達於孔子者也或曰古者稱已孤不攺若是無乃不可乎先生曰執小禮而妨大義君子不爾爲也乃著名解以袪其未悟者眾悉以爲然先生始盡心於詩書以精其奧每當捲嘆曰嗚呼吾以是識先師之大者也不幸其有亡逸者哉吾不得見也未知聖人之言復加如何耳尢於余經博極其妙遂各取其亡篇以補之凡傳有義者卽據而作之無之者復以出辭義焉故號曰補亡先生也先生凡作之書每執筆出其文當槁若書他人之辭其敏速有如此無續功而成之者苟一舉筆不終其篇𨿽十巳就其八九亦棄去不復作矣眾問之先生曰吾性不喜二三而爲之者方出而或止之辭意遽紛亂縱後彊繼以成之亦心竟若負病矣或問之曰子之補亡篇於古不足當其逸於今不足益其存無妄爲乎先生對曰然縱不能有益於存亡庶勝乎無心於此者也旣而辭義有俱亡不知其可者慮人之惑先生卽皆先立論以定其是非用質其防要先生嘗謂人曰夫六經者夫子所著之文章也與今之人無異耳蓋其後之典教不能及之故大於世矣吾獨視之與汝異耳先生乃手書九經悉以細字書之其捲大者不過滿幅之紙古謂其巾箱之者亦不過矣以故誦之日盡數萬言未嘗廢忘有講書以教後學者先生或詣其精廬適當至虞書堯典篇曰日中星鳥以正仲春說云春分之昏南方朱鳥之星畢見觀之以正仲春之气也先生乃問曰然夫云日中星鳥以正仲春者是仲春觀朱鳥之星以正其候也且云朱鳥者南方之宿以主於夏也旣觀其星以正其候卽龍星乃春之星也春主於東可觀以正其候也今何不云是而反觀朱鳥之星何謂也說者乃不能對惟云傳疏若是無他解矣先生揮其座者曰起前吾語汝夫歳周其序春居其始四星各復其方聖人南面而坐以觀天下故春之時朱鳥之星當其前故云觀之以正仲春矣四座無不拜而言曰先生眞達於經者也所以於補亡不謬矣先生於諸經若此者不可徧紀先生又於諸家傳解箋注於經者多未窮達其義理常曰吾他日終悉別爲注解矣大以鄭氏箋詩爲不可曰吾見之爲心務以異其毛公也徒欲彊已一時之名非能通先師之防且詩之立言不執其體幾與易象同奧若之是箋皆可削去之耳又以論語集解闕注者過半曰古之人何若是吾聞韓文公昔重注之今吾不得見吾將下筆又慮與韓犯使吾有斯艱也天乎哉先生每讀中說嘆曰後之夫子續六經矣世敝道否吾家不克有之甚乎年之始成也逝矣天適與其時行之爲事業堯舜不能尙也苟不死天下何有於唐哉先生以房杜諸子散居厚位葉佐其主遇其君不能揚其師之道大其師之名乃作書以罪之先生所行事人咸以爲非可與伍範詩有復古之什以頌其徳以其先生能惇復於古故賦復古以其能行仲尼之道故賦闕裏以章別當世之人能作野史故賦踵孟以其能解釋子云之書故賦先雄以其或筆削其韓文之繁者故賦刪韓以其將求太常第故賦多文以其必首冠於四科故賦髙第以其後天王俾不家食故賦出祿以其將果得其位則指南於吾道故賦指南末以釋經終其篇謂其章明經防永休於世用故賦釋經先生見之曰範果知我矣天之未防斯文哉天之若防斯文也則世無範矣範無是言矣開寶中先生來京師遂刻石爲記於補亡亭內以志其已之事後從仕於世而以行其道焉

論曰孔子沒經籍遭秦之焚毀幾防以盡後之收拾煨燼之餘者得至於今用之也其能繼孔氏者軻之下𨿽揚雄不敢措一辭以至亡篇闕而其名具載設虛位使歷代諸君子徒忿痛而見之矣故有或作而補之者大亦不能過其百一力蓋不足繼也隋之時王仲淹於河汾間務繼孔子以續六經大出於世實爲聖人矣是以門弟子佐唐用王霸之道貞觀稱理首永十八君之祚尙非其薰恆輩之曽及也於乎知聖人之道者成聖人之業矣吾猶不得見王氏之書乎觀夫補亡先生能備其六經之闕也辭訓典正與孔子之言合而爲一信其難者哉若王氏之續六經蓋自出一家之體裁比夫補亡篇力少殊耳所謂後生可畏者𨿽經籍尙能補之矧其餘者哉不可謂代無其人也

韓文公雙鳥詩解

余居東郊府從事髙公獨知予開寶中授以昌黎詩三百首間與之防卽誦評其尢至者一日予咨曰雙鳥詩何謂也公曰得無若刺時之政者乎予因而悟之與公言異故作辭解之以編於後

髙公子奇曰雙鳥者當其韓之前後斯執政人也一以之仕一以之隠本異而末同故曰落城市集巖幽殊以別也下之言蓋以其爲姦詭比將壞其時也未知斯孰耳予解曰不然大凡韓之爲心憂夫道也履行非孔氏者異端矣忿其正日削邪日寖斯以力欲排之位復不得極其世權復不得動其俗唱先於天下天下從之者寡背之者多故垂言以刺之耳公曰何謂也予曰作害於民者莫大於釋老釋老俱異端而教殊故曰雙鳥矣謂其曰此名也以非仁義禮樂父子君臣之類也其所從來俱不在中國故曰海外來也後漸而至故曰飛到中州也公曰若是言之釋之興也乃西始矣老之興也子何云俱不在中國者乎昔老耼著二篇之書以授其闗令而乃西逝矣是自此而起矣子如是無乃誤辧韓之防哉予曰然且耼之昔在中國也不以左道示民矣曁西出函闗入身毒以成其教故欺之以神仙之事用革其心而後教乃東來與昔之書果異耳是非中國之興也故韓俱云若是矣夫釋之爲教也務當民俗奉之架宮崇宇必處都邑故曰一鳥落城市也老之爲教也務當自親其身收視反聴棲息山林以求不死故曰一鳥集巖幽也謂其不得相伴鳴也以其二教之𨿽來而未甚明於世各冺然也言三千秋者以其時久而極言之也旣未得明其教其言亦未能大盡於物故曰各閉其口而銜乎萬物也後之正道漸衰浮妄之風漸盛故比之春風焉謂其捲地而起以其舉世悉如之也百鳥皆飄浮者眾邪以興也釋老乃得競出而扇於民久益張矣故曰兩鳥忽相逢百日鳴不休也有耳者聒皆聾有舌者反自羞謂其能恢誕而繁文他莫及也百舌謂百子也從來多善於著書以亂夫子之道故曰舊饒聲從此低頭不能出其上也得病謂其道或世不用之冺冺遂至死乃休矣世旣熾耀其釋老也訛惑於上下之人極之又不可究其根無之又不能免其機遂皆欲捨其生而從矣其間有忿而殊其眾者能大其休聲以愬於上故曰雷公告天公以假爲諭百物須膏油者使世將復其不敗於生矣故托言云自從其兩鳥鳴而雷光聒亦【缺】矣蓋謂其帝王之道不能光行於天下也或有哲智之人將斡運其世務或誅或殛以全其變則懼所以言之有素也乃停畱其造作而故云怕嘲詠矣挑抉其艸木誅求其虫防謂其無所漏脫於幽防也苟世不息其如此則咸畏其或生或死或罪或福莫知其涯而愁憂矣故云不停兩鳥鳴百物皆生愁也自此亂而其時無春秋矣日月亦莫紀其序矣大法亦失其九疇矣周孔之道亦絕滅矣故曰周公不爲公孔丘不爲丘也若此乃釋老之教果遂分焉𨿽行於世也各有拘其時政矣故曰天公乃怪而各囚於一處也然後世得不全絕其言他道者乃云百虫百鳥鳴而復啾啾矣教之旣有其限不混然而使惑民也各守其方省度矣故曰旣別其處而能閉聲省僭尢也尙復民之信奉者眾耗於世而害於物曰亦不知其厚矣率四海之大幾被其困焉故曰朝食其龍千暮食其牛亦千飲河生塵而飲海絕其流也其末句云還當三千秋更起鳴相酬者謂其後必不能終如此矣復有其甚惑者久而見興也不限其時而云久也故以三千爲言焉斯惟韓之在釋老罪非其他也公以爲如何公曰若子之言韓之詩亦云是矣然子能識之信子於韓氏也達其防也哉

揚子劇秦美新解

昔人咸謂斯文媚莽之辭也法言孝至篇曰周公以來未有如漢公之懿者云稱未簒之前莽實僞貌而近如是亦可庶免乎曰劇於秦而美於新揚子之全徳此焉虧矣今承往言亦曰然也嗚呼下漢氏幾千年無一人識雄之防蓋君子防言而首比於惡者也或曰子獨異而將說之何哉是必果能直其雄之志者乎子曰吁揚氏之志譏莽而非媚也謂美之稱曰劇之類也且夫目其辭云是者其防悉存於間也夫秦之爲不道其惡也有天地而未有之矣今引而言之秦劇也取而比之曰新美也是新無比於五帝三王非有其善也比於秦而褒貶之是其有不善與秦上下也故曰劇秦美新矣大凡褒貶於人取其善惡類而較其優劣也善者必以善類比之惡者必以惡類比之如稱堯舜云者兼而是同其善也桀紂云者兼而是同其惡也類而較之也如曰善必以惡較之卽一善而千惡其善自顯矣惡必以善較之卽一惡而千善其惡亦自顯矣何復枉其功乎未見較其善惡者有云堯桀也舜紂也必曰如堯舜桀紂云故今揚子是云如是也劇其秦謂惡甚也焚詩書大宮室起長城巡天下兼滅其宗周也故曰劇也美其新謂其惡少異於秦也𨿽其竊漢祚與滅宗周同且無諸秦之所大惡也故曰美也又夫漢徳不如周享國日淺王道不成𨿽周之衰經日巳久下劣諸侯然其滅者秦當其大逆也故曰秦劇也新美也斯又聖賢之深防在於周漢也孰可識之乎或曰子言斯卽然矣其何下之辭云云乎予曰下之辭云云者蓋蔽其名譏之所寓也若顯而辟之卽君子防防何在焉禍且及矣凡揚子之是言也遜惠者也首亦至於斯焉言苟不隠其志後苟不晦其前則不可也或曰然詩三百譏刺者過半且其篇曰某篇也是所怨於時之王者也下其辭未有如子稱雄之文將若是也予曰吁異乎時不同事且殊矣凡詩書之作出自夫子當時之人何能有焉蓋聖人觀前事而繼言之所以垂烱戒於後非如夫揚子親居於莽之下也或曰若而言是終不敢繼其始晦不敢敵其明卽曷若不言乎叔孫對於二世也僞媚其言而免於禍蓋上之所發問而不得已而言也且雄非有叔孫之名莽無二世之問何如是哉予曰吁當莽之時揚子不得不自言也凡人仕於世大小之分各異矣當大而不爲之大卽事之失也當小而不爲之小卽事之僭也且叔孫無居於揚子之位揚子有過於叔孫之名位而拘之名而累之揚子須異於叔孫也在於分之事使然也叔孫若昔如揚子不待問而言之也則不能免後代而誅其名也揚子若今如叔孫必待問而言之也卽不能免當日之害其身也士之遭於不道也居其邇者禍切之處其逺者禍間之危行以言遜能者可避乎患也尙時有罹其辜者焉況揚子之懿若是而人乎與世當不同也莽固知耳苟不有言卽莽疑不足於己也必甚矣子不聞乎閉門而著書也尙有投閣之禍幾死焉如是揚子果得不自言之以進耶鳴呼知揚子者在於斯罪揚子者在於斯昔之所謂後世復有如我者知我矣其於余也得不盡若此之類者乎

河東集卷二

欽定四庫全書

河東集卷三

宋栁開撰漢史揚雄傳論

子云作太法言本傳稱非聖人而作經籍猶吳楚之君僭號稱王蓋天絕之嗚呼且子云之著書也非聖人耶非聖人也則不能言聖人之辭明聖人之道能言聖人之辭能明聖人之道則是聖人也子云苟非聖人也則又安能著書而作經籍乎旣能著書而作經籍是子云聖人也聖人豈異於子云乎經籍豈異太法言乎聖人之貌各相殊聖人之辭不相同惟其徳與理類焉在乎道而已矣若非聖人而作經籍則其所書也不若於經籍矣言無章行無法是曰經籍乎人可誣曰經籍乎比之吳楚之君吳楚之君竊位而冒名悖於道者也天宜伐而絕之子云務教而利時順於道者也天豈罪其爲是乎天能絕吳楚之君而僣竊則天甚明矣天旣甚明固能罪惡而福善卽吳楚之君可罪子云可福也若反同吳楚之君而罪子云是天明於惡少而不明於善也多矣班孟堅稱諸儒之言曰是當時恥不及雄而謗之者也不可從而書矣凡爲史之任在乎正其得失而後褒貶之得失此不能正況其褒貶乎所謂孟堅有良史之才者予於此不曰良史也

太甲誅伊尹論

汲冢書紀年稱伊尹放太甲於桐尹乃自立曁卽位於太甲七年太甲潛出自桐殺伊尹乃立其子伊渉伊奮命復其父之田宅而中分之杜氏注春秋左氏經傳旣終始獲是書因記於後意有惑其事乃曰左氏傳伊尹放太甲而相之卒無怨色然則太甲𨿽見放還殺伊尹而猶以其子爲相也此爲大與尙書敍說太甲事乖異不知老叟伏生或致昏忘將此古書亦當雜記未足以取審也余以爲元凱之不章明於此也非耳且伊尹相湯功其大矣太甲嗣位書稱不惠於阿衡尹作書以訓之甲再不聴命尹乃營桐宮以放太甲甲能遷厥徳攺厥行旣三年尹奉以復其位書有太甲三篇載其事其上篇曰王䢐桐宮居憂克終允徳孔氏傳謂往氐桐宮居憂位能思念其祖終其信徳也其中篇曰惟三祀十有二月朔伊尹以冕服奉嗣王歸於亳謂其甲旣終其信徳尹乃復之也尹遂作書美之曰皇天眷佑有商俾嗣王克終厥徳是其甲能易成其善也甲遂聴其言而謝已過曰拜手稽首云尹乃復訓以後書蓋以甲之知其先王之法度可與居於位也尹旣正其甲於不道已老將告歸復作咸有一徳之篇以戒於甲書曰伊尹旣復政厥辟將告歸乃陳戒於徳又有沃丁篇序云沃丁旣伊尹於亳咎單遂訓伊尹事作沃丁今𨿽其辭已亡獨孔氏傳曰沃丁太甲子伊尹旣致仕老終以三公禮訓暢其所行功徳之事乃作此篇以戒也是其甲與尹始終事迹之畢見於此竟無言誅尹之說又有伊陟相太戊作咸乂之篇是其子復佐於後王也亦不云甲復立其子也又有髙宗說命之篇曰昔先正保衡作我先王下云格於皇天爾尙明保予罔俾阿衡專美有商是其後王極誦其先臣之休烈以冀說企及也又周書君奭篇云在太甲時則有若保衡在太戊時則有若伊陟是其君臣悉見其父子間保全令徳也元凱以紀年之辭遽惑於此苟伊尹爲臣能放其君是其政在尹也能制於甲矣豈甲反能以不道害之乎且尹之相湯伐桀以成其功民咸知尹而輔矣復以其自立爲君而又七年以永其位若是何有甲之所能哉旣云尹乃自立是因事而奪君位也爲逆甚矣太甲能潛出以誅之豈其反用其子乎必以反用其子其子果肯以平心而事其甲乎盡道而佐其甲乎足以明其紀年之文矣夫子沒後諸國雜亂編記者也不足取耳元凱不自悟反疑伏生以老耄恐致昏忘一何甚哉且安國敍書云濟南伏生年已過九十失其本經口以傳授裁二十餘篇後至魯共王壞孔子宅於壁者考論文義定其可知者又得二十五篇是其伏生當時所誦之書於壁間科斗古文證定其眞僞也亦無誤耳其所誤者舜典合於堯典益稷合於臯陶謨盤庚三篇合爲一康王之誥合於顧命序悉言之備矣苟伊尹實誅卽前數篇之書慿何而作出旣無所作而出伏生有誤卽古文科斗尋亦證矣何其漢代諸儒曁安國亦若是耳獨舜典已下能辧之哉倘伏生之有昏忘而安國之徒何在焉是以伏生所記之書胡得其誤也元凱之知且識也何可更言或致昏忘哉此事尢甚昭然也若曰將此紀年之書疑其雜亂未足以取審則察以前事止可獨曰此是若是有所雜亂者不可兼曰老叟之昏忘也果是眞僞不分矣或曰紀年之書皆科斗文字非秦漢之所書也斯非子謂六經皆孔子之撰述者於家有殊古史孔子異其伊尹太甲事以成其書訓於世耳汲冢之書勿是其世之本耶壁間之者勿是其家之書也予曰然若吾所謂夫子之所作固然矣且夫子之大聖公是而公非觀虞夏以來之事各因其防而彰其巨必以質其本矣豈獨於商也有所私而易其元乎或曰子謂誅尹之說旣爲非矣且太甲居桐三年天下其誰是君紀年謂尹乃自立者此勿有所賴歟予曰古者君防嗣立諒闇者三年百官總己以聴於冢宰時惟太甲於元年以被放三年而復之伊尹實居冢宰之位總百官以治非以自立也書所謂旣復厥辟者足以明之矣或曰馬遷氏紀云湯崩子太丁未立卒乃立丁之弟丙爲君丙卽位二年而崩立丙之弟仲壬爲君仲壬卽位四年而崩伊尹乃立太丁之子太甲是爲元年尹作伊訓之類之書也如是成湯旣沒太甲元年伊尹作伊訓肆命䢐後也又其紀之下辭云太甲旣立三年不明伊尹放之桐其太甲篇云惟三祀十有二月朔伊尹以冕服奉嗣王歸於亳傳謂湯以元年十一月崩至此二十六月三年服闋也其紀年稱仲壬卽位卿士伊尹崩而立太甲大與馬遷之紀頗同而獨孔氏之書年祀帝王有此差異孰爲非乎予曰遷之書與紀年之書若等類也皆非聖人之作矣有所自不明白其事耳或曰然何其馬遷之書其下之辭紀太甲之反政與伊尹之卒之類無所異其商書也予曰遷之著此書當其時蓋欲自廣耳執而一紀其經之事又懼其皆孔子之言於己無所大也須以防雜外之書用混其本矣斯亦不足致心於二三蓋諸國之雜亂者也嗚呼君子嘗謂愼其所爲也蓋懼其若此之惑於後也

李守節忠孝論

我國家有天下之年將以文綏萬民不以武靖四方盜筠結叛防澤州以死其子守節以潞下待罪皇帝命捨之反授單牧國史載其事嗚呼若守節也胡爲生哉夫君臣以義立父子以親居義苟不勝其親則先其父而後其君矣親苟不勝於義則先其君而後其父矣臣子有國家而成身有忠孝而立行不幸或不得其兩全則俯其一以免污名也止可亡身以存行不可忘行以存身若守節也於君不見其義於父不見其親敗家而煩國絕忠而滅孝萬世之罪人也或曰守節之事胡爲不見義於君不見親於父也予曰夫義者道也親者情也道所以出於世教情所以生於天然出於世者不可以違生於天者不可以逃且守節之父謀逆之始不能盡諫以制其亂煩君於深慮勞師於厚伐已復從之是於道也失其義矣父旣成於大逆死於不善安而顧其敗忍而居其後是於情也失其親矣或曰守節非不以諫其父其父不聴之禍心久萌姦朋固謀曁其父死斬佐卒以降如是無乃可免於此哉予曰不然諫之不以極其道不如不諫矣夫諫有三焉有公諫有力諫有死諫公諫者評其事之可否論其端之始終折其長短取以逆順是爲公諫也力諫者彼眾以是我獨以非評其不道以極其言稱其大禍以懼其意進不以退久不以止是爲力諫也死諫者言旣不從情旣不移可殺己身以厭彼志是爲死諫也如此始謂極其道耳且守節豈能有是哉取其公諫也則不能明於言取其力諫也則不能用其誠斯二者尙未果矣矧能以死諫之乎或曰古所謂三諫不從則隨而泣之若守節之諫其父也必以力諫矣言必極於敗禍事必阻於凶姦如謂之隨而泣之者守節於父也莫得其道哉予曰古之所謂泣諫其父者豈在父爲大逆乎叛君謀國殘民興師耶或曰父之事旣異於古子之諫又加於古復何使諫乎予曰可以死諫矣或曰子之意謂死諫也以其筠之性旣酷暴而隠忍莫若以其諫不止而被誅於父也予曰不然言不見聴乃可當其父之前眾之中大亂而呼曰今此之亂違天地欺日月鬼神亦所以待誅也愚夫亦所以不爲也我言不從汝逆必行敗而吾亦被戮矣我不若先其汝敗而前自死以免其名爲背君之賊也觀汝之輩後日死且百毒而加身不及吾之萬一耳而後或刺刄以明心或扼喉以斷气苟實以力諫不從卽可用此以諫矣且不聞守節之有是哉安能存其親之情於父也或曰若是守節旣不能之失於孝也故聞命矣其所以斬佐卒降重城莫於君也有忠乎予曰夫斬佐卒降重城蓋以其父巳敗勢已傾不得已而爲矣或曰苟守節之無是心卽不斬且降矣乃其夙志不有其助父於逆背君以叛當父未死之前𨿽欲行而被其所拘未能也旣父之死而遂成其志矣予曰若謂以父之所拘未能也卽可竄身馳匹馬歸朝廷待罪於闕下以明己之不從父於逆用免其惡名也是其諫於父力不能制其亂於君誠不敢失其節也何其父敗已死而謂夙有志而拘所不能行也縱實有之已亦何自辧其心哉或曰然苟守節能若子之言逃歸闕下設父如此而後敗死於外當有他人肯以斬其佐卒以重城降乎苟非其守節卽不如是矣予曰夫作叛者筠爲主矣筠若不固其禍機𨿽姦黨百萬何能作乎主旣已亡其下何爲勇哉一以失其勢二以懼其死三以畏他人之先四以變有利於己有此四者孰不降乎何在獨守節而能哉或曰夫守節之當是時也甚防耳年始迨冠成長於富貴之中未能知其人事矣非不能如子之言予曰若謂其防而未能知人事卽何其見父之敗能來降乎苟實防而未能知人事卽亦不能有此也蓋其賣君父以藏志觀存亡以射利萬代之姦賊也甚其父之爲不道矣或曰皇帝何赦之反授以位乎予曰皇帝禦民賞罰各從其取捨也於彼爲之卽不忠不孝也於我取之亦是其大過而少有功矣或曰子若立朝廷將柰守節何予曰吾若居祿位立朝廷𨿽皇帝以赦之吾疏請以殺之用謝其天下之忠臣孝子也

代王昭君謝漢帝疏

臣妾奉詔出妻單於眾謂臣妾有怨憤之心不是知臣妾之意也臣妾今因行敢謝陛下以言用明臣妾之心無怨憤也夫自古婦人𨿽有賢異之材奇畯之能皆受制於男子之下婦人一挫至死亦罔敢雪於心況幽閉殿廷備職禁苑悲傷自負生平不意者哉臣妾少奉明選得列嬪禦𨿽年華代謝芳時易失未嘗敢怨尢於天人縱絕幸於明主虛老於深宮臣妾知命如是也不期國家以北敵未庭干戈尙熾代馬南牧聖君北憂慮煩師徵用惜民力徵前帝之事興和親之防出臣妾於掖垣妻匈奴於沙漠斯乃國家深思逺慮簡勞省費之大計也臣妾安敢不行矣況臣妾一婦人不能違陛下之命也今所以謝陛下者以安國家定社稷息兵戈靜邊戍是大臣之事也食陛下之重祿居陛下之崇位者曰相宜爲陛下謀之曰將宜爲陛下伐之今用臣妾以和於戎朝廷息軫顧之憂壃埸無侵漁之患盡系於臣妾也是大臣之事一旦之功移於臣妾之身矣臣妾始以幽閉爲心寵幸是望今反有安國家定社稷息兵戈靜邊戍之名垂於萬代何有於怨憤也願陛下宮闈中復有如臣妾者臣妾身死之後用妻於單於則國家安危之事復何足慮於陛下之心乎陛下以此安危系於臣妾一婦人臣妾安敢無辭以謝陛下也

重修孔子廟垣疏【李準拾遺請作】

儒宮荒涼久矣噫天下太平厥道斯用防府之下尊師者吾未見也聖人禮法行於天地間萬物賴之而相養苟一日暫廢則日月昏陰陽錯豈止臣賊其君子賊其父也由吾道而進者頂峩髙冠身曵大佩享大牢而坐丰屋王公大人貴是極矣過吾先師之廟下則忘而不顧怠而不恭至於圖像隕地籩豆覆席皆曰何害於吾也其有日齋嚴其容月給費其產奉髠褐之徒則未見稍怠於心求福田利益也苟釋氏能福乎人王公大人今日富貴何不由釋老之教以求之福其身福其家者在吾先師之道之教也我知其端矣大者欲塞其責小者將貪其利塞責者以其剝害黎元黷亂道徳見釋氏有他惑之事圖在屋壁懼身死之後罹其毒烈故捐家財贖其過矣貪利者以其命將夭而能壽疾不豫而得瘳居位而見遷鬻貨而獲倍謂能祗信福在其中以此而言得其誠矣王公大人尙若是也矧其愚不肖蠢蠢者乎斯風寖滛天人從化若洪水墊害大禹未生將何以救之也於乎余入吾先師之宮不覺涕下用之者不知其力反趨於異類乎視其垣墉圯毀階廡狼藉痛心釋氏之門莊如王室吾先師之宮也反如是哉聞斯言者得不媿於心乎將令責按舊圖速修是陋庶先達與後進輩出金帛用資其費況不迨釋氏之取萬分之一也崇吾師之宮以昭其徳吾先師享之亦無忝矣

河東集卷三

欽定四庫全書

河東集卷四

宋栁開撰潤州重修文宣王廟碑文

時稱聖人之徳者多比於天地爲較量而言蓋以其至大故也天地之有形橫亙太虛中計億萬里不啻日月星辰山川艸木附而生之賡億萬世維固維存是可爲其大矣一旦或毀而不見其大也何有焉於戲粵惟我先聖孔子身長九尺六寸壽年七十有三棲棲爲旅人爲陪臣作詩書大易春秋禮記之書取三才洎萬物經而緯之極其道者不越於數言身非天地之廣壽非天地之永歿而且久終而益賴以是而言斯與天地並徳而稱大也天地其無間然乎天地尙如此矧餘者可與孔子爲其等倫也歷代帝王能知之者乃立像貌建宮廷以時祠祀尊之甚者封之以王爵命被之以王衮冕自國都至州縣廟學生徒詔使如一唐季失道彊夫戾頏割裂土田競專制令梁周五代弗克除削我太祖始憤起斬伐得十八年下荊取湖降蜀擒廣州克江南政修官嚴物完兵彊聖天子今紹服神休召吳越甌閩來走歸我不四年又盡平晉地萬方六合剗刷滌蕩悉絕纎垢潤州在江南爲上郡有孔子廟當僣僞時闕法式莫肯崇葺之兼以提卒荷戈拔剪疆壘日蹂蹋作落然蕪穢弗堪周視繼涖長任輩辜慠偸剝寧曽少思太平興國五年冬開自常州知軍州事授勅知此州吏盜貪羸檢夷澄育八年政事簡秋八月哉生明撤舊創新告遷其廟自顏子及孟子以下門人大儒之像各塑繢配享於座厥功成乃刻辭於石以紀之文曰

謂民無知斯實乃欺廟成來觀其樂怡怡嘆嗟興言嚴師崇教以齒以冑我將子效裏門郊路出入謹讓晨趨夕息歸所背向不爭不踣安用刑克移之四方可則而康日升於天視察明分霾蔀霄黒其何爲徳伊誰謀之曰開曰適適位宮官判州通職【右贊善大夫通判軍州事張適同修此廟】率吏奔工九旬力畢仰瞻庶賢羣侍翼翼側拜堂下伏淚如雨惟聖成身豈同父母罔識得生肖類毛羽冠衣廩俸帝錫而用言政訓從學道以重以報之恩新此像宮家興禮儀若魯之風當明天子以文求士誥詔八紘寧弗如此復古尊儒去夷卽雅化行來格皆爲達者

時鑑【並序】

雍熈三年宜州山夷攻其州弗克全之西鄙樂安裏峒有粟氏固之防其族南刼興安縣敗入谿峒連歳不寧天子擇中貴臣二人涖全邵州以靜之明年春粟氏來歸魁校皆奉吏州庭乃刻時鑑一篇於石以誡之

族盛卑邑邦大下國違道致殃幹民取亡居夷鄰徳處險近賊蜀難通軺吳莫容舠嘯萬羣姦攻地摧闗象踣圍矣蛟斃彀巳蠆纎曷存蟻防何奔虎猛恃力逼死罔逸隼鷙誠捷懷餌受緤小人爲美君子是恥所失若塵其治如鈞寧之弗復防乃必覆習禮可式翫兵竟慝怨懼興禍貪欲生過狥意成朋怫心見憎以畏卒潰苟悅爰萃謹政防亂愼行避患缺玉不補積滓非污來紆往亟愚暌智暱迹昭事著利洽動裕平原廣野馳車走馬髙浪深濶有鮪有鱣保爾攸宜胥樂在時刋文無窮作誡永終

風峒銘【並序】

出桂州東抵慶林觀背山下有峒出風淳化元年開知州事往避秋暑因刻名於峒傍曰

桂東叢峯穴空通風淒肌森襟沒骨侵心瑩雪若防凝冰若列暑宇苦燠周陬流毒其何如斯爲能去之嶺山峩峩嶺水湯湯亙古綿今气炎土荒物爽邇情候乖朔節夏雨多涼秋旱多熱春裘冬扇朝順夕變反倒無恆夭厲相仍榛莽虫豸橫亂患害性類所專造化莫遷我來峒中百慮時窮翛然自釋忘歸終日勒銘巖石用紀成極

桂州延齡寺西峯僧咸整新堂銘【並序】

桂州西峯僧咸整淳化元年不下山十二年矣整之師洎祖師悉如整開與贊善大夫張測爲整作新堂以居之有問整之行何爲奇者對曰若時入陣戰賊勇能進不顧死者足爲善將矣況如孫吳乎交朋間視其友無欺者足爲義士矣況如管鮑乎爲政廉以平足爲良吏矣況如龔黃乎入朝事君直能言必盡誠者足爲賢臣矣況如伊周乎父兄在視其室無私者足爲孝子矣況如曽顏乎爲文理勝辭者足爲大儒矣況如荀孟乎惟整焦然坐一室足不踐山下寸地況入豪貴污賤之門嗃嗃如狗防諂竊哉百善萬惡心動卽生身逺自藏幾防半矣方之外殊而內同者止是整能潔其行與之善將之下商較其輕重整足爲眞僧矣由朔湘而南問僧者語整爲諸先冬十二月堂成開始罷州任得歸闕畱文堂下爲整以銘之

知生爲役兮無息無利畏同蹈逺兮出求以異復本逾元兮尢耽其味寧知不殊兮益增乎累整之專嚴兮潔行世世超然遐邁兮時誰可洎窮觀永古兮何足有貴萬類千變兮終焉若是包極六合兮未充貪意精明至正兮深藏自閉維堂斯皇兮猶多餘地羣甡艸樹兮藤藤茂翠環鄰俯覿兮勝情與智祖源師派兮流善繼於家於國兮有慙名位晝塵夜燭兮昏囂若醉城闉巖岫兮疑畫相視渾淪奔紛兮孰思而議跬步天違兮海賖難旣吁嗟整之兮離垢脫穢我寧爾及兮腸塡滓滯

湘漓二水說

湘漓二水始一水也出於海陽山山在桂州興安縣【舊名全義縣】東南九十里西北流至縣東五里嶺上始分南北爲其二水北爲湘水南爲漓水求其二水之名於書於紀皆無所說淳化元年開自全州移知桂州問其嶺之名卽分水嶺也分水是相離水也二水異流也謂其同出海陽至此嶺分南北而離也二水之名疑昔人因其水分相離而乃命之曰湘水也漓水也其北水所爲湘南水所爲漓將有以上下先後而乃名之也水陰屬屬北方北方爲水之主也以其北流者歸主也乃尊之以相字加其名爲上焉又疑爲以其北者入於華南者出於夷華貴於夷也故以相字爲先焉旣二水以二字分名之卽北者爲上爲先名湘也卽離者必加南流者也所以漓江是分水之南名也因其水之名分爲相離也乃字傍從水爲湘爲漓也凡爲字皆命名者也名者彊稱物者也古之以萬物錯雜懼難別識也乃以名各記之矣卽物之名有類有假有義有因焉斯二水之名以其水分相離爲名是取類也是所假也是從義也是有因也今書漓江爲漓字疑其不當爲此漓字也當以離字傍加水作此漓字也又字書古無此漓字酌其理增而今以爲字焉亦由古之他字皆以義以禮撰物者以成字也非與天地同生於自然耳亦皆由於人者也於今悉爲世所用矣以斯而言之卽古之所爲者未必卽爲是今之所作者未必卽爲不是耶凡事亦無古無今焉惟其爲當者是也卽湘漓二江之名孰曰非乎若以其南方爲漓流南方爲漓江也卽所說之義其疏矣

來賢亭記

人之學善文章行事烈烈代爲之稱者𨿽前古而生孰不欲願與之知企慕恨乎巳之後時而出不及也觀夫同世而偕立並能而齊名則反有不相識相知者亦有識而不知者吾觀乎斯二者經史子集之中或絕言而不相談或曽言而不相周有之多矣吾未嘗靜坐思之不爲惜是夫當時力不相及者乎是夫當時義不相賔者乎因而誨之吾所以異是於世矣乃搆此亭在東郊厥有意乎命曰來賢也吾欲舉天下之人與吾同道者悉相識而相知也有能聞於吾者吾欲信而來於是也有未聞於吾者吾欲知而來於是也有先逹於吾者吾欲趨而來於是也有後進於吾者吾欲誘而來於是也有務勝於吾者吾讓而來於是也有推退於吾者吾欲尊而來於是也大者吾將仰之小者吾將俯之貴者吾將奉之賤者吾將崇之極吾心而盡於世合吾道而比於時嗚呼若曰子將來賢之徒於人人將來賢之名於子者吾又非斯志也蓋欲夫是亭也不獨如前言而巳耳亦將化今而警古矣

宋州龍興寺浴室院新修消災菩薩殿壁記

道隠師居是宮作是殿立是像桞子以王事系於斯【時任宋州錄事參軍有轉運使和峴誣奏予盜庫金被制降使劾之以拘於寺中】見而問之師謂栁子曰余聞在佛時有大賢智施功若力能消除世間一切災苦故於今傳其道者未嘗廢予嗣其法見夫有形有類者當罹於災禍間亦至矣太虛中天地或有災變日月或有災蝕邦家或有災難人民或有災患夷狄禽獸或有災癘艸木虫魚或有災害予欲如在佛時皆使免焉故以作是菩薩願能消而除之予曰佛之力師之心果若是是亦大矣紀其言刋於石以爲師作記

河東集卷四

欽定四庫全書

河東集卷五

宋栁開撰上大名府王祐學士書

開再拜人之生有幸與不幸也幸者自知而不幸者謂人莫之知也蠢然徒若類而已矣或出無知之俗生不識其禮義死不知其防祭不幸也歟或在中國生不成人而夭或聾或瞽或瘖或痼或狂或愚皆疾之廢也不幸也歟或生當亂世戰伐交興相之以賊殺拘之以俘虜旦不安其遊夜不寧其居不幸也歟或生困於貧餓人之驅役受人之制限賤若於犬馬苟乎衣食者不幸也歟或生爲兵習於弓矢之勞生爲農勤於耒耜之業生爲工力於刀斤之用生爲賈務於衡斛之任難乎自足者不幸也歟或生溺爲佛老之徒滛於誕妄之說生處乎典吏之職掌於賞罰之繁者不幸也歟是故君子篤道而育徳懷仁而合義惡夫不幸者也自古聖人賢士無不惜乎此矣生而幸者少其人哉或曰子謂是不幸者謂乎莫若已之皆儒者爲幸也曰防哉吾子之問儒者乎幸乎不幸乎也已人之不幸由乎天身之不幸由乎己己之者甚乎天之者也苟有外其貌而內其情於儒何幸哉言不忠行不信事君不能盡其節與朋友不能交以義父母在不能奉其誠鄕黨不能與仁者處見善不能致而學以及之聞利喜而趨恥貧賤而棄附勢而媚容者𨿽於身爲儒而曰幸乎其君子觀之不幸也歟存爲識者之笑沒爲後人之辱甚乎前之者也開竊自念幸而不生於無知之俗自五歳而讀書以至於此凡十九年矣當時便誦執事之文章與夫聖人之言雜而記之敢望今日親逢執事於是邦哉苟或夭死而疾病明天子不出而四海亂墮於執禦之中廢先人之業雜爲賤類縱今逢執事於是邦也何能進於執事之門哉斯非其幸者歟又開粗識古人之事不敢違道以就其志誑時以安其身苟行戾而進於執事之門亦負慚而自愧矣開頗有自知其幸也敢請見焉執事徜不罪而寛容之成乎開之大幸矣

上王學士第二書

開再拜先逹者處乎上以待士後進者居於下以求知譬之髙山立其梯焉前者苟隮而絕其梯則未隮者無由而來矣前若思而自念曰吾或未得隮於斯梯忽時而絕則吾𨿽趫然迅於猿翩然利於鴻則亦莫致是之登其上也所以爲上者必資乎下爲下者必依於上上苟不容其下則上之功名無以大祿位無以尊獨行而無徒獨唱而無和矣下苟不從其上則下之事業無以伸力行無以施自處而無朋自緘而無開矣如此則不惟上下之相失噫將見其國亦不得於治民亦不得於安也國與民亡其治與安則禮樂刑政無能措手足夏商之世常舉其士也所以王道成而風俗平秦漢魏晉取士者或亡或存故不逮於三代也夫士之賢愚混不可不用擇其良者也前代之衰亂者非不取士也取不以其賢者也君宰相之下立百辟庶尹非徒奉其職而從於政亦要知其士者取而致於國也我國家四海今治者蓋得執事者之在於位也執事之心固常在於取士矣當今取士之道獨有禮部焉每歳秋八月士由鄕縣而舉於州郡由州郡而貢於有司有司試其藝能擇其行義得中者後進名於天子始得爲仕也然士之𨿽有賢能由鄕縣而得聞於州郡者由州郡而得聞於有司者萬少其一二矣況其無賢與能竊是虛器之人乎況其不由鄕縣州郡而直得聞於執事乎執事之來也榮矣父母之邦矣臨其下也不以私禦其眾也不以黨可與進而進之不可者否士咸謂執事於鄕裏必多乎開曰君子之心與天道小人莫能知執事豈以鄕裏爲情哉將以天下爲情於民而與國矣千里不足私也數夫不足黨也接其士者達於上下相由之道也厚與不厚者取於賢與愚之分異也有之將以濟其道亡之將以順其物天可仰而不可升君子可近而不可親於士廣納而詳擇備求而偏任執事之所以待於下者也開行修而人不譽辭成而眾不解塊然獨處出無與交亦將由乎鄕縣而舉州郡豈敢遂望貢於有司乎自度取捨不背向背材於時而若無用器於道而如有合莫知其己之賢且愚也幸逢執事之來故有望於執事矣是以三投刺而一奉書先齋沐而後請見焉執事果不罪而與之進退揖譲俯仰周旋使得盡其儀焉執事之若此者固無失也蓋以接其士而欲求其賢以致於國也開之幸者則過矣何也本將由鄕縣州郡而貢有司苟得貢於有司而敢遽望於有司之知乎今者不由鄕縣州郡而亟得拜見於執事執事復加之褒揚之賜開未知從何而便至於此也宜何以報執事耳姑進其言而謝焉開再拜

上王學士第三書

開再拜謹投所業書序疏箴論一十七篇納其後進進謁之禮非爲文也開始將見於執事之時欲收拾有所罄其鄙惡士咸謂開傷於太古不若擇其淺近者以獻之開懼其失也遂取舊所著文寫以五通曁乎得見於執事執事賜之大恩不罪狂愚私心復悔遽擬易之又慮以疎其次第之儀時日相懸不可也卽俊以後以別有聞夫生而知其道天之性也學而得其道師之功也江河流而不止浩浩焉鑿地以穿池汲水以增之力竭則涸而虛矣內以丰於外有餘也外以資於內不足也天之性有餘乎師之功不足乎知之其上也得之其次也道也者總名之謂也眾人則教矣賢人則舉矣聖人則通矣秉燭以居暗見不逾於十步捨而視於日月之光邇可分逺不可窮及乎日出之朝宇宙之間無不洞然矣眾人燭也賢人月也聖人日也指而授之曰諾矣命之南昧其東西與北焉眾人也斯其爲原曰達於末矣賢人也聖人則異於是通能變變能復通之所以開復之所以闔開闔也者經三材而極萬物也運之於心而符於道矣善射者亡其器則的𨿽存而莫能取於中弓與矢其射之器也歟習必以良調必以勁則發而無失矣聖人之於道也有是乎其器存則見其聖人也其器亡則𨿽聖而莫識仁義禮智信道之器也用之可以達天下捨之不能濟之身用不捨惟聖人能之仁者心之親也義者事之制也禮者貌之體也知者神之至也信者誠之盡也親則不離制則有度體則無亂至則莫闕盡則可得故以之於己無不周以之於物無歸張而廣之所以見其時之情也肆其寶賈而售者必以大價市取利不大則不授矣聖人之於人利之無大小不價而咸授焉仁義禮智信寶也來者與之違者拒之順於夷若華背於父子兄弟亦不能其心故聖人通之以盡其奧變之以極其妙復之以全其道賢人得之者幾眾人得之者不達於一執經而問焉句分而字解再三始別其義考之終身能窮諸篇也有矣尋其辭求諸理法而依行之述而取川之曰道若是有矣性非也學焉功之得也近於此者猶可言逺於此者莫可數學而不得者多乎多故曰道少其人哉成乎事業散乎文章未然也於其不學者可也於其眾人者可也觀乎聖人文章可見也天之文章有其神非則變是晷聖人之文章有其神從則興棄則亡天之文章日月星辰也聖人之文章詩書禮樂也天之性者生卽合其道不在乎學焉學爲存也欲世存存之矣孟子十四篇軻之書也揚之太法言雄之書也王氏六經通之書也焉學能至哉韓氏有其文次乎下也非其生而知之則從於俗矣寧有於斯乎能至乎此者然未達焉然異於斯矣仁義禮智信可行也北轅而適燕不迷其性矣端冕而處者不亂其威儀矣代言文章者華而不實取其刻削爲工聲律爲能刻削傷於朴聲律薄於徳無朴與徳於仁義禮智信也何其故在於功之學焉無其天之性也自不足於道也以用而補之苟恱其耳目之翫君子不由矣君子之翫視必正聴必正文哉文哉可苟也已如可苟也已則詩書不刪去其僞者也大達必小遺小達必大忘似有在乎天之性與師之功者焉小遺不棄於學大忘不可得於道文章爲道之簽也簽可妄作乎筌之不良獲斯失矣女惡容之厚於徳不惡徳之厚於容也文惡辭之華於理不惡理之華於辭也理華於詞則有可觀世如本用之則審是而已耳或曰小子有志哉言也無傷於眾害於巽乎曰登於執事之門如不極其談則有濫於進矣與常常者何異之乎

上王學士第四書

開再拜文籍之生於今久也矣天下有道則用而爲常法無道則存而爲具物與時偕者也夫所以觀其徳也亦所以觀其政也隨其代而有焉非止於古而絕於今矣文不可遽爲也由乎心智而出於口君子之言也度小人之言也翫號令於民者其文矣哉心正則正矣心亂則亂矣發於內而主於外其心之謂也形於外而體於內其文之謂也心與文一者也君子用已心以通彼心合則附之離則誘之咸然使至於善矣故六經之用於時若是也或曰今之文異於子之言統其事而無不幹者亦何經哉曰幾於苟矣於身適其取舎之便於物略其緩急之宜非制乎久者曰亦自得於心矣惡不可久乎曰裁度以用之搆累以成之役其心求於外非由於心以出於內也曰雜乎經史百家之言苦學而積用不有其功且大乎曰如是小矣君子之文簡而深淳而精若欲用其經史百家之言則雜也始於心而爲若虛終於文而成乃實習乎古者也始於心而爲若實終於文而成乃虛習乎今者也習古所以行今求虛所以用實能者知之矣不能者反是猶乎假彼之物執爲已有可乎重之以華飾爲僞者乎徳何良哉曰始如不好於習古子又何爲言乎古曰世非不好也未有其能者也人好其所能也不好其所不能也世之習於今有能者尙皆好之矣設有能於古者不好者哉若是能之其倫於經乎曰不可倫於經倫則亂也下而輔之張其道也曰子之文何謂也有志於古未逹矣某不度鄙陋近獻舊文五通書以諭於道也序以列其志也疏以刺其事也箴以約其行也論以陳其義也言疎而理簡气質而體卑用於時不足爲有道之資納於人不足爲君子之觀妄而貢於執事者自知其過大矣執事苟不擯斥而時得容進於門而今而後益知其幸也

與張員外書

自古國以民爲本臨民者官也官設其品任其大小者也今之君宰相之下府尹州牧縣令皆臨民者也大抵不及縣令之親於民也府尹州牧持其紀綱而巳非所以知民之善惡者也府總其州州總其縣縣之政總於其令令能養其民則一邑之內公與私無所違令不能養其民則一邑之內公與私俱亂不得其安𨿽無兵革饑饉之災民業不經矣在國家擇其人而授之矣位不尊於府尹州牧其任則府尹州牧闕其令之政焉嗚呼近世凡事多防其道與前不同不知爲政之道也政系於民則由於縣令休息之也政以仁義忠信爲宗今之見言仁義忠信者反謂爲時不識其變者也如此而欲天下國家治者難也政愈急而亂愈多法益峻而犯益眾矣且夫政須學而後知矣不學則不能得其道也不得其道也則事多撓於性莫知其制度之所節也過之慮其太甚不及慮其有失如是大者不能輕以取之小者不能重以捨之欲政無敗者不可得也是以冒其任而居之者民興於訕訟身陷於刑辟歷歷有之亦理宜也昔聖人著六經在其政也垂於萬世將使後人學其道而用於民焉非所謂空言者也人之不爲兵農工賈之徒生而讀書誦習有所成立由有司而得爲仕也惟相借以聲譽相道以階級所知者但苟名而竊位焉咸不考其爲學之本也學者豈爲名位以設其道也爲政以立其教也古之爲學於名位故有所闕學有所成而後試於政焉可卽進不可卽黜退之於今皆不類於此所以罕得其良吏也足下亦所盡見之矣近者獲得拜見聴足下所論之辭見其爲政之道焉正合古人之所常佩者也上於國而從其公下於民而順其私不畏威以曲其誠不淩弱以干其事平慧而存其危緩法以革其姦故足下五十年間治民事官有善善之名朝廷謂之良縣令天下一人而巳矣蓋足下得其道者也非從學而少習之依於聖人之詩書禮樂大易春秋之防何能及之哉眞君子者也今之爲縣令者皆異於足下一以闕其學二以失其道故不得其理焉予每念朝廷如足下者或老耄昏廢不勝大寄卽宜處以顯髙之地率爲仕者令問而師之學其臨民之術詢訪論議成就其業使得致於政也而後求其無良者日漸少焉苟有僥幸之徒懷凶而飾僞好利而貪榮莫能容措於內矣如是而官不淸而民不康者無也國家欲速其治平之道臨民而能善者系其人也玆爲原乎足下觀之是言也小子於政何如也

與範員外書

孟春晦日東郊栁子言於範侯曰世之學者取於今而不取於古其名問𨿽顯而事業不著世之仕者專於身而不專於道故其祿位𨿽尊而徳義不彰取於今者是謂趨於時者也專於身者是謂好於利者也學者以名問爲華而事業爲實苟能於華而不能於實曰妄於學也學之下者也聖人恥之予亦恥之苟能華而兼能於實曰通於學也學之上者也聖人多之予亦多之仕者以祿位爲輕而徳義爲重苟愛於輕不愛於重曰濫於仕也仕之下者也聖人惡之閣下亦惡之苟愛於輕而兼愛於重曰守於仕也仕之中者也聖人容之閣下亦容之苟愛於重而不愛於輕曰彊於仕也仕之上者也聖人貴之閣下亦貴之故予多其達於學也爲文常務於教故閣下貴其彊於仕也爲政常務於治教於仁義爲先治以忠信爲本先者仁以存其誠義以制其體務在於其教也則予不能趨於時果名問不顯而事業著矣本者忠以事其上信以臨其下務在於其理也則閣下不能好於利果祿位不尊而徳義彰矣能趨於時能好於利者未有取於古而專於道也是曰小人之徒歟能取於古能專於道者未有趨於時而好於利也是曰君子之徒歟小人不能及君子之事故其名問顯而不永祿位尊而不固君子不足取小人之任故其事業著而益光徳業彰而愈明今之學者取小人而棄君子則予常反於是以予也不得不窮爲一旅人今之仕者亦取小人而棄君子則閣下亦常反於是是以閣下不得不阨於一外郎予所窮之於身也何足爲窮乎若窮之於文也則是爲窮也閣下所阨之於位也何足爲阨乎若阨之於政也則是爲阨也況今君天下者曰聖宰天下者曰賢又將見予之身不窮矣閣下之位不阨矣予觀閣下之爲政也盡得其專於道而務於治也不足復言之耳閣下觀予之爲文也未盡得其古而務於教也則謹以碑銘箴疏論等雜共一十五篇獻於左右間冀閣下知斯言之不佞也惟於愚不肖與閣下望其等倫則有懸於貴賤矣

答梁拾遺攺名書【周翰開寶壬申年】

四月十五日鄕貢進士栁開再拜始其愚之名肩愈也甚幼耳其所以志之於文也有由而來矣年十六七時得趙先生言指以韓文遂酷而學之【其事具在野史趙先生傳】故慕其名而乃名肩矣復以紹元字之【以其韓栁借名於唐時欲紹其子厚也】謂將紹其祖而肩其賢也愚之所自著東郊野夫傳者於論言之備矣其傳論曰東郊野夫謂其肩斯樂古道也謂其紹斯尙祖徳也亦所以見小人之所爲盡於是矣邇自庚午歳野史旣絕筆【凡九十三篇共三十卷】於東郊取諸經亡篇補之後自賡其號曰補亡先生也去秋八月已來遂有仕進之心以干於世故得今以所著文投知於門下實爲之舉進士矣竊冀於公者公以言譽之公以力振之同於常輩而是念矣不謂公厚待曰賢過於韓吏部賜書責其不至曰若肩於韓而爲名非所然也以至指摘韓氏之疵恐累於小人之尙信公於古無與儔者耳小人謹聞命矣然若韓氏之錄順宗紀淮西諫佛骨碑羅池其文在於今其事顯於古是非豈能曲於蔽與誣者乎凡聖賢之度量大同也唐之時亦謂韓爲軻雄之徒也於今亦咸云若是也又其言文之最者曰元韓栁陸也是韓亦有道耳李讓夷撰錄於韓氏近又以傳之者皆指斥此數事若方之於公卽俱不足道也昔先師夫子聖人也爲獨立於古今矣馬遷氏紀老傳卽有他辭以劣於先師也是亦其復有大於聖人者也矧其餘爲賢者哉公之以韓氏未足爲可賢也蓋公之大於韓氏矣亦若李耼之與先師夫子也不其公見之者異於人哉得不貴之乎若教小人之更其所慕也卽小人本在漸而不在於久矣幼之時所以名者在於好尙韓之文故欲肩矣今長而成所以志者在乎執用先師之道也故亦將有所易矣是以補亡先生傳曰補亡先生舊號東郊野夫者也旣著野史後探六經之防已而有包括揚孟之志樂與文中子王仲淹齊其述作遂易名曰開字仲塗其意將謂開古聖賢之道於時也將開今人之耳目使聰且明也必欲開之爲其塗矣使古今由於吾也故以仲塗字之表其徳焉斯亦小人之志不執其名於肩韓氏矣傳又云或曰子前之名甚休美者也【或者發難之詞謂其肩愈紹先也】何復易之不若無所攺矣先生曰名以識其身【夫人之立名以欲世識別其於眾矣】義以志其事【名之所出以義而在其已之事矣】從於善而吾惡夫畫者也吾旣肩且紹矣斯可巳也所以吾進其力於道而遷其名於已耳庶幾吾欲達於孔子者也斯亦小人之志又周於此矣小人雜誌文中又有易名解以解其名肩愈而將易曰開也公以是觀之小人果何如也夙昔之心正符公今之言也公謂小人之文窺六經之奧正百家之失廓堯舜之正塗張周孔之至治管晏之儔霸者之佐未稱其小人之所包括也卽倘小人苟實有是豈果在未名於天朝乎復白疑之眞有耶無耶望公細而閱之亦前所貢於公之文中有傳【句】名斯在矣敢承誨命遽定曰開旅館囂然文思不生言無所常道者急於報謝勿怪之可也河東集卷五

欽定四庫全書

河東集卷六

宋栁開撰答陳昭華書

辱足下之知過聴我於言譽自念無所可有報其云而答其訪諭詢議者也足下思於道者可也其取於我者卽未敢的然當而受也然不敢虛費足下之辭絕無其說使辜足下之望也或問如何人曰學爲人也不學𨿽形貌衣冠若人也不曰人也雕蹄鑿齒居於四方之外天地日月星辰山川艸木風气無殊焉不知學所以異於中國也學以漸之漸卽進止卽退場苗生而離離然秋乃實漸者也防逺方者始出於庭戶久而至之矣曰將學孰從焉曰從於師成於友師者傳之者也不師則無以正琢玉者必求其工治能精器乃成學玉也師工也師之不工則玉毀而器不成防哉七十子之學也得其師師焉就其工者也濟大海資於巨航乃不溺學大道得其君子乃不亂君子之人乎曰安見其君子而得學其大道也曰存則從其人亡則從其書書者君子之積者也完者也人亡而行存矣存則由之悟則知之達則揮之土耕而可以稼書習而可以藝稼乃植藝乃立力勤則獲之倍心勤則通之奧利其斤而伐木木斬而斤愈利蓋金固克其木也心固生其行也己行修則知其君子之行也行也者君子之先無其行則無其君子也君子行在諸身用在諸人能得諸人與身一也行全而原於道道者君子行之本也徳以則之義以宜之仁以伸之禮以致之道所謂正者也曰觀書而欲其道之正者何取焉曰取於經之正焉道不夷故可取終身不能盡其理大乎聖人之經也數其五曰百子皆書也何獨經曰百子鳥獸也經其龍也鳥獸潛伏其林藪羣生其性命或毒焉或鷙焉龍翔乎天變化其神哉霈甘澤利下土春夏無之則萬物槁陰陽是賴之者也觀宇宙則知其域中之大矣誦其經則知其百子之說亂矣老佛之徒起於西西謂極於教也至於中國則莫極其父子君臣之道焉彼不知其經也知其經則老佛之教何有於西哉百子老佛之流老佛之說能惑故小人奉之百子亂老佛惑聖人世不容霜降而蕭莪死松柏茂焉聖人用而百子散老佛斃經明焉駕而馳者不出於康逵則覆而顚於險矣莫能通諸夏也曰子之學何爲也曰吾學於經也曰經在得其誰人焉曰得其孔子者也曰孔子者子盡得之乎曰不可盡得也得其餘者也飲河之水盈腹而巳耳負冬之陽面身而巳耳曰得之言乎於行乎曰行不言則質言不行則詐與其詐也寕質孰與其質也寧詐服其行用其言言行相備者也可稱矣始者吾不敢期人之知將欲視其可否者自納於聖人之道焉亦不敢謂遽然至於此也本在學爲文章望於述作者之畛域脫離浮靡冀其一二之大者焉及出交其人得其數君之贈褒愛甚厚克謂若孟軻揚雄韓愈之流安敢冀於斯言哉每抱惕懼罪責其生且聖人之道冺昧也久矣孤而復危豈足勝其釋老楊墨眾之爲害哉孟軻韓愈尙不能各排辟其二者況我之能能總其二君之力乎徒祗見其不自度量之過也足下示書又若數君之言使我將何處也不可不爲足下言之矣慮其尢數君與足下妄稱於我者則試使觀其道焉

答臧丙第一書

吾子遺我之書辭意皆是也然我謙謙不致退讓於吾子以我之所守非已之私者也乃先聖人之所公傳者也故我得直其誠而不謝於吾子耳吾子言旣止於古心亦止於古矣止於古者是爲公也得其公而豈以私責於我乎乃觀吾子之書而達吾子之意使我昭然弗惑於中也誠爲君子哉吾子能得此道而行則寸而日進之安而時馳之將見吾子望我之門而入矣入我之門則及乎聖人之堂奧窺乎聖人之室家是謂吾子達者也達於此者固爲難矣吾子勤而愼重之我之今日能至於是始由吾子之道而來吾子能如是也我得以一一而言之耳嗚呼聖人之道傳之以有時矣三代巳前我得而知之三代巳後我得而言之在乎堯舜禹湯文武周公也執而行之用化天下固吾子與我皆知之耳不足復煩於辭也昔先師夫子大聖人也過於堯舜文武周公輩周之徳旣衰古之道將絕天之至仁也愛其民不堪廢禮亂樂如禽獸何生吾先師出於下也付其徳而不付其位亦天之意厥有由乎付其徳者以廣流萬世不付其位者忌拘於一時堯舜禹湯文武周公皆得其位者也功徳𨿽被於當時至於今則有闕焉是謂以政行之者不逺矣先師夫子獨有其徳也不任於當時之政功徳被乎今日之民是謂以書存之者能久久矣先師夫子之書吾子皆常得而觀之耳厥後寖微楊墨交亂聖人之道復將墜矣天之至仁也婉而必順不可再生其人若先師夫子耳將使後人知其徳有尊卑道有次序故孟軻氏出而佐之辭而辟之聖人之道復存焉孟軻氏之書吾子又常得而觀之耳孟軻氏沒聖人之道火於秦黃老於漢天知其是也再生揚雄氏以正之聖人之道復明焉揚雄氏之書吾子又常得而觀之耳揚雄氏沒佛於魏隋之間訛亂紛紛用相爲教上扇其風以流於下下承其化以毒於上上下相蔽民若鳥獸聖人之道隕然若逝無能持之者天憤其烈正不勝邪重生王通氏以明之而不耀於天下也出百餘年俾韓愈驟登其區廣開以辭聖人之道復大於唐焉王通氏之書吾子又常得而觀之耳韓愈氏之書吾子又常得而觀之耳夫數子之書皆明先師夫子之道者也豈徒虛言哉自韓愈氏沒無人焉今我之所以成章者亦將紹復先師夫子之道也未知天使我之出耶是我竊其器以居則我何徳而及於是者哉吾子之言良謂我得聖人之道也則往之數子者皆可及之耳求將及之則我忍從今之述作者乎今之述作者不足以觀乎聖人之道也故我之書吾子亦嘗得而觀之耳吾子能以此期於我我豈敢輕言報之哉

答臧丙第二書

吾子再遺於我之書觀之堪三復而嘆嗚呼聖人之道果在於我矣吾自梁復魏從我者三人而巳請其教而尊於我則往者數子依吾門而是居未若吾子之好我也屈已之道勝已之辭推而廣之使我誠之非其賢而有文義而有勇則焉足以言徵之哉增之以旣髙補之以不足𨿽古人亦難於是吾子之言誠爲多也獨能於古者則吾子取之於六經六經之辧其文兼其政遂其用簡於人其功扶於時吾子得之而不爲已之善取而讓於人讓不在人必在於道吾子之言於我也果在於道矣讓其辭而取其道我足以勝其吾子之取乎吾子取之於六經誠是也辭之於我誠將報其可而巳矣文取於古則實而有華文取於今則華而無實實有其華則曰經緯人之文也政在其中矣華無其實則非經緯人之文也政亡其中矣政亡其中則理世不足以觀之也六經之文各有其政得而行之者鮮矣未有不得而行之者也吾之於文得而行之也有時矣吾子今取於我也非不知吾之得也將責吾實之可行也不可行也故知吾子之好我也在於道哉吾自得於吾子道彌光矣文之冀於古我心之久於是舍其辭而不足復其說也吾子言曰子愼而重之使我尊於古也敬而修之使我專於道也勤而行之使我力於教也謙而守之使我備於徳也巽而言之使我危於辭也矜伐於今之文則世爲我之罪人矜伐於古之道則我爲世之化主之言也謗取於小人不取於君子若取於君子者則吾子之言也不得謂我爲古矣吾子遺我之書蒸蒸焉如言之不能及蓋憂於道也世何得於斯人哉我何得於斯言哉嗚呼我不復憂其文之困於時也將困於時則我有吾子名矣若吾子不在於此則我文之與道也豈能昭明於先師夫子乎吾是告於吾子子不憚言之數也時有聞於我則道有幸矣豈獨我身之是爲利也

答臧丙第三書

孰謂吾子不仁吾不信也順於言而彊於道全於力而公於人尊我之誠能能盡於此誠之尊我若是也則三有其說始言於予曰子達於古文矣升諸聖人之堂將入於室也再言於予曰子之文克肖於古聖人之文也無以矜伐取謗則與先師夫子之文並而顯之亦不廢矣又言於予曰子爲宋之夫子矣如是也數斯深矣言也小漸於大是曰其順言也義止於古是曰其彊道也晦用於明是曰其全力也誠推於賢是曰其公人也如謂吾子之不仁是吾不信也予不材徳無盡在於此苟虛其巳而授其言則使二三子鳴其鼓而攻於我我豈能逺其二三子也若其吾子之言有可疑也則我將復之而巳我之言曰聖人之道果在於我矣吾子惑之曰聖人之道其果在乎其果不在乎夫聖人之道其果不在於我也則我之述作也何不取於今而反取於古也專於政理之文是我獨得於世而行之聖人之道不謀於已曲乎其志從乎其眾是能及此得不謂果在於我矣又見夫有學聖人之道者孰曰聖人之道不在於我也曰果在於我也夫聖人之道學而知之者不得謂之爲果也生而知之者卽得謂之爲果也學而知之者皆從於師以得之也得之不能備耳我之所得不從於師不自於學生而好古長而勤道況今之人溺於華侈奔於勢利能求於身能忘於道我若從其師以學之則隨而亦化之矣若學之果也似有薄於道哉今之學者依乎聖人之道罕能周而達焉若學之不在聖人之道則不謂之爲學也能學於古聖人之道則是聖人之道在於今之學者之道也我不自於學而得之是言曰果也故我之自言得於聖人之道也不曰從學而來也我若學而得之不自曰果也又若孔子者周之大聖人也生不自知爲聖人也夫孔子非不自知爲大聖人也若不自知爲大聖人也則又何言曰文王旣沒文不在玆乎鳳鳥不至河不出圖吾巳矣夫孔子豈以自知爲聖人也卽與當時之人爭一國之位苟存乎養而巳教非不治於世當諸侯霸明徳弗宣是見阨於衰季也天苟與其時孔子豈止位及乎一國乎教治一世乎將使堯舜之垂衣裳也若其執禦耳夫刪詩書定禮樂贊易道修春秋孔子知其道之不行也故存其教之在其中乃聖人之事業也後之學者著一文撰一書皆失其正務尙於辭未能知其聖人述作之意又安可出於詩書禮樂大易春秋之外歟用其文而行其教也固然矣聖人之道豈以復能刪定贊修於詩書禮樂大易春秋卽日果在於我也但思行其教而巳其爲教也曰道徳仁義禮樂刑政得其時則執而行之化於天下不得其時則務在昭明於聖人之徳音興存其書使不隕墜何必刪定贊修乎況經聖人之手者文無不備矣文苟不備則不得爲世之法也何足爲聖人乎夫我言聖人之道果在於我也卽不在刪定贊修也在於此也吾子言及於是也亦失於辭之執耳若吾子以我爲宋之夫子也亦在此矣天下之知我能如此也亦若吾子之謂我矣又何誣於子也誣於天下也況聖人之道不可誣於人也苟可誣於人也則三尺童子坐於儒宮端弁以處帥其民以師事之曰聖人之道在於斯人也如是誣之可信耶孟軻得聖人之道豈在復能刪定贊修於六經也揚雄得聖人之道豈在復能刪定贊修於六經也韓愈得聖人之道豈在復能刪定贊修於六經也聖人之道孔子刪定贊修之天生徳於孔子不可階也孟與揚韓或厥緒告微或厥文告晦則持而明之開而辟之從於孔子之後各率其辭各成其書以佐於六經是曰得聖人之道也得之也三子不在於學況聖人之道不可學也得之者是曰果也我竊自比於三子之行事言之爲聖人之道果在於我也亦不爲過矣亦不在於刪定贊修矣又若讓六經於仁人不讓於不仁吾子之言誠是也我𨿽巧飾其非而能拒之哉吾子能讓於我𨿽非其至仁亦無辱其吾子之讓也讓之者不易納之者亦難讓失於讓則爲不知人納失於納則爲不度已能知於人能度於已是曰君子也是曰智者也吾子讓之於我不失我納之於吾子亦不失也又若矜伐而取謗則敬授命矣敢不承教然其間有疑者辭何巳哉若謗之取也無擇於君子小人則君子之與小人道是同也又何辧其等倫哉若君子觀我之文謗將何取若小人觀我之文謂我矜伐於今之人是將興謗也則我本非以文矜伐於今之人也將以文矜伐於古之道也矜伐於古之道也則務將教化於民君子誠之小人歸之則謗之爲漸也何由而起哉若以文矜伐於今之人也則不在於古之文者也在於今之所尙者之文輕滛侈靡張皇虛詐苟從時欲求順巳利是可取謗於人也況我之文不在於此無求利無從欲則小人觀之何得謂我矜伐於今之人哉謗不可因而生也若其君子之與小人俱不可取也固爲然耳復何談哉若以堯舜之理則君子之與小人俱被其徳不能興謗則謗從何而來矣桀紂之代則君子之與小人俱防其惡是能興謗則謗有自而作矣夫被堯舜之徳也先君子而後小人若獨有於君子而無於小人則不謂之爲全徳也何足爲興乎防桀紂之惡也亦先君子而後小人若獨有於君子而無於小人則不得謂之爲全惡也何足爲亡乎君子旣被其徳況於小人乎君子旣防其惡亦況於小人乎若以我文之比於君天下者則有間然矣夫君天下者善惡責於當世存亡系於一時惟文之與道觀其時而行之觀其時而藏之時之能行卽見用當世時之不行卽將貽後代又安得與其堯舜桀紂較其等倫哉孔子之於周也未聞當其時而能用之見阨於世見毀於人吾子固亦知耳若其畏君子尠而小人眾也則是君子道窮而小人之道勝也如此則君子之不及小人也明矣況萬無此豈君子不能成其譽而小人獨能流其謗哉若苟有是則君子反爲小人之末耳我之言曰謗取於小人者蓋謂時不能之也不取乎君子者謂知其道之有其屈伸也矧我之能無其可謗於小人哉時如不能行之卽不在於天下小人之謗亦不行矣時如行之亦不在二三君子之譽亦爲行矣君子亦不能譽小人亦不能謗用與捨屬諸時譽與謗屬諸命聖人之達節也吾子忠告於我慮於謗憂於道我固前言授之耳亦不敢飾虛辭以拒其教也若吾子緘其口而黙其言又何輕棄於聖人之道哉辭之可復我故以答將謂免謗而取謗也則深爲失耳我苟不知吾子之道賢於是也則謂勉而取謗也我實小人也我之前書吾子宜再思之思之如有可復將俟於後命耳吾子之戒於我我豈忍違其命也重以辭報義勿能止非吾子廣徳淵深則不足如是也前之所謂三有其說於我也敬從其言而愼愛之於乎終日論道非不專於力也是非得失能取於其間者而今而後益有望於吾子矣不敢虛也不敢誣也

代長兄閔上王舎人書

月日姓名上書執事某性識鈍劣惟通經屬義而巳然於時事萬亦識其一焉故知執事乃文章之主也後進於儒者困是道而不能興苟得進於左右間若哀憐而顧湣之則何復患乎久而窮矣某益念於此晨夜勿廢非以文也是難於執事者耳某又不曉於文章誠將進而莫能進也欲求人而假手之則有聞於執事者不可外私於人也以此經時涉日展轉未就遂以報於小弟使敍其志致於文小弟拒而復不可曰兄少乎哉欲進於執事者卜恩焉非藝專而學至材丰而智深則孰敢望其門墻而前矣且執事者之有文章也橫天地冠古今非司馬相如揚雄之徒則罔能出其下自以是薄惡而何堪寫之爲辭以干乎如此將乞憐而反得其責矣不若直其事而質其言告於執事曰某年十三時授尙書於膠東胡生日誦千百言兼通大義後二年又授大易焉其業之習也若始之於書𨿽夜寢而朝食未嘗黙口精之爲至不敢自負逮年十七求貢有司一試而五登於場越時輩𨿽不能中輒亦無愧明年又貢焉加一於初用進者相忌而爲仇自後嵗舉於有司兩登名而天子退之自知命也時也不敢恨矣二十有五丁父憂在家居喪後三年復求貢焉時遇執事主文衡而綜其任實志於執事也將能振乎某之困矣又不果願見退於執事之下某當時頗自悲憶是巳之不專於藝耶是已之拙趨於時耶是已之失謀於人耶何至於此哉去年又進焉亦見黜於有司退而自爲終無所成七上而七失之年巳三十矣欲棄之而休甘伏於聖明之世今年秋遇執事假政是邦振養罷危某復思而喜將有幸於執事也於古人始立之年亦未爲過故昨與眾而求舉焉未知斯之進也復何如耳嗚呼將言之而先泣矣家巳貧矣親將老矣身甚長矣祿由逺矣天乎天乎何罪而是乎若此執事苟不加憐焉某從何門而望賜所以冀執事者亦非誣也某爲兒時知執事之聲名誦執事之文章以至逺近之言咸曰執事終大矣及乎稍長識執事之形容執事克巳登位於朝當時咸曰執事𨿽用而未貴也斯將入制閣而典文闈階乎上也近年隨貢果當執事選試之內某𨿽不見取於執事人謂執事之升者實爲得賢咸曰執事亦未矣天子必重寄矣今果理河朔之大邦化千里而成風某幸在貢士之流辱執事之掄舉眾復有言咸曰執事必相天下矣而後展伊周之大謀振堯禹之徳音萬物生植期荷厥恩某從而思之自念身世生當執事之同時幼知執事之聖賢長見執事之榮泰近在執事之選試今受執事之舉送幸爲大矣執事必將爲相矣以乎輿言數四咸克無虛故知眾今之辭所果非枉某若冀執事爲相之日期以望恩時𨿽不晚某實免於窮阨也晚矣今當執事貢名羣士苟垂憐而振拔之使有得成卽執事爲相之日移恩在此也兄但志之是言聞於執事者苟垂聽而不罪之又何必用於文以干乎某欣然不知所以爲之也直寫上獻執事倘三四讀而不倦𨿽加責某亦爲恩矣

上符興州書

予性甚僻气甚古不以細行累其心走四海間求與知者竟無一人歸來鄕裏日益病常臥艸堂下自稱曰野夫僕實非野夫蓋不能苟與時俗輩拘以自蕩厥意故是言耳每負酒過市則市人目以爲狂晚適田野中則農夫眙而相笑是魏人不知其人負不羈之材於世也僕亦不責之苟上位之人有幹於是也則僕始自惑於心矣故今望執事之門書以自言焉𨿽賤爲布衣度執事必無加諸僕也況執事樂善進賢服仁行義不以富貴驕物不以勲烈淩材且九州爲大兆民是眾咸有斯言豈獨僕也在其下而不有幹焉則使事去而自傷時失而自咎也不逺矣僕嘗中夜不寐事疚其心滿眥盡濕卒難自禁非在乎急於食甘衣鮮求於官榮譽大況冬一裘而嵗暖朝一飯而日飽無親愛離逺之痛無支體瘠劣之疾蓋以其學成而不爲人用道在而不得時遷虛勞乎師孔子而友孟軻齊揚雄而肩韓愈自念其道卽反不如百工賤人乎且工有長於一伎民有髙於一藝則眾皆湊其室而求其力夫運斤成風者匠氏之業發矢中的者匹夫之能尙皆獲其用而沽其直衒其巳而賈其勇則誰不欲競致左右間以觀乎能而快乎心矣卽僕也口誦古聖賢人之書心紀古聖賢人之法作事於世爲民善惡反與俗伍日極詆訶如是豈不痛心哉然江湖可以自放林泉可以自娯復戀不能去者以明天子在上賢執事在此復而思之設天與其命一朝一夕使主張斯文教民歸於古道又萬一而冀望於心也今執事聞是也忍不察其言而觀其行惜其人而愛其道哉實惟執事少垂奬待以慰我區區之心

上王太保書

兵者以詐行以奇勝以謀先以勇固此四者不敗之道也開生長河朔間讀書爲文之外好尋前古興亡成敗之迹自兒童時復見列考每每話後莊宗迄於晉漢朝與北敵戰爭之事歷歷如在眼前開今夏中隨兵饋糧北抵涿州觀其北敵用兵之法皆如往昔列考所言察其國家將卒之徒卽有異也以朝廷自周世宗取淮南收秦鳳太祖皇帝下荊湖破西川廣南滅吳皇帝平晉與吳越甌閩三十年中兵出卽勝謀動卽成今天朝兵𨿽多將𨿽眾其爲爭勝之道視北敵猶視吳蜀晉楚之師所以開謂其有異而乃失其利也北敵非吳蜀晉楚之匹也用非詐也不能及其心出非奇也不能敵其眾動非謀也不能防其姦戰非勇也不能捍其力輕而視之易而行之非所以利也北敵昨自祁溝之役洎此入數月也逐我師而回乘勝也念已地之侵蓄怒也乘勝而蓄怒今其來也必選其勁敵精騎盡率其羣決入吾境勢甚銳耳劉與李不能堅壁淸野備而避之非善知將者也譬之惡獸有暴其巢窟者退必咆哮攫齧肆害於物當此之時未可制其橫猾也苟俟其怒心發極之後從而圖之可爲易耳今聞北敵尙在瀛州界內開計其來也肯北而退乎敵使間者南入深冀先行偵察也勿以其寂然無聲謂其息也此乃謀其往耳勿以其居然不動謂其止也此乃窺其便耳今明公承命而來禁旅旋至開欲乞兵師到此卽請盡出甲兵多恃旌旗緩行而前至府北屬縣巳來揚聲云大軍數十萬相次而至夜卽多以火鼓張其兵勢仍請分命兩道而行北面城邑軍兵聞必增气若敵人有南顧之心聞之必未敢輕易而進若敵人本無南顧之心此行不逺而回又且無害於我況大河之北郡縣累累民居相鄰戶僅百萬聞王師而大至其心寧不頓得安乎俟其旬浹聞城池修完北敵不進卽請明公相度乞聖駕行幸天雄軍駐蹕而後進軍漸抵貝冀聲援邊方若得敵退歸河朔無事卽卻敵安邊之功盡成明公之勲業也開儒學議兵不識逺大僭易聞啟惶懼實深開再拜

河東集卷六

欽定四庫全書

河東集卷七

宋栁開撰上竇僖察判書

後二月五日開再拜謹奉書於執事今之所謂進士者天下幾百人凡所能中有司之選者其道有三非材非力非智卽不得從其列斯三者能用其一皆爲取名之良者矣材者爲上力者爲次智者爲下於三之中苟復能參用其二者卽譽之與位勞不失矣有能兼是者由來鮮哉夫所謂材者文章也力者權勢也智者朋黨也文章之用固如金石權勢之要疾如風雷朋黨之附宻如膠漆士或學深而行廣辭古而道周昭明足以不昧其光執確足以能守其節是來取名也有司果能免其智之謀乎若是者果道之有其三矣然以材而得之者有譽而無謗以力而得之者有謗而無譽以智而得之者謗與譽俱冺然無所聞矣何哉材以眾伏力以眾怒智以眾和其所以干其已也亦各從其所以尙也能以材之取其名者其爲行也常故日經久而譽增業復修而位髙故曰上矣如金石矣能以力之取其名者其爲行也暴故始或盛而終衰事𨿽成而徳敗故曰次矣如風雷矣能以智之取其名也其爲行也安故時旣平而道常進莫知而退銷故曰下矣如膠漆矣友朋間凡進於有司者開常以是言告之其取名也者彼於得失也無能逃脫於此或三者之中俱無一也見其來而私懼焉開本在魏東郊著書以教門弟子願有終焉之志不幸邇來父兄以家貧令求祿以養生交朋以時亨勉趨仕以專道故束帶冠髮編修簡防欲陪士君子之下有冀望以名焉退而自度其已之於時也正在此常懼者耳謂其材也卽文章不合於俗尙謂其力也卽權勢下列於民仵謂其智也卽朋黨絕疎於世務如是求而望得也可不艱哉或謂子可從人以訪諸用決其得且失矣開遂北走是來願伏門下以冀執事之知進退之間惟執事之命耳故以是書敢爲贄業之先容也

上竇僖察判第二書

後二月十七日開再拜言於執事昔楚人有大玉將來厚價以售之者懷之日久世莫能識其寶也知秦有公子尙奇貨者來造之以玉願納焉秦公子曰吾甚貴子之玉以吾家苦貧不足當子之直也然與吾防者有大富家可沽之矣吾爲子賈於其人焉楚人從之富之家丰其直以取其玉他日命工成器以出於世世咸謂非常有也皆曰斯璞玉實楚人有之有公子能識之某富之家乃得之於今所以見貴於時矣昔非公子之力也卽楚人𨿽有而不得售於世富家𨿽存而不得市其寶矣開竊敢比焉𨿽非奇能畯博之材欲求異乎常流者卽開有之矣於世是所難得其知也聞執事之賢故逺以來冀執事若秦公子之識而垂力也執事苟未能自以售其人卽執事言於他能貴士可取也如後之日使開有所稱於世行義或立於一時文章或垂於萬代眾之人必曰栁開之材之能實如是矣其所以知者必曰執事也致其某人得之出於門下其功或有是苟非某執事者卽栁開𨿽異於人而安得遂其志乎某之人𨿽欲其賢而安得知其人乎若是者與楚人之玉亦無殊矣其所以稱者執事必當其首也此事非其妄言執事度之足以信其實與僞矣古之時或能舉材薦賢者於今言之誰不知之其曰有某士也今亦若古耳其有玩好間家得一稀見之物尙貴而惜之或訪其來則必常稱曰某之人遺某某之人賈某況其得於士哉有反不言者未之有也是其知而舉之者甚於取而得之者也又其當今之文士才子𨿽國家崇異此道碌碌散滿於天下或有巳得名者或有未得名者觀其徒卽繁求其人卽少若較其傑出者不過五六人耳範師回李天鈞郭杲之宋素臣孫文通李守之輩或文或才皆謂眾不能及者也眾稱此數君子之中曰某人者是某之能知其才者也某之能重其文也某之力與舉之也某之力與推之也且與執事或談之豈有異於此言哉是其或能力於此數君子者誠爲美也況其此數子之中受知其恩於執事之門下者過半矣其間宋素臣孫文通是故僕射公之門生也範師回之文行兄事於執事非執事知其人彼何肯如是哉李守之執事拔於孤賤之中舉其才能使獲科第也若此舉材得賢之名執事之門半天下矣執事苟能固其誠執其義有所賢抱所能者誰不延頸而望疊迹而來矣開非自尊之論其與此數君子亦有一日之長可容厠其間矣敢望執事以一言而見之以萬力而拔舉也不是虛矣不是二三其求矣執事之心果肯若前芳而不棄於材卽開之志不誤其此來也事蹙時迫辭防懇切余其面聞死罪死罪開再拜

上叔父評事論葬書

謹奉所見懇懇之誠以言葬事開觀古之人動作必有謀去短卽長圖其是而巳矣非以因而不革爲之可也三代不相沿襲帝王之道其所取用於行之者也下至士大夫之家庶人之徒亦各有利而從之矣開於葬事之間竊謂從於新塋不如歸之舊域也舊域祖葬之地也家本起之於彼今將圖於新而棄於舊是若遺其本而取其末者也能固本者存不能固本者亡古之道也苟本固而末衰其爲末也必蕃而大矣且舊域在叔父視之當世之塋也在開輩視之爲二世之塋也親親之義代各不同當世之與二世其爲疎漸之理明矣君今葬之於新塋是見棄其舊域也不逺矣何者舊域至開輩巳視爲二世之塋至開輩之下爲後者視之爲三世也三世之爲親者於開輩又加逺矣其爲開輩之後者卽取其近爲親也縱同塋而葬之亦以疎而略矣況使不同其地而葬之不知其逺近之爲乎以今視之卽見其爲開輩之後者之情也且今若具葬於新塋以每嵗芟除之時必多赴於今葬之所赴於舊域之地者必少矣縱能赴而往之必無專嚴於今葬者之新塋爲此也爲開輩之後者少見而長襲之棄其舊域也必矣咫尺之近棄其上而不親之豈得爲孝乎將天地之福其世者難矣夫移葬不歸其舊域者有矣或從仕於千萬里之外去鄕遙逺阻越江山家貧子幼不能力而歸之因其家所而葬之如此者可不責其然也今幸不在於是之中將不歸於舊域葬之也其故開不知其所出也將曰以陰陽家爲利而從之卽開以若從陰陽家而求其利是棄其祖而求利於身也果爲利乎棄其祖爲不孝求其利於身爲不公不孝之與不公苟一在於人陰陽豈果利其不孝與不公者乎開將爲不利矣不若以孝誠以求利之之利也苟信其陰陽者之言也是若斷其根而欲茂其枝葉者矣未之有也若有復以祧廟代祭而比之不可也且其祧廟代祭自有其次第謂不得其四時之祀也非若其塋域者也苟謂塋域之若祧廟代祭可行之卽棄塋域覩而不顧至於發掘毀露皆可縱人爲之不可罪也其理不爲利便者昭然可知也甚矣又若謂陰陽家以求吉地而葬之彼之舊域謂無其地可以求吉也卽開謂之地故無其吉也亦無其凶也在乎徳之吉凶也文公所謂善人葬之於不善之地豈果不善其子孫乎是也開以地苟此不能爲吉而彼能爲吉也是果如是卽地爲不常之物矣豈能厚葬九州與萬物乎周公孔子皆不云有是也惟曰葬之而巳耳聖人作事咸欲利於人苟地有吉凶而不使後人知而人求以利之卽周公孔子欲利於人者道不足爲大矣嗚呼斯皆誕妄者之爲也君子不由之矣乞以開之此言諭於內外之有識者以議之苟有於道而長於開者卽請定而行之矣

上主司李學士書

二月日鄕貢進士栁開再拜獻書於執事夫世有君子小人則有毀譽毀譽苟不以其道則君子小人是非不爲當矣大凡善與不善各從其類而作也毀之爲道不善者也譽之爲道善者也故君子爲善也多譽人小人爲不善也多毀人譽人者樂人之有得毀人者樂人之有失是以君子與小人相反焉爲行苟同於君子必譽之矣旣君子以譽之則小人必毀之也毀之也者何哉以其性不合而气使然也爲行苟同於小人則小人必不毀之矣旣小人不毀之則君子不爲譽也君子之不爲譽者以其合於小人而善不可見於時也蓋君子之譽者必爲善之徒也小人之不毀者必爲不善之徒也是以大君子不納小人之毀於人者以此章明其善與不善且君子譽人之善小人必爲之隨而毀者善於古卽以嫉其道於今卽以爭其名是以古今不能無毀於善者也若君子之下世無其小人卽譽之下毀幾乎息矣有天地來未見獨有君子而絕無其小人嗚呼將柰斯者乎必若小人未能世無之卽有譽者或爲其毀而致失也君子不可不慮於心矣開之於今正在此之憂懼中耳自去年秋應舉在京師間士大夫或以惡文見譽者多矣度明公之所亦甚知也是以小子行事之間不復列於此書者以開所納文中有東郊野夫及補亡先生二傳可以觀而審之爲人也譽之聲從來旣有矣毀之者果不能無之也竊聴近日囂囂成風興謗之徒十或一二譽開斯旣君子毀開者斯必小人度明公必不以小人之毀而易君子之譽開也然自有禮部嵗貢士來嵗嵗羣進於有司也有材者必有譽有譽者必有成旣而材斯異譽斯至成斯見未有一人旣免其小人之羣毀也故明公之所深察者也開之大王父【諱防】唐光化中趙公【諱光逢】司貢士也實來應舉趙將以牓末處之遽有移書於趙公始得一書乃遷其名而進一等以至於前後得謗書二十六通趙公每得一書而必一進名是嵗也趙下二十七人故我先君名止於第二苟是時書未止於二十六人之毀也卽必冠乎首矣我先君後果作相於唐而有力扶大難之美陷乎身而君子到於今稱之貴趙公特達之能如是也開𨿽不敢望踵於先人而明公豈肯使趙專美也況古聖賢人未有不爲小人之毀者在周則周公有流言之謗在魯則孔子有桓魋之毀在齊則孟軻有臧倉之訾在漢則揚雄有投閣之禍開之道學聖賢人而然未臻其極若其取於小人之毀也不能免聖賢人之有矣在開思之復甚於古聖賢人之得毀也且周孔揚孟之徒致其小人之毀也止以其道耳開之於今兼以其名是以甚於古聖賢人也明公得不念之哉苟明公不以二三小人之毀而移聽於開卽開之名出於明公門下也萬萬敢自賀曰必矣開再拜

請家兄明法攺科書

先王之爲業誠至矣其進於有司也勤而數無功矣不利而可易之也宜矣爲法之任能習而明之者豈仁人君子之謂乎士之欲進其身而求祿位者不由此而可也夫法者爲士之末者也亂世之事也皇者用道徳帝者用仁義王者用禮樂霸者用忠信亡者不能用道徳仁義禮樂忠信卽復取法以制其衰壊焉將用之峻則民叛而生逆將用之緩則民姦而起賊俱爲覆敗之道也聖帝明王不取也聖帝明王不用法以爲政矣先王之明而爲業也將求其用也用先王之業者必非聖帝明王也是先王不以聖帝明王之業而可用於天下者矣古者人之爲學也大以廣其道小以開其政教而化之利而養之皆施於民也苟不用於時不及於民卽自用而及於身矣先生之習於法而時苟不用之卽將爲用也豈可於身以用其道乎是法之爲業也於身與天下國家皆不可者也嗚呼未知先生始之志學於是科也是從於人之言欲易其力而速其成耶急於祿而輕於求耶何不思於此乎且執法者爲賤吏之役也國家𨿽設而取人亦明知其不可爲上者也故試有司而得中者不得偕名於禮籍附而下之所以示其帝王之賤者也夫不禁而去者不忘於古人防姦理亂之道也然國家列而存之士之習於孔子之道爲其上下者皆不爲之矣是法之用於國爲其衰代之政習於身非上士之業明矣今之取爵位者上可以陳皇王之事述道徳之任試於賢良詔是也次可以習章句之能備政事之材取進士舉是也下可以通經義之精服誦習之勞應禮傳科是也力不足以賢良卽於進士力不足以進士卽於禮傳況志之所爲無有不成者也苟都不能之卽可以敍利害伸謀畫射防於國門取萬一禆於國家之事猶可以立名取位循階歷級而升於貴顯矣將明法之以求其爵位者不足得而榮之豈不失也況先生材志碩茂行義淳朴大有文章以盈於編防也而反屈辱於一衰代賤吏之業凡知於先生者得不爲先生惜之乎況開是其弟者也如此在開觀之先生豈復由禮傳之爲乎平視於一進士以取其名無忝也又何不知其捨進士舉而上試賢良以待詔之不能耶天下賢士國家或得之於朝或遺之於野得之者卽功誇當世失之者卽名垂後代皆文章之士也未聞有一習法令者而能厠其中矣先生苟舎法而爲文得乃誇其功遺乃垂其名俱爲美者也古聖賢人欲人皆入其善不欲陷於不善陷於不善者懼禍其性命者也法者惟欲禍其不善者也是違古聖賢人愛民之意也違之不利於有司亦理宜矣先生固宜易之而求乎外者合於道也何在專守是而不移其功乎先生苟不從開之言而世之有識者將謂先生非儒士也曰是法吏者也

報弟仲甫書

自汝別於吾迨於今將嵗月矣朝夕以思於汝吾心之懸懸也則生吾身而與汝未嘗有是哉𨿽得汝來書縱日萬至吾前未若一見汝之面也非有江山之阻使吾不暫安於懷有名利來故有暌濶誰不以通好問察動靜用慰於心舉世皆然非獨吾於汝也則每覽汝之辭意而轉增吾之悲復何嘗能觧吾心之郁陶乎汝之皇皇於天下非汝之所困也乃吾之所過也興言往思不覺涕下欲出諸口先疚乎心汝之困也非汝爲之蓋吾之不徳致汝之至於困也豈非吾之過乎將用寛汝之不足吾自得責其過以告於汝前使汝諒其吾之不爲不知耳且夫人事之間必存先後上下以敍罔黷於道乃古聖賢人相授以教於世者也夫臣以君爲先用其義以臨下君以臣爲後信其忠以事上則政教行而禮法中矣子以父爲先重其慈以惇愛父以子爲後取其孝以止養則道徳明而風化流矣弟以兄爲先因其友以資仁兄以弟爲後奉其恭以盡誠則小人平而悖逆息矣然後可安於天地之中可立於古今之際君臣之所以忠義父子之所以孝慈兄弟之所以恭友者皆不一其事也但以忠義孝慈友恭總名之耳故吾今與汝窮棄民仵𨿽欲盡心於事君則將何爲而能至哉又吾與汝歡恃偏失𨿽欲盡心於事父則深哀乎巳孤矣獨於恭友之際得不力求其至以慮於失乎躬行其道於心乎則汝以吾爲先吾當爲汝之先耳若今日致汝取困於眾人之中則吾爲汝之先少有過乎吾當授汝以道則吾不能婉從汝志指設其方覲汝於朝夕接汝於左右使汝外請於他人久旅於上國吾𨿽得夫子之防不見汝以訓諭之此豈不謂吾之過歟又當譽汝以名則吾愚而朴直而訐不能狎悅於時流輩不能趨競於勢利家將舉之於口懼見誣於今將垂之於書懼見欺於後𨿽汝有材實而不敢稱之𨿽汝有道徳而不能明之此又豈不謂吾之過歟又吾當重汝以位則吾道不符於今志將取於古泛然遊其寂寞之源安然守其逺大之途媿取媚於人罔先知於眾病阨野郊力弗自興吾之身尙如是況能及於汝乎此又豈不謂吾之過歟又吾當丰汝以財則吾惟仁義是言文章是習苟重於利乃先聖人之所病耳𨿽窮餓至死豈能及之乎使汝乞匄以度日困病以經時吾且若此安有力而救於汝也此又豈不謂吾之過歟熟而思之則吾爲汝之先過在此也誠言及是厚負其責前之所論且無一焉不獨知過於汝使汝遑遑然也亦將受責於人也亦將貽羞於巳也則吾每覽汝之辭意胡能安而居焉苟能安而居則若冠帯之土木偶耳豈有友愛之情乎蠻貉之所不爲也仇怨之所亦不爲也於乎吾與汝無能而柰之耳古人福善之言誠爲妄也天地何徳以使吾與汝尊之哉鬼神何徳以使汝信之哉吾將責天地鬼神是吾與汝命也時也是天地鬼神欺也誣也吾憤曷攄吾言曷辜故報汝以書

河東集卷七

欽定四庫全書

河東集卷八

宋栁開撰與起居舎人趙晟書

十二月日從表弟起復儒林郎守監察禦史知潤州軍州事栁開再拜奉書於爲光足下爲交友有少爲學時得之者有壯而仕得之者亦有迨老而後得之者能以終若始之心不相負是可謂君子也矧居時以勢利萬狀攻撃而不能隠黙抵突則不足自保斯何謂言人也哉少而能得之全其道善可稱也𨿽若是少時或相同而後有達有不達者有若貴若賤若存若亡者於其分亦所未備也苟以少以壯以老皆相似又有暌隔阻異望望不得且接近終身言以病之亦惟其可惜之耳開年十八從列考禦史來京師始與爲光相遇當此時爲光承順於先尙書公左右亦迨余冠嵗矣一見甚相得各自謂古直不及我也而後爲光中進士第歷濠襄兩郡幕下登朝遷拾遺補闕適廣桂諸郡得轉運副使連知防徐州任起居舍人開亦竊進士科名選授宋州右司防稍遷錄事防軍爲太子右贊善大夫殿中丞兩爲監察禦史知常潤二州軍州事省而自念之𨿽出處蹤迹皆不若爲光淸峻顯煥然其不至寒餓遑遑走四海塵土中卑且賤亦小可道也開來潤州三年矣坐此地日以官事細屑政刑不敢少弛之嚴帝典也諸父諸母兄嫂氏沒世不一葬事間迄今不及非人子也每時思之恨不能死泣於天地爲無告矣昨日得進奏院狀報爲光授命實來替予喜感交亂於胸懷中若戈防億卒鬭蹋混走莫可帖止也爲光曽念之乎開與爲光故人也豈不少而學時得相交友耶趨進於名利之途及第歷官曽是其貴賤窮通存亡殊然相逺耶迨此二十年𨿽前後多不相見今而來也代予之任矣詢予之政矣總予舊之民官吏兵矣處予之居庭堂門路矣役予信之僕閽守矣用予作之罍四檠洗矣子新晨入矣予前夕行矣憯然𨿽以是不能久相待焉方之望望不得接近又可庻之免也況信守之義守之禮節之仁和之炳然不相欺媿今日之前似合其道也得相視一歡笑無怨懟今日之後況與爲光各省識時事肯爲不及於前乎可無憂也若是其他人觀之得無謂予與爲光能全其交之美者耶方舟逺來涉彼淮江寒風淒其勞動興衙吏命往公僕載迎軍州故事容悉陳啟相見不逺欣然莫休仲塗再拜

上盧學士書

十一月日鄕貢進士栁開再拜奉書於執事開始將求進於有司也或有告開者曰古聖人思欲愛民也深矣作卜筮以見乎神存蓍以定其器民有疑於事者可以占夫利不利矣今子將進於有司也無乃須以謀於此乎筮從以行之筮違以止之斯免子於妄進矣開對之曰夫人之作事於世也物或可用之物或可捨之蓍於何有乎且開讀書著文干進於時自有上位之君子知夫利不利矣必若巳不能謀於人假其蓍以告卜之則吉凶未能勝於賢君子也開其不若卜於上位之人矣開退而思之私自言曰今夫朝廷之賢者獨執事大矣果將往而卜之與之進而斯進矣與之退而斯退矣是可定於開之利不利矣故夏初求先容以登於執事之門直以惡文幹於左右洎乎面見執事果執事不曰汝未可以矣凡近年舉進士者惟開封觧爲盛禮部升而中第者十居其五所以天下之士羣來而求薦焉爭先而冀上焉開實不忍棄之大望其角勝矣乃嘗拜而有謀於執事也執事當是時颺言而命開曰汝何必須開封觧矣去年李蔚觧於鄭而成名有司不遺其材斯果在於開封乎汝但效其李蔚耳無執於內外觧也開退且喜曰開之進也知其利矣明公賜開之言如是見成敗也吁向者告開以蓍而卜志者果不能若開之始念也如走夷路而獲良馬焉指八極而可坐到耳實不覺气之雄心之飛邇者遂西入鄭郊果獲首薦開是知其進有利於有司矣豈不盡系於執事乎士之立世而行道顯名而取位者孰能自用而自薦乎須以上位之人知其必愛其材也可以遂其求矣設上位之人不能知而愛其材則𨿽有仲尼氏之聖之道亦將困而遑遑焉不獲其志矣自秦漢已來有名之士登用於民上者誰不曰某因某而彰於時某因某而獲於位乎今由古也弗可廢矣開𨿽不敏願從事於斯開受性介僻與世少合今𨿽司貢士執事不當於任然望賜於執事也誓心不遷矣願出於執事之門下開寔爲榮必有後之人言曰栁開能有是名有是非栁開則執事不舉矣非執事則栁開不往矣苟獲於古賢君子齊其休美後之人果若是而稱論之則開𨿽朝受賜而夕死可矣荷執事之恩宜將何報姑致謝而進斯言焉開再拜

上參政呂給事書

二月十一日將仕郎守蔡州上蔡縣令栁開謹獻書於執事人之罪莫大於不忠不孝開今有之得以言於執事執事必聴而信矣哀而憐矣夫國家以科第爵位取士者要欲安民治國扶樹教化自千百人中始得一人登名禮部自禮部由吏部爲州縣吏復於千百人中始得一人登名朝籍立之於明庭居之以顯位出入受寄承天子宰相指畫理平小大是乃求人任官非爲易也其有輕而棄之自取敗禍者豈得爲忠乎開一舉中進士第凡五年爲吏府郡而入朝四遷五命得殿中侍禦史三典大州受皇朝命位非不重也而一旦不忍小忿與人任气爭鬭紊煩上心削去朝籍逐爲縣令不能重主上之命而固守名器辱君父任使之意名書刑籍使萬方議而笑之以爲國家任非其人斯開不忠之罪也開父任監察禦史幹徳三年卒於泗州官舎至雍熈甲申嵗二十年矣其間開母氏洎叔父三人叔母氏兄辟與諸嫂氏又相繼亡沒開以遊學從宦生計牢落竟未能克襄葬事又幼弟稚妹婚嫁失時開在江南數年每一念至不覺心神絕死前年開自知潤州得替歸京以家在河北曽具此二事白於政事堂中防執事賜以貝州之命開甚爲獲所願也到治所後方經營婚葬不三月長兄閔卒於昭義軍節度推官又不兩月間次兄肩吾自知郢州罷還闕下行次唐州而卒後不十旬開以兵馬都監趙嘉進監押翟廷玉以官事苦相侵逼致各忿爭天怒降威追官作宰窘辱顚沛極不忍言向所求來河北營度遷葬婚嫁事無所能也嗚呼開爲人子父母叔嬸兄嫂氏計十四人死而不葬餘二十年弟妹成人又失婚嫁名辱身困豈爲孝乎每念此事開誠不忠不孝人也罪亦大矣生何爲矣直以諸孤累累滿前寒餓徬徨家僅百口非知開而大有力者莫能救之開於執事不敢言布衣舊常知開矣今天下大臣中立朝廷受上知者惟執事一人爲最位居相府名動寰區亦大有力矣若是而非執事者不能救開矣執事非此時也卽又不能大施其力矣何者凡上之施恩威於下有非常者必上不能直行而專爲也必左右有以非常之善惡先聞於上也然後上乃行非常之威以罰惡非常之恩以賞善耳開昨獲罪甚非常開今仰望於執事者望執事以非常之善言聞於上乞行非常之恩況以執事當此非常之時有非常之便可以行非常之惠救非常之辜於開也開聞方今大發師徒必有徵伐是非常之時也國家事繁務眾文武要人是非常之便也執事若念開昨觸犯刑章無毫髮贓賄上不負國下不侵民止以王事與同職爭競審言於上又開平燕襲晉之年催運泗八州及起遣鎭州糧艸八十萬計隨駕先行皆獲報命是前後任使咸以干局言之具列於上乞於今時重難極處使之以贖前罪如此是執事可以行非常之惠也倘執事力言於上取開於下捨其罪戾役以重難離此州縣之中再列班行之末是救開非常之辜也若執事因此時垂大惠卽救開甚爲易耳若此時執事不賜哀憐特加振防卽開無緣免此困窮危戚也惴惴旦暮死亡可期若過此時俟於他日執事縱欲致開於無過之地救開於久困之途亦難爲力而無其便矣直寫危懇且陳短書號伏塵泥朝夕望命惟執事憫之死罪死罪

上史館相公書

三月六日將仕郎守蔡州上蔡縣令栁開謹瀝血獻書於相公人於天不可得而升得升於天者凡骨爲仙知不死於塵世耳開於京城不可得而見開今得至於京城得見於相公卽災害可免窮困可伸脫出泥滓之中再登霄漢之上知不難矣與其升天爲仙其亦不逺何者開負罪南遷逐爲縣令囚系下位愁憂日煎骨肉之間疾病大半俸薄家貧食不充飽父母沒世閉骨淺艸弟妹婚嫁絕無遂心茫茫天地之中開爲阨窮極矣開去年以不忍小忿與同職以王事爭鬭上辱皇帝任使之意下玷相公變化之恩𨿽不犯贓𨿽不負國𨿽不怠慢公事𨿽不侵害黎民其如君子用和儒者立行卽何逺乎斯開自致之罪戾亦極矣厄窮且如是罪戾亦如是若守職在縣夐隔路途𨿽欲言之於相公無由得至京城矣今來率領部民餽輦軍食路出天闕迹達相門卽誠可陳事可謀開受恩門下巳十五年相公忍不哀而念之哉況相公積仁累行亙圍物表艸木虫魚尙加惠養況於開反肯無情乎斯開自知免災害脫窮困出泥滓上霄漢在相公一言有餘知不難於今日矣是行也開變禍爲福易愁爲娯期之朝夕自可前賀凡遭逢天命之歸巳者帝王之位可得遭逢人主之用已者將相之位可得宰相之知已者公卿之位可得古人與今人窮達此理一致耳無如是有遭逢者求而且爲難矣上天景命下屬聖君萬方承命逺絕古昔是天命永歸於皇家也髙坐廟堂宻運籌防子視稷契奴命蕭曹是人主之大用相公也開自應舉歷官出入門下屈伸動靜鉅細承恩是遭逢於相公也而開不能愼守名器大掇悔尢退黜朝行沈落坑穽苟無此事卽相公於開也豈惜公卿之位乎嗚呼每一念之不覺心死古人謂噬臍不及者正在開耳惟相公憫察苟不垂惠則栁氏之族必也衰亡開再拜

與河北都轉運樊諫議書

五月七日崇議使栁開再拜獻書於諫議人之事繋於情極者無越於父與母也不以尊卑疏宻可與不可有往告而必告者𨿽得死責無悔矣大君子聞之亦不以其尊卑疎宻可與不可但能施其力者亦當不惜耳況其十年受顧矚非不爲故舊也每侍坐左右燕言無間非不爲深宻也開言及此者以開先父太祖朝乾徳三年任監察禦史爲泗州兵馬鈐轄通判州事夏五月得疾卒於官舎到此嵗二十有四年矣其間仲父叔父季父伯兄仲兄次兄洎母氏叔母氏兄嫂氏計一十五人相次亡歿迄今未襄葬事聚骨郊野累累柰何開於太平興國九年任監察禦史知潤州軍州歸來得知貝州以其嵗月日時將吉且卜葬焉至雍熈二年開爲殿中侍禦史春正月因同職者以王事忿爭開追削朝籍得上蔡縣令其葬事乃罷至三年開逐曹師饋糧伐燕自涿州回過闕下獻書乞從邊軍效死上念開前罪無故情可憐惜復爲殿中侍禦史是嵗也奉使河北冬十二月值王師有瀛州之役連城陷賊開以河北事機飛章疾奏上終恕而納之明年夏歸上於文吏中方求將兵者開與墀載輩首得預選充崇儀使秋七月方在邢州訓練兵卒急詔令知寧邊軍所謂奮空拳而冒白刅坐虎口而斷賊臂也眾所知耳栁宮姓今年嵗得戊子且利爲葬開又復得在河北有上所賜中金可爲充辦方經營於秋冬以襄事今者開詔替歸京復不知千里萬里東西南北而往矣其葬事今敢決而爲望哉是行也父母叔嬸兄嫂氏幽魂白骨其爲厄乎越此年後得嵗在丙申栁姓始利爲葬計之有八年矣八年間身名祿位開果自保必存乎苟先風露卽豈不動大君子哀念之心哉是開得在河北卽父母親族間葬事不能營耳惟明公忠於事君孝於奉親義於友朋惠於人民所以開敢言而求其力耳於上所言事必從者非府主太尉石公不可矣於府主石公言事必納者非明公不可矣開復見魏博磁相等州都巡檢使嵗月過滿開欲求而爲之乞明公於府主太尉一言之望府主太尉一奏之如此則開必得在河朔間於父母親族亡歿者一十五人可爲今嵗斂而成葬矣是明公一言而免此八年之晚與先風露之憂明公豈不動念哉死者無知則其已矣如有知也豈不陰助明公而致福哉況開之門有男夫長幼十九人矣豈知他日無以國士報公者乎誠迫辭直公其聴憫開再拜

與鄭景宗書

唐髙祖太宗始命有司嵗考郡縣貢舉人至昭宗二百八年間所得名將相賢人哲士卿大夫皆自中而出故延十八世天下同正任縱天寶後叛亂時起而終不失承平基業者以髙祖太宗能以文取士盡海內之心如此也唐之政以文而獘繼唐者循襲不革所以梁與後唐晉漢周五代皆不永長是不識事久卽變不變卽𨿽帝王爲道終難妥泰無事也春夏秋冬天地之爲變成四時也盈虧中昃日月之爲變成晝夜也是其爲道者有其變無變者道之失也太祖皇帝開寶六年命今僕射李公考試貢舉人取士有不能盡是時太祖方刻意務理思與前代英主並立然而刑政徳業世用不變於唐春進士徐士廉謀曰天子起艱難中識艱難事每外聞防橫直防爲梗爲利卽薙剗增樹急如身病我當上言有司之不良堙壓中善取快於帝且伏闕下求見太祖太祖夕召與之見廉卽具道貢舉人事請太祖廷試之曰方今中外兵百萬提彊黜弱日決自上前出無敢悖者惟嵗取儒爲吏官下百數常常贅戾以其受於人而不自決致也爲國家天下止文與武二柄取士耳無爲其下鬻恩也太祖卽命禮部試所中不中貢舉人列於殿廷試之得百有二十七人賜登髙第開幸在其數後二年廷試事如六年明年太祖崩今上卽位廷試事亦如太祖然其優賜殊恩與太祖絕大蓋上多文好學知變而謀久者也到於今上凡八賜天下士獲僅五千人上自中處門下爲宰相下至縣邑爲簿尉其間臺省郡府公卿大夫悉見奇能異行各競爲文武中俊臣皆上之所取貢舉人也是與唐取士爲用此變而大者也唐髙祖太宗用文取士止於委在有司任之以大小吏職亦止漸階第殊無擢英拔秀煥視驚聴朝爲羣儒暮爲羣公者尙能作固宗邦垂三百年非如夫太祖納人一言變古易式取由朕棄由朕也今上恢闡其道廣窮俊能海外區中良才碩士皆自我得材智取異名位取大傍睨下視尹防旦奭逐逐如兒子輩卽何止於百千萬祀定其享天下乎賢賢世世齊天地爲久耳古之得一士者昌三人行必有我師謂三人爲眾眾乃可有賢於聖者也今上巳八試貢舉得五千人何古之得一士可比也三人行中有聖人之師者可同也斯五千人其爲眾也將不啻倍於三人之行矣是知得人之盛無如於今開雍熙四年過大名府始遇足下新於上前以文得名而客來河北暫得相識今來南嶺之畔防惠新文捧讀三四見足下胸懷蘊奧惠戴民君志義超逺足見今上之得士信不爲不盡材也萬事古不能盡隨日生而多且新也惟後來者斯亦不之知也唐髙祖太宗昔爲求賢得盡士也寧知太祖變之今上成之特逺出於唐也吁譬之拳石出土不知嵩衡常泰而後爲嶽祀也飄灰應不知杞梓栝柏而後成廈材也廉死卑位應恨不見於此時所示文不敢久畱謹以上納開白

上郭太傅書

十二月十五日崇儀使知寧邊軍栁開謹再拜獻書於宣徽太傅旌旗之前今月八日殿直張繼恩走馬賫到雄霸等諸州軍探到契丹排比恐犯邊軍事宜不同眾狀轉牒一道令開子細探者開本儒官於兵家事苦不深防幸逢聖主擢爲近臣承倚毗於邊方令扞禦其外寇在七擒七縱而未展於知彼知已以粗能昨獨不曽有狀申報契丹恐入界者開緣料得契丹此者不來犯邊其事有五一天順二時晚三地困四人牢五勢怯天順者何兵主殺殺主陰陰主淒慘寒烈晦冥昏霾今冬巳來天日晴暖鬱鬱如春無嚴風無苦雪無慘霧晝夜視之彼軍上無雲無气每每南首而望我云如隄如林橫亙天際極髙極厚河冰不堅隨日融釋太陰夜暈旄頭晝掩契丹必滅之兆凡兵動有戰破軍殺將卽天須示變於人今上天如此是爲天順而開所以知其不來者此爲一也時晚者何髙秋艸肥餘糧在野馬壯弓勁分路齊驅若彼時契丹南行堪爲我患今則嵗巳暮冬至春不逺大兵若動進退經時彼若暫來便回彼卽有害無利虛成勞眾無以近人此是爲時晚而開所以知其不來者二也地困者何契丹用兵務食於我天資皇帝聖智河北千里內村野間民家芻粟糧儲宣命並巳收拾入城坡野眾艸燒爇欲盡彼兵若來旣無輦運何能贍兵且以三五萬騎敵兵計之日用糧艸頗眾攻城池又城池巳固掠村野又村野皆空久住又計日無可支持輕行又逐處恐遭掩殺況其大眾何以能行此是地困而開所以知其不來者三也人牢者何逐處城池屯兵甚眾南至澶滑師旅轉多去年河北軍民所被殺擄甚苦此來怨懼在處皆同怨者怨殺擄於人懼者懼殺擄到已皆能預備例各齊心緩則逐爲宴安急則逐處拒敵此是爲人牢而開所以知其不來者四也勢怯者何去冬瀛州我師敗績契丹首領乘勢破深州下武彊等縣將兵遽回獨耶律遜寧襲其空虛破徳州滴河縣而去以其去冬城池不修兵甲皆缺村野無備蒭谷至多敵兵尙乃倐來而歸今嵗河北城壘堅完四望相屬戈甲如雲野無餘食苟來犯邊出入須懼以其去冬尙怯而今冬豈能勇乎此是爲其勢怯而開所以知其不來者五也況皇帝聖神爲天下主螳臂當車豈能敵乎其雄霸等州軍所探得契丹排比恐犯邊者必是契丹首領北歸揚其虛聲張其兵勢懼王師之襲後所謂往而示之以來之道也兵行貴詐古今自同且以匹夫之事諭之而可知其不來之理明矣今有下俚愚人相聚至甚塵微而尙不肯輕出一辭輕舉一事以爲他先而況大國大兵而肯容易不顧利害而動哉不爾者當是耶律遜寧爲其本主不來犯邊要扇其事誘動我師反惑其主欲固己之權與位耳小人懷姦其心難知皇王之道混成如天包籠四周俾莫能越明公贊輔聖帝掌握精兵料敵安邊如古名將開愚直無識祗以驚慙輒具啟聞望賜悉察開頓首

河東集卷八

欽定四庫全書

河東集卷九

宋栁開撰與廣南西路采訪使司諫劉昌言書

唐滅到今一百年始見太平天子考工較藝求海內多士尢絕者盡在朝廷駢駢出頭角羣莫能上開常自嘆所不及者以今言之王著善書得筆札防畫之妙召置爲侍書日在上左右出入禁闈賈善奕專黒白勝負之能召置爲待詔數數對上爭博坐或窮晝楚蘭善占得爲日者之長劉翰善藥得爲太醫之令越有梓匠得盡能於佛塔蜀多方士得逞伎於道術至於擊毬擅埸木射中物有小奇於類者皆大顯於時蓋取其所能而各盡其所妙也苟不遇上之廣求於人不遺於物則此數子果能自異於今乎上所能知其此數子者必有力言於上而上始取而擇其能以爲用也開所專於古文者三十年始學韓愈氏傳周公孔子之道尊尊而親親善善而惡惡用之卽施教化於天下以利萬物不用之卽成其書垂之無窮要其令名開於其儒爲文者庶乎近於古人矣比之書奕占藥梓匠方士翹然出眾者開亦不媿於前數子而不得如前數子之遇知於上者蓋無其大君子力爲開言之於上也所以每常自嘆至於食無味寢無寐居不爲家存不爲生者尢念其動得謗行得毀以讒以害屈而莫伸之所爲困躓顚沛也嗚呼豈爲儒不及爲他者哉此蓋上之未盡知於開之所能也前數子皆異端之末非如開有利國家活人民致君如堯禹立言如典謨用之於兵戰其勝攻則取行之於事言則中謀則成文武之道焉彼上猶知而崇用之髙步濶視幾齒大臣若大君子有言開而使上知之者必以開不下於前數子之爲奇特也明公乘單車走萬里極炎荒之所僻逺盡耳目之所見聞爲天子別白善惡之於人必不使開在於前數子後耳若此時明公不爲之言主上不得而知卽開悲恨爲儒不及於爲他者也將終身爲終否之人矣開再拜

與朗州李巨源諫議書

八月八日開再拜寓書於朗州諫議歷代充時用爲公相侯王至下羣吏由詞學進士中出以爲貴同時登第者指呼爲同年其情愛相視如兄弟以至子孫累代莫不爲暱比進相援爲顯榮退相累爲黜辱君子者成眾善以利民與國小人者成眾惡以害國與民耳聞目觀不越於此太祖髙皇帝開寶六年今僕射李公爲翰林學士知禮部貢舉事始有廷試開幸得與執事於上前登進士第爲同年者二十有六人初仕惟狀元宋得校書郎直史館余遭諸州府置司冦防軍選悉爲之到於今十八年矣其間死者幾半存而居上位者惟執事特受上知自諫議大夫得權禦史中丞公事宋得入中書省知制誥復不幸宋病風廢死於家其餘若開輩如走巓峯緣危梯系系不能上不能下者其何可俟發白顏頽壯心殆休獨望執事立朝廷鎭臺省以提以翼同贊聖君近聞執事退遷爲郎南逐典郡噫斯未知下民多尢將未受其康濟耶噫豈如開輩爲同年者將困焉終極於此耶嗚呼寧視人何易而自爲何難哉悲夫人之處世多違而少遂無他知者不巳知也混混然若羽逐風鱗逐浪寧辧其始來而終止也得爲賢失爲愚其果是而果非乎紀於防傳於口者詳而聴之今昔豈殊逺哉太凡禍福進退君子小人必以眾寡爲相勝之道耳譬如鳥獸艸木翔集叢茂善惡必其類合矣異其類疎矣況朝爲榮暮爲辱豈是巳所皆爲之哉有以直於事而曲於不直於事者而爲巳累也有以免乎近而不免乎逺而爲巳累也所好屈之人而不好屈之於身好利之巳而不好利諸彼也至於相賊害殘忍相族僇毀恥終不爲媿所以古人君子行巳有道正巳有方以禮防之以信要之以仁伏之以義制之蓋畏於此也明公度之果能異於此哉朗陵山水淸秀風土稍異嶺表修閒養和足樂天眞何爲冒塵埃衝風雨出則畏處則防以爲已所貴盛耳相去且逺相見未期珍重自愛開再拜

與李宗諤秀才書

秀才足下賢愚之生無擇其所處也惟其人在乎心別耳文章之所主道也古之爲學公卿大夫士之子弟立身行道取位與名必用之後之公卿大夫士之子弟惟取位爲丰逸之具乃罕學焉其學者非章句淺末之類求第有司進明天子者也學謂立言垂教行義炳炳如古賢君子耳貴家子少専焉專之者惟窮悴孑孑介特寒士憤悱之不勝所作也貴家子能此者自漢而下四十年間能議者爲足下一言之周末故範魯公爲相國子弟中惟今杲立節好學相國洎朝之百執事以至後進羣生皆知而奇待焉乃至今來以文得名以文得位居貧禦眾能階古人有道惟杲可尙四十年中得相位者僅十家而其淳誠遺直材略傑異不貪不佞巍然有良相之風者亦惟魯公耳十家子有亡有存於今世言者有幾得位齒於卿大夫者於今復有幾其爲名不時異者與不得位而冺沒者斯無異也孰偕杲哉此無他學與不學耳去年春在貝州有幕吏劉去華新拜觀察官之命而來郡中開始見之辭气恢然舉止詳熟間求其所從來卽具道出於賢尊相公之門下召與之語卽數數稱足下行事不類於貴家子言足下出卽乘蹇驢張蓋從小僕不佩文犀諸金具帶衣惟純色常服言不嘩妄心能別是非有信義耽學好文文之辭章卓異峻拔居其家相國多器之與士大夫羣進後生遊眾必推尙開當聞之時誠欲識足下面耳今年春過京師托進士崔景言之於足下開所志者願與足下爲一時之交非求媚也直欲與足下使世稱謂嘆美以道相得耳中執憲趙公在魏時開於今夏中日得奉於左右常言足下爲今時之俊人偉材將特薦進於上要足下贊教化惠邦家爲天下之雄冠也開今來復得舊官畱於京邑思與足下朝夕遊處各盡其所懷以其事役劬劬卒未得相見數日前崔秀才袖足下文一軸及永泰門義井銘一篇見貺讀之竟日知稱詠足下者不爲謬矣足下之文雅而理明白气和且淸眞可貴也足下若不廢於學勤勤然卽至於道其不難矣名稱祿位必由己立十數年外可與杲爲敵耳貴家子羣不能逺望轍迹況能踵哉賢尊相公懿徳洪業近年無近眞又與魯公不相上下是知四十年間惟足下與範兩家父子爲賢後之視今由今視昔也足下惟勉之開視足下成之惟速冀後人仰望足下淸塵知開言爲不佞開性直好古立朝且孤罕見其類志之大者望於足下耳所遺文謹畱爲好請無賜罪讓開白

與韓洎秀才書

亡友李憲昔年嘗話辱賢兄侍禦厚知以予好爲文章數數曽相評議自予應舉歷官以來了不與賢兄相識而又李憲守之不幸卒於信州治所餘今年自禦史謫官到此累有人言足下好爲古文趨尙出處不與俗同近洪州李顧行秀才自許州來相訪亦說足下及出足下所作送行序示予聴而觀之深足貴耳因讀孟郊詩言及足下有盧仝詩數十章開於十年前在京城書肆中見唐諸公詩一防內有玉川生詩約四十餘章與馬異結交詩爲首篇余尋托亡兄辟用百錢市而得之時鄭州宋嚴從予學文卒與亡兄相遇取而與之至明年嚴死盧詩沒而無復返矣自從予從江南及來河北常欲求之無能有也今李生話足下所有彷像類予昔年市之者焉未委足下於人傳之耶又別有而小異耶嗚呼天地間古今事學必有以成也成必有以知也知必有以傳也世所好而用者未必爲久而存也世所不好而棄者未必爲終而冺息也皆莫可極而定之矣然其善者勝耳今欲足下所有盧仝詩而一觀焉因得具與足下之故及盧詩之事用達於左右可否惟命

再與韓洎書

世有醫師樂夫武人匠氏百工眾伎商民賈者之輩傑傑異其徒者時必名推之其家之子孫往往力行父祖業不羣類於眾負而自言之必曰某實某氏之子之孫也所學所能能繼若父若祖也𨿽爾不逮其良者亦見憤然不肯抑於人下也嗚呼是亦果有所稱哉士大夫王公由文章道徳立名居世者則罕見其子孫繼其能而紹復其後也不惟不如是復有敗其家者哉抑是惟彼徒之業賤而易能耶我徒之道大而難爲耶抑是惟彼徒之愚且眾有耶我徒之賢而鮮得耶抑是惟彼之徒須力而後衣食子孫無守而務其生且使然耶抑是惟我之徒貴富易取子孫丰於養而墮且使然耶抑是惟天之多於彼徒而少於我徒耶足下思而觀之古之時與今之時人能逺於此乎吁事之復有甚於此者有山川土地民人甲兵社稷宗廟不能類先人之烈而致禍亂者斯不多言耳唐有天下三百年間稱能文者惟足下與我兩家開之學爲文章不類於今者餘三十年始者誠爲立身行道必大出於人上而徧及於世間豈慮動得憎嫌擠而斥之斯亦未足耿吾懷也其所喜者聞足下好爲古文及近得足下序書讀之頗有吏部之梗槪所以自念韓栁氏子孫與足下幸同出於今世矣足下其勤而行之無忘乃祖勿使不迨於彼之徒也凡爲文者皆有意於聖人之道足下觀夫子之經書後之人孰能企及其萬一乎從其門而徒多言耳矧可棄而從於佗乎迨其誠而廢其功乎兢兢焉實可自媿也盧仝詩非余昔市得之者今寫訖納上未得相識空增永思開白

與任唐徵書

辱示詩兩軸辭調頗切於古人從何而得至於是者哉非雄剛峻逸之材孰能迨此僕將何丰報於足下也僕之中狹不容物又與眾異尙好爲古文同人相遊少有合者𨿽造我門未始得入縱與之坐談道論義之聲至舌不發僕非愛惜其言也其人不知其言徒致僕喋喋而巳明天子在上我夫子之不墜於地豈能窮餓凍死於僕耶眾不能知於僕僕又安能容於眾哉以至近日卻掃窮廬人絕其迹何足下一旦自外地而至直詣我門及聴足下之辭气有異於他人也觀其言察其行果如是哉不待見足下之他文以知足下亦可交之人也愛我之誠足下爲多矣足下所愛也愛於我也愛於吾夫子之道也我夫子之道有識者之所愛也足下非有識也何愛於我哉是夫子之道果在於我之身乎足下苟能不易今日愛我之心化於眾人使愛於我愛於我者則顯親我之身同我之道如是見天下之人皆從於我也不難矣道徳仁義之所依歸禮樂刑政之攸用國無爭殺之虞人有信讓之風煥乎先聖人之徳音寢於民間謂君後之無爲者今近於往矣皆繋於此也是足下之愛我也豈小小而巳足下忍不爲我惜乎誠有望也不談日久因足下起僕今日之言幸甚幸甚

河東集卷九

欽定四庫全書

河東集卷十

宋栁開撰知邠州上陳情表

臣開言臣自太平興國四年防聖恩與臣升朝官從駕平晉到今巳一十六年雍熈四年防聖恩與臣諸司到今亦巳八年相次八處知州知軍無他人爲臣肯言獨陛下與臣爲主臣開誠惶誠恐頓首頓首臣千載逢聖明之代一生同蹇塞之人不得在霸府隨龍不得向禦前及第徒爲散冗虛抱忠貞曽學文章愛揚雄孟軻之述作少知兵略識吳起孫武之機鈐與臣同時者大半淪亡比臣後來者盡皆榮貴惟臣薄命止及常人家不免於貧窮身不免於困滯今來老大漸更衰殘父叔母妻死不辦於遷葬兄侄弟妹生長見於暌離又無處得立防功又無處得行直道埋沒外任憂畏多言臣事陛下乃君乃親臣仰陛下如天如地乞回睿睠抽歸神京換臣一給諫卿監之官列臣在股肱耳目之任必能助陛下行非常之好事必能佐陛下固不防之丕基從陛下東封泰山與陛下北掃勍敵致人民之安樂使風雨以順調苟歷試以無聞請對眾而受戮三皇五帝不如陛下之眞淳百辟千官少有防臣之愚直卜際防於今日望照臨於此心東望闕廷臣無任懇迫激切之至

上言時政表

臣開言以防臣至愚至賤之人遇陛下至聖至明之主特蒙重任差知代州內省遭逢深懷驚懼近於便殿得對宸聰承陛下慰諭之言認陛下睠注之意蓋陛下未識臣面是陛下巳知臣心日月垂照臨之私葵藿展補報之效臣今發赴本職去便累年陛下方纉丕圖天下爭觀聖政臣有卑見上凟聖慈若有可采之言望陛下少以爲是若其無所禆益乞陛下恕臣罪尢僣易之誠死罪死罪臣以宋有天下今四十年太祖太宗精求至理陛下紹膺大寶爲君知難若守舊規斯未盡善能立新法乃顯神機陛下不可不作臣以益都稍靜望陛下選賢者以鎭之賢者望重有威羣小自然畏服比諸眾庶臣寮羣然自懸侔擬貴免長縈聖慮所爲得人卽安臣又以西鄙今𨿽歸明往去未可必保苟有翻覆之禍西陲忽被奔衝陛下須得法能平陛下須得人能禦將契丹比議爲患尢深何者契丹則家國久成君臣久定知中外之有分我邊鄙以甚牢縱萌南顧之心彼亦須有思慮伊積恨未冺貪心難悛其下猖狂競謀啟釁侵邊隅未必知足行姑息未便感恩望陛下常先備之別爲深計以良將守其要害以厚賜足其貪婪以撫慰來其情以寛假息其念仍乞陛下多命人使西入甘涼厚結其心爲我聲援如有動靜使其侵掩於伊必有內顧之憂乃可制其輕動之意臣又以聖朝兵甲𨿽卽眾多不及太祖之時人人經慣勇銳謀臣猛將況甚相懸今來師徒似未閒紀律所以昔年北鄙屢遭侵擾之虞近嵗西邊不聞勝防之事養育則月費甚廣徵戰則軍功未彰願陛下訓練如太祖之時禁戢如太祖之日揀選未須於勇敢指顧無縱於後先失律者多少盡誅獲功者虛實無濫偏禆主將不威嚴者去之屯戍専徵申命令而必固每萬機聴防之暇於雙闕深嚴之中望陛下親臨殿庭賡召貔虎使其擊刺馳驟以彰神武英威牢籠姦豪震懾區宇臣又以樞宻宰相陛下大臣委之必以無疑用之必以至當銓總寮屬評品職官內卽主掌百司外卽分治四海近年新制至公全隳京官朝官別置審官差遣供奉殿直又立三班主張是如駢指贅疣亦如十羊九牧刑部不令詳防取舎創立審刑至如宣徽亦同散地大臣不爲必信小臣乃謂至公若大臣不材卽以罷免豈可失任翻以備員至如銀臺一司舊屬宻院近年攺制職掌至多人卽加倍添人事卽依舊公事別無利害虛有變更臣欲乞陛下停廢審刑審官三班差遣等院應朝臣京官及供奉官巳下並歸中書宻院宣徽院管勾差遣其銀臺司亦令宻院依舊主管審刑院公事亦乞歸刑部施行如此則去繁細之徒省頭目之處臣又以開封府尹京邑大都萬方奔防之邦六合軌則之地仍舊貫選委親賢及皇族公主盡以成長旣本枝而繁茂但優逸以端居宜以外郡列蕃各令出守作牧擇文武忠直之士爲左右贊弼之人有分封共理之長有磐石維城之固凡主海內郡府並是宋家子孫同宗周之彊如炎漢之盛臣又以天下州縣甚有闕官有處卽冗長至多闕處卽嵗年無補臣欲乞將天下四千戶巳上縣選朝官知三千戶以上縣選京官知仍省其主簿一員令縣尉兼主簿公事其通判都監監押巡檢監臨勾當使臣等並乞酌量省減免虛費於祿利兼均濟於職官慢公與急公者顯明有才與不才者分別臣又以人情貪競時態輕浮𨿽骨肉而至親臨勢利而卽變八紘至大九品至多同事同官不和不睦有患難全無其相救伺間隙便有於相危惟懷傾奪之心全忘仁義之道臣欲乞陛下明頒告諭各使攺更庶惇厚於化源永和平於政本比屋成可封之俗羣官變君子之風助聖徳於無疆扇淳風於有截臣又以太祖神武之帝太宗聖文之君光掩百王威加萬國無賢不用無事不知臣望陛下開豁聖懷如天如海可防便防合行便行愛惜忠臣直臣體認姦言姦黨守淸淨之道葉華夏之心與堯舜比肩共乾坤合徳臣又叨末位漸老明時昔日荷太祖太宗見知今日防聖主聖恩任用詞狂理拙甘俟誅鋤干冒冕旒臣不勝戰污急切之至

乞駕幸表

臣開言憂國如家見危致命乃古人之語是防臣之心況忝文行忠信之名而處官爵衣食之貴偸安竊祿端坐旁觀惟臣恥之非臣願也當勝負之未決有去就而輒言罔避朝章望垂聖覽臣開頓首頓首死罪死罪臣去年防差知代州今夏就差知忻州每見北界投來人言契丹排比入界次第甚大亦未敢決然信之伏自八月以來河北邊上敵騎屯結甚眾瓶形寧化軍侵犯往來度其姦謀必未輕退深慮至十一十二月大寒之際並以敵騎奔衝何者當深冬嚴凝王師自南而北違溫就寒也契丹自北而南違寒就溫也況王師自秋至冬散在鎭北定邊巳近百日飲食芻粟非如在家也城寨村野久居於外也衣裘綿褐不及毛毳氊皮也所以契丹慮在深冬王師困於深冬也矧自太宗平晉之後契丹數勝於邊止從近年不敢南顧今其來也其事有三契丹居北嵗在亥子以南抗北是抵太嵗此契丹所恃來者一也自雍熈端拱年到今十年也其契丹當昔虜掠得貲產財貨費用將盡也今來犯邊者二也伏又陛下登位到今三載北鄙無事未嘗相侵此契丹今來者是與陛下決勝負雌雄於一舉也此其來者三也以臣愚見陛下紹太祖太宗丕基有四海九州之廣定天下安危固大宋基業亦在此一舉也若陛下今日能卻此勁敵卽四夷八蠻自此之後畏伏陛下聖神稽顙臣妾納職闕廷豈惟聲教之內姦宄之徒敢二三乎若陛下今日稍致敵騎侵淩王師退衂邊鄙遭其衝突城寨小有破亡卽臣未見其人也今日之事陛下豈可輕之哉臣近聞自京師至鎭州修葺行宮迎聖駕臣實聞之忻躍無巳陛下若行此事眞英雄天子也臣今冒死乞陛下郊禋之後慶賞才行三兩日內便下禦札克取五七日間聖駕速起徑至鎭州躬禦虎貔親逼疆場示要荒以神武授羣帥以聖謀望陛下勿聴猶豫之談勿生遲疑之慮臣直以近代及聖朝事比而言之望陛下行之果決周世宗卽位之初朝廷未甚彊盛河北賊亂世宗親徵大戰髙平誅戮懦將中原自此王霸席捲淮南闗南及太祖受命之年李筠潞州造逆羣心未盡歸附諸侯坐看興亡太祖親率六師血戰筠黨一揮蕩尅取潞州回戈維揚重進授首後乃取荊潭如破卵降卭蜀若摧枯擒劉鋹於海南之濱防李煜向金陵城內戎王欵伏錢俶來朝洎至太宗興至四載直臨晉壘取下繼元行幸漁陽回歸鳳闕並是初臨大寶親總雄師順動若雷行出命如天降況陛下承太祖太宗休烈過太祖太宗聖明甲馬萬倍於世宗臣庶一心於昭代糗糧山積玉帛云屯日月恆明天地肅穆謀臣若猛將成林內則元老賢相弼諧外則深溝髙壘蔽捍諒陰三年之外撫禦六合之中動止無造次之名賞罰無僣濫之處大駕如起皇威並彰將卒爭气於邊陲單於挫凶謀於沙漠防臣之望此明效焉而又臣所切者以契丹見在定州界上若聖駕起過河北契丹抽退卽天下皆謂陛下才起親徵契丹便乃逃遁此乃陛下聖徳英武如天如神也若陛下聖駕起過河北契丹未退沿邊王師聞聖駕北行人心勇銳殺退契丹亦盡謂因陛下聖明親徵所以能殺敗契丹此又尢彰陛下聖徳英武如天如神甚也卽契丹退與未退是陛下暫起無不利也臣又以今未欵附者西鄙也若今聖駕暫起契丹退敗若聞之亦謂陛下英武能殺契丹必自思其巳也豈能抗陛下如天如神者乎是陛下一舉親徵而天下皆伏陛下英武也以臣思之卽陛下臨禦區宇而今而後何所不畏乎如或聖駕必起卽京城之內乞委腹心大臣畱守之交廣西州漳泉福建之地各命近臣馳驛以案察焉如此則陛下無憂無慮而寧謐也如或聖駕必起臣望聖慈抽臣歸闕乞隨聖駕仍告陛下與臣精銳兵士三五千人騎前驅必獲勝捷臣潦倒外任踴躍壯心罄竭芻蕘禆贊君父冒犯冕旒臣不勝憂惶激切屏營之至謹奉實封表以聞

奏事宜表

臣某言事大動靜須審乎天物大盛衰必系乎時三辰明明所主有程萬靈章章所立有常歷數莫逃符驗可信違之益速其各順之爰契其理自然之道也臣言有所聞情不敢隠思欲披露以贊聖明臣某誠惶誠恐頓首頓首臣於太平興國四年任宋州錄事參軍太宗聖駕在鎭州抽臣赴行闕是嵗三月二十四日臣至洺州南旅店中遇晉人程再榮自鎭州回臣問收太原事程再榮言太祖水浸河東年再榮在河東爲僞命殿直河東主命再榮間道馳入契丹求救兵到西樓契丹有宣徽使王白善術數四月十三日北主帳前王白召再榮於家園亭中食再榮告之曰南朝令收敝國兵甲甚大敝國危蹙不保存亡王白曰子無憂晉無患南朝於五月十七日必回晉於五月十九日濟大事再榮又問之此旣必回後復如何王白雲後十年卽晉破破卽掃地矣王白曰非惟晉破而契丹亦衰也然猶再去一犯中原飲馬黃河而返晉破二十年後契丹防弱漸至滅絕此滅不同往古時滅必無餘種矣再榮卽離敵廷至代州後歸於太祖以言忤太祖意宣充宋州寧陵鎭將今爲亳州鎭將也王白者冀州人年僅七十言事多中以數之十年也晉必破矣臣開至行闕授贊善大夫從太宗四月抵晉壘五月六日繼元歸命太宗卽焚掘其邑晉果掃地矣太宗徵漁陽旋兵雍熈丙戌年防曹彬伐燕不利是年冬敵報役王師敗績於河間敵乘勝明年春破徳州抵黎濟寨畱於黃河而退臣又以程再榮昔話王白之言開寶二年五月十七日太祖不尅並州而回一有驗也復言河東後十年必破至太平興國四年五月果十周年晉壘平平而壊之是掃地矣二有驗也又云契丹再去一犯中原飲馬黃河而返當雍熈丁亥年春敵破徳州抵於黃河是三有驗也又云晉滅二十年後契丹防弱漸至滅絕者臣以太宗平晉年嵗在已卯今嵗至在已亥二十一年也此來契丹興兵無名以小加大其理皆逆非天助也太凡兵爲凶器聖人所誡用之除害不可以害人養以防亂不可以舉亂中國之君耽而玩之猶爲不善況契丹乎且用兵之法必審天地人之道以察得失出師所忌日月交蝕先舉之國咎必當之今嵗九月太陽太陰朔望之辰俱有災變懸象在上著明在下契丹先舉必受其殃所謂失之於天者也保州定州城寨相望王師環列其眾且多瀛鄭巳東各阨要害所入旣隘所出必難隨駕精兵巳次具進彼進無大獲退無善歸所謂失之於地者也而又牝雞司晨女主専政腥穢盈溢夷夏聞知韓氏弟兄執權擅國尢從近嵗不道益多黷武窮兵侵陵虐眾東徵倭國巳喪其徒南伐髙麗不勝其將新集之眾犯中土之師無勁悍之渠魁無雄傑之將佐所舉仍舊所行復稽陛下登位巳來皆遵法式上下輯睦嵗稔民安風順調賞罰無濫外絕陸梁之輩內除姦慝之臣四海晏然百官允若謹戢疆吏不使侵漁諒陰三年克終孝道而契丹合扣塞門而納欵望帝闕以歸心豈可擅動干戈彊淩邊鄙深掠生聚大肆奔衝所謂失之於人者也以臣度之契丹有三失之尢陛下有三得之美臣所以知其不可而程再榮稱王白所言河東破二十年後契丹防弱漸至滅絕者此其始而萌之也夫有彊必有弱有盛必有衰惟彼北方與我中國處陰陽定位居南北異方彼弱卽我彊我衰卽彼盛當唐室之季末始契丹以縱橫阿保機僣位稱尊韓延徽亡命作相署置官號興建都城據北土以爲雄幸中原之多故爰從晉石割遺幽燕迄至今時將及百載豈有長興之國豈有久彊之邦況乏徳義之稱惟蓄豪猾之志皇朝應運帝道臨民顧彼後裔不及乃祖恭惟陛下實邁前王是彼弱我彊之時彼衰我盛之日今來淩轢諸夏以激怒羣心上帝必降以明威降譴難逃於傾覆祻旣盈而惡旣貫眾須叛而親須離內難作卽簒殺興大兵臨卽羣黨散復燕薊之土收云朔之城碎木葉之山平摘星之嶺破楡闗而直進渡灤河以長驅焚窮廬毳幕於窮荒縛孺子彼婦於絕漠雪前世之恥成明代之功而臣願陛下克勤克儉至明至察去不急之務省無用之方節聲色以娛心専道徳而爲意子恵以育萬物照燭以周八紘無以珠玉爲珍但以谷帛爲寶凝聖慮上通於天意廣聖澤下恱於民情念逸樂恐生憂危思艱難長爲鑑誡勿聴浸潤之譛勿狥依違之言勿近謟諛之人勿害中正之士似是而非者須辧有始無終者莫容選賢任用訓兵練將求韓彭孫吳之輩訪蕭曹房杜之流直言極諫者與祿位髙官多謀有智者與淸資近位能操執者必加委信見的確者必爲施行眾憎嫌者慮是彊明之材眾援引者慮是佞媚之子屏卻懦回邪之黨舉沈滯厄塞之賢兵刃不銛利者精修戰騎不勁健者愼選篤責防惰勸課農桑驅除輕浮惇尙淳朴紹太祖之神武繼太宗之聖文髙拱紫宸永煥靑史如此則蠢玆螻蟻何足堪憂薾爾蜎蠕豈能爲患臣無該博之識無宏逺之謀親聞程再榮之語言竚看契丹國之防弱今覩萌兆卽亡俟滅輒具啟陳罔避尢悔冒幹冕旒臣不勝戰汗激切屏營之至

河東集卷十

欽定四庫全書

河東集卷十一

宋柳開撰皮子文藪序

讀皮子文其目曰藪凡藪者澤也又曰淵藪也以其事物萃聚之也古國之大各有藪焉魯大野晉大陸秦陽陓宋孟諸楚云夢吳越具區齊海隅燕昭余鄭圃田周焦防皆爲藪也謂是地之廣故以名之也魯晉秦宋楚吳越齊燕鄭周分裏不同各名以異之焉然一天地矣予謂皮子之名藪也疑爲以其文之眾作之藪也又疑爲若魯晉秦宋楚吳越齊燕鄭周以其文之類不同各爲藪也是文之類𨿽不同而曰藪亦若魯晉秦宋楚吳越齊燕鄭周之藪𨿽異而總一天地也都以文而統之是曰文藪也疑而愛之觀其首又無所序說遂盡而讀之見其藪之爲意也霍山爲賦之藪首陽爲碑之藪隋鼎爲銘之藪易商君傳爲贊之藪周昌相趙爲論之藪陵母爲頌之藪心爲箴之藪移成均博士爲書之藪三羞爲詩之藪藪之於文不可盡舉【若九諷十原決疑雜著之類也】約其名幾尢者例而取之也【謂賦下題名也】大野之下國之藪焉霍山之下文之藪也孰謂皮子文藪之義不曰是乎將不曰是卽不在此而在於彼也傳者得以取其義焉

五峯集序

讀夫子文章恨詩書禮樂下至經遭秦焚毀各有亡逸到今求一字語要加於存者無復可有況其盡得之乎又念漢獲壁間科斗書以編簡斷裂巫蠱事起不能比類尋究深爲痛惜聖人沒其言無得而更聞譬猶登丘望天遠不見者其何能盡亦何能知遊秦止隴寧窮京邑之壯觀哉至於他美余珍半存半失心目有愛曽是無思淳化二年春開自桂州詔歸京師遇王次聖自交州使還於衡山廖晝家次聖廖之出也廖世善詩爽於梁朝當馬氏有湖湘得衡永州刺史子男十人圖善七言詩凝善五湖詩立語皆奇拔凝後入江南歸李璟其詩得聞於朝圖值馬之子不嗣兵興國亂多聽散墜開因次聖求圖書於晝得殘闕僅百篇昔人遵度序之爲五峯集閏月晝抵潭授余諷之篇篇可愛重恢然言胸臆間事近世無比事凡無大也無小也能有道則幾乎君子矣若圖詩可令人痛其遺逸哉擬之經𨿽不倫然觀其存而思其亡者皆必有理念之足以少見余心也因得以反於夫子也意時無賢將爲辭以共嘆時有賢其如生不能使盡其材死復喪其事業圖晝祖也仕馬氏爲天防府學士道州刺史晝之下學其業者十餘人以是廖之族足爲詩家流也

昌黎集後序

世謂先生得聖人之道惜乎不能著書玆爲先生之少也當時之人亦有是語焉余讀先生之文自年十七至於今凡七年日夜不離於手始得其十之一二者哉嗚呼先生之時文章盛於古矣猶有言也以過於先生況下先生之後至於今乎是謂世不知於先生者也夫子之於經書在易則贊焉在詩書則刪焉在禮樂則定焉在春秋則約史而修焉在經則因參也而語焉非夫子特然而爲也在語則弟子紀其言焉亦非夫子自作也聖人不以好廣於辭而爲事也在乎化天下傳來世用道徳而巳若以辭廣而爲事也則百子之紛然競起異說皆可先於夫於矣𨿽孟子之爲書能尊於夫子者當在亂世也揚子云作太法言亦當王莽之時也其要在於存聖人之道矣自下至於先生聖人之經籍𨿽在殘缺其道猶備先生於時作文章諷詠規戒答論問說淳然一歸於夫子之旨而言之過於孟子與揚子雲遠矣先生之於爲文有善者益而成之有惡者化而革之各婉其旨使無勃然而生於亂者也是與章句之徒一貫而可言耶且孟子與揚子云不能行聖人之道於時授聖人之言於人所以作書而說焉觀先生之文詩皆用於世者也與尙書之號令春秋之褒貶大易之通變詩之風賦禮樂之沿襲經之教授語之訓導酌於先生之心與夫子之旨無有異趣者也先生之於聖人之道在於是而巳矣何必著書而始爲然也有其道而無其人吾所以悲也有其人而人不知其道益吾所以悲也若先生者不有人不知其道者乎吾謂世不知於先生也豈爲誣言也哉

送臧夢壽序

或曰君子有求乎曰有於身不可也於道可也曰求益於求用乎曰未達則益達則用譬乎造舟於陸完矣時濟於川矣闕矣將給請材以備矣曰有是乎君子求之哉堯舉舜以代天下舜登而舉十六相以理求之歟曰君子求之也舜乎十六相乎咸求也時用之求也時不用之固求也曰吾聞舜與十六相不曰有求子何曰求乎曰徳以求之隠而在下國有道也孔子旅於七十國無道也曰君子於物貴惡比曰彼質玉也曰質玉處於石工者采之以備乎珪璧玉不求之也如若玉君子何求乎曰礱錯以成其器沽而售之工視利也故求也玉以徳工以利時哉時哉逆順皆然也君子不求則以徳求則以身道以由於身者也身用則用矣求而不得者有矣未有不求而得之者也曰吾聞夫臧子欲之遼有求乎曰求也曰求於國若何曰有道也曰有道也何之行而不隠乎用之不求也不用之求之也曰然亦有矣趣也異成也同及得之一也且遼邇於晉晉敵也恃險以怙凶違順以習非遼以禦其衝晉以防其討兵甲之害曰及民命臧子於遼守也將勸義以使革其心將結信以使斷其姦道欲化於遼而來於晉徳乃施諸身而聞諸天下待乎用者也求之矣君子也有求矣臧子之行也然矣何謂君子無求也哉

送陳昭華序

王者不出政刑弛焉則邊儌多烽堠而交病於中國矣聖人旣沒禮樂焉則楊墨佛老盛而交亂於大道矣子見治於國乎由王者在其上也四方寇盜是能侵之乎烏乎大道獨不明乎聖人沒也久矣禮樂也亦久矣爲人者或楊墨或老或佛交亂而滿天下大道猶榛蕪也楊墨老佛猶四方寇盜也國治而道不明楊墨老佛固侵亂也孰謂吾無能哉於數君之言知吾者無能耶能力於大道者一日終身斯足矣數君之言於吾曰有是也子之言亦曰有是也吾不自知其已之是與非矣數君之言何相若也子之言文何若於數君也謂吾復於聖人之道則楊墨老佛之害未去矣是能果復其道哉子曰見義不爲無勇也吾爲子當之力於大道焉然子聞兵陣乎能有勇眾輔之則戰於勝矣吾猶戰也斯有勇焉先將舉其力而斃其楊墨老佛子與諸君苟念其惠我之言而輔於吾復於聖人之道也而後必矣子往見諸君爲吾告之如是也

送李憲序

世論韓文者有愛之名無誠用之實故談古道各各不相推讓自作气意大負於人未知於已眞何如也嗚呼口是而心非之吾所以不取也李生所謂不得喜於眾者蓋眞好於韓文者也非口是而心非之者也吾常思生之言無患其道不行於人文不顯於時矣生從何而得於吾不期生之知也生不期吾之相若也一日忽見道相同文相似豈有爲生與吾各先容之者乎君子坦然於所爲作之而不憂其不行固在合古聖人之用心不以世之浮沈移於徳而巳矣遇其類者自然感而相應也君子小人各有其道道同者果知之矣天下至廣也無謂其無人也吾道至大也無謂其無好古者也且生未識吾時生豈果以類生者望於吾乎務於徳而勤行之累累出於世間必有合之者也天生人善者少而不善者多不善者所以爲善之資也苟善者多而不善者少則何用見其爲善者之大乎又安知其生與吾也終不爲不善者之所資耶夫脫然與眾之異見者固有成也縱於今而不得之必於後也在矣生無戚戚而自憂之可也道乎懸於天而不可期命乎懸於時而不可知能期之與知者在於吾之所欲矣守之而不變也孰能慮其餘者乎李生勉矣哉無以世爲厚而己爲薄終爲徒也

送程說序

樂之中琴爲貴君子多尙矣古之時聲隨己出以舒其悲怨喜懼之心聽之者知其能然於以察夫民之情國之政矣今之人卽異於是舉世而能者鮮矣能之者非能舒夫心以出乎聲也蓋能習乎古之遺聲也其或眞僞之不分節數之無度復斯多矣是若廢之者乎或不幸而有好之者能習焉當其發而鼓之也見而來觀者百無一二矣觀而能聽者幾人焉聽而復能知者固加少矣是以習於是者日怠其功好於此者時微其學益至於侵削矣況能感誠以變其聲作音以述其志者哉是以好而能者始卽樂其習焉終乃傷乎已之莫若其不知之也或有夫觀而能聽者聽而能知者知而願學者進於其能人曰吾請子以師焉朝乃以傳之暮乃以傳之至夫善紀而不遺敏問而不休卽能者反懼彼之如已也復不爲之盡焉噫是亦人之偸薄者乎貴已而賤彼之所作也致夫今不逮古亂斯由也嗚呼甚矣哉有能善聽者於世也已尙貴之若莫可得也能來師而進習忍不爲之竭已以授彼乎何好虛而惡實務姦而鄙正之爲矣予學之於是也但未知乎已之後能異世而有如也斯務求以習焉程子良於此者也予得請之今行將告別予敢言之以慮後有進於子者愼無如吾譏之說者也

河東集卷十一

欽定四庫全書

河東集卷十二

宋柳開撰髙銑下第序

命之短長懸於天道之屈伸繋乎時徳之尊卑由乎己名之善惡存乎人所謂懸乎天者壽與夭也知其命而可自信矣所謂繋乎時者用與捨也專其道而可自任矣所謂由乎已者吉與防也務其徳而可自擇矣所謂存乎人者毀與譽也愼其名而可自混矣自信而不惑自任而不廢自擇而不怠自混而不固者聖人之徒也不惑則樂天不廢則隨時不怠則勤已不固則順人能樂乎天則無憂能隨乎時則無患能勤乎已則無闕能順乎人則無過樂天者以仁隨時者以智勤已者以信順人者以禮仁以齊之能齊之者豈有虞於命哉是曰無憂也智以經之能經之者豈有害於道哉是曰無患也信以誠之能誠之者豈有疑於徳哉是曰無闕也禮以待之能待之者豈有損於名哉是曰無過也若渤海髙生者備於四者也柳子聞之曰髙生能以仁樂乎天命之短長也信其壽夭曰予何憂予曰固何憂矣子必壽矣又曰髙生能以智隨乎時道之屈伸也任其用舎曰予何患予曰固何患矣子將用矣又曰髙生能以信勤乎已徳之尊卑也擇其吉防曰予何闕予曰固何闕矣子本吉矣又曰髙生能以禮順乎人名之善惡也混其毀譽曰予何過予曰固何過矣子難毀矣天若不壽子則子喪而吾亦喪矣時若不用子則子阨而吾亦阨矣由乎已者內求其實也自我而專之也存乎人者外貴其幸也自我而取之也若今有司枉子者命道徳名之末耳虞子之心不在於是是亦不足極之也勉乎哉髙生天下囂囂其誰知子微我則無此言以告於子矣

送姜涉序

古有不得位而憂於國者聞其名焉今有不得位而憂於國者見其人焉姜侯詔賢良而未用不得位者也伐汾晉而陳謀憂於國者也野服而干政弁文而計兵柳子謂姜侯君子也凡國有大事而預謀者卿大夫之任也卿大夫賢於已而忠於君愛於民而善於戎居位而能之者有矣不能之者亦有矣能之者皆莫能備耳或獨賢於已或獨忠於君或獨愛於民或獨善於戎由謂之爲大勲也而復繼以重位以崇之防以盛名以褒之卿大夫所宜任而有之者尙以責之況不得其位而能之者乎不得其位而能之者難矣況不得其位而備之者乎姜侯進無懼色退無怨言豈不謂賢於已乎直言非訐極諌非諛豈不謂忠於君乎求施於政將盡於誠豈不謂愛於民乎臨敵以謀畫奇以變豈不謂善於戎乎是姜侯不得位而能之也備於卿大夫矣異於卿大夫矣卿大夫得位而居任獨能而不備尙以酬而勞之貴而推之況姜侯不得位而備之也未知國家用何以賞其人矣是姜侯不患負於國家惟國家患報於姜侯也何如哉

贈麯植彈琴序

我聽子之琴實聞其聲不能知子琴之音也獨坐永日泠然不休嗟乎我是病於子矣子謂我能知其音將欲宣其心而達其志也豈徒然乎爲子我悲矣不幸因子琴之悲而竊自感而自悲也子果能爲我而聽其言乎子之琴有似於我之文也力學十餘年非古聖賢之所爲用心者不敢安於是學成而業精行修而徳廣希於古之知已者不可從而見也徒勤勤而至於今矣尢乎人不我知誠之而莫所遂其求也甘自放於東郊矣聽子之琴感我之悲也亦將自尢而自責矣又何外尢於他人乎始自求於人今知已之爲過也棄俗尙而專古者誠非樂於人而取其責者也獨宜其自知而自樂矣用是而得與子言乎子以琴之能見於我也將謂我能識其音而辧其功矣我豈果能專爲子識其音而辧其功乎易子之願也我亦如是矣我聽子之琴尙不能識其音而辧其功矣人豈反能觀我之文也而能爲我行其言而盡其道乎故知人不我知者亦無尢也與子務於古者也知之者不足取於外也誠乎已而巳子聞此之言固亦信我之感而悲不爲妄也子試謂我而思之將見子亦嗚嗚而不禁矣

送馬應昌序

天下有道則吾子出乎世故名曰應昌得乎名而巳矣其文近於古𨿽不能全似於我求之於今亦不易得也已酉自京而來以道徳文章期於我與其進也我豈異哉至壬辰得八月畱我之家問其居曰四海間旅矣問其先曰死於兵矣問其家曰盡於兵矣因泣下曰予之先儒爲業始予生八歲防兗叛周天子伐之盡血其民與其帥不與其帥者無擇焉予以幼得遁而免後遊於洛知有文章遂走天下求其人以學之近歲得其季隠言於江淮間亦命儒其身今幸文稱譽眾人之口將求試於有司矣予因憫而謂曰天使玆儒明其道也故善人存焉子不死於兗之兵是子之命也幼孤其身長能從師以儒其業是子之行也得其季字之若已是子之孝也出逢文明代是子之時也嗚呼有如是將見子貴且富矣苟能不以外物易今日之心實我之徒也子告行於我故作序以送子

送任唐徵序

不苟於利者爲儒之良也自古多以禮貌飾詐中心姦欺富貪於身而忘其道也孰能恥之任生貧不患於世曰吾患於道也道苟貧不獨我身之困矣將天下之人民亦困矣歷於魏魏之人不知生之意若是也生將行皆出金帛用實於生之囊間予自旁而笑曰愚不肖以財爲重異乎吾之所重也囂囂徒多贈夫粟帛而巳予豈例其尢而使復累於生之心乎予有異世之寶舉天下之人莫能得之用贈於生之行矣夫天下所依之寶曰道天下所歸之寶曰徳天下所愛之寶曰仁天下所利之寶曰義義以制之仁以居之徳以尊之道以守之生苟於吾四寶之中能取其一用富於身則生之名與徳萬代之下亦無其貧矣安惟濟一肴一巵之費乎生其爲我愛之無致他人之來盜其寶也則生之行也何有於貧乎

送仲甫序

仲甫請於予曰今將仕焉求之得濟乎將行予謂之曰今之仕者不及古之仕者仕之寔難也借於人而不專於已故自視不能信其行自聽不能信其聲以至乎人之耳目也任其所以嗚呼行修而借視得其盲聲大而借聽得其聾也柰何乎夫盲者不能自別於形聾者不能自審於響必借人而始知矣汝將進於時若借於人而視其行借於人而聽其聲得於盲之與聾也則人之視聽者非在盲於目而聾於耳盲與聾在於心也心苟不能分汝行之善惡目𨿽覩而不若其盲乎是目𨿽不盲而心使之盲也心苟不能察汝聲之遠近耳𨿽屬而不若其聾乎是耳𨿽不聾而心使之聾也汝苟借得其盲視汝之行也必在更於人而視之矣豈能專謂汝之行修乎汝苟借得其聾聽汝之聲也亦在更於人而聽之矣豈能專謂汝之聲大乎心盲者甚於目之盲心聾者甚於耳之聾矣汝是幹於時得不難也若借視於人而求其明借聽於人而求其聰如此則彼人者自視未能明於心見其已之行修也自聽未能聰於心聞其已之聲大也又安能視汝之行也明於見而識其修乎聽汝之聲也聰於聞而知其大乎世之明於視而聰於聽者鮮矣縱能明於視而聰於聽則姑自視其修而自聽其大矣豈暇視汝之行而聽汝之聲也宜之乎今之仕者不及於古之仕者汝欲仕乎試往觀焉而後動知吾言之可否矣

送髙銑赴舉序

柳子自謂得聖人之道好聞人勤其心而專其學者求其進而安其至者嘗曰時之將幸也吾道行之時之不幸也吾道去之在於天耶在於人耶若果在於天豈不好時之長幸耶如不好天其否而巳矣吾將謂不在於天而在於人也苟君天下者有徳也行吾道者用之矣君天下者無徳也則我先師夫子昔生周末也何嘗能用之哉由將用之則天下之人皆若七十子矣宋因於周禮取文武之道則而行之九年萬方畢來歸我太平防八月柳子病起東郊來入於魏得其人言宋之同姓大夫逢掌文衡也柳子知大夫之爲人公且直也天子今能用之又言渤海人銑求試於京尹矣柳子喜而頌曰熈熈乎煌煌乎道也將行乎吾也將出乎時也將幸乎子野叔達季雅從語三子曰余爲天下樂得其良有司也賢者進而不賢者退矣二三子汝知之乎渤海髙生斯其賢者歟上以得其人下以得其時吾將與汝永歌而同歸吾之東郊可無辭乎

河東集卷十二

欽定四庫全書

河東集卷十三

宋柳開撰祭知滁州孟太師文

淳化三年九月二十五日團練副使金紫光祿大夫河東縣開國男柳開謹以庶羞淸酌之儀致祭於太師滕國公之靈太祖神武開辟區宇西吞蜀土公之先王納欵歸疆以觀以亡公魁眾嗣彼居宅貳來偕奉侍乙丑直歲邦云殄瘁於今一世南越濱海限嶺作界劉亦旋敗金陵跨江地廣物龎摧城始降帝聖統幹興國紀年晉壘以顚華往失道莽然如艸分圻專號荊潭杭閩𨿽據且臣不討巳賓四徵盡來上卹而哀仁焉丕哉三家有子莫踵公趾或卑而稚公初屆京仗節龍旌載錫載行泰山崇崇天子命公爰鎭於東甘陵十載遺政如在吏民攸賴去臨中山塞堞閒閒敵騎北還退假近垣河流若奔滑臺乃蹲日出日處有伸有屈寧滯乎物漏停中夜箕哆南舎翰飛斯化惟沸之泉因流卽川驚波漲天永陽地僻褊淺荒斥公蒞養疾適摧髙堂縞衣成行茅復新喪悠悠難憑人生可憎公斯又薨悲今念古宛如塵聚風來卽去嘩然笑言倐矣何存事寧可論以升卽趨以降卽驅何獨異諸開之在譴公視眷眷憫予無倦忽然而殂零然而孤如饑失哺惟禮有制怠之爲棄頽光日逝愛不能畱哀不能收公其惟休酒焉在巵心焉在辭公知不知嗚呼尙享

內供奉傳眞大師元藹自寫眞贊【並序】

藹公來自蜀以寫眞事求見上上愛之自上而下王公卿大夫士聞於時者皆寫之上命曰若能自寫乎曰能旣成觀曰善柳開見之爲作贊云

他人寫眞能寫他人藹公自寫如他人也凝睇隠黙纎無差忒至藝天與超今邁古立名宋朝萬世之標

眞贊【並序】

淳化四年開爲藹師自寫眞與作贊藹爲開自作贊與寫眞贊曰

仰匪髙俯寧厚識寡偶志難就東西師溪巖友審形義非妍陋聖如知慶無咎

五箴【並序】

柳子志近於古人異乎時俗之所聞見欲明其道也人皆忽焉作晦箴柳子每作事慮其不思而有所以失作思箴柳子言居者以居於世也病乎人有同其事而異其心也同者卽與居之異者卽與去之作居箴柳子病淺無淵大之徳使人目而見之輕而習之卒成小人也君子之棄耳作淺箴柳子好直人有過者以直言攻之使易其不善而格於善眾不克從反謂狂野懼以直得辱作直箴其大意復言於後序

晦箴

道之明有時而明道之晦有時而晦惟晦惟明與世謙盈明不可苟晦不可捨苟之則妄作乎中捨之則患生其下故聖人有云用行舍藏者惟我與汝也

思箴

動靜以順思而爲正苟若不思汝所以病汝謹其心庶事咸欽出之與處必思其故黙之與語勿使於誤機思於宻所發不失行思於修惟汝之休道思於謹姑徳之鄰思執其志思端其容思而思久君子之風

居箴

不我之徒何所與居小人爲誡同利異謀異謀大之彼相賊害𨿽與父兄亦僞其情能人其面能獸其心汝若是也我愧乃深不與汝處不與汝語

淺箴

山之淺松柏不茂焉水之淺蛟龍不生焉世之淺忠良不輔焉人之淺道徳不存焉淺之若是我所以棄

直箴

夫子有言直近於仁以直化眾先直其身排斥昏佞是非歸眞直而不剛汝奚以云小人不知反以爲狂訾言成市嫁患其良於乎小人予心其傷得直而直斯直孔碩直之在曲斯直又辱爲直之義我有厥理

後序

知機而不能變不神也有患而不能遠於已其爲愚不肖也甚矣聖人所重者機見於未兆患窒於未亂終百歲而考天命也胡云哉余自謂得聖人之道遊於畛域之中𨿽未列軻雄之間亦與世異尙也身遠於位言之民未信也化之民莫從也病阨於鄕之中鄕之無貴賤耄老童稚之輩咸鄙劣以小之違之歸於他邑又不可也太夫人老而疾家貧不足給其費世無孔子之徒吾何坦然安於是哉曰慮禍傾於身遂反而求之得五箴以自歸焉

袁姬哀辭【並序】

袁姬良家子父母成都人開始知寧邊軍在闕下聘得姬於其兄從余來全州桂州生二子一女一男皆失之淳化元年年二十秋八月八日夜疾卒於桂州後堂念其遠京師四千里作哀辭一章刻石畱於桂州

彼美袁姬兮柔芳懿懿瑤沈蕣瘁兮追惟弗洎陰質弱卑兮資陽望貴壽康攸遂兮天愆所利北塞南荒兮偕行萬里寧期不修兮溘然而逝奔服勤劬兮喪爾母子恫毒吾懷兮摧傷骨髓髙旻孔仁兮皇適予委明知有生兮亦必有死無如柰何兮情思防巳倐焉胡往兮音容莫寄余玩遺香兮忍孰爲視桂山蔪蔪兮翠攢若指曷能可忘兮我心於此西流之日兮東流之水瞬息一去兮終天遠矣

贈夢英詩【並序】

過潭州見夢髙奇益不似今時所有非常僧也從予徵謌辭以爲好謌亦詩也故作一章七言二十五句詩以贈之

晝光夜魄陰陽祖五緯天立五行父萬靈蕃昌根此樹剛柔各闕淸濁聚形類紛然塡下土精英間見羣寧侶雄劇惟神時可主功格無先明競覩捨羊犬豬用彪虎气包茫昧廓區宇刓發披緇心有取蛻免覊局脫潛去身投西佛學東魯塵視諸徒飊遠舉狂呼醉飽賤今古公室侯庭迎走戶如攀喬柯腰俯僂搜經抉誥將完補聲號大荒鏗簨簴筆詬斯冰卑爾汝防枝曵陣孰禦侮二十遊秦老還楚蛟蟠枯驥追鼠停舟湘濆吾與語歸返終南恨暌阻

諷虞嬪詩【並序】

湘水導全州城下北走州之境又獨能產筠竹成紋古書今俗通謂舜二妃溺於沅湘揮淚爲竹斑者在此也復東南望九嶷山才可百數里州岸佛寺傍有妃廟因諷妃事作七言十九句詩一章刻石畱於妃廟中

惟堯則天舜弗復誕妃防極恩亭育遏宻無聞血盈目南巡胡爲淚染竹父輕夫重當何淑沅湘岸筠煙莓覆凝紋疊斑殷鬱鬱猿緣鼯號鉤輈宿朋淒助惋聲幾哭防疑下尢禹堙瀆功充民戴荷百祿重暉並耀難停轂元居不寧逝如逐悲啼負寃生莫卜卒顚沈瀾遠昌族謳訟肇私歸永福柔陰慘刻咎深速前睇九山排矗矗到今云顏愁何掬

贈諸進士詩

開淳化二年夏歸自桂林寄家於許州抵京師見諸進士之尢者作詩贈之

今年舉進士必誰登髙第孫傳及孫僅外復有丁謂到京見陳訪好尙同韓洎館中諸仙郎綸閣賢三字翰林四主人列辟羣英粹奔騰走大名淜轟天邑沸怒浪航斯濟駿蹄禦良轡緣徑梯險空餓腸勞塡味我何爲欣歡名身苦將悴北塞絕戎勲南荒政遭墜焦焦家殫窮口眾食增累雛豝餘十輩業學莫能器髮白壯心衰不覺老之至局縮步九衢羞畏同腐婢仰瞻爾數子吾道終焉寄無爲忽於予斯文幸專繼

河東集卷十三

欽定四庫全書

河東集卷十四

宋柳開撰宋故中大夫行監察禦史贈祕書少監柳公墓志銘

至道元年秋上以開屢奏去曹卽邢賜便葬於先人也抵魏防永濟簿閏至出先君幹徳初上丞相書疏云同光年某始任湯陰簿天成帝起鄴由相趨洛兵冦如艸破蜀誅帥下競奔亂供迎收安獨先而完飛章聞帝賜緋衣銀魚相言例無簿得緋帝曰例君不能爲之惟相爲之耶若君亦爲之朕賜柳主簿緋豈不爲例耶丞簿尉有緋必命此始後歷南樂簿長興歲爲和順令晉石尹並州欲某畱幕中察石誌異秩滿潛歸除臨黃令由衛州錄事參軍涖臨洺南冠氏顯徳間授南樂建隆首得元城皆令也書考二十絕有纎失事十帝四十年非不愛公王將相名位徒見以亂易亂若覆杯水不如田家樹一本疎木尙得庇身廕族積久存也防省曹尙書侍郎索貸助給就佛屋爲寄館諸賢郎輩豈足道哉所以匿迹邑宰今朝廷紀極似張得奉聖君圓壇類帝必見恢息疆宇求一通籍官終其老也閏來歲子月葬納此言先君壙間開泣曰汝知先君十歲時唐莊宗與梁爭日來河上捧帝硯筆出入戰中滅梁分賞從臣乃一命湯陰也得緋年二十二學詩於隱者孟若水從萬俟生授字學爲文章瀛王道幼識先君止之曰君少爲令有緋何須舉進士獲一第不過作書記向人案旁求殘食也先君之上丞相疏明年拜監察禦史明年春破西川太祖召上殿言曰聞爾治家嚴而平如朕治天下也居官處食井水外無一有取吏犯必責不貸公事不枉而速儼立危坐人過促走若覩神明鄕黨親賓畏爾不爲不厚不善妻子不疎弟侄不私蘊不妄前朕知爾久也淮泗居東南水陸叢委吳臣必來越民未歸郡刺史多惡政朕方制削諸夏州立通判爾去爲朕先之區境將用爾同理也先君歸自朝嘆曰上采聽人不濫言事於上者必寔不欺何稱吾得是哉夏四月開從之泗州晦前夕叔陟至五月朔先君疾十日旦去代開因病甚號擗絕死叔撫而存之卽復防先君溯汴屆京師及此三十三年也爾閏後奉歸大名府縣開記先君常與諸叔聚話指汝兄弟語曰吾湯陰時徵蜀帝命汝母伯氏王公【諱玭】爲招討副使告行曰帝欲與公屬大官公召吾不往報曰男兒當自立不能學人因婦家覓富貴也同吾事帝者半爲王侯其後畨畨相傾朝爲賤人夕爲貴臣面垢未除頂冠峩焉門朱未漧屍血流焉初防比比漸異索索以侵以諜以防以削逐之以離滅之以夷因小敗家及大累國吾苟與斯輩同安有渠得今日眼前耶載金連車不如教子讀書彎弓騎馬功成無價彈絲吹竹身衣防覆累棊奕奕舉口莫食杯酒是味不賊而斃在家了了出門皎皎養兒勝虎猶患不武多學廣智少宦諳事爲官納貨莫大此禍侮文防法天誅鬼殺以私害公反必及躬吾豈徒言汝等勉之開欲具刊之如何閏泣曰諾嗚呼先君沒年我母萬年君年五十九歸柳氏四十年矣又十八年六月卒王大族也開外祖父諸舅世有顯位我母萬年君視外內親千口如一終身未嘗恚怒繄全柳氏者亦其力也今偕馮杜開爲監察禦史時封太原縣太君今追封萬年縣太君諱承翰字繼儒天復癸亥歲中秋日生子開祖母劉夫人累贈至祕書少監開閏嗣也開王父諱舜卿隠居鄴人號柳長官者謂其徳行人伏若邑郡長官也銘曰

天地之大兮不如父母之在兮日月之明兮不如父母之生兮天地日月爾何成喪我父母爾何情父兮母兮去何之城南丘墓空累累不思卽巳思卽悲泉深石頑埋此辭隳腸潰肝無巳時

宋故贈大理評事栁公墓志銘

安史橫逆唐天子弗督河朔二百年魏近誇傳羅紹威牙中盛大文武材士出其土必試府下諸吏以起家至我太祖淸夷區極厥俗漸易周世宗末開仲父諱承煦字繼華爲府都孔目官事魏王彥卿從始迨此三十年給事也當長興明宗時誅秦王從榮宣徽使孟漢瓊傳就鄴宮召宋王從厚仲父爲有司主牋奏也告王元從都押衙宋令詢曰竊聞帝疾彌亟秦王夷戮今一單使徵王王卽挺身往焉未爲利也大臣姦豪賡相結附但苟其身不顧其國王如是至必孤坐宮中但能爲名曰君而實爲臣於諸權也與公事王復何得見王面乎將天下安危未易知耳不若盡率府兵步騎齊發按甲徐行若必迎嗣君命禮來之王至未晚彼若動非其禮吾兵在衞彊者縶之亂翦而後遵上先旨不爲失耳不納王卽去仲父與令詢輩偕至洛王爲帝令詢果出磁州刺史仲父歸王之屬臣悉爲馮贇朱昭輩遠之不復邇帝也後鳳翔兵起帝有禍衞州當廣順髙祖時仲父爲有司主兵騎也外女弟劉爲畱守王殷妾殷視我姻家也及禮圓丘詔殷入覲殷典衛兵權勢動主深惑去就私問仲父以決其謀曰上召吾往可也不往可也不答殷曰汝不言是吾往可也殷卽闕髙祖殺之仲父嘆曰鄴自唐莊宗後歷變叛非一生破散今主上英武不類晉漢殷將不行必須作亂戈甲一臨城潰族滅非惟連我之家其惟動國興戎憂撓中夏殷起卽止殷不利耳吾豈以苟殷一身而反爲國害乎所以吾不答殷以安國家也仲父寡言善性夜五鼔作冠帶趨府門恂恂無一日闕之退自公奉我皇考寅恭勝父坐必拱手不問不敢語與其夫人田一徳也幹徳三年巳月有愛犬躍仲父前死焉發防占雲家主遠喪至仲父惡之午月我皇考卽世我母與開等縗服至魏仲父泣曰我兄亡吾不生矣一日召開誨曰汝止號焉人子當服學立身遠惡事修先行是孝也吾望汝耳秋七月仲父病若無疾者但曰兄去其巳矣二十有七日夜卒嗚呼哀哉屬衰季隠於吏避憂患藏其志君子乎何稱焉田夫人生肩吾與辟支氏蔣氏二女後夫人李今皆亡矣李生問太平興國七年肩吾爲贊善大夫仲父贈大理評事追封田夫人京兆縣太君仲父視開皇考同母兄也少五歲名與太祖禦名下一字同建隆初攺今諱終天雄軍都教練使有階勳爵邑略不之書銘曰

鄴城西南二十里村名馮杜古河涘宮音坤艮地尢利元坤居右左令季一營四穴子三是至道二年仲冬次壬申直辰日長至我之諸父藏於此連連珠攢列兩世河東郡姓生孝義祈天祝地相傳繼

宋故穆夫人墓志銘

漢開運元年開叔父諱承贊卒叔母穆年二十有七嫠居四十五年歲已丑五月歿於家後七年叔父墓中唐季我先人塋館陶縣北三十里周廣順中始叔父大名府西南三十里村曰馮杜開近歲連上書天子哀之賜錢三十萬使先臣之屬得華州進士王煥襄其事煥義者也恭恪弗懈成開之心柳宮姓爲地法利坤艮自叔父墓東下十七步我皇考之墓又東下仲父諱承煦之墓各以子位從之又東下叔父諱承陟之墓步悉如九數叔陟無嗣以季父諱承遠之墓同域焉故昭義軍節度推官閔叔母長子也閔叔父卒如生次子也趙氏故婦女也次病廢老於室開爲兒時見我列考治家孝且嚴視叔母二子常先開與閏我母萬年君愛叔母猶已勤勤循循常懼有闕乃叔母至老我二兄至成人不類諸孤兒寡婦月旦望諸叔母拜堂下畢卽上手低面聽奉我皇考誡告之曰人之家兄弟無不義盡因娶婦入門異姓相聚爭長競短漸漬日聞偏愛私藏以至背戾分門割戶患若賊仇皆汝婦人所作男子有剛腸者幾人能不爲婦人言所役吾見多矣若等寧是乎退則惴惴屏息恐然如有大誅責至死不敢道一語爲不孝事抵開輩賴之得全其家也如此嗚呼君子正已直其言居上其善也家國治焉小人枉已私爲言居上不善也家國亂焉旨哉君子也銘曰

昔我叔之去世兮垂嚴誡之深辭指穆言而告云兮惟夫婦之有儀伊生死之孰免兮於貞節而勿虧代厚養以多屬兮家復貴而偶寧不完於安佚兮胡適彼而忘斯介如石之鮮克兮眾猶艸之離離母涕以奉教兮矢哀心以自持畢考命之惸孤兮終天地而弗移噫噓過此兮母曷爲知

宋故河東郡柳公墓志銘

我列考禦史有異母弟季諱承遠出於賈夫人耳病無所聞開王父諱舜卿遁唐衰微黙處閭巷季父五七歲卽先教讀書畫字季父旣艱聽比常兒訓倍力不尙開王父月厚金償先生禱曰兒𨿽此願生無倦誨父稚如石授莫入焉開王父每晨促提父手扶之抵先生所鄰長者叢辧之曰君子教焉當是也子病廢人苦之學不當是也以君子遜居丰貲縱百兒可養況多子皆成人豈不能容是子乎開王父謝曰吾寧不見是子病乎耳𨿽爲廢人心其不爲廢人也苟往善焉何教不入天廢吾兒吾豈終廢吾兒乎教之不成其廢晚吾𨿽多子能自立寧知吾歲後不爲人所闘誘以利逼以害求相容不暇變兄弟爲豺狼也觀之古察之今可念矣卽是兒托無死地矧衣食乎目或解識字手或能善書他日爲筆傭是兒可存巳勝他爲也苟兄弟知親之不易不爲人所惑保而全之吾苦教何害若有成亦少益於長矣以是季父果知學及長善書聰慧惇信事諸兄如父主緡錢千萬用子本爲質無欺終身諸兄倚之不疑克成我王父之志孝矣娶天水趙氏夫人生閎及皇甫鶚與劉去華妻太祖平吳也擇貢舉人經學終場魁壯善射者鶚治三傳獨能發彊弩中多而速身短自太祖受之得文班丞旨今卒殿直去華今爲殿中丞性剛直可愛季父字繼宗生同光甲申年卒幹徳戊辰歲夏六月又二年趙母卒後二十六年於我皇考塋東第二塋銘曰

肢完體充性用猶鐵峩冠襜衣居華餌潔出門嘻嘻燕語無別有弟有兄斷然如截低柔勝水言甘若醴眉目春妍艶耀桃李手足防娟弱弗勝指朋遊婉婉眾比君子入門同生相捍堅壘心之不人不備於身志行善焉爲人之全哀哀季父寧忘念慕有異於斯不愧於玆宋故前攝大名府戶曹參軍柳公墓志銘

開叔祖諱夏卿生叔父諱承陟防孤養於開王父好學夜未嘗解衣臥必張燈傍枕展捲與冊倦引三四始寐風號防跳覺起復然廣順中詩者韋鼎來自衡山從之遊得其旨鄴人雅頌之道到今借借猶在漢相蘇禹珪與開皇考善始叔父見之蘇曰子文學材志過人盍仕乎叔父對曰學以仕也以某觀之取公爲諭公仕之達者也何利焉晨鼔未警先朝矣暮鼓巳嚴後歸矣能何惠及物能何功寧邦能何道佐君能何術舉善能何法除姦能何防禦戎獨言必是誰必從之獨謀必臧誰必贊之進退拳拳善惡然然動防止思違憂狥疑但不過爲妻子作快樂資貪欲親朋賓僕外爲气勢於身何利乎公猶是矧余屑屑曰官人者耶寸祿如絙縛人不敢輙舉足比之心閒身閒如雲鵠飄飄下矚籠中雉耳兄弟之義國當散之家當聚之異是害矣某有兄賢孝不貳讀書樂道終身不仕也叔父年十八病夢道士自空至得藥吞之曰後三十年當厄卽愈曰三十年足矣及期正月夫人孟氏卒幹徳三年也曰是當厄矣我兄在往辭之四月至泗州五月我皇考歿某先姑之壻楚州團練使王遜書來告叔父曰汴流湍猛舟溯多壞爾兄之柩當焚而歸叔父報曰我兄享祿四十年乃爲天下知無行負人忍煨燼還故園乎汴若無舟有敗覆我其抱柩同溺乎卽畱京師後八年四月九日叔父卒嗚呼哀哉叔父先娶叔母劉死馮杜無嗣有女李氏亡矣叔父善殖利好陰施鄕人無告者往濟焉厄期外緣八歲疑此致也尋其遺槁中得壞亂可辧者云大道昏昏眾物紛紛至誠烈烈羣生缺缺不窮物性不救物病不符時議不獲時利所擇必精所爲必成所任必知所行必宜混混無別浩浩亦絕至私如公至姦如忠至言無疑至化無欺海入乘馬倒矢挽射操車渡水濡必盈軌執殳執漧笑語安安撤戶宵寢盜至而窘欲謀其始先謀其終終若不凶始乃有功不耘不耨良田不秀不鍜不鏈良金不辧居上不上必迷所向處卑不卑爲亂之基凡一百五十二言理有可紀之也今載之叔父字繼遐至道二年十一月壬申我皇考墓東第二塋庚之位銘曰

堅學篤道生閒卒老垂文杲杲儆深世表

宋故昭義軍節度推官試大理評事柳君墓志銘

鄴中大族我家也我世長者故昭義軍節度推官閔也字肩回父諱承贊早卒我烈考養君年十七授書易膠東胡生通誦之應學究舉連上試登第洎進名而名不在牓中謂之禦筆勾落頻歲此者三我烈考苦君不第命日者以數窮之云君年二十有八有祿太平興國二年果始防名授沂水簿位邑有稱平晉率民吏負芻粟給兵天子在【缺】定君居中得今官九年八月病卒君二娶室皆李姓亡矣先有女適前進士衛旭而死後出男兒曰沭曰溶孟仲之女爲董冠張景之妻冠景進士景學古文開以仲妻焉季永濟簿閏取養之君卒後十三年君父墓東甲地或問某曰子家唐時爲昌宗志諸父兄墓不錄其世系何也某對曰唐季盜覆兩京衣冠譜牒燼滅迄今不復舊物以冒姓古古名家巳稱後者淆混無別吾寧效乎苟其材負販廝役得時用爲王公卿士是須古名家子耶其不材縱名家子今何謂又問開曰爲父母幸子孫貴且舉世一也子獨異之但以子陪父兆親親相近從叔舊塋爲諸父殯宮何也開對曰人身孕及生以長曁立煦之育之教之成之言語衣食皆父母也父母至老給給不暇息心欲窮區宇間美好爲子孫計尙謂所不足是父母於子亦多矣而父母死猶謂少於已曰我父母須善地要子孫富貴也巳貴富者卽曰我世世不闕父母是地穴當得也噫是父母生死間要皆利子孫也是孝爲父母乎是父母要已利乎言及是子何爲擇地必可貴且富又不見師家子上於人也惟其良田塽塽不堙不崩以直道行已身以善事傳諸後是於父母善也吾忍將父母學人妄求巳所不足者乎銘曰

今上初年以儒盡賢擇擢貢民半登科焉我兄預之平地靑天如熖益熾菅茅增煙持圭曵佩奔驟聯翩諫垣奕奕省署連連直廬閣閣相府騫騫樞衡岌岌邦計幹幹出入在已他徒罕前將此積歲英林累千周瀛匝極穰穰闐闐下視伊呂宜爲執鞭嵩山崇髙祗不及拳滄海翻波一勺之泉我兄再命佐侯潞州壽非獲永名不克傳位不得顯志非果宣罔及彼眾矧爲物先念此巳矣寧忘愴時謌時頌事悲塡思纒有筆有石乃書乃鐫宋故朝奉郞守太子左贊善大夫河東郡柳君墓志銘

開仲父諱承煦初娶田夫人生大夫讀刑名律令之書初名震以開昔名肩愈大夫攺今諱肩吾字象先幹徳中故扈公自翰林學士黜使魏大夫見之府決辜人公每問條法對辧指明絕異諸吏公嘆曰與第一在刑部大理寺中天下無獄矣開寶年公徵歸朝典貢舉大夫年二十有九果爲扈【諱防】門生大夫獻文章闕下卽授大名府法曹參軍詔見中書除舒州團練推官平吳后上繼位擇人尢切承代至此得將作監丞執政欲畱如扈語大夫避之問而答曰學非獨已利也亦欲利人也法之舎弗用卽巳用斯皆及物焉得直其道猶多枉矧不得直其道卽仁忍爲哉獄所平不平其平非不平也彪作吏龍作官貨祈欺黨成無爲有憑不誅罪十計九寃挾位用威扶愛陷憎罔上賊下不彰不明茫茫區中害盈於半昔皇與王專道任徳降世壞俗以禮救時迨之於今出禮入法玆失益遠依法肆情於余去諸勿能爲也卽命知永州還遷太子左贊善大夫知郢州太平興國年田侯就任【欽祚】大夫歸病於路抵唐州子月卒於妻隴西縣君彭之家明年夏開自殿中侍禦史知貝州責爲上蔡令拒唐三百里卽迎嫂彭君洎諸兒湜滉液漴濬潯等來明年開饋軍徵燕廻拜書天子復舊官虜報役上求文臣知兵者明年開爲崇儀使又知寧邊軍明年今鳳翔趙公【昌言】適爲樞宻副使譴於隨害趙者搆開及京知全州嫂泣曰叔南行將棄諸孤獨往也稚騃闕訓與養死不成人矣叔提諸孤去吾寧獨居而遠吾子亦卽吾絕矣叔孝人忍若是乎吾見諸家子父死若伯及叔字之不如已子其猶路之人寒且餓弗幹於心者貴賤一也卽有子伯叔鞠之大不知報及能立奉諸父反仇怨之不若破異門戶又多其類也吾豈爲容哉吾與諸兒當從叔去炎荒遐陋吾不辭焉擕諸豎畱於全明年之桂州明年歸京師明年開以在全時嵠峒事出臺獄除充滁州團練副使湜舉進士試殿廷呼曰臣柳開侄也上審之實賜登第求爲長洲縣主簿邀其母行彭君號曰爲汝兒輩使我南走萬里脫死瘴鄕幸歸復挈我渡吳江入蘇州將不生返也湜名我子母去叔去吾無靣視叔也乃畱濬去四年湜移中牟尉漴自京至邢嫂書曰病亟命濬速來濬往嫂書又來曰必死不相見爾諸子叔成之我泉下心安也濬與潯二兒與叔爲子彭君卽卒實至道元年十二月八日也君名永華少大夫五歲父故太子中舎諱文矩大夫與開同祖明年仲父域中甲之位柳氏於唐時爲大族用儒學升科有名者常有人唐滅旣絕至大夫於登科紀中復有柳姓銘曰

雄虎文騂騂牝馬其息且蕃以和以雅靑猴及羊歲行周紀虎亡馬殂相去遠矣質貞者玉爲塵而飛矧伊含玉孰能可違彼云在天惟地有泉存苦飄然往皆潛焉同兆異室乃尊乃戚大夫與彭永安而吉

宋故柳先生墓志銘

長於已者先生於我者也非獨有道義者得專爲先生之號也卽我故諸兄辟字太初長開二歲呼爲先生可也先生生於仲父承煦田夫人夫人憐之甚爲兒童時學校中師不敢深誨之及孤年三十見開與肩吾閔成名人羨之乃自克意讀書日與文士遊作詩章句孜孜然娶侍禦張渙女舉家愛焉歸不二年生一男子後得夢告我母王夫人曰婦夜夢人云更長一男子卽來是婦必復產兒後死矣明年果如夢先生繼室以大名府節度判官郭知微郭來又死張生之二子長洸也次瀛也瀛五歲開抱懷中教洸誦詩聽先熟焉以是奇之先生以瀛失母開得爲子瀛性烈所聞卽學所學卽成雍熈中開守寧邊軍不見瀛半年一日封所爲文自魏來辭直理勝若古人所作卽與之詩曰皇唐二百八十年柳氏家門世有賢出眾文章惟子厚不羣書札獨公權本朝事去同灰燼聖代吾思紹祖先感嘆盡應餘慶在今來見汝又堪憐瀛後以急學病狂八年而死至道二年也哀哉瀛之學亟也心亂作惑以防其生矧他習也事易易姓執而不移以至亡滅敗禍者也不可思焉瀛未死前十五年先生同母兄肩吾知永州歸嫂彭君親迎之先生愬曰我適易筮遇井井往見泉下彭彊之先生被酒拜於庭四向曰辭矣往死也至許原筮之復得井易者曰不可行易象至神知其來顯也出許病至唐州彭父爲州錄事入臥其家永州兄至三日先生卒夏六月也嗚呼父母愛其子不教之學是不愛其子也教之不以嚴亦不愛其子也教之子不學是不愛其身也學之不以專亦不愛其身也有教之而不成於善者未有不教之而能成其善者也教之必學學之必成成之必立立之必及夫能有及乎君子之道也則君臣父子正社稷人民安況余小者哉學變化也能學則庶民子爲卿家不學則卿家子爲庶民也先生晚自知學學未有及中道而去可傷也已瀛死之冬先生於仲父墓北壬之位銘曰

南刳西隳兮中煎若烹騎不得停鑣兮朔戰汗盈朝淵暮云兮翻之相賡先生之來兮逢時始平啁啁仁義兮文墨崢嶸比鉛飾黛兮昨竪今英貌順誠違兮深堅利兵先生之學兮於晚未成忙然下土兮茵闘枯營虺毒虫螫兮騶虞畏行觸卽塵屆兮抗猶山驚先生之去兮世闕有靈吁嗟先生厄䢐徵往不返兮傷同生松風艸露兮隴月明先生歸兮宅此塋

河東集卷十四

欽定四庫全書

河東集卷十五

宋柳開撰宋故左屯衛大將軍樂安郡侯孫公墓志銘

東南出海上諸國西度羌戎外朔越龍沙絕寒之塞老稚人稱爲孫氏富貴家於今六十年矣他人富但積谷積金有宅有田摧藏畏詐常如偸生見府縣走役曲屈言笑謟奉防暇其止得念有動卽逼況貪夫賊官賡踐本所猶彪視羔嘖嘖牙爪孫氏處神都臨帝街天子割遺公地以大其居崇樓敞敞戞切霄極重堂疊楹周廡繪防明妝列侍珍肴捧筵艶奪晴春奇殫殊物歌聲樂章寶車金馬華林廣園芳秀如仙愛時選景終歲竟日將相侯王婚姻親戚宰政尹京聽順音旨羣卿庶士遵承意命名材遺賢候門謁次求覩顏面勝逢綺季行遊衢路呵避後先是孫氏爲富家天下誰能與之也他人貴但貪祈競竊叨冒抑奪勤恭惕易便媚閒防思奉乃尊思遜乃患持平失欺持盈失傾克公畏私謁誠懼邪一途獲前百岐卻之寸言見稱幅辭攻之位崇切心權極危事趺趾緩扶踣肌卽傷孫氏自周室抵宋朝髙祖世宗父交子友燕吳討擊畿甸餞迎禮深朋從恩厚寮庶入宮數召錫物加等迨我太祖寵倍於前從臣百千陪幸其第躬伐汾晉十旬未歸往請一言遽還京國溥天息役匝地聲歌今上聖皇丕纘區夏迎其愛女冊爲貴妃族屬備官禁掖列位深患亡憂羣疑防幹是孫氏爲貴家天下又誰能與之也嗚呼漢與唐簡冊中徵其比亦少焉居是富貴其惟誰乎卽故左屯衛大將軍樂安郡侯諱守彬字得之者也凡人聚百金之微居九品之末其行義必有可稱者而公享此富貴歷兩明朝遇四聖帝爲親爲友其徳業量識何煩言哉公自右領軍遷屯武驍衛及今官乃八命爲五將軍也階金紫邑千戶年七十有三至道元年四月十五日薨贈左金吾衛大將軍與周髙祖爲友者公父贈左監門率府率諱徽者也開辱公嗣子西京作坊副使貞吉善前西頭供奉官貞幹侍禁貞諒奉職貞節貞素次子也二稚未立公女貴妃外洎公女弟女孫皆爲公王家婦以其眾不錄公夫人某氏先亡至道二年十一月日公京東某里銘曰

富無比貴無擬壽有年嗣有子惟此焉其足矣

宋故開府儀同三司檢校太師贈侍中孟公墓志銘

天下譬如人身朝廷猶心腹也四方猶四支也心腹有疾四支病不治心腹無病可治口耳目納邪蠱內作疾心腹也去是跌僕傷緩封緘餌補寧害焉建隆年後平四方甚易由無心腹疾也孟氏王蜀二代三十九年幹徳乙丑歲兵降蜀公爲主太子二年年二十八偕主浮嘉州江循峽出荊行襄州道仲夏丁丑抵京師太祖禮以之見【禮謂降國之禮】封主秦國公公帥兗六月庚戌主疾殂【諡恭孝王】公起復拜命畱闕下後三年帥貝州明年春太祖伐並州從還公就任母趙妃早殞蜀【在蜀追冊爲名】主之內有楚齊越國三夫人【在蜀皆爲妃號】幸洛時公朝丁越國憂以諸母居喪太祖曰非嫡母也召入加特歸貝州今上初祀圓丘上帝公覲移帥定州進開府階上臨眞定禦戎四誅晉晉附敵若叔【句】出旁道爲奇【句】必蹊定折敵南翼左絡邊安【句】郡柵城多兵復公鎭【句】攝【句】攝之晉平上促師奪燕公衛【句】環燕壁西偏【句】眾怠莫克遽旋勑公馳定以寧下迎上上歸公止【句】當增甲益校【句】計備敵來冦敗諸徐河大施賞公封滕國公籌塞事卒羣蹂音囂罷公奉朝請鐘齊國喪起復授金吾統軍來年權執金吾去知滑州間有疾告養詔公弟右神武統軍玨代之公病旣瘳乞理傍淮一小郡自給得知滁州淳化二年楚國夫人卒起復公如舊公風痺廢常杖必扶卽起坐三年秋九月辛亥歘從中堂獨行及外召伶師肄樂笑嬉曰恙吾祛【祛舉也】也呼子詰與坐飲夜初半老僕夫宿公堂牖外聲魘徹公寢公呼卽疾反【音畨】不能語且薨上聞罷朝錫贈侍中淸河郡夫人公元妃張也諭諸子證詁詵詮來奔【證任曹州觀察推官詁知丰樂縣事詵吉州詮秀州並任軍事推官皆登進士第】哀子供奉諲以諫諤諗詢皆殿直弗果來譓譯諙護悉防【公十五子名之】上【字並隆夕】冬季丙子用證謀奉公由盧適洛某年月日北邙山有身有位有家有國者破亡黜辱屬有道得非道【謂聖朝降蜀也】屬非道得非道【謂前蜀王氏降後唐也】是顚危有幸不幸也元明惟仁全有仁昏不乂若公其幸歟銘曰

詰公名遵聖氏居坤用物少而粹歸中列鎭殞且瘁馳山雪黶亶作蔽公年出彼洎卒此並算兩齊均厥齒昭然秉生超特異坎坎邃堂恭孝次公無後憂多令子六女五殯侯王嗣二主闕書國有史

宋故中大夫左補闕致仕髙公墓志銘

郡府間年貢士上列宰相擇辭臣學官躬五試之歲三月甲子渤海髙南金治毛鄭詩中第在殿方引捲召名上視之曰髙書記子乎大臣覆之曰然【覆覆視其捲也】上曰頔在乎當老矣南金對曰臣父年八十一在矣上曰朕昔迎後【符氏】抵魏【句】王命頔曰佐朕膳頔上手不懈兢兢然多禮人也大臣交贊薦之退呼南金問者三上曰授汝父左補闕致仕吾旌善人用勸天下致仕官無俸入賜錢十萬令於魏取之翌日南金捧命來歸公拜之幕府吏動天子加殊命非常者夏五月開自貝貶逐南行過公宇下見公冠大頂烏紗疊防衣緇緣褐縠單裘手右曵杖左捧囊中出錦引幅蒨牙軸紋綾背紙押押第署朱鏤印文披之卽新誥也公持之如不勝感涕下荷君至也明年春三月丁丑開率縣民饋軍伐燕路出大名鄕之人語開曰公當去月辛酉歿矣夏五月庚寅開隨兵廻使告其孤曰願銘公墓以報公厚知於我也潤南金與鼎三子列公行事以請唐建中年太常爲七歲女子以父彥昭事能死賊中諡之曰湣名曰妹妹彥昭守濮陽背賊納歸於徳宗封平恩郡王生同州文學諱衡衡生西吾隠而不仕西吾生公公字子奇用文取進士髙第歷慈丘遂平二主簿安申等州大名府觀察兩支使周顯徳魏王奏授公掌書記開寶二年王移鳳翔府至洛帝止之公從王罷歸復選授舊官六月丁太夫人瑯琊王氏憂終喪足不越庭戶府帥李公復奏公如故上二年有誣奏公以老而怠其任者急詔庭見責之辭不小屈上曰爾實止爲一書記其久而曾無蒞他事乎公對曰臣守道俟命不苟不競乃如此也府鉅細事無官者臣兼治之非止在臣所職書記耳上曰若何謂頔老不治務乎爾去復其位矣七年公始以疾免昔王之未去府也左右惟貪虐天下而所不能堪及王之去卽羞懼無敢一遊於魏者獨公居之前後三十年不遷不離始至之日與告終之夕出處進退語黙用舎無媿人無咎言世謂公君子也公至魏之初有羣小吏遇公於塗中趨而候公公卽停駕揖之有大吏復若是公乃降答以禮至公免職公固不易以是吏多避去不敢見與公言經史子集舉而問之則公懇懇誦之無有舛忘皆如目前事公爲文精且典手抄書千卷字細如豆無漏無誤至老而益精得之者藏爲書寶信義忠勇孝愛仁恕公不闕一公長子浣曁公夫人趙郡李氏先公而死某年月日以公歸大名府元城縣某鄕某里李夫人之墳葬焉公三女孟適故宋興元府司錄參軍晁仲適將監丞李防季適著作佐郎集用礪未歸而天南金解褐得沙河尉鼎應進士舉公卒之日無恙教誡後事不亂銘曰

羣萬浩浩公獨有道驅諛競偸公學優優易世一官行積名完公之所易人之所難貲充位榮死矣其空方之在公我殊彼同以誥何徳歲紀未極斯焉消息惟天聰明視諦聽誠湊聲淵穆無適莫程埃坌窒目奔夷且覆納吉必經反危以寧此之雲遠其逝不返豈惟於人亦惟於身我來舊鄕公今云亡厥善其長厥裔其昌寫我心傷刻爲詞章

宋故河南府伊闕縣令太原王公墓志銘

上之十四年秋太原王君信詔還京師位以東頭供奉官如故癸巳將以其年冬乙酉其先大夫先夫人於河南府河南縣平樂鄕上店裏伯樂原禮也公謂其甥開曰天子命我掌戎於外於今十年矣爾外祖父母不克襄事予誠不孝人也今幸歸不可以失卜之歲月日時旣皆吉爾其銘得乎文矣吾之家以孝友稱爾外祖父伯氏司徒公玭始以其才薦於後唐長興帝故授之以參軍歷晉曁吳餘十五年兩遷士工功曹事磁州人盜成獄有枉者詔能直之帝以夏津令賞焉凡官四實在大名也至周授河南伊闕令吾時年方壯以才略爲武人吾見爾外祖父手未嘗棄去書史誨於予未嘗不及忠信仁義視人無內外親疎爾外祖母毗其徳無少異焉凡生子男一人吾是也女四人皆嫁仕君子爾母其長矣次曰京兆郡夫人義武軍節度使太師昝公居潤之妻也又其次適於髙氏髙氏早死而守志者皆吾娣也嬪程氏者最秀而少亡矣嗚呼昊天防極吾弗能報爾吾家之出也復見爾文有名斯不辱吾先人矣開拜且退而書曰公諱承業字紹祖曾祖諱翰祖諱佐父諱珣皆不仕夫人天水趙氏先公七歲而亡公之卒年七十有七在壬戌冬十一月已未今公之實十月也銘曰

男賢若父女賢若母斯焉爲誰柳開外祖名兮傳於世骨兮歸於土洛水邙山千秋萬古

宋故和州團練使李侯墓志銘【代夢壽作】

惟王建侯寧邦國曰咨爾守節爾之良予其耿乃休光爾之紊乃成績顚隕其追弗庸克自及予將其試汝汝侯於乃單單惟政有成汝其遷於濟濟旣五年始來朝曰西北晉姦也汝居遼以扞之久弗易厥初民兵且完日東南吳臣也汝徙和以接之逮明年侯死有仲曰鈞歸侯於濟冬定於西客有志且銘之者曰

晉陽李氏者侯之姓也曰守節而得臣者侯之名且字也太尉贈封曰植者侯之曾祖也太師贈封曰益者侯之王父也滑相潞三節度曰筠者侯之先也東頭供奉而迨皇城使者侯之四命而職於內也始於單而訖於和曰團練使者侯之四封而牧於外也起仕於周而曁我宋者侯之歷兩朝而臣三帝也十五年學於家而十八年位於世者侯之壽三十有三也歲辛未而春戊辰者侯之薨曰開寶四年二月二日也冬季庚寅而襄事者侯之於是歲而封於墓也二季掌後而主喪者侯之無子男而有女也哭室而奠帷者侯之妻曰符氏也某州某縣某里者侯之先塋今從也摭辭而書石者侯之館客臧丙夢壽也

河東集卷十五

欽定四庫全書

河東集卷十六

宋張景編故如京使金紫光祿大夫撿校使司空知滄州軍州事兵馬鈐轄兼禦史大夫上柱國河東縣開國伯食邑九百戶柳公行狀

公諱開字仲塗曾祖佺祖舜卿皆不仕考承翰爲監察禦史以公贈祕書少監世居魏公生於晉開運末防而卓異舉狀奇之周顯徳末少監爲南樂令公年十三夜與家人眾立於庭廡間有盜入其室皆驚畏不能動公呼走取劍盜逾垣而出公從而揮之斷其足之二指聞者嘆其膽略之異焉初唐末搆亂朱李扼河相持魏爲干戈之地文儒蕩然學者名爲儒不知爲儒之謂公凡誦經籍不從講學不由疏義悉曉其大旨注解之流多爲其指摘是後百家之說漢魏迄隋唐間文史悉能閱之天水趙生老儒也持韓愈文數十篇授公曰質而不麗意若難曉子詳之何如公一覧不能舎嘆曰唐有斯文哉其餘不足觀也因爲文章直以韓爲宗尙時韓之道獨行於公遂名肩愈字紹元又有意於子厚矣韓之道大行於今自公始也公方以述撰爲志博采世之逸事居魏郭之東著野史自號東郊野夫作東郊野夫傳年逾二十慕文中子王通讀經且不得見故經籍之篇有亡其辭者輙補之自號補亡先生傳遂攺今名今字其意謂開古聖賢之道於時也必欲開之爲塗矣今野史補亡𨿽且不存而野夫先生二傳俱在足以觀其志焉公爲布衣神貌奇偉尙气自信不顧小謹凡所結交皆求豪傑有出於人者視齷齪俗儒輩不與言故大諫範公杲方好古學少有大名特愛公文常口誦於朝野間爲公之譽世因稱爲柳範當時有名之士咸望公求交焉故閣老王公祐方守魏公以書謁之時王公與陶谷扈載齊名未嘗以文許人得公書謂公曰不意子之文出於今世眞古之文章也自是學者益大信於公公一日與所友者坐酒肆酣飲其側有一士人亦與人酌气貎稍異語言時若可聽公問之士人通姓名卽至自京師以貧不能父母曁家之數喪聞府主王公祜名士也將求之以襄其事公召以與同席審之得實意甚可湣謂之曰生之費將用幾也曰得二十萬錢爲可公潛計復謂曰且就舎吾爲生謀之公𨿽大族然以重義好施頗耗其家以是人故竭其資畜得白金百餘兩錢數萬遣之議者以郭元振之義不能遠過以是四方之士遊魏者畢歸之故聲名煊赫於遠邇及遊塲屋擕文詣故兵部尙書楊公昭儉楊公曰子之文章世無如者巳二百餘年矣崖相盧公方在翰林一見公謂奇士無敵開寶六年太祖禦講武殿復試禮部貢士公年二十有七一舉登進士第太祖方注意刑政去州郡馬步使立號新立司冦參軍八年公釋褐首其任於宋州九年以治獄稱職遷錄事參軍太宗卽位四年親平晉擢公爲贊善大夫公從駕督楚泗八州芻粟皆先期集事太宗嘉之防常潤二州羣盜起命公知常州公至使諭盜曰吾來汝速歸歸則生又厚賞汝不歸將盡死矣遂設奇捕獲咸戮之賊懼稍稍有歸者公撫慰之給庫府衣物私出緡錢益之自解衣加其酋首皆致於左右或說公曰冦不可近且虞或變之禍也公曰彼失所則爲盜得其所則吾民矣始懼死而我親愛之出其望也我亦赤心感之未歸者盡思歸我矣果如其言不半歲闔境肅寧遷殿中丞明年移知潤州拜監察禦史潤人熟公治常之迹也畏公如神明太平興國九年詔歸出貝州加殿中侍禦史明年坐與兵馬都監執公事爭闘貶上蔡令時雍熈二年也公在常州多所殺戮蔡人畏公之名也公卽蔡悉召父老與言政有害民者以利除之民有詞訟非故闘至傷者必盡其理而赦之民皆曰公非不能震畏實愛我之深也督租賦不以刑勸諭相約而巳民懷公仁莫敢逋負明年春大舉兵取幽冀公率民饋糧從軍初王師將之涿州數與契丹戰有渠帥領萬餘騎與我帥米信相持不懈忽遣使來欲降公知之謂人曰兵法云無約而請和者謀也彼必有謀急攻之必勝時米信遲越二日約未定渠帥驟引騎來戰後聞之蓋矢乏徵於幽州也其見機如此公自涿州還闕下乃上書乞從邊軍效死太宗憐之復得殿中侍禦史使河北多言邊事太宗頗納之又上書曰臣以幽州未歸北敵未滅望陛下於河北用兵之地賜臣步騎數千令臣統帥行伍況臣今年四十膽气方髙比之武夫粗識機便如此則得盡臣子忠孝之道明年詔文臣中有武略知兵者公奉詔攺崇儀使知寧邊軍公至治以仁愛士卒專訓練明賞罰冬十二月沿邊州郡相馳告以契丹將犯邊急設備居數日連受八十餘牒公獨不告時宣徽使郭公守文主軍陣公馳書陳五事料契丹必不犯邊契丹果不動其料敵如此寧邊者定州博野縣也以其控要始建軍以公蒞之白萬徳者鎭州眞定人也爲契丹貴人防界蕃族七百餘帳皆萬徳往來轄之博野之豪傑或爲萬徳姻屬故人者往往出入界上以見萬徳公潛知之乃陰結豪傑漸與親宻夜引豪傑入臥內與之飲謂曰汝能爲我說萬徳則幽州可立取汝必爲貴人也豪傑許諾公使謂萬徳曰中原失幽薊六十餘年今朝廷大興師眾必將取之爾生中國則朝廷爲父母之邦柰何棄禮義而事北敵爾能南歸則分茅列土爲公爲侯世世不絕功在史冊非爾何人也萬徳大喜使豪傑請約公再使謂萬徳曰必也順動爾始終受敵文命可先示我我崇儀之命亦爲爾質豪傑去未返防有詔罷公歸闕其夜豪傑返公曰爾遽止吾去矣因嘆曰吾將使萬徳爲內應而宻奏於上我先以輕騎直走掩其不備命諸將分道提精兵疾入則幽州可下也不集吾事非天矣夫抵闕下去知全州端拱元年也全民方苦蠻冦先是全西溪洞有粟氏者聚族五百餘口率常殺掠民擄民婦女以至戶無積糗野無耕牛皆爲防氏攘奪𨿽只雞斗粟悉致民今朝廷遣使臣置峽口香煙羊狀等七寨禦之不能制其爲患公至乃出府庫帛制衣造銀帶曁巾防數百副選豪吏之勇辧可使者得三人俾入溪洞諭粟氏曰天子擇我來此爾輩倚山恃險而害我民爾出當與爾賞與爾屋爲爾居與爾田爲爾業不然將益兵深入盡滅爾類矣粟氏懼畱衙吏二人爲質其人與粟氏酋長五人俱出公賜以衣防銀帶緡錢親犒勞撫慰謂吏民曰粟氏如此不爲爾患可犒之吏民爭以鼔樂飲粟氏居數日公命粟氏乘馬還洞口約日並族而出至日酋長先率數十人來歸不月擕老防盡數百口俱至公賞犒如一遂營室而使聚居焉作時鑑一篇刻石以誡之酋長詣京師太宗命五酋首皆全之上佐官至今被命服有俸給而完其族也太宗以公爲能賜錢三十萬淳化元年移知桂州明年詔歸明年爲黥徒訴入臺獄貶滁州團練副使初公治全也有僧曁吏教全人誣告公公劾之撻其背黥而送京師至是二人謂罪不至此故公當之明年詔還復得崇儀使賜錢三十萬命公知環州州與吐蕃接先是吐蕃常與環人貿易環人悉詐其斗枰其物直之增減與漢價不類蕃漢民多以此闘官司黨漢而虐蕃故蕃情常怨於我公至平其斗枰一其物直擒民之欺蕃者刑之蕃情翕然愛公每見公出歡呼號喜明年春移郴州民方困輦饋初運稍絕再運又起而發其半冨民大賈悉蕩其業轉運使又遣使至第三運皆赴環州百姓惶駭聚數千人爭赴州署號訴曰力巳不逮願就死矣公與使起立厲聲諭之曰爾無慮必爲罷之因命吏遺書於運使曰開近離環州知其糧艸如不增大兵可有四年之蓄今蠶農方作再運半發老幼疲敝畜乘殆竭柰何又苦之如不罷開卽馳詣闕言於上前三日吏廻罷之邠民大呼叩頭感公多泣下者闔境圖公像而拜之冬詔歸邠民擁城門不得出因夜潛去時曹民多訟屢搆大獄至道元年以公知曹州不數月辭闘咸息公上書言祖父曁叔母而下皆未定願得近魏官謀也許之秋八月賜錢二十萬移邢州明年尊幼二十三喪求假歸魏公徧撫其柩盡哀而聲不絕者數日皆自志其墓魏人以公孝愛之厚可化於世也明年太宗升遐加如京使明年今上攺元咸平公秩滿入覲尋出知代州旣受命又上書言邊事及諫減省職官訓練士卒書奏上頗悅之公至代代城多壞不葺公曰昔太宗躬被戎衣而有此地咫尺冦敵至何以禦之將帥恥不能先公之謀皆沮其議曰邊冦不動勞民不可公曰俟其動何及也力奏而葺之諸將怨公公謂侄滉曰吾觀昴星有光雲气多從北來犯我境上冦將至也吾聞師克在和今諸將怨我若有動彼必搆危於我也因奏曰代爲重地臣不材不可居願得一小郡治之明年夏移忻州秋契丹果動九月上書乞聖駕起河北十一月郊祀畢十二月車駕幸魏敵騎悉引去明年春正月車駕還京師上以契丹入冦皆由雄覇滄州路詔公知滄州兼兵馬鈐轄二月公受命疽發於其首自忻乘肩舁至並州三月有六日卒於並年五十有四公之仕也積階至金紫撿校至司空兼秩至禦史大夫勲至上柱國爵至河東縣伯食邑至九百戶公病亟命筆曰吾十年著一書意今未畢可傳於世吾將死矣門人張景名其書曰黙書其言淵深而宏大非上智不能窺其極公以黙而著之後必有黙而觀之黙而行之者黙之義遠矣哉公以大儒名於天下學者以公爲蓍龜得公一顧聲名四出公好賓客樂道人善不以已之能而揚人之不能也嘗謂張景曰吾於書止愛堯典禹貢洪範斯四篇非孔子不能著之餘則立言者可跂及矣詩之大雅頌易之爻象其深焉余不爲深也公於經籍皆極聖人之心膂況經之下哉歷代之興亡治亂星辰气候山川地理如示諸掌頗究陰符素書孫武之術故其道不滯於物其爲大賢人也天下用文治公足以立制度施教化而建不拔之功天下用武功公足以詰戎兵戢姦宄而收無敵之效眞偉人哉

河東集卷十六

