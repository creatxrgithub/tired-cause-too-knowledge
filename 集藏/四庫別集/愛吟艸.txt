愛吟艸

﹝淸﹞常紀著

●目錄

序

甲申冬入都親友祖餞畱此別之

曉過大石橋

渡巨流河

廣寧道中

望醫巫閭山

小淩河

松山道中

髙橋驛

四統碑

方牧園見示初燕小照索題卽用其韻

四月八日遊閔忠寺和張萊峯韻

韓城館口占

嘉平朔日萊峯見示近作用韻和之時予方以他事畱滯故情見乎詞

乙酉除夕

用韻答張萊峯

丙戌元日與萊峯夜飲仍用臘日韻

元夜和萊峯韻

丁亥六月廿一日和長新店壁間韻

冒暑出都福趙二同年遠送至盧溝橋貰酒作別賦此懷之用前韻

介休郭有道墓

聞喜縣裴晉公故里

趙忠簡公故里

華陰廟和壁間韻

登萬壽閣

臨潼七夕懷古

興平和壁間韻

馬嵬坡

益門鎭

煎茶坪

黃牛鋪至鳳縣

宿鳳縣戲爲一絕句

登鳳嶺

宿南星鎭書壁

度柴關嶺

柴關道中口號

過馬鞍嶺

觀音碥

馬道至靑橋驛

雞頭關

雞頭關望褒城

褒城口占以李義山有未免被他褒姒笑之句因戲爲之

沔縣早發

武侯祠

望定軍山有作

五丁峽

龍洞背大風雨

朝天關

嘉陵江舟中二首

過昭化縣

舟泊閬中

順慶口占

順慶旅次

初至西充

放衙

行縣

到官後書以自警

觀田家刈稻稻在水田中男婦俱赤足刈之慨然有作

觀農人犁水田

漢紀將軍廟

冬月自府回途中偶成

鳳凰山張獻忠伏誅處

卽目

書感

示弟純

不寐

和幕友吳魯臣見贈韻

除夕示捨弟純捨甥懷信

元旦率同官朝賀

觀村民舞燈

南岷山祈雨

喜雨

縣試示諸童

署中有池友人垂釣得魚喜甚書此調之

竹林避暑

閱舊日所讀書不覺忘暑偶成

新秋

奉調入闈捧檄而喜詩以志之

山中早發

大庾渡

新都縣弔楊升庵先生

駟馬橋

蜀中試院乃故蜀宮殿也感而有作

初入試院柬酆都江安兩王公

試院對月口占

洗墨池

子云亭

杜工部艸堂

九月十三日同友人髙於仲自省回塗中遇雨

南充守歲仍用去年除夕韻

春日登順慶城樓眺望

南充縣試示文武諸童

五月回西充考試諸童口號

登同慶閣

大庾渡登舟夜發赴遂寧

初至遂寧行縣

往大足道經安嶽蟠龍山山路崎嶇比棧道尢險爲長歌記之

大佛崖

奉檄赴昭化比至蓬溪已日落矣以月色甚佳復行二十里始宿

山行望見順慶口占

閬中至昭化終日山行偶成俚歌

牛頭山送宋簡州夜歸記

附宋詩

附吳詩

和宋簡州牛頭山畱別韻

題費敬侯墓

昭化畱別吳調元二首

舟中早發

江行口號

夜行

聽舟人渝歌

舟中眺望

舟泊保寧

南部道中

西充道中

予至西充三歲矣初見大雪喜爲長歌

附錄一

愛吟前艸

附錄二

題跋

●校刻常理齋愛吟艸序

今昭忠祠享祀金川死事諸臣吾鄕常君紀與焉常君號理齋家於盛京城北九十里之棲霞堡爲人貌奇偉性尙忼爽文思淸拔尢嗜吟詠余蚤年耳其名介同學髙君惟欽慈君惺圃以訂交丁丑理齋登進士丙戌謁選銓曹時余以計偕入都因得朝夕過從縱談今古益服君之學識卓邁殊不可及旣而余以不第去理齋【齊﹕齋】遂捧檄入蜀余方以百里其所優爲而以彼淸才逸气遇山水之奇將大有所發抒此行爲不虛矣何意不數年而金川構逆理齋竟死於賊余初聞之竊嘆夫豕突狼奔之際玉石俱焚不知其臨難之狀何如也是時余已入翰林求之國史昭忠傳則但云登春遇害別無紀載此外無可問詢惟付之太息而已乙未余以先君憂歸裏理齋之弟顯齋純聞之馳至余家言已具衣冠以葬荷蒙贈卹諸典請書黃將勒石表於墓且以墓門棹楔大字求書余欣然爲之燻沐敬題署名於後然意理齋必有著作藏於家顯齋固未之省也丙申之冬餘特造其廬以猶子禮請見太翁至墓所則已穹碑屹然翁仲華表森嚴壯觀矣再拜哭奠爲欷歔久之旣夕太翁畱宿乃徧出家人以次環列語昔嶺事因得悉其在賊中提刀上馬裂眥罵賊諸情狀不勝驚嘆以爲向之所期許今果不虛而更痛其埋沒於荒山燐火老親幼子哭望天涯天之位置才傑何竟如斯也問其生平著述則嗣子承武才十餘歲未能收拾余又爲之抱憾無可如何迄於今理齋之歿已十餘年矣嗣子已壯以蔭授直隸之唐縣宰恂謹不墜家聲念余爲父執且曾以著述爲問乃以所掇拾其先人諸遺稿請爲校刻檢之得愛吟艸一卷乃理齋手訂尙完好又有武功張洲所撰殉節錄一卷讀之且悲且喜曰何幸有此蓋自丙戌別後其身所經歷其才所展布皆宛然如親見之而余曩者所歉然於懷無可表章庶藉此以少爲之償矣乃亟爲之校錄付鐫並敍其始末以冠篇端其餘尙有詩一冊皆未定槁殘闕紊亂姑俟徐爲編緝以成全璧云張君洲與余素未相識觀其所敍錄及寄示元亭給諫應山令二書惟恐其烈迹湮沒義行筆墨其於友誼亦篤矣哉王元亭名猷義州人仕終少廷尉髙惟欽名徳峻庚辰孝廉慈惺圃名國璋戊戌進士官農曹此皆與理齋相契合者每共話理齋之事思有所表揚今乃先後物故獨余以六十有餘之年與其蔭嗣往來手把遺編俛仰今昔可嘅也夫亦幸也夫時乾隆五十有三年歲次戊申陽月遼陽王爾烈瑤峯氐書於順天府府丞官署

●愛吟艸

沈陽常紀著

甲申之冬予以計偕入都凡途次所經往往形諸吟詠及在都下時與諸同人唱酬後選授西充途中名勝亦間有所作戊子新正時方鎖印無事因檢舊作失去者已過半矣用手錄其存者藏之篋衍聊以志予之夙好雲爾元宵前一日書於西充官舍

○甲申冬入都親友祖餞畱此別之

朔气肅寒威霜重秋風老駕言向長安親朋羣祖道鬥酒慰遠行悵惘離亭艸丈夫志四方致身苦不早兒女別離情那能郁懷抱揮手登車去雲山方浩浩回首望鄕樹咫尺阻歡笑從玆天一方願言各相保

○曉過大石橋

夕行落照圓曉行晨星多霜華積野艸秋水增寒波駕言度石橋石橋何峨峨愧非馬相如今日復來過

○渡巨流河

渡頭爭渡喧行行近遼水遼水揚層波巨流此其是白沙莽無垠寒冰結方始欲渡尙徘徊停車招舟子

○廣寧道中

在昔稱天險泥途百里程不緣成陸路何以得周行水落平沙出天寒夕照明迢迢官柳內歷歷小橋橫

○望醫巫閭山

羣峭郁巑岏雄哉維北鎭山靈自古昔肇封維虞舜崇秩等上公庇民降百順峯勢秀而拔嵐光娟且潤望望煙靄深行行翠光近隈轉白雲多樹古寒風振緬懷賀先生曾此遺髙韻風流尙未歇停車一借問

○小淩河

驅車錦水湄水淨碧無波我聞賀夫子遊釣此巖阿斯人𨿽云逝流風被已多錦水深且廣閭山髙峨峨邈矣先生風千秋共不磨

○松山道中

見說古戰場乃在松山道我行一過之故壘生秋艸時淸大野閒鳥語入晴昊茅屋帶疏林煙火雜昏曉阡陌相鉤連耕鑿盡地寶欲問往時事居人無故老樂哉長子孫世業永相保

○髙橋驛

曉星殘月渡淩溪月落山昏路欲迷爲冒霜威貪早發髙橋驛裏聽鳴雞

○四統碑

丰碑林立意如何褒詔深鐫尙未磨讀罷臨風成一笑阿𨿽尢擅戰功多

○方牧園見示初燕小照索題卽用其韻

杏花好夢入春眠錦帳仍逢第一仙不比荒唐巫峽雨眞成窈窕散花天殷勤燕子通誠後綢繆桃根晚渡前不是三生情種重那能消受翠華鈿

○四月八日遊閔忠寺和張萊峯韻

車馬喧塡拂曉來遊人屐齒徧莓苔詎因花雨天人現只爲金銀佛殿開但指斷碑談往事誰從劫火辧殘灰可憐無限東徵骨【相傳唐太宗徵東葬陣亡將士之骨於此】長伴生公說法臺

○韓城館口占

徑僻曾無車馬喧有誰乘興過髙軒多情只有南鄰棗淨緣浮煙日在門

○嘉平朔日萊峯見示近作用韻和之時予方以他事畱滯故情見乎詞

葭管才飛玉律灰閒庭積雪又成堆寒欺旅枕侵韓入愁攪離魂破夢來千里鄕關增悵望幾多心事獨依回何須開匣窺明鏡點鬢輕霜已暗催

○乙酉除夕

去年守歲來都邑守歲今年尙帝京荏苒流光空過眼蕭條旅況若爲情已拚官職隨人後可柰鄕關入夢驚風景不殊心自異嫌聽爆竹一聲聲

○用韻答張萊峯

天涯守歲與君同彊飲屠蘇意自慵不信宦情濃似酒可堪離恨搗如舂盤椒作頌身千里爆竹驚心思萬重屈指明朝三十九相看且喜未龍鐘【萊峯與予同戊申生】

○丙戌元日與萊峯夜飲仍用臘日韻

狼藉銀荷葉上灰胸中壘塊欲成堆嵇生懶豈因春至王粲哀從作客來帝裏風光人盡樂天涯旅思首慵回畱犂注酒期同醉漏箭金壺一任催

○元夜和萊峯韻

舊聞燈火禁城奇曼衍魚龍世不知見說星橋開鐵鎖肯將帽影逐鞭絲狂邀明月歌燕市醉倚和風臥習池佳節更憐新詠好曲江風度想當時

○丁亥六月廿一日和長新店壁間韻

誰唱吳娘暮雨歌蕭蕭旅邸柰愁何年來心緒如荒井也向東風暗作波

○冒暑出都福趙二同年遠送至盧溝橋貰酒作別賦此懷之用前韻

陽關君唱渭城歌客思離情可若何唱到淒涼三疊後白雲滿目湧蒼波

○介休郭有道墓

中郎碑版照當時立石爭鐫幼婦詞誰似先生無愧色斜陽下馬拂殘碑

○聞喜縣裴晉公故里

晚節優遊綠野堂緋衣坦腹實堪傷空教河北諸藩鎭膽落淮西舊戰場

○趙忠簡公故里【亦在聞喜】

气作河山久自盟靑鞵布襪儼如生可憐箕尾騎天上祇勒吉陽歿後旌

○華陰廟和壁間韻

夢想西華路到難爾來金碧看流丹參天古柏森森翠拔地危樓曲曲欄樹愛靑牛蒼老甚碑憐唐碣火燒殘更知天外三峯上十丈蓮開玉井寒

○登萬壽閣【在華陰廟後髙數十丈背河向華�登臨勝地】

放眼關中萬里秋河聲嶽色滿髙樓白雲去盡靑天回眞擬遊仙到十洲

○臨潼七夕懷古

堂年今夕笑牽牛記否長生殿裏秋回首濃華嘆銷歇馬嵬西望月如鉤

○興平和壁間韻

三年畱滯客京華又向西南天一涯回首鄕關千里隔銷魂橋上日初斜【銷魂橋在興平縣東】

○馬嵬坡【在武功縣】

漁陽鼙鼓幾曾停長恨歌成不忍聽一種香魂埋宿艸巴山尙譜雨淋鈴

○益門鎭【東坡詩所謂北客初來試新險蜀人到此送殘山卽此】

單車浩蕩別中原試險今來過益門馬入亂峯疑路絕人穿密箐怯風喧棧云低拂西徵旆蜀道初驚北客魂隴樹重重鄕國隔艱難滿目與誰論

○煎茶坪

振衣千仞破塵容天險初過第一重俯瞰白雲沈大壑平臨紅日上髙舂雍梁橫界標羣望隴蜀中分據要衝見說漢王還定日煎茶曾此駐蒼龍【漢髙祖還定三秦曾煎茶於此故名】

○黃牛鋪至鳳縣

舊說蠶叢險今知蜀道難盤云危棧滑障日祕崖寒叱馭揮徵轡驚心怯急灘計程宿鳳縣莫放酒杯千

○宿鳳縣戲爲一絕句

鳳州三絕惟餘柳柰此依依依綠樹何攀折恨無纖手贈空沽邨酒對婆娑

○登鳳嶺

鳳嶺髙何極岧嶤欲到天人行飛鳥上路遶白雲邊放眼觀塵界搴裳俯大千臨風思列子髙處一泠然

○宿南星鎭書壁【有敍】

行役至此登頓殊勞感成一律用志時日初無心計工拙也七月廿一日遼濱漁者題

鳳嶺南來邨閣中怒流深箐吼秋風驚心折阪石頭滑瞥眼危欄雁齒空一綫崎嶇緣鳥道千峯回合認蠶叢斜陽好貰南星酒痛飲髙歌慰轉蓬

○度柴關嶺

驅馬柴關道遙遙畏著鞭兩行交灌木一綫上靑天膽落靑羊水眼明紫柏煙【紫柏山名畱侯辟穀處】赤松如可訪亦欲揖羣仙

○柴關道中口號

千巖萬壑愜招尋碧澗明流盡賞心應接於今眞不暇勝遊可但是山陰

山重水復石燐燐巖壑幽深隔世塵經過柴關多少曲山風盡日恐行人

○過馬鞍嶺

險絕馬鞍道坡陀一徑通峯髙連紫柏澑急走烏櫳【水名】

石壓蛟龍宅林生虎豹風行行瞻馬首何日復旋東

○觀音碥【路極險初名閻王碥賈中丞平治之易今名宋荔裳先生有蜀道平歌鐫於石今道旁儻有一碑題曰賈中丞�石�道處】

羊腸一徑倚雲開古木陰陰徧綠崖石色偪人蹲虎豹水聲殷地走風雷題詩小宋今何在辟道中丞去不回尙有行人思往烈殘碑拂拭剝蒼苔

○馬道至靑橋驛

石棧天梯欲度難又驅羸馬上層巒慣經險阻能無懼飽閱煙霞可待餐兩壁土花張錦繡一江鴨綠急波瀾行人到此須畱眼莫便匆匆負壯觀

○雞頭關【卽七盤嶺】

入險益門鎭出險雞頭關幾日褒斜中鬢毛亦已斑復此萬仞梯抑接蒼浪天天風吹行人嗟予視聽艱彳亍不敢行欲度心懸懸自非壯士懷能不凋朱顏

○雞頭關望褒城

意豁神開眼倍明雞頭關下見褒城望中沃野眞千里行處坡陀喜乍平壓地黃雲秋漸老宜人綠樹雨初晴故園風景依稀似立馬斜陽無限情

○褒城口占以李義山有未免被他褒姒笑之句因戲爲之

烽火顏開事特新宗周從此入咸秦當年祇愛些兒戲褒女何曾解笑人

○沔縣早發

月吐眾峯頭流光照戍樓行旌指劍閣殘夢憶刀州露冷衣添重風淸暑漸收艸虫殊造次吟動滿林秋

○武侯祠

檜柏森森丞相祠淸髙遺廟肅人思我來欲藉溪毛薦正值秋風拂面時

○望定軍山有作【沔縣東南十里】

討賊興師大義明可堪星隕志無成定軍山色秋風裏杜宇聲聲恨未平

○五丁峽

峽石色如鐵蒼蒼徧綠苔古痕畱斧鑿傳是五丁開

○龍洞背大風雨

龍洞昏昏云務生怒雷挾雨走江聲風翻山木動鱗甲身在蒼龍背上行

○朝天關

拔地雙峯峻盤云一徑通蒼藤牽怪石老木吼秋風跋涉驚天險勞生嘆轉蓬垂堂知有戒對此意何窮

○嘉陵江舟中二首

潮平風正小舟輕一葉中流破浪行九十九峯何處是峭帆已過利州城【廣元縣古利州也】

鞍馬長徵日不閒抽帆今始得開顏扁舟穩坐如天上飽看嘉陵兩岸山

○過昭化縣【古益昌也】

益昌城內煙樹蒼益昌城外稻花黃牽舟令去風流在名共嘉陵江水長

○舟泊閬中

孤舟初泊閬州城水碧山靑似有情江抱玉臺云漠漠花明閬苑鳥嚶嚶亭荒宿艸旌旄去興寄巴山感慨生坐對錦屏懷往迹西風鼓角報嚴更

○順慶口占

城下賈客船次第泊江渚說著襄陽樂時時作楚語

○順慶旅次

走馬西來萬里遙旅懷無處不魂銷對牀風雨憐予季形影相隨慰寂寥

○初至西充

邑小如邨落城荒艸木秋人煙看寂寂山鳥聽啾啾稍喜民風朴敢言吏治優還將休息意蚤夜共諮諏

○放衙

人稀吏散放衙時飯罷髙齋日上遲鳥語蜂聲滿庭院竹風淸處玩毛詩

○行縣

一片孤城山四圍女墻崩久積苔衣居人寥落荒涼甚剩有茅檐映槿籬

負郭人家野竹圍水田當戶似僧衣慣來鷗鷺饒閒意浴罷梳翎傍短籬

○到官後書以自警

此日宰官身當年寒家子一旦致靑雲切莫忘飲水堂下伊何人蚩蚩皆赤子何由得其情明鏡與止水但學古循吏莫效輕薄子循吏有芳名輕薄逐流水偪仄復偪仄餘地爭些子不見老柁師操舟大江水

○觀田家刈稻稻在水田中男婦俱赤足刈之慨然有作

秋至邨邨禾﹖罷稏紅田家稻熟野塘風腰鐮男婦貪晴日泥濘何辭立水中

赤腳揮鐮綠水濱泥深露冷正蕭晨紅顏小婦生來慣直與夫君共苦辛

○觀農人犁水田

一犁秋雨北風寒蓑笠縈煙濕不漧但願三冬田水足敢將筋力暫求安

○漢紀將軍廟【將軍縣人也】

滎陽城下烈將軍奇計眞能靖楚氛忠義千秋九鼎重靈祠風雨至今聞

○冬月自府回途中偶成

菜子花黃帶雨新靑靑豆麥碧如茵田家好語分明記今歲邨邨茂小春【川中以菜子豆麥爲小春俱九十月種來年四月收】

○鳳凰山張獻忠伏誅處【鳳凰山在西充縣東南二十里當時有吹簫不用竹一箭貫當中之謠國朝肅王入蜀射殺逆獻於此蜀人礫其屍立盡至今稱快】

滔天惡焰肄凶頑血漬金川艸木殷一箭殪賊洵快事至今人說鳳凰山

○卽目

已是嘉平月霜輕艸未摧巖花開自好可但放疏梅

○書感

宦情役我走風塵萬里辭家別老親說到倚閭穿望眼雲山迢遞暗傷神

○示弟純

吾弟少年時吾親篤愛汝一自遠別離共誰團圞語

○不寐

隔窗蕉葉聲幾點夜來雨夢破不成眠慨然念終古

○和幕友吳魯臣見贈韻

民社初膺已半年防民眞覺甚防川文章風月知何用循吏深慚誦馬遷

○除夕示捨弟純捨甥懷信

一官累汝遠隨予天末相依值歲除痛飲莫辭今夜酒醉酣剛可慰離居

○元旦率同官朝賀

瞻拜威儀肅衣冠列雁行儼同金鳳闕眞惹禦鑪香北極卿云麗東皇旭日長願將葵向意千歲祝春王

○觀村民舞燈【習俗自臘月卽招善舞燈者共演之正月起至三月始止訊之謂取丰登之意可以致丰年也】

山城初送試燈風簫鼓喧喧是處同照眼火龍如意舞共傳底事兆年丰

巴童竹馬唱巴歌到處逢迎倩一過畢竟習俗緣好事丰登原在糞田多

○南岷山祈雨【山在縣南五里有九井十三峯相傳程眞人得道處居民建祠祀之禱雨輒有驗九井十三峯今不可考矣】

騎鶴仙人去燒丹勝地存好峯云澹澹荒井水源源聞道神靈雨常沾綠樹邨還將椒與桂一爲叩山門

○喜雨

刺水秧鍼出毛空細雨來煙深迷遠岫云密走輕雷艸色浮新翠山容洗舊埃芳田時節好布谷莫停催

○縣試示諸童

珊瑚寶樹生海底光射洪濤千丈水鐵网髙張護亞枝搜羅作貢天家裏卽今人海亦茫茫降才原不間殊方還從有司上大吏取士有制周且詳國家由來重科目拔置石渠與天祿豫章翻風異凡才自有工師識大木此日諸生文陣開萬騎騰驤騁逸才敢道知馬如伯樂神駿自古超駑駘

○署中有池友人垂釣得魚喜甚書此調之

一池新水碧瀠洄傍柳垂綸坐綠苔陽鱎曾聞最貪餌紛紛莫遣近鉤來

○竹林避暑

暑气肆鬱蒸炎炎畏長晝科跣衣不船寧爲禮法囿維彼靑瑯玕檀欒蔚深秀坐臥於其中淸風滿懷袖常願對此君免俗不辭瘦

○閱舊日所讀書不覺忘暑偶成

筐中冰雪文藏弆歲云久際此長夏日搜之逢故友一卷常自攜愛玩不釋手涼雨夜灑蕉淸風朝散柳相對瑩心神祝融復何有

○新秋

井梧報新秋一葉飄庭院坐望河漢色忽驚時節變淅瀝夜雨疏淸涼晚風善博得簿書閒差可親筆硯

○奉調入闈捧檄而喜詩以志之

一麾深恐竊名邦守拙山城志已降差喜訟庭花遶砌敢矜龍鼎筆能扛月卿銜命來天闕玉尺衡才到錦江未學幸叨光盛典孤燈風雨憶寒窗

○山中早發

霧重曉風輕山髙殘月午筍輿不逢人時時落林雨

○大庾渡【卽涪江】

涪江綠淨不可唾煙深蕩槳溪光破雲樹蒼茫兩岸山風帆一霎乘潮過去春問渡此渡頭今來風景又新秋歲月如馳不肯住滔滔空嘆大江流

○新都縣弔楊升庵先生

謫後疏狂祗自憐淋漓醉墨染蠻煙胸中血淚猶千斛風景誰云裂老顚

○駟馬橋【在成都北門外里許司馬相如題橋處】

未沽臨卭酒先過駟馬橋如何賣賦後忍聽白頭謠

○蜀中試院乃故蜀宮殿也感而有作

茫茫人代嘆何窮碧瓦參差落照中往日豪華銷歇盡空餘秋艸泣秋虫

○初入試院柬酆都江安兩王公【皆予丁丑同年】

昔年慚附驥今日喜聯鑣金屑沙難揀雞羣鶴自超何人工贗鼎幾輩奏云韶識別維眞賞相期在不驕

○試院對月口占

涼月髙髙夜漏深竟成坐對久沈吟劇憐燭盡三條後幾許良工苦用心

○洗墨池【楊子云故迹也在成都縣署中】

覆瓿雄文字字奇美新人正艸元時可鄰戶外無車轍故國空畱洗墨池

○子云亭【在成都捕廳署中】

寂寞終投閣何如艸亭下門徑自蕭然時來問字者千秋符命本冥冥元理深探此未醒往日風流余宿艸浮雲煙樹映空亭

○杜工部艸堂

平生稷契志漂泊幾曾酬溪水猶前日艸堂空自秋

○九月十三日同友人髙於仲自省回塗中遇雨

寒砧散響入遙空搗練深閨是處同黃葉西風鞍馬客那堪秋雨更蒙蒙

一天寒色隱秋山風雨勾畱道路艱賴有好峯相慰藉時時霧外露煙鬟

○南充守歲仍用去年除夕韻【時予與弟純在南充利川在西充】

杯傳夢尾共推予客裏風光歲又除豈但故園千里隔眼前人已悵離居

○春日登順慶城樓眺望

無邊煙樹碧雲隈江上孤帆天際來照眼春光看不厭遶城十里菜花開

○南充縣試示文武諸童

幽蘭生澗底靡靡如眾艸所異在本心美質能自保一但【但﹕旦】發天香采折爭傾倒不見古國士幾輩窗間老時哉不可失努力須及早

○五月回西充考試諸童口號

平生文字有奇緣桃李爭開共鬭妍遊戲玉田與珠海何須更羨十洲仙

○登同慶閣【閣在成都東北髙數十丈下瞰錦江天鼓靑城諸山俱在眼中時學使者舟下重慶相與送之遂攜友人登眺六月十六日也】

傑閣俯龜城雲開望眼明蒼茫看陸海破碎認天彭浦樹含煙潤江風拂袖淸神情髙自爽眞覺厭營營

○大庾渡登舟夜發赴遂寧

解纜涪江水推蓬古渡頭片帆催下瀨一葉放中流岸闊星垂野潮平月滿洲遂陽侵曉至誰識木蘭舟

○初至遂寧行縣

十里靑山縣平蕪綠樹村芳田梅雨潤香稻夏云屯富庶風猶古周章俗尙存【邑人健訟比他縣更甚】敢矜能聽斷期不愧平反

○往大足道經安嶽蟠龍山山路崎嶇比棧道尢險爲長歌記之

連峯插天互相屬仄徑蒼蒼但煙霧折阪盤云傴僂上後人頂接前人足剛得稍平喘初定當面石﹖含砑更生懼崖轉峯回石磴通澗橫溪斷疑無路怪石崚嶒勢欲壓獰龍張髯老蛟怒嵐翠時凝過客衣雲气直遶行人屨我來九月際深秋絕頂羣峯看錯互扶桑晞發紅日近舉手欲邀羲輪駐天風吹我生羽翰恨無謝眺驚人句上如登天下亦難著意攀援愼舉步此景此生得未曾揮毫記取煙霞趣

○大佛崖【在遂寧縣南五十里就江邊峭壁刻成之髙十餘丈】

千仞臨江石刻成丈六身莊嚴空自好色相憶前塵

○奉檄赴昭化比至蓬溪已日落矣以月色甚佳復行二十里始宿

行役敢辭勞奔走自吾職一鞭落照中山城到昏黑謂當息鞍馬明月有佳色流光萬里同淡致孤懷得去去踏素影此意復何極吾自愛淸暉詎爲嚴程過

○山行望見順慶口占

城下嘉陵水城頭姑射山果州風景別相見一開顏

○閬中至昭化終日山行偶成俚歌

上山如上天下山如下灘上難下亦難不知天地寬

○牛頭山送宋簡州夜歸記

天雄關在昭化縣治西十五里石徑盤紆層折而上卽世所稱牛頭山也上有漢關侯廟廟側小閣三楹俯瞰嘉陵江水如衣帶循鳳嶺遶縣郭東南折而南去其東北則平疇廣陌沃野宜人江外諸山攢峯拱揖實勝槪也己丑初冬大府以道路崎嶇檄飭平治命予協董其事適簡州牧宋公卸保寧篆歸簡道經昭化邑侯吳公置酒招予飲餞於此因相與登眺徘徊酒酣宋興發揮毫立成三絕句予與吳皆屬和宋乃舉杯相謂曰人生聚散如泛梗飄萍今日得此殊爲不負後相逢毋忘此段佳話也會日暮宋作別予與吳復乘馬相送途中遙望數峯靑峭奇秀娟好則雲頭山也道經一洞橋石骨巉巖石﹖含砑壁立皆成鐵色樹根穿石罅中作蛟龍攫拏狀遂共下馬咨賞以爲天地元气所結自然雄偉而畫師欲肖形於筆墨終遠遜也久之始別去日已下舂矣歸途履石磴踏空林落葉松明前導馬蹄隱耳作隆隆聲忽見野燒入雲遠與疏星相亂因憶十年前晚行有句云

跨驢踏石下危岑欲覓山村夜已昏忽記岸亭詩句美星星遠火透疏林遠火透疏林吾友趙岸亭句也計與岸亭別又三年矣浮萍泛梗眞有如宋公所言者歲月詎堪把玩耶因誦宋句思其人益依依不能忘此日之爲嘉會也行至新鋪吳騎在前予騎在後相距僅咫尺有虎衝予馬首而過至天雄關執炬人談之猶色變復下馬坐閣上小憩命山僧烹茶予戲吳曰君境虎皆渡河去矣何復有此吳徐曰當是癡虎尙未識桔柏渡之爲渡口耳相與拊掌大笑茶畢聯轡徐行比入城已漏下三鼓矣時十月晦日也宋名思仁江南人吳名廷相山東人皆與余傾蓋定交者

○附宋詩

淒風桔柏咽江流月照牛頭萬古秋杜宇亦知千載恨聲聲泣血過危樓

百年身世欲何之轉瞬光陰那肯遲忠孝與君當共勉敬侯有墓路人知

山色蒼蒼艸色黃多君餞我別離觴可憐今夜平分月回首雲山卽渺茫

○附吳詩

雄關晴聳翠光流俯瞰雙江滿巾﹖登秋只爲離亭貪愛日卻忘短景下山樓

賜馬題詩寵並之歡生贈佩去遲遲他年若過平山下壁上龍蛇動已知

風流惠政繼蘇黃童叟攀轅偕奉觴今夜文星何處照劍關西望意茫茫

○和宋簡州牛頭山畱別韻

家世江東第一流更饒文藻賦悲秋雄關又得驚人句勝地宜名謝眺樓

徑曲眞成字似之牛頭衮衮上來遲放懷今古無窮思問著山僧總不知

循聲久已比龔黃此日登臨與餞觴肝膽照人眞气在晴波千頃嘆茫茫

○題費敬侯墓【在昭化縣西門外雍正十三年果親王自烏斯藏回經此畱題云深謀卓識四大字刻於石】

辦賊當年志慮純彭亡惡兆忍重論至今嗚咽嘉陵水夜夜濤聲泣墓門

○昭化畱別吳調元二首

牽舟岸上惠風濃水色山光麗日融行見治平稱第一益昌今又說吳公

醇醪飲我比何如雅意相關半月餘心醉自今勞遠夢雲山時惠一行書

○舟中早發

寒山無數郁崚嶒紅日髙春上未曾霜气蕭森岸葦白一枝柔櫓下嘉陵

○江行口號

才轉前山又見山舟行曲曲幾灣環停橈試問灘深淺柁棙開頭不敢閒

○夜行

扁舟一葉禦微風星影搖光碧浪空暮靄沈沈迷遠岸櫓聲咿啞月明中

○聽舟人渝歌

款乃歌聲隔遠煙雲山縹緲好音傳長年三老遙相示多是前灘下瀨船

○舟中眺望

楓葉下寒江綠淨江中水水落浪花平澄波淸見底我行際仲冬孤舟山色裏推蓬初日上霧重嵐光紫塵勞欣暫遣雲山殊可喜平生邱壑懷對此曷能巳

○舟泊保寧

江色城南好人煙古閬州錦屏嵐翠裏今日又維舟

○南部道中

山蒼蒼云茫茫歸路馬蹄忙涼風吹細雨寒艸綠荒岡畫眉聲裏松杉道何處靑山是晉陽【西充古晉陽也】

○西充道中

斗石坡陀山徑澹雲喬木蒼煙數家不成邨落遙倚淸流澗邊

○予至西充三歲矣初見大雪喜爲長歌

蜀地气暖無寒冰連山積雪更未曾每憶吾鄕三冬節峯嵐滿眼玉崚嶒一官到此已三載艸木靑靑寒不攺縱然微雪亦旋消那見花飛六出彩今年栗烈北風吼夜雨瀟瀟檐澑走夢回乍疑紙窗明開門雪片大如手無乃天公戲知是玉龍鬭柳絮擬最工撒鹽句眞陋瓊貝積已多瑯玕壓欲僕訪戴愧無船起袁慚未候東嶺西嶺靑松失千峯萬峯玉筍出三白臘前兆丰年拍手農人笑語溢我亦對之喜洋洋連云宿麥擬倉箱時和歲稔訟自息庭前艸長羅可張地鑪榾柮火通紅酒酣耳熱气更雄安得快馬髙纏鬃手挽六石霹靂弓殺伐狐兔無畱蹤歸來滿馬誇吾翁嗟予家世本遼東對此茫茫意何窮

愛吟艸

●愛吟艸附錄一

恩卹道崇慶牧常君殉節錄

武功張洲撰

常崇慶行狀

與王給諫致常崇慶行狀書

與王愼徽應山令

同王司馬祭崇慶州牧常君文

祭殉節崇慶牧常君文

崇慶牧常君殉節詩

常公挽詩

常公挽詩

奉題贈中憲大夫四川崇慶州牧常君殉難紀略後

讀四川崇慶牧遼東常君殉難行狀五言古體四十韻

哀崇慶常牧殉節詩

崇慶州牧加贈中憲大夫常公殉節詩

題常理齋先生愛吟艸殉節錄二律

○常崇慶行狀

常君諱紀字銘勛號黻廷別號理齋上世山西某縣人前明徙遼東入國朝爲奉天承徳人曾祖來紫祖明輔貤贈文林郎西充縣知縣父國材封文林郎西充縣知縣母賈氏徐氏俱孺人男子二君其長也少讀書弱冠爲其縣學廩生乾隆癸酉由副榜貢成均丙子舉於鄕明年丁丑成進士又十年丁亥需次選人選知西充西充蜀僻邑居亂山中孔子廟學宮久圯君至一與修復祀關忠武無廟歲時春秋假他祠移木主以祭儀物簡略不稱祀事爲創建新宇供祭有所可備禮焉廳事東故有晉城書院乏師弟子廩給資遂廢君拔人士秀者自教之而自廩給之三入棘闈皆分校禮經最稱得士獄訟剖決如流及一切利害興除事斷然爲之罔需時日士民旣悅頌聲大作四境之內徧滿道路攝知南充遂寧二邑人皆稱說不置口知縣事四年歲在辛卯秋金川番部舊服屬我敢作不靖侵擾沃日諸土司皇帝震怒命廷臣帥師問罪制府檄赴軍隸故定邊將軍溫戎幕管理支給糧餉迄癸巳春凡三年斂放無秋毫私克勤不怠用功能最遷知崇慶州仍管理糧餉在軍中制府疏云任事勇往不辭勞瘁同事皆感服以爲制府知人其年六月降蠻叛亂君以崇慶知州死難昔嶺於虖傷哉先是金川兩部酋長爲甥舅屬相唇齒爲黨與漸且披猖我兵攻美諾旣克逆豎僧格桑失鳥獸巢穴窮窘奔竄日夜走陰連索諾木謀再舉從間道掩襲我兵六月一日潛來美臥溝約降蠻合應皆叛附橫衝我兵轉掠及木果木君在昔嶺聞之知且不測麾從者曰賊至將劫糧餉我義與俱存亡汝等急去毋徒爲俱殲也無何賊眾至軍中嘩然驚旣且稍稍潰散君文儒然故遼東人武勇提刀且擊且罵手刃數賊斃之賊見連斃其數人簇擁圍刺遂乃身被十餘創口不絕罵以死從者被害終莫肯遁去時文臣先後死事二十六人獨君甚烈甚慘癸巳六月十日也距生雍正戊申七月二十七日得年四十有六當事列迹以告加贈中憲大夫恩卹道給葬祭銀入祀昭忠祠蔭一子制府復建議立祠浣花溪岸祀同死事者額曰慰忠所以褒忠顯節旌往勸來昭示萬世也西充人以君愛人有惠政哀思之不忘亦相率與肖像於所建忠武廟旁時時哭泣聚祭其間君長爲詩於經史諸子博覽靡遺好蓄古籍不惜多金以購尙義立然諾重節槪喜談說古今事迹指陳得失成敗娓娓不勌豪飲善射官廨治事餘暇與其賓客僚佐樹標的執弓矢論勝負設罰爵相娛樂每讀史至明臣周遇吉傳輒擊節慷慨太息或至泣數行下可以知其志已故識者謂君仗節死義於平日讀書中得之非偶然者娶孺人邱氏子承武以蔭爲太學生候選知縣予與君同年進士謁銓部都門同邸捨三年相知深切後遊巴蜀過西充相與飲酒倡和爲詩畱十數日乃去君被難時予復在蜀知蜀事爲詳而君臨難時特遣役數千里詣予家致永訣予實在蜀逾時乃知則所以述君事行者非予其誰固不得以謭陋自諉因掇拾成篇爲著其大略如此所冀立言君子采摭潤色以垂竹帛以勒貞瑉庶可示永久而傳無窮也甲午六月武功張洲撰

○與王給諫致常崇慶行狀書

洲啟元亭先生給諫閣下比日殊闕修候慊甚慊甚玆洲所爲崇慶牧常君行狀敬呈左右伏惟觀覽並加郢削幸甚常君爲人豪爽慷慨存心忠厚意气激發輕財好義飲酒賦詩學問淹通才思敏速此閣下與洲所共知者曾與相處三年相敬愛如一日出宰西充洲以事抵蜀畱十數日知其政績頗詳所興建祠宇如孔廟關神武廟或創或復皆毅然爲之充人求洲記其事刻石焉蓋頌聲徧滿人口矣今且臨難死義大節凜凜當降蠻叛亂之時能提刀擊賊手刃數人身被十餘創口中猶喃喃罵賊迄死乃已最烈最慘實爲一時所罕有羣蠻之變事起六月一日至十日乃及木果木昔嶺爲時甚寬此際苟有畏死幸生之心其勢未嘗不能遁去卽如某公得自軍營逃出可見已常君死後已蒙卹典翰林爲立傳然不過記載名姓籍貫而已至其死事細微曲折實末由知之洲時在蜀知之殊悉因擬撰殉節行狀一則其弟未學其嗣尙幼故且致之閣下閣下與常君同爲遼東人居相近俟其嗣且長通知文義俾觀之庶知其先人被難始末情形且可持此求當世諸名公詩謌碑銘用傳不朽以光史乘此則洲之至願也幸惟閣下畱意秋气漸寒伏冀爲時珍攝不宣

○與王愼徽應山令

辰夏一別忽已三載臨風神溯無時可已邇聞得補應山牛刀初試新發於硎宏猷懋著循聲播聞薦剡可登榮擢在卽屬在友朋欽慰奚似【洲】僕僕風塵奔走東西不知何時摳趨左右飫領教益也西充令常君值降蠻之亂手刃數賊被創而死最烈最慘殉節疆場可哀可敬【洲】擬作行狀一篇已呈元亭給諫更望足下政事餘暇或爲詩謌或爲志傳以大筆表揚奇節千載不朽豈非盛事羽便肅泐布達並候新福統惟心照不旣

○同王司馬祭崇慶州牧常君文

維乾隆三十有八年歲在癸巳九月二十日年弟諸城王榮緒武功張洲謹以淸酌庶饈之儀致祭於特授崇慶州知州奉直大夫同年友常君黻廷之靈曰嗚呼黻廷磊落豪英畱都奇士鬱鬱時名采摭百家寢饋六經志節慷慨意气縱橫出宰充國卓爾聲稱義甘苦藥操厲寒冰蠢玆逆酋擾我邊鄙帝命廷臣杖鉞蒞止充宰馳檄赴師千里理餉持籌蚤作夜起在師盡瘁蹇蹇鞠躬擢置州牧曰嘉乃功羣蠻叵測狡黠反復潛襲我兵變值倉猝儒生感激提刀奮勇連斃賊徒浩呼洶湧干戈環向鼎沸﹖鬲波騰眾孤匪敵捐軀殞生爲漢周苛爲唐杲卿震震烈烈死而益榮憲臣列迹上告天子乃敕宗伯敕太史氏用紀厥忠用永厥祀噫嗟黻廷可無憾矣某等同袍誼切知已情殷京華邸捨膠漆雷陳驚聞凶耗涕淚盈巾望風寫哀抒悃薦芬釃酒腹痛灑翰傷神黻廷英靈庶幾有聞嗚呼哀哉尙饗

○祭殉節崇慶牧常君文

維乾隆三十九年歲次甲午六月癸未朔越十日壬辰武功同年進士張洲謹以牲醴之儀遙祭於故崇慶州知州加贈中憲大夫常君黻廷之靈曰嘆意气之如存感報國於故友要忠勇之克全乃天良之獨厚郁髙懷之激壯超羣輩而寡偶臨大節以慨慷眞義烈之罕有駭凶問之初聞痛疇昔之聚首憶早歲之同袍與科名於丁丑後需次乎選人歷三載而握手共邸捨之寒檠信相知而敬久迨剖符以西徵望棧閣之陗斗設祖道於都門悵臨岐而折柳旋因事以抵蜀復聯唫於杯酒美君子之政績允斯民之父母忽金酋之猖狂肆蠻觸之擊掊興一旅以撻伐奉羽檄以奔走值降卒之叛亂固患生於腋肘士見危而致命甘一死以獨壽邀紫誥之頻頒獲蔭卹於爾後當事變之乍起知倉瘁【瘁﹕猝】之難守遣一介以永訣意周至而匪苟媿鄙淺之文辭詎立言之不朽綴遺迹以論設或攟撫於八九儻名流之采擇庶傳誦乎眾口薦一觴以告情冀神格於左右尙饗

○崇慶牧常君殉節詩【有序】

張洲【萊峯陜西武功人丁丑進士浙江徳淸縣知縣】

君諱紀字黻廷承徳進士令西充大兵徵金川檄赴軍中管理糧餉有功升崇慶州牧癸巳六月降蠻叛亂君手刃數賊身被創以死事聞加贈恩卹道予黻廷友心感其事詩以哀之凡二首

逆蠻反復事須臾報國儒臣勇義俱激烈杲卿猶噀血倉皇溫序且銜須軍中殺气寒云杳塞上悲風夜月孤昔嶺自今芳艸色祗應煙雨碧模糊【昔嶺君被害地】

錦城俎豆重明禋卜地浣花祠廟新【制府具疏立祠浣花溪旁以祀同死事者額曰慰忠】已識忠名頒紫誥【有旨恩蔭卹一子】劇憐義骨亂靑燐桐鄕泣淚民畱像【宰西充有惠政民聞其死哭泣肖像以祀】華表風煙鶴有神【承徳遼東地】最是汗靑傳萬古端從特筆紀微臣

○常公挽詩

張廷橊【陜西武功人辛巳進士湖北枝江縣知縣】

軍餉頻籌萬馬屯捐生慷慨報君恩文章久已推靑選節義洵堪重紫閽昔嶺烽煙伸壯志浣花俎豆慰忠魂從知𨿽死猶生也況有殊榮蔭子孫

○常公挽詩

張廷梅【陜西武功人廩貢】

橫戈壯往斃蠻酋見說文儒武更優大節能全昔嶺上忠魂常遶浣花頭天恩疊沛簪纓續史筆詳書汗簡畱良牧功勛難再覩祗余姓字永千秋

○奉題贈中憲大夫四川崇慶州牧常君殉難紀略後

王纘祖【山東濟寧人舉人】

長白之山何靈長磅礡郁積坤維張蔚爲哲人應國運久與靑史爭輝光其中常公更傑出實亶靈秀摛文章受天者多積者厚忠誠貫日垂寒芒西酋內叛連外寇如獸困鬭寒灰揚大軍從天初未下據守猶賴川兵彊重關自閉蜀道磴轉輸寧效烏巢糧公當度支給軍餉枝兵昔嶺勤持防蜂囂蟻聚忽蹂躪只手莫挽頹波狂公曰義在何所避一呼奮臂橫衣當風雷吒叱出眾力手刄不數魔頭僵酋師肆毒交石矢袒背誰辧尉【平聲】

遲創稽首北面再拜絕臣節已盡無他腸一軍感激少生气官許殉國民知方沙虫猿鶴與同化正气千尺排天閶覆軍僨事古所戒要與文職無相傷守土之臣死所死昔訓若鑑明且彰卞袁遺事昭簡冊張許精爽畱睢陽常公忠烈與之並英風毅气無低昂天子褒嘉慰忠節祀祠敕建浣花旁西充惠愛千載遺立像歌哭崇祠堂他年桂旗下風雨萬靈奔走馳車驤峨眉云髙接瀚海淸節兩地懸秋霜

○讀四川崇慶牧遼東常君殉難行狀五言古體四十韻

金文瀾【浙江仁和人副榜】

學深任气數性定無存亡我觀天下事管窺庸足量遼東有國士理齋厥名常毋謂當代人與古難頡頏弱冠邁庠序三十成文章拾芥掇科第匪誇名氏揚將以經術身展布於廟廊謁選授西充西充蜀道長山環復水阻積敝嗟荒涼君爲振風俗綱目間大綱董課警戲遊建廟崇蒸嘗公餘申教令士民初有方烽煙起番部逆酋恣披猖羽檄從令署支放千軍糧束裝隸營幕三年食未遑名遷崇慶牧身踞西嶺岡賊掠木果木劫奪傾稻粱懦夫心膽裂壯士空踉蹌君揮使各去有我獨身當大呼震林谷奮臂施幹將可憐書生手刃賊如刲羊疊擊八九首連被十數創屹然猶罵賊賊勢怒益張一旦申大義義气何堂堂當事奇偉烈臚迹陳未央監司卹其躬成均蔭乃郎祠祀入昭忠於焉報馨香此事越四載迢遙隔遠疆媿我暗時務誰與潛徳彰張侯武功宿余不來樹棠邀予課令子日久形迹忘著作從我讀燈窗披琳瑯忽地得君狀英風疑飄揚君效明遇吉我擬漢子房狀貌盡儒官勁勇淩秋霜𨿽然事迹異气局無參商懸知大丈夫百煉益堅鋼得力性學功生死兩不忙臨風一憑弔詩成涕泗滂今朝見實錄乃嘆史筆良

前題

吁嗟西充有賢宰余固不得而已【已﹕知】

也厥後昔嶺爲神臣余又烏從而知者書生慚媿見聞窄抱甕錢唐殊鄙野讀君行述見君心掩卷秋風淚頻灑淚頻灑兮亦胡爲匪謂如君古今寡感君眞能學古人覽史預讖將身捨大義凜烈罵賊亡至今英气奔戎馬昭忠廟食分應得何如美陽張公秉筆一一爲君事迹寫

○哀崇慶常牧殉節詩

袁鵬翥【陜西潼關人舉人耀州學正】

一死眞慷慨英魂逆豎驚常山舌堪斷宋瑞面如生鶴稅遼陽駕歌招楚些聲儒林誰得似麟閣蚤垂名

○崇慶州牧加贈中憲大夫常公殉節詩

余文靖【廣東嘉�州人貢生】

血染徵袍赤戈揮午日低芳名標汗簡大節重璇題華表應歸鶴雄關想聽鼙兩川遺老在淚墮浣花溪

○題常理齋先生愛吟艸殉節錄二律

柰此跳梁小醜何與糧存沒矢無他明知將帥疏防甚死爲君王殺賊多吟艸編成詩古雅浣花祠祭淚滂沱旗常遺烈殊彪炳況復靑天去後歌

森嚴華表記流連今日重尋翰墨緣往事尙存前哲去遺編能守後人賢先生气節堪千古我輩來觀已百年遭際太平原不忝時艱蒿目倍淒然

鄕後學壬寅九月李景枚拜識

恩卹道崇慶牧常君殉節錄

●愛吟前艸

沈陽常紀著

序

雜興十五首

雜興

初春晚眺

溪上偶成

賦得老樹著花無醜枝

賦得輕燕受風斜

憶癸酉春夏與奉峨兄讀書於城南之保安寺甚自得也時有秦先生者山東快士喜堪輿精占卜聚談者屢遂訂交焉今日各有所就而風流雲散如此追感不勝惘惘因賦絕句九首呈奉峨兄

淸溪

閒居偶成

村居雜詠四首

和詠新居

和閒居偶感詩有頻年論古類何人之句依元韻

野外閒步懷城中諸友

暮秋雨雪有懷奉峨二兄

九日

和福都統晚投莊捨見贈

又和篘字韻

附福詩

賦得千金之子坐不垂堂

三孝廉詠

學易島庵蟬聯體以苔徑雀聲晚蕉窗蝶夢涼囊琴步野渡枕笛醉漁航二十字爲題各限五言四韻每一題卽以次字爲韻

賦得牛飯就松涼

賦得山雨欲來風滿樓

賦得靑艸池塘處處蛙

晚望

偶興

懷趙岸亭同年

無題

有感

閒望口占

偶成

閨情

晚望

○續刻常理齋愛吟前艸序

余所梓常理齋愛吟艸乃甲申以來理齋赴選入都至西充所作西充以後軍務倥傯篇什有無所不可知而其嗣君衣軒所撮拾於慈氏敗簏中者尙有詩近百首皆丁丑榜後需次裏居朋友唱酬流連景物之作字多蠅頭小艸間有闕殘知爲未定稿也而其中深情雅韻發於自然足以見胸懷之灑落學養之深純異日感頌在民臨難不奪蓋基諸此固不可廢也且在衣軒旣痛其先人之歿時方幼沖今日抱恨終天無可申慕而此詩得於故紙中幾成煨燼手澤幸存零縑碎墨皆所寶惜因盡以質余余亦如逢故友於數十年之前每讀一篇三嘆不忍釋手乃爲補綴悉以付梓命之曰愛吟前艸另爲一卷以別前刻所以成衣軒之孝思也庚戌仲春上浣遼陽王爾烈識

○雜興十五首【上平韻】

南山當戶曉巃嵸百丈浮圖插碧空雲走遙天何處雨鳥鳴髙樹恰來風午花搖影千枝亞峭石分流一帶通最是門前叢柳處橫橋曲折岸如弓

春盎園林似酒濃爲貪午睡豈【豈﹕起】常慵臥看花塢斜陽度坐愛書窗樹影封籬下雀馴還踆踆盆中魚戲自喁喁揮毫方欲成新賦風送濤聲上小松

濯足淸流踞石矼沿溪聊復覓香茳融融天气云生片漠漠林煙鳥去雙艸徑逢人行且語寺鐘隔樹止還撞閒情於世知無益尀耐詩魔未肯降

幾處衡門揚酒旗綠楊馬系拂墻枝遙憐遊子飛徵蓋深喜農夫唱野詞松有淸音搖麈尾石饒奇气立河湄水田飛鷺思何妙領略維摩七字詩

倚杖閒觀對落暉四山煙靄暮霏霏鴉來何處鳴巢樹鷗解無人立釣磯橫笛聲才隨犢下晚炊香恰荷鋤歸欣欣萬物私能遂我自吟詩任是非

不遊城市愛山居問答何妨樵與漁眼底煙霞常自在閒時日月莫教虛行登虎迹危岑上伏覽龍興戰壘余幸際承平天地闊行藏何用自躊躇

前溪新漲接邨隅選勝森林坐綠蕪枝無漏日蟬先到波有閒雲人與俱白鷺遠飛堪目送靑山獨對足心娛長煙叢葦蒼茫處知有漁人系釣艫

午鐘初罷午雞啼一榻淸幽任我棲籬荳花香新艾納墨池水染古玻瓈小貍撲蝶還窺影巧燕成巢不墮泥階艸自生窗外綠人非茂叔也萋萋

一自歸來別等儕村居眞不負靑鞋煙波浩蕩堪怡性云物鮮新任放懷多爲鄕鄰斟濁酒不思門第植髙槐北窗倦息開書卷自取詩篇削不諧

眠起疏窗拂曉開一簾花雨滴蒼苔色凝夜露盈盈艷香入晨風細細來鳥有歡聲占气候門無雜客任蒿萊昨詩更理呼烹茗縹緲松煙出壁隈

山簇靑螺樹擁津一回簾卷一回新濕云初斂經宵雨小艇頻來趁市人未訪赤松隨采藥敢希淸渭獨垂綸文章假我知何盡日用聊同耕鑿民

山之薇蕨澗之芹春滿溪山作綠云認自葩經知可食采隨樵子信多芬嘗新豈少田園美適野聊爲手足勤筐筥自攜歸且詠閒花滿地任紛紛

晨起荷池長舊痕始知夜雨過山邨檐花全綻連枝蕊籬豆初生著土根洗硯忽看磨處薄曝書尢勝讀時溫掩關無復人來往蝶自紛飛鳥自喧

四月深村尙峭寒北風未許著衣單藥欄有信香何閟桐葉逢余歲尙寬園畔舊畦畱雪迹山頭野燒入云端香溫茶熟渾無睡新句推敲到夜闌

一身飄然住人寰閒事閒心竟不閒勤捲疏簾通燕燕自疏活水聽潺潺丁寧不住一林鳥應接無窮萬點山良夜月來淸可喜未容早教小扉關

○雜興【下平韻止存三首】

平疇遠陌蔚藍天長日風恬霽景妍花滿田塍石季錦水鳴沙瀨伯牙弦松磎柳徑多盤折竹杖芒鞋任往還小憩聽鶯寧有倦支頤髙枕石頭邊

展眺衡門十里遙沙堤行水到邨橋平蕪綠盡靑山尾遠寺紅藏碧樹腰三徑舊栽處士菊一株新得美人蕉習勞不擇閒花艸抱甕沿籬取次澆

曲池掬水沃淸泠岸靜波恬眼頓醒風縐細紋浮日彩柳垂深影拂天靑花光鏡裏還屏裏雲气山形復獸形漁子機心頗未忘不妨鷗鷺自梳翎

○初春晚眺

峭寒猶臘日晚眺覓春光雨點千峯雪煙籠萬木霜落霞歸極浦殘照度危梁咫尺故人隔林烏空自翔

○溪上偶成

野度平沙岸淸波曲折流板橋三疊合冰鑑一泓收蘋白桃花浪泥香燕子洲興來懷古調無語對羣鷗

○賦得老樹著花無醜枝

老樹妍於醜新花不斷生疏枝宜冷艷勁气發春榮柔冶愁風雨山川見性靈廣平能作賦鐵幹有菁英

○賦得輕燕受風斜

澹蕩和風細差池海燕輕纖姿翻紫翮逸態度靑蘋自覺泠然善非同翩若驚由來天地闊任爾自飛鳴

○憶癸酉春夏與奉峨兄讀書於城南之保安寺甚自得也時有秦先生者山東快士喜堪輿精占卜聚談者屢遂訂交焉今日各有所就而風流雲散如此追感不勝惘惘因賦絕句九首呈奉峨兄

偃蹇名場弟似兄未堪拔幟附羣英【入選拔場到遲未得預考】爲貪五夜連牀語失卻當年貢士名

壯志經摧未肯降且從禪室借蕓窗滿檐花雨廉纖夜荷檠膏焚白錫釭

飯後曾行百步工逍遙塔院聽松風古碑遺像摩娑徧共倚閒墻數落紅

無邊光景赴晴窗底事多求健筆扛瓦雀忘機得靜趣閒行書案一雙雙

碧桃紅杏紫丁香解作芬芳潤帙緗最喜催詩一夜雨興來齊上悟禪房

一帶淸溪湧碧沙春閒無事柳飛花題詩分韻松濤側好句難忘色鬭鴉

淋漓放筆類春流更望繅絲細細抽直到江郎才盡日才知更上一層樓

先生異數自通微妙卜先天竟不違云碧秋空生五色果然萬里看鵬飛

邇來咫尺嘆離居便欲相從未有期何日一樽桑落酒燈明杯滿話新詞

○淸溪

淸溪一曲抱山邨野岸平收瀉碧痕浴罷閒鷗無別事每將盟侶宿云根

○閒居偶成

辜負田園春復春廿年竟作浪遊人歸來野艸荒三徑別後新枝蓋四鄰柳結濃陰燻暖日花含靜態笑紅塵西疇有事偸餘暇玩易閒窗樂性眞

○村居雜詠四首

黜落今如此歸來洽素衷一邱原自足三徑復誰同濯足滄浪水開懷君子風野花隨處好時插帽檐紅

昔是名場士今爲識字農菜畦時自灌米臼看人舂飲馬登危岸饟耕蔭古松由來辧菽麥不欲老書傭

晨起踏晴沙行行入曉霞無人結伴侶有徑到桑麻燕掠揮鋤艸蜂隨覆隴花如何無限景一向付山家

雨過山塘靜晴郊望欲迷亂流逐水馬斷岸聒田雞天迥遙峯澹雲深塞樹低老僧同杖履偶語夕陽堤

○和詠新居

每過柴桑處士居山重水復致偏餘煙深野渡孤舟靜云壓橫岡綱雨疏大壑東來還北轉疊峯西起復南紆此間佳勝無人識恰好先生置艸廬

○和閒居偶感詩有頻年論古類何人之句依元韻

七尺微軀幾度春閒從經史閱前人雄才惟愛陳同甫麗句還推盧照鄰縱使經綸多素志依然琴鶴少纖塵兩疏拂袖歸來日田裏優遊懷葛民

○野外閒步懷城中諸友

霜過寒汀靜澄泓碧一灣菇蒲殘葉裊鴻雁和聲閒暮靄濃深樹秋容淡遠山相思人不見獨立白雲間

○暮秋雨雪有懷奉峨二兄

吳江幾日落丹楓蕭瑟黃雲壓碧空萬里寒光凝玉露一天雪色入秋風孟家南陌畱驢迹陶令東籬護菊叢遙憶故人吟白雪奚奴應待寄詩筒

○九日

澹雲微雨過重陽陶令東籬菊正芳無客攜壺還自酌坐看歸雁入蒼茫

○和福都統晚投莊捨見贈【福名增格】

野曠黃雲重蒼然薄暮秋呼鷹登古壘躍馬渡寒流小隊勞相訪髙文許共謀畱連茅屋裏塵集紫貂裘【裘字系初韻復攺�字】

○又和篘字韻

竟借田家宿來觀萬戶秋采風詢野客得句惠詩流語抵十年讀塵消一面謀荒村慚市遠徒貰近鄰篘

○附福詩

野燒平岡斷荒原古木秋田家足稔歲名士自風流禾黍初登圃雞豚不外謀主人誠愛客投轄醉新篘

○賦得千金之子坐不垂堂

試誦垂堂戒冰兢愼所趨百年野馬過七尺火牛驅蜀道人心險秋云世態殊周行如砥矢珍重認前途

○三孝廉詠

慈奉峩

屈常吉

趙岸亭

﹖慈奉峩【名國璋號惺圃癸酉科】

慈生澹蕩人礧砢多節目羨此百尺松乃竟棲薖軸豈爲田園荒耽此家庭福歲時壽髙堂濟濟稱雍睦幾許有用書殷勤下幃讀賢者不可測莫漫譏雌伏

﹖屈常吉【名彰壬申科】

俠气老不除屈翁木﹖爯豪放吾友繼鳳毛風流尢佚宕淸言相倡酬賞音過夔曠君家名父子每過神輒王賦性不黨同儕輩稱直諒對此緬三閭睪然時髙望

﹖趙岸亭【名士傑字漢超丙子科】

平生趙元叔雅志勵冰雪可憐次骨貧性不因人熱肝膽向友朋雞黍供親悅明月入髙懷秋水同淸澈遐哉不可及此賢心似鐵

○學易島庵蟬聯體以苔徑雀聲晚蕉窗蝶夢涼囊琴步野渡枕笛醉漁航二十字爲題各限五言四韻每一題卽以次字爲韻

苔

徑

雀

聲

晚

蕉

窗

蝶

夢

涼

囊

琴

步

野

渡

枕

笛

醉

漁

航

﹖苔【押徑字】

靑靑復蒼蒼光因泫露瑩窗外痕上階墻下衣侵濘滑屐芳躅畱承花春色凝斑斕恰似錢是處點石徑

﹖徑【押雀字】

幽入白雲鄕曲通髙士屩門外蔣生開山中翁子托掃迎佳客來塞斸荒茅錯何云行不由穿林聽野雀

﹖雀【押聲字】

微風翻殿角喜與燕連名鴻鵠休矜志稻粱各有營篁疏踏自穩梅放啅多情最是新晴後尢喧繞屋聲

﹖聲【押晚字】

盈耳皆天籟善鳴大而遠吹萬固聞莊長嘯亦驚阮寂處響亦懷靜守聽或返記君領取時淸磬禪房晚

﹖晚【押蕉字】

斜照耿林薄憑軒破寂寥孤霞隨鶩舉遠火入云燒羌笛吹煙近漁舟唱月遙淸風徐撲面簌簌響紅蕉

﹖蕉【押窗字】

首入嵇含狀綠天信少雙待時心展拓得雨韻琤瑽好句題依檻髙僧種近幢膽瓶名更好代紙伴蕓窗

﹖窗【押蝶字】

軒敞碧玲瓏簾幃徹重疊閒雲蓊欲畱遠岫列如接晴宜玩祕函明堪檢古帖羲皇髙臥人何似漆園蝶

﹖蝶【押夢字】

連蜷蛻微形翩翩殊蠕動含香自去來過墻花迎送辛苦迥異蜂佳賞還名鳳海棠睡未足漫破陽臺夢

﹖夢【押涼字】

夢自虛無境茫茫何有鄕陽臺空想象宋玉妄周詳熊預興王兆鮎瞻厄聖糧古今同坐此殘月漏窗涼

﹖涼【押囊字】

竹外新荷靜絺衣據小牀披襟迎晚吹生袂怯朝霜酷吏誰能去故人此足當詩脾爽已徹得句尙投囊

﹖囊【押琴字】

制亦何須錦探尢愜我心漫多鼌氐【氐﹕氏】智奚似李生吟詎裏啟行糗應藏買賦金夜螢置案處獨許伴彈琴

﹖琴【押步字】

五弦太古音三尺龍門樹山水韻移情橫斜紋成蚹制思昭氏古撥惟大蟹娛牙生世己無誰繼成連步

﹖步【押野字】

杖藜出荊扉徘徊明月下安閒可當車致遠何須馬踏艸苔有印登山笻未捨平生幾兩屐頻蠟爲適野

﹖野【押渡字】

廣莫澹含煙閒曠饒逸趣髙飛鳥入云彌望天低樹策蹇向山寺搖鞭指樵路溪邊花欲然略彴橫前渡

﹖渡【押枕字】

無人舟自橫倚徙獨踔踸岸闊水湯湯潮平心凜凜光浮沙耀金气潤花如錦髙臥羨老漁柳下蓑爲枕

﹖枕【押笛字】

遊仙名特奇神物憑誰覓何如松下眠雅愛巖石適橫陳夢更淸側理山尢寂日斜晚煙濃牧豎吹羌笛

﹖笛【押醉字】

煙村鐵石姿第一開元吹獨孤技更神李謩失掉臂空令老龍驚詎識龜玆意想當入破時如癡還如醉

﹖醉【押漁字】

君看得全者無妨竟墜車渴羌情固甚狂客樂偏余泥飲從吾輩歡呼好共醵言尋叢柳岸爛漫對江漁

﹖漁【押航字】

性愛江湖適陶然趣不忘一蓑披夏雨孤艇載秋霜舉网偏饒味投竿自足粱西巖煙際宿明月滿輕航

○航【押苔字】

兩三人恰受放棹任沿洄菱芡采才去笭箵掛卻回錦袍江上客柔櫓月中來幾許遙觀者踏破岸邊苔

○賦得牛飯就松涼【得涼字】

驅犢靑松下幽幽午蔭長濤翻眠處韻風送飯時涼叩角誰歌石畱皮詎博羊耕云吾事足春雨一鞭忙

○賦得山雨欲來風滿樓【得樓字】

遙天垂雨腳橫地起風頭勢忽搖山樹聲先徹竹樓黑雲迷遠岫靑野失來牛老杜成都屋捲茅似此不

○賦得靑艸池塘處處蛙【得蛙字】

雨潤池塘艸情欣向晚蛙傳聲連四野得意向誰家鼓吹何云似蠅鳴更有加六朝風雅盡三嘆意無涯

○晚望

薄暮輕煙合流觀趣更閒僧穿樵徑去農帶夕陽還野气平吞樹天光仄壓山徘徊興未極纖月上柴關

○偶興

晚納涼颸臥支頤思不窮入簾星栗栗向客月膧膧花影參差裏鑪香縹緲中相知無若个淸興復誰同

○懷趙岸亭同年

好會思京洛連牀寓梵宮髙吟松際月共話雨前風蹤迹歸來異心期夙昔同卜鄰何日遂朝夕望魚鴻

○無題

細雨和風漾柳堤橫塘春暖曙鶯啼采桑遠陌秦家女織錦空房竇氏妻文杏梁間窺乳燕水晶簾下對靈犀漫將眉黛爭長短可有風標到越溪

○有感

底事東風不解愁水晶簾外弄輕浮亂飄狂蝶撩靑眼橫捲殘花過小樓深悟杜陵憎柳絮可知正則惡雄鳩多情只愛娟娟月不盡淸光萬里流

○閒望口占

倚窗凝望蔚藍天云影平銜帶樹煙幾日雨靑楡莢地婆娑無限沈郎錢

○偶成

瀟瀟風雨古銀岡三月鶯花特地狂遙憶故園吟賞處春光應富挹山房

○閨情

平蕪漠漠雨初收漫捲珠簾懶上鉤頻簇靑蛾窺遠陌柳陰驀見紫驊驑

○晚望

煙靄山城欲斂紅殘霞金碧幻奇峯誰將小李將軍畫遙掛斜陽返照中

愛吟前艸

●愛吟艸附錄二

附錄二

序

慈惺圃庚寅艸

癸巳艸

◆附刻慈惺圃寄常理齋詩序

慈惺圃名國璋字奉峨惺圃其號也與常理齋居相近同學素契時相唱酬癸酉惺圃舉於鄕理齋猶未第也及理齋仕蜀惺圃尙家居郵筒往來遙爲賡和不異曩時至戊戌腥【腥﹕惺】圃始捷南宮官農曹而理齋死於難已六年又七年惺圃亦卒於京邸矣惺圃之逝也一子方幼理齋之蔭嗣衣軒已爲唐縣宰聞其喪來弔見書笥紛然狼籍家人舁敝簏於庭將焚廢紙衣軒恐其有當存也止而撿之則愛吟艸殉節錄及惺圃自爲詩俱雜於其中焉衣軒得之大驚且悲且喜因寶持以付余余旣爲之刻理齋諸詩而惺圃之詩分年編錄觀其庚寅艸有寄和理齋詩然後知愛吟艸之所以幸存者以理齋之寄之也觀其癸巳艸有哭理齋八首然後知殉節錄之所以幸存者以惺圃訪求而珍藏之也噫二人生前莫逆情見乎詞而是詩同出於故紙中其不爲灰燼者幾希以理齋之淸才峻節天固不忍沒亦豈非惺圃在堂之魂魄有以護持之而然耶用是於惺圃之詩有關於理齋者節錄而附刻之若其全詩則俟別爲匯梓焉乾隆庚戌仲夏王爾烈敍並書

◆慈惺圃庚寅艸

寄和常理齋四弟二十一首【今存十三首】

自別君來頗少唱酬卽間有吟哦絕少就正亦殊不自愛惜隨以覆瓿矣及接來稿成帙逾百凡身之所經目之所覩歲時之往還境地之遭值皆入聲韻對之且喜且愧因而塗鴉詩以代意於稿中當屬和者聊以效顰罔計醜好凡以慰夙好且請斧正云爾

接來書得詩稿喜而有作

聞蒞任後民有靑天之誦

題愛吟稿思有所和

跋詩稿後

聞署篆遂寧

來書以戊子入闈分校爲最得意事並示闈捲

來札囑家有藏書許借觀且代爲收貯無徒飽蠹魚意甚髙矣然亦何遽少什襲耶願仍畱百城爲將來驥子之資且上慰老伯倚望萬里之外不時把觀常如君環左右也因申謝之

來札囑於篋中撿阮亭十種唐詩不得

來書問三捨弟病愈及五捨弟與子侄讀書進益

爲兒子士惠求聘令女蒙俯允敬謝

來書問蘇公蘇已溘逝並傷達西園之歿理齋亦未知之也

和來詩冒暑出都福趙二同年遠送至蘆溝橋貰酒作別恨未得預也依韻和之聊當與福趙作三人耳

又和放衙韻

○接來書得詩稿喜而有作

契闊於今甚聯吟覺昔親寄梅來驛使剖鯉慰懷人宓子琴非杳艸堂風尙新自玆無寂寞玩誦日頻頻

○聞蒞任後民有靑天之誦

蠶叢飛度望如仙利器新硎正及年渾視充人皆赤子別開西土一靑天勞於案牘酬時望拙在催科慕昔賢萬里民謠郵置速分明遠送故人邊

○題愛吟稿思有所和

愛吟當日有堯夫遺韻流風起後儒安樂窩中如是爾風塵道上亦然乎蜀山立馬雲開錦遼水垂鉤月映蘆相望天涯惟贈答陽春此和豈能無

○跋詩稿後

律葉宮商美思深楮墨豪更饒彈古調相對憶風騷

○聞署篆遂寧

待徵黃相晉城間膏雨倐移到石山回首棠開花作縣行將油卜鳳巢關鳴琴韻雅應重理問俗詩新未可刪萬里故人時拭目徳聲定載雁魚還

○來書以戊子入闈分校爲最得意事並示闈捲

子歲風檐奏郢斤星周一紀此衡文【君以丙子舉於鄕】峨眉擅秀筍班出錦水探奇珊网分不負初心君自信最爲得意我同欣門墻桃李穠華發染向溪箋墨尙氳

○來札囑家有藏書許借觀且代爲收貯無徒飽蠹魚意甚髙矣然亦何遽少什襲耶願仍畱百城爲將來驥子之資且上慰老伯倚望萬里之外不時把觀常如君環左右也因申謝之

愛我惟君少俗衷百城權寄速郵筒知憐櫪驥思千里更惜蟫魚飽一空階樹參云眞樂趣瑯函插架舊家風倚閭望罷猶披覽萬卷應畱慰老翁

○來札囑於篋中撿阮亭十種唐詩不得

蕓閣經年未撿題瑤編去我竟何之乍驚失劍心多惑欲逐亡羊路轉岐從此頓添良友憶方今有鑑借書癡漁洋著作流傳廣待購嫏嬛寄所思

○來書問三捨弟病愈及五捨弟與子侄讀書進益

白駒隙過不堪任可柰生平種種心日對諸昆一第老年催半百二毛侵萱闈且喜髙稀壽雁序差欣絕病吟年少崢嶸惟阿善猥從馬上博靑衿【二捨侄士善新入武學】

○爲兒子士惠求聘令女蒙俯允敬謝

債名歡喜日相尋男女室家父母心之子於歸思淑徳十年乃字獲佳音冰淸玉潤知難副騂角犁牛愧轉深萬里成言惟一紙百年良約重千金

○來書問蘇公蘇已溘逝並傷達西園之歿理齋亦未知之也

昔遊夙契近如何零落經年覺巳地下蘇公悲宿艸西園達士泣山阿君懷天末應殘夢我過山陽空作歌逝水東流無限恨不堪極目送蒼波

○和來詩冒暑出都福趙二同年遠送至蘆溝橋貰酒作別恨未得預也依韻和之聊當與福趙作三人耳

君爲起舞我能歌貰酒旗亭柰別何劍閣蘆溝兩相望山云艸莽水雲波

○又和放衙韻

垂簾靜寂夕陽時臥閣看云日下遲四野耕犁知少事郫筒淺酌自哦詩

◆癸巳艸

哭常理齋疊韻八絕

○哭常理齋疊韻八絕

昨夢依稀艸閣中故人歡笑昔年同誰知殺賊精靈至萬里蓬飄認故叢

聞報驚心疑信中分明訊問幾番同寢門痛哭傷知己血漬蠻荒何處叢

平生志節古人中一旦艱危烈气同二十六人一日死誰能揮刃豕狼叢

爾骨誰收昔嶺中始知蜀道上天同忠骸定有邊人識芝艸長松自作叢

陟岵情殷壁壘中生前依慕死還同忠魂惟有倚閭念夜夜悲聲燐火叢

聖賢心事至情中妻子誰言敝屣同大節豈容兒女戀決知死所是蠶叢

日挾詩囊二劍中一編寄我百朋同不知豺虎縱橫際幾許珠璣落莽叢

茫茫身事百年中長望歸來白首同三徑黃花相約處祗今衰颯不成叢

慈惺圃庚寅艸癸巳艸附

●題跋

序

上卷

下卷

◆集錄愛吟艸題跋序

余旣刻常理齋愛吟艸及殉節錄以示京師士大夫見之者無弗賞嘆於是欣然各爲題跋箋楮之投殆無虛日積久漸多遂成卷軸余旣一一檢讀隨以付梓凡如乾首續來者猶未已也夫昔嶺之事往矣理齋之著作其散佚者亦多矣乃越十數年之久蔭嗣克家遺筆忽出於塵埃烈迹不埋於灰燼一旦冠裳之族各有一理齋在心目間而命筆抒詞使理齋之才華气節烜赫如昨日事豈偶然歟故是錄也可以上承昭忠慰忠之表章可以下爲孝子賢臣之風勵而或長篇巨什或古調淸歌和平之音則一唱三嘆慷慨之气則激羽刻商非泛然之作也固宜壽諸棗梨傳於不朽若其篇次則隨收隨錄不復以官階科第爲後�所以俟續至者於無窮也庚戌仲夏壬�烈敍並書

◆上卷

集錄題常理齋愛吟艸及殉節錄詩

常君殉節詩

書崇慶常公殉節傳後

恭題理齋年伯愛吟艸

書常理齋愛吟艸殉難行狀二首

題理齋愛吟艸

奉題常君殉節錄後

書常理齋觀察愛吟艸

奉題恩贈中憲大夫前崇慶州牧常理齋愛吟艸

書崇慶州牧贈中憲大夫常公殉節錄後

讀理齋觀察愛吟艸書後

贈中憲大夫崇慶州牧常公殉節紀略

王瑤峯少京兆前輩以其鄕人常理齋觀察愛吟艸及殉節錄見示並以素冊索詩展讀一過情見乎詞

贈中憲大夫崇慶州牧常公殉節詩

讀常理齋先生愛吟艸謹題

瑤峯王少京兆以常理齋州牧愛吟艸殉節錄屬題詞因賦七古一首

題常君殉節錄

贈中憲大夫四川崇慶州牧常公挽詩

贈中憲大夫崇慶州牧理齋常老伯挽詩

誥贈中憲大夫常公殉節詩

贈中憲大夫四川崇慶州牧常公殉節詩

京兆瑤峯先生持同鄕常觀察行述示余知公儒臣殉節風義凜然讀公愛吟艸又如裴晉公故里鳳凰山諸什益恍然於公之學有經術平生不朽之事非慷慨捐生一端可竟也余欲出一二語爲頌第念忠魂享廟食矣徳政紀浣溪矣文章壽梨棗矣捃摭遺迹近於剽竊吁公逝十餘年矣西充民肖像屍祝至今不衰何以感人之深而去思之長也因作迎神曲一章代西充民歌詠之云爾

恭題中憲老夫子大人愛吟艸

題常理齋先生愛吟艸

常理齋先生愛吟艸兼殉節本末

挽鄕前輩理齋常公殉節集古

奉題加贈中憲大夫崇慶刺史常公殉節一律

恭挽贈中憲大夫崇慶州牧常公

常理齋殉節詩

常理齋殉節詩

奉題中憲大夫崇慶刺史常公殉節錄後

題崇慶刺史常君殉節錄

書崇慶牧卹贈觀察常理齋先生殉節錄後

書拙作後尙有空紙因命兒子長庚依韻賦之附錄於後

理齋同年殉節詩

常理齋先生殉節詩

常理齋挽詩

奉題常公殉節詩

奉題常理齋年大兄大人殉節詩二首

奉題常理齋大兄殉節詩後

恭題常理齋老伯殉節詩

旌贈道銜四川崇慶知州理齋常君殉節詩

題常理齋愛吟艸後

讀常理齋老伯愛吟艸及殉節錄謹賦一律

○常君殉節詩【並序】

蕪湖韋謙恆【約軒翰林院侍講】

君諱紀字銘勛號理齋奉天進士知西充縣有聲遷知崇慶州金川之役隸定邊將軍溫公幕理饟癸巳六月逆蠻叛轉掠及木果木君手刃數人猶罵不絕口被十餘創而死於昔嶺贈中憲大夫祀昭忠祠子蔭知唐縣

獨以書生能罵賊當年英烈試重論三刀詎足旌儒吏一劍聊憑答聖恩空祀桐鄕頻灑淚誰招遼海未歸魂祇今凜凜餘生气昔嶺千秋有血痕

○書崇慶常公殉節傳後

華州秦淸【荻江太僕寺正卿】

東北有偉人大名垂西南政化延邛笮嘯歌抒幽覃春噓山矗矗秋淨水潭潭琴能鳴其治泉亦忘其貪符彼循吏傳如皈彌勒龕蚤蔚鳳苞九易報鹿鳴三所難在大節而匪矢空談牙璋入三巴偫糧供魚蠶天落一將星地震五丁男平生忠孝亮動與意气酣膽固大如斗手乃劍磨鐔舌爲犀鋒利目爲虎視耽日暈生雌霓妖魄褫虪甝一死太山重就之若飴甘蠢爾如豕突瞬顧已就戡卓哉此鴻爪千秋迹可探承庥在翼子明發愼毋慚浩歌起遐矚蜀山挺翠嵐

○恭題理齋年伯愛吟艸

年侄戴璐【菔塘鴻臚寺少卿】

靑門曾憶送鳧飛【丁亥春送公入蜀】遼海虛歸丁令威忠節循良眞合傳完人千古似公稀

益州早見夢三刀轉粟靑天績最髙家世開平期不負果然碧血灑徵袍

馬革平生志已償招魂何路向蠻方桐鄕父老還流涕歲歲傳芭酹桂漿

恩榮褒卹慰忠魂有子長懷手澤存上谷鳴琴稀吏牘摩娑殘帙幾聲吞

又

淮南阮葵生【吾山刑部侍郎】

天討申蠻徼儒官解習兵儲糈方奏績慷慨竟捐生小邑傳遺愛崇祠煥令名悲風縈西嶺憑弔不勝情

四載南岷治循良秉潔操英風輝汗簡戰血黯靑袍緗帙披遺詠綸音荷寵褒浣花聚忠魄髣髴駐靈旄

○書常理齋愛吟艸殉難行狀二首

長白鐵保【冶亭禮部侍郎】

南粵中丞悲畫壁西林少宰壯橫戈畢生大節還天地一片丹誠托嘯歌昔嶺人歸遼鶴遠浣花溪冷楚猿多杲卿噀血存遺稿泣鬼驚天永不磨

欃槍何日掃金川渺渺孤軍萬里懸臣力已衰思馬革壯心未已畢戈鋋一生欲樹千秋業百死寧期五字傳漫托文章能報國如君亮節幾人全

○題理齋愛吟艸

吳玉綸【香亭內閣學士】

亮節曾聞烈日如巴山藏碧廿年餘遺編到處淋漓在不見濡毫盾上書

射策丁年取甲科損軀慷慨事如何零璣碎璧均堪惜字字分明正气歌

浣花溪畔樹楡枌【理齋殉節後制府爲立祠浣花溪岸】芻酒年年酹使君正似西充憑弔地靈祠風雨至今聞【理齋詩有靈祠風雨之句蓋在西充時謁漢紀將軍廟作】

碧雞金馬助揮毫牧宰頻年意興豪應有忠魂畱昔嶺【昔嶺爲理齋殉節地】飛仙倡和五云髙

醫閭終古望崔嵬靈淑應鍾卓越才淸唳有聲霄漢上如聞華表鶴歸徠

○奉題常君殉節錄後

陳桂森【畊巖通政司副使】

昔嶺寒風落照殷英魂千古炳人間屯糧績著三軍幕陷陣軀捐一劍鐶死尙握拳如卞壺【壺﹕壼】生能噀血亦常山不徒循吏稱遺愛父老西川淚共潸

一死誰爲不朽身惟公致命備艱辛提刀壯志催妖賊冒刃傷心訣故人遼海士原多气節浣花祠可慰忠純天恩議卹兼榮蔭好勒貞瑉載筆新

○書常理齋觀察愛吟艸

三韓百齡【菊溪京畿道禦史】

周道吟翩鵻出車頌雨雪懷哉三百篇忠孝意已揭儻僅工文詞何以勵臣節常君東海英巨手長鯨掣蠶叢辟吟艸作尹興無輟當其倒詞源浩浩江河決崚嶒筆鋒迅慷慨唾壺缺政拙心自勞道全身可滅不比從軍詩苦樂因人說風雅有正聲庶以紹前哲

又

大興邵自昌【楚帆兵部郎中】

讀書奮志節忠義常在口往往臨事時或至喪所守問之何因爾浩气中無有聖朝務柔遠無知跳小醜剪滅歸蕩平不戒師則偶公方持軍籌朝夕儲糧糗猝然聞震驚暫退義不苟想其揮戈時吐气貫牛斗堅貞得死所芳名達帝右褒賚慰忠魂垂裕及嗣後大節凜死綏不爲幸免走授命何從容由其所積厚挑燈讀公書眞气滿戶牖

○奉題恩贈中憲大夫前崇慶州牧常理齋愛吟艸

中江孟邵【�洲宗人府丞】

挽粟飛芻不顧身從知報國重儒臣煙寒昔嶺成千古更有殊恩及後人

豈惟鴻業在文章大節昭然紀太常我是蜀人知最悉至今立像仿桐鄕

華表遙遙鶴有靈忠魂常遶浣花亭十年幾度祠前過廿六人同重汗靑

芳名久已入昭忠血食千年俎豆崇職忝奉常襄祀列每從釃酒挹余風

○書崇慶州牧贈中憲大夫常公殉節錄後

雪苑蔣曰綸【霽圍光祿寺正卿】

畱都鍾傑士蜀地表純忠劍水聲如咽閭山望益崇荊榮雙樹紫杏掇一枝紅才合登薇省名偏阻蘂宮選人來北闕作令赴西充地辟民猶古官淸獄自空珍曾辭蒟醬酒不醉郫筒聖廟榱題煥書生旣稟丰人方依眾母檄忽奉元戎叱馭馳驅急從軍意气雄唱籌能給餉磨盾待書功逆豎俄中變降蠻竟內訌起刀猶奕奕致命豈匆匆舌與常山似拳還卞令同裹屍虛馬革埋骨委蠶叢蔭子天恩渥升階卹典隆碑畱綿竹郡祠傍浣花翁國史標名氏良朋感始終遺詩傳麗藻實錄紀英風毅魄千秋在無須悵數窮

○讀理齋觀察愛吟艸書後

鄕晚何廣生【寧一江西新淦知縣】

繡嶺鍾靈秀巴山系去思好音賡鹿野吉羽應鴻逵特達蜚聲早崢嶸琢句奇興來能刻燭公退幾拈髭沈鬱開生面淸新發妙辭已飛王子舄猶下董生帷化協彈琴雅才覘制錦宜秋風諸葛壘春艸杜陵祠弔古情逾激耽吟夜未疲那知邊月迥忽奉羽書馳叱馭余風在磨崖大業垂志原殊燕雀气早卻熊羆義重身何計功成節不虧崇褒天子詔遺迹路人悲哲嗣光前緒明禋肅舊儀一編心向往遙憶蜀江湄

○贈中憲大夫崇慶州牧常公殉節紀略

桐山張若渟【壽雪內閣學士】

降蠻見說附跳梁蟻簇蜂攢不可當揮刀殲賊有儒臣厥名爲紀厥氏常報國貞心貫白日捐軀浩气凜秋霜古來義烈疇堪擬周在漢兮顏在唐昔嶺萬家揮涕淚浣花千載奉蒸嘗如君不愧眞男子奚趐博學能文章

○王瑤峯少京兆前輩以其鄕人常理齋觀察愛吟艸及殉節錄見示並以素冊索詩展讀一過情見乎詞【時己酉花朝後二日】

梧門法式善【時帆侍講學士】

無事溺君志獨於詩愛吟古香吹欲盎幽恨寫何深萬馬悲橫劍孤蛩憶撫琴空庭淡斜月一字一秋心

天地壯奇遇丈夫畱浩歌魂歸遼海闊詩比蜀山多戰壘云猶慘厓碑血不磨浣花人未死延爾艸堂過

○贈中憲大夫崇慶州牧常公殉節詩

仁和張樹槐【石臒刑部主事】

血濺金戈怒未平毅然殉節一書生倉皇獨表銜須烈慷慨猶聞擊笏聲遼海魂歸元鶴唳蜀江祠在夜濤鳴卽今卹難光宬紀報國還畱不朽名

○讀常理齋先生愛吟艸謹題

楡關後學劉元吉【中文景山教習】

天上輝騰奎璧宿人間肇起冠冕族況爲長白之鍾英得天者厚得地獨少年才气自縱橫淹貫諸子通六經髙掇科第拾芥子報國文章早知名出宰西充小試技百里終非大賢寄詩思政迹卓錦江善文能武稱良吏金酋叛亂侵予疆王師震怒川兵彊我公奉調給軍餉仁威久著昔嶺岡曰嘉乃績晉乃秩良牧之名達王室指日奏功期凱旋降卒反復轉掠疾紛紛左右鳥獸奔我公奮臂當敵軍風雷叱吒山谷震雲霧慘淡天地昏一身有死答聖主骨暴疆場血染土凜凜正气壯兩川赫赫明禋光千古皇家雨露自此深天將遐福貽後人慷慨英風至今在照耀史冊忠義新

○瑤峯王少京兆以常理齋州牧愛吟艸殉節錄屬題詞因賦七古一首

洪洞劉秉恬【竹軒倉場侍郎】

關東我朝興王地此中自多非凡人今讀理齋愛吟艸風雅忠義兩彬彬憶我昔充西川使將軍將兵正如雲理齋隨營司糧餉斂放無差職克勤維時官是西充令保遷崇慶牧州民任事勇往不辭勞正是當日疏中言歲月忽忽己逝矣玆復見之於簡端理齋死時子尙少事文那得至今傳昔藉同年爲作狀今有同鄕爲布宣愛吟艸與殉節錄刊刻分送數萬千同鄕門第更髙峻佐理京兆斯文官督學後進日蒸蒸尢眷舊好不忍湮洵哉關東非凡地卽此可知人多賢

○題常君殉節錄

宛平王奉曾【荔園刑部主事】

報國仗忠義不在誇身彊武臣職刀矢文臣職餱糧糧存身與存糧亡身與亡苟或糧去而身存是藉寇兵賫盜粱偸生旦夕大節敗國有典刑難逃藏於戲常君信堂堂凜然大節淩秋霜曩作崇慶牧逆豎方跳梁君職在運餉料理橐與囊陡然賊至掠我疆昔嶺衝突圍豺狼豈有我糧爲賊有以死拒之庸何傷須臾罵賊砍數賊於戲忠義爲賊戕常君死未幾底定論旗常卹銜觀察蔭子嗣居官死賊姓氏揚我聞建祠浣花側忠魂曾否歸故鄕

○贈中憲大夫四川崇慶州牧常公挽詩

淩川後學金科豫【笠庵貴州仁懷知縣】

荒煙蠻雨陣雲低昔嶺悲風咽鼓鼙碩畫幾番傳檄箭雄懷眞欲掃鯨鯢從容授命心如鐵勇往揮戈气截霓腸斷英魂川月影年年垂照浣花溪

報國空教素志違酋蠻反復事全非欣看浩气盈詩卷想見忠肝血染衣華表云深歸鶴杳浣花春冷淚鵑稀荒山燐火知何處畱取英風壯四圍

○贈中憲大夫崇慶州牧理齋常老伯挽詩

愚侄孫澄【字仲深號海默舉人】

數載戎行備阻艱從容就義赴羌蠻愁縈華發霜欺白血滿徵衫淚滴斑壯志虛懷蕭斧願雄心空唱大刀環千秋節烈傳靑史疊沛恩榮紫閣間

馬革旌懷意在斯﹖﹖棄將忠烈矢王師邊關露冷寒笳斷昔嶺雲深落月遲望帝鳴鵑猶飲泣浣花溪水尙含悲故園雨雪嗟楊柳鎭日徵還未有期

○誥贈中憲大夫常公殉節詩

鄕晚學馬維馭【惺庵戶部主事】

金酋蠢爾瞰雄邊仗義儒臣勇直前不願浮生齊艸木惟憑浩气淩風煙功深道濟量沙日烈並常山噀血年莫謂九原遺恨切曾昭恩蔭慰寒泉

國士慨然報國忠風髙昔嶺泣英雄績傳理餉邀榮擢勇奮捐生契聖衷日落花溪祠宇黯云移木果塞煙空西充漫說千秋祀午夜淸魂到海東

○贈中憲大夫四川崇慶州牧常公殉節詩

蓋平焦和生【琴齋刑部主事】

妖氛倉猝起金川慷慨儒臣奉檄年報國孤忠生气凜捐軀大節史宬傳錦城祠在寒云杳雪棧神畱皎月懸試向西州問遺老謌思惠愛尙淒然

白山遼水蔚菁英噀血銜須共擅名臨難從容眞國士冠軍義勇屬書生絲綸應使忠魂慰簪笏常畱奕葉榮鶴馭歸來今幾載悲風謖謖動邊城

○京兆瑤峯先生持同鄕常觀察行述示余知公儒臣殉節風義凜然讀公愛吟艸又如裴晉公故里鳳凰山諸什益恍然於公之學有經術平生不朽之事非慷慨捐生一端可竟也余欲出一二語爲頌第念忠魂享廟食矣徳政紀浣溪矣文章壽梨棗矣捃摭遺迹近於剽竊吁公逝十餘年矣西充民肖像屍祝至今不衰何以感人之深而去思之長也因作迎神曲一章代西充民歌詠之云爾

長白圖敏【時泉內閣學士】

排正气兮天閶永手澤兮甘棠靈偃蹇兮昔嶺古遺愛兮桐鄕君回翔兮以下猿鶴沙虫兮禦女問常山兮舌存羌洵美兮且武上升兮安翔蜀山靑兮蜀水長擊鼌鼓兮齊速導風施兮浣花傍霞爲血兮云爲裳慫長矢兮射天狼長吟哦兮來艸堂載淸酤兮泉冽薦桄榔兮膏融朝享帝鄕之嘉薦兮夕歸來兮西充瀚海冰裂不可以渡兮翩皓鶴兮遼東魂延佇而終曲兮識當年竹馬之兒童

○恭題中憲老夫子大人愛吟艸

受業周興岱【東屏春坊中允】

星散周廬夜建營銅章花馬賦從徵轉輸已見紆籌策胸臆應知富甲兵臨難獨教維節義如公眞不愧科名似聞殺賊捐軀日水咽蠻江作怒聲

憶來絳帳得從遊治行聽傳第一流花滿河陽潘騎省雉依桑隴魯中牟浣花列祀忠魂慰村社迎神縣郭秋重把遺編感知己羊曇灑淚慟西州

○題常理齋先生愛吟艸

宛平王元翊【舉人】

志士捐軀本至誠慰忠祠建死如生千尋昔嶺悲風急盡是喃喃罵賊聲

一點靑燐蜀嶺幽忠魂泣月夜啾啾行人每向山前過拂面驚沙恨未休

象賢榮蔭慰循良靑簡爭傳姓字香遺愛於今誰嗣也浣花溪畔樹甘棠

殉國知君慕義心崚嶒白骨委荒岑逆酋未殄身先死淚灑西風讀愛吟

又

長白彥布

盡瘁臣之職捐軀分自宜但能全大節寧復念孤兒溫序銜須日睢陽嚙指時浣花溪父老說著尙餘悲

靑史髫年讀丹心異代同【謂公少時讀明臣周遇吉傳輒慷慨太息泣下事】儒臣能殺賊聖主重褒忠在泮陳俘盛【公被難後二年兩金川悉平凱旋行獻俘禮】叢祠肖像崇靈旗來往處華表認遼東

○常理齋先生愛吟艸兼殉節本末

文水王鍾健【卜厓禮科給事中】

古有壯士遼海東悲歌慷慨意態同常侯儒雅气融融復能仗節全其忠伊昔射策捷南宮銓推爲吏尹西充【理齋選知蜀之西充】百廢俱舉兩廟崇【西充舉宮久圯關忠武無廟移祀他祠理齋爲修創之】弟子廩給從其丰【西充舊有書院理齋拔人士秀者廩給而自教之】三校禮闈明且公侯能文事兼武功金川兩部走彎弓檄侯給餉來軍中降酋叛襲烏巢空侯獨手刃橫相攻昔嶺之樹血染紅浣花敕祀何其隆【癸巳六月逆酋潛來刼糧餉理齋時在昔嶺聞賊且至提刀出營手刃數賊身被數十餘創而死恩卹葬祭制府爲立祠浣花溪】我懷侯兮意忡忡有子能賢卜令終【理齋子承武以蔭授直隸唐縣宰】侯詩一卷寄郵筒令我讀之若發蒙有時覓句必求工逸興遄飛思無窮輕如素絹臨秋風嫩如冰盤行脆菘矯如龍虎繞蒼穹幽如淸夜響壺銅倏忽電掣萬丈虹光芒直上淩崆峒又如赴敵之兵戎三千鐵甲引靑驄鴻文經世豈雕虫忠誠脈脈潛已通丈夫立志誰許同

又

津門邵玉淸【翰林院編修】

琴鶴輕隨歷劇繁蜀中烽火動降番峙糧蚤奏褒軍績撫劍常思答主恩昔嶺愁雲埋戰骨浣花秋水弔吟魂丹誠一點遺編在畱得芳名付子孫

○挽鄕前輩理齋常公殉節集古

同昌後學王柱【立天廣西武緣知縣】

瓌望碩儒【範奕】爲郡盛族【何法盛】出宰名區【鮑防】實繼芳躅【陸遊】奉令前驅【駱賓王】罔不肅穆【荀子】莫測其端【傅亮】情隘辭蹙【韓愈】以死殉之【左傳】公歸不復【詩經】激憤含嚬【呂向】傷心慘目【李華】濺血沾衣【郭子儀】街號巷哭【潘嶽】茂績維嘉【蘇頲】今稱神牧【任昉】

○奉題加贈中憲大夫崇慶刺史常公殉節一律

章錦

如公至性本天鍾生死常昭落落胸施惠在民追呂又臨危效命比陳容巴川俎豆豚蹄薦瀚海衣冠馬鬣封三復遺編余浩气成仁大節屬儒宗

又

樂郊後學沈士臨

跳梁小醜竟何爲志士倉皇殉節奇此日花溪陳俎豆他年麟閣看須眉曾隨父老迎褒詔又殿枌楡賦挽詞自古英雄酬一劍承先況復有佳兒

千秋遺烈說睢陽不道儒臣勇義彰奮臂揮戈威掣電銜須赴節志淩霜褒忠聖主垂恩渥荷蔭孤兒被澤長他日璇題增史筆浣花紙染墨花香

○恭挽贈中憲大夫崇慶州牧常公

同昌後學王有徳

寧教斷舌繼常山肯掩須眉向逆蠻萬里劇憐埋義骨九原何處迓忠顏錦江月冷悲鵑泣華表風淸待鶴還秋艸斜陽無限恨端憑史筆寫臣艱

遼陽今喜媲睢陽炳炳名垂汗簡長昔嶺風煙饒劍气浣溪俎豆帶花香君恩況復榮孫子臣節洵無愧帝鄕自古成仁惟志士眼前何必悼存亡

○常理齋殉節詩

昌樂閻學淳【刑部主事】

巴西妖气夜傳烽抗節眞推一世雄再拜重圍臣力竭回頭雙闕主恩崇黃沙碧血蠶叢外白骨丹心馬革中蜀國黎民余痛在年年淚灑戰場風

遺像蕭然江上祠淸流終古照須眉楓林落月飛元鶴石棧天梯叫子規薄宦生涯存縹帙佳兒名望重金閨千秋論定鑾坡筆不媿當年讀史時

○常理齋殉節詩

楊夢符

四座且弗喧聽我昔嶺歌昔嶺在何許蠶叢隘岷峨西邊稽天誅元帥揮琱戈轉輸重玆地守處煩麾柯曰予有良吏撫綏得人和三年委持籌寬大捐煩苛一朝起困獸踶躅何其多倉皇抱窮壘一燎驚原阿矯矯常大夫在險气弗蹉從容揮壯士飛風雪滂沱崇庾爲盜糧臣死罪匪訛丈夫一取賊殉職期無佗是時鼓聲衰黑雲頹巖陁大呼馳殺賊義勇推山河力窮舌不斷碧血漂丹莎忠誠激廝羌並盡無委陀光之司勛爵寵錫章羔紽巍巍浣溪祠冠冕瑽金珂彰彰桐鄕碑故老恆摩挲蜀之水悠悠蜀山髙峨峨至今昔嶺頭鐵馬空中過誰爲燕然銘勒此並不磨

○奉題中憲大夫崇慶刺史常公殉節錄後

南匯吳省欽【白華順天府尹】

涔涔雅雨帶黎風鎖院當年報警同【昔嶺之潰予時按試雅州越五日而聞信】芒射旄頭橫嶺上魂乘鶴背返遼東鳴琴跌宕傳儒治膏刃倉皇作鬼雄爲道遺孤今綰綬畿南治最繼昭忠

○題崇慶刺史常君殉節錄

元和顧宗泰【星橋工部主事】

初秋夜坐孤鐙光烈風雷雨來虛堂正襟披誦殉節錄忠義郁勃淩淸霜嗚呼常君一儒士殺身成仁不畏死志行卓立由平生倉卒赴難非偶爾鍾英山嶽生東遼博涉經史當垂髫談詩擊劍兼習射酒酣英气幹靑霄一縷精誠見心術塡溢衷腸皆熱血題篇曾泣費敬侯讀史常懷周遇吉縱譚成敗意气豪撫膺太息蒼天髙捧檄西充多惠政三軍給餉馳驅勞朝廷考最遷州牧感激酬恩志益篤逆酋反復恣披猖倉黃轉掠木果木常君一怒髮衝冠慷慨應敵憑雕鞍提刀見賊擊且罵厲聲震野風號寒精靈奮發排海岱熒惑欃槍三捨退彼眾我寡勢不支可憐被創身首碎戰袍鐵裂血模糊此日傷心大丈夫萬民感動盡泣下名畱竹帛千秋俱天家旌忠立祠廟忠魂常與日星耀蜀江遺烈長如生靑史垂芳許憑弔

○書崇慶牧卹贈觀察常理齋先生殉節錄後

涇陽馬啟泰【雪嶠侍講學士】

男兒血性本天成報答君恩一死輕固是疏防由大將還欣罵賊有書生詩篇末散精靈在竹帛常垂姓宇榮料得忠魂多慰藉故人何用淚縱橫

○書拙作後尙有空紙因命兒子長庚依韻賦之附錄於後

報國丹心自夙成捐軀殉難事非輕臨危慷慨能全節就義從容肯戀生蔭錫銅章多惠政名垂靑史有殊榮浣花溪畔遺祠在父老焚香涕泗橫

○理齋同年殉節詩

雲間曹錫寶【鑑亭掌陜西道禦史】

常公磊落人沈勇邁終古邊風鍾性情朔气壯眉宇詩篇自雄傑不屑傍門戶鬱鬱松柏姿蒼翠含媚嫵予忝同門友至誼訂蘭譜歲在申酉間謁選畱畿輔晨夕相過從剝啄欣舊雨弱羽各分飛萍蓬難自主君捧西充檄予出晉陽祖屈指幾暌離良辰在何許徒聞善政多空復瑤華佇校士到平陽西川正鼙鼓羣蠻競反復戰士潤野土君時奮義烈罵賊身膏斧風煙兩地隔未得罄覼縷一慟驚心魂絲淚出肺腑繼讀張公文大節粗枚舉轉餉充餱糧揮刀剚豸﹖契貐勢窮被創夷力屈飼豺虎凜哉睢陽風浩气懾降鹵忠魂廟貌新歲時薦椒醑聖主軫忠勤哲嗣錫珪組惟公又何憾一死光冊府獨有故人情臨風怨芳杜

○常理齋先生殉節詩

申江孫宗炎

降蠻反側負天誅一夕吹唇蜂蠆俱狼子戈矛驚肘腋將軍忠信擲頭顱唱籌獨護糧儲重揮刃寧知肝腦塗千載英靈同廟食春蘭秋菊奏笙竽

○常理齋挽詩

瀋水陳大文【匏軒四川大邑知縣】

巴江萬古自流東黯淡江頭夜夜風籌餉曾輸糧積阜衝營猶吐气成虹邛須我友嗟從義屢顧爾奴嘆匪躬早晚洗兵銀甕出忠魂凜凜太淸中

一官遂志在疆場華表歸來鶴夢長雨洗碧燐星焰冷風吹白骨土花香蜀山峯起皆遺恨遼海波平是故鄕忠孝完人靑史重衣冠有墓仰崇岡

○奉題常公殉節詩

王福淸【祝堂翰林攺工部主事】

爲籌軍餉逼羣蠻慷慨捐軀不避艱昔嶺風雲驚義膽西充雨露泣慈顏雄才久冠靑錢選正气旋膺紫誥頒自是慰忠綿俎豆花溪時見鶴飛還

○奉題常理齋年大兄大人殉節詩二首

武定王承廣

玉帳河魁失上游前軍夜半大星投明知死地無生气直決長圍奮短矛馬革身甘酬壯志鳳毛天與顯貽謀武侯廟貌同千古野老懷恩哭未休

射策分符事事同談兵慷慨气如虹多君頸血眞凝碧嗟我匣刀徒殪戎猿鶴化時終有恨鯨鯢戮後愧無功兼旬轉戰身猶在靑史垂名獨遜公

○奉題常理齋大兄殉節詩後

宛平查淳

重述金酋事縈懷殉節人死亡惟義在恩卹自天申雪徼畱方躅雲山仰絕塵時過經廿載永憶協恭親

蠢爾寧無敵前驅忽被欺儒臣誠奮勇危地敢逶迆血染徵衫濕鋒環戰馬嘶魂歸應有恨一念重斯須

晉原垂愷澤輿頌莫能忘習射關經術豪吟識蘊藏籌邊曾慮險報國獨畱芳寵錫昭忠烈銘功溯太常

落落疇如我無緣作騎兵凱旋資佐理公務得從徵拔劍思前績登臺愧後程九原如可作含笑見功成

○恭題常理齋老伯殉節詩

宛平查樞

昔余弱冠欽忠義髫齡側聽從軍事癸巳之年夏六月金酋蠢動猶堪記我祖松茂老觀察出入絕徼無顧忌【時先祖觀察松州護守桃關糧餉無誤凱旋後恩賜花翎疊遷開府】是時死事廿六人常君貞烈鮮私僞將軍誤入云漫漫儒臣誰敢趨而避運籌幃幄已竭勞疆場慟灑英雄淚陰崖錯落惡流橫千峯萬疊失晴翠蠻煙瘴雨閉空蒙巢穴隱隱疑深邃矢豈不可穿急則莫爲備謀豈無所施勇若失其智一時猖獗起西陲百夫恍若逢魑魅紛紛小醜乘間來頃刻難與諸戎掎卓哉常君气節豪挺身罵賊遂其志迄今魂依冰窟中肝膽尢勝淸白吏浣花溪畔慰忠祠四時享祀罕與比幽冥應叨工部詩吟聲多寓褒嘉字近聞廟宇依北郭【李制軍攺建祠於北郭鄰武侯祠堂】芳址睽隔艸堂寺更與丞相作比鄰柏森森處招以類少城遙接長白山秀傑疑爲常公積窀穸重荷聖恩覃華表咸著旌善意誦公之詩佩公行讀公之傳思公治甘棠遺愛永且長慷慨捐軀良足志可知從政貴讀書處危輕於居安易千秋竹帛鍾銘光此身弗共艸莽棄

又

夏邑彭冠【六一翰林學士】

蠢蠻何足死死事乃臣常官以三年擢身猶四十彊壯懷知未盡浩气養方長一語如雷震糧亡義共亡

昔嶺枝軍駐酋來美臥溝中間十日暇可爲一身謀柴也心無徑求能義用矛小徵儒者勇手起落蠻頭

卅載交情厚師門共步趨眉間見精悍心久醉醪醹事業嗟何限男兒畢此軀猶畱詩一卷感我淚如珠

○旌贈道銜四川崇慶知州理齋常君殉節詩

長洲彭紹觀【靜瀾翰林學士】

維昔歲丁丑與君同甲科文章脫手成列宿心胸羅長身擅騎射論史如懸河愛君性豪邁得藉他山磨一別逾十年遠宦到蜀巴側聞循吏聲善政眞無苛麥獻兩岐瑞衢徧五袴歌百里旣悅服上考應褒嘉其時兩金川妄跳井底蛙王師勞撻伐列幕屯坡陀檄君專轉糧三歲軍無嘩績最擢州牧畱以守餉車逆酋肆狡詐恃險奮鼠牙夜伺昔嶺營徒黨紛如麻君知勢不支大呼挺鏌鋣連斫數賊首賊眾驚且呀嗟哉寡敵眾嚼齒不自亞﹖﹖弗期馬革裹誓作厲鬼訶立節酬國恩餘勇幹雲霞文臣乃如此稽古何以加睢陽气浩浩常山郁峨峨義烈堪鼎足史冊千秋誇將軍天上來無敢遁六騾大功旣告蕆磔彼羣幺麻﹖骨旌忠爲建祠給帑卹君家贈官特蔭子繼起皆菁莪令名垂不朽慰報亦已多瓣香招毅魂歸來天之涯

○題常理齋愛吟艸後

祝徳麟【芷塘禦史】

古云不朽三立言與徳功長劍哀國殤寧論文字雄大凡忠義士賦詩不必工偶然存著錄片甲窺神龍理齋遼左傑作宰西南邦死事近廿年碧血埋蒿蓬忽披愛吟艸使我心﹖﹖充﹖﹖充當其之官日取道經蠶叢摹寫云物趣意象開鴻蒙與我入蜀詩太半題相同憶昔歲庚寅持衡策使驄道途歷阻險頭腦慚冬烘分校賴羣彥商榷咸虛衷鏁闈匝月餘相伴燈檠紅詎料三載後兩賢膏賊鋒一爲程大足【蔭桂】一爲常西充維時金川酋狼狽敢逞凶王師申薄伐兵威盛梯衝窮獸駭奔竄指顧窟穴空將軍失廟算暗落賊計中誘降爲內應間道潛來攻半夜警風鶴六軍化沙虫君實典度支出內糗糒供賊來多於蟻賊去疾如蜂與糧俱存亡義不返顧躬倉黃昔嶺上臣節遂告終死地無生理飛走路已窮不死安所之毅烈齊凡庸獨異一書生手未習戈鏦卻當臨難際提刀揕賊胸連斃十數人噀血气猶虹周苛旣慷慨溫序仍從容嘗聞髫齔時讀書史事通至明遇吉傳裂眥欽英風授命乃素定大勇塡膺腔非同辦倉卒捐軀但忩忩江之水悠悠岷山髙巃嵸華表鶴不歸雲樹深千重浣花溪水頭有祠曰慰忠彜典備昭卹【贈道銜賜祭葬蔭其子一人】馨香秩祀崇武功旋耆定已築鯨鯢封九原目可瞑神其無怨恫同祀廿六人吳【鑑南璜】趙【璞庵文哲】皆詩翁況傍杜陵叟斯文得正宗榿林龍竹邊颯爽尋靈蹤此卷在天壤姓氏光熊熊底須聲律求抗墜歌玲瓏多少譚藝家泯沒隨煙雺

○讀常理齋老伯愛吟艸及殉節錄謹賦一律

王志翰【西園】

罵賊當年气至剛儒臣風節比顏張淸新詩句畱寰宇皎潔忠心達廟堂昔嶺愁雲空漠漠浣溪淸韻自湯湯英靈應是歸天闕祠仰昭忠俎豆香

集錄題常理齋愛吟艸及殉節錄詩

◆下卷

恭紀崇慶刺史常公金川殉難詩

合浦寅愚侄李符淸【載園束鹿知縣】

憶昔歲行在辰已金川鼠子方跳梁元戎軍門集將吏欲擇才智隨戎行西充令尹尹姓常英姿颯發世莫當帥曰令尹足才智擢以刺史俾轉糧公時督餉駐昔嶺百盤鳥道來梯航賊人夜犯木果木大星西隕十丈芒公乎慷慨誓許國與此營壘俱存亡揮刀上馬殺羣賊賊驚文吏如此彊圍之數重箭如蝟羆隨貙兮貙隨狼嗚呼守糧如守土去此一步非死所手麾從人爾速去勿累若曹受此苦從人大呼公勿言吾儕小人何足論寧死不肯孤公恩睢陽忠義杲卿烈千古文臣共奇節北面再拜臣力竭馬革誰人爲埋骨天威肅將振虎貔風雲烘耀將軍旗妖氛掃盡窮誅夷旌公之忠爲建祠記公之事書之碑贈公監司爵公子龍章寵錫光門楣公之令子繼公徳唐邑萬姓歌仁慈我來弔公作歌詠媿乏奇句騰蛟螭生爲忠臣死廟食況復有子英且奇公乎公乎何卓犖上作星辰下河嶽公乎𨿽死有餘樂

恭題晉贈中憲大夫四川崇慶州牧理齋常公殉節紀略後

崇慶牧常公殉節詩

黻廷老伯大人殉節志挽

恭跋中憲大夫常理齋先生傳後

俚言恭挽晉贈中憲大夫崇慶州牧理齋常老先生殉節實錄

恭挽晉贈中憲大夫崇慶牧理齋常老先生殉節錄

恭挽理齋常太翁先生殉節錄

讀理齋常太翁先生愛吟艸

讀殉節錄

衣軒堂翁匯梓太翁詩稿賜教賦贈

恭讀理齋常太翁老先生殉節錄

恭讀常太翁老先生愛吟艸殉節錄賦贈四律

哀殉節常理齋刺史

恭讀理齋常太翁老先生殉節錄

恭讀理齋常太翁殉節錄

恭讀理齋常太翁先生愛吟艸殉節錄賦贈

崇慶牧常公殉節詩

讀常君殉難遺詩題後

題四川崇慶牧常君殉節紀略後

聞昔嶺事哭奠理齋四兄

俚言四首哭挽黻廷四哥大人

讀常理齋殉節錄題後

題卹贈中憲大夫常理齋愛吟艸殉節錄後

恭爲理翁常老父臺先生大人靈車還梓

恭挽理翁常寅長同年

恭挽恩卹道四川崇慶州牧常老先生

恭挽皇淸授贈中憲大夫常理齋老先生

恭挽崇慶州牧贈中憲大夫常老先生五古一首七律二首

讀殉節錄

題愛吟艸殉節錄後

恭讀理齋常先生殉節錄書後

○恭題晉贈中憲大夫四川崇慶州牧理齋常公殉節紀略後

豫章塗日烜【山曉保定府同知】

元戎西指正桓桓昔嶺猶傳轉運難蛇豕跳梁施賊伎風霆叱吒發忠肝妖氛畢竟殲將盡壯節須臾事已完豈獨文章能報國英魂颯爽暮煙寒

儒臣赴義植彜常卹典從優賁寵章祀紀昭忠輝汗簡恩垂榮蔭續淸芳花溪漫憶鵑啼血遼海猶聞鶴返鄕見說遺徽應立懦當年慷慨重睢陽

○崇慶牧常公殉節詩

萊陽仲貽桂【磁州知州】

書生報國重邊疆意气臨戎轉激昂烈士曾聞裹馬革詩人合祀浣花堂丹心己向戈銛死靑史安知姓字香此日九原料無恨聖朝莫敢不來王

又

江蘇朱腹松【雪濤淸苑知縣】

從來勇略出儒生節烈於今重錦城余瘴未銷諸葛壘孤鋒特試伏波營秋風戰馬驚馳檄夜月荒燐慟結纓鵑血年年啼不住悲歌還擬壯軍聲

褒封萬里下天門廿六人依豹霧昏勁節已橫仙閣立英風猶帶蜀江奔詩畱余冊皆申義民集新祠尙戴恩何日浣花溪上過椒漿柏酒奠忠魂

又

楡城劉嗣煥【保定府經歷】

大義了然气自充迄今勁節著遼東捐軀不比輕生輩報國常存烈士風像肖浣溪崇禮意名畱紫閣慰精忠當年惠政原無價痛徹崇山昔嶺中

又

晉安鄧爲綱【進士原任元城知縣】

四十年來一節身成仁取義泣忠臣浣花祠內畱生面不是人間第二人

昔嶺當年事已非蜀山蜀水不勝悲後人憑弔忠魂處共道持戈躍馬時

又

膠西張維祺【進士原任河間府同知】

炮火烽煙夜照關橫戈已誓不生還寇狂豈慮遲天討臣死何知重泰山昔嶺秋霜埋血碧浣花春露積苔斑於今絕塞歸皇域馬上忠魂破笑顏

又

奉新劉念拔【漁莊北薊州知州】

生前詞賦杜爲家死後芳詞傍浣花當局獨翻前後塞不教兒女笑三巴

昔嶺當年戰大儒一身是膽萬人呼沙場取義何論命誓要金川入版圖

○黻廷老伯大人殉節志挽

王佐

盛代褒忠典賢侯義烈彰至今傳昔嶺如古奮沙場俎豆春秋茂旗常姓字光浣花祠廟在幽韻起松篁

○恭跋中憲大夫常理齋先生傳後

寶坻馬思聖【廣昌縣教諭】

謳歌徳義自堯封家世由來有政聲讀竟一編心膽發名流寫得狀如生

長白詞宗蜀郡師孤峯圍繞亂妖旗丈夫一死寧虛擲想見提刀躍馬時

浣花千載拜忠祠父老春秋莫更悲溪水沈沈明月夜定將工部細論詩

金川銘勒十年餘都下猶傳昔嶺初汗簡例應伸特筆丹心炳炳武功書

○俚言恭挽晉贈中憲大夫崇慶州牧理齋常老先生殉節實錄

後學鄭人瑞【符章淸苑縣貢生】

挽粟飛芻未是功儒臣更效武臣忠死心久寄靑燈下生气常畱白刃中報國精靈依蜀土思親魂魄到遼東翻教竹馬空迎像民慟遙天淚灑風

精忠自古本忘身何待頻題赴難辰稽首𨿽辭臣命盡揮戈尙使國威伸彌添嶺上關山壯不獨溪旁廟宇新當日睢陽湏鬼擊先生猶及戮蠻人

○恭挽晉贈中憲大夫崇慶牧理齋常老先生殉節錄

晚生何士鋐【景堂淸苑縣監生】

蒞政西川越六年臣心耿耿問蒼天神人共鑑非凡令士庶咸歌飛舄仙倉猝臨危气益振從容就義志猶堅君王不負忠魂節更錫恩綸屬後賢

疆場事業戹蠻鞿欲報君恩今已非猖獗凶酋原有種善文循吏竟無歸斜陽昔嶺鴉千樹明月花溪廟半扉烈烈英風昭萬古一泓流水咽危磯

○恭挽理齋常太翁先生殉節錄

唐縣柴士珍【儒聘己酉科拔貢】

天柱山髙髙矗天枸柳流水淸且淵先生挺秀出其中雄才壯志何偉然讀書洞達通今古磊落胸襟邁流俗學問純兮經濟光膺命出宰赴西蜀西蜀道路阻且長西蜀西充僻且荒先生下車勤政績振舉細目兼大綱修復廟祠崇祀典建學取才愼遴選訟獄息兮刑罰淸裨益人民匪淺鮮忽聞逆酋犯邊廷身奉羽檄入軍中支給糧餉克盡瘁爰擢州牧嘉厥功孰意蠻賊多反復潛兵轉掠木果木懦夫驚聞皆奔逃仗義赴敵公所獨仗義赴敵揮戈刀揮刀殺賊气何豪殺賊連斃八九首賊勢愈熾逞繹騷公猶罵賊口不絕身被數創慘復烈慷慨一死無徘徊昔嶺烽煙染碧血吁嗟當世一文儒不避艱險捐身軀西充惠愛傳無己立祠肖像民號呼慰忠祠建浣花畔浣花溪水流不斷水流不斷斷人腸憑弔忠魂常慨嘆殺身成仁莫與京天恩疊沛表忠貞褒乃躬兮蔭乃後英風毅气死猶生嘗聞賁父魯人志汧督效貞晉策記我欲濡毫寫英靈掩卷臨風頻灑淚臨風灑淚淚潸潸身騎箕尾無時還惟有芳名標汗簡千秋萬古畱人間

○讀理齋常太翁先生愛吟艸

渠陽王旭朗【素暉唐縣教諭】

名宿瑤編著愛吟西充公暇韻同琴頻摹止水靑雲句【公有到官詩一旦致靑雲明鏡與止水句】總見甘棠膏雨心賊殪鳳山舒浩气【公有鳳凰山張獻忠伏誅作】忠書紀廟寓言箴【公有漢紀將軍廟作】宏詞多少通於史早振英風邁古今

○讀殉節錄

文臣輸餉到軍營倏值酋蠻挫我兵九首連隨刀劍落一生﹖﹖棄似羽毛輕途中昔日傷裴相【公有裴晉公故里詩緋衣膽腹寔堪傷之句】嶺表今玆效杲卿祠立浣花名不朽還宜汗簡荷褒榮

○衣軒堂翁匯梓太翁詩稿賜教賦贈

搜羅遺艸繕蕓篇錦繡堆成制錦年不對玉冰懷凜凜焉能弓冶意拳拳循聲震疊優文獻惠政沾濡徧蜀燕健翮髙騫程萬里佇看徳報擢旬宣

又

淸苑徐成鼎【丙午科舉人】

浣花溪上昭忠祠忠魂縹緲揚靈旗春秋享祀釃淸酒英風颯爽來階墀當年昔嶺崎嶇路舊是我公殉身處平原罵賊正气昭風撼林嵐尙含怒來從羽檄佐戎麾輕裘緩帶軍前馳饒將象管題龍虎還伏靑虹戮鯨鯢誰虞封豕忽跳梁竟爾蟾蜍食月光西充父老盡悲泣金川軍士多嗟傷天兵迅掃殲羣逆卹典矜亡書竹帛姓氏常畱天地間血湧千秋欲成碧

○恭讀理齋常太翁老先生殉節錄

淸苑曹殿魁【直隸督標唐縣汛司】

謾言明哲保生全凡聖分途豈泛然肘腋難防身外變肝腸不攺性中天夕陽一片悲遼鶴夜月三更泣蜀鵑十六年來題舊恨幾行淸淚筆頭傳

烈烈孤忠志不違揮刀斬逆逐霞飛一朝昔嶺甘殉節萬古花溪沐聖輝崇慶恨無瞻徳範西充悲弗覩神威英靈夜夜陪星斗不讓當年溫序徽

○恭讀常太翁老先生愛吟艸殉節錄賦贈四律

江西羅大奇【正庵唐縣典史】

龍興人瑞盛燕翼象賢多生己標聰慧功還密琢磨繡腸羅萬卷云步捷三科詩禮家風振椿庭養太和

十載膺遴選學優仕更優不辭山縣僻長抱玉壺秋惠入巴人曲仁銷蜀客愁弦歌琴韻葉作宰並言遊

武事文儒備金川運餉行忽遭蠻刼奪那讓寇縱橫壯志揮長劍丹心報大淸生祠溪水畔千載著芳聲

靑簡爲誰編昭忠姓字傳浮生拋異地勁節上參天義足揚親徳恩宜蔭子賢褒榮三世外華冑慶綿綿

○哀殉節常理齋刺史

淩川王仲【箎夫滄州知州】

輕生丈夫恥常公得其死殉節一名成殊榮蔭及子何時西嶺拜忠魂英風會想萬山屯十年白骨埋黃土日月悠然照血痕同日不惟懦者立苗民應慚未知恩如此之人國之寶翻憐慷慨捐身早

○恭讀理齋常太翁老先生殉節錄【有序】

浭陽李繼曾【唐縣訓導】

予自癸卯秉鐸於唐今逾六載與衣軒常邑尊相處日深亦相友善因出其先大人理齋先生愛吟艸並殉節錄示予予披吟再四旣悲其生前之阨又喜其身後之榮益信天之報施善人爲不爽也感成二律以贈之

長材豈與數爭衡盤錯翻因利器生三載焦勞籌國餉一朝倉卒陷番營直將勁節還天地不肯全軀負聖明最是多情溪畔水至今流恨幾聲聲

漫道心傷昔嶺邊蒼穹端底慰英賢忠魂已著花溪岸義像常畱武廟前爵錫簪纓垂百代名彰彜鼎列千年遙知靈爽依稀在帶笑悠悠入九泉

○恭讀理齋常太翁殉節錄

唐縣陳荀會【增廣生】

仗義揮刀誅逆蠻此身原不計生還應知數點精忠血艸木千秋尙染斑

學問純時理道純成仁取義志湏伸後人讀史知餘恨小試烹鮮卽殞身

浣花溪畔慰忠祠瞻謁人稱卜地宜謂是臣心淸似水一腔忠義炯無私

充邑新祠肖像成時聞鳥語和愁聲如何偏向祠前語爲報金川寇己平

謾說人生土一邱昭忠祀典重千秋更稱蔭子輝堂構不盡英名照巨流

耿耿忠魂何日歸遙瞻昔嶺淚空揮丹心映日人如在不羨當年丁令威

○恭讀理齋常太翁先生愛吟艸殉節錄賦贈

博陵段瑄【增廣生】

傑人將震世豈止見聞多徳擬金陶煉行如玉琢磨辭壇雄一幟文陣破三科想是調羹手鹽梅藉以和

其二

利器鋒才試爭推吏治優惠偕風萬里明並月三秋已奏龔黃業還擔禹稷愁西充諸父老花縣喜重遊

其三

支糧聞寇急禦不藉同行气並巫山壯戈隨蜀月橫挺身圖報效拋死計澄淸昔嶺人如在浣花泣幾聲

其四

忠魂今尙在漫道死無傳浩气沖巴月丹心映蜀天名猶驚眾畔義豈愧前賢紫誥當年至簪纓錫冑綿

○崇慶牧常公殉節詩

陵川秦懋效

六月徵蠻傳羽檄打箭鑪中夜鳴鏑碉樓盤聚兩川間敢與六軍爭勁敵誰爲傳餉萬馬屯峨峨棧道黃雲昏風吹絕塞旌旗動月落危城笳鼓喧豨突鴟張勢狡譎變起倉卒心膽裂奮臂一呼常刺史提刀罵賊齒流血同難二十有六人臨危公獨無逡巡逆酋肆毒交矢石被創而死傷孤臣浣花溪畔荒祠古欲招忠魂淚如雨至今昔嶺楓林深日暮哀哀啼杜宇

○讀常君殉難遺詩題後

宛平周廷采【舉人】

黑風摧營云破墨慷慨從軍命如紙上馬殺賊賊勢眾此日常公爲忠死伊昔常公來遼東挾策上奏長安宮秋月春風稱意日天街十里香塵紅一麾遠赴巴蜀道到處甘棠思拜召蠢彼醜類稽天誅蟻自營營蜂亦鬧常公矢勞供轉輸性命直與芻糧俱何來鼠子敢窺竊橫刀裂眥爭湏臾乃知大義發大勇科第湏教名節重尢荷天朝報錫殊生气如存死無痛詩編磊落欽璠玙報國不愧文章譽讀公遺詩酹公酒大星晱晱燈殘孤金旗風轡公歸乎

○題四川崇慶牧常君殉節紀略後

淸苑淩均【恩貢】

難臣珥筆久名欽魂散巫陽不可尋鳶墮蠻江荒徼夢鶴歸遼海故鄕心戰場終古流殘淚齋館從今罷苦吟此日浣花同廟食靈旗風雨夜應深

蜂聚蟻屯萬馬喧阿誰裂眥在軍門鴻毛己擲孤臣命鳳誥頻頒聖主恩昔嶺干戈飛碧血浣花俎豆慰忠魂年年巫峽行人淚聽徹啼鵑日易昏

又

淸苑趙正源【舉人】

檄從上將赴南徵一夕降蠻乍變盟給餉功多畱幕府護糧力盡痛行營橫刀直有常山烈蹈刃甘同左轂鳴事起湏臾方寸定不虛平日喜談兵

○聞昔嶺事哭奠理齋四兄

年家鄕同學寅愚弟孫天寧【舉人四川灌縣知縣升任山西朔州知州】

維乾隆三十九年歲次甲午仲春月越祭日己亥謹以牲帛庶饈之儀致祭於皇淸誥授中憲大夫理齋常公之靈曰嗚呼人生大節無過忠孝是必秉乾坤醇厚之气具堅凝不拔之操常則順正以達其誠變則委身以全其節出處行藏不拘一定其載在史冊照耀古今者大都超乎流俗爲人所欽慕式效而不能忘此固非勉彊朝夕間苟以求名者之所能也吾友理齋公龍山鍾秀遼水儲英少負特達之志與予共誦讀者凡二載余其沈酣經史寒暑不倦故才思之宏偉詩文之純粹同人咸深遜焉以癸酉副車益奮其志丙子丁丑遂鄕會聯飛其所學之醇而所養之邃可知三十二年歲丁亥上命入蜀司牧西充愛民下士在在著有循聲而戊子庚寅兩與同考更能爲朝廷得士迨至三十六年金酋不法王師進徵時羽檄交馳選能供支糧餉公隨營三載司收放經理合宜毫無貽悞經濟出於學問信不誣耳由是賢聲上達特遷崇慶州牧激濁揚淸其所望於公者遠且大詎已癸之六月西軍失利公率夫護糧持矛手斃二賊卒以不怯被害嗟夫當大軍潰散之際玉石俱焚公以文職司餉卽權爲退避以待救援亦誰議其懦者乃獨奮不顧生以厲臣節所謂事君能致其身不以常變而異其操睢陽城外哭許張公其後先輝日﹖英矣獨念公之嚴君白髮在堂晨昏待養然使公以此遂同懦夫怯敵退避苟免則太翁之心必不快公蓋籌之已熟是則公之盡節於國家者卽所以將順於庭幃以孝作忠以忠全孝此固天地鑑之鬼神臨之矣蓋由聖治化洽於邊隅故報國之臣心可作日星河嶽豈偶然之故哉今天子憫公勵節捐軀加增觀察崇銜予以恩蔭獎卹優渥曠典固己著於千秋而令嗣君賦質岐嶷有造成人必能以答當寧慰先靈則上之所以酬賞乎公天之所以報施乎公者寧有涯涘公又復何恨惟予與公共硯同舟新邑衝要竊喜其得時親指南自公隨營後遂不獲與公晤而徒溯忠魂於旣渺誠令人欷歔太息泣數行下矣不腆旣將四韻俱成公其來格欃槍紛芒未掃除軍書旁午敢寧居風塵出塞心偏壯雪嶺當關粟廣儲行役不堪陟屺岵論功還冀攺門閭回頭欲問從前事不若逍遙賦子虛三載籌邊歷險多最逢險處冒干戈蠢蠻不識靑雲客狹路因成碧血坡枯骨至今迷的博忠魂何自返蓬婆愁將淚眼迎斜照那得趨庭更一過昔年燈火共論文今日存亡隔暮云未見斷橋歸駟馬空畱孤劍說從軍豈忘樽酒生前別欲識音容夢裏分更有不堪回首處兒孫何地拜髙墳憐憫須知奉聖恩英名千載死猶存成仁不攺威靈望恨賊應爲厲鬼吞異地丰碑來有績故園殘屐去無痕慰忠祠宇鄰工部豈負崎嶇到蜀門

○俚言四首哭挽黻廷四哥大人

瀋中孫曰秉【山東布政使】

遼水鍾人傑文章早起家長才憎命達遠志肇名嘉報國孤忠耿酬庸渥典加淸芬垂祀永史乘播芳華

妙技牛刀擅交章鶚薦頻神君名不忝良牧政常新嶽嶽峨峯峙迢迢錦水春至今遺愛在頌徳徧州民

玉壘馳烽日金川構釁年飛芻勞出塞借箸仗籌邊裹革言偏驗書旗業竟傳聞雞懷舊侶灑淚向秋煙

蚤托忘形契同吟勵志詩喜窺邊笥富愧著祖鞭遲宿艸增新愴停雲感故知徳門多積慶還與象賢期

○讀常理齋殉節錄題後

鐵嶺郭明徳【舉人山西河津縣知縣】

我讀文山正气歌上爲日星下嶽河人生天地身許國肯負七尺雄冠峩三寸毛錐博靑紫禦侮豈足當干戈書生知兵從古少欲雪此恥可若何男兒死耳屍裹革見義不爲慚巍科我友理齋崇慶牧弱冠二酉胸中羅平生愛吟成癖好鴻篇字字織龍梭南宮射策稱物望西充作宰得人和叔度何暮僑誰嗣百廢俱舉蠲煩苛歲在癸巳金川役王師西向掃巢窠量沙唱籌君竭力度支出納無一訛逆酋陰連索諾木忽掀平地生風波倉皇聞變各鳥散君獨正色厲聲訶來歙書表血刺字光弼臨陣刀插鞾且罵且鬭刃數賊恨不六臂殲幺麼食人之祿忠人事早辦一死矢靡他憶我與君訂交日軒車鬥酒相經過戟須炬目談成敗齒根截鐵無媕婀祖逖聞雞各起舞陶侃運甓箴蹉跎知君忠孝本至性臨時豈復肯依阿我聞蜀中山水秀才人烈士古來多出師慷慨武侯表北徵纏綿老杜哦文與詩書相表裏俗筆脆薄空研摩君今從容能就義文章气節兩無頗浣溪俎豆配前哲精成萬古刼不磨故鄕鶴夢應歸去只雞何日登陂陀風塵鹿鹿行老矣千秋悵望淚滂沱

○題卹贈中憲大夫常理齋愛吟艸殉節錄後【五言三十韻】

閩中業大觀【翰林編修】

節義孤臣立文章藻士專古稱三不朽今孰兩能全崇慶推名牧陪京產碩賢驚才袁白燕逸思李靑蓮盾檄新磨墨囊詩舊選錢南宮衣染汁西蜀舄飛仙井絡千盤棧卭關九折鞭文翁興學校宓子奏歌弦十里靑山句【公初至遂寧行縣詩有十里靑山縣句】一犁秋雨篇【觀農人犁水田詩有一犁秋雨北風寒句】鷺鷗行縣景【行縣詩有慣來鷗鷺饒閒意句】蜂鳥放衙緣【放衙詩有鳥語蜂聲滿庭院句】治本詩書飾胸無利欲牽煉神冰雪淡養气柏松堅小醜跳梁日先生報國年金川屯壁壘昔嶺擁輜軿粟挽蕭何籍餉丰陶侃船量沙籌算遠聚米陣圖連制府褒勛績端僚慶擢遷泉流晨拜井書逐夜鳴鳶猝爾凶渠值喧然戰鼓闐虫沙同化矣玉石並焚焉公曰驅車赴吾寧裹革捐刀揮豎首落血噴賊衣濺揭揭虯須奮巖巖電目懸睢陽方命霽來歙正呼延箕尾騎孤去壺頭迹顯傳魂歸遼海表廟立浣溪邊百代神靈護千秋俎豆綿巷思遺愛哭碑爲感恩鐫遺稿良朋輯幽光太史宣何時遵劍外瞻像拜祠前

○恭爲理翁常老父臺先生大人靈車還梓

鄰治晚生周昌﹖鳥頓首

戊子秋【晚】就館晉城聆翁言論卽知翁大義素明有古良臣風久深敬佩辛卯冬翁奉調西路大營糧務事雜而接應煩翁獨力經營尙不肯以口外風气使友人嘗試閱明年【晚】與同事彊行糧站冀分微勞詎皆以不服水土而返終於事無補然比時睇視翁之形神已瘁矣而猶奮不顧身竭力以辦是以斯時各站同官有隨營糧務非翁莫濟之譽卽翁於攻資哩塞未下之時同僚會集時亦常有鞠躬盡瘁死而後已之語是翁致身之願存之己久毋何【晚】出站兩月餘而翁果遇害此迨六月十二日事也且先聞賊未破壘時翁知勢難抵禦卽促從人早避其鋒願以一身盡節翁之心直同天中日午翁之逝直爲赴義從容始益信翁之生平不以詞章引重切切以惇倫爲念也嗚乎翁以身報國可謂移孝作忠名節兩全矣在盛朝恩深自有應得卹典足慰忠魂是翁之捐軀翁之志也翁𨿽死猶生也庸何傷惟是【晚】連牀五載一朝永訣無術返魂空憑素旐中心悲惋莫能自己玆值鶴馭歸梓聊效一束生蒭敬續數誄於額後知翁有靈冀並鑑之

○恭挽理翁常寅長同年

年寅弟劉繩祖【太倉人西充知縣】

忠孝兩全遭際艱捐軀報國重於山金川事去家何在遼海人來鶴不還鵑血魂愁秋樹外曾頭故壘夕陽間可憐兒少親年老夢繞泉臺涕淚潛

一載神交有夙因公餘手札誨諄諄方期不隔同年面誰料永成地下人精貫白虹完節義魂歸丹陛報君親西民相率歌侯徳廟食千秋禋祀新【西民建祠春秋祭享】

○恭挽恩卹道四川崇慶州牧常老先生

後學方中選【昌黎廩膳生】

揮戈殲馘烈當年愈信文優武更全志節淩霜飄玉闕精忠貫日映金川魂歸夕嶺乾坤老祀享浣花俎豆鮮麟閣標名垂萬古先生眞不愧勛賢

當年昔嶺遇艱辛慷慨捐生有幾人萬古難磨忠義節一心看得死生眞西民痛斷碑前淚北闕恩隆隴外身最喜鳳毛能繼美衣冠接武慰嚴親

○恭挽皇淸授贈中憲大夫常理齋老先生

後學郭玉珩【奉府庠生】

輕裘緩帶一儒生萬里從戎事遠徵豈是豺狼能肆惡祇因星斗暫回明血袍搦戰乾坤赤甲馬含悲艸木平凜凜英魂何處所一輪皓月照天淸

淒風苦月透刀瘢萬里長徵竟未還但使淩煙名不朽忠魂到處是家山

○恭挽崇慶州牧贈中憲大夫常老先生五古一首七律二首

晚生王朝元【同鄕廩生】

遼海深無極一望無涯涘長白巫閭山遙遙東西峙郁積與磅礡生我常夫子正气得之天節槪礪於己磨礪數十年學而優則仕甘棠蔭充邑弦歌徧閭裏逆蠻肆跳梁天兵下邊壘奉檄典糧儲願爲天子使妖气翳日月禍變倉卒起奮劍擊凶酋烈超介冑士致身報君恩靡他誠自矢取義與成仁庶幾無愧已至今昔嶺間殺气迷煙水君靈何昭回長庚此其是把酒奠秋風魂兮歸桑梓忠孝旣兩全誰云身己死恩卹祀昭忠榮蔭及孫子千載永不磨歷歷標靑史

淸溪一曲抱山村裏號棲霞產異人鵬奮九天雲路近星沈萬里血光新孤忠耿耿蜀山月遺恨綿綿昔嶺春張許有靈應把臂丹誠共訴不嫌頻

長驅未得殲蠻戎夕嶺軍中落將星帶甲雄師色盡墨儲糧佳士气如霆忠魂不逐虫沙沒大節常昭汗簡靑淚灑西風蜀父老浣花溪畔弔英靈

○讀殉節錄【張君諱洲字萊峯武功人先生同年友也聞先生歿於王事因作殉節錄以紀事】

王朝元

瑤編讀罷憶純臣血字幽光映冊新不有萊峯傳盛節千秋知己更何人

廿六人中獨擅名綱常爲重一身輕大呼逆豎風雲變紙上如聞吒叱聲

崇慶忠貞光國步武功文筆偏儒林奮髯讀罷頻揮淚激起平生節義心

丰碑髙出浣花云名入昭忠俎豆芬又得張君傳信史先生眞不負銘勛【先生字銘動】

○題愛吟艸殉節錄後

王朝元

窮經國士解談兵緩帶經裘事遠徵詩賦不疏戎馬地綱常自鎭死生情愛吟遺著生前艸忠節髙標歿後旌此日魂遊何處所墓門松柏自崢嶸

詩正淸新酒正醇風流儒雅樂天眞誰知花縣木﹖爯名士不意沙場作難臣遼海石麟常對月錦江竹馬漫迎春至今西土歸王化稍慰當年報主身

○恭讀理齋常先生殉節錄書後

唐縣歲貢生陳學海

騰茂循聲噪錦官誰知儒吏鐵爲肝狼烽直促靑萍吼馬革憑收玉骨殘一片忠心丹化碧九重恩詔紙回鸞獨嗟瘴雨蠻煙外昔嶺飛霜六月寒

恭紀崇慶刺史常公金川殉難詩

附錄﹕

常紀﹐字銘勛﹐號理齋﹐承徳人。乾隆辛卯進士﹐歷官崇慶知州。殉難﹐贈道銜。有《愛吟艸》。

