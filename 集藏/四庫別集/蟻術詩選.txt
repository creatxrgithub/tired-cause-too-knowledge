蟻術詩選

﹝元﹞邵亨貞撰

卷之一

五言古風

卷之二

五言長律

卷之三

五言短律

卷之四

七言古風

卷之五

七言排律

卷之六

七言八句

卷之七

七言絕句

卷之八

會合聯句

●蟻術詩選卷之一

元雲間邵復孺著

明新都汪稷校

五言古風

秋懷

次韻王彥彊監稅中秋不見月

又次九日韻

夏夜

夜

謁靑龍文廟

和孫果育先生曉行池上韻

晚望五側體

齋居讀書效晦庵先生體二首

早春次陸伯弘韻

陳元茂別去十年扁舟由山陰來有詩敍懷次韻識喜二首

用上人萬玉軒

上武陽太守汪公國良

次宇文子貞別駕見貽韻

燻自聞上人禪房與陸伯弘暮坐偶成

全眞師鄭無用北遊

午日曹云西翁厚堂分韻玉字

秋懷欵古月黃伯成韻

黃仲珍會試回藩省中有詩畱別沙徳潤任以南皆次韻特來求予著語

徳潤以南又賦以適遠興再和爲答

贈經筵檢討太原陳敏夫

四月十七日偕張彥聖陳景曾李道原郭與仁倪自明遊東巖蘭若分韻淂夏字

彥聖次予夏字韻見貽乃亦次彥聖孟字韻爲答

彥聖再用夏韻見示又和以復

再用前韻與彥聖景曾論詩

景曾和孟夏二韻見貽復用孟韻追道向者泮林聚首止處之誼

僕年來塊處閭閻緬懷平昔托交粗多然意气相期者指不多屈因景曾詩中論及交道就韻以懷數子隔紀

送傅子初先生之信州錄事

題傅伯玉來靑軒

瑞閒雲開士云深處

昨以靑鏡褐帶寄郭志道先輩暇日貽二詩以彰所貺不啻引玉之慚次韻爲答

春晴次申屠仲權進士韻

奉寄海鹽知州李正卿先生

贈星數術士陳秋巖

田家四時詞爲九山學稼軒作

戊申仲冬兒穎爲館人所連得罪系獄朋遊咸謂必老夫叫閽乃可昭雪由是衝寒扶憊戒途凡越旬始抵石城產間記所見得詩如左

壽靈源上人遊方

錢塘林子文以星術醫藥畫筆遊食江湖爲題行卷三首

幼女嫠居澄江無後可托親往載之以歸庶盡父子之道且得縣宰給以公文沿途無關譏之虞丙辰歲二月廿一日出關宿城南屠家鎭逆旅中夜分枕上紀述示舟中同行者

寄贈潁上縣令車則明會稽人小兒穎以罪遷彼此公知其非辜每加眄睞

贈寫神王鑑堂

寄南金絕句

夢中紀遊

題窠石絕句

金錯刀竹

○秋懷

金風應商節庭樹生秋聲況復疏雨過莎雞振前楹客居在城市朋從少合拜𨿽無山林賞乃亦無俗情芳時屢消歇身世坐無成廣庭散短策逍遙塵慮淸陶然發孤詠聊復遂平生

皎皎靑樓月流光照幽樹當時樓中人邂逅感相遇娟娟耀華年粲粲美風度黽勉在同心誓言金石固離居幾何時玄發各已素豈無陽春心去去若朝露芳馨苟不存臨風嘆遲莫

依依漢南柳秋至多悲風搖落在一息坐此颯爽中衰榮有天運物力詎能攻桓公豈不偉乃亦嘆其窮嗟哉山林子出處將無同

今日秋雨霽廣陌后土幹出戶欣所矚紅塵滄海寬宕子此行樂朱顏撫雕鞍

○次韻王彥彊監稅中秋不見月

髙樓有佳人長嘆惜流景漫漫夜何其耿耿愁莫省昔爲陽春花今媿明月影徘徊望云端悠然素心冷

○又次九日韻

佳節坐無緒行憩嘉樹陰秋花澹相對慰此遲暮心悠哉美人遠輾轉相思深天風日夕起長歌良不禁

○夏夜

紈扇寄晚興竹牀生夜涼大星在南極新月照東郎稍隔茸泖路遠懷荷芰香夜深屢移枕淸漏一何長

林端鵲尋巢屋角螢照席風生銀漢涼雲散玉露滴坐久气益蘇心靜神自適鄰鐘忽迢遞相與破幽寂

○夜

月白霜滿地山家寒未眠人影在門外梅花遶牕前村舂自斷續戍柝相後先沈吟惜良夜那能遲芳年

○謁靑龍文廟

鎭市近東海人煙迷遠郊前朝有勝迹遺碣在荒茅民識靑龍艦樹傾黃鶴巢崇臺近僊路擬尋王可交【地有王可交升仙臺】

雪落暮潮上雲橫春樹迷剌船龍江口解榻鱣堂西捨采重典禮采芹畱品題風塵正旁午教養距可稽

○和孫果育先生曉行池上韻

逍遙碧梧井顚倒白薴裳荷淨兩初過水淸心益涼晨風卻羽扇秋意滿藤牀了無塵中趣良以遂行藏

○晚望五側體

出戶縱兩屐略彴不可度興到意未適且復信晚步野景頓慰目萬壑倏已莫興盡始欲返解後有所遇父老謂有役來耜出遠路況乃積水涸岸腳稍復露觸物卽勝賞軗﹖豆爾釋俗慮竚立望不極暝色亙綠樹

○齋居讀書效晦庵先生體二首

端居掩柴門四月忽已暮物色催年華綠陰滿髙樹雨除軒牕靜宴坐屏百慮淸風激然至好鳥聲亦度愛玆羣芳秀幽景欣所遇瀟灑契心賞澹焉忘世故

淸溪一雨過沃野桑麻成屬玆長養節慨彼少壯情庶類各有適微生漫無營窮居在田裏胡能事虛名俛仰狥幽獨微只散新聲百年總役役且復遂吾生

○早春次陸伯弘韻

春生海嶽庵冰消建安瓦山鍾隔遙林漁篴散寒野遠客忘馳驅懷人賴陶寫書燈尙鄰雞塵陌已官馬

○陳元茂別去十年扁舟由山陰來有詩敍懷次韻識喜二首

向來秋懷詩絕響斯寘和憶君鼓朱弦對各泛白墮歌長竹間醉興盡花下臥有時舞婆娑褰衣綠陰破

契闊日以邁交道日以虧緬懷載雪舟放情換鵝池山川固無恙觴詠長若玆流水日東逝何以寓相思

○用上人萬玉軒

瑯玕遶禪室坐臥空翠間誤疑篔簹谷攜入藍田山戒衣蒼雪亂談塵淸風還何當往擊節亦以香巖關

○上武陽太守汪公國良【公新安人善文詞書翰】

峩峩紫陽山髙廣出奇觀千年喬木存蒼翠拂云漢名家多世臣冠蓋恆煥爛道統自考亭事業擅藩翰朱弦淸廟具一倡起三嘆謝庭固多才王羣足渙汗

能書事魏晉筆陣妙莫傳淸絕籠鵝經窈窕臨河篇神交千載上八灋日以全錐沙得利器墨沼龍蛇騫向來鮮與趙已擬摩其肩記名金石間良以永斯年

春風滿庭戶三槐日芬芳雨露足生意淸陰蔽髙堂彼美蘭蕙花婉戀有國香良時拜家慶彩衣刻成行孔庭富詩禮竇氏多義方懿哉徳星聚霄漢生光芒

○次宇文子貞別駕見貽韻

泠泠苕霅溪淸淑世莫比中有泗濱磬籍籍韻人耳采之貢郎廟秀發鉤天微願言正始音行贊元化理

鯤溟多化鵬雞羣有孤鶴偶玆樊籠困所志在寥廓豈無靑冥姿迢遞若溝壑知音苟不存淸唳何由作

○燻自聞上人禪房與陸伯弘暮坐偶成

郊居絕勝賞性僻如自然時俗非所趨方外若有緣況玆蘭若幽坐榻臨淸泉飄然縱心目問法得老禪丈室頗蕭散玅語開玄玄西牕綠陰靜林麓捨雲煙逍遙接淸景塵俗詎能牽

○全眞師鄭無用北遊

往昔柱下史翩翩跨靑牛示彼眾妙門契此玄學流後來羣仙籍往往在北州至今燕趙間斯道良可求鄭師宦門子气寂業乃修行當得所遇逝將與之遊稽首謝埃壒長嘯昆侖丘

○午日曹云西翁厚堂分韻玉字

仲夏暑气微嘉樹藹深綠詠歸衡門下逍遙淸溪曲屬玆午日至悠然對醽醁親戚恆舊歡荊楚尙遺俗飲罷仍太息歲月傷局促世情苟驅人母使隨轉燭願言各自愛重之若金玉

○秋懷欵古月黃伯成韻

悠悠涉塵世冉冉傷流光來者日紛靡逝者日微茫已秋不可春一夕百艸黃羣動悉偃蹇孤懷良慨慷幽期在空谷於以觀翺翔相看且慰意歡樂未渠央

○黃仲珍會試回藩省中有詩畱別沙徳潤任以南皆次韻特來求予著語

美人善窈窕長年抱幽素迢迢遡飛鸞眤眤眄盟鷺蹇修無裏言良人昧情度歡娛在一息胡然藐雲路

膏雨下灌木春雨濯文荇美人遵江阿中心忽秋冷昔期朝雲臺今若中流艇終焉蓬蒿姿愼勿嘆宵永

○徳潤以南又賦以適遠興再和爲答

淸景日以遭玄發日已素遲回置鴻鵠曠蕩狎鷗鷺何慚魯淳朴頗適晉風度長歌招隱辭延佇淮南路

離離原上蘭泛泛漢中荇春陽豈所私夕露寧獨冷誰其念遠人采之寄孤艇曷若遂其息芳馨與時永

○贈經筵檢討太原陳敏夫

並州古名郡盤踞山河長禮樂盛姬晉民風本陶唐淸淑多名家軒蓋相低昂有美元龍豪喬木久芬芳中宵徳星聚文采遙相望

盛朝尙文治機暇事探討春明禦延閣六籍互稽考峩峩貂蟬列經邦坐論道之子初明經盛年致身早晝永掄對休揮灑更文藻

○四月十七日偕張彥聖陳景曾李道原郭與仁倪自明遊東巖蘭若分韻淂夏字

客居寡歡樂奄忽歲云夏會合無前期偶爾遂閒暇追隨二三字遊憩東巖下杖藜足幽討奚必整夙駕野色隔市槁塵氛絕僧捨屬玆長飬節灌木色相射淸賞欣所遇置酒此軒榭談玄岸烏巾林鳥亦驚詫人情脫城鄗矚眼仍自訝我生頗宏放久矣觀物化世道苟難趨端合返耕稼逍遙柴桑廬良以竟晨夜

○彥聖次予夏字韻見貽乃亦次彥聖孟字韻爲答

浮生羨楚狂適意類優孟豈惟事文華矧復愼言行暇日得朋從遊心在觴詠睠玆蘭若幽愛爾林麓淨登山竹有題俯檻水可鏡起坐情共眞嘯語气益勁追尋往事攺悵望前修敻論文浩無算行酒肅有令居然豁塵襟恍若蘇久病了無物我情坐見夙昔性杯盤旣狼籍步屣互斜正重遊當及時山中筍猶盛

○彥聖再用夏韻見示又和以復

我家住淸溪嘉木藹朱夏耕鑿頗自適藏修有餘暇中有韋氏傳素出孔壁下鄰好皆相歡興到輒命駕從容歲時禮往來東西捨髧髦總好書冠首或能射暄風登春臺涼月嘯秋射衣裳時使然登望俗所詫縱匪桃源深亦有漁舟訝樂矣忘吾憂逝將與之化維時已種■﹝禾術﹞卒歲競登稼期君艸堂遊剪燭巴山夜

○再用前韻與彥聖景曾論詩

騷壇有淸音翕若奏韶夏宮商相激昂合止適休暇一倡每三嘆萬籟風斯下夜深鳳來儀屢飭緱嶺駕飄風忽大和桑濮俱退舍初疑矍相圃妙中見奇射再疑廣寒宮羽衣滿臺榭品題得賞音終然匪虛詫所貴正始音不受淫哇訝采之貢淸廟自足驗風化陽春與白雪生意在禾稼行當集大成鏗鏘振良夜

○景曾和孟夏二韻見貽復用孟韻追道向者泮林聚首止處之誼

陳子冬日溫可愛若趙孟不競聲利場從容抱傌行我昔遊泮林屢歌伐木詠識君稠人中心若止水淨揆余素暴白相照兩明鏡君如𨿽處囊不屑露鋒勁我猶絅尙錦韜晦極深敻折要﹖月鄕裏兒終媿彭澤令一朝共引退似失膏盲病臨川濯我足逍遙遂天性重逢無厚顏自謂出處正願言若松栢保此歲寒盛

○僕年來塊處閭閻緬懷平昔托交粗多然意气相期者指不多屈因景曾詩中論及交道就韻以懷數子隔紀

走昔重交際流汗若炎夏結納天下士寢食若不暇蜀王藐餘子臥之百尺下【王彥彊成都人】晉秦早穿楊近命武昌駕【秦景容太原人】傳子經濟才多士避三舍【傳子初鄱陽人】有美彭城宣雄辯气如射【宣伯聚徐州人】錢郎早明經翰墨照臺榭【錢南金華亭人】落落東甌陳特達眾所詫【陳元禮永嘉人】雙湖王文學識晚互相訝【王昌言檇李人】平生此數子因之气質化況玆得孟公稂莠見良稼闊絕殊有懷起舞雞鳴夜

○送傅子初先生之信州錄事

去年十月交冬淺寒輒沍客居江城館燈火在風露君從錢塘來舍舟縱遊步一見心爲開問勞出情素番陽與雲間相望千里路會合匪偶然況是夙所慕江左古世家粲粲美風度射策衣繡歸春生五陵樹文章天機錦到手眩昏瞀坐談極疇曩歡然獲知遇自冬更䢐春不間朝夕晤君於稠人中走獨心所寓傳捨稍密邇泥濘亦枉顧開卷析疑義沛然決東注賞音風雅間神會見天趣平生耿耿懷不爲流俗具因君頗呈豁欣快未易諭誓將與此老結納視親故款洽豈有極忽復報﹖戍錄曹𨿽民職未足展抱負行者崇令徳政化藹先務分違坐契闊引領不可遡中年別親友作惡若深忤梅風彭蠡寬歸鷁愼速渡後約仍綢繆中情尙能賦芳洲蹇誰畱懷哉美人暮

○題傅伯玉來靑軒

走昔重慶下總角拜而翁聞之祖父言此老臭味同與我爲世契家在兩山中聞山在何處僻近滄海東先生隱其下邃若盤之宮開軒納蒼翠雙螺郁茐茐拄笏以致之嵐气浮雲蒙云牕筆硯濕雨檻尊罍空春花與秋艸四時自靑紅夏暑熟桃李歲寒斂禾穜門深俗駕返迥有前賢風玆來三十載念之感吾衷先生𨿽隔世有子傳箕弓家氈一經在未覺吾道窮況我與伯玉少小相磨礱及玆坐遲暮鬢髮各已蓬手澤敬所存矧敢弛前功靑山不攺色軒檻猶玲瓏排辟匪寓言生意那有終何以志不朽立言在諸公顧惟通家好詎能忘效忠渥塗適偃蹇物理還窮通善保堂構心禮法愼爾躬方來當有振鑑此以自崇

○瑞閒雲開士云深處

髙人悟般若斂步問棲息冥然百念靜隨處可面壁況玆故山深雲气窈無極𨿽在三界中若與塵世隔向來出山時千里縱杖錫西上醫王城北峯文殊域雄峯快南遊玉凡眇東歷周流歲年邁冥然屏心迹歸來白雲在此見非舊識出山固無心在山那有役云我今兩忘有相同木石山河眼底華無復著五色是云本不深聊寓幻化質今玆大自在所向罔不適此中有妙趣欲語難自析我生墮世网性本慣幽寂終當從之遊瀟灑共朝夕復此淸淨根直指不容力

○昨以靑鏡褐帶寄郭志道先輩暇日貽二詩以彰所貺不啻引玉之慚次韻爲答

客從渠國來遺我火齊銅蛟螭結其背文藻交靑紅一展雙眼明秋江送飛鴻俗狀媿不稱什襲寶匣中念我平生親潔白與之同持贈見題品坐使光價隆重君有僊骨長年駐顏容豈知晦迹士玄鬒成飛蓬

縞帶不緣辟出自鮫人杼闇闇蔽光華纖纖衒紋縷服用必老成褒博邁前古垂之良有餘踐履有門戶一禦君子身居然稱章甫步趨重禮貌周折中規矩荷君不鄙夷約束還見許立朝對賓客老矣更延佇

○春晴次申屠仲權進士韻

澤國厭久雨暮春生晝陰羣芳悉委翳何以忘憂心況乃渥潦阻朋侶少盍簪晨興矚新霽拍拍春流深散策茅檐下對酒還自斟許身沮溺徒逍遙浣塵襟

春山在屋外照映綠水灣暄風斂宿靄秀色若可攀恍疑桃源路穿窕非人間欣然寓遊目及時爲開顏花香渺莫卽引領徒懸懸緬思繁華節光風泛山川娟娟渚花媚恰恰谷鳥遷郊人戒農務芳艸催詩篇於時正興矚擊壞聲相傳沈憂感物色泰道何多愆人事蓋有忤天運豈所偏安得伶倫竹感召和气還大鈞忽駘蕩生息斯可全願言陶化景調燭在時贀

○奉寄海鹽知州李正卿先生

往歲事行役路入錫山道公務有程限不暇致幽討期會邦大夫乃得斯文老班荊艸莽間一見顏色好船頭接杯觴彼此露懷抱泚筆賦黃花屬意出天造暇日再升堂披豁見文藻學問仰前列結納悔不早所惜吏事稽告別殊艸艸歲晏歸故林藜藿彊自保雲霄絕躋攀世路迠如掃文星忽移次屢起視蒼昊𨿽乏彈冠資庶淂慰枯槁感激良有懷心焉惄如搗海城遠邊烽觀瀾近三鳥惠然澤斯民終以養吾浩會當挐扁舟闊絕重傾倒

○贈星數術士陳秋巖

天上種白楡豈使塵世知人心極天理乃有步天詩好風或好雨未易以意推晦明與目﹖廛次側候無愆期人身列三才照耀匪所私歷象示禍福鑿鑿信不欺陳生得玄祕傳授有心師指掌披周羅隱顯見豪釐我生五行內貴賤詎可移因子許蔗境遲暮不復疑

人身小造化中有天地理形气苟相遭緫合大易旨籌策運乘除變化亡起止千古發幾微乃淂袁與李擊壤集大成煥然具眾美經世浩莫量論命同一軌微言明晦吝勇決至生死擾擾六合中萬類莫逃此相逢叩浮生妙語瑩如水往哉抱韋編冥心究終始

○田家四時詞爲九山學稼軒作

大鈞播羣品生意滿寥廓晨興矚南畝鳴鳩在林薄婉孌起遐思良時戒東作燒痕日以回野水日以落荷鋤豈辭勞勤動有餘樂臨流歌豳風心迹欣所托

迢迢谷水陽山勢西南翔平野萬頃間林巒互低昂屬玆長養節綠陰滿虛堂耘耨旣休息藹然曲稼香端居無物役朋來時命觴餘力事編簡先民遠相望

廩秋殞霜露歲功行及時刈獲徧原野萬寶紛陸離童稺日夕喧欣然不知疲聖門貴道徳﹖﹖攵焉鄙樊遲無逸示艱難拳拳戒先知微生已忘世捨此將安之

鬱鬱嘉樹林宛宛溪水曲幽人此躬囲良田遠茅屋歲晏農務休我廩羨橦穋蠟酒歡裏閭相與介景福變遷吾弗虞治怱吾亦足永懷陶公廬無忝鄭子谷

○戊申仲冬兒穎爲館人所連得罪系獄朋遊咸謂必老夫叫閽乃可昭雪由是衝寒扶憊戒途凡越旬始抵石城產間記所見得詩如左

澱湖

夜宿郭家捨早行陳墓村霧斂湖蕩白遠水浮晴暾兵余聚落廢艸木蕩不存傍橋野店■﹝夾刂﹞船具晨餐向來經行處恍惚不可論川原莽無際黯然消我魂豈知衰暮景值此天地昏

吳門

日夕望吳門荒煙翳寒艸泊舟問何處云是對門道三年百戰餘人煙迹如掃舉目山河異恍若天地老殘民餘幾何流離孰能保仁者不可追誰其念枯槁■﹝口荖﹞哉乘除理實匪人力造茫然夢寐間惆悵對蒼昊

新安鎭

白首念舊遊瞬息六七載興衰反掌間宿昔魂夢在向來太原公襟度絕爽愷大開靑油幕籌策善掄采談笑合經綸事業有期待入幕匪郗超羅致慚郭隗重來弔遺迹驚心變桑海故舊散如雲我獨毛髮攺城門嗚咽水似恨有遺鎧天運不可量鑄錯詎能悔

沙湖

淩晨出沙湖杲杲寒日赤望路指西南趁風掛帆席行行數里間舟底盡沙磧歲暮寒水落過者總煩劇篙師力支撐進寸乃退尺叫呼問鄰舟始淂指所適中流植萑葦表以深水迹由玆遂無阻四望始充斥迢遞達岸傍回首日已夕嗟予匪徒行衰謝牽物役人生苦多虞仰羨投林翮

義興

風中夜起白晝生晦冥舟行向亭午問路循郊坰日色稍穿漏歷歷崗巒靑地出陽羨西亂後皆凋零良田久荒穢聚落如晨星乃淂張生廬回塘水泠泠少年頗解事肅客開林扃燒薪具湯沐置酒陳罍缾具言兵火事慘惻難爲聽余亦感其意彊飲忘獨醒明發戒行李指點仍丁寧

前馬鎭

水行數百里今日始登陸老來筋力微徒步窘局縮暮抵前馬鎭人煙稍蕃簇琳宮半摧頹猶是前朝屋陰陰寥陽殿仰見貌像肅吁■﹝口荖﹞禮樂壞銷毀日相逐鬼神依人云至此亦傾覆出門投逆旅展席成地宿江東形勢髙土室頗溫燠墻隈臥兩牛對月寒舐犢因之傷我懷中宵淚盈掬

溧陽

戒車屬昧旦霜露猶淒淒折旋荒墟間石徑迷東西第宅燒焚盡頹垣互髙低北風振林箔寒烏向我啼逶迆出官道所見愈慘淒南來多遷客一一援子妻嚴冬犯冰雪面目俱沙泥歷險復凍餒矧敢勌攀躋皇天有恆運何以慰黔黧擾擾六合內誰能遂幽棲

七里山

我生本無營垂老值逆景山水性所樂邂逅心目逞朝來經行處林麓頗深靜松篁雜泉石豈不慰馳騁一見暫解顏愁慮終莫屏郍能似平昔到眼輒記省始知乾坤內萬事如過影患難偶相遭定力未深領曷若忘吾憂陶然造眞境

分界山

亂後喬木盡新植才拱把惟時搖落余山色亦瀟灑至玆頗險峻宛轉曲崖下路出分界山神思欲傾瀉僅有古廟存斷碑僕荒野緬思承平年處處雞豚社衣冠不復進何由斷風雅我𨿽一腐儒自謂賞音者胡然迫物累對此失陶寫

官塘

曉行犯霜露驅車上崇岡四顧人煙稀日色浮蒼涼山家竈無突炊煙滿衣裳出門復風沙老眼終昧茫父老爲我言時事殊可傷此邦蕞是邑右族侔金張粵從亂離始十室九喪亡彊壯殞鋒鏑老弱委路傍形勝旣攺觀山川遂無光累累偸生者楡景何由長語罷長揖去喟然面穹蒼

白府君廟

道經溧水縣古廟當城陰浮雲映霄漢鬱鬱宮殿深修門聳飛閣穹碑列森森前朝屢褒頌落落正始音國家崇祀典首以民爲心陵谷有遷代造化無古今信知鬼神徳福善終禍淫馨香苟可薦黍稷非所歆

謝亭岡

此地非深山所歷無絕險髙下百里間崗巒互重掩民居稍聯屬兵余苦勤儉山田固微收況復經歲歉停車謝亭岡暮色昏冉冉風寒人不行遙見燈火颭恍然遊子懷偃蹇忘拘撿

靑梗

夜寒宿秣陵曉霽度靑梗旁臨總溝壑不啻瞰眢井俯視層冰橫照目光尙尙輿人亦良苦交馳畏肩並霧昏迷轍迹有力不敢騁我時捨車行屐滑不憚整殷憂莫蹔置懷抱常耿耿山川不我厭衰晚負淸景何當問蒙莊寸心若灰冷

金陵

亭午寒霧收日色漸昭晰此行旣迢逓身世任曲折四顧遠近間羣峯儼環列峩峩石頭城形勝天地設龍虎相踞盤王气故不輟鐘山一卷石迥與他阜別山川無情物往往隨變滅粵從典午來禹迹屢割裂豈不祈永延中自仁義缺是知王伯資初不恃險絕誰其罪眞宰惆悵還結舌白首匪壯遊弔古粗可悅唐虞彼何時長嘆肝肺熱

○壽靈源上人遊方

我生頗宏放素有山水癖胡爲墮世网所願久未適矧當風塵際及北頭盡白豈如浮屠人蕭散無物役名山勝水間往往快遊歷靑鞵萬里道不汗緇塵迹相逢明眼士心地渙冰釋壽公山林秀豈憚勤勞力發軔始自玆端可窮絕域設心一以廣所向竟終極了此最上機三界在瞬息歸來煙水間借我半禪席

○錢塘林子文以星術醫藥畫筆遊食江湖爲題行卷三首

璇璣耿夜光所示各有象七政一以齊玄理益湥廣萬類靈者人命運合天壤儒先妙推測經緯在指後世得其文禍福益宣朗

我聞賣藥翁夙尙韓伯休避名宇宙內殆亦僊者流後來不乏人往往繼前修濟世在陰徳豈爲生事謀刀圭忽通神遂與元气遊

古來朝野間靡不重豪素山水擅甲科夙昔著名譽漫漶積雪峯險絕懸崖樹之子法李郭惜墨見天趣幸寫桃源圖艱危淂歸路

○幼女嫠居澄江無後可托親往載之以歸庶盡父子之道且得縣宰給以公文沿途無關譏之虞丙辰歲二月廿一日出關宿城南屠家鎭逆旅中夜分枕上紀述示舟中同行者

暮出澄江城夜宿屠鎭市身老憚驅馳情眞易嗔喜生平兒女債累及衰暮齒婚嫁𨿽粗償生死那可擬逝者不復追存者詎能已經營盡人事得失任天理此行未爲迂所願聊復爾同舟得佳侶聯榻忘旅邸去住釋殷憂周旋賴知己雞鳴客夢回犬吠徵人起旋聞啟重扉又欲戒行李關譏良可虞公檄信足恃吾生旣若浮老境復何止沈冥但結舌感激還撫髀聞道固茫然忘機亦久矣何當絕紛埃放情好山水

○寄贈潁上縣令車則明會稽人小兒穎以罪遷彼此公知其非辜每加眄睞

東瞻會稽山萬古神禹迹嵚嶇控大荒偃蹇鎭南極蓬瀛屢淸淺造化恆郁積人物秀所鍾不啻昆產壁衰微或相尋生毓詎肯息之子經世資制錦蹔淹抑光嶽含靈氛終古有通塞

孔門有遺訓政事列四科單父坐鳴琴武城起弦歌至今百里間聖化恆漸摩汝陰古名郡先哲屢經過巢由垂隱迹歐蘇鼓文波起廢喪亂後豈不順撝訶頗聞徳化感道碑藹春和願言邁前列修途振鳴珂

微宗事儒素家在嚴灘上衣冠久淪落喬木亦凋喪平生江海心旣老尙宏放應門賴弱子粗習菽水養一朝坐斥逐夢寐隔千嶂無家復貧病曷異楚囚狀彷徨舐犢情淒惻倚閭望明公憫斯文靑眼顧流浪有徳彌二天沒齒詎可忘

○贈寫神王鑑堂

江心百煉銅照物無遁形人於天地間方寸尢神靈不知子都姣有目若晦冥之子頗絕特炯炯雙瞳靑豪端化工在妍醜任使令淩煙重一代傳巖貴千齡自古賢達士徳義斯可銘愼勿薄固陋更參相心經

○寄南金絕句

朝望茜溪雲暮望茜溪水倚窗對晚色懷人不能已

○夢中紀遊

春澤下楚雨暮江開野花嚴灘釣魚客卻上�仙槎

○題窠石絕句

雲際天籟收石底元气蟄幽人憺忘歸日暮山鬼泣

○金錯刀竹

君子在澗谷歲晏服豹韜擬將鐵石心鑄作金錯刀

蟻術詩選卷之一

●蟻術詩選卷之二

元雲間邵復孺著

明新都汪稷校

五言長律

貞溪寒望

至正庚辰歲暮大雪同孫果育季野衛立禮三先生分韻賦禁體得天字二十韻

太原秦景容肄業冑監以春秋經中大都鄕魁有田在海隅至正壬午秋以收稻至雲間錄示近詩和韻復其來意二十韻

送松江太守楊公正秩滿歸太原

悼趙士弘先生宋宗室良字

錢南金往歲胥會嘉禾紫虛觀近聞館於澱湖謝氏經年隔絕寄詩問訊二十韻

辛丑早春和顏仲逸新正試筆韻

客居感懷寄簡吳野舟四十韻

邾仲誼博士久別重見以詩敍聞依韻答之二十韻

追悼南金錢文學二十韻

乙卯立秋日客捨紀懷二十韻時長兒克穎遷於潁水幼兒堯浮沒於濠梁故園凋落殘生茫然不能無感於天時也

○貞溪寒望

物色存荒域人煙散遠郊閒門當野際望眼出林梢水落三秋後天寒十月交艸蕪殘畎畝塵沒舊衡茅日送牛羊下霜催橘柚包溪渾魚漏經樹折鳥傾巢風俗從時攺丘園未易拋生涯慚負郭歲事乏充庖獨學惟疏懶羣居適混殽世途多反手友道絕投膠無復懷招隱猶堪賦解嘲興來從目斷一鳫下塘坳

○至正庚辰歲暮大雪同孫果育季野衛立禮三先生分韻賦禁體得天字二十韻

肅殺成冬令禎祥兆臘前何人能剪水此夕遂彌天始訝同云合俄看大地連皇恩敷宇宙春意滿山川气應丰年早光還太極先灑牕初淅淅入幕已翩翩部婁因成積坳堂久未塡隨風元辟易帶雨卻俄延萬室均沾瑞千林競奪鮮獵圍明燧火僧捨起茶煙髙臥甘茆屋深耕望■﹝禾術﹞田映書如有約授簡豈無緣金帳家聲舊朱樓樂事傳酣遊曾騕褭低唱總嬋娟尙覺寒壚好猶宜破帽偏雞羣空出色驢背莫爭妍嚴瀨仍髙節程門憶少年陶情憑酒力禁體詫詩篇豈意三陽迫重驚六出全因聽郢中曲欲覓剡溪船

○太原秦景容肄業冑監以春秋經中大都鄕魁有田在海隅至正壬午秋以收稻至雲間錄示近詩和韻復其來意二十韻

世宦推三晉聲華自五陵禮隆鄕舉首望重辟雍朋白壁光堪摘靑霄世所矜山陽聯胤冑淮海接云仍鼓篋曾無忝穿楊豈不勝十年加淬礪萬里會騫騰俊比峯尖隼淸嫌棘上繩依依春月柳炯炯玉壺冰家學多軒冕師模足準繩吟空謝池艸業費剡溪藤壯志懷前席雄才薄販繒詞源長倒峽賦壘況髙塍道本關淪喪文應有廢興遠遊方澤國淸話及鄰僧鄕味鱸曾膾家書鳫可憑海潮鳴客枕江雨入書燈繼廩饒秔稌羞籩到芡菱雅懷靑嶂疊

白雲層傾蓋眞如故盟鑪獨未能春秋湏附驥早晚看摶鵬

○送松江太守楊公正秩滿歸太原

裂土邦千里孤城海一陬廟堂嚴遴選牧守愼徵求有美楊夫子眞如漢列侯雄才方趙璧間气出並州皁蓋聲華重銅章禮數優民心懷善教政典邁前修突兀黃堂攺森嚴畫戟稠阻饑憐接踵移粟慰窮愁疏鑿江河道經營畎畝秋泮官仍頌魯多士率歸周一諾疏畱獄諸公服遠謀笑談均賦役聲價滿林丘彊梗俱潛迹髙明獨運籌拳拳崇祀典翼翼介神休報最還前列掄寸孰與儔去思登史冊來暮起歌謳雲路追黃鵠春風送紫驑棠陰長藹藹柳色自悠悠波暖江淹賦天空庾亮樓未能趨幕府只想逐鱉頭朝野連吳楚恢臺直鬥牛何因能借寇髙興欲依劉

○悼趙士弘先生宋宗室良字【與先人同戊子生】

大族連天水餘芳出浚儀英雄隨气運浩蕩濟艱危爲庶淸門貴傳家舊俗垂人猶羨鍾鼎業不廢弓箕文物終難泯才華竟莫施通家推執友喬木共殘枝先子交承蚤同庚意气如由來諳契舊比歲數追隨倡和形詩筆殷勤接酒卮客樓頻對榻親捨屢彈棋近作溪頭別方爲歲晏期訃來疑入夢心折恨難追殷禮終黃土商歌起繐帷斯文情所感況乃突吾私

○錢南金往歲胥會嘉禾紫虛觀近聞館於澱湖謝氏經年隔絕寄詩問訊二十韻

世路多關隔音書絕往還故人長在望良會眇難攀伊昔來茸泖平居共裏闤蕳編爭取益詩酒最相關花徑時時埽林荊日日班比年恆異處吾道屬多艱鷗鳥風波急酰雞宇宙慳洪溪重邂逅玄鬒各媥斕分手仙人宅傾心剌史灣璠玙寧自韞蕭艾孰能刪忽報遷翹館還堪慰旅顏新詩應夢艸短屐快登山孤陋嗟無似驅馳老漸頑廛居惟習懶浪迹暫投閒漫欲爲雞口何能見豹斑心期忘蹭蹬歲序任循環故里春猶在秋牕月又彎平湖澄水鏡孤阜聳煙鬟目斷﹖﹖﹖禁﹖蕪際神勞夢寐間少須攜白墮相與岸靑綸

○辛丑早春和顏仲逸新正試筆韻

江湖逢獻歲塵土各忘年天際凝煙沒林梢霽雪懸山川秖尙爾風物頓蕭然鳥語春聲動魚浮水气還丰凶沿俗讖治忽驗巫篿對酒亡新頌簪花夫舊妍干戈紛未已燈火寂無傳閱世驚身老題詩讓爾先

○客居感懷寄簡吳野舟四十韻

喪亂嗟吾老漂流惜子賢鄕關荒政裏萍梗畏途邊撫事從誰論偸生秖自憐渥塗長汨沒甲子屢推遷未覺心灰冷何堪室罄懸泰山那畏虎蜀道但聞鵑蕩析彌千里徵徭徧一廛故園迷艸莽喬木混風煙寶劍深埋匣瑤琴久絕弦兒童荒問學故舊失周旋生理儒冠誤才情世累牽志乖綿上隱業廢汶陽田蓬鳥知何地桃源別有天少年違宦達晚景負神仙著屐慚靈運登樓感仲宣意行花漠漠悵望艸芊芊物色何曾歇人情實自煎愁添新白髮貪憶舊靑氈結舌防漓俗潛形遠逆愆行藏甘屏迹塗抺敢求妍倦欲英華斂窮惟气節堅不煩詹尹卜雅愛子云玄夙昔知予者於今獨爾焉家聲昭代重姻好徳門聯和璧傷淪沒韋經肯棄捐重逢驚濩落交慰憫顚連江海孤舟險風霜短褐便襟懷還尙爾身世總茫然稍訝頭顱攺仍欣禮貌全賞音殊落落屈指特拳拳豈望唐虞際猶攀魏晉前隱淪須隴畝衰謝合林泉黃卷希聞道丹砂覬引年誅茆求杜曲種菊訪斜川春雨漁蓑唱秋風鶴帳眠酒杯從放浪詩卷漫流傳小佇乾坤豁無憂雨露偏浮生多曠達此意豈遷延投老寧無托相親定有緣好焚經世策同貯買山錢

○邾仲誼博士久別重見以詩敍聞依韻答之二十韻

客捨窮無事柴扉懶不扃鄕田荒稼穡野饌雜參苓喪亂身空老浮沈夢未醒功名嗟曉露故舊惻晨星世道紛叢棘流光逐建瓴忘形從槁木托迹任浮萍衮衮欣投筆寥寥願授經堪輿更代謝動植總凋零幸免題鸚鵡何堪賦鶺鴒暖風仍甕牑涼月尙虛欞適興紋楸局開懷瓦缶醽風埃便短褐畎畝絕侯鯖緗帙繁新蠹綀囊冷舊螢故人頭盡白重見眼終靑媿我淹顏巷傷君憶孔庭久懷投臭味何啻挹芳馨思繞盟鷗渚羈棲唳鶴汀雲霄迷北海壺嶠隔南溟蹇劣顏增甲衰頹目眩丁幾時同辟地萬里快揚舲

○追悼南金錢文學二十韻

弱冠論交道斯文獨賞音瑤環生世族冠帶表儒林學海窮探討詞源極訪尋漸磨期遠業爾汝得同襟文采珊瑚樹聲華綠綺琴幽蘭湘浦韻喬木謝庭陰才美時無遇情眞世所欽精神元不負道骨竟難任嵇阮風流遠輿犁意气深半生聯裏閈卒歲盍朋簪夜雨巴山話陽春郢上吟對碁忘寢息沽酒喚登臨漂泊緣生事緘題出素忱風塵多契闊鄕井共浮沈末路傷存沒危途異古今空梁迷落月宿艸睠遙岑後死遭時變殘生迫歲侵丹心長耿耿霜鬢益駸駸艸記王孫迹梅存處士心空懷掛寶劍那復鑄黃金

○乙卯立秋日客捨紀懷二十韻時長兒克穎遷於潁水幼兒堯浮沒於濠梁故園凋落殘生茫然不能無感於天時也

棲遲頻閱歲疏懶又經秋身老那禁病時危未解憂客居甘屏迹儒術悔無謀撫事浮雲變驚心大火流家山如隔世鄰里盡荒丘杜曲傷遺族咸陽惜壯遊兵塵余瓦礫煙夢亂汀洲南郭違憑凡西風倦倚樓幾年春浪闊三泖暮云稠世道何多梗吾生信若浮淒迷忘夢鹿浩蕩失盟鷗鐵硯功無補丹砂志未酬偸生情惘惘淑後計悠悠楚室囚仍系殺陸骨未收音書惟墮淚伏臘轉添愁霜露埋歸轍關河阻去舟孔懷陳俎豆雅志托箕裘晦吝亡先兆行藏豈預籌疏狂猶有興衰謝復何求宇宙還淸气樵漁送白頭

蟻術詩選卷之二

●蟻術詩選卷之三

元雲間邵復孺著

明新都汪稷校

五言短律

陪孫果育先生遊幹山次韻三首

辛巳歲元日雨雪中飲曹西翁家次翁韻

錢南金往海鹽省母阻風歸遲用曹云西韻懷之

寒食次云翁韻

還家舟中口號

答宣伯褒孝廉見寄韻

丁亥臘月廿八日立春云西翁有夜枕之作詰朝置酒餞歲次韻以復

橫泖客捨立秋日

橫泖雜言二首

客捨早春

寄南金

哭劉希孟先生

無錫東屯和朱梅山司丞韻二首

歲暮九山道中二首

橫溪夜思二首

挽衛立禮先生二首

泗涇雜詩四首

次韻答馬本勁賢良見寄

兪山月用韻敍舊如韻答之

早春用前韻述懷錄似馬兪二友

城樓雨夜

歲暮

己酉春金陵旅捨和蔡君立程傳可二友韻

奉酬錢曲江見示韻

漫成二首

春日橫溪

哭王子章先生二首

挽謝徳嘉同知二首

和襄陽縣宰沙徳闊春遊韻

○陪孫果育先生遊幹山次韻三首

題圓智寺

古寺藏雲表幽花遶路傍溪山如有約心迹總相忘翠壁題詩迹靑籃采藥香野人應未識白髮舊潘郎

懷古太初書記

此老誰復記近來何處尋勤勞非左計正始有餘音月冷虛白室秋髙空翠林遺蹤不可訪回首碧雲深【虛白空翠皆其室名】

贈壽南麓上人

暮下山房榻晨炊石澗泉聽鐘淸夜坐移枕白雲眠南麓曾題竹東林未種蓮何當結茆屋投老學逃禪

○辛巳歲元日雨雪中飲曹西翁家次翁韻

望眼鯤鵬運驚心犬馬年東皇開萬象南雪暗中天歲事驅馳裏村居寂寞邊椒花易爲醉夜久不成眠

○錢南金往海鹽省母阻風歸遲用曹云西韻懷之

村纜曉未解溪風晚自和君行殊未久花落已無多夜饌魚如玉春庭雀可羅遲遲去魯日遊子意如何

○寒食次云翁韻

春信催玄鳥客愁聞杜鵑一鄒寒食雨三月杏花天物色知誰賞風光亦可憐西湖長入夢人在采香船

○還家舟中口號

人語荒村晚船行逆水風平蕪鷗外綠落日鳫邊紅奔走生涯拙歡娛往事空故園看漸近喬木有無中

○答宣伯褒孝廉見寄韻

髙致嵇中散能書禇遂良家聲惟學禮經術更尊王湖海多淸議丘園閟耿光驊驑終闊步未肯漫騰驤

○丁亥臘月廿八日立春云西翁有夜枕之作詰朝置酒餞歲次韻以復

蠟酒今朝臘牛鞭昨日春山林藏勝地天地有遺民池艸生新夢牕梅若故人夜深風雪底雞唱又催晨

○橫泖客捨立秋日

塵世常爲客天時又立秋病餘疏蕳冊地僻少朋遊髙樹啇聲動虛牕雨气浮浮生迷出處秖合老林丘

○橫泖雜言二首

橫泖淸晨望人煙樹幾重三江歸禹貢眾水會吳封云倚孤村塔潮生半夜鐘田翁談古迹隔浦是靑龍【橫泖在吳淞江南數十里】

廣廈人來少靑山遠對門緩潮通曲港髙樹接遙村井記袁崧宅鄕連宰我墩行唫聊適興心迹未須論【袁崧宅宰我墩皆在數里間遺迹存焉】

○客捨早春

下榻荒村夜挑燈傳捨春江湖爲客處花鳥來年人世事隨時變風光幾度新天涯芳艸綠想見故溪濱

○寄南金

樹老深村巷苔荒舊釣磯地偏途路隔世亂簡書稀病骨須丹鼎閒身且褐衣春來能載酒重話久相違

○哭劉希孟先生

蜀國山川秀吳門閥閱深家聲推朔黨世業擅南音時俗防遺直江湖見古心寥寥紫霞譜諸子尙能尋

有道常髙世懷才只曳裾賦愁周庾信臥病漠相如貧幸家氈在淸無儋石儲斯文多汲引淚落寄來書

○無錫東屯和朱梅山司丞韻二首

世亂人煙廢村荒道路賒遠山猶突兀朽木自欹斜黃落驚林葉紅搖見渚花獨憐行役勌回首鬢霜華

此地窮兵後前朝勝迹賒黃沙成廣漠白骨競橫斜鶴去空華表鷗飛起浪花卻思天地裏底事有紛華

○歲暮九山道中二首

兵火何多難人煙此獨存鶴歸城郭老龍去海波渾廢屋靑山寺斜陽錦樹村蹉跎猶自任軒豁共誰論

向老忘機事無營守故林風霜屢搖落身世轉浮沈列屋咻齊語孤舟動越吟梅開驚歲晚於爾慰貞心

○橫溪夜思二首

宿霧隨云斂寒星著水明客舟移遠岸戍柝報初更老覺驅馳倦愁思喪亂平故人雞黍約歲晚更多情

海角天寒夜沙頭月暗時梅花還入夢芳艸不成詩聞道懷南郭傳書憶下邳所嗟遲暮色豈計往來期

○挽衛立禮先生二首

文獻承平族衣冠靜壽堂廛居成大隱家學擅遺芳牀上圖書富壺中藥艸香淸門堪佚老喬木遽科陽

白雪孤鸞操紅塵小鶡冠陶情千日酒養道九還丹風月詩篇逸乾坤舞袖寬花堂行樂地春事在蘭

○泗涇雜詩四首

閱世心先老看山興橫生驅馳仍合道遲暮若爲情事向愁邊廢詩從酒後成晚來黃葉墜閉戶聽秋聲

客枕驚秋夢鄰舂起夜歌兵塵長荏苒歲月易消磨末習遊談勝浮生左計多扁舟未落手浩蕩白鷗波

秋盡江村迥時危世路艱地偏從漫浪身老絕躋攀隱凡懷南郭移文尙北山興來仍極目詩滿夕陽間

鳫鶩橫秋影村墟起暮寒隱淪同木石遊惰廢衣冠白日那能駐靑山不厭看故人江海隔驚喜問平安

○次韻答馬本勁賢良見寄

公府徵賢日賓筵講道時抗詞風灑灑退食晝遲遲才美蒼生望文髙宰相知曳裾才借徑入幕已先期

○兪山月用韻敍舊如韻答之

市樓聯榻夜溪館艤船時縱酒花飛徧吹簫月到遟情隨時事攺心有故人知但得江山在逍遙自可期

○早春用前韻述懷錄似馬兪二友

剪燭驚新歲看花感舊時身閒籨鬢攺親老願春遲貧豈揚雄逐愁惟庾信知風塵任萍梗未負野人期

○城樓雨夜

十月荒城夜三更暗雨天鳫聲營柝外雞唱寺鐘前松菊何人問萍蓬往夢牽物華兼世態回首一茫然

○歲暮【丁未】

江海歲云晏乾坤戰未闌世途長恍惚吾道轉艱難陶徑無成趣龐門敢遺安豈知投老日不厭遠遊冠

○己酉春金陵旅捨和蔡君立程傳可二友韻

六朝江左國二月雨中春舉目山河異驚心艸木新盍簪忘孟浪把酒慰艱辛莫問庭花曲興亡有鬼神

撫事傷遲暮勞生感晦明風塵城郭老花椏歲時更典午虛龍虎阿房實鼎鐺春寒欺旅客二月未聞鶯

○奉酬錢曲江見示韻

何遜詩逾古江淹筆尙靈秋風黃葉寺春雨綠莎廳行樂那能繼浮沈不暫醒鹿門在人世何日遂潛形

○漫成二首

久雨秋將盡愁雲冷未開形神同木石眼界總蒿萊舊讀書忘記新成句懶裁棲遲何所托衰謝莫相催

風急欲墐戶夜寒思授衣亂離生事拙漂泊壯心違舐犢長形夢亡羊久息機柴門秋色起倚仗看雲飛

○春日橫溪

對酒忘衰鬢看花憶故園春光空在眼客路總忘言老羨山林逸愁嫌市井喧周旋從習俗出處信乾坤

○哭王子章先生二首

家世儒爲業江湖字淂名貧居成樂地孝養出眞情造士登侯泮觀光及帝京哲人天弗壽波冷自鷗盟

好客長浮蟻書經每換鵝家庭聞禮早捨館育才多力學心何苦加餐老不磨斯文總凋落天道信如何

○挽謝徳嘉同知二首

鄕裏推名族丘園重老成璽書來暮景玉樹起前聲讀史諳興廢彈冠荷寵恩晨星政寥落天道底無情

髙世襟懷古承家姓字香塤箎曾疊奏橋梓復聯芳云冷登山屐春閒夢艸堂卒靈應不朽騎鶴晉人鄕

○和襄陽縣宰沙徳闊春遊韻

春事元無算人生若有涯傍門新種椏滿縣舊栽花小隊東山屐淸風北苑茶襄陽行樂處幾度接羅斜

蟻術詩選卷之三

長洲吳曜書張敖陸本章權刻

●蟻術詩選卷之四

元雲間邵復孺著

明新都汪稷校

七言古風

昭君出塞圖

松居圖歌爲會稽陳元茂賦

畫梅行會稽王元章惠以墨梅且題其上依題酬之

玩古行武川唐允文蓄古圖畫碑刻金玉彜鼎及諸器物一室中名之曰玩古齋

桃源圖歌

答唐元度惠艸堂詩陽羨茶

旅秋行次韻答錢南金所寄知近寓秀水僧寺

題許守中太和丹室

四皓圖歌

澹滄漁叟引爲檇李蕭養素賦

張氏三味軒歌

縠江行三衢之江山常山二水自須溪金川合流交錯如縠故名縠江潁上文學掾徐景顏居於其間自號縠江漁隱云

瀼東畊歌爲烏溪黃成章賦近在潁庠分教

○昭君出塞圖

漢代明妃余所恥遺迹猶存畫圖裏當時秖恨失蛾眉千古相傳關國體佳人命薄何足論大國禮重當自尊堂堂卯金亦左計孰謂夷虜能懷恩古今多少明妃曲萬語千言題不足獨余哀怨在琵琶近日音聲轉煩促君不聞樊舞陽霍票鷂【與嫖姚同】英略奇謀竦郎廟精兵十萬可橫行殄滅彊梁在談笑吁嗟此志何因循漢廷遂有匈奴塵

○松居圖歌爲會稽陳元茂賦

曁陽山人讀書處隱約蓬萊山下住天荒地老百年餘畱淂承平歲寒樹樹根古屋弗計年樗櫪爲棟薪爲椽蒼龍摩霄雲沃若天籟滿坐風泠然山人住久忘淸苦淳朴襟懷侔上古夜然明節作書燈晝煮茯苓登宴俎海桑遷變孰可稽直欲掉首從夷齊提封一夕徧鄕井髙舉更覓靑雲梯我欲尋眞換凡骨屢訪名山猶未淂山人若許穿雲蘿輒向畫圖求髣髴

○畫梅行會稽王元章惠以墨梅且題其上依題酬之

道人畫梅墨色爛頃刻畫成還自嘆不教麼鳳識貞心故遣苔花封老幹空江歲晏冰雪寒江上月明人倚闌隔江美人相見難誰其致之白雲間美人爲我話疇昔感此孤髙混荊棘春風一夜到寒窗坐使化工長太息■﹝口荖﹞予淸絕忘世緣得此似挹羅浮仙歲寒相對深崖巓夢中梨云豈其然

○玩古行武川唐允文蓄古圖畫碑刻金玉彜鼎及諸器物一室中名之曰玩古齋

吁嗟世道久不古元气寥寥僅如縷諸生日名事蕳編猶欲冥心究鄒魯三墳五典素不完雲門咸池寂無語昆崗之火幾燎天大貝天球藐何許古人代謝如逝波古道凋喪猶傾柯區區器物有成毀歲月旣邁存無何唐生遊心及千載所見輒辧正與訛埽除一室玩往昔迥與先哲相漸摩木落江空天地老江上相逢慚潦倒世降俗薄殊紛綸乃是設心求古道我亦齋居養時晦萊爾能枇慰枯槁從玆可見羲黃心歲晏相看期保抱

○桃源圖歌

陶公昔作桃源記謂有桃源在人世不因漁子逐桃花那淂世間知此地重尋舊路迷其蹤天閟絕境無由通偶因天臺劉阮事乃謂此有神仙宮二事流傳本殊絕後世相沿罔分別昌黎先生一品題疑誤爲君談笑決誰將豪素畫作圖髙唐想象終模糊陵遷谷變屢反掌此中按堵猶唐虞民物於今同土苴有力難尋種桃者白髮吳儂淚盈把安淂桃源徧天下

○答唐元度惠艸堂詩陽羨茶

君不聞浣花老翁隔春水長日淸吟泣神鬼不求錄事艸堂貲秖送先生太倉米又不聞玉川破屋洛城裏門外日髙猶未起忽傳諫議送月團便欲蓬萊作仙子二公髙興出天機千古淸風韻人齒文章舉世尙茶歌名教相宗賴詩史靑溪野人書屋底歲晚山空念知己梅花獨伴客氈寒閇戶窮年窺故紙晉昌才子好事者每與論文心輒喜襟懷蕭散涵江湖學問舂容有源委昨朝過我荒寂濱淸貺灑然兼二美我聞建安兵火余紙價倍髙書版毀又聞北苑道路艱靑篛瑊題阻千里豈期物色融心神不啻瓊瑰溢筐篚呼童洗鼎烹石泉展捲髙歌發宮徵枯腸漱滌生陽春老眼光明耀牕凡我生追羨少陵翁千載神交淂其旨從來亦有嗜茶癖知味陸郎差可擬邇年潦倒絕賞音一旦爲君重屈指山中白雲不可持何以殷勤報投李相期月夜來叩門瀹茗談詩洗心耳

○旅秋行次韻答錢南金所寄知近寓秀水僧寺

紅葉風髙墮寒雨商聲起自蒹葭渚三江逝水憺忘歸獨客羈心亂如縷此時客在江之湄日暮途遠迷東西鷗波萬頃淸景絕鴈門十月愁雲低得子素書如夢裏知與山僧相汝爾東林結社或種蓮南郭養生終隱凡憶昔與子同居時花前美酒燈前詩淸風明月見玄度歲月無情左計多江湖滿地知心少十年共坐風塵中夙昔玄鬒成飛蓮慣看靑白有俗眼已悟得失如塞翁歲晚終歸釣遊處與子誅茆黃葉路時從編簡對古人日涉田園自成趣人生百歲何時閒我輩久在浮沈間吁嗟長安日已遠莫負江南煙雨山

○題許守中太和丹室

至人水火錬空鼎鼎中之物亡形影涵融造化發春溫感兆乾坤歸內景後來學者傳失眞幾人能識天地根彊將旁門作大道甲是乙非徒糾紛山人何處得其祕烹煮砂鉛作良劑坐收元气入刀圭起療沈痾等兒戲歸來燕處一室中神光不夜春融融可憐下土混昏濁豈若違世超鴻蒙九還七返窈莫測欲往從之限溟渤安得淩風振玄翮稽首安期問五石乞與寒瓊換凡骨

○四皓圖歌

長春道士身姓許博雅好奇心獨苦手持六尺商山圖要我賦時原上古展圖宛見四老人秦漢旣遠誰識眞當年事迹稍茫昧舉世傳說徒紛紜我聞前王建邦國樹子由來戒無易卯金欲貽四海憂於此忍能忘羽翼此行實爲蒼生計世變相仍豈天意大綱一正四百年孰謂斯人終避世山中紫芝今有無艸大蒼莽埋丘墟驚濤虐雪昏天衢祖龍餘孽何由蘇曷若繼爾爲遠圖

○澹滄漁叟引爲檇李蕭養素賦

澹滄溪與鴛湖接中有漁舟小如葉漁郎把釣溪之濱日夕歌呼弄煙月滄溟空闊風常寒紅塵辟易天爲寬襟期不啻在楚澤出處似欲淩嚴灘一夜嚴颷吹虐雪千山鳥斷人蹤滅忽然漂泊箕潁間洗耳長流更淸絕人生百年俱有涯榮辱不到漁樵家天吳海若惡作劇信緣齊汨終無嘩江南處處靑山在江上故人毛髮攺尙餘鷗鳥識孤舟不信相看換桑海武陵只在天地間可惜晉士成空還桃花舊路若邂逅謝絕世故無厚顏

○張氏三味軒歌

古來賢達當衰世往往全身遠名利典午骨肉紛相殘東曹掉首成歸計秋風一夕吹三吳吳中正美蒓與菇四腮八饌復雋永千里命駕忘馳驅一時托興無遺恨百世流芳有淸論微物因人乃得名至今三美餘風韻東曹一去今千年後昆散處猶多賢時持三物弔遺迹淸風峻節還依然九月秋深天宇肅三髙祠前風落木瀝酒髙歌送迎曲吳淞水碧吳山綠

○縠江行三衢之江山常山二水自須溪金川合流交錯如縠故名縠江潁上文學掾徐景顏居於其間自號縠江漁隱云

吾聞西安之水如羅紋江山形勝相吐吞二川合流勢不分淸淑迥迥風雲奔中有幽人居喬木暎衡門髙世偃蹇甘隱淪先秦文字不啻數千卷日夕莊誦若對羲黃人興來出門放孤艇一竿坐釣淸粼粼落落渭濱叟榮名滿乾坤籍籍煙波徒髙節摩峨峨淸風灑灑絕俗塵千載而下气益振神交夢接意所親古今成敗在指掌一室燕坐窮無垠十年戎馬中原昏城郭挑達乃爾成紛紘抗顏爲師我輩事忍使此道尼不伸慷慨投袂起欻見俎豆陳況玆潁水湄禮義夙所尊歐蘇之迹遠未泯至今父老遺風存君今生意滿薻芹木天米廩手可捫某丘某水荒荊榛猿驚鶴怨誰與鄰君不見鹿門谷口雞犬村野人笑語春風溫年年碧艸哀王孫

○瀼東畊歌爲烏溪黃成章賦近在潁庠分教

天寶乾元亂離日東川西川气蕭瑟中原旋復九重城瀼水猶存萬家室杜陵野老悲無家白頭漂泊錦水涯入幕何堪故人死爲農復芝嘆京國賒此翁髙節無復得後輩猶懷踵遺迹蜀山萬里何茫茫詩史千年長歷歷我有丘壑如瀼東春畊秋斂誰復同浣花艸堂在眼中日夕想見前賢風十年出處學彌勵放逐居然增意气從容時發舞雩詠淒涼亦灑新亭淚人生百年安可常行役孰不懷其鄕一朝杖屨賦歸去故園艸木生光芒

蟻術詩選卷之四

●蟻術詩選卷之五

元雲間邵復孺著

明新都汪稷校

七言排律

汪太守壽席同諸老分韻得蘭字

寄孤山和靖祠堂葉掌祠

曹安雅翁新營瀼東莊

○汪太守壽席同諸老分韻得蘭字

九仙山下梅開早生意齋前竹耐寒插架書多呈琬琰寫經牕靜長瑯玕晝閒風滿談玄塵春暖庭生結佩蘭老子胡牀饒逸興郎君彩戲有餘歡對棋不勌仙柯爛醉艸從教墨沼漧門外塵氛俱辟易壺中歲月盡盤桓已聞北闕徵黃霸未許東山老謝安南極景星明永夜鶴書欲下五云端

○寄孤山和靖祠堂葉掌祠

聞道髙居絕世塵湖光十里碧粼粼向來東閣梅花好近日西山爽气新學士港春窈窕先生冡石嶙峋共欣當代文風盛不使咸平勝迹湮結屋數楹鋪俎豆種花千樹辟荊榛明時汗簡書髙節吉日生芻屈搢紳綠發掌祠談笑逸畫船載客往來頻新亭風景應回首故國江山亦愴神蠟屐一雙吟踏雪銅錢三百醉行春家童放鶴靑冥上道士籠鵝綠水濱淸宴有時呼錦瑟髙歌長是岸烏巾江城握手窮冬迫客捨論心古意眞一自北風吹去旆幾番南浦候離人喜從歸鴈曾傳信咲指盟鷗欲問津谷口犁鉏仍汨沒山陰觴詠屢因循生涯自信溝中斷意气深期席上珍安淂鳴鞭追騕褭尙能肆筆對麒麟黃昏疏影應無恙白雪陽春莫效顰絳帳談經終有約靑藜照坐定相親西泠渡口重維棹第二橋東擬卜鄰

○曹安雅翁新營瀼東莊

小隱淸溪多歲月舊家喬木老風煙雲寒髙臥昆山屋雨暖深畊瀼水田洛社衣冠無俗習善和書籍有人傳飄蕭華發三千丈寄傲淸時六十年著述自堪當野史歸休曾不念塵緣春生栗裏雙吟屐秋入吳淞一釣船茶盌通仙揮塵外酒瓢畱客剪燈前久諳時論同堅白自許風情合太玄白璧一雙光炯炯朱弦三嘆舞蹮蹮庭深玉樹孫枝長籬遶黃花晚節妍气味本同瓜圃瓞歲寒猶比竹林賢想應出處人同世好在鴻蒙太極光

蟻術詩選卷之五

●蟻術詩選卷之六

元雲間邵復孺著

明新都汪稷校

七言八句

冬桃

苦梅

出遊別溪上親友

次韻王彥彊客懷

江城暮春書事

次韻安雅翁亭屏榮忰松圖

寄錢素庵煉師師雲間南城大族

用曹云西翁韻簡瑞閒雲開士

寄錢南金孝廉

奉寄燻自聞上人並謝槐葉冷淘之欵

挽會稽呂勉夫先生咸平宰相申國公九世孫也

次韻曹云西翁雨牕述懷

題徐中孚髙士代祀武當桃源中朝諸公詩卷

孤山新建和靖先生祠

暮春次南金韻

題錢素庵煉師封云室

又可月亭

謝王伯靜惠葛巾

東永嘉裴日章進士

次南金見寄韻

寒食雨中

奉王眉叟眞人二首

簡唐復齋徵士

簡吳太然髙士

簡楷則中書記

簡黃魯徳秀才

簡賢大愚座元

送張茂夫之南安縣尹其父嘗爲翰林學士

早春錢南金見訪用陳景曹韻紀會

次韻孫果育先生海鹽茶園道中作地名夾山有金粟寺試茶院錢南金嘗約予遊未果

次孫果育先生觀海韻

乙酉歲人日閒雲瑞師過訪得唐復齋錢南金賢大愚各以倡和之詩見寄因就韻各答一章以當新春問訊首答閒雲

答復亝

答南金

答大愚

重柬南金

頻年與陳景會分教泮宮去秋竣事新春景曾有詩見寄次韻爲答

送吳景髙廣文秩滿歸永嘉

次李太無煉師見寄韻

次韻謝戴彥李先生

遊吳中靈巖寺

歲暮寄南金

哭李仲輿隱君

題吹笙人詩卷

海濱何隱齋靜得軒

辛卯歲臘月大雪次曹安雅翁韻

海濱何氏攬秀樓

新春答陸伯蒙見寄之韻

答明心印上人約遊澱山寺

石湖圓覺中半云法師和前韻見寄再韻答之

橫泖客捨二月陰雨兼旬無朋遊詩酒之樂花木禽鳥之觀不能不動貞溪之想賦以紀懷

次韻答曹叔範春日感懷

早春潘濟民遠過客捨以詩見示和韻爲答

紅梅

次張漫亭雲溪庵晚望韻

挽錢素庵煉師

和倪徳中見寄韻

淸明日陪王同僉遊馬迹山

次韻焦漢章胡景仁見貽之什

過千山答孫果育先生見示之韻

寄馬敬常冠軍

辛丑七月一日寓橫溪觀迎引大士經會酷暑鬱蒸廣庭露坐忽晚雲送雨神气始蘇唐元度有詩見似因口占以復

次答海慧久上人見寄韻

漫成用楊廉夫韻

寄鄕人魯道原贊府

懷澄江鄧毅夫帥參

寄馬文璧徵士

簡昆山慧明極上人

答馬敬常冠軍見寄韻

答張孟膚見寄韻

孫長慶小山招隱

曹幼文遺安室

錢思復寓泖濱見荷花憶西湖遊賞有詩述感書以求和步韻復命

再和

七夕次思復韻

再和

癸卯元日與南金感舊而作

張孟膚過余故里有詩寫曹云翁西園景物不覺起余舊感向來文物荒蕪殆盡前輩典刑邈不可見行樂之地間存遺迹長厚之習則掃地矣不能己於言也

靑龍任氏母貞節堂

楊廉夫受吳門賓館諸公饋餉爲詩自述且求友朋屬和次韻答之

甲辰元日次成元章韻

早春過曹云西翁舊園

次錢思復寒食懷錢塘韻

送勤無逸上人亂後歸西湖復業

丁未元日和夏頤貞韻

曲江居士以險韻與倪雲林論方外事和者閣筆余適自外歸持來求正戲爲下一轉語

次元博弟初度自壽韻

和楊鐵崖曹園感懷韻

宗上人芝山小隱

兪子昭見寄舊懷新感藹然言意之表次韻奉酬

用曹新民韻感曹云西翁園中老梅

歲晚訪陳景曾子金澤凡間有新詩信筆和韻以述會合

次韻吳野舟見寄

新春和徐澹然處士韻

兪遂良有遊九山之約借韻促之

奉酬夏時可文學早春之韻

澹然時可遂良三君子皆有春遊之興偕韻訂之

贈嘉定普福宮秦東海髙士

送陸伯翔翁往金陵授業侯門

贈理卽中上人禪學之外尢明丹法

九日橫溪客捨

賦同門友葉子澄春星堂

又賦子澄雪逢軒

甲寅至日在橫泖客捨憶存沒二子

和錢思復過其淨旭公房所作

秋日過余山

答胡克溫惠藤枕

又鐵冠

感橘

黃岡賈彥徳碧梧軒

賦鄞士梅隱

○冬桃

重到玄都異昔時紅香冷落怯瓊冗天寒人面誰相映歲晚漁舟或可期三月禹門風浪惡小春仙洞雪霜遲淒涼不似天臺路萬一劉郎有所思

○苦梅

空蒙煙霧滿羅浮紺碧生香夢未休綠發疚寒遺玉瑱羽衣春暖怯蒼裘小牕橫幅丹靑落古殿殘糚翠黛愁骨化寒瓊心似鐵至今麼鳳妬風流

○出遊別溪上親友

筆牀茶竈未荒涼籬下黃花尙晚香紀夢每疑蕉有鹿讀書卻笑谷亡羊葵荒杜曲經秋雨柳老江潭帶夕陽明日扁舟隔煙水風流詩酒未能忘

○次韻王彥彊客懷

秋風城郭起層陰遼鶴歸來歲月深鏡裏光華催綠發牀頭顏色嘆黃金班生有志終投筆鍾子無言久廢琴白石溪頭問鷗鷺不堪塵事日侵尋

○江城暮春書事

三月凝雲連白晝滿城宿雨漲黃沙歲華不攺綿蠻鳥春事俱成頃刻花每厭巡牕飛野馬絕憐沈竈產官鼁庭槐自是南柯蔑觸悟愁人起嘆嗟

○次韻安雅翁亭屏榮忰松圖

從來故國多喬木此地春風及暮陰榮悴忽看屏上樹扶疏卻憶澗西林某丘易動頻年感今雨不來何處尋歲晚山空重回首題詩不覺小論心【予故家在嚴陵澗村之西】

○寄錢素庵煉師師雲間南城大族

南城曾看五陵花東郭新營處士家每向郢人傳白雪未從葛令問丹砂華亭夜聽橫江鶴銀漢秋期泛渚槎忽見梅花耿相憶夜來淸夢遶蒹葭

○用曹云西翁韻簡瑞閒雲開士

淸溪蘭若十里外謝絕塵緣定卜居風靜花飛巖上衲雨深苔污壁間書酥燈夜話維摩室蠟屐春尋處士廬白髮江湖多歲月叢林禮法未能疏

○寄錢南金孝廉

與子間闊始十日離別未遠相思深風燈耿耿美人夢江蘺漠漠遊子心綠柳向人春灑淚碧雲隔水暮生陰西園花事已寂寞寞爲愁絕廢新吟

○奉寄燻自聞上人並謝槐葉冷淘之欵

己公屋下涼無暑翁仲門前水拍天槐葉冷淘時供客蓮華刻漏夜參禪獨居不廢叢林禮狥俗仍明出世緣自有門徒能養道無因重問瀼西田

○挽會稽呂勉夫先生咸平宰相申國公九世孫也

家聲奕世畫淩煙曾傍城南尺五天白髮襄陽耆舊傳黃花栗裏義熙年山中夜雨燒丹火門外春風載酒船何日蘭亭訪陳迹摩挲遺碣拜先賢

○次韻曹云西翁雨牕述懷【時故里大水】

積雨空齋晝欲眠莫云親捨水茫然春餘故國烏衣夢秋惱中郎綠發年漢柳蕭蕭吹笛裏巴山歷歷剪燈前正愁松蘜荒三徑失喜新詩寂寞邊

○題徐中孚髙士代祀武當桃源中朝諸公詩卷

羽衣使者持金節分湯天香下玉墀四海山川歸望秩九重雨露及虛危桃花洞暖瓊田在華蓋峯髙鐵鎖乘紫府仙官來校籍想應曾采玉堂詩

○孤山新建和靖先生祠

曾讀咸平處士碑水沈亭北黍離離南枝不似當年樹今月曾看此夜詩歲久蒼麟眠古墓天寒白鶴認新祠斷橋流水聲嗚咽獨對淸香酹一卮

○暮春次南金韻

茸茸野艸帶煙藍漠漠溪花隔霧酣鄒店人稀鶯囀午官河風暖椏眠三小童荷鍤朝朝筍幼媜條桑處處蠶錦裏詩人最蕭散短笻時過小橋南

○題錢素庵煉師封云室

陸地仙家雲气深達人棲息共無心山中虛室夜生白戶外長松晝落陰瑤艸滿階童不埽洞天無鎖鶴來尋華山髙處春長好不管桑田變古今

○又可月亭

結屋天壇爽气多廣寒仙樹影婆娑神遊太極黃庭景興遶虛空碧落歌竊藥姮娥秋有約吹笙王子夜相過道人燕坐光明裏春滿華池白玉波

○謝王伯靜惠葛巾

爲嫌山鳥怪儒巾故使靑綸矯俗塵章甫未能酬壯志遠遊且復邁時倫對花漉酒靑山暮閉戶煎茶白屋春三月薴衣相掩映舞雩定約詠歸人

○東永嘉裴日章進士

鹿鳴詩裏知名久鴈蕩山中識面難若士妙年先入幕有才如此盍彈冠炎方荔子書能致水國鱸魚興莫闌我在谷陽城外住日長掃徑待唫鞍

○次南金見寄韻

欲采江籬遺所思蘼蕪滿地綠離離靑春不送五窮鬼造化猶如一小兒落日中原鸚鵡賦東風南浦鷓鴣詞杜門一向生塵俗不覺今朝又有詩

○寒食雨中

芳艸離離徧五茸【雲間舊爲五茸城】天涯收拾暮愁濃西郊風雨一百五南國江山千萬重眼底春光長拍塞鬢邊秋色肯從容闌干此際偏腸斷零落梨花晚寺鐘

○奉王眉叟眞人二首

兩袖天香近六龍幾陪宸馭到蟾宮鑑湖一曲承恩後瀛海三神入望中新種梅花期處士久畱丹井付仙翁漢家正重神仙事已築崇臺倚碧空

曾望淸風過十洲寥陽宮殿五云浮仙人金掌涼如水老子胡牀月滿樓談哎屢陪千日酒過從時借九花虯幾回目送飛鴻去憶共山中宰相遊

○簡唐復齋徵士

五茸春水碧生煙歷歷平林隔武川狂客問奇長載酒仙人賣藥不論錢橘間棋子尋眞樂竹下苔痕醒醉眠錦裏錢郎來往熟相逢毋惜寄新篇

○簡吳太然髙士

玉皇香案久辭官小隱雲林帶鶡冠滄海三山求砭石黃房五夜轉還丹自緣瓜圃生涯拙頗覺桃溪去路難我亦山陰寫經手幾時換得白鵝看

○簡楷則中書記

上人家在武塘南一曲林泉護石龕滿室天花紅陣陣遶池春艸毿毿臯比教兩宗湖學塵尾淸風雜晉談聞說吾儒黃叔度詩禪日日與同參

○簡黃魯徳秀才

洛下衣冠遠莫追城南韋杜本同時江山風景知何似湖海襟懷自有期近況俱題鸚鵡賦舊情猶托杜鵑詩蘭舟夢遶淸溪曲杜若花開白晝遲

○簡賢大愚座元

江湖名字久相知一棹秋風見面遲方外有緣能致我山中無物不堪詩更長屢下蓮壺箭雨暗猶殘竹院棊自恨野人無玉帶相逢未敢道深期

○送張茂夫之南安縣尹其父嘗爲翰林學士

玉堂學士家聲舊花縣郎官事業新庾嶺風煙終帶古楚江天气最宜春好將鼎實調羹用莫遣鱸魚入夢頻料得此行詩更好因風寄與隴頭人

○早春錢南金見訪用陳景曹韻紀會

春溪一棹竹枝歌倒屣相迎感慨多塵土不知新歲攺兒童共喜故人過對牀傾倒情還在接燭盤桓意若何如此襟懷最眞率心聲歷歷見天和

○次韻孫果育先生海鹽茶園道中作地名夾山有金粟寺試茶院錢南金嘗約予遊未果

聞道夾山金粟寺一如兜率淨居天雲藏衲子煎茶屋春著仙翁載酒船打破斷碑何代始種來髙樹百年前錢郎詩裏曾相約蠟屐因循未了緣

○次孫果育先生觀海韻

夫子舊傳觀水術先生到海輒尋源瀛洲方丈天茫昧暘谷嵎夷浪吐吞形勝不嫌吳地僻要荒共仰漢槎尊明年三月桃花浪會有神魚過禹門

○乙酉歲人日閒雲瑞師過訪得唐復齋錢南金賢大愚各以倡和之詩見寄因就韻各答一章以當新春問訊首答閒雲

野屋春生喜錫飛曹溪一宿話遲遲未忘兜率參禪解且問匡廬結杜期世道不侔空向老物華如許卻堪詩明朝煙水還迢遞慚負卭州竹一枝

○答復亝

武川塘上暮雲飛春水迢迢放棹遲謾說銜杯如阮籍可能問藥訪安期人間動是經年別方外相傳近日詩願乞昌陽畱綠鬢東風潦倒插花枝

○答南金

茸泖天寒雪不飛茜溪云斷鴈來遲春回故國元無賴人在殊方未可期芳艸王孫何處客梅花人日去年詩門前雨後新流綠獨欠吟舟系柳枝

○答大愚

馴龍伏缽夜深飛破衲生光出定遲栢子想應機不露梅花自與月相期從來名教惟多樂近日浮屠總好詩欲把談玄犀塵尾與君林下換松枝

○重柬南金

江樹春云興欲飛扁舟相見偶然遲風埃俱負幽棲役丘壑曾爲汗漫期晉代玄談幾造道周南風化實關詩思君只隔烏衣巷喬木春深有舊枝

○頻年與陳景會分教泮宮去秋竣事新春景曾有詩見寄次韻爲答

故人往往歡遊阻客捨朝朝俗事增秋冷泮池同撤席月明江市又收燈汗靑編簡無新益罨畫闌干憶舊憑芳艸連天未歸去小山招隱復誰能

○送吳景髙廣文秩滿歸永嘉

東州文物恆多士此老家聲著昔時事業遠承湖學派典刑曾識漢官儀鴈山喬木春長在魚浦歸舟晚更移每共劇談前代事夕陽燕子獨相知

○次李太無煉師見寄韻

華發蒼顏白帢衣遠遊冠上異香飛花開碧洞春風起丹轉黃房夜气微白雪詞章云作篆玄洲步武玉爲磯欲攜談塵壺中去共講陰符起陸機

○次韻謝戴彥李先生【其父帥初先生與先大父同登咸淳辛未牓】

曲江宴集義熙年諸老風流競酒船後世尙存金殿策前修已化玉樓仙日斜江燕春尋壘月冷湘靈夜促紘握手莫傷遲莫恨一經猶淂似韋賢

○遊吳中靈巖寺

百尺蒼頑一徑通竹輿宛轉翠微中春尋謝監登山屐路入吳王避暑宮響屧廊深雲气白彈琴石老蘇花紅吳兒不計興亡恨猶說陶朱霸越功

○歲暮寄南金【時在茜涇積善寺】

隔岸人煙是茜溪梵王樓閣樹髙低美人只在寒云外破屋依然谷水西歲晏冰霜無勝事春來花鳥待新題不堪音問經年絕夜久相思夢屢迷

○哭李仲輿隱君

先生有道獨沈淪窮巷棲遲若廢人龍劍有靈能役鬼毛錐無術可娛親變來騷雅文逾古論入玄微學更醇重到西齋弔遺迹朔風吹淚灑叢筠

○題吹笙人詩卷

截玉參差作一攢欲將天籟起雲端竹余嶰谷年華老鳳去緱山月色寒江上酒闌人窈窕夜深簧暖燭汍瀾小樓吹徹東風冷歷歷江南入夢看

○海濱何隱齋靜得軒

聞說髙居近十洲一塵不到海天浮檐前白日皆淸景座上靑山總勝遊花气入簾春寂寂棹歌到枕夢悠悠幾時約得蓬萊侶跨鶴秋空訪隱侯

○辛卯歲臘月大雪次曹安雅翁韻

馮夷捲水夜深飛竟日同云掩晝暉漢節凋零淹屬國琵琶哀怨泣明妃豈無鵝鳥﹖甲攻城略自有龍蛇起陸機千古桐江擅髙節羊裘未肯換朝衣

○海濱何氏攬秀樓

百尺髙居隔市寰靑冥物色手堪攀目窮瀛海三神表身在匡廬五老間江燕舞殘春雨歇玉笙吹徹暮云還登臨更起琭臺興便欲淩風響佩環

○新春答陸伯蒙見寄之韻

行藏每辱故人憐世道無情久荷氈天上寅賓平秩日山中甲子義熙年談玄廣坐風生席乘興孤舟雪滿川不怕春來增紙價快題新句任人傳

○答明心印上人約遊澱山寺

人間樂事無前定方外論交有宿緣謝監好山長貯屐遠公結社合栽蓮三千世界非塵境九十春光半雨天凖擬前村寒食後移尊共買澱湖船

○石湖圓覺中半云法師和前韻見寄再韻答之

石湖蘭若好林泉開士深居息萬緣閱世無塵心似水談經見性舌生蓮花邊問訊春三月江上懷人雨一天若淂蕡公容夜宿便尋秖樹泊吟船

○橫泖客捨二月陰雨兼旬無朋遊詩酒之樂花木禽鳥之觀不能不動貞溪之想賦以紀懷

東風吹袂起徵塵驚見門前柳色新客路驅馳連月雨故園隔絕幾分春杏花村落懷人遠芳艸池塘入夢頻蓬鬢蕭蕭慚旅食人生尺合早謀身

○次韻答曹叔範春日感懷

年少光陰去等閒繁華過眼竟忘還王孫芳艸天涯路仙子桃花海上山絕代風流多失意百年身世幾開顏重逢快覩新詩筆興繞平蕪夕照間

○早春潘濟民遠過客捨以詩見示和韻爲答

深谷荒涼動遠思來年冰雪放船遲文風歷代有消長世道百年多亂離每憶漢槎天上下可勝羌管月中吹時危處處無行樂客裏逢春總不知

○紅梅

夢入羅浮醉未醒梨雲路接錦宮城明妃誤受閼氏聘蒨女終騎玉鳳行蹋月前村疑問酒飡霞閬苑勝調羹黃昏小立看淸淺歷歷珊瑚水底明

萬里江山入戰圖歡聲一鼓集東吳三秋奉使終歸漢五月將軍欲渡瀘訓練只須揮白羽功名何止執金吾行當早入麒麟畫卻弄扁舟泛五湖

○次張漫亭雲溪庵晚望韻

雲溪庵外野人家秋晚行吟石徑斜胡馬長年肥苜蓿塞鴻一夜集蕪葭舟中歲暮懷張翰琴外風淸感瓠巴天際楚江楓葉赤眼明只想是春華

○挽錢素庵煉師

儀鳳橋邊喬木盡雙鴛湖外艸廬荒土埋石磴栽松鐝塵鎖云幒辟穀方晉代淸風當入傳郢中白雪定遺芳翩然跨鶴雲間去顏色猶疑在屋梁

○和倪徳中見寄韻

白首窮經未識兵年來世故總忘情棲遲豈謂逢衰世治忽何嘗屬腐生夜月賦詩嚴武幕春風醉酒亞夫營自慚疏闊元無補那淂微言協太平

○淸明日陪王同僉遊馬迹山

馬迹山中雨乍晴鴈門灣裏水初生山川易主何多難花鳥於人尙有情四海風塵均造化幾家歌舞過淸明春風吹上籃輿去戲逐元戎小隊行

○次韻焦漢章胡景仁見貽之什

屢經患難思逃世未有文章辱薦賢荒艸夕陽多戰鼓落花春水失漁船黍離滿地空懷古萍泛無家亦任天猶幸晉人風度在相逢不肯廢詩篇

○過千山答孫果育先生見示之韻

傾尊屢聽燈前雨揮塵長懷坐上風飯顆獨憐工部瘦溧陽應念孟郊窮黃塵世事悲歌裏白髮光陰醉夢中猶幸千山靑在眼扁舟來往趁飛鴻

○寄馬敬常冠軍

憶昨吳門八月樓將軍對客最風流靑黃竹簡分詩韻紅白花枝計酒籌柳暗新營嚴武備菊殘荒徑賦歸休春來又動江湖興凖擬追尋話舊遊

○辛丑七月一日寓橫溪觀迎引大士經會酷暑鬱蒸廣庭露坐忽晚雲送雨神气始蘇唐元度有詩見似因口占以復

赤日黃埃蒸酷暑澹雲疏雨薦淸秋三江海近新潮上七月天空大火流晉代有人皆曠達周南底事獨淹畱此行已訂蒓鱸約何待須乘雪夜舟

○次答海慧久上人見寄韻

海慧寺前官柳樹當年曾挽系船枝一從勝地經烽火無復叢林見禮儀云冷沙汀鷗夢遠月冏﹖月華表鶴聲悲孤舟尙有殘僧在頭白滄浪把釣絲

○漫成用楊廉夫韻

歲月驅馳坐白頭已將心事付東流百年南國無遺老千古東陵只故侯丘壑忘形羞覽鏡風塵滿眼倦登樓故人往往情懷在不廢山陰雪夜舟

○寄鄕人魯道原贊府

七里漢頭野燐紅鄕關隔絕夢魂同由來王伯興衰際總在春秋筆削中蘭佩無時懷遠渚荷衣終古耐秋風相期共載華亭月歸訪雙臺把釣翁

○懷澄江鄧毅夫帥參

鄧子淸才意气多承平風物飽經過談兵夜入靑油幕載酒春鳴白玉珂客路情懷仍曠達鄕關歸計尙蹉跎春來應夢池生艸遲我西牕剪燭歌

○寄馬文璧徵士【畫得名】

有客寄家胥浦上放懷詩酒四時春輞川蕭散王摩詰谷口優遊鄭子眞夢裏江花生彩筆醉來山雨墊烏巾因君寫出蓬萊路喚起江湖老病身

○簡昆山慧明極上人【善詩文隸古】

不見髙人兩載過望中樓觀碧嵯峨中原小篆黃龍刻西域靈書白馬馱我輩襟懷於世薄禪家風度托詩多三江流水春還綠擬放輕舟入薜蘿

○答馬敬常冠軍見寄韻

南越將軍思不羣東吳詩壘薄層雲魯連旣出攘秦策司馬寧無難蜀文天地洪荒千古在山河形勝幾回分英雄自昔生衰世韜略於今已屬君

○答張孟膚見寄韻

云邊城郭是蘇州一棹輸君汗漫遊麋鹿臺荒山不攺鴟夷江在水空流靑藜仙杖應相訪紫錦奚囊莫漫投遲莫行藏君識我端居豈是傲王侯

○孫長慶小山招隱

陸機山下小衡門晉代風流此獨存世亂有誰招隱士艸生何處覓王孫上京冠蓋遙相望陋巷簞瓢頗自尊獨許野人分坐席時時挳掌到羲軒

○曹幼文遺安室

家有襄陽耆舊傳經時幽事頗相關求田問舍中年後望水尋山夕照間白日戰塵飛不到滄江鷗鳥去仍還鹿門此去幾千里遺迹依俙尙可攀

○錢思復寓泖濱見荷花憶西湖遊賞有詩述感書以求和步韻復命

每愛西湖六月涼水花風動畫船香碧筩行酒從容醉紅錦遊帷次第張月殿承恩沾沆瀣星槎流影下陂塘江南秋冷紅衣落離立西風舊恨長

○再和

吳山風物久荒涼十里紅蕖失舊香貝闕珠宮渾寂寞弓腰冷袖亦更張馮夷鼓罷風生渚太乙舟迷月暗塘異縣相思正愁絕一聲羌笛楚天長

○七夕次思復韻

乞巧詩人白薴袍剖瓜宮女寶鸞刀銀河浩渺終難測粉席橫陳亦漫勞節物因人傳習俗經星何事有遊敖貧家用拙還依舊犢鼻仍將古錦韜

○再和

梧風淅淅振絺袍又見深閨試剪刀時俗濫希天上巧仙家應厭世間勞那能髙會如秦女安淂良優學楚敖此夕相看對吟壘敢揮白羽運奇韜

○癸卯元日與南金感舊而作

二十年前新歲日與君剪燭鬭新詩春迎北斗魁三象詞唱東風第一枝共喜舌存心似鐵不嫌身老鬂成絲椒花重爲斯文頌拍塞陽和入酒卮

○張孟膚過余故里有詩寫曹云翁西園景物不覺起余舊感向來文物荒蕪殆盡前輩典刑邈不可見行樂之地間存遺迹長厚之習則掃地矣不能己於言也

故里依俙綠野堂軒窗面面俯滄浪長林接地陰如染遠岫當門翠欲翔石井銅鋪琪樹老云階月砌蘚花妝煩君袖裏如椽筆寫入堅瑉與記將

○靑龍任氏母貞節堂

龍江喬木映江波淸白名門世不磨孝子善藏諼艸什族人爭誦柏舟歌天寒翠袖愁何在春暖斑衣樂更多已喜年來慈竹長孫枝漸滿鳳皇坡

○楊廉夫受吳門賓館諸公饋餉爲詩自述且求友朋屬和次韻答之

甘露英華生間世文星光彩動南天公孫館下無虛士揚子亭中半列僊二月煙雲詩入畫百花洲渚酒如泉諸賢能致先生饌應取侯鯖手自編

○甲辰元日次成元章韻

經年髙臥似袁安忽報新春起正冠門寫桃符寧卻鬼盤行面繭漫探官幾家夢艸催詩句何處生花上筆端白髮不禁春色惱東風莫作故人看

○早春過曹云西翁舊園

曹園花木又經春舊客重來感慨頻先輩風流如隔世承平典故屬畸人唾壺塵尾何時設冷袖弓腰幾度新老眼看花重回首天涯無處不風塵

○次錢思復寒食懷錢塘韻

夢裏錢塘鎖暮煙鶯花不是舊山川露涼古殿銅盤折月到荒臺錦樹圓綿上空存寒食節長安無復麗人天相看莫說承平事頭白傷心海變田

○送勤無逸上人亂後歸西湖復業

海內年來尙阻兵叢林諸老亦凋零虎溪橋斷山靈去鷲嶺雲荒野燐靑石蘚不侵詩壁字天花應待講臺經勤公歸去開樓閣歷歷諸天擁翠屏

○丁未元日和夏頤貞韻

守歲鑪邊燭影搖門前賀客笑相邀謾將詩句題桃板便覺風光襲椏條時事總開良史筆曉班誰續侍中貂老夫無復承平夢驚見春回北斗杓

○曲江居士以險韻與倪雲林論方外事和者閣筆余適自外歸持來求正戲爲下一轉語

續得曹溪第幾燈曲牀趺坐敢橫肱庭前擊竹知童子海上畱衣記老僧花落空中多似雨瀑懸巖上直如繩若能問答無生話別有玄機最上乘

○次元博弟初度自壽韻

君似陶潛早覺非我如李廣老尢奇稔聞桑海風波惡始信桃源歲月遲夢寐不忘重慶日笑談寧似太平時相看共識浮生理造化眞如一小兒

○和楊鐵崖曹園感懷韻

曹氏家園百歲餘承平遺迹久湮蕪路埋銅爵西陵瓦壁暗襄陽海嶽圖春雨荒池花濺淚夕陽喬木鳥呼雛淩虛臺上論興廢千古雄文屬老蘇

○宗上人芝山小隱

翠微深處遠公家不與塵寰共歲華寶樹七重環淨宇靈芝五色散天葩檐鈴響答頻伽鳥塵尾香飄薝卜花獨許杖藜攜酒客時來分席岸紗

○兪子昭見寄舊懷新感藹然言意之表次韻奉酬

愁坐牽衣拂劍霜悲歌撫掌按伊涼塵中白日驅人老云外靑山引興長詩句近傳何遜好酒徒還放酈生狂羨君髙隱東林下罨畫圍屏面面張

○用曹新民韻感曹云西翁園中老梅

夜來夢入羅浮路解佩依俙見洛妃荒艸等閒埋玉樹冷云猶解護苔衣空懷吹笛花前醉無復觀燈月下歸老子風流總陳迹只畱遺恨滿斜暉

○歲晚訪陳景曾子金澤凡間有新詩信筆和韻以述會合

茫茫岐路失東西冉冉緇塵翳客衣春雨滄江鷗識侶秋風華表鶴思歸殘生同藥迷仙島某水投竿感舊磯歲晚逢君如夢寐相看共喜姓名微

○次韻吳野舟見寄

玄鶴歸來世事訛白鷗盟冷困滄波山河錦繡今誰識關塞荊榛莫浪過四序光陰歡樂少百年身世別離多老來不柰親情絕時復漫漫起夜歌

○新春和徐澹然處士韻

靑年有腳春如夢綠發無情雪作堆世故紛紘催我老愁懷拍塞向誰開艸荒金穀花無主日落烏衣燕不來待得東風到丘壑尙堪扶醉一登臺

○兪遂良有遊九山之約借韻促之

千里漸成荒艸地九山仍在亂雲堆孤村新歲春猶淺窮巷兼旬雨不開老我尙堪攜酒共知君欲約故人來時危會面應難淂放浪須登百尺臺

○奉酬夏時可文學早春之韻

春從雪後試初晴客在雲間憶故城賣藥仙人聲價重種桃隱者去畱輕蟻杯餞蠟驚新味鳳歷催年感舊情猶幸與君同晦迹殘山剩水尙堪行

○澹然時可遂良三君子皆有春遊之興偕韻訂之

間關水鳥報新晴拭目春生海上城好景盡從愁裏過賞心猶向老來輕百年往事如兒戲千古東風不世情長憶杜陵喪亂曲江春色尙潛行

○贈嘉定普福宮秦東海髙士

東華外史繼玄風普福仙源屬正宗筆底丹書呼白鶴匣中星劍閟蒼龍瑤壇功行三千數閬苑煙霞幾萬重有約同遊尋大藥明年先上大茅峯

○送陸伯翔翁往金陵授業侯門

鳳凰臺上春風起鸚鵡洲邊暮景斜四海車書今復混六朝文物尙堪嗟深衣雪鬢綯歌老列鼎宮壺衮繡家回首故園如隔世身閒不必問生涯

○贈理卽中上人禪學之外尢明丹法

中年好道嗟何及方外論交夙有緣白日堂堂惟應世靑山往往負談玄己期入社從彭澤豈謂逢僧似紫賢【南派薛道光禪師號也】借我林間松塵尾相看盡可答詩禪

○九日橫溪客捨

晚節追思往事艱老來未得此心閒欲題紅葉無佳句相對黃花只彊顏出處幸同衰艸木登臨不媿舊江山酒杯還似當年綠忘卻風前兩鬢斑

○賦同門友葉子澄春星堂

君家住近白楡鄕依約風林左氏莊處士隱居春入畫賢人聚處夜生光乘槎泛渚仙風迥燒燭張筵飲興長底事同門少年子老來闊絕類參商

○又賦子澄雪逢軒

歲晚瑤花滿太虛翩然蓑笠混樵漁浮家直到空明際問路重尋混沌初嚴瀨客星應黯澹山陰人迹久蕭疏老夫亦有孤舟在擬約淩寒共釣魚

○甲寅至日在橫泖客捨憶存沒二子【長在潁上幼沒濠梁】

父子睽離骨肉寒每逢時序輒辛酸濠梁逝水聲嗚咽箕潁荒原路杳漫家廟蒸嘗難備禮客鄕寢食敢求安海隅兩度逢南至坐對梅花彊自寬

○和錢思復過其淨旭公房所作

短褐長鑱隱士風蒼顏白髮瑩雙瞳池邊駐馬邀山簡月下登樓約庾公縱酒放歌聊玩世尋僧問語且談空十年同在風塵際幾見春雷鼓壤虫

○秋日過余山

幾年不到九山中今日扁舟興尙濃亂後人煙俱落落歲寒林木尙重重追尋故舊皆新鬼曾見興衰是老農我欲卜居愁險絕老來登陡窘龍鐘

○答胡克溫惠藤枕

廣州髙枕織花藤黑白縱橫疊浪層繡褥錦屏寧肯污蒲團紙帳實相應書藏墨子誰曾識夢見周公我未能便欲東山學髙臥不堪華發久鬅鬙

○又鐵冠

髙人鑄鐵作儒冠雅制由來出杏壇剛气未輸逄子掛鏗鳴政合貢公彈山林服飾猶多誤霜雪頭顱卻耐寒野老初非眞禦史有時怒發也相干

○感橘

伊昔洞庭風景好滿林秋色類春光後皇嘉樹深棓植巴蜀仙翁久遁藏晉帖特書霜未降吳姬解道手猶香踰淮不柰多爲枳應望江南憶故鄕

○黃岡賈彥徳碧梧軒

百尺靑桐覆短墻重重車蓋翠陰涼北平甲第停鸞鵠東日髙崗起鳳凰風度綺牕春弄影露浮金井夜生香綀衣塵尾蒼苔磴遲子淸談送夕陽

○賦鄞士梅隱

萬玉林中一艸廬市聲不到此幽居孤山處士曾通譜秦隴行人獨寄書瓦甕酒香春動後石橋屐冷雪晴初髙情迥出紅塵表不比桃源禮灋疏

蟻術詩選卷之六

●蟻術詩選卷之七

元雲間邵復孺著

明新都汪稷校

七言絕句

見梅懷錢南金

早春鴛湖夜泊

晚晴二首

小鬟以墨海棠爲名友人張子正爲之畫以求題

七夕日孫果育丈席上有詩首句約坐客各續卒章爲賦如左

題演上人畫蘭

題危煉師春溪小泛畫

題黃一峯畫扇

陪曹云西翁攜妓泛荷舟中次韻

明日曹安雅翁約席上諸公再放蓮塘席間次韻

次韻答衛立禮元旦之作

桃源畫卷

松竹卷子

雪山便面

春日和錢南金韻

次荷汪子翼進士嘗爲采石山長三衢學正

同曹云西翁泛舟過幹山

賦孫果育丈千山小隱

卽景

次張漫亭遣興四首

從軍過太湖上梅花正開與顧允中趙君式登山縱止和韻三首

桃菜美人圖

和錢思復春日口號

己亥二月晦日寒食無錫東屯舟中漫成

客樓春日

西湖小景扇

香雲室

題曹元博壁間馬文壁小畫

題項鏈師山房倪元鎭小畫

題夏頤貞所藏王眉叟眞人馬遠溪月堂捲

題扇寄鄒君顯

君顯荷賦再韻以寄

一峯道人畫九山雪霽

題墨竹

李雲山畫秋林晚步

梨花十二紅

夏士安家董元小寒林

辛亥中秋橫溪庵客牕對月口號

桃花五色子

橫溪晚步

懷野舟客

停蕭士女圖

息齋李使君自號廣陵醉客其守吳興日郊行見民家小湖石名蓬花峯玲瓏奇秀求之弗獲乃畫爲圖且書其意以識不忘客有持以求題者

杏花宮女

柳陰宮女

牡丹士女

薝卜士女

秋懷故溪

元日試筆

上已日泊舟昆山縣城北十里顧墓田家風暄日麗野花亂開邂逅父老爲設尊俎相率縱步春興橫生乃爲短述以紀所見

曹園看梅

貞溪初夏次南金韻

○見梅懷錢南金

東風吹鬢酒涓涓拄杖看花又一年怪底江淹容易老幾回南浦送春船

○早春鴛湖夜泊

燒燈過了閒門靜踏月歸來宿酒香何處髙樓夜吹笛曲中桃葉斷人腸

○晚晴二首

槿籬疏處夕陽明簾捲燻風溽气淸竹簟半閒書帙亂倒歌烏葛看新晴

濯濯南風入薴衣門前江色映書闈浮雲捲盡天連水兩个鳼鶄上下飛

○小鬟以墨海棠爲名友人張子正爲之畫以求題

橋枝小小出簾櫳賜浴華淸淨洗紅一自金鑾供奉後夢魂長在研池中

○七夕日孫果育丈席上有詩首句約坐客各續卒章爲賦如左

白髮年年逢七夕靑天夜夜見雙星客樓亦有當時月卻照誰家戲彩庭

○題演上人畫蘭

空山楚雨夜淙淙一硯春雲起碧牕卻憶扁舟載離思暖風容與渡湘江

○題危煉師春溪小泛畫

春樹扶疏水接天紅塵不識此山川風流二老衣冠古多是山陰道士船

○題黃一峯畫扇

南州丘壑無今古東晉衣冠久陸沈便欲相從二三子滿船載酒劇論心

○陪曹云西翁攜妓泛荷舟中次韻

蘂宮仙子蒨霞妝太乙眞人白薴裳獨久湘靈來鼓瑟冰弦歷歷按淸商

紅藕溪頭白玉磯畫船載客憺忘歸僊姝散得天花亂不敢飛來著羽衣

○明日曹安雅翁約席上諸公再放蓮塘席間次韻

老魚吹浪起層瀾六月陂塘特地寒花底畫船人似玉忘機鷗鷺亦貪看

花間玉露夜生香淨洗冰肌不受妝三十六陂還有約定攜羽扇看新涼

○次韻答衛立禮元旦之作

鬢底新霜白未眞情懷已似老來人春風獨自無崖岸委曲相尋白氎巾

○桃源畫卷

人間不識武陵春獨有漁郎認得眞只作曲江風景看殘山剩水尙精神

○松竹卷子

華頂蒼寒松五粒渭川風度竹千竿長安陌上看花客不信山中有歲寒

○雪山便面

山中茆屋四時好雪裏開門心眼明小童沽得前村酒須著溪翁相對傾

○春日和錢南金韻

溪上東風散艸芽去年曾此共看花至今畱得行春屐猶帶西園徑裏沙

○次荷汪子翼進士嘗爲采石山長三衢學正

采石官醪琥珀黃柯山玄璧照人光蕓香閣上無塵事鄭老師成醉欲狂

○同曹云西翁泛舟過幹山

松篁兩行遶溪灣一舸逍遙任往還藜杖幅巾林下去野人疑是古商山弭棹溪邊問老漁雨中歸路晚模糊九峯三泖人家外髣髴煙江疊嶂圖

○賦孫果育丈千山小隱

淸宵今榻聽疏鐘白日看山倚瘦笻想見幅巾蕭散處層層樓閣萬株松

壇上藥壚時進水佛前燈火夜然酥儋州老子前身在不比尋常醉道圖

○卽景

一秋兵革競紛紛山下人家晝掩門昨夜南鄰雞犬鬧又傳吏過石壕邨

○次張漫亭遣興四首

滿壁鉆書嫌脈望巡檐設网厭蠨蛸悟來物理如人事凖擬緣橧結小巢

僧捨看云歌欵乃漁鄕對月舞婆娑山中住久忘塵世不道桑田變海多

南渡承平無復見中原喪亂又重看白頭父老談興廢曾識漢宮承露盤

身到天河惟博望功成漢室有淮陰一時凜凜英雄气千載寥寥去住心

○從軍過太湖上梅花正開與顧允中趙君式登山縱止和韻三首

銅坑山下野人家信步看梅石徑斜二月江南春寂寞東風不管路傍花

曾到咸平處士家幾番花壓帽檐斜如今老眼風塵際不敢分明看此花

春光欲動客辭家戰艦縱橫破浪斜範蠡湖邊重回首五陵不是舊時花

○桃菜美人圖

記得行春出灞橋蹋靑挑菜總嬌嬈如今老眼看圖畫翠袖鴛鞵久寂寥

○和錢思復春日口號

二月江南白霧昏人家日日候晴暾疏林敗屋春無主燕子歸來若个村

○己亥二月晦日寒食無錫東屯舟中漫成

薺麥靑靑殘柳黃兵余無處不村荒惠山南畔逢寒食回首松楸路杳茫

○客樓春日

東風吹夢到溪頭溪樹依依綠水流斜日小橋扶醉客遠煙芳艸釣魚舟

○西湖小景扇

畫槁歷歷樹斑斑蘇小紅樓紫翠間煙月不知人事攺夜湥猶自照湖山

○香雲室

牕前嵐气博山壚壁上晴光海嶽圖一夜梅花橫紙帳暖風吹夢遶蓬壺

○題曹元博壁間馬文壁小畫

巖谷幽閒雨露深翠煙長謢讀書林春風長養承平樹期爾莬裘歲晏心

○題項鏈師山房倪元鎭小畫

空同山下無名樹秀葉飄颻翳翠霞移向玄都壇上種春花開徧玉皇家

○題夏頤貞所藏王眉叟眞人馬遠溪月堂捲

憶過余不【音浮】玉塵山開玄堂下水潺潺只今惟見溪頭月白鶴衝天不可攀

○題扇寄鄒君顯

浣花溪上堂依竹采石沙頭月滿船鱸蟹熟時秋正好放歌載酒白雲邊

○君顯荷賦再韻以寄

情到漫題秋後扇興來欲放雪中船三江近信丹楓外一夜相思白鴈邊

○一峯道人畫九山雪霽

大雪漫空暗九山晉人遺迹杳難攀老仙只在扶桑外借淂瑤京鶴駕還

○題墨竹

江村蠶老柳花香楚楚新梢出短墻卻憶黃陵廟前過澹雲疏雨映瀟湘

○李雲山畫秋林晚步

疊疊靑山黃葉村夕陽喬木幾家存幽人占淂前溪住不是桃源定鹿門

○梨花十二紅

雨過東闌澹蕩晴飛來和恨寂無聲宣和殿下淸明後曾向花間見太平

○夏士安家董元小寒林

䢐徠山頂千年樹曾及承平雨露恩幾度長空飛霹靂鬼神猶解護靈根

○辛亥中秋橫溪庵客牕對月口號【時長子在潁幼子在濠皆無見期】

客牕孤坐過中秋病骨支離雪滿頭潁水濠梁千里外一方明月照三州

○桃花五色子

灼灼繁紅錦不如東風依約舊玄都劉郎老大無心賞付與春巢五色雛

○橫溪晚步

野老無家寄海村艸荒秋老失柴門鱸肥蟹壯無勝侶憶殺家園老瓦盆

經旬不過石橋陰幾夜雨多秋水深美人迢迢望不及朗歌采芹傷我心

○懷野舟客

鴻鴈風髙秋浦涼芙蓉花開紅錦張去年短藜攜手處萬頃黃雲秔稻香

○停蕭士女圖

花前月底不勝情欲度伊州又不成若見盧郎年少日等閒吹作鳳皇鳴

○息齋李使君自號廣陵醉客其守吳興日郊行見民家小湖石名蓬花峯玲瓏奇秀求之弗獲乃畫爲圖且書其意以識不忘客有持以求題者

苕霅溪頭石一卷廣陵移入畫圖傳昆岡烈熖誰能奪牛李相看亦惘然

○杏花宮女

花攢金屋雨嬌嬈依約東吳大小喬莫問中原舊春色西陵煙樹正蕭蕭

○柳陰宮女

禦柳娉婷拂畫闌當時浪說楚腰鸞君王莫遣兒家學千古天生只小蠻

○牡丹士女

國色明妝映綺疏晝閒隨意踏庭蕪洛陽春事今黃土忍看承平士女圖

○薝卜士女

綠牕睡起晝遲遲薝卜香風透玉肌卻憶芳園春夜飲花前微醉絕纓時

○秋懷故溪

三泖西來花滿園衣冠人物小桃源風流王謝今陳迹燕子飛來只斷魂

江上秋風吹客衣芙蓉花老客思歸荒煙亂艸斜陽外夢遶前村舊釣磯

○元日試筆

賀年鄰巷雨初幹把筆書牕墨尙寒忽見東風到門外似將春意入毫端

茅檐春色年年在蓬鬢霜華日日新世亂敢論生計事身閒猶是太平民

○上已日泊舟昆山縣城北十里顧墓田家風暄日麗野花亂開邂逅父老爲設尊俎相率縱步春興橫生乃爲短述以紀所見

昆山城北路漫漫芳艸連天雨乍幹柳綠花紅寒食近春光不在故園看

廢宅荒池鎖碧苔桃花無主爲誰開舊時燕子知人事飛過雕檐竟不來

蠶豆花明遶路香雞桑葉暗翠陰涼相逢野老畱雞黍尙覺芳郊引興長

吳女傷春晝掩扉猶將膏沐媚春暉逢人自把金錢卜不信徵人竟不歸

○曹園看梅

西園玉樹老風煙離立盈盈不記年昨夜東君又披拂疏枝冷蘂亦嬋娟

揚州紅萼舊風流東閣何郎昔俊遊羌管數聲春拍塞移宮換羽不勝愁

石橋流水夜涓涓時度寒香逐澗泉月落參橫疏影亂羅浮春夢遶牕前

○貞溪初夏次南金韻

雨後林深竹筍肥渡頭風急柳花飛柴門不掩綠陰靜人在間牕試薴衣

巡檐燕子掠晴絲隔塢茶煙出院遲艸色入簾人不到午風吹暖夢回時

棟花風起漾微波野渡舟橫客自過沙上兒童臨水立立戲將萍葉飼黃鵝

小巷繅車霜繭熟前村社鼓野人來鵓鳩聲在樹陰裏竹下柴扉晝不開

蟻術詩選卷之七

●蟻術詩選卷之八

元雲間邵復孺著

明新都汪稷校

會合聯句

至正攺元余寓虎林三閱月南金授業茶院孟冬餘歸而南金亦還溪上夜坐縱談念不可無述以紀此會四十韻

編校遂生亭聯句有序

舟中聯句

○至正攺元余寓虎林三閱月南金授業茶院孟冬餘歸而南金亦還溪上夜坐縱談念不可無述以紀此會四十韻

久別情懷在【復】重逢意气添窮途仍遠役【南】吾道豈終潛遲暮身何補【復】艱危首尙黔客情鄕態別【南】人事物華兼豹隱曾誰見【復】雞羣適自淹故交深閥閱【南】髙誼薄閭閻歲晚詩無恙【復】更遙夢屢瞻盍簪長此地【南】剪燭近前檐近況俱相問【復】幽期已素占眞成談亹亹【南】更復坐襜襜弱冠交遊早【復】通家學問漸訂頑惟汝益【南】知己不吾嫌春浦隨風鷁【復】秋堂滴露蟾楚蘭愁共擷【南】湘管醉重拈村市魚蝦美【復】盤餐筍蕨甜望云歌白紵【南】蹋月認靑簾靜賞花當戶【復】微吟艸入簾平煙孤野闊【南】落日九山尖竹影棋枰潤【復】苔痕屐齒黏風流元不算【南】文采頓能忺蕓葉猶生計【復】瓜田僅養恬索居期自奮【南】微祿覬同沾俗薄輕遺佚【復】時淸媿孝廉每驚巢幕燕【南】殊比上竿鮎屈賈時多忌【復】商韓世不厭固窮君子拙【南】競進小人憸璞玉甘深韞【復】鉛刀苦較銛淳風難返古【南】澆態日趨炎汨汨知何益【復】嶄嶄獨好謙富應同土苴【南】貧不厭虀鹽暴白心如鐵【復】雌黃口莫箝妙年咸仕版【南】長晝只書幨坐欲彈冠起【復】耕期束帛覘壯懷籨曠達【南】短髮任■﹝髟上占下﹞鬑未屬麒麟畫【復】恆韜虎豹鈐淹畱頻撫髀【南】慷慨亦抓髯但淂襟期在【復】何憂歲月殲匆匆投井轄【南】忽忽報郵簽江海無忘險【復】冰霜已戒嚴詩篇相砥礪【南】友愛辱鍼砭【復】

○編校遂生亭聯句【有序】

惟昔有元後至元二年歲丙子十有一月冰霜沍寒信宿不解晚云漏日朔吹凜凜殆不能任雲間貞溪曹貞素翁設酒肴會親友於其家之遂生亭燎以榾柮沃以醱醅脯羞循序以進少焉眾始晬面盎背歡情甫洽翁乃呼童出楮札率客聯詩爲樂而命余呵陳執筆以書於是意況咸適情文藹如迨夜分酒闌凡淂句百有甘而章乃成此吾鄕疇昔淸事之一也翁於予爲外族從祖有老僧曰自聞重師翁之從弟也安雅翁洎弟世長皆曹氏於予爲外族諸父錢南金陸伯翔伯弘皆外姻也主賓凡八人後此卅餘年諸老相繼淪沒存者惟伯翔及予亦皆年踰耳順垂白昏耄中經干戈屢變世道衰微二翁故居悉蕩爲丘隴求其遺迹亦復蒼莽𨿽流涕痛器莫及矣洪武己酉冬偶與元博弟話舊及此而博乃能襲藏舊槁展捲了然如昨日事不啻對諸老於凡席間也然曩者所作一時淂句輒寫意度先後罔計倫敍此於詩法爲不合博乃畱槁求余銓整庚戌歲冬杪齋居聽雨乃爲校正而編次之中復有所取捨於是文從字順而意趣斯足遂手書二通其一並元槁歸之元博其一畱吾齋以供暮年觀感爲承平嘉話且俾予兩家子弟知鄕之先輩風流文采若此吁物換人非斯文掃地後之人非特不能繼前修風度亦將不能知而言之矣可勝嘆哉庚戌距丙子爲此五寒暑云是年臈未盡五日小溪吟屋書

深冬鼓大籟極寒抑新陽【貞素】凍痕固封坼暝色浮穹蒼【南金】斜暉射屋璧嚴飆襲衣裳【世長】气候沍昕夕景物惟冰霜【伯翔】幽居絕蕭散喬木相低昂【自聞】長林展圖畫疏松奏笙簧【伯弘】經時歲雲暮撫事心亦傷【復孺】朋來溫重席眾喜累十觴【安雅】窓梅弄疏影盤蠟搖寒光【翔】竹壚榾柮大栢子氤氳香【聞】豆籩旣無算肴核復屢將【弘】野胾雜鶉雉溪腴間鰷鱨【長】翠罌玉蛆凍犀筋紅肉僵【雅】偉哉靑雲彥會此白石房【南】盍簪意已洽淂酒气益彊【弘】世道久澆薄古意殊荒涼【復】眞情悅親戚嘉會非尋常【素】髙才貴瑚璉妙語鏘琳瑯【南】太原與五姓燕山尊十郎【翔】阿翁正矍鑠我輩俱頡頑【長】宗族互有托禮貌詎可量【雅】舟車遠無間雞犬遙相望【聞】九世同安居百年有餘慶【復】兒孫等鱗次兄弟列鴈行【素】賴有北道阮況得共被姜【雅】鳩杖祝勿咽兕觥介無疆【翔】晨昏足甘旨歲時謹烝嘗【雅】臭味亡燻蕕優劣何粃糠【聞】躬勤樂耕釣志儉忘膏梁【弘】招隱及巖谷濯纓下滄浪【南】淸風起行徑朝陽耀梧岡【長】歌長擊瓦缶興酣據胡牀【素】秋花照籬落春艸生池塘【復】望重詩禮庭義薄名利場【南】學術本鄒魯治化沾虞唐【素】百兩重聘國千金戒垂堂【翔】雄觀局四海壯志馳八荒【弘】恆鄙貨殖貢豈羨幹祿張【雅】詞源尙屈宋書法追鍾王【長】奇材任犖犖雅量須汪汪【聞】心胸蘊星斗頭角嶄珪璋【弘】黃麻珍世賞靑氈寶家藏【翔】松柏抱貞秀蘭蕙捨芬芳【長】擬儕谷口鄭弗媿商山黃【復】曳裾或混俗衣錦寧忘鄕【南】王掾元不癡酈生乃佯狂【復】婉孌談論闊輾轉理義長【素】會合益膠漆契闊毋參商【素】笑語寒稍弛歡樂夜未央【南】眞性本寥廓幻身且徜徉【聞】聯詩出雅頌看劍生光芒【長】焚膏照無寐瀹茗搜枯腸【聞】人情哎失馬世利嗟亡羊【翔】惟玆一餉樂勝彼終日忙【雅】所欲論文字初不事酒漿【素】耆英固難繼眞率或可方【復】坐醉春滿席起舞月在梁【南】宿氛息廣漠晴暾炫扶桑【弘】今袂重慷慨驅車走康莊【雅】猗歟紀宴集斐然成文章【復】

○舟中聯句

洪武庚戌臘月八日余與嚴陵邵復孺先輩自雲間之澄江蚤發向吳門掛席波上甚適也因相率聯詩以攄客懷日夕過蘇至罔計工拙江空歲晚孰知吾二人淸苦若是哉諒天地必有同其情者隴右邾經仲誼識

歲晏冰雪稀天空水雲闊扁舟戒行李【邵】遠道捨祖較度泖淩鷗波【邾】橫江蕩魚沬晴暾弄熹微【召】明霞入﹖﹖膠﹖﹖葛村迷辧煙樹【朱】林響聽風枿連堤半隳隤【召】亂石互排桚感玆物色睽【朱】疑若鬼神奪蕭疏見古寺【召】狼籍遺壞闥替戾塔語鈴【朱】跏趺堂散盋誰將拂盤陀【召】我欲叩菩薩了知空卽幻【朱】奚謂悟始達觸景人事非【召】經途客心怛憶昔兵構患【朱】念此民苟活流離且無家【召】瘢痍仍有筈虎寧泰山畏【朱】雞豈武城割待旦苦漫漫【召】書空愁咄咄旋瞻太平治【朱】遂及阨運豁造化終含情【召】生聚母蹙頞夏鼎燭神姦【朱】秦鏡走妖鬾吾徒恆汨沒【召】斯世暫超脫侯門斂長裾【朱】甿裏混短褐棲遲甘海陬【召】飛騰阻天末企望麻姑鵬【朱】悵閔李斯猲禍福信倚伏【召】貧賤逃天閼虛名自成累【朱】逸气孰可遏頻年頗好道【召】長日頓忘渴琴心舞胎仙【朱】茟陳馳叱撥幽蘭紉佩纕【召】芳艸結屢鞨瓦彜香屑沈【朱】甆斗松蟠栝篌茅讓山藻【召】團蒲勝罽毼蕓編飽叢螙【朱】槎梁漏羣獺野鳥資笑歌【召】林蜩供巧掇晞發傲三沐【朱】充腹儲七糲荷風揮白團【召】桂月整緇撮掃華坐裴回【朱】問竹行跋躠衣防棘籬鉤【召】屐慮蘚磴澾樵漁從往還【朱】鄰里謝喧聒童沽靦持券【召】客醉狂褫襏卒歲每怡愉【朱】安時靡乖剌徒步猶履囏【乃】淸談已囊括獰頷固可探【朱】猛須愼毋捋逍遙憚拘撿【召】老醜倦塗沬涸鮒肯貪餌【朱】罷驥恥受秣澹然忘戚忻【召】展也釋嗔喝溪翁故相能【朱】隴士今有佸及蔑繼邾盟【召】翦棠思召茇北徵唐爾愧【朱】南音楚誰撻漫歌車遙遙【召】何嘆流活活周道尙逶遲【朱】吳臺空嶻﹖山﹖辛﹖五湖悁陶朱【召】八陣失諸葛載陽麋縱遊【朱】無詠狼﹖士﹖是﹖跋舊夢已銷沈【召】淸氛尙轇轕顏跖悲蒙莊【朱】羿奡嗟魯適君子懷遊從【召】城闕記桃達斯辰當臘蠟【朱】於夕叫寒鴰嚴飆轉帆席【召】斜暉在篷笪旣空島﹖幾鴈聚【朱】徒詠鱣鮹鱍心驚玄冥沍【召】目佇靑陽潑願同松柏貞【朱】不攺姜桂辣搔首一長唫【召】乾坤莽回斡【朱】

蟻術詩選卷之八

