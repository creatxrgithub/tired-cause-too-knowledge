詠物詩元謝宗可

欽定四庫全書

集部五

詠物詩

別集類四

元

提要

﹝臣﹞等謹案詠物詩一卷元謝宗可撰宗可自稱金陵人其始末無考相傳爲元人故顧嗣立元百家詩選錄是編於戊集之末亦不知其當何代也昔屈原頌橘荀況賦蠶詠物之作萌芽於是然特賦家流耳漢武之天馬班固之白雉寶鼎亦皆因事抒文非主於刻畫一物其托物寄懷見於詩篇者蔡邕詠庭前石橊其始見也沿及六朝此風漸盛王融謝朓至以唱和相髙而大致多主於隸事唐宋兩朝則作者蔚起不可以屈指計矣其特出者杜甫之比興深微蘇軾黃庭堅之譬諭奇巧皆挺出眾流其餘則唐尙形容宋參議論而寄情寓諷旁見側出於其中其大較也中間如雍鷺鷥崔鴛鴦鄭鷓鴣各以摹冩之工得名當世而宋代謝蝴蝶等遂一題衍至百首但以得句相誇不必緣情而作於是別岐爲詩家小品而詠物之變極矣宗可此編凡一百六首皆七言律詩如不詠燕蝶而詠睡燕蝶不詠雁鶯而詠雁字鶯梭其標題皆纎仄蓋沿雍陶諸人之波而彌趨新巧瞿宗吉歸田詩話曰謝宗可百詠詩世多傳誦除走馬燈蓮葉舟混堂睡燕數篇難得全首佳者其說信然四詩亦非出髙作顧嗣立錄其四十首又摘其警句二十聨其中如筆陣之怒捲龍蛇雲霧泣長驅風雨鬼神驚則傷於麤豪螳螂簪之鬢雪冷侵霜斧落髮云低壓翠裳空則傷於湊砌亦未可言工致特以格調𨿽卑才思尙艷詩教廣大宜無所不有元人舊帙姑存之備一體耳歸田詩話又曰曩見邱彥能誦宗可賣花聲詩一首百詠中不載蓋性旣喜此一格則隨事成吟非作此一集而絕筆彥能所誦殆出於此集旣成之後歟

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

詠物詩

﹝元﹞謝宗可撰

睡燕

補巢銜罷落花泥困頓東風倦翼低金屋晝長隨蝶化雕梁春盡怕鶯啼魂飛漢殿人應老夢入烏衣路轉迷卻怪捲簾人喚醒小橋深巷夕陽西

睡蝶

不趂遊蜂上下狂閒舒倦翅怯尋芳花房舞罷春酣重蕙徑棲遲曉夢長貪困有誰憐褪粉返魂無力去偸香漆園傲吏忘形久莫到蘧蘧枕上忙

紙帳

淸懸四壁剡溪霜髙臥梅花月半牀繭甕有天春不老瑤臺無夜雪生香覺來虛白神光發睡去淸閒好夢長一枕總無塵土气何妨畱我白雲鄕

紙衾

霜搗溪藤一幅新醉來髙臥付詩人松牀夜暖云生席蕙帳香融雪滿身翡翠多情嫌寂寞鴛鴦無分樂淸貧枕邊不作紅塵夢睡足梅花玉洞春

茶筅

此君一節瑩無瑕夜聴松聲潄玉華萬縷引風歸蟹眼半瓶飛雪起龍牙香凝翠發云生腳濕滿蒼髯浪卷花到手纖毫皆盡力多應不負玉川家

酒旗

水村山郭酒初香紵影靑靑字一行壚畔低懸花霧濕檐陰斜揭栁風涼指揮意馬衝愁陣搖曵心旌入醉鄕惆悵步兵招不起半竿空自舞斜陽

詩瓢

雨蔓霜條老翠壺吟邊不是酒胡盧剖開架上輪囷玉著盡胸中錯落珠滿貯苦心畱宇宙深藏淸气付江湖誰家半腹能千首爲問山人果在無

筆陣

授筆登壇拜墨卿霜毫不用鐵爲兵戰酣已拔三都壘奏捷還攻五字城怒捲龍蛇雲霧泣長驅風雨鬼神驚攀蟾獨掃千軍退功奪中書第一名

雁賓

地北天南萬里身驚寒昨夜過邊城暫隨沙漠秋來夢畱得湘江社後春水宿雲飛同是客風嘹月唳自相親荒汀斷渚年年路應認蘆花作主人

蝶使

頒紅降紫繞芳菲催就東風錦萬機采訪有心香外舞指揮無計日邊飛曉穿竹徑應持節暖駐花房欲繡衣可解黃花驚別夢折梅休恨寄難歸

雁字

蘆花月底寄秋情陣影南飛勢不停一畫寫開湘水碧半行艸破楚天靑雲箋泠印虫書迹煙墨濃摹鳥篆形題盡子卿心事苦斷文無數落寒汀

鶯梭

自織春風金縷衣穿紅度翠往來飛栁堤暗捲絲千尺花塢橫拋錦萬機時見枝頭捎蝶去不愁壁上化龍歸羞同杼柚勞紅女一擲遷喬願有違

龍杖

鱗甲光搖玉一枝幽宮躍出袖中持多因掌握提攜晚休恨飛騰變化遲緩策不愁山雨濕醉橫長有野雲隨會看掛壁風雷起莫待詩翁過葛陂

虎枕

縛取南山白額兒鼻如雷吼臥支頤牀頭夜嘯威長在帳底風生醉不知探穴捋須應有夢寢皮食肉未爲奇何如敔伏重華殿聴徹簫韶九奏時

螢燈

微螢閃閃拂晴波幾度黃昏誤舞蛾銀粟無煙棲碧蘚玉虫畱影綴靑莎秋空雨歇寒光墜晚徑風閒冷燼多欲喚紗囊車武子爲渠還賦短檠歌

雁陣

渡江秋影又南徵折葦銜枚夜不驚冷聚圓沙盤地軸曉浮寒水落天衡風馳截破湘煙闊云擁斜衝塞月明洲渚网羅應有伏橫空千里不畱行

鶴骨笛

滿竅芝香透骨濃誰將仙蛻截星筒從教庭下梅花落似怨山中蕙帳空三弄瑤林驚曉露一聲華表泣秋風絕勝瘞作江邊土好奏南飛步月宮

虎頂杯

骨醉於莵一掬春掌中白額气如雲南山月暈夢初醒北海風生酒半醺暢飲自懷班定逺酣歌誰酹顧參軍醉鄕亦有封侯地笑綰金符便策勲

鷺羽扇

立煙睡雨白蒙茸盡付驅炎掌握中暑退沙頭千點雪涼生頂上幾絲風曽聞異物陪修靜莫染纎塵障庾公揮動半襟詩夢醒誰憐拳足蓼花叢

鼠須筆

夜逐虛星上月宮奮髯奪得管城公槖中不攪吟窗夢指下先爭翰苑功莫笑硯池濡醉墨絕勝倉廩飽陳紅平生嚙盡詩書字散作龍蛇落紙中

龍涎香

瀛島蟠龍玉吐零輕氛飛繞博山靑暖浮蛟窟潮聲怒淸徹驪宮蟄睡醒碧腦貯箱收海气紅薇滴露洗雲腥雨窗篝火濃燻破夢駕蒼鱗上帝庭

螳螂簮

螵蛸枝上化燻風飛掠詩翁短帽中鬢雪冷侵霜斧落髮云寒壓翠裳空爲裁象齒形如在試揷蟬冠气尙雄開卷尋行煩一指不須當轍怒莊公

蟾蜍水滴

三足爬沙飲海歸案頭飛墮曉風吹慣看毛頴臨池浴不借姮娥入月騎蓄潤鑿開琲磊落分涓滴盡墨淋漓胸中一掬恩波在自有龍蛇遶筆時

螺杯

香醅浮蟻入旋渦半殻蒼瓊費琢磨應愧美人盤寶髻且供豪客捲金波尊中緑照珠光潤掌上春擎海气多安得滄溟俱變酒垂涎終日飲如何

蘆花被

白似楊花暖似烘纎塵難到黒甜中軟鋪香絮淸無比醉壓晴霜夜不融一枕和秋眠落月五更飛夢逐西風誰憐宿雁江汀冷贏得相思舊恨空

蓮葉舟

穏棹紅衣泛渺茫風帆浪檝水雲鄕曉撐太華半峯月晚載西湖十里香藕放雪絲應作纜荷擎翠柄若爲檣不須更捧金仙足太乙山人夢正涼

玉壺冰

白似中幹滿不傾是空是色凍無聲十分瑩潔瑕疵淨一樣光輝表裏明雲母夜藏珠暈冷水晶寒孕月華淸美人睡起銷金帳折得梅花揷未成

网巾

烏紗未解滌塵煩一网淸風兩鬢寒篩影細分云縷滑棋紋斜界雪絲幹不須漁父燈前結且向詩翁鏡裏看頭上任渠籠絡盡有時怒髮亦衝冠

胭脂

仙花和露搗芳塵駐得宮娥不老春香暈紅潮生玉頰煗融綘蠟點櫻唇渭流漲膩人應逺宮井畱斑恨愈新鏡倚緑窗嬌夢醒素纎微蘸晚妝勻

琉璃簾

澄光搖碎一庭秋瑩碧玲瓏縐浪浮淨練懸風晴未落明河接地曉難收冰痕半捲銀鉤冷繡帶低垂玉縷柔纎手怯寒輕揭起不妨月影上南樓

走馬燈

飆輪擁騎駕炎精飛繞人間不夜城風鬛追星低弄影霜蹄逐電去無聲秦軍夜潰咸陽火吳炬宵馳赤壁兵更憶雕鞍年少夢章臺踏碎月華明

泡燈

焰吐蘭膏暎水晶澄泓不動一漚輕天星影落冰壺夜神汞光凝火鏡明碧暈浮春丹气濕紅雲泛暖玉華淸遊魚不覺三更冷飛入琉璃井底行

雪燈

一炬燒寒照夜長玉虫飛入白紗囊冰壺吞月涵秋影海蚌懷珠吐夜光六出自隨飛燼落寸輝不受積陰藏渾疑凍壑寒崖底忽見東風轉太陽

蓮燈

萬點芙蓉午夜芳醉看疑似水雲鄕蘭缸照破西湖夢火樹燒殘太液香焰暖應愁擎夜雨燼寒不爲倒秋霜元宵庭院東風曉零落紅衣遶畫梁

水燈

波明焰暖晚風間泡影飛來鏡裏看萬點芙蓉開碧沼一天星斗落冰盤珠浮赤水光猶濕火浴丹池夜未亁照破魚龍波底夢幽宮不怕五更寒

書燈

吾吚聲裏漏初長願借丹心吐寸光萬古分明看簡冊一生照耀付文章蕓編淸逼蘭膏暖花燼時粘竹汗香明日金蓮供艸制幾人風露在秋堂

燈花

誰分春色上銀臺小艸梢頭吐燼煤丹萼擎煙深夜結朱蕤噴火背陽開吟窗對酒分詩罷旅館敲棋待客來願得東君膏澤滿芳心一點不成灰

缾笙

鑪頭莫爲熱中鳴且作松風入耳淸火候抽添成別調湯痕深淺變秋聲誰知冷暖情難盡自恨炎涼訴不平何用絳唇吹玉管纎簧低咽夜三更

鐵硯

不用端溪割紫雲鑄來壯士鐵心存一方自出鑪錘巧百煉原無斧鑿痕金炁冷涵池水潤土花腥蝕墨煙昏堅剛千古難磨了誰爲扶桑賦曉暾

漁簔

翠結香莎付釣舟一竿風雨不須愁苔磯夜泊披寒去葦岸昏歸帶濕收月冷籠衣眠舵尾天晴隨网曬船頭羊裘莫笑狂奴錯也著煙波萬頃秋

釣絲

臨流纎影眾鱗驚消得長繅一縷輕鉤墜亂縈春水碧竿垂斜裊晚風淸牽回江上煙波夢掣斷人間富貴情我欲笑攜千尺去桃花浪裏拔鯤鯨

雪珠

萬斛明璣滿地圓瑤龍吞蚌入云邊淚含曉雨光猶濕聲碎天風孔未穿寒綴松腰聫玉佩冷攢梅臉結花鈿阿滕撒盡難收拾爲買丰年不用錢

霜花

粲粲璚英借露浮日髙還付水東流剪裁應費金神巧開落從教玉女愁有艷淡妝宮瓦曉無香寒壓板橋秋五更不怕樓頭角吹到梅花特地稠

栁眼

媚煗窺春淺碧浮欲開還閉半顰羞露垂煙縷秋波澑雨歇風條曉淚收上苑困酣興廢夢灞橋看盡古今愁五株彭澤回靑否應是生花雪滿頭

荷錢

靑蚨飛遶半池蓮化作波心萬點圓白水眞人應愛寶上淸童子解畱錢買空太液繁華夢占斷西湖富貴天一把藕絲穿不起五銖衣冷碧波煙

紙鳶

孤騫穏駕剡溪云多少兒童仰羨頻半紙飛騰元在己一絲髙下豈隨人聲馳空碧東風曉影度遙天化日春誰道致身無羽翼回看髙舉絕紅塵

雪獅

幻出狻猊雪一團玉光如焰起毫端稜稜冰霰藏鋒銳颯颯風霜滿肺肝气逼熊羆應股栗威臨犀象亦心寒從人錯認鹽形虎莫向朝陽仰鼻看

蟠梅

縈靑絆碧裂蒼苔歲晏寒香宛轉來蛟蟄凍雲冰骨瘦龍眠夜月玉鱗開風霜气勢從千折鐵石心腸亦九回祇爲東君甘自屈不教枉占百花魁

掛蘭

江浦煙叢困艸萊靈根從此謝栽培移將楚畹千年恨付與東君一縷開湘女久無塵土夢靈均元是棟梁材午窗試讀離騷罷卻怪幽香天上來

花霧

倦紫酣紅總未醒暗燻芳淚滴無聲羅幃隠繡迷春色綺縠籠香護曉晴薄暝枝頭畱睡蝶輕陰樹底咽啼鶯東風捲到闌干曲半濕遊絲舞不成

茶煙

玉川壚畔影沈沈淡碧縈空杳隔林蚓竅聲微松火暗鳯團香暖竹窗陰詩成禪榻風初起夢破僧房雪未深老鶴歸遲無俗侶白雲一縷在遙岑

硯冰

裂地層陰透馬肝墨花含凍鏁毫端一泓曉色玄霜重半夜天風黒水漧沼面煙凝星影暗潭心云翳玉光寒便將呵作淸泠雨筆掃人間酷暑殘

遊絲

搖曳春光百尺輕煙綃舞斷任縱橫暗縈芳恨應無力亂綰春愁似有情一縷緑楊風正軟半痕紅杏雨初晴莫教飛到天機上恐悞龍梭織不成

海蟄

層濤擁沬綴蝦行水母含秋孕地靈海气凍凝紅玉脆天風寒結紫雲腥霞衣褪色冰涎滑璚縷烹香酒力醒應是楚江萍實老誤隨潮信落滄溟

江潮

靈胥怒辟島門開十萬神兵戰鼔回龍決黃河銀浪湧鰲翻坤軸玉山摧半江飛雪橫空起千里奔雷撼地來欲駕雲帆滄海去秋風八月上蓬萊

緑陰

萬樹東風湧翠瀾遮藏芳恨料應難入簾蒼靄暮春晚滿地碧雲淸晝寒栁暗池臺煙乍濕槐深門巷雨初幹階前花落無人到又染苔痕上石欄

紅樹

楓塢梨園醉曉霜纈衣零落舞金商半山畱日樹無影一徑有風花不香蕭寺煙晴秋易老禦溝水急恨空長詩人自愛停車晚還記淸陰六月涼

醉鄕

曽笑三閭不解遊移家欲向曲城頭人酣方外鴻荒夢誰識塵中冨貴愁夜月放船浮酒海春風扶杖上糟丘相逢還似無何有喚起東臯爲贈侯

塵世

人海深藏混混中非煙非樹逺空蒙六街綺繡迷香紫九陌笙歌踏軟紅微步緩隨羅襪起淸歌飛遶畫梁空南來一騎蛾眉笑又送長安荔入宮

仙槎

曽作河源萬里舟塵根已斷臥蛟虯無心下土承煙雨有路層霄犯鬥牛破浪逺衝銀漢曉淩風徑渡碧天秋歸來帶得支機石誰識人間博望侯

天燈

龍逐炎精下紫宮夜深不肯落雲中光分霄漢三更黒影亂星辰萬點紅玉樹倚天擎火齊金繩系日掛瑤空照開仙闕光明路絳節霓旌穏駕風

醒酒石

子孫猶自問監軍醒籍千年迹已陳蒼骨冷侵酣枕夢苔痕淸逼醉鄕春西風別墅啼山鬼落日朱崖泣海神牛李相傾果何得太湖甲乙更誰人

無弦琴

獨繭長繅底用抽蛇紋空鏁鳯枝秋落星畱暈繩光斷凍瀑無聲練影收別鶴那聞風外泣孤鸞不向月中愁多情只有柴桑老寂寂髙山水自流

橘杯

薺穰初碎擘輕甌一飲何須大白浮瓊液曉凝滄水霧金波夜浸洞庭秋寒香噴手酲初解霜气浮尊暖未收酩酊敲棋呼二叟夢中同作醉鄕遊

梅杖

紫玉槎牙蝕蘚痕黃昏扶醉倍精神一枝冷曳孤山雪七尺橫拖庾嶺春江路策云香在手溪橋挑月影隨人歸來卻笑林和靖還現堂中上座身

松釀酒

大夫何事亦餔糟自恨爭名爝火勞【句疑有訛】春色未香浮蟻緑雨聲先沸老龍膏不須琥珀供靈藥且作珍珠滴小槽傲卻歲寒消一醉涼州空自換葡萄

雪煎茶

夜掃寒英煮緑塵松風入鼎更淸新月團影落銀河水雲腳香融玉樹春陸井有泉應近俗陶家無酒未爲貧詩脾奪盡丰年瑞分付蓬萊頂上人

煮茶聲

龍芽香暖火初紅曲幾蒲團聴未終瑞雪浮江喧玉浪白雲迷洞響松風蠅飛蚓竅詩懷醒車繞羊腸醉夢空如訴蒼生辛苦事蓬萊好問玉川翁

賣花聲

春光叫徧費千金紫韻紅腔細細尋幾處又驚遊冶夢誰家不動惜芳心響穿紅霧樓臺曉情逐香風巷陌深妝鏡美人聴未了繡簾低揭畫檐陰

松枝火

蘚骨誰教劫火侵欲將春意破窮陰鱗髯光動紅雲起膏液香融紫霧深餘燼尙畱霜後節死灰難滅歲寒心有時焰气隨風轉猶是蒼龍澗底吟

藕花風

舞落紅衣起未休水雲鄕里正颼颼五更淸逼銀塘路六月涼生玉井秋颭浪低翻霞影亂淩波輕弄錦香浮莫教吹醒鴛鴦夢好送眞人一葉舟

絮化萍

點綴離人恨已多水流雲散爲消磨半篙晴浪星無數兩岸東風雪幾何脫白定知沾化雨取靑應是謝恩波滿池爲護蒼天影休逐春歸繞汴河

松化石

苔根蘚幹勢稜嶒不向山中變茯苓傲雪心頑龍蛻骨嘯風聲斷虎畱形特堅節操磨今古肯獻瑰奇列丙丁底用區區梁棟具直須煉補老天靑

月中桂花

金粟如來幻化身嫦娥畱得護冰輪枝橫大地山河影根老層霄雨露春長有天香飛碧落不教仙子種紅塵折來何必吳剛斧還我淩雲第一人

水中梅影

澄澄寒碧印冰條雲母屛開見阿嬌春色一枝流不去雪痕千點浸難消臨風倚檻雲鬟濕帶月淩波玉佩搖最是黃昏堪畫處橫斜淸淺傍溪橋

水中云

絮團泠蘸碧琉璃舒捲還如濕未晞蒼狗倒隨天影落玉鸞低入鏡光飛濃遮晚浪搖秋月淡隔晴漪漾夕暉莫怪巫山臺下雨淩波好向夢中歸

水中月

晴波浸月月波浮玉兔涼生萬頃流丹桂影沈江浦夜白蓮光浴海天秋鮫人泣罷珠還濕龍女妝殘鏡未收應是廣寒眠不得水晶宮裏夜深遊

白蓮

三千宮額翠云房洗褪鉛華淺淡妝仙掌月明應自怨東林夢逺爲誰芳波澄夜靜花無影露冷風淸玉有香舞罷霓裳誰得似六郎淸瘦比何郎

紅菊

錦爛重陽節到時繁華夢裏傲霜枝晚香帶冷凝丹粒秋色封寒點絳蕤淡暎殘虹迷老圃濃拖斜照落東籬靈砂換卻淵明骨倦倚西風不自知

藕絲

絆玉纒香吐未齊蓮房繅出蛹初肥纎毫何補寸心苦幾縷空縈七竅飛園客可能抽翠繭靈均難爲制荷衣年年五月無人買欲織鮫綃不上機

蒓綫

鮫人繡滿水仙裳地軸天機不敢藏冰轂冷纒靑縷滑翠鈿淸綴玉絲香江湖有味牽情久京洛思歸引興長欲剪吳淞縫不得謾拖秋思繞詩腸

同根竹

競秀冰霜一種奇駢頭曽脫錦■﹝衤朋﹞兒西山二子情依舊湘浦雙娥影鎭隨髙節元非連理樹虛心共是歲寒枝莫教移作仙人杖恐化雌雄下葛陂

並蒂蘭

碧蕋連芳並萼擎春風江浦對含情不妨燕姞重占夢應愧湘累獨解淸霜節百年期共老國香一點爲誰爭詩人莫比雙渠怨幸有離騷日月明

紅梅

梨云無夢倚黃昏薄倩朱鉛蝕淚痕宿酒破寒燻玉骨仙丹偸暖返冰魂茜裙影露羅衣捲霞佩香封縞袂溫回首孤山斜照外尋眞誤入杏花村

苔梅

一夜蟠龍裂翠鱗土花深護玉精神蒼含滿樹黃昏月碧老孤根太古春姑射香燻荷制好逋仙靑入華衣新料應不爲天風冷自恐冰肌受點塵

雪月梅

苔枝擎重半朦朧漠漠梨云夢不同香護姮娥眠玉鑑影隨姑射下瑤宮冰蟾光透南枝夜翠羽聲淒古樹風天上人間渾一色幾分春意有無中

緑萼梅

萼緑仙人下玉堂淸魂夜化雪芬芳荷衣薄襯霓裳冷蘭佩濃燻縞袂香曉額浮酥凝淺黛春容點翠照新妝多因誤入羅浮夢愁絕黃昏鬢已蒼

梅魂

枝南枝北路迢遙飛入孤山夜寂寥水月浮香應自返溪風弄影爲誰招縞衣夢裏和愁斷玉篴聲中逐恨消似欠靈均歌楚些逋仙墳艸冷蕭蕭

梅夢

芳魂和睡倚南枝羞比梨花蝶未知暖入羅浮春困早香迷姑射曉醒遲不愁夜月靑衣濕應怕江天畫角吹一點調羮心事在宵衣枕上覺多時

松梅

挺秀凝香一樣淸何妨同結歲寒盟風霜正共孤髙槪雪月相看太古情翠袖不禁冰骨冷蒼顏還照玉肌明孤根雅操千年節未許繁華老此生

月下梅

月到梅花分外明暗香孤影鬭雙淸吟隨野鶴依璚樹臥聴飛鸞載玉笙酒醉不知霜滿阜書聲常共漏三更此中意味無人識謾說仙家白玉京

桃梅

去年人面映紗窗今日酸心傍石缸白雪紅霞俱第一暖蜂寒蜨不成雙神臣歲晚希調鼎姑射年深擬度江獨立黃昏人似玉劉郎重見亦心降

問梅

尋春踏雪過西湖試叩風前玉一株香影爲誰甘寂寞精神何獨占淸臒鐘殘角斷愁多少月落參橫夢有無吟遶南枝渾不應好將心事喚林逋

挑梅

折取孤山玉雪花杖藜髙掛踏煙霞負他白鶴看仙塜帶爾靑蚨到酒家有腳陽春詞可證無言姑射貌堪誇相攜相伴歸時晚添个隨人月一牙

龍形松

夭矯拏雲海上來蜿蜒蛻骨老莓苔紫髯夜濕千山雨鐵甲春生萬壑雷影動欲翻平陸起聲號如捲怒潮回蜷枝冷掛巖前月猶是擎珠照九垓

鴛鴦梅

兩兩魁春簇錦機文衾夢覺月分輝枝頭交頸棲香暖花底同心結子肥金殿鏁煙妝粉額玉堂環水浴紅衣有情一種隨流去莫被風飄各自飛

鴛鴦菊

秋入金塘脫錦裳芳心並倚紫紗囊韓慿枕上情難了陶令門前夢更長深院霜淸宮瓦冷東籬月落繡衾涼誰知連理枝頭恨還有西風晚節香

半日閒

閒處光陰未有涯偶然一晌到山家坐看雲起晝停午靜聴泉流日未斜槐影正圓初破睡竹陰爲轉罷分茶也勝忙裏風波客十二時中老鬢華

曉色

逺似煙霏近似空非明非夜兩朦朧一天淸露洗難退幾抹曙雲遮不窮斷角樓臺濃淡裏殘燈院落有無中蒼茫半逐雞聲散又被朝陽染作紅

水紋

新緑粼粼深淺漪織成春色上苔衣一池碧暈雨初落千疊翠鱗風更微淨縠光搖湘女鏡輕羅影動水仙機何如袖取並刀去快剪吳淞半幅歸

竹夫人

胸次玲瓏粉黛羞宵徵何必抱衾裯應無雲雨三更夢自有冰霜六月秋盡節毎曽陳諷刺虛心那解老溫柔専房不怕蛾眉妒只恐西風動別愁

白雁

翅老西風點綴霞秋江難認宿蘆花云邊字缺銀鉤斷月下箏閒玉柱斜影亂飛鷗回逺浦陣迷宿鷺落平沙聲聲叫起蘇郎恨爲帶吳霜染鬢華

墖燈

拔地燒空寶炬長燭龍掛影照穹蒼七層火樹云生暖九曲神珠夜吐光霞點彤■﹝施﹐童代也﹞歸淨界星隨綘節下西方如來應到天壇上萬斛金蓮繞步香

沙書

玄沙一握舞蛟虯艸聖何須墨染頭鳥過篆文歸鐵畫蠏行淸響落銀鉤竹間日射文星粲紙上風驚字迹收大手莫將成末藝論功寧媿管城侯

雙陸

彩骰淸響押盤飛曽記唐宮爲賜緋影入空梁殘月在聲隨徵馬落星稀重門據險應輸擲數點爭雄莫露機惟恨懷英誇敵手禦前奪取翠裘歸

浴堂

香泉湧出半池溫難洗人間萬古塵混沌殻中天不曉淋漓气底夜長春波濤鼓怒喧風雨雲霧隨陰護鬼神卻笑相逢裸形國不知誰是浴沂人

詠物詩

