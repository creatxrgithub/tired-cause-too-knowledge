

欽定四庫全書

集部五

陳剛中詩集

別集類四

元

提要

﹝臣﹞等謹案陳剛中詩集三卷附錄一卷元陳孚撰孚字剛中天臺臨海人歷官奉直大夫臺州路總管府治中事迹具元史本傳此集卷一題曰觀光稿乃至元中孚以布衣上大一統賦江浙行省聞於朝署上蔡書院山長考滿謁選京師時所作卷二題曰交州稿時至元二十九年世祖命梁曾以吏部尙書再使安南孚以翰林國史院編修官攝禮部郎中爲副使往來道中所作卷三題曰玉堂稿皆孚官翰林日作案孚使安南回擢翰林待制仍兼國史院編修而稿中有翰苑薦爲應奉文字二十韻謝大司徒並呈諸學士一首又有至元壬辰呈翰林請補外二首壬辰卽使還之次年是前後官翰林所作均在此集也觀光交州二稿皆紀道路所經山川古迹蓋仿範成大使北諸詩而大致亦復相埓玉堂稿多舂容諧雅沨沨乎治世之音其上都紀行之作與前二稿工力相敵蓋摹繪土風最所畱意矣附錄一卷皆載諭安南詔安南謝罪表及孚與安南諸書考孚元書無傳其出使始末乃載梁曽傳中其時陳世燇不出郊迎又不延使自陽明中門入孚作三書責之辭直气壯迄不辱命然傳不載其書詞此卷亦足補史闕也瞿宗吉歸田詩話曰鸚鵡洲有陳剛中一篇詞語跌宕議論老成誠佳作也又白門詩亦佳葉盛水東日記則曰詩與文稍異者以詩兼興趣有感慨調笑風流脫灑處如長詩落句翻空旁入作散場語是也然時一出奇耳前元詩人陳孚剛中集中歌行則全用此體觀者察之云云蓋宗吉舉其一兩篇而盛則核其全集故以自落窠臼爲病𨿽推闡少苛要亦識微之論矣又陶宗儀輟耕錄記孚少嘗爲僧題詩於父執之壁父執知其欲歸俗因使養髮妻之以女其詩淺鄙其事亦不知有無小說多誣不盡可信集中不載顧嗣立元詩選初集乃錄之補遺中殊失別擇今無取焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

陳剛中詩集卷一

﹝元﹞陳孚撰

○觀光槁

出門別親友

停君漢水浮鴨之翠杓聴我嶧山棲鸞之綠桐男兒拂衣出門去龍泉三尺光如虹君不見磻溪鶴髮釣魚者偶擲漁竿來牧野白旄麾開炮烙煙桓圭朱芾侯靑社又不見南陽臥龍人不識一朝佐漢坐很石羽扇輕搖蛇鳥驚火精焰焰天西極旗亭四月柳如藍紫驑嘶風黃金驂豈無叩牛歌亦有捫虱談天生巉巖崒嵂骨蒿萊槁死誰能甘我欲登泰山扶笻欵天關東溟若木如可攀手弄日月靑雲間我欲渡黃河赤腳淩秋波水仙樓閣銀嵳峩徑叱海若笞蛟鼉停君翠杓聴我緑桐眞人開天六合同風騶虞鳳凰飛舞鎬宮有綫五色獻於重瞳補舜衣裳山龍華虫虎豹九關兮不可以達吾則脫冠歸來兮丹丘之靑峯長揖二三子目送西徵鴻

拜辭先隴而行

晨陟馬鬛封血淚如雨滴父兮曩卽世宿艸十攺碧平生熊豹姿虯髯身七尺豈無千里心柰此驥伏櫪家有三萬卷手自校朱墨親傳不肖孤今亦字僅識名未成父志何以慰窀穸墓下當自誓素操堅鐵石

過鏡湖

鏡水八百里水光如鏡明偶尋古寺坐便有淸風生天闊雁一點山空猿數聲老僧作茗供笑下孤舟輕

越上早行

靑鞋三十里艸露惹衣斑潮落曹娥渡云昏夏禹山秋聲黃葉裏天影白鷗間欲問錢塘路漁家半掩關

夜泊六和塔下

碧天如幕垂露濕星磊磊漁燈射寒沙萬點亂光彩壯哉大江水浩浩東北匯西風捲潮來鐵馬擁萬鎧木落煙嶂橫鴟夷魂安在臥聞黃帽郎一曲歌欵乃扣舷起和之逸興渺雲海

鳳凰山

浮屠百尺聳亭亭落日鴉啼野蔓靑故國盡銷熊虎气荒山空帶鳳凰形金根輦路迎禪駕玉樹歌臺語梵鈴惟有錢塘江上月年年隨雁過寒汀

湖上感舊

昔日珠樓擁翠鈿女墻猶在艸芊芊東風第六橋邊柳不見黃鸝見杜鵑

和靖墓

北邙翁仲拱朱門玉椀時驚古帝魂誰似孤山一抔土梅花依舊月黃昏

葛嶺行

葛嶺相君之故居昔年甲第臨通衢錢橫花間甃作徑錦鋪泉底流爲渠後庭三千傾城姝歌舞絕世冰肌膚麒麟銀裳龍綃裾佩以文螺木難珠相君出擁萬虎士各操斗戟左右趨劍履上殿帝賜坐駞蹄七寶分禦廚望塵拜者頌元老伊尹周公所不如豈知一旦事瓦裂鋃鐺鐵鏁載以驢我偶過此訪廢址狐兔縱橫艸焦枯琨臺瑤砌不復見已有野人來種蔬卻怪當時鑿隧道挾詐出入潛如狙大臣一身佩天下版墻復壁何謬歟山童從我一壺酒回首落日悲欷歔摩挲僕碑共踞坐尙是禦賜淩煙圖

飛來峯

寒峯插天出玲瓏萬菡萏微風起松際怪石勢搖撼上有百尺松幽花綴紅糝野猿忽躍去滴下露千點回首冷泉亭天鏡光瀲瀲遊姬長眉靑嬌童兩髦髧平生山水癖如人嗜昌歜對此一壺酒玉色翻醉臉路逢老祝發絳袍金光閃玆山信自佳恨爲緇塵染置之且復醉天竺鼓紞紞

嘉興【有顧野王讀書堆】

燕子穿煙水荇開故家猶有讀書堆平生雙耳松風裏又向華亭聴鶴來

簫鼓聲中十萬家垂楊淺映綠牕紗象梳兩兩蟬鬟女笑擁紅橋買藕花

平江

滄浪亭下望姑蘇千尺飛橋接太湖故里空傳吳稻蟹寒祠猶記晉蒓鱸芙蓉夜月開天鏡楊柳春風擁畫圖爲問館娃歌舞處鶯花還似昔年無

吳宮子夜歌

紫貝樓闕郁金香暖云七十紅鴛鴦玉蟬笑擁霞綃裳星河不墮宮點長綠樽灩灩麟髓泣露重花寒秋不濕歈歌一聲驚怒濤海鯨夾陛如人立誰知淺顰蛾半掃中有疎螢滿愁沼越兵曉跨西風來碧波一夜芙蓉老

吳松江長橋

松江波萬頃橋倚碧雲端白鳥穿屏小靑天落鏡寒夕陽明佛塔秋色老漁竿無限憑闌意何時此掛冠

三髙祠

君不見洛陽記室雙鬢皤不忍荊棘埋銅駞西風忽念鱸魚鱠歸來江上眠秋波又不見甫裏先生心更苦河朔生靈半黃土夕陽蓑笠二頃田口誦羲黃思太古二君隠淪豈得已一生不及鴟夷子吳宮鹿走越山髙脫纓徑濯滄浪水丈夫此身系乾坤豈甘便老菇蒲根古今得失一巵酒我欲起酹汀鷗魂

常州

毘陵城西漁火紅家家夜香燒碧空荻花離離季子塜楓葉索索春申宮雞聲人語三十里大船小船浪相倚鸂■﹝氵鵣﹞一雙飛上天人在舵樓弄秋水

京口

昔日巍樓倚北門朱闌空鎖蒼苔痕金山風起水聲急鐵甕雨來雲气昏仙杖無靈花已槁霸圖有恨石猶存漁舟只在滄浪上一笛夕陽愁客魂

登北固樓

北固閒回首荒城夕照中煙光浮海闊天影入樓空星斗占吳分江河見禹功誰家兩翁仲無語立秋風

金山寺

萬頃天光俯可吞壺中別有小乾坤云移塔影橫江口潮送鐘聲過海門僧榻夜隨蛟室湧佛燈秋隔蜃樓昏年年只有中泠水不受人間一點塵

瓜洲

煙際系孤舟蘆花滿棹秋江空雙雁落天闊一星流急鼓西津渡殘燈北固樓商人茅店下沽酒話揚州

眞州

淮海三千里天開錦繡鄕煙濃楊柳重風淡芰荷香翠戶妝營妓紅橋稅海商黃昏燈火鬧塵麝撲衣裳

金陵

六代帝王州寒煙滿石頭星河天北轉江漢水東流步絕金蓮雨歌殘玉樹秋白頭有漁者猶說景陽樓

鳳凰臺

鳳凰臺上野烏啼笳鼓連營日又西天地無情潮寂寞英雄有恨黍髙低殘桁夜雨迷朱雀荒塜秋風怨白雞空有斷碑蒼蘚裏千年畱得謫仙題

臙脂井

淚痕滴透綠苔香回首宮中已夕陽萬里山河天不管只畱一井屬君王

烏衣巷

鳷鵲金波事已非江山何限淚沾衣臺空鳳去無人問只說尋常燕子飛

雨華臺

巍臺千尺梵王家雲淡秦淮月映沙天雨寶華今不見空聞人唱後庭花

揚州

千載殘城生亂莎夕陽吹角秋風多吳公臺下已黃土揚子橋頭空白波隔岸櫓聲桃葉渡滿樓燈影柳枝歌當年杜牧亦何意空向珠簾醉綺羅

平山堂

堂上醉翁仙去蘆花雪滿汀洲二十四橋煙水爲誰流下揚州

后土祠瓊花

荒棘萋萋后土宮芳根已逐彩雲空男兒別有揚州淚不爲瓊花滴曉風

露筋廟

白鳥飛空萬箭攢玉肌一夜粉痕幹殘碑何用誇筋露要露平生鐵肺肝

髙郵軍

吳通上國已千秋日日長淮送客舟一卷麟經孤燭下夜深無語過邗溝

文星已逐水西沈對客揮毫只此心今夜又遊臺上月不堪更照古藤陰

萬頃波間寶气浮晚來釃酒酹中流天明更欲憑闌望說與驪龍莫暗投

甓社湖遇大風【舊傳有夜光之珠】

天低煙冥冥平湖遶淮楚一帆東南來乃爲風伯侮前如殘葉飄後如輕蝶舞驚濤湧雪山濕浪濺銀雨嘗聞貝宮胎夜夜靈光吐吾無盜睡心龍兮爾何怒舟師倚斷桅相戒不得語亦有誦咒者拱手面如土回視天際雁萬點落逺浦彼物何悠悠吾生浪自苦

寶應縣

關河魚沸血波流喜見元符下楚州宮壼明年翚翟掩爲誰畱得采桑鉤

淮安州【古淮陰郡】

孤帆下江北千里西風輕泊舟公路浦始見南昌亭靑天下白露亂葉淒以聲汀洲結海色冉冉孤月生殘鴉感興廢斷腸悲飄零安得攜美酒臺上呼劉伶百年一箕踞六合皆螟蛉

長淮有感

一笛山陽上東風蜃气腥煙迷隋帝柳潮湧楚王萍曉市堆淮白秋郊獵海靑古今愁不盡落日蓼花汀

淮陰侯廟

漢家羅网政髙張誰有勲名紀太常戲爾築壇呼大將危乎操印立眞王煙中艸木疑殘幟沙上風濤憶故囊鐘室千年君莫怨未央宮殿已斜陽

漂母塜

英雄未遇亦堪羞一飯區區不自謀莫笑千金酬漂母漢家更有頡羮侯

黃河謡

長淮綠如苔飛下桐栢山黃河忽西來亂瀉長淮間馮夷鼓狂浪崢嶸雪崖墮驚起無支祁腥涎沃鐵鎖兩雄斗不死大聲吼乾坤震撼山嶽骨磨蕩日月魂黃河無停時淮亦流不息東風吹海波萬里湧秋色秋色不可掃靑煙暎蘆花白鳥亦四五長鳴下汀沙黃靈奠四瀆各剖盤古髓千載今合流神理胡乃爾漁翁一鬢霜扁舟依古樹隔浦欲扣之翩然淩波去

淸河口

百年南北戰塵昏只指長淮作塞垣今日淸河河上水天教洗眼看中原

邳州

沂水碧潺潺汀沙白鳥閒林邊郯子國煙際嶧陽山茅屋秋先破荒城夜不關烹魚呼濁酒一笑夕陽間

圯橋

履印靑苔迹未消一編徑佐聖明朝祖龍流毒如洪水濟盡生靈是此橋

白門【邳之城南門呂布爲老瞞圍急登此請降】

布死城南未足悲老瞞可是算無遺不知別有三分者只在當時大耳兒

古宿遷【唐宿豫縣】

淮水東流古宿遷荒郊千里絕人煙徵衣不脫夜無寐舟在西風亂荻邊

月落狐鳴野艸黃雁飛無數水茫茫數星鬼火寒沙上知是何年舊戰場

呂梁洪

沂泗之水來魯邦平沙千里流淙淙忽逢呂梁萬石硔勢與石鬥不肯降半天捲起千尺龍怒聲日夜相摏撞有如萬騎騰驪■﹝馬龍﹞左挾賁獲右羿逢惡若哮虎鼎可扛踴槊躍矢橫矛鏦風雲蛇鳥萬旌幢大呼擊碎龍文杠死戰不復畱空羫我生事業在北牕蒙莊一卷暎秋釭每羨老叟何其憃忠信出入言非哤及此更覺心悾悾西風吹衣衣茸尨茅店沽來酒盈缸篙人贈我尺鯉雙扣舷而歌和柷椌問禹何故畱此洚何當理我小舽艭東浮溟海西岷江沛然一口吸老龎要使后土安鴻厖

徐州【項羽戲馬臺】

項王熊豹姿气欲吞天下大呼渡河來山嶽如崩瓦當其火秦宮血湧渭水赭嗔目叱諸侯膽落毛髮灑誰知陰陵路浩歌淚如瀉惟徐乃故都昔此奠宗社尙想巖臺上鐵槊擁萬馬酒酣笳鼓鳴旌旗蔽原野及今亦何有荒棘秋滿把皇天祚眞主神器不可假豈有時雨師刈人如土苴天亡君勿悲爲君奠罍斚

黃樓【東坡所築】

長河如帶彭城東亂石蹴起百步洪昔年民歌山鞠藭孤城匯爲河伯宮城上閃閃鯨鬛紅雪堂先生人中龍驚湍偃受丸泥封手援赤子魚腹中黃樓千尺雉堞雄巍梁畫棟光曨曨吹笙伐鼓撞歌鐘先生鏗然一枝笻麾斥八極綾星虹酒酣叱起楚重瞳爲我拔劍舞西風夘君作賦聲摩空至令讀者毛髮松百年事往猶飛鴻我獨流涕將何從孤角一聲煙蒙蒙又送落日沈西峯

百步洪

大山如飛虯小山如伏牛天河橫空來聲撼山骨浮我偶石上眠夢驚霹靂怒急起扶瘦笻恐山亦流去

範增墓

七十衰翁兩鬢霜西來一笑火咸陽平生奇計無他事只勸鴻門殺漢王

泗水

落日漁歌何處白鷗雙墮蒼煙欲弔周家殘鼎秋風泗水千年

燕子樓【唐張建封妾盼盼之居也哀其節作長相思兩章】

長相思久別離東風不暖殘燕支乳鴉困柔鸞悲櫻桃泫紅膩蘼蕪凋緑滋牙牀琥珀枕夢君君不知

長相思久離別珠樓無人但有月翠屏寒銀燭歇芙蕖爲誰憐丁香空自結淚滴錦■﹝衤詹﹞褕十年化爲血

出彭城北門

千載金湯拱上流只今惟有荻花秋江南客子笑無語閒看黃河下汴州

畱侯廟

子房王佐才其風凜冰雪天遣鶴髮翁圯上授寶訣博浪沙中千尺鐵祖龍未死膽已裂況此喑嗚扛鼎夫不直秋風一劍血談笑帷幄間六合雄雌決卯金四百年只在三寸舌但恨漢徳非姚虞不得身爲古稷契雍熈至治如可作豈肯脫冠掛北闕畱城古祠今千載碧蘚澑雨眼斷碣我恐至人或不死尙有笙鶴擁玉節酌泉采菊往奠之回首芒碭墮山月

沛縣歌風臺

沛宮一曲大風歌誰識尊前感慨多拔木揚沙濉水上大風中有漢山河

沛上風雲志未酬彭城先有錦衣遊同爲富貴歸鄕者只是龍顏異沐猴

原廟衣冠久已灰斷碑無首臥蒼苔至今風起雲飛夜猶想帝魂思沛來

陵母墓

太傅勲名半紙殘百年人子痛如山緣何方寸非徐庶忍死慈親一劍間

魯橋【濟州南六十里】

東魯三家市長橋壓怒濤寒沙秋一雁殘月夜千艘北極天形大中原地勢髙百年洙泗上今得浣徵袍

夜泊濟河

十日淮沂上今朝渡濟河龜蒙秋燒闊鳬嶧夕陽多古寺云籠塔長亭柳暎波魯邦無孔子何處聴弦歌

題太白酒樓

昔聞李太白山東飲酒有酒樓今我登樓來北風吹髮寒颼颼太白天酒仙人間不可畱金光絳气九萬里翩然而上騎赤虯左蹴大江濤右翻黃河流手攀北斗招搖柄瓊田倒瀉銀灣秋銀灣吸漧日月液蟾驚烏泣黃姑愁太白方悠然掀髯送汀鷗炯如曉霞一點暎秋水紅痕微湧玉色浮太虛變化如蜉蝣仙今何在不可求惟有胸中燦爛五色錦化爲元气包神州我欲起仙從之遊安得羽翮飛上昆崘丘

東平府

任宿須句國煙雲擁汶河長亭東接岱短棹北通阿萬井樓臺壯千郊衍沃多無鹽城突兀司隸石嵳峩夜月喧簫鼓春風扇綺羅鈿車香不掃步障錦相摩地尙雄千乘人猶慕四科故侯惇學校俊士樂弦歌紫闥懸金榜朱樓響玉珂自天沾湛露率土育菁莪衮冕明虫藻樽罍列象犧淹中書在否稷下事如何沂詠難逢點鄒遷尙憶軻明朝燕趙去萬事付滄波

望泰山

扁舟浮泗來夜宿須句國眼明忽見玉芙蓉揷天亭亭千丈碧舟人爲我言此乃七十二君之泰山天風吹落黃峴露冰花亂灑龜蒙間七十二君今何在寶符朝朝吐光彩千年老鶴巢雲松夜看白日湧東海東海靑童仙踞龜啖蟹螯笑秦亭上攀蟠桃笑彼鞭石駕長橋天帝之孫奠天極鮑魚狂魄腥山色我有東封書中含萬古情欲奏天子甘泉殿手刻玉檢黃金繩寄聲爲報牽狗老先向石壇種瑤艸

黃石公廟【在東阿縣榖城南】

榖城黃石廟古木白雲深黃石有存沒素書無古今老耼三世夢孺子一生心日落祠門掩殘鴉又滿林

管仲井【在東阿縣】

畫野分民亂井田百王禮樂散寒煙平生一勺潢污水不信東溟浪沃天

聊城縣

七國兵戈若沸羮詩書誰問魯諸生君看一紙聊城箭何似安平十萬兵

髙唐州

千里齊郊亦壯哉扶笻城上獨徘徊馬隨濟岱秋風去鴈帶關河夜月來驛路暎墻楡葉老漁村帶水荻花開吳儂誤讀襄王傳空向山東夢楚臺

陵州

五里行盡桑麻疇十里一見蘋花洲十里五里烏鳥樂隠隠煙火浮陵州陵州大船腹如鼓陵州梨棗賤如土陵州女郎金縷衣低鬟亂擁紅牕舞柳衣裊裊縈淸河綠頭水禽飛帶波簫笙月下不肯飲一笑如此陵州何

景州

聊攝之東一千里昔爲靑社太公履只今但有無棣溝楡葉亂擁沙水流車行半夜艸露濕路傍土堠如人立丁當鐸搖馬不驚黑天倒垂參昴星吾生百年浪自苦悲笳一聲殘月吐

廣川大夫廟【在景州北門】

俯察人情仰憲天素王心事策三篇大夫不向江都死換盡炎劉四百年

義利從來界限殊大夫一語破昏愚平生最笑秋風客只愛黃金竈鬼書

阜城縣

唐帝失金鏡六合無光晶太微搖玉牀影射攙搶星河朔彈丸地梟獍接踵生幹犖肉未寒復有史思明鬼馬載鬼妾气燻艸木腥天网何嘗漏瀦宮穿濕螢我�過逆壤驅車無畱行安得踏東海飛戈膾長鯨

禦莊

百年禮樂卯金刀忍把鴻名冠僞朝樹上一聲休也曲路人猶自怨鴟梟

獻州

萬里天東北西風獨杖藜雁聲秋帶魏樹色曉浮齊野闊靑煙淡天空白日低人家在何處隠隠野狐啼

河間府

北風河間道沙飛雲浩浩上有銜蘆不鳴之寒雁下有隕霜半死之秋艸城外平波靑黛光大魚跳波一尺長牧童吹笛楓葉裏疲牛倦馬眠夕陽有禽大如鶴紅喙搖緑煙路人指我語似是信天緣我生功名付樽酒衣如枯荷馬如狗爲問天緣可信否旗亭擊劍寒蛟吼

君子館

牢落乾坤一腐儒徵岐半世泣楊朱偶逢孤館呼君子夜起挑燈讀古書

莫州

晨出莫州門回望古易京丹樓不復見艸白寒雉鳴雉角角棗纂纂昔誰城此公孫瓚城南城北陂水滿寒蒲如劍出水低大火焚巢天不管野鳬醉眠沙土暖

呂仙翁廟

山形夭矯蒼精劍日影曈曨紫磨丹度盡世人人不識午煙起處是邯鄲

雄州

燕南垂趙北際昔�義城鐵可礪城上烽火明如彗只今殘堞黃雲曀老楡半枯懸薜荔市翁叱馬聲嘒嘒叩以瓦橋潛出涕英雄虎鬥空萬世北風吹沙秋鶴唳

雄州白溝

遼宋兵戈事已休昔年曾此割神州一衣帶水殘陽外猶有人言是白溝

涿州

晨發白溝河薄暮宿範陽殘城無雉堞枯木鳴白狼回首望中原日落煙茫茫天低鶻沒處彷佛見太行緬懷昭烈帝八尺須眉蒼平生漢社稷志欲爲髙光惜哉不得就越在天一方里人亦何知牲酒奠樓桑車蓋不復見但有秋艸黃我來已千載誰復悲興亡天明登車去塵霧沾衣裳

良鄕縣

過盡長亭又短亭燕京初聴曉鐘聲呼童拂拭靑藜杖早掛琴書上帝京

詠神京八景

太液秋風

一鏡拭開秋萬頃碧天倒浸琉璃影寒飆夜捲雪波去貝闕珠宮黛光冷三千棹歌搖綠煙濕鬟吹墮黃金蟬琪樹颼颼紅鯉躍衮龍正宴瑤池仙

瓊島春陰

一峯亭亭湧寒玉露花不墮瑤艸綠珠樓千尺星漢間天飆吹下笙韶曲萬年枝上槲葉滿小鸞掁掁遶龍管金根曉禦翠華來三十六宮碧雲暖

居庸疊翠

斷崖萬仞如削鐵鳥飛不度苔石裂嵯岈枯木無碧柯六月太陰飄急雪寒沙茫茫出關道駱駞夜吼黃雲老徵鴻一聲起長空風吹艸低山月小

盧溝曉月

長橋彎彎飲海鯨河水不濺冰崢嶸逺雞數聲燈火杳殘蟾酒暎長庚橫道上徵車鐸聲急霜花如錢馬鬛濕忽驚沙際金影搖白鷗飛下黃蘆立

西山晴雪

凍雀無聲庭檜響冰花灑檐大如掌平明起視巖壑間揷天瓊瑤一千丈夕陽微漏光嵯峨倚欄��爽气多雲間落葉有徑否想見樵叟猶靑蓑

薊門飛雨

黒云如鴉漲川谷雷踴電躍風折木�天萬��海來森森暎牕如銀竹鳳城無數���珠簾半捲西山秋誰憐羈客家萬里一燈孤擁寒衾愁

玉泉垂虹

雪波碧湧千崖髙落花點點浮寒瑤日斜忽奮五彩气飛上太空橫作橋古寺鐘殘塔鈴語回首前村猶急雨輕綃欲剪一幅秋又逐西風過南浦

金臺夕照

巍坡十二靑雲梯老樹偃伏猶躬圭長裾已翳星辰去殘陽空掛盧溝西召南六百年宗社一日黃金重天下精纒寶气夜不收又見殘霞明朔野

陳剛中詩集卷一

●欽定四庫全書

陳剛中詩集卷二

﹝元﹞陳孚撰

○交州槁

出順承門

又騎官馬過中原袖有芝泥禦墨痕嶺海孤臣天咫尺五云回首是都門

過盧溝橋

去天尺五禁城西華表亭亭柳拂堤海上飛來雙螮蝀雲間擁出萬狻猊太行山色浮鯨浪上國秋聲送馬蹄誰識太微天極象迢迢河漢玉繩低

良鄕縣早行

西風黃葉館曉起候鐘聲驛吏張燈送山童抱褥行短笻秋萬里長劍月三更猶有鈞天夢依稀遶禁城

涿州

乾坤萬里一徵驂馬上彎弓膽气酣回首太行靑未了不知身在涿州南

樓桑廟

古廟千年後桑陰滿涿州亂山空北向大火已西流遺恨三分國英風百尺樓里人牲酒奠想象衮龍浮

易州

白雁飛殘水滿洲驛亭疎雨古槐秋平生最惡荊軻事手障西風過易州

保定府

聖明恩重一身輕英簜熒煌萬里行試問黃金臺上月淸光此夜爲誰明

萬點寒鴉噪野煙保州城上夕陽天道傍苔碣麒麟臥知是誰家舊墓田

中山府

馬上秋云擁節旄霜花如雪點徵袍要畱醒眼看天地不向山中飲濁醪

定武蘭亭墮渺茫愚儒猶護篋中藏我來一笑無他語獨立西風看雁行

眞定懷古

千里桑麻緑蔭城萬家燈火管弦淸恆山北走見雲气滹水西來聞雁聲主父故宮秋艸合尉陀荒冢暮煙平開元寺下靑苔石猶有當時舊姓名

過滹沱河

鉦鼓連天戰血紅存亡只寄寸冰中憑誰剪取鱗鱗碧畫作雲臺第一功

宿趙州驛

晉家曲沃舊池臺無數行人去又來可惜石橋三百尺只畱驢迹印靑苔

攬轡欒城又趙州淸霜點入鬢邊秋何如東院老尊宿不出山門到白頭

望臺

北道將軍鐵鏁開火旗萬陣渡河來君臣感會風雲際半在雲臺半望臺

鄗南光武廟

赤伏眞天子玄圭衮藻明千年髙邑廟一笑下江兵野闊騰龍气河流渡馬聲列侯冠劍合英采儼如生

過臨洺驛大雨雪寒甚

弭節發襄國飲馬淸洺水山嶽忽陰沍急雪白玼玼北風利如刀剪剪射雙耳饑烏時一鳴僕夫寒墮指人生三間茅豈不願鄕裏天子命有行去去何敢已道傍有旗亭濕煙亂汀葦尙想布衾人晏眠猶未起

邯鄲懷古

數點寒峯擁翠嵐叢臺落日見漳南火枯襄子殘銅斗土蝕平原舊玉簪宮閉沙丘空有雀兵吞函谷已如蠶回仙逆旅今存否世上黃粱夢正酣

磁州

漳水東流繞碧灣風蒲獵獵夕陽間帽檐不柰黃塵滿賴有磁州數點山

銅雀臺

古臺百尺生野蒿昔誰築此當塗髙上有三千金步搖滿陵寒柏圍鳳綃西飛燕子東伯勞塵間泉下路迢迢龍帳銀筆紫檀槽怨入漳河翻夜濤人生過眼艸上露白骨何由見歌舞獨不念漢家長陵一抔土玉柙珠襦鎖秋雨

彰徳道中

偶逐徵鴻過鄴城譙樓鼓角晚連營雨垂魏武分香淚水湧周文演易聲林慮山髙秋靄濕湯陰裏近夜燈明誰人得似韓忠獻鄕社猶誇晝錦榮

羑里歌

若有人兮羑里玄端兮玉几昔炮烙兮將累以死今閟宮兮百世紀望糟丘兮朝歌彼罔有悛兮柰何橫流污兮滂沱河有龍兮洛有龜藐余繇兮明夷人弗問兮上帝臨之帝獨�兮漳之渚水曾波兮神靈雨已矣乎文不在玆兮使我心苦

淇州

聨鑣下淇澳煙淡艸紛紛綠竹已秋色白旄空暮云殘陽孟津渡落葉比干墳尙想鷹揚叟當年此策勲

衛州

衛國多君子郊原景尙雄舟行淇水上人在邶風中酒不荒商邑琴猶記楚宮孟津在何處無語對徵鴻

黃河【按此詩已見卷一題爲出彭城北門】

千載金湯擁上流只今惟有荻花秋江南客子笑無語閒看黃河遶汴州

博浪沙

一擊車中膽气髙祖龍社稷已驚搖如何十二金人外猶有民間鐵未銷

汴梁龍徳故基

書來海上勸連兵已見金輪逐火精醮絕絳樓無鶴唳朝空丹扆有狐鳴羽袍士尙傳三洞介幘人誰報六更一代興亡眞大夢陳橋驛畔見靑城

登大相國寺資聖閣

大相國閣天下雄天梯縹緲淩虛空三千歌吹燈火上五百纓縵煙雲中洛汭已掩西墜日漢津空送南飛鴻闌干倚徧忽歸去颯颯兩鬢生秋風

石假山

晨遊大梁圻涕泗不可忍道間萬崔嵬揷天湧蒼筍尙想吳震澤巨斧斸嶙峋東南赤子脂已逐枯蘚盡峨峨神霄君瑤鐘擁鴉�摩挲太古姿在貫右宗稹維國建宮室天球樹靈簨胡爲黑鬅鬙羅此亂蛟蜃事往不必議陰雨洗殘燐回首丹鳳門古槐葉黃隕

朱仙驛

城郭重來事已非南燻不掩柳依依舊時大慶蒼虯礎畱與田家夜搗衣

鄢陵

鄢陵昔構兵萬騎夜流血一矢忽飛來射落楚山月哀哉公子側戰骨當速朽胡爲三日榖易此半樽酒我今不飲酒但飲落月光晉楚杳何處雉鳴煙茫茫

上蔡縣驛

上蔡城邊雉兔肥滿川桑棗綠成圍東門牽犬無窮樂誰遣君侯不早歸

幽贊神明象數開要從混沌見胚胎人間別有蓍龜在休問荒城八卦臺

蔡州

君不見蔡州城下三尺雪緋衣小兒二尺鐵汝水鱗鱗蒼瓠懸不洗逆雛襟上血吏部落筆走風雨穹碑淸廟生民語顓臾乃在邦域中君誅一臣何足詡乾坤萬世開皇元天戈一指淸中原方將泥金泰山頂殘灰豈問幽蘭軒

蔡州至馬鄕遇大雪有作

北風一夜聲洶洶大地吹如銀浪湧古槐夾道萬玉虯向人夭矯欲飛動蔡州昔讀昌黎碑疾馳文城見眞勇我今躍馬蹴瑤瓊馬憊長嘶耳雙聳平生凜凜鐵石心意行萬里無關隴膚爪皴裂豈復問政要歲寒報天寵回頭卻笑鶴髮翁地鑪如蝟縮擁腫【鶴髮翁謂交趾老使臣也】

黃州黃陂驛

晨發定逺驛千崖紅櫟林午度大勝關萬壑靑松陰寒泉瀉澎湃亂石懸■﹝山上欹下﹞崟呦呦走野鹿角角鳴山禽平生一兩屐若有山水淫天臺鴈蕩路坐對淸猿吟朅來擁使節躍馬聲駸駸誰知長淮上風露凝衣襟黃州渺何處雪堂蒼煙深因思蘇長公幅巾霜滿簪洞簫起月下天地皆淸音千載豈云逺知我猶此心

陽羅堡歌

陽羅殘堡髙巑岏亂山勢如秋蛇蟠長江西來五千里雪濤怒濺秋風寒憶昔王師駐江上旌旗百萬騰龍鸞江神俛首不敢喘鏡平河碧無驚湍乾坤一統自此始坐見北極朝衣冠我來蘄黃望夏口彷佛但認煙波竿漁鼓數聲起何處白鳥飛盡靑天寛鯶公盈尺不論價翛然一笑生淸歡興亡往事誰復問磯頭石老蒼苔幹津鼓急催渡江去又見曉日浮晴巒

黃鶴樓歌

嶪嶪乎黃鶴之樓兮突起乎天之東南吾不知其幾百尺兮踞石磴而仰望眩金碧之耽耽手捫星漢如可近但見天飆吹髮寒鬖鬖瞿唐三峽之波濤洶湧訇擊而下兮雷聲怒撼於江潭忽遶城以北匯淨若萬頃之淸藍楚山數點鸞騰蛟躍兮碧影倒浸乎煙嵐殘霞似落未落兮蒲獵獵以風偃柳裊裊以露含武昌亭臺一千萬瓦光參差浮楩楠下視十二之衢兮炫服士女東西行者藐蠕蠕之吳蠶黃鶴之仙人霓冠靑瑤簮禦綘旌於列缺倒景兮偶見我以大笑欲駐我之徵驂攀東溟之博羅曜折西極之優缽曇飲我以蒲萄鴨頭之綠兮侑以洞庭之蒼柑洞庭帝子鼓軒轅之瑟兮舞干戚而撞宮函白也挾赤鯨以旁睨崔顥怩縮而不敢以談浩浩乎萬丈之气兮長虹橫空夭矯而方酣下蟠黃之輿上斡玄之堪安得挽招搖以酌元气兮妙太極而函三慨彼在昔如焚如惔陶司馬之狂悖庾大令之貪惏鸚鵡之洲何罪而戮赤壁之磯何功而戡吾豈若二三子斵昆侖之璞兮輕蹈夫太阿之鐔飛來兮黃鶴跨汝從兮彭耼

鄂渚晚眺

黃鶴樓前木葉黃白雲飛盡雁茫茫櫓聲搖月歸巫峽燈影隨潮過漢陽庾令有塵污簡冊禰生無土蓋文章闌干只有當年柳畱與行人記武昌

鸚鵡洲

大江東南來孤洲屹枯蘚中有千載人殘骨寄偃蹇貽漢黨錮禍薦紳半摧殄況復啖葛奴盡使羽翼翦天乎鸞鳳姿乃此侶猰犬想當落筆時酒酣玉色洗鸚鵡何足詠僅以雕虫顯我來策蓬顆淸淚淒以泫尙悵迷幾先不爲無道捲賢哉龎徳公一犁老襄峴

呂仙亭

昔日呂公遊洞庭玉簫吹裂蘆花汀秋空一劍忽飛去夜月千山煙冥冥天地茫茫烏兔急波濤洶洶蛟螭腥起呼老樹欲與語濕露亂灑苔痕靑

嶽陽樓

洞庭木葉風颼颼雪浪萬頃飛白鷗气浸中天日月濕影搖大地山河浮數聲裂玉洞賓魄一點殘黛湘娥愁安得天瓢酌仙酒跨鯨直上扶桑洲

潭州

百萬人家簇綺羅叢祠無數舞婆娑山盤衡嶽樹林密水落洞庭鳬雁多染竹痕深湘女淚佩蘭聲斷楚囚歌洛陽年少胡爲者不柰承塵鵩鳥何

瀟湘八景

洞庭秋月

月明水無痕冷光泫淸露微風一披拂金影散無數天地靑茫茫白者獨有鷺鷺去月不搖一鏡湛如故

煙寺晚鐘

山深不見寺藤陰鏁修竹忽聞疎鐘聲白雲滿空谷老僧汲水歸松露墮衣綠鐘殘寺門掩山鳥自爭宿

江天暮雪

長空捲玉花汀洲白浩浩雁影不復見千崕暮如曉漁翁寒欲歸不記巴陵道坐睡船自流云深一蓑小

瀟湘夜雨

昭潭黑雲起橘洲風捲沙亂雨灑篷急驚墮檣上鴉黿鼉互出沒暗浪鳴櫓牙漁燈半明滅濕光穿蘆花

平沙落雁

十里黃晶熒菇蒲暎原隰亂鴻忽何來影墜西風急嘹唳三數行欲起又飛立水寒夜無人離離爪痕濕

逺浦歸帆

日落牛羊歸渡頭動津鼓煙昏不見人隠隠數聲櫓水波忽驚搖大魚亂跳舞北風一何勁帆飛過南浦

山市晴嵐

茅屋八九家小橋跨流水市上何所有寒蒲縛江鯉犬吠樵翁歸家家釡煙起共喜宿雨收霞明亂山紫

漁村返照

雨來湘山昏雨過湘水滿夕陽一縷紅醉眠艸茵暖漁罾曬石上腥風吹不斷野鳬沈更浮沙汀荻芽短

衡州

千里山逢十里平巍樓突兀見澄淸州依岣嶁屏邊住人在瀟湘畫裏行海雁飛回秋渚影江豚吹老夜濤聲何時得似龎居士一缽空門了此生

永州

燒痕慘淡帶昏鴉數盡寒梅未見花回雁峯南三百里捕蛇說里數千家澄江遶郭聞漁唱怪石堆庭見吏衙昔日愚溪何自苦永州猶未是天涯

湘山寺無量壽佛

大地山河無非佛者此爲眞身孰則爲假滔淊淸湘瑤影如瀉一艸一木亦皆瀟灑月明露寒綠煙浮野山禽澗鹿悉談般若我來自北金鞍鐵馬一笑石上得淸淨捨巍乎梵宮朱門碧瓦彈指毗盧風斯在下

盤石山

懸崖千仞鐵崔嵬勢似飛虯捲海來我見只疑山欲躍馬蹄不敢蹴靑苔

全州

城郭依稀小畫圖佛光迥照鐵浮屠斑斕歸洞見盤瓠格磔滿林聞鷓鴣��北吞雙練急湘山南聳一螺孤停鞭欲問炎州事��侏離見矮奴

靈川縣觀桂林山

碧波洗出萬雲鬟�滿殘陽紫翠間三世眼根修得到天教盡見桂州山

馬王閣

千山萬山紫翠芒巍閣突起山中央煜煜金身兜率佛稜稜鐵面扶風王煙雲浮動貔虎气日月飛遶狻猊光回望交州渺何處孤鳶跕跕南海黃

七星山玄元樓棲霞之洞

懸崖插天千尺餘下有靈穴呀空虛勢如瑤宮聳渠渠菡蓞浮動金芙蕖想當未判混沌初元气旁魄不得舒鬼斧鑿裂蒼﨑嶇要令吞吐如蟾蜍浩浩大海東南瀦洪濤蕩激痕未除白乳滴結色雪如伏翼倒懸啄瓊琚滿洞雲煙誰所噓冷翠撲人濕衣裾直疑竅通昆崘墟十二玉樓鈞天居日華月華佩璠玙天丁夾侍黃金輿翻然而下騎鯨魚流鈴佀有聲虛徐平生嗜山如■﹝犭員﹞狙南窮衡嶽北醫閭數年侍直承明廬章服政爾祠鶢鶋今朝偶捧紫泥書雕題鴂舌開象胥見山忽覺形蘧蘧三世熱惱爲之舒手攀古藤倚栟櫚天風吹鬢寒蕭疎山僧畱我羮野蔬問我何時返樵漁人生六合一土苴胡能戚施與蘧篨有江可釣田可畬便當篛笠隨舂鋤冠卿何人墮泥淤郡邑鞭背生虫蛆日之夕矣吾歸歟欲歸更爲山躊躇

題水月洞

鐵崖萬仞鬼斧所鑿長嘯一聲白雲驚躍

自永福縣過八十里山

下山如井上如梯亂石嵯岈割馬蹄正是行人行不得鷓鴣更在隔林蹄

馬平謁柳侯廟

詞華一代日星尊茶臼村童儼尙存山左竟令驅厲鬼庭中已悔乞天孫善和裏隔生前淚文惠祠封死後魂欲奠荔蕉不知處滿池榕葉擁朱門

賓州

賓州大如斗靑林掩蒼靄亂石熊豹蹲累累漱江瀨野嫗碧裙襦聚虛擁野外靑篛羅米鹽飄飄雙繡帶日晚投古驛酸風不可柰綠竹亂生枝離披影如蓋瘴雨飛爲塵鵂鶹聲噦噦府僚跪庭前對我各一慨濁酒彊爲飲旅魂那可醉故園何日還白雲遶吳會

過牂牁江

靑艸風吹毒霧腥交州何�海溟溟牂牁已恨天涯逺又過牂牁二十程

過邕州昆崘關

昨日過大林關酸煙毒霧山復山今日過昆崘關寒泉怒瀉聲潺潺道傍榕樹齊如織千柯萬葉巗崖間怪藤倒懸一百尺霜雪不剝皮堅頑勢如蛟螭夭矯下絕壑駐馬側視不敢攀��忽何來眼閃電光尾彎彎山童驚顫發卓豎勸我急勒金鞍還因思狄天使貔貅夜度摧狂蠻上元燈火杳何處至今野燒痕斕斑我𨿽一書生袖有靑絲綸誓將報天子肯避路險艱邕州南徵士三萬鐵甲未解寒痌瘝我身七尺不能勇金符正爾羞蒼顏鐵鞭一揮出關去孔雀飛下滄江灣

邕州

左江南下一千里中有交州墮鳶水右江西遶特磨來鱷魚夜吼聲如雷兩江合流抱邕管暮冬气候三春暖家家榕樹靑不凋桃李亂開野花滿蝮蛇掛屋晚風急熱霧如湯濺衣濕萬人塜上蛋子眠三公亭下蛟人泣驛吏煎茶茱萸濃檳榔口吐猩血紅颯然毛竅汗爲雨病骨似覺收奇功平生所持一忠壯荒嶠何殊玉階上明年歸泛兩江船會酌淸波洗炎瘴

江州【在溪洞】

司馬琵琶昔日歌天涯流落事如何若行今日江州路應是靑衫淚更多

老母越南垂白髮病妻燕北寄黃昏瘴煙蠻雨交州客三處相思一夢魂

度三花嶺

絕壁三千丈荒煙八九家黃茅靑艸瘴黑質白章蛇橄欖髙懸子芭蕉倒吐花嶺頭一回首何處是京華

思明州元日

去年元日步瀛洲獸舞天墀拜冕旒山驛今朝一樽酒微臣身在嶺南州

三雛掌上玉娉婷拂曉嘔啞語到明今日亂山孤枕上耳邊忽似有啼聲

思明州

風吹蠻雨滴芭蕉杵臼敲殘夜寂寥畱得孤燈牀榻畔思明州裏過元宵

手捧檳榔染蛤灰峒中婦女趂墟來蓬頭赤腳無鉛粉只有風吹錦帶開

鹿酒香濃犬彘肥黃茅岡上紙錢飛一聲鼔絕長鎗立又是蠻巫祭鬼歸

毒虫含弩滿汀沙荒艸深眠十丈蛇遙望天邊紅似火瘴雲飛落木棉花

刺竹叢叢苦筍生山禽無數不知名元宵已似春深後龍眼花開蛤蚧鳴

度摩云嶺至思淩州

嵳峩摩云嶺石壁如梯遶天頂千年毒瘴郁不消怒入老楓結丹癭蒼莽思淩州懸厓結屋如蜃樓寨門半掩刀槊健隠隠雲際聞鳴牛蠻獠下山健如虎口紅如血面如土手捧椰漿跪馬前山虺水虫間肴俎對此停鞭空自慨吾獨何爲在荒裔他年周京王會圖願借丹靑寫椎髻

祿州遇大風

巖壑驚搖木樹摧滿空苦霧捲塵埃黑風鬼國漂流去赤縣神州夢寐回病馬不嘶毛似蝟徵夫相對面如灰夜深不解徵衣睡況有翻盆急雨來

交趾境丘溫縣

九月出薊門北風吹雪衣裘溫正月至交趾赤日燒空汗如水天涯海角茫茫路馬蹄聲裏光陰度萬里長空一飛絮飄飄知復墮何處夜瞻天極思鬱結臣身南嶠心北闕願頌聖皇如天福早見塗山班萬玉

二月三日宿丘溫驛見新月正在天心眾各驚異因詩以記之

至元癸巳春二月三日夕陳子使交州弭節丘溫驛雲開林影明出門看月色但見天中間彎彎貼半璧同行二三子相顧各太息中原月初生去地才數尺今胡翹首望月乃在東北神禹奠九州島維此實異域玄象尙爾殊禮義何由識太息不能寐風動松露滴亂星不知名累累擁南極

交趾支陵驛卽事

六轡南驅下寶臺交州正月已靑梅富良江湧瘴云濕安化橋昏蠻雨來蝙蝠穿林紅似焰蜈蚣浮海黑如堆防風猶後塗山會終爲生靈結禍胎【寶臺交趾山名】

交趾朝地驛卽事

帝徳堯同大山河共一天璽書行萬里銅柱又千年赤幟明雲際烏衣拜馬前舞階干羽在未必賴樓船

交趾橋市驛戲作藥名詩

長空靑茫茫大澤瀉月色使君子何來山椒逺於役虎狼毒艸叢淚如鉛水滴更苦參與商骨肉桂海隔問天何當歸天南星漢白

入安南以官事未了絕不作詩淸明日感事因集句成十絕奉呈貢父尙書並示世子及諸大夫篇篇見寒食

拜掃歸來走鈿車【杜牧】二年寒食住京華【胡曾】自憐慣識金蓮燭【歐陽修】奉使虛隨八月槎【杜甫】

回首扶桑銅柱標【胡曾】芙蓉帳暖度春宵【白居易】淸明寒食誰家哭【白居易】折戟沈沙鐵未銷【杜牧】

關山迢遞古交州【李郢】物換星移幾度秋【王勃】微雨微風寒食節【裴廷裕】夷歌銅鼓不勝愁【陳羽】

殘花悵望近人開【杜甫】不盡長江滚滚來【杜甫】寒食淸明都過了【參寥子】鷓鴣飛上越王臺【李紳】

臺州地闊海冥冥【社甫】人踏金鰲背上行【楊蟠】獨在異鄕爲異客【王維】無花無酒過淸明【魏野】

慈母年髙鶴髮埀【石介】鄕書無雁到家遲【許渾】初過寒食一百六【白居易】一日思親十二時【山谷】

共藉梨花作寒食【東坡】孟光舉案與眉齊【東坡】越裳翡翠無消息【杜甫】夜合花開日又西【白居易】

寒食家家出古城【王建】滿川風雨看潮生【石曼卿】八千里外飄零客【白居易】起向朱櫻樹下行【張籍】

一百五日寒食雨【山谷】風光別我苦吟身【賈島】尙書气與秋天杳【杜甫】同是天涯淪落人【白居易】

海客乘槎上紫氛【李商隱】淸明時節雨紛紛【杜牧】虎牙銅柱皆傾側【杜甫】水盡天南不見云【李太白】

安南卽事

聖徳天無外恩光燭海隅遂頒南越詔載命北門儒萬里秋持節千軍夜執殳前驅嚴弩矢後爨擁樵蘇睠彼交州域初爲漢氏區樓船徵旣克徵側叛還誅五代頹王紐諸方裂霸圖遂令風气隔頓覺版章殊丁璉前猖獗黎桓後覬覦一朝陳業構八葉李宗䢐

安南本漢交州唐立都護府梁貞明中土豪田承美據其地楊延藝結洪吳昌岌昌文互相爭襲宋幹徳初丁公著之子部領立傳子璉璇大將黎桓簒之桓子至忠又爲李公蘊所簒公蘊徳政日尊幹徳楊煥天祚龍翰昊旵凡八傳至宋嘉定乙酉歲陳氏始奪其國陳本閹人有陳京者僞謚文王壻於李值龍翰昏耄不卹政事京與弟本僞謚康王盜國柄昊旵衝幼其子承簒立僭號太上皇死子光炳嗣在宋名威晃上表內附國朝封爲安南王死子日烜立在宋名日照死今日燇代領其眾於是有國六十九年矣

下俗澆浮甚中華禮樂無諱嫌訛氏阮托制僭稱孤

國諱李字姓李者皆易以阮臨文爲字不成以父死自稱孤子表疏文移及對其羣臣皆然

祭祀宗祊絕婚姻族屬污

𨿽有寢廟無歲時祀禮惟供佛最謹國族男女與同姓爲婚互相匹偶以齒不以昭穆今酋之妻其叔興道女也蓋竊國��懲創而然

尊卑雙跣足老幼一圓顱

民皆徒跣間有躡革履至殿則去之郊迎之際袍笏百人皆跣而已男子悉髠有官則以靑巾冪之民悉僧也

陟嶠輕於鹿泅波疾似鳬

足皮厚甚登山如飛芒刺悉無所懼父子男女同川而浴冬夏皆然善水有潛行數百里者

斜鉤靑繒帽曲領黑羅襦

巾色深靑髹繒爲之貫額以鐵綫前髙一尺而屈之及頸以帶束反結其後頂有鐵鉤有職掌則加帶於鉤家居囚首見客乃巾逺行則一人捧巾以從惟首髻以皂羅包束逺望如道家綸巾而益廣出其旁發皆露��皆衣黑皂衫四裾盤領以羅爲之婦人亦黑衣但白裏廣出就以緣其領博四寸以此爲異靑紅黃紫諸色絕無

語笑堂前燕趨蹌屋上烏

語音侏離謂天曰勃未地曰煙日曰扶勃未月曰勃義風曰教云曰�山曰幹隈水曰掠眼曰未口曰皿父曰吒母曰娜男子曰干女曰於多蓋夫曰重妻曰陀被好曰領不好曰張領大率類此聲急而浮大似鳥語趨進輕佻往來如風深黑一色如寒鴉萬點

抵鴉身偃豕羅我背拳狐

其舁人用布一疋長丈餘以圓木二各長五寸挈布兩端更以繩挈圓木上以大竹貫繩兩人舁之人側其中若舉羊豕然名曰抵鴉貴者則以錦帛扛用黑漆上拖黑油紙屋髙四尺許鋭其脊而廣其檐檐廣約四尺雨則張之晴則撤屋而用傘酋出入以紅輦朱屏八人舁之甚麗象背上拖鞍轡凡座名曰羅我人坐其上拳屈如狐象頷編鈴數十行則瑯瑯然

寺號千齡陋州名萬劫愚

使者館於太師府左有小剎曰天啟千齡寺前有碑載建中八年壬辰歲造乃其祖僭號爲母李氏追悼冥福李氏僞謚慈順太后龍翰女也僞興道王陳峻據萬刼府卽唐浪州馬援駐兵浪西裏地甚重佛故州名曰萬刼

笙簫圍醜妓牢醴祀淫巫

嘗宴於其集賢殿男優女倡各十人皆地坐有琵琶■﹝秦﹞箏三弦之屬其謳與弦索相和歌則先哩■﹝口侖﹞而後詞殿下有踢上竿杖頭傀儡又有錦袴裸其上體跳擲號呶婦人赤腳十指爪槎枒起舞醜態百出人家門首必有小祠其神曰馬夫人刻木象猥惡不可名狀朔望則陳於庭老稚羅拜之

國尉靑盤護軍掫白梃驅

當國二人其叔僞太師陳啟弟僞太尉陳曄國事巨細曄啟皆専之毎至殿門下輿則二人各執二大木圓如鏡色靑廣六尺上畫日月北斗二十八宿意以自障也毎州縣有官曰將掫司巡徼之事兼領土兵有警則盡驅丁壯以往器械悉自備無弓矢惟持����亦有操白梃者

閱條親獄訟明字掌機樞

官自司尉而下有檢法明字皆執政官今丁公文杜國器黎克復等爲之次有尙書亞卿翰林奉旨判首三司又有閱條則親法令刑獄其族有昭明興道昭懷昭文佐天皆僭王號正月四日椎牛饗其官屬以七月十五日爲大節人家相問遺官屬各以一口獻其酋十六日開宴酬之

勃窣官中客鬅鬙座上奴

奴皆涅其額有曰官中客則官奴也曰座上奴則可至酋左右餘皆白

臺章中贊糾邑賦大僚輸

置禦史臺中贊卽中丞也刑法酷甚盜及逃亡斮手足指其人甘心或付象蹴殺之國有大鐘樓民訴事扣鐘州設安撫通判縣有大僚箕斂煩重魚蝦蔬果悉以充斂皆大僚主之

吏榷檳榔稅人收安息租

產檳榔最多其稅亦重専立官榷之安息木取其津及葉揉爲小團大數寸歲收租利甚厚然與西域安息不類

黃金刑莫贖紫蓋律難踰

民間金銀𨿽銖兩悉徵送官有私服用者罪死官品崇卑視傘爲差卿相則用三靑傘次二傘一傘若紫傘惟親族用之他人不敢用

安化橋危矣明靈閣岌乎

自館行六十里過安化橋復一里至淸化橋北其上爲屋十九間至酋所其門曰陽明門上有閣曰朝天閣左小門曰日新門右小門曰云會門門內天井廣深數十丈升自阼階閣下扁曰集賢殿上有大閣曰明靈閣道右廡至大殿曰徳輝殿左門曰同樂門右門曰橋應門其扁皆金書

曲歌嘆時世樂奏入皇都

男子十餘人皆裸上體聨臂頓足環繞而歌久之各行一人舉手則十數人皆舉手垂手亦然其歌有莊周夢蝶白樂天母別子韋生玉簫踏歌浩歌等曲惟嘆時世最愴惋然漫不可曉大宴殿上大樂則奏於廡下之後樂器及人皆不見毎酌酒則大呼曰樂奏某曲廡下諾而奏之其曲曰降黃龍曰入皇都曰宴瑤池曰一江風音調亦近古但短促耳

龍蘂常穿壁蔞藤不離盂

以龍花蕊和安息香油揉爲小鋌如筯長尺許挿壁上然之終日不絕香甚淸馥閩廣人檳榔皆啖幹者以蔞藤石灰和之交人惟啖軟檳榔取新采嫩者以蔞葉二寸塗蜆灰裹而食貴者以黃銀榼僮攜之不離左右終日咀嚼不少休

玳簪穿短髮虫紐刻頑膚

婦人斷髮畱三寸束於頂上�其杪再束如筆無後鬢鬟亦無膏沐環珥之屬富者玳瑁珥余骨角而已錙銖金珠無有也人皆文身爲鉤連屈之文如古銅鑪鼎欵識又有涅字於胸曰義以捐軀形於報國𨿽酋子侄亦然

有室皆穿竇無牀不尙鑪

屋無折架法自棟至檐直峻如傾棟𨿽至髙檐僅四五尺又有低者故欲黑暗則就地開牕如狗竇然人用蒲席地坐而向明睡榻之側必有鑪熾炭盛暑亦然以辟濕蒸之气

星華舟作市花福水爲郛

星華府卽唐驩州去交州城二百餘里海外諸畨舟航輻輳就舟上爲市甚盛酋叔昭文祖廟與其重寶皆在實大鎭也交州無城壁土墻睥睨而已西有花福州以水圍遶前有莫橋西陽麻他老邊四橋以通出入

突兀山分臘汪茫浪注瀘

其國西面皆山惟寄狼寶臺佛迹馬鞍於境內爲髙西南善汝縣有赤土山萬仞挿天將數百��南柵江以筏渡行四十里至富良江水湍急不甚闊江之南名橋市居民頗眾又四十四里曰歸化江一曰瀘江闊與漠鄂等江自大理西下東南入於海卽諸葛武侯渡瀘之下流也有四津潮汐不常

鼠關林翳密狼塞澗縈紆

丘溫東南行十數里陟岡度嶺西山行兩山間初所見黃茅修竹旣而深林��水深不盈尺然周遭百折或百步一涉或半里一涉凡六七十復度一嶺夾道皆古木蒼藤有巨石挺出篁竹叢薄最爲崄名老鼠關西行有山峯秀峙綿亙不絕是爲寄狼山翠壁蒼崖異木翳密鸚鵡孔雀飛鳴互答猿猱無數凡三十里抵刺竹關下有兵守之關上兩山相交僅通鳥道大竹皆圍二尺上有芒刺蓋其國控扼之地也

士燮祠將壓髙駢塔未蕪

吳士燮蒼梧人兄弟四人一爲合浦太守一爲九眞一爲南海士燮爲交趾太守有恵政死塟焉土人祠之甚厚謹髙駢旣定交州遂於富良江上橋市之左立石塔巋然猶存

鐵船波影見銅柱土痕枯

馬援徵徵側造鐵船四隻沈於海今水淸猶彷佛可見銅柱援所立也在幹地鋪其刻有云銅柱折交人滅今陳日烜以土埋之上建伏波祠

墟落多施榻巓崖屢變途

村落有墟毎二日一集百貨萃焉五里則建屋三間四面置榻以爲聚墟之所使臣至其國不復行舊徑皆鑿山開道縈回跋涉意以示險逺也

千艘商斥鹵四獲粒膏腴

國無儲蓄惟恃舟�賈販稻歲四斂𨿽隆冬苗芃芃然

短短桑苗圃叢叢竹刺衢

桑以椹逐年�以供蠶毎家無墻垣竹籬環之刺竹大者徑七八寸刺堅如鐵斷而挿之則活

牛蕉垂似劍龍荔綴如珠

芭蕉極大者冬不凋中抽一干節節有花花重則幹爲所墜結實下垂一穂數十枚長數寸如肥皂去皮軟爛如綠柿極甘冷一名牛蕉龍荔實如小荔枝味如龍眼木與葉亦相似一菓古名奇菓有波羅密大如瓠膚礧砢如佛髻味絕甘人面子肉甘酸核兩目口鼻皆具又有椰子盧都子餘甘子皆珍味可食

寶斚羅鸚鵡名香屑鷓鴣

鸚鵡螺色紅如雲母形嘴翅似鸚鵡故名香材最多水沈栴檀亦有之似鷓鴣斑者爲貴

掲旌圖鬼像擊柝聚兵徒

旌旗黃黑靑紅簇色四腳中畫星官天神或如羅剎之狀呼集儔類則以大竹截爲筒叩之𨿽逺亦聞

鼻飲如瓴甋頭飛似轆轤

習以鼻飲如牛然酒或以小管吸之峒民頭有能飛者以兩耳爲翼夜飛往海際拾魚蝦而食曉復歸身完如故但頸下有痕如紅綫耳

蚺皮爲鼓擊蝦鬛作笻扶

蚺蛇大者如合抱之木長稱之臘其皮刮去鱗以鞔鼓面闊數尺但用背皮腹皮不與也向明視之黑質白華章如方勝交人樂以爲前列巨蝦大如柱須有七八尺長者海濵之人以爲拄杖甚佳

家必烹蛇虺人能幻虎軀

山蛇水虺乃其常膳間以充脯醢峒民有妖術誦咒修煉則幻形爲虎搏獐鹿生啖之然不常有也

魚鱗檐粲瓦鵲尾海浮桴

瓦形如板上正方而鋭其下之半如古圭然橫半竹以爲棧以竹釘釘其瓦於棧上自檐以次相壓至屋脊宛如魚鱗舟輕而長板甚薄尾如鴛鴦之翅兩旁翹起操以三十卒多有至百人者其疾如飛

水弩含沙擲山■﹝犭參﹞出穴麄

水弩一曰含沙射工以气射三十步射中其影但覺紅癢卽以刀抉去肉不爾必死大率毒虫毒藥廣以南多有之中州人至此不善寶護必爲所害山■﹝犭參﹞一曰山都多在大木爲巢或居巖穴獨足跳躑能眩惑人蓋山鬼水怪類云

鱷魚鳴霹靂蜃气吐浮屠

鱷魚大者三四丈四足似守官黃色修尾口森鋸齒一名忽雷其聲如霹靂鹿走崖上聞其嘷吼則怖而墜多爲鱷所啖海中大魚多有之惟海鰍最偉小者亦數千尺吞舟之說非虛也蜃於春夏間吐气蔽天如樓臺宮室亦有如七級塔者人往往見之

■﹝宀禹﹞縣傷分阻生靈困毒痡舞階猶未格折簡豈能呼大社初傳禡轅門合受俘貔貅微偃戢蛇豕偶逃逋天已殖渠惡民猶奉僭雛勢如純據隴政似皓亡吳鳳札重宣令狼心更伏辜幸能寛斧鑕猶自戀泥塗獻頌尊天子騰章遣大夫象鞮言可訂蠧冊事非誣功欲收邊徼威須仗廟謨沐燻陳此什禮部小臣孚

交趾僞少保國相丁公文以詩餞行因次韻

使星飛下擁祥煙不憚﨑嶇路九千雙袖拂開南海瘴一聲喝破下乘禪妙齡已出終軍上英論髙居陸賈前歸到朝端須爲說逺氓日夜祝堯年

一雨隨車洗瘴煙大鵬還擊水三千南來未了維摩病北渡空思達摩禪使節尋常銅柱外天威咫尺玉階前臨岐握手無他祝畱取忠貞照暮年

老鼠關

春風又送使旌還笑掬淸波洗瘴顏從此定知身不死生前先過鬼門關

柳州道中

五嶺炎蒸苦徵夫各憚行荒哉秦象郡痛矣柳龍城水毒人多病煙昬馬易驚裏閭雕瘵甚邊將莫言兵

至永州

萬里歸來一葉舟淡煙疎雨滿汀洲夢魂怪得淸如許身在瀟湘第一州

浯溪題元次山頌後

羯鼓梨園迹已荒斯文猶在日星光我來細拂靑苔石不憶三郎憶澷郎

回衡山縣望南嶽呈禦史完顏正夫修撰龐夷簡

雨洗松陰綠未幹今朝山下倚闌干一天露重月華濕七十二峯生翠寒

漠漠寒汀浮芰荷沈沈幽壑舞蛟鼉祝融峯頂定有雨一夜瀟湘煙浪多

回雁峯前一棹孤平波如鏡浸菇蒲楚天日落碧雲合山北山南聞鷓鴣

回過湘陰縣

牛斗槎邊小客星北溟萬里渡南溟三生帶得煙波福又泛瀟湘過洞庭

泊安慶府呈貢父

共擁旄幢度百蠻今朝忽過皖公山幸承乙夜君王問更喜丁年奉使還舊夢未迷天祿閣新愁猶憶鬼門關塵纓笑濯滄浪水少伴沙鷗半日閒

采石月題蛾眉亭

昔年李白身翻然袖裹明月飛上天剛風吹度瑤圃前雪兔跳落千丈泉白今已去八百年明月猶向江中圓我行萬里擁使旃柳根偶系東歸船三生似結明月緣銀光射牖窺我眠夜深忽夢羽衣仙神如碧沼浮疎蓮腳踏赤鯨跨紫煙問月何在搖玉鞭聳身忽滅鴻翩翩覺來試鼓朱絲弦起誦國風月出篇開篷視月月滿川魚龍吐浪聲濺濺

交州使還感事二首

少年偶此請長纓命落南州一羽輕萬里上林無雁到三更函谷有雞鳴金戈影裏丹心苦銅鼓聲中白髮生【孚年三十五已見二毛矣】已幸歸來身復在夢回猶覺瘴魂驚

寶劍金符笑此身灞陵今是舊將軍榻前未上徵遼疏囊底空畱諭蜀文七十親闈雙鬢雪八千客路一鞭云何時歸棹煙江上閒對沙鷗洗瘴氛

至元壬辰秋九月朔詔命吏部尙書臣梁曾禮部郎中臣陳孚奉璽書問罪於交趾越翼日召至便殿賜金符襲衣乘馬弓矢器幣諭遣之明年正月二十有四日至其國三月望日世子陳日燇遣陪臣明宇陶子奇奉旨梁文藻等奉表請命以九月至京師行李之往來及期凡駐僞境五十有二日其山川城邑風俗爲圖一卷諭以順福逆禍爲書八篇悉已上於史館玆不敢述姑卽道中所得詩一百餘首目之曰交州藳以示同志云癸巳除夕孚敬書

陳剛中詩集卷二

●欽定四庫全書

陳剛中詩集卷三

﹝元﹞陳孚撰

○玉堂槁

偕翰林學士劉東崖禮部侍郎李兩山登憫忠寺閣

天京朝萬國十二舜神州宮闕開中禁關河拱上游扶桑彤气近析木紺光流劍佩千牛衛旌幢五鳳樓玉泉蟠地湧金塔插天浮北嶽瑤符出南溟瘴霧收人皆躋壽域我亦步瀛洲智不如犀首癡猶過虎頭帝恩難獨報儒術幸同儔偶此登阿閣悠然望薊丘長庚欣識李太乙願依劉雪擁飛狐夜風號涿鹿秋黃花堆徑濕紅葉帶城幽且盡一壺酒掀髯送白鷗

中書大丞相安公延說四書因以詩呈

帶礪家聲耀八寰中書獨押紫微班捧持日月祥雲上泛滌山河湛露間緑竹正歌淇澳美赤松聊伴谷城閒聖門別有經綸事更對靑燈話孔顏

同國子司業王士能監丞滕仲禮謁南城文廟觀周宣王石鼔各模數本以歸

退之昔爲石鼔歌子瞻亦嘗詠石鼔我從江右遊京師眼見石鼔心欲舞周室中興流彘余盡復蒼姬舊疆土大搜岐下選車徒虎賁三千健於虎想當刻石紀勛時載命臣籕臣吉甫豈惟猗那淸廟詩要紀丰功繼下武兌戈和弓無復存此獨不磨耀千古鯉鱮貫栁字斑斑勢如雷文斵天斧由漢訖唐棄艸菅大觀輦致圖書府黃金塡畫失之奢金輪已整黃河櫓燕山潭潭素王宮太史夜奏神光吐誰知至寶在人間乃是鳳篆龍章祖我皇禦天開三雍石渠金馬列李杜鼓昔有十今存七搜剔崖藪尙可補小儒更有筆如椽作元一經配鄒魯

呈性齋左丞馬公

峩峩昆侖圃乃在天中央絳樓十二級浮空燦琳瑯中有神仙人霞冠靑霓裳兩手握元化翊此日月光箕以播淸飆斗以傾天漿蒼生愚何知但覺太極長海亦不可極山亦不可量安得分刀圭滌我塵土腸

晨登繄巫閭回望燕南垂碣石無飛埃滹沱淸漣漪天子坐明堂十二藻火衣千官擁雉尾佩劍光陸離南海翥朱鳥東海翻蒼螭銅池亦何有五色光明芝大哉惠澤流箘蠢亦熙熙誰憐向陽者一寸園中葵

出自薊北門巍城郁崔嵬大車如遊龍翠蓋浮紅埃堂皇十二衢中有千仭臺黃金不復見凍雨深蒼苔偉哉千載人結址羅英材精誠貫白日鐵石爲之開願爲雙黃鵠奮起淩蒿萊

呈閻靜齋學士

四海文聲重泰山十年忠讜侍龍顏屢分天上金蓮炬獨占人間玉筍班麟筆露寒靑簡濕鳳章云藹紫泥閒孤帆已有東風便喜近蓬萊碧水間

承旨野莊董公殊勲淸節孚聞之縉紳紀以八詩

盟府旗常策世勲一門忠孝气淩雲衣冠盛事誰堪比漢後元間萬石君

鐵馬長驅棧路髙捷旗飛渡大江濤漢南煙栁蓬婆雪猶識團花舊戰袍

手分恩露活惸嫠春滿棠陰犬有犛二十年間如昨日兒童猶誦衛州碑

正色鴛行第一人危言耿耿聳朝紳忠州不負平生學曽與皇家去佞臣

黒豸冠峩柏署陰誰知偃月蓄機深九重堯舜明如日獨照生來鐵石心

鄭公已拜大司農倐捧詞林詔墨濃自是玉皇香案吏仙班合領六鰲峯

不負朝廷七十年樓臺無地榻蕭然淸名當與溫公並只欠河南二頃田

萬卷靑燈味道腴苦心欲探魯鄒余朝回立馬天衢上又典春衣買異書

偕承旨野莊公學士劉東崖侍講張西巖遊慶壽寺憩僧牕有作

金碧樓臺護紫霞一塵不到小牕紗老僧倚杖對疏竹童子抱琴眠落花風起亂飛千萬蝶日斜閒啄兩三鴉自知不是名韁客消得曹溪一滴茶

八月朝回呈學士閻靜齋李野齋趙方塘

十二光明闕神仙奠巨鰲風淸雙雉扇天近五龍袍玉斧紅雲合金莖碧露髙聖明千載會喜色動旌旄

獸舞龍墀下靑衫葉半枯九重明主聖八品小臣孤鵲但依三帀鷹猶待一呼毎慚僚吏問袖有諫書無

得家書寄呈可翁家兄

風南枝北兩沈沈忽有書來似萬金三十年間聽雨夢八千里外望云心舊書尙喜黃盈架先隴應添碧滿林若問客遊新況味紫薇花發玉堂深

燕山除夜簡唐靜卿待制張勝非張幼度編修

萬井笙歌徹曉聞千官待漏夜紛紛奴星有栁祠窮鬼臣朔無柑遺細君長樂鐘聲敲碧漢廣寒簾影捲紅雲自知報國無他技賴有詩書可策勲

慶壽寺有小殿榜曰聖容奉志公泗州二菩薩皆眞身所塑也元在江左金梁王宗弼取置於此

煌煌朱雀闕金榜瑤宮開中有二梵士巍坐芙蕖臺秣陵安樂禁松頂靈禽胎紫帽姓何人適從何國來胡爲悉萃此雪面淨黃埃惟金名王子仗鉞徵南回兵鋒烈於火所至山嶽摧遂令千載骨亦復罹其災至人身無寄如水浮枯荄無往亦無去澹然不可猜但有古刀尺天機妙剸裁坐閱金世祚變滅同寒灰聖容儼如故伊人安在哉稽首一笑粲檜露滴蒼苔

野莊公與孚論漢唐以來宰相有王佐气象得四人焉命孚爲詩並呈商左山參政謝敬齋尙書

諸葛孔明

當塗哮吼健於虎卯金一脈如寒土民間只有大耳兒眞是髙光宗祏主南陽笑脫靑蘿衣出試烏林萬火炬永安受遺輔太子漢賊未誅忠膽苦峨眉山髙錦江寒白旄一麾招搖怒出師兩紙流涕書三代而下無此語中營若不墜長星何止逆雛釁徵鼔定知盛事繼蒼姬禮樂光華曜千古

謝安石

典午叔世失綱紐紫髯老奴垂涎久謝公笑麾九錫文姑熟一夜骨已朽繼以艸付臣又土九十六萬猰■﹝犭兪﹞吼白羽從容別墅棋破賊只在一尊酒長淮西風夜鶴鳴坐閱兵車見雲母自古醫國到危殆始見擎天活人手誰能白刄在頸時正色毅然以死守如公信是社稷臣定論要期千載後

裴中立

唐自天寶藩臣彊關東割地尊犬狼憲皇赫怒思賢佐十載始得緋衣郎六龍夾日升黃道魑魅誰敢爭天光惟有蔡州煽逆焰假鉞一指孤臣亡瘦骨昻昻五尺長四夷聞名驚欲僵垂紳搢笏坐臺席隱然一身佩巨唐唐家太常紀勲烈後有西平前汾陽誰如公探皇王祕笑睨伊召躋羲黃

司馬君實

熙寧誤相老安石惡政變盡法三尺頭會箕斂禍尙可動驅赤子陷鋒鏑端明相君從西來大梁艸木亦動色紫簾中坐女堯舜甘雨一洗大地赤平生受用惟忠貞妻無完裙面如臘十年布衾二頃田走卒兒童服至徳誰將誣語僕魏碑丹心自有蒼蒼識至今涑水一卷書尙爲乾坤立人極

翰苑薦爲應奉文字二十韻謝大司徒並呈諸學士

天上金鑾客人間第一流贄爲唐內相禹拜漢元侯鯤海三千水龜峯十二樓月寒紅燭夜風淡紫薇秋鳳誥窺姚姒麟篇振魯鄒佩隨宮漏逺衣染禦煙浮淑气騰奎璧祥光射鬥牛焜煌靑瑣闥縹緲紫霞洲瑪瑙濡堯甕珊瑚耀漢鉤駝蹄中禁釡豹尾上方騶僕本師黃卷生惟伴白鷗親庭雙鶴髮家事一漁舟偶預天官選來爲帝裏遊緑章蒙獨薦靑史許同修故郡驚王勃新丰異馬周隊隨魚圉圉角喜鹿呦呦勢似飛三鳳功如挽萬牛桑楡終有望葑菲未爲愁國士恩難報書生志易酬誓堅冰雪操正色贊皇猷

聞胡紫山被召以詩寄呈

明良千載事際會古尢艱海嶽歸皇極乾坤見紫山就湯三聘後若孔一瓢間願爲蒼生起休辭鬢雪斑

史館暮春有感呈承旨野莊公

滿篋詩章未必傳微官束縳正堪憐蘼蕪滿院又三月苜蓿堆盤無一錢洛邑家書黃犬上巴山舊業子規前夜聽兒女靑燈話似覺朱顏老去年

呈承旨忠齋畱公以樂只君子遐不眉壽爲韻成詩

大極生乾坤萬化一槖鑰孰爲萬化宗天其付先覺偉哉百世士逸響振木鐸深衣花木間淸風藐獨樂

皇皇六合間不朽惟此理至人妙气機乃見混沌始春風七十年鶴髮映兒齒誰知玉雪胸千載矢天只

公昔坐黃閣玉鉉宣殊勲今居石渠署袖手看浮雲出處固有意豈令俗子聞但持方寸丹期以酬明君

聖明握龍禦六合混文軌麟閣有老臣國脈長在是峨峨太華山浩浩黃河水寂寥百年間今見歐陽子

仙人白玉闕踏月戲紫霞坐閱東海水秋風捲塵沙爛柯亦偶爾人世驚咨嗟龍漢刼運長誰能測幽遐

蓬萊在何許縹緲煙濤浮飛仙駕飆輪徑踞金鰲頭手攜五色筆遊戲三千秋回語枋楡鷃識此逍遙不

小艸有臭味願附靑松枝況我三世間受此露雨滋家庭有勝事陶冶非公私稽首拜牀下喜色津須眉

神京三月春光風滿宇宙曉視紫薇庭寶煙篆金獸豈無魯侯詩昌熾今猶舊願泛玻璃巵起舞爲公壽

哭菊山學士

太乙靑藜命世儒枕中鴻寶定何如三年席上陪金馬一旦階前墜玉魚益部已空耆舊傳洛陽猶誦治安書蒲輪昔日盧龍道忽見秋風送旐旟

呈李野齋學士

靑蓮居士長庚星手抉河漢翻滄溟天子呼來紅潮湧冰唾濺幾玻瓈聲仙人上天不可見耳孫更侍金鑾殿欲補十二龍火衣袖中別有五色綫上帝冊府紅玉田宮鬟對捧芙蕖煙彩毫艸就雞竿詔矞云赤遶寥陽天江南客子年三十布袍鴉黒秋霜濕欲買俠骨無千金雄龍一夜銅花泣今朝出門忽瞻驚後五百載逢長庚安得剛風九萬里從公橫騎太乙鯨

呈傅初庵學士

天不生先覺斯文孰指南一朝眞學士四海老初庵福備康寧五尊兼爵齒三年年衿佩合庭下祝彭耼

霖雨商巗佐經綸百世余又騎箕尾宿來主壁奎書社稷周皇極衣冠漢石渠夜聞宣室召溫詔賜安輿

李尙書有唐畫飛燕姊弟爲嬌困相倚之態

玉鸞支枕珊瑚幾緑鬢微困嬌相倚太液東風扶不起一雙芙蓉裊秋水粉痕誰寫溫柔鄕淺蛾對蹙煙峯長意中似有赤鳳凰唾花猶濺橊裙香合歡繡帶飄金縷含情兩兩春無語冰魂縹緲空千古月落鴛鴦渡南浦

辛卯天壽聖節孚應制艸前行樂章曰至聖至明之曲樂令張溫以弦管至翰苑調集之壬辰元會亦孚撰進曰金階萬歲聲敬紀以詩

我本漁樵東海邊腳踏雲頭歌扣舷數載偶承金馬詔朝衣蹈舞丹墀前三十六簴列兩序黃鐘大鏞儼在懸摐宮扣羽韻雜沓泠泠間以朱絲弦紫衣樂使總幹立翠衫回電風翩翩白雪一聲度霄漢宛如戞玉聲瑯然曲聲未已笙簫急滿空嘹亮淸而圓又如疎松亂石內崖冰迸落千丈泉景星出房慶雲爛重華盛徳三千年野人忽聞靈韶調但覺魂夢遊鈞天去年協律攜管鑰按賡至聖至明篇今年又奏金階曲瑤巵大宴蕊珠仙恭惟皇元混六合八音均和八風宣微臣何幸際昌運得與麟鳳瞻初筵惟願聖明億萬壽瑞光長照太微躔【二詞附見】

至聖至明之曲

黃鍾宮

郁羅瑤文凝瑞虹中黃禦陽貝闕珠宮漢盤寶露濃香浮太液芙蓉天九重萬國衣冠會同旒光一點海霞紅太平日月軒轅紀藐皇風崆峒

金階萬歲聲

夾鍾宮

絳幘籌催觚闕上暖回虯箭聽鳴鞘聲傳鳳輦宮花鬧蟬玉戚朱弦擁紅雲遶黃金殿皇國萬年泰階平六符輝現滿神州和風乍轉天開雉扇玉簫聲顫奉蟠桃慶瑤池宴

感懷呈龎夷簡修撰張幼度應奉

濫直承明署身閒似地仙𨿽無官長罵未敢酒家眠瘦已寛朝服貧須乞酒錢最愁親捨逺夢遶白雲邊

五湖煙浪闊短棹早歸休有母思臣密無人問客周闗河雙鬢晚風雨一燈秋畱取金鑾夢寒汀對白鷗

李妃籹臺歌

南城之西臺巍巍欲問何代築者誰臺前老叟爲我語創自泰和明昌時【金章宗年號】道陵禦宇思傾國【道陵章宗陵名】掖庭婑媠千蛾眉其中榮寵震天下依稀憶得李宸妃朝陪金根輦升殿夕則専禦流蘇幃一月日邊明炯炯【章宗與妃共對妝臺口占曰二人土上坐令妃對應聲曰一月日邊明帝大喜】六宮珠翠無光輝恩禮殊絕與後等但無副笄翚翟衣少嘗沒入宮籍監【本妃】論妃家閥何卑微腐木作柱古所戒胡乃重色輕國爲斯臺實昔湯沐地瓊臺開鏡迎朝曦想見雙蟬緑委地蘭釵半墮湘云垂麝臍龍髓嬌不盡腰肢栁裊一尺圍雪艷透膚膩紅重仙姿何待鉛華施妝成獨對東風笑藕花一朶開漣漪君王濃香夢魂裏紫宸晏朝酣不知諫臣當時盡結舌空有伶者爲嘲譏【伶官嘗對禦叱飛禽曰烏鳥你只向裏飛】一朝房山弓劍墜燕飛啄矢不復遺衛王有詔下永巷太阿無情血淋漓妖容寸斬何足惜金源自此鴻圗衰寶鈿零落今安在露桃猶似濕臙脂武元辛勤建大業【武元金太祖謚】子孫一笑寒灰飛臺非不髙築亦壯無柰社稷基先隳我聞叟語忽驚起謂叟不必苦嗟咨君不見檿弧箕服亡周國古來何限褒龍漦

與李子構讀開元天寶遺事

四十干坤拱紫宸東風只屬倚闌人玉鳬波煗驪山曉金犢煙橫繡嶺春七夕有■﹝釒義﹞畱羽客千秋無鏡泣孤臣紅塵一騎君休笑中有漁陽萬騎塵

爲靜齋學士講壽

大赤沖气開鴻蒙仙人飛下方諸宮蒼麟吐書衛靑童從以丹篆金芙蓉仙人炯炯雙碧瞳珠庭鼎角冰雪容倒瀉銀潢沃筆鋒玉桮繁露淩星虹絳紗鸞扇天九重翠鳳銜出芝泥封賜以冊府羣玉峯七寶之牀雙蓮紅春光蕩淡薇花風肺肝一鏡磨寒銅行須便歸碧紗籠永爲四海斯文宗我來滿泛玻瓈鍾更無諂語歌祝雍君不見孔孟之道與天通願身任此傳無窮

出健徳門赴上都分院

北樓急鼔絕南樓疎鐘鳴盥櫛未及竟騶官戒晨徵三年去鄕井已覺身飄零今朝別此去又有千里行懷君豈不願王命各有程小車如雞棲軋軋不得停出門見居庸萬仭參天靑鄰家三數嫗對我淸淚傾問我善飯否慮我衣裘輕大笑揮之去我豈兒女情

觀光樓

試上危樓望東風尺五天一溪寒瀉月萬壑暝含煙古塞黃雲外巍臺白雁邊誰憐家萬里有客擁衾眠

龍虎臺

雙塔聳瑯玕星辰手可攀偉哉丹鳳輦駐此巨鰲山地拱中黃上天回太紫間微臣遙稽首想象見龍顏

昌平縣狄梁公廟

七尺衣冠儼古祠一生身佩國安危至今遼海殘霞外猶有虞淵取日時

居庸關

車稜稜石角角車聲彭彭鬭石角馬蹄蹴石石欲落不知何年鬼斧鑿僅與靑天通一握上有藤束萬仭之崖下有泉噴千丈之壑太行羊腸蜀劍閣身熱頭痛懸度索一夫當關萬夫卻未必有此奇巘崿吾皇神聖混地絡烽火不紅停夜柝但有地險今猶昨我扶瘦笻息倦腳欲叩往事云漠漠平沙風起鳴凍雀

彈琴峽

月作金徽風作弦淸聲豈待指中傳伯牙別有髙山調寫在疎松亂石邊

仙人枕

居庸萬馬遶山前未必蒼苔睡晏然見說華山風日暖何如移伴白雲眠

懷來縣

楡林靑茫茫寒煙三十里忽聞雞犬聲見此千家市石橋百尺橫其下跨潙水人言古潙州殘城無乃是民家坐土牀嬉笑圍老稚糲飯侑山蔥勸客顏有喜足迹半天下愛此俗淳美醉就軟莎眠夢遊葛天氏

統幕

千里茫茫艸色靑亂塵飛逐馬蹄生不知何代開軍府猶有當年統幕名

洪贊井深有六七十丈者

洪贊山岧嶤勢如舞雙鳳大井千尺深窈然見空洞野人驅十牛汲以五石甕滴水寶如珠一甕十室共我生海東頭漣漪飽淸弄嘗聞惠山泉萬里馹騎送急呼茗枕來試作淸淨供

鵰窠道中

曉馳漠北暮居庸千里山河一瞬中江左故人知我否馬蹄聲裏過秋風

車外塵沙十文黃車中客子黒貂裳拂云堆上閒回首無數徵鴻帶夕陽

桑幹■﹝岑頁﹞

昔聞桑干名今日登桑幹桑幹是否不必問但覺兩耳天風寒大峯小峯屹相向空際谽谺一千丈燕云回首夕陽間長川歷歷平於掌人家如蠣粘石壁白土堆檐髙半尺門外氈車風雨來平地轟轟驚霹靂漢唐百戰場緑艸今滿磧野夫耕田間猶有舊鐵戟道傍誰歟三嘆息古袍古帽江南客

李老峪聞杜鵑呈應奉馮昻霄

三月十九日客行桑幹阪杜鵑啼一聲淸淚淒以澘故園渺何處萬里隔云巘燕子三見歸我車猶未返杜鵑爾何來弔我萬里逺同行二三子相顧一笑莞問我此何鳥怪我苦悲惋掉頭不復言日落千山晚

赤城驛

一溪流水遶千峯宛與天臺景物同魂夢不知家萬里卻疑只在赤城中

云州

天險龍門峽懸崖兀老蒼千蹄天馬躍一寸地椒香夜雪靑氈帳秋煙白土房路人遙指語十里是溫陽

獨石

何載天星墮緑苔千尋忽作鐵崔嵬風沙道上人誰識曽見天臺雁蕩來

秦長城馳車出長城飲馬長城窟朔云黃浩浩萬里見秋鶻白骨渺何處腥風捲寒沙蒙恬劍下血化作川上花祖龍一何愚社稷付徵杵長城土未幹秦宮已焦土千載不可問但聞鬼夜哭矯首武陵源紅霞滿川谷

金蓮川【金章宗與李妃避暑於此有泰和宮今廢】

茫茫金蓮川日映山色赭天如碧油幢萬里罩平野野中何所有深艸臥羊馬昔人建離宮今存但古瓦秋風吹白波猶似哀淚灑村女采金蓮芳香紅滿把豈知步蓮人艷骨掩泉下人生如蜉蝣百年無堅者安得萬斛酒浩歌對花瀉

明安驛道中

野鵲山頭野艸黃野狐嶺上月茫茫五更但覺天風冷帳頂靑氈一寸霜

貂鼠紅袍金盤陀仰天一箭雙天鵝雕弓放下笑歸去急鼔數聲鳴駱駝

黃沙浩浩萬雲飛雲際艸深黃鼠肥貂帽老翁騎鐵馬胸前抱得黃羊歸

風吹灤水湧如淮十萬雕弓飲馬來長笑一聲鞭影動金鞍飛過李陵臺

李陵臺約應奉馮昻霄同賦

落日悲笳鳴陰風起千嶂何處見長安夜夜倚天望臣家羽林中三世漢飛將尙想甘泉宮虎賁擁仙仗臣豈負朝廷忠義夙所尙橫天靑茫茫萬里隔亭障可望不可到血淚墮汪漾空有臺上石至今尙西向

夜宿灤河觜兒

貂裘塵土黒如鴉海角孤臣扈翠華萬里親庭應鶴髮一生客路又龍沙囊中粟捲蓯蓉葉盤裏蔬堆芍藥芽漸見馬前添喜气五雲天近玉皇家

桓州

躍馬長城外方知眼界寛晴天雷雨急暑夜雪霜寒鐵騎秋呼鶻金盤曉薦貛栁營弓劍滿容我一儒冠

開平卽事

百萬貔貅擁禦閒灤江如帶緑回環勢超大地山河上人在中天日月間金闕觚稜龍虎气玉階閶闔鷺鴛班微臣亦有河汾策願叩剛風上帝關

天開地辟帝王州河朔風雲拱上游鵰影逺盤靑海月雁聲斜送黒山秋龍岡勢遶三千陌月殿香飄十二樓莫笑靑衫窮太史禦鑪曽見衮龍浮

呈杜醉經參政

君不見貞觀天子開龍祚黃閣中羅眞宰輔河海如鏡淨無塵但有淸風一萬古城南尺五今耳孫英聲直欲淩鼻祖太華山髙黃河寒盡收淑气歸肺腑醉經堂前耿靑燈深味道腴探鄒魯萬殊同本豈獨醉要使六合皆鼔舞紫仗曉禦明光宮絳紗芙蓉明玉斧曰汝參贊中書權左臯右夔接步武相印金窠紅屈盤巍押千官坐政府南金象齒奏北闕禦河疎栁聞健櫓旱火不光春融融禾麻連空賤如土天下蒼生見雍熙擊壤嬉笑無所苦史臣猶能作頌聲他年願繼尹吉甫

戚學士有家藏仲長統�隱����宋齊彥趙子昻有詩次韻

老瞞盜漢鼎不下安漢公參軍著昌言何如艸玄雄一壑豈不美柰此塵羇中居然不成往千古空悲風東京名節士偉哉五噫鴻山間變姓名詎肯隨旌弓

贈太原卜者張開夫

張生千載後讀易見天心萬象有奇耦一天無古今疎簾垂晝寂短榻臥秋陰自筮何時達霜華已滿簪

送羅子有奉亦愚右丞之喪歸杭

風沙萬里一徵鞍短帽疎髯涙未幹廣武山川空阮籍長平賓客只任安故園有夢鵲聲急大廈無依燕翅寒江左故人如見問爲言燈火客金鑾

呈張上卿

尙方勅賜紫金冠詔領諸仙玉府班神變紫芒雙劍上家傳黃石一編間瑤壇蘸罷鵷班靜金闕朝回鶴馭閒爲問淸生符在否有人望气倚函關

送修撰輔伯賢同知滑州

又作州官去秋霜點鬢紗風生白馬渡月冷紫薇花三釡娛親老雙旌放吏衙重來定何日雲路有靈槎

承旨樂山唐公八月十二日宴於其第以詩奉呈

聖代開皇極恩波雨露沾篤生嵩嶽佐載葉渭川占社稷千齡會衣冠五福兼朱弦新律呂黃石舊韜鈐徳望三朝眷儀刑四海瞻摛詞追賈馬勵學探羲炎宇宙歸靑照風雲奮紫髯議如唐陸贄詩似晉陶潛踐履剛而毅精神智以恬一區楊子宅萬軸鄴侯籖山色秋凝璧煙光晝捲簾金鑾辭秉燭玉鉉待調鹽大匠規模逺宗公號令嚴王臣躬蹇蹇君子徳謙謙此日鳴朝鳳淸秋近夜蟾瑤簪環杖履寶墨出湘縑北海賓長滿東山屐未厭車聲闐繡戶花影舞朱檐樂幸追靈運憂當後仲淹願施經濟具天下待鍼砭

春日遊江鄕園【一名小城南】

城南三月花亂開花間羯鼔聲如雷蟬衫麟帶誰家子笑騎白馬穿花來美人如花映碧水橊裙吹舞金鵲尾手折楊枝擲水中腰裊如弓送窮鬼人言此是上河梁滿川羅綺東風香年年窮鬼送不了波心驚起雙鴛鴦蓮莖一寸緑芒短老盡碧桃春不管遊人醉歸夜迢迢十二天街禦煙暖

野莊公年過七十以詩爲壽

北嶽開蔥舊中朝列艾厖聲猷今第一气量古無雙乙夜陪宸蹕丁年擁帥幢扈龍踰瀚海躍馬渡岷江善化行墉■﹝比阝﹞威名振冉駹儀曹尊北府亞相式南邦鳩扈惇農稼烏臺戢吏■﹝口龎﹞諫租寛杼軸議戰偃矛鏦霄漢常騰鶚郊原不吠尨信知天有柱始覺水無洚焜耀靑藜杖穹窿碧瑣牕淸弦調大呂巨茟奮長杠奧學蠡難測雄詞鼎可扛富惟儲古帖老不廢寒釭教義燕山竇遺安峴首龐一門風穆穆百世澤淙淙喜見麟垂紱還斟蟻泛缸占熊符舊兆飛鶴度新腔晴雪浮籩豆春風扇柷椌僕𨿽慚駑鈍公毎念愚惷礦喜洪壚鑄鐘容寸筳撞陳蕃猶下榻張籍已收瀧願繼周南雅長歌福祿降

至元壬辰呈翰林院請補外

微臣官蟻虱無力報乾坤政爾廣文館何如神武門世情三峽險歸夢五湖昏朝市山林上無非荷國恩

萬里家書到催歸未得歸山妻愁掩袂稚子病牽衣客捨園林僻官曹簿領稀淸時鴛鷺滿容得一鷗飛

索米長安市光陰電影移酒尊貧不飲藥裹病相隨憤激櫻桃賦淒涼苜蓿詩臣心淸似水暮夜有天知

送應奉張幼度同知冠州

張子美少年濯濯春月栁夜牕三尺琴六籍洞戶牖我遊承明廬見此眞益友金匱共校讎過眼十八九僚吏坐俗談語乃不出口美哉徳如玉溫縝世未有近詔開東觀天童爛瓊玖我本木彊人技已陳芻狗君胡亦不畱得州大如斗男兒抱奇气榮進付之偶血指古則然今何忽袖手但莫負所學千載有不朽北風號枯桑落葉滿林藪過君薊南門山色照尊酒監州豈不佳千里離父母願回判花筆桑麻勸南畝竹馬歌兒童定勝牛馬走明年我南歸云臥鼻雷吼當哦山中詩寄君一搔首

寄揚州教胡石齋

淮海胡文學名猶滿帝都人誰憐李白我欲泣楊朱家昔啼饑甚身今病渴無竹西歌吹近想見列生徒

昔日光明闕昻然有此翁不聞前賈傅俄見罷申公瘦已肩如鶴貧猶气似虹北門端有待豈必滯儒宮

陳剛中詩集卷三

●欽定四庫全書

陳剛中詩集附錄

元史列傳

梁曾字貢父燕人祖守正父徳皆以曾貴贈安定郡公曾少好學日記書數千言中統四年以翰林學士承旨王鶚薦辟中書左三部令史三轉爲中書省掾至元十年用累考及格授雲南諸路行省都事佩銀符久之升員外郎十五年轉同知廣南西道左右兩江宣撫司事明年除知南陽府唐鄧二屬州爲襄陽府所奪曾按圗經稽國制以聞事得復舊南陽在宋末爲邊鄙桑柘未成而歲賦絲民甚苦之曾請折輸布民便之十七年朝廷以安南世子陳日烜不就徵選曽使其國召見賜三珠金虎符貂裘一襲進兵部尙書與禮部尙書柴椿偕行至安南語祕不傳明年日烜遣其叔遺愛奉表從曾入獻方物帝封遺愛爲安南國王賜幣帛遣歸二十一年除曾湖南宣慰司副使居三年以疾去二十九年攺淮西宣慰司副使復以親老辭召至京師入見內殿有旨令曾再使安南授吏部尙書賜三珠金虎符襲衣乘馬弓矢器幣以禮部郎中陳孚爲副十二月攺授淮安路總管而行三十年正月至安南其國有三門中曰陽明左曰日新右曰云會陪臣郊迎將由日新門入曽大怒曰奉詔不由中門是我辱君命也卽回館旣而請開云會門入曽復執不可始自陽明門迎詔入又責日燇親出迎詔且講新朝尙右之禮以書往復者三次具宣布天子威徳而風其君入朝世子陳日燇大感服三月令其國相陶子奇等從曾詣闕請罪並上萬壽頌金冊表章方物而以黃金器幣奇物遺曾爲贐曾不受以還諸陶子奇八月還京師入見進所與陳日燇往復議事書帝大悅解衣賜之且令坐地上右丞阿里意不然帝怒曰梁曾兩使外國以口舌息兵戈爾何敢爾是日有親王至自和林帝命酌酒先賜曽謂親王曰汝所辦者汝事梁曽所辦吾與汝之事汝勿以爲後也復於便殿賜酒饌畹宿禁中語安南事至二鼓方出明日陶子奇等見詔陳其方物象鸚鵡於庭而命曽引所獻象曽以袖引之象隨曽轉如素馴者復命引他象亦然帝以曽爲福人且問曰汝亦懼否對曰𨿽懼君命不敢違帝稱善或讒曽受安南賂者帝以問曽曽對曰安南以黃金器幣奇物遺臣臣不受以屬陶子奇矣帝曰茍受之何不可也尋賜白金一錠金幣二勅中書以使安南三珠金虎符與之仍乘傳之任淮安到官興學校勵風俗河南行省事有疑者皆委曽議之大徳元年除杭州路總管戶口復者五萬二千四百戶請禁莫夜鞠囚遊街酷刑朝廷是之著爲令四年丁內艱先是丁憂之制未行曽上言請如禮七年除潭州路總管以未終制不赴明年遷兩淛都轉運鹽使又明年拜雲南行省參知政事賜三珠金虎符尋召還京辭以母喪未葬扶柩北歸至長蘆有旨賜鈔一百錠使營葬十年召爲中書參議嘗預燕賜濟遜一襲十一年轉正奉大夫出爲河南行省參知政事尋遷湖廣行省參知政事四年以疾辭歸勅賜藥物存問備至皇慶元年仁宗以曽前朝舊臣特授昭文館大學士資徳大夫累章乞致仕不允復起爲集賢侍講學士國有大政必命曽與諸老議之延佑元年奉詔代祀中嶽等神還至汴梁以病不復職寓居淮南杜門不通賓客惟日以書史自娛至治二年卒年八十一卒之前十日有大星隕於所居流光燭地人皆異之

元諭安南國詔

上天眷命皇帝聖旨諭安南國陳日燇省表具悉去歲禮部尙書張立道奏言曽到安南識彼事體請往開諭使之來朝因遣立道往使今汝國罪愆旣已自陳朕復何言若曰孤子在制及畏死道路不敢來朝且有生之類寧有長久安全者乎天下亦復有不死之地乎朕所未諭汝當具聞徒以虛文歲幣巧飾見欺於義安在故玆詔示想宜知悉

元奉使與安南國往復書

朝廷奉使吏部尙書梁曽禮部郎中陳孚謹致書於安南國蓋聞禮者敬而已敬孰爲重敬君爲重敬君孰爲先敬君之命爲先君天也君之命天之風霆也其敢不敬乎在禮君言至則臣出拜君言之辱使者返其拜送於門外至而迎返而送禮也迎必拜送必拜禮也迎送必拜於門外禮也安南詩書之國嫻於禮者也明詔之至盡禮必矣何待於議然威儀之節行人未有聞焉大懼弗虔無以對揚聖天子之命夫以天威不違顏咫尺綿蕞未習而遽以行之是謂褻天之威斯戾也已用敢布於執事其稽故典及疆而請事及郊而迓及門而拜及阼階而拜以受悉以升降俯伏之序條諸篇章明以告我嘉與擯紹者觀焉毋忽至元三十年正月初一日書

孤子致書天使大相公帳下玆審華轡星臨滿城春動便覺有生意矣寶翰中諭以迎接天詔事足仭存念之篤感甚感甚迎接天詔之禮自古有之祖父歸順以來已定常典矧孤之身敢不克盡謹特差本國執政臣黎克復出疆逺迓於其國內禮節使斾至日冀垂教誨山嵐瘴瘧恐非久駐之地幸惟早命膏秣以慰拳拳之望敬此回書切希鑑念不宣至元三十年正月十三日書

朝廷奉使吏部尙書梁曽禮部郎中陳孚謹致書於安南國嘗聞古者天子遣使於四方教之曰必咨於周周也者忠信而已曽等仗節萬里祇若聖天子之丕顯休命非遊說之士憑軾掉舌者也今有忠信之言將爲執事告慮重譯弗詳不足以敷露悃愊故筆諸書我大元以神武定天下天戈所指靡有不服薄海內外寸天尺地悉歸職方太平混一之盛自開辟以來未之有也安南內附三十餘年於玆國家威徳聞之熟矣不必縷言詩曰殷鑑不逺在夏后之世姑以亡宋近事言之宋自先世尊事天朝使價之往來殆非一日中忽攺圖負固拒命變詐百出不可億逞歲戊午憲宗皇帝躬行天討師出夔門聖上濟自江漢次於鄂渚將深入焉賈似道使宋京祈哀於我願奉歲貢請罷兵息民會振旅北還宋輒包藏禍心乘時僥幸邀截我師將佐後殿者執爲軍實幽逺方者有之隸伍籍者有之受俘獻捷刻石頌功欺天罔人上下交賀以爲江左中興殊不知宋之亡滅實基於此昔鄭人獲蔡司馬公子燮國人皆喜惟子產憂之曰小國而有武功禍孰大焉季武子以齊之兵作林鍾以銘魯功臧孫曰小國幸於大國昭所獲焉以怒之亡之道也宋無子產之智而犯魯之不韙譬猶鳥雀偸生蓬蒿人以鷹鸇偶搏之不中遽謂力能勝之欲奮而與之角不死得乎聖朝之法賞延於世同符唐虞父爲萬戶侯父陷則子襲之兄爲千夫長百夫長兄陷則弟襲之凡己未以後熊羆之士摧鋒破陣執鋭先登者多陷於南將佐之子之弟也上思敵天子之愾下思報父兄不共戴天之讎瀝肝奮膽怒自百倍並請喋血於宋聖上至仁如天念南北生靈皆國赤子冀宋悔禍或有令圖首命翰林學士郝經持書往使乃食言背約執之不使復命旣又誘我邊人李壇假以官職啖以金帛資以甲兵教以內叛天下之惡一也不忠於我豈忠於彼者乎復有姦慝之徒懼罪亡命訾短中國以自媒其身而聽其狡謀構罪弗已蹂我漣海軼我巴蜀虔劉我邊陲蕩搖我生聚我是以有襄樊之圍彼猶不悛人神共怒左右皆曰可伐聖上乃命右丞相興師問罪長江飛渡席捲吳楚錢塘之城望風而下宋於是時方納質子歸使者返侵地釋將佐之囚吁晚矣社稷丘墟君臣共虜固天運有歸亦人謀有以致之也自昔弱敵彊寡敵眾借一則可終則必敗蓋窮國之力而無以繼之政如尫疾之人表證𨿽差而眞气索矣況宋主旣死嗣子孤立非有父母拊循之恩股肱以勢偪而離心爪牙以志滿而解體舉國宴安不虞後患卒臨之以重兵人不堪命土崩瓦解此宋狃於己未僥幸之害也曁幼主就擒聖主憐其■﹝女孕﹞獨不以祖父之罪罪之猶待以不死如天之仁斷可見矣使宋當此己未之後能自省悟思將佐士卒畱於南者彼無一毫之益此無一毫之損奉使還北則子弟之怨不深殄殱乃讎未必若是極也國使之至禮而歸之則問罪之師未必舉也稽首請命遣質入侍弗替事大之禮邊人之叛弗納疆場之舊弗亂堯舜在上未必遽泯其社稷也欽以太祖聖武皇帝奕奕聖謨著在淸廟若曰敢以顚越弗恭■﹝氏鳥﹞張矯虔從而徵之必誅無赦其赤心效順幡然來歸寵之封爵錫之茅土已往之愆一切弗問垂訓萬世昭如日星獨不見髙麗乎髙麗之王克篤忠貞爲國藩屛位至上相勲列柱國世祚其王以表四海玄菟樂浪之間民恬物熙雞犬相聞視宋之覆宗絕祀爲何如也安南土地人民與夫城池之固兵革之利何敢望宋萬分之一二矧舊臣於宋必知宋之啟釁召禍者矣亦思本國之事或有與類者乎比者王旅䢐徵微有失利聞諸道路以謂安南似有矜色曽等殊未之信嗚呼此宋之覆轍也安南其肯蹈之乎聖朝用兵不急近效不顧小失今日攻弗下則攻明日今年戰弗克則戰明年至於四伐五伐六伐七伐不勝不已不得不休積以歲月卒成大業舜之格有苗髙宗之伐鬼方是也一將死一將復出一軍散一軍復合見可而進知難而退亟戰以罷之多方以誤之始𨿽垂翅終乃收功養威持重以至無敵於天下髙祖之平項羽光武之擒赤眉是也豈若輕躁之兵舉趾髙而心不固再而衰三而竭者哉一勝一負兵家之常君臣之尊卑天下之大經也安南亦旣知之數世以來修貢弗缺可嘉也已然事上以實不以文若不束身入朝徒恃區區之幣遷延粉飾求保其國是以豚蹄鬥酒祈污邪甌窶之滿不亦難乎聖上明照萬里之外省所上章深自引咎重選信使復賜溫詔恩至渥也恩不可以屢得使不可以屢至安危之機在此一舉惟逺考三代兩漢徵伐勝敗之驗近鑑宋之所以亡髙麗之所以存上遵天子之詔下察行人之辭絕去多疑一以誠敬乘此自新之路趨造於朝瞻覲天威剖符而還以奠南服則帶礪山河永垂苖裔令聞長世輝耀竹帛將自玆始男耕婦織桴鼓晏然無復昔之驚竄駭伏越在艸莽豈惟宗祧之慶諸大夫國人實嘉賴之古人有言曰識時務者在乎俊傑逆順禍福坦然明白失今不圖悔無及矣執事者審思焉至元三十年二月二十日書

孤子書復天使大相公閣下孤辱蒙華翰圭復垂三足仭教愛之篤感激感激孤臣事天朝自祖至今三十餘年歲貢不絕𨿽兩遭兵火終始一心所得罪者獨不能造朝耳孤豈不知禮有君命召不俟駕然其如常情貪生畏死何鳥髙飛魚深逝猶且惟生是懷況人乎若夫天下無不死之地古今無不死之人達此理者惟有佛也人誰能之敝邑之去天朝間關萬里相公諒已備知設若孤以區區弱質彊爲是行其不死亡於道路者鮮矣孤之死亡固不足卹得不傷乎聖朝愛人及物之仁也乎書曰君天也孤之事君甚於事天天無階而升然猶可以朝夕而對越君無階而覲然猶可以朝夕而向慕孤若不量力而行其復欲求對越向慕得乎孤托以故人之義語言不忌心腹若剖幸惟相公曲爲孤子熟圖之萬勿吝教不宣至元三十年二月二十一日書

朝廷奉使吏部尙書梁曽禮部郎中陳孚謹致書於安南國曽等弭節而南見世子者屢矣毎見必曰小國之事聖朝猶事天也然僻在一隅孤陋寡聞懼弗免於大戾天使辱貺下國惟是安危禍福系於一言矜其不閒而賜之教誨使獲保其人民君之惠也敬同詞以謝弗獲因思古之君子使於四方必有専對也惓惓悃悃若是其至乎故卽宋與髙麗逆順存亡之實論著爲書以告執事者頃之國老丁公文及其大夫黎克復何維嚴實來致世子之語曰世子與天使共爲帝臣然天使先進世子後進也以齒則天使兄也世子弟也玆以聖天子之命鎭撫其社稷寵之以書爲賜厚矣然蘊奧難見猶未知所以教也幸勿憚再三之瀆明以教我所謂生死骨肉者敢固以請翼日世子躬造舎館且復以書曰孤以故人之義惟曲爲孤子熟圖之萬勿吝教嗚呼世子賢乎哉夫以惓惓悃悃求言若是其至而猶有靳焉仁者用心不若是恝也今有二說以復於執事一曰身親入朝臣子之職分也今書曰豈不知禮有君命召不俟駕其如常情貪生畏死何鳥髙飛魚深逝猶且惟生是懷況人乎噫魚鳥何知之有人爲萬物之靈死生之理當了然於胸中天詔固曰天下復有不死之地乎夫死生有命大期將至不出戶庭死矣豈獨道途之逺能死人哉如其未也惠徼天子之福道途𨿽逺又何患焉且以民人爲念而憚一已之跋涉不思有以濟之非善於謀國者也事固有一勞而可以永逸者今趣嚴入朝計道途往來不過一歲而永守其國安若盤石此策之上者也二曰子者身之貳也昔南越在漢曾遣子嬰齊入覲矣旋踵而還紹父之緒爲賢諸侯蓋生於遐方而見中華衣冠禮樂之盛所益多矣今聞世子之長子年幾弱冠與其居於深宮長於婦人之手孰若使之躍馬萬里觀上國光乎嘗讀世子所上表有曰人有得面聖者爲千載一遇善哉言乎夫身所以未往者以國不可以無主故也至於子則又何辭焉且人之有子將以干父之蠱也國有大事身旣未往惟子可以代之不以子代之區區一介陪臣可以回聖天子之意乎否也人孰不愛其子世子思國之大事則不可以姑息爲愛能遣其子親詣闕下就帥往者落南官軍將佐及奉所侵疆土祈哀請罪天其或矜朝廷從而矜之必因其子以封其父亦必不使其子久淹卹在外畢事反命父子皆受寵榮而國定矣此其次也若夫奉琛飾幣從事虛文之末不以骨肉近臣而使異姓之卿備員以往是欺天也有明詔在行人不敢與聞曽等二人者皆讀聖人書生平履踐維一忠信屋漏無所愧暗室無所欺天地鬼神不可誣也今以世子惓惓悃悃求言若是其至故以二說告言不忠信天地鬼神實照臨之惟執事加之意不宣至元三十年二月廿有一日書

孤子書復天使大相公閣下孤不肖伏蒙不鄙累辱賜書詞丰誼渥愛踰骨肉足仭故人拳拳之意敢不盡布腹心以敍萬一如造朝一節孤伏其辜矣蓋恃聖朝如天之仁故毎毎陳情哀請相公諒已知之玆不復贅且如入朝臣子之榮事也孤豈不欲以子往柰其口尙乳臭筋骨未壯不習鞍馬不慣風霜將如道路何孤年踰而立尙慮不保此身況小子乎若其視之以嬰齊故事則是又重孤之罪也官軍將佐或有遺落乎敝邑者孤父在日已盡搜索如昔戾機夫王部屬烏馬樊參政老少孫路蠻何奉禦唐兀甕吉罹氏唐萬戶胡英郭全及萬戶千戶頭目官軍等輩並已隨次送還訖其餘或瘴死或逃歸者則孤所不知也張尙書至日已嘗言之孤尋問村落諸處至今未有所得孤豈有惜此數人而棄忍一方生靈者哉且孤之所以送還者果有朝旨也抑孤自爲之耶彼之在此適徒自取費耳於損益乎何有孤自先父去後茹素持經放生物命猶慮不足以報父恩之萬一況復有囚殺天朝之將佐以累先父於地下者哉相公𨿽以是見屬孤固不待言如侵越疆界事斯言尢不可信也詩曰普天之下莫非王土率土之濵莫非王臣小國𨿽僻在一隅亦大國臣土也邇年方遭兵火百姓死亡田地蕪廢相公之所目擊今以敝邑之地十室九空猶且不足何暇及其餘乎今以小國臣事大國祇栗戰懼猶恐不保何敢萌此驕心乎向者天使往來累造小國迎送於鹿州小國懼其侵越之罪往往避之但止丘溫而已孤言不信尙有諸天使在今相公所諭有還疆言語誠爲大懼孤素無侵疆之意而敢有還疆之辭乎相公旣諭之孤亦當戒約其邊甿勿妄生事以體孤事天之誠也夫物所以表誠也傳有獻芹詩有澗溪沼沚之毛蘋蘩薀藻之菜筐筥錡釡之器潢污行潦之水可薦於鬼神可羞於王公蓋在誠非在物也孤僻在炎荒之外逺隔天日其所以表誠者在乎土宜而已今相公乃以爲虛閒不足以見事君之誠則孤將安所寓誠哉有以寓誠猶不能免其罪戾至於無所寓誠則其罪戾又當何如耶竊惟孤之身旣不能造朝孤之子又不能入朝舉國驚惶莫知所措惟有盡其心力托其性命彊遣一介心腹老臣代詣天闕陳罪今相公所諭且有骨肉近臣之語孤未審何若人抑兄弟耶抑宗族耶抑心腹老臣耶孤不肖皇天不卹凡兄弟宗族皆無知之人不通古今不達時事設以一人彊爲此行不惟獲罪於天朝抑又恐貽禍於小國往輩是也相公豈不知之孤以爲兄弟宗族名𨿽至親或爲仇讎心腹老臣名𨿽人臣實則父子孤未審相公之意將用名耶用實耶茍欲用虛名而不用實不惟孤自負不能盡情之罪而相公亦有棄實取虛之累也孤之此言未免巧飾文詐幸惟相公曲盡其情而矜原之孤安危死生之機系相公三寸中儻蒙以卹孤爲念字民爲心特爲宛轉一語上達天聽陳六尺無托之情明一方無告之意豈非孤一國生靈獲拜於天地父母之賜𨿽先祖父聞之地下亦不知手之舞之足之蹈之也區區圖報惟有心香一瓣奉之冥冥不宣至元三十年二月二十五日書

朝廷奉使吏部尙書梁曽禮部郎中陳孚謹致書於安南國玆厪顓價寵以饋贐行人何以及此君子砥身礪行猶冰玉也曽等不敏嘗獲聞薦紳先生之訓矣使乎使乎而一旦隳其平生之素燐緇不旣甚乎且自下車以來惟是脯資餼牽所以辱候人者多矣屬厭而已又焉用此若以情義之篤有不容釋者繼自今以往惟忠與孝一徳以尊天子使行人獲免於戾則受賜深矣不在貨也所有上件饋■﹝飠盡﹞敬用返璧不宣至元三十年三月初一日書

孤子書復天使大相公閣下玆者伏辱華轡星臨第愧敝邑蕭條無可以爲長者待斾回僭以區區菲物爲餞禮也來翰謙撝郤之閣下之誼髙矣其如禮何孤謹當分付本國使臣賫到望俯領之若夫圖報寸忱則是又在心不在物也敬此回文切希鑑念不宣至元三十年三月初一日書

元安南國進萬壽頌並表奏

天錫皇帝帝錫庻民臣祝聖壽億萬年春

至元三十年三月吉日安南國臣陳日燇百拜進臣日燇言伏以帝齡億萬方八千歲春秋之初華祝再三況五百里要荒之外普天交慶曠古未聞臣日燇誠歡誠忭頓首頓首欽惟憲天述道仁文義武大光孝皇帝陛下聰明日躋勇智天錫以一怒而安天下以五福而錫庶民奄有四方自漢唐所無之事不遺小國卽堯舜所用之心有執而有容得名必得壽臣日燇南荒坐井北面拱辰三十年犬馬拳拳一寸心天日皎皎俯陳金鑑徒懷金闕之瞻遙奉玉觴深望玉關之閉臣日燇謹齋沐親自撰冩萬壽頌一章塡以金冊封以金函差陪臣陶子奇等奉表稱賀以聞臣日燇無任瞻天望聖激切屛營之至誠歡誠忭頓首頓首謹言至元三十年三月初四日安南國臣陳日燇表

安南國臣陳日燇謹昧死頓首百拜上言臣伏於今年一月十四日恭覩天使吏部尙書梁曽禮部郎中陳孚奉賫天詔俯臨下國臣日燇謹率宗族官吏奔走道路焚香迎迓及至褥道躬迎三燻百拜跪讀天詔曰汝國罪愆旣已自陳朕復何言聖天子涵洪寛大如此臣日燇等不勝歡喜踴躍之至自謂數十年父子滔天之罪迄今日冰釋矣存者亡者均拜天地父母更生之賜中間諭以有生之類寧有長久安全者乎天下有不死之地乎臣日燇固知古今無不死之人天下無不死之地而所恃者有好生之天聖天子以天爲心卹孤字小一視同仁則小國可以長久可以安全可以不死否則何往而非死地也天詔又曰徒以虛文歲幣巧飾見欺於義安在臣日燇伏讀至此精神遐漂肝膽墮落𨿽生若死𨿽存若亡臣日燇此身不幸莫大旣不能生於天子之朝又不能造於天子之庭其所以表誠者在乎土宜而已臣日燇豈不知聖朝天覆梯航萬方奇貢珍寶靡所不有初何以區區小國進獻爲哉然臣日燇猶不顧其罪而復爲是冒昧者誠爲事君之義有不可廢也在天詔𨿽以爲於義安在在臣下其敢廢職耶伏望皇帝陛下父母其心乾坤其量包荒含穢曲賜矜存念臣祖臣光炳赤心歸順忝受封冊俾臣日燇襲恩供職修貢如故上以克盡事君之誠下以克成先祖之志豈惟微臣一介獲保茍延殘喘抑亦一方生靈同享天地好生之大徳區區犬馬寸誠臣日燇自謂𨿽千生萬死粉骨碎身亦不足以圖報聖恩之萬一也臣日燇無任祈天叩聖昧死之至謹奏至元三十年三月初四日安南國臣陳日燇奏

陳剛中詩集附錄

