西塍集宋宋伯仁

欽定四庫全書

集部四

西塍集

別集類三

宋

提要

﹝臣﹞等謹案西塍集一卷宋宋伯仁撰伯仁字噐之湖州人嘉熈時爲鹽運司屬官其集一名雪巖吟艸乃嘉熈戊戌己亥兩歲所作因寓居杭州之西馬塍故以西塍爲名厲鶚宋詩紀事乃分雪巖馬塍爲二集又誤西字爲馬字均爲失實陳起作江湖小集曽収入伯仁詩檢勘多與此本相同疑卽江湖集中析出別行者劉克莊後村千家詩載伯仁秋晚一絕云西風吹破黑貂裘多少江山惜倦遊紅葉已霜天欲鴈緑蓑初雨客吟秋其格調較爲淸拔而集中固未之及知其全集尙不止此也伯仁所與交往者如髙九萬孫季蕃諸人皆宋季江湖遊客故其詩品亦與之相臣仿頗少醞藉之致特流傳旣久姑錄存之以備一家焉

乾隆四十四年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

西塍集

﹝宋﹞宋伯仁撰

○嘉熈戊戌家馬塍稿

四十

役役人間世齊頭四十年讀書𨿽未已作事亦徒然宦業蕉中鹿生涯葉底蟬願逢時務好一榻醉時眠

寓目

暖風輕撥繡簾開放入雙雙紫燕來燕子似於人有舊細銜花片落妝臺

晝錦逢春漸漸長博山添爇半匙香梅花一片嬌無力自趂晴風過粉墻

久雨

暗數春來雨曽無兩日晴樹連山莫辧橋與水俱平閉戶惟便懶逢人且問耕海棠花落盡顦悴幾流鶯

訪髙菊磵

可惜吳中不見君短篷空載一溪云知君已到孤山下日日梅花酒半醺

張監稅新居

爲愛溪頭只兩家也來隨分作生涯依山築屋先栽栁買地爲園旋種花聊把功名循世態只慿詩酒度年華與梅一夜論心事石鼎茶幹月未斜

尋孫花翁

東風吹雨濕西湖未許蘇堤酒剩酤試把花翁問花訊不知花似去年無

春雪不止

春來雪意愈遲畱又學飛綿過小樓暖逐東風𨿽易化猛如前月未容休鶯花消息孤詩課蠶麥生涯累客愁莫道逺人多凍殺王師亦有在邊頭

無事

日日溪頭看好山塵囂無一可相關梅花未必能如我花謝花開未得閒

訪林可山

可山無日不吟詩我欲論詩未有期幾�孤山明月下手援梅蕋立多時

簡施蕓隠

雪後東風作峭寒客懷零亂客眉攢杭州𨿽近西湖月寧似湖州把釣竿

丁家村

不滿十來家門閭半似柴日烘蘭入鼻風掠艸侵鞋土酒融春興行歌放客懷何須髙買屋一一近天街

再會夏石芝

自與君相別駸駸已數年一緘書不寄千里夢徒然雨店花新長風欞月幾圓嶺梅無恙否愁滿鬢絲邊

舊同官張法曹

熬波同看楚天秋多少艱難說未休今日�依湖栁住夢中猶怕踏邊頭

雪後

暖地難爲雪春天易得晴落梅狂客意啼鳥故園聲愁樂從他事湖山寄此生願將身與世渾似栁梢輕

紙鷂

弄假如眞舞碧空吹噓全在一絲風惟慚尺五天將近猶在兒童掌握中

湖上新晴

湖邊膏雨弄晴時桃杏爭紅錦一機楊栁也如新及第向人爭舞緑羅衣

晚春溪行【回文】

靑山數里一溪橫片片花邊舞燕輕耕徧水田新雨足晴天晚色栁風淸

悶甚

酴醿開已殘窓戶尙輕寒往事多成拙淸尊彊自寛對妻憐病久顧影易心酸更展淵明集從頭仔細看

雨中

終日翻盆雨池亭晚更涼對琴思古意釃酒惜韶光緑漲便鷗懶花殘笑蝶忙髙田皆可插好與報君王

妙智庵

結屋古山顚源流未有年便非眞隱者且喜得安然石洞云同臥茶鐺客對煎我來聊小憩詩滿夕陽天

嘲不識字

難字逢人問村中一小兒璋麞寧易辧亥豕似堪疑鹵莽【莽字音畆】元非莽【艸莽莽字母黨切宿莽莽字音母】耕犁【十二齊犂字耕田噐音黎】別是犁【六脂犁字牛駁文良脂切】識丁何足道煮字不充饑

村學究

八九頑童一艸廬土朱勤點七言書晚聽學長吹樵笛國子先生殆不如

讀林可山西湖衣缽

梅花花下月黃昏獨自行歌掩竹門只爲梅花全屬我不知和靖有仍孫

寄樓云臥

云臥西湖又幾年吟鞍多在酒壚邊定知今古皆春夢不把功名作宿緣芳艸滿汀山帶雨黃梅落地水連天相逢未說江南事且問何時理釣舡

村姑

翠鬟雙妥未梳頭紡緯車邊坐欲羞幾度采桑歸較晚阿娘疑有落花愁

底事蹉跎二八年嫁時裝著未周旋年年織得新絲絹又被家翁作稅錢

○嘉熈戊戌夏復遊海陵稿

簡吳荊溪

薄宦從來錯寧容著意求自慚千里夢空作一畨愁笑我人如昨知心雨未休荊溪淸徹底願泊釣魚舟

學館閒題

據見定時俱是足苦思量處便成癡請君打退閒煩惱啜粥烹茶細和詩

答林巡檢惠詩

客久情懷惡逢人懶說詩不堪秋到後將近燕來時欹枕皆歸夢同心只舊知淵明籬下菊誰伴傲霜枝

秋花

鳯兒花雜雁來紅更有雞冠弄紫■﹝茸毛﹞可笑倚闌人醉後只將靑眼看芙蓉

早秋【回文】

秋天一餉晚風涼笑語人傳早稻香樓上醉時簾半捲愁添客鬢兩蒼蒼

別友人【集唐人句】

菊花村晚鴈來天【僧朋來】同往蘭舟未十年【許渾】今日送君須盡醉【賈至】離人獨上洞庭船【李頻】

對菊

少有惺惺得到頭此心何苦懶方収五湖煙雨常如昔一撚功名自不由世事莫將眞个看客程難作舊時畱人間豈欠淵明�見著黃花便合羞

累字戲作解愁吟簡舊同寮

愁知不空白頭心事驚秋歸興滿滄洲貂蟬𨿽出兜鍪功名有愧黒貂裘夷齊與盜跖總荒邱無非蘧蘧栩栩夢莊周空教笑倒江上煙雨汀鷗一琴一劍一童一鶴一茶甌自不須苦苦髙臥元龍百尺樓著眼看翻雲覆雨處豪傑總成羞牙旗金甲蹇驢破帽窮通一任前修五湖千萬頃明月則盡可棹歌橫釣舟

蘇州有感

秋意滿姑蘇扁舟憶五湖鈴聲邊報急帆影客心孤野港靑如染遙山淡欲無英雄應念我時事滿銀須

棋

亂鴉飛鷺勢縱橫對面機心豈易萌一著錯時都是錯寧無冷眼看輸嬴

水邊聞雁【偶集四靈句】

蘆花新有雁【徐靈暉】四面水連天【徐靈淵】淸淨非人世【趙靈秀】吾詩詠不全【翁靈舒】

嘲醉者

李白日斟三百盞醉時寧記脫朝靴一千八十萬杯酒百歲消磨未是多

村

又是江南割稻天家家兒女笑相牽芙蓉占斷淸溪水獨許漁人醉艤船

離維揚

不爲鱸魚憶故鄕只緣心事近重陽鬢絲添得三分白空被黃花笑一場

維揚萬花園【趙制使經理】

細栁營基鎖緑苔萬花新種小亭臺芙蓉喜見江南客故向西風一夜開

雨中逺望

山匝濃雲水匝天秋容黯淡荻花邊瀟湘八景誰収去畱下波心小釣船

勸僧還鄕【六言】

世事無過爾爾禪心只好休休江上數峯如削西風不礙歸舟

舟中九日

巴得重陽未到家短篷根底憶黃花烏紗不爲西風舞空與同舟說孟嘉

○嘉熈戊戌已亥馬塍稿

安居

窮通豈在苦勞神且作安居懶散人買地種花多種竹煮茶邀客也邀鄰求名豈識書三上得興無過醉一巡喜得滿■﹝差﹞収芋栗杜陵應不笑全貧

有感

窓戶淸淸半掩門小兒揩淚立黃昏幾多心事無人問獨有梅花月半痕

聽琴

靜夜聽鳴琴秋風動幽谷何爲鍾子期千古無人續

楮先生

先生邂逅龍亭日多少云仍滿世間千古典謨文獨記九流毫髮事相關代庖阿堵名尢重制甲防邊職未閒只與道人爲鶴帳始能淸夢繞湖山

歲旦【己亥嘉熈三年】

居閒無賀客早起只如常桃板隨人換梅花隔歲香春風回笑語雲气卜丰穰栢酒何勞勸心平壽自長

五老【儒將農漁女】

壯年期佐漢中興豈謂蟠螭睡不醒可惜滿牀廷對稿白頭翻錄道家經【老儒】

髀肉丰腴鬢■﹝髟上火下﹞疎將軍健飯待何如七擒不了中原事羞讀君王問勞書【老將】

齒髮俱無背已駝雨耕摩破幾靑蓑髙皇慶壽推恩詔暗讀全文忘不多【老農】

短髮衰髯一棹船白頭波浪幾掀天兒孫各占蘆花住网得鱸魚卽酒錢【老漁】

著破箱中欲嫁衣翠顰何止只憂葵春來偸摘斑斑髮淚濕菱花只自知【老女】

逺訪友人不遇畱集句小絕

寒食花枝插滿頭【範成大】長亭掻首晚悠悠【鄭毅夫】灞陵老子無人識【王奇】別是天涯一段愁【陸遊】

寄徵夫

待君君未歸寄書書不去寄書書可去有意殊難語深夜彈琵琶思君在何處知君在何處不禁春事已闌珊東風吹起楊花絮東風吹落楊花絮

客樓戲集唐人句

門掩楊花一夜風【杜牧之】自憐羇客尙飄蓬【李山甫】不堪吟罷東回首【僧朋來】鳥傍巖花戲晚紅【杜荀鶴】

贈僧了性

𨿽然年紀小胸次已江湖貝葉連宵看梅花一樣臒記詩誠敢許戒酒恐應無好向蘇堤上行行搯數珠

醉中登樓

明主何嘗棄浩然杯中有物且隨緣倚樓心事誰消遣一點飛禽落釣舡

嘲燕

年來乳燕亦堪羞不學楊花得自由飛過幾家門戶去直須尋見最髙樓

瓶梅

南枝斜插右軍持瘦影參差落硯池莫道人家窓戶暖等閒忘卻隴頭時

春半

春到已多時逰人替衲衣栁眠鶯喚醒花瘦雨添肥官事癡能了人情久易非一貧能自守嬴得掩柴扉

散愁【四首】

著意功名四十年栁花空滿鬢絲邊男兒無補朝廷事有愧饑餐困卽眠

小樓呼酒揖靑山翠碧瓏■﹝王怱﹞一笑間山若有情應問我如何猶似野人閒

淸貧如水盡無妨只願伊周立廟堂扶起太平千載脈且隨農父樂耕桑

旋買犁鋤學種田一聲長嘯霅溪邊微茫白水山如畫好个江南萬里天

午睡

午夢驚回筍簟涼坦夷襟度卽瀟湘詩髙自與梅花好食淡方知菜味長事說萬端皆畫虎人無一念不亡羊滿頭飛絮春零亂莫笑狂夫老更狂

酒邊

一醉復一醉陶陶醉未休何傷於日月知我者春秋萬事難追昔千金不解愁白鷗飛浩蕩此興屬漁舟

小舟晚賞荷花【回文】

天浮月影水浮天路繞山頭樹繞煙船小小行人意適藕花新索酒杯傳

淸明插栁

淸明是處插垂楊院宇深深緑翠藏心地不爲塵俗累不簪楊栁也何妨

晚春

風甃殘花滿地紅別離樽俎謾匆匆春光未肯収心去卻在荼■﹝艸縻﹞細影中

緑陰陰裏惜韶華自縳筠梢掃落花可笑逰人心未懶杜鶻啼處撥琵琶

淸和

詩債還無足家園亦倦看客逰宜致仕午睡當之官舌笑張儀在心憑達摩安淸和天气好應免夾衣寒

久坐

坐久如忘世松窓日未斜營巢鴉蹂樹作夢蝶眠花易課推三畫醫方錄數家瓶笙聲未絕更點土山茶

戲作

靑梅黃盡雨無多栁影重重午日過忽聽隔籬人語笑采蓮船子上新河

玉泉寺金魚

金鱗韜隱已多時寺壁重泥又有詩龍若久懷霖雨志不應蟠屈小方池

僻居

居僻恬無事開軒揖晚晴雨酖雲腳重風約燕身輕有子爭梨栗無朋問死生每憂人載酒剝啄打門聲

倦吟

競病推敲欲嘔心何妨危坐折桐陰新蟬咽咽知人意學我年來抱膝吟

云云

休將閒耳聽云云只作深居耳不聞素志肯隨時節攺淸貧難許利名分忘情茒屋無非燕著腳春山獨是云試問急流誰勇退故園同看木欣欣

愁

愁懷難盡亦難詩惟有流鶯暗得知我亦無言鶯不語栁邊相看立多時

蓼花

秋到梧桐我未宜蓼花何事已先知朝來數點西風雨喜見深紅四五枝

懶

懶懶懶復懶而今懶更宜此身聊復爾萬事欲何之尙覺瓢爲贅奚煩鍤自隨客來眠正熟裙幅任題詩

書座左

天地一蘧廬吾身自捲舒翁能從失馬子亦豈知魚謹獨甘居陋安貧且飯蔬昨非今未是寧不賦歸歟

書座右

蠻觸小功名須教一念輕受知思報飯臨事貴懲羮壽域惟仁宅心田以道耕泰然忘物我無使狎鷗驚

涼

不擬西風一頓涼看看涼近木樨香人家未得徵夫信早有砧聲怯鴈行

荷花【六言】

緑蓋半篙新雨紅香一點淸風天賦本根如玉濂溪以道心同

扇

帥璋今有幾家同名重蒲葵價亦穹髹柄但誇千縷骨不知曽未掩西風

中秋月

只與閒時月一般寧知今夕最團欒竹邊藉柄還如扇花下傳杯可當盤野兔易忘終夜夢林烏未許一枝安人生幾个中秋月那得多將笑眼看

席上有舉東坡集歸去來字成詩十首醉中戲續一首

傲世欲何求歸來已倦逰琴書聊自嘯丘壑復相畱問菊時攜酒乘風或棹舟樂天良有以心事老田疇

漁父吟

小舟如雁許穩穩下波心蓑笠幾風雨江山無古今淸歌鳴短棹紅葉滿疎林一醉不知世前村月未沈

秋風

秋風捲秋葉秋思滿秋天骨立山如削聲低雁欲眠客愁無暇日農事喜丰年說著鱸蒓事歸心滿釣船

聽雨

凍雨瀟瀟未肯晴灑窓聲似煮茶聲山童酤得鄰家酒炒栗壚頭獨自傾

村田樂

打稻天如二月天滿村和气樂丰年田翁爛醉身如舞兩个兒童策上船

問楳

癡風衮衮送寒來竹里人家總未開惟有老巖心事苦瘦笻敲雪問梅腮

山下

山下六七里山前八九家家家淸到骨只賣水仙花

落葉

捲地西風促雨來埽除黃葉滿蒼苔垂楊早有靑靑眼只礙楳花未放開

梅蘭

淸標同插右軍持淸似西山凍餒時嚼蕋弄香無說處屈平和靖已何之

佳人歌

淡勻粉淺畫眉鬢邊休插桃花枝白面郎君馬如箭回頭再盼情依依文君未識相如面朱弦聲裏猶相戀風流勝事千古傳寧如文君當時深深深處深庭院臨卭亦免王孫怨佳人佳人休捲簾門外落花春正甜繡牀午困語聲寂博山篆冷香頻添佳人噫佳人吁今人安得人人魯秋胡黃金不認美丈夫

醜女歌

梳風楊栁笑沐雨杏花羞看看三十餘不敢下妝樓待媒媒不來對娘娘共哭何時王右軍來坦東牀腹君不見西施絕色天下白能使麋鹿走吳宮玉環一笑百媚生能使漁陽鞞鼓驚玄宗無鹽無鹽形貌惡當時一段議論千古生淸風美婦未必美所美貌徒美醜婦未必醜所醜行不醜醜妻惡妾壽乃翁何須能勸羊羔酒

西塍集

