

欽定四庫全書

集部六

滄螺集

別集類五【明】

提要

臣等謹案滄螺集六卷明孫作撰作字大雅以字行一字次知江陰人元至正末避兵於吳初受張士誠之招旋去之松江洪武癸丑召修日曆書成除翰林院編修以老病乞外授太平府教授入爲國子助教尋遷司業以事廢爲民復復官長樂縣教諭作自號東家子宋濓爲作東家子傳推挹甚至明史文苑傳附載陶宗儀傳末是集凡詩一卷文五卷其詩力追黃庭堅在元季自爲別調集中與陳檢校詩有曰蘇子落筆崩山海豫章吐句敵山嶽湯湯濤瀾絕厓岸防防木石森劍槊二子低昂久不下藪澤遂包防與鱷至今雜遝呼眾賔誰敢崛彊二子角吾尢愛豫章撫捲气先愕磨牙咋舌熊豹面以手捫膺來就縛士如此老固可佳不信後來無繼作其宗防灼然可見然才力不及庭堅之富鎔鑄陶冶亦不及庭堅之深𨿽頗拔俗而未能造古東家子傳一字不及其詩蓋有微意非漏略也至於文則磊落奇偉而隠有程度卓然足以自傳東家子傳謂他人之文束於理則詞不暢肆於詞則理不直惟作洞矚千古之上析之則理勝辟之則詞嚴動有據依皆非臆說明史文苑傳亦稱其文醇正典雅云乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部六

滄螺集目錄

別集類五【明】

卷一

詩

卷二

序

卷三

記

卷四

書

傳

卷五

雜著

卷六

雜著

滄螺集原序

東家子名作字大雅官以字行故一字次知姓孫氏世爲常之江陰人自曾大父澂川先生四傳至公而學益大門人弟子以淸尙先生稱之而不名著書十二篇號東家子詞防閎博盡古人未發雜之子書中益不能辧也江西饒介之以才自負不輕與人尢喜其書曰公勉成之防有識者奚必後世揚子云哉至正兵挈家三吳間盡棄他物惟載先世藏書兩獘簏而已太尉張士誠聞而廩祿之卒以母病謝去用是益貧然熈怡自若略不爲動久之眾爲買田築室家於淞焉自余在禁林時已聞其名而未之識也洪武癸丑朝廷議采天下士篹修日曆以濓與縂裁間求士於禮部尙書牛諒諒首以公對且出其文一編讀之不覺嘆曰安得與此人比肩一時以快平生之願與未防公起自田裏詔與編修入內因得朝夕相歡越六月書奏例除翰林編修官公獨以老病乞外授太平府儒學教授三年選天下學官內任公復在行比考春官廷對皆第一除國子助教明年分教中都又明年召還成均又明年陞國子司業前後八載與公對牀促席擁鑪夜話皆未若出入禁闥同宿翰林日最親且久也公器宇凝靜似不能言而通亮過之與人交初若秌霜之不可狎久則如冬曦之不忍去𨿽或以是非煽公惟自切責終無忤色平生所得一出古人文特餘事耳然亦靳爲之有至數年不獲一字者惟好著書當劍防之聲相應遇其得意窮日夜筆硯不輟家人數誚讓之曰吾生丁亂離復憂饑寒旣無益於時又無聞於後是豈天所以生余而余所以事天之心也哉其勵志不息若此僕嘗窺其成書一二如魯齋王公仁山金公白雲許公諸鄕先正義有未竟理有未白公一一析決不啻親承曾思之傳洞矚千古之上析之則理勝辟之則辭嚴動有據依皆非臆說此公之學不可及者一也他人之文束於理則辭不暢肆於辭則理不直惟公折旋蟻封不失毫髮下上峻阪如履康莊此公之文不可及者二也公負二不可及乃欲以文槁屬余余謂文之有序本故舊門生類次成編志其歳月非以爲文之重輕也矧公事業文采方壯未老顧豈菲辭所能贊其萬一哉惟東家子冝有序又故左丞周公伯溫已述於前獨小傳缺然未書余辱在記載姑摭其槪以貽知是書而不知其人者觀焉贊曰東家子中虛外夷鏟鋤城府𨿽巖棲谷飲逰於造物者不能過也至於折衝造詣弗茍異同卓然自成一家眞士之諤諤者矣圗說答性難等篇神采俊發正气滿容濓洛之外康成軰有是言與人言東家子書其醇正似孟軻其環瑋似莊周其謹嚴似通書其峭厲似法言而又約以六經之淵奧周以天下之知慮博大哉仁義之言斯其爲東家氏之學也吾於公之文亦云金華宋濂撰

欽定四庫全書

滄螺集卷一

明孫作撰謝馬善卿送菜

嘗欣食菜美自謂肉不過今晨齒頬間屢咽安敢唾持粱囓肥鮮野簌誰當課使君可憐人異味諳小大我本江南樵酸寒羮不和空腸轉藜莧糲粟連穅雨韭春割苖霜菘秋飣座羊蹄醸旨蓄蒲歜雜細剉芋魁掘地底茭首洗泥科木魚三百頭竹筍一萬个朝湘出山廚夕煮吹煙銼堆盤靑黃具入口生澁柰以玆媚盤飡頗復如君作采之諒有時蒸或躬自佐白塩防蔥橙紅椒羅臼磨蔗錫質劑調釅醯芳辛破香飯炊屢熟宿酒酲方餓鵝掌推不受鱉裙空欲蛻饋案連十罌飽食深自荷霜根咀寒虀三嘆論奇貨冰壺奪仙廚適口騰軒簸四海一東坡拙謫常坎軻參軍半畝菜詩句劇嘲賀我惷不償一造物知何抱甕力不任負鋤筋苦墮亦欲賦歸田自種百畝稬傳君作菜法花甆旋封褁食勤不媿天日晏從髙臥

憶昔

畱滯長羇旅今年辭渡江朝霞晴俯檻細雨晚臨窓短髮梳千下潛魚見一雙驚魂猶未復夢枕海濤撞

丘氏故園

魏公大府司農居園出東廂百步餘兩朝文獻子孫盛萬卷詩書兵火俱舊聞長老爲言此昔時相府今存防獨此僻在滄江濆似有神靈相其氏芒芒天運不可推太息平泉艸木非曩者大官三四葉近者勅命猶相輝兩園何苦事變革【丘氏有內外園】松檜蟻鑽惟菜麥冰壺【亭名】水欄鴟伺魚芍陂稻田牛負軛我慚不至驚十年歳月輪云心惘然亭子當江望由裏兒時憶上假山顚嶙峋怪石森相向臥艸同歸一長嘆靈璧何年到日邊【園有靈璧石甚秀傑今入內苑】金莖此際承天上東家新亭花滿園瑚柯長海栢連寸田尺地百金買看花一月人爭傳世間萬事無不爾鏤石鑱金安足恃荊丘不出二百年桃源得三千歳文章事業荖可遺宇宙髙名終古垂隆中艸廬蜀主到楊雄舊宅西人知田荒室空紛感激操鏝再過空四壁秪有南陽白帝城薄夫起欽尊故迹長歌自作還自吟美酒得錢須爲斟有懷莫掛度外事畱眼坐看梅天霖

食橄防

碧雲髙葉樹亭亭雨打風披子更深到口眞如覓幽句急搜佳處已難尋

送葛倅還金陵

勾漏人傳舊葛洪夜深吹笛向江東海樓防散金山寂淮月淸懸石壘空驄馬昔時瞻禦史倅車今日見明公【倅之父曾爲禦史】別懷萬里如潮急相趂西州舶趠風

夏日與諸友文燕

平生四海交佳友一二數蚤年識黃九【黃叔彛】詰屈盤新句爛漫多文辭晚復親李杜【李可久杜子才】墻東避世公【王原吉】十載厭城府暇時得相過𨿽夕欵蓬戶太丘兩佳兒元方吾所慕【陳希文】半升折足鐺白石日夜煮低頭誦經史未覺霜月苦今春一相逢喜色動眉宇從師入天臺擬續興公賦我行適四方日與樵牧伍敲門三益友驚散牀下防一呼未卽衣再呼及屨起陳四席坐李杜黃及余相對出肝膈遂忘親寡旅上馬來及晨投轄過映午談諧肘腋腕拜跪肅樽俎歷數座上客坐欠兩公語兩公今何在江湖渺修阻缺然繒化蝶又似蟨迷駏防合疑有時交親不在故凡此宿昔契毎懷連牀雨誰知一餉樂竟違通昔晤誓去挽莫畱盡日空詹竚

足瘡

足非病跛苦瘡痍兀立攜藤拜跪遲倒屣掇皮眞自見登堂著襪怒何爲空軒獨臥懷防麯幽徑防行畏蒺藜俗客相過盡推去一杯五積睡還冝【五積散酒治濕】

送杜孝亷往句容

江東勝地壓西浙句曲山傳天下稀林間風生一虎過石上月明雙鶴歸我擬華陽裁白帢君如萊子奉斑衣日長懸幕娛親地小轎疎櫺入翠防

雪桃二首

昔哀公以黍雪桃孔子非之近世以餅雪桃莫覺其非也賦二絕以傷之

餅可充饑黍可餐桃如大藥駐朱顏空腸待得三千嵗辟穀何人不入山

大桃刺口如蝟毛小桃靑硬不容刀端門馬上晨炊餅誰信人間用雪桃

讀丹經

服食安可信丹書皆妄語欲脫髮枯而假金石固金石本自堅爪髮免腐有身卽有患此理不難悟長生就有術古來何賢住神仙五百年石髓流靑乳服之等天地千歲不足數此語信可徴王烈今在否旌昜本靜者好道孰爲伍一朝上靑雲千載遺白防當其防宅時雞犬亦得去胡爲事蓋棺牛羊踐丘莽下士喜聞道縮口厭淸苦空言愧雜亂巧辯爭寸縷所計身後得未見一分補始吾甚愛之窮詰言更沮仙誠在世間不見良不諭

客中秋夜

故園應露白涼夜乂秋分月皎空山靜天淸一鴈聞感時愁獨在排悶酒初醺豆子南山熟何年得自耘

爲翟守賦雙檜

公館蕭條百歳余獨存雙檜向江隅山川雲雨時時會造物風霜隠隠扶后土不埋龍蛻骨赤霄端有鳳將雛醉翁艸木皆堪敬聞道邦人畫作圗

還陳檢校山谷詩

蘇子落筆奔海江豫章吐句敵山嶽湯湯濤瀾絕崖岸防防木石森劍槊二子低昂久不下藪澤遂包防與鱷至今雜沓呼從賔誰敢倔彊二子角吾尢愛豫章撫捲气先愕磨牙咋舌熊豹面以手捫膺就束縛纎毫剔抉難具論宛轉周臘爲鄭朴煙霏澹泊翳林莾赤白照耀開城郭沅江鱉肋不登盤靑州蠏胥潛注殻洞庭東南入無野二儀淸气會有壑士如此老固可佳不信後來無繼作我嘗一誦一回顧如食橄防行劍閣忽聞凍雨洗磨崖抵掌大笑工摸作詩寄謝君不然請從師道舊所學

大堤曲四首

日落襄陽城月照大堤曲綉頰似花紅含情江水緑君騎白馬來我騎靑去背面不相識兩馬驕嘶住漢水可方舟大堤容兩輪春風堤上花不入漢陽津宜城竹葉酒女子數錢沽上馬問兒童醉似山公無

送徐縂管入杭

防陵人憶舊將軍細柳堦前葉又春萬里北風歸化鶴十年西地見麒麟臥聼篳篥滄江迥醉艸烏絲畫防新駿馬好陪丞相後竹枝歌吹繞湖滣

切藕

碧節冰絲透薄寒金波初出薦雕盤昔曾太華峯頭見今向佳人掌上防

菽乳

豆腐本漢淮南王安所作惜其名不雅余爲攺今名因賦是詩

淮南信佳士思仙築髙八老變童顏鴻寶枕中開異方營齊【去】味數度眞琦瑰作羮傳世人令我憶蓬萊茹葷厭蔥韭此物乃呈才戎菽來南山淸漪浣浮埃轉身一旋磨流膏入盆罍大釜气浮浮小眼湯洄洄頃待晴浪翻坐見雪花皚靑塩化液鹵絳蠟竄煙煤霍霍磨昆吾白玉大片裁烹煎適吾口不畏老齒摧蒸豚亦何爲人乳聖所哀萬錢同一飽斯言匪俳詼

寄淞江陳山人

百年苦憶髙常侍多病誰憐孟浩然舊喜渉江今不渉空齋時閱友朋箋

雨中

江南斗米三百錢抱饑閉門人晝眠衾裯入市不論直破竈日中炊濕煙

飛魚【有序】

曁人航海得飛魚於黑水之洋其長二寸頥兩鬐各廣長寸餘張爲兩翅海風發作從波濤飛集船上如燕雀旣止則不能入水意者爰居海鳥亦此類歟莊周所謂鯤化爲鵬不荒誕也爲賦一詩

海於天地中物不能比大陰陽浩出沒造物窮荒怪力足浮三山勢欲吞大塊豈惟日月浴兼疑鬼神會披經案山海異族紛瑣碎我時一徘徊足躡二儀隘焉知賈客軰入海如入闠風昏白波駛雨慘黒洋邁批石嗔火發【海船夜投物波中如火烈】囓指愁舟壊【舟人見海怪則囓指注血於波其怪乃沒】飛魚集檣柂翅尾錯珍貝初疑燕雀翻復駭蝗螟墜非類感所稀枯臘拾海外三韓雨霧洗百島風煙帶參荖挿雙翰欹側張兩斾形模小鮮具意气鵬鶴類祗慚海若笑狹小矜此軰我復海若萬彚同一態神靈數巨魚鯤鯨防鱷魪智屈雲雨能肉大何足膾龍門萬魚躍此翼吾所快

送人往宣城

送客宣城郡吟詩憶土風雪膚銀杏白火頰木紅楚殿荒山裏澄江出樹中君親三載仕我友一罇同

次韻大年弟舟中見寄

半生蠟屐負淸遊兩腳幷州復故州鐵笛叫云疑昨夜江云隔面已三秋

約潘元龍逰恵山

錫谷名泉誇第二江水由來勝山水中泠天畔隔蒼煙九龍眼中荖可喜我夢臨此鑑眉須褁茗烹煎攜緑珠老僧毿毿妙而臞忽來說禪坐跏趺三生豈是舊緣法明日買船當下牐共君烏紗一褁頭野岸春洲防晴鴨

歸帶惠泉邀諸友茗飲

江南浙山俱可人澤北惠泉嘗入夢昔年濯足望具區船頭百折煩遮送髙情數與此山期舟不衝風雨尼之天公忌人如忌疾十年欲去事長違昨宵拄杖落林谷畫舫載泉贏百斛爲倒龍堂明月珠共試蛇坑小蒼玉故人談頰翻九河舌本咽枯知柰何此泉此茗不易得緩飲緩煎還可過人間酒肉誰厭臭我味此泉渠閉口身如瓠壺過湯羌愼勿與方傳不朽

石菖蒲

曉露飛初濕春苖剪又生靜憐千葉瘦幽喜一峯橫鬰鬰明人眼靑靑異物情安期如可待吾亦掃黃精

九日

南國炎蒸初罷暑楚江淒澟又驚秋輕霜未破千株菊髙浪間登百尺樓陶令去官非爲酒海翁無伴不忘鷗莫愁短日催長夜且賞淸尊映黒頭

識字

文章不經世識字長苦饑而令七尺軀媿此一鴟夷何似不讀書買牛荷耡犁六經垂照耀九道馳坦夷天門西北開達者得升躋儒冠立其下寕問渠是誰鳳雛生不凡三日願髙飛蓬鳩逺未識老死安其卑二鳥各適性吾方定其施鳩兮鳩兮汝勿朝陽合得鳳來儀一舉萬里靑雲棲汝鳩𨿽老安得知

舟泊吳江呈防上人

松陵橋畔太湖前斜日靑楓系客船引頸數防花鴨亂含情深媿白鷗賢千鐙庾嶺傳無盡一宿曹溪覺有緣稍待月明風細熟臥吹簫管學坡仙

螢火

雨中螢火看不滅入戶潛行欲近人槐市書生經滿案微光待汝續雞晨

放螢

一室琴書露竹涼小窓深揜坐匡牀戲尋脈望看奇暈忽覩丹良防冷光【螢一名丹良見大戴禮】誰錄異方知郤馬我矜微物解升堂白頭愛伴書帷客苦節宜儕弟子行

酬蔣逸人連日觀花之會

照坐金沙笛裏開靑春兩度爲花來紅妝初見三千指錦繡重添一萬堆細雨流霞移曲檻東風落日坐平防深紅淺白俱情稱醉後題詩記此廻

喜晴

推枕睡未醒暖湯呼我沐朝日明瓦溝夜雨塡澗谷出門正東望靑山繞茆屋鬰鬰林樹姿練練雲气緑如以千丈縞纒此兩衲足山方淨眉髻我亦縱耳目欣然欲推挽容抱犍與犢生意固靜佳世事苦局促薄田在東野耒耜手未觸如何有暇日煮石飲溪淥散愁一過從免事糟與麯得此諒已多輯語書諸牘

大年雨中見寄二絕因次韻

十載靑春伴旅遊無田安敢羨歸休夣回讀罷淒然句正似彭城風雨秋

筆端江浪貯雲煙愛汝新詩字字傳爲報客懷無一事日憑花鳥喚春眠

沙上

百年神物會出此逺人村浪洶江翻屋沙崩樹囓門芋魁鋤地底鹿角長溪痕開辟當天意彌茫恨吐吞

莫抵西郊

白日崩云莫色微柴車獨不欵髙扉十觴酩酊浮家釅五載暌離笑客衣瑟瑟雨聲寒漸宻沈沈更漏夜仍稀天明卽別愁何限四壁淒涼萬事違

元夕寄梁先軰二首

碧沙官渡桞揺新燈火蕭條不負春誰道黃昏先閉戶天街雪色更宜人

開戶微明雪滿窓空堂睡息海濤撞照人獨有梅花發自洗嘗春兩玉缸

入秋

江浦今朝暗秋風昨夜淸山川不攺色霧雨【闕】飛輕出處妨吾道嵚﨑見物情系舟思範蠡迢逓越王城

滄螺集卷一

欽定四庫全書

滄螺集卷二

明孫作撰遊采石詩序

余掾姑孰文學之九月始讀太平圗經得覧所謂峨眉牛渚之賦詠思欲一至其處會客有宋公子昭陳君宗禮向君子南欣然與俱而采石逓運官李振文又以扁舟來迓於是四人者循城而西道姑溪河不一捨至采石時已昳午便艤舟水府祠下眺華光閣捫蘿而上俯見灘石磊磊煙罾霧艇鷗翔鷺集宛如惠防所畫洞庭小景上觀瀾登蛾眉勢益髙而睹益逺大江蜿蜒出天門山直走髙下憤如萬馬西來以臨堅城迄至矢亡石盡魂消气沮不得已而東折然後滔滔汨汨以就安流蓋韓南澗所謂倚天絕壁直下千尺卽其地也天門卽東西梁山望之隱如修眉浮空故其髙名曰蛾眉前有洲亙四十里至蛾眉而東江復爲一彌茫浩渺過於天門是日天微陰潮已落水自西激磯石出沒如古如崇牙如伏鼉如暴黽其淺碎舟其深莫測世傳下有水府晉溫嶠於此出其水怪理或然也觀瀾之下淺灘之中復有響石說者謂水激石響鏗鍧淸越如石鐘然亭自兵燹無復遺址荊棘艸莽蒼煙落日殆難爲懷子昭賦詩一首余旣次韻復和南澗霜天曉角詞還宿李振文家明日謁太白墓賦長句遂臨大江北望和城日髙午諸生張謹復以舟次岸延止蛾眉座客數人皆沽醉賦詩餘又爲西江月二闋歌以侑觴湏臾返照入江水波盡赤微風不興莫色黯然眾客始興盡而歸按采石自古爲要衝爲重鎭爲河山之險天下一則商帆賈舶東西萬里貨財川集南北分則兵戈戰艦倚積如山而肝腦塗地故其地之廢興率與天運相離合兵興二十餘年民居蕩析而後及見四海一家蠻夷通道梯山航海至無虛日民始稍稍如病而起如蟄而蘇𨿽江山之勝自如然過者猶不無茫然而思慘然而悲憮然而興懷也於是集諸士大夫之作並余所自爲詩詞合爲一通以覧觀焉而又紀其一時所睹之迹序以冠之俾有考於歳月之遷謝時洪武甲寅冬十月某日序

送童子陽序

婺人童子陽遊京師過江陰捨故人任子羽家正月二日解後於君山之巓握手與語慷慨望大江論古今人物明日見余捨中益相歡將行請序予辭君曰吾待子以行予曰子不聞大海之壖乎有魚焉曰鱣有虫焉曰防防之目蝦爲之鱣之在泥也見其沒水之疾疑其有神焉號之曰子𨿽神不能挾我於東海之洋乎防笑曰吾待物而神吾又焉能神余駑鄙自恣學不足以庇身徳不足以及人而君之求復有類乎鱣之神防也𨿽然吾將語子於陽侯之神洗鱗鬛於沙泥躍然波濤之上使鱣之疑我於神也子陽少負文學博通醫藥方伎陰陽老佛之書其聲實足以自致不系乎言之重輕也然喜其能不自重而請於予姑從發之

送嘉興路緫管陳公序

三代之政不復見矣兩漢循吏庻防可稱者猶有古爲治之意焉或者以傳無紀績少之此非知太史氏深防之見與當時賢君相神明之政者也今吏曰循不曰能曰亷何邪蓋能而不亷爲酷吏亷而不能不過良吏而已酷吏如漢郅都是也良吏如魯公綽是也以郅都之能輔之以徳公綽之亷益之以才循理而行不出於已緣物而止不凝於事斯其稱循吏而當太史之筆與昔何武爲吏無赫赫之名而去後常見思張堪爲郡民歌曰桑無附枝麥秀兩岐張君爲政樂不可支凡人無事時不知樂之爲樂至於罹變故當患難然後知向之恬然於至順薰然於至和旣不易得而愁憂悲辛之中一旦息肩膂去勞勞就寢席甘夢寐𨿽處宮庭聞軒縣無以諭其樂也彼二人之政亦何以異哉民或思於旣往或樂於當時固所遭不同而先後之變殊耳惟後世則不然無赫赫之名者見謂無能桑附枝麥兩岐者謂何補政事由是一切承風旨立崖岸急徵斂察苛細而兩漢忠厚之風斬然矣浚儀陳公守嘉禾移官江浙都府在郡有麥秀之歌旣去而民思之若渴夫民之歌或可勉彊去而思之不釋豈聲音笑貎之可爲哉且昔之爲政者有其一而天下後世稱思至今況公兼有其二而民不知惠士不知徳於當世之日哉故采張之謡爲韻泄何之思爲詩以樂人有忠厚之俗能不忘公之澤也

贈筆生張防序

昌黎韓子傳毛穎爲中山人中山非晉乃唐宣州中山也宣州自唐來多擅名筆而諸葛氏尢精諸葛嘗遣其子授筆桞誠縣且語其子曰桞學士善書當畱此筆不爾卽以常筆與之旣而桞果以不入用別求他筆其子不能知諸葛語之曰前所進者非二王不能用也桞爲一代法書而不知諸葛之用意諸葛之藝乃能過誠縣之書信乎千里馬常有而伯樂不常有也國初此法流吳興自馮應科陸穎軰首被趙文敏賞識而宣州之筆始無聞焉余嘗以筆何勝於宣湖筆工有不能言此蓋未見韋續論筆之過其法取崇山絕仭中兔毛八九月収之毫長一寸管長五寸鋒齊腰彊爲善大抵巖石斗絕其兔下上犇突舉身之力皆聚於毫至八九月霜降艸枯聳身曲脊以耐寒栗則其力愈勁宣湖又山郡兔材易集故家有其業業有其人至於用意之妙鋒齊不難而腰彊爲難鋒齊者類不能彊腰彊者有不能齊𨿽趙文敏用馮陸筆亦僅得其齊而罕得其彊余𨿽不善書然私識其故而有以知韋說之不謬吳興陸用之精於爲筆不在馮穎之下徙居婁江授其甥顧秀巖秀巖又授其甥張防世傳筆法如出一手自漳泉廣海賈舶來吳艤舟岸下百金易之殆無虛歳𨿽淞之士大夫求筆有不待逺走百里而取之幾席之下矣生論筆之利病辧析至到始余識之吳郡學宮數求餘言時方次能書未暇也後余還淞其請益堅故序以廣士君子之知而嘆識者之稀也

卓錫泉詩序

余年十九從先君遊定山普照塔院會虎跑泉出逺近趨慶觀者如堵時長老音公無聞爲住持先君顧謂作曰小子識之不十年復當有泉則出其傍作問何以知曰夫育徳者物必歸焉以吾觀之音公徳人也殆將出泉以相之歟至正己丑適十年而音公建方丈落成東北牖下泉忽迸地汪洋甘潔日飲百人其瑩可以燭須眉其潤可以及艸木公乃引流而南注於方池題曰卓錫先軰葛云老徴序其事且裒詩以美之作起而嘆曰先君十年之言驗矣生不獲斯言以沒沒而有知序何敢辭謹按郡誌曁陽山三十有四定山當其脊售覆其背貪敔翼其脇髙厚沈蓄勢力俱到泉出其胸若兩乳然故虎跑一名玉乳自余君黃由裏號稱秀傑皆不出泉而定山特有兩衇意泉之所以相有徳者其在玆乎不然其或不幸而出於荒山艸棘之間辱於男女之浣濯牛馬之飲沒農夫樵父之所穢滓而不能有者其孰從而禁邪故天下之物必得其所而後久必托其人而後傳牛山之木伐於牛羊非物之不美也櫟社樹潔之百圍而人不敢窺非物性之獨異其居使之然也世有捐所愛以與人非愛之不至也以天下之物無心於有而後能有其有也托其有於空言非其有之不足傳必無意於傳而後傳可逺也泉出於山𨿽泉不能有也而以委道人方士往來共之則其有也無獘托於人無意於傳也而以屬文人才士形於口詠於言則其傳也不朽然則物猶不能自有而托於人又況持其所不能有以自恃其逺耶記昔常行定山之陰泉流竹栢間從一二僧憇飲其側今防日耳而吾碌碌東西此樂渺不可得他日肩輿入山問卓鍚泉復有僧指似否吾將以先君之言告大眾刻諸山中且語泉曰吾先君待子久矣更其名曰孫公泉

邯鄲枕序

棊博之戲曠日過時玩物喪志非士大夫幽閒之樂而聖人不廢是物亦聊以寓意焉耳𨿽然古之作者豈徒然哉率意茍爲必歸於道知投壺之正已援琴之禁邪歌以養性情舞以導血脈今人所謂嬉戲者古人所謂妙道也方其沈潛委頓於仁義禮樂之中忽然馳騖於快心適意之所隨其人之智否而各諭其道之淺深譬之承蜩斵漫屠牛履狶技至於妙孰非道所存與余於棊博無所諳悟至於成敗得喪之理進退存亡之道天機滅沒而智巧所不能及切嘗欲微著其聲於燕咲之間使人茫然而思憮然而驚以見其不可必者幸而得之其決可必者每不能得則夫感於此而悟於彼者是或知足知止之一助也故以遊藝之餘燕私之暇玩心河洛之文極言天地之奧卽其自然之數創爲角棋之法角之言較也爭較勝負故名曰角又四角布四壘得一角者勝故亦曰角夫事固不足以該理法固不足以盡道然義之當行而必行命之不可爲而不爲則世之徇欲躁進以幸其成貪得敗事而求不已者皆可鄙也於是譜其法而名之曰邯鄲枕至正甲午二月日序

送淮南省掾梅擇之序

國家以楊州之域介江南北而以其南浙西其北河南壤地千里魚塩稻米之利擅於東南爲天下府庫蓋將百年矣方承平時自杭走汴水陸二千里如逰鄕井如入堂奧如息臥內行者在室捨者在門囊無褁糧之憂厖無夜吠之警雄藩大屏坐鎭雅俗而已掾𨿽庸人冠弁之峩儀觀之美已足稱其爲才曁倉猝實故郡列一鎭州守一相才傑奔走賢智並用而掾之爲職始難其選淮南行省初置於廣陵所以備淮西之守再署於吳下所以控淮東之藩掾坐府幕上則贊畫廟謨折衝尊俎下則尺籍鞭算調發徵輸塡委充積日不暇給瓌才瑋略僅乃勝之以故守相辟置率不以其員爲多寘而以其人爲廢舉自兵興來由郡幕官取寄是任如照磨梅君擇之者蓋一二人耳顧可以易言與又況掾之能鄙非但爲一鎭之通塞抑以開生民之利病何則昔之賦於民也輕今之誅於民也重昔之役於民也簡今之勞於民也防昔之號令出於州司今之庻務決於政府掾非其人則百司無以仰承百司無以仰承則生民之害何以赴訴於上哉吾懼痞之中堅而以外壯爲無患也然嘉梅君之行由州縣而登省署自一郡而周一國酬宰相之知悉疲民之瘵民困之蘇捨今日將誰望哉僚友徐子祥摭謌詩爲一徴言以壯其行余故道其前所憂者以爲今喜云

滄螺集卷二

欽定四庫全書

滄螺集卷三

明孫作撰太平府當塗縣重建廟學記

邑有學學有廟禮也僨於兵時也僨而興不書常也興而侈美於前書乎不書懼弗勸也按姑孰縣三當塗故聱劇治不與他等更以事殷教弛俗窳浸爲當然今聖天子興一四海綏萬邦越四年大論官以儒育材以學而宣上徳意者猶虩虩以爲艱明年冬永平王公俊屬宰是邑下車之初首登進其民問學所在皆謝不知問左右吏吏相顧愕貽謝亦如之公曰民不知學焉能知方乃薅蠧抉貪昭以不取未防又示以不偏期年民恬於化公曰可矣則召父老端笏齋心而令曰嘻子來前若知有父子乎曰有知有君臣乎曰有知君君臣臣父父子子所從來乎曰不知也公起立以手加額曰此吾夫子之教也教猶天也天可忘乎吾嘗愛仰敬畏如父母神明日月雷霆也人不知有父母神明日月雷霆則狂愚聾瞽而已今使若等去狂愚聾瞽以服聖人之教可乎眾曰諾敢不惟命於是卜吉日率父老子弟距行春門不百武擇地之隙辧方正位鳩工庀材易湫隘洿深以爲亢爽得畝若干禮殿論堂門廡齋庖以次畢興繚池以垣飲射以圃像先師之容秩先賢之位丹漆黝堊金碧斧藻巍然煥然礱宻堅致𨿽數世封君之居有弗能加又剡致郡士爲師以主之生徒坌集誦之聲達曙歷再稔而廟與學俱成集邦人士殿謁行釋菜禮民圜觀之嘖未曾有會詔郡縣立鄕學置弟子員髫年齔稚左提右挈民歡趨之籍入凡千人不逾月冠帶踉蹡顒昂儼雅而學與教俱新君子謂其若有相者於戲爲之難易在人成之難易在天使爲有不盡其難則成固不獲其易爲於人若此成於天若彼書以是勸來者宜哉公字用章精敏亷勤事無大小談笑揮之吏畏民服學校其一也是役也計公之俸防半入學教諭吳昭訓劉會李炳實左右之裏士於子中則經營之學舊在行春門外洪武庚戌始攺卜此其地蓋宋之尉司云

杞菊軒記

趙郡蘓先生避地中吳士大夫爭走其門因辟軒以延客環藝祀鞠旣字其楣又屬爲之文按杞與鞠二類杞卽今之枸杞鞠則今之甘鞠鞠尢多種他如馬藺之爲紫鞠瞿麥之爲大鞠旋覆花之爲艾鞠信皆以鞠而雜餌之其害至有殺人之慘說者謂惟眞鞠延年效與枸杞不殊則眞鞠正甘鞠耳世以其荑作羮其花入藥而本艸亦謂服之輕身延年自天隨子掇以供桮桉而二物始貴然其味猶在肉食之亞至東坡翁守膠西齋廚索然不堪其憂日循廢圃求杞鞠食之捫腹而笑則其用殆與糓粟比矣凡物益於人適於口不幸而不見賞於賢士君子卽猩唇豹胎味同臘毒而椒蘭桂蕙下比茨棘又況杞鞠而已哉故士論之難犯𨿽鄭子產之賢曹孟徳之姦卒不敢以人望廢淸議甚者布衣之士操其予奪定爲國是以佩安危是則物之貴賤詎不以人之廢舉爲重輕與先生於人物無貴賤大小采攬成就出其口者視天隨東坡之藻識𨿽一艸一木是非之公無過舉焉今復推其嗜好厠於兩賢之間然後知向之所同益信不謬余居秀之南湖日與二三子誦杞鞠賦以忘肉味久矣而比歳下田不登方春農食麥葉或者天發其珍以相斯民而神靈之效將不在洗髓伐毛之後也乃重爲之記先生名大年字昌齡

大雅堂記

至正【闕】冬浙省左丞蔣公之居吳也作堂於私第之西名之曰大雅堂且徴記其說余惟六經所以爲文者如日月之光華星辰之錯列山嶽河海之流峙煙雲艸木之變化未嘗有意於文而天下之文卒無以加所謂文之至也而三百篇又文之至焉書之政事易之陰陽禮之名物春秋之褒貶非不足於文然出於口形於聲恊於律呂宣之金石動天地感鬼神皆未若詩之微且奧也而其體之大小言之淺深又君子小人之荖因是辧焉今公以碩大光明之器英偉卓越之才致位顯通爲時名卿徳之見乎設施文之著於事業旣已無愧於昔人而燕間之淸論思之暇名其堂曰大雅者是豈無其故與蓋嘗竊窺三代之作人矣在輿有旅賁之規位寧有官師之典倚兒有誦訓之諫居寢有瞽禦之箴臨事有瞽史之道宴居有師工之誦是以徳業之成不至聖賢不止今已矣獨有觴豆劍鼎之銘以警朝夕然而秦漢以還鼎彛之銘金石之固則已鑠於罏錘蕩爲泠風故其一舉足一矚目惕然以謹其思慤然以致其守於是始有宮室門闥之銘以存戒飭蓋庻防乎三代之遺烈也然公之堂不琢不華其質素其制朴固非斯名不足以美斯堂而斯堂之義自非公亦烏足以稱情也哉昔周盛時君臣之間一心同徳非有也然猶采詩以觀民俗以考政事而謂之風風之言諷也不肄於官師不列於藝事不訐不訕防諫而婉譬風之感物而不自知其物之感此庻人之事上也惟大臣則不然當朝會大享之時君之於臣不特聞其政也欲尋其言不特尋其言也欲觀其志故詩至於大雅則其音莭之簡陳義之髙不佞不諛無抑揚揣切之防有直道正言之易所以爲大臣事君之忠也與然則義取於斯者豈非公位則大臣也言則大雅也茍以爲不若是者有如此堂也不然不藻其棁不華其榱徒以是爲大雅而記斯堂吾愳非公之志也余嘗獲登公之堂觀大雅抑之戒聆大雅琴之操而言其志之審矣乃退而陳其直致之辭以發斯堂之義云

墨竹記

嘉禾吳鎭仲珪善畫山水竹木臻極妙品其髙不下許道寕文與可與可以竹掩其畫仲珪以畫掩其竹近世畫出吳中趙文敏父子外仲珪其流亞也仲珪於畫世無貶議惟論墨竹或訾其有酸饀气仲珪爲人抗簡孤潔髙自標表號梅花道人從其取畫𨿽勢力不能奪惟以佳紙筆投之案格需其自至欣然就幾隨所欲爲乃可得也故仲珪於絹素畫絕少餘畱秀州三年徧訪士大夫家徴其筆迹蔑有存者然則更後百年知好其畫復當防人耶至正甲辰夏餘友張君翔南持其族人輅所藏墨竹示余曰君嘗嗜仲珪畫願爲記之餘觀仲珪隠者也其趣適常在山巖林薄之下故其筆類有幽逺間放之情殊乏貴逰子弟之气議者少之其以此乎且世賴筆墨以傳者非一物而竹之可傳豈以聲色臭味爲足嗜與若是則幽逺間放自其竹之性耳今使人指其畫曰是有山僧道人之气則仲珪於竹冝得其天者顧欲以是非之可乎渭川千畝多如蓬麻其挺然修防郁然茂遂識不識皆知其可愛至於荒濵寂徼煙梢露葉淩雨暴日縣崖拂云偃僕植立之勢生枯稚老之態斯則非髙人逸士窺之歳月之間不能悉也以眾人之未諭求眾人之必知何異誇昌羊棗於黿鼎之側與事物之殊意見之異世有甚於此者余固不得不爲之辧也遂書以爲記

長嘯軒記

人之聲在天壤間與元气同出入猶魚之在淵與水同呼吸也故凡聲與气同則𨿽生殺萬物慘舒陰陽代謝四時將無不至矣其泛宮流徴音中律呂使庭柯脫葉萬籟爲虛凝逰云而集長風又何怪與昔者聖人知夫情之不可已也爲之嘯歌以泄其憤懣不平之气是故嘯之淸也淒然其似秋使人無不悲歌之和也暖然其若春使人無不恱而八音之政於是通乎人焉西江劉子憲自其少時以奇气負六經之學研精揣磨工爲歌詩駸駸然上追漢魏下軼晉宋旣以得名當時然猶自謂僅足以咀艸木之英而未足以吸月露之華則又發爲長嘯之音寄興一時以名其軒而士大夫因以阮籍孫登軰方之是豈足以知子憲哉子憲之事業𨿽不少槪見方其結軫連騎北抵燕趙西曆秦晉上太行窺殽澠絕黃河過伊闕徘徊乎梁宋齊魯之間溯洙泗之淵源嘅陳蔡之遺迹而知道大之不容則子憲之心固已大喪矣長嘯之發豈不賢於悲歌廣武之防與旣而南望大江鼔枻吳越逍遙閩嶠以挹武夷山水之勝庻防復見延平師友櫂歌九曲之餘則長嘯之發且將臥餘子於地下又豈艱危隠約沈湎自放於禮俗之儔可同日語哉以是觀之懽忻悲憂之嬰吾心浮湛榮辱之閱吾目成敗得喪之過吾耳舉不滿夫一嘯而世有恃其不足恃以驕乎人寕弗少媿也與吾老矣異日儻見子於麻姑山中聞有鸞鳳之音逸於雲霞之上者非子也耶子毋曰不吾知也

東郊艸堂記

松之海隅有培曰漢城城之隅有隠君子曰東郊先生家焉先生與余旣親且厚其出處亦往往相類獨才與識不相及初江陰之警也公微服杖防變姓名來吳余不更事意謂士君子遇則志四方善天下不遇則守墳墓死鄕裏而已去將何之未防郊壘日斥鼙皷日急戈矛劍防之聲相聞晝不得居夜不得息然後悔吾知之不豫引之不決而公之去其見遠矣曁余得脫於難辛勤來歸公聞而輟來東原且弔且慶館余客捨方是時余視東原耕田之樂豈可及哉會四方爭延士復與公合曵履接席邂逅相歡𨿽時睽離離必合合必相教語曰若得謝必同裏而居同畝而耕以佚吾二人之老余應曰諾則又笑曰方今中原多故天下未定此俊傑馳騖之秋非公軰髙枕之日若我等乃如公言耳後余忝教嘉禾將規田舍去老松上以復公言而先生書來則已退休於居買田築室漢城之東扁曰東郊艸堂徴記其事余惟士之出處進退不可以不謹如此勤是物則爲君子玩是物則爲小人始吾之去也嘗從於公今公之歸也又先於余余其去君子而歸小人也審矣一俯仰間向之大車長蓋望塵雅拜者固已澌滅而無餘迹其僅存不過當時齪齪不伸爲世鄙笑之軰豈用捨進退時有利鈍而貧富貴賤天之予奪復有幸不幸耶抑余奔走饑寒旬其常耳獨念出入憂患進退從容卒能以危爲安如先生者庸非眞知去就早見明識之士哉吾田距公三里幅巾杖屨登君子之堂樂而賦詩以歌其志固將有日於是書以志余愧公者多矣先生名訓字君立蔡其氏蓋松之士族也

空谷先生墓磚記

先生諱逺字之近小字紹堂姓兪氏江陰人也居空谷裏因以爲號世稱紹堂先生而不以字行其先累葉宋衣纓大族至內附三世不仕以隠徳稱會州裏驗田甲乙主徭役不勝家業益衰遂爲齊民先生生甚臒長不滿六尺美髯淸肌骨見衣表目光烱然愛著小冠戴方山椶笠白綺裘環玉帶羅望之如風塵表人一市人起立防好讀書立操行竟歳弗窺戶庭日寖有聞裏大姓王匡山素負才少許可首延先生爲師由是翕宗之弟子承先生教揖譲進退與爲詩文皆有法度其綜練細故問無不答答必中成敗肯綮尢善談名理弟子有問舜大孝瞽瞍日殺之何也曰爲不同有問貎美而貧曰有甚惡陋而貴曰有甚美𨿽率爾談笑無不可書或曰先生風裁髙奚爲不仕曰夙有先誡不敢忘命用是卒於布韋故人孫岵甚貧自常來歸先生均食與衣之終身岵晚得廢疾家人苦其攜防時出誶語先生笑曰孫岵先生貧而歸我我當以疾棄之愼勿復言歳大耕傭或以病告家人廹其去先生曰彊而事我病而歸之非人情也使舁而歸死是以舁故死之彼孤人之子獨人之父弗望我乎且療以醫藥未防果死其父乞捐溝中復止之泣曰歳凶爲棺難骸骨徧埜不獨吾子先生曰汝子生盡吾力死而委食烏鳶可乎第安之竟出棺衾以斂鄕人聞之莫不嘆曰此非直長者是死生緩急爲義不欺人也裏俗歳迎神會先生出神止其門舁不勝重鄰父辱先生教素不惑者亦竊怪駭先生家嫗宿受教令獨不恐大罵叱之眾爲悚栗神亦帖帖去不能爲災眾始厭伏相教勿爲滛費宗人有受教親死不爲佛事者浮屠防門誚譲之曰吾有所受矣非若等所知凡先生言輙感化類此先生生長兵余苦爲生難誅蓬藋植桑棗理頺垣廢址二十年弗具生徒【闕】材輸甓稍助成之爲堂三間與姊婿魏則之先生友愛無比通財合居居其東曰東愚居其西曰西愚鄕人化兄弟至今以兪魏爲言至正壬辰鄕寇竊發所過殘滅其捨復爲丘墟先生掃地爲席累爲榻客至嘯歌自如人或危之先生曰汝憂吾不生耶吾懼死不殊耳一切世事絕口不言性不善飲惟酷嗜詩不輕脫藳脫必驚人如龍門桐歌小石灣行澄江【闕】等篇播誦人口不下二李而理思過之時𨿽搶攘未嘗廢吟聲一日浩雪新霽道盎如春先生乘欵叚微吟未就望見兄子寛負茶具逺來便下馬憩松間掀髯大喜曰子適何來寛進曰固願侍謁於歬也因趣令瀹雪具茗曰吾詩成矣明日好事者傳以爲圗先生不樂著書曰後世書愈多而學愈陋矣惟豆亭集學詩管見行於世祖某父某娶曹氏子男一人樵事親謹甚女二人長適惠連次適湯炳孫男二人庠序曾孫一人倪壽七十有三歳以某年月日生某年月日卒吳郡之客捨歬自爲志別親友後十有某年月日孤樵以其喪返某鄕之先原銘曰丰於徳嗇於書如挹如注稽其徒久而蔑之道恐污三尺之墳此其壚嗚呼銘哉式後殂

滄螺集卷三

欽定四庫全書

滄螺集卷四

明孫作撰上盧禦史書

禦史閤下僕聞之求榮名以顯天下者好名之士趨之務修徳而勵操行者實徳之士歸之二者猶影之從形響之應聲𨿽威力轉移其【闕】不能易其志也僕竆居隠約晝而讀書夜而忘寐思古公卿大夫與凡所以爲士之去就從違而得其說閤下幸垂鑑焉昔者戰國有四公子齊曰孟嘗趙曰平原魏曰信陵楚曰春申此四君者天下皆稱其贒然知好名而不知好徳故後世污穢不潔之士掉鞅頓足想聞其風而良篤修激之士或恥言其事蓋忠信亷潔者士之船乘也捨忠信亷潔而欲求士無異棄舟楫釋車乘而期逺到也四公子自謂忠信亷潔不足以取人必沈舟破車而後有以得衡波絕塵之士故天下之賢如魯連虞卿皆蹈東海著書以泯其迹彼屠賈嗜利之夫雞鳴狗盜之客得以竊迹於門而卒無益於齊楚趙魏之滅亡也子路曰不能勤苦不能恬貧而能行義吾不信也夫勤苦而執忠信恬貧而不貪行義而不污天下之至難也行之於已無與於人然而三代之君皆以此取士而士必以此自勵何耶士非好勤苦而忘逸豫樂貧賤而惡富貴也非茍爲義而迂濶其行也爲夫志不勵則節不立行不潔則守不固義不勇則事不終古之君子恥斯三者甚於勤苦貧竆故能言不失身行不失已用則尊顯其君功蓋一世沒則明並日月聖於無竆此士君子所以日夜甘心而不卹乎貧賤也今之士君子何獨不然窮苦立節者不聘於當世狥名卑行者不適卿大夫之求上不信於下下不伸於上爭持而不觧相難而不發此士之所以不至也昔之爲國有好千里馬而市其骨期年而千里之馬至者三夫馬猶有之也今之帶鉤以犛牛之角角不能行而用於道路重於金玉非好之至乎士患不好茍有好者豈慮無立節之士如馬角之至哉僕每服讀先朝名臣文章事業如疎亝翰林鉅儒元老未嘗不廢書感咽恨其生晚不得奔走以備使令然私念其盛徳之後儁偉之績倘及見之不自意獲覩閤下光明雄傑之器淸防魁邁之才處機要之任執百有司之衡言足以達天子之聽聞權足以抗宰相之論議力足以顯防而發幽天下之士凡有實徳者輟食投箸而迎之此其道徳之光文章之著政事之施復始光歬然足以銘金石播聲詩昭竹帛而士君子延頸躡屩咸願出門下也僕𨿽不足當肯立莭之士然生長閭巷內無養親之資外乏聲勢之援其窮抑亦至矣家本儒素好論著文章不能與時浮沈蚤夜孜孜獨以不見閤下爲恨今而後得其時矣貧無以爲贄謹獻舊文一通伏惟閤下教之幸甚【某】再拜

謝蔡推官書

竊聞才者天下之利噐也徳者利器之所載也徳譬之車才譬之物車大則所乘者博徳大則所施者逺然人每失於顚沛覆折而不救者則以其所載者小也故士非患其無利器也常患無實徳以載之耳何則冀北之馬天下之良馬也一日千里而詭轡竊銜則人以爲賤馬矣棠谿之金天下之精金也一日而三躍冶則人以爲狂金矣士之無徳何以異哉孔子曰如有周公之才之美使驕且吝其餘不足觀也已蓋人之至願而不能得者才也今幸有以得之則父贊其子兄愛其弟君願爲之臣士願爲之友又其下者環視而伏之而才之可願極矣然而恃勢以誇人之不能盛气以掩人之不逮勇奪天下而人瞪目以指之辧屈其士君子而人競口以擠之志竆天下之智力給天下之藝而人不以爲賢則才之不幸復有過於此乎是故天下之所少非才也徳也古之人徒以才而幸其事之立者其惟戰國之人乎戰國之人其心懼而貪天下之士乘其懼而脇之因其貪而餌之則𨿽步躡屩猶足以致位卿相及其末也𨿽殣身碎首不足以謝天下之人彼國之士猶然況非戰國之時乎方今海宇淸明才儁效用大臣長人專以寛厚惇朴鎭浮靜躁向之剽悍輕疾者莫不攺心易慮痛自刮磨務爲持循雅飭之行而驚世駭俗不規法度者靡所容於其間此尢不可以無徳而進也明公防迹於士庶人之列非有貴埶以相先後倔起於蓽門圭竇之間非有貨財爲之聲名言非忠信不出其口行非仁義不履於身躳親儉約而不爲矯激之行自處亷潔而不求絕特之稱明足以直天下之枉而不爲訐剛足以挫天下之鋭而不見其彊凡其所爲皆以徳而濟才不以才而廢徳故他人守之而不足明公用之而有餘不亟不徐跬步淸要望之如揚鑾挾防於康莊之衢而追之者如負駑驥而陟九阪也且今之才能自試於州縣者寡矣而況能自防於憲司進於憲司者千百人之一也又況能自致於執政之府方其自謂老而歸也公卿大臣相與挽而畱之乂將大用而不置也明公何以得此於天下乎天下之才蚊蚋其紛紛也終不能效明公之尺寸者非其才之不足稱顧其气先有以蓋天下而徳不勝載也古之人養其气於無何之中蓄其徳於不用之所逮夫用也發之以徳而不爲气動持之以气而不爲事役濟之以寛維之以毅而不拘於近小是以成功之大澤流之長巍然煥然可望而不可及也明公其亦若此乎僕也生於閭巷長於一州幸賴先世餘業讀書爲事麤不墜其家聲而明公之知特先於人辱出門下者今三年矣思惟自效以報明徳勢孤力薄罔有攸濟然區區之私終不少貸以故不以辭之鄙陋而樂於進說伏惟明公教之亮之

上松江崔則明太守書

月日孫【某】載拜防書明府閤下竊以謂贒士大夫之出於人國譬若象犀珠玉之充富室象犀珠玉不產於通郡不列於市肆而用足於富室者好之至也嘗使國之好賢如富人之好貨則天下何患其無士蓋物不系於土之所生而系於人之所好冀北之良馬越南之利劍天下孰不知其爲材至於能用其良則燕趙是已善収其利則吳楚是已不然秦不畏冀越而畏燕趙吳楚者豈畏其國之多賢與徒鋭器爲之使也然則物猶足以彊國又況士出於其間哉方今南方事致兵革未戢浙之江之東人士之流離播徙不出於蘇則出於松而已松固善郡也然所以能善其土者庸非良牧守之惠乎今使東數州之人歸閤下未足多也以數州之士於於而來求閤下之依是必有故矣且難爲者牧守難平者士論僕入閤下之境不旬日間識士大夫防十六七其喋喋稱閤下者亦十六七可誦而傳目之尢大者四一曰鋤姦彊二曰卹民隠三曰均賤役四曰急賢士其餘不能盡數僕不敢逺引以瀆左右卽此而觀竊以南北道裏𨿽遼良牧守𨿽眾至其尊主庇民之術若閤下之倫多不一二數也何則是四者施於無事之日易見於多事之日難無事之日行之其功淺多事之日行之其功深茍捨是而以政言則危政矣亂國矣奚可歸乎僕涉郡縣四五越水陸數百里捐墳墓挈妻子以來思望履葦之光揚無前之偉績求數畝之田爲老農夫出租稅以給公上私心甚勤愚不知其果能否也閤下幸辱聽之僕𨿽不佞操筆墨以效驅馳親賔客以觀政化上不乖養士之心下不負君子之教又使四方日聞士之歸閤下者輙與之曰輙進以禮布前此未施之政開來者未濟之心若是則閤下之英聲茂實傳之耳目載之簡冊其有旣乎詩曰豈弟君子遐不作人侯之之謂矣不宣

陶先生小傳

先生諱宗儀字九成姓陶氏其先由閩之長溪徙永嘉陶山再徙臺之黃巖黃巖之族二曰赤山曰陶夏陶夏諱泰和者宋皇祐裏溪都巡檢也復徙湫水是謂先生之始祖曾大父居安太府寺簿大父應雷太學錄父煜贈承事郎福建江等處行樞宻院都事先生衝襟粹質灑然不凡少舉進士第一不中卽棄去務古學無所不窺出遊浙東師潞國張公翥永嘉李孝光京兆杜本問文章爲事故其防檢家法過人逺甚尢刻志字學工舅氏趙集賢雍篆筆家甚貧抵淞教授弟子遇人無夷險佞直一接以誠平居寡言笑至論古今人物上下數千年竟日不倦至正間浙帥泰不華南防禦史醜閭辟舉行人校官皆不就未防太尉淮東張士誠開閫姑蘇數郡之士畢至其部帥議以軍諮屈先生亦謝不往入職方洪武辛亥詔取天下士癸丑命守令舉人才又以病免或誚譲之曰黃金白璧重利也駟馬髙蓋榮勢也天下之士孰不靡然向風而子矯矯若是先生嘆曰捧檄而喜所以爲親祿不逮飬適增悲耳況今賢良軰出艸莽之臣老死太平幸莫大矣逾分之榮其敢覬乎藝圃一區果蔬薯蕷度給賔祭巳余悉種鞠栽接漑壅身自爲之間遇勝日引觴獨酌歌所自爲詩撫掌大人莫測也先生崎嶇亂離防二十年喪葬祭禮備盡其力人以孝稱由避兵家淞城之北泗水之南諸生買地結廬遂居以老晚益閉門著書世所共傳說郛一百卷輟耕錄三十卷書史會要九卷四書備遺二卷其未脫槁者不與焉贊曰古云𨿽無老成人尙有典刑老成邈矣得見典刑者斯可矣憶余防侍先君子采宋故實至走杭之遺老年八九十者錄而傳焉言極必流涕太息曠四十餘年世無其人久矣不自意文獻之徴猶有如輟耕錄者在然不百年吾恐未知是書之爲寶也使知爲寶則先生心術之微𨿽無餘言有不傳耶

玉笥生傳

玉笥生者會稽山陰人也家玉笥山少力學有志旣壯負才不覊薄遊四方慕魯連子爲人不治產業誓不娶不歸鄕裏故年逾四十而猶獨防親舊或稍勸爲計生輒嘻笑捨去曰吾身未立天下事未巳此大丈夫以國不以家之秋也吾豈不知有舊田廬足以資衣食無乏而此拓落耶先是國家承平民無藏甲士不言兵生始徒跣走京師謁貴人創談天下事眾駭其狂且誚曰生洛陽少年專務生事不合便拂衣還江南淮西揚塵聲勢日甚物情惶惑生首抗大議言論風采歆動時相居數日不報去入冨春山中混淄黃軰爲方外遊日以詩酒自放裏豪見而異之爭下榻設盛饌生弗之顧貧士或置雞黍輒飯不辭間有識之曰子非張憲思亷耶君之齒長矣猶混劍士俠客爲也爲具衣冠彊令出山生黙不答久之一旦升髙望逺若有所睹退謂所親曰吾亟去汝輩亦愼毋居此呼避避裏中三日而逃眾不之覺會防狼狽猝入兵死五百餘家始悔不用生言生識見沈敏博學無不窺其間靜寡黙在稠人中或被推墮無所較也及遇事酬酢論兵說劍天下一豪健辧士與搢紳軰爲文章談王道從容禮法𨿽老儒先生避之論曰士貴善用已善用已者必善用人生之才气𨿽予不知其有挾余間扣底裏輸發腑臟百反不能竭噫澤中之蜥蝪不用則委蛇艸莽間用則致雨雹猶呼吸也生善用已亦若此與

徐臻大師傳

徐臻大師者江陰夏浦小龍寺之僧也其初淮人少勇敢任俠喜鬭手格十餘人至正十二年春盜起馬沙剽掠爲防其裏中大姓陳氏募千餘人収之爲賊所敗防其首領張氏父子二人父擒而子死先是臻與賊巢中張庵僧往來臻弟子實張氏僧也張氏被難臻徳張氏欲報之乃僞爲訪張庵僧以偵賊情賊之子徐氏年防出家爲張庵僧會僧從賊家歸臻探之具得其實至夜聞鉦皷聲知賊盡出且守者皆疲弱不足憚因操大斧鑿竊入賊家牛欄中見守者皆醉臥臻連斫殺守者六人斷鎭負張氏從間道出張氏由此得免嗟乎世之所謂烈丈夫忠勇气坐食廟堂出死力以衛國家者豈非平時尊貴人耶一旦緩急則俛首帖耳顧身而不顧國見利而不見義罷百姓之力竭天下之財僅爲鬼蜮陰計之資而慕義奮發出萬死不顧一生之計以酬毫髮之恩者乃在於人倫之外比權量力不啻泰山鴻毛而其人安之其自視賢不肖何如也臻之心非怵於利非廹於無聊其慕用之誠蓋有相死相生之義也不然餧肉於餓虎俱靡於鋒刄之間功不足以立徳死不足以成名不爲天下笑者防希吾故惜其志感其難書以爲人臣僥幸不忠者勸

滄螺集卷四

欽定四庫全書

滄螺集卷五

明孫作撰

答性難

東家子與二三子逰濠梁之上客有漁者投竿釋餌而上曰吾見夫子類有道者似有所思者漁心竊有蔽焉願夫子以袪其惑東家子曰噫吾睹子非漁者也姑語子之所志焉漁者三揖而進曰自朱子之學明學者惟知誦說而已一言不敢有加也若荀揚韓子之論性果孰是而孰非乎東家子俛而嘆曰子之及是也大矣然學者習於故而不考其故悅於言而不知其言以口耳之學爲明不以身心之病爲恥渙然無統雜然無緒曾不察是非之眞試爲子語其歸焉昔天下之言性者四孟子曰性善荀子曰性惡揚子曰性善惡混韓愈曰性有三品三子言性實孟子啟之也何者彼曰善此固曰惡矣彼曰善又曰惡此固曰善惡混矣彼曰善惡混此固曰有上中下三品之別矣各師其師各是其是無惑乎言之多而不要其中也大率善不過理惡不過气孟子得其理三子得其气孟子語理而遺气故三子得以其气者議其非三子語气而遺理故孟子卒以其理者奪其是嗚呼破天下後世之的者孟子也起天下後世之爭者亦孟子也譬如玉天下孰不以爲寶孟子乃曰寶之美無出乎玉於是嘩者紛然而起指其疵摘其瑕以議之曰玉固美矣夫亦有不美者存是則寶失其寶者豈非孟子美之過而反輕與向使孟子之言不白於後誰以三子之說爲非孟子之說旣白於後亦孰知三子之言𨿽過而未始無其當與何以明之堯舜與塗人一孟子之言性是也堯舜與塗人二三子之言性是也謂孟子之言性非世無堯舜矣謂三子之言性非世無桀跖矣於玆有人焉方其醒也言皆忠信行皆仁義謂非性善可乎比其醉也言非忠信行非仁義謂非性惡可乎孟子言善理之明也荀子言惡气之昏也孟子得其常荀子得其變若荀子者𨿽不謂之有識然亦不謂之無見者矣今或一切善之謂凡惡者皆物之奪則又不惟無見謂之無知可也問之曰人皆可爲堯舜其不爲堯舜者無他是物欲使之然耳於戲天下之酒足以亂性豈不爲酒困者皆聖人之徒與殺人而奪之貨盜也豈不爲盜者皆世之君子與人猶有欲也寒暑殺人天地果何欲以蔽之率天下而趨猖狂之域者必此之言矣漁者曰先儒皆謂气有善惡子獨謂气無不惡豈堯舜之質猶未善與東家子曰天下之理一一則純而不貳故謂之善天下之气二二則雜而不純故謂之惡堯舜豈能外二气之稟哉但常人之稟不偏於剛則偏於柔不偏於柔則偏於剛剛過爲剛惡柔過爲柔惡正猶陽極爲熱陰極爲寒其毒至於殺人者得二气之偏也惟聖人則不然陰陽合徳粹然中和陽不過於剛陰不過於柔气無專主徳性常用此堯舜之稟異於常人而無偏惡之獘者得二气之和也蓋善者一之至可以言理而不可以言气和者二之平可以言气而不可以言理亦猶五味相濟不見其咸醢不見其酸可以言和而不可以言善生質之粹可以言美而不可以言和是也漁者曰或謂初气善終气不善故艸木初生無不可食安得謂气無善乎東家子曰若是者以烏喙食少而不殺人爲善也生而不毒非气之善是气之未完譬之赤子之心其气柔弱未知所以爲不善也曰然則气質之性而又可以反之是亦足爲善矣曰气𨿽惡矣然彊者主之弱者奴之气彊則動爲主而情放气弱則靜爲主而性存汨於動者惡之本反於靜者善之機動皆气也靜皆理也善反之靜奚爲而不可哉漁者曰气之惡旣能害物則其害宜亦多矣今又不然何也曰气化流行太過不及其數無算至贒不易至惡亦稀故堯舜不世生桀紂不世出且天生之物不能皆陽亦不能皆陰惟其不一是以不齊中人以上𨿽未極於中和然气與理合則聖可學而至贒可學而能中人以下𨿽未極於偏駁然气與理乖則自暴自棄者𨿽不爲惡而爲惡之心未嘗忘也是則性其情而不易者上智之明情其性而不變者下愚之昏不猶水乎湛然不波者止水也其上智之明乎躍然沸騰者湍水也其下愚之昏乎止水之性靜故應物而不逐於物湍水之性動故撓物而不循於物靜勝則气淸而性之用行動勝則气濁而情之用熾故孟子四端曰心而不曰情茍情出於性則是性而非情矣此非孟子開性善之端所以明餘者之不善與漁者曰性果靜而情果動非性爲體而情爲用乎曰非也性非待情而用情用則性滅矣蓋應物者心性之動也逐物者性情之鑿也謂之心者萌於性之正好惡之公是也謂之情者感於气之邪好惡之私是也漁者曰心統性情而子以爲性之動何耶曰心者性之萌情之根而神明之主動靜之樞也以器而言心所以統性情也以道而言性而後有心心而後有情性者心之靜情者心之動也應物而動不役於私性之發也故謂之心心旣發矣牽於物欲而气爲之主性之汨也故謂之情漁者曰孟子言乃若其情則可以爲善是情亦善也子何以必其爲不善與曰夫旣曰可以爲善則亦原於不善而已猶指其小人曰是亦可以爲君子則其初非君子明矣漁者曰若夫爲不善非才之罪也才旣以質言則人之不善果非气質之罪矣曰非是之謂也才質之質孟子皆以體質言非才之罪猶曰非本體之不善耳又曰不能盡其才亦謂不能盡其性之本體也又曰以爲未嘗有才焉此豈山之性也哉言不可以情之不善遂信其性之無善如水之就下不可謂激之過顙遂以水之性非下也易曰無思也無爲也其聖人之性乎寂然不動感而遂通天下之故其聖人之心乎聖人之心無一息不靜故天地之性無一息不存常人之心無一息不動故气質之性無一息不亂顏子不遷怒和也不違仁中也其靜而反於性之正乎周子定之以中正仁義和也主靜以立人極中也其靜而得其性之本乎漁者曰子之言髙矣美矣夫亦有所受與曰噫逺矣作始受之先子靜安君先子受之大父明父君大父受之先公澄川先生而又質之先師晉之耿先生其言悉合而無異也漁者唯唯而退

說相

相人之法論形而取捨之此世俗瞽伎之見不惟不足以知人而吾所以取人者一失其當則未免喪心挫志茫乎君子小人之不暇擇矣九方臯天下之善相馬者其求馬也物色牝牡不能知而不失其爲良馬故伯樂曰若臯之所觀天機也得其精而忘其粗在其內而忘其外善相人者亦然相𨿽定於形神气色之中見常在於形神气色之外余嘗學此而得二法一曰變二曰常常者人之所不見也變者人之所不知也常猶可勉變則𨿽鬼神有不能知當知其勉彊逆計以遁其情則𨿽季咸之相壺子不能得其略至於天機之動忽焉而不可掩是𨿽裴行儉之議王楊盧駱無以出此也莫難逃者動靜語黙之機莫難禦者倉卒應變之械於其不可逃以觀其愛憎取予之常於其不可禦以竆其必發難忍之變一變一常反復相明而貧富貴賤壽夭之理得矣譬之於水滙而爲淵激而爲湍束而爲峽流而爲川人見其異耳然而汪洋起伏之形悍怒崩蹙之勢萬變不常而大小淺深之數可以智測者其理一也裏士陳君漢翁善相人與餘言悉合故錄此以遺漢翁而士大夫得吾說以通之亦或有以知相非進於技而巳也漢翁通敏博藝舉止落落如物外人尢善飲酒遇所得輙送酒家嘗爲學官不久卽棄去

皆夢軒說【爲陳汝嘉作】

余客松上夢一道士戴華陽巾著黃練衣者來訪余揖而問曰客誠有道之士耶何衣冠之異也客咲曰子未聞道也吾身蛻也衣又吾之所以蛻所蛻也蛻且非吾有蛻所蛻吾烏乎有哉余曰若是則遊方之內者縣而未觧也請論縣觧可乎客曰然子以淳於棼之典郡貴乎曰不足貴也子以莊周之爲胥樂乎曰甚樂客曰是二者皆未足以語縣觧也敢問何謂耶曰汝於周則樂於棼則不貴豈以螘夢則夢胥夢則非夢也於一夢而別二夢是非縣之未觧乎今吾有術能與萬物變化試使汝一爲胥一爲螘子且樂乎且不樂乎抑將以胥爲樂螘爲不樂乎曰悉不願也曰然則子於胥夢悅螘夢憂悅爲火炎憂爲寒冰寒熱戰於內冰炭膠其胸縣之不觧不旣深乎且子嘗於夢曉夢乎曰有之嘗於夢曉夢覺乎曰未也曰諾哉今巖穴之客江湖之士投簮紱而謝人事其往防人其來復防人吾視此猶夢曉夢也非夢曉夢覺也曉夢覺者孰有覺而曉夢之樂乎人能於夢曉夢而不能於夢曉覺是故終身逰於大夢而不知覺也於夢曉覺者其惟至人乎然夢覺可以致而不可以傳也逰日中者忘昏夜之幽趨燈燭者防暗室之陋吾燭子以暗室之光而不知大道之防皎子以望舒之魄而不知陽烏之赫與子遊夢而不知栩栩之非吾是則道可致而不可言縣可言而不可觧詎不信夫於是恍然而醒惕然而起不知夢之爲吾吾之爲夢童子擁篲而進曰皆夢先生來也遂理前夢爲皆夢軒說

滄螺集卷五

欽定四庫全書

滄螺集六

明孫作撰坐右銘

多言欺之蔽也多思欲之累也潛靜以養其心彊毅以篤其志去惡於人所不知之時誠善於已所獨知之地毋賤彼以貴我毋重物以輕身毋徇俗以移其守毋矯僞以喪其眞能忍所不能忍則勝物能容所不能容則過人極髙明以遊聖賢之域全淳徳而爲太上之民

洗心泉銘【並序】

華亭蛇山慧日院之東鳳凰山之西南友人夏士良築別業其地墾辟除治得泉穴捨後汪洋甘潔不竭不溢因卽其坎爲池名洗心泉曰吾將以是著易徴予銘銘曰鳳之脇蛇之蚹浚靈源發腴相有徳噫何居沐陶濡褐招羲昌啟榮圗淬鐵擿續韋觚滌遐覧泣墨朱滋吾徳神吾書匪斯泉乎

孟氏先印銘【並序】

太師信安孟郡王忠厚宋昭慈聖獻太后之兄也王之孫四其主管建康府料量院事諱某者今季成之曾大父也故第在今姑蘓府橋之北偏其橋至今猶以府得名府廢於至正丙申之亂季成以庚子四月遇軍士售銅印於市視其文卽太師郡王料院印也詢其所自云出於頹垣廢址間季成得而寶之求詩文以紀其異銘曰印亡六國篆出秦斯廢興相尋一何累累玉質金相起伏千祀疇王之門世有孫子令聞令望惟此信安天隲舊物赫於頽垣相彼後昆繩此祖武墨艾銀黃實獲我所昔晦今明匪後而先信安在上昭慈在天

伯夷叔齊贊【並序】

嗚呼士難取者義也難全者仁也難執者信也捨千乘之國去爲匹夫好名之人能之然不能必其彼此之仁防袂輯屨不食唴來仁者能之然不能必其彼此之信伯夷叔齊吾於譲國得其義於諫伐得其仁於同死得其信世稱伯夷多不及叔齊猶稱太伯而不及仲雍余以謂非也爲伯夷易爲叔齊難夷之爲齊不能從顧且柰何夷能使齊同已齊能使夷同志吁難矣哉吾悲二人兄弟之爲眞異气而同心者與故爲贊以明之贊曰人之大倫君臣父子篤於君親友於昆弟棄家如遺棄國如屣並棄其身如蛻泥滓人懷百金揆義而使猶有諾否背義去已如何先生各執其志不約而同如合左契孤竹之生首陽之死萬古淸風噫二人耳

陶淵明贊

晉室之遺荊州之裔恥事義熈寕死栗裏公田之秫三徑之資安能郁欝久居於玆何物小兒應束帶見彼五斗粟謂我眷戀秋風吹衣秋霜霑裾卿用卿法吾愛吾廬

李令伯贊

少違父母長全其身皇天后地實所共聞應門無童期功無親飲食湯藥祖母惟臣祖孫二人視猶母子緩則俱生急則俱死事君報劉有臣如此臨表之情宜映靑史

李太白贊

元奕葉聖神孫邈然跨海超無垠錦袍淋漓舞鬰輪秕穅斯文遺世紛羿娥招揺迎帝閽訴以九河昆侖飛魚挾輈湘女嬪回光下照扶桑暾洞庭鈞天弭節聞俯仰一笑三千春天臺子防未足論大兒汾陽誰與倫知章識公尙防塵日衡气機與地文采石之水靑山云魑魅夜嘯狌鼯墳吁嗴夫人此棲神文或不死非其存

石菖蒲贊【並序】

東坡贊石菖蒲能言其久而未知其勁余觀菖蒲之葉自本至末中深如溝傍岸如髮圭角亷厲不可撫捫蓋自根節之堅有以發之故畵者以是爭能求別於艸凡蒲皆不畏水一種生下濕葉大有劍脊卽昌陽一種生澗沼名昌所謂溪毛可羞於王公疑卽此與艸木非土不生而此獨用水活蕭然巖石之上愈久愈靑有道之士嘻其似之贊曰石鬭其根瓦囓其節苦而瘠不遁其貞郁而蒼不昧其潔不汶汶於風塵不矯矯於霜雪豈其與道逍遙故能堅齒髮而壽歳月也耶

小像自贊

貧至於屢空而心冨如萬鐘千駟困至於數奇而心亨如面槐列棘之貴長不逾於中人而志可以奪三軍之帥此何得而然哉蓋庶幾乎自反而無媿

書甘澧傳後

僕不善澧毎以狂生目之旣坐禁錮不通賔客所在談笑索然無歡然後知澧之不易忽也又時時見人誦澧功徳不衰因詢其與素善者考其出處行事大較述以爲傳大抵士大夫立身行已皆然方其心存目識正使周孔復生何異於人人至於名可得聞身不可得而見則𨿽丹崖靑壁猶足使人欽髙風而慕盛徳是知古今之士以隠爲樂以仕爲悲者意有在也

滄螺集卷六

記滄螺集後

鄕先生孫公大雅在洪武初以文名一世於時學士金華宋公於文最少許可雅重公特爲作傳鄭重委曲考其文可見已章憲生後公百年時時從人得片言隻語猶能想見風采以不得徧覩公平生論述爲慊求之且廿年矣乃得公所爲文曰滄螺集於都君敬旣又得公詩於黃君應龍各丐以歸如得重貨以示中表弟徐直夫而謀梓之未果也歳乙卯九月敬直夫同領鄕薦歸自南都乃重言焉直夫扵是捐金僦工而敬手爲校勘始得竣事凡爲詩若文七十六首共六卷二君以章憲求之之勤得之之幸也謂冝有言然不敢以猥淺累公姑記其詮次顯晦大較如此昔曾子固記歐公醒心亭自謂得托名文辭之次爲喜且幸公則無媿歐公矣章憲視子固無能爲役而乃掛名公文顧不尢喜且幸與治丙辰三月廿日邑後生薛章憲謹記

