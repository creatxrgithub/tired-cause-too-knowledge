

欽定四庫全書

集部三

給事集目錄

別集類二【宋】

卷一

詩

彈事

奏議

札子

卷二

外制

卷三

表

啟

卷四

策問

記

墓銘

頌

銘

偈

祝文

祭文

卷五

經義

附錄

【臣】等謹按給事集五卷宋劉安上撰安上字元禮永嘉人紹聖四年進士丙科由錢塘尉歷擢殿中侍禦史疏劾蔡京不報乃與石公弼等廷論之以劾京之故浮沈外郡者十六年晚以知舒州乞祠得提舉鴻慶宮靖康元年致仕建炎二年卒於家其平生風節甚著蓋亦伉直之士據薛嘉言作安上行狀稱其有詩五百首制誥雜文三十卷篇帙頗富然焦竑國史經籍志載劉安上集實止五卷與此本相合蓋兵燬之餘後人掇拾而成非其原本矣至宋史藝文志載安上文集作四卷又與此互異則當由刋本訛五爲四耳其集自明以來流傳甚尠朱彛尊自潁州劉體仁家借抄僅得其半後得福建林佶抄本始足成之其詩醖釀未深而格意在中晚唐間頗見風致文筆亦修潔自好無粗獷拉雜之習蓋不惟其人足重卽文章亦殊可觀也乾隆四十一年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

給事集卷一

宋劉安上撰詩

五言

方潭展墓示子侄

舊庵在山頂去此五里餘創謀自吾祖遷就今所居往時僧不多茍且完室廬至於五十載風雨荒榛蕪先人樂溪山每到常躊躇深憐棟宇締搆新是圖鑿巖辟幽徑開門挹淸虛髙堂閎且深三山列庭隅或襌或敎律濟濟蹌衣裾先塋舊所卜乃在西南隅松筠老且荗雲气時捲舒政和甲午嵗予解壽春符寛恩得眞祠展省來郊墟淸酹奠墓隧誥軸焚金朱報效未云訖涕泗徒漣如朅來就堂宇防飲族屬俱夜深燈火眀山靜竹栢疏翻思昔日營似爲今所須先人篤好善雅志在詩書於公有陰徳髙大其門閭虞詡名升卿其後果不誣嗟予沗厥修覆敗良可虞作詩以自警其無迷厥初

嵗寒亭

玆亭予所作再到異疇昔江梅老半枯檜栢春逾碧昜名爲嵗寒表此蒼翠色森然一徑幽步屧時取適

淸漣亭泛舟

髙樹環淸池波平春正綠移舟近南岸倒影見華屋危梁屬修徑幽思生遠目更登狎鷗亭可以忘寵辱

西齋雜詠六首

葵花

物性不可奪葵藿傾太陽爲臣玆取節萬古有餘芳

檜

蔚蔚傲霜葉亭亭緑池畔莫言盈尺材要是淩雲幹

竹

繁枝喜刪除勁節見獨立灌漑未逾浹新筍已戢戢

冬靑

得名固不誣對植近庭廡葉落帶寒煙花繁泣微雨

菊

移根近軒墀不使眾艸沒防見黃金英泛我杯中物

石斛

鑿石空其中貯水凡防斛淵渟或可鑑童子愼毋觸

萬田道中

水濶疑無路云深僅有山兒童劃小艇出沒稻塍間

方潭

飯飽雲巖粟茶甘碧澗泉我來無一事危坐聴山蟬

花靨鎭二首

下蔡嬉逰地春風萬杏繁誰家堪系馬靑壁竹籬門花靨誰名鎭梅妝自古傳家家小兒女滿額防花鈿

長溪建善寺四首

繡谷堂

山谷誰能繡華堂得此名春風無轍迹紅紫自敷榮

龍湫亭

亭中一杯水澄如有容不因求得雨那信有神龍

燕庵

已涉艱危地方能處燕安人間不可忽須向靜中防

白蓮堂

瀟灑獻公房幽深古道旁山形半環小池面一奩方

仙巖莊

山勢從東轉河流自北來地幽饒水竹山迥少塵埃城郭居何遠舟船暮可回此中棲息穏懷抱一時開

重九宴集天柱間

皖國逢重九登臨揺落天盍簮追往事吹防念前賢入眼吳萸紫開觴鄧菊鮮五云亭最好爭柰近靈仙

和胡子文逰山寺值雨

偸閒出城府聊以洗塵心自得林泉趣何妨雨霧深野亭連竹色古寺想潮音幸接髙人論淸風滿素襟

憶鸂防

鸂防知何許南園春水多稻粱隨分有煙雨想無他世上貪毛羽湖邊足网羅池塘棲息穏愼勿厭風波

又

幸有春池濶雙雙戱晚暉庭閒宜對立翅短莫髙飛防賊已聞熄主人行且歸相將芰荷畔防汝浴紅衣

獨逰竹閣

極目盡天際風煙杳靄間水光淸滉日野色遠連山白鹿今何在髙僧此獨閒我今無伴侶乘興一躋攀

宿方潭

山中何所有一味靜難名暗谷流泉響疏林落葉聲夜深寒月白霜重曉鐘淸早出松間路衣裘空翠凝

贈釋達夫

云房依古城閴靜戶常扄苦行人難及髙吟鬼亦聽望餘秋水遠定起暮山靑世諦都無念逢人自說經

和少伊同左經臣湖上作

共訪招提去輕舟漾曉風水光云影裏山色酒樽中邊戍今休卒吾生免轉蓬玆逰昔不與猶喜一篇同

小飲

南窻閒徙倚風露已秋深晚色兼涼至浮雲帶日陰池荷欺碧玉籬菊暗黃金時序將遒盡翻驚壯士心

茶院紫翠閣

小閣面空濶下臨寒水淸前山掛錦繡日落轉分明沙際小舟遠雲間歸翅輕我來防不厭佇立獨含情

七言

便齋

芙蓉已過菊花殘獨有松筠耐嵗寒一榻蕭然無个事獨防紅日上欄幹

登煉丹山三絕句

攀援絕壁上髙峯下瞰塵寰杳靄中未飲刀圭跨鸞鶴已如身世脫樊籠

神仙已往遺基在丹井淒淸絕防埃歸去漏殘初睡醒恍疑身到洞天來

羣峯聳防更回環鶴駕分明縹緲間金鼎丹成人不見但畱名字鎭空山

徳翚梅軒月下小酌

疏影橫斜落酒樽誰知寒月上梅軒昔年山相棲眞地我亦全家寄此村

宿棲林三首

誰知踨迹到桐山賴有禪僧數往還溪路水深行未得小窻幽閣總躋攀

回首江鄕路渺彌雨天行色倍遲遲最憐山寺畱連日恰是淸眀禁火時

徵鞍終日雨霏霏投宿棲林旋燎衣天意似憐行客倦放將紅日出巖扉

建善卽事三首

繡嶺峯髙挿晚空雨餘煙霧淡朦朧瓊枝細葉知多少最愛圑欒竹一叢

春歸枝上餘花少轉午濃陰落滿蹊何事黃鸝語音好慇懃飛傍粉墻啼

籜龍亭下知誰種旋見新篁破綠苔到此不知才九日抽梢今已過墻來

沙二首

軒窻髙下傍巖隈花木層層取次栽誰道山深春色晚等閒桃李已齊開

飛山髣髴如天竺環合峯巒一徑通何日再來亭上宿靜聽猿叫月眀中

大中西庵

借得西庵不似庵宛如蝸舎住城南晚來一盞亮功酒更薦棲林八寸柑

硤石相對有項羽廟

乘閒驅馬向髙原楚漢遺基尙宛然堪憐項羽成何事占得淮邊屋數椽

江村漁舎

江邊茅屋被風掀雨打疏窻夜不眠催喚兒童五更起重添篾纜系漁船

晚步

秋半淒然客思淸杖藜何處暢幽情晚天風雨莓苔滑閒傍欄幹取次行

出局紀懷

國爾忘家是所先如何交搆競爭權霜臺白簡眞可畏一日五公俱左遷

蠟梅

雙成送我蠟梅花夜靜幽香自一家疑是素娥來月下淡黃衣袂紫雲車

宿桐城驛二首

大農遺愛在桐川血食扵今防百年應想嵗丰秋賽日送迎歌舞獨喧闐

桐溪古驛聞來久我到梅黃雨細時砌下流泉無復有空餘松栢覆檐垂

卽事

江煙淡淡日落後山雨纎纎潮上初黃鶯引雛過林杪羣雞就食喧堦除

澄源堂落梅如茵

落英回旋雪飛余誰向庭中細細鋪借與翠娥相應舞絕勝西蜀錦毺

甘露亭

涵碧軒前甘露亭暑天涼夕此閒行瑯玕一畆森如玉影入池心徹底淸

安丰道中二首

陂渠積水與田通髣髴江鄕意趣同引起三吳耕釣興小舟來往藕花中

水斛安排鏡面平菇蒲初種已齊生晚來雨過浮萍少防見魚兒作隊行

舒州西門送客亭

拂云亭外竹千竿靜聽淸聲戞玉寒卻憶謝公巖下路水風涼處戰檀欒

友人新居

門向平湖靜處開雨餘山色入簾來連云競秀千巖竹隔水飄香一徑梅觀裏紫芝元不老柱頭鶴防時回此峯信是神仙窟子晉吹簫有舊臺

登謝公樓分韻得心字

髙峙危樓壓翠岑登臨遙想昔賢心人隨嵗月有興廢名逐江山無古今殘日汀邊生晚思防云簾外捲晴陰淸風凜凜今何在芳艸池塘恨獨深

卽事

未尋南郭舊生涯且向淮壖太守家西圃學栽陶令菊後園時種卲平民淳訟少防空圄吏散庭空聴報衙更得嵗丰多樂事宦逰誰復問年華

寄叔靜

頻年京闕暗胡塵竊發桐廬更駭聞食盡犬羊還自斃火炎螻蟻卻須焚中原已有汾陽將二浙誰驅下瀬軍州郡𨿽嚴防守計可將知略佐忠勤

和左經臣見過

爲愛端居上郡章裏閭何幸得徜徉買田郭外春耕早築室湖濵野趣長且把舊書遮病眼了無塵事擾中腸故人訪我畱佳句應笑年來兩鬢蒼

荊溪有懷

自從南郭得三椽怕趂荊溪半夜船每望白雲驚嵗月空將淸夢繞林泉𨿽因追遠時來此又見登髙意慘然極目不知多少恨一聲孤雁夕陽天

聖泉

聞道東山有聖泉杖藜侵曉到山前一寒玉流無盡萬頃良田大有年茶鼎曉煎云腳嫩齋廚夜引澑聲圓我來一酌磁甌去終日餘甘齒頰邊

四月一日壽陽樓遇雨

黒云滃蔚自西來佇立危樓亦壯哉遠壑煙生千里雨寒潭龍起數聲雷田疇坐防還丰嵗里巷遙欣弭旱災慙愧外官逃吏責歸鞍何憚踏泥回

和馮中丞中秋夜月

捲盡浮雲見碧虛初傳更漏滴銅壺入秋爽气迥然別此處冰輪何處無共想姮娥依桂魄獨憐飛鵲繞庭梧西園飲防歸來早不用紅紗照路隅

又和十六夜月

雲頭依舊尙團圓未覺淸光有兩般自是人心重佳節故將今夕不同防望中銀漢祗如昨坐久園亭又更寒莫把盈虧妄分別一杯到手且須幹

彈事

論蔡京

臣聞惟辟作福惟辟作威臣而有作福作威則凶於而家害於而國矣今負臺衡之重而虧享上之忠挾震主之威乃貪天功以爲己有履霜堅冰其可不早計而預圖哉臣昨者列班面奏宰臣蔡京罪狀數十條冒凟宸聽未賜施行尙欝公論京位極寵盛猶不知止弟子姻婭悉居要塗朋比姦邪布滿中外勢熖燻灼不可向邇內而庭掖小臣必其識拔以伺察陛下之動作外而藩維兵帥必其薦引以黙制陛下之肘腋附己者榮進離己者退黜使天下皆知威福出於宰相之私門而不知有朝廷之命令況海宇綏靜初無間隙京納叛啟仇邀功生事釁結兵連天怒人怨迹其姦回𨿽擢髮不足以數累起大獄防及無辜株連旁逮煽惑國本幸賴聖眀不使滋蔓京今惡貫已盈姦狀具露欲望睿防奮發乾剛大正典刑亟加斥逐以肅臣鄰以福宗社幸甚

再論蔡京

臣疏遠小臣防陛下簡拔擢置風憲義當捐軀以圖報稱今虺蛇當道蔓艸日滋倘不力勦而痛芟寧不大違國是有負陛下之使令乎臣累防論列宰臣蔡京權重位危罪大惡極𨿽防兪允未卽顯誅以孚天人之心以慰夷夏之望臣不避再三之凟披瀝血誠仰乾天聽三省事務必繇聖防京不奏擬徑行批下擅作威福鋒不可攖此京之罪一也京輔陛下紹述首紊憲章文昌舊省乃先帝睿畫京惑於陰陽之說一毀爲墟此而可忍孰不可忍此京之罪二也謀動邊釁舉師黔南妄言開拓疆土悉掩以爲己功邊陲雕耗民不聊生此京之罪三也錢鈔本自流通京乃朝行夕攺商販不行棄妻鬻子或致自經而斃民吾赤子何忍重困之此京之罪四也國家名器京乃盜以市恩汲引凶姦少年結爲死黨此京之罪五也興株連之獄必羅織以成之掩眾正而盡誅冀以鉗天下之異議此京之罪六也臚傳賜第京乃摘其語涉諷己者編廢二十餘人此京之罪七也交結宮闈私通近習京賴此曹以爲耳目公肆誕謾若掩日月而蔽之此京之罪八也托祝聖以營臨平之私域假利民以決興化之防水此京之罪九也孟翊獻昜而京與之官卒以姦妖而敗張懷素爲京之宻友終以惡逆而誅此京之罪十也凡此十罪皆冒重辟況積惡稔姦未容一一殫述豈得偃然於具曕之上哉𨿽陛下體貌大臣保全終始未賜誅竄其如縉紳惶惑生民嗷嗷陛下豈得忘宵旰之憂而不爲社稷無窮之慮也臣愚欲望陛下檢防臣前後所奏防自聖心亟加竄殛臣螻蟻至微倘一言有補於萬分𨿽斬臣頭以謝蔡京斬京頭以謝天下臣死之日猶生之年

論蔡崈

臣近累論前給事中蔡崈罪惡顯著伏防聖慈開納罷崈職任俾領宮祠然尙帶提舉叨綴從班士論喧然未以爲允臣職當彈紏宜思報補不敢黙黙臣竊惟延閣之職本以旌寵才學文行之士琳宮之任本以優假勤勞王家建立事功之人崈市井賈販之徒未嘗學問字多不識每上章防取笑縉紳則何嘗有學交結豪民以規厚利干求進用形於簡牘無異於登龍防而鑽穴隙者則何嘗有行起自布衣驟躋禁塗從容闥僥冒寵祿則何嘗有勞居論思之地曾無小補惟以道家吐納爲說則何嘗有功臣以爲延閣華資眞祠逸任皆非崈所宜處陛下𨿽優容而公議未厭何可得也況崈妄自尊大上輕君父侍立瞑目不恭之罪莫大於此義難寛貸若尙畱京師臣恐招權怙勢陰計邪謀宻侵國論有害治體此有識者之所深憂陛下所宜畱神詳察者也伏望睿防降出前後章奏證崈之罪重行黜責以協公議

奏議

論堂除

臣伏見元丰中內外舉官立爲選格付之有司搜括差注勞績居先孤寒獲進方是時人心悅服升黜無辭以天子成法守在有司而人無幸進近日堂除差遣比之舊制下侵吏部員闕甚多銓曹艱於注擬平進實多滯淹至如縣令攺官必兩經作縣宣勞旣久檢身無過僅得關陞通判及至到部本等差遣無由注授復又作縣有實歷通判合關陞知州又復作通判名爲關陞其實暗落資任臣恐非所以慰首公之吏憫年勞之臣也銓曹旣艱往往習爲奔競干請權貴茍得無恥有位者因得鬻權私其好惡更相請托紊亂官常啟幸曲之私扇澆浮之風莫此爲甚蓋差遣旣収之堂除則銓曹之路必狹銓曹之路旣狹則請謁之門必熾臣愚欲望陛下特賜詳酌內外官堂除有可罷者宜歸於吏部而復用元丰選格有司一以法式從事則公正之塗辟干請之風絕其於聖化誠非小補

札子

辭免除中書舎人

凖尙書省札子除臣中書舎人令乘遞馬發來赴闕者聞命震驚罔知所措竊以代言之職選任惟艱不專潤色訓辭蓋亦與聞防政自非宿望曷可冒居伏念臣稟性迂疏誤防簡擢躐居憲府進陟諌垣每圖報稱終誓捐糜職在紏彈身不顧卹𨿽羣邪之交搆賴上聖之照臨臣適值內艱痛纒風木分甘逺屏迹寄邱樊俄奉除書俾司詞掖自量固陋將曠敗之是虞況積愆尢必煩言之交至兼臣自罹憂患無望生全免喪方新宿疢間作若冒榮寵必速顚躋欲控愚仰幹聰聽伏望聖慈特降睿防収還渙號俾臣少安愚分實出天地大造

乞外任

輙瀝懇誠上干天聽退量僣冒俯俟嚴誅伏念臣猥以非才誤防奬用擢司憲府思罄愚忠迨長諫垣益增罪戾旋衘憂而去國宜擯棄於眀時忽拜除書俾領掖垣之命曾考勞效更升闥之嚴念與世而多違每自慙於無補蓋緣臣昨罹憂患以來心气衰耗稍加思慮輙復昏憒方陛下循名責實勵精庶政之時竊恐有誤任使亦必洊被人言兼臣自初攺官不歷州縣民事素不諳習伏望俯加憐憫除臣一外任差遣庶防完養之餘稍更事任誓圖糜捐少答恩思

給事集卷一

欽定四庫全書

給事集卷二

宋劉安上撰外制

顯謨閣直學士知靑州梁子野知定州

中山巨屏控制朔陲維時藩宣必資夙望具官某智謀宏遠風力敏彊曩膺簡求往鎭靑社治譽之美達於予聞北道要藩謀帥尢愼選於邇列今曰汝冝爾其拊綏兵民布宣詔令體予徳意益壯逺猷

顯謨閣待制知兗州郭照知靑州

朕視天下如一家視吾民如赤子豈以近而忘遠哉眷玆靑社昔號全齊地冨以衍俗勁而彊非得惠慈之長曷任牧養之寄具官某嘗以愷悌鎭魯郊以風績達朕聽聯職西淸尹玆東土對揚明命益邁逺猷

朝奉大夫閭邱吁除宗正少卿

司宗亞卿實掌屬籍惟時俊彥乃稱簡求爾曩以才揚更歷玆任忠信篤厚發聞惟休衘卹去朝旣終禮制俾還舊職允恊師言爾其辧昭穆之親疏奠世系之遠近惇敍訓廸咸得其宜則予汝嘉嗣有褒陟

攺瑖邱伯叔仲防爲寧陽伯重邱伯公西輿如爲北鄕伯

先生書冊琴瑟在前猶戒勿越示有尊也夫子道爲百世師今從祀弟子封爵之地乃斥其名於爾安乎爰命討論悉加攺訂以稱朕尊仰之意

徳州團練使提舉醴泉觀駙馬都尉石端禮爲復州防禦使

朕於攀附之臣𨿽不以愛暱而遂廢吾法亦不以私嫌而不錄其功具官某不事綺紈深尙儒素蚤緣推擇祗奉禁嚴偹殫夙夜之勤寖歷嵗月之久宜繇團結進陟兵防往服異恩勿忘報稱

資政殿學士知大名府梁子美爲資政殿大學士知太原府

並汾巨屏西北要衝式圖師帥之良宜得股肱之舊俾膺閫寄爰錫贊嘉具官某操履端方材猷宏博入參九政屢聞獻納之忠出殿大邦彌著循良之效勤勞中外朕所眷知玆陞祕殿之隆名攺付晉陽之重鎭惟紀律嚴則可以防諸將惟威惠著則可以懷遠人益圖爾庸以永終譽

樞宻都承防曹曚提舉崇福宮

朕昭明國憲屏出邦朋惟伸威罰之行永示傾邪之戒豈容餘黨尙咈師言具官某紈綺小臣趍操猥下頃緣勲閥冒列華途有輕視君父之心有規壊國體之意比巨璫之斥逐乃平日之締交尙稽眀刑輙興異議肆騰稱譽之語實懷怨懟之私動揺輿情鼓惑朝論彈章交上詭迹悉彰𨿽朕欲容公議不可其解樞廷之屬尙仍眞館之司內訟厥愆服我眀訓

曹調罷大理卿提舉鴻慶宮任良弼罷大理少卿知宻州防百揆罷大理少卿知耀州

廷尉天下之平也昔我神考董正治官議獄防刑悉歸大理其任可謂重矣茍用法而不知義狥勢而不知法天下安所取平哉爾爲棘卿不思帥屬【任良弼防百揆攺爲擢貳卿寺不贊官聯】以患失鄙夫之心有迎合要權之意以縱弛爲惠以苛刻爲明刑獄紛張道塗怨讟果諠公議薦致煩言往奉眞祠毋忘循實

顯謨閣直學士知成徳軍洪中孚知永興軍

迪上之徳意志慮莫切於侍從禁近之臣故出則殿侯藩撫民社必能任牧養之寄以寛朕之碩憂咸陽防府控制西陲玆擇師帥不敢輕畀具官某久翺翔於禁橐多輔弼於朕躬往鎭常山厥有休譽

刑部郎中夏鰭除大理少卿

具官某爲郎粉署晉貳卿聯非止爲爾序遷之榮也以爾敏於從政審於用律屢觀已試民以不寃故廷尉之事擢爾副之必能欽卹用刑期協中道往贊爾長以推廣予一人好生之徳則予汝嘉

王革除大理正卿馬咸除大理少卿

朕眀愼用刑哀矜庶獄期得哲人典司臬事以爾革守義不回擢長棘寺以爾咸治煩不擾往貳厥官惟一乃心惟公乃聽庶防天下無寃民以稱朕好生之意知汝州王旉加顯謨閣待制攺知成徳軍

常山巨鎭次對近班顧非老成不輕畀付具官某材猷宏博風力敏彊使莭藩符更踐惟舊所臨底績發聞彌休輟自南昌昜帥眞定西淸祕職並示恩榮益懋爾庸寛予憂顧

朝散大夫添差監歙州鹽酒稅周秩復直龍圖閣提舉洞霄宮

威罰之權以馭臣下牽敍之典厥有故常爾曩以器能薦膺任使勿思毖愼自速罪辜玆從筦庫之微寵復文階之舊陞延華閣就畀琳宮體予異恩勿忘報稱

河北路轉運副使侯臨移陜西路

自陜以西列城數十轉輸之計允借通才爾燕朝賜對占奏可嘉輟自朔方緫按關右均通食貨丰衍邦儲考覈吏能修舉眾職時汝之任往惟欽哉

京西轉運判官趙防轉一官

國家連被河患洛口建隄尢急爾以才揚佐漕畿右興此重役績用有成載嘉爾功進秩一等益思懋哉

右司員外郎張叔夜罷職與監當

都司之任紏正綱維儻慢令之弗防豈常刑之可逭爾曩由武弁昜置文階旋自府僚躐居宰屬比頒詔防申按攸司簿書勾稽漫不省察官吏縱弛不復誰何乃以虛文欺罔朕聽逮玆覆實姦僞了然宜從罷斥筦是司往路省循毋重尢悔

戶部員外郎李棁除右司員外郎

爾服職省戶能紏姦故擢爾爲宰士以綱紀中臺往愼攸司益懋乃績毋使風采減於前司則稱朕意中大夫提舉洞霄宮許防責授永州團練使袁州安置

罔上朋邪𨿽伸明罰原情定罪洊置嚴科以爾賦性庸回操心險愎潛交近習宻助巨姦每植黨以背公率懷諼而害政曩司邦計輙肆紛更隳摘山之制而嵗課頓虧建裁祿之議而廩賜悉減以至儲峙殫乏國用靡丰削刻至多怨咨殊甚迹其誤國實汝之由同時罪辜已皆竄逐尙叨眞館未厭師言往副州團體予善貸

兩浙轉運副使莊徽加直祕閣

朕分部置使以董轉輸不有甄陞曷功能吏以爾材質敏給識慮精深將漕全吳洊更嵗月冝時近效庸示寵褒聯職蘭臺增華使節往祗朕命其益懋哉

中大夫直龍圖閣董正封爲集英殿修撰兩浙轉運使

朕分道置使以任轉輸又俾之察視郡縣以寄朕之耳目其選可不重哉爾長於吏治事任洊更衘卹去官亦旣終制冝頒明命將漕全吳用陞書殿之華以增使權之重其無剝下媚上縱吏蠧民則稱朕意

責授永州團練副使永州安置錢卽復太中大夫徽猷閣待制知永興軍

朕以八柄馭其臣法行自近不以一掩爾善期與維新矧居從槖之聯久掛刑書之末可無拭式對寵嘉具官某曩以才猷洊膺藩帥議行均糴之法未悉當時之宜原情已諒其匪他牽復孰云其可後寵還文秩就畀州麾聯職西淸漸復靑氈之舊分符右陜布宣紫詔之寛益圖爾庸以答朕意

職方員外郎李諤除著作郎

眷惟著作之庭昔號羣玉之府非得直諒多聞之士曷從吾道山之逰哉爾奏對燕朝有嘉敷納輟自中臺亟遷東觀爾其毋怠思稱厥官

徽猷閣待制知興仁府韓粹彥知定州

中山巨屏控制朔陲惟爾之先常守玆土其民畏威懷徳刻石於今頌之具官某世濟厥美克守忠勤輟自近班分符輔郡閱時未久進昜帥垣爾其布宣敎條臥防北道庶無愧於前人以對揚朕之休命

太中大夫徽猷閣待制知永興軍錢卽攺興仁府

畿右名區曾爲吾股肱郡非甘泉舊臣不與也具官某夙以譽望洊歷禁嚴起之廢閒分閫全雍爰申眀命殿此輔邦往祗厥服如在朕之左右

朝請大夫集英殿修撰陜西路制置解鹽使何述爲徽猷閣待制知永興軍

具官某制置西陜鹽防能調盈虛以足國用通有無以惠商賈上下不擾公私宜之是用寵以西淸之次對往鎭全雍之大邦必能爲朕牧養使賦平訟理民安俗阜如在西陜時則予汝嘉

降授承議郎知衢州耿南仲爲禮部員外郎兼定王嘉王府侍講

春官禮樂之司命爾爲郎非特以治器數資考訂而已也二王就傅俾司勸講蓋以禮樂入人者深而議論導廸者昜養其沖和日與之俱化矣以爾兼之朕意不有在乎勉思厥職嗣有寵嘉

奉議郎符寶郎陳鍔兼定王嘉王府記室

朕以二王出就外傅思得端亮之士日與之遊以爾操履修潔議論純眀著作蘭臺掌符左省靖共有守譽處彌休爰錫命書俾司筦記爾其往參輔導助成正徳使朝夕見聞罔有不正豈特資爾翰墨而已哉勉修厥官庸副朕意

朝奉大夫直龍圖閣知亳州周穜轉一官

部使者以守臣殿最爲一路勸爾克共乃職嵗輸先集進秩一等尙益懋哉

通奉大夫吏部侍郎姚祐降官

天官之貳銓綜是司儻弗廸於官常固難逃於邦憲具官某頃繇推擇揚歷要途服在選掄不思紏察黠胥舞法並緣爲姦貨賂公行擬授失當亟加研究灼見事情宜從降秩之科少示曠官之戒體予善貸思蓋前愆

承議郎吏部員外郎蕭復降官

爾服職銓曹不思毖愼黠胥舞法並緣爲姦賄賂公行擬授失當宜從鐫褫以警曠瘝

將仕郎編修國朝防典所檢閱文字方邵攺承奉郎除祕書省校書郎

蓬邱圖書之府名美秩淸非修防博習之士不踐迹於其間爾秀而文奏對敷允寵昜華秩典校藝文士之知遇可謂榮矣其毋隳所守毋替所聞益懋逺猷以稱朕意

知永興軍李譓責授團練副使安置

誤國欺君臣之大惡原情定罪邦有常刑爾賦駔防之資挾穿窬之志交通近習黨附巨姦屢致私書屬托子姓彈章交上公論弗容曾未正於典刑輙妄陳於符瑞爰加考驗悉出厚誣爲臣若斯忠義安在斥副州團之寄永爲姦宄之懲

張仲英等降官

爾等並膺委寄協贊藩條不思秉義以事君輙復朋姦而罔上妄陳符瑞爾實與謀鞠治具孚可無懲戒褫官二等示我寛恩

承議郎提舉京畿學事葉源攺兩浙學事

朕分遣使軺典司學事選用之愼必惟其人爾元丰名儒趨操純正屢將使防蔚有休稱宜自京畿往臨浙部爾其叨奨士類布宣詔條使成材眾多上副樂育則予以懌汝亦有辭

降授朝請郎新陜西轉運副使侯臨加直祕閣

寓直蕓閣允謂淸華資以勤能未嘗輕授爾頃繇推擇服在使軺克懋猷爲所至可紀比緣昜地入覲燕朝聯職道山增華臨遣益圖顯效以報寵榮

著作佐郎馮熈載爲膳部員外郎

自著作東觀列職春官可謂一時淸選也以爾行藝著聞敷對忠亮俾以司膳豈曰逓遷蓋將歷觀爾之所能以就爾之逺業服我眀訓其益懋哉

中大夫都水使者吳價轉官

爵賞之設惇勸庶工惟時勞能宜被褒陟以爾材資宏美風力敏彊曩膺簡求典司水政河隄之役績用有成羣吏奏功汝實提振肆攽渙渥增秩二階往其欽哉服我休命

都水使者吳玠爲徽猷閣待制河北路都轉運使

治財猶治水也行其所無事而已矣爾與司水政厥有俊功朔方飛挽命爾總之超陞次對之聯以寵皇華之使爾其洞防源流儲衍兵食國裕而民亦裕田裏絕滯寃之嘆者是豈非以治水之道治財乎

都水監丞葛仲良爲都水使者

都水掌河渠水衡之政令設使者以董治之非宿於其業習知其源流者不在玆選爾智材防敏夙夜瘁勤不負於丞具有嘉績是用命爾以長厥官往率其屬益獻厥成則稱朕意

太中大夫致仕蘇轍追復端眀殿學士贈宣奉大夫

朕紹述先猷聿懷故老凡刑章之罣誤悉牽復以優容矧獲令終可忘褒典具官某夙稟直諒逮事四朝晚歷險艱獨秉一莭處訏謨之地非堯舜不陳居退食之私以孟孔自樂宜永終譽式介壽祺歘爾訃聞良深震悼超進文階之峻寵還名殿之榮尙其幽靈膺此顯命

殿中監髙伸殿中丞王遜轉官

朕袛述先猷肇新殿省眷惟供奉之式比加編定之功宜有恩榮以示旌功具官某等曩因簡知服職禦府六尙成書條理可考載疇爾庸寵進文秩爾其懋哉朝請郎祠部員外郎石景術提防京西北路刑獄宣徳郎提防京畿刑獄張閱爲河北路轉運副使

朕惟神考以民社之寄責之守令以守令之臧否責之部使者一時得人熈丰號爲盛治肆朕紹述尢愼選掄以爾景術吏治詳敏故擢以河朔轉輸之寄各揚乃職督視一道上無蠧民之吏下無寃枉之民庶防同符熈丰以彰朕用人之眀

尙書庫部員外郎葉劭爲鴻臚寺少卿

九卿之亞職任爲優惟時鴻臚掌予賔客疇咨俊乂咸曰汝宜往惟欽哉毋替朕命

顯謨閣待制提舉醴泉觀何述同爲顯謨閣直學士

西淸祕閣謨訓所藏寓直其中秩隆地近惟時偉望克副簡求具官某學問修崇性資粹美揚於邇列朕所眷知書省編摩述勤備著祠宮涵養譽聞彌休矧條令之更新系相臣之兼領有嘉勞績增峻寵名非特爲爾父子之榮將以示吾君臣之美往祗茂渥益勵遠圖

兵部尙書張閣爲翰林學士

北門學士地近職親不專潤色於訓詞實備顧問於左右選擇惟愼古今所同我得其人載頒休命具官某性資端亮學術髙眀文華足以代予言謀議足以防國論蚤由詞禁出殿大邦簡在予召長武部閱時未久譽望益隆爰稽考於師言宜寵還於舊物若夫逹制作之體要副燕閒之咨詢惟汝之能宜稱朕意

翰林學士兪防爲兵部尙書

國家承平中外綏靖𨿽不貴佳兵豈以久安忘武事哉夏官之長實統五兵爲萬里之折衝資文昌之長算非體國老成曷以任此具官某剛而不撓靜而有謀執法霜臺僅能閱月摛文翰苑多所弼諧用陞喉舌之司悉總武部之重勉修厥職爲國逺猷

顯謨閣直學士中奉大夫李孝壽復正議大夫

朕於甘泉法從之臣極始終禮遇之厚𨿽以微文鐫秩豈拘於牽敍常法哉具官某天資粹眀吏治嚴整尹正畿甸風績著聞引疾祠宮姑遂退佚式頒眀命晉復官聯惟爾之休欽承無怠

張諤除尙書戶部侍郎

邦計之重領於民曹必擇貳以佐其長使參稽登耗贊舉籌防庶乎上用裕而下不乏以爾揚歷中外眀習源流擢爾爲郎玆爲愼選爾其懋哉

朝奉郎範之才爲倉部員外郎

尙書六曹聯職合治地官之屬尢在得人爾夙以才稱咸謂通敏比因奏對灼見器能爰錫命書列於司庾往愼厥官贊理邦計

王灃閣門宣贊舎人

列職宸閣允謂淸華資以勸能未嘗輕授爾奉使屬部沈審有謀克獲凶渠安靖邊徼宜稍顯賞以旌爾功進陟新階典司宣贊爲爾之寵往其欽哉

髙堯舉張天材

朕欲從政之士知法令之若江河申嚴律學選建官聯爾等咸膺推擇往踐厥官或參訓導之聯或司紏正之任各祗乃事以觀爾能

惠柔民

朕建辟廱以處嵗貢之士增員闕以專訓導之職爾業眀行著咸曰汝宜其守所學尊所聞以稱朕樂育之意

勾仲甫除荊湖北路提防刑獄

荊湖之北控制諸蠻物夥事繁獄市昜擾肆求望碩往按祥刑爾曩以才揚嘗歷方面罷斥滋久能務省循朕不汝棄就畀使軺益圖厥修副予欽卹

宗室仲遷贈開府儀同三司

眷惟邦國之華允借本支之茂愓聞永逝敢後彛章具官某廸徳粹溫秉心端恪悅詩書而務習處冨貴而不驕洊膺惇敍之仁寖陟淸華之列奉朝惟謹率履無違著好禮之美稱得爲善之最樂云胡不淑罹此閔凶宜隆褒防之恩以極哀榮之寵啟封大國視秩冢司尙其如存服我眀命

宗室叔混贈開府儀同三司

祖宗之世並建親賢以固磐石之基以茂本根之勢故生則不閔勞以事而冨祿之歿則軫卹其後而褒崇之始終之義備矣具官某秉樂善之資服仁厚之化屬籍最長遷於庶察之聯髙朗令終享此太平之福寵開榮國峻視宰司泉路有知歆承無斁

胡奕修復職

朕待遇臣工務從寛假獲與甄陞之典曾何存歿之殊具官某曩以時才洊更事任將漕六路宣勞實多惜其淪亡嘗加褒贈中緣褫奪亦旣累年原情念勞宜從矜貸其家吁訴達於朕聞特還內閣之華仍賜後昆之慶尙其不昧歆此寵榮

橫行皇城使皇城副使等換官

朕遹駿先猷肇修武選是正官稱之美以爲在服之榮具官等夙以才揚久祗予采乃眷橫班之峻【或作崇階之寵】允爲右列之華宜從新書用頒明命尙愼爾止毋或勿欽中奉大夫直龍圖閣知杭州龎寅孫轉官

朕公考績之法以馭羣吏𨿽在防逖不廢褒崇矧吾邇臣厥有彛典具官某才猷明敏識慮精詳曩以才揚踐更中外比領西淸之職出綰錢塘之符風績著聞譽望休顯有司防課應令當遷俾增峻於文階其往祗於寵渥

姚宏轉防禦使再任

邊郡守帥簡自朕心矧著勞績疆埸帖然其可數昜而撼動我邊民哉爾久分符竹隠若長城宜繇團結之聯躋於禦侮之列仍綰舊紱益旣乃心

張竦轉官

夫爲郡太守而能譏察姦萌使不得作可謂才矣爾守淮安降羌搆謀陰圖竄逸以智俘獲卒服其辜朕何愛一官不以爲汝賞哉肆頒寵命往其欽承

路某轉官

新造之邑爾能勞來拊循其民俾安厥官時乃之功可忘褒勸進秩二等懋哉

王華降官

爾綰郡章不思牧養乃倚法以任情黷貨以丰已朕不能愼擇於始彼千里之民何辜焉試加核實具有寃狀聊從鐫秩筦是司尙其循省以蓋前愆

王子猷胡景修降官

民吾赤子而畿縣尢所重爾玩法縱囚長姦害民朕何賴焉姑削一官是爲寛典

張閱賈君文降官

部使者以紏察吏治爲職況按刑之司在畿甸之邇乎爾等咸以時才擢將使指屬邑玩法連逸重囚爾於平時曾不按察逮其已然乃始究治失刑縱惡誰之過歟姑從降秩以警曠瘝

侯渙開封府士曹參軍

都邑翼翼四方是則治稱浩穣其可以常才冒試乎以爾資識敏明應機必決曩膺推擇服職佐僚爰錫命書俾遷厥次往贊而長益懋爾修

劉法散官安置

朕恢崇學校丕變寰區故𨿽遐陬敎法惟一儻懷阻壊難逭典刑具官某頃以常才濫居師席弗思體國遵奉詔條而乃托公逞私規害學政陵轢士類輕侮憲章無享上之誠有怙終之實師紳若此朕何望焉其褫兩使之榮資仍解河湟之重寄屏之遠服聊示竄投體我寛恩毋忘自訟

將校降官

傷人抵罪里巷自好者不爲也爾身領將麾乃弗知戒任情悁忿自貽厥愆褫秩一階往其循省

燕國靜恭思懿淑愼夫人薛氏攺封越國並加莊穆二字

朕詳求淑徳參侍宸闈顧非宮壼之英曷稱號名之美某氏稟資端靜廸徳粹溫柔嘉夙著於令猷恪謹動循於禮則自膺異數益懋閎休志意修而不渝寵祿至而愈愼宜頒渙渥進陟大邦惟莊則肅而有儀惟穆則和而靡懈並玆顯號式廣徽稱往服寵光永綏多福

某氏衞國夫人

朕詳求淑徳參侍宸闈惟時禁掖之良爰錫褒遷之命某氏稟資端靜飭已惠和恪勤克敏於事爲恭順動循於禮則自防封於名郡已藹著於英聲朕所眷知宜有甄陟進加大國之寵以新象服之榮益懋令儀用對休渥

孟惟彥降官

爾負三世之傳虧十全之效是怠吾事宜削二階

楊昌父贈莭度使

朕親祠泰壇薦饗上帝旣荷休於穹昊遂均賚於庶邦惟予禦侮之臣厥有追榮之典具官某故父某夙推恭順克保遐荒籍輿地以自歸率遵文敎襲衣冠而效職永捍藩維篤紹世勞實有賢子曩被餙終之寵洊陞畱務之榮屬釐事之告成廣慶恩而遠浹增崇位敍進領莭旄尙其如存服此顯命

母某氏贈郡夫人

祗見上帝均慶羣工維時湣章厥有彛典具官某氏稟資端懿廸徳惠和嬪於令門克有賢子忠勤夙著品秩增崇宜防大郡之封進陟小君之號尙其幽壤歆此寵光

妻某氏封郡君

釐事告成庶邦共慶惟時恩典厥有彛章具官某妻某氏柔嘉有儀淑愼爾止率循內則克相厥夫服職忠勤致位通顯宜膺渙渥進陟郡封尙其欽承服我休命

張夏封寧江侯

生能有功於人歿而可祭於社者其斯人歟爾在先朝將漕淛部江濤爲患剏建石隄回遏怒瀾逾七十載民賴其利朕所嘆嘉爰錫贊書寵之侯爵尙其歆懌永庇此方

長源侯

山川之神能以休澤庇覆其民者朕咸秩而祀之況漢水之神其可後乎惟神實紀南國廟食一方有禱輙從民不告病宜新爵號以寵神休尙其居歆永庇玆土給事集卷二

欽定四庫全書

給事集卷三

宋劉安上撰

表

賀皇太子冠禮

涓擇休辰備成嘉禮慶傳中禁喜浹寰區中賀竊以昜之卦震爲長男禮之經冠爲重事前代所愼曠古莫行惟睿聖之作興緝舊章而備舉肇稱盛典允屬熈朝恭惟皇帝陛下幹健日新離明洞照惟時冢嗣乃國元良孝友肅恭嶷然畢稟容儀辭令卓爾夙成玆順考於經常遂肅加於弁冕筮日之吉正纚於朝措國本若泰山系人心於少海天人共慶夷夏交欣服備三加方顯成人之禮日開五色遽呈休應之祥凡在觀瞻孰不呼舞臣叨膺外寄竊覩盛儀萬壽稱觴阻綴鵷鸞之列一心享上誓殫葵藿之誠

謝除中書舎人

嚴召亟頒循墻莫避隆恩曲逮撫已奚勝中謝竊以周以內史贊善實欽王命漢以郎官掌誥亦重王言防襲𨿽殊愼擇則一於皇聖世妙簡詞臣居侍從淸切之班以論典文字爲職考諸前代尢重厥官方駿徳之日躋仰睿謀之天縱訓誥溫厚則同風三代文章爾雅則軼美兩京儻非潤色之才曷副淸華之選伏念臣稟資固陋逢運休眀𨿽少習於藝文詎堪世用惟粗安於節守敢爲身謙旋防眷奨之殊以至超逾之速待罪憲府承乏諫垣惟抵忤之徒多蔑事功之可錄比緣禍罰分屏邱園忽拜恩除超陞綸閣備左右防談之助繇聖神特達之知載揆空虛彌增震懼玆蓋伏遇皇帝陛下法天廣大如日照臨樂得賢以持盈守成廣吁俊以立政造士將翹翹之是刈故防防而弗遺致是妄庸猥叨選任臣敢不覃思舊學進繹前聞少殫鈆槧之勤庶冀涓埃之補欲及親之鐘釡旣往何追堅許國之忠誠自今其始

謝除給事中

伏奉制命除臣依前官試給事中仍賜對衣金帶者承乏綸闈方虞曠職陞華闥遽沐眀恩荷寵數之優隆撫微躬而震懼中謝竊以寵司中禁列屬東臺不專閱牘之司實與論思之責儻非宿望曷副詳延伏念臣學術迂疏智能淺薄奮身寒苦遭世休明誤膺特達之知寖躐淸華之選涓埃未效憂患洊臻分逺屏於窮鄕茍安嵗月俄防榮於從槖參掌訓詞顧潤色之非工在黜幽而難逭敢圖矜貸特俾甄陞佩恩典之有加被身章而增煥退循僥幸彌積淩兢玆蓋伏遇皇帝陛下紹述先猷廣開言路欲羣才之並用𨿽一介以弗遺致玆妄庸亦叨委任臣敢不勉其未至增所不能知無不爲益勵事君之莭死而後已誓殫報國之忠

謝除待制知壽州

囊封自列方虞冒昧之誅綸制俯頒遽賜允兪之命旣將從槖仍畀州麾拜寵優隆撫躬震懼中謝伏念臣才資甚下問學不優徒抱區區之忠蔑聞赫赫之譽遇逢華旦親被聖知擢由庠序之中置之臺諫之列志淸朝著罪若邱山旋經憂患之餘洊冒禁嚴之選天地之大恩未報終誓捐糜犬馬之微疚遽侵慮難勉彊實懼曠瘝之責莫逃竄殛之誅輙瀝懇誠上干聰聽敢圖鴻造俯亮愚濫陞延閣之華更付名城之寄玆蓋伏遇皇帝陛下徳侔幹覆道與日新察臣屢被使令每加簡記憐臣粗安分守特賜矜從是致孱微亦叨委任臣敢不恪遵睿訓茂廸前修砥節首公益勵靖共之操承流宣化庶殫夙夜之勤儻一得之可收𨿽九殞而奚卹

壽州謝到任

持荷闥慙無論俊之風剖竹淮堧誤玷蕃宣之寄拜恩優幸撫已淩兢中謝伏念臣學術迂疏智能蹇淺徒遭休眀之運誤沐聖神之知擢自孤生寘之要路徒多睚眥無補毫分方盡瘁以效官遽衘哀以去國僅終禮制洊拜恩除參邇臣鵷鷺之行供內省文書之職仰荷乾坤之施不勝犬馬之心薄效未臻宿屙間作懼寖隳於素守難茍逭於大訶冒昧陳誠懇祈補外敢圖鴻造俯亮愚旣陞延閣之華更畀名城之重亟趨封部首見吏民祗服寵榮惟深感涕玆蓋伏遇皇帝陛下舜明洞照堯天並容憫臣素乏技能偶塵法從察臣未更事任姑試便藩臣敢不深體眷懷力行舊學防奉丁寜之訓益宣寛大之恩夢想雲天徒結戀軒之念勤勞夙夜敢忘報國之忠

謝提舉毫州眀道宮

頑防抵罪合卽誅夷仁聖矜容止從罷黜戴恩隆厚撫已戰兢中謝伏念臣學識迂疏智能蹇淺徒有自彊之志實無可用之才遭際休辰躐登膴仕憲臺諫省詞掖闈事功微毫髮之榮罪戾有邱山之重比緣宿疢偸假便州閉閤臥屙未容自效瘝官慢令已致人言原情當寘於嚴科竊食尙容於眞館永惟僥冒彌切怔忪玆蓋伏遇皇帝陛下幹度並包離明廣照俯念覊單之士嘗參近侍之聯故𨿽罪辜亦未捐棄臣敢不銘肌荷徳刻骨思愆掃軌窮閻竊幸裏閭之佚逰心魏闕敢忘畎畆之忠儻溝壑之未塡願捐糜而上報

謝磨勘轉朝防郎

一麾假守已分黜幽三載稽勞乃防增秩拜恩知幸撫己增慙中謝伏念臣學不知方才非適用徒遘休眀之運誤防神聖之知擢自冗僚寘之言路訖無雲補積媿空餐比緣抱疢之餘竊覬承流之效事任未聞於黽勉頑冥已抵於譴訶方深竄殛之憂敢冀褒嘉之及載循忝冒彌切驚惶玆蓋伏遇皇帝陛下盛徳海涵至仁天育予奪本馭臣之柄黜陟乃考績之公故𨿽至微亦不偏廢臣敢不仰承眷注祗畏眀威眞館投閒庶獲夷瘳之福餘生未泯誓圖報塞之方

知婺州謝到任

【缺】闈肇建大蕆盛儀解澤旁流溥霑羣品孰謂疵謬之迹亦防曠蕩之恩內揆庸虛惟深感涕中謝伏念臣稟資至陋被學不優蚤誤聖知濫叨法從訖無雲補積有過愆未報天地之恩已沾犬馬之疾露章請外畢力效官顧勉彊以圖終果顚躋而自取江湖悠逺常懷戀闕之心畎畝優閒益篤愛君之義敢意未塡於溝壑尙慮滋玷於蕃宣初見吏民具頒條敎玆蓋伏遇皇帝陛下文謨武烈舜孝禹功豫立國本以垂無疆之休廣施睿恩以隆莫大之慶致玆罪釁復與使令臣敢不深體眷懷益圖來效銘肌刻骨誓殫欲報之忠奉法愛民更勵自公之莭庶防萬一上答毫分

謝提舉建州武夷山衝佑觀

列郡承流懼難仰稱祠宮竊祿特荷矜從佩恩眷之優隆撫危窮而戰栗中謝伏念臣稟資至陋被學不優蚤遇休辰濫塵法從不由左右之助盡出神聖之知嵗月寖更事勞無補昨驟違於宸陛爰再領於州麾居官無以諭人守己但期寡過邇者解符婺女易地邢臺念私門之多艱禍延諸父惟祖母之垂老病且累年不勝烏鳥之情遂有祝釐之請囊封薦貢天聽曲回俾遂裏居獲盡疲癃之養豈惟家食又叨廩祿之丰賜厚不貲恩深難報玆蓋伏遇皇帝陛下則堯之大用舜之中俯憐孤蹇之蹤嘗備使令之列故𨿽久外亦不遐遺臣敢不深體睿慈仰承大惠誓永堅乎莭守以上報於君親當孝治之朝敢怠晨昏之奉祝聖人之壽願慿香火之緣

謝服闋除官

凖告以臣丁祖母憂服闋除臣依前官職封賜如故者禮制甫終僅存殘息絲綸驟降亟復舊官厚徳難名孤昜感中謝伏念臣稟生艱蹇逢運休眀廹祖母之垂年丐宮祠而就養諸父早世伯兄繼亡旣罹閔凶遂卽承重憂傷備至羸劣奚勝嵗月其䢐祥禫俄及載念棲遲之久重仍疢疾之餘去國十年望軒墀而結戀有園三徑賴松菊之猶存敢懷馳闕之心苐畢首邱之志孰謂隆恩之誤及復叨故秩以增榮仰荷記憐彌深戰栗玆蓋伏遇皇帝陛下天地合徳日月並明禮尢厚於邇僚仁不遺於踦屨故𨿽昩逖亦被寵光曠洪造之難酬曷圖報稱顧餘生之未泯永誓捐糜

再謝知壽春府

窮閻掃軌僅終禮制之嚴藩服分符遽奉絲綸之寵荷恩優渥撫己戰兢中謝伏念臣學術空疏智能短淺偶逢華旦誤被聖知初由耳目之司旋歷禁嚴之選訖無雲補徒積過愆緣私門兄弟之雕零丁祖母年齡之遲暮丐辭郡紱力請宮祠曾祿養之未淹俄禍災之洊及方承重制忽已外除蕞爾餘生懼塡溝壑纚然溫詔亟復官聯繼防宸扆之榮再畀淮城之寄念嘗曠職豈敢冒居引私義以陳誠冀天心之從欲循墻莫避渙汗難収玆蓋伏遇皇帝陛下盛徳兼容大眀洞照察臣昨緣微累不以瑕疵憐臣嘗綴近班特加覆防故𨿽罪戾亦備使令敢不仰體睿懷益堅素守永念兵民之重日思撫馭之方三折肱而爲醫已懲旣往九殞身而論報尙冀方來

謝磨勘轉朝奉大夫

營職罔功方懼黜幽之命渙恩增秩仍叨進爵之榮拜賜優隆撫躬戰栗中謝竊以九年黜陟有虞眀考績之方三載賞誅周官詳計吏之治惟我聖代若昔大猷具存防課之文深得用人之法伏念臣迂疏末學朴散材自遭際於昌辰偶濫塵於膴仕徒淹嵗月無補毫分屍祿則多計功蔑有比驟頒於恩綍俄超進於文階內省僥逾惟深震懼玆蓋伏遇皇帝陛下衡聴萬事器使羣工予奪本馭臣之權爵祿爲厲世之具故𨿽孤外亦不遐遺臣敢不仰戴殊私益勤在已夙夜匪懈每懷享上之忠死生以之庶罄爲臣之節

謝降官

營職不防自干典憲議刑從恕姑削文階罪大責輕感深涕隕中謝伏念臣稟資防懦逢運休明𨿽屢被於使令初蔑聞於勞效比由裏閈擢總州麾已試無堪固嘗辭免臨事不力自速譴訶方勵精求治之朝公考績用人之法旣眀殿最宜正典刑𨿽未寘於嚴科庶或責於後效仰推寛大俯積震驚玆蓋伏遇皇帝陛下發由中之斷排被譛之多察臣克勤民隠心其靡他念臣服在官聯理或可貸姑從降秩以警曠官敢不夙夜省循淵冰戒懼庶盡尺寸之效仰報邱山之恩

謝再降官

失職之愆屢聞於聰聴降官之罰洊逮於微躬戚實自貽咎將誰執中謝伏念臣器資至陋風力不彊蚤誤聖知嘗服在邇僚之末出更郡寄再臨於淮甸之區不惟勞效之蔑聞抑亦罪戾之多有眷言畿內實宿重兵廩給之資轉輸是賴豈謂催科之甚拙致滋常賦之乏供自速曠瘝莫逃竄殛仰賴皇明之燭隠正從寛典以議刑賜厚不貲恩深難報玆蓋伏遇皇帝陛下廓天地之量推日月之明念臣所部災傷力或弗逮憐臣稟生艱蹇理有可矜未寘嚴科姑從輕比臣敢不銘肌戴徳刻骨省愆知無不爲敢辭勞於事任死而後已當永誓於捐糜

知舒州謝到任

解壽春之組曾未浹旬綰徳慶之符已臨近境見吏民而問俗諭條詔以宣恩仰佩寵榮惟增戰栗中謝伏念臣稟資罔陋逢運休明蚤誤聖知濫塵法從供內省文書之職無補毫分參邇臣鵷鷺之聯自慙蹇拙昨一辭於天陛凡再緫於麾州計勞無蟬翼之微屍祿有鵜梁之愧中更憂患已分覊窮願安田裏之居遂畢桑楡之景敢圖睿奨洊及庸愚淮蔡承流時偶遭於儉嵗潛舒昜地身遂庇於樂邦釋系重而稍寛顧憂危而獲免靜言僥冒彌切震驚玆蓋伏遇皇帝陛下徳平施於萬方仁不遺於一物擇人而任愛民如傷謂臣久備使令必知綏撫察臣餘生孤尙曲賜奨知就委眀綸俾移善郡臣敢不劬勞任職夙夜奉公首務勸農期格丰登之嵗庶防底績共臻晏粲之風一徳可酬九殞奚卹

啟

謝釋褐

黌舎養賢叨塵上選眀庭賜第得預丙科獲寵若驚撫躬增愧竊以自三代敎養之法廢而兩漢薦舉之制興時𨿽射防以決科士蓋專門而受業尊崇傳術擯斥異端沈酣六藝之文网羅百家之說於時則有晁董公孫之輩歆向揚雄之流率皆肆筆而成書亦或傳經而供事僅尋遺緒莫究大全豈如盛治之朝大闡聖經之學斥虫篆而屏聲律先根底而後辭華博選師儒招徠俊乂立三舎以示勸奨訓五經以開蔽防法度復新風流大變學者去積年之儒生欣千載之逢以談經者思防夏之淵源以從政者慕由求之果藝才率可用孰有面墻之譏名無茍傳且異畫餅之誚故凡科目之得士冝皆俊偉之異人如某者才無他長少而自信學以窮理人或愛其顓勤文不適時世多笑其迂闊徒以升斗之養出從衿佩之逰來學累年辭親百舎將期文史之足用敢意功名之可圖偶獲薦名再叨升舎己方自愧人指爲能蓋太羮以貴本不遺而昌歜以偏嗜見取物非有異時適使然再緣姻故之嫌俄徙別頭而試悵失友朋之助駭驚英俊之多一一吹竽宜不容於濫進人人抱璞夫孰得而爭先何過聴之無從忽殊等之下及逮公車之召試瞻黼座以對揚務陳蹇諤之朴忠肯效媕阿之曲學已分甘於擯斥乃誤辱於甄収幸𨿽自天恩實有地玆蓋伏遇某人學優聖域道覺天民推樂育之心以成人材廣包荒之量以誘後進暫分虎節來鎭海邦作新泮宮大集儒士至如庸妄之迹尢荷品題之深師席載敷獲預摳衣之列賢書上獻更防勸駕之勤凡玆毫髮之榮舉出生成之賜某敢不敬修士檢祗服官箴增益其所不能日聞其所未至上酬鈞造少答已知

謝薦舉

伏防某官奏舉堪充陞擢內外學官任使者效官賤局曾蔑異聞薦士公朝誤叨名舉退揆妄庸之迹不緣左右之容顧念甚慙願言何報竊以去就之義實儒者之難能刺舉之公蓋古人之深愼自開請托之路遂成奔競之風下焉者惟利是圖故尙馳騖而賤名莭上焉者觀時所向故先勢要而後人材旣取捨之趣乖則公正之塗塞道衰久矣孰使起之向非挺然自拔於流俗之中何以卓爾逺到於賢者之地如某者艸茅弱植江海孤生志不逮人學方爲己徒以偏親之致養未甘問舎求田偶緣斗粟以服勤切比抱關擊柝念繼英防之舊躅慙非脫穎之長才經術旣以闊疏更因犇走而頓廢吏事又非諳習惟虞譴責之難逃未嘗敢祈人之知姑以安所得之分豈期特達之舉驟及庸常之流玆蓋伏遇某人徳無不容仁以爲任曲收寒素覬懲貪競之源褒進懦庸因激廉退之士顧非所稱奚取於斯某敢不益勵操修愈惇名檢守君子難進之莭鑑鄙夫患得之心𨿽米鹽盜賊之間固不辭於盡力而塵埃箠楚之地豈無幸於脫身庶少免於過愆以上報於知遇

謝薦舉

效職尉曹蔑聞善狀論材學省繆辱褒辭被寵若驚循涯知愧竊以國家自崇序庠之敎尢重師儒之官善首辟雍化流泮水系風俗之厚薄爲人才之盛衰茍得其人所補甚大內則倚近輔以選擢外則委監司以簡求自非學博而經明志修而行防則何以上膺薦拔仰副詳延如某者江海孤生艸茅弱植學迂闊而無用性顓愚而不移鼓篋橋門濫預諸生之後彯纓仕路敢辭薄宦之卑徒以志气困於米鹽日月廢於犇走舊學將失故步已非拄頰悵然空想山林之至樂折腰儻爾敢期英俊之並逰夫何僥幸之多竊辱髙眀之舉此蓋伏遇某人栽培善類推轂寒塗務長育於人材不遺忘於微賤曲憐晚學已屢試於有司特借重言俾獲逰於鄕校某謹當益堅其操勉副所知寒谷能生實假吹噓之力頑金可貴敢忘陶冶之恩

上中丞

伏審恭承眀命入總中臺搢紳聳觀寰宇交慶伏惟慰抃竊以風憲之職紀綱所慿非至公不足以彈壓百僚非至正不足以紏察羣慝惟鯁直端方之士居凖繩耳目之司聞望旣隆中外自服恭惟某人受天間气爲世正人智識合乎蓍龜純誠貫乎金石經綸有儒者之效質直多古人之風不吐剛而茹柔好面折而庭諍頃居言路實撓貴權比登從班藹有聲譽果被至神之眷進陞獨坐之榮方今道協正中時屬開泰苐虞黨與之疊進或憂邪正之雜居盡言以退小人竭力以進君子舉世所望非公而誰自溫詔之外頒已羣心之悚聴行見上威之隆盛刑賞信而忠佞分佇觀國體之丕平法度眀而政事舉爲生民甚盛之福求宗社無窮之基某限守詔條阻趨門廡踴躍之至倍百等倫

賀溫守蘇起再任

伏審光膺渙渥載緫藩條帝命惟新海邦何幸恭惟某人風度凝逺宇量閎深擢秀名家素著材猷之美飄纓膴仕夙馳譽望之隆自榮領於漕權已簡知於宸扆傾東南之防虐軫宵旰之顧憂爰擇循良以綏雕瘵克副巖廊之選孰逾賢之才鈴閣雍容下觀而化民財丰衍嵗再有秋四郊絕愁嘆之聲千里騰襦袴之詠期年報政棠防才成部使論材鶚書交上趣召將聞於黃覇借畱俄許於冦恂方承命之逺傳翕羣情而胥抃某州麾承乏嵗籥俄遷夢繞松楸望白雲之時起興濃蒓膾幸西風之已生行覿履絇喜搖心斾

給事集卷三

欽定四庫全書

給事集卷四

宋劉安上撰

防問

一

韓愈讀孟軻書然後知孔子之道尊聖人之道昜行也今七篇具存學者服膺而讀之孔子之道何如其尊乎聖人之道何如其昜行乎學者同是堯舜同尊孔孟𨿽五尺之童知之也宰我曰夫子賢於堯舜逺矣堯舜聖之盛者也孔子果賢乎或曰門人之私言也以爲私言孟子何取焉孟子曰伯夷伊尹栁下恵皆古聖人也乃所願則學孔子孔子與三子者班乎孟子獨學孔子何也學者學爲聖賢者也不知所以爲聖賢而學也寧不謬用其心乎願聞其說

二

聖賢難知久矣自非聖人不能深考而詳辧之子貢方人子曰夫我則不暇孔子非不能也蓋難之也昔孔子稱堯之文章舜之無爲禹之無間然皆不言其聖太伯之徳文王之文周公之才伯夷叔齊栁下惠之賢咸有稱述而各不同孟子稱伯夷叔齊桞下惠皆古聖人也稱孔子則信宰予之言以爲賢於堯舜稱禹稷顏回則曰同道孔孟所稱其有異同否西漢揚雄議論不詭於聖人而漢之將相咸述品藻東漢班固博極羣書至論古今人則別爲九等二子去取與孔孟異乎否也諸君學古久矣試考聖人之所以推稱二子之所以優劣者如何

三

天下未嘗無材也作而成之材不可勝用矣周之盛時求賢用士處之以宜文武政事之材出焉詩曰濟濟多士文王以寧此其效也天縱上聖聰明日躋厲精圖治求賢如不及比詔大臣博訪人才因事審用處文學之士於儒館寘幹敏之士於寺監求心計之才於漕臺養智勇之人於將帥可謂得養士用人之道矣然承平日久四方之士云蒸而雨至榮路旣廣競進者眾賢否未眀眞僞難別論辧之必有其方也或沈於下僚或隠於遐逺無以汲引之卒困於無聞薦延之必有其道也人材不同遇事乃見槪求其全則賢或有遺拘以常格則用或不盡奬厲之必有其術廊廟議之熟矣諸君平居討論亦及此乎願聞其說

四

綱紀法度所以維持防範不可一日廢也主上大智深明厥理旋乾轉坤闔辟萬化緝熈旣已大備告播罔不是孚猶以爲未也親灑宸翰申戒有官持循兢兢形於詔令豈不以今日先務有在是乎乃者協賞罰明法令嚴分守因官以察治因事以訓飭異論者息貪鄙者化侵紊衝革者不得作可謂得持守之道矣於斯時也是冝丕應徯志同寅協恭率職趨事以躋極治然而侵令玩法狃於故習以干有司者尙時有之其故何哉今欲內外小大之臣四方萬里之逺皆能體上之徳恪遵成憲謹守常彛毋紛更是圖毋茍玩是習不待勸沮咸廸有功法令憲章永永無其尙何術以臻此歟諸君被敎養懷經術習治體久矣願詳陳之將以其說獻焉

記

望思亭記

某生十有九年先人奄棄諸孤業守緒餘能自樹立𨿽不辱其身每念不及一日之養未嘗不追痛殞絕也及濫吹於朝偏親垂白旣懼且喜方以出入言路奉職惟謹而又不及朝夕之養亟欲請外以伸烏鳥之情天降酷罰夫人卽世某銜哀茹荼扶杖防送歸以終竁事實荊溪余奧山之原去先人之兆一里而近從先志也夫合塟𨿽後世所尙然謂之古則不可故後世有不合葬者世或未之罪也先人葬方潭山丙地山小而狹舊不爲壙今將竁而合之或撓動其神靈毀傷其林木於小子安乎余奧距方潭山矗矗相望也廬居於山之下作亭於巓名之曰望思左乎髙祖之所葬也右乎先兄之所葬也登斯亭也若祖若父顧盼之間靡不畢見旣而望而悲悲而思愀然省厥躬其不忝前人乎則廬居之間不待訓諭告戒與夫座右之銘矣矧予憂患之久重以頑暗若不愓厲何以奉承大訓經曰無念爾祖聿修厥徳又曰夙興夜寐無忝所生嗚呼小子可不念哉可不念哉亭去夫人墓五十二步建於旣葬之年五月二十三日記

書方潭移溪事

余遊方潭昔日力不繼每至輙去戊戌冬至後三日宿寺中步自橋而北觀新築堤岸與浴堂後基址累石捍溪堅致逾十數丈用工不數十人慨然嘆曰圓淨師以修造作佛事人所不及鑿引水渠田疇加辟回溪昜流基址增廣他日方潭僧益眾屋宇益廣供膳益給誰之力歟先長史締創於前圓淨師復培緝於後實無窮之利後人可不知所自乎故書以遺其徒使刋諸石政和戊戌十二月初六日

墓銘

從弟元素墓銘

元素予叔父第二子也宣和癸邜以鄕薦赴試禮部甲辰三月不幸卒於京師建炎攺元十二月庚申葬於其縣仙桂鄕方潭院之西從兄徽猷閣待制某臨送山原爲之銘曰

吾兄元承有弟元素安禮其名宣義其父兄官河東元素實從左右是依問學從容羣書博觀繼以編纂口誦心記浹洽貫穿覃思旣精吐爲華英爰列薦書士友以傾宣和辛丑睦冦嘯聚浸淫鄕邦官吏恐懼劉公士英紏合義兵除器峙糧分部扞城元素忠勇長揖守帥贊以方略佐其大計羣盜果至城堅叵當林松伯髙記之甚詳元素倜儻篤於風義赴人急難不顧其已惟鮑商霖病於京師詗闕然獨往視之歸得寒疾遂不可治嗚呼哀哉鄕喪善士家失令子人之云亡邦國殄瘁我在壽陽聞訃震驚使加數年學就業成升於王朝爲國俊英今也已矣言之涕零荊溪方潭山水奇秀爾父伯叔環葬前後元素從之實志之舊建炎攺元歳在丁未維丑之月窀穸是事早婚於吳中道不偶以仲氏子昭孫爲後享年幾何三十有七白首偏親追念曷畢仲氏孝友厚其送終拊親幼孤實與已同我作銘詩以閟其藏於乎萬年泉室有光

頌

頌堯

在昔明聖曰堯舜氏黃屋非心惟天我視堯有天下不私其已舉以授舜猶棄敝屣天下四海不頌其美舜以禪禹禹以命子傳夏之歷八百其祀天下四海不訾其鄙堯禹異趣其歸一揆道徳之公精神之至維時淳厚異議不起後世囂薄紛紜披靡簞食豆羮與者見色得者私喜而況舉國推以予人天下不駭者寡國不明智士不養气上下一律惟已自利大道之公淪沒垂地嗚呼巍巍大哉唐虞氏之風實聖賢之髙軌

銘

誠齋銘

先妣傾喪築室墓下牓曰誠齋作誠齋銘

彼荒者廬予昔所苃僅蔽風雨茍完歳月惟誠則存不誠無物勉哉厥修沒齒勿輟

二齋銘

予罷官東陽築室城南作耘齋漑堂以爲燕居之所因作二銘以自警

耘齋

地不在廣方寸實同惟情爲田耕獲乃功昔爲校官耘人之苗今也退休自耘其疇田耘伊何芟夷蘊崇稂莠不生嘉谷乃丰固我靈根存我夜气太和保合蒸爲美瑞不然戕賊荊棘之地非天爾殊爾則自棄銘於座隅庶免蹈之弗克念玆小人之歸

漑堂

凡物之生雨露是資彼生者天人則相之曰嵗大旱一漑何益漑而不輟豈不爲力後枯之理夙夜斯得伊予早衰外嗇中幹豈無靈液自涸其源至人葆眞吐納爲最譬如植物則茂遂亦曰天醴飲其醇和暢乎四肢惟顏之酡我銘斯堂訂予之迷欲成厥功戒之在虧

偈

山中四偈

予廬居山中期年鄰之父老遺以花卉藥果雜植亭之左右以備采掇服食幸不滅性作山中四偈

花蹊

彼芳者華乘時敷榮革其焦枯爰變丹靑畹蘭之秀嶺梅之英雜植旁羅別狀異名孰使然哉自色自形理可以燭學可以明桃李不言蹊徑自成

竹徑

緑竹猗猗如璧如玉如衛武公在彼淇澳其勁挺挺其髙矗矗剛不可折榮不可辱虛不可實直不可曲夏不受暑冬不變緑蕭蕭其陰淸爽絕俗今𨿽未多來者可續鞭萌繁滋渭川在目

藥圃

彼藥多品州土各異甘苦旣殊莖葉或類桐君所編神農所記謾不可考眞僞孰是維此遐邑地偏多厲服食所資自逺而至厥壤攸出封殖宜閟英華紛敷根實茂遂采擷必親杵臼爰備攻疾蠲屙惟勤服餌欲見奇功驗所嘗試

蔬畦

彼嘉者蔬於山之下棊布可觀區分如畫引澑灌漑不捨晝夜擢本後先更王疊覇紫芥耐冬白菘宜夏其甘逾瓠其美勝蔗予方蔬食毎掇盈把烹肥擊鮮夫我不暇抱甕灌畦率先園者

祝文

登州告先聖

朝廷方興崇學校郡縣內外奉王之制防敢不肅維玆殿宇閱嵗之久塗塈頽落廟貌不嚴不足以妥神之靈今涓日之良昜桷與瓦徹而新之以稱眀天子所以欽祀之意惟王其鑑

壽州謁先聖

某以諸生擢由學校今被命於朝來守玆土學道愛人敢忘吾先聖之訓涖事之始不敢不告

諸廟

維神以休烈廟食玆土雨暘時若民受其賜蓋亦久矣某被命出守爰初視事賴神之休自今其始惟神監之敢忘昭告

天齊廟

維神以靈惠垂庇一方民所瞻仰其亦久矣某被命守土爰初視事賴神之庥自今其始惟神鑑之敢忘昭告

社稷

維神以休烈垂祐下民生殖之功萬世永賴某被命守土涖事之始率諸常事敢不祗謁

祈晴

耕耨旣修方冀來年之瑞霖淫繼作不無水潦之憂輒控微誠仰祈眀貺伏願上靈降鑑休證來臻消陰沴而應時赫陽光而普照丰年可望庶類均懽

淮源王

某被命出守爰初視事問民疾苦皆以爲瀕淮之民恃麥以生去嵗麥幾成而水害之今麥欲秀而雨不已吏民惶懼不知所爲其何以供稅賦奉神明之祀乎惟神實庇一方民所依賴刺史失職當被譴責彼民何辜神獨不憫焉躬率羣僚奔走祠下惟神鑑之

祭文

祭範忠宣公

嗚呼公乎惟公烈考慶曆名臣歿十餘年公名復振治平之初召爲禦史惟帝曰吁文正有子爰及熈寕進公諌垣公曰用我知無不言先天下憂後天下樂公惟似之不叛其學二聖臨禦圖任老成公歸西極四方敉寧帝曰汝賢引登輔弼公不茍安逾嵗而出公之出處爲時升降去國五年帝復用公公初在朝非堯不陳於蕃於宣一於愛君紹聖初政出居宛邱抗章極言朋黨是憂惟時謗誣讐怨畢斥諸公南行恩典廢格公曰不可貽國後患冝因赦原聴其自便公言一出人爲公危公則泰然言非我私今上嗣位眀燭萬國惟公皤然起自謫籍上趣入覲曰畱相予公以疾辭其來徐徐公休於家問勞洊至冀公少康以佐天子天不憗遺公訃遽聞縉紳咨嗟故老涕顰嗚呼公乎仁祖及今五聖百年惟公世家以忠義傳父子兄弟一門俱賢危言正論讀者潸然臨歿之章一何切焉某戅愚不敏舊辱公知提攜振拔俾聞於時今公云亾欲報曷追西望輀車綍紖莫持寓辭千里侑此一巵

祭黃右丞

惟公懿學美材蔚於時望嘉言讜論簡在三朝裕陵超寘於憲司哲廟擢登於政府歷時旣久經徳不回肆眞人之作興越多士而進用未逾嵗月乃以疾聞力請宮祠旋歸故里章所上者六七詔趣召者再三雅意本朝老而彌篤乃心王室歿且不忘夫何驅馳才及於近郊而奄忽俄臻於大故僚寀興雲亡之嘆淵軫不憗之悲某久辱誤知適當言路趨風方邇去徳猶新豈知嵗月之間遂作九原之隔聊陳薄奠詎盡誠悲

祭丁包防

惟靈稟天資之異常企前修而爲志潔履之無玷坦襟懷而樂易自郡計之五上信行能之已試視科第以俯拾偶澤宮之未利方援此以有請遽被誣而下吏念橫逆之來集誠古今之異事嗟造物之頓挫實伊人之私意罄多士以懷怨豈予親之獨議自去嵗之東下欲投觚而操耜期閉戶以自樂俄執經之如市悵講席之未暖嘆沈屙之驟至攬遺墨以尙濕驚銘旌之已植嗚呼哀哉昔先子之捐館惟一女之醇懿擇良配以付托實伊予之兄弟念久之而未獲旣得公而極慰匪冨貴以皇卹期偕老以卒嵗何中路之蹉跌忽如川而先逝玆孤幼以滿堂藐餘生之誰寄將修短之前定非人謀之能致嗟彼蒼之謂何痛斯人之殄瘁閟聲容之杳然願再瞻而莫遂陳薄奠以敍哀神來舉兮斯觶

祭亡兄左史

惟我與兄總角相從後來出處未嘗不同鼓篋帝京跨嶺渉江畱滯韲鹽燈夜雨牕間闗百試志莫肯降獲聨優最奏對宸楓載念西遊擔簦於洛依歸夫子覃思力學格物致知防方守約惟兄蚤達立有所卓視彼眾人允矣先覺不鄙疏庸提誨磨琢濫吹同升得官於朝西掖闈揣分實叨兄由烏府記言螭坳人謂子榮予憂方膠蓋予二人憤邪疾饕羣陰以目其能一朝予丐補外領郡壽春兄守鄱陽抗章力陳再易於宣篤勤爲民天災流行夜寐不伸救療旁午活此州人兄俄奄逝嫂亦殞身夭禍盈門天何不仁萬口盡傷當路以聞淵軫悼褒典疏恩嗚呼哀哉追念疇昔恍如一日或升或沈靡曾棄失今乃獨先顧影孰匹雙旌翩翩飄風瑟瑟予系州組追送不克天實臨之監此悃愊薄奠道周老淚泉激

祭張宗博

惟兄沈識偉器見於夙成蚤擅辭華領袖後生旋宰劇邑治煩有聲受佐大府朅來帝京親賢宗藩公談是程優遊靜退利徑靡爭有識咨嗟躁進革情謂公見知臺省飛纓云胡不淑禍患相攖綿延累載竟殞厥靈嗚呼哀哉如何不肖舊辱公知館我甥室時方布衣提攜剪拂繆列金閨非公之賜何以至斯昔公罹艱逺歸海涯我亦去國假守淮西相望天末江湖渺彌孰謂數月公訃遽來聞問驚怛肝膽沸糜罷斥來歸公喪在堂入門望帷涕泗已滂嗚呼哀哉謂才必達公乃困阨謂仁者壽公壽不多悠悠蒼天曰如之何公有令子克紹厥緒公今云亡豈復玆慮惟我鈍頑凜凜危懼厚徳不報尙期末路敢以菲薄恭薦情素冀公不昧歆此奠爼

祭張宗博夫人

夫人生長於永嘉而卒葬陶山蓋從其先舅姑之兆域亦其平日志意之所安者也禮婦人不及事舅姑謂之不幸今也生則逮事死焉從之嗚呼夫人可以無憾靈輿啟行徑趨殯所日月不逺以待大葬道路瞻視防不嗟嘆矧乎至親悲痛何極聊陳薄奠詎盡哀誠

代祖母祭八叔

惟我長史兄弟三人叔氏之後惟汝獨存汝於諸房旣長且賢顧我獨存情均至親嵗時問勞有味其言豈無他人莫如汝勤嗚呼吾宗繄汝克惇唇齒相依枝葉附根吾老已衰爾才六旬冀汝康寧以庇弟昆如何不淑乃棄而先吾孫罹憂自京而旋汝犯霜雪迓於江堧得疾而歸謂宜少痊曽不浹旬遽隔九泉命也天只莫知其原寓哀以辭薦此芳尊

祭十七嫂方氏

嗚呼先兄之亾十有九年惟我令嫂送往事存鞠育二子迨其諸孫至於有成實艱且勤念昔宦學兄當我門道路裹糧悉出厚恩嫂實相之絕口不言我婦來歸教誨周旋𨿽曰娣姒如弟妺焉究觀施爲豈不曰賢云胡南來避地秦川不幸得疾藥石弗痊神識奄忽遂歸九泉嗚呼哀哉生死修短厥數在天𨿽云異鄕如鄰邑然魂魄流行往還不難旋館於玆神其少安音容永違日攺月遷一奠靈帷摧胸裂肝

祭十八嫂朱氏

嗚呼爲士去其鄕而遊學四方非得兄弟經其家豈無養親之憂有兄弟者又必得夫人之賢助其內治然後兄弟得盡其愛某愚不肖初離鄕井兼有此二者今也不幸學未得伸其志而夫人棄去以失吾賢兄之助其爲痛傷抑可知已敬陳薄奠伏惟尙饗

正議贈朝議大夫燎黃

某愚不肖年未及冠遭罹孤苦賴先人積善之慶不殞其躬竊食於朝天子哀其祿不及養每遇大禮疏恩仕籍輒下告第之制加褒贈之寵所以推恩廣恵以爲臣子之勸也政和丙申冬祀圜壇則有朝請郎之命政和丁酉大饗合宮時則有朝散大夫之命至政和戊戌誕受九寶則有朝議大夫之命凡三嵗於玆疊被寵渥朝廷之意厚矣惟靈上體至意受此顯命以庇我後人某亦敢不夙夜自竭圖報萬一以永我先人休徳

謁先祖長史墓

賴皇祖之大庇竊祿京師迨今七年比遭酷罰扶防還捨未卽殞滅敢忘展省惟靈其享之

謁先考正議墓

賴祖考庥庇竊祿京師違逺松楸迨今七年天禍我家先妣傾喪日月不居奄經卒哭號天叩地哀痛防極茍延殘息扶防歸葬未卽死滅不敢不祗見墓下嗚呼哀哉

謁十四叔墓

某自防時防被叔父教誨爰以誤恩竊官於朝徳厚賜深未知報稱違去五載叔父不幸捐館某貪戀榮寵不克謁告以歸今以禍罰還家叔父之葬已更嵗籥其爲悲痛尙復何言薄奠薦誠有淚如雨嗚呼哀哉

謁十七兄墓

自昔兄長旣克大葬某逾月卽爲蓬萊之行違去松楸經及七載竊官於朝濫綴班列兄賜實多久欲歸省墳園志願未遂今天降禍先妣喪亾日月不居奄經時序號天叩地哀痛何極茍延殘生以畢大事未卽死滅不敢不展謁墓下嗚呼哀哉

給事集卷四

欽定四庫全書

給事集卷五

宋劉安上撰

經義

以肺石達窮民

天下之禍本於下情之不通而王政之施常患幽隠之不逹古之所謂至治者無他焉爲人上者惻怛之誠及於無告而無告之民皆得洞見肺腑而無疑夫使四海之內皆無隠哀而無有不告者亦可以見先王仁政之周也故曰以肺石逹窮民蓋一人之身思慮隠於無形而肺腑無得見於外者也思慮欝於內則其情不得通肺腑洞於外則其情無不達窮民天下之無告者也可謂下情之難達者矣今也立之肺石以求其辭先王豈以是肺石幹譽於百姓也其意有在矣昔堯之有天下也不虐無告不廢困窮夫困窮無告之民堯皆勿虐而弗廢之故舜之紹述也是以發政而不窮其民焉然舜亦豈俾斯民之不窮哉要使窮者各得其所是乃所以不窮之也文王號一代發政施仁之令主而文王亦不能使夫鰥者之有婦寡者之有夫孤者之有父獨者之有子也仁政發而四者皆優防以卒嵗此文王所以無愧於堯舜也方成王之有天下周公爲之左召公爲之右所以佑翼其君者思欲無歉於堯舜無忝於乃祖則肺石之設豈可一日廢哉蓋嘗謂有天下者猶之一身一家也癢屙疾痛之切其身者愛其身者必求所以救之療之一人向隅而不懌愛其家者必求所以悅之懌之仁人之於天下視民之無告者必求所以撫之綏之且常人之情厄窮則呼天疾痛則呼父母君之於民覆之如天愛之如父母使無辜者則必聞而訴之者必見卹四海之內無隠不達則聖人仁民之心於此固已盡矣𨿽然仁義不施則韶濩之樂不足以格天忠信不立則鄕射之禮不足以措刑政事不修則𨿽有肺石不能致海內之無窮民政事者其本也肺石者其末也不揣其本而齊其末則心𨿽日勞而實不應有天下者執其本以修之則無窮民之弗逹也𨿽然本旣立矣而末亦烏可廢哉

以其餘爲羨

經略之內孰非王土食土之毛孰非王民六尺以上其賤者皆可籍而任數口之家其壯者皆可致而使然先王𨿽有廣土其制比伍則內不過六鄕𨿽有眾民其起徒役則家不過一人故家有羨卒人有餘力蓋師旅者先王所以平禍亂不可去也力政者先王所以治城郭宮室不可弛也然驅民以死地莫大於師旅使民以窮苦莫甚於力政民之所不欲在斯二者又何可家起二人以重困之乎何則人情莫不欲安佚也而上勞之如此則亦必莭其力而不敢盡焉夫民之生自幼至老大莭有三幼之時血气未定老之時血气卽衰乃若旅力方剛而气幹未衰者少壯之時而已是故一家之中其可任者寡其不可任者多老幼者常七之四而少壯者當居五之二此上地七人中地六人下地五人之家而以或家一人或家二人或二家五人爲可任者也冒矢石擊刺攻伐於行伍之中而事父母養老疾於家者其事不也有其餘以爲羨故也荷畚挶度築削於鼛鼓之間而稼穡植藝戴茅蒲被襏襫於田野者其職不廢也有其餘以爲羨故也夫然故從事於師旅者蹈死斷首而不辭摧鋒爭先而不避也從事於力政者子來而不待率鼓之而不能勝也昔公劉居豳土地未辟人民未阜而羨卒有也故其詩曰其軍三單是非有異乎周之治官也時焉而已及宣王命方叔率南徵之師而有其車三千之多是非空六鄕之地而起之也諸侯以師防焉故也而老儒以爲羨卒盡起是烏識先王以其餘爲羨之法

可謂明也已矣可謂逺也已矣

天下君子少而小人多賢者寡而愚者眾夫惟多少眾寡之勢若不相敵此賢人君子所以多至於危殆也且以小人之心固嘗忌君子矣君子者介然自守不與小人合小人又加怨焉挾忌怨之心則無時而不謗小人者必爲詭辭餙說自欺其心以入於人然則茍非至明深智了然昭徹其賢人君子不爲致疑者防希甚矣小人爲難察也君子立人之朝小人未嘗不欲擠而去之君子蓋寡過也無可誣之行𨿽善毀者不得入無可乘之釁𨿽善防者不見信故小人者必伺其有疑似之隙而投之君子有引賢授能者則進朋黨之說矣有造功興事者則進擅權之說矣有理財厚民者則進聚斂之說矣小人之欲用也無顯顯之徳患位之不保無赫赫之功患祿之不固以疏逺之迹一旦得其君也甘心巧語柔顏佞色伊媕阿諛趨附機防未嘗有絲髮之善而矯餙百端以中主欲幸而詭說一開則寵任盤固不移如山矣有人於此焉其端崖不測茍以是心至者皆絕人於微使不得逞若然可不謂之明且遠乎子張問明孔子告之以浸潤之譖膚受之愬不行焉可謂明也已矣可謂逺也已矣豈非是乎莫非明也舜之舉四嶽十二牧十六相則任之而不疑至四防之誅則使之不得售其姦舜之明豈不遠哉成王之任周公召公毛伯芮伯左右前後未嘗有間至管叔蔡叔則不以親而私成王之明豈不逺哉仲尼之爲司冦也未防以少正邜至隠之惡七日而手足異處於兩觀之下仲尼之眀豈不逺哉此三君子者豈世之所謂辧白黒數一二覩輿薪而謂之明者乎書曰視逺惟明此之謂歟

子溫而厲

柔失己剛失人一偏之患也知柔之爲患而矯之以剛則失人之患復至矣知剛之爲患而易之以柔則失己之患復至矣惟二者之偏勝而中和之道卒不可得此君子之道所以鮮有聞於天下也然則接物以柔而不失其所以爲剛之道非聖人疇克然哉蓋溫猶水之溫也有可親之義焉厲猶山澤之禁也有不可犯之義焉夫可親之與不可犯疑於不侔矣而聖人一之者本於道也道之爲道交物而不失於物故以道逰世者𨿽天地且不能違之而況於人乎是故暖然似春者其與物接也凜然似秋者其不可犯以非禮也與物接者聖人所以爲人而不可犯以非禮者聖人所以不失己也陽貨之見夾谷之防公山之召以眾人觀之可以不屑矣而薫然之慈方且與之揖遜而不辭此聖人接物之仁也然其卒也遇塗之言不能屈以非事歷階之說不可犯以非禮而堅白之實乃不可得而燐緇焉是豈有山澤之禁兵甲之守使人可親而不可犯者哉正容以悟之而人之意固已消矣子夏曰君子有三變望之儼然卽之也溫聴其言也厲蓋所以形容其徳者也若夫栁下惠之和也觀其不昜介於三公亦可謂不失守矣然援而止之而止至於裸裎其側而不悔者𨿽曰人不我凂然而不恭亦甚矣故其也人忽乎已而招侮召辱或未免於冶容之誨焉故孟子以孔子爲盛徳之至而以栁下惠爲不恭眞知言哉

請問其目

道無問問無應古之人有目擊而道存者不必語而黙防此上智防言之士也若夫善學者則不然問不切則理不明理不明則無以釋疑而辧惑故學者必貴乎問問者必貴乎切切問者以其要而叩焉者也昔者顏子學於夫子平居燕閒所以觀聖人視聴言動睟然之容與夫泠然之音其著心入目得之於言意之表者固非一日也然克己復禮之說尙且不自以爲曉逹而請問其目於此見顏子之善學而知切問之爲大也豈諸子之倫哉嗚呼學道者將以探聖人戶室而造其閫奧者也目如門焉問則得其入不問則不得其入然而善學者亦由其門而求之而已此顏子問爲仁之端而以目言之也嘗觀聖人之門學者多矣然善問者鮮焉非不問也不得其門而問之也顏子之下善問者莫如子貢或人以衛君爲問而子貢以伯夷叔齊問於孔子子曰伯夷叔齊古之賢人也求仁而得仁又何怨子貢知夫子之賢伯夷叔齊遽知其不爲衛君者知其是此而信其非彼無疑也夫欲知衛君之事而以伯夷叔齊問之能以其類推之也子路問魯大夫練而牀禮乎夫子不答子路疑之三問而三不應子貢入而問曰練而牀禮乎曰非禮也子貢出謂子路曰汝問非也禮居其邑不非其大夫若子貢者亦可謂能問者矣然未若顏子之能切問也夫爲仁非一端故顏子以目爲問子曰非禮勿視非禮勿聴非禮勿言非禮勿動視聴言動學者所由以入道也能制於外者則能養其中能養其中仁之道立矣宜乎聖人告之以此

陳善閉邪謂之敬

君子之事君盡心焉耳矣言而不心則近諛貎而不心則近佞諛且佞君子不爲也故盡吾心之所可欲者以事君則凡所謂善者無不陳也盡吾心之所欲去者以事君則凡所謂邪者無不閉也陳善閉邪此人臣之所自盡者得不謂之敬乎竊嘗謂人之立乎本朝者豈皆出於愛君之誠也哉貪夫爵慕夫祿其未得之也則諛言柔色以入之其旣得之也則又諛言柔色以守之不爲是者或以財利說其冨國或以勇力說其彊兵不爲是者則爲盤樂奢泰說其樂逸是三者君以爲忠臣以爲賊者也彼其心豈不知好利足以虐民好兵足以害國而盤樂奢泰之不足以保其社稷也特其心不出於愛君之誠是以若此然爾其不敬莫大於是嗟乎孟子之時玆甚矣天下之士亦孰知有愛君之道哉蓋其獻言於君者不過曰我能爲君辟土地充府庫而已又曰我善爲戰我善爲陣而已當時之君不知其非且從而尊之曰此良臣也而孟子者乃眀其說之不可獨區區以仁義爲說彼好勇也我以文武言之彼好貨也我以公劉言之彼好色也我以太王言之是皆所以引其君以當道而格其心之非則其敬君爲何如哉彼景子方且以不朝王爲言是烏知孟子之所以敬其君者不在於聲音笑貎之間而在於中心之誠故曰齊人莫如我敬王也

居之安

學不至於自得者未足與言不惑智不至於不惑者未足與言不變惑者不眀變者不守若然者其於道也而能一朝居之乎孟子曰居之安凡欲其自得之也蓋所貴乎得者非貴乎得於人也自得而已矣茍惟得人之得而不自得其得則其所得亦將因人而變矣昔者門人拱而尙右此信於孔子之行而行之者也喪欲速貧死欲速朽此信於孔子之言而言之者也及本之聖人之意未有不轉彼而爲此矣若是者亦可謂居之安乎孟子曰聖人復起不昜吾言矣其居之安莫大於此

守先王之道

道在一介則一介重道在天下則天下重方周之衰先王之道不行於天下而獨在於孟子夫軻也𨿽一介之士而道實在焉則當時推重無過於孟子矣天下其敢不異禮而待之乎嗚呼道之不行也久矣道不行則天下無善治道之不明也久矣道不眀則千載無眞儒無善治是先王之道不及於斯民矣無眞儒是先王之道又不傳於學者矣當孟子時堯舜文武之道不幸而不行於天下幸而有孟子者得先王之道而傳之夫先王之道上足以帝王其君下足以帝王其民𨿽三公之尊未足以爲貴也九鼎之養未足以爲冨也王公大人分廷抗禮區區傳食何足以爲泰乎彭更以諸侯待孟子爲泰是以待先王之道爲泰也如彭更者非特不知尊孟子且不知尊先王非特不知尊先王身爲儒者忍發此言是不知所以自尊也曾子曰尊其所聞則髙明矣其言如此器局可知卑陋狹隘何足以稱於大人君子之門嗚呼更也亦知世有所謂舜者自畎畆而爲相乎世有所謂傅說者自版築而爲相乎何其淺見寡聞也孟子之言眞有以大其志爲彭更者將下大禹之拜乎抑將學臯陶之師乎回之服膺師之書紳乎宜知所以自處

附錄

行狀

公諱安上字元禮姓劉氏系出彭城世爲永嘉人曾祖延貴祖瑩父去非以公貴累贈正議大夫公少端重有成人風祖父特所鐘愛曰異時必大吾門與從兄舎人安莭同研席相友愛尢専勤嗜學講誦忘寢食旣長俱以文行稱公逾冠首鄕薦復聯名防太學並爲上舎生疊預魁選聲稱籍甚號二劉一時賢士慕向爭與之交赴省闈列試第二人登紹聖四年進士第丙科解褐調杭州錢塘尉公操履淸峙輝映湖山人謂眞仙尉謹身律下每被檄所部𨿽庖必自辦以行秋毫不以市於民所憇惟亭傳僧藍否則茇捨露坐食息自如見者咨美之受代畱圭租縣廩爲後人冒請曁還過之𨿽久客寠甚勿問也公以名流陸沈下僚怡然無忤色防心職事有捕獲功未嘗自列曰幸人之死而已取賞吾弗忍爲𨿽同列以是被遷不以屑意卒用薦者陞處州縉雲縣令除登州州學敎授時舎法初行精擇師儒國學尢極其選遂遷博士學行徳器尢爲後進尊仰差考試貢士舉院故事考官各進策問取防上皇咨重公文親筆選用以車駕幸學恩授儒林郎復攺宣徳郎大觀九年除提舉兩浙學事陛辭進對風度詳雅論事合防旣退上皇顧近弼稱其蘊借有大臣體屬中丞余深薦之畱爲監察禦史朝廷有所推鞫多以屬公公持法尢審而根於誠恕吏不忍欺讞議明允多所平反囚悅服無恨意十一月遷殿中侍禦史常曰偸安患失尢非言官所宜故居處薪芻服用之物取供朝夕十二月磨勘轉奉議郎眀年用八寶恩轉承議郎三月遷侍禦史賜五品服公沈厚謹宻凡風聞事皆反覆詢防或遣親人參驗得實乃始論列舉無不當一日奏事上皇目送之曰劉某言事可謂詳審矣屬時相擅政竊防威福防熖滔天意所趨向海內風靡黨與蟠結根據朝廷無敢攖其鋒者公獨挺然不肯附阿極言其罪抗章不報乃與石公弼率同列廷論之詞防剴切時論偉之在言路三年凡所彈射皆污穢不法敗政亂俗之尢者其不畏彊禦如此平居恂恂若不能言至論辧人主前安詳不撓無所畏避以故眷注愈渥三年八月遷諫議大夫逾月丁太碩人憂公性純孝未冠正議公卽世掩泣腐袂奉事太碩人色養尢篤自筮仕以至禁從榮侍板輿夙興溫凊奉甘脆供笑樂始終如一日至是毀瘠防滅性卜葬盡禮極哀榮之奉廬於墓側手蒔松檟蔬食終喪徘徊不忍去始公生於裏之西洲及先人旣亾宦防往來經行其處必凝望泣下人以爲有終身之慕政和冬服闋以中書舎人召先是兄舎人由察官登對玉音宣問公安否及寓止何地旣朝見入對上皇面諭以曩日詢訪及簡記識擢之意二年用元圭恩轉朝奉郎逾年除給事中其所獻納論駁有補時政者甚多俄請外甚力九月除徽猷閣待制知壽州四年以上舎試所差官撰號差互罷提舉亳州明道宮復以磨勘轉朝散郎封文安縣開國男食邑三百戶五年除知婺州七年磨勘轉朝請郎進封開國子加食邑二百戶時六尙書降造花羅數額頗眾督程甚嚴公以抑配多民困論乞蠲減弗克則奏以非土貢願不爲例又部使者往往專事花石以市恩寵州縣希防幸賞或遣使臣檄州計置督以支錢應副舟乘事公初不與之辧但按法移文回報往復閱時淹久使臣苦之逡巡引去自是無來者遂免無名之費調發之擾民陰受賜焉尢不喜笞辱人少年或坐公法察知良家子資可敎則命其父夏楚於庭責使就傅其務敎化厚風俗蓋有古循吏風治婺凡三年鎭撫惠養百姓徳之里人過其境詢及遺愛則人人以手加額至今稱頌八年移知邢州時祖母徐氏無恙年餘九十奉之甚謹初遇恩妻張氏當封以祖母未命避遜不敢當奏乞回授上皇嘉其意優詔從之封仁壽縣太君念諸父蚤世而徐氏年彌髙邢去親庭益逺遂丐宮祠侍養宣和元年六月得請提舉建州武夷山衝佑觀九月丁太孺人徐氏憂公以介孫承重送終恩禮有加鄕閭榮之三年服闋除知壽春府累表辭免不克四年磨勘轉朝奉大夫進封開國伯加食邑二百戶壽公舊治民懷恩勿忘及此再至老穉欣迎扶攜逺迓者屬路府於淮西大藩屯兵餘萬宻邇京師每嵗上供十二萬石應制副畿縣軍糧且稱是𨿽遇防歉租賦放免殆盡而稅額不少減前此官吏復加槪量反羨余以幸茍免民重困流移者眾公至嘆曰柰何剝下以逃責邪凡諸司額外泛派一切不應専以撫綏寛防爲事漕臣兪賙奏乞較一路上供及支移之數課殿最行賞罰以風屬郡是嵗壽春官吏遂以數劣被劾降官復以舂發軍糧虧欠再被削秩以去終不自辯也六年除知舒州逾年請宮祠從之提舉南京鴻慶宮靖康元年覃恩轉朝請郎加食邑二百戶防復朝奉大夫朝散大夫以疾丐致仕轉朝請大夫建炎二年正月終於正寢享年六十詔贈通議大夫命有司量助喪事卜以十一月壬寅葬於永嘉縣建牙鄕玉淸觀後山公識度粹凝宗工鉅儒見者莫不許以遠器自爲尉以學官薦者十餘人守帥丰公稷皆譽推奬禮防集則分韻賦詩講論文義延畱彌日不以僚屬待也大觀初令侍從各薦所知右丞徐公處仁以公應詔其爲當路知遇如此素堅正靜退未嘗茍進取部使者或欲縻公致門下寄聲知舊諷使致謁公薄其爲人終不詣之尢不喜竿牘爲敎官登州或勸貽書時貴丐東南便親者公謝勿願也曁閒居裏閈當軸皆其知舊或請致賀答曰吾平時不通書今遽賀之得無疑我有求邪時俗持祿養交率顧望迎合以規進取公深鄙之爲禦史多所彈劾務存大體振綱紀不爲訐直取名凡論列章防退輙削槁𨿽家人子弟無得見之故其奏議人少知者嘗語人曰在言路久仇怨殆滿目矣然吾職風憲獨安所避顧在我本無心耳出典三郡凡所設施不務表暴示以好惡而人自化禦下寛簡不苛吏卒服役之餘咸許自便然嚴重叵測莫敢慢也或乃爲投合以求當公意終不可入殆所謂昜事難悅者動凖繩檢進止有常度而遇事裁決咸中理解所居有惠政在婺市田以給浮橋費民便之刻石紀徳其守壽春屬比郡嵗饑流民𦇤屬公爲區處舎止什器資養畢具至者如歸屢丐常平賑濟弗許則倒廩散之曰民困且死柰何坐視不卹儻獲罪吾坐之其有病者以私財爲致醫藥爲糜以食之不幸死則給棺槥卜爽塏收葬之民賴以全活不勝計恩及境外矣蓋其志在爲民凡所興爲必欲利及久而所濟廣者蓋如此與人言如恐傷之待僚屬未嘗失色然內剛正不可犯尢嫉贜吏壽春屬令有貪墨聞者旣防問審實一夕追逮證佐盡得姦贜令窘急賂當途致書營救公不答卒使引疾解印綬去諸邑爲之竦動始公先達爲侍從前少宰吳公敏故右丞許公景衡未顯公識其逺到舉以自代三公繼登冢輔時論隠然服公知人胸中恢廓而謙防執禮一於純誠不爲纎芥矯餙遇人無貴賤小大至胥徒臧獲語必拱手自名𨿽宴處私室家人不見惰容和裕有體至於臨事則斷不回於嗜好淡然略無珍玩財物視猶糞土𨿽身處冨貴自奉簡薄殆有布衣所難者慈孝友悌蓋其天性宗族內外四百口服公之化閨門雍睦無間言溫良謙遜有萬石君家風位侍從二十年所得恩澤以先弟侄季弟安仁以太碩人所鐘愛遇之尢厚憐其場屋困躓首以大禮恩奏補其後早卒諸孤幼穉撫養加意不異己子曁長爲畢婚嫁躬與日者往來山谷間卜地營葬訖事喜甚曰吾今而後無復他念矣曁屬疾無甚苦謂家人曰吾其止此乎臨終之夕猶誦漢書且命區處爲翌日親朋燕防之防旣就枕覺風昡起坐命藥繼至而亾其好學達理髙明令終死生之際不惑也如此嗚呼母宋氏累贈太碩人娶張氏朝奉大夫親賢宅博士時敏之女封碩人生子男二人長曰讜承務郎前蔡州監稅克有家學次誥女一人歸修職郎林待問孫男三人尙幼公蚤與兄舎人從當世先生長者防深得中庸大學指歸故能以其所學發爲事業致身侍從當巨姦朋邪傾亂朝政持一介孤忠力排抵之僅以獲免後𨿽歷位禁闥俄值斯人復進用事勢熖赫然度不能抗因懇丐外補自是十有六年終老於外𨿽仇怨銜之刻骨欲搜抉疵釁冀以中傷而卒不能避回宮祠優防卒嵗處之泰然亦無慍色捲懷韜晦不肯爲赫赫名眞若畏人知者故其進退始終大莭而逆推夫所以用心殆未昜以窺其際也蓋其韞蓄浩浩湯湯用之誠有未盡彼暴露衒鬻者抑公之所細也耶公爲文典重有法尢工五言晚更平淡渾然天成無斧斤迹有詩五百篇制誥雜文三十卷藏於家卜居南郭治第築圃盡湖山勝槪益喜賔客至則觴詠延欵無斁暇日杜門觀書味道養性或攜杖課園丁畦蔬蒔果以自娯嬉當其心閒意適𨿽田夫野老亦欲與之對非所喜則位貎崇貴扣閽弗見也故識者論公平生出處以方唐太傅白公至其夷曠淡泊無聲色之娛文詞雅正不爲纎艷浮華之語則又未可以優劣論也公於嘉言爲父執行世中表婣舊且同裏知公爲詳然公潛徳隠行所不能窺者蓋多姑實錄所聞少備采擇之萬一承議郎新通判舒州薛嘉言狀

給事集卷五

