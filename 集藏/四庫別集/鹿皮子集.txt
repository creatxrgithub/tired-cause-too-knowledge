鹿皮子集元陳樵

欽定四庫全書

集部五

鹿皮子集

別集類四

元

提要

﹝臣﹞等謹案鹿皮子集四卷元陳樵撰樵字居采東陽人介特自守隱居圁谷衣鹿皮自號鹿皮子屢薦不出専意著述是集題曰盧聨子友編輯不知聨何人也樵長於說經與黃溍宋濓等以文章相砥礪故造詣頗深所作古賦落落有奇气詩則古體五言勝七言近體七言勝五言大抵七言古體學溫庭筠七言近體學陸龜蒙俱能得其神髓顧嗣立元詩選摘其山遮春欲歸時路雁入鳬飛不盡天野鹿避人懸樹宿溪魚乘水上山來絮輕便欲排云去花好多應換骨來諸句以爲步武西昆然其精刻之思究與松陵笠澤爲近至古體多見其醇臻侵同用頗乖古法近體多用洪武正韻尢不可解殆其入明以後所作故不得不從當代功令歟

乾隆四十五年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

鹿皮子集卷一

﹝元﹞陳樵撰

○賦

東陽縣學暉映樓賦

於穆玄聖參天貳地啟迪人文軌物垂世粵自漢魏以降神明繼位秉符握鏡向明求治莫不疇咨古訓含仁茹義用能光集聖猷四王六帝於是立辟雍於上京疏泮水於侯邦東膠西序右學下庠敬以禮合徳以樂章上規勛華下凖夏商承先王之容典揚聖哲之耿光於是萬方景附聲教風翔或石室講肄或廣崇黌宇慶曆已來制詳化普應詔作宮周於率土藹學士之雲從偉搢紳之鱗聚曳方履兮秩秩冠切云兮踽踽夏弦秋吹春幹冬羽惟吳寧之下邑實金華之東鄙伊文儒之至盛泛弦歌之盈耳煌煌學廬歲時肆祀矯華榜之髙張煥彤扉之洞啟黃闥凝旒軨軒列棨庖廩具修講堂雄峙飛閣中起紅采相宣則有羣書漆版汗簡華緘積縹囊與緗帙蘊瓊軸與瑤編鼔六籍之芳風回百氏之驚瀾下臨萬井夾巷逥阡鬰層樓之夭矯兮獨孤峙於西偏頋東隅之薈蔚兮翳丰艸之芊芊偉邦人之經始兮結斯樓之耽耽椽欒對竦飛棟交聯若黃鵠舉翮兮矯將飛而未安嘆興廢之屢遷兮乃旁屬於齋宮登玆樓以相羊兮愛結構之丰隆赫華榱之參差兮儷曼宇之彤融浮柱離離其相距飛甍嶫嶫以騰空散緑霧於綃牕擷彤雲於綺櫳俯市列之闤闠兮見陵壑之蔥蘢復盱衡而四顧兮想前列之淸風睠淸碧之蘭林兮攬三丘之雲松飛岑連嶂翠碧成叢慨仲文之才藻兮顧沈身於慚徳猶棲棲於末路兮臨靑冥而鎩翼仰興宗之遺烈兮嘉幼公之殊績相昭諫之隱居兮思玄英之逸迹發詞圃之春華播風流於金石哀相國之東歸兮忽山林之攺色慕張生之絕塵兮采瑤蕋於山側俛察仰觀感今懷昔故凢胸耕掌錄之徒負素挾書之侶或奔走在廟進旅退旅芹茅在籩體薦在俎捧匜奠斚灌樽薦甒或張侯棲鵠觀徳是務蒙叟登歌射夫獻舞揖遜周旋升降有度或禮行鄕飲事賓有主詩歌合樂獻酬明序黻冕旣脫笙匏旣去志煩思亂於焉遊處或登髙之能賦托歌詩以陳志攬翰墨之餘波兮發髙藻之遒麗樂文章之穎秀兮來眾士之番番吸吳越之淸風激燕趙【文學趙人】之悲歌洗心飾視光英朗練乃顧坐客起而爲亂亂曰

華譙中天靚以淸兮琢鏤爲戶文錦楹兮丹翚引翼翠螭騰兮下顧萬瓦玄玉瑛兮抽琴命操朱絲鳴兮劍光落袂香蘭纓兮婆娑藝圃夫何營兮張義爲幕理爲繒兮

閒犧賦【池上小閣】

融火向中余方愼夏接葉罷亭依山忘榭麗艸長林未卜與夜臨池館水不怡陰廈伊淸池之蹇淺兮覺水气之已多蔭諼艸而翳蘭兮結斯構之峩峩疏堂屬其南垂淸陰生其四阿杜余門而卻埽兮日長往乎滄波招招緒風持云沐露窮夜爲日迄於闌暑餘淩波而雅步兮魚鱗鱗其在下若停橈之萬斛當步軔之秋浦朱塵倒景若櫩而飛疏箔懸繒五兩萎蕤燕循檣而失據鳬就槳而無依不纜而維不枻而安承艫絕後接軸無前四載不服萬夫莫先亡余檝之蘭桂廢余橈之芳荃又若委陋舟而弗禦猶誕寘之河陾也蔭斯亭以寓處兮瞻浮榮之翔翥文謝杏梁珍慚桂戶藻離棟而成妍題去榱而加昈銀榜昭其碧鏤皓璧燁以振素波塵屬跋雲松薦礎澤葵生閣蘋花照籞浮萍附躓雕胡承梠愛夫容之婉婉兮藉初日之明輝色瀲灩於顏間蔚藻繪之備施傾蓋成陰聯袂成帷含芳揚烈茹華吐奇當筵薦綺在檻成梯映朱鷺之芳翰增翠羽之緑姿鶯鶯在栁媚蝶時來爾乃禦緅絺攬蕉荃肆莞蒻燎芳蘭緝靈艸以爲蹻緯楚竹以爲冠白紈微舉芳風可握或進壺挾矢投瓊擊博或從橫竹素佃漁交學或左設鴟夷右操釣具蓑笠長拋笭箵不禦屑桂垂芳聚粒爲茹投八絲之翠綸沈百囊之緵罟於是丹鯉含腴蓮菂丰甘葵葉初肥緑杞闌干山膚陸芼華菓具繁張飲命客觴政在前蕉葉無奇金舠猶窄折葉薦芳引筒分碧挹蘭英之春醥釃玉葅之芳液洗慮延歡祇以永日雅歌淸吹與舟共浮合樽促席敷衽綢繆今夕何夕與子同舟抱月坐花藉以蘋藥視夜參半衡漢回薄情盤景遽賓客益落乃起而爲扣舷之歌歌曰

世冥冥兮塵污人慕前烈兮淩靑雲食有魚兮蔌有蒓願投老兮守丘林座客聞之又稱歌曰卉服兮舟居荷爲屋兮荷爲袪宿沙子之徒與江上丈人之徒與

臥褥香鑪賦

廣宵宴於上春兮蛾眉紛其狎坐錦隨舞散引連吹罷歌殘緑玉之杯笙暖茱萸之火月轉華房缸花暗墮芳襟微解男錢半妥衾聯罨畫褥飲紫霓絳螭蚴蟉英蘂紛披連溫幈之屈膝捲華幔之參差空翠忽其滿堂兮集眾芳之菲菲若蘅薇薦芬沈楡效質又若龍腦在燔丹螺獻甲漢壁捐椒楚芳委榝奪藉蘭之蒸惠醒醉花之病葉博山倚席菡蓞生寒薔薇百濯豆蔻湯幹香從何來來無定源藻繡叢中不火而然香生弱縷五色非煙援衾拂席銀黃可鑑動如丸走止與輪停觸鈿函而不轉環綬笥以如縈拂綺襦而緩引當白澤以畱行左右周旋芳塵不驚金燼無迹芝印長存花將銀縷靨隨金校麼鳯低回蟉龍天蟜鈿花爭麗雀翹分藻映紅玉之春嬌共瓊株之晨照晝隔郤寒之簾夜近緑衣之鳥寒依熊席溫隨犀簟初辭露竹之幾旋遲五明之扇共君合歡之繡被藉君象牀之羅薦外惡方以玩世兮中石心之不轉均茵席而莫我知兮謂方心其如面內仁外義千載金言彌動彌靜聖哲所惇願以小人之腹爲君子之心

瑇瑁賦【庭下有龜白質而黒章丰上而折跗或曰是瑇瑁之屬也作瑇瑁賦】

繄鴻蒙之散英兮滋百昌於南紀邈靈海之於廓兮涵眾珍之靡靡其廣無垠其遐無涘日月之所亙四極之所被裸壤藉其涯冰天薄其澨若夫蠻畿羌笮烏荒象卉莫不遐舉而兼攬也於是沸唇椎髻之徒狼戾戎蜑之裔挾浮環以亂流摻霜綸與桂餌結精鋌以爲网控三翼之云駚檝爲馬兮舟爲車陋玄洲與渠子披淵剔藪窮珍盡奇回輪頓繳傾於南嶽磔明月於珠蠙擷貞球於文魮刋珠樹之靈柯搴火齊之夕暉剸冰紈於潛魚脫奇觡於明犀乃有鴻商富賈巨千之資載餱舁糗據險乘危徵榜人命水師披瘴云櫛炎颸涉瓊林走麻離厭西棚瞰吉慈陵厲三韓出沒流眉絕訶陵與林邑歷麻蘭與勿斯投鬼關而徑度迫海童而遵蹊則有罟師奏美蘆人效奇囊琛航貝轉於京畿不踵而蹻不翮而飛紛綸奪視翠粲塡眵天琛水異霧委星離𨿽仲宣之博雅張華之析微知崇文鼠辧洽碧雞固莫能悉察而周知也客有遘歸艎於番禺得文龜以遺余驗神物於幽徑實瑤光之所攄上規圓覆下凖方輿龍脰宛宛山覆丘紆中跗絕甲或合或舒郁承弇兮蚢綷矯反倪兮金鋪緣純被藻繞脇垂緗冒彤紋而綴黝披皓璞以含黃故其赩翼淩亂隆麗淸靚則異文豹飾侍殿防也繁綜紛紜彤融文璘則湘靈凝涕被叢篁也逺而視之若赤瑕雜襲照璧璫迫而察之若紫貝駁煢被龍堂儷■﹝句黽﹞鼊而方華混余蚳而比瑜瓊蜯鸚螺碧鮒丹魚方斯蔑如也或遺鷇於珊瑚之叢或命羣於云精之瀦若夫鯊鮞鮥鰝鱒魾鱊鮬■﹝魚岑﹞鯼■﹝魚眾﹞鰼鮡鱦鯤鱬莫不投吻委骨接景流腴至若赤水安流丹涯罷潮沈駭焱於窮髮晞扶光於沃焦斂璇臺於蜃气結戎鹽於翠條接余含榮虞蓼垂蘨雕蓬郁遏遊龍森箾石蘊肉而吐華鮭隱甲而生苗魁祿含漿委其潏蠃蜬■﹝虫矞﹞蠭塡其坳爾乃登珠澤薄無臯蹸水英獵神虈喋海藻之雕葩蔭靈茒之緑苞出碧津之方羊陟瓊田而逍遙唼血飛涎捲殻含膏於是豫且構网盧亭進蔚獠市掄材海人薦骨解甲刳腸剖筩釃血哲夫準量良工辧質或擬通犀而鏤梳希粵象以爲櫛綴簮珥之燐亂糅靈釵之艷逸壓唐妃之義髻鑑夏姬之光髮虎髀斂姿宛珠罷潔精逾玉燕價傾寶葉顧三珠而未奇豈九雛之能奪委質而嫫母含榮潛輝則陽文艷滅恥借映於金苔謝浮光於海蛤或靑殿受妃桂宮禦服縆華擿之陸離構寶臺之采縟尊別魚須飭隆荊玉制備翚褕禮均展鞠乍金炯之辭奩方紫珍之在禦翠气菱荂素華月騖影麗云承葩垂蕚跗被玉水之餘滋藉金膏之微污或摛華神屋效質望仙綰寶帳於靈臺雜明璣以押簾錯以金機絲以玉函芳苡內朗丹髓外烻火齊牀明郁相蕩珊瑚牕近靑連錢彼僂句與大蔡𨿽殊用而同體爲王國之大寶兮顧何辭於三釁羌殺身而無補兮合璪貝以爲靡繄巾笥於廟庭兮豈神龜之可比幸寄身於齋房兮脫微生於泥滓徵朱鱗以療饑委丹粟以爲餌或潛迹於金沙或揚波於翠水渺瀛海之東被兮吞百川之輸委旦吾投於淸流兮夕振蕩於海尾苟未忘於反身兮豈沈光於沼沚

迎華樓賦【浦陽朱仲山名其樓曰迎華以思親也其先人好神仙云】

昔在黃帝世有玄徳敷佑下民芳猷允迪越厥帝姬踐修曠迹誕受瑤圖冥期罔慝比質鸞儀方標鳳翥靑靈旣爇甘泉罷禦繼龍轡之遺髯振淸簫於雲路婘仙華之明秀兮夫亦靈修之所寓也伊仙華之雄峙兮實作鎭於海隅幡元气之淋漓泛浩翠之鬰紆候神之館旣相望於東南兮又下通於鼎湖祠廟千秋歲時莫瘞祥慶足徵民無札癘嘉薦明粢芬芳式備登玆樓以淸眺兮抗仙掌之千尺煙分霧繞霞舒云積二華藏英莫之能敵九華斂秀攬之失色上有人兮永懷慨先人之敝廬華梁婉其承枌兮重欒屹以綴櫨朱華被井麗藻垂疏巡瓊檐以躧步兮思帝子以愁予想神君之遊行建云旄以前驅登寶衢與云術命含雷使淸塗霞爲車兮虹紖從軒轅兮山之下靈奉轡兮驂車朝吳云兮暮爲楚雨若方平兮曼倩挾麻姑與王母云風颯其揚塵兮獵玄蔭而靡丹荑碧雞羣飛而晝驚兮疑神君其並來俯回軒而四頋兮有平莽之萋萋曽光塵之莫覿兮悵獨寢乎空帷夢仙家之巨萬兮瑤臺矗其崚嶒赫祥雲之燭日披赤霧之冥冥覆明霞之遊館蔭光碧之殊庭翳紫桂之神宮列積捨之層城翠水曽波碧林被宇拂珠樹於犀階植文玉於蘭渚瓊柯鬰以離立金根儼其相柱神獸敷曜於陽林朱雀流光而來下亦有五色遊龍靑霄玉女女以守瑤林之桂實龍以耕芝田之宿莽飛轡淩煙羽輪輕舉或掇碧藕之靈葩或拾翠鸞之墮羽葺夫容以爲冠攬霧綃以綴衣望九靈其如雲聯霜袍以成帷挾龍符之靡曼蔚鳳綬之萎蕤勒黃金之條脫兮縆以水碧之藍絲赤玉之飛舄兮藉金液之龍芝揮精之寶劍兮映碧柰之華滋忽仙靈之在旁兮𨿽信似而懷疑起俯懷而興慨兮知夢幻之不可期啟交疏以周覽兮瞻瓊宙之漭漭怨翔陽之短景兮忽委照於西壤屹玄瑉之云譎兮繡闥儼以雙敞【山有二石門】竦栢木於玄林藉芳藥於叢莽彼艸木之無知兮有喬梓之俛仰紅翠嚶其載鳴兮聽璇房之遺音遊鷮兮杉雞曜斐尾與【與一作兮】紛文丰狐晝嘷於林薄兮騰猿援木以淸吟羨楚烏之返哺兮感鳴鶴於江陰攬萬物以自悲兮苦愁思之不可任臨長風以孤嘯兮明月出於東方繁星粲其麗天兮若蘭甸之流霜情於邑而不寐兮恨神爽之不可望慕帝子之承顏兮從君王以翺翔曽來歸之未期兮淚沾襟以浪浪陳悲歌以下招兮夜漫漫兮使子心傷歌曰

燭銀玉菓璧環光些云裀霓褥不死牀些瑤壇金闕光碧堂些居室之麗無以方些碧芝瑯菜扶桑實些玉酒釃漿五英液些風林鳴醋中華密些綺饌之腴莫之能及些云裝煙駕龍回車些飛輿八景麟胥胥些上下風雨翔紫虛些車服之盛不知其餘些緣雲飛觀中天樹些四榮翼張若騫翥些淸防暗列浮思布些雕機朱絲有竹素些𨿽信美兮非其故些魂兮歸來返吾居些

胡氏鐡心亭賦【梅亭】

太白主人居東海之上玄虛先生過而問之曰丈人目視云漢志傾金石淳潔無華溫愼約敕獨標樹於當年守貞度而不易矯矯兮彊懷夕飲冰兮旦而食蘗慕人倫之師表謂黃金百而非貴托雲霞之石交空萬流於海內思欲起伯夷於九原與卞隨乎並世夫伯夷之徒固常有於天下矣子亦有覿於彼者乎子欲往而從之敢攘袂而橫議也主人戄然曰先生言之其人爲何先生不答操琴而歌曰若有人兮山之垂安名節兮久而不隳願飾巾兮攺視共褰裳而求之芳猷兮雅道非夫人兮誰歸主人未達從巫陽而筮之巫陽散策而言曰曵雪兮牽云縞衣兮練裙傍木兮非溫艸上兮非伸溫伯雪子之朋徒列姑射山之神君托雅故於君子何頭白兮如新稜稜兮爾懷昧昧兮爾言林中之晳兮實慰我心於是朝與客乎同車夕假道乎陽林驂旣怠而當休見逺梅之臨春於時木介連枝蘭階玉折火齊寒生燭銀熖滅濯乎其華燁乎其澤跨雪懸冰訖不變色靑女之靈不能威折丹之淫不能屈蓋其英風雅操則楚大夫之遺烈枯株斷影則漢黨錮之餘骨又若顏握拳而透爪樊飾怒而眥裂𨿽吳人之木腸鳳閣之鐵心猶不足以諭其伉厲淸刻也主人好之見梅必式顧謂先生曰客亦知夫江南之嘉植乎觀其勝气髙情丰規茂徳等契靑松同方紫柏足於性而無所待兮曽天損之莫入增人間之勁气殆天縱之遺直旣亙地而垂芳亦終天而建極表萬物以雄峙兮爲奉身之景式羌信美而非吾徒兮托年芳而混迹待伯夷乎未期獨耿耿乎中夕也先生喟然曰聖人不作前言戱之爾向所稱引良謂足矣丈人亦聞其風而愔其■﹝言微﹞【恐當作媺】歟願白首而同所歸也爾乃步玉趾乎山陽撫瓊樹以承顏抽瑜辭兮予誓左佩華之翻翻思解交兮春榮畢殷勤之餘歡枉光塵兮來下願無乖於歲寒於是結遊亭於園廬薄長松之浮陰文■﹝木蓖﹐去艸﹞翼張蘭棟流云礎花承柱井藻垂枌巡檐攺樹當檻移春聯芳比秀陰洞連尋方積雪之時晴映紅旭之焞焞蘭芬玉潔桂郁芝薫嫓三王之珠樹配二謝之玉人躋瓊花於賓末蹴琪樹於下陳竊獨懷此玉度兮遂永謝於芳鄰於是易衣攺席賓客狎至花落金荷月隨珠履解腰下之楚芳撤鑪中之緑蕙彌日信宿載挹載味若孟公在座爲之震起柱史在周莫不嚴事樂君子之得師慕髙世之風規舉觴實酒爲主人壽乃稱歌曰

世俛仰兮取容非前哲之所期君委懷兮崇徳母表合兮內違斂春華於茂實負玉鼎於丹墀願和餁於百度安明節於當時主人聞之又稱歌曰

洛有花兮江有蓮閱桃李兮有令顏懼明徳之未崇日車馳兮莫予翻蘅蕪襲予衿夜光生予冠潔情條兮行葉終與花兮周旋

月庭賦【爲朱仲華賦】

月庭主人玩世遺榮放情逺蹈衣薜荔兮藉蘭抱明月以長嘯有逺遊子悼容華之易遷總名遊之飛轡嘆芳塵之暮起兮獨申旦而不寐秉蘭燭以命客慕西園之夜遊按翹袖之艷舞徵阿激之名謳陳葆階開翠樓銀花大合緑桂光流驚鬰華之絕軌疑曜靈之罷馭未旦忘昏當宵啟曙故𨿽淸曜之麗天兮寧麾謝而弗顧也於是月庭主人過詫逺遊子曰吾聞承云在禦則靡靡無聲扶光當晝則丹良斂迹伊皓月之明迥兮托玄夜而顯質被羣陰之宗光攬餘暉於日窟細栁分榮瓊池增色麗朔則著象於懸車薄晦則垂明於中夕影已缺而玉兔蘇光質將盈而素蟾散魄抉天閫以西流磔地垠而東適方今若木收華金樞朗曜美淸夜之虛明泛寒光於遐眺煒燭燭其精熒娟紛紛其縞皓朗璞藏英明璣埋照隋掌增羞郢握自弔雞林失簾箔之珍玄圃隱燭銀之燎攬海蛤以非奇豈明苔之足較又況乎蘭燼之爭華螢炬之窮妙也今吾子謝寒彩於溫幈蔽明暉於翠幬是猶忘白日之正中執隅燭於窔奧也不識子願從我而遊之乎逺遊子曰僕少好紛華願挹淸風博以殊觀敢謝發蒙於是歷級尋檐散步從容攬予袂之英英兮若流水之翻空飾桂戶以銀鋪兮易蘭房於雪宮連門裂帛在网成琮紫絲幛兮丹露寒翡翠帷兮碧霜重照瓴甋兮愛玉階之赩奕頋環堵兮憐瓊碧之菁蔥邀我乎璇臺期我乎鶴寢之中曄金虎之曜質兮綴瑤光之耿耿繁星播其華藻兮亙碧藍之萬頃若鹿苑之揚輝兮繞淸揚而玉暎俛孤域而遙睇兮飛樓觀之離離若盛姬之璧臺兮極椒風之麗美又若銷白銀以爲闕兮望蓬萊於海湄影標鞶鑑光隨句履寒生貝帶色動纓蕤遊目郊原百卉萋萋被輕容於平楚鋪白綺於蘭池水壑兮靑蕖銀泥兮翠蘤佳木偃旌陰竹揚徽家藏玉樹屍列玕琪悵徘徊以延佇兮忽棘露之沾衣愛靈籟之夜生兮若笙鶴之參差乃泠然而嘯浩然而歌歌曰

明月燭燭皎以鮮弱云無姿照碧藍玉衡銀浦共闌干良辰急景促雕年蕙纕華玉夜珊珊歌長衣袂風露繁逺遊子聞之又歌稱曰

珠璧𨿽明光一室兮鳳膏蘭燭非至質兮虧盈消長淸光不滅兮飛龍銜燭未若玆月兮淸夜漫漫長歌旣絕密熖收銀龍揭揮瑤琴操白雪河傾月落餘歡未歇

放螢賦【隋】

蕙艸暮闌暑除皇歡洽淸夜䢐命合宮侍燕胥出紫房背椒除金吾輟警鳳燭成行渴兔灑塵飛蓋飄揚萍駕神移椒蘭夕香千衛百騎乘堅驅良左鵔鸃右步光幸帳殿臨鞠場離宮榮觀息宴無方易牙割烹儀狄挹漿蘭殽如陵桂酒如江鵠漏向丙宸賞未央皇帝惡丹燭之易銷惜照車之未逺顧碧珪之鮮曜恨金苔之熖短明月罷懸夜光不展怨白鳳之不來慕燭龍之逺攬乃有黃門持槖園吏荷囊挾丹鳥馳乘黃於是緑水罷歌艷舞離牀循桂道出蘭堂步神臯歷重岡比竹無聲蓄軫山陽門燎轉遙圍燭收光裂囊解槖從風直上亙地彌天光熖百丈聯輝接艷互滅齊明魏璞分華漢井疏熒玫瑰奪焰火玉辭榮白虹貫月列火爲城齊連枝之鐙樹配照夜之金精韡韡酣酣前後千乘燻夕幽玄萬象具彰所覿維何人間天仗華旗孔蓋金璪琳瑯犀羈龍勒繡鞅玉瓖璚鸞搖裔飛屑焜煌文茵毳幙風動帷裳立馬如龍執戟如霜女騎聯鑣金碧相望巾■﹝巾冓﹞輕明微見花房鬟列四枝釵分三子華袿■﹝王婁﹞帶光連鞶帨紺袖分明碧唾花裙釵猶殘紫海水於是乍離乍合將畱復去繞雉扇而如縈綴流蘇而欲舞映橫帶之萬釘耀盈腰之三組拂瓊弁而懸纓投羽衣而及屨思拔貂而遽脫已入懷而徑度桃驂振迅皇駁驚疑金盤陁兮照夜靑騕褭兮頻嘶鴰鶡忘明雞人輟晷顧鳷鵲之失枝誤宮鴉之亂起於是離宮傳燭乘輿言旋鵠鑰夜開入宮下輦餘歡未畢影娥零亂戶挾露囊人操紈扇金屋遲明銀牀拾熖帝乃乘宮車臨月殿工登歌禦三飯傳杯授簡以命絳仙吳姬再拜而言曰丘園弱息艸萊餘燼周旋蘭掖出入椒閫待詔後車策名淸禁沐浴春陽天慈光被榮添楚艷恭逢漢侈近君王之密坐思捐褶兮燔翳同明璫之在掌方契刀之處囊非孤逺之有耀被天子之淸光恐煙霄之失路委蔓艸之荒涼願回霜而收露幸長近於太陽乃作歌曰

赫赫皇謩赤精子潙汭化成光萬世銀釭未冷戒鳴雞幾度金苔委丹地綺錢靑瑣進疏囊堯禹世人同寸晷長秋宮中涎涎尾漢以炎火烏用水於是皇帝作歌綢繆宛轉謂侯夫人起而爲亂亂曰天威燀耀景化行英姿四照宣皇明紫脫華秀泰階平百王仰鏡萬世榮螢鑑增輝若木英光啟玉度垂休聲帝乃歌曰

舞玉梢兮歌發梁歌倚瑟兮行羽觴龍腦煙寒五成帳玉華零落珊瑚牀愛丹鳥兮往來照褕組兮繁縟光華夜繞瓊樹珠莫向璇宮妬銀燭長門懸月照阿嬌共聽天子無愁曲六宮聞之皆稱萬歲

太極賦

何太始之無始兮坱圠希希【一作希夷】後不知其有終兮前不見其肇基龎昧無眹何象何儀九幹何端八極何倪五方何屬四維何施非圓何覆非方何祇五辰何撫六宗何司爲天道之大原兮有物混淪大不知其外有兮細又入於無倫長上古以爲生兮閱萬世而長存懷道體之大全兮命元气以爲慿天人於是乎成性兮裂積气而標形方其函三義以爲一兮气磅礡而未伸淸與污其雜襲兮曽玄黃之未分邈沆漭而漫誕閴■﹝目奄﹞靄而幽紛溟涬兮參寥沖漠兮絪縕馮馮翼翼杳杳旼旼育白日於瓊池孕明月於蕋淵列象兮儲光孰辧兮昭昏於是沈奧眺垂淸陽髙抗下蓬勃而蓊■﹝勹外盍內﹞上扶輿而森爽女媧揭石以傍視儵忽廢鑿而自喪天經地緯成文成像積气舒光昭晰淸朗川疏瀆融海涵嶽壯四遊上下與時升降天寓左旋行無停輪玉衡斡流七政率循其出入之息互爲吐吞乘气之機呼寒吹溫六月一息開陽闔陰動爲靜基靜爲動源溫兮寒所伏寒兮溫所存極不期復時往時來二气所布是行四時襲四爲五五气相滋方靑歲之開先兮又握赤精而嗣之襲黃靈以白藏兮又申之以玄煒沖气蜿蟺陰化陽施彚列條分萬類雎雎動行植跋鱗泳羽飛人道配天有仁有義天去人其幾何𨿽殊分而一理無始之眞吾其性五气之精吾其體故道至察於鳶魚气可塞於天地也吾嘗望元气之輪囷兮思邃古之開元瞻天運之不息兮慨萬物之蕓蕓物更謝而疊瘁兮皆太始之來昆曽昆侖之不老兮世彌久而彌新夫天亦不能以自己兮吾又烏知其門哉系曰

無始之眞肇混元兮爲物祖始萬象先兮思述祖徳窮化原兮名則無有辭何宣兮昔有人兮襟桂蘭問天不對兮餘千年四時錯行兮品物繁天對甚侈兮非無言

蔗庵賦

蔗庵主人挾冊兔園自稱傖父英詞玉潤髙標鳳翥恐白雲之寒絕望靑冥而微步泥金日逺靑陽色故出處交其懷窮達幹其慮夕見周公旦延曹父夢與時移迹隨心著屬荷屋於雕欄襲宮錦於龍具畫輪未滅雞棲在禦忽稅駕乎靈山值瑤臺之眞侶登金堂而蔭玉室兮翳瓊林與珠樹覺而若失求之達曙於是封植成陰憲寫宮府銀榜髙懸緑宇當戶琴樽命客棋槊交午主人指華榜而謂客曰此所謂魯之楚宮而蜀捨之在劉氏也而豈蔗庵之謂哉彼蔗庵者銀臺赤室之流亞翛然於天地之間而古今莫之知者也以爲無有則吾涉其地矣曰吾舊遊則子於吾乎求之蓋其在方外也北倚瓊樓南屬長離西接白華中臨翠水東望碧霞下連金地秦人鞭石而望洋謝娥入海而增喟捨飆車與羽輪三萬里而渡弱水者自我始也若然者果非夢也耶吾不得而知之矣吾將約飛瓊以復來期芳卿之狎至夕吾遊乎殊庭旦歸休乎宇內優哉遊哉期以卒歲而人則曰庶幾佳境之可致也吾何以榮利爲哉吁嗟乎君仙之居兮瓊璧連楹浮陰張日與子之室爲二爲一乎綺疏蘭術金堂玉室列仙之窟也子能曳裾彈鋏以終其身乎華房曲密竹書瑤瑟子之室也亦知安其身非所以宅其心乎嗚呼求諸外未若求諸己也安其身未若修諸身也柰何柘漿石蜜忘搗虀攻苦而受辛耶天下之佳境不若是也蓋出入生死八極神遊者方外之佳境而鄒魯則異升由之堂入孔之室者知之非尊榮盛大之謂也嗚呼及肩之墻兮吾窺數仭之門兮吾倚負墻而立者霧湧云移訖不知其中之何似爰出二物白犬丹雞指河以誓期子境上有進無已先入其境者必相爲言之

八詠樓賦

融火謝梧葉飛碧雲暮靈雨晞烏有客卿目迎歸鴻相羊依遲悼夕陰望崦嵫送日車招月妃於時天漢焞焞明河澄徹烏夜嗁璠燭滅沆瀣生丹露浹颸風來飛音絕偃蘼蕪動巾箑微云解金波發露井飛霜陰渠沃雪凍樹連花封條屬葉瓊弁盈牀玉塵生襪於是解羽衣被須捷發妍唱歌皓月傷令徳之未崇怨急景之淩奪胥靡先生過而詫之曰風月無際而客得之所謂庶人之風月也極目之樓迎華之觀在城東偏玄暢之樓出其西南背梁涉宋不知紀年南樓黃鶴聯鑣方輦黃樓白雪並驅爭先登斯樓以馳明長風浩其吹衣瓊璧霜寒丹艧霞披重橑攢羅欄楯巖巍桷怒栱走柱浮棟飛椽欒涎涎楶棁熺熺西榮隱乎琳房東榮昭其梁麗閈閎在其北際饔捨出於西垂戶朱殷兮初日升瓦積翠兮朝露晞飛雲系乎檐牙芳塵屬乎榱題淸樾以爲簾薄逺林以爲罘罳與觀同榮非譙而麗顧風物之淸新瞰市列之闤闠𨿽有庶人之風月將無以容之也客卿曰室則盛矣美矣彼何以爲容室之地耶曰城樓所屬山澤效奇其南莽平綿地百里落脈兩端大川交至退不夷漫進不迫匱畦畹皓其紛績金沙及於河麋迫而翫之則倒影在庭水紋浮袂若泉之榮若波之詭釣車離合行艓棲遲亦有屠釣隱淪仙舟暫駐張志和之艇東來李供奉之帆西去錦袍之影未寒欸乃之聲在樹水鳥沙禽無今無古其北則金華石室洞玄之天珎林建木蔚蔚漫漫若張羽蓋若立曲旃紛靑繚碧蓊薆芊眠延目視之則水光山色融液轇轕乎其前非煙非云非埃非霧豳玢靑熒蕤綏扶輿若霧染空若景涵虛入閈閎溢余胥屬上榮周步廡排飛闥冒綺疏度懸箔依硐戶摶之不得攬之非無招之不來麾之不去得之者不綺錯而雕麗值之者不塗澤而攺度此人間之爽塏山澤之淸暉所以娛人者也子能從我而閱之乎曰髙明之具翫時愒日志士所畏請言其餘先生曰東陽之牧江左英偉蕭子云之翰墨百金一字離鴻脫手驚蛇落紙艷動行間金生字裏吳興玉唾見之失色漁陽艷曲爲之褫气而沈謝之在越中也翳白雲訪芝髓胹明月以爲胾縷光風以爲餌剸裁楚艷鋪張漢侈拾趙帶之餘妍出燕裾之華詭錦官取其光榮雒花得其富麗若磔鸞鳳於黿鼎屠飛龍於牛幾種光璧以成煙解佩璫而取淚大歷之子獻譏建安避其精鋭者也今都司集賢之墨未漧會圃登臺之詩在耳客惠顧焉而審定之其視開元爲何似也客卿曰蕩子之春華云章之淸翫非所以崇徳也請言其餘曰石室硐井謝君之域赤誦之宮蓋金華玉竇處乎北際鼎湖太鶴出於南中董方成趙廣信之窟宅又參錯其西東羣仙羽會曄如芙蓉虛步霞起振衣爲風目畱鸞鳳气使飛龍靑骨緑髓碧矑方瞳四體集爲瑯玕虛白生其心胸開陽斂秋與元气均六天爲羽八極爲門馭飆車馳羽輪遊汗漫從列眞棲神不死之庭煉形三丘之樊丹砂鼎竈荊榛蕪沒砂雞走狗莫知其垠而光焰竊發金華朱殷碧雞乃晨疇昔之夜吾嘗登斯樓以北顧赫焉如熒躍焉如金大如車輪焜耀輪囷得其毫髮則無以墮襄陽之淚沾齊侯之襟雍門亦無慮乎池臺之陻者也子能從我而求之乎客卿曰金石之壽萬不得一魯多君子學無不殖業之不修其何能國耶胥靡先生色憙而言曰昔者晉在中葉謝公在位袁宏朱轓藹然仁風與扇俱南歷宋至梁沈侯保之以俾後賢至於我朝與廊廟之風混乎爲一浩乎如川𨿽有智者亦莫能辧蓋東海之先民慕季子之風績故尊堯之忠烈潘卿炙之潘卿遺直司諌陳瓘良貴【陳良佑】得之而其遺風餘烈憲臺則之今謝公之風不泯而益不落而殖抑外憲之力耶客亦聞之乎否也客卿乃蹶然而作周旋里巷臨顧山溪問故老之緒言昭前修之風軌蓋沈侯方盡瘁於東陽而梁王已撫帶而傷己今歷年八百金銷石盡城市皆非而謝公扇上之風至今不墜自沈侯以下有賢大夫繼之也不然則庶人憔悴𨿽有風月烏得而食之今天下之言曰江山不惡胡不勝衣彼徒知東陽以風月而消瘦又烏知其庶民以風月而瓠肥也哉遂稱歌曰

明月爲燭兮吳越千里夫何解帶盤礡兮言不及帝抑君臣憔悴未嘗相謂耶宮中故帶不以示約欲誰示耶吁嗟乎黎庶之肥東陽之瘦梁王消瘦天下之肥也捨東陽而相國則侯之肥瘠未若是而已耶於是胥靡先生起而爲亂亂曰

飛觀硉兀城東隅兮蘭堂丰屋交綺疏兮繡衣金節玉唾壺兮渠黃紫燕油壁車兮飛蓋搖裔風淸途兮瓊纓華綬照碧梧兮■﹝飠蒸﹞花壓玉炊雕胡兮手揮五弦罷吳趨兮長吏著白兮疲民蘇牒訴簡寡兮圜空虛水雲在栁兮日在楡風乎大澤兮歌唐虞

節婦賦【建寧吳家】

世忽不踐兮情靡薄於魯縞狹節性而賤名檢兮誰與守志而厲操侵欲崇侈兮毀信棄忠衒玉賈石兮智力以爲雄傲明徳以掩義兮當官以放濁爲通眾竊步而翳行兮爲名教之所容玩細娯於一旦兮亂前修之風度雌黃落而唇亡兮曽冰鑑之不可睹須髯蔚其如戟兮有遺憾於古之烈女彼釋生而取義兮彤管列於竹書榮曜赫其相宣兮爲百世之楷模夫何末流之不競兮蘭蕙化而爲芻謂人各有偶兮傷未亡而獨居思來日之苦長惜華年之未渝獨竦踴以待旦願長處乎脂腴語刺刺其猶在兮遂捐棄如脫遺云泥忽其異迹兮連環解而玦離槿花以爲心兮曽何足以平髙臺與曲池孰不悅其春華兮於秋實之不可期世靡靡而不反兮時所廢其莫支士無以美七尺之軀兮夫烏責乎房帷揚五教以經邦兮慨淳風之永息傷露竹之無筠惡丹靑之攺色嗣潛徳之孤光夫烏覩乎人倫之幅尺於閩越之深阻兮有當代之女英懷鐵石之深衷兮配玉壺之淸冰殆天授之以勁節兮左貞姬而右陶嬰宜受祜於天朝崇里巷之休聲主君邈然而深思兮曰予何徳以辱邦君之嘉命子辭家而來歸兮遭夫子之不幸顧諸雛之煢煢兮於附翼之未成思奉身而逺引兮托孤雛於飄鷹予敢辱先人之教兮以一身而事二姓願灑掃於地下兮知待終以可榮斯女子之檢押兮非進修之行也眾好名以矜賢兮固昔人之深恥旣相呴以簠簋兮又相覿以徽懿飾浮華以爲巳目兮每發背以沾衣黃流蕩而稽天兮引一丸以障之取燐火以待明兮謂朝露之繭可以爲衣振一羽之毛兮舉黃鵠於千里張兔罝於芳林兮夫烏取乎虎兕與熊罷無妾等百數兮夫何闕乎今之世顧皇極之不建兮是烏足爲經逺之計也夫婦人之行不表於當世兮況處常而待終以榮名爲不祥兮猶足以繼古烈女之芳風系曰

金葅蘩兮白露未晞履聲絕兮庭有緑滋幽夢徘徊兮碧瑤樹黛光零落兮靑蛾眉努力兮自愛淳風兮可期

迎華觀瑞蓮賦

銀谷山人秋食蜚英夏居荷屋瞰玄林蔭珍木援風枝依露竹解佩薦蘭分流互緑繞蝶圍蜂量花以谷愛萬物之光輝遲丹榮之綺縟於是鬰金在栁丹入春荑冶葉倡條淩亂紛披縹蔕丹膚雪骨霜蕤染金稜以爲碧添膩紫之紅滋亦有蟠桃緗梅碧李楞梨購玉蕋於三秦來戎王於月氏分朝家之藥樹進百越之扶荔出平泉之鮮藻致玉李於琳園靈瓜兮崆峒紫杏兮三玄又有冥海如瓜之棗昆崘百子之蓮銀桃碧藕朱梅玉蘭英蕤纂纂艷實酣酣春透余胥落蘂闌干嘆舜英之歸華翫朝花之小蒨於是知微子過而咻之出瑞應之圖而謂之曰子能致名花美石而不能植朱艸與金芝人能致嘉蓮瑞木而不能使生於林池子獨不見昔者淮陽金帶之圍海右芙蓉之嘉瑞乎觀其庭闈淸峻淥水涵虛公侯至止靈苗日敷自公銷夏翠緑丹朱飛鳬爲之拂舞朱鳥爲之翔翥藻縟相輝風翔雨儛外之則素質流丹垂葩接跗內之則紅銷白越須聯齊縷金粟在鎔脂澤迎露玉琢相思之心包約流黃之素聯珠微漲金膏如污花房旦開天香微度莖裊銀篁之管陰聯翠羽之帷彩雲墜則宓妃遊女之淩波雨勢酣則優人索寒之浣水至其魚浮積翠日在蘭芷又若秦王懸鏡而色動樊劉唾盤而成鯉披叢凝睇連芳具美弱鬟雙綰金枝對起若嬋與娟兮方駕英與皇兮倚竹又若女同居兮蘭心禽宛頸兮河曲朱鷺將飛而目成媚蝶接影而相逐罷單鶴寡鳬之奏辭別鶴孤鸞之曲連■﹝雨上只下﹞禽於一縱配繁弦之雙鵠寶勝擬之而翻飛鏌鎁繼之而來侵相逢之樂成聲聯臂之歌相續豈比夫東百勞而西燕背面傷春而獨宿者哉觀乎气韻生動一花二妙晞金澱以飄丹出公侯之池沼此非地產是謂天造造不自天自帝有詔蓋盛徳大業之在公物莫掩其光耀而英華外發從公所到故奉詔朔方則見之朔方命之十道則見之十道問之花神而莫余知索之主林而莫之效香繞洞玄之天而赤松攬其餘照是豈人間之香艷吳兒之花艸也耶山人曰吾聞徳之厚者無薄發占其源者視其委蕃釐作合於三神觀禎何有於東龜蓋兼而兩者蕭曹之將相實連錢者王謝之子弟藹燻胥以爲祥無但以花木視之也於是緒言未旣民有歌於途者曰

水花兮蕋蕋祥風兮佳气非動非植兮從公而至藕方舟兮不足爲其廣逺花百尺兮不足盡其巨麗抑南枝出於東海之上而北枝出於鳳凰之池者耶

山人悅之使反之而和之曰桑麻靡曼兮禾黍蒙蒙吏淸素兮年屢丰民食其實兮春華在躬抑袁宏謝安石之仁風歟沈隱侯之春風歟

李夫人賦【漢】

李夫人旣沒乙帳成寒蘭銷曼宇脂澤無華皇情弗豫怨反生之不靈遲所思兮遲莫顧羅綺兮成堆撫瑤席而不禦熊蹯謝美露鵠非腴玉冷柘漿莖晞丹露臨扇徵歌捲衣思舞縹玉笛兮聲轉悲璙碧樽兮無與佐傷寶唾之餘花恨黃金之莫鑄於是承明受詔百靈授職招錦車下軒液薦浴壺藉蘭席羽仗宵陳侍臣在側月照金缸流蘇五色靈風繞帷光儀可覿皇帝撫今懷古悲喜交集顧謂枚乘曰陳大夫之麗藻輸予心之愊抑緣情率禮爲予賦之乘曰唯唯若有人兮望宸幄行姍姍兮綬若若顧帳殿之未移感芳華之榮落冶步弄姿映華迥立形疊成光綺態艷逸逺之若彩雲之方興近之若珠樹之在室曄曄乎若晴花之倚艸娟娟乎若華雪之映日丹荑並秀璚枝共新顧李增穠懷芝比潤髻環百合香傳五蘊玉色成丹長眉入鬢晞光髮九回之膏承露華百英之粉希蛾染桂傅齒編犀鬢隨衛巧腰將楚細艷與華兮爭春目橫波兮剪水昔宴惰以爲虞兮今烏取夫眾媚方鸞鎩翮當蕙羅霜旦溫室之背秋夕露寒之迎涼飆車無羽漢津無梁苔痕暗上黃金印緑塵飛墮合歡牀顧今夕爲何夕兮共珠璧之夜光翹分翠羽衣縷鴛鴦條脫如縈雜佩截肪綴石橊之華鈿兮垂傅珥之明璫曵翠云之華袿兮襲鬰金之羅裳委夫容之裙釵兮緝繁繡之偏諸衣金錯之襠襦兮曜緗綺之襜褕揚衡微笑宛轉躊躇懷華萼之連枝兮非直以悅已之故也寧趨死而不一見兮有不死之具也姿采如新穠花如故乍見乍泯出有入無望椒塗而不進旋卻立而引去冀芳訊之一陳兮蓄瑜辭而不吐朝爲終南之雲暮爲渭川之雨瑜珥在幾茵馮在車芬若未寒薇帳在華翰有點蛾之緑奩余漬粉之瓜情脈脈而不一言兮紛瓊瑰之盈懷昔爲琴上之瑯玕今爲空中之玉釵君心無所終薄兮使春帶之轉賖乘鸞有侶拾翠有儔招漢女於璇淵命洛妃於春洲攜玉姜以並來挾緑華以共遊上可以攄君王之邑邑下可以致芳意之綢繆何忽來而獨往兮使騖望以增愁色似是而情非兮曽不肯乎少休同車之子艷非世有曼姬在左白臺在右協律悲歌而撫節兮悅慶雲之光覆美人一去而長存兮何必戀戀以爲已憂也美人笑夫春華兮春華謂非吾偶彩雲一散而無質兮華一夭而莫予畱美人死而不死兮華見之而懷羞歌曰

陳寶衣兮散璠燭君不來兮輪兩角間何闊兮去何速誰與來兮兩鴻鵠雄髮春深緑轉銷秋塵日暗黃金屋君王愛玉體無使沈心曲帝又歌曰

絳縷銷兮百子池蛾影散兮明鏡飛日昧昧兮損容輝來如雨兮靑蛾眉光塵莫予羈異香出予衣心悅子兮非令姿懷故心兮勞望思何姍姍兮其來遲折蘅蕪兮復來歸於是司馬大夫起而爲亂亂曰

罷回波兮停白雲朝華蔫兮玉枝折玉旣折兮汗未晞望美人兮靑雲霓斷夢殘香翡翠帷苕華玉上餘芳字海外殊庭未可期更待承華靑鳥至

垂絲海棠賦

幼余愛此春華兮閱艸木之文章左光車而右服馬兮飲余菲而食餘芳於時靑气流輝榮生佳植天集累巧雨標五色抽神緘與鬼祕宛葩刓而蕚刻沃紫淳紅抽黃添白比秀推榮莫之省識惟春皇之盡藝兮有海上之名姿方梅蘤之雨別屬杏艷之云乖被春澤以成光兮表獨立而大奇於是羣芳沮廢不知所營桃傷李僕讓爲先登𨿽體裁麼■﹝麻外骨內﹞而態有餘榮麗不廢淸纎不傷陋夫容袤丈洛花盈斗桂華明密山礬孤瘦淸不掩纎穠傷丰茂穠纎失度【度一作中】玆花則否花必待族共气分榮取蕚紅梨借跗山櫻儷美聯芳爲花之選未若他花解手背面鄭綿染色魏花薦紫來禽木瓜擬之非是伊淛河之佳植信羣離而類絕丹徒芳裔名均種別宣華麗質風馬不接蓋其爲狀也蘭秀同柔蕙華並弱委藍絲而綴蘤垂彤粉而點蕚若四體之無骨睢匍匐於秦槖頭搶地而不舉遷對吏以增愕始而望之則輝鄰珠樹色比紫煙非云等潤丹露均繁若處子之穎秀兮方春睡之爛漫挾春嬌而無力兮色韡韡其可餐其少進也春透緗枝芳苞微解秀外朱融黃中金赭黼藻林池金玉芳榭爾乃湛酒混殽徘徊淸夜紅妝翠袂效奇樽下香芝入座桂燭流華播明安於密熖同夜笑於缸花時乃操觚成詠醉墨垂葩才華比秀縟旨同姱及夫紅芳滿國香雨轉繁扶玉闌而欲壓傷桃李之盛年方玉啼之承臉又嫣然而破涕酒色未消玉色微起故月新日朝攺夕異嘆解攜之無幾兮恐雲散而風流忽墮環而遺帶兮遡風亷而並遊曽靑陽之未艾兮怨花時之末暮吾方尙友於名芳兮又遽先於朝露羣花紛其啼笑兮歲復歲其偪人𨿽不言之桃李兮猶暗擲於春心繄明艷之藻質兮將感勾吳而靡楚君何玆花之絕俗兮甘與蝴蝶而同夢起拂衣而髙謝兮羞與悅已以爲容朝吾遊於平林兮見丹鉛之滿地𨿽壯夫其猶扼腕兮鑄黃金以爲淚忽百端之交集兮折遺榮以搔首嘆光塵之阻奉兮臨春風而舉酒指朱鳥以爲期兮致芳情之扣扣於是徘徊起儛以爲迎繁送謝之歌歌曰

歸華落兮丹秀分轉穠艷兮淸路塵委春事於蔓艸將柰何兮愁傷人座客聞之又續而爲迎繁之歌曰景已絕乎迹已䢐問花事兮無有餘𨿽舞袖之翩翩幸歲期之未渝思投分兮寄飛仙無遲子兮長愁予嗟周親兮狎友髮易華兮歲易除朝榮暮已悴兮保金石軀

鹿皮子集卷一

●欽定四庫全書

鹿皮子集卷二

﹝元﹞陳樵撰

○樂府

出塞曲【爲戌潼關李總管賦】

屬鏤夜啼光屬地將軍一出欃槍死行塵不動人歸市帶甲如雲自天至取君甲馬爲君洗分明袖有銀河水手中遺下泥一丸不封函谷封泰山

夜闌曲

碧宇星回夜漫漫靈蕪煙暖重燻薦冷翠香銷靑桂枝冰荷蓋光光遶帷花樓艶舞金萎蕤吳羮蜀酒精瓊糜酒闌半解龍綃衣春朝曲渚問鵾雞

海人謡

海南蠻奴髮垂耳朝朝采寶丹涯裏夜光盈尺出飛魚栢葉雙珠寒蕋蕋幽箔連錢生緑花切玉蠻刀如切水九譯來朝萬里天北風不動瑯玕死

望夫石

徵人執戟天西北十載功成歸不得何不忍死待我君我君化石秪化心

東飛伯勞西飛燕題飛花亭

東飛伯勞西飛燕花光絮影從風轉蜂黃蝶粉照靈葩不散明珠祗散花沾衣墮袂花如雨羽人化蝶隨花去與人下顧笑春紅春閨一昔生秋容【一作吳蕉未省生秋風】骨齊熊耳君知否花艶春暉不經久羽衣一拂千萬春春花墮蕋齊昆侖

中秋月

銀漢西流烏接翼回首人間化爲碧瑤臺月裏可避�三郎錯路歸魚鳬霓裳月裏親偸得卻怪李謩偸擪笛

寒食詞

綿上火攻山鬼哭霜華夜入桃花粥重湖煙栁髙插天猶是咸淳賜火煙

行路難

褰帷取流蘇流蘇不解連環解離情別思出君懷教人枉結流蘇帶作書報天孫河翻浪動七香車折伊蘭兮捐艾蕭伊蘭化作榛中艸美盼何湏比目魚六翮安用頻伽鳥文鴛宛頸柰枝連不如見月生羽翰

虞美人艸詞

美人不願顏如花願爲霜艸逢春華漢壁楚歌連夜起騅不逝兮柰爾何鴻門劍戟帳下舞美人忍淚聴楚歌楚歌入漢美人死不見宮中有人彘

七夕宮詞

內人拜月金鋪戶鳳宿梧枝秋葉下露華入袂玉階寒織署錦工催祭杼月下金鈿照骨明同心絲鱠紅生縷素爪碧寶上華樓夜闌飆馭下銀州

鴈來紅

東朝一書成百戰上林一書旌節返誰傳驕子一函書人不如禽知慮逺自從燕滅秦晉亡是非直到空中鴈蘇郎寒絕鴈來紅腳下胡姬殘彩綫願燕在北秦在西鴈去鴈來無是非

○五言古詩

淸隱亭

白日照陽春九陌揚逺塵往來酣蟻戰誰是投閒人人生苟知足政復貴隱淪萬事等大夢汨沒徒艱辛所以賢達士不肯勞其神結亭林泉間歸來養淸眞牕虛野鳥狎樹密山猿馴艸色上階秀花枝倚檻新俛仰有佳趣樽酒時相親終然逺塵俗不愧無懷民

雨香亭

花香不因雨雨過花更香氛氳入幾席馥鬱侵衣裳恍疑爇沈水輕煙逐風揚此時鼻觀通百慮都已忘願攜白玉盌掇英挹天漿灌沐紫金丹卯酉滋芬芳服食養精魄一息三千霜絕勝仙掌露灝气凝秋涼

悅心亭

淸晨攬衣起感物暢我情春風從何來艸木忽已榮深池躍遊鯈喬木遷鳴鶯俛仰極萬類气機足生生哲人貴冥會悠然竟何營此樂難具述酒至且復傾

答李齊賢言別

古來靑雲士論徳不論年及時揚意气車服耀且鮮譬彼桃李花逢春各爭妍胡能學蘭菊遲暮秋風前羨子富年華文思如湧泉詞場早騰譽海內推英賢而我竟何爲著鞭苦不先賦命有遲速行止任自然吾觀鴻鵠飛低回未須憐會當振六翮髙舉摩靑天

題松澗圖

鬰鬰澗上松磊磊澗中石石泉有餘韻松枝有餘色髙人事幽討結廬此棲息欹枕聴潺湲開軒盼溶碧俛仰欣有契足以愒昕夕我亦厭塵囂久焉慕岑寂他年倘相過勿謂予生客

送李仲積北上圖

名當入朝圖利當入市丘壑多賤貧胡爲久畱此入市不圖利入朝不圖名不如丘壑間逍遙抗髙情白日從東來忽焉向西沒急景易蹉跎紅顏坐消歇鼎鼎百年內已過四十春借問百年老能有幾何人縱使創還丹可以長不老志士惜分陰立身亦不早回首望堂上慈親雙鬢皤得祿奉榮養其如遲暮何絕裾固無取負米良足美違離膝下去豈比蕩遊子峩峩黃金臺鳳詔求賢才君行會有遇名成早歸來

把酒

把酒勸白日日車邈難攀朝來出東海薄暮沈西山東西若循環來去無時閒何如延光景使人駐朱顏

題鄭仲潛東明

山鑿池曰靈淵鑿池得淸泉泉淸乃見天寧知天可見有自未鑿前池泉一何靜天體一何圓仰視天廣覆俯察天在淵俛仰倐上下孰得知其然至人有眞見不滯方若圓百慮本一致萬殊同一原淵淵與浩浩信匪言可宣天運妙不息君子貴幹幹孔聖有明訓請子觀逝川

送吉甫北上

之子冰雪姿冥心學仙眞官卑且勿念況復憂其貧邇來太白山山勢淩秋旻云盡月照夜花開鳥鳴晨閒居少公事猿鶴爲比鄰探芝過林麓釣魚游水濵七年不得調幽興如逸民通塞任物理聊用安此身憶昔始相識交情日相親聞君錬藥說祕之不肯陳金液且莫采何以制水銀豈伊蓬萊中無分追後塵君今別我去九闕朝帝宸功名信可就愼勿煩精神閬風靑峩峩海波白粼粼他年重會面笑盼桃華春

雙柏【題畫】

亭亭山上柏柯幹如靑銅蒼古拔俗姿肯作兒女容風霜日搖落萬木爲之空爾獨不見摧屹立如老翁乃知歸根妙生意恆內融願乘雷雨興化作雙飛龍

蘭竹

幽蘭生石間隨風播芳馨埋沒荊榛叢獨自全吾貞南坡有新竹其葉何靑靑居肰得所托樂爾君子名

瓊林臺

上淸瓊林臺似有千仭崇琪樹交柯生瑤艸亦成叢幻境類玄圃凝輝接琳宮天花或時墮縈紆揚回風仙人薛玄卿手持玉芙蓉傲睨八極表洞見萬象空飛書約王子弭節延赤松步虛朗歌詠流響入雲中

樵隱圖【二首】

淸晨執柯出負薪薄暮歸豈無登頓勞獨與憂患違山深云冉冉樹密芳菲菲猿鳥久相狎世事俱忘機

買臣昔采薪頗似逺名利何事五十年卻復懷富貴古來樵牧間多非隱淪地寄言謝君子無使心迹異

送兄遊姑蘇【二首】

浮雲渺天末隨風恣悠揚遊子四方誌去去道路長手中三尺琴朱絲泛宮商但恐和者寡使我心增傷

寒風變衰艸原野正蕭條馬嘶人影亂落月在樹梢姑蘇四百里未憚跋涉勞遙知黃鵠舉六翮淩雲霄

送蘇吉甫館於穆千戶家歸

先生來東陽已是一載余深居謝賓客閉戶只讀書靑燈夜檠短黃卷秋堂虛咿哦不知倦經傳爲菑畬玉階未投足侯門姑曳裾枚乘終顯達馬周豈迂疎願言崇令徳努力無躊躇他年二三策待詔當公交車

胡伯玉隱趣圖四詠

蜀錦屏

朝看花中仙顏色媚且鮮暮看花中仙顏色忽己蔫紅芳不足恃靑春政堪憐人生宇宙中壽無金石堅百歲等瞬息業火徒熬煎何如煉金液返本得長年

晚香徑

秋菊有佳色幽香知爲誰蔚爲霜中傑肯向露下衰獨賞心悠然酒至觴淋漓永懷陶靖節髙風邈難追

歲寒亭

夕隕悲蕣華秋零悼蒲栁急景不可畱髙風邈難久風霜十二月松竹凋獨後還與嶺上梅結爲歲寒友艸木本無情猶能同歲寒柰何市井交輕薄不足觀

竹澗亭

修竹蔭幽澗築亭畱隱君隱君去已久何人躡淸芬撫弦變新聲感慨萬古情不識翁玉潤不識翁冰淸煙林暮蕭蕭風水秋泠泠故交難再得兀肰空舊亭

同陳子俊暮秋遊耆闍山時九日後

節季日月淺山川凋落繁志士惜遲暮觸事念慮端同遊得佳士散懷逐躋攀怱怱萬夫內乃有吾子賢英特奇偉姿筆精語亦溫蹔逺欣已遇當憂亦爲歡步屧得古寺入室淸心源艸枯石色出層構陰崖緣猛虎昔夜吼發石存幽泉至今連筒飲頗厭井汲艱佳節去我久黃花有餘妍愔愔夕鍾罷艸艸尊酒殘客子已山際落日猶樹巓舉世塵漠漠朗詠山中篇

○七言古詩【長短句】

宣和滕奉使茂實縣人

鴨緑少年驕不舞大梁花石春無主天與遼人十四州四海九州島非漢土漢使相看墮節毛烏鳥黒頭羝不乳舊時別贈楊栁枝揷向雲中今十圍

蘇李泣別圖

祁連山下空弮折啼鳥入夢頭如雪胡越相看十九年今日輸心爲君說窮兵未必來逺人居����可馴天驕萬里來稱臣他年陛下知臣心

送厲生之天臺

劉郎洞前藥艸肥年年送春春不歸劉郎采藥路不迷路迷卻是還家時人間藥盡采者稀醫師采藥歸未遲終南快捷方式莫西去正在劉郎路迷處

贈拆字蔡生

至順三年苦寒月梅月不拆梅樹拆今日蔡家簾肆前拆字拆作風花裂書生貧病字撐腸識字不識煮字方字字拆來方可煮煮作吳中菇飯香我今林居交木石妖祥禍福無畱迹六畫吐盡一畫無豈復有字從君拆古人作字畱世間因君破碎斷復聯此術若在造字年未成已拆何能傳

寒江漁樂圖

菇蘆滿眼沙際天寒林古樹凝蒼煙長河不是天上來懸河滚滚生筆端魚龍半隨風雨去舟人漁子空茫肰畫師胸中吞萬有吐出云夢常八九

和楊亷夫買妾歌

劉郎持玉笛再入天臺山天臺女兒不相見采藥直入桃花源劉郎吹笛花能言雲離雨別三千年靑矑橫波髮鮮碧藍紅染作夭桃色劉郎今姓楊相逄便相識金條脫龍縞衣飆車木鳳凰飛下鐵山西蒨桃拂面丹如雨紅蝶黃鶯解歌舞桃源無路入人間一身金翠來何許玉山子莫將迎方平會麻姑參語無蔡經飛仙不入風沙地無端夜過昆山市三滌腸三洗髓絳雪玄霜玉池水

代嘲舊人

吳王臺前天地老羊家吹笛煙花繞羊郎到老不識顰昨日西施顰更好妾行自綰春風髻姊送出門車在道塗金兩袖石麒麟姊唾幹時碧如艸唾花一夜滿妾身云是背後悼夫人

代答新人

妾來詠栁三月初美人未字楊栁枯美人脈脈金芙蕖不泣前魚傷後魚阿嬌黃金不復餘白頭曲成銀筆書曲成未用銀筆書相如明日刺相如

代玉山子答

建昌老父吹羌管背花吹盡風花片雪中花老花未知我起開簾納紅燕夏姬出境春爭妍房老不出金穀園花奴鼓急人人顧砑光帽滑花難住

題竹隱【軒已下四題爲胡伯玉賦】

遶軒修竹幾百竿瀟灑迥若仙石壇黃金瑣碎夜月冷碧玉蕭瑟秋風寒道人幽居坐其間漠然塵紛不可千勁節攜爲手中杖散籜裁作頭上冠市朝富貴多憂患山林曠蕩聊盤桓七賢淸修誠足慕六逸可學夫何難有時夢見瀛洲仙鞭笞鸞鳳遊無端叩頭再拜乞靈藥使我容貌無凋殘仙翁贈以九轉丹服之兩腋生羽翰逍遙物外有餘樂何因報我靑瑯玕

待月壇

憶昔待月錢唐秋眼寒桂樹枝相樛桂枝半蠧花不實折之不得令人愁帝鄕幽燕邈吳越還向山中弄明月聞道君家待月壇壇空風露何漫漫便欲因之遡寥廓倒騎玉蟾飛廣寒廣寒宮殿殊淸絕素娥嬋娟皎如雪笑指桂樹對我言畱取髙枝待君折待君折須幾時明年八月會相見付與天香第一枝

天香臺

牡丹百本新栽培累日爲築天香臺春風三月花信足深紅艶紫參差開五色卿云色紛郁九苞舞鳳毛毰毸也知東皇愛嫵媚何須羯鼓聲相催蔗漿初凍瑪瑙碗酒痕微污玻瓈杯雙成未逐阿母去弄玉卻伴簫仙回還憶開元天寶時沈香亭北君王來霓旌翠節導雕輦繡帷綺幄圍香埃倚欄只許妃子並徵歌或詔詞臣陪陳迹如今安在哉風雨滿地惟蒼苔相傳尙有淸平樂翰林供奉眞仙才

蜀錦屏

先生新辭白玉堂晴晝衣錦還故鄕鄕山艸木被光耀化作錦繡成文章花神驚視不敢當此花非我山中芳初疑寵渥出祕閣復道榮恩來奉常雲蒸雨濕春風重至今猶自余天香願將歸院金蓮炬移近圍屏照艶妝

題海棠

東風吹墮緗云影別院春遲宮漏永繡幃寶帶綰流蘇夢入瑤臺呼不醒熒熒銀燭花蕊多城頭烏啼柰曉何

石溪歌【爲石漢和尙作】

石溪一滴水本自明河來明河倒瀉箕尾濕千里萬里喧風雷小龍挾向雲間過水滑瓢欹誤傾墮蒼崖一息裂淸泉似是巨靈新擘破南州衲子天下奇夜撐鐵船欲渡之珠船照耀明月冷赤手拾得珊瑚枝又復揚舲向東去直到眾流歸一處東方火發海影紅金烏飛上扶桑曙

香雪壁

我欲借君香雪之素壁障予山中玉雪之空亭亭空壁素了無物惟見虛白一色洞杳冥宴坐契元始忘世兼忘形嗤彼塵俗人兩眼那能淸蓬萊之山仙子窟玉作樓臺銀作闕豈無瑤艸弄朝煙亦有瓊花迷夜月羽衣道士乘素鸞引手招我靑雲端翩然髙舉遊八極下視五嶽煙霧何漫漫

題騎牛讀書圖

朝看書騎牛出去日上初暮看書騎牛歸來日欲晡朝朝暮暮看書卷還慮牛饑無牧芻家貧本分辛勤過平時敢望閒工夫人生衣食皆有餘棄之不學將何如

胡伯玉隱趣園君子池

五月菡萏發紅妝明緑波君看池上水何似若耶多若耶女兒歌艶歌輕舟短棹相經過傾城顏色有人妬日暮涼風知柰何

○五言絕句

勸兄弟【十首】

田氏好兄弟初焉念少差一朝仍會合荊樹再開花

鄴下然萁句淮南布粟歌相煎容不得柰爾二人何

何苦毫釐較當思手足親丁鴻與劉愷讓國是何人

鴻雁天邊過脊令原上飛尋聲還顧影次序不相違

父慈子必孝兄友弟湏恭倘使誠心在如何不感通

連牀聴夜雨長枕共姜衾棣萼相輝映何憂外侮侵

金昆與玉季和樂奏塤篪气象自然別淳風復古時

生來同一气兄弟是天倫祇要長和睦休論富與貧

友愛言無間從教耳屬垣怡愉崇遜讓寛厚福之源

古有難兄弟今無好弟兄何由風俗厚凡百近人情

新涼【二首】

夜來窓戶涼一枕聴秋雨曉起絕飛埃門前有流水

雨將殘暑去風送新涼至安得歸夢成長夜愁不寐

蘆雁四詠飛鳴宿食

肅羽遵寒渚渡江蘆葉黃誰雲南去逺不敢過衡陽

萬里西風急送書時一聲從教驚客夢可待主人烹

沙汀棲處穩夜漏有奴看月暗蘆花白一身秋夢寒

飲啄殊自得水田稻粱秋寧因謀一飽失卻网羅憂

越上寶林寺八詠

飛來山

寶林從何來飛空錫同住天風吹海濤常恐復飛去

應天塔

浮圖成再世嶪岌髙入云妙應人天果鈴音上界聞

靈鰻井

巖穴如深井滋潤通海脈靈鰻久蜿蜒歲事時有獲

羅漢泉

應眞曽卓錫百尺井泉深汲取天人供泓澄印佛心

大布衣

河涼大布衲七帝師道徳流傳五百年未滅鍼綫迹

古鐵缽

鐵缽生古色曽經飯胡麻黃龍此降伏更長碧蓮花

深竹堂

禪宮庭宇靜深翠萬竿竹忽悟瓦礫聲香嚴道機熟

盤翠軒

軒楹越中秀軒窓四面山紅塵飛不到長共白雲閒

除夕

今年盡今日明日是明年客況蕭條處春寒雪後天

題畫叢竹幽禽

露節老愈蒼煙叢寒更碧野鳥何處來點破九秋色

送李仲積北上

北上京華去名成幾日歸春風折楊栁離思兩依依

雪景

小舟乘興來興盡便回棹夜深雪更深何須見安道

○七言絕句

雙峴

兩峯削玉倚靑天一水分流碧漢邊好境直須眞見得莫將圖畫看山川

送孫仲明尉再到東陽省墓歸太原【二首】

遊子思親日九回首丘無計轉堪哀故人相見休相問不爲東陽酒好來

西風老淚斷人腸滴死墳前艸樹荒明日還家重回首白雲何處是東陽

桂

黃金蕊密露華重碧玉枝交煙影涼今日蟾宮親折取人間無物比天香

贈馮東丘

一曲鳴琴一局棊一瓢新酒一編詩幽齋風月淸無限莫問流年有盛衰

送人之樂平

鄱湖千里趣行裝野水閒雲路渺茫解斾旗亭春水薄不堪回首憶東陽

含暉亭

山色空蒙翠不如平湖長遶野人居湖堤好種垂楊栁取次持竿索貫魚

石

拳石當軒玉色寒雨苔蝕盡鷓鴣斑也知好事無眞見不看眞山看假山

山水

靑山如髻樹如麻茅屋靑簾認酒家侵曉一番飛雨過滿川流出碧桃花

江山萬里圖

生憎李郭畫山川鑿破鴻蒙混沌圓尺地寸天都剪碎女媧錬石是何年

策蹇衝寒圖

水際行人絕往來石泉幽樹太淸奇揮毫對客無情意不似黔驢背上詩

○五言近體

投外憲列職

浙右饒名宦天潢異眾流星華婺女界印蘚越城秋長吏多佳政流人反故丘諸郎復爲郡外憲此優遊

爲政歌謡起論文鬼魅愁風霜臨外憲星宿繞東州身健都忘老詩淸不爲秋邦人好吟詠異代見風流

山縣繡衣新前騶此望塵霜威重風憲秋夜候星辰帷幄多賢士觚籌托下陳空懷望外寵惆悵曲江春

投憲幕上下【六首】

星驛東州盡霜威憲府新古今從上下經傳獨紛紜子弟諸王選丹靑寶晉親已知收俊彥也復惜餘人

廣平新職業荊楚舊文章盛府芙蓉幕諸曹鴈鶩行賓僚嚴分限官事舉維綱千里無靑艸饑民正可傷

顏巷端居日膺門屬望初芙蓉池不逺桃李地無餘霜雪歸行幙星辰近輔車不才污盛府吾子意何如

法曹新政績憲府舊才賢下客初傾蓋東州共拂冠無才供几案有術事虛玄柱下非明習吾知濟世難

聲名沈書記亷白杜參軍千里風期合三才月旦尊辭章須爾雅幃幄厭深文秋興知多少黃花酒滿樽

求學鄕人久爲農歲序更三秋收橡栗千里足蒓羮作吏眞癡絕吟詩得瘦生諸公能指畫經訓尙縱橫

投李息齋父子【三首】

盛府聲名獨龍門地望雄懷文思慿幾漫刺適爲容翰墨千年事風流一世宗只今天下士猶幸識元公

膺門桃李陰蘭砌近淸芬不惜階前地祇慚俗下文筆懷蕭協律才慕沈參軍鴻鴈東南急饑鳴屬府君

籍甚佳公子風流絕代無山中書扇帖江左折枝圖名世元暉畫傳家大令書登壇如肯授端欲曵長裾

送里人都下省覲

郎君向行在海岱暮云深王謝金貂系班揚翰墨林應爲洛下詠莫作越人吟父子知名後眉山直至今

送蒙古教授郭受益歸洛陽

疋馬金華道西風過雁初蒓羮千里地菇米九秋餘齊語傳聲澀巴童問字疎湯湯淸洛水舊學復何如

徐文蔚

梅華橋上別見說尙臨池筆法承中絕名家比盛時猶傳徐浩體自寫鄭虔詩已並漁陽帖休看陌上碑

劉山南挽歌【二首】

時儕通貴後六館竟如何不有東南事終期甲乙科泮芹吳子邑露薤漢人歌白社雙林裏西流淚作河

漢閣文章舊天臺艸木深笑談無復日比興有餘音歷歷傳新作時時見古人有懷祇短气何處識長身

白鸚鵡

開元白鸚鵡【一作雪衣女】長在玉墀邊宮樹棲應熟心經讀未全音余西域語夢入廣南天莫把宮中事偸歸外國傳

銀谷澗山房

樓臺依水石石樹帶疎篁洞口有靈藥水西無夕陽天花空處沒春艸定中長芳桂已飛盡有時聞妙香

送沈教諭【二首】

師友淵源正公卿譽望揚鄕閭仍未達世事故堪傷汗竹秋檠短羮芹午飯香祇愁雙鬢髮容易染淸霜

學捨山云暗城樓海气深文章初近古風俗遂如今冷署三年客亨衢萬里心須君明教法那得刺靑衿

題鄭氏義門

二老連枝樹諸郎百子蓮同心無爾汝合族到曾玄化洽文明日淳還太古年名門人共羨家範世應傳

次周剛善僧房牡丹韻【二首】

不擬維摩室春風步障開欲分淸露浥故近白雲栽色奪人間艶香從天上來韶華正繁富啼鴂莫相催

憶昔仙春館春時每獨開公家今剩有僧捨亦分栽暖吹扶霞上卿云夾日來可人看國艶卯酒不須催

春日【二首】

處處春風滿東皇信不偏蘼蕪窮逺目梅栁共新年白水暖浮日碧山晴吐煙淸時多樂事敢擬卜居篇

細雨花陰重輕煙艸色勻驚禽長避客嬌燕卻依人弦管紅樓酒跧蹄紫陌塵東風競遊賞因想杏園春

雨【四首】

山雨紛如織齋居晝掩門陸行憂馬滑船濟怯濤奔汀艸今猶病園桃故不言遊鱗忘浦漵直到槿籬根

雲气朝彌積濤聲晚更雄鼃生沈竈下人入漏天中稍覺傷生意深愁誤化工羲和司叱馭爲擁日車紅

風雨今猶惡誰憐行路難繁華三月景牢落一分殘稚麥應傷澇嬌花不耐寒江流方浩浩雲气轉漫漫

楚澤連空闊吳天極杳冥水添今日白山沒向來靑鷗鷺乘原隰藜蒿翳戶庭出門如未可試學衛生經

送朱明徳休寧典史【二首】

今日休寧縣猶駈吏鞅塵直存吾道在淸任此生貧燈火千家夜桑麻百里春因君重參贊民俗竟還淳

吾子仍掩驥諸公漫薦賢長才操吏牘淸興寄詩篇慷慨悲前事蹉跎惜暮年於公陰徳在千載尙能傳

送張仲舉歸晉陽舉進士【六首】

籍甚張公子詞華眾所推門閭千里望天地一編詩花落山公宅云寒杵臼祠看君歸晉日翻作別家時

世業今誰繼瑤編自討論長材歸下吏吾子好斯文千里風期合三才月旦尊眼中今落落俗下正紛紛

牽牛在南紀遊子上河梁殿閣終前席江湖且下方州閭無別業文字有他腸萬里關西路秋槐日夜黃

長歌望吳越不道出無車明節固所尙淸門難可居春帆移暮雨晚飯半江蔬何地非鄕社終期返故廬

掛帆謝公浦把酒闔閭城江栁不忍折春風當別行關云連楚暗隴月向吳生葉落長安道思君北問程

矯矯淩雲賦累累白雪歌世人祇漫與吾子視如何誰預文章觀君冝甲乙科秋闈今獨立春興未須多

黃晉卿見過卻歸烏傷【六首】

日下新傳詔江南共濯纓歲中升進士海內右諸生經術謀王體詞章作世程不才巖石下回首望光榮

古訓疇咨日文明闡化時君爲萬家縣誰定一王儀名下看佳士人間見舊詩豈無淸切地州縣有程期

月裏丹葩逺人間杏艶張天官行故事風雅藹餘芳左掖親承詔端門出綴行眼明茅屋下猶見賜衣黃

江雨間行人江幹雨又新今朝下垂榻幾日望行塵冰雪鶯遷樹江湖鴈得春非君被軒鑑【鑑一作冕】懷抱欲何伸

舊業推門地聲名出禮闈平生著風則長世有光輝官序須淸績臺衡起白衣談經無復日爲別更依依

花竹窮淸玩山池屬素情荷衣隨楚制芹子入南烹已作歸屠釣終期變姓名惟應一丘壑垂白向升平

春日題水軒

菇蒲生戶外翠羽落階前日出雨無影春濃花有煙汗靑書在簡血碧淚經年丘墓池東北看云日日眠

送黃晉卿之任

隴蜀衣冠盡中都魯一儒明時用文事榮秩映江湖爲治湏三尺起家祗五車天臺山水地尙可曳長裾

○五言排律

送烏經歷歸【二十韻】

大府羅賓彥修門得俊賢明時優外任密畫制中權曉日卿云麗髙秋白月縣千尋看壁立百錬識金堅殷浩名無忝崔羣美可專緋袍臨僻壤華髮憶流年山揖金華秀城當婺女躔民風仍皥皥王道故平平玄暢塵囂外芙蓉爽气邊憲臺依翠柏幙府擁紅蓮法謹持三尺書應受一編公言歸可否徳意賴承宣歙郡推遺直河陽贊巨川可能羞噲伍豈復愧盧前淵媚珠含彩林輝玉吐煙豫籌才婉婉歸思忽翩翩趍拜麒麟殿違離玳瑁筵幾時嗟蠖屈後日看鶯遷空遺參軍紙曽辭太守錢雙溪淸若許明月送歸船

鹿皮子集卷二

●欽定四庫全書

鹿皮子集卷三

﹝元﹞陳樵撰

○七言近體

題建炎遺詔

解下塗金膝上衣【一作蛾眉金縷衣】怱怱命將墨淋漓圖中吳楚無端拆月裏山河一半虧銀漢經天都是淚杜鵑入洛不如歸黃衣傳詔三軍泣不是班師詔嶽飛

呂氏樵隱圖

山藹氤氳濕緑蓑無人空谷伴狂歌千年甲子棊邊老兩字功名世外多乳鹿穿雲覓芝艸驚猿抱子度煙蘿心閒便是神仙侶莫對癡兒說爛柯

蛺蝶圖

禁籞名園信所之深紅膩紫共春暉人疑落葉有生色我道飛花上故枝掌上艶姬垂袖舞屋頭故吏竊香歸花中只許秦宮活未必莊生入夢思

北山別業三十八詠【石巖卽是樓觀】

太霞洞【冬春居此洞】

石林深處飰胡麻幾度登臨送日車【一作山中穴處送春和洞下栽桃攬物華】雪到峯頭猶是雨雲生石上半成霞相看露下朝華艸不放春歸冷艶花【地冷花遲一作樹臨金壑元無影日傍晴崖不度花】魏紫姚黃風捲盡人間蜂蝶到山家【一作暮夜相過玩淸月山前鄰笛兩三家】

飛雨洞【盛夏居此流沫成雨中有小泓】

蜀天萬里入東州【一作天梯石棧落東州】冷翠侵扉翠欲流朱鯉有靈時上穴白狐生火幾經秋山中十暑寒猶在潭上千年雨未收昨日西林晞白髮濕云依舊滿貂裘

碧落洞【秋初入居此洞】

灝气翻衣露滿懷人言天上我驚猜近從月裏種花去遙見鼎湖飛葉來使我加餐有黃獨爲人題榜是靑苔杖頭化作光明燭願逐東皇下九垓【又一首云聴盡東林夏雨聲自攜桐幾下巖扃白雲持得人誰寄明月攀來桂未生雨後引苔書洞榜霞邊摘葉寫山銘如何地絕重黎後猶自挑云望玉京】

蘿衣洞

蘿衣艸帶護煙蓑【一作手攜緑玉下山阿】楚國狂夫尙楚歌石影到溪千丈勁藤痕入木八分多泉分少白山中雨衣取雲門寺頂荷【一作卷中眞迹臨紅葉身上生衣捲碧蘿又作僧披槲葉收芝菌客厭蘿衣種芰荷】洞口樵人誰語汝棊邊相遇懶相過

五云洞

飛梁【一作漁磯】壓水石苔蒼洞口飛泉瀉【一作下】石梁屋上春霞常易散雪中樹影不曽長陰雲滿地晴飛白雨蝶依林暗貼黃【一作松花入酒傳香碧貝葉分題寫硬黃又作飯收菇蔣叢邊米藥聚梧桐葉上霜】手裏夫容渾忘卻蓑衣日日釣滄浪

巴雨洞

濕云侵袂【一作依洞】細■﹝氵戎﹞■﹝氵戎﹞自曬蓑衣石上楓海月長來飛雨下仙家半入漏天中石稜近水依崖長山柹著霜連葉紅卻笑當年補天手煉成五色竟無功

梅暾石

篁竹瀟瀟暗水鳴【一作隔水】朝暾奕奕耿殘星繁花無處分南北明月何時厭死生石樹裹雲長自濕日華映雨半邊晴霜晨露夕長來往幾度攜琴鼓再行

越觀【在巖頂】

吳根越角兩茫茫石傘峯頭俯大荒鳥道北來通禹會雁程南不盡衡陽云移暫覺天河沒月暗不知松影長天姥若耶他日事明朝采蕺下山梁

陳氏山林春日雜興

剩水殘山瘴海濵一丘一壑可全眞月華【一作夜光】𨿽死猶隨我春色爲塵亦污人石護生香成石乳花連別樹作花身他年終擬忘名氏碣石桐江理釣綸新接桃梅【一作人間傾奪非我願忠恕吾知可感神】

溪亭

百尺層崖接翠微潭空石影曉離離云隨白鶴翔千仭月與靑猿共一枝不信水深騎赤鯉曽因夢裏殺黃鸝【一作牀下苔花大如席亭前巴字細成溪】芳洲翠羽無人拾自補山中白接■﹝罒離﹞

醒酒石【在少微巖下有窪樽】

夢渴醒來賦楚騷【一作首屢搔】紛紅駭緑未全銷樽空鸚鵡杯猶在歌罷玕琪樹尙搖夜久月方臨石上雲低雨不到山椒平泉池館吾無分栗裏徵君或可招

翻經臺

石函朱機曙雲中雲散臺髙萬象空枝重有時來白鳥雨殘無處著晴虹血書貝葉三年碧秋入蘿衣半袂紅幾度山人同聴法翠微深處石池龍

東白艸堂

屋後茳蘺與水平屋頭很石列爲屏捲簾帳下云先去步月庭前樹欲行【一作齋余瓢裏水猶活晦近花前月尙生】白雨侵階渾是緑【一作桃洞落英晴更碧】黃【一作山】童食柏久成靑如何庭下朝陽影盡在少微巖上明

望站臺【在巖下】

玉簫吹斷暮云平散發臨風露【一作夜】气淸尾見欲當南紀出月銷半入楚天靑松髙琥珀無苖茁蟾老丹書滿腹生【一作靈星隔漢烏橋度細艸成茵碧火生】桂子何年生【一作來】石上丹英零落樹冥冥

銀谷澗空碧亭

水光山緑滿闌干上有琉璃萬頃田水鳥臨池靑入羽仙人唾地碧如天雨添銀谷空中翠云是蒨桃花上煙只有垂猿【一作緑衣】無倒景有時弄月到亭前【地多海棠一作有時卻掛緑窻前】

少霞洞山居

太霞洞口【一作裏】采金芝千歲山南【一作前】聴碧雞煮石鼎中饒【一作燒】緑薤封書函外有丹泥度關僧寄娑羅樹入市人傳木客詩又【一作卻】抱瑤琴向陰洞靑禽啄碎碧梧枝

圁谷澗【一作臺】

云在闌榦葉在庭瓢【一作囊】中無藥事【一作自】飛騰丹霄有路星辰近【一作長河如帶東南拆又作銀河屬地西南濕】明月無根日夜生滿袖天香和夢冷半村雨色傍林靑仙人約我瓊樓上【一作瓊樓玉宇丹霄裏】只恐月中秋更淸

少霞洞【作室】

煙霧霏霏濕麝煤【一作長緑臺】文生緑硯硯生苔【一作海棠滿徑不湏栽】天風拂地鳳笙下楚雨入吳龍女回石壁水花【一作壁上水紋】泉湧出海棠【一作花前】春色鳥銜來洞天只在風塵外門外遊塵拂不開

圁谷澗

水樂聲中共夕涼雪花片片灑衣裳山中古樹如魚大【一作碩果如瓜大】水上游絲似綫【一作雨】長栁絮散爲萍梗紫花根染作牡丹黃【一作采藥奴舂菇作米談經人指樹生薑】自從西域神僧死【一作僧祇去】澗上【一作南地】無人識水香

少霞洞

柏葉山前緑石扉濕云墮地不能飛靑童臥護千年鹿木客相傳一派詩龍帶雨花臨硯滴【一作海】僧添槲葉上秋衣山人晏坐靑霞外飲露飡霞度歲時

泰素壇

竹死煙寒樹不榮石壇千仭與云平春來天上元無色雨到人間方有聲夢入松風吹不斷詩如芳艸剪還生陶山北望飛霞散夜半有時孤鶴鳴【一作他年學制鄒生律盡種山樊與杜蘅】

招隱巗【一作山】

何年積蓋與山齊樹轉峯回艸徑微野火裂爲方解石秋風不到寄生枝誰來樹下看云坐半入人間作燕飛篛笠巖【一作柏葉山】前今淨社不須更艸北山移

紫嶶巖【在蘭池上】

手種巖花對北峯花間無葉紫茸茸人行鳬雁不到處家在鶯花第幾重緑水值陰還又碧靑春著樹卻成紅紫薇莫入絲綸閣且伴山中白髮翁

北峯

皂閣山前小水明甗峯無影樹亭亭人從煙雨上頭立詩到鶯花過後淸云傍樓臺低地碧天將艸樹染春靑名山何事窮幽僻臨水登山已稱情

石甗峯

柏葉山前鶯亂啼小樓西望石離離北峯云出何曾斷【一作甑中雲起長如濕】東郡【一作門外】山凡不解飛蘿蔦相扶枝著樹蟾蜍不死肉成芝黃粱夢短風塵暗不是山人好食薇

飛花亭

昨日朝華照夕曛又看夕秀比朝菌松髙猿見古時月花晚鶯添幾日春盛露囊中封臈藥無塵袖裏裹吳云人間何用春長在只愛飛紅日日新

水亭

少鳳穿花照水盟【一作門外飛流拂石稜】水禽衝浪動軒楹【一作濕簾旌】雲從薜荔衣中起雨向玕琪樹上生曲水傍人【一作陰澗有泉】流白羽嬌花無語答黃鶯澗中日與山中日【一作地中日與天邊日】同上晴牕各自行【有流羽泉】

淸涼臺

水邊石影覆松亭洞口飛雲細細輕花重只因云下濕艸寒誤向影中生好風入夏傳芳信片雨隨雲度月明不用破瓜沈緑李自從云後有餘淸

忘憂閣

冝男葉上幾飛螢【一作冷云生】夢畢醒來笑倚楹【一作聴盡風聲聴水聲】天外唾如雲樣碧【一作杯裏酒連天共碧】江南春與艸俱靑鐺【一作銼】寒已喜松丹熟燭盡只消華艶明無喜亦無愁可解山人投老竟忘形【一作見說世間愁滿地誰知樂事在林坰】

南軒

石上菖蒲緑滿叢石根水竹傍梧桐人來此地見山碧月未冷時如日紅春水有聲通北澗晚花無信誤東風人間不是髙寒地那得春紅入夏中

雲山不礙樓

飛花墮地栁依墻很石侵檐徑艸香人道峽中無落月我疑肘後有垂楊庭虛只放溪雲度水淺不妨松影長卻憶壺中天地闊十洲煙雨正茫茫

野芳園

桂子紛紛入我懷海棠芳桂雪生葩日移深澗松陰上風引前朝樹勢斜芳艸無名多是藥云藤著紫不須花牡丹未入曹劉室元白歐蘇不用誇

蘭池

空翠亭前露艸繁自栽蘭芷雜芳蓀猿窺澗底風枝動鶯踏花間水影翻早就山林成獨往晚從桃李學無言國香只合依泉石種向人間恐礙門

空翠堂

蕉葉茙葵照檻明山光入室雨初晴平分天上無邊色送盡江南未了靑息石長年依砌活茯苓無種入庭生亭西昨日林霏重采藥歸來露滿庭

山齋【一名艸易臺】

幾【一作秋】夜山中作月荒晨朝挾冊傍初【一作山】陽懸崖種菊紅千葉開戶見山靑一方【一作登臺望月丘陵逺開戶艸玄枝蔓長】石上韋編原是竹林中白露半成霜春皇未畫非無易石室遺【一作成】書不用藏

山園

洛陽池館半桑田斷竹操觚日灌園春日花連小東白暮年艸創大還丹蕨薇自古猶長采桃李於今竟不言一徑桑楡隨地暖雨餘苜蓿又闌干【一本作斷竹操瓢日灌園洛陽池館半桑田蕨薇自古猶長采桃李於今竟不言隔水三竿花上日去人尺五澗中天山居亦欲知春事刻畫隨宜不用妍】

壺天【在澗上一作壺天閣】

宮殿隨身信所如寓形一室似樓居神遊八極皆吾土天入三山【三神山】不滿壺雨夜無人共淸月水扉幾度種丹魚山童長怕漁舟至不放桃花下五湖【一作剎海中間別一區普香香積是通衢花連藥蔓疑無路天入靈山不滿壺芥裏須彌空處有階前花影月中無自從漁父穿花去不放桃花下石渠】

鹿皮子墓

土蝕苔【一作石上藤】侵古瓦棺【一作斑】化臺深鎖萬松關坐看天上樓成日吟到人間詩盡年句漏無靈丹竈冷孟郊未死白雲閒江南春艸年年緑又向他生說鄭玄

遊絲

兜率宮中拂不開支機石上亂成堆超淩塵坱髙千仭束縳虛空斷幾回又逐飛雲縈艸樹暫隨片雨掛樓臺詩成猶憶宣和腳透過澄心紙背來

臨花亭

主人病癖愛年芳春日花荒夜月荒調水分符到西澗惜花封淚寄東皇天生國艶春無價日繞遊絲風有光物色是空非是色枉教蜂蝶一生忙

惡雨愁風易結陰夜遊秉燭晝傳飱香添荔子能消日粥費桃花怕減春緑暗有人來折栁紅飛剪紙爲招魂竹間午夢時驚覺滿眼卿云覆錦茵

芳艸生煙藥在房鞓紅衣紫共芬芳丘園風雨三家市艸木文章萬丈光花正欲言還寂嘿春無自性不堅良晚來只有鵝紅在莫放香絲取次黃

滿樹琉璃問碧瑤當歸葉長暎芭蕉樹頭生雨時時濕春色如花日日銷杜宇有言終不踐緑魚新種已生苗今朝百舌聞鶯語飛上梧桐特地嬌

右挾長鑱左帶經蔬畦藥圃照衣明客來靑鳳穿花去艸盡蒼苔上樹生靈藥易荒常檢校繁花無賴枉丁寧來禽靑李成陰后更覓楞梨日給勝

花在人間春自歸去來何用杜鵑知鶴銜瓊蕋來仙苑雨引山姜過別枝天出異香燻寶樹日將五色染遊絲主人莫賦傷春句但使百花無盡時

雨後金沙入栁陰紫薇紅藥正紛紜客來只道天開畫春去盡將花屬人越鳥啄殘松下子吳僧寄到水中云蓮紅直到梅花發何處人間不是春

松邊栁下日徘徊鳥散花紅墮酒杯芍藥成叢當戶出茯苓分種傍松栽云髙捲雨從風去花晚將春入夏來亭下肉紅如斗大耐看不似玉玫瑰

逺山過雨緑崔嵬竹外靑松竹下梅滿樹丹靑隨物換平生富貴逐春來歌珠一串鶯流出花影數重風揭開關右牛酥賤如土莫教紅紫落成堆

逺目樓

天垂平野樹團團雨過平蕪緑更鮮何事髙梧遽如薺只消寸艸已淩煙山遮春欲歸時路雁入鳬飛不盡天廬舍似蝸人似豆天開粉本夕陽邊

蠟屐亭【晉阮孚避亂婺州】

七賢老死獨南奔袖有江亭墮淚痕函夏盡爲新土宇醉鄕不失舊乾坤金貂曾入丹陽市蠟屐應歸白下門惆悵黃門墓前柏不禁三度見風塵

西峴峯【寺傍皆官山】

聴盡熈寧水樂聲斷碑無字倚荒庭雲歸僧捨樹皆濕犬吠獵圍山誤譍覆屋松陰遮日黒隔林春色爲官靑故侯轍迹無尋處丞相題詩擬峴亭

雨後看山對酒歌飛紅駭緑滿巖阿【一作紅銷緑漲艸成窩】萬重山外碧方寸五色雨中靑最多亭下日生霞暎艸松根苓長葉成窩【一作峯漸欲危通月過路遮不斷柰春何】江源分付西流去莫作門前東逝波

涵碧亭【劉禹錫題涵碧亭猶能三伏凜生秋】

涵碧池頭夏气淸我從三昧起經行移樽近樹傳杯緑向日看山入戶靑人似亭前花不語詩如江上艸無名山中水調知何限不入熙寧水樂聲

入谷沿流曳杖行亭亾白谷半爲陵蟬驚兩腋風初定樹少多年秋不生水急澑穿南澗石云深黍沒夕陽僧龜玆板上元和腳猶有劉郎舊姓名【丙戌】

池曲奔流下石渠池頭空翠濕煙蕪【一作池曲新泉不滿壺池頭縣澑濕煙蕪】夏禽反舌餘聲盡薜荔連墻寸影無【一作莓苔石上千掛落桃李花間一字無】僧爨屋頭猿掛樹鳥銜牕外雨生魚長安才子看圖畫疑是仇池隱士居【丁亥】

上虞魏氏湖上精舍圖

湖上蘭舟水上亭有時水漲與階平亭前古栁經春弱門外孤洲昨夜生海气遙連【一作侵】育王塔蜃樓半入會稽城山陰道士攜琴至寫盡風聲到水聲【春】

停舟日日望東溟蓼岸蘆洲露未凝沙戶得花聯作絮吳姬雪藕織爲繒馮夷送月臨軒落海若令【一作分】潮入岸生朝暮屯蒙丹自熟披沙莫學趙臺卿【秋】

霜巗石室

懸流脈脈又涓涓浣水爲花到席前我爲天穿來煉石僧從雨下度流年月中澑灑黃金淚壁上云生火玉煙山下四鄰皆雨外天瓢枯槁蟄龍眠

洞天無暑亦無寒淑气芳風不出山掃葉僧歸云未濕賣花人去蝶先還滿庭修竹下黃葉千歲古松生緑煙盡道雪中依祼壤我疑夏室是冰天

樓閣天然石削成山爲棟宇石爲楹丹砂伏火有光景石斛依空無死生葉落世間多月色瓢亡林下欠秋聲山中水石皆吾黨竹兔松雞不用驚

滿林翠霧濕麻衣山影遙侵白板扉竹石無心吾所畏煙霞有疾不須醫夢騎鶴處天逾闊歌遏云時花不飛燕子飛來背人去吾廬無地可棲遲

巖穴冬溫夏气淸有時采蕺度崚嶒閒雲起作飛雲去今雨還隨舊雨生樹上菟絲低窣地階前息壤暗通靈人間甲子何須問只憶山花幾度榮

丹荑滿地藥生茸著屐登山春正濃委羽山人來相鶴天臺道士去投龍風傳花信歸何處日捲松陰展向東不見霜巖松下竹空王未作已心空

石樓艸廬

一室寛於一畝宮隔林竹樹影重重靑春著地十分緑白日經天兩度紅小艸自憐無逺志茯苓終不近孤松未須西憶金華洞只在周回百里中

楚氛千里海連淮思子臺前望母臺春在地中長不死月行天盡又飛來林亭淸論松爲麈荷屋寄生花作胎七十九年殘喘息欲從李白上天臺

哀江南效李義山

幾年王謝望升平戎馬臨淮日繞營萬里邊塵暗京洛五朝王气在金陵臨春閣上華林近玉樹歌中璧月生獨有紹興經亂後聖賢相遇頌中興

慧力寺斷崖

僧緣鳥道上穹蒼下視斷崖千丈彊百里周回玄鶴洞羣仙出沒白雲鄕山藏宿雨禾生稼日轉垂楊影過墻未若鼎湖天地絕無人折得碧蓮房

鹿皮子集卷三

●欽定四庫全書

鹿皮子集卷四

﹝元﹞陳樵撰

落花圖

紅如肌血薄如鱗李下桃根五色痕拂地暫隨風絮轉繞亭不似雪花深人占碧玉名猶在煙盡黃金礦尙存滿地丹鉛污艸棘何時凝緑徧丘林

空碧亭【五首】

晴光潭影共澄鮮雨外林陰色更妍碧海如杯誰縮地靑冥著水誤憂天河垂澗底遙相屬斗入人間卻右旋病叟年來倦登陟朝朝翫水夜聴泉

長林衣被蔚藍光水樹重重護曲防碧落不隨河顯晦白楡卻種澗中央石泉飛落萬漚發松影淡時千丈彊我向北峯髙處下如何倒卓栁陰傍

河漢縱橫北斗翻縣泉激石起層瀾水流石上舒還捲月繞樓頭碎又圓龍火濕光生澗底仙人倒影落人間無邊空處無邊地盡入鷗邊一尺天

星河水鏡自徘徊白石淸泉是鏡臺人道月從亭下出我疑空入土中來崖陰水色濃如染風裏波紋熨不開一碧是天還是水池頭涼夜碧如苔

樓臺倒影照虛明細浪鱗鱗去不停風舞翠綃浮略彴月移黃素上軒楹蔚藍天近池深碧烏桕葉銷泥轉靑牀下一波添一月靑銅鏡裏一時生

空碧亭【老梅】

雲蒸雨蝕半枯槎空碧亭前雪一車曲誤掀翻簾外朶月移不動水中花十年春信隨風度半畝崖陰逼樹斜暮景無何水仙至萬花頭上欲饒他

石磴

磴平如席艸茸香盛夏宜人石气涼杜宇血銷添碧燐山雞食罷化餘糧赤松有約吾將老白髮無愁不解長醉則枕流眠枕石看云不復據胡牀

菊庵

秋深紅紫滿秋籬蕙帶蘭英緑照扉猨飲澗中甘鞠水雲粘石上舊蓑衣月知人境來相覓花有心情死不飛桃李自開還自落卻疑蘭菊未忘機

山房

冷云堆裏散人家鹿幘羊裘不衣麻門外樹身無歲月山中人語帶煙霞云侵壞衲長生菌風斷遊絲半度花采蕺林深人不見連筒引水自煎茶

秋色觀

庭前丹葉映楡黃水傍芙蓉晚桂芳樹入畫來新著色山無錦裹只慿霜水中煙帶秋云冷花上月如春日長不是風河千萬里不知何處覓秋光

飛觀

日髙空翠拂簾旌茅閣飛飛照日明銀色榜題章艸字烏絲闌寫越花名何須舉翮乘風去曽入浮宮看月生卻笑羣仙余習在隨身宮殿逐人行

絕唱軒

問誰投筆早來過春日華陽春睡多懷裏錦空鯨已捲松根苓長葉成窩詩無獺髓痕猶在夢有鸞膠斷若何洛下書生無苦思我今餌藥臥山阿

飛雨亭

飛泉五色暎花梢秋色觀前看玉豪花落空中和月冷樹當濕處見云消依依雨气侵螢火一一水紋生鶴毛幾度下簾山影動臥看紅日到芭蕉

散庵

漱流枕石傍寒林散髮酣歌稱散人胡蝶枝頭無昨夢初蟬葉下見前身衣沾寶掌泉中雨內有盤陀石上紋不見屋頭樗櫟樹無材入用老猶存

麞谷

幾回木落聴秋聲又被春風染樹靑疏竹蔭中山影重冷云葉上雨花生寒沙引水來遊鹿別樹開椿種茯苓石甗峯南甑峯小許渾詩裏舊知名

麞谷澗

淸流拂石下巖隈澗底菖蒲曳緑苔野鹿避人懸樹宿溪魚乘水上山來翠連春艸誰能拾風觸石崖彊半回自入夏來涼意足更移修竹澗邊栽

伏蟾山

山上飛雲去不畱山中蟾兔又經秋斗臨河曲侵鶉尾露上莎根到艸頭緑桂花中歌白薴碧梧影裏飯靑牛有時竹上蟾蜍下滿腹丹書濕欲流

寶掌泉

屋上無端雨亂飄雨畱石罅碧寥寥浮光出穴藏丹淺浣水爲花到地消石髮年深長滿洞玉魚春冷未生苖泉中自是蛟龍窟頃刻陰雲滿樹腰

尋春園

覓春無路得寒林萬里淸和此晏溫載酒尋芳常恨早無金入戶只藏春栁濃不似生時色花斂仍依折處痕獨有悠然觀前月石林寒絕也隨人

月樓花落水侵岑紫石峯前緑又新承露囊中盛臈藥無塵袖裏有晴雲松髙猿見古時月花晚鶯添幾日春籬畔尋芳尋不見楞梨緑李下紛紛

雨望臺

烏傷墓道有無間興濟橋東眾緑繁林外日斜虹有影階前云去石畱根葉隨風轉時過樹雨傍山來不入村更著蓑衣看瀑布天葩日暮正翻翻

山館

石甗峯前緑艸肥菟絲挾雨上梧枝天臺道士投龍去少白山人相鶴歸苜蓿帶茸初暎日雕胡落釡半成糜石楠花落無人掃誰臥水陰歌采嶶

山莊

澗中薏苡緑如藍枸杞黃精滿屋山掃葉僧將猨共爨賣花人與蝶俱還云生石筍埋雙樹雨引銀涎過八磚林下四時春不去澆花采藥送飛年

琴臺

臺下湧泉如鼔鐘亭無燕語有風松石根漸見蘭成畝影裏不知花幾重月夜聴泉翻羽調水聲和譜寄山翁自從獨往窮山後不見繁聲入亂中

飛花亭【又見前】

緗桃穠李墮餘芳水麝衝云度石梁芳樹斂花貪結子嬌花無骨不禁霜鳥銜墮蕋春無色日轉遊絲風有光杜曲詩人愁欲絕山人不解惜年芳

遊子拈花怨落暉山人猶恨落花遲絮拋簾下鶯無力果在蕋中人不知紅日正酣那是雨靑皇臨別更畱衣年來杜宇惜人事卻向陽春去後啼

梅殘直至落花飛紅暎飛花緑暎葵風信入林添淨食春光一綫上游絲絮輕便欲排云去花好多應換骨來二十四番卻掃盡冰花剪下作寒梅

風香亭

池頭爽气日徘徊竹院何曽有麝媒月礙桂枝飄子落鼎湖蓮葉轉空來風隨太乙淩波起花爲胎仙傍水開香積界中天地闊景差何用上蘭臺

春日閨思

白玉堂前■﹝雨上只下﹞燕飛堂中思婦怨殘暉臂環寄逺靑蕪合瓊字題幹白雁歸醉倚合昏驚葉暗愁尋荳蔻妬花肥牕間昨日同心錦染罷香絲不上機

席家洞【洞在席家谷口前後相通】

天梯石棧落霞邊月地云階且醉眠束縕才通山北戶崩崖盡展洞中天雨餘秋菌化爲碧石上霜楓不解丹聞道仙人曽控鶴羽衣環佩玉珊珊【山有白楓】

石筍

金莖半折尙亭亭銅柱稀微見刻銘花日漸移連影動石根不死有香生山前畱眼通靈海天上無人記摘星何處人間覓此竹昔年曽出夜郎城

霹靂石

云根斷裂翠崚嶒匕筯都忘世已驚玉女今爲搗衣石晉人猶覓少微星松髙琥珀無苗出蟾老丹書滿腹生卻憶天臺狂道士石中衣祴竟通靈

跳銀溪

枕石聴泉伏艸萊跳銀溪上日裵■﹝衣外回內﹞山間逺樹迎人出日轉晴虹渡水來雲气長連西澗石春寒猶在北枝梅谷中幾載秋無黍沙上菇蒲暖更栽

書房

休名不立死如麻挾冊空山望碧霞書在終難招李杜灰寒無處覓陰何【一作門外雨生雲沒鶴松根苓長葉成窩】春歸一尺人間淚云暖萬重煙際花【一作天雞揚下唐時綬越鳥銜來楚地花】風景尙堪畱研席浮生憂樂向來多

圜

築圜卻欲畱方士一室圜中度歲年有客持云坐盤石無人伴月出蘿煙晴晞白髮三千丈寒折朱絲五十弦玄圃方壺君莫問人間回首卽神仙

春日題水軒

黃金縷水細粼粼葑合平池緑似云鸚鵡無言初病瘴丁香不結又經春行稀蠟屐畱前齒坐久玉琴生斷紋幾度憑欄愁舉袂春花半作庾公塵

樓氏雲樓

試上云梯興不窮虛牕瀟灑絕塵蹤雲含雨气三千里樓揷天心第九重碧瓦朱甍嘗宿鳳白衣蒼狗不從龍眼前景物淸如許詩思還開錦繡胸

分題送李齊賢【三首】

繡衣亭

彩鸞銜誥傍花飛知有恩榮出帝闈八角靈文金作冊三天使者繡爲衣華陽洞古亭猶在句曲山深鶴未歸寄語仙人張伯羽何時邂逅說玄微

占星臺

椎碎臺前六合儀登臺猶自說璇璣靈槎有客侵河鼓別墅何人覓少微銀漢經天還北拱玉蟾入月卻西飛太平共喜興文教金璧煌煌夜吐輝

半湯湖

湖上殘煙弄薄晴湖堤楊栁午風輕白波咫尺分寒熱赤鯉東西異死生天向月中藏日髓人疑陽裏有陰精廣文暇日頻相過幾度沈思翫物情

分題送李仲常江陰知事【三首】

曁陽湖

白浪浮天雪作堆羞將俗客洗塵埃月從水底沈鉤去船似鷗邊泛葉來野屋有籬編白荻漁磯無席藉蒼苔功曹吟苦多詩渴擬借平湖作酒杯

釣臺

憶昔玄璜上釣鉤鷹揚曾起佐姬周臺虛人在空中立云靜天從水面浮石裂猶疑千古雪風吹不斷一絲秋政成蓮幙多淸暇他日停驂此地遊

翠光亭

亭前練水細如縈亭上君山玉作屏林斷才通吳月白雁飛不盡楚天靑莓苔著雨長黏石翡翠迎風欲墮翎怪得步兵迷望眼詩成正值酒初醒

詩林亭

少日論文气似霓看花覓句到花飛吟成思入月中去語冷心從雨外歸林下樹寒和石瘦云邊螢濕度花遲眼中有句無人道投老拋書衣鹿皮

玉雪亭【九首】

蓬萊山頂玉爲峯夜夜晴光吐白虹石髓多年化韶粉冰華無意屬東風一天素月連云冷萬斛明璣墮地空只恐髙寒禁不得乘鸞飛度碧瑤宮

梨云栁絮共微茫春入園林一色芳枸杞通靈空吠月芙蕖到死不禁霜夢遊蓬島瑤臺曙歌落吳云玉樹長亦擬廣寒親學舞朝來新制白霓裳

冰夷遊徧列仙家片片臨風散六花陰壑有光迷白月亂山無處覓靑霞臺髙漸見石稜長枝重不禁梅影斜聞說銀河都剪碎津頭幾欲問星槎

六丁鑿碎玉崚嶒刻玉爲花笑裂繒石蜜和漿調露蕋茶鐺無水斵崖冰城頭看樹低三尺雲裏有山知幾層欲寄江南問春信珠璣落紙筆光凝

凍雲巖壑曉曈曨目極齊州望欲空落月回光窺上界嬌花無信誤東風曲吹鐵笛驚雲散槎向銀河與海通野客燒丹深洞裏自調火候似春融

花遶亭臺水遶門壺中別是一干坤銀蟾飛去秋無色白石長來云有根樹印蚪枝翻畫譜僧調獺髓補詩痕相如健筆誰堪繼好騁詞華賦兔園

銀漢傾翻貫月查驚鴻無處認江沙水晶簾密秋光冷華蓋峯髙天影斜飛瀑半凝蒼玉佩燻風不度碧桃花山前山後多鄰曲盡作江南富貴家

俗塵無路到巖扃瓊作池臺玉作亭海月寒通千頃白楚山瘦減八分靑回屏紋細裁龜甲野褐年深補鶴翎應有才華奪天巧天葩飛墮滿中庭

羽仙飛步駕靑鸞仙袂臨風響佩環琪樹移根來月裏瓊花無夢落人間春回隴首梅先覺舟入山陰客未還我亦玉堂揮翰手他年鵷鷺簉朝班

送蔡竹澗江山教諭

仙霞嶺與落霞齊乘興吟遊日未西簾影到池元是水縠紋浮雨卻成溪煙靑院竹鸞窺客日暖宮芹燕拾泥莫道廣文官況冷牕前生意艸萋萋

送余善之歸瀏陽

瀏水沈沈上有山駱駝洲渚斗漩澴浦楓不向霜中赤湘竹猶餘淚下斑書屋昔年驚逺別錦衣晴晝喜初還哦松未盡平生志莫戀亭臯放白鷴

次王吉夫暮秋旅懷韻

風吹白日下遙天容易人間換歲年菊老不隨霜共落雲飛卻與雁爭先探囊野艸皆爲藥入市山梨便直錢逺道故人成久別每因景物思綿綿

其二

客路風霜厭逺行芰荷猶映舊袍靑東山云杳家千里南國秋深雁一聲玉筍班頭紅日近金華洞口白雲扃求仙何似求名切幾誤還丹煉未成

送盧經歷歸北

汝南不識有宗資幕府惟聞贊畫奇化筆幾驚霜共肅歸舟祇許月相隨松花風老金華洞桐樹煙靑婺女祠曽是舊時遊適地郡人終古結遺思

金華通天洞

石扉髙暎碧芙蕖二室聯翩逼翠虛字裏蒼苔猶自活茶邊寒木易成枯吳中太白爭華【一作榮】地林下靑羱化石餘三洞周回五百里金堂石室盡仙都

永日觀

幾番落葉樹陰殘說與山人更不看春日花連小東白暮年艸創大還丹月車長遶吳天角石影生從太極前只把蟠桃分歲月一花一實一流年

拙齋

無心奔競已才疎投筆拋書學佃漁石鼎有時然緑楚水扉幾度種丹魚夏禽反舌餘聲盡薜荔連墻片影無我亦年來聲迹斷莫題書札問潛夫

心逺庵

著屐登山援葛藟聴猨待月夜眠遲書成袖裏燕銜去月死枝頭猿不知寄逺豈無萱艸帶勒銘自寫茯苓芝何須更覓桃源路朝市山林處處冝

石廬

風磴盤空冷逼人林居穴處古遺民砂飛滿地猶如燕艸緑知天不愛春河漢帶星臨石上廣寒無月庇花身只愁急雨隨風度結屋半間畱白雲【正月晦治】

雪觀

緑楚丹荑處處迷東風吹下萬玕琪月無寸影夜如曙地有六花春不知玉樹曽聞後庭曲天葩別有寄生枝瓊樓銀闕知何限約客瑤池未可期

三泉

泉眼離離傍石稜奔流脈脈到軒楹詩成石面花無數夢冷池頭艸不生江夏茶經有遺譜南磳水落變新聲林居漸覺機心斷渇鹿逄人自不驚

瀑布

怪雨蠻煙入座寒居然煙雨隔晴天化爲淮海冰三丈剪下松江水半邊蜀客槎星向天上翰林詩句落風前自從擊碎潭心月直至於今不肯圓

石礙樓

冷云堆裏散人家疊嶂回峯往往遮觸石才通西澗水借春只有北枝花月臨古徑松陰斗風引前朝樹勢斜誰信壺中天地闊庭除帷幕浩無涯

少微巗

石醜松寒槲葉【槲葉一作夏籜】幹振衣又在碧霞邊南州處士星猶在今歲中秋月未圓【十五日題十六日望】云葉長黏巖上石雨苔不滿洞中天麝香眠處休驚起緑桂初紅果欲然

西巗紫霞洞

洞壑霞云護隱居西巗洞下是華胥殘紅墮地五銖重漲緑過樓一丈餘瑤艸碧花牛氏石錦囊玉軸米家書東州歲賦三千粟我亦依巖學佃漁

山堂

石甑寒來雪易凝北峯良夜月盈盈人離雪外只方丈月比城頭低一程息石有稜依砌活茯苓無種入庭生白雲寒處人蹤絕不是山光說性情

贈蕭浣平冦

人物江南第一流將才儒術兩無儔英雄門列三千士功業家傳萬戶侯金虎佩章光奪月玉龍出匣气橫秋姦回向化煙塵息坐擁笙歌醉玉樓

次韻黃晉卿見寄之什

幾載林丘艸木黃故人霄漢獨難忘宮衣雨露猶沾濕文律江湖共短長筆迹舊時傾禇薛才名此日數鼌張他年明月中山寺重與詩人話夜涼

又

殿前對策士如墻我對山人說坐忘歲晚單衣祇自短愁來白髮有時長山中蠟屐晴猶著石上朱弦雨更張有客江邊期不到只今秋日轉淒涼

鹿皮子集卷四

