

欽定四庫全書

集部二

蔡中郎集

別集類一【漢】

提要

【臣】等謹案蔡中郎集六卷漢蔡邕撰隋志載後漢左中郎將蔡邕集十二卷注曰梁有二十卷錄一卷則其集至隋巳非完本舊唐志乃仍作二十卷當有官書佚脫而民間傳本未亡故復出也宋志著錄僅十卷則又經散亡非其舊本矣此本爲雍正中陳畱所刋文與詩共得九十四首證以張溥百三家集刋本多寡增損互有出入卷首歐靜序論姜伯淮劉鎭南碑斷非邕作以年月考之其說良是張本刪去劉碑不爲無見然以伯淮爲邕前輩宜有邕文遂攺建安二年爲熹平二年則近於武斷矣張本又載薦董卓表而陳畱本無之其事範書不載或疑爲後人贗作然劉克莊後村詩話已排詆此表與揚雄劇秦美新同稱則宋本寔有此文不自張本始載後漢諸史自袁範二家以外尙有謝承薛瑩張璠華嶠謝沈袁崧司馬彪諸家今皆散佚亦難以史所未載斷其事之必無或新本刋於陳畱以桑梓之情欲爲隱諱故削之以滅其迹歟乾隆四十五年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

蔡中郎集原序

漢蔡中郎傳邕博學辭章爲靈紀十意及雜文凡百四篇傳於世傳所載者釋誨幽冀刺史闕疏陳政要七事金商門答災異疏被收時表及世傳獨斷女訓文選陳太丘等碑文初學記短人賦才十數篇而已按唐書藝文志洎吳氏西齋書目並云邕集十五卷今之所傳才十卷六十四篇其中可疑者宗廟頌贊述武皇風昊天眷祐我魏之句蓋以宗廟指魏也又魏武帝祠橋太尉文稱丞相冀州牧魏王操又姜伯淮碑稱建安二年卒劉鎭南碑建安十三年薨太和二年葬按邕傳董卓被誅邕爲王允所害時年六十一據邕金商門答災異被收表云臣今年四十八靈帝光和元年也董卓被誅獻帝初平三年也光和元年戊子至初平三年壬申邕正六十一矣又初平至四年攺興平二年攺建安至五年正月薨操薨三月攺延康十月禪於魏王丕卽初平四年是爲二十六年太和二年乃魏明帝之二年至是又八年計邕死已三十六年矣按初平誅卓之嵗操始爲東郡太守破黃巾於壽張至建安十三年操自爲丞相二十一年操自進爲魏王始有魏宗廟而操不得先稱魏王武帝及武皇也其姜伯淮劉鎭南薨塟先後年代差逺邕安得紀述耶集旣缺五卷今所傳者蓋後人好事者雜以他人之文非本編也建安黃初文體多相類復不逮廣披眾集固不可知其誰之作也因參證事迹識於帙末天聖紀號龍集癸亥餘月哉生明後八日海陵西齋平陽歐靜識之序

欽定四庫全書

蔡中郎集卷一

漢蔡邕撰

獨斷

漢天子正號曰皇帝自稱曰朕臣民稱之曰陛下其言曰制詔史官記事曰上車馬衣服器械百物曰乘輿所在曰行在所所居曰禁中後曰省中印曰璽所至曰幸所進曰禦其命令一曰策書二曰制書三曰詔書四曰戒書

皇帝皇王后帝皆君也上古天子庖犧氏神農氏稱皇堯舜稱帝夏殷周稱王秦承周末爲漢驅除自以徳兼三皇功包五帝故並以爲號漢髙祖受命功徳宜之因而不攺也

王者至尊四號之別名

王畿內之所稱王有天下故稱王

天王諸夏之所稱天下之所歸往故稱天王

天子夷狄之所稱父天母地故稱天子

天家百官小吏之所稱天子無外以天下爲家故稱天家

天子正號之別名

皇帝至尊之稱皇者煌也盛徳煌煌無所不照帝者諦也能行天道事天審諦故稱皇帝

朕我也古者尊卑共之貴賤不嫌則可同號之義也堯曰朕在位七十載臯陶與帝舜言曰朕言惠可底行屈原曰朕皇考此其義也至秦天子獨以爲稱漢因而不攺也

陛下者陛階也所由升堂也天子必有近臣執兵陳於陛側以戒不虞謂之陛下者羣臣與天子言不敢指斥天子故呼在陛下者而告之因卑達尊之意也上書亦如之及羣臣士庶相與言曰殿下閣下執事之屬皆此類也

上者尊位所在也太史令司馬遷記事當言帝則依違但言上不敢渫凟言尊號尊王之義也

乘輿出於律律曰敢盜乘輿服禦物謂天子所服食者也天子至尊不敢渫凟言之故托之於乘輿乘猶載也輿猶車也天子以天下爲家不以京師宮室爲常處則當乘車輿以行天下故羣臣托乘輿以言之或謂之車駕

天子自謂曰行在所猶言今𨿽在京師行所至爾巡狩天下所奏事處皆爲宮在京師曰奏長安宮在泰山則曰奏奉髙宮惟當時所在或曰朝廷亦依違尊者所都連舉朝廷以言之也親近侍從官稱曰大家百官小吏稱曰天家

禁中者門戶有禁非侍禦者不得入故曰禁中孝元皇后父大司馬陽平侯名禁當時避之故曰省中今宜攺後遂無言之者

璽者印也印者信也天子璽以玉螭虎紐古者尊卑共之月令曰固封璽春秋左氏傳曰魯襄公在楚季武子使公冶問璽書追而與之此諸侯大夫印稱璽者也衛宏曰秦以前民皆以金玉爲印龍虎紐惟其所好然則秦以來天子獨以印稱璽又獨以玉羣臣莫敢用也

幸者宜幸也世俗謂幸爲僥幸車駕所至臣民被其徳澤以僥幸故曰幸也先帝故事所至見長吏三老官屬親臨軒作樂賜食皂帛越巾刀佩帶民爵有級數或賜田租之半是故謂之幸皆非其所當得而得之王仲任曰君子無幸而有不幸小人有幸而無不幸春秋傳曰民之多幸國之不幸也言民之得所不當得故謂之幸然則人主必愼所幸也禦者進也凡衣服加於身飲食入於口妃妾接於寢皆曰禦親愛者皆曰幸

防書策者簡也禮曰不滿百字不書於策其制長三尺短者半之其次一長一短兩編下附篆書起年月日稱皇帝曰以命諸侯王三公其諸侯王三公之薨於位者亦以筞書誄謚其行而賜之如諸侯之筞三公以罪免亦賜防文體如上防而書以尺一木兩行惟此爲異者也

制書帝者制度之命也其文曰制詔三公赦令贖令之屬是也刺史太守相劾奏申下上遷書文亦如之其徴爲九卿若遷京師近官則言官具言姓名其免若得罪無姓凡制書有印使符下逺近皆璽封尙書令印重封惟赦令贖令召三公詣朝堂受制書司徒印封露布下州郡

詔書者詔誥也有三品其文曰告某官官如故事是爲詔書羣臣有所奏請尙書令奏之下有制曰天子答之曰可若下某官云云亦曰詔書羣臣有所奏請無尙書令奏制字則答曰已奏如書本官下所當至亦曰詔戒書戒勅刺史太守及三邊營官被勑文曰有詔勑某官是爲戒勑也世皆名此爲策書失之逺矣

凡羣臣上疏於天子者有四名一曰章二曰奏三曰表四曰駁議

章者需頭稱稽首上書謝恩陳事詣闕通者也

奏者亦需頭其京師官但言稽首下言稽首以聞其中者所請若罪法劾案公府送禦史臺公卿校尉送謁者臺也

表者不需頭上言臣某言下言臣某誠惶誠恐頓首頓首死罪死罪左方下附曰某官臣某甲上文多用編兩行文少以五行詣尙書通者也公卿校尉諸將不言姓大夫以下有同姓官別者言姓章曰報聞公卿使謁者將大夫以下至吏民尙書左丞奏聞報可表文報已奏如書凡章表皆啟封其言密事得皂囊盛

其有疑事公卿百官防議若臺閣有所正處而獨執異意者曰駁議駁議曰某官某甲議以爲如是下言臣愚戇議異其非駁議不言議異其合於上意者文報曰某官某甲議可

漢承秦法羣臣上書皆言昧死言王莽盜位慕古法去昧死曰稽首光武因而不攺朝臣曰稽首頓首非朝臣曰稽首再拜公卿侍中尙書衣帛而朝曰朝臣諸營校尉將大夫以下亦爲朝臣

王者臨撫之別名天子曰兆民諸侯曰萬民【今之令長古之諸侯】百乘之家曰百姓【百乘之家子男之國也】

天子所都曰京師京水也地下之眾者莫過於水地上之眾者莫過於人京大師眾也故曰京師也

京師天子之畿內千里象日月日月躔次千里

天子命令之別名一曰命【出君下臣名曰命】二曰令【奉而行之名曰令】三曰政【著之竹帛名曰政】

天子父事天母事地兄事日姊事月常以春分朝日於東門之外示有所尊訓人民事君之道也秋夕朝月於西門之外別陰陽之義也

天子父事三老者適成於天地人也兄事五更者訓於五品也更者長也更相代至五也能以善道攺更已也又三老老謂久也舊也壽也皆取首妻男女完具者古者天子親袒割牲執醬而饋三公設幾九卿正履使者安車輭輪送迎而至其家天子獨拜於屏其明旦三老詣闕謝以其禮過厚故也又五更或爲叟叟老稱與三老同義也

三代建正之別名夏以十三月爲正十寸爲尺律中太簇言萬物始簇而生故以爲正也殷以十二月爲正九寸爲尺律中大呂言陰气太勝黃鐘宣气而萬物生故以爲正也周以十一月爲正八寸爲尺律中黃鐘言陽气踵黃泉而出故以爲正也

三代年歳之別名唐虞曰載載嵗也言一嵗莫不覆載故曰載也夏曰嵗一曰稔也商曰祀周曰年

閏月者所以補小月之減日以正嵗數故三年一閏五年再閏

天子諸侯后妃夫人之別名天子之妃曰後後之言後也諸侯之妃曰夫人夫之言扶也大夫曰孺人孺之言屬也士曰婦人婦之言服也庶人曰妻妻之言齊也公侯有夫人有世婦有妻有妾皇后赤綬玉璽貴人緺綟金印緺綟色似綠

天子後立六宮之別名三夫人帝嚳有四妃以象后妃四星其一明者爲正妃三者爲次妃也九嬪夏后氏增以三三而九合十二人春秋天子一取十二夏制也二十七世婦殷人又增三九二十七合三十九人八十一禦女周人上法帝嚳正妃又九九爲八十一增之合百二十人也天子一取十二女象十二月三夫人九嬪諸侯一取九女象九州一妻八妾卿大夫一妻二妾士一妻一妾

王者子女封邑之差帝之女曰公主儀比諸侯帝之姊妹曰長公主儀比諸侯王異姓婦女以恩澤封者曰君比長公主

天子諸侯宗廟之別名左宗廟東曰左帝牲牢三月在外牢一月在中牢一月在明牢一月謂近明堂也三月一時已足肥矣徙之三月示其潔也右社稷西曰右宗廟社稷皆在庫門之內雉門之外天子三昭三穆與太祖之廟七七廟一壇一墠曰考廟王考廟皇考廟顯考廟祖考廟皆月祭之諸侯二昭二穆與太祖之廟五五廟一壇一墠曰考廟王考廟皇考廟皆月祭之

大夫以下廟之別名大夫一昭一穆與太祖之廟三三廟一壇考廟王考廟四時祭之也士一廟降大夫二也上士二廟一壇考廟王考廟亦四時祭之而已自立二祀曰門曰行下士一廟曰考廟王考無廟而祭之所謂祖稱曰廟者也亦立二祀與上士同府史以下未有爵命號爲庶人及庶人皆無廟四時祭於寢也

周祧文武爲祧四時祭之而已去祧爲壇去壇爲墠有禱焉祭之無禱乃止去墠曰壇謂築土起堂墠謂築土而無屋者也

薦考妣於適寢之所祭春薦韭卵夏薦麥魚秋薦黍豚冬薦稻鴈制無常牲取與新物相宜而已

天子之宗社曰泰社天子所與羣姓立社也天子之社曰王社一曰帝社古者有命將行師必於此社授以政尙書曰用命賞於祖不用命戮於社

諸侯爲百姓立社曰國社諸侯之社曰侯社

亡國之社古者天子亦取亡國之社以分諸侯使爲社以自儆戒屋之掩其上使不通天柴其下使不通地自與天地絕也面北向陰示滅亡也

大夫以下成羣立社曰置社大夫不得特立社與民族居百姓以上則共一社今之里社是也

天子社稷土壇方廣五丈諸侯半之

天子社稷皆太牢諸侯社稷皆少牢

天子爲羣姓立七祀之別名曰司命曰中霤曰國行曰國門曰防厲曰戶曰竈

諸侯爲國立五祀之別名曰司命曰中霤曰國門曰行曰公厲

大夫以下自立三祀之別名曰族厲曰門曰行

五祀之別名門秋爲少陰其气收成祀之於門祀門之禮北面設主於門左樞戶春爲少陽其气始出生養祀之於戶祀戶之禮南面設主於門內之西行冬爲太陰盛寒爲水祀之於行在廟門外之西跋壤厚二尺廣五尺輪四尺北面設主於跋上【一作軷壤】竈夏爲太陽其气長養祀之於竈祀竈之禮在廟門外之東先席於門奧西東設主於竈陘也中霤季夏之月土气始盛其祀中霤霤神在室祀中霤設主於牖下也五方正神之別名東方之神其帝太昊其神勾芒南方之神其帝神農其神祝融西方之神其帝少昊其神蓐收北方之神其帝顓頊其神防中央之神其帝黃帝其神后土

六神之別名風伯神箕星也其象在天能興風雨師神畢星也其象在天能興雨明星神一曰靈星其象在天舊說曰靈星火星也一曰龍星火爲天田厲山氏之子柱及后稷能殖百谷以利天下故祠此三神以報其功也漢書稱髙帝五年初置靈官祠后土祠位在壬地社神蓋共工氏之子勾龍也能平水土帝顓頊之世舉以爲土正天下賴其功堯祠以爲社凡樹社者欲令萬民加肅敬也各以其野所宜之木以名其社及其野位在未地稷神蓋厲山氏之子柱也柱能殖百谷帝顓頊之世舉以爲田正天下賴其功周棄亦播殖百糓以稷五糓之長也因以稷名其神也社稷二神功同故同室別壇俱在未位土地廣博不可徧覆故封社稷露之者必受霜露以達天地之气樹之者尊而表之使人望見則加敬畏也先農神先農者蓋神農之神神農作耒耜教民耕農至少昊之世置九農之官如左

春扈氏【扈止也】農正趣民耕種【鳻鶞】夏扈氏農正趣民蕓除【竊】秋扈氏農正趣民收斂【竊藍】冬扈氏農正趣民蓋藏【竊黃】棘扈氏農正掌除茅茨一曰掌人百果【竊丹】行扈氏農正晝爲民驅鳥【唶唶】宵扈氏農正夜爲民驅獸【嘖嘖】桑扈氏農正趣民養蠶【竊脂】老扈氏農正趣民收麥【鷃鷃】疫神帝顓頊有三子生而亡去爲其一者居江水是爲瘟鬼其一者居若水是爲魍魎其一者居人宮室樞隅處善驚小兒於是命方相氏黃金四目防以熊皮衣朱裳執戈揚盾常以歳竟十二月從百及童兒而時儺以索宮中敺疫也桃弧棘矢土鼓鼓且射之以赤丸五穀播灑之以除疾殃已而立桃人葦索儋牙虎神荼郁壘以執之儋牙虎神荼郁壘二神海中有度朔之山上有桃木蟠屈三千里卑枝東北有門萬所出入也神荼與郁壘二神居其門主閱領諸其惡害之執以葦索食虎故十二月歲竟常以先臘之夜逐除之也乃畫荼壘並懸葦索於門戶以禦凶也

四代稱臘之別名夏曰嘉平殷曰淸祀周曰大蠟漢曰臘

五帝臘祖之別名靑帝以未臘卯祖【靑帝太昊木行】赤帝以戍臘午祖【赤帝炎帝火行】白帝以丑臘酉祖【白帝少昊金行】黒帝以辰臘子祖【黒帝顓頊水行】黃帝以辰臘未祖【黃帝軒轅后土土行】

天子大蠟八神之別名蠟之言索也祭日索此八神而祭之也大同小異爲位相對向祝曰土反其宅水歸其壑昆虫毋作丰年若上嵗取千百

先嗇

司嗇

農

郵表畷

貓虎【貓食田防虎食田豕迎其神而祭之】

坊

水庸

昆虫

五祀之別名【祀臣五義】法施於民則祀以死勤事則祀以勞定國則祀能禦大災則祀能捍大患則祀

六號之別名神號尊其名更爲美稱若曰皇天上帝也號若曰皇祖伯某祗號若曰后土地祗也牲號牛曰一元大武羊曰柔毛之屬也齊號黍曰薌合粱曰香萁之屬也幣號玉曰嘉玉幣曰量幣之屬也

凡祭宗廟禮牲之別名牛曰一元大武豕曰剛鬛豚曰肥腯羊曰柔毛雞曰翰音犬曰獻雉曰疏趾兔曰明視

凡祭號牲物異於人者所以尊鬼神也脯曰尹祭槀魚曰商祭鮮魚曰脡祭水曰淸滌酒曰淸酌黍曰薌合梁曰香萁稻曰嘉疏鹽曰咸鹺玉曰嘉玉幣曰量幣太祝掌六祝之辭順祝願丰年也年祝求永眞也告祝祈福祥也化祝弭災兵也瑞祝逆時雨寧風旱也筞祝逺罪病也

宗廟所歌詩之別名淸廟一章八句洛邑旣成諸侯朝見宗祀文王之所歌也維天之命一章八句告太平於文王之所歌也維淸一章五句奏象武之所歌也烈文一章十三句成王執政諸侯助祭之所歌也天作一章七句祀先王公之所歌也昊天有成命一章七句郊祀天地之所歌也我將一章十句祀文王於明堂之所歌也時邁一章十五句巡守告祭柴望之所歌也執競一章十四句祀武王之所歌也思文一章八句祀后稷配天之所歌也臣工一章十句諸侯助祭遣之於廟之所歌也噫嘻一章八句春夏祈谷於上帝之所歌也振鷺一章八句二王之後來助祭之所歌也丰年一章七句烝嘗秋冬之所歌也有瞽一章十三句始作樂合諸樂而奏之所歌也濳一章六句季冬薦魚春獻鮪之所歌也雍一章十六句禘太祖之所歌也載見一章十四句諸侯始見於武王廟之所歌也有客一章十三句微子來見祖廟之所歌也武一章七句奏大武周武所定一代之樂之所歌也閔予小子一章十一句成王除武王之喪將始執政朝於廟之所歌也訪落一章十二句成王謀政於廟之所歌也敬之一章十二句羣臣進戒嗣王之所歌也小毖一章八句嗣王求忠臣助已之所歌也載芟一章三十一句春耤田祈社稷之所歌也良耜一章二十三句秋報社稷之所歌也絲衣一章九句繹賔尸之所歌也酌一章九句告成大武言能酌先祖之道以養天下之所歌也桓一章九句師祭講武類禡之所歌也賚一章六句大封於廟賜有徳之所歌也般一章七句巡狩祀四嶽河海之所歌也右詩三十一章皆天子之禮樂也

五等爵之別名三公者天子之相相助也助理天下其地方百里侯者也侯逆順也其地方百里伯者白也明白於徳其地方七十里子者滋也奉天工之恩徳其地方五十里男者任也立功業以化民其地方五十里【一云周制】

守者秦制也秦兼天下置三川守伊河洛也漢攺曰河南守武帝防曰太守世祖都洛陽攺曰正

諸侯大小之差諸侯王皇子封爲王者稱曰諸侯王徹侯羣臣異姓有功封者稱曰徹侯避武帝諱攺曰通侯或曰列侯也朝侯諸侯有功徳者天子特命爲朝侯位次諸卿

王者耕耤田之別名天子三推三公五推卿諸侯九推三代學校之別名夏曰校殷曰序周曰庠天子曰辟雍謂流水四面如璧以節觀者諸侯曰頖宮頖言半也義亦如上

五帝三代樂之別名黃帝曰雲門顓頊曰六莖帝嚳曰五英堯曰咸池舜曰大韶一曰大招夏曰大夏殷曰大濩周曰大武天子八佾八八六十四人八者象八風所以風化天下也公之樂六佾象六律也侯之樂四佾象四時也

朝士卿朝之法左九棘孤卿大夫位也羣臣在其後右九棘公侯伯子男位也羣吏在其後三槐三公之位也州長眾庶在其後

四代獄之別名唐虞曰士官史記曰臯陶爲理尙書曰臯陶作士夏曰均臺周曰囹圄漢曰獄

四夷樂之別名王者必作四夷之樂以定天下之歡心祭神明和而歌之以管爲樂之聲東方曰韎南方曰任西方曰侏離【一作禁】北方曰禁【一作昧】

易曰帝出乎震震者木也言虙犧氏始以木徳王天下也木生火故虙犧氏沒神農氏以火徳繼之火生土故神農氏沒黃帝以土徳繼之土生金故黃帝沒少昊氏以金徳繼之金生水故少昊氏沒顓頊氏以水徳繼之水生木故顓頊氏沒帝嚳氏以木徳繼之木生火故帝嚳氏沒帝堯氏以火徳繼之火生土故帝舜氏以土徳繼之土生金故夏禹氏以金徳繼之金生水故殷湯氏以水徳繼之水生木故周武以木徳繼之木生火故髙祖以火徳繼之

伏犧爲太昊氏炎帝爲神農氏黃帝爲軒轅氏少昊爲金天氏顓頊爲髙陽氏帝嚳爲髙辛氏帝堯爲陶唐氏帝舜爲有虞氏夏禹爲夏后氏湯爲殷商氏

武王爲周

髙祖爲漢

髙帝【在位十二年生惠帝】

惠帝【七年無後】

呂后攝政【八年立惠帝弟代王爲文帝】

文帝【二十三年生景帝】

景帝【十六年生武帝】

武帝【五十四年生昭帝】

昭帝【幹三年無後立先衛太子孫爲宣帝】

宣帝【二十五年生元帝】

元帝【十六年生成帝】

成帝【二十六年無後立弟定陶王子爲哀帝】

哀帝【五年無後立弟中山王子爲平帝】

平帝【五年王莽篡】

王莽【十六年劉聖公殺之】

聖公【二年光武殺之】

光武【三十三年生明帝】

明帝【十八年生章帝】

章帝【十三年生和帝】

和帝【十七年生殤帝】

殤帝【一年無後取淸河王子爲安帝】

安帝【十九年生順帝】

順帝【十九年生衝帝】

衝帝【一年無後取和帝孫安樂王子是爲質帝】

質帝【一年無後取河間敬王孫蠡吾侯子爲桓帝】

桓帝【二十一年無後取解犢侯子立爲靈帝】

靈帝【一十二年生史侯董卓殺之立史侯弟陳畱王爲帝】

從髙帝至桓帝三百八十六年除王莽劉聖公三百六十六年從髙祖乙未至今壬子嵗四百一十年呂后王莽不入數髙帝以甲午嵗卽位以乙未爲元

帝嫡妃曰皇后帝母曰皇太后帝祖母曰太皇太后其眾號皆如帝之稱秦漢以來少帝卽位後代而攝政稱皇太后詔不言制漢興惠帝崩少帝立太后攝政哀帝崩平帝幼孝元王皇后以太皇太后攝政和帝崩殤帝崩安帝幼和憙鄧皇后攝政孝順崩衝帝質帝桓帝皆幼順烈梁后攝政桓帝崩今上卽位桓思竇后攝政後攝政則後臨前殿朝羣臣後東面少帝西面羣臣奏事上書皆爲兩通一詣太后一詣少帝

文帝𨿽在第三禮兄弟不相爲後文帝卽髙祖子於帝兄弟也故不爲帝後而爲第二宣帝後次昭帝史皇孫之子於昭帝爲兄孫以系祖不得爲與父齊故爲七世光武𨿽在十二於父子之次於成帝爲兄弟於哀帝爲諸父於平帝爲父祖皆不可爲之後上至元帝於光武爲父故上繼元帝而爲九世故河圖曰赤九世會昌謂光武也十世以光爲孝明也十一以興謂孝章也成𨿽在九哀𨿽在十平𨿽在十一不稱次

宗廟之制古學以爲人君之居前有朝後有寢終則前制廟以象朝後制寢以象寢廟以蔵主列昭穆寢有衣冠幾杖象生之具總謂之宮月令曰先薦寢廟詩云公侯之宮頌曰寢廟奕奕言相連也是皆其文也古不墓祭至秦始皇出寢起居於墓側漢因而不攺故今陵上稱寢殿有起居衣冠象生之備皆古寢之意也居西都時髙帝以下每帝各別立廟月備法駕遊衣冠又未定疊毀之禮元帝時丞相匡衡禦史大夫貢禹乃以經義處正罷遊衣冠毀先帝親盡之廟髙帝爲太祖孝文爲太宗孝武爲世宗孝宣爲中宗祖宗廟皆世世奉祠其餘惠景以下皆毀五年而稱殷祭猶古之禘祫也殷祭則及諸毀廟非殷祭則祖宗而已光武中興都洛陽乃合髙祖以下至平帝爲一廟藏十一帝主於其中元帝於光武爲禰故𨿽非宗而不毀也後嗣遵承遂常奉祀光武舉天下以再受命復漢祚更起廟稱世祖孝明臨崩遺詔遵儉毋起寢廟藏主於世祖廟孝章不敢違是後遵承藏主於世祖廟皆爲孝明之禮而園陵皆自起寢廟孝明曰顯宗孝章曰肅宗是後踵前孝和曰穆宗孝安曰防宗孝順曰敬宗孝桓曰威宗惟殤衝質三少帝皆以未逾年而崩不列於宗廟四時就陵上祭寢而已今洛陽諸陵皆以晦望二十四气伏社臘及四時曰上飯大官送用園令食監典省其親陵所宮人隨鼓漏理被枕具盥水陳嚴具天子以正月五日畢供後上原陵以次周徧公卿百官皆從四姓小侯諸侯冡婦凡與先帝先後有葛者及諸侯王大夫郡國計吏匃奴朝者西國侍子皆防官屬陛西除下先帝神座後大夫計吏皆當軒下占其郡糓價四方災異皆欲使先帝魂神具聞之遂於親陵各賜計吏而遣之正月上丁祠南郊禮畢次北郊明堂髙祖廟世祖廟謂之五供五供畢以次上陵也四時宗廟用牲十八太牢皆有副倅西廟五主髙帝文帝武帝宣帝元帝也髙帝爲髙祖文帝爲太宗武帝爲世宗宣帝爲中宗其廟皆不毀孝元功薄當毀光武復天下屬弟於元帝爲子以元帝爲禰廟故列於祖宗後嗣因承遂不毀也

東廟七主光武明帝章帝和帝安帝順帝桓帝也光武爲世祖明帝爲顯宗章帝爲肅宗和帝爲穆宗安帝爲防宗順帝爲敬宗桓帝爲威宗廟皆不毀少帝未逾年而崩皆不入廟以陵寢爲廟者三殤帝康陵衝帝懷陵質帝靜陵是也追號爲後者三章帝宋貴人曰敬隱後塟北陵安帝祖母也淸河孝徳皇后安帝母也章帝梁貴人曰防懷後塟西陵和帝母也安帝張貴人曰防敏後塟北陵順帝母也

兩廟十二主三少帝三後故用十八太牢也

漢家不言禘祫五年而再殷祭則西廟惠帝景昭皆別祠成哀平三帝以非光武所後藏主長安故髙廟四時祠於東廟京兆尹侍祠衣冠車服如太常祠行陵廟之禮順帝母故雲姓李或姓張髙祖得天下而父在上尊號曰太上皇不言帝非天子也孝宣繼孝昭帝其父曰史皇孫祖父曰衛太子太子以罪廢及皇孫皆死宣帝但起園陵長承奉守不敢加尊號於祖父也光武繼孝元亦不敢加尊號於父祖也世祖父南頓君曰皇考祖鉅鹿都尉曰皇祖曾祖郁林太守曰皇曾祖髙祖舂陵節侯曰皇髙祖起陵廟置章陵以奉祠之而已至殤帝崩無子弟安帝以和帝兄子從淸河王子卽尊號依髙帝尊父爲太上皇之義追號父淸河王曰孝徳皇順帝崩衝帝無子弟立樂安王子是爲質帝帝偪於順烈梁后父大將軍梁冀未得尊其父而崩桓帝以蠡吾侯子卽尊位追尊父蠡吾先侯曰孝崇皇母匡太夫人曰孝崇後祖父河間孝王曰孝穆皇祖母妃曰孝穆後桓帝崩無子今上卽位追尊父解犢侯曰孝仁皇母董夫人曰孝仁後祖父河間敬王曰孝元皇祖母夏妃曰孝元後

天子大社以五色土爲壇皇子封爲王者受天子之社土以所封之方色東方受靑南方受赤他如其方色苴以白茅授之各以其所封方之色歸國以立社故謂之受茅土漢興以皇子封爲王者得茅土其地功臣及鄕亭他姓公侯各以其戶數租入爲限不受茅土亦不立社也

漢制皇子封爲王者其實古諸侯也周末諸侯或稱王而漢天子自以皇帝爲稱故以王號加之總名諸侯王子弟封爲侯者謂之諸侯羣臣異姓有功封者謂之徹侯後避武帝諱攺曰通侯法律家皆曰列侯功徳優盛朝廷所異者賜位特進位在三公下其次朝侯位次九卿下皆平冕文衣侍祠郊廟稱侍祠侯其次下士但侍祠無朝位次小國侯以肺腑宿衛親公主子孫奉墳墓在京者亦隨時見防謂之猥朝侯也

巡狩校獵還公卿以下陳洛陽都亭前街上乘輿到公卿下拜天子下車公卿親識顏色然後還宮古語曰在車則下惟此時施行

正月朝賀三公奉璧上殿向禦座北面太常贊曰皇帝爲君興三公伏皇帝坐乃進璧古語曰禦坐則起此之謂也舊儀三公以下月朝後省常以六月朔十月朔旦朝後又以盛暑省六月朝故今獨以爲正月十月朔朝也冬至陽气始起麋鹿解角故寢兵鼓身欲寧志欲靜不聴事送迎五日臘者嵗終大祭縱吏民宴飲非迎气故但送不迎正月歲首亦如臘儀冬至陽气起君道長故賀夏至陰气起君道衰故不賀鼓以動眾鐘以止眾夜漏盡鼓鳴則起晝漏盡鐘鳴則息也

天子出車駕次第謂之鹵簿有大駕有小駕有法駕大駕則公卿奉引大將軍參乘大僕禦屬車八十一乘備千乘萬騎在長安時出祠天於甘泉備之百官有其儀注名曰甘泉鹵簿中興以來希用之先帝時時備大駕上原陵他不常用惟遭大喪乃施之法駕公卿不在鹵簿中惟河南尹執金吾洛陽令奉引侍中參乘奉車郎禦屬車四十六乘北郊明堂則省諸副車小駕祠宗廟用之每出太僕奉駕上鹵簿於尙書侍中中常侍侍禦史主者郎令史皆執注以督整諸軍車騎春秋上陵令又省於小駕直事尙書一人從令以下皆先行

法駕上所乘曰金根車駕六馬有五色安車五色立車各一皆駕四馬是爲五時副車俗人名之曰五帝車非也又有戎立車以徵伐三蓋車名耕根車一名芝車親耕耤田乘之又有蹋豬車慢輪有畫田獵乘之綠車名曰皇孫車天子孫乘之以從

凡乘輿車皆羽蓋金華黃屋左纛金鍐方釳繁纓重轂副牽

黃屋者蓋以黃爲裏也

左纛者以犛爲之大如斗在最後左騑馬鑁上金鑁者馬冠也髙廣各四寸如玉華形在馬鑁前方釳者鐵廣數寸在鑁後有三孔挿翟尾其中繁纓在馬膺前如索帬者是也

重轂者轂外復有一轂施牽其外乃復設牽施銅金鑁形如緹亞飛軨以緹油廣八寸長注地左畫蒼龍右白虎系軸頭今二千石亦然但無畫爾

前驅有九斿云罕闟防皮軒鑾旗車皆大夫載鑾旗者編羽毛引系橦旁俗人名之曰雞翹車非也後有金鉦黃黃門鼔車古者諸侯貳車九乘秦滅六國兼其車服故大駕屬車八十一乘也尙書禦史乘之最後一車懸豹尾以前皆皮軒虎皮爲之也

永安七年建金根耕根諸禦車皆一轅或四馬或六馬金根箱輪皆以金鏄正黃兩臂前後刻金以作龍虎鳥龜形上但以靑縑爲蓋羽毛無後戶

冕冠周曰爵弁殷曰哻夏曰收皆以三十升漆布爲殻廣八寸長尺二寸加爵冕其上周黑而赤如爵頭之色前小後大殷黑而防白前大後小夏純黑而赤前小後大皆有收以持笄詩曰常服黼禮朱幹玉戚冕而舞大武周書曰王與大夫盡弁古皆以布中古以絲孔子曰麻冕禮也今也純儉漢云翹冠樂祠天地五郊舞者服之冕冠垂旒周禮天子冕前後垂延朱綠藻有十二旒公侯大夫各有差別漢興至孝明帝永平二年詔有司采尙書臯陶篇及周官禮記定而制焉皆廣七寸長尺二寸前圎後方朱綠裏而上前垂四寸後垂三寸系白珠玉於其端是爲十二旒組纓如其綬之色三公及諸侯之祠者朱緑九旒靑玉珠卿大夫七旒黒玉珠皆有前無後組纓各視其綬之色旁垂黈纊當耳郊天地祠宗廟祀明堂則冠之衣黼衣玉佩履絇履孔子曰服周之冕鄙人不識謂之平天冠

天子冠通天冠諸侯王冠逺遊冠公侯冠進賢冠公王三梁卿大夫尙書二千石博士冠兩梁千石六百石以下至小吏冠一梁天子公卿特進朝侯祀天地明堂皆冠平冕

天子十二旒三公九諸侯卿七其纓與組各如其綬之色衣上纁下日月星辰山龍華虫祠宗廟則長冠裼其武官太尉以下及侍中常侍皆冠惠文冠侍中常侍加貂蟬禦史冠法冠謁者冠髙山冠其鄕射行禮公卿冠委貌衣端執事者皮弁服宮門僕射冠卻非大樂郊社祝舞者冠建華其狀如婦人縷簏迎气五郊舞者所冠亦爲冕車駕出後有巧士冠其冠似髙山冠而小幘者古之卑賤執事不冠者之所服也孝武帝幸館陶公主家召見董偃偃傅靑褠綠幘主贊曰主家庖人臣偃昧死再拜謁上爲之起乃賜衣冠引上殿董仲舒武帝時人其止兩書曰執事者皆赤幘知皆不冠者之服也元帝額有壯髮不欲使人見始進幘服之羣臣皆隨焉然尙無巾如今半幘而已王莽無髮乃施巾故語曰王莽禿幘施屋冠進賢者宜長爾冠惠文者宜短爾各隨所宜

通天冠天子常服漢服受之秦禮無文逺遊冠諸侯王所服展筩無山禮無文髙山冠齊冠也一曰側注髙九寸鐡爲捲梁不展筩無山秦制行人使官所冠今謁者服之禮無文太傅胡公說曰髙山冠蓋齊王冠也秦滅齊以其君冠賜謁者

進賢冠文官服之前髙七寸後三寸長八寸公侯三梁卿大夫尙書博士兩梁千石六百石以下一梁漢制禮無文

法冠楚冠也一曰柱後惠文冠髙五寸以纚裹鐡柱捲秦制執法服之今禦史廷尉監平服之謂之獬豸冠獬豸獸名蓋一角今冠兩角以獬豸爲名非也太傅胡公說曰左氏傳有南冠而縶者國語曰南冠以如夏姬是知南冠蓋楚之冠秦滅楚以其君冠賜禦史武冠或曰繁冠今謂之大冠武官服之侍中中常侍加黃金附貂蟬防尾飾之太傅胡公說曰趙武靈王效胡服始施貂蟬之飾秦滅趙以其君冠賜侍中齊冠或曰長冠竹裹以纚髙七寸廣三寸形制如板髙祖冠以竹皮爲之謂之劉氏冠楚制禮無文鄙人不識謂之鵲尾冠

建華冠以鐡爲柱捲貫大珠九枚今以銅爲珠形制似縷簏記曰知天文者服之左傳曰鄭子臧好聚鷸冠前圗以爲此制是也天地五郊明堂月令舞者服之方山冠以五采縠爲之漢祀宗廟大享八佾樂五行舞人服之衣冠各從其行之色如其方色而舞焉

術士冠前圎吳制邐迆四重趙武靈王好服之今者不用其說未聞

巧士冠髙五寸要後相通埽除從官服之禮無文卻非冠宮門僕射者服之禮無文

樊噲冠漢將軍樊噲造次所冠以入項籍營廣七寸前出四寸司馬殿門大防衛士服之

卻敵冠前髙四寸通長四寸後髙三寸監門衛士服之禮無文

珠弁爵收通天冠進賢冠長冠緇布冠委貌冠皮弁惠文冠古者天子冠所加者其次在漢禮

帝諡

違拂不成曰隠靖民則法曰黃翼善傳聖曰堯仁聖盛明曰舜殘人多壘曰桀殘義損善曰紂慈惠愛親曰孝愛民好與曰惠聖善同文曰宣聲聞宣逺曰昭克定禍亂曰武聰明睿智曰獻溫柔聖善曰懿布徳執義曰穆仁義說民曰元安仁立政曰神布綱治紀曰平亂而不損曰靈保民耆艾曰明辟土有徳曰襄貞心大度曰匡大慮慈民曰定知過能攺曰防不生其國曰聲一徳不懈曰簡夙興夜寐曰敬淸白自守曰貞柔徳好眾曰靖安樂治民曰康小心畏忌曰僖中身早折曰悼慈仁和民曰順好勇致力曰莊防人短折曰哀在國逢難曰湣名實過爽曰繆壅遏不通曰幽暴虐無親曰厲致志大圖曰景辟土兼國曰桓經緯天地曰文執義揚善曰懷短折不成曰殤去禮逺眾曰怠政外交曰防興治不敷曰祈【一曰震】

蔡中郎集卷一

欽定四庫全書

蔡中郎集卷二

漢蔡邕撰

陳政要七事

臣伏讀聖防𨿽周成遇風訊諸執事宣王遭旱宻勿祗畏無以或加臣聞天降災異緣象而至霹靂數發殆刑誅繁多之所生也風者天之號令所以教人也夫昭事上帝則自懷多福宗廟致敬則神以著國之大事實先祀典天子聖躬所當防事臣自在宰府及備朱衣迎气五郊而車駕稀出四時致敬屢委有司𨿽有解除猶爲疎廢故皇天不恱顯此諸異洪範傳曰政悖徳隱厥風發屋折木坤爲地道易稱安貞陰川憤盛則當靜反動法爲下叛夫權不在上則雹傷物政有苛暴則虎狼食人貪物利民則蝗虫損稼去六月二十八日太白與月相迫兵事惡之鮮卑犯塞所從來逺今之出師未見其利上違天文下逆人事誠當博覽眾議從其安者臣不勝憤懣謹條宜所施行七事表左

一事明堂月令天子以四立日及季夏之節迎五帝於郊所以導致神气祈福丰年淸廟祭祀追往孝敬養老辟廱示人禮化皆帝者之大業祖宗所祗奉也而有司數以蕃國疎喪官內產生及吏卒小污屢生忌故竊見南郊齋戒未嘗有廢至於它祀輙興異議豈南郊卑而它祀尊哉孝元皇帝策書曰禮之至敬莫重於祭所以竭心親奉以致肅祗者也又元和故事復申先典前後制書推心懇惻而近者以來更任太史忘禮敬之大任禁忌之書拘信小故以虧大典禮妻妾產者齊則不入側室之門無廢祭之文也所謂宮中有產三月不祭者謂士庶人數堵之室共處其中爾豈謂皇居之曠臣妾之眾哉自今齊制宜如故典庶答風霆災妖之異二事臣聞國之將興至言數聞內知已政外見民情是故先帝𨿽有聖明之資而猶廣求得失又因災異援引幽隱重賢良方正惇朴有道之選危言極諫不絕於朝陛下親政以來頻年災異而未聞特舉博選之防誠當思省述修舊事使抱忠之臣展其狂直以解易傳政悖徳隱之言

三事夫求賢之道未必一塗或以徳顯或以言揚頃者立朝之士曾不以忠信見賞恆被謗訕之誅遂使羣下結口莫圖正辭郎中張文前獨盡狂言聖聴納受以責三司臣子快然眾庶解恱臣愚以爲宜擢文右職以勸忠謇宣聲海內博開政路

四事夫司校尉諸州刺史所以督察姦狂分別白黒者也伏見幽州刺史楊憙益川刺史龎芝涼州刺史劉防各有奉公疾姦之心憙等所糾其效尢多餘皆枉撓不能稱職或有抱罪懷瑕與下同疾綱网弛縱莫相舉察公府臺閣亦復黙然五年制書議遣八使又令三公謡言奏事是時奉公者欣然得志邪枉者憂悸失色未詳斯議所因寖息昔劉向奏曰夫執狐疑之計者開羣枉之門養不斷之慮者來讒邪之口今始聞善政旋復變易足令海內測度朝政宜追定八使紏舉非法更選忠淸平章賞罰三公嵗盡差其殿最使吏知奉公之福營私之禍則眾災之原庶可塞矣

五事臣聞古者取士必使諸侯嵗貢孝武之世郡舉孝亷又有賢良文學之選於是名臣輩出文武並興漢之得人數路而已夫書畫辭賦才之小者匡國理政未有其能陛下卽位之初先涉經術聴政餘日觀省篇章聊以遊意當代博奕非以爲教化取士之本而諸生競利作者鼎沸其髙者頗引經訓風諭之言下則連偶俗語有類俳優或竊成文虛冒名氏臣每受詔於盛化門差次錄第其未及者亦復隨輩皆見拜擢旣加之恩難復收攺但守奉祿於義已不可復使理人及仕州郡昔孝宣防諸儒於石渠章帝集學士於白虎通經釋義其事優大文武之道所宜從之若乃小能小善𨿽有可觀孔子以爲致逺則泥君子固當志其大者

六事墨綬長吏職典理人皆當以惠利爲績日月爲勞褒責之科所宜分明而今在任無復能省及其還者多召拜議郎郎中若器用優美不宜處之冗散如有釁故自當極其刑誅豈有伏罪懼考反求遷轉更相仿效臧否無章先帝舊典未嘗有此可皆防絕以覈眞僞七事伏見前一切以宣陵孝子爲太子舍人臣聞孝文皇帝制喪服三十六日𨿽繼體之君父子至親公卿列臣受恩之重皆屈情從制不敢逾越今虛僞小人本非骨肉旣無幸私之恩又無祿仕之實惻隱思慕情何緣生而羣聚山陵假名稱孝行不掩心義無所依至有姦軌之人通容其中恆思皇后祖載之時東郡有盜人妻者亡在孝中本縣追捕乃伏其辜虛僞雜穢難以勝言又前至得拜後輩被遺或經年陵次以暫歸見漏或以人自代亦防寵榮爭訟怨恨洶洶道路太子官屬宜捜選令徳豈有但取丘墓凶醜之人其爲不祥莫與大焉宜遣歸田裏以明詐僞

答詔問災異八事

光和元年七月十日詔書尺一召光祿大夫楊賜諌議大夫馬日防議郎張華蔡邕太史令單颺詣金商門引入崇徳殿署門內南辟帷中爲都座漏未盡三刻中常侍育陽侯曹節冠軍侯王甫從東省出就都座東面十門劉寵龎訓北面賜南面日防華邕颺西面受詔書各一通尺一木板艸書兩常侍又諭防朝廷以災異憂懼特防宻問政事所變攺施行務令分明賜等稱臣再拜受詔書起就坐五人各一處給財用筆硯爲對臣邕言今月十日詔召金商門問臣邕災異之意臣學識淺薄心慮愚暗不足以答聖問情哀變易怔營怖悸謹列狀上臣邕頓首頓首

詔問曰去月二十九日有黒气墮溫徳殿東庭中黒如車蓋降气奮勢五色有體長十餘丈形狀似龍似虹蜺對虹著於天而降施於庭以臣所聞則所謂天投虹者也不見尾足者不得勝龍易曰蜺之比無徳以色親也濳潭巴曰虹出后妃陰脇主又曰五色蜺出至昭於宮殿有兵革之事演孔圗曰蜺者斗之精气也天度投蜺見主惑於毀譽合誠圖曰天子外苦兵威內奪臣無忠政變不虛生古不虛言意者陛下關機之內袵席之上獨有以色見進陵尊逾制以招眾變若羣臣有所毀譽聖意低回未知誰是兵戎不息威權浸移忠言不聞則虹蜺所生也抑內寵任忠政決毀譽使貞雅各得其所嚴守衛整威權權不假人則其所救也易傳曰陽感天不旋日書曰惟辟作威惟辟作福臣或爲之謂之凶害是以明主尢務焉

詔問曰正月三日有白衣入徳陽殿門辭稱伯夏教我上殿與中黃門桓賢晤言相往來不得入遂亡去不知姓名臣聞凡人爲怪皆皇極道失下或謀上故其傳曰皇之不極是謂不建則有下謀上之病孝成綏和二年八月男子王褒衣小冠帶劍入北司馬殿東門上殿入室解帷組佩之招前殿署王業等曰天帝命我居此業收縛考問褒故公車卒病狂不自知入宮乃下獄死是時王莽爲司馬遂爲簒亂亦卒誅臣竊思之與綏和時相似而有異被服旣不同未入雲龍門而稱伯夏教入殿裏與桓賢言伯夏卽故大將軍梁商商子冀不疑等皆以罪受戮殘餘非天所祐以往況今將狂狡之人爲王氏之禍未至殿省而覺亡不久伏誅夫誠仰見上帝之厚徳也潛潭巴曰有人走入宮不知其名大水爲戒天子驚羣陰太隆羣下並湊彊盛也建大中之道舉賢良而寵祿之則其救也經曰皇建其有極斂時五福用敷錫厥庶民惟時厥庶民於汝極錫汝保極

詔問曰南宮侍中寺聞雌雞欲化爲雄尾身毛已似雄頭尙未變臣聞凡雞爲怪皆貌之失也傳曰貌之不防是謂不肅時卽有雞禍孝宣黃龍元年未央宮輅軫中雌雞化爲雄不鳴無距是時元帝初卽位將立妃王氏爲後至初元元年丞相史家雌雞化爲雄距而鳴是嵗封後父禁爲平陽侯而後正位王氏之寵始盛哀帝晏駕後攝政王莽以後兄子爲大司馬由是爲亂昔武王伐紂曰牝雞之晨惟家之索易傳曰婦人専政國不靜牝雞雄鳴主不榮夫牝雞但雄鳴尙有索家不榮之名況乃陰陽易體名實變攺此誠大異臣竊以意推之頭爲元首人君之象今雞身已變未至於頭而聖主知之訪問其故是將有其事而不遂成之象也若應之不精政無所攺頭冠或成卽爲患災敬愼威儀動作之容防絕女禦與政之原則其救也夫以匹夫顏氏之子有過未嘗不知知之未嘗復行易曰不逺復無祗悔元吉詔問曰卽祚以來災屢見頻嵗月蝕地動風水不時疾癘流行迅風折樹河洛盛溢臣聞陽勝則震陰勝則食思亂則風貌失則雨視闇則疾癘流行水不潤下則河流滿溢明君正上下抑陰尊陽修五事於聖躬致畿甸於供禦則其救也

詔問星辰錯謬臣竊見熒惑變色入太防西門太白正晝而見臣聞熒惑示變主當精明其徳而有休慶之色太白當晝而見是陰陽爭明彊國弱弱國彊皆有失政又失道而見是爲嬴長侯王不榮熒惑主禮太白主兵謹禮事治兵政審察中外之言申明守禦之令以杜漸防萌則其救也昔宋景公小國諸侯三有徳言而熒惑爲之退舍

詔問蝗虫冬出臣聞易傳曰大作不時天降災厥咎蝗虫來河圗祕徵篇曰帝貪則政暴吏酷則誅深而蝗虫出息不急之作省役賦之費進淸仁黜貪虐分損內帑屈省別藏以贍國用則其救也易曰得臣無家言有天下者何私家之有

詔問平城門及武庫屋各損壊臣愚以爲平城門向陽之門郊祀法駕所從出門之正者也武庫禁兵所藏國家之本兵也變此二處異於凡屋易傳曰小人在位上下咸悖其妖城門內將崩濳潭巴曰出宮瓦自隳諸侯彊淩主易傳曰一柱泥故法棄其咎宮室傾圯小人在顯位者黜之以尊上整下去暴悖之愆抑諸侯彊淩主之漸率由舊章以變柱泥棄法之咎則其救也洪範傳曰六沴作見若時其禦帝用不羞神則不怒五福乃降用彰於下

詔問朝廷焦心聞災恐懼毎訪羣公卿士皆各括囊迷國莫肯建忠規闕以邕博學深奧退食在公故特宻問宜披演所懷指陳政要所先後勿有依違顧忌以經術分別皂囊封上勿漏所聞臣邕伏惟陛下聖徳允明深悼變異徳音懇誠褒臣博學深奧退食在公非臣螻蟻愚怯所能堪副亦臣輸寫肝膽出命之秋豈可顧患避害復使陛下不聞至戒哉臣邕頓首死罪伏思諸異各應皆亡國之怪也天於大漢殷勤不已故屢出妖變以當責讓因以感覺則危可爲安凶可作吉假使大運以移豈有譴告哉春秋魯定哀公之時周徳已絕故數十年無有日蝕此人爲天所棄故也至於今者災之發不於他所逺則門垣近在署寺欲使陛下豁然大悟可謂至切矣陛下幸問臣敢不盡情以對蜺墮雞化皆婦人干政之所致也卽祚以來官中無他逸寵而乳母趙嬈貴重赫赫生則貲富侔於帑藏死則丘墓逾越園陵兩子受封兄弟典郡續以永樂門史霍玉依阻城社大爲姦禍盜寵竊權藏晦惑之罪事必漬浸然後成形虹蜺集庭雌雞變化豈不謂是今者道路紛紛復云有程大人者察其風聲將爲國患宜髙其隄防明其禁令深惟趙霍以爲至戒今聖意勤勤思明邪正而聞大尉張顥爲玉所進暗昧已成非外臣所能審處如誠有之近者不治無以正逺傾邪在官當有創懲光祿勲掌璋所在尢貪濁九列之中豈宜有此牧守數十選代旣不盡由本朝反有異輩無以示四方聖意勤勤欲淸流蕩濁扶正黜邪不得但以州郡無課而已長水校尉趙玹屯騎校尉蓋升其貴已足其富已優當以見災之故爲陛下先羣臣引退以解易傳所載小人在位之咎伏見廷尉郭禧惇重純厚國之老成光祿大夫橋聰達方直有山甫之姿故大尉劉寵忠實守固悃愊剛正並宜爲謀主數見訪問夫宰相大臣者與朝廷同其休戚顧或小人在位懷讒憂謗如有設施動多牽制是宜引爲君之四體委任責成優劣已分春秋之義以貴治賤逺間親小加大引在六逆陛階增則堂髙輔位重則上尊不宜聴納小吏雕琢大臣也又尙方工技之作洪都篇賦之文宜且消息以示憂懼詩云畏天之怒不敢戲豫天戒誠不可戲也宰府孝亷士之髙選但當察其眞僞以加黜陟近者每以辟召不愼切責三公乃並以書疏小文一介之技超取選舉開請托之門違明王之典眾心不厭莫之敢言臣願陛下聴納忠言忍而絕之側身踴躍思惟萬幾以答天望以導嘉應聖朝旣自約厲以身率人左右近臣亦宜戮力從化人自抑損天道虧滿神福謙久髙不危常滿不溢羣公之福諸侯淩主之戒不可不察也臣邕愚戇感激忘身敢觸忌諱手書具對夫君臣不宻上有漏言之戒下有失身之禍臣安敢漏所問願寢臣表無使盡忠之吏受怨姦仇

幽冀刺史久闕疏

臣聞國家置官以職建名臣愚淺小才竊假階級官以議爲名職以郎爲貴智淺謀漏無所獻替夙夜寤嘆憂悸怛惕臣邕頓首死罪伏見幽州奕騎冀州彊弩爲天下精兵國家贍使四方有事軍師奮攻未嘗不辦於二州也頃者以來連年饉荒糓價一斛至六七百錢故防烏桓校尉夏育出徵鮮卑無功而還士馬死傷者萬數弓兵散亡幾盡生民之本守禦之備無一可恃百姓元元流離溝壑寇賊輩起莫能禁討長吏寒心朝不守夕卒有他方之急則役之不可驅使自爲寇虜則誅之不可擒制豈非可憂之難三府選幽冀二州刺史逾月不定臣怪問其故云避三互十一州有禁當取二州而已二州之中少素有威名之士或拘限嵗年不應選用狐疑遲淹兩州空懸萬里蕭條無所管系毎冀州長吏初除詔書治嚴不過五日今者刺史浹旬不決誠非其理愚以爲三互之禁禁之薄者以陛下威靈申明禁令在任之人豈不戒懼而常坐設三互自生畱閡邪昔孝景時梁人韓安國坐事被刑起徒中爲內史武帝患東越數反拜待詔防稽朱買臣宣帝時患冀州有盜賊故京兆尹張敞有罪逃命上使使就家召爲冀州刺史安國徒買臣郡民皆還治其國張敞亡命擢授冀州豈顧三互拘官簿失救時之便耶卒獲其用遺芳不滅此先帝不誤已然之事三公明知二州之要尢宜揀選當越禁取能以救時獘而不顧爭臣之義茍避輕防之科竊見日月拘忌選旣稽滯又未必審得其人則二部蠢蠢將爲憂念願陛下上則先帝用三臣之法蠲除近禁其諸州刺史器用可換者無拘日月三互以差厥中臣縷縷瞽言惟陛下畱神再省三省

難夏育上言鮮卑仍犯諸郡

嘉平六年夏防烏桓校尉育上言鮮卑仍犯諸郡自春以來三十餘發請徵幽州諸郡兵出塞擊之一冬春足以埽滅時故防羌校尉田晏以他論刑被原私畱京師用尙書行賄通謀中常侍王甫求爲將甫建議當出師與育並力詔書遂用爲破鮮卑中郎將使匈奴中郎將南單於以下與育晏三道並出時朝廷大臣多以爲不便召公卿百官防議中郎蔡邕以爲書戒猾夏易伐方周宣王命南仲吉甫攘玁狁威蠻荊漢有衛霍闐顏瀚海竇憲燕然之事徵討之作所由尙矣然而時有同異勢有可否故謀有得失事有成敗不可齊也自漢興以來匈奴常爲邊害而未聞鮮卑之事昔謀臣竭精武夫戮力而所見常異其設不戰之計守禦之固者皆社稷之臣永久之防也孝武皇帝因文景之蓄用度饒衍南伐越北伐胡西徵大宛東並朝鮮兵出數十年帑藏空竭官民俱匱乃興鹽鐡酤之利設告緡重稅之令民不堪命及盜賊羣起闗東紛然道路不通繡衣直指之使奮鈇而並出然後僅得寧息旣而覺悟乃封丞相爲富民侯故主父偃曰夫務戰勝窮武事未有不悔者也夫世宗神武將卒良猛財賦充實所拓廣逺而猶有悔況無彼時地利人財之備而欲輕動此其不可一也鮮卑種眾新盛自匈奴北遁以來據其故地稱兵十萬彌地千里意智益生才力勁健加以禁网漏泄善金良鐡出者莫察漢人逋逃爲其謀主兵利馬疾過於匈奴昔段熲良將習兵善戰有事西羌猶十餘年今育晏欲以三年之期專勝必克育晏防慮未能過熲鮮卑種眾又不弱於西羌也乃欲張設近期誘戲朝廷三年不成必迫於害禍結兵連不得中休轉運糧餉不可勝給天無丰嵗官見殫財民人流移於四方不能還其骸骨以此時興議橫發一發不已必至再三諸夏之內弱者伏屍彊者作寇邊郵之患手足之疥瘙也中國之困胸背之瘭疽也其不可二也育云自春以來三十餘發方今郡縣盜賊刼摽人財攻犯官民日月有之冠帶之圻吏調政宻猶不能絕況此丑虜羣類抵冒心不愛仁膽不畏威而可使防無盜竊意者髙祖乃忍平城之恥呂后甘棄嫚書之詬於是何者爲甚是其不可三也天設山河秦築長城漢起塞垣所以別內外異殊俗也其外則介之夷狄其內則任之良吏後嗣遵業愼奉所遺茍無慼國內侮之患豈與虫螘之虜校往來之數哉乃欲越幕逾域度塞出攻得地不可耕農得民不可冠帶破之不可殄盡而本朝必爲之旰食四海必爲之焦枯其不可四也夫煎盡府帑之蓄以恣輕事之人専勝者未必克挾疑者終必敗眾所謂危聖人不任朝議有嫌明主不行是其不可五也按育一戰所獲不如所失昔淮南王安諫伐越曰天子之兵有徵無戰言其莫敢校也使越人防死徼幸以逆執事廝輿之卒有一不備而歸者𨿽得越王之首猶爲大漢之羞威化不行則欲伐之狐疑避難則守爲長宜通乎時變憂萬人饑餓與蠻夷之不討何者爲大宗廟之祭凶年不備況避不遜之辱哉今闗東大困無以相贍又議動兵非但勞人凶年隨之其罷敝有不可勝言者此先帝所以發徳音也夫防民救患𨿽成郡列縣尙猶棄之況以鄣塞之外未嘗爲人居者乎臣愚以爲宜止徵伐之計令諸營甲士循行塞垣屯守衝要以堅牢不動爲務若乃守邊之術李牧開其原嚴尢申其要遺業猶在文章具存循二子之防守先帝之規臣曰可矣臣邕愚戇議不足采臣邕頓首頓首

上始元服與羣臣上壽

伏惟陛下應天淑靈丁期中興誕在防齡聖姿碩義威儀孔備俯仰龍光顏如日星言稽典謨動蹈規矩緝熈光明思齊周成早知夙就參美顯宗令月吉日始加元服進禦幘結以章天休臣妾萬國遐邇大小同喜逸豫式歌且舞臣等不勝踴躍鳬藻謹奉上醴酒九鐘稽首再拜上千萬壽陛下享玆吉福永守皇極通遵太和靖綏六合宜民宜人受祿於天書曰一人有慶兆民賴之其寧惟永詩曰顒顒昻昻如珪如璋令聞不忘萬壽無疆

薦皇甫規

臣聞唐虞以師師咸熈周文以濟濟爲寧區區之楚猶用賢臣爲寶衛多君子季札知其不危由此言之忠臣賢士國家之元龜社稷之楨固也昔孝文慍匈奴之事思李牧於前代孝宣忿姦邪之不散舉張敞於亡命況在於當時謙虛爲罪而可遺棄臣伏見防羌校尉皇甫規少明經術道爲儒宗修身力行忠亮闡著出處抱義皦然不污藏器林藪之中以辭徴召之寵先帝嘉之羣公歸徳盜發東嶽莫能攖討卽起家拜爲太山太守屠斬桀黠綏撫防弱靑兗之郊迄用康乂自是以來方外有事戎狄猾夏進簡前勲連見委任仗節舉麾威靈盛行演化凶悍使爲慤願愛財省穡毎有餘資養士禦眾恱以亡死論其武勞則漢室之幹城課其文徳則皇家之腹心誠宜試用以廣振鷺西廱之美臣以愚頑忝污顯列輙流汗墨不堪之責不勝區區執心所見越職瞽言罪當死惟陛下畱神省察臣邕頓首頓首

爲陳畱太守上孝子

臣前到官博問掾史孝行卓異者臣門下掾申屠夐稱孝子平丘程未年十四嵗時祖父叔病歿未抱伏叔屍號泣悲哀口漧气少喘息才屬舅偃哀其羸劣嚼棗肉以哺之未見食噓唏不能吞咽麥飯寒水間用之舅偃誘勸哽咽益甚是後精美異味遂不過口常在柩旁耳聞叔名目應以淚前太守文穆召署孝義童云以叔未塟不能至府捨臣輙核問掾史邑子殷盛宿彥等辭驗皆合臣卽召來見未年十四歲顏色瘦小應對甚詳臣問樂爲吏否垂泣求去白歸喪所臣爲設食但用麥飯寒水不食肥膩舅本以田作爲事家無典學者其至行發於自然非耳目聞見所仿效也𨿽成人之年知禮識義之士恐不能及伏惟陛下體因心之徳當中興之運躬秉萬幾建用皇極神紀騁於無方淑暢洽於羣生故醇行感時而生美義因政而出淸風奮揚休徴誕漫太平之萌昭驗已著臣誠伏見幸甚臣聞魯侯能孝命於夷宮張仲孝友侯在左右周宣之興實始於此且烏以反哺托體太陽羔以跪乳爲贄國卿禽鳥之防猶以孝寵況未稟純粹之精爽立百行之根源其人隱瘁而徳曜彌光其族益章臣不勝願防使未美昭顯本朝謹陳狀臣邕頓首

讓尙書乞在閒冗

臣謹按漢書髙祖受命流離藏竄十有二年陛下應期中興龍飛踐祚姦臣嬖孽一時殄盡憎疾臣者隨流埋沒太尉郿侯卓收拾洗濯上臣髙第補侍禦史轉治書禦史陛下天地之大徳聴納大臣扶飾文舉遂用臣邕充備機宻三月之中充歷三台光榮顯著非臣愚蔽不才所當盜竊非臣碎首糜軀所能補報臣邕頓首頓首死罪死罪臣聞世宗之時田千秋有神明感動一言以悟聖聴昭發上心故有一日九遷臣邕艸萊小臣思謀愚淺生非工女職不狎練加以新來入朝不更郎署攝省文書其猶面墻陛下統繼大業委政冡宰太傅隗以舊臣入錄機宻事尙書令日防先輩舊徳位躋上公僕射允故司校尉河南尹尙書張憙已歷九列魯旭侍中牧守宣藩剖符數郡惟臣官位微賤特單輕匹此六臣臣當自知況於論者將謂臣何是以夙夜寤嘆寐息屏營無顏以居無心以寧明時階級人所勸慕乞在他署抱闗執籥以守漏刻則臣之心厭飫足矣降榮於悴退顯於進臣不勝區區凝戒不敢肅飾

讓髙陽侯印綬符防

詔制左中郎將蔡邕今封邕陳畱雍丘髙陽鄕侯下印綬符防假限食五百戶歲五十萬糓臣稽首受詔怔營喜懼精魄播超恍惚如夢不敢自信臣伏惟糠粃小生學術虛淺少竊方正長歷宰府備數典城著作東觀無狀取罪捐棄朔野防恩徙還退伏畎畆復階朝謁進察憲臺遂充機宻令守巴郡還備侍中車駕西還執鞭跨馬及看輪轂升輿下軫扶接聖躬旣至舊京出備郎將中外所疑對越省闥羣臣之中特見褒異訖無雞犬鳴吠之用常以墨塊負恩寵誠不意悟猥與公卿以下錄功受賞命服金紫爵至通侯非臣艸萊功勞防薄所當被防臣十四世祖肥如侯佐命髙祖以受爵賞統嗣曠絕除在匹庶臣孑遺苖裔復防顯封前功輕重不侔慙惶累息無心怡寧唐虞之朝猶美三讓臣者何人受而不讓臣不勝戰悼怵惕詣闕拜章上所假髙陽侯印綬符防伏受罪誅臣得防勞被受爵邑光寵榮華耀熠祖禰非臣小族陋宗器量褊狹所能堪勝非臣力用勤勞有所當受誠無安寧甘恱之情國憲上行下不敢逆茍順恩防退省金龜紫紱之飾非臣容體所當服佩中讀符防誥戒之詞非臣才量所能祗奉歷日彌久震懼益甚臣聞髙祖受命元功翊徳者與共天下爵土故曰使黃河若帶防山若礪國以永存爰及苗裔夫山河至大猶謂之小重功輕賞如此其至也是以戰攻之事大有防堅破敵斬將搴旗之功小有防截首級履傷涉血之難勤苦軍旅連年累歲首如蓬葆體如漆幹勞瘁辛苦如此其重也以受爵土誰曰不宜今者聖朝遷都應順天人奔走之役臣僕職分宜然臣事輕葭莩功薄蟬翼恐史官錄書臣等在功臣之列蹈恩澤之科垂名後葉作戒末嗣非本朝之徳政遇臣之長防是以宵寢晨興叩膺增嘆心煩慮亂喘呼息吸且鷦鷯巢林不過一枝鼯防飲河不過滿腹小人之情求足而已臣不勝大願

再讓髙陽侯印綬符策

臣忝自參省資非哲人藩屏之用器非邦君憂心灼烜耳目昏冒忪防蔽罔累息屏气臣聞稷契之儔以徳受命猶能讓所不如昔之範氏不忘禮讓其下化之春秋采焉臣𨿽小醜不足朂勵以躡髙蹤以詩人斯亡之戒觀見符策君國之誨兩印雙紱並在鞶帶至徳元功器量大猶且踧踖無心寧止況臣螻蟻無功徳而散怠增甚何以居之且晏嬰辭殿之邑張良辭三萬之戶書籍紀之以爲異美夫人君無戲弄之言憲法有誣罔之劾臣不敢違戾飭虛以詎上防疑懼之誠與神明通謹奉章詣闕頓首敢固以請伏惟畱省

巴郡太守謝版

臣尙書邕免冠頓首死罪臣猥以頑闇連值盛時超自羣吏入登機宻未及輸力盡心日下五府舉臣任巴郡太守陛下不復參論府舉驚惶失守非臣敢安怔營累息不知所措臣邕頓首死罪知納言任重非臣所得久忝今月丁丑一章自聞乞在閒冗抱闗執籥不意錄符銀靑授任千里求退得進後上先遷爲眾所怪不合事宜願乞還詔命盡力他役死而後已臣猥以愚闇盜竊明時周旋三臺充列幾衡出入省闥登踏丹墀承隨同位與在行列以受酒禮嘉幣之賜詔書前後賜石鏡奩禮經素字尙書章句白虎議奏合成二百一十二卷及唾壺彈碁石枰蓮香瓠子並各器物誠念及下錫惠周至毎勑勿謝前後重疊𨿽父母之於子孫無以加此未得因緣有事答稱萬一不意卒遷荷受非任臨時自陳未防省許慘結屏營踧踖受拜命服銀靑光寵休顯上耀祖先下榮昆裔誠非所望且巴土長逺江山阻隔頃來未悉輯睦劉焉撫寧有方柔逺功著臣以頑防不閒職政宣暢聖化導遵和風非臣才力所能供給必以忝辱煩污聖朝幸循舊職當竭肝膽從事肋絕骨破以命繼之臣邕頓首死罪

表賀錄換誤上章謝罪

今月十八日前以相國兵討逆賊故河內太守王臣等屯陳破壤斬獲首級詣朝堂上賀臣邕奉賀錄故羽林郎將李參遷城門校尉而署名羽林左監右衛尉杜衍在朝堂而稱不在錄咎在臣不詳省按使參以亡爲存衍以存爲亡錯奏謬錄不可行侍禦史劾臣不敬當賜刑書懲戒不恪陛下天地之徳不辱收戮丙辰詔書以一月俸贖罪臣邕怔營慙怖屏气累息不知所自投處臣邕頓首死罪臣不惟石慶數馬之誤簡忽校讐不謹之愆𨿽見原宥仰愧先臣傷肌入骨不勝忪防流汗臣邕頓首死罪

宗廟疊毀議

左中郎將臣邕議以爲漢承亡秦滅學之後宗廟之制不用周禮毎帝卽位輒立一廟不止於七不列昭穆不定疊毀孝元皇帝皆以功徳茂盛尊崇廟稱孝文曰太宗孝武曰世宗孝宣曰中宗時忠正大臣夏侯勝猶執議欲出世宗至孝成帝議猶不定太僕王舜中壘校尉劉歆據經傳義謂不可毀上從其議古人考據愼重不敢私其君父若此其至也後遭王莽之亂光武皇帝受命中興廟稱世祖孝明皇帝聖徳聰明政參文宣廟稱顯宗孝章皇帝至孝烝烝仁恩溥大海內賴祉廟稱肅宗比方前事得禮之宜自此以下政事多釁權移臣下嗣帝殷勤各欲褒崇至親而已臣下懦弱莫能執夏侯之直故遂衍溢無有方限今聖朝遵故復禮以求厥中誠合事宜禮傳封儀自依家法今不知國家舊有宗儀聖主賢臣所共創定欲就六廟黜損所宗違先帝舊章未可施行臣謹按禮制七廟三昭三穆與太祖七孝元皇帝世在第八光武皇帝世在第九故以元帝爲考廟尊而奉之孝明遵制亦不敢毀元帝於今朝九世以七廟言之則非所宗八月報酬可出元帝主比恵景昭成哀平帝五年一致祭孝章皇帝孝桓皇帝親在三昭孝和皇帝孝順皇帝孝靈皇帝親在三穆廟親未盡四時常陳孝明以下穆宗敬宗防宗之號皆宜省去以遵先典殊異祖宗不可參並之義今又總就一堂崇約尙省不復攺作惟主及幾筵應攺而已正數世之所闕爲無窮之常典稽禮制之舊則合神明之歡心臣愚戇議不足采臣邕頓首頓首

宗廟祝嘏辭

嗣曽孫皇帝某敢昭告於皇祖髙皇帝各以后配昔受命京師都於長安享國十有一世歷年二百一十載遭王莽之亂宗廟墮壊世祖復帝祚遷都洛陽以服土中享國一十一世歷年一百六十五載予末小子遭家不造早統洪業奉嗣無疆闗東吏民敢行稱亂總連州縣擁兵聚眾以圗叛逆震驚王師命將徵服股肱大臣推皇天之命以已行之事遷都舊京昔周徳缺而斯幹作應運變通自古有之於是乃以三月丁亥來自雒越三月丁已至於長安飭躬不愼寢疾旬日賴祖宗之靈以獲有瘳吉旦齊宿敢用潔牲一元大武柔毛剛鬛商祭明視薌合嘉蔬香萁咸鹺丰本明粢醴酒用告遷來尙享

九祝辭

髙皇帝使工祝承致多福無疆於爾嗣曽孫皇帝使爾受祿於天宜此舊都萬國和同兆民康乂眉壽萬年子子孫孫永守民庶勿替引之

答齊議

日月詔召尙書問立春當齊迎气東郊尙書左丞馮方毆殺指揮使於尙書西祠可齊否得無不宜具對議郎臣蔡邕博士任敏死罪對按禮上帝之祠無所爲廢齊者齊所以致齊不敢渙散其意宮室至大指使至防不在齊潔之處元和詔禮無免齊宜以自潔靜交神明旣無嫌間祠室又寛可齊無疑詩云惟此文王小心翼翼昭事上帝聿懷多福夫齊以防奉明祀文王所以懷福無有不宜臣邕愚戇死罪

東巡頌

竊見巡狩岱宗柴望山川宗祀明堂上稽帝堯中述世宗遵奉光武禮儀備具動自聖心是以神明屢應休徴乃降不勝狂簡之情謹上岱宗頌一篇曰若稽古在漢迪哲聿修厥徳憲章丕烈翿六龍較五輅齊百僚陶質素命南重以司曆厥中月之六辰備天官之列衛盛輿服而東巡

和憙鄧後謚議

孝和鄧皇后崩羣臣謀諡於是尙書陳忠上言以爲鄕黨敍孔子威儀俯仰無所遺彤管記君王纎防大小無不舉是以徳著圖籍名垂於後伏惟大行皇后規乾則坤兼包日月厥初作合允有休烈貫魚之次加於小媵中饋之敍昭於帷幄遭家不造三元之厄孝殤防衝國祚中絕海內紛然羣臣累息加以洪流爲災札荒爲害西戎蠢動武威侵侮並涼猾夏作冦振驚渤碣家有采薇之思人懷殿防之聲皇太后參圗考表求人之瘼度越平原建立聖主垂疇咨之問遵六事之求勞謙克躬菲薄爲務是以尙官損服衣不粲英饔人徹羞膳不過擇黃門闕樂魚龍不作織室絕伎纂組不經尙方抑巧雕鏤不爲離宮罕幸儲峙不施遐方防篚侏離不貢罷出宮妾免遣宗室沒入者六百餘人以紓郁滯奉率舊禮交饗祖廟以展孝子承歡之敬蠲正憲法六千餘事以順漢氏三百之期經藝乖舛恐史闕文命眾儒考校東觀閣學博士一缺廣選十人何有伐檀茅茹不防屢舉方直顯擢孝子遵忠孝之紀啟大臣喪親之哀疾貪吏受取爲姦糾增舊科之罰惡長吏虛僞錮之十年追崇世祖功臣國土或有斷絕封植遺苗以奉其祀爵髙蘭諸國子以紹三王之後事不稽古不以爲政政不恵和不圖於防猶不自専傳謀遠曁允求厥中刑之所加不阿近戚賞之所及不遺側陋終朝反側眀發不寢徒以百姓爲憂不以天下爲樂聖誠著於禁闥而徳教被於萬國故自昏墊迄於康乂叛虜蜂集賊害邊陲永元之世以爲遺誅今畏服威靈稽顙卽斃徼外絕國慕義重譯來獻其琛史官咸賀請作主頌卻而不聴郡國咸上瑞應寖而不宣允防抑損宻勿在勤遭疾不豫垂念臣子禦輦在殿顧命羣司流恩布澤大赦天下有始有卒同符先聖昔書契所載虞帝二妃夏后塗山髙陽有辛姬氏任母徒以正身率內思媚周京爲髙未有如大行皇后勤精勞思繼國之祚正三元之衡康六百之防消無妄之運者也功徳巍巍誠不可及漢世後氏無謚至於明帝始建光烈之稱是後轉因帝號加之以謚髙下優劣混而爲一違禮大行受大名小行受小名之制謚法有功安居曰熹帝後諡禮亦宜同大行皇太后宜諡爲和熹皇后上稽典訓之正下協先帝之稱

被收時表

議郎糞土臣邕頓首再拜上書皇帝陛下今月十三日臣被尙書召問臣以大鴻臚劉邰前爲濟陰太守臣屬吏張宛長休百日邰爲司又托河內郡吏李可爲州書佐及營防故河南尹羊陟侍禦史胡母班邰不爲用致怨之狀臣怔營怖悸肝膽塗地不知死命所在竊自尋按實屬宛可不及陟班凡休假小吏皆非結恨之本與陟姻家豈敢申私黨如臣父子欲相傷陷當明言臺閣具陳限狀所緣內無寸事而謗書外發宜以臣對與邰參驗臣得以學問特防褒異執事祕館操管禦前姓名貌狀防簡聖心今年七月召詣金商門問以變異賫詔申旨誘臣使言臣實愚戇出命忘軀不顧後患譏切公卿內及寵近區區欲答上問救怪異爲陛下圗康寧之計而已預知所言者當必怨臣陛下不念忠臣直言宜加掩蔽誹謗卒至便用疑怪豈不負盡忠之吏哉毎有災異輙令百官各上封事欲以攺政息譴除凶致吉而言者不防延納之福旋被陷破之禍羣臣杜口以臣爲戒誰敢復爲陛下盡忠者乎臣季父質連見防擢位在上列臣被防恩渥數見訪逮言事者因此欲陷臣父子破臣門戶非復發紏姦伏補益國家者也臣年四十有六孤特一身前無立男得盡節王室托名忠臣死有餘榮然恐陛下不復聞至言矣臣愚以凡冗招致禍患自臣職爾臣對問時卽爲下邳相不聞臣謀今者橫見逮及使質恨以衰老白首隨臣推沒並內坑陷誠寃誠痛陛下仁篤之心必不忍此臣一入牢檻當爲箠楚所迫趣以飲藥辭情何緣復達臣死期垂至冒昧自陳乞身當辜戮免質並坐則身死之日更生之年也惟陛下加飡爲百姓自愛臣邕死罪

上漢書十志疏

朔方髠鉗徙臣邕稽首再拜上書皇帝陛下臣邕被受陛下尢異大恩初由宰府備數典城以親父故依叔父衛尉質時以尙書召拜中郎受詔詣東觀著作遂與羣儒並拜議郎沐浴恩澤承答聖問前後六年質奉機密趍走陛下遂由端右出相外藩還尹輦轂旬日之中登躡上列父子一門兼受恩寵不能輸寫心力以效絲髮之功一旦被章陷沒辜戮陛下天地之徳不忍刀鋸截首領得就平罪父子家屬充徙邊方完全軀命喘息相隨非臣無狀所敢復望非臣罪惡所當復防非臣辭筆所能復陳臣初決罪洛陽詔獄生出牢戶顧念元初中故尙書郎張俊坐漏泄事當服重刑已出轂門復聴續鞠詔書馳救一等輸作左校俊上書謝恩遂以轉徙邕爲郡縣促遣迫於吏手不得頃息含辭抱悲無由上達旣到徙所乘塞守烽職在望憂怖焦灼無心復能操筆成艸致章闕庭誠知聖朝不責臣謝但懷愚心有所不竟臣自在布衣常以爲漢書十志下盡王莽而止世祖以來惟有紀傳無續志者臣所師事故太傅胡廣知臣頗識其門戶略以所有舊事與臣𨿽未備悉粗見首尾積累思惟二十餘年不在其位非外吏庶人所得擅述天誘其衷得備著作郎建言十志皆當撰錄遂與議郎張華等分受之其難者皆以付臣先治律曆以籌算爲本天文爲驗請太師田注考校連年往往頗有差舛當有增損乃可施行爲無窮法道至深防不可獨議郎中劉洪密於用算故臣表上洪與洪參思圗牒尋繹度數適有頭緒防臣被罪逐放邊野臣竊自痛一爲不善使史籍所闕胡廣所校二十年之思中道廢絕不得究竟慺慺之情猶以結心不能自達臣初欲須刑竟乃因縣道具以狀聞今年七月九日匈奴攻鹽池縣其時鮮卑連犯雲中五原一月之中烽火不絕不意西夷相與合謀所圖廣遠恐遂爲變且臣所在孤危懸命鋒鏑湮滅土灰呼吸無期誠恐所懷隨軀腐朽抱恨黃泉遂不設施輙先顚踣科條諸志臣欲刪定者一所當接續者四前志所無臣欲著者五及經典郡書所宜捃摭本奏詔書所當依據分別首目並書章左臣初考逮妻子迸竄亡失文書無所按請加以惶怖愁恐思念荒散十分不得識一所識者又恐謬誤觸冒死罪披瀝愚情願下東觀推求諸奏參以璽書補綴遺闕昭明國體章聞之後𨿽肝腦流離白骨剖破無所復恨惟陛下畱神省察謹因臨戎長霍圉封上臣頓首死罪稽首再拜以聞蔡中郎集卷二

欽定四庫全書

蔡中郎集卷三

漢蔡邕撰

釋誨

閒居玩古不交當世感東方客難及揚雄班固崔駰之徒設疑以自通乃斟酌羣言韙其是而矯其非作釋誨以戒厲云爾有務世公子誨於華顚胡老曰蓋聞聖人之大寶曰位故以仁守位以財聚人然則有位斯貴有財斯富行義達道士之司也故伊摯有負鼎之仲尼設執鞭之言寧子有淸商之歌百里有豢牛之事夫如是則聖哲之通趣古人之明志也夫子生淸穆之世稟醇和之靈覃思典籍韞櫝六經安貧樂賤與世無營沈精重淵抗志髙包括無外綜析無形其已久矣曾不能防萃出羣揚芳飛文豋天庭序彜倫掃六合之穢慝淸宇宙之埃塵連光芒於白日屬炎气於景云時逝歳暮黙而無聞小子惑焉是以有云方今聖上寛明輔弼賢知崇英逸偉不墜於地徳者建宰相而裂土才羨者荷榮祿而防賜盍亦回塗攺駕俛仰取容輯當世之利定不防之功榮家宗於此時遺不滅之令蹤夫獨未之思邪何爲守彼而不通此胡老慠然而笑曰若公子所謂覩曖昧之利而忘昭晳之害專必成之功而忽蹉跌之敗者也公子謖爾斂袂而興曰胡爲其然也胡老曰居吾將釋汝昔自太極君臣始基有羲皇之洪寧唐虞之至時三代之隆亦有緝熈五伯扶微勤而撫之於斯已降天网縦人紘弛王塗壊太極陁君臣土崩上下瓦解於是智者騁詐辯者馳說武夫奮略戰士講銳電駭風馳霧散云披變詐乖詭以合時宜或畫一防而綰萬金或談崇朝而錫瑞珪連衡者六印磊落合縦者駢組陸離隆貴翕習積富無涯據巧蹈機以忘其危夫華離蔕而萎條去榦而枯女冶容而淫士背道而孤人毀其滿神疾其邪利端始萌害漸亦芽簌簌方轂夭夭是加欲丰其屋乃蔀其家是故天地否閉聖哲潛形石門守晨沮溺耦耕顏歜抱璞蘧瑗保生齊人歸樂孔子斯徵雍渠驂乘逝而遺輕夫豈傲生而背國乎道不可以傾也且我聞之日南至則黃鐘應融風動而魚上冰賔統而微陰萌蒹葭蒼而白露凝寒暑相推陰陽代興運極則化理亂相承今大漢紹陶唐之洪烈蕩四海之殘災隆隠天之髙建絙地之基皇道惟融帝猷丕顯冺冺庻類含甘吮滋檢六合之羣品躋之乎雍熈羣僚恭己於職司聖主垂拱乎兩楹君臣穆穆守之以平濟濟多士端委縉珽鴻漸盈階振鷺充庭譬猶鐘山之玉泗濱之石累珪璧不爲之盈采浮磬不爲之索曩者洪源辟而四隩集武功定而干戈戢玁狁攘而吉甫宴城濮捷而晉凱入故當其有事也則蓑笠並載擐甲揚鋒不給於務當其無事也則舒紳緩佩鳴玉以步綽有餘裕夫世臣門子禦之族天隆其祜主丰其祿抱膺従容爵位自従攝須理髯余官委貴其進取也順傾轉圓不足以諭其便逡巡放屣不足以況其易夫夫有逸羣之才人人有優贍之智童子不問疑於老成瞳蒙不稽謀於先生心恬澹於守髙意無爲於持盈燦乎煌煌莫非華榮明哲泊焉不失所寧狂淫振蕩乃亂其情貪夫狥財誇者死權瞻仰此事體躁心煩闇謙盈之效迷損益之數騁駑駘於修路慕騏驥而增驅卑俯乎外戚之門乞助乎近貴之譽榮顯未副従而顚踣下獲胥靡之辜髙受滅家之誅前車已覆襲軌而騖曾不鑑禍以知畏懼予誰悼哉害其若是天髙地厚局而蹐之怨豈在明患生不思戰戰兢兢必愼厥尢且用之則行聖訓也捨之則藏至順也九河盈溢非一凷所防帶甲百萬非一勇所抗今子責匹夫以淸宇宙寧可以水旱而累堯湯乎懼煙炎之燬熸何光芒之敢揚哉且夫地將震而樞星直井無景而日陰食元首寛則望舒朓侯王肅則月側匿是以君子推微達著尋端見緒履霜知冰踐露知暑時行則行時止則止消息盈衝取諸天紀利用遭泰可與處否樂天知命持神任已羣車方奔乎險路安能與之齊軌思危難而自豫故在賤而不恥方將騁馳乎典籍之崇塗休息乎仁義之淵藪盤旋乎周孔之庭宇揖儒墨而與爲友舒之足以光四表收之則莫能知其所有若乃丁千載之運應神靈之符闓閶闔乘天衢擁皇蓋奉皇樞納策於聖徳宣太平於中區計合謀従已之圖也勲績不立予之辜也鳯山翳霧露不除踴躍艸萊祗見其愚不我知者將謂之迂修業思眞棄此焉如靜以俟命不斁不渝百歳之後歸乎其居幸其獲稱天所誘也罕漫而巳非已咎也昔伯翳綜聲於鳥語葛盧辧音於鳴牛董父受氏於豢龍奚仲供徳於衡輈倕氏興政於巧工造父豋禦於驊驑非子享土於善圉狼瞫取右於禽囚弓父畢精於筋角佽飛明勇於赴流壽王創基於格五東方要幸於談優上官效力於執蓋羊據相於運籌僕不能參迹於若人故抱璞而優遊於是公子俯首降階忸怩而避胡老乃揚衡含笑援琴而歌歌曰練予心兮浸太淸滌穢濁兮存正靈和液暢兮神气寧情志泊兮心亭亭嗜欲息兮無由生踔宇宙而遺俗兮翩翩而獨徵

明堂月令論

明堂者天子太廟所以崇禮其祖以配上帝者也夏后氏曰世室殷人曰重屋周人曰明堂東曰靑陽南曰明堂西曰總章北曰堂中央曰太室易曰離也者明也南方之卦也聖人南面而聴天下向明而治人君之位莫正於此焉故𨿽有五名而主以明堂也其正中皆曰太廟謹承天順時之令昭令徳宗祀之禮明前功百辟之勞起養老敬長之義顯教防誨穉之學朝諸侯選造士於其中以明制度生者乘其能而至死者論其功而祭故爲大教之宮而四學具焉官司備焉譬如北辰居其所而眾星拱之萬象翼之政教之所由生變化之所由來明一統也故言明堂事之大義之深也取其宗祀之貌則曰淸廟取其正室之貌則曰太廟取其尊崇則曰太室取其堂則曰明堂取其四門之學則曰大學取其四面周水圓如璧則曰辟廱異名而同事其實一也春秋因魯取宋之姦賂則顯之太廟以明聖王建淸廟明堂之義經曰取郜大鼎於宋戊申納於太廟傳曰非禮也君人者將昭徳塞違故昭令徳以示子孫是以淸廟茅屋昭其儉也夫徳儉而有度升防有數文物以紀之聲明以發之以臨昭百官百官於是乎戒懼而不敢易紀律所以明大教也以周淸廟論之魯太廟皆明堂也魯禘祀周公於太廟明堂猶周宗祀文王於淸廟明堂也禮記檀弓曰王齊禘於淸廟明堂也孝經曰宗祀文王於明堂禮記明堂位曰太廟天子曰明堂又曰成王防弱周公踐天子位以治天下朝諸侯於明堂制禮作樂頒度量而天下大服成王以周公有大勲勞於天下命魯公世世禘祀周公於太廟以天子之禮升歌淸廟下管象舞所以異魯於天下也取周淸廟之歌歌於魯太廟明魯之太廟猶周之淸廟也皆所以昭文王周公之徳以示子孫也易傳太初篇曰天子旦入東學晝入南學暮入西學太學在中央天子之所自學也禮記保傅篇曰帝入東學上親而貴仁入西學上賢而貴徳入南學上齒而貴信入北學上貴而尊爵入太學承師而問道與易傳同魏文侯孝經傳曰太學者中學明堂之位也禮記古大明堂之禮也膳夫是相禮日中出南闈見九侯反問於相日側出西闈視五國之事日入出北闈視帝節猷爾雅曰宮中之門謂之闈王居明堂之禮又別陰陽門東南稱門西北稱闈故周官有門闈之學師氏教以三徳守王門保氏教以六藝守王闈然則師氏居東門南門保氏居西門北門也知掌教國子與易傳保傅王居明堂之禮參相發明爲學四焉文王世子篇曰凡大合樂則遂飬老天子至乃命有司行事興秩節祭先師先聖焉始之飬也適東序釋奠於先老遂設三老五更之位言教學始之於飬老由東方歳始也又春夏學干戈秋冬學羽籥皆習於東序凡祭與飬老乞言合語之禮皆小樂正詔之於東序又曰大司成論說在東序然則詔學皆在東序東序東之堂也學者聚焉故稱詔太學仲夏之月令祀百辟卿士之有徳於民者禮記太學志曰禮士大夫學於聖人善人祭於明堂其無位者祭於太學禮記昭穆篇曰祀先賢於西學所以教諸侯之徳也卽所以顯行國禮之處也太學明堂之東序也皆在明堂辟廱之內月令記曰明堂者所以明天气統萬物明堂上通於天象日辰故有十二宮象日辰也水環四周言王者動作法天地徳廣及四海方此水也禮記盛徳篇曰明堂九室以茅蓋屋上圓下方此水名曰辟廱王制曰天子出徵執有罪反釋奠於學以訊馘告樂記曰武王伐殷薦俘馘於京太室詩魯頌云矯矯虎臣在泮獻馘京鎬京也太室辟廱之中明堂太室也與諸侯泮宮俱獻馘焉卽王制所謂以訊馘告者也禮記曰祀乎明堂所以教諸侯之孝也孝經曰孝悌之至通於神明光於四海無所不通詩曰自西自東自南自北無思不服言行孝者則曰明堂行悌者則曰太學故孝經合以爲一義而稱鎬京之詩以明之凡此皆明堂太室辟廱太學事通文合之義也其制度數各有所法堂方百四十四尺坤之策也屋圜屋徑二百一十六尺幹之策也太廟明堂方三十六丈通天屋徑九丈陰陽九六之變也圜蓋方載六九之道也八闥以象八卦九室以象九州十二宮以應辰三十六戶七十二牖以四戶九牖乘九室之數也戶皆外設而不閉示天下不藏也通天屋髙八十一尺黃鐘九九之實也二十八柱列於四方亦七宿之象也堂髙三尺以應三統四鄕五色者象其行外廣二十四丈應一嵗二十四气四周以水象四海王者之大禮也月令篇名曰因天時制人事天子發號施令祀神受職每月異禮故謂之月令所以順陰陽奉四時效气物行王政也成法具備各従時月藏之明堂所以示承祖考神明明不敢泄瀆之義故以明堂冠月令自天地定位有其象聖帝明君世有紹襲蓋以裁成大業非一代之事也易正月之卦曰泰其經曰主用享於帝吉孟春令曰乃擇元日祈谷於上帝顓頊歷衡曰天元正月巳已朔日立春日月俱起於泰建宮室制度月令孟春之月日在營室堯典曰乃命羲和欽若昊天歷象日月星辰敬授人時月令曰乃命太史守典奉法司天日月星辰之行易曰不利爲冦利用禦冦月令曰兵戎不起不可從我始書曰嵗二月同律度量衡中春令曰日夜分則同度量鈞衡石凡此皆合於大歷唐政其類不可盡稱戴禮夏小正傳曰陰陽生物之後王事之次則夏之月令也殷人無文及周而備文義所說傳衍深逺宜周公之所著也宮號職司與周官合周書七十二篇而月令第五十三古者諸侯朝正於天子受月令以歸而藏諸廟中天子藏之於明堂每月告朔朝廟出而行之周室旣衰諸侯怠於禮魯文公廢告朔而朝仲尼譏之經曰閏月不告朔猶朝於廟刺捨大禮而狥小儀也自是告朔遂闕而徒用其羊子貢非廢其令而請去之仲尼曰賜也爾愛其羊我愛其禮庻明王復興君人者昭而明之稽而用之耳無逆聴令無逆政所以臻乎大順陰陽和年谷丰太平洽符瑞由此而至矣秦相呂不韋著書取月令爲紀號淮南王安亦以取爲第四篇

政攺名曰時則故偏見之徒或雲月令呂不韋作或云淮南皆非也

月令問答

問者曰子何爲著月令說也予防讀記以爲月令體大經同不宜與記書雜錄並行而記家記之又略及前儒特爲章句者皆用其意傳非其本防又不知月令徵驗布在諸經周官左傳實與禮記通他議橫生紛紛久矣光和元年餘被謗章罹重罪徙朔方內有玁狁敵衝之釁外有冦虜鋒鏑之艱危險凜凜死亡無日過被學者聞家就而考之亦自有所覺悟庻幾頗得事情而訖未有注記著於文字也懼顚蹶隕墜無以示後同於朽腐竊誠思之書有陰陽升降天文曆數事物制度可假以爲本惇辭托說審求歷象其要者莫大於月令故遂於憂怖之中晝夜宻勿昧死成之旁貫五注參互羣書至及國家律令制度遂定律數盡天地三光之情辭繁多而蔓衍非所謂理約而達也道長日短危殆兢惕取其心盡而已故不能復加刪省蓋所以探賾辧物庻幾多識前言往行之流茍便學者以爲可覽則余死而不朽也

問者曰子說月令多類周官左傳假無周官左傳月令爲無說乎曰夫根柢植則枝葉必相從也月令與周官並爲時王政令之記異文而同體官名百職皆周官解月令甲子沈子所謂似春秋也若夫太昊蓐收勾芒祝融之屬左傳造義立說生名者同是以用之

問者曰旣用古文於歷數乃不用三統用四分何也曰月令所用參諸歷象非一家之事傳之於世不曉學者宜以當時所施行且宻近者三統已疎濶廢弛故不用也

問者曰旣不用三統以驚蟄爲孟春春中雨水爲二月節皆三統法也獨用之何曰孟春月令曰蟄虫始震在正月也中春始雨水則雨水二月也以其合故用之問者曰歷云暑季夏節也而今文見於五月何也曰今不以歷節言據時始暑而記也歷於大雪小雪大寒小寒皆去十五日然則小暑當去大暑十五日不得及四十五日不以節言據時暑也

問者曰中春令不用犧牲以圭璧更皮幣不犧牲何也曰是月獻羔以太牢祀髙禖宗廟之祭以中月安得用犧牲祈者求之祭也著令者豫設水旱疫癘當禱祈用犧牲者是用之助生飬傳祈以幣代牲章因於髙禖之事乃造說曰更者刻木牲如廟有祧更此說自欺極矣經典傳記無刻木代牲之說蓋書有轉誤三豕渡河之類也

問者曰中冬令曰奄尹申宮令謹門閭今曰門闈何也曰閹尹者內官也主宮室出入宮中宮中之門曰闈閹尹之職也閭裏門非閹尹所主知當作闈也

問者曰令曰七騶咸駕今曰六騶何也曰本官職者莫正於周官周官天子馬六種種別有騶故知六騶左傳晉程鄭爲乘馬禦六騶屬焉無言七者知當爲六也問者曰令於中秋築城郭於經傳爲非其時詩曰定之方中作於楚宮定營室也九月十月之交西南方中故傳曰水昏正而栽築卽營室也昏正者昏中也裁築者裁木而始築也今文在前一月不合於經傳也

問者曰子說三難皆以日行爲本古論周官禮記說以爲但逐惡而已獨安所取之曰取之於月令而已四時通等而夏無難文由日行也春行少陰秋行少陽冬行太陰陰陽悖使不於其類故冬春難以助陽秋難以達陰至夏節太陽行太陰自得其類無所扶助獨不難取之於是也

問者曰反令每行一時轉三旬以應行三月政也春行夏令則雨水不時謂孟夏也艸木早枯中夏也國乃有恐季夏也今總合爲一事不分別施之於三月何也曰說者見其三旬不得專注而爲之說有所滯礙不得通矣孟秋反令行冬令則艸木枯後乃大水敗其城郭卽分爲三事後乃大水在枯後也城郭爲獨自壊非水所爲也季冬令曰行春令則胎夭多傷民多蠱疾命之曰逆卽分爲三事行季冬令爲不感災異但命之曰逆也知不得防絕分應一月也其類皆如此令之所略舉其尢者也

問春食麥羊夏食菽雞秋食麻犬冬食黍豕之屬但以爲時味之宜不合於五行月令服食器械之制皆順五行者也說所食獨不以五行不已略乎曰蓋亦思之矣凡十二辰之禽五時所食者必家人所畜丑牛未羊戌犬酉雞亥豕而已其餘龍虎以下非食也春木王木勝土土王四季四季之禽牛屬季夏犬屬季秋故未羊可以爲春食也夏火王火勝金故酉雞可以爲夏食也季夏土王土勝水當食豕而食牛土五行之尊者牛五畜之大者四行之牲無足以配土徳者故以牛爲季夏食也秋金王金勝木寅虎非可食者犬豕而無角虎屬也故以犬爲秋食也冬水王水勝火當食馬而禮不以馬爲牲故以其類而食豕也然則麥爲水菽爲金麻爲火黍爲水各配其牲爲食也𨿽有此說而米鹽細碎不合於易卦所爲之禽及洪範傳五事之畜近似卜筮之術故予略之不以爲章句聊以應問見有說而已

問記曰三老五更子獨曰五叟周禮曰八十一禦妻今曰禦妾何也曰字誤也叟長老之稱其字與更相似書者轉誤遂以爲更嫂字女旁叟字從叟今皆以爲更矣立字法者不以形聲何得以爲字以嫂叟推之知是更爲叟也妻者齊也惟一適人稱妻其餘皆妾位最在下是以不得言妻云也

正交論

聞之前訓曰君子以朋友講習而正人無有淫朋是以古之交者其義惇以正其誓信以固逮夫周徳始衰頌聲旣寢伐木有鳥鳴之刺谷風有棄予之怨自此以降彌以淩遲或闕其始終或彊與比周是以縉紳患其然而論者諄諄如也疾淺薄而懷攜貳者有之惡朋黨而絕交遊者有之其論交也曰富貴則人爭趨之貧賤則人爭去之是以君子愼人所以交已審己所以交人富貴則無暴集之客貧賤則無棄舊之賓矣原其所以來則知其所以去見其所以始則觀其所以終彼貞士者貧賤不待夫富貴富貴不驕乎貧賤故可貴也蓋朋友之道有義則合無義則離善則久要不忘平生之言惡則忠告善誨之否則止無自辱焉故君子不爲可棄之行不患人之遺已也信有可歸之徳不病人之逺已也不幸或然則躬自厚而薄責於人怨其逺矣求諸已而不求諸人咎其稀矣夫逺怨稀咎之機咸在乎躬莫之致也子夏之門人問交於子張而二子各有聞乎夫子然則以交誨也商也寛故告之以拒人師也褊故訓之以容眾人從其行而矯之至於仲尼之正教則泛愛眾而親仁故非善不喜非仁不親交遊以方防友以文可無貶也谷梁赤曰心志旣通名譽不聞友之罪也今將患其流而塞其源病其末而刈其本無乃未若擇其正而黜其邪與與其彼農皆黍而獨稷焉夫黍亦神農之嘉谷與稷並爲粢盛也使交可廢則黍其愆矣括二論而言之則刺薄者博而洽防交者貞而孤孤有羔羊之節與其不獲已而矯時也走將従夫孤焉

薦邊文禮

明將軍以申甫之徳當中興之隆建上將之任膺秉國之權妖冦作孽震驚京師運籌帷幄定策屆勝先擒馬元歸近之變天兵致誅兗豫以淸冀荊用次云消席捲克厭眾心王室以寧萬國兆民莫不賴祉伏惟幕府初開博選淸英華髮舊徳並爲元成功立事莫不畢舉𨿽振鷺之集西廱濟濟之在周庭無以或加伏見陳畱邊譲字文禮天授逸才聰明賢知纂成伐柯不逺之則齠齔夙孤不墜家訓始任學問便就大業閒不遊嬉初覽諸經見本知義防端極緒受者不能答其問章句不能逮其意詩書易理先通大義業以次舉眾傳篇章無術不綜心通性達剖纖入冥口辧辭長而節之以禮度安祥審固守持內定非禮勿動非法不言據狐疑之論定嫌審之分經典交至檢括參合眾夫嘉焉莫之能奪使譲生於先代在唐虞則元凱之比當仲尼則顏冉之亞豈徒世俗之凡偶兼混是非講論而已哉才藝言行卓逸不羣階級名位亦宜超然不以常制爲限長防爲拘若復軰從此郡選舉非所以彰瓌瑋之髙價昭大知之絕明也傳曰函牛之鼎以烹雞多汁則淡而不可食少汁則焦而不可熟大器之於小用固有所不宜也邕誠竊悁悒怪此寶鼎未受犧牛大之和久佐煎熬臠胾之間願明將軍回謀守慮思垂采納就譲疾病所親察之更以屬缺招延表貢行狀列於王府躋之宗伯納之機宻展其力用副其器量夫若以年齒爲嫌則顏淵不得冠徳行之首子奇不得紀治阿之功茍能其事古今一也宻防特表及期而行邦國其昌邕寢疾羸匍匐拜寄不敢須通

祖徳頌

昔文王始受命武王定禍亂至於成王太平乃洽祥瑞畢降夫豈後徳熈隆漸浸之所通也是以易嘉積善有餘慶詩稱子孫保之非特王道然也賢人君子修仁履徳者亦其有焉昔我烈祖曁於予考世載孝友重以明徳率禮莫違是以靈祗降之休瑞兔擾馴以昭其仁木連理以象其義斯乃祖禰之遺靈盛徳之所貺也豈我童防孤稚所克任哉乃爲頌曰穆穆我祖世篤其仁其徳克明惟懿惟醇宣慈恵和無競伊人巖巖我考蒞之以莊增崇丕顯克構其堂是用祚之休徴惟光厥徵伊何於昭於今園有甘棠別榦同心墳有擾兔宅我栢林神不可誣僞不可加析薪之業畏不克荷矧貪靈貺以爲已華惟予小子豈不是欲於有先功匪榮伊辱

朱公叔諡議

漢益州刺史南陽朱公叔卒門人陳季珪等議所諡云宜曰忠文子陳畱蔡邕議曰昔在聖人之制諡也將以勸善彰惡俾民興行賢愚臧否依事從實𨿽文武之美幽厲之穢罔不具存自王公以降至於列國大夫皆用配號傳於無窮秦以世代諡而黜其事漢興以來惟天子與五等之爵然後有之公卿大臣其禮闕焉歷世彌久莫之或修益州府君貫綜典術率由舊章始與諸儒考禮定議加陳畱府君以益州之諡是後覽之者亦無聞焉今子亶纂襲前業不忘遺則孝旣至矣禮實宜之謹覽陳生之議思忠文之意參之羣典稽之諡法夫萬類莫貴乎人百行莫貴乎忠故夏后氏正以人統教以忠徳然則忠也者人徳之至也而猶有三焉孔子曰進思盡忠又曰臣事君以忠奉上之忠也曰爲人謀而不忠乎又曰忠焉能勿誨乎謀誨之忠也春秋左傳曰小大之獄必以情情忠之屬也又曰上思利人曰忠撫下之忠也三者人之則而忠行乎其中益州府君自始事至沒身忠言不輟乎口忠謀不巳乎心其在帝室正身危行言如砥矢策合神明謇謇之諫文章具存奉上忠矣其在部臣匡救善導出自一心疑不我聴者果有躓覆不測之禍謀誨忠矣爰牧冀州時値凶荒勞心苦思勤卹度事誅斃貪暴紏戢貴黨𨿽則彊禦當官能行夫豈淫刑將有利也發墓盜柩議而不罪夫豈漏姦察以情也撫下忠矣位在牧伯職據納言秉權食祿實有年數而居無蓄好財貨不益舊糲食布衾槪謂之精麗者昔魯季孫行父卒宰庀家器無衣帛之妾無食粟之馬君子曰相三君矣而無私積可不謂忠乎而諡曰文子春秋外傳曰忠文之實也然則文忠之彰也忠以爲實文以彰之事通議合兩名一致是忠貞儉之稱文也邾子籧篨卜遷於繹史曰利於民不利於君公曰民茍利矣孤亦與焉於是遷而遂卒諡曰文公是危身利民之稱文也衛大夫孔圉謚曰文子子貢疑焉惟敏而好學不恥下問仲尼與之是勤學好問之稱文也府君所在屢以忤違阽以深患茍除民害死生以之前後三黜一罹疾廢於身危矣兼包六典命世作師猶復宗事趙叟示有攸尊能下問矣有一於此猶可以稱況乃忠兼三義文備三徳於古志不悖而諡法亦曰宜矣本議曰忠文子按古之以子配諡者魯之季文子孟懿子衛之孫文子公叔文子皆諸侯之臣也至於王室之卿大夫其尊與諸侯並故以公配春秋曰劉捲卒塟劉文公公羊傳曰劉捲者何天子大夫也經又曰王子虎卒左傳曰王叔文公卒而如同盟禮也此皆天子大夫得稱其禮與同盟諸侯敵體故也又禮緣臣子咸欲尊其君父故𨿽侯伯子男之臣自稱其君咸得曰公及其卒也異國之人稱之皆然是以邾子許男公以葬春秋之正議也以例言之則府君王室亞卿也有王叔劉氏之比以臣子之辭言之則有邾許稱公之文𨿽無土而其位是也今曰公猶可若稱子則降等多矣懼禮廢日久將詭時聴周有仲山甫伯陽嘉父優老之稱也宋有正考父魯有尼父配諡之稱也父𨿽非爵號與同體天子諸侯咸用優賢異亡順乎門人臣子所稱之宜可以公父之中擇一處焉使不得稱子而已

樽銘

酒以成禮弗愆以淫徳將無醉過則荒沈盈而不衝古人所箴尙鑑玆器懋朂厥心

警枕銘

應龍蟠蟄潛徳保靈制器象物示有其形哲人降鑑居安聞傾

蔡中郎集卷三

欽定四庫全書

蔡中郎集卷四

漢蔡邕撰

述行賦

延熹二年秋霖雨逾月是時梁冀新誅而徐璜左悺五侯擅貴於其處又起顯明苑於城西人徒凍餓不得其命者甚眾白馬令李云以直言死鴻臚陳君以救云抵罪璜以余能鼓琴自朝廷勅陳畱郡守遣余到偃師病不前得歸心憤此事遂托所過述而成賦余有行於京洛兮遘淫雨之經時塗迍邅其蹇連兮潦污滯而爲災馬桀蹯而不進兮心郁悒而憤思聊慮以存古兮宣幽情而屬詞久余宿於大梁兮誚無忌之稱神哀晉鄙之無辜兮忿朱亥之簒軍歷中牟之舊城兮憎佛之不臣問寗越之裔冑兮藐髣髴而無聞經圃田而瞰北境兮晤衛康之封疆迄管邑而憎感嘆兮慍叔氏之啟商過漢祖之所隘兮弔紀信於榮陽降虎牢之曲陰兮路丘墟以盤縈勤諸侯之逺戍兮侈申子之美城稔濤塗之愎惡兮陷夫人以大名登長阪以淩髙兮陟蔥山之嶤崤建撫體而立洪髙兮經萬世而不傾廻峭峻以降阻兮小阜寥其異形岡岑紆以連屬兮谿谷夐其杳防廹嵯峨以乖邪兮廓巖壑以崢嶸攢棫朴而雜榛枯兮被浣濯而羅布炎薁與臺菌兮緣層崖而結莖行遊日以南望兮覽太室之威靈顧太河於北垠兮瞰洛汭之始並追劉定之攸儀兮美伯禹之所營悼太康之失位兮湣五子之歌聲尋修軌以增舉兮邈悠悠之未央山風汩以飈漏兮气懆懆而厲涼云郁術而四塞兮雨蒙蒙而漸唐僕夫疲而劬瘁兮我馬虺頽以黃格莽丘而稅駕兮陰曀曀而不陽哀衰周之多故兮眺瀕隈而增感忿子帶之滛逸兮唁襄王於壇坎悲寵嬖之爲梗兮心惻愴而懷懆乘舫舟而溯湍流兮浮淸波以橫厲想宓妃之靈光兮神幽隠以潛翳實熊耳之泉液兮揔伊瀍與澗瀨通渠源於京城兮引職貢乎荒裔操吳榜其萬艘兮充王府而納最濟西溪而容與兮息鞏都而後逝湣簡公之失師兮疾子朝之爲害云黯以凝結兮集零雨之溱溱路阻敗而無軌兮塗濘溺而難遵率陵阿以登降兮赴偃師而釋勤壯田橫之奉首兮義二士之俠憤佇淹畱以候霽兮感憂心之殷殷並日夜而遙思兮宵不寐以極晨風雲之體勢兮天牢湍而無文彌信宿而後闋兮思逶迆以東運見陽光之顥顥兮懷少弭而有欣命僕夫其就駕兮吾將往乎京邑皇家赫而天居兮萬方䢐而並集貴寵扇以彌熾兮僉守利而不戢前車覆而未逺兮後乘驅而競入窮變巧於臺榭兮民露處而寢濕淸嘉谷於禽獸兮下糠粃而無粒寛裕於便辟兮紏忠諫其駸急懷伊呂而黜逐兮道無因而獲入唐虞其旣逺兮常俗生於積習周道鞠爲茂艸兮哀正路之日淴觀風化之得失兮猶紛攘其多違無亮采以匡世兮亦何爲乎此畿甘衡門以寧神兮詠都人而思歸爰結蹤而廻軌兮復邦族以自綏亂曰防渉遐路艱以阻兮終其永懷窘陰雨兮歷觀羣都尋前緒兮考之舊聞厥事舉兮豋髙斯賦義有取兮則善戒惡豈云茍兮翩翩獨徵無儔與兮言旋言復我心胥兮

短人賦

侏儒短人僬僥之後出自外域戎狄別種去俗歸義慕化企踵遂在中國形貌有部名之侏儒生則象父惟有晏子在齊辯勇匡景拒崔加刄不恐其餘尫麼劣厥僂窶嘖嘖怒語與人相拒蒙昩嗜酒喜索罸舉醉則揚聲罵詈恣口眾人患忌難與並侶是以陳賦引譬比偶皆得形象誠如所語其詞曰雄荊雞兮騖防鵜鶻鳩鶵兮鶉鷃防冠帶勝兮啄木兒觀短人兮形若斯熟地蝗兮蘆卽且蠒中蛹兮蠶蠕須視短人兮形若斯木門閫兮梁上柱敝鑿頭兮防柯斧鞞�鼓兮補履朴脫椎枘兮衣杵視短人兮形如許

漢津賦

夫何大川之浩浩兮洪流渺以淸配名位乎天漢披厚土而載形豋源自乎嶓冢引漾澧而東徵納陽谷之所吐兮兼漢沔之殊名防畎澮之羣液兮演西土之陰精遇萬山以左廻兮旋襄陽而南縈切大別之東山兮與江湘乎通靈嘉淸源之體勢兮澹澶湲以安流鱗甲育其萬類兮蛟龍集以嬉遊明珠胎於靈蚌兮夜光潛乎洲雜神寶其充盈兮豈魚之足收於是遊目騁觀南援三州北集京都上控隴坻下接江湖導財運貨懋遷有無旣乃風颷蕭瑟勃焉並興陽侯沛以奔騖洪濤湧而沸騰願乘流以上下窮滄浪乎三澨覷朝宗之形兆瞰洞庭之交防

協和婚賦

惟性情之至好歡莫偉乎夫婦受精靈之造化固神明之所使事深微以妙實人倫之肇始考邃初之原本覽陰陽之綱紀乾坤和其剛柔艮兌感其脢腓葛覃恐其失時摽梅求其庻士惟休和之盛代男女得乎年齒婚姻協而莫違播欣欣之繁祉良辰旣至婚禮已舉二族崇飾威儀有序嘉賔僚黨祁祁云聚車服照路驂騑如舉旣臻門屏結軌下車阿傅禦堅鴈行蹉跎麗女盛飾如春華

筆賦

惟其翰之所生於季冬之狡兔性情亟以慓悍體遄迅以騁步削文竹以爲管加漆絲之纒束形調搏以直端染墨以定色畫乾坤之陰陽贊宓皇之洪勲敍五常之休徳揚蕩蕩之明文紀三王之功伐兮表八百之肆覲博六經而綴百氏兮建皇極而序彜倫綜人事於晻昧兮贊幽防於神明象類多諭靡施不協上剛下柔乾坤位也新故代謝四時次也圓和正直規矩極也首黃管天地色也

琴賦

歷松岑而將降睹鴻梧於幽阻髙百仭而不枉對修條而特處蹈通崖而往遊圖玆梧之所宜信雅琴之麗朴乃弁伐其孫枝命離婁使布繩施公輸之剞劂遂雕琢而成器揆神農之初制盡聲變之奧妙抒心志之郁滯

彈琴賦【一本作頌】

淸聲發兮五音舉韻宮商兮動徴羽曲引興兮繁絲撫然後哀聲旣發祕弄乃開左手抑揚右手徘徊抵掌反覆抑按藏摧於是繁旣抑雅韻乃揚仲尼思歸鹿鳴三章梁甫悲吟周公越裳靑雀西飛別鶴東翔飲馬長城楚曲明光走獸率舞飛鳥下翔感激歌一低一昂

彈碁賦

榮華灼爍蕚不韡韡於是列象雕華逞麗丰腹斂邊中隠四企輕利調博易使馳騁然後我制兵綦誇驚或風飄波動若飛若浮不遲不疾如行如畱放一敝六功無與儔

胡栗賦

樹遐方之嘉木兮於靈宇之前庭通二門以徵行兮夾堦除而列生彌霜雪而不雕兮當春夏而滋榮因本心以誕節兮凝育孽之緑英形猗猗以艶茂兮似翠玉之淸明何根莖之丰美兮將蕃熾以悠長適禍賊之災人兮嗟夭折以摧傷

篆勢

字畫之始因於鳥迹蒼頡循聖作則制文體有六篆巧妙入神或象文或比龍鱗紓體放尾長趐短身頡若黍稷之垂穎蘊若虫蛇之棼緼揚波振擊龍躍鳥震延頸脇翼勢欲淩雲或輕舉內投微本濃末若絕若連似冰露緣絲凝垂下端從者如懸衡者如編杪者邪趣不方不圓若行若飛岐岐翾翾逺而望之若鴻鵠羣遊絡繹遷延廹而視之湍際不可得見指揮不可勝原研桑不能數其結屈離婁不能睹其隙間般倕揖譲而辭巧籀誦拱手而韜翰處篇籍之首目燦燦彬彬其可觀摛華艷於紈素爲學藝之範閒嘉文徳之懿蘊作者之莫刋思字體之俯仰舉大略而論旃

勢

鳥迹之變乃惟佐蠲彼繁文崇此簡易厥用旣行體象有度奐若星陣欝若云布其大徑尋細不容髮隨事從宜靡有常制或穹窿恢廓或櫛比鍼列或砥繩平直或蜿蜒繆戾或長邪角趣或規旋矩折修短相副異體同勢奮華輕舉離而不絕纖波濃防錯落其間若鐘虡設張庭燎飛煙嶄嵓崔嵯髙下屬連似崇臺重宇層雲冠山逺而望之若飛龍在天近而察之心亂目奇姿譎誕不可勝原研桑所不能計宰賜所不能言何艸篆之足算而斯文之未宣豈體大之難睹將祕奧之不傳聊佇思而詳觀舉大略而論旃

飲馬長城窟行

靑靑河邊艸緜緜思逺道逺道不可思宿昔夢見之夢見在我旁忽覺在他鄕他鄕各異縣展轉不可見枯桑知天風海水知天寒入門各自媚誰肯相爲言客從逺方來遺我雙鯉魚呼童烹鯉魚中有尺素書長跪讀素書書中竟何如上有加飡食下有長相憶

答元式詩

嗟余有行爰戾玆邦先道博學同類率從濟濟羣彥如雲如龍君子博文貽我徳音辭之輯矣穆如淸風

翠鳥詩

庭陬有若橊緑葉含丹榮翠鳥時來集振翼修形容廻顧生碧色動搖揚縹靑幸脫虞人機得親君子庭馴心托君素雌雄保百齡

蔡中郎集卷四

欽定四庫全書

蔡中郎集卷五

漢蔡邕撰

陳太丘碑

先生諱實字仲弓潁川許昌人也含元精之和應期運之數兼資九徳總修百行於鄕黨則恂恂焉斌斌焉善誘善導仁而愛人使夫少長咸安懷之其爲道也用行舍藏進退可度不徼許以干時不遷怒以臨下四爲郡功曺五辟豫州六辟三府再辟大將軍宰聞喜半嵗太丘一年徳務中庸教惇不肅政以禮成化行有謐防遭黨事禁錮二十年樂天知命澹然自逸交不諂上愛不黷下見幾而作不俟終日及文書赦宥時年已七十遂隠丘山懸車告老四門備禮閒心靜居大將軍何公司徒袁公前後招辟使人曉諭云欲特表便可入踐常伯超補三事佩紆金紫光國垂勲先生曰絕望已久餙巾待期而已皆遂不至農楊公東海陳公每在衮職羣僚賀之皆舉手曰潁川陳君命世絕倫大位未躋慙於文仲竊位之負故時人髙其徳重於公相之位也年八十有三中平三年八月丙子遭疾而終臨沒顧命畱葬所卒時服素棺槨財周襯防事惟約用過乎儉羣公百僚莫不咨嗟巖藪知名失聲揮涕大將軍弔祠錫以嘉諡曰徵士陳君稟嶽凟之精苞靈曜之純天不憗遺一老俾屏我王梁崩哲萎於時靡憲縉紳儒林論徳謀績諡曰文範先生傳曰鬱鬱乎文哉書曰洪範九疇彜倫攸敍文爲徳表範爲士則存誨沒號不亦宜乎三公遣令史祭以中牢刺史敬弔太守南陽曺府君命官作誄曰赫矣陳君命世是生含光醇徳爲士作程資始旣正守終又令奉禮而沒休矣淸聲遣官屬掾吏前後赴防刋石作銘府丞與比縣會塟荀慈明韓元長等五百餘人緦麻設位哀以送之逺近會塟千人以上河南尹種府君臨郡追嘆功徳述錄髙行以爲逺近鮮能及之重部大掾以成斯銘可謂存榮沒哀死而不朽者也乃作銘曰峩峩崇嶽吐符降神於皇先生抱寶懷珍如何昊穹旣喪斯文微言圯絕來者曷聞交交黃鳥爰集於棘命不可贖哀有何極

陳太丘廟碑銘

維中平五年春三月癸未豫州刺史典以褒功述徳政之大經是以作諡封墓興於周禮衛鼎晉銘其昭有實故太丘長潁川許昌陳實字仲弓含聖哲之淸和盡人才之上美光明配於日月廣大資乎天地辟四府宰三城神化著於民物形表圖於丹靑巍巍乎其不可尙也洋洋乎其不可測也儉約違時懸車致仕徵辟交至遂不屑就春秋八十有三寢疾而終大將軍賜諡羣後建碑國人立廟先生有二子季方元方皆命世希有繼期特立季方盛年早亡亦圖容加謚元方在喪毀瘁消形嘔血純孝過哀率禮不越於時嘉異畫像郡國欽盛徳之休明懿鐘鼎之碩義乃樹碑鐫石垂世寵光詞曰於皇先王冠耀八荒闡徳之宇探道之綱繼期立表以訓四方惟亮天工羣生之望髙明允實有馥其芳載徳奕世休有烈光欽慕在人舊有憲章過牧斯州庻奉淸塵棄予而邁靡瞻靡聞嗟我懷矣曷所咨詢告哀金石式昭其勤

文範先生陳仲弓銘

君諱實字仲弓潁川許人也其先出於有虞氏中葉當周之盛徳有嬀滿者武王配以大姬而封諸太昊之墟是爲陳胡公春秋之末失其爵土遂以國氏焉世篤懿徳令聞丕顯君膺皇靈之淸和受明哲之上姿憑先民之遐迹秉妙之淑行投足而襲其軌施捨而合其量夫其仁愛溫柔足以孕育羣生廣大寛裕足以包覆無方剛毅彊固足以威暴矯邪正身體化足以陶冶世人先生有四徳者故言斯可象靜斯可效是以邦之子弟遐方後生莫不同情瞻仰由其模範從其趣尙戾很斯和爭訟化讓𨿽嚴威猛政廹以刑戮未若先生潛導之速也其立朝事上也恭順貞厲含章直方無顯諌以彰直不割髙而引長常幹州郡腹心之任義則進之以達道否則退之以光操然後徳立名宣蓋於當世辟司徒府納規陳謀匡弼三事人用昭明臺階允寧遷聞喜長淸風暢於所漸儉節溢於監司郡政有錯爭之不從卽解綬去復辟太尉府遷太丘長民之治情斂欲反於端懿者猶艸木之偃於翔風百卉之挺於春陽也以所執不協所屬色斯舉矣不俟終日辟大將軍府道之行廢有分於命乃罹密网以就禁錮潛伏不試十有八年大忌蠲除舉賢良方正大將軍司徒並辟君曰七十有懸車之禮況我過諸遂不應其命容止法度老而彌壯凡所履行事類博審不可勝數略舉首目具實錄記在乎其傳春秋八十有三中平三年八月丙子卒大將軍三公使禦屬往弔祠防塟作誄謚曰文範先生刺史太守樹碑頌徳許令以下至於國人立廟舊邑四時烝嘗歡哀承祀其如祖禰先生存獲重稱亡歆血食修行於已得斯於人固上世之所罕有前哲之所不過也孤嗣紀銜卹在疚敢錄言行終始所守乃有二三友生咨度禮則咸曰君化道神速行於有國法施於民祀典所宗鄕人之祠非此遺孤所得専也昔者先生甚樂玆土築室講誨精靈所寧紀順奉雅意遂定兆域宜有銘勒表墳墓俾後生之歌詠徳音者知丘封之存斯也乃作銘曰於熈文考天授造淵其深巍峩其髙剛而無虐柔而不撓誕鋪模憲示世作教君之誨矣民胥效矣道行斯進發乃斯止鮮我顯泰旣多幽否捨榮取辱湼而不緇徳之休明賤不爲恥超邈其猷莫與方軌

郭有道林宗碑

先生名泰字林宗太原界休人也其先出自有周王季之穆有虢叔者實有懿徳文王咨焉建國命氏或謂之郭卽其後也先生誕膺天衷聰睿明哲孝友溫恭仁篤柔惠夫其器量深姿度廣大浩浩焉汪汪焉奧夫不可測已若乃砥節礪行直道正辭貞固足以干事隠括足以矯時遂考覽六籍探綜圖緯周流華夏遊集帝學收文武之將墜拯防言之未絕於時纓緌之徒紳佩之士望形表而景附聆嘉聲而響和者猶百川之歸巨海鱗介之宗龍也時乃潛隠衡門收朋勤誨童防賴焉用祛其蔽州郡聞徳虛已備禮莫之能致羣公休之遂辟司徒掾又舉有道皆以疾辭將蹈洪崖之遐迹紹巢由之絕軌翔區外以舒翼超天衢之髙峙稟命不融享年四十有三以建寧二年正月乙亥卒凡我四方同好之人永懷哀悼靡所置念乃相與推先生之徳以圖不朽之事僉以爲先民旣沒而徳音猶存者亦賴之於紀述也今其如何而闕斯禮於是建碑表墓昭銘景行俾芳烈奮乎百世令聞顯於無窮其詞曰於休先生明徳通純懿淑靈受之自天崇壯幽濬如山如淵禮樂是悅詩書是惇匪惟摭華乃尋厥根宮墻重仞允得其門懿乎其純確乎其操洋洋搢紳言觀其髙棲遲泌丘善誘能教赫赫三事幾行其招委辭召貢保此淸妙降年不永民斯悲悼爰勒玆銘摛其光耀嗟爾來世是則是效

光武濟陽宮碑

惟漢再受命曰世祖光武皇帝考南頓君初爲濟陽令濟陽有武帝行過宮常封閉帝將生考以令舍下濕開宮後殿居之建平元年十二月甲子夜帝生時有赤灮室中皆明使卜者王長卜之長曰此善事不可言嵗有嘉禾一莖生九穂長於凡禾因爲尊諱王室中微哀平短祚姦臣王莽偸有神器十有八年罪成惡熟天人致誅帝乃龍見白水淵躍昆上破前隊之眾彌二公之師收兵略地經營河朔戮力戎功翼戴更始又不卽命帝位闕焉於是羣公諸將據河洛之文葉符瑞之珍僉曰歷數在帝踐祚允宜乃以建武元年六月乙未卽位鄗縣之陽九域之陌祀漢配天不失舊物享國三十有六年方內乂安蠻夷率服巡狩太山禪梁父皇代之遐迹帝者之上儀罔不畢舉道徳餘慶延於無窮先民有言樂樂其所自生而禮不忘其本是以虞稱嬀汭姬美周原皇天乃眷神宮實始於此厥迹邈哉所謂神麗顯融越不可尙小臣河南尹鞏瑋先祖銀艾封侯歷世卿尹受漢厚恩瑋以商箕餘烈郡舉孝亷爲大官丞來任濟陽願見神宮追惟桑梓褒實之義用敢作頌頌曰赫矣炎光爰耀其輝篤生聖皇二漢之微稽度幹則誕育靈資黃孽作慝簒握天機帝赫斯怒爰整其師應期潛發扶陽而飛禍亂克定羣凶殄夷匡復帝載萬國以熈巡於四嶽展義省方登封降禪升於中皇爰玆初基天命孔彰子子孫孫保之無疆

太尉橋公廟碑

橋氏之先出自黃帝帝塟於橋山子孫咸以爲氏漢興世以禮樂爲業髙祖諱仁位至大鴻臚列名於儒林祖侍中廣川相考東萊太守公稟性貞純防有姿剛而不虐威而不猛聞仁必行睹義斯居文以典術守以繼固弱冠従政當官而行刺史周公辟舉従事所部二千石受取有驗公紏發贓罪致之於理時有椒房桂戚之托周公累息公不爲之動史魚之勁直山甫之不阿於是始形舉孝亷除郎中洛陽左尉特進潁王梁不疑爲河南尹當事以對是時畏其權寵而爲屈辱者多矣公不折節解印綬去辟司徒舉髙第補侍禦史以詔書考司校尉趙祁事廷尉郭貞私與公書非接使禦命之儀公封書以聞貞以文章得用鬼薪公離司冦辟大將軍梁公幕府屢以救正於其隆指將軍嘉之無言不讎又以髙第補侍禦史在職旬月羌戎匪茹震驚隴漢西府舉公拜涼州刺史威名克宣凶虜革心淸風席捲至則無事車師後部阿羅多卑君相與爭國兵作亂公遣従事牛稱何傳舉輕騎奉辭責罪收阿羅多卑君系燉煌正處以聞阿羅多爲王卑君侯稱以奉使副指除侯部不動干戈揮鞭而定西域之事人以爲美談又值饉荒諸郡饑餒公開倉廩以貸救其命主者以舊典宜先請公曰若先請民已死廩訖乃上之詔報曰邊谷不得妄出擅出於是有汲黯憂民之心後不以爲常公達於事情剖斷不疑皆此類也遷齊相視民如保赤子討惡若赴水火刑明賞遂民知勸懼臨淄令賂財贓多罪止正受鞠就刑沒齒無怨竟以不先請免官徵拜上谷太守民有父子俱行凶人人惡言當道曉之不止其子殺之而捕得公以其見悔辧直不舉文書以遇赦令蕃縣有帝舜廟以故事齊祠戶曺史張機有懲罰貨祠巫言托以舜命約公云不得譴公覺其姦態收考首伏卽日伏辜遷漢陽太守上邽令皇甫禎贓罪明審收考髠鉗死於冀市後以病去徵拜議郎司徒長史循王悝桓帝同產以懷逆謀黜封癭陶王以公長於帶拜鉅鹿太守悝畏怖明憲檢於靜息自將作大匠徴未到而章榜先入故轉拜議郎遂用免官徴度遼將軍遷河南尹少府大鴻臚司徒司空托病而去悉引眾災𨿽非已負公皆以自劾遜位嵗余拜尙書令時河間相蓋升以朝廷在藩國時鄰近舊恩歷河南太守太中大夫在郡受取數億以上創毒深刻公表升防放狼籍不顧天网損辱國家爲上招怨當肆市朝以謝兆民幸遇贖令罪除惡在可免升官禁錮終身沒入財賂非法之物以充帑藏懲戒羣下連表上不納而升遷爲侍中公稱病辭徙拜光祿大夫復拜太尉如前遜位復拜少府病不就職拜太中大夫凡所獲祿皆公府所特表選臨難受位自九列之後乃以丕貤公紀綱張弛勇決不回見是非而作速於察機巧燕居從容申申夭夭和樂寛裕愛士親仁凡見公容貌聞公聲音莫不熙怡悅懌思樂模則來者忘歸去者願還雅性謙克不吝於利𨿽欲眾子羣孫並在仕次曾無順媚一言之求身沒之日無獲大位在百里者莫得好縣比方公孫未有若玆者也初公爲捨於舊裏弟卒推與其孤至於卒世柩殯無所淸儉仁與之效於斯爲著巍巍乎若徳允世之表儀也已公諱字公祖少辟孝亷辟司徒大將軍府爲侍禦史牧一州典五郡出將邊營入掌機宻歷三卿同三司享年七十五光和七年夏五月甲寅以太中大夫薨於京師朝廷所以弔贈如前傳之儀九月乙酉塟於某所三孤故臣門人相與述公言行咨度禮制文徳銘於三鼎武功勒於鉦鉞官簿次第事之實錄書於碑陰俾爾昆裔永有仰於碑陰雲光光烈考伊漢元公克明克哲實叡實聰如淵之浚如嶽之崇威壯虓虎文繁雕龍撫柔疆垂戎狄率従敷教中夏五典咸通帝謂我後朕嘉君功命君三事時亮天工公拜稽首輔翼惟恭左右天子祗厥勲庸庶績旣熈黎民時雍上下謐寧八方和同不顯伊徳作憲萬邦

太尉橋公碑頌

公諱字公祖梁國睢陽人也大鴻臚之曽孫廣州相之孫東萊太守之元子也膺受純性誕有特表岐嶷而超等總角而逸羣至於初紳髙明卓異爲眾傑雄其性疾華尙朴有折而不撓臨大節而不可奪之風經藝傳記周覽博渉瑰奇在前靡所不識當世是以服重器歸髙明州郡交請待以訪防歷端首則義可行處牙而威以布察孝亷除郎中洛陽左尉以公事去辟司徒舉髙第侍禦史直道而往用免其任辟大將軍西府表拜涼州刺史遷齊相以公事去詔書印綬卽家拜上谷太守遷漢陽太守徵拜議郎司徒長史鉅鹿太守被詔書爲將作大匠爲受罰者所章拜議郎卽徵拜度遼將軍遷河南尹少府大鴻臚遂陟司空司徒托屙遜回起家拜尙書令以疾篤稱拜光祿大夫後拜太尉久病自替復爲少府太中大夫春秋七十五光和七年五月甲寅薨公性質直不憚彊禦在憲臺則有盡規之忠領州郡則有虎豹之威其拔賢如旋流討惡如霆撃每所臨向淸風先翔逺近豫震玆可謂超越眾庻彰於逺邇者巳於是故吏司徒博陵崔烈廷尉河南吳整等以爲至徳在已揚之由人茍不皦述夫何考焉乃共勒嘉石永昭芳烈遂作頌曰赫矣橋父秉文握武內爲宗幹出爲藩輔在憲彈枉竟由厥矩允牧於涼刈彼裔土爰將度道亦用齊斧敷教四畿旋統京宇惇玆五服眾庻是與膺踐七命翼我哲聖登空補衮陟徒訓敬尹尉淸宸熈帝之政終始爲貞典章以定遺愛在民皇哀其命立石刋銘莫遁斯聴防而有靈萬億其盛

東鼎銘

維建寧三年秋八月丁丑延公於玉堂前廷乃詔曰其以大鴻臚橋爲司空再拜稽首以讓帝曰兪往三讓然後受命公乃防恭夙夜帝采勤施八方旁作穆穆以對揚天子丕顯休命越在先民毗於天子罔不著其股肱畢其思心式率天行式昭徳音公亦克紹厥猷鑑於法罔敢不法憲於誡罔敢不誡用總是羣後保乂室家勛在方防民咸曰休哉惟帝念功越若來二月丁丑遷於司徒

中鼎銘

維建寧四年三月丁丑延公登於玉堂前廷乃制詔曰其以司空橋爲司徒公拜稽首以譲帝曰兪往三讓然後受命公允廸厥徳宣力肆勤戰戰兢兢以役帝事率夫百辟媚於天子天子曰都愼厥身修思永同寅協恭以和天衷徳則昭之違則塞之回乃不敢不弼枉乃不敢不匡股肱之事旣克三事之由允備災作見乃引其責曰凡庻徵不若彛倫不敍是惟臣之職祗以疾告表越十月庚午記此

西鼎銘

維光和元年冬十二月丁巳延公入崇徳殿前乃制詔曰其以光祿大夫爲太尉公拜稽首曰臣聞之三讓莫或克從臣不敢辭臣犬馬齒七十可以生可以死其戮力閒私悉心在公以盡爲臣之節於時侍従陛階與聞公之昌言者莫不惕厲如履薄冰旣乃碑表百代

黃銘

孝桓之季年鮮卑入塞盜起匈奴左部梁州叛羌逼廹兵誅淫衍東夷髙句麗翮子百固逆謀並發三垂騷然爲國憂念西府表橋公昔在涼州柔逺能邇不煩軍師而車師克定及在上谷漢陽連在營郡膂力方剛明集士眾徵拜度遼將軍始受旄鉦鼓之任扞禦三公以吏士頻年在外勤於奔命人馬疲羸撓鈍請且息州營橫發之役以補困憊朝廷許之於是儲廩丰饒奉使不懸人逸馬畜弓勁矢利而經用省息官有餘資執事無放防之尢簿書有進入之贏治兵示威戎士踴躍旌旗耀日金鼓霆奮守有山嶽之固攻有必克之勢羌戎授首於西疆百固冰散於塞上鮮卑賔服烽燧不舉眎事三年馬不帶鐵弓不出韔乃以吉金作玆鉦軍鼓陳之東階以昭公文武之盛烈銘曰帝命將軍秉玆黃威靈振耀如火之烈公之在位羣狄斯柔齊斧罔設人士斯休

漢太尉楊公碑

公諱賜字伯獻農華陰人姬姓之國有楊侯者公其後也其在漢室赤泉侯佐髙丞相翼宣咸以盛徳光於前朝祖司徒考太尉繼迹宰司咸有勛烈公承家崇軌受天醇素欽承奉構閒於伐柯烈風𨿽變不易其趣文藝典籍尋道入奧操淸行朗潛晦幽閒不答州郡之命辟大將軍府不得已而應之遷陳倉令公乃因是行退居廬公車特徵以病辭司空舉髙第拜侍中越騎校尉帝篤先業將問故訓公以羣公之舉進授尙書於禁中遷少府光祿勲敬揆百事莫不時序庻尹知卹閶闔推淸列作司空地平天成陰陽不忒公遂身避托疾告退又以光祿大夫受命司徒敬敷五品宣洽人倫爕和化理股肱耳目之任靡不克明及至太尉四時順動三光耀潤羣生丰遂太和交薄三公六卿五蹈三堦受爵開國應位特進非盛徳休功假於天人孰能該備寵榮兼包令錫如公之至者乎公體資明哲長於知見凡所辟選升諸帝朝者莫非瑰才逸秀並參儲佐惟我下流二三小臣穢損淸風愧於前人乃糾合同僚各以所審紀公勲迹刋石立銘以永懷銘曰天防純嘏篤生柔嘉俾祖考光輔國家三葉在服帝載用和粵曁我公尢執丕貞在棟伊隆於鼎斯寧徳被宇宙華夏以淸受玆介福履祚孔成爲邑河渭衮冕紱珽以佐天子祗事三靈丕顯伊徳萬邦作程爰銘爰贊式昭懿聲

文烈侯楊公碑

公諱賜字伯獻兼通五典周覽篇籍以爲尙書帝王之要政有國之大本也是以三葉相承研其精義五代之微言王政之約綱罔不尋其端源防其條貫凜乎其見聖人之情防也蓋以蹈騰余縦思髙遊夏初潛山澤授誨童冠後生賴以發袪蒙蔽文其材素者不可勝數乃由宰府遂作帝臣於時聖幼將入學羣公以溫故知新徳宜師保乃以越騎校尉陟於先生之列帝坐已北面以納大誨其教人善誘則恂恂焉罔不伸也引情致諭則誾誾焉罔不釋也迄用有成緝熈光明惟帝念功六在九卿三事勛假皇天澤充區域疆土建封申增戶邑人臣之極位兼而有之然處丰益約九命滋恭可謂髙朗令終有始有卒者已於是門生大將軍何進等瞻仰洙泗公喪之禮糾合朋徒稽諸典制僉以爲匡弼之功政事之實詔策之文則史臣志其詳若夫道術之美授之方策則是門人二三小子所特貫綜敢竭不才譔錄所審言於碑乃申頌曰巍巍聖猷匪師不昭士子困防匪師不教於皇文父邈哉伊超如玉之固如嶽之喬鑽之斯堅仰之彌髙示我顯徳授我無隠正席傳道承帝之問誨玆一人萬邦作順微微我徒實賴遺訓文武作式元勛旣奮光啟爵土垂統末存榮亾哀沒而不泯

司空文烈侯楊公碑

曰漢有國師司空文烈侯楊公公維司徒之孫太尉公之子皇祖考以懿徳胥及肄勤式建休勲起洪範公祗服業克丕堂構小乃不敢不愼大亦不敢不戒用罔有擇言失行在於其躬洎在辟舉先志載言罔不攸該乃自宰臣以従王事立功不有用辭其祿逮作禦史允執國憲納於侍中在帝左右爰董武事王師孔閒羣公以舊徳碩儒道通術明宜建師保延入華光侍宴路寢敷典誥之精防達聖王之聰叡帝以機宻齊栗常伯劇任鮮克知臧以釐其采命公再作少府俾率其屬以熈庻績天地作險國家丕承軍門袪禁式遏寇虐命公再作光祿亦總其熊羆之士不貳心之臣保乂帝家嵓嵓大理惟制民命命公作民尉惟刑之卹旁施四方惟明折獄蔽罪於憲之中亦惟三禮六樂國之元干命公作太常明徳惟馨八音克諧神人以和永世丰年溥天率土而眾莫外命公作司空公惟戢之翊明其政時惟休哉惟天陰隲下民彜倫所由順序命公作司徒而敬敷五教以親百姓父義母慈兄友弟恭子孝時惟休哉昭孝於辟雍命公作三老帝躬以只敬遵有虞於上庠茫茫大運垂光烈曜命公作太尉璇璣運周七精循軌時惟休哉帝欲宣力於四方公則翼之辟道或違公則弼之防恭夙夜不敢荒寧用對揚天子丕顯休命天子大簡其勲用授爵賜封侯於臨晉功成化洽景命有傾帝乃震慟執書以泣命於左中郎將郭儀作防賜公驃騎將軍臨晉侯印綬兼號特進諡以文烈寵命畢備而後卽世肆其孤彪敢儀古式昭銘景烈銘曰天鑑有漢誕生元輔世作三事勛在王府乃及伊公克光前矩悉心畢力其祖武化洽羣心澤漫綿宇帝曰文烈朕嘉君功爲邑河渭建玆土封申備九錫以祚其庸位此特進於異羣公昔在申呂匡佐周宣崧髙作頌大雅揚言今我文烈帝載用熙參光日月比功四時身歿名存永世慕思

太傅文恭侯胡公碑

公諱廣字伯始交趾都尉之元子也公應天淑靈履性貞固九徳咸修百行畢備遭家不造童而夙孤上奉繼親下慈弱弟崎嶇險約之中以盡孝友之道及至入學従訓歷觀古今生而知之聞一睹十兼以周覽六經博總羣議旁貫憲法通識國典年二十七察孝亷除郎中尙書侍郎尙書左丞尙書僕射幹練機事綢繆樞極忠亮惟允簡於帝心智略周宻冠於庻事遷濟陰太守其爲政也寛裕足以容眾和柔足以安物剛毅足以威暴體仁足以勸俗故禁不用刑勸不用賞其下望之如日月従之如影響思不可忘度不可革遺愛結於人心超無窮而垂則徵拜大司農遂作司農遷太尉以援立之功封安樂鄕侯錄尙書事稱疾屢辭防賜就第復拜司空功成身退俾位特進又拜太尉復以特進致命休神又拜太尉遜位歸爵旋於舊土徵拜太中大夫尙書令太僕太常司徒永康之初以定防元功復封前邑錄尙書事疾病就第又授太傅入參機衡五蹈九列七統三事諒闇之際三據冢宰和神人於宗伯理水土於下臺訓五品於司徒耀三辰於上階光弼六世歷載三十自漢興以來鼎臣元輔耋艾老成勲被萬世與祿終始未有若公者焉春秋八十二建寧五年三月壬戌薨於位天子悼惜羣後傷懷詔五官中郎將任崇奉冊贈以太傅安樂鄕侯印綬拜室家子一人郎中賜東園祕器賜絲帛含斂之備中謁者董詡弔祠防喪錢布賻賜率禮有加賜諡曰文恭昭顯行迹四月丁酉塟於洛陽塋故吏濟陰池喜感公之義率慕黃鳥之哀推尋雅意彷徨舊土休績丕烈宜宣於此乃樹石作頌用揚徳音詞曰於皇上徳懿鑠孔純大孝昭備思順履信膺期命世保玆舊門淵泉休茂彪炳其文爰贊天機翼翼惟恭夙夜出納紹迹虞龍賦政於外神化通普被汝南越用熈雍帝曰休哉命公三事乃耀柔嘉式是百司股肱元首庻績咸治二气爕雍五徵來備勲格皇天澤洽后土封建南藩受玆介祜玉藻在冕毳服艾輔輅車雕驂四牡修扈贊事上帝祗祀宗祖陟降盈虧與時消息旣明且哲保身遺則同軌旦奭光充區域生榮死哀流統罔極

太傅胡公碑

維漢二十有一世建寧五年春三月旣生魄八日壬戌太傅安樂鄕侯胡公薨越若來四月辛酉塟我君文恭侯於是掾太原王允鴈門畢整屬扶風曽宙潁州殷曆等僉謂公之徳也柔而不犯威而不猛文而不華實而不朴靜而不滯動而不躁總天地之中和覽生民之上操聰明膚敏兼質先覺渉觀憲法契濶文學睹臯陶之闈閫探孔子之房奧然而約之以禮守之以恭寛之以納眾泛愛多容其誘人也恂恂焉怡怡焉能使防惑開析僞戾優順逸惰勤信及其創基發迹機宻聖朝其知其能夙夜惟寅以允帝命是以頻繁機極三升而不出焉乃還談其舊章彌綸古訓貫萬品研精微用補前臣之所闕十年而無愆彊記同乎富平周愼過於博士偶山甫乎喉舌匹虞龍而納言惟帝命公以二郡其爲政也導人以徳帥物以已惇以忠肅勵以知恥人恱其化夫樂其和士相勉於公朝民勸行於私家徽纆縈而靡系鞭朴棄而無加洋洋乎若徳宣治嚴以爲威寛以爲福而已哉五作卿士七蹈相位太僕司農太傅司空各一司徒特進各二太常太尉各三光輔六世歷載三十有餘其致治也通水泉於潤下蕃后土於稼穡訓五品於羣黎參人物於區域耀三辰於渾元協大中於皇極傳聖徳於幼沖率旦奭於舊職譬彼四時功成則退在盈思中升隆以順建封邑於南土踐殊號於特進榮祚統業垂乎來公自二郡及登相位凡所辟用遂至大位者故司徒中山祝括其餘登堂閣據賦政防勲樹功流化者蓋不可勝載惟我末臣頑蔽無聞仰慕羣賢惡乎可及自公寢疾至於薨斃參與嘗禱列在喪位𨿽庻物戮力不愆於禮進睹墳塋幾筵靈設退顧堂廡音儀永闕感悼傷懷心肝若割相與累次徳行撰舉功勲刋之於碑用慰哀思其詞曰煥文徳伊朝後應期運作漢輔喜中興膏民庻澤洪渟亶攸序亙地區充天宇轔髙逵踵遐武揚景烈不朽仰邃古耀昆後

胡公碑銘

公諱廣字伯始南郡華容人也其先自嬀姓建國南土曰胡子春秋書焉列於諸侯公其後也考以徳行純懿官至交趾都尉公寛裕仁愛覆載博大研道知防窮理盡性凡聖哲之遺教文武之末墜罔有不綜年二十七察孝亷除郎中尙書侍郎左丞尙書僕射內正機衡允釐其職文敏暢乎庻事宻靜周乎樞機帝用嘉之遷濟陰太守公乃布愷悌宣柔嘉通神化導靈和揚恵風以養眞激淸流以蕩邪取忠肅於不言消姦宄於爪牙是以君子勤禮小人知恥鞠推息於官曹刑戮廢於朝市余貨委於路衢余種棲於畎畆遷汝南太守增修前業考績旣明入作司農實掌金糓之淵藪和均闗石王府以充遂作司徒昭敷五教進作太尉宣暢渾元人倫輯睦日月重光遭國不造帝祚無主援立孝桓以紹宗緒用首謀定防封安樂鄕侯戶邑之數加於羣公入錄機事聴納總已致位就第復拜司空敷土導川俾順其性功遂身退告疾固辭乃爲特進爰以休息又拜太常典司三禮敬恭禋祀神明嘉歆永世丰年聿懷多福復拜太尉尋申前業又以特進逍遙致位又拜太常遘疾不夷遜位歸爵遷於舊都徵拜太中大夫延和末年聖主革止幸臣誅斃引公爲尙書命以二千石居官委以閫外之事釐攺度量以新國家綱旣整衮闕以補乃拜太僕車正馬閒六騶習馴遷太常司徒質帝晏駕推建聖祠復封故邑與參機宻寢疾告退復拜太傅錄尙書事於時春秋髙矣繼親在堂朝夕定省不違子道旁無幾杖言不稱老居喪致哀率禮不越其接下答賔𨿽幼賤降等禮従謙厚尊而彌恭勞思萬機身勤心苦𨿽老萊子嬰兒其服方叔克壯其猷公旦勤於吐握正考父俯而循禮曷以尙玆夫烝烝至孝徳本也體和履忠行極也博聞周覽上通也勤勞王家茂功也用能十登三事篤受介祉亮皇業於六工嘉丕績於九有窮生人之光寵享黃耉之遐紀蹈明徳以保身與福祿乎終始年八十有二建寧五年春壬戌薨於位天子悼痛贈防賜誄諡曰文恭如前傅之儀而有加焉禮也故吏司徒許詡等相與欽慕崧髙蒸民之作取言時計功之則論集行迹銘諸琬琰其詞曰伊漢元輔時惟文恭聰明叡哲思心瘁容畢力天機帝休其庸賦政於外有邈其蹤進作卿士粵登上公百揆時序五典克従萬邦黎獻共惟時雍勲烈旣建爵土乃封七被三事再作特進惟幼沖作傅以訓赫赫猗公邦家之鎭澤被華夏遺愛不倫日與月與齊光並運存榮亡顯沒而不冺

胡太傅祠前銘

天鑑有漢山嶽降靈於肅文恭應期誕生好是懿徳柔恵且貞爰在初服皇嘉其聲納於機宻機宻惟淸守於三邦三邦事寧越尹三卿百揆時序七受帝命作此元輔左右六世靖綏土宇蠢彼羣生保賴亶敍紹迹龍夷繼軌山甫遭國不造仍世短祚援立聖嗣得公之謨帝曰文恭朕嘉君功爲邑安樂以祐其庸登位特進於異羣公休命丕顯光寵克彰公拜稽首是對是揚藹藹惟公民斯攸望春秋旣暮倐爾乃喪不慗是遺俾屏於皇新廟奕奕於以烝嘗子子孫孫承嗣無疆

胡廣黃瓊頌

巖巖山嶽配天作輔降神有周生申及甫允玆漢室誕育二後曰胡曰黃方軌齊武惟道之淵惟徳之藪股肱元首代作心膂天生蒸民有則有類我胡我黃鐘厥純懿巍巍特進仍踐其位赫赫三事七佩其紱奕奕四牡沃若六轡衮職龍章其文有蔚參曜幹臺窮寵極貴功加八荒羣生以遂超哉邈乎莫與爲二

司空楊公碑

公諱秉字叔節農華陰人其先蓋周武王之穆晉唐叔之後也末葉以支子食邑於楊因氏焉周室旣微裔冑無緒曁漢興烈祖楊喜佐命徵代封赤泉侯嗣子業紱冕相繼公之丕考以忠謇亮弼輔孝安登司徒太尉公承夙緒世篤儒教以歐陽尙書京氏易誨受四方學者自遠而至蓋逾三千初辟司空舉髙第授侍禦史遷豫州兗州刺史任城相徵入勸講拜太中大夫左中郎將尙書出補右扶風畱拜光祿大夫遭權嬖貴盛六年守靜外戚火燔乃遷太僕太卿公事絀位浹辰之間俾位河南憤疾豪彊見遘姦黨用嬰疾廢起家復拜太常遂陟三司沙汰虛冗料簡貞實抽援表達與之同蘭芳任鼎重従駕南巡爲朝碩徳然知權過於寵私富侔國大臣苛察望變復還條表以聞啟導上怒其時所免州牧郡守五十餘人饕戾是黜英才是列善否有章京夏淸肅在位七載年七十有四延熹八年五月丙戌薨朝廷惜焉寵賜有加公自奉嚴勑重遵禮度量材授任當官而行不爲義絀疾是苛政益固其守廚無宿肉器不鏤雕夙防嬪儷妾不嬖禦可謂立身無過之地正直淸儉該備者矣昔仲尼嘗垂三戒而公免焉故能匡朝盡直獻可去姦忠侔前後聲塞宇宙非黃中純白窮達一致其惡能立功立事敷聞於下昭升於上若玆巍巍者乎於是門人學徒相與刋石樹碑表勒鴻勲讚懿徳傳億年於戲公惟嶽靈天挺徳翼至神气絪縕仁哲生應臺任作邦楨帝欽亮訪典刑道不惑迄有成光遐邇穆其淸

司空臨晉侯楊公碑

皇帝遣中謁者陳遂侍禦史馬助持節送柩陳遵桓典蘭臺令史十人將羽林騎鉦車介士前後鼓吹以驃騎將軍官屬及司空法駕與公卿尙書三臺以下塟我文烈侯三年九月甲申小祥防如初四年九月戊申大祥公卿尙書三臺以下防如小祥之禮公之祖納忠於前朝以罹艱禍父隠約蟄瘁治家師導惟儉之尙公生值歉褊資賄屢空手執勤役逺渉道裏以修經術險阻艱難曷所不嘗特以其靜則貞一審固動則不違則度含容覆載無競伊人謀無不忠言無不信自在弱冠布衣之中固已流芳名著茂實公孫同倫莫能齊焉者矣州郡禮招莫之能屈委百里位辟公車令自侍禦史侍中已往道爲帝師徳爲世表體尊名重階級彌崇而公處以恭遜行以固愼徳大而心小居髙而志降夫驕吝之訓周公其猶病諸而公脫然以爲行首不亦泰乎及其所以匡輔本朝忠言嘉謀造膝危辭當事而行言從計納亦不敢宣宻誡潛功貽於帝躬家無遺艸論者不見嗟乎誠爲達事君之體得人臣之上儀者已公素不貴歸非不樂引美故𨿽彷佛猶不敢載以順公之雅初受封自以功不副賞前後固辭章凡十上憂慍悄悄形於容色𨿽不克従情防昭顯晚節爲廷尉公曰昔在三後成功惟殷於民而臯陶不與焉蓋吝之也及爲特進又曰惟漢重臣中興以來克稱斯位者其惟髙宻元侯乎吾何徳以堪諸寢疾顧命無辭要言約戒忠儉而已孤彪銜卹永思綴輯所履以贊銘之銘曰赫赫烈侯卓爾超倫於惟楊公乃華降神故能明哲徳亞聖人受玆介福位極人臣包羅五典本道根眞爲國之師誨上經文頻歷鄕校五登鼎鉉建名著忠確越前賢攘災興化蟊蠈不臻風雨以時屢獲有年三葉宰相應祚於天臨晉是侯子子孫孫億兆不窮如山之堅四時潔祀以承所尊祀事孔明奉亡如存馥馥芬芬用慰顯防

蔡中郎集卷五

欽定四庫全書

蔡中郎集卷六

漢蔡邕撰

太尉汝南李公碑

公諱咸字元卓汝南西平人蓋秦將李信之後孝武大將軍廣之冑也枝流葉布家於玆土文武繼踵世爲著姓曽祖父江夏太守伯父東郡太守公受純懿之資萃忠淸之節夙夜嚴栗孝配大舜惇詩書而悅禮樂觀天文而察地理動與神合契抗流行操邁伯夷徳追孔父舉孝亷除郎中光祿茂才遷衞國公相受髙宻令勤卹民隠政成功簡遷徐州刺史百官震肅饕餮風靡惡直醜正恭事法宮帝念其勤屢被榮命漁陽太守還遷度遼將軍協徳魏絳和戎綏邊徴河南尹母憂乞行服闋奔命孝和皇帝時機宻久缺百僚僉允詔休尙書歷僕射令納言危行不絀以公事去民神憤怒羣公薦之帝曰兪哉徴拜將作大匠大司農大鴻臚大僕射公所蒞任憲天心以教育激垢濁以揚淸懿鑠之美昭登於上丕顯之化宣聞於下及遷臺司位太尉補衮闕敍彜倫天人交格終始無疵𨿽元凱翼虞周召輔姬未之或逾功遂身退以疾自遜求歸田裏告老致仕七十有六嘉平四年薨海內咨嗟莫不惻焉故吏潁川太守張溫等相與嘆曰名莫隆於不朽徳莫盛於萬世銘勒顯於鐘鼎淸烈光於來裔刋石立碑徳載不冺詞曰天垂三臺地建五嶽降生我哲應鼎之足奕世載徳名昭圖錄旣文且武桓桓紹續外則折衝內則大麓惟淸惟敏品物以熈告老懸車天人靡欺曾不百齡圮我國基人之云亡八極悼思申徳作頌光寵宣流鐫紀斯石鴻烈顯休

劉鎭南碑

君諱表字景升山陽髙平人也君應期挺生瑰偉大度黃中通理愽物多識爲郡功曺千里稱平上計吏辟大將軍府遷北軍中侯在位十旬以賢能特選拜刺史荊州永平元年十一月到官淸風先驅莫不震肅姦宄攺節不仁引頸君乃頒愷悌流惠和慕唐叔之野棠思王遵之驅車賦政造次徳化宣行俄而漢室大亂禍起蕭墻賊臣專政豪雄虎爭縣邑閭裏姦宄煙發州縣殘破天下土崩四海大壞當是時也𨿽有孔翟之聖賢育賁之勇勢無所措其智力君遇險而建略遭難而發權招命英俊爰得驍雄謀臣武將合策明計出次北境遷屯漢陰因滄浪以爲隍卽春葉以爲墉南撫衡陽東綏淄沂西靖巫山保乂四疆選才任良式序賢能簡將命卒棊布星陳備要塞之戍八方之邊勸穡務農以田以漁稌粟紅腐年谷丰夥江湖之中無劫掠之寇沅湘之間無攘竊之民郡守令長冠帶章服府寺亭鄕崇棟髙門皆如其舊當世知名輻輳而至四方𦇤負自逺若歸窮山幽谷於是爲邦百工集趣機巧萬端器械變通利民無窮鄰邦懷慕交揚益州盡遣驛使冠蓋相望下民有康哉之歌羣後有歸功之緒莫非嘉績克厭帝心卽遷州牧又遷安南將軍領州如故於時諸州或失土流播或水潦沒害人民死喪百遺二三而君保完萬里至於滄海聖朝欽亮析圭授土遣禦史中丞鐘繇卽拜鎭南將軍錫鼓吹大車策命褒崇謂之伯父置長史司馬從事中郎開府辟召議如三公上復遣左中郎將祝耽授節以增威重弁督交揚二州委以東南惟君所裁𨿽周召授分陜之任不逺過也交州殊逺王塗未夷夷民歸附大小受命其郡縣長吏有缺皆來請之君權爲選置以安荒裔輙別上聞齊桓遷邢封衛之義也武功旣亢廣開廱泮設爼豆陳罍彜親行鄕射躋彼公堂篤志好學吏民子弟受學之徒蓋以千計洪生巨儒朝夕講誨誾誾如也𨿽洙泗之間學者所集方之無異也深湣末學逺本離實乃令諸儒攺定五經章句刪剗浮辭艾除煩重又求遺書寫還新者畱其故本於是古典畢集充於州閭及延見武將文吏教令溫雅禮授優隆言不及軍旅之事辭不逮官曹之文上論三墳八索之典下陳世教忠義之方內剛如秋霜外柔如春陽不伐其善不有其庸如彼川流每往滋通可謂理道丕才命世希有者巳仁者壽宜享期耉昊天不弔年六十有七建安十三年八月遘疾殞薨耕夫罷耜織女投杼老防哀號若喪父母時道路艱險畱墳州土轉移歸葬父勉其子妻勉其夫欲共扶送至於鄕裏南陽太守樂鄕亭侯旻思等言及志在州裏者各發卒具送靈柩之資子授徵拜五官中郎將乃疏上請歸本縣葬見聴許大和二年塟於先塋於是臣故忻洽咸以爲申伯韓侯之翼周室受輅車乘馬裘赤舄之賜詩人詠功列於大雅至今不朽況乎將軍牧二州歷二紀功載王府賜命優備賴而生者毓子孕孫能不歌嘆乃作頌曰猗歟將軍膺期挺生桓桓其武溫溫其仁初翰千里允顯使臣幕府禮命集於北軍督齊禁旅如羆如熊眷然南顧綏我荊衡將軍之來民安物丰江湖交壤刑淸國興蔽芾甘棠召伯聴訟周人勿剗我賴其楨欲報之徳胡不億年如何殂逝孤棄萬民鐫勒墓石以紀洪勲昭示來世垂芳後昆

朱公叔墓前石碑

維漢二十一世延熹六年粵四月丁已忠文公益州太守朱君名穆字公叔卒於京師其五月丙申塟於宛邑北萬嵗亭之陽舊兆域之南其孤野受顧命曰古者不崇墳不封墓祭服𨿽三年無不於寢今則易之吾不敢也爾其無拘於俗無廢予誡野欽率遺意不敢有違封墳三板不起棟宇乃作祠堂於邑中南靣陽裏備器鑄鼎銘功載徳懼墳封彌久夷於平壌於是依徳像緣雅則設玆方石鎭表靈域用慰其孤罔極之懷乃申詞曰歆惟忠文時惟朱父實天生徳丕承洪緒彌綸典術允廸聖矩好是貞厲疾彼彊禦斷剛若仇柔亦不茹仍用明夷遘難受侮帝曰休哉朕嘉乃功命汝納言汝祖踨父拜稽首翼翼惟恭謂篤不忘夙夜在公昊天不弔降玆殘殃不遺一父俾屏我皇我皇悼心錫詔孔傷位以益州贈之服章用刋彛器宣昭遺光子子孫孫永載寶藏

朱公叔鼎銘

忠文朱公名穆字公叔有殷之冑防子啟以帝乙元子周武王封諸宋以奉成湯之祀至元子啟生公子朱其孫氏焉後自沛遷於南陽之宛遂大宗爵位相襲列祖尙書令肅宗之世守於臨淮考曰實爲陳畱太守乃及忠文克愼明徳以紹服祖禰之遺風悉心臣事用媚天子顯允其勲迹尋綜六藝契濶馳思所以啟前惑而覺後疑者亹亹焉𨿽商偃其猶病諸初舉孝亷除郎中尙書侍郎獨念運際存亡之要乃陳五事諌謀深切退處畎畆以察天象驗應著焉孝順晏駕賊發江淮時辟大將軍府實掌其事用拜宛陵令非其好也遂以疾辭復辟大將軍再拜博士髙第作侍禦史明司國憲以齊百僚矯枉董直罔肯阿順以黜其位潛於郎中羣公並表乃遷議郎登於東觀纂業前史於時冀州凶荒年饉民匱而貪婪之乘之爲虐錫命作牧靜其方隅乃攄洪化奮靈武昭令徳塞羣違貞良者封植殘戾者芟夷去惡除盜無俾比而作慝用陷於非辜復徵拜議郎病免官徵拜尙書淸一以考其素正直以醇其徳出納帝命乃無不允𨿽龍作納言山甫喉舌靡以尙之享年六十有四漢皇二十一世延熹六年夏四月乙已卒於官天子痛悼詔曰尙書朱穆立節忠亮世篤爾行防恪機任守死善道不幸而卒朝廷憫焉今使權謁者中郎楊賁贈穆益州刺史印綬防而有靈嘉其寵榮嗚呼哀哉肆其孤用作玆寶鼎銘載休功俾後裔永用享祀以知其先之徳

陳畱太守胡公碑

君諱碩字季叡交趾都尉之孫太傅安鄕侯少子也其先與楚同姓別封於胡以國爲氏臻乎漢奕世載徳不替舊勲君幼有嘉表克岐克嶷不見異物習與性成孝於二親飬色寧意烝烝雍雍𨿽曾閔顏萊無以尙也總角入學治孟氏易歐陽尙書韓氏詩博綜古文周覽篇籍言語造次必以經綸加之行已忠儉事施順恕公體所安與眾共之驕吝不萌於內喜慍不形於外可謂無競維人溫恭淑愼者也初以公在司徒除郎中宿衛十年遭叔父憂以疾免州郡交辟皆不就後以大將軍髙第拜侍禦史遷諌議大夫以將軍事免官舉賢良方正不詣公車建寧元年召拜議郎納忠盡規匪懈於位遷侍中虎賁中郎將是年遭疾屢上印綬詔書聴許以侍中養疾其年七月被尙書召不任應命詔使謁者劉悝賫印綬卽拜陳畱太守君聞使者至加朝服拖紳使者致詔君以手自系陳辭謝恩其明二十一日遣吏奉章報謝意气精朗是日疾大漸刻漏未分奄忽而卒時年四十一天子憫悼詔使者王謙送塟以中牢具祠賜錢五萬布百疋贈糓三千斛同位畢至赴弔雲集生榮未艾沒有餘哀於是遐邇搢紳爰曁門人相與嘆述君徳追痛不置恆切情憭無不永懷行由已作名自人成先民旣邁賴玆頌聲嗟我明哲如何勿銘乃作辭曰猗歟懿徳令聞有彰祗服其訓克構克堂孝思維則文藝丕光惇厚忠恕眾悅其良綏弱以仁不云我彊爰自登朝進退以方見幾而作如鴻之翔乃位常伯恪處左右兼掌虎賁禁戎允理遘玆虐屙帝用悼止俾守陳畱庻篤其祉王人旣詔景命不俟嗚呼昊天殱我英士如何贖也命不自已哀哉永傷萬年是紀

太守胡公碑銘

君諱碩字季叡交趾都尉之孫太傅安樂侯之子也順帝時爲郎中桓帝時遭叔父憂以疾自免荊州將軍每辟輙辭疾後以髙等拜侍禦史遷諌議大夫舉賢良方正病不詣公車建寧元年七月拜陳畱太守病加不任應召詔使謁者劉悝卽授印綬二十一日卒詔遣使者王謙以中牢具祠特賜錢五萬布一百疋贈糓三千斛儔類赴送逺近鱗集於時陳畱主簿髙吉蔡軫等咸以郡選充備官屬來迎者三十四人奔驚防渉願承淸化逢天之戚不獲延祚痛心絕望忉怛永慕乃相與衰絰庭位號咷靈柩將窆申勑修儀疚在輿服寮位部引各執其職路人感愴觀者嘆息遂樹碑作銘以表令徳於藐下國瞻仰俊乂欽見我君爰綏我式昭績恩有勞其悴昊天不弔景命顚墜悠悠烝黎惆悵喪气政𨿽未宣古之遺愛祁祁我君習習冠蓋修誠以迓曽不東邁靈魂徘徊靡所瞻逮惟其傷矣胸肝摧碎勒銘告哀傳千萬代

瑯邪王傳蔡公碑

君諱朗字仲明蓋倉頡之精姬稷之末冑也昔叔度文王之昭建侯於蔡以國氏焉迄於平襄周祚微缺王室遂卑齊晉交爭彊楚侵陵昭侯徙於州來公族分遷氏家於圉奕葉載徳常歷宮尹以逮於玆君雅操明允威厲不猛履孝悌之性懷文藝之才包洞典籍刋摘沈祕知幾逹要通含神契旣討三五之術又采二南之業以魯詩教授生徒雲集莫不自逺並至棲遲不易其志簞食曲肱不攺其樂心棲淸虛之域行在玉石之間是以徳行儒林智周當代四嶽稱名帝曰予聞元和元年徵拜博士舒演奧祕贊理闕文所立卓爾度躡雲蹤其選士也抑頑錯枉進聖擢偉極遺逸於九臯揚明徳於側陋防茅以彚幽滯用濟加以淸敏廣平好是正直規誨之防日諫王庭忠讜著列令聞流行聖朝以藩國貴冑先帝遺體或以繼絕襲位正於阿保末洽雅訓驕盈僣差或蹈憲理非直碩儒莫能匡弼蔡君審行修徳進退可度遷河間中尉瑯邪王傅乃従經術之方示以棐諶之威率禮莫違其國用靖𨿽安國之輔梁孝仲舒之相江都靡以加焉勲績旣盛帝簡其功將授上位遷於紫宮賦壽不永遘此疾凶年五十八永興六年夏卒嗚呼哀哉凡百君子咨痛罔極殷懷傷悼含涕流惻如何昊天喪我師則爰勒斯銘式昭其徳天縱明哲於赫我君含光大覽孔眞潛樂教思韞玉衡門雲龍感應飬徒三千珠藏外耀鶴鳴聞天若時徵庸登祚王臣綜彼前疑定此典文參佐七徳俾相大藩身沒稱顯永遺令勲表行揚名垂示後昆

汝南周巨勝碑

君諱勰字巨勝陳畱太守之孫光祿勲之子也君應坤乾之淳靈繼命世之期運懿淸朗貞厲精粹體仁足以長人嘉徳足以合禮總六經之要括河洛之機爰天心以立鈞贊幽明以揆時沈靜微宻淪於無內寛裕博含於無外巨細洪纖罔不總也是以實繁於華徳盈於譽初以父任拜郎中疾去官察孝亷是時郡守梁氏外戚貴寵非其好也遂以病辭太守復察孝亷乃俯而就之以明可否然猶私存衡門講誨之樂不屑已也又委之而旋故大將軍梁冀専國作威海內従風世之雄才優逸之徒莫不委質従命而顚覆者蓋亦多矣聞君洪名前後三辟卒不降身由是搢紳歸髙羣公事徳太尉司徒再辟三辟察賢良方正州舉孝亷皆病不就擾攘之際災仍發聖上詢咨師錫防公車特徵君仰瞻天象俯察人事世路多險進非其時乃托疾杜門靜居里巷無人迹外庭生蓬蒿如此者十餘年彊禦不能奪其守王爵不能滑其慮至延熹二年乃更辟門延賔享宴娛樂及秋而梁氏誅滅十二月君卒然則識幾知命可觀於此矣洋洋乎若徳𨿽崇山千仭重淵百尺未足以諭其髙究其深也夫三精垂耀處者有表爰在上世作者七人焉有該百行備九徳齊光日月洞靈神明如君之至者與亶所謂天民之秀也享年五十不登期考遐邇嘆悼痛心矢圖乃相與建碑勒銘以旌休美其辭曰厥初生民天賜之性有龎有醇有否有聖伊惟周君允卜其政誕玆明徳自貽哲命煥乎其文如星之布確乎不防如山之固追崇先緒應期作度潛心大猷覃思徳謨遁世無悶屢辭王寮洋洋泌丘於以逍遙蔑爾童蒙是訓是教瞻彼榮寵譬諸雲霄優哉遊哉侔此髙名振華夏光耀昆苖淸風丕揚徳音孔昭

彭城姜伯淮碑

先生諱肱字伯淮彭城廣人也其先出自帝在皇唐蓋與四嶽共業能禮於神舜命秩宗爰封於呂其裔呂望佐周克殷俾侯齊國姓有姜氏卽其後也髙祖祖父皆豫章太守潁陰令先生旣蹈先世之純徳體英妙之髙姿立性純固百行修備故其平生所能事親惟孝如大舜五十而慕友於兄弟有常棣之華蕚韡之度體恵理和有上徳之素安靜守約恩及嬰兒至操動信邑中化之外戶不閉治蔵無隠及其學而知之者三墳五典八索九丘俯仰占推步陰陽有名物定事之能獨見先睹之效然猶學而不厭誨人不倦童冠自逺方而集者蓋千餘人夫水盈而流徳交而形是故徳行外著洪聲逺布華夏同稱名振當世凡十辟公府九舉賢良方正公車特徵纁禮聘起家拜犍爲太守太中大夫先生盤桓育徳莫之肯就不隕獲於貧賤不充詘於富貴防乎其萃出乎其類生民之傑也年七十有七建安二年四月辛已卒於是従遊弟子陳畱申屠蟠等悲悼傷懷懼微言之欲絕感絕倫之盛事乃建碑於墓甄述景行邈矣先生應天淑靈孝友是備上徳是經此文藝耽怡是寧恂恂善誘童冠來誠有其譽有煥其聲顯顯羣公並如辟命赫赫聖皇仍獲其聘委策避國守此靜綽乎其裕確乎其操疇昔洪崖雙名並髙嗟乎殞沒搢紳永悼依依我靡則靡效勒銘金石彌逺益曜

貞節先生範史云銘

先生諱丹字史云陳畱外黃人陶唐氏之後也其在周室有士防者爲晉大夫以受範邑遂以爲氏漢文景之際爰自南陽來家於成安生恵延熹二年官至司農廷尉君則其後也君受天正气志髙行潔在乎防弱固已藐然有烈節矣時人未之或知屈爲縣吏亟從仕進非其好也退不可得乃托死遁去親戚莫知其謀遂隠竄山中渉五經覧書傳尢篤易與尙書學立道通久而後歸遊集大學知人審友茍非其類無所容納介操所在不顧貴賤其在鄕黨也事長惟敬飬稚惟愛言行舉動斯爲楷式郡縣請召未嘗屈節其有備禮招延虛已遂止亦爲謀奏盡其忠直以處士舉孝亷除郎中萊蕪長未出京師喪母行服故事服闋後還郎中君遂不従州郡之政凡其事君過則弼之闕則補之通淸夷之路塞邪枉之門舉善不拘堦次黜惡不畏彊禦其事繁多不可詳載雅性謙儉體勤能苦不樂假借與従事荷負徒行人不堪勞君不勝其逸辟大尉府俄而冠帶或以羣黨見嫉時政用受禁錮君罹其罪閉門靜居九族中表莫見其面晚節禁寛困於屢空而性多檢括不治產業以爲卜筮之術得因吉凶道治民情以受薄償且無咎累乃鬻卦於梁宋之域好事者覺之應時輙去禁旣蠲除太尉張公司徒崔公前後四辟皆不就仕不爲祿故不牽於位謀不茍合故特立於時是則君之所以立節明行亦其所以後時失途也年七十有四中平二年四月卒太尉張公兗州劉君陳畱太守淳於君外黃令劉君僉有休命使諸儒參按典禮作誄著諡曰貞節先生昭其功行錄記所履謀於耆舊刋石樹銘光示來世於顯貞節天授懿度誕玆明哲允廸徳譽如淵之淸如玉之素混之不濁湼之不污用行思忠捨蔵思固伯夷是師史防是慕榮貧安賤不恡窮迕甘死善道遺名之故身沒譽存休聲載路

文先生李子材銘

文先生名休字子材南陽宛人也其祖李伯陽周柱下史覿衰世而遁焉其後雄俊豪傑往往崛出自戰國及漢名臣繼踵支冑散逸其遷於宛尙矣王莽竊位漢祚中移考翼佐世祖匡復郊廟錫封茅土卿相牧守於時相逐休少以好學遊心典謨旣綜七經又精羣緯鉤深極奧窮覽妙防居則玩其辭動則察其變云物不顯必考其占故能獨見前識以先神意若古今常難疑義錯繆前人所希論後學所不覽休盡剖判剝散幽暗靡不昭爛猶發憤於目所不睹體所不閒遂登東嶽觀百王遺風習容闕裏以協禮衷退而講誨童冠仰焉僔僔如也郡署五官掾功曹司空胡公顯以儒譽特進大鴻臚仍優禮固請秉讓執虛辭此三命不爲利回不爲義疚臨寵審已不動其守可謂純潔皓素綽有餘裕者已其於鄕黨細行惇睦九族篤信交友不可得而詳也初娶配出後配未字年旣五十苖不嗣以永壽二年夏五月乙未卒凡其親戚朋徒相與大防而塟之鼎爼之禮節文曲備時令戴君臨喪命諡郡遣丞掾冠蓋咸屆旣定而後罷焉於是故好朋舊僉以仲尼旣沒文不在玆韞櫝美玉喪莫賈之求而無繼慺爾永思乃刋斯石懿徳是丕吁玆先生秉徳恭勤天啟哲心其學孔純經緯是遵雅麗是分行巳守道匪禮不遵處約不戚聞寵不欣榮不能華威不能震天淑厥命以譲以仁有恵云載惟邦之楨按典考諡諡以文身沒名彰配黔作鄰遺譽罔極丕昭億年嗚呼哀哉

處士圈叔則銘

伊漢二十有一世處士有圏典字叔則者夫其生也天眞淑性淸理條暢精微周宻包括道要致思無形深總歷部纖入藝文藻分葩列如春之榮守根據窮不虛其聲偉徳若玆惟世之英乃遂隠身髙藪稼穡孔勤童防來求彪之用文不義富貴譬諸浮雲州郡禮招休命交集徒加名位而已莫之能起也博士徵舉至孝恥已處而復出若有初而無終潔耿介於丘園慕七人之遺風年七十有五建寧二年六月卒臨沒顧命曰知我者其蔡邕乃爲銘載書休美俾來世昆裔永有諷誦於先生之徳其辭曰民之齊敏卓時挺生思心精叡綜物通靈術有妙於時遊情聞道睹異惕然若驚守死善操與世無營渾其若濁徐然後淸綽其若煥終其益貞有恆實難獨秉其經嗟爾來世是瞻是聴

陳畱索昏庫上里社銘

曰社祀之建尙矣昔在聖帝有五行之官而共工子勾龍爲后土及其沒也遂爲社祀故曰社者土地之主也周禮建爲社位左宗廟右社稷戎醜攸行於是受賑土膏恆動於是祈農又頒之於兆民春秋之中命之供祠故自有國至於黎庻莫不祀焉惟斯庫裏古陽武之戶牖鄕春秋時有子華爲秦相漢興陳平由此社宰遂佐髙帝克定天下爲右丞相封曲逆侯永平之世虞延爲太尉司空封公至嘉平延弟曽孫放字子卿爲尙書外戚梁冀乘寵作亂首策誅之王室以績封召都亭侯太僕太常司空毗天子而維四方克措其功往烈有常於裏同監爰曁邦人僉以爲宰相繼踵咸出斯裏秦一漢三而虞氏世焉𨿽有積善餘慶修身之致亦斯社之所相也乃與樹碑作頌以示後昆惟王建祀明事百神乃顧斯社於我兆民明徳惟馨其慶聿彰自嬴及漢四輔代昌爰我虞宗乃世重光元勲旣立錫玆土疆乃公乃侯帝載用康神人協祚且巨且長凡我里人盡受嘉祥刋銘金石永世不忘

京兆樊恵渠頌

洪範八政一曰食周禮九職一曰農有生之本於是乎出貨殖財用於是乎在九土上沃爲大田多稔然而地有埆塉川有墊下漑灌之便行趨不至明哲君子創業農事因髙卑之宜驅自行之勢以盡水利而富國饒人自古有焉若夫西門起鄴鄭國行秦李冰在蜀信臣治穰皆此道也陽陵縣東其地衍隩土气辛螫嘉糓不植艸萊焦枯而涇水長流漑灌維首編戶齊氓用力不供牧人之吏謀不暇給蓋常興役猶不克成光和五年京兆尹樊君諱陵字徳云勤卹人隠悉心政事茍有可以恵斯人者無聞而不行焉遂諮之郡吏申於政府僉以爲因其所利之事者不可已者也乃命方略大吏麯遂令伍瓊揣度計慮揆程經用以事上聞付在三府司農遂取財於豪富借力於黎元樹柱累石委薪積土基跂工堅體勢彊壯折湍流欵曠陂防之於新渠疏水門通窬瀆灑之於畎畆淸流浸潤泥潦浮游昔日鹵田化爲甘壤稉黍稼穡之所入不可勝算農民熈怡悅豫相與謳談疆畔斐然成章謂之樊惠渠云其歌曰我有長流莫或遏之我有溝澮莫或達之田疇斥鹵莫修莫釐饑饉困悴莫卹莫思乃有樊君作人父母立我畎畆黃潦膏凝多稼茂止惠乃無疆如何勿喜我壌旣營我疆斯成冺冺我人旣富且盈爲酒爲釀烝彼祖靈貽福惠君壽考且寧

京兆尹樊徳云銘

於顯哲尹誕徳孔彰膺帝休命謂篤不忘爰納忠式規悟聖皇欽崇國邑大孝允光九命車服昭示采章軒軺四牡承祀烝嘗多士時貢徭役永息道路孔夷民淸險息同體諸舊兆氓蒙福惠垂無疆守以罔極

九疑山銘

巖巖九疑峻極於天觸石膚合興播連云時風嘉雨浸潤下民芒芒南土實賴厥勛逮於虞舜聖徳光明克諧頑傲以孝烝烝師錫帝世堯乃受徵受終文祖璇璣是承泰階以平人以有終遂塟九疑解體而升登此崔嵬托靈神仙

焦君贊

猗歟焦君常比墨衡門之下棲遲偃息泌之洋洋樂以忘食鶴鳴九臯音亮帝側乃徵乃用將受衮職昊天不弔賢人遘慝不獲一志並此四國如何穹蒼不照斯域惜哉朝廷喪玆舊徳恨伊學士將何法則

王子喬碑

王孫子喬者蓋上世之眞人也聞其仙舊矣不知興於何代博問道家或言穎川或言彥蒙初建斯域則具斯丘傳承先人曰王氏墓紹不繼荒而不祠歷載彌年莫之能紀曁於永和元年十有二月當臘之夜上有哭聲其音甚哀附居者往聞而怪之明則登其墓察焉洪雪下無人蹤見一大鳥迹有祭祀之處左右或以爲神其後有人著絳冠大衣杖竹策立冡前呼樵孺子尹禿謂曰我王子喬也爾勿復取吾先人墓前樹也須臾忽然不見時令太山萬熈稽古老之言感精瑞之應咨訪其驗信而有徵乃造靈廟以休厥神於是好道之儔自逺來集或弦歌以詠太一或談思以歷丹田其疾病尫瘵者靜躬祈福卽獲祚若不防恪輙顚踣故知至徳之宅兆眞人之先祖也延熹八年秋八月皇帝遣使者奉犧牲以祭祀祗懼之敬肅如也相國東萊王章字伯義以爲神聖所興必有銘表昭示後世是以賴鄕仰伯陽之蹤闗民慕尹喜之風乃防長史邊幹訪及士遂樹石紀遺烈俾志道者有所覽焉詞曰伊王君徳通靈含光耀秉純貞應大道羨久榮棄世俗飛神形翔雲霄浮太淸乘螭龍載鶴軿戴華笠奮金齡揮羽旗曳霓旌懽罔極壽億齡昭篤孝念所生嵗終闋發丹情存墓冡舒哀聲遺鳥迹覺舊城被絳衣垂紫纓呼孺子告姓名由此悟感怖驚修祠宇反幾筵饋饎進甘香陳時傾顧馨明禋匡流祉熈帝庭祐邦國相黔民光景福耀無垠

漢交阯都尉胡夫人黃氏神誥

夫人江陵黃氏之季女字曰列嬴其先出自伯翳別封於黃以國氏焉髙祖父汝南太守曽祖父延城大尹祖父番禺令父以主簿嘗證太守事奉明君以立臣節漢南之士以爲美談初都尉君娶於故豫州刺史卽黃君之姊生太傅安樂侯廣及捲令康而卒繼室以夫人生童紀未齔而夭夫人懷聖善之姿韜慈母之仁撫育二孤導以義方思齊先姑神罔時恫故能迄用有成誕膺繁祉廣歷五卿七公再封之祿康亦由孝亷宰牧二城九鼎之義夫人是享爰曁稚孫更仕三宮或典百里或作虎臣銀艾貂蟬近侍顯尊爰玆介福於我夫人自郡尉仕於京師及廣兄弟式敍漢朝夫人居京師六十有餘載其乘輅執贄朝皇后采柔桑於蠶宮手三盆於繭館者蓋三十年上有帝室寵光之休下有堂宇斤斤之祚心耽其榮體安其逺圖長慮用遺舊居欲畱此焉康寧之時亟以爲言太夫人年九十一建寧二年薨於太傅府是月辛酉公之季子陳畱太守碩卒於洛陽左池裏捨公銜哀悼祗愼其屬遵奉遺意不敢失墜乃俾元孫顯咨度羣儒以考其衷僉曰昔舜帝沒於蒼梧殯於虞郊二妃薨於江湘不卽兆於九疑延陵季子實惟吳人長子道終卜塟嬴博夫遭時而制不逺遷徙防气所之不系丘壠帝舜以之神往時怨季札以之仲尼嘉焉鑑帝籍之髙論綜精靈之幽情稽先人之遐迹順母氏之所寧玆事體通而義同允不可替於是公乃爲辭昭告先考然後卜定宅兆筮悉從遂營窀穸之事舉封樹之禮十月旣望粵翌日已酉塟我夫人黃氏及陳畱太守碩於此髙原雒陽東界闗亭之阿天子使中常侍謁者李納弔且送塟持賻錢二十萬布二百匹再以中牢祠羣後畢防榮哀孔備於時濟陽故吏舊民中常侍勾陽於肅等二十三人思舊慕化推本議銘著斯碑石俾諸昆裔瞻仰以知禮之用是爲神語乃申頌曰於穆夫人家邦之媛昔在嬴代王國氏建至於近祖亦降於漢天祚明徳福祿流衍旣作母儀履信思順登壽耄耋用永蕃孌子孫以仁追稽先典厝玆洛濵齊迹湘靈配名古人休矣耀光千億斯年

太傅安樂侯胡公夫人靈表

夫人編縣舊族章氏之長女也字曰顯章令儀小心秉操塞淵仁孝婉順率禮無遺體季蘭之姿蹈思齊之迹永初二年年十有五爰初來嫁誕成家道仰奉慈姑竭歡致敬俯誨膝下化導周悉至徳修於幾防徽音暢於神明故能參姙姒之功兼生人之榮朝春路寢贊桑蠶宮光寵有祭祭服有煒前後奉斯禮者三十餘載夫人生五男長曰整伯齊次曰千億叔鞾次曰寧穉威次曰碩季叡伯仲各未加冠遭厲气同時夭折叔上郡孝亷季更歷州寧舉茂才葉令京令爲議郎季以髙第爲侍禦史諌議大夫侍中虎賁中郎將陳畱太守皆早卽世夫人哀悼劬悴由是被疾遭太夫人憂篤年七十七建寧三年薨夫人之存也契濶中饋婉戀供飬依生奉仁紹述雅意具閏月祔於太夫人窀穸於玆地魂而有靈欽明定省神心欣焉其實寧之元女金盈追慕永思怛罔極遂及斯表鐫著堅瑉頌曰悲母氏之不永懷殷卹以摧傷惟子道之無窮惜聞誨之未央庻黃耉以期頥胡委我以夙夜恆思心以激切亦割肝以絕腸昔先聖之遺辭言仁者其壽長嗟母氏之憂患體愷悌以慈良失延年之報祜獨何棄於穹蒼日月忽以將暮抱長結以含愁尋修念於在昔原疾病之所由遭元子之弱夭心傷悴以自憂曁叔季之殞終哀情結以彌綢皇姑沒而中感遂大漸兮速流疾焰焰而日遘气微微以長浮銷精防以遐翔曽不可乎援畱爾乃順防於防防繼存意於不違爰袝靈於皇姑尙防之有依潛幽室之黯漠惜昭明之景輝一往超以未及傾䢐邈其彌遲顧新廟以累欷伏几筵而增悲嗟旣逝之益遠悠悠而莫追

司徒袁公夫人馬氏碑銘

維光和七年司徒袁公夫人馬氏薨其十一月塟哀子懿達仁達銜卹哀痛靡所寫懷乃撰錄母氏之徳履示公之門人睹文感義采石於南山諮之羣儒假貞石以書焉夫人右扶風平陵人也曾祖中水侯祖將作大匠考南郡太守中水侯弟伏波將軍女在淑媛作合孝明誕生孝章婚姻帝室世爲名族夫人生應靈和徳貞性妙角犀丰盈實有偉表溫慈恵愛愼而寡言防従師氏四體之教早達窈窕徳象之儀及笄求匹明哲供治婦業孝敬婉孌畢力中饋後生仰則以爲謀憲自公曆據王官至宰相夫人營克家道扶翼政事聰明達乎中外隠括及乎無方不出其機化導宣暢童子無驕逸之尢婦妾無捨力之愆故能窮生人之光寵獲福祿之丰報朝春政於王室躬桑繭於蠶宮春秋六十有三寢疾不永懿等追想定省尋思髣髴哀窮念極不知所裁乃申辭曰於穆母氏其徳孔休思齊先始百行聿修宣慈恵和恩澤並周義方之訓如川之流俾我小子蒙昧以滮不享遐年以永春秋往而不返潛淪大幽嗚呼哀哉幾筵虛設幃帳空陳品物猶在不見其人防气飄颻焉所安神兄弟何依姊妹何親號咷切怛曽不我聞吁嗟上天何辜而然傷逝不續往者不旋

濟北相崔君夫人誄

維延熹四年故濟北相崔夫人卒嗚呼哀哉世喪母儀宗殞憲師哀哀孝子靡所瞻依凡百赴弔至止增悲投涕歔欷共敍赫姿乃爲誄曰淸和有鑠時惟哲母令儀令色爰以資始塞淵其心淑愼其止於母斯勤在子斯敏仰覽篇籍俯釐絲枲多才多藝於何不有休譽邈焉允女之英乃及崔君惟徳是行其徳伊何實粹實明防恭事防契濶中饋惇此婉順疾彼攸遂思齊徽音晨興夜寢穆穆其猷莫之與二天祚明徳底之方糓於赫崔君膺玆祉祿夫人有翼此淸淑仁風溫潤義恵優渥推恩中外施浹防族食不兼膳服不纎縠以儉爲榮以奢爲辱堂堂其惟世之良於其令母受玆義方訓以柔和董以嚴剛怒不傷愛喜不亂莊納之軌度終然允臧是用登隮享其寵光𨿽則崇盛猶匪寧息同其婦子茂師其職服貴無荒尊不捨力宻勿不忘惟徳之極昔在共姜陪臣之母勞謙紡績仲尼是紀矧玆夫人帝室命婦猶日孜孜復禮克己人亦有言仁者壽長宜登永年黃耉無疆昊天不弔降此殘殃寢疾彌畱精爽悴傷慘怛孝子惴惴其惶靡神不舉無藥不將嗚呼哀哉於是孝子長叫气絕復蘇號呼告哀不知其辜昊天上帝忍弔遺孤尋想遊靈焉識所䢐嗚呼哀哉旣殯神柩薄言於歸冡宰喪儀循禮無遺切切喪主瘠羸哀哀情兮長慕涕兮無晞行旅揮涕千里於咨乃謀卜筮言考其良建彼兆域於時翳蔵防窀穸無時有陽燈燭旣滅馬道納光形影不見定省何望嗟其哀矣不可弭忘日月代序古有如喪由斯夫人榮烈有章配質士彥旣隆且昌顧景赫奕饋供孔將惟以慰懷庻無永傷嗚呼哀哉

議郎胡公夫人哀讚

議郎夫人趙氏字曰永姜允有令徳秉心塞淵舒詳閒雅儀節孔備女師四典窈窕徳象罔不習熟以供婦道議郎早世檢誨防孤義方以導其性中禁以閒其情孤顥儉節用免咎悔少辟侍中襲先公之爵以議郎出爲濟陰太守是時夫人寢疾未薨而國家方有滎陽防賊震驚帝師簡選州辟授任進衞不得辭王命親醫藥夫人乃自矜精稟气力俛起若愈以勸遣顥到官月餘所疾暴盛春秋五十八中平四年薨於京師顥有剖符之寄偪於國典疾篤不得顧親增感气絕不能自宥愼終之事闕焉永廢𨿽不毀以隨沒亦因悴而傷懷知我如此不如勿生號咷告哀以乞骸骨逾年然後獲聴追維考君存時之命迎棺舊土同穴此城孤心摧割靡所底念仰瞻二親或有神誥靈表之文敢曰亮闇敍我憂痛作哀讚書之於碑湣予小子夙罹孔艱嚴考殞沒我在齠年母氏鞠育載矜載憐殷斯勤斯慈愛備存匪惟驕之範我軌度教誨嚴肅昭示好惡俾我克類畏威懼怒用免咎悔踐繼先祖卽爵其土二將是臨與帝剖符守於濟陰夫人寢疾榮此寵休疾用歡痊翊日斯瘳將徵將邁従養陶丘景命䢐逝不湣少畱疾大漸以危亟兮精微微而浸衰逼王職於憲典兮子孫忽以替違目不臨此气絕兮手不親夫含飯陳衣衾而不省兮合綆棺而不見昔予考之卽世兮安宅兆於舊邦依存意以奉亡兮遷靈柩而同來考妣痛以慘兮離乖神柩集而移兮增哀黃壚宻而無間兮出入閴其無門舁柩在玆兮不知防景之所存悼孤衷之不遂兮思情憭以傷肝幽情淪於後坤兮精哀達乎昊幹

郡掾史張祠堂碑銘

掾諱字伯雅河南偃師人也其先張仲者實以孝友爲名左右周室大漢初興張蒼爲丞相封北平侯其後自河內遷於玆土世爲顯姓掾天姿恭恪宣慈恵和允恭博敏惻隠仁恕正身履道以協閨庭損用節財以贍疏族動中防矩言合典式不知名彰不飾行著可謂仁粹淑貞自然之素者巳論者嘉之州郡禮招署致掾史沈靜寡欲不求榮祿是以丰於天爵薄於人位某月日遭疾而卒掾孫翻以貞固之質受過庭之訓獲執防出宰相邑遷太守得大夫之祿奉烝嘗之祀尋原祚之所由而至於此先考積善之餘慶陰徳之陽報乃於是立祠堂假碑勒銘式明令徳以示乎後辭曰於惟我考允廸懿徳治信斯順其儀不忒仁恵周洽行惟模則篤垂餘慶貽此燕翼邈矣遺孫用懷多福刋名金石流於罔極

袁滿來碑銘

茂徳休行曰袁滿來太尉公之孫司徒公之子逸才淑姿實天所授聰遠通敏越齔在塾明習易學従誨如流遇目能成事不再舉問一及三具始知終情性周備夙有奇節孝智所生順而不驕篤友兄弟和而無忿气決泉達無所凝滯𨿽冠帶之中士校材考行無以加焉允公族之殊異國家之輔佐眾偉其器士嘉其良𨿽則童稚令聞芬芳降生不永年十有五四月壬寅遭疾而卒旣苖而不穂凋殞華英嗚呼悲夫乃假碑旌於墓表嗟其傷矣惟以告哀

童防胡根碑銘

故陳畱太守胡君子曰根字仲原生有嘉表防而克才角犀丰盈光潤玉顏聰明敏恵好問早識言語所及智思所生𨿽成人之徳無以加焉稟命不長夙罹凶災年七嵗建寧二年遭疾夭逝慈母悼痛昆娣孔懷感𦇤褓之親愛憐連城之乖離乃權宜就封二祖墓側親屬李陶等相與追慕先君悲悼遺嗣樹碑刋辭以慰哀思辭曰於惟仲原應气淑靈實有令儀而气如瑩明智之性與體俱生聞言斯識睹物知名傳者太勤受誨則成柔和順美與人靡爭忿不怨懟喜不驕盈當受福永爲光爲榮如何昊天降此短齡惜繁華之方兮望嚴霜而凋零嗟童孺之夭逝兮傷慈母之肝情従皇祖乎靈兆兮庻神魄之斯寧哀慘戚以流涕兮念玉質之不呈顧永懷於不朽兮乃托辭於斯銘

蔡中郎集卷六

