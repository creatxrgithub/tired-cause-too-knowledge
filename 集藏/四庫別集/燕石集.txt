

欽定四庫全書

集部五

燕石集

別集類四

元

提要

﹝臣﹞等謹案燕石集十五卷元宋褧撰褧字顯夫大都人泰定元年進士歷官翰林直學士兼經筵講官謚文淸褧博覽羣籍與兄本後先入館閣並有集行世時人以大宋小宋擬之褧集爲其侄太常奉禮郎彍所編凡詩十卷文五卷首載至正八年禦史臺咨浙江行中書省刋行咨呈一道歐陽元蘇天爵許有壬呂思誠危素五序末附謚議墓志祭文挽詩又有洪武中何之權呂熒二跋蓋猶舊本歐陽元序稱其詩務去陳言燕人淩雲不羈之气慷慨赴節之音一轉而爲淸新秀偉蘇天爵序稱其詩淸新飄逸間出奇古若盧仝李賀危素序則稱其精深幽麗而長於諷諭核其所說亦約略近之至其詞藻煥發時患才多句或不檢韻或牽綴如正獻公墳所寒食詩有髙墳白打錢句案韋莊詩上相閒分白打錢非紙錢也張女挽詩卻是眞魂埋不得句序稱其女工於屬對十歳而夭案李商隠詩萬古貞魂倚暮霞非十歳未字之女也如斯之類大扺富贍之過貪多務得遂不能刮垢磨光然武庫之兵利鈍互陳論其大體足爲一家固不以字句累之矣其文爲作詩之餘事然溫潤而潔淨亦不失體裁焉

乾隆四十二年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●燕石集目錄

卷一

古賦【三首】

古詩【四言一首】

卷二

古詩【五言二十八首】

卷三

古詩【七言二十二首】

卷四

雜詩【五首】

古樂府【五十首】

卷五

律詩【五言六十八首】

絕句【五言十五首】

卷六

律詩【七言六十五首】

卷七

律詩【七言八十九首】

卷八

絕句【七言一百六十二首】

卷九

絕句【七言一百七十二首】

卷十

絕句【六言十首】

近體樂府【四十首】

卷十一

表【七首】

上梁文【一首】

祝文【三十三首】

卷十二

記【十首】

序【九首】

卷十三

雜著【十二首】

祭文【六首】

卷十四

碑志【十二首】

卷十五

行狀【一首】

傳【三首】

跋【十首】

●燕石集原序

漢初詩學方興燕人韓嬰作外傳數萬言史稱其言與齊魯殊又言嬰嘗傳易燕趙間人喜詩故詩傳而易微余讀是有以知燕之爲詩蓋千有餘年於此外傳言奇詭卓犖而詩之爲教本乎山川之風气人物之性情者也燕東並遼海通蓬萊西北控並塞自昭王好神仙往往招致畸人方士於其國至若豪俠則易水之歌漸離之築楚漢間安期生蒯通兩人者則又嘗合二者之奇爲一矣其風聲气習歲月之郁湮世故之感發不激爲變宮變徵之流則溢出爲騷雅歌行之盛一气機之宣流耳翰林薊門宋君顯夫視予詩若干首余讀盡捲求一言之陳無有也𨿽大堤之謡出塞之曲時或馳騁乎江文通劉越石諸賢之間而燕人淩雲不羈之气慷慨赴節之音一轉而爲淸新秀偉之作吾知齊魯老生之不能及是也柰何猶以燕石自名其集耶顯夫年彊仕所作當日富所造詣未易窺姑序余所睹記如是云至正元年三月丙子奉政大夫藝文少監長沙歐陽玄序

延佑中朝廷大興文治予友宋顯夫從其兄誠夫自江南始還莫識其面而大小宋之名隠然傳播於京都未幾誠夫果魁多士久之顯夫亦賜同進士出身初顯夫兄弟從親宦遊於江漢之間日益貧窶衣食時或不充故其爲學精深堅苦下至稗官傳記亦無不覽詩尢淸新飄逸間出奇古若盧仝李賀之流益喜其詞以摸擬之及聞貢舉詔下始習經義策問旣擢第遂入館閣爲校書編修修撰待制又嘗爲太禧掌故中臺禦史山南僉憲最後由國子司業入翰林爲直學士至正丙戌之春年五十三以卒謚曰文淸誠夫累官至禮部尙書國子祭酒謚曰正獻始者誠夫之卒顯夫屬予序其文後今顯夫之亡其子國子生吁復彚其稿徵序於予夫宋氏文學之偉固不待予言而傳也苐念伯仲方以才能進用不極其至相繼而逝此中外有識之士重悼惜也昔者仁皇開設貢舉本以敷求賢才作興治化今觀累舉得人之盛或才識所長禆益國政或文章之工黼黻皇猷議者不得盡以迂疎巽懦詆訾之也嗚呼去古𨿽逺士之卓然能有所見毅然能有所守又豈無其人哉彼或訹之利害視之以禍福事弗合義言不中度詭隨而或不能盡識也予以交遊之久故深知之知之深則哀之也切是則國家升平百年徳澤涵濡而庠序樂育多士之功豈苐求其文章言語之工而已顯夫家本京師故題其集曰燕石云至正六年冬十月朔集賢侍講學士通奉大夫兼國子祭酒趙郡蘇天爵序

予臥病田廬有禁近之擢迫命就道惶汗無措而復竊自喜幸故人宋君顯夫實直學士協恭侍從自公論文亦一樂也比予入京前十五日而顯夫卒矣予病亟歸不得省其孤承詔復來顯夫已贈國子祭酒謚文淸思而不可見惜哉孤吁奉燕石集拜泣且曰此先子所遺兄彍編次者也世父至治集公實序之敢援例以請予序誠夫文不一紀又序其弟人之生世其可悲也夫昔顯夫兄弟入京首與予遊盡視予所著暌離有作必寄故知其長蚤且悉也及閱顯夫稿則未相識時歌詩已嘗及予重以三十年分誼之篤可辭乎國家設貢舉陶天下以經術餘三十年矣文當日昌而名能著見者何其指之不多屈也積儲之不厚也造詣之不逺也取而隨竭發而自柅拘拘規仿而倀倀乎所適者欲昌得乎惟其有所本也有所參也該洽沈潛心有所得濟以定力而熟之則於文也決淵渟而灌溝澮策堅良而走康荘庶乎其達矣顯夫登甲子科考其作未有貢舉前已汨汨矣視誘利祿而重失得忽於播而急於獲者不有間乎人知其才而不究其積儲造詣之有素也故予序其集而原其得俾後之觀者有激焉集凡若干捲文若干首詩樂府若干首自名燕石然世皆信其爲玉也彍由奉禮郎爲丞相東曹掾彚從父之文不使遺逸不媿顯夫之猶子矣吁甫襄事卽謀刻父文宋之後其益昌矣哉至正六年歲在丙戌冬十一月旣望翰林學士承旨榮祿大夫知制誥兼修國史知經筵事安陽許有壬序

●欽定四庫全書

燕石集卷一

﹝元﹞宋褧撰

○古賦

朂志賦【延佑己未】

伊我生之肇始兮荷陶埴於元鈞稟粹質爲乾道兮值中夏之昌辰靈賦余以淑徳兮烏敢昧於持循承啟廸於兄考兮懼速戾而恆厪矧干戈耒耜之勞兮曽少逮於吾身苟怠棄於服行兮奚古訓之可親悵中經於囏窶兮胡筆舌之能矢粵吾降於靈均之故家兮氓泰擴而俗鄙逮巡波而東逝兮厪弭節乎南紀何通都大邦之不能一窺兮獲請業於巨夫與夫名士守窮廬而矻矻兮財甘鼃之可齒戀嫪葄枕乎經史兮邈疇探其源委嘅歲年之不吾予兮顧總角之深悔力不已於大猷兮庶免夫自畫之恥荃不察夫余衷兮謂盛時之可仕仰學優之明訓兮患何能而立位抑巖廊之名器兮詎傝■﹝冗辱﹞之可覬恧次且而求人兮畏幹祿之譏訾將貞素之全天兮保父書而卒歲委流行於坎止兮順大命之所俾及神聖之當寧兮闡斯文乎明昌軼前王之大比兮考徳藝而登揚蕭艾摧殄兮蕙蓀匊芳鸞鳯鶱翥兮鴟鴞不翔羣龍滿朝兮罻羅畢張余惟幸際此休期兮願踵武於髦英𨿽靑雲之不可以力致兮我父�之疾徐然逐禽而充庖兮審徒搏之焉如南囷積牟丘山兮亦墾菑之力也騁覊靶於天衢兮在駑駘之習也甘賤貧於有道之世兮匪君子之徳也亶進修之不釋兮玆人爵之得也豈上求之不篤兮內省以何而應旃紛蛾眉之競進兮妾獨後夫嬋媛或誚予之衒技求售兮惜余致身之頗偏曰愼言行俟夫旌幣兮在仰希乎聖賢遂敶詞以復之兮若獨未徵夫往古途𨿽殊而歸則同兮均貴乎濟時而匡主余忱不足以爲則兮豈前修由之而亦悞彼岐蹊快捷方式固可醜兮胡不遵此先路縦得喪之少拂兮敢他人之是怒惟敬書而究道兮誠矢死而弗錯亂曰貴與富兮漠浮雲兮上窺陶虞致我君兮年與時馳惜寸分兮彼蒼孔昭斯志信兮

澑翠石賦【有序】

【濟南張公子惟健得靈壁石方而厚兩峯相連右髙而左不及中微斷不絕腹背有凹痕修以直若泉澑致然者云類其鄕鵲山制名澑翠石日示余且徵賦賦曰】

圓穹孕靈品彚賦形有萬不同怪狀異名寓至道於隠頥供撫玩於髙明爰卽物而究理詎役志而娛情繄珍禽與瑰葩恆被寵而叨榮矧玆石之有取宜公子之見稱其始也山英會神元气聚精澗谷獻瑞巖穴奏禎挺一拳之瑰特結千歲之堅貞潤含雨雲幽入杳冥黝暈蒼容鐵質金聲澹煙霏之紆拂絕文蘚之滋生細徑直痕嵌翠凹靑殆寒泉之引脈積歲月而滌成恍頺墻之屹立澑銀竹之勻傾右聳左隤面古背平擬蓮峯底柱之危鄙蔓壑枝峯之縈竦然若巨人元夫之襟度凜然若直臣烈士之儀刑方鵲山而具體於凝雲而友朋【先畜一石號凝雲】宜其承以文木錫以華號而參諸筆硯之盟彼平泉誓子米狂呼兄爲尢物之所感又何免夫君子之譏評也邪乃有塵表逸人守素養和卽弦誦之宴閒撫玉立之嗟峨挹松風於淸晝援緑綺於庭阿攄情繹思而爲澑翠之歌歌曰嵚崟峭拔石之質兮凝神正體石之徳兮伊人剛方與石匹兮敬壽公子服之無斁兮

陽燧賦

【周禮司烜氏掌以夫燧取明火於日注云夫燧陽燧也取日之火欲得絜气明燭以照陳饌】

神聖制禮厥气具張爰備典秩爰著彜章品類實繁有燧曰陽載鎔載範孔瑩且彰至明比徳於水鑑至圓儷則於穹蒼湛兮若淸冰之凝於元冥皎兮若太陰之臨於素商靡氛垢之污染乏塵翳之蔽障慨流傳之有自豈鼓鑄之無方匪稽古之髦士奚制度之能詳及乎燔柴於圓丘薦祼於明堂大禮將蕆明禋是享天髙日晶霧辟雲藏烜氏敬蒞其職業秋卿祗奉其故常持時質以承絜气對景曜以受烈光以明照明感天象於髙逺以陽求陽索火徳於渺茫倐始焉而耿耿遽愈熾而煌煌所以灼庭燎於墀陛所以爇墳燭於壇場交輝於簠簋豆籩之位布焰於牲酒珪幣之行由禮器之妙用昭祀典之齋荘抑嘗謂火之爲象近著於世擊石匪妄鑽木甚易叩門而無弗與束蘊可以立致燧之爲物人所裁制以金之材受火之制仰列陰體俯翕陽气然而聖人必逺求於天而近捨諸地於以見致潔淸而敬明神又以見五行之奧理及神聖創物之上智至若燧人之鑽童子之佩其義𨿽同而其形又異也嗚呼觀物可以省身窮理而後知至烱然方寸虛靈不昧推善端而擴充自微爝而昭晰是則明明之靈臺又乃吾身之陽燧

○古詩【四言】

座主學士虞先生眉庵詩

厥初生人感善孕靈竅骸膚髮各踐乃形曰睹曰聞克持克履效職爾勞不具爾恥惟眉於面旣崇且優明明容觀疎爽潔修俯瞰羣役靡愆靡�矧不羸於壯耋亦靡��捐舒泰者喜���憂形則�矉無矯無兪表裏天君�世貴適用我罔或遻之有忽於玆我莫敢與之允矣君子顧諟斯義小子詩之式告執事

燕石集卷一

●欽定四庫全書

燕石集卷二

﹝元﹞宋褧撰

○古詩【五言】

日出齊化門【都城東出南頭第一門】

日出齊化門騰騰開九光四面啟金鑰崇扉辟輝煌都城萬井煙沃盥整衣裳納履戒車馬出入紛倉皇士者趨名譽魚佩鏘琳瑯鄙夫競錐刀蟣子羅康荘大明忽西頹所遇皆不常敗事頭搶地得志驕昂昂擾攘千萬情四序恆茫茫��馭天風弭節白雲鄕左驂碧虹蜺右駕紫鳯皇俯視塵土海靈臺惄悲傷誓將九轉丹投之療膏肓巍巍金銀宮境界殊淸涼凡骨倘有緣握手同徜徉

送魏通甫南歸

魏君江海儒孟浪遊天都天都產功名豪俠爭奔趨子云老太玄紫綬金張紆吾儕赤手來抱藝將何如時無解貂人太白悲窮途晨炊待桂玉惡況那能祛涼風西北來塵埃與之俱秋淸气寥瑟愁悲塞中區駕言欲南還感激仍躊躇豈不願君畱潛珍俟須臾江南垂白親日夕恆倚閭袖中出毛檄入室聊歡娛斗食勿羞薄再舉衝天衢

雪寒書事卄六韻【延佑己未在樂亭縣作】

幽云敷曾霄狂吹趣陰霰氛霾互黤黮雨雪事交戰彌空始糝屑降地旋削片斯須萬彚失頃刻九有徧霏霏集頹堞皜皜被遐甸危峯冒周圭廣陌曳齊練崇陵受委積枯枿容掛罥況縞未足多擬絮差可善通逵駭連璐塊壤訝垂瑱階平惡漫沒谷������煩褰箔爥幌助披捲气淸華蓋爽光爛銀海眩太素靡污垢至朴謝琱瑑人蹤絕往反野色一更變積陰若膠轕祁寒病增羨晨衣襲狐貉夜席益莞薦衾重初昏寢薪濕停午膳嚴威折纊綿凍璺裂盎甗髮森憚去笠指直愁結袸淩堅萊蕪釡漸瑩歙溪硯羇人畜怨憾狩將坐畏愞虎士跗趾瘃馬走牙齒顫罷甿歸禁■﹝疒辛﹞陋邑矧饑薦屋潤僅自侈室匱疇與唁窮荒覬吹律凝沍需見睍揮翰書自繁敢以古雅衒

送項鏈師還天臺

海岸山岧嶤飛霞淩紫霄中棲錬形子緑髮顏不凋漆點雙瞳人神授養生訣暮乘赤城風晨謁玉京闕振迅鶴氅淨翺翔鳬舄輕金丹自愛惜緑酒陶性情我慚塵土姿解後方外友忘形時一見談屑紛在口今朝聞還山惜別令人嗟相思欲相見難訪碧桃花

松濤齋

華省樹飂飂繁聲發中宵詎非漆園籟謂是廣陵潮羽葆蕩流月鳯吹激商飆永言托棲息聽此滌煩囂

中秋陪謝敬徳修撰達兼善典籖誠夫兄學士會飲周子嘉如舟亭交命險韻十二依次詩得賞字

秋川澄荇藻涼樾墜栗橡雅集融酒尊緩步阮屐緉華構故依岸危欄欲飄■﹝爽瓦﹞夕齋滌煩囂時淸侈歡賞寒光掲寶鑑灝气凝銅掌翔翾仙蛻骨鼓舞兒釋𦇤初窺祇開軒久眺還倚杖林鳥驚倦翼莎蛬薦哀響緬懷谷之盤未卜川若輞典籖雄朔客太史詫川黨交觥罰如讎探策心遽駔主人畫舫齋坐客龍虎榜

羣玉司崔元方瑯然亭

幽人虛白室理琴恆自怡聲兼碧玉調弦是水晶絲涼飆動修樾皓月涵淸池至音一入耳四座無邪思

送李漑之得請還濟南

髫齔客江漢早聞髙士名君居玉沙縣我在渚宮城弱小知慕君不得覿君面道路播詞章庸俗矜俊彥騏驥厭庭戶鸞鳯悲艸萊英標出世表去去黃金臺風塵綺陌深煙霧玉堂窅浩歌香鑪峯巢云寄木杪朝辭九華頂暮宿黃鶴樓綸巾紫鳯褐欲去仍或畱朅來重翺翔五十霜鬢秋瀛洲列羣仙蓬山擷蘭芷一登鑾坡峻再陟阿閣崇牙符雜珂佩通籍金閨中謁帝興聖宮回車歷城道矯首淩天風振衣下瑤島東望華不注煙霞齊魯郊言歸理松楸嘯傲依堂坳緬想共君遊不得恆聚首叩首屢投刺塵鞅阻文酒雨濯野山色晴飛溪栁花明發遂長往憐君離思賖云漢耀奎文長庚麗其下天書行召還豈是棲棲者

浚州李氏一門娣姒四人貞節

玉樹摧秋霜繐帳悲夜涼松柏爭厲操蘭蕙俱流芳淒楚僅一子儀刑自見亡共嗟怨毒苦不知年命長【李氏昆弟五人溫良敬讓皆未及二十歲卒俱無子惟茂一子今存】

和王師魯哭子詩卄七韻

我識王內翰早歲賦美質筮仕困州縣處友固膠漆摛辭若纂組粲爛錦城匹福善宜裕後酬勞當任逸蒼天不可問得子旋傷失君懷未能慰我恨亦云積孟春喪孩女仍唁僕與侄阿申【侄之子】並官奴兩兒眾所惜方期及髫齔入學相誘掖亭亭芝芳妍溫溫玉縝栗隨行操幾杖或可弄文筆一以世科第一以嗣臧獲云胡俱夭折相去不百日孩女不甚痛長不恃其力初疾忍輒棄命醫恆接迹終焉莫救藥枉負不慈責娟娟競秀爽眉目猶在覿傷心擲絪褓塵泥污紅碧父哀猶彊飯母悼不安席適值呂太史爲我亦傍泣渠子歲三喪鵷鄒勞卵翼尢嗟中殤女絺繡已能刺吾兒幸存二懷抱若可釋疲劣不好學稍令誦內則君誠曠達士悲淚莫頻滴禱神名山顚【都人以歲月祈嗣於盧師山】置妾居側室佇作湯餅會人醉酒一石

送張孟功揚州覲省分題得遊絲

東郭暢景韶飛絲蕩晴朝細逐栁綿度狂隨燻風飄燕郊索去策楚岸罥徵橈嗟予顧不及相送共迢遙

江陽毛定甫天光云影閣

伊人結小隠鑿沼若一鏡澄波涵至明穹昊入俯映初緣適幽情乃謂契善性考亭或神遊可讓不可競

江東胡士恭嘉樹軒

野人愛嘉樹題作幽軒名顧豈樗櫟散願懷松柏貞深沈永夏景蕭颯繁秋聲紛紛事遊冶嘖嘖爭春榮

王君冕闗中別墅芳潤亭寄題二十韻

雍壤第上上土厚風气溫水泉引甘澤卉木滋以蕃興王作都會山川郁屏藩維周秦漢唐陳迹猶具存一覽以娛目矧此長子孫勝境遇名士相值復何言王君長安人負郭有田園藍田在其左終南髙且尊平川豁瞻眺崇岡如吐吞結構事幽隠池臺閟重垣植木春茂茂釃酒夏沄沄【音渾】晴花炫屋角秋苔黯墻根嵐翠浥圖籍柯葉蔭壺尊觴詠恊時序起居適寒暄生產付子弟供具有雞豚好客時過從租吏不叩門談評極宇宙息偃度朝昏緬懷鶴在陰大笑虱處褌茫然珪組念邈矣車馬喧玆亭可適意餘事勿復論【君冕爲三原縣令嘗被誣未雪】

早發安平【錄囚襄陽】

露華沐修叢涼思浩可掬陽光炫遙川熱念洶相續駕言省民瘼行行涉巖谷詉詉紛聽訟亹亹厪問俗傷哉無知氓誤向憲网觸伏辜痛呼謈寃者說拲梏於時嗟稍旱禾黍未丰縟媿無雨隨車潤澤溥川陸皇靈赫臨照恆負伐檀恧𨿽非於公仁敢效俊臣酷

山北憲僉丁文苑挽詩【乙夘科哈必齊也】

使君气淩雲學劍喜論文生材拔其萃立事張吾軍奕葉擢髙第甘棠蔭孤墳九京不可作頑懦徒紛紜【乃子慕卨登癸酉科文苑嘗憲淅西遂葬西湖之側】

送太原房淳徳赴上長蘆校官卄四韻

曩歲在甲子我忝登桂籍君從河東來劘壘肆健筆相識稠人中神勝須髮黒河汾孕靈秀翛然澗松柏文章豈優劣方晷判得失時運或少乖戰藝不幸北幹龍飛九五湛恩逮點額受職固匪輕笑捧告身勑音問久寥邈再遇京塵陌或薦諸太常借徑簿領役禮文熟討論固豈刀筆術鹺司巍學宮儼在漳水側橫經屬老成弟子拜講席廣文莫厭冷師道貴名實宦業墮素餐吾黨有媿色育材登廷珍計功倍千百拏舟載妻子攜書去王國別酒借顏紅春衣點頭白尙憶韓與許當時同少詘士宗掾柏臺才气森崒嵂輝卿莎塞下幕府著勞績小大無棄捐朝家禮羅密賢路辟榛蕪異才應間出文運豈偶然因君重太息

蘇伯修湖廣行省參政分題賦詩送行得洞庭波

秋風木葉下送目人千里洶湧趨東陵潏蕩混南紀天垂俱沈浮霜落乃淸泚蛟龍怒未平舟檝漫難理蒼梧雲气連笙竹磯石磊所恨礙君山仍嗟愁帝子予懷渺不極客思浩然起願令沅湘波安流入江水

禮部侍郎臺哈布哈兼善出守會稽分題送行得讀書堆

昔賢居海陬幽潛有遺址簡編不復存培塿尙堪指三年不窺園西京稱董子蓬蒿繞宅生仲蔚號髙士爲學貴處靜業成尙致理用行舎則藏訓詁殆卑猥黃門任大同朱墨訂文字𨿽非注魚鰕乃爾彚虎豕夫君系貴族綴緝淛江涘弱冠登巍科禁省久歷履今此乃作守出處將肖彼掉策國東行去志疾若矢南州欲訪古不憚紆道裏遙知郡政暇閉閣究經史仕學能兩優豈直野王止來慕子所歌亦復懦可起【堆梁黃門侍郎兼太學博士顧野王讀書之所在嘉興之海鹽卽今寶云寺是也分題得此非兼善所經由之道殆有所謂邪元約賦五言古詩十韻今多六韻詞不能已也兼善至治辛酉科狀元幼從天周本心學野王撰玉篇若干捲】

艸虫圖【蝗螽斯螳螂蟋蟀圖國子生求跋】

羣虫居艸間翾動各有趣或爲人所憐或爲人所惡憐惡我豈偏彼乃自致然披圖付一哂不足汨吾天

送髙麗進士李仁復東分題得箕子廟

皇矣錫疇衍已焉鼓琴悲列封出異代主教開東陲道義三仁稱徳澤萬世思遺像儼珪衮巍宮肅籩彜俯臨幘溝溇奔走髙句驪宇宙相終窮肸蠁無巳時之子誦經籍賓興膺爵縻龍光粲冠裳鹿鳴奏謌詩睠此承帝恩實由文化施歸與下車拜報稱恆念玆

題道者山【多爾濟國王】

元气肇融結律兀蟠厚坤蓬瀛詫虛無五嶽名號尊玆山介平營特與太古存碣石拱其側水巖何足論東北醫巫閭羅列爲弟昆境回稱曕晀多景移晨昏煙霏雜艸樹海气時吐吞幽深閟靈怪勝麗難具言謂宜棲隠淪秋鶴仍春猨叢桂賦騷雅蘿薜相嬋媛顧此緇衣流結構開祗園陳迹紛惚恍紀載探本原屬問賢侯王遊觀駐朱軒從行樂觴詠風日搖旌旛我昔延佑末東邁窺其籓望望不得登予懷未能諼於時秋雨霽仰羨思攀援誰爲持此意灑翰題空門

送多爾濟班監憲淮東分題賦詩得丰樂亭

丰山旣足玩丰歲仍可喜太守爲築亭日日飲滌水幽谷環軒楹泉石列階戺藹藹禾稼盛皥皥風俗媺政平共觴詠民安事田裏摛辭述佳致行樂遺舊址使君出貴裔讀書精治理帝命䢐淮南持節長風紀是州處行部西望才尺咫今玆罹旱暵郡邑多苦餒衣食【並去聲】賴賢明庶免溝壑死先【去聲】憂回天心相業由此始

送王徳常南臺禦史分題賦詩得朱雀橋

秣陵古都會秦淮實壯哉長波護巨鎭危橋橫曲隈華桁何偉麗赤闌亦縈回世稱題柱石人是濟川才泛鷁堪屢往乘驄經幾回當時王謝宅燕子喜重來【徳常由國子生宰雄之歸信辟掾南行臺繼爲勾管今復拜禦史凡三往馬】

滎陽趙孝子【名璧字君璋】

孝乃百行本親有罔極恩親恩何以報持報百身論事生或能盡事亡鮮如存趙君性誠篤能窺曾閔籓親癠拜醫師旣葬廬墓垣身與木石居淚零松柏原動息撫遺體哀痛傷心魂讀禮已無媿抱恨終弗諼過車式而敬朝命表宅門大哉永錫類澆風庶能惇

節婦劉氏【劉氏陽曲民家女早嫁西杜王舜卿生子甫一歲王逺遊越十年不歸劉氏奉舅姑惟謹無怨言子年十四聞父畱灤京往拜焉至則他娶矣劉若不聞日勉其子以學又十年王始歸浹日而復去竟死灤水上劉自奮艱厄中以保其家以成其子有司上其事旌其門子名思義劉年七十餘】

生世苦不諧愈甚太常屬槁碪任飄蕩寧馨堪撫育生無織錦詩死有崩城哭愁雲散晉溪華表照陽曲

送汪臣良編修出知余姚州題得石鼓

繄昔中【去聲】興王振武岐陽搜臣工作歌詩紀迹庸闡幽琢石制爲鼓深刻將垂休渾堅不少燐文字粲以周古拙出史籀蟠錯紛蛟虯氈駝護轉徙逮閱三千秋天朝尢寶惜移寘宮墻陬棲息得所托珍祕價莫酬刺史瑚璉器出守趨東甌惇朴且貴重華采殆罕儔旌麾暫補外廊廟行見收亦若此鼔然置之昆侖丘

胡震亨家慶堂

三釡及具慶庭闈有餘歡易貴不家食祿養心始安東鄰供滫■﹝氵髓﹞西人盛盤飡酒旨肴亦嘉素身興永嘆君子奮逢掖牙緋效王官作堂娛二親上壽羅芝蘭養志旣可尙揚名良獨難錫類動裏閈美譽期不刋

燕石集卷二

●欽定四庫全書

燕石集卷三

﹝元﹞宋褧撰

○古詩【七言】

涼夜吟【十五歲作】

雲頭金玦秋意生城南啼烏三四聲漙漙斜露銅鋪濕闌下幽花香气淸倡樓迢遰咽凝管波底老龍求子鳴蕭蕭竹樹小山雨驚覺佳人夢中語濕螢寥落階莎寒拂拭桃笙掩閨戶

朝元宮白牡丹【延佑丙辰在汴作】

瑤圃廓落昆侖髙霓旌豹節淩旋飊東門偸種來塵囂開云鏤月百千瓣雪痕冰璺辭鎪琱重臺復榭玉版臼濕露擁出靑霞嬌瓊娥愛春受春足香腴酥膩愁風消人間洛陽紅紫妖紫霞灩灩吹秦簫靑鸞望極何當招

嶽陽樓

熱云滃滃東風死東方春來著蘭芷畵欄十二君山靑北渚南汀礙眸子蒼茫杳靄一千里鬼誕仙妖似湖水纖阿浴菟出西涯飛上南翁棹歌裏

遺芳蔓【武帝思李夫人臥延涼殿夢夫人遺帝蘅蕪之香覺而衣枕香三月不歇帝因制曲名遺芳蔓又賦落葉哀蟬曲】

龜屏象簟塵凝輝桂枝落盡秋气淒瓊瑤臺上魂是非孤鸞照影心含悲離宮別館春茫茫延涼殿上空情傷卻憑鍾火一莖艸換得蘅蕪三月香蘭風蕙露怨嬌盡落葉哀蟬�鳴嘶嚶嚶囈語誰得知再取玉篸搔素絲

五月寒【延佑丙辰夏江南久雨甚寒】

朱明避事秋萬里葛溽羅塺索裘綺赤帝藏龍天漏水白鳥蒼蠅凍縮觜五月雨聲長在耳有虞皇帝拂瑤徽濕透檿絲彈不起招搖下望白玉京朝天蒼佩寒無晶馬毛拳蝟坊門閉閒卻金盤不賜冰

洗車雨【每七夕有雨俗謂天帝爲織女洗車】

一從去歲閒油壁塵暗香軿有誰拭瓊娥玉媵莫遲回爲我飛書呼軫畢雄雷雌電傾河來寶輪濯濯無纎埃桂香陌上不泥濘虛無指點回蓬萊烏橋銀浦沾濡徹鳯靷鸞鞭潔如雪猶恐黃姑淨病深更擘濕云塡古轍

北中寒

燭龍吹冷元冥唾雞子庖從沙�過羲和呵手馭日車噤■﹝疒辛﹞陽烏三足墮驪山溫泉徹底冰白地裂文如旱塍窮陰凍合黃鐘管緹室葭灰不得升射麋將軍守氈屋霜結虯須懸■﹝罒鹿﹞■﹝罓敕﹞琵琶弦折酒成澌風刀劙破雙顴肉

榮華樂

大明飛光白玉堂花樓网戶騰春香鳴鐘饌玉雲母牀堂堂夫壻侍中郎靑雲捧車謁漢皇公卿夾轂趨道傍董賢朝朝【音潮】眠未央將軍夜穿蹋鞠場柏梁置酒詩成章黃金駟馬來徜徉起山引泉大宅張蘭湯灑壁鳴笙簧女娥﹝穴上叫下﹞窱聲遶梁回風飛雪衣飄揚芳年華月溫柔鄕流蘇斗帳垂珠璫紅麩麝枕辟凶殃紫金釵梁懸鳯皇階前七十二鴛鴦綺襜羅列生輝光平頭奴子跽擎觴酒酣調笑邯鄲倡腰橫半觧金蛇黃玉池芙蓉簾外霜�符如火��黃門開將趨宮漏長扶來丹地拜天子願沐鴻休亙終始

同年程時叔內翰還浙東

玉堂松柏髙蕭森老子時時荘舄吟久矣京衢厭塵土玆焉海浦覓園林西淸供事有佳興南浦獨返無畱心著書藏稿名山逺讀易探蓍理窟深春流沄沄敗冰暖晝日曀曀髙天陰離情竟作一發箭交道終期百煉金眾賓懷抱付杯酒二子徳色墮衣襟人生會合有天命�����商參

張武定戰死西南夷

邛竹蒟醬啟邊釁犀甲吳戈成國殤風悲戰鼓慘欲死日曀戰云寒不光黷武可憐棄軀命討罪宜用施威彊內符近遣滇海將傳說英聲皆激昂

趙存誠除曲江縣尹將上枉道還長沙爲乃父平逺公焚黃

曲江大夫故家子白髮蕭騷辭帝裏官居嶺表不卽上路指湘中有餘喜乃翁勲業聞紫庭手捧芝書新易名祥光一夕照宰木芳銜千古榮佳城椎牛上冡歡聲重石獸無情亦飛動莫怨神道少丰碑聞說新除好祖奉【疏齋已志墓神道碑未有】

九日再會飲如舟亭分韻得異字約賦廿句

周郎家本住武溪入京暫作公府吏閉門哦詩常撫捲倒屣迎賓能好事今年中秋偶晴明好友持杯恰三四時當九日復燕集瀟灑軒楹臨水次檻華錯粲鄰舎移壺醞氤氳內官賜天髙气淸萸菊節攘袂奮髮湖海士風塵悠悠渺芳躅觴詠蘭亭或堪似人生行樂適意爾局促轅駒老將至酣歌慷慨時自新放達何須較愚智媿無硬語出磊磈追逐盧仝並馬異

永丰曾明善秀才挽詩

三十未有二十彊淸門士子堪悲傷讀書矻矻窮晝夜弄筆往往多篇章世人謾歌蒿裏曲地下應作修文郎君不見江城南有客不識字華纓紫綬須如霜

宇文子誠出掾河南行省二十韻

至順元年十月初故人舎我將南徙君喜迎親去志速我慘送君離思起西山雪小陽烏逝北口風髙喬木死吉貝衣消京國塵木蘭舟溯漳河水夷門舊交兄弟若吳房老父咫尺爾人生百年貴適意戚促何須羨金紫憶我前年在灤陽千里兵塵四郊壘妻子哀號不得見乘駝歸來混悲喜彤庭捧牘負長材烏府珥筆存舊履磊落不作風塵態宇宙茫茫少知已與君同朝三四年淸苦何嘗設醪醴歲時相見徒勞問我爾俱貧情曷已江陵古城多北客我昔與君共閭裏君年三十入公府我髮漆黒政童子邇來蹤迹各星散南北東西困泥滓王城會面忽驚電君踰知命我彊仕微軀潦倒屬名韁半世蕭條鮮生理重內輕外古所云媿我謀身敢如此鳩巢未葺政坐拙菟裘將營何所指因君之行重太息搔首蒼茫對斜晷

送周子嘉由長秋寺令史出爲滁之來安簿暫回武陵覲省二十五韻

周郎十五二十時皎如玉樹階庭芝出門掉臂不揖客操觚作賦猶從師龍駒未騰掣電足松羔早挺淩霜姿自憐渠儂似明鏡目我傖父爲鈍椎論文忽經十寒暑聚首遂作雙塤篪君畱我別迹相逺離羣索居情不怡流萍適楚復南邁行李趨燕同北馳桑弧蓬矢負夙志爺娘妻子成逺離黃鶴樓前暑云䢐文明門內秋爲期風塵南陌困英銳癡僮羸馬淹孤覊太學諸生曵靑衿長秋小史稱白眉延春閣下晝修牘崇恩寺中朝侍祠往來灤京堂適庭召集閽寺鐵就磁出祖春醉葡萄館勞還秋宴白蓮池詞林舊交賞淸俊公府餘暇陪遨嬉河濵亭子九日酒座中華筆十韻詩吏役免譴獲書滿選曹擬官惟據資米珠薪桂脫艱阻靑袍文笏將設施快如海鵬始奮翼逸如天馬初釋羈親庭何勞賦陟岵子舎那復謌扊扅祗知定省當汲汲奚較赴上猶遲遲華裾綷■﹝糹蔡﹞別良久大艑峩岢載小姬策名仕版副君願賦詩河梁勞我思長安落葉路不見洞庭寒波風亂吹若到來安將舉職莫忘武陵初解維

歐陽原功由藝文少監謁告歸瀏陽

七年不見荼■﹝艸縻﹞花湘南學士思還家賣馬徑出藝文監買船便赴潞河沙始隨徵書官璧水北門風月淸談爾兵塵荏苒居庸闗襆被蕭條教忠裏奎章閣上進成書九重知是尹蕪湖腰帶黃金佩蒼玉玉巵賜酒榻前趨君恩如海誰能報回首鄕闗動懷抱尙平昏嫁幾時畢陶令田園何日到槐舒菟目柳如綿浩然歸興南風前閨人含笑僕夫喜那顧悲歡各異緣西山過雨離筵曉川途萬里云繚繞裏閈逢迎樽爼歡都城會合簮纓少

徐延壽母張節孝【時徐將赴順徳任縣尹】

良人旅櫬藏故鄕𦇤中孤兒佩銅章善事尊章不歸寜【葉】槁砧泉下無遺恨棹楔門前有耿光

廬江縣尹兪器之妻羅恭人節行【羅漢臣學士之女】

廬江生前事箴組廬江身後主門戶疾時和藥死廬墓刲肌斷髮事可舉廬江無子誰與處鸞誥騰光照鄕土共憐令尹得貞妻不道翰林生淑女

金陳州同知孫徳政妻髙氏貞節【一子名潤孫五人髙氏卒年八十八】

三十良人如冠玉領兵當闗【淤闗】死不復燕趙年饑盜賊窟攜兒避難聚衰族鸞鏡塵昏忘膏沐含飴弄孫備五福巍巍雙桓表門屋杞妻謾作崩城哭【徳政卒於至大年間潤始七歲髙氏旌門於延佑年】

潘陽胡茂卿善余堂【茂卿嘗作此堂奉其父叔嘉今年七十子五人】

老人種善如種田三世力耕無歉年賢爲鎡基義爲耒芝蘭玉樹嘉禾然菑畬有術誰能傳沃不以糞激匪泉井底白金五千兩甕中靑錢三百緡【嘗有人避難以白金五千兩寄茂卿後全付之其人分半以謝茂卿不受又或人負他人債貧不能償徵者甚急將棄其母溺水茂卿見之與俱還出其家甕中贏餘之錢得三百緡遂以二百緡償逋一百奉其母其人問姓名茂卿不肯告】

慶元葉謙甫挽詩

維南一士美如玉懷才制行遁空穀子孫詵詵宜厚福靑衿十年易章服翔鳯原頭可瞑目

蘇伯修右司滋溪書堂

滋溪溪水淸如玉堂中藏書髙似屋緗縹裝潢蕓葉馥逺過李侯三萬軸上世遺安重教督有美令孫克佩服移書庋幾置書腹用之經濟且啟沃尊經纉史雅志篤屈宋衙官騷則僕堂前山水秀且緑堂中之書玆不辱愧我四十鬢欲禿文學事功俱鹿鹿悲歡枯落悔不足欲登君堂借書讀

行路嘆書利陽驛壁

冬雨撲面朝不寒驅馬馳逐荊門山麥隴髙平稻塍直竹樹雞豚山兩間少年筆硯爲生理耕得虛名才半紙道逢良田勝境如曲車老我流涎何日止

李時進僉憲持其考君墓表求詩【受封襄垣縣男】

襄垣老人志不羣教子岌岌興髙門燕山諫議有陰徳陳氏省華多子孫少年孤貧嗟素身策名仕版期後昆報施之道昭而神蓍布爻象龜灼文老人種善如種樹老人視財如視土紫衣彩衣事尊俎恩封鄕縣爵第五七袠告終旣壽考【葉】螭首龜趺賁泉戶君不見艸間無聞亂冡何足數卻是當時守錢虜

趙侯髮白返黒【後衛千戶致仕年八十八吏前衛時王千戶殺西相至今能談其事】

日中則必昃百川東之不西流將軍須髮白返黒身彊能使元气周禁軍前衛皆從事少壯馳驅老來貴幕中文字羽檄飛腰間符節龍章佩功成名遂樂天年矍鑠何須羨馬援述舊能談鐵錘將奕棋常對爛柯仙只今行年垂九十鬢變靑絲髮點漆髙堂明鏡莫空悲學取將軍養生術

中興萬戶愛假山築亭號粹峯亭

元戎生長太平世雨甲苔槍日無事築亭排石示燕閒比似南塘更淸致煙霏晻靄羣峯巒莎陰蘚璺相回環天臺廬阜入胸次華陽艮嶽非塵寰米狂呼兄名不朽千古髙情能尙友我知主人愛山符節然傳付子孫俱世守

柴舜元玄云石

重陰蔽天濃似墨疾風碎剪不盈尺累累靄靄亂拋擲肖像凝神作奇石松窓竹塢玉立之仙霧爲幄煙爲衣米狂拜罷捉不住淸潤一卷愁欲飛長安才子惜如寶袖中攜置夷門道當時不見萬態峯只今空望三山島

吉安劉楚奇祕書浮雲道院

桑弧蓬矢男子志溟鯤鼓鬛鵬張翅揭天勲業固垂名擇地園林須適意夫君家住白鷺洲先世田廬不外求宗親同居三百歲卉木素封千戶侯桃花源裏山川麗輞口莊前亭館邃兒孫祗解弦誦聲泉石更無塵土气邇來矯首蓬萊山淩風珂佩聲珊珊蕭然三徑兀自若夢寐衡門時往還賢豪心事人不識進退捲舒那可必君不見太平宰相三十餘千駟萬鍾成棄擲

燕石集卷三

●欽定四庫全書

燕石集卷四

﹝元﹞宋褧撰

○雜言

太白酒樓【延佑己未初自江南還京途經濟州所作】

我昔在髫年知有謫仙人少壯讀所作天才气淩雲潯陽紫極宮往歲聞佳句采石靑山頭前月拜荒墓夜宿檐下云秋弄江上月何如任城樓狂飲興豪發況有任城宰具酒復知音酒酣隘八極世事徒駸駸內子香閨夢伯禽嬌且啼人間火宅謾煎逼政是玉山傾倒時散披紫綺裘倒著白接■﹝曰上離下﹞銀臺金馬直一唾方瀛絳闕行將去仙之酒杯失遺基樓觀雄垣表暗題詠石橊海栢森西東謫仙人今何在汶水鳬山黯蒼靄手揮玉鞭騎玉鯨應在浮雲九州島外仙人魂魄茫氛氳望之不見矧可親明朝我至玉京去願謁蓬仙賀季眞

三五七言【樂亭縣作】

寒空髙寒鴈號霜气嚴徵柝風威薄錦袍一夜相思心似海荒城四望愈忉忉

塵泥嘆【至元元年乙亥七月久雨後】

經塗九軌壯王國岐蹊委巷錯綜若緯織殭車石馬匹億旦旦躪轢化作深土深數尺污人衣冠垢人髮膚飄簸蕩穿入牖漬幾席令人生憎心內熱气郁悒丰隆裂缺怒赫赫天雨下土痛濯滌漲空埃壒淨無迹灑然頓覺醒胸臆誰謂滿天霖霪數十日塵固無復作祟泥淖乃爾亦可疾輿陷三十輻驕馬至不能援其膝壯夫徒行循墻僅彳亍弱婦孱子悉魚貫困躓七月中气處暑畢陰雲未徹霽未必小夫賤隸又恐風髙日出塵復作輾轉皇惑計無所出我爲呼天勑鬼工運甓或伐石甃疊平安妥泥少塵亦息

送翰林編修成誼叔驛召魯子翚學士於鄧遂便覲省成由國子生鄕舉於大都至順四年登科今始得歸鄕裏

盛時寰區奠金甌四方才子紛來遊郭隗臺荒登不得李膺門下久難畱南陽年少詣闕下气如鵰鶚文如彪長松聳壑被斵削大玉作器辭琱■﹝王叟﹞旣不能上書謁宰相又不能投刺幹王侯獨抱獲麟經如信渭濱鉤鼓篋橋門不盈歲奪標桂苑僅經秋挽彊一中楊葉逺不識楚人三則愁落落拾地芥肯貽鄕邦羞錚錚破天荒乃在帝王州泥金帖子附家信上報裏中父老驚倒同門儔玉堂載筆事方始北堂戲彩心難酬書藏石室報天子遂我拜母三年謀薊門一昔歸心起夢裏阿■﹝彌上女下﹞驚且喜驛樓佳樹拂狨韉詞館新篇盈蠒紙家園風景有如此闗吏歡迎棄繻子疾趨慈捆笑稱觴次謁鄕賢忙倒屣浮雲暫蔽奎躔爾須信斯文難墜地招邀郊藪鳯麟來菊花潭上從君始西南歸路平如砥太行山色靑如洗我幸君歸且怨別心逐太行山色送君直過黃河水

奎章閣學士院照磨林彥廣代祀嶽鎭海瀆以詩送之

天子代天理萬物輔相治明神治幽贊佐化育兩交盡始得物無疵癘年有秋神有貍沈牲幣封爵位號祈報古典禮人則公侯卿相秩祿寵數尊且優廟堂燮理未始有乖戾無乃神失職遂使燕趙旱暵吳越餓莩盈田疇九重宵旰念民命愼簡淸直乘軒輶分詣諸神祠焚玉塵坌馳突不少畱恆嶽奠畿輔濟瀆河內爲上流矯首東南行徑指會稽秦望遊衣冠粲庭陛珂佩鏘琳璆椒漿桂酒感肸蠁竹籩木豆羅脯鱐焚香早致辭盥手屢叩頭潤澤善利責望水興雲作雨嘑噏燥濕申命林麓原隰諸林丘我知山靈川後今歳效職致丰稔不負天子聖慮貽我使者羞

○古樂府

追和何謝銅雀臺妓

寒露泫丘艸悲風漳水聲黃腸定何許歌吹徒營營繐帳守明月佳人情不勝眠中不得近癡絕望西陵

秋弦怨

海風吹涼薄璇宇桂壓鉤欄秋作主銀灣凝月澹遊溶雲彩粼粼鶱鳯羽玉帳懸沙塞夢寒沙淚啼秋山迸泉哀蛬不解論心素金字空侯挑夜弦大漠沙如雲去京三萬里弦聲隔秦城無路入君耳七星西橫露漫漫金刀剪衣丁夜眠他日賜金髙似屋嫖姚應是�嬋媛

漢宮怨

趙飛燕漢春如一日色映豹尾竿膏香發鬈漆掃粉浴蘭云帳底三十六宮寒似水天教癡妬擅浮榮緑篋緘傳還啄矢惟餘擁背人暖夢黃金殿西風長信深塵埋舊紈扇

兩頭纎纎

兩頭纎纎豪矢鬃半白半黒月蝕空腷腷膞膞叩頭虫磊磊落落眞英雄

兩頭纎纎鍼觜魚半白半黒蠒紙書腷腷膊膊雨跳珠磊磊落落戴石砠

五雜組

五雜組螮蝀掣往復還寒暑節不獲已新昏別

五雜組眼纈眩往復還烏衣燕不獲已沙場戰

五雜組褘翟衣往復還大明輝不獲己妻兒饑

戰城南【天歷元年秋】

戰城南戰城北前軍失利勢日迫敵兵過谷彍騎據水相搤乘間格鬭日薄西陲大車傳饗且噍且戰彼竈不得晨炊伯兄刺弱小弟父子對射泣涕洏馬踐渠答行僕躓劍鋒刜落左辮腦骨披厚陳雲霧斂烏烏四面集髙天厚地哀我身死名不立奏凱第功賞持書論首級皇帝陛下聖壽千萬歲掩骼埋胔告郡邑

擬古辭寡婦嘆

弱質生良家幼歲聽傅姆訓戒言聞有三從夙夜居常惕然及年適夫子自意偕老死歸黃泉上戴蒼蒼之天下有我履之厚地竟不酬我願爲婦未十載夫子忽舎我去魂魄不復還尊嫜哭其兒且哀我少寡居涕泗恆漣漣我哀曷已恐重傷堂上心茹恨忍死彊自寛撫育三四孤紡織治生供衣服粥■﹝衍上食下﹞教養幸成人奉夫子祀事以樹立家門上奉尊嫜甘旨不敢少怠猶夫子生前華飾不復施衿鞶纓佩置之埃塵有耳不敢聞捆外事律己逾於未嫁先自分爲待命未亡人禮法自防豈敢愆猶復小郎口語譊譊姻族攟摭相熬煎哀哀欲誰訴祇苦心內割裂欲死無緣賴是縣官旌宅裏裏中稱孝且賢少白我心瞑目無所怨誶曰已矣乎薄軀奚術求全願言禱大司命生世莫作婦人卽復作婦人願死在槁碪前

流黃引

桂庭月午啼螿閒鸞宮露下冰紈單酥燈毳帳鴈門塞妾心料此中閨寒流黃縮澀微含潤錦石鋪云瑩相襯細腰杵急夜如年搗碎商飊不知困春纎易制添光澤鳯花入眼波紋溢東天皜皜呼侍兒快取衣箱金粟尺

竹枝歌三首【洞庭舟中賦時至治二年二月】

正月二月不曾晴■﹝艸縻﹞蕪洲邊春水生黃陵女兒年紀小學唱竹枝三四聲

菜花一尺籬門開栗畱聲斷斑鳩來舎南靑苗沒人插郎在黔中何日回

東山日赤雲气昏河姑勸我莫出門持筐采得桑葉滿直到阻雨溪南村

又二首【自遵化縣還京途中作至治三年春】

五里河邊修禊時犢車載得細君歸河邊栁色迎艸色山雲結雨行人稀

野春平碧生暖煙虹【去聲】橋南畔沙漫天潞陽河上見酒斾直下復有釣魚船【虹橋在通州河東三十里】

又三首【送余徳輝還池州】

春城客子酒著顏迢迢秋浦是鄕闗江風海月棹歌去南尋李白何日還

沙渚靑靑芳艸茁梅根潮落蒲帆發江頭少婦卜金錢行人歸來有華髮

江東酒船可拍浮江東女兒嬌且羞況復春江花月夜吳儂還向个中畱

又四首【送安慶教授朱仁卿】

城南城北雪不消城門道東無栁條我儂相別無可贈學取楚語作歌謡

淮河岸頭春艸生淮河舟中客子行春江花月棹歌發吳儂伴我過淸明

南是長江北是淮中間獨坐吟髙齋有書不報朝貴客有夢不憶長安街

往年泛舟揚使旌七月八月江水淸秋江亭上好風月莫怪我儂忘寄聲【泰定二年秋予使過郡幕府李廷玉畱宴於秋江亭明日始發李今仍爲郡寓公】

又六首【自溫州抵處州途中作】

江南十月如春暉不知北土霜霰霏攬嶼亭前橙薦酒瑤�嶺上汗沾衣

容城洞口朝雨霾江心寺下早潮回永嘉山水自好在永嘉過客不重來

此去京城五千里川途修阻萬山峩好山好水且消遣欲說離愁將柰何

思逺樓前罷登眺華蓋峯下好吟哦東甌舟子趂潮去棹謳不似竹枝歌

山頭小雨雲如衣山下白煙是�炊永嘉上流無驛路永嘉舟中宜賦詩

石如鵝卵水如玉安溪戈�淸有餘我儂舟中多樂事坐�看����

楊栁詞

齊化門東馳道上鵝黃閃色弄新陽憑誰移向龍池種搖曳宮花撲面香

又六首【通州道中作至元四年春】

第一鵝黃映曉煙梢長裊娜弄暄妍待得濃陰滿夏日不如春月取人憐

夾道靑靑到鳯城一般飛絮兩般情離筵見處泣相送歸鞍撲著喜相迎

玉泉山下緑絲垂曾見先皇駐蹕時翠輦金輿何處去煙條露葉不勝悲

金鞍曉拂枝頭露珠帽晴沾苑內塵古來每見人悲樹如今卻見樹悲人

齊化門東醉別時主人折贈最髙枝船開酒醒潞河逺回頭煙樹漫參差

北客還鄕二十年來時楊栁故堪憐而今張緒生華髮手弄柔條一惘然

轆轤曲

漢月轉桐枝羅衣怯嫩颸銀瓶輕墜放驚散乳鴉兒

緑水曲

妾家若耶溪門扉緑水西桂月破煙暝波明楓影低潮痕暗沙觜浦影空雲飛蘋洲風未起待妾采蓮歸

垂楊曲【唐體和張仲容】

杏花雨小西曛出紅鴛微步芳溪曲垂楊樹暗粉墻髙卻上晴樓窺宋玉檀奴不到心茫茫春波一眼無鴛鴦探花蝶子不解事雙飛直到簾旌傍含嬌倚困愁如許捧硯輕綃識眉宇柔情書滿紫霞箋教與雕檐緑鸚鵡

春城曲【和馬伯庸】

孟陽冉冉靑年度樂酒踏歌寜計數魏花如斗雲光紅揚鑣迆邐城南路門前佩馬春泥聲香闈鎖暗銀杯傾可是卓姬能竊去梁園司馬擅才名

楊花曲

宮鶯百囀花房委燕子日長三月尾玳瑁鉤簾後閣空殘絲拂度銀塘水白袷春衫俠少年旌旗別恨相縈牽盧家小娘不閉戶低回交舞妝臺前軟風吹香嬌脈脈西園塢徑東園陌雲蹤雨迹杳難憑身年誤殺金釵客

殘春曲

三月初盡四月始天气無常每如此云垂乍占雨腳近日麗倐驚風勢起宮槐蓊郁花如洗南園愔愔淨如水公子王孫醉不歸酒醒一昔芳心死繁華去矣余塵埃愁來不飲空持杯歌筵蝶粉頻稀少賓館栁絮猶徘徊少年但知恣歡賞不道天時有來往靑軒無計駐芳菲赤帝多情催長養

河淮曲【送桃源縣令簡西碧】

河水濁淮水淸中央置縣樹孤城縣中置令司羣氓官尊無差遣俗善少鬭爭令果仁賢嚴且明能令民衣食餘饒雞犬不驚恩澤旁浹垂令名圭田租入足代耕鮮醲飫妻孥饋遺及友生何必黃塵赤日飄纓紆組趨神京乃始得稱豪英嗚呼簡君官甚美我歌送行不骩骳願君莫學河水學淮水

杏蠟辭【和馬伯庸泰定元年作時初忝科第】

霞綃簇春笑紅雨曲江芳情惱遊子郎君焰光髙二丈燒殺杏花三十里觴酣小駐龎姨家鶯歌澑玉鏗紅牙華裾飄麝鬢毫緑上馬行陪擇婿車

乞巧辭二章【京師裏俗以七月七日昏時設祠乞巧於天星織女蓋閨人處子惑於荒謬怪誕之說不事箴組覬幸渺茫虛無之效卒無所得予閔其愚遂設爲婦禱神答之意綴成此章假辭托興以譬夫世之學者昧下學上達之理忽略遺棄於日用尋常之事而謂聖人之迶髙逺玄妙非力行之所可企及當求之於恍惚有無之域是以終於無聞漫不知省因以爲戒且自警云爾】

若有人兮炫服嫮容稟慧淑兮思擅女紅邈天媛兮揚靈資禱祠兮或通明月兮爲宮瓊筵兮名供餦餭兮桂醑蕙炷兮蘭缸紛娣侄兮翾翻儼竦息兮敬恭晞明明兮嘉惠感欵懇兮弱衷抒絕藝兮告予啟下妾兮昏蒙竢肸蠁兮��極勞心兮忡忡

若有人兮天渚廓憑虛兮容與長褵結兮云衣鏘琳瑯兮珩瑀擢翠旍兮前導召星妃兮爲侶肅冷風兮髙馳指藥房兮來下哀要眇兮闇昧怳冥冥兮晤語曰婦職兮實人爲懋劬勞兮事纂組諒紉鍼兮制作將剖毫兮析縷祇乞靈兮詭祕羌遺誚兮鹵莽女怊悵兮太息渺神君兮遐舉

彭宗建思親堂辭

羌吾有身兮恩孰厚於親兮愛日竭力志猶未信兮生事不及思之極天兮思兮思兮豈徒勞吾神兮不愧不辱貽令名於不泯兮孝子錫類推吾仁兮誶語徳色尙人其人兮

延平葉將軍歌【葉名衡字仲輿】

鸊鵜膏兮兩刃明箶簶櫜箭雙帶輕將軍意气紫電騰竹函龍節闗中行叢巢篟柵妖氛死歐狗余氛淨如洗彩幅纒踍事耕耒牲酒晝歡門夜啟有時整隊搜林樾雞狗不驚笳鼓歇懸刀解箭燒紅帓倚帳酣吟刺桐月【歐狗至元間福建劇盜黨與甚眾故平章徐國公徹裏討平之】

天臺道人歌【贈項子虛】

天臺道人住幽燕相知垂及二十年黃冠羽衣固不與眾異心脾一片常若冰雪之灑然瞳子點漆黒兩頰朝霞鮮不知世有熊經鳥伸吐納煉攝之祕訣方寸坦坦泓渟淵閭閻府署得失已不掛齒頰煉丹蛻骨又不形語言不曲意諧俗而俗自喜不超然逃名而名自賢不爲壺公左慈之幻眩不爲祀竈卻老之誕謾病者相謁徑走馬往救不屑屑責報歸來燕坐髙槐軒藝精時猶閉戶究難素客至大叫拍案治具傾玉船共談南土風物輒歡笑京衢風沙暑雨亦復不厭能畱連我爲道人冩眞已太逼何用縑素施丹鉛他年史筆不傳方士傳方技歷歷爲我徵長篇

知足齋歌【東海蔡平甫未七十致仕以知足名齋其子升卿與予爲同舎生江陵郡庠】

人生堪輿渺海粟心爲形役太愁顣歲衣十匹適燠寒日飯兩盂充餒腹口體之奉蓋養生蠅營狗苟復功名軒裳茵鼎遂雅志白頭皺面無歡情四十不作尙書郎倐忽頭顱已如此淵明那嘆松徑荒季鷹豈謂蒓鱸美蔡侯靜者吾故人老聃名言書諸紳向持白簡肅江漢今祇牙緋耀裏鄰幅巾黎杖書連屋孫子田園多厚福久知薄酒勝茶湯尢惡得隴復望蜀五陵紈袴爭紛華掠剰鬼瞰髙明家旗常竹帛渺何許云陽市上令人嗟左手持肴右持酒酒酣起舞歌擊缶采衣照映酡顏紅不識門前斷腸栁枌楡鄕社安樂窩靈臺瑩澈恬無波煙水雲山動髙興玉堂金馬柰予何

燕石集卷四

●欽定四庫全書

燕石集卷五

﹝元﹞宋褧撰

○律詩【五言】

秋日寄牛農師

別酒記春深秋來少信音出門誰共語策杖祇幽尋晴葉因風墮寒螿著露吟荊門霜落早離思亦難禁

同十七弟訓南城訪友不遇且聞將有金陵之行

芳徑暴橋西徘徊白板扉家人出簾語小季掉鞭歸楡莢晴將老楊花晚漸稀仍聞欲南棹情思愈依依

送張光道歸洛中

惆悵都門道還家又布衣著書毛頴禿歸隠蕨芽肥南陌經春雨西��������聽誰復理金徽

馬伯庸淮南別業號石田山房指韻求詩仍依次用

窈曲愚公谷縈旋戴氏池人從西掖召文任北山移畦稻收新粒巖花艶故枝地因人愈勝心共景相宜戶晝孫常閉園春董不窺紛華忘世變衷素付天知暗筱藏仙客喬林叫竊脂淮流紆大帶楚岫作修眉輞水堪摩詰樊川稱牧之山房空蕙帳猿鳥望歸期

太學生劉君定挽詩二首【君定西域人延佑七年中大都鄕試是歲冬客死京師其父母時在浙西蔡思庸字有道陳可久字宗得皆冑子之翹楚者是歲並亡故及之】

歲暮當風雪喬松偃澗阿丰儀思蘊藉文采失中和前日陽春曲今朝薤露歌天髙鬼神惡此世定如何

蔡子乘虯去陳生跨鶴徵人方憐二妙天遂奪三英稚弟攀輀哭羣公執紼行庭闈四千里悲動浙江城

漢陽拱北樓

世祖開寰宇遐邦寢甲兵賢王違曠僻中國慕升平鳯詔疏恩���錫命榮白茅分赤土文組耀華纓北極羣星拱東溟眾水傾五朝嘉篤懿百代述忠貞戎幕招僚佐書幃下友生堯仁天廣大漢道日昭明徳重心逾小功深寵不輕朱軒臨巨鎭畵戟照髙閎執玉雲霄近吟詩江漢淸蒼穹秋摩鵠碧海夜翻鯨竹帛垂丕績衣冠播盛名長歌有餘興誰識曳裾情

盧疏齋趙平逺小像

盛徳不孤立巨邦尊二賢盧翁官察訪趙使職旬宣契分元偕白襟期甫曁虔柏森松競秀珪瑩璧相聮髙誼雲霄外淸標幾杖邊句枝時絡繹杯算日纒錦宵候丹砂竈秋鳴緑綺弦嶽躋同謝屐湘泛共膺船釀酒矜方妙裁衣鬭品全敖嬉驅騕褭笑詠撫嬋娟密邇通家好畱連對榻眠閉闗常習靜揮麈或談玄閒矣山中相翛然地上仙儀刑人倐逝丰度世爭憐肖貎開光霽垂名著簡編精神棲落月思致薄淩煙豈直江潭重應齊宇宙傳長沙多勝境並祀待他年

挽嶺北省郎中蘇子寜【眞定人】

河朔多奇士欒城有令孫策名遊宦海衍慶出儒門兩府推曺掾羣公聽討論天池鵬逺擊雲路鶴髙鶱騰達初云邁馳驅豈憚煩河汾一白簡江浙兩華軒吏牘機權密官聯體統尊流亡藉安集詿誤得平反材器楩楠聳胸襟云夢吞北藩曾入幕南國復攀轅夙望存臺閣聲能著塞垣蕓編嚴子訓芝檢答親恩顯達逢昭代荒涼憶故園修程車騁轍厚福水流源政撫靑霄立俄瞻素斾翻佳城儼新市搔首賦招魂

送楊惟肖【字與似】

浩浩岷江水循循蜀郡人山川賦淸淑弦誦襲眞淳毓秀年華盛��學業新金鐘懸彩簴玉樹照靑春翰墨資耆舊才猷怨隠淪前時辭下國指日問通津懷土心𨿽切觀光气遂振鯨魚騰碧海鷙鳥擊蒼旻識鑑滋無愧因依得可親吾儕陪客次汝伯實儒珍促席襟期密知音笑語頻悲歌忘宇宙慷慨惜風塵愛爾情俱似而今意愈眞閒門車馬集奧室簡編陳會合時難久漸摩徳有鄰三年曾刻楮一旦忽思蒓自分燕椎鈍深慚越女矉贈言申繾綣別酒話酸辛時世文明日詩書少壯身重來偕計吏何用苦傷神

同年小集探策賦詩得天字

仁廟尊儒術嘉猷匹古先丕承由列聖大比渉三年揀拔歸陶冶招徠際幅員文星明似月公道直如弦世運逢熈洽吾儕屬引延兩班延虎拜多士出臚傳恩重冠裳賜銜淸館閣聫緑章趨畫闕華服曳春筵載酒芳坰外聞歌小海邊歡娛能幾日去住不同天文省摛辭麗容臺執禮虔四門崇教育庶府雜周旋桂玉悲妻子塵埃厭市廛緬思州縣職恆畏簡書愆苦樂寜非分升沈各有緣云隨風力斷萍逐浪花牽幾聽宮鶯囀頻驚海月圓重來情翕翕復會語綿綿問夢觀靑鬢遨嬉駐彩韉但思傾玉斚那復計金錢發興分奇韻抒懷托短篇勤勞有王事���諸賢

祁眞人所居云州金閣山有異香

眞人持玉節髙居坐廣霞風度三山杳香聞數里賖氤氳翠羽蓋旖旎斑麟車無緣訪玄迹應赴蔡經家

送姚子中參政江浙行省【時浙省平章曹某罷免】

文學蜚騰早中朝踐履多嘉謀思妥帖直道忍媕婀物議和��鈞陶�嶽峩鳯池春入幕象魏曉鳴珂蘊藉登醇酒輝光厲太阿久勞禆國政暫出省民屙眷注恩何厚操持行不頗牙旌辭紫禁鷁舫下黃河竹樹供圖畵江湖入詠謌金山訪蘭若赤岸擊■﹝牜羊﹞牱館傳𨿽丰飾登臨得幾何自公方變魯視事肯隨鄼保障逾閩海徵財及茗鹺民居散鴻鴈水患助蛟鼉卹匱施仁澤搜賢置禮羅贈言徒感激報政敢蹉跎去國時寜久辭鄕語漸訛殊方善調禦趣召鬢雙皤

從駕觀承天護聖寺【至順二年五月】

陪駕西郊外遐觀倦未還荷深七里泊云近五華山境勝嗟來暮官微愧不閒憑髙歌夏諺直擬重躋攀

送蘇伯修內翰南臺禦史

若人抱奇璞柱史稱髙情含霜趨建業踏雪過蕪城奮彼澄淸志違此交友盟相思祝餐飯貞哉保令名

送方公亮揚州教授

莫作蕪城賦長歌藻泮思盤飡陳苜蓿虛座擁臯比彭蠡家何近漳江棹不遲春城且冰雪能忘別離時

靳士昌宅前大樹

百丈門前樹多曽閱市人斜梢侵寺塔直幹闞城闉喜映龍樓日愁棲馬市塵何時濯枝雨老翠尙能新

送江東貢有源分韻得庭字【以著書除學官】

聞說宣城郡名家聚徳星因君詣京闕如我到門屏■﹝畝犬﹞畆知聞道詩書出過庭歸航有毛檄不負世明經

寄題水木淸華亭

僻地開三徑荒山住一翁棲遲瞰澄澈結構倚蔥蘢畵檻穿黃蝶芳塍散白豵云湫龍恍惚月砌鶴氋氃破曉孤村日號秋萬壑風溪流明見底巖樹潤通中曳杖行霜果褰衣檢露叢稻花香入戶杉葉勢侵櫳獲罷平川迥樵歸狹路窮嵐迷峯上下泉合澗西東陂養魚千石秧移地百弓收成防雀鼠種植聚奴童薯蕷登秋課禾麻驗歲功要賓如鄭驛遺子似龎公物外心何逺朝中信不通坐從書帙亂飲■﹝扌棄﹞酒尊空景物樊川似生涯輞口同嬉遊未可到賦詠或難工

遊昆山慧聚寺和唐人詩二首

碧雲天一方休公具禪牀天女散花近懶殘煨芋香殿燈耿寒炧波月澄冷光願言謝朝紱托身棲道場【右孟東野韻】

天外山光近峯顚海气吞潮憑風作陣云藉石爲根鳥重煙藏樹帆多水遶村憑髙暫詩酒回首望修門

遊虎丘回宴舟中

名郡值佳境良朋諧勝遊閶門暫弭節虎丘同泛舟岸莎欲佐舞波魚能聽謳對酒冩髙興不樂復何求

送張謙受歸天臺

客路五千里三年謁帝居新丰空對酒光範不投書髙興蒓鱸外淸標翰墨余臨岐贈詩句惆悵欲何如

崇天門卽事

久綴鵷班底逶迆曉思遲偶因迎冊處卻憶唱名時禦水流故道宮花換舊枝自慚無補報四十鬢先衰

兵部侍郎王崇道出守東平

使君朝著久暫出守名城祇羨黃堂貴能忘粉署榮編民瞻�履候吏引麾旌早寄髙齋詠令人識政成

城南道院卽事

三徑艸纎纎苔痕過雨粘風光殊不惡涼意復相兼芍藥斜侵墄蒲桃亂入檐可憐成小憩不得遂幽潛

雄州道中卽事

南過新城道田疇迥不同長溝如浙右下壤似淮東塘濼依依住橋梁處處通道傍遺老說此可治農功

賈恭人哀挽【六月二十八日賈郭氏其夫由徵交趾爲百夫長戍杭子某代爲之迎養恭人於南旣沒歸葬中牟】

彼美涵濡厚於歸樹立艱持家夫效勇襲職子承顏海錯供甘旨河壖返佩環因嗟陳孝婦不見槁砧還

送簡秋碧河源縣尹

文墨終堪奮牙緋亦自豪身畱闕下久官入嶺南髙兒子隨行李鄕鄰且濁醪長材能制錦何憚折腰勞

南城天慶寺僧雅致亭

一昔到上方塵慮能相忘鼎水他山茗鑪煙異國香雜芳供春艷佳木通夕涼不有艸堂詠那聞贊公房

宛平縣尹李克中號約齋

赤縣徵呼際緇塵浩瀚間事隨紅日出心共白雲閒萬頃魚龍海重霄虎豹闗人人瞻北極處處看靑山

次韻謝敬徳司業冬至夜見念詩二首

歷肇羲和紀雲從太史書寒威盡凜冽陽晷漸舒徐消息存元气行藏問太虛茫茫千歲測坐致欲何如

陶令惟耽飲虞卿漫著書雄文莫弔屈髙士不徵徐酒肉朱門臭塵埃白屋虛古交崇節義時慕藺相如

元夕西門外訪友

信馬出林坰因君得暫停春燈九子殿夕照百官廳斷水冰猶白荒陂艸未靑遙觀陪扈處懷昔意冥冥

送明理赴南丰州判官

吳越流亡歲湖南饋餉時目前堪撫字江右少瘡痍上佐官何美南行樂不支盛年思報國莫動別離悲

先兄正獻公墳所寒食五首

車馬自駢闐風寒復禁煙野筵惟粔籹村女亦秋千逺岫淸明雨髙墳白竹錢乞墦君莫笑攫肉有輕鳶

才動山林興還增畎畆憂夕陰仍不雨春冷欲如秋撫舊誰傷悼乘時盡醉遊農家多苦旱啼殺舎南鳩

樹冷杏慳花池漧艸勒芽愁吟春自淺樂飲日還斜逺翼摩霄鶴喧傳得食鴉城中火宅苦吾欲覓仙家

兀坐尋詩句豪吟引酒杯悲歌常激烈暗詠亦徘徊詩向眼前得興從天外來成章多坦率猶待故人裁

三日春郊宿畱連不肯回尋詩乘欵段步屧踏莓苔勝境僧多占深村客少來明朝入城市那復好懷開

送王君冕歸長安

去國三千里登科二十年盍簮方晤語分袂忽言還書帙休晨檢詩筒息夜傳更無吟偪側惟有恨纒綿

遵化縣感懷書事二首【巡歷京畿東道】

驅馬出京華疲民盡怨嗟孤臣難報國老客不思家釀雪觀雲气占風看月牙翻思未遇日嘯傲寄煙霞

有疾不飲酒無悰難賦詩豪彊妨撫字姦黠玩鞭笞廢堞羣鴉集荒山雪意垂庭前一曕眺聊爾當遨嬉

宿安平驛【按行河南四道】

屋西山气合門外竹光浮總爲襟懷敞不知行役愁淸時少詞愬樂歲美田疇帝力知難報猶須動隠憂

南漳縣畱題【錄囚襄陽】

寂寂南漳縣熙熙稍可居水流穿町疃山色瞰階除木槿能紅白色蕉半捲舒訟庭無判牒聊復冩淸虛【窓下有白槿盛開】

均州順流之光化縣舟中作

岸闊漸無山波平頓少灘魚來晨艇集谷熟夜廬看野處民生遂江行旅思歡仍聞囹圄靜尢覺老懷寛

襄陽

暫駐襄陽府懷賢一惘然畱名墮淚石得計遺安田醉聽攔街唱饑餐縮項鯿詩人亦癡絕四美欲魚全

江瀆行祠

曉出楚城東叢祠肸蠁通沙髙淤象嘴波靜閟龍宮吳蜀源流逺薶沈世代同所祈無潰決相我歲年丰【象鼻嘴沙岸之以形似名者】

四月晦日卽事

暝樹俯疎欞陰濃簇廣庭連綿送月雨歷落照泥星好友違千里癡兒昧一經近來忘百慮恬淡養遐齡

復回下外朝山行白浪道中二首

惴惴均房道重來又數程步溪愁石坎苦雨畏雲行履險神魂散忘私性命輕回車從小憩呼酒賀更生

徑路紆余出沙灣宛轉流羣山中不合萬竹翠相繆稼圃何粗鄙桃源豈謬悠境奇詩句拙摹冩媿林丘

李淸卿遷掾淮東【時已貢六察掾再娶奉母登舟】

將母刋溝上君舟屆逺行不須生別恨所重立修名謝絕山中險方來海上徵續弦新井臼讀律古章程夜月孤舟穩秋風五兩輕中臺辟書蚤便道易趨京

冬雨

十月楚天雨同雲暗八荒前山應是雪此地不成霜气混朝嵐重聲兼夜漏長閒庭斷來往幽思渺無方

枝江縣獨坐【按部峽州】

澤國持龍節蒙恩備使臣簡書時自理燈火夜相親山雪迷殘臘溪梅借早春所憂無異政何以慰斯民

環翠亭述懷【至正元年正月】

江縣閭閻合池亭水艸交紅梅過年蕊緑竹隔墻梢淸興詩聨集微屙酒盞拋何能遺世累云外結松巢

次前韻寄蘇伯修韓大雅

園令常多病嵇康欲絕交遊魚躍江浦宿鳥聚松梢逺志何時遂閒愁一昔拋故人多顯達阿閣鳯皇巢

太古詩【並序】

【髙昌拜住太古後至元丁丑拜禦史廉直有令聞汝寜民羣作亂君奉命治其獄無寃濫久之劾一巨姦忤權臣二年不調庚辰春權臣敗始遷山南憲副爲禦史與予同僚嘗爲太古字說今來山南予亦僉憲事再徵鄙言因紀其事以贈】

宇宙萬年外污隆百代中時艱崇譎詐世降逞姦雄效職心如石攻邪气似虹如君多布列庶可返淳風

商山道中早行

五月商於道驅羸戊夜行萬山分地色千澗混雞聲野磑乘機置山田冒險耕浮名致萍梗吾亦嘆勞生

閿鄕道中

風雨度崤■﹝山黽﹞新晴喜若何雲間瞻太華馬上看黃河心已爲形役身兼抱病多平生逺遊志垂老漸銷磨【商洛秦陜步步皆陳迹亦猶山陰道中使人應接不暇長安城中碑刻亦不能徧覽況近郊乎雁塔梯級久廢曲江在其東而亦久涸一登含元殿故基未央宮在漢城匆遽不及至但求得一瓦而已興慶池廣袤五七餘里荷菱藻芡彌望岸旁古垂楊甚多東南白鹿坡甚近華蕚相輝太眞梳洗等樓基皆儼然僕始至及還諸公迎送皆在長樂坡灞橋嘗一過滻水嘗一過華淸一浴繡嶺一觀華陰顥靈宮並嶽神題名歸程過藍闗秦嶺宿藍橋觀裴航洞上七盤嶺下瞰輞口莊商山拜四皓墓及廟外此皆不暇及也予年來行四方見山水頗多然各有可取至於長安城中望終南山天下古今妙絕也惜病多才劣且奪於宴飲不及富於吟詠】

送王止善廣東市舶提舉【嘗爲兩浙運司及海道府幕官】

送子炎方去臨岐發永嘆如何醫國手祇作理財官海晏商颿盛風淸客枕安番禺天不逺佳譽徹朝端

送馮公厲江浙參政分題得揚子江

萬里岷峨水維揚會眾流雲濤傾楚尾天塹壯吳頭北固山光近南泠水品優離亭風笛晚古寺月鐘秋衮舄承新渥旌麾鎭上游瘡痍煩撫定景物肯淹畱瓜步堪凝眺蕪城動別愁江波深更闊應似廟堂憂

淸苑張節婦【遺腹子某今爲左衛幕官節婦八十容城人】

一綫艱危路伊人亦自賢蘭芽始撥雪桂子已參天苦節年齡永衰宗福澤延一時華表柱千古柏舟篇

徐元庸寒泉廬

孝子終天恨寒泉未足雲水漿不入口鹿豕與同羣手綫今何在杯棬豈忍聞素冠曾有刺珍重守孤墳

送張掌儀詩【並序】

【先正立國子監學規選伴讀生謹厚練達者二人充掌儀凡春秋二丁泊吉月釋奠先聖弟子執贄見先生旦夕揖拜一切禮節悉隸之束鹿張中徳被選充是職者三年一日謁告歸省諸生慕其謹厚練達且近歲間有不得善去者咸惜其往賦詩以道其情司業宋褧髙諸生之誼略敍其槪而系之以詩】

之子寧親去橋門忽別離一時分祖餞六館重威儀鄕國靑山近宮墻白日移功名已在望菽水未妨遲

至元三年六月八日史局作休從伯京禦史公亮太監伯溫祕卿伯循待制暫至城西祕卿待制別去伯京歸家予遂偕公亮回憩都水監雙淸亭監掾平伯欽畱飲卽席賦五言十八韻

皇都官曹盛銓衡簿領優公庭臨紫陌賓幕對滄洲樹影移門暗荷香曲榭幽亭臺分錯繡車馬去如流市回塵聲杳山明霽色浮廣寒南聳殿齊政北瞻樓心逺逾寥廓身髙不自由茶瓜延永晝絺綌借淸秋翠牖何勞扇珠簾不下鉤冰盤丹果沈【去聲】石枕碧苔畱浪迸頻跳鯉萍開緩泛鷗畫船思蕩漾紅粉�謌謳竹葉生髙興甘棠敍舊遊主人供飲饌勝景得綢繆洗硯惟呼僕移牀屢召騶史才慚忝預詩句費冥搜聫璧知何在乘騶計少休詰朝重赴局持此詫同儔【公亮奉定間嘗丞是監故耳】

贈墨工魏元得

煤麝搗魚胞居然品格髙劑傳龍髓記香出豹囊韜詎可飾昭應惟將錄楚騷多君逺持贈詩句少酬勞【宋祥符中治昭應宮用廷珪墨爲飾染】

送蕭同可之肇慶照磨【吉州萬安人】

遐方殊不惡幕府獨賢勞客路離鄕近官資過嶺髙溪淸石可硯颶息海無濤此去騰芳譽公交車薦剡操

送李惟中西臺侍禦史分題得長樂坡

秦東有古阪一舎近重城已脫崤函隘仍瞻灞滻淸栁條前歲別艸色蚤春迎舊路平如掌乘驄自不驚

○絕句【五言】

友人借書爲科舉文檢閱戲書以答之

一笑鶻搦兔終朝獺祭魚秋闈與春試卻用郝隆書

公安道中

碌軸如醉翁深春臥晴緑坳徑露不幹下有蚯蚓哭

小景扇

桂楫寒煙浦茅廬老樹枝畫圖嗟歲暮不及見春時

訪僧不遇題壁

莎艸沿階密篔簹繞檻幽禪牀太淸絕聊待碧雲休

子昂風竹橫披

筆意出天機翛然仰復低稍須風勢定應有鳯來棲

采蓮小景

蓮華被君采蓮實被君折相牽俱如絲如何能遽絕

仇云軒訓其子彥中廉訪三絕句其孫今禦史公度持以求詩

栁玭著家法馬援述交情人稱世濟美誰謂公慚卿

三鷺扇頭

欲下勢翩翩對立羽肅肅風標盡瀟灑其柰股無肉

送髙句驪僧式上人東歸二首【號無外】

師從東國來卻返東國去能操無外心何不中國住

暮餐城南粥朝踏城東塵道人心似水去住本無因

送國子生吉祥海涯還蘄州覲省

少年住京國思親不暫停豈伊居庸翠不及楚山靑

磨石村口號【谷城道中】

傴栁礙行騎山家少憩時黒云催上馬不省主人誰

分憲後圃二詠【襄陽路】

秋桃實累累久熟雙頰赤風來墮苔徑取食味如蜜【桃】

雅潔玉簮花淸芬莫與比不得向陽栽植根北窓底【玉簮】

公安早行

誤聽野雞鳴揚鞭趨驛程平明見茅屋方覺冒霜行

燕石集卷五

●欽定四庫全書

燕石集卷六

﹝元﹞宋褧撰

○律詩【七言】

都城雜詠【四首】

萬戶千門气鬱蔥漢家城闕畫圖中九闗上徹星辰界三市橫陳錦繡叢玉盌金杯丞相府珠幢寶剎梵王宮逺夷縱睹爭修貢不用雕戈塞徼通

豪傑紛紛白玉京汗顏血指戰功名九重見帝多因鬼萬里封侯不用兵肥馬塵深心獨苦鮒魚波涸事難平西山小隠煙霞暗依舊春犁趁雨耕

風物鮮妍飾禁城豪家戚裏競畱情花圍錦幄淸明宴香擁珠樓乞巧棚叱撥馬搖金轡具帡幪車揚繡簾旌他年定擬持鉛槧細數繁華紀太平

流珠聲調錦琵琶韋曲池臺似館娃羅袖舞低楊栁月玉笙吹綻牡丹花龍頭瀉酒紅雲灩象口吹香緑霧斜卻笑西鄰蠧書客牙籖緗帙費年華

聞駕幸開平不獲瞻仰悵然有作

云裘浮翠漾朝暾舜陛雍容引紺轅駝鼓一聲離�館龍旗小隊駐花園空聞祝軷西華道不及瞻天建徳門自是承平好行幸燻風無乃聖躬煩【駕出則駝上鳴鼔謂之駱駝鼔花園在都城之北駕北上毎駐蹕焉】

明照坊對雨

章臺車馬去如流白雨霏煙拂畫樓九陌平鋪明似練兩溝急瀉碧於油美人虹見西山霽少女風來北裏秋涼意滿襟簾幙捲宮鴉歸樹夕陽收

璧月

璧月悠悠上女墻六街燈市逺微茫隨車徑去柳家婢走馬獨歸韋氏郎戚裏煙塵眩銀海九重宮闕接瑤光銅駝陌上聽冬鼓笑殺西樓白玉觴

延佑七年十一月朔小雪旣上英宗皇帝入太廟祀享致齋萬姓瞻仰喜而賦詩

五夜飛花合禦溝鑾輿拂曉建龍斿千官玉佩開黃道九陌瓊枝照彩旒皓色潛消鳷鵲殿淸光欲近鳯凰樓遙想齋宮祠祀罷天恩應共海波流

上中書張參議【至治元年有旨命禁中結燈山有司具圖已進時濟南張公希孟參議中書省上書諌從之且賜錢若干辭不受遂賜縑帛各一以旌之】

中官傳敕構鰲山公相披云犯玉顏紫府騰書天咫尺彤庭賜帛錦斕斑丹心濟世今能遂白髮歸田未可閒早晚傳宣催大拜更將霖雨膏塵寰

送髙子敬歸彭城

元龍不拜富民侯袖劍囊書苦掉頭李願有心盤谷去阮咸無意雒中畱春城寒食鶯花靜日暮鄕闗汴泗流我亦拏舟江海去試從沙鳥問黃樓

寒食暫出

一百五日上街頭半晴半雨天悠悠豪家出郭車爭道少婦當壚人上樓輦路暗生芳艸逺禦溝平瞰碧波流少年直把春償酒若个新詩紀勝遊

哭張惟健【惟健濟南張公希孟之子賢而有文才識通敏丰儀俊秀禮法從容好古物善艸隸諸書當時之名公子也】

天風吹下玉魚符絳節颷輪下玉虛人海渺茫思衛虎士林憔悴嘆曹蜍紛紛故物塵凝座寂寂春魂月滿除珍重尊翁休痛哭郎君方代少霞書

衛禦史【故西臺禦史平陽衛弼字良佐延佑初以列郡守忤貴近意由是有旨罷西臺良佐遂歸亡何薨後數年識其子靖卿靖卿席世賞得官亦气節凜凜有父風雲】

禦史昔乘靑驄馬霜气橫秋烏府門太白終南讓髙峻涇流渭水分淸渾神隨丹旐歸全晉名入靑編紀大元欲識當時眞鐵面只今猶有鳯皇存

通州晚晴卽事【南遊湖湘】

水榭空明雨腳收凝笳催上驛亭舟紫霞斕剪翔鴻錦碧艸平鋪集翠裘落日闗河初客路浮雲宮闕上神洲誰憐五色江郎筆眞使超然賦逺遊

櫓港夜泊

七月六日立新秋船窓風露涼蕭颼神祠擊鼓鴉集樹水驛通燈魚傍舟身在江湖頻北顧眼看河漢近西流逺人爭問京華事爲說夔龍佐冕旒

江上夜泊遇京使回卻寄都下諸公

風气涼涼水气淸白楡如玉絳津明橫江渡口晚潮退采石磯頭涼月生逺道迢迢蝴蝶夢舊涯歷歷鳯皇城羣公奮翮靑雲上應笑扁舟萬里行

書湘陰謝使君廳壁

使君廳事冷於冰使君無家靜如僧門樹枕街橫暮犬戟枝當戶照寒芿僮奴伍伯隨陽雁曹佐書司被凍蠅料得太常齋未足玉珂朝馬去飛騰【湘陰爲湖南下州而謝君敬徳三年未嘗挈家故云爾也】

雪中遊洞庭

楚酒初開臘甕邊湖船遙指暮山前鄕闗迢遞不歸去身世伶仃時自憐雨雪還須送殘歲晴明應是入新年陽和咫尺煙花媚卻冩春光被管弦

除夜宿武口驛憶誠夫兄

瓶笙榾柮淡無聊幾度他鄕遇此宵三十男兒尙書劍尋常意气自雲霄風燈直下漁歌亂鬥柄傍連帝闕遙懸想銀臺門下客聽雞忙赴紫宸朝

初冬之先壠卽事【至治三年作先壠在南城之東南宜泉村沙垡】

烏鵲相依啄野田白駝對立飲冰泉蒲洲淩薄車旋濘棘路沙虛馬懼鞭冢上白楊時獵獵苑中紅葉曉翩翩嗟予謾索長安米願就耕夫受一廛

登第詩五首【泰定元年甲子】

崇天門唱名

三月吉日當十三紫霧氤氳閶闔南天子龍飛坐霄漢儒生鵠立耀冠篸黃麾仗上淸風細丹鳯樓頭曉日酣獨愛玉階階下艸解將袍色染成藍

恩榮宴【四月二十六日】

上相傳宣弁�趨玉堂西北拜鑾輿歌聲縹緲方壺外酒味氤氳沆瀣余幕額錦光晴爛漫帽檐花影晝扶疎君恩誰識深如海獨倚東風詠藻魚

同年會【四月二十九日海岸之萬春園】

臨水亭臺似曲江同年人物宴華堂嬋娟笑弄龍香撥醽醁深涵鳥羽觴醉後方言頻爾汝座中除目互平章從來期集輸京雒仍見詩歌播八方

賜章服【自是年始襆頭袍帶靴銀木簡皆具簡上仍刻禦賜字金塡之五月一日皆除書同授】

承平天子重科名章服分頒出大明袍是涿羅香縷細笏勝楷木素文橫晨趨象魏雲霞粲夕奏龍墀玉雪淸遙想鳴珂朝會處鵷行爭訝被恩榮

上表謝恩【五月二十一日時駕已北幸】

瑞日鮮明射玉題華袍綷■﹝糹蔡﹞近罘罳舎人宣贊瞻丹闕新進趨蹌詣赤墀黃屋云行天杳邈緑章風送路逶迆湛恩豈許須臾報要見他年獻納辭

海岸春行

越橋西下苑墻髙緑染垂楊絳染桃霞擁玉樓晴啟戶風生瑤海暮翻濤官因立馬看花擔漁憶聞鶯罷竹篙惟有杏園春事好幾人詩興似吾曹

送朱仁卿盱江覲省

晴霞紫陌忽逢君暫托塵衣訪白雲上國離人心艸艸北堂慈母夢欣欣波衝海澱漳川合舟入鄱陽楚路分珍重驛程詩句好不妨馳寄慰離羣

和張仲容雜詩

蓬萊雲彩爛東方魚鑰開門禁漏長萬仞樓臺爭霽色九重宮闕動秋涼羽林執戟趨神武騎客彯纓入建章獨愛蕓窓常寂寞六街車馬是誰忙【時予初校書祕府】

誠夫兄由兵部貟外調選江湘次畱別詩韻送之

鯨鯢吞餌釣槎閒英簜開承使節函北地闗河搖落後東吳風物笑談間晴湖泛艇鷗衝槳夜邸懸燈馬卸鞍莫以遨嬉誇小季春風今在五華山【山在京西四十里都人四時遊觀】

和趙魯瞻海岸冬日晚歸

白塔髙標射紫霞烏棲宮樹客投家燒香人拜彎弓月穿市兒攜剪彩花苜蓿地眠朝退馬蒲桃園隔宴回車人生要縱長安眼何事能容便面遮

閠月五日卽事

皇都萬家欲何往信馬悠悠成獨行擊纜橋邊春水急吹笙樓外暮云平金絲栁弱窓臨道羊角風髙塵過城取次韶華堪寓目詩情飲興一時生

寄題涔河石橋【河在澧州北四十里實往來孔道州人謝氏疊石作橋壯麗宏闊予自延佑以來凡八過其上慨念行役之苦爲之惘然】

灣水溶溶漾碧虛白虹髙偃接云衢深春曲岸栽楊栁落日�����������������������含毫士莫畫寒江待渡圖

秋思書將陵驛【館伴安南國使還鄂】

斜陽催出鳯皇城津鼔聲沈夜櫓鳴海口風來吹酒醒漳濱葉落喚愁生望深夕浦蒼煙暗夢入秋閨素月傾況是潘郎年紀到二毛侵鬢不須驚【時予年三十二】

秋浦夜泊憶誠夫兵曹兄

悠悠旌斾駐郊亭車馬東門勞送行銜命但知談笑樂趣裝方動別離情千山萬山風月恨十家五家砧杵聲惆悵粉闈人下馬碧窓誰與對書檠

送哈必齊文苑僉憲浙西

五云仙佩厭朝雞抖擻春衣著繡衣陌上好花晴羃■﹝罒歷﹞津頭行客路逶迆楊梅佐酒火實粲鱸魚作膾銀絲肥共道莫教辜負口不知冰檗可充饑

雙淸亭春日獨坐【時張爲都水經歷雙淸幕府名也】

帝城何處不紅塵小海危亭獨可人笭箵舟航浮上閘笙歌池館接西津恩波浴鷺連洲暖宮樹啼鶯隔岸春不用鞭笞了官事笑談容得幕中賓

二月二十二日野寺哭張仲容

身前誰不羨詞華水散淪漪日散霞仙桂無緣空種樹幽蘭有種自生芽淚飄舊殯棠梨葉酒入荒臺野薺花最是相知嗚咽處洛中松柏渺天涯

送張孟功江淮覲省就赴河南幕

淸時郎選重華年英妙如君眾口憐霍霍寶刀新試刅泠泠瑤瑟舊調弦思親將捧白鳩杖去國還浮畫鷁船淮浦汴堤俱好在吟詩仍似水雲天

送貢泰甫還江東

河流欲冰燕鴈號僕夫出門具吳舠三年遊子住京國一日念母還江臯才名豈藉功名重詞气終隨意气髙欲識別君情繾綣臨岐持贈紫絲絳

沙垡拜掃【一百五日侍誠夫兄出南城拜掃沙垡先壠歸循宜泉橋北少東一園內有金太祖武元皇帝碑扃守嚴祕呼主人開門讀競憩園後小亭亭四旁植卉木成列甚多峙二靈壁石於巽坤隅移時將出主人前導復由碑前過一柵門旁鎖二猴云畜四五年矣童有偶懷果戲擲調之亦跳梁可玩已而要坐外閣茵榻簾幾事事皆淸致以浙甌供茗令人灑然少頃風作命僕就懇折花主人送出且以辛夷花詫獻上馬轉至園後適李花盛開斥騶者踰墻竊致之遂歸自丰宜門予偶有詩思至披雲樓成唐律一章白兄抵海岸兄屬和已就遂君實祗監求紙商訂錄呈諸公主人周姓亦頗知好客云】

風花寒食舊城陬路指灣磣思致幽沙隴致錢買鼢鼠郊扉擲果調狝猴辛夷已受園丁獻穠李尢煩步卒偸自是詞人多樂事繁華那識抱官囚【拜掃時野人獲鼢醜怪可詫予以錢七十五文得之將以歸遺兒子】

春暮雙淸亭小酌懷張孟功

吏退公庭鴈鶩行持杯暫對水雲鄕山開罨畫涵晴影花落胭脂漾晚香酒幟隔津標栁陌漁舟避浪向蒲塘懷人不得同相賞空賦停雲第二章

曉自宦者門入院馬上口占

繚垣齊拱禁門髙別院斜連禦水遙芳艸有情生廣掖垂楊無力倚危橋承宣白面風標俊入內華裾意气驕麼麼詞臣不通籍卻疑宮闕在璇霄

病暍柬王君實太博

臥病三日如三秋時見謝程蘇孟儔環堵自疑溟漲外髙居獨在閬山頭醫師胗視投苓術文友過從遺脯修獨怪新除齊博士不來相問負薪憂【謝敬徳程時叔蘇伯修孟道原】

送道士李希白還山

洞中流水五芝肥鶴上仙人萬里歸海月伴殘丹竈火天風吹動繡雲衣焚香祕室招王逺躡屐名山訪子微聞道長生有眞訣我從何處叩巖扉

和蘇伯修應奉上都試院夜坐韻

八月簾帷試夜寒諸公文酒度更闌然藜共喜臨天祿分芋何勞問懶殘誰許桂枝平地折莫將花樣近來看主司不是冬烘者解送宜勝十政官

送誠夫大監兄代祀海神

毳帽貂裘素綺裳明時逺致禦封香朝端使者傳天語海上神君見火光萬弩射潮非計策三山湛影漫文章靈來細祝憂勤念不是求仙漢武皇

送劍州任倅

愛君疇昔賦逺遊志如鵬鶚橫霜秋抱才應辟到滇海挾策赴調趨皇州蜀山秦樹有徳色猿聲鳥道無羈愁裏中同舎不俶儻坐守塵編空白頭

詠禦溝

決決穿雲出磵初千回百折到皇居行人不敢來飲馬稚子時能坐釣魚內史府前晴滉瀁雲巖觀後晚舒徐波漫略彴通丹禁風揚輜軿映畫裾三月霏煙著楊栁九秋涼露泣芙蕖荒唐莫說流紅怨自是淸漣解起予

送益陽州守額森哈雅【楚武定公阿爾哈雅之孫由宿衛初官】

龍節光臨澤國遙鳯毛聲振相門髙朝辭闕陛香凝袖暮餞郵亭酒污袍我愛甘棠畱楚甸誰憐楚鴈集江臯一州如斗君休薄考最猶能張爾曹

送賈孟善閩浙覲省遂奉父之官淮安

浮雲一昔涼風起遊子匆匆買去舟喜奉嚴君辭逺徼不因作客別神州白蘋漠漠吳江岸紅樹蕭蕭楚驛樓總是停橈捧觴處知君無復有離愁

次韻誠夫兄麗正門外晚歸

碧霄雲物獻詩題雙闕西邊日馭低弦月彎環城上塔錦霞鮮麗水南堤仙郎下直辭雞樹獵騎收圍撤兔蹄爭笑閒身空七尺不因冬鼓臥幽棲

柏堂【劉母熊氏三十而寡不嫁其子觀作堂名柏以奉之】

到處慈闈總樹萱君家庭院擁蒼官心非紅紫爭春意人似靑蔥耐歲寒錦帳羅襦秋拆鳯云窓月戶曉棲鸞階墀更有芝蘭在掩映濃陰十畆寛

南寧彭使君重建東坡載酒堂【儋州】

椰葉榔花映祠宇椒漿桂酒蕙肴蒸古人不作千年恨遺迹猶存百代徵魂魄何須歸玉局是非從此見金陵使君作室吾儕詠一笑俱成附驥蠅

蘇伯修修撰分院灤陽眾仲【陳】君實【王】有詩送行讀之灑然動人淸興走筆擬之

桑乾居庸南北京崤山澗水相送迎羨君於玆三扈從憐我不得一經行到時文酒度長晝去日車馬奔新晴鰲峯淸語應見念使僕鄙吝心中萌

琴士項崇節還新安其人居京師七年嘗爲威順王及魯國長主琴

調弦理曲世滔滔百代斜川鑑識髙有耳惟聰廣陵散無生不奏郁輪袍長安米索塵凝席千里蒓香月滿舠忍道醉眠卿且去玉徽明日楚江臯

早春馬上卽景書懷呈張孟功左司

日日騎馬到西城年來竟無淸興生冰潭照影覺形穢云岫對人增眼明墨客詞流驚邂逅玉珂香轂惱逢迎鳯池賴有知音客一曲陽春爲寄聲

歐陽南陽還臨江便道之官廬陵幕府【前翰林檢閱撫州錄判】

東觀玉堂如積薪十年補外空勞神紅塵赤日能敗興白鷺滄洲卻可人相閣老槐涵墨沼官亭新栁送車輪扁舟三月桃花浪歸及臨江江上春

送李彥方福建憲副

繡衣乘遽度閩闗回望皇州紫气間輟直暫勤安赤子臨岐誰敢嘆蒼顏陛辭此日嚴將指疏奏明年早賜環自是軺車不遊覽往來多駐武夷山

道士王用亨父母髙年作壽慶堂其上世蜀人仕宋今居江東

云錦溪頭小有天崇文宮畔地行仙故家喬木三千里流水桃花五百年雲液養齡春瀲灩霞衣上壽晚翩躚山中玉斧傳眞訣應向髙堂說又玄

暇日小集項錬師丹房【煉師字子虛】

新秋道院涼如水載酒幽人對緑莎移榻小窓從嘯詠抄詩別館盡經過勞生不解談丹鼎明日堪憐動玉珂吟罷自慚題字惡定應無計換羣鵝

和孟景章早秋卽事韻

蔥蘢仙桂壓勾欄月下婆娑玉臂寒荷榭有風紈扇歇醉鄕無暑蔗漿殘銀燈光散塡河鵲粉袖香銷舞鏡鸞惆悵邊衣何日就錦書同附勸加餐

李良臣之睢陽別業爲其考平叔公作家廟予校書時李爲祕卿

憶昔靑衫典校時尊翁作監鬢垂絲蓬山風月誰能記蒿裏衣冠我獨悲黒壤禾麻存別墅素帷香火待佳兒舊僚猶有丹鉛筆試撰麗牲第二碑

送藝文令史宋子與驛召歐陽原功太監湘中便道過家覲省兼簡吳彥暉徵君內翰周子嘉省郎

風雪閉門貧病嬰開門南去愜我情萬里獨遊舊官長十年一拜賢父兄徵路快馳宛騕褭歸期應及閠淸明梁園楚岸春俱好一訪相知爲寄聲

江西袁慶逺由郡博士爲幕職再調潮州路經歷徵詩送行

長松磥砢出霜林不分儒官久陸沈嶺外官資雲路快城南祖帳雪泥深紅蓮緑水無多事翡翠明珠肯動心莫道皇都����������

南嶽李煉師所居號盤中

南嶽崚嶒倚太空盤中勝地著渠儂煙霞近接朱陵洞雷雨潛通天柱峯仙境得名符古昔道人無事養疎慵他年凖擬尋松鶴歸日應能借竹籠

送君則林倅南還辛酉登科今爲京尹主文

經笥便便玉價髙帝城十載屢遊遨月中前度攀丹桂天上今年種碧桃燕市風塵情浩浩吳帆煙水興滔滔仙舟幸有金華客共與哦詩飲濁醪【與胡古愚同行】

閠三月七日城西訪友不遇馬上口占

寒疾連朝避風雨今晨一出復何如扣門投刺意不愜上馬逢人情有餘饑鶴啄虫行廣陌垂楊飄絮泛污渠暫經馬市緇塵滿歸去蓬窓理舊書

燕石集卷六

●欽定四庫全書

燕石集卷七

﹝元﹞宋褧撰

○律詩【七言】

和杜徳常萬歲山暮春

霧杳云深日馭西紅稀緑暗鬧黃鸝雙娥有淚仍啼竹四老無情謾采芝遊冶喜逢三月閏芳菲空度一春遲誰家甲第歌聲咽何處名園舞袖垂祇有情懷似中酒那能心緒及遊絲少年笑我眞癡絕一日閒愁十二時

追賦苑主事南野亭【麗正門外】

女墻不隔鳯城春栁色危亭枕水濱夜墄松風吹幾杖曉闌花露濕衣巾西鄰池館存碑石【淸勝園】東裏園林換主人【萬栁園】得似夫君能曠達百壺淸酒日娛賓

送崔時敏司獄省母汴中兼寄吳彥輝【六月一日】

萬態峯前望白雲暫因王事問晨昏渡頭橫濟瓜蔓水歸騎直趨酸棗門阿母慈顏深有喜寜馨陰徳果無寃故人跂腳臨樽俎爲說相思入夢魂

端午日雨霽暫出齊化門回入城遙面京西諸山及市肆風景追憶延佑六年六月廿有二日侍誠夫尙書兄初自江南還都亦經此路仍值雨晴今十有五年矣感念疇昔因賦此詩

官栁垂陰霽景鮮憶攜家具過通廛雕盤粔籹映珠幰繡陌驊驑輝錦韉上國繁華過陜洛中朝文物勝開天由來幾度南柯夢惟有靑山似昔年

栁人王道原遊吳楚至京師凡二十餘年著春秋義成書除韶州路教授

方州一士恥孤陋老大挐舟辭楚鄕萬里周流蹤迹逺半生著述鬢毛蒼侯門久客公交車薦驛路榮歸祖席張到日裏閭爭饋賀儒冠稽古動輝光

直沽夜興【元統癸酉八月南使江浙】

戍鼔聲催夕照低蒹葭楊栁澹煙微偶因海浦聽吹篴卻憶京城聞搗衣戀闕豈無情戚戚別家那有思依依傳聞大駕還都近怪得寒風凜夕威

東岡崇恩寺晚酌其僧一峯求詩

山門杉檜碧蕭森步屧回廊一徑深罷酒長風來北渚按歌明月出東林幽軒晚立云容濕髙閣晴登海气侵忽報寒溝潮信到可能重聽頴師琴

過余姚寄賈治安同知

秋深持節下鑾坡吳越風煙入浩歌溪水通橋松作竇山雲收雨石爲窩避泥驕馬哺寒艸過隴饑牛嚙早禾別駕歸來應笑我驛程何事苦吟哦

慶元書事

鶯脰湖平好看山鮚踦亭逺莫憑闌帽沾江雨曉須濕袖舉海風秋臂寒天上仙槎來八月云邊商舶去三韓蓬萊更訪長生藥卻擬乘桴事不難

臺州郡治後山亭畱飲席上走筆

孟冬短日到臺州勝境喜遇都賢侯眼前丘壑太岑蔚閣後臺榭仍風流巾子峯髙曉色近淨香亭小寒光浮徜徉盡可畱朔客談笑不必存吳謳

永嘉江心寺畱題

隔江孤嶼敞空門不似山林不似村雙塔晝深樟樹影半階寒沁海潮痕連城客到詩常滿別島僧回粥尙溫欲寄微軀恨無策暫時相賞慰羇魂

福建道中

北人不慣住炎方英簜函邊藥褁香鼻到崇安試蘇合舌過南劍漬梹榔朝寒命酒資調護晝暖披襟恐中傷共喜我來當十月肩輿猶憩午陰涼

贈任大正禦史於福州

十月一別太契闊兩月仍得相逢三世事茫茫不可料交情翕翕誰能諳姑蘇臺前秋艸逺浙江亭下寒云酣冬深卻恐霜威重後會不得同淸談

馬伯誠【彥恂】以繕冩經世大典成書授左衛教授須次暫還吳興

幾年京國養疎慵詩似朝霞气似虹天上書藏羣玉府日邊人訪水晶宮唐朝富麗詞臣盛漢代隆平賦客工政好淸明事鉛槧重來摛藻頌無窮

髙麗人李谷字中甫元統元年登乙科爲翰林檢閱官明年被命使本國宣諭勉厲學校制書其行也贈之以詩

蓋蘇文後少武事漬溝樓下有書聲貢士來經鴨緑逺登科去被牙緋榮中朝分命新詔使東人爭訝舊儒生徳音宣布聲教廣遣子入學同趨京

莆田陳眾仲由國子助教提學江浙

送君有情忘別恨愧我無句攄幽懷固知湖山適吟嘯乃與館閣成暌乖紫鳯天吳存曲折黃鐘大呂變淫哇斯文自是專方面猶爲峩冠嘆不諧

平坡訪謝艸池二首

仙家祕館西山隈石磴乘馬能獨來山腰檜柏當晝暝澗底桃杏爭春開設棋不作空置局貯酒常滿頻銜杯道士誦詩久成聽不知斜日下荒臺

玉泉西畔昔慣往盧師東邊今始行山石犖確囓馬足樹林陰翳藏禽聲座上主人談眾妙壁間圖盡教長生所嗟祕境禁來往不敢題詩畱姓名【懸畫八幅皆熊經鳥伸之術】

禮部主事劉文瑞父母慶八十壽

沂州老人八十彊寧馨有官居議郎鸞鳯五華恩誥下魚龍百戲壽筵張西京牛酒春無價南極星辰夜有光昨日升堂親幾杖毫眉三寸點秋霜

新城道中雷雨喜晚晴

震霆人馬俱辟易揮鞭不復能掩聰棗葉沈沈過凍雨栁陌蕭蕭來晚風失馬急追憐從者負薪徒涉念衰翁驛程亦有馳驅苦猶及殘陽一點中

送呂仲實僉憲廣西

得官嶺表眾所惡持憲廣西君獨榮士論翕翕似華衮祖道粲粲皆簮纓榕葉曉看思禁栁杜鵑晨聽憶宮鶯歸來鐵面如紅玉不盡論思獻納情

鑑湖水送烏希說【希說以至元丙子夏由史屬代祀北嶽濟瀆南至會稽臘殘求贈言適箋尾臘文有鑑湖水之語遂爲題賦詩餞之予以至順癸酉使過紹興不得一至湖上至今歉然】

鑑湖百頃生涼秋知章陳請太白遊子今乃能五月往我昔不得一日畱吳娃合曲風度舫越女浣紗云滿頭燕趙緇塵都洗盡荷花深處薦瓊舟

送張實夫覲省回漳州

赤嶺坡前春日遲楊栁橋下暮潮低閩中遊子歌相別天上故人書漫題茉莉吹香來竹戶麏■﹝鹿外加內﹞作隊過松畦良田美樹還家樂昨日靑林杜宇啼

送安伯寧由大名治中赴上沔陽知府

一違鵷鷺行中去兩度江河補外行吏校逺迎茅步市旌麾先過漢陽城民間魚稻富生理幕下賓僚多宦情我亦二毛思五馬臨風常爲使君榮

襄陽楊萬戶命道士禱雨有應

雨華舊說隨車降天意曾因決獄回鐵甲將軍今禱雨玉壺方士解呼雷樊城麥穗千家熟峴首秧苗幾處栽感應玄機有如此轅門新政亦佳哉

左司丁貞夫號嵩巖【洛陽人】

枝峯蔓壑燦煙霞自古神仙就作家天井穴深畱石髓貝多樹老放瑤華山人索價遺蹤杳王子吹笙去路賖莫向風前賦招隠紫薇花下鬢鬖髿

和王君實戶部早秋巡山韻

逺臨遼海近軍都今代神臯異古初萬乘省方嚴禁鑰千官耀武肅郊居祈年寺塔存唐像利國河渠入漢書賴是星郎解摸寫吟余胸次日淸虛

送楊子宣尹鄆城

明時作邑重優遊我爲斯人抱隠憂巨室昂昂張虎翼姦民濈濈沸魚頭朝衙召集鄕三老幕邸趨承郡督郵利刃往年曾一試知君談笑已無牛

七月望日西山卽景十二韻

朔土中元展墓辰暫時從俗出重闉秋光蕭颯無餘暑野色虛明不動塵仙館舊時通輦路【昭�宮西有英廟別殿】官溝佳處似江津【通惠廣源閘風物類南方】郊扉亭榭皆沽酒石岸灣碕半鬻薪見寺參差多白塔逢僧絡繹盡紅巾鳬茨映艸花輕小鴻芡遮萍大葉勻潔白芙蕖猶是夏淡黃楊栁不如春偶隨漁艇方遊目忽見龍舟卻愴神【英廟文宗兩朝禦舟藏廣源閘上別港】金水河寛風掠面玉泉山暗雨催人馬蹄不憚平蕪逺鳥語常因密樹頻可惜癡頑攜子侄未能放曠會親賓茫茫世网誰堪約負郭同爲學稼民

濟南張侯至大二年奉禦香禱旱歷山舜祠雨應是年十二月也

武皇齋祓禱重瞳近侍含香解蘊隆濼水气通云漠漠繡江波合雨蒙蒙螟蝗不待逢深雪牧守惟知問太空自古精誠多感格誰云野語出齊東

送篤烈圖敬夫南臺禦史時予居閒

一從桂苑下瀛洲君寵難忘志未酬今戴豸冠辭上國又分龍節向南州跛鱉應貽騏驥笑飛鴻亦有稻梁謀道傍楊栁不堪折江上梅花相憶不

先兄正獻公墳所寒食自和气門歸馬上賦

適野襟懷自豁然入城景物又堪憐禦溝春水髙於路海岸風塵暗似煙醉客輕生馳騕褭癡兒薄行調嬋媛徐驅返顧西山色自笑詩人嗜好偏

送範悅古赴江西憲掾【悅古名亭曲進士不第掾江西憲久之以誣罷去又中鄕舉會科場廢禦史辧其寃復爲江西憲掾】

丹桂凋零翠柏髙吳船還又泛江濤鷙禽整翮仍堪擊鷗鳥忘機自不勞曉陌行人折楊栁春城別館酌蒲桃嬋娟後夜東湖月莫向明時嘆馬曹

於潛謝堯章松巢

濁世塵囂如洚水巢居故向萬松間下窺震澤三江浪髙揖錢唐九里山虎魄餱糧應可畜兔絲牖戶若爲攀杏梁桂柱長安陌不直危枝一解顏

臨安劉子簡以至元二年觀光京師明年告歸作詩送之

文昌殿古黒云低光範門深白日迷逢掖有時甘引去丈夫何事苦分攜上林春去鶯猶囀南國晨徵馬不嘶多少憂端兼別恨煙江何處覓緘題

李重山都司號梅庭

愛梅大是淸絕倫置之庭除尢可人寒影夜移靑玉案暗香晨裛白綸巾隴頭江上徒千里月地云階少四鄰更道廣平心鐵石可無新語慰花神

昌平縣廨和解之昂禦史時巡歷京畿東道

向來按部指秋期子月登車我獨遲雙塔道傍觀俗處百泉荘上卹災時煙昏導騎搖箶簶燈暗癡童下扊扅不聽謳歌聽愁嘆何心工和壁間辭

漷州除夕憶京師諸公奉寄

豈不懷歸畏簡書無人袒跣鬭樗蒲那知年後得春气謾向天邊瞻斗樞一榻衾裯明榾柮五更簫鼓蹋■﹝毛瞿﹞毺屠蘇詰旦誰先飲鵷鷺黎明眾共趨纎手菜絲應不送端門柑宴肯相須鳯城多少藏鬮會一樣銀燈惜歲䢐

元日又懷諸公自次韻

攬轡寒郊理簿書明時不用伏靑蒲喜聞蓂莢頒庭陛驚見桃符映戶樞長樂曉鐘紅叱撥大明春殿紫■﹝毛瞿﹞毺六街車馬魚鱗集百弼衣冠鳥翼趨幕省貴人辭瑣闥晴窓獨客攬髭須暮年勲業歸公等莫嘆紅塵急景䢐

六日雨中聞詔赦將至復次韻

一札飛來寛大書潞陽歸騎踏菅蒲九天雨露開元化列宿光芒拱北樞時近春盤傳餅餤云昏午枕臥■﹝毛瞿﹞毺連朝吏士開尊飲旦日官僚秉笏趨葛亮有言垂往昔陽球興嘆失斯須傳聞幾處圜扉靜讞獄無勞趁暑䢐

淮南潘子素持吳�唱酬詩一卷見示偶七夕久坐書懷次韻寄卷中諸友

悔拋蕙帳下巖阿老鬢飄蕭半�窩涉世情懷今日薄立朝勲業古人多靜聞珠露零丹桂淸愛銀灣漾白波良夜賞心難寄逺定應同調制吳歌

予以延佑元年從先兄正獻公入汴始識彥輝吳徵君是歲故中丞馬公伯庸今翰林學士謝公敬徳國子博士王君師魯鄕貢河南行省迄今二十五年予再以按行至汴居監察行院去徵君所居僅半里猶以公事未畢尙遲於請見時馬公亦薨謝王在館閣感念存歿賦唐律一首先遣持遺徵君正之【至元四年戊寅】

二十年前入汴州梵王仙館涉春秋家家庭院森湖玉處處簾櫳映海橊金馬石渠傷逺別丘山華屋動新愁誰憐閉著車中婦猶望元龍百尺樓

仲宣樓登眺

國家全盛似金甌江漢澄淸控上游帝子幾時臨北渚庾公何處倚南樓云來巫峽祠空在霜落荊門樹自稠持節重來紓四望孤懷別有憑闌愁

左司李重賢逺淸亭

亭下盆池漾緑光紅妝翠蓋似橫塘不須玉井十丈藕自有鑑湖五月涼座上莫聞金鼎篆尊前仍注碧蘭香主人逸興幽人句多幸俱畱百世芳

武昌近城阻風雨三日不得到城下遣興一首山南僉憲之行

五月江風多自南停舟滯雨興難堪呂公磯送驚心浪大別山凝撲面嵐北海酒尊空已久善和書冊逺誰探妻兒不解窮通理看掛明朝十日颿

當陽道中【錄囚襄陽】

路指沮漳散馬蹄園林芳潤稱幽棲淺山有勢藏杉冡細水無聲過稻畦病暍久忘河朔飲貪眠常惡汝南雞莫嗟六轡多匆遽猶暇尋詩泚筆題

山中逢武當馮尹景仲入京以詩送之

卓午山頭樹影髙豈期多幸此相遭久嗟寒雁迷書問共訝秋霜點鬢毛張緒猶如少年栁劉郎重看舊時桃故人侍直金鑾密應向明時誦拔茅【景仲與歐陽學士同年故及之】

過馬嘶山畱題寺中

雞鳴山接馬嘶山萬壑晴雲井底看湍澗縈紆五十度石梯犖確百千盤光華固有周原重險阻其如蜀道難題罷新詩動髙興五湖何處水雲寛【四十八度腳不干行人才到馬嘶山均房山中人語】

山中漫賦題�平官舎

繡衣不爲吟哦出詩料縱橫簇眼前巖鳥雜鳴諸部樂石苔亂布五銖錢焚香乞水癡求雨刻木通泉巧漑田尸位空言無所補寓情托物亦猶賢

七月三日喜至鄖縣山行兼旬至此始出

稻花香裏過琳宮一舸斜陽漢水東下馬已辭山嶻嶪開軒仍見竹蔥蘢畫檐不礙迎霜葉玉宇頻來處暑風童禦無知友朋逺滿襟幽思與誰同

太公遇文王圖

狂王喪心醉其上老叟避世居渭濱出獵初非取獸意垂鉤豈是求魚人千年茅土有終始一時際遇無比倫韓彭烏合成俎醢三顧猶堪繼後塵

愛竹【所寓官舎有竹數叢】

京華卄載看畫竹今見羣筍森階前錦繃初苞已挺特筠粉半落尢淸妍何人炎歊弄團扇有客風露爲華筵平安不待綱維報軒車未膏日周旋

章臺寺畱題

髙林過雨曉蒼蒼水木淸華古道場亭子是誰開四五招提緣此異尋常風聲蕭颯羣松翠日气醺酣二麥黃墟墓令人不怡悅何妨卻茗進瓊觴【寺後圃有巨松二三百株中有歲寒聯翠逺塵無垢諸亭亭畔古冡甚多】

荊門州治後惠養亭畱題【亭在山麓】

南直江城近可通東連郢樹暗無窮臺髙先得瀛洲月地陿難乘閬苑風雲射晴霞紅爛熳山經凍雨翠溟蒙惟餘蒙惠泉頭路猶在探奇夢寐中【蒙惠泉在州西姚暢皆有詩】

雨後利陽道中

二年四過山前路三度值雨難攀躋最憐緑水注深堰不惜靑驄污濁泥澤畔藕花怡旅況隴頭禾穗慰妻啼丰登已是囊中物易得新詩掃壁題

寄賀徐復初江浙檢校

故人家住黃鶴樓三年不到鸚鵡洲紅塵面目事京局淸夜夢寐思林丘聳壑昂霄今老大唾壺談麈舊風流傳聞調官赴吳會我爲終夕喜不休

寄慰翰林謝敬徳學士

故人昔佐湘陰州召赴館閣二十秋髙文大冊有淸譽賦詩酌酒無白頭荷槖兩京久勞瘁行年六袠空優遊一官不調竟無慍我爲終夕悶不休

夷陵晚望峽口卽景感懷十四韻【按部峽州】

一握靑天萬丈崖長江束縛此中來山形連導岷峨脈水戒明徵灩澦堆疏鑿神功思禹載戰爭遺迹嘆秦灰濤翻澎湃朝噴雪灘激砰訇夜吼雷割據每能資霸業棄捐亦復到奴才乾坤設險華夷判名利輕生肝膽摧�匠操篙要厚賂波神賜珓享冥財兒時夢寐光陰速客裏登臨懷抱開紅葉黃花爲誰好玄猿白鴈有餘哀百川逝水流無極孤鳥長空去不回昨日舟航辭白帝當年雲雨下陽臺竹枝歌裏堪容與人鮓甕邊難溯洄千里畫圖眞妙甚醉翁文字亦髙哉逺遊政到離騷國賦罷招魂試舉杯

逺安畱題

楚邊窮處蜀分疆小邑幾爲山所藏放火種畬今得趣辟兵鑿穴舊堪傷每因巖壑起雲气少見日月開晴光我來問俗聊弭節深林不敢久徜徉

目送

目送孤鴻欲滅時幽人懷抱有誰知茫茫往古靑山在亹亹來今白髮垂陶令忘憂多嗜酒少陵逸興只吟詩惟餘安樂窩中老笑俯塵寰看大棊

孝感紀異詩【並序】

【太原惠思忠信夫由汾州吏薦補山南憲府從事檄下以父年登七袠難於逺行父趣之曰吾方徯兒從宦以亢吾宗顧吾方康寜母他慮其速治裝信夫勉從之至元二年冬至荊凡再閱月猶未供役復歸省見黃相荔支諸果類非北土所有買得之襲以衣襥將饋其父至則父已卒家人問曰若持荔枝來耶信夫驚其弟告之曰父初歿時眾擗踴環哭久而復蘇止哭者曰我適夢到南中見兒饋我果名荔枝我噉之風味非常兒今來矣言旣而卒信夫聞其事痛哭頓絕出所包果以薦蓋信夫山南啟行之時公易簀之夕實三年二月二十又八日也時人異其孝感予爲紀其事仍系以詩】

河東老父雪盈頭捧檄兒郎事逺遊莫道襟懷如陸績直疑魂魄似黔婁薦新禮在情相稱陟岵詩成淚莫收理气相闗有如此不須身外彊推求

逸老堂【九老仙都宮唐眞人】

臨水垂楊遶院松髙堂仙客養疎慵道存柱史五千字心在蓬萊第一峯未可逍遙空看鶴不妨勞動急呼龍我慚不得金丹術塵滿衣襟抗俗容【時旱設醮禱兩未應】

江上阻風【自山南還都】

昨日癡坐庾公樓今晨祇過桑落洲連朝巨浪髙似屋萬斛大舸輕於鷗靑山兩岸不可畫緑酒一尊能解憂行年五十倦俯仰愁見京塵撲馬頭

髙麗僧式上人遊兩浙江會提學黃晉卿句曲外史茅山張伯雨好事者繪爲文會圖

文章釋老誰爭雄昔人三語將無同已公茅屋見新句匡廬蓮社追隨風名勝絕憐畱翰墨笑談莫謂變虛空雞林到日傳相詫杖錦歸來未是窮【是詩次黃韻】

吏部侍郎杜弘道號西巖野逸【保下人】

萬古西巖好地形憑髙四望接英靈太行王屋千峯雪碣石居庸一帶靑山徑緣云通略彴野泉流月度坳陘王人固有幽棲志同送孤鴻入杳冥

送錢思復下第還杭州分得秋字

陌上王孫壯气遒交鋒劘壘在朝頭擬來披腹排閶闔空使乘槎犯鬥牛蟾府丹香應少待鳯梭花樣肯旁搜冬烘卻是居停主江上芙蓉莫怨秋【思復來會試主禮部侍郎泰不華兼善家旣而兼善考文故末章及之】

正月二十六日監中習儀卽景書懷

椒觴獻歲暖如蒸收燈前後不復晴風色料峭雪欲落云陰晃漾日半明四郊未有花栁意六館但聞弦誦聲城南三月牡丹發莫遣白頭愁裏生

陽明樓【崇眞萬壽宮道士丁元善】

道士由來不火食仙人況復好樓居鏡湖秋水望不極禹穴晴嵐濃有餘巖下茯苓供采藥窓前柿葉待臨書紫鸞玄鶴應相遲會碾颷輪赴碧虛

初秋苦雨

白潦玄云淨影涵漏天奚止說西南毀垣到處疎籬當支廈何年大木堪憭栗未須悲宋玉沈吟漫爾憶岑參無窮世故靈臺小華髮蕭騷不滿簮

濟南張智夫八十詩雲莊有序

聞道仙翁樂事多幾曾衰槁坐雞窩華峯月冷雲橫久趵突泉甘酒熱過少壯爭詢三叟壽光陰未盡百年歌太平生長仍終老笑殺行兵馬伏波

送葉仲輿令尹赴上鹽場司令

砉砉牛刀新發硎閩中作宰慰編氓石崖鐫頌不盡意樟木刻祠方稱情丹詔十行求善政玉堂一老有諸生牢盆又比爰書苦誰爲長林嘆不平【時天子下詔議舉守令仲輿已除故不得與仲輿讀書作文且能治民至大皇慶間皆從承旨姚文公遊故云】

次韻蘇伯修侍禦樊川遊春

霄漢春深鬢有華離愁望眼一時賖裁詩不待灞橋雪醉酒莫嗔韋曲花渭北樹陰晴■﹝雨上對下﹞郁終南雲气暮周遮帝城咫尺居庸翠誰道癡呆不念家

我別長安四見秋當時風景如夢遊含元殿下麥初老興慶池頭波欲流三春栁蔭北軒井千技柏暗南坊丘而今祇是成追憶疇昔無因得久畱【予以至正攺元夏五備員行臺都事僅長安兩旬赴召禁林而歸寓官舎北窓後井上有三春栁一枝同官樊時中寓東城南坊舎後古冢時見光怪旁有千枝柏樹之叢生者秦中多植之】

送孫引進湖州同知

綿蕝何須魯兩生紫髥落落稱華纓泰壇導駕開徐步文陛催班引大聲一代世官周禮重九重增秩漢恩榮水晶宮裏蘋風起北望紅雲是帝城

張女挽詩【女諱阿慶汝南忠武王第八女今翰林待制郝陵川���日誦數百言尢工屬對十歲而逝元遺山續夷堅志紀其事】

三生常侍玉宸君想象文姬一樣人露气淸凝仙掌夜天葩秀吐上林春木蘭歌怨徵行苦栁絮才髙老大身卻是貞魂埋不得彩鸞同與駕颷輪【所屬對今略附於後如睡思昏昏如醉思閒心寂寂似禪心洗硯黒雲浮水面折花紅雨落墻頭滿地梨花三月暮隔墻楊栁兩家春秋水芙蓉妝鏡曉暖煙楊栁畫屏春闗山明月子規魂花栁東風蝴蝶夢江頭鷗鷺不闗名利也風波野水荊榛有底功勛承雨露驟雨翻空滌世間之塵垢飛虹飲海收天下之風雲】

臺州應翁八十號希有齋

老人須髮如秋霜深居海濱樂且康壽考何須菊潭水神仙只在默林陽五銖衣薄肌骨爽九節杖輕行步彊我欲相期廣莫野痛飲共到無何鄕【默林之陽老人所居也】

告中寒食感事書懷【至正五年作時奉勅纂修宋史】

少日讀書今白頭半生竊祿不知休講筵深媿程楊學史稿重遺班馬羞多事愁懷苦於病久寒春意淡如秋江南煙雨京華月閒倚晴窓憶舊遊

婺源程弘道教經堂【其子名允時】

聖訓行天似日星秦時晦日漢時明半山老人壞正道紫陽夫子集大成孝經尙欲化遐郡論語還堪致太平他日兒曹心醉後我知不羨遺金籯

送詩僧泐季潭江南

方外何嘗浪得名士林髙處學遷鶯逺公能重陶元亮老漢常陪石曼卿日暮碧雲追雅致陽春白雪有餘聲江南煙雨樓臺好盡意推敲不用驚

紀行述懷【有淸溪稿扈從上京之行】

陪扈灤京媿未曾馬瘏兒病苦淩兢龍門湍息山陘雪偏嶺風淒石瀨冰倐忽雨暘天叵測迂疎道路事難憑侍臣爭笑馮唐老不向明時獻技能

凍雨晚晴自成物門歸院馬上口占

碧山繚繞晝陰垂云濕宮城雨濕衣芳艸逺含春意態微陽閒弄晚光輝灤河委曲經千里魏闕嵯峨壯九圍滿目鬱蔥佳气在莫從陳迹訪依稀

送王仲方淮東廉使

燻風殿閣舜琴張睿念求賢治逺方灤水繡衣朝浥雨淮壖白簡夏飛霜九天星直三臺近六轡路增千里長拔薤抱兒君素志瓊花開處煮茶香

宣文博士周伯溫世家鄱陽別墅有坡先世樹梅千株其郡誌載宋時守居多梅有亭名玉雪坡伯溫愛之亦以名其亭

薄俗妖妍莫競春萬株淸气照乾坤神仙身在藐姑射居士夢入羅浮村寫物更無和靖句懷賢宜占謝公墩久知佳境因人勝何必登亭對酒尊

喜歸大都玉署

玉署蕭然一事無漫陪鑾馭到行都白癡祇對鰲峯石淸供惟觀海月圖野疃有情開紫菊禁園無數列黃楡輪蹄廹塞通衢隘明日揚鞭出坦途

送趙大本赴西臺禦史分得塵字

釋褐由來第幾春彩衣重襲繡衣新地連羌僰民皆幸天助風霜筆有神驄馬豈期多避路都亭無用苦埋輪致君勲業爭先睹應嘆遺賢滿後塵

送王彬叔赴西書吏

廬江憲府昔曾經作掾聞君有此行灊皖諸山倚天峻淮淝二水得霜淸蒼鷹自向秋風擊丹鳯還依曉日鳴簡牘賢勞好珍重靈臺明處是雲程

宣城黃山汪公仲雲松樓

江東勝士髙起樓坐對萬松雲气浮流水桃花非世外小山叢桂爲誰畱繁華競逐移春檻貨殖空名千戶侯惟有淸標供撫玩棟梁霖雨付悠悠

早春遣懷

百尺危橋路稍平新年邂逅一經行池臺半入荒殘景觴詠渾非少壯情祇見晴波羣浴馬未聞芳樹亂啼鶯相親賴有西山色常似連屏照鳯城

張徳謙壽松石

木精山骨舊相親鬼匠臨摹大逼眞霜老蒼龍潛委蛻月明寒玉暗傳神丘園預卜長年兆苔蘚難埋後夜春信是堅貞同气類望秋蒲栁謾成塵

燕石集卷七

●欽定四庫全書

燕石集卷八

﹝元﹞宋褧撰

○絕句【七言】

呂仙亭

物外煙霞屬勝遊有時長嘯海門秋嶽陽樓上題詩了慚愧人間韓伯休

一絇絲【張昌儀兄弟恃易之昌宗之寵所居奢溢有人題其門曰一絇絲能得幾日絡昌儀遽書其下云一日卽足後禍及】

淸河桑少蠶拍簇曳雪牽霜不盈握西風吹落紅蓮花敗籰塵埃棄墻角

書宜都內人傳後【二首】

癡絕廬陵不保身忽從婦口議天倫鸞臺鳯閣須眉者誰識當時有內人

繡帷春色久徘徊檀機傍邊說禍胎一笑詩人漫懷古夢中曾見內人來

朝元宮雜詩三首【延佑丙辰在汴作】

飛仙堂前深艸靑葵花橊花紅重輕幽鳥飛來弱枝動泓泓殘雨夕陽明

七眞殿西開小門此中南與書司鄰板扉無人蝴蝶亂細艸幽花三月春

鄭州車過雷■﹝谷左﹞■﹝谷兀﹞�墻橋上人已行睡眼羞明窓紙白驚人又是石魚聲【齊時則擊石魚聲甚淸亮】

送牛農師北上

玉帶河流緣蔚藍君家橋北我橋南一談忽作容易別便是無情也不堪【武陵城西有玉帶河】

招屈亭東酒一巵人生最苦逺別離不須更折路傍栁君家門外靑垂垂【招屈亭乃郡人送別之所】

阿亭學書才五經阿孫學語才春鶯乃翁去去莫回目外有先生內有叔【農師二子長玉亭從予受學次鼎孫時方二歳】

重過江陵

渚宮春水數經過風物消沈可柰何聞得街頭耆舊說鯽魚翻比昔年多

南條山色翠微茫映帶江城冠楚鄕楊栁兩街多大宅好教畱待段文昌

送陳亨甫如湖南

莫爲功名怨別離別離何用送行詩沅江臘月無楊栁聊折梅花贈一枝

次韻賦春詞三首

象口香消冷瑞煙錦衾羅薦任朝眠一心要續懷春夢不管啼鶯繞檻前

妝樓澹月轉廊腰晴露和春浸碧桃愛品鳯簫腔未穩夜天空望彩雲髙

嬌春楊栁暗藏鴉掩映文窓一樹花寒食淸明多過了悄無車馬問儂家

澧陽道中春日

隔村山鳥學綿蠻夾路溪泉響佩環晴日烘人透衣暖不須春酒亦酡顏

別武陵諸友分韻得身字【延佑己未三月晦日別武陵北歸】

人別江南花別春鶯鶯燕燕總傷神旗亭酒軟歌姬艶爭柰相如是病人【予是日暴得腹疾不柰觴】

別後寄友

蘭舟三日屈原亭醉出南門緩轡行栁暗河街新月上一場離恨不分明

舟中夜雨奇周子善

雨暗空江夜寂寥打篷聲似打芭蕉故人好在紗窓下髙擁銀燈對小喬

漂母墓

南昌亭長木蘭僧進食英雄豈不能澼絖家資消幾許阿婆髙冡碧崚嶒

沛中

未央宮闕錦輝煌隆凖何心戀故鄕直到中興守家法年年供頓幸南陽

晚興

紫陌歸來月魄新艸深涼院掩柴門絺衣欲掛梧桐上慚愧緇塵染樹痕

感懷

擾擾紅塵世態殊少年空殢五車書才情縱解吟春艸畢竟京師不易居

初至都書金城坊所僦屋壁

士龍東頭士衡西長沙舞袖難旋轉豪家盡有廈連云自是詩人嫌日短【張岷有云京師有兩般月日望月終請料錢嫌日長到月終房錢嫌日短】

晚出都城【是年八月東之樂亭縣】

風入秋羅半臂寒紫霞赤气日光殷西山大是無情思忍送巾車又出闗

宿錯橋

胡來城下錯橋西神樹棲鴉廹暮啼數騎東來飲河水一聲羌管碧雲低

漁陽【二首】

萬馬紛紛動鼓鼙三郎束手翠華西向來別有銷兵策莫恨靑闈燕子泥

小醜從渠怨忌多不知和解欲如何萬幾盡有闗心處卻辦城東熱洛河

誠夫兄寄都下雜詩五首【次韻奉答予時在樂亭縣】

虎豹環宮守日旗夔龍鵠立捲班遲明良自有賡歌詠逢掖諸生莫獻詩

鳯吹龍箏樓上頭市中沽酒會英遊狂心似火何時遂定約春風賦禦溝

玉皇端拱白雲鄕扣額何時上緑章威鳯祥麟都网盡後人誰更說昭王

擁被巴童似蝟拳矮窓鑪火夜深然風流張緒如楊栁卻向荒寒度半年

碎霜斜舞下遙天透膽寒威折塞綿不似豪兒衣狐白讀書辛苦謾多年

憶武陵舊事【三首】

詠歸亭瞰武陵溪隔岸花開雨後齊竹筱莊園春社散靑陵村外目平西

芙蓉如妓繞橫塘一段秋容著色妝猶記周郎會心處醒時雙陸醉時狂【周子善別墅水亭名會心處】

兩袖東風臉似霞滿懷紅刺訪儂家春鶯錯唱淸平調輸卻釵頭縹蒂花

通州橋下見訣別者

二月五日風揚沙潞陽河津楊柳芽氈車離人泣紅頰搖鞭羨我能還家

三月一日雜詩四首【延佑七年】

仙龍髯墮古混臺碧籞春深花自開踏白馬前雙斧鉞路人爭喜晉王來

苑樹雲藏紺色鴉彩樓昏鼓促沈霞分明不似冬冬韻寂寞東風十萬家【國有哀則崇天門外結彩爲樓別置鼓角漏壺以司晨昏嚴警備】

柳簇紅橋緑霧勻羽林戈戟鎖重闉朝陽空照俜仃影長似東街碧樹身

舊時甕城野櫻桃隈隅弄日晴樹髙遊人來往不能折爛醉來時玩碧梢

李廷珪墨

神物蟠髹麝溲煤升元曾是進蓬萊玄光依舊能今日誰信昌言己夜臺

陽闗圖【二首】

系馬停車待酒闌驪駒歌斷不成歡憑誰說與圖中客水逺山長行路難

前春別宴武陵溪候館垂楊暖拂堤忽見畫圖疑是夢故人回首洞庭西

七月八日曉晴暫出麗正門外【二首】

團團碧樹壓宮城白鳯門楣淡日明回首瓊華仙島上片雲猶欲妬新晴

曉涼門巷柳陰蟬九陌晴泥著錦韉到處簾櫳盡相似巧棚人靜五生蔫【裏俗以七夕前數日種荳麥等於小瓦器爲牽牛星之神謂之五生盆】

冬夜

紙窓如水月如冰天際浮雲罨畫屏漏板闌珊參過午篝燈猶誦太玄經

羣蔬寫生圖

午衙太守杞菊賦朝日先生苜蓿盤翠釡駝峯無限美畫師何事畫酸寒

元夜偕二友看水燈

緑鬢相攜禦軟風珠塵粉霧月朦朧水燈浮過南橋去卻被殘冰礙�紅

得周子善書問京師事及賤迹以絕句十首奉答

春王朝會大明宮祝栗魚蠻四海同至治元年調玉燭和風甘雨看年丰

曉日云冠綴彩珠龍顏如玉映康衢大官門外停天駟羣辟翺翔侍步趨

黃流玉瓚薦馨香九廟神靈降百祥一部云韶導仙駕歸來朝賀坐明堂【時皇帝初舉親祭之禮四方未知】

至公堂下魚鱗屋麗正門前蝸殻居三百英雄來獻賦是中應有馬相如【至公堂會試之所四方進士來試南宮者率皆僦居麗正門外】

瑤肝玉肺渥注駒玄圃昆侖是坦途暫蹶霜蹄未爲失三年奮迅碧雲衢【子善昆季連與鄕貢皆不利故勉之】

人海茫茫萬仞山健夫爭赴碧巖端躋攀分寸不得上始信文場蜀道難【予亦以舊歳失舉】

一念遺孤一愴然心旌無日不懸懸潞陽二月河冰解定買吳儂燕尾船【弘夫兄歿於武陵侄彍在彼時予欲往視之】

謝家擇壻得逸少溫嶠先酬玉鏡臺羅帳合歡猶有待可憐孤鳯意徘徊【時予得婚家初納采】

邇來吟思濁如泥今日酬君喜賦詩不識心忪並膽怯犀珠銀液竟何施【予向苦心疾至今遂不作】

汨沒京塵度歲華胸中千緒亂如麻南風凖擬揮談麈剩費君家木杵茶

錢聖舉山茶

丹靑筆點水晶宮爲爾寒葩染淡紅今日北人多見慣不須和雪上屏風

雪竹白頭翁橫披【二首】

瑯玕裊裊碧雲空雪綴斜梢倚北風丹鳯不來年歲晚一枝聊借白頭翁

蒼衣雪頸凍難飛寂寞寒梢獨自棲別有春明好風景緑楊如畫乳鶯啼

出京酬送別者【南遊湖湘】

臺笠華纓洗暗塵都門官柳送車輪洛陽津吏揶揄我不是終軍等輩人

阿城

掖庭咫尺失王嬙庫吏姦因鼠糞揚邂逅阿城重懷古欲從何處弔威王

小姑賢祠【虎丘南地名小姑賢舊時民家有姑惡新婦欲織羅而去之者其小姑悉自擥取爲己過冀以悟母母悔而止鄕人祠之】

離鸞別鵲兩沈冥腸斷廬江焦仲卿不見虎丘南畔月至今嘗爲小姑明

舟中述懷

飯了從容瞌睡禪詩情澀似急灘船吟成欲附都人賣又恐明時不值錢

彭澤水驛嘲淵明

循資白髮綰銅章明府何心解綬忙今日公田多十倍折腰兒輩亦無傷

五王博塞圖

鶺鴒飛滿萬年枝羯鼓聲聞博塞時自是開元太平事不曾聞有豆萁詩

賈傅祠堂【二首】

絳灌才書汗馬功治安策裏事無窮漢家未有停年格一歲超遷到大中

天上銀河洗甲兵八方風雨會咸京洛陽年少偏多事彊說當時未太平

舟中聞笛【嶽陽樓下鄰舟一軍將醉而吹笛愛其音韻淸壯命酒賞之旦求予詩遂賦此以贈】

虯須醉倚木蘭舟不識人間出塞愁吹散碧雲江上去芳洲斜日自悠悠

毛女圖

終南靈藥可成仙徐福空勞泛酒船七月轀輬鮑魚臭不知宮女卻長年

漫成

日射金堤禦水明楊花楡莢出宮城上林如錦春如畵卻怪黃鶯不解鳴

送存初宣慰湖南十首【存初宣慰故相野仙不花之孫由宦族入侍宿衛出爲湖南宣慰副使秩滿遷湖廣省郎中至治元年召簽會福院事明年拜天官至元元年春受命湖南宣慰使時天子新政鋭意治道開經筵畱公侍講讀力辭始賜允四月朔啟行公幼受學先兄弘夫性識聰頴及長遂知好學涉獵書史作詩臨帖至於筆札硯墨雅好精致棊槊射獵擊球等事𨿽嘗間作亦視之泊如也予與之交將十年前年冬公特辟書室延致數月坐其下公今年三十三歲始生子未期喜詩學唐有海棠曲亦得風致澧陽別業植梅數百本自號梅月荘主人厭倦世故時有隠去意以年方壯未遂詩人沅州校官吳陟字子髙公極愛其才調欲辟署掾屬故並及之公名阿榮字存初國人也】

太平天子辟經筵側席金華引舊賢頓首玉皇香案底旌麾畢竟使飄然

緑暗紅稀出鳯城潞河津上酒雙瓶湘花湘鳥憑誰報早晚樓船過洞庭

甘棠舊樹幾年餘枝葉蔥蘢拂月衢長沙耆舊如相候先向軺車看鳯雛

碧湘如鏡嶽如屏賦客騷人聚徳星況是蘇仙吟詠處髙名從此競芳馨

金貂門第黑頭公五省三臺指顧中便擬梅花荘上隠不應解組太匆匆

三載王城接燕談髙齋夜坐語喃喃有時共對桓伊曲一種淸禪靜裏參

金閨朝退暮歸時指點鉛華盡賦詩惆悵海棠花底事有誰題詠有誰知

靑霄持節鎭湖山東閣招賢事不難若用紫薇爲幕客常教街子報平安

花飄禁籞錦機空人別河梁酒暈紅送春已是情懷惡又向殘春送相公

科名自愧忝君恩未省何曹著此身遙想蓮花門外路幾時湘水共行春

早出過禦溝

殘月欲落日未生樹根交合淸水明翠華迢迢沙磧杳銅駝陌上馬聲少【駕已幸開平】

唐人兩馬圖

玉山芻秣渭川波振刷驍騰意气多政好駢趨駕黃屋臨危踶嚙柰君何

少陵春遊圖

山崦樓臺花樹枝杜陵韋曲恣遨嬉畫圖省識春風面應是開元未亂時

張仲容七夕來徵詩就次韻以答【來詩云云壓髙城雨散絲萬家秋气入羅帷巧棚七夕喧鄰里小宋明朝定有詩】

鈿合紅蛛綴网絲玉兒瓜果設香帷從來天上張公子解試梧桐一葉詩

聞蟬

昨日流鶯今日蟬無端世故苦相煎長安多少封侯骨雨打風吹過少年

龔秀才還臨江【二首】

江上春波煙霧昏江南遊子怨銷魂五侯池館歌鐘沸爭信麻衣憶故園

煙霞錮疾是誰醫來到都門幾許時莫待蜀禽啼血叫薜蘿猿鳥怨歸期

送成都何巖亮二首【由提學雲南乘傳過家爲父慶八十壽】

云頂嵳峩蛇陣長錦江春日淡無光老翁白髮升平世閒倚東風看海棠

樹迷雲棧路間闗詩禮庭闈夢寐還五色衣裳千歲酒馬蹄仍度點蒼山

省郎王景星僦居鐘樓之東頗有幽趣遂號市荘主人【二首】

樊川別業輞川荘摩詰才情小杜狂聞說當年多勝事卻憐官職苦相妨

佳樹名花總是春畫簾遙隔軟紅塵池臺政賴閒妝點惟欠林邊學吠人

看雲樓

昨日笙歌今日塵交情反復世情新山中態度能多少辛苦長安陌上人

聽雨樓【陳存翁】

侵窓度竹復臨池絕勝瀟湘夜半時客邸十年聽不足可能今日重題詩

夜下新安驛奇家【館伴安南國使還鄂】

河流如箭棹如飛星漢垂光月漸西回首曲廊微步處文明門上夜烏啼

晚泊維揚驛【二首】

驛墻紅樹晚蕭蕭解勸徵人駐畫橈擬辦靑樓狂載酒月明何處玉人簫

朱軒翠館郁岧嶤幾處笙歌幾處橋怪得隔江人望見夜深燈火似元宵

江上棹歌五首【采石舟中作以相長年三老且以慰使云】

日南使人朝貢來東觀校書逺送回長江無波風伯喜不須銅鉦苦相催

江邊日出便解舟輕帆經過烈山頭我儂一日還到驛你儂何日到邕州【邕州與安南接境故南使以到爲大成港之上采石之下江心有山名烈山】

逺人莫愁行路難故鄕萬里應須還明朝得風到池口回首不見蛾眉山

象奴晚泊賣象梳金錢賣得相讙呼大信有肉采石酒何不多買犒棹夫【大信市豬頭甚佳采石出美酒舟人有大信豬頭采石酒之語】

荻花蕭蕭江月明十舟齊發棹歌聲但有五兩好風信莫爲離別動鄕情

寄張仲容【四首】

縠窓昨日君辭婦白駒今朝我別家馬禦僕夫都見慣莫教閨夢到天涯

城南城北渺風煙一度論文月再圓腸斷而今更愁絕蓬萊云隔楚江天【仲容時以禮曹掾接漕舟在海上先予一日出都素與予契誼甚厚𨿽同居京師然各以塵事稀復接見嘗謂小別離欲賦一詩此篇首二句小別離詩起句也今足成之】

風流多病漢文園玉樹森森瘦可憐夢裏若逢徐福問仙家何藥得長年【仲容素苦吟淸■﹝月瞿﹞別時又病作】

有情誰解不相思羅幌風榦葉落時莫問離愁有多少君歸猶趂菊花期

書漢津驛【九月十二日】

涼月滿庭淸似水匡牀無寐苦難勝閨人不見羈人況落葉橫窓蛾撲燈

甄氏墳園春露亭【二首】

白楊如柱艸如茵湛玉零珠苦愴神況是淸明風雨惡可能無淚濕衣巾

軒楹錯粲對泉宮菽水庭闈在眼中別有孤丘漆燈滅寧馨何處哭秋風

鄱陽蕭性淵能鼓琴琴號霜鐘是其曾大父宋南渡時所畜者其家上世善琴云【二首】

池臺腸斷雍門周艮嶽繁華逐水流往事寥寥君不見金仙垂泣渭城秋

不似琵琶不似箏鯨音歷歷似秋淸龜年流落江潭外誰識秦聲與楚聲

柯敬仲持其乃尊山齋翁遺訓詩求跋

太傅當年自教兒唾壺談麈亦吾師蓼莪流落玄扃下不見音容只見詩

徐氏致爽齋圖【取拄笏西山之義】

陰霾蕩盡曉無霞秋气蕭森山气佳萬戶千門城闕裏不知空翠落誰家

送章生還江陵【三首】

六尺身軀二十彊長安索米日倉皇多應夢裏還家樂菜市街頭春酒香

荊門驛路艸萋萋郢樹連云曉色迷因憶兒時賞心處女貞楊柳夾濠堤

南國相知音信疎暮云春樹渺愁予東風解辦含情句代作長江雙鯉魚

秋江小景

霜落吳江息暮濤荻蘆花葉冷蕭騷山林眞隠今誰在畫裏漁舟亦自髙

趙集賢致政【二首】

集賢學士鬢雙皤少日軒車意气多有口惟稱老耼語向人不曉缺壺歌

酒滿淸尊花滿叢髙年樂事政無窮近來好語君休報驚動林間矍鑠翁【時有新令官至七十不致仕】

送同年王在中編修代祀西行【六首】

宮云擁節下靑冥巨嶽通川艸木榮傳語詞官休祕祝漢王深意在蒼生

銀盝天香出帝都春衣綷粲馬連■﹝甫﹞城南闗吏爭來認曾向當年見棄繻

聮鑣席帽杏園春五見宮花照路塵今日分攜重惆悵順承門外艸如茵

嬌兒文褓語初鶯內子閒閨數驛程自是曲江春酒重不堪芳樾聽鵑聲【在中長安人】

同年折桂復同官同巷衡門指顧間縱是薄情詩興澀可能無句到陽闗

蜀山秦樹碧相連鳥道花開三月天馬上從來詩句好定應多費薛濤箋

街柳爲暴風所折謾賦絕句

妝點官街能幾春經行常羨緑陰勻鄰翁只怪南風惡不道年來蠧滿身

城南小雨

官街楊柳緑參差花外危亭俯路岐物色宜人總依舊天陰不似去年時

送曹義省親新淦

親在江南子在都擔簦戲彩事難俱寧馨學業今如此郎罷還教食肉無

詹事府承宣使方君恕還嶽陽【四首】

銀榜宮前近識君當時悔不早知聞相逢未盡忘形話又逐燕鴻度冥云

古來詞客不勝愁感慨悲歌謾白頭君若到家無事日等閒莫上嶽陽樓

臘酒濃斟白玉巵寒梅香綴碧苔枝知君不作京華夢睡到山城日出時

江南才子總知名久別煩君爲寄聲說道頭顱將四十髭須先白兩三莖

送李文淸之官八番宣慰司幕府【三首】

馬諳舊路不﨑嶇艸色新袍是故吾山鳥山花總相識莫將詩句詠娵隅

西南邊徼渺煙霞星土列疆道正賖羈思宦情應等爾錦城𨿽樂不如家

武昌門外柳如絲曾見吳儂笑詠時張緒而今漸憔悴定應不似昔年枝

送謝徳潤還澧州【二首】

通濟橋頭楊柳枝涔陽極浦漾金絲驚見昔年題柱客歸來白髮照漣漪

徵鞍逺過孫王渡稚子迎門喜气多煙水雲山一杯酒拂衣歸去興如何

春云出岫圖

石根騰起气如饙擘絮成衣布置勻態度不須空藹藹東臯愁殺耦耕人

大名於景初家屋梁燕巢偶壞以懸匏代之因墮雛其中燕竟不他適來往其家凡六年異而求詩【二首】

春秋來去不相安王謝恩深往復還盛事他年君看取蛇銜明月雀銜環

暮宿懸匏晝出飛笑他辛苦杏花泥鄰家竈突多炎上猶自雙雙得意棲

送張尙徳還長沙【四首】

聞君家住古長沙吳楚川途萬里賖九衢夏木皆塵土歸棹惟應看藕花

江山風露夜淒淸散入心脾爽气生重來寫作金聲賦莫向時人鳴不平

楓林水驛舊畱連小小歌謡四五篇煩君說向沙鷗道今日才情減昔年【泰定乙丑秋予以館伴安南回使宿荻港驛賦棹歌數闋題壁上尙徳嘗見之及來京師往往對人傳誦】

洞庭如海山如黛疇昔扁舟數往還今日因君倍惆悵功名無味釣槎閒

送劉克讓歸汴中三首【名天秩由河南鄕貢中第競以便養辭館閣之職除濟寧錄事須次覲省】

梁園詞客卯金刀五十人中賦手髙卻是鄒枚有神授他州解送敢爭豪【會試第二名授館賦】

苑墻霏雨拂春旌興聖宮前曉唱名聞道明經傳奕葉寧馨今日被恩榮【時久旱始雨興聖宮唱名自此舉始】

玉樹瀛洲總列仙徒勞州縣亦堪憐趨庭不羨長安樂還上河津畫鷁船

送翰林編修趙宗吉秦蜀降香便道覲省【二首】

九重端拱不時巡宣室齋心禮百神奠璧沈牛惟遣使東封西祀肯勞民

錦衣玉節照皇都紫陌春風拂傳車行役不須愁萬里過家能似漢相如

和省郎杜徳常淸明三絕兼柬王君實藝林

開門景物苦無涯柳拂靑絲杏襯霞醞藉仙郎誰得似官曹常對紫薇花

春閨無事不聞雞睡起朝陽樹影西盡道陌頭寒食好賣花聲裏有鶯啼

赤闌橋瞰花溪過白板扉臨柳岸開最好苑墻東畔路可人何事不頻來

送湖州李教授之官【二首】

軟紅塵裏換靑衫彈鋏歌殘策去驂不用臨岐重惆悵落花迎棹過江南

筆翰超然松雪仙丹靑已矣霅溪箋髙齋應有橫經暇品畫臨書亦自賢

羣魚龜蟹圖

紫蟹玄龜素鬛魚悠揚作隊出菇蒲吳中餓殍須南食腸斷腥風是畫圖

送新安王元成赴遼陽教官【二首】

三月邊城未見花楡闗盡處艸連沙舉頭只見長安日忘卻江東是故家

聞道東人樂事並舞姬酬錦曲酬綾廣文別有詩書味自分臯比冷似冰

揆初堂【關中某氏永感之後壽日避客之所】

二十年前具慶時彩衣歌吹進瓊巵而今亦有如澠酒自顧微驅欲奉誰

堯民圖

謌謡人物接康衢和气氤氳溢八區日晷悠悠才過午周人酒誥漢人酺

燕石集卷八

●欽定四庫全書

燕石集卷九

﹝元﹞宋褧撰

○絕句【七言】

送王君實西臺禦史【十首】

鳯城雪霽收燈後烏府風淸奏牘余道路行人傳好語藝文學士拜新除

折桂蟾宮近十年品流第一冠羣仙頌臺藏室遨遊徧禦史分司又占先【甲子省元祕書郎太常博士】

一代才華百事堪祥麟威鳯木楩柟願攜云閣修書筆移向惠文冠後篸【預修經世大典】

樊川韋曲稱閒情卉木林泉畫不成畢竟髙明掛霄漢終南峻嶺渭流淸

魯郭原頭才拜掃雙淸亭上罷吟哦黃塵發軔闗河路柰此騷人標致何

十二官街踏雪泥歸來門巷晚淒迷故人忽報明朝去橫玉一聲春日低

江東日暮碧雲陰前月緘書錦鯉沈渭北春天多緑樹又從何處覓喬林【時蘇伯修南臺方赴上】

同年分袂不通書隴嶠巴川星散居騘馬經行能問訊定應投刺不躊躇

生長何曾出帝城馬蹄一旦赴咸京子長遊覽文章健張掖滇池在此行

芙蓉秋水錦生花羲獻風流是故家誰敢持縑叩廳閣多應判牒走龍蛇

送王伯修內翰奉母之官南臺禦史【六首】

馮驩時動劍謌聲忽聽乘騘建業行侍禦𨿽然曾識面臺端共說舊聞名

今代鑾坡匠手閒故教持斧出江闗多應湖海頻移節敢望君王早賜環

九重天子恩如海雷雨斯須徧八荒南土不寒多艸木卻愁無地著秋霜

無悰莫飲采石酒有耳休聽商女歌攬轡歸來無一事蔣山髙處看煙蘿

漳河潞河水悠悠夫君去上沙棠舟承顏無復別親苦分袂但增知已愁

伯修思子馬如飛兼善攜家棹且遲邂逅故人煩寄語故人揮麈日評詩【時二家皆召赴內臺】

渡濟河馬上初見近城諸山

華山髙聳鵲山東一帯煙霏翠接空安石從來多雅興卻如新婦閉車中

中秋與呂仲實淸話憶漑之李內翰不見

大明湖上水涵天月色偏宜李謫仙應笑吾曹殺風景碧桐窓下對燈眠

和州孝子黃鉞父病癰篤孝子醮願減年以益父壽果再生十年

上帝髙居虎豹闗塵寰螻蟻敢相干寜馨別有延年術一寸靈臺九轉丹

冬日雜詩【五首】

暗塵駑馬夕陽酣凍路淩兢思不堪徥侶徒行知快捷方式踏冰時過象坊南【時予右臂疾未愈】

金水橋西沙路低東來翠幰與橋齊不知夫壻何官職後擁前驅過曲堤

下牀指直難結帯出戶舌捲深入喉共羨將軍能出獵黨家帳裏不風流

金闕銀宮上帝居緑章封事逹云衢曉來官吏傳相告明日放生仍斷屠【時崇眞萬壽宮爲兩朝大行作黃籙醮】

掃除愁恨惟應酒陶寫襟靈僅有詩四十頭顱只如此可能心事及遊絲

過海子觀浴象

四蹄如柱鼻埀云踏碎春泥亂水紋鸂■﹝氵鵣﹞鵁鶄好風景一時驚散不成羣

送趙伯常淮西憲副【六首】

十年前是紫薇郎伴我書聲隔粉墻今日繡衣持斧去衝冠毛髮半秋霜【至治三年趙爲中書掾予爲童子師其鄰】

元龍湖海舊襟期叔度汪洋萬頃陂知君不作媕娿態擬見澄淸報盛時

天北天南賦逺遊合肥城下理松楸多應夢見還家樂無復眉攢去國愁【趙先爲南臺禦史巡歷海南召爲左司都事分司上都今以淸貧求出故有是命父母皆葬廬州】

常日相陪散馬蹄官曺同事鳳城西別來應憶太禧白醉後仍須烏疊泥【趙爲太禧宗禋經參議予爲照磨太禧白酒名烏疊泥去疾卽孩兒茶酒後嗜含之】

明月淸風赤壁磯八公山色照漣漪軺車使者多淸致攬轡經行合有詩

春來幾度送華輈芳艸多情栁亦愁不惜裁詩寫離恨道傍只恐鬼揶揄

河東郭從讓友於堂

金昆玉季盡優遊學似椿津共白頭總爲隋家賢吏部讀書不問駕車牛

萬戶侯李通敏祠堂

猿臂將軍金虎符尋常气壓萬熊貙而今廟貌開生面猶似轅門按湛盧

李文願自號寓盤

茂樹淸泉樂意深當年祇有一知音卻憐千古河陽月幾照令人慕藺心

送張克寜赴淮東憲掾

讀律由來可致身十年烏府气無倫明朝奉檄淮南去多少芳年惜後塵

神鳳琴【太原李公遜所藏唐雷恆制宋建隆重修】

絕響朝陽瑞世鳴喧啾百鳥謾闗情卻憑千古絲桐在傳得岐山一樣聲

浴罷【九月七日平江作南使江浙之行】

黃華街市雨珊珊磴滑橋危馬足難催喚小胥供祝版吳歈坊下振衣還

姑蘇卽事【二首】

南北東西畫舫通賣魚輸稻不愁風鄰人使北歸來說車馬京塵十丈紅

娃兒十五瘦腰肢眼角紅妝淺淡施聞道阿娘將典卻掲簾催喚買燕支

平望驛和王伯循芙蓉韻

都門暑雨別匆匆尊酒論文久不重卻憶篷萊雲起處如舟亭下看芙蓉

曉發皂林驛

萬壽山前旭日鮮瑯玕無數映淸漣吳兒笑我殺風景馬上驅馳不坐船

長安驛道中觀芙蓉寄嘲伯循

玉溪橋畔淡朝霞照景紅妝泫露華說似分司才禦史水邊花勝驛中花

一錢太守祠【劉寵】

山中父老感承宣五馬髙情亦自賢一樣靑銅成肉好後來多是捋須錢

上虞山行值雨馬上口占

山腰云掩翠光微逺見云濃近見稀對景漫思髙彥敬懷人常憶米元暉

上虞山行曉霜

略彴凝霜曉不幹竟無人迹白漫漫馬蹄踏破鉛華色得似鴛鴦瓦上看

嵊縣道中

一徑蜿蜒萬壑遮良田羙樹襯煙霞明時不作秦人避欲占膏腴別起家

過鴈蕩不見李五峯隱君

鴈蕩山髙不可攀松巢竹塢白雲端題詩爲報經行客莫作尋常少室看

石溪驛候伯循不至

古來元白似金蘭誰道風標不可攀驛騎飛來問騘馬計程應是在鉛山

深靑早發比明至栁陽橋戲賦

檳榔嚼罷復含姜月落松明馬首香��匆匆聞禁漏宿酲初解對殘妝

寒食拜掃盤桓南城親友家書所聞見俚歌十首

北城繁華撥不開南城盡是廢池臺看花君子頗解事不笑南城似冷灰

南城宦家有孤兒華裾寶馬日遨嬉羣奴豪酗賣丘木身在醉鄕猶未知【招賢鄕劉氏事】

栁村南路百泉湧陷車躓馬沮洳深煢煢一僧力負土治【平聲】道不成徒苦心【宜泉地卑泥濘四時不幹一僧誓塡之功未就旋壊已數年矣】

停驂惆悵聖安寺舊時輪奐想翚飛前朝已落王承福後堂空祀李宸妃【寺亡金所建】

街頭父老髮垂肩拄杖支頥話可憐粔籹不甜寒具小風光那似十年前

貴人池沼多魚鱉好佛經年不殺生惡少家奴苦相負時時鉤擉恣煎烹【太禧院使圖沁特穆爾別宅在丰宜門內街東宅有池可十數畝予嘗屢至篇中事得之於其家人】

故都空有廢殘城天歷人家學避兵今日街衢卻依舊柵門全毀塹塡平【天歷戊辰冬北兵迫蘆溝河南城民家嘗樹柵決塹以自衛】

曉攜兒侄拜先壠常恐重來徑路迷馬上舉鞭頻指示石碑東畔緑楊西【時兄子彍將補外】

楊栁蕭條花樹稀風光畢竟屬春時更過幾日來相賞杜宇聲催緑滿枝

醉人馳驟紫叱撥遊女揺曵雙秋千爭笑書生常蹙頞不關名利謾華顚

四月晦日早自石橋北度安濟橋入史局馬上口號

街樹蔥蘢曉雨収官河相近禦溝流帝城不是多塵土直住詩人到白頭【安濟橋頗危俗呼捨命橋者是也】

臺州韓誠之入京赴調教授松江及歸取道彰徳展省宋丞相魏公之墓絕句三首送之

巾子峯前�歲盟觀光未久去王城匆匆又省安陽墓不負西風萬里行

前朝譜牒自流傳陵谷那知有變遷晝錦英靈儼千古多應能喜後人賢

金窠大印押班聨劍履繽紛落九天餐盡萬羊成餒鬼楸梧何處認曽玄

掲曼碩小僕鄒福頗能作詩諸名勝皆有所贈

福也事人甚不切學詩習字欲自別不似南鄰守舍兒輕裘肥馬通關節

送李從善之湖南醫官

衡嶺雲開去路長名山芝術气芬芳多因采得逢仙子乞【去聲】與延年第一方

舞陽劉元亭風漪亭

南燻微度曲陂前鴨緑粼粼出自然眼底文章人不識卻教容易入詩篇

調謝敬徳麥敬存二主司口號【同爲東平鄕試考官】

半生跋渉每獨往今得兩公皆俊才對榻聨鑣已經夕如何繡口未曾開

嘲敬徳口號

翰林十載擅才名廷試南宮數與明今日東行倍惆悵重來投牒赴南城【南城大都毎歲鄕試之所敬徳頗重於乘馬故云】

閏十二月二十七日喜雪四首【前二日平章徹裏特穆爾竄南安】

趙魏燕齊無麥苗秋冬不雨暖塵飄王城一夜霏春雪喜气氤氳疹气消

昨夜鴟鴞出鳯池同雲如水際天垂誰知六出丰登瑞不在黃扉燮理時

積禍丘山重莫蠲君恩如海聴南遷品流懸絕昌黎叟一樣藍闗馬不前

姓名何事到金甌滄海橫流浩莫收鵠立白袍三百个有誰回首望崖州

雨中馬上口號

十二官街底許寛尋常塵土晝漫漫晚來一雨春多少惟有垂楊最好看

送翰林應奉壽同海涯挈家覲省十首【供奉字弘毅至順四年進士第二名輝和爾人自號淸冰玉壺登第時寓居蓬萊眞境】

翰林供奉三十彊前春曾是探花郎年來居京大不易走向沙頭覓去航

才情如水气如煙寒露玉壺冰浸天北庭沙艸渺何許江南風月故依然

巷南巷北嘆偪側楚山楚水去難畱白玉堂深雲霧杳遲子還應八月秋

往時折得髙枝桂身在蓬萊無處尋今日論交便如故百年詩酒百年心

攜幼入室藉文褓上堂拜母舞斑衣靑綾被冷承明直憶著餐錢應早歸

妻兒含啼紅腐粥僕夫柰凍吉貝衣到家同作端午節角黍如玉江魚肥

京華塵土浩漫漫精神百倍是南還楊柳風前梳黒髮荷花池上洗朱顏

小季讀書飽籠餅同人對榻戲樗蒲君過揚州應北望相思魂夢繞川途【其弟吉祥哈雅畱京補國子生】

昨朝直院舟先發供奉今晨又趣裝廣陌無人畱去騎前途有幸及歸航【時直學士歐陽原功先還湖湘】

一日不見如三秋乃今送君作逺遊我儂猶索長安米你儂指日到蘄州

夜歸卽事

九衢塵土夜模糊欵叚無臕不任驅聞是鳴騶忙避路誰知惡少詐傳呼

贈長安孝義張周卿三首【世昌】

堂上家公白髮垂隨陽鴻鴈各分飛當時獨有娛親志不羨朝衣羨彩衣

幾多豪傑出長安散盡黃金救急難得似夫君有陽報白頭彊健子能官【其子字克禮】

曾同尊酒話蟬聯君世西秦我世燕慷慨固當歌義俠流風傳過二千年

無題

秋千架底過淸明貴壻除官促逺行收拾春衣單騎去落花風裏暮砧鳴

三原張氏塋望松亭【張克禮】

已聞翠柏凝苦淚更道白楊多悲風時時見此霜雪幹終身哀思何時窮

唐人兩馬圖

出洗當年滿渭川四十【音忱】萬疋粲雲煙畵圖只見風蹄八孤負河東晉問篇

山水橫披

漁翁袖手空艤棹琴客攢眉欲絕弦惟有羣僧無俗恨亂山孤寺靜談禪

江浙省段照磨吉甫於予爲同年友至順癸酉會於吳門今春書來寄近詩十餘首遂和其次韻張伯雨新居四絕句以答時同年呂仲實僉浙西憲並以柬之

流水閶門畵舸橫姑蘇臺上暮云平五年一覺吳宮夢珍重歸鴻肯寄聲

越水吳山未了靑越調吳歈盡可聴自恨昔年騎馬過錢唐佳處不曾停

尋芳緩步玉津園擲果聞呼石洞猿更說公餘多樂事酒船撐過湧金門

葛嶺躋扳屐齒苔舊遊山鳥不相猜繡衣使者𨿽同調不許聯鑣共往來

又次韻述懷見答

搏桑日出事縱橫濁酒能澆磊塊平占籍神州將百歳晚風空送杜鵑聲

居庸一帶雨餘靑歷鹿車聲久厭聴夢到江南舊遊處釣魚磯畔柳風停

菟裘無地可田園猶是棲棲擇木猿昨夜洛陽風雪甚袁安依舊臥衡門

虛庭羅雀砌生苔紫燕穿簾似見猜開盡碧桃凝竚久麻姑書信幾時來

王君冕嘗於長安城東出南頭第一門之北鑿牖穴號歸云洞二首【門卽靑門廟記又名靑綺門】

靑綺門邊有穴居窈無窓戶與階除暫時收住爲霖气不逐狂風謾捲舒

蒼狗白衣多變幻土屋深沈藏不散神龍有時飛汗漫猶可相從雨霄漢

撫州李氏種桃亭

瑤池阿母杳無蹤結實開花悵望中何似君家亭子上一年一度看春風

贈辛瑞卿【名居禎嘗質物於某氏私庫誤贖得玉帶金器不受而返之時人義其事】

之子輕財能好義事如行道不拾遺試從人物觀此世有似開元貞觀時

夏日家食偶成

曉日荒荒簾影低炊煙浮動孟光衣蒼蠅大是無知物苜蓿盤邊亦亂飛

順州會曹元賓尙書貽詩二絕因和其韻【巡歷京畿東道】

三十昂藏試省闈回思金榜掛名時府公幸遇張京兆到處逢人說項斯【予忝科名日曹爲禮部侍郎】

王事那能計苦寒客窓燈火夜闌珊誰人解得尙書樂不戴朝冠戴道冠

十二月十五日香河偶成

朔風初定曉霜晴獨坐寒廳日轉盈怪得無人來訴訟羽林獵騎盡還營

檀州之平穀道中口號【賑饑東道】

村垣兒女可憐生滿髻花枝弄晚晴放下秋千爭見笑雨中騎馬過淸明

丰潤縣賑饑答武孝隆文學

唐坊霖雨怨八座漢庭災異免三公古人爭解言調燮不識春郊發廩功

武淸縣齋遣興

想象規模臨晉帖搜求章句記唐詩緑尊且喜無羣飲緗帙安能許自隨

三月晦日偶成

十里平原晚色低粉飄紅墜緑淒迷客中無限傷春句卻爲乘驄不敢題

病後自嘲

誰使儒冠易豸冠寸心萬慮死灰寒九衢隨例乘驄馬�������

灊山縣廨和趙伯常憲副韻

霜气澄淸日色明詩情橫逐曉霞生前驅負弩休馳驟自有雲山管送迎

武安堰秦氏山莊畱題【錄囚襄陽】

淸溪如玉竹如屏門掩苔墻犬不驚怪得軺車嘗小駐林間時有讀書聲

贈玉泉寺僧天云

吳山錫杖楚山云云染袈裟詣縣門莫怪褰帷不相見禪機深處付忘言

對月和谷城縣尹楊文載壁間韻

涼月娟娟照滿懷流光如水共徘徊持杯對影非吾事但許簾櫳徹夜開

夜起

攬衣開戶納微涼西北遙山掣電光但願天瓢膏禾黍莫愁溪水沒津梁

自谷城將往山中

路入均房千里餘人傳山徑大﨑嶇■﹝山卬﹞崍叱馭眞男子何必屏間看地圖

山行值雨

山雨隨雲往返飛行時沾濕避時稀須臾馳過前岡去滿馬斜陽就曬衣

過均州界山宿道院

楚郵燕驛飽經過塵土風濤敗興多澗水繞階云繞屋可人今夜好行窩

竹山山中太皇觀小憩道士白劉伯溫禦史舊所題二絕句卽景和寄

雨汗淋漓鬢髮蒼空山無地得蒼涼喬松老鶴聊容與轉覺仙家气味長

酒泉才子气淩雲落落淸談久不聞見說松廳深處坐簡霜揮灑淨妖氛【伯溫名實喇卜河西人】

劉阮入天臺圖

誰知物外一山川縹緲樓臺小有天不向溪頭遇仙子桃花流水亦悠然

秋江獨釣圖

林間二客形骸俗江上扁舟波浪愁萬里乾坤少知巳一竿風月自優遊

沙市道中二首

十里沙津緑樹涼長紅小白粲林塘今年分外春光久四月幽花夾道香

紫椹累累桑柘濃野人生計盡從容林間自有催蠶鳥不用乘騶苦勸農

謝徳潤號月海【二首】

三山宮闕湛無塵萬古靑天白玉輪身世淸髙能爾許當年惟有泛槎人

坡仙疇昔賦赤壁萬頃秋江一葦遊更向東溟觀月色當時襟度復誰儔

寄京師諸公【四首】

華顚戚戚苦無悰愁絕湘南六一翁采得宜男仍謁告未應空學顧非熊

白玉堂前一老仙能文善飲量如川官髙猶說淸貧甚乞【去聲】與田租作酒錢

渚宮春好酒如川引領巴江眼欲穿卻笑詞人殺風景瞿塘不敢泛樓船

月露星河共一天無由縮地謾淒然金閨莫羨江湖趣曾混京塵二十年【時歐陽原功有失子之悲其子在瀏陽欲歸不得謝敬徳學士書來訴其俸薄無酒資王師魯待制代祀秦蜀由棧道競還京不得至京一會詩所以慰原功嘲敬徳悵然於師魯且述區區鄙懷云】

次韻王伯循禦史

漢江如練畵船開負弩前驅照岸隈卻是沙鷗解相識彩衣人著繡衣來【禦史少時常侍親自漢江溯流歸興元】

宿牛首市陸叟所居二首【再錄囚襄陽】

窓戶斜臨鴈■﹝氵義﹞洲墨云金電晚風颼西城不用隨車雨醞釀新涼學立秋

塵染綀衣雨汗流停驂借得半窓秋自憐不及居停主坐看靑山到白頭

谷城縣齋畱題【二首】

城南築水息波濤城裏靑簾間樹梢誰信琴堂太岑寂承塵低處燕爲巢

方沼移栽菡萏茄曲臺培植牡丹芽小山叢桂多淸致不用河陽一縣花

舟下漢臯渡

朝辭光化水無瀧搥鼔揚旌下漢江何事舟人混南北棹歌不似竹枝腔

復回至利陽道中

愁見羣峯雲气陰泥塗溽暑苦難任逢人莫問何時雨陌上蹄涔尺許深

宜都朝京亭四首【按部峽州】

煙靄空蒙江上山晴時不及雨時看沙鷗笑殺亭前客有底忙時不倚闌

淸江水合濁江流聞說彌漫燕尾洲想象秋風秋月下登臨不減嶽陽樓

逺近峯巒濃淡姿微茫洲渚畵圖披新詩似與江山約恰值幽人興到時

九華山聳此山低一樣澄淸映翠微千載神交誰會得臨風說向謝玄暉【西北諸山稍似秋浦故云】

題民安驛

枯蘆斷岸年年雪古木頹垣夜夜風自是江山入圖畵可堪華發道途中【戊寅庚辰皆以冬月至是驛】

津市畱題

煙霏空翠瞰芳洲楊柳依稀古渡頭斜日揚鞭倦行役自慚不及賈胡畱

山南憲副拜珠太古四友亭【二首】

三友翛然柰歲寒使君雅趣共盤桓京塵擾擾春遊客不滿髙人一笑看

窓外梅花照雪晴江城松竹更靑靑宦遊難學宜春檻好向行窩別築亭

贈相士西湖

淡妝濃抺固相宜風月才情酒共詩欲把芰荷都折盡只將淸泚照須眉

贈相士小山

桂樹叢生猿鶴幽薜蘿煙月閟淸愁白雲何處吟招隠我欲因君作少畱

贈僧別傳【皇慶初先兄弘夫嘗假江陵城東資福禪院隙宇聚徒授章句主僧蜀人號無瑕好讀書論文久而情好頗密時別傳實從兄學至正辛巳秋予由荊南僉憲將趣召翰林別傳遊兩浙名山方歸以無瑕舊稿及名勝贈言來見別傳與予生同年弘夫兄卒無瑕圓寂皆已久感今懷昔令人不怡遂賦詩以贈予嘗以使事經溫臺明越故並及之別傳名普燈○三首】

鴈行零落禪牀寂回首人間二十年曾見緇衣立函丈不堪撫捲重淒然

越中海影接山光更著招提著色妝珍重道人多雅致盡收淸气入詩囊

吳越經過我亦曾溪流夜泛嶺晨登仙巖佛洞遨遊徧卻愧不如行腳僧

淮東縣屬朱子靜乃祖所得松雪困學二帖

兩公墨妙貴莫比一門祖孫世濟美紛紛惡札請托猥覆瓿無蹤祇愧死

白子芳瓶梅結實【無爲君以文獻故家淸愼通貴矣子芳讀書溫裕克承世澤有引無替此華而實實而復華生生不息之人像賢之義祥異昭昭假物以顯宜哉豈直著其孝也始予至順間識無爲君京師後至元戊寅予備位六察按部河南會於荊門去歲始聞薨逝感念存歿因賦小詩二首以系之君名湛字季淸】

蒙惠泉頭歲暮時相逢云已及瓜期捐金築埭功難就嬴得州民死後思【公守荊門嘗鑿河置壩■﹝土臿﹞以通舟楫會受代不克畢上歲餘歿於州蒙惠泉在州治西里許】

詩書門第寧馨兒夢寐音容守繐帷物外春風幾千歲瓶花常見子累累

墨梅【爲李華逺作】

風香月影雪肌膚朔客晴窓看畵圖江北江南數千里夢魂何處覓西湖

晨入太學卽事口號

攬衣忙趂到齋鐘天際初陽照面紅不是羸驂鞭不進駝車一行截街東

冑監東廳口號

北窓桂影對晴空簾幙虛明爽气通緑樹正宜畱永日黃埃莫遣漲飄風

孫隠居春洲圖【三首】

河豚初貴荻芽生洲上髙人曳杖行誰識靜中觀物理長空淡淡大江橫

幅巾野服楚江幹胸次云夢眼界寛久矣忘機對鷗鳥不須遮日望長安

杜若香中水沒篙沙平艸軟恣遊遨江湖眞隠今誰在畵裏衣冠亦自髙

贈談三命碧嶠

蓬萊方丈屹相通掀舉神鰲接航天員海不如雲海闊茫茫誰識李虛中

贈葉仲輿【名衡至大皇慶間嘗從承旨姚文公遊及與先兄正獻公友善】

三月皇都偶遇君袖攜詩卷見情親玉堂仙去難兄逝流水殘花亦愴神

送宣城羅教授赴攸州

吞鳯文章老益奇杏壇深處擁臯比湘南山水江東樹洗盡京塵總是詩

潘雲谷獻所制墨見天子於上京慈仁殿以詩贈之歸江南

一寸龍江一寸金布衣持進五云深文房自幸非常遇惆悵長楊獻賦心

六月三日寄吁【至正乙酉時在上京】

窓後紅芳旭日明堂前緑樹晚風淸白頭竟被虛名誤夢見兒曹笑語聲

贈吏部尙書羅羅士安

紫薇花底退朝遲馬上相逢共說詩幾度訪君多不見北窓開徹晚荼■﹝艸縻﹞

詐馬宴【上京作】

寶馬珠衣樂事深只宜晴景不宜陰西僧解禁連朝雨淸曉傳宣趣賜金

寄南臺治書廉公亮【公亮幼學於金陵登科後揚歷省臺嘗爲南臺幕長今又拜是職作詩賀之】

五花驄馬擁旌幢霜气橫秋肅楚江鍾阜秦淮日來往光輝應照舊書窓

天香第一亭三首【汪叔志先塋在涇縣方壺村墓亭有古桂延佑間汪擢乙科遂名亭天香第一】

松楸深擁若堂封仙樹婆娑八月風奕葉兒孫髙處折人間別有廣寒宮

世傳佳木姓名偕召伯甘棠王氏槐記取汪墳蒼桂樹文科應兆不相乖

天上飄香雲外過靑冥風露挹仙柯文章自有流芳理不用長安郭槖駝

燕石集卷九

●欽定四庫全書

燕石集卷十

﹝元﹞宋褧撰

○絕句【六言】

月夜渡淮

玉局翁赤壁岸錦袍仙采石磯千古詞人髙致一般秋月淸輝

陳南仲幼失母尋至永丰逆旅得見

及泉忍聞誓母歷郡乃見尋親借問永丰逆旅何如頴谷封人

送校官蕭性淵赴上丰城山市巡徼官二首【和林學正能鼔琴琴號霜鐘】

儒冠暫易武弁漠北徑去江南借問龍庭風雪何如山市晴嵐

絕句曾聞李涉悲笳常愛劉琨自鼓霜鐘一操羣盜不怕櫜鞬

山行卽事

山云容易作雨巖瀑取次成川石潤猶開水磑林霏僅有炊煙

調吳正傳博士吳方爲栁道傳撰墓志

詞苑老臣遺世成均故友知音陳壽何嘗得米劉乂且欲分金

江叔志司業堪老園【四首】

先生盡會婆娑文苑故老無多去志任思泉石歸夢枉到松蘿

老子垂止足戒將軍存矍鑠心南山有三徑菊東都無二疏金

故園之樂何如大勝金馬石渠田頭有秫釀酒朝中無客通書

老我菟裘何地半世雨梗風萍後日拏舟相訪還須許作園丁

○近體樂府

滿庭芳【汴中寒食】

雨意愔愔養花天气賣餳何處春簫淸明上巳車馬正連朝對酒唱歸時多忘惜花心醉後偏饒凝雲暮靑樓簾捲幾度對魂銷無聊空悵望東闌雪剩北郭香飄夢江南行樂水逺山遙深院宇緑窓啼鳥明寒食寶月良宵秋千外栁風柔小無力著春嬌

二【寒食傷先兄正獻公】

魂黯雲山涙零風野轉頭三度淸明感今懷舊何事不傷情文史共梁園書幾梟盧對湓浦燈檠經行處洞庭彭蠡同載赴瑤京才名人盡羨朝家大宋陸氏難兄但駑駘小季少後鵬程丹桂樹何論髙下紫荊花早變枯榮微衷苦亂峯如樹幽恨幾時平【正獻公與予嘗同寓汴中朝元宮一年又嘗客九江值除夕共博而守歲後同歸京師赴舉】

穆護砂【燭淚】

底事蘭心苦便淒然泣下如雨倚金臺獨立搵香無主腸斷封家相妬亂撲簌驪珠愁有許向卜夜銅盤傾注便不似紅冰綴頰也濕透仙人煙樹羅綺筵前海棠花下淫淫嘗怕鳯脂枯比雒陽年少江州司馬多少定誰如照破別離心緒學人生有情酸楚想洞房佳會而今寥落誰能暗收玉筯算只有金釵曾巧補輕濕盡粉痕如故愁思減舞腰纎細淸血盡媚臉膚腴又恐嬌羞絳紗籠卻緑窓伴我檢詩書更休教鄰壁偸窺幽蘭啼曉露

木蘭花慢【題蛾眉亭】

喚山靈一問螺子黛是誰供畫婉孌雙蛾蟬聨八字雨淚煙濃澄江嬋娟玉鏡盡朝朝暮暮照嬌容只爲古今陳迹幾回愁損渠儂千年顰蹙謾情鍾慘緑帯云封憶賞月天仙然犀老將此恨難窮持杯與山爲壽便展開修翠恣疏慵要似綘仙嫵媚更須嵐靄空蒙【吳綘仙煬帝宮人鳳舸殿腳女善作眉嫵】

望海潮【海子岸暮歸金城坊】

山含煙素波明霞綺西風太液池頭馬似遊龍車如流水歸人何暇夷猶叢薄擁金溝更蕭蕭宮樹調弄新秋千里煙波幾雙鷗鷺兩漁舟暮雲樓閣深幽政砧杵丁東弦管啁啾淡淡星河熒熒燈火一時淸景難酬馬上試冥搜塡入耆卿譜模寫風流明日重來栁下攜酒教名謳

人月圓【中秋小酌】

紅螺香灔金莖露淸興溢璇霄玉盤光冷雲鬟霧濕丹闕煙消此生此夜明年明月何似今宵西風喚我瑤階折桂綺檻吹簫

二【誠夫兄生子名京華兒】

神州佳麗明光錦生出玉麒麟四筵都愛西山眉翠太液瞳人他年應是闘雞走馬紫陌紅塵這回休更燕秦樹栗江浦垂綸

菩薩蠻【送遼西憲孫椽還司延佑己未樂亭縣作】

紫髯如戟霜臺掾風生采筆來行縣邂逅海天涯盍簮能幾時桞梢春尙冷無物堪持贈爲謝幕中蓮殷勤寄短篇【許可用時在憲幕】

二【丹陽道中】

西風落日丹陽道竹岡松阪相環抱何處最多情練湖秋水明驛城那憚逺佳句初開卷寒鴈任相呼羈愁一點無

三【衛州道中至元四年十月與巴爾斯布哈禦史同行按行河南四道】

兩岐流水淸如酒艸根風蹙冰皮皺雪淨太行靑聨鑣看畫屛按行多雅致解起澄淸志回首五雲天東華塵似煙

四【偃師道中】

北邙古塜紛無數崔嵬羅列成山阜何處斷碑橫無人知姓名今墳如蟻垤回首成磨滅今古兩堪哀停驂酹緑苔

春從天上來【壽張惟健五月十六日】

帝勅朱明擁丹穴仙雛表瑞升平天上公子齊岱精英玉樹照映神京渺翩翩紈袴有誰似間气玄成妙才情擅鍾王筆意韋杜詩聲燻風黒頭初度笑時世紛紜舞雪歌鶯燕子簾櫳葵橊庭院天壤至樂難名邈軒裳奕世靑雲步紫綬華纓八千齡看緇衣父子赤舄公卿【自號至樂齋】

二【至元六年庚辰元日立春將爲山南僉憲按部至應城縣作此詞奉寄許可用大參陳景議憲副】

旭日暾暾爛春餅堆盤壽酒盈尊玉帛交錯襟佩翩翻想象虎豹天門靄蓬萊雲气布淑景漸徧乾坤黯銷魂杳洋洋韶濩赳赳櫜鞬升平萬方元會念去國孤懷盛事誰論黃閣儒臣烏臺舊客曽是執法調元望蒲騷小邑才咫尺寂寞山村撫嬋娟料梅邊傾倒回拜天恩

賀新涼【壽劉時中五月廿又八日】

繡陌經新雨致升平五弦琴裏燻風吹戶夏館深沈晨容好寶鼎紅雲香霧還又是逋仙初度疇昔驂鸞騎赤鳳遡西淸佳致淩霄步天壤外快豪舉遨遊又作湖山主百千回笑談詩酒盤桓容與未信星星能侵鬢靑鏡流年如許畢竟到廣寒天府多少文章眞事業鶴南飛自媿無佳語弦寶瑟勸霞醑

二【徐復初池亭聽雨軒至治辛酉時予將之湖南】

銀竹能宮羽向荷盤跳珠腷膊花奴羯鼓瀏瀏泠泠春泉瀉滴盡槽頭香醑愛徽外遺音太古暗度松筠時淅瀝恍吳娃低枕傳私語君試聽有佳趣主人未解離愁苦對涼秋芭蕉巨葉梧桐髙樹夢斷羅裙天如漆一寸鄕心淒楚點點是寂寥情緒明日孤舟成獨往更難堪長夜瀟湘浦慿曲檻且容與

虞羙人【寄壽周子善二月十一日】

暖風金鼎香醽醁想象人如玉天南地北兩心期爾汝忘形如願定何時夫君政似章臺栁壽相人稀有吟余時復飲丹砂何必求仙逺訪稚川家【武陵城中有丹砂井裏又相傳飲之者壽周武陵人也】

二【福州北還雨中觀梅】

十年久共梅花別乍見殊佳絕臘前風景雨中天翠竹靑松恰好映淸妍繁枝開徧香成陣觸目忘離恨玉人誰使似冰肌酒罷歌闌一向又相思

緑頭鴨【送張仲容過維揚復之錢塘結婚正月二十日出京是其壽日也】

緩搖鞭銷魂橋上畱連恰春波鴨頭新緑倉皇便買吳船就華堂溶溶壽酒作繡陌艸艸離筵傾蓋論交分襟怨別春風秋月僅經年都門道紛紛輕薄餘子政堪憐夫君妙心期湖海意气雲天便明朝拂衣徑去天涯幽恨無邊暮維舟沙鷗揚雪春市酒淮栁垂煙緑水迢迢靑山隱隱浙江云擁洞房仙對西湖煙濃雨淡少少占芳妍歸來好扶搖九萬水擊三千

婆羅門引【江上晚泊望月】

短衣烏帽京塵瞇目彊鑽頭夢中八表神遊今日江山佳處便欲賈胡畱愛峯嵐滴翠天水涵秋斷霞漸収見隱隱兩蛾愁好在九華煙樹秋浦沙鷗相看依舊但憔悴潘郎俗狀羞孤負卻笑傲林丘

水調歌頭【寄誠夫兄在江南作時兄在史館校讎先朝實錄】

登車就長路曉日照皇州風吹紫荊花落那更別離憂咫尺天南地北想象雲窓霧閣人在古瀛洲粉筆校書罷烏帽拂塵遊出銀臺心浩浩思悠悠人間萬事姑置食邑素封侯収拾金鑾遺事記取玉壺淸話此外復何求好看鏡緑鬢不禁秋

蝶戀花【靑田舟中】

無數好山攢碧樹山下郵亭亭下牽舟路山色娛人相指顧時時又被灘聲妬寒日光陰容易度云去云來那更商量雨彊把羈愁排遣去一尊酒盡靑山暮

二【河內王幹臣號竹溪】

門外紅塵溪上竹竹似瑯玕溪水淸如玉溪上主人情不俗多應毎食能無肉千載髙標成倐忽六逸飄然君爲追遐躅莫向溪邊閒濯足我知孺子歌難續

淸平樂【武陵客含小酌與田父相對酬酢聞農師子嘉諸人方飲他所歡甚】

花臺竹塢對雨羅樽爼邂逅田翁同笑語問訊村墟禾黍酒徒咫尺髙陽粉營狎坐飛觴一種曲生風味不知誰弱誰彊

二【車廐道中】

靑松烏桕寒食來車廐滿目山明仍水秀忍聽玉驄馳驟紅橋掩映山荘酒旗搖曵林塘好在鶯湖春色笑人不暇飛觴【村捨酒簾書鶯湖春色蓋酒名也】

如夢令【題楊補之施蓬墨梅卷中他詩有忍寒背蓬立之句】

常記剡溪前度坐拓船窗窺覷棹進任舟移行盡粉香千樹佳趣佳趣篷背詩人何處

浣溪沙【昆山州城西小寺晚憇】

落日吳江駐畫橈招提佳處暫逍遙海風吹面酒全消曲沼芙蓉秋的的小山叢桂晚蕭蕭幾時容我夜吹簫

二【壽南陽周文卿八十】

生長升平鶴髮翁兒郎衣彩照方瞳晨昏甘旨鳳城中緩步不須鳩杖策酡顏時藉蟻杯烘懶將身世應非熊

三【冬日喜晴】

萬瓦輕霜愛日明遊絲來往似春晴幽禽弄暖百般聲斑竹乍翻經夏籜緑池猶泛過秋萍溪橋誰共探梅行

風流子【至元四年七月廿又二日蘇伯修侍郎舉一兒子以予同年久交且三子名梯云拏云步云者方成童就傅乃求仿吾兒制名遂命之曰乘雲繼徵詞以紀筆賦此以贈兒已滿彌月矣侍郎作湯餅會並書呈席上諸公】

紺宇瑞煙浮仙童小髙舉覓眞遊霞絢九光徘徊若木日宣五色照耀瀛洲人爭睹翺翔絳闕夭矯上昆丘幾度驂鸞蛾眉東畔有時跨鳳恆嶽南頭何事暫夷猶盡靑冥逺攬碧落奇搜不數燻香嫵媚傅粉嬌羞笑𦇤褓襜褕人間羊祜桑弧蓬矢地上齊州剩費通家小字衮衮公侯

行香子【京山道中】

竹院松庭犬吠雞鳴被田家畫出升平園林掩映鞍馬經行悵暮天低寒日淡曉風輕浮世浮名役使神形霎時間鬢變星星不憂不懼無辱無榮愛水邊漁林下隠隴頭耕

二【暮抵應城宿縣齋後園】

槲葉風榦桕葉霜殷淺坡坨路徑回環喜投公館暫卸徵鞍對竹蕭森松夭矯菊斕斑歲晏天寒誰共淸歡過黃昏愁恨多端燭花漸暗鑪火將殘更鴈聲哀砧聲急雨聲繁

減字木蘭花【憲掾黃君羙弄璋援蘇伯修侍郎例乞名其子命之曰升云時二月六日壽席醉賦】

春空靄靄兒解飛騰窺五彩我制佳名異姓他年敍弟兄我須白早亦願兒年如我老緩步徐行終到蓬萊近上層

南鄕子【觀云】

紺碧峙晴空態度分明巧不同櫑具神君三四軰乘龍冠佩翺翔赴紫宮樓觀逺玲瓏舞鳳蹲猊刻鏤工一笑斜川癡老子奇峯便入南窗詩句中

二【二月廿又八日君羙弄第二雛仍前例名之曰淩雲賦此以贈】

頭玉太磽磽江夏無雙世冑遙好是三生仙骨重叢霄曾侍元君絳節朝咫尺趂扶搖直上鵬程挹斗杓他日揮毫能作賦飄飄學取成都駟馬橋

三【至元六年九月十四日李重山憲副壽日是日適臺使賫璽書奨諭風憲至山南遂大宴合樂重山號梅庭主人所居官舍卽舊木犀亭久扁香宇】

桂宇散秋香咫尺梅庭十月陽紅葉黃花風致好華堂不比尋常進壽觴褒詔燦龍光百丈蒼官百丈霜信是天恩寛似海徜徉就趂笙歌入醉鄕

踏莎行【早春景陵道中兼旬陰雨】

野燒回靑溪梅褪粉路傍新栁鵝黃嫩連陰未放碧波明峭寒尙阻東風信咿軋肩輿飄蕭蓬鬢病餘懷抱無風韻彩箋何暇寫閒情緑尊無分排孤悶

點絳唇【沔陽道中】

澤國春生葑田靑接重湖淺鴛鳧弄暖得意煙波逺陰遇元宵晴望花朝轉和風扇羣芳開徧應過京山縣

鷓鴣天【題應山縣城內渡蟻橋橋東東數步法興寺卽二宋讀書處】

十萬元駒過雨堤一雙丹鳳上天池科名已向生前定陰徳仍從暗裏窺龍虎榜鶺鴒詩同胞同甲照當時同宗盛事嗟微異後折蟾宮向下枝【先兄正獻公至治辛酉狀元予則泰定甲子第三甲十二名】

摸魚兒【至元六年二月望日登安陸白雲樓樓今爲分憲公廨城中有楚大夫宋玉故宅與池其井名琉璃井有蘭臺故基】

屹危闌郢都西北滔滔漢水南去蘭臺陳迹何從訪廢宅芳池凝竚愁絕處空只有琉璃眢井鼃聲聚千年遺緒邈白雪宮商雄風襟量恍惚可神遇英靈在應念諸孫鹵莽斯文徼福如許蕙肴蘭藉椒漿奠屈景幽魂同赴驚節序卻邂逅春深不識悲秋苦撫今懷古謾醉墨淋漓狂歌淒惋和者應無數

西江月【王伯修贈別】

鳥石驛中長夜小金山下新年淮堧蕭寺麥秋天十載三回相見今日漢南官舍光陰不得畱連何時文酒再團圓莫待白頭皺面

燕石集卷十

●欽定四庫全書

燕石集卷十一

﹝元﹞宋褧撰

○表

天壽節賀表【中書省泰定丙寅作】

日躔析木乾坤凝四序之功電繞神樞閶闔啟千秋之節河淸應運洛誦騰歡【中賀】元黙無爲恭儉有守廓然豁達之大度愼哉兢業之小心繩祖武以持盈飭臣工而求治明徳卹祀聿申假廟之儀愛物仁民誕布蠲租之詔萬年其永百祿是遒【臣等】備位臺司造班文陛胥訓誥胥教誨敢陳無逸之圗如松柏如山川願獻天保之頌

又【翰林國史院泰定丁夘作】

良月就盈茂啟星虹之瑞自天申命誕膺玉帛之朝九域尊親羣生鼓舞【中賀】量恢博大性篤寛仁治世則恆存兢惕之心保民則善推惻隠之念壇開八陛明禋咸秩於神祇詔下十行厚澤普施於雷雨降年有永受福無疆【臣某等】職忝詞林班趨文石康寜好徳願陳洪範之疇淸淨長生敬衍廣成之頌

又【中書省元統甲戌作】

皇極建中肇應虹流之瑞明堂居左誕膺虎拜之儀慶洽叢霄歡均廣土【中賀】忠厚及物勤儉爲心載恢覆幬之功丕享盈成之祚稱觴長樂恆愉悅而承顏側席金華毎從容而論道以仁守位有永降年【臣等】職備贊襄情深舞蹈歸羙報上常瞻云近於蓬萊斂福錫民敢頌壽齊於箕翼

正旦賀皇太后表【至順四年今天子未至京師百官朝賀興聖宮】

寶位尊安方傒當陽之明辟璇宮嚴邃誕膺獻歲之多儀時序履端壺闈交慶【中賀】仁深慈讓徳備懿純中興凝輔佐之功內職秉儉勤之訓徽音茂紀羙文母於周詩神器不搖召漢皇於代邸令圖克舉景貺維新【臣某等】忝列外朝祇逢歲旦羣臣勸進行歡上璽於曽孫正月始和願侍稱觴於長樂

皇后冊寶禮成賀皇帝表【至元元年乙亥作】

天眷皇圖侈椒宮之縟典星輝帝座享楓陛之多儀吉禮慶成令辰集福【中賀】道隆熈代徳契前王原易象以正家法春秋而謹始寶章玉冊肆昭名器之尊褕狄翚衣允藉憂勤之篤日月恆久乾坤淸夷【臣等】竊預�儀幸陪朝列情深虎拜敬祈福祿於萬年祀謹燕禖益茂本支於百世

賀皇太后表

養備東朝輔治夙資於定策禮成中壼問安克助於承顏九禦騰歡兩宮交賀【中賀】性全貞懿政布寛慈睿謨丕佑於後人內教實光於前古明徳之節儉簡約外戚可稱太任之端一誠荘徽音有嗣茂享愉怡之福肆延昌大之期【臣某等】叨玷淸班式逢縟典稱觴長樂幸獲覩於朝儀載筆思齊願大書於家法

賀皇后受冊寶箋

天作之配正名位於長秋王化攸基建儀型於中夏禮成糓旦慶溢椒房【中賀】徳合徽柔姿凝貞淑蚤毓祥於勲右式儷羙於古初妃掖維賢夙仰儉勤之性宸居齊貴允資輔助之功繼以二南申以百福【臣某等】幸觀縟典敬祝明時軒轅四星永光輝於臨照螽斯多子符紀載於歌詩

○上梁文

肅雍堂上梁文【太禧宗禋院廳事】

追逺奉先眷命王家之貴相基視址誕開公府之隆勑旨有嚴臣工惟謹繄原廟之制嘗啟於昔故禦容之祀遂崇於今當禴祀蒸嘗之餘舉朔望祥忌之薦黃扉元老總主張綱維之權烏府名流任左右扶持之職或親祠則助饋奠或攝祭則肅祼將拭玉座之容衣祕金縢之陳寶堯眉舜目凜然望聖之恭爼肉鉶羮宛若事生之敬敢自謂竭忠於臣道顧每慚簡在於帝心倚注彌深優禮殊至名位配奉常之地望曹署擬中書之規模諸殿天臨六司星拱風軒月戶遙連太液之波光藻井華榱近接蓬萊之雲气豈直棲身而娯目於焉養徳以齋心式相百工載歌六偉東白塔亭亭曉日紅六合混同思世祖欲從何地報神功南聖考靈來下蔚藍百辟駿奔供爼豆云車風馬想停驂西粉筆朱闉與棟齊引領遙瞻玉泉下升平徼福建招提北欲報之恩天罔極龍岡松老白雲深四海於今歌帝力上列聖衮龍依甲帳歲時肸蠁爛昭昭宣室齋居承景貺下行幸有時勞法駕宸衷至孝出天然九域雍容成美化伏願上梁之後澡身浴徳聚精會神夙夜維寅昭祖考之來格康寜以壽侈福祿之駢臻天命用休民徳歸厚

○祝文

太廟時享祝文【泰定三年冬】

奉先報本秩祀有常陽月式臨歲功告備遹遵彛典載蕆大烝赫矣皇靈允其昭假

又【元統二年秋】

奕奕大宮禮崇祀享時秋維孟蠲吉致虔報本之誠寓玆彛典尙其昭假福我後人

太廟奉安祝文【泰定四年四月二十六日】

祠官弗虔震驚淸閟側躬追咎悚懼靡遑涓吉謀新奉安惟謹明靈矜宥冀妥以寜

又【元統二年】

有嚴太室塗塈告完乃差令辰還主於位皇靈垂鑑昭格妥安

皇太后尊號冊寶開玉祝文【元統元年】

大母尊慈顯膺徽號維冊維寶精鏐良玫涓吉庀工追琢伊始神其陰相克稱縟儀

天妃廟代祀祝文六道【元統癸酉】

神久著靈相我國家嗣服云初漕事畢集海波不揚皆神之力式遵彜典庸答神休【直沽】

京師臣民仰食東南轉輸孔艱栗栗巨浸歲恆無虞神功實大福我惠我明效昭著漕臣奉祀歷年滋久初政命使代祀報神【平江】

神佑國家食我京邑漕舟歲發卜吉於玆珓示休咎惟命是聽毎獲善利千艘奏功祗舉彜章用伸虔報【周涇】

神佑國家食我京邑漕舟歲發起碇於玆利渉無虞神庇悠久敬遵彜典庸答明靈【路漕慶元溫州臺州並同】

神靈孔昭相我漕事惟閩諸郡列祠有年蒞政之初遣使代祀式陳菲薦庸答神休【延平福州泉州漳州並同】

神有大徳捍患禦災相我漕舟列祠惟舊莆田爲郡靈迹所由蒞政云初遣使代祀式陳菲薦庸答神休【興化湄洲島同但易莆田爲郡一句作湄洲之島】

白浮山龍神祝文【元統二年二月二日】

靈源北導釃爲河渠以漑以舟實利萬世逮冰斯泮載通厥流神其相之永佑天府

開鈔版祝文【元統二年二月二日】

楮幣之作有模有文易故以新與歲更始範金爲式明神臨之載祈成功以阜邦用

大行皇帝謚號冊寶開字祝文【元統二年二月四日】

大行有謚升祔禮嚴寶冊之成良玉爲質庀工糓旦追琢其文惟爾有神相玆大典

代祀嶽鎭海瀆祝文十九道【元統二年作】

東嶽

峙形春方實長厚嶽主宰生育協贊兩儀爰命致祠庸伸望秩尙資靈貺永佑皇圖

南嶽

祝融所居奠玆荊楚爲國屛蔽介我要荒爰命【下同】

西嶽

磅礡金天雄據直酉俯臨河渭鞏固穹崇【下同】

北嶽

上主辰星下壓趙境延袤朔土盤固郊圻【下同】

中嶽

峻極乎天四方環鎭篤生明哲光輔前王

東鎭【沂山】

作鎭靑州貳於岱嶽職方是紀望秩攸崇代薦常儀尙資陰相

南鎭【會稽山】

作鎭大州奠位東粵職方【下同】

西鎭【吳嶽山】

作鎭於秦峙形汧隴【下同】

北鎭【醫無閭山】

作鎭艮維產奇毓秀【下同】

中鎭【霍太山】

作鎭中州峙形汾晉【下同】

東海

百川灌注四瀆朝宗波濤不揚饋餫所賴載遵秩祀庸答明靈尙其晏然利澤萬世

南海

積流無極炎漲稽天蠻島夷邦以限以渉載遵【下同】

西海

渟波蒲類匯澤鹿渾蔥嶺於闐賴此巨浸【下同】

北海

勃鞮巨澤沙漠通川窮發之民實賴其福【下同】

河瀆

源經九曲沠演三門潤澤是資舟楫攸賴將命有使代薦沈牲尙冀安流福我王國

江瀆

濫觴岷蜀瀠帯荊吳限隔載嚴南國之紀將命【下同】

淮瀆

源疏桐柏流會泗沂與河同趨不撓不泄【下同】

濟瀆

重源東導伏流下趨隠見不常利澤斯溥【下同】

后土

博厚載物品類咸亨承天之功萬世永賴式遵彜典遣使代祀以報以祈錫我繁祉

燕石集卷十一

●欽定四庫全書

燕石集卷十二

﹝元﹞宋褧撰

○記

都水監攺修慶丰石閘記

閘於字爲閉城門具或曰以板有所蔽近代水工用之以時畜泄水行船世祖皇帝至元二十九年可昭文館大學士知太史院領都水監事臣郭守敬圖水爲渠曰通惠河貫京城迆邐出南水門過通州抵髙麗荘之壩爲裏二百視地形創閘附崕壁及底皆用木凡二十四慶丰其一也後二十年當至大四年諸閘浸腐宰相請以石易爲萬世利且請度緩急後先作則工不迫工不迫則周且固仁廟勅準有司以次第舉由是至順元年始及慶丰之役都水少監王溫臣率其屬分督程作日役士卒及土木金石之工千有五百五十輸木萬章鐵以鈞計凡八百有奇石材三千一百瓴甓灰槁他物無算築基縱長百有二十尺三分長之二爲衡廣髙二丈間容二丈二尺經始於是年三月之朢粵六月十有五日告成繩榘中度完好致密公私善之明年春監丞阿禮張宗顏狀是役之爲日久近閘之髙深長廣幾何糜費物如幹創始攺作之緒庀工之勤成功之利之美求識以文予復之曰世祖開物成務羣策畢舉仁廟克承先烈措注宏逺功不百倍不攺作也臣下奉行惟謹事理之著者也記是誠宜然予疑是閘之始命名爲何人與創始之歲果丰與歉或示微意於後世歟惜莫可得而知何也閘非侈靡遊觀之所國計民庸仰以給者猶必待歲丰而後作矧他役乎斯果作於丰年則是役不敢妄興民不敢苟勞財不敢徒用章章矣因其役並原其名是爲記

平江天妃廟題名記

至順四年七月廿四日皇帝在上都禦大洪禧殿丞相臣奏海道都漕運萬戶府歲以舟若干艘轉輸東南民租三百萬石有奇由海不旬日達京師者幾數十年颶風不作斥冥頑不靈之物以避皆護國庇民廣濟福惠明著天妃之力國有恆典歲遣使致祭報神今中書省斷事官臣綽和爾乘遽以聞伏請進止上可其奏顧問左右神居何方或以東南對上持香致敬其方授臣牀兀兒偕翰林修撰臣褧奉命代祀乃八月十七日啟行九月八日昧爽率漕運臣薩迪宻實等行禮竣事僚佐請遵故常石刻祝辭及與祭諸臣姓名祠下屬筆臣褧噫齋祓以祀神臣綽和爾臣褧職也捧香致祝辭勞何有焉嗣服之君蒞政之始所以爲民食報神之意則不敢不書其萬一以厲臣下云若夫顧問之旨則臣牀兀兒之所面奉者也至順四年九月旣望翰林修撰承直郎同知制誥兼國史院編修官臣宋褧謹序

偃師縣尹趙君遺愛記

致和戊辰維秋九月文皇繼統攺元天歷陜西諸兵承命上都過闗東馳俘剽荼毒河南屬邑有曰偃師實直其衝罹患百倍民歲旱饑死徙無所睢人趙侯昉宰是邑侯性豈弟廉恪剛敏報稱是圖竭蹷民庸綏輯孔寜撫字篤至明年洊旱府檄且下徵歲所供鳥羽獸毛鹿修石蜜凡若干事祈免再三府大震怒侯卽抗言天子有詔兵荒郡邑蠲賦一年常賦且然矧是微物以小廢大悖理害仁一切復除庶安赤子其或不然移徵樂土又曰是邑地居岡阪時雨時暘畝収猶薄旱暵五載莫甚今歲來牟槁死秋種不入貧富餓莩疇遏疇蘇西兵之來屯戰閱月刼掠郊野搜捕巖谷服食孳畜掃蕩靡遺賑卹莫繼租賦安出不大布惠瘡痍曷瘳蠲賦數年始可還定圭田旣荒吏稍亦鮮侯又申請權宜規措官給粟米吏增料錢計非私巳庶免朘剝侯寜惠民且及於兵兵實邑民屯戍北南歲方薦凶兵民均貧兵符卒徵何以應命侯援故常建言宥密一歲之中停免調集凡是數端亹亹至論朝廷悅從功大利博始民轉徙侯大慟之諭說畱止殆什三四走持告身告饑請賑於府於省感動上官從請發廩倍他屬邑給予絕獘不虛惠澤侯深慮患復有一則民人流亡家產故在羣不逞徒乘間抵隙竊毀什器冒貨田廬盜伐桑柘槐楡棗栗民幸來歸無依何辜乃質嗇夫鄰里保甲理諭法繩視如己物樂歲民歸不怒以憾邑廨兵毀無所出治侯命創爲不病其民大爲飯羮以來餓夫基構斵塗室完民飽僚吏同休庖庫具興匪務觀美亦禆荒政侯趨府中公事謁守守貳僚寀禮敬飲食才侯非他令比解民倒懸����民父母之感恩再造若張恭者爲輩數百托於太常韓君方平亟來京師屬筆史褧丐文劖石用報侯徳平亦邑人目擊侯政謂侯之美述一漏百獲一言焉昭示後來子侯同年固知侯者泰定甲子侯登乙科貳守鈞州政亦可書再命是邑績懋且超終更之歲至順壬申巨今五年繼嘗遷秩司刑遼西府曰廣夏用禦史薦攺尹安陽其名時敏字則可學云

山南察院題名記

世祖皇帝平定海■﹝宀禹﹞立禦史臺畫天下爲二十二道置提刑按察司後易今名肅政曰亷訪內郡凡八道隸禦史臺山南其一也廉訪實視古刺史職毎道使二治理所副以下率冬夏巡行郡縣察姦黜貪治獄寃濫愈民瘼按章程檢吏牘鉤較其乖違怠弛而罪之民病不病視守令守令治不治視亷訪賢否其職重故其人難列聖恆下璽書奨諭戒飭猶慮未至歲定爲故常遣監察禦史員分按各道曰體覆聲迹示勸懲也亷訪以禦史至無所視事率別剏公宇爲行院至元四年冬予備位六察分按山南憲長圖魯公洎僚寀合辭謂公署題名近代盛典禦史至行院未有紀載欲溯求歷年姓名又不可得斷自至元三年將勒於石而未有文敢請乃爲之言曰天子命禦史大夫擇禦史分按各道立經陳紀宏逺周密蔑以加矣臣下敢怠於奉行哉顧用人何如爾若褧之竊祿者將爲石羞夫聞諸道路爲聲見於事爲爲迹巳徳不明而妄黜陟人可乎嗚呼古人有言曰以身教者從以言教者訟傳曰物有本末事有終始知所先後則近道矣聲迹云乎哉予嘉圖魯公洎僚寀之賢而能遵盛典故以是告是年十二月朔奉直大夫宋褧記

荊湖北道宣慰使司杞梓堂題名記

世祖皇帝一天下楚武定王阿爾哈雅下江陵捷奏大喜燕三日置荊湖行省省旋廢以地重控制置宣慰司卽勝國制閫爲理所前堂曰宣化創於大徳乙巳北爲步二十舊有堂扁杞梓宋帥臣孟珙作於淳佑間世異傾圮殆盡使諤勒哲特穆爾懲前政簡怠曰盍新之請於河南行省得經費若干緡攺爲於後至元四年戊寅大蕆規制克稱威令亢爽嚴邃藩翰稱首旣落成爲聽政恆所宣布燕享則始臨前堂六年冬西夏瑪南由大鴻臚出鎭閱月謂其同朝曩視事宣化當樹石紀同列姓名今屋此而石彼有乖目擊道存之義遂謀更鐫相率來請文爲之言曰慶賞刑威國之大柄史氏以直筆誅姦諛發潛徳是文字紀載亦能佐刑賞萬一近代寺署列刻寮寀昭示當世使人目其姓名美刺不已其勸懲之功較之史氏之於身後似略而實切然臣也不賢華衮斧鑕不足榮辱之臣也賢惕而懼慨然而慕於忠詐回直石之功顧淺耶昔予過汴見宋進士及開封府題名碑溫國文正公龍圖孝肅公名下觀者指石成痕陷寸許以彼立國三百年名臣亦夥惟曰司馬家包家名不可以徒得信夫瑪南之微意深矣諤勒哲居位五年入爲兵部尙書政簡民安瑪南之考伊徳爾威大徳間常假相銜爲使位終丞轄瑪南端嚴周愼克世濟其美同知司事都爾蘇質直惇朴副阿爾哈雅武定諸子音達琿北庭右族參佐率能事協和皆靖共而善爲治殆克仰體前聖倚注之深罄竭心力於修捍旬宣不特刑賞爲勸懲張本者是可喜也詩曰上帝臨汝無貳爾心毋或曰盡瘁以仕寜莫我有庶以厲左方來者而企夫文正孝肅之遺踵云諤勒哲字伯堅瑪南字符方至正元年月日宋褧記

吏部主事廳題名記

吏部在成周爲天官冢宰迨後世謂之選曹世祖皇帝定官制六部設幕官曰主事實古議郎職視各部事繁簡爲員多寡吏部設主事員三其曹局職掌無春官司馬簡靜之優視版曹考工若稍逸然選任黜陟擇百工理人釐務大非金穀營繕所可儕數類其生殺予奪陽舒陰慘之任若與大司宼對待而立切要之柄有甚重焉者員𨿽三其一則四時遞妨職掌考功磨勘是專主案牘實爲員二賀幸上京一員分曹扈從則獨署者又居一歲之半畫諾贊佐調劑均平人法並用使事物各得其理其心不曰勞矣乎任重心勞固其宜也爲貪墨曲狥爲刻削矯激者罹邦憲違官箴幹物議爲正大平允爲淸通簡要者道行名立華顯臺閣直理欲義利之分耳可不愼歟長安趙允升由進士出官辟掾中書西曹擢任是職蓋勞心而稱其重任者初視事將溯求前政姓名題石以揚歷未久故皆略始自至正元年書之徵記於予敢以愼之之幾告繼至者嗚呼世降俗漓心不相孚遂信耳目信簿書良法具矣如美意何將有瓌偉特逹之士乘時變遷以求合乎古道不可謂秦無人焉至正二年七月翰林待制宋褧記

太平橋記

袁之萬載縣太平裏大道西逹湖湘東出閩浙有溪流其中歲淋潦泛濫方舟而渡徒跣者涉公私病焉裏中民故新昌貳守敖君遵晦家故富饒乃捐財庀徒樹石墩作橋凡若干步屋於上凡若干楹木石載雄藻繪實麗鑿石■﹝就上瓦下﹞道凡五十里王官估客疾馳健步旁午欣悅利博惠久創作於至正元年三月其九秋落成後五年遣介謁記予惟國家武定南服無橫徵暴斂所以贍養涵煦其民亦以至矣由其上世攻苦食淡矻矻作勞畫操籌而夜枕鑰銖積寸累囷衍箱溢往往田連阡陌富擬封君迨其子孫輿服僣侈驕奢不法好鬩健訟殘折奴佃支體甚者殺人而火其廬不蕩其貲產隕身滅族不已也史傳白圭猗頓殆不若是或以貲爲郎入粟補官志不過誇裏閈驕妻妾而已敖君獨能利物濟人以助公家之不給又聞其能仿古人置義田作橋曰良溪鎭江錦江東潭西潭紹溪昌江仙居者凡十餘所其殆積而能散者視予前所云者不曰賢矣乎彼能慕敖君之行是則是效則予是文之功亦豈淺哉至正五年四月翰林直學士亞中大夫知制誥同修國史兼經筵官宋褧記

翰林國史分院題名記

題名記者翰林分院官紀名氏也至正五年四月廿有五日天子乘輿至上都從幸者則承旨布達實哩學士諤勒哲特穆爾直學士諤勒哲布哈及褧經歷兼經筵參贊官塔海特穆爾也待制則淩懋翁修撰張士堅應奉文字偰百寮遜編修官巨出舉臺也承旨則自至大間長院出而復入距今埀四十年不能悉舉其所之歲兩學士及經歷𨿽嘗以宿衛扈蹕其官翰林分院則自是歲始也褧以泰定甲子叨科第待制由太學生釋褐修撰以下新進士三人皆今一至者也嗚呼職位之淸華責任之重大固不異前說曰報稱曰禮遇不能無愧焉凡吾數人者繼此以往或數至焉或不復入院徙他官而至焉斯文所系者未可知姑以識歲月也院屬七人則需次典籍官辟爲掾者任希說譯史伊嚕布哈通事托克托呼知事納穆丹蒙古書寫尙都布哈接手寫史曄典書傳良臣也乘傳來奏捧香酒祀三朝禦容暫至而卽歸者則應奉孫擴也經筵附見者凡十有四人以本職兼譯文官則宣文閣鑑書畫博士承直郎周伯琦授經郎儒林郎達爾瑪實哩奉議大夫王時可余則檢討鄭■﹝日攵﹞馮本譯史安圖諤勒哲特穆爾達爾瑪實哩書寫王可道宋誼蒙古書寫王額森宣使紮巴吳鏞牛嘉也七月望日翰林直學士亞中大夫知制誥同修國史兼經筵官宋褧記

上都分省左司掾題名記

天朝幅員倍前代庻事之繁亦然中書爲天下政本悉綜理裁決之相府受其成宰士提其綱至於究物理審事情折衷以道徳參酌以典章據案具牘與奪輕重則皆屬之曹掾爲近制選辟各半咸精其技能往往練達老成由是揚歷臺閣致位卿相東曹職掌視右司重爲設掾之數亦倍之天子歲幸上都則曹十人從宰相治分省事或以爲簡而優者是大不然蓋天下之政由大都達之分省或可或否奏白行遣止付之十人顧不尢重且勞哉故其將歸也咸志其名氏於壁以爲榮乘輿往返則內擇二人聴命於行在次捨謂之隨駕無逆旅室廬之安具帳帟自隨而野處凡汲爨寢興秣飼馬乘舉不得便適饑食渇飲不時蒙犯風霰霜露馳突泥淖塵氛中其苦又不可言故並書以慰之於壁記之末是歲分省者九人呼爾哈仲桓茂巴爾斯居仁達爾瑪達實可行斯隆瑪希賢鄭志道士寜華彥方景元李思義仲得郭徳修從道李衝霄鵬舉隨駕者蘇赫郭李不至而物故者一人崔克敬允恭至正五年七月廿又七日宋褧記

司農司題名記

至正五年冬十一月十有七日皇帝禦明仁殿大司農臣約珠卿臣韓元善奏司農之設爰自世祖列聖相承條制悉舉惟是刻石題志諸臣之名猶未有文謹昧死請上嘉之勅翰林臣褧爲記臣不文敢不欽承明命欽惟世祖皇帝以神聖之資中身受命舊勞於外知稼穡爲治天下之本乃至元七年立大司農司秩正二品官五人曰大司農曰卿少卿丞農正主農務鄕校水利此肇端也十八年攺農政院二十年更名務農司秩降三等尋攺爲司農寺後二年復爲大司農秩如七年時又明年內郡設巡行勸農司爲道凡六廿又七年罷並歸提刑按察司兼掌其事後攺肅政廉訪亦如之守令以兼勸農事給銜亷訪總其綱歲報政於司農以第殿最迄今遵之迨仁宗朝承平日久家給人足國用富饒天子益重其事升秩從一以褒崇之定爲大司農五人卿二人少卿二人丞二人幕寮經歷一人都事二人照磨一人管勾一人其屬則若屯田之府供饍之司耤田爲署營田設官輯要有書樹蓺有法凡所以成功者於玆備焉皇上厲精求治宵旰憂民慮農政之寖弛思作新之至正四年命樞宻知院臣約珠爲大司農眷注維篤奬訓載嚴且擇僚佐以副之諸臣蒞事維謹嘗相諗曰吾輩荷國寵榮尙益思振厲厥職禆贊盛治然事由人立人以功顯不有紀載曷示勸懲故有是請旣得旨則以官制之定始於皇慶二年前乎是者著於簡牘後是者瑑於石焉臣聞古之人有言曰堯舜其君堯舜其民蓋臣道之能事也昔大禹陳謨於舜曰九功惟敍九敍惟歌戒之用休董之用威勸之以九歌俾勿壊夫水木土谷之修正徳厚生之用司農之職九功有其六矣戒之董之之道其璽書訓勅賞罰勤惰之謂歟勸之俾勿壊者殆類是石刻之昭示悠久也比歲不登中土艱食繼自今膺是選者精白一心恪愼乃職修六府而治三事使民衣帛食肉不饑不寒則是堯舜其君堯舜其民之義也告之司農孰曰不宜或由是而有所儆焉庻幾乎祖述禹稷萬分之一以上佐聖天子埀無窮之休亦有無窮之聞矣謹以是題於端而列諸臣名氏其下至正六年歲在丙戌正月日記

○序

同年小集詩序

天歷三年二月八日同年諸生謁座主蔡公於崇基萬壽宮寓所旣退小集前太常博士藝林使王守誠之秋水軒坐席尙齒酉殽簡潔談詠孔洽探策賦詩右榜則前許州判官伊嚕布哈前沂州同知庫春前大司農照磨溫都爾奎章閣學士院參書雅勒呼左榜則前翰林編修王瓉前翰林修撰張益前富州判官章谷翰林應奉張彜編修程謙疾不赴者前陳州同知納沁深州同知王理太常太祝成鼎時鄂囉調官監濠之懷逺縣庫春監慶元之定海縣谷廣東元帥府都事皆將赴上雅勒呼舊亦名爲雅古云執筆識歲月者前翰林編修詹事院照磨宋褧也

宋氏七子名字序

至元丁丑春齊人宋紹明子達由西南兩行臺禦史召拜內臺監察禦史與余居相近而未始相識夏六月予備位六察與之聨事以同宗固相好也久之懇予曰吾子若諸弟之子凡七未有名字君吾同宗命名與字演其義以勗之宜莫君若予惟吾宋姓由商微子入周封國所得遂取以爲類而命之名示不敢忘所自出子達三子微字微文從字從善循字循理子正三子徽字徽言得字得一律字律巳子澄一子復字復�噫宗子法廢士大夫家往往鮮有譜牒然吾宗均微子之裔非若他氏族其所自出有不同者七子苟能達蘇明允族譜引之意篤於人倫焉則庻不負予以類命名之深意矣時至元戊寅春二月子達出爲燕南道憲副宗人褧序以貽之

祖道集序

大徳壬寅予生九齡侍先府君筦庫江陵延佑巳未始克還京泰定甲子忝預科名累試館閣聲聞過情至元乙夘叨被寵榮由禦史遷持憲於荊公卿賦詩光華其行黼黻爲章韶鈞爲聲刻梓流布式昭文明是歲秋暮月魄哉生薊丘宋褧自敍可徵

送黃君美序

至元五年予備位山南臬司分治郢復曹屬三人從行其一黃君美性闓朗易直有才諝律巳嚴治文書綜核精詳不事苛撓尢長獄事聴斷察而不刻立心坦夷若非業吏者明年秋選貢掾六官蓋國家制治體要置肅政廉訪司按察郡縣視古司隸刺史職專任重掾亦如之勢然也天下凡廿有二道道設掾十六人參用儒吏擇廉愼通敏者掾六官曁察院歲僅二人旣升朝往往躋華顯位丞弼亦榮幸矣哉由西南二行臺所隸各道以進者爲資格又迂緩惟內郡八道隸中臺與選貢爲速化其開拓於資稟若習气之狃豪悍深削挾知術擅威福敗徳隳事萬一致物議之云云則又不得廁名列亦惟艱哉君美行眾咸歌詩以贈予告之曰孔子曰不患無位患所以立不患莫已知求爲可知也六官之司曹局甚夥天下之事實準則焉裁決措置其當否基於一掾之口君美知所以立舉不足患視一掾難而易上官臆見不齊怨隙交惡甲是乙非詉詉口語調和將順使人情不乖戾事事當理視一掾易而難勗哉君美幼知讀書長觀光京師受禦史牒薦補吏濟寜再薦補掾淮西憲遂遷山南處速化之地向所謂物議之云云者未嘗及其身由是而履前轍所底之可榮幸者執左契然是可稱願也聞其上世以鄕里數被河患多槁殯者是行也市杉柏材以歸治棺槨將舉十餘喪將葬之此其行又可書君美名秉彜譙郡人後至元庚辰八月奉直大夫僉司事廣陵宋褧

孫母九十詩序

世言壽徵者曰气血之稟也曰彼水土宜壽飲其水食其土所產致然也曰仁者壽也曰陰徳也曰勤儉以得之也由气血水土天也人爲者仁陰徳勤儉也憲掾孫允暉母夫人馬氏年九十就養於荊聰明康彊其壽徵於所稟若飲食若陰徳舉莫可知婦職助祭祀主中饋循壼儀宜若無事功可暴白其仁與勤儉者蓋允暉始爲保定人考某君以某年徙居亳夫卒時年若干夫家素淸苦無田園之入金帛之畜食啖厲其家人事蠶桑織紝爲衣食資教子樹徳讀書遂致身風紀迹是則次與儉勤享上壽非幸也宜也何也昔者魯大夫公父文伯退朝見母方績曰以歜之家而主猶績乎其母訓有曰民勞則思思則善心生勞非勤儉善心非仁與夫夫人之行敬姜之辭也誠哉夫人之壽宜也非幸也眾歌詩以爲壽夫奚疑然曽子養曽晢養志曽元養曽子養口體禮曰將爲善思貽父母令名必果養志貽令名稱副夫人之壽吾深有望於允暉若甘旨滫■﹝氵髓﹞之奉承言怡色之禮夫人能行之年月日宋褧序

志勤齋序【有詩】

燕人楊元卿由其外父單周臣爲予婦翁確齋劉先生母黨尊丈遂相知今二十年周臣爲帶下醫有聲京師所與交皆中原耆舊名公卿才大夫士元卿幼孤弱冠時周臣喜其能卓然自樹立納爲贅壻盡以其術教之元卿持心堅用力不怠汲汲焉期其業之成有不遑暇食者周臣歿克世其業且嗜讀書臨帖久之用太常薦諸天官氏執籩豆之役於宗廟郊社習禮樂名物度數毎事無不問蓋求效其職以獲譽而進者是役書滿廁流內銓秩第九品搢紳子往往有自此躋華貫嘗取志勤顏居室以自勗其學遂求說焉古人有言曰有志者事竟成天下古今事無巨細其成也率基於志志立則勤隨之事功乃集焉聖人責宰予晝寢志气昏惰教無所施也爲警枕爲錐刺股手不停披口不絕吟始曰志勤哉噫元卿之爲學當視醫伎視筮仕則勤可以成其志矣奚其難抑今之志勤者富貴之謂也學云乎哉敢以是爲說而系以詩萬里橋邊江水長貴人駟馬晝生光是誰能識詩書味長白山頭虀粥香螢囊雪案度靑年珍重夫君亦自賢鞍馬歸來成內媿眼花頭白枕書眠

贈慈化寺僧妙愈序

宜春南泉山大慈化寺普庵禪師自宋孝宗乾道間示寂由能陰佐民物累贈謚曰寂感妙濟眞覺昭貺表其所藏之塔曰定光聖元版圖混一大江之南凡民值水旱疾疫禱於師輒應尢崇敬之成廟時守臣上其靈迹加謚大徳仁宗延佑間再加師號曰慧慶塔名曰靈瑞仍命詞臣文其磚石以褒美之徳至渥也自勝國迄我朝贈謚爲字凡十有二所以稱頌其盛徳妙行亦已極矣至元五年冰溪張熈祖守袁以師之能福是郡而報稱猶若有所未至乃援禦災捍患之典載請於朝住山僧妙愈擇其徒之能幹蠱者曰普沾資遣詣京師致其牘於宣政旣達於帝師乃至正四年夏四月事聞制加古佛以冠前謚贈扁曰大護國慈化禪寺中宮聞之亦錫纓絡寶旛以華其供仍以金襕袈裟被於愈身明年冬沾南歸朝之顯者咸嘉愈克副邦侯奏請之意善於擇人得沾之才上下兩都五閱寒暑竭蹷奔走跋涉艱苦晨夕懇謁以遂其志宜爲歌詩以賀有成焉嗚呼由師至愈踰二百年十有餘傳矣世稱其靈彌著故尊信之者彌甚張侯之心及愈之志不待蓍蔡可以逆計其必酬也是惟無請請則必從𨿽然是舉也非張侯啟其端則無以始非愈能任沾以效其力則無以終尊信之者易於爲言以相之則又本乎師之感格之神也愈號藍江沾號澤山云至正五年十月翰林直學士兼經筵官宋褧序

送宋子與赴官淮南序

臨江宋子與以至治癸亥來京師手書一道介其親友翰林檢閱歐陽南陽拜先兄正獻公於私家正獻時爲翰林修撰致其所著詩文於故侍講曽文貞公中丞石田馬公今翰林承旨圭齋歐陽公侍書博士虞公伯生挈而進之皆美其學而器其才且薦之期以文顯泰定甲子奉宰相命爲太學生時子與親老未獲祿養而定省曠且監學積分試例未定嘗欲決去正獻苦畱之未有以處也會天歷間開奎章閣藝文監招延天下文士正獻首爲太監遂擢從事監中未幾正獻薨子與亦丁內艱服闋復至京曹馬諸公皆相繼仙去識者固少而子與以親老不欲畱中乃佐幕章貢子與喜人皆惋惜之迎養赴官不及歲親又喪今年秋來謁選天官氏悉其賢將用爲史屬論定矣適病疾瘧頗苦自念𨿽仕於朝亦不得挈其室家偕來又力求外補遂授兩淮屯田府知事公卿大夫士凡識者皆矍然駭曰子與又不在館閣邪子其行也咸贈以言而屬予序之予惟子與孝於親敏於事功行美而識明气髙邁援筆作文不苟詩句淸麗沈著痛快其才可謂全矣自至治迄今凡廿有三年而仕始至於此謂之不偶可也然國家土字廣逺願仕於朝者不少間以儒進者𨿽顯矣而名不稱情若子與者言乎仕若有歉而其文其行始爲諸公所期中爲所惋惜且駭之實可以聲音笑貌得之乎名者造物所靳豈盛於此而劣於彼邪顧子與年彊气壯學業日宏以肆天將用之人其捨諸予知其長轡逺馭之所至終可以釋且惜且駭者之疑之憾而副所期者裁鑑之精又可以實予兄知人之明之左驗也幸無諉曰豈無他人不如我同父至正五年十月宋褧序

送墨工魏元徳序

至正五年六月庚午皇帝禦慈仁殿中書右丞領宣文閣事臣達實特穆爾進魏景仁所制墨朱戶敞晃錦囊啟封玄光溢目芳香襲左右上嘉賞之勅崇文少監臣明理藏於閣命賜內帑幣帛景仁拜辭下臣褧是日進講亦與觀焉明年春景仁將南歸別造新墨以獻大夫賦歌詩贈之予序其事始景仁來京師三年館閣諸臣方被命修三史開局聞景仁墨善雜出他墨作字列試之以定優劣其色瑩而凝透繭紙背其品少亞於古今工皆退舍於是爭售用以畢史事及好古名能鑑裁者往往市爲文府珍玩嗚呼墨小物也景仁布衣也上被恩寵下収善價其伎之精有足以動人者如是夫子夏曰𨿽小道必有可觀者焉然吾嘗閱比年醫卜百工伎藝挾其能遊京師者始焉竭其才精其術以覬有所遇旣遇矣志驕心怠怠則業荒驕則譽喪悲夫景仁之行當益遡考古法叢美劑工制作以報稱際遇而重獻之則其所獲又不止是彼驕怠者將有所警矣景仁字符徳大名人世其業於上饒之玉山至正六年正月翰林直學士兼經筵官宋褧序

燕石集卷十二

●欽定四庫全書

燕石集卷十三

﹝元﹞宋褧撰

○雜著

災異封事【至元三年丁丑】

監察禦史臣宋褧伏惟天心仁愛人君凡災異之見所以示警戒也人君畏懼必修徳以答天意然後久安長治享祚無疆此有國之常經古今之通義也我國家承平百年有餘列聖臨禦未嘗不兢惕畏天故至今日皇上卽位以來埀衣拱手未有過舉然而一歲之內日月薄蝕星文埀象洪水爲患闕前火災又自八月十四日夜京城地震自夜達旦連日不定太廟前殿一室墻圮神靈震驚其餘官廨民居閒有毀塌蓋京師天子所居宗廟社稷所在是以民心皇皇上下憂恐災異疊見萃於此時豈國政猶有所未修民瘼猶有所未愈以致然歟理宜奏聞集議講求弭災之道務求實惠不尙虛文然後可以上答天譴下遂民生伏望陛下畱心修省早回聖駕不勝甚幸

建言救荒【至元四年戊寅按部京畿東道】

竊見檀順通薊等處去歲夏秋霖雨及溪河泛漲渰沒田禾十損八九巳蒙上司累次查驗卑職亦嘗親詣被災鄕村一一體覆除另行外所至之處人民告訴百端生受情狀可傷饑寒藍縷不能存活彊壯者猶能趁逐微細生理日求升合老弱無依之民掃揀稗谷以粥飲度日未蒙賑卹極被擾害蓋緣鷹坊牧馬並各枝兒怯憐人口等指稱昔寶赤爲名騎坐馬匹懸帶弓箭器械動輒三五十人結成羣黨間有攜帶家小隨處坐住旬日又復他往須索酒飯鴈食等物州縣官吏不能辧其眞僞畏威懼勢尙被淩虐不能支撐未免齊斂巳是不堪猶且未能充其所欲故意徧往鄕村店捨害及貧窮被災之民自給不暇縱有一二溫飽之家百般被其騷擾雞豬口糧爲所搜奪若從其所欲則無辜之民些小蓄積不能一一應付稍或推阻訴難輒便弔縛打拷重者傷殘肢體性命或男子■﹝走朶﹞避逃匿又行淩辱妻女被害之民亦知州縣官司不能禁治無所申訴往往拆毀門戶拋棄庵廬全家流移逃避寃愁苦楚去住兩難嘗聞國以民爲本民以食爲天今日歲且洊饑民將胥斃爲人臣者理宜深憂痛念有生之民皆吾皇朝赤子性命衣食無非感戴國恩然果因差發稅糧徵戍屯衛等事爲國捐軀碎骨分所當爲今縱此曹竊圍獵之名逞戕害之事政使善良倒懸黎庻驚駭不能聊生民之疾苦莫此爲甚致傷和气實由於斯若復飛放之出百姓何以支持卑職忝居言路安忍視爲泛常目所親覩不敢負國卽日春首饑民救死不贍如蒙憲臺具呈都省設法禁治擾民之獘其貧乏之民仍加賑卹俾遂生全誠國家之大幸

劉靜修攺封謚升從祀文

竊惟道之大原出於天宏之則存乎人堯舜禹湯文武周公孔子心法相授統緒相承自玆以降漢唐歷代名儒宋九先生我元朝許文正公皆以得其正傳故從祀孔子廟庭實爲尊崇賢哲啟迪世教之大義也伏見故集賢學士嘉議大夫贈翰林學士資徳大夫上護軍追封容城郡公謚文靖劉因以天挺英邁之姿廓自得正大之學負浩然之气眞知力行崇髙尙之志淸修苦節其言論則主乎大經大法其念慮則存乎致君澤民傳注有功出處合義夷考盛徳克配前人如蒙上聞從祀賢廡不惟彰我朝有大賢之才接道統之正抑且表聖上崇儒重道興起斯文之心又且爵封容城郡公謚曰文靖容城乃保定一縣卽非郡國以靖配文義若未稱宜從合於部分太常禮官攺議封謚相應

宋髙宗帝紀論【時爲國子司業預修宋史】

史臣曰甚矣髙宗之不幸也君於衰亂之餘時危勢迫兵弱財匱敵兵歲擾播越窮僻重以苗劉羣盜之亂其立國確乎艱哉世美其能法祖宗不妄殺至禁用翠羽鹿胎澤及物類寛慈仁厚宜若可稱然以李綱趙鼎張浚終於竄斥嶽飛父子寃死於大功埀成良由數窘兵難魂怵魄駴餌賊檜和議甘不絕口顧崇其功任以威權刑賞黜陟反聴其命是以忘親忍恥怙墮畏懦境土不復獲罪當時悲夫

太古字說

監察禦史髙昌拜珠字太古日與予聨事諗予曰朋友命以字舊矣君文人幸衍其義教我予辭曰予不啻不文且有疑焉太古當泰定初丞祕書監予嘗備員典校時相先後未始識其人然聞公卿大夫士交口薦譽者十有五年矣其言曰太古不崖岸不畦畛不陷穽機巧眞淳朴茂洞達樂易今乃識其人服用冠佩車馬屋室殊非洪荒之世大庭赫胥之民無標枝野鹿之態或者哂曰子文人也論人以心乎顧以迹乎不崖岸不畦畛不陷穽機巧眞淳朴茂洞達樂易者爲今人乎爲古人乎予斂袵嘆服其言之能釋予疑遂志之爲太古字說

趙宗吉眞贊【名承禧至順元年進士由翰林院編修辟禦史臺掾平陽人】

睟然者容屹然者躬縝栗其外淵沈其中負汾晉之勁气振章逢之髙風固嘗效編摩著作之力又豈不足建臺閣廊廟之功此所謂觀其徳符而可以體其道充者耶

酬徳子元豸冠像贊

彼美一人被服惟寅凜冰霜兮中抱若將批兮逆鱗貌溫而恂恂气肅而誾誾山立兮揚休正笏兮埀紳是蓋嘗始命而攬轡於秦隴滇蜀再出而按部於楚粵甌閩者也揚振洪綱趨拜紫宸諫遊幸於春搜備顧問於時巡其所以守正持平蘊秀含淳者固基於父兄門地培植之厚仍重以詩書禮樂浸灌之純使人望之足以摧姦慝化獷驁又何必規規然踣邪觸佞然後稱剛介之臣徳潤乎身澤加於民臺閣雍容髙步遐振乃知是丹靑之筆所以權輿乎黃髮兒齒之生面於麒麟也

司濟民畫贊【名楫平原人由蓬萊尹爲山南憲司知事年六十八】

气充兮色愉神肅兮貌臞表風儀之深靚豁衷素之﨑嶇是蓋孕靈於濟岱之境務本乎靑齊之區然後致臺閣歷練之明達脫郡縣奔走之勤劬所以埀裕子孫藏富田廬者乃福澤培養之厚豈屑屑於法令簿書者乎贊我諮諏彊力有餘方將収之桑楡而奮翼遽可以告老而懸車也邪

禦書和齋贊

祫皇出閣世祖命太子贊善臣王頔侍講讀東宮裕皇所習字書凡六七幅皆如家塾例程署禦名髹櫝金縢中祕嚴謐臣典校時獲欽覩之逮仁廟聖慈毎奨諭臣下進階官禦批付中書手筆莫不錦標玉軸珍藏於家後至元己夘臣叨恩司臬山南中興守臣阿哈瑪特出示今天子禦書和齋二字筆意雄渾布置端嚴日星炳明風霆鼓動𨿽聖學天成祖宗崇文之所自也謹拜手稽首而述贊曰於赫我皇睿知天資聖明文物時出用之維昔東陵暫駐六飛貳守陪扈敬恭奉持帝嘉乃心寵錫宸翰昭回穆淸其光有爛奎耀於躔虹采是貫飛白鄙唐題劍陋漢聖祖崛起龍朔洪荒列聖尙文中外寶藏我皇緝熈列聖有光臣褧作贊式敍天章

淮東僉憲耿彥起畫贊【名汝霖京師人】

目炯兮顴髙气肅兮神韜有峩者冠有粲其袍所以躋華顯於昭代實兆乎孕淸淑於神臯善澤涵濡文教燻陶載瞻風儀明監莫逃惟周愼可以立勲業惟峭厲可以懾貪饕然後允恊乎秋霜烈日之義邈矣夫五佐三輔之豪謂宜騁羈靶於驍騰歷廊廟而遊遨慨屢持於憲節殫六轡之賢勞繄刺促乎憂民致駸尋於二毛福祉之至川流滔滔吾將遲老成之徵用遽可嘆其不遭也耶

特穆爾布哈豸冠像贊【字仲彬今湖南監憲】

凝然其軀烱然其矑貌古而容舒气肅而神愉是爲中朝鐵面禦史之圖和粹深潛謹厚安徐坦襟度之無間恢材器兮有餘知之者識其爲華顯之族不知者以爲欿然退讓之儒我有夙好翺翔宦途出則並駕坐則聨裾知之深而敬之篤故能摸寫其萬一庻可以惇乎薄夫

淸敏齋銘【山南憲司經歷散竹仲文之號】

振振幕賓顏扁昭示儆戒無窮稱述有謂貪墨由濁懦不立志淸心潔身敏以集事猗與休哉顧諟勿替

○祭文

誠夫兄大殮畢祭文

維元統二年歲次甲戌十一月二十九日癸丑弟翰林修撰褧謹以少牢之奠致祭於亡兄集賢直學士國子祭酒誠夫公之靈於惟顯考生我弟晜同胞五人厥幼爲褧弱不就傅實受學兄謂材可教變化昏駑十四而孤俾不廢業流離南土同饑同寒稍長及冠侍客浚都艱難跋渉靡遑寜處道蔡淮江返覲南中同事筆研爲舉子業母氏棄養同還京師兄魁文場我戰弗利劘淬再鼓忝預末科同仕王朝於今十稔妻孥同爨迄無間言褧生卅年獨共兄久暫違之日十僅二三方期樂康擬倫春泮皇天后土乃遽奪去生離弗堪遂成死別邈矣音容不同斯世嗚呼哀哉其痛如何載惟我兄孝親忠君學古而文剛廉介直之人之徳之志之學弗伸弗究僅止於斯嗚呼哀哉其痛如何今玆之辰斂藏五體柏棺杉槨敢曰無恔幽冥異途不可復見割牲陳奠式薦哀誠嗚呼哀哉同胞五人厥幼爲褧物故者四惟褧獨存其痛如何尙饗

祭中書左丞王儀伯文

維年月日國子監丞張彜戶部員外郎王守誠翰林修撰宋褧應奉塔布臺程詠典籍諳都樂濱州同知巴延大樂署令巴延謹以牲酒之奠致祭於故中書左丞王公之靈於惟我公天挺英特气邁學醇才副厥徳剛方闓朗誠篤淵塞蔚爲儒宗佐我邦國受知明聖崇登峻陟典郡仁惠贊政忠直善良我知僉壬我堲羣疑眾難剖辧極力古今事物原委失得毫末洞見陳說不息暫居侍從讜論肯黙開示士子講問戒飭諄諄面命貌溫可卽耽嗜經史朴素服食不矜不逸小心翼翼猷爲述作器量鑑識靡一不善昭示典則嗚呼哀哉明哲之資承弼之職瞻仰之重信任之嗇六十而薨畜憾在臆朝著卿士驚惋愴惻我等小子情曷可抑甲子廷對庸菲愧■﹝忄匿﹞公位��天子有勅公預讀卷品第無惑載沐教誨均被培植疾革憂疑訃至痛衋聚首抆淚阻於匍匐敬致牲酒托祭墓側式薦哀誠傷悼何極

祭特穆爾布哈大夫文【爲禦史時作】

維至元四年九月壬戌朔越十一日壬申禦史中丞某等謹遣監察禦史劉承祖以少牢之奠致祭於故禦史大夫特穆爾布哈公之墓惟公稟靈穆淸襲慶忠良臣鄰之資邦家之光徳粹而厚貌恭而荘儀型山嶽聞望珪璋禮義詩書教化綱常遜志於學大業昭彰動止有法言笑不妄卻逺華侈沖虛自將素位富貴驕奢不萌列聖股肱任重力彊式副眷注弼諧謨明僉壬小人我則力戕直淸公忠我則載揚彈壓百僚師表四方主持國是振舉憲綱功在王室論協贊襄令徳令儀不僣以爽嘉謨嘉猷致君虞唐謂宜耋艾遐福熾昌謂宜紳笏盤石棟梁云胡遘疾淹延竟亡國誄殄瘁宸衷悼傷矧在同列痛心惶惶弗克予哭窀穸之藏馳情官次遣祭墓傍有俎肉崇有酹者觴邈以將意涕泗惟滂嗚呼哀哉尙饗

省墓祭考妣文

惟至元四年歲次戊寅十一月辛酉朔越三十日庚寅孝子監察禦史褧謹以牲酒之奠敢昭告於顯考安仁縣尹贈嘉議大夫戶部尙書上輕車都尉範陽郡侯府君顯妣範陽郡夫人李氏之靈伏以生育之恩昊天罔極日月不居棄養逾世褧縻宦籍違逖先壠久缺泛掃負罪幽明展省來玆適值逺祥敬陳菲薦不勝哀慕尙饗

祭二先兄四先兄文

維年月日弟褧謹以牲酒之奠敢昭告於先兄道州學正弘夫息州稅務都監達夫之靈玆以王事來荊展省先壠祔祭於位不勝哀感尙饗

祭謝榿齋文

維至正元年歲次辛巳八月丙午朔越四日己酉翰林待制宋褧謹以柔毛酒酌之奠致祭於翰林直學士贈國子祭酒文安謝公之靈而言曰惟公之生天性卓然正學旣明多藝且賢聰悟非常聞見實繁讀書則五行俱下義理隨解作文則縱橫岀入倚馬萬言人見其文章議論之浩瀚孰測其抱負蘊蓄之淵源百氏泛覽易道獨玄其知黙守豈徒窮研故始筮仕而佐牧已澤及乎民物累拜命於館閣闡文教之昭宣數議政於大廷凜操守之獨堅苟委寄以重任邈官業之可觀何蒼蒼之莫測倐痛卹於逝川嗚呼哀哉竟不少延始予羈丱公始加冠從我正獻與公周旋棲遲嘯傲荊楚往還予壯公老同立朝班交久情密與同悲歡居則席接岀則轡聨評議則臆見多協辧論則脗合不偏譏謔笑怒肆其瀾翻不少芥蔕灼其肺肝公之交予序齒則懸尙論鄕井公蜀我燕始終無間禮義不諐予或略其兄事之禮公亦謬以爲才俊而相憐我知公深不苛不煩進退以義知命樂天汪洋若陂性宜佩弦有所制作厥思綿綿操觚遣文力追古先辭旨微直風气渾全其來也滔滔江漢之波其成也嶻嶻嵩岱之山流麗乎短章揚侈乎大篇黼藻典冊筆削簡編粲烜赫於當代示來哲於不刋悼斯文之不幸慨不作於九京嗚呼哀哉竟不少延前歲之別予巳惡年命之周於甲子今則薨逝僅加一年始聞病疽驚怛不安當公壽旦聞訃襄樊由荊而秦予縻於官一酹臯緩罪莫自寛赴召禁林艤舟江幹割牲釃酒於公新阡宿艸不哭禮經有傳朋友大義予豈無權思公之切晝夜不捐今玆猶寄書於地下未以爲永訣於重泉公貌莫覩魂庻可還【音旋】聲淚俱下公其聞焉尙饗

燕石集卷十三

●欽定四庫全書

燕石集卷十四

﹝元﹞宋褧撰

○碑志

從仕郎翰林國史院檢閱官姜君墓碣銘【有序】

君姓姜氏諱天麟國祥其字先世傳自隴徙長沙實居之曽大父必政大父應期咸戢景沒世考時可勤儉樂施裏閈善之贈從仕郎泰州成紀縣尹妣谷氏賀氏並贈宜人君賀出也生之年爲至元戊子天歷二年四月廿又八日卒官京師明照裏得年四十二其秋從母弟楊端狀君行實懇予曰內兄與君同科甲且交最厚善今物故銘墓石者宜莫君若敢請予義不得辭遂敍次之君幼歲資警拔端秀成紀君誨之略不假貸毎期其興宗未成童成紀君棄世且屬兩宜人以教君爲務君卽服膺先訓勉就外傅稍長惟學由靜成也徑去登南嶽曉霞峯讀書五年不歸家弱冠走京師方求見巨人元夫請益以卒業復惴惴貽去親逺遊憂獲罪名教輒南還時詔舉徳行明經科乃屏斥世故痛自刻厲講肄嶽麓精舍久之二妣繼不幸終喪復入京至治二年故相東平忠獻王以君嘗遊其門堂帖下冑學補內捨生明年中大都鄕舉又明年爲泰定攺元禮部貢舉廷對賜同進士岀身授將仕郎翰林國史院檢閱官預修英廟實錄史館屬首待制官下迨典籍凡六等檢閱官次在五故事僚寀才屬時望者被學士院薦奏不計資給以次進居上列曰遞升或移文銓曹再給告身易階官仍舊職曰勤畱四年君將滿秩法應得七品恆念亟被卹典則少報罔極會學士院勤畱章抵天官遂攺從仕郎復任檢閱官數月封贈命下喜曰鄕叨科名第華吾身今寵賁考妣庻慰祿不逮養之萬一矣重以近代尙焚黃展省禮蚤夜嬰念慮不頃步置以官守竟不暇命端代行毎惋惜不捨娶唐氏封宜人亦能相其夫子者子男三瑜瑾謹敏知向學理尙幼女一在室以年月日塟君於某州某縣某村某山之原嗚呼予固未始識君及同登進士第後聨預史屬甫諳其爲人性嚴整雅潔愛交遊飲酒尙气後人遇一言合卽欲與之終身少不直意則棄去不復顧見闒■﹝冗辱﹞懦緩者噤不一談仕翰林制撰寡尠無可事者獨以才器自許其恆言曰朝家設科取士士抱負所學貴其用世殆非止札翰詞藻而已當挺挺自致於曹局有司簿書期會力踐華顯暴著儒效顧可爲人迂邪噫察君之言俾才與壽稱如揚歷幸願其事功果何如哉予故哀而銘之銘曰士秉淑靈毓才經徳用舎繄天庸心則惑赫赫府怨置散奚慚天實命之我承我堪嗟若姜君質表亢爽仕品登七亦旣優奨奮欲行已直情毅然天莫予從抑志弗宣惟昔問學凝於孤苦持循先訓靡輟寒暑力不鹵莽天忱報之慶賞及親有子書詩江潭之源載崇惟隴地善日協胤裔承寵植石孔堅用鐫我辭我辭不誣式者監玆

大中大夫陜西諸道行禦史臺治書侍禦史仇公墓志銘【有序】

至順三年春太中大夫陜西諸道行禦史臺治書侍禦史仇公稱疾自免僑滄之長蘆鎭冬十一月廿有八日竟以疽發背薨明年春子朴格護柩來歸將以某月日祔塟大都宛平縣夏荘先塋狀世次行事道公治命泣拜屬筆銘墓石予不文哀存歿義諾之公諱浚字公哲上世家臨潢徙京兆金爲燕人金蘭州司法忠源爲髙祖明威將軍福爲曽祖皇贈集賢直學士亞中大夫輕車都尉南陽郡侯徳明之孫奉議大夫福建閩海道肅政廉訪副使贈嘉議大夫禮部尙書上輕車都尉南陽郡侯鍔之第三子至元十八年生長安幼喪母適世兄鋭尹蒲城縣畱撫育之旣而侍尙書公閩中還讀書淮浙大徳四年尙書薨孤苦無依賴然卓有樹立志會舅氏故中書參知政事郝公拜戶部尙書挈還京師十一年武宗卽位太保曲岀引見便殿有旨侍仁宗說書東宮至大二年授將仕佐郎資國院照磨辟禮部令史轉掾集賢院延佑間遷從仕郎大都護府照磨用爲中書左司掾郝公薨棄役理喪葬事至治元年進承務郎太廟署令英宗親享太室百工執事惟謹公密邇薦祼進退稱旨攺禮部主事泰定元年以奉直大夫拜監察禦史先是他禦史劾中書參政楊某贓狀得旨將訊詰宰相欲逭其罪奏補省臺宗正雜治公抗疏曰禦史臺職專糾劾今宰相欲變亂祖宗法不可誓以死請竟從臺鞫杖免有貴幸當納伶婦爲側室適奉旨充太廟時享獻官公監察卽朝堂誓齋所斥其不潔不可事祠祀代去河東鹽運使吳某盜用官物事覺公馹往案問奏罷之二年河決雨水百姓流殍疏請會集元老大臣講求致災之由弭災之道會地震蝗旱災異逾甚公及二三同列毅然上封事謂地陰當靜今動得非執政有失調燮乎又兵亦陰象得非掌樞機之臣軍政有所不修乎宜修實效答天戒俱不報章三上陳缺政並言禦史大夫呼圖克圖姦邪不忠曩附阿宰相曲庇參政楊某自隳紀綱不勝重任移文上都分臺事聞大夫罷宰相不悅激天子怒行幸還將羅織罪名逮捕治書侍禦史苗某治書侍禦史蔡某等系詔獄置對公等上印綬待罪於家眾懼禍不測公泰然以處獄久始釋置公等不問其它前後列論如額森特穆爾在樞密日嘗受賕今不當知經筵事太子詹事輔導之職今不當用宦者某爲之姦臣特們徳爾罪惡無狀先朝已籍沒今不當回給貲產浙西廉訪使王結篤學廉直爲一禦史挾私妄論今當伸雪處士吳炳史約等當召赴館閣內外官文行優者參政班辰張升等二十餘人省行當任風紀拾遺補闕稱職一時久之起爲宣徽院經歷四年升奉政大夫戶部員外郎明年進朝散大夫吏部郎中天歷攺元庻政更始禦史臺奏除僉燕南河北道肅政亷訪司事未上攺中憲大夫禮部郎中明年遷右司員外郎旋攺刑部侍郎進階亞中閱月授中政院判官內批階官中大夫以奨之至順元年復除江北淮東道肅政亷訪副使再遷吏部侍郎皆不允命參議樞密二年拜西臺命至則承薦饑之餘方務綏輯而公不可畱矣公性沈亮雅潔涉獵經史通吏術期待甚重審思慮恆自周防不妄然諾才祫而稱位可尙也夫享年五十二歲祖妣王妣郁娶劉俱封南陽郡夫人子男二朴國子生及格也女二長女適晉陵張碩次幼銘曰我驥我馴我璧我珍彼蹶與瑕嗚呼柰何我駿我白何害於昔憾固可以釋銘告營魄尙安此玄宅

國子生杜儉墓志銘【有序】

泰定四年秋先兄正獻公時爲禮部郎中訪翰林編修孟道源語次見少年貌晳身頎然磬折入斂容揖正獻目其詳緩愼重問孟君曰生誰氏曰中書東曹掾杜宏道子也歸以語褧明日告故禮部員外郎王景荀曰爲我語宏道吾長女子年將笄欲與爲婚姻家宏道喜諾天歷二年醮禮成生子閏郎寜寜皆及期夭至元元年春生以力學致疾七月十五日戊午歿年二十五以是月二十三日丙寅葬保定定興縣先塋之次生資通敏明坦自兒時沈靜寡黙不妄戲笑不憙飲酒嗜讀書年十七以冑子入國子學晝夜且誦且綴文時國子生以年及二十五乃積分得貢試年及而生歿矣故公卿大夫縉紳師友莫不惋惜初國子生員漢人朝官七品以上之子聽補二百人而他有奉旨以凡民廁其間或言其非國子中書令禮部詳定宏道方爲其部郎中同捨生或嗾生曰吾輩以公卿子弟入學今他入者眾盍白而父從其言生曰功名有定分吾輩讀書而操心如是不可且吾父素嚴毅不敢以公事請同捨色沮烏虖卽是可灼生不死他日筮仕無躁進念明矣生慈孝純愨居家日與里巷浮薄子弟絕不相識僮婢小有過未嘗怒詈捶撻元統二年冬正獻薨子幼生治喪紀凡五晝夜不寢息事賴以集生旣病兩閱月子寜夭父母懼生傷悼生則慰父母曰兒病敢以哭子加重貽大人憂乎彼殤子也大人亦不必傷病革父母問所欲言生曰兒何言兒何言但不幸爾然兒嘗質衣於人得鈔若干市書數卷今存篋中幸贖以歸蓋初婚時正獻所賜也生名儉字景裕生於皇慶壬子二月二日曽祖某贈某官祖某贈某官父今爲中書左司員外郎正獻則集賢直學士國子祭酒諱本字誠夫也左司由翰苑進掾中書歷位華顯樂易豈弟不與物忤生之歿也眾咸深疑父子皆非獲罪造物者故痛惜之或謂正獻不滿生名欲更之者左司曰南齊王仲寶唐唐茂素裴守約皆是名庸何害今竟不壽豈讖耶予哀正獻妻生之志不終述眾人之所以疑且惜者爲生銘銘曰天予其俊秀而不畀以壽且再奪其後是爲無窮之悼

贈鳳翔知府牛公神道碑銘【有序】

至元二年冬長安牛景衡致書於予曰先父詵仕大徳延佑間以材幹謹敏積官三品援國制應封贈二代嘗請於朝曽大父順贈中順大夫鳳翔府知府上騎都尉追封隴西郡伯大父大用贈亞中大夫僉中政院事輕車都尉追封隴西郡侯上世皆葬髙陵以某年月日攺卜長安縣金光門小郭村之原以鳳翔府君爲新兆初祖方將謁大人碩儒文潛徳劖諸石樹之神道以彰於世未遂而先父歿矣景衡不肖敢不卒成先志哉君嘗職太史敢致事狀以請按公諱順字某資孝友有器局系傳出唐相僧孺後世爲關中髙陵人屬兵燹之餘先世諱字爵行皆逸金季喪亂公挈家避亂關東冒鋒鏑歷艱險夜竄匿巖壑晝采拾供養父母竟不罹於患皇元革命息兵關中甫定扶老攜幼還鄕裏攺籍長安乃葺田廬務耕織訓頑惰治荒薉勤課業厚衣食節財用戒佚遊家業日裕養親主致篤樂於教子不肯祿仕終身年八十有奇某年月日卒於通義坊居第正寢配關氏追封隴西郡君子男一卽大用孝慈婣睦有父風孫男七敬義詵溫敏惠讓敬承諸王教某處長官義陜西鹽轉運司庫副詵嘉議大夫奉元路總管致仕溫雲南大理宣慰司都事惠從仕郎秦州判官敏讓孝弟恬黙克家不仕孫女二適劉瑞張某曽孫男九元徳克柔景權景衡從古宏毅永安楊奴楊驢曽孫女十二俱媲名族噫卽公治家觀之顧豈不可用世者壯則時危不可仕時平而公老矣今其子孫蕃衍列仕版雍睦同爨爲關中楷範則公之所以種徳立教者又從可知於爲政也何有是應銘銘曰稽古艸昧乘時取貴徵討謀畫馳轥餫饋器凶事危悖仁傷義身家不養心體劬瘁徼幸萬一珪組名位人爵之寵天道乃忌粵盛徳者志不在是天幸免死務本爲計養親修巳力田享利獻羔釃酒優遊卒歲孝慈忠厚冠婚喪祭規橅長逺禮節密致用基作室後嗣是視鄕裏善人耆艾昌熾子賢孫顯瓜瓞承繼積厚發宏影響報施帝制官封國恩汪濊彼勞生榮公則逸致全身亂邦起家盛世爲家令祖誕有所遺創始之業勤儉是自云礽仰止毋或覆墜

奉元路總管致仕牛公神道碑銘【有序】

世固有負碩厚博大之器處混一盛時爲天子命吏能有所云爲不以疵颣少■﹝士冖田疋﹐上中中下﹞躓致揚歷貴顯其才足以用世而猶未大攄其蘊以歿者予於奉元路總管牛公有是憾焉公諱詵字晉卿資簡重通敏有幹局幼業吏由東鹽轉運司幕官久積資歷選掾陜西行省大徳七年授從仕郎尹華州華陰縣中書辟掾東曹十一年升承仕郎上都畱守司都事轉承直郎河東山西道宣慰司都事丁內艱服除延佑二年仁廟遣使者分十道宣撫天下公預選奏爲甘肅道首領官還朝攺戶部主事遷奉訓大夫大都畱守司事至治二年超朝列大夫出爲甘肅行省郎中天子重民事愼擇司牧詔中外舉堪任守令者公被薦拜亞中大夫延安路總管居五歲上疏告老進嘉議大夫奉元路總管致仕國家政治夭下仕以吏進者多然他途皆迂入掾中書始官華要又在朝百執事操履事爲少有可指摘則補外爲左遷今撮公所居官凡八政自受辟中書六處幕職任皆繁重末守延安位三品貴顯顧豈齷齪滯固乏才諝者所宜至而公曆居之可謂曰能矣乎其佐幕則所至平易懇切折衷眾議卒歸於正不忤物不阿媚利巳尹郡則尙寛簡務教養旌貞孝訟田宅者諭化之皆引去相讓可謂善於其職者由是溯探公未嘗以疵颣少■﹝士冖田疋﹐上中中下﹞躓能有所云爲而誠負碩厚博大之器矣然猶有所未大攄其用世之才也公系岀唐相僧孺之後世爲關中髙陵人國初占籍長安祖順以公貴贈中順大夫鳳翔府知府上騎都尉追封隴西郡伯考大用贈亞中大夫僉中政院事輕車都尉追封隴西郡侯皆願朴仁厚戢景弗耀祖妣關氏隴西郡君妣李氏隴西郡夫人配劉氏封同其姑子男二景權蚤卒景衡國子上捨生女一適奉直大夫監察禦史柴肅孫堅兒公生以某年元統二年正月六日卒於長安通義坊居第享年七十一歲其年二月十二日葬長安縣金光門小郭村之原鳳翔府君之穆至元二年冬景衡以事狀走京師介肅乞銘其神道予以不文辭不獲乃演繹其梗槪爲之銘曰士奮於時屬時有爲孰不效忠愼密之資法令是師猗嗟牛公割裁設施順理協宜克建事功剛不乖暌柔不詭隨佐幕雍容贊畫勾稽不怒而嬉材敏且通典郡西陲越五周期博哉民庸教育撫綏勸貸賑饑易凶爲丰吏畏不欺耄倪懷思靡有瘝恫齒髮告衰引年知幾攄蘊未窮笑言熙熙身康神怡福備而終體魄之歸安固於斯馬鬛其封徳業不隳視我銘詩用告臣工

西潭謝君墓碣銘【有序】

澧陽謝君貴卿旣葬之廿又九年爲後至元庚辰其中子璇來荊請曰先子歿已及世墓道未有碣銘由璇客京久是以緩先子𨿽不試於仕其才使之仕寜後人其卒不仕命也夫君向職太史敢謹上事狀請銘請益厪且哀遂諾至元十四年江南初降下元帥呼必哩以兵臨澧陽淮安忠武王族子某別將騎三百由松滋來會昏暮失道憧憧阡陌間莫知所之君攜酒饌勞問別將疑不受乃大言曰公毋他慮某請送至軍中酒罷君持火前導夜半與大軍遇元帥方怪騎失期使卒緣道呼騎亦呼以應卒見火白元帥元帥喜岀迎別將與俱入元帥詰所從來別將引君見曰全吾軍者此人也元帥益喜以國字書及羽箭授君爲賞典徵俾持詣京帥授官君不敢元帥多之元貞二年郡大旱縣民朱長五聚黨柵巖險爲亂岀肆焚蕩剽掠無畏忌吏捕輒被害眾奔還投君乃不敢犯監郡塞甫丁率兵至順林驛召君問計曰賊與民雜處今欲縱兵恐殃及無辜聞賊畏君可往說降之否則君能自取可不煩吾兵授戎械俾自召募君感憤率家僮及裏中願從者直入賊穴悉眾與戰禽長五及黨與餘皆降郡欲援著令賞以一官君不自居其功且以野人不能官爲辭郡彊之不聴朝廷嘗行履畝法郡欲盡稅荒田君言澧爲道要衝曩嘗被兵民今𨿽復業凋敝不能治田故多蕪薉且官兵頻歲擊五溪六詔日南林邑諸郡饋餉造舟澧民居多良田且不暇耕矧墾荒乎諸郡被兵者役繁且優免吾郡獨不當然乎乃投牒列訴郡是君言荒田遂不稅君旣不仕惇本力田貲用寖饒作石橋三曰瀽溪曰順林驛獨涔河當驛道未橋而君疾捐谷萬石屬諸子曰必成之旣成璽書賜名通濟民歌之曰水囓我足謝君出粟伐石爲橋我行逍遙及迎師教鄕裏子弟歲水旱疾疫輒施予貧病有喪者嗚呼最君行事其所以趨事應變除害利民可逆睹也殆有協於勞而不伐積而能散之道歟君諱安富以所居號西潭資雄毅通敏能自樹立大父而上逸其諱考文彬妣江氏以宋端平甲午年六月三日生至大四年十二月二十八日卒享年七十有八娶黃氏繼盧氏子男四人璧早卒琰某官璇某官琪某官女二人壻某某孫男七某某皇慶元年正月某日葬於澧陽縣順林驛之黃屯銘曰謝後申伯光奕葉之人世逺淪譜牒行爲矯亢非任俠辭避官賞豈萎苶戎伍鄕導殊不習賊巢馳突勇不怯荒田無稅口便捷石梁孔道利病涉我詩其善賁馬鬛黃屯之阡永熠燁

定軒先生張君墓碣銘【有序】

澧屬邑安鄕士子張毅持其邑大夫前進士易漢懋所述考定軒先生行實走荊南介臨功李君英踵門拜泣曰毅不天先子葬已久墓門未有銘敢以是請按狀君諱疾遷子敏其字上世經喪亂弗可譜其先處江漢間諱宗政者爲五世祖仕宋末以武功授保義郎知安鄕縣事駐兵邑之西渡家孱陵裏遂占籍邑中君幼聰悟能卓立生十三年天兵下江南湖北諸郡妄自駴愳君蒙犯艱險奉親避兵天門山會父喪山中弟某方幼君展轉護柩歸窆故里喪葬如禮制少不以顚沛損廬舍毀蕩黽勉葺理卒還定安集式慰母心遂力田厚生讀書以養徳事親教子浮湛里社若將終身者或勸之仕曰名教中自有樂地竟不出季父癡崖公嘗病篤君薦粥藥侍之左右無方後喜謂人曰我疾之愈醫師之良侄子之力也女弟適繡林鄭敬仲闔門遘疫疾親友懼相染莫有視者君惕然曰同井猶相扶持況同气乎奮往省療不顧𨿽竟不能救仍治其喪擇師教孤子俾有成姻親家有親喪葬旣卜日矣其子惑術士之論聞君有吉地欲兩易其兆君直畀之不少恡又姻黨孤子女年及笄君教養具資裝嫁遣之鄰里貧病無告賑施不責報人皆難之嗚呼君之徳不旣厚矣乎備孝友睦婣任卹之行於成周大司徒教民之法蓋合云是可銘也考諱良孫妣秦氏君生於宋景定壬戌卒於我朝後至元三年丁丑壽七十有六比歿訓飭子孫索所斂棺裳視之曰三日後當與汝曹訣至期果逝其明了又如此明年戊寅某月日葬於中興路石首縣東山之陽配比干氏合祔宋進士耕道次女貞懿柔淑宜士人妻子男四長卽毅長教澧之溪東書院次某某皆蚤世次敬爲郡庠師亦先君卒女二王佐金鼎孫壻也孫男五女四銘曰嗟哉張君徳備行醇生不逢辰沒齒於鄕裏之善人昭昭不泯猶幸其子之有傳

吉水州監稅謝君墓碣銘【有序】

澧陽逸士謝西潭有子四人曰烏江長官璧順元鎭撫琰知平江州璇其季卽君諱琪字君璋資明達疏敏有幹局大徳間順元蠻作亂朝命行省調兵擊討役湖北諸郡民饟師黃平府有司計租畝第轉輸糧數多寡西潭戶應輸爲石者一百遣烏江督丁夫代行澧去大軍三千餘里道路舟湍瀨而陸巖谷篁箐艱危險巇大暑疫癘方作死者什八九枕籍於道君慮辭情慷慨卽以糧如數授君輸之返遇烏江於辰陽盡糶其糧以輕裝歸軍食旣給且私有贏利數倍其應變類是西潭老不預家政皆委於君西潭卒烏江繼亡子幼順元平江仕於外君家素號郡中多田諸房公賦徭役金穀出納歲時冠昏凡瑣屑之務悉賴君以理周致咸有法度內外無間言尢好賓客暇日則弈碁投壺置酒食爲笑樂尢能憂人之憂周急拯危難施貧民病者藥死者棺槨西潭遺命作石橋涔河利行人君輔諸兄力成之是謂家之能子矣初西潭交故湖廣行省辧章靜山程公最善嘗遣君往謁程奇君應對欲用爲從事以未得命西潭辭程不能彊嘉其孝遣歸之播州楊公薦爲軍民長官亦以侍親不就大徳辛丑歲大饑出粟若干斛以濟授江州路平準庫副延佑初攺吉水州監稅皆不赴曽大父思武大父文彬宋民兵統制父卽西潭君諱安富君生於至元辛巳卒以延佑己未得年三十有九配吳氏後君一月歿合葬於澧陽縣順林之原去祖妣江氏墓百步子一人庭實能自樹立今官漢陽之馬影湖孫男二基墊尙幼旣塟之廿又三年爲至正攺元庭實持事狀請銘遂銘之曰在易卦蠱曰子乾父承考之吉善繼用譽一家之政施於孝友豈必居位爲政可取侃侃謝君克協斯道名宦不急惟養是顧惜材弗施仍嗇於壽上天孔昭克昌厥後

鄕貢進士翰林書寫楊君墓志銘

至正元年四月褧由陜西行臺都事遷翰林待制中書命下翰林遣書寫楊君惟肖持璽書馹召褧於山南閠五月癸夘戒途六月己酉病暍卒於安陽彰徳路總管王侯仲方哀之帥其屬槁殯城下七月丙子朔訃至澧君二弟惟紹惟善不敢遽告其母父知之命惟善來山南問卒故明年夏遣惟紹護柩南歸因遂走京師致書及狀乞銘其墓嗚呼不文其忍辭銘哉君生有異兆資頴悟幼工屬對六七歲誦諸經不忘卽能賦詩稍長補郡學弟子員月朝十五升堂會講進退揖讓有度發明詳盡眾賞其超拔弱冠師蜀儒呂仁叔治春秋讀書不釋卷夜分方寢家務妨奪則頻顣嘆怨泰定三年遊京師從故翰林直學士文安謝公學易文安於君爲中表丈館於家日與之議論君聰敏卓朗且接賢士大夫多學益恢拓龎肆奎章虞公伯生中丞馬文貞公我先兄祭酒正獻公俱憐其才薦諸朝不報至順三年以寓士就試上都名中第二癸酉會試京師適文安考文君自陳避親嫌不試停三年君念親老未獲祿養乃以善楷書試補翰林書寫中髙等官制書寫歷三考始官七品時科目暫輟君將有所待比復賓興而君卒矣惜哉君居家孝友慈厚易直遇事通敏先卒一年文安公薨於位子搢幼君經理喪紀咸盡其道請於上官得告舟具喪歷涉囏崄歸窆於鄂士論多之適權臣當國予備位臺諫君貽書數百言以忠讜見責觀其行其气若是豈後人哉初至元二年君暫歸省已乃挈家北上侍婢溺死彭城舟中旋至京妻魏以蓐難殂眾固閔其否於前而期其亨於後也君卒時適大暑奉命南邁將遂過澧覲省且就試秋闈武昌迆三馹不以疾少緩過鎭陽病愈熾渡漳水委頓至安陽城北門下馬憩道側气絕安陽民以使者旅死紛紜來視將數百人會城土半摧狀若巘觀者駴愕震蕩叵擊嵬磊隤墮壓死者二人壓而不死目損者一人股折者一人噫是何气之盩而值之者暴也君字與似生於大徳壬寅卒年四十世爲蜀遂寧靑石縣九節鄕人先世避兵難出蜀再徙澧陽之新安遂家焉曾祖某宋某官妣龎氏祖考震卿宋鄕貢進士祖妣丁氏父幼學隱於仕母宋氏妻魏也子一人勛國子外舎生以年月日葬君於某鄕某原先塋之次君來京師有詩文百餘篇余裒輯傳之餘皆逸銘曰嗟楊君志不展賢能興備俊選學行懿年命舛生有死疇克免惟之人憾不淺殞道路親在逺子違養孰免跣賴有弟輀車遣竁安固時日善文若名流廣衍死因傷生可唁語若翁淚莫泫勛世學後將顯

桐鄕甘公墓碣銘

進義副尉澧州監稅桐鄕甘天麒以其考梅山居士葬有日走書京師致裏士韓天祥狀丐文其墓銘按狀居士諱茂源字泉甫邑之蒲村人考澤之妣程氏歿繼程氏居士配王氏甄氏子男四人霖早世天麒以輸粟再調今官��天驥女三人妻吳某陶某戎某孫男五應龍某某曾孫男三造某某居士生宋寶佑戊午至正壬午九月卄有九日卒享年八十有五王氏先卒卄有二年享年六十有五以某年月日合葬於其邑白雲巖西倉基山之原銘曰帝元弔伐武南國趙山將燼假喘息北淮南江兵難棘流播萬死生僅一桐爲舒邑當其阨伊人轉徙困頟頟易代來歸年甫卄孤惸業農卓自植耕食【去】織衣【去】勤勵飭天性儉朴不躁迫孝奉繼母怡顏色善化裏黨弭訟鬩攝鄕三老別淑慝逋復賦集蕪薉辟都鄙新造事叢棘政理繄賴左右力居家衝約睦宗戚凶歳發廩損厥直逺道輦負仍給食髙年康寧恆肅客冠衣期集娛暇日程督奴僮事藝穡孫子詩書紛有秩伏臘羔酒樂孔碩起家之祖理所必憂勤於始老則佚考終厥命固窀穸易著餘慶由善積我詩衍之琢貞石後昆構播蔭可席

河內李氏新塋碑銘

中順大夫江西湖東道肅政廉訪使李君守仁以予昔僉山南憲事有同寮之好致書一通俾其子本持先世行實拜請曰吾大父曁吾考葬覃懷城東故市地卑弗稱攺卜兆域襄事將樹石新塋以彰潛徳敢蘄子文予以契誼不得固辭按狀君大父諱承祖字繼先生金泰和乙丑世爲河南大家居鐵器市其先葬洛陽舊城東二里許瀕伊洛有良田若干畆第宅園圃邸肆之業畢具金叔世兵亂族屬流亡大父播在艸野晝匿夜出采拾以代食邂逅冦掠鄰死者數大兵南渡轉客河內河南平定還視故里焚毀殆盡田宅入勢家度不能復有乃返河內時土曠人稀固可厚植恆產而大父猶豫者猶心於洛也久而始占籍覃懷定居授田數十畆躬勤儉率下耕作輸公稅粗給衣食仍訪得族子若孫三人上黨挈還周致俾之成家大父惇篤仁厚鄕裏尊敬前至元二十九年卒壽八十有八以守仁貴贈亞中大夫懷慶路總管輕車都尉追封隴西郡侯配王氏繼汪氏壽亦八十並追封隴西郡夫人子男一人諱徳字徳甫是爲守仁之考以子貴累贈嘉議大夫禮部尙書上輕車都尉追封隴西郡侯女五妻劉某韓某欒某楊某者王出也妻田某者汪出也孫男一卽守仁曾孫男二本禦史臺察院書吏朴浙東海右道宣慰司照磨玄孫男四士潛士浚國子生士渙士淵就傅肄業女二幼在室禮部資爽朗磊落美風儀質直簡重不妄戲笑弱冠治家致殷阜制物尙堅朴不喜華麗儉素自奉待賓客必丰裕民某氏嘗從貸錢數千緡後貧不能償毀劵以貰裏民王甲貧粥幼子公家十餘年撫養成立甲死其妻無依公歸其子以養家奴陳興持錢若干逺服賈遂逸不還公�公略不追訪稚耋凍餒者賙卹厪至丁壯行丐則斥之民有訟或嘗求直輒開曉以理慚服而退其賢而好義蓋出天性生於我朝辛亥卒以至治三年癸亥配裏氏卒於泰定甲子累封隴西郡夫人俱得年七十有三河內縣某村某原爲新塋大父而下某年月日從昭穆葬禮也初大父刻意教子孫妣汪氏亦訓之曰語有之家無讀書子官從何處來大父曰吾聞積善之家必有餘慶吾家奕世淸白未嘗有爲不善者吾值罹艱厄河南北甫定勤苦成立若等能習儒向善後豈無昌大者耶克繼其志延致郡名士五子有誘掖訓誨故憲使君爲學讀書究法律練政事卓然樹立由郡曹薦吏山東憲司貢補察院別掾禦史臺中書省贊幕漢中燕南兩道肅政廉訪司拜陜西行臺禦史就遷爲其臺都事擢遷湖南憲司召拜內臺監察禦史中書省選爲右司都事超兵部郎中禦史臺復奏奪爲都事歷山西浙西淮西三道憲副今爲江西憲使最君筮仕迄今所居官一爲宰仕一爲兵曹自余歷風紀之司者內外臺八道廉訪司𨿽淸愼積階致然不曰祖禰培植之厚教督之嚴能若是乎故君於攺紀兆石未嘗頃刻外於念慮亦孝矣哉嗚呼使大父無河南之難洛陽之田宅不廢後昆未必如此其盛且大父母期待君何敢必其顯達徵之古今天人之理否泰消長之機不少乖也是應銘銘曰國有屯否景運斯興家道盛衰亦曰疊乘時古時今岸谷谷陵蕩析離居生生是承猗嗟大父履危臨兢燎原幾熄紹於燈燈禮部繼之焰熾以增允矣孫子仕版載升喬嶽之崇鷙翰之騰揚名顯親孫子之能吉竁維安體魄依憑天人理微千載可徵

奉元路總管致仕文公神道碑是篇絕筆

公諱如玉字璋甫宋太師潞國公彥博之後五世祖以仕入蜀家順慶之南充縣曾伯祖而下由科第仕者七人理宗端平三年丙申闔族避天兵南下君考某獨不去隱居生二子其長讀書力學倜儻有用世志試吏擢掾蜀憲以公事至京師上書謁某官王某薦於故丞相順徳忠獻王王器之未及用薨公還補四川行省宣使右丞廉安道重其材諝攺爲掾至大間書滿授承務郎陜西行省都事省臺交稱其能畱之在職凡六年升奉議大夫雲南行省郎中擢朝列大夫四川行省理問官平章囊加■﹝礙﹐角代石﹞剛戾以公不善迎合攟拓細故言於朝置不問遷湖廣行省郎中未赴囊加■﹝礙﹐角代石﹞阻命弄兵檄爲敍南宣撫使稱疾不行責其遷延顧望公卒不起事定朝論韙之進中順大夫順慶路總管時榮其典鄕郡以比漢朱買臣築亭於故里扁曰處鄕以示微意視事後僦居城北屏僕從杜私謁興學教士禁賭博汰侈靡化民易俗月餘豪猾斂避皂隸蠧政者稍徙去爲他業南充闕令西臺禦史張弘道時主嶽池縣簿公察其人幹敏可用舉攝令決滯獄五十餘事囹圄遂空貧死者無所於歸往往寘骸骨僧舎巖穴間命弘道度地瘞之裏俗上元伐柏構燈樹歳數千株小民急迫每盜斫墓中木公悉禁止不敢犯敬神愛民歳不饑創二亭於東山者曰大觀果山者曰紫雲與士大夫登覽今爲勝槪四年始代去年未七袠致其仕遂授今官謂所知曰吾願足矣平居教子侄書不去手歳時偕親友遊晀飲奕自娛以終天年至正二年二月十六日薨於正寢其生之年則至元丁夘享年七十六歳祖考某贈中順大夫廣安府知府上騎都尉追封鴈門郡伯考贈亞中大夫慶元路總管輕車都尉追封鴈門郡侯祖妣某氏封鴈門郡君妣某氏封鴈門郡夫人公前配楊氏繼夾谷氏俱封同其姑子男一人允中楊出也蔭某官女孫二長適喬克誠次幼以其年三月某日祔葬於某之先塋六年春允中來京介雲南道元帥舒嚕存道持裏士馮百藥狀以予職在太史泣拜請銘其墓道義不得辭今槪觀公行事豈庸人哉在陜幕也妖僧作亂奉先屬邑省臺聚議計無所出公意气閒暇操簡牘布置行遣馳報朝廷檄郡縣召募丁壯據守要害移文省臺大臣率兵出鳯翔盩厔分道討捕尋生擒之戮首惡罪餘黨盡釋罣誤者公之功居多初城中馹吏恃勢頑黠公嚴條治之使者始獲餼膳供張之奉闗隴大侵公往賑卹有術務活貧乏富者不得冒給在雲南建言烏撒屯兵不利宜州縣犬牙制之勢分權削可無後虞事聞命省臺樞府及公雜議眾是公言未報歳余果叛屯兵千人盡沒咸服先見諸侯王王禪孟夏出畋於沾益州省憲祖餞於郊王飲公酒因言曰天子以王仁愛命鎭撫邊陲今二麥將登遊獵非時王曰業已出胡不蚤言之然當嚴令約束不使有所擾翌日罷獵而還賜金酒觥以賞之丞相亦耳吉尼恣橫不法公數諫止不聴由是怨之百計中傷竟莫能加害移文中書誣以專權廟堂直公奏調理問以解避嗚呼以公之才之气儒行吏業倚以治民何有不可哉顧用之未大故功施於世也淺而復傷或尼之沮殆命也夫所居仙門鄕相對有碕峯頂石如冕者世稱石官人山遂以石山爲號公薨石亦崩焉其文賦歌詩號石山集者凡若干捲蔵於家【銘辭逸】

燕石集卷十四

●欽定四庫全書

燕石集卷十五

○行狀

故集賢直學士大中大夫經筵官兼國子祭酒宋公行狀

曾祖逸其諱祖珪贈中順大夫祕書太監輕車都尉追封範陽郡侯父楨忠翊校尉衡州路安仁縣尹兼勸農事贈嘉議大夫戶部尙書上輕車都尉追封範陽郡侯公諱本字誠夫初諱克信世燕人至元十八年辛巳生大都爲美坊二十年戶部公出爲杭州東南隅錄事判官公受句讀於杭士石厓何天麟卽聰悟可喜二十六年戶部公遷歸州興山縣主簿公隨侍之官縣荒僻民頑陋僅百戶無師友公閉戶讀書學皆自得大徳三年戶部公秩滿出寓武昌貧不能謁選五年攺江陵路平凖行用庫提領須次未上公始終其間聚徒獲束脩以養六年侍戶部公赴官平凖俸薄公聚徒養親如武昌時兼教其弟息州都監克敏及褧傳性命理義之學於愼獨先生王奎文昌甫以俊秀子弟補江陵路儒學弟子員學業精熟才器通敏爲憲使陵川郝采麟文徵所知將擢爲憲掾會薨公不能求知他人遂輟薦或勸從事學宮階是獲職教一縣公亦不答十一年戶部公薨藳殯江陵母範陽夫人年且老戶部公曆仕南土𨿽二十餘年小心謹畏家素乏蓄積公至是孤益貧苦殆無以衣食喪祭哀戚之餘教童子七八十人講授紛沓親理衣鹽雜務苦心力學不以寒暑晝夜作輟當食亦置書其傍披覽硏究不覺七箸之及口飯羮數冷溫而後進始得終餐夜分乃寐幾廢寢食至大二年故易水何公瑋仲蘊平章河南行省經理屯田至江陵公聞何賢且故太子贊善靜修劉先生之友上書請見何才之憐其貧親未歸葬謂郡守趙嘉郁文卿曰瑋不才備位大臣素志求賢報國玆行得郡二三人今復得宋乃貧若是汝盍資之奉父喪挈家易水上讀吾所蓄書苦諸子學然後薦而用之盛徳事也趙諾而助遣之三年服除單騎北上至南陽聞何薨公曰吾所以行者將謀葬與養爲存歿計爾今所依者亡吾孟浪將安之復歸江陵教授不輟貧益不自振處之益安學益富而徳譽日益隆矣皇慶元年憲使李彧從周熟公才諝薦爲河北河南道肅政廉訪司掌書客汴久不樂去省母時仁廟詔以科舉取士公曰朝廷待士如此吾志決矣河南司憲凡四檄辟之竟不赴延佑三年範陽夫人棄養權合葬江陵六年挈家北還名動京師故西臺中丞張文忠公希孟文章徳業負一代重望時爲禮部尙書見公著述大奇之日與議論如故��舊命子惟健從之遊錄公著述移文吏部乃騰章上中書薦試館閣之職吏部以科舉方興不肯官儒士之由他道進者爲辭張復三移文曰科舉所取皆時文宋某所述乃科舉所未有乞移文翰林考核用之竟不許張怒曰何天官泥法之如是宋某豈終不用者邪七年英宗卽位大魁大都鄕試至治元年廷對爲天下第一賜進士及第宰相命京尹給儀衛騶從導至所居實自公始授翰林修撰承務郎同知制誥兼國史院編修官預修仁廟實錄辭直而不俚時英廟制鹵簿舉親祀禮翰苑制撰紛冗公初由甲科入館職雅爲學士元文敏公復初侍講表文淸公伯長所知命公當筆者十七八公平昔記問該洽才情精敏行詞務溫雅宏麗不敢苟簡毫髮加以都人士及同年爭欲公文章公答應筆翰如流故是歳時文極多自是士論翕然愈歸之明年冬安南國遣陪臣賴輔主等朝貢回以本職充館伴使至武昌適重修晉庾亮南樓落成行省平章某欲公文記之然素不號尊賢禮士挾貴而重於致辭微使人諷公啖以潤筆錢若干公艴然怒曰彼縱妄自尊大獨不能遣一僚佐請邪遂不記公時𨿽居散地然靜動云爲嚴毅方正有識覘其器局非淺淺者泰定元年春拜監察禦史階承徳郎公念布衣叨恩驟進六品秩恆以報效自期至是盡忠論列不事苛細按劾所言皆王綱國體逆賊特克實等𨿽伏誅其黨樞密副使阿薩爾身先弒逆後乃告變朝廷以功掩過恬不加罪公上疏言其罪絕滅倫理後𨿽有莫大之功舉不足贖乞早正天討太廟失仁宗神主盜久不獲公上疏言在法民間失盜應捕人等違限不獲猶且治罪乞重罰在京應捕官員及太常禮儀院官中書宰執視事不常聚散無度日趨禁中有兼旬不至中堂者僚佐曹掾恆不得同堂議政公上疏言其偸安苟容壅滯機務刑政差池紀綱紊弛乞戒飭臣僚自非入直宿衛日期須令日聚公府以決庶政俱未報在位僅閱月攺國子監丞時晉王初卽位從來者皆椎埋無知獷悍豪橫無所於歸或百十爲羣剽刼殺人恆州道中事覺逮捕右相旭滅傑奏釋之戍北邊蒙古千夫長使在京邸朱尙醫妻女偶道過邸門外千夫長及從者自車中白晝奪入朱泣訴宰相曲庇置不問民間憤怨會風烈地震有旨集百官雜議弭災之道公卿枚舉他事公獨言特克實餘黨未盡誅及仁宗神主未得恆州盜不治朱尙醫寃苦莫伸刑政失度昏弱之甚災異之見職此之由辭激气憤涕淚橫集眾俯不能答獨中書平章政事公撫按亟稱之今朝行間有及見之者是年冬進兵部員外郎奉議大夫國家幅員視古爲廣要荒州縣赴京師動涉萬里因定制四川雲南福建廣南西五道三歳一遣官廉愼有幹局者詣所隸行省偕行臺監察禦史注擬三品以下官比奏聞降制勅先遣赴上是歳適當銓朝堂久才公俾分典福建銓福建八路瘴癘少地富庶善闕什六七或可以賄取公一以公道處之向任惡闕今優之善闕今補以中下稱提銓擇遏絕姦獘人法並用得黜陟宜二年還朝轉中書左司都司奉政大夫今湖廣行省參知政事段轉由爲太常禮儀院判官奉堂帖發粟賑河間饑饑民多粟少段擅發歳飼官馬駞芻粟鈔五百餘錠以足之宰相怒欲加罪公力言曰某向由江浙還都道經河間民禠楡樹膚以食今猶可驗且民七日不食則死河間去都往返八百餘里比得請無及矣段能如此是可褒者何罪之有眾善其說乃罷三年當大比之歳同考試大都鄕貢舉人取士精當汴處士吳炳彥輝有徳業才學望譽甚彰行省奉使司憲𨿽嘗俱以名聞至是公力薦奏以翰林編修徵之時天下州郡薦歳水旱行省及守臣往往不暇稟命於朝擅發廩粟先賑後聞宰相患之奏自今天下𨿽饑逺方州郡果見餓莩方許權宜擅發其它𨿽饑而未死者不許勅凖議移咨行省主章掾李彥國英署牘至公公初不知愕然曰安得有是如此則人皆懼擅發罪遇饑須稟命始賑民盡死矣不可入覆中堂宰相曰已得旨柰何公蹙額慮久退謂彥曰玆事必不可行欲覆奏則宰相不肯無已則有策汝能從乎彥曰謂何公曰毋白宰相但尼是牘彥徐曰公官彥吏果罪廢格公重彥輕公能負罪活天下民彥獨不能從乎但堂帖已錄是勅付禦史臺臺必已檄各道廉訪司如此則事必彰露且無益公曰吾思有以處之退詣治書侍禦史王士熙繼學陳其事王曰吾猶能省臺檄各道廉訪司公牘已署未用印若論甚善吾亦爲若尼之遂果共尼其牘未幾有赦彥賀公曰可以免矣公一念忠厚有陰徳天其佑之耶公之爲民不避禍也如此先是郁林州蠻冦作亂嘗命故將家子李某假兵部尙書從諸主帥兵討之李在道納妾逗𨖻不進兵敗歸宰相猶欲巧庇爲之攺官公力爭止之冬十二月十九日昏時俄中書遣人召公議事至則已燭宰執以下皆在公不知何爲平章政事諤卜都拉謂左司員外郎胡某曰適所奉詔槁可令宋都事觀公始知明日欲降詔赦蓋左相都爾蘇當國得君及右相達實特穆爾是日同入朝而奉旨作藳命中書奉行者大率謂自朕卽位以來法祖畏天故北藩叛王輯睦通好南荒酋長諸蠻夷酋長多降附入覲皆天眷也然邇者星孛地震列郡水潦將由愛民之心未普致上天垂戒耶抑或獄濫而淹延不決或累朝人嘗中獻諸物而未酬直或諸嘗有過爲憲臺奪官欲復求錄用而不得是二者憤怨致然耶其大赦天下酬累朝獻物之直命中書省錄用自英廟至今爲憲臺奪官者其餘前後得罪者非臺臣不得詰治其實皆都爾蘇姦邪罔上納賄要譽之計及諤卜都拉私議而共成之者公色變覆於宰執曰舊制艸詔須翰林曾遣召否諤卜都拉曰無事翰林玆蓋兩相親艸已經禦覽有旨勿令眾知吾黨不敢文又不敢增損不過譯爲華言而已毋復他論一夜譯成宰執將起罷公前立抗論曰本𨿽漢人居末僚然享爵食祿恆思報效有所管見不敢不陳嘗聞醫者曰人病脈不病易治脈病人不病難治以人譬國紀綱法度脈也安有朝廷降詔大臣不知之理此系紀綱法度紀綱法度一亂是脈病也失今不治後不可療且卽赦文言之尢有不可今警災異而畏獻物未酬直者憤怨此有司細故不宜上撓宸衷是乃王言宣布則必貽笑天下又云諸嘗有過爲臺憲奪官者命中書錄用後復有姦邪贓穢者朝廷將治之耶置不問耶且自卽位以來屢以仰遵世祖皇帝成憲形於詔旨不知世祖朝嘗錄用奪官者否豈非自悖前詔耶又云止錄用英廟至今奪官者旣畏憤怨當均蒙錄用其在前後者何故不與本言果可采乞大人詳議明旦同白兩相猶可及也公再三陳請辭情懇切諸相不能聽起罷明日竟降詔赦數日公稱疾不出四年春將滿告當會試天下進士中書彊起公爲考試官勉從之未踰月攺禮部郎中朝列大夫條上文獻事宜凡七曰國史院仿前代制度增撰志傳曰攺試國子生曰選試國子正錄等職曰國子助教各治一經曰各路設儒學愽士用進士爲之曰用會試終場下第進士爲儒學教官曰采錄天下士人所著之書分等第而用其人法度周密條目備具時𨿽未暇舉行眾莫不嘆其言之善天歷元年文宗卽位冬十二月升吏部侍郎中憲大夫職掌皆銓選錄用薦擢封蔭等事比者胥吏獘滋公素所聞知視事月餘條舉十餘嚴禁約之眾稍爲肅二年秋當大比而禮部闕官堂帖以科舉事重不敢失期命公攝禮部事閱月眞授禮部侍郎中議大夫不旬日天子剏置藝文監拜太監兼檢校書籍事東海饋運舟至選三品淸望官祀海神天妃南方命公函香幣偕翰林直學士布延實哩往使嘗歳多憚逺涉往往中途歸公徧歷閩浙往返半歳三年恭上欽天統聖至徳成功大文孝皇帝尊號奉旨同奎章閣學士院承旨學士李泂書篆玉冊寶文禮成攺元至順進奎章閣學士院供奉學士亞中大夫時方修經世大典撰分書局公纂述夏官政典凡若干捲編摩致密事備辭嚴孔子父母已封啟聖王王夫人獨鄆國夫人亓官氏猶仍舊號由公建言降制加封爲大成至聖文宣王夫人二年冬憲臺以公忠讜向居言路不久且無圭田之養俸薄淸苦奏爲河東山西道肅政廉訪司副使中大夫方治行攺拜禮部尙書公嘗一爲其部郎中一攝行部事仍畱爲侍郎凡制度典禮之事援引經史條例揆度事理物情剖決精允無復滯礙命下僚佐胥吏皆喜其來三年復當大比行省及各處主試官俱致書幣京師禮請館閣之職爲鄕試考文官公隆厚其禮節惇請餞遣濟寧路總管徐某嗾曲阜孔氏家長元祚攟摭襲封衍聖公微過上諸禮部公怒躬操符文責之曰衍聖公國家所重聖者子孫縱有過差亦當百世蒙宥元祚者正當修己齊家以徳率下自然外內睦婣大小從化且所言之過假有實迹亦系赦前本路輒聽其訟實傷風教未幾衍聖公薨公告諸省臺館閣咸遣使致賻奠禮四年正旦時大行皇帝上仙今天子未至將循故事舉行朝賀禮公曰朝賀爲誰然天下不可一日無主止宜上表皇太后不可朝大明殿朝廷從而廢禮二月當會試天下進士中書命權停以俟新君卽位四方士多貧不能久客以待咸欲舎去公力請曰會試乃常事不奏題不廷對何以俟爲且進士一舎去四方將以爲廢科舉矣遂追用三月一日開試公實知貢舉初科舉條制有雲天下選合格者三百人赴會試內取中選者百人槪言之也由前知舉官泥條制之人止憑赴會試數中三取一故累舉中選者恆不及百沿襲至是舉會試進士亦不及三百公持論堅請取中選者百人實自公舉始六月今上卽位上都八月還京九月廷試進士公又奉命充讀卷官自科舉之興兩榜第一甲只放一人公舉前代典故白宰執�放三人亦自公陳請始會試廷試罷皇太后及上聞之皆喜各兩賜金幣寵勞亡何復降制兼經筵官元統攺元拜陜西諸道行禦史臺治書禦史疾未赴復畱爲奎章閣學士院承制學士仍兼經筵月凡三進講公講解明坦且陳告懇切上嘉納時降寵賚三年夏攺集賢直學士大中大夫經筵官兼國子祭酒時公气體已尫弱力疾視事稍閒猶至監大槪一遵至元所定學規薦補貢試教養之法間有微弛黽勉繩飭之冬疾有加寖不可救竟以十月二十五日薨享年五十四歳中書省禦史臺率六曹各寺署及國子監致賻禮給喪葬朋舊同年洎兩舉門生國子諸生哭祭柩前者十餘輩執紼者將二千人以次年四月十九日壬申葬宛平縣香山鄕撅山原新卜之兆祖妣張妣李配王俱封範陽郡夫人子男一人誘女二壻杜儉尙軌皆國子生惟公性髙亢孤介尙气不屈不與人苟合妄交遇事機警識見超卓幼貧甘苦讀書纉文務爲古學致心悸气海寒疾事父母孝弱冠以來凡爲童子師者垂二十年獲束脩以養三十猶不能娶不卹也操修端潔奪擢巍科揚歷華顯致位三品使天下稱願不啻不貽羞辱且累奉制書褒贈二代恆以考妣權葬南土爲念幼侍諸兄同筆硯怡怡膝下讓弟克敏席戶部公世賞爲徵官教褧有成薦補兄子彍爲國子生由侍儀舎人調安慶路桐城縣尉京官俸薄猶時割祿米遺親族貧者交朋友厚或有干請旣諾必誠篤周致不遂必以誠告之不敢欺誕事不可爲則徑情答之當官處事守正不狥故亦有不悅者人有一節善則極口稱道居要路汲汲援引同年及名士尢善延用後生才俊素不善飲然遇燕會能談笑歌詠與眾歡洽人多親慕願交臨事嘗思謹守法度不敢踰越視吏牘往往親攺竄若嘗練習然法外意間有世俗所不能識者慮事周密務當理而可行視所當爲則勇往不知有推避巧術左司吏部實權要之地斂怨獲譴甚不易處公廉貧自守防閒有道家人恆告不足公處之淡然疾惡之心重頗好直言正色當公府議大政事及私居朋友辧論𨿽勢軋軋其上情牽於左右公嚴厲抗辭略不少怵避衛道之心甚切凡以儒立身或細行有未至公規戒彌縫不使世俗非笑孔氏顏孟氏子孫凡爲教官隸禮部銓擬或他事在所司曹局中公見姓名旣撫諭成就不使淹困連蹇一預鄕試一爲會試考官一知貢舉一充廷試讀卷官考校精核不事雷同始終維持勝處家事恆恐斯文之不崇重也性好著述會粹凡四十卷以登科之年號至治集文章以气爲主貴立論尙微辭辭語典麗丰碩溫厚峭健各得其宜尢嗜駢儷樂府嘗患二者絕學規規然必以中繩墨諧律度爲念而不失雄渾寓南中時自號江漢覉傖性樂水及漁又號垂綸亭主人嗚呼公气稟淸淑學得心傳成立艱辛蘊抱不淺夫何位沮於壽設施不終奚止私憾於一門實士大夫所共惜顧其操行履歷立功立言賴同朝公卿所共聞見然褧在同胞中從之久而知之詳誠不敢溢美竊譽獲罪公論謹狀公行述率孤哀子誘再拜乞銘惟大手筆矜念情誼勉副懇托辱賜之文以光幽潛則存歿不勝哀感元統三年正月日弟翰林修撰褧謹狀

○傳

王猩子傳

河南王某至元間從鄕人五六輩商於海表始踰嶺遘疾他商以道路故無良醫藥不卽治欲偕行則海俗病者不得居舶上羣議棄王山谷間遺米斗許洎炊具俾自飦粥囑曰幸萬一愈卽晨夜倍道尙冀追及吾輩故逗𨖻以俟若若無憂五日不至期七日計已登舟毋來追語已舎去山荒惡寥閴無居人平人殆不可一日處矧王病罷愞不能爨欲扶掖起爨又不得火餓垂絕有羣猩來數數窺視一牝猩掇果實以進蚤暮存問撫視如人然自是余猩皆不顧惟是猩如初閱月王以不火食得差欲追前商迷失道且過期不能及猶豫久之猩來挑欲與之交王慮不從恐召其類來加害彊從之生一男子將子同歸猩不許逃又不可後三年他商返曰必道王病所毋相倍也諒已物故當收骨歸其妻至則故無恙仍視舊神气有加各相勞苦流涕嗚咽不自勝旣而喜指猩子示眾且道其由遂設詐避猩挈子取他道出還至鄕裏尋卒無子猩子嗣今居某里世業脂粉治生形貌體法無異年若干娶某氏又有子至治元年予來南聞之淮東府史洪濤濤聞之彭城賈氏子且嘗見之王氏父子名不書諱之也論曰記禮者曰猩猩能言不離走獸人自人獸自獸可與之偶乎王氏不得已也彼狂亂之王廹辱姬媵令與羝羊交視其生子何如者獨何心歟古所謂無外家者猩子殆似之然王族賴此以祀傷哉

劉廷讓傳

廷讓武平人父詳卿典史永平之遷安縣滿秩兄喪遽去還鄕裏畱廷讓母子縣中戊辰之變九月六日東兵奪瑞州遷民鎭將西掠北平漁陽人洶湧逃死無所讓家素儉無孳畜車牛母王良家子步不喜逺妻姜且病母弟及一兒皆嬰孺廷讓窘廹惶懼顧念闔門坐視死出走中途遇兵亦死等死出走猶覬幸萬一免死乃奉王出走姜狼狽彊隨行讓左抱兒右扶持王王負劍其弟以行久之王困憊曰癡幼爲累枉被剽刼盍舎之讓從而棄兒道側𦇤負弟王遂獲倍道兼進同伏匿山中竟與俱免兵退業已無所於詢棄兒存亡始長嶺峯村民髙甲偶見棄兒持去至是訪還縣人感孝義報施之道白令荊鳯舉以事聞朝廷旌而復之讓字守謙避兵時年十八論曰人孰不曰讓是舉方之伯道竊有說焉度不兩全而舎已子固同攸則出已見能自斷待王諭而始然讓以母故義不容棄弟已死苟狠戾不顧以恩掩義棄綏存兒世亦末如之何而攸當日興言及彼此亦攸視讓爲難讓𨿽未達前史徽纆之戒寘諸道路幸有生理亦顚沛之仁亡存失道天豈負焉此千載而下愈重攸過也毋王視其子之棄孫亦忍哉

張才子傳

才子諱惟賢字仲容河南鞏縣人江浙行省參政效中之子性超朗俊邁有崖岸孤介寡諧恃才不妄交初名曾父兄更今諱以廓其量稍知學卽苦吟博覽彊記百氏之言悉以爲詩知所宗尙溯流晉宋齊梁間富麗淸婉則主唐慕李商隠效之音節風調肖似捜抉研揣曲盡思致必遊心冥漠湔剔疵颣然後已毫髮不慊不肯示人故句律意度不凡流輩罕及作字遒勁有法善行艸從親宦遊數往來湖湘浙樂佳山水嗜奇勝師錢唐金蘭室得名士則不忍舎去所與遊者汴則徵士太史吳炳江夏則文學博士吳涉延佑末京師太學生六館生不下四五百才子毎與月試賦有錚錚聲時文治日熙海內學士大夫雲集輦下才子締交愈不苟篤契誼者僅數人執政王公繼學儀曹馬公伯庸名鑑裁當世咸契重才子新制一出嘖嘖不置口才子亦不自矜或拉其投謁輒蹙額掉臂去不事容悅苟合流俗莫之知久之應鄕貢進士舉不中遊吳中親且老而急其仕屬河南憲府辟爲掾勉從之使以下咸禮敬不以吏待泰定元年入補家令司令史未幾轉禮部令史才子素以淸簡自處而寺署曹局猥冗叢脞酬接撓敗人興趣每忽忽不樂且少讀書致心疾居常羸瘦重以不得志於科名恥操簡牘事公府恆刺促自憤恚形於篇章竟以是病卒年二十九實泰定丙寅也嗚呼以斯人而斯壽斯位天乎惜哉兄惟敏字孟功淸愼能官今佐汴省幕府才名尢工詩弟惟則字季通聰頴亦早世有子娶趙氏遺腹子某集若干捲蔵於家論曰詩三百篇後極盛於唐中州江左率昧趨向本朝作者固夥而才子能知所主亦卓越不羣矣前代設艸澤文詞淸麗等科人才間由是進使才子生斯時取髙等必易易也豈復嘆其不辰彼以綴緝進躐淸望授以筆札他無所能徒睢盱惝怳自失其視才子賢不肖爲何如噫古所謂名者在此而不在彼才子之名其可謂稱情也夫

○跋

書揮涕集後

揮涕集一帙凡五卷杭於潛謝君堯章錄其所自爲大母考妣壙志祝文洎哭二弟詩及一時才大夫士所作哀辭挽章思親堂罔極庵記若銘詩題詠也觀是編知其人孝弟且賢矣哉其大母亡於延佑丁已考妣二弟繼歿於其間距今至元丁丑才卄一年凡五喪矣予不幸略與之同予生十四歳當大徳丁未先考尙書府君棄諸孤至大辛亥逺夫兄蔭息州監稅客死官所延佑丙辰先妣範陽郡夫人去世次兄弘夫長兄敬夫以庚申辛酉相踵物故元統甲戍先兄祭酒正獻公又薨皆同胞也嗚呼堯章之悲之思我則知之矣詩云他人有心予忖度之苐未能如堯章暴其悲思之心於是編爲可媿也

廷對貼黃引

皇慶二年仁宗皇帝詔天下以科舉取士又明年爲延佑二年乙卯得士五十六人五年戊午得士五十人七年庚申仁廟賓天英宗卽位詔科舉仍舊制時臣先兄國子祭酒謚正獻臣本洎臣褧預大都鄕貢故陜西行臺中丞謚文忠臣張養浩時爲禮部尙書實受知焉臣因獲徧閱乙卯戊午兩科進士程文之在掌故者捲牘委積歷腐將半惟乙卯科進士廷對謄錄卷首有讀卷官考第甲乙語文將竣乙覽所僅存者凡二十九帖護都沓兒等二十七卷乃集賢直學士臣趙孟俯所批張起巖許有壬二卷則翰林侍講學士謚文敏元明善筆也臣私取藏於家二十年矣亞中大夫臣何鏞爲之裝潢成軸臣惟當時之盛典文臣之名筆宜寶惜之昭示悠久後將有所徵云至元四年秋九月奉直大夫監察禦史臣宋褧惶恐頓首謹識

跋李重山家藏坡帖二幅

凡役事始焉因民之所利而利之旣成與民同樂此有民社者說以使民民忘其勞之善政也借船之帖見之士大夫立身行已果無媿當世暫被左貶人定勝天付過之帖惜未免略露戚戚若夫翰墨之妙當俟識者鑑諸

書白峩庵記後

近代孝子喪親率廬於墓所朝夕守視不忍舎去亦不死其親之義皆思亭後塵在大賢何足以臧然文人勝士往往筆之於書用惇薄俗尙有所興起其善善豈小補哉詩曰孝子不匱永錫爾類其是之謂乎

書進士題名石刻後

潁川趙君伯器典簿國子監日搨七舉進士題名石刻裝潢各成帙科求一人書其後亦賢者好事之一端也我國家自仁廟睿謨獨斷力興斯文以科目取士累朝繼之起延佑乙卯迄元統癸酉凡七科乙亥暫停後至元庚辰詔復舊制嗚呼興也停也終之復也人乎天耶伯器殆必有說至正癸未四月跋

跋北山遊記後

國子博士金華吳正傳出詩文一編曰北山遊記蓋其鄕人處士金履祥吉甫許謙益之故翰林待制柳貫道傳今江浙提學黃縉晉卿編修胡助履信某官葉某審言張樞子長釋無一及正傳前後遊金華北山之所作也諸君子以秀爽之資及宴閒之時騁逰覽之樂播賦詠之工披誦之餘敬羨不能已且恨予之不能及也予行天下見山固多始生於歸州之屬邑曰興山興山在萬山中少長於鄂於荊壯歳遊朗澧湖湘延佑已未自南中還燕下大江亂淮溯河達京師筮仕後數被命出使道齊魯趙衛之交次歷會稽四明溫臺括蒼由蘭溪過衢信踰閩嶺抵漳泉返焉繼而蘄黃同安安隨郢峽均房諸州郡皆常至赴西臺幕職驛過成臯北芒臨潼歸途走商鄧間道最所見大則五嶽之華亞焉者居庸太行終南太白藍田武闗天臺鴈蕩廬潛九華武當荊山南條大別之屬洞庭之君山九江之東陵任城之鳬繹濟南之鵲華不注也𨿽然大率匪舟則騎或乘筍輿皆匆遽造次之頃涉歷經過其形勢姿態雄固峭拔蜿蜒起伏晦明隱見秀麗明潤者固見矣然未之遊爲慨念跋涉之勞未嘗得以歌詩見於紀述蓋予資庸鈍而職奔走求如諸君子遊覽之樂賦詠之工則未有也是愈重予敬羨之念然予身𨿽勞而所見多諸君子逰𨿽止北山固樂較其得失殆若不相懸者歟始予𨿽不獲預是遊觀其紀述模寫殆盡歷如在目前是亦預也是則正傳固未嘗以遊誇予而且以遊之樂見及又幸余固有以酬之去歳秋天子幸上京還予備員小司成偕正傳恭迓乘輿於昌平馬上指點南口諸峯巒脈絡蟬聯盤結維軸限隔風气屏障神臯相與嘖嘖予喜其襟度目力殊髙亢卓朗他日歸以告北山諸君子計必能如予之想象羨北山之遊之樂至正癸未五月日跋

跋孫履齋周益公二帖

廬陵孫義方以宋相周益公與其髙王父履齋論修後漢三國史往復翰墨見示蓋履齋之請急於正名分扶綱常非迂泛彊聒者益公辭之篤乃深知其事之不易而愼重之歟今年夏四月宰相以遼宋金三史未有成書上聞聖天子命大臣碩儒總裁其事擇文臣四十人分局纂修褧叨預其一因臆度益公之辭之所以然予旣喜今之平園克負斯文重任又竊自欣幸獲執斧鋸以聽梓人之指使已乃復媿朴鈍不文若褧者亦冒昧秉筆豈不畏南董之鬼笑人耶或謂予曰君家錦半臂安在至正癸未冬十月第四局史官國子司業宋褧書

跋宋上舎李文剛誥勅二道【廬陵人】

李上舎釋褐乃徽宗罷科目以三舎法取士時也前宋文舉得人於斯極盛然或有病其濫者上舎由邑簿攺差州學教授其有聲於時者歟迄今二百餘年孫子薦罹兵燹能保其告身以傳於後亦賢也夫【告身政和五年】康州教授李文剛告身以時考之尙書諸臣署銜乃蔡京何執中侯蒙薛昂也【政和六年太師魯國公蔡少師太宰何尙書左丞侯】

跋孟天暐擬古卷後

揚侍郎以太玄凖易法言凖魯論而劇秦美新君子病之柳柳州作南睢陽碑用駢儷語紫陽夫子謂子厚非不能古文特作劇爾河東孟君天暐延佑間爲冑監生明敏英妙質美而行懿由鄕舉得解從事臬司憲部掾樞府進中書西曹及今典國子監簿二十年間讀書不廢亦賢矣哉嘗擬先秦西漢諸作摹仿工致大夫士皆與之然遊戲翰墨殆若作劇者其志則子云也嗚呼文以載道道之大原出於天其傳則由堯舜迄孟軻氏先儒稱孟子文章不可及道之傳也天暐進道與文其必學孟子子歸而求之有餘師秦漢云乎哉

跋艾氏策

臨川艾蜚英十策皆正大周密藿食憂世孰不迂之然士爲世慮不爲身謀𨿽扣閽無從是則可尙比者以才名辟掾公府獲轉而上聞庶行其言不徒罷神苦心也昔予先兄集賢正獻公識其兄伯蒼於延佑之季嘗題其文稿曰空言者今予復書是策之末固已美伯仲負有用之學而尢愧謭劣之辭不能如正獻之序空言之蘊奧精切也

燕石集卷十五

