

欽定四庫全書

集部四

魯齋集

別集類三【宋】

提要

【臣】等謹案魯齋集二十卷宋王柏撰柏好妄逞私臆竄亂古經詩三百篇重爲刪定書之周誥殷盤皆昌言排擊無所忌憚殊不可以爲訓其詩文𨿽亦豪邁雄肆然大防乃一軌於理宋史儒林傳稱其少慕諸葛亮之爲人自號長嘯年逾三十始知家學之原【案柏之祖師愈受業於楊時其父瀚亦及朱子呂祖謙之門故史文云然】與其友汪開之著論語通防至居處恭執事敬惕然嘆曰長嘯非聖門持敬之道亟更以魯齋蓋其天資卓犖本一桀驁不馴之才後𨿽折節學問以鎔鏈其气質而好髙務異之意仍時時不能自遏故當其挺而橫決至於敢攻孔子手定之經其詩文𨿽刻意收斂務使比附於理而彊就繩尺時露有心牽綴之迹終不似濓溪諸儒深醇和粹自然合道也特其勇於淬礪檢束客气使縱橫者一出於正爲足取耳集中第一卷

有壽賈秋壑詩極稱其援鄂之功諛頌備至是亦白璧之瑕然核檢諸書均不載其有依附權門之事不知何以有此作其集乃明正統間柏六世孫四川按察司僉事迪所重編又不知何以載之集中略無所諱均不可解疑以傳疑存而不論可矣乾隆四十五年二月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

原序

孔子曰禮云禮云玉帛云乎哉樂云樂云鐘皷云乎哉文之爲文闗乎道也古之聖賢得時行道若堯舜禹湯文武之爲君臯防稷契伊傅周召之爲臣善政嘉謨載之方冊夫是之謂文或聖賢之徒不見用於時窮極天人之理攷古帝王經世之道若孔子而下顏曽思孟刪定著述開示後世夫是之謂文是皆不倚於物而能與天地日月同悠久者系乎道也下逮戰國能言之士各以所見立爲議論或戾乎聖賢之道者君子有所擇焉漢唐以下代有作者揆之於道醇乎醇者殆亦鮮矣宋濓洛闗閩諸君子出然後性理之學天開日朗學者有所依據文章議論一歸於正道之明也辭則存乎人也金華王文憲公天資髙爽學力精至以其實見發爲文章足以明道徳使其見用足以建事功而卒老於丘園惜哉若其詩歌又其餘事也六世孫四川按察僉事廸裒而成帙義烏縣正廬陵劉同丞鄱陽劉傑政有餘力用鋟諸梓其亦知所用心者哉南郡楊溥序

欽定四庫全書

魯齋集卷一

宋王柏撰賦

宋文書院賦

蔡子明講於鵞湖用文公白鹿洞賦韻示學者以墨本見寄因用韻和之

繄奎躔之珠粲闡文教於無疆涵累朝之樂育萃慶曆元祐之忠良𨿽陽九之震蕩復王气於錢塘鴞有時而號晝鳯終翽於桐岡抑理大之矢謀達此道於八荒錫書堂之四號掲儒隠之遺芳因宏規而恢拓立郡縣之膠庠發天地之淸淑導濓洛之洋洋自山之復南開太宗之世運繹分殊之一語極精析而莫渾彼憑虛而誇毗忌所蔽之難遁盛哉幹淳之大儒四合朋簮而辧問有昧性質之異同惡此知行之並進蓋入徳之有序孰先傳而後倦此紫陽之學之爲無所以紹龍門之適孫合萬殊而一統黜百家之異論睠鵞湖之古剎寓昔日之琴書鎖淒涼之嵗久堙切磋之舊模偉膚使之絕識攬六轡以爰諏新黌序之壯麗儼衣冠之進趍坐臯比而振鐸啟襟佩之良圖乞題表於天陛聘師範之勤渠邀防衣之歸騎肅奠謁於前除賡先覺之古韻著後學之貞符羌予隠約於陋巷忽拜駢珠之華集恨車輪之生角望室堂而莫入粗識爲學之爲巳何敢龍之而口給幸羣經之粲然盍遺音之細緝願言忠告於我人請絕時學之陋習惟窮理與居敬要此志之先立詠洞賦之末章矢一心之允執旣爾的而爾張亦何勞於決拾亂曰玉不事雕琢曷成爾璆兮木不就規矩曷正爾樛兮曰明誠與敬義於以泳遊兮志所志學所學亦伊顏之流兮慨往哲之不作何以解憂兮矧明訓之具在它又何求兮

寶婺新樓賦

炯乾象之轇轕兮麗元運而不息殷七政之後先兮表輝躔之淸則謂四星十有一度兮獨司女職剪帛裁繪兮供衮衣之黼黻問機杼之友兮隔河漢以相望禦眞气之皎皎兮籍人間之陰陽郤防藻而衣靑雲兮制白蜺以爲裳珩璜深杳兮徳彌彰姓爾國兮湯沐據地勢之曠逺兮潔神宮之穆穆皇靈靈而來下兮瑤席而瑱玉絕塵囂兮夜气肅睠千嶂之相繆兮東南最佳架修梁而承宇兮豁往古之壯懷自家令之著句兮意俗而辭俳雙溪防防兮流恨無涯當其出守兮腰猶未瘦昧於榮利兮不償厥售夢回劍舌兮史有餘臭吁嗟乎赤章兮終莫宥紫志兮重瞳篤學兮博通一念差兮百智窮八詠八詠兮胡爲乎樓中士生斯世兮莫先乎器識富貴不可茍求兮聲名不可以虛得孰有不養而成兮不耕而穡所以設爲庠序兮綏猷而明徳大廈渠渠兮有赫泮宮像裏之森嚴兮巍巍乎樓之東山川斯拱兮淸淑斯融藹圭璋兮卭卭顒顒時習兮矻矻日邁兮志奪安得方寸之淸明兮人欲絕與君來此兮吟風防月亂曰風月常見兮景常新淸明光霽兮胡爲而異名存爾天兮不昧湛一气兮孔神與風月兮無愧斯能評古兮談今

冰壺秋月賦

子男列爵兮國有常居襟三洞而帶雙溪兮分女宿之墟誰作燕坐之室兮有扁冰壺相爾室之耽耽兮是敞是虛主乎中兮志趣萬殊孰有甘心乎冷淡兮詩書之臒求名義之凜凜兮斯焉何取或無所爲兮又何足以爲觀省之補彼東風之蕩無檢束兮物物是與夏日亦長且舒兮有酷斯暑气象不我侔兮恥焉爾伍冰壺冰壺兮一以淸有月有月兮秋更明淸明相涵兮璀璨光晶極表裹之透徹兮煥采凝瑩彼君侯之心兮鑑空衡平一寒自力兮千室自春朱絲皷兮澹和晝簾垂兮暇整俛焉撫字之勤兮不計嵗月之遒西風生兮逺林白露斂兮煩景谷璧有餘最兮猶従容待秋之一稔豈不懷歸兮去爾民之未忍扁舟兮家具表遺愛兮旌旗行行靑雲之步武兮亷徳久簡於上知念世道之已熟兮此爲何時聚斂慘於盜賊兮甚東南之瘡痍傾倒瞑之劑兮勿畱刀圭旣無欲以揜其剛兮仁必有勇飲蘭露而餐菊英兮豈富貴之能擁惻有隠於民瘼兮不知震霆之可恐人懷襟度之寛兮我覺丰神之甚聳蓋任重道逺之士兮聲色凝然而不動我非有風鑑兮察所安之甚精見公𨿽疎兮知公獨深畏此簡書兮勢不得而日親鳶魚同一天兮各適其情人生聚散兮如太空之浮雲少歌曰今人薄交誼兮古重離別人合有離兮月圎有缺人別不易見兮南轅北轍彼月之缺兮或團圑乎林樾安得長官兮皆公如處處冰壺兮貯秋月

喜雨賦

已丑之秋七月將望長嘯與客命駕經従於南山之下農人告予曰兩月不雨驕陽盛熾傷禾稼之就槁竭陂塘而莫漑溝澮眢涸艸木病瘁一飽之未期斂雙眉而墮淚長嘯愀然歸而與客曰四海蒼生望霖雨不知龍向此中蟠此非王金陵之詩乎想新法之紛張瞻靑苗而色沮澤民之事業如是乎金陵之所謂霖雨猶今春之淫潦所以基後日之禍也當其太空潑墨雷奔電掣溪原爲一桑麻冒沒菌衣生於用器蛙蚓行乎幾席麥欲秀而泥蟠蠶正饑而葉濕墻壁苔穿鶯花狼藉於是足沈礎潤之气衣費香篝之望元云之坱郁慨沈穡之永嘆何斂散之失時紊盈虛之大權而乃巽二閉戶阿香熟眠魃皷舞於煩世龍深潛於九淵幸玉淸之悔禍遣六丁而下觀翕炎煦畢疏河浚泉祝融斂迹而退避屏翳振馭而著鞭長嘯不寐側耳而聼初淅瀝而萃蔡忽砰而奔騰如獰風兮入溝壑如怒潮兮來海門又如百萬慓悍之眾銜枚赴敵而戈甲夜鳴滴馬鬃於李靖洗牛背於欝林防滴瓦溝兮有碎玉韻建瓴屋角兮有瀑布聲激竹澑之宮徴煥花徑之精神自是渇者澤僕者起枯者沃華者成如沈屙之邃脫如亂邦之中興又如光弼入子儀之軍一號令而旗幟鮮明化雕瘵而丰裕消愁嘆而歡忻一防一谷如坻如京童子不識秋事之可慶但喜新得涼於戶庭也長嘯於是誦孟氏勃興之語賡詩人有年之篇獻於太守太守不有歸乎天子天子謙謙功不敢専讓於皇天皇天防防不得而名本大徳之好生也歟

四言古詩

疇依

元防開物風气渾厖聿生神聖惟包羲皇始畫八卦人文炳煌大道之書誰云已亡

巍乎大哉堯之爲君其仁如天其知如神鑿井畊田出作入息擊壤而歌不知帝力

虞舜側防重華協帝父頑母嚚烝烝以乂天理之極人倫之至恭巳當天雲行雨施

禹乃嗣興載平水土天錫九疇彛倫攸敍克儉克勤不伐不矜有典有則貽厥子孫

昔在帝堯咨舜一語允執厥中舜亦命禹危防精一義復兼舉三聖授受獨晠千古

湯聘莘尹五進就桀天命人歸鳴條自葛以義制事以禮制心日新厥徳鑑此盤銘

於穆文王順帝之則身蒙大難小心翼翼三分有二以服事殷可謂至徳萬邦儀刑

武王逹孝善繼善述盟津旣誓干戈載戢訪於箕子洪範以陳惟皇建極反覆丁寕

於皇周公勤勞王家赤舄幾幾徳音不瑕思兼三王以施四事坐以待旦制作大備

生民以來未有孔子金聲玉振始終條理五經之道天地同流立此人極萬世東周

賢哉顏子好學獨稱旣竭吾才欲罷不能不貳不遷庶乎亞聖一簞一瓢不幸短命

曽子𨿽魯纎細不遺吾道一貫以魯得之易簀得正手足斯啟仁爲己任死而後已

至哉子思憂道失傳推本遺訓中庸一編提挈綱維開示蘊奧無聲無臭孰窺其妙

惟孟軻氏雄士絕識伯仲禹功力距楊墨性善養气前所未聞歷選諸子實醇乎醇

聖道不行自周公歿聖學不傳由孟子卒上無善治下無眞儒章句訓詁煨燼之餘

皇宋文明周子天畀不由師傳道體黙契建圗屬書以覺後覺上接洙泗下開河洛

歷紀明道祥應兩程吟風防月有的其承體用一原顯防無間恵我光明如夜復旦

於時張子崛起闗中虎皮端坐多士景従瞻彼洛矣道淳所宗訂頑掲牖表表正蒙

恭惟道統一絕千載何絕之久何續之易師友之盛東南洋洋曰尹曰謝曰遊曰楊

廸予朱子理一分殊汛掃淫詖煌煌四書有析其精一字萬鈞有防於極萬古作程

流澤未逺口耳復迷纂組防碎倚托媚時大本斵防擾擾胡爲淵源防矣予將疇依

右二十二章章八句

冽井

冽彼井泉蓮華斯名有羙一人於焉載沈夫也不二昊天曰明父母愛我曷慰我心

冽彼井泉蓮華其號有羙一人於焉是蹈琴瑟旣合載言載笑父母不允中心悼悼

有冽彼泉歌之東所謂伊人宛在其中我心旣得皇卹我躬匪一死之義之従容

有冽彼泉在歌內所謂伊人之死靡悔人孰不死我無昧昧是心之存炯千萬載

冽並四章章八句金華胡氏女旣嫁矣夫不良父母奪之欲更其偶五年不許白於令尹進而問焉曰理無二夫令尹義而歸之父母怒従夫三日赴井而死國人憫之而作是詩也

五言古詩

和立齋對菊二歌

秋至百芳歇籬邊佳色圑遙思古節士愛此黃華蕃我生千載下恨不相同看叢叢夜气厚曉葉千珠漙中表自芳潤對花發長嘆眞固非素積動色形豆簞悠然露眞意猶云欲忘言淵明一寸心細嚼供晨餐

之子歌逺遊徵車事奔逸歸來東籬下一洗四方色靜觀艸木蕃若不與人力茍無浸灌功造化庸有忒今年秋苦旱五穀廢嘉殖梅化竹亦焦枯芝槁蘭茁一朝去酷吏甘雨解眾惑天人本無間喜气滿城集柰何倉廩虛一飽竟難得不如菊花幹醫方賸稱述

和暘谷春郊韻

一春風雨多連日幸開霽淸尊酬芳菲嘉約起予意邁邁溪南國樂只羣英萃俳佪曲逕迂老踁尙堪企竹修君子容花向少年媚俯挹百艸香尙友萬山翠往事動深感髙譚出中祕莫色排空來一笑散襟袂不有短長吟寂寞此風致

用玉成韻題秋臺詩卷

杳杳南風琴洋洋大雅音復古心未古難以筆力任秋防千古調淵乎樂不淫天然絕雕飾無非情性吟掩卷三嘆息式如玉與金

夜觀野舟浩歌有感

康衢久寂寞擊壤音微茫南風啟簫韶拜手賡明良周衰二雅廢鳯兮歌楚狂楚狂巳再變三閭竟哀傷俯仰千載後嗟嗟情性荒梁選尙逺思淵明粹而莊開元生李杜我宋推蘇黃宗亦淪墜紛紛師晚唐吟骨不淳古記魄不自彊雕鏤心肺苦何曾徴宮商濓翁著和澹感興開紫陽紫陽尙六義六義興已亡鄭衛日盈耳冰炭攪我腸章貢有奇士野舟刋名章古城夜酌句正義尢洋洋遊談到巍蕩百世流遺芳

贈仙山剛公新創香林

佛說菩提泉其性夲澄澈人乃無蕪穢誰能還瑩潔我觀浸碧泉渟貯芳冽恰如老師心風止云迹滅憶昔著詩句無乃太疎拙彈指二十年相看頭已雪老師辟新軒眼方頗虛澈得得穴山竇一脈引幽絕淸泚貫花徑冷暖資眾啜一動一以靜誰盈復誰竭水性本不殊地勢差有別卽此兩水間盡是廣長舌學子來問話當以無說說但見香林香薫蒸千萬葉

宿寶峯呈玉澗

黙成已仙去北山久寂寞豈無愛山人時時訪林薄心境不相當丘壑自丘壑誰知百年後秀气有托的的盤溪孫精光發河洛神龍躍天津鞭霆駕飛雹相逢玉澗翁筆底銀潢落江湖四十年萬象恣捜摸従遊八九子天才皆卓犖漲起十八灘曺溪原一勺愧我局陋巷瓢簞粗知樂遙望詩壇髙勢與芙蓉角掩旗僕金皷不敢事攻略弔古得名勝盟府定虛爵長竟先歸白雲冒南嶽

牧歌寄謙牧翁

山前牧羊兒羣羊化爲石山後謙牧翁雙牛掛虛壁仙佛道不同妙處各自得我來牧坡上牧翁巳牧出風行麥浪髙日暖栁陰直沙平艸正軟隔林數聲笛試問翁牧意著鞭還用力牽起鼻撩天蹋地四蹄實渇飲菩提泉饑來噍蒭苾步行顚倒騎神光背上射因悟角前後通身白的皪勿使蹊人田毋乃失其職舎策脫蓑歸人牛兩無迹

天基節雨有感

嵗嵗天基節晴和萬國歡今年侯國宴疎雨忽允矣天人際機緘妙巳宣聖心方感慕云意慘天顏誰識天倫重端爲萬化原一時名未正事事盡拘攣父母惟生繼昭昭大義存節文斯二者此外豈容幹在昔權臣謬區區欲怙防私心崇義防彊抑所當尊近日劬勞報猶云厚薄嫌一言誰誤主孝道未純全此事書靑史千年不可刋勿云今旣往熟視所難言父母人皆有何稱考叔賢只將誠意感各盡此心天

壽潘介巖

寶祐重頒歷祥開甲子三一分春色滿喜溢壽巵寛去嵗霑餘慶連宵飫豆籩今年東望處紫气防天闗正值松椿祝難忘契誼覃只將生硬語便作瓣香看天不生賢數人培厚徳難防年涵養力方到介而安出處隨時義従容最可觀靑雲平步進中立了無偏一解星屏紱扁舟歸故山修門無一字已決此身閒卜築遷新宇除書動筍班勤渠朱邸講公論藹朝端善類頻回首爭先徯奏篇忠嘉當有力聖徳夲天

和立齋書懷二首

病暑巳成痼塵埃凝簡竹蕭蕭北窓下閉門哀防獨曜靈欲西邁風露浣心目仰觀牛女星相望明河曲誰能卻鳯凰共此鶩雞逐羙人天一方郵音空往復寥寥明月懷翳翳談間玉歡喜聞歸期縶彼白駒谷幸自有長林尙可停鸞鵠

平生景風操慷慨懷賦竹恨無百畝地相與種黃獨只有滿架書可寄千古目何敢偭規矩周容競追曲彼不見泰山政以鹿斯逐子酌芝山泉天運兩回復應感鶴鳴章聊以石攻玉遷喬豈不佳嵗寒須入谷天地何方圎吾將叩歸鵠

小酌敬巖梅下和立齋韻

化工忘慘舒但起姑息念一冬漏陽和未識六花片屈指不十日冉冉嵗華禪我聞敬巖下梅英照淸淺尊酒酌嘉友薄批明月薦披圗論人物行子戱角戰回首九君詠淸賞恨疎逺従今蒞新盟談笑恣雄辧多借冰雪章細澡塵埃面嵗嵗臘殘時檢舉舊公案

又

平生手種梅不作和羮念其所起予者嵗寒心一片孤芳以气傳萬物自形禪暗香疎影句知心亦巳淺𨿽以干余亦可淸廟薦今年花冣蚤思之心膽戰花蚤豈不佳當開時尙逺陰陽貴順序難與俗人辧我豈事逺觀急欲識春面此意與誰論珠璣謾堆案

書隱和韻謝答之

我已百念灰只有敬賢念事之云乎哉敢分席半片不思笙鶴隨猶望衣鉢禪舉杯邀杖屨同問春深淺俳徊梅月下不嗔蘋藻薦公詩太過情置我冰而炭年來從公遊琴瑟幸非遠一謙生萬和一黙屈大辧今日知公心他日識公面朝夕願趨隅稽首侍香案

和立齋芙蓉觀三十韻

我觀神仙傳詭幻何紛紛或生歆慕意方士爭愚君政徹旣多欲仙材隔防塵澄神黜麁穢有時繙黃庭年少不我待日月斯邁徵含霞飲沆瀣聊助神气淸何須超大壑濯髮晞昆崘天道有常運過化續者新長生非受命莫使邪念興澹然養至徳自可康頺齡古今共一理萬法同一心世事互起滅反覆如碁枰赤松事黃帝至今何不冺安期幹楚羽對奕非邪眞徐公何爲者得得捫蘿尋惝怳紀一夢浩不知涯津馳神上無極竭思下無垠長吟追去古抗論貽來今於我政無益默計空辛勤不如素心友相與尊舊聞聖道無隠顯人心有晦明正論嘆剝蝕危如綫一綸舉世闖月窟何人開天根浮華正焰焰元气方堙淪毋起逺遊念而起凡子評爲學有精要莫作隔壁聼淵源祛滯吝徳義開胸襟毀譽何足問死生何足論饑食渇而飲願爲堯舜民

和伯兄新竹韻

叢竹太踠跧一鞭忽伸腳穿石作斜勢朝宗意穆若片緑吐新梢員粉露殘籜今年造化深稚子六七作羣居不嫌宻獨步豈疎略是爲石筍瑞不負嵗寒約淸標凜三友有倡不予酢誰與共栽培莫至風聲落懷古不成寐傷今政作惡縦有題詩人人面定非昨

和立齋荔子樓韻

我久離索加之憂患薫血气日以耗話別難爲情之子行邁邁徵車従仁兄閩嶺在何處目防遮行雲素【闕】播芬郁丹荔甞鮮新重樓一以眺千古乘桴心海風駕空來俳徊振書襟遙知意軒豁塵袂何由親惟有淸夜夢栩栩逾南岑曜靈倐西邁剝啄來嘉音見書如見面瑰詞襲魚鱗朋友正歡慰喜气騰家林呼童烹露芽蠏眼時一斟是中有雋永透入肝腸深

和敬巖韻迓其歸

生涯魚上竿世事防入角民膏旣煎熬民髄復椎剝上下急交徵絕口政與學孔明痛桓靈厥徳修罔覺自古辱與疎其機在一數歸來有嘉士尙可理商駕言一寸膠救彼千丈濁精意自入神端可鼻端斵趙孟自貴賤玉女皆天渥如彼角斯磋如彼玉斯琢不患工不浚所患志不恪秋陽日以暴江漢日以濯眞積而力久自見所立卓庭前梅粲粲梅下石確確雲飛川泳間俯仰自不惡獨立萬物表誰能伍齪齪雨露蕭艾霜風妬荃藥天意孰云逺鑑此歸意確寄言順應人大公一以廓

效希夷和陳北溪韻

北溪眞有道出語芳鮮覺彼羣迷句眞與梅爭妍一花一太極獨立形气先逋仙名浪得未必知其然甚矣天地閉獨有一花鮮未論色之潔未論香之妍只於冰雪中誰占生意先萬物心自服敢問何能然

和立齋宿友韻

吾儕有何樂同志味自長天髙與地下參我人中央痛掃物欲蔽放出元明光力學日不足遊宦那可長山人暌間久嵗晚歸南荒防友魚貫臥展轉防異牀老我失此快獨臥風雨牕回思少壯時此味曽親嘗白髮眞可愧觸事方面墻喚醒舊時夢吐哺歌新章

髙風行懷本齋

人皆喜君出我獨喜君歸君出豈不媺事業生光輝君歸亦不惡風味髙一時人才有消長世運有盛衰公論不可冺隠顯觀姸隠者未必是顯者豈皆非遁世愧無悶貧賤不可移得時必行志斯世相綱維無悶是在我行志非可期一處特易易一出眞難持利欲政滔天四海皆瘡痍世俗所榮者君子方鄙之君開靑雲步要津夫何疑手揮體國略口訥阿世詞長揖羣玉府拔足阱機黃鶴巳髙舉罋盎喧醯雞苕霅有淸泚一洗京塵緇故舊述間濶松楸慰時思蘭茁濯庭下菊蕊黃東籬酒熟蠏螯健橙香鱸膾至哉天下樂何須卿相爲解我槖中書極深更研防聖門八字開廣大涵精微或參華山席先天探包羲或巾髙陽車同載膝上兒茍足經世具小需時運宜天意欲平治當今非吾誰

和立齋橘花韻

梅花已仙去艸木同蕕薫萬物競妖冶二气勞氤氳南服有橘隠春風罔知聞濃露浥淸曉落月籠夜分玉圎太極判蚌合開天眞芬芳滿宇宙那肯媒東君

再和適荘韻

客従東方來喜甚屐折齒鼎烹石乳精談笑秋月裏中有八十翁宴坐維摩椅遁澤瑚璉器玉瓉間罍洗立齋持修綆汲汲古井水參也魯依然商聲従曵屣翹首諸俊遊霹靂燒蛇尾雙鸞輝九苞翩翩奮棲枳桐陽有臥龍共蹋風雲起翁當沽羙酒炰龞膾錦鯉

送立齋入閩哭久軒

雙溪秋气深送子臨古道古道如掌平四頋行人少行行復行行向日度南嶠故人今已矣未必死非好世事浩無涯愁雲黯江表

壽秋壑

皇天分四序春生而秋成春風渙九野秋气呈淸明萬物一以實物物含生生我公秉元化全體金晶義槪包宇宙智略吞羣英五行互相制自昔誰去兵代馬飲江水赤舃司専徵神謀運玉帳靈旗繞氈營韅靷鞅靽備廣距甄角精殘醜肝膽破束手祈受盟肅肅荊楚淨湯湯江漢淸東西亙萬里齊民競春耕歸來輔皇極一稔舒羣情翼翼周鼎重亹亹宸慮輕前星耀垣象徳星萃神京旂常偉實紀前史辭虛聲當此秋正中角亢迎長庚於赫衮繡瑞綿綿防綬榮玉露滴鳷鵲珥貂宣寶觥陛下千萬嵗與公同太平

送希夷之江西

小雨斂輕塵秋聲壯亭驛驅車過南浦別懷徒襞積世道一以壊爲善不自力一朝魯兩生爲人作行色後山薄命篇竟不待它日送子行復行一步一嘆息誰知離索悲有甚萬鐘失此事已忘言此情未能釋有時誦吾句或爲千里益

秋熱

西風不力徵老火未甘退蟬聲亂耳煩癡蚊健姑嘬一雨洗天來不復有故態天序自分明人心其少耐

和立齋蹋月韻

我觀天壌間何處無此月對月兩心同正自欠此客月淸人更淸心景兩相迎平生負此約鬢影今星星我有一句話願與月同盟淸光無晦蝕與徳時時新

和叔禽聲放言

天以鳥鳴春鳥聲不敢止天以人鳴道斯人其可已爾鳥固無知喧啾亦何利鼓防枝頭晴瀾翻林外起不學九臯鳴聲聞何止此不學千仞翔一鳴來瑞世古以鳥名官列職有理致只有歸去兮陶公不爾愧人豈不如鳥鳴則震天地不鳴千聖傳則鳴千古事詩翁莫浪鳴文武道未墜

和寛居見懷韻

北望戱馬防荊榛滿中路英气一何多懷古難溯山河腥日月虎豹沐雨露累累楚猴冠異哉天所賦豈無濟川才淹畱秋又莫淸風従何來灑灑定吾故贈我金瑯玕鑿落雙魚素

佳菊何靑靑寂寞籬之東濁醪二三友一醉鴻蒙緬懷陶靖節邁邁無遺蹤誰知千載下譜入處士宗我生亦已晚百拙勞化工上無學古心下無適俗容聊自樂其樂君子固有窮

赤松卽景

平生百慮懶尙有丘壑心佳哉二三友防盟同幽尋壯懷豁虛曠元宮窮邃深時方釀薄暑萬綠張云岑新篁凝粉翠日影篩碎金瘦笻扶野步羽扇搖淸吟漱齒掬淸泚雪瀑開風襟脫巾掛琪樹露頂重陰山禽自在語山醪隨意斟物外轉棲碧【二亭名】石險蒼苔侵路窮不可去半山聞語音山路未爲險世路尢嵚何時侶麋鹿結茅入深林

和葉聖予山中韻

赤腳忙晨炊掉臂防淸招相如僮禦盛浩然韁轡調遙指白雲邊乘興尋夷巢古殿金碧悄元冠防翠銷怪石壯熊臥老樹蟠龍腰淸陰團野色習習生涼颷懸崕斜防處槎木成飛橋刺膚起霜暈小小飛蚊驕日長詩思渇香冽供山瓢淸狂驚四座浩气摩丹霄書巖苔礙筆題葉攀柔條語默任人意無庸發輕嘲

和前人小桃源韻

二初何如人夫豈古隠士道成遡泬寥羊臥不再起鸞鶴舞松聲蕭騷快心耳金竈淸塵生余丹不輕委我來桃源遊直窮路所止飛蘿搖春煙素雪噴淸泚了無一根桃此名安可紀豈是牧羊兒卽劉阮二子不然命名者亦別有深防何時駕艸堂深入此山裏翛然逃世慮錬魄繼遐軌

題砥齋

古劍蟠雙螭瑞景騰丰城耿耿義气凜凜無俗情塵世三十載世事嗟當道舞狐防白晝嘷山精秋風淸夜發匣內鏗然鳴故人耿介士有砥靜且平寄語善持保功用眞難輕莫授刀錐銛耗蝕徒欹傾許我礪英芒一抺霜花明北掃京洛暗南擊猩鼯腥彈鋏倚霄漢掌上風雲驚物莫不有用時兮非人能

魯齋集卷一

欽定四庫全書

魯齋集卷二

宋王栢撰五言律詩

代壽忠王

髙宗皇帝生於丁亥與藝祖皇帝聖誕之嵗同孝宗皇帝生於南渡之初元丁未光宗皇帝生於丁卯是時益國公周必大和東宮之詩有云一丁昌火運三合聚皇家以爲仙源衍慶之符旣而寜宗皇帝生於戊子今皇帝陛下生於甲子而大王殿下又生於庚子甲戊庚命書謂之天上三奇敢敍其事見於詠歌敬祝無疆之慶

天眷中興業丁年拱慶基皇圗開一子寶歷出三奇象奏前星瑞光依太極儀一巵眉壽祝敬和益公詩

立齋遊山不能偕次遁澤韻二首

色動山行約令人憶舊遊地形𨿽險易坤道自剛柔路繞巖頭石煙橫洞口舟十年塵土夢此志防時酬山人眞漫浪隨處得淸遊雪瀑方爭勢風雷不肯柔詩光浮玉板酒灔防瓊舟一枕斜陽裏淸歡各自酬

題屏巖詩卷

有偉屏巖稿溫淳擷眾芳波瀾𨿽未濶骨骼巳先張盡掃江湖气且無蔬筍香若參詩本旨卻恐費商量臺山周詠道別五年因詩寄借韻以謝二首

邂逅松齋日曽知學共程心期千古逺世味一毛輕孰謂暌離久猶垂故舊情何時風月夜得共挿文盟中處乾坤大同時弟兄行蔵𨿽有間道誼豈無情欲向忙中定先須靜處精光陰如電走愼勿騖虛名

題徐觀之字說

堂堂一鑑懸萬古光瀲灔彼自有盈虛我要無虧欠陰祲不能蝕塵埃不能掩只於事上觀足爲操舎驗

舟中和葉聖予三首

云欲回風勢先埋逼曉山催程推路險破冷覺杯慳帆腹欣初飽篙師相對閒臥聞嚴子瀨只在片時間桐江波漸滑霽色午方開香火嚴蘭若霞老釣防崕髙微徑險水轉萬山回欲訪先生裔相従買一杯江濶風帆急潮回沙露痕寒林無剩葉茅舎各成村雁落波鴉歸野色昏未知孤客棹今夜泊誰門

野興

文字饑難煮爲農防最良興來鋤曉月倦後臥斜陽秋稼連千頃春花醉防塲任他名利客車馬閙康荘

題效奇

未識效奇處得於詩卷間屋邊環翠竹窓外卽靑山月向女墻過煙凝老樹閒不緣心匠巧何以發天慳

題適荘茅亭

屋角園𨿽小幽深隔世塵杖藜時自適杯酒樂天眞松磴規模古茅檐日月新閒花三十種相對四時春

和趙師日韻二首

佳士溫其玉相親意豁如窓前千个竹燈下一編書交道無窮逹人情自宻疎淸風明月夜或可訪吾廬我生無燕頷四壁笑相如門巷堪羅雀燈且讀書老來心事懶貧後故人疎尙有多情月時時到子廬

水仙

翦葉蔥偸巧冰防獨耐寒梅兄𨿽有伴礬弟不同看山谷詩猶在逋仙影不單玉纎捧金誰遣慰儒酸

瑞香

呈外來香國瓊敷四出葩嬌姿不受暑睡思卻便茶心裏蔵金粟枝頭簇紫芽長安厭歌舞還肯到儂家

蘭

早受樵人貢春蘭訪舊盟謝庭誇瑞物楚澤擷芳名蒼玉裁圭影紫檀含露英奚奴培防巧苔蘚緑菁菁

梅影

梅花巳淸絕明月忽橫窓孤影知難並羣花巳竪降淡痕開畫帳皓色掩書缸寂寞素娥冷須臾擁去幢

自述

身坐眾香國蒲團詩思新一貧𨿽累我此興未輸人陋巷誰爲侶寒窓不染塵五言盟四友筆下頓生春

過故家有感

衣冠零落久今日事堪傷廚起靑煙薄門闗白日長殘梅欹古道枯栁臥頽墻山色依然好興衰未可量

過白鶴寺

小泊古蘭若雙櫧發舊柯山光浮夜气栁色媚春波僧類胡孫瘦農師盜伯多野人時問我新守政如何

晚興

散發風檐下沈沈日蹔曛鷹拳擒野雀蛛网獵飛蚊羣鳥能爲計吾生亦謾勤塵緣難著眼晚興寄靑雲

新愁

愁逐西風動伶俜祗自憐家貧囙累重學陋欠師傳白髮還生矣靑氈尙杳然髙山流水調何日奏朱弦

題蟄庵

一蟄了千悞心安境自寛軒昻就収斂自在覓艱難龍怕烏防勘人疑蕙帳寒欲知舒捲意編簡靜中看

題寧庵

寂寂鐘魚冷松楸蔽杳防云侵晴路濕衣染晚嵐靑天未生人物山應銷地靈何祠香一瓣遺恨滿空庭

宿倍儡店感舊

諸老皆仙去遺蹤嵗月深主人今易姓客子亦傷心來燕傳新語羣蛙試閙音欲將興廢事歷歷問云岑

宿仙山浸碧軒二首

冒黒投精剎呼燈讀舊詩平分禪榻穏共聼雨聲馳魚鼓催行色溪山挽故知人生萍聚散後防復何時浸碧去崖谷瑯然語夙緣水雲蔵定力霜雪防華顚漸喜虛形槁祗求實行全曽隨癡鈍子當已得心傳

遣興

初向坡頭下風霜入鬢毛味長濡竹簡熖短沃蘭膏家與人俱瘦年隨气轉髙朱顏無藥駐下勿徒勞

催雨

人世如居甑驕陽不可鉏未聞芻作狗安得夢維魚賦斂生民槁干戈國計虛安危闗一飽雨意莫躊躇

喜雨

滃欝雙云合霶一雨通新涼驅積暑喜气薄髙穹點防含生意聲聲起死功田家𨿽少歉尙可及年丰

和汪元思喜雨韻

龍蟄金瓶小神驅雨陣斜建瓴飛素練走澗舞生蛇風使開云磨雷香隠炮車農人有驕色一飽不須賖

題膝庵

一室方方丈名標膝新有書宜勘古無學可畱賔靜坐神明固淸談滋味眞傳家名刻在長對艸廬人

冬至和適莊卽事韻

跛躄廢人事來投大士家淸談半月澹坐一杯茶燕豆來霜果鴝瓶浸蠟花葭浮一日芳思巳無涯

七言古詩

汪功父聘石友

一片寒姿蒼玉質久作歙江秋水骨磨瑕礲垢飽風霜防手南遊來楚國我曽研破靑痕露華半勺拖云文理細宻溫而淳伯樂一頋空馬羣臒臒好古子汪子雅有半面如舊情巧取豪奪俱不敢聘以厚禮彊委禽吉日良辰新勸駕絳帳交懽相慰藉斟酌洙泗闖紫陽大義發越添聲價紫陽是渠梓賢久矣驂隨輯墜編防心不惜時磨研至理神授珠瑩圎我今贈君明堂一柱金書墨霜毫冠帶來蟾窟禇先生者白而腴卽日相邀來覧徳弦歌聲裏春光半淨幾明窗風日暖四友參前無間防俛首循循而勉勉萬里一鞭途甚坦太極門開初未逺

和叔橘花韻二首

淸和景气巳非春午陰濃處延詩人一杯佳茗沃嘉話粲然主禮羞蘩蘋洞庭手植淸香發金粟銀須照膚雪薫風十里漾芳思萬斛明珠剖胎月素華綠葉騷頌中光生南國徳橫空朗吟受命不遷屈對花不飲無慚紅厥包錫貢三千春爲花著句曾無人顆顆珠璣香萬斛薫蒸天地勾風蘋充實先生詩興發韻嚴不數陽春雪龍蛇一紙開天荒瑯然吟破夜光月炯炯後皇嘉樹中精白任道言非空秉心髙潔寄淸賞世人只解歌春紅

贈葉綠澗

有客有客訥而腴手攜數冊堯夫書八八従而之八八四千九十六無餘小遊軌革何足算大遊九戹相乘除太洞極亦無法更有司馬推潛虛茫茫古今四海濶動靜禍福無能逾玉苻金鑰竊元命自合抱道山林居堯夫堯夫初不死精神炯炯先天圗元防運世未爲宻一畫未畫元非疎自従泄漏加倍語便覺造化無工夫吾儒更欲窮造化造化尢解窮吾儒且將余法供劇戱君識此意亷無需世人逐逐不知止誦詩還肯安心無

和立齋畨君吟

日月星辰天之精山川艸木地之文本乎天者旣圎象下者何不皆方形此疑千古不能決讀盡六經無異說依稀子夏防有言譬諸艸木區以別艸木之間操孰堅僉曰此君耐嵗寒虛心直節表眞勁窮冬大雪靑瑯玕平生正坐一圎累末堪全徳君子比內圎猶是智之餘外圎無乃徳之恥我聞楚東有云仍生來气骨靑稜稜觚哉觚哉出乎類長大益覺亷隅分自従大學悟絜矩四面正直各得所獨秉重坤六二爻斯可以爲民父母厥初受命莫不然世衰俗失其傳商周之際斯爲盛孤竹二子何曽圎

再詠畨昜方節士

博物君子識鑑精包羅錯綜能成丈夫何吳興戴慶豫慨然譜竹擬諸形非艸非木言甚決品類繁夥難盡說九江五嶺多逸遺維此方君更無別隠彩韜名志行堅萬里臨卭族最寒文饒攜來甘露寺聲價壓倒萬瑯玕眼節須牙如積累四面對出莫與比不有芝田紀錄詳後世莫知深可恥我聞此說亦相仍未嘗親得見觚稜江東使者返行部招來節士畨中分个个折旋皆中矩什什來歸敬巖所有斐良朋保嵗寒凜然如對齊充父後山居士知其然心事曽將詩句傳老來不復人間事寄語山翁莫削圎

和立齋蠟梅韻

蠟花檀暈香如梅攛號入譜名京垓立齋形容消息大濃芳不受霜雪埋疎影橫枝𨿽未足淡淡中色攙先開薫然不待詩料理詩人無柰淸香催詩淸香韻兩奇絕詩香相感従何來只緣人與花相似心香灑灑俱無埃坡公衣鉢何敢睨簡齋香酒非吾裁有時靜聼羣兒讀繞樹日走數百回仰賴生意已如此俯視百艸方枯荄

和立齋喜雪韻

生意原原如襞積陰閤陽開有防尺風霜冰雪豈少思到此自宜天地塞凜然帝則亙古今此外不知還不識連年冬令太陽遲君子憂時長皺眉萬物驕矜不自持落盡前年後梅深山芽茁無空枝更疑麥隴靑離離一夜風號陽气伏防奮威正當局翦冰裁花兩日飛更撒珠璣三萬斛攬柄收權應恨晚明朝已迫東方木卻恐春風未肯和顚倒天時難善俗

寄敬巖

泳飛堂前橘柚香田田荷葉浮波光主人攬轡度閩嶠馳驅端爲蒼生忙天生人才不虛出必使事與才相當爾才綽綽有餘力豈容防手窺其旁平生正坐嚴冷相不解嫵媚相頡頏前時固亦與國論莫肯默默安周行老子九百何自苦艱難險阻須甘甞玉溪饑民昔嘯聚至煩禁旅來張皇繡衣彈壓甫三日猩鬼屏迹消叢篁露布一語不自伐猶有忌者羞回韁今年玉節蓮峯下約束海若無驚艎頗聞屬郡微有警往往鹽子多陸梁此軰未易以柔服必至腥血膏鋒鋩由來受病非一癥莫將已效誇良方規模貴濶謀貴宻當以虛心來眾長局面布置要合節自有勇士爭激昻堂堂元老熟戎事幸甚赤舄歸故鄕豈無惕然桑梓念囊底余智應恢張同心相濟一堂上誰兵誰將誰於糧不然牋天啟壇鉞老熊當道驅羣狼甲兵錢谷亦分內事機防出眞難量豈予所至輙多事老天驅入功名塲橘柚黃時聼好語綠綈四軰催歸裝

題魁星

天樞之宿爲貪狼引領三臺朝帝旁典司多士擅文塲名在第一聲播揚因此冰炭癡児腸彷佛肖象祈流光

題定武蘭亭副本

玉華末命昭陵土蘭亭神迹埋千古率更搨本入堅瑉鹽帝歸裝投定武薛家翻刻愚貴遊舊石宣和龕禦府邊塵橫空飛渡河中原荊棘穴豺虎維揚蒼茫駕南轅百年文物不堪補紛紛好事競新模傾欹醜俗亡遺矩如今薛本亦罕見仿佛典型猶媚嫵淸歡盛防何足傳右軍他帖以千數托言此筆不可慨然陳迹興懷語今昔相視無已時手掩塵編對秋雨

和易嵒兄芙蓉吟

天専肫肫分四气曜靈西徵駕新霽人間萬寶告成時白帝疇功有良貴後皇嘉恵放一頭蜺旌鸞轂恣晨遊蜀錦步帳數千里爛然一抹眼波流玉容沐露月梳曉翠防蹁躚舞防笑云舒霞捲競芳穠照水迎風爲誰好水中木末騷人拒霜宜霜名字新平生不識春宵暖甘隨靑女嫁花神易巖胸中五千卷景物驅歸句中錬賞花不是少年心見花依舊少年面石丁作主事難憑子髙那是夢仙瀛何如醉鄕自廣大幙天席地山爲屏詩魂醒處風光轉梅花巳築受降城

用易巖韻壽易巖

天地之气秋惟淸淸之極者爲聖人惟皇降衷本均平賢愚羙气質成有偉易巖萬人英聖涯涵泳心卽經人心道心惟一精怡然融洽萬理明矩度迥出風塵表視履元吉祥素考義利兩闗路分曉富貴功名何足道一枝緑玉暢幽聲殷勤拜捧壽吾兄明朝西現長庚星芒寒色正占千齡老而有子希世珍一念種出無邊春他年頭角昻俊聲安車迎養雙朱輪

用適莊賜韻回祝

大椿蟠根雙幹矗秀色各分元气足共占百五二十年八千春秋従此卜西方無量不可思南華寓言不須讀造化發育自無已天根月窟互相逐霜挾獰風夜推戶日碾晴空曉烘屋冰輪載魄將寶律浮葭欲飛玉天公作意表弧瑞學子分題剡牋軸揆予受教自髧髦嵗月十分今已六我翁早出名利塵我翁天縦淸閒福眼明猶足察秋毫腳健不肯支笻竹友善堂前髙掲扁懿徳道心新萬目人言腕力健於虎更須萬供毫禿不買駝峯換淸供不買蛾眉歌壽曲嵗寒兄弟嵗寒心敬和長篇侑醽醁

和遁澤武夷石乳吟

遁翁聲價爲時重防年勤學方繇統麗澤門人已寂寥衣冠奕奕皆遺種當日詩編誰尙存遜齋今幸傳聞孫平生工作風刺體近來琢句如春溫靈芽來自幔亭裏貯以紗囊紅與紫一掬槍旗分雅供七碗盧仝爲驚起贔屓古鼎親烹嘗淸風習習生詩腸云根不受塵土污舌夲豈帶防閣薌學海茫茫了無際一覺回頭有餘地世味醲鮮多螫毒無味之中要精嚌燕閒消息己全通滿閣遺書須細窮澹而不厭眞雋永不在松風蠏眼中

薫風歌代壽節齋

玉麟堂上歌薫風周公分陜方居東蜺旌龍節更號令長江萬里消狼烽櫜鞬帕首多名將夙興拜舞占乾象紫气浮浮軫翼間宗星炯炯銀潢上甫申飛下鼎湖山汝陽天人未足言八紘納納入經濟一柱巖巖久具瞻岧嶤陪京新命尹虎踞龍蟠壯根夲闗中鎭撫必蕭何北門筦鑰須寇凖運量恢恢妙轉旋一念體國心通天璽書錫勞下閶闔珥貂十軰來傳宣天子令聞洽四國令儀令色山甫徳江漢湯湯告厥成衮衣歸兮式百辟薫風薫風自南來解民慍兮阜民財不賡殿閣微涼句拜手喜起明良哉菁菁葑菲公猶采世沐防波深似海春風一鶚又橫空敝帚蕭騷價千倍翹材油幕羅羣英壽觴瀲灔難同斟客星灘頭頻矯首夜夜遙瞻南極明

和遁澤恵豆粟韻

民曰同胞豈異根萬殊皆自一本分燒萁舂粟不忍聼詩翁感慨何憂勤我有兒拳蓮實中共房笑秋風平鋪春色殷勤種終鮮他年又怨公

秋深萬物盡歸根五穀従來不解分以長而食了無事南山有種何曾勤遁澤眞情在句中薄俗三嘆曹劉風識得異形同一气應無管蔡怨周公

題平心堂

洛圎文錫神禹箕子陳範畀周武九疇自天倫旣敍向用一以壽爲主人生富貴何足數最要康寕安厥處爾其好徳全付予惟皇之極必福汝君侯有徳存此心居官居家堂兩銘彊弱人已無畱情湛然方寸如砥平藹藹庭鯉雙趨庭指此良方垂後昆信受奉行不敢輕宜爾子孫皆千齡

和叔春寒韻

知和而和當有節節貴得中忌超越造化神機豈易窺天上不知誰理燮東皇面目似非眞我聞四時皆有春春來天地已交泰肅肅羣陰豈可伸金穀笙歌未嘗吟莫張威勢嚇詩人

題東邨所藏宮錦圗

後徳相成帝業昌不耽歌舞誇新妝六宮婦式頒蠶事職雅心専淸晝長忽見雙娥理絲把寛急對牽身勢彊轉輪飛轉一縷細文茵獨坐迎防涼髙捲翠簾三四侶織就五采成龍章獻功不【闕】出宮閫手授縫人成帝衮端拱明堂萬國朝文物聲明光四境何人遇此一段奇追記丹靑描不盡器用鋪張規制精黙寓經綸合繩準世間畫手無此圗疑是當年閻立本

賦雙松堂

和平堂前列四皓雙松爲主雙檜賔深山大澤不肯住鞭霆駕雨來重闉蒼髯梳風音瑟瑟霜皮凝雪冰鱗鱗靜有精神觀世變悄無顏色阿緌紳朱幡皂蓋防來去丹楹棁方更新魏武子孫惇夙好十八公子忻相親世間靈物妙難測一气常存天地仁巍巍堂下萬休戚左右冷眼時笑嚬或然一念私欲勝垂垂二老能相嗔起居出入知所敬願言共保千千春

侍伯兄宿履庵卽事呈本老

朔風蕭騷霜正濃追隨雁影來城東樓閣寶門八字唘一超徑入靑蓮宮老師槌拂活潑潑臨機一喝開盲聾舌根拖地無死句何曽一字粘虛空管帶忘懷聞妙義豁然暗與吾道通諸方善人忽聚散黃昏方打齋時鐘明極堂前吞个棗畫灰鑪畔捉條龍須防八萬四千偈盡在蒲圑黙坐中

拍手行

五云縹緲護天闗轝金輦寶來如山上有封題三道印多是中朝淸要官一膏一縷盡民命荊箠新痕蝕舊瘢東麾西節步霄漢公私赤立生意慳年谷丰時無盡藏那禁水旱相摧殘黃馘槁項臥溝壑獾奴狼子生狂貪輟耕太息鴻鵠志乘牛讀史需時艱忽如妖禽嘯淸曉泥丸初不勞驚彈何人把玩張聲勢直令聚蚋奔醯酸竹兵烏合本兒戱伍籍久蠧心先寒吁嗟身世狹於掌北望神京雙淚潸國家有紀誰敢犯濟彼徳防民姦何曽假借污暴手病入心膂何時安堂堂正气不久熄自古東南多造端誰出華山拍手笑防中三尺山河寛

七言律詩

和碩夫兄五松韻

重開甲子舊年華莫問行程差不差幸有數杯澆舌本不須一筆鏤心花嵗無臈雪非人福時到春風不我賖兩手托天原有气簞瓢陋巷也爲家

蜀葵韻

亭亭弱幹裊新涼露浥精神導太陽紫粟綠房醫士寶黃裳紫袂道家妝宗華衣錦趨炎晝蜀本鎔金耐素傷千古無人歌實徳騷人只解逐餘香

和秋澗恵蘭韻

竹蘭臭味古來同同處無非造化工墨竹方生秋澗上紫蘭已到魯齋中築防移玉尊淸恵運筆揮金尙古風卻似髙人來伴我幽芬日日透簾櫳

和得全喜雪韻

天道流行自有經一冬常燠大無倫臨期飛雪粗成冷只隔明朝便是春窓外曉山髙積玉夢回夜月更鋪銀防恰似輪防悔攺過𨿽新巳悞人

瞻彼西山紫翠間百年遺族備艱難一區濟濟𨿽孤立萬物原原得舊觀舉世莫知黃髮貴何人肯伴白雲寒相將共折長亭栁況是殘梅已著酸

贈吳晠

襟佩靑靑白面郎未成占畢已飛揚深嫌實學規模拙只把時文日夜忙志气崢嶸謀富貴身心荒落敗綱常他年窮逹皆無據卻笑儒冠誤可傷

和遁澤喜雨韻二首

久欲飛山試筍車避炎情緒未能嘉讀書有道調心馬制藥無方遣睡蛇天地秋來催祭鳥池塘雨過閙私蛙病夫推枕幡然起骨健神淸眼不華

葉下亭臯半月秋風飛雷厲起雲頭一奩返照收林樾萬飛泉響澮溝放鄭賢侯初下令乞靈拙士未能瘳吾儕且說維魚夢那問驅車相國愁

和易嵒蘭菊韻

小春天气未和平冷暖於人孰重輕幽菊瘦蘭皆有味淒風楚雨自無情披來破衲便身穏冩到新詩徹骨淸个裏不知誰得失薫蕕境界要分明

和易嵒雪

丰年嘉瑞有根原碎剪銀河到底懸古有諸侯延辧孟今無令尹訪饑袁狺狺犬吠思騷楚茂茂貞松記漆園險韻忽拈眞寡和茶煙起處屈髙軒

八詠新樓

翚飛髙挿女星光可是溪山屬沈郎眼力拓開千里逺樓身擡起一尋彊爭觀王謝新題壯不數齊梁舊事荒誰識倚防眞樂處淸風明月朗篇章

題康湖偉觀

蒼翠雄一古村新樓面面納乾坤陰晴朝暮天容變開闔榮枯春意存萬壑精神融寶鑑千峯气勢拱端門松楸冉冉白雲下一醆寒泉罔極恩

和易嵒首夏韻

垂老東君戀舊寒惜春情緒正孤單哂他功業傳千古還我詩書博一安芍藥階前風味淺酴醿架上典型殘勒回春色憑詩句生意津津上筆端

次前人韻

彈冠事業耳邊新我夢何因到紫宸自古爲仁知不富如今學道豈憂貧與其鞭撲朘民髄孰若簞瓢樂此身志士不忘在溝壑不應後世便無人

寄立齋

團欒未久又分襟踽踽嬛嬛老不禁陋巷更無佳客語殘編幸得古人心熈熈農父含生意濟濟官寮喜徳音欲共功名須好漢防陽何以勝重陰

春歸

春來春去果何心靜坐焚香細細評太極流行千古事一元發育四時情黃堆稼穡誰勲業綠到桑麻已老成舒慘榮枯人自異此中生意夲分明

舉業有感

後世求才術太疎三年三日判榮枯消磨嵗月莫知老奔走英雄不覺愚與死爲鄰猶未巳𨿽生【闕】

如無聖門反在揶揄內何敢忠言請攺圗

和遁澤初夏韻二首

萬古南薫與舜同何時吹入五弦中百年喬木支秋嘯一旦新萌長露叢世事漸如宣子日詩情猶有大王風來牟綠枲新勲業更有何人詠大東

深深陋巷更深藏韈綫曽無一寸長學問不宜隨茍且傳聞何敢喜張皇一池科斗書千古滿徑風騷竹萬章此意寂寥誰與共羙人只在水之陽

重題八詠

樓壓重城萬井低星従天闕下分輝傷心風月詩應瘦滿眼桑麻春又山到東南皆屹立水流西北竟同歸倚防莫問齊梁事防石淒涼臥落暉

和易嵒喜雨韻

轉移劇暑若艱難誰謂炎涼反掌間狐防就擒元憤欝旄倪相慶便淸閒雨聲恰似政聲好天意翻嗤詩意慳一飽所闗誠大矣吾儕安得不開顏

歊煩一轉亦何難只在邦君念慮間社防城狐方就縶土龍芻狗便投閒平時眞見天人宻順處不疑霖雨慳夢裏忽聞風力猛定知千里破愁顏

送馬秋山寄友人

赤城千古一東湖誰肯重開太極圗要得斯文傳气脈定須吾黨立規模聖賢不盡七分易天地長存三字符念念服行方是學莫將枝葉費工夫

用前韻答車玉峯

人物如君屹鼎湖髙山仰止我儀圗講篇損益開新式略紀刪修有定模目防交情殊恨濶心涵古道若相符去年不客東湖上防失人間大丈夫

題涵古

梅花之外竹扶疎矮屋明窓著此臒生意多従閒處見天機卻向語中枯通身是先天易開眼無非太極圗防防若知河洛意庖羲豈有古今殊

平生意廣柰才疎學未成時家已臒蚤慕滄洲窮廣大晚依麗澤沃焦枯先儒凜凜今如在聖道洋洋孰與圗兩字髙題時仰止千江一月防曽殊

魯齋集卷二

欽定四庫全書

魯齋集卷三

宋王柏撰七言律詩

和遁澤雨中韻

梅霖博得遁翁憐磊磊詩郵忽到前噴霧掃淸云外馬瀑泉呼起耳中蟬妨他種事並芒事知是丰年或歉年陋巷一瓢應易足更無思慮且安眠

一雨逾旬勢未休微寒猶欲衣輕裘水精顆顆畱蛛网土脈層層起蟻樓正免客車頻倒屐莫將詩句苦埋頭書生事業浩如海鞭辟尢思友誼稠

和易嵒韻

一身之外虛名未必虛名果有情詡詡交遊何足恃區區世味本來輕三春已過猶無雨四海將枯只是晴利害所闗天樣大一毫得失豈難平

寄東湖諸友

東湖又是一年期雅好綢繆豈不思耳聵臂疼衰甚矣山髙水濶欲何之工夫只在潛心處端的何須對面時堠子分明書八到康莊穏步復奚疑

和通齋宻窩韻二首

宻宻窩中養妙倪恐囙題扁被人知了無聲臭誰能測縦有神明豈足窺此外不憂還不懼於中何慮更何思浩然一气充天地誰道吾儕老未衰

宻密窩中克已私人心才動最惟危誠身有道須明善暗室之中莫自欺凜凜知風知顯處兢兢不睹不聞時聖師欲到無言地子貢當年也未知

和易嵒梅下韻

梅送淸香到酒邊東君伎倆巳先傳稜稜梢外殊無冷防防花中各有天霜潔冰淸時未正和風日暖老相便一杯適意毋空度添一年時減一年

送趙書記二首

相逢𨿽晚意無加滿腹經綸肯浪誇雅興屢陪郊外樂淸談不向酒邊嘩忍於栁驛攀金縷記取梅坡嚼玉花木落山空平野濶浩然別思滿天涯

只將精思作生涯評古論今吐粲花玉潔冰淸官自大雲飛川泳吏無嘩偉人落落難重見餘子紛紛未足誇老我不能歌頌語杯中須減飯須加

題秋防詩卷

騷雅馳聲感防霜駕言拙懶檀詞塲登防甚矣秋容澹得句依然風骨香捲盡辭窮余古韻筆精墨妙發潛光此中境界眞堪樂枕上休貪南面王

用希古韻送天臺金吉父

行李西來又欲東無情雲雨鎖長空窓前細嚼書中味膝上虛傳瑟外風老去苦無佳客語新來忽有賞心同錢塘江上雲霄路相對無因話月篷

次前韻寄鄭悅齋

單騎衝寒發路東只緣歸計太疎空三年事外多閒日一別花間防信風出處莫期當世合功名要與古人同憑君試問眞消息應已西興喚短篷

和楊石溪璚花詩韻

檢防春光綠打圍未應造化委蕪防𨿽無紅紫呈新面尙有瓊瑤戀舊枝后土歸根辭帝寵畨易名圃少人知長篇寡和憑花報豈料囙花又得詩

孟冬朔旦修翁誕辰韋軒府判寺簿同宴與三侄孫參陪於僎介之間以紀其事

招徠二老冠耆英寶鼎氤氳俎豆南極玉繩浮列宿西屏防袖祝千春親親同醉杯中淥老老深推膝下仁看取來年宣勸處松椿桃李轉鴻鈞

新隄行借山長韻呈韋軒

防年麗澤道方亨別駕重來路竟成由是之焉知所止安而行處坦然平疾徐先後將觀禮作屏經營豈爲名萬里修程今放步胸中堠子自分明

仲夏遊赤松有感

堆堆書冊略抽頭決意玆行不暇籌雨觀風防淩絕景云巒雪瀑壯淸遊二皇羣石應難覓南澗雙羊已莫求訪我舊題無復有姓名方愧倚人畱

和曹西漵明月樓韻

宣和棟宇鎭東城平野蒼然一眺明疊嶂有情宜晚對兩溪無柰向西傾招邀風月標嚴句麾斥雲煙醒魯楹誰倚防幹來檢防渡頭終日有舟橫

政聲藹藹拱和平士恱民安訟自淸末俗規模多簡陋偉人事業必恢宏一新庭宇蠲餘力三肅溪山訂舊盟休道人生行樂耳詩壇融盡古今情

次前韻

一簇樓防表郡城月於此處最光明山搖玉彩東南上水暎金波西北傾老木修容賔畫棟女墻嚴陳防丹楹西風屈指何時到來慶黃雲萬畝橫

月指山間頗不平何須江上有風淸用之不竭詞𨿽侈卻道平分意末宏嚴子五言終耐久隠侯千載巳寒盟肯於明月相料理定有淸風不世情

和喜雨韻

體天生物以爲心喜讀箕疇好雨星我已不疑丰見斗君今何慮井羸瓶只緣報國推心赤自是憂民感帝靑若旱作霖人望久雄風那數快哉亭

和無適四時賦雪梅

蕙歇蘭消菊已榦橫枝疎影到臒仙向來買種恨無地我軰鐘情亦有年最是愛他風骨峻如何只喜玉姿妍小園應怪無佳句未放幽香到酒邊

九人淸賞尙堪誇記得歸時月未斜詩卷寂寥今嵗客虯枝依舊去年花仙宗屢欲編爲譜句法深慚不著家多借孤芳相防綴采歸筆下便光華

滕六驅車夜叩闗起來四面失鬟暎書冷艶便窮巷琢句髙情動北山侍立政思伊水上風流不到防橋間須臾月上梅花冷人與梅花相對閒

寄言靑女莫來賔聞道長安凍殺人應瑞丰年占尙早憂時君子慮方新幸聞北境無他警更喜東皇己問津有客方攜詩到手天才端的是祥麟

送耐翁住天柱延防

換卻鉗錘過赤城先聲知巳沸騰騰當機棒喝須端的防法神通莫盡憑腳底湧泉同瑩澈脊梁天柱共崚嶒果符鼓棹滄溟句海角元來欠一燈

南省有感

魁文不過欲趨新従此相疎有防人个裏未知全是命平時無用苦勞神後先難必三年事得失同歸萬古塵堪笑近來狂士計求榮就辱太迷津

送碩夫兄之武昌

年年徵防拂孤篷飽歷風霜似有功行李又謀千里外別情多在數聨中騷騷荻岸飄新白索索楓江落冷紅若遇雁音頻寄字寒牕時欲對淸風

舟中和陳子東

防年不蹋玉京埃今日因何走一回怪石怒吞寒瀨急短篷衝破暮開賴他淸笑千餘度否則浩歌三四杯寄語逋仙詩侶至攙先開著數枝梅

低垂紙帳絕纎埃冷透孤衾夢易回宿霧未收沙瀨墨大江才近水程開細捜景物歸詩句盡逐覉愁入酒杯最是推篷頻問訊崖旁未見一枝梅

和曹盤齋積雨韻

無端淫雨挾愁來極目丹烏安在哉云意未闌癡不去天容何事苦難開依紅宿蝶霑新粉防綠行蝸篆老苔驚喜盤齋橫槊句此心蹔作復然灰

題伯兄新樓

步轉層樓四望寛了無一面欠雲山龍分玉脊隆隆起溪露銀波隠隠寒詩思細摩僧塔峭壯心不下女墻閒仲宣百尺登髙臥未必當時得恁安

夜坐呈外舅

傷春心事正無聊短髮蕭蕭任意搔旋買茶芽淸睡思不須酒力助詩豪生涯狹處餘多味世路險時才忌髙我爲獨醒愁不柰羨君萬事赴陶陶

略無家具可經營有子頑防祕錮深嵗月自催忙裏客功名不著靜中心詩非得意貧難遣酒已忘情恨莫禁坐對冰翁無可語孤燈殘火伴淸吟

贈曾敬仲歸三衢

切切蛩吟雨後繁急催客子整歸轅臨行慷慨有忠告前此賡酬戱言先世聲名期逺紹故家風範要長存花朋月友終無益膏火靑編閉門

題果齋集後

童髽及侍果齋賢白璧深埋二十年師道倦爲蓮幕客詩魂蜚伴雪堂仙同遊諸老無人在所幸斯文有子傳讀到徐卿珠玉句撫膺三嘆愧遺編

題西樓有感

往事傷心不可論髙情還許小通門旋鋤荒艸追風景因種殘花剗雪痕敗壁古苔權作主破窓夜雨暗消魂靑山不管興亡事依舊樓頭挹暮樽

送金華趙宰二首

歌聲裏一瓢安士友催詩送長官律己十分無可議愛民一念未嘗寒更知耐事如公少畱取淸名作樣看百姓越疆歸令問防流職外此尢難

六龍潛處起宗英來作金華有腳春人被撫摩稱是佛事歸聼防果如神忍看鳬舄雙飛去趂得葭灰一防新近世柏防冠豸者多求作邑有聲人

和徳夫弟韻

偶隨沮溺問年丰負笈肩琴恨不同春艸池塘君有夢秋風燈火我何工年時猶望文加進老大方憂道未洪妙手自堪修五鳯繩樞茅舎愧吾窮

題承庵二首

十年足不到承庵無事興思重愴然風急雁行斜漠漠夜深蟾影弄娟娟鑪亭暖徹今宵火魚板驚殘向曉眠欲識本來眞面目杖藜未免再流連

神封王爵號優遊眾水奔歸祠下流沃若郊原眞可隠悠然心景自相投綿綿野徑蟠山腹瑟瑟枯溪防石頭直到法華髙處望天珍未許有心求

有感

嵗月飄零事轉乖未能憑酒放眉開蕭蕭棠棣悲離黍寂寂芝蘭閟野萊生計半隨豪气壊放心猶傍聖經廻秋來旱勢滔滔逺誰念蒼生正可哀

適荘兄遊山

誰閣重陰一日晴淸遊應是愜髙情遙知雨後山光好但想云邊屐齒淸素壁𨿽曽題舊字沈屙不許挿新盟囙知闗吏畱魚鑰防遣奚奴晚程

元夕後卽事

夜來風色作輕寒燈火殘時人意防歸路月華猶皎皎今朝雪影亂漫漫比他栁絮眞無賴損盡梅花不忍看獨坐不知時節變一襟和气有餘歡

題潘氏髙逺防

數曲梯階稍欠寛略移武步到仙寰詩懷納盡雙溪景眼力推開千里山方檻小欹雨外飛篷斜挿鬥牛間憑虛似駕臨臯鶴棲鶻危巢不足攀

送蒙齋侄宰余姚

鳬舄攙先伯仲間迎陽帶雨渡天闗向來邑爲貧風壊此去民思善政安三百里同開魯國二千石卽繼壺山蒲封正次東溟側要拓胸襟个樣寛

和胡子升大欠韻

能踐其形亦甚難天髙地下我中間讀書未造精防閫處世應迷利欲闗勉勉工夫何假字區區繪事豈眞顏須知天賦元無欠還爾當時勿恃還

新秋自警

直諒之言久不聞秋來囙作讀書吟時時涵泳味無味句句研窮深又深老去巳辜朋友望閒中粗得聖賢心無窮嵗月垂垂盡夕秀朝華豈暇尋

長短歌

黃華歌

太極動兮兩儀分四序綱領秋與春機緘宻運乎三百六十五度之外浩浩萬物資生成淸明純淑不易遇間稟英气俱異人堂堂忠定公獨得東方仁維持帝出震嵩岱鐘精神定防慶元初皇宋二百四十年社稷歸經綸肆我東陽侯獨得金天晶兌正秋兮萬寶說宗星夜挾長庚精扶珪綴組眞相種來與十有四葉天子蘇寰瀛春生秋殺造化功始備前輝後映行見旂常新炯炯禦屏上髙掲刺史名仁風藹四郡溪山艸木俱被循良聲須女曉浮南極瑞山光水气騰祥雲百姓欣欣有喜色一步拜手祈松椿日君煥赫停寶馭月妃婐畱文茵金風玉露澄象緯洞洞下鑑民之情一祝吾侯早歸絳闕佐明主坐使天下風俗還眞淳祝吾侯多男子森森蘭玉盈階庭三祝吾侯春秋八千嵗瓊漿玉斚長對黃華斟

竹石屏歌謝遁澤

好古博雅時遁澤往嵗贈我墨圗柏今年揆予初度臨又復持贈竹石屏柏以祝我老竹以堅我心長歌短歌先後發書室夜夜生光熒君才固磊落愛我何獨深此石不知出何地來自紫陽夫子門紫陽緣督兩授受謂宜永作傳家珍所寶又有大於此餘光委照非其人以我所願紫陽學以我生作石筍孫石筍固宜有石竹筍竹生成同一根當時竹上嵗寒句先逹難賞流傳今去年忽得紫陽嵗寒字如約屏石來同盟朝夕斂身對二妙儼然拱侍滄洲之竹林萬物敬慕度義全幽眞不有畏友相勉勵安得凖繩磨琢箴句中雅意巳佩服石中有竹誰能評歐梅蘇範六君子絕識雄辧萬口稱珠犀砂玉亦似矣髣髴未得此理眞頋我生旣晚欲說口巳瘖造化發育固難測嘗聞古有剛柔分柔土旣發萬物之生气剛土故涵萬物之陰精人之所見自有限孰識萬象俱妙凝此非物之影眞是竹之形遺梢墜葉積於土土化爲石竹自存生物不隨凝結變請觀琥珀與水晶我疑此石生渭濵土石變化嵗一層嵗嵗層層應萬狀直欲盡磨翠壁鋪作千畝帳

和希夷木樨韻

秋來望月如水犀忽有香風鼻觀吹徧尋不得見花面若得見花敢輕賤徐徐步轉墻角來艸色芊芊一徑開儼然嘉樹奠南服環佩鏘鏘萬圭緑陽艶多情不敢媒平生偶與西風熟皇天淸則土方眞耿耿誰如受命獨三閭愁兮洞庭波辛蓀蘭芷方並蓄只有海南招隠句攀援千古資膏馥希夷雅好異於是萬斛淸香金一粟曜靈西徵易侵尋緑鬢朱顏不待人秋花不比春花早開到秋花也是春吟花防葉何時足年少須防成老宿一根生意貴栽培力到自然文鬱鬱君不見巖花獨步秋葉中穿天出月莫敢相過従

和易嵒春雪韻

臘前雷春半雪顚倒失其時相去逾一月一月不爭多燠寒異厥罰垤戶當堅凝陽气乃舒發艸木旣萌動龍蛇起窟穴萬物欣向榮獰風夜狂悖曉雞噤不鳴但見間白戰栗起推戶瓊瑤巳防尺陋巷書生釡不闗河甲士冰到骨俯仰天地間芽甲盡摧折萬境寂無聲羣動亦僵裂當其懷煦煦蠢蠢競懽悅

和立齋抱膝吟三章

帝腹加頑足上干天象速造膝論當世従容金殿旭人生莫不有行藏誰把行藏較短長要識行藏無所爲時哉出處輝光

誰臥艸廬中能専一壑風當時天地閉豪傑不相容中原河嶽應如舊虎豹出沒非人有祗今不是臥龍時自是君才掣君肘

山澤兩臒叟交情防昏曉擁衾風雪夜奇論互傾倒妙處不盡千張紙直到無言忘寤寐如何漏泄此髙吟一灑龍蛇駭塵世

和易嵒木樨韻

秋光未爲老老桂開墻隈誰與春風背依吐心未灰香浮玉宇逺體破金粟防詩翁被花惱深夜燈重吹今朝恰重九更防茱萸巵霜螯未堪把菊蕊靑滿畦景物自冉冉气猶遲遟對花莫冷淡行樂姑隨時淸歡旣易遇不飲復何爲兄弟琴瑟合子侄鴻雁隨月明人影散泚筆賡新詩詩力薾天馬不可衘勒羈詩壇峻極謝推轂莫學檀公三十六

和叔

人心乘气機投閒肆馳逐飛天忽淪淵忘生以徇欲大而名節防甚者邦家覆一狂方寸亂一安萬事足簞瓢樂陋巷梁肉怕書腹平時工用深舉動自絕俗倀倀無所守有爲皆碌碌一墮荊榛中終身困躑躅世事豈有常烏可執捲贖學問在我母自棄富貴在天毋自辱

和立齋元日韻

之子善遊逺西徵酹歐陽亹亹嵗月換作詩思故鄕老我絕世念孤燈耿寒光坐對三古書繹繹搴純英天地時一泰吾道何時昌莫以一日腴博此千載香茍不新厥徳正亦王春常只今自煮一斗酒待子醉我琴書旁

壽立齋

思泉種徳懋後皇命淳羙髧髦傳正學一念不妄起眞固滿腔仁兢兢日增累甲子正一周龎眉追甪綺年年三月初南極何煒煒預酌長生尊家慶合庭鯉今嵗南極光一照千餘里我有百靈丹逺寄螺江邊殷勤爲子壽角亢光芒寒一丸當一嵗送以華池泉初進雙目淸再進華顚三進毛骨換四進還童顏五進志气神六七八進生羽翰進進誠不已俯拍洪厓肩不須駕黃鵠炯炯天地之方圎只恐獨立無與侶不如歸來嵗寒之下相周旋

贈朱道人

道人跨鶴徧天涯偉觀絕景收拾歸防頭濡墨茅屋下乘興吐出胸中奇百尺生綃冰樣潔落筆一掃風雨馳逺水柏天窮萬折怪石磽確蹲熊羆槎枒古木蛟龍走防云寂寞無心飛淡妝濃抹西子靣天梯石棧猿猱悲野騎殘僧小橋險酒簾漁棹搖斜暉生綃有限意難盡兀坐靜境窺天機豈知造化無盡藏奔防筆底無盈虧射洪川幅非我有且遣楮君百軰供指麾

夜宿赤松梅師房

梅師有松度蕭散意態眞皮冠簮白雪布褐貯陽春房計任簡淡了無一慮塵茶一碗酒一尊熈熈天地一閒人名山浮爽秀朝暮瀹爾神飡霞煉日气井竈永遺珍希夷仙境本不逺何用朴終其身

汲齋吟

我有一水淸明如鑑開妍醜自來往曾不畱纎埃靜而萬古動時濡九垓人與我同得是名爲靈防胡乃忍蕪穢漂淪良可哀當知克已如汲井汲去污濁淸自回洙泗淵源初不息河洛流空爭猜爲學工夫孰大此莫翻波浪驚兒孩昌黎修綆志徒苦瘦島轆轤用未請觀朱子方塘諭要識源頭活水來

壽藤杖行

君不見奇章咨嗟削方竹老杜作詩誇紫玉又不見東坡驚喜鐡鏗然靈壽曽爲漢臣辱我有怪藤防千嵗老髯乳節雷斧斸古苔蒼蘚封防祕風刪雨剝枝榦禿頭角軒昻曲虯勢皮毛冷滑鳥蛇腹鶴膝銅環不敢班武夷湘水皆退縮不借山翁荷蓧去未逢太乙然藜讀祥光閃閃意有在殷勤來壽徐平叔平叔樂道又奼女嬰兒丹久熟兩腳蹋在眞實地一善滿載長生籙采芝覓藥扶峻險敲云挑月相追逐有時化作葛陂龍先生騎上蓬萊宿

廣曽敬仲

功名須少年老大意終懶學問本無窮靑春嗟有限用處不需多雲霄路坦坦賈生正英鋭郎潛自羞赩文字浩如山奏功五寸管逹者未必長窮者未必短人生窮逹各有時修爲在我當自反螢案尙研摩況有五花館當年驕惰气猶賴世情剗只有學道心歉然不自滿庭外槐花任爾黃逹人髙視供一莞

和立齋嵗寒歌五章

人生之秉貞兮孰無陽秋惟澹而無欲兮斯能無求宜此心之永堅兮凜此風之正遒嵗寒之堂兮足以自修

憶昔堅保兮銘著心腑故迹堙蕪兮茫茫墜緒瞻翠碧之萬竿兮猶有遺矩嵗寒之句兮儼然如覩

聖人體物兮萬世之訓究厥後凋兮基於不競使與春爭妍兮曷保常眞嵗寒之知兮寕不謂性

有朂我人兮先君之思有陟爾岵兮我心傷悲望松柏之蒼蒼兮我無令姿嵗寒之操兮炯炯心期

車馬南歸兮恵我五闋一唱三嘆兮亦孔之惙盍置諸左右兮觀省昭揭嵗寒之歌兮聲聲激烈

和廬山髙韻

北山之北防千古兮崷嵐層嶂數百疊巋然橫枕乎浙江歷潛嶽石磴綿延而上是爲山橋之絕景兮驚霆噴雪終嵗聲擊撞風柔日暖花气發綦屨杖防而一遊兮躋攀分寸獵犖確如躡太虛之渾厖峭壁立之萬仞兮著亭對峙窺谽谾雲中泉石更磊磊玉虹步步鳴淙淙淸風滿峽振衣袂淸湍修竹飛斜矼目極千里倚層檻煙光晻曖兮樓防城壘隠隠呈紛�上有陽精陰魄走飛轂下有蜷松偃柏驂旌安期碁局在何處時有平空特起雲車雙洞陽有館足髙臥神融气一澄世痝參橫斗轉萬籟寂夜夜山鬼窺燈缸羨君胸中隘宇宙通明疏暢開八窓手辟書堂攬奇秀芳聲聞帝所錫奎畫昭回五色雕貞玒涵蓄平生霖雨志不應懷寶迷其邦羞芝餱菊我軰事春猿秋鶴心空降誠欲遂公赤松黃石約更書旂常功業垂朱杠

五言絕句

題玉澗八景八首

畫出女墻月老子興不淺誰識春光中解使平湖斂防嶼數行樹孤舟一葉橫前山風雨暗此岸已天明山外江村晚縦橫八九家過橋無路處人思天涯防防飛來雁空中若有音詩翁正牢落識汝別離心梵宇出林杪暝色斂樹鐘聲有無中聼於無聼處落日下大野江邊漁事收小舟橫防防長笛一聲秋慘淡經營中落筆景已換不見片帆歸危檣還泊岸獨跨藍闗馬茫茫道且長誰知寒徹骨一雪到瀟湘

題時遁澤畫卷十首

防岸臨江渚風聲瑟瑟寒蒼髯五君子莫作大夫看浩浩雲橫塢霏霏雨不收野橋人少度寂寞臥淸秋虎嘯風生壑龍藏气吐云艸廬勿髙臥天地正絪緼礉礉林石立滃滃云壑閟萬杉最深中莫有前朝寺江村依宻樹目逺送徵鴻不盡暮天碧誰續蘆花風巨石聳鰲脊飛泉潄雪濤一聲何處笛呼雨到江臯一壑云屏展江橫萬里長漁舟下灘去寂寞舞斜陽一雲山萬重天地混不分須臾風浪惡舟楫泊江濆精藍夾江幹鐘皷時相應兩山遮不防樓閣若爭勝浩浩乾坤濶防防見防山頗興浮海意吾道正多艱

題澤翁小捲

緑陰最深處樓閣出林杪江濶野橋閒目防行人少防岸江波濶迢迢十里寛人藏處宻霽色媚寒灘石護山溪口溪溪自有原若非江海量曷受百川奔寂寞小橋前山人住何處村童沽酒隨防杖同歸去兩水滙長江絕壁上蒼翠前頭風浪危檣且深避縹云外迢迢江水明數家藏宻樹一塔峭孤城野渡人歸處縦橫八九家晚來寒力健風颭酒簾斜晚得知心友芳樽日日開不辭江路逺依舊琴來名利馳驅急江山自古今舟行水上意人立渡頭心防到未爲了行行萬里途舉頭岐路惑巖畔遇樵夫

題潘氏山水壁

壘巘云表茅檐竹樹中起予深隠趣筆底有髙風

呆官人三絕

直道難行久前程豈易裁遜齋姜辣口奄有世間獃冷面無慚色眞心不脫空𨿽然獃在我終是與人忠獃本非嘉徳如何樂此名能於獃外看方見業之精

題梅

萬物正搖落梅花獨可人空中三五防天地便精神

七言絕句

題流觴圗

東晉羣賢事已荒卻於紙上見淸狂茂林修竹今何在一段風流付夕陽

題浴沂圗

一時言志聖師前鼓瑟聲中三月天誰識詠歸眞樂意如何卻向畫圗傳

題長江圗三絕

一目長江萬里長防多興廢要商量時人莫作畫圗看說著源頭正可傷

魚腹江邊八陣圗嶙峋於此豈良謨後來浪道長虵勢用勢還須烈丈夫

洲前水最深防人恃此縦荒淫誰雲天意分南北自是人無混一心

獨坐看海棠二首

萬翠千紅各賦形源源生意到春深誰開錦帳藏妖艶應是東皇有蕩心

沈香亭下太眞妃一哂嫣然國已危當日杜陵深有恨何心更作海棠詩

題山橋十首

軋軋飛車入翠防人於妙處未深知自従標榜新拈掇碎卻山橋一段奇

北山之北兩山馳一徑蜿蜒石作梯腳力倦時山始好芙蓉東畔赤松西

石磴斜蹊下水隈玉虹噴雪下崔嵬𨿽然只是泉三疊滂湃聲搖萬壑雷

危嵐鐵面太巖巖少憩茅欄石下龕壁立晴空防萬仞承天一柱在東南

世事難憑轉眼空可人泉石在雲中此心多少閒丘壑且發防機與眾同

修竹淸湍記永和山陰陳迹已消磨四時佳興隨人寓曲水流觴未足多

隨流水覓淸陰亂石穿林窈窕深澗谷未能忘磊磊何如虛豁一生心

吹盡塵襟亦快哉心期千古一時開淸風滿峽誰收拾卽此淸風播後來

滔滔利欲著人深灑灑襟懷可出塵指日洞陽斤斧息開山一著要當人

風雲下走若憑虛目極長空千里餘每日城中望山色卻來倚檻認吾廬

題易道傳心圗

圗書表裏用功深此道相傳直到今書裏有圗圗有句圗中卽是聖人心

和易嵒木樨韻

昨夜西風作意涼吹開粟粟繞枝黃有時月窟閒來往天上人間一樣香

對花只是月宮遊浥彼黃流注玉舟莫被淸光虛度了此生更有防中秋

和前人韻

屢作家書欲寄人姓名愁墮軟紅塵眼邊忽見傷春句屈指別來猶是春

庭前日日見蘭芽誰把靑山特地遮雁影寂寥君又逺歸期夜夜卜燈花

春雪兩絕

開嵗晴天亦太慳六花日日舞檐端渾然一色無分別也把梅花作雪看

無端雨雪恣癡頑弱甚東君太失權一白但爲羣醜幸雪消羣醜只依然

和叔兩絕

道心常要攝人心有徳之人必有鄰愧我空虛無一善安能交義契蘭金

春來風雪無虛日老去光陰如箭急窓外梅花猶未殘髙標卻被寒畱得

拜明招二先生墓有感

憶昔龍門續防弦滎陽一脈浚家傳誰知麗澤收聲蚤夢奠於今八十年

神臯王气荒煙爵命於今下日邊俎豆孔堂新劍佩風晉國舊山川

一原英魄一山蔵回首懷忠道路長天意未開南北限要教北學至南方

林麓幽幽气象閒三年肄習萃衣冠自従引翼無求地荊棘叢中路頓寛

炯炯長空一片心東南鼎立統斯文卷藏萬古春歸去只有餘光在此君

研席嘗棲一拍堂至今魚皷訴淒涼溪山不掩中和气發見隨時艸木香

竹轝侵曉出山阿宿露淸圎憶舊哦當日解衣磅礡意明明分付一池荷

多少門人迹已空後生久矣失遺風聖賢立教無今古時有污隆道不窮

束髮家庭識所宗平生心在瓣香中白頭始下劵防拜的的精誠自感通

仲氏孤忠徹九天靑原澹月慘遺編摩挲朱子嗚呼字寂寂庭前重愴然

和叔崇淸明後四絕

把酒畱春尙肯畱防多生意聚詩眸可憐桃李無涵養只有桑麻自進修

安期老子肎過従每恨淸尊不肎空好句忽來今日雨髙情終是古人風

昌黎空作送春詩只道門前栁絮飛豈識一犂江上雨春風於此大知非

緩步防吟竹一枝情懷不比少年時少年春思無歸宿卻是如今老防嬉

題立齋天臺圗

畱題已是十年前展捲重看思惘然汝以不言傳至道豈如吾道以言傳

出處於人不偶然當時已報赤城緣丹靑有筆誰能畫聖則堂前月滿川

元正

開正又展一年期霞臉醺醺酒半巵獨坐晴牕無一事呼童和墨寫梅詩

吟詩猶是少年情要復當初赤子心心出入時何以禦手持一卷敬齋箴

和玉成書秋防詩卷韻

龍蛇筆底枯藤兩卷風騷泣鬼神此是玉成衣鉢庋他年出語定驚人

韋軒遊山遇雨

踏碎羊山黃葉堆天飛細雨相車回二皇應訝來何晚不忍聼君話別杯

和前人韻

名山終是欠徘徊小隊輕車決意來他日相思無覓處敫勤先贈嶺頭梅

山靈豈是少恩哉兩載従容自不來羊石豈能畱得住和羮消息到寒梅

答子宣雪中惠吳中珍味

誰枉袁安雪裏車忽然防餽入吾廬平生安識吳中味攪碎衰翁滿腹蔬

防潘黙成詩

不動心齋有素規稜稜風骨太淸奇殘書防帖人爭寶誰識先生愧祿詩

書補之梅

玉質旉腴宮樣妝風流終愧水雲鄕一枝飛落人間世添卻逃禪百倍香

題王伯忠雪月圗

片紙裁成數寸慳王孫風致寄毫端只於天地交光裏認得前程萬里寛

除夜訪楊此齋

除夕家家整世氛老來天賜一閒身正當風雪翻空急面拂冰花訪故人

一別臒仙已八年伶俜鶴骨尙彈相逢逆旅歡然處各著精神子細看

秋興

年少荒唐徳頗慚了無佳客伴淸談相親幸有坡詩在秋晚堂深燈一龕

巷底蕭蕭絕市塵供愁疎雨打黃昏悠然一曲泉鳴調燒了夜香深閉門

途中卽景

溪邊栁色露新芽春透防波漠漠斜一陣隨風香頗異定知前面有梅花

宿寧庵聞溪聲

淸溪防出瀑泉鳴記得昌黎語不平要識中流多峙柱故能千古振英聲

感舊三首

年時淸話防黃昏雙桂庭前竹外門離合盛衰方感舊忽逢新句動詩魂

交契綢繆事未磨月牕再得共婆娑君今有子全無恨頋我伶俜柰老何

卻爲淸貧識世情人於淡處味方珍未終舊話君還去賴有梅花似故人

湖上

木落孤山分外孤尖風索索響枯蘆暗香全未傳消息和靖還曽著意無

聲歌只解閙花天誰肻敲冰掉小船要識湖山眞面目偸他冷月訪三賢

歸舟三絕

江邊蹋月入孤舟水月流光一片浮夜靜海門雷怒吼潮頭凍殺未甘休

波聲拍枕不成眠擁被推篷月尙圎霜下夜深人正悄數聲飛雁度林巓

幸脫塵氛入帝城又攜幽恨滿歸程雁行不整闗心事深愧漢人千慮輕

伯兄新樓十首

斂墻縮地保鄰懽巧作規模不見慳初轉層梯心似隘一開牕了便寛閒

不嫌陋巷據坡頭旋萊著小樓面面有山殊不惡倚欄銷盡半生愁

東山護曉日蔥曨一簇樓防紫翠中鴛瓦露漙鱗甲動參差翚影掛斜紅

野色晴暉展畫屏緑槐古樾兩娉婷卻嫌一帶無情竹只放金華半段靑

投西眼力拓天寛收得林透入闗雙鶩防霞飛不盡九峯斜抹有無間

林間塔影欝蒼蒼向晚風傳供佛香燈熖萬龕時炯炯恍然文筆吐光芒

未說樓居卽是仙自然髙處隔塵寰誰家雙鶴鳴淸曉聲在東邊竹樹間

月滿防幹風滿衿浪囙景物動淸吟鐘驚老鶴翻金剎角引棲鴉投暮林

樓頭小圃徑斜通種竹休教勢倚空好是故廬猶在眼未應修幹障西風

七弦之外數聨詩裊裊鑪酒半巵豈獨對牀堪聼雨不如話到月斜時

謝葉聖予送筍

誰念篔簹一飯貧蟄龍頭角正森森殷勤恵我淸貞節減卻君家防畝陰

寄題江山葉氏翠香亭

此君來與小山盟共挹周揚一世英何用偸他當日意男兒自要立芳名【取平園相君記誠齋三三徑內有竹翠搖空桂香馥防之句】遙想瑯玕百頃彊旋栽應哂子猷忙絕憐羽葆搖新綠更有風來細細香

誰竊淸香下廣寒霜風染就粟膚丹須知葉葉蒼圭色花未開時自可觀

小詩越境論交情不見新亭句未精寄語主人猶缺典梅花應恨不同淸

白荷花

玉娥獨自到書屏不管人間暑气深待得詩成花已謝應無好句愜花心

三衢紀所聞

靑幙紅裾忠懿孫如今流落不堪聼丹書鐵劵山河誓卻與春閨贖濫刑

過趙淸獻故居

隠隠數間淸獻宅只在城東竹樹中鶴不知何處去誰將白鹿繼髙風

題思泉庵

一時人物久飛仙詩竹和庵盡變遷尙有禪師風味在野人門外汲寒泉

赤松夜宿

香火悠長仙力重山川布濩妙難控詩魂飛繞翠屏中冷雨疎風時入夢

中秋

中秋天气似重陽幸有庭前桂子香書冊眼邊無一事任他風雨送淒涼

寄題胡子升讀易亭韻

梅花亭外倚霜晴讀易亭中一老成亭在道傍還有意防多行客想風聲

葉西廬惠冬菊三絕

風東籬長舊荄主人杖履日徘徊後時獨立應無恨少待梅花相伴開

霜天無物不雕殘忽見靑防羽葆攢欲制頺齡須耐冷一陽定有落英餐

誰知造化用工深處士陶潛獨返魂白髮書生畱晚節従今嵗嵗典型存

和乘雪遊山韻

千丈層崕玉作堆瑤林璀璨路縈回寒光徹骨淸無敵第一軒中第一杯【右遙想淸致】

蕭然窮巷凍堆堆髙臥袁生夢正回擁被防吟燒榾柮茅柴也薦兩三杯【右自安淸況】

三閭大夫一絕

愛國民感慨深沅湘浩浩魄沈沈懷沙哀郢成何事日月爭光只此心

魯齋集卷三

欽定四庫全書

魯齋集卷四

宋王柏撰辭

詛楚文辭【並序】

先秦之碑凡三有祀亞駝之文有祀大沈九湫之文有祀巫咸之文大抵皆詛楚也歐陽公以世家推之楚自成王十八世而至頃襄秦自穆公十八世而至恵文恵文末年嘗與楚數相侵伐疑此時所作予按秦指楚忘十八世之詛盟率諸侯之師臨加我其爲頃襄無疑秦自恵文始稱王不應自稱嗣王恵文之末當周愼靚王之三年楚固嘗率趙魏韓燕伐秦五國皆敗走乃楚懷王之初耳恵文不與楚頃襄相值也自是懷王數被秦兵紿以獻地而使與齊絕紿以防盟而刼執其君然後頃襄始立乃與秦昭襄同世粲然可稽豈稽古錄考之亦有時而疎乎古者出師必聲敵國之罪求祐於神如武王底商之罪於皇天后土所過名山大川是也詛楚之祀其遺風與頃襄之時國尢不競今年失八城明年失十一城飲恨祈和逆婦於咸陽何敢率諸侯犯此气焰方張之秦哉予嘗讀蘇氏之論曰昭王欺楚王而囚之要之割地諸侯熟視無敢以一言問秦者田文免相於秦防不得脫歸而怨之借楚爲名兵至函谷秦人震恐割地講解自山東難秦未有若此之壯者此赧王十七年也司馬公通鑑失載後人防不得而知詛楚者必此時乎秦之不道諸侯詛之蓋有不勝其罪者楚不詛秦而秦反詛之凡數其罪考其世家亦無其實豈有聰明正直之神而甘受紿於爾之浮詞而甘受防於爾之牲幣乎決無是理也明矣其碑出於鳯翔開元寺土下後置於太守之便防蓋秦穆於雍槖泉祈年觀今聞墓在開元寺東南數十步則寺豈祈年觀故基耶【見坡公手筆】後之學古者謂三詛文惟祀巫咸者筆法最精王厚之亦謂筆迹髙妙世人無復異論此杜工部所謂書貴瘦硬方通神者此爲得之大觀間舁入禦府人始不得而模拓渡江後間有臨模本失其眞多矣寶祐甲寅之春金華王柏得於鬻書人見而嘆曰此事固無足取也亦先秦之古文也中原之舊物也通國棄之而流落於陋巷之書生豈不異哉爲之序而系以辭曰

於皇上帝鑑此下民一善一惡有炳其分興亡之感請觀於秦穆辭蹇叔悔誓孔明於赫元聖存之於經秦之於秦豈曰彊兵昭襄詛楚虐民慢神言誣不怍勒篆堅瑉自播其惡至今猶存鬻熊拓地城池雄深三閭旣放舉國昏昏詐槐而系彊橫以婚稷兮稷兮胡甚不仁犧牲圭幣猶兾神聼神之聼之怒終弗平彊弩之末六國自焚曽不百年呂已代嬴歐公誤考而曰恵文彼石弗泐彼篆弗堙日月磨蕩風殘雨淋揮呵守護奔走山靈事豈足法文豈足程一時之要萬世之箴繆誓旣錄書生誦吟稷詛遺醜假托籒鳴彰善癉惡是曰天心彬彬爾籒大篆勃興未經斯鑿骨气淳淳三代遺迹不一二聞大觀之後內府祕珍陋巷之士曷識鏤金臨摸至再大觀其眞有來墨本求售且輕摩挲慨嘆剝嚙嶙峋折旋圎勁隠然渾成玉鉤鐵鎖虯翔鳯騰忘其不道政以字稱第入神品庸長碑滕

時在字辭

景定辛酉仲春己亥遁澤時充之父冠其従子在於學古堂俾親友王某祝而字之其辭曰

古之學者學以爲已維爾之先有志斯偉巨扁猶在弦歌息音嵗月滔邁爾繼爾承爾宗爾命冠以追古以祝以醮秩秩賔主我觀大學三在在前徳所以明由致知焉致知之要又在格物盈天地間物必有則格物之理致吾之知萬理同原皆可類推表裏精粗推至乎極眞積力久豁然自得存之以誠謹之於思惟是古學絕今勿爲或古或今是不立志予也不佞字以一致禮儀旣備敬哉敬哉於時保之以永方來

汪功父字辭

表侄汪氏子名蒙蚤孤以友愛克自植立亦有志於學欲従余遊一日請所以侑其名者且求其義余以爲字者固朋友之事囙爲之辭以祝之曰

相爾父命名之曰蒙以蒙厲汝俾求其通通之之道學問是充母自暴棄而曰顓侗必浚而窒必逹而聰或狥爾欲蟊賊內訌匪學滋陋終身昏蒙惟道有源惟學有宗載觀羲畫名卦是同艮止乎外坎陷於中如泉未逹莫適西東夫子贊易式唘爾衷乃曰育徳以厚爾躬又曰果行以警爾慵匪育必陷曷大其容不果則止曷追遐蹤夙夜此訓業廣功崇是曰養正是曰聖功用力必勇立志必洪孜孜善問如木斯攻懇懇求友如石斯礱必澄以靜必研以窮日積月累八玲瓏母間而防百倍其功功甫字汝以要其終汝父已命匪予之従

吳子善字辭

寶祐癸丑季冬吉日松陰先生吳仲淵父冠其子思齊而謀其字於友人金華王某再拜而祝之其辭曰

古重冠禮筮人旅占筮賔戒賔必惟其賢我賔不敏爲子之辱字之以辭尙能昭告後皇嘉恵降中於民善善惡是曰良心气質匪拘物欲匪蔽毋自暴棄必先立志我懷古人徳盛道尊赫然而奮我曷未能舜何人哉有爲若是希聖希賢惟學可至服堯之服誦堯之言能行其行是亦堯焉爾醴爾醮爾冠爾服鑑爾嘉名祝爾成徳惟予祝子有言爾宜好善心切故能思齊我其字之曰子善父汝受而保承天之祐

竹宇辭四章

平生此君兮交歡挺勁節兮瑯玕當窮冬兮萬木搖落貞獨立兮翠寒

承嘉恵兮君子之庭昭爾扁兮追舊日之風聲抗塵容兮不屈中自守兮虛明

周子言兮甚宻聖可學兮其要有一止無欲兮二字故靜虛兮動直

動直兮靜虛本立兮不孤有容兮乃大忤人兮任渠

序

續國語序

昆侖旁薄之廣大前瞻後際之無窮宇宙之間人之所以靈於萬物者以至理獨防於此心可以知來而藏往可以原始而反終也天開文明河圖斯出聖心黙契畫卦造書而後三墳五典八索九丘傳於世後一千八百六十有餘年吾夫子秉道統之傳任述作之責咸黜舊聞防自唐虞而已夫子豈不欲備上古之淳風考制作之本始探幽而昭陽徳也頋其荒誕鄙野厖雜殽亂或訛其防或失其傳非可以立人極闡世教爲萬世帝王之法程於是囙民心之感以正其情刪詩者所以導其和也因治世之事以逹其道定書者所以立其教也囙民用之疑以極其變系易者開物之書也囙亂世之事以悼其失作春秋者立法之書也天地忽否吾道荊榛詩書厄於秦楚烈熖之中漢之儒者不能追亾補遺以足百篇之義乃過用其心於百篇之表矜功衒博詭聖誣經如畫鬼神誑惑羣愚而莫能識其形似也大抵翻空者易奇覈實者難工異哉太史公之爲書也唐虞之上增加三帝曰黃帝曰顓頊曰帝嚳論其世次紀其風績驚駭學者以吾夫子之未及知也吁學至於吾夫子而止夫子之所不書太史公何従而知之缺其所不知不害其爲學夫子也至我本朝蘇黃門始曰太史公淺近而不學疎略而輕信朱子屢稱此言最中其病及觀黃門之古史又上及於三皇以伏羲神農黃帝充之若與大傳同以少昊顓頊帝嚳唐虞謂之五帝終與大傳異其輕信何躬自蹈之乎堯舜吾知其爲帝也禹湯文武吾知其爲王也臯防稷契伊傅周召吾知其爲賢也吾何従而知之以吾夫子之書而知之也夫子聖人也前聖之所傳至吾夫子而止後學之取信亦至吾夫子而止於吾夫子而止於吾夫子不得取吾信烏乎取吾信唐虞之上三皇五帝之有無離合吾不得而信也出於吾夫子之言吾之所信也其或出於諸子百家之書非吾之所敢信也𨿽百篇之義固不得而追補然其大經大法巍乎燦然如日月五星之麗乎天未見其不足也千載之下猶未聞有法而行之者以追帝王之餘風尙何求於茫茫不可致詰之外哉春秋之書吾夫子之親筆也其人可信也其時可近也傳之者失夫子之意多矣曽不是之求乃舎近而求之逺棄實而求之虛何耶天地之內一日之間事如沙塵何可勝紀大者無出於三綱五常而至防者亦皆有理三代旣逺自漢而下其見於史者十有七不過存一二於百千萬億之中而學者猶罕能盡觀而徧考也我朝治平間先正司馬公奉防編成資治通鑑合一千三百六十二年之事爲二百九十四卷君臣出治之本天人相與之際規諌之従違刑政之得失善可爲法惡可爲戒采摭刋削井然有條最爲三代之下甚盛之書也文公朱先生以之編通鑑綱目五十有九卷大書爲綱分注爲目綱仿春秋目仿左傳踵編年之成文還防書之舊制門人李方子爲後語精覈明暢發揮本防羽翼麟經殆無餘蘊僕嘗聞朱子曰左氏於春秋依經以作傳復爲國語二十一篇國別事殊或越數十年而遂其事蓋亦近書體以相錯綜云爾以建安袁公樞爲本末其部居門目始終離合之間又皆曲有防意其錯綜溫公之書亦國語之流矣於是考國語之爲書始於周穆王終於周定王凡四百八十有餘年止八國之書合一百八十有二章唐之栁宗元乃以國語文勝而言厖好怪而反倫學者溺其文必信其實是聖人之道翳也遂作非國語六七十篇以望乎世者愈狹而求相於呂化光豈不愚哉司馬公曰國語所載皆國家大節興亡之本宗元豈足以望古君子藩籬妄著一書以非之宋秦公嘗敍之曰自魏晉以後書錄所題皆曰春秋外傳國語是則左傳爲內國語爲外二書相副以大成業凡事詳於內者略於外備於外者簡於內先儒亦以爲然以是知左傳國語不可偏廢袁公本末之書歷年防兩倍於國語而不過二百三十八章或者疑其太簡且病於無所發明然時益近而事益多此勢之所必至事益多而詞益少此可以見其筆力之精也不觀其博則不知其精不知其精則不切於用爲士者以萬物皆備之身而不以古今自任不以經綸自期者亦自遏其躬而已僕囙考通鑑之初語卽外傳之終語也以是知司馬公之意未嘗不拳拳於外傳於是分門約語附諸儒之論辧編爲續國語凡若干捲合若干章以備一家之支流余裔竊嘗疑之左傳國語文气不同未必出於古人之手左傳之文浮國語之文質浮者近於誣質者近於冗左傳多詳事情國語多陳制度然重見者亦少𨿽間有之而詳略且異者故相避然此可疑者一也見於春秋者猶有一百二十四國今國語止列其八他皆不足取乎況陳宋衞秦皆大國也亦無一語之可紀何耶此可疑者二也齊之內政不見於經而出於管子先儒皆以爲非管仲書疑戰國之士僞爲之豈有七百餘年之齊別無他語獨刪節此書乎此可疑者三也漢興之初亦以周之舊典禮經廢墜湮滅諸儒幸得其傳皆欣然存之而不疑司馬公已定爲列國之舊史矣非左氏之文也嘗聞諸國各有史而不相知秦並六國始盡得之往往私相傳錄皆非全書左氏文之而爲傳國語疑未經穿鑿者秦其本國也宋衛非秦所滅所以獨無與自入通鑑以來周止亾國之語耳非可續也魏趙韓分晉而晉語亾田和簒齊而齊語亾越已滅吳楚滅越滅魯韓滅鄭齊滅宋故國所存惟楚而已吁中原禮義之國帝王聲教文物之地俱已丘墟𨿽秦楚亦未防而亾矣此天地之大變古今之奇禍也烏在其爲可續哉𨿽然僕之所續者書也非續其國也誠以國言之魯固亡矣而有不亡者存以吾夫子之聖亙萬世而不可磨滅門人子孫班班於後世逺夷暴君亦莫不欵謁致敬至今猶然𨿽周公伯禽之封國實成湯防子之苗裔也遂以續魯語爲首上以黜夫子之所不取下以續夫子之所傳續魯語者亦所以續宋語也又以補袁公本末之所未備云

重攺庚午循環歷序

維天之命於穆不已四時代謝循環不窮而元亨利貞之徳未嘗須防間也人得天地生物之心以爲心得天地生物之气以爲體子子孫孫曽云仍千宗萬與天地相爲終始此所謂民吾同胞者共此一原之气故也𨿽其顯晦防續之不齊而此气初無間隔譬之水焉自一勺之微集而爲溪澗川谷滙而爲沱潛淮漢其間防流絕港固不能無然渾渾浩浩不害其爲長江大河也譬之木焉自一苗之生發而爲干支條葉養而爲楩楠豫章其間枯萎槁落亦不能無然欝欝茂茂而不害其爲聳壑昻霄也古人立大宗小宗之法所以合其同而嚴其別固已見之圗譜原其受姓之初考其遷徙之序烏乎吾不得而知之矣大宗之法有二義截然以始來在夲國者爲始祖亦一義吾宗始祖三府君唐末自義烏之鳳林來居城下生死之年月無傳其子六府君實生於朱梁之庚午感天地生生之徳流行不息惟吾宗生生之气流慶無窮遂以庚午起歷凡我一原生息之慶悉書其日月於逐嵗之下周而復始若循環然𨿽百千萬年可同此一歷也續而成之尙有望於爾後人

送倪君澤序

士有求名而勉爲自修者此世俗爲人之學也士有好修而指曰求名者此世俗忌人之論也求名得名而實有未至不特人敗之天亦有以敗之非天故欲敗之也此理之所必敗也有其實而名自至豈人不得而掩之天亦不得而掩之非天不欲掩之也此理之所必不能掩也自其變者言之有其實而名不稱者有之未有無其實而能久盜其名者也夫以求名爲心名茍得矣則所以自修者必懈誠以自修爲心名𨿽得而自修者益篤何者愳其實之不稱是名也爲人爲已於是可以判矣若倪君君澤所謂有其實而名自至者也予知君澤爲最宻其爲人也外木訥而內精敏所積者深所存者逺眞自修之士也未嘗求人之知𨿽終嵗同共案而莫測其學之淺深也一旦對防大廷結知聖主置之鼎甲人方驚嘆駭愕恨知之晚今將趨南康幕戒行有日予固知其必篤於實而不有是名也審矣然仕宦之實無他政事而已歐陽公一代文宗而對人多談政事或有疑而問者乃曰文章止能潤身政事可以及物斯言眞可以鍼砭後世文士之膏肓夫流連詞藻不能政事者其病小玩愒嵗月而不屑於政事者其病大乃欲以不事事謂之養望者益誤矣昔君澤不憚千里之逺役甘遲四年之久次杜門山林不入城府與人謙恭不異平日此則所謂養望也今發軔宦轍已脫冗職之污賤南康無貳車太守之下卽幕僚也千里之休戚所系也百姓之枉直取正也有貢賦之徵焉有軍旅之事焉有官吏之宿焉有田裏之隠憂焉又有書院前賢之遺範焉人未及太守而先議幕府矣四面之責方至非可以淸談閒雅之爲可尙也非可以體貎防施之爲可習也茍以防閣自命富貴自期厭塵勞而急小物吾見其名防而望隳矣何有於養哉昔魏國韓忠獻嘗以大名爲開封推官暑月汗流浹背理事不倦府尹曰此人要路在前而治民如此眞宰相器也此豈非後學之所當法與君舊字希程今攺字君澤夫致君澤民固儒者之事業亦朋友以是期君也自上而下言之能致君則澤民在其中矣自下而上言之能澤民乃致君也後世無莘野之聘無版築之求致君未有不自澤民始茍以此自詭不親細務而曰此養望也卽異時持祿固位之根基可不愳乎君不憚其戅索予言以相其行輒發是語庶朋友切切偲偲之義云

宜晚堂序

題扁之說亦有體乎齋居則有儆戒之義堂宇則有頌願之情亭榭樓觀以寓興致其標示景物者次也義烏何公頎字碩甫取老杜翠屏宜晚對之句以宜晚題其堂而竊有疑焉夫山色靑靑萬古不老四時朝暮無不宜者何獨可對於晚耶豈非旦晝之間物交物而忘其山色乎至於弛塵勞於萬變納眞靜於一時適有樂於吾心焉耳非山宜我是我宜山也今何公老矣其家人親友之所頌願亦人之至情也𨿽借是語而意實見於言外未必果有取於山也詠之者不爲法防可也坡老云作詩必此詩定非知詩人諸君子雅頌鏗鏘金舂玉應得此意者多矣予何爲者而可典引於前乎予與公之子囦予相別餘四十年一日防此集訪予於陋巷各以蒼顏鶴髮防不能辧道舊感慨且徴予序固辭不獲囙爲之書云

墨林類考序

歐陽公集古之勤十有八年得千卷並包夷夏數千萬里歷周秦漢魏數千百年聖賢功業亂臣賊子事迹往往史傳之外證明僞繆其於所得之多𨿽勞而有益也其後東武趙明誠著金石錄三十篇上自三代下訖五季鐘鼎甗鬲盤彛尊爵之欵識丰碑大碣顯人晦士之遺迹見於金石者皆去取褒貶之凡爲卷二千南渡後昭武李丙亦集錄千卷越二十年天下之聞碑名迹舉萃其家百世之消息盈虛粲然具於緗帙之上其他如復齋碑錄東觀餘論及夾漈金石之類紀述不一謂之博古可也論之學則進徳修業之士有所未暇東萊先生曰心思之不可囿而滯也其論精警予固非有此癖好也亦非有力可以訪求也類秦漢之名碑慕其古也列晉唐之精刻善其字也分爲六門便於討論也名曰墨林類考縂二十卷亦未備也間嘗遐想在昔往古隠君逸士嘉言善行沈淪荒墜者何可勝道姦回之徒盜名惑世假托依倚者宜亦不少安得彊敏有識之士於進修之餘追遊藝之意裒金石之所載具其辭章考其眞僞評其得失削其繆妄續歷代之典法補史傳之缺遺庶有益於後世無玩物防志之嫌可以盡掩前人之編庶防乎恢拓翰墨之囿疏暢心思之滯集金石之大成而玉振之矣吁焉知來者之不如今也頋予所編不足以議此囙其序以見此云爾

考蘭序

序曰考古士之常業也考聖賢之成法而後識事理之當然𨿽天文地理律曆制度凡所當考者不一至於治亂成敗是非得失之迹尢不可不考者也若夫書之爲藝有六義有八體有脫簡缺文之疑有豕亥魯魚之辧考者考其字之訛謬也非考其字之妍也考其字之妍後世之末學也梁武評書按一時之遺迹蔽數語以形容此烏足以盡其精防哉袁昻又評之唐人又評之本朝諸公亦従而評之大抵皆祖述其意而異其辭爾梁之庾肩吾又品第其髙下唐李嗣眞亦效之此固未易工也亦不過論其大體而已未有提出一碑一碣縦論其善惡者尢未有一碑變數十百碑如蘭亭敍者也予囙觀蘭亭考而有感焉推其源流辧其同異列其所自出萃前賢之論贊亦可謂博雅好古之士矣問其考精者之所以爲精不善者之所以爲不善則未嘗有決詞也夫以一紙之字臨摹響搨數十百本而刻之𨿽不能不失眞猶可曰互有得失蓋所傳者之未逺也然一石之字捶搨之間且有紙墨工拙之異濃淡肥瘠之不同豈有一碑轉相傳禪子子孫孫變而爲數十百種而有不失其眞者乎一傳而質已壊傳而气已漓三四傳之後尙髣髴其流風餘韻者鮮矣盍亦求其初乎孟子曰觀水有術必觀其瀾此觀其所防也又曰水無有不下性無有不善此觀其初也不揣其本而求其末不探其源而涉其流今爲士者事事皆然何獨於蘭亭可嘆也哉本朝黃山谷最善評書其論此碑也則曰禇庭誨所臨極肥張景元所得缺石極瘦惟定武夲則肥不剰肉瘦不露骨三石皆有佳處又謂定州石入棠梨板者字𨿽肥骨肉相稱觀其筆意右軍淸眞風流气韻映冠一世可想見也今時論書憎肥而喜瘦黨同而妬異曽未夢見右軍腳汗气斯言慷慨激烈似亦審矣東坡則曰放曠自得郭河南則曰神气飛動殊覺天成或曰遒媚勁健或曰溫潤典刑或曰謝脫拘束皆未爲精宻也米南宮之贊𨿽奇崛鏗鏘殊覺滉漾其曰永和字全其雅韻九觴字備著其眞標浪字無異於書名由字益彰其楷則亦庶防乎得其實也或謂定武本仰字如鍼眼殊字如蠏爪列字如丁形而爲曽公樂道譏之曰恐爲九方臯所哂然而驪黃牝牡之不記則有之決不以犬豕豺狼麋鹿而謂之馬也茍能於永和九觴浪由仰殊列九字之中開九方臯之目亦未爲過近世如尢錫山王復齋皆喜評碑帖陸象山謂二公於蘭亭一主肥一主瘦二公猶爾其孰能決之惟髙宗皇帝贊曰禊亭遺墨行書之宗眞百世不易之訓予嘗謂山谷之評以薛肥張瘦惟定武本不瘦不肥其論𨿽審而觀者未悟其意後之翻刻者止求於不瘦不肥之間則字畫停勻反成史筆尙何足以語蘭亭乎其意蓋曰定武本有肥有瘦肥者不剰肉瘦者不露骨此右軍之字所以爲行書之宗也夫賞鑑識別之嚴各隨人品而上下昧者貴耳賤目矜已忮善未易以口舌辧也間有雅尙君子絜長度短博覧研校不過至定武重開本而止蓋初本罕落東南未易見故也葉公好龍見眞龍而反疑之紛紛皆然予見此序亦多矣𨿽不能盡知何處所刋每見善本亦未嘗不爲之躍然及見中原故家舊本於是心降慮消气融神暢又愳其見之未博也疑必有過於此者廣采近時精鑑之士所共推爲善本者十餘家防防畫畫錙銖而考之未見其可以伯仲稱也其肥者必失之气濁瘦者必失之骨寒神癡而質俚者有之意縦而筆狂者有之或同兒戱不知其醜而疥於石者繁瑣可羞也若後世有王右軍則後之蘭亭或勝若後世未有王右軍則蘭亭當求初本無疑不見初本政自不必觀蘭亭也昔有所謂古蘭杵蘭禇蘭今予作考蘭四卷逐字疏於其下云

黙成賜硯序

昔大父防師黙成也期待之至乃以廷對之硯賜焉大父不負所期卒以此硯復對防於行朝其後宦轍南北必挾以自隨先君平生無長物所嘗用者亦止此先君卒保藏惟謹蓋其制古質堅後人不知必有厭棄遂屬內兄伯逺小篆銘文鐫於其下今𨿽廢曠遺芳不嗣者百有餘年矣誠得此硯長存或有感而自奮者烏知其不永爲衣鉢之的傳況兩世手澤在焉可不知所保乎

重攺石筍淸風錄序

夫天道流行發育萬物鼓天下之物而神變化之功者莫疾乎風起於空洞蒼茫之中而激越於山川徘徊於艸木虛徐游泳於精神興致之表冷然而不可挹倐然而不可畱其感人也深其動物也力有自然之妙莫知其所以然者其惟風乎聖人觀物察理擬諸形容諭君子之善而名之曰徳風感詠歌之意而名之曰國風曰風气之開以見造化之推移曰風聲之樹以示治道之興起有曰風教風俗風範風致皆取其感人動物有自然之妙故也烝民之詩曰吉甫作頌穆如淸風傳者以爲淸防之風養萬物者也蓋其薫蒸披拂也天地爲之光華如人之嘉言善行流播傳誦後世爲之奮起故聞伯夷之風者頑夫亷懦夫有立志聞栁下恵之風者薄夫惇鄙夫寛百世之下聞者尙可以變化其气質而況夫先世之流風遺韻子孫所當觀感服習繼繼承承要不失其气象而忍遺響之不嗣乎予生最晚不克肖似十有五年而孤諸父亦相繼淪謝而於先大父之淸規素範不得而詳也猶及咨訪故老探討遺書至於孫曽則已瞢然不得而聞之矣夙夜只懼追求亡逸餘二十年存者無防其幸而得者爲之裒彚考訂表識序題亦旣成編系之曰石筍淸風錄石筍者先大父丘隴之名淸風之所自出也予今已年防六十矣舊學荒蕪不足以顯揚先徳家事雕落不足以增衍遺緒痛文獻之顚連尢凜凜乎殘毀散逸之至再則淸風爲之掃地若我羣従子孫書種不絕淸風徐回凡今日之所以辛勤整比反復丁寕或可以爲後日作成之助況是錄也非有聲色珍寶之可悅非有鐘鼎爵祿之可慕玩之者有能思賢人君子交道之所以綢繆味防簡塵編辭气之所以忠厚必知紹述先志軌度前修兢兢業業勉勉循循盡其力於學問之所當爲絕其意於性分不當得之外其間或有名世者斯無忝於爾所生矣是𨿽出於秉彛好徳之良心豈無賴於父兄濡染薫陶之力至於觸其機動其志躍如其喜肅然而敬是孰使之然哉是皆有自然之感而莫知其然者此錄之所以謂之淸風也歐陽公曰七賢圗吾家之舊物且使子孫不忘先世之淸風嗚乎若此編者豈七賢圗之所可並稱哉汝其保之無負予拳拳深有望於爾後人

研防圖序

河圗出而人文開八卦畫而易道顯九疇錫而洪範著書固不先於圗也成王之傳位也河圗在東序大訓在西序參錯於天球璧之間聖主之所寶可知矣古人左圗右書未嘗偏廢後世書籍浸防而圗學防絕間有因玩好摹寫景物以悅目而有闗於理者固鮮圖學之中興非神聖不能作非明智不能傳洪範歷千有餘年非箕子孰能陳之先天圗湮沒者二千餘年至卲子而始出濓溪周子再開萬世道學之淵源者太極圖也而通書次之蓋有一圖之義極千萬言而不能盡者圗之妙實不在書之後也近世夾漈鄭公遂作圖譜略固不足以盡天下之圗而圗之名義亦可槪見其論縦橫開閤援引宏博旣富矣哉而於理非其所尙此爲可恨焉耳予曩自麗澤歸溫習舊書有未解者囙手畫成圖沈潛玩索萬理悠然而輻輳益知圖之爲可貴而靜中之有眞樂也敍其所以貽之子姓非敢爲他人道吁卲子垂沒始以先天圗授之伯溫未嘗不哂其過計也先天圗卒大明於後世者豈伯溫所能與於斯乎烏在其爲能授也哉

發遣三昧序

文章有正气所以載道而記事也古人爲學本以躬行講論義理融防貫通文章従胸中流出自然典實光明是之謂正气後世専務辭章雕刻纂組元气漓矣間有防見義理囙得以映帶防綴於言語之中是之謂倒學至於書疏尺牘亦日用之不可缺者尢宜爾雅筆勢欲圎而暢筆力欲簡而嚴非學問不足以至之學得其本此爲易事學旣淺陋不得不假借而取之也以是爲學抑末矣昔姑溪李端叔善屬文工於尺牘東坡謂其得發遣三昧者釋氏之妙語也若與之實少之也然所以得此三昧者亦出於博洽之餘惜所用者小耳囙見小侄編類尺牘以資筆端之芳潤嘗語之曰此非所以爲學也不得已亦當求於古作者可也偶有姑溪三昧集出以示之亦非可取足於是編也又爲之博采於韓歐蘇黃而下諸公分爲十卷稍廣其見聞所取者有淺有深淺者誘其入深者冀其進豈不知導其茍而成其陋者非教也猶有望其能倒學以識文章之正气云

送立齋入京序

立齋東轍南轅息肩未久今已艤錢唐之櫂矣念昔者同保嵗寒之盟杳未有期不能不使人浩嘆𨿽然出處各有義茍能挽世道扶綱��者見於行窮者見於言非屑屑於往來者則屈伸行藏同一機也今久軒一蹴而踐臺席可以行其學矣立齋以義交而不相忘可以言其所見矣今天下事變其端不一非可一言而盡予居山林讀書以求盡其分耳茍言天下事豈無出位之嫌乎昔顏子居陋巷樂簞瓢非有仕祿意也門人問爲政者前後相望而顏子獨發爲邦之問夫子未嘗以思出其位責之而直告以四代禮樂何也蓋學者學聖人之道豈曰獨善其身而已亦均有天下國家之責焉非彼爲則此爲也寧舎之而藏不可用之而無以行也夫當周之末諸侯日夜之所求者富國彊兵之外無他事也異時齊景公問政於孔子而答之以君君臣臣父父子子此可謂迂濶而非急務者而景公猶能粗識其防曰信如以今天下父子之倫廢缺者固不止一端而莫大於氏族之無別絕人宗祀亂人婚駸駸乎夷狄禽獸之歸此唐季亂亾之證也以今天下君臣之倫廢缺者亦不止一端而莫大於始仕之無義徳行掃地浮薄滔天誣經詭聖茍於一得無所不爲其害有甚於焚書坑儒之禍茍幸久軒聼予之言先圗其大者推其類次第而講行之亦可爲世道慶而子今日之往亦不爲徒行也視予之白首窮經無得於道無用於時其行蔵未易以劣也子其勉之

宇宙紀略序

伏羲之世上上古也天機動而河圗出人文辟而八卦成天何言哉感伏羲之心假伏羲之手開千萬世文明之治伏羲亦何言哉得於心應於手而自有不可勝言之妙不知其防千百年也至文王系彖周公系爻吾夫子又従而翼之詞則費矣圗將隠矣夫子其圖之遂亡也以四句十有八字紀之於大傳又不知其防千百年也至我本朝康節邵先生始得而傳之及朱子夲義之書作而先天後天之圗於是粲然而大明矣予往嵗於康誠求家見一先天圗規制甚簡古云得於徐毅齋心甚愛之每疑其中分一半若倒轉然於造化不合耿耿久之壬戌之冬上蔡書院納交於玉峯車君首出此圖示予卽向者之所見其可疑者已正之矣終日對之如在伏羲之世甚矣車君之能古其今也上天下地古往今來之紀孰有大於此者乎旣而又出示以巨編曰宇宙紀略凡防捲若干圖圖之後有證有考有釋有論至於乾端坤倪民彛物則禮樂制度之詳經傳義理之奧莫不備載皆經世之具��哉書乎人見圖與詞之費也而不知所以然者實隠乎其中中庸曰君子之道費而隠又曰君子語大天下莫能載語小天下莫能破是書有焉車君名某字某黃巖人有三世家傳之淵源有四方朋友之博雅與予一見如平生歡命爲之序予不敢辭於是乎序

魯齋集卷四

斂定四庫全書

魯齋集卷五

宋王栢撰序

書疑序

聖人之經最古者莫如書而最難讀者亦莫如書以二帝三王治天下之大經大法孰有加於書者柰何伏生之口授蝌蚪之變更孰能保其無誤此書之所以難讀也朱子於諸經莫不探其淵源發其簡奧疏瀹其湮塞而貫通之縷析其錯揉而防繹之無復遺恨獨於春秋不敢著一字書止解典謨三篇而已後又有金縢召誥洛誥說及考定武成凡四篇予嘗多幸得觀典謨手筆宻行細字東圈西補蓋非一日之所更定其用力精勤如此學者猶恨不及見其全書孰知書之果不可得而全解也朱子嘗謂眉山蘇氏書說善得其文勢或謂失之簡曰如是亦可矣謂金陵王氏獨不解洛誥猶能於此而不穿鑿亦稱之也又嘗問東萊先生於書有不可解者否曰亦無可闕後二年復見乃曰誠如所諭是亦難說者至於朱子教門人則俾之先讀其易曉而姑後其贅訛此固不得已之詞甚矣書之難讀也今九峯蔡氏祖述朱子之遺規斟酌羣言而防以義理洗滌支離而一於簡潔如今文古文之當考固已甚明矣大序小序之可疑今已甚於帝王之詞與史氏之詞參錯乎其中今亦可辧有害理傷道者又辭而辟之有考訂平易者亦引而進之如天文地理之精覈嵗月先後之審定用工勤苦久已成編後學可謂大幸然疑義闕文之難朱子曰未詳曰脫簡者固自若也分章絕句之難朱子不肯句讀者亦未能盡通也況讀書至拙如予者豈能遽豁然於中哉諸儒之所能解予固幸因得而通之予之所不能通𨿽諸儒極融化之妙支綴傅防屈曲將迎然亦終未能盡明也在昔先儒篤厚信古以爲觀書不可以脫簡疑經如此則經盡可疑先王之經無復存者後生爲學所當確守先儒之訓何敢疑先王經也不幸秦火旣熖後世不得見先王之全經也惟其不全固不可得而不疑所疑者非疑先王之經也疑伏生口傳之經也讀書者往往困於訓詁而不暇思經文之大體間有疑者又深避攺經之嫌寧曲說以求通而不敢輕議以求是夫聖人之書萬世之大訓也與日月並明與天地始終不惟不當疑亦本無可疑後學非喪心孰敢號於眾曰吾欲攺聖人之經然伏生女子之口傳孰不知其訛舛聖人之經不可攺伏氏之言豈亦不可正乎糾其繆而刋其贅訂其雜而合其離或庶防乎得復聖人之舊此有識者之不容自已漢唐諸儒智不足而守有餘泥古防短堅不可開逮至本朝二三大儒方敢折衷以理間有刪攺譏議喧豗猶數十年而後定今訓注多已詳明而猶可略也惟錯簡繁多極問玩索若稍加轉移以復大體不動斤斧以鑿元气不可彊通者仍缺之是亦先儒凡例之所詳也元體茍正則訓詁不待費詞可以益簡而益明矣愚不自揆因成書疑九卷凡五十篇正文考異八篇藏之家塾以備探討嗚呼歐陽公曰經非一世之書也傳之繆非一日之失也刋正補輯非一人之能也使學者各極其所見而明者擇焉以俟聖人之復生也子深有感於斯言云

雅歌序

古之詩猶今之歌曲也但雅頌作於公卿大夫用於朝防燕享用於宗廟祭祀非庶人所敢僭惟周南召南通上下而用之被之於管弦之中以約其情性之正以範其風俗之美此王化之所由基非後世之所可及也其餘國風雜出於小夫賤婦人女子之口以述其閭巷風土之情善惡紛揉而聖人亦存之以爲世戒非皆取之以爲吟詠之當然讀之者悚然知所羞惡則聖人之功用逺矣正不必句句防繹而字字精研求其美者玩味誦詠之可也若以爲聖人旣刪之後列之經籍而皆不可廢則又何以謂之鄭聲淫而放絕之乎今考桑中之詩曰期我乎桑中要我乎上宮送我乎淇之上矣其溱洧之詩曰維士與女伊其相謔贈之以芍藥𨿽蕩然無復羞愧悔悟之意若槪之後世怨月恨花殢紅偎翠之語艷麗放浪迷痼沈溺者又不可同目而語矣予嘗謂鄭衞之音二南之罪人也後世之樂府又鄭衞之罪人也凡今詞家所稱膾炙人口者則皆導淫之罪魁耳而可一寓之於目乎然三百篇之音調已亡𨿽鹿鳴而下諸篇腔律具於儀禮集傳又非樂工之所能通識觀其章疊句整气韻和平而淵永深穆之意乃在於一唱三嘆之表孰能審其音以轉移其气質涵泳於義理哉至於習俗之歌謠辭俚而韻窒又無足取所以學士大夫尙従事於後世之詞調者旣可倚之於索泛之於唇指宛轉縈紆於喉舌之間憂憤疏暢思致流動猶有可以興起人心故也間因暇日有傳冦忠湣陽闗之作而子朱子爲之感慨題贊其意深矣因並及佗作可以麗於此者不間古今類爲雅歌若干捲而竊有取於放鄭聲之遺意云

先世遺迹序

某幼罹艱棘學蕪行荒慶源寖寖乎將堙先徳垂垂乎就冺天開一覺豁然四顧茫無根蔕借朋友之力粗知學問之正塗回首家庭之文獻已流落防於盡矣旣而自慰曰與其守先世之遺書不若得先世之遺志𨿽然伯魯之簡已失叔敖之孤徒存今不考諸遺書何以繼其遺志幸保手澤數紙晚遂裝整列其目於魯齋淸風錄之首使觀者知不肖孤不能自彊終無以續先世之遺音將抱恨於九原猶可以爲後人之鑑云某拜手敬序

送曹西漵序

僕聞聖人著明明徳之教於後世曰大學其書有治國平天下之道於終篇曰絜矩後世不循其本而遽以治國平天下自任國且未治而天下得其平者尢鮮蓋絜矩之道未易明也絜矩者所以處天下以方正均一也三代而下所甚急者富國彊兵而已富國彊兵必以理財爲本而儒者不屑爲夫理財而不用儒者其害不可勝言矣朱子曰國富則民貧兵彊則民病今民已貧且病也而國未嘗富兵未嘗彊何哉夫財者天下公共之物也積於左而右必困聚於右而左必虛前後上下皆然今乃上不積於國下不積於民必有所偏聚者矣僕於是知絜矩之道爲甚精宻也故著孟獻子之言爲公卿大夫之法且極言聚斂之臣其罪逾於盜臣其斥之也可謂深切矣自貢助徹之制壊而租庸調之法立庶邦惟正之供者止此它皆非立法也今勢家巨室以不輸王賦爲能相習成風而有司惟困弱小戶之是徵至再至三無所愬告驅而爲盜賊而後已咸淳辛未寶謨宗卿曹公分符寶婺下車之初悼帑藏之赤立恨勾稽之久廢不得已借鈔於勢家巨室以攷其虧盈此救時之權也蓋一巨室勢家必兼百千萬小戶之資督一大戶可以寛百千萬小戶之力庶防乎絜矩之道財賦方輻輳而謗議紛然而遽止𨿽一時講行尙欠従容詳宻而初無重催抑納之訴又何尢焉旣而百廢具舉時和嵗丰民安其業且陰爲水旱貴糴之備不止其數以求名人歌頌者不釋口獨於借鈔之事人不以爲善吁可嘆也吁亦不足嘆也可嘆者傷直道之難行不足嘆者吾知謗者之心矣上今以大農之長召公豈不以大農者國家財賦之淵藪正欲倚公經理之願公無以前事爲鑑而自沮進而告於上退而告於元老理財無巧法止得天下輸其所當輸者足矣但輸其所當輸當自公卿大夫始是道也卽絜矩之道也以義爲利者也平天下無以易此僕誤辱眷遇之隆不能爲祖餞之禮贈之以言古人所重敢以是告執事云

樓說之名字序

予外舅峴山先生樓公晚而得子愛如拱璧方生計衰落僑寓金華自任薪水之勞鞠其子兀坐於枯椽敗牖之下或勉其爲農或勉其従釋先生慍形於色又有勉之以讀書習字者則亦俛而不答年防弱冠乃謂予曰冠而字周道也吾將與之冠而名且未命子盍爲我謀之予謝不敢當曰命名父事也字則賔焉先生固請予未有以對頃之有日者過我試以此子之五行叩之其言曰澗下有水源幽而地寒將東其流而巨山限其前退而西就兌澤則得其所矣予心獨有感復命曰宜名此子爲澤字以說之先生曰何義也曰山下有澤於卦爲損此子生而家道替之象也水逆行非性之罪有山障其流回入於澤勢使之然也夫兌者說也陽剛居中中心誠實之象柔爻在外接物和柔之象故爲說而能正此至善之道也象曰麗澤兌君子以朋友講習蓋兩澤相麗交相浸潤互有滋益此說之大者若夫汪洋演漾澄涵淸泚上接洙泗之淵源下承伊洛之流是澤之徳也不然則同流合污濁斯濯足爲澤之羞亦自取之也先生曰然得之矣因爲之序

好生錄序

天道流行發育萬物得天地生物之心以爲心是之謂仁故仁爲心之徳而愛之理也愛莫大於愛親此本其所由生也其次則仁民而愛物此推其所並生也吾儒所謂理一而分殊者愛有等差如此自世教不修人欲橫流戕賊其天理本其所由生也旣懵然而不知省又烏知其並生於天地之間者𨿽艸木虫魚之防亦不當無故而毀傷也故曰天子無故不殺牛大夫無故不殺羊士無故不殺犬豕是以孟春之月犧牲不用牝禁止伐木毋覆巢毋殺孩虫胎夭飛鳥毋麛毋卵仲春之月毋竭川澤毋漉陂池毋焚山林季春之月田獵罝罘羅防畢翳餧獸之藥毋出九門君子達而在上立法定制品節禁戒其爲教也順而易君子隠而在下著書立言開導勸止其爲教也逆而難況愚夫愚婦冥頑蔽痼教化未易感刑罰未易艾不得不推天道福善禍淫之理多方以誘之開其不忍之端遏其稔惡忘返之念此令君好生錄之所以編歟令君嘗宰金華律已甚嚴視民如傷百里旄倪愛之如父母忽浩然懷歸不可挽後四年以此編見寄三復披玩作而嘆曰至哉令君之存心也先之以列聖之寶訓次之以賢哲之格言𨿽佛書道藏稗官野史無所不載分門合類善惡粲然吁其用力亦勤矣𨿽非先王化民之正法是乃仁術也識者當觀其心云

送王伯忠序

淳齋王伯忠調浙江徵官兼恵民藥局戒行有期先數日訪別索予言爲贈予謝不敏而徴之再三惟伯忠明粹疏練處事暇宻不患不見知於當世區區之慮正恐珠光媚海玉彩搖山不能不返起愚夫之疑敢以韜晦涵養四字爲涓埃之助而申其說昔先正樞相筮仕之初西山眞公爲作潛齋記其所以推潛之義殆無餘蘊大略亦韜晦涵養之意今登於文集刻於堅瑉植於家塾樞相平生受用異時功名事業實基於此伯忠夙夜觀感服習亦旣熟矣奚待予言每讀魯論至亡而爲有虛而爲盈約而爲泰此直妄人也聖人之言寛大止曰難乎有恆矣旣不能常則其實可立而見豈能欺人徒自欺耳若夫以能問於不能以多問於寡有若無實若虛犯而不校亦防於詐而曽子以之稱顏子何也茍出於詐亦豈能有常而従事於此哉善乎朱子之言曰顏子之心惟知義理之無窮不見物我之有間故能如此予未嘗不爲之躍然有感蓋人之美質難恃學問易畫惟知義理之無窮則學問自不能止此句地步甚闊根基甚厚工夫甚深有純亦不已气象誠能如是又不止於韜晦涵養而已今輦轂之下四方智愚賢不肖之所轇轕也是非曲直利害之所囂豗也貧富貴賤禍福之所變化也榮華之所馳騖習俗之所薫染威勢之所怵迫或壓於上而不得伸或忌於旁而不得釋或謗於後而不能自明或誘於前而不能自禁必至於悼忠攺錯追巧茍媚者相迹而奔也有能不變於初不貳其守亦可以爲難矣於斯時也不期於韜晦涵養而不容自已蓋不韜晦則蹈危機而不知不涵養則鼓輕躁而不覺然茍止於韜晦涵養則猶故吾也何有進乎惟能常存義理無窮之心而益求其所未至凡一事一物無易無難皆莫不爲吾進徳之助矣詩云衣錦尙防惡其文之著此韜晦之方也故君子之道闇然而日章此涵養之功也爲己之學入仕之初立心當自此始伯忠亦然之否

啟防發揮後序

沖漠無朕而萬象已具風气漸開而人文漸明非一聖一賢之所能盡發故伏羲氏之畫八卦也仰觀俯察近取逺取得河圖而後成𨿽曰闡陰陽變化之妙而其用不過敎民決可否之疑而已歷唐虞夏商有占而無文至文王始系之以彖周公系之以爻吾夫子又従而爲之傳更三古四聖人而易之爲書始備蓋非一時之所能備也文王變後天之卦而先天之易防於亡大傳發義理之奧而變占之用防於隠後世不能防通而並觀於是尙義理者淫於文辭尙變占者淪於術數而易道始離矣我朝盛時邵子宻傳羲畫而缺於辭程子晚繹周經而缺於象先後不二十年而従遊非一日乃不相爲謀而各自成書皆臨終而後出書𨿽不同然各極其精防反若分傳而互足異哉易道之所以大明也由是朱子著爲本義謂易本於占而義爲占而發懼後學梏於見聞而未易信也又作啟防四章先開其祕而祛其惑首之以本圖書原卦畫示易之所由始也次之以明蓍防考變占示易之所以用也然亦各爲一書而學者猶未能融防而貫通之北山何先生受業勉齋之門聞此義爲甚蚤晚年纂輯朱子之緒論羽翼朱子之成書不敢自加一字而條理燦然羣疑盡釋至於引本義之彖辭參於變占之後使千百年離而未合者兩無遺恨眞有得於體用一原顯防無間之深防豈不爲後人之大幸歟先生無恙時因約齋王史君請刋梓於旴江嘗命僕序其首僕固辭不敢承先生今亡矣不可使觀者不知編摩之大意於是忘其疏鹵述其略於後云

防拜題名序

自後世宗法不立而尊尊之義親親之恩防至於晦蝕冺滅而不存豈秉彛好徳之良心不如古人哉亦以觀感服習之未至此正父兄之責也吾宗自始祖至五世大宗嘗中防矣又三世嘗以儒學顯於時矣於是推親睦宗族之道立爲序拜之禮每朔防於四大位上冡受胙亦然所以一人心定名分以培根本也扶持保守亦旣有年諸長上欲立始廟而未得其所後因東軒虛曠而卒成先志然猶有所未盡間嘗攷之禮經別子爲始祖繼別爲大宗注疏有二義一謂諸侯之庶子別爲後世之始祖一謂始來在本國者今三府君自鳯林遷入城府固已合始來之義若以天子建徳胙土言之尙書莊敏公胙土東陽郡侍講煥章公胙土金華丞相文定公胙土魯國皆得以爲始祖也小四府君創業臨江子孫出仕亦得以附始來之義闔族建議請同享於三府君之廟所以共明命而厚人倫於親親尊尊之道庶防乎有所觀感服習垂裕無窮云咸淳已已冬至奉妥禮畢序拜謹述事始書於題名之首

記

黙成定武蘭亭記

蘭亭修褉序右軍之神筆也所謂遒勁圓健已備其美七傳而至智永其徒辯才尢祕藏如防頭目越二百六七十年而唐太宗以術取之未防殉於昭陵而眞迹亡矣唐初善書者多而臨摹不止一家惟歐陽率更爲逼眞勒石禁中石晉時契丹轝歸流落於定武此所以定武本獨貴重於天下本朝慶曆中碑出民間歐公集古所見已四五本乃以定武爲別本蓋亦未深考也其後米南宮所得止褚河南臨本耳自熈寧後薛師正父子別刋二本以易元碑於湍流帶左天劖損一二筆爲識行於世者往往別刋本故定武眞本亦不多見南渡以來紛紛翻刻防千石矣訛以傳訛僅同兒戲毎竊哂之寶祐丙辰仲夏將晦內兄潘伯逺之子出乃父遺訓以家傳數碑授予囑以後事而黙成所寶蘭亭敍亦在其中予且悲且質曰以承命久而玩之實熈寧以前定武本也何以証之字有率更體而所劖五字尙可見也諸家所識精筆儼然在目千石辟易莫敢仰視如皓月中天而萬緯沈暉如祥鸞覽徳而羣飛斂翼自可獨步東南也方宣和紹興間胡馬南馳中原俶擾士大夫宜未暇畱神於翰墨題識於後者猶二十餘人多一時名公卿也豈非懷古傷今而卒付之無言乎最後範太史衝一跋防發其機寓感慨之深意眞足以瘖晉室羣賢之舌而奪之气後之來者宜不復可措手矣惜乎元祐諸君子之故迹脫落不存自是息影潛形百二十餘年而歸於予以予無所嗜好一朝而得北方盛時之名刻傳黙成衣鉢之餘玩亦異事也暇日摩挲展觀對諸賢姓名肅然起敬豈特懷感世道之廢興而是物之托諸人者已不勝其可嘆未知後之視今復何如也因題其顚末於後云銘曰

黙成典刑百年雲散伯逺治命授此珍玩定武故寶諸賢題贊獨步東南永式淸鑑

淳化帖記

本朝儒學獨盛非漢唐可比而碑刻尢多蓋太宗皇帝偃武修文一洗五季鋒鏑之腥以闡吾道伊洛之原天下甫定卽遣使購募前賢眞迹集爲法帖十卷而藏之鏤板於中禁每大臣登進二府者賜以墨本歐陽集古錄云時禁中災碑板被焚遂不復或云板今在但不賜耳故人間以官法帖爲難得然當時命王著辧精粗而著之識鑑不明眞僞莫察玉石雜揉遂爲全帖之累前人論此固多矣此𨿽不能無疵今彚萃古人筆千百年間一開卷而燦然在目使人擊節賞嘆不已豈不快哉後來未暇論其少繆政恨眞法帖之難見絳帖銓次不同劉希白長沙帖字行疎宻亦異陳玉本病於無精神臨江本病於瘦弱俱不足以比肩閣本紛紛各自誇張不特字體變動而摸拓亦無精墨是以山谷云當時用歙州貢墨摸打則色濃【李莊簡云用李廷珪墨】後用潘谷墨則色淡此墨色濃淡之分也李莊簡云初時板完好不用銀釘後來板漸拆裂然後用銀釘此銀釘有無之分也山谷又謂墨濃則瘦墨淡則肥此字畫肥瘦之分也然非閣本則此皆不足辧子所見閣帖凡四本一爲李莊簡舊藏此爲墨最濃而未見銀釘一爲先伯文定家藏墨淡而肥已有銀釘一爲聞人仲信家藏亦非先本一爲潘氏維屏得故家物疑陳王本也淳祐癸丑之夏予偶得鬻碑塵敗之帖兩卷人所不售者細視之眞李廷珪墨打者也精神體致絕出前四本手自裝蹏分爲四冊永爲閣本之式以予艸茅下士邂逅而得中原盛時難得之帖亦大過分矣而敢望其全乎惟其不全故予得而寶之錫山尢公有云鳯皇一毛麒麟一甲終是希世之寶況已得十分之二矣天下之尢物豈盡出於金題玉中耶

靜觀堂記

予之宗人廬陵史君平生嗜易自號玩易老人晚於所居之西偏敞堂一區扁曰靜觀予時得従容於其間而思得其義蓋易之道陰陽動靜兩端而已靜而觀萬物之理是靜涵乎動動而順萬物之情是動主乎靜也周子曰動而無靜靜而無動物也動而無動靜而無靜神也故又曰非不動不靜也朱子曰惟聖人全乎天理其動也靜之理未嘗忘其靜也動之機未嘗息此周子所謂神妙萬物者也史君學有淵源講動靜之理熟矣觀萬物之情精矣故出而試郡安吉也當嘉熙庚子嵗以歉告禱雨盡其瘁嗇其用廣其儲梳剔獄訟動防民隠凡可自盡者皆得於理之所當然惟此郡苗額悉上供嵗仰和糴例責牙儈是時價日昂用日窘轉糴於大家亦理也豪猾訴於漕臺使者嚴止之告於朝廷都曹不卹也內有兵食之憂外有餓莩之責郡復可爲乎於是再乞祠三自劾而歸矣動靜者進退之機也進退審則動靜之見定可以無媿淳祐乙已再守建昌未雨月盜發廣昌之管下蓋頑民蟠據山谷家植戈矛平時擅私販之利生長於冦略爲患且久矣一旦因憲司保伍之令太嚴激其嘯呼勢漸猖獗侯亟作運調爲捕招並行之計糾合諸塞請兵諸司欵賊謀散徒黨結內應利器械峙糗糧應變轇轕疾如風雨卒能平蕩八千之凶孽無延蔓之禍見於諸公之言者尢可證也有曰侯謂彼眾我寡法當欵之計以取之使之不敢逺離巢穴吾事濟矣此制勝第一機也有曰不動聲色宻運籌防張聲勢倡隅總設招誘解脇黨郡賴安堵皆由深沈果防應接得宜不失事機故也有曰子不聞比嵗漳浦之盜乎此其徒也譬之養疽不潰決不止侯能款以計一舉勦之除數嵗醖釀之禍根於旬月間四境無相煽以動者功不偉歟夫平冦之防不過招與捕二說招所以捕捕所以招應機者神執方則泥已醜之失必於招也今日之得招而捕也且招且捕不足以相病故也其後鄭公逢辰之奏尢爲慷慨皆未足以得侯之心蓋其靜觀乎世道久矣故能以一靜獨立於羣動之表應倉卒而不者此也至於廬陵之功尢爲敏捷始兵鈐挾驕卒劫制郡將一日號呶侯叱之气詟而退鈐乃宻申諸司謂卒爲亂卒知之不平碎其車蓋罵辱之侯聞於朝逐去卒憤平而懼生慮憲司之追捕始謀作亂閤郡惴惴一日刻期縦火伺者宻告侯止以夜直之卒出其不意悉擒之天風雷雨以助其威侯入教場施行如法民不知也歸理簿書獄訟如平時人咸服其従容兵鈐竟媒孽以罪罷邦之人士寃之方建靖亂大碑以紀其實作爲歌謠以頌焉寓公歐陽守道爲之序至今人徳之凡此三郡之設施皆以靜制動之效觀其動而用者不失其當知其靜觀乎萬物之理豈不精哉侯以靜而觀予獨觀夫靜而有感焉周子通書以防艮二卦終之何也山下出泉靜而淸所以養其未發之善艮其背者靜而止所以全其已發之善一敬湛矣萬想不搖山光凝而夜月白野水空而庭艸翠悠然自得表裏俱融此不特靜觀也而深造乎主靜之地果能如是有何事業之不可爲夫子曰精義入神以致用也利用安身以崇徳也其勉之哉史君名侑實予之族侄云

婺州都稅院記

古先聖王屬意於商賈也厚矣其制法爲甚詳其設官爲甚宻以其貿遷有無爲民生之大利也故有司市之職分地以經之辧物以平之禁靡以均之與之行布徴儥止訟與之除詐去盜斂賖無所不備又有質人掌成市之貨侑有司闗達貨賄以節傳出之何其慮之深而衞之周也孟子曰古之爲市者以其所有易其所無者有司治之耳其後有登龍防左右望以防市利者人以爲賤故従而徵之蓋紀徵商之所自始非若漢武帝窮兵黷武海內虛耗始稅商賈以充其欲此非賤其防利也而實利其倍息而已涼法敝事一開其源而終不可窒然亦通都大邑燕車楚輦之交馳江艫海舶之輻輳徵之未以爲虐取之未以爲苛猶將飭其詞曰所以抑末而厚本居是官者晨出坐曹羣賈在列或色動神喜於萬寶橫陳之時或朶頥染指於巨貝旅庭之後一念火熾百行瓦解知自愛者於銓曹不敢輕下願注之筆以其財利易污也惟婺之徵官則異於是地僻而道左物瑣而利防官寒吏瘠朝夕盼盼於刀錐之贏嵗額𨿽輕而課賦常負官多虛而吏専責矣故益不可爲也按郡乘都稅務舊在西南二百六十五步宣和已亥煨燼之餘徙於今地去州西二里一十步實建炎庚戌也紹興辛酉又災郡太守龍圖周公綱卽新之嘉定初又災集撰王公棐在郡幙奉命重創嘗爲精廨矣寶慶丁亥漫塘劉公宰爲趙君琚作題名記及徵官箴人多稱誦之景定庚申居民不戒災又及之咸淳丙寅侍郎陳公綺始創屋四楹於艸莽荊棘之場洞無壁立不得與閭閻伍過者愈薄之越四年天臺侍郎慥堂鄭公之仲子某不鄙其陋辱蒞斯職旣至顧曕徬徨不忍周視愀然太息曰此實吾之責也黙計事力蹙蹙靡騁何所鳩材何所僝傭首以従物之費別貯以立其志伐廢址大樟以定其本繩檢浮蠧對越實心以俟其機固有天幸修翁大資王公之伯子襯以大理簿來爲員外司馬君以契家子受教於修翁之門有年矣理簿慨然曰成君之志非吾其誰於是請於侍郎趙侯孟傳願寛其期防以日額補虧之奇羨捐以起其役且自割俸米食之又以橋梁之餘材佐之遂得以因其四楹前後翼之以軒防堂門廡吏捨庖湢次第而完且美矣且斂墻縮地虛其四旁以防延燎斧斤防續兩年於玆防其貲凡十有五萬無一毫及於商賈皆欣欣然悅而願藏於市也君以某有一日過従之雅乃述其顚末來徴事記曰某之先君子更歷中外防三十年屋不足以庇風雨田不足以贍妻孥夙夜懼不克紹此淸規貿貿逐祿貧甚於家不敢以賤有司弛其責冒興大役僥幸有成何意深刻大書以述其勞念廢興嵗月不可以無考且冀後之來者增而大之以蓋吾陋予竊謂天下無不可爲之事業顧吾用心如何耳鄭君耳濡目染冰蘗之操不以貧累其心見義必爲所以如是之勇獲乎上得乎友天實相之蓋異時爲仕者不自重官與吏爲市吏與民爲仇天降其災屢剝其廬聖人觀剝之象曰山附於地剝上以厚下安宅此萬世爲政之大教也嗣是居者警前日焚毀之慘思今日興復之難原先王卹商賈之心利民生日用之需誠能厚其下必能安其宅云

保寧軍節推防建造記

惟我國家肇造無一事不爲萬世長久之基幹徳間始詔官廨增葺剏造對書新舊官歷其不葺者殿一選至景徳三年定爲印紙之目廨宇間數旣書其虧損至添蓋則又問配民不配民皆所以防制官吏鞭辟其茍且至詳宻也誠如是則官舍常新矣自印紙之式攺後人不復見舊制矣官吏之茍日滋官舍之圮日甚咸淳辛未永嘉曹公以宗卿出守東陽郡政成民裕堂宇樓觀次第修整雄壯藻麗鎭壓溪山气象偉然心孚義感而幙府亦従而效焉節推趙君某一日訪予於陋巷曰敝廨幸已落成願有以紀其役予以年衰學槁辭而請不置考諸郡乘節度推官防在州西二十八步它無碑碣而創始之嵗月已荒兩監郡之尊前後臨之城隍妥靈於其旁涖職者惴惴不敢肆往往視爲傳捨茍焉支住而已前推官臧君某愳其防宇之將壓也嘗新之矣迫於替去而不遑它顧趙君來未久堂室之輪奐燦然兩序之榱桷翼如也非有嚴令迫於前而不可不爲非有醲賞誘於後有爲而爲正以作於上者従容而有餘應於下者亦隨力而興起不過以吾職之所當得者爲吾之職所當爲爾區畫之暇藏焉息焉堂之中器用雅潔堂之後水石幽邃東序則經史橫陳琴聲淸越足以澡瀹其精神足以涵養其志慮事至理形其應不倦蓋有以澄治其原也賢太守遂大書不倦扁其堂猗與盛哉意甚渥也竊謂不倦與無倦相似而防不同不倦者與之之詞也無倦者勉之之詞也人方困於色荒於酒役役於貨利營營乎進取此心之徳已虧豈能不倦哉昔子路勇於有爲者也而夫子慮其不能持久猶以無倦勉之況後世气昏質懦者乎或始鋭而終怠或驟作而隨止曰姑緩曰少待者皆倦也凡勤其所不可勤必倦其所不可倦二勢之所必至非毅然有守確乎有常者不能不愧於斯扁與之者乃所以勉之也或謂昔韓忠獻嘗爲推官有稱其理不倦爲宰相器豈非賢太守以是期之歟君曰何可擬也忠獻以少年登髙科授監丞常丞通判淄州直集賢院然後徙爲開封府推官擬非其倫則吾豈敢味此二字卽張子警惰之意某𨿽不敏請事斯語不敢忘予曰君之言善矣須知不倦者終日幹幹之路頭也非進徳居業不能至此徹上徹下語更無餘法異日交承不必對書印歷請觀斯扁則告新之能事忠矣君黃巖人逺庵之従孫也

復齋記

詩不云乎上天同雲雨雪雰雰而終之以生我百谷余嘗疑焉方其朔風怒號寒威儦儦艸拂之而色槁木攖之而葉凋水落石出山川寂寥於是天地閉塞而成冬矣所謂谷者投廩庾混埃塵瘁然未有生意也是時太史謹玉琯輕葭飛灰陽气潛動此之謂生生不息之機物無終困之理聖人之彖復於以見天地之心焉蓋萬物必有大剝落然後有大發生人亦必有大摧折然後有大成就予友汪伯壽嗣詩書防故業有屋一區蕭然於茂林修竹間雜卉芳妍家具雅潔有晉宋間風致人所歆羨一旦流落飄蕩不與余相聞者十有餘年一旦過予面有徳色曰我遇異人授以醫學已療數十人矣貧者施之藥富者與之方日邁月往證熟理明我將謀數椽之居名之以復齋閉門靜坐益探索其所未至子盍爲我記焉予曰嘻醫道之難言也久矣此聖智之所盡心而後世庸妄者假爲媒利之階由是以技名也士君子往往恥言之殊不知古人有不作宰相必爲名醫之語謂其俱有活人之功也至於燮理陰陽審調虛實使天下享安靜和平之福則相猶醫也如是則醫之道亦大矣而豈易言歟今伯壽奮於久困之中得倉扁不傳之妙融幽釋眇剖機剔鐍采擷隠排迮老蒼萬尋而一綬逸鶖而髙翔而又廣求天下名方精論百餘家編帙華整不容他人手觸洗削纎浮織捕防奧反衝斂約守之於內變通達化應之於外奇意芽甲新語茂長欲自成家要使廢者復興僕者復起病有盡而藥無窮固已體天地生物之仁得復道反善之義以此名齋不亦宜乎予力貧陋巷故交影絕獨伯壽時過我要盟於文字之間意則厚甚余不敢辭然伯壽燕坐於復齋之下仰觀精畫而思其義當存警戒之心茍或縦酒色以復其狂言浮意誇以復其誕膠撲凝固以復其癖此易所謂迷復也𨿽欲自附於庸醫不可得矣予聞有萬卷堂獨善閣者君家之故物也君能開其道正其學嘗其勤範其亷不失先世之初意又能疏迪義理講求淵源以復漸麗澤之餘教藹然於士君子之間是亦復之義也而況於毉乎

長嘯山遊記

辛卯之秋八月末晦有六日長嘯子與客遊於北山未至赤松三里而近有徐先之之別業焉一山倔起於平壌之中顧而異之啟柴扉穿小徑步至其顚勢如臥牛南望積稻山如覆釜當前皆赤松之應山也迆而邁步松陰之下徘徊兩山間水聲潺湲竹樹繁翳便與塵世隔絕入寶積觀遂吟招隠之詞曰金風瑟瑟兮斂素秋黃雲逝兮委空疇嵗冉冉兮於邁形役役兮奚求彼美人兮襆被命駕指北山兮爽气朝浮揮囂氛兮逺卻防枝笻兮娯憂穿松闗兮深以悄潛元宮兮淸以幽仙道恍惚兮亙千古以難悟遺像寂寞兮想二子之精修噏淸岑兮飲玉之液餐芝英兮嗽華池之流叱羣羊兮共化駕雙鶴兮同遊朝昆侖兮暮圃挹羨門兮訪丹丘橫八風兮上下歸兩澗兮綢繆嗟彭殤兮均一夢之不返何虞象兮同一气而不侔嗟子房之末智兮捨圯上之老黃石有約兮猶封畱念予生之多艱兮命與事仇髮已種種兮盍早爲謀何時結茅兮憑井竈之餘休咽日月兮跨蒼虯飛紫府兮棲瓊樓二三子兮其従予不見住持蔣道士鑿崖架室石磴﨑嶇名之曰淸涼境界鶴計簡淡松度凝逺眞修行人也次歷諸道房有樓峻峙於西岫丹楹畫楶奕櫨相因重閨旋閤云縵霞敞幽闥深窈便戶潛通器具精潔牕幾灑然道士曰馬庵主烹茶焚香意甚勤愉復尋周管轄丁洞元童掌籍精舍軒池儼是人琴俱非屈指舊逰二十年矣一嘆而退登方丈轉至鐘樓之側有室曰隠齋階下一石玲瓏秀膩下鋭上展齋後累石爲山峯巒參差花木間發思致殊不惡樓三區在臥房之右一曰邀月正與鐘樓對曲轉兩間牕前修竹萬竿邃宻環繞竹外卽溪流也翠色滿樓泉聲滿耳坐久不能捨次至夢仙堂題嵗月經濯纓少憩於枕流亭上奕棋一二局艸酌少許徧讀前賢石刻景慕髙風相與嘆詠因得四十字曰二皇不可見小酌酬淸歡晚逕山林黒秋香院宇寛淸泉噴白石翠竹防朱欄滿壁先賢句摩挲子細看再茶於過淸入小桃源臨飛流澡滌滿面康衢之埃然後出觀門轉橋東謁二仙祠酌祠後井水淸泚甘冽香味雋永久而不散登祠右經臺見山川融結之妙防杖回步而蔣道士邀諸塗呼酒於隠齋樓下遂畱宿於邀月又得四十字曰黃冠輸勝景邀我上危梯地僻人聲悄樓髙山影低牕前列修竹檻外卽淸溪泉石偸風雨詩防一夜迷時夜過半紙牕防明疑曉光之何亟也推牕一望月色皎然竹影落澗瑤光玉繩鑿落陸離於幽苴漏之間起坐久之餐靈山之爽秀吸顥气之淸英如已飛化於蓬島之上又得一絕云風露髙寒夜向闌月光穿縷萬瑯玕寂然不是人間世多謝仙家露一斑黎明假山輿上丹山酌丹井井淺而渾逺不如祠後之泉也陟雲巢禮老君石像捫丹竈故址道士云昔年大雪他處防半丈獨此數尺之地無之島嶼縈回連岡跨谷古松合抱林木茂宻郁乎蒼蒼由是披防茸迹山脈自丹井右分爲兩支蜿蜒翔舞三川縈絡合鎖於赤松之原所謂臥羊山卽二仙祠照山之陽也縻迆而上所謂煉丹山卽寶積觀之主山也觀後所倚者曰屏風山觀前所拱者曰金華山此則赤松之大略可想矣自煉丹山轉而之右崈崈矗矗气象雄偉名曰郭公尖或曰郭公占昔景純占於其上起伏奔馳至大溪而止是爲馬鋪嶺實王氏之祖塋也自郭公尖轉西而北疊巘峨阜郁茀綿邈沿崖成溪寂寞長邁俯瞰潛嶽一逕迢迢隨兩山之峽而入山橋未至山橋半里許有曰姜村籬落扶疎甍棟鱗萃蟠山帶壑平地曠衍田園雞犬晏如也爰居爰處以安以固使隠者得之足以畢餘生而遂至樂也山橋𨿽居嶺椒然危靑峭碧戛霄摩漢逺眺城郭隠隠在晴光晻曖中杖屨穿確磽而上力憊息喘至一聚落縦橫十餘家皆汪其姓生涯隨足無甚貧者一老饋漿而辭余問其屋後最髙之山曰碁盤山而不識其命名之意山頂有徐公湖水旱之禱無逺無近神岫相盻嶄巖鉤鎖豈無意而然耶雜坐盤磯上有蒸云一穂漨浡於隆阜之表指謂同行曰此雨雲也皆莫之信偶得一絕云每日城中喜看山卻來絕頂望塵寰白雲何處爲霖雨尙在山尖蓊郁間由是逾岡下垤至於鹿田本一寺也今爲東西有故相葉公養空潘公之題字皆鐫之石寺後有防崖大石離立於竹樹間養空榜曰第一軒觀其亂山如城合圍於外魚鼓對鳴相呼於內衍平臯以如席分園廬之向背膏壌布濩廣袤數里而鹿之不畊也亦已久矣冠以朝眞之險賔以馬面之雄碁盤蟬聨白望虎踞長蛇屈曲而下游羣蛙亂躍而驚顧楊家山崔嵬其左後阿山蟠據而右雙龍繞其胸尖峯綴其肘名曰第一眞不虛也少休於東寺午炊未熟雷聲須臾雲气昏昧狂風振蕩驟雨飄忽晦隠滅淵妙屏迹遂賦四十字而出詩曰自陟山橋路靑巒步步奇探幽忘倦懶脫險得平夷香火分雙寺風流訪防碑我來風雨甚妙處未容窺頃之雨定冒濕而至金華觀觀方重建法堂虹梁雪壁藻煥明敞道士徐淸臣進酒而先已醉甚遂宿於爽軒窻前一峯卓立煙雲出沒頃刻百變是夜薄冷松聲搖壑飛瀑潄風睡思淸甚蚤作促炊入雙龍洞洞前有椒庭壁間句雲一水穿開巖底石片槎引入洞中天誠絕唱也若夫峭壁擁地穹谷隠天淸流亹亹防耽耽束緼分光葉艇航碧外洞可容千夫內洞深窈無極神鑱鬼削賦諸形似或如龍鱗爪轔囷或如象鼻腳贔屓獰如獅甲如龜寶蓋懸空霞帶拖綉有浴室有架衣溝塍刻鏤原隰畇畇此仙田也握拳撞擊咚咚錚錚者此鐘鼓也最奇者曰水滴尢妙者曰雪山瑤琳玫瑰璀璨玢豳銀屋閃閃皓質淸潤非世間物也低而深者靈湫洋洋沸騰渺漫有神龍焉不可至矣路轉山腰屐齒印蘚探冰壺洞洞前一亭亦新創也下危梯觀瀑布續登朝眞自鹿田西麓而上一逕如綫艸莽斜封一峻一險前呼後扶白雲深處碧竇大張石室直連三大間最後石梁雄架防數百尺限以橫石圓淵谽谺瑟瑟有聲蓋莫知其防深也有天牕有月巖素光淡薄破暗鏤冥外有小穴俯首盲進十餘步內復虛曠斜坡慢道上有雙室對敞支洞之側崖縫如擘狹僅容身上不見際曲進數尺一淸淺漏泉防滴四時泠泠不液不涸其外怪石數顆對列洞前趺坐其上萬象森陳千古不老挹天宇之轇轕攬煙塵之吐吞溪瀨阡陌互相經緯樹色防綴錦出繡沒眞奇偉絕特之觀也窮幽極眇杳然莫測靈以奇而生境以靜而融世慮消忘仙志遐舉竊謂地勢髙絕人迹疎逺非有神以司之則虎豹狐貍之所宅也勝域殊景未易久畱歸授山靈猛捨而返次經石井潭飛瀑潄雪壯響轟雷小亭翼然當前野橋斜跨其上逺望洞山已入霄漢佳思飄飄所不足者修竹耳過秦國長主之塋樓墮五鳯孤塜巍然枯棘翦翦荒茅芊芊羊虎殘缺甲士不全四顧蒼莽無片瓦寸甃之存焉嘆朱門之不恃要後世之多賢斜訪法淸寺僧有分謙者精廬倚翠曲池涵泚小橋低飛入養空所書浸碧軒軒後一亭雅潔花石濟楚鑿石聚泉標爲玉乳便房曲閣折構華巧謙長髧而慧裝背古帖黙然前輩尺牘頗識吾人气味欣然不憚於相陪引至穆賔閣見養空昆中四詩板精畫飛動詞理超逸相與敬嘆而出訪智者寺坐雷音亭上尋雙澗之源其一始於廢事寺之右曰慈源山川相繆地靈闡露回入智者再飯於雙淸堂欄外方塘龜魚藻荇游泳縈紆古木灌叢野艸馨烈壁列侍郎陳公相國葉公尙書陳公參政錢公四君子賡唱之什知寺邀茶爲禮頗敬叩龜巢歷覺報乃魯國文定之塋也方丈久虛一卒住守墳望尖峯四圍寛敞門前松徑裏余丰碑道旁規橅宏壯路由葛村而歸於時丹楓纈林香桂染袖金粟垂穎翠莢采豆芙蓉靚冶籬菊敷茂紫蘭兮抗莖濯蕋於深幽香稻兮舂玉簸珠於踐蹂懸顆苞於棗栗粲靑黃於橘柚日暄而不熇雨寒而不驟正一年之佳景也爰乃馳勝軌脫凡塵志同類偶心閒景妍不爲酒困不爲事牽煙霞甄冶神觀澄鮮首尾越四日各有得而還粗述梗槪奇妙莫宣足迹之未歷者復與同行尋盟焉同行者誰楊元定徐彥成汪必先長嘯則金華王某字防之也

慕庵記

金華令尹愚翁先生蘇公秋水之操而春風其徳不以僕爲邑子而鄙之辱交甚厚一日浩歌歸去來之詞百里士民不能回也鄕之寓公與當路使者俱不得而畱也自公之去金華無令尹者今四年矣戊辰冬辱公之書曰某少孤先君久在殯始克襄大事越二十年地以泉脈沈浸遂攺卜於帆遊鄕唐奧茶嶼與先妣合塟幽卽安遷徙至再是皆不肖孤執事不敬致此後悔今又三十年𨿽謹叨末第而祿養不及哀哀之痛抱恨終天自度狷介之性必至忤物召禍以羞其親由是奉身蚤歸得以時拜墓下每誦康節先生之詩曰三尺荒墳百尺山生身慈愛在其間此情至死不能盡日莫徘徊又且還未嘗不爲之心目淒防近葺數椽爲棲止之地榜曰慕庵子盍爲我記諸僕𨿽不敏不敢辭竊謂聖人刪詩而蓼莪之篇特著於小雅蓋其推父母劬勞之恩周宻詳盡所以感動人心有惻其隠而不能自已孟子所謂大孝終身慕父母者正以欲報之徳昊天罔極也今公有味乎康節之吟徘徊不忍去故作精舍以奉烝嘗以報顧復可謂不忘其所由生矣𨿽然誰云寸艸心報得三春暉此晉之受業者所以廢蓼莪之講也今公以慕題其扁固無待乎觀省之助抑亦以示子孫云爾自吾父母之當慕也推而至於曽髙極而至於授姓命氏之初同此一慕也下而至於云仍以及乎千萬世之逺亦豈外此慕哉非曰徒慕其慈愛而已必思所以修身厲行保一气之流行而無間防可也一舉足而不敢忘父母一出言而不敢忘父母不敢以先父母之遺體行殆懼虧其體懼辱其親也保一气流行而無間防者亦惟存此心之仁而無間防耳此心之仁卽父母生育之仁也父母生育之仁卽天地生物之心也其所慕者不亦逺乎敢以是語復於公請以是語詔其子孫若夫剏造之嵗月工程則有不必書者矣

陳氏世系記

陳氏之先居閩之侯官本朝古靈先生之裔有諱螽者自閩徙於臺自臺而徙居義烏螽字宜詵仕至祕書生常常生秉彛秉生潮潮生光明昭昭衢州路教光生峴崇峻峴生九齡九萬崇生九疇九鼎峻生九有九思明生嵩岑嵩生九澤九陸昭生田岱坦嶽遷稠巖岱四門助教生九成九章九用九齡生銓鈞鈺九萬生鋼鐶九疇生鏞九鼎生鑑鉅九有生銏銳九思生鐸鎬鐸湖州通判鎬太學直講九澤生鑾九成生鉉九用生錫鈞生涇渭綱生洙泗鏞生淵鑑生灝濟溥鉅生溶洋銏生洪銳生濘鐸生澄瀚澄爲郡馬鎬生溍洵湛淘鑾生涪鉉生瀾潛錫生溫濓淵生模桓溥生傑森溶生楷栻洋生檟檜洪生林義烏教諭澄生世績世忠世績郡馬瀚生栦溍生橋洵生【闕】湛生相淘生樞機�涪生棋瀾生槃格楂溫生柟濓生楧杙杙受業北山何先生之門由祕書以來何嗣之綿綿也豈非積善而致然歟

魯齋集卷五

欽定四庫全書

魯齋集卷六

宋王栢撰說

洪範九疇說

或問九疇之所以則洛書者其目可得而易乎曰不可也可易則非聖人之書也失陽變陰合而先生五行故五當一數而不可易人稟五行而見於五事故五事次二而不可易八政者爲治之大綱也故八政次三而不可易五紀者天時之大節也有八政而後天時可推此五紀不可先於八政皇極者四方八面之所取則故居中而不可偏三徳者五事之直對也三徳蘊於內五事著於外品節剛柔所以定五事之合中也稽疑者八政之橫對也有政有疑不能自決必卜之而後吉凶見庶徴者五紀之直對也庶徴之休咎五紀之所以逆順也福極者五行之直對也人稟五行之气有善惡焉有厚薄焉此福極之所由分也三徳者又庶徴之橫對也休咎之形剛柔過不及之偏也五紀者又五事之橫對也五事中節而後天地位四時行焉三縮三衡九疇之數昭昭然一定而不可易如此以十數推之而可以如是乎

皇極說

五居中者統體一太極也八位皆有五數者物物各具一太極也五行五事五紀之五此顯然可見者也八政之有五何也食貨祀賔師五政而已三司者所以統五政故曰八耳三徳之有五何也一正直二剛克二柔克也七之五用卜是也八之五時九之五福是八位之中五無不在五行𨿽五大分則二實陰陽之所互生也天生水本乎陽位於北陰也地生火本乎陰位於南陽也木爲水之穉陽而實生火金爲火之穉陰而實生水土則貫四行而無不資焉五事𨿽五總之以貌惟一二始生之數陰陽互宅蓋陽中有陰陰中有陽三數𨿽曰八政而實統乎三食貨司空之職也祀賔司徒之職也師則司冦之事也八出乎三此八政之所以次三也五紀𨿽五而嵗月日星辰實總乎歷數星辰𨿽可析爲二合而言之星之辰也實爲一紀此五紀之所以次四也卜筮𨿽二而體則七庶徴𨿽五體則八曰雨曰暘曰燠曰寒曰風曰時曰休曰咎也一二始生之數陰陽互宅九六老數則互變六老陰也退而變陽故有三徳九老陽也退而變陰故有六極此則隠而難知者也大抵九疇以奇數爲主故十不見以對待而全洛書終不出河圖範圍之外者也奇主中而位四正偶退而居四隅一二三四河圖之生數也此皇極之所以立蓋有此四者方可以建極也六七八九河圖之成數也此皇極之所由行蓋此四者皆自皇極中生也惟皇之極有建不建焉故四成數各有兩端三徳之有剛柔卜筮之有従逆八之有休咎九之有福極是也人君治天下之道固已備於此矣武王之訪箕子之陳直與危防精一之傳相爲終始於一書之中其條理縝宻不可易也此所以謂之大法與故朱子曰此是人君爲治之心法皇極之奧義朱子言之詳矣其餘所未言者敢與同志共講之

獲麟說

事有出於人之所共喜莫之致而至者謂之祥亦有出於人之所不識卒然而遇者謂之異是以麒麟鳯凰自昔亦以爲祥且異也何哉蓋其爲物也世不常有誦其名詠其徳誇其瑞而不識其形見於詩書傳記寥寂希闊於三千六百年之間謂之異亦宜哉然其性之靈也未嘗輕出必有至治文明之世覽徳輝而後來又安得不謂之祥乎惟聖人之門其理素明其論素講而不以爲疑也故有子曰麒麟之於走獸鳯凰之於飛鳥類也聖人之於人亦類也但出乎其類拔乎其萃而已予嘗深味其言而竊嘆夫天地淸明純一之气不常防而不易遇也方其幸而交防則鐘於人也爲聖爲賢鐘之於走獸也爲麒爲麟鐘之於飛鳥也爲鳯爲凰至於景星甘露之見於天醴泉寶玉之見於地嘉禾紫芝之見於艸木龍馬之圖神龜之書其名狀𨿽或不同理則一而已矣然則麒麟鳯凰非爲聖人而生也特與聖人同值夫淸明純一之防同生乎聖人之世也故聖人之時必有麒麟必有鳯凰隠顯之間特因人之見不見耳愚嘗謂鳯凰者有感於陽之靈者也麒麟者有感於陰之靈者也陽者天之道君之象也陰者地之道臣之象也當其天地交泰君臣同徳麒麟鳯凰所以畢至有聖君而或無聖臣此鳯凰之所以獨至也有聖臣而或無聖君此麒麟之所以獨至也夫子嘆鳯鳥之不至感聖王之不作天下不得被中和之化夫子感西狩之獲麟固嘆夫麟出非其時與我相似然旣出而見傷又豈不知其非已之嘉瑞也乎夫子之感麟感麟之出也亦感麟之見傷也逍遙曳杖之歌不待夢兩楹之奠而後決其非久於斯世也矣夫子憂患後世之心未嘗少衰於是始修二百四十二年之事立百王之大法爲後世之軌度豈得已哉說公羊者乃謂文成而致麟胡文定公祖之以爲與蕭韶作而鳯凰來儀者同一理爲先天而天弗違志壹而動气之驗言亦淵奧矣然文成而麟至固足以大春秋之作麟至而見傷又何春秋之不祥也乎以夫子憂患天下後世之心垂爲萬世之法程夫豈小事文成而反致不祥之應豈理也哉但先儒之論旣曰麟自聖人而出乃又曰麟出非其時虛其應此爲悖理善乎子程子之言見於劉質夫入闗錄者足以破千古之惑文定祖述程子而於此獨異焉新奇之病賢者亦有所不免可不愼哉

蜀先主托孤說

每讀劉先主訪孔明之言曰漢室傾頹姦臣竊命孤不度徳量力欲伸大義於天下詞義正大凜乎有三代之風此孔明所以幡然而起爲之鞠躬盡力死而後已者也當其梁益粗定鼎立勢成至於卽位漢中經營克復防五十年春秋於是亦老矣使徳誠有興復漢室之心必能擇宗室之賢以托國俾之繼志述事以成吾平生之志願豈不始終光明哉惜乎計不出此臨終數語君子以爲漢祖唐宗皆有媿色是固然矣識者精考宻察以爲徳平生心事於是俱敗言若甚公而心甚私庸闇之禪不足以了乃翁家事豈不甚明徳旣不能擇賢宗以授國則當公天下以爲心盍於精爽未憊之時播告天下以行堯舜之事以孔明而代徳授受自可無愧豈不卓超千古今乃不勝老牛防犢之愛謾爲不得已之詞豈情也哉是知平時魚水之歡皆虛文也

明帝告馬后說

明帝之告馬后可謂理到之言若可以感動其良心者然使忌嫉者聞之未必不愈增其怨怒尙何望其果能聽従也耶史曰後於是盡心拊育又有若果因此言而後生綏愛之心者皆史臣之病詞非知馬后者也後常以儲嗣未廣憂形於色薦進左右每加隆遇則其無妬忌之行有均一之徳固已久矣所以聞明帝之言欣然領防蓋其素心也而況兩漢之君未有如明帝頗修宮教登建後嬪必先令徳內無出閫之言權無私謁之授所以正嫡庶之分全母子之恩者固出於平日之誠意非一時之言可以僥幸而轉移也是知齊家之道先在擇賢配此闗雎所以爲詩之首也

矯齋說

夫人之气質不齊自陰陽五行紛綸雜揉有淸濁焉有美惡焉有厚薄焉而淸明純一之防千百載不一遇也𨿽聖人亦不能一人之所秉而能和人之所偏是故舜命夔典樂教冑子曰直而溫寛而栗剛而無虐簡而無傲所以扶其不足而抑其有餘也教化不作於上而吾夫子講道洙泗私淑諸徒羣弟子𨿽愚魯喭辟之不齊吾夫子不過進其退而退其兼人者而已世衰教弛人自爲學茍欲矯揉其所偏其將何以爲準的哉亦曰求之於學問之中乎誠能求之於學問必知無過不及之謂中黙計吾之气質於何爲過於何爲不及不及者企而及之過者抑而反之必至於中而後已矯揉云者卽變化細宻之工變化云者亦矯揉成就之驗矯之爲言治其偏而歸於正之謂也茍能矯枉而過於正則反爲矯之累矣或失之激或失之亢則皆非所以當學也然中非易至也亦難識也學問之功非一日所能成就也君子之學不爲則已爲必要其成非百倍其功不可也中庸曰有弗學學之弗能弗措也止𨿽柔必彊朱子曰明者擇善之功彊者固執之效吁是非矯揉變化之準的歟

三侄字義說

寶祐癸丑之季冬十有一日乙卯奉伯氏命挈諸侄來歸敎養越五日進而告之曰天之生是人也莫不付之以仁義禮智之性不以聖賢而加多亦不以愚不肖而故少也然托於人者爲气稟所拘故有晦有明爲物欲所蔽故或絕或續人之可以全其付托之初而不爲气質物欲所勝者其學問之功歟是以大學敎人明明徳必曰如切如磋如琢如磨所以指其得之之由也曰瑟兮僴兮赫兮喧兮者言學問之成徳容之盛而嘆美之也其餘義理詳宻予將次第爲汝等言之思昔汝諸父之孤大略亦汝等之年其間聚散盛衰禍患事變不堪回首今何忍言之哉自是以來予日夜望汝等有所成立以承門戶之付托長侄當以學問率之蓋有所執持則自有毅然不可犯之威故朱子亦以毅釋僴字長侄先已名僴今字之以子毅次名曰付字之以子全幼曰伲字之以子可三子思其命名之義而勉之敬之以副予望云

王岊字說

壬申之秋八月壬辰太常寺簿王君爰稽古典肅賔友僎介冠其子岊於庭而命某字之竊嘗聞岊之爲字卽節也周之官有掌節者以五節授使者輔王命執以行爲信守邦國者用玉節山國用虎節卽漢之銅虎符也君之世祖侯東陽有玉節久矣君行將授虎節也岊之冠適開其端可無言以勉之夫信者理也節者器也有此器必有此理保此信所以全此節必敬以體之順以達之而後可程子謂敬爲體信達順之道敢以體信侑爾名子其懋敬之哉

侄孫進父字說

天秩之禮有五曰吉凶軍賔嘉禮之首曰冠是之謂重禮夫禮之所以重者將責以成人之行爲人子責之以盡其孝爲人弟責之以盡其悌爲人臣責之以盡其忠爲人下責之以盡其順豈徒曰元其冠而已哉今月吉辰良族孫以禮冠其子名之曰壵其師字之以進父乃請問進之義於予予耄矣烏足以推明之抑嘗聞壵者土之髙也土之髙固非一日之積矣夫子曰譬如爲山未成一簣止吾止也譬如平地𨿽覆一簣進吾往也爲學蓋如是然詩曰髙山仰止景行行止土必進而積之以爲髙山必行而升之以爲至此進之義也若登髙必自下若陟遐必自邇此進之方也子之所知者如是而已子其勉之

時哲夫字說

甥孫時塏將冠其宗長爲之謁字予嘗聞齊景公謂晏子曰子之宅湫隘囂塵請更諸爽塏者釋者曰爽明也塏燥也後之人又従而釋塏之誼曰髙爽也惟髙則燥且明矣故近世名卿亦以爽侑塏夫人之得於天者虛靈知覺妙眾理而應萬事未嘗不明也拘於气質誘於物欲則吾之本明者始昏矣揚子云曰天降生民倥侗顓防恣於情性聰明不開可謂誣矣聖人之教亦因人之固有俾復其本明而已人生八嵗皆入小學教之以灑埽應對進退之節禮樂射禦書數之文及其十有五年乃入大學教之以明明徳新民而止於至善教之以致知格物誠意正心修身齊家治國平天下之道吁學之體用備矣此學古之大本也今塏旣冠固將責以成人非百倍其力於三綱八目之中則何以明善而復其初哉況敢望其治國平天下書曰爽邦由哲哲智也此吾之固有也請字以哲夫子其勉之

葉涵字說

咸淳庚午二月吉日通齋葉先生命其友人王某冠其子涵旣筮矣宿矣期矣而某以防恙不果就列敢推涵之義以字之曰涵者淸明之蘊也夫天地以生物爲心人得天地之心以爲心虛靈知覺所以妙眾理而應萬事此所謂淸明之蘊所以能涵者得此气之靈也其所涵者卽此性之善也仁義禮智乃爲之綱百行萬善皆従此出必使之寂然凝然湛然粲然於方寸之中感而遂應則不失其所涵之善不然則聲色或得以誘之利欲或得以撓之貧賤富貴或得以移之百念動搖則吾之所涵者昏矣今子旣冠成人之責自此始必開之以學問之道澄之以靜定之功俾所蘊者常淸明而不昧醻酢萬變泛應曲當始可以爲成人周子曰山下出泉靜而淸也汩則亂朱子曰山靜泉淸所以全其未發之善故其行可果請字之以無垢過庭次幸以此說求正焉

吳弱翁字說

括蒼友人吳弱翁冠來防北山何先生之塟訪予於陋巷求其字之說予讀曲禮二十曰弱陸農師絕句朱子然之冠自爲一句弱言其時冠言其事文𨿽相連而義不相足也今弱旣壯而又有室矣朋友猶以弱翁稱之以是自怠非相勉之意也夫冠者將責以成人之道故其目有二十曰筮日云云始加曰順爾成徳三加曰以成厥徳未嘗不以成祝之請字之曰成

箴

本齋箴餞府博修史榮滿造朝

天道發育本於一誠其心生生其徳孔仁人得此仁具此全美本然之性曰善而已聖人之本斯誠獨全眞實無妄其動也天人秉五常萬善渾渾其惟誠者五常之本吾郡博士齋以本名鶴山筆舌久焉服膺如木之根培養封埴蔚乎蒼蒼干云蔽日國本在家家本在身一身之本方寸虛明明徳新民先覺後覺推以教人勉之實學深衣講席音吐瑯瑯乃制闗鑰乃辟津梁齋必有規兩碑對立題必有義浮華者黜皷之弗躍揮之弗前士心已蠱四顧茫然利欲𨿽深天理不冺豈無覺者曽未旋軫作之不已久久必成三載一瞬簡書有程得師百年泮水能防爭長虛文誰云義理立國之本恃此人才學不務實吁其殆哉世道日消永矢一黙有感斯言難免世嫉我居陋巷閉門讀書髙軒數過不鄙其愚冷捨竹林載言載笑𨿽未深購肝膽相照秋風旣老行色駸駸別袂一判翔泳勢分我思古人行必有贈贈君以言情文弗稱知君之宇知學之源何以體之亦惟誠焉君之言行何有不實誠貫始終不誠無物須臾有間私欲乘之其爲用者大本已虧薄物細故願君毋忽相期實深共保無斁

古鏡箴

子意何厚恵我古鏡有鼎斯模有容斯正思人之生心徳本明如彼鏡然萬理具呈物欲交侵甘受塵穢弗磨弗治自暴自棄醻子古書爲磨鏡方用力之久炯然其光聖賢𨿽逺如目斯覩以心照心無間今古惟子勉之致知是先人欲消矣天理湛然惟子勉之力行勿止天理湛然人欲消矣

外孫字箴

文王之易惟震在東一陽旣動勢可亨通爲徳之仁爲男之長奮於二陰有雷之象洊雷旣厲孰不震驚守之以正法度是循夫子傳彖乃曰有則恐懼修省保其安吉惟汝外孫汝父汝名蚤失所怙防然一身伶俜重闈何以色養文獻三世莫不汝望百蠧汝伺百邪汝窺一失其則嗚乎殆而汝毋妄動動必由禮汝毋妄言言必知恥手足耳目皆有常規毫釐之繆百行之虧震無咎者實存乎悔震所以亨惟則防悖在昔汝冠欒欒棘心三加之祝旣不得聞仲春令日吉服在禦字汝保則敬戒毋斁

考徳問業箴【並序】

昔聖人自謂五十有五而志於學且約其進徳之序爲學者立自考之法後世所學無所志所志非所學故終身猶未至於聖人之立也予生三十六年始知爲學之方今又三十年矣可以考徳問業矣其所至僅如斯而已矣惕然內愳而爲之箴曰

夷攷爾生不志於學三十六年如夢斯覺當其覺時有惰有勤或甘爾誘或膠爾程有赫聖經猶昧厥防有卓至善莫得所止振爾墜緒以防其歸竭爾餘力以研其防孰云日莫而以道逺求仁得仁在乎自勉

敬修齋箴【爲天臺周平之作】

天命爾性其綱有五義禮智信仁爲之主气質內錮物欲外攻其所存者鄙哉空空修已之學心必先正其正惟何曰毋不敬衣冠必肅無惰爾容視聴必謹無汨爾衷一語不妄誠斯可入一動不審行斯有失曰存曰養造次無違曰省曰察無間其防在昔仲由嘗問君子孔聖告之已精厥防修已以敬確乎一辭如斯已乎反致其疑再疑再告曰安百姓究其大用堯舜猶病惟聖有教本末具陳惟敬之功其心孔仁仁有専言統乎四徳以是而修實爲學則有揭斯扁相爾齋居我箴匪耄丕哉聖謨

中處箴【爲汪元思作】

維天巍巍維地回回人於其中參爲三才𨿽曰三才同一太極渾合無間是謂理一干父坤母維人子如各循其性是謂分殊生生不息均此一理動靜屈伸猶魚在水頭圓足方外體其形滿腔惻隠內得其仁君子存存俯仰無媿惟踐爾形斯奠厥位須臾不謹私欲乘之其與禽獸相去防希卓爾元思聿來胥宇揭以觀省有曰中處我其箴之俾格此名上帝臨汝毋貳爾心

宜齋箴【爲胡子升作】

天道發育有萬斯類得气正通惟人爲貴立人之道曰仁曰義乾坤父母四海兄弟兄弟一門父母乾坤分殊爲義理一爲仁良知良能莫不敬兄兄兄弟弟是乃愛親同此遺體如足如手違曰悖徳孝亦何有夙夜匪懈是保是守惟子升父翼翼怡怡宜兄宜弟伯仲塤箎以宜名齋以善相規以養壽母以貽孫枝尙期力學窮理致知知宜之義得義之宜齊於一家推而一國必有事焉神明厥徳

汲齋箴【並序】

昔嘗爲葉聖予賦汲齋詩有云當知汲井如克已汲去污濁淸自回之句今又索箴再辭弗獲愧學誠之不進無以異於前日之見也復理舊語爲之言曰

天賦人受有物有則湛然良心萬化攸出欲動情勝旣堙旣塞趨彼末流浸以沒溺乃激其湍乃窮其力以濁天下以穢邦國曷澄其源曷達其窒惟學有要於已先克制外養中非禮者勿本體淸明有未嘗息我觀易象如井濟物寒冽淵澄本源之徳有泥其污人將焉食渫治旣淸然後可汲惟聖予甫觀象體易昭揭斯名用警朝夕澡滌天君勿受形役豈汲於用爲我心惻勿幙而收勿防而繘左右逢原要在自得成汲之功博施無極

贊

河圖贊

河之圖兮開天地五十有五兮陰陽相索惟皇昊羲兮肇端乎神畫心妙契兮不知其千萬年之隔

洛書贊

洛有龜兮負文錫神禹兮彛倫夏商之季兮汨堙箕子載陳兮皇極爲之一新萬世之大範兮存乎其人

漢髙祖像贊

世道大變異哉漢祖不階尺寸而有天下三章之約偶中時機董公仁義安識精微

唐太宗像贊

世道再變太宗有國終始胡風歷年三百萬乘不足一將之雄仁義果效何止嵗丰

徐伯光道廩贊

道滿天地萬物浩浩道非可廩廩則有道中虛而實日用之寶嘉谷稊稗辧之貴早

甲寅畫像贊

石筍巖巖曷培而崇繡湖洋洋曷浚而通茫茫遺緒耿耿爾衷孰融爾气孰肅爾容稜稜霜月習習春風匪範爾徳用警爾慵

乾道禦書贊

皇矣孝宗聖徳天縦翼翼小心親承大統監觀王國宗廟黍離讐恥未復版圖未歸寤寐英材濟大業昧爽丕顯孜孜聴納爰究爰度是經是營鳶飛魚躍遐不作人有赫其明或黜或陟破削拘攣萬里咫尺於弼於輔於蕃於宣百辟是憲人物藹然中興之際於斯爲盛維我先臣恭承眷命昔在乾道試邑長沙政聲上徹召節亟加入覲於庭天顏開豫股肱之郡汝其綏撫於嚴於信宣化兩期帝曰來汝郎省經帷晝旣訪問夜出奎畫貂璫駿奔衣冠駭唶帝意若曰汝言有章旣及治具然猶未詳盍罄汝忠裨我政體毋替朕命媚於天子云漢昭回臣拜稽首對揚天休昌言敢後帝心亹亹帝謨洋洋求治之切度越百王威靈在天遺烈在下日月於邁邈然今古君臣之契自昔所難有進有退惟義之安驪珠陸離三十有九旣勒堅瑉永鎭塋阜神光發笥匪金厥籝惟忠惟孝百世其承匪忠曷勸匪孝奚則匪臣之榮惟皇之極

截防提起贊

上饒克齋陳先生以截防提起四字接引後進亦喫教人之要法也金華王某因爲之贊曰

美質難值人欲易昏意必固我四者相因纒繞馳騖綱常日淪孰能勇決盡絕其根毋滋而蔓毋容而存惟精惟一萬境通明

右截防

心本虛靈天理昭晰一敬不存明命斯遏日就污下淪陷沒滅孰能幡然奮發振挈毋間而防毋作而輟必常惺惺萬事中節

右提起

乾道九贊

彊圉惇牂乃正元日觀族孫珙乾道之章志淳而理該差彊人意猶懼其體之未切也爲之推衍先儒之說或可爲進學之助知道者不足觀也

於穆乾道其徳曰元萬物之始萬化之端气行在東於時爲春天命人受於性爲仁君子體之眾善之歸於穆乾道其徳曰亨萬物之通達元之生嘉百會南陽極而陰恭敬退譲禮云禮云君子體之抑抑威儀於穆乾道其徳曰利利匪已私生物之遂斂華就實禾黍嶷嶷義以制心大分斯得君子體之萬事之宜於穆乾道其徳曰貞物理備具物生之成天紀回復爲時之冬爲性之智藏始於終君子體之正固弗移於穆乾道徳曰剛健一息不停萬古旋轉維健維行剛斯可見雲行雨施乃化乃變君子體之有彊無勌於穆乾道徳曰中正寒暑代謝無有偏勝當消而消當晠而晠正或未中惟中無病君子體之卓然有定於穆乾道徳曰純粹體用渾然具美全懿邪惡莫幹陰柔莫媚時曰至誠眞實不僞君子體之精一無二於穆乾道是曰三陽爲夫爲父爲君之常是曰父天是曰子綱下濟而泰光明四方君子體之吾道斯昌於穆乾道君子體之終日幹幹烏可已而勇猛精進窮理致和獵險摧剛萬里載馳須臾不力明命斯隳

古賢像贊【並序】

先祖侍講平時無玩好守鄱陽日於洪丞相家摹傳古賢像六十餘軸皆紙本也其原出於祕府有手澤題其上不幸收藏太宻蟻蠧幾盡得全者無幾而又散畱它位某嘗傳寫二十餘本初未之奇也舊本旣失益可寶愛近囑潘伯逺篆題其姓名暇時因各贊數語懸之素壁典刑凜然六一居士嘗謂七賢圖歐陽氏之舊物也且使子孫不忘先世之淸風某質凡學陋固不足以發揮往哲抑以寓髙山仰止之詠尙庶幾來者識先世之淸風雲

郭汾陽【子儀】

巍巍令公再造唐室膽量包海赤忠貫日大姦莫間大兵莫危名將接武皆帳下兒

陸宣公【贄】

年少得君正濟大難朝奏夕疏仁義炳煥山東聽詔感泣諸叛前魏後陸時不貞觀

韓昌黎【愈】

唐文三變至公而止日光玉潔八代披靡諫佛骨疏上時相書千載是非其嚴矣乎

柳河東【宗元】

文盛貞元鏗鏘皇雅絕壑峻崖古匜玉斚従遊一悞再斥不歸羅池之上秋鶴與飛

趙韓王【普】

五閏將曉大明赫然抑抑人傑佐命之元功銘玉鉉名注金縢風雪夜計一新乾坤

曹周王【彬】

帝王之將翼義羽仁泛埽氛祲湛布陽春雷歸電熄天宇淸明不矜不伐流慶殷殷

李文靖【沆】

風範端凝魯論翼治識逺慮深鎭浮遏銳時𨿽升平日陳災異歿久言存君猶追記

王文公【旦】

鬱鬱三槐陰覆萬宇直榦承天屹然八柱棲鸞停鵠蓄雲泄雨穆如淸風作宋申甫

冦忠湣【準】

有倬萊國恢恢廟謨濟川之志到海之符靑衫瘴雨竹柏靈敷澶淵一擲千載偉夫

張忠定【詠】

云出華山雷厲西土以奇制變以神鎭撫猶恨承平閒殺尙書勁節獨步冰霜凜如

王沂公【曽】

溫溫沂公大志厚徳桃李成蹊春風無迹計折姦回理化後戚宗廟之器揚休山立

呂文靖【夷簡】

賔日天聖政闗簾帷起賢弭黨慮逺防防月殿濟權玉棺破惑舒捲屈伸深哉仁術

範文正【仲淹】

雪壓孤根防虀力學危言正色蹇蹇諤諤靈府兵精氊裘膽落先天下憂後天下樂

韓魏公【琦】

堂堂魏公受天間气赫奕孤忠鎭定大器手扶日月身佩安危大沛霖雨寂然神機

富鄭公【弼】

慶曆人望元丰老成片言折虜訪落戒兵恩浸南北壽配岡陵鶴降星殞始終之靈

文潞公【彥博】

元祐黃耉翼日導幹出將入相餘五十年虎老風壯松壽節堅龎眉瑞世遐福不騫

曹武穆【瑋】

侍中內舉器識迥殊預勉樞輔逆料胡雛風熄狼煙霜凝金鉞襲慶將壇矯矯聲烈

狄武襄【靑】

太平名將偉哉气節卻梁公像畱鬢邊涅西折元昊南摧智髙童謡方息角犬成妖

歐陽文忠【修】

學授孟母一代文宗追琢大雅剗滌澆蹤諫疏直筆雪壑霜空全節蚤退潁水淸風

蘇文忠【軾】

奎宿精神烏臺縲絏神龍追電天馬汗血世外文章筆頭風月航海而南平生奇絕

林和靖【逋】

野人云臥孤山蒼蒼梅侑逸興香滿詩嚢湖邊竹戶猿鶴徜徉寒泉秋菊千載耿光

醉吟先生【白居易】

江州司馬元和諍臣鶴林聲價鑾殿規箴蠻素去矣詩酒陶情西湖浩渺雲水流聲

宗忠簡【澤】

雙龍遐驤風埃帝邑秉鉞齋壇揮涕戮力天聲外揚臣姦內抑忠憤莫紓孔明祖逖

嶽王【飛】

赫赫武穆天開駿功聲震河洛威憺華戎梟檜忌武烏臺勘忠齊名諸將愧死英風

張魏公【浚】

中原云擾閫外専徵東潰淮楚西敗富平勢裂南北天摧大勲千載公議一防忠誠

魯齋集卷六

欽定四庫全書

魯齋集卷七

宋王栢撰銘

醫銘

立志必仁察脈必明見證毋忽用藥毋輕惟仁則明惟審則精全此四徳尢難其人其庶防乎拙窟王君有眞實見無茍利心我作是語匪誇爾能守之勿倦毋愧斯銘

日新齋銘

上帝降衷無有不仁剛柔雜揉智愚是分惟欲易污惟已難克攺過遷善惟學之力疏瀹澡雪如垢消亡存養省察無時敢忘與日俱新與天不息月異嵗殊昭然明徳

夜存齋銘

性無不善同此良心茍得其養气定神淸持守一懈倐焉放失休息之餘求則復得物欲逐逐旦晝遑遑有濁斯寐無補梏亡學茍日新有不待夜一言蔽之謹厥操捨

求志銘

志學志道聞諸聖人尙志持志鄒孟亦云心之所之求然後得必有事焉講之貴力同曰此志有淺有深亦有不遂非气不任立在求先志至气次至與不至爾敬爾肆隠居行義達其所求二者能兼伊呂之儔昔吾夫子猶曰未見乃掲乃扁夫豈自僭防章取義敢求兩全我心有感托字而傳在昔大父丱角賦竹願保嵗寒黙成矚目求我先志防五十年夙夜凜凜恐或顚連左詩右書相我陋巷有辟斯室神融境暢卓爾前後竹柏蕭森仰止精畫有赫其臨黙成之書大父之操小子識之胡不慥慥大父之操黙成之書宜爾子孫永表吾廬

拱辰爵銘

屹屹蔡公手授玆爵曰的其傳惟劉寶學乃俾爾偘以祈康勺執虛如盈爾念爾慤乃承乃盤乃銘乃斲允契厥初惟徳其托

善則堂銘【爲黃巖楊幼學作】

民有物則懿徳是彛私欲一蔽萬善斯虧猗歟周子有精其思著書覺後百世之師謂本必端謂則必善親防難易言簡而辧維揚行父揭爲堂扁涵泳四卦其則不逺我觀其要心存乎誠朋友責善無怠斯銘

文定公家藏淳化帖銘

於皇太宗偃武修文遊心翰墨古迹效珍入神入妙發潛振堙邃閣翼翼墨板鱗鱗气完體裕波防妍精引捲周覽人物彬彬攷事鑑書如影隨形正邪忠佞實根厥心心正筆正千古良箴自時厥後翻勒紛紛神昏體瘠浸失本眞搶攘南渡故物罕聞博古君子撫幾馳神維我文定澹然無營有寶斯帖有曄於籝紫宸仗退靈府淵澄槐庭景轉寓目典刑題識雅宻印欵鮮榮肅拜啟玩手澤炳明所寶非帖淸風是承詔爾後裔聿彰厥聲

黙成賜硯銘

維皇大父幼師黙成授此玉質曰端之珍相彼兩翁對於帝庭云膚寸澤潤斯民淸風寂寞畀於支孫於以寶之究此令名

新聘端石銘

有紫而腴有潤而宻就礪砥之新功啟山川之老色中星炯然聿彰爾質發揮聖言神明厥徳

淳祐歙石銘

有縠其理有規其形聘歙江之舊徳締魯齋之新盟吟風防月露湛云蒸毋涸毋泐母替斯銘

瀘石銘

闇而彰縝而宻有砥其平表裏如一直內方外君子之徳殆若忘年之友朝夕相親於幾席

淸端石銘

不瑕於飾有質粹如含章於內以時發舒不必鮮仁之語不濡幹祿之書相在爾室汝爲君子之儒

饋臺銘

禮饋膰肉有金有幣交際之恭君子所貴生鵞烝豚匪戒匪贐是曰貨取君子所病我非用禦享是多儀母摽使者審此令詞

愛日銘

天地之化一息不停嵗不我與日月駿奔是以君子自彊不息審已幹幹夕焉斯惕禹惜寸陰周公待旦矧是聖人防敢或倦出作入息眾人蚩蚩自暴自棄老人傷悲我年嘗少我學不力明徳昧昧噬臍無及嗟爾小子母曰妙齡髫齔防何頎頎而巾爾寒襲裘爾饑重味師友琢磨家庭訓誨窻牖明潔硯席是夷於焉不學鳥獸須眉相期爾深爾勵爾勉毋視他人我鑑不逺一善一惡夢覺之闗一喜一懼父母之年於斯二者兢兢業業毋怠而忘毋作而輟東方明矣圖書滿前視此名扁千程一鞭日云莫矣黙計爾工歌此銘詩冰炭爾衷

存齋銘爲【唐實之作】

惟皇上帝降此良心總攝萬化其徳孔仁虛靈不昧神妙不測養而勿害則靡有忒爲聖爲賢立此人極誘交於前倐變而遷凝冰焦火飛天淪淵乃獸乃禽徒習人言驗厥操捨實未嘗妄欲知所存先求其放膏車秣馬不皇厥居馳騖如是欲存可乎利欲轇轕是究是圖所樂在此欲存可乎肌膚弗會筋骸弗束言肆則誕行巇則踣自旦及晝梏之反覆𨿽有夜气亦惟不足我視斯扁萬里來歸禽獸是醜聖賢是依方其未發當養其防及其將發當察其機賔主有辧表表玉立貞元所鐘邁邁時運凜然髙風月落霜飛冰凝雪霽一防淸芬足酬天地心事誰知圖不盡意

充實齋銘【爲劉叔崇作】

惟人之性原於一善欲動情勝惡然後見人之好之我所固有若存若亡好未必久利害可移外物可攺昔也所好今也何在君子爲學必有諸已其所謂信實而已矣彼樂正子以好善稱従遊子敖有不足論二中四下毫釐不差其或未實充無以加旣實而充於斯爲美𨿽至聖人上下一理孟子之言具有等級充實一闗最當用力萬善必備缺一不可過此以往防非在我惟叔�父有揭斯扁詔我銘之愧此蕪淺

遺書銘

石筍文獻嵗月浸荒爰輯墮簡於焉永藏有其光乾道奎畫有味其言名賢遺帖翼翼卷帙典則尙存願言寶之百世其承

懷古廚銘

好古博雅學在其中玩物喪志式病於躬是碑是碣篆籀欵識爾圖是書典刑思致我懷古人世逺言堙如或見之實慰我心

四友廚銘

端歙之珍雲煙鬱鬱爾毛如錐爾楮如玉天相四友得與斯文曰聖曰賢有翼其臨捨之則藏用斯不忒一與心防神明厥徳

界則銘

縦橫妙用三百六十如防之方無閏是積一紙一年百千萬億是曰絜矩永爲書式

手板銘

言必忠信行必篤敬在輿倚衡聖人有�

頌

陳奧頌【爲天臺施處士作】

人之一心滿腔曰仁義禮智信𨿽各有名總而専之以生道存推所由生造化之根心之不仁病於私欲孳孳爲利惟日不足天倫斵喪大本殘衂民之顚連曽何能淑有偉處士此仁不虧非資於學不失秉彛逆天理事揮而去之推此一念俯業於醫五十餘年躬修炮炙劬劬濟世不爲利屈有感其誠或報之徳急義好施隨入隨出不問親疎視吾有無匪恩之市匪名之沽有惻其隠弗遏弗渝何待觀過始曰仁乎維天降祥自鐘於善子孫眾多厥鑑不逺咨爾子孫循循勉勉名世者出必大且顯

橘榮頌

羌爾錫貢姒氏之服兮頌爾素榮鬻熊之國兮與春無競嘉爾之志兮表裏純白抑予之所嘉兮各一太極顆顆圓兮陰合陽開五行爛兮玉質金相方有道兮寂寂紅紫自知其醜兮銅彛涵泳色香異兮國風不采非世人喜兮皜皜獨立夫何求兮徳聲而且實侯梅之流兮觀爾儀刑毋自失兮培之濯之數弓之地兮率性不變眞畏友兮逾則爲枳秉天之理兮願我徳業與爾俱長兮柯葉茂茂無雕零之像兮

知樂仁壽二頌

人心本虛靈才昏便失腳一理茍昭融羣疑自揮卻物物有精義事事有歸著一智了萬變朂哉有餘樂眾星環北辰防月墮西岫夜气澄中襟梏亡保旦晝存存淨人欲生生體天授一仁無間少朂哉有餘壽

書

上王右司書【伯大】

在昔嘉定壬午得侍伯兄瞻拜於秋闈撤棘之後便防開述先契篤隆夙好情義藹然旣而賜之迂顧衡茅至今有光倒指十有六載矣藐無再見之期未嘗一日不起髙山仰止之思凡親舊之經由治所者每問起居多傳執事亦時有齒及某兄弟之意又知孤露之蹤所以被眷存者始終不替如此玆聞召冠星郎宻毗上宰直前奏事上沃帝心尢增慶贊伏念某生四十有一載矣先君棄諸孤今已二十有七載幼孤失學顚倒沈迷浸浸乎小人之歸矣一旦幡然感悟棄其舊習杜門謝客一意讀書屏絕科舉之業克去祿仕之念日夜探討洙泗伊洛之淵源與聖賢相與周旋於簡冊者今防十載然而气質昏惰而未有人十已千之功以至於必明必彊之地而又拙於謀生家事日就雕落𨿽有先人之故廬亦將有飄蕩搖兀之勢困窮至此足矣而終不自悔者每謂受父母至善之元得天地正通之气所以命我者仁義禮智之性飽滿充足其初本無一毫瑕缺也今乃斵喪殘壊反汲汲乎外物之是保亦已過矣是以洞洞屬屬乎撡存持守之方戰戰兢兢於動靜語黙之際不敢遺本而逐末不敢狥利以忘義於世味淡泊無一毫妄想也故平時書牘不題要官姓名不入修門今日之書𨿽非有求而來然亦有爲而發痛念先君仕塗坎百未一伸尙有蚤識英器一事炯炯猶生某𨿽居山林友鷗鷺幸故人之得政幸朝廷之得人幸先君知人之效此意勃勃上浮而不可冺則其所以見於書者豈一時之私情哉𨿽然以十有六載間闊之久五百里水陸之遙一紙之敬道古今而譽盛徳非所以答故人記存之厚也某竊惟吾儒之學有體有用其體則堯舜禹湯文武周孔孟氏之書皆格物致知誠意正心修身之要其用則齊家治國平天下之道齊家固在我所自盡也治國平天下蓋有不得已起而従之者非可自求非可茍得皆天之所命也𨿽官無崇卑皆可以行所學而見於用然職小者所施有限任防者所及不廣列郡之政不越於一州外臺之政不逾於一路內而九卿之不相侵六部之不相及必也其職無所不統而所施無有限量者其惟宰相乎習爲宰相之事而佐其所不逮者其惟都司乎嘗謂君相者出治之原也君徳之進不進經筵之責也相業之成不成都司之責也左右司𨿽曰宰相之屬三槐之下黃閤之中必得徳量器識之才彌綸得失禆贊庶務宰相曰是都司曰非宰相曰可都司曰不可必使廟堂無過舉四海無寃民內而君子小人之各得其所外而夷狄姦宄之各安其分是皆都司職事之當然也國家數十載以來士大夫戕賊於利欲之塗良心燻染於貪濁之習滔滔流蕩無所底止其間能自拔於頽波之中者蓋不可以多數矣有如執事中立不倚气節凜然精神風采赫赫於符竹之間聲名聞望衮衮於薦紳之口召還之初天下共徯之曰必橫經虎觀矣必執法霜臺矣執事方徘徊退避兩載而後進豈徒然哉必有一定之見矣今日之來豈不熟觀天下之大勢必以爲世道尙可扶持化原尙可輔佐乎然而天下之勢日壊國家之勢日輕亂根日壯命脈日防如之何其可爲也天下所共知者內而民生日艱而楮幣無策外而敵國日彊而兵力單弱任今日之事者皆知其尢難夫生民之休戚固系於守令之賢否監司者守令之綱也朝廷者又豈非監司之綱乎兵力之弱彊固系於將校之能否帥閫者將校之綱朝廷者又豈非帥閫之綱乎合內外治之原旣系朝廷總朝廷之政又闗於都司其任豈不爲尢難端平更化以來朝廷治效其略可見𨿽都司潛毗宻贊於防防隠約之間而不見其迹異時識者考治道之得失曰此時此政爲當此時此政爲不然宰相猶若人也而政有異焉何哉則必於都司証之矣可不謹哉執事培埴之久敡歷之深學正義明志定气飽當必有以處此矣然吾儒之學𨿽曰有體有用必體立而後用有以行又必體無不具而後能用無不周也世衰道防學絕教舛士气不振風俗不振正以士大夫體不立而急於用借濟時行道之言以蓋其富貴利欲之私意近世一二賢者固有以異乎今之人矣進而未能盡副海內之望亦以其體未至於無不具所以用亦有所未周歟此古今之通患也而況都司之任尢非它司比也霖雨之原也舟楫之具也麯蘗之資也鹽梅之根也若夫天下之事變其來不一也國家之安危非輕也防防之間節奏之防呼吸進退於毫髮之間得失利害之相去已有霄壌之異矣惟講學然後有以明夫心之制得夫事之宜昔王梅溪聲名節行爲時巨人晦庵朱先生猶晚進也乃拳拳以尊徳性道問學勉之而不以爲僭於湖張公文章風采爲時俊才其去荊州也南軒張先生送之亦告以講學之說而不以爲嫌以是知無貴賤無老幼皆不可一日不講學也人之美質有限而嵗月亦有限學問無窮而事業亦與之無窮講學者豈有它哉亦窮理以致知也惟能隨事以觀理故於天下之理無有不察又能卽理以應事故於天下之事無有不明如鑑照人如衡稱物自有以盡其公且平之徳矣今執事上欲答主知次欲參廟謨下欲副人望不知以何事爲當先何事爲可後推本尋原萬獘蟠結蓋有不勝其可憂者執事其何以處之哉願執事審時度勢熟慮精思薰蕕同器決無久馨之理君臣際防従古所難日月逝矣嵗不我與毋爲小人所先發也不審髙明以爲如何謹齋沐裁書以道此拳拳之誠淺陋僭率不勝愧懼

上呂寺丞【延年】

某幼孤失學退處陋巷日知收斂身心於簡冊間殊未有毫髮進也幸於仭墻有先世師門之舊𨿽聞養屙卻客亦未嘗一再晉謁而不獲瞻侍旣而令表傳道尊意乃知不肖如某亦未防擯棄而在齒錄一人之數感佩興起念不可無一言仰答隆知用敢僭陳尙丐垂察某竊惟平治天下之道莫急於人才教養人才之地莫急於學校後世教養之方固已大異於古而學校之政不修未有甚於今日則其化民成俗之驗固已昭然可見也南渡以來三先生鼎峙東南倡明正學浚衍淵源成就人才爲國家數十年之用可謂盛矣年來師友凋落義理堙蕪後生小子倀倀然無所適従以其意之所便者爲學𨿽有气質之美不過沒溺於進取之塗而已至於汲引後進收拾晚生開導訓迪封埴培養以續不絕如綫之气脈捨麗澤書院何賴焉尊契丈負家世嵩嶽萬鈞之重誠宜充養气體保毓神明恢崇徳業開拓規橅尊禮有徳招引善類夙夜相與講磨實學以復還先世之舊也某得之友朋之餘謂尊意欲更文防之約久矣悠悠日月謀畫未定切慮旦夕宦轍驅馳不容久駐此事必至因循廢弛終於不振而後已也今幸天啟深衷凡聲气所同曲意諏訪俾有志之士咸挹麗澤之風而陶泳講習之樂此其意豈徒然而其事豈可茍哉某竊謂朔望片時徒防亟散切偲之論不浹輔仁之意不孚則恐於髙明所以篤念先猷紹復師友之盛未足有稱妄意及此弭節裏居之暇早定規橅請一老成有行義善講說爲眾所敬者爲之長嚴其尊崇體貌之禮優其飲食供給之需使眞有志於講學者三五人相與左右之汛潔齋宇增置牀榻接納後學不限其來許其寄爨止宿不以虛文利祿之誘入其心使之一意講明義理涵養徳性果能如此則旁郡聞風而至四方視效而起咸知麗澤遺規久而復振作成磨礪日衍嵗丰有以輔學校教養之所不逮而培植斯文之壽脈以爲國家無窮計益以顯揚成公先生以道私淑之功而於尊契丈繼志述事之孝孰大於此而於愛君報國之忠又孰大如此僭越犯分不勝震恐惟執事進退之

社倉利害書

社倉之法人皆謂始於朱文公而不知始於魏國錄元履魏公初行於建陽之招賢文公效而行之於崇安之五夫然文公之法與魏公少異招賢之倉遇嵗不登則告發及秋斂之無貸息也五夫之倉春貸秋斂收息二分小歉則蠲其半大饑則盡蠲之此爲小異魏公之法𨿽疎而簡文公之法𨿽宻而煩二公同門友也杯酒従容之間未嘗不交病之魏公病文公曰不當祖荊舒聚斂之餘謀文公病魏公曰不當久儲速腐恵旣狹而將不名也當時亦莫能決其是非要皆常得如二公之賢則法俱無獘柰二公之不常有也東萊先生常謂文公曰子之谷取之有司而諸公之賢不易遭也南軒先生則曰立法無其本用法無其人𨿽指荊舒實爲朱先生發也此其深長之慮有朱先生所未及思者蓋仁人急於愛人利物念有生之類莫非同體其忍坐視其饑餓轉於溝壑化爲盜賊哉惻隠之發如救焚拯溺何暇逆計其後日之不得人而遂已乎此朱先生之盛心也若夫二分之法與靑苗異者蓋荊舒托濟人之名罔其利以供上之用朱先生因濟人之實儲其利以復爲民水旱之防心之所發恵之所及何啻霄壌以靑苗議社倉其不審亦甚矣及朱先生異日自悔其法之未盡善故謂元履之言𨿽疏而其忠厚懇惻之意藹然有三代王政之餘風豈予一時茍以便事者之說所能及哉後日之請所以必曰息有年數以免者則猶以不忘吾友之遺教也逮其晚年又自憂其無守法之人故曰有治人有治法此𨿽老生常談然其實不可易之至論也蓋無人以守之則法爲徒法而不能以自行況於所謂社倉者茍非常得聰明仁愛之令忠信明察之士相與並心一力以謹其出入而杜其姦欺則其法之難守不待已日而見之矣此又予之所身試者吁朱先生晚年之意卽張先生昔日之言也大抵後之好名者不深求朱先生晚年之意不深思張先生昔日之言自其立法之初考覈不精周防不宻則已與二先生之意異矣謂之好名可也由是婺女之社倉始終沿革有可得而言者恭覩淳熈八年朱先生申請社倉指揮若曰其斂散之事與本鄕耆老公共措置州縣並不須干預抑勒至哉言乎此行法者所當共守也今也不然領以縣官主以案吏各鄕又非有徳望之人爲官吏之所畏敬者俯首聴命茍且逃責利害不敢専決姦獘不敢自懲玩舞虛文壅塞實意吏旣慕於前權宜伸縮隨時輕重吏則議其後故賢者不屑與之相抵牾也此立法之不審一也昔之法也先給以米貸以米斂亦以米今也不然斂以錢科以糴若能薄增厥直亦何患民之不樂輸哉價旣不平谷不時至勢必至於敷擾以抑勒人情之所不堪小民未受其利中產先被其害此立法之不審二也後之繼者慮旣貸而民不盡償則社倉之恵窮而追呼之害起故朱先生之法一轉而爲魏公之法但儲於鄕以備嵗之不登及其嵗之小歉也又不以貸而以糶則魏公之法又轉而爲廣恵之法矣然而積之旣久則化爲浮埃腐土果如朱先生之憂夫以天地生民之寶百姓日用之天棄之於陳朽敗壊之域而不顧是誠何心哉及其發之也𨿽痛損其直而民不以爲恵有至不得已而食之者反不如糟糠之鮮潔直不以人類待之矣是又何心哉其未發之時主者謹視封鑰不敢以新易陳或差官檢視盤量旣有酒食徵需之供又有人従偸竊之耗主之者凜凜度日有破家蕩產之懼此所以鄕之善士不願委請而多方脫免詞訟反至紛紛其甘心任責者率是豪霸之人卽時移易私用空其封鐍及至撿覈不過旋賂官吏當連年旱傷米價頓踴慮其賑給見底反巧爲說辭以蔽當路寧科抑而不敢盡發也則社倉立法之本意果如是乎所可大慮者不特此也當其再糴而償之價不逮時例行敷抑或增防價或添斛面或責以上色之米或有數十里擔夯之費猶云可也有產者惴惴然恐後日之不給錢而白敷米如和買羅絹之類此亦不得不慮及此而況今日常平義倉之米卽昔日敷科備水旱之米也原亦自鄕而移於邑自邑而移於州今若重敷民不堪命故當一畨敷糴之時吏持其柄以爲乞取之資其害尢不小是豈治世之良法哉竊謂有愛人利物之誠心又須有無我之盛徳旣足以來天下之善言而後可以行天下之公法求名者不足以行法自是者不足以行法泥古者亦不足以行法然圖利者不可以奉法避事者不可以奉法不知民吾同胞者亦不足以奉法非特上之行法者未遇而下之奉法者尢不易得也所謂立法無其本用法無其人至是而益驗矣古人有言穀賤則傷農谷貴則傷民今之農與古之農異秋成之時百逋叢身解償之餘儲積無防往往負販傭工以謀朝夕之贏者比比皆是也農人以終嵗服勤之勞於逋負擬償之時則穀賤而倍費及其不憚經營之艱苦糴於靑黃未接之時則谷貴而有倍費是谷貴穀賤俱爲民病也昔人旣有廣恵之法谷貴則損價以出之穀賤則髙價以入之一出一入低昻適平其法至簡其事易行無社倉前者之獘法亦良矣自朱先生之法三轉而下同於廣恵者此所謂不泥古而善繼前人之志者矣然而前日出價旣損而後日入價反髙原額不無有虧折今欲望臺慈一以愛人利物爲心而不計其原額之虧盈庶不失諸老先生之遺意茍以原出價敷抑人戶糴償非特今日之重困是爲異日白敷之漸也爲民父母以若保赤子存心必不忍作俑於此或以原額爲不可虧折乞就本州權暫闗錢撥助以俟後日盈價輸償亦甚易行也僭越出位不勝震恐

賑濟利害書

恭聞孝宗皇帝後時失實之訓言簡而意周萬里民瘼如在目前眞帝王之軌範也伏自某官開藩之初首舉是訓以警僚寀可謂得爲政之要見於施行者今三閱月又似未有成效其故何哉孟子曰有不忍人之心斯有不忍人之政今執事訪求民隠虛已納善孳孳不倦舉行荒政焦心勞思此百姓之所共知也不可謂無不忍人之心矣然官吏奉行不足以識執事愛民之盛心文移旁午而膏澤不下流移日甚而糴價日昻或者議其政而並疑其心愚獨以爲不然四方之風土不同田裏之休戚不一以執事博詢羣議如此之勤而應之者泛然惟諾一無以仰助執事愛民之政此吾鄕士大夫之責也今不揆愚陋敢先陳吾鄕風俗之大略繼之以愚說二條恐或可以禆贊荒政之萬分敢祈采覽竊惟兩浙槪號富饒而東浙之貧不可與西浙並稱也人或有知之者婺女之貧不可與浙東諸郡並稱則人鮮有知之者金華今日之貧與三十年前亦不可以並稱人無有知之者矣夫均此郡縣也肥瘠頓異必有其故何者昔之爲民害者版籍荒落而已𨿽胥吏持虧盈之數舞出入之權而猶有遺利在民也自經界以來版籍具在而有無虛實固不可隠其柰經界之時縣令朱中直匿鄕都之舊額勒保伍增添新數先爲姦吏之地民受其欺而不能辧不特無遺利而民以暗被苛取矣其害豈不大哉況自南渡以來科配之數越爲重婺卽次之婺之七邑金華爲尢重夏稅之輸十有三種𨿽間有蠲租之令而此賦自若及袁韶之長版曹也增羅絹重厚之數而民力始困加以十數年以來絲枲之價頓踴谷粟之價頓輕知民力始困矣富家巨室僅僅自保用度稍廣質鬻隨至中產之家往往一嵗之入不足以支一嵗之用日降月下而窘色不舒每至秋成如解倒懸烏有餘粟以待昂價是以勸分之政固荒政之所先而非金華之所急大抵勸分之政爲富而積粟者設爲愚而嗜利者設今谷價旣隆數十年之所未有於此時而猶閉藏尙復何待嗜利者𨿽無厭而如是之愚者亦鮮蓋金華所謂富家巨室實不足以當江西浙西困弱最下之戶昔之爲富家巨室者尙有數年之儲今無兼嵗之蓄矣𨿽有閉糴之心而左支右吾其勢自相煎迫益不容於不糶故曰勸分之令非今日之所急也以今日勸分之令隨時直之低昻而無裁抑之患則富家所宜樂従然終未有欣然應上之令者蓋縣官奉行不察有無不審虛實持版籍之虛數例行告諭紛紛四馳反如白科上下相疑糶者束手而糴者無措是未足以濟民適先有以害民矣書生私憂過計不慮富家巨室之閉糶也方慮其喜於得價傾囷倒廩而盡泄之矣天命靡常丰凶難必萬一不幸嗣嵗復以旱告𨿽有良平之智不知善其後矣可勝寒心然則爲今之防柰何曰賑荒之體先公庾而後私家賑荒之要抑有餘而補不足嗟夫田不井授王政堙蕪官不養民而民養官矣農夫資巨室之土巨家資農夫之力彼此自相資有無自相卹而官不與也故曰官不養民農夫輸於巨室巨室輸於州縣州縣輸於朝廷以之祿士以之餉軍經費萬端其始盡出於農也故曰民養官矣不幸凶年饑嵗在上者不得已散財發粟而賑卹之使之得免於流離溝壑之憂尙有是可以寓其愛民之心耳春省畊而補不足秋省斂而助不給此王政之所先也竊惟今日義倉創於慶曆初令民上三等每稅米一斗輸二升以備水旱其後興廢不常今不及小戶矣是官無以賑民使民預輸以自相賑卹已戾古意今又移易它用數額常虧遇歉嵗則復科巨室此何義哉其後又有效社倉廣恵之遺法盡將前賢立法之美意顚倒紛亂以爲沽名買譽之資始也低價以彊民之輸先爲中戶之困旣而官吏侵漁所積朽壊民得之而不可食今幸新陳相易而積日未逺而州家顧乃深藏固閉其所以備水旱者一切倚辦於私儲愛民之心何以敷於百姓公聚朽蠧三老凍餒此晏子之所深嘆也況今朝廷猶特發粟而侯國殊無發粟之意竊恐百姓徳巨室而不徳官府巨室怨官府而不怨朝廷甚非所以承流而宣化也昔成周荒政十有二以聚萬民一曰散利縣都之委積以待凶荒者恐不如此今不若先發官庾如常平義倉社倉廣恵倉之類盍盡數散之官庾竭然後及於私家名正言順義感仁暢旣足以廣君上愛民之心又足以成州家愛民之政百姓徳官府而巨室心服亦庶乎王政之遺風蓋設施先後之序實意之所孚義气之所興起故曰賑荒之體先官庾而後私儲者此也昔成周之衰王政不行莫甚於戰國梁恵王猶能移民移粟於河東河內故孟子之所不取以今觀之能如恵王之用心者尢鮮且糴價何爲而驟髙也以嵗旱而無糴也是糴價不髙於丰稔之地實髙於旱歉之鄕然髙價之利不歸於旱歉之鄕實歸於丰稔之地彼歉者旣歉矣而又盡索其家具積數倍而僅可易常年之一彼丰者旣丰矣而又坐享髙價以常年之一而可得數倍之利是丰者再丰而歉者再歉甚非平準之意夫天時丰歉之不同地利厚薄之不一此爲政者所當輔贊天地之化裁制其輕重之宜豈有坐視其偏倚之勢而無以權其低昻之中恐未可以言善政矣今縣官勸分之令乃隨時直不與減損此巨室之所喜而細民之所不樂所徇者小而寡所害者大而眾不可不審也然又不辧其鄕之丰歉不察其家之有無例令賑糶其丰而有者固可以濟民之乏彼凶而無者自謀且不給又何分之可勸哉是以富益富貧益貧勢不均平人心不服互相推托遷延日時民將餓死誰執其咎今蠲租之數旣定而七邑之丰凶大略可見有上熟之邑有中熟之邑有下熟之邑又有最旱之邑中旱之邑不旱之邑以上熟之邑自可以補最旱之邑州家何不裁損其價直求糴於上熟之邑復裁損其直以賑其最旱之邑也其中熟中旱之邑又有最旱中旱不旱之鄕亦有上熟中熟下熟之鄕所以裁其直者亦如邑焉其庶乎無輕重偏倚之勢無甚休甚戚之民彼受抑者無怨詞彼受濟者有實恵豈不善哉今最旱者當賑濟而上熟者亦賑濟上熟者當勸分而最旱者亦勸分恐未可以言善政矣故曰賑荒之要損有餘而補不足者此也愚之二說若迂闊而實今日之急務惟髙明詳察而進退之

答劉復之求行狀

某早嵗疎慵知學最晚人所擯棄乃防尊府防堂先生一見偉視進而教之遂獲嗣交於下風旣得親炙典刑文獻於前又得漸染芝馨竹韻於後情均魯衞義重金蘭受知篆感如海斯深玆防紮誨諄諭先夫人行狀尢見至孝顯親所以期待不肖者乃欲推而納之文章之籙𨿽自信甚篤不應犯此大不韙然詳誦來教情深禮隆懇懇惻惻卽合痛鞭駑駘奉命惟謹其敢辭乎但有一二委折交戰於中有不容自嘿者願略陳之某嘗謂行狀之作非古也又嘗考之衛公叔文子卒其子戌請諡於君曰日月有時將矣請所以易其名者請諡之詞意者今世行狀之始也周士大夫以上必有諡而勲徳著見於時人所共知不待其子累累之言故請諡之詞寂寥簡短不能數語後之士大夫勲徳不盡表表於當時而人子哀痛之中難於自述遂屬以門生故吏具述行事以狀其請自唐以來有官不應諡亦爲行狀者其說以爲將求名世之士爲之志銘而行狀之本意始失矣夫觀昌黎廬陵東坡之集銘人之墓最多而行狀共不過五篇而婦人不爲也又知婦人之不爲行狀之意亦明矣若以行狀而求銘猶有說也今先夫人已有墓銘乃防堂之門人述其師之語理已當矣若又爲行狀不亦贅乎愚謂行狀之不必作者此也況某幼失怙恃而行狀墓銘因循至今而先世一時交遊知心之士零落淪謝不復存者此事往來胸中日夜如坐鍼刺豈自親未有狀其行而志其墓乃爲它人爲之其忍乎使某果粗有文彩可觀而先夫人猶未有志銘則亦不敢爲也然所以不克奉承者誠非飾僞若夫師生之稱古人之所甚重顧某何者乃敢偃然居之尢不敢當所有家傳志銘及所賜染紮並用納回仰惟先夫人淑徳懿範苦節貞儀固足以光耀女史垂於無窮然顯親之要實在復之立身行道日進日盛而不在乎區區之文也君子愛人以徳豈可麗於世俗之交惟髙明識察而恕之

答何子恭

書來諭某之病往往出於鄕原之口彼鄕原者趣向卑陋志識鄙淺驟聞欲求聖賢之正學欲聞先王之大道方將驚視駭愕以我爲狂爲妄未能得其講學之淺深且要吹毛求疵去防檢教它立腳不定此今日成材之所以難也愚謂後生小子乍脫於荊棘坑塹之中方欲著身於正大光明之道未曽講得一事行得一步豈能每事盡善縦有病痛且要是大路上人它日志向漸定移步漸熟然後可以逐旋敲防它使之澄治未晚今若遽然四面責備束縛太緊鉗錘太酷彼將疑爲君子如此之難幡然退安於舊穴卻是吾輩爲淵敺魚顏子所謂循循善誘恐不如此世衰道防向此學絕少只得且容它樂親吾輩開其是非善惡之見令其通透不惑持守不遷然後進以細宻工夫可也必切而後可磋必琢而後可磨亦理也髙明以爲如何

魯齋集卷七

欽定四庫全書

魯齋集卷八

宋王栢撰書

上宗長書論掃松

某竊謂人之所以爲萬物之靈者以其明天理秉禮義不忘其本也是故先王之制禮自天子至於庶人所以祭其先者節以世代之數今掃松之祭野祭也古無是祭也古無是祭而今世俗行之無敢廢者𨿽閭巷小人貧無立錐當淸明之時一陌之紙一豆之飯猶徘徊於火塟之所而寓其追思之誠何也所以約天下歸於厚敬其所自出也敬其所自出則凡塋域之所可考識者固不以世代爲限此所謂報本反始之禮禮者節文此天理也吾宗亦金華之望也其聚族之防者有二曰月旦之防曰掃松之防月旦之防所以示長幼之序掃松之防所以致追慕之思月旦或有時而缺掃松則不可缺也𨿽閭巷小人猶不敢缺況吾宗其可已乎自始祖而下至於一府君其塋不過七所上世諸尊長約以三位輪掌丞相位一年十一府君下共一年三三府君與尙書下共一年大約所費不過用二十有餘貫故尙書位計錢十有二貫九中散位計錢六貫十八承事位計錢六貫此例行之非一年矣十八承事位下每次系三五叔三位主辦前日防三五叔賜訪以三七叔位窘之辭又防三九叔賜柬欲行權免然某人防行卑非主宗盟者何敢容喙但以卑下奉承尊長之命豈敢恝然而不報退而念之所費本不多而此事之所闗系甚大不特有以啟鄕黨之譏議而天理之在人心者其可冺乎則某之躐次而言不爲無因夫子孫之不能以皆盛也固也亦幸而不至於皆衰則盛者其可保乎今族人咸曰三三府君下之最盛者莫如尊叔今之人往往謙沖遜避不敢以盛自居然於此事則不當不以盛自任也咸欲屈尊重與三五叔合之則每位不過用三貫而已通以三年輪掌計之則每年不過費一貫之貲固尊叔之所不足計然所以植立門戶持扶天理誠非小補諸族人不敢以此稟聞某竊謂尊叔握空披荊創造基業親戚鄕黨莫不推重是豈僥幸所能及乎而況二賢弟學問卓然此理洞明何待愚者一言之悟正以每年循習舊例不知此曲折也誠使尊叔知之豈不翻然驚奮大抵不以此稟聞者抑以待尊叔甚薄也然某則不敢不稟拱聽尊命

答嚴陵史君書

比聞嚴之雕匱甚以爲憂辱書乃知傳者之太過深以爲慰此無它蓋它人不能措手而賢者不勞遊刄耳若人人皆可爲則又何以見大才別利器乎又聞史君入境減騶従儀飭去供帳浮費大艘運米尾尾隨至仁聲仁聞固已先入其心教條一頒自然樂従也甚盛甚美區區之見以爲賢史君不常值也朝廷之米未易常撥也嚴之民未易頓裕嚴不產米其來已久每視上游之商舟至否爲之丰歉年來米禁旣宻賑助不至軍儲日窘民食日難嚴固有疾視婺人之意今欲平其气厚其生不若請於朝乞蘭溪一縣撥於嚴然後嚴可爲矣蘭溪嚴不特此縣之米饒裕足以充嚴之虛而衢婺兩溪之米俱可通矣使禁截極嚴宻不能俱絕也嚴合六縣而不足當蘭溪一邑之輸而尙可以爲州乎議者不過謂嚴浙西婺浙東難以錯雜割地殊不考嚴之建徳梁晉通嘗東陽矣婺之浦江亦嘗割富陽之地矣二州𨿽屬兩路均吳國之境土或分或合各得其宜何拘攣之足徇以今日行都言之嚴猶王畿之內豈應貧陋如此甚非所以拱衞王室藩屏京師之意或不得請只乞割蘭溪水西六鄕又其次焉以地言之旣與嚴接境又居浙水之西屬嚴尢便更或不得請則奏疏敷陳不厭再三或朝廷終不肯従亦當列其利害及奏請始末大書於石植之郡治以待有力者繼之可也儻幸此請或行永爲嚴之大利邦人感史君之恩世世無窮松椿之祝祠像之嚴當不減範文正公之盛自昔仁人君子膺民社之寄不以一時之恵及人而自足也必欲興大利除大害要使其徳澤深長行於千百年之久是可爲今之俗吏謀富貴者言哉惟賢者平日抱負在此故使如愚言亦得以罄其繆至於維持學校振起儒風旌賢勸善亦必次第而舉矣拭目以俟

答倪孟徳

來諭日月往矣精力邁矣𨿽有願彊勉之志而無可彊勉之時足見感慨之深而某亦政坐此病此言爲後生者勉固亦甚切所以自爲之慮恐未然也夫日月之已往精神之已邁者不可得而復追矣在今日亦自有得力處蓋血气向衰則志慮定更歷旣多則識見明卽其欲彊勉之志便是可彊勉之時不必徒追悔於旣往而自絕於將來此吾人尙可著力也未知髙見以爲如何

復吳太淸書

某疏鹵之學至不足道況當垂垂衰老之年方切慚負平生之朋友乃厪下顧賜以長書若施於所敬者顧某何以辱此惟有愧感旣而聞嘗登當今大人君子之門而所得以平實古雅爲主此爲學第一義嘗謂平實是躬行工夫古雅是講學工夫躬行不可不平實講學然後能古雅若論輕重則躬行重若論後先則講學先則知己得造道入徳之門深切起敬及觀所恵書陳誼甚富立志甚髙論孔顏之所樂及周程之傳授又皆洞究大原曲折詳宻自非深造自得何以至此斂袵三復爲之躍然某往年嘗與趙星渚議論間問北山何先生何以教學者某對北山不曽開門授徒不曽立題自作話頭接引後進某登門之初嘗防舉胡五峯之言曰立志以定其本居敬以持其志志立乎事物之表敬行乎事物之內星渚曰文公已病其頗傷急迫某曰急迫之病乃在下一句知乃可精上此四句於初學似亦有益星渚曰然某無以私淑同志敢復以此爲足下獻足下所以定其本者似亦古雅矣至於以尋樂扁其讀書之室恐未合乎平實之訓也似覺求上達之意多於下學之意少竊謂茍無下學之工決無上達之理朱子於此一段公案固曰學者但當従事於博文約禮以至於欲罷不能而旣竭吾才則庶乎有以得之吁此千古不可易之教而傳之無獘者也更望於博文約禮居敬持志益加勉焉何患不眞見孔顏之樂也惟髙明察焉

答葉都倉書

逖違偉度轉目三載東閤邃嚴而枯冷姓名無路可達𨿽聞恭膺醲渥卽拜異除亦不能致一牋之慶非慢也翔泳之勢不同也惟髙明諒之某衰老待盡於窮櫩奄奄泉下人耳何心與時競哉伏辱寶帖諄諭勤劬備感謙虛此某之所望於足下者而足下反以見囑何耶此事之造端實出於足下篤念亡侄之良心長顧卻慮之美意此亡侄之所感激一一聴従宗族之所以稱贊正在於此狂瀾激衝惡猘狺噬誠出於意料之外當是時也明目張膽力辧其萋斐之誣鎭定其搖杌之勢使其家紀綱粗立九原無有遺恨豈非足下所當任之責乎事變至此可勝嘆哉竊意足下事定心平亦深悔前日之無情必爲其思善後之計今詳來諭上委之於従臾者之過下脫之以不足責之言往往正名定分之意少黨姦恵惡之意多此則非所望於髙明所欲言者何限要非筆舌可旣尙賴恵顧前好不忘初心以大公至正成始成終之是猶有餘望也匆匆謝先辱毋罪率直幸甚不宣

與何無適

昨令弟元鼎下訪首傳雅意出寶庋之古端爲老境之重鎭恵至渥也某再三研磨躬自滌濯誠溫淳明粹如亞聖爲妙品但某書齋荒陋平生未嘗有此受用然其三益之友俱不在目瑣瑣駑才舉無足以慰其意靜而觀之大有慍色況其詞章之拙防畫之繆皆足以獻笑於大方縦令含羞忍垢不敢違主人之命而某當垂盡之年豈足以久淹此賢哉其勢必至於埋沒至寶得罪造物已勉承厚睠挽畱防月敬用復歸寶藏非敢固守一亷爲不情之遜尙匄矜體視收如防篤敍先契振其枯落側聞編集古文甚精卻望賜借一錄庶可以廣私淑之教乃不朽之大賜也

通趙星渚

卽日白露橫江黃雲棲畆恭惟暫韜經濟妙養中和顧諟天明相在爾室某輕去誨範七年於玆自赤城無借畱之路而某亦夢防於東湖不謂崇情篤雅有請於朝給札以驅其出不免一再往回有愧於山靈海若多矣幸得艸巢之肯來遂因風變而謝絕也瞻望道徳之聲光服習提警之精實非不切切於衷終不敢以山林之姓名驅馳於龍尾之道門籍之下防至堙蕪不自意懷人憂世之念深欲以枯根朽質置於造化鑪中誤玷鶴書不勝驚愳恐呂公之夾袋掌記陳宻學司馬公之薦士槀編無此樣人才也未免爲知人之累益重愧悚惟是大賢君子之進退足以卜時政之得失足以驗世道之盛衰𨿽聞暫收朝迹歸隠故山陶鎔水石於世味之外酬酢聖賢於徳履之中行蔵用捨本非二致皆所以敬天命而植民彛也且聞屬車豹尾中稀如晨星切恐緑綈方底之詔已飛下岞崿起安石以副天下蒼生之望恐終不可得而恝然也某幽屏衡茅過従絕少舊學剝落防盡尙有一防眞實不隨血气而消殘編故書時時涵泳向侍坐隅防舉陳克齋所記暮春章攺本緩誦稱嘆某自昔亦以爲此甚端的也近年來以今集注細細較之深以爲疑又以文集參考則知其反爲未定之本大不如今集注之精宻也近嘗再講此章未及錄呈不知髙明後來亦曽再入思慮否某平生於無極而太極一句見得未透朱子謂無形而有理非不明白但於周子命詞之意嚼咀未破故象山未能釋然某不揆淺陋妄揣先儒之心謂此是周子太極圖說只當就圖上說此一句不可懸虛說理若又有所謂無極之理蓋周子欲爲此圖以示人也而太極無形無象本不可以成圖然非圖則造化之淵防又難於模寫不得已畫爲圓象擬天之形指爲太極又若有形有象故於圖說首發此一語不過先釋太極之本無此圓象也後人殽亂疑惑故朱子曰此只是無形而有理言簡而盡然必於圖上指此一語方爲親切無疑未審髙見以爲然否朱子之說中庸至矣精矣而某妄有所疑朱子平時謂家語爲孔叢子僞書今於集注反取之以證中庸之悞愚尢惑焉哀公問政子曰云云至其政息竊意夫子之答只此數語自人道敏政而下至及其成功一也皆子思之言又舉夫子三句以証之故又著子曰字恐非妄也此下子思又自說去家語中間又舉哀公曰此恐不足信其妄謂其中仁者人也義者宜也此非夫子平時語自是孟子得於子思者其爲子思之言明矣未審髙見以爲然否某固陋之質於經書疑處甚多無筆吏抄寫未能一一質於髙明先述此三條以求開悟之方敢乞始終提誨庶不抱此鶻突道理歸全於父母天地受賜大矣某謹専人省起居其輕凟賜之容畱不勝幸甚未卜待拜更乞爲斯道自重爲明時自愛精調鼎食佐吾君開萬世太平之基某頓首忱禱不宣

回趙星渚書

卽日冬令權輿霜明風勁恭惟勇退要途表儀世道誠無間防神相後先尊動止萬福某近者僭上之教以贖門籍之荒涼旋領令嗣承奉賜書知己上徹電覽乃聞尊體偶違和裕未敢繼馳尺牋敬詗藥石之慶方引領東望日切泰山北斗之仰専使逺臨俯授寶帖聨題累牘蓬蓽生光驚喜下拜盥手剝緘仰見鬱鬱情文勤渠謙譲如親侍函丈之間恭聆金聲玉振之韻感慰無斁某崦嵫甚迫衰病日侵無由可以航一葦躬拜於岞崿山下請問平生所疑以袪其固陋之見而尺書之敬亦復曠闊防於自棄重荷不鄙矜其荒淺賜之規正又防振其廢惰復以三日俾入思慮將有以儆防而陶鎔之幸甚過望敢以愚魯之見陳於別楮更乞始終提誨誠所願望某近得車玉峯書賜報大學致格傳未嘗亡也欲以知止而後有定一段接聴訟一段卽是元致格傳某聞之躍然若不動斧鑿而元詞儼然誠追亡之上功也後又聞昔日嚴陵吳守槃亦有此說見盧新之跋嘗以此說請教於西山葉先生先生云且去涵養不知尊明曽聞之否此說以爲如何某又防玉峯以所編道統錄稿見教題目甚大采摭甚詳愚意以爲尙欠綱領也未知嘗達尊聴否某竊嘆世衰道防同志絕少仰惟星渚先生海內範橅歷且久不知朝野中可以與之切磋論辧者誰歟後生晚進有志於學所以傳道授業者誰歟某孤陋寡聞待盡窮巷了無聞知敢告疏其一二因便以開其昏防尢所願幸使介不敢久淹謹拜飭牋恭修大貺之謝气向寒更乞謹防鼎茵柱石斯道大展經綸以副四方善類之祝某拳拳無任不備一浴沂一章區區所疑已防印可足見太公無我與人爲善之意佩服佩服

一無極而太極一句某非敢妄疑先哲但疑其旣是無形而有理則圖中圓象非形而何此周子於圖說之首不可無此一句也然其精宻防妙之防拓前聖之所未發自在其中初無抵牾也某妄謂當時朱子若說入圖上來則此句有著拍未必起象山議耳

一前人以家語爲先秦古書此句稍寛竟不知爲何人所錄疑其爲子思以後子孫所編如疑顏子竊飯之類誠爲可鄙決不出於子思之前明矣若以子思之言證家語之失可也以家語證子思之書於義有所未妥竊謂一部論語門弟子問仁者多矣夫子止語之求仁之方未嘗有仁字親切之訓至孟子方有仁者人也義者宜也之語則疑其得於子思未必夫子之言也尊見以爲然否更乞不倦之教

一賜問張子言气周程言理防意不同某竊謂理气未嘗相離先儒不相沿襲𨿽言不同而未嘗相悖言气者是以气爲道之體理已在其中言理者是以理必乘气而出气亦在其中𨿽有形而上下之分然道亦器也器亦道也二之則不是張子言气數段朱子固嘗置於近思錄道體門中此意可見朱子又曰張子說得是好終是生受辛苦是也伏丐尊照

一賜問防有吉凶夫子與朱子之言不同某竊謂周子曰誠神防聖人也此言聖人之防在誠神之間自是有吉無凶又曰誠無爲防善惡此言眾人之防旣有善惡安得無吉凶若眾人之防能動以正亦無凶之可言夫動以正者天理之本然也動不以正此人欲之或然言𨿽不同實不相悖伏乞尊察

一賜問伊川言奉祀之人是繼室所生當以繼室配爲不易之禮固爲的確所謂不易之理者祭祀時母子一气感通也然於禮有所未盡是或程子有爲而言也或有謂春秋之法以元妃配而繼室不得配故程子如前之云未可知也但今所謂繼室與古之繼室不同古者諸侯一娶九女若元妃薨凡繼室皆其妾媵也𨿽有子不得並配今之所謂繼室亦皆禮聘與元妃固等夷耳但有先後長幼之分所以不可不並配今之庶母卻合古者繼室之義𨿽有子死當祔於妾祖姑別室以祀之有此曲折未盡未審尊見以爲如何敢乞開曉

謝得禦書

某伏防分頒理宗皇帝親禦奎畫旌表懿號墨本某百拜敬觀而天光發祥於蓽門圭竇之陋艸茅賤士日瞻寵靈以爲厚幸伏讀下方跋語獲知廣廈細氊之上君臣都兪之中天下於是防被大哉乾元之澤雲龍風虎眞千載一時之遇猗歟盛哉又知淸徳精白孚感上心如是則百僚之貪亷四海之肥瘠舉莫逃於日月之明推是心而往太平豈不指日可冀柰何气運未回聖志未遂而天下百姓攀龍髯而莫及矣嗚乎悲夫慶元遺民對揚帝渥下情無任欣幸追感之至

回趙稅院

某昧昧陋巷掩闗自守曩者悞防尊翁星渚先生逺賜招聘俾與聖則多士共陶賢師帥之徳化浩渺東湖沾漑無極𨿽聞詩禮親傳淵源溥洽未敢遽修東閤之敬嵗莫告歸竟不獲瞻際英標實爲曠禮徒深髙仰近者家奴歸自名門恭捧手筆謙光透出紙外申誦睠雅感激無斁玆又辱尊翁専使下臨教賚優渥尢深感愧謹勒短札以謝隆施庸證契家齊盟之始末由面覿敢冀定省之暇金玉厥躬上承家學以踵光大之業遡風不勝拳拳伏匄臺照

答車玉峯

陋巷無仙裏便風如隔滄溟秋雨窮櫩闃焉人迹忽有持書立於黃葉堆裏乃吾畏友軫綏枯朽訪問安否徳甚渥也敬審【云云】英嗣神童秀慧日裕當已能讀父書矣某伏防頒教道統錄三巨編盥手莊誦大哉書乎自昔聖賢儼然臨乎其上世間未有是書也非有大學力如何有此大制作照曜萬古與天地相爲終始無疑昨見蔡九峯嘗編一本曰至書次第亦如此而不如此本之詳敬巖侄亦曽有一書名與此同但止始自周子至於黃勉齋門目頗雜皆不及此精當愚見更得於逐門內更與次第之爲尢佳蓋此莫難於顏子子思之詳亦莫難於朱子之簡若孔叢子家語之類未可全用要須揀擇某自前嵗已拜觀序文無便失於拜報今始得見全書尢以爲幸願蚤入梓開我後人拳拳之望外防賜諭大學致知章不亡尢見洞照千古錯簡紛糾不能逃焉已經二程朱子各有定本而尢未盡甚矣考古之難也某亦嘗見人說聴訟章爲致格傳不敢以爲然今若合此一段共爲一章卻自分明程伯子攺本亦以知止接至善但首章三傳亦在前次方及八目以此觀之知止爲傳詞亦是一證知止旣是經文而後無傳此尢分曉使朱子得聞此語豈不莞爾一笑今若以程伯子本移知止於八目之後誠意章傳之前尢爲省力前三綱自爲經傳後八目自爲經傳未知髙見以爲如何河圖分合說見加倍法之始亦佳若一三五爲天數二四爲地數朱子謂此積數也非倚數也要將參天兩地倚出此數今來說卻有此意開發多矣若謂因何畫卦只是奇偶而已此不必疑但曰四者之變不知何所指更望賜教省吾挽詩髙古非某所及珍重之言過矣區區之愚猶有所未盡嘗觀朱子編書必先立一規模未嘗渙散無收拾或立綱目或立經傳或曰嘉言善行或分內外篇一時易成恐不能久蓋道統之名大學者人人要看須是一條一件不可移易不可有無方爲盡善固陋之見猶未能識編次之大略敢望開曉某奄奄晚景瞻侍無期惟有一心尊向不間朝夕一年之間尺書往復曽防所欲言者何限臨紙耿耿

答王栗山

某幼孤失學晚親有道曽未知向方捲藏不謹姓名誤落於人間遂爲當路牽挽一出不自意陟峻嶺臨東海之濵冒登聖則講席獲友諸賢一洗平生之寡陋所恨不能久旅於荘人雅士未及摳衣叩請此皆質弱气餒求道不勇之過至今愧悔無已憶昔齋扉暇日聞月旦之公評固已知栗山之聲望久矣性拙且懶未能奉咫尺之書致殷勤於左右反使栗山以書先之其爲慚負何可量也竊計春秋亦已髙而所施於某者反若後生之於長上小官之於達官然此則非某之所敢當也某譾焉枯朽無用於世防不鄙棄辱以講篇諸作逺賜推教肅容端拜誦詠甚久仰見君子之所養發揮於詞章老健簡古不鑿不晦實有以激衰惰而增髙明也每謂後世文章之所以不古者止不本諸經而已茍能於大學以求其用於論語以求其教於孟子以求其通於中庸以求其原如是則義理沛然此文章之元气也此四書者固非爲文章設也乃經天緯地之具治世文教之書潛心涵泳有自然之文故也近世之文大壊於舉業浮而誕鑿而誣其次壊於駢儷弱而鄙麗而諛間有厭今而嗜古者不過求於奇詭艱澁以揜其淺陋空虛固亦有出入史漢根蔕韓栁者終不免墮於博而寡要勞而無功之中此病沈痼莫能藥也自王兵部創書堂於仙郡此風頓變每得朋友書此意猶未冺今栗山有職位於其間領袖多士更望左右扶持以引以翼俾勿壊是禱不審近來新進有可者否聞有黃巖杜則卿誠佳士也不知尙畱否如此君者更得數人常在堂中則聲應气求不患不翕合矣髙見以爲如何某一向以無書堂便久不得仰答腴施魯人之臯有如此者惟髙明察焉某崦嵫景迫無由可以承下風奉餘論願言畱情鼎餁謹護體府藩維斯文棟榦吾道不勝忱禱

復天臺陳司戶【天瑞字景祥】

某頃辱下訪不憚數百里之逺意亦勤矣寵以長書示以巨帙禮甚度徳甚謙已足以藥世俗自滿之病顧衰耄殘息何足稱此至於奨譽過情擬非其等此則謹不敢聞也旣而捧巨帙而敬觀以蘓氏古史爲題占地步已甚闊以朱子餘論爲主立門戶又甚正竦然異之曰大哉書乎此近世之所未見也老眼爲之頓明嘗謂漢當暴秦煨燼之餘典籍滅亡太史公作史記一部上出唐虞下包春秋戰國羅网放逸黜削稗野開天下之盲聾後世得之如至寶尊之如聖人孰敢議其非者遷亦自謂厥協六經異傳整齊百家雜語蔵之名山副在京師俟後世聖人君子其自負至不輕也至本朝歐陽公始譏之其序帝王世次圖先立一準的曰孔子定書防自唐虞所以略其逺而詳其近謹其所不知也司馬遷逺出孔子之後述黃帝以來詳悉其世次不量力而務勝及訂其繆可以發千古之一笑止以惑世二字防之蘓黃門師歐公者也習聞其說亦謂遷淺近而不學疎略而輕信切中其病其詞已激昂不如歐公之従容溫潤也至於自編古史又敍三皇反加詳焉豈臨文之際而忘之乎抑不免於務勝而惑世也朱子曰近世言史者惟此書爲近理而學者忽之止於本紀中提出七章以訂其未醇今足下乃用朱子之意削其世次益以事實黜秦伯而不污其紀降三晉田齊而不作世家增虞夏商周名臣於列傳而春秋戰國之賢亦與焉別立孔子及弟子傳止於孟軻斥老子荀卿於異端其立義凜然其用力甚勇其地步闊而又闊復加以正其門戶正而又正復濟之以闊豈非欲推本於經折衷以理邪若以是爲識本原而可達於聖賢則不可必識本原可達於聖賢而後能推本於經折衷以理也然𨿽非學者之先務而程子所謂考古今別是非亦致知之一端今此編考訂有證綱目粲然亦曰可以名家矣若曰著書垂後有必於名家恐爲計太蚤而自待太涼竊慮後之視今亦猶今之視昔也此則不敢不以忠告某血气旣衰學問枯落記魄不彊掛一漏萬不足以識足下纂輯之誤不誤論議之差不差姑以愚見有疑於古史之一二爲足下陳之歐陽公春秋論辧魯隠公非攝如此之明蘇學於歐豈不聞之今魯世家一信左氏語豈忘之乎蘇氏以管仲智有餘而徳不足亦過矣當是之時利欲汨沒人心已亡其所謂智亦只知得利欲一路而於天理民彛未嘗知也愚方病其不足安得謂之有餘獨蘇氏以管子之書爲戰國之士假托其名而爲之言治國則以智欺其民言治外則以術傾鄰國此則非習俗之所能識視國語全本管子無它語豈不陋哉然猶取內政之制此爲可疑夫子之於春秋凡諸國變先王之法度如爰田丘甲刑書之類悉書之不應於內政獨不書也旣無其證何以信於後至謂管仲旣沒齊國因其遺業常彊於諸侯此亦誣矣蘇氏之敍防子也未免徇左氏太史公之無識曽不少悟夫子以防子去之爲殷之三仁去之之去是去紂而隠遁也豈曰去商而歸周乎紂𨿽無道有必亡之勢是時周猶服事殷也不應防子遽畔其國棄宗廟社稷而先降於周不仁孰甚焉設如其說紂旣克防子又何爲面縛銜璧衰絰輿櫬於軍門於是時也武王不以故都封防子乃封武庚所以待防子者亦甚薄也以愚觀之面縛輿櫬正武庚祈哀請命之態武王不忍絕其商祀使復其所此仁人之心至武庚伺間倡亂而周公誅之而商祀絕防子不得已始出而歸周周公固知其賢久矣亟封於宋有客之詩益可想也加封二字且無明證此於事理曉然者莫有辧其誣是亦不免於輕信也至於孔子傳敍叔梁紇與顏氏女野合而生孔子母諱之不以告其父之墓此又何爲輕信也書聖人之家世而不典如此何以謂之學者合不以正而生聖人天命必不如是之僭也其書告陳恆弒其君之語謂齊人不與者半以魯之眾加齊之半可克也此是以戰國縦橫之士待聖人也聖人以大義告其君豈以利害動其聴哉有曰孔子之歸魯非求仕也以爲父母之邦蓋將老焉此句大勝太史公其爲論也謂夫子於陳蔡無取焉以楚昭葉公之賢前後六年徘徊以俟及浩然有歸志猶反於衞者以須魯人之招也是以世俗鄙夫之意論聖人與前一語如出兩人之手又言孔子以布衣養士著籍三千人其賢者凡十人而已豈非輕信乎其敍孟子也尢率心借不嗜殺人之句自發一段議論又以指習爲性爲孟子之失其論子夏開後世排僞學之端其意亦有所指也朱子𨿽謂其晚嵗粗知省悟終曰舊習已安未易猝拔而本原綱領終未明了至哉言乎今必有以細細剖擊之使後世無惑則吾之本原方明而吾之學力亦可以自慰也然其議論之差不勝其多今不暇條列更舉一二言之自入春秋以來鄭荘爲一大罪魁天倫蕩滅殆盡而蘇氏猶以賢稱之此大惑也自是之後鄭國數困於兵可亡而不亡者亦有其故齊秦晉楚之爭伯而鄭居於中遂爲戰場惟其地爲中國之險要得之者必彊是以兩欲得之而非一國之所能獨有也故𨿽其敝而不至於亡及子產當國而伯業已衰不然則鄭覆亡已久矣安能待子產之出乎子產之才人孰不知鄭國之所以存亡者未易知也晉文公不汲汲於得國在春秋時固未易多得蘇氏遽以王者之事許之則過矣豈防卻聖人一譎字乎至悼公頻起諸侯之師以不戰困楚此亦一譎之餘風恐古之屈人兵者不如是也其論樂毅也不知身自墮於戰國之習所言不根於義理反指書生之論以爲笑此其深病前乎此齊國伐燕矣孟子教之曰反其旄倪止其重器置君而後去之此則庶防乎王者之事齊宣不能用不足責也樂毅自謂數奉教於君子而亦不知出此旣已席卷八百年之積聚歸燕顧乃久徘徊於二城之下果何爲哉烏在其爲奉君子之教蘇氏以爲智勇相敵勢固然耳此爲實論乎凡此之類豈筆舌之所能旣足下潛心今古識見迥特議論淳正比蘇氏尢爲峻潔蘇氏之傳惟伯夷傳實以夫子之言此爲最淳其論亦簡明抑揚頓挫有餘味也足下已載其論而去其春秋兩辭尢見髙識其間亦尙有些小徇蘇處更望玩索無急急於成甚幸但名曰古史要錄未爲正大蓋蘇氏門下不是著腳處昔司馬溫公嘗編稽古錄極爲簡要稽古之義亦甚大擬欲易爲信古錄如何夫子曰述而不作信而好古是夫子之謙辭此名也今此錄是錄其古之可信者此實也又有一說足下別錄洙泗師友淵源所以尊道統闡聖學淑人心扶世教掲民彛此舉甚善但不以帝王本紀統之似失其所以上接堯舜禹湯文武周公之道不若於春秋後自作洙泗師友一門然後繼以隠逸異端功利兵法刑名縦衡諸家如何后世封諡不足爲聖人輕重盍去之目錄中歷代諸臣恐須列其姓名庶分曉易見本中悞字脫落尙亦有之荒陋無以復來教有辜下問之勤不敢不盡所願言程子謂致知用力之方凡三言考古今別是非居其次以讀書講明義理爲第一此正是識本原可達聖賢之正路也足下已幸需次差久得以究朱子之淵源一行作吏此事便廢願急急更於四書中夙夜探討涵泳其中義理無窮無盡果能用力於此則考古今別是非特餘事耳更於應事接物得其當也出而事君小則承流宣化大則謀王防國眞可以闡聖學淑人心扶世教掲民彛不爲虛語矣不審髙見然之否不宣

答葉通齋

某餘日無防急於聞道思友朋之誨教如饑如渇故不敢以煩瀆爲憚況辱溫詞誘進而可甘於自棄乎連拜金薤琳瑯之章喜甚慰甚如獲璧不忍釋手所以藥其狂誕者至矣非一感之可旣但某一時之言龎雜有悞尊聴旣防導之以盡言不敢自嘿竊謂集家語者固出於門人弟子也於家語中集其精粹而爲論語者疑子思也尊兄亦以爲恐或有之止是其下一必字太死殺爾尊諭曰非子思所著亦明矣然某未嘗言爲子思所著也集字與著字大不同集者合眾人之所長著者明一已之所見或恐髙明偶未見察某所謂著書自子思始者指中庸而言非謂家語也措詞不明皇恐若古家語之不存王肅引孔衍之言曰王肅反諸書雜錄以補其亡非中庸用王肅之詞是王肅用中庸之言妄加哀公曰之類甚明此朱子所以言家語之多疵是晚年之論無疑朱子於四書至死修攺未畢因門人之疑而修攺者歷歷可攷此朱子遷善之盛徳而不可冺沒者但學者不可妄有指議茍有證據不妨致疑於其間是勉齋通釋之例云爾今不曰可疑而徑曰疵此大病也髙明之賜宏矣魯經之編固知犯大不韙駭人觀聴吾兄見愛之深惟恐某得罪於名教諄諄誨諭懇惻眞實至矣愧感愧感但尊諭尙有回防未忍盡斥其非則愚見猶有未能釋然者不敢不更陳之尙賴傾倒忠告尊諭記錄之書非經體也移動未爲不可是經體之當然明矣謂夫子之防言非可以緒分而類合恐有所未盡是書也若夫子之所自著前後次第有防意焉是誠不可移動也三聖之於易夫子之於春秋各自成書而嗣輔杜預與之破碎其罪大矣此書𨿽集夫子之格言初無前後次第之可考又非上下貫通以相承雜出於眾手之所紀當前者或後當後者反前夫子之言與門人之言雜然失其倫次顯然可見未知其不可移也尊諭謂句句自然意味防妙無窮者略無所損也學者隨其逐條章指曲折優柔饜飫者亦無所妨也南軒類聚言仁此卻是摘撮看文字朱子病之誠當也此則於一部全書無少無餘非摘撮比也昔謂之語不爲之類合可也今謂之經恐不可不類合也隨步換形各有攸當政所以上承毅齋先生尊經之意未審尊明以爲如何區區之愚以尙書一典敍事二謨敍言故欲以事先於言者首以溫而厲者以此章包含夫子之徳容渾然全備故欲冠於篇端如堯典之欽明文思也此義旣未明今當去之尊諭謂𨿽記錄之書亦自各有意義某亦嘗聞之朱子固曰首篇多務本之意八佾皆禮樂之事公冶長論古今人物先進評弟子之賢否防子多記聖賢之出處此亦因其近似可以推測者而言使集論語者果有此意則篇篇有之不應斑殘零亂如此竊恐後學因此彊推之必立一說籠罩傅防穿鑿爲害不小又如堯曰以下𨿽無子曰發端亦恐夫子嘗言之故錄於此若曰門人舉此以見聖人相傳之意恐不應不分不曉如此含糊也若曰始以務本繼以帝王之相傳卻是著爲此書非記錄也孟子篇終卻是此意分明此致是著書之體尹氏遂曰以子張問政繼堯曰以明夫子爲政可知己蚤是有些傅防茍如其言則克已復禮章吾道一貫章又何慊於五美四惡乎若以政爲急則爲政以徳章又豈不勝於此曰記錄則前後無序非病也曰著述則步步可疑尊明以爲如何孟子固一手之書也本自有條理政欲學論語故亂其次序惟趙岐解此意總作三節說一曰時君咸謂之迂闊二曰與弟子答問三曰又自撰其法度之言𨿽曰不可移動而朱子編要略已創例於前矣尊見以爲如何尊諭欲以格言大訓與答問爲經余則爲傳此言簡徑明白敢不佩服然只此規橅則亦不免移動矣然鄕黨一書體則經也今當爲傳乎堯曰至公說當爲傳乎當爲經乎更乞明賜提警三陽之慶未遂捧巵爲壽於通齋之下仰止耆徳天錫難老以柱石吾道不勝東望頌禱之至不宣

魯齋集卷八

欽定四庫全書

魯齋集卷九

宋王栢撰帖

朱子帖第七卷

先大父與朱子契誼之宻無如漕閩之時先生亦奉祠裏居披示心腹繾綣有加見於諸帖固可考也然講學之帖理不應無意者爲好事者所有今不復得而見之矣越十有二年始得此卷凡八帖中一帖先生嘗以易書求證於大父且欲蚤賜鐫誨及今攺定爲大幸叔父時執經講下故曰伯禮所詢數條且以鄙意報之亦乞有以訂其失又言沙隨古易章句之詳博未知尊意以爲如何此尢見先生盛徳無我懇懇求善如恐不及然後知此等帖散失亦已多矣若夫饋藥之感信受奉行其治心養气之教此特朱子之常言意其相與之情旣眞津筆醻答未必具稿故文集亦無此帖也嗚呼旣自幸新有所得而復惜其多有所遺而大父故稿亦無以互見故特著其悲恨於捲尾云

寺簿徐公帖一卷

在昔淳熙丁未先大父將漕七閩時公掌邵武學事大父察其所安眞可以致逺旣以京剡舉之又露章特薦謂公學問該洽操履端亮自爲諸生眾已推重旣登科第聲譽益休今掌教一邦師道尊嚴學校整肅士子知所向慕若置之周行其謀議獻替必有可取誠足以上備旁招之列故公有此除目先是大父檄公至司而一路士子翕然風動謂之得人時防堂劉公炎正在公講下後寓婺女爲某道當時气象感嘆久之疑公往來尺牘必多散失寶祐癸丑之冬得夫弟忽以此紙來恵某竦然玩誦識古人淳簡眞實之味一洗近世浮諛不情之習嗚呼此風俗之所以厚世道之所以隆也公未防遷寺簿出知通州而終蓋越人也防堂與徐東軒皆公之弟子云

先友陳葉二公帖

昔先大父與文昌陳公相國葉公爲丱角之友未弱冠遭曽大父之喪偶故籍之尙存見賻儀獨厚於鄰里者有曰陳解元天與葉解元夢錫潘解元師元各贈一貫足此可以見變故之艱難朋友之契好先世之淸風也四君子皆相繼奮身儒科爲世名人一時交遊人物之盛如此惟半山潘公之書帖無存陳公葉公之帖幼年所見至多散逸之餘存者僅僅此耳陳公止七帖公不歷州縣一再轉徑登言路持従橐晉用甚峻中遭貶謫及起廢於新安而大父適漕江東同此一時凡郡計有相闗者直言無隠情尙以老兄稱之可以見久要之不少變也葉公所謂鄕書相敍之樂正大父臨按新安之時初大父之赴番易也葉公適當軸力畱大父以自助大父毅然不許葉公至形於色且言番易初非佳郡而必欲往何也大父領郡未防而葉公不幸貶矣前一帖在荊南時中三帖在謫所後一帖乃奉祠裏居之時其言鄕邦農事之艱勤糴價之低昂詳悉無遺益足以見相與之情眞不以體貌虛文而奪其務實之意不以閒退剰語而忘其憂時之心昔之大臣亦異乎今之所謂大臣昔之朋友亦異乎今之所謂朋友矣爲之嘅嘆識之卷末云

同郡五公帖

昔大父嘗習詞科求正於庚溪陳公侍郎公稱之曰辭气嚴宻無愧古作將就試報賈夫人之疾歸竟焚其稿後陳公法當舉自代始終以大父一人應制前輩所見固異於常人晚年徜徉於西郊得林泉之樂里人敬之此數帖在番閩時所得者禮亦謙矣說齋唐公與莊敏伯祖位爲婚姻其守上饒也在大父後兩政故所言親宻不爲潤飾之辭自香溪範公而下未知其契好之厚觀範之詞知競進之可恥而安其遲次之分當時士大夫亦多以此自勵而其筆札亦爲時所貴重也興化劉公𨿽爲南軒所斥觀其筆意質實措詞閒雅終有古風山堂鞏公意勤詞簡亦有典刑是皆存其遺迹而未暇夷考其美徳也

紹興五公帖

予景慕前修好觀遺迹未必盡求其防畫之妍也所恨不能尙友逺古猶得見乾道淳熈諸賢之帖爲最盛近年始得此紹興五公書凡八紙先伯祖莊敏公多子弟代書而親筆絕少見此爲晚年親作𨿽覺筆力差弱而恭謹謙厚之風藹然可親黙成之字嵗積漸多此二帖筆遒神健不可以世故束縛忠定李公字有典則端重自在而出處艱闗之狀防見一二北山鄭公筆逸情眞𨿽剸繁劇而有餘才太史範公意度嚴重運鋒純熟萬里訃聞之言凜然忠憤千古難平卽此五公之賢推中興人物之盛惜不得盡有其手筆也

黙成十一帖

某自幼知敬黙成先生初得應仲豆豉二帖喜不自勝寶藏餘四十年始續得十有二帖作二卷亦旣書嵗月於後矣寶祐丙辰之春內兄伯逺攜四十有九帖授予曰吾家不知愛得好事者寶之足矣越數月旣成背軸伯逺復來展玩嘆息而去未防伯逺竟凶嗚呼伯逺知予之素所敬愛故以托其傳其志亦可悲也此十二帖獨首帖爲少年之字餘皆縦逸豪健而不逾軌則宜伯臯余君之贊美嘆重也伯臯亦以善書稱故能參其筆意云

黙成十八帖

右黙成十八帖多南渡搶攘之時禍亂交拏人不安厥居气象益可想也先生之出處大略興致所寄莫不灑然至於奉親之歡與人之厚辭受之嚴操守之固亦可槪見此卷所得不旣富矣乎𨿽多非晚年老筆眞如鳯雛翔於丹山𨿽未千仭終不肯輕下云

夏戴二公帖

竹軒先生夏公少嘗師先大父晚畱書塾而諸叔父復師之聲望甚偉旣而登鼎甲趨幙府大父捐館而亦丁內艱而歸後以十詩哭於石筍墓下用東萊先生哭芮祭酒體也詩律溫潤謹嚴而述情忠厚篤實蓋於大父出處之際知之也深是以頌之也無浮辭焉博士戴公麗澤之上第先君同門之好爲最深有賦禦書石刻之詩激昂慷慨而議論宏逺二公皆篤學淸苦今豈復得見斯人乎世衰道防人物益而某之家世亦已就於堙防懼遺書之散逸後之子孫或有立者將不得知先世之雅道故拜手書於捲後

雜著

通鑑托始論

聖賢吾不得而見之矣而得見聖賢於書治亂吾不得而見之矣而得知治亂於史事紀於言理寓於事非事則理不可見非言則事不可傳大哉書與史之功乎所以闗萬世之光明立人心之好惡也書曰天敍有典典者君臣父子長幼夫婦朋友之倫也因其生而分之以其所當處者謂之敍又曰天秩有禮禮者尊卑貴賤等級隆殺之品也因其敍而與之以其所當得者謂之秩徳者得也得其道於心而不失之謂也是以表章而榮顯之於車服名器之內故曰天命有徳五服五章哉夫命者天之令也人主體之而代天行化也唐虞之世面命之而已𨿽堯之命舜舜之命禹皆命之以天下亦不過執中之數語至於命九官咨二十有二人往往見之於都兪吁咈之間及殷髙宗之命傅說亦不出於一時之訓誡必皆叮嚀於欽哉之一詞周之治尙文然後有防命之禮命防子命蔡仲命君陳命畢公命君牙凡五篇皆成周盛時之文穆王之二命已不可同年而語平王之命文侯悲嘆感傷气象索然聖人存於周書之後於以著王轍之所以東也逮其末年歸恵公仲子之賵聖人存於春秋之首於以傷王轍之所以不復西也甚矣王之昏也褎姒之難廢後黜適王之所親嘗也今乃以天王之尊命冢宰之貴下賵諸侯之妾若禮所當然而不愧此聖人絕望於平王而春秋之所自始也防命蓋非常典授之以土授之以民撫之以彛器旌之以車服明之以詞章司徒書命司馬與士書服司空書勲將之以太宰信之以內史卿逆於境侯郊勞館諸宗廟饋九牢設庭燎及期設主布幾筵太宰涖之侯端委而入太宰以王命命冕服內史贊之三辭三命而後卽冕服旣畢賔饗贈餞加之以宴好吁周之舊典禮經如此之重授受其可不謹乎春秋之國咸沈酣於戰爭攘奪之中綱淪法壊朝貢聘告之使希闊寂寥於天子之庭者正以王命之輕也秉周禮者莫如魯請以隠公觀之平王之崩魯無弔使又不供王喪致武氏子來求賻後四年王使凡伯來聘後二年南季又聘而未聞魯之玉帛入於洛也桓公弒隠而立簒賊也魯之所當諱也固不敢命一介之使以告王王乃使宰渠伯糾來聘繼之以仍叔之子又繼之以求車之使桓公薨於齊始終不以禮王乃使榮叔追命之夫何王命之褻也又以晉國大略言之曲沃奪宗叛王屢矣不惟不之罪反使虢公命曲沃一軍爲晉侯其後侵並諸國日益彊大文公伐楚獻俘於王王享醴命宥命尹氏及王子虎內史叔興父防命重耳爲侯伯賜之車服弓矢秬鬯虎賁曰王謂叔父敬服王命以綏四國糾逖王慝重耳三辭再拜稽首奉揚天子之丕顯休命受防而出出入三覲其儀如此之恭也惟此一命於史有光其次則衞之二命一追命防公一答命蒯聵皆有辭自是不復再聞王命後當威烈王二十有三年忽有命三晉大夫爲諸侯之辭使人驚喜東周之勃興何爲有是曠禮也然旣無備物典防又無王人下臨若之何而命之哉此又春秋之一變僕深疑之我朝治平初司馬溫國公奉防論次歷代君臣事迹錫命曰資治通鑑正托始於三晉之侯蓋公不敢上續春秋而乃下承左氏傳傳以趙喪智伯終通鑑以智伯立後始然智伯之事陋矣不足以爲一千三百六十二年之綱於是提三侯之命而追原智伯於其下復著其述作造端之意傷周室名分之大壊而以哀哉二字殿於後有典有則正大激昻所以扶天倫奠民極示萬世帝王之規範也後之儒者以公之言誠忠厚矣猶慮其闊於事情也故致堂胡氏追論晉悼公病於一惰使大夫主諸侯之盟防於三晉彊盛之防以補司馬公謹防之說此特言其晉之防而未及乎周之防也是以朱文公感興以昭王南下而不返歷春秋二百四十二年王章久已淪散何獨至是而始可論也此又補致堂之所未及𨿽然述春秋以後之書捨是亦防無以爲托始也東遷之周平王以晉文侯立而周已弱防王以晉文公定而周遂衰敬王以晉大夫立而周益亂晉大夫自是爭衡於中國矣況戰國之周土地日蹙人才日消王官不備聲名文物黯無精彩實不過諸侯一附庸耳積輕至此豈足以爲天下重哉僕聞君能制命爲義臣能承命爲信君不能以義制命則無以使人心丕應惟命之承僕因質其疑於太史公考之帝紀書命三侯於九鼎震之下此溫公所以開端而著論也考之世家則曰魏趙韓皆相立爲諸侯豈非因其自相立不得已而命之歟又十有八年田和求爲侯魏使使言王許之而後立詳觀許之一字卽太史公以之而爲命也當是時王命輕於一羽烏得而拒之哉五伯莫盛於齊桓晉文猶熟視楚之王而不敢問尙何待後之桓文罪一大夫之自侯也前乎七十有餘年衞猶以王命爲重後乎七十有餘年諸侯自相王王之不足而又相帝則於王何有上下百五十年蒼姬將訖錄如日之莫如嵗之冬天敍斵喪天秩流離天命僭忒而不可禦非聖人定之以仁義中正而立極豈區區智力所能折其衝而摧其勢哉天下固有不可爲之時而聖人則無不可爲之道孔子曰如有用我者吾其爲東周乎聖人固未嘗不欲興周道於東方孟子亦謂夫子得百里之地而君之必能朝諸侯有天下信不誣也今攷周之亡也猶有邑三十六口三萬土地寶器𨿽俱輸於秦周民遂東是知王可降而民不可彊之従國可得而民不可彊之屈周之徳澤入人如此之深也在聖人亦未可謂不可爲之時況自有可爲之道乎胡氏乃遽曰吾末如之何者亦勇於自棄矣

魯齋淸風錄

昔先大父失所天年鄰弱冠而師交已盛先君棄諸孤某𨿽逾小學而懵未知書嘆賢不肖之相去何其逺哉竊意中散公以一貧遺大父而動心忍性之功甚深先君以余澤貽我後人而鮮克由禮之習易染此賢不肖之所由分與𨿽然貧賤憂戚之所玉成者必中人以上之資而簞食瓢飲付之中人以下則衣冠淪墜也必矣貧而樂富而好禮非工夫至到者不能也予自授室以來嘗従事於生產作業而防見效矣靜而防檢身心則荒蕪不治悚然知愳絕利一原閉門讀書粗知聖賢廣大精防之境於是家事曠弛日就窘窄然亦甚甘心焉蓋此重則彼輕物固不能兩大也今行年六十始正嗣子之倫疏其衣鉢之傳有田二頃足以供祭祀足以養妻子足以治賔客有書萬卷手帖石刻數百種足以資探討足以窮古今足以涵泳義理以之治心以之修身以之遊藝無所往而不可然不能不借田以安其爲學之心尢不可不借書以保其衣食之原丰約貴兩得其宜有才气者出𨿽兩無之亦不害其爲賢也漢疏廣有曰子孫賢而多財則損其志愚而多財則益其過且夫富者眾之怨也吾無以教子孫不欲益其過而生怨防哉言乎人孰無子孫之念而能爲此逺慮者益鮮矣其後劉表問龎徳公何以遺子孫答曰人皆遺之以危今獨遺之以安𨿽所遺不同未爲無所遺也斯言益深矣然則所以致安危者無它義利兩端而已惟汝小子擇焉茍一意於利則讀書種子防絕流爲俗人利固不足恃而身日危矣茍一意於義則志向進進乎髙明則可爲君子𨿽貧亦足恃而未嘗一日不安也小子其識之暇日偶分部而錄故書之目爲十有五卷以防散逸而部各有序因思柳子厚嘗病世其家而業不隕者𨿽古猶乏也美王氏之伯仲有穆然淸風發在簡素之言遂命此錄曰魯齋淸風雲

武當贈行軸識

在昔慶元戊午先君趨武當之戍匹馬就道略無難色志气偉然遂得覽觀荊楚形勢之勝北望中原心馳故園訪問遺老周知虜情當國家和好方堅而卒無以自見凡四年而後歸於其行也贈言者不一惟臨江叔父之序勤渠懇惻於固結人心之一語識慮髙矣規橅逺矣愛兄之道深矣又得竹軒先生夏公二詩優柔平淡溫厚雅奧慰民凋之句期之以培植根本之計也思吞虜之句厲之以規恢中土之略也言簡而意深豈尋常惜別之語哉先君道出番昜訪大父之故人石喬余公蓋沙隨先生之門人誠篤古君子也繾綣先契期奬後來藹然滿幅且言賔幙之任所闗者非小槪之以是亦難哉之一辭則戒謹恐愳之意隠然見於言表非知道者不能及此三篇者體𨿽不同皆有以盡其相愛之眞情後人每徒取其文辭要識四君子之用心也於時某生甫半周今浸尋六十嵗矣驚日月之飄零痛文獻之凋落因然流涕書於其後

金吉甫管見

寶祐甲寅立冬日蘭溪金吉甫來訪以讀論語管見一編示予觀其立說則曰凡有得於集注言意之外者則書予竊惑焉夫孟子之所謂自得欲自然得於深造之餘而無彊探力索之病非爲脫落先儒之說必有超然獨立之見也舉世悞認自得之意紛紛新奇之論爲害不小且集注之書𨿽曰開示後學爲甚明其間包含無窮之味益玩而益深求之於言意之內尙未能得其髣髴而欲求於言意之外可乎此編盡有見處正宜用力奉以歸之不敢有隠茍能俛焉孳孳沈潛涵泳於集注之內它日必有驗予之言矣

汪功父知非稿

萬事無不由學而至惟詩未必盡由於學其工可學也其气骨實闗於人品朱文公獨愛韋蘇州詩以其無聲色臭味爲近道此言不特精於論詩尢學道者之要語也自三百篇以來獨平澹閒雅者爲難得夫平淡閒雅者豈學之所能至哉惟無欲者能之非無欲之詩難得也正以無欲之人難得耳吾於功父之詩似覺防有此气骨若充之以學庶此气骨開張完固而駸駸乎成矣一日以知非稿見示而予得以審其是非作之者固欲知其非而觀之者蓋欲知其是予方定其端以待功父學之成它時防有識者符予之言

古易音訓

予暇日校正音訓而有未能釋然於可疑者久之方悟成公之謹於缺疑也善於復古也所謂古文者今亡矣昔劉向嘗以宮中古文易校施讐孟喜梁丘賀三家多有脫落獨費氏經與古文同鄭康成王輔嗣固皆出於費氏今之易卽古文易也今易之字則非古文之字也況籀篆旣更正益異轉相傳寫之訛豈能盡合於古哉晁氏旣不見古文易今所按古文不知其何所據也姑以古文異同者言之今之若古之�字也以爲當従古也凡經傳皆書此�宜也自幹以下旣更此若獨於離卦出此二�豈不可疑乎趾之爲止誠古也或加足或去之亦豈有二義哉拯之爲承亦古也而又不一於承何也要之爲取鮮之爲尠未嘗盡出於一如亨享佑祐之類尙多有之若喪之與喪非有大異特筆法互有得失耳成公豈不能訂其是而歸於一乎缺疑存古之道不當若是此成公所以一循其舊也其大不得已者天一地十章移在天數五之上此則存程子張子之言有不容不移者今成公於字音因晁氏之舊而增廣之異同之間不敢輕加一字謹之重之如此之至也乃於千載傳襲不疑之書銳然撥亂而反之正則其不可不復古也審矣晁氏先於復古者也成公豈茍従者志偶同也至於訂古有未盡善者則成公亦不得而盡従也曰古字曰今字曰籀字曰篆字曰隸字分別若甚精訂定若甚確徐而考之蓋亦未能盡合乎法也至以卦气防其字之是非有無此則不能不疑也抑嘗思之不有音訓類其同異則不知諸儒之得失不見諸儒之異同得失則不知伊洛以來傳義之精也音訓之有益於後學如此知其所以異而能察其所當同而後可以謂之善觀今大綱領旣正音訓甫畢而成公夢奠精神全在卷第之下分行注中讀者尢當畱意焉

大學沿革論

自昔聖人大經大法所以宅天衷立民極定萬世之標準者悉已去籍於春秋之末吾道失統而下歸於孔子刪詩定書系周易作春秋之外它無書也今大學之篇鄭康成謂之通論以爲記博學可以爲政也何其陋哉孔穎達方以首章爲經乃曰此經従盛以本初又従初以至盛上下相結粗釋文體而文義未明歷千五六百年莫有知其所自出至本朝程子始曰此孔子之遺書也旣刋定之又従而表章之以爲初學入徳之門施及朱子遂防之曰經一章蓋孔子之言而曽子述之傳十章則曽子之意而門人記之也或問中又言子思以授孟子無疑然則曽子之門人孰有出於子思之右其爲子思之書乎朱子序曰大學之書古之大學所以教人之法也又曰是書垂世立教之大典後世學者方識此書之全體大用坦然大明矣其始也遭秦大禁防續殘編出於屋壁之中韋編爛脫竹簡淆亂漢儒掇拾整比使後世猶得見聖賢之遺經可謂大有功於名教矣然則求於大壊之餘觖望於旣得之後未止於至善亦人情之不能無恨於此而況世變風移師殊防異非一時之所能驟正也於是隨文釋義而不知其綱目之相統承訛踵謬而不問其血脈之不通穿鑿附防而不思其義理之差舛晦蝕因循於是訛益訛誤益誤二戴不疑也鄭康成孔穎達不疑也漢唐諸儒亦不疑也至二程子方敢倡言之曰此爲錯簡此爲脫簡此字當作某字此句明注爲衍學者如寐而得覺方知聖人本意簡易明白未嘗有艱辛險絕之詞只第二句新之一字稍生則已訛而爲親講解者百餘家未嘗顧傳中三新之相應眞是枉讀聖賢之書程伯子先取三綱於雜揉之中列於首三句之下自是一規模也程叔子乃寘於首一章之後七傳之先又一規模也淇澳一章二程子皆於誠意傳後取而寘於殷未喪師之前朱子不是之従乃獨殿於至善傳之末以其內有盛徳至善之句可證也又以沒世不忘爲至善之極考之可謂審矣惟有格物致知一傳獨亡自漢儒以來未嘗言其亡也今以經統傳則知首尾森嚴以傳承經則知其義理精宻亡此一傳粲然易知況致知是大學最初用工處誠意工夫是従致知做將來此一傳之不可缺也明矣此傳旣缺則何以爲明明徳之基何以爲新民之本又何以知至善而止也於是朱子不得已而追補之字義非不親切防意非不分明熟復玩味終是後世之詞不如古人之寛厚而朱子亦自以爲未善故存齋必大問所補致知章何不效其文體曰亦嘗效而爲之竟不能成以朱子義精筆健豈有所不足於此然古今風气不同不得彊而用其力也每讀大學至此未嘗不爲之掩卷太息咸淳已已得黃巖玉峯車君書報予曰致知格物傳未嘗忘也自知止而後有定以下合聴訟一章儼然爲格致一傳於是躍然爲之驚喜有是哉異乎吾所聞也茍無所增補而舊物復還豈非追亡之上功乎𨿽然程朱三先生玩索非不久離章析句非不精而不以爲傳何哉予嘗反覆而思之此傳之亡也我知之矣此傳錯簡於至善之下其逃亡也爲甚切其掩藏也爲甚宻蓋其承上句也爲甚此三先生所以確然信之而不以爲疑然三先生不以爲疑後學乃敢一旦而更之無乃僭妄乎夫天下所以不可易者理也二程子不以漢儒之不疑而不敢不更定朱子不以二程已定而不敢不復攺亦各求其義之至善而全其心之所安非彊爲異而茍於同也況朱子亦未嘗截然而不相參也予爲之條疏於後夫以經統傳以傳附經則其次第可知者此朱子之言也此章若爲經文則上無所統而下無所附一也兩止字之相應承接固矣兩明徳之相應而承接豈不爲尢二也以朱子之所補文體難於湊合孰若移此章爲傳而文气宛然不失舊物三也以致知格物之不可無傳而此章於此處尙可緩也用其本有以補不足不動斤斧四也古人不區區於字義只說大意而字意在其中況此旣有知字物字自然爲格致之一傳五也致知云者因其已知推致於極之謂知止知也至於定靜安慮而後得所止先非致其知乎六也物則有本末事則有先後知其本之當先末之當後是謂致知在格物也聴訟者末也無訟者本也無情者不得盡其辭大畏民志此物格矣此之謂知本卽此之謂知至也七也聴訟一章原在止於信之下程子進而寘之經文之下朱子乃列於誠意傳之上曰以傳之結語考之則其爲釋本末之義可知以經之本文乘之則知其當屬於此可見則知朱子亦未嘗不以爲當在此八也朱子聴訟章句曰觀於此言可以知本末之先後以此可以知止一章甚明九也或問乂曰知止云者物格知至而於天下之事皆有知其至善之所在則吾所當止之地也未嘗不以知止爲物格知至十也以朱子之語參互較之則固以爲致格傳矣然勇於補而不勇於移何也以誠意一章觀之至易簀前數日攺猶未了假以嵗月烏知其不遂移也邪朱子曰義理盡無窮前人恁地說亦未必盡須是自把來橫看豎看盡入深盡有在此可謂開後人窮理之門而不限以一定之見是心也大公至正之心也歐陽公亦曰經非一世之書傳之繆非一人之失刋正補緝非一人之能也學者各極其所見而明者擇焉以俟聖人之復生也其言精切而深逺廣大而公平旣不以已說自是亦不敢厚誣後世之無人予於是深有味於車君之言而爲之論與同志共評之

家語考

予每讀中庸集注以家語證中庸之有缺有衍私竊疑之因書與趙星渚言答曰文公謂家語爲先秦古書無可疑者因求家語之始末而益有大可疑請從而論之

考古非易事也此先儒之所甚謹豈後學之所當妄議必學博而理明心平而識逺殆庶防乎得之蓋學不博不足以該貫羣書之言理不明不足以融防羣書之防心不平則不能定輕重之權識不逺則不能防古今之惑予不敏何足以知之竊嘗謂學者莫不讀論語也自漢以來諸儒名家亦莫不牋釋論語也至我本朝伊洛紫陽諸老先生出而論語之義始大明曰脫簡曰錯簡曰衍文曰缺文曰某當作某始敢明注於下然未有定論語爲何人所集也固嘗曰此魯論也此齊論也此爲子貢之門人記矣此爲閔子之門人記矣此成於有子曽子之門人矣然子貢閔子有子之門人後世不聞其有顯者惟曽子傳得其宗當時執刪纂之柄者豈非子思乎吾聞夫子年三十有五而弟子益進轍環天下防四十年登其門者凡三千人其格言大訓宜不勝其多也豈論語五百章所能盡哉於此五百章之中而髙第弟子之言居十之一七十子之言不能盡載也三千人之姓名不能盡知也況其言乎嗚呼論語之書精則精矣而於夫子之言未可謂之大備也宜乎諸子百家各持其所聞而發越推闡莫知所以裁之毫釐之差千里之謬固有不能免者予讀家語而得論語之原其序謂當時公卿大夫士及諸弟子悉集錄夫子之言總名之曰家語斯言得之矣正如今程子朱子之語錄也蓋顏子之所聞曽子未必知也子貢之所聞子遊未必知也齊魯之君問答二國不能互聞也以今準古揆之以事度之以理不有以大防粹爲一書則散漫而無統浩博而難求門人何以別其精防故曰家語之原乎然記者非一人錄者非一人才有髙下詞有工拙意有疎宻理有精粗紛然而來兼收並蓄亦不得而卻也於斯時也七十子旣喪而大義已乖駸駸乎入於戰國矣各剽略其所聞假托其所知縦橫開闔矯僞飾非將之以雄辭詭辧以欺諸侯以戕百姓其禍根盤結於海內紫亂朱鄭亂雅大道晦蝕異端搶攘誣聖言悞後世此有識者所以夙夜寒心思有以拯之不得不於家語之中采其精要簡明者集爲論語以正人心以明聖統以承往緒以啟來哲爲悠逺深長之計其滔滔橫潰於天下者固不能遽遏絕也俟其禍極而勢定則大本大原正大光明巍然與日月並行於天地萬世之下莫不於此而宗之其功又豈在禹下哉當是時也任是責者非子思子吾將疇歸故曰集論語者必子思子也始著書以幸後學者亦必子思子也藝文志有曽子十八篇此不過記錄之書也子思二十三篇若中庸大學則子思著作之書也以論語之體段推家語之規模大槪止記錄而已然精要簡明旣萃於論語則其餘者存於家語𨿽不得爲純全之書其曰先秦古書豈不宜哉𨿽然予嘗求家語之沿革矣其序故曰當秦昭王時荀卿入秦王問儒術卿以孔子語及弟子言參以已論獻之卿於儒術固未醇也而昭王豈能用儒術者哉可謂兩失之此家語爲之一變矣於是以其書列於諸子得逃焚滅之禍秦亡書悉歸漢髙堂生得禮古經五十六卷經七十篇記百三十一篇注云七十子及後學所記此豈非家語之遺乎河間獻王得而上之宣帝時後倉明其業乃爲曲臺記授戴徳戴聖慶育三家大戴刪其繁爲八十五篇小戴又刪爲四十六篇育無傳焉馬融得小戴禮又足月令明堂樂記三篇鄭康成受業於融爲之注解究其原多出於荀卿之所傳故戴記中多有荀卿之書班固曰孔子家語二十七卷捲與篇不同顏師古已注云非今所有之家語成帝時孔子十三世孫衍上書言戴聖近世小儒以曲禮不足乃取孔子家語雜亂者及子思孟軻荀卿之書以裨益之總名曰禮遂除家語本篇是滅其原而存其末也以是觀之禮記成而家語又防於亡矣予於是有曰論語者古家語之精語也禮記者後家語之精語也今之家語十卷凡四十有四篇意王肅雜取左傳國語荀孟二戴之緒餘混亂精粗割裂前後織而成之托以安國之名捨珠玉而存瓦礫寶康瓠而棄商鼎安國不應如是之疎也且安國武帝時人孔壁之藏安國之所守也不能以金石絲竹之遺音正曲臺之繁蕪其功反出於二戴之下必不然矣是以朱子曰家語是王肅編古錄雜語其書𨿽多疵卻非肅自作謂今家語爲先秦古書竊意是初年之論未暇深考故注於中庸亦未及修故曰家語爲王肅書此必晚年之論無疑也吁家語之書洙泗之的傳也不幸經五變矣一變於秦再變於漢三變於大戴四變於小戴五變於王肅洙泗之流風餘韻寂然不復存以古家語正中庸其詞甚慤其義甚明柰不可得而見也以今家語正中庸終恐有所未安以朱子晚年之論久之未必不攺也學者膠柱而調瑟卻成大病是以不容不論惟明者擇焉

水災後札子

竊惟婺女之爲郡三面阻山而太末之水限其西南中間沃壌甚狹丰年樂嵗僅僅自保國家無兼嵗之儲上農無半年之食一遇水旱上下俱困今年陰沴馮陵西疇告病橫風淫雨浸蕩於其外螟螣蟊賊蝕囓於其內烏茸槁粒一目百里𨿽無洚水亦爲凶年況七八月之間山裂石走百川沸騰五邑狂瀾防於一夕傾覆我室廬漂蕩我家具淪沒我稼穡閼絕我民命橫屍被野寃气蔽天𨿽咸淳亦不如是之甚也此豈小故哉死者吾末如之何而生者日就溝壑尢爲可念伏惟某官任父母斯民之責推已溺已饑之心散財發粟徧加拯卹徳至渥也旣而申奏朝廷大捐稍廩晠出泉符使者跋履巡按官吏奔走山谷所以慰勞給助恩已醲矣然識者之慮無餘憾於今日深有憂於方來何者膏腴在下而瀕溪磽瘠居髙而帶山下者宜秔宜粳宜秫髙者宜粟宜豆宜油麻又其次則蕎麥芋果蔬菔幸免十不二三蓋濵溪者洪水之所滙帶山者洪水之所發浸者成芽沒者就槁衝突者砂石縦橫者陵谷易位凶年之禍未有如是之慘者來春糴價翔踴細民艱食已無可疑講行賑濟又將次第而舉然賑濟於今日局面與去嵗不同蓋承丰穣之後者易承凋瘵之餘者難吾邦自庚子之春講行勸分於今三年一舉而民猶樂従再舉而民力已竭三舉則元气必絕矣是以講行於吳侍郎之時不勞趣辦上下歡然講行於趙都承之時科擾程督費力殊甚講行於今日實無良防蓋富家巨室赤立以待新令先有啼饑之憂況弱戶乎是故勸分之令雞以復舉夙夜以思惟有吁哀朝廷歸命君父撥借四五萬石之米俟來春糶錢樁積秋成糴還朝廷決不以煩瀆爲罪本州又作急那融四五萬石之資日下差官収糴於浙西俟將來賑糶訖事此錢亦不患耗折但浙西晚禾將熟趂發運司未下知糴之令則數萬石之米攙先収拾止浙西一二中戶従容可辧此其次也大抵凶荒之餘必有盜賊攘奪之患計出無聊勢使然也但得乞米之奏轉糴之官卽日就道便可徧諭鄕村告以此意使百姓知官司旣加振業於前又有措置於後必無貴糴之憂必無流莩之慮徘徊顧借邪心自消然後糾結保伍申嚴號令按逐苛刻之吏禁戢暴橫之民庶防千里之愁嘆自銷國家之根本益固誠非小補也

魯齋集卷九

欽定四庫全書

魯齋集卷十

宋王柏撰雜著

大學沿革後論

甚矣人心厭陳言而喜奇論也蓋陳言人之所玩熟故易厭奇論人之所創聞故易喜殊不知陳言𨿽易厭而可常奇論𨿽易喜而必不能久也譬之布帛谷粟朝夕服食而終身不能易譬之日月星辰終古常見而光景常新而況聖人之書正大而平實精確而詳明亙千萬世而不可磨滅平其心易其气求之猶慮其不可得而可以新奇求之哉後世乃穿鑿而好異傅防而騁巧不幾於侮聖言而壞心術乎此所以爲先儒之所呵斥也僕鑑此病久矣一日聞大學格致章不亡不特車玉峯有是言也自董鉅堂以來已有是言矣考亭後學一時尊師道之嚴不察是否一切禁止之此言旣出流傳漸廣終不可冺乃欲以首章知止至近道矣一段充之未免躍如其喜是喜也若爲新奇而然其意非喜其新而喜其復於舊非喜其奇而喜其歸於常以其不費詞說之追補而經傳儼然無有亡缺豈非後學之大幸僕嘗作沿革論而猶有所未盡旣而以大學首章朝而讀莫而思退一段讀之數十百徧又添此一段讀之亦數十百徧沈潛玩味文從字順體正意足然後知其不可不易也人生至十有五嵗自小學升之大學故此書所以載大學之道以教人就以大學名其書也所謂大學之道者大以人言學以地言道以教言其道在於明明徳在於新民在止於至善此三句乃一書之綱領而全體大用盡於此矣夫天命是理爲吾之性天命是气爲吾之心非是气則理無所寄非是理則气無以靈性合理气者也心統性情者也今教之以通明知識謂之明理明气明性明心俱不可得是理於心謂之徳故曰明徳然此徳本虛靈不昧止曰明徳則體用混淆故又添一明字於上下明字本體也上明字教之之法也旣曰明徳則不見其孰爲理孰爲气孰爲性與心也明明徳是大學之道之體新民是大學之道之用各止於至善然後謂之全體大用也明明徳未止於至善則於明徳猶有虧不可謂之全新民未止於至善則於新民猶未廣不可謂之大明之者因其本明而不使其昏之謂新之者因其旣昏而復使其更新之謂至善則明徳新民之凖則也自古善字無正訓周子始以純粹不雜目之言其體則精矣言其用則未切也其用則是正好處是中節處是無過不及處朱子則曰事理當然之極事理當然釋善也極釋至也爲善或未及一分或過一分不可曰不善也謂之至善則不可聖人言語𨿽極精宻而气象卻甚寛大旣立三綱法當繼之以目血脈不斷而節拍從容非若後世之淺迫易露也第四節

首曰古之欲明明徳於天下者此一句非聖人不能道也是之謂直指全提言古者所以開今之學也欲明明徳四字若自本而之末自始而之終此順詞也忽繼之以於天下三字其勢卻翻轉自末而歸本自終而原始卻是逆詞此文字險處乃以六先字貫之所以遡其用力之端自天下至齊家皆新民之事也自修身及致知皆明明徳之事也致知在格物忽又變此句法而其旨益宻自三在六先而下其勢若建瓴傾瀉在致知二字上文法之力豈止萬鈞之重致者上之所以教也知者下之所以學也知字旣重不可不授之以致之之方蓋致知只在格物之中窮物之理所以致吾之知也第五節

七後字方是自始而至終自本而及末欲學者知效驗之先後循其序則不差先之下後之上六字反覆而體用頓異第六節

曰自天子至於庶人一是皆以修身爲本只一句總結不特關鍵甚嚴且包涵許多教法博而不露約而不晦於半語之中剔出修身束定上下凡格物致知誠意正心皆成就修身二字指此爲本則齊家至平天下皆末也後又以余意一句正結一句反結已含蓄傳中意思俱足此於聖人何嘗畱意於作文而詞章自胸中流出自然如此若三綱之下無致知一語則不知其所以學自物格知至之下無修身一語則不知其所以行聖人之言一字不可有無一字不可後先也今推首章法度典型如此嚴宻然後見知止一段𨿽若承接切而文勢語意反成緩弛矣蓋知之一字教者之所主學者之所宗若等閒輕道破不特文字無精神而於教法亦失先後之序況未嘗窮事物之理如何遽能知所止而得所止哉如是則乃生而知之之知非學而知之之知也僕故曰不可不易者此也夫致知者知之始學之先也知止者致知之效而學之功也誠能知其所當止則思慮不雜意向不偏气質不得而勝物欲不得而遷此所謂定也方事之未至也則此心寂然不動寂然言其靜也不動言其安也及其事之感通也必審而後發發必中節矣審其慮之謂中節則得所止之謂非物格知至能如是乎僕昔謂知止一章逃亡爲甚自今觀之正見拙而非巧也然其錯簡於此不爲無其因昔本在止於至善傳之後今乃逸在止於至善經之後此錯簡之由也非後世喜新奇而創爲此論也朱子之門人亦有問曰定靜安在物格知至之後意誠以下六事未然之前慮則在意誠以下將然之際如此貫之可否朱子批云解云似已有此意矣朱子又曰知止至能得是說知至意誠中間事章句云物格知至則知所止矣意誠以下則得所止之序也或問又曰格物致知所以求知至善之所在自誠意以至於平天下所以求得夫至善而止之也此固已分明以知止章爲致知傳矣但未決於遷也惜乎讀者未嘗玩味致此疑於滄洲講席之上耳此皆漢前論之所未盡者不敢不思有以補之是豈新奇可喜之論哉所以共天命追聖言以正舊章也朱子又曰大學首尾該貫失了多年猝急要討尋不見忽然討見卽是元初底物事愚敢於致格傳亦云

中庸論上

自泰山梁木之音絕響而七十子之門人散處四方各尊其所聞各識其所得紛紛著書大略有記錄之書有訓詁之書有立言之書七國酣戰鋒鏑腥聞獨洙泗之流風餘韻彬彬然人猶知所敬也𨿽縱橫異詭之士或咋舌而失其辧秦燔典籍漢溺儒冠至挾書之禁開而後河間獻王及魯髙堂生得書爲盛纂集𨿽勤而錯亂磨滅固亦多矣考其疏浚淵源恢宏祖訓端慤淵微無以逾於子思子也孔堂神防屋壁發祥大學中庸始見於世大學經傳如此分明猶參錯而不知正中庸之韋編苟絕而微言奧旨尢不易正也子朱子𨿽豪分縷析次第尙承漢儒之舊大書以提其綱細字以指其要章句宻矣或問詳矣學者之問答亦備矣又推出體用二字該貫一篇之大意故勉齋又曰皆所以明道之體也僕於是而又有感焉首章三句句句有體用也天體也命用也性體也率用也道體也修用也總三句言之天固體也性則天之用也性𨿽用也又所以爲人物之體道固體也實爲性之用道𨿽用也又所以爲教之體僕故曰首章三句句句有體用者此也子思子於性教之中提出一道字教學者所以修上承天命下立民彛戒懼乎不睹不聞存天理之本然者此體也加謹乎獨知之地遏人欲之將萌者此用也未發之中體也已發之和用也此言性之體用至於中庸則言道之體用故朱子曰以中庸對中和言則中和是體中庸是用以中對庸而言則中卻是用庸卻是體古今言體用未有如是之宻者蓋庸是常行不可易之定理中卻是臨時權衡合乎此理者也而中之一字又有體用之分焉程子所謂不偏不倚者此中之體也呂氏所謂無過不及者此中之用也朱子合而言之曰中者不偏不倚無過不及之名也中間又以費隱分體用以誠明分體用末章又自爲學立心之始至篤恭而天下平因用以歸於體故曰上天之載無聲無臭至矣澄心易气玩味章句殆無餘蘊僕至愚陋讀此書𨿽有年矣始則茫然終則躍然及其久也猶覺有所疑焉無所質證深竊病之蓋子思子之爲是書也義理精微而意味深逺規橅廣大而工夫縝宻有非初學之所能遽通其茫然也固宜於是子朱子提挈綱維指示蘊奧支分節解脈絡貫通句句字字粲然於心目之間烏得不爲之躍然但固滯之見似覺文勢微有斷續宮商或相奪倫𨿽朱子亦嘗曰文𨿽不屬而意實相承乃指第二章

以下十章言僕於此十章曽未見其不相屬也凡朱子曰承上起下豈非相屬者乎此後實有斷續不相屬者朱子卻未嘗言之此正僕之所疑也知仁勇之分言最先也而三達徳之總言乃遺逸於七八章後行逺登髙之辟繼以鬼神之爲徳若判然不相接也大哉聖人之道凡三章與至誠無息亦不相類也哀公問政與仲尼祖述尢相遼遠此皆固滯之見涵泳探索終未能釋然因見漢志有中庸說二篇五字心頗異之求於諸子之列已有子思二十三篇竊意大學中庸當在二十三篇之內矣今乃於此又捨大學獨提中庸之說而二之何歟沈思久之豈非班孟堅亦有意於考異而傳疑乎僕不揆其愚乃搜厥原乃宣厥滯乃輯厥辭乃秩厥序嚴嚴乎大分之辧也乎大用之融也遐想舊規以意逆志庶幾得之姑整錄識於後辭未達復著於論但坼裂古書搖動宗旨不待人罪之而亦自深以爲罪也孟子曰權然後知輕重度然後知長短物皆然心爲甚僕不佞尙有待於後之賢度之

中庸論下

或有問者曰二篇之析子固有證矣然則性之與教亦有不同歟曰非不同也正以其所指以示人者各有義也推其性之所自來則人與萬物同一原也推其性之所實有𨿽天地之健順亦不外此教非不同也曰修道指其當行之路也曰明誠指其當知之理也知而後能行行固不先於知也夫性最難言也原其繼善成性之初理與气未嘗相離也推其極本窮原之義理與气不可相雜也於不可相雜之中要見其未嘗相離之實於未嘗相離之中要知其不可相雜之意方爲淳粹峻潔不悖厥旨矣夫气者性之所寄也性者气之所體也舜之命禹曰人心曰道心此分理气而並言湯誥曰降衷劉子曰受中此於性中獨提理言所謂性則理也告子曰食色曰生之謂此於性中獨提气言故曰不識性也子思子曰天命則理气混然在中曰喜怒哀樂本乎气者也特以其未發無所偏倚故謂之中此气而含理也發而中節發亦气也有理以帥乎中故發而能中節矣中和之中主靜而言理也性也體也中庸之中主動而言徳也情也用也今旣以中庸名篇而中庸二字不見於首章何也曰道也者非它道也非可離之道也卽中庸之道也曰不可離豈非日用常行之道是曰庸乎是以君子戒懼乎未發者所以養此中也謹獨於將發者所以審此中也惟中而後可庸也𨿽天地位萬物育亦庸也非聖人推極其中和則天地亦有時而不位萬物亦有時而不育此感應必然之理非天地本不位萬物本不育必待聖人致中和而後位育也故首章非無中庸也蓋中庸之義已黙寓於道之中不然則次章忽曰君子中庸與首章全不相屬恐予思子之文章決不如是之無原也吁不觀漢儒之訓故不知關洛諸子義理之粹明不觀中庸之輯解不知朱子章句之精宻僕竊妄意而猶有疑焉者以此書章節散漫易於錯簡朱子止從其舊乃於中提出關鍵字爲之聨絡固爲甚宻自次章至十一章以知仁勇聨絡之自十二章至十九章以道之費隱聨絡之自二十一章至三十二章以天道人道聨絡之於第二十章

又以包費隱兼小大起天道人道之旨不復有纎毫間隙之地其用功於此書可謂宻矣皆所以開後學之耳目發往哲之精神而僕復何疑焉但第三章

旣是第二章

之結語第五章

亦爲第四章

之結語各分爲二疑其太宻也第七第九章

朱子旣曰承上起下則是文相屬而意相連矣竊疑止是一章恐不必分也第四章

初言過不及此固申中之義次言人莫不飲食豈非庸乎第十一章

索隱行怪此非常者明矣半塗而廢此不能常者也不見知而不悔此固能常者恐推上知仁勇反覺寛爾費隱之爲體用亦精矣竊意凡言道之費處皆指日用常行人之所易也者所以申明乎庸之義也前言飲食日用之常也此言夫婦人道之常也天地之間陰陽感應庸之大者也天地而猶有憾者是陰陽感應之大者也天地而猶有憾者是陰陽失其庸也惟藍田呂氏以費隱以上論中以下論庸此最得子思子之本旨朱子乃以爲未安思之不得其意但呂氏此下有以隱爲至道或恐以此爲未安也不然則子思子反復論中如此之詳不應論庸如此之略也豈以發越費隱二字之精神故掩其庸乎又何爲有庸徳庸言兩字露出精神以是知非忘庸者也凡顯然易見形於天地之間者莫非庸也費隱之下當繼以行遠自邇一章九經之下當繼以大哉聖人之道言聖人之道𨿽如此髙大亦不過在經禮威儀之中亦庸也但無此徳則不能凝此道自用自専反古道皆不知中庸者也本諸身至百世以俟聖人而不惑亦能盡此中庸者也卒章四稱徳亦指中庸之徳而言𨿽自實用工夫天下平亦本乎天之所命無聲無臭非可求之於气也僕之所疑者如此恨不及質正於朱子旣不敢自以爲然又不敢自欺曰無疑撫捲浩嘆若有得焉與其抱所疑而長終豈若暴白其所疑以俟後之朱子云

誠明論

無妄之謂誠不欺其次之此反訓也子思子又以不二體之又以純亦不已賅之人之生也稟此眞實有仁有義有禮有智粲然在中無感不應是曰誠明人之一心孰無知覺气質物欲或錮或蔽必有先知覺後知先覺覺後覺物來順應不妄不欺是曰明誠前篇曰天命則性在命中修道則教在道中然非誠則命不能立非明則道不能行此誠明之可以爲綱而不可以爲目次章曰至誠盡性此聖人之誠也其次致曲此賢人之誠學知之事也楊氏學問思辧篤行之說朱子於輯略亦取之竊意顏子喟然之嘆實似之形著明動變化六字程子推出於外承上章言也張子推入於內起下章言也曰成己成物言所以爲教也至誠無息推而廣之言天地之誠也至誠前知與大舜文王之所以興相應鬼神之徳與武王周公之達孝相應哀公問政章移修身一節入前篇之外舉夫子之答問以起明善誠身之義竊意夫子之言至其政息而止此下皆子思子之言申言其政之布於方策者如親親之仁尊賢之義等殺之禮其所以修身修道者皆明善誠身之功後之人欲舉文武之政行於天下者尢不可以不明善而誠身也博學之以下又明善誠身之本所以爲教也曰誠者天之道以釋上誠字誠之者人之道以釋下誠字不勉不思從容中道此言聖人生知安行不待明而誠擇善固執此言賢者必待明而後誠非明不能擇非誠不能固皆訓釋之詞也漢儒悉亂於上豈有綱領未立而訓釋已見本末先後之無序何足以爲典則之文哉一篇之中此章爲最長所以舒徐容與開亮彬蔚盡明誠爲教之義復贊仲尼道傳四聖徳參兩儀以結至誠盡性其意已足而猶有餘思其詞已終而猶有餘力再提至聖至誠開而又闔渾渾無涯至聖以徳言推其所以能盡性配天也至誠以道言推大經大本之所自出也蓋能知天地之化育無所倚惟見此誠肫肫淵淵浩浩而已至此無得而名焉故結之曰茍不固聰明聖知達天徳者其孰能知之言至聖之徳非至誠不能爲至誠之道非至聖不能知誠明明誠兩下極功關鍵尢嚴歸宿尢宻無以加矣子思子之書見於後世者止此三篇大學發明曽子之傳授中庸發明夫子之精蘊此篇發明自己之所得大學有三綱八目爲易見也所以爲初學入徳之門中庸推性命之大原闡道徳之明教爲難知也所以爲學者最後工夫此篇以誠明爲性以明誠爲教無形無色無聲無臭所以爲尢難知也蓋其胚胎造化橐籥貞元理深而又深辭宻而又宻但見其鏗鏘乎振家庭之金石雍穆乎開簡策之儀刑盛矣哉後世不足以追其遐躅矣孟子親受業於子思子之門性善養气之論眞發前聖人之未發可謂傳得其宗但其才髙气雄有英詞偉論以駕其仁義之具或抑或揚奇采振耀鋒鋩所向石裂山摧𨿽子朱子亦每嘆服其文章何其妙也然終未能盡滌濯戰國之餘習警悟超絕之意多而和平醲郁之味防其所以異於戰國者猶以師友見聞之懿而義利王伯之辧甚嚴豈可望子思子之文章自義理根原正面大體自然流出淳粹篤厚無一防疵纇之可指今觀七篇之書述子思子傳授之言自在下位不獲乎上至人之道也而止乃中庸之殘章斷簡也動字之外更無他語發明此誠以是知孟子之得於子思子者尙淺而後世之知子思子者尢淺也韓子知孟子醇乎醇而不知子思子尢醇乎醇也濂溪周子心傳子思子之道於千五百年之後而得於子思子者反深其著於通書曰誠聖人之本此以性言次章曰聖誠而已矣此以教言曰誠之源曰誠斯立此以天道言曰五常之本百行之源此以人道言終其書推明誠之義不一而止精慤邃宻皆孟子之所未發嗚呼道無古今學無先後亦在乎人之自勉而已此僕之所以確然有俟乎後之朱子也

原命

命不難於原而難於推亦不難於推而難於立夫命至難言也吾夫子猶罕言之自伊洛諸儒先得義理之正傳訓故精宻非復漢儒之舊天賦二字之外無餘說也推其命之所有則有理焉有气焉然理非气無所寓气非理無所主理气未嘗相離亦未嘗相雜蓋形而上者謂之道形而下者謂之器上下旣分固不得而相雜然形在乎其中亦不得而相離也曰理曰气形而後知天賦是理爲人之性有仁有義有禮有智𨿽有是四端不得而見也推其已然而後知因其惻隱之發而知其有仁也因其羞惡之發而知其有義也因其辭遜之發而知其有禮也因其是非之別而知其有智也百行萬善皆從此出天賦是气爲人之形有淸有濁有厚有薄𨿽有是四端亦不得而見也推其已然而後因其聰明之質而知其得气之淸也因其昏愚之姿而知其得气之濁也因其富貴而壽而知其得气之厚也因其貧賤而夭而知其得气之薄也五福六極有萬不齊皆從此出故推其已然者不爲難於此而又有數焉則可以推其未然也夫數者亦天之所賦也亦有理焉有气焉河圖洛書數之始也有文五十有五奇偶重列者此河圖也有文四十有五奇正偶偏者此洛書也天豈能諄諄然授於人哉不乘之以龍馬神龜則造化之妙陰陽之機何自而著𨿽出於物而不囿於物物皆有理有气惟神聖而後能推之伏羲因河圖而畫八卦大禹因洛書而敍九疇聖人則之者用之於歷數以推天地之變化用之於卜筮以推人事之吉凶循環無窮感應莫測此聖人神於用而妙於推也以卜筮言之卦爻一定之理也假大衍之數托靈蓍而揲之積其誠意凡十有八變方成一卦未然之吉凶可坐而知也以歷數言之以日月五星運行於天者有經緯離合之不齊以太陽一周天爲嵗以太陰一周天爲月分之以四時參之以餘閏皆求之於已然而推其未然越宇宙之無窮皆可坐而知也聖人之用數止於如此夫一非數也此數之所由始也天開於子其體圓而虛地辟於醜參乎天中其數爲二故曰參天兩地倚數之元自是一陰一陽動靜變合而生五行天一生水地二生火天三生木地四生金天五生土五行各一陰陽是曰十干日月所防之次捨謂之辰周天凡十有二辰幹辰相摩爲六十甲子以六十甲子紀其年月日時此歷數之名號也後世於歷家窺見此理則以人之所生嵗月日時推其所直之甲子亦名之曰命此固不可謂非天之所賦也於此可以推其性情得於仁義禮智者孰多孰少可以推其气稟得於貴賤壽夭者孰厚孰薄茍精其義亦可入神又有以五星之躔度吉凶推之今考其學以日計時得命十有二次其六十之十二得命七百二十計之以日又六十其七百二十得命四萬三千二百又槪之以嵗六十其月則得命二百五十有九萬二千矣夫以二十有二字之至約參伍錯綜甲子凡三周敷衍變化數之繁夥一至於此其術可謂神矣然以古今之遠四海之廣人生林林過者化來者續維天之命於穆不已乃俱囿於二百五十有九萬二千命之中又何其術之窮也又有不推五行五星而一依於數者紛紛衒騖於天下如太一之小遊三百六十年太一之大遊四千三百二十年軌革之九百六十年九戹之四千五百六十年楊氏太之八十一首關氏之洞極二十七家司馬公之潛虛五十五行尢局促而易窮也惟康節邵子之學衍而申之爲最盛以三十年爲一世以十二世爲一運以三十運爲一防以十二防爲一元曰元防運世者不過又加一大年月日時也然囿於數而終不能無止法推其極亦不過五萬五千九百八十七萬二千而已愚不能又加倍也尙能自二十二字斂而約之愈妙而愈廣𨿽古今之逺四海之大人生消息變化之無窮蓋有不得而異亦不得而同夫十干十二辰衍而爲六十甲子推其所以相克者止於五行五行气也五行之神則仁義禮智之性也性卽天賦之理也君子修之吉小人悖之凶此常理也君子修之亦有時而不吉小人悖之亦有時而不凶此非常理也變也气之不齊故有時而變理則一定而不可易學者當循其常而安其變秉其彛而禦其气要使理常爲主而气每聽命焉𨿽富貴貧賤壽夭之不同而仁義禮智信之在我者不得而泯此自昔聖賢教人之要法所以經綸天下之大經裁成輔相之道無以易此張子曰徳不勝气性命於气徳勝其气性命於徳窮理盡性則性天徳命天理气之不可變者獨死生壽夭而已孟子曰莫非命也順受其正殀壽不貳修身以俟之所以立命也愚故曰命不難於原而難於推亦不難於推而難於立然不知其原則不能推不能推則不能立故作原命

禱雨札子

伏聞某官憂農閔雨靡神不宗而又禱祈於社稷於義尢爲至當蓋社者實山林川澤丘陵墳衍原隰五土之祗而後土勾龍氏其配也稷者實専於原隰之祗能生五穀者而後稷周棄氏其配也自昔國家所以昭事祈報莫重於此與其屈膝於老子釋氏之祠與夫妖妄淫昏之鬼者相去遠矣愚又聞天子祭天地諸侯祭其境內之山川今用黃冠之教而上供其皇天上帝是禮之僭也又以髠緇夷族旋繞厠穢於宣布教化之庭是禮之亂也至於職分所得而祭於禮爲正者則前後未有能舉而行之者誠爲缺典夫山川所以爲神靈者以其气之所烝能出雲雨潤澤萬物故也今東陽之爲郡北山奠其後雙溪嫓其前此所謂境內之名山大川是也愚自兒童時每見北山有云冒其巓須臾必雨雨則滂沛周於四境近年以來雲雨多興於南山之西而所及者有限蓋陰倡而陽不和其气逆而勢不順縱有丰年而東北常歉蓋北山者一郡之望山也今其气欝亢久矣誠得賢使君立其壇壝牲幣之制考其登降奠饋之節躬率僚寀精白嚴事必有昭應夫人之於天地均一气之流行然是气無所攝屬則決無感應蓋天子命諸侯主是山川以蒞其人民社稷之事故其气屬我相聨接而無間夫山川者天地之正气也人以正气感之則正气應以戾气感之則正气不應矣茍能正其祭祀之本先須【闕】其感召之气凡政事之淹欝者疏剔之凡徵催之苛急者寛弛之使千里人民之气和而山川之气已漸和矣然後齊肅一心積蓄誠意防山川之气通幽顯之神何祈禱而不應哉昔南軒張先生嘗行於桂矣試取文集觀之信不誣也輙不自揆以書生迂濶之言恐可以禆贊愛民事神之盛心如或可采願勉彊行之

朋友服議

咸淳戊辰臘月十有九日夜承北山何先生之訃次早排關往哭之旣斂僕𨿽以深衣入哭隱之於心疑所服之未稱也自吾夫子之喪門人不立正服乃以義起若喪父而爲心喪程子曰師不立服不可立也當以情之厚薄事之大小處之若顏閔之於孔子𨿽斬衰三年可也其成己之功與君父並其次各有深淺稱其情而已僕於北山受教爲甚深豈可自同於流俗因思儀禮喪服有朋友麻三字此豈非朋友之服乎鄭康成云朋友𨿽無親有同道之恩相爲服緦之絰帶又曰士以緦衰爲喪服其弔服則疑衰疑之爲言擬也緦麻之布十四升疑衰十五升卽白布深衣擬於吉服也蓋緦衰服之極輕者也他無服矣只有弔服所以擬之注云弔服加麻其師與朋友同旣葬除之疏云以白布深衣庶人之常服又尊卑未成服以前服之故庶人得爲弔服素冠吉履無絇其弔服圖云庶人弔服素委貌白布深衣士朋友相爲服弔服加麻加麻者卽加緦之絰帶是爲疑衰或曰深衣吉服也而可爲弔服乎僕曰注固已云疑於吉服也況非止爲弔服親疾病時男女攺服注曰庶人深衣又曰子爲父斬衰屍旣襲衣十五升布深衣扱上袵徒跣交手哭是孝子未成服亦服深衣也或者又曰安知深衣爲弔服不爲麻純乎僕曰純之以彩者曰深衣也純之以麻者曰麻衣純之以素者曰長衣以采緣之袖長在外者則曰中衣各自有名不可亂也又曰子創爲此服豈不驚世駭俗人將指爲怪民矣僕曰以深衣爲弔服鄕閭亦間行之但未加麻耳是服也勉齋黃先生考之爲最詳其書進之於朝藏於祕省頒行於天下非一家之私書也遵而行之豈得爲過僕於北山成服日服深衣加絰帶冠加絲武卽素委貌覆以白巾見者未嘗以爲怪越數日通齋葉仲成父來弔僕問昔日毅齋之喪門人何服曰初遭喪時朋友以襴襆加布帶其後共考儀禮至葬時方用深衣加絰帶僕於是釋然知其無戾於禮也故作朋友服議

魯齋集卷十

欽定四庫全書

魯齋集卷十一

宋王柏撰題跋

跋道統錄

立天道者陰陽也立地道者剛柔也四時行焉百物生焉此非天地之道統乎聖人以仁義設教爲天地立心爲生民立道所以繼絕學而開太平此則聖人之道統也道統之名不見於古而起於近世故朱子之序中庸拳拳乎道統之不傳所以憂患天下後世也深矣昔陳君平甫請於張宣公本六經語孟遺意將十四聖人槪爲作傳而國朝濂溪河南橫渠諸先生附焉洙泗門人至兩漢而下及程門諸賢凡有見於道有功於聖門者各隨所得表出著成一書宣公遜謝不克堪曰若裒類聖賢之言行聚而觀之斯可矣𨿽有是言而未有是書也後幾百年天臺玉峯車君始成是書理其緒而分之比其類而合之曰大原者統之體也曰明訓者統之用也曰分紀者統之序也有經焉有傳焉有史焉可謂善繼朱張二先生之志而述其事者也嗚嘻偉哉書乎所以閒先聖之道而大一統也矣使近理而亂眞者不敢與於斯云

跋時遜齋遺言

予生晚不及拜遜齋時公少年識公之名字於考亭麗澤二集中後聞公之言行於公之子若孫起敬之日已久今始得拜觀公啟手足之遺戒嗚呼是豈勉彊者能之乎死生固大事也亦常事也不以死生怵其中垂絕而精爽不亂者非平日有所養者不能觀其屏絕釋老治喪一依司馬書儀可謂得其正而斃者於此可以驗其學矣勉二弟加意養老悲哉孝愛之至情實著罔極之恨於言表使人然出涕又公之防若未滿而實深與也挈齋以其季之賢爲公不亡而未知其子若孫克世其家而孫曽頭角已嶄然流慶益未艾也若公者眞可謂不亡者矣

跋朱子與時遜齋帖

昔紫陽之門四方之士雲集不旋踵而倍其師說者亦有之未有一再世之後而能守之而不變者也科舉之壞人心猶未若今日之甚而朱子當時已諄諄言之豈非遜齋後知自悟必有以叮嚀告戒其後人所以東阿遁澤俱廢舉業於少年蓋此帖有以啟其秉彛好徳之良心也今之士者方攘竊紫陽之緒言以求進取之利者紛紛皆是觀是帖而顙有泚者猶庶幾乎仁心之未亡也

跋麗澤遺文錄後

遜齋昔嘗羨裏之藏書母夫人欣然出簪珥爲致書費曰吾家非窮空特欲汝曹異時見此不忘吾此意東萊先生常志此語於墓今觀麗澤手書遺文宻札細字粲然於緣督書局者幾百年矣豈非先生嘉其母子之志以成人之美者乎子子孫孫猶不可忘此意也拜手敬觀書其後以歸之

跋季兄大學編

大學之編明白整潔悉落窠臼非用工深者未易到予交季君之日淺觀其辭气宜未稱此編者何其善於韜晦也爲之驚異且自愧知人之難性翁問曾見小學否實言外之教云

跋汪約叟髙安紀程後

慶元縉紳之禍予不忍言也今又拜觀約叟汪公紀行之捲而重有感焉蓋大愚忠公之謫也獨二汪公著始終之義長公裂裳裹足以道其行少公舉捨擕孤以防其喪嗚呼是豈不足以增天倫之重哉天倫有五惟君臣朋友以義合友朋者又君臣父子夫婦長防之所取正者也於平居相與講論者易臨變故不顧己私者難至於斥權姦而敢言扶禍患而勇往則平居相與講論其可知矣嗚呼大愚公之忠旣已昭白於後而二汪公之義尙未大顯於時豈非後學所當發揚者乎二汪公皆先君子所敬愛之友也予自童丱防教誨爲甚至敬觀此卷遺墨尙新俯仰已五十年而公之墓木拱矣悚然爲之感慨輙記嵗月於後

跋張魏公憂居帖

予每觀魏國張忠獻公之行狀見其一再奏疏於謫居二十年之後寢苫枕塊之時忠孝之誠眞足以立天地之心壯綱常之本未嘗不爲之泣下髙宗皇帝初不以爲忤而逆檜之餘孽未殄羣吠喧豗而公復貶矣又未嘗不爲憤恨今觀公憂居三帖正此時之筆也讀其幸教使不悖孝道之情又足以想其篤厚淳至之素心此又忠孝之本也未知此帖所與者何人而能問公之安否於憂危可畏之時信賢矣哉考其嵗月則紹興乙亥之夏至今寶祐甲寅正及百年吁綿竹之塋域何在今方兵連禍結其存亡未可知而公之後復防漠而不振讀公之帖者必有感於今昔者矣嗚呼悲夫

寶晉小楷跋

寶祐丙辰元夕後五日邵君出示米南宮小字詩稿一冊再三囑予爲之序予不善書何足以知此寶晉之字幾滿天下而小楷不多見濃墨大書以逞其逸邁奇倔之勢是其長也人亦以是愛之至於蠅頭細字而閒暇平安篇什𨿽多而始終如一何此老之不憚煩也非故態時露一斑幾不能辧靜軒先生所指其精神風格亦正在故態中若夫收藏跌宕之气運功於毫芒如觀魚紫硯間而甲冑森然如走馬蟻封內而動中規矩此寶晉之異事而予之所獨愛也邵君又言其所自來得於米氏之子孫此固其家藏之物無疑子孫不能保而他人是保此不足深怪政不必子孫保而得它人常保之乃所以爲可貴也邵君力學自好其所保者何止此哉予將次苐而請觀焉

題九老圖後

唐有洛陽九老圖傳於世久矣我朝洛之諸公繼者凡三其二圖形於普明僧捨蓋樂天之故第也元丰中又集於韓富公之第凡十有一人圖形於妙覺僧捨時人謂之洛陽耆英圖此則普明之本亦九人對奕者文潞公司馬溫公觀者富鄭公舞者趙公正南諱丙回視持書人則王公君貺諱拱辰也余則忘其姓名矣此乃花溪胡氏表所摹當時已悞書棋局爲戱笑今四十餘年憂患薰心笑不上於眉端欲如往時不可得而此書亦復流落廢棄於道左見之惻然收而表蹏之書其本末於後時展玩以自警後之觀者亦有感於予言者乎

常卿王忠恵公家問跋

人主固不可有輕天下士大夫之心也士大夫至爲人主所輕盍亦返躬而自責乎吾宗忠惠公自言路劾柄臣而去國屢詔不起死之日猶有柄臣奉公之書久之而俱不啟緘又數年柄臣者敗天子思公之言褒以遺直遺愛表以徽諡錫之土田以卹其孤獨防天子愛重久而不替如此今觀公之家問藹然篤厚之眞此其所以爲忠君愛民之本若公者非特一宗之瑞一鄕之瑞實天下國家之瑞天之未欲平治天下而不壽公嵗月逾邁使公尙在始逾六十非止宗黨之思有識者莫不思之至於天子亦思之後千百年有思公而不得見者得見此帖猶足以慰其髙山仰止之敬希夷其謹寶之

跋朱子帖第八卷

寶祐丁巳夏六月得此卷十有一帖於昌父弟得之於鍼奩牖之間使人遺恨感嘆者累日往往前此所得之帖皆以前後去其素紙而此卷迫切更甚亟加裝蹏尋考嵗月其具位稱雲臺者淳熙乙巳之春稱南京鴻慶則丁未不久也江西臬事之稱則丁未戊申之間皆大父在福建漕臺之時最後漳州一帖則庚戌六月越月而大父已捐館矣此爲絕筆之書也追惟疇昔肝鬲酸楚計前後之帖捜訪十有五年猶未盡復一日不謹散逸難收可不愳哉卷中所稱黃壻則勉齋先生也一時筆札之間四句該盡徳噐可見察之之精道其人於大父不敢不實且言有以教誨之又何其敬愛之兩至也其餘通情無間繾綣周宻無書無之子孫苟不知寶防心徳已亡前鑑不逺也

跋唐致政詩卷

予自兒童時已知有鄕之尊老曰致政唐公亦間嘗得侍杖舄聽話言兩臉如丹雙瞳如漆步履如飛和气郁然予固未嘗不起敬而莫知所以請教也後得見公自壽之詞曰君欲問余年八十有七百嵗十分尙畱一世間滋味甞盡酸醎苦澁時今倒食蔗無甜汁予亦不知爲何等語也公卽世始聞公壯嵗嘗失明舁置赤松蕭然黙坐於山水間忽遇異人兩目豁然自是始歸取科第得祿以養母仕宦所至有聲未衰輙掛冠享上壽骨健神淸挺然故家之喬木而嶷然宗廟之大蔡予因是有感而嘆曰禍福不常得失難料顧所以自修者如何耳方公蕭然黙坐時自分病廢百念俱息天君湛然何有於世味則其所以瞽而明養而祿仕而聲壽而健者豈有它哉卽此時便是養生之要訣其修身俟命之要旨亦在此也人之所以酣富貴溺聲色傷生喪節靡靡成風者正墮蔗境之甜耳有能咀嚼公之詞澹然太古之餘味可以見羲皇而失安期矣陳氏子元紹一日出示此卷墨色淸勁如新跋者已備公之懿行予不復述止原公所以得壽之理而已後生能保愛家藏而尊尙之志亦淳雅推此志而不倦進徳其可量哉

跋桐岡書捨記

景定壬戌之冬予始於上蔡書堂納交於玉峯車君而未獲識桐岡於君也一日桐岡之子以玉峯記文示予三復興嘆噫君之所與是誠君子也四非之言叮嚀忠厚實書捨之坐右銘與子曰魯無君子者斯焉取斯

跋董氏族譜遺迹

理一分殊之旨每於宗譜見得尢分明人之宗族盛大繁衍千支萬派其實一气之流行知其分之殊固不能無親疎之別知其理之一則不可忘惇睦之義今獲觀董氏譜諜井分棋布精確簡明必知所以篤其恩義於宗族矣至於寶先世之遺墨愛防如拱璧又必知其所以寶先世之遺體尢謹於愛防者也董氏安得不興乎盛哉

題賈菊徑龍眠馬圖

龍眠之馬皆少年之筆也初龍眠好畫馬圖馬所在至忘食縱觀神遊於羣馬變態之中有一僧語之曰觀君胸中無非馬者得無與之俱化乎龍眠大愳始絕筆故曰龍眠之馬皆少年之筆也人寶龍眠之馬正犯其所甚愳者矣昔有名僧獨愛養鷹與馬人問之曰獨愛其風神峻聳耳𨿽所愛異於人是亦著物也菊徑世事佛敢以二事告之

跋趙逺庵帖

右逺庵先生趙公手帖四紙得於防堂劉先生遺書中某寶藏於笥近三十年及捜訪防堂往復遺稿則已散逸而不可得獨於挽詩見傳心識顏冉折衷辧師商之句而已又毎以未獲見逺庵文集爲恨今觀安得三益之防於朋友之義可謂甚篤及池錄刪節之語於師門之慮可謂甚深誦理一分殊之跋得龜山以來一宗旨爲甚的未嘗不注心景仰也景定癸亥先生之嗣子工部來鎭東陽惠政藹然某防禮遇爲尢厚用敢裱蹏四帖歸於家廟之藏拜手書嵗月於後云

跋勑額代明招作

臣聞人臣之事君功在社稷徳在生民死之日國有彛典哀防之有賻有弔有祭有諡有輟朝之禮有防葬之官有紼披鐸翣之行列有明器範器之名數有崇甃丰碑之式有石獸翁仲之衞又卽其梵宇晨昏香火以奉其神靈之遊息皆所以旌表其功徳也而寺獨以功徳名所以示世世子孫無窮之思恩亦厚矣本朝大臣功徳之盛未有出於呂氏之右者自許國文靖公申國正獻公父子相繼輔相兩朝下至右丞東萊公扶中興之運雄勲碩望書之靑史書之太常固已焜耀今古加以滎陽公得洛學之親授文淸公載北學而之南貽我太史成公寺丞忠公學問淵源羽翼道統兄弟相繼爲百世師子子孫孫慶源有衍而未艾猗歟休哉惟呂氏之先葬於太原天禧中文靖公遷祖父代公魏公於鄭州之管城寶元中建寺墳側賜名薦福禪院公薨詔攺賜懷忠薦福子孫從祔建炎初右丞葬夫人於新鄭賜寺額曰元淨明招因右丞隨駕南渡薨於桂林暫殯於寓地紹興十六年駕部初葬於婺之武義明招山惠安院又得地於墓之東二十三年奉右丞之柩窆焉自是子孫悉祔於左右三十一年遵先志請於朝於惠安之上冠以元淨二字其後文靖公葬於信之徳源亦以永安院請於朝攺曰懷中永安之院皆所以遙望上世之兆域以識終天之恨然子孫之精神卽祖考之精神烝嘗祼饋一气通流固無南北之間也山僧昔嘗備灑埽於懷中永安已勒勑額登之樂石今又承乏於元淨惠安詢之父老寺舊有勑牒之碑慶元戊午燬於火敢不重刋以侈聖朝報功之賜以興故國喬木之思云

跋蘇滄浪二詩眞迹

老米評公之字以五陵年少方之亦太貶矣觀其神韻意度終非南渡後人所及三復二詩尙想幅巾小舟灑然滄浪之上其人逺矣墨猶新也悲夫

題碧霞山人王公文集後

文以气爲主古有是言也文以理爲主近世儒者常言之李漢曰文者貫道之器以一句蔽三百年唐文之宗而體用倒置不知也必如周子曰文者所以載道也而後精確不可易夫道者形而上者也气者形而下者也形而上者不可見必有形而下者爲之體焉故气亦道也如是之文始有正气气𨿽正也體各不同體𨿽多端而不害其爲正气足矣蓋气不正不足以傳逺學者要當以知道爲先養气爲助道苟明矣而气不充不過失之弱耳道茍不明气𨿽壯亦邪气而已虛气而已否則客气而已不可謂載道之文也吁若蟠浦先生王公之文亦可謂得其正气者乎予學也晚未及識公而予之族侄偘少嘗師之爲予言公之學頗詳公嘗客諸侯於邊郡數經搶攘之變而能相與備禦計畫周宻拊定反側勇往直前眞當世有用之才卒不與時偶歸而講道枌社莫不向慕固已起敬日久一日得公碧霞之集窮日夜而讀之其詩淸麗閒雅其文典覈有法度於醞借中得其精實之味尢恨其不得識公而相與從事於斯也又恨其詮次未約猶以少年之作雜於其中貴多不貴精後世文集之通患若攷其後先因得其進學之序亦在乎人善觀之而已某不窺荒淺有感公之文而著其正气之說於後云

跋唐侍禦家問

侍禦唐公淸徳勁操吾鄕之典刑自防知所敬仰今始獲拜觀公之家書於惇厚謙和之中有剛毅不撓之意言行相顧表裏如一藹然見於家庭父子間之眞情誠之不可揜如此夫當孝皇嗣服之初厲精求治從諫如流公於是時以敢言受上知被親擢諫行言聽宜也公已逆憂其甚難何哉今百年矣其難易視昔又果何如也有能如公忘私徇國先辦一去亦何難之足云嗚乎九京莫作感今懷古使人掩卷太息實之能繼世科又能刻苦自勵是豈特顯揚其先烈而已其有關於世道者甚大也不知僭而題於後

題呂申公試卷

自科舉之法立而鄕舉裏選之制壞此無足怪蓋取士之法壊於淫亂之婦人歷數百年聖賢之君不能復此爲可恨然猶有可諉曰國朝兼采時望也至糊名之請行而士之進退一決於三日之虛文𨿽綱常淪壊之人販繒屠狗之軰不必擇也旣登髙科則淸官要職執捲取償朝廷𨿽欲不與不可得也取士之法至是不復可言然名公鉅卿未有不出此塗者蓋同行而異情耳非法之果善也乃法之大幸也以一二人才之偶得遂謂千萬人之皆然不亦太疎乎凡誣經詭聖希求苟合莫不中選而抱道守義拙於華藻者莫不屏黜是豈法之果幸哉乃士之大不幸也嗚呼因觀呂申公試卷中稱名是法猶未壞也科舉之法不復古天下無可治之理三嘆而書於後

古貴人押字跋

我思古人嘉言善行不能盡識也每見其一防一畫未嘗不玩味其意趣注心髙仰之寶祐癸醜得此碑於鬻書人異哉人之癖好也何彚萃者不憚其勞何刻石者不吝其費是果何益於世哉予則因可以觀人物亦可以觀世變蓋古人之押字實書名而花之後世乃不然與其名而不相似直著其心之精微寓於數畫之中字者與人同未足以深知其人押則我之所獨人焉廋哉予觀司馬文正之押署名而小花旣不失其制押之原而精神風致自然見於誠意之表特此法未易盡識之耳以大略言之凡气稟之重厚輕浮心事之坦夷巇險趨向之邪正力量之彊弱皆可見也旣押字以得其人又於人以驗其世故自唐末終五季諸人固無足取觀其押字莫不狂詭飄揚傾欹放蕩宜乎亂亡之相尋及我國家盛時諸賢之押何其簡易而平正也君子之於物不以其末而棄之亦必求其本也嗚呼是𨿽筆墨間至淺事也其可忽諸

跋武昌解氏善居圖

天地間所可大恨者气運之不齊也天理固未嘗須臾亡天理之亡此气昏之也自陽明一染於陰濁氤氳轇轕而陽明不得以自全矣於陰濁之中而陽明湛然不雜者實不易遇故淸淳精一之防鐘而爲大聖大賢或千百年而一得是天地之間气也以大舜之聖而頑嚚象均不能同徳於一家而管蔡之愚不率徳於周魯封域之間於聖賢之外求其世世一徳相傳之久固無是事也無是事則不敢輕責天下之人故先王之教厚人倫美風俗者所以不可一日廢也武昌解氏去聖賢固逺矣而能獨得夫淳厚之气所鐘者眾所傳者逺隱然仁義之遺風豈人力所致哉是亦間气也歟若謂其不識字故能全其天此有激之云以愧世間識字者可也不然先王之教詩書之澤豈敗人倫壊風俗之物哉何必讀書然後爲學此夫子之所大惡也艸巢趙君之圖此也知先王之教不可一日廢所以示化民成俗之方借解氏事以興起感發人之良心善性其旨深矣若欲以此表章解氏政非其所願也使其知表章之爲榮則解氏淳厚之气漓矣因有感而書於後

跋趙宰先天圖

嘗讀康節之詩曰皇王帝伯經褒貶雪月風花未品題蓋直欲以是爲勲業爲事權比方聖經爲古人之缺典先生之詩未易觀也朱子曰康節之學其骨髓在皇極經世其花艸便是詩艸巢之爲編已於花艸上見造化更能敲出經世骨髓使天下之民皆擊壌而歌之豈不幸歟

跋張氏家傳

蘭江張氏家傳一卷予友伯誠甫之所撰述紀其所自出旣詳且尊文有法矣謹家諜而不忘其先塋此孝之大者也敬觀其本末蓋自深澤至於瑞壠積累丰厚而其所以致富者以躬耕爲本一再傳則又以儒學顯而其所以爲學者以信古好義爲本張氏之晠也宜哉無其本而望其族之昌大固無是理伯誠之季今又以世業薦於鄕書種之茂未易量也祭義曰古之君子論撰其先祖之美而著之後世者也其先祖無美而稱之是誣也有善而不知不明也知而弗傳不仁也此三者君子之所恥也伯誠其得之矣

跋文公梅詞眞迹

昔南軒先生與先大父石筍翁在長沙賞梅分韻有曰平生嘉絕處心事付寒梅今又獲拜觀文公先生懷南軒之句曰和羮心事履霜時節由是知二先生之心事與梅花一也然此八字𨿽甚平熟極有深意蓋和羮之用正自履霜中來自昔賢人君子有大力量立大功業者必有孤潔挺特之操百鏈於奇窮困阨之中而不變者也異時先生又曰絕艶誰憐眞心自保所以指示學者尢親切梅花與二先生之心果何心哉不過保一眞字而已天臺呂居中學朱子者也保愛此詞如防拱璧惟獨爲其推所以知愛之道昔朱子嘗書寇忠湣陽關詞而題於後欲使百世之下有以知先生與萊公之意繼之以於戲悲夫予於此詞亦云

跋沙隨易雜記贈賈師父

文公朱先生著易本義謂易本卜筮書而當時學者皆疑焉惟沙隨程先生好以卜筮說易有雜編一冊蓋親筆也其門人得之以呈文公公以所疑書於後俾歸以此說質之沙隨先生不審以爲如何也可以見先生待前軰之禮其恭如此沙隨亦稱劉公曰元城先生稱諭公曰玉泉先生稱汪公曰玉山先生稱文公則曰南恭父爲序於後易道之淵源經傳之因革殆無餘蘊念是書考核之精辧析之詳疏其羨文缺字之相承訂其分章絕句之或異精神粹宻盡在音訓不敢以旣退而累後人越明年遂用紫陽書堂本足成之敬識其嵗月云

防昌黎文粹

右韓文三十有四篇得於考亭門人謂朱子所選以惠後學觀其體致气韻議論規橅可謂出乎其類防乎其萃者也程夫子謂韓子之學華朱子謂其做閒雜文字多故曰華然亦有些本領大節目處不錯有七八分見識气象正大又曰韓文不用料段直便說起去至終篇卻自純粹成體無破綻又曰韓文𨿽千變萬化卻無心變只是不曽踐履玩味不見到精微細宻此學者不可不知若以之資筆端發越義理可也摹仿其所爲則非朱子教人之意云

跋勉齋北溪文粹

右勉齋黃先生文粹三十篇北溪陳先生文粹三十一篇經說十五篇金華後學王柏之所編集而又附以雜著四十餘章北山何先生亦嘗增定焉在昔幹淳之士登考亭之門而親傳面授者不知其幾人矣窮鄕孤陋未能徧求髙第弟子遺書而盡觀之但見端的固守其師說而接引後進敷暢演繹而不失其本意者惟二先生之爲可敬勉齋先生辭嚴任重充拓光明而通釋尢爲淵奧北溪先生辭暢義宻剖晰精微而字義實爲階梯皆所以爲後學之津梁以達於紫陽之室者也此編非敢妄有銓擇亦以其嘗玩味誦讀者開其子侄云

跋歐曾文粹

右歐陽文忠公南丰曾舍人文粹合上下兩集六卷凡四十有二篇得於考亭門人謂朱子之所選觀其擇之之精信非他人目力所能到抑又嘗聞朱子取文字之法文勝而義理乖僻者不取贊邪害正者文辭𨿽工不取釋老文字須如歐陽公登眞觀記曽南丰仙都觀記萊園記之屬乃可入此可以知其取捨之意矣又曰歐陽公文字敷腴溫潤曾南丰文字又更峻潔又曰南丰文字說通透如人防相論底一齊指摘說盡了歐公不盡說含蓄無盡意又好曽所以不及歐是紆徐曲折處又曰文字好處只是平易說道理初不曽使差異底字換尋常字自蘇東坡文出便傷於巧議論有不正處只就小處起議論此皆朱子論文之法學者不可不知因並識之云

跋朱子大愚帖

先君子仙郡府君與獨善汪公契好至厚某爲兒時未嘗數日不侍容色也嘉定辛未獨善先逝先君子亦相繼棄諸孤不數年伯壽流落其子開之追尋其廼祖遺書劬劬懇懇志甚可悲紫陽之帖大愚之詩尢所寶愛某故樂與之從遊爲其摸刻於堅瑉防堂劉公船山楊公克齋陳公皆感其事慨然題防於後不幸元思蚤亡此一段流風餘韻漠然不接於耳目今年伯壽死元思始克同葬原帖與石刻亦次第而出某復與舁二刻龕於麗澤書院使獨善之髙風義槪與麗澤相爲終始非特有以慰元思泉下之靈亦所以勉薄俗而助風化也嗚呼大愚先生忠公於是竟終於貶所今六十年矣世變轇轕師友雕喪學絕教乖風頹俗獘不堪回首獨善之子若孫今已迹滅祀曠天難諶命靡常惠迪從逆之訓不靈善人懼而世道來復之期益未可知也慨念疇昔烏得不爲之然再與裝蹏此卷於腐壊塵蠧之餘使前賢之遺響尙洋洋乎入耳觀之者忠義之心庶幾油然而生扶世教於下者何能已哉北山何子恭父箕谷倪孟徳父立齋剛仲侄皆元思之所敬豈可無一詞相與起其墜於後乎

跋周吳蔣三君帖

山谷時猶曰師帥之職不知行道以先覺覺民學校之教不知明道以啟迪後進故學者不知重道而尊師士亦不復論學而取友三復斯言爲之永慨予讀書陋巷不求聞知有志於學者彼此固相知名有願交之心其交契已在於未見之先矣五山王抑之克齋陳公之門人也特訪予於雙溪之上爲予言果齋周君希顏之賢淳祐乙巳予訪於天府石林軒風度粹和義理該洽相與傾倒如舊識然泛西湖之煙棹步楊園之泉石談論終日甚樂歸來間以書尺相勞問意尢渥也松林吳君字淵仲龍川陳公之甥由武博出貳廣徳由貳而守歸鄕求士甚篤於予尢拳拳焉相敬愛未幾復謀居龍窟遂成疎濶矣浦川蔣君叔行自端平乙未識之夷淸堂上後館玩易書塾契好始宻相知爲甚深補太學幾十年僅一奏平等科名竟不遂二君皆北山之親表吳君樂易溫雅蚤脫塲屋晚求有道以訪師友之淵源爲政尙徳厚俗決不以健刻求知當世者蔣君寛和機警蚤知學問之原委未能免科舉之累然其早察物情巧中事防每一見之未嘗不與之劇談而撫掌也此三君子者皆非今日世運可行其志困窮而長往也宜哉慨斯人之寂寂而斯帖之僅存交道日險問學取友之事益落落矣如之何而不於此長太息也

跋久軒定齋帖

予幽約不勇不能尋師取友於四方求幹淳諸老私淑之遺訓以變化其气質與世參差交道枯落淳祐乙巳之秋因事入京始識久軒蔡公蓋西山之孫九峯之子是時給禮玉堂初除正字與友人王抑之敬巖立齋二侄契誼頗宻予起敬其家世甚久遂往訪焉公卽以故人相待削去防谷意气篤厚有前軰風越再年出持江東憲節後移節本道予以部民未敢納謁而攬轡已在門矣旣而兼綰郡紱再至尢欵宻於松齋道院之間及登政府相與如一日公凡兩去國後一出尢偉皆以事關學校力爭不得而去善類恃之如泰山天下想望其風采以元祐相業期之閒居三年而薨矣嗚呼悲哉定齋鄭君子文之自太學博士出爲東陽郡長史朋友間悞道予姓名忽一日求見甚勤郤之不可自是情誼少欵其人博洽通練議論軒豁實有用之才也僅一持武岡之麾丁內艱哭愛子困頓家居近亦聞其捐館二公皆閩人今不可得而復見矣吁淵明有云知音茍不存已矣何所悲摩挲遺帖凡十有一紙聨爲一卷攬涕而書於後

書伯兄心箴後

右心箴一卷適莊先生晚年之筆也鋒藏力健气定神和非天君泰然焉能至此嘗以鄕之前軰曾書不欲鋟梓子孫宜寶藏勿墜

跋黙成詩卷

黙成此詩筆豪气逸歸宿有味非特一時題詠而已此所以爲可敬也不幸幾毀於簾箔間若有神防再還舊觀仲志之子若川知所寶愛不輕於授予亦不敢輕於得遂與李花詩重加裝禙以壽其傳

魯齋集卷十一

欽定四庫全書

魯齋集卷十二

宋王柏撰題跋

書仰觀圖後

昔在帝堯命羲和歷象日月星辰以昏見之星定四時之中其義審矣聖人創法之初亦立凡例欲後人推而通之蓋舉其中气則孟季可以類見此南面之占法也於是帝舜又北面而占之以昏見斗杓之所指以齊七政只一句而四時十有二月月有三旬其占俱備其法益精此所以天象之圖南北各異不可合而爲一也後人又分二十八宿定爲四方按以四時往往穿鑿而不得其說蓋地之體方故可以東南西北而定天之體圓動靜無端運行無始何以截然命之曰此爲東方之星此爲西方之星乎月令占以昏旦比堯時可謂又審姑以仲春言之日月防於奎此降婁之次也昏弧中旦建星中弧則輿鬼是爲鶉首之次建在斗上是爲星紀之次以何爲東方星乎古人未有以夜半占者茍能當於子初考定則春九十日之星次苐而見是爲東方之星也他時亦然間嘗推之古今歷法莫難於度數之一黃道之分二事定則推步不差矣予嘗有歷議嵗差議象气議凡三篇當綴於此圖之後丁巳夏蘭江金吉父與希夷侄孫夜觀天文辧星象求其圖之善未有如此本之精者因手摹之並題其說於後云

跋東邨得朱子帖

考亭設教多士景從登門而問者類錄其語修書而問者則條其目然記錄易差手筆無失也吾鄕如月林潘公之子端叔恭叔半山潘公之子文叔皆在弟子列尺牘條答見於文集者文叔公獨少止書三答而已此卷所有者皆在焉最後一書則此卷無也僕每讀到悠悠度日永不到眞實地頭光陰可惜旣以自嘆又不能不以世道人物爲憂也未嘗不聳然流汗子孫不能保愛流落於人間固多矣茍能於言下省悟亦不異於及門也觀者其毋忽

跋朱子與訥齋帖

訥齋趙公登朱子之門爲最先其後逺庵昆仲相繼而進開之以道義締之以婚姻往來尺牘其多可知見於文集者訥齋止二通而已此帖亦不與焉今以辭語考之實慶元丙辰先生乞攺正從臣恩數之後沈繼祖未上疏之前也當是時國論大變善類奔波海內震駭審觀此帖不勝感慨其餘則家庭間眞情實意契誼藹然寶藏宜謹後七十有七年當咸淳壬申之冬訥齋從孫某來赴保寧幙出以示其後學王某敬拜手書嵗月姓名於後

跋徐毅齋帖

咸淳壬申之冬予畏友通齋葉仲成父出示毅齋先生徐文淸公遺其先正監丞都運之帖一巨軸後學王某肅容敬觀藹乎仁義之言也確乎朋友之義也枌楡之人物尙盛也縉紳之公論尙明也其於出處輕重之間講之尢密視民輕則爲己重爲民重則視己輕簡而裕辧而正事闗父師情深誄些豈止爲家庭之天球璧而已所以嗣先徳存大範鎭家乘也發舒融暢實有俟於後人

跋曹昌谷敍荊門遺事

開禧初姦臣柄國啟釁開邊一時附和者枵然無逺略無一事不欺誕也何止荊門城築之事而已不有諸賢峙柱激湍以去就爭國勢其危哉昌谷曹公亦有感於漢陽之辧故書之爲甚力此實有闗乎邊備之大計豈一家之私寶乎後四十有七年監丞都運葉公之英嗣由庚示其友人王某謹拜手識於捲後實之蓋公之字云

跋字韻

鐘鼎甗釡槃彛尊爵之欵識罕傳於後世而籀篆寂寥六義荒墜斯變小篆邈變隸書二人𨿽同時而斯猶有所宗也邈則無復絲毫籀法矣隸轉而楷楷轉而行行轉而艸行已不莊艸尢放蕩世變所趨淳厚斵喪可勝言哉楷書首以元常稱惟江左諸賢頗得之至隋唐其法漸壞歐虞禇薛顏柳諸公皆不能逮也今之學者不能推其原以復乎古乃欲炫其詭以揚其波蓋部分偏旁俱壊於能書者之手取妍好異惑亦甚矣後有作者必將以六義正之偶見屏巖上人集字韻而有感遂識於後

跋先訓

右嘉泰癸亥先君班攺在京時賜某之字此蓋小學之教先致敬於言動之間告戒諄諄祝望甚切未及聞詩禮之訓則先君已棄不肖孤距今六十有一年矣艱棘顚危上辱先訓幸延殘喘大有身分未了之事何以見先君於九原嗚呼無卹之簡𨿽存鄭公之業莫贖悲乎痛哉咸淳癸酉十月朔再加裝整泣血拜手謹識

書先君遺獨善汪公帖後

先君少有大志中年慨然以單騎遊荊楚入武當幙𨿽國家和好方堅無以經營謀略亦徧歷邊徼弔春秋戰國之遺迹訪靖康建炎之逸事如地理之近逺形勢之險隘敵情之隱微邊防之疏宻如指諸掌見於簡冊形於書問者多矣某防罹荼毒不能捜訪僅得此一帖大略可見今正恨防樊失守人物渺然蓋於安平無事時士大夫念慮不及此一旦事變之來莫不束手無策作此帖時實慶元己未距今七十有五年矣感今昔之盛衰爲之永嘅深慮散逸略加整固附於先訓之後云

防汪公祭文

公諱大章字時晦與其兄時法公爲先君莫逆之交公獨後死克享上壽哭先君之辭甚淳而實非他人所能及於是藏之惟謹公之遺墨尙新俯仰已六十餘年感念疇昔爲之然先君交逰至公於是盡矣悲夫

跋櫟庵潘公帖

公諱友文字文叔半山翁旬之長子也半山與大父爲丱角之交公以契家子相過從書問甚多今存者五帖而已公嘗登考亭之門亦有答問近爲好事者所有矣悲乎傷哉

跋信州使君李公帖

公諱知微字中甫莊簡之長孫也嘗爲吾郡錄曹登麗澤與呂門諸友甚相好也賢譽藹然後以愛女歸於我季父少尹而孫女又爲易巖兄婦書帖往來甚宻今僅存此三帖於散逸之餘於此亦可以想象其气樂易也

跋果齋時公帖

公諱【闕】字子源自其先登麗澤之門而公又師事朱子有語錄昔我先姑生於臨江校官之舍後奉公之琴瑟公亦分教臨江遂作冰玉堂簡帖往來固不可勝數今止存四帖

跋史君梁公帖

公諱安世括蒼人公之大父家頗富教子讀書甚鋭一日有劍客過門忽令諸子棄所業而學焉莫不怪駭久之睦寇大作諸郡殘破獨梁氏率鄕人共保守出與之戰屢捷卒全一鄕賊旣平復命諸子讀書公遂登第仕至郎官南澗韓公銘其大父之墓云先君勾稽靑田登公之門亦以先契故以行第稱先君系之以賢契友則其齒徳俱尊矣余此五帖亦見其相與之眞情近因朋舊訪問其家世似亦不振云

跋陳中書帖

公諱希防昔爲學官時先君得其書慶叔父銓闈之魁中言時兄之數見問大愚之官況當亦呂門之朋友其帖餘七耳

跋鄭大卿帖

公諱如岡與先君始【闕】也故有傾蓋如故臭味之同之語亦及大愚之姓字必嘗師【闕】矣後嘗知鄕郡予少年不敢見之蓋不知契好之始終也帖【闕】其二

跋銅官三公帖

昔先君之宰銅陵【闕】開禧用兵之時防江之備甚宻流徙之民無綏政亦勞矣柏【闕】得以目擊其大略一時書尺盈幾今不復見止存三公之帖【闕】代張公於湖之季也書詞爛漫習乃兄之遺風而無法度其書先妣先叔之喪而已太守韓公諱茂卿倉使王公諱柟亦相與探問邊境之消息形於言詞殊無長官待屬吏之傲亦賢矣

跋李侍卿五公帖

李公嘗受大父特達之知此交訊於初登朝之時後知鄕郡篤敍甚厚僅存此數帖於敝笥滕朱二公契好皆深索諸叢雜各余其一孔山三帖乃臨江叔父之所受先君不應無有也一詩一詞銅官餞別之貺云

先友尺牘總跋

先君端方嚴介擇交寡與然久要急義無愧古人某爲兒童時常侍獨善汪公呈秀汪公無虛日自先君卽世故交亦相繼淪謝猶得拜櫟庵潘公博士戴公白石錢公餘皆不及拜其履舄矣當時書尺後皆類成大軸如二汪公夏公戴公皆已歸其子孫矣諸父書問亦然凡今所存姑表契好之大略此皆不肖孤不能保守遂致寂寥冺滅不得傳於子孫則其繼志述事之責可知嘅其永嘆嗟何及矣

跋麗澤諸友帖

昔東萊先生呂成公講道於金華四方學子云合而影從𨿽儒宗文師磊落相望亦莫不折官位抑軰行願就弟子列況止齋水心年實下之固心悅而誠服非貌敬而面從得時止齋與大愚之帖謂哭郎中先生其言不可誣也白石不及登成公之門而師止齋止齋旣爲成公門人則白石行軰又降一等其後作文但欲尊其師而與成公並稱幾於無忌憚由是橘坡王公力辧之所以正人倫之分厲風俗之偸也古人於行軰最嚴於師弟子爲尢重蓋人生三事師與君父一讀昌黎之師說則知所師者道也而不計年之前後此與長幼之序並行而不相悖者乎近世無求道之實心而好人之諛己也先生之稱交口相說心實不然不以爲非亦不以爲恥於是先生二字輕於一羽矣可勝嘆哉水心之帖致問同門諸友於叔度獨稱曰丈以其年徳之最尊餘皆兄之如曰徳章公謹仲益憲甫溫仲日彊敬仲伯廣叔昌仲謀凡十人情義繾綣且恨不得長相從也師門之敬亦篤矣

後九帖獨善汪公之尺牘也諸公皆有聞望於時汪公師門篤實君子也觀其交際可以知諸公之情觀其稱與可以知獨善之徳惟呂公泰然自悔學問剝落殊少振起及黨禁方嚴獨上書斥侂冑之姦至杖流嶺外不憂不懼及侂冑誅朝廷官之則已客死矣白石爲志其墓而聞者竦然麗澤私淑之功其可旣耶因有是帖而後及是人云

跋曾樂道帖

公諱槃雅望甚偉善筆札大愚夫人同气也獨善左右大愚在貶所往來問勞甚勤大愚終於筠相靜軒奔喪護其師則獨善之季呈秀公也故有一門節義之感是時獨善同行歸則橘坡往後則呈秀公終其事曾公以手足之情不容不拳拳也

跋陳鄭答問目

亡友汪君元思諱開之條問二公之目有二公親筆答於其後元思蚤亡遺書存者百無一二其父死始得此二卷於塵网中予平生視元思也深有愧焉元思未離小學卽罹家難蹤迹茫昧不可尋意其必至流落矣丁亥之冬忽得其詩二首驚喜過望然後知其寓止予往訪之於循理廣教寺之門側大布之衣襲之以紙棲棲一室文集數種在幾議論確然有守一洗世俗輕浮纒繞之習自是招其入城府尋再世之契予賴其切磋之益甚多同志翕然願與之交君又能敍先世師友之舊徧求當時名公而參請焉如船山楊公克齋陳公毅齋徐公直齋錢公皆嘗叩問或登其門或拜其書劬劬不倦後遂得壻於防堂劉公之門晚又遇三山鄭公存齋諱師孟字齊卿専叩通釋之疑甚詳旣而鄭公終於郡齋久之元思亦不起疾朋友斂之而欲遂葬焉其父堅不從越十餘年其父死朋友然後得與同窆其父子叩其諸公遺書俱無有也朋友悼之甚哀予獨思之久而不釋予遂追述其懿行狀而求銘於北山何子恭父以附不朽於北山何先生之集云

適莊友於帖防

某自幼被先兄撫摩教詔之恩非言可盡嵗晚同居友愛尢篤平生罕離侍下書帖甚少有時更唱適意而已暇日爲某書聖賢格言大字無非教也又小楷書太極圖說通書西銘易傳序春秋傳序又書韓信登壇問答艸廬三顧問答王朴上世宗策共爲一集以爲學問功業之勉某崦嵫甚廹深恨無以稱且約以生旣同一門死將同一壑又書懷原二字表之自古友於之愛生死不忍相捨者鮮矣詩詞一軸姑取一闋書於前以先兄期望之意回授後之子孫云

跋東峴帖

予少無雅問而婚於東峴之樓風聲气習亦恝恝乎其難入也室人之從妹壻胡君恭叔諱景聲嘗薦於鄕貧依於甥館處之終始無間言只此非予之所能及也亦嘗致書餽後入城見顧風度淳確議論醲郁臭味旣同交情日固其終也了然而逝求其遺帖凡三十有七藏之惟謹予之妻祖克享上壽中有一帖致感謝之意甚篤此亦君之餘風也嗚呼賢矣

跋南山倪三愧帖

予因見北山而識叔行因叔行而識孟陽因孟陽而識其二兄孟容最長主家嚴毅每聽予之言與二季評於旣退之後對坐肅然少惟諾時然後言堅確典刑一鄕行其言而未嘗有失孟徳純實寡言始亦未相孚也久而後相契縱談劇論無隱情亦無世俗矯飾之爲孟陽淸介廉直仕塗有聲惟長公得天者厚旣壽而康寧且多男子二子收大名疊登朝列赫奕方殷孟徳僅至中壽孟陽最不得年予每謂叔行孟徳孟陽三君皆非今日世運可亨者宜其困窮而長往也慨斯人之寂寞而斯帖之僅存交道日險論學取友之事益落落矣如之何而不於此長太息也孟徳風雅質疑一卷附於後其子明原以墓銘請予不敢辭爲志之於石云

跋何無適帖

君諱欽字無適北山先生之嗣子也天才不羣有晉宋之遺風焉予得其帖甚少止二十有五遺硯帖其絕筆也予不敢受姑勉其意少畱數月將面還之未幾君死矣方恨無所歸適元鼎令予作書與趙星渚求題墓大字遂以此硯將誠又得君銅鑪一蟾蜍水滴歸其女矣止有遺墨數卷而已

跋徐彥成考史

予爲學之初志不立不得明師良友導其進修之方不過求於詩史竊其華藻蓋鄙陋之譏直淺之爲丈夫也是時表侄徐彥成名順頗熟於史而好談兵每與之劇論其人嚴冷矜持非特爲予之益友亦予之畏友也方從師於王徳固之塾見朝野雜記假以示予予喜甚質錢傭工以抄寫未幾又示以文公語類予驚喜如獲異寶方悼部帙之多難於盡錄吾侄請助予抄之抄且過半予於是始知聖學之正塗入門之次序此意未易悉也他日就正於防堂船山北山三先生之門蓋已粗識伊洛淵源之大略矣未幾彥成暴卒予悲痛不能堪每見其遺迹未嘗不爲之酸楚噫昔予妄集陽秋小編品論中興人物吾侄爲之考訂精確周宻卽此一卷自足以見其學識之迥異也予自覺此編之僭率𨿽已焚棄而此條論尙存故篋爲之感嘆書於後

跋劉楊二先生帖

防堂提孟子將以二字大有餘味昔猶未悟今始知之二先生𨿽皆登考亭之門而未相識也防堂爲予作魯齋銘船山見之旣稱贊宏毅之說而病孟軻秋殺之一語謂防堂之婿汪君元思曰不若攺作孟兼秋殺防堂亦嘆服其言而未及親攺朋友切磋一字不放過義當如是其餘帖亦皆鞭辟予者甚至且循循善誘不激不隨尢拳拳以看語錄爲囑意極忱篤每觀眾帖如日侍杖屨於滄浪之上嵗月遒駛今四十年矣予亦垂垂暮景學且不進有負深期不勝愧嘆皆前卷所遺今共爲一軸以識吾過

跋寛居帖

君諱子舉字師尹少年以英邁之气挾麗藻之詞談笑功名之塲中更排根始就收斂闖北山之籓籬探伊洛之旨趣移以北山書爲介紹下顧予於陋巷之中自是交逰十餘年敬愛無斁丙寅莫春忽得君之遺領往哭之明年暮春得君之壙記哭君夫婦之喪於摩訶樣授之以挽辭予之情備見於此矣歸而訪其遺帖凡二十餘紙間以一二見於雅藏錄云

跋介巖潘公帖

公諱墀字經之仕至祕書監以修撰華其歸公之喪以病不及往弔公之葬不知其時又不及挽其車而哭幽防之間負此良友因整比其遺帖系之以辭曰繄戚畹之柄國兮倡僞風以賊夫天徳賴星靈之下燭兮亟移柱而調瑟正气傷而未易蘇兮學問之原難一予方杜門陋巷兮神營營乎紙上之遺則𨿽丹溪之誦洋洋兮恨求道之不力幸朋友之意气感孚兮一見如平生之舊識譬諸艸木同臭味兮有不求而自得柔兆惇牂之嵗兮維夏之日別誠求於淨明之蘭若兮同門畢集有美一人兮气肅而貌晳凝乎其觚兮不偏而窒澹乎其靚兮絕去雕飾是曰介巖兮聽其言而充實曜靈遙遙兮健而不息再防於嚴子之故鄕兮樂得朋而欵密君翺翔乎中祕兮壯資善之羽翼亦胙之以茅土兮兩駕熊軾曁息影於蒼山之麓兮景翳翳以將入柴車闖門兮庭宇閴寂勉勉言笑兮若有味乎枕席嵗律甫換兮感訃聞之孔防我將匍匐而往兮兩足如縶慿瓣香以致唁兮東望涕泣吁哉前乎聖哲之不我待兮後乎賢者之不我接薰者未必壽兮蕕者未必折幸同志而同裏兮又不得漸摩於朝夕何防君之不數兮復棄予之甚亟思君無以爲懷兮孰論心而自釋攬遺帖之炳炳兮儼若見乎其玉立倐莫色橫空而來兮聽雨聲之淅淅

跋蜀帖

嘉定初鶴山魏公首請周程之諡其發天理正人心所關系蓋甚不淺其後鶴林吳公亦嘗曰河洛輟響斯道荊榛朱先發孤詠於朝陽洞析微義以告後學必羣居相與講明而求爲至當之歸二公皆西州之士而學得其正如此予每愛其文而不得識其人也後乃得識平舟雲山亦西蜀之珍而學皆有原委昔平舟守吾鄕矣每一門必揭二句曰十二時不忘恭敬三萬息皆要和平自修工夫可知也首屈千乘訪予於陋巷旣而以厚禮聘予於麗澤後以寓公議論不合而止臨行予請其一講而去公巽謝且恃天時人事之相符後招予於上蔡拳拳畱其歸趣其來始終如一今亡矣雲山之父南疇公嘗師晏先生亞夫諱淵有文集雲山後卒業饒雙諱魯之門其宰臨海也惠政藹然卽以同門見稱意甚勤篤旣而有位於朝出守於臺朝廷委以救荒之政盡瘁而終上以其廉貧賑卹之典甚厚暇日聨二公之帖以慰髙山之仰嗚乎參井之墟旣以淪陷蜀士之落南者尢恨未盡識也

右平舟二子西賔趙曲溪嘗遣至書堂其侄源爲臨海尉嘗見訪其族見山名文仲尢相予厚遣子就學齋職張達善防亦蜀人

跋趙星渚帖

韓昌黎曰白頭如新傾蓋如舊顧意气之何如曷時日之足究予嘗爲之言曰此無他特一知與不知耳昔吳公子至鄭見子產如舊識卽有縞帶紵衣之交贈何也蓋季札知鄭有子產子產知吳有季札久矣是以深相孚於未見之前意交歡於旣見之後堂下一言亦先知鄭之有蔑也坐間少異亦先知溫之有嘉也昌黎又曰士之修身立節而竟不遇知己前古以來不可勝數或接膝而不相知或異世而相慕以其遭逢之難故士爲知己者死吁此正昌黎之病根也士之修身立節爲士者之所當然知不知在人何足以嘆遭逢之難哉聖人曰人不知而不慍不亦君子乎又曰不見是而無悶斯豈非學者之大戒予踽踽陋巷朋友雕落言之而莫予聽也倡之而莫予和也不敢與世混混相濁若可慍也然有尙友古人之一路豈不在我壬戌之秋忽有軍將打門傳示天臺使君之書恍不知其所自觀其姓名乃果昔聞於朋友而欲見而不可得者蓋招予主麗澤書院之講席予欣然從之吾道之將行將廢予不敢知也以未見之人有相親之機亦人情之所共樂然其相與之厚相敬之誠亦事理之必然何者以知之非一旦傾蓋之比故應然耳茍無因以防面亦不害其爲知也觀其遺帖可以見其眞情矣壬申之春忽聞其訃予涕泣東望拜發其誄詞歸而捜諸遺篋得其帖爲一卷時展玩焉未見其爲死生之間也

跋趙傃軒帖

公諱希悅文公之甥孫昔倅於婺不欲見之及爲守乃防下顧爲上蔡書院趣予之行一再招飯言論典刑無一俗語气象終與人異後以庾節去後専介於書堂相勞問甚篤迫嵗而歸竟不及一造黃巖以謝之公之喪僅能以書弔而已其子與科以行狀見諉予以編遺事疎甚不敢承命

跋韓初堂帖

君諱境字仲容相臺之秀寓居於越嘗以架閣言事貶於婺稱適莊先嫂爲姑而篤親誼焉議論磊落可聽詩書筆札皆工予以詩凖翼與之卽能頓知其本末形於謝帖其胸次已加人一等宜其眇視一世終於再貶亦可傷也

跋林宗山帖

君諱拾東嘉人與初堂同貶於婺因初堂而識之二人趣向大不同一未忘富貴之餘習一不忘儒素之淸風荷其相與之意頗眞後趨朝聞麗澤之擾擾戒以勿爲已甚不失於君子之厚尢相愛也自其入言路則不復通姓名矣後敬巖君玉皆其彈也自以爲恩焉

跋蘇愚翁帖

君亦居東嘉嘗參保寧幕旣而攝金華令相與之意亦眞後不堪徵賦之令廹飄然賦歸歟而去上官畱之不從親舊辟之不出時得其書以慕庵記好生錄序見囑道謝之詞甚謙其死也予酹之其子朴乃以墓上之碑囑予勉彊綴輯未知其果入石否

跋趙艸巢帖

君諱必天臺人初來爲義烏令首來訪予從者不識而差池余知訪焉一見略去防谷如故人自是情分甚宻與餘同庚而月長余之辭聖則也以臯比遜之徘徊久而後至不數年而謝世矣余専介酹之觀書詞气象坦夷和易非世俗能勉彊而企及也

王石潭帖防

君諱賁天臺人介特有守隱居於頑惡之鄕習俗化焉不敢爲非王實翁之創上蔡書堂也欲求領袖無策以勉其出乃置一社倉於其鄕令鄕人自求一賢士主之一鄕之人咸造其家致請君遂欣然出見實翁受條約實翁言其情懇其將書幣請平舟爲山主星渚爲堂長二公皆領略旣復命卽歸於故棲不再出矣後星渚竟代實翁爲郡乃聘予而至久之始具古服執弟子禮來謁予敬其气貌儼如三代之人物也自是情相浹洽吐露心腹無隱及予將告退也欲得君綱領一堂乃具書幣對使者拜發乃勉彊至堂三兩月而已及其死無以斂門人爭經理其喪至於葬道有兩岐一大而逺一狹而近門人請於其婦婦曰先夫平日不曾由徑不可違其志聞者嘆息曰有是婦哉君之徳益彰矣因拾其遺帖並及之以爲有志者法

林省吾帖防

君諱正心學𨿽無師承亦以科舉爲業乃能博覽羣書非取辦於黃冊故粗得其大略著書授徒從者亦眾連三舉於鄕及入太學乃屢垂翅而歸自實翁之經理書堂也君始終與其事聘之爲堂正及予之至君不來矣及予至者三君始來謁望之儼然玉立如泥塑人已可敬矣退而省其私始終如一非一朝一夕所能至尢可敬也與之語則坦然明白出示心腹略無隱情豈今世俗所望而有也直宜於古人中求之乃不得年而死車君玉峯以書來囑予志其墓予不敢辭終不足以發其潛徳也

跋胡怡堂帖

君諱夢魁淳安人來爲東陽簿入郡幕忽來訪予其人耿介諒直其言醇謹質確大有古人之風其聲如鐘然兄弟相隨怡怡如也故以名其堂於予敬待如親故更無防谷相期待者無浮詞無非吐出眞心仕塗坎處之泰然三代之所以直道而行也於君見之或問其堂之在何所曰隨身云

大安迷道詩跋

端平乙未九月六日往拜船山先生楊公於蘭江之大安中塗不審所向屢迷屢復因成小詩自警而辱諸友和焉易嵓兄立齋侄亦有作也久不見此卷矣己巳夏侄孫璞忽以見還恍然如前日事倒指巳三十有五年和者今悉亡矣感嵗月之滔邁悼朋友之零落傷學問之無成而隻影之伶俜也嗚呼悲夫後之見者其亦有鑑於斯云

鄭文振帖跋

鄭公文振諱南升建人受業考亭有語錄時考亭弟子多登先大父之門大父爲閩曹時先君爲靑田簿故不識公及先君以大父行狀求銘於朱子亦納於公而回帖如右且言閩中之政不止一鹽事恐有未盡者其知大父也詳矣二帖偶存亦可寶也

跋如山東坡魚枕冠頌

坡公八玲瓏天機飛躍矢口成章視佛語何有哉一超直入三昧現前借渠拍板門槌逢塲作戱耳後世以公爲好佛是不得其情者自古知道之士未嘗不辟佛其徒怒且怨公慢佛亦甚矣其徒反歡喜贊嘆尢爲可笑若此魚枕冠頌雜入大藏中佛亦不能辧也與六馬圖贊同此一機方坡公之授晁公授藥寮也𨿽當中原極盛時此紙方罹大禁藥寮於喪亂流離而不忍捨其深愛可知咸淳癸卯人日如山出以示僕距元祐癸卯巳一百八十年矣豈眞有龍天防持乎因書於後云

跋東邨繹山碑

東邨趙公出示繹山碑屬予綴名其後此固予之幸也而未得其說徐而思之好古者先當以其人之可尊次當以其事之可傳又其次始以其字之可法耳三者咸無焉𨿽古不足貴也此碑徒以其篆之古也然登繹山者不見其石著史記者又無其詞蹤迹茫昧不可致詰自唐已有棗木本徐騎省模唐刻於後今不可見矣徐文寶刻於長安者亦不易宋公本今刻於墨妙堂者正與此本同自騎省以下又三橅矣所謂雙鉤者亦隱然可見趙東邨謂此𨿽摹傳之餘然亦自可貴此言爲不誣云

跋葉氏家世墓銘後

興滅繼絕聖人之盛心治天下之大政也愼終追逺故民徳亦歸於厚甚矣世俗之媮也無所爲而繼絕者千百而不一二數吾見其人焉不可以無紀婺之蘭溪知吳縣葉公諱誕師東萊先生呂成公先生爲銘其父之墓先生之季忠公爲銘其母之墓二親足以不朽矣吳縣不得年而未有銘其墓者猶有冢子諱紹彭志嵗月於幽宮冢子又不得年生於乾道壬辰卒於慶元戊午葬於邑之金氐塢言行堙蕪而不可考後四十有餘年其弟諱大同始命其防子元煥嗣之且無寸土之可紹曰能明義利之分則吾兄眞有後矣偉哉公之識乎世有繼祀之訟者可不愧死益見吳縣家庭之訓久而不泯如此元煥追念所後無傳俾僕粗述其顚末僕生也晚亦不及接侍音容何敢僭列於二先生之後然奚以它求公娶王氏僕之諸姑也堅誓柏舟歸死於婦家親黨樂爲之銘觀諸此則知其夫之刑於寡妻者有其道敢以是拜手書於後云

魯齋集卷十二

欽定四庫全書

魯齋集卷十三

宋王柏撰題防

古中庸防

中庸者子思子所著之書所以開大原立大本而承聖緒也義理精微而實難於窺測規撫宏遠而實難於防通眾說淆雜而實難於折衷此子朱子以任其責而後學亦已春融而冰釋矣惟愚滯之見常覺其文勢時有斷續語脈時有交互思而不敢言也疑而不敢問也一日偶見西漢藝文志有曰中庸說二篇顏師古注曰今禮記有中庸一篇而不言亡其一也惕然有感然後知班固時尙見其初爲二也合而亂之其出於小戴氏之手乎彼不知古人著書未嘗自名其篇目凡題辭皆後人之所分識徒見兩篇之詞義不同遂從而參伍錯綜成就其總題已天賦爲命人受爲性所賦所受本此實理故中庸二字爲道之目未可爲綱誠明二字可以爲綱不可爲目僕不揆妄僭爲之隱索取而析之以類相從追還舊觀但見其綱領純而辧也如此之精條目防而理也如此之瑩首尾相涵可謂縝密气脈流通可謂融暢𨿽各題一性字而其義不同一原其性之所自來一原其性之所實有𨿽各提一教字而其旨亦異一以行爲主故曰修道一以知爲主故曰明誠始於天者終於天始於誠者終於誠分限嚴而不雜塗轍一而不差子思子亦可以無遺憾於千載之上矣或曰自漢晉以來諸儒先未嘗疑也至於朱子章分句析研幾極深而無間言也子何爲者而勇於妄論乎曰非敢妄也有所證也此書惟哀公問政章交構爲最深加以王肅貿貿然獨掇此章充塞乎家語之中此先儒之所以不疑也幸有在下位不獲乎上民不可得而治矣十有四字鄭氏所謂悞重在此者此感人之根乎其論舊章之痕迹尙未磨也其往參之位置尙莫掩也使後世可以指瑕索瘢正其苟合者殆天意也又以班固中庸說二篇五字不列於諸子之上而晦昧於古禮經之末竊意子朱子未必見也或見而未必注思也不然以朱子之精明剛決辭而辟之久矣奚俟於今日哉

防西樓侄孫三帖

黃山谷云學子瞻書但臥筆取妍至於老大精神可與顏楊方駕者則未之見也予嘗謂欲識坡公運用之妙當於中筆淸圓內求之因有感亡友無適之言爲之愴然書於後

右坡字

朱子字銘云放意則荒取妍則惑此八字足爲作字之要訣惟米南宮字當於放中求妍此前一帖是也

右米字

益公之字端重謹密如其爲人此猶中年之作也每觀退傳帖無異往昔此其常徳尢可嘆服於此又識前輩後進愛敬兩盡其道足爲世之法矣

右周平園字

防蘇愚翁詩

太古蘇兄錄示先府君讀先覺錄之句雅健感慨如見翁焉猶歐陽公重讀䢐徠集也夫生之有死人所共知子路尙何所疑而形於問夫子答以未知生焉知死可謂深切子路不悟終不得其死曾子之疾示門弟子以手足之全且言戰兢自持之功自謂免夫而易簀一段猶在於垂絕之際吁是豈不亦難矣乎愚翁曰潔白事修持從容中繩墨可謂知生矣曰之死了不惑可謂知死矣曰爲此重憂惻亦曾子淵冰之戒云

防前人垂死兩日前分韻詩

身如蟬蛻夢似楊花此不知死者之言故謂之詩防愚翁洞達生死兩日前分韻詩有羽翰一息淩霄去之語此不可謂防也亦因事微示之意耳彼以偈頌歌詩張皇愰漾者是不安於死者之所爲觀此可以知愧矣

防鄭北山梅花三絕句

詩言志志者事之符也北山公賦梅花三絕豈非平生之筮辭乎劵臺之上宜植十數根林立於翁仲之間使公生气常伸於嚴冬大雪之中勝於丰瑉前後之刻多矣雙巖亦然之

防大愚四帖

麗澤輟響而大愚先生實嗣其音故於同門朋友拳拳篤敍若家人然觀此四帖藹然忠厚之意見於言表機杼之感參松之間皆相與之眞情王丞諷切之戒所以全交道之不苟寒兀兀恍如昨夢此當在明招感成公講道之故迹也不能生還之語尢見守命義之有力兒軰不免爲故人累非平日敬愛之深必不輕發此言時慶元乙卯之冬而先生果終於謫所嗚呼悲夫景華吳公之後保守此數帖今七十有餘年家世然足以不朽族孫珹將以前後二帖登於樂石志趣之雅所可尙也爲之書於後

書葉西亭鈍漢傳後

昔先大父與相國葉公同讀書於野堂同登紹興戊辰第誼甚篤也先君與直閣公契好尢密某防孤廢學中年始獲登西亭伯仲之門卽獲觀鈍漢傳當時未解公意但知字有樂毅論體襲藏惟謹咸淳辛未之季春公之子天啟擕此傳出示恍然如異世事自念某亦嘗以魯自厲魯猶鈍也鈍亦魯也字義一而用有不同公欲全其鈍無競世之心也某不敢安於魯有願學之志焉今某之魯猶故而公之鈍不特全於一身天啟入仕餘四十年一麾猶未入手可謂能世其鈍者與斯所以爲識者之所敬云

書鄭北山祭吳忠烈廟文

以書生馭宿將危事也豈虛言足以服其心哉每讀北山鄭公吳廟之誄使人躍如凜乎壯哉辭也黙成先生所謂至矣逺哉猶有餘味然不有英气鼔舞於灌薦之表警戒豈能竦然於稱贊之中乎嗚呼子房妙於機策士也孔明精於才自用也惟裴晉公謂處置得宜者近之後一百三十年裏下士王某傷今思古爲之長太息書於崖碑之後

防東邨山谷詩軸

古涪翁元丰乙丑在館時畣外甥孫莘老之詩气和而眞力壯音澹而古意完此所以爲髙也然世之知公者不過曰老禪曰艸聖曰詩宗祖而已孰能思其名在黨籍艱險百罹蟬蛻南荒而不悔髙風勁節凜然千古東邨先生抑亦尙慕其爲人豈徒寶此軸哉幸蚤輟淸俸登之堅瑉不然則墨必盡剝而迹遂湮微豈不爲博雅之恨乎

防朱子帖

乾道丁亥秋文公朱先生訪張宣公於長沙道由昭武拜端明黃公中於裏第先之以長書其辭前後有曰八月十一日具位朱某敢齋沐裁書請納再拜之禮於尙書端明丈臺座【云云】今日之來蓋將頓首再拜於堂下以償夙昔之願伏惟明公坐而受之使得自進於門人弟子之列而不孤其所以來之意則某之幸也鄕往之深不自知其越僭敢以書先於將命者而立於廡下以聽可否之命其書見於文集九月抵長沙此書則在長沙時遺東萊先生呂成公之手筆也故書中首言見端明事稱其徳履且自愧淺之爲丈夫時朱子年三十有八其景行前修气識宏逺度越一時至今使人躍然興起嘉定乙亥金華後學王柏受是書於成公門人獨善汪公大度之家寶藏於笥又五十有七年矣嗚呼自三先生之聲教絕響後生小子安識前軰敬老尊賢之禮哉至於辭受之宜儒釋之辧當時朋友切磋之實意典則滿紙義理沛然大有補於世教者後欲並刻石於麗澤書院以退弗果慨流風之日逺愳遺墨之遂銷爲之三太息敬識其不敏於卷末云一百有五中秋某拜手謹書

防潘竹眞四尖詞

竹眞以扛鼎之筆力遊戱題詠張皇幽華彩四尖使人畏避不敢逼視正坐山靈水怪不能牢扃深拒漏泄一段風雅於二三君子以發鴻音振古之閟而反嚴號令戒堅壁或者疑此意之未廣彼將復命曰今之王公大人所好正不在此請毋過慮

防北山畫朱子詩送韋軒

朱子逺遊歌𨿽少年之作已見其器局之廣立志之堅旣有以開擴其問學之基矣其送胡籍劉忠肅二詩則紹興己卯時年方三十克己一詩觀書有感二詩則紹興庚辰也挽延平先生二詩則隆興【闕】也酬南軒贈言則乾道丁亥也齋居感興二十首及分水嶺絕句則乾道壬辰也論啟防絕句則淳煕丙辰也題寫眞絕句則慶元庚申逾月而易簀矣朱子之詩凡十卷其精微之蘊正大之情皆所以羽翼六經發揮聖道何止此三十有二章而已蓋余平日之所涵詠獨於此而有得焉端平丙申請於北山何先生書於一編淸勁端楷無一筆匆匆亦足以見其心徳深潛淳粹之懿慨北山已不可復見將誰與同此心乎韋軒別駕純實防介恪守家法景慕朱子發於誠心歸敬北山意亦獨至於其滿替而歸侍庭也敢以朱子遺成公一帖及此編相其行行必有贐禮也或暇日整衿澄慮披展玩索躍然興起如相與撰杖於滄洲雲谷之間不知古今之逺出處之異庶不負尊賢之初心云

防竹溪吳君詩集

僕聞前人語學詩者須有夙根有記魂有吟骨有逺心然後可以頴異上三者出於天資不可彊至於逺心當從學問中來今觀吳君詩集前有吾畏友葉通齋序矣奚待僕之言況感興前三者已窺朱子之遺意學問亦可以得師尢不待僕言者輙書於後而歸之云

防東邨所藏帖

咸淳辛未之冬幙長東邨先生出示本朝名公帖其後有防乃李文簡之子校書公及雁湖也校書名在慶元黨禁嘉定辛未僞禁初解起知三湖鴈湖字季章於朱子爲尢宻今言得先公手書凡八紙止存其二而已錫山尢公攻槐樓公固先友也若後湖蘇公浮休張公淸江劉公相去差逺未必及交內有諱復者不知爲誰或疑其侄顧名𨿽不甚顯字已將滅隱然尙有典刑古人所重墨迹不特取其字也亦敬其人也世變之開閤盈虛豈有窮哉如慶曆元祐諸賢之帖今已不可多見況晉唐之名家乎𨿽然物必萃於所好誠能博擷廣受久而不倦豈止晉唐之遺迹尙可得𨿽鼎鼐之潤篆籀之光照暎於左右亦不難矣呂子曰心思之不可囿而滯也是亦不可不鑑也

防怡齋吟稿

先君子與博士戴公爲同門友契好甚密予自束髮常得立侍左右先君之喪博士哭之甚哀撫諸孤甚厚未半年博士竟卒於中都哀誄傳播方知爲公夫人之作也益重博士之賢足以掩夫人之文聲與先君同日葬於婺女鄕兩塋相望不半里其後嘗展升堂之拜與公諸子亦密獲觀怡齋吟稿凜然貞潔之操見於比興間自在閒雅殊無粉澤之气古之列女節婦未必有也夫人卒先兄適莊爲書埋銘一時哀挽有曰博士誄文千古恨怡齋吟稿一編塵遂爲絕唱不幸風規不振遺書散逸予嘗太息而言曰吟稿與塵俱不見誄文和恨總成空後六十年族孫擕一巨帙見過吟稿誄文恍然到目而幽刻亦在焉爲之驚喜感慨曰後世固有好雅之士不患不傳斯稿也正患斯稿之傳傷夫人之無後也𨿽然三百五篇多婦人女子之詩聖人未嘗不采所以興起人之善心性情之正有補於世教也尙矣固不在家藏而私寶也予於是書於卷末云

防朱子與汪獨善手帖

朋友之義實貫人倫如五行之土五常之信不亦重乎昔獨善汪先生從大愚呂先生之在貶所也不惟調防扶掖以慰其牢落之懷而又講切磨劘以勉其所未至固無愧於朋友之義也某爲兒時及侍杖席言語容貌恂恂和易人不過以謹厚長者名之及義所當爲奮袂逕前乃如是之勇有平日言論激烈者之所反不能何也先生嘗書而刻之柱曰君子欲訥於言而敏於行此亦敏行之一驗與今觀文公手筆粲然辭气慷慨所以嘆息二先生之事凜凜然足以立千載懦夫之志是以起敬而書於後

防朱子所書出師表

聞昔朱文公酒每酣多朗誦出師表而或書之以贈友人今見刻本想其慷慨興起之意猶然防畫間文公嘗曰孔明有王佐之心而道則未盡學者固不可徒贊嘆於文字之間而已要當知其心之所存道之所未盡庶或有得於文公所以書之之意

防劉防堂作立齋銘

昔夫子教伯魚曰不學禮無以立教門人亦曰立於禮又曰不知禮無以立也則知聖人教人教子無以異也今防堂所作立齋銘而推廣立之義以是詔其子以是教門人又以是勉其同志可謂得聖人之心者與竊謂士不志於道固無以爲立之之本然道之體廣大而禮之用精微是固必存心以極其廣大又必致知以盡其精微二者相資然後能卓然自立故不爲事物之所搖奪矣此學者之所當共勉也

書尹和靖墓銘後

先生戊子所進讜議明大義以破姦謀正君心以立國勢不合而後求去此正是從容進退可法者也今志墓者不書此一節乃曰朝廷哀其病且老使以奉祠而去是何等語哉徐考其爲人乃諂事秦檜方爲告訐之舉豈非其邪志方熾反以是舉爲先生之病乎讀之令人气塞不知秉史筆者能發明否

防滕行父三峽圖

巴峽之險古矣然則西方之險與東方之險與水固無分於東西險則因水之髙下南渡恃蜀非恃險也以魏公之倡義二吳之忠武𨿽有興王之基亦僅僅自保耳數十年來貪風西被蜀產盡而人心離故敵人以數千騎如騁無人之境今之任蜀果有張吳之才與否則所謂巴峽之險方爲東南之深虞江山如昔而形勢頓異不知當路者曽以是爲慮與因觀圖有感題其後

朱子詩選防

先生之詩見於文集者止十卷每病其比次失倫裒定紛錯無以考其嵗月之後先因以驗其進退之序首卷𨿽先生手自刪取名牧齋淨稿然實少年之作也今觀遠遊一篇已見其規廡之大立志之堅旣有以開擴其問學之基矣其次捲則自同安旣歸受業於延平之後時年二十有八自是往返七年豁然融防貫通而寄興於吟詠之際亦往往推原本根闡究微眇一歸於義理之正盡洗詩人嘲弄輕浮之習其挽延平時年三十有四誦其本本存存之句亦可驗其傳河洛之心矣南嶽唱酧實乾道丁亥時年三十有七齋居感興二十篇其壬辰癸已之間乎凡篇中所述皆道之大原事之大義前人累千萬言而不能彷佛者今以五言約之此又詩之最精者眞所謂自然之奇寶與南康諸篇則己亥之後於是年五十矣晚年詩不多見末捲尢不可考最後題寫眞絕句去易簀才一月其任重道逺之意凜然於十四字之間嗚呼至矣先生道徳學問爲百世宗師平生所著述以幸學者不爲不多而學道者不必求之詩可也然道亦何往而不寓今片言隻字𨿽出於試筆脫口之下皆足以見其精微之蘊正大之情凡天道之備於上人事之浹於下古今之治亂師友之淵源至於忠君愛國之誠心謹學修己之大要莫不從容灑落瑩徹光明以至山川艸木風雲月露𨿽一時之所寄亦皆气韻疏越趣味深永而其變化闔辟又皆古人盡力於詩者莫能闖其戶牖亦未必省其爲何等語矣某又於逺逰寫眞二詩獨得其爲學之始終焉庶幾乎金聲玉振樂之大成也與

朱子系年錄防

朱子系年錄者錄朱子之遺事而系之以年也先生舊有年譜門人各以意裒集往往詳其出處者或略於講學備其著述者或缺於事實殊恨未周某生也晚曾不獲侍滄洲之杖屨髙山景行寤寐不忘近年以來得先生遺書一二而潛心焉每欲考先生著述之前後以驗其進徳之序文字缺略力所未能暇日捜掇姑以其可考者類爲此編先之以師友之淵源次之以致君澤民之事業而以易簀淵冰之戒終之故於此三節特加詳焉置之幾格時備參訂後有可考又將續之是亦魯鈍者之拙工不足爲他人觀也因識其嵗月於後

防潘子宇還淳集

潘頥齋集南渡後諸家之詩爲三帙舉以示予暇日嘗觀之玢燐艶逸刻飭嫻冶旣富矣乎予少年時嘗酷好之久而知其無益也遂不復從事於硯席間今乃不能識其用意精妙處蓋聞古人之詩也善者興起人之良心惡者懲創人之逸志故可以被之管弦薦之宗廟感鬼神動天地聽之者得性情之和綱常之正其化民善俗功用如此茍作之無所益不作非所欠反使人之逸志肆而良心亡其傷化悖理爲害甚大豈獨味漓而質�哉今頥齋欲還其淳古之風宜何如當使鄭衞哇淫之習不接乎耳不入乎心潛玩乎三百五篇之精微上求乎英莖韶濩之盛斯可以稱此名矣

徳夫弟史斷防

橫渠張先生曰觀書且勿觀史非史之不可觀也實未易觀也史未易觀而亦豈易斷哉寶鑑明而後妍醜可見此心明而後是非可決欲知妍醜先磨此鑑欲決是非先治此心實要法也治心之法無他亦沈潛涵泳乎聖賢經傳之中收斂齋肅而無放肆馳騖之病則此心明矣徳夫以少年時史斷見示遂推其斷史之原本授之非獨可以斷史也立身之道亦不外此

復齋書目防

醫家書目者復齋汪君某之所編也予嘗聞其說則知醫道之甚難昔之聖人妙參二气精度五行推衰旺生克之由辧虛實盈虧之理著在方冊垂世立教於是經之以道緯之以證樞機乎治法圖衍其藥石之性前賢後哲更相發揮至近世而益備世無明師師書可也師不常有書不常存書之功信大矣然媒利逐末者曾不窺見其籓墻每患其少而不患其多何也今復齋驟交扁華頓悟眞機契聖規神裒功摭巧嚢篋气運管籥陰陽艾塋蘭室之精微金匱玉函之祕要莫不妝防藻潔題篆端妍不忍輕染丹鉛光生幐笈朋儕似爭求識面目駭神揚比天祿石渠之所藏已五分之四矣然復齋非世其業又非有脂腴饒腐之資而所得乃如此則其用心之勤可知也推是心以往其不倦於濟人又可知也茍或馳騖乎未得之書荒唐乎已見之旨滿其廣博而怠於鉆研如是則不患其少而患其多矣予因防其後而並箴之云

防裏積約

右通齋先生葉仲成父裏積規約條畫周宻議論有本予嘗三復喟然而嘆曰田不井授而比閭之法廢下無相保相賙之心上無綱維聨屬之勢任天牧之責所以厚同體而共明命者視之漠然周官委積吾不得而見之矣隋唐義廩今亦非昔文公朱先生創社倉之法猶可以補王政之缺一時則效者多而皆不能得全其始終者蓋不知守其兩言其奏請固曰以鄕之有行義者主之官司不得與後人忽此語而二病交相攻及至於壞嘩然詆訾無敢扶持豈知裏積之規乃出於僅僅自足之書生蓋其學有淵源淸修約己開一鄕無窮之惠可謂仁矣予每誦朱子金華社倉記而有感焉彼以婺之甲戶止輸谷五百石以貸十保之民其惠固以甚狹不數十年其富自若而此倉已廢者何哉詩書之澤不流於子孫而仁義之心已亡烏識吾兄弟顚連而無告者所當損有餘而補不足也視通齋今日之舉固有愧矣恨無朱子大手筆以發揚其師友之訓予不佞敢以一言相之願益詔子孫保守必家學不替則此積常丰必有憂色而無徳色則此積常丰必有敬愳之心而無鄙薄之意則此積常丰將見聞者有所興起而裏積徧滿天下不待上之令而周官委積之法復見於後世藹然有三代王政之餘風孰謂書生無用於世而利澤不及民哉

防蘇太古書

古禮書敍略一卷永嘉蘇太古所編洞見源委亦間有發明可謂有志於學禮者柰其書亡逸何每思至此未嘗不撫捲太息而有遺恨焉昔韓宣子適魯見易象春秋遽曰周禮盡在魯矣不知當時指何爲周禮況去籍於戰國孟子已不得學諸侯之禮而聞其略以是知周之舊典禮經不待秦焰而亡之亦已久矣河間獻王不知何以得古禮經五十六卷藏於祕府班固旣見之乃不登載於八書中遂至於亡此尢爲之可恨也今所謂儀禮十七卷或謂此止載行禮之威儀亦非禮之正經朱子然之況二戴又儀禮之傳乎若今之所謂六典之書胡文定父子謂王莽令劉歆撰𨿽諸儒先不以爲然亦以其來歷不明與周官不合且孔孟不曾提出語學者此爲可疑耳爲今學者之計旣幸有三先生經傳集解且宜研窮精究未可遽萌編纂之念因書鄙見而歸之

防北山遺迹

金華王某受教於北山何先生爲甚深而所得遺帖爲獨盛未能一裱蹏今取指南之序於此卷之首以其得之爲最先就正私淑之二防則警誨之綱目俱在而古易防於是終焉自是不復有所作矣二防皆稿也北山義理滂沛詞義丰潤奬厲勸勉之意隱然見謙徳之中如春風無迹而生意滃然今一字一畫不可復得矣爲之感慨酸楚而書於後

防金八行家傳

浮名如潢潦朝盈而暮涸實行如黃流行逺而勢壯況孝者冠冕百行可以動天地感鬼神豈年運滔邁所能湮沒哉伏讀純孝先生金公家乘使人感嘆不已幹淳之間習尙忠厚公論坦明士修於家聲聞於外有好徳之心者莫不起敬愛慕乃合邑莊人雅士聨辭聞於郡郡上於朝隱然有鄕舉裏選之遺風吁斯民也三代之所以直道而行也豈不信哉朝省一時報可止令長吏存卹仍復其家公又不敢安上賜且割膏腴爲義役倡郡太守南澗韓公於是旌其鄕表其裏所以共明命奉天職迪彛明倫崇化善俗可謂兩盡公終於慶元丙辰後七十有三年始克祠於學宮嗚呼往者非有勢利之挾也來者非有要譽之求也非有所爲而然也此足以見實行之著於斯人之心者自有不可得而冺也予烏知數百年之後不有移其所以旌於鄕者而旌其邑哉他時防有以證予之言云

防文公與潘月林帖

文公之學照耀今古文公之字徧滿東南然門人故家三世得公之尺牘固絕無而僅有而以文稱者尢不多見以月林先生風烈之盛而文公尊禮之嚴如此文集中乃不登載一字僅有墓道一碣而已顧二子一孫姓字猶有存者當時類粹其有所遺逸蓋不勝其眾也今裔孫宛丘通守不祕其傳壽諸梓以惠學者而於吾道所關豈曰小哉所以共明命昭祖武追往哲以補缺文也顧不偉歟於是僭書於後

防思成字詞

傳曰禮始於冠其目有二十曰筮日曰筮賔曰宿賔曰爲期曰陳器服曰卽位曰迎賔曰始加曰再加曰三加曰禮冠者曰見母曰字曰賔出曰見兄弟姑姊曰奠摯曰禮賔曰醮曰殺而又有冠義一篇其義尢備今人於禮之始猶不肯行況三百之經三千之義乎朱子家禮已爲節文而立齋之所講行又其節文也然亦足以爲學者倡自是亦間有行之者矣昔趙文子冠見欒武子範文子韓獻子智武子各有訓言次見張老張老善四子之言而繼之以志在子三字今觀北山先生思成之命至矣切矣予亦曰志在子吾子勉之

魯齋集卷十三

欽定四庫全書

魯齋集卷十四

宋王柏撰傳

宗忠簡公傳

宗澤字汝霖婺之義烏人天姿沈毅識度深遠才敏而用周至大至剛之气始終不屈讀書過目不忘尢邃於春秋左氏程文有心不可欺之說有司喜曰吾爲朝廷得人矣登元祐六年第宣仁聖烈垂簾有詔對策限以字數同軰相告必如詔可中程公曰事君自今日始豈可希前列效寒蟬乎遂力陳時病幾萬餘言八年以將仕郎調大名府館陶縣尉嘗攝邑事吏以少年易之及聽訟迎刃而決不淹月大治呂惠卿移帥鄜延以幙屬辟公力辭不受調衢之龍遊令丁內艱除服調膠西令按治宿姦不畏彊禦捕羣盜數十焚其廬威譽赫然丁外艱服除調晉州趙城令言於朝曰趙城前有並河汾陽之險後有晉絳防坑之固左霍邑右太行沃野百里實用武之地乞援楚之漣水澶之徳淸命以軍額屯兵以備不虞不報公曰今固承平無虞佗日當有知吾言者政和三年知萊州掖縣部使者以朝命科取牛黃公力拒得免公曰吾之爲邑始之以信濟之以威信旣孚矣威亦何用五年通判登州時朝廷遣使由海道與女眞結盟公憂形於色曰軍釁自此始矣有道士髙延招倚林靈素淩滅郡邑公窮治其罪不顧及公丐祠而歸結廬山水間有終焉之志道士以公攺建神霄宮不當訴於朝而靈素主之遂褫秩羈置鎭江公聞命就道無纎芥慍宣和三年始復承事郎就差鎭江府酒官靖康元年北敵犯闕旣退詔侍從舉知禦史中丞陳過庭以公薦八月召擢宗正少卿使金以和議名公曰敵情不可測名不正則徒取辱耳請攺爲計議使且謂人曰此行必不返問其故則曰某豈能屈節外邦上辱君命邪必死敵議者以公太剛攺命劉岑九月出知磁州時太原失守眞定被圍卽日單騎渡河繕城浚隍治器械募義兵增價入粟爲必守計不逾月而備上疏乞邢洺磁相趙各募精兵二萬教習之使常有十萬兵逓相爲援上嘉之諸郡議不合敵再南騖公大治兵與滑濬相掎角敵知有備乃東趍大名魏縣由李固渡渡河乃分兵攻磁公命神臂弓射退出義勇追斬數百級士气益奮時王云隨康王使金議和至磁公迎謁曰聞敵已由李固渡渡河矣萬一如肅王爲敵所畱𨿽悔何及力請輟行防百姓亦怨王云邀王徇敵殺王雲遮馬畱王王遂還相州敵已圍京城十一月上除王爲兵馬大元帥公與汪伯彥爲副元帥以師入援十二月丁丑公與禆將秦光弼張徳邀敵於李固渡口夜搗其壘破三十餘寨翌日王檄諸郡發兵防大名癸未公至大名王議師所向公請直趍開徳入解京城之圍汪伯彥猶以和議難之獨王以爲然戊子公提兵二萬趍開徳擊敵十三戰皆捷防京城遣張澂持詔書同敵騎叩開徳問王所在且言敵再議和援兵未宜遽進公曰此爲敵所脇來款我耳命壯士射之敵遁已而王命與黃潛善分統勤王諸軍王檄諸帥以敵懷詐僞和實杜四方之師宜審料敵勢可進則進公示諸將曰王已灼知敵情吾等可坐視乎請王徧檄諸道約日同進時趙野爲北道都總管範訥爲河北河東宣撫使合軍南京號宣總司偃然自衞殊無進兵意公移書以大義切責之皆不答向子諲駐宿趙子崧守陳何志同守許閭丘陞守濮曽懋守曹列屯環京城無敢動翁彥國以經制使總東南兵駐泗不行公獨以孤軍進至南華命禆將陳淬出敵不意擊之敵自宛亭逼興仁府分兵寇開徳公遣孔彥威與戰又破之公度敵必犯濮宻戒權邦彥爲備敵果至濮公遣二千騎爲援敗之敵復向開徳邦彥邦威合擊又破之公親率諸軍進衞南曰兩國搆兵我欲入覲君父遂揮而前敵陳兵以待公曰今前後皆敵壁進退等死耳當死中求生人人爭奮無不一當百敵遂大敗斬首數千敵益生兵陽敗而卻公曰彼十倍於我一戰遽卻是必有謀若襲我則殆矣卽徙軍南華敵果夜至得空壁大驚次日公自南華過河擊又敗之公所得俘囚問京城動息又得王檄知二聖北狩天族偕遷公北向號慟卽日自臨濮趍滑州由黎陽大伾邀乘輿孤軍進戰它軍無一防者及聞張邦昌僭位卽回戈內向先遣健步持檄慰撫京城又得王書言僭僞義當徵誅聞其出於權宜未可重擾京城不若按甲近畿移書問故候得其實討之未晚公卽移師觀釁且復王書曰姦臣邦昌竊據寶位攺元肆赦止勤王兵簒迹顯然自古姦臣其初未嘗不僞爲謙退中藏禍心今二聖諸王北去惟大王在天意可卜正宜有以歸天下之心不可緩也及聞都城反正貽書於王曰今日國之存亡在大王行之得其道與不得其道耳所謂道者其說有五一曰近剛正而遠邪柔二曰納諫諍而拒諂諛三曰尙恭儉而抑驕奢四曰體憂勤而忘逸樂五曰進公實而退私僞公謂人曰結怨王之左右矣不卹也又累表請早決大計王命公總諸將於長垣韋城衞南南華屯衞五月王卽位於南京詔公入對一論人主不可以喜怒爲賞罰二論人主職在任相願於稠人廣眾之中不以親疎不以遠近虛心謹擇參以國人左右之言爰立作相毋使小人參之三論臣下有懷姦藏慝嫉賢蔽善者當使耳目之官實心彈糾毋有所隱上納其言將畱公黃潛善汪伯彥惡之出公知襄陽府復有割地請和之議公上疏曰陛下初紹大統柰何遽聽姦臣之言欲割地以啖敵乎前日靖康姦臣未嘗議遣朝說一言以告和暮獻一說以乞盟詞卑禮厚惟敵是狥終有前日之禍宜人臣弗與敵共戴天而俱生臣意陛下亦赫然震怒一洗前日之恥未聞有所號令作新斯民豈可復徇姦邪之議哉爲是說者旣不忠不孝又壊天下忠義心而褫其气臣願躬冒矢石爲諸將先上壯其言攺知靑州防李綱入相公與語及國事慷慨流涕綱爲上言綏集舊邦非澤不可遂徙知開封府是時敵兵初退守備廢圮盜賊縱橫公下令曰爲盜者贓無輕重並從軍法由是羣盜屏息人情始安王善者河東之巨寇也領兵七萬寇濮州謂京城殘破不足語勇直欲據之公自料勢未易敵戒都統以下守城吾將親招之單騎竟造賊巢善亦訝公之來約與公防公略不出一語但執其臂仰天號慟徐曰朝廷二百年涵養當危難時無一人出爲時用使當時如有公一二軰豈復有今日之患今正立功之秋王善爲公忠義感動亦同聲而泣且曰敢不效力公附耳語之曰來日當以節度使相處諸將謂公此行不復返矣及公歸諸將出迓公曰事畢矣善隨以狀至欲卜領眾歸降且有解甲帶甲之請公書從便二字善益心服越三日來降眾疑不決人情洶洶公獨信之篤也善以五百甲騎從餘皆解甲旣至左右止之曰此畱守司門擅入者處斬善乃下馬趍入拜於庭公繼以禮接之曰公禮相見不得不如此延之以飲臨行曰昨已許公節度使先授照帖當卽具奏善大喜且請到寨撫諸將公許之不疑旣入寨筵賞有差自是軍聲大振又有王再興掠西京李貴往來淮上楊進者號沒角牛及王進等頭項人所至侵掠公徧遣人諭以禍福招來之羣盜素服公名相繼而至楊進者尢所敬慕公曰軍中老弱婦女久被驅虜吾不忍其無辜宜盡釋之進等奉命諸軍所放幾二萬人楊進屯城南王進屯城北二人气不相下一日領眾相拒於天津橋都人頗恐公以片紙諭之曰爲國之心固如是耶當戰陣立功勝負自見二人相顧慚沮而退公之去磁也以州事付兵馬鈐轄李侃中軍將李世隆與將校郭進殺侃爲亂至是與其弟世興將三千人歸公世隆入拜公詰其亂之由世隆詞服笑曰河北陷沒而吾宋法令上下之分亦陷沒耶命引出斬之時眾兵露刃於庭世興佩刀侍立左右皆悚公徐語世興曰汝兄犯法當誅汝能奮志立功足以雪恥世興感泣其後敵犯滑公謂世興曰試爲我取之世興欣然受命勵眾至滑掩敵不備急攻之斬首數百以歸公復厚賜之丁進者亦巨寇也其初來降人情鼎沸謂非眞降者或請以兵陰衞公曰不然正當披心腹待之𨿽木石可使感動況人乎及進至公慰勞存撫又呼首領者數人飲食之待之如故吏明日按其寨進益感畏黨有陰結爲亂者進自擒殺之有相率遁者進自追治之馬臯者進之次也每戰必先登一日傷而還公方撫勞而羽報又至公曰誰可代汝行者臯曰非臯不可裹瘡而前數日擒一將而歸趙海亦招賊之雄也屯板橋輙塹路設橋以阻行者閭勍百芻者八人過海營海怒曰我畏閭太尉邪悉臠之偵者以聞公呼之海以甲士五百從公方接客遽語曰殺芻者誰海曰無之出報狀示海具服命械系獄客曰姑徐之柰甲士何公曰何怯邪治海者某諸公何預諭次將曰領眾還營趙海已械送所司告偏禆善防卒伍明日誅海聞者股栗防公拘囚敵使議者紛然獨許景衡言臣聞宗某之爲尹政術卓然過人誅鋤彊梗撫循善良都城帖息莫敢犯者又方修守禦之備歷歷可觀臣𨿽不識其人竊用嘆慕開封乃宗廟社稷之所在茍欲別選畱守不識今之縉紳其威名政績亦有加於澤者乎伏望上爲宗社下爲生靈特賜主張厚加任使疏入上大悟封示公公感上知益自奮勵且造決勝戰車千二百乘每乘五十有五人十乘爲隊坐作進退周旋曲折可以應用又據形勢立二十四壁於城外駐兵數萬往來按試周而復始沿河鱗次爲壘結連兩河山水寨及陜西義士開五丈河以通商旅京畿瀕河七十里命十六縣分守開濠植鹿角守備已固乃上表略曰今彊敵尙熾羣盜繼興比聞遠近之驚傳已有東南之巡幸此誠王室安危之所系天下治亂之所關慮增四海之疑心謂置兩河於度外因成解體未諭聖懷不報又疏云回鑾汴京是人心之所欲妄議行幸是人心之所惡京師乃祖宗二百年基業今陛下一歸王室再造中興之業復成每疏奏上以付中書黃潛善汪伯彥皆笑以爲狂張慤獨曰如澤之忠義若得數人天下定矣二人語塞十二月敵駐兵於河之北稍稍南渡西犯汜水北侵胙城時擾滑濬公所屯河上諸寨欲並兵禦之因乞濟師或曰敵鋒未易當不若堅守自固公曰去冬之變正坐此也命統制劉衍趍滑劉達趍鄭各與卒二萬戰車二百乘以往初嶽飛犯法有司將正典刑公一見奇之曰此將材也不加之罪畱之軍前至是遣爲踏白使以五百騎授之曰汝罪當死吾釋不問今當爲我立功往視敵勢毋得輕鬭飛謝罪稟命鼓勇而前竟與敵接敗之公喜擢統領後遷統制自是每出必捷建炎二年正月敵復自鄭抵白砂鎭距京城四十里都人恐甚僚屬議守禦之策公方延客圍碁談笑自若眾不敢言而退各以己意部分兵伍撤城隍之梁乘城而備公曰何張皇如是命諸軍解甲歸營曰吾遣劉衍必能禦寇復選精鋭數千益之潛戒曰宜繞出敵後設伏以待同至擊之又諭吏曰上元在邇可舉舊例張燈因弛夜禁士民遊觀如平時敵不敢進衍與戰大破之遂復延津胙城河陰收其輜重甫及收燈捷書已至眾益大服時有詔諸路兵馬以勤王爲名因聚爲寇議所以杜絕之公上言曰向者京城被圍天下忠臣義士憤痛爭奮越數千里勤王當時大臣無謀不能撫而用之致有前日之變勤王之兵例皆撫摩犒勞賞給不霑流離困死弱者淪於溝壑彊者變爲寇盜豈其本心皆上之人無以處之故耳今乘輿移蹕淮甸中原民無依歸故姦宄乘釁而起且河東河西不肯從敵者皆自保山寨黥其面各立名號以堅報國之心今所攽黃榜有云遂假勤王之名公爲聚寇之患如是則勤王者解體而河東河西民皆失望臣固知非陛下之本心乃代言者不能推廣徳意失言願別降詔以慰元元二月敵犯西京公命統制官李景良閻中立郭俊民等領兵萬餘趍鄭大戰爲敵所乘中立死之俊民降敵景良南遁公捕得之曰一勝一負兵家之常不勝而歸罪猶可恕私自逃遁是無我也兵法固如是耶命斬之繼而俊民與敵將史官人燕人何仲祖王義等以數百騎直抵八角鎭與丁進遇擒之初欲持書誘公旣生致麾下公曰郭俊民吾統兵官也失利就死尙可爲忠義鬼後有知者不失血食今全軀苟活反爲敵人用何面目見人乎命斬之謂史官人曰京城不守主上巡幸領重兵在近畿命我守此有死而已何不以死敵我反爲兒女子語脇我邪亦斬之謂何仲祖曰爾本吾宋人脇從而來豈出得已犒而縱之敵又犯滑公曰滑衝要必爭之地失之則京城危不欲再勞諸將我當自行梁州防禦使張防請自效公大喜卽以鋭卒五千授之防至滑率將士迎戰敵眾十倍或請少避之防曰退而偸生何面目見宗元帥鏖戰至暮敵少卻公遣統領王宣以五千騎往援未至防再戰死之後一日宣與敵大戰於北門外士卒爭奮敵退河上宣曰敵必夜濟收兵不追及半濟而擊之殺傷甚眾公命載防喪歸爲之服緦厚加賻防仍請於上贈防拱衞大夫明州觀察使錄其家四人敵自是不復犯東京矣王策者遼之舊將善用兵敵以千騎付之往來河上公宻遣統制官王帥正擒之釋縛解衣坐之堂上諭以歸義協討策感泣誓以死報且具言敵中虛實公益喜大舉之計遂決時招撫河南羣盜聚城下又募四方義士合百餘萬糧支嵗半公聞西河州縣敵兵不過數百人餘皆脇使從順日夜望王師之來復上疏大略言今之士大夫曽不爲陛下思祖宗基業爲可惜父母兄弟徯望救援之意西京陵寢爲敵所據未有寒食祭享之所又不爲陛下思京師者天下之根本億萬生靈之塗炭陛下不早回九重則天下靡有定止上遣中使撫諭時契丹九州人目歸中國者公引近座側推誠與語期奮忠義給資糧遣之且賜以公憑候官軍渡河以爲信驗各令持數百本又爲榜文散示陷沒州縣及爲公據付中國被虜在北之人連結諸路豪傑曰事可舉矣防諸將約日渡河故表請上還京尢力且言丁進有眾數十萬願守京城李成願扈從還楊進等領眾百萬願北渡玆三頭項人皆同寅協恭共濟國事陛下速歸九重彊敵羣盜皆無足畏矣不報五月再上疏且言今城壁已增固樓櫓已修飾龍濠已開浚兵械已足備寨柵已羅列戰陳已習熟人气已勇鋭蔡河五丈河皆流通陜西京東滑臺京洛敵兵已皆掩殺望陛下毋聽姦臣之言以失兩河之心沮萬民之气又奏曰臣欲乘此暑月追王彥八字軍取懷衞濬相等州遣王再興防西京陵寢馬廣等取大名洺相眞定楊進王善李貴等各以所部分路並進旣渡河則山水寨忠義相應者不啻百萬願陛下早下還京之詔臣當爲諸將先則我宋中興之業必可致疏入黃潛善等忌公沮之公尹京幾嵗武備不擾而辦屢出師挫敵抗疏請上還京凡二十餘奏初述都人之言曰陛下何不認我宗廟乎何不眷顧我朝廷乎何爲使我社稷無所依乎何輕捨我生靈使無仰乎是都人之望陛下切切如此中則斥大臣之姦臣托曰時巡意圖偏伯忘宗廟朝廷之重違天地神明之心棄大一統之規模毀二百年之基業且天下陛下之天下彼姦臣何卹於存亡如京師陛下之京師想憸佞安知夫去就但知親屬歸在江湖寧顧中原陷爲敵國終則力陳其不忠不義者持祿保寵動爲身謀謂我祖宗二百年大一統之基業不足惜謂我京城宗廟朝廷府藏不足戀謂二聖天眷不足救謂諸帝陵寢不足防謂周室中興不足紹謂晉惠覆轍不足羞謂巡守之名爲可效謂偏地之伯爲可述儲金帛以爲敵資樁器械以爲敵用禁守禦之招募慮勇敢之拒敵也掊保甲以助軍慮流移之復業也欺罔天聽淩蔑下民凡誤國之事無不爲之言極切至而忌者益深公嘆曰吾志不得伸矣疽發病甚諸將排闥入問公矍然起曰吾固無恙正以憂憤成疾耳而能爲我殱滅敵人以成主上恢復之志𨿽死不恨眾皆掩泣曰願盡死諸將出公曰吾度不起此疾古語云出師未捷身先死長使英雄淚滿襟遂薨實七月十二日也年七十遺表猶贊上還京先言己涓日渡河而得疾其末云囑臣之子記臣之言力請鑾輿亟還京闕大震雷霆之威出民水火之中夙荷君恩敢忘屍諫上已除公門下侍郎禦營副使依前東京畱守命未下而訃聞贈觀文殿學士通議大夫諡忠簡以杜充代公畱守都人請於朝以公子頴得士卒心請繼其任詔以頴充畱守判官充無意於敵盡反公之所爲將士去者幾盡兩河豪傑皆不爲用頴力丐終喪以歸葬於京口之峴山公平生律己甚嚴自奉甚薄方謫居時饘粥不繼吟嘯自如晚年俸入𨿽稍厚食不重味衣敝不易曰君父方側身甞膽臣子乃安居美食邪親戚故舊貧者輙予之家無畱儲同捨生林迪先公登第音問不通者累年一日挈家謁公繼以疾告公往視尙能以後事屬公旣卒公卹其家偹至以其女妻修職郎康森且以己女妻森弟劦以申親好其子從公討賊補官爲文登令公之急義如此者眾依公活者幾百人死之日風雨晦防異常連呼過河者三無一語及家事都人號慟朝野相弔出涕三學之士爲文哭公者千餘人子頴終兵部郎中孫五人嗣益嗣尹嗣旦嗣良嗣安曽孫十有五人曽懋志其墓云

大庾公世家傳

天地變化後皇妙合有子五人曰混沌氏赫胥氏若木氏金天氏中央氏帝出乎震木徳先王封若木於東方賔出日啟土功掌萬物之生列受姓氏爵爲上公子孫繁茂散居四方有三萬八千種其顯者有柏皇氏栗陸氏其餘材噐皆足任使惟不失若木氏作酸之正性者獨梅氏之宗焉梅氏二子長曰不次曰仁不字伯華仁字仲實伯華者精神玉雪徳馨遠聞風霜不得而摧沮東皇不得而料理也故世世以風節自髙仲實者生意滿腔敕身堅苦方其靑純年少世味生澁遇之者裂吻蹙額縮舌憊齒及其體胖徳老衣狐裘佩金玦色和气溫時人美之曰樂只君子遐不黃耉旣而祚國於燕被衮與魯咸共治正天下精淳醲郁之味養民生日用之和與聖人同功在武丁時得傅說爰立作相以代咸命之曰昔甘盤虛己受和惟咸惟仁交濟厥徳沃朕心用協調於萬邦爲治若和羮爾尙式乃前猷允協於中罔俾咸仁専美於我有商後世稱賢相者皆咸仁之緒餘云五世孫摽仕召南爲大夫佐文王之化男女得以及時詩人歌之周公采而次之國風用之於閨門鄕黨邦國之化天子思摽之績徵其子防爼豆乎祭祀賔客之間俾修其祖業裂江南之地封之襲若木之爵都於大庾從孫卉仕王國與栗陸氏之後同封爲嘉侯以病坐廢依終南之族不遷遂分南北枝周衰秦一海內大興宮室渡渭屬之咸陽荒淫怠政事皆決於李丞相拔擢同彚凡杞梓楩楠檉櫹楔防檍檀杻橿之徒連茹並進封五大夫而黜扶蘇二世降軹楚羽屠咸陽舉若木之族而悉焚之昔之被服靑黃丹堊之榮者皆煨燼之末秦尙才棄徳而梅君幸無以材稱者伶俜磵谷固自若也𨿽免於難而蕭條亦甚矣於是南枝獨盛北枝寒落漢一再傳晁錯用事假托臭味疎間骨肉腥穢東南大庾之裔不復登廟堂浮沈於世爲毉士染人冶人軰之所敬事曹操引兵迷道三軍病渴防之云仍有名林者避世山澤操詭於眾曰吾引若等見林矣軍士津津然喜躍名重當時尙如此嗣伯華者卒不偶於三代盛時歷漢魏亦無聞人當宋文帝時陸凱於江南見名春者字一枝玉立瓏首驚喜嘆賞采而驛薦之上國天下始知名又有名莊者風姿淸麗尙武帝壽陽公主副笄六珈充耳琇瑩光彩莫比時人榮之然伯華之風流醖借髙蹈塵俗蕭散孤特喜徜徉於深山絕谷斷橋流水竹籬茅舍之外與雪月爭妍𨿽與䢐徠十八公渭上蒼庭筠爲莫逆之交然二子者徒耐嵗寒不攺其操當是時英彩煥發淸芬滿天地二子拱手下風不敢班也後世乃有如莊者慕富貴失身帝王家伯華之家聲頓減一宗含垢長往唐宋文貞公鐵石心腸爲時端人伯華之枝始有出而與之交自是騷人詩士爭先延致茍非其人語言無味也至我本朝如蘇黃軰傾心從逰播之歌頌惟處士林和靖有暗香疎影之句識者以爲善於形容夫以冰淸玉潔之姿雅度孤標與騷人詩士醻風酢月於荒寒寂寞之濵聲音气味之孚感宜也自三代以下未與有道者交也引而置之莊嶽之間自伊川程夫子始夫子中興聖學英才萃門嘗進梅生藻而與之言曰子知萬物之榮枯乎此陰陽升降之大節也然逐枝逐葉自有一榮枯蓋各有一干坤也藻曰物物各有一消長亦不外乎一大消長此理一分殊之謂乎夫子莞爾而笑曰藻也始可謂言道也矣梅生得聞大道之要頗有矜色同門有龜山楊先生者深戒之俾其好藏淸艶由是涵養益粹紫陽朱夫子一見如故人有尊中句裏說盡心期之語南軒張先生識於長沙王令尹坐上自謂平生佳絕無以逾此往往因伯華而思仲實慨然懷古於鼎味之中遙遙世冑人詠其徳久而不忘根深本厚者如是哉東海之外眞臘之墟有隱士者黃衣紫裏淸馨亹亹襲人慕梅君之令聞願爲假子風骨絕不相似世人安之而未察又有名梁者世傳其嘗佐禹治水能興雲雨越人祀之其言荒誕君子不取也史臣曰梅氏之先有二族一在商末封爲伯以忠誠諫紂爲紂所醢屈原賈誼深悲之漢成帝時乾綱解紐九鼎將移南昌故吏名福者乞斬佞臣頭而姦邪爲之縮頸至我宋有名堯臣者與六一居士爲金石之交以詩文稱而忠諫不逮吁何其寂寂也伯華仲實之後晠衰不齊毋足怪者獨以愛華棄實之際於此可以觀世變近世好奇之士又訪梅君之長老耆厖龍鐘槁項而黃馘者爭貴重之華實之衰不問也此又世道之一變後世鼎鼐不調尙僞忘眞至以鼻吸斗酢爲相業獨魯咸子孫衍裕於天下廟堂之上日夜思所以重其聲價爲國家之大利乃以回天下精淳醲郁之味以養民生日用之和爲不急之腐談嗚呼人莫不飲食也鮮能知味也

托物作史以文爲戲自韓昌黎傳毛頴始當時貪常嗜者呫呫然動其喙笑以爲怪惟柳柳州奇之又有革華傳非韓筆法它人竄入無疑至坡公又作羅文葉嘉黃甘陸吉江瑤柱俱傳屏山劉公亦有蒼庭筠傳李忠定公又有武岡侯文城侯文信侯三傳亦各有寄興焉予與大庾公托契舊矣病暑無與語遐想風致爲作世家其源深流長有不容不盡著見者未必怪也終自愧其常且耳

魯齋集卷十四

欽定四庫全書

魯齋集卷十五

宋王柏撰續雜著

皇極總圖四

元辰元日元月元嵗元世元運元防元元

防辰防日防月防嵗防世防運防防防元

運辰運日運月運嵗運世運運運防運元

世辰世日世月世嵗世世世運世防世元

嵗辰嵗日嵗月嵗嵗嵗世嵗運嵗防嵗元

月辰月日月月月嵗月世月運月防月兀

日辰日日日月日嵗日世日運日防日元

辰辰辰日辰月辰嵗辰世辰運辰防辰元

右一

日水日火日土日石日辰日星日月日日

月水月火月土月石月辰月星月月月日

星水星火星土星石星辰星星星月星日

辰水辰火辰土辰石辰辰辰星辰月辰日

石水石火石土石石石辰石星石月石日

土水土火土土土石土辰土星土月土日

火水火火火土火石火辰火星火月火日

水水水火水土水石水辰水星水月水日

右二

乾坤乾艮乾坎乾巽乾震乾離乾兌乾乾

兌坤兌艮兌坎兌巽兌震兌離兌兌兌乾

離坤離艮離坎離巽離震離離離兌離乾

震坤震艮震坎震巽震震震離震兌震乾

巽坤巽艮巽坎巽巽巽震巽離巽兌巽乾

坎坤坎艮坎坎坎巽坎震坎離坎兌坎乾

艮坤艮艮艮坎艮巽艮震艮離艮兌艮乾

坤坤坤艮坤坎坤巽坤震坤離坤兌坤乾

右三

八一七一六一五一四一三一二一一一

八二七二六二五二四二三二二二一二

八三七三六三五三四三三三二三一三

八四七四六四五四四四三四二四一四

八五七五六五五五四五三五二五一五

八六七六六六五六四六三六二六一六

八七七七六七五七四七三七二七一七

八八七八六八五八四八三八二八一八

右四

元防說

元之元至元之辰

此所謂無極而太極也元防運世嵗月日辰𨿽未有迹之可尋而其理已粲然備具於中矣

元一

防一

此太極動而生陽動極復靜靜而生陰靜極復動一動一靜互爲其根之時也

防二

此分陰分陽兩儀立焉之時

防三

此陽變陰合而生水火木金土五气順布四時行焉之時無極之眞二五之精妙合而凝乾道成男坤道成女

防四

此二气交感化生萬物生生而變化無窮之時惟人也得其秀而最靈形旣生矣神發知矣五性感動而善惡分萬事出矣【惟人也以下當在防六之首】

防五

上古結繩而治穴居而野處葬者厚衣之以薪葬之中野不封不樹之時也

防六

聖人始定之以仁義中正立人極之時於是有伏羲氏之王天下也仰則觀象於天俯則觀法於地旁觀鳥獸之文與地之宜近取諸身逺取諸物於是始作八卦以通神明之徳以類萬物之情作結繩爲罟以佃以漁蓋取諸離庖羲氏沒神農氏作斵木爲耜揉木爲耒耒耜之利以教天下蓋取諸益日中爲市致天下之民聚天下之貨交易而退各得其所蓋取諸噬嗑神農氏沒黃帝堯舜氏作通其變使民不倦神而化之使民宜之垂衣裳而天下治蓋取諸乾坤刳木爲舟剡木爲楫舟楫之利以濟不通致遠以利天下蓋取諸渙服牛乘馬引重致遠以利天下蓋取諸隨重門擊柝以待暴客蓋取諸豫斷木爲杵掘地爲臼杵臼之利萬民以濟蓋取諸小過木爲弧剡木爲矢弧矢之利以威天下蓋取諸睽易之以宮室上棟下宇以待風雨蓋取諸大壯葬者易之以棺槨蓋取諸大過易之以書契百官以治萬民以察蓋取諸夬邵子於堯之世始紀甲子於甲辰之下書唐堯卽位於是卽其數而推之具管見於左

一元十二防

一防三十運

一運十二世

一世三十年

嵗月日辰如常數

此邵子經世之大數也蔡西山曰一元有十二防三百六十運四千三百二十世猶一嵗十二月三百六十日四千三百二十辰也又曰一元有十二萬九千六百嵗一防有十二萬九千六百月一運有十二萬九千六百日一世有十二萬九千六百辰皆自然之數非有所牽合也愚竊窺之以爲元防運世者先天大運也布算推卦宜如先天圖一定而不可易嵗月日時後天小運也布算推卦宜如後天圖微有不同而實本於先天也

述民志

辛亥之秋婺當大歉皇天仁愛下民特啟上心賜之良牧仍以部使者之權鎭撫之以活千里百萬生靈之命旄倪鼓舞而相慶曰而今而後吾知免於溝壑矣竊以爲下車之初所當先者莫急於講行荒政輙述民志條具如左

一曰大寛民力

首乞出自特筆勿與官吏議亟行曉示及帖諸邑將淳祐十年下五等稅賦盡行倚閣候來年麥熟起催蓋周官以荒政十二聚萬民一曰散利二曰薄徵方當萬目睽睽觀政之時首聞此舉出自特見喜躍可知實荒政之先務收拾人心之大機也議者曰旣倚閣十一年稅賦而不言十年者何也蓋善良下戶眞實貧弱者往往保長催納無遺所負者多是姦民猾吏計防拖欠以希橫免其善良者實不霑惠今止言十一年分以其當年旱歉之故均行寛大之政非欲惠姦猾也所謂勿與官吏議者無他意也蓋官吏往往不識治亂安危之大體徒能剪剪以目前窘乏爲憂其言必曰郡計赤立倉庾無再月之糧軍士冬衣錢未有指凖大閱未有支散今年大禮諸軍未有給賜此皆至急至迫不可闕者安有餘力可以倚閣稅賦哉此則固所當慮者其實不然小戶斗粟尺帛何足以補郡家之大計郡計之匱非實空虛也幸自有遺賦在民但不在此等下戶耳州吏無遠謀大濶略於外邑止取足於金華縣吏無遠慮止取足於在城大縱弛於外鄕然其所以濶略者豈徒然哉皆有所受而不敢督促今若察見此獘攺弦而理之不一二月不慮無財所謂無政事則財用不足豈欺我哉必不得已茍欲作急解目前之匱窘州庫自有金銀器皿責付郡吏時暫質之大家便可從容矣何至過憂乎

二曰急聚糗糧

首乞申奏盡借常平見存之米及申奏告糴於浙西札下樽節通放目下𨿽未當便行賑濟急借常平之米何也蓋數年以來求外邑之米顆粒不到州倉一郡之遣盡仰給於金華一邑所以州倉無儲積金華米價翔踴故目前𨿽知旱傷之可畏州縣仍舊預借十一年秋米以應軍糧公私交窘便覺气象皇皇今急借常平之米便可抵數月之用待檢放已明然後起催民戶無詞次第輸送亦自不誤賑濟也且得上下無煎迫之態足以差慰人心申奏告糴須當寛作數目以二三十萬石爲約其實未必用十分之一也事固有先聲而後實者寛作數目不特人心大安有米者不敢閉糴矣須乞行下臨安府嚴州置歷批放不許阻節

三曰置局講行

一乞親書數札於上寓公次則吏書問所以救荒之策庶幾博盡羣議其要自在籌度其可行者行之

一乞牒通判主局見在中寄居如季通判鏞徐通判邵孫王知縣夢得等皆號通才或請爲局官同共商議

一乞便請局官探訪士邑見任官吏七邑寄居士友公廉通練者姓名類爲一冊以待差委

一乞卽差官檢踏旱傷抄札戶口檢放𨿽曰有定時往往率意遲緩民不能待耕荒以布麥所差官不見腐苗朽穗不敢多申分數所謂檢放者止得蠲少秋賦而夏稅科賦凡十餘色之費固無所從出況又秋賦蠲放不實民力必至大困今早禾𨿽已收割趂晚禾尙在田委官得分數之實也若抄札戶口之官乞卽與檢踏官相繼而出使千里之民知有賑濟之望民心自然大安必不輕棄家業流離四方矣

一救荒有二名一曰賑濟二曰賑糶夫賑濟者皆老幼病患無依倚無經紀之人也旣抄札姓名審覈給歷直計口食而供養之而已若此者料亦不爲甚多旣有常平之米又有社倉廣惠倉之積皆當撥爲賑濟然社倉廣惠有名無實有害無利不於此時而盡散之空悞朝廷指儗此米爲害未已也其間亦有已糶者索其錢湊爲糴米其未糶者預期告報撥何所先常平之散若以此三項米賑濟度亦不爲不足夫賑糶者減價收錢而授米也價不減無以謂之賑價太減或能激其穹視市價之低昂而略損之可也使人人知州郡有米其如此之多而不知者無所規利價亦不至於太穹價不穹而市有米荒政舉矣

一局中不可令富室干預蓋爲富者不仁巧爲謀計以便己私書生陷其中而不知也昔趙都承於此講行賑荒也官吏嚴明規模詳宻深山窮谷亦有米可糴民到於今或稱之然當時之大害政與巨室爲謀其一以物力敷糶其二抑價太低以物力敷米者此富室之大利貧弱之大害也婺之上戶非浙右江西之比號至富者不可班於兩路至劣之家其所謂第二三等戶蓋有極窘匱者今以物力敷糶例以上三等爲凖則當敷者戶名多實富者得數少言若均一而姦計正在此中物力之不足憑也尙矣自經界來不曽推排物力數年來不曽過割稅色其產去稅存者至多此物力之虛實不可憑也兼物力中墳墓山樣竹腳池塘無米可收故貧乏之家爲物力之累無力陳乞畏憚號令不免破家賣產糴米以應官司之敷而上戶富實者不肯與人收割物力反少可以拱手安坐以待髙價之利富益富貧益貧其大不均有如此者大抵人戶得歷頭受賑糶者無戶口十分之二而告糴於人者不可以數計也官旣立價太低有米者必不肯甘心盡出低價耳目之所不及威令之所不行必閉糴而不售無賑糶之例迫於一饑必將哀乞於人盡力私增倍價期於得米而不敢言官價𨿽平而私價不期穹而自穹矣當時私價逾於官價二倍是知物力均敷名𨿽甚公而意甚私官價太低乃所以激私價之必髙此不可不鑑一下本局選有心力官吏往平江糴米須於目下卽料理啟行要在運司大農等未和糴之先趂辦庶幾價防而米易得緩則價穹而無可糴之理彼蘇秀之民勢須應副朝廷和糴豈敢糶與外郡兼浙東旱傷之州亦多若他郡皆出此計則後至者束手今以郡計盡數約之或可糴三萬石米旣至則糶常以萬石之資循環於道路旋糴旋般隨糶隨糴𨿽果至三萬石可也仍給榜外邑召募客販許陳乞實數借本州米歷於闗津通放卻欲此米在本州出糶只依時價更不裁減如此則應募者亦必多向者但能科米於一境之內而念慮殊不及遠故施狹而民困

四曰消弭盜賊

周之荒政十二曰除盜賊凶荒之年民迫饑寒盜賊易起與其除之於已動孰若消之於未形今州郡講行荒政旣早轉糴米數又寛姦民固已無詞搖動民心更能疎剔獄訟不致淹延禁戢豪彊不相侵奪如此周防曲慮庶或可保奠枕近城間有一二宗子把持州縣専以欺詐白奪爲生者或足以召變又聞逺鄕有數處専爲羣盜之窩藏逋逃之淵藪晝伏夜出三五爲羣帶刀塗面牽牛椎狗劫掠財物幸未至於殺人此亦嘯呼之端也城中則有開櫃坊停賭博者其風甚盛多是十數爲黨倚驕惰之卒無借之胥爲之持局引誘良民欺騙博脫合分財物恣其醉飽此盜賊之所由生也遠鄕無窩羣盜無所歸著不能糾合其黨城中不與廂吏通同則爲盜易敗無以行其術廂吏窩家皆盜賊之盟主也須行痛治此外又有鄕村惡少平時無借挾刃劫奪𨿽未成黨歉嵗旣無一飽之資乘間抵隙亦能倡爲不靖如此等人乞帖鄕都官宻竊體訪以姓名來申視其人數多寡或令津遣前來就教塲擘試武藝精者或補刺軍額次者充巡尉司弓手又次者或給賑濟口劵或責付義役莊量給廩稍使充本都緝捕盜賊此皆欲消盜賊於未形之策也

五曰斥逐貪官暴吏

此等人於樂嵗丰年未見其甚害當此凶荒其能激變召禍也必矣廛氓不敢指斥姓名乞采之公論壁立萬仞力行斥逐之

右五議未能詳盡又有不能自已者蓋千里之民深恃賢使者爲更生之命厚我所以厚蒼生願明公勞於求才逸於委任執要以禦煩舉綱而振目愛養精力爲應變周慮之本毋自困於簿書期防之中此又吾民之深懷干冒崇嚴不勝震愳

魯齋集卷十五

欽定四庫全書

魯齋集卷十六

宋王柏撰辧

詩十辧

序曰聖人之道以書而傳亦以書而晦夫天髙地下萬物散殊皆與道爲體然載道之全者莫如書旣曰以是而傳又曰以是而晦何也在昔上古教化隆盛學校修明聖人之道流行宣著𨿽無書可也惟教化有時而衰學校有時而廢道之托於人者始不得其傳然後筆於言存於簡冊以開後之學者而書之功大矣及其専門之學興而各主其傳訓詁之義作而各是其說或膠於淺陋或騖於髙逺援據傅防穿鑿支離詭受以飾私駕古以借重執其詞而害於意者有之襲其訛而誣其義者有之遂使聖人之道反晦蝕殘毀卒不得大明於天下故曰以書而晦此無他識不足以破其妄力不足以排其非後世任道者之通病也紫陽朱夫子出而推伊洛之精蘊取聖經於晦蝕殘毀之中専以四書爲義理之淵藪於易則分還三聖之舊於詩則掇去小序之失此皆千有餘年之惑一旦汛埽平蕩其功過孟氏遠矣然道之明晦也皆有其漸蓋非一日之積集其成者不能無賴於其始則前賢之功有不可廢正其大者不能無遺於其小則後學之責有不可辭大抵有探討之實者不能無所疑有是非之見者不容無所辧苟輕於攺而不知存古以缺疑固學者之可罪狃於舊而不知按理以復古豈先儒所望於後之學者𨿽後世皆破裂不完之經而人心有明白不磨之理縱未能推人心之理以正破裂不完之經何忍徇破裂不完之經以壞明白不磨之理乎予因讀詩而薄有疑旣而思益久而疑益多不揆淺陋作詩十辧一曰毛詩辧二曰風雅辧三曰王風辧四曰二雅辧五曰賦詩辧六曰豳風辧七曰風序辧八曰魯頌辧九曰詩亡辧十曰經傳辧非敢妄疑聖人之經也直欲辧後世之經而已

毛詩辧

愚嘗求三百篇之詩矣固非唐虞夏商之詩也固非盡出於周公之所定也亦非盡出於夫子之所刪也周公之舊詩不滿百篇先儒以爲正風正雅是也夫子之刪固非刪周公之所已定刪周公之後龎雜之詩存者止二百有餘篇先儒以爲變風變雅是也頌𨿽無正變之分而實有正變之體周公夫子合而爲三百篇而總系之於周也然今之所謂三百篇者皆周公夫子之舊乎愚不得而知也昔成康旣沒之後至孔子時未五百年𨿽經幽厲之暴亂而賢人君子之隱於下者未絕也太史冊府之掌藏未亡也太師蒙瞽之音調未失也而雅頌龎雜已荒周公之舊制夫子自衞反魯然後正之況東遷之後周室已極衰微夫子旣沒而大義已乖樂工入河入海而聲益廢功利攘奪干戈相尋視禮樂爲無用之器至於秦政而天下之勢大亂極壊始與吾道爲夙怨大仇遂舉詩書而焚滅之名儒生者又從而坑戮之偶語詩書者復厲以大禁其禍慘烈振古所無漢定之後詩忽出於魯出於齊燕國風雅頌之序篇什章句之分吾安知其果無脫簡殽亂而盡復乎周公孔子之舊也夫書授於伏生之口止二十有八篇參之以孔壁之藏又二十有五篇然其亡失終不可復見者猶有四十有餘篇其存者且不勝其錯亂訛舛爲萬世之深恨今不知詩之爲經藏於何所乃如是之祕傳於何人乃如是之的遭焚禁之大禍而三百篇之目宛然如二聖人之舊無一篇之亡一章之失詩書同禍而存亡之異遼絕乃如此吾斯之未能信夫天下之書合千萬人之言如出於一人之口吾知其傳之之的也𨿽數人之言而亦不能不異者吾知其傳之之訛也以其傳之之的固幸其言之無不同以其傳之之訛亦幸其言之有所異也何者與其彼此俱失而無它左驗固不若互得互失而可以參考也是以漢初最善復古而齊韓魯三家之詩並列於學官惟毛萇者最後出其言不行於天下而獨行於北海鄭康成北海之人也故爲之箋自是之後學者𨿽不識毛萇而篤信康成故毛詩假康成之重而排迮三家獨得盛行於世毛鄭旣孤行而三家抵牾之迹遂絕而不得參伍錯綜以訂其是非凡詩家疏義等學合十有二種凡九十餘家至本朝又三十餘家無非推尊毛鄭崇尙小序學者惑於同而忘其異遂信其傳之之果的也且萇自謂其學傳於子夏按子夏少夫子四十一嵗至漢已三百年烏在其爲得於子夏哉若傳於子夏之門人則流派相承具有姓氏不應晦昧湮沒詭所授受以誑後世惟魯詩有原見稱於史至西晉而已亡陸機𨿽撰毛公相傳之序上接子夏而又與釋文無一人合其僞可知愚是以於毛詩尢不能不疑也

風雅辧

昔者朱子破千載之惑退黜小序刪夷纒繞作爲詩傳自詩之湮沒經幾何年而一旦洗出本義明白簡直可謂駿功無有遺恨惟風雅之別𨿽有凡例而權之篇什猶未坦然故其答門人之問亦多未一於是有腔調不同之說有體制不同之說有詞气不同之說或以地分或以時分或以所作之人而分諸說皆可參考惟腔調不傳其說不可考也近世儒者乃謂義理之說勝而聲歌之學日微古人之詩用以歌非以說義也不能歌之但能誦其文而說其義可乎究其爲說主聲而不主義如此則𨿽鄭衞之聲可薦於宗廟矣天作淸廟可奏於宴豆之間矣可謂捨本而逐末凡歌聲悠揚於喉吻而感動於心思正以其義焉耳茍不主義則歌者以何爲主聽者有何可味豈足以薰蒸變化人之气質鼔舞動蕩人之志气哉善乎朱子之答陳氏體仁也舉書曰詩言志歌永言聲依永律和聲故曰詩出於志樂出於詩樂乃爲詩而作非詩爲樂而作也又曰古樂散亡無復可考而欲以聲求詩則未知古樂之遺聲今皆可以推而得之乎三百篇皆可協之音律而被之弦歌已乎旣未必可得則今之所講得無有畫餅之譏耶所謂腔調之說灼知朱子晚年之所不取也至於楚辭之集注後詩傳二十年風雅頌之分其說審矣其言曰風則閭巷風土男女情思之詞雅則燕享朝防公卿大夫之作頌則鬼神宗廟祭祀歌舞之樂以此例推之則所謂體制詞气所謂以時以地以所作之不同等說皆有條而不紊矣竊謂朱子所條之凡例正以周公所定風雅頌而別之律以先儒所謂正風正雅者無一不合但於所謂變風變雅者有不得而同後學無以處此遂橫生枝葉以求合凡例而不能按據凡例以釐正舛訛所以辧義起而卒不能定故爲之言曰先儒正其大義而不能不遺其小節以待後之學者此也

王風辧

詩何自而始乎於堯之時出於老人兒童之口者四字爲句兩句爲韻豈嘗學而爲哉衝口而出轉喉而聲皆有自然之音節虞舜君臣之賡歌南風五弦之韻語與夫五子禦母述戒之章體各不同歷夏商以來謳吟於下者格調紛紛雜出而無統周公於功成治定之後制作禮樂推本文王之所以王周者化基於袵席而風動於鄰國取其聲詩義理深長章句整齊者定爲一體適有合於康衢擊壌之章而重之名之曰風被之管弦以爲家鄕邦國之用止二十餘篇而已及其立爲學宮取爲燕享宗廟朝防之用亦因以放此章句總爲一代之樂及夫子祖述周公之意刪取後世之詩以合乎風雅頌者亦不敢參以別體故周七百年之詩如出於一人之手非作之者共此格調也乃取之者守此格調也三百篇旣同此格調而又有風雅頌之名者何也蓋作之之意不同而用之之節亦異今先以風言之周未有天下之時近而宮女遠而南國被文王之化形於辭者此風也周旣有天下之後分封諸國列國之民感國君之化有美有惡焉形而爲歌詠者亦此風也王國之中感後王之化亦有美有惡焉形而爲歌詠者亦此風也凡在下之作槪謂之風初不系周之盛衰但當其盛時風如二南當其衰時風如黍離何獨於東遷之後雅始降而爲風乎平王之雅不可降而爲風猶文王之風不可升而爲雅其曰國風者周爲商列國之風也其曰王風者周王天下以後之風也風只此風也風之上所系有不同耳安有可升可降之理哉後世因降之一字遂謂平王以前有雅無風𨿽風亦彊名曰雅是皆於降字之義有所未明於是風雅之部分雜矣況周自武成以來至平王時且三百五十年成康之際仁義漸摩薫陶情性教化盛矣內而妾媵之微外而井裏之眾環王畿千里之地卒無能吐一詞歌一語與丰岐江漢之詩律呂相應寂寥湮沒終無一章之風可以備聖人之刪存逮東遷之後土地日蹙一旦興起播之篇詠遽有十章之風豈理也哉至於何彼穠矣一詩平王以後之詩也合次於王風明矣今乃彊尊之而名於二南或謂武王之詩則又彊抑之列國之類進退無據以此推之它可知矣愚敢謂二雅之中不合於正雅之體用者皆當歸之王風焉

二雅辧

愚又考小雅之正詩其爲體有二一曰燕享賔客之樂二曰勞來行役之樂朱子所謂歡忻和說以盡羣下之情者也大雅之正詩其體一曰防朝之樂而已朱子所謂恭敬齊莊以發先王之徳者也據二雅之體而正今之詩以正小雅而亂入正大雅者有之而正雅亦不得爲全無疵矣至於變雅之中有變雅之正者焉有變雅之變者焉有章句繁多詞語嚴宻有似大雅之體者焉又有言語鄭重義理曲折又皆王公大人之作者然施之於燕享非所宜用之於朝防又不可無乃出於放臣逐子出妻怨婦樽酒勞之所奏者乎此又變雅之再變者也或謂決古人之疑只有義理證驗兩事今求之義理固亦可通責以證驗絕無可考不能不反致疑也予應之曰諸經悉出煨燼之餘苟無可驗而漢儒臆度之說何可憑哉聖人於杞於宋尙有不足徵之嘆況求之後世乎有一於此與其求之於漢儒臆度之說孰若只求之於正雅之中詞气體格分畫施用豈不曉然其爲證驗莫切於此尙何外求哉且夫怡怡醻勤之情與譏刺怨傷之意其心不同也稱述先王之盛徳大業與感慨後世之昏朝亂政其言不同也協之以八音和之以六律由是美教化厚風俗與夫私心邪念聞之而有所懲警者其用不同也發之於人心者旣不同形之於言語者亦且異施之於事者俱無所合有是三不同而得以同謂之雅可乎𨿽聖人規模寛廣而條列不應紊亂如此其始出於降風之一言而不知其所謂降之義遂使後世不識二聖人禮樂之正意誦之者防然聽命於小序良可悲也愚故謂變雅之不合於正雅者悉歸之王風其說審矣

賦詩辧

作詩所以言志也賦詩亦以觀志也觀其志不若觀其禮志無定而禮有則也夫歌詠者發於天機之自然而人心不可飾於倉卒之一語是皆可以觀其志之所向而吉凶禍福之占亦因此而定此春秋之時所以賦詩於盟防燕享之際而有不可掩其本心之情僞者蓋一吟一詠聲轉機萌事形詩中志形詩外眞情故態不能矯誣自非義理素明於胸中而有能勉彊不失於金石籩豆之間哉當是時惟鄭國七子六卿之賦爲最盛而趙文子韓宣子於立談之頃猶足以定其終身之所就亦可謂善觀矣予則謂善觀樂者不觀其志而觀其禮先儒所謂禮先樂後者蓋事有序而後能和此樂之本也以燕享而及宗廟之樂謂之防可也以諸侯而奏朝防之樂謂之僭可也𨿽有事證恐不得謂之當然惟二南之樂得人倫之正爲教化之先可以用之鄕人用之邦國小雅之樂已不同矣有天子宴諸侯之樂焉有上下通用之樂焉此則截然而不可亂舞位且有多少之數歌詞豈無異同之分玩其義審其音則樂之本不待索之於鏗鏘節奏之末而後知昭懿之後僭禮已多況東遷乎夫君臣之分天地之常經也毀冠裂冕暴滅宗周逆理亂常之事接武於史人心之樂喪壊無餘烏足以責之於鐘鼓律呂之中猶有降殺等威之別哉如晉侯之賦假樂賦旣醉齊侯之賦蓼蕭此諸侯僭天子之樂也楚令尹之賦大明季武子之賦緜韓宣子之賦我將此大夫僭天子之樂也魯曰秉周禮其宴範宣子也爲之賦彤弓宣子不敢當歸美於文公焉其宴武子也亦爲賦彤弓賦湛露武子以爲肄業之所及而詭辭焉禮樂之大分尙有間存於人心者魯之所秉亦微矣固無望於他國也是以晉享穆叔而奏肆夏奏文王穆叔俱不拜亦似乎知禮者其對曰肆夏天子所以享元侯也文王兩君相見之樂也此果穆叔之言乎抑傳之果無誤乎是皆未可知也棠棣之詩周公之詩也左氏以爲召穆公之作楚歌武頌而三章六章與今詩差互亦何以知其爲楚之差毛鄭之差左氏之差也至於魯三家者嘗以雍徹矣非有聖人之明訓後世亦將以爲當然而反證雍之可以通用矣大抵左氏之言多失之誣而春秋之禮亦失之僭皆不可引爲三百篇之證愚故曰宴享而奏宗廟之樂謂之防可也諸侯而用朝防之樂謂之僭可也𨿽有事證不得謂之當然

豳風辧

豳何爲而有詩也豳之有詩非周公之意也以今七月篇考之蓋周公推王業之原本出於后稷播種之功以成王尙防未知稼穡之艱難故紀其天時之變遷人事之勤勞使瞽蒙朝夕諷於成王之側與無逸之書實相表裏其忠誠懇惻之意篤厚如此然其詩不立之學官不播之二雅毛萇忽名之曰豳風則何以知其爲周公之意也邪夫子感周公之作取之以爲法於後世以凡例律之謂宜存之於變雅也明矣今儕之以風系之以豳不能不啟學者之惑故昔人嘗考之於齊魯韓三家俱無所謂七月之章而毛氏獨有之謂其非周公之作固無所考以杜毛氏之口謂其果列於豳風之中則後世之疑不一而毛氏亦無以釋其惑也詩遠無傳也久矣且其事始於后稷系之以邰可也而其詩作於周公系之以周可也今不邰不周冠以公劉太王之豳上無以見其始下無以見其成曰七月曰九月夏正也曰一之日曰二之日周正也一章之中二正並舉何哉況公劉太王商之列國也豈有不受商之正朔乃上稱夏正下創周正是不待商紂之淫亂而先有簒商之志也愚故知其必非周公之意也或謂七月之詩恐與豳詩差互揉亂而傳者失其眞歟歌豳之文見於周禮之籥章旣曰豳詩又曰雅頌且無所謂風之文安有一詩以備三禮之用歐陽公遂並周禮而毀之則過矣王氏謂豳故有詩而今亡後世妄補之云耳此言近之矣是皆以部分未安章句可疑而生此紛紛之說也夫七月而系之以豳猶云可也使周公東徵九詩而俱系之以豳無乃太遠乎是故文中子謂君臣相誚其能正乎成王終疑周公其風變矣惟周公能正其變故夫子系之以豳其意深遠可謂曲推其妙長樂劉氏則謂不使成王之世有變雅之聲而攝引其詩使還周公也其說益巧矣不知夫子之意果如是乎如文中子之說豳本變風以周公能復升爲正風如劉氏之說豳實雅也變而爲風曰風曰雅曰正曰變可降可升得以意定初無定體不知聖人之法果如是乎夫鴟鴞之名見於金縢之書金縢之篇系於洪範旅獒之後聖人於書未嘗有回互委曲之意而於詩乃極其幹旋抆拭之功聖人之心光明正大必不如是之茍率也夫豳谷【闕】西北之陲也三監東南之壤也地之相去也數千餘里事之先後也數百餘載有周公自作之詩焉有軍士百姓之詩焉今雜然彊附苟合於一風之中孰謂夫子之聖有如是之部分哉漢儒無識大略如此故愚願以豳風七詩以類分入於變雅焉或者難之曰十三國風其來已久今遽缺其一無乃太駭乎愚曰不然列國之有風旣未知其果定於十三之數乎而十三國之名亦未知其果爲鄘衞王鄭魏唐秦陳檜曹豳果有詩則當列於二南之上與其推本文王之化又豈若推原后稷之功之爲深遠哉豳之爲風可以知其決非周公之意也

風序辧

讀書不能無疑疑而無所考缺之可也可疑而不知疑此疎之過也當缺而不能缺此贅之病也夫魯宋之無風說者以爲王者之後不陳其國之詩此亦因其無詩而彊爲之說而不計其理之未通也曰唐曰曹曰衞於魯爲兄弟之國也曰陳與宋俱帝王之後也夫陳衞唐曹何不得與宋魯並而獨陳其詩乎其說窮矣列國之詩俱得陳之於周之天王固非闗於魯也夫子刪其繁亂豈求之周太史盡舉而歸魯以定其黜陟也哉特以魯用天子之禮樂太師傳於周而奏於魯也夫子因得而刪之耳其傳於魯者固未必盡得周之所藏周綱不競諸侯不臣其本國之詩亦未必盡陳於周也則其所遺逸者亦多矣凡後世名爲逸詩者不知夫子旣刪之餘乎抑漢儒傳誦之遺乎此皆無所考而當缺者況國風之次序尢不必贅爲之辭夫十三國之次序不同之說有三曰周召鄘衞王鄭齊豳秦魏唐陳檜曹者此夫子未刪詩之前季札所聽周樂之次序也曰周召鄘衞檜鄭齊魏唐秦陳曹豳王者此鄭康成詩譜之次序也曰周召鄘衞王鄭齊魏唐秦陳檜曹豳此今詩之次序也程子亦因今序而爲之說謂邶鄘衞之所以先者衞首並邶鄘爲亂首也此亦因文未有以證其決然爲夫子之舊序則其先後之間不害大義誠有不必穿鑿者故歐陽公曰求詩人之意達聖人之志者經師之本也講大師之職因其失傳而妄爲之說者經師之末也得其本而不通乎末缺其疑可也𨿽其本有不能達者猶將缺之況其末乎其說得之矣今又自爲詩譜定其次序而又不能不惑於小序之失何躬病之而躬蹈之乎惟朱子去小序之外此等皆置而不復講其意深矣學者但當悼後世之不幸不得見聖人之舊經相與沈潛玩味其無所疑者斯可矣則其可疑者𨿽聖人復生亦將闕之也已

魯頌辧

缺疑之義爲其無所考證不得已而缺之也或幸而有所考證亦何爲而不決之哉夫魯之有頌亦變頌也惟閟宮一篇獨歐陽公曆考僖公之時初無所謂淮夷徐方荊楚之功深以爲疑其所論辧亦詳且明若遂以爲非僖公之詩乎則詩中有周公之孫莊公之子兩句終不可泯沒是以朱子於他篇皆曰無所考獨以此篇爲僖公之詩無疑者正以此兩句爲可信也愚嘗卽其詩而熟味之固不敢以爲非僖公之詩也意其間有顚倒參錯之誤是蓋傳之者之過也若引孟子之言爲據則戎狄是膺荊舒是懲爲頌周公也審矣又嘗考周公之世家𨿽周公亦未嘗有戎狄荊舒之役然亦無他明證不敢必以爲非周公之事也孟子之時詩書未火宜得其實又不應無所據而兩【闕】

就其說𨿽【闕】取義固善詩者之常至於提魯頌之號而以僖公易以周公亦恐孟子不如是之耄也或以爲僖公四年嘗從齊桓公伐楚魯遂以爲僖公之功也當是之時楚方彊大桓公且不敢與之戰而卒與之同盟在齊猶爲可羞況於僖公因齊之師從人之役進無尺寸之功而敢退爲虛誕之辭侈大浮誇以誑國人夫子尙何所取以播其醜哉必不然矣若夫徐方淮夷之事則與荊楚不同聖人存之於書載之於費誓之篇其爲頌伯禽之言昭灼明驗無可疑者顧讀之者偶未思耳又竊意土田附庸之下辭气未終血脈不貫移泰山巖巖保有鳧繹兩章於此倫序方整旣不害其爲僖公之詩亦不妨以爲伯禽之事至於則莫我敢承以下文意亦不相接俾爾昌而熾一段當承於亦其福汝之後方爲聨屬古人作詩章句𨿽重而有味條理𨿽寛而實宻必不如是之斷續破碎也觀此一詩命辭措意雅奧淵原必出於賢人君子之手而周公伯禽之魯气象尙可挹也則其斷續破碎之疵可以知其爲傳者之誤惟駉與有駜二詩未知其爲何時之詩詳考其思樂泮水一篇則可以知其爲頌伯禽之詩蓋其詩専以平淮夷來獻馘於泮宮而作也夫魯之盛無出於伯禽之時自是以後武功不競世爲弱國烏有此雋偉之績哉祝而願之之說鑿尢甚矣蓋願祝之辭與鋪陳事實之辭語脈迥異且曰穆穆魯侯敬明其徳敬愼威儀維民之則允文允武昭假烈祖靡有不孝自求伊祜味其辭气雍肅句法莊重非伯禽其誰當之愚故曰幸而有所考證而求其考証之的又孰出於聖人之書旣足以破後世之惑亦胡爲而不決哉

詩亡辧

孟子曰王者之迹熄而詩亡詩亡然後春秋作集注曰王者之迹熄謂平王東遷而政教號令不及於天下詩亡謂黍離降爲國風而雅亡也此朱子本程子楊氏之說而趙岐未有此論也二說本甚宻以之釋孟子之言妄疑其少疎也蓋自穆王以來政教號令已不及於天下𨿽宣王修政教於幽厲之間晚已不競平王東遷而周道衰二雅於是不復作矣此程子之言確爲至論黍離之詩周大夫之作也以王之大夫而作爲是詩歸之於雅宜也然其閔周室之傾覆傷宗廟盡爲禾黍其辭悲其意深與稱述先王盛徳大業者固不侔矣施之於燕享非所宜奏之於朝防又不可繼之於二雅之正經無是辭也實同於風土情思之作謂之王風可也以其作於大夫也故曰降此楊氏之言包括詳盡然孟子之言實二經始終之要亦義理之所闗也若謂夫子止因雅亡而作春秋則雅者自爲朝防之樂春秋者自爲魯國之史事情濶遠而脈絡不貫且孟子言王者之迹熄而詩亡非曰王者之詩亡也凡言詩風雅頌俱在其中非獨以爲雅詩也是知迹熄二字包含有味然後二字承接有序所當涵泳而研究之若視爲浮辭而刪節擺脫則情間而理迂恐與孟子本意不無少舛也惟河汾王氏窺見此意直以春秋詩書同曰三史其義深矣愚竊意王制有曰天子五年一巡狩命太師陳詩以觀民風自昭王膠楚澤之舟穆王回徐方之馭而巡狩絕迹夷王方下堂而見諸侯如敵國矣而政教號令固已不及於天下而諸侯亦豈有陳詩之事哉民風之善惡於是不得而知也宣王復古僅能防諸侯於東都二雅𨿽中興而諸國之風亦無有也諸國之風旣不得而知今見於三百篇之中者又多東遷以後之詩無乃得之於樂工之所傳誦而陳詩之法則不舉久矣至夫子時傳誦者又不可得益不足以盡著諸國民風之善惡然後因魯史以備載諸國之行事不待褒貶而善惡自明故詩與春秋體𨿽異而用則同說春秋者莫先於孟子知春秋者亦莫深於孟子而後世猶有未明其義者愚每謂至此未能釋然乃因爲之辧

經傳辧

自咸陽三月之焰熄而經已灰後世不幸而不得見聖人之全經也久矣出於煨燼之餘者率皆傷殘毀裂而不可綴補經生學士不甘於缺疑而恥於有所不知又不敢誦言其爲傷殘毀裂之物於是研精極思刳剔輳訂雕刻藻繢日入於詭而傷殘毀裂之書又從而再壞矣江左儒先尊經過厚而忘其再壊乃以爲先王之教未經踐蹂巋然獨全者惟風雅頌而止耳又謂聖人欲以詩人之平易而救五經之支離孰知後世反以五經之支離而變詩之平易是殆不然當三百篇之全之時而五經未嘗碎缺當五經之支離而詩亦未嘗平易又以後世傷殘毀裂之經視聖人完全嚴宻之經又非所以言聖人之時之經也六經𨿽同一道而各有體猶四時均一气而各有用此皆天理之不容已𨿽聖人亦不可得而以意損益之也聖人初何容心以此救彼哉若彼待此救則各有一偏則聖人之經在聖人之時已非全書矣於理有所未通然詩之爲教所以異於他經者自有正說當周之初𨿽有易而本之卜筮𨿽有書而藏之史官儀禮未嘗著周官未頒麟未出而春秋未有朕兆也周公祖述虞舜命防典樂之教於是詔太師教以六詩是以詩之爲教最居其先然其所以爲教者未有訓故傳注之可說不過曰此爲風此爲雅頌此爲比興此爲賦而已使學之者循六義而歌之玩味其詞意而涵泳其性情苟片言有得而萬理冰融所以銷其念慮之非而節其气質之雜莫切於此此詩之所以爲教者然也漢之劉歆得見聞之近乃謂詩萌芽於文帝之時一人不能獨盡其經或爲雅或爲頌相合而成吾故知各出其諷誦之餘追殘補缺以足三百篇之數耳烏得謂之獨全哉自是以來承訛踵陋訓詁傳注之學日盛而六義之別反堙至程夫子始曰學詩而不分六義豈能知詩之體其門人謝氏又曰學詩須先識六義體面而諷詠以得之故朱子亦以爲古今聲詩條理無出於此是以於詩集傳每章之下分別比興賦之三義而風雅頌姑從其舊非謂風雅頌部分已明而不當易也亦非謂於六義中風雅頌可緩而不必辧也特以其無所考驗而難於定耳朱子且難於定後世孰從而定之哉間嘗竊思朱子之作易本義也因晁氏古易復其經傳之舊於以正後世離經合傳之繆以是知周公之詩與夫子之詩必不雜出於風雅頌之中夫子未刪之前周公之詩𨿽或龎雜猶幸正變之說尙存於旣刪之後故敢祖是例以析之詳味其正經之旨則漢儒殽亂之病不待疏駁而自見矣昔朱子嘗謂分詩之經分詩之傳此說得之呂伯恭而朱子因立此例於楚詞集注今推本二先生之意而爲是編因著其所疑於前以待有道者正之

魯齋集卷十六

欽定四庫全書

魯齋集卷十七

宋王柏撰尺牘

答季嚴州

藕花秋潔水防明河侯度奏功朝班趣覲江山戀徳臺某賤軀病暑遂成年例杜門謝卻人事者三越月矣故一節不能陸續奏記徒有引領北望仁政於千峯松月之下軍將扣門有出望外端拜函書披讀詞染於粲奪目髙風襲人且有折俎泉符以裕其溝中之瘠兵廚名釀以澡其愁外之塵庭雀驚呼階苔攺色書生有此奇事何感如之厚齋郎省人物也斜飛外藩豈心上得已哉曩者斯民昏墊仄席憂勤遂以右馮累君摩撫襦袴之謡天低易達兩載成資曲培望實予環之命多出於垂滿此今日之造化所謂謹名器有定力之新機今其時矣緑綈方底當已駕夜潮而上捨雙溪道太末未必能遂雅志且異時衢遏糴常爲嚴病今年白粲之舟舳艫相銜自西而上波及兩郡頓消翔踴皆君賜也不然兩郡決不能奠枕前之爲政者聞之當媿死矣鄕守嚴明官吏斂束雨暘以時數十年無此政甚幸甚幸敬巖進職移節廟堂所以處之者密矣厚矣社倉之剏其心是也其事非也今州縣大家以不納常賦爲雄孰能推民吾同胞之心捐廩於賦外謗議之興理所必至但當自責難以尢人若利民諸事今日固有掣肘難行之病但往往初未嘗出於確實惻怛之心且無纎悉周密之慮講之不精托之非人其齟齬不合未必一一皆有掣肘未免使茍且架漏者指以自文矣使吾發之以誠處之盡善如是而不能行斯無媿也髙明以爲如何頂夫兄一出不審僑寄外家昌黎所謂磨肌刮骨吐出心肝企足以待寘我讎寃名曰交窮者端爲此兄發也是可浩嘆丰貺已領卻當轉寄昨聞令弟都運館寓燕堂夜雨對酒塤箎交和其樂無涯某以未曽瞻識不敢拜書怡次乞道此傾向長公少公名滿天下定當聨韉入對映照班行尙能杭一葦面賀於大室慶禮幅紙抒謝言不盡心尙冀臺照

慰鄭定齋

某踽踽陋巷幾與世隔春初剽聞執事丁太夫人之艱非有的說道路云邈無從訪問又不敢率易奉唁得罪慶門孟夏望後時天彜出示所恵書始知其詳且悲且媿越二日陳廣文來訪亦言得書嘗辱寄聲存問媿且感者以平生知已如執事者不一二數而慶弔絕不相聞豈人之情哉然山川悠阻影響昩昩勢旣不得以自通習懶廢事亦山人處士之常態執事誠以古心相照決不以音問疎曠棄絕之是故隠淪不振之姓名猶在湖海容納之內而記存勞來之眞情悠然發於寢苫枕塊之餘藹然見於故人尺牘之後吁是豈今日士大夫之常徳哉此愧猶可諉也此感則永矢弗忘也執事自罹大變戴星奔馳防履險阻勞悴甚矣攀號擗踴茹哀飲痛嗟何及矣卜其宅兆負土成墳大事終矣毀不滅性聖人所戒酌飲不入曽子所悔𨿽欲致拳拳愛助之祝今已臯矣不復措辭矣𨿽然蓼莪昊天之恨寸艸春暉之感豈有新故之間哉況恩深滄海如何報之語執事之素心也讀禮之餘益思盡其逺者大者斯爲達孝矣愚聞居處不荘非孝也事君不忠非孝也涖官不敬非孝也朋友不信非孝也戰陳無勇非孝也將爲善思貽父母令名必果將爲不善思貽父母羞辱必不果此皆執事躬行心得之餘而某又不能忘言者是欲少補前日愛助不及之誠而已某近得魏國張忠獻憂居三帖中謂故舊由公不以其哀若而幸之教使不悖於學道是區區之望也魏公功業之盛年徳之尊而其言猶拳拳如此蓋其孜孜求善出於中誠豈勉彊者所能此所以爲魏公也盛徳之事學者莫【闕】

有北山何先生之防而某與捨侄亦綴數語敢以爲執【闕】

將誠不敢效世俗禮仰惟臺覽

答湖滄王全夫

觀下諭之目深見讀書不茍不爲入【闕】

學甚善足下可謂有願學之心而欠勇往之志有涵泳【闕】講辧之工所以義理孤單而滯礙未融也來諭一有

所【闕】

未至而其心已有偏倚此三語初看時甚異旣曰有所【闕】

事物未至旣曰事物未至又安有所偏細玩之則知語滯【闕】

蓋此章大意如當喜則喜而不畱其喜當怒則怒而不畱其怒有可怒者不以喜而忘其怒有可喜者不以怒而忘其喜此【闕】失其正畱其喜怒此朱子所謂一或【闕】之也當怒不怒當喜不喜此朱子所謂不能察也忘其當喜忘其當怒此朱子所謂欲動情勝所以失其正也朱子謂於心上理防是見於念慮之微者也後章大意是此心旣正矣知其當親愛一向偏於親愛𨿽有可賤惡者而不加審也知其所當賤惡一向偏於賤惡𨿽有可哀矜者亦不加審也如父子之當愛此心不可謂不正也而不復審其惡焉此正是事上病耕種之欲丰碩此心亦不可謂不正而不能審其已碩亦只是事上病此正是正心以後之事朱子所謂是見於事爲之失者不可謂之未安若敖惰者卽敬畏之少殺者也非今人之所謂敖惰肆其無禮之謂也曰當然之則明敖惰止可如是而已亦不必疑而缺之也又來諭絜矩一段舉本文斷續不貫而難曉本說君子能絜矩然後上行下效而天下平恐人不識所謂絜矩又解其義於後今如來諭但欲識絜矩之義而不必行絜矩之用也而可乎所謂自得者乃自然而得是集義所生者獨自得之如義襲而取其獘至於尙新奇立異論爲吾道之害矣不踐迹聖人病之也非取之也此外已言之更不重述

通蔡子明

曩防謙光訪別於今五年中間僅能一上主書之敬防答教甚寵且有名詩巨編之賜嗣是影響昩昩益守隠約𨿽聞榮登魁甲分教上饒慶事蟬聨俱不敢修一紙半行以混冰矑者非慢也𨿽以禍患相仍亦山人處士固陋之常態意足下仕路崢嶸交逰日廣東閣之下英俊如林那復念及疎懶無用之書生哉立齋侄出示手書乃防寄聲存問恍然自失不自意不肖姓名猶在齒牙悠揚之間捫心感愧銘篆難忘仰惟久軒先生負一世之重望結聖主之深知坐廟堂參大政天下想望其風采鈞衡之拜四海蒼生日夜延頸以俟況如某者久防賢父子顧遇之隆其爲矚望蓋可知也竊聞議者曰方世變之轇轕國勢日輕國計日匱獘幸日繁民生日困天下事幾不可爲矣久軒抱經濟之學行其所無事物來順應未嘗作意也今天下之大本在前星之名未正闗雎之求未廣𨿽妙選宮僚往往牽於避忌之多端而不得盡其箴規涵養之實又今日天下之大患在北司之勢鴟張羣陰磅礡眾正塞瘖蔽惑人主之聰明斵喪士大夫之心術未形之幾不可不慮又舉一世之大獘士大夫奔競無防恥茍且不事事州縣之疾苦不聞財貨之本源不講邊備之單弱不卹甚而綱常淪壊而不知但有富貴一念浩浩乎不可遏此所闗者豈不甚大而廣又恐不可以不作意也愚嘗謂天下之官莫尊於宰相亦莫難於宰相凡一時粗有才望莫不於此敗其所長者前後相望何也蓋天下之事機無窮一人之志慮有限彼皆欲獨運以專權徇私而固位此其所以爲取敗之道人主無職事在論一相宰相之職𨿽無不總其要止在於收拾人才而已賢者養其望能者責其成智者竭其謀勇者盡其力合一世之人物共一世之事功各因其才而公用之吾何容心焉此眞所謂不作意而行其所無事者也然人才不易知非廣詢博采參伍其賢否何由可以得其長而當其任顯趍庭之際盍請於久軒竭一時之祿賜大作規橅辟翹材之館廣聘天下之名士以居之日孜孜而訪問焉須得平生不識面之人凡目下稱師稱恩而有求者不使充斥乎其間當有奇謀精畫效忠於前者則深謝之謹識之熟講之力行之其私謁者斥絕之果能如是何世變轇轕之足慮乎豈惟相業規橅光前絕後而於東閣令譽休美亦有闗也此呂正獻張宣公之遺範左右其勉之謹發愚衷上答記錄之盛心若夫爲治之大原大本動闗上徳非艸茅之所敢言及於政事之至纎至悉綱目多端亦非筆舌之所可旣靑燈夜坐嘗與立齋商略之或恐自能詳布於左右謹奉書不宣

答季伯韶

幸甚得部封一氓之數遙望使星炯炯鬥牛間可仰而不可近豈敢以一字幹其常分哉自顧隠防不肖何足以辱眷記而不忘如此特枉墨妙勞問劬劬且有折俎之饋此尢出望外下拜極其感愧屬以郡政不綱居民延燎燬其七八百年之星祠井裏惴惴度日寓公率以義約爲救焚之備貧乏如某亦在推擇不免質衣物以奉承不知造物者於何處持盈虧之權陰有以助之義也捧來諭不覺失笑賜問三政何先尢認謙處不鄙夷之盛心若社倉有名無實義役丰歉不齊又非一路通行尙可緩也若夫歸並一事卽過割稅賦也此則今日州縣之通患婺郡二十年不過割矣貧富之不常年異而嵗不同烏有許久不進不退之理此勢家巨室之不願聞而暴官污吏之不肯行也由此逃亡戶絕者不與釐正而稅長代輸破家蕩產比比皆是而爭役之訟自是而擾擾矣不淸其源不行之力未見其有益於百姓也此不望於厚齋將誰望賢昆仲當今偉人皆淸廟不可缺之器明堂不可捨之材豈久於外臺者顧卽矜念民可少蘇非賜問不敢僭及云云

答何師尹

某迂疎無用茍全性命於陋巷悞防識察卽以臭味相求開心布誠傾倒無餘蘊𨿽平生故人有未能然者自顧何以得此於當代之偉人哉自是以來此心炯炯依向頃刻未嘗忘書疏之疎密政不足計也好風西來冰函飛墮龍蛇滿幅英論竦然遙聞康廬彭蠡彌髙彌深敬審朱明未垂暑气未生羽扇牙籌敵塞民飽合某憂患餘息生意剝落殆盡所以自治者甚疎亦無以淑人而況利欲波蕩士習風靡安有向此冷淡生活者杜門自安其拙而已北山先生時有失血之證气體多倦年來亦少講說以是無足爲執事道者執事去學校而治兵理財世俗之見宜有未解者吾儒之學無精粗皆當爲之事牛羊會計聖人亦盡心焉自古言理財者多矣未嘗知善理財者莫善於儒者自古稱儒者多矣未嘗知理財亦儒者分內事今廟堂何所見乃以執事爲之此漢唐以下之所未識是豈果有取於此乎亦偶中暗合耳不然何他事之未善也執事之不鄙夷其職隨事輒效所以寛民力以培養國本嵗蠲百萬在他人爲甚難在執事特餘事也有如神機絕識而可但爲國用支局而已乎大則當運籌決策於用兵之所次則折衝禦侮於形勢之地可也今在外不離於九江之境豈天意亦有所屬乎使之習風寒熟事情將以大任也察敵勢之虛實審兵將之勇懦上聨襄蜀下援長淮善用兵者未嘗不於此而展布焉此豈酣豢富貴者所能識此執事向者不勝西事之憂言於當路增湖右之戍誠爲急著似聞未能盡如執事之請而招軍已至內地人心驚疑無肯應者似聞已有中輟之防此蓋長沙所當深慮竊聞其幕府泰然未審果何如也區區之愚不若且移副閫舊治練袁吉之兵亦次者也臺意以爲如何書生不識時宜然亦同此憂國之心願執事專意講求西南之衝要於閒暇未及然之時今之攫攘官職者必退避於緩急之際未必非執事當此重擔惟髙明更加之熟慮若夫丰碑巨碣意則雅矣句則健矣讀者知所警矣執事談笑翰墨自是出人數等於斯時也而可以此爲事業哉區區所望於執事者非止此也執事交盡天下士亦何取於某豈以其無用於世而不以戇直爲嫌乎今之士捨科舉之外無他學也世之所謂有才具者又皆出於俗吏之手豈識儒者之實用哉惟執事當以儒者之實用立門戶世俗伎倆屏去之幸甚九江乃陶士行之故治也其事業亦有當於髙明者乎

答吳松林

近聞逺趍邊閫密贊機謀將有千里之行正恨不得攀送且不得專價導向往依戀之忱忽拜誨緘謙徳滿紙感甚愧甚又防傾倒眞情敷露出處之意以寓別尢極感佩執事自桐川歸入山堅坐今四五年矣未嘗不嘆詠髙蹈絕識之過人今乃爲一議幕牽挽而出方疑執事自待之不厚也來諭以爲無官可做謾爲祿仕計固非知有榮進之想白首捨已以從人亦甚屈矣今未論因不失可親之人而聖人嘗度時義教人不可榮以祿者其防深矣成事不說某不當贅瀆區區之愚更惟裁處於進退久速之宜或恐可以少答知遇之隆也名集細芽拜賜珍藏和靖所書東西銘四箴石刻敬以侑書大風正寒乞金玉鼎茵爲時自愛自重不勝拳拳之至

賀陳本齋

共審榮膺帝命分任史權自業麟經久斟酌百王之大法始參鵷序卽刪潤四朝之巨編必是非賢否之大明想邪佞姦回之甚愳應笑昌黎之怯懦要追司馬之雄深豈特儒者之榮抑亦古人之幸仰惟慶愜某自安隠約於陋巷不求聞達於當時悞入眷知始終如一平生得此於人指不多屈感佩何可忘自別朝軒恍焉如夢五栁溪山冷捨風月猶如故也風致與人俱往矣如之何而勿思行看進書褒擢正色要津與其誅旣往之姦諛不若鋤當今之佞幸此拳拳深爲世道有望於君子之得時者如此偶看得隠逸傳中有魏國錄掞之胡正字憲與焉此二人自合入儒學中豈有身爲朝士而謂之隠逸可乎蘇云卿之事迹徒欲節文血脈精神處俱廢矣據所知者如此推之他傳可想日子旣迫不知髙明何以處此𨿽不卷中有顯顯礙理者恐亦只得早舉而白之無爲後悔若大費爬梳亦當且展進書之期可也

回鄭親求巖桂賦防

玆防寵示巖桂賦倡和欲某掛名其末甚感某嘗整衿端玩皆軒軒然有淩雲之气誠得當今魁彥印證於後爲宜若使潦倒無成於陋巷者防綴則爲此卷之羞不祥莫大焉由是不敢措一詞謹謹歸璧然旣荷不鄙夷又不可不少見微忱佳掣有曰孫枝孰可繼其芳惟子足繼又曰盛美不在予而何在其自任者可謂甚勇其所以自期者無乃太淺乎何其視宗族旁若無人大略矜誇之意多而非所以培養退讓之風也政使盛族果無可繼前芳尢宜哀痛感慨厚自丰植以逺者大者自期可也每舉進士不下數百人賢否邪正雜然並進縱在髙甲又何足以繼先烈仰惟先正師保气節勲業著在國史播之天下後世豈在區區一第哉某亦潛觀密察賢親天資俊敏自可有爲願以器識爲先窮探學問根本見於躬行者篤實無瑕則人稱之曰北山之後有此賢孫曽可謂源深流長矣盛美如是始可繼芳也非恃親愛不敢出此語惟髙明亮之

回潘丞

近嵗得幸獲奉英標於琴瑟書冊間辱眷與厚甚鳶飛魚躍各適其適終不可得而同趣也故人戾靑雲翔天表一舉而知山川之紆曲再舉而觀天地之圜方猶肯下顧雞鶩之棲棲耶一札度垂虹而南飛委餘光於陋巷恍然落月之照屋梁驚喜起舞賜諭令侄之事某久服髙誼當時固嘗從臾一語豈知麛鹿之性習荊棘艸莽而無長林丰艸之志今已備嘗艱難須有悔艾之意彼筆生者不患其不從此卻在髙明思有處之庶可終此大恵蓋不徒曰飲食之而已必加教載撫存之然後可玉其成耳未知臺見以爲如何鹽官趣戍不審合符在何日亦略歸鄕否某病暑入秋尢甚筆硯久荒聞便丞書此以答雅意莫能盡傾所欲言家兄辱賜問尢感令再三拜謝伏乞臺察

回葉成父

某伏防不賜鄙夷再辱緘示問仁之疑義肅容三復渙然冰釋尢見捨已之勇求善之力無纎毫固吝之意二章攺本已極明瑩剖析甚精不可彊指瑕纇矣以愚見淺陋觀之克復二字𨿽是著力用工非是先存此心如何遽能如此用力所以其他弟子不告之以此正是未有顏子不違仁之功其不能不違於三月之後者便是要他克復以全此仁也其餘日月至者如何便能如此下勇猛手段朱子所謂教顏子以殺賊手段者此也若仲弓正是教他一个敬字以防賊入來耳程子下皆盡二字朱子下一全字亦是合此意思程子云方始是仁者以全體言也此是於令尹問目外因及此耳未審髙明以爲如何此間朋友先來多是以爲訓做字看來做字不特是粗而亦有病仁是人元自有者何必去做他乃知文公下一个全字是有萬鈞之力來教於此一段恐未明瑩寵示先天圖卻於此備見此公之爲學矣想是他自有願學之心只是不得師友不循塗轍往往自盲撞剽些道理來說便欲將來立論悞矣康節之學非是難學蓋是不可學若一一定之於數則王道可廢世教可息三綱五常任他作壊不必扶持亂臣賊子任他縱橫不必誅戮何者其數當如是也數之爲學固不可謂無此理自是天地間一珍祕物事不可將來治國平天下此聖人所不學也以二程與康節如此密熟甚欲傳與二程而二程不肯承當者是誠無用於世教也但渠精於數因用心推得天地萬物之理於吾道無悖是以程朱以來推尊之而不敢非也若是正面工夫只是數學後學求聖人之道自有正當常行大路正不必向康節腳下喫辛苦討道理也於此可以見他無師友盲撞處亦甚可憐也非防尊兄下問之勤何敢放言如此然亦不敢以爲是惟髙明有以印証之答未發之書尢更直截分明不知疏庵新昌之講是何人後便乞賜報夫仁義禮智信性也皆未發者也本不可形容孟子是將情來說因其見於外方知內有此理耳未動之時如何下注腳不知毅齋如何說未發之體並乞推教

復陳本齋

某於臈月二十有六日拜書修慶凂唐實夫轉達未知何日可澈冰矑嵗正之四日伏領賜書正某修書之日也是日金華有雷電之變知契好不替脗合如此何感如之某學識淺陋不敢妄論古今玆因執事與修史筆敢陳管見亦不暇詳其條目姑以大綱言之太史公之八書嚴矣所包固有未盡而封禪何足以專一書其後立儒林傳乃與佞幸滑稽雜流並列何其識慮之不髙也猶有可掩瑕者能以夫子列諸世家而門弟子附焉以老荘等自爲別傳亦知所尊矣班固作十志視八書有分有合有增有損而藝文之爲志名旣不與諸家雜出而崇儒重道之意比太史公益下矣範之紀東漢不得與班固並稱自古之論然也乃別出文苑一傳於儒林之後旣知有本末又別立黨錮傳於前則其識不可謂不班如也此傳𨿽前所未有義所當立且東漢之盛孰有逾於黨錮諸賢哉魏晉以下固不足言共推國家之所以逺邁漢唐者亦以周子再開萬世道學之傳伊洛諸先生義理大明盡掩前古今上聖徳巍煌未易形容其有闗於世道之最大者莫如封五子列諸從祀崇尙道學表章四書斥絕王安石父子之祀也今四朝大典成於今上之朝捨此不錄縱史筆極其典法而五子之徒浮沈出沒於列傳賢否之中便無精彩豈不爲千古之羞向者敬巖侄嘗奏請於朝乞立道統傳朝廷不肯取防收索宣付史館區區之愚以爲道統立傳卻小了道統當作一志豈不勝於經籍藝文之志乎若欲作傳則當曰道學傳終不如志體所該全備伊洛以來門人弟子著述書目悉可類聚首載吾道今上臨幸辟雍之詔吾道粲然可以上接夫子世家下陋東漢黨錮豈不偉歟此非導諛於君也將順其美是以格其非心大臣愛君無所不用其誠蓋如此某因有白事𨿽私實公乾道庚寅先大父諱某宰長沙葉丞相某宰於潛劉史君藻宰昆山皆婺人也皆以邑宰聞孝宗畱意字民之官幽隠必達一日三公俱被召天下翕然聳聴莫不奮厲五月大父面對稱防卽差知嚴州實代南軒張宣公辛夘信州驕卒作過兩易大父知信州壬辰冬召赴行在十一月十五日奏事十六日徑除金部郎官繼賜奎畫訪及治道癸已五月兼崇政殿說書秋以讒者謂大父漏泄禁中語出知饒州自是老於麾節間恐此事實錄中不曽登載不特大父被遇上恩之隆如此尢足以見孝宗考察州縣之能否破削資格而用人無朝迹而徑除郎以庶官而防禦筆兼說書皆當時異恩也是以宏模偉徳之一端恐秉史筆者之所欲聞子孫沈淪無由錄送上官幸執事左右史事不敢不聞大父事實見朱文公文集第八十九卷

神道碑銘之內大父官不至立傳今不至立傳而得傳者亦不少某之事力不能進狀今聞從伯祖尙書諱某新得入傳按史法亦有附傳之例大父與錫山尢公爲同年進士情好甚密大父卒錫山亦賜誄辭或辱鼎重轉達史長得附傳以垂不朽豈特存沒被恵而亦足以補孝宗聖政之分毫進退惟命非某私情所敢必也某家藏宋秦公唐史吳兢傳稿一卷其迹粲然惜向者不曽拜呈當時李文簡公亦爲大父防數語卽模勒鋟木於史館某亦得墨本今以納上不知此刻今尙存否吳公眞足以爲萬世作史之法則而秦公刪潤之功大有警發恐或可以少裨大手筆也

答王景梁

昔往南溪攀別而逸駕竟已先驅悵然而返耿耿至今之日伏奉手畢之光慰感栢懷謙詞滿紙推予過情此則非所敢當宗兄坦夷磊落刻厲辛勤靑雲之科不占已孚舉業如是足矣邇此靑春鼎盛蓋亦用功於根本之書以培養其窮達之良心開眼闔眼無非受用之實地記得朱子語錄中有一段說用捨行藏雲他人用無可行舍無可藏惟孔顏有以行有以藏於有字說得極重𨿽未必當時聖人之意於學者警發有功若夫家貧親老別無妙法只有敬徳修業四字須是念念在心以聖賢爲標凖蓋自古無餓殺聖賢也此某平生勸勉友朋之拙策聞者莫不笑其迂自謂忠於告人莫出於此若欲別求妙法則墮坑落塹者紛紛皆是不審髙明以爲然否吾儕逺書諛語彛儀皆在倚閣之數並惟識察

答蔡子明

某此月初得之郵傳天下開悟王言載敷尊公久軒先生陞華邃殿暫逸琳宮知衮衣之將歸副鼎鉉之素望政恨未能求端便肅晉賀櫝立齋歸反辱寶墨雙函以宗文賦警策晦陋上原大道之傳下閔邪說之害指示後學之正極其坦明伏讀竦然起立又知褒拂過情將有堂職之命尢極愧惕但某學不自力老未有聞上不足以窺聖賢之蘊下不足以騁功名之塗抱塵編蠧簡於陋巷守天下之至拙何足以宜振徳之賜此蓋仁齋平日以人物爲已任不忍一夫之終棄政恐鼔康瓠於大雅之側適以累知人之鑑旣聞時論一新得以全純愚而安隠約豈勝大幸竊惟仁齋以髙明之資更練世故洞達物情運量斯世如鑑如衡不失毫髮天假閒暇正欲培益其積累之原益礪其問學之精願於此時寶毓神明使心廣體胖上以左右尊公副四海具瞻之望下以蕃衍英嗣續三世慶源之長區區之愚不敢道諛於尺牘中以爲盛徳之報狂生故態不入時大率如此伏丐錫察

答何寛居

某自去嵗修貢謝忱匆匆不能盡所蘊而書生疎闊當世事情妄議天下事旣而不覺自笑政欲髙明知山林腐儒眞無用世之才可以置之度外而某亦不敢以尺書復進於冰臚非敢忘徳也出處塗轍不同也伏自榮登朝著擢用日穹曽無一字詗起居頌望經濟眞不足置之齒牙無疑矣因北山之回介拜書餽之甚渥𨿽曰錫類之仁眞無所爲而爲者尢見義利之限界甚明也發書啟篚則精畫名刻在焉盥手掲之素壁蓋執事以平日之所受用者開論後學甚切但塗轍分限俱含兩端使學者何所擇至於詞眞气溫量寛鑑嚴自是名言亦恐方圓大小二句終未能勝也人知此二句出於孫思邈而不知孫又出於淮南子渠更有一句云能欲多而事欲鮮𨿽與上二句未稱亦自有味也髙明以爲何如又防錄示西南備禦之方尢見憂時體國之要策蚩蚩熟寐誰慮及此不必伏波聚米而形勢了然在目西邊防禦添兵𨿽不多已爲兩路之重因只得且如此經理古郢之要衝非識古今形勢之精不能及此蜀運之急尢今日之最當先者若止取辦於荊襄似亦非計不如勉其復四川之險要防成都之沃壤則蜀運自寛若夫屯田淸野之二病非一黃榜所能革此則恐欠區處愚不知兵妄意如此但今日之患上下無一定規模若主議之人在內則恐奉行於外者易差主議之人在外則恐居中主張者易搖所以今日事事無終始績用不成者此也或得於西邊專一道之事力略如維揚之任責使之經營積累以數年爲期庶或可以稍成頭緒但君臣之遇合難保古今功業之難成其成其否天也非人力之所能必也然食人之祿立人之朝義當自盡其心焉耳扶三綱不至於沈淪拯百姓不至於塗炭賢者未嘗無此願也事之不如人意者何限豈得盡如所願哉畎畝微生日夜望聖君賢相以天下爲心損上而益下瘠已而裕民邦本固而公道昌庶幾如執事之髙明翕合眾志赤心任責尙可爲也未知能副此願否未知何日得拱丈席以聴開濟之規臨風馳神

通陳本齋

孟秋旣望風露已淸濯纓垂佩人望益髙後皇嘉相五月末因碩夫兄行嘗附一書以道仰徳之誠必已上徹冰矑繼是天气向熱痼疾微動兼爲濕气薄腰腿間屈折頗艱由是尺書不嗣七月初忽聞執事去國爲之惘然繼之以喜執事之去甚善矣猶恨其差晚也審執事之蹤迹固明矣猶恨心事之未盡白也𨿽然頽波滔滔峙柱獨立信賢矣哉某嘗愛坡公之言曰問世之治亂必觀其人問人之賢不肖必以世考之然亦如之何而考也不過出處行藏進退語黙之間見之君子不容於世君子何病時之羞也君子茍容於時時亦何病君子之恥也能各知所恥則世與人兩得之矣執事之去盍力請於師尹得郡之時乎師尹之去固甚巧矣章貢之行未盡善也心迹俱明者於此時惟陳右司一人而已師尹之歸匆匆一見且曰少定再入城當從容也旣而又匆匆過城挾無適行矣無適於是得脫陷阱其言謂西澗迓從回至此催迫就道若果未有行意亦何妨卻之我之遲速豈吏輩得以持其柄哉此事姑置之鄭定齋曽聞其消息否昨傳其得興化旣而興化屢易守獨不見其姓名心甚疑之執事必知其詳願垂一報潘介巖旣歸則爲終焉之計亦無一字入城府但聞其卜築爲人所悞未爲穏也書生舉事不免一疎尢見此老之淳徳林國錄秴韓架閣境皆寓金華二公人物𨿽不同皆佳也亦得時奉從容余非淺陋所知執事一出五年乍歸家山其喜可知僭有髙風行一篇姑見頌美之意幸垂藻鑑謹專人詗起居家兄臂痛不果修書立齋侄別已拜書令似諸位徳業日進和父旣得冑牒魁占無疑不敢拜狀乞斥名瞻見未期敢乞康濟一身自致中和倚需時運之復以大發揮

回楊行父

一別芝宇轉矚十餘載回首遊髙明諸同志如在天表淸夢栩栩未嘗一日不懷想瑞巖便至忽領藻緘髙誼不忘旣慰且感浯溪古刻分恵此意尢厚緬惟卽日嵗雲暮矣霜旭烘晴侍學有相雅萬福貴集中外鴻祉惟均某冉冉餘齡待盡陋巷幸有殘編繙閱如見聖賢此心不敢怠也垂諭堂扁極荷不外某素不以字稱何足以承盛意只此二字觀之則知學識迥出世表所以處家持身得其要矣遂欣然勉彊一書並綴數語以復來施未必可用更惟裁處某近刻何北山所著魯齋銘以墨本納呈至希一覽無由會晤願言力學躬行善保斯則爲千萬世子孫之基不勝拳拳謹奉狀不宣

回陳樵翁

維時急景凋年雪慳寒薄共惟梅邊雅興塵外髙譚白龍薦祉尊動止萬福云闗仙輯錫慶川融某束書聖則獲並英遊餘十載矣每辱加念墮筆底龍蛇之寵光彩陋巷式重斷金嵗寒之心度越世表不勝起敬不勝懷感仙都水患固久未聞連嵗之頻仍濕气著人故易成疾此亦气數適然非一人所闗系於不堪其憂處樂亦不攺方見學力也物價翔湧非實貴也會日輕而物日昂勢所必至小民從容不見窘色此最是好時節不敢嘆我生之不辰某𨿽無用於世七十六年喫了二百七八十石米可謂古今之幸民造物之賜侈矣旦莫入土尙何言哉尊諭書堂气象翕習聞之不勝欣慰以諸賢扶持作成之盛自應不同但欲求前廡於他部殊非策也第一是人情不相知風俗不相入卻與仕宦者不同他職尙不可況於直學乎此尢不知所以上承雅意敝卑士風不競久矣如某掩闗衡茅後生英俊望望去之罕曽識面何由知其賢否苟未有交承則前職未可解組或先有才望佚之已久不妨再任儲材當在平時若求於臨期必至於苟且矣惟執事加之意風鰻之賜甚感久要不敢不拜靜念疎陋無益於聖則毎嵗必防專價問勞固足以見嵗寒之盛徳但舊朋友在堂甚少新者不相知妄叨重恵掛名簡書起人厭薄今天運將周不爲不久用敢拜手控辭乞注於籍今後不必專價或因有便一札半行足表交情臨楮忱禱非敢自取疎外不盡歡竭忠聖賢之訓也瞻際無期願言金玉體府以棟吾道拳拳不宣

回於晦仲

某老境寂寂急於嵗莫幸未寒殘編斷簡之盟思我良朋恨無飛羽齋藏忽有好音璪緘在手垂露粲然欣審卽日霜旭烘晴綱維聖則臺有相萬福來諭纒繞塵俗此固人家所不能免然日用醻應何莫非事事所當事卽此是學一事一物之中有無限道理不當厭棄事物閉門獨坐方謂之學也且聞堂中依前翕集只是舊友甚少耳況今右司新被朝命主此精廬神交气感多士景從當衿佩云合也某衰盛無益於書堂每嵗必防遣價訪問生死此意甚厚甚感激無窮但年運而往今已十載無益有損後之來者聲問不相接必出勉彊或爲虛費之累使拜受尢不安願嗣嵗倚閣此例庶幾安分免貽殘喘之羞幸甚玉峯得書云今年書堂再被水浸濕气能爲人患殊欠良策不審可山頭起幾間否今夏荷周平之來欵數月喚醒舊夢但某生意甚微不足挽其久處爲之慊然某被嘉恵甚腆公帑私覿兩極其至只受皇恐無以侑書謾以絳炬百兩凂使價復於執事切冀容畱會敍莫期願言力學自愛益大逺業不勝忱禱不宣

回韋軒

某不敢以籖府彜儀自取疎外近領臺誨光風襲人違仁滋永思仁感深曩者髙軒數過蒼苔間今猶隠隠有石聲也伏防紆念寂寞華予嵗莫五云之朶先春而來欣備彩衣受命玉筍催班難爲弟難爲兄一出一入賢哉父賢哉子拜後拜前眞體元爲萬化之基兼思孝備一身之美朝於王所允若天心豈特親愛之交懽亶爲國家之盛事聞郵音而倍喜就慶牘以非恭仰祈鑑宥某衰伏窮檐賴庇茍安尙勤綏軫頒寶劑以扶其龍鐘封名畫以寓其繾綣意重丘山感深河海少延殘息實出大生掲雙軸於坐隅拱髙風於天表匆匆治報未盡精微惟洞然相白不宣

魯齋集卷十七

欽定四庫全書

魯齋集卷十八

宋王柏撰哀挽詞章

挽曺叔獻

野艸何靑靑野花亦蒼蒼王園翳煙樹東風開泉扃靈辰倐祥練祖載何因循半生安陋巷簞瓢澹無營天命有窮達書生多苦辛北邙同一路元廬等枯榮我本裏中子升堂托微婣毎懷桮渡語惟士有常心幾杖𨿽疎闊睠睠敬愛深故家喬木瘁不復典刑存流水桃花窅飄零薤露音幽宮一以閟淸淚灑芳春

挽汪帥參

一世欽齋老聲名四十年冰融南省日春滿洞庭天笑語當時密交情晚節堅秀英今已矣新閣獨巋然

右一

世路艱危極人情政可嘆未聞親子在而有外邪干軒冕多爲累簞瓢未必寒此皆身外事且閟一丘安

右二

挽潛齋王樞相

忠簡流餘慶文忠印此心詞章傳世久事業得君深不盡風雲會寧知嵗月侵九重驚殄瘁讒者舌方瘖

右一

治命深衣斂親題石像鐫精神傳巨扁風月掩遺編流落人間境陶鎔物外天建安名教在他日配先賢

右二

總角思先友同宗麗澤傳典刑諸老盡文獻舊家全交道從公晚知音去我先淵源誰與遡愁絕伯牙弦

右三

精舍北之北幽宮南復南兩山生死寄千古姓名諳地勢蟠空壯溪聲戰晚酣靑烏發天祕萬壑拱遺龕

右四

代挽王潛齋

自立西山雪聲名四十年淸忠奎畫重忠簡壁【闕】廊廟風雲斷園林嵗月遷潛齋元不死有子續遺編

右一

先世論交早名公不忍忘共期霖雨施忽掩斗樞光北墅風煙慘南山艸木香片雲開白日防典耀龍防

右二

挽丁知縣

蚤識北平貴從遊五十年遲遲登虎榜急急到鳬仙振起非無地榮枯自有天老成雕落盡一壑鎖蒼煙

挽施子華

哭子天倫變賢哉更可傷毅翁悲祚斷學者悼師良缺月窺元室淒風鎖奧岡身𨿽隨物幻名筆起潛光

挽郡博士待班劉公歌

東風變九野萬物負生意素韠何欒欒淸血灑幽隧猗歟靜壽翁歸全可無愧人生托溟滓消息同一气過化來者續自昔嘆川逝溫溫夙好修甄陶瑚璉器凝乎觚自度澹乎靚且邃詩書以爲糧忠信以爲饎人皆崇榮途公獨徐攬轡三轉坐臯比五鶚爭自致上培徳誼種下開文字瑞一子通金閨一子需大對衣冠繪慶圖豈料造物忌學校失師模鄕閭思善類梅花已流水艸木誰臭味惟有篤厚心叮嚀期嗣世

桐陽散翁挽詩

縠水之西巍然一峯是曰道堅翔舞而東林巒蓊蔚丘壑渾融雍雍聚落惟金之宗五世積累鐘此散翁散翁頎頎生有異質學敏而博心廣而實乃孝乃睦乃大其識教子一經維寛而栗敎人盡已維久無斁選舉法壊取士以文決於一夫升沈遂分良才美徳所甘隠淪負我求我負人非人兩語垂訓風俗反淳我之識翁因翁二子典刑是親翼翼亹亹曽不幾見翁遽不起我來哭翁亦已晚矣匍匐之義眞可愧死我旣哭翁亦相佳城千嶂矗矗萬壑沄沄一丘永閟昭明上徵萬壑沄沄千嶂矗矗子子孫孫載昌載毓

哭錢學老

魯國黔婁死升堂弔者誰不邪能至此千載有妻知凜凜黙成徳淸風百世師舅甥貧到底終老外家祠

挽汪約叟

幸有靈光在天乎作麼亡生來最眞實病裏亦康彊和气畱丹鼎淸塵凝筆牀溪山呈秀處風露悄淒涼

右一

憶昔先君子金蘭气味投中間有生死一別幾春秋晚漏傳幽夢英魂覓舊遊城東煙月冷應是訪新丘

右二

挽鄧夫人

霜冷畱賓髮心融篆貝經疏金重錦誥琢玉璨芝庭方祿參軍養俄丹壽母銘可憐萱艸露也解泣儀型

挽司直兄

老厭鴛行武騎鯨不肯畱空存丹棘讞未告紫宸猷黃老辜初志靑山颺晚謀夕陽無限好心事竟悠悠

右一

典重班諸老聲名始壁流開尊拉佳士襆被闖前修月冷金閨籍塵生玉杖鳩梅巖傷目處鴈影正賓秋

右二

晚始親荊玉劬愉气誼稠泰壇霜月下暑枕夜江頭一困闗公念連書釋我憂平生知已淚寂寞灑新楸

右三

挽朱侍郎

國論多同異身名有險夷一從離紫槖再不上丹墀慷慨風雲斷飄零嵗月移卻因聞得早冷眼防人癡

右一

渺渺康湖水峩峩蜀野山是翁元不死蛻骨此中間艸木劵臺緑莓苔翁仲斑白雲傷北望淸淚更潸潸

右二

宗夫人挽章

勲烈髙忠簡夫人衍慶源春風南澗藻秋雨北堂萱鸞鑑傷孤影芝庭茂兩孫淸霜凝素仗璀璨滿西原

挽何無適

二五之精淸通瑩徹有鐘於躬非賢則哲嗚呼無適自幼卓絕奴僕選騷銓衡荘列鞭霆走電不可追薾一操而存肅整轡轍著書未就不幸短折旣賦以奇未易泯滅世外精神筆頭風月有閱斯立有安斯魄旣妥爾魄旣築爾阡是曰反終是曰歸全人生斯世豈必百年欲動情勝萬事出焉孰好孰惡孰嗤孰妍孰過而攺孰善而遷一徵物表浩浩其天風定水止月印萬川陰陽不獨動靜不偏旣靜復動太極炯然

馬華父母葉氏挽章

力疾呼兒語民方弄潢池兒職不可緩母疾尙可爲繡衣才出境肅斧旋芟夷百姓得奠枕歸來拜慈帷母訓不敢墜母喜開雙眉陰功覃雨露慶報當期頤孟夏艸木長庭萱何遽萎平生事儉約猶有嬪時衣燻鑪經卷靜不復朝莫披西風秋又晚萸菊思年時瞿瞿臨祖奠淸血應漣洏明朝巖道舊冢連新悲

挽頤軒張朝奉

藹然一气備天和不盡人間嵗月多鄕裏同聲稱佛子兒孫相繼奮儒科蠲租捐廩今無有判豕然燈可柰何徳在人心眞不朽幾多麟碣污山河

右一

挺挺長松施女蘿平生能得幾相過繐帷逺辱雙絇到淚眼猶瞻兩鬢皤曽未經年成契闊至今一慟竟蹉跎吉人已矣難重見山口淒淒薤露歌

右二

挽張佛子

嘉慶圖傳世所稀夫何佛子遽西歸平生施予心無爲時事艱難眾有依徳誼百年猶積累詩書五世漸光輝兒童父老傾山谷灑淚追隨丹旐飛

右二

陟屺𨿽頻莫慰心見公猶幸母如存東山何事遽陳迹西路如今又斷魂栁翣忽臨新冢道林花空滿舊時園一衿和气歸何處化作功名遺子孫

右二

挽徐郎中

郎潛不復坦衿期畱得淸名舉世知老矣空還新虎節歸來只是舊鴻禧危言寧免班行忌已死猶聞海內推病裏僅能成大廈當時燕雀不勝悲

挽趙龍泉

【闕】

【闕】水蒼煙迹己塵

右一

少公稟气後三年易簀翻居三日先學數弟兄猶間有壽隨父母獨誰全悲哉易感精神往造化難憑禍福遷應恨南山人逺去從今獨臥北山阡

右二

籬落縱橫一逕分平生杖履幾登臨某山某水機椷露彼室彼廬情分深檢校舊規心欲折摩挲新志淚難禁素車白馬人歸後鶴唳猿啼總此音

右三

林省吾挽辭

羌若人兮大帶而深衣張拱徐趍兮儼乎其若思動有則兮神定澹無欲兮心夷便儇嵚之紛吾前兮醯雞起滅忠信傳習之省吾躬兮聖賢我師伊春陽之冉冉兮生意方懋何雪霜之不仁兮荃蘭遽萎搴三後之純英兮時不得而榮悴抱太極而永歸兮哀與我之其誰云沈沈兮淒巘風稜稜兮斷凘長田長田兮寂寂永夜暢防獨立兮千古名垂

滕勾齋內楊氏挽詞

東風捲地兮摧千紅松柏靑蔥兮啟幽宮龍防廣栁兮辭簾櫳埋香掩玉兮甘長終芳艸萋萋兮春又空東君寂寞兮誰與同

右一

吳門山少兮煙水寛一鍤千金兮尙云慳夫人勤儉兮同艱難子荊茍美兮營元闗平生首丘兮志應寒雙溪渺渺兮何時還

右二

憶昔登堂兮拜淑儀小子丱角兮勤將攜夫君念我兮力不遺嵗月滔邁兮鬢成絲西望紫翣兮淸魂飛椷哀千里兮空漣洏

右三

陳卿內邵氏挽詞

羣山峨峨兮屏下環鐘爲人英兮司賢闗風雅解頤兮簮佩有女穎悟兮拱聽帷間識性情之正兮婦徳閒雞鳴戒旦兮夜漫漫冰淸玉潤兮卿月相傳夫君騎鯨兮今幾年綱紀繩繩兮閨門肅然樂山堂兮花木正妍蕙槁蘭萎兮棄釵鈿淒淒東塢兮藏風煙畫翣流云兮去翩翩飛絮寂寞兮隨珠軿忍看雙璧兮沈黃泉趺螭首兮何時鐫山靈呵防兮祚綿綿

鄭寺正挽辭

北山崚嶒兮配井絡之勲名子孫繩繩兮聿彰厥聲一麾不顧兮番禺君甘領祠官兮掛長纓操存益固兮涵養益深臨行一念兮之淸明

右一

坦溪渺彌兮配流慶之深長園林帶宅兮風月無疆鷗鷺受盟兮舉淸觴胡不百年兮長徜徉澡身更服兮神气安詳遺頌灑然兮墨耿光

右二

北山寂寞兮號東風坦溪嗚咽兮繞元宮曉露滴滴兮泣蒼松芳艸萋萋兮劵臺窿窿體魄永藏兮魂遊太空一聲蒿裏兮春無容

右三

馬華父母葉氏挽詞

苕溪猩鬼兮呼嘯幽篁綉衣一出兮血膏斧鋩笳鼔歸來兮拜舞北堂潢池夷靖兮母訓是將慈顏開喜兮家國之祥薫風自南兮艸木正長胡不百年兮俾壽而康庭萱夜殞兮奩玉晝藏使者菲屨兮桐杖皇皇一道生靈兮悲如我傷

右一

瑤巖嵯峨兮龍翔鳳飛元廬肅啟兮松楸露晞東望宰隴兮劵臺依依靈辰不畱兮夷牀曉移紫萸黃菊兮奠祖一巵燻鑪經卷兮儼如生時靈幄香銷兮猶有嬪衣音容寂寂兮萬古永歸龍防黼翣兮驂神魌一聲蒿裏兮風號谷悲

右二

李三朝奉哀詞

羌與公別兮幾二十年思渺渺兮路漫漫棹剡溪兮乘興訪故迹兮愴然下晉齊之拜兮如夢挑燈道舊兮猶平生歡我少公兮六嵗悼彼此兮華顚解予佩兮授予館言未終兮嵗已防會公疾兮孔熾怛毉窮兮技殫聞易簀兮數語意穆穆兮詞嚴湛神爽兮不變驗學力兮罙堅自磐川與玉局兮交一世之名賢宜公之好修兮羞芳蕙而糗荃蘭退靜處而莫我知兮老冉冉其流連厭塵世之轇轇兮倐昭明而遂仙幸與公兮永訣撫往事兮自憐言告言歸兮邁邁有懷渭水兮淵淵棲遲故隠兮全純愚而孤處當嵗莫之急景兮聞公窀穸之有端皎皎兮懿行卓卓兮瑤鐫涵泳以適意兮鳳岡樵隠之遺稿纂記以廣業兮春秋族系之巨編豈待是而不朽掩旣往之孤搴蘭風之臯兮望不極歌薤露兮有淚懸泉

蔣叔行挽辭

萬山蟠兮有宅一區吁嗟吉士兮心古而色愉平生激烈兮談忠義之事求師教子兮必有道之儒流徳誼兮鼎鼎浸防定兮功名之途引壺觴兮自適玩日月之雙車有淑兮爾配絲枲兮劬劬指期頤兮二豎立疾旣偕老兮亦相繼而長䢐望雙旌兮有慟酹一束兮生芻

右一

萬山蟠兮新此一丘吁嗟乎吉士兮靈辰不畱佳城鬱鬱兮馬局不進前岡隠隠兮牛眠是求竁蜿蜒兮有隧枕臯隰兮沃流東望兮廬舍西望兮松楸白雲兮生死同壑黃壚兮杖履昔遊孤哀哀兮罔極悼愁愁兮千秋悵素紼兮莫執相爾些兮商謡

右二

朱昭父挽些

春風初開兮別君南浦誄君輁軸兮冬又暮曽嵗律之未攺兮生死異路吁嗟乎實齋兮有前修之風度瑟瑟僴僴兮凝然寒素不忮不求兮未嘗偭繩墨而攺錯視萬馬之奔逸兮斂組轡而獨駐安於一實兮豈斯世之足語天何賦之厚兮而奪之遽何旅翣之未返兮合豺虎而哮呼凜世道之兮良士瞿瞿想君一笑於防防兮豁然大悟山靡靡兮旁圍水潺潺兮在下付萬事兮云空顓一壑兮千古

悼蔡修齋

羌世運之緯繣兮何故老之不愸遺持寸膠而救千丈渾兮誰與同而共治身一約而蹈遺烈兮不沽直而不徇時西極八桂東連吳會兮貫南紀以周馳以節用愛人兮以靜重爲威謂直方大之徳才學識之長兮親結上知方增重乎本朝兮而疾疢以乘之猶臒臒乎筆削之志兮浩浩乎汗靑之未期遺稿山積兮孰續而孰維擅一代之鉅典兮疑造物之好虧吁嗟乎修齋之典刑兮蹇長歌乎已而余幼好此奇服兮今冉冉而華顚悼窘步之數奇兮安陋巷之瓢簞公獨閔其寂落兮擥微芳而遐搴時舒愛而申情兮曽不間夫郵傳弭婺節而西來兮拱茂行之淵淵吸松齋之沆瀣兮飽坐嘯之蘭荃鳳髙飛而莫縶兮徒延佇而路漫漫何音問之不淑兮駭騎箕而遂仙睇長江而太息兮涕淫淫而惘然撫巨編之遺則兮神馳乎洋奧之佳阡念嵗律之云莫兮柰狂風之鼓天

挽時僉判

靈辰不畱兮挽者何悲羌茂行之皎皎兮而今已而惟孝友百行之首兮何習俗之日漓惟不虧其降衷兮何足尙乎浮辭靈辰不畱兮斯人永歸薤露一聲兮行人淚垂

右一

靈辰不畱兮挽者徘徊羌若人之秉徳兮佩先訓之不回以直道事人兮任當路之疑猜坎防一官兮窮達何有於我哉靈辰不畱兮君社塘之夜臺薤露再歌兮亦孔之哀

右二

靈辰不畱兮挽者邁邁羌前修之典刑兮何后生之昧昩平鄕常人之號兮豈直欲以之而自晦靜觀世道之日詭兮蓋亦惡夫奇奇而怪怪靈辰不畱兮路曼曼乎長夜歌薤露之三章兮識者爲之永嘅

右三

徐制參挽歌

北風髙兮嵗律將殘望東隴兮目斷旌丹有美君子兮擥眾芳而自飾直哉惟淸兮不亢不激郁十五年之朝望兮僅彯纓於列院參幙府以自詭兮乃劬劬而忘倦宜表世而厲俗兮曷止於斯靈辰不畱兮祖奠載期薤歌之一章兮孰不孔悲

右一

嵗律殘兮北風正南渡梅花之橋兮龍防鑣鑣有美君子兮蒼梧翠竹善繼善述兮恢韋齋之芳躅羌世道之緯繣兮孰識夫異體而同气惟不忘其所由生兮合羣從而一視慨垂絕之吁嚀兮欲蛻而理融靈辰不畱兮將永閟於幽宮再歌薤露之章兮號萬壑之長松

右二

北風北風兮嵗律告終豈惟嵗律兮嗟世道之益窮有美君子兮非斯世之人物有古人之風兮有無我之徳我亦何知兮托先世之餘契兩書相勞苦兮藹然敬愛之意迹𨿽疎兮此心不忘死生契闊兮悵十二里之髙岡歌薤露之卒章兮有淚滂滂

右三

挽邵公容春

北風獵獵兮申原之幽元扉啟兮靈辰不畱蘇黃之像兮儼其如在容春之人兮杳不可求一棺兮厚徳萬古兮髙丘

右一

申原幽幽兮北風正髙薤露一聲兮山鬼夜號古人考終兮如蛻遺編不朽兮風騷一丘兮安固萬古兮滔滔

右二

北風北風兮丹旐飛飛申原邁邁兮鐸聲孔悲素韠欒欒兮二子皇皇如有望兮魂其來歸地有靈兮人傑表爾隧兮丰碑

右三

宋史館檢閱所性先生時天彞父挽些

大專槃物兮剛柔蕩摩五行雜揉兮顓防孔多陶一气之奇佹兮奄宇宙之幾何握異采之陸離兮蹇儃佪而逶迆襲正軌之茂則兮恥踐迹而循科禦長轅而獵太空兮摧九折之峨峨孑不羣而介立兮眾囂囂而肆呵虯蹶泥兮浸雄虹於頽波隴亷孟娵之莫辧兮世防瞀其層睋神渺渺而上徵兮訴緯繣於太和忽修靈之聿皇兮任侏儒之傞傞咎將誰執兮豈天賦之未薖落日下大野兮慨髙風之吟哦羌若人之莫見兮感生意於庭柯卓丰詞兮九里亙千秋兮不磨

挽蔡文叔

南風之薫兮五弦絕可以解慍兮憂心益惙念寓形於溟涬兮藐一漚之起滅前乎數千年之名世兮後方來而未歇往者不我畱兮來者不我接何彼頑之弗夭兮而獨萎乎此哲非夫人之立極兮凜世路之迫阨惟聖斯惻兮建學校以壽吾道之脈士不可辱兮又焉可殺孰悟我聖明兮幾襲秦之亂轍我公之忠憤貫日兮所以疾驅而朅朅一去國兮一陰方猾再去國兮重陰栗烈鄙夫熟視兮壯羣邪之蟠結目斷畱田兮歌南風之闋

右一

南風之時兮吹彼棘薪喬木斯壊兮棟梁曷任欂櫨椳闑與扂楔兮匠瞇瞇而弗尋況承天之八柱兮窮嵗月而莫登天豈不生材兮郁牛山之嶙峋雨露之所潤兮存日夜之肫肫及大廈之將顚兮無一木之可乘羌小民之怨咨兮謂天不仁非道通乎三極兮孰識天心天旣仁愛我民兮篤生偉人一去就兮治亂攸分天亦仁愛我公兮不使見彊敵之駭奔危機發兮眾寐昏昏秉離明以爲燭兮魂營營而上徵目斷畱田兮歌南風之再吟

右二

南風南風兮莫蘇槁質坎離互宅兮已翩翩乎月窟駕朱鳥以啟路兮潛元宮而永息終長夜之漫漫兮委人間之正則道所以經世兮名不可以虛得方一去而卽悟兮可以淑艾乎士習倘再去而能悟兮庶姦諛之屏迹使長孺居中司馬遂相兮狂酋當爲之怵惕又何至於闖江逾嶺兮喋血上國思魏徵而奠九齡兮吁其何及公𨿽九原兮疑遺忠之尙盡我被公之知兮始終如一不得哭公於堂兮不得執公之紼我何負於神明兮兩足如縶歌南風之三疊兮恨無極

右三

哀倪孟容父詞

憶昔見公兮季原之堂兄弟怡怡兮淸約是將藹子姓之歌兮頭角昂昂來者起敬兮知徳義之日昌造化無情兮慨有季之先亡气象少異兮燈火淒涼幸二子之自奮兮視前有光何祿養之不久兮遽驚風木之傷痛日月之未攺兮已變故常以公之剛介兮豈北面於緇黃我知公之心兮縈不足以挽其恨之長東風作惡雪絮正狂黃壚曉啟兮松楸蒼蒼勞生兮永佚世事兮茫茫交之道兮日落老有淚兮滂滂

盛化州挽些

悼世習之緯繣兮爭騖乎險阨蘊異采而儃佪兮已喧豗而吠怪孰視衣冠之故宇兮藂雜菅蒯酣一盎之醯蚋兮較得失乎防瞹公胡爲乎髙搴兮提一劍以北指恐修名之不立兮气軒軒而有偉捫風以談當世之務兮江東莫比燼世讎於蔡焰兮同雪國恥驅馳乎蠶叢魚鳬兮上功萬里中原咫尺兮莫歸寸疆素志剝落兮怊惝恍而淒涼霾輪縶馬兮猛思故鄕晚得一障兮遙遙乎南荒時繽紛而易變兮又何可以久畱謫星墮境內兮吾將奚求魂營營而上徵兮叩太儀之幽幽斂智囊而不售兮遺恨千秋夙聞公名兮意卓犖而不羈解後公之揮塵兮心朗气夷嘗叩公之所歷兮動中事機將欵密乎山扉兮杳璜佩而莫追悲風起兮江村白日下兮大墅表獨立兮雄碑間一丘兮今古

挽通守陳帑院

羌西方之屹然兮鐘此奇才方世道之緯繣兮棄騏驥而駕駑駘以一尉而誅二凶兮宜異言之喧豗炯此念而安民兮皇卹乎身災公論𨿽屢蝕兮猶有時而復開開之何未久兮而終不能遂公之壯懷詩書兮自適優遊兮力齋扶疾而告修善之訓兮俄怛焉而順隤彼西方之無情兮忍璜佩之沈薶生於是死於是兮湛一气之去來惟心無媿而气不餒之言兮萬古莫得而塵埃況有不朽之銘兮表獨立於崔嵬

挽施子華

二五交運兮雜揉乎剛柔美惡厚薄兮何稟生之不侔厚者未必薫兮薄者未必蕕羌寓形於溟涬兮藐起滅之一漚惟父母之哭子兮蹇彼蒼之大尢吾嘗抱此至痛兮知毅翁之恨難收𨿽我不識子兮知謹實而好修撫新碑而感慨兮相鐸聲之謳奧山兮泉瀏淒巘兮云幽夫子有命矣夫之嘆兮可以釋而翁之憂憂

挽王夫人

秋山蕭蕭兮連山之岡有幽一宮兮千古其藏毓野堂之世則兮綿瓞以承芳來宗牖而自度兮如奉姑嫜相君子之婉婉兮發軔康荘囿一世之天兮遽瘞佩而沈璜秋風蕭蕭兮連山之岡

右一

連山之岡兮秋風蕭蕭有永千古兮幽宮迢迢一編之女訓兮慨遺音之寂寥藹淸芬其如在兮鞶帨彯彯忍雙親之望望兮遲女歸而魂消靈辰不畱誰其擬招連山之岡秋風蕭蕭

右二

魯齋集卷十八

欽定四庫全書

魯齋集卷十九

宋王柏撰祭文

祭趙星渚文

維咸淳八年嵗次壬申九月丙辰朔二十日乙亥金華王某謹以【闕】敬祭於近故待制侍郎星渚先生趙公之靈曰嗚呼惟公蚤聞至道浚迪淵源堅辭官牒髙蹈丘園河洛所啟考亭所論探討六籍如誦已言閒其已發控制放奔驗彼未發培植本根貌恭而安色厲以溫恢崇日著聞望日尊帝曰嘉哉汝其通籍時酣利祿華膴是役孰嗜義理古訓是式易退難進翔而後集翼翼道山巖巖沛國水専【闕】亦【闕】熊軾一念如春一淸涼骨紫槖逼人幡然【闕】

蒼【闕】渚【闕】地靈人顯迹隠身【闕】後學矩彠斯世防諸【闕】

春四【闕】不百年而遽棄傾舉朝失色天子震驚【闕】

節恵爲誠爲明嗚呼哀哉某束髮讀書

恨不立志慕徳𨿽深登龍莫遂公鎭天臺作成士類乃撤臯比束帛惠賁冒然而前來所未至一見傾倒若符若契學旣同方合固以義窮深極微展也一致嵗云莫矣蹈雪告歸叮嚀宿約春以爲期疾病事變一諾差池有懷斯愧公心不移書疏絡繹使者交馳乃請於朝督命下貽曁陟崇領公已交麾棠陰未攺有黯其思已己之秋拜書寓裏聞公臥疾英嗣報啟曽未逾時誨言累紙慰此孤陋不寐而喜什襲珍藏如古罍洗十有大字嚴正瑰偉千載北山夜號萬鬼言志之傳神幾之似無極之妙太和之始家語之書少母之祀未終所疑未訂厥指水陸遙遙尙期操幾誰謂絕筆遽同麟史斯文未喪世道方敉萬目睽睽爲蒼生起泰山曷頽梁木曷圮識與不識莫不痛痞有訃莫聞有含莫吐匍匐一慟如刖斯趾內省而疚媿此生死南丰瓣香歸心久矣有炬傾筐有茗盈篚東望長號老淚滂只湛然淸明鑑此哀誄尙饗

祭常簿侄孫文

維年月日王某祭於侄孫常簿之靈曰嗚呼荘敏擢第百五十年曠焉四世餘芳始傳家庭孤棘學校艱闗官轍屢駕驅馳淮春融卞幙風壯談塵躋名閨籍蜚聲縣譜列院開祥曲臺接武駸駸華要公論共許世道莫料再斥而歸幡然內省痛削町畦有感斯嘿有扁斯規志气未倦疾病乘之原始反終急急作計衣衾棺槨整整咸備修身以俟壽夭不貳疑定泰宇怛然而逝鄕閭驚駭宗黨痛傷回首冠子禮賓舉觴曽幾何時會哭此堂日月流邁音容永藏幽幽橫舟寂寂西廡一死一生交情可覩有酒盈樽有殽在俎我酧爾靈有淚如雨

祭潘蔚平

嗚呼某與仲氏憶昔送公長亭話別黯然秋容誰謂此行雙溪路絕一時分袂死生永訣嗚呼哀哉如公人物屈指無多乘時致用允爲克副何志涉南海之鯨波再掉徐聞幸已北向徵車復左更入煙瘴是孰使之然哉抑定數之不可挽之耶尢使人於此而極其恨也嗚呼士窘才調公獨迅敏風醻電酢神色暇整士窘筆札公得天葩冰淸玉潤紙上龍蛇公之執謙和气融融拱規蹈矩折旋蟻封一言相投坦然心曲抵掌劇談脫略邊幅內無聲色之奉外無玩好之供諳仕途之局面熟世道之機鋒當其勇往霆轟電裂意所不可萬仞壁立及其事定月霽云收一絲不掛一痕不畱南轅北轍﨑嶇萬里神臯一息飄然逺逝驚宦海之風濤豈甘心於避世公初入南通籍金閨公再入南雙舄鳬飛鼓滄溟而三駕去鄕闗而益逺乃攝左符乃次五筦及帝恩之重霈何宦情之頓嬾乃正元日拜公題箋詞情藹藹歸興浩然掛冠之志堅不可破髙公絕識致書贊和計廝赤之半道俄訃音之已傳方驚疑而未信駭遺槖之遽南公果仙而不返矣掩涕泣之連連某等無似世莫我知公何所取獨契衿期綢繆繾綣久而未衰悵從遊之甚晚恨不識公之早嵗每誦尋梅之六絕遐想風流之髙致勒黎母之堅瑉有邦人之雙識是亦足以不朽𨿽蓋棺而無愧斾旌悠悠津堠茫茫風轝露翣來返故鄕神其寧矣山深水長誼當匍匐伏哭道傍病不能往寫此悲傷

祭徐彥成

嗚呼自八行表公廬之望逮移巒分石筍之春蔚蔚故家之喬木森森玉樹之階庭𨿽芬敷而異圃實一气之流行往嵗奪其冢嫡今年喪其元孫豈曰蘭自榮而蕙自槁我則同此痛而同此心也矧予與子自昔相親憶子之幼也玉雪可念方子之壯也老气夙成功緒沈著志慮堅凝防防霜穎瑯瑯夜燈或談古而忘寐或兀坐而不言尺度翦翦風鑑稜稜疾惡掀髯而張目見賢色暢而神溫扶義以竭其力責善以傾其情豈特一家之佳子弟實爲吾防之良友朋也可謂得五行之貞淑意其開萬里之修程一夢不返前所罕聞割雙親之心膂飛病婦之驚魂風濤壯兮維楫失大廈落兮梁棟傾悵遺恨之襞積空搔首於防防日月滔邁卽幽戒辰有梅花兮被壠玉露冷兮冰淸何必丰碑於隧道此卽千載之餘馨思昔聴月窻之曉角拄山行之老藤不復共此風致矣徒涕淚之交零有肉在俎有酒在尊以酹爾翣以祖爾靈尙饗

祭松下胡子升

嗚呼俗獘道衰大雅不作學不爲已工乎剽掠投時射利不知愧怍一與已異立號嘲謔百鳥喧啾忽見一鶚眾寐方昏君乃獨覺刻意尙古若與世角早恱象慈晚會濂洛必論必孟中庸大學豈無他書束之髙閣嵗不我與難窮者博乃踐乃實乃守乃約一掩楚咻直居荘嶽尊賢慕義白首益勤聞過內訟聞善服膺自曰大欠書爲座銘周旋俯仰格言盈庭匪事占畢亦反諸身惡衣惡食嗤彼世榮捫虱談道倒屣迎賓淸苦之味慷慨之評不求聞達婆娑一陵一鄕善士一家典刑夙興夜寐欲常惺惺易簀之際炯焉主人胡不世用汛掃貪氛胡不百年恢正音間闊幾何遽隔死生於乎某等狷陋與世落落君獨知心言眞意確恨不朝夕更攻互琢二十年間能幾醻酢交友雲散反不如昨又弱一个惕焉共愕我來松下風度儼然有書在架嗟其可傳山瓢一酹野防加籩淸淚如防君其鑑旃

祭定海縣丞楊元定

嗚呼元定奮太元之寂寞稟淸秋之沆瀣夙就有道捷出行輩如佩珩璜如祼匜惇凝然而不仁者逺確然而有識者愛表羣居之月評動諸老之風裁乃聘斯塾乃館斯妃澹無與於得失之塗終自勉於命義之戒逡巡而出從容而退方垂裕於後來忽堅臥而遐逝貿貿井裏寂寂斯世嗚呼悲哉某蚤聨姻婭晚契言誨迹若落落心實泄泄指伊洛之軌轍導盤溪之衿佩鳶飛魚躍兮遐不作人秋月寒水兮吾猶昩昧恨未窮幽而痛講交琢互磨於一致君其已矣吾亦何冀惟知自修而補過庶不負津堠之大惠君子有知鑑此芳酹

祭鼓院叔父

嗚呼叔父天姿璞玉渾金叔父學問陶鎔性情南軒先生侍講交承叔父及見服膺典刑晦庵先生講道於閩叔父防侍北面受經由是得易之元得禮之誠餐和履粹仁熟理明當其處也則宦情澹泊志在乎浴沂而鼓瑟及其出也則不負所學有心乎致君而澤民其律已以潔兮撓之而不濁其接物以恕兮盎然而如春議論則正大而髙逺政事則豈弟而防平何善人之不淑兮禍福之莫測嗟彼蒼之茫茫兮號呼而弗譍追念疇昔嵗在甲寅先皇禦極羣才彚徵於時叔父仕版疏榮越三十年僅綴廷紳造膝三事咸動帝宸眷注方隆意自此升叔父乃曰福過災生露章力請求老山林爰握符竹退安裏門堂空晝永兮玉川之風腋更防燕坐兮一縷之煙沈嘆雁聨之寥落弔隻影之防防意謂叔父獨殿於諸老天必萃餘慶以錫修齡何葆衞之素謹而疾疹之相承何梗芥於胸臆而憂念之獨深何鼎烹之弗禦而藥石之莫憑語蹇步弱數日康寧方展初陽之慶倐驚長夜之魂竊意仲秋先皇上賓天以叔父先朝舊臣生不能大用於斯世死將收名於仙京鶴馭冉冉玉樓告成修竹繞屋兮霜風悲吟寒梅掩色兮夜月傷神勁畫淋浪兮墨猶新一室蕭然兮榻生塵風度凝逺兮尙可求於夢寐諄諄誨語兮不可得而復聞嗚呼痛哉石筍一气棣華五人衮衮通籍奕奕家聲諸孤積釁降禍弗矜惟餘叔父亦繼湮淪澆風獵獵兮舟喪楫世路﨑嶇兮車析輪酹卮酒以慟哭兮𨿽可寓猶子之哀悃非相與以勉旃兮何以慰叔父之英靈伊防懷之遼邈鑑此意以來歆

祭吳充之

哀哀充之粹如珪璧幽擢蘭葩伶俜鶴骨含英潄潤博觀厚積意其鼓南溟之九萬而乃夜移舟於四十君之先世百年積徳君之諸父聨華桂籍鸞停鳳峙萬竿寒碧交一世之豪俊煥郊扃於攺色何其盛耶鯉庭聞見螢桉専精渇硯枯筆手抄不停酌今汲古一綆千尋角銀袍於百戰追靑氊之舊氛何其勤耶旣不使之傳簪襲組又不付之振殘表微經營雞饌琴書屢移慨翟門之寥落炯心事之孤奇責重力渺羇愁夜噫精澤內耗形神外離又何其困耶某托親非一日過從幾十年气味偶合交情遂堅月牕雪屋切磋素編春花蒔圃杖履盤旋聨洞天之野步扣西湖之畫舷握手道舊洞示肺肝謂家聲幾圮而未振幸王季奮迹於賢闗一旦淪謝吾何賴焉由手足之愛也𨿽易簀而同臥致二豎之靈也乘气弱之縈纒方養屙於寓館忽冒雨以言還枉緘題之欵宻報近恙之差痊七月之初尺素來恵字益精妍誰謂數日倏以訃傳義當匍匐而往弔夫何事勢之拘牽幽明之間有愧莫湔嗚呼堂有老母兮夜哭孔悲下有稚子兮咿嚶繐帷庭前之寒梅瘦竹兮如故人之風度充之不可得而見矣無復訊之以來期銜詞薦恨涕淚漣洏

祭汪約叟

嗚呼伐木始廢谷風繼興翻覆雨雲老杜太息一貴一賤翟公署門惟先君子不茍交情金蘭落落倒指數人於公伯仲契好尢深豈酒食之詡詡豈勢利之營營破鐍削町敷肝露誠道義同趣憂喜一心燕話終日呼僮命燈淸夜促膝曉雞屢鳴悵獨善之先往痛親庭之繼傾藐爾諸孤賴公尙存折節行輩言和气溫勸勉期望如親父兄二十年矣景物飄零不替疇昔不問死生感義槪之猶古豈今人之可倫侍公歌笑曽幾何日忽報公訃驚悼失聲而今而後何所依承此故感先契而哭公也麗澤夢奠日月浸長邦人祀事春秋不忘而公薦祼於上龎眉皓首陟降乎夫子之堂起敬於上者相與指之曰是嘗親承乎道徳之光重和染粹兮濟濟乎前修之軌度揚葩振眇兮恂恂乎後學之津梁瑞芝靈艸霜雪摧謝猶有古松兮偃蹇乎孤岡玉繩璇象淸曉隠滅猶有長庚兮煌燿乎西方嗟老成之雕落而典刑之遽亡此故爲鄕黨而哭公也方玉卮稱比內之壽而璪旒推錫類之仁駘背黃耇詔以名聞安車駟馬將見其加璧之召前哽後咽兮庶幾乎親饋之勤此蓋熙朝之盛典豈徒梓裏之光榮邦君謂公徳齒俱尊一紙之奏方離於畫防如綸之命將下於楓宸何掉頭之不顧乃髙蹈於防防錦誥奕奕兮竟不得屈公之膝靑衫閃閃兮竟不得加公之身此又爲朝廷而哭公也嗚呼人孰不有生所不足者期頤之年人孰不有死所可畏者疾病之纒公壽開乎九袠炯視聽之益妍蚤灌鏈於元鼎而陶鎔乎性天雪鬢燦爛鶴骨蹣跚與物無競神怡體安精覃孔孟之奧時吟約叟之篇近染微恙藥旣告痊溢喜气於簡牘慶杯酒以檀欒人影方散肴核未捐變忽生於肘腋舟遽移於夜川一劑不及進一語不及宣嗚呼痛哉素編記日兮墨猶未漧遺恨滿樓兮溪山黯然女墻寂寂兮愁夜月錡釜漠漠兮沈曉煙故公之生也人莫不敬及公之死也人莫不憐嗟先世之交遊至是而絕迹矣徒泣涕以漣漣敬陳薄奠侑以菲言

祭南坡老人

天挺濂翁太極溟蒙知其有道惟程太中見其二子執經北面手授圖書異乎聞見春融天理弄月吟風徳崇業廣百世所宗道否嘉泰黨禁奔駭考亭夢奠同志盟解維時勉齋獨得其傳歌百里孰相後先侃侃崇道義同契合冰雪交礪伯仲受業嵗月於邁兩翁俱仙淵淵盤溪吾道系焉勉齋遺書悲哉散逸公獨尋訪劬劬手筆什襲來歸以開我人流傳四海私淑功深髙蹈山林塤箎疊知天相耆徳風猷逺播少公不疾悠然考終長公驚悼亦旣搆凶一門兩喪曽不旬浹閭裏奔弔接武帶絰昔我侍坐肅肅雍雍皓首聨席誨我從容今我來思欒欒素韠有薄斯奠有啜其泣

同祭北山何先生

鄒魯云逺天啟濂洛理一分殊以覺後覺山之南宗防是將羅李授受集於紫陽研幾極深大肆厥功縷析毫分惠我無窮有的其傳鰲峯翼翼孰探其源遂通其釋墜緒茫茫孰嗣而芳公獨凝然精思不忘莘莘學子孰定其力公獨屹然堅守不失衣錦尙防世莫我知發揮師言以防於歸有毓斯和誠意惻怛有實斯踐光輝四達先皇末命嗣聖訪落進之太史以輔帝學詔書屢下公志莫移各盡其義匪激匪隨髙風凜然厲世範俗鼎呂吾道云何不淑嗚呼先生壽考奚憾嗟我後人茫無畔岸立志不勇樞趨日稀儀型遽隔悔不可追春回萬象月冷夷淸忍奠斯酒忍讀斯文

祭時遁澤墓文

憶昔兮杖屨幾度兮同遊倚晚霞之危檻泛夜月之輕舟杯中兮傾倒言外兮綢繆乃隔千古乃顓斯丘靑山詩料兮供不盡句流水世情兮涵不盡愁曠落寂而無友兮誰爲玩此芳艸嗟來者之不我接兮往者之不我畱八荒兮君逍遙於何所奠桂酒而歌大招兮君其來下

祭王堂賓文

壬戌之役首覿老成酡顏鶴髮玉裕金貞侃侃士檢藹藹鄕評於時實翁風教盡心肇啟蔡祚妙攬臺英皎皎鑑裁歷歷分旌孰正孰糾孰諭孰賓衿佩有雅履屐亦精乃俾疏逺是講是承不我遐棄意气盡傾公篤宗誼庚甲相鄰老及人老慰藉甚勤我歸故里停雲屢吟每至冬晚手書敍情敬愛無斁終始一誠去嵗之臘亦拜問音筆勢少異蜿蜓伶俜乃謂病瘍證不輕已分必死賴天之靈攝養如故人曰再生我省斯語且喜且驚𨿽曰充實徳齒已尊血气幾何而朘其根曽未兩月倐爾訃聞有客對坐不覺失聲書猶在幾已隔古今東望慘愴僅疏唁忱衰病跛曳匍匐未能日月逾邁交情就湮遙陳薄奠有淚沾衿

立齋大祥祭文

天道流行過化來續死生晝夜同此機軸立齋之喪轉矚再祥音容益逺悲悼彌長賢愚貴賤莫不有死名節苟喪爲世大恥子徳在人子書在笥子學有傳次第鋟梓子孫未艾足慰子心永安宗祏百世嘗烝詩書燈火追念疇昔傷哉一奠老我孤立

北山行狀告成祭文

我昔問學莫知其宗有過孰告有偏孰攻淵源師友孤陋莫通有慨其慕天侈其逢得公盛名於船山翁獲瞻典則乙未之冬立敬居志首開其防自是尺牘載磨載礱不憚往復一告以忠逺探濓洛近述鼇峯理气之會造化之工仁義大本聖賢大功體必有用和必有中無疑弗辧無微弗窮毫分縷析萬理春融匪矯而異匪阿而同曰味厥防體於爾躬必平而實必拓而充媮墮弗勇霜鬢已蓬卒未聞道以此負公幸公耆壽身康气沖不聞公病遽以考終有邦殄瘁吾黨閔凶茫茫墜緒卒業無從嵗月流邁行卽幽宮公之仲子莫泄哀恫抱公言行囑筆衰慵彊顏敍次慨想音容如持寸莛來撞巨鐘惟徳之盛惟禮之恭蕪詞弗稱有愧蟠胸奉以薦陳鑑此微衷

祭趙艸巢文

昔拱蒲璧有君烏傷撫摩雕瘵振起俊良昭掲仁問示之向方激厲小學誦聲琳瑯訪我陋巷宛然舊識如恵之和如衰之日如飲醇酎如春著物不流不矯始終如一我亦造公淸風滿庭左圖右書前籩後尊事平而理意疏而眞聞善則服不矜已能自時厥後敬愛無斁忽賦歸來白駒無縶塵滿空囊面無慚色繼者數更竟成廢邑我至聖則公仕於京訪公桑梓識公外孫我倦而退臯比鼎新月旦精審無如老成屈公步武典教鄕國衿佩莖莖鐸音奕奕去公𨿽逺音問猶密去冬書來自言多疾意偶然爾或老之常龍津告我云公已亡驚嘆失聲冰炭我腸設位一慟子侄在行朋友道喪天倫廢缺勢利是競往往一轍人物如公陸沈莫挈豈無故人死有餘責公則有守出處恬然退不易介進不隠賢歸尋三徑野艸荒煙一觴一詠所樂者天我實無似殿公庚甲亦豈能久千古契闊有味匪茗有歆匪香有淚斯痛辭短心長

祭蘇愚翁文

嗚呼昔別道左轉矚六年遺愛郡邑棠陰未遷雲橫太括音問間傳繾綣道義益久益堅思公典刑神肅气寛敬公晚節髙蹈莫攀厲世範俗追古尙賢今秋英嗣道出舊防恵然過我聞公燕安辱公手筆字益精研喜公耆艾心廣體胖何音不祥謂公已仙不疾不藥遺墨粲然從容考終學力驗焉執訃駭乃防乃酸義當匍匐伏哭柩前有阻斯地無間斯天東望一慟公其鑑旃

魯齋集卷十九

欽定四庫全書

魯齋集卷二十

宋王柏撰墓志銘

宋金華令蘇公墓志銘

咸淳乙丑七月旣望瑞安蘇公解金華組求去甚力太守勉之不可同寅挽之不可帥府移文力畱之亦不可越二日邦人士餞公於郊有曰歸裝比自來時省公案畱教去後看此最爲實錄莫不惜其去而仰其髙風咸曰金華非大不可爲之邑也公非有慊於中而去非有拂於民而去非有獲罪於上而去或有矯於時而然乎抑有冀於後也要其終而後見旣而歸家自適不謁選者久之江閫辟之而不出東總辟之而又不出是果無宦情也矣後世進取之謀無所不至自一試之得失一職之陞沈欲心滔天垂死不已公非有阨於勢而不可出非有局於法而不可出非有屈於才而不可出非有疾病於身而不可出其無所爲而然乎或有問不出之意公曰吾豈敢借隠以沽名哉吾年已如此必待龍鐘而後止乎或曰何不徑上掛冠之請曰康節有云旣閒何用更名爲公之心事坦然實無所爲也無所爲而爲之豈不足以厲世範俗哉彼南轅北轍奔走於名利之途防行而不知休者聞公之風亦可以少悟矣自公之歸五六年屢得公書相慰藉庚午冬倐聞公訃驚嘆失聲爲位於蘭若哭之亟走介弔其子朴復書先君歸家杜門靜坐惟取故書玩味涵泳或乘興吟誦陶韋諸詩暇則抱弄諸孫怡然自得是年春因季子亦自卜歸藏預備衾襯編古人達死生之詩名先覺錄有讀先覺錄之句云至死了不惑兩日前艸分韻詩有羽翰一息淩霄去之語若微示將行意一朝不疾不藥無一語悠然而逝予執書而悲且感公於死生之際從容如此非有大學力者不能其進退出處所以裕如者特餘事爾然世亦未嘗無知公者或以亷吏舉或以防勤辟或薦以不特防於利而亦亷於名彼所謂亷止稱其不貪也殊不知防之爲義何止於不貪吾夫子以亷對忿戾言先儒釋之曰有稜角孟子以亷對頑言先儒釋之曰有分辧有分辧則自然稜角生𨿽夫子之可仕可止可久可速孟子之可取可無取可與可無與亦不過明此分辧而已蓋亷者事之別而義之用也予亦以亷稱公其亦異乎世俗之所謂亷也旣月朴書來云某不天無以慰罔極之痛惟是先君墓上之碑敢泣血有請庶幾乎不朽之托噫予何人斯而可以托不朽哉予不忍深拒而亦不敢輕諾越三月書又至介遺事而申其請朗誦三復而益信予之所謂亷也公諱某字基先始祖自閩徙溫之瑞安今八世矣曽祖諱某祖諱某積善發聞紹開厥家父諱某擢秀未振降年不永嘗手書前賢種徳詩語爲訓伯父桂陽使君爲作字辭有培厚根原涵養气節語公之有分辧蓋是基於此年十有八而孤居喪已卓然能自立從師講學朝夕不惰擇交遊謹出入諸老先生皆以逺到期之年二十有二中上庠選例以字迹疑似沮監史有竊原捲誘公換易者公正色遣之不以爲意端平初廟堂收拾士心凡有小嫌悉試後省復其名旣入館下益自淬礪連貢於春官自是坎防不偶親友有勉其就晚科者公謂自墮地時有無遲速已定不敢逆天命以自速非所當得之譴會丁內艱服除遂登寶祐癸丑第初調臨安府浙江稅兼恵民南外局公於是年五十餘矣筦庫𨿽猥瑣簽署文書外無餘事也人以公爲吏隠間攝城南廂閭閻之訟塡委公與之剖析化誨皆歡呼而去當路動色爭以闗陞舉再調保寧軍節度推官婺爲劇郡前史君尙寛慈公在幕府以振紀綱明剖決佐之事有闗天屬之爭必與之委曲開曉俾還其初而後已聞者感慨擊節史君亦以情理俱【闕】

年七十有二卜以明年某月某日於帆遊鄕唐嶼先塋之下從治命也娶葉氏繼薛氏男三人長模博雅有識兩薦於浙漕次與權承信郎差充國史實錄所主管文字繼從弟將仕後次楷將仕郎先五年卒少俊敏公哭之甚哀女二人長適蔡堅亦先卒次適周麟孫孫男三人蕓孫茂孫蓻孫公命茂孫爲楷後孫女一人在室有處事錄十卷好生錄十卷讀書錄十卷文集若干捲自號愚翁云初予識公於郡太守傃軒趙公之門繼爲邑下士予非有求於公公亦非有徳於我亦未及相與劇論學問文章之淵源雅相敬愛於旣去之後而莫知其意今朴之請詞確而情哀予是以不敢堅辭於乎世降俗薄以恬退爲矯激以嗜進爲眞情防諂負義媕娿韋脂身𨿽貴而气己腐公之風操峭厲檢履純固身𨿽屈而气常伸於萬物之表不可不銘也銘曰

峻而裕介而不倨有祔斯窆千古永慕過者起敬是曰宋防吏蘇公之墓

宋故太府寺丞知建昌軍王公墓志銘

江左名家王爲著姓其後散居會稽譜牒不紹婺之土邑皆古烏傷之地而隸會稽烏傷有鄕曰鳳林裏曰王村皆王氏之聚居皇祐中有諱固者始以進士決科邑人榮之攺曰折桂裏自鳳林徙於浦陽者未有顯人由浦陽徙於吳門而顯者忠恵公也自浦陽徙於金華而顯者公也公諱夢得字起巖舊名【闕】之字子俊曽祖諱吉故秉義郎祖諱汝謀擢秀未振兩舉於浙漕父諱朝佐積善發聞筆耕終其身以公顯累贈中奉大夫妣薛氏贈令人奇山先生之孫女也公生於嘉泰癸亥九月辛卯少同【闕】氏師鄕先生徐公仁傑業勤志專日赬面不避繇京庠陞太學凡三年每試輒中竟擢端平乙未第時方更化召眞文恵公典貢舉士气欣躍發策問大學之要公以敬爲一篇綱領援證詳明適契眞公意旣第往謝眞公力疾延見稱賞勉以逺者大者授迪功郎臨安府錢唐縣主簿兼領學事舊有夫子廟而無學公曰玆非缺典歟卽白京尹趙公與權尹慨然發帑繼廩命公董其役禮殿講堂齋館門序翼翼沈沈嚴邃深靖欵謁有次公養有廩像設禮器咸應法度旣成潼州吳公泳爲之記趙公素嚴或呵叱僚寀公獨當其意檄入僉幕攝臬事莫不異之是時水失其性京邑靡寧以修江築垻爲急務委公受給物料錢米銳意事功戴星出入靡勞敢憚趙公白於朝連進兩資淳祐辛丑浙漕魏公峻辟充犒賞所凖遣癸卯都承韓公祥領鹽事請於朝差兼浙漕幹官提督鹽場京尹趙公與憲兼漕以和糴賞奏貤乃僚故公自闗陞四轉承直郎以考舉攺合入官轉奉議郎差知臨安府鹽官縣時史嵩之當國都承韓公謂公曰某已薦公於廟堂許除掌故矣公力辭僥幸攺秩法當作邑不敢躁進韓公竦然未幾嵩之去國人以公有先見之明公以爲自立之道當然也京尹以鹽官以次逺因怒於潛宰欲劾以辟公公曰奪人之職不忍爲亟奉母東歸弛勞裏居訪尋師友益求其所未至丁未十一月趣領縣事是嵗兩浙大旱臨安爲甚公卽講荒政列爲四等以甲戶勸分工商自營細民糴貧乏賑米價旣翔常平府倉所發有限而續食尙逺於是痛撙縣帑分甲戶糴於鄰境凡一千七百石有奇以濟自督四隅分委佐官督六鄕官吏日劵扉屨之費皆優給之不使一毫擾都保巡視旣頻訪問又審而欺獘自縮民霑實恵百姓樂業詳見葛應龍賑荒記自公筮仕連七年勤勞盡瘁幸需邑次始得休養精神爲作邑之本故宰壯邑詞訴𨿽繁多據案剖決民無稽訟獄無停囚事至見一定不畏彊禦不可轉移或以拘執議之公曰吾平生亦頗得執力淳祐巳酉閏日丁母夫人憂辛亥服闋壬子五月差知和州含山縣王公埜守金陵檄入制幕甲寅復辟爲江東帥機王公還朝解職十月差【闕】邊所主管文字待次丙辰供職本所文字最爲繁夥難考一付吏手公爲之置籍諸郡課入易於拘積欠至累鉅萬公疏剔白於朝截界蠲免丞相程公元鳳傾心從焉戊午十月差幹辦行在諸司審計司開慶巳未七月除太常寺簿時丁大全當國有薦公者丁欲除察官使戴慶炣諭意公巽辭又使王立慶來覘之公力言愚不識時豈堪任此立慶復命言必不爲用丁怒嗾汪自彊劾公未幾丁敗公奉玉局祠辛酉除太府寺丞會朝廷委書擬提領內帑綱解所或疑公陰奪其權讒於侍禦史範純夫奏免癸亥又奉祠咸淳乙丑差知建昌軍待次戊辰三月有防奏事訖之任公首言典學者帝王第一義有格物致知誠意正心修身之功而後有齊家治國平天下之效茍誦說徒勤而無踐履之素觀美是務而無眞實之行則是內外判而爲二而帝王之道可以襲而取也使虛言可以修已治人則二帝三王何爲兢兢業業爲是煩重勤苦哉今日之天下正在於文太盛而質太衰懇惻篤厚之意朴素眞純之風幾消泯而無餘媮薄欺僞愈出而愈巧粉飾塗抹日密而日精發號施令可誦而述而奉行脫略遞相欺蔽分司列職繆爲勤勩而畏嫌避迹不究底蘊號爲良吏者亦不過擇其可以得美名則汲汲行之百姓隠憂未嘗拯卹也最是士大夫心術日壊掇拾先儒緒言以爲禆販之地由是起聲譽由是竊髙爵重祿責以實政平日無具臨事顚倒錯謬又善爲彊辧以文之以至比閭族黨之士終身酣痼於無用之言四方之賈百藝之工懋遷之急制造之勤類皆輕薄纎靡不傳於質舉天下之廣燻蒸鼔蕩天地之气朘削亦薄物產安得而可裕乎願陛下以一身爲天下凖發自淵衷允蹈實理體之於身心驗之於宮庭察之於視聴言動一本於典學之實意气之所感動精神之所振刷人安有不率從者哉進退人才不取白望必考實績凡議論之偏迎合之巧當抑而不用或傳聞之失疑似之混必別眞僞不亂於浮言眞材實能庶可得而擇治功安有不集者乎第考其大略謂今日千里長民之寄事之集不暇給者綱解是也綱解之所以難者賦稅陷也於是都省有推排之令布告四方越四載未有就緒者何哉要須先定規模曲盡事情使之持久而不變然後可以成功夫自州而縣而鄕都官而保寸寸而較之夫豈易事其勢不容不自鄕都官始此皆豪家大姓實爲之昔者官吏精明覽察嚴而稽考密鄕都有所憚不容其私今也不然州局無可專委之官胥徒皆少年無賴之輩豪家大姓先生慢心釐攺在其手少算在其手造籍在其手𨿽親戚故舊之產猶不容不隠況糾正其自產哉懷私得便平日並吞之心反因是以售其姦況守令更易靡常識見不同規模屢易貧弱長受困苦而賦稅卒不得其實願於戶部暫建一司擇通練之才專督其事審定規模守令不得相紊州縣申命一司專任闗割之任就以牙契委之交易必用官紙不許用私紙因得以考其闗割戶籍不至陷失一札自上而下由本以及末二札自下以上由末以推本非更歷世變之深考察物情之熟不能道也六月至盱江視事盱之地據東南上游山髙而水淸故士以經術議論詞章擅名者代不乏人其俗剛而其材武易動而難安挾干戈嗜劫掠亦時有之必一大治而後定不過一二十年又起多由富家徵取太苛而民不能堪是時有羅動天者怨其主諶氏相挺劫其家乘勢入縣焚燬公急調兵收捕多立賞格離其黨不旬日擒其渠魁法外梟其黨幾二十人或謂平亂民未有如是之速者前乎此每有警多借隅總協力其勢不容不俟諸司援兵之至速則縱殺大掠反甚於冦緩則忌功生事此前世之通病也公以自劾待罪有防無罪憲司猶上爲法受惡之章詔予祠一時賢士大夫公論翕然惜其去公自以爲當去無尢也奉祠三年優遊自適出於吉凶悔吝之外舊號約齋更曰澹軒辛未之春忽患壅嗽自是脾虛不喜食荏苒半載𨿽羸弱力疾無惰容一日子侄進藥忽正色曰吾至此何以藥爲倦甚將寢左右解其【闕】索冠冠之扶以寢气漸微而卒時六月二十八日得年六十有九歷階至朝請大夫娶邢氏先十有九年卒子曰某官女一人在室孫女一人尙幼公檢履純固丰度閒雅未嘗有慢易之色而不失於和未嘗無嫉惡之心而終歸於恕每恨少孤祭必盡敬終日愴然墓木毀於風亦感嘆流涕曰吾不復見此木之成矣奉母事兄怡怡愉愉以祿養爲幸中年哭母哭兄哀瘁殊甚敬邱嫂如母撫孤侄如子教之成剡之澤一門和气人無間言自奉至簡衣食不求丰出仕三十年儒素如故少遊鄕校時迂齋樓公典教作興士類尢器重之及驅馳宦轍刮目交譽者皆當世偉人八剡三【闕】

有所挾地凡贊幕府宰畿邑剖決斷擬當代吏師皆印可生平手不釋卷異端雜說不肯一過目與人交未嘗泛予久而彌敬無潝潝訿訿之態戒子侄擇交必取其謹重有識者爲友尙謹嚴厭鐫鑿謂寧過於平淡不可過於浮靡每聞四方水旱盜賊及當路政事或未當憂形於色若身任其責者此皆公之實行也予每誦公之奏疏而有感焉防哉文之太盛乎古之所謂文者卽道也君臣父子之敬愛長幼夫婦之別威儀之則詞章之懿皆天理人事自然之文也以之制禮而作樂以之經天而緯地以之美教化而厚風俗以之播告四方流傳萬世無非此文之全體大用與天地並立而不可泯者吾但憂其未盛而豈憂其太盛哉後世以文取士而文始衰無用之詞爲有用之的上慢於擇下茍於應上下以虛相與遂至於天下無實學無實學則無實才無實才則無實政聖賢明善誠身之本禮義亷恥之教幾泯焉不聞俗獘風訛疊相誇尙心迹言行曉然相違而不以爲異事情物理公然相背而不以爲羞舉天下驅而囿之於一虛之中而不知變此公之所謂太盛也人競趍於虛公獨趍於實宜宦塗坎防而卒不得大試也嗚呼悲夫將以明年某月某日於赤松鄕梅砂湖之東阜從治命也公之子侄以予與伯仲從遊之久必知公之實來請銘其墓予以才思刋落固辭而請益堅遂爲之銘曰

天賦之介而濟以通中立不倚出處從容妙齡筮仕有驅其疾兩寘周行孰媒孰隙白首承鄣入告於庭文獘賦殘本末備陳盱俗易動亂宜速殛曷忌曷仇義當坐黜旣適我願旣返我廬堅守我約澹然自娛進不隠賢退不茹愧疾病莫昏油油而逝東阜之卜沙湖之旁手植松檜祖阡在望沙湖之旁東阜之卜有勒斯銘永相遺躅

徐彥成嵗月記

金華徐基之嗣子順字彥成生於嘉定戊辰閏月二十有八日卒於淳祐丙午閏月二十有五日娶時氏無子幼勤敏端重如成人視羣兒相與歡笑跳躑於前漠若不知坐立儼然未嘗有戱慢之色𨿽有喜相玩狎者亦莫之敢侮讀書不待警策如良馬在禦蹀蹀不自止編摩抄錄疾如風雨先君深愛之至於談古論事亹亹有本末而聴者輒忘倦與人交若簡淡而忠厚之誠藹然乃有所不爲確乎其有守也事親問寒燠藥餌惟謹年來吾敇斷家事善兒亦自力以佚吾老師友稱其可與共學鄕黨許其可以宜家吾亦日望其有與成也今不幸死矣而反有以重吾之悲於乎汝𨿽得其气之粗淳而局於數之不永天所命也吾何言哉是年十有一月甲申於赤松鄕陳家塢之原煙巒風壑永閟汝身千古茫茫藏吾至痛吾亦將卜竁相從於斯云

太學進士樓叔茂墓志銘

國家取士沿襲李唐未能復古考諸科名記賢公卿參伍相望此法之幸也蓋天下之士气稟不一詞章亦異遇主司之能猶未免以志尙爲離合況承訛襲舛者復不少乎此非科舉之法難中實有司之見難遇耳然其法𨿽不足以盡天下之奇才猶足以成就天下之賢士方年少銳气英發芒彩烜燿一鼔有餘勇再而三則餒矣間有介然之悟收斂精華追尋根柢講習討論之業旣備省察克治之功亦密陶鎔徳器涵養益宏𨿽終不遇不失爲士之良師至於困躓摧挫厄窮無聊老且死固比比也𨿽爲士者不自愛重而天地英秀之气沮於科舉者亦不少矣予以是於樓君漢章而有感焉君諱奎舊字叔懋婺之東陽人曽祖諱瑞祖諱允載父諱雷皆不仕樓自漢以來指東陽爲望族其後徙於鄞者以參政宣獻公顯居於永康以樞密襄靖公顯惟東峴之宗獨微十二府君允載爲鄕曲所尊敬攻媿先生實志其墓知其後必有人焉君少而穎悟日誦萬言下筆輒出新語人謂東峴之興必此子也旣長出從誠齋國錄陳公山堂國博章公學皆器重之時迂齋樓公來掌鄕泮以作成人才爲己任愛公之文屬以凖度自是骨骼開張精神縝密老成皆放出一頭地謂一第特易易耳旣而補上庠以小疵沮抑者累年孔山喬公奇其才授以漕牒卽與計偕禮部屢黜之再中上庠成外校與秋薦復爲禮部所黜君恐負師友之期父兄之望將斂華就實大其所成天不永年以淳祐辛丑六月甲申終於正寢得年五十有一娶平江朱氏子男二人衎衢卜以辛亥三月丁酉於縣之孝徳鄕南山君資峭勁尙气節意度軒豁與四方奇偉之士把酒劇談無所忌往往以功名相避遜然面折不容人過亦或憚之乃若事親從兄友愛弟侄愉睦無間言以君之天才卓犖气吞餘子乃俯首下志工聲律之業以求合有司之程度固不能不少貶矣何至屢興屢僕終不遇而死哉而謂科舉之法能盡天下之人才予以是嘆人才之不幸也於戱悲夫銘曰

天與之秀又開以名孰扶孰抑莫究厥成有邱斯閟有石斯銘遹紹爾志相維後人

定海縣丞楊公墓志銘

君諱某字元定姓楊氏曽祖諱淵祖諱伯玉父諱林皆不仕世爲婺之金華人誠齋先生國錄陳公上第也生於淳熙丙午七月甲辰自幼天姿凝重家𨿽貧約不與凡兒伍父兄異其志命從學刻苦肄業進不可禦裏師巷塾不足以應其求始進於大師講下友朋交譽借借以儁是時麗澤收聲其門人橘坡王先生山堂章先生與誠齋先生皆以汲引後進爲己任而靜軒呂公克紹家世相與切磨其間鄕評之所取重𨿽不能不以舉業爲工程然躬行之實講說之正固已大異於習俗由是學有所宗士有所則數十年儒風不墜者作人之功未泯也君執經誠齋之門克勤克敬如事嚴父誠齋視之亦猶子也賓至多侍講論或至夜分於是多識前言往行得爲學之本嘉定庚午貢於鄕辛未中上庠選時絜齋袁公爲司成天臺潘公子善爲正錄黨禁初開正道昭著气象翕然靜軒導君於潘公又得聞學問淵源之懿觀感服習心平气降律己自是益嚴擇友自是益切功名之念自是而益輕鈍於場屋者凡二十有餘年巳夘僅一薦又屢黜於春官端平乙未因以累試思奏名天府廷對入等授迪功郎常州晉陵縣主簿再調臨安府於潛縣丞逺勢利安澹泊與長官爲文字之交戶庭寂然人不知其爲官府也未嘗求知於人諸公多得於案牘間皆知其學之有源也交薦於朝秩滿府尹欲羅致之君翩然而歸逾年始謁選更授慶元府定海縣丞宦情旣薄不欲矯世掛冠其無意於斯世也久矣寶祐攺元二月甲戌以疾終於正寢初移巒居士徐公求賢士以淑諸子君以少年應聘矩度修整言語謹確起公之敬遂以其子妻之子曰瑞國學免解進士女一人適迪功郎紹興府余姚縣主簿唐爍孫女二人尙幼以是年十一月壬寅於赤松鄕五石山之原一日璐以墨絰來請曰某已礱石而先君墓上之文未有所屬知吾父者無逾於子願有以紀其平生以慰不肖孤罔極之痛予謂顯親宜求當世聞人昧昧陋巷者何足以垂後曰吾但求其知不知不計其聞不聞也予不得而固辭𨿽然君嘗察予無用於世勉以爲己之學導之以師友之正是君知予者厚而予不足以知君予見君之居家也終日儼然靑燈永夜手不釋卷沈潛道體俗事一毫不入於心坐立有常處未嘗傾倒跛倚語黙有當善未嘗戱言茍笑孝友篤至夫婦相敬如賓與人交恭而有信澹而能久不爲激訐之言不爲表襮之行誠意旣格上下益信服之予所知者如此嗚呼士患不知學學患不知厲而固守力行之勇內不爲私欲所牽外不爲俗習所動斯尢難也自君之亡而爲學之士益就寂寞作人之功不幾於泯乎是可爲世道懼也而系之以銘曰人孰不學學必爲己斯焉取斯魯之君子旣承其原蓋取其委亦曰於仕我行我止亦曰於止若無他嗜靑燈素編有永於味五石之山窅然爾遂一气之寧千古之閟我其銘之以篤來裔

右詩文二十卷宋魯齋王文憲公之所著也其爲言正大純雅閎肆典實而天道之顯晦人事之治否物理之盛衰莫不具焉故其羽翼乎聖賢之學而爲一代之所宗者也正統辛酉秋八月予來官金華因公之六世孫四川憲僉王公迪得公遺稿讀之深有契於心如飲醇酎不自知其醉矣遂與貳尹鄱陽劉君仁傑商訂編校命公之鄕生何贊繕寫成書已而謀諸同寅各捐祿米鋟梓以傳復得邑民陳乘忠助力而成始工於壬戌之冬訖工於癸亥之夏予故書此以識嵗月云廬陵劉同識

魯齋集卷二十

