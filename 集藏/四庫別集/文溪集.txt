

欽定四庫全書

集部四

文溪集

別集類三【宋】

提要

【臣】等謹案文溪集二十卷宋李昴英撰昴英字俊明畨禺人寶慶三年廷對第三淳祐初官至龍圖閣待制吏部侍郎致仕卒諡忠簡文溪其退居之地也張端義貴耳集載昴英初任臨汀推官陳孝嚴激軍變盡出家資撫定之曾冶鳯帥廣激曾忠之變崔菊坡臨城借用經略使印撫諭李縋城入賊曉以禍福五羊城郭得全賊之肇慶就捕朝廷錄功名之首除榮王府教授力辭不供職但云素無學問難以移气習士論韙之云云則昴英蓋具幹濟之才而又能介然自守者其後劾史嵩之趙與�直聲動天下有自來也是集爲元至元間其門人李春叟所輯凡奏稿雜文一百二十二篇詩詞一百二十五首明成化中重刻陳獻章爲之序其文質實簡勁如其爲人詩間有粗俗之語不離宋格而骨力猶健亦非靡靡之音蓋言者心聲其剛直之气有自然不掩者矣乾隆四十七年十月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

文溪集原序

天地之精英人得之以爲文可以黼黻朝廷芬芳宇宙存乎胸中必有浩然獨立乎萬物之表者此天地之正气也故論人之文當先觀其人之所養先生昭代偉人年弱冠以雄文魁天下追風絕塵之資刷燕秣越其進也孰禦而居官守當言責則寧爲國死寧以言去身與家不遑卹何官爵崇卑足計哉則其所養可知矣居官多惠政及民未易縷數姑以立其大者觀之初筮汀幕適有軍變郡侯束手就執僚屬防竄不暇公獨奮身直前諭以禍福脫郡侯於虎口不崇朝而大難立觧後數歳家食循陽戍卒倡眾直搗廣城震撼一道淸獻崔公判鄕郡選幕下士諭賊人人相顧股栗公以廷紳贊閫畫毅然請行縋城詣賊壘言未竟聨事者已血刄頸儗刄向公恬不爲動從容陳義以調伏其心賊爲逡巡退卻卒斂兵去城賴以完探虎穴料虎頭設不幸則男兒死耳豈全軀保妻子之爲者眞丈夫哉旣而入烏府立朝若少屈意穹班可以一武至公方碎首玉階與天子爭是非辯可否出袖中彈文對仗斥宰相借尙方劍斬佞臣茍利國家𨿽鼎鑊不避一言枘鑿拂衣徑歸視軒冕去來太虛一微塵耳孤忠突兀凜然與冰雪爭嚴三學諸生送行詩有庾嶺梅花淸似玉一畨香要一畨寒之句聞者壯之剛方正大之气蟠郁胸次泄而爲文光芒自不可掩大者中圭瓚小者鏘佩環奇峭者如怪石之倚斷崖淸麗者如明星之炯秋漢進而立朝則論奏丹靑言言藥石皆足以裨主徳格君心而深衣獨樂則嬉笑怒罵字字箴規皆足以植民彛垂世範蓋忠義以爲之骨學識以爲之根故芬郁葩華爛熳宣吐不自知其爲文也而文益工天收其聲山頽筆絕遺編散落浩不可收僕從先生遊舊矣賜墻及肩未覩閫域方將擬集大成以俟識者世運中更衣冠禍烈主家十二樓竟墮昆明刼火中斯文何辜例坐此厄噫尙忍言哉先生有子五人今中峯獨存諸孫競爽追抱往恨皇皇乎赤水元珠之求春叟耄矣於師門無能爲役大懼放失永負夙心於是勉收燼余僅得奏槁雜文一百二十二篇詩詞一百二十五首編次成集命之曰文溪存槁捲飭而歸之羣玉府俾登諸梓以壽其傳嘗鼎一臠知味者有遺恨焉𨿽不幸而不得其全也猶幸斯文之未盡喪也杲日行天照映穹壤先生之節卓乎不可尙已先生之文泰華之毫芒耳所可傳者僅止此其所不傳者又孰得而窺其際哉掩涕濡毫撫捲長嘆九原不可作吾誰與歸先生名昴英字俊明宋朝賜之諡曰忠簡文溪則其自號云峕至元三十一年甲午中元節門人李春叟百拜敬書

士之生世當以气節爲主文章次之古今文人凡幾窮者涵蓄山林逹者顯著朝路然文之行世窮者恆多逹者气節難全而易虧少虧則以其文俱廢矣文溪先生登丙戌科第三人聲名已赫赫初宦於汀州戍卒閧欲害守公以身翼蔽之守獲免及裏居循戍卒叛回圍廣城公縋城出諭賊退城獲全威武不能屈如此初登言路以直諫去再持從槖亦以直諫去富貴不能淫如此樹立髙則言辭偉故其文隆崛崔崒淵淪濆瀑千態萬狀皆气節之所充也晚歳閒適無日不登臨無日不賦詠自騎鯨後六丁取將者不少大震初受公訓常撰杖屨惜不掇拾以富篋笥五十年間往來懷抱一日其孫憲文以文攜存稿見示感愴久之旣喜二文之如姚珽又恨大震不如李漢也公號文溪以郡北諸山泉滙於所居後元有此名蓋地靈所鐘也噫溪以文顯不以愚辱山川亦有所遭云大徳戊戌夏門人陳大震書予嘗語李徳孚曰士從事於學功深力到華落實存乃浩然自得則不知天地之爲大死生之爲變而況於富貴貧賤功利得喪屈伸予奪之間哉今觀其先世文溪先生遺槁初渉其流彌汪洋若江河之奔駛而又好爲生語險怪百出讀者往往驚絕至或不能以句以爲文溪直文耳徐考其實則見其重內輕外難進而易退蹈義如弗及畏利若懦夫卓乎有以自立不以物喜不以已悲蓋亦庶幾乎吾所謂浩然而自得者矣然後置書以嘆曰嗟乎此文溪所以爲文也亟讀而亟思之執捲務盡乃至目倦神疲欠伸欲起輒回顧屑屑焉不忍舎也夫因言以求其心攷迹以觀其用故人之深淺畢見愚不敢自謂有得於文溪之蘊顧平昔所以告徳孚者乃區區願學而未能忽焉親諸冊之中麤若防防𨿽不盡觧其說要其歸與此異者蓋寡矣則以之而嗟嘆慕悅尙奚疑哉傳曰生乎百世之上百世之下聞者莫不興起此之謂也徳孚念先緒之落落遺稿僅存復多訛缺乃深自愳恧悉訪諸族之人得舊所刋本與所謄本參校闕其所疑刻之家塾命嗣子昭董其事而俾予爲序之於乎自予爲兒時已聞文溪名而喜少長益向慕而獨恨未識其心胸气象爲何如比歲京師獲交徳孚亦嘗一閱其世譜今幸寄目於先生之文而知富貴果不足慕貧賤果不足羞功利得喪屈信予奪一切果皆不足爲累天地之爲大死生之爲變自得者果不可得知而奮乎百世之上興起百世之下孟軻氏果不予誣其所恃者蓋有在也故士必志道然後足以語此徳孚好學老當益壯昭也尙亦有激於予之斯言也乎成化庚寅九月同郡陳獻章公甫書

欽定四庫全書

文溪集卷一

宋李英撰記

肇慶府放生咸若亭記

人與物林林然宇宙間气之正偏性之靈防物不得同於人如其肖形然而同一生意天生聖人所以厚羣生使各安其受於天者然後無負於天之付托我者毎歲誔彌日郡國臣子旣瓣香祝萬壽於佛老氏之宮必籠禽而林之盤魚而溪之端笏如植視其翚翚而髙洋洋而深乃再拜而退筌者羅者爭前期生致以供官之須是猶獄無罪之民徐脫釋以恩之亦稍頓挫困悴矣終不若此不放彼不捕之適其性也三代而後以好生之徳脈其國無如本朝禁翠飾罷蜂貢放洛鯉止庖羔見虫蟻而避卻鶉兔之進列聖之心卽天之心今天子聰明神武而不殺日月所照霜露所墜皆在聖徳包涵中翔走蠢蝡之防孰有出此心天地之外蓋無一物不得其所初不待一日之間縱捨百千萬億以示小惠然故典沿襲久謂不如是非所以歸美報上也故莫之敢攺世以是爲尊君一事則掲防之地崇大爲宜端之放生亭舊不専設始卽送迎之驛又遷之僧廜防僅扁之寄州枵然大守臣類窘於支吾姑湫褊簡陋之仍霅章侯蒞鎭垢刷蠧剔儉其出勤其積再逾年而後有羨力事無如此重且急者亟瀕江經營焉七星巖秀郁倔奇爲一郡最勝處若屏幛其後役起重陽而落之臘題曰咸若謂萬物無不防被帝澤非止斯亭歲所放者也敞拓華壯簪紳雍容旅進退輿隸堵立其旁猝風雨有所庇潛龍藩體貌始稱亭𨿽三間而闗系大法當得書𨿽然君子仁民而愛物愛出於仁而民又先乎物者也夫子恐廐焚傷人而馬不問非恝然於物者齊宣不忍一牛而百姓不見保則所厚者薄矣人主履大寶位推行天地曰生之大徳二千石分土而治所以流布此徳也物吾與且惻然全護況民吾同胞乎毋寃系如籠閉毋橫斂如竭澤毋暴政逞威怒空其室廬離散其妻子如覆巢毀卵饑溺猶已手拊息噓使仰事俯育熙熙怡怡安樂之而不自知環千里皆放生亭詎止一林之棲尺水之泳而已哉必如是始無愧於受而爲牧之寄侯於仕學優念此已熟其勉潤澤之侯名勵爲端平朝士云淳祐九年二月旣望

廣帥方右史行鄕飲酒記

田復井民必棼戰復車卒必奔古之泥今之獘固也若夫鄕飲酒昔人歲時講之常尙賢而人趨善先齒而人興遜俗以懿世道以升此禮更千萬世當如一日人情往往樂簡仍陋非有害而憚非小補而忽迂之曰理軍市焉用彼苛之曰起伏煩碎將難行力回古風於二千餘年之後豈易事耶方公大琮之鎭南服也一年政優二年化周將古飲其州命賓佐日在泮與領袖士討論之林君公琰出一編曰此某人近歲行於泉者足證也余君震洪君天錫取其本參以儀禮頗不合共質之公公曰吾從周於是議始定宏綱細節必攷必據間一二從時宜而可以誼起人習之咸說未旬而熟謀賓介得顧君梅陳君應辰僎則常平使者王公鐸愚何人斯而俾贅僎以徳涼齒劣辭不獲廼二月十有二日質明凡在位者顒其幅巾粲其深衣大帶垂垂方屨幾幾以次卽其席如植羣喙一默惟獻者酢者酬者執其事者交際應接翼如襜如莫不舂頌中度罍洗也尊勺也爵觶也豆爼也樣上世而新就歌瑟堂亷笙鐘磬在下間合鏗鍧夫人目盛容耳正音油然心之良驩然情之眞自以爲身蒼姬之元而無昌黎不及揖遜其間之恨盛矣哉主人拜凡七十有奇爵於上篚焉取於東榮焉洗於尊前焉實於席前焉授與其他進退升降無算手獻賓主人之黨二百三十人辯又疑立觀二百三十人旅酬辯旣徹爼始膝席座以燕漏過三十刻彊有力者猶不勝公靜專肅莊以至送於庠門曾不少禮儀三百威儀三千所以行之者一積誠定力也禮成諸友合詞以請曰吾鄕鄕飲酒百年幾見乾道間龔莊敏嘗行之惜紀載脫遺𨿽宿輩不可得而聞公一循去聖之儀制非碣其大略來者將安稽子與行禮焉此筆宜屬之子因吿之曰夫禮者天理之節文學者所以立也平居視聽言動一之或非是先失其恭敬之本而物欲得以乘之矣一旦動容周旋於廣眾中必周章失措防之不可揜於此可以觀其人焉原其初心以眾人自恕謂若昔聖人非可學而至故自棄至此亦可哀已今師帥搜講曠典服古器古樂古豈徒崇美名侈美觀要使鄕人士君子秉古心行古道不睹不聞之境儼若對大賓時已克而禮復自然於其家雍於其裏恭於其國也忠無一毫愧於古將見暴慢消鬭爭息陶一方之民皆古觀鄕之效易易蓋不誣唐人飲禮稍仿古耳贊皇公在常登歌降飲人猶知勸裴文獻在宣歌白華等章且有泣者二子亦直聲而公所學過之是舉也禮樂猶備人心感發又當何如眾曰惟至於度數文爲之詳則有編次在此不書淳祐四年三月朔

東莞縣學經史閣記

莞號廣聞邑羅浮址之厚海負之鉅產秀民爲多設學宜稱是淳熙此焉始基開禧丙寅遷大成殿於西嘉定辛巳因移黌捨其前靣勢眂厥初差易位而當勝處至紹定已醜而後對辟齋廬重作南門才具體而微亦艱矣世俗吏類急期防迂化本鞠蔬積弗治老屋將壓新築亦敝何易也溫陵許公以海內大儒來爲宰士相慶曰吾邑其幸乎吾道其防乎嘉熙之元元日公始廟謁喟庠序圮陋謂第一義不可臯出來槖十萬授監河張君朴庀繕其事繇殿而廡而祭器庫而門而庖而湢鼎鼎偉觀乃躬程試収其雋尢育之淑之員倍給腆衿佩自逺方至於於弦歌洋洋前此未有也邑有沒入之田一頃八十三畝有奇金銀爲錢五十萬有奇法當上之憲臺公請並歸於學繡衣吳公旂素敬公慨然弗靳繼粟益裕以其錢卽直廬而閣其上輪奐雄峙博収圖籍之萬籖森架士得讀所未見餫使陳公疇亦捐三十萬相厥役又不足則鳩節用之贏資其成成而虞其壊儲十萬爲後日補飭費慮周矣學垂百年艸剏未完公一手營之學田閱幾令漠不問公獨能增益之然皆其餘事公之學得伊洛紫陽之心傳所至山斗後進異時橫經番山規矩嚴條教悉日夜至齋房與諸生講論有一藝能極口稱奬不中不才者亦循循善誘卒使爲成人一時席間士皆卓然有立廣人徳之深共建生祠於泮宮之東至今朔望羅拜其下如初菊坡淸獻公自蜀歸聞而嘉嘆方言狀於朝時未識公也公玆來莞人孚其徳望民曰吾父也士曰吾師也公亦愛其民而子之樂與其士而弟子之縣務𨿽甚煩劇必時詣學與生徒接始月書季攷礪術業始立小學迪童防無小無大日講論語中庸而誨以防防凡經子厚指教爲文皆有法士習新羙文風丕暢邑人士仿郡庠生祠之先是累大比不薦一人復有齒賢書者延錢君益長於學遂登儒科亦教化緒效也蓋公以道爲己任尹一邑則欲行於一邑如明道先生扶溝興學故事他日大其用以斯道覺斯民使天下皆在道化中卽百里規模之充也某弱冠遊芹泮公期待之獨厚且嘗至是邑撰杖屨行黌捨敬識其實公名巨川字東甫嘗中異科云淳祐四年二月朔門人朝請郎直祕閣李昴英記

增城新創貢士庫記

曲江以文獻重增城以淸獻重淸獻起陋巷取巍科至於今六十年矣其間踵名第不乏人文風郁乎日以盛白屋之貧則今猶昔也縣去行都裏以千計者四負笈一詣費比中州數倍州勸駕餽錢緡百此天下都國所無窶儒道敝猶有失其常產者南冠仕進不如北方之多非藝之不敵特病於地逺而發身之難耳淳祐元年聖天子頒興賢詔鳳防經義詞賦皆預選久欝忽伸明府何君喜邑人之所喜禮遇視故例有加以風動百里一日升堂語諸生曰愚不敏學制相鄕與衿佩日周旋士習淳古薰然有淸獻遺風可敬也漢制習先聖之術與計偕縣實給食將久逺利之亟三百千之損而更掌以學職聽民持所有抵而出之復入則収其贏什二積三歲爲羨錢若干新貢士人五十千合所得於州者可不損家藏銖粒但囊書襆被足以優遊往返先薦送今還試者抑於貢額之狹而激昂璧水試者皆厚給有差策名飛捷至又助之犒區條畫目纎悉曲盡士驩然相吿曰業患不精何患褁糧之不充自此西笑惟一意溫故知新無復向來皇皇焉辦裝之窘將又有淸名髙節如前修者出惠豈細哉凡力振人之匱缺必艱難險阻備嘗之人也君𨿽身詩書之澤未嘗口虀鹽之味而拳拳爲寒酸地若深計其子孫於無窮是眞知斯文之爲重發於良心善性油然不可禦天資過人逺甚儻益之問學充拓其功用將大可觀琴堂主人奮繇布衣屝屨相望貢士庫乃自君創始他治狀未暇論只此一事已無沗特筆矣余又怪近世士大夫欲蓋其厲民之迹必厚於內交士謂遊談聚議足以好醜我濃墨大字足以輕重我也則禮貌焉贈遺焉惟恐少失懽蓋蠢且弱之莫予毒也則漁獵椎剝茍可以自丰殖無所不至不知一得罪於百姓已得罪於名教𨿽日畀之千金安能遏鄕校議政者之喙彼是非之心轉移於小濡沫是賤丈夫簞食豆羹見於色者烏得爲士乎增城斗絕一隅學者盡在庠序鄕居惟石灘爲士區至於深山窮谷家牛犢人耒耜寥寥弦誦聲利於士信美矣必充周於民而後其澤溥君盍推所以膏潤後進者施之田裏毋苛取毋曲決孰爲之利必興孰爲之害必除則四民均受撫字賜𨿽古魯卓何以加君名籍月湖尙書其祖也月湖在石城送人赴省有道在功名小之句此意又超然利祿之表試與友朋味之五年上巳日郡人李昴英記

廣州新創備安庫記

漢以來使粵嶺自陸大夫始攜二千金去而人不非入南者遂以黷貨爲當然刺史一經城門例四千萬傳聞可愕千餘年問亷牧率載史牒寥寥晨星中人以上自拔於污俗者豈特近世少哉吾州全盛巨舶銜尾籠江望之如蜃樓屭贔殊蠻窮島之珍浪運風督湊於步豪賈四方至各以其土所宜貿民以饒侈使家賦額足以周兵額而羨故用溢而儲實邇來唐兒罕到獅國編戶以財雄惟桀賊頻嘯重屯屢贅多乎戰勞乎戍人人得絫資級給倍無藝竭其有共億而州驟貧餘三十年所目擊公私气象繇丰美入狹嗇歲甚一歲也江湖猺峒錯落巢險苞蘗出艸無時褁鹽嘯羣千百所過尋釁起剽艚寇駛風濤出沒飄忽難孰何水火旱螟不可謂無備宜豫萬一大調度諸臺力屈富囷無可指殆哉柱史方公十乘來自莆劉公克莊謂公曰日將漕於南帥唐公璘毎言郡計歲缺六萬嘗攝事稽其籍大約欠四萬然辦未易也公曰州不難則夫人可自見焉用我輩爲旣至教化焉古其治獄訟焉時其眡餘力焉治其賦而垢翫淄蠧迎刃去未嘗嚴趣苛斂民信之租不逋商樂之稅不慢財用之充政事之治自衣食其軍外凡不急無益費一切省鳩所餘就百役而又有餘比及四年得錢以緡計者三十萬別藏之爲甲乙丙庫庫十萬曰猝一方警遽甚無他鏹可支取諸此名曰備安所以備非常安逺甿也聽民以物抵質而防取其息官民相資生生無窮異時號健敏手科潤屋賣吏家無虛月猶不足公秪據賦常錙銖與公之天家以公宜南人難其代許借畱又將再考而後得遂所儲安有他謬巧哉士大夫職思其憂已可書公切切焉去職之後之思豈譽之沽所至力行好事蓋初心然乙巳夏五晦狂怒突遏夜潮不得退復駕晝潮沓之西北江滛潦適暴至瀕海室廬倐在四五尺湍浸中凡八千餘家災也公充猶已溺之之心巡拊賙賑爲錢緡若干臘初大雪三日積盈尺銀城瑤林羣犬狺狺炎方昔所未見瑞也公充猶已寒之之心城表窶民與諸營健兒給有差爲錢緡若干皆庫所獲利毫芒之積效亦速矣慮患之深智也流惠之長仁也所學稍出膚寸已如此淸獻崔公晚歲郤奉祠之廩帥鄕部亦不受俸鏹逾二萬米斛二千有奇畱州家無何問之倉庫氏則烏有矣人一身所須幾何貪夫滿意囊匱將遺云仍曾不足以供騃子孫一笑用淸白畱芳厥後必昌穹秩備祿其來莫禦積之於官者其家之無盡藏也賢者規來者隨繇三十萬推廣之而百萬千萬可坐而至也縱無所增益能愛護俾勿壊尙不失爲中人若夫括羨贏輦獻之巧名色羽化之惟已貴富是規使邦人緩急失所憑而受其害則中人以下亦不肯爲也直小人不畏天命者耳獨爲君子實公所恥淳祐六年正月

文溪集卷一

欽定四庫全書

文溪集卷二

宋李昴英撰記

元老壯猷之堂記

唐合四管疆西道而大府部自爲東一當四廣莫可知水數千里旁午必趨漓東下淸海一大都防蓋天造地設也鎭治雄壓粵連偪後城兩浦臂挾之尢勝者石栁子厚饗軍堂記謂治城西北陬泉池如在林壑彌望極顧莫究其往黃髮相傳卽此地握穗騎羊之仙幻五石其前老夫臣故臺之山闖睥睨送靑入巨石竛竮倚池立如呀如傴如蹲如舞疑海神揮巨靈擘昆侖鞭驅之來狗腳朕彊以月峽珠池號石君終傲兀不肯得本朝名人題刻其間益重嘉定壬申有堂於池之北扁壯猷者架以脆耎成之遳劣怒風雨殘剝之久而莫之葺帥方公大琮治一路視其家據案勤文書至於日中昃無倦胸次有方壺處浩穰紛綸中益競爽從頌意行偉境之倔奇而陋堂之非敵也命毀撒徙去除榛穢展其狹走畚鍤起其卑規模巧出心匠匠伯巧圖位置不敢秋毫之差千夫砉其斤風爭奮鋭騁拔棟隆崈其鰲立梁蟉其虹跨椽嶟嶟瓦濈濈欲飛動入霄漢綺防闓敞文甃縝致躡數級而前楹又進數級始堂亷藩以濬房殿以邃閣望之嶽嶽也卽之閎閎也遊焉近而息焉閟也尺其從百有十而衡八十有四堂之北蒼莨玉立千个風月無盡藏旁築梯城路二幪復屋而上有亭東曰連天觀閣憑虛引覽則逺峯竦煙霏翠防蒙濕晴空野濶溪長琉璃田渺千頃西曰先月樓臺於圓牖中見層樓擁喬木宛其桂影婆娑與廣寒宮隱映堂之南運石洲大湖甲品列於前七奇防端凝可敬可友修廊翼如演迆紆紓以夷繇散屨東凡二十有七間西羨一焉運甓齋饗軍堂對敞其上存古也界池矼方橋聫絡之穹欄橫檻若長龍飲泱漭爪鱗撐拒輪奐四面相繆碧渥彤融交煜可鑑偶彩榭爲舫舲艤步上下水木芙蓉浮游出橋之南登對越亭則橋以北渠渠耽耽之屋盡成罨畵堂東北隅又廊繞燕寢之背過東園梅桂蘭菊所至而有隨物態著小齋短軒曲折丈室行窩雅有壺翁橘叟趣妙巧無以逾之若夫曠垠衍沃登閎曷奕則西園專羙仿佛乎祕林木天但未知海上三山玲瓏五云之宇何如爾有大賓客則張具橫陳歌樂遞作堵妓圍棚優狡縹緲乎幔亭之集也軍有勞則竿魚旃熊旂威防垂云戚柲櫜防森肅乎後先元帥戎服中坐諸將俯伏拜庭下局蹐就位鼓磅硠然士伍鞮鞪鎧扞俛聽號令無嘩徐觧緑沈黃間席地於廡行以列甚整澠酒坻肉滂浪脂腴莫不浹匝屬厭轟騰乎魏博之歡雷也花時無禁邦人羣敖爭先防桐之耋騎竹之稚韶妝縵裳之麗徧繡臺館秋千蹴鞠姱嬉老榕髙栁邊雜遝乎滁亭之遊人也公於財用愛惜錙粒出不妄凡可以新羙炎邦被無窮者則傾倒弗靳是役也最鉅且完固可堅久非茍焉欲速成比厥費無算皆撙縮之贏乎出民未嘗勞其勞故樂其樂停杯說軍府者咸曰丕哉鑠乎州自漢初以來未有此也於以抗毋伏天吳瘴霧蜃气一洗空之豈徒靡曼赫戱駭南人哉按州誌蔣公之奇嘗隅城築石屏臺湮沒無復遺迹龔公茂良辟廣平堂來者潤色之常如新二公皆十連兩地後之有人心者好惡則甚公公天粹其姿渾涵斂圭角立朝特勁敢言淸名厚徳重一世天子久倚公哯嘔葭萌調虞猺蠻治聲休其稱最行且入爲明堂一柱是堂也將與潞國之徳威韓魏公之畫錦俱不朽額曰元老壯猷之堂沿舊名而廣益之也客曰公其以方叔自況乎公曰不然夫一之謂元先覺之謂老正大之謂壯而猷道也能正而一是聞道先乎人可以爲師帥矣畱南垂五年幸士民熟信而相親驗之政揆之心粗無愧是道也嘗聞之諸老不敢不勉且有望於後之主此堂者進此道以福此民也老以齒言膚矣客曰惟淳祐六年正月

徳慶府營造記

髙皇帝受命中興億萬載鴻業基於康州得爲府宜與國初之應天並官府非壯麗無以重龍藩鎭侏儒菌蠢然已非稱欹弗支鏬弗補豈惟風雨之憂抑國之羞邑賦例郡家自督庸資吏貪肥已安得餘力及土木𨿽徳慶逾百年仍昔之康耳鄞馮侯光裒左魚來駕左朱喜其俗醇眞用古循吏法摩以簡靜民各安其天而心化徐索財計源柢廋斯抉滲斯窒泛斯裁贏斯絫鋭欲起百廢而力副其志廼撫廼址廼才廼工故陋撒去盡而新是圖儀門辟棨防嚴麗譙巍鼓角壯外爲雄樓縣永慶軍扁而雙門其下宣詔頒春之亭翼然東西向犴院與敖倉皆二鼎鼎峻整藩屏之體貎隆矣閣焉宸章煥殿焉素王儼廡焉從祀序講堂宏宏櫺星崈崈射有圃童有校又相攸香山下流泉防防注其前収攬奇勝著貢院數十間由是靑衿思樂乎芹泮白袍踴躍乎棘闈士气張百倍矣除地壙百畆如坻閱武榭彈壓之鼓行旗舞行陣以疾徐進退軍威暢千里矣廟城隍而飾其像邃嚴殊詭靈赫馮依以福其土人所以敬神也近郊侈驛邸來迎往餞髙車大駟息焉所以禮賔也城之外西北隅限以闗莊逵畫如枰各華表其衝憧憧者知所趨所以使民不迷也亭西山之麓碧溪帶環事隙一登眺領僚佐舂頌觴詠其間所以與邦人共樂也幾人傳捨眡茍秩終去官帑未嘗羨役百興費萬計玆不見其窘庸者受欺貪者自欺不能者與不爲者之失均淸白守秋毫必公家用而財足以自辦顧何事不可爲侯睟然徳人望之已可敬防通而宻察事大小悉中節蓋天姿近道者銜右大夫蕭然如韋布生胸中古今流筆下璀璨可觀則其緒餘耳若士若民若走卒交頌不容口賢哉教授鄭君夢翀書來俾識營繕次第昴英曰東南旺气聚興王地雲龍五色常鬱蔥亙天臣子任藩翰寄鋪張發揮當極其崇大今輪奐突其幹霄雘碧煜其耀日山川攺觀可以占國祚靈長尊國大節也宜特書淳祐二年夏五月朔朝奉大夫直祕閣主管建康府崇禧宮李昴英記

羅浮飛雲頂開路記

嶺以南之山長羅浮一島浮海來防於羅傳疑昉漢地誌竅通句曲茅山聞之老隱豈盡誣負抱大標韻髙若張崔人品以越產重天下偉矣始隱桃稚子又丹稚川巢其間日以夥蛻觧枯寂之流不書所至有佳泉怪石奇植瑞羽忽如雪片棼員散飛林谷蝶也忽如天孫斷織大練下垂瀑也忽如垂云揜日陰亙數十里喬木也山行者沿人迹所易及已應接弗暇飛雲頂兀四千丈十步九折其下陵深壑暗無底足蠒心悸輙尼興中畫故至者鮮天子賜趙侯履於惠得防名山銜命醮祭已亟領客排叢薄陟崒巉或屏軒朱榰曲末仰扳千歲藤延緣毅往俄身在山巓飃飃然坐鵬背禦長風宇宙茫茫八極一眡某州某山髣髴可指防雲气猝起衣袖莫認對面侯竦然曰眞靈境也觸石膚寸不崇朝而雨徧嘻其是歟路之不治來無以棲爲地主羞之黙識所經行地勢折旋歸而指畫授其屬相險易取便防補防闕隘夷峭曲直設橫木櫛比級而上迎轄脂納屐齒乘月衝雨俱可詣每歷一峯望之壁立層躡徐以進不覺其爲峻遂成通塗亭於衝要五少憇亦占勝槪平麓曰屐云峒戶曰僊春鄺僊石之前千玉樹橫斜明葩異馥仙種非人世有曰梅花村路中分處度短磵小石室砑其傍蔚蒼周遭曰橫翠過朝眞石石磯砥焉橫出俯見大小石樓椀盂覆萬阜曰拂松最上峯築庵五間宿好事者俟雞一嗚觀燭海曰見日費於俸材於山工於庸作此山千年未有事刻期而成勝士朋來於於綸巾羽服跰躚若遨仙山中人謂創見戴白席地飲瓦盆村髫拍手歌熙然無懷大庭氏俗太守與眾樂也此路旣開辟人人有飛雲分無復蓬萊弱水嘆彼縣壺叟僅引長房入壺中狹矣且計及久逺別庵於見日左延山老王寧素以居買田歲得五十緡入食其徒使好看客時時省道路壊必葺非若駕箸之梯擲巾之橋神幻頃刻而已今世版圖中名山之大者幾適境內有之而曰無與治殿最姑捨是可乎侯了公家事則整寓趣佳山水則暇攺觀丰湖祠先賢十二晞髙趨正眞有古心三踐朱明洞抉幽捜隱収之吟篇略盡風骨不凡超然立塵表宜胸中丘壑如此昌黎好奇登華山絕峯不能返縣令百計取之乃得下使先有令如侯鑿通綫路豈誤翁至此哉余半生夢羅浮是歲再遊逍遙乎登臨誰之賜歟侯名汝【闕】雪廬其自號云淳祐五年十月南海李昴英記並書

義鹿記

端平之元夏五朔府帥曾公縱鹿二於白雲山昨歲六月十日菊坡先生壽公物也始豢之郡圃攸伏旣入層林薈翳間噳噳得所猶屢顧不忍去逾月邦人爭鑪瓣薌祝初度頌聲讙雷龢气燻春方稱觥公堂鹿雄雌追隨繇城北隅復遄繞旂幢呦鳴伎躍如舞已去四十日詰屈二十里是胡爲來若五仙羊導之萬眾詫詡屬某筆一叚奇事夫物各性其天惟至誠能盡物之性樂忭百獸信孚豚魚不期然而然公蒞廣其政仁眡民物不二推俸傾槖廩饑賑窮充是心將使飛潛動植咸若鹿嘗侶西歸龜鶴來處已不凡矧圃賢牧徳防中宜若是誼古循吏白鹿隨車豈誕且誣物戀戀不忘人心愛懷又可知矣然公非姑息爲仁狌鼯嘯林鯨鯢舞海稍出奇略一网成禽鉏姦束猾弗宥毫縷固異夫內欺校人惠而不知爲政者云公名治鳳字君輝淸源人番禺李昴英記

詩隱樓記

何謂隱自適其安而已廬人境而襟物表奚必蹈髙遁逺哉吾友昭武黃君希聲工晚唐詩遊五羊獲登菊坡先生門因築捨其旁前爲重樓俯坡山控越岡萃堵坡童童如防筆書空樹林逺近罨畵成圖碧瓦差池玻璃千頃地據三城正中四靣平逺故宜樓掲李杜寫眞貯唐人詩卷至人寄目天末擁鼻風前一景物之歆一興趣之味盡入句眼方其防心得意且不知身之樓居而何有耳之市聲耶字樓以詩隱其志也或謂昔人之市其隱者君平以卜伯休以藥詩則未聞蓋紅塵浩蕩中未免催租人至非灞橋雪中驢上何處有詩餘則曰心有動靜地無喧寂阮籍竹林之遊王戎後至籍曰俗子來殊敗人意戎謂如卿之意政易敗耳此山林而動者賈浪仙鏈敲推二字觸京尹前導而不知此城府而靜者詩隱主人其浪仙後身乎矧才髙志大不止嚬呻痛癢屬者頑童叫突菊坡起帥鄕部繡使彭公督師銜宻畫往來其間迄淸亂略閒則詩人用則國士潛𨿽伏矣亦孔之昭希聲自此不得隱矣希聲名鏞其詩有樵溪初槁云端平丙申元日

壽安院記

天地之大徳生而已所以無終窮生意不息而已凡物囿形其數之自然慘舒其气之使然彭殤椿菌固不容彊齊亦各正性命焉大君位乎中妙贊化育分羣有司代天工要使生意流布充滿覆載間無一物不得其所國朝置福田院卹窮疾與天地同一好生常平倉專使領爲凶荒疾疫設將以救民病而或者反以政事病民今天子軫逺方元元選物望民庸兼者畀右司劉公倉氏節公一意推廣皇澤進耆老諏之曰賦過重痏吾民歟役不均瘠吾民歟官吏饕朘吾民歟追呼數惱吾民歟豪斷椎剝吾民郁不吐歟聞一事繋戚休亟罷行不終日南人如觧沈屙積痼豁然蘇快無復愁嗟公猶以爲未也廣山寛海鉅嵐霧泄故無瘴土饒醲鮮細人恣屬厭亦易疾鰥寡孤獨之窮川浮陸負之賈馳書傳檄之價才病於主家旅館則畏其累已廹遣之往往轉徙閭巷𨿽受病本輕而不粒不劑且風且露困頓久必僵廂邏又視爲奇貨重誅求於死所爲邦人害最大公惻然效東坡在杭蓄錢糧作病坊故事乃相爽塏址於威逺門之內穹堂閎閎嚴禱祠香火幹僧其左醫局其右修廊渠渠對辟十室可容十人男東女西界限有別病無依者以吿隨得入診必工藥必良食必精烹煎責兩童緇必恪日欲聞所苦重輕課醫之效募夫婦願俱庸者共凡役庖斯整湢斯潔百爾器用色色具奄奄無聊賴之人忽處廣廈適眠飱所需如意頓使神醒气伸居養所移半藥力旣康彊則資之歸脫不可療則斂瘞如法租収之田贏取之庫所入足以當所出畫爲成規可行之悠久外峙崇門曰壽安顏其院因人情所欲也扶曳來居無虛日全活甚眾人病之者旣能厝之安天病之者亦欲拯之生公之心無愧於兩間無負於吾君矣夫人爲三才之一仁人心也與天地心本不二如果核中有仁生意在焉惻隱其端不特發見於孺子將入井時𨿽艸木禽獸之防萎瘁不得寧其生亦憫焉動念病栢病橘病馬病鴟杜詩韓筆且不遺而況於民吾同胞乎茍其位其力可以利眾庶而呻吟叫呼在吾境若不聞良心安在哉公可以爲仁人矣蓋元祐相國忠肅公其六世祖也家學源流有所自來公名震孫字長翁渤海人

文溪集卷二

欽定四庫全書

文溪集卷三

宋李昴英撰序

重修南海志序

志州之土地風气莫先於表其產之良以矜式生乎後之士此一書大綱領也唐賢相起炎方者三曰韶之張曰日南之姜最後得劉瞻於湟是時閩聚猶未有此然皆奇拔於支郡筦府以廣名甚大山偉海鉅秀靈鳩凝又遲三四百載菊坡翁始名在白麻臥龍蒲澗之阿勤天使走半萬里莫能致古未有命之相不屑者髙風全節可興百世是邦宜有紀載以俟太史氏而久焉猶缺帥方公大琮檄張君雷震曰邱聚不修且四十年矣郡文學爾職盍討論潤色之乃視故府延問老成人分授以凡例使各以其見聞述然後合而參訂是正焉壅防漏袽誕去實存又布之眾使疵瑕咸以爲精當乃已南國一大典獲寓目其成何幸余何敢渉筆其間乎惟廣素號富饒年來浸不逮昔而文風彪然日以張𨿽蕉阜桄林之墟蠣田蠏窟之嶼皆渠渠齋廬幣良師以玉其子弟歌琤相聞挾藝待試上都者數甚嗇每連聨登名與中州等惜人士重於簦笈逺遊所以發其身秖鄕舉一途故仕進者鮮𨿽然中天地而立爲世所珍必有卓然殊於流俗者窮逹不論也匹夫匹婦以一行稱於鄕皆可書或髙顯通貴而泯淪無聞幢節來南前後凡幾淸名媺政照圖牒有幾人使仕此而州誌之觀其孰無彊爲善之心哉亦扶持世教一助也若曰山川之扁兵賦之額鳥獸艸木之名而已耳焉用志淳祐七年四月朔職方氏李昴英序

方帥山判序

吾儒本領在所學而發用在所筆心正則筆正矣平居辯經疑破眾史百氏誤以祛天下後世惑此筆也其至外服則鋤惡束姦防窶伸枉片言分兩造之曲直此筆也時有用捨用有內外而所學所志無不行方公藩嶠南晨出防事吏擁連牘牛腰然森立庭下次第而進不竟不已晏且暮不知也落筆絫千言原情據法必曲必盡𨿽刑之奪之無怨第一義則厚人倫羙風俗故道化孚暢所部大治一判出佐屬爭手抄久焉所編鉅廼彚分而梓於寄來者稽焉知學校兵防財計之本末與炎人之情僞習尙能推行其說流惠益逺矣公治廣之懿固不專在此而五年目力心思大槪聚於此泯沒可乎判可稱者唐香山我朝武溪然拘牽儷對或未能盡寫其意公之判斡旋頓挫隻字不茍眞可爲吏師世方纎巧詩詞新集防出在在有眞可醬瓿此刻皆及物實功不腐宜哉

西疇常言序

孝以顯親爲大先訓之善而世無傳爲子安乎立言如河汾猶不免六籍奴婢之譏有福畤分宗辯類至今膾炙人口盱江何公坦憲嶺東折姦洗貪風力凜凜難犯余以廛民見則溫其和气有古君子典刑旣一紀過淩江塗之人多談郡糾賢蓋其子鑄也捧公所著常言來試閱無艱深可怪語誠如所編其書者參以聖賢儒先論議則愈讀愈有味學焉治焉此其紀綱於世教非全無禆不但可私藏家淑後而已糾曹睹手澤愴然謹布於刻昌其傳繇是心而充其公其防其勤必能率父道矣或謂韓筆獨步有唐𨿽根銀之癡而書不坐是廢也噫千載所共師尊如昌黎代能幾士稍出其類平生學力豈盡無所得他人且嘆雞肋矧必箕必裘而忍髙閣束之耶有是言西疇未必聞有是子西疇將不朽糾曹可謂能顯其親矣孝哉孝哉

遊忠公鑑虛集序【代】

君子立言不獨以書傳也茍於世教無闗於人國無禆不過組篇鏤句落儒生口耳𨿽或可托姓名以不朽而萎然無復生意矣子云邃於元不如更生攻外戚一防子厚雄於文不敵昌黎論佛骨一表蓋其言用捨系當時安危千載下猶使忠臣誼士聞風而興起尙論古人大節爲先不專在言語文字間也果齋遊公年少長負奇節在東西州爲名進士官幕府時騰書制總條列戎情民病自立已崖然孤髙紹熈癸丑以小朝士言五事首曰隆孝徳反覆推明天理冀感悟上心且謂退宰相不以禮給諌論駁不行姜特立不當召入陳源不可親信明年夏五吁天乞車駕省重華辭皆激切乞先以身膏鈇鉞逾月國有大故上下洶動公折簡忠定趙公趣斷大計寧皇以太后防履寶位人心始安多公力也然冑浸用事公屢諷忠定早爲計不能從朱文公去國復抗防乞畱積爲權姦所忌忠定被逐公卽丐郡歸言者指爲黨魁至誣以從防異圖將防奇禍幸秖罷免久之以薦得利路節逆曦包禍憚未敢發宻謀代之公聞亂髮植眥裂遣子若友約制閫諸人起義藐無有應者兵勢披猖人爲惴惴又不肯避吁其瀕於死者幾矣方忠定秉國最爲雅故僅班六院且閱月十有九日不遷嘉定更化異時號僞黨者皆超擢不次公力請掛冠而得祠諸賢言狀才進一秩夷攷其平生出處未嘗希進至於遇大事敢言臨大變不怵死生禍福不入胸次蓋愛君愛國發於至誠無一毫邀譽之心諒乎其爲忠也余昔參滇蜀見公之子景仁期以逺器薦之力歸老海濵景仁時時相問如一日比走書來示以公遺文俾序其元余耄矣思涸筆枯恐不足以發潛幽張芳潤竊謂文以气爲主猶林茂而影稠鐘巨而聲迥非可彊而致公從諸老防學粹飬洪充之浩然可塞天地筆下流出自無軟腐語詩律尢老勁深詣理妙如世荒耽齊竿士弱同楚囚羣枉儻未杜誰正君心非靡靡工雕鏤何益眞儒事頑裏訂身三昧得防中飬正一心虛等語亦非顰呻敲推軰所能到也景仁紹定間以直言不合去再入論思愈峭拔不詭隨忠公教忠之訓不孤矣王晉公謂吾不作兒子必作納君於善者有後豈誣也哉公字子正鑑虛其自號也

代李守作栁塘詩序

士處沈鬱頓挫之極不能無酸楚憤激之辭三閭大夫醉濁一世長沙太傅混視餘子豈惟貽媢流污著此胸次適自累耳逹人大觀等是非於夢蝶悟禍福於塞馬行廢委之命公論付天下後世未始怨天尢人幽圄重爻圍厄弦歌浩如也故履患難而安栁塘陵君守興寧如子思罵賊如顏杲卿羈窮重困吐不平之气於詩累累成集覓余著語余謂防圍中復棄官流落蜀湘間系臺獄貶黃斥惠徙海外气味略同然感時寫物之章則皆渾涵隱婉襟期軒閎可以遊造化狎宇宙毀譽榮辱不容滓髙矣哉余敢以二賢之所飬廣栁塘之見

代李守作汀郡諸寨圖序

閩宼根汀蔓邵禍於甿最烈至煩朝廷顓大閫調大兵余扈戎環其境則山獰劍鋩戰人睫湍怒防聲豗人耳𨿽激釁繇吏不良亦風土致然安平時猶有桀孽藪其間兩郡比壤舊各列巖卒籍虛援遙猝遇刼莫能禦招捕陳公以邃猷奇略鏟凶滌穢一道晏澄必欲長杜亂萌廼探狡窟俯梟巢分築營堡而軍其壯悍者度地邇逺量屯多寡使气勢連屬相應如常山蛇樓鼓遞鳴鎧仗齊出防軰將無所容迹慮亦永矣是役也淸漳判佐陳君乘之庀其事觸熱履險不畏勞募士必好身手剏柵皆奇靣勢月閱三以竣事吿余得其圖觀之喟然曰賢者立大規模可利百世亦須彊敏人任責乃克辦韓魏公招闗陜兵有屬官薛向乘傳料理今元戎傅君此行蓋不下薛也吾郡防成實多喜而筆諸帙首

送潼川憲胡元琰序

君所命臣所敬致其身而已矣士見理明而後臨事果惟知主恩重而身輕國事重而家輕名節重而禍福利害輕故犯可畏辦至難而安蜀之將壊也名家豪族槖百珍航千指下瞿唐惟恐臯不幸而蜀果殘親戚墳墓便如隔世始而悲漸而怠久而忘結屋訪田姑東南乎寓亦其勢然朝廷勤西顧往往擇才於其土使就經理自是無隻輪敢向難於上靑天果然耶胡君景玉蜀於產栁於牧已脫產地久樂郊夫誰不懷其安乃逢人感慨有申包胥必復楚意天子壯之命繡衣仗斧使於潼卽奮然杖而西豈計穴中虎子防儂桀橫時余襄公帥桂奏曰賊在東而徙臣西詔經制廣西東盜賊卽疾趨南海蓋勇於赴鄕國之急者君是役略同而所遭艱余嘗一接論議爲人膽略必能負擔問之蜀士謂厥居孔道大敵幾過門皆相戒莫敢犯數千里瓦礫突然魯靈光徳於人又可知西人望之如父母君視之猶子弟忠聲義槪豪傑作興必爭出死力救井裏折哨騎全蠶叢將有吉語聞孔明盛心處在開誠布公臨分特爲同志贈

送趙新班崇垓序

我朝恩公族厚度越古先計偕寛其額科級升其名闕簿先其注至於薦狀登格而後易京秩則儕之庶姓何哉蓋繇此等而上之外則郡守部刺史焉內則爲郎爲卿爲公無所不可者任益以重系生民休戚益以大故必嚴其所從入之途使自砥礪職業以求知於其長而恩不得施焉祖宗之意何其深長也宗室子落南海僅數十其英英者崇垓以唐身言書判選觀其人皆卓然優然第進士二十年始通金閨籍積其所至治最以得之非若世之假權力脇人以薦已者將西候班見余知其可與爲善也勉之曰富貴如浮雲俄頃變滅名節則日月也可千萬古光明漢宗盟有爲宰相者人𨿽齒牙之不得更生列九卿而諫防鯁鯁至今不朽吾子自此升矣請擇於斯二者

送陳公儲序【名容所齋】

孟子謂士之豪者異於凡民何謂豪浩然之气之充也餒其中而放於禮法之外若晉之人是反中庸無忌憚也焉能豪陳君公儲才气豪一世百家九流之說無不通古今天下事事物物必防極所以然長章巨篇傑壯奇詭酒酣气張急取墨汁作千萬丈龍於尺素間雲蒸雨飛天垂海立騰驤夭矯幽怪潛見疑前身豢龍氏役風馭霆盡防角鱗之族故能逼眞如此所至相追隨多可人而學之所到心之所存人未必盡知之蓋抱負偉而志未信政屈賈沈鬱無聊時方汗漫塵表有軒軒自得意胸中定力玆可驗矣詩焉畵焉托焉耳一日我知得與朝廷大論議防上累百不止卽走筆作歌行手也其豪爲剛擁百萬重兵止旗鼔分合之鏖陰山之北纓單於頸凱還玉門闗卽觧衣盤薄寫龍時意思也其豪爲勇豪之禆人國不細狂者進取聖人所予或以是歟余於斯人敬之深其將如京師而來別也語之曰君當蘧伯玉知非之年而克己功夫過之愛助何言惟勤飯以厚气之豪疏飲以壽气之豪

送周士元序

貧無以飬由也傷之菽水盡歡子謂之孝士之身於貧甑釜塵簞瓢空安處而無求焉固也若夫半菽不充親無歡顏未免皇皇奔走以追斗升豈獲已哉余館淸漳逆旅邂逅寧徳周士元問其來愀然曰雙親耄矣缾無儲粟不遙千里將控諸誼人而未遭也樂歲聞之人仰事不足之嘆不覺涕下執其手語之曰子處人所未嘗之貧而爲人所不能之孝因至貧而至孝著焉使子有二頃田侍兩安輿庖猩熊裘狐貉以順適其志則子之職盡而孝之名何有是如臨難捐軀而得忠義名非幸也夫孝者誠之發誠至則天通地感況人乎世固有擁厚資家垂白猶健以備甘防之奉者見子之來必忻然同志舉千金以賙子身羙官戱防娛侍以遂祿養之志者見子之來必懽然錫類輟三釡之餘以贈子子姑持此誠以往必有誠於孝者應如膠漆如符契矣子其行紹定庚寅月正李昴英序

送循州余法掾仲宣之官序

幼學壯行一命皆可及物三尺法系人死生忍背所學惟上官喜怒狥哉余少日遊泮與余仲宣爲最宻友淵乎其蘊借精乎其踐履眞可嚴敬短窻孤燈話到夜半每謂我輩得行所志必惠利生民爲先余仕媿前君後十年決科乂四年爲循陽法掾天將大其任故厚其飬如此余以著局歸班卽扁舟送過靈洲臨分曰殘夏當之官子盍言余應之曰疇昔所講論仕以行其學當官奉法無髙下其手有不平必爭爭不得則去是卽他時定大議臨大事之推自諉官卑才一事放過將終身悔其何追國朝嶺服人物秖說二公襄自君家好樣菊坡逺業亦發軔於梅仲宣勉旃

送糾曹吳雍之官序

自於公以治獄興其門世遂有故縱以覬覦後福者君子不可無辯也夫於公謂未嘗有所寃者曷嘗以有罪爲無罪哉特不以無罪爲有罪耳笞其當笞者墨其當墨者大辟其當辟者至盡得其情實而無枉𨿽戮其身而無怨事事皆然其爲陰徳已不細有後宜哉故罪疑惟輕可也事白而出之爲惠姦宥過無大可也故犯而釋之爲黨惡存心過於寛固盛徳事然殺人者獲免挺刃必交於途奪於貨者弗治剽攘必紛於市姑息於一二貽害已千百惡人多幸而善良懼如此而能昌其子孫天意殆不其然鄕大夫吳公純臣溫厚有古人風祥刑於嶺之西以恕稱子雍是似且甚秀爽來訪於文溪之上且別焉問之何官曰新糾曹又問賞之逐瘴之犯何也曰初心欲有所平反以成先志耳余嘉其志而贈以言曰吳氏父子視於氏父子官崇卑不盡同而再世俱典獄子惟淸惟明惟平小大之獄本其情無以私意有所重輕必身享駟馬髙蓋車之榮矣

送判縣楊侯汪中入京序

公論消長與世道俱大道之行也夫人不失其是是非非之心之天豈惟大廷賢不肖若白黒閭閻之匹夫匹婦好善而惡惡皆斷以理之正不以一毫私意參其間污世反是以大佞爲大忠以至貪爲至亷士窮逹有命焉寧以是休戚而闗於人之國大矣菊坡先生老於鄕余與楊侯日撰杖屨起居言動必見必聞縋城罵賊同部入幕侯淸白於冰玉有闗西夫子風天知之先師知之宰廬陵之政若士若民安之平生壁立萬仞不稍下賣菜傭飛語蜂起或者竟投杼焉夷而跖之渭而涇之他人不能平侯謂官職儻來耳泰然不以蔕胸中所飬未易涯也貧驅復入京余送之江曰朝廷淸明公論自定不疑之金必有能辧之者侯笑而已侯名汪中

吳蓽門杜詩九發序

艸堂詩名輩商評盡矣反覆備論爲一書者蓋鮮莆田吳君涇思覃句中意索言外尋音響溯脈絡舉綱目工部胸襟气象模寫曲盡皆前人所未到餘味之雋永深嘆其用工之精戶掾余君得槁維桑捐金鋟梓蓋深於杜詩者謂是編不可無也足未萬里途不讀萬卷書莫讀杜詩信哉

文溪集卷三

欽定四庫全書

文溪集卷四

宋李昴英撰題防

書胡致堂敍古千文後

文定胡公潛心春秋四十餘年而後徐出其說致堂其親傳故筆削皆有法敍古字凡千不重𨿽飲席間談笑成之而上下數千載闗系大處包撮略盡興君昏主之理亂哲佐悖臣之功罪吾道異端之正偏一字森嚴百世確論不但可以習童稚而已古千文偎陋不倫乃盛行於世俗蓋未知有此作也其書一經朱文公表掲遂傳廣帥宋公慈裏兩翁之裏學兩翁之學旣梓之衡陽又梓之廣之泮宮自此流布天下人人得諷詠有功於人心多矣南嶽之髙南海之深不泯不磨致堂之心淳祐十年月正元日後學李昴英書

題章公權進論槁

金珠珍矣饑寒不可衣食則適用莫粟布若也雄深倔奇之文自鳴一家人爭寶之價誠金珠矣使非切於時無禆人之國亦徒可玩而已矣讀章衡之進論辭气平暢若不求工於文者然論古成敗商今利害實可見之施行其日用之布粟歟世之舍金珠取布粟者幾人耶毋怪乎天下之未平治也

題鄭上捨玠大學防槁

士試於有司曰時文志於得而已鄭君對策天子學乃極言天下事皆有闗於君徳有禆於世道方鯁論崛起與國論爭鋒禍且不避寧得失計耶胸中所存定非尋常諸生拔尺寸比是眞不負皇朝淑養之意衡文者拔其尢則公論猶未泯可爲斯文賀君其堅此志勿渝厚其養勿餒大建立於世垂聲名無窮毋使人曰此徒議論之士吾黨所望也嘉煕庚子四月

跋許廣文一鶚廷對

士初試大廷多未脫時文气讀許孟翀對槁體制全似奏防首排李淸臣葉祖洽媒進阿世條陳切時病而言甚直𨿽屈第七視紹聖初力詆元祐諸老竊榜亞者相去霄壤均爲莆產气稟自不同然歷國初以來三百年間名公鉅卿由第七人者絕少若有所待勳業與名節俱不朽深有望焉孟翀勉之

跋淸獻崔公手墨

嘉熙已亥某在著庭淸獻崔公自南海寄書來別紙如此公拜集賢相天子遣中使逾嶺趣行且賜金二百兩治裝蒲輪日在門而公之病已深矣累防力辭始得請以金付武臣鄧祖禹護納內庫蓋公帥鄕部時祖禹實爲事務官所以委之也此役他人所難而祖禹不憚勞費似知慕獨樂園之守園者亦可尙也偶閱公手澤俾模刻而藏之淳祐五年元日

題菊坡水調歌頭後

淸獻崔公劍閣賦長短句捲捲愛君憂國遑卹身計此意類出師表雅趣欲結茅庾嶺邊一琴一鶴繇湘桂歸南海竟不得踐緑陰靑子約然幅巾藜杖徜徉老圃寒花間十有六年晏歲之樂不減洛中耆英也好事者掲此詞山中惜非公手迹某敬以所藏本授橫浦校官賴君棟使刻之文獻張公始鑿嶺路而未有祠著公同龕爲宜此則地主事非過客所得專也淳祐六年三月旣望門人李昴英

附刻崔菊坡水調歌頭

萬里雲間戍立馬劍門闗亂山極目無際直北是長安人苦百年塗炭鬼泣三邊鋒鏑天道久應還手寫畱屯奏烱烱照心丹對靑燈掻白髮漏聲殘老來勲業未就妨卻一身閒蒲澗淸泉白石梅嶺緑陰靑子怪我舊盟寒烽火平安夜歸夢到家山

跋菊坡太學生時書槁

此淸獻公初入太學寄其友林介仲書也吾州去在所四千里水浮陸馳大約七十程士以補試𨿽登名猶未脫韋布也故稍有事力者猶勞且費之憚而尼其行寒士又可知矣公奮然間闗獨往一試預選隨取髙第平生勛業名節實賢闗基之長短句有人世易老之嘆必期三年成名而歸書所云云立志已卓然不凡至於述齋捨之費頗悉聞其入京參齋時皆朋友相資助故書報之詳貧者士之常公之貧有人不堪其憂者處之甚安所以富貴不能滛而淸白照一世也林介仲名介增江老儒者生沒在公之前後人不能寶有此紙轉落士人之家某近始得之公以歲庚戌入在膠庠庚戌而此書出若有數然外侄陳某往試橋門持此授兒子守道守道亦就試且壻菊坡之門公手澤宜歸之淳祐十年二月朔

跋節湣王公行實

捨生取義所欲有甚於生者平生講之熟故臨難處之雍容非猝然勉彊能之敵之犯益也節湣王公翊以議官權宜肘制置使印収燼兵支孤城野戰不勝巷戰又不勝然後徐結纓而入於井此他人之責而身之不避壯矣哉先是菊坡崔公貽之書曰一段冰淸萬仞壁立竊意公平生忠義自許惟菊坡深期之其子閶募死士赴難道遇兵且鬭且前創甚偶不死今爲東莞丞遂得見公行實與守城日記風節凜凜使人慨慕且三嘆菊坡知人之明淳祐辛亥冬至文溪李昴英書

跋鄧運判柞行實【始興人】

予聞耆老言桂漕鄧公平難事英气奧謀不在杜杞下老檜欲啖以美官使摧殘謫客則崖然正色拒之士志於立功少定力公則將之以學故能不爲勢利所移髙廣於上書布衣中識防南方一傑可謂無遺才矣淳祐八年八月二十日

題循陽通守黃必昌大學中庸講義

吾友黃京甫主濓堂日沃諸生胸次以大學中庸之味掲宏舉要闡邃析防探聖賢妙防於千百載之下取儒先緒論蔽之片言間體認眞切處如良畫狀人物攷察精宻處如歷家步星气於義理無少差蓋淵源乎北溪而根柢乎考亭者爲後學之益多矣京甫循循修謹人一語不妄發意其於二書心之身之久不但工誦說而已然士之講學豈惟獨善要推以澤民利物與上官相可否毋有所恐懼見義必爲行之以勇又持此書判千里矣勉之哉淳祐九年六月二十五日

題諸葛玨北溪中庸大學序

大學中庸之防防朱夫子發揮備矣北溪翁從之遊久以所得鳴漳泉間泉之士有志者相帥延之往教翁指畫口授不求工於文彩務切當於理義諸生隨所聞筆之成帙韶別駕諸葛君當時席下士之一也廣其傳於梓嘉與後學共使之繇北溪之流遡紫陽之源而窺聖涯不徒口耳且必用力於實踐則曰希聖希賢功夫可循循而詣矣余過曲江得見所未見茅塞豁然尹番禺而始創黌捨者此諸葛君也玨其名淳祐五年三月朔

跋西山眞先生送李教桂髙序

士生遐陬學無名師誦無全書得於气稟或秀而文職教者復不屑誨士習日防而庳豈顓士之咎哉莫逺於蒼梧有陳欽明左氏爲博士眡閩歐陽詹始舉進士且先數百年而恩人士至今湮晦其間豈無瑰奇不模不範無以玉而成也溫陵李君茂先繇膠庠登雋科以先正嘗教授於恩勇踐前志逹尊眞先生有言侈其行勉其以實理淑諸人以實學充諸已蓋厚於其偏方之士而周於望當世之賢皆樂教英才盛心也茂先可爲師者而溫知不廢靑衿叩請洪鐘應之學者能心契意領矩步規趨固無異登西山之堂而親承謦欬也異日卓然以道鳴世淵源蓋有自來者番禺子弟逺從胡安定遊恩之士坐聞長者之餘論幸矣亦可見先生之言之教所被者逺矣敬書詔後俟摳趨墻仞而質正焉

跋陳侯贈曹貢元士圭詩

儒將雍容气象與武夫不同孔明七擒孟獲而卒縱之非力不能殺不忍耳總管陳侯以文武兼材假右科發身防勲北垂浩然賦歸澹如也汀甿憑險裒凶天朝起侯付以外閫撲屯蜂蹂聚蟻叱吒頃耳尙欲招致而生之涵澄一意宇宙並量筆之詩章布宣盛徳視競病之句陋矣安得渤海觧刀張嬰面防刃不血而功全此詩季將軍一諾也曹邱生善遊揚之紹定己丑良月朔

跋第二首

手劍要盟曹子也望轍眡旗亦曹子也磜宼阻兵曹君士圭請於郡身蹈狡窟曉以逆順禍福此舉甚誼而壯陳侯延之玉帳間從容札所爲詩以贈空巢成禽之句非戾拊柔之意蓋不執安之之說而廢勝之之畫此正元戎髙處萬一鼯怙終罔悛則兵其可已乎夫茍不可已也則曹君又將移其前日之憑軾口伐者而櫜鞬相從矣此詩防也

跋魏鶴山贈醫者曾貫詩

宋淸氏以子厚傳之聞姜大中以轉物翁詞之著二醫皆工已疾而不祈人之酬者也長洲曾君客五羊大書其門曰病且貧者診乎我藥施之是不忝鶴山贈句矣淳祐甲辰仲春

跋魏鶴山題尹商卿自信齋詩

伊川先生曰孔孟之門人不敢信已而信其師之說朱文公曰信者眞知其理之如此而無毫髮之疑也尹君試思之

書杜去非所藏西山帖

西山嘉與人士接遺墨落四方最多杜正甫所藏帖則許之深勉之力其人蓋可想而知也

跋錄曹吳雍所藏鄒南谷書墨

樞宻南谷鄒先生名徳穹博海內人士所宗垂五十年矣平日於一字之褒不輕與人春秋法也曩由夕郎拜帥西廣南海吳公純臣古君子人也以憲節同寅其子雍寶藏乃翁所得先生書所得褒語則淸通仁厚而已辭甚不費而曲盡繡衣公平生所爲士大夫作時樣書尺頌徳或累百言觀此可少媿矣吳氏子資稟頴特於此四字克肖而齒方少里人李昴英爲先生門人輒發明言外之防曰淸也通也厚也皆仁中有也宜益克己使人欲淨盡天理混融以全吾固有之仁所到豈易量哉先生聞舊同僚之有子必亦喜淳祐二年五月望

跋陳光庭所藏蔣實齋遺墨

細數在世繇科級梯貴顯凡幾能全節始終有幾容容溫飽固不足算乖初心而謬末路良可憫惜方老姦擅權以區區官爵籠天下士鄙夫爭吞炭爲啞以媒進取一世習熟謂敢言爲狂實齋蔣公始召忽大聲長鳴於仗馬問聵者愕默者愧正論命脈賴以挽回其憂時愛主之忠甚至於病且死不渝也科目得如此士庶亦不沗陳君元實布衣時登其門最久而宻貯遺墨盈幅讀之凜凜猶有生气元實今尉增江甚公甚亷甚恕使家稍抑之羣邑人叩臺府乞畱非術驅利誘使然觀其字與公之名齋同益信端人端友平日相資講切皆實理也百里人心徳之不忘其實學功用小驗云嘉禧戊戌臈

跋吳都統所藏菊坡先生帖

淸獻崔公護坤維晚必自出伺烽火至報稍急輒通夕不寐思所以應乃心無頃刻忘邊憂也指縱諸將毎手筆驛以授情通如家人而人樂爲之用都統吳侯彥公所識擢薦之之詞曰宣力邊防輕財得士卒心介冑之士才且亷世不多得公以淸勤身帥之驗也是時全蜀如金甌無少玷缺續貂以狗而貽禍遂至於不可救藥吳侯久已擯去流落天南邂逅共談西事慷慨憤激有老馬千里志歸斯人於鄕國使經理殘碎地豈不愈於用新進輩哉同時有李侯紳受知於公後以死節聞公知人之明類此故並識之淳祐三年良月

文溪集卷四

欽定四庫全書

文溪集卷五

宋李昴英撰題跋

題潛守黃連傳

雪巖潛君起傳黃連以其味苦而能愈疾猶言忠而能救缺遺也然苦易厭忠易疏古今同一病此佳傳可藥天下後世豈但體物遊筆力而已哉予嘗謂黃連最甘舉世莫曉蓋不適口頃刻耳爲身已安非甘乎物之甜人其害有沈痼不可療者非苦乎日昃不暇食文亦勞止終與民皆歡樂元宗末年聲色豈不大快意卒不宴於蜀明驗可睹夫君心苦身苦學苦行苦其性黃連其气味黃連寧自苦而欲遺世以至甘故言尢苦必有持是言進之上者國脈庶其有瘳乎唐博士嶺南貢蜜菓詩曰政恐無禆益所出非和平上林寧少此下箸安可輕在惠陽作也其忠愛深矣黃連傳惠陽所著二篇政堪作對

跋潛守治獄好生方

治獄好生方雪巖潛起所制也方所主者一曰仁其用有三曰硏之實辧之白決之早余始讀之意其如世醫𨿽能處方未必有眞見定力能察脈投劑也南海値厄運漕邱廸嚞攝帥尉陳知章攝倅以殘虐爲能以多殺爲功時號大小屠伯虎噬蟒吞俘平民爲宼累累血刀杌繡衣陳公均久知君檄之詳訊凶人方煽威熖脇制同列或勸君引避可以免君奮然曰人命至重但平心睹是己之禍福利害在所不論乃躬審問具得情實賴以更生者十九與唐眉山序蕭師顏明興元獄非叛活數十人事頗相類人始服君有活人手能用此方矣旣隨試效不得不廣傳

書菊坡先生蒲澗生祠記後

端平二年二月二日廣人奉菊坡先生像生祠之先生拒之峻不能止也眾屬參預宏毅齋遊公佀秉記筆文絕奇偉先生戒毋刻尢力蓋謙不肯當吁先生騎箕尾去矣餫使劉公克莊始入記於石命其客鐘大鳴視工以淳祐之元中元後三日立先生所以惠其鄕國人所以尊其老來者有稽焉遊公之文也抑劉公之力也菊坡祠二在蜀仙遊閣劉后溪贊之在南海之蒲澗劉后村碣之鋪敡大賢者盛徳垂之無盡兩劉氏之意俱丰而後村慕前修於旣往勤勤焉非利而行之此則過人逺甚邦人士謂宜識俾先生之門人李昴英書

書瀧水趙宰汝軏生祠後

端平二年二月七日狂卒曾忠嘯眾突南海城余縋出行其壘且周曉以逆順禍福羣凶帖聽遁而西又四年讀瀧水民立趙令君生祠記而後知賊據古端日康之人大恐瀧境內鮀黎獠假防縣爲名鳴刃噪庭下令從容折以理卽觧散去時菊坡公帥鄕部如此好漢惜郡將不以聞余方在幕府實負蔽賢媿趙君有靖百里功未嘗口防邑人載之碣殆不傳今士大夫幾大樹將軍矧宗室子君名汝軏敏才而力學所至有政可稱南海李昴英書

書士友張徳明擁書樓

余友張君諱允廸字徳明奇偉士也自言出曲江文獻公派嘗都城共邸見其挾冊竟晝夜吟不輟心甚敬之無何挈入璧流齋房就訪焉則壁橫墨本二大字曰擁書蓋菊坡筆也謂余曰某不才辱鄕逹尊不鄙夷其敢暴棄而戰其藝南宮輙北俛就西廊試入前龜迄不肉食餘來寶安登其藏書樓二大字宛其舊識而故人隔世久矣爲之愴然且仰嘆大老先生樂與後進惜天不壽斯人少副所期也其三子斗文翼文光濟皆力學克支門戶皆與漕計自此能刻厲以成先志則徳明猶不死也勉旃嘉熙二年六月二十二日

書胡侯竹巢七思集

細誦胡侯大學七思之作迎駕謁殿之篇其綱領與君之仁所以教育我師之道所以作成我功與天地並蓋終身受其賜如之何勿思侯去璧水幾年而捲捲然形之聲詩視世之豢富貴而忘虀鹽者大逕庭矣玆牧千里將行夫子之言以澤天子之民推廣其所思則天下有溺者饑者皆在吾念慮中侯必勉之寶祐三年七月二十三日南海李昴英書

題劉潯州必成三分集

嘉熈丁酉秋餘被命衡文貢闈右科中得一奇士掲之觧首則劉君必成也明年君廷對魁其倫又十年以淸潯使君寓南海始熟其標致論議競爽可人與其所爲文不異而吟尢工豪逸雅澹兼眾體題所編曰三分取東坡戱郭功甫語也謙退不自足如此進未易涯𨿽然世有擅八義之才而他無可書者器識先而文藝後也立身行已當如前輩所謂八九分人推以及物必寛之一分君所學所志蓋有餘所期望者不但進於詩而已

題鄭宅心山居槁

余乙酉與鄕老進書鄭君宅心由東廣漕闈舉名始聞未之靣也嗣歲識之於期集所邸寓又相鄰日夜劇談不休蓋博物而多藝者又十年四月邂逅爛柯山喜其詩益工相與道舊畱三日而別未幾以死聞同榜中如斯人豈易得哉君之弟宅仁收遺槁得數千首將板傳之可謂篤友於之義矣佳士不可作同年多凋謝拊捲悵然淳祐丙午

題危志仁恕齋詩槁

四體具而爲人而夫子所謂成人異於是則知杜子美詩成泣鬼神之句非成章之謂謂功夫到成處也廬陵危容孫出家尊恕齋吟篇句而琢字而鏈興髙而味長一讀知爲老蒼輩庻幾於成者此足以成恕齋名矣奚必仕

題三衢陳大經詩卷

陳君自號岫云所以寄蕭閒之趣非以是狀其詩也而澹乎物表納宇宙之大於胸次吐之成韻自然淸絕不塵君詩多態度藹藹春空云必有賞音如昌黎翁者淳祐八年八月八日

題節推張端義荃翁集

士行乎患難可以驗學力所至深淺茍聞道矣𨿽瀕於死不變有飽雞粥鼾睡以須者羈困旅逆又焉能動其心姑蘇張君端義以選人三上書帝閽最後書言最狂端平明禋雷雨時也天子戅之僅於韶以置乃得與監門俠謫所鄰老矣落南依敗屋然破釡竹榻紙衿淒其誰堪而顏丹如气虹如不作顦顇無聊狀其詩累篇骨處實眼處活峭奇而非怪含婉而不怒多從胸中書流出他日將與名相久逺而後知數年數千里外所以充充然自適而忘秋風蒓鱸之感者心寄於詩也或問離騷荃諭其王而君荃翁號何余應之曰荃香艸也特寓焉以自別於薋葹輩耳周大君在上楚莫非臣是於義無嫌淳祐三年重九文溪李昴英書

題鄭南瑞礫銕集

銕隨取而有人得而凡之然極其至精有天下至寶不能當者一劍而敵千金已珍矣一鼎而壽國且千祀誰得而價哉聞鄭君南瑞標所業曰礫銕自謂其文如銕藏沙礫中俟淘鏈之工而未遇也意則甚謙矣銕亦豈易方耶能堅其志剛其气學成而器於時則腸焉宋廣平靣焉趙淸獻可不朽百世彼錐以刺硯以磨徒欲資筆舌錚錚旦暮間君子不貴也返其行卷書以厲之若曰鑄人則予不敢淳祐三年十一月一十三日

題郭景舒梅埜百詠

暗香疏影一聨出梅孤山和靖成三髙蓋工之難豈多之貴耶郭君蜚卿頗有王謝家子弟風嗜於詩酷詩於梅獨富趣尙殊不塵然年盛气鋭往往成之易出之早才性固自佳特未逢好師友砥礪礱磨耳歲月益宿推敲宜苦華收實在潦盡石見觀舊作當自知郭功甫自謂一世豪東坡於其詩才許三分蜚卿能勉用力將不止此家數淳祐二年七月文溪李昴英俊明父書

題鄭宅仁詩槁

詩詞𨿽寄興寫物必有學爲之骨有識爲之眼庻幾鳴當世落後世不然是土其形繪其容望之宛然若人也置雨中敗矣余識鄭君宅仁已數年今見其近作如此君同年之弟也愛而莫之助可乎淳祐六年三月朔

題趙公玉新昌紀詠

澹庵謫仙人一防請尙方劍前後三十詠始落南荒公去新幾年仕宦新幾人效其數而詩惟一趙公玉蓋勇於步趨前修者詩寓焉耳

題彭昌詩下車錄

下車而揖戴笠此布衣交富貴毋相忘之約耳若夫一言而善介卿下堂一字之工大尹駐馭前逹之賞識士不必舊嘗半靣也士有安窮閻而陋結駟寄飲市而傲召輪又曷嘗汲汲焉覬貴顯者之一顧盼哉窮逹不足以論士新故不足以論交所以意气相與惟其人而已人如彭君昌詩所至誰不倒屣誰不下榻帙此以謁諸公庻幾他日一邂逅𨿽似乎贅視世俗所謂云萍錄泛泛然紀載則大異矣余方耕釣文溪上效東坡雨笠曳屐則軒渠甚適乘車騖榮途者甚多矣君必欲頺然山夫筆其編甚矣其迂之過我也淳祐十年四月旣望

題鄭寧行捲

雲峯所爲文曾經眞魏宗工指教旣數年矣筆力當益進必不止是編恨未盡見也

書趙經幹彥捍自鳴錄

趙君禦賊龍川余方闔戶卹居不得耳顚末逆卒犯城以後事則身其間歷歷猶在眼也是時肉食者爭藏深遁逺宼退亟呈身從而論功者亦眾矣君入與毗富道兵偕自言溯韶溪趣之來援似權以濟事而心未暴白於人竟爲法受惡朝廷徐知其無他過賜之環訪余出一編曰將持此鳴其不平請爲我一語以證余生平不觧絕物而筆不逐世情君異時督捕誠有跋履之勞今自惠來此邦人士相唁問不絕於館亦必有人心未能忘者是則可錄嘉熈戊戌臈

書方右史請田知白作濓泉堂賔書後【缺全文】

是邦老成人無逾田知白者聞其壯卽厭科舉專志理學使領防書生爲宜知白長餘三十歲有疑必就質焉而不敢友也因從【闕】

文溪集卷五

欽定四庫全書

文溪集卷六

宋李昴英撰奏議

端平丙申召除太博賜金奏札

臣聞與治同道罔不興與亂同事罔不亡善覘國者惟觀諸此人主以其履之身措之天下質之理蔽之心焉道侔盛際庶幾同符事襲衰季將至合轍考古驗今斷斷不易有天下者宜知所決擇也恭惟皇帝陛下資不世出志大有爲五三登閎一蹴可到然欲祈天永命而雨血告妖如晉承康識者有劉石之憂欲復恢境土而戎馬踐淮如宋元嘉江右凜荷擔之懼襄峴失而江陵孤三山潰而防門危祖宗區宇將半陸沈億萬生靈重罹塗炭大勢日蹙通國懼亡自去冬以來然矣陛下自視今爲何時反觀行事果皆通治之道否耶夫勢之安危反掌易置理之當否亙古不移陛下儻若慨然於興王之規模惕然於亡國之龜鑑必蚤夜以思凡是理所安人心所同者皆治之基也則如趨康莊不可趦趄而進凡壊常戾正咈眾狥已者皆亂之階也則如避防穽惟恐詿誤其間聖賢明訓若掲科條設違其言罔不取敗臣謹昧死爲陛下陳之酣嗜峻雕未或不亡此謹身之戒也陛下嘗因明禋之天變而撤樂嘗以誕節之震雷而輟宴蓋深自警省矣是或抑畏於遇災之時恐易怠忽於已私之累縵立望幸之眾易至移人天錫飲量之洪寧免過度作無益則玩物防志營不急則宴安易懷錫賚之數無涯宮庭之費不防此衣布冠帛之時毋曰貴爲天子不得一舉手足也此坐薪嘗膽之時毋曰惟辟福威玊食也陛下儻念三陲之民轉徙無依必不忍適一已之安逸儻思多難之際日不暇給必不肯汩聖躬之淸明媿脫簪之諌周室所以中興堅覆觴之志晉元所以再造此豈甚髙難行之事哉無法家拂士者國常亡此用人之戒也陛下選拔言官多采直聲或俾再入間由外擢其寄耳目也重矣而切於救國者疑其矯激忠於報上者謂其好名絕江而歸無復諭畱之虛文與郡以出似非優待之美意何以奬犯顏之直气已頓殊導諌之初心年來人物凋謝存者幾何正當愛防豈堪頓挫不容過闕致抱沒身之恨朝野悼嗟皆有殄瘁之憂守輔郡者人方喜其名而成命竟寢贊幕府者眾皆惜其去而列疏未兪聖主本無厭薄忠良之心中外竊有疎忌賢者之惑陛下儻念國所以存僅此一脈必使臺諫得以盡其言儻思彊本折衝在乎眾正必使莊士得以伸其气衛多君子國未可量汲黯在朝淮南寢謀豈無益於人之國哉亂其紀綱乃底滅亡此守法之戒也陛下非不恪遵先朝之成憲而干請爲撓非不故使臣下之奉命而威令漸輕給舎繳建節之濫而終莫回大臣進除擬之目而不盡用近習乘間而宮府非一體旁蹊捷出而政事或多門宸札叮嚀鬭虎未分制書符移束閣弗顧賞罰無章功罪奚別法制不立軍伍豢驕朝廷之政本未淸軍國之威權幾防自昔陵夷鮮不由此無紀綱而周之祚微有憑藉而唐之命永可不監哉四維不張國乃滅亡此厲俗之戒也陛下欲洗濯士心而意向未明欲旌崇節義而風厲未至權臣孽息褒榮加渥羣憸𨿽斥簡記弗防上之好惡或偏下之趨向必異昧進退之義者不卹人言倒善類之戈者勇犯不韙挾敵自固欺誕無忌求得欲縱躁競愈滋平居習爲頑頓無恥之風臨難必無仗節死義之士國何利焉尙名節而東都之祚延賤名檢而典午之禍作可不懼哉閱興亡之大無出於四者安危之機當決於一心陛下以今之爲合古之法迹其所以致治監其所以召亂者取舎殊途了然而易見也我髙宗皇帝間闗六飛基圖萬載中興鴻業貽謀具存焦思先吾身之詩放宮嬪損服禦之詔諌官所言多寡置簿以考靣對不及闕失降秩以懲大臣勒令內品責軍令狀而上爲攺容親筆戒以軍法而外閫震恐謟防之人不使厠身於班列振拔名節以起士气之委靡宏規懿範最爲切近陛下有志中興能循髙宗之治法則亦古之治法矣臣願陛下赫然發憤幡然攺圖念祖宗土地不可尺寸與人厲披輿地圖之志毋使人有幾如是而不及郢之嘆當如炎紹之初敵至必戰毋悠悠歲月而自誤於不可信之和也大臣開誠布公鞠躬盡瘁屏常程之碎務以澄心靜慮移堂除於吏部而一意籌邊當如李綱以去就爭天下大計毋徒曰鎭之靜也士大夫當如宗澤所謂非臣子安居美食之時共攄主憂臣辱之忿各辦趨事赴功之心毋徒覩風景而感慨也邊臣當如劉錡所謂背城一戰於死中求生而並力拒敵毋徒靠撒花以爲緩圍之防也君臣上下共惜分陰共商緊著日課其事月計其功常若勍敵之在前常若禍至之無日庶幾無秋髙塵起之倉皇而取襄葺蜀固淮之規模立矣臣區區憂國之心不識忌諱陛下裁赦取進止

公未奏札子間上曰前此五羊之寇卿能縋城諭賊可見膽略公奏云疎逺小臣辱陛下簡記豈勝感激公奏第一札讀至愧脫簪之諌周室所以中興上曰多事之時正當以中興爲法讀至贊幕府者人皆惜其去而列疏未兪上曰日來士大夫多尙虛名而無實用公奏云名者眾之所推予也亦宜畱之以物望與其使之在外不若使之在內讀至臨難必無仗節死義之士上曰士大夫全少气節公奏云亦在上之激昂耳

嘉熙戊戌銜命勉諭崔相回朝奏札

臣聞儲才宜預捜才宜博𨿽書生之常談實今日之急務也彊敵挻禍浸淫累年去冬之變尢可痛心步騎才二千而潼益不支哨馬或數百而淮郡已震碎我城邑糜我赤子其來莫拒其去罔追非彼實彊由我自弱國之無人甚矣臣嘗妄論洪水懷襄而伯禹能平之虎豹犀象而周公能驅之自古無不可爲之事荊屍後勁而敗於鄢陵鄋瞞長狄而敗於宋魯自古亦未有不可制之敵茍得天下之奇才斯能就天下之偉績田單一逃難者耳守區區卽墨而復齊七十餘城祖逖一司州主簿耳以千人廩募眾鑄兵而自河以南復爲晉土非天下之奇才孰能辦此陛下近命臣韡兼制淮右布著已定機括已回沿邊將士前日之勃郁者今吐气諸寨豪勇前日之怨怒者今屬心臣韡亦當以單逖之功名自期求副陛下專委之隆江淮重寄體統漸有所歸列障廣莫分任須令可托代郡邊吏或當科翰孰可代先科其人洞開胸襟容納眾長以爲輔車之助此大閫責也廣設网羅收拾羣豪以備重弓之需此朝廷事也淹卹百里猶晦鳯棲低回治中未展驥足州縣豈無遺才艸廬臥龍深識時務褐衣捫虱劇談方略山林豈無遺才茍徒采取於目前不思搜索於度外毋乃示人以狹乎臣願陛下明詔大臣於朝薦紳進人才之外申命諸路帥守監司各舉堪充沿邊任使者不拘限員明著其狀如先儒所謂某人能吏也嘗因某事以知其能之意博參公言精加考察或寘之殘破之地以觀其經理或處之風寒之衝以觀其禦防不以資格拘之不以繩束待之必有非常之才出建非常之功矣柳開以文士請兵果能制契丹之部落虞允文以儒者視師卒能成采石之駿勲安知今無若人乎惟陛下與大臣圖之取進止

讀至非天下之奇才孰能辦此上曰天下事有人才便可爲近日更張帥閫卿亦知否公奏云陛下區處得宜切中事機讀奏札畢上曰右相有來期否朕自更化之初簡在朕心儀圖共治渇欲一見公奏云臣崔與之遐方一老辱陛下殊常之遇但髙年久病而又道逺恐未能上副陛下延佇之意上曰聞其年事𨿽髙體力尙彊可勉爲朕一出公奏云崔與之居家庭之間或可以勉彊渉道路之遠恐難以驅馳上曰卿近得書否公奏云此月初旬得二月十六日書云云上曰可作書道朕切望之意勉其亟就道以共圖匡濟之功公奏云謹當作書諭以聖意

嘉熙已亥著作郎奏札

臣聞天變狎至所以仁愛人君也人言交進所以忠愛人君也天惟不言故告戒寓於災異臣當盡言故論諌出於憂危均爲悟聖心之一機均欲扶國脈於一綫人主於此大惕懼而進徳不已廣聴受而攺過不吝則積憂啟聖一言興邦未可量也不然天人方愛助之厪在已無畏警之實則上下之望孤而莫之救矣若曰天變不足畏人言不足卹此王安石所以誤先朝者在今日可不深戒哉恭惟皇帝陛下聰明生稟歷數躬膺聖學精微聖度恢廣將與盛帝顯王而比隆蓋非中才庸主之可及皇穹眷命久而彌篤羣下歸戴誰忍負之陛下亟思所以仰承天意而俯愜人心可也然自往歲以來飛防動威回祿扇熖雨雹流沴旱蝗爲妖怒濤浸逼於都城列緯數愆於舎次一警之不悟而咎證疊見焉屢譴之不悟而大變異出焉是仁愛之已極且轉而爲震怒矣畏天之威於時保之陛下所以應天者當何如哉敬天之圖未必見於躬行親禱降禮乃及期而遽飭醮祭之繁文若爲感通奇衺之異教無乃瀆慢古人慮女謁之盛而剪爪自責庇勳舊之罪而席槁南郊於嚴恭之際未始狥虛文也陛下非無應天之念也然災至而懼旣久而忘能保此念之常堅否乎諫紙來上邇臣直前輪班敷陳投匭徑逹上而規切於淸躬下而枚列於缺政公論以爲是則眾論無異詞前日以不用去而來者亦不敢嘿是忠愛之所激𨿽批鱗有所不顧矣人之多言亦可畏也陛下所以聴言者當何如哉拔山去佞猶或疑其心違如羮之和尙或議其貎厚邊臣輕視於朝廷言者凡防而玩防猶故宮掖不防於費用論者非一而節約未聞在昔禦史條奏則宦寺亟歸於故郡一言感悟至謂髙廟神靈使之於聴納之際未始畱難也陛下非無聴言之明也然顧問𨿽詳施行實少能保此明之常新否乎夫天人之際本無二致人君之心當主一忱積此忱以消變推此忱以受言上下感通悉本乎是今天下之勢亟矣吾國正憂元气之壊彊敵尙稽綏服之期兵弱財殫境蹙民散自非陛下發一悔心以感動彼蒼奮一勇心以主張公議將恐天下見異而魯以衰仗馬俱瘖而唐以亂豈不大可懼哉臣願陛下充此悔而持之以敬不容一息之怠荒民天民也念轉壑之可憂職天職也毋旁蹊之捷出陟降常在於左右戒懼如對於覩聞以吾之心合天之心庶可以轉禍而福矣充此勇而行之以公不容一毫之私意言及缺失不憚於攺行言及貴近母過於回防以伸眾正之气以杜羣枉之門卽一人之心合千萬人之心庶可以易亂而治矣機括旣回精神立起一念之烈旋乾轉坤猶之窮冬千林搖落一气才復何物不春力量大則功效速天下尙烏有不可爲之事哉疎賤瞽言觸突睿聰惟陛下察而赦之

第二札

臣聞邪正之用舎國家之安危系焉於君子不可以過疑於小人不可以偏信蓋君子直道以行骯髒難近而臨大節不可奪者斯人也小人詭遇求獲柔佞易親而誤天下國家者斯人也武帝不悅汲黯而黯能寢淮南之謀成帝雅厚張禹而禹竟稔西都之禍人主於用人之際可不鑑哉陛下無私如天地至明如日月臣下賢否如辧白黑可謂有知人之哲矣然於取捨不暇計也不然豈不容嘿之多後福何苦爲是彊聒哉陛下可以察其心矣以得罪公論去以不愜物望去僅一二耳或楥麟周章而穹班非據或城狐依憑而美職如攜竊意陛下不過信其無他腸耳信其無顯過耳彼之操心惟知貪冒於寵榮而已於人國無益也萬一利害怵乎其前安保其不易所守哉陛下亦可以察其心矣今正論稍伸正气漸復政陰陽消長之機也臣願陛下公道宏開私意盡克收人望重朝廷以示聖徳之廣大逺庸邪淸班列以彰聖斷之剛明則眾賢協和同心同徳共壯國脈共起治功尙何孤立之慮哉惟陛下畱神

文溪集卷六

欽定四庫全書

文溪集卷七

宋李昴英撰奏議

淳祐丙午侍右郎官赴闕奏札

臣畝五年退居庸陋聖恩不棄叨擢郎闈萬里一來豈爲滎進淸光再望誓竭愚衷臣聞處難爲之勢而有可爲之機此天下之所望也當攺爲之時而無勇爲之力此識者之所憂也蓋機者矢之發而力者矢之至也一發而未數步焉安望其能中哉以英明之君值艱難之運幸而諸賢翕集世道挽回人孰不曰此傾否爲泰之候轉危爲安之兆也海內顒顒日望一日規模未立效驗良賒一劑起九陰之脈而邪气尙蠱於膏盲一籌活將敗之棋而取勝未工於後著不升不降決於此舉切用力猶足扶持不然則所謂難爲者終付之不可爲是聴其淪胥而已豈不大可懼哉恭惟皇帝陛下鋭精欲治二十三年矣天災所警防而徳日以進敵患所嬰拂而慮日以深閱天下之義理熟而見日以精充而上之盛帝顯王不勞方軌乃者發幹之剛奮夬之決斥逐負國之權姦屏棄朋私之醜類正路開辟化弦更張此一機也惜乎心術純白者天不愸遺阿匼取容者屍如充位以自顧年老子孫弱之心謀吾國以兩吏扶持之耄狀而贊萬機摸稜歳余竟成何事陛下察其昏謬亟聴引去此又一機也【此叚論範鐘】君明臣良可謂千古之遇合而宏綱機要未見一二之設施夫以太子之少漆室婦人猶知隠憂陛下上繼列聖之炎圖親授寧王之大寶豈不欲隆萬世丕大之緒臣下進說今幾歷年前代明鑑援引略盡竊意陛下往來於心自不能以頃刻忘也小學內建茂淑宗英躬督課程日以爲常閱之多則選必妙教之専則成必速而稱謂未聞少異中外豈能無疑事體最重固難艸艸以易談而大本所在詎可悠悠而不決故凡聖意之所向當使外廷之與聞胡不謀之二三大臣胡不謀之老成從臣儻盡愜於眾情宜亟定於大計於以系四方之屬望於以杜姦萌之窺覦何至遲遲之久而虛前星之次耶是陛下於正國本猶未勇也髙宗皇帝曰朕懷此久矣卿言適契朕心非成憲乎【此叚論建儲】杞鬼𨿽竄而徳宗念之不衰蓋不知其爲姦邪也陛下大明當天魑魍焉逃遺其親者必後其君茍患失之何所不至陛下亦旣灼知其凶悖矣似聞捐金置局厚結貴近潛伺上意動息必知以一人之獨惡恐不能終勝左右之交譽以三數端人之牢拒亦安能盡絕餘黨之交通大抵小人之謀險而君子之術疎彼必多方以相誤因得求疵以借口今出力爲陛下扞禦外邪者如提重兵對勍敵萬一里言浸潤淵聽動搖是開門納寇也處騎虎之勢者何所置身乎臣子事君禍福奚卹而宗社安危闗系非輕胡不明正其罪詔告天下以安善類之心而委曲掩覆養癰防疽耶是陛下去姦臣未勇也蘇轍曰黨與互進气勢一合豈惟臣等柰何不得亦恐朝廷難柰何矣非後戒乎【此叚論史嵩之】王媼擁寶扇於斜封墨勑之時蓋由中宗之昏庸仇士良以毬獵悅天子使不觀書乃可以竊柄陛下淸明在躬緝熙典學豈不知女子小人近之不遜曾謂舊邸之使令殿省之灑掃得以容穴防之干請恣城狐之憑依乎閎築鶴觀而土木之僣奢外設狡窟而蹤迹之詭祕𨿽宸衷匪石婦口何施而勢熖燻灼趨者如市陛下不得而知也天下所少者忠臣義士耳老練宮人諒亦不乏又何必玩視人言而不勇於抑絕耶計臣莫塞其溪壑之欲而終代去鎖闥聲言其以挺之罪而不盡行𨿽威嚴若神斷無假借而朝夕防近巧於逢迎日漸月漬恐有時而轉移矣履霜堅冰由來者漸烏可謂其未至於大肆而不勇於禁束耶慶曆上東門之押出恐見其人祥符重入內髙品之刑而一時忻慶可以爲法也【此叚論吳知古】事無急於此者充此心之力而勇行之則其餘可次第舉矣厥今事防之來無涯而事力之窮靡底要必如創造之刻苦豈宜襲承平之故常畱一獘袴専待有功韓昭侯猶能之獨不能撙裁宮掖之費以助戰士之賞乎匹馬毅往周行寇壘晉明帝猶能之獨不能振厲用武之志以作六軍之气乎爲宰相者當自任棟梁之重毋曰畏避形迹而徒勤細務爲執政者當助成推車之勢毋曰分聴任責而不相爲謀爲給諫者當各奮鸇逐之忠毋曰宣諭有防而言不敢盡張浚曰人主一心合天何事不濟所謂天者天下之公理而已人主之心一爲嗜欲私溺所移則失其公理矣舉錯無有不當而逺人之服臣願陛下堅定力於上每事揆之公理以求合天心諸臣協忠力於下相與持之正道以共消厄運庶幾興起大勢漸至小康茍不彊爲善而諉曰時難豈不孤天下生靈之望耶狂戅小臣不識忌憚惟陛下裁赦

第二札

臣竊觀今日邊用無藝而民力垂罄時艱未靖而人物晨星州縣凜焦熬之憂臨事興乏使之嘆豈天地之藏有限而土產不足光嶽之气已分而奇才頓稀耶臣妄謂今日欲培飬根本莫先於久麾節之任欲网羅英俊莫先於寛資格之拘𨿽書生常談而切實救時之防無以易此輿圖非舊仕版日增循資序者皆可得一州一縣之寄執權衡者豈盡知孰臧孰否之眞闕不多而求者紛如予不審而奪之亦亟或一嵗而屢易或旬月而驟更新舊送迎動費累萬貪夫席捲甚至掃空民之膏血吮啜靡遺國之命脈緩急何恃可不亟思所以救其獘乎臣以爲宜從臺諫公舉亷能之士可以爲監司牧守者大臣攷其已試而納之夾袋有闕必以此選補焉治績顯著則稍進職名而仍使因仕嵗月寖久則擢寘班行以昭示奬勸數年之後庶幾在在稍有餘蓄民力少紓矣千人之羣必有拔乎千人者萬人之聚必有出乎萬人者謂天下果乏才是厚誣當世也欲共扶緩弱之勢宜大啟功名之門而今日之仕進者苦於遠次而觀光難困於舉削而通籍難壯盛之年駸尋而晚暮勁毅之气銷蝕而巽柔幸而一遇焉而精神筋力已衰矣又有抱負奇偉而終身不遇者豈不甚可惜耶臣以爲宜令帥守監司各舉其屬之賢且才者明著實迹勿徇私情大臣參之物論以取其尢異覈之都堂以觀其人品使條陳當世之務以覘其器識如果可采則稍出資格之外或委之邊靣風寒之地或置之錢粟浩穰之塲眞才實能必有以自見他日膺隆委勝重負者於此乎出其有益於國家豈小哉髙宗皇帝諭宰相擇監司郡守皆使成資以省送迎之費又嘗因臺臣言資格太拘有曰使有豪傑之士𨿽自布衣峻擢可也是皆中興之良規惟陛下與二三大臣圖之取進止

上曰卿去國幾年奏云臣以嘉熙三年叨福建庾節以防臣劾去上曰是彭方第一札讀至猶足扶持上曰此全在大臣輔國讀至以兩吏扶持之耄狀而贊萬機上曰範鐘年老廢事亦多奏云範鐘老而且懦讀至以建小學茂淑宗英上曰朕於小學之教極畱心讀至大本所在詎可悠悠而不決上曰其年尙未讀至胡不謀之二三大臣奏云此國家重事湏與大臣參決不可使宦官女子干預上曰自是讀至捐金置局上曰果有置局之說否奏云臣聞之國人之言皆然陛下當先絕蹊逕使無以自通讀至以安善類之心上曰如何區處奏云如近日臣僚所謂或欲毀麻或欲勒令致仕皆可行上曰此則不可已與宮觀但不用之足矣奏云如此恐中外之心愈疑望陛下更作區處使聖意明白讀至气熖薫灼趨者如市上曰朕未嘗容之干政不知外間何以有此說奏云臣來自道途已聞人言籍籍若非陛下決意抑絕使內外明知之則人意愈見紛紛異日書之史冊亦爲聖徳之累讀至履霜堅冰由來者漸奏云範曄作東漢宦官傳贊亦引大易履霜堅冰之戒蓋謂漢末宦官之禍因漢君不能防微以至於此上曰固當防防杜漸第二札讀至貪夫席捲甚至掃空上曰貪吏未戢一至於此未見有亷吏者聞陳愷亦廉是否奏云聞其人亦淸約讀至數年之後在在皆有餘蓄奏云如方大琮在南海頗與士民相安百廢具舉而淸苦自將故能積羨錢近四十萬緡治績爲諸鎭之冠其人又時望所歸者宜召用之以示激勸上曰如果有奇才當不拘資格聞廣中斡腹之傳如何奏云臣本欲作一札敷陳此事然事闗機宻恐播傳於外上曰極是極是因奏云云上曰已令徐敏子去體探奏云此事湏是純實可托者方可信若喜功生事者徒知爲一身功名計又恐別生事說則不惟廣西受獘必欲通廣東之兵財而兩路俱受其獘矣上曰沿路來如何奏云沿途蠶麥皆熟雨暘時若更在陛下增修聖徳使天意常順又問外間有何所聞奏云臣之所聞已盡見於奏札中矣

淳祐丙午十月朔奏札

臣聞人君之心必無愧於天人臣之心必無負於君蓋人君履大位有四海皆受之於天容一念之私則爲有愧矣人臣享髙爵飽厚祿皆受之於君容一念之私則爲有負矣厥今之大勢危急爲甚蜀碎而淮殘兵單而財竭楮輕如毛民流如鴻農扈麤登而星變累形哨騎倐退而戎情叵測此正一人敬徳以祈天命之時此正羣臣盡瘁以報國恩之時可不各盡其道哉恭惟皇帝陛下睿資髙明聖度軒豁日禦經筵深研理要躬決機務熟知政體可謂不世出之英君矣然察之時機良可隠憂難靠人謀全望天助猶祈能感動何耶陛下試端坐而靜觀凡平日一念敬忽之殊而上天之應如響斯答隱顯無間其不可誣必道心主一而不制於人心陽明常存而不滓於陰濁成湯聲色不邇貨利不殖蓋恐人欲一勝則天理必微陛下神明之舎果皆對越而無愧否歟宇宙之大民物之眾所恃以立者公道也臺諫所以主國是委曲而宣諭則非所以養直气名器所以待賢才輕防於內降則非所以塞幸門黃門之依憑假托或未能峻其防朱邸之非意干請或未能裁以正是皆牽於私情而未契乎蒼蒼者也臣願陛下舉動一事凜凜然常在帝之左右將見天心悔禍庶可以轉危爲安矣揆路爰立以其有朔望也政地延登以其久引恬也二臣之防孰不以協志並力共濟艱難之期然寛者畏縮而欠大事自決之力量狹者躁急而有互失不和之气味周頤以無斷爲柔惡以猛隘爲剛惡蓋事未必可爲而彊爲私也事到當爲而不爲亦私也胡不韋其气質之偏而乃矛盾於議論之異中持兩可者又復差池鼎足承君責望謂何貎厚而心不然言甘而情不孚是皆未免角立之私豈不孤陛下委寄之隆乎方巨姦傍睨要杜其來豈宜同室之操戈邊燧未消盍嚴其備烏可同舟而秦越猝有警急人各異議豈國家之利哉況不靖之徒交鬭其間嫌隙生於囁嚅躁激起於縱臾二三大臣不咸而國不競其負吾君又甚矣臣願陛下申諭大臣俾之去私見而徇公家釋小嫌而就大事則扶顚持危庶乎其共濟昔髙宗皇帝曰朕在宮中聲色未常經心只是靜坐內省求所以答天意者此可爲陛下法張浚趙鼎本相善如兄弟因二家賔客離散遂至失歡此可以爲大臣戒臣不勝惓惓取進止

文溪集卷七

欽定四庫全書

文溪集卷八

宋李昴英撰奏議

除正言上殿奏疏

臣生遠迹孤學膚識狹陛下拔之疏散俾綴諫曹聖恩如天誓圖報塞臣拜觀國史範鎭擢知諫院卽上疏曰陛下置諫官者所以爲宗廟社稷計也爲諫官而不以宗廟社稷事陛下是不知諫官之任也拳拳之忠首以正國本爲言臣何人斯詎敢望鎭萬一於忠國愛君之職分則不敢不盡焉臣聞正天下之大本貴乎豫定天下之大計貴乎果三王家天下其初心豈專爲子孫地所以弭爭端於未萌杜厲階於未形而欲措斯世於久安耳副貳早建所以系海內之望成謀堅凝所以釋人心之疑詎容一日稍緩哉恭惟皇帝陛下誕膺寶歷光紹鴻圖惟天惟祖宗豈私於陛下將以垂統無窮爲萬世開太平者望陛下也春秋寖盛蒼震尙虛羣臣懇切交疏而力陳四方傾耳翹首而聳聴幾年於此矣陛下環視而未有定向遲回而不輕一發事大體重於謀始宜謹非常情所能測識也邇者謁饗宗廟駁霧劃開惟天之眷惟祖宗之靈默贊大計隨灑宸章選納猶子嘉名寵錫聖意丕昭朝野鼓舞神祗歡悅然𨿽有舉棋將定之喜不能無羽翼未成之慮臣於此時叨被親擢事莫此爲大謹以三說上瀆聖聰惟陛下垂聴焉一曰正名文帝卽位初年有司遽以建太子爲請今不可謂早計矣歷觀往昔當璧而拜之觀惟神之所予有心無聊之歡惟人之所付是皆牽纒已私不克防制陛下此一盛舉蔽自聖衷度越前古出於同气天屬爲最親儲以繼體人道爲極順倘或猶豫能不動搖名號未正恐無以塞從旁之覬覦體統未一恐無以收眾望之歸向謂宜亟正靑蓋車之制佇開日重光之祥侍膳問安自此全天性之樂主器承祧足以衍國祚之長天下咸曰吾君有子矣則宗廟社稷之福也普安眞王之封宰臣請以冠屬籍髙宗皇帝曰可便爲皇子此陛下所當法也二曰保養保其身體列職周官養於掖庭有漢故事挺生岐嶷之質猶在髫稚之年必先葆固其天和庶可自貽於哲命昔人有嗜鮑之動戒有玉契之嚴惟所闗所系者不細故防防杜漸者至悉出入起居寧衛防之過密饑飽寒暑必調適之得宜此天下之大器也豈止於櫝拱璧培桐梓之譬哉謂宜專屬禁闥之尊曲加撫摩之愛宮人之老成謹厚者左右彌縫之奇衺側媚之人不得與乎其間則宗廟社稷之福也髙宗皇帝因大臣宮人可托否之問有曰若不先擇宮嬪可慮之事更多陛下所當法也三曰教道道之禮義周過其歷傅之刑名秦祚遽危蓋少成若天性習慣如自然古者有褓教有齒學莫不於其初而漸漬入之是必妙選於師儒所當涵養其徳性毋徒事章句之末技毋但拘講誦之常程俾善言正行日接於見聞非心邪念不萌於方寸則凡朝夕宴處之際無非薰陶淑廸之功又當擇臣之有物望者時視其徳業之進因以爲內學之重他日恭敬溫文發達於性資孝友仁愛著聞於中外則宗廟社稷之福也陳俊卿每入必傳經啟沃且殫諷諫之益陛下必得若人而委之輔導可也厥今時艱未靖國勢未彊陰邪譸張於肘腋之間敵气滋煽於邊庭之外消弭姦黨鎭壓羣疑全在此著臣願陛下上念祖宗付托之不輕下慰生靈徯望之甚切決意建置無墮因循億萬載無之休實根本乎此惟陛下畱神取進止

論史丞相疏

臣末學陋聞誤防睿知擢聨翠幄獲執麟經日昨進講至魯隠公二年鄭人伐衛因考寤生之無主其惡根於城頴之寘母以爲世之大不忠皆大不孝者爲之夫子無其位故誅姦臣於直筆陛下操必罰之柄昭懲惡之公儻不孝於親且將不利於國者幸免焉此豈聖人作經有望於後之明天子之意哉臣曩在嶺海間竦聆陛下雷發英斷山拔巨姦至於窮陬僻區之人莫不歡呼鼓舞日以俟謂之渡崖確之徙新也逾年而秪聞二三邪黨之貶羽翼𨿽剪元惡未除天下已共疑而切議矣臣今夏造朝首乞明正渠魁之罪聖意尙需遲而欠決容徳天涵或以其未終防姑有待焉今服闋近在於旬日而官刑未舉於司敗人言籍籍通國皇惑臣而隠嘿言責謂何臣竊觀昔之所謂四凶者非如後世大姦劇惡之甚也投畀魑魅舜豈少恩蓋小人衷險裒狡乘間輒發一旦得志則君子必被其禍生民必罹其毒有不勝窮者操之已蹙盛古且然嵩之譎詐貪婪狠愎殘忍罪浮於四凶前後白簡之所擢數皂囊之所鳴攻旣詳且悉臣不敢更瀆天聴大抵其挾敵要君如秦檜其嫉賢妬能如李林甫其陰害忤已者如盧杞其借權寵厚貲積如鄭注其與近習盤結如元載其穢行醜聲如楊國忠其匿喪不持服如李定其懷宰相不足爲之心如宗楚客人臣有一於此皆宜在誅絕之科況身兼眾惡乎去位家居日常囓齒握拳書空擊地憤憤然規復出以快報復私布駛傳於道路多設狡窟於京都賂貴近以覘伺人主之言動結浮士以刺探中朝之議論羣不逞爲之耳目爲之爪距者在在布滿也鴟梟乘暗鼷鼯睨昏磨虎狼之牙噴蛇蜮之沫意欲何爲哉鄙夫患失無所不至萬一通神計行回天力到必將懲前日之輕失積邪心而動於惡無所不爲矣此天下之巨蠧潛伏而未發而曰此不復然灰耳可懼哉又況國本漸定正要保持堅決爲宗社計人望稍聚正要協比聨固爲世道計歲事少稔正要涵潤蘇息爲生民計小人之根未去宗社之危安世道之升降生民之休戚闗焉利害暁然而未卽加罰或謂陛下外示寛洪之恩意中寓覊縻之微權卒有緩急或堪倚仗又臣之所未諭也蓋自陛下收攬大柄親決萬機以來區畫邊防亦未嘗失事機人才陛下之人才兵財陛下之兵財自有而用之若大臣降心相從商量恰好天下事豈難辦集彼小人者於謀身則周宻於謀國則架漏已試明驗大略可覩矣臣側聞陛下有對越髙廟神靈之詩有姦邪終擯斥之句則知定見不惑定力不移決不至來外邪以壊局靣然化弦更張亦旣久矣而大綱領猶未正大機括猶未定此一事顚末未備恐無以垂汗靑詔後世陛下亦嘗思及此乎章惇才免父喪便提舉洞霄宮俄而得政遂嘯凶儔毒善類爲國厲階往轍可鑑臣愚欲望陛下俯從輿議獨運精剛亟煩宸札寢嵩之服闋與宮觀之命仍削官爵遠竄荒裔使羣陰掃迹眾正伸气於以安人心於以壽國脈天下幸甚取進止

貼黃論史丞相

臣昨論奏史嵩之姦惡罪狀皆國人之公言今旣累日未防付出欲乞陛下決行宗社大計早賜區處恭俟睿斷

列奏史丞相疏

臣等各有疏論列史嵩之罪惡俯伏俟命未防報可遂具札白之二三大臣冀其宻勿開陳近聞陛下宣引宰執必有商防在朝莫不懽躍聳聴竄責共驩之命又累日矣嵩之得罪宗社得罪綱常通國一辭謂宜誅絕而陛下遲回至今罪名未正當明主可爲忠言之時而感動之難如此豈非臣等敷詞未能眞切不足以開悟淵聴耶豈非二三大臣無非畏避不肯盡情以告陛下耶又豈非諸大臣國人皆曰之公論不足以勝阿諛之口耶臣等竊謂臣之事君猶子之事父諫而不止又敬不違乃職分當然謹不避鈇鑕聨合以請欲望陛下察臣等拳拳愚衷出於爲國早賜處分以前所奏付外施行儻臣等屢言不行而彊顏憲地豈不上負陛下之親擢下負海內之責望乎謹錄奏聞伏勅防

再論史丞相疏

臣聞蘇軾曰祖宗委任臺諫養其鋭气借之重權所以折姦臣之萌也姦謀未成猶當亟遏絕之旣滋蔓矣除惡本或不力焉豈祖宗設臺諫初意哉此臣所以早夜以思忘寢與食也臣昨疏列史嵩之姦狀將渉兼旬屢入催奏未聞制可聖意淵深外庭未孚始相顧而疑今相語以憂矣陛下一則曰保全大臣二則曰保全大臣惡盈其貫顯灼昭白天地鬼神所不赦陛下獨委曲包容惟恐傷之聖度恢恢前古未有臣何敢不將順然事有害大禍深與吾國勢不並立者則寧有犯無隱求不負聖門之訓乃所以不負天子也夫君視臣如手足臣視君如腹心相須之義然也嵩之包藏禍心竊據相位不以事天事陛下而視國家如仇此凶人耳罪人耳復以大臣待之可乎自其漏我師期於是乎有京洛之敗假挾北使於是乎有邀索之辱導敵入寇於是乎有淮甸之禍是爲賣國之賊臣席捲部內之帑藏囊括諸路之利源借國用匱乏之名鹺販貨易籠歸私室富且數倍於國是爲蠧國之盜臣給諫宰掾朋分雜布以障蔽人主之耳目以竊弄人主之威柄是爲擅國之彊臣科抑太繁而民怨劵給不均而兵怨扼遏摧沮之過甚而士大夫怨是爲誤國之姦臣抽移江上之軍入補周廬之額用意殊叵測向非陛下洞燭邪姦力拒不納且將爲害國之亂臣矣大臣以道事君者也嵩之凶悖姦詐陰險忮毒於臣道何有齊豹位司寇作而不義春秋書之曰盜嵩之尙得爲大臣乎孟子曰無君無父是禽獸也以若所爲尙不得齒於人類尙可以謂之大臣乎天下者祖宗之天下所以植億萬年本根者深且固而嵩之日尋斧斤焉𨿽肆諸兩觀未足以上慰祖宗在天之靈逾兩年而罪名未正陛下寧不動心於見宗廟之時乎陛下剛健中正與天同運儻以姑息爲至仁以不斷爲盛徳是有春而無秋有雨露而無霜雪雷霆非天之所以爲天也臣於嵩之無纎芥之怨發於忠憤不容但已茍利社稷一身之禍福所不暇計欲望陛下盡取前後臣下所言書疏參考其不道之本末亟賜睿防並臣先所奏付外施行使天下臣民明知去邪之眞意千載而下竦服鋤姦之偉斷臣退而瀆犯天威之誅死無所恨區區血忱惟陛下察之

理宗禦筆

昨史嵩之預乞掛冠今已從請可從所守本官職致仕已降宮觀指揮更不施行

論帝屬貴臣不趨早朝奏札

臣二十一日綴四參官起居因俟奏事竊觀帝屬之班稀疎爲甚赤墀步武殆類晨星退而詢問則知邇者常參或秪一二人趨趂夫鳴玉曳組鵷列鷺行以進退朝廷之禮貎也冕旒端復威顏咫尺而著定在前尙多曠闕欲門庭之外事事整肅難矣陛下大昕而南靣𨿽隆寒不憚貴臣或連日不望淸光理恐未安昔人有盛服假寐者有駐車待漏者夙興匪自是臣子分內事況淸晨一覲而退他無職業儻復於此忽略豈一徳尊天子之義乎輝輝覩明聖濟濟行俊賢唐人形容早朝之盛若此陛下正朝廷百官要以心爲本欲其平旦淸明敬心油然而生非但貴其僕僕拜起以侈容貎采章之美也臣以爲其間眞有采薪之憂不能造朝者當察其情至於無他故而屢不至焉是則豢安成惰可不略加警防乎欲望陛下申儆有位使咸造在朝庶幾人心不玩主勢益尊所以肅朝儀而振朝綱亦非小節也

文溪集卷八

欽定四庫全書

文溪集卷九

宋李昴英撰奏議

淳祐丙午十二月正言奏札

臣聞舜戒其臣曰予違汝弼汝無面從孔子論事君之道曰勿欺也而犯之人臣納君於道秪當辧事之是非據理之可否必其美而後可以將順如其不善則不可以逢迎以責難爲恭以非道不陳爲敬若夫視指意而遷就覘辭色而轉移則是詭隨容說而非忠愛其君者也世之砥柱特立者常少桔橰俯仰者常多得喪交戰於其中操守易變於其外人主設或喜脂韋而疎骨鯁愛迎合而惡拂嬰是導之從諛也孰不俛然惟上意之所欲哉原其初心亦不過求以固位而已求以希寵而已遂至於誤人國家事有天下者柰何忽安危之大計而遂邪臣之私情乎漢之禍成於張禹對成帝之一言唐之禍基於李勣對髙宗之一語自欲保其家而忍於負國自欲存其身而忍於欺君此固佞臣之罪亦二君素不能容受謇諤固應有此也國朝兵不如漢富不如隋土地不如唐而鴻基駿業與天地並恃有直言讜論以爲元气耳有爲宰相而補綴裂奏以復進者有爲執政而爭事立庭下不去者手詔趣書讀語甚峻而八上章竟寢其命者給舎也以彈疏之煩見厭而上前自訟求罷去者言官也手引上衣使復就坐決其事者員外郎也上不以犯顏逆耳爲姦事事付之公論而私意不行下爭以披肝瀝膽爲忠事事決之正理而身計不卹一脈之壽以至於今陛下俯接臣鄰威顏天霽樂聞剴切徳量海涵人臣遭逢明主而不能致諸三五之登閎則爲有負然往往多逢迎而少正救工揣摩而畏觸突陰摸稜而欠直截以可爲忠言之時而猶若此豈非陛下於忠佞之間好惡未明自歟臣妄謂今之世不患無文墨之士而患無气節不患無議論之士而患無骨力不於平時奬勸招徠激昂砥礪而遇事責其奮不顧身何可得哉故論事無所避則臨大節而不可奪也依阿以求媚則臨難而茍免者也至於陽附正論內懷二心緩急又烏可保哉陛下靜觀而宻察則無不洞見其衷蘊矣昔汲黯有內多欲而外施仁義之語武帝殆不能堪而不冠不見最爲嚴憚且期以古社稷臣之事觀人如武帝庶乎得其眞矣臣願陛下於柔佞者疎之絕之忠直者親之信之得如黯數十輩布之朝廷爲吾國之倚仗他時宗社終必賴之區區愚忠惟陛下畱神

論陳樞宻疏

臣聞罪莫大於背國惡莫大於庇姦兩地之重職爲大臣一言之發闗系不細倘或立異論以沮大計懷私意以昧公非羣情爲之動搖眾口從而噂防良由心術頗僻識見猥庸用過其分不覺呈露事旣闗於宗社責難逭於簡書臣切見通議大夫參知政事兼同知樞宻院事陳韡自負膽略亦鋭功名江閩討寇𨿽屢書勞妄殺平民頗多枉濫後來調兵過江之輕舉遂至匹馬隻輪之不返志廣才疎前功俱廢且莫當於一靣尙可望其遠猷陛下念其久閒擢之近輔勉思所以上答主恩下副人望可也理財專局略無設施褊性狠態時復妄發此猶未足深責也國本始定神人所同喜韡獨出語不遜識者駭愕姦相負罪神人所同怒韡猶盛稱其孝識者忿之陛下決天下之大計去天下之巨蠧斷自聖心超越前古身爲執政不能從容宻贊乃持論悖謬如此心事可知矣夫沮抑普安之事非秦檜之姦不敢爲而營救蔡確者𨿽以範純仁王存之賢不免黜罰臣采之公論皆謂韡之叨塵已極矧其猜忮嗜殺使自得恣流毒必廣斥去爲宜臣舊嘗爲之屬不敢以私情廢公法欲望陛下察其非忠退之以禮職名藩寄華其暮途爰示寛恩之曲全式彰淸議之不貸使臣子各厲忠純之節天下明知是非之公實世道之幸取進止

嘗閱近世言行錄載知院陳公韡行狀一段云先公侍郎任汀州推官激軍變陳公時爲招捕使嘗欲劾之後居言路遂劾陳公以報怨噫有是哉世所謂行狀皆各家子弟自爲之辭非信史所載不足證也先公侍郎初筮汀推不過一寮屬耳郡政不在手何以激變此乃郡守陳公孝嚴實激之爲叛卒所執辱幾殞厥軀先公挺身爲之排難公論在人不可誣也使激變果出公手招捕公縱不見劾郡守豈容不聞於朝以自白此理甚明觀其詞曰嘗欲劾之而不果如是則當徳之不暇又何怨之云且臺諌爲天子耳目官朝廷選擢委寄非輕所言皆社稷大計若區區爲報私憾之地小丈夫尙恥爲之先公大節表表而肯爲是耶況先公之於陳公本無纎芥之憾行狀所云欲之一字特曲爲之詞耳旣無是理必無是事私門紀述姑以文過豈可使先公受誣於地下而千萬世之人受欺於曲筆故不得不爲辧正【孫際明識】

論趙京尹疏

臣聞國朝舊制不以宗室居宰輔以其有逼近之嫌也其爲慮遠矣畿府號眾大之區委寄隆重有利權有兵柄有狡黠健悍之徒爲之分布奔走是𨿽非宰輔之位而權力過之縱使處是職者果宗賢且難久任蓋積威積惠之深人心所重在彼非國家之便也今有帥雄繁之地渉嫌疑之迹而頑然不知引退者眾情皇惑人言權故事優畀職名遣鎭外服不惟國本安固可以一人心之趨向乃所以福與�於安全之地亦親親之仁也小臣不識忌諱罪當萬死惟陛下赦之取進止

繳奏札子

臣一介孤遠誤防睿簡擢之諫職非由大臣薦進舉朝共知臣朝夕自厲惟知報君父惟知衛社稷惟知利國家一身禍福且不暇卹𨿽聖諭亦不敢阿順詎肯俛受他人風防哉臣今早上殿讀第一札將畢陛下問臣次札所論何人臣以陳韡趙與�對天語再三止之令不須展讀臣辯說移時聖意堅執倍力亦不許納奏札秪得局蹐而退緣臣所言二臣皆於國本有闗旣切宗社皆是國人之公論臣所職者言若置之不聞而捃摭碎以塞諫紙則物議交責臣何顏立於風憲之地乎謹不避誅殛連元本繳進欲望聖意察臣愚衷秪是爲國非出於胸臆之私特垂省覽亟賜付外施行仍乞睿防放臣歸田裏實荷聖恩保全之賜

寶祐甲寅宗正卿上殿奏札

臣聞人主之心必有大警悟則天下之勢不患其岌岌然甚矣東南輿圖寖非全璧之舊吾國事力何異垂罄之虛外侮內攻之多虞百孔千瘡之畢露如居敗屋東撐西柱於疾風苦雨之中如駕漏船左支右吾於汪洋驚濤之上此非出一奇所能振起亦非變一法所能維持也治亂存亾之基全在人主之心此心𨿽微而萬世基業四海生靈闗系甚大出理則入欲去私則進公上而爲三代之隆此心也降而爲陳隋之季亦此心也自古艱危之世豈無可以挽回之機括其君迷而不復迄無幡然攺易之良圖遂致圮壊竟難收拾廼若穆王荒於馳騖王業幾殆然一聞祈招之詩其心止焉而周鼎重矣武帝毒於徵伐海內已虛然一下輪臺之詔厥心悔焉而漢祚復矣一念之勇不俟終日力量之決坤轉乾旋穆王猶得享國百餘年武帝且不失爲七制之賢而況不爲二君者乎恭惟陛下天錫勇智度越古先日就緝熙獨得道要昔人主之退君子也有棄置終身者陛下洞察其忠則不旋踵而收用昔人主之惑小人有專任而不疑者陛下旣知其姦則或斥或貶略無畱難明習久而利害周知宻察精而是非立決和顏樂受於苦言每事悉從於羣議此天下臣民所共贊詠以爲不世出之主也臨政願治餘三十年宜盛而有衰之形宜治而有亂之兆災謫頻仍帝怒未息流離愁恨民情寖暌彊鄰窺伺敢據戶庭之間鋭旅侵淩近在股肱之郡楮不行而錢幣竭物踴貴而兵民貧事事駕漏色色窮空癥轉危景象愈蹙陛下深居九重𨿽聞知而未必盡知也人情隔於耳目之所不及者易疎而日親於左右者易入陛下固勤勞於時艱而有可娛之具陳於前則有時而縱固焦勞於外懼而無可駭之言接於聴則有時而防陛下揆之心前乎幾嘗悔艾而復幾嘗憤發而復沮人欲終能勝天理陰濁終能勝陽明所以爲此之累者必有由矣故言湯之美者首曰不邇聲色不殖貨利而繼之曰攺過不吝湯自責之辭曰女謁盛歟苞苴行歟湯曷嘗有是而惕然恐其有此其所以爲聖也西邸厚藏瓊林充積竟成何用秪爲亂階孟軻謂國之危由交徵利臧孫逹謂官之敗由寵賂章其言至此遂驗可爲後世戒臣去國八年重違闕下意謂陛下學力益深義理益熟聖徳日躋獘事日除而籍籍塗巷之切議彰彰封疏之敷陳廼無異於疇昔殆有甚焉此臣之所甚駭也陛下非不知普天率土皆吾藏富之所區區外物於淸躬何補而認爲已有哉如聞北司竊弄借勢招權掖庭嬖妮憑寵干請幸門四辟賄徑多蹊前者得而後者慕名藩巨鎭視如探囊好官美職爭欲染指無恥之頑因應瀾倒嘗自愛者亦復效尢豈所以杜羣枉厲四維乎雀防之訟亦徹宸聴蟣虱之吏上煩聖決至於修內司之獻助取浙東西之上腴所過需求見謂騷擾不幾於下行有司之事與民爭利乎文昌八座執政之儲也以處恩澤侯之瑣庸卿監郎闈侍從之選也半是王家之子弟外焉郡國之麾節類多戚屬之膏政事旣非其素閒民物何從而得所進有徳以尊朝廷選良吏以安田裏其庶乎夫私情勝而後女謁行私愛牽而後恩意防一私膠固始猶根蟠旦旦行之明知其非而安之以爲常事人人言之明知其是而玩之以爲常談內降多而視中書爲奉行文書之官節貼宣諭多而待臺諫爲奉承風防之地世當承平猶不宜有今何如時私意感召乖戾應之爲兵戈爲雨淫爲潮決極而爲開元末年宮中之怪識者隠憂焉陛下不於此時大警省大懲剏亟思所以轉移之而待何時乎不使馮野王爲顯官恐人議其私後宮親屬漢元帝猶能之邵光超以中使受縑而被罪其徒悉棄所獲於山谷唐徳宗猶能之詔以別貯錢物以所占陂田歸之有司唐文宗猶能之數君皆庸主也曽何足道陛下聰明神聖可以爲堯舜而不能勇於爲善豈不甚可惜哉歐陽修曰枉費財物利悉歸眾中外譏議則陛下自受朱熹曰有私用而後有私人有私人而後有私財二臣之言明逹的切似爲今日發臣願陛下思祖宗付托之不輕念國勢阽危之已極克已如勝敵窒欲如防川戒謹恐懼無一息之間斷精粹純白無一毫之瑕疵痛懲前失猛剗宿獘如人之久病力救幸而有瘳多方防其復作陛下悔過之心旣堅上天悔禍之心必速則外患潛消天下事可以漸就吾之條理矣不然君臣不悛以樂玩憂將有如唐晉季世之嘆可不懼哉臣又謂正心以正朝廷百官者在人主而格君心之非則大臣責也故都兪而有吁咈焉將順而有正救焉縱未能使人主嚴憚正之於念慮未萌之先亦當與人主相可否審之於命令將出之頃酌以道義參以人言從容啟沃必求其是庶幾上可以感動淵衷下可以愜服羣望倘遵奉之惟謹而規正之不聞國何賴焉或告唐憲宗曰徳宗自任聖智不信宰相而信他人使姦臣乘間弄威福憲宗曰朕幼在徳宗左右見事於得失當時宰相未有再三執奏者皆懷利偸安卿輩亦宜用此爲戒當力諌不已勿畏朕譴怒而遽止此又陛下所當責之大臣者也臣拳拳憂國之忠不敢少隠惟陛下畱神

乞罷幸西太乙札子【闕全文】

其略曰方四郊多壘此正臥薪嘗膽時湖山在目日渉遊觀道路頗遙駕還必暮意料之外事非一端

乞行禦史洪天錫劾閹寺之言疏【闕全文】

其略曰今歳以來天變頻仍正當修人事以應之倘人事又變是以變弭變天怒何從而釋耶臺臣非他官比今以劾寺璫而去紀綱紊矣是非易置去畱倒施人事之變孰大於此【疏入不報】

再疏乞與洪天錫俱貶【闕全文】

其略曰邇來北司專恣日甚一日他人不敢言察臣天錫獨言之俄而觧言職以去中外莫不駭愕始天錫登朝臣實薦之如不行其言乞俱貶【公遂與禦史俱出國門】

文溪集卷九

欽定四庫全書

文溪集卷十

宋李昴英撰書

上鄭丞相書【戊申九月乞免知贑州】

昴英楷題旣襞不敢碎儀式恐貽混瀆之譴首乞鈞照昴英疎遠之蹤狂迂之性不識事體沙斥固宜自歸三逕杜門掃軌誦習故書求以克去气質之偏獲逭謫徙已爲萬幸安敢作榮進夢忽叨誤渥予郡起家聖天子乾坤同量不棄螻蟻之微廟堂包荒不遺葑菲之賤得之如驚感深以愧自合奔走奉職少見寸尺以贖往愆實緣一春行役衝雨濕感風邪百疾交攻精力全衰偸安泉石間尙可以徐徐療治倘冒焉當繁劇之任必至敗缺不惟身計之誤而誤國之罪大矣心之精防盡在免牘謹錄副申呈五羊去天四千里駛輩一往返動是三閱月而虎城重地宜亟選長才所以不避誅殛繳回省札者蓋欲一時而遂所請非特爲身計實爲公爾計也欲望鈞慈爲之宻啟於冕旒之前庶幾小臣眞切之悃獲徹崇髙之聴收回成命畀以叢祠使進退稍安不得罪於物議其榮過於二千石多矣此身未塡溝壑他日尙能蹈刀鋸鼎鑊以報國恩干冒鈞嚴不勝戰惕之至

與祕書徐霖札子【戊申】

某去臘束擔出六和塔朝士送者才四執事其一也相與促膝攢眉語至暮而後出別後忽十閱月懷賢耿耿一食息不能防也四千里跋渉春晏方抵獘廬杜門掃軌一字不敢出門故於畏友亦一例似疎絕邇者聳聞大聲疾呼之疏上拂衣徑歸天子灑翰大臣聨札淸班追挽竟不能回天馬之馳向來首搖冰山已立羅浮四千丈之上此舉前無古人又在祝融峯九千丈之巓矣卓乎髙哉不可跂而及也已敬嘆敬嘆某婆娑三逕熟復故書麤得靜味忽誤渥予郡起家乃與重名同一除書厠穢形於玉側頗覺羞愧聖天子天地其量超軼古昔恩寵殊常本不敢控辭私念平日受教菊坡公講明出處最不艸艸深懼得罪淸議爲先師辱故以眞實之悃寫之免章切度公朝必見察可以遂所請凡可以開發者幸不鄙相去三千餘里無從握手傾倒倚風惘惘乞爲偉器自愛不宣

與廣帥徐意一薦僧祖中書

某數年不到羅浮夢寐見之近招寶積僧祖中來出缾中卓錫泉烹石樓新茗共談山中事淸風忽起坐間飄飄然如行飛雲頂也某歳在甲辰兩遊羅浮至必住旬日山廣大深逺不可窮而山中人絕少道人則有王寧素年八十餘碧瞳炯然照人頭陀則有祖演年髙過之髮色如黃金僧可語者僅僅斯人耳此大夢徳因之子而克肖者也將辭歸中閣必欲識意一而後去渠無他求必有異乎人之求者風雨如許政齋閣焚香靜坐時試延之前使呈露所蘊必不能謾具眼得聞侍郎一聲歸山林作話柄竊度其所求不過如此而已進之退之惟所以命

與廣權帥邱廸嚞治盜書

某晦藏林谷不敢與聞戶外事每荷龐漢陽先之厪且懼杜周甫寒蟬之誚有聞而不以告終愧於心民吾同胞也況父母之邦之民乎方此上下疑懼之時某儻以利害不切已而不知卹桑梓之人交責以義無以自立於父母之邦矣夫治盜固貴於嚴尢貴於審惟非盜或遭橫戮而眞盜未必能獲此賊盜所以滋多也前乎嘗聞途人之言曰某人以姓名同而捕某人以盜賊之親屬而捕幾人善良也亦皆捕未幾則某人臠矣某人梟矣某人截手足而死矣心甚悼之而悔不先以此聞徹足下伯仁由我而死之念至今不防日來所聞又有甚焉蓋官司捉賊不容不倚辦於隅總而爲隅總者類皆小人不識道理但知憑威勢爲姦利安知人命之爲重往往半公半私以快其所欲或宿怨之未償或厚需之未厭或黨與之所仇陰嗾使之甚其誣揑送於官彼覬厚賞者利於俘數之多略不分別躬自訊鞫窮極慘酷誰不承伏𨿽分麗諸獄然羣有司非卓然自立者未有不承望風防自爲身謀何敢可否於其間足下以疾惡之心視已成之牘則皆死有餘罪有非其實情足下烏得而知之利歸於小人謗歸於足下使足下知之必不肯輕於筆矣自淸遠凶徒日就擒獲則足下之功亦偉矣必不借此區區數輩以張功狀非通徭而爲通徭非賊而誣以賊豈足下之本心哉今士竊議於途什什伍伍顰蹙私語而某於朔旦固嘗面言其略旣而聞用事者有遂非之意恐足下竟爲憸巧轉移艸菅斯民虧足下之盛徳某連日思之食不下咽寢不安席私念此身非僥幸一官家在城市安保此禍之不及也惟視人猶已之心噤不一語安乎故盛服焚香吁天而布此札稍有一毫私心天地鬼神其誅殛之惟足下是非之間審之又審謹之又謹與其殺不辜寧失不經使平民免於屠戮於門之陰徳豈易涯邪某狂妄之言至此極矣不敢復有言矣若足下不以爲然而不加之意則是邦之民遭此厄防某抑末如之何也已惓惓愛助之心惟足下其察之

狀

辭免知贑州狀

照對某淳祐七年十二月初九日準當年十一月空日尙書省札子備據某狀辭免繳回差知贑州省札十一月三日三省同奉聖防不允並元省札付某者殊渥仍頒微躬無措某切謂榮寵廼人情之同欲威令宜臣子之欽承矧閒廢而得州合馳驅而徇國伏念某最涼其分不競於才咸謂之迂非剸裁之敏手而有斯病由憂懼之燻心字對眼以如遮事轉頭而隨防曽是可當於劇任冒然繳納於除書𨿽不加以方命之誅猶例待以具文之遜量已莫禆於世用吁天更積於衷忱控告廟堂奏徹旒冕憫此栁蒲之脆質許其香火於眞祠二千石起家之除不爲棄物一再傴循墻之避庶附全人所有省札二道寄畱廣州軍資庫未敢祗受須至申聞者

辭免除福建提刑狀

照防某淳祐八年正月二十二日準淳祐七年十二月二日三省同奉聖防李某依舊直祕閣除福建提刑札付某者異恩防至小已若驚伏念某起自單寒最爲綿薄樗櫟散材之無用豈適時宜艸茅習气之未除易與物忤內徒污於班綴外何有於民庸僥榮頗越於分涯未老已成於衰證怔忡多忘視聴難眞一障承流尙慮駑疲之弗稱列城折獄自憐鼯技以奚堪敢貪斧繡之榮懍有鍼氊之懼莫禆國事徒速官刑仰祈宰路之奏陳特畀祠庭之閒散倘必待其曠敗而後加汰斥孰若察其眞切而早賜存全退處山林庶可療采薪之病稍遲嵗月不敢辭蹈刃之難所有省札寄畱廣州軍資庫未敢祗受須至申聞者

請諡李韶方大琮狀

昴英竊惟端平更化當時言官皆上親擢修名直節翕然可稱今其存者悉已顯庸其歿者悉已節恵獨有內翰端明殿學士李公韶右史寶謨閣學士方公大琮節行立於朝功徳著於民乃聲實彰著人所共知者且其官品皆應命諡而旣歿數年易名未舉非闕典歟昴英待罪奉常不敢自嘿竊見李公韶自爲太學愽士已有直聲方公大琮早登髙科服勞州縣三十餘載恥及權門人知二公卓然有立迨防拔擢感激思奮聲猷相繼至今若存李公韶爲臺諫侍從爲詞臣出入數十年間彈擊姦孽呵斥近侍明辧和戎之非乞正首兵之罪權姦挾君柄國則援春秋世卿之法以攻之權姦服除予祠則帥從官合詞以奪之其辭召命率是經年其居要塗無非去日其知道州則葺元公故居錄子孫於學提泉舶則盡郤兼司非額之宿例治臨漳則極言遣使秤楮之獘端其淸名勁節終始不衰方公大琮居言路侍右螭兼詞掖不一二年首疏明綱常再疏正君心斥舊璫之蠱媚抑後宮之濫恩建明國本則乞立內學以重教養愛惜時望則力與給舎爭辯是非奴才守邊者禠之重名器也揣摩得官者革之息邪說也其將漕福建舉行荒政賑糶有方寛弛鹽政與民均利移帥嶺隅首尾五載潔白自持恩威並著訂正釋奠禮則取淳熙新儀按其服器而一新之舉行鄕飲酒禮則沿中興舊典本之以儀禮而屢講之買田入濓溪書堂節用創備安四庫增補軍額而盜賊不敢犯境禁買南物而蕃賈至爲立祠其英聲茂實內外如一嘗觀狀李公之行者曰忠厚純實平粹簡淡於人物無臧否而遇事敢言無所避忌而狀方公之行者亦曰謙和衝澹奉已約薄閒居不見喜怒之色至其立殿陛爭是非凜不可犯始李公在臺端劾內侍女冠方公以言官請故相罪兩疏同時聞者聳動謂仁者之勇防明禋免相李公除權工部侍郎方公亦除起居舎人是其制行同志尙同出處進退皆同而其未及盡用也亦同昴英每念人才難得晚節難保若二公者生爲名臣歿爲全人稽之典禮宜得美諡以明公朝勸善之意是用轉聞於上

文溪集卷十

欽定四庫全書

文溪集卷十一

宋李昴英撰判

太學果行齋學生蔡順孫等札子乞差充鷺洲書院學賔職事判

太學生蔡君順孫舊識之於南海別去兩年矣忽偕其弟源來訪於贑亦太學生也文皆倔奇可觀而丰標灑落傾一座如雙璧相照映使人起敬問其衣何以墨則曰有母之喪也問其所以來則曰爲貧所驅也昆季方淹卹而不憚遠役豈其得已哉且致辭曰鷺洲書院有學賔無限員監司帖差前此甚多願得此以糊口庶專心學問也昔範文正居憂嘗掌學事今欲爲書院泛職於理無礙況書院之設政欲儲四方英俊相與講貫以上庠之士乃屑預籍其間亦可謂下喬矣不猶愈於其他濫吹者乎照所陳帖差充鷺洲書院學賔夫所謂賔者當以客禮待之每月錢米宜加優厚少俟服除卽參太學亦非久縻廩稍者也

蠲除受納官事例錢判

朝廷置倉受納苖米所以給諸軍月請計民之產而取之甚非得已也民之輸官剜肉補瘡豈其所樂哉官員吏卒每石立爲定數而誅求之不知作俑於何時沿襲旣久目爲常例吏卒小人不足責也官員自有俸祿差充坐倉董納亦職分中事乃公然取受略無愧怍習以成風所在皆然而錢數未有如江西之多也故於未開倉之前爭營求爲受納官上官或委之私人明言照顧之蓋有一年在倉而獲數千緡者此錢何從來哉皆民之膏血也當職起自閭閻久知此事思欲一洗陋俗去臘承乏攝郡未欲便行攺易姑止將苖倉事例錢自官員至吏卒痛加裁減𨿽所減之數若不多然積而計之民之防亦不細今年次第開倉所合先期告諭士自一命以上皆當以愛物存心臨財母茍得必義然後取士非吏卒比也上件錢旣令甲所不載委是違法而諉曰有例受之安乎爲士夫不自貴重乃下同於吏卒其人品亦可知矣今一時同官亦多端潔好修之士豈甘自污下特前此未有人說破故爲受納官者未能自拔於流俗之中耳今自開倉日爲始監納官並不可接受分文事例州家每月自有添支錢防一十五貫文盡可以供入倉飲食之資若能洗手奉職革獘察欺自當剡薦以示旌異其吏卒等人且照去年榜文裁減數目不得過取分文仍不得故作邀阻因而索覓如招詞訴定行決配攬戶仰照官司除去官員事例一項減價接攬不得欺瞞鄕民如違重作施行案只今備榜仍報提刑司徧牒本路軍州一體施行

發妓孫惜回南安軍判

當官籍妓使終身不得復爲良人非盛徳事也本司昨見阿鐘之詞蓋念婦人無知一犯不韙則妓之是無以開自新之路此塗通判之擬未敢以本官施行爲是此亦忠厚之論也今觀本軍所申則孫姓婦人元是路妓散樂因公吏盜官錢遊其家事發系籍則其人先已爲不籍之妓矣又非可以有專夫者並論籍之似不爲過本軍以爲此事有闗名分在本司何可固必𨿽然爲路妓人則其身可以東西南北逐食爲妓則老死於其土而不得釋如鳥之入樊籠魚之在盆盎見其他鱗羽翔泳於天寛海濶之鄕健羨而不可得仁人君子見之亦必惻然今從申將孫惜押回本軍畱之縱之惟地主所命已照施行

革防酤獘判

官釀則獘積於吏卒之侵欺難於遽革以漓薄彊人飲而售其直官之取利奚安民之受害未艾稅酒民甚便之而所收難以豫計則郡計有不足之慮至於城外拍戶尢要區處得宜不然則前日之耗於吏卒之蠧者所失猶少而稅酒之後耗於姦民之隠蔽者所失更多始謀要當謹重審詳不宜艸艸須是商量利害到底爲一定而不可易之論方可見之施行不然則朝行夕攺徒爲紛擾觀陳事宜共一十八紙防計出入之數闗防內外之獘討論裨助之防亦可略備今專請塗通判集兩司僉廰商議取所陳切當者次苐之詳爲規畫立定格式庶幾經久可行而不可變此非止爲一時計若行之而官民俱便則聞於朝乃百世之利也切望同寅畱意早有成說

行狀

崔淸獻公行狀

崔與之字正子增城人家貧力學自奮先廣士有當試成均者率憚遠不行公毅然勇往旣中選朝夕肄業足迹未嘗至廛市禮部奏名廷防極言宮闈皆人所難言擢乙科廣人由冑監取第者自公始歷潯州司法淮西檢法官皆有守法持正之譽攺秩宰建昌新城素號難治公始至歳適大歉民有彊發廩者公折其手足以狥因請自劾守大異之開禧用兵軍需苛急公悉以縣帑收市一毫不取於民和糴令下公依時直躬自交受民自防不擾而辦爲諸邑最趙漕使希懌令諸邑視以爲法且特薦於朝他司相繼論薦時相欲畱中公不就通判邕州薦者咸以爲訝勉公使畱公不可諸公申其請有防與在內陞擢差遣公抗章控避乞俟滿而後受從之邕守武人惟苛刻禦禁卒無狀相率爲亂公時攝賔陽聞變亟歸叛者將擁門拒之公疾馳以入執首亂者戮之縱其徒不問闔郡帖然擢守賔陽提點廣西刑獄甫建臺徧歷所部二十五州大率皆荒寂之地朱崖隔在海外異時未嘗識使者威儀公至父老駭異諸郡縣供帳之類一切不受兵吏不給劵攜緡錢自隨計日給之停車決遣無頃刻暇奬亷劾貪多所刺舉風采震動召除金部屬金人南奔邊聲震恐淮東宻邇故汴朝廷謀將帥難其人除公直寶謨閣知揚州安撫淮東公言邊釁已開相持六年凡所措置大抵虛文從事宜擇守將集民兵以固基業除公工部侍郎尋加煥章閣待制知成都府本路安撫使公言實邊斯可安邊益州爲四路心腹惟恃錢谷厚於他郡軍興帑庾告匱宜厚儲積以壯邊陲拜疏卽行初安丙檄西夏夾攻金人不克敵乘勝數入邊蜀大擾丙薨公便宜度劍以鎭闗表除公制置使盡防西蜀之師西北二國合從攻鳯翔叩鳯州借糧於我公條畫事宜宻授諸將隨宜酬答謄榜諭陜西五路遺黎俾築塢自固倚我軍爲聲援建言成都灘瀬險遠艱於漕運立運米常格奏行之自是兵皆足食蜀賴以全五年丐歸除禮部尙書公輕舟出峽徑歸五羊自是不復出矣築室所居之西偏扁菊坡刻韓魏公老圃秋容淡黃花晚節香之句於門塾蓋雅志也公之門無雜賔連帥部使者時其門歳僅一再見未嘗一問外事端平乙未二月摧鋒叛兵自恵陽擁眾扣州城郡守曽治鳯宵遁官吏羣造裏第請公登城公肩輿至開諭禍福又遣門人李昴英楊汪中縋城親諭之其徒俯伏聴命咸欲釋甲以歸而倡謀者黠甚以嘗害博羅令懼不免相率遁去入據古端州以自固俄有防依舊端明殿學士廣東經略安撫使兼知廣州公卽家治事區處條畫揣摩調度動中事機召兵四集賊一戰不支聚其眾於苦竹嶺窮蹙乞降公命分降卒於諸軍而戮其桀黠者俄拜參知政事八辭不受逾年拜右丞相上遣中使促召命守帥彭鉉勸請又命郎官李昴英銜命而至遜辭凡十三疏上知公志不可回詔卽家條上時政公手疏數萬言上皆欣納家藏禦札七通有文集若干捲其文明白謹嚴家大酉書其端曰東海北海天下老亦有盍歸西伯時白麻不能起南海千載一人非公誰公善知人平生薦引惟遊侶洪咨防林略魏了翁李性傳程公許後皆爲公輔公嘗度劍閣畱題詞蒲澗淸泉白石怪我舊盟寒里人采其語立公生祠於其地及薨贈太師謚淸獻初公持節廣右見於施行者維揚倅髙惟肖鋟梓曰崔公嶺海便民榜珠崖之人又編次其罷行擾民之政曰崔公海外澄淸錄在蜀人繪公像於仙遊閣與張忠定詠趙淸獻抃並祠號爲三賢淳祐甲辰廣帥方大琮祠公與張文獻九齡於學號爲二獻

文溪集卷十一

欽定四庫全書

文溪集卷十二

宋李昴英撰祭文

祭許象州文

維淳祐十年歳次庚戌二月朔越祭日門人朝散大夫李某謹以淸酌告於近故判府朝議鈍齋許公先生鈍齋之學本源一誠文最近古誠之著形政先及物誠之流行問無不知惟誠故精事至能應惟誠故明誠則無欲冰蘗自淸誠則無營軒冕甚輕師道自任南海橫經曽入範模一一玉成士徳之深共祠之黌至今朔望羅拜於庭弦歌東筦課試始程亦崇厥祠書閣崢嶸菊坡西山皆極口稱才可經綸位不公卿旣逾七袠乃僅雙旌輟俸廩士食續貢英藻飾泮宮百廢並興米入斛減鹽出衡增寧捐公家以寛遠氓曽未期月洋乎政聲老不廢捲細書如蠅斯文之厄泰山俄傾志未盡伸用未及宏夫人惜嗟而況諸生某少撰杖屨早防旦評誨猶藥石愛猶父兄猶記廈旃薦公姓名年貎幾何淸問親聆未幾去國竟負師承靈輀來東酹灑涕凝返築未能何敢不銘伏惟尙饗

祭鐘子鴻文

維年月日朝散大夫直祕閣李某敬奠於故友堂長祕校子鴻之靈潮號士區君名最早昻藏標度磊磈胸抱天文地理瞿曇莊老博識其書妙處精到桂湘閩浙江淮蜀道名山古迹窮極幽討文窺先秦詩軋郊島長章鉅篇奮筆一掃小奚蹇驢輕裘短防掀髯揮塵廣座傾倒所至交其豪傑諸老愛如至寶缾粟屢空充然養浩鬥酒孤酌絲桐一操不屑意於科舉趣林泉而髙蹈樂窩之叟茹芝之皓喜方外之散侶對王公而睨傲逹觀大方齊物自號希年少一素無病惱臥才數日遽以訃告幸有諸郎收拾遺槁某三十年間情篤交好日從吾遊研索理奧益者亾矣可勝悲悼寸心惘惘一奠艸艸尙享

祭廣帥右史方鐡庵大琮公文

厥今人望若晨星稀公老遠播天復奪之豈惟廣人之悲海內善類蓋莫不歔欷也鳴呼公之學探聖門之防公之文根理窟而奇靜者其性而敬以持暄日霽風接物怡怡見義勇爲鐡石不移敢言動天無愧拾遺使部其鄕肯故人私蓋海旂幢前誰五期精神筋力畢竭於玆器古樂成幅巾深衣鄕飲凡三動中禮儀齋廬閎閎書閣巍巍玉女靑衿賢哉帥師牘累千言判墨淋漓兩造息爭曉之片辭雪軫爾寒荒卹爾饑手拊遐氓父母其慈崇堂大榭辟圃東西杖屨婆娑民共敖嬉突兀軍門雄視南維庫曰備安貯緡不貲爲此州千年計而百廢必治子產之仁校人猶欺孝肅之明吏計得施人知公心如玉無疵大書連篇幾徳政碑萬人香火在在生祠蓋信之久徳之深不待其去而後思詔徙洪都將以公歸素無病惱一臥不支語音朗然易簀之時面貎如生卒襲之屍所養又可知也某疇昔甞寮今巢一枝肺肝不隔眞切相規商評古今竟日塵揮公不可作何所質疑酒落涕俱世少子期

又路祭方右史文

輀車東浮兮黃水之灣傾城挽送兮積涕回瀾魚龍泣防海山顏惡人多壽兮賢者不使之生還天不可問兮時事愈囏十年締交兮相照膽肝色笑若平生兮夢寐之間羅浮之約付渺茫兮冷月空山想象蒼蚪於炎洲兮一酹招魂

墓志銘

林隠君墓志銘

昔之以卓行名不必皆仕者也懿於一念奇於一節太史氏筆之則聞滅沒無傳亦多矣南海林君鄕曲稱好人焉闓其名端甫其字訥然言頽然貎而所存逾人遠甚不心乎利名不色乎喜怒不耳乎人之過屋闤闠中惡其囂辟隙地於後窠花盆荷觀魚狎鶴寄意塵表或窮年不出戶妖卒噪城下官委之登陴執戈爲裏閭先時窶民窘食指囷以給有述前古吉凶人明驗可爲世勸戒者君模本散布費不貲不靳已樂善且欲夫人皆爲善己不敢爲惡且欲夫人皆不爲惡用心類如此安然一生七十有一歲而終將以寶祐七年八月甲申窆之於番禺縣峩官山子一人名洪娶余女弟者拜且泣以銘請可書於其人不於其姻曰

秉彛之眞古之遺民茂其後昆此爲種徳之根

學士林君墓志銘

君諱植字建之譜系古汴名閱也國朝南渡初乃先世著作郎佐郎俛始徙其族浮光絕復規莵裘遂定居於閩之長溪厥後簪纓代不乏人如家汴時迨君之曽大父坦隨季父宦遊南海遂之番禺家焉坦生君之王父淸臣淸臣生君之皇考申早聲場屋爲庠序冠冕儷於扶風氏生君甫髫齡夐頴悟曁長娛色養必愉必婉以至於失怙恃哀終喪無嘉容且終其身濡露履霜之思弗少替噫孝已夫孝爲百行原宜乎君之行著於鄕咸曰義人也同胞五人有原急難君屢蹈死弗顧親黨裏閈有窶不自賑者有及期不能婚嫁者君罄所蓄賑之玆皆厚於事親故推其餘以往所薄者厚也亦宜使假君以年則彊爲善當益充惜也其數七七而止寶祐甲寅正月初五日歿於正寢易簀之際作數詩偈皆蛻生死語悲夫君室隴西氏子元申弱冠嗜績文婚於玉牒時漘之女女二人長適予之長孫亨寶次將笄戊午七月辛酉筮襲吉其孤泣血托槥竁於郡之永泰裏虎欄之原祔先塋也余識其邱隴銘曰

君義人孝天性世茂閥喜餘慶宅大宵悶魂永檟栱兮後昆盛

雜著

韶石說送曲江趙廣文

韶盡善之樂也以名州嘉矣名之則昉於唐初去舜之時如此其遠也山有異狀石耆老相傳嘗於此九成焉故石之形肖之其說甚荒唐無稽粵嶺秦始通南巡狩故未必至此然聖人聲教之溥如日月所照霜露所墜粵當舜之世獨不在舜之天地中乎甚矣聖人之徳感人之深且久矣後乎舜千有餘歲季札觀樂三嘆不已夫子聞遺音肉食焉而不味至於今又千有餘歳而石其思廟其依常隠然在人心舜何以得此於州之人州之人何以不能防於舜也孰謂州之人非其遺民乎則此石特人心感觸之一機不必致疑可也教授趙君崇禋旣模南海禮樂器以文丁奠且將樂於有虞氏之祠以實是州之名好古敏以求之者也舜何人也有爲者亦若是此當求之於金石絲竹之外趙君淑諸生而古其心必有道矣淳祐八年二月朔

送邵淑

肉食者得良客難尙矣象牀之諫迹是而心差傾坐之琴人髙而行穢欲避正堂夫誰能當況治獄官乎館尢難於客貧者因以貨愚者爲所賣卓然自立之人事決之心揆之理得矣彼旣無所容其欺假托焉於貨主人之公見偶與彼之私情暗合則人競趨之矣𨿽身賢而奚以白於人爲累豈細哉餘同年生顧君云仕於時爲郡理狴犴事亷平聲孚於吏民三年矣而未聞有客也一日邵君淑來訪銜袖有詩問奚自曰顧君館舎也語叩其隠其來纚纚心敬之不專章顧君賢究所自樹能不以一介輕取與節可尙也他日得其位行其志操守可知行窩將出領可無言以分一中造化心上經綸歸而求之家有餘師

贈懷集莫貢士

不見莫君瑞應八年忽叩門訪小隠畱之對荷花細酌因談懷集產水晶石瑩明特異惜吾邑無能攻治之者列之几案供拊玩淸寒照人亦天成奇物也余曰君亦猶是夫一日遇良工具眼稍加琢磋卽成美器矣時有龍舟躍至小溪君喜甚舉大白滿引淳祐十年夏五月朔

贈香山王公

先人與香山王公爲莫逆交余兒時撰杖屨侍左右見其情好親宻如兄弟先人下世今九年執友凋幾盡獨翁一个在扁舟遠遠入城敍契闊余適有季弟之戚不能欵曲陪色笑而遽辭歸使人感慨不忍別翁六十有九彊健不少衰許明年重來必不渝此盟也

贈傳神張森

建張材叔以能模寫晦庵翁名江湖間藝工也而多從名公卿遊气象猶士也非若世之庸手但能看人顏面弄粉墨探理義之精微豈不有得於公之心也哉余曩使建將繪公像問孰能之者皆首稱材叔後致之果奇筆也別十餘年忽來訪山居技益老老益窮南山數千里逐食役役無寧歳蜀僧之靄傳神得妙栁仲塗謂其至藝天與纖無差忒寫太宗龍顏天爲之笑寵榮冠一時品題連篇不止一仲塗而材叔至今不遇何耶遇不遇有命焉歸尋舊隠集西山數老宿褒字遺子孫足以不朽孰謂材叔不遇哉淳祐十年端午日

送相士朱杞

士大夫贈相者之言多譽喜其美已也相者對士大夫之言多佞望其利已也彼此交相悅遂無是非之心俗之不古類如此或薦談相朱翁杞來曰此以其眼得品題於諸老者袖出復齋西山遺墨而信意其見必眞守必固試歷指坐客使鑑別則多而少否乃心果無所利果無所隠乎忽以將東歸告不贈之覬而言之乞褒字之爲恵不費吾何斬懼同乎流俗而不自抜也故不敢

從學者題名疏

李子先經義知名湖海間尢長於論防訓經生固其本色賦友欲師其後場之文無不可者先疏來學者姓名豈若世之有求於人者哉蓋欲知其爲如何人耳【李子先春叟字也】

諭鄕飲酒行禮者

某承乏此邦愧無善狀惟於風教所闗不敢後已涓吉旦迎賔僎介於庠行鄕飲酒將與多士共興禮遜此蓋以古風相期待也禮云禮云豈虛文之謂揖遜升降進退周旋亦可以驗其人平日之所存禮之有儀所主者敬儀之不肅斯焉取斯行禮之日執事者各供乃職在列者各謹威儀頭容必直手容必恭足容必重毋惰以羞於傍觀毋嘩以亂我邊豆徳音孔昭視民不恌凡我同志敬之毋忽

諭鄕飲酒觀禮者

某講行鄕飲率由古禮俾邦人皆得寓目焉政有望於相觀而善也動作有法容止可觀執事者固在所謹然觀者亦當整襟正視屏气肅容攝以威儀共成嘉禮倘或跛倚謔笑是幹大禮以自取輕此豈眞好禮之士哉觀禮者固欲觀行禮者之敬忽而觀禮者之敬忽行禮者亦於是而觀焉

諭峒長文

有子曰其爲人也孝弟而好犯上者鮮矣不好犯上而好作亂者未之有也

善事父母爲孝善事兄長爲弟犯上是干犯在上之人作亂是爲爭鬭悖逆之事蓋人能孝其父母敬其兄長便識道理知名分少有犯其上者旣不犯上必不肯作亂大凡世間作犯上作亂底事卽是不孝順父兄底人若是孝順父兄底人便不肯做犯上作亂底事有子之言最爲親切然人𨿽至愚未有不可化者監司郡守才見有一二梗化之人便一切待以非類加以刑戮他旣防頑無知而長民者又無以開諭訓誨之使誤入於惡者終無自新之路良可憫也今進爾父老於庭諭以此言爾其歸告鄕黨子弟宜細思父母所生我者須當孝順兄長同胞而先我者須當敬遜則此心和順自不爲惡汝等得與父母兄弟妻子同樂官司亦得與田裏相安豈不甚美其有暴狠不率者則是孟子所謂禽獸而非有子所謂人也國有常刑後悔無及

文溪集卷十二

欽定四庫全書

文溪集卷十三

宋李昴英撰詩

五言古詩

送廣帥趙平齋汝曁觧印趨朝

海瀕老同年五載依宇下春風舞簔笠愛日曝田舍喜無撞搪吏追逐欵段馬劇談許絳褐得趂公餘暇達官來三逕小隊鄰翁詫明公傑俊人麟族稱大雅典刑樣諸老胸次郁醞借西溯其源境物入陶寫才髙事無難只手擘太華乘軺始逾嶺風采賢使者堂堂開大閫部屬肅鞾帕臺端有老蜮闖影含沙射孤忠冕旒知還許河內借鈴齋安獨處冷淡閒僧夏例錢推不受金貝視土苴首祠酌泉翁坐使饕俗化葭萌細摩拊生意被原野循良渤海遂平理潁川霸威風戢偸竊徳意銷詭詐能令毋伏黙禱雨師灑開倉散窮閭儉歳低粒價貢場宏敞拓芘士千間廈歷觀古賢牧美政公其亞防夫眞枉了有識共唾罵君子竟何傷徽譽愈膾炙詔還九棘班明發不俟駕傾城送津亭牽纜不忍捨老夫前致辭再拜進離斚立朝要敢言切勿效喑啞此行眾所望磐石鞏宗社

送荊門王廣文之官

京都士如雲一見知好修未嘗廣文飯已替肉食謀炎門恥曵裾漫郎肯從遊驚座吐倔奇倚塵覺我羞窮邊人憚之長笑驅行舟逺烽亂夕煙戎馬驕髙秋淸野空子衿叢棘荒半流此去欲何之幕府應防尢吾道豈空談取勝在一籌獻馘早歸來平步班瀛洲

久住白雲呈鎭長老

桑下戒三宿我此尙畱戀曹溪悟一宿我復無知見鎭公房遜客所須如執劵園丁曉供茹行者時灌硯飯奴更蒭馬紙帳費香篆主人眞好事應答色無倦欲歸興未闌欲住面有靦飛錫肯三逕亦有伊蒲饌

遊峽山和東坡韻

雙虯挾玉奧入百轉灣向無長公詩艸木今何顏此山二百年偃蹇客往還長風駕余舟老人急開關逢迎欠髙僧喜有識面山平生癖幽壑便合茅三間君命何敢畱歸棹隨賜還慚愧和光翁笑指靑童鬟

酌別張子元二首【並序】

子元已注今年班籍去臈余以言職免歸子元不待引見毅然相隨南還玆再入京送之至鑑空閣下用東坡韻酌別

去冬初去國逆旅等順境禍機眾危之沙伺人影拂衣肯同歸荒驛燈夜永幸脫妖蟇口黑月重磨鏡勤君再行役我愧心耿耿陛下皇明穹賢聚纖邪屏石渠盛此士豈復松防冷胸中貯奇策可以靖邊警平生羞轅駒看取囊露頴堂堂曲江翁芳躅在梅嶺

其二

南士如君幾妙處方寸境撐腸五千卷落筆擅三影喜談狂朱云恥作諛谷永憂時防髭雪未肯疎鑷鏡摩挲匣中龍起視鬥牛耿毎同畫灰語寒夜僮僕屏吾儕期歳晏世俗任炎冷江亭揮別酒謔笑鬭機警景文兄弟情畝異禾同穎日邊多便驛頻書來越嶺

重九遊郁孤臺和座客韻

座上多俊人奇倔角拔犀追風飈館遊鼉鳴玉龍嘶夕陽催歸鞭更酌樽重攜懷開鉤鉤簾語合印印泥似與花神期拈出糕字題壯哉千尺臺虎踞譙之西枰中十萬家一目城市低乘風巾可橋取月箸可梯豪气壓崆峒雙月照虹溪響山慨懷古妙句吾家雞邦人趂遨頭壺榼山之蹊最喜秋事成千畝黃雲齊

是日至馬祖巖和前韻

九秋天地香贛產饒木犀登髙詣其巓風健戲馬嘶偸得一日閒古錦奚奴攜秋陽閣霏雨飛蓋換障泥舉揚馬祖禪拂摩老坡題菊茰勸人飲猛吞玉東西憑防視九州莽蒼煙水低如何昌黎翁華嶺須防梯野性淡無嗜所樂惟山溪毎羞名利區得失爭虫雞意行契眞趣荒苔踏成蹊嘉辰且盡歡聚散或不齊

肇慶府倅王庚應平反廣府帥司寃獄詩以紀其事

人生天地間本是同胞出貴賤與賢愚分而理一上帝立君師朝廷設官職凡百有司存各欲盡其責一或無人心何以順天則廣南十四州官吏幾滿百公道孰扶持田野多菜色大桀作威福小桀肆蟊賊周興而爪牙郤超而賔客君祿君忍欺天民天弗卹貪饕事篚苞殘忍尙徽纆可憐田舍翁駢首膏斧鑕可憐富家兒鞭背遭黥墨怒气劇炎火讒言易轉石恩門甘仰面墦間爭屈膝喑啞一世人天髙雲霧黑豈無賢大夫畱此一綫脈堂堂西蜀翁憤气塡胸臆尙友周濓溪拙矣謀身策念我同胞人罹此操戈厄苦語爲平反片言天可質細閱拙錄篇事事皆陰隲孟子謂非人由其無隱惻此翁仁者勇姦諛誅以筆天道本昭昭彼巧竟何益吾皇本好生桁楊西列棘安得百於公落落參邦國

苦秋暑引【並序】

己酉歳廣漕邱迪嚞攝帥苛虐流毒朝廷札趙倉汝塈兼攝帥漕其人刓忍不授印故作是詩

商金久得柄老火未退舍甑中著寰宇赫酷甚於夏池湯頗殃魚田龜應害稼桃笙亦漿汗水國無涼榭扇揮腕欲脫忍渴畏杯斚樹間寂秋聲矩令何時下四序本循環寒暑相代謝炎炎推不去誰與詰造化人思濯淸泠風露願一借再拜祈蓐收西陸早命駕

七言古詩

觀入試者

鐘撼雞鳴萬家起月下紛紛白袍子提壺挈榼春遊閙擎箱擐篋誰家徙通衢隘塞行人絕露坐欠伸奴跛倚逺聞雷噪轟應答近亦洶洶殊聒耳軋然棘戶破曉色陣腳忽移去如蟻壯夫先入防几案儒雅雍容行且止垂髫趂閧未知苦戴白相持嘆衰矣自從明詔到郡國士出深山集城市但能操筆不曳白秋榜人人都準擬分明結社戰所兵投合主司誰得髓昨科試人今或亡三年場屋能消幾功名信分置勿言身健頻來已堪喜槐黃早脫吾僥幸因送兒曹得觀視傍人休笑李秀才三十年前亦如此

再用觀入試韻

涵育累朝士興起薄海弦歌爭教子籯金世守韋一經俎豆少成孟三徙盡從科舉梯進取發望深門日倚藝先徳後己非古心術乖違徒口耳天門髣髴馮爲馬陰徳卻關橋度蟻時來乳臭亦觀光潦倒英雄頻坎止棘闈投卷姑應之桂籍題名先定矣可憐數千困眊氉僅二十人誇利市近歲詞場尙剽拾文體腐陳難古擬倩人者幸耘人貪气習陋污淪骨髓主司頭腦易冬烘目色不迷世能幾所憂程文悞後學豈但升沈系悲喜他人愛子亦如我何敢庸心秦越視願言通榜皆實才如已得之無彼此

送梁伯隆歸丹谷舊隱

秋堂之客自建上來省擕以偕行

昔人入山訪隱君毎恨見山不見人子持畵圖走踆踆人𨿽可卽山非眞自言谷中萬修筠泉鳴琮琤石嶙峋誰甘混迹麋鹿羣雅意逺遊濶見聞飛笻遂過南海瀕翻海一洗徵衣塵東望絕域天無垠藥洲風月蒲澗雲間出奇語頗自珍奚嚢十襲而三燻槿花猩血荔錦紋何如故圃桃李春江湖社友杯十分何如族聚情話親行路之難多酸辛還家火急埋車輪拂拭磯苔開徑榛畹蘭籬菊庭古椿贈篇滿篋不療貧幾人煉藥能輕身本分荷鋤驅犢西疇耘武夷山下擊壤爲堯民

羅浮何君祐夫相訪惠詩又出所作水墨魚戲題卷末

山頭釣引千鈞魚鐵橋曾逢稚川奴風波平地誤防額戲取墨汁翻糢糊縱觀濠上契妙趣浩浩胸次涵江湖墨云忽從硯池起撥剌跳出形模殊大魚騰驤撼風雨小魚碎遊荇蒲技如元放幾許奇金盤一个松江鱸試張亭前漲波影舂鋤飛下傍睢盱世間畫史少活筆描寫終類鮒肆枯文溪一灣浮釣徒欠得龍眠爲嚴瀨羊裘圖

三山亭

山中招提鼎足踞路如丁字分頭入逺看港漢紛長繩俯見阜邱才小笠班荊坐僕縱之息爭解緑荷撮紅粒羣然飲澗忽喧噪石兀深叢疑虎立我起胡牀劃孤嘯前峯響答松風急舉頭云端尙天半搘竹扳蘿進千級

題石室木

似屈才伸蛇解蟄似斷還連龍蛻骨天河失卻古槎橜落在人間撐突兀若非胸中磊塊灑澆出老死畫工無此筆

題東坡竹

葉葉枝枝各標致密密疎疎總風味筆爲化工壁爲地頃刻種成此君子𨿽然月影水影寫眞似安得千年尙生意

河南掃松訪古勝寺不遇主僧

主僧走城磨驢兒廊僧閉門縮頭龜長髮行者披鶉衣瀹我苦茗行相隨禪牀破簟客自展急呼蒼頭揮大扇臥到夕陽暑力軟歸趂潮平柁流轉

文溪集卷十三

欽定四庫全書

文溪集卷十四

宋李昴英撰五言律詩

送鄭雪屋歸裏

徵衣防落紅君去與春同貧到歸時見吟多醉後工不應冠尙鶡自許气如虹急著看山眼飛帆吸快風

送連推黃端簡赴班

端簡山谷之後其兄端亮余丙戌同年也

別我谷之盤今誰似二難西江詩種好南鬥劍光寒千里依蓮重三年食蘗安頭班人品稱春意暖徵鞍

武夷觀

閒乘石鏬船又到浙江邊回向初心地皈依古洞天成丹呼鶴舞噴酒起龍眠雨意偏畱客杯茶定宿緣

建倉解歸詩復徐意一二首

恨未澄淸盡孤蹤已不安繆悠臣罪大感激上恩寛鄕國三千里人心百八盤夢歸今始驗爲我謝言官

其二

吏擎雙印出便覺此身輕物我忘恩怨漁樵寄姓名笛聲黃犢背詩興白鷗盟故舊休相訝無書到帝城

題雪峯因大夢頂相

終朝咬菜根那得許精神自笑形爲贅從渠畫不眞閒雲畱片影活佛化千身大夢何時覺癡人問木人

贈始興順首座

江湖三十載敗笠破袈裟老面阿羅漢全身小釋迦定無牛犯稼不見鳥銜花一笑西湖上相逢且喫茶

景泰寺

樹合疑山盡攀緣有路通逺鴉追夕照低鴈壓西風瀑勢雷虛壑松聲浪半空憑欄僧指似漲霧是城中

挽鈍齋先生許象州三首

家學存齋授淵源自晦庵【存齋公伯祖也晦庵爲名齋且爲之記】魁文行海內師道重天南銜未冰條一州才刀夢三芳名卻千載俎豆拜祠龕

其二

義重人誰及髙風有古人已田分友子【友人林司法初筮西廣終於官妻子貧先生割已田贍之】黎事保羈臣【顏瓊守羈廣西先生以經幹告身保薦顏起廢撫定黎峒有功朝廷嘉之授瓊筦守】抱負耕莘志依稀陋巷仁丹靑遺像在難寫道心眞

其三

丈席卽之溫終身佩一言棟梁失安定山斗慘韓門慟矣心喪重淒然手澤存江聲助悲些莫返大夫魂

白雲山見五色雀

羅浮禽五色創見此山椒錦羽嬉同墜鐵冠遷最喬疑隨仙馭過喜趂白雲招貴客非關我勞渠千里遙

送梁上捨必得大學解試

南國去天逺行程勿滯畱試期催負笈戰決勝焚舟澹墨題金榜英聲起璧流旦評期望久著力在毫頭

用前韻送潘上捨

謙爲賢業址取履卜封畱筆下千鈞弩胸中萬斛舟椿庭聞誨語米廩友名流連捷歸藍綬鄰翁好話頭

挽如老歸眞

不見才三日喧傳已坐亾平生功行到垂絕偈言香緣分無髙剎禪名卻四方開包殘槁在切勿放毫光

送葉耆卿試太學

背城嬴一戰璧水是儒林詞賦八義手功名寸鐵心程兼馳數驛學苦惜分陰淸獻起庚戌長風送捷音

觀獲

負郭平田濶秋深獲課勤短鎌行缺月多稼剪黃雲舊臘占三白今年稔十分太平村捨裏墮穗飽雞羣

山行

塵中事日生撥剔且山行襆被欣然出登車趣便淸奴收擕蠟屐客請帶棋枰才過城闉外耳根無市聲

後峒月溪寺

寺巧蟠山背池圓印寺前連筒泉落罋如鏡地無磚茗苦苛畱客僧淳懶說禪使君期不至一宿笑無緣【是日期吳守未至】

樵者

近道其樵者勞哉食束薪運斤碎盤錯荷擔下嶙峋恐是仙王質何須貴買臣路傍迎一笑笑我絆簪紳雲泉亭【白雲寺前新築此亭自爲作銘】

絕頂郁其前寒崖噴玉泉亭成山補闕境勝我攙先樹杪江天接榕根石磴懸賞心遂連日合爲智仙傳

哭淸逺權宰樓海司法二首【並序】

樓君宰淸逺峒宼一夕入縣治倉卒告變君挺身出諭賊竟遇害歿於兵

諭賊散私財頑不可回憤然瞠目罵吾已戴頭來一死當凶刄千家免刼灰遺孤元未有行路爲悲哀

其二

百里稱亷吏誰歟起釁端州符需賦急軍餉及期難節義扶澆俗朝廷贈大官邑人崇廟像猶似髮衝冠

送陳大雷試太學

裹糧數千里賈勇萬人場庾嶺琴書去橋門姓字香有司應眼具喜气已睂黃踐履宜天相時文況所長

悼花首湛長老二首

碧眸鐵面跣足衲懸鶉數日蒲團定一如泥塑人施錢隨散擲忍辱已忘嗔丁字何曾識拈提話轉新

其二

別我笑吟吟羅浮願力深空拳糊眾口平地起叢林山迥孤云沒溪寒片月沈人今奇坐蛻在日孰知音

飲赴解試士友二首

座滿挺時髦經明亦富豪幾年勤用志三日健揮毫笑取刀牛角相逢酒蟹螯有名還有分秋鶚碧雲髙

其二

少日諳場屋斯文爲細論艱深成札闥卑弱又西昆與客爲佳防當年是解元賀詩多辦取盛事屬於門

山寺夜起看月

丙夜忽白披衣起憑欄山川如晝見松檜照人寒孤鶴欬屋脊羣僧鼾紙單燈前呼老佛妙境許同觀

看僧披剃

爾教言無相誰教蛻髮毛虛名猶度牒多事更方袍父認師傳的年推戒臈髙冠巾何不可只要斷塵勞

挽右史方鐵庵詩三首

一疏綱常重端平起直聲難磨石宋璟不動鐵元城前輩風流在南州个信誠精神兼學力傾倒爲遐氓

其二

喜怒皆和气天全一片春眼髙多識士心直不疑人稱得深衣古爭傳判筆神恙防談笑去忽失玉璘珣

其三

紙錢森插竹遺像在方橋月暗甘棠宻風嘶韓木喬所悲緣瘁國於誼況同朝淒斷黃灣路丹旌些莫招

五言排律

觀定堂

梵宮憑水建蓬荻費芟除岸破羣魚出枝危獨鶴居定鐘僧睡早揮塵客談虛月滿龕燈小風停幡影疎供盤多佛菓僧飯飽園蔬惟有開山老淸髙閉艸廬

文溪集卷十四

欽定四庫全書

文溪集卷十五

宋李昴英撰七言律詩【上】

送髙禮部不妄知嚴州

從來直气勁摩空又吐忠嘉忤九重指斥分明人所忌去畱諄復上能容淸風慨慕桐江釣異渥新疏竹使筒熊軾一行聊復爾羽儀禁路要防龍

別陳霆【並序】

永福陳霆客鐵庵方公之館見謂淸謹予送公之喪至浴日亭下餞以小詩

政喜論文子遽歸扶胥之口訪韓碑吟篇佳處南遊得行李輕如始至時石友秉心終可托鐵翁具眼逺相期勉旃辦取蘭闈捷四六供官且放遲

羙廣帥趙平齋拓貢院

圍棘千間手拓開帥幢元是个中來前峯卓卓尖如筆正路堂堂穩踏槐自此鵠袍容萬士渾然龍化出倫魁南州盡說明年好依舊科名得上臺【癸丑菊坡翁登科】

送循倅黃必昌之官

好風佳月說龍川人喜新來別乘賢才盡優爲千里式學今有用四書全黃門祠下揮唫筆丞相嶺頭先著鞭莫但俛睂銜紙尾忍教田裏苦顚連

白雲登閣

白雲捧擁到危巓傑閣翚飛倚半天谷響頗疑吟木客潮回坐見變桑田幾重山隔幾重海一日身閒一日僊眞樂無如防心處林花野鳥亦欣然

云關觀月

山間未晚先得月料想城中見較遲海吐銀蟾漸呈露林垂翠影早參差孤輪涵澗安禪處明鏡當空沈籟時夜半衰翁猶獨坐淸光吸盡入詩脾

登峽山疾風甚雨

長風吹裂碧雲堆捲取銀河瀉下來雨攪犀潭千尺浪煙遮龍窟一聲雷松翁偃蓋巖隈立猿女穿蘿洞裏回舊事蘭亭好拈出婆娑溪曲共流杯

峽山飛來殿

龍門鑿破碧天池呈佛髙峯插翠微對岸鐘聲猶隱耳禦風檐角尙如翚二神擇地非著相雙錫騰空向上機此境世間如更有安知古殿不重飛

峽山全淸閣

無塵明鏡太玲瓏匣向周遭紫翠中地有仙家雲母石天然上界水晶宮通宵如晝溪頭月盛夏回秋竹罅風萬斛客愁都蕩盡一杯聖酒畫欄東

同劉朔齋遊白雲寺二首

衝暑登髙人所憚云韓龍孟樂相從眼窮溟海九萬里身在蓬萊第一峯潮長嶼低帆勢急山廻路曲樹陰重日斜移席臨池飲戲掬淸泉解酒容

其二

勘破禪家最上關掀髯朗笑響千山海門正湧冰輪出昏鼓先催玉節還獨上層巓風浩蕩歸沿小澗石孱顏尋幽本是閒人事聊復分君半日閒

送張子元班見

笑掇巍科是管君等閒馬上換京官扶搖九萬從今易植立千年自古難多辦衣裘禦風雪操維柂過瀧灘中朝知舊如相問試把吟篇舉似看

和廣帥宋自牧勸駕韻

天將造榜放秋晴南國新逢運防亨障礙洞開來試者計偕穩送上華京主人況是梅花宋寓客漸非日色程面見河南已分曉佇聆魁捷響仙城

西樵巖

巨石捲阿駕半天樵山風景豈虛傳水簾不卷四時雨丹竈空凝萬古煙印石尙存烏利迹問誰曾識紫姑仙我來遊徧登雲谷更借山僧半榻眠

送都運陳煒以煩言去

鐵漢從來去就輕當年烏府樹風聲福星臨分人安樂濁世如泥志防淸祠命忽傳姦吏賀歸裝絕少擔夫驚退庵本愜家林興父老攀轅卻有情

碧霄

未到白雲先碧霄瘦藤支我上山腰煙橫逺樹醉眸豁竹引淸泉塵慮澆酒滴松根和露飲茶烹石鼎抱茅燒平生不被利名鎖半掩柴扉聽晚樵

送李尉興龍之海丰任

書味無窮得屬厭待六載不辭淹乃心雅欲親諸老初筮惟知守一廉毋縱彎弓獵雞犬謹防暴客起魚鹽同鄕同姓鐘情處酌別中秋吸玉蟾

送舶使孫叔諧東歸

蒓鱸髙興趂新秋帆腹吞風湧去舟萬寶集登天子庫諸蠻遮泣海山樓世間顚倒是非夢達者逍遙得失侯歸到家林定重九團欒杯酒菊花浮

宴鳴佩亭和趙漕韻

數尺飛泉漏隔城寒巖防處落琮琤懸知勝境無塵到卻訝晴天作雨聲一歃不容貪者飲兩峯宜著醉翁行此泉千載因人重曾識光風霽月淸

送三舉人【並序】

已酉鄕貢鄰曲得三士甚爲之喜玉帳鹿宴有詩已卽席和二首歸而別成一首贈三傑之行

銅蟾滴硯不曾晴命到通時文乃亨善射定知楊破的力耕必獲稼如京錦旗門巷誇聨薦椽筆春闈又中程擢第三人如下問定將四字語元城

贛學鄕飲禮成二首

風化之原出泮芹飲循儀禮豆籩陳國中推擇爵齒徳堂上獻酧介僎賔主一敬存容自肅歌三樂備意相親粲然應接非觀美所望今人樣古人

其二

無嘩觀者也深衣古典如迂效頗奇放出曦輪行事日飛來捷幟序賔時俎陽便覺春流暢拜爵潛教俗轉移此禮重行應易易邦人耳目熟威儀

送子先賢歸南海

束書相伴到江西我尙濡畱子遽歸輪角難生催別斚刀頭欲折爲斑衣功名有分須如意學問無窮更造微若到家林遇奴輩先教拂拭釣魚磯

寄贈竹隱李聘君

圓沙有此隱君子短褐枯笻自一邱安樂窩中寛宇宙逍遙遊處眇公侯逢人皆喜一無忤於世何求百不憂種徳已深天必報大兒玉立最淸修【翁長子春叟三薦於鄕名士也淸修可敬】

按通誌聘君名用字叔大東莞人少孤侍母𨿽盛暑未嘗去巾襪徳器凝重造次必以規矩初業科舉及讀周程諸書卽棄之杜門潛心理學者將三十年人稱竹隱先生公聞其賢就見與語出語人曰吾今乃見有道君子嘗著論語解究明伊洛奧防以遡洙泗之源學者傳習之公進其書於朝詔授校書郎不受遷承務郎以旌其髙安貧樂道無求於世理宗禦書竹隱精舍額賜之祠於邑學

同劉朔齋遊蒲澗謁菊坡祠

曉隨絲轡飯僧坊丞相祠堂一瓣香試問神仙蒲九節何如名徳菊孤芳髙山仰止堪模楷百世聞之尙激昂我輩此來深有意豈專泉石癖膏肓

蒲澗滴水巖觀瀑

與可人遊五四並快風吹面洗炎蒸鹿巡夾道千章木猿掛垂崖百尺藤石室橫琴淸振玉壺瓢酌水冷調冰瀑簾雨後籠山濶不許塵埃俗耳聽

送鑑師住靈洲寺

少年芹泮也儒冠底事緇袍染異端孤島一燈開佛屋長身七尺占僧單鐘鳴魚叩隨緣過棹舞鷗飛取次看亭下聽經黿在否石欄搖影碧波寒

贈海珠湛老

也曾勘破到風幡坐得形枯鬢早斑神子指爲眞鐵漢江神幻出小金山華亭浪急翻船入蔥嶺雲深挈履還香燼未寒行道處蕭森翠竹防禪關

送廣東憲陳均二首【並序】

邱漕陳知章抑平民爲猺且就刀鋸陳公伸其枉全活甚眾反爲所誣遭劾而去

十五年間再繡衣幡然一出浩然歸囹空但欲全人命网打誰能避禍機壬巧交攻邪害正丁錢奏免是成非離亭父老遮如堵莫駐春江去棹飛

其二

我如越雪致狺狺此事牽連亦到君久矣浮名等蠻觸付之公論定蕕薰四知誰不推楊震三已何曾損子文甚欲一行陪祖帳萬山遙隔幾重云

黃士奇防檄送其雙親歸閩以詩送之

佳哉茂士頗圓機頻到蕭齋對塵揮官長見知因職業人生最樂有庭闈東山至寶身當惜伯玉中年力去非一事說來眞可敬來裝罄矣貸金歸

贈曾士倬用許廣文韻

裏閈如君苦績文幾年良玉困炎昆鶚書快甚催隨計鶴髮忻然慰倚門袍緑光華應分有汗靑久逺要名存江頭目送西行棹驚起驪龍渴睡昏

送演侄三首【並序】

演侄自建來省侍寧化尉闕到將之官作詩警之

少年政要識艱難受國恩深早一官著力莫孤先世望從頭細把四書看金蘭益友眞同志菽水慈親曲盡懽學取老夫窮意思免敎人指袴繻紈

其二

五常百行異其名腔子源頭一个誠數馬似愚寧過謹懸魚𨿽矯卻眞淸寛和愛眾眾同愛驕倨輕人人所輕詩好何如勳業好旂常元不載詩聲

其三

一同休戚尉相關肉食那容職曠瘝驗視難眞防木刻追擒易誤戒弓彎千尋樹看萌芽始萬里行從跬步間大抵窮通皆定分炎門邪徑莫躋攀

文溪集卷十五

欽定四庫全書

文溪集卷十六

宋李昴英撰七言律詩【下】

子先宗友試蘭省送以小詩

毫端五色織成章皎皎淸標月照梁再戰文場推定霸一經書法首尊王鞭揚庾嶺梅花早梯上寒宮桂籍香師道自居吾豈敢所期竹帛逺流芳

北山證果寺

久聞北寺最淸幽因看花田遂一遊近國好山半煙雨參天喬木幾春秋香凝永晝添談柄風送長松爽茗甌此境今才逢我輩不畱詩去鶴猿羞

羅浮國醮【並序】

昔下元日朝廷遣使賫香建醮有五云呈瑞

霓氅蹁躚拜玉宸發揮道徳五千文步虛夜半千山月朝斗空中五色雲風雨若時昌國運乾坤齊壽祝吾君賢侯方寸精誠積散作丰湖葉气薰

羅浮飛雲頂

山行頗覺思悠然遊徧仙家防洞天登見日亭風刮面立飛雲頂月齊肩稚川翁有燒丹竈景泰師畱卓錫泉我得眞人金石訣無求自可享長年

羅浮峒長寶谷王寧素送藥瓢

久矣深山煉鶴形聞呼峒長又逃名斷崖怪木人稀迹亂石奔泉澗有聲劍定通神收古匣棋聊供玩戲紋枰藥瓢解贈寧無意重到孤庵論養生

贈雲峯演庵主

一庵移向白雲堆檜栢參天少日栽頗怪髮如金綫樣想曾眼見鐵橋來佛粘土壁煎茶供客對蒲團取芋煨卻笑老盧懷鉢走只因說出鏡非臺

題羅浮沖虛觀化緣疏

仙去千年重此山不禁風雨屋摧殘金能點化空談易錢欠通神著力難支廈終非一木了成裘未免眾毛攢洞天有分人人到輪奐峩嵯起筆端【寶祐乙卯峒長黎道靜住持沖虛觀求詩化緣修造輪奐一新】

送湛師回羅浮花首山

翩然拂袖忽然回帶得羅浮面目來乞食又還雙足蠒坐禪豈是寸心灰故依花首從三靖旋摘茶芽供一杯蘭若苦空君不厭可能爲我掃蒼苔

秋試已近用韻勉兒輩

鄴軸輪囷數世藏乃翁曾讀被龍光詩書有種芥拾紫科舉催人槐落黃學到自然名盛大文工更要理深長歲當酉戌吾家旺月府先敎竇桂香

送黃提幹赴班

不枉金閨貯一賢唱名重見冕旒前省闈見說第三賦選調猶遲十八年據實語人南嶠事無多行李浙江船壺山羣彥官今緊直諒如今合茹連

送恩平潛使君還裏二首

風流太守作春遊到處恩波浩蕩流懷綬故鄕需上日移舟別浦趂中秋聲歌洋溢行人口書翰縱橫健筆頭識面𨿽新心頗熟慇勤話別送歸舟

其二

五載南州屈重名活人一段是歸程兩州曾喚兩蘇起孤節要師孤竹淸合有鋒車催赴闕不應畵防又專城閒身已決深山底千里猶能共月明

壽張新班

喜气稜稜肖紫巖向來石燕毓奇男九十【平聲音旬】入相今才半七日爲人恰後三【正月十日生】籍濕金閨穹地步椒香玉斚盎春酣赤松須待功名遂蒲澗淸泉墨菊潭

送次兒解試

四度牋名達帝聰【國子監中者一臺諫及者三】布衣便有此遭逢吾家積慶爲心印一戰收功在筆鋒舉子頭塲關薦鶚時文手段要屠龍庭前手植森森桂飛捷今秋好事重

紀事保林尉韻【並序】

保昌尉陳知章權廣倅捕南海平民爲猺賊凡三十人獄將具余作札子露香告於天而後達於帥閫不行其言又以公狀達於憲臺逺檄循倅潛君審之而後獄得少緩林尉汝沆有詩用其韻云

淸晨風日辟羣陰一紙三燻上帝臨或者貪功頻滑手毅然奮筆特誅心寃辭賴有由言折聖世難施漢法沈此舉豈謀身禍福秪憐無罪縶南音

聞禠閣職免新任之報二首

逺民寃甚艸菅芟抗論公庭出至諴且喜一方全性命何妨三字減頭銜機關平地藏深穽仕宦伶人視戲衫五遜州符今免矣幅巾藜杖可松杉

其二

狂妄孤臣罪有餘三年三度掛丹書羣兒過計愁郎罷外物浮名總子虛只是儒酸眞面目不題道號混樵漁親朋欲語澆敎醉休與時人定毀譽

送族子春叟遊西廣

鳯出丹山定九苞桂林要揀一枝巢久聞巖竇須幽討不是豪人莫泛交鶴髮頻將安問寄螢牕勤把舊書抄功名到底還堅志崛起新丰一艸茅

後峒月溪寺

森森杉檜郁相繆散策何妨逐勝遊梵宇莊嚴傳浙樣碧池蕩漾納泉流將軍嬴得山林在衲子多因粥飯畱眼界𨿽云欠軒豁晚涼宜酒且夷猶

送荃翁張端義之惠陽【並序】

張荃翁太湖人端平雷變上疏直言謫居曲江往來韶廣間後又以言忤當路者謫化州終焉

吹面東風竪緑簔詩翁七十醉婆娑放懷自號天隨子知我無如春夢婆吟有小奚磨破硯臥看赤腳踏行窩太湖爭似黃灣濶髙浪粘天獨笑過

卽席和人韻送荃翁

詩似油翁背注油知音世有幾荊州乍寒乍暖方楡火無米無錢只葉舟客況可堪今老大人生何必盡封侯津亭且莫匆匆去萬斛春醪任拍浮

送李路鈐萬入京【有序】

路鈐李萬建安人邱漕以梅州辟之不受

運厄南州暴吏專鶡冠卻有好官員捕猺怕損平人命制錦盡除常例錢枘鑿一言辭辟郡胸襟三略合籌邊景文匹馬長相過我愧才非玉局仙

和心字韻送林尉公琰校文

鵠袍忙立老槐陰爭望文星早照臨稱物衡無髙下手別形鑑有是非心品題豈逐朱衣轉沙汰何妨苦海沈將見賢書協輿論眞才到此遇知音

蒲澗和東坡韻

四時冰柱濕風前絕頂飛來一泒泉瘦蔓相牽根太古蒼崖特立探長天竈荒孤鶴尋遺迹寺老幽禽闖坐禪閒日頻遊歸復夢結廬曾許躡坡僊

蒲澗山行宿景泰呈諸友人

蒲根采得泛金船滴水巖前且地僊造物添支閒歳月上恩不與好山川意行芳艸迷丹竈旋摘新芽撥澗泉欲雨還晴便登覽更消一宿白雲巓

四月十五遊僧寺

今日快逢僧結夏不妨乘興扣禪扉山垂逺瀑溪聲急風捲癡雲雨腳稀嚢錦詩成僧借看紋楸棋落鳥驚飛此來莫訝憑欄久傑閣新成拂翠防

代送邱漕廸嚞

假帥如公自古無邦人久矣望鋒車政聲難掩諸公說明主周知萬里餘豹尾雞翹那欠此蒓鱸鱠且歸歟江頭鼓動江船去喜气歡聲動裏閭

用人韻送梅糾梁現

徵鞍風軟踏香塵又送斯人南海瀕糾郡正資賔畫重洗寃須放筆頭春勉期聖處功夫到肯學世間兒女顰五瘴由心今一洗笑渠辟瘴嚼人頻

送舶使周申

堂堂山立舊朝簪久屈淸流督獻琛風趕連艘出獅國浪吹殘句到雞林平生不隔同年面中歲難禁惜別心歸見耆英定相問只言閉戶萬山深

贈宋省元巍薦經義

宋秉孫廣帥慈之子也治周禮義

傑作傳來見一班少年筆力老孱顏根源有學皆堪味首尾無瑕孰敢刪工要前篇人易取說須兩段意相關森森天骨晶光縹去必軒騰十二閒

八月驟寒

秋欲中分暑更袢金風崛起便成寒桃笙夜展猶嫌執狐向朝披便怯單翻手炎涼眞可笑循環造化果無端老來一任添霜縷寒暑難磨只寸丹

中秋無月

已孤前度一中秋滿望今宵月下游藥杵放閒靈兔懶鏡奩掩卻素娥愁知誰有術擎梯取枉費當年弄斧修天靳淸明毎如此樽前休恨翳云浮

示兒用許廣文韻

斐然狂簡不知非席防何時免誚譏官樣詞章惟典雅心腔理義要深幾各隨鵬鷃髙低適一笑雞虫得失微偶未成名兒勿恨我方追悔蹈文闈

鑑空閣

鑑空閣上賞僧軒祗樹深開不二門一水橫流界平野數峯突起補前村舟來舟去人多事潮落潮生岸有痕鎭日長閒輸老衲倚笻獨坐古榕根

文溪集卷十六

欽定四庫全書

文溪集卷十七

宋李昴英撰七言絕句

建寧解歸寄雪峯因大夢

行腳今朝又起單欣然歸去得安閒從前大夢難忘處上白雲山望雪山

弋陽鄭氏翠麓亭

管領寒溪揖怪峯徑穿鉅竹綠陰濃幽人去後無猿鶴冷落亭臺濕蘚封

羅浮梁彌僊遊爛柯山贈以曲笻方笠

葛坡龍竹東坡笠合伴山人到洞天柯爛想應畱斧在憑君試問石橋仙

過嚴子陵釣臺

船重秪因將利去船輕又恐爲名來如今羞見先生面夜半撐船過釣臺

勸梁靑霞歸羅浮舊隱

逍遙八極片雲浮所過名山不久畱依舊片雲歸石峒從今休更下山遊

南華寺五首

誦經聽得入從門壁上偸他四偈言畢竟單傳端的處賣薪供母是心源

其二

西方骨董南方寶畱鎭曹溪幾百年自是後人當不得有如翁者亦單傳

其三

從前梵說墮虛空獨有壇經說不同體用圓明皆寶相一丁不識卻心通

其四

未參五祖已開山合下全身此地安不是香忘故里衣畱孔道要人看

其五

淸者何曾飲盜泉僧盂底飯逆巢田此疑欲問師無語風撼長松嘯半天

雨行梅關二首

濃風四合凍雲癡水墨連屏鬭崛奇衝雨此行風景別滿山翠滴水簾垂

其二

通宵雨滴急催梅枝北枝南曉盡開多謝花神好看客隨車十里雪香來

雪封寺二首

鑿通危石張文獻勘破禪關盧祖師奇事已堪誇北客梅花先暖亦南枝

其二

徵輿六月度梅關大地淸涼樹影班行客不須梅止渴流泉到耳冷潺潺

峽山詩【並序】

壬午仲冬逾至三日羊城進士李昴英西遊抵峽山舟距寺而維焉是夕也風壯浪號敺聲戰激蛟騰黿湧與舟蕩摩垂丙而不寧枕翌日旣望攝衣登寺覩其靈迹森然昭布不我誣也嗟乎是胡爲而來哉境奇物勝千態萬狀神愛而玆來則士之假道乎是者亦必不凡矣行將掬山之靑歃水之綠與山水俱甲天下以實地靈人傑云於是乎書

山通一水逕皇都多少英豪出此途傳我飛來元羽翼好風吹送過天衢

靈洲

眼前無限往來舟射利干名不肯休少見人心如此寺屹然砥柱在中流

池州溪橋

萬里長江吸一杯等閒袖劍九華來溪橋獨坐無人識又駕長風跨鶴回

迎廣帥徐意一大參五首

桂林舊著繡衣來久矣餘波拍越臺自古直臣多牧廣廣平曾賦嶺頭梅

其二

曉來竹馬躍兒曹次第牙幢壓近郊五老跨羊持色穗也應歡喜前茅

其三

別去丹山劃七春一今日是滕民擬撐釣舸迎前路猿鶴從傍冷笑人

其四

魚稻之鄕鴈鶩驕鯨鯢噴沬撼江潮明公自是威風手南土應無莠害苗

其五

杜劉二子潁川居出處𨿽同語嘿殊勿謂寒蟬吾願學閉門自辦靜工夫

送魁星與李子先

金斗髙跳鬼狀獰世傳此像是魁星祥光閃爍開先兆助子秋闈筆硯靈

司法曾子羙新第榮歸欲得餘詩不敢效世俗諛語二首

裏同淸獻久聞風耿耿胸中便不同一疏叫云韋布日大廷對策想輸忠

其二

舌似河懸筆水翻春官首疏見忠肝士須卓爾名當世好取前修節行看

表釋應端住興化寺以其說而勉之二首

鉢中滴水也難消切莫貪他寺富饒畱取大皮纒大樹腹圍緊緊篾三條

其二

一般奇怪弄精魂豬蜆皆餐鍼戲吞未到空通渠地位只當齋戒作沙門

白雲獅子峯望羅浮

白雲乃羅浮西麓

不到羅浮瞥六年後期幾誤鐵橋仙逺云不隔山眞面西麓原同第七天

羅浮桃源洞

在山東北其峒幽邃人迹罕至

靈符鎖盡穴中蛇深入千巖處士家峒戶隔云呼不應時時流水出桃花

戲題羅浮梁彌仙寫眞

八十童顏雙眼明浪遊湖海一身輕莫將啖肉先生比个是羅浮老樹精

和徐意一韻贈寶積中空山

道是空山卻有渠原來有有亦無無若能空到眞空處萬斛塵埃著碓夫

采陽軒

看盡西園十里梅黃昏寒月趂人回要圎一段淸遊事更訪仙宮索茗杯

古成之仙箕

翁來靈筆舞龍蛇翁去瑤壇鎖暮霞舊事欲談三百載五云閣上望仙槎

書龍頭義約簿二首【人鳩一千】

桂菊風香造榜天門標捷幟地流錢筆端快便行年順騎鶴纏腰身兩全

其二

雕鶚聨翻二十名看看金榜是同盟河南人面分明見盡說龍頭防已成

重九日遊南山峽覺海寺

恰重陽日到南山小摘黃花供緑樽鐘叩一聲蕭寺晚移舟載月過前灣

夜夢漁父求詩覺能記其全書贈梁彌仙

酒湖無盡春無限一葉江湖萬里天明月滿篷風荻響醉眠正在白鷗邊

眾建蓮社堂求疏語

逺公鼻孔著蓮香引得喃喃閧幾場供佛建庵人更錯參機元不在西方

贊銘

淨慈釋刺血寫經贊

浮屠覺新在淨慈鍼血書楞嚴圓覺法華華嚴經兩年而後成錢塘劉植捐金植藏而匭之文溪居士李某爲一轉語

此經如筏寫之著相而刺血寫妄中之妄經諸佛說血父母生何淨何垢等爲前塵末法闍棃沈酣入骨一毫且靳而況於血血猶可捨是知身幻大痛一回直須臂斷

三十五代張天師贊

冷面皎霜凝電光雙目崢生來元自別不但父書靈

鐘離仙贊

衣兮木葉髯防面鐵所執何書願聞其說

呂洞賔贊

碧其風巾皓其云袍六合飛遨仙中之豪

維摩贊

丈室著不得文殊眾香國裏薰教臭無端詐病卻成喑只爲從前多業口【舊書頭批云文溪眞迹丈室作室中裏作上多業作業多】

自贊

竛竮山臒搭颯野服煮茗松根煨芋巖曲且農且漁非仙非俗淇傍何有秋鶴霜竹

廣州天慶觀眾妙堂東坡井泉銘

方右史取定林寺銕井欄防之

老經云坡記成名非古堂遂輕兩翁像久晦防偉方公舊貫仍取彼欄防此新作蓋環以銘遺千年飲淸泠續坡誰李昴英

行者了寛等題錢買度牒疏四章

已辦僧心未圎僧相才得方兄便成和尙

其二

作佛何曾要裹纏頂門尙欠世間錢捨身者與捨佛者選佛場中化有緣

其三

作佛本無相爲僧卻要錢豈無人割捨爲結惡因緣

其四

卽心是佛見性成僧無柰世緣要二尺綾

文溪集卷十七

欽定四庫全書

文溪集卷十八

宋李昴英撰詩餘

蘭陵王

燕穿幕春在深深院落單衣試龍沬旋薰又怕東風曉寒薄別來情緒惡瘦得腰圍柳弱淸明近正似海棠怯雨芳蹤任飄泊釵畱去年約恨易老嬌鸎多誤靈鵲碧雲杳渺天涯各望不斷芳艸更迷香絮回文彊寫字屢錯淚欲注還閣孤酌住春腳便彩局誰忺寶軫慵學堦除拾取飛花嚼是多少春恨等閒吞卻闌干猛拍嘆命薄悔舊諾

摸魚兒

曉風癡繡簾低舞霏霏香碎紅雨燕忙鶯懶春無賴懶爲好花遮防渾不顧費多少工夫做得芳菲聚休顰百五卻自恨新年遊疎醉少光景恁虛度猊防瘦困起庭陰正午遊絲飛絮無據千林濕翠須臾徧難綠鬢根霜縷愁絕處怎忍聽聲聲杜宇深深樹東君寄語道去也還來後期長在紫陌歲相遇

摸魚兒

用古買陂塘旋栽楊柳韻

敞茅堂茂林環翠苔磯低蘸煙浦靑簔混入漁家杜斜日斷橋船聚眞樂處坐芳艸瓦樽滿酒頻頻注臯禽自舞慣松逕穿雲梅村踏雪朗笑自來去車乘墜爭似修笻穩步前塵回首俱誤安閒得在中年好抱甕尙堪蔬圃髙眼覻算不識人間寵辱除巢許風篁解語應共笑羣狙無端喜怒三四計朝暮

摸魚兒

五羊郡圃築壯猷堂落成

繞西園粉籠千雉鏡池屏石天造主人意匠工收拾華屋落成聞早輪奐巧望縹緲五云深處移蓬島油幢羽葆指貔虎長驅鯨鯤网取電走捷旗報鐃吹髮回廡連屯飲犒海山波靜煙掃綸巾蕭散環珠履春滿綠楊芳艸人境好是握穗五翁福地無塵到芝書在道便整頓乾坤經營萬宇棟國要元老

摸魚兒

送王子文知太平州

怪朝來片紅初瘦半分春事風雨丹山碧水含離恨有腳陽春難駐芳艸渡似叫住東君滿樹黃鸝語無端杜宇報采石磯頭驚濤屋大寒色要春防陽闗唱畵鷁徘徊東渚相逢知又何處摩娑老劍雄心在對酒細評今古君去此幾萬里東南只手擎天柱長生壽母更穩步安輿三槐堂上好看防衣舞

賀新郎

陪廣帥方右史登越臺

繡谷流明幟穩飛輿茵柔艸碧蓋欹松翠遨首意行窮絕頂防榭千年勝地逺峯斷莽蒼煙水防日晴雲收午暑颯長風振葉生秋思籠霧炷彯霞袂淸明官府歌棠芾且蕭閒事外下看玉城珠市山色驕人逢此客麈尾霏霏露碎一笑五羊銜新穗田野歡聲和气合喚觥船猛爲魚占喜誰防得醉翁意

賀新郎

餞廣帥馬方山赴召

世羨官髙大又誰知幾多卿相身榮名壞我輩相逢無愧色彼此蒼顏健在又容易分攜越海寫出陽關離別恨看一行鴈字斜飛界天下寶願自愛白衣蒼狗須臾攺久防心雞虫得失鷃鵬遲快君帶貂蟬頭上立老我荷衣艸帶肯此膝向人雅拜逺餞元非趨炎者二十年相與形骸外義金石更堅耐

賀新郎

同年顧君景衝【云翼】經屬官舍白蓮盛開招飲水亭

誰種藍田玉碧雲深亭亭月上水明溪曲羞作時妝兒女態冷淡冰餐露沐出塵外風標幽獨除了畱侯無此貌便何郎傅粉終麤俗意凝逺韻淸淑涼臺向晚防風馥訝銀杯羽化折取戲浮醽醁安得梅花如許大天遣辟除暑溽渾不覺鷺翹鷗浴可恨妖妃污太液只東林社友追遊熟宜夜看燦瑤燭

賀新郎

賦菊

細與黃花說是天教開遇重陽玉裁金屑老行要尋松竹伴雅愛山翁鬢雪任滿插追陪節物惟有淵明吾臭味傍東籬盤薄芳叢擷便無酒也淸絕芒寒色正孤標防慣平生餐霜飲露倚風迎月不比芙蓉偏嫵媚不比茱萸太烈似隱者瀟閒巖穴至老枝頭猶健在笑紛紛紅紫塵沙汩香耐久看晚節

賀新郎

餞廣東吳憲燧【時持節憲江西】

元日除書濕到而今西風老矣駕軺初入自是龍顏深注想孤鳯翔而後集久父老攀畱原隰庾嶺經行梅亦喜小奚奴背底惟詩笈冰雪操又誰及昨來容易風雲翕便三臺兩地也只等閒如拾天馬不鳴凡馬喑百步何如五十況洶洶波濤方急此去一言回天力著著髙百尺竿頭立澆磊磈快鯨吸

賀新郎

再用韻餞吳憲

過雨璇空濕皓秋香光浮桂菊曉風吹入柳系牙檣應小駐艸艸還成勝集又追趂牡車原隰照座玉人風骨聳想胸蟠蘂闕琳瑯笈眞作者世難及逺山雲霧工開翕共朱闌徙倚總好錦嚢收拾老我秪今才思澁知二爭如知十戞金縷檀敲休急訪古夷猶行短境憶朝陽鳴鳯臺端立筆也醉硯池吸

賀新郎

丙辰自壽遊景泰小隱作

天地中間大縱遨遊登山臨水散人一个學易已來秋又六肯趂名韁利鎖得日日安閒笑過金馬玉堂也曾到盡不妨拍手溪頭坐風蒻笠月蘭舸今朝記是初生我近小春黃菊猶葩早梅將朶拔宅危巓窮勝踐指點塵寰蟻磨看澗底飛泉珠顆松栢蒼蒼俱壽相更千年雪鶴鳴相和安期老舉杯賀

水龍吟

癸丑江西持憲自壽

唱防初意如何朅來五十三年矣犂鋤頗熟詩書麤解簪紳聊耳自信柴愚眞成汲戅卻無劉膩向髙秋初度同時有菊淡相對風霜裏最癖登山臨水又何心蝸名蠅利俗緣未了彊教肉食何曾知味無事微吟會心防笑逢場防醉把日生只恁安排領取百十二歳

水龍吟

和吳憲韻且堅郁孤同逰之約

驛飛穩駕髙秋迎人滿目淸新景秋還有色芙蓉照水晨妝對鏡雪捲寒蘆字橫過鴈渡浮孤艇是騷人行處腔風調月香滿袖過梅嶺斷岸煙收人靜雨聲幹桐疎楓冷掀髯獨笑仙翁起舞臥龍呼醒近小陽春爲梅也合遲遲鞭影更郁孤一笑追歡料得坡翁首肯

水龍吟

觀競渡

碧潭新漲浮花柳陰稠綠波痕膩一聲雷鼓半空雪浪雙龍驚起气壓鯨鯢怒掀鱗鬛擘開煙水算戰爭蠻觸雌雄漢楚總皆一塲如此點額許教借一得頭籌歡呼震地翻嗤浮世要津攙進奔波逐利鬭了還休倩渠銜寄三閭角黍會風雲快出爲霖可但頷明珠睡

文溪集卷十八

欽定四庫全書

文溪集卷十九

宋李昴英撰詩餘

水調歌頭

題舫齋

郭外足幽勝潮入漲溪流舫齋小小一葉老子日遨遊管領白蘋紅蓼披戴綠蓑靑蒻直釣任沈浮玉縷飽鱸鱠雪陣狎沙鷗个中眠个中坐个中謳个中收拾詩料觴客个中畱休羨乘槎博望且聽洞簫赤壁樂處是瀛洲日月蕩雙槳天地一虛舟

水調歌頭

題斗南樓和劉朔齋韻

萬頃黃灣口千仞白雲頭一亭收拾便覺炎海豁淸秋潮候朝昏來去山色雨晴濃淡天末送雙眸絕域逺煙外髙浪舞連艘風景別勝滕閣壓黃樓胡牀老子醉揮珠玉落南州穩駕大鵬八極叱起仙羊五石飛佩過丹邱一笑人間世機動早驚鷗

水調歌頭

壽參政徐意一

地位到公輔耆艾過稀年幾人兼此二美而況是名賢松栢蒼然長健姜桂老來愈辣勁气九秋天鯁鯁嬰鱗語不攺鐵心堅說武夷同此月瑞三仙公𨿽居後瓌奇偉特卻光前續得紫陽脈絡了卻西山事業舟楫濟商川飲對黃花榭一酌歳三年

水調歌頭

題登春臺

野趣在城市崛起此臺髙誰侈蓬島馮夷夜半策靈鰲十萬人家甃碧四面峯巒湧翠逺峙拍銀濤插漢筆雙塔簸兩葉輕舠我乘風時一到共嬉遨江山無復偃蹇彈壓有詩豪寶劍孤橫星動鐵笛一聲云裂寒月水宮袍滄海一杯酒世界鴻毛

念奴嬌

壽王守母

瑤池髙會見云香鳳背風柔鶴膝天遣月卿來拜舞新拜璽書增秩有母能賢生兒如此總是前身佛孫曾戲防慈顏一笑閒逸曽向渾尺軒中共評今古手寫王言綍个裏廼翁棠防在映得梅仙山碧人愛黃堂祝萱堂壽拍拍歡聲溢明年宣勸蟠桃大棗庭實

念奴嬌

寶祐丁已閏四月偕十友避暑白雲寺

麥秋時薄陰罩炎日山行乘興笻屐追隨多勝侶靑佩黃冠方領坐石談聽泉濯暑直上千山頂倚風長嘯籟鳴林谷相應忽湧雲气漫空海吹急雨覺冰練微冷洗盡人間名利障便是蓬萊仙境半日偸閒一生淸福豈在榮鐘鼎靑燈深夜陶然獨妙淸聖

瑞鶴仙

甲辰燈夕

玉城春不夜映月璧寒流燭蕖光射鰲山海云駕擁遨頭簫鼓錦旗紅亞東風近也趂樂歳良辰多暇想陽和早徧南州暖得柳嬌桃冶堪畵紗籠夾道露重花珠塵吹蘭麝歌朋舞社玉梅轉閙蛾要且蠒占先探蔗郎戲巧又卜紫姑燈下聽歡聲猶自未歸鈿車寶馬

沁園春

監司元宵招飲不赴

才到中年節物渾閒賞心頓輕據隨分東風瓶簪柳雪應時燈夜棚綴蓮星自一家春也三杯酒巧蠒堆香笑語聲又何須聽那西樓弦管南陌簫笙平生黃卷靑燈肯珠翠奢華八尺檠欲趂隊閒嬉雕鞍寶馬回頭猛憶破案嚢螢鄰曲漁歌庭除鶴舞塵外冰輪徹骨淸人閒處這炯方寸一點長明

滿江紅

江西持憲節登髙作

薄冷催霜碧空豁飛鴻斜度重九日禦風絕頂下看塵宇滕閣芳筵牋筆妙龍山勝餞旌旗駐料山靈也要可人遊成佳趣吹防墮羞千古題字非吾侶卻坐間著得煮茶桑薴萬里寒云迷北斗望逺峯夕照頻西顧且滿浮太白送黃花劍休舞

滿江紅

和劉朔漢節亭韻

人似梅花峭玉立歳寒風節新圃辟種梅千樹幻成南雪池碎瀑聲荷捧雨徑涵秋影篁篩月喚石君錯落坐庭前紅塵絕嫌刮耳秦箏戞慵著眼俳優狎但一觴一詠放懷開濶湧地池亭工掩映擎天柱石覘施設待枝頭金顆可調休輕折

菩薩蠻

別劉朔齋後寄詞時朔齋抵峽山拾遺詞至

雲山疊疊雙眸短夢魂夜趂行人逺千里共襟期吟風飲月時碧溪穿翠峽雪意蓬蕭颯安得翅飛來衝寒同訪梅

漁家傲

重著夾羅猶怯冷隔簾拜祝團圓鏡取片龍涎安古鼎香閤靜橫寫出梅花影寒鵲鸇枝飛不定回紋刺就更籌永小玉欣眠呼不醒霜气緊麗譙吹動梅花引

西江月

小鷁載池心月長虹跨水中天主人情重客畱連便欲乘風寒殿霜竹且傳秋信鏡蕖不作春妍夜涼正好倒金船朔飲而今再見

浣溪沙

筍玉纎纎拍扇紈戲拈荷葉起文鴛水亭初試小龍團拜月深深頻祝願花枝低壓髻雲偏倩人解夢語喧

喧

城頭月

和廣帥馬方山韻贈斗南樓道士靑霞梁彌僊

工夫作用中宵晝防化無中有眞气長存童顏不攺底用呵摩皺一身二五之精媾積得嬰兒就試問霞翁二田熟未還解飛衝否

文溪集卷十九

欽定四庫全書

文溪集卷二十

宋李昴英撰家書

丙戌科過省第一捷書【三月十八日捷子到廣州二十日到石灘】

某頓首百拜上覆大人朝議亞媽孺人某玆者荷先祖餘慶大人陰隲省試叨冒第三名自顧識淺才疎何足當此今因捷走報謹寫數字以實其信然鄕間前此無報三名前之例必有無厭之求亦宜權其輕重多不過爲政首可也恐州縣有禮議大人可謀之親知諳識者隨時區處卽此報知他冀精衛寢食以迓鴻祉某此來合受推官文林郎出身乃廟堂送闕亦在外待榜者畢至方始唱名賜袍笏聖上禦便殿以頒之仍舊例入局待注受畢日七月初必有歸期謹此拜覆伏乞尊覽某百拜上覆某煩一哥覆知大人門徑只宜依舊不必加粉飾遇某舊亦煩一哥呼名致謝

第二家書

某頓首百拜上覆大人朝議媽媽恭人卽辰季春恭惟尊候動止萬福某玆者叨冒正奏第三無非大人平日積徳之驗但開榜之後百費叢集租一屋在學前庶得王魁張魁亦在左側某所賃之屋一月二十劵捷人與諸人來賀亦五十劵受札之始凡百物件皆是新置如買轎皂衫袍帶襆頭朝靴一身衣服轎畨四名毎月二十餘千書司防子二名毎月亦十五千已至借僕一日十餘人況某不諳此間新第事體只得挈張上捨徳明事與之商防庶得適宜日間供膳皆是已出出二元信費二十千未用一百餘劵自惟窘乏不能措只得轉假之鄕人回日償之有便可報陳宅必有錢助費但非親實人不容付之來也書鋪來呈丙辰科事例到五月中方唱名入局以至受闕並其他禮儀亦七月初方畢到冬方有拜侍之期所喜二狀元相處甚得有事必日來相報出入皆同行大魁臺州人三十四歳榜眼亦臺州人六十餘矣凡見主司及朝士皆與之同及見鄒尙書彼再三丁寧未要相見諸朝士某自此不出諸同年及鄕曲相識官員日間相見常一二十人只得奔走報謁不容已也某玆者本經出王太傅定房參詳丁郎中黼知舉鄒尙書應龍論在林太博良顯防未知在誰房三塲未經攺削未敢附去恐有人問但以試官所批示之某此回例受推官已令人尋訪江西廣西諸處自揣疎於吏事亦須一年以上可也亦但言其槪已至兩處店主人書鋪亦須百以上千請兩人作四六亦須百千事體大槪始末非千劵不可鄕間風俗薄惡多言某受人系著不可信某新得一第尙要前程久逺

第三書

某伏以春律向盈韶光未減恭惟大人朝奉亞媽孺人尊動止萬福某自得捷當夜卽發家書與捷子又附一運司走文字人想皆到矣然潮州陳子諒必爭先但以家書爲實犒捷之資必潮廣兩處人俱齊方始酌其輕重不可作兩項支與某嘗防張魁渠云鄕曲捷人必待八九月自歸方始結付乃其鄕例也恐未有錢推以待某歸尢佳小人無厭驟多與之彼必求索無已更在斟酌輕重合數報人共二百上下可也某自歸榜後終日奔走及歸安下處則諸公來訪及同年諸友相見求入局者甚眾應酬無暇來見鄒先生丁寧勿出某恪守此戒然程中書陳中書皆遣人來請見不容不往以至某文字出渠房者皆往一見之然諸公以某逺方人忽在前列皆有願見之意凡所造見甚荷溫接相見必問堂上及聞某具慶則歆羨不已又問大人之年某乙未對尢加羨焉其問娶否則以已綴親對書鋪呈甲辰例唱名在五月十二緣其年混補別來試所未閒今歳旣無混補必須待出局及注差了畢必七月終方有歸期前日局中合干人來參書吏子虞上名事官毎位三四十某不敢畱使且待入局京城桂玉之地日費不貲王魁綴其同捨寧國府杜丈之女嶽翁爲之支遣張魁乃宰執侍從撰述文字人故諸公送饋良厚惟某乏素其接待禮數出入儀從只得勉彊隨之鄕間義約錢一百劵帶來四小鋌梁幹又借去一笏𨿽鬻之笏猶有窘乏之憂不免就施丈假借渠又要歸還七百足更與渠商防如何勢亦只得就渠借也家亦不必附錢與之但龍涎香可買數兩素馨湯茶餅之類可買二三十瓶作人事戚家蘇合香丸感應丸亦買數兩來更白拂手數條云云

第四書

某百拜上覆卽辰淸和在恭惟大人朝奉亞媽宜人尊起居萬福某伏自塵忝之後三附問安之書想已俱到後遇鄕間補試諸丈詢及家間動靜三月廿八日某人抵京復接家書深用慰浣某自箭橋移居學前非報謁官員不敢輕出凡事不敢輕舉張徳明以私試回齋適惠州朱新恩篆至某遂校之同樓復畱一房以待倫耀卿而四月初彼猶未至也日來諸防賀吏已撥剔稍定惟是同年之求入局者多挾朝貴或托相知頗爲所撓只得隨輕重區處至於潮惠南雄諸同年旣是一路不容不存之也唱名亦未有日子想只在五月初間矣所費浩繁已就施丈借五百劵家間亦不必寄錢來用若有所爭不多不必與較若大段相逺某做一道理此不足慮某前者已修札達之陳宅不知彼曾來相賀否朱新恩篆文雅且賢與之相處甚得彼遂有續弦之意大人便問發與令往說之朱丈乙巳生可與爲親邱丈亦知其五行若消耗之便中垂示有一札達之廣平公少敍謝意人旋甚亟漕臺倉舶書未發尙需別進未由省侍伏乞倍加調防以介鼎來之祉某下情祈祝之至某百拜上覆大人朝奉亞媽宜人六叔朝奉

第五書

某頓首百拜上覆卽辰炎伏在暑气方殷恭惟大人朝請亞媽安人尊起居萬福某偕璧英在此如常毋在畱意念六月初二日陳全付至家書與陳宅書信皆到官劵五百貫已如數得訖十三日上禦文徳殿移禦榻臨軒引見前三甲人三名前作一班相去才咫尺日表龍姿儼然在前餘四甲五甲人只在殿門之外不及見也禮畢三名前就幕次各賜食七品羅滿几案精美可挹累科所無也中貴快行衞士來索謝恩詩卽時就換袍笏是時駕已入內但抱勑黃拜殿門而已三名先謝而出卽重戴乘馬所喝迎導如毎科儀但未過太廟不審其儀也

附菊坡回札

某惟時初夏气淸而和伏惟新恩朝議鄕兄稽古防勛有物作助臺動止萬福某屬厭徳聲久其日矣自西戍南歸謂有一見之便而抱病簡出披睹猶未見快玆聆擢雋南宮巋乎充選亶爲盛事用壯老懷枌梓亦爲之攺色顧如天才甚頴月評所推文章有經世之宏模撫義得尊王之大體再鼓而气益壯一呼而人皆驚因思士以得時而爲難名者造物之所惜山川淸淑之气蘊蓄幾百年鐘此間出之奇況年不可及自守甚堅卽其中之所存自此而充之逺到豈昜量似聞春風得意之初聲容光不露盛名之下謙以將之夫所養益厚則所受必大區區贊美正爲是也某以疾丐閒幸得請屈伏牖下餘息厭厭忽聞捷音不知宿屙方圖致慶乃爲故人所先三復不勝慰滿錦還諒在秋中初筮不必擇官擇地榮進素定玆爲發軔指怏憊刋此見意膚帥不逮所施而情則眞矣尙希孚炤右謹具呈四月日

煥章閣直學士中奉大夫提舉崇福宮崔某札

文溪集卷二十

欽定四庫全書

文溪集卷末

附錄

郡城忠簡祖祠堂記

孫際明撰

宋咸淳九年紳士請於郡祀先公與菊坡崔先生合祠元人因之明興惇勵名教崇尙徳賢祀事益謹嘉靖十五年丙申闔郡舉人倫諫梁津李鸞曽貫周懋徳黎民表等以合祠湫隘不足儼崇奉肅表章建言於僉憲李公黙曰忠簡公古今師表請特祠會城以示風厲都院錢公如京韙之卜基城西官巷付郡守鄒公守愚創之郡丞程公鐸成之按院王公徳溢書李忠簡祠扁於門學憲吳公鵬重修宋理宗禦賜久逺堂南方間气扁於堂有司春秋俱以丁後三日致祭與周濂溪陳白沙二先生同日舉行萬曆二十八年庚子中貴李鳳來吾廣稅祠築爲稅廨士論不平布政督學袁公茂英二十九年三月備牌行府卽喚李氏子孫推擇老成謹厚者親董其役於社學舊基自捐俸與贖鍰修復二十九年辛丑四月初三日始至三十年竣事首臺門次儀門兩廊由廊而進曰南方間气堂中八楹左右共十楹背傍三面屏以板壁從板壁後入築砌甬道兩傍植柏二株爲久逺堂先公像妥焉兩廂房爲子姓書捨從廂房內進過一丹墀爲誥書樓上閣下楹藏先公碑刻原像樓外余室爲奉祠者所居右傍隙地列構小房爲子姓應試公館其前面鋪屋則祠之香火所從給也祠坐坎向離背枕朝臺面臨珠海左控粵王故宮右引榕寺巍塔仙湖九曜隱映檐前穗石坡山輝騰檻外禺峯東峙苛苑西開誠足奉妥先靈矣顧自萬曆辛丑至今歷年僅五十兵燹之後無屋不摧祠遂無存茂艸荒煙可勝嘆哉

宋李忠簡公會城祠復賜田記【琯朗采黃衷矩洲文集增入衷南海人宏治進士終官兵部侍郎字子和】

夫士之道惟徳與功國之報惟爵與祿後世之尊信而崇奉者惟祀事是故士非抗榮望於當時而能永尊信於後世者蓋寡矣宋侍郎李忠簡公敬義以居其徳忠節以昌其气文藝以發其奇立朝之正儲貳之論憸相之斥幸璫劾京尹引裾犯色擯落防防於汀之靖劇患於鄕之縋城弭亂於閩之捐俸以賑於贛之罷官酤置常平嚴保伍而民戴其惠峒酋安於導化而天下郡邑趨良吏之風親喪𨿽終猶居墓次累詔而不起爲師淸獻制心喪焉此其功徳之大都耳封番禺開國男凡食七邑賜田如千頃新安大奚山其一也迨我疆場吏政龎敝田沒於豪右祠翳於海珠有位者若弗聞也嘉靖丙申闔郡舉人倫諫梁津李鸞曽貫周懋徳黎民表言於李僉憲黙曰忠簡公古今師表今海珠之祠鞠於榛莽將母以示憲請祠於會城風教可興矣李曰吾責也以付郡守鄒守愚曰吾責也卽城西官巷之官地築堂三間拜亭閌域稱之督府錢公如京韙其舉郡貳程鐸任其成巡院王公徳溢大書揭於閌吳學憲鵬大書揭於堂役昉於丁酉八月迄已亥秋九月而落光儀儼然工制顏翰咸極精麗王仍括河南官渡之貲歳閏輸於祠預葺也時鄕豪有私大奚田者且自實於官窳吏曰官田也盍鬻諸公裔孫潯州太守翺比以禮部郎報政及家奉公遺囑曁邑籍可覆案者進白於王先世錫田不忍棄也敢固以請王曰義哉其割百畝以歸祠祭余可計値而有耳王以憂去聽於淸戎察院卽今大巡陳公儲秀也業已報允然稍難於鉅値諸鄕大夫按司馬溫公計康節遺宅故事寓書於陳舉人黃延年吳允裕趙鶴隨拜竟其詞陳曰義哉移於蕭大參晚陳少參世輔議再上於督府若大巡姚公虞乃汰其原値之半翺得罄槖以從事於是斯田悉登前籍之故矣姚復檄新安縣卜以玆山形勝特營祠竪坊以彰名迹扁曰錫田餘業庻村翁野竪歳時伏臘知防事云衷曰屬予服玆役也因廣其良知者四焉夫進徳修業所以鳴世也吾是以知文溪髙爵重祿所以勸世也吾是以知宋治祠籌田畫往返累牘而不越乎義吾是以知秉彛翺也竭貲戮力纘舊緒以傳先羙盛徳之後必昌且賢吾是以知天道是爲記

家廟成通省士夫祭文

維大明嘉靖七年歳次戊子孟冬己亥朔越十三日辛酉同郡後學晚生黃褧區燦黃佐鐘善經梁廷振倫以諒方茂夫江宇吳允裕馮徽陳中誠招宗廣趙鶴隨費秉等敢昭告於宋龍圖閣待制尙書吏部侍郎兼翰林院學士監修國史番禺開國男食邑三百戶諡忠簡李公曰於維先生海邦鐘秀星耀垂祥生也非偶第及鼎魁文章之首立朝不隨律已無疚忠孝義勇聲光宇宙前修典型後學山斗嗟我秉彛瞻依良厚遺像丰碑子孫世守勒之贊詞手澤猶舊祠宇未奉孰執其咎三臺髙岡奇峯延袤僉曰祠之庶幾妥侑主之者誰斯文領袖匪爲其私實裨風教卜吉於玆聿新堂構樂奏希音禮稱酒如見精神降陟左右尙饗

郡城祠有司春秋祭文

惟公丰功茂徳照耀史冊流風餘韻啟我後人名教所關實切企仰今玆仲【春秋】謹以牲醴用申常祭公其鑑之

修復李忠簡公海珠祠像記

賜進士出身翰林院編修文林郎兼經筵官同修國史增城湛若水撰文

賜同進士出身廣東按察司僉事吳興顧應祥書丹賜進士及第翰林院國史編修南海倫以訓篆額正徳十有二年三月之朢庠生甘生劉生陳生拜進其言於憲副汪公曰學相朝紀時維小子防聞知嘗交於李忠簡公文溪之孫庠生達元獲講其世蓋公世系在譜牒勛業在國史文藝在本集防敢有攸述仰惟公之懿徳大節發身鼎科立朝以正追斥安石乞正儲貳去嵩之姦引裾抗疏劾盧董二宦落職而不悔曰忠喪其親築室終制於墓若終其身累詔不起曰孝乞歸制服心淸獻之喪立師傅之道曰義幕於汀奮身諭賊以其守免贊閫淸獻縋城入諭賊壘出白刄下卻摧鋒之變而逺之廣郊曰勇提舉於閩捐俸賑饑活人之命守贛置常平罷官酤嚴保伍以爲民安曰恵屢進屢辭蚤能以其身退曰廉夫斯六行者君子之所以立身也忠簡備焉足爲生人之表固宜裏置血食焉以彰鄕先生之道況海珠公之築也而下帷之地也其寺田公之所置守也其祠置洪漕使從邦人之請公也乃反忘本而浮屠焉徒據甚非所以繼往而示來也仰惟明公風化是務復菊坡祠於南庠增飾文山祠於五坡學相朝紀等誠不揣冒昧以言惟明公其圖之公曰鋐職也何辭乃撤其居而新之肖其像而妥靈焉數百載之廢墜一朝而復於是陳侍禦言扁顏之毛侍禦鳳請典祀之黃僉憲昭申董之劉憲副伯秀資助之王僉憲大用設門役以守之魏太守廷楫先後贊襄之番禺王知縣澄經營之祠以地主寺以祠存復舊也汪公曰事已不可無記記必於湛子或謂觀吏部霍進士韜亦曰必於湛子若水曰義也吾不可辭郭太保總戎勛曰子其無辭焉吾謹有供麗牲之碑督市舶牛大監榮至則曰復舊以明義也因爲加飾之嗚呼玆非忠簡公六美之實先得乎人心之同然而能起人心於百世之下不期同而同然者乎祠成公儼然臨之在上於是姦邪之臣觀之將愧其忠薄子觀之將愧其孝師友操戈者觀之將愧其義懦怯於難者觀之將愧其勇殘剝之吏觀之將愧其恵貪進而無恥者觀之將愧其廉而後之忍心於廢興者觀之將愧修復之諸君子也愧之何如修之而已然則是祠也其立教之本歟因爲迎送神辭三章俾歳祀而被之樂歌鼓之舞之以盡神

悵靈蹇兮多修服六美兮孰儔燦云漢兮以爲章招箕尾兮與同遊旣容嫻兮多姱永貞則兮服休靈不來兮予愁悵獨立兮中洲【右一】

靈之來兮駕武乘北風兮下土先朱鳥兮前驅左蒼龍兮驂白虎薦溪毛兮尊明徳馨兮簋簠呼天吳兮總幹紛江靈兮起舞【右二】

日窅窅兮西沈云防防兮霾陰四無畔兮莫杭靈胡去兮駸駸悵獨立兮容與神往兮形存猗神往兮武服兩驂兮入寒門瞻云錦兮怳象將天飛兮莫予遺言慨莫聞兮予顧馮夷鼓兮闐闐【右三】

右迎送神辭三章二章八句一章章十有二句

皇明正徳十三年戊寅八月九日立

海珠祠像成闔郡大夫祭文王漸逵撰

嘗謂古今豪傑之士其名於世也𨿽其山川瑰奇跌宕之气之所鐘而亦其進修精練蘊借之所至譬之層巒列巘峭昂削拔於數百里之區而其中之盤欝儲衍者未嘗不易也譬之長江大河湍激洄洑於一瀉百折之下而其中之淵澄停蓄者未嘗不止也仰惟先生稟岐嶷之資毓間世之气早師事於菊坡知琢磨之有自其養之虛也𨿽鼎魁天下而不以爲髙食邑實封而不以爲意其立之勇也𨿽四疏劾姦而不以爲疑縋城諭賊而不以爲異其守之介也𨿽逍遙於霜鶴秋竹之間而不以爲孤徘徊於松根巖曲之際而不以爲忌此先生名徳卓行之見於世而不可議如此而其詩文之發磊落奇崛屈詰聱牙而率流於胸次謂非山川跌宕之所鐘而學問進修之所深詣者耶

文溪集卷末

