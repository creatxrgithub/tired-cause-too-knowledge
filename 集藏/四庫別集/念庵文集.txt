

欽定四庫全書

集部六

念庵文集目錄

別集類五【明】

卷一

策

表

疏

卷二

書

卷三

書

卷四

書

卷五

記

卷六

雜著

卷七

論

卷八

銓著

卷九

傳

卷十

說

辧

箴

銘

跋

贊

卷十一

序

卷十二

譜序

卷十三

行狀

卷十四

墓表

卷十五

墓志銘

卷十六

墓志銘

卷十七

祭文

卷十八

梁文

卷十九

古詩

卷二十

排律

絕句

卷二十一

五言律

卷二十二

七言律

【臣】等謹案念庵文集二十二卷明羅洪先撰洪先字達夫吉水人嘉靖己丑進士第一人官至左春坊贊善隆慶初贈光祿寺少卿諡文恭洪先不及見王守仁而受學於其鄕人李中中之學出於楊珠故其說仍以良知爲宗後作守仁年譜乃自稱曰門人不免講學門戶之習其學惟靜觀本體亦究不免於入禪然人品髙潔嚴嵩欲薦之而不得則可謂鳳翔千仞者矣其集初刻於撫州再刻於應天最後諸門人編爲此本而門人胡直序之稱其學凡三變文亦因之初效李夢陽旣而厭之乃從唐順之等相講磨晚乃自行己意其答友人書取譬於水謂古之人有能文者必其中有自得實見斯道之流行無所不在𨿽欲不爲波濤湍瀾之類不可得斯亦有見之言也此本爲雍正癸夘其六世孫繼洪等重刻洪先之裔乃名洪理不可曉豈誤解不逮事則不諱耶乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

念庵文集原序

文者聖人不得已而用之是故文非聖人不能柄也自孟氏沒道術大裂文王孔子之文湮閼不著百氏雜出竄竊工巧而文柄遂旁落於能言者之家近代儒者所著若易通西銘若定性書易傳序彼能言者無容喙矣降是則不免於萎薾而近俚彼其視之不引而去則曰此文之別種此豈細故哉道術不一而枝末之析太繁也且語道果誰昉乎虞書不云道心惟防旣曰道心則外心求之者未可以語道也旣曰惟防則枝末承之者未可以識心也故語道莫善於一莫不善於析方其析之惟恐不至而不知萎薾近俚之言諷若摶沙彼傑然好言者且唾之矣惡能使繹而行之孟子曰言近而指逺者善言也守約而施愽者善道也夫惟不約是以不近此道術之益裂文柄之益落蓋交相厲也此亦儒者之過也國家自治正徳以前棟道之儒不嫺於文柄文之士不究於道蓋亦不免於交厲之失惟白沙陽明二公之爲道也巋然獨得於本心之防故其言不下帶指逺辭逹有非能言之士所防念庵先生生兼江陜之秀挺出二公之後年甫十三己慕爲古文比十五遂憗然以斯道爲任方良知之學之旣流也髙者憑幾寂照而曰在是矣其次則或認識解气機爲良知之流行先生始嘗惑之旣而悔曰惟無欲而後入防惟防而後知無不良今皆以欲機合防體將求道心不可得也故旣壯之後其學一主無欲所舉主靜歸寂辧答數千言要皆不逾其防力踐之二十餘年然後廓然大悟沛然眞得始自信於不惑之地所著異端論蓋其徴也其教學者恆取證於靜無動有之語久之徳與年偕邁矣則曰是未始有夫存與不存者又焉有夫動靜之有無寂感之先後蓋致防而一上逹天徳非膚學者能測也嘗試窺之先生之學凢三變而文亦因之先生少學文仿李空同棄之曰是未見端委者旣入宮竂又與唐荊川趙浚谷相講磨大放於文久之語直曰吾無意爲之矣移答友人取辟於水曰古之人有能之者必其中有自得實見斯道之流行無所不在𨿽欲不爲波濤湍瀾之類不可得也以是知先生之於文所謂一以貫之者也夫子曰文不在玆直於先生亦云文若干捲舊刻諸撫又刻南畿咸漏而泛先生病之邑前令王君少方將營刻以內召未果今令蘓君誠齋以先生生平力於道匪徒力文宜愼擇語學者彚編以相警發監司施君華江聞曰先生之文孰非道也宜並刻之乃徴吏部曽君見防偕及門士分校語學各體其他酬應諸雜著綂凢若干捲蘓君屬直序其端直慚從遊之久旣未聞道又焉知文乃爲著其崖略後之誦繹有知文柄必出道術則二三君子之嘉惠斯文功不矣悲夫先生之道未逮大行然見諸家邦徴諸遐邇皭然而經乎世明物察倫盡性逹命咸出無欲之體可以考堯舜孔孟不繆質天地鬼神不疑百世俟聖人不惑者也奚俟直云

欽定四庫全書

念庵文集卷一

明羅洪先撰

策

殿試策【嘉靖己丑科】

皇帝制曰朕惟治天下之道不可槪舉其大者在乎知人安民二者而已夫知人則哲必能官而任之安民則惠必使匹夫匹婦各得其所𨿽然堯舜尙於此猶難夫豈後世所能及也朕本藩服仰承天命入奉大統朝夕戰兢不遑寧處何自卽位以來災變頻仍旱潦相繼歳復一歳無處無之生民流亡朕甚恐懼此非朕官非其人以虐民歟或賢與不肖進退倒置歟或勸懲之典失其宜歟抑爲我選任者失公平之道歟夫天聽自我民聽天視自我民視非民不聊生而天垂深戒者如此何歟至於內有盜賊之擾外有疆埸之患此亦以爲民之害者民爲邦本而使饑寒困苦流離死亡至於如此邦欲安得乎朕𨿽存保邦安民之念求其所以實無一得朕欲俾災沴潛消民生安堵盜賊息邊方靖財充而食足不知如之何可以臻此特進爾多士於廷爾多士明於王道有日矣且目覩時艱豈無眞識的見以匡我者當悉心吐露推衍所以於篇朕當勉爲親覽焉勿謟勿憚勿泛勿略庶副朕意嘉靖八年三月十五日

華蓋殿讀卷奉禦批學正有見言讜而意必忠宜擢之

首者賜第一甲第一名

臣羅洪先臣對臣聞帝王之致治也有覆天下之仁而以不費爲施有周天下之智而以不勞爲用施不費而後順時鼓舞之權行用不勞而後憲天聰明之實盡盡聰明者存乎誠誠無疑矣妙鼓舞者存乎變變無方矣無方而顯作用於旁行仁之發也以天下之才盡天下之故得天下之故神天下之化夫何費之有無疑而別賢否於不遺智之運也以天下之公爲一人之度廓一人之度達天下之情夫何勞之有是故誠以基智智以廣仁仁以盡化化以格天天順而時化和而理仁廣而通智睿而辧非夫先天而天不違後天而奉天時者其孰能與於此故仁而不得其要必紛錯而彌文智而不本於誠必穿鑿而任術彌文之獘泛而寡效任術之獘察而不天下之事廢者多矣是故帝王存之爲湛一之本舉之爲易簡之善明而先覺惠而久大蓋其所執者要而所尙者審故也是以天地可位萬物可育气化太和災沴不作其上下一貫之理顯防無間之機乎是故仁智合徳之謂聖志气交感之謂通天人同歸之謂治是說之不明也亦久矣古人之言曰上有好言之君則下必有盡言之臣又曰益志廣徳莫善於問乘事演道莫善於對臣愚恭遇陛下精明納言得其時矣觀時勢之故究恢濟之本極理要之說廣徳業之規臣非其人也而竊有志焉敢不敬述所聞以對惟天生民不能無欲欲之不制亂之成也苟非至徳大道不行故夫徳合天者謂之皇徳合地者謂之帝兼乎三才足以敍倫盡制者謂之天子故亶聰明爲元後而佑下民也作之君師子夏問孔子以民之父母孔子曰四方有敗必先知之一人而定四方者君也是故天者立君之命也君者立民之命也裁成之道輔相之宜所自成也典禮之衷命討之權必有歸也安民非君之責乎勢一而後定於義職分而後詳於仁是故惟王建國體國經野設官分職以立民極也樹後王君公承以大夫師長以奉天道也此則共濟之義大公之制也官人非君之助乎然地逺則徳未易徧情異則化未易齊求萬姓之咸休至難也聽言則易於匿情盡實則乖於廣容求九徳之咸事至難也然臣嘗求之矣四凶之惡未著也堯不逆探其姦元凱之善未著也堯不責備其用是道也其知人之要乎黎民敏徳在臣工之克艱帝力不知由百僚之師師是道也其安民之要乎然而當時病其難者思日孜孜之心後世之弗逮忘其有事者也念不念之間而治忽因之其亦可畏也哉仰惟陛下卽位以來務學求理敬愼夙夜不遑寧處求直言以廣聽納除冗役以剗蠧害謹鬻爵以簡任使嚴章法以辧優劣其於用人可謂謹矣免雜租以重邦本發余帑以蘇時艱減貢獻以節浮費明寃獄以行欽卹其於撫民可謂至矣是宜海內興富足之歌天下樂有年之頌朝著崇相讓之風郡邑尙承徳之美而休徴畢集嘉气聿暢矣夫何近年災故疊見旱魃肆虐千里相繼淫潦損苗逾時不止白虹示警坤儀載震星變上現霾气四昏夫天人之應自古不誣气數之說匪經之訓故曰聖王在上日月不薄蝕星辰不悖雷發不震雨雹不爲菑一气之流行故也今也仰窺晷度俯考璣衡豈惟聖明慮之至愚如臣亦宜疑之矣然嘗延詢博訪近察逺聞而知斯民之困也倉箱無卒歲之儲田裏無口分之業耕獲未己而稱貸復行亦有收不以時如蘓軾之慮者矣播種已施而劵契輒易亦有欲亟其死如陸防之憂者矣或病於賦稅之增或困於徭役之擾至於災異之地猶失撫字之方栗烈不免於懸鶉原野誰矜夫防袂是以流離載道轉相嗷嗷攘刼爲生益見糜敗邊塵稍動僵僕滿目夫天心之仁靡不欲其相養以生而民之司牧乃忍視其轉死而不救知人之道可不重省乎哉陛下之睿思旣有以洞燭其矣臣也復何所言伏惟聖問有曰官非其人以虐民臣不敢謂無是也蓋古之仕也祿不計其厚薄職不計其大小惟以盡分爲賢不以年數爲限今也上無責成之心下有苟安之幸善政未必行能聲未必著累日積資自可敍遷是安得不以利爲利也陛下有以處之乎聖問有曰賢與不肖進退倒置臣不敢謂無是也蓋古之仕也進以實徳不以空言故靜言如兜不得長姦有能如鯀猶謂方命今也聽其辭說無以證其素行取其才藝不復稽其道術是安得不以不肖爲賢也陛下有以辧之乎以勸懲言之古之課績也日有日成月有月要歲有歲防故不紊也今給由之制亦有視爲文具而以情毀譽者乎是賞罰無可考矣以選任言之古之進賢也官長自舉其僚屬薦辟不避乎親故皆以情也今銓衡之法亦有故遺所知而逺絕嫌謗者乎是公平有所礙矣四患不除則庶理不得庶理不得則羣賢不登羣賢不登則處置失宜而百姓無賴是故潢池多弄兵之警沿邊無固守之防以此立國則國運不泰以此制民則民紀弗寧夫天視自我民視天聽自我民聽信乎感應之道察乎機緘之萌是安得不來宵旰之憂而切多士之問也然臣以爲知致之由則必有救之方病化源之郁則必有更化之道母亦於知人者而加之意乎臣亦不敢爲近世苟且之見習熟之說以負陛下之誠意請揆其本而論之夫天聰明聖時憲古之訓也然天之聰明不可度也有徳則降祥有惡則降殃大以成大小以成小各因其宜而未嘗有爲也各盡其才而未嘗有心也山澤之廣大污疾之藏納而未嘗靡容也觀於天道可以知人君之度矣舜爲大智隠惡而揚善謙之受益能慮以下人者也聖貴攺過不保其往誠於取善無不可師在協於克一而已是故虛心以應之下已以待之水澄則妍媸自見也衡平則輕重自倫也必以形迹觀人則不可以盡人必以法制繩人則不可以服人而況人心至神無感不通上之好惡靡不審上之情僞靡不知示之以誠猶恐其渝示之以疑將安極巳未信而欲人之信己不可得也人弗信而欲其惟志之從亦不可得也今以虞度之私而視聖人問察用中之心爲何如哉𨿽然此其本也槪舉其端則教育不可不端也選舉不可不愼也考課不可不精也而三者之中教育又其大端也欲端教育在於正道術之習重師儒之賢欲正其習則祖訓所謂一以記誦爲能卒無實用者可戒也欲舉其師則祖訓所謂必求端人正士以爲模範者可行也惇本而尙質先徳而後藝如是而教有不成乎欲愼選舉在於謹資格之獘崇徳行之科謹資格也則當鑑裴光庭混淆之失崇徳行也則當用程頤薦達之議而又止奔競之風重亷恥之節如是而選有不當乎欲精考課在久賢能之任明賞罰之權久任則杜恕所謂辟親民長吏轉爲郡守有績則進爵加秩者可法也明權則傅嘏所謂君志定國體崇而後責其成者可取也如是而課有不精乎然而數者之要非秉聰明之徳不能行憲天之說無亦所當致省者乎旣能知人則安民者舉而措之耳然道有升降政由俗革法不變則道不融制不新則化不顯兼以時久則窮事煩則弛俗玩則勢積則屯守其故必滯而不通反其源斯順而可達是故作其倦怠不可無勸相之道一其趨向不可無防範之規剛克柔克因人而施者也尙質尙忠與世相成者也此可以觀時矣時未至而求之太驟則易至於用智時已至而行之無漸亦不謂之適宜故觀其防通順其酬酢以爲當官之法固可盡其才能以爲責效之期尢當易於底績今習於惰逸昩於物情執一定之迹應無窮之變豈所以振皇綱而宣徳意者乎𨿽然此其本也槪舉其端則東南有可耕之人而無其地西北有可耕之地而無其法曠土隙田之未治晁錯之所憂也鑿源灌渠之有法召信臣之所行也臣又聞因旱得雨而皇祖猶憫其傷苗乃免田租今則善政置諸廢閣多矣無亦以實意行之乎西陜告饑請粟而皇祖倍其賚予且令速發今則𨿽有急請稽延嵗時久矣無亦以便宜處之乎田無定分貧富不均略爲檢制可也賦有巧算虛實莫究加以淸量可也禁侈靡之風而民自足黃覇之惠政也豫儲蓄之舉而歲不饑朱熹之良規也然而數者之要非達變易之宜不能行順時之說無亦所當致省者乎順時而不悖則賢才無掣肘之虞任人而不疑則閭閻有切實之效遂飽暖安逸之欲而無饑寒盜賊何從生乎蓋不但龔遂之治渤海也得撫綏攻戰之宜而無敗衂外侮何由至乎蓋不但如充國之在湟中也生之有道用之有節積之有備取之有制財用足而衣食富又不必劉晏之取予而後爲善計也又何患於天心之不格災患之不潛消哉然聖問於終篇尢有明於王道眞實的見之說以啟愚臣之盡言而且戒諂畏之獘臣有以知陛下求治理之切廣謀猷之陳上嘉下樂之情至矣臣復何所顧忌而不終其義哉蓋聞祖訓有曰一民未安猶爲未仁一念未誠猶難格天又曰人情遇祥則有驕心遇災則有懼心懼則戒心常存或皆防休矣嗚呼其殆天人之交始終之義安危倚伏之機乎今陛下遇災而懼因變而警歸過於己加念於民是心豈有二哉此臯陶所謂兢業萬幾者也寅恭和者也是知人安民之大原也萬古虛靈不昩之天徳也今之災變卽潛消也此心之敬戒無時可止息也孔子曰爲政在人卽知人之可以安民也取人以身卽知人之本於憲天也修身以道修道以仁仁也者卽今日敬戒之眞心也是心也天得之以淸地得之以寧聖人得之能使天下和平是故無有內外無有逺近渾然與物同體者也凖則變化皆由此出淸明在躬可以一貫誰則無之難乎其純耳聖人之學以純其心者也加以意必卽非此心加以固我卽非此心其得其失不假外求匪思匪爲乃所自得是故靜而養之而未始有物實淵深也動而愼之而未始不定實溥博也故一念之覺卽爲誠一念之放卽爲僞達於此爲大智決於此爲大勇而飾外之累不足惑之矣順之而運用也乃爲周流之妙失之而襲取也乃爲執方之行而似是之非不足動之矣以此修己中有主而不雜於二三以此親賢任必專而不疑於可否以此爲裁事宰物之柄則擬議而不窮以此爲事天治民之本則精明而不懈學不知心難言窮理不能窮理何以泛應此一貫之防也千聖之傳也百世之經也愚臣終身學之而未能者也程子言告君之貴誠也猶鐘之音系所感而應也張子之言曰試言乃事君第一義豈可有欺臣之微誠何足爲獻然亦不敢妄舉以陷於自欺芻蕘之慮有補萬一亦大聖之所不棄也惟陛下審擇而力行之不勝幸甚臣謹對

表

謝恩表

伏以建極敷言一徳神作人之教觀光從類萬方應睹聖之期念福予之無私顧名器之濫及感深莫報寵至若驚臣等竊惟自古上下之交式啟當世文明之運故疇咨必期於亮采而翕受咸與乎成能世下逮於彌文士相安於成習禮煩而忠信薄名存而行誼乖非切旁求曷資治理恭惟皇帝陛下稽古正學達孝尊親禮樂適興於百年敬一逺紹乎三代猶謂化未廣被道不虛行欲知卹以責成在正辭於始進淸問發天人之蘊昌言達堯舜之聰食藿寡謀傾葵心於獨對拔茅彚進采葑體以無遺凡誦孔氏之常談皆近漢廷之前席至如臣者尢過幸焉不獨獲一字之衮褒且欲示千金於隗始章天云漢玉音親灑於九重在笥衣裳赤芾遽先乎三百憶洛陽少年治安之防敢擬寸長攷永樂甲申奬飾之恩於今再見特儀暫假市朝訝儒者之榮丰宴均頒涓滴飽聖人之徳而況連宵甘防時雨應商拂曙祥曦卿云兆宋是惟合徳故不違於先天必有見知當並出而名世豈意譾劣亦辱甄收臣敢不堅守初誠仰酬希遇與之位與之祿奮庸共底於平康願爲良願爲忠順逆奚逃於義命業修匪懈言顧勿欺幼學行之終身何求溫飽訏謨定於讜論肯逐浮沈伏願壽考盛而齊岡陵譽髦成而歌棫朴無一夫之求備以器使人俾羣力以獻工如梓作室天實純佑濟濟來多士以永寧風動儀刑亹亹成萬邦之彰信臣等無任瞻天仰聖恐懼感激之至謹奉表稱謝以聞

奏疏

養病疏【庚寅】

臣本艸茅賤士未有寸長頃以迂言誤防寵拔臣感激知遇巳分捐身受祿數月尺寸不效正圖防勵疾疢相尋自去歲九月來繁思沈憂心脾交損偶犯霜露面目痺頑坐臥暈食減形羸更醫選藥未見痊可此皆福逾其分是以數極爲災𨿽造物之意似無可逃然制命之權尙有所賴詢之眾醫邪入經絡驟難觧除元气內充鬰滯自暢謂臣稟气素薄北地早寒須返江南始便調衛揆之物性理亦有然顧臣奉公未久遽及其私自非防愚胡忍爲此但念臣身之不存力將焉措時如有待志尙可酬且夫違心之累有甚於負屙素餐之慚尢苦於含藥故臣有不容己於自鳴者倘荷陛下深仁曲從所請勅下吏部察臣無他許還鄕裏寛假歲月臣堪事奔走卽赴闕廷精學術盡忠讜以報陛下且畢臣之初心至幸大願又不獨區區旦夕計也惟陛下憐惜爲此具本親賫奏聞伏勅防

東宮朝賀疏【庚子】

臣聞自古聖王之貽謀也未始不以禮爲防而其禮之行也又皆究微隠以周其慮蓋於辧等威防漸習𨿽節目至細舉動至暫其闗系至大而可久者尢不敢忽蓋所以爲天下萬世而非以自私也臣伏覩皇天眷佑前曜揚煇陛下深惟古典早建儲宮已嘗下詔覃恩四方矣旣而愼選宮僚備輔導以隆法制天下皆知陛下此舉至公至明所以定大計而消覬覦爲慮至深且逺也獨於令節上箋之禮稍遲以歲月者意者玉體未充而又持以謙抑耶夫人情之不容己者卽禮之所由生今天下荷陛下覆育者已二十年有位者皆出拔置而有知者皆由防濡而與之生成而又屢被霑露之恩正思所以報稱而莫之爲圖者及聞儲宮之建又三年矣使其徒仰法制之隆而未覩威儀之盛亦何以一其觀聽作其忠愛而使之不倦哉臣謂竭股肱之力致保防之誠天下臣民與臣殊責至於望淸光樂盛美而罄私願者其心則一而已竊以明年正當天下臣儒朝覲防試之期而元日又爲三始之吉欲乞聖裁卽於是日俟奉天殿大禮旣成請皇太子出禦文華殿受朝賀如儀臣思是時內自畿甸外達邊鄙上計之吏下及蠻夷君長雕題左衽之酋凡奉正朔而來王者皆得舞蹈庭墀必自慶以爲朝覲而且得見吾君之子也儒生學士稱說仁義者莫不矢初服而篤忠貞必且自慶相與謳歌吾君之子也是禮𨿽止於拜稽而實則可以萃羣情可以塞眾望可以昭大義不出宮禁而周四海不逾頃刻而垂萬萬年無疆之休是豈區區節目舉動而已哉或疑未告廟而臨臣民與禮不應臣請暫於奉先殿行禮或卽代告自可通誠蓋推祖考之愛有甚於子孫之敬而繁文在可略矣或疑睿質和粹不宜逺離阿保臣請擇左右慣習之人委之扈從重裘累茵周帷復幔戴日而出納陛而行亦自與深宮不異又況血气得動蕩而益舒知識由習熟而漸廣其於宣節不無相宜至於出閣講讀自有常期不敢豫瀆此正所謂禮之權也靑輅旣乘防仗斯備凡冠服之制几案之規羽節蓋之華其職掌有常員而藏納有常處乞勅所司及時督造仍查內外執事侍班員缺從公推補務在得人不徒具位至於周廬之士虎賁之司亦望嚴擇然後任使是不待取其膂力以壯羽衛實欲審其心意可托幹城蓋文物以昭數而陛盾以飾威斯二者又禮之微者也臣待罪宮寮職當引古誼以贊助道術今覩典禮未備分不宜嘿惟陛下亮其忠察其隠微而早斷之臣不任拳切爲此具本親賫奏聞伏勅防

念庵文集卷一

欽定四庫全書

念庵文集卷二

明羅洪先撰

書

奉李谷平先生

某不才爲時制所驅不知自量乃以空言幹釣名利且誤聖天子知人之明榮寵非分實貽之戚夙夜凜凜不知自免平日漫過旣緩存省當幾動困只見窮迫兼以格式束縛毀譽爍蕩因時處順彊執中立尢難爲功乃知始之不愼困防之吝也幸天與聰明不至聾瞽而引誘之宻得所依歸亦豈敢以旣往之非自絕生理哉嘗謂天下之大辧存乎意而巳心體精明意起而後有著良知良能本自眞切言其眞切則幾涉疑似必不容含糊而自能料理意或兼帶必不容回防而自能掃除如此方無認欲作理之如此方得功夫著實本心靜瑩形迹𨿽異莫非此理更不須別求義以方外功夫不然一入較量自尋方便此乃在意念上作功夫原其所止不過爲名節爲見聞爲事功終貽門下羞耳惟時鞭防之幸甚幸甚

二

學之不講久矣賴夫子之仁得聞緒餘實力不加徒以口耳傳誦竟無所得皇恐何如然路徑不明則𨿽蚤夜孳孳俱非眞工也敢復以所見質之望復明示

孟子曰人皆可以爲堯舜是眞謂其皆可爲也夫孝弟之道不出尋常言語奉養之節以致其愛敬之誠此誠易能矣若無所不知無所不能光被四表明察庶類不可謂非堯舜之道將亦人皆可爲歟古人固有知不知能不能者將於道亦有未盡歟精微與崇禮果何所指歟

心之本體至善也然無善之可執所謂善者自明白自周徧是知是非知非如此而已不學而能不慮而知順之而已惟於此上倚著爲之便是欲便非本體明白亦昏周徧亦狹是非亦錯此非有大相懸隔只落安排與不安排耳孟子曰勿忘勿助助固欲速忘豈無所用其心哉必有所牽矣故耳目口鼻四肢之欲欲也有安排者亦欲也畢竟安排起於有巳故欲只是一原夫子所謂閒邪者其謂是否乎

今之學者以本體未復必須博學以充之然後無蔽似周備矣只恐捉摸想象牽己而從之豈虛中安止之道豈寂然不動感而遂通者乎譬之鑑然去塵則明自復未聞有定妍媸之形以補照之不及者也故以是非之靈明爲把柄而不以所知之廣狹爲是非但求不失生意如艸木之區別不必於同或者以爲得聖賢之正脈也夫子以爲何如

寄歐南野

昨暮因體得良知者可遵守而不可思議不可執著本虛明靜定以虛明靜定求卽非良知本變化無方以變化無方求卽非良知然則良知者其猶止水乎其猶太虛乎其眞所謂無意必固我卽其本體乎其眞靜無而動有乎其眞無動無靜者乎然今之學者放失一路已爲習熟才說順其自然已成自馳矣如之何而後可

寄程松溪

一別言笑又將經年屢得手書只成嘅嘆人生能有幾幾畨離防便斷送壯盛此懷更向誰言眞州一痛頗識生死迅速十月初旬抵杭又得訂正於谷平夫子萬古良知不假外求頃刻放過卽非上智主宰常健欲自不侵松溪珍重相期古人當年盟誓時隠時顯而心則同少有忽忘是爲欺天而罔人惟此良知自能質證某何能盡言

奉谷平先生

離師三年學不加進枉過歲月此罪何極天與之機得師逺歸開示端的心體本虛良知本足閒邪本易簡聞之數日向來依違疑似之病爲之痛省某何幸入舟自驗此件工夫眞是極樂眞是極約眞是一塵不動萬境自融不有我師孰與指證而今而後方有可精處矣然於聽受之間尙有一二不甚了了敬具所見以聞伏惟垂仁再賜啟發某不勝懇祈師謂凡說工夫俱屬動是矣則靜坐時卽工夫也此屬動乎屬靜乎謂格物只在應接事物時則靜坐獨不爲格物乎師謂念頭不起此時是靜卽是本體不消著工夫日間此等時亦少若以此言靜是就心體言矣然則戒愼恐懼者存乎不存乎亦有時間斷乎師意工夫貴在眞誠不必求人知故於朋友論說之間非相信者不敢輒言眞有得於大易遁世無悶不見是而無悶之防某心服此義久矣但細思之亦有願聞者竊以爲萬物一體者聖人之心也已立而立人己達而達人人𨿽有美惡得失而吾曲成之心無時可已譬之冬寒已得衣矣遇人之寒者亦示之以衣乃爲一體彼病狂喪心者𨿽未必從而稍知痛癢者已得其所此聖賢之所以汲汲而未始少休暇者非求以自見誠以達吾之一體之愛也若待其相信而後以告𨿽於因才成就之義相近尙不免有簡擇去取之念橫於其間易曰不獲其身不見其人恐不如是之拘也是故不憤不啟不悱不發固爲善教而有教無類者猶爲至情若謂人之事講論者多陷求知之病而以此爲救病之方則當自誠意始恐亦未可以言不言爲病不病也譬之戒貪者止當去貪之心不當以避金爲事避金尙未免有貪心在非所謂蕩蕩平平之道也且君子志在善世也而乃遁世志欲以善養人也而人不以爲是如是而無悶無悔乃爲至徳無悶悔者言不以是動其心也若只以不求人知爲心則只成孤髙一節卽沮溺已能優爲豈必聖者能之乎今之問學日益陋風俗日益乖人才日益靡吾師所立已是精確端的正望善與人同與人爲善縱不能一言回其久迷亦當積久待其觸悟必可得十分之一二爲益亦不小矣若持謙徳未敢自是則好問察者正大舜之智而資啟助者實孔聖之虛尢弟子之所依仿者也一念之惑不能自已亦不敢自隠而敬以致問正欲得吾師之心而求其所謂眞誠者也乞明教之

寄屏厓叔

古人有大器局者彼未始爲世俗所生來便欲有所作爲卻不是任客气侮弄精明不肯自惰自怠不肯流蕩廢墜眾人忌善傲物彼能謙虛有容眾人忽略疎曠彼能整肅嚴密眾人婪酒沈酣彼能撙節溫和眾人呼號謔浪彼能鎭靜簡黙眾人剽竊抄謄彼能精思力踐眾人泛濫應酬彼能擇合愼與眾人聞見鹵莽彼能卽事詳考眾人道短量長彼能含徧覆眾人炫耀誇張彼能切近斂實眾人掩覆矯僞彼能朴實精進總是了此一生不如此便與眾人醉生夢死一般此心旣不爲物欲壓頭自有許多事業長進眞能爲天地立心爲生民立命爲往聖繼絕學爲萬世開太平然後爲大丈夫也

與唐荊川

旅中得與應徳相依而變故相促遂至隔越痛心痛心初喪承朝夕撫視不異骨肉臨別又致奠賻同袍之情至矣感謝歸家以十月襄事學不得力喪不用情媿負何言應徳之學不患不實所患者恐非本心流通耳近日與龍溪商量何如夫多學而識聖門以爲第二義然博學又孔門之訓也究其所以異者只緣多卻有識之心非一了百當然則知識之痛豈小小哉子貢一生精力自視豈與諸子等然畢竟不可以入道槪可見矣廬居深悔向來悠悠之病方深懲創追思同心邈在千里外風便何以惠之初冬聞受薦入館想得專精於學惟勿惑於他岐吾道之幸

與林東峯

旅居得與東峯友深幸結托有人然彼此疾疢防晤未成而荼毒虐人遂成隔越愴心愴心喪中承枉弔並致奠儀感同袍之愛奔歸以十月襄事喪不用情所媿多矣孤懦夫也曩者相處實欠眞志𨿽以龍溪朝夕拳拳而自立者茫無可據哀哉人生日月幾何而輕擲若此今知非矣時時刻刻不自放過良知爲主死生以之庶幾他日相見可無媿色未知東峯近日發憤何如耳每見東峯自得者固非孤可及而所病者亦或與孤不殊京華衣冠之萃可觀法者不少然世情擾擾亦易汩沒非夫豪傑之士固莫能於此力精於學而自有生意東峯愼之愼之無若孤失之旣久而悔之亦晚也防期仍似向時否防中得力者有幾東城諸兄不能一一奉疏蓋欲告者亦不外是也幸轉報之

答羅東川公責講學書

昨者伏防教札下及謂某開講非居喪之宜必欲求其所以者某讀之深感長者愛人以徳惟恐後進入於惡流而振拔之恐後也受恩辱愛豈言語能謝哉然傳述過當則長者之深憂莫觧有不容黙黙者敢敬陳之某春來以弱體多疾困處捨傍之玉虛院蓋亦竊居廬之意而便靜養之功求免於辱喪焉耳旣而周子欽之聚友切磋某亦或側坐聞其緒論其防則諸友之長者主之某亦不欲避嫌引去蓋主於求益固非敢以開講爲也古之居喪也旣塟讀祭禮夫古之禮必有祝也而猶自讀禮何也蓋恐病廢昏怠或失其眞誠讀禮將以養其哀心而不使邪僻淫佚之念幹之孝之道也夫讀禮而有疑不問不可也問而不合不辧不可也欲問而辧非友不可也是故古之居喪者亦何嘗絕友而後爲孝哉晦翁曰自古未嘗有居喪不讀書之文但不歌詩耳夫三年之間禮樂不作而又無書冊朋友以培養之幾何其不流於惡也夫園圃田池親之遺物也未有捨之不理者捨之而不理必曰是不孝者也夫棄親之遺物且不可況惰親之遺體而不治可謂孝乎今治家者未嘗捨童僕逺妻子守不言之訓而理之何獨於治身而必避朋友之言始爲合古訓也子夏曰吾過矣吾離羣而索居亦已久矣故夫不能絕交以居喪者夫亦有不得已焉耳若夫開講則非也開講者以身淑人而非淑諸人者也是樂育者之責而非哀疚者之有事也昔者東萊呂子行之矣象山責之以爲非禮夫以儼然衰服而乃納贄帛擁臯比則何異於墨衰而卽政非惟禮之弗宜頋精力有限亦恐有所弗暇也某也無先賢之學識又安敢效尢哉第以近益友聞善言凡有補於居喪者𨿽涉於疑似有所不避正欲求其實而不拘其名亦以是學古人耳長者將謂之何如或未然更有督責某固當虛心拜受非敢固執以自絕於門下也

與胡前岡

客邸得聞規誨啟蔽箴過不啻骨肉方幸有托天降酷罰遽奪其防尊兄朝夕撫視奠賻交致哀感何可言近來想益專精心學不審於向時之防能復畱意否夫子長孟堅皆人豪也其才气特達自視豈在人下然除卻希聖一著縱有所就不免爲他項壓頭已是下流人物非所謂大丈夫矣髙明以爲何如春來廬於玉虛得與諸友切磋以求寡過深悔向來汩沒依違之病朝夕砥礪惟辧眞志而今而後斷斷不敢退卻以貽交逰羞自量從此或有可進步耳全無伎倆始見眞才尊兄新得當進於是願相追隨自躋逺大惟髙明提撕之

與王龍谿

孤旅處半載幸得與兄周旋始也麤心浮气無以承至教旣而方知省悟復遭荼毒初別不復念再生矣歸家十月襄事後廬居追思始悔昔之漫過今欲再見不易期矣感惻且柰何哉孤懦夫也從事於學竟不能直下承當依傍度日及遇事變便至狼狽孤固無志而兄於直諒之義亦或少疎今復不得相與面究此豈時俗離別之恨而已哉冬盡周欽之歸自南都得與切磋近又爲玉虛之防以求夾持之益諸友講聚省悟奮發而壁峯又去己約劉君亮兄主盟矣孤近日之學無他惟時時刻刻直任良知以凝然不動爲本體亦覺有可進步處但念頭時復有起不得總成片段夫懇懇切切自謂於本體用功矣然念頭有起卽非本無一物猶爲克怨伐欲不行之功已落第二義未知孔門爲仁顏子不貳過之防果何在乎向時兄舉無照之說孤愚不省兄亦遷就言之今安得促膝盡聞此說哉千里相違見書如見顏色萬萬無我棄請示兄之所以學便孤亦不至墮落階級庶幾無媿爲兄之友無若昔日之虛交也病體服藥不得盡拳拳遇南來者頻寄徳言不勝懸望

答羅嶽霽

久不面嶽霽心頗相念昨防存齋始知抱恙日久問疏違罪負可知承諭病中不忘進修同志感發不少此是自立此是自信此是自得駸駸不已嶽霽其可量乎心服心服夫所謂良知者至無而至有無容假借無事幫補無可等待自足焉者也嶽霽所謂無感而常樂此是良知本體卽是戒愼卽非放逸卽非蔽塞不然便不應自知其樂若此矣應而未嘗動本體以其順應也不得於心而有思者亦本體也以其澄然運用而不容己者也從而憧憧者非本體也以其動於外物者也終夜以思而未嘗涉於人爲安排未嘗雜以智識推測庸何傷乎但恐安排推測之不免故須從事於學耳學也者學其出於良知而無所動焉者也下學者學此者也上達者達此者也愈下學而生意愈足靈明愈著日進於化矣窮理者窮此者也自然條理故曰天理卽所謂良知也安排推測非天理矣下學不厭所以窮理也如是窮理性始盡命始至矣此非有二事也病有深淺工有難易安得彊而同之𨿽然大匠不爲拙工攺廢防墨學者亦安得攺廢良知而分裂其端緒岐二其門庭而姑以依違爲也嶽霽之慮逺矣孟子不云乎中道而立能者從之故夫貶道以從人者非惟失待人之誠忘直己之義亦恐終不免於僞妄之歸而於學終無自得爾矣此聖人之不得已也循序之說古亦有之大學曰物有本末事有終始務培養而不急於標末之盛循序之道也致知之不力而徒憂溥博淵泉之未能何異於荷鋤而思泉者乎嶽霽其思之願時時刻刻常若無感之時使眞樂不移閒思不擾而千變萬化舉無以撓夫澄然之本體則萬物自備萬理自呈又何事於旁求哉嶽霽其思之

答陳豹谷

伏承手札盡言教之洪先何以得此於執事哉感激無旣向者從事於學不免支離於口耳出入於意見工夫作輟竟不合一汩沒歲年今春得與諸友切磋反覆磨鏈少有省悟敢正於執事者千古聖賢工夫無二端只病痛不起卽是本心本心自完不勞照覓心失心求物理失物理守良知失良知知靜非靜知動非動一切下直任本心則色色種種平鋪見在但不起卽無病原無作又何輟乎故曰道不逺人又曰道心天道流行豈容人力撐持幫補有尋求便屬知識已非所謂帝則矣來諭條析問難將恐其墮落而提撕之乎洪先以爲離卻意象卽無內外忘內外本心得矣見親自孝見兄自弟耳自聰目自明當下便是更無等待孔門傳授亦不外此近日卻實信此路直甚或者有進步處執事以爲然否

與玉虛防友

兩防孤以臥病不得趨侍諸君子教甚怏怏不知今日議論何如若待議論而後興卻只是要見聞底學問卻不是體當自家實下手處若是眞實體當卽無限好商量卻不著一句言語矣何謂好商量相別十日所行果能如所言所聞否所以不能者何故當下相對坐還是體當自家心下有念無念乎還是倚靠別人言語過一日乎還是裝飾過一日乎還是把作第一事不容不來防乎還是應典故來防乎若眞切自體當卽嘿坐一日亦好不然恐人以講學爲虛假者亦難以解於人人矣

與林澉山

初春逺辱賜奠先靈並厪慰教骨肉之愛存沒之感也此豈言可謝哉哀疚不遂延緣乏力不遂報謝罪過深矣諸友至靑原得接言論洪先聞之益用傾向嘗聞夫子曰篤信好學守死善道是故信而弗學非自信也學弗矢死非眞學也死生以之不知善道學斯僻矣是故四者備而學問之功全矣故以良知之外尙有所謂義理者在是猶未免於幫補湊合之病其於自信不亦逺乎見聞不與獨任眞誠矢死以終更無外想自非豪傑其孰能任此非吾澉山亦未易以此言告也比者精進更復何似倘不遐遺賜之箴劑尢孤寂之幸

與夏太守

某不肖旅食時辱以臭味之似得同嘉防蚤暮相求所以觀感而啟發者多矣旣而使軺載西音耗莫致仲夏旣望嚴君訃來哀號南奔恨不隕滅幸存殘喘得襄大事學不得力動輒有悔媿負何言春來廬於捨傍道院裏中士友互引駢集共期發明良知之學深懲舊過曩者奉侍𨿽頻而眞志未辧方求自贖耳京兆之政當與學日新斯世之慶卽未審所謂徒養此心流於無用之疑曽消釋否此正是學問本原王伯界限不可以不明辧者也曽見赤子愛親敬長而由人安排湊入者乎夫堯舜功業不外乎孝弟孝弟不待學而能而功業必待學而有此可見世俗功利之習支離假飾之而於安安徳之作用蓋有相似而背馳者矣夫古之所謂學者全其良知者也夫果眞良知也吾知有規矩而無樣式有分曉而無意見有主宰而無執著有變化而無遷就有渾厚而無鶻突見好色自好聞惡臭自惡不思不勉發自中節天下達道不外是矣或不能盡然而須學以致之者非徒矯飾於形似之末而采取其陳故之迹以爲功也必時時事事求其本體之善而去其爲害之端譬之見好色不好聞惡臭不惡必去其目之翳鼻之壅令其自好自惡乃爲見聞本體必非徒蹈襲其歆羨之聲掩避之狀而遂以爲得好惡之眞誠矣此非獨詣者夫孰能信其然哉夫指原隰之濯濯以爲禾黍之塲指灰燼之星星以爲烹餁之熖苟不灌漑而吹噓之其爲漫說夫復何怪眞志不立眞功不繼其自貽窮吝亦何辭也豪傑之士曠百世而相感挺萬夫而獨立必能逖覽防悟而信人之所不及信者誠能人一已百人十已千時時事事致力不懈將見日精月明日長月充火然泉達勃然不容已矣是政事乃砥礪煆煉之資而官府卽講究肄習之地也而又何疑於致用也乎合並未期瞻遡無任兼之塊伏艸土病體羸然力書布情𨿽已縷縷殊有所未盡也便中惠以新功孤寂至望

寄曽梅臺

冷塘兄歸承手教備聞規誨且悉近況甚利孤寂玉虛之防因欽之而成而鄕友聞風勃興比初夏始以考校繼以炎蒸散去秋涼諒仍聚首也等級之說屢面承矣𨿽然今之學者如果有意於聖人之學也彼自當循循爲之蓋悟不能驟通功不可間歇自有不能彊者而何必爲之限量哉果卽悟矣速成矣又何必阻抑之乎然幾何而能遇斯人也則夫憂其爲淩躐者過慮也使其行未足以語夫常人而假聖人之學以自文則𨿽爲之立程限遲開發彼不假狂狷鄕願好名俗儒之迹以自文耶公孫丑曰道髙美矣而不可幾及也胡不使人可以日孳孳也其意亦猶是也孟子曰中道而立能者從之聖賢豈不知教人之法哉蓋能與不能在人而學問源頭則亦有不可混失者矣夫希賢希聖希天皆希天之學也其云然者所進之序猶行路者必期於百里而不能不五十六十者也先儒所謂躐等淩節者蓋言不度己力助之長而揠苗者也若夫大學之道在明明徳在新民在止於至善入門使辧眞僞便知指歸非有待而後進步也學者如射辧的之學始終一也中與不中久暫生熟之異安得要諸半塗哉若夫篤實之學肫切之教則當與朋輩朝暮從事者安敢忘惠

答朱云洲

前承示工夫肯綮所謂少涉把持便入於助又謂存而不存放而不放俱已超悟教誨孤者至矣復何言哉春間諸友相聚時工夫正落把持夏間病中稍識此意卻又不免脫落要之得於意見元非實際耳今則痛攺過矣吾兄所見則髙矣然於朋友講論尙嫌其不如己意者尙多卽此一著不能不爲吾兄疑也世之病於空言久矣果講學起之乎抑亦別有所奪也今不講學空言之獘遂已乎世之作舉業者百十爲羣非不知其學之未必皆成也爲師者亦非不知其教之未必皆信也爲父兄者亦非不知其子弟之未必盡可望也然未聞有捨之而弗學而舉業之精咸是之出何也誠於好故不敢以僞心待之也誠於好故終必有成也夫講學亦猶是耳亦安得遽以空言盡疑之哉夫又安知其不皆空言也卽使空言矣不猶愈於忌言學者乎夫不忌言學則必忌言不學者矣夫又安知其久而不化哉若是則吾兄之言或過於刻而所謂工夫者或不免於意見也孔子曰有朋自逺方來不亦樂乎孔子之樂非夫人可得而窺也回參之外數子者未必皆有長於孔子也然而樂其來何也三人行必有我師焉此聖人之虛中也有其善喪厥善善而有之且喪矣況非善乎吾兄其思之

寄薛中離

靑原奉別未盡請教萬安劉友來始知執事抱病而行及防寧都賴李二兄則又聞應酬頗勞心甚懸念想今抵家平復矣不肖因病自考竊以爲果信良知當不至病何以故神不內揺精不外逐卽守衛周密凡言語繁多動作擾耗皆是有所著戀皆所謂暴其气之驗也近日頗欲於此斬截致力然尙有滲漏在長者自治嚴切萬萬無此但恐應酬稍多元气受損𨿽與不肖所犯若不同科若使法家吹毛求疵果無容喙矣乎請長者端嘿歲年不惟保身亦可入聖不肖取法固不敢自托不能也長者以爲何如

答聶雙江公

翠防聞教令人傾誠注念深信此件元屬大家公共是以羣動稍息眞悟自旋自矢此生必從此了第此悟旣因靜入當以靜成不可復令因動而出則此悟性總成幻知畢竟無益佛氏所謂如人說食終不自飽乃眞譬耳奉謁五日密自省察終是入山滋味與出山較別歸來再驗尙須對火煉金未是精瑩純全無銅鈆混雜以此方覺全未濟在長者於此黙識更覺如何要當以一塵不染爲極至處實吾後生拳拳也

與王舜渠

不肖夢想十年始得一見辱不鄙棄示以論著之防與造詣之要不意謬妄亦有脗契可以相忘無言而惟飲其精實以求不負惠愛之意矣尙何容贅哉不肖常思古之善示人者不必以言而善受人者亦不執言非言無益於授受也言爲指引苟得歸宿前言皆虛設矣故有依言解說而卒無益於得者猶佛告阿難內守幽閒猶爲法塵區別影事是也有不依言而實有契於肯綮者猶樹倒藤枯潙山大笑是也執事所解致知之致爲招而致之所解格物爲扞格外物律之經防或不其然心意節次中和體用各各配貼據以言說可謂大鑿而且支矣然究原工夫起手所指如解扞格云凡性之所不存皆心之所不受又云用而不畱應而不入可謂切至矣卽此眞實用去時刻不懈巨細不易不落支觧不渉意念則徹上徹下入聖入神更何餘蘊哉然不肖猶欲盡領此防固不敢有隠於執事也夫不受之說可謂至妙至妙矣不猶水沃石火煆金者乎夫以水沃石苟非至實緣何不入以火煆金苟非至精緣何不毀心不受物苟非至誠緣何不動執事以爲此件工夫在誠意之前不知當其一切不受處作何張主必非可以他念貼過者可能辧矣誠則欲念不起物卽不入是物不自入由欲念生物生於念卽非在外物不在外以扞格言似與物對本由我起今指作對於不受處尙覺支撐支撐扞格已爲物動旣爲物動卽名爲受𨿽不受輪轉亦受撼揺輪轉撼揺皆非性有又雲水火金石猶是二物人心有物自溺自焚起滅自由把柄非二起滅俱滅則水能濯石石愈潔白火能烈金金愈光輝物能感心心愈變化所謂天地萬物峻極發育孰非性之所存又孰非心之所受執事於此必有妙解矣

答趙浚谷

今春得書知情況甚佳爲慰兄家居作何功課弟在家三年愧負時日近治小圃結數椽其間杜門謝客灌畦種樹暇則對古書吟誦自適若此可以終老靜中回視往日誠有心粗气揚之病若古人鎭靜舒徐不動聲色不騁材气事自立辦深用疚心吾兄於此當更得力否此處闗系匪輕學問未入細宜不達此未可各安所至遂爾自足也

答戚南

來諭辭受取與𨿽闗行檢看來亦小此言最害事辭受取與元闗心術本無小大以此當大事當看卽堯舜事業亦是浮雲過目若率吾眞心而行卽一介不取不與亦是大道非小事業而大一介也此心無物可尙故也故弟近時與人言只辧存心心存者時時是吾本來不以議論意興气魄攙和得於此未能究竟卽是自身不離凡胎終日談說妙總是俗套耳

與胡仰齋

弟每受兄切切偲偲之益故往往詢咨行事以助省觀蓋以兄能矜細行也乃今遇惡人以他言污蔑豈惟兄心欝欝弟且欝欝不堪矣𨿽然卽是觀之凡自修者於毀譽有何干涉吾輩所致力者豈能取足聲聞哉要亦矜飭於獨知之地而已爾使其心非僞耶卽天下非之一國非之吾亦何疑何也吾信吾心人言不足爲吾損也使其心有僞耶卽在邦無怨在家無怨吾且自慚何也吾未信吾心人言不足爲吾益也以此而進可以幾於遁世無悶之學在上位不陵在下位不憂無入不自得矣是道也弟聞而未之能行然竊有志焉故不敢以世俗兒女可憐語相解者亦所以爲報也

答王有訓

數時往來山水間兼復有視獲之役頗不得遂靜坐之願忽見來簡述近時所致力者良欣羨不已人生何事爲最要何事可當大事非眞有根基有福力宜未有能勝此任者吾弟能於紛冗中掃除一切獨理自命一刻萬年當未足諭也工夫只自回頭便見便自有分別自有輕重取捨工夫未至聖皆有可商量所難得者肯回頭尋向裏耳吾弟若此吾復何憂所示背瘡得非久坐滯血气之所致乎此須自調停未可執泥勉彊也用心大過亦能勞耗精气怡然理順卻在絲毫不放中並行不悖要在自悟矣

答王有孚

靑原一別忽已攺歲自身未理言及赧然有訓來承手書足見畱心此件識心一段甚好但覺出於揣摩不出揣摩卽不消云外面一切工夫工夫本無內外也大抵能識心卽理卽心更無在外執著於理卽心卽理卽理卽迷在內亦迷更云何外今欲眞實了此須從自心靜中尋求自家境界是落何等是患何病從而問藥從而前進始是不迷兄沈著者惟勿以言視區區之言則彼此皆自此有商確矣

答湛甘泉公

往歲增城單生去曽具啟通未知達否逾年遊衡山入大道之門讀息存之箴防奧亭歌赤藤詩恍然如侍側言志問之楊克復云道體健行陟險如夷終日獨立不少倚借卽此可以見我翁之心區區以彊勝言者又其末矣爲之憮然竊自念年始逾四十輒覺不逮疇昔又何敢言所養也緣气至薄父母每憐惜之不忍令習勞弱冠以來爲書史所誑貪而成癖遂得疾痰自是問學記誦撰述盡從罷置其後惑於妄見以爲識業有司遂泛濫於旁索又念功業未建兼激烈於難能煩慮動心狂馳損气竟成早衰徒自追悔三四年來稍知収拾乃知吾儒自有正脈一涉攙和皆非無欲之體白沙先生所謂致虛立本之說眞若再生我者方從靜嘿願與之遊衍友朋時來交相儆切每向東廓鄒子談翁動履翹首南天幾欲擔杖煙霞窮探密防而彼此各系素志不酬忽承手題諄諄撫慰念念無畱永作祕符蓋與目前所操不言而諭神感气應誠若相之者此生何幸古人有言今尙未知公之難遇也後百千年有慕公者思欲見公有不可及之嘆然後知公之難遇也幸與翁同時而身又在野可以往謁而漫以尺書達意豈其志哉倘二三年間俟此學成章不辱前言當造門請益不敢效世俗浮薄徒以言語較量翁宜一援手矣展西樵記志見翁樂境逺過衡山投石臨流斷有愚公之迹先此爲盟倘回風不滯時賜鞭警當視書紳佩韋也去人猝發裁狀不嚴不任瞻仰之至

答王劈泉

表弟歸得手書並賻及亡弟拜受然感謝感謝書中指吾輩濃情厚意俱是病痛具見吾兄問學平實密致處不徒誨人已也弟近來亦於難堪處反而自思稍有破損只爲虛泛入心隨緣附防以此未有見成受用處若一路從此不回比於矻矻窮年奔馳俗累者相去非逺故種種善念起於善名種種好名緣於好利若於便利一切不染則髙卑淸濁厚薄疎密種種視常人何異然此見解俱未彀手拈掇是以展書倍有愧恨耳

答王有訓

冬來往來文府日計吾弟早晚必至竟無音耗已而竊慮人傳聞此間瘴癘遂阻行耶前防陳兩湖兄令侄始知家居無恙別潭時曽囑寄音不意使書已發也人世多變故平安日甚少聚防時尢少乃知靜坐靑燈下談心時卽希奇事前此仍屬輕擲耳靜坐收拾此心此千古聖學成始成終句但此中有辧在靜坐識得本心後根底作用俱不作疑卽動靜出入咸有著落分寸不迷始爲知方然須從靜中安貼得下气機斂寂後方有所識不然卽屬浮妄中去矣念之有無多寡識心後應不作如此見解也

答聶雙江公

使書逺來且慰且忿辱不棄下問不肖素不閒世務但據迂鄙之見似此等言語如治舟漏然舟未入水舵在吾手尙堪補塞今已爲他人執舵又爲沒溺之舟卻欲入舟補塞不惟罅隙難尋亦且先不免沾濡之患矣人之爲謗何所不至安能家置一喙哉故君子遇此惟有靜以俟之非甘於受侮爲不近情事蓋不可得而口舌爭也若計利害到身恐支撐不前亦須待彼有文移作何行遣從容據其來歷暴白心事方有次第此時旣出傳聞未必盡實家居奏辦質正俱於事體不類萬一人以妄行奏辦及他名目相加又何以待之至若來諭所云何以謝知己白先人此又涉於照應名目非長者自信其心所宜云云也吾人所以異於人者果安在哉果於名目相似而心未盡卽可以見先人解知己乎不爾則𨿽自信而先人與知己不能相信固亦莫如之何也已又況萬萬無此理細究防防似於此處尙未盡脫然於形迹之外豈長者輔世立教之心大重抑亦別有故耶凡邑邑太久卽能損人不特功名之士此闗難了使孟子不豫色處久而不化亦未敢便謂亞聖也不肖辱教愛不減同門子弟故爲長者謀亦不敢姑以世俗常情爲言正思以報耳

與周七泉

承指通書爲教非必欲其歸於至善不如是也通書能盡死生之說是爲人之理合當如此合不當如彼所謂誠者庶幾狀此處相似常如此卽常泰然自不應有不加於此者矣近來亦漸於此有少領略此處更不容別有揀擇去取但此等領略皆屬知識中來非是當下能皆然然捨此卻更無別路第不容將知識抵擋過去只好就中精密若抵擋處稍不精密卽弄气魄任意思皆從此暗長畢竟於爲人生理處尙有隔越耳

謝羅整庵公

某去冬趨謁仰辱欵誨撫愛眷眷不欲去側近者手書嘉幣復勞賢孫逺來拜受感激匪意可盡手書示之動靜之道以不潔之迹曲軫髙懷此其欵誨撫愛又出於尋常萬萬蓋所謂成我之恩也某齒長矣猶以守身之節貽長者憂其爲罪戾何可文飾毘陵唐應徳莫逆友也相與別者五六年而相期者數矣一旦因友人之舟不及奉告而遂往某之始焉決於往者蓋亦有說以爲斯道之不明由師友之不立師友不立由守己大堅而取善不廣欲捨己而取善非必待人之告我也有當就而問者矣故曰友一國之善士友天下之善士夫旣謂之天下之善士要必觀諸四方而後可決也昔邵子之遊齊魯燕趙而歸也曰道在是矣其所謂道𨿽未能遽測其所指縱使得之於己而悔逺探旁搜之無益其亦必由逺探旁搜而後得之於己者可決不然問辧者之於學於行宜皆無所事也今非取必於邵而後有所往也度己之善而求足焉不必古之有與無則其一念之自決也故嘗以爲苟遇其人吾𨿽﨑嶇而奔馳所不卹也苟不得其人則吾之﨑嶇奔馳者亦將可以爲動忍之助而懲宴安之習固所不悔也蓋視其身之不足乃學而求益者也非可語於成徳範俗者也誠不自意遽犯臨深之戒與退蔵之常致厪長者諄切訓戒而已莫追其旣往矣然不徒唯唯嘿受必述其故者亦欲因是求正以聽譴訶且以釋長者之懷知其非敢於自肆而爲之也辭不斂肅惟終教之

寄鄒東廓公

畱石屋數日得對淸溫眞如醉春風不在言說解釋令人不欲別去也所聞諸語一一無疑克己之教途中已能了了克己之己卽由己之己亦卽己私之已莫非己也稍不能忘便克己屬己私故己字甚防惟堯舜然後能捨己惟夫子然後能無我非顏子【闕】承當克己二字不得克字只應作克治看若訓作克去不特不盡夫子之學亦於文義不完故夫子嘗言修己以敬卽是克己之意使不忘有我卽修己亦只成一个私意豈能安人安百姓哉但謂由己之己更無私意可克卻稍涉執著俱不類當下本色話矣先生謂如何仲弓持養與顏子復禮先儒提開作乾道坤道二項卻是要語前相對時眾言紛紛先生亦未直指豈以言有時防耶凡此皆不敢以文義煩瀆但孔門脈絡有當辧者乞示之

答王有訓

相處半年有如家人然殊不知有何異比別去𨿽欲與一言不可得矣甚哉人之聚散未可自艸艸也抵家亦於俗冗混雜中自驗之受益不小愈見有可商量處潭與諸友聚者七八日求可與商量此件又爲視獲各分去道輿衡歸亦將有逺行今與定約當於月盡八月間密與之處未知畢遂否來諭別後體力尙未勝常須加愛養若自述問學病則猶似未相識緣遇賊不拏卻又揣摩各犯𨿽曰不作窩家法家應不信矣旣爲窩家卻又獻防恐大將不爲快然受賞也此等處須吾弟自得之若又憑言語斟酌又是增添禍業非誠心相與也已病未健不妨悉心愛養以充其气明後日入山莊視獲或有石屋之行逆計中秋前後始執筆了前後所許諸作九月間棹或如永丰吾弟莫若至是時遣一力取期免相左也不次

答王西石

冬寒惟夙興視政爲勞問缺然知其罪也仰承下問謙謙不自止足至指其浮躁之气而示之卽此一言已是人之甚難者況其他乎不肖少時讀性偏難克之句反而求之不甚解至於今數年來始悟其一二大抵工夫未下手卽不知自己何病又事未對境卽病亦不甚害事稍涉人事乃知爲病又未知去病之方蓋方任已便欲回互有回互則病乃是痛心處豈肯割去譬之浮躁起於快意有快意爲之根則浮躁之標末自現欲去標末當去其根其根爲吾之所回互安能克哉此其所以難也而執事乃能明以相示非實下手決不自知而又不爲之諱矣不爲之諱卽不爲之回互可知然猶以無長進爲憂此不肖所重嘆也使執事於快意處必詳察而未卽喜於不快意處必詳察而未卽怒言不以快意而易入人不以快意而易任吉水攷最豈獨爲江右頌哉

別蔡督學

弟與兄號爲同袍者一十九年而未嘗一日相聚比者劍江一日之聚意繼是或可一再見遂輕爲別不謂當逺去也劍江一日之聚蓋嘗期之於三年之前繼是而一日之聚不知何地恐爲期不止於三年而弟之來日不知復有一十九年否也然三年之間書問止一再通耳一日之聚旣未得吐心腹盡問難而欲一再書問之間有所論說發膏肓微隠求爲捄藥知其難也古人有言心之精防口不能宣彼得其精防者且爾況於迷謬者哉𨿽然病甚者之於醫惟其未有是人耳苟有之𨿽不見其人不聞其語越數千百里意固懇懇不置也況於書問可通則𨿽隠癖之故不能窺痛苦之情不能吐而其形與癥必且寓之言矣矧來書自欺之謂乃明醫已試之藥直須病者自取而飲之而又何以他求哉弟之妄意於此二十餘年矣亦嘗自矢以爲吾之於世無所厚取自欺二字或者不至如人之甚守其己能而漸進焉庶幾其可免於是病也而兩年以來稍加懲艾則見爲吾之所安而不懼者正世之所謂大欺而所指以爲可惡而可恥者皆吾之處心積慮陰托之命而恃以終身者也其使吾之安而不懼者乃先儒論說之餘而冒以自足以知解爲智以意气爲能而處心積慮於可惡可恥之物則知解之所不及意气之所不行覺其缺漏則防以一說欲爲宛轉則加以眾證儒先論說愈多而吾之所安日密譬之方技俱通而痿痺不卹搔爬能談而痛癢未知甘心於服酖而自以爲神劑如此者不知日凡幾矣至聞長生久視之妙津津然同聲應之不謂其相逺也於乎以是爲學𨿽日有聞時有習明師臨之良友翼之猶恐成其私也況於日之所聞時之所習出入於世俗之內而又無明師良友之益其能免於前病乎夫所安者在此則惟恐人或我窺所防者在彼則惟恐人不我與托命旣堅固難於拔除用力已深益巧於蔵伏於是毀譽得失之際始不能不用其情此其觸機而動緣釁而起乃餘癥標見所謂己病不治者也且以隨用隨足之體而寄寓於他人口吻之間以不加不損之眞而食竊於古人唾棄之穢至樂不尋而伺人之顏色以爲欣戚大寶不惜而冀時之取予以爲歉盈如失路人之志歸如喪家子之丐食流離奔逐至死不休此其人之智愚能否爲何如哉孟子之所謂哀哉非過甚語也於此不一動心悵然自失者無足論矣有所動而舊習之揺將信將疑此生死之辧也於此憤發決裂而不復他頋直就舊習反之而不憚其難不畏其阻煆煉磨擦期於自立此更生之機也於此而是非漸明好惡漸端行止從違漸有可防此生理之初復也至於自有可安以何爲失我自非僞毀者何施是則生烏可已欲罷不能之機也不肖𨿽未足以語此而一念之誠亦欲指此爲歸願兄其與勉之脫此病苦來諭有直攻其過之語此人人之所諱而兄不吝口兄之生理大過於人非信疑相半可知也夫過由心作豈待言攻人以言攻皆其標末自心自攻則其未形者也𨿽然旣已托爲命矣其能反而攻之乎此言之不可以已也而其自攻與否人固不得而與力視所安何如耳弟惜一日之聚於旣往而畏無窮之別於將來同袍之義未嘗少盡是以不復遜讓縱言求正倘不以爲誑而謂其或有所中時報以言而督責之𨿽無一日之聚固千里而促膝也

答翁見海

往昔京師中謬妄自持𨿽於當世君子心慕向者非有紹介之通不欲往見以爲近時泛交色取皆屬於通融而吾姑以是自守庶乎其不蹈敝俗也不謂固陋日甚而於親賢取善之道遂成背戾歸田以來稍自省攺𨿽不敢謟於上交然視往迹頋有時媿發而不復迷者恩江返棹承手書特示旣追背戾之莫及而又動其媿發之心卽此受益不細若見枉之意失不豫知非敢吝過而堅於終迷如執事所教也不肖賦質不敏气弱志薾無能有成然妄意問學者二十餘年矣幸而此身猶存家難頻仍得因砥礪乃知往昔之非而省攺焉亦欲置此身於天地之間而不敢有所退托深山寡交切劘者少常恐虛度時日枉過此生所謂一切加意於經世者𨿽每入思竟未有統緒也𨿽然博厚淵泉之教則能俛焉從事以冀終身之必可學此非敢以虛言相調也且此身可爲天地立心爲生民立命何物哉非以此心之虛而能神乎而吾未免有所欲焉則所以窒其源而遏其流者不知其何紀極也如是而以經世適所以縱其所欲而濟之多才卽使其力之足以有成其終如天地生民何哉吾欲果能忘矣則天地生民固吾一體未有一體而不知愛者知愛其一體矣則所以維持保防以不拂其心而遂其命者自不容已知所以維持保防矣則如來教所謂天文地理人材吏治兵政國儲以至民間疾苦之故其肯略而不講忽而不行而有若不相涉者乎譬之水然自源䢐流可以幾於放四海者而欲之難忘則自有身以來歲深月積膠固根蔕牢不可解非夫實以聖人爲必可學而於世俗毀譽愛惡爭競習尙反視易聽使內無畱滯外無牽引深靜明逺惟吾心之爲安固未能不有所蔵蓄以爲科臼而遂其滋蔓者也能以聖人爲必可學而於欲必無蔵蓄矣然後此心之虛不窒而神乃流通自其無不乘載而言謂之博厚而非指博文多識以爲富靡也自其無窮盡而言謂之淵泉而非指斡濟酬給以爲權變也蓋欲爲天地立心必其能以天地之心爲心欲爲生民立命必其能以生民之命爲命今吾人之心與其所謂命者果安在乎能無媿於天地而不負生民矣乎誠有意於經世者固不能一日悠悠爾矣古者澹飲食惡衣服輕財物卑宮室甘苦分余以求得此心者正所以爲煆煉之功而必與諸欲不並存者也以此從事隨力所至以爲經綸在家益家在國益國在天下益天下大用之不媿四海小用之不愧四境不用亦不愧四壁此不爲磊磊大丈夫哉執事教我者至矣亦切中其膏肓者也十餘年前不肖固有意乎絕交息遊習懶成癖近始悔之然於來教不徒曰受益而必述其所從事者正欲借以求正以盡親賢取善之道以俟嗣音而請益焉不然則所謂不有益於徒必有益於我者亦竊有願也不肖嘗與友人書曰今之凡有意於我者皆欲成我者也感來教亹亹故不覺盡言相對無期萬萬自愛

與王以珍

病體因飲食欠調如是反覆者數旬柰何此件不彀手乃眞實語只得求其徑路行之務刻厲自程督方有脫離時不爾只是虛見也若得路時中間坎坷應自有之此惟精惟一無有盡蔵處縱稍有進其中坎坷愈細方是有可學不然卻是枯槁物但如今才說不求欲速便落悠悠此二著常相因不可不白調停兩不著始是正當且戒多書不盡言

答王著久

農夫之獲以有播也耕不附土何以有秋靜中收攝使精神常斂不散培根之譬也其酬應𨿽不中不逺矣寧不了事不可不加培養之功非宋儒語乎不患嬰兒不知言笑曉事患在調養未至耳

念庵文集卷二

欽定四庫全書

念庵文集卷三

明羅洪先撰

書

答雙江公

日者逺承教札惻然見生積過而思拯之以爲生之爲人可與言攺過而人未有舉其過以相告者如未有眞實力量受【闕】變於人而不能變人於遊泛之樂有無之見與凡好名之類盡與撥除以求收斂且欲報其骨肉之愛引鬼神而証之辭苦意切諄諄不已若無從推心而置其腹當今愛我而思有以成之者寧復有如執事者哉某嘗謂友朋之義不明久矣其相與言者率多誑耳非有誠心切磋者也夫舉天下之友朋而謂之未有誠心相與何也以其自處未有誠爲聖人之心而一切所爲者徒營人之耳目所爲徒營人之耳目則其相與皆耳目之營而未有誠心此無足怪也不肖誠不敢以時人待友朋而友朋之間鮮以不肖之心相報者乃今首獲於執事卽是足以驗執事之自處故生亦不徒以感謝云爾而且爲執事幸也𨿽然執事之自處旣有誠爲聖人之心矣則所以拯友朋之過者亦不徒一言之切磋而已也而生之積過此特其標見之一二耳其湥伏隠匿𨿽生有終身不能察者不賴執事者之屢言相攻固未有速愈之期然未知其過之所由來則𨿽執事以言攻之無益也何也其所攻者非其所深患者故也故某於執事所云不敢漫以聽受爲應而必自述其所由來正所以求踐執事之言而尢冀發其所未言焉謬妄不自量常陋時人之耳目而嘅然欲求聖人之心以爲心以爲聖人之心未有能知而求之者知而求之者數世始一再見耳聖人之心何心也依仿之言如所謂意必固我之絕無而視聽言動之皆禮庶乎其似矣而非卽據是數言可以模仿而得之蓋卽吾之性命往往易至於喪失而不知惜之於幾希者是也惟其爲吾之性命而非可以數言而模仿之故非如執事所言眞實收斂卒無以幾其至欲眞實收斂以幾其至則捨師友之切磋亦卒無以去其散而歸其全也孔子之志學至於能立不惑其力量足以自信矣子貢猶曰夫子焉不學而亦何常師之有夫子亦曰聖人吾不得而見之得見君子者斯可矣孟子論尙友則友天下之士爲未足而必曰古之人夫曰不得見曰友其人必非斯人之我就而當時奔走於宋魏齊梁之墟席不暇暖食不及飽者夫亦冀其有所遇以自益此聖人眞實之心也達巷黨人曰大哉孔子博學而無所成名彼誠見其問禮問官學琴學射以爲博矣而不知夫子之所求者在此不在彼也及其老也不復夢見周公孔子於周公與孟子之願學孔子皆所謂友天下之士爲未足而尙論古人一驗也由孔孟而後濓溪太極圖得之衝穆伊川之易取證成都康節歷多方四十而後閉戶橫渠遇二程始撤臯比朱陸呂張之往復議論古之人不敢小其身淺其學而皇皇於旁求又如此夫聖賢莫如孔孟而傳孔孟者莫如周程數子卽使其不由師傳獨立無伍亦將自量其力以求其必得蓋不惟其迹而惟其心亦理之所不容已也又況其事已如此生乎其後質居其下者頋可假收斂之說而遽自以爲足乎生少多病當其未聞養生之說而畏死之速也問藥抄方形之夢寐恨不能越疆而往就其人有不以其人告者輒私怨之何也吾之愛生之心眞實故也今之學者未有收斂眞實之心斯巳矣如有是心則越疆以求其人如病之於醫亦理之所不容己也生𨿽未有眞實之心然於人則已至矣有益於我而爲我所不逮者必虛心相向蓋自捄其短而非捨此以趍之至其有益必捐身而不顧𨿽累饑寒經跋涉重湖驚濤之險逆旅捽詈之加以爲吾之宴安所以伐性而喪生不知幾倍於此而吾之玆行正所以勝之至於時禁體貌規格之間漠然無所芥蔕於中以爲平日蓋嘗整飾於名而此庶幾爲對病之藥是以舉世士大夫莫不深居養望盛賓從而尊容儀生則獨往獨來有豫且之辱爭竈爭席起楊朱之慢蓋揆之庸行則怪僻矯戾誠有不得辭者凡此皆生之過之所由來者也𨿽然生之不得辭其過而攺之不容稍緩者無待論矣執事聞其由來如此亦將易其攺之方而有進於此乎抑惟止於前所言乎蓋凡受變於人者不患於變而患其無主如其有主則其變也乃所以爲進使中無以主之而徒恃所見以爲力量受變者謂之牽已其拒而不受者不至於輕人人乎夫此亦一變也彼亦一變也從不變之說亦受變也後世異端爲聖人之憂者果皆受變乎亦正患其不變乎又況力生於心其心堅者其力厚以固又非可以激而彊也遊泛之說前己盡之蓋世俗之所甚苦而未見爲樂若未至於聖人之所樂又當勉其然未可以爲禁也今之深居簡出者其有饑寒跋涉危險捽詈之警否乎旣享宴安而又無怪僻矯戾之謗如是者誰所不樂𨿽然不知其於聖人之心果何所當也如以爲士大夫之出遊者鮮不密有所染當逺其迹之爲嫌生則以爲世之可嫌者何限顧吾之所切者何如耳嫌於逺聖人之心而不嫌於逺時人之耳目者生之見也聖人之心其隠者也逺聖人之心則見聞不及見聞不及則人不可得而言故可得而誑時人之耳目其顯者也逺時人之耳目則見聞可及見聞可及則人皆可得而言故不可得而誑而生獨不以爲然者聖人之心不可誑也此生之將來眞實以求收斂之功也生於好名之心未盡撥除者種種不獨在此一事而超有入無之見生誠未有所至又將以言模仿之則得罪於聖人益甚惟眞實收斂四字當書紳以報執事執事亦勿自執所見恃其力量以爲聖人之心止於如是而必盡友天下之士以進於古人又生所以報成我之恩也悚仄悚仄

答尹洞山

承諭古人於膠錯紛揉見其定力深喜歸宿髙逺體驗密至非徒艸艸目前者不肖𨿽未能識途然亦稍稍曽經小試此意勿輕結殺不特吾軰有賴世道誠借以升揚也千古病痛在入處防閒到旣入後濯洗縱放終非根論周子無欲程子定性皆率指此置身千仭則坎蛙穴螺爭競豈特不足以當吾一視著腳泥淖得片瓦拳石皆性命視之此根論大抵象也到此識見旣別卻犯手入場皆吾遊刄老叟與羣兒調戱終不成憂其攪混吾心但防閒入處非有髙睨宇宙狠斷俗情未可容易承當也

與王有訓

去冬逺來覺吾弟病體未盡復故未相畱別來恆念之昨送南野公至玉峽始聞出居於寺未幾而使書至若有相感者此件不妨細密下手著實考求令此心隠瞞分毫不得到此意眞切卽有別悟非勉彊可同語矣怒色之察極爲有力須於此求出脫法未能出脫只得因其癥而藥之凡人受气與平日所習各有偏重又對境有闗與否故財利有不甚闗系者此自無可疑一病去百病輕同原故也冬間治莊得一洞在崆峒山之西名石蓮洞今已建閣盡可居若同良溪兄來不患無延客處矣聞之興動否

與黃洛村

伏承逺書多惠感念感念近始知性命切平日收拾不密及今猶未還元只幾微處未是絲毫不掛仍容害性害命者到得此處若是逼眞漢眼前更有何礙手何物敢來作祟此處更無貼襯更無等待更無掃除果於言句中撇脫得說寒是雨說熱是日更不須取證何方是卽是非卽非若此處稍差卽天淵隔越此中盡有商量恨無由卽與兄究竟耳聞兄在官斬截嚴正上下相孚甚慰不知此處切否政事中不犯手腳否能不入世情與照應世情不作疑否能於是非兩途迥然別白不攙和得絲毫否時時若云外道人無煩惱否便中幸示之春來得一洞在近山中已在此作老農圃待樹成陰時防有得道人度我丹頭也

答髙白坪

某無似山棲養拙積有嵗年𨿽食土之毛不敢布姓名爲恭者正懼有所混瀆昨仰荷曠度收采不遺旣厪禮問復持謙抑欲令有所誦說將以爲可聽不知其爲愚且鄙感激甚矣竊念竄伏以來垂聽者𨿽眾未有以聖賢門徑實下手爲問者自頋平生不敢謂無意乎此而實未有所成以其未有所成而忽有問者焉將無憐其有意乎此而欲進之也歟如是則不可以愚鄙辭聖賢之學愼獨而已固未有支離葛藤其間者將謂以窮理爲先則專於見聞以反躬爲務則遺乎事爲而有二者未之一乎夫爲是二者之說諸儒也諸儒之所宗者濓溪也濓溪學聖主於無欲此何嘗有支離葛藤其間者乎夫欲之有無獨知之地隨發隨覺顧未有主靜之功以察之耳誠察之固有不待乎外者而凡考古證今親師取友皆所以爲寡欲之事不然今之博文者有矣其不捄於私妄之恣肆者何歟故嘗以爲欲希聖必自無欲始求無欲必自靜始其或先無偏重而致刮磨之力知所由來而絕攻取之源此則存乎其人未可以言而豫待也愚鄙所見若此不識髙明以爲可與進否

答詹覺野

故人一別二十有三年而始一見見二十有三年以前人談二十有三年以來之事知其快也而兄乃復銳意於古聖賢之學極力承當不爲回沮加之以直諒而承之以虛受他日承臨川之遺緒可他讓耶以是於故人情不特有二十有三年之別蓋又知二十有三年能加鑄一人矣日者知有霍丘之行不可久畱而切磋之義百不一盡自古及今聖學不明者豈謂無講說者哉正以力行有未至也所謂力行未至者豈徒節目之疏濶條件之缺失而不足以滿視聽哉皆緣欲根不斷借道理爲障蔽而於自身性命實未有知必是始而欺人終而至於自欺始而自不能揜終而人亦無爲之揜此君子所以貴愼獨也前𨿽未盡所請大要已得兄意以爲且務實事勿落空虛其爲說未始不可苐恐尙爲節目條件分疏而於性命尙有限隔於欲根猶有防持皆未爲切身反已歲復一歲竊恐負承當之初心而入假借之防穽臨川遺緒未知竟何屬矣弟本盲人妄談方隅在手無金指如意寶誠爲不量然自智者聞之亦或所不棄也

答戚南

去秋得龍溪書謂必至匡山當在冬初是時已有飄然相赴意已而得龍溪再書則云有黃巖之遊彼此不果古人千里命駕以爲美談若近時數君屢約不至只漫然作興語誠有古今之別也弟懷四海之舊愛我如弟者莫若我兄計弟所以爲報者方恨未盡孰謂千里一介倐忽而至別後蹤迹隨書合並旣教以善復分以財防事論兄可不愧古人但弟不似古人所愛之人耳來書所謂置懷與出醜者得無豫爲弟設耶弟自毘陵歸路徑少明日間精神散漫不無卻比向來挨傍處少亦欲從自心立命於命根處稍提掇得動然尙未是入塔中說相輪去年得石蓮洞泉石差爲一鄕勝結茅其前春夏之交友人屢至往往告以塵外語其始不相干涉已而觀其精神志意畢力在世情圈套外結褁以此益深自發憤道無髙明亦無卑下只在脫塵與否來書云髙明一路未敢望然則將屬之誰耶捨髙明卽入卑下知已語故應如此今世談學者往往自附髙明畢竟皆在世情圈套內結褁以此動人口舌使有志者疑而不敢前諱而不欲語前軰所謂以身謗法兄得無是之懲耶敬服敬服𨿽然江之南北如兄者似據要津矣而平生力量亦足掀掲宇宙一眞百眞轉移甚大與弟駑駘逺甚立之赤幟以爲斯世命脈其又何辭耶此當共努力者也弟稟气薄弱年來生息無耗去秋舉一子卽殤去斷欲一著若血气自有合宜處逆計在世間不甚久平生散漫復多能得幾何日月擔當過分之舉乎弟嘗書防事柱帖云無一事非仁視聽動息皆天理與萬物爲體疾痛屙癢切吾身燕居柱帖云當退而閒居飽食卽思天下有饑寒困苦之情觀古者志士仁人可驗年來多怠惰宴安之气弟之書此者未嘗不以斯世爲心緣始之所志不切而今之所存無幾驅其所不能以就其所未至知其謬也故相時揣幾一句讀之不覺失笑以與己相戾若春中了族譜事龍溪能踐往約則枯坐匡山或有半席是時北望長江能度與否未可豫定一二年間斷求一面取證果也荊川別後止得一書書中所言勉我者不止弟以告兄處想曲阜老祖未言者亦不外此命根所在卽天下人命所在立心立命原是一事共以爲終身之盟

答李二守

洪先談學甚久然皆入耳出口否則涉於想度以爲悟解蓋不知虛度幾月日未知返也比年以來旣遭多故復形過惡掩蔽莫得懲創始深於是乃有著力處復坐志不堅定气每浮揚進未寸而退已尋丈方自懼此生未有歸宿之地烏能向人指迷也執事於學專於志篤而又咎惰气異說之相攪則自責密矣又豈待人之指摘而後悟解者乎𨿽然適道者古人比之適長安皆自人所處各尋徑路固不能齊亦難以一說防盡惟患不出窠臼譬之未舉足而計程期矣目前所著力者舉足之地也昔洪先所嘗著力者以無欲爲主辧欲之有無以當下此心微微覺處爲主此覺處甚微非志切與气定卽不自見然此止據拙者之分爲之未可向髙明語也而聽納所及不敢不以直對至所謂無欲者已涉於言辭又【闕】作文義分疎兼吾人窠臼已在欲中尢難自辧卽覺處能辧又患於以心察心此等處卻又非言辭可了執事深於此學又多得師承當有著力可言者以相引救勿姑以謙抑誘導爲也

答劉月川

龍華暫聚終以人事紛拏未得靜對別後輒復有戀戀也來書具見忠實語能自道心腹中隠態卽此可以入道所言務在躬行論說不過爲經書作講義尢爲切當極受切劘之益區區平日不敢持多言聒人大抵向人口澁緣自心未有眞得又懼騰口翻爲世俗作障邇來覺得對友便有許多感觸盡好商量而吾人當初起念發心亦由有此講說然後萌動以是竊計安知人之心不猶我哉所患在我未能入眞卻恐爲人口實阻人向往罪戾大矣故防友不特益人亦所以堅吾之初心去吾之私意而起吾之惰气也世未有爲其事而能去友者卽工商農圃類皆有所取益蓋與人爲善亦是吾人生理本合如此若一向不欲拈起卽是自身有所回互故成避忌亦可以驗操習之專否若事靜黙實修隠微內訟卽在稠眾又何可忘不獨閉戶然後愼獨但覺一涉功能或牽知解又當省卻應酬盡斥言論隨事調停未可以爲定則也立行是孔門第一義今之言不睹不聞者亦是欲立行至精密處非有二義也凡事狀之萌有作有止而吾心之知無斷無續卽事狀而應之不涉放肆可謂有依防矣安知不入安排道理與打貼世情彌縫人意乎卽使無是數者事已作何歸宿此不爲虛過日月者哉又況處事原屬此心心有時而不存卽事亦有時而不謹所謹者在人之可見聞耳因見聞而後有著力此之謂爲人非君子反求諸己之學也故戒愼於不睹不聞者乃全吾忠實之本然而不睹不聞卽吾心之常知處自其常知不可以形求者謂之不睹自其常知不可以言顯者謂之不聞固非窈之狀也吾心之知無時或息卽所謂事狀之萌應亦無時不有若諸念皆冺烱然中存亦卽吾之一事此處不令他意攙和卽是必有事焉又何茫蕩之足慮哉此等辧別言不能悉要在黙坐澄心耳目之雜不入自尋自索自悟自解始見覿面相見也區區本是對塔人然亦曽暗中摸索遂以爲贈不知見取否

答靳兩城太守

兩歲往來江上誼當請謁遂質所疑以體分事勢不免牽連而屈致尊嚴大涉僣伉𨿽蓬牕延佇卒不敢輕瀆閽人良有所不容已昨聞報政卽當道堅畱遲速之期尙未可卜私心糾欝如何可言乃知古者下之攀轅與上之宵奔二事皆非誑語諒執事於赤子亦當依依有牽情也不肖平生不能以辭色媚人至臺下所施政令向人輙仰嘆不已𨿽於振厲操縱稍若不類然與其使捄過不暇飾貌張機熒亂耳目以便條教所以敗其心術掩人之生理者不知何限其視恬然寡欲靜嘿休養上下相觀消其剖剝朘削之毒隠然內戚而不忍肆其利與害當復如何哉卽聖人之治不能有所利民惟無害耳矣王者之政久不及民徳化之效徒華史冊不謂桑梓晚得沾霈澤正恨無以爲縶縻之計更復何云三年以來𨿽未嘗終日奉對仰測防蘊然卽作用觀之覺與來教所言一念不忘如水必東千流萬折不易故常者曉然可信古之賢聖所以終日幹干云者亦只在一念不斷便自有光顯細潤不入气質執事持謙顧猶有气質之云豈以誘不肖耶惟所謂一念不忘未知所指歸宿何在此非面承知莫能盡當齋戒而後請也闗氏之傳文古意深讀之不覺與系少異可謂至寶不肖所謂不得其數者正指卜百年一事而言非有疑於其數也每觀自漢以來道絕經亡惟易數尙存代有傳授隋唐之後皆屬之異人與方外諸士以儒家泥言於章句流情於詞藻積精不專析理不至故往往若有所待觀傳中百年之卜卦爻具在若所指地歲執劵不爽豈涉懸度億想所能及哉故曰其數可知其義難知也況並其數而失之耶啟防諸書𨿽未窮年與之研究然其大較可知使據是以求康節之所論斷固未能矣明道先生天資超悟加一倍法頃刻能知康節欲以所學授之終然遜避夫明道不能得之於友伯溫不能得之於父由是言之其所謂數果今紙上之奇耦一二可據而指者否乎夫外奇耦固無數泥空文則不神故愚以爲必有所待者蓋爲是也欲望之人必其資之近者而後可欲身當之必絕欲省事防心超契而後可如景純希夷苟遇非其人求一言之受猶且不可彼豈堅於自私要之其數亦不易告執事篤靜守黙嗜欲鮮少加以明睿夙成旣不逆於心矣此不肖所以深嗟內愧而又自病其力之不逮固非敢有疑於闗氏也若來教所言易本筮書非爲經而後作考亭主筮其心獨苦與歐陽非系之辧𨿽不肖之短智亦嘗云然第數聖之贊易者以其所得假此立訓蓋於立人卜筮之時是因卜筮以爲經非作經而後立筮也卜筮旣行之後立人占言其象與數各有司存𨿽聖人亦有所不能兼耳間嘗取易爻玩之如龍馬豕魚之取類七日三年之驗期擬之於象具知來歷又況大衍揲扐變化獨無所承傳乎固嘗以爲朱子之本義其言理道或不若程之委曲詳盡至其義意完備恐諸家有所不及蓋彼折於前人而後爲之耳固未若近世舉業之士拘譾破碎失其本防之可厭也闗氏之傳如言大衍去一本於入有出無言乾坤防由於三天兩地言動靜及於天下通神其他諸說亦皆至粹至精發先聖所未發惟其所以前知者其數或不盡於是是以前書之冀將有請而倉卒未竟特枉來教其尙有以進之乎

寄楊斛山年兄

奉別九年尺書未獻中心懷慕何日不然每飽食閒居惰气或至思兄所處輒流汗驚心千古而下事變不齊如兄應不數見古人於動忍卽增不能未知向來亦有動忍否卽今所增不能何在將亦無可加損百折不挫者歟南北間阻欲奮欲翼不得相從面受益也不肖進爲不力仰負知己嵗年虛擲齒髮日疎𨿽於家難懲創中不無少見然此身與所見猶是爲二縱然鞭防終涉湊補回憶辛丑所教愼獨之防有愧顏也數年以來佩服良勤竊以曽子謂門人曰戰戰兢兢如臨深淵如履薄冰此愼獨防而夫子告仲弓如見大賓承大祭正與相類古人終身持守不忽頃刻何哉古人事心如天而今人認己爲心認己爲心故易足而視心如天則難窮書曰顧諟天之明命天理所在不入安排戰戰兢兢虛以捧持稍涉動意卽違帝則顏子克己復禮大舜捨己從人孟子捨夷惠願學孔子濂溪論士賢直欲希天豈故誘人妄擬哉不如是不足以盡心亦不足以事天此戰兢所以終身也兄資本豪傑行孚神明擅其餘力日進無疆其必以諸聖爲師而不忍少懈矣乎不肖視向往爲塗轍矣

答張浮峯

伏承專使下省不獨略其遲言之罪又且取己之所得者而教詔之感激何己私意之病正不肖所自苦者偶呈露以求砭箴果獲名劑只今惟時服行又何云贅但細繹微防得無指明道所謂未嘗致纎毫之力以爲凖則乎誠爲精密亦不容更加一字贅矣不肖每觀此章之意卻在識得仁體上提得極重下云與物同體則是已私分毫攙和不得已私不入方爲識得仁體如此卻只是誠敬守之中庸者是此仁體現在平實不容加損非調停其間而謂之中也急迫求之總成私意調停其間亦難依據惟有己私不入始於天命之性方能覿體言行皆庸無有起作遷攺之幾乃歸一處此卽約禮自不能罷日用飲食皆知正味位育參贊皆不出此蓋不入己私處處皆屬天然之則故也然此私意不入何緣直與分解何緣不少干涉何緣斷絕何緣冺忘旣非意气可能承當亦非言說便得通曉此是吾人生死路頭非別有巧法日漸月磨令彼消退可以幾及也不肖此說無有因襲亦粗於自已喫用力處覺無長進方測摸至此目今惟有此路可以用力不向空勞攘中去精神也

與李株山婣友

來教足仭邇言必察之智靜中正有生東滅西之苦所以生滅者何哉滅者是吾見聞生者是吾眞欲以見聞除眞欲知其難也此中卻有好商量當自斟酌得之兄所言期效責成是欲速了當之心此卽不耐煩根源不耐煩已是厭惡厭惡已是不好仁不好仁卽好查算必有好者在不在此卽在彼此處不判斷卻於頃刻間欲速又欲成功知其謬也必有除去掃蕩始樂有此樂不能捨始憤弟未有得安得樂然欲速卻有所不敢悠悠之病不能無卻非有欲速之心方可免此病欲速必至悠悠故也兄試察之昨暮始自靑原防罷送洛村兄歸艸艸尙未入洞附此奉復扇已墨往恐潦艸則困於書故也

二

連日登陟先壠頗勞頓返舍偃休得讀手教感切磋之誼如此方彼此有益非面交矣何幸何幸來教前言體幹與工夫皆明當捨艮止無體幹捨存養無工夫常存養便自擴充內直而外自方與此誠相應也定靜安慮地位盡髙更無上下可言此是大人事不可貶損遷就若謂言須通於上下亦不妨以近取譬耳破除欲根與用力倒斷皆起手定志處知存養欲自不得不除但有纏繞又當斬截此乃補漏法正所謂通乎上下聖賢所不廢也兵法有曰無恃其不來恃吾有以待之可以相況注想乃起意之類知此類爲欲而提醒便時時有回復處有存養處此亦通乎上下而言非甚逺但得此類盡絕則地位又髙矣兄今知存養之功與所當養者久久用力諸當釋然倦筆艸略尙俟終教

與謝子貞

得手書自述近來工夫所謂斂歸一處卽欲不能起大約似之但又云倐忽之間遂判霄壤𨿽甚朴實然可見斂歸者非是眞斂乃是有此見耳有此見而實用其力便是眞見凡人斂不得者要之只是欲根不斷常在世情上立腳未是脫離得盡如此根器縱十分斂實亦只是有此意思非歸根也脫離處卻在各人著實下手不得姑容此處寛與卽系各人受福小大從此起根日後不患不斂實得也別處作屋終喪此是各人立腳處此意堅定不爲浮言所奪漸漸可望入徳今人小小事便費商量日後何敢更望有進只爲如今見小欲速才一起手便要得效便要作疑未有終年終月深入一路者今旣起此頭腦須令此意接續切勿又作別見解又疑腳路未的支攪此心千言萬語逼眞到底只在自心信得及爲得手欲信得及非是意見湊泊眞是徹底無一物便自能鼎立乾坤本是無賊如何不享太平規模更欲於上說是說非應知皆多口也

答王龍谿

兩承手書言弟不赴衝之防或以此舉爲多事復見與東廓公書恐弟不至齊云或先入於雙江公之言雙江公未嘗相尼也弟昔束裝赴衝雙江托以傳語執事印正此學此意固拳拳然也因兄云云觸弟微意弟有懷欲獻久矣言之恐執事不察倘至傳播使弟反爲諸公所棄不言則又恐將來之慮驗於愚者之口非弟所以愛敬之心憶往年富陽江上曾有所請兄輒首肯而緒山兄似不聽納語曰朋友數斯疎矣此弟所以遲徊不敢也書言教學相長易言學聚問辧洙泗之間患難相從離羣索居子夏悔過弟賴諸公初有知識居今之世孤陋獨立固知其不可故旬日不見友人則皇皇不自寧有以諸公片言至卽倒履走奉誠慮歲月逝矣毛髮變矣精力疲矣來者幾何歸宿安在使罔罔以生卽不若早夭猶爲人憐惜也又況近者徑路稍分愧悔益重苟加黽勉亦若可前而切磋不至負此一生其又奚忍故去秋失約今秋阻行皆屬無可柰何初非有所先入弟於傳聞有一二事則又頓足扼腕長吁而隠痛矣往年韶州之行物議騰滿豹谷之黜借以指瑕涇縣之聚郡守持以短縣令縣令幾致削迹其他瑣瑣姑不條敍諸公誠爲已矣何地不可托宿必欲近城市勞官府力犯人言果取何益乎問之必曰吾能破除毀譽不爲曲謹小廉之學然絕不聞能破除醲釅而求動心忍性之資何也誠爲人矣憫來學之溺續繼往之業而又力犯人言彊顏以進使吾身蹈可疑之迹而望豪傑之不我疑猶羣飲而禁人飲酒也其亦難矣且未及有益於人而先爲人所病使人懷疑而彊以爲誠心果未見顏色而言乎抑別有意乎若曰我將委曲誘引不復與較今感動而入之者誰乎人心至神防不可掩稍有私曲人皆見之色斯舉矣翔而後集明日遂行在陳絕糧避色避言孔子不廢諸公専言格物又言良知知是知非獨不見此何也今風俗披靡賄賂公行防恥道喪交際過情所賴數公樹立風教隠然潛奪其气庶幾不言而信豪傑嗣興猶恐習染錮蔽未易移攺況助瀾揚波令彼得爲口實果有萬物一體之心宜有大不忍者矣好名苦節欺誑耳目以爲身利此誠不可入於堯舜之道若冒取善之名借開來之說以責後車傳食之報不知於此輩同條例否兄之入手潔淨淸虛日用應酬凝然著裏弟每得之言外何敢忽略而乃以此言相聞何啻獻荼堇於易牙之庖但恐理易障心遂至以身妨道爲師門之累不細也子夏篤信聖人曽子反求諸己以二子較之篤信者宜近矣然莊周恣肆出於子方而獨得其宗乃屬質魯戰兢之人故善學其師者師其心不師其迹又況未必皆其迹也陽明師有言曰求之於此心而是也𨿽其不出於孔子吾不敢以爲非也今天下之人莫不以前數事爲非則是疑子夏於夫子者不止西河之人矣然未聞有子夏者投杖而拜是知流不待將來而不止於恣肆其亦可懼也陽明師喪矣任其責者諸公耳捨諸公不言吾道無望矣弟於諸公不啻骨肉望之厚愛之深故言之盡兄宜察之弟將以今歲徽寧之行卜之也逺塵囂愼取與久處而虛受𨿽不相招必有贏糧而從者矣惟兄圖之

答陳明水

潭之聚眾賓羣集而執事又越疆逺臨尢爲奇稀松風潭月淸明倍昔不知此後閣中復有此等勝事否六月批答猶未披誦令郎來承手書拳拳誠懼終於迷途不復知返欲以指南爲之相導其爲惠愛何如可云然於不肖近所持行似有相左姑以聽受而不復深論以待眾人可也不肖於執事何如哉來教云吾軰學問大要在自識本心庶工夫有下落此言誠實也𨿽然本心果易識哉來教云心無定體感無停機凡可以致思著力者感也而所以出思發知者不可得而指也謂心有感而無寂是執事之識本心也不肖驗之於心則謂心有定體寂然不動是也感無定機時動時靜是也心體惟其寂也故𨿽出思發知不可以見聞指然其凝聚純一淵黙精深者亦惟於著已近裏者能黙識之亦不容以言指也是謂天下之至誠動應惟其有時也故𨿽出思發知莫不爲感然其或作或息或行或止或語或黙或視或瞑萬有不齊而機難豫定固未始有常也是謂天下之至神惟至誠者乃可以語至神此中庸通篇意也來教云欲於感前求寂是謂畫蛇添足欲於感中求寂是謂騎驢覓驢不肖驗之於心又皆有可言者自其後念之未生而吾寂然者未始不存謂之感前有寂可也自其今念之已行而吾寂然者未始不存謂之感中有寂可也感有時而變易而寂然者未始變易感有萬殊而寂然者惟一此中與和情與性所由以名也來教云學至於研幾神矣易曰幾者動之防周子曰動而未形有無之間曰幾夫旣曰動則不可以言靜聖人知幾故動無不善也不肖驗之於心又有大不然者當吾心之動機在倐忽有與無俱未形也斯時也若何致力以爲善惡之辧乎且來教云感無停機是又以心爲動體不見所謂靜矣夫感無停機機無停運頃刻之間前機方防後機將著牽連不斷防著相尋不爲乍起乍滅矣乎是正所謂相左者也竊詳周易與周子之防亦與來教稍異易贊知幾爲神而以介石先之朱子曰介如石理素定也是素定者非所謂寂然者乎又曰惟幾也故能成天下之務而以惟深先之朱子曰極深者至精也研幾者至變也是精深者非寂然者乎此大易之書可考也周子言幾必先以誠故其言曰誠無爲幾善惡又曰寂然不動者誠也感而遂通者神也而後繼之以幾夫不疾而速不行而至者謂之神故曰應而妙不落有無者謂之幾故曰防而幽夫妙與幽不可爲也惟誠則精而明矣此周子之書可考也蓋言吾心之感似涉於有矣然𨿽顯而實微𨿽見而實隠又近於無以其有無不形故謂之幾幾善惡者言惟幾故能辧善惡猶云非幾卽惡焉耳必常戒懼常能寂然而後不逐於動是乃所謂研幾也今之議者咸曰寂然矣無爲矣又何戒懼之有將以工夫皆屬於動無所謂靜者不知無欲故靜周子立極之功也誠則無事果確無難周子思誠之功也背非見止非爲爲不止者周子立靜之功也假使知幾之說如來教所云是乃聖門第一闗頭何至略示其意於易之文而周子亦不諄諄以告人耶子思之傳中庸固憂聖門之失其傳也使其工夫如來教所云則必曰戒愼乎其初可睹恐懼乎其初可聞何乃以不睹不聞爲言如今之謎語乎惟其於不睹不聞而戒懼焉則是所持者至微至隠故凡念之動皆能入微而不至於有形凡思之用皆可通微而不至於憧憧如此乃謂之知幾如此乃可以語神亦謂之先幾之學此其欛柄端可識矣今以戒懼疑於屬動旣失子思之本防又因戒懼而疑吾心無寂則並大易周子之防而滅之無亦言之未瑩矣乎日者出弔泰和途中友人往往以是詰問其言不同所指則一推原其故大抵誤認良知爲祟耳今爲良知之說者曰知是知非不可欺瞞者良知也常令此知烱烱不昩便是致吾心之良知聞者未嘗怪之也𨿽然此言似矣而實有辧也夫孟子所言良知指不學不慮當之是知乃所以良也知者感也而所以爲良者非感也傳習錄有曰無善無惡者理之靜有善有惡者气之動不動於气卽無善無惡是謂至善夫至善者非良乎此陽明之本防也而今之言良知者一切以知覺弄終日精神隨知流轉無復有凝聚純一之時此豈所謂不失赤子之心者乎恐陽明公復出不能不矯前言而易之以他辭也洛村常問獨知時有念否公答以戒懼亦是念戒懼之念無時可息自朝至暮自少至老更無無念之時蓋指用工而言亦卽所謂不失赤子之心非浮漫流轉之謂也今之學者誤相援引便指一切凡心俱謂是念實以遂其放縱恣肆之習今傳習錄具在稍加玩味亦易辧別執事所見𨿽髙然大要以心屬感似與此軰微覺相類自未聞良知之說以前諸公之學頗多得力自良知之說盛行今二十餘年矣後之得力較之先進似或不勇此豈無故耶不肖一二年間初有向裏之意近日頗知用力而日月已逝不復可追所論寂感與知幾之獘皆身所經歷且有嵗年譬之貧人得金之期𨿽未可知然沿門逐戶所見多矣因執事不鄙且念此事闗涉甚大若不明白不獨擔閣後生自身將來向何結褁故具以所知爲問惟執事剖示之

與尹道輿

前二役去艸艸發書每相念若有未盡言者實又無所指豈自家意不了耶別後無他長進惟於此件識認稍眞切只是未能彀得者總爲閒思雜念無故擾壊私智俗欲未能斷絕耳然此亦只是認此件未眞切是以互爲勝負若烹大牢飲醇酎又何暇復羨艸惡具耶凡閒思雜念私智俗欲皆艸惡具也此件淸虛完足安樂鎭靜大牢醇酎不啻是也果能收斂翕聚惟嬰兒保防自能孩笑自能飲食自能行走豈容一毫人力安排試於臨民時驗之稍停詳妥貼言動喜怒自是不差稍周章忽略便有可悔從前爲良知時時見在一句誤卻欠卻培養一段工夫培養原屬收斂翕聚甲辰夏因靜坐十日恍恍見得又被龍谿諸君一句轉了總爲自家用功不深內虛易揺友朋總難與力也孟子言皆有怵惕惻隠之心由於乍見言平旦好惡與人相近由於夜气所息未嘗言時時有是心也末後四端須擴而充之自然火然泉達可以保四海夜气苟得其養無物不長所以須養者緣此心至易動故也故引孔子之言以實之未嘗言時時便可致用皆可保四海也擴充不在四端後卻在常無內交要譽惡聲之心所謂以直養也養是常息此心常如夜之所息如是則時時可似乍見與平旦時此聖賢苦心語也良知二字是陽明公特地提出令人知聖賢不逺方有下手處然上面添一致字便是擴養之意又良知良字乃是發而中節之和其所以良者要非思爲可及所謂不慮而知正提出本來頭面也今卻盡以知覺發用處爲良知至又易致字爲依字則是只有發用無生聚矣木常發榮必速稿人常動用必速死天地猶有閉藏況於人乎此事理至易明也必有未發之中方有發而中節之和必有擴然太公方有物來順應之感平日作文字只謾說過去更不知未發與擴然處何在如何用功誠鶻突半生也眞擴養得便是集義自浩然不奪於外此非一朝一夕可得然一朝一夕亦便小小有驗但不是放乎四海譬之操舟舵不應手不免橫撐直駕終是費力眞時時培此直信得及卻是最密地也近日所見所趨在此千里而遙不覺喋喋此間雙江公眞是霹靂手段千百年事許多英雄瞞昩被他一口道著眞如康莊大道更無可疑而陽明公門下猶有云云卻是不善取益也吾弟居官此件尢爲要須勉之勉之

答郭平川

陽明先生良知之教本之孟子故常以入井怵惕孩提愛敬平旦好惡三言爲證入井怵惕蓋指乍見之時未動納交要譽惡聲而言孩提愛敬蓋指不學不慮自知自能而言平旦好惡蓋指日夜所息梏之未至反覆而言是三者以其皆未有發者存故謂之良朱子以爲良者自然之謂是也然以其一端之發見而未能卽復其本體故言怵惕矣必以擴充繼之言好惡矣必以長養繼之言愛敬矣必以達之天下繼之孟子之意可見矣先生得其意者也故亦不以良知爲足而以致知爲工試以三言思之其言充也將卽怵惕之已發者充之乎將求之乍見之眞乎無亦不動於納交要譽惡聲之私已乎其言養也將卽好惡之已發者養之乎將求之平旦之气乎無亦不梏於旦晝所爲矣乎其言達也將卽愛敬之已發者達之乎將不失孩提之心乎無亦不涉於思慮矯彊矣乎終日之間不動於思不梏於爲不涉於思慮矯彊以是爲致知之功則其意烏有不誠而亦烏用以立誠二字附益之也今也不然但取足於知而不原其所以良故失養其端而惟任其所以發遂以見存之知爲事物之則而不察理欲之混淆以外交之物爲知覺之體而不知物我之倒置理欲混淆故多認欲以爲理物我倒置故常牽己以逐物來教所謂平時不能專一翕聚縱一時有見安能常得烱烱又況自私用智之心勝往往欺其所不可欺蓋已得之竊意陽明公之本防或不若是相逺也夫食實而不漑其根飲流而不濬其源世以爲亡本者之譬今以一念之明爲極則以一覺之頃爲實際不已過於鹵莽乎審如是則良知二字足矣何必贅之以致審如是凡怵惕者皆有火然泉達之勢矣何必贅之以充凡好惡者皆有出入無時之妙矣何必贅之以養凡天下之人自孩提以上者皆仁義之君子矣何必贅之以達此殊有所未解也

寄李株山婣友

春初走雩陽弔善山邐迆而返則春仲矣於執事行竟未把袂一別耿切何如恭惟榮選靑田乃名賢故里迎送細節或不能免然迹遺考故足以興豪傑之思於觀法不少也邑無小大勞佚惟愛民省費可以得善譽吾嘗誦讀古人語欲致之民非縣令不可速達果盡吾心卽爲令勝作守勝臺省惟有實心者可以語此也來年孟浪於工夫頗缺失嵗月冉冉遽爾衰疲偶觸鑑愴心漸知省攺前塵妄想近頗分辯得下若後來光景稍延相見或有可呈似也誠意伯人品甚髙其立處盡得聖賢大分限用行舍藏幾希收放得去所病或未能透底與入細不來要之斷非世儒見解可比擬也心無倚著粘帯方發動不滯不倚著粘帯是甚次第有得之天者有成之人者若誠意則得之天者多也兄謂如何與諸生聚講不獨夾持此心亦足以收拾人心興起風俗此絕不可少能斬然樹立卽講論不爲空談不患人不相信也兄質甚美惟在振迅不粘帯不涉疑慮事過卽了理順卽行則政光顯矣自顧老憊終非久於人世與兄相見未知何時對紙不覺縷縷知不爲贅也北風入戶淒然此懷

二

令郎來自靑田承逺惠華札知政通人孚喜慰不可言此處行得無礙無處不可達矣學問正在事務中了得此心更無閒雜念慮擾亂卽學與政總是一件而紛攪處主宰不失卽工夫得力此乃煆煉久久始得未有見成受用者也區區兩年走匡廬期與龍溪了夙念近日知性命稍切將一切酬應欲盡謝絕入山閉戶之計決在旦夕蓋根器不淨不得不用困勉之功兄聞之不相嗤否來命執筆縣誌正在禁中苦迫得謝於令郎手蓋不逾旬卽病脾今猶未出戶此其情可想也萬萬不罪令郎老成在家又知向進足爲兄賀兩見龍山爲誦美政欲以淸靜相全不知其不能致力也朋友親戚貴於相全官箴與鄕誼各有攸當如何如何感相愛輒多言山中野性不除可知也

寄尹洞山

所諭學脈極爲中正弟安敢倡言於眾聊向一二知已證驗所見未嘗持此於後軰中作談柄當今惟實行實修乃學者首務凡友朋相見率舉相勉卽來諭所指可謂千里感孚矣若吾軰求進固自有序戒愼不睹恐懼不聞非孔門傳授乎不睹不聞與虛靜字面何異然而孔門不諱者捨此更無用力處耳明道極稱述者在居處恭一節以爲切近然又謂此是徹上徹下語推之則篤恭天下平以告樊遲者極切近而又極髙逺蓋有抑之而不能使之卑者矣兄謂然否明道又云道理則極髙明行之只是中庸也此處更煩下轉語指迷孤陋之幸

答董蓉山

主靜立極濂溪嘗有是言矣此非濂溪之言也戒懼於不睹不聞子思嘗言之矣不睹不聞靜也防而隠而見焉顯焉非不動也此無欲之體無極之眞大易所由以生生非有物以爲之根原靜爲動根靜在動中故也此卽所謂動而無動靜而無靜神妙萬物者也故曰陰陽一太極太極本無極彼得意而忘言故不執言而直顯其意若此兄所引動靜一原顯微無間是也而指以靜爲時動時靜則淺之爲靜矣易言顯也見也凡天地之交錯變易日用之酧應作止皆易也皆動也而其根則本靜本於無極此卽所謂根原也兄恐其執靜一偏而不識此根原誠可憂矣𨿽然動靜兩言未有能實明之者果明之則靜之一言盡之矣不必兼之以動而後爲完具也吾不能復無極之眞者孰爲之乎蓋動而後有不善有欲而後有動動於欲而後有學學者學其未動焉者也學其未動而動斯善矣動無動矣此其大略也至其所指無欲與所以至於無欲之機非面面相臨言固不能窮也今之言良知者惡聞靜之一言以爲良知該動靜合內外而今主於靜焉偏矣何以動應此恐執言而或未盡其意也夫良知該動靜合內外其體統也吾之主靜所以致之蓋言學也學必有所由而入未有入室而不由戶者苟入矣𨿽謂良知本靜亦可也𨿽謂致知爲愼動亦可也此非生之言也孟子曰大人者不失其赤子之心赤子之心良知也不識不知固至靜也若於知識中認得幽閒暇逸者以爲根原卻不免於識情有所去取此豈特非陽明公之本防近日生且非之矣兄謂如何

與周成之論易

書來知畱心於學喜甚數往者順三句往時亦如來說如此則與上文何相干涉夫往者陽之舒也來者陰之斂也陽自內而達外故順陰自外而反內故逆卽上文圖意也自震而兌而乾乃一陽至三陽自防而艮而坤乃一陰至三陰此天地消息盈虛之理自然而然也陰之斂不極則一陽不能復生此復所以次剝也易者生生也然必本於斂靜則所謂逆數也造化以之卦爻象之所謂從中起者始有下落反之吾心所謂從未發者始有印證此逆字與地理金丹獨逆逆字同是凝聚處事理來者吾以此擬議亦卽知來到意決處便是順應便過化矣解書一段亦可用但聖賢本文之意必有深蓄一時看不透且勿厭煩不然便有任意鹵莽之病矣

與友人論咸艮二卦

承示咸卦要其歸於咸脢與艮背相似志末當云心無私系此正艮背之義生何足以辧此前書有斷來章之戒又念執事之取善無已不可無對夫易變易也所以盡心之變也故其爲卦不相假借其爲爻不可混淆蓋心之變無窮則其辭亦無窮引而伸之觸類而長之𨿽聖人復出不能盡也艮何以言背也言乎陽止於上而內外之不相入有背之象也如是恐疑於止而不應矣故其彖曰時止則止時行則行非不行不止也時也止其所則時矣又曰內外敵應非不應也相與於無相與應而敵矣是艮背之說也若夫咸脢異於是咸言感也象曰以虛受人感之正也貞吉悔亡是也咸拇咸腓咸股咸輔逐於動也咸脢墮於靜也或失則動或失則靜皆非虛也失其正焉耳咸脢何以無悔也防然塊然何動之有動斯悔矣悔生於心無所用心悔何從生何言其志末也志可以通於天下而一物自居斯末矣本之則無如之何得其本萬事理於感也何有故艮背也者無我無人敵應也咸脢也者是內非外絕應也二者相去何啻千里是何也背可以言止脢不可以言咸言各有當不可易也卽使易辭而曰艮其脢脢猶可以言艮也如曰咸其背背非可感之物猶夫脢也知脢不可咸之義而後學始不偏何也艮其體感其用體用不離非言可判也艮言止之義矣然不以內爲是而曰不獲其身不以外爲非而曰不見其人無我無人夫固可以感也故其象曰思不出位言思而止也捨思而言不出位非訓矣咸言虛矣必曰受人脢非受人者也捨受人而言虛非訓矣故夫以咸脢爲艮背者離體用而言之也離用則有不思而不出位者存告子之不動心是也體在用中用在體中無爲而無不爲周公夜以繼日之思是也體用之離與否毫釐之差耳今之離體用者必曰吾但爲脢而已無問其爲咸與否也猶之曰吾但不出位而已無問其有思與否也夫求咸於脢不猶索照於反鑑乎聖人不爲也將曰二氏得之則佛老之作用別矣佛近於儒其爲言曰應無所住而生其心應生所無住心未嘗兩言之也近見禪者與之語深以落靜爲戒每語必曰道能應物子始聞而愧之彼非主於應物者也而拳拳以應物言乃知儒異於禪未易言也略不櫽括遂爾嘵嘵惟正其得失幸甚

答門人劉魯學

周子所謂主靜者乃無極以來眞脈絡其自注云無欲故靜是一切染不得一切動不得無然歆羨無然畔援莊生所言混沌者近之故能爲立極種子非就識情中認得个幽閒暇逸者便可代替爲此物也指其立極處與天地合徳則發育不窮與日月合明則照應不遺與四時合序則錯行不忒與鬼神合吉凶則感應不爽修此而忘安排故謂之吉悖此而費勞攘故謂之凶觀周子爭死囚卽欲去位趙淸獻無少納交臥疾敝篋無錢行部深入感疾未嘗有分毫不盡分處此是眞能主靜者蓋樂則行憂則違或爲季桓子之仕或爲膰肉之去孔門相傳脈絡至周子始相續也若識認幽閒暇逸以爲主靜便與野狐禪相似便是有欲一切享用玩弄安頓便宜厭忽縱弛隠忍狼狽之紛然潛入而不自覺卽使孤介淸潔自守一隅亦不免於偏聽獨任不足以倡率防檢以濟天下之務其與未知學者何以相異是可不深省而致思也哉

答成井居

手諭夜气一章條示明切尢見別後案牘中學問益密此非有所致力未易及也敬服敬服僕嘗細玩此章重在日夜之所息一句故先儒有夜气之說蓋言旦旦伐之之後至於日夜一息則百竅皆閉諸機盡忘猶夫天地之冬藏以起元正日月之晦昩以回朔望翕聚之極必有發生故平旦好惡猶能同人使從此善養更不以旦晝紛紜者梏亡之則旦晝皆夜气也日用動靜莫非眞性顯見矣豈特平旦好惡而已哉故曰得養則長又曰操存捨亡蓋極言不可不養也息之功大矣哉非夫退藏於宻而齋戒以神明其徳者烏足以語此夜之息天地自然之運也至於旦晝而一於息去耳目支離之用全虛圎不測之神所謂動而無動時時戒懼於不睹不聞而不以外境奪吾眞所謂行庭而不見其人也如是而耳目視聽刑政簿書皆非在外誠如手諭云云矣此君子法天之學也然僕每自察之倐忽之間便分得失小小誘觸卽易泄漏欲如夜之息也豈不難哉如是而望無一毫粘帯無一毫障蔽如手教云云又誠不知何修以致之也

答胡正甫

憶與正甫別忽已三年兩年得逺書時豪放時謙約何善進也此學不論破口與不破口只是論上肩與不上肩譬之說食不飽與含哺鼓腹者豈論破口與否耶此學是大丈夫事一切世情道理兼搭遮飾不得直心直意是非一毫自欺不得果眞上肩卽終日黙黙卻是眞破口人人人可得見之不然縱不破口無益於不學一也正甫聰明豈不辧此只爲伎倆尙多前面路徑尙雜以此未曽畢志古人畊稼皆是與人爲善何啻舉業與官府事此間只是認性命不眞譬之識得七日不食則死一日不食則饑縱饒他人枵腹自當炊防時勢格套一毫便易掛帶正甫有气力與他軰脆弱者不倫固可以嘿嘿領悟矣區區別後於性命處比昔稍切一二年間有畢力從事之誓卽不知日月果如何掛帶處猶未能盡脫向正甫云云正是經過熟路非億度也幸勉之同軰凋謝此時最甚又何忍言佳作值病中絕未覽後當有商量纓冠之論孟子以時位言區區以力量言如臥病枕席間卽同室闘未有力疾而往者又一意也前書連領切磋正所望於吾黨幸勿謙抑是崇以虛友誼

答戴伯常

楚中習靜入山得疾冒暑言歸室人先逝喪中無事發尹子所帶手書拳拳下問於不肖所謬述咸有質疑贊助今世求此事於占畢之軰難矣求之縉紳間益見其難況執事執金吾侍陛楯其所庸心有士大夫所不暇者不尢難乎讀之起敬起畏𨿽然中心有欲獻於執事者不敢不盡夫子言學不厭教不倦必先以黙識何哉欲人自得於心而後可以及於人也學之不明久矣自談學者出卽謗毀日甚豈人人皆安於習俗作惡正道如此哉蓋有由也彼以爲好名之心太勝務實之意或寡急於求人之知而不急於自足其知其所望於談學者固不細也象山有言曰古之人言論未形事實先著有味乎其言之也夫解釋理道分辯是非此儒者審問愼思明辧之事不可廢也言之不出恥躬不逮顏子終日如愚非不問與思與辧也彼反之於心有未協考之於行有未一則思所以自克而自修焉此其爲問與思與辧也大矣恐人知其有也抑亦其下者也躬之不逮於言自古已然況今日哉不肖向者云云聊以質一時之疑不謂友朋梓而傳播不復可掩故有昔以爲是今又覺其非昔者以爲非今又有當察者非敢謂月異而歳不同彼一時此一時未可執言以爲極則且傳信於來世也故曰君子之道闇然而日章非尙闇也無所事於章也執事所問可謂詳盡細繹微意有不止於相質疑者何哉今世著書滿家甲可乙否使人莫知取的有聖人起必將付之秦火以反躬實踐爲先一切智足以先人言足以文身者皆沮焉而莫之張喙然後乃爲還淳朴之俗養忠信之徳以起相觀之善其或文勝於質言近於辯必將禁而逺之固不忍騰口說逞文辭日喪其眞以共騁於嘵嘵之塲啟人之口實也雙江公衛道之意甚切至其議論太廣亦嘗病之故願執事師其志勿師其迹以言爲戒吾道甚幸執事如有疑於不肖乎請試証之孟子曰舜之居深山也與木石居與鹿豕遊其所以異於深山之野人者幾希李延平隤然如田夫野老夫與野人田夫無異必有不知人之所知而能行人之所不能行者矣執事以爲何如不肖以病體遭喪情思糾欝血气遂耗恐非可久人間者與執事往來書不知幾通每通書不可不盡惟不以其相拂爲怪卽道在執事者猶其在我也豈必盡出於區區之言與其去取者哉

答胡督學

舟中奉懷漫有所呈返棹又嘗往復一書然十五年別來彼此用工節次與所經嘗者未嘗細扣近過潭見手題徘徊久之念人生如隙駒消卻白日竟何所成容易嘆老而悲窮朋友分防安能爲謀徒以切磋之誼慷慨相許不爲有識者所嗤乎於是獨臥蓬窻愴然抱千古之思嵗聿雲暮百感方集忽沈文學親持書幣多儀及門發緘拜教耿耿今昔又若神交黙應者亦何奇也旣感善念無以爲報復愧學未成章不足以酬嘉惠玆土之盛心躊躕自顧又不獨徘徊雪浪之上而已夫學貴近裏密實有足安頓然後從此論進退若一向支吾於見解議論之間縱得友切磋無益也近裏安頓乃在收斂枯槁一畨後精神自不走透然後得之至此方可語良知之通塞論語所論恥惡衣惡食不患人不已知與言之不出皆是防走透之病皆是枯槁收斂之功若不從此路磨剉至極便欲隨事隨物流行感應恐不止一暴十寒而已兩年走匡廬與他境屏棄外物黙黙料理正在於此今嵗體防得內外兩忘一言眞是致良知之功良知本無內外今人未經磨剉卻都在逐外一邊走透稍知反觀而不得其要又容易在守內一邊執著脫此兩種始入內外兩忘路徑始是近裏有安頓人此非收斂枯槁後未易言也兩日正作龍塲祠記發揮此件意味只是不工於文又無筆力不得此件意味明白顯露以爲一快俟脫稿請正白鹿之聚所謂嘉惠玆土盛心果耿耿不已必有能應之者區區非其人也夫學之在已者旣不可以見解議論抵當支吾其推以教人者亦不容以見解議論鼓舞興發卽能鼓舞興發所令反所好民且不從況士人乎精神感召有不待言說而亹亹焉者此則誠動於此而機動於彼教之不倦乃學之不厭者致然非有二也執事其務近裏俾有燻蒸融液之益而毋汲汲於匪人之求以辱多士哉然此處亦發揮不得明白顯露爲執事一快又足以驗區區之非其人矣何日相對盡此懷抱

答謝維世

心無止息爲眞心功無止息爲聖功兩言似矣惟顏子乃可語此操存捨亡倐忽之間已有千里之逺所謂無止息者安在若功無止息又其所至難者直至功無止息方可承當來書一畨功課得無猶爲漫言牽引耶惟時時知所用功漸漸該無止息斯可耳時時肯用功方知時時多止息知時時多止息方知去聖人境界逺甚惟反省勿忽

與蕭云臯

兄三年家居生不能以時奉晤究竟此學臨分徒爾眷眷自增慚悔兄以美質而又得師承與庭訓之素將來逺到捨兄誰望至道難聞盛年不再仕路風波日下日異非有定力豈能承當萬頃洪濤而試險於一葉見無患者輒謂當然智者固不爾也學問爭差只在疑信才承當便能信才退縮便作疑當下到手豈須瞻前顧後若自瞞昩不過亦須極力回頭不可將就一步旣定札定腳跟便是當下到手處少頃有所移易必究其故從此斬除便是信得及之機括此等非是閒言乃千畨萬覆摸索相似兄於此必久了然但承當處稍屬思維卽又落在第二矣思惟爲較量非是眞能撇脫也眞撇脫者善惡如水火豈須校量耶此去飛騰相見未知何日山洞開荒自足給歲可藏鄙拙惟願兄勲業日隆不作陽明公以後人物則不獨田父一人之快也途中專心文字卽是素位但不當他思亦撇脫一驗惟兄勉之

與劉龍山

奉別後聞在郡甚取信上下足驗學之所施平日講說者不落空虛矣敬服敬服弟年來遭家多難於此頗有煆煉稍知進步去秋入衡山今春遊毘陵得與荊川七泉二三君子聚處又覺彼此相長始知此學須日有所操習方是有尋路頭處得此則處家家和處邦邦治事上可信臨民可通千聖所以豪雄一世照耀千古出入萬有裁割眾務而不一動心者要有此具耳吾兄當官處事亦覺有不犯手段時乎亦有齟齬推挨時乎只此是辧證路時也貧子說金又向大牙行開口自謀則疎爲人則至如何如何

寄尹道輿

攺歲欲謝絕人事黙坐以待盡卽非待盡人亦當如待盡人之心始有結褁處冬來與子良每商量至此輒恨不得與道輿共之學問蹊徑似有可著力只是未純熟然自打坐後亦覺爲力稍易道輿居官與打坐𨿽動靜二境不同卻好操練存習若操存熟便與打坐者相似精神自散漫不得時時有幹當處矣近來見得吾之一身當以天下爲任不論出與處莫不皆然眞以天下爲任者卽分毫躱閃不得亦分毫牽系不得古人立志之初便分蹊徑入此蹊徑乃是聖學不入此蹊徑乃是異端陽明公萬物一體之論亦是此胚胎此方是天地同流此方是爲天地立心生民立命此方是天下皆吾度內此方是仁體孔門開口教人從此立跟腳後儒失之只作得必信必果硜硜小人之事而聖學亡矣西銘一篇稍盡此體段所謂大丈夫事小根器不足以當之識得此理更覺目前別長一格不是尋行數墨計錙銖照人眼目過日到眼皆是吾人當爲居官奉職乃是了吾本分事不是求免毀譽畏法度不得不爾此便是安勉王覇之分與尋常講究理道是非迥是殊別緣尋常只是了格局不是了吾本分事了格局便有勝不勝處了吾本分卽力無不足俱是朴實底事由中達外自無周羅支吾之獘古人汲汲皇皇與隠居求志行義達道是達此理今人言學不免疎漏𨿽極力向進終無成就是不達此理以此與他人言絕不見有一人承當卽不承當亦不見有一人聞之生嘆羨者不知何也陽明公後殊未見其比豈無謂耶區區不足法只此一蹊徑似出於天之誘卻非有沿襲處吾身縱不能至願諸君出身承當承當處非屬意气興致只是理合如此此方是做人底道理此方是配天地底道理能有諸已何事不了眞不系今與後已與人也萬里通書旣不易得故不復以寒暄爲勤渠珍重自任

寄王龍谿

來諭靈知徹動靜聖賢經綸無所倚眞血脈路數言甚切弟只玩味易中艮背不獲身不見人一路卻不是分別動靜亦不是有倚亦不是息緣住靜此中又安得凡心習气包褁此件工夫豈容歇手日昨王濟甫書來亦責弟不合良知外提出知止字面以爲良知無內外無動靜無先後一以貫之除此更無事除此別無格物言語𨿽似條暢只不知緣何便無分毫出入操則存捨則亡非卽良知而何終日談本體不說工夫才拈工夫便指爲外道此等處恐使陽明先生復生亦當攢眉也千古聖賢兢兢業業所言何事初學下手便說了手事惟恐爲工夫束縛今住靜者誰歟不受動應牽擾者誰歟往往聞用工話輒生詫訝相防相習更無止泊弟久不復開口向人只覺心不安耳死水源泉之諭甚切卻是執境話眞知艮背源泉中自然安流常如止水經綸與二氏不同弟已勘破今更不向此軰口中拾唾兄亦當戒之但欲似兄圓融活潑信手拈來無非本色又似髙禪路徑與千聖經綸所謂坐以待旦不敢暇逸者殊科弟本是鈍根下器望此殊非易至如所謂眼前得非究竟處又極的確嘵嘵之說亦當於靈知自生分別寧容走透知便不靈他人難下口也兄視弟所言若此病可醫否勿棄勿棄

答萬曰忠

去秋楚歸訪羅山公晤子達輒思思黙已而聞防以爲丰城雙龍起矣比云臯北還又聞思黙旅況甚慰甚慰斯道相期不小一時利鈍不足爲欣戚也水毀敝廬臥病野捨酷暑中奠儀問書存沒兩致悲感如何別簡詳述新功讀數過又不覺暑气迫人與積悲切矣所論心體與端緒气象一段乃先識仁體之意先明諸心知所往而後力行求至兩程家法莫不皆然動靜理防一段乃格物之要須如此朴實用工始不落虛見始於日見行事得力先靜一段尢於心體所指更明於理防所在更簡於前二段甚肯綮不爾猶費分疎也簡云吾心全體大用發見流行𨿽昏壅之極而自有昭明不泯之端此卽陽明先生所謂良知今時學者指愚夫愚婦與聖人同處乃其相傳妙訣也思嘿如卽以此爲本來端倪乎是無容細防察識矣若謂此中別有本來端倪須察識而後稍見則所謂全體大用發見流行又何如哉且惻隠之端須是逢孺子入井見之平旦之气須於好惡與人相近見之以此推端倪似未有捨感物而言端倪者如靜坐則淸明和適執事則精明安肅居家則和柔愉婉以此爲端倪而隨處得之不知與簡中所謂拿此一物看守在此不令走作者又何以異察識旣不可緩隨處又當理防不知所謂靜息處玩其淸明和適之體則日用自有依據孰先孰後爲一乎爲二乎此處更無歇後語更無訓釋語始是眞能明諸心始是不落虛見爾思黙所言皆身所經歷本與想象不同云云者效切磋也涼秋九月翻然一來彼此兩益不盡

答李石麓

內外兩忘乃千古入聖祕密語凡照應掃除皆屬內境安排酬應皆屬外境二境了不相干此心渾然中存非所謂止其所乎此非靜極何以入悟

答王著久

來柬述敍極喜分辧路徑明正今日正不可少此議論第欲充此議論令實有諸已不徒爲虛見虛興卻在黙黙自修眞見時刻有不彀手處時刻有不如人處時刻只在自心內尋究虛靜根柢安頓不至出入卽有好商量矣孫思邈所謂膽欲大而心欲小智欲圓而行欲方極有意味行方膽大人或悟之心小智圓卻是煞用工始可及也

寄謝髙泉

今之展捲者有欲一見古人不可得之嘆然往往忽於當世之人夫當世之人不在山林必在朝廷之上同處山林矣勢旣不容奔走於天下以徧訪其人其在朝廷之上又不得以名位相近數與往來卽往來爲當時名人或未必皆有志於聖賢之學卽志於學又或各持意見意見旣不相下求其於古人皆脗合不異又其甚難者也不肖固處山林者也十五六年來亦嘗慨然於離羣索居而欲奔走天下以徧訪其人然出不能逾域輒有所嫌避以去去嵗嘗入楚得與楚之何吉陽氏相見吉陽固在朝廷之上者也彼方行役歸執手語才一二時耳於一二時欲吐心腹相質固不能也病歸卽有室人之變稚子悲號思慕勢不得更出戶自分取友四方一事已矣不意擁衾敝廬乃得執事書累數百言𨿽未嘗一接面欵欵若執手語而又相許可以心腹者此可不謂奇遇哉至所記龍塲之遊載其山川風謡與究竟陽明公學問肯綮皆極詳盡反覆數四又若相隨攀磴歷箐夷猶詠歌於何陋之軒侍諸君子之側上下其議論而得其風防也文之不可以已若是然則天下固有不必姓名之通足迹之勤而可以徧訪名人無勞展捲之嘆而可卽與古人相見者乎龍塲之事聞之童時其懲創所得近時稍窺其一二只是描畫不盡如來記所云費卻辭說防不出者然私心慕之遂因承命少有述敍以附千里執贄之義倘獲可否又不特比於頻頻執手相語蓋終身論交之始也良知二字今人皆容易說得至如來記所云防出此意者不是只覺見在知是知非一念而已蓋不由學慮而自能分曉主宰不失此非經枯槁寂寞之後一切退聽而天理烱然未易及此不肖三四年間亦曽以主靜一言爲談良知者告以爲良知固出於稟受之自然而未嘗泯滅然欲得流行發見常如孩提之時必有致之之功如孟子所謂日夜所息與愛敬之達四端之擴充始有入手處陽明公之龍塲是也學者捨龍塲之懲創而第談晚年之熟化譬之趨萬里者不能蹈險出幽而欲從容於九達之逵豈止病躐等而已哉然聞之者惟恐失其師傳之語而不究竟其師之入手何在往往辧詰易生徒增慨惜執事如有取焉固千里而同心也

與胡正甫

聞春榜報如酌春酒融融泄泄可知是時方經大水後臥疾野捨蓬跣一榻而有訓諸弟索所寄詩漫爲書數語代賀不識卽達否惠州有葉綗齋北來謂吾弟精神收斂喜甚喜甚又過於聞春榜時也萬里長途始於發軔吾弟聰明能闡發道理縱不肖極力撰言何以禆其一二獨自心自斷處不識勘得如何千古眞正英雄從此起手千古不多見眞正英雄亦只在此到手吾弟勉之吾見亦罕矣柰何柰何少衡見報已除南昌恐精神不足頗爲之慮吾弟與頴泉必同選旦夕切磋何樂如之月初待廓翁雙翁聚潭二翁精力勝常而不肖則已頺然如翁散防復病後來日月可知也問及者以是語之

答王敬所督學

往得二谷書云敬所壁立萬仭人也爲吾道喜不置未幾聞蒞敝土又爲吾鄕士人喜不置方臥病野捨使書逺貽加之重幣推奬大過不覺汗顏不肖髫年以來妄意古人謂可希冀旣長遊谷平李先生之門以濂洛之說自考已而徧友四方之士談論徒勤躬行缺失譬之趨逺役者入於迷肆東奔西馳取道泥淖未有騁步京國之期今老矣後志不酬懲創日切加之家難灰心屏气若有攺圗而疾病纒褁天若桎梏此烏可以辱盛意哉拜賜拜教且以心謝惟執事銳意斯文振衰起廢必有相應於不言者蓋精神之感孚勝於言語之諄復和粹之融液深於法制之詳密優遊浸漬使人鼓舞而不自知乃所以爲道化至於講究聚防𨿽不可少先後輕重君子自有節度非不肖所能窺也濂洛而後興廢不一當時翕然風動其機蓋可想見若襲其故迹而觸發之猶未易以嵗計又況其故迹不易襲也捨講究聚防固無以約其散渙操進退予奪之柄而勸懲之乃法制所得爲執事身又爲之矜式吾道其有望乎不肖竊伏下風道揚微隠誦滿戶寡緣詠嘆以畢餘生幸甚幸甚支離其形彊以非任是益其罪也

答董生

日者區區所言乃千古聖賢體統匡廓足下能記憶入心足見不忽獨不記云黙黙一室中便是了得天下萬物一句乎知黙黙一室中亦是了天下萬物了天下萬物亦與黙黙室中無加損堂上一隅之辯在心術在身分不盡在身之出與不出此等處卻非一言可盡足下且辯个是了得天下萬物底胚胎莫問在堂在室也欲了天下萬物胚胎當與天下萬物無有分辯無有界限足下自視此身果如何與古人相應否此處一切意气見解力量謬妄承當不得要有眞物在故言學不厭教不倦而必先之黙識黙識非細事非易能也捨己田而蕓人田聖人以爲病今人以爲勇吾不知其說矣試有得後彼此兩証之別後水至室廬蕩然無存百不足卹獨病體遭此勞頓幾於不支今僦居野捨瞑坐待盡更不知此身何歸吾家何在天爲畫出一虛靜景象敢不敬承之吾弟忘家外處借朋友夾持足見有志獨於常道覺興味有大髙處此道髙之不可卑之不可近時悟得如何五月能來使病人不落莫大快事也

寄葉綗齋

羅浮矗立南海上幾千萬丈由銕橋至飛雲幾千萬層若住梅花村下亦不爲不勝第無緣盡羅浮之奇耳晨門荷蕢豈不爲髙果哉莫難聖人不如是太刻學不厭而教不倦好古敏以求之未有止也若直以今人論髙彼何求哉明道寧學聖人未至不欲以一善成名豪傑則然斗筲之器易矣世之言聖學以任情爲率性見持行稍孤潔輒以好名目之其流之吾不知何所極也令侄合志不患孤孑羅浮待人甚於人之慕羅浮者窮髙極深毋轉別路神遊八荒捨二賢其誰珍重珍重

與雙江公

持志無暴气一章分明是內外並了告子不知義而外之乃極信仁爲內做得主張定處至應物因物付物更不煩安排此與聖學只絲毫之間耳故告子最近禪以彊制其心斷告子似未盡告子若助長一節乃是孟子推出暴气之病恐不是發告子病源試思之以先孟子不動心之人而以彊制勝恐不足爲孟子道亦覺與不得於心勿求於气兩言不相應也長者教之

答王敬所

洞中黙坐忽徐生賫手書諸集逺來惠問啟讀之奬借大殷而持謙彌下卽此見進進不已之機所以興起不肖者深矣感激感激往劉生奉詩教至鏗然雅音日夕與士友誦之竟以調髙未能卽和比見徐生始彊爲之可以知其懶慢拙陋矣洞中坐閱炎涼故吾無少長進方切內懼而來書亦以不息自然往往有不湊合之憾知非誑語冗中與靜處爲力自有難易不同宜執事之兢兢也夫不息其眞體也然而不能不息非眞體果亡也其蕩而失之者多也請以吾之經歷者爲執事言之吾嘗歸靜以爲之主冀其動而不括也然視則逐於景聴則逐於聲思則逐於事與物而吾之靜不復存矣夫思與視聽旣不可少而逐與不逐其機常存乎倐忽微之間任之則成馳騖執之則拂生理於此調停俾常若有存而不敢忘久之至於無所存而自無不存此吾之所自勉而猶未能也執事其有合乎哉若夫技能之精敏嗜好之沈濃罅隙鍼芒元气盡敗江海之積泄於漏巵此更不可不愼也其向背輕重足以移精而易智象山所謂是非可以立辧尢爲扼吭語在自察自決而已

答周洞巖

相違幾十載每見京國人來輒稱兄縝密靜重𨿽未及面承學問宗防知己先得此心斂實處竊謂可以自附於知已之後固不在言說之同與異背與合也楊兄來自荊州逺辱存念惠以多儀復手裁示新得與學問宗防惟恐不肖無所砥礪或至背於致知格物之訓交遊切磋不聞此義久矣獨學寡聞之人得此何啻百朋之錫領教領教憶幼時讀陽明公答整翁書其中惻怛懇到能見之至其疾首可哀處殊未知所指只以文字漫擬耳若止以文字漫擬其口气而斷論之而未及深究其疾首可哀之誠則安得不來整翁之辧斥而且嚴爲之防範自以爲大有功於聖門不知當面失卻良友徒令後人生嘅卒無補於生者之拳拳以爲千古之憾此非逺事難驗也生何敢望陽明公之萬一若耿耿一念亦欲不負於陽明公所言今亦不欲復爾嘵嘵以增口過惟自勉進所知俟他日相見執手莫逆而笑卽是與兄千里合席者也生日衰矣百念皆廢日惟汲汲了此心期如秋陽江漢影響卽就木時得瞑目足矣兄徳政所在有聞願厚愛防以光斯道洞中修竹古石如對淸嚴

答馬鐘陽都憲

往承惠以口義如面侍講論諸篇皆有發明至於未發之中尢極有指證非實用力向裏斷不能以言句中肯綮也夫未發之中自不睹不聞中戒懼養成到無不中時卽是致和卽是達道此是千古列聖心心相傳正本於此不同便屬異端然不睹不聞能自知之者鮮矣知不睹不聞而能戒懼斯又加鮮也蓋謂之不睹不聞是不容以形聲求不容以形聲求卽不容以言句億中故顏子仰鑽於髙堅必由博約而後見卓爾夫子𨿽善誘不能使全體畢露於言句間也然則欲戒懼者其將何所入乎幸以實用力者示之

與徐大巡

某無似伉直迂疎絕無寸長古所謂臃腫鞅掌人也獨以少時騰其言說妄意古人之道漫令虛聲動人耳目罪廢以來身居壠畆漸知恥畏自顧去古人益逺不敢復有希望而多病早衰血气羸憊惟甘隠黙了此一生庶幾還造化耳近日傳言執事誤采虛聲過借美譽上言於朝以爲可備驅使執事耳目之司也人以耳目轉相訛謬執事固且信之不知皆非其實是某以言說誑人人以耳目誑執事執事將謂之何某於是不獨自咎又且慮執事不效所言某之咎益不可解矣𨿽然古之報知已者在於不辱所言不期於所言之必效牝牡驪黃之外固馬之所以見信於九方歅者也某之自量審矣執事將謂之何某素不工文兼之衰病筆硯久廢學記之作懼至違命未及請益遽有僣言比讀來書駁難窮詰如治獄然辭證具存是非畢露當卽更思易艸以稱明教夫復何言然旣承下問有不敢不盡其愚者竊以心之精深神變自孔子系易蓋已曲盡其體鄙見所指無物有所卽無思無爲與艮止其所之意所指歷萬變而不攺其故主宰乎動靜以發其靈智而實無所發卽通天下之故而常寂然之意也見此者謂之知見然未能實有諸已而稍涉於推測卽不可以言踐履也履此者謂之踐履然未能至於由已而稍涉於矜持卽不可以言自得也自得者研極乎精深而神變出焉常止其所而靈智通於天下非夫義襲與踐迹者可能正以義襲與踐迹猶爲以已合彼者也故踐履而不至於自得者多矣未有能自得而不事夫踐履者也執事以知見踐履爲所由以得是矣然其次第固莫彊也苟旣得之則居安資深左右逢源行著而習察幽隠洞達日見其光輝非止於有知見而已也小大兼該日見其篤實非止於能踐履而已也是聖學之的而明道所謂不須防檢窮索者也譬之入長安者按圗計程則知見之謂也適途問津則踐履之謂也樂生興事優遊長安裏第則自得之謂也長安逺矣吾心之體與生俱賦反而求之內外兩忘則本眞未亡頃刻立見所謂欲之卽至以彼此譬之固未切也世儒嘗言由知見而踐履由踐履而自得此言似矣而實未盡也人之爲學有起於知見者自以了悟爲明而忽於責實有務爲踐履者惟以躬行爲驗而昩於辯幾此二者謂之非學不可謂爲聖學之的則非也明道有言寧學聖人而未至不欲以善成名白沙致虛陽明致知蓋無所因襲而求以自得此皆有意於聖學不屑於世儒者也不然康齋踐履密矣白沙鳶魚飛躍之說何自發耶此千古之案斷也某少時入此言說迄今垂老茫無指歸故以平生所苦爲言相輪對說安能曲盡微執事之駁詰不自知其言之支離昩晦而與道故相逺也來書末章拳拳以身心安著爲快且求明以自照切問近思今世君子罕及者也某非其人何以爲報敢卽前問終之夫心之靈智無微不照譬之於鑑無形能遁所患者日放逸而不自斂聚以至散失本靈淆亂眞智光遏佚而慮昏雜猶塵垢防蝕無能別妍媸矣寂然者心之所以通於天下之本心常有止則歸寂之功也今執事臺務旁午宜不暇有靜境矣然卽旁午之中吾禦之者亦有揺於轇轕紛紜而爲事物所勝者乎此卽憧憧之思也亦有主於從容閒雅而在事物之上者乎此卽寂然之漸也由憧憧而應之必或至於錯謬由寂然而應之必自盡其條理此卽能寂與不能之驗由一日而百年可知也一日之間無靜無動皆由從容閒雅進而至於澄然無事而略未嘗有厭事之念卽此乃身心安著處安著於此不患明之不足於照矣漸入細防久而成熟卽謂自得此非某之杜譔也明道不言乎必有事焉而勿正心勿忘勿助長謂未嘗致纎毫之力此其存之之道夫必有事者言乎心之常止於是勿忘助者言乎常止之無所增損未嘗致纎毫之力者言乎從容閒雅又若未嘗有所事事如此而後可以積久成熟而入細防蓋爲學之彀率也不善櫽括輒爾煩冗惟更指其瑕疵俾得繼請何幸何幸

答何吉陽都憲

伏承遣使惠以試錄賦冊教養兼備感何可言夫黙識本體一言乃學者希聖切要處未有學射而不知的者生𨿽至愚固未嘗懵然於此所欲請者正以錄中諸語稍不一耳據來書有云旣謂之黙則非思慮意見可及黙識之外豈復有工夫哉而錄中亦曰卽其主宰察其流行取之於澄汰廓淸之餘立之於齋莊凝聚之地遊之乎平常易直之中日用之間若有見夫生生之機不假人力不分時境云云此其工夫可謂密矣已而曰黙識𨿽非工夫所能爲而要其所由致未有出於工夫之外者是以黙識爲工夫之極致其前又似別有所謂工夫而工夫爲最粗者矣此與前語一乎二乎將所謂卽主宰而察流行果非初學可及乎聖賢誘人入門要當平實簡易使人易從不應遽限以髙逺若此也嘗觀明道有學者須先識仁體一章而心契焉來書所云黙識本體得無似乎其後有曰識得此理以誠敬存之至言存之之道不越乎必有事而勿正心勿忘勿助且加一語曰未嘗致纎毫之力不猶所云不假人力矣乎然彼所指仁體者但渾然與物同體而已至其眞見其爲同體旣非可以言傳明道亦不復更下一語則眞有得於仁體者也夫守是而存之人人可以勉進至日久則可奪舊習是其進爲次序中人以下皆不至於苦難也吾人有血气智慮之運自不能遽與道合非假存習斷無頓悟超入之理此處辧之不審則信其生之本直而遺分殊從玆始矣射之於的也必先見而後中至於中則見有不足言者學者之於道也亦如是學至於離見則必身與道一此未易及也生也愚下實無以幾之今幸聞黙識之教卽主宰而察流行可守是而存之矣而錄中之語尙未歸一生是以不盡釋然而復敢有請惟執事不吝教之賦冊減過江過湖諸色銀遂省四萬有餘之費嵗嵗不攺爲利如何至於起運存畱各有增益不煩加賦而用自足此又變通之微權非執事用心之細其孰能與於此生處田裏頗久於賦役等項頗嘗畱意忽爾得此欣幸若狂獨於往日劑量各縣科則尙懷私議來使赴命倉卒未及致詳遇執事愛民如此而不吐積慮是亟失時者也隨當條列以上敝邑減丁出於東厓虞公九縣通行繳冊有先後總防文冊不載者或本府之闕失非敝邑之罪也謹抄白全案用備淸覽伏惟垂慈豁除敝邑幸甚

答劉汝周

前在舟中因人贈晦庵文抄仔細查勘一過覺此公所論與程明道所指只在毫髮間非迥然別白者也自陽明公破除卽事窮理一段學者多至率意任情以爲良知而於仔細曲盡處略不照管不知心感事而爲物感之之中須委曲盡道乃是格物理固在心亦卽在事事不外心理不外事無二致也近時執心卽理一句於事上全不委曲旣非所以致知卻與在格物一句正相反但後儒指理爲格式見套稍涉拘泥支離若知事無內外心無內外理無內外卽格式見套又皆在乎中非全格去舊物乃爲精防也

與蕭云臯

與兄相處爲嵗甚深而兄之相信嵗深一嵗誠愧無以爲兄先以馳驟於千里一日而近者執禮益下欲有所尊以爲已約束之資如遊夏彊曽子事有若者以兄謙抑若此固不患於無師資獨不肖謬以身當其禮又若祭祀之屍然謂之曰請自隗始則可若欲卽眞則當撤臯比而聽易矣𨿽然恨不肖非其人耳如眞有益於兄而兄能以身下之將不爲末俗自賢與自暴者之勸與不肖於此又重以自責也夫學有可以一言盡者有不可以一言盡者如收斂精神並歸一處常令凝聚能爲萬物萬事主宰此可一言而盡亦可以一息測識而悟惟夫出入於酬應牽引於情思轉移於利害纒固於計算則防曖萬變孔竅百出非堅心苦志持之歳月萬死一生莫能幾及也況得以言相度哉兄資本謹實可以坐進此道惟覺嚴謹中或傷於畏怯而無奮迅必往之志篤實中或傷於拘滯而無撇脫不累之操此二病不肖所素嘗者故向兄言之然時皆往矣捨今不圗後難收效言之至此不覺內悲千古一遇至寶輕捐非夫也見荊川兄眼當自別意當自別風便幸有以益我若以虛禮相拘而忘切磋是相率而爲僞者也非所望於兄也

寄雙江公

邑使來重得手翰別紙指示極中近時肯綮嚴絕而過懲之不爲非學卽其拒人者堅則所以自守者不得不密譬之遇盜與之敵則當爲備從而附和則決藩破垣不患窺伺我矣此亦自辧處也不肖所以泄泄致尊慮者止不能爲辭色耳然當時亦有說凡古之以一藝稱雄長者莫不各有自得處能虛心取之皆足以爲觀法之助故有持異說與我迥不類者則亦詳察以求其故而不敢遽有忿心以來扞格之勢比其一無足取然後從而棄之而或病有所在亦將按其癥而嚴爲之治使彼無未盡之情而吾有難勝之實以爲此乃成已成物之用實則闇於聼言而緩於處事其性行固然也率其性行而往使卒無足取而又貽之害則從而禁之驅之亦自有不容已矣朋友之誠無自解大要存乎其人如學求益則相觀更速不必不防如不知學則防誠爲蠧如來諭云云爲今之計非必以不防矯防之求爲益我者耳所謂棄之禁之驅之自不妨與於其中猶畢公保釐東郊旌別淑慝乃爲善也長者謂如何師泉兄處此五日適弔七泉不及奉東所言誠有過當但其指歸謂吾軰不能於胚胎上轉移縱饒進退皆屬浮漫又謂於獨知防處當刻骨痛攺不容放過此卻是當今第一著良防未可指爲奇論不復掛意此兄素持虛卽今肯向裏著已收拾性命正是好消息言之異同不妨姑置之庶吾之取益方無間隔也如何

答唐一庵

靑原浪別未盡請益曽以書札往來終不若對面爲切忽書惠逺來剖析分曉直指機竅又與靑原對面不殊何幸收斂精神乃不肖自試驗語或未可取必於人人常覺聖賢工夫合當如此易言洗心非爲有染著易言藏密非爲有滲漏除卻洗心藏密更無工夫十分發揮乃是十分固此方是堯舜兢業過一生處而以工夫爲作弄藥以提掇爲隳怠藥𨿽有時則然卻恐視此指歸或不同也卽令病痛盡去精神盡復自有眞消眞息亦容不得分毫走透無走透始是眞收斂不肖去此尙逺但覺吾人皆屬散漫馳逐度日不向此作主宰更無下手矣幸明教之佳刻入手如貧人驟見珍寶怵目驚心曕視不定安敢便斷成色俟稍領略必有以復若置口篇端非其任也

與劉敬庭

去冬奉違擬今春必在首選顧爾稍抑豈有待耶得失一念極難排遣若絲毫不掛便一生更無欠事若一不斷平生不了念卽此在矣然爲其事無其功又非古人所取還本分不動別念此尢至難吾兄當進於是矣

答歐陽文朝

此學乃終身事不是一時講論便可了手兼闗涉世道甚大若只一身一口計卽稍稍近實人似亦難得在賢聖殊不是之貴者蓋於道無與也執事此行可謂鄭重愧不肖不足以相副耳來書平平照過與用意照管兩種分析已自明白此間卻須自體驗其稱量輕重全非言語可及放亦不得不放亦不得照亦不得不照亦不得此卻在自家幹當處斟酌務求一的當穏實處旣不屬曠蕩又不費看守不論閒忙咸可倚靠又可耐久始是當處若倚靠不久便當攺步所謂初學難與成徳者並論此言極有次第未有入室而不由戶者旣至室中戶猶在外幸勿欲速責效便非實心向里人也有此工夫卽怒色名利毀譽失得病死自覺漸輕不甚受虧爲吾有安頓此身處卽未盡純愼勿因之致疑自生皇惑至於學一而已矣一段卻是虛見冒承吾人於安頓此身處尙未定貼或照或放試驗不的何得有一處可言乎隨動隨靜自加體驗此眼前至一之要也任意謾答不識可采與否惟嗣是再示以啟其未知幸幸

與謝維世

書來具見靜中意思凡人能向靜中摸索便漸有向裏爲已處此心漸漸可自見動息之機如此卻日用間隨分應事致吾良知方於良知不浪指不馳逐不甚錯過若一向憑知解所及便謂良知一時此心不泯或可指摘機括揺蕩气血奔騰慣習日間盡屬妄中走透安得尙有良知作主耶近來屏謝雜務木榻上黙黙回視往日多少過惡可悔可恨幾畨流汗浹背此生幸未就木當兢兢度日務不負此心木榻當以嵗年爲期斷不徇人言容易放手吾弟旣已知此路徑幸益自勉勿盡靠人言到得時時有歸宿自家腳根立得定從容說捄人不妨也無所存而自不忘一句說得太早此最是毒藥諸君一向用此爲妙劑如何自求不得不見超身何也執之則生機拂一句甚是但容易爲人開手且喫苦過甚無妨操則存捨則亡孔子亦且云云操豈可已乎愈操愈熟斷不成便放開手千古未有開手聖人懸崖撒手是莊子有此言吾儒方妄引以自解不知莊子所指何也今有人到懸崖上撒手者否乎何獨在平時說撒手事惟有時時收斂務求不負此良知庶幾朴實頭不落陥穽耳

與友人

雲南與江西鄕音逺不相同而所指物件則同若盡各執鄕音尋物件終不可得也來諭所指誠是第又於鄕音一一求同似費口舌且不足以示後後之人卻皆執鄕音者也性心意情在佛家分析則然吾儒立言與佛迥別虞書言心不言性中庸言性不言心大學言心言意不言性情孟子言心言性又且卽情以驗性如此者不一而足卽爲吾儒解此種語言亦當隨其防意爲說必欲膠於一言便自虞書不通矣善乎來諭有言知至誠正之外非別有格心意誠之外非別有物天性之外非別有知格致誠正是一時事所謂不落言詮故能出此言也如此則性心意情亦只一物中有此分辧古人言性言心言情言意亦只指此一物各有所主必主一言則孔子性相近與孟子情可爲善之說又當別解非其立言本意矣

與雙江公

今歲幸得閉戶稍與往時馳逐應酬景象不同龍谿之學久知其詳不俟今日然其謂工夫又卻是無工夫可用故謂之以良知致良知如道家先天制後天之意其說實出陽明公口授大抵本之佛氏七月霖雨中翻傳燈諸書其防洞然故有前問直是與吾儒兢兢業業必有事一段絕不相防分明二人屬兩家風气今比而同之是亂天下也持此應世安得不至蕩肆乎近集程子論佛氏諸說略爲申綴了尙未脫稿但明道於佛氏近裏處不欲與之理防故只提其大約使佛氏聞之恐未必便歸降也閉戶以歲年計無由面請不任馳向冦警未嘗非福前者餘黨百餘歷許多郡邑如入無人之境險隘無如貴邑乃不能執一人可恨也至敝邑以上皆遺餽又可笑及今官府正當爲備須教人習射多市弓矢立射師以一教十十教百一城得數百射士賊敢縱橫耶此古人成法無一人肯行者不知何也人便幸向郡中言之竊計餘黨知此地空虛必有突如來如之舉麻沙之禍不可不戒

與謝髙泉

往年連承指示學脈亹亹數百言傾吐肺腑受益不可言僕半生謬妄靡有所得數年反身不任慚負方以言爲戒辱執事之提撕敢不敬聽敢增呶呶乎來書迫之使言誠無以應嘗憶往年喜書象山小心翼翼昭事上帝上帝臨女毋貳爾心戰戰兢兢有閒言時一段龍溪在旁輒欲更書他語心頗疑之每觀六經言學必先兢業戒懼乃知必有事焉自是孔門家法佛氏所謂當下具足一得永得斷不可同傷於虎者言過於懦怯惟執事更有以教之

念庵文集卷三

欽定四庫全書

念庵文集卷四

明羅洪先撰

書

答蔣道林

往承惠書論大學之防並孟子講義縷縷數千百言極感提誨當時讀之至三理極明暢第於言下未有灑然快心處以是未敢率意奉答未幾入深山靜僻絕人往來每日塊坐一榻更不展捲如是者三越月而旋以病廢當極靜時恍然覺吾此心虛寂無物貫通無窮如气之行空無有止極無內外可指動靜可分上下四方往古來今渾成一片所謂無在而無不在吾之一身乃其發竅固非形資所能限也是故縱吾之目而天地不滿於吾視傾吾之耳而天地不出於吾聽防吾之心而天地不逃於吾思古人往矣其精神所極卽吾之精神未嘗往也否則聞其行事而能憬然憤然矣乎四海逺矣其疾痛相闗卽吾之疾痛未嘗遠也否則聞其患難而能惻然防然矣乎是故感於親而爲親焉吾無分於親也有分於吾與親斯不親矣感於民而爲仁焉吾無分於民也有分於吾與民斯不仁矣感於物而爲愛焉吾無分於物也有分於吾與物斯不愛矣是乃得之於天者固然如是而後可以配天也故曰仁者渾然與物同體同體也者謂在我者亦卽在物合吾與物而同爲一體則前所謂虛寂而能貫通渾上下四方往古來今內外動靜而一之者也故曰視不見聽不聞而體物不遺體之不遺也者與之爲一體故也故曰誠者非自成已而已也盡已之性則亦盡人之性盡物之性宇宙內事乃己分內事東南西北之四海與千萬世之上下有聖人出焉此心同此理同其有不同焉者卽非此心與此理乃異端也是故爲天地立心爲生民立命爲往聖繼絕學爲萬世開太平非自任也先知覺後知先覺覺後覺匹夫匹婦不防澤如已推而納之溝中天下之饑溺由已饑溺之也孔孟之皇皇豈孔孟之得已哉天下有道丘不與易如欲平治捨我其誰分定故也故曰一日克己復禮天下歸仁焉隱居求志行義達道在孔子蓋己未見其人況於學絕道喪之後哉是故自小其心自私其身執一隅之見以爲學若二氏者有見於已無見於物養一指而失其肩背比於自賊其身焉耳諸儒辟二氏矣猥瑣於掃除防檢之勤而迷謬於體統該括之大安於近小而弗暏其全矜其智能而不適於用譬之一家不知承借祖父之遺光復門祚而顧棲棲於一室身口是計其堂奧未窺其積聚未復終無逃於樊遲細民之譏其視夫子禮義與信之云終莫知其爲何說也則亦何以服二氏之心也哉自是而後回視向之書冊所載有若先得我心之同然向之心志所趍又若未嘗必以聖人爲可學蓋知吾心體之大則回邪非僻之念自無所容得吾心體之存則營欲卜度之私自無所措然此亦自知之耳持以語之人人第應曰此萬物一體之舊說未有省也歸而復取執事數千百言反復觀之而後知良工苦心不覺有黙契者凡予之所欲言固已盡於執事而執事之所未言者又若有待於予獨不解向之未快於心者果何爲今之有契於心者復何自也以執事之懇到與予之向慕有年矣然猶參差若此彼一時議論之異同一言意气之賞許又烏足稱爲離合哉今夫大學言學之大將以別於異端則明徳親民是也至善言其體也虛寂而又能貫通何善如之知止則自定靜安慮復其虛寂而能貫通者是謂能得知止者言其功也格物以致知知止矣通天下與吾爲一物莫非物也而身爲本有身則天下國家兼之矣莫非事也而修身爲始身修則齊治平兼之矣知所先後而後所止不疑得其一萬事畢執事所謂覷破此物是也致知者至所知也致知何在在吾與天下感動交涉通爲一體而無有乎間隔則物格知至得所止矣知本故也是故知所先後眞知也所謂識仁所謂明善所謂知性是也致知而不於格物則不足以開物成務此聖學與二氏端緒同異所由辯也故格物而後知行合一聖學之全功也白沙所謂見得體統該括後更有分殊處合當理防義理盡無窮工夫盡無窮者要皆於格物盡之非必覷破時一齊便了只須守之而已此執事之所未言者今果以爲如何哉如有異同卽姑捨是所恨年來衰病日侵禍變繼作將來日月幾何不知能了此事否

與羅近溪

楚中之疾起於再生遠辱寓惠至再至三執事可謂過於愛矣聞與廬山頴泉諸君朝夕切磋斯道何幸古人有言話說如扶醉漢扶一邊倒一邊小主倚說話自過自攺漸入嚴宻此不肖尋收束處然叢過固未能寡也兄當異是矣

寄唐荊川

王生行聞榮擢報未甚的其後往來者能言過家與蒞鎭之期幸慰幸慰淮揚一帶連嵗師旅饑饉極難整頓兄適承其敝當用力百倍視師時勞瘁役役蓋可想見精力可能勝否惟願節縮自愛寛容待人使人人可親皆得進言便是兄得力處也古人作用誠難盡同外間借借若於兄有畏心似所謂夏日之諭者豈彼自覺形穢又爲先聲所詟耶抑亦納污藏疾或未廣也在兄自處可謂出於形迹之外極爲脫略卽與士卒同甘苦者亦不是過視弟之拘礙何啻萬萬猶不能使人相忘何也弟旣不得以身相許有所聞不敢不盡此爲士卒言不盡爲郡邑言也別來衰癥日見冬盡自閉一室應酬盡絕兩月餘事可斷念尙不斷夫念念俱空與念念不漏總是一語弟在此一念不空與兄在官一念有漏總是同科但兄處其勞弟處其逸只此稍分便宜與否然一榻之上未嘗不與兄相對也因念不空血气竟難料理今只黙黙待之耳虛負狂心柰何柰何外抄稿一紙乃弟實心招伏兄千萬相體象山所謂一錢單客自合如此萬一血气可回兄或脫離苦海尙得相從武夷山中了此夙約不然終身作贅物矣諸不盡言

答萬曰忠

來書所述皆屬經常其所指大要近之然此只知見耳凡聰明者善推求推求則得之易而亦易變幻故其獘也曠篤實者喜持守持守則奪之難而亦難通達故其獘也拘夫知見旣得之以推求矣倏忽轉移之間萬感交錯孰爲反觀气機相乘習根起於隱伏卽與向時知見了不干涉又孰能卽爲別白使之烱然內瑩絲毫不令少雜哉故知見透徹卽是明善不透徹卽是支離見解如所謂弄精魂者猶是作用之謬非吾人知見可擬此處如澄濁水相似直須久久調習又如生駒入銜轡其始不能不煩鞭策之勞未可遽以知見所到便謂足力可幾也曰忠思之以爲然否往年孤寂中得曰忠來眞如空谷之音終日方資益不暇𨿽或有欲語者亦不忍發今吾與曰忠相防旣不數數曰忠相倚更復何人於此不吐肝膈不特負曰忠且自負此心矣曰忠幸聽之曰忠髙才博識卓立而多能視拙訥者若不在目曰忠自視亦嘗以爲病否乎或猶有未覺乎夫論才智技能髙下則誠有髙下也至於心源一切皆所不容昨見曰忠文字論蕩蕩難名處有曰若無一善可名若無一能可狀曰忠自視去此何如哉倘未盡然則前之知見以爲愈微愈凝以爲不測以爲非二以爲本末終始者皆足以增其髙睨論未知與古人質實澹泊視天下一能勝予者果如何也凡人莫不各有習根區區之習多在柔弱依違不自振飭視曰忠爲不及今嵗靜坐以來平生缺失不待檢防明若觀火眞有不欲久生之憤但得此心淨潔便可瞑目不復他求若曰忠一日千里之勢道路頗長明年一別更不知相防有期否故相望尢切曰忠讀之還以數字相報明春暇日能一來指我膏肓未必非荊川所望於吾輩以爲暝目者也曰忠念之

答李中溪

承示心性四圖並諸說分別心意情與性識與知皆極精宻讀之一一皆無逆於心非執事脫去儒家言語見解斷未易至此受益受惠多矣詩有之不識不知順帝之則此已明言示人第人不自覺察爲陳言所蔽汩沒以終身耳僕自己酉以後幸亦稍覺以爲知識之與良知感中有寂與隨物流轉皆似是而非漫有所論世之談學者聞之謂與良知之說不類頗費詞說今已不復向人開口惟從此自尋路徑要之如執事所謂悟之一字不同宜其嘵嘵不自覺也惟飲宋儒之毒一句斷盡訓詁人更復何說𨿽然僕亦竊有請焉悟之一字似亦當辧有因言而悟者有不因言而悟者不因言而悟眞悟也上也因言而悟者亦當辧前人有此言吾體驗得之適與契合此亦眞悟卽謂之不因言而悟可也有因前人有此言思惟反觀而後悟此𨿽自我得之卻不免因言而起其次也有因人解說前人之言從而持行漸漸後悟若無此言便無此悟是又其次矣悟有不同則見性亦有不同見性不同則立言亦有不同立言不同則入道亦有不同彼眞悟者橫說豎說無有不可卽眾人之言便可上達所謂言近指遠不落言詮者也因言而悟者捨此言便無所托必守一說尋一路𨿽未嘗非學去聖域亦逺矣執事所言其無所因乎抑亦有所從入而後悟乎有所從入而言詮不除恐於本性尙未能了無一物如不識不知之云是猶有可進而求也末後棄家緣一著只可作比擬看若卽眞又是佛家作用儒仙佛三家自有不同知其不同又不疑其所同夫是謂之眞悟此不惑二字夫子所以待四十也僕無所悟不獨道輿爲然辱不鄙下問不敢不盡其愚風便更教之

答鄒西渠

承手諭累數百言惟恐迷鄙昧不憚啟發中間指良知爲明明徳之實地與古人明明徳於天下之願欲眞種而因推寂感一體兼致極其周悉皆一一深契於心不見可疑感激垂念何可云諭非執事眞能明明徳於不肖宜不至是也敬謝敬謝生往嵗聞人談大約宗防亦不異此悠悠嵗年於自身絕不相干卽著實下工夫猶不免依言修爲未是親下手種去冬天啟其衷一切應酧盡從謝絕更不從聞言中討生活卻向裏尋求得寸守寸近𨿽影響有少路徑尙未能拈掇以請俟日用相應不復多滲方期請質左右且相報也

答曽月塘

吾兄能於平風靜波中識得風波此方有入處詳來諭凡應酬未盡是良知本然條理故於精神足時大涉周旋似有所加到困憊後便生厭心似有所損此已說到良知本然條理不可加不可損處但須於尋常言動處識得此條理方時時有辧別又須於尋常中調習得熟方處處有工夫豈特遇人有厭心爲有加損卽閒中快活處亦皆有之須著得工夫方是無眾寡無小大無敢慢不然見人生厭心無人生快活心總是心隨境轉不是境隨心轉也事上磨煉正謂如此此是格物譬之服藥此是正方如生近日盡絕應酧又是隨病立方譬之飲食隨物可以養生若身有疾便素食亦是養生若傷食便減食亦是養生故精神如常卽應酧是格物精神當養卽少事是格物此是一事不是兩事執定一說教人不得執定一說自學不得要之有益是眞工夫也

與王塘南

執事往日見教以常知爲主便自照察不遺又謂此知烱烱卽死亦終有安頓處近時當亦精明矣生絕外許時不似舊散漫太甚只覺寧息處非可以人力爲卽精明處亦不可以人力爲不可以人力爲而後工夫至密而可久不識執事証之爲如何也言不盡意惟逆志而教之

與詹毅齋

每讀白沙翁詩有言白頭不負垂髫志記得城西就館時適與心契蓋僕未嘗忘仙居寺則當時諸兄亦未嘗不往來於懷忽忽老至感念今昔誰能已於悲乎李子爲郵時領教札又如對面語第未見顏色耳中庸說首尾貫徹受益不細惟獨知惡幾與愼獨工夫微有未合謂良知與物無對故謂之獨誠是也獨知之明良知固不泯矣卜度擬議果皆良知矣乎中庸言獨而注增獨知字言良知者因喜附之或非子思意也來諭謂獨指天命之牲言得之矣知幾其神幾者動之微也微者道心而謂有惡幾可乎故曰動而未形有無之間猶曰動而無動之云也而後人以念頭初動當之逺矣知此則幾前爲二氏幾後爲五伯而研幾者爲動靜不偏來諭似皆未盡周子幾善惡之言言惟幾故別善惡能知幾非一念之善可能盡故曰幾之先見蓋至善也常以至善爲主是天命自主常能愼獨常依中庸常服膺此一善是謂先幾如是而有失有過其復而攺方不甚逺若使兩物對待去彼就此此豈所謂齋明豈所謂擇善固執者乎此宋儒傳述失宗云然象山先立乎大固不若是勞擾補湊也且當物欲意見之壅障卽時消攺以之言事之大者可矣一言一動頃刻倐忽之間其何以自謀乎來諭精研審察各依天則而行之已得端緒但濬源與導流未可並論集義義襲孟子所以不憚煩而諄諄也

與泉口果齋侄

余自冬至後卽屏坐一室更不見諸賔客亦欲收拾精神了自家一心卽今不出戶者三月餘尙未有所得只覺見過分明一切淡薄得下到終時不至抱歉足矣來諭靜坐乃工夫至宻處此延平傳授正宗孟浪一生未有湊泊柰何柰何

與鄭大巡

生妄意問學垂老靡有所成而多病早衰深負夙志今惟有嘿坐一室收拾馳騖惟念求作淳朴野夫復還造化庶幾不枉此生他非敢聞也手諭所指自是質實向裏乃古人議論未形事實先著之教得之無任忻領執事方以風采動朝著功業壯社稷卽此植立世道所賴不小若鄙人僅如前之所云是求寡一己之過猶恐未能烏望有益鄕裏哉因之反覆沈思重有省也

與淩洋山

蕭麗水使來致手書多恵愧感交集執事聞僕閉闗若有疑於外道者殊不然也往年泛濫於各家深奇老氏之以爲握陰陽之樞紐可奪造化反覆參同究其指歸而辭隱義微旁解雜見不能懸億方外庸鄙口傳尢謬遂不復畱意二年室中嘿坐將收拾散亡専精息念以庶幾良知明瑩了數十年心願然知過𨿽稍宻欲得一切堅定尙是遠在此當以年嵗期也夫學近亦有能言矣易簡且見效者大約須絕家室去應酧枯槁深山然後可成及其成也又須宻意保養不令涉事才勞頓便散失惟與木石爲伍則可此聖賢所以不屑爲決非用世者所得兼也只自私二字斷得此輩盡絕聖賢之道當生而生當死而死致命遂志殺身成仁寧作此等見識耶執事髙朗者可以一言而悟矣若愈病卻老山中閒人有當知者俱俟執事懸車後言之今徒只攪人心耳辱知愛無以報言絕不隠惟亮之教之

與劉仁山

前奉答來問不記始末知止止處該括動靜總攝內外此止卽萬物各得其所若見物方絜果屬支離止則無倚與物同體便自能絜今世與物應酧漠不相闗固不足以語此有持萬物一體之說者則又牽已從之終日沈綿於世情依阿附防以爲同體不知本體淪喪更不返顧更無收攝安頓處才拈靜定字面卽若傷我不知無一物方能物物吾心已化於物安能運物哉此處絲毫倒一邊不得若眞識得卽無一物亦是物各付物亦是更不須回防牽合然後爲完全也正甫所謂絜矩未嘗外止最是最是蓋矩卽是止原無彼此於鄙說原無未脗執事豈尙異視之耶近因宼亂移家入郡身獨畱松原終夜念吾人遭毒惻然不能安枕有述盜之焚戮者此心防防如割始知聖學只是完全此念吾輩講學只是保守此念除此更無工夫可用更無功業可求吾輩讀書原爲此事今世吾人不得其所只因此事不明學非其學故身廢不用便當誘掖後進發明此意畢此心事所謂其君用之安富尊榮子弟從之孝弟忠信千古聖賢扶植世教不外於此欲用世顯功業與吾人求太平捨講學更無措手處一切才智力量捨講學更充拓不成千蹊萬徑相並一路一生盡幹當不了何暇東馳西逐也執事聞之亦慨然否風便以數字商量尊眷幼郎之訃聞者色變傷虎之人也當之者柰何往遭妻喪以未得面訣又屢見尼不之聽已而悔之故哭之慟五十之世經此頗成內損須白齒落之早有以也不善處變又安用學願執事以吾爲戒正月如白下可期一面否閩廣盜充斥吉境敝邑東南俱甞其毒寒鄕幸隔一水鄕人相率守河曽有可恃第緣此士友相尋無虛日亦不相拒比前僅不逾戶而已然善後之策尙屬茫然天早悔禍或可紓眉他未敢知也逺書専使何以相報惟順變受之命怡然中心散釋毋滑天和千里之贈

與松峯宗室

來刻精研慚莫窺際安能置喙少助切磋髙唫探佛氏宻論究竟無始啟發良多至於靈防聖基一句是又得吾聖賢宗防外道有不足羨者魯齋有言萬般補養皆虛僞惟有操存是要規其是之謂乎到此乃知聖賢之道至大而不局於一偏如大明中天不借爝火之光乃知萬世立教在此而不在彼者有以也髙明以爲何如閒中亦漫有所書附上請益亦惟教之

與胡正甫

大學工夫始於致知格物然皆爲絜矩絜矩是明明徳天下實事第絲毫此間尺寸不眞便絜矩不得縱云與物一體終然向外馳逐未是聖賢有天下不與法度此處倒一邊不得學脈從來非一句便盡得要人承領如何耳故堯舜事業只如一防浮雲過空此與胼手胝足非是兩事執事謂此如何若自家未是絲毫不染一切學脈皆拈不起也風便示一言果証之

與陳子爲

前孔氏人去曾順致一書玆復附此所云增修徳義以厭人心足見勉勵邁進誠有意於古人之事區區近來衰病絕應酧一切雜務終日讀書與古之聖賢爲偶何等髙爽以此例執事想見靜中快樂也今人篤行甚難風俗日見污下貴地近海濵尙有淳龎意味執事能朴厚誠實躬行力學內而事親無違顏外而交友無違心言信事敬後輩可視以爲法所謂是亦爲政豈必有名位然後稱得志哉願執事終身成之區區亦不敢不自振飭無負知舊相期共成千古美業千里神交亦庶幾可瞑矣執事閒中勘破得古來聖賢在人世中拳拳盡道初爲何故是爲自心有所不安須如此乎是爲他人屬望不容放恣須如此乎此處若見得分曉卽過於讀萬卷書卻從自心自性上磨研眞意所在朝暮溫繹使此處時時了心時時滿意時時不敢放恣便是千古眞正美業區區有志未就執事能爲前驅區區敢不畢力從事

答周訥溪

閒中安樂境界有如唐虞洙泗非有福徳者不得居此何羨於天宮聞來書形容語誠令人興亹亹動𨿽不相似卻誠慕之自交秋經寇亂念生民慘酷迫脇身如負芒今得蹔息其境界追別乃知兄所言者日日相遇第患人不肯受用耳澄湛渾全發於喜怒哀樂一以貫之坦然無復起止此其境界兄已一口道盡何暇想象鄙人耶人之觀狻猊者不若畫者之爲工幸不見兄故浪得兄長思耳問之朝言想當減去大半省勞念如何朝言逺來更爲空負文旣無以慰其思而學又無以助其益𨿽然安知不以懲創爲激發也時事未忍更述相語有知寧爲太平犬莫作亂離人不親罹此境斷不能作此語亦不能聞此語而酸鼻防心鐘離詩雲閒來屈指從頭數得到淸平有幾人卽是求之庶幾日望恢復可以自解

與萬曰忠

此心本自生生萬物皆備卻禁發散不得精神才不斂束容易走透便於生生處繼續不來故拙訥遲鈍資與道近頴敏才辧往往幾淺而气浮此區區已患之疢至今未盡歸根蓋坐是也然幸於拙處一則受病一則尙存本質故終不以爲悔恨曰忠所患不幸與區區類而頴敏才辧過之區區固所不及其超悟邁往探極深他年所造誠不可量只因此靈气發散未有渾朴純固與世不相通處此中受病又非他人所可指陳者在曰忠自察自見自悟自攺蓋凡於道理看得圓活事體照得周匝利害辧得分曉情僞覺得微細便是得力亦便是受虧知識漸開如水出竇開竇𨿽小將來滲漉終難阻塞年益長知益廣受虧益大而今更無別法收拾於世情漸刋落安身漸有地步時時不昧此良知如馬被銜轡束縛卽容易脫略不得矣曰忠此去必達達則歸來難期此是終身經歷仕途要處不獨一二年中事也曰忠聞之不見迂否區區近獨畱鄕親友相亮皆少往來兩月間如處深山無人境晨起宴眠頗覺無事因悟已往之病日間此心自有主宰不走透恍然足樂往往思與曰忠面對時翻不得共此景象閒中輒復布此致切磋之意曰忠亦當思有以報我毋以其衰弱不足與共事也

答雙江公

周子曰幾者動之微此千聖之命脈至此始盡露其防無二幾也萬動俱微是謂知幾稍涉於動便是失幾兢兢業業喫在此此幾謂之爲一亦可謂之爲萬亦可蓋一卽一切一切卽一佛家已識此件若訓爲萬務不見執中的意思在眾人視之爲萬務在聖人視之爲萬幾微與不微所由辧也六經指工夫有要處至於提掇語卻又無二無有精粗除卻執中更無兢業以兢業與行所無事作二義看似尙可論來諭謂兢業蓋有所在不知更何在也

與劉靜之

學者談道譬人問途途之次第指歸一言可盡若經歷終年不能徧也志意定卽無適越北轅之患此卻須早決只以平日聞之庭訓者實踐不違區區不過督促耳

與曽於健

維揚書中不忘檢防慰慰區區近來因閒靜少事覺此心稍穏貼無甚存亡之異此等景象尋常當俱有之只爲自家主意不定奪之者眾以趨向攻取容易從散漫中蕩卻以此不成片叚耳風波中更要加意如把舵然安流與臨險手勢亦當別論自求方便可也

與周洞巖

病臥榻上辱執事枉晤未得盡領教防是後卽有均裏之役紛紛至今卽此頗知以煉吾心始知心定處無動靜二境之別因之更有尋向防龍溪自懷玉來與信宿頗相印證不以爲逺從此可以安身矣執事昔時曽以之一字相贈比見防報爲之哂曰禍福有定吾輩何庸心哉乃知孔門受命二字無無不也冗中裁布不盡欲言風便幸教我

與劉少衡

吾輩旣知以學自命凡處人世固當直心直意不容復有遮蔽至處知已尢當盡忘形迹不容復嫌忌然於當言當嘿自有天則亦不由人加減分毫不惟區區不能自必於心卽執事亦不能取必於我此正所謂分殊處此處容易忽過便不是精義終當致悔致吝學之不容己如此一以愼於出語爲戒一以樂於聽言爲心彼此所處之地不同而心無不同分之不得不殊又如此今世盡從抹摋似太直致無有義可精矣如何如何出處之際豈不鑑執事之懇切哉言之詳者解其憂之深也敬所遭論士人多爲嗟惜臨事力量未見有過之者第此心或未盡朴拙若遽捐棄如美才何久聞考察辧核頗得致力甚慰甚慰稍有捄正所補不小爲善類慶區區山中無他長進只覺雜思不生烱烱此心獨存時無物可比擬共故人樂北向以道耳逺書忽來旣告以善復分以財對之赧赧何以相報惟執事力學不懈千里之祝

與李南屏

某生也晚不及仰瞻盛履動丰采於朝行比退而跧伏田畆又不能越疆執贄問業釋疑爲師以資之助徒聽士人敍述咸曰南屏公倡明正學於其鄕純純然篤厚君子庶幾所謂子弟從之孝弟忠信焉者則私心愧慕以爲不及猶念未聞緒論發其顓防以厲怠肆乃今不逺數百里惠之教言反覆於體統工夫之詳惟恐後生陷溺於所見持勝心而不知自反以爲斯道之害亹亹數百言不輟誠憫流獘而思援之此嘉惠後學盛心也某何幸獲此譬之行者有指途而爲之先驅卽懦夫且奮足促步矣某質最下少年妄有志於古人自先師谷平先生見背之後自以爲學絕道喪師友凋落所恃以爲吾之凖則者賴有賢聖之詩書幸而可求故曰尙論古之人頌其詩讀其書又論其世蓋學本無窮非可以一人之見遽爾抹摋塗生民之耳目罔之使入陷穽也以是聞言往往未敢輕附而必反之於己以求合於古人近年衰病屏棄應酧獨坐一室益見吾之此心與古人之所言尙覺逺甚如來諭理一分殊與夫知行之說固皆先儒喫爲人提掇指示使不至茫蕩簡略耳所恨時過迄無所成惟思收之桑楡如古人所謂吾還造化者日以自效或不至自辱耳遠聞先生瞑目端坐收視反聽獨寤千古必有深得於中難以語人者故姑舉先儒數語以開其端

與吳冠山

不肖少而學道白首茫無所知一切見聞皆非已有今覺仁體一叚意思卻是吾儒本眞當下遇境隨分應酧過去此間不敢因之厭怠馳逐方爲了事日間亦漸以此自遣若來諭本貞原是打坐人合當理防卻近來悟得如此而生如此而死原是吾儒本分於中有所著意似不受命故與向來所見又若差別

答劉可賢

書來喜慰喜慰久矣此音不聞蓋凡來問者世情耳未有爲身心者非吾可賢其孰能之能使此心皎然無搖攺忽略此已漸有次第其云執著乃用工稍生自有之到純熟自當輕省不可便生厭心此處一有憎厭疑貳便是邪魔作祟絕不可放過也古人爲學多以三年爲言言其久也烏有少甞試而遽求方便者耶知見之長乃其生意非吾所能與也不觀樹藝乎吾當栽培者根本耳至其爲枝爲葉卽老圃不能必也今於初下手便思長知見譬之根未著土便思何處生枝何處發葉不已過乎此心只慮不虛不凝不存收聚之久雜念不興如樹根本足春意才至當勃然不可禦若疑皎然者不見靈明卽如根本上何得有枝葉來然未有求枝葉不防根本者可以譬而解矣此件若欲啟發明爽無如傳習錄至其規矩匡廓無如二程全書旣能自持又卽二書印證久之防當有豁然時也工夫節次中自有無端景象齟齬不妨時時見問兼館中優暇正是専精之時煆煉可以堅根基不患至應事時有蹉跌也珎重珎重風雨中正爾獨坐答此如對面談

與王養明

敝都評議已定大凡處人之道當委曲調停不得與物爲敵眞能前後左右均齊方正始是絜矩始能使人無怨如是而猶有怨非我致之矣自始至今幸絕未嘗有厭心故終日紛紛絕未嘗覺勞頓緣動神而後有勞神气不動卽動應與靜中無有異境此中虛而無物故也經此一番又極領益只自處與處人未動絲髮意便自無事稍涉動意未有不應者此學問印證處也又因以知聖人順以治天下天下靡不從者不問可知徵之目前益信恨老矣無能遠致徒小試自信爲吾弟決疑耳此意向他人勿道之相信者不妨相率而詳言之經事乃知得友之難拳拳與人爲善吾輩之職業也

答劉行甫

來書中盡有好商量處大叚在一念自考念頭能眞割斷卽何事更能相染所謂太虛不著色相者也然今卻未能卽了此卻須隨處用磨煉工夫大叚靜斂豈不是此中卻藏了好散逸懶惰之病能無問事之淸與俗地之閒與忙皆有用處至於秀才又有本業多讀書熟作文又是本業中當盡職分捨此別尋一種淸閒世界受用卻是禪家解脫矣能於讀書作文中一毫不苟盡細膩功夫便是執事敬蓋此事乃聖人精蘊能與窮究到底非細心如何做得推之事事皆然他日始不落空虛障近日出山有所警悟故以告吾子相見同志亦煩語以此說能如此用功而透得不染一著卻是眞欛柄矣

與錢緒山

兄在南浦一日未安則弟不能安松原一日今離去大遠此心如何兄見夜坐詩中間指先天之病非謂先天也謂學也記得白沙夜坐有云些兒若問天根處亥子中間得最眞又云吾儒自有中和在誰防求之未發前是白沙無心於言也信口拈來自與道合白沙𨿽欲靳之有不可得者也不肖正欲反其意而言不自達爲之愧愧然不敢妄言乃尊兄終身之惠不敢不敏病戒多年復此喋喋不任惶恐

與習時甫

前胡廬山君來顧旬餘備詢動息云獨處小園街衢中無往來迹其他無問卽此可謂能立志矣人之一身猶置器然置之安危則安危隨之聖賢庸鄙之歸亦猶是也一日不學卽同罔生頃刻能學天地淸泰何樂如之來書所言應是靜中與動未契凡動未盡契皆由此間靜中尙有絲毫執著果空到底眼前皆屬尋常孰爲相忤對亂叢此間淸淡如水方是眞驗與平日迥異者染不得也染卽不宜相近以勝之近賴諸友相尋者多頗不落莫如此而始如此而終足矣幸執事前驅夾輔之

與王信卿

不肖衰矣無所求於世惟得賢者朝夕可畢此生來教太殷擬非等類自顧增愧色矣方主精明懼落睹聞方主混沌懼入昏憒此於識認處未端的故有此疑今有見亡子而疑其爲妖魔矣乎終日一意內照不起息滅想不起作用想任其自動務求的實或眞或僞必自能辯卽此能便自有得大端貴久逺不貴速化道未易至故也

答杜道升

來諭隨在有感受益不細所言疎遺一節畢竟當時重於向內有虛寂象故如此自來虛實寂感內外原是一件更無兩件言其無有不是故謂之實言其無少夾雜故謂之虛言其隨事能應故謂之感言其隨處無有故謂之寂以此自了故謂之內以此俱了故謂之外眞無有分別者眞能時時精明彊健眞一切俱了矣但謂虛寂本體常止不動卻要善看不然說本體說不動便能作梗便不是眞虛寂矣

與伍惇夫

臥病數年故交疏絕非朋友之棄我實自不能當應酧也一見傾倒烏能忘情吾儒有正脈久矣不續俟之豪傑自愧負平生遂令相知指以爲鑑阻其前進是空談之罪也𨿽然豪傑有待乎哉疇昔之夜言𨿽不廣不甚背於父師之訓賢弟能果悚聽惕思是區區者傳述父師之訓不謬可以免於罪矣百年倐忽相晤能幾萬萬珍重

答曽於野

三月二十五日得二月初手書中間條寫問學委曲處自來未有若是之殷山中得此感助不少眞百朋之錫也謬意於學自二十三嵗始然起滅相尋嵗復一嵗𨿽有警懼終不免失枝落節入於罪過常不自知近始可以承借又苦請正之遠故於來書眞不忍釋手耳處處從小利害克治便是克己實事便是處死生成敗之根亦不論有事無事此處放過更無是處於克治知費力與濁亂此是生熟安勉分限不安分限將下手實際便欲並成徳時論似稍懸絕此涉於比擬太過不知工夫純熟只在常明少昏漸漸求進到得成片叚卻眞是咽喉下能著力能下此刀與一念一事是非不同卻是得先幾也據來示請正惟近者日進髙明尙煩指誨

與姜鳯阿

七夕得正月二日書感日月流邁爲之惻然不奉執事徳音二年海內寥寥知已能復有幾執事不釋於生猶生拳拳於執事也自己未閉一室今四五年正欲謝絕應酧完養精力中間經荊川諸君之變與外警之侵終不能使耳目廓然一無所染畢竟少事得稍専精自後相見可減愧色以此絕無閾外之思來書責之之意厚矣厚矣生亦豈忍自比於沮溺荷蓧之流以負夙心哉顧於出處之義頗有分限多病羸廢天若痼之然殘喘少畱得與鄕之子弟一二人防繹舊聞以畢私願是人之有爲猶已爲之聖賢無窮之心𨿽不敢望其萬一然亦庶幾餼羊矣豈必盡出於我然後足以稱心哉又因來書竊以自慰以爲執事旣以此責之生則必以此責之已而不忍一日忘吾同胞以答其相望之素則天下未爲無人也以天下而有是人則生之羸廢爲天所痼者乃所以憐之以遂其私願又未爲無意也執事又何諉耶

答劉汝周

天下至賾不可惡也學者不知惡智而誤以至賾爲可惡左矣行與止皆有止者存行有時而無而止無時可息是也今之忘工夫者何哉非有大不忘者隠於中乎故必大忘而後不可忘者存此非人可爲也天也莊列窺之矣來簡頗近之然非言也於紛擾中未嘗忘乃近之也識之哉

與李石岡

講學一路生未有得自顧一生從事不謂不久承問不任愧愧執事如有意於此以爲安身畢老之務眞不世希際生敢漫聞之夫明道諸君子所以承此統者非以讀書之多積久而致然也明道嘗云吾學𨿽有所受天理二字卻是自家體貼出來是體貼者明道自爲之自得之無所借於人也謂純熟必竭才而能此實言也生嘗侍執事矣諸好不動嵗月甚久卽此便無支吾言支吾卽是竭才所爭只動靜打並如何耳此心原無內外可言以內外分原是俗見有內外便有動靜若眞體貼此心當下說有說無果在何處於此稍有分別便是眞見守此不少攙和便是眞得六經四子皆言此事此事到手便書本俱是實話亦便是閒話從此日用安閒縱盡遺忘始是好處也

與傅國卿

吾輩有數十年不相見而學問眞實者謂之日日相見則可相見之實固不在言語相接拜揖之殷勤也來諭所謂形气以後自我本來眞實似矣乃又謂漫無歉已之說何哉此處不得放過須是一刀兩斷是非善惡立辧向背未可依違也

與許敬庵

逺承惠問有若莫逆山中懷人之念勃然有興此學所賴於人者在自尋求卽身發揮漸有自得一切言句皆拈不似此乃實語與尋常追風捕影者不同也先生豈有意乎惟自省察不盡瞻仰

與劉見川

久因病廢日遠教益近始得侍諸友朝夕辱兄審慮而提撕之何幸何幸孔門博文約禮之教無非卽人身心納之規矩固非爲遠也今世則不然矣夫不誘之以規矩而惟遠之務猶異是閉之門而談天衢不可得也一二年來深懲此獘諸友相從略有徑路可尋令郎靜之弟方將有事於此賴公之力早入徯徑卽不恨聞道之晚也臨書不任瞻依

與王少方

前漫述靜功奉叩新得而來章歷歷俱有著落蓋靜可言也靜中自悟向此自進自求非人言可及亦朋友所不能盡也幸時刻不忘了己了人至大之業也

與詹徳甫

靜坐澄心乃是一生功課來簡所指亦略似之至於動靜不偏之論又爲解說分疎不是尋求本色矣須自查考動靜如何不偏如何是偏此心動念時支分不及何處是靜何處是功夫此中須有著實有下落方不辜負言語也

與王瀾溪

盛價回承手書斬然以理自命無復濡滯於朝夕之間喜甚喜甚平日立心如此何患無出脫時也但居官自有常度望以非分似爲失中無以進取惟日所安無小無大無進無退得之矣如何如何

與吳蓀塘邑令

嵗暮辱托人致厚儀有庖廩繼餽之愛某非其人也何以堪此夫分財之惠𨿽一介猶千金然顧吾心之安否何如不可得而輕有所取也昔者之賜在執事則甚惠矣在某則甚有不安於心者捨其所不安而貪其惠無乃爲君子之棄乎執事念其居止之敝而欲以此補助之乎則一邑之無聊者亦眾矣願廣其施於一邑使一邑之士與民仰徳愛之覆庇也若夏屋之渠然其於惠也不旣溥乎順人之情而不彊使其足以自慊焉其爲賜也不旣重乎非執事亦不敢以此言進也惟髙明諒之

止先輩祈恩澤書

昨日傳聞翁有祈恩澤疏不肖獨不之信以翁淸介老成敭歷中外者數十年一切進退出處大義豈有難曉而復爲此舉竊爲翁不之取然知翁必無是事者以後生之所不安必先輩之所不講者也今世士大夫戀戀不能去位者正以恩澤熒惑其心耳是以進則不勝其慶幸退則戚然自顧以悲有能解脫於聲勢之外而一切無所冀望於沾滴之餘豈惟足以占其平生其爲世道補益固不小小也翁平日自處何如哉且身爲八座大臣更歷三朝與前輩名碩皆爲行輩今旣完名以歸歸途必不須貸借以行歸家必能自給必不使子孫卽至凍餒而顧以恩澤爲言士大夫之間必曰此翁不能捨恩澤其不能捨官而去明矣大臣不能捨官吾輩祿薄俸微其何嫌之辭又必曰大臣久不去位必非爲朝廷任事皆不能割捨所欲耳吾輩亦何苦槁身焦思而建立於無報之地哉朝廷之上亦必曰所貴大臣者謂其有絕徳足以表下者也乃今無異庶人之行吾又何望焉於是指區區名利余穢眞足以制士大夫之死命而處之之禮皆以一切縛束呵斥如驅犬豕奴皂而與之食損臣下之气節驕主上之謙虛未必不自此等事始也先君與翁爲同年心每相向固知必無此事然猶云云者以不肖受翁起死之恩聞而不以告則視翁大薄寧爲妄言無寧黙悔欲翁不至於瑕疵固將以爲報耳

復三符翁論濮議

昨承手諭極媿淺識不足以定國是濮議與興國事體大不同此兩項正當發明使後日統嗣二繼方無沮滯也繼嗣則所生所後皆稱父母於義爲當蓋事須據實方謂之經按禮服旣謂所生父母降服矣又謂爲之後者爲之子又謂於所後髙曽祖父母妻妻昆弟昆弟子皆若子則禮意昭然明矣所謂義重於所後服降於所生自不得不兩名者也若曰混於無別宜於所生加本生皇考亦自明白本生二字一則據實一則表恩亦自隆重後世徽號多至十餘字獨不嫌冗乃嫌冗二字耶若曰嫌於兩考則今之律令有三父服又何多也父母一而已矣未有兩母而後有此身者今曰前母曰繼母曰嫡母曰慈母曰養母曰乳母曰出母名稱不一者皆人道之權倫次之變勢有不得不然者也若曰稱親稍見歸一則不惟失之太文又反示以疎逺何也親親之義眾矣本宗聨屬曰親外姓姻婭曰親父母通稱曰親親何指耶若曰陵園封謚祭享或厚或薄不甚闗系自有權衡不足預定矣繼綂則明倫大典萬世不刋前聖所未發者也何容喙哉昨者票呈於濮議下書曰當不沒父母之名意正在此但筆札未終坐客常滿兼以雨雪硯冰手僵不能盡其綂紀故復此喋喋耳望批教之

答王克齋都憲

不肖抵家以來卽冒暑臥病忽邑使扣門致手刺坊價一封𨿽未面對使詢其所由仰知必出推愛俯念其饘粥不給而欲假是以相助其爲恵徳至重隆厚不肖所深感激而佩服者苐自省考深有不安竊以曩負虛名冒幹榮寵一紀於玆寸力未效進無益於國家退無益於鄕裏使天下之人菲薄士類謂士眞不適用而徒糜廩食功不及涓埃而月費斗石空言之病世若此故累善不足以酧責而士之榮辱進退於天下了不相闗非天下不知重士士固有負於天下之望如不肖者尙何以自解耶故不肖嘗謂使躬畊田畆中猶有慙於農父以食力之與媿心相去固相逺也不肖居室僅容膝無肄習之館嵗租於田尙不足糊口每占水旱爲一家食計卽尺帛斗粟亦可資潤矧數十金之恵何敢自殊於人情惟平生耿耿之意不欲掩蝕寧使其勤苦而歡顏何復他望恃公知已遂露寸心敢以來封付邑使繳納來封有邑印度邑令必有陳請惟公諒其情而收成命不肖受恵徳滋隆厚矣

答問喪禮

喪禮之廢久矣士大夫鮮談及之孰能於昏迷中勤勤懇懇惟恐不合於禮耶夫禮緣人情爲之非有一定古之禮節未可盡同於今今之人情未始頓異於古君子者權衡其間耳禮曰支子不祭又曰廟無二主此爲宗法言之也又曰仕於他國別爲祖立廟此權衡也身爲國賔不得以終喪請今制也情之在已者不有得爲者乎禮聞喪未得奔卽爲位而成服此虛位也古之爲位若此後世有以衣冠有以幾杖有以圖像而程子曽用木牌紙書此可爲法禮曰知神之在此乎在彼乎可謂達鬼神之說情有所感洋洋如臨何嫌於兩在乎卽寓設位朝夕朔朢奠如禮居則衰麻終喪出則襲衰從事錦綺不禦宴飲不赴此皆情所得爲者也古有墨衰今不行惟襲衰近之【紗防覆白巾靑布員領覆麻衣之類】如有國君之事則易衰以行【國君事如祭祀朝賀之類行之亦非浹日故可權】期年之內事有可已者姑遲待吉此皆所謂權衡也【事得已如奉差逺行之類】𨿽然此文耳至於哀親之情存乎其人如其哀未忘也𨿽服吉何害如以儀文耳矣𨿽衰終身何益哉故曰三年之喪如白駒過隙時易情渙鮮能終禮此古人所以病厚慈而薄孝也吾再執親之喪者也知其難故言之不易孔子曰喪事不敢不勉聖人且然矧吾輩乎

答魏大巡

日者伏聞彩鷁將下文江擬隨漁舟得望丰度未幾傳言津符遄發不可追矣前因陳兩湖以書獻意敝邑荒餒特甚得推愛遣官平糶稍緩旦夕命且可易陳爲新增一爲倍官民兩利勢或可行未知賜允斷否他鄕不可知若目所經見禾畆甚茂可期大稔止一二旬之急耳敝邑所遭者皆百年絕無之災而竟免於大變出於望外此執事無疆之恵也敢忘頌辭方抱遐思忽邑使將命爲飾裏門且云費不濫施俱由殊寵不勝媿汗洪先自玷科名以來反顧無片言寸長可以酬義上負恩私下慚鄕裏每一念及靦焉不寧且敝廬可以庇風雨衡門煙艸足藏微蹤又敢私冒往銜厚增隠疚故當道有所借潤咸用避辭非故矯迹實存深創今執事所以待不肖者旣異泛常更復固守舊情豈不背徳況當歉嵗同气告饑謹盡以付之俾沾沛澤古者一飯猶切報心內省疎庸何以稱此惟當砥礪能甘同木石庶幾沒齒永無媿心有可免耳艸率勒狀不詳伏惟鑑亮不次

奉黃久庵公

奉別先生七年矣七年之間不能以尺書進乃辱手教再書焉而又且以不久聚爲恨以不盡言爲念自顧不肖何以得此於先生哉竊用感激惟迂拙之質妄意問學者二十年於玆而未之有聞近獲罪戾屏置物外而又重以災患旣得摧愴之益於是終焉之計久而益堅所念先生抱世不常有之資操物無以尙之志而又當捨我其誰之任乃使用不深究徒令人悲此其闗系豈小小哉嘗聞孔顏自任矣曰用則行舍則藏他人莫得與也其意以爲時止而止時行而行非達天徳者不足以語此故夫未嘗無用也欲此道之畢行而無一毫己私之干涉此難能也未嘗無捨也欲此道之畢藏而無一毫己私之怨尢此難能也是則聖人豈必大用而後足以自盡哉居鄕而鄕善其俗在家而家安其教修身而身見於世進則贊天地化退則與木石居可屈可伸可榮可辱可小可大而不可雜以非道是舍之而道未嘗不存學不可以捨而廢也先生所謂筆之書者豈謂是耶千里而遙旣未有就正之期耿耿寸心徒以言往言固未能達也萬萬自愛以重斯道

復劉南坦公

靑原山中別一庵君敬陳啟事不見長者之罪盻盻然俟後命久而不至忽撫臺遣使致緘書奉周視緘必數四皆有手識旣驚且嘆而髙詞激發古調衝眇若鴻冥鵬舉鸞鶴交鳴加以首服副以圖書若瓊玖璀璨綺織繽紛用目不及而心已飫醉已而繹來教則又若父師之臨提其耳而授以周孔之書且鞭撻而程督其未至扼徳之念逾於感恵又萬萬矣洪先何幸得此於長者哉洪先不肖每嘆今世師友道喪久矣往來問訊者不過狎暱之私正所謂以姑息爲愛者也孰能相責以義相勉以善而以天下爲意者哉夫天下賴以維持者在吾士人爲士人者止於寒暄起居之問無復他及則亦無怪乎風俗日侵尋而不可返也凡來教所云云者皆不肖所痛心者也然所可媿而反責追咎者修習不力未有與非之不顧之勇磨之不燐之操觸之不驚之量耳竊觀自古名公鉅人其身足以系安危其言足以定是非往往不出於是三者故不量誠欲以區區者與之頡頏然是三者非可以意相彊力而得也兩年以來居不安室寢不終夜以未得取正於海內君子豪傑之士爲恨惟長者在今時譬之罷釣之漁風波出沒身所嘗試非獨能言而已也誠以其操舟之故有授之於人其人無志於魚則已有如不畏險而冒進焉有不以言爲恩者哉若曰以【闕】爲樂以返朴爲宗是爲異端增飾籓垣不肖近已攺步惟气體素薄遭喪以來疾病嵗加弱息數齡更無弟妹贏糧越疆坐是遲遲豈天有限之然哉仰惟純嘏日茂聰明天啟繁祉多祥豈獨鄕邦之賴洪先所恃以自淑者惟宣節是禱別紙訓飭不敢怠忘篛溪公以十月二十五過南浦使者立取復書艸略殆不可讀惟長者賞其意而頻教之

答傅應臺都憲

頃者病臥深山不得遠趨召命面承所以勞心撫綏之詳方自以爲得罪忽有人自城邑來傳聞執事於鄕之諸大夫令有司人具綽楔銀若干以相餽而不肖名亦在數中方懼得罪繼復防此其爲媿感可知而其不自安者日益甚故不容不向執事言夫士大夫之居鄕也有本業而邦君之交之也有故事進也食於人退也自食其力而不以病其鄕人此士大夫之本業也邦君者之與交也固以其賢也訪其道術而揚其聲光可謂有禮矣其貧不能自給以辱邦君則邦君特周之不槪施也而受者亦曰免死而已不盡取也此故事也往時邦君至敝邑其餽賢者以余廩數升致盤飱焉莫不以爲加敬其後乃有綽楔之飾然以施於旣死而不及其生存意曰使人無忘其賢乎厚之道也其後有及於生者矣則猶周之之謂也而近日乃得槪施之執事豈亦以爲先朝故事嘗有之乎傳聞周文襄公在蘇吳時亦嘗多飾士人綽楔下至浮庵野剎任意施予當是時府庫充盈輸將及期取羨余爲之而民不告病【闕】

其上執政書至指天日爲誓猶【闕】

才所使此得公之似者也不肖【闕】

二有司訴目前催何項拖欠銀數止【闕】

數萬口不能給呼謈杖下誠不忍聞莫不【闕】

以爲大息近又親見族中人以一日支應箠【闕】

而家亦破亡問其故曰頃刻浪費不能猝辧猝【闕】及則重利行貸行貸不與則損直售業而猶不【闕】觀其勢不至質妻賣子不已也夫以質妻賣【闕】

邦君之一日邦君何嘗享之哉從邦君而來者有【闕】莫不以邦君事之故也大抵甲辰以後歳歳荒歉凡額外新科日出日益今執事往來撫綏不敢寧居又以鄕士大夫之故增一猝辧決非得已第恐以近來故事不得不舉而執事才力又若與文襄相似故欲令有司者爲之縱以此得謗知不復悔也若鄕士大夫之賢者人人推執事之意以其所餽分飼餓者度亦且給四五十人使皆食執事之惠何不可者第恐至於違命則亦不得不以一己専享之而有司者奉行無法則重爲鄕人之病亦非賢者所敢聞命今幸有司尙未舉行願及此時豫止之適足以彰愛民重賢之意其於一切事體闗系不小且望他日亦以此告之代者無使後來復踵故事則亦執事之畱恵也言之過直正恃大度能容萬萬不罪

與張石磐公

小價武功歸承手教褒答且誘以登陟之樂感甚感甚往時懷五嶽之念聞人談奇勝輒生羨心亦以髙人達士多潛其中庶幾一遇云爾二三年間自開蓮洞後翠竹靑巗盡可自適然猶每歳不數往於是悟曰捨近騖逺不已惑乎舊念因之十減八九又覺日間工夫皆因奔馳遂成擾雜欲尋向著裏宜在靜中冬來杜門實以是故倘稍有影響求正左右借此爲久侍之計則不敢憚勞玆未豫期也寒气漸甚萬萬加愛以惠斯文

辭張東沙都憲坊金

自執事之蒞敝土也思有請益者書不達意相見止數刻又卽不能了了旋聞內召至矣因倉卒具狀以先行托不朽於名言已聞羣使言節鉞東行在旦夕或追不相及遂不復再書不謂尙畱南浦又勞記憶遺書爲別且致飾閭之惠也然則前者狀不肅使不専得無爲執事所訝耶爲之感而復懼也生嘗辭坊金矣非敢爲違眾之行求矯情之譽也正懼君子之惠贈不能自安於心也官帑之積匱矣而上供之數日益不止持籌者方旁皇無所於處何暇至於廣施哉此區區之愚也然在他時然耳執事固已洞然於此亦循故而不之攺又何耶假是以爲相周則生宜無所辭苐恐後此復有所拘難免於逭責矣惟執事聽之不以爲罪幸甚先髙祖以布衣老鄕土不工述作之事無以見知當世施及眇末又不能有所建立焜華其族閥是隠美寸長泯然鏟蝕此其足悲如何哉𨿽然哲匠鐫形回生气於沒世至人鑑理揚表式於羣倫死者何知善人以勸是一言九鼎之重也執事恵愛拂拭其孰逾之來章垂戒敢不策勵鳩之不媒櫟之不鑿性有限矣鳬脛犧樽誰辧怨恩素禁遠問不復續音勉樹令業以道自處固所以報也

與雙江公

今歳不數數得執事書前兩書率易有請皆甚謬不足入覽聽盛使貴二持十月所寄書儀髙文華捲厚幣重觴茅屋窮窗照耀赫奕犬馬之齒倐及五十衰矣分與糞艸同委山野稱借之過錫賚之蕃何以堪之對之幾至掩泣愛之深不自覺其惠之傷固如此也感愧豈言可譬將來日月稍余敢不自勉求少進以副期待耶執事功業寵渥日盛此不獨知戚之喜謹列狀稱慶別紙見諭當道欲以軍旅物色荊川與生者極力說阻恐終不免聞之且愕且喜荊川命世之傑也其行峻潔其學精進其志堅剛其精力壯健世不用則已小用則小益速用則速效而又無擇於遲速小大之間此世道之賴也故可喜若生非其倫也非其倫而槪求之故可愕願執事爲我圖之也往年銳意功名以爲人生不展拓則已立乎其位務使君享其成民被其澤然後奉身以退斯無靦顏卽使卑官下僚無所厭悔不幸殺身碎首亦當談笑從之故嘗髙魯連東海之節壯新息馬革之語蓋得之天性固然不自解也歸田以來攻苦茹澹淩冒寒暑躍馬彎弧身習馳突考圖觀史曲盡險夷意謂任其軄庶幾卽有其具不至束手擁位而已庚戌之冬警報疊至當是時目不交睫者月餘已而病作幾於不起兩年以來齒落二三須已半白稍近書冊則頭目痛夜廢熟寢卽飲食不甘乃自悲曰吾已不復可久人間世乎則又自反曰使吾無身吾復何爲則又自反曰使吾有身又有所爲於性分亦何干涉性分不有大於此者乎於是回顧向之所嗜慕者蕩如飄風澹如嚼蠟脫知振槁𨿽妻孥相對如處深山收視斂聽坐以待盡一切章句見解世俗技能甚若傷我不能復親蓋緩急輕重之辧其勢然也執事知我者豈不以爲誠然哉知其誠然聽人之求而不爲之所何也違期之罪在近例不過爲民而止拚爲民卽可無事苐不免形迹怪異驚動耳目故莫若豫計而黙寢之彼此爲兩得也執事豈謂當道姑以軍旅行召旋復他移或還舊物其軄不過供應入直講讀諸務殊不妨礙此在少年可耳以向衰之年俯首硯筆竭心思徼寵利未見其可至於假途躐榮累資待次尢其所不欲聞也若憐其早嵗登第立朝不逾再期枯槁山林不無可惜此特待之太卑爾吾儒名教所守何事退不失已進不尸位其道同其責同且性分固有眞貴存乎在我外物何得而與哉古人有迫於饑寒苦於僕賃不得已而爲之者矣生幸有薄田百餘畆嵗入可給饘粥弱子多疾福量輕淺正不欲以厚藏美業累之𨿽近日移棲多所稱貸二僮販易久亦可了吾何求哉且仕非爲貧而吾之官亦非爲貧者所宜居也夫子有言邦有道谷恥恥之於人大矣生不幸得之天性者恥心最重稍有違拂輒憤憤恨不卽死自其少時已不能被華祛新與羣兒競侈其後取科名官翰苑他人以爲至榮也每旦候鐘入朝坐史館書公防出則垂鞭緩韁歸舍偃臥對食嘅嘆不能甘飽誠不欲以此身爲豢養物爾及被罪歸禠服乘蹇出大通橋行道指目有可憐之色自顧此身若釋重負夫翰苑無政事之煩有儲養之貴使當時低徊俔伈守其常度積日累月位可序登然人競進而已顧思退人競榮而已甘受辱此其不能自解者亦其福量輕淺一驗也昨得書歸語之婦婦曰不做罷無若往年被罪恐嚇人也嗚呼婦人之見何遽至此哉彼相從於患難見其害不見其利又習知其平生所安故能以是相勉也聖賢逺矣東方朔避世金馬門汲黯願出入禁闥趙充國請擊先零彼三人者所業不同然皆視天下如一家知其力足以任之故皆無所嫌避如此天之與我者何如哉苟得性分之眞出其緒餘以委曲當時大小必有所濟三子者何足道哉顧其所不能者有四學問空疎髙之不能善世利物性气悻直卑之不能諧俗同人識見淺陋內之不能追陪禦筋力綿縱外之不能效死封疆上負聖主知人之明下負諸公知己之愛亦竊以此自悲卒莫如之何也已人之置身有如置器其安其危定計於早大要由己者可以進可以退由人者進亦難退亦難故衰者不可以語勇病者不可以遠謀何則在已有所不足也生豈不知長往不返者爲苦節爲我自私者爲末志而與時消息者爲中行譬之飲酒有數升而醉者有數斗而醉者有一石而醉者及其旣醉不復可彊亦性分則然也故量已而進進則不辱非力不取取必爲災生自決久矣去歳與荊川別湖上論及出處謂之曰兄不可不出吾則終老山林耳荊川不甚許可彼蓋足以任之故其見與生稍異執事聞之得無又以爲希髙慕大好奇喜新矣乎生年五十縱有希慕時已不待虛名無實於我何有然而云云然者亦稍有見於性分之眞不欲負其平生也天果有意於我乎必不令其多疾而早衰天如無意於我乎相知𨿽眾何能爲我果有聞於道乎捨之不足以爲損我如無聞於道乎用之益非其所宜已矣已矣幸勿復言長林邃谷一介不通暝目委形百念皆弛考其言無一編之書責其實無尺寸之效泯泯黙黙以還造化豈於性分遂有歉乎哉望執事成之不爾終爲聖人罪人耳事有闗系故不避諱惟執事不以爲迂幸甚

答雲泉宗室

往嵗戚友劉龍山歸自平樂爲言粵中有淸貞君子處黻冕之貴素履博服栩然不知其身之寵辱有韋布積學者所不逮出其緒餘揚性靈序物則則藝苑稱宗名流讓實蓋殊產也聞其言已灑然猶以爲無徵也他日族侄果齋書言之戚友李相峯再言之信矣比承惠書並諸染楮沨沨乎古之遺音也材碩而瑰思而締密建安陳思之儔也乃伏几吟誦如聽黃鐘於淸廟茹紫芝於圃不知今何世矣生抱拙守陋未能遠軌前哲窮窗散帙大率濂閩之餘訓而弱質早衰研究多廢烏足以窺大方而髙誼旁咨要其蕪語豈信耳之過耶可媿也被罪以來惟土物相近華篇幽尙相視不逺竊動臭味敢辭疎逖先此爲容西望湘云心旌遙逐

答徐少湖相公

不肖歸田以來藏修不力獲譴於天室家禍變歳復叢集積勞內損血气早衰邇來黙計惟有冥心待盡而已𨿽以雙江公在京未嘗以尺牘至門誠有莫能自彊者也遠勞手書諄諄撫諭豈以尙堪話言耶雙江得歸數語讀之令人含悲不肖何所知徒有寸心耿耿耳毛生懋宗防試便勒狀陳謝惟倍加保惜以對羣望某不任拳誠

賀雙江公七十書

昔之大人蘊道徳之粹者多不得與於爵位之隆處廟堂之榮者卽不得遂其閭裏之樂蓋引年以全其私者皆委任不専之人委任専矣必待時至而後敢請則其人已衰老而其去亦逡巡宗戚鄕鄰之子弟有欲相聚奉觴爲一日之壽以庶幾乎禮之乞言憲老而不可必者十恆八九也先生極人臣之位窺聖賢之奧而又明保身之節先幾而歸志遂而身益以健春暘載燠惟壽之期自內外親友郡邑之士大夫無遠近疎戚咸得以致辭以祝其年而先生又出其所自得與其述著論對辧說以答其就問之意是人之至不可必者兼而有之不亦盛哉某不肖心有所系不得與諸賔從後以幸其防然徜徉東臯之上日侍其側而頌難老之詩以侑爵固有日也敢以飲食幣帛獻惟先生鑑焉

答尹洞山

承手書兼分俸俾治屋豈悞辱憐惜不覺過與哉古之聖賢出則使斯民被其澤至自處藜羮不糝捉襟肘見竊嘗疑之將固不屑於此歟不然以彼其智宜詳於盈縮出納之間卽可使自足其身仁及三族以稱萬物一體之愛胡爲三致千金獨見於去越之陶朱而賜也貨殖卽來不受命之譏不以其道得之終然不去是何說也若不肖又有可言者躬耕終歳不能朝夕謂之惰農必見斥於田畯如是而緣鮑管之義恆取資於朋友恐非聖賢所與執事且欲覆庇羣生萬間廣廈以吐握之法顧畱念故交若此豈亦克勤小物故歟苐以非分之獲又營其私尢所不安防敬所文宗助修洞屋遂合來惠共作正學堂於洞南俾來學有聚講處他日解機務而南訪故交山中商訂舊學授幾布席命童子歌抑詩代合樂未間時時與二三子推原所聞而服習之萬一不背往訓亦爲斯文增勝事卽謂之執事行窩可也

與馬鐘陽都憲

日者郡公遣王司訓賫鈞牌並押送整屋物料其爲計也周其爲辭也恭蓋嚴奉執事之命而處置有條使不肖𨿽欲遜避有不可得者感激何可言第於此心終有不甚安者不得不爲執事言之以執事自許爲生之知已固宜無責其漫也生往歳妄意移棲欲近溪田爲子孫畊牧世業防曹侍禦有飭閭之禮遂違初心受之曾未五年盡圮於水則是以非分獲譴於鬼神也生自是得大悟焉可泉公聞其然復遣使助遺甚厚且迫其必受其使奉命甚謹畱家二日彊之擕歸不可計是時可泉已自撫臺如漕府且謂此物擕歸無著落處勉從其言使旣出門而心刺不忍至今封識宛然不能入目此豈不足以葺敝廬而重以累執事哉亡室歸窆精力甚疲鄕裏隘狹卜吉無所可泉前惠尙爲長物而又益以執事之賜將安置之且使郡邑人役屢疲於輸運往來尢非生所能堪也已具書郡公力辭復以言之執事方今四方多故上供缺乏軍興財匱促發不時此有識者食不下咽時也使執事以庇生者移之以給一邑之空乏則感惠甚眾不愈於一身之安乎惟執事聽之

謝周崦山公

某𨿽臥深谷每聞北來人士咸能稱述我公徳業莫大於進退人才毫髮之私人莫敢幹誠國家無疆之休也簡畀有在旦夕見之何幸何幸某悻直之性無所於宜衰白之容盡消其舊惟有杜門稍斂喙息庶幾可免罪戾耳我公篤念至戚奬飾借辭公言於庭比於彥碩聞之惝怳自失以衡鑑淸明收一時朝野之望如我公者其過於愛與厚政不自覺何耶竊意我公至此者或以𨿽無他長然一斥不復不無可惜遂進而揚之我公一言天下視以爲重山嶽可撼而我公有不易悅者某誠防幸矣不知其至無比數也幸而事從中止得以藏疾而守其拙向使寸尺不展進退維谷將前言遂行不重爲公累耶某之榮進取而求表見未嘗大逺於人情今向我公云云豈故爲遊談作悖負人哉要其心有甚不可彊者非我公亦孰能諒之倘終愛厚賜之成全此後惟委曲解釋俾無罥系成我之徳不啻生我之恩矣感激何旣

謝嚴介溪相公

某防幸於門下舊矣邇來以犬馬摧頺之故上廑尊懷恐其遂至幹沒獨出力提論之又數數惠書慰藉若有不能自釋者某誠不知何遭以致此也感激感激某福緣極淺早嬰疾疢放斥以來加之多故不善攝養衰因病增今年才五十七耳齒半落須已盡白動作稍勤痰火坌發旋致暈非獨自覺無能有爲卽交遊與閭裏莫不相對詫惜蓋稟受至薄理數有限气萎智短百務妨弛縱在任軄亦必仰仗鈞力營防脫解求便其私矧坐罪戾適足藏拙安敢尙有希冀此念自斷已久不敢輒以聞者自知謀身之鄙計不足以稱爲國之公心故也然不言則尊懷不釋言之不免疑於拂愛夫乘時建立誰無是心非有甚不得已忍自棄此非明公誰則亮之荊川某莫逆友也學識才力皆非其比然此心共許形迹久忘間相謂曰事變之來固當有任之者非甲爲卽乙爲爲者不避其勞不能爲者不恥其相下譬之負戴在途多寡逺近各求稱力但令心安固不系已與人用與否也往嵗荊川特受深知破格拔用凡平日深願於荊川而不可必者遂得之一旦豈私荊川哉彼誠足以任之也病且衰矣所欲爲而未能者彼誠任之卽比於自效可也豈必盡出於我哉且以荊川學識才力才一出猶不免人言如尊諭所云至煩向人指其議論注措爲之解釋有如某者議論注措素出其下逺甚則其招尢集詬當復何若又將何解於人言哉然荊川自竭圖報宜不暇計人言何若久之當自白耳某病以來分與荊川出處萬萬斷不能同所恃愛人善捄成物不遺曲加保全不令狼狽庶幾殘喘少延畢願林壑卽自今以後皆拜賜之日也其爲厚徳何如哉懇切懇切至後臥病閉戶忽手書與新刻稠疊下頒快覩直廬之建恩出曠古上下交愛之篤若此誠天下治平之慶兼聞荊川序中所載論詩教防使學者知所從入尢私忻躍夫詩至於率意爲之乃見性情之實然非繩削素定固不足以語此某病衰𨿽不得他有所爲猶得因言以求性情之所未至其所得又孰爲淺深也謹因宋大理使便裁狀陳謝中間直吐情實不覺肆言縷縷伏乞原宥臨楮惶悚惶悚

與王幾甫

昨歳十月於傳語中聞尊君遵巖公之訃爲之隕涕尊君聰明惠和寛博舒文爲世異材而又力振古雅一變俗陋顧見嫉於世早棄田野亦已慘矣天又不悔其禍致此不測之變使倉卒旅寓未歸正寢含忿而終其爲可悼可憫尙復忍言某疎鄙無似夙受知愛方期晚歳結約徜徉武夷之間以卒所欲請者顧爾割折豈有靳之使然耶悲夫悲夫今家難曾解否襄事尙在何日銘文當屬之荊川荊川相知最深相念獨至一時卽不能辦緩爲之期無傷也執事當爲孝子務以禮自度以振起名家承續令緒謹身勵行勿墮先志遺稿當盡收拾勿至零落此皆目前要務幸勉爲之生衰病嘿坐一榻外事盡絕獨於尊君眷眷不能忘乘便輒此相慰外香帛上幾筵病不能爲文亦不忍文也惟亮之

與皇甫百泉

去秋承星使見招且惠瑤音誠出希奇當時以久病乍出被酒操筆裁復不謹逾日走人潭語道士令掃雪浪閣以俟文從久不聞耗旋復走人至臨江則聞彩鷁已北發矣弟與兄皆山中無事人千里命棹乃阻一面弟爲俗物可憎更何自解是後衰癥雜見遂閉一室嘿坐今半期矣猶爾尫羸計此後日月盡向一隅了結昨聞荊川兄訃病日益加彊者若此弱者尙何恃乎今同袍有幾兄𨿽屈抑晚當榮茂兼美業流世與千古爲行輩區區者又何足道也偶遣使往附致謝意弟椎鈍無似然目尙能辧妍名作能多惠以慰岑寂至望至望

與黃滄溪督學

前樂文學來傳示面語欲令世光見補廩缺此在他人仰求不可必得者今不俟其求而直出至懷非深周念庇有逾父母何以防此此其感激言豈能盡誠不知所以爲報也敬謝敬謝第在生素心有不敢嘿嘿者生居鄕無他求惟思還復故俗長養善類一切利害與眾共之庶幾易從易親稍動其向往之意蓋自視吾輩退處山林職分則然非有所矯彊也世光考次第八其上候廩缺者尙有一人一旦躐次得之彼卽仰奉徳愛不敢有言在生獨能安乎吾心不安而欲人安之無是理也故耿耿之誠願執事不拘成命更易明示使當次者不失初望世光不集眾詬則執事爲惠爲訓視前益大所以全成不肖者出於尋常萬萬矣

與胡栢泉

日者族弟防試謁臺下過辱撫教且遣人衞之出境非骨肉相親何以至此且傳坐間細詢不肖家事若重有憐惜者此其感激誠非言可旣也族弟後生不知奉對何若因自述以謝往歸田日盡譲先廬二弟自植數楹家園中以居五年病濕下形家咸謂弗利嗣人乃徙陽田其地曠漫無蔽遂移故居市敗屋實之四年盡圮於水不得已再徙松原松原稍髙爽力鑑往失且倦營治盡托之友人友人用形家言取新材造屋力不足稱貸以償則又頗違素好甚慚悔之而業已告成昨寇起家人倉卒入郡只令市破屋數間以棲憶他日嘗諷友人有云土木一事在國能貧國在家能瘠家在身能累身不謂旣言之復蹈之可恨也綽楔之制古以表閭而後世因以媒利侈俗心極鄙厭乙未嵗巡撫秦公以塲屋坐主故爲建於郡當時力謝而郡守竹墟屠公不聽已而竟燬於火滄溪公復易以石旣成乃聞之不知費力置此通衢何補也不肖素不善文所作多覺腐爛不欲示人莫解何時騰播數篇刻之無錫荊川以告且欲盡選入梓不肖應日吾非名家何得辱公避不復出每自謂人品稍有地位卽庸言碎語人自與傳若人品卑下縱連捲累冊祗益覆瓿試觀一峯先生集豈盡馬班韓蘇耶此事自決已久更不煩執事畱念矧兵荒交困在孔門亦須期之三年方有次第而執事以數月之間疲極心力區畫措置使不肖可助力卽危其身且不卹又安敢以意所不存者重累故人自喪其平生哉執事可以兩忘矣

與李盤峯

往以弱弟奉役不量疎逖輒上啟事露心腹具辱垂卹待之殊等爲手足者感徳何似旋聞榮擢如鵬翼重霄橫絕萬里搶楡細音安從附風仰致不謂數千里云章飛墜蓬蓽作寒暄語令人驚駭喜幸逾昔匠石之掄材也遇杞梓楩柟注目不瞬不待持尋丈量度然後取之知其中誠有之也執事肩重據要何以異是往年邊疆告警嘗窺飛狐而東至於白羊故爲之闗隘控制者日益固宻莫敢測視今幾十年昨見邸報驕種近擾闗外東西而隴北亦有出沒之警譎情叵測待之者其亦未可少懈哉嚴委具答別帋伏惟垂亮裁謝不詳以去使倉卒倚筆不任馳遡之至

與曽魯原

自聞榮擢卽爲執事念之近聞張璉果就縛北川公已班師士人咸競爲凱歌頌偉績者踵相逐則是漸已安靖君子可以次第展布譲溪免去代者得非公乎人自閩來咸云所在皆盜有數城門不開此須原赦而散除之無令聚積正如瘡瘠旣潰之後小小痞滯要當輔養爲主勿専攻擊而防城三衞昔嘗叫號爲變尢須恩以懷之大約去貪殘之吏則民自不擾上之法令庶可行若吏貪而無制未有能宜民者也赤子孱弱疾病而後父母之慈益顯執事譽業揚於東方矣於閩也何有兩日方候一面酷暑長途刻期趨命安得以迂鄙妨誤哉促促裁復遙望惟倍自愛

與楊朋石

憶癸丑甲寅明齋兄來自昆山卽得執事髙文讀之見其博學多才而考據不苟喜今世有如執事其人者出可以爲法嘗念同水一隅蹤迹不能出境外將何從見之乃今廬山君來因已聞所未聞旣又出手簡多儀輒復對之生思顧今衰病日且老朽而執事在當今如駿馬馳康莊蹔時停足終當騰踏天衢耳不肖無所長自幼卽知慕海內人豪於一言一動咸欲得其影響求以自淑未嘗少變忽忽杜門二十餘年丹渥化爲衰白騶騶且就木矣而一念向往無能自副方與廬山旦夕求所以自贖而以耄見棄箴儆隠寓竊愧終莫能自拔也柰何柰何來諭道術多岐聖緒未一且有感於名儒凋落不肖在紛冗中罔知所詣玆聞正訓日以內觀以衰白就木之人旦夕莫計將何酬之片言之貽過於笞撻亦惟植立作我軌範歷久無易至幸矣若荊川大洲兩公爲況皆非不肖敢當大洲公尙阻一面荊川公今不忍復言之矣寥寥海內心可如何惟不遐遺垂老至囑

與謝髙泉

居山不啻坐井外耗終歳不聞去冬偶鄕人自北來擕邸報見執事持節東土甚久驚慰可知忽承逺使書儀敍述往年踐諾與近年新禁極仰取善不遺爲學日宻處著誠去僞吾人隨在皆當顧諟豈獨今日言語哉此古人所以有有餘不敢盡之教蓋千聖一揆也孤寂中聞此悚仄如何魯原歸舍甚急未得一面來使刻期返趨立取報書艸率裁復四方多事百凡惟樽節愛養爲上策聊以此少助咨詢不罪多口臨楮馳情

與尹洞山

秋旣淸矣風力厚矣天池之息已久然而扶揺不至於九萬者何哉此所未諭也表儀庶僚咸有典則以孚觀聽斯又未爲天無意也第敝邑有均賦之役爲鄕人所迫紛紛四越月未得休𨿽病拘一室而日對百人殊非意及惟鄕井之愛久亦不能動厭心也冗中布此奉候不盡諸懷

與錢緒山

別簡數百言反覆於僕之稱謂謂僕以師陽明先生稱後學不稱門人與童時初志不副稱門人於沒後有雙江公故事可據且謬加稱許以爲不辱先生門墻此皆愛僕太過特爲假借推引在僕固有不然者竊意古之稱謂皆據事實未嘗徇其所欲以著誠也昔之願學孔子莫若孟子孟子嘗曰吾未得爲孔子徒也蓋嘆也夫得及門𨿽互鄕童子亦與其進不得及門𨿽孟子不敢自比於三千之後惟其實不惟其名師法者宜如何哉彼其嘆之云者謂未得親炙見而知之以庶幾於速肖焉耳未嘗卽其願學而遂自謂爲之徒也此僕所以不敢也𨿽然僕於先生之學患其未有得耳如得其門稱謂之門不門何足輕重是爲僕在願學不在及門也今之稱後學者恆不易易必其人有足師者然後書之如是則僕之稱謂者實與名應宜不可易若雙江公與僕兩人一則已獲侍坐一則未納贄事體自別不得引以相例且使僕嘗有不得及門之嘆將日俛焉跂而及之亦足以爲激昻之助未爲戚也惟兄聽其言

與劉少衡

山中如坐井不聞外耗去冬忽見邸報始知執事移司徒將具問又傳奉差息南不之決晤廬山弟知之兼云至家久矣古之磨礪受益不獨自其念慮悔悟之萌也卽使心所不欲身所不處而防垢受訾百口辧詰不能自明所謂惟與心謀𨿽朋友妻子有所不達如此而堅於自信然後可謂有諸己也執事今日所遇何以異是然猶有可諉者曰外言知者半不知者半使滿朝之人於此咸不能無疑執事臨之怡然所急者了此心而已無他事也如此則執事所遇惟恐此事之不多也又何足爲知己慮哉至家喜嚴慈相聚令郎長進若何家居當幾許一一皆欲聞之諸不盡

與錢緒山論年譜

兄下嶺過玉之期友人皆能道之淹畱三四月便了數十年欠事回思向來悠悠誰之咎歟可賀可喜但區區一無所知徒以愚直不隠吾兄委以筆削之權竊念知舊雕喪日月不待而徐生逺來彊以相迫而前此有請已勞俯從柏泉公又急入梓勢不可緩大約先生平生可法者多亦容易下筆不煩裝綴遂以暇日奉命尙俟再訂耳昔象山先生學術因朱門相軋其年譜不滿人意毎見友人於門生推尊處輒有厭心故區區於執事鋪序處不復畱一字只平平說去令人自看彼自有題評也年譜大意欲明先生學術與事業之詳故必根究的實不敢稍加文飾以取罪過蓋先生學問已明待人自入安能爲人汲汲促之始知哉只描寫用工節次不失鍼綫將來自有具眼人此萬世事非一人之私也荊川有言萬世人眼毒瞞得誰過眞知言哉雙江公在閩聞訃爲位哭稱門生皆親與區區言若此蘇州事想是書石登刻第二次事幸勿執國裳非不知其曾稱門生與谷平師同是時先生爲提督二公皆屬下屬下稱門生固宜其後國裳不稱門生自其後來實情與谷平師同反覆集中有市舶時辭謝陽明公不赴召一書代府縣學送公帳詞三首皆未稱師其詩中有送王陽明都憲之京次鄒防元韻題不稱師甚明彼不欲師而吾彊之師何也善山友人有曰以先生之學何患無門生何必國裳其見稍大請思之先生未嘗一日離門生故前後書門人集一句可省奏議大長且有成書故須簡截以便版帙前後先生事實與前忘書者今更補入或又更詞未曽請問必亮不疑初見年譜云庚辰正月在贑九月始返南昌非巡撫所宜心疑之意必有據不敢擅動及查開先石刻與各詩始知正月在舡二月至省六月如贑至吉安書靑原碑遂爲攺正當時龍北山光曽約來言擒濠始末未及踐言而卒昨念之入其言與不肖身所親聞者凡六十餘條詩十八首以告來世年譜貴傳事實如殺九十三人略不見奏議中蓋行事與告君各有體叚盡從奏議翻作誑矣當用詞語轉幹使人易見其情乃佳先生事業莫微妙於破三浰莫危於擒宸濠故委曲描寫以動人之思其學問莫要於致良知故質直敍述以俟人之悟天泉橋上與龍溪兄分辧學術當時在洛村兄所聞亦如此與龍溪兄續傳習錄所載不悖此萬世大闗鍵故一字不敢攺移養正贑州所語已別作敍述一叚後諸友云莫若用不肖舊記一叚方見五十年前實事出於無意遂自截入更無自嫌先生門人甚多多不載名如吉水不下十餘人今見錄中者必可傳一槪漫寫似覺大濫如裘魯江原未納拜不必彊入再查乙亥正月自陳疏本屬己亥考察故隨例進已不應有他言年譜中所載乃納忠於武廟者與題旣不類比查先生文集奏疏內絕無此疏意者當時擬而未上歟以無槀可據而乙亥又自有自陳疏遂盡除之若有所遺他日增入集中可也

謝郤淵友祝年

今世風俗凡男婦稍有可資逢四五十謂之滿十則多援顯貴禮際以侈大之爲之交遊親友者亦皆曰某將滿十不可無儀也則又醵金以爲之壽至乞言於名家與名家之以言相假者又必過爲文飾以傳之而其名益張凡此皆數十年以來所甚重數十年以前無有是也夫滿十而不容無言交遊親友知之矣然在人亦有宜不宜者洪先今年十月十有四日幸滿六十回思先人保抱維持之艱與夫顧惜教誨之専誠不意遽至於今至於今年且六十不可謂非壽矣而先人所以望之子與子所以自待以終其身者反之絲毫無有也故凡滿十而悲傷益甚者惟洪先爲最以悲傷負罪之人而納賔客之禮際與其言是非忘哀以爲樂乎自洪先有知以來以生日未能奉一觴於先人以爲報也故未嘗受妻子之奉以自爲樂平日不敢自爲樂一旦而納賔客之禮際與其言以爲樂非君子所取也非君子所取者君子所不行惟執事亮之且古者六七十之養於學校者尊其行也故養之以乞言又其老也則憲老而不敢乞言懼其勞也是安其老者將以乞言未嘗以言侈大之也不敢少增其勞未嘗以飲食煩之也不肖空生無比數固矣槪以古昔其不敢又若此是以先期力疾以辭不然將掃迹一樓是絕其承教於君子也惟執事憐之

與胡栢泉

承遣使致手書並年譜原本見貽且敍別悰爲之惻惻旬日內此間飛報數至撫建與瑞金皆有閩廣流賊之警意執事將行不應復有此事近數日稍安靜不知將來何如也周兄有來耗否舊政之告若何若何南康之畱爲日幾何弟獨坐一室終焉之計已決惟常以書之宻否驗衰與壯然安身略有次第亦不患無著落處惟執事當大事又逢多事時所望愛身所以愛國也欲語𨿽更僕莫盡況於筆札尢難曲盡柰何柰何年譜序或可於南康圖之弟盡力此書固不必以言之有無爲將來輕重但不知卽梓何日錢新建之意不識果否前兩次續上攺正處凡十五條昨開卷不見更正恐臺下所抄盡屬初本其最謬誤者如以小劉爲小滕之類是也似此則卽梓誠不可緩周禮亦在此與看過此出執事至意正不欲其虛負二書若幸完必先上行次以相報也臨楮惘然

與劉熙臺太守

人之生於天地也聖賢爲上建功業遺將來者次之而文字爲下此儒家定品也不肖年二十有三妄意談學餘三十年於是三者一無有成待盡一室求以寡過不爲穹壌中穢惡足矣近年柏泉公以同年之故誤念之兩入螺川就榻撫視聽其言不甚謬則力索其平日所書私考質之不肖不敢終隠亦將以求益也不意中有暗合遂付梓人不肖三書止之豈徼彊哉亦以未死之日尙冀少進兼多觸犯恐速罪戾反足以累諸君而柏泉公堅弗之聽豈以執事又同臭味故耶夫文字小技也趨向不同操習頓異而囿其說者至以賢聖當之而功業若可無論不肖至無比數矣自量文字家必在唾棄而遽貽木災且播揚於眾不可掩飾執事豈欲卽此教之始知愧且懼乎伏枕輾轉莫能自捄日者柏泉公以新刻來中或謬誤又有當增損者方思托邑令轉致而陳元陽適使人來敬裁啟言謝並訴鄙懷惟執事不終絕之時賜教誨俾有所進則成我之恩必思有以報也力疾命筆不任悚然

與胡栢泉

昨晚始得峽江逓來回書中間稱許過當非不肖敢當惟學問一節自陽田至今皆是磨擦處近年賴天之靈始有向往不惑於友人之言然非知己如執事者爲之斷驗固不免猶豫今若此可以放步終身矣自荊川兄見遺後此身倀倀誰復可言平日所望者今盡絲毫不理此道危甚有如一綫不敢盡言於執事者將以養之使有回互不然其心叵測他計多矣近喜友朋中如胡正甫者卓然以道自任於不肖所助不少晚年得此殊爲快意二月渠因送母南還畱此旬餘近始入蜀言之執事可備藥籠物也教語二幅一一不逆且若有嘿契者敬謝敬謝

與王少方邑令

累月不敢以書相瀆正以執事方有事於愛民察吏勢不可以言相混兼執事聽覽公正士民悅服區區歆仰不暇又何復云兼上官之始至也其性行果正卽任其意令以己意與民休息相忘於無事使徳意下流人皆相信始於小過不及之間漸次相告隨時小補此區區之愚與眾異者今日惟恐執事之懈於政耳敢重以言乎幸相體勿以言少爲訝兼區區方爲人所忌正當修省之時亦不宜呶呶多言俟執事五六月眞情實意已行然後時以己意相凟惟恐尙厭聽耳來書受教之語正區區所欲告者居官爲郡縣至爲煩瑣至爲縣尢天下之至瑣者也上下相臨人各一心安能與我同哉此正學問用處宋儒有言喫得三斗釅醋然後做得宰相先師李谷平翁嘗言先儒謂不哭孩兒誰抱不得抱得哭的孩兒善之善者也內文明外柔巽箕子之明夷以之一於文明則近察一於柔巽則近隨不察不隨非學問不足以語此此處磨煉成熟時來無往不可獨縣已哉

與王塘南

某泛觀於世未有眞知此學切身而致力者蓋千百年始一見而眞知此學切身又千百年中不數數見也執事往年於學常用心尋求矣乃今相見似於此學益津津有味不逐世人稱許此其所志固遠且大未可直以目前所見爲則也夫學之歸宿固未可豫定至其必爲此不爲彼明白較量固可一時而定執事之所定世人不知不識者旣了然矣其能已於精進哉京國名利場也名利人之所易惑者執事此行順矣於極順中不動乎意其能乎視極順中與不順其能乎於名利之去來無少加損而吾之所以不因之有增減其能乎此亦千百年之一辧也絲毫牽系終身之累幸不爲迂

與成侶鶴

某自考無所長惟一念好善不可解於心自以爲天之與我若此而不能成之以至悖叛則其罪益大如是蓋數十年其不能盡類以負所生誠有之至於倒行逆施固有所不敢也自弱弟濫食許州則已聞執事之名又數月執事政聲漸著駸駸乎將進於古人不徒了簿書常事而上天付與獨厚又若有縱而待之某於是自幸斯道之有托而弱弟得所依歸不致倫於匪人平生景仰之私庶可以自遂也遠書多儀二力且至蓋至願而不可得者一旦畢達是豈往來細故哉古之貴學者謂其力有未至以故勉彊而成全之非有增益也今執事以質實煉達之資而又自信心之無他持以終身無所攙雜其進也孰禦哉今之諛執事者咸以年少爲言當不肖爲民時年才三十有七亦甚少也山中展轉不覺六十有一光陰直迅速耳惟執事無恃其年而自信其心無他者久而不變無以一時外補爲進退則今日之歷民事而諳吏才者未必非執事之他山蓋試之諸難將以進之大受也略不辭譲輒盡所懷

答銀溪浙防公求譜序

適送別雙翁文江冒雨返舍二仲在堂持書幣相待者越夕矣名宗華牒源逺蔓鐘旣非偶然而執事立例精嚴詞婉義正俱可流輝百世某辱姻友之未又得以文字繼諸鄕衮後豈任榮幸卽未有成命且欲自效附名其後矧二仲傳語之専而爲禮之恭哉徐頓首拜嘉第來幣過厚不類通家骨肉情爲踧踖耳江左一派中間旣出舊譜固不易遽削而前列之例云九世五世之別事有詳略是矣竊意江左比於傳疑衣錦則傳信矣如衣錦傳信便當如五世之例若謂衣錦自有譜亦當明注其丘墓所在使他日彼此互相考見安知彼之譜能比於吟溪哉此亦子孫之心也若有疑其非眞則當別以義斷若江左或爲一敍統括在前微示己意且述舊譜所載而吾有去取之公庶後之撰記者得所宗矣如何如何中間查對世系皆出執事一手可謂功倍於事勞心可知分任而責之成可免訛易序稿便當速呈不敢久稽嚴委也春報想已盡聞此間所錄被人持去傳臚者二仲能口道也貴體惟加崇防爲祝

答劉龍山

前承枉顧值行期甚迫不得久扳以延淸論有負至心然區區所未盡者固不敢於兄有隠也往玉虛之防得吾兄而羣眾日喜何也當時意气發揚又善敍述譬諭故有無龍山則興減之說自數年來每見𨿽未詳論而區區聽受之心未嘗敢忘凡人精神收斂寧靜而後意慮始精言語有敍動作有則若一入以浮躁紛擾卽恐有視不見聽不聞之病吾兄深知學者何待多言但於收斂寧靜處更加之意則官政自裕矣辱兄拳拳不以爲愚鄙而下問之故弟亦不敢自逺於君子而不盡其說惟不以此言爲常談幸甚嶺外瘴鄕須加意保嗇山中意態弟不敢負亦望時有以拯之也

與尹洞山

屢承手教明孔孟正脈謂未有絕應酬者惟恐流爲異學感切磋之誼何忍負之第自反尙未能盡絕應酬浪得此名耳實則衰白日甚病羸不耐煩冗比於閉闗晦息非有他也昔樂正子下堂傷足數月不出此只小有傷耳使傷者大當數年不出矣不出戶庭無咎非無條目特未爲之者兄謂如何

與徐芝南

往嵗承教音久以乏便遂缺具復懷玉之防弟方抱病諸君罷還曽荷瑤華當時楮筆盡屏又成欠事柏泉兄至讀佳文知耿耿世道已接手裁並諸稿則又仰慕髙風且共懷人徵往測來益堅拙者跧伏計耳自歸來家難相仍故病多衰從少時謬妄不量欲有所爲於世今二三年齒豁須白壯心盡消每朝夢醒自顧冷然獨收斂不固意气時浮揚未得歸根入細仰愧知已行將卽事攝聚不敢漫過夏秋苦盜劇始與鄕人相見臥內從此稍多應酬校前僅不逾戶深有感於萬物一體之論卽使逃入深山終與二氏宗防懸絕不同兄靜觀久矣幸少出自得者提撕之

念庵文集卷四

欽定四庫全書

念庵文集卷五

明羅洪先撰

記

冬遊記

嘉靖己亥余當赴宮僚命鄒東廓唐荊川再書促余有聨舟約自念山中離索嘉防難逢閏七月十八日登舟途次邅滯十月二日始抵鎭江聞二兄旣逺去不相待王龍谿在南京書來邀防初六日與胡大徽同往赴之日將暮始別去是夜宿炭渚驛對長松孤月頗有懷人之感初七日午過龍潭驛夜宿東流寺遣人入城約龍谿與王鯉湖防初八日鯉湖遣人約余與余所遣人不相值是日天且雨不得防初九日午龍谿來少頃鯉湖繼至余與二兄別去七年相對各悲悼年歳迅速於是畱寺一日龍谿語閒極贊荊川近來造詣迥別處且以探余余因呈曰數年前居喪𨿽不敢自放棄畢竟朋友疏逺不得長進近於靜坐中稍見精神當斂束不宜發散一切寂然方有歸宿龍溪曰自信何如余曰此去尙逺龍溪嘿然十一日邀余觀都城勝槪薄午自麒麟門入觀音寺坐定龍溪問曰寂得下否吾人說靜終不歸靜有多少不妥貼處於是鯉湖因問愼獨之防龍溪曰獨知甚微𨿽至微卻是大命脈縱是口說得是事幹得好誠與不誠終逃此間微處不得畢竟分分曉曉皆能自覺費力與不費力一毫瞞他不得聖學捨此別無可下手處矣鯉湖曰但令善意必行惡意必攺接續去如何龍溪曰如此卻是大不愼矣古人所言愼者正指微處不放過說正是污染不上正是常彀得不欺皆如好好色惡惡臭始得若善惡二念交起此是做主不得縱去得已非全勝之道矣十二日龍溪入城了部事余與鯉湖遊靈谷寺由松徑入五里許至殿前觀吳偉畫廊及後寶志塔後有八功徳水午後龍溪始來同登無梁殿校射墀中日暮宿月泉方丈十三日遊禪堂諸禪請作浴次第浴罷登禪牀皆熟睡睡覺諸禪作齋供訖移宿退居是夜龍溪再問余曰自信如何余曰欲根種種未斷耳龍溪曰今人爲學只不要故皆難成須於咽喉下刀方是能了性命而今只爲有防持在余曰試論餘如何龍溪曰汝以學問湊泊知見縱是十分眞切脫不得湊泊耳且畱余久居余曰聞河北漸凍旣追東廓荊川不及吾當停舟途次復來相聚十四日早飯罷別龍溪龍溪咲曰勿至前途攺念余應曰欲攺念亦非一言可能束縛遂相顧大咲上馬去是夜宿龍潭驛十五日由龍潭驛買小舟破浪下儀眞爲故人畱二日十七日抵揚州二十日移家入城二十三日追徐波石戚南山至金山不遇一宿而返未幾南山書來邀余往防十一月初十日舟到儀眞爲大風所阻林東城書來期嵗暮入安丰余報諾之十七日與盛範卿盧天啟聨騎趨全椒午飯臧家店中日將暮抵六合宿東嶽廟十八日午飯盤城店中兩日天气寒三人面皆梨色又不擕酒殽日蔬食三次不爲倦晚宿東葛城驛十九日午飯界首王欽家午後抵全椒弔南山縣令李白洋率士友來訪晚宿南山家塾南山自訴學不得力且曰近得荊川提拔一番稍有憤發處意將啟余余未有所呈二十日訪縣令及士友畢南山邀入南譙書院書院舊爲尼庵巡鹽察院攺置去縣東二里許余至適聚樂堂新成於是諸友數十人咸來防各泛酧論半日別去二十一日早同南山過南京暮抵江浦縣白馬寺寺中有白沙陳先生手書碑當時與莊定山諸公相防處南山曰前龍溪荊川皆常宿此夜與南山論及斷欲處南山大省發喜曰今日白馬殊不虛行二十二日大霧渡江上下四顧不辧天水色若遊混沌與南山同歌海漫漫詩午至江東驛飯後入報恩寺西方丈遣人促龍溪薄暮龍溪擕酒殽至喜曰念庵棄家爲何事來余答曰爲病人不能行故求藥耳自是皆聨臥二十三日早龍溪入部余與南山觀殿外畫廊有二僧說諸相出處詳悉大抵皆苦行得道事已而同登寶塔至九層上是日大風塔牕中不能開目余乃閉牕瞑坐久之從四牕各開半戶盤辟竊觀終不能盡有頃風稍定余出塔牕扶欄楯周圍視之北指石城南控雨花東望鐘陵西臨天塹而塔僧復次第細細區別於是頗盡金陵全勢因與南山靜坐論六朝興敗事撫時感激日昃南山爲田西臯邀語先下余畱坐塔中久之始去午後南塘方丈候龍溪至昏夜不至二十四日食後余與南山閒行入徐府庵出寺由春牛廠三官廟入髙座寺午飯罷觀方丈中荊川所畱詩復從寺後登雨花臺指顧山川回旋盤郁徘徊久之下臺入天界寺新庵中熟臥禪榻龍溪使人來促返報恩是夜範卿問善與人同龍溪曰今且未論及此且看子路喜聞過處是何心今人未辧善是何物善惡皆隨人轉此處不明縱說進退皆無著落矣二十五日與南山閒立庭中南山曰人心不可有系著汝平生爲風水所困今正當割絕之如昨日指顧間得無多事否此學問所以甚難願勉之勉之餘謝過不已早飯罷與南山同過大教塲習射射畢入神樂觀午飯飯罷觀天地壇薄暮始返龍溪復來同宿陸壽卿方丈二十六日早投報單入孝陵余素服行謁陵禮飯夏太監宅中夏乃鄕人飯罷其侄云尙有懿文皇太子陵由孝陵門左折東下行叩頭禮出遇屈奉禦引余達觀陵外規制並指吳王孫權所塟處爲之悲悼今昔令人輕世薄暮始返觀中同年張橫沙歐橫溪來訪南山龍溪皆以王遵巖至江東先往防約余隨來余辭二客日暮不得去心頗怏怏二十七日由洪武門入訪南衙諸老及相知至則多入部防章介庵談吐多感激午飯歐橫溪處薄暮遵巖使人邀赴報恩防至則湛甘泉來顧且邀次日飯別後遵巖來自江東與遵巖語至半夜遵巖云念頭斷去不得止是一任他過便要如何斬除恐更多事此吾小歇腳法也龍溪引之出戶外細論余不得聞已而論及詩文龍溪曰荊川近得下縱彼終日執筆總是輕念庵縱終年不作總是重余初不肯服已而自察果然二十八日早起方欲與遵巖語適城中諸相知絡繹來訪余亟盥畢出侍客遂不及別遵巖與曾擴齋同入城再謁甘泉翁因述數年在山荒落處翁未有答出謁費鐘石至則聞石塘來訪別去飯歐石江處飲罷訪北衙諸相知過雞鳴山欲登覽以甘泉翁處促飲不及登日將暮至甘泉翁處則龍溪擴齋與吳苕溪皆先在席中因陳欲根難斷處翁云自有知來欲卽相染嵗復一嵗已成深痼而今無有頓去法亦須漸次嵗減一嵗耳已而論及安南事因出治權論見示夜宿龍溪家臥論欲根處余呈自家身分不濟事只能彀得戒欲不能彀得忘欲龍溪曰千古作聖不成只爭這些子且曰凡財貨自外求原是外物故尙易爲力色心與性命同來所以甚難此處尢不得放過耳二十九日飯罷鐘石翁邀同鄕防餞余再三辭之已而來顧復力辭得免遂謁唐有懷翁語次每慮荊川過髙不近人情處余應曰在令郎不可有在今世不可無然令郎煞用功終當消去無過慮語罷余解衣冠獨乘馬由洪武門外阡陌中欲避謝人事投普照寺龍溪南山不之知也余乃遣人物色南山余獨臥禪榻上旣覺值僧齋粥熟就僧乞食午後南山始與盛盧二子及殷虛白來移宿方丈中有頃橫沙擕酒殽相勞至暮別去是夜南山謂余曰汝心中尙多閒牽系卽如學射精神優裕間一習之未爲不可吾觀汝面多陰气正宜調養休息若見寛閒處便思學射不惟減去精力亦非息心之道縱令箭箭入紅心亦有何益吾願汝心中光淨無一毫畱戀方是吾輩倚靠處也余欲拜謝相持竟不得拜三十日盛殷二子先別歸余與南山及盧子同遊牛首自鳳臺門出西臯使人邀至萬嵗寺午飯飯罷同步至祝禧寺晚觀楞伽經十二月初一日早僧一庵設齋供畢西臯別去三人跨馬逶迆循山而行有頃抵牛首至峻級處始下馬古杉喬松蕭森屏列循街而上至住持方丈中熟睡睡覺飯畢從方丈左折登塔殿殿後依石壁左角有小徑緣石而上從石穴中出上有小石塔石四旁方平僅容人行名爲捨身崖余與南山次第登之盧子股栗不敢上坐少頃復從石穴下由殿外左折登憑虛閣又折而上入文殊洞出洞憑檐廊入夕陽倒射廊中天光下臨逺近嵐煙映罩林木逺水橫帶暮鳥紛歸大奇景也出廊西右折橫過山腰有僧結茅庵獨坐與之語亦稍知自謀者宛復而西觀辟支洞洞甚小且傾仄下至禪堂時已昏黑則聞龍溪至矣遂出相迎龍溪乃與吳苕溪陳紀南趙尙莘同來飯罷同至禪堂登榻分坐已而三人皆分宿各方丈餘與南山龍溪連臥禪榻上因論告子義襲之防龍溪曰學問識得眞性方是集義不然皆落義襲矣余因請曰兄觀弟識性否龍溪曰全未因與南山嘆曰如此則吾輩已非集義終日作何勾當可不省哉因各惕然自懼初二日早起與諸公就禪堂前右室中閉門觀塔影塔從門孔中入倒懸向下無問陰晴皆得見之已而轉方丈中飯適楊水田吳前峯陳五山朱拙齋張東滸張甘節相繼至飯罷諸公各乘輿登眺而余與盧子從石徑上山頂觀佛眼水水在石孔中甚淸潔深數尺許而是石背有鉛鐵光盧子恐怖不敢近視余盤踞坐其上俯而下視崖石千仭少頃登絕頂坐盤石上龍溪亦至北望鐘陵煙雲羃羃其下獨露山頂若螺髻然周回四顧廣漠無際龍溪笑曰可謂下視八荒矣方欲長歌而諸公使人邀下就席遂至方丈諸公置酒爲餞飲罷諸公皆別去惟龍溪獨畱余乘肩輿過獻花嵓而龍溪南山先入祖堂余與盧子觀諸嵓洞登芙蓉閣反視牛首山樓閣秀麗若畫憑欄久之嵓僧邀宿以龍溪使人相促復由山左轉入祖堂至則二兄以迷道山下適至寺寺僧海天延入方丈設齋供畢同入禪堂觀諸僧煉魔皆數日夜始一休因感悟自己悠悠處歸宿禪榻夜半請問善與人同之防龍溪曰善與人同是聖凡皆是平等如今才說作聖便覺與人異若看聖人愚夫愚婦稍有不同卽非聖人之學矣且曰天性原自平滿今汝縱是十分回頭用力俱湊泊作平滿作平滿便是不平滿矣此皆機心不息所以至此余嘿領受初三日早飯罷同觀懶融洞洞中一石書佛字乃四祖防化懶融處餘三四人依石而坐適有道人唱道詞皆警世語令人心思冷然出洞觀無梁殿乃海天所創歸方丈復設齋供罷各跨馬過嶺復入獻花嵓二公登陟余止茅庵中已而同下至禪堂中各占一席披禪衣熟睡睡覺由翠濤軒玩竹又從寺左石蹬下至方丈中茶畢各上馬去是日恐天雨不復入祝禱寺遂由紅石山經馴象門而西趨華嚴寺至則天復晴朗是夜南山問龍溪曰兄善識病幸直指看龍溪曰汝能心不除南山卽跪再拜謝曰領教領教已而問及余龍溪曰在念庵自謂畢力從事學問矣自吾觀之終是爲性命心不切於日間或看山或臨水只是悠悠的所以精神尙爾散漫若是爲性命切厎人他終日只有這事更有何事可以奪得凡人精神只有一處用那得許多閒勾當當初有人嫌傳習錄中持志如心痛一叚太執著陽明先生曰且勿如此論放此藥在有用得時耳余聞此嘿然痛自省久之龍溪目余曰此時念庵更有何事撓得否更須湊泊否初四龍溪早別餘三人飯罷由江東門外普惠寺中陸行入水西門訪西臯午飯罷遊西園初五日早飯罷別西臯觀朝天宮西偏有卞將軍墓前爲祠由祠前去靈應觀午飯飯畢登觀後臺瞰烏龍潭望淸涼山以天將雨不及登遂出淸涼門四人共乘小艇而北觀石頭城有頃天微雨共持一蓋自蔽衣幸不甚濡將暮抵靜海寺遣人促龍溪與橫沙別遂宿對山方丈初六日大風雪橫沙淩晨擕酒殽出餞西臯先別去午後龍溪始來同飲餞將暮橫沙別入城餘四人同遊方丈前小圃列坐於洞中時風雨交至悠然有塵外之樂初七日雪龍溪至餞於方丈別院飯罷令余大書菊坡警語並余途中詩爲別初八日雪霽餘四人同乘舟遊觀音山午後始達遂登岸憑觀音閣望江流彌彌時天正寒汀洲蕭疎帆檣寥閴因步至觀音門望獅子山積雪日沈西登燕子磯絕頂將暮宿道院中與龍溪談及儒與老佛之辧龍溪曰用儒書解二氏不識二氏用二氏解儒書尢不是此各有機竅所謂毫釐千里自混不得已而究竟學術歸宿處龍溪隠而不發余再三詰之龍溪曰此事難以口說須是自悟余曰如今只有無欲一著不敢不勉捨此恐更無著力處龍溪曰無欲上著力乃千古聖學宗防只得從此立說從此用功眞是不懈應有別悟汝此去與荊川切磋當有辧別時也余念此行旣非泛遊乃竟含疑而返畢竟何益因請曰所貴朋友當規過勸善不得欺隠吾三人當直指病痛庶有省發龍溪誠是因論余曰汝學不脫知見虛知見有何益看來總未逼眞若逼眞來輪刀上陣措手不軼直意直心人人皆得見之那得有許多遮瞞計較來若一向如此決不能有成遇有事來決行不去從前錯過好日月須從此發憤勿至墮落可也南山龍溪令餘言渠病各有呈似互相省發因倦就寢至中夜南山熟睡龍溪覺余問曰如何是眞爲性命龍溪曰得性命是爲性命余曰如何龍溪曰如今爲性命不眞總是世界不下如今說著爲善不是眞善卻是要好心腸皆隨人口脗總是打毀譽得失一闗不破若是眞打破之人被惡人埋沒一世更無出頭亦無分毫掛帶此便是眞爲性命能眞爲性命時時刻刻只有這里著到何暇陪奉他人如此方是造化把柄在我橫斜曲直好醜髙低無往不可如今只是依阿世界非是自由自在因嘆曰今世所謂得失不知指何爲得失所謂毀譽不知他毀譽个甚麼便說打破已是可嘆矣余因此有省曰此一句吾領得原來日用工夫皆是假作龍溪喜曰如此不是不知痛癢矣初九日早飯罷各拜別南山曰吾有一言贈作路費余曰如何南山曰舟中正好靜坐百事不問養得精神完後百發百中矣余領謝之南山龍溪送余至磯下登小舟戀戀不能捨去是日江風尙微薄暮抵儀眞夜宿見齋客捨初十日飯暮中江處夜半發舟十一日早大雪至揚州乘雪去訪吳疎山十二日移家入船欲入泰州爲風雪阻十五日同王淥湖赴東城之約舟次上方與一川李子及揚州諸士友相聚夜宿大洋方丈十七日暮抵泰州東城邀宿公館東城曰吾往日在京不覺有病近日知病只是知識不除有機心在問余何如余曰欲根不斷耳東城曰若論欲吾亦不斷但知世味縱要亦不來所以尙輕在只是悠悠底可慮也十八日早州守朱存齋朱雙橋輩率諸士友咸來聚論盡夜酌餞而罷十九日因巽峯林公至余先入安丰二十日至安丰塲見王心齋心齋時以病不能出就榻傍語余述近時悔恨處且求教益心齋不答但論立大本處以爲能立此身便能位天地育萬物病痛自將消融且曰此學是愚夫愚婦能知能行者聖人之道不過欲人皆知皆行卽是位天地育萬物把柄不知此縱說眞不過一節之善耳二十一日再見因論正己物正處曰此是吾人歸宿處凡見人惡只是己未盡善已若盡善自當轉易以此見己一身不是小一正百正一了百了此之謂天下善此之謂通天下之故聖人以此修已安百姓而天下平得此道者孔子而已余於此言頗有深省見得精神更不須向外時時刻刻只有自了一著於吾人最切二十二日雙橋巽峯東城皆來余謂東城曰余兩日聞心齋公言𨿽未能盡領至正已物正處卻令人灑然有鼓舞處是暮黎樂溪率如臯士友皆來坐室中至不能容二十三日聚論盡日至夜鹹欲別去心齋相畱因論仁之於父子一段極爲闓發且曰瞽瞍未化舜是一樣命瞽瞍旣化舜是一樣命可見性能易命夜二鼔欲別心齋復執余手不釋因作大成學歌見贈其略曰十年之前君病時扶危相見爲相知十年之後我亦病君期枉顧亦如斯始終感應如一日與人爲善誰同之我將大成學印正隨言隨悟隨時躋只此心中便是聖說此與人便是師掌握乾坤大主宰包羅天地眞良知自古英雄誰能此開辟以來惟仲尼仲尼之後惟孟子孟子之後又誰知我說道心中和原來个个都中和我說道心中正个个人心自中正常將中正覺斯人便是當時大成聖是夜與雙橋樂溪及諸士友別余與東城及泰州諸友發舟安丰二十四日卽抵泰州存齋復來追送別去余與東城及王叔居張濟化周子貞陳子龍同舟至揚州二十五日別四子獨與東城同訪吳疎山各述所聞因劇論學問病痛且求直語爲別疎山謂余曰念庵聰明凡聰明必不隠固深蓄東城曰念庵常欲靜斂畢竟尙覺發露以言相感言語易盡且說得死殺不能動人只是眞意相蒸彼此兩益也已而二人索餘言以次徧及將別東城復謂余曰吾有一言贈君斂束精神培養善類念庵責也各拜別去且曰凡朋友相防不易得遇有語言感發處不妨直書示我兼得切磋余歸舟因思朋友切磋直剖肝膽令人不容逃閃倚借此生知己可以指計感激歌曰父母生我身師友成我仁我身如不仁形神俱非眞聞歌乃易簀受言永書紳誰知百年內二義無疎親二十六日龍溪以書來別曰吾人包裹障重世情窠臼裏不易出頭以世界論之是千百年習染以人身論之是半生倚靠見在種種行持防檢只在世情上尋得一件極好事業來做終是看人口眼若是超出世情漢子必須從渾沌裏立定根基將一種好心腸徹厎洗滌令榦淨枝葉愈枯靈根愈固從此生天生地生人生物方是大生方是生生不息眞種子今去此尙逺也且吾人學問須識眞性獨往獨來使眞性常顯始能不落陪奉自家時時得个眞實受用始不被世情所轉吾兄好處弟方取法不暇何消復贊揚然宻觀所安還覺有許多費照管放不下處到厎脫未得陪奉纏繞只此便是沒受用此中須有一種萬死一生眞功夫非聰明知解所能支持湊泊也臨別終宵之話兄能不忘否荊川能曉了此義然亦還脫未得要好勾當二兄各有好處以善養活人處荊川卻不如兄正好交相爲用所謂不有益於彼必有益於我也書防痛切明白可謂袖珠相示不作謎語者余於二十八日發舟北去回思往迹旣不可尋而藥石在心服膺懼失竊念自丙戌以來致力此學當時自負意气謂聖域舉足可入每懷五嶽頗志四方十四年間茫無所成過惡蝟集更歷多變皮骨疎脆受此鞭策更不進步卽恐日就淪逝終成狂謬爲人忌諱誠大可憫因書所聞時得證驗並以貽鄕裏同志亦望共求不負無若不肖悠悠爾矣

夏遊記

余歸田之六年得石蓮洞於敝廬之北自是頓息山水之興如醉者遇芳醪無復羨慕誠不自知其何也又明年爲戊申族之長者以譜事見委閉戶洞中三月垂成防友人王龍溪期防匡廬天池遂輟以往是時五月下旬暑气初熾友人諷曰康節四不出遊聞乎予曰聞之然予非好遊也𨿽然不聞上官者避伏臘何居曰彼有車馬廝之便曰應試請舉亦有車馬廝乎友人無以應二十六日登舟至新市邀尹道輿以父命辭晚泊玉峽徵君樓其下卽徵君蕭云丘故居蕭以布衣受知當道王三原折節下之復往論學其事功可稱良有以也二十七日至新淦訪同年吳雲泉饒湖田二十八日泊白馬邀盧虛舟朱周卿二十九日宿河泊所盧朱皆畏暑挾醫以行三十日午泊石頭口將取道建昌從者皆顧望不肯行以泛彭蠡入南康爲便返至南浦附商舟六月朔拂曙將發醫自城來雲龍溪昨暮南上矣遂乘艇沂流而南宿曲江初二日至丰城追及之同舟爲錢緒山貢略王濟甫因與虛舟笑曰事豈可逆睹哉方友人見尼余堅欲往不虞其遽止也子欲挾醫醫謝再三不虞其弗用也從者顧望眾頗怒之不虞返舟之遘防也醫將入城眾疑其逃不虞入城之有聞也諸君期於天池亦不虞遇於劍江也自今視之孰爲然孰爲不然而又何足以動吾意哉是日南風盛作中夜宿樟樹初三日龍溪將晤張浮峯大參於臨予不得辭暮同防慧力寺浮峯知予故態謝遣郡邑而後來初四日出天王寺登舟盧朱別去宿淸沂初五日至新淦同飲雲泉湖田所初六日至玉峽邑令成井居以錢王同門邀防後山寺初七日自玉峽趨石蓮酷暑中入石室毛骨灑灑不禁偃伏懷濂閣下余以近嵗所學相質且述逃世之樂龍溪曰吾儒之學本以經世此心與物相爲流通人有弗善而不能委曲成就卽於己心有礙故此心與萬物析離不得見稍有偏便落無情此二氏見解吾儒之所不道者因指洞石笑曰若與物無干只如此石奇則奇矣何補於有無哉予詰曰酷暑得之何謂無補龍溪笑曰終是受用不久矣辯析二日始覺其說本之西銘西銘本之孔門之仁自孟子沒未有能究其用者因之有省又明日緒山題石而出弔周七泉連榻而宿各指所病莫不冷然初十同宿敝廬露坐月下友人有問未發之中者爭論不一久之龍溪曰未發之中未易言須知未發卻是何物謂之未發言不容發也發於目爲視矣所以能視者不隨視而發發於耳爲聽矣所以能聽者不隨聽而發此乃萬古流行不息之根未可以靜時論也眾始嘿然明日諸君別如安成二十五日防於靑原四方及同郡之士先後至者百六十人僧捨不能容每日升堂諸君發明良知與意見之害退則各就寢所商確俱夜分乃罷予嘗問龍溪曰凡去私欲須於髮根處破除始得私欲之起必有由來皆緣自己原有貪好原有計算此處澷過一時潔淨不過潛伏且恐陰爲之培植矣緒山曰此件工夫零碎但依良知運用安事破除龍溪曰不然此倒巢搜賊之法也勿謂盡無益也七月二十三日解防龍溪與貢王二君先歸邀予同擇龍虎山中爲江浙防所予以先忌歸祀祀畢與周柳渠王有訓發同江八月朔至新淦吳雲泉以弟之喪將如杭歸櫬約同行初二日復遇龍溪市防明日將至南昌龍溪入城別浮峯余與貢王避處玉淸宮靜鶴樓初四日雲泉至入其舟初五日先發窯頭龍溪午後以王汝敬來遂發晚泊八角樓初六日午過趙家圍登舟尾望彭蠡宿瑞虹初七日午至龍窟龍溪易舟漏下十刻泊余幹上三十里初八日先龍溪舟發防於安仁邑令黃兩山桂應溪與弟軏先後相見黃乃雲泉門人攀畱再三不可別去宿上流二十里初九日早食至鶯萱潭始知安仁下八里舟趨潭步沂溪入可盡龍虎山下流之勝聞言已不可返凡時過而悔大抵此類也午間黃令遣人相行至十里許遙見逺勢若靑雲乘風旖旎不定之態問之輿人答曰此仙巖諸山也令人神爽飛動自是沿途流視如墻壁四立馬牛奔風者不可勝數約四十里過郭家渡輿人告勞暫休仙巖寺中食罷復出江上乘小艇沿洄觀之臨溪數山上偃下閷如龍鐘老人傴僂附物而行又如蒼虯夭矯拏空上騰溪轉開石巖穴錯出從行童子呼曰石上那得有懸棺乎余以爲石勢類爾則又徧指鑪竈罌餅門闥倉櫃讙呶詫訝余亦惑斜倚艇中倒觀之復艤棹登坡晲望崖中器物皆實不謬土人以爲飛仙故宅余見石山多外竅而中空豈避難者從中拾級據髙臨險久而堙其穴入處耶同遊者或然或否防雷雨至風迫水遊棹顚危甚促冒雨返寺中寺中壁板有張郎之書遒勁可愛是夜與龍溪共榻言別因請指余之短龍溪曰念庵每欲破除私欲但又似在破除上尋一道理拈一物放一物終非了手須更勉之已而龍溪令余有言余謂此番對兄尙覺於人情上牽連不斷大抵過於厚善遂致防檢稍疎此中澹泊得下卽無染著耳明晨雨止欲登上巖寺輿人紿以徑滑不可遂循石麓穿雲行二十里至眞人府府臨溪溪南有山如九陽巾四山盤旋勢不險迫風气秀敞前所見奇詭峭厲者在其下流形家咸以爲善而上淸宮在其左五里許府中有裴道人年六十獨處西院一室披褐色衣稿面而碧瞳見諸君入冷笑呵呵顧其空敝席塵幾蕭然無系余與諸君分坐地上道人倚樹斜立口囈囈多不曉了忽呼茶相欵茶畢輒呵呵且曰沒有甚麼便就是只等門者曰胡不向諸公言修養乎道人蹙額大聲曰世人言修養多是向人乞討全沒了自己有自己便好了也所言槪如此有頃自言曰夏桂州也不久了則又怒目向空囈囈不休有頃拱手肅行復呵呵曰世界盡寛正好遊一笑而別其神气頗閒靜蓋已知醒心者是時夏未被刑而云云者猶嵩山王董故事也旣出門者賀曰道人喜怒不常自來未有今日恭敬余亦呵呵午後息上淸宮精思院之虛軒晚遊鶴歸亭亭爲張虛靜煉丹處其庵猶存已而登昊天閣眞風寥陽二殿殿閣與府皆嘉靖丙戌敕建才二紀梁柱已蠧敗怪而問之侍者曰凡敇建必京師工作利在數易故用速朽計耳余曰速朽可必乎曰木液而髹采者腐築未堅而甃者侈墁而多震者坼速完者速朽矣余顧諸君曰有是哉十一日貴溪邑令周君遣人修餽周與龍溪鄕姻又餘同年履所之弟雲泉避去不食予不能拒與龍溪數酌而徹是日柳渠病瘧午後應溪至晚同眺福地樓入碑亭觀松雪虞揭諸公手書宮中道侶千餘人多以符籙取給四方凡方士挾術至者眞人必館谷之以羽翼其教此外無他奇也初靑原議擇江浙防地以龍虎爲勝至是厭其喧劇十二日聞衝幽阻同諸君往雨下如注入門深林復澗水聲防防登愛山樓蒼靑四塞迥異人世心頗悅之遂題樓壁云嘉靖戊申中秋山陰龍溪王畿宣城貢安國王汝舟新淦雲泉吳逵吉州念庵羅洪先王托洪都王緝安仁桂軏同遊仙巖入龍虎山冒雨過衝觀登愛山樓憑闌四顧萬木蕭森感年華之不畱慨朋簪之難盍日者靑原之防緒山錢徳洪晴川劉魁東廓鄒守益獅泉劉邦采諸君子相期選勝名山論心晏嵗偶逢玆境良副夙懷且楚越道理適均而朱陸異同可合鵝湖地近再求續於荒盟剡曲舟來永言歸於新好共勤逺志無負斯文吉水周充以病畱上淸題罷雨止返宮十三日衝雨出山薄暮至貴溪中途江午坡遣人持詩相招至舟次韻謝之十四日龍溪酌別語未竟貴溪士友有物色者余與柳渠汝敬有訓乘小艇先去艇中僅容八九人夜宿浮石寺下不可展轉十五日暮至瑞虹始附商舟雨霽月出湖光防灔碎金滿目欲持杯賞之求酤不得飲水浩歌而寐十六日過彭蠡是夜宿黃家渡十七日早過南昌晚泊曲江月色如晝十八日午過樟樹易舟夜深至新淦扣城逓雲泉家報十九日午至桐江柳渠與予分歸有訓乘舟返泰和明年九月東廓諸君將赴約予以外父大僕曽公十月歸窆擬畢事而行比束裝聞防解又明年春壽東廓出防語一冊相示自卓峯瑤湖明水覺山獅泉少初咸齋諸君至於逺近士友多所發明而龍溪條析詳甚余旣卒業東廓笑曰衝之壁龍蛇縱橫而足迹不至諸君有舉火戲諸侯之誚子可無一言以相報乎時應酬紛拏未有以應旣歸反覆諸君之教有不容於嘿嘿者蓋辱提撕之惠甚久固不敢徒聽受而忘切磋也龍溪之言曰先師提掇良知乃虞廷所謂道心之微一念靈明無內外無寂感吾人不昧此一念靈明便是致知隨事隨物不昧此一念靈明便是格物良知是虛格物是實虛實相生天則乃見蓋良知原是無知而無不知原無一物方能類萬物之情或以良知未盡妙義於良知上攙入無知意見便是異學或以良知不足以盡天下之變必加見聞知識補益而助發之便是俗學吾人今日致知工夫不得力第一意見爲害這意見是良知之賊卜度成悟明體宛然便認以爲良知若信得良知過時意卽是良知之流行見卽是良知之照察徹內徹外原無壅滯原無幫補所謂丹府一粒防銕成金若認意見以爲實際不知本來靈覺生機封閉愈宻不得出頭便是認賊作子此是學術毫釐之辧不可不察也此八條之首亦自以爲第一義者然質之陽明先生所言或未盡合先生嘗曰良知者天命之性心之本體自然昭明靈覺者也是謂良知卽天性矣嘗觀中庸言性所指在於不暏不聞蓋以君子之學惟於其所不睹不聞者而戒愼恐懼耳捨不睹不聞之外無所用其戒愼恐懼也夫不睹不聞可謂隠而未形徴而未著矣然凡吾之發見於外者卽此未形者之所爲而未始有加是𨿽至隠也而實莫見乎隠凡吾之彰顯於外者卽此未著者之所爲而未始有加是𨿽至微也而實莫顯乎微君子可無戒愼恐懼哉由是言之謂良知之體至虛可也謂其體虛而形實亦可也今曰良知是虛格物是實豈所謂不睹不聞有所待而後實乎先生又曰至善者心之本體動而後有不善而本體之知未嘗不知也是以良知爲至善矣嘗觀大學之言至善其功在於能止蓋以吾心之體固有至善而有知之後得止爲難知而常止非夫艮之能止其所而不獲其身不見其人不失動靜之時者孰能與於此譬之逺歸者返其故廬復其恆產自無蕩析離居之患徘徊逆旅之憂𨿽誘以向日之馳騖彼且謹避而不顧矣不亦無所遷而能定乎旣能定矣則必垣墉之髙崇扄鑰之深祕以保有其聚積不亦無所動而能靜乎旣能靜矣則必飲食衎衎婦子嘻嘻以畢遂其天性之眞樂不亦久於其道而能安乎旣能安矣然後交鄰睦族布惠解紛明無不照用無不周以盡其才力之所能及不泛應曲當而能慮乎定靜安慮者至善也能定能靜能安能慮者止至善也能止而後至善盡爲己有有諸己而後謂之有得則明徳之謂也是故先之以定靜安者物之所由以格止之始也後之以慮者知之所以爲至止之終也故謂致知以求其止可也謂物則生之於定靜亦可也今曰虛實相生天則乃見豈定靜反由慮而相生乎先生又曰良知是未發之中寂然大公之本體便自能感而遂通便自能物來順應又曰當知未發之中常人亦未能皆有豈非以良知之發爲未泯之善端未發之中當因學而後致蓋必常定常靜然後可謂之中則凡致知者亦必卽其所未泯而益充其所未至然後可以爲誠意固未嘗以一端之善爲聖人之極則也嘗觀大學之言致知亦有次第蓋以小人在閒居而爲不善也夫孰得而指議乎爲不善而至於無所不至也又烏可以曉譬乎及其見君子之時自有不免於厭然者旣知所爲𨿽不善而吾實不可有也必從而揜覆之又知善𨿽未嘗爲而吾實不可無也必從而顯著之又知君子之不可誑恐其畢知吾之所爲將揜與著者皆無益也而自慚之若是者何哉以其本然之誠素根於中故一念之知暫形於外𨿽其斵喪之極亦有不可得而滅息者此君子所以謹其幽獨不敢以自欺也夫以小人之尢而其良知猶有存者若此而況於常人乎哉此先生所以喫爲人耳提面命之也𨿽然小人之見君子亦一時之感觸云爾自其閒居之爲不善而至於無所不至彼誠於中者果安在哉故謂良知爲端緒之發見可也未可卽謂時時能爲吾心之主宰也知此良知思以致之可也不容以言語解悟遂謂之爲自得也其曰意見爲害良知之賊卜度成悟明體宛然便以爲實際不知封閉本來生機可謂切中今時之獘矣已而忽曰若信得良知過時意卽是良知之流行見卽是良知之照察徹內徹外原無壅滯原無幫補所謂丹府一粒防銕成金又若恐人不知良知之妙當下具足而速之悟入者何其諷未一而勸者百也昔者三千之徒皆得聖人爲之依歸而夫子者固又誨人不倦矣然猶曰吾未見剛者未聞好學不知其人不可以語上是何難也今之學者幾何爲漆雕之知未信幾何爲曽防之能進取幾何爲子貢之頴悟而性道難聞幾何爲仲弓之持養而渣滓未化幾何爲參之聞一貫而卽惟幾何爲回之見卓爾而喟然嘆者乎以利欲之盤固遏之猶恐弗止矣而欲從其知之所發以爲心體以血气之浮揚斂之猶恐弗定也而欲任其意之所行以爲工夫畏難苟安者取便於易從見小欲速者堅主於自信夫注念反觀孰無少覺因言發慮理亦昭然不息之眞旣未盡亡先入之言又有可據日滋日甚日移日逺將無有以存心爲拘迫以攺過爲粘綴以取善爲比擬以盡倫爲矯飾者乎而其滅裂恣肆者又從而譸張簧鼔之使天下之人遂至於蕩然而無歸悍然而不顧則其陷溺之淺深吾不知於俗學何如也先生又曰知者意之體物者應之用未嘗以物爲知之體也嘗觀大學言物與知自有先後蓋有吾身之所接者皆謂之物則天下國家是也而身爲之本有其身斯有天下國家而本末形焉物之有則蓋如此吾身之所爲者皆謂之事則齊治平是也而自修爲之始卽其所修推之爲齊治平而始終具焉事之有序蓋如此誠知天下國家本於吾身而自修之不懈也而天下國家之事皆自此而推之則知所先後而能知本知本則知至矣夫處物之則本於吾身而知本之後物始得所大學之道不旣明辧矣乎其曰良知原是無知而無不知原無一物方能類萬物之情語𨿽殊而意相發也而緒山乃曰知無體以人情事物之感應爲體無人情事物之感應則無知矣將謂物有本末者亦有別解歟人情事物感應之於知猶色之於視聲之於聽也謂視不離色固有視於無形者是猶有未盡矣而曰色卽爲視之體無色則無視也可乎謂聽不離聲固有聽於無聲者是猶有未盡矣而曰聲卽爲聽之體無聲則無聽也可乎質之龍溪未發之說則知之爲體蓋自有在固不必若是之牽合也或曰緒山所言其諸先生萬物一體之義矣乎曰先生拔本塞源之論蓋亦有爲言之也程子嘗曰仁者渾然與物同體蓋以仁者之視其身也恆無以異於人之身而忘其情焉視聽言動𨿽出乎已實則未嘗有所與也其視夫人也亦無以異於己之身而同其情焉疾痛屙癢𨿽在乎人實則未始有所間也此其至虛之體私欲不畱卽前之所謂未發所謂天性所謂至善同出而異名焉耳求仁者存乎此也用之而行禹稷之所以胼胝而未嘗加也捨之而藏顏子之所以閉戶而未嘗損也大學者學此者也故在齊家則言好惡之不可少辟在治國則言藏身之不可不恕在天下則言上下前後左右之所惡勿施蓋視其身者卽所以視乎家視其家者卽所以視乎國視其國者卽所以視乎天下而天下國家之於身𨿽有逺近大小之殊吾之所以處之者未嘗不一𨿽謂天下國家爲一身可也而豈必闖闖然日以奔逐阿狥乎外而後謂之兩相成哉且立言有不易者不可以無愼如曰物莫非已𨿽無訓釋至意盎然從而易曰已莫非物則窒礙而不可訓矣今夫手足之爲一體此感彼應不言而諭者有號於人曰吾之手以足爲體吾之足以手爲體聞者有不以爲異乎哉一身之中手足頭目猶有尊卑扶傷持危急緩不爽而謂吾與人物渾然無別則執言之過也大學首言新民矣而厚薄之則未嘗不舉儒墨老釋之辧正在於此若夫比暱爲公而泯親親之殺掩飾爲愛而混尊賢之等衣冠言動之有違謂爲形迹之不校辭受取捨之無節而謂爲有無之相通斯又異端之所不屑憂世君子宜曲爲之防矣而忍借之辭也哉近嘗因郭平川有問答以書曰陽明先生良知之教本之孟子故常以入井怵惕孩提愛敬平旦好惡三言爲證入井怵惕蓋指乍見之時未動於納交要譽惡聲而言孩提愛敬蓋指不學不慮自知自能而言平旦好惡蓋指日夜所息牿之未至於反覆而言是三者以其皆有未發者存故謂之良知朱子以爲良者自然之謂是也然以其一端之發見而未能卽復其本體故言怵惕矣必以擴充繼之言好惡矣必以長養繼之言愛敬矣必以達之天下繼之孟子之意可見也先生得其意者也故亦不以良知爲足而以致知爲功試以三言思之其言充也將卽怵惕之已發者充之乎將求之乍見之眞乎無亦不動於納交要譽惡聲之私乎其言養也將卽好惡之已發者養之乎將求之平旦之气乎無亦不牿於旦晝所爲矣乎其言達也將卽愛敬之已發者達之乎將不失孩提之心乎無亦不涉於思慮矯彊矣乎終日之間不動於私不牿於爲不涉於思慮矯彊以是爲致知之功則意烏有不誠而亦何至如來教之云云也今也不然但取足於知而不原其所以良故失養其端而惟任其所已發謂離已發無所謂中也遂以見在之知爲事物之則而不察理欲之混淆謂離常感無所謂寂也遂以外交之物爲知覺之體而不知物我之倒置理欲混淆故多認欲以爲理物我倒置故常牽己以逐物來教所謂平時不能専一翕聚縱一時有見安能嘗得烱烱又況自私用智之心勝往往欺其所不可欺蓋已得之竊意陽明公之本防或不若是相逺也夫食實而不漑其根飲流而不濬其源世以爲亡本之譬今以一念之明爲極則以一覺之頃爲實際不亦過於鹵莽乎審如是則良知二字足矣何必贅之以致審如是凡怵惕者皆有火然泉達之勢矣何必贅之以充凡好惡者皆與人相近矣何必贅之以養凡天下之人自孩提以上者皆仁義之君子矣何必贅之以達此殊有所未解也龍溪聞之亦或以爲然否龍溪八條之末有云一切世情淡得下此是吾人立定腳根第一義淡是吾心之本體惟心體淡得下便無許多濃釅勞攘便自明白便能知幾可以入徳直入至無喜無怒無聲無臭只是淡到極處此卻與未發之說前後相應蓋眞自不睹不聞中立腳便一切世味染不上直從此路深入庶可以語淡矣不肖悲覺迷之已遲知悅言之非助每危坐以嘿省遂簡出而息遊顧弱質早喪良時易失𨿽襟期之暫阻幸緒論有可防疑問弗思恐乖師商論交之義輒緣述往附以折衷遊始夏中標爲篇目好者其必有貽也舉筆三年撫心一嘅念庵子書於止止所中

念庵文集卷五

欽定四庫全書

念庵文集卷六

明羅洪先撰

雜著

訓儉別盛範卿

儀眞盛範卿余故交也嘉靖庚寅始通謁至己亥再見相信益篤遂與南遊全椒金陵返而余別北去範卿若不能捨持其父儉庵像求言爲識範卿亦思儉之爲言也嗇在中而弗移乎其外者也人之儉於財也未嘗無飲食衣服之費然而僅僅求自保恆懼用之不及無以繼乎後也嗚呼何獨至於心而遺之範卿知謹身之略矣儉言儉思儉視儉聽不忍役心於持形形勞而心逸多言不能動其虛彌文不能益其智長生不能奪其好盡倫不能伐其攻斯儉矣纘世徳矣行始篤矣本末備矣余之交也非漫矣

別蕭子

余集先人己巳遺稾有挽蕭處士詩不知蕭爲誰氏欲問其行事無從也庚子余以罪廢將離京師適吾邑燕山蕭望瑞上疏述民艱爲當道所抑來訊歸期相對頃刻不得聞所疏何事亦不知爲誰氏子壬寅夏望瑞復有意如京師詣余質前所疏餘力止之問其家世出挽冊相示先人詩在焉始知謁先人詩者其兄望應處士其考選貴也望應督賦至京師謁先人後三十四年望瑞又上疏至京師與余相見其意侃侃與時不相下豈處士固有啟之者與先人棄余至今蓋已十年餘奉遺訓周旋不能有所光顯撫手澤而長悲有深懼矣禮稱孝者能敬親之支由是言之餘與望瑞其皆有責爾乎

與防夫弟靜海別言

吾家十世以來皆食貧無有奇產仕者十餘軰皆業儒無有他途先大夫食祿十有三年無有厚藏遺子孫吾與汝失怙恃十有三年兢兢自保無有妄取辱先世此汝所習聞與所共見者也吾不才不能委曲愛誨汝續先大夫之業使以疾廢學又不能守先世之教使以例進力不足共稱貸以行寧負吾夙心而不欲拂汝之心者亦思隨器成就求補吾過焉耳今將別以三事告汝汝不相背卽此舉亦是出就外傅之義吾𨿽稱貸比於鬻產資遣夫復何悔不然吾過日益將無面目見先大夫於地下矣汝勉之夫保身擇術而節用此三者至道也害身莫甚於色其次莫如酒色欲聖人之所豫戒故曰不邇聲色又曰戒之在色未有邇而能戒者人之百病起於精血妄施壽命短長嗣續盛衰皆系於此汝爲先大夫暮子吾與汝止二弱息毎檢先世手澤懼守者不效顧影孑然輒自寒心汝素有疾必能知畏勿損勿伐不俟盡言矣酒易令人沈溺其蕩情耗气肆言失容爲害不減色欲吾歸田來嵗嘗一醉皆由節令聚樂長者勸酬不覺過度旣醒而悔至以死誓於先大夫之前此吾舊愆愼勿借口自誤取敗況客處數千里外萬一疾作誰汝顧者無是二者耳目聰明血气調暢勞役不損寒暑不侵丈夫事始可爲矣先大夫常引書以訓曰父母惟其疾之憂朱子申之曰人子體此而以父母之心爲心自不容於不謹吾至今愧此數語飲食以節出入以時步履安詳談論簡嘿此皆不容不謹處果能守此所謂保身卽非徒養血肉之軀其於擇術思過半矣自古百工技藝以上未有無所業而逰食者士之擇術在於適道適道必先師友爲其漸染薰陶指引開發不至迷謬乖戾得免罪惡也大學賢士所聚今幸上有松溪巾石諸公爲之師下有四方英俊爲之友外有善山諸君子爲之保傅汝之所遭誠爲不偶但志意不專卽有言不聞志意苟在則無往非教此顧所擇何如汝於諸師保凡事當守其規矩不可違犯有疑卽稟其命令不可欺隠於諸友朋勿取暱於己者以爲益也言多箴戒勸勉能令吾有敬畏嚴憚之心皆成我者也勿指逆於己者以爲損也言多褻狎鄙薄能令吾有縱肆放弛之心卽賊我者也以此推之博聞彊識可以資吾之見聞苦行勵節可以堅吾之節操汝其事之若父兄浮華揺蕩者敬而逺之勿與親比寧失之固無失之和一或少防被之驅引如投防阱更無出脫時矣可不畏哉友朋以道義往來自無酒食徴逐之擾其諸日用大要以澹泊貶損爲主汝居家頗能節儉但恐至此隨俗攺念耳節儉有數益人當自食其力無功過享後必有災先大夫暮年非飯客不市肉或以魚蔬飯客未嘗不飽先大夫且爾況吾軰哉知守分卽他日處貧與賤可無異望可無怨尢此一益也省浮費以均僮僕足其衣食令免饑寒元亮有云此亦人子可善遇之恩結其心緩急得濟此二益也妄用者多妄取財者人之命也豈容以妄得之得之以妄彼必妄以相加吾身危矣授受之禮度不能報勿受其施如施過情不責吾報必有非情之望隠於其中愼勿貪之廉恥不防始名爲士此三益也同生天地卽爲同气不忍之心乃吾生機然非財力有餘卽惻隠不可全前在舟見汝以米濟溺者吾甚慶喜此心不忘去道何逺減一滋味於食無損全一性命利人不細此四益也三事畢舉在身利身在家利家在天下利天下是乃吾家好子弟例進豈能相凂反是在身害身在家害家在天下害天下縱貴進大僚富兼巨室中人羞與伍辱莫甚矣況其祖考父兄乎吾躬行不逮於家庭無所感化徒勤齒頬於離別之際其責何逭詩曰我日斯邁而月斯徵夙興夜寐無忝爾所生先大夫固無失徳也爾勉之

刻鄕約引

有寇攘姦宄虞舜不能治華夏無墻屋薪木曽子不能反武城古今人情未甚逺也井田並而守望廢更卒起而兵農分法常變矣情不變法卽變終不容泯民散無紀或爲之戍皷或爲之保甲變者名不變者法之餘意鄕約又其近也藍田而後祖述漸眾彊半彌文然在吾鄕有五善利禦冦故眾樂從世家力鈞故專橫絕聽命於官故威難相假不攝訟故謗無由作事已而退各守常業故人莫擅功卒之大憝消外侮拒矜棘之呼顧忌而不敢逞殆又其近者歟正徳己巳庚午之難亟矣非憲副泉南曽公隠智祕計莫與倡其始非前令玉巖周公堅信力斷莫能保其終法曰能捍大患則祀之謂二公者非耶仁人踵起相繼輔翼迄今埀五十年畫一是守坐享成利法固有不容泯者類如此乙巳庚申再罹阻饑邇者郡邑復多警訊爰集眾思攷故補亡莫能原始蓋故老凋防久矣移文盟主得之旁搜懲往詔來梓傳以永俾勸毋壊不獨因利導之抑亦廣議法者之咨詢也

紀事

泉南曽公名昻字光表爲禦史以才名官至福建按察副使坐罷家居能以計已土賊之亂賊本大姓諸佃其酋兄弟數人膂力防悍嘗陰結死黨掠境外久之爲主者所覺恐見除弒主而反自此白晝坐裏門恣意屠磔持金帛乞哀乃得免正徳己巳七月事也是時太倉玉巖周公廣令吉水有惠政防南贑流賊破城郭順流下將入境吉水故無垣壁市井竄潰周防門拜畱民皆感戀來歸郡中自捄不暇無力他及逺近揺煽賊勢益張公所居竹山湖去賊半里許動息輒聞心患之一日特置酒設巨觥大臠延其酋數人上坐欵飲諸酋驚且喜曰小人安得蒙此公詭訴曰吾與若相鄰吾家故無有若軰所知惟二女未嫁然資遣疏素不堪用也得容庇何幸諸酋卽應聲諾曰大人厚意若此更復何慮鷂子豈食自窩雛耶公佯感激持巨觥起謝諸酋盡醉飽去不復以公爲意逾年事稍間公乘婣友召集暮如白沙防服棹小艇詣縣扣縣門門者曰誰曰曽家遞書人門者入報召至衙周見公自來屏左右訝問故公曰事亟矣更不處吾鄕將無噍類公爲柰何周曰計將安出公曰賊無多皆挾大家諸佃壯聲勢易制爾乃出防中小票數十則已區分九團名數與某家某人堪爲某團約長及委任防集防禦諸法且曰不如此賊黨不散不賴明府力主於上少假之權則約長畏禍孰敢出應卽應命勢亦不行周瞿然曰是何言公以身家代吾憂敢不盡力乃手印判各票復指案上燭自矢曰此後物議不以任者有如此光公別周衙前潛放艇白沙明日返舍四遣人宻召各大姓山中人授一票語之計卽日九團各集諸佃自治嘗黨賊者多致死賊勢遂孤稍徙下區五里外於是諸士夫始出就議賊亦漸除今所傳鄕約公手筆也其後謗騰於朝謂公居鄕專制生殺臺諫將紏論之得周辧觧乃已周尋擢禦史以直諫謫再起歷江西憲使終刑部左侍郎行業著顯公𨿽以壽終然竟短後鄕人至今憐之

別陳子爲

博羅陳生子爲不逺數千里來學於余防畱匡廬未返旅食以待蓋旬有五日始相見於石蓮洞已而別友江上又旬日再見於黙成之堂與之語不三四日而生以弱軀痛炎暑孱然不能久畱於三二日之間無有以益子爲以酬其數千里之勞𨿽有速化之術者亦莫之措況於余之不肖者哉將行子爲請所以別者則爲之曰人之彊也以精力盛而其病也以精力衰聖賢必有髙於己而大有爲於天下皆愛養乎此捨此固無復所謂學也自夫世俗之卑矜以技能軋以名利以毀譽使人疲精神竭智力彊其所不可能而期其所難必敝敝然取足於眾人耳口之間而忘其身之所在故有皓首奔走而不知倦疾苦呻吟而不知休者彼非不欲倦與休也爲其事未睹其效其心固不能一日安也嗟乎鈞是人也上之則配天地體萬物而次之則畱偉績垂令名此其建立不大哉顧乃枯落欝抑生爲負版之悲而沒無腐艸之耀不亦可哀也乎子爲年已漸長而身復病其歸也斂視聽崇簡嘿溫習其舊聞而薄視夫浮艷以求精力之稍裕其亦少有以異於世俗矣乎余方謝客閉關遊神於無極之先而脫迹於埃之表聞子爲之居去羅浮兩捨而近倘精力有餘尙欲攬奇勝於四百峯頭歌扶桑之章徘徊銕橋之上尋石翁之遺躅是時子爲其尙能相從否乎

攬鏡

閒時覧鑑鑑余之貎莫不變者昔晳而今黧昔肥而今瘠昔澤而今稿昔未髯而今髯已白蓋自頂踵無一不變獨余之寸心耿耿猶壯時耳嗚呼人生一世百年爲期或壽或夭莫或知之柰何日遷而月化莫惜分陰之攺移虛渥丹之華滋甘黃耉以衰頽懷初志之未遂忍日昃之披離悄獨嘿以自況長悠悠而凝思

圃答

世每言稂莠荊棘害嘉種損美材故余在圃見卽誅之又從而根柢之蹊徑濯濯矣圃不加茂怪以問老圃老圃曰嘻荒枝敗葉之未除也彼荒而敗者外彊而燥能耗滋液邪側傾壓眾以見廹沾塗附影難爲扶掖雨久腐浥侵淫气脈故存之不爲益且夫不殺不生不虧不盈新者漸進故者必更以裕民用以章天刑故去之非不情若使美惡並蓄犄角相伏縱益以年不能蕃育君未嘗其毒爾矣於是之剔之斧之劈之曾不逾旬目有華滋余曰信如老圃言世之冒同類而貽其害者獨艸木哉彼荊棘稂莠者蒙其名者也不察於利害之實而徒以名焉者於圃且不可如世何

諭俗【四條】

凡人莫不自食其力皆以力之所及爲享之厚薄未有飽食無所事事者若終日怠荒忘其本業不獨身爲棄材殃咎亦至

居家宜厚於賔祭薄於自給卻須量入爲出勿相競爲侈靡否則不至失所必致敗徳然吝嗇過甚則怨惡隨之亦所不可

宗族鄰里以謙和退讓爲尙不可校量是非久之情意浹洽爭訟自觧蓋今人小不能忍一言之間遽欲求直報復相尋畢竟何益

訓子弟教詩書守道理爲第一事不得假之聲勢誘以利欲蓋年少習慣成性旣長變化甚難此系家道興衰不可不愼

讒戒

讒興於人色變於面相者知之而已不知得食於晝夢見於夜占者知之而已不知或在千里之外或在旬月之後然則人己一物也晝夜一气也君子由是知感無逺近不敢入僞心命無小大不可庸智計

念庵文集卷六

欽定四庫全書

念庵文集卷七

明羅洪先撰

論

異端論上

昔者夫子自敍所學之進四十而始不惑夫志學至能立寧復有可惑者必待四十何哉解者曰非謂理之是非曉然在人心者也學術之是非疑似其端極微而不可辯吾皆原其見之所由來究其獘之所必至如孟子之知言無俟乎比擬校量信非聖人之智弗能照矣儒者指釋氏莫不曰異端異端及考其故則棄倫理遺事物二者其大也夫聖人立中國生民之命設名教以絕禍亂之源莫大於明物而察倫而釋氏顧遺棄之其相去不啻南北之奔馳豈俟聖人而後見哉不必聖人而後見則是二者決非端緒所在審矣今夫桃杏梅李不能相同不必見其蕚也於種辯矣如使桃種而李蕚人孰不以爲怪儒者乃曰三教根源固未嘗異其少異者乃其假權顯眞承傳之流獘非實然也而善於融防又陰用其所長若以爲兼收而不害者蓋樂其簡易直截卽其情所便安外𨿽依托名教而內實決裂以從已問其所傳則曰吾聖人之學固如是蓋髙明之士之所喜趍而前所指異端云者不過習其嘗談未有察其所以然也夫生死者生人之所必有聖人不以爲病而不爲生死之所拘故能與世同其好惡而爲佛之說者首欲脫之惟其首欲脫之不見所謂生與死也縱橫善變不可窮詰若超無始而暏鴻蒙爲吾儒者習而不察旣不能逺窺以破其蔽而髙明善悟驟聞其玅又往往易於受變而助之主有非區區議論所遽能勝然則釋氏端緒所在其孰能知之易曰差之毫釐謬以千里蓋必有見於千里之謬始於毫釐夫是之謂異端然歷千有餘年以來止以棄倫理遺事物爲釋之謬而毫釐之間卒不可指信乎似是而非非聖人莫能明而四十不惑夫子所以獨覺其進也

異端論中

夫子嘗曰道之不明不行也我知之矣智愚賢不肖之過不及者爲之也夫愚不肖者之不及謂其不明不行可也比其等於賢智之過不已甚乎已而曰夫婦之愚不肖可以與知能行而不及賢智又何與卑近而惡髙明也豈所謂百姓日用者卽所謂道而索隠行怪固其所必弗爲者乎夫子之道何道也行乎子臣弟友之間而常若未能固未嘗逺人爲之也夫惟嘗若未能也是故言不敢盡其有餘行不敢不勉其不足蓋其視已果無以甚異於愚與不肖其相異者特學與不學焉耳釋氏則不然彼其下陋塵世名爲五濁而讚自性本覺圓融淨妙至爲希有故其言曰上天下地惟吾獨尊夫獨尊其身而濁視塵世又何有於愚不肖哉愚不肖者無論矣彼視聖人宜亦有甚不屑者何以明之聖人之教人也中人以上可以語上中人以下不可以語上因其材也彼則有一眾生未得成佛不取泥洹又何神乎聖人之與人也以直報怨以徳報徳欲其稱也彼則無有寃親恩仇平等又何大乎聖人之急人也由已溺之由已饑之然可逝不可陷也彼則割截支體行於布施又何慈乎夫是三者聖人豈謂弗能哉道不逺人人情大逺卽不敢矯彊爲之先而易知易從夫人皆可學而至是乃所謂中庸也譬之於天九天之上天也九地之下亦天也使其淸虛善覆而不能持載亦何以成容保之功聖人亦天而已矣故曰知崇禮卑崇效天卑法地髙卑兼該聖人之天也彼釋氏者達上而不根於下周逺而不詳於近好怪而不拘於常輕爲難能而不切日用極其闡揚之妙不可以知能求不可以思議盡不可以修證得不可以權貴顯非大智慧大神力則祕而不傳何太髙也惟其太髙故卒不可以語聖人不敢之心惟無是心夫然後張皇恣肆得以入之而兢業祗畏之眞一無所動揆之中庸非過歟卿云甘露非不奇也而不可以資生資生之常固無逾於風雨也玉髓赤芝非不異也而不可以療饑療饑之常固無逾於五穀也數月而無風雨則災數日而無五穀則餒數十年而甘露不零赤芝不耀人不爲病是故隆古之治奇衺必斥聖人之道不可斯須而去身卽是推之儒釋之得失辧矣善乎先儒之言曰儒爲大公佛爲自私夫自私者非物累也謂其不能同人而處已誠太髙也又曰佛氏無實夫無實者非謂言之僞誕也謂其過髙不益於實用也夫卑近之失易指髙明之病難攻自非聖人孰知賢智之爲過乎此中庸至徳所以鮮能索隠行怪必有述於後世而莫與擇者謂其彌近亂眞似是而非故也

異端論下

記曰廣谷大川異制民生其間者異俗中國戎夷五方之民皆有性也不可推移是言也其有所本乎故曰齊一變至於魯魯一變至於道夫身毒之國處中國之西得金气之專者也其民剛梗暴烈健鬭喜殺淫湎貪盜而無紀度然重信好潔嗜音樂而少機智此可以計誘不可以力挾也故釋氏多方設科調伏之於是爲之慈忍以消其忿爲之澹素以堅其性爲之戒律以攝其欲爲之果報廻輪之說以恐怖其愚爲之苦空寂樂上乘之門以安其上智爲之髠緇逰戲以和其俗爲之偈咒讚唄以暢其情卽意之所便安而陰以爲利使之聼順而不疑故列子謂之西方之聖人蓋謂其不以刑憲法制而人自不亂甚異之也夫自西方言之斯可耳東西之必不可易猶南北之不相謀也夫南北之極或祝髮而裸或鞨巾而裘輒沭之食子儀渠之焚親其得之若素習其從之若性成此未易以常情度也今居中國情變百出讒說殄行寇攘姦宄自堯舜之世已不能恭嘿無爲而化乃欲誦習西方之教比於聖道以行於倫理事物之間不亦謬乎豈惟地固限之卽一家之內父祖子孫所遇之時不同亦自有不可得而彊者三皇之於後世是也夫三皇者治中國之始道也譬之父母於乳哺也訶禁提撕一無所用何則彼其知識固未開也老莊之學實逺宗之楊氏出於老而墨氏近於佛故皆不可以治天下以異端治天下譬三皇之治治後世不至於蕩而無制固不止非三皇之道則然守三皇之治不知變者爲之也𨿽然學吾儒者亦有異端否乎其或近於楊墨釋老抑亦楊墨釋老固有恥而不爲者乎如是又何儒者之是而楊墨釋老之獨非𨿽然孟氏不云乎大匠不爲拙工攺廢繩墨儒者之學固治中國之繩墨也又曰伯夷伊尹皆古之聖人也吾未能有行焉乃所願則學孔子言繩墨誠審又其所已試也嗚呼彼於夷尹猶有辧矣況又出於異端且非中國之人其不見斥於孟氏者幾希斥於孟氏而人固暱之抑又何也嗚呼此學術是非所以必俟聖人而後不惑也

宗論上

余讀宋濮王典禮乃知載籍能惑人也當是時言禮之臣皆賢智其發明宗法與爲後之義可謂切至矣然攷其事不合揆其義未盡豈因襲者其入久師承者其守專附和者其言辯卒無以自觧哉學者以其言本三禮又訂於伊川之疏遂爲百世不易至論不復詳考本末同異余恐將來之誤不特一濮議也乃著論俟君子斷焉

按宗法載在小記大傳其言曰君有合族之道族人不得以其戚戚君位也蓋言諸侯絕宗不可與族人齒也是諸侯以上無宗法可知矣又曰別子爲祖繼別爲宗繼禰者爲小宗宗其繼別子之所自出者百世不遷者也宗其繼髙祖者五世則遷者也蓋言宗法爲公族卿大夫設也諸侯之始封也有人民社稷之寄有朝覲聘享祭祀省助之政勢不能自領其宗而公族無綂國人不可得而治也諸侯絕宗大夫不可得而祖也故設宗法系之別子者始封始徙之諸侯之嫡次子繼別者嫡次子之世嫡也世嫡相傳廟祀別子百世不遷謂之大宗大宗百世廟祀別子則聨屬別子之子孫亦百世而不攺宗者大故曰此大宗也繼禰者世嫡之弟及其次子或嫡或庶者也生則從世嫡以祭沒則其子禰之至於五世則遷謂之小宗小宗祀禰則聯屬者止於禰之子孫五世親盡祖遷於上宗易於下宗者小故曰此小宗也是皆自始封諸侯言之者也又曰有小宗而無大宗有大宗而無小宗有無宗亦莫之宗者公子是也公子有宗道公子之子其爲士大夫之庻者宗其士大夫之適者公子之宗道也蓋言諸侯之適世居君位而世世又有嫡庶次子所謂公子也公子不比於始封之別子爲祖無二綂也一君必立一宗使領羣公子及公孫而其宗亦有大小焉宗其嫡者爲大宗宗其庶者爲小宗大宗小宗皆五世而遷者也有嫡無庶則宗嫡是謂有大宗而無小宗有庶無嫡則宗庶是謂有小宗而無大宗嫡庻惟一是謂有無宗而亦莫之宗嫡庶惟一者無羣公子也已無宗亦莫爲人宗多嫡與庶卽所謂以其庶宗其嫡乃公子宗法之正也是皆自繼世諸侯言之者也宗法盡於此則知庶人以下無宗法又可知矣蓋天子諸侯者綂夫人者也非五宗之謂也庶人者綂於人者也比閭族黨之謂也刑不上大夫而後豫制之以禮故曰宗法爲公族卿大夫設也古制廢貴賤殊勢宗法不可復行矣世儒守陳言而不察時變乃比附曰天子大宗也諸侯小宗也入繼大綂者不得顧私親此爲後之義也於乎易父子之名失君臣之義禮樂不興刑罰失措其必由此也夫蓋其不詳考之過也禮喪服斬衰爲人後者子夏傳曰何以三年也受重者以尊服服之蓋言受重大宗始有此名非大宗則無爲人後者也又曰如何而可爲之後同宗則可言惟愼所擇不必其親者也又曰如何而可以爲人後支子則可則知不奪人之宗以承重也又曰爲所後之祖父母妻妻之父母昆弟昆弟之子若子言若子明承重情不可二也又曰爲人後者爲之子申若子之義所謂推類至義之盡也齊衰曰爲人後者爲其父母報傳曰何以期不二斬也特重大宗者降所尊也又曰尊者尊綂於上卑者尊綂於下大宗者尊之綂也大宗者收族者也蓋言尊綂於上君也宗子收族綂於下有君之道焉比君之義故降服降其服不沒父母之名恩與義兩得者也又曰爲人後者孰後後大宗也蓋懼昧爲後之義亂父子之服故申言以別之是知爲後止於大宗無二後也小記曰庶子不祭殤與無後者殤與無後者從祖祔食無後者有祔則知小宗𨿽無後可也凡一封君大宗一而小宗四大宗之主一而四宗之主不知凡幾必大宗而始成此服則知非爲後者其服不必皆斬而降者不必皆不杖而期也必爲後而後降則知天子諸侯之與庶人不可以類推也明矣是何也天子諸侯無降服則知無爲後者也天子諸侯之禮也有子則繼無子則及故公子各有大小宗而不比於別子之祖其死也公子祔於公子而不各爲廟蓋以序或相及必至奪宗故也故當其及也卽公子之長子亦當承之何必拘於支子乎其不及也則𨿽庶不得以干嫡何至擇於同宗乎不著其服者臣於君服必斬不問其序而皆以先君之道終焉則魯之閔僖是也夫閔僖以弟傳兄諸侯也而其禮已若父子況爲伯叔侄者哉又況爲天子者哉蓋其綂不止於公族故其義亦不止於爲後義有所重則禮有所加不敢以卑者之辭名之所謂尊者尊綂於上是也庶人無爲後則又其微也先王之爲政也鰥寡孤獨有養而死徙者無出鄕禮不下庶人其喪也人得而主之所謂擇之五服之內擇之前後家東西家或其裏尹主之是也故曰喪有無後無無主有主則不必後此聖人之責實也故天子諸侯之後也皆不可比於大宗彊以大宗推之持重比於爲君而父母降服比於族人之不敢以戚也止矣族人不敢戚君君未始卽沒其名而今之爲後者遽攺父母之名其義也何居且擇後於同宗亦不必皆伯叔侄也禮曰族人以支子後大宗是亦將以族人之名稱父母乎稱以族人而服以齊衰恐聖人之裁禮不如是之舛且背也此亦不詳考之過也

宗論中

大宗有爲後而小宗無後何也按禮大宗子之喪也五服之內親者月算如邦人月算者服之月數也邦人五服之外者也宗子及母與妻之喪丈夫婦人皆齊衰三月其親者月數從五服制服從邦人是自三月至於期合親疎而皆以齊衰服之𨿽大夫之期不敢降焉何其尊也庶人爲國君畿內之民爲天子齊衰三月而已邦人服宗子無少殺焉何哉以宗子有君道故比其義也何謂義尊綂是也天子國君綂世人世人非此綂不治故謂之世綂世綂者尊無上前所謂尊者尊綂於上是也宗子綂宗人宗人非此綂不治故謂之宗綂宗綂者尊亦無上前所謂卑者尊綂於下是也小宗子之喪也父爲之三年曰繼吾祖也丈夫婦人之爲小宗各如其親之服非獨避大宗也其綂小義故防也故大宗立後所以收族也收族所以尊祖也尊祖者不敢以先祖之遺逮於刑戮故抗宗法治之尊祖故敬宗敬宗故爲所後尊服齊衰加而斬三月進於三年尊之至也族人有支子不敢得而私焉曰是吾先祖之所托非吾所獨尊也有宗而後族可收宗廟可嚴是吾考吾祖吾曽吾髙皆從此而有托吾何愛焉故爲人後者不言所後父雷氏之言曰其所後或祖或曽或髙未可豫定故闕之也嗚呼似矣而未盡也爲後者獨爲彼乎哉蓋其祖也爲其祖故所後不得以爲子而已亦不得斬於父是乃至公之心聖人所自裁者也小宗無爲後也勢也祖遷於上宗易於下五世易無復續矣其族綂於大宗而其親分於四宗喪主於其親祭祔於其祖又何后之有其爲大夫士者則爲之置後置後者暫假以行大夫士之禮蓋主其喪者也其無爵也男主同姓女主異姓則皆其親也其廟也繼髙者絕繼曾者得主之矣繼曾者絕繼祖者得主之矣繼祖者絕繼禰者得主之矣繼禰者祔祖繼祖者祔曽繼曽者祔髙則皆其祖也捨是而必於爲後則是專其貨財處其宮室而以爲已私有識者必所深恥而不爲而庶子昆弟之旁親無賴者皆可覬覦而幸其禍及是開自私之端聖人所必禁也而可以爲訓哉故曰小宗無後者當絕非聖人之忍也勢也天子諸侯不言後則又其重者也天子者奉天命以臨天下諸侯者稟天子命而致之國人故繼天而爲子者謂之天子諸侯尊王而爲之臣則皆王臣非祖所獨專者也故曰公子之公孫有封爲國君者則世世祖是人也不祖公子夫公孫非自絕於公子也以其有所稟命非公子所獨専也故封君之子臣昆弟封君之孫臣諸父昆弟言稟命之重無弗斬焉者矣周之郊也以稷配而明堂以文王不專於祖父何也以其奉天故先尊而後親也故曰我其夙夜畏天之威於時保之保有天命而後先祖之祀可以無墜此天子之所守也故崩薨者有世及而無爲後踐祚者無尊卑而稱先君大宗之後必擇支子固不奪人之宗又以肖賢也先君之繼必順綂序固不逆天之倫亦以防亂也此其說不可得而同者也宗子殤而死庶子弗爲後蓋代其宗不成其廟也非殤則擇之族人故宗子之後無兄弟及兄弟是殤之矣而天子諸侯有世有及是豈以殤事先君乎此其說不可得而通者也事以先君則先君後夫人無弗斬焉者矣事先君之祖父母父母昆弟無弗若子焉者矣事之若子而不稱子不敢以私暱辱先君先君之義重於父也已之父母享其尊養而不易其封受之先君非已所獨專也故曰幼不誄長賤不誄貴又曰父爲士子爲大夫葬以士祭以大夫何不以大夫葬也重先君之命不忍死其親也其或重私恩致殷禮則亦不可瀆於廟不可齒於先君之親此防通之宜禮𨿽不言可以義起矣自夫昧於宗綂者旣陷君於奪親昧於世綂者復陷君以干正使聖人制禮曲折之詳皆爲固僻難繼之說則世儒之陋載籍之繁啟之也傳曰辠多而刑五喪多而服五上附下附列也嗚呼彼固附於上下矣而卒以陷君則又何說哉故曰禮儀三百威儀三千待其人而後行

宗論下

宗法不可行於今者有三封建不復舉學校不復修井田不復制其不可行者勢也古者風气醇穆靈哲彚生故聖人之立極也必分土置牧以共天位而建封之典行焉足故諸侯世其國別子世大夫於是立三廟設壇墠得於祫祭有圭田食有采邑有家老以治其事有僕圉臺輿以供其役夫物備而後禮嚴禮嚴而後義立義立而後勢行勢行而後法可盡故名之宗子而族人莫不聽焉期功以下莫敢戚焉此名實之應者也今之大夫起於白屋非有尺寸之籍也載符而出受代而旋非有定位可以長子孫也致其事卽食其力非有體貎之隆於族類也故紈袴之後同於廝至不自給則轉徙而流亡其或懷賄敗官又皆怙惡污俗其身之不自淑而又皇卹其他此其不可行者一也畢命曰世祿之家鮮克由禮敝化奢麗萬世同流蓋自成周之時有然其不至陵蕩者維持之素耳是故師氏正其行保氏授其文成均養其和司諌考其過司馬正其射不幸而族人罹刑王曰宥者三有司曰辟者三而卒致於甸人此豫道諭而防禁之故其教易尊而後爵可命也及其風俗旣成耳目不雜則蒸漬優遊餘韻不殄𨿽以春秋之衰僭亂已極而名卿大夫國不乏人如魯之孟獻晉之子犯齊之平仲鄭之子產秦之蹇叔吳之季札楚之叔敖何易哉是皆禮教之效也漢承秦制郡縣破滅世家二千石皆以鋤治彊宗豪右爲政又懼其勢未易觧也遷其宗於近郊以離貳之於是景屈諸田之族皆爲關內編氓不得復纉其世業其後經術盛而禮教衰功利熾而爭奪起淮南七國連從以畔而功臣得侯封者不數傳皆以罪惡國除此皆奉朝請天子所親治猶且爾況令其分土得專制哉此其不可行者二也夫人之爲惡非必其性成也要亦有以驅之矣古之選士不於商賈爲所計者卑而所存者薄志分則業不精力劬則慮不逺故爲善者貴有賴也三代之制必有夫田分業定衣食足然後責其不肖𨿽有非僻之心不敢肆矣夫饔飱不給父子不能保其親況眾人乎是故行刼起於攘伐攘伐起於聚積聚積起於慮不足無不足則亂國之民可使由禮今士師非不尊也象魏憲典非不異也榜掠笞黥刀躓熸剔之器非不慘且毒也卒不能使遊食者外無異謀乃欲假服制聨親屬抗宗法以復古道豈不謬哉此其不可行者三也於勢稍順而分得爲者惟藩封與勲戚近之然所存者勢而已非其要也將欲維持族類以附於小宗其爲說亦有三尊尊老老賢賢惟所遇焉斯可也視其族行輩長者得主之斯尊尊矣無已行卑而年髙者得主之斯老老矣無已而徳誼足稱年行𨿽卑亦得主之斯賢賢矣此宗法之變也宗法變爲後之義亦變孟子曰天之生物也使之一本世儒兩考之嫌必是之取矣𨿽然得其常則父母一不得其常則父三而母八獨兩考哉彼其實固未變也詩曰拊我畜我長我育我顧我復我出入腹我蓋言恩也是故一者指所生而言實之謂也變者指其恩而言情之謂也情有變實不可變斯固物之一本民之宜也禮斬衰曰慈母何也子夏曰妾之無子妾子之無母者父命妾曰女以爲子命子曰女以爲母生養之死喪之皆得如母貴父命也是故慈母之名本於父命非其生之謂也情也無子而後人之子其父母命之所後者幼而畜之若子然將不得比附矣乎附其列矣其於所後𨿽父母名之可也此載之律令聖人所不違也旣死而人爲之後比於置後執其喪奉其祭事其親屬而不得以父母名之則猶行古之道可也今之民散久矣各私所有而莫與相謀惟有後則攘伐之姦不作斯固所謂民之宜也與民宜之聖人亦安得而違之嗚呼此固古今之辯也

念庵文集卷七

欽定四庫全書

念庵文集卷八

明羅洪先撰

詮著

別朱子韶語

子曰古之學者爲已程子曰仁者以天地萬物爲體莫非已也識得是已敢自賤其身哉戒愼恐懼而惟恐或入於非僻豈曰自成亦所以成物以一身而爲天地萬物成敗不已大乎夫是之謂大人今世儒生學士舎射策無所用其力矣卽有知者不過談說理道其致身固不若射策之篤且精也故進不足以達志退不足以自庇其身詰之則曰吾率其常不敢以自異也夫射策小藝也猶且疲心思窮年嵗求而不獲不憚勞也至於攺過從義於子臣弟友之間求庸言庸徳之必謹者夫子所未能而憂其弗踐其志者也固以爲尋常易之此義弗明天下將何賴焉朱子子韶質甚篤厚與余防者數四心頗愛之愛之而弗以善告姑息也非子韶所望於餘者也

別宋陽山語

今之談學者多認良知大淺而言致良知大易蓋良知本於不學不慮之虛體而後有知是知非之流行今認知是知非之流行盡以爲良旣不免於浮漫而不根又謂不學不慮之虛體無事於存則終不免於馳逐而化物譬之於火謂星星之火有異於燎原固不可謂燎原之火不加於星星亦不可知是知非愚夫愚婦與聖人同也愚夫愚婦則星星也聖人則燎原也自星星以至燎原其蘊積郁煽賡續廣大必有次第而顧持星星自足措之於用可不可耶故吾人知是知非不足以爲事物之主宰者以其不盡出於虛體故也今使人順知是知非之發而一無所存是取足於星星之譬有不燼滅者乎欲燎原者必能存乎虛體如赤子然無以人爲之私雜揉乎其間則於是非之辧若無以甚異於夫婦之愚至其堅凝不揺洞徹無蔽則與愚夫愚婦天淵迥殊故曰智之實知而弗去是乃所謂致良知也同一揖遜也有矯媚者有用情者吾嘗一無所存率吾之良知而揖遜而以矯媚爲用情時時有之不自知也同一交際也有貪黷者有誠享者吾嘗一無所存率吾之良知而交際而以貪黷爲誠享時時有之不自知也豈惟不知又從而掩覆之其甚焉者又將以不事掩覆爲直遂爲任性而良知之發蓋無幾矣君子無終食違仁造次必於是顚沛必於是懼其易失而務有所存故懇切若是也今曰良知萬古不息自不能泯吾特依之而已其有所存照有所收攝皆爲未悟良知眞體而然然則聖人之兢兢業業果何謂耶豈亦未悟良知耶侍禦陽山宋君將如京師以書別予深病今之談學者紛紜於異同之辧以爲未有契於良知也已而送之同江誦予所聞君不鄙令遂書之予聞良知最久而從事不力固嘗苦於身病非敢藥人之病也君尙以瞑而投予哉

別淩海樓語

嘉靖己亥予訪東城林子海陵林子不予鄙攜其門人與士友數十人胥來問學幾日乃去又明年林子卒京師而予已歸田每憶往事未嘗不有感於存亡離索之故自考所學又未嘗不有愧於今昔玩愒之久也甲寅海樓淩君來爲永丰始至有聲問其鄕出東城之門爲之色喜明年防於潭以事東城者事予爲之憮然當與林子論學時年壯而气盛又竊有四方之志於學問所操不切切然獨議論同異未忘於心今冬逰記中可考也十餘年來變故之更涉憂患之摧剝意見消而缺失露回視往事有不可復追之悔海樓在永丰潔已奉公惟恐事有累於吾民而調停劑量可否之間又皆曲盡其道予方仰羨而海樓以予一日之年屈身而事之不已過乎海樓滿考內召且至瀕行別予不相值念其勤懇不可虛也則謂之曰君知聖人之學亦由海樓之治永丰乎夫心本無事而常定者也有物累之動斯多危譬之於民徵斂急而刑罰暴反側頑獷不易馴也先之以虛中毋以世之可歆羨者雜乎視聴懼其累之也無累則心存矣心存不能以不應應不善者中弗虛也酬世接物𨿽極紛撓轇轕之來而皆順其自然之則不遺乎外不失乎內必調停於致力者乃得之是故主靜制動擴然無極夙夜緝熙月有所將至於首出庶物與天爲徒則今報政之期而榮寵日臻之效也漆雕難仕曰吾斯未信難之也君易其難矣有弗信於此也哉且吾民與吾心逺近難易相去何若抑言有之堯舜事業只如浮雲過太虛至謂其心至今尙在又何其輕重小大相懸也由是推之得其心𨿽不見事業亦可也海樓豈以事業累心哉無累於心則可以永丰可以天下可以榮辱可以進退斯說也予病未能而志弗已也東城不可作矣予與海樓幸存庶幾無負久要之誼

別陳雨亭語

嘉靖丁巳冬常熟雨亭陳君以進士出知永丰余嘗邂逅一再語未深知也已而聞永丰之頌自檢若處子視民若慈母禦跳梁獷戾者言語姁姁若訓其憐愛子弟絕不能以疾言厲色加人久之近而城市逺而村鄙咸倚以生不知令之終去我也余始異之又逾年就敝廬問學焉其志駸駸聖賢之域其气斂靜能謙以處人稟受則皆雙翁先生之防余無能相益也四年辛酉夏六月會閩冦數千人突入境聚散倐忽叵測旣畢力防禦是月十八日迫城下君親冒矢石乘埤垣督戰守六晝夜不懈冦不得間退如峽又三日而君且內召永丰之人旣素倚君會初出之水火而登袵席遽奪以去則益相率攀戀不忍捨又自知勢不可已而期不容緩也則攜老幼擁車灑泣步而隨舟者蓋若干人君過桐江道路戒嚴遣尺書問學焉余告之曰君知禦寇乎其知學矣當寇之突入而迫於城也使兵不素練器不素具計不素定其能猝應否乎卽猝應其能必勝否乎是故制治未亂者聖王之道也養於未發禁於未然者聖人之學也終日欽欽有若對敵名將之烈勲也必有事焉勿忘勿助君子之集義也當君在嚴城中目無泛視耳無雜聴卽有奇瑰之觀詭異之好莫或幹之何則吾所重者有在故也學之於道也亦若是知其所重精神心思凝結専一妙通鬼神無弗勝焉已君今去嚴城拜寵命自此陟崇據顯不啻脫幽圄而入層霄也𨿽然君其毋忘永丰乎傳有之素位而行無入弗得卽有於天下非猝應不之辦蓋言學也素非必勝不足以言得非在嚴城不足以顯悠悠之情能知悠悠之非素則精神心思之用君所自試於永丰者餘言猶有所不逮也而又何以相益乎哉

別蕭曰階語

嘉靖壬戌七月潮陽蕭曰階返自南宮過桐江來謁予方閉戶會鄕人言版籍事於是曰階畱且再月相對語學之日可數也將歸請曰始端升就外傅先太史公命之曰吾不願汝講學世之講學者皆可知也吾願汝立好心行好事做得一分便是一分好人做得十分便是十分好人矣端升不敢防先生何以教之以庶幾不辱予告之曰而翁其務實者乎𨿽然世稱十分好人孰與孔子孔子言正其心矣不言立好心言敏於事矣不言行好事此其故何也自呼吸之頃以至於終身何莫非心自動靜之常以達之天下何莫非事立心行事之過與惡可指矣無少過與惡者順其常安得舉其一二而名之卽如世人所舉以爲好者一二名之又未可相襲而遽有也是故理無定在欲事之好者莫若求其心之善善無常主欲心之好者莫若求其心之専時時不昧此心之靈是謂立好心時時不昧此心之靈以應乎事是謂行好事以此不昧者勉之已亦以此淑之人是謂做好人未嘗張講學之名亦未嘗嫌其名是謂眞不辱惟學之専斯務實矣曰階惟然識其言而別

別周少魯語

落思想者不思卽無落存守者不存卽無欲得此理烱然隨用具足不由思得不由存來此中必有一竅生生夐然不類者言此學常存亦得言此學無存亦得常存者非執著無存者非放縱不存而存此非可以幸至也卻從尋求中由人識取

別沈萬川語

唐虞之時只是安汝止工夫心有常止不易動揺此便是眞收斂處何等簡易後世全向動中分散只知向外尋求議論多而學亡矣

書克齋捲

余嘗讀先儒言謂人常不忘有我意衣曰我衣食曰我食日用諸事莫不皆認爲我當時謂此語似粗學之卽易辧耳及今十有五年始知此語甚精要甚周悉孔子告顏淵克已一言最盡姑舉日用言之視人衣食甘美與粗糲直過目前曽不足以系念一涉在身顧惜厭惡頓殊至於田廬諸物莫不類此使其在身猶視他人則觸處平鋪無復蹊界萬物一體眞卽此在矣程子有言將此身在天地萬物間一例看大小大快恬此端緒甚微意念才起便落舊習與之相稔不復辧別旋復增加猶自論理論欲論克治工夫此與盲人抵掌而談方輿者何異司徒勾曲王先生有味於克已之義常以克名齋與先生論其義者甚眾余覩而省發深媿自治不勇十有五年猶未能會悟先儒之至訓因書就正亦且以爲久要

書黃謙甫捲

謙甫別四年再見見而各計其嵗之所獲惘然不能自釋也將別求所以語之者余初學農姑以農諭農之耕也計嵗而獲者也一失嵗則皇皇焉無所於之矧於再嵗而又倍之者耶彼誠計衣食於軀命之戚也失嵗矣而無所戚則必有他望可知今與謙甫別四年而無所獲然又無所於戚與戚矣而不至於皇皇焉無所之則性命之所寓者其亦有在乎而人莫能與知也行且察之異時再見其無若今日之虛腹矣哉

書退省捲

晴川先生書曰學當求病痛所在而砭鍼之想更得力或謂聖人教人只是直示本體未嘗說及病痛不知參魯柴愚非各人所受之病耶洪先聞之悚然敬受及讀先生謂弟洗心君有曰退而省察於念慮隠微之間果能皆得其正而不失其本體之明矣乎洪先反覆慮之是凡爲學者務求得乎其正以不失乎其明者乃吾之明善以誠身如是而不能盡然皆病痛之所在也卽從而決去之然後有以復其本體此誠之之功擇善固執者也夫人固未有無病者然未知本體則亦未能辧病痛之所在未知復本體則亦未能望病痛之必去譬之於行趨家者其主也辧歧惡其有與家相違者也譬之於禮樂養生者其主也治病去其與生相戕者也一也良知在人宜無不自知者然言說之偏亦足以心而淆性非時時省察於念慮隠微之間固未有能明善者夫未知孰善安從固執未知所執得失奚辧蓋不深求之隠微而止出入於一是一非不免展轉相尋而未得乎本體之明𨿽曰去病實不離乎念慮纏繞𨿽暫止息於驟發之時而未能斷於未萌之始固非謂本體易復欲事去病亦非謂不問元气漫求去病者也未知先生之意謂之若何洗心君試爲問之並俟面究

書龍華防語後

嘉靖戊申仲冬西石王君聚九邑士友於龍華旬餘而後別將別求東廓先生之言以爲久要先生於是追錄其講語條列而聨次之以致切磋之意明年持示不肖俾續其後不肖反覆先生之言於經傳中所載大約解釋明白令人反身自省較之平日書冊之硏窮若談異時他人語者萬萬不侔從此而善進可以自得無疑矣安用贅哉嘗自病資質凡庸談學者二十有三年往往逐人口吻學人步驟未嘗有特立不拔之志以探千古不傳之微邇來自驗凡所以如此者皆緣欲根未除故隨在染著耳旣有染著縱令解釋得去亦與自已無干當下循省不爲無功其視徳性相將背馳與談異時他人語又何別也欲之有無此心自能覺得是謂明徳不由安排推測時時斷絕不得是謂徳性覺處無有不是是謂善無有別物是謂約無有不宜是謂義此件原無奇特聖人如此愚人亦如此是謂庸徳庸言從此處作用是謂發育峻極爲三百三千又謂之博𨿽屬作用卻又原無物謂之靜動無端無二物也常存此覺不得有混是謂戒愼恐懼有未至者求以至之是謂徙義錯後自反不容停畱是謂攺過全體完足是謂復無二功也而所謂官職貨賄技藝事功𨿽若甚粗然人人未有能出脫得盡者則皆所謂欲也夫覺處人人有之宜易存也然所謂欲者亦人人未能盡皆出脫則所謂𨿽有存焉者寡豈不爲世人之患歟夫欲者我自欲而覺者亦我自覺也我旣欲之而亦自覺之又從而去之而欲竟不盡出脫然則所謂徳性者果安在哉我自不欲則無所用其去之之力而所謂覺者曉然其中若是者亦嘗試有之乎有之則欲之易以去與覺之易以復者其幾在我顧自斷者何如耳未有爲之而不成求之而不得者也然非未可以解釋求之得其似未有不咀其眞者也此不學者之始事也不肖資質凡庸年久而猶不能出脫於是視君之銳志誠當多讓故申東廓先生之語復之俟君出脫盡時書以報我則諸解釋語可以一笑而破矣君以爲何如

書馬鐘陽捲

余去嵗走匡廬冒暑歸鐘陽馬君將期會南浦風便舟駛不竟初盟逾月以是捲索予近作久之未暇執筆今夏復入天池往來海上每瞻棠樹輒動依依抵捨覽捲勃然興懷方擬之辭而君山東之報至矣回憶初盟翻成別調豈非數耶君書札往來未嘗不孳孳以躬行爲先以寡欲爲要尢以空言少信爲深恥聞其人卽欲痛絕嚴拒不少假以辭色往往以余之不擇爲嘆其居官謹於持法敏於集事而厚於用情𨿽未嘗皦皦炫暴而聲聞四馳官至右轄尊榮矣聞其家朽椽敗瓦嵗入不足以自給閩之士論以爲稱首嗚乎使講學者皆如君其尙有遺議以病吾黨者乎今且別矣切磋旣未可期則將何以爲贈聞之古之善寡欲者非有欲之後而務去之之謂也防於未然不復萌動焉爾矣吾心固不能以無欲也防之而使不復則亦未有自然廓淸之期如是而學猶之聚兵峙糧以冀寇之不我侵比於無備者逺矣彼寇猶與我相持非所謂儆戒無虞也善爲治者保無虞善寡欲者保無欲無欲者吾心之眞體天下無以尙之者也辧乎此而順以存之虛以養之譬之於民畊田鑿井養生送死以各遂其有生之樂如是四境之內皆吾之赤子弧矢之利皆所以自守也誰爲寇我所謂天下歸仁𨿽有萌動焉者寡矣夫是之謂寡欲率是寡欲者以施之身是躬行也推是寡欲者以加之民是美政也夫是之謂聖學生有悟於此而愧未之能行君有其具得其端在致其精而已矣敢述以請若謂心無無欲之體而以理欲交雜爲疑則至善終不可得而止也若謂保無欲者頗難爲功此則存乎其人不可得而執一論也矧君孳孳然問於不肖有不曉然於是者乎深山寡侶足音跫然輒有喜心況此學蕪昧久矣他日窺測稍眞而君之造詣日粹使生動色於足音則斯捲也未必非左劵也

書蕭天寵捲

泰和蕭子天寵在門十年近而潭靑原云津之防逺而芝城象山江都之遊無弗得從四方君子切劘之訓婣友交遊問難之詳無弗得聞婚喪勸相繁瑣之節田廬盈縮棄置之宜無弗得與予之弗能無天寵猶天寵不欲與予相失也天寵始讀儒書卽治明法科在官未幾倐出代遂得入銓司待次逾期矣猶不往一日問故天寵面有慙色俯首對曰隆佑幼孤懼無以自立求爲明法稍別於庸人不知其不足爲也入夫子之門而後知吾之大吾方愧悔不暇又何往焉且縱往得官不過效奔走甘哃喝忍賤辱以資升斗耳世之必不相容與力之必不爲知之審其孰與二三子者從夫子之後徜徉長林大谷之中諷誦夙昔所聞以反之身求少自得以報夫子不愈於伈伈俔俔者哉應之曰子以明法非道耶亦爲明法者非道耶抑亦視明法者爲非道耶聖人之治世也上下相維小大相濟府史之視六官百執事特勞者耳必其簡而佚者乃得爲道將委吏乘田無聖人耶且其人固皆道藝之選今之明法責在弗選非其人之罪也而之所謂庸人者何似非指小用其心者耶此無系於位之上下小大也知吾心之大矣能反之身則宇宙之維持豈不勝夫山林之觀躬行之宻實豈不過於談論之雅庶府之出納民物之利害豈不廣於室家之務儒者之業主於用世而不聞吾與道林論大學者語耶天寵津津色稍解逾年北行別予石蓮洞中曰今與夫子相失矣不知幾嵗年矣夫子忍無言乎應之曰而知用其心無以庸人之小者雜乎其間其職之冗也則猶助吾同江之役也其職之簡也則猶共吾石蓮之居也又何言乎天寵聞之色慘然顧洞徘徊久乃去

書周子仁捲

今之學者只有切已收斂務行實事以惇本質一切乞言請益諸件諸皆削除庶幾有補於世教蓋凡內不足然後有所借於外此誠僞之辧也周子仁往來三至蓮洞而玆來卻索言以別予禁弗與臨行若迫謾書夜坐詩以應俾能靜坐收斂將來必以此紙爲贅矣而況容喙耶

書劉靜之捲

同年見川劉君攜其子靜之造予廬令執弟子禮且求有以教之因語靜之曰而年十八舉鄕試莫不榮其利達矣而翁命而稟學之意何居乎人之舉鄕試者莫不榮其行且仕矣亦知仕者固有萬世之業否乎昔者聖賢之視天下咸若手足骨肉之親而凡天下之與吾交實鈞疾痛屙癢之愛蓋出於不忍人之本心怵惕惻隠隨感自然非有所彊而加之也志茍得行矣一邑一郡卽蒙其澤幸而大行明明徳於天下天下之人日遷善而不自知未嘗施其勞也志不得行修其身以淑人孝弟忠信舉世且儀型之不幸而極於拂逆困否若匡之圍涪之放有言不信窮之災矣然後獨善其身無敢他與然夫子在陳猶念吾黨小子曰歸歟歸歟至於卒老於行顧曰我非斯人之徒與而誰與蓋必如是而後天地始有所賴以遂生成之徳而不至於大亂此聖賢之道之大所以異於老佛二氏者以其通天下爲一身不以一身自私故也彼自食其力安匹夫之貧各守所長全曲士之節非不善也而不可以及逺自孔孟以後千餘年是道或隠或見若有待乎其人嗚呼玆非萬世之業哉故自念慮事爲必致其精而不止於考文字譬良工之善利器自飲食男女必防其肆而不止於臨財利譬行旅之保斧資程課試之文猶古者之羔雉修辭以厚誠端嚴謹之操猶處子之髧纓表志以示信欲有爲於天下必先求備於吾身愛惜吾身將收大效於天下此學者所有事也信及此者措父母遺體於古人不之信者墜造化靈气於腐穢此道明則天地變化艸木蕃此道晦人各自私斯民無所於歸命吾嘗以語同志而自反不肖甚慚於斯言靜之爲攺齋王公外孫其善源有自又自幼不出而翁之庭無異見雜習撓其中聞斯言能慨然否今赴南宮將盡友天下士其知持此辧品類否白沙先生與友人云諸君急於入試區區迂濶之論恐難驟聼然又不敢淺視諸君而謂吾言之無益而不言也嗚乎靜之無以予之不肖遂負而翁命學之意哉

書王龍溪捲

王龍溪君有丈夫子三人長曰應禎字以允成言成禋而禎於周也次曰應祥字以允和言和气能致祥也又次曰應吉字以允修言修之吉者君子也君之望其子也可謂至矣壬戌之冬至吉水訪予松原將別曰何以誨吾子於是道三子性行甚悉且畱一卷索書俾識不忘予嘗誨吾子而有懼矣每誨子以道也輒思曰吾之誨子如此吾果有諸身否乎則又惕然嘿然不能竟其語今告三子何以哉憶壬辰嵗與君處君是時孳孳然神不外馳惟道之求泛觀海內未見與君並者遂托以身不之疑今三十年君益自信以爲無所事爲學於孔孟之教不啻若凂已者而惟老荘之是據然則君之誨三子豈可量哉爲之踟躕久之君之言曰允成和厚而牽於情牽情者近柔矣允和斷而長於才多才者近剛矣允修介守而志於古闖闖乎以之上進其可語也愚惟君之處家必有道以爲諸子法身能確可以起柔身能忘欲可以用剛身能以聖爲則可以考千古而不謬審如是卽無望於三子三子者其能已諸夫身教者上言教者下徴人之言又其下矣君試思之謂之何如

書胡正甫冊

泰和胡子正甫之在山也與王子有訓歐子文朝爲莫逆旣自常徳僉憲擢四川防議奉母南歸將獨身以往則約有訓文朝聚松原證所學至則與居蓮洞盡出所長相正將別復聚松原共求爲久要者是時正甫見松原志晤有收斂靜定語稍有難色予曰予之收斂靜定非外事物酬應也自身驗之愈收斂愈周徧稍不靜定卽作用不切蓋直信此路時時可用蓋實說也正甫惟之已而正甫曰志晤中今人乍見孺子入井心卽堯舜心必指無三念者言之未可盡廢言也予曰丁謂堯舜有是心而不起三念者兢業爲之也但言心體而不言工夫將工夫何在乎正甫嘿然蓋言有未盡也未幾正甫將如蜀有訓文朝與王子信卿持一冊願書之以益正甫予惟正甫所見甚至與論宋學則首明道而疑濂溪論良知則謂學者過自信而輕外物居今之世求此語無聞此語信之不疑尢不易也有訓思所以益何哉亦曰正甫所言者見也非盡實也自朝至暮不漫不執無一刻之間時時覿體相對是謂之實知有餘而行不足嘗若有歉於中而絲毫未盡是謂之見見與實非實用力者不能辧在餘皆所不免然非正甫莫可語進也於是卽所言書之以贈正甫正甫自蜀歸尙以實修者盡言之

書王有訓扇

中庸曰戒愼乎其所不睹恐懼乎其所不聞斯言也合內外該動靜兼巨細貫終始而一之者也言其收斂謂之存養言其辧別謂之省察言其決擇謂之克治省察者言其明克治者言其決決則愈明而後存養之功純內不失已外不失人動亦定靜亦定小大無敢慢始終條理可以希聖矣有訓勉之

書門人扇【二條】

戒愼不睹恐懼不聞此孔門用功口訣也白沙先生曰戒愼恐懼所以防存之而非以爲害也此爲矜持太拘迫者言乃捄病之藥無病則此藥不應遽拈平生不就自身切處用功而爲多言所轉垂老無成正當爲戒白沙先生詩云千休千處得一念一生持於千休之中而持一念正出萬死於一生者也今言休而不提一念便涉茫蕩必不能休言念而未能千休便涉支離亦非眞念茍不知念則亦無所謂能休者能念不期休而自休矣

書胡正甫扇【二條】

區區初及第謁見吳之荘渠魏先生先生曰達夫有志必不以一第爲榮嘿坐終日絕口不言利達事私心爲之悚然此生𨿽未敢汲汲於名位以負知己今回視之此身承當此言煞不容易蓋不榮進取卽忘名位忘名位卽忘世界能忘世界始是千古眞正英雄始作得千古眞正事業炫才能技藝以規時好視此路蓋背馳也不知吾正甫自謂如何

始聞正甫進士報喜甚意正甫耿耿欲有爲得此階級將來可展布若夫世俗所競皆在身家起念區區不以此自待亦不以此待正甫正甫亦不以此自待也然在身家起念眞爲世道與不爲世道此卻卽正甫亦未易辧吾見談學者矣往往借口於道理而誠心實意各有所在他人如見肺肝而終身不悟何哉正甫其免夫

書萬曰忠扇【二條】

寂然不動者誠也言藏於無也感而遂通者神也言發於有也動而未形有無之間者幾也言有而未嘗有也三言皆狀心也常有而不使其雜於有是謂研幾眞能不雜於有則常幽常微而感應之妙是知幾之神謂幾爲一念之始者何足以知此

能以天地萬物爲體則我大不以天下萬物爲累則我貴夫以天地萬物爲體者與物爲體本無體也於無體之中而大用流行發而未嘗發也靜坐而淸適執事而安肅處家而和婉皆謂之發而不可執以爲體常寂常虛可捲可舒全體廓如

示王有訓

嗚呼知無不足之理則凡不盡分者皆吾安於肆欲而不知竭才者也吾人日用之間戒愼稍縱卽言動作止之微皆違天常而賊人道可不懼與可不省與王生有訓求書警語宜事於此

悟言

或有問曰昔也吾有會於聖賢之言視其言也若爲豫設而無庸擇也則又有惑焉若曰胡爲言不盡若是而使予孳孳矣乎已而意解失其所以然則又以爲凡其有言未嘗不予防而自滋惑也若是者何哉應之曰奚獨於言云爾也醫之爲方也涼苦溫辛斂發補泄無一不備而不限人以一劑圗之於方隅也夷險行直遐邇委僻無一不載而不示人以一塗何則藥以愈病非可逆料問道適途視力之所至病去道通昔所言者非贅則妄無復用之矣學者於聖賢之言亦猶是也謂可棄歟或有以中人之所蔽謂可擇歟或不可以周吾之所求卽其言之未盡也吾心得焉則是吾後聖賢而足之言也其已盡也吾心惑焉則是聖賢先吾而誑之言也故子貢之懼不言固不可公都之疑好辯亦不可楊子之折淆亂尢不可彼有所待焉者也求之自有之中得之未發之先而遇於相忘之後當其忘也不知其言之在我耶在彼耶可謂似矣是故未至是而揣者謂之億至是而執者謂之見億與見免者其鮮乎異端者見之謂也故聖賢之言廣大弗遺變動不居惟其不居非積至而悟不可得而據異端之言専而可守徑而易入惟其易入故人咸樂而趨之偏門速效一隅小技亦猶是也彼沾沾爲知硜硜爲行炎炎爲言者亦有所會矣其謂子何哉子愼無多問

日札【二條】

在復古書院當大眾中忽省吾人當自立身放在天地間公共地步一毫私已著不得方是立志只爲平日有慣習處軟熟滑瀏易於因仍今當一切斬然只是不容放過時時刻刻須此物出頭作主更無纖微舊習在身方是工夫方是立命此意須常提醒不爾又只一時意气興廢也

觸之不怒則驚之不懼投之不好則失之不憂斯須之剛終身之防也堅者守瑕者攻

艮齋贅答

艮之彖曰內外敵應不相與也不相與言不相入也內與外不相入非內自固密者不能止其所乃固密也止其所之所非言可及人之身至近而不可見不易動不容執者惟背爲然取象於背使人反求必如是而後無所入者可幾矣是故內無所欲外無所合不向道理生知解不逐作用增安排獨往獨來隨其所在不出其位非定性之君子烏足以語此戴君伯常書來曰吾少也學於龍山楚望臺以爲生已矣安能如古人執陛楯自效以不辱先君子之教乎其後攀附輦轂以來猶以楚望名吾齋懼忘也比數十年宿衛周廬得列下士思爲臣止敬之義朝夕惴惴焉其尙敢有他望則又以艮名吾齋以庶幾知止不殆其亦可以無咎矣乎往見雙江聶公稱其門有善問者每談周易諸書卽札記其所言以傳意者其卽伯常乎如是則艮之義蓋習聞之奚俟餘言而凡言之所不可及者𨿽思索推求無益也如是則又奚獨於公乎使公能言其形似而伯常又卽札記之以傳是輔與頰舌之象非背之象也姑寓問之

示楊生【二條】

楊生某來自宜春問學於余而多文墨之好謂之曰此余之夙證也當少年時精神無所收拾逐物移好今衰矣一藝無所成名始知悔焉卽使藝有成於吾衰何補哉夫玩物喪志自養徳言之養身在其中矣神不兩用物不兩大吾與若皆病身也而方逐逐可無懼哉中庸曰戒愼乎其所不睹恐懼乎其所不聞言聖學全功也不睹不聞心之體戒懼以存之此心常止而物莫能亂率性之道出矣止者中也道出而和達焉天地萬物莫之違聖矣乎然戒懼未嘗已也今言良知者多忽致知之功而輕於作用豈未之思乎

閒書

年少精力絕盛足以有爲卻爲血气奔騰東馳西騖未能降伏得下及更歷之久百念漸灰方有收拾之計而志慮衰頽日月促迫有不及之嘆夫復何益後之友朋宜以余爲戒也人生有知不能無欲欲不得其道始流於惡然自古賢聖未有不由嗜好淡泊用度簡省而能有成者濂溪攝洪州時偶病危眾視其篋中無一長物無欲之學固如此今欲師賢聖而又雜以世俗之見豈容兩得哉

書壁【五條】

能以天地萬物爲體則我大不以天地萬物爲累則我貴處其貴用其大萬物以賴是曰三才

祝年莫如惜時愛身莫如務學故知道者不以事役形不以形役心其視頃刻也亦若萬古

惠廸必吉是謂降祥從逆必防是謂降殃一念之正和風慶雲一念之邪迅雷風烈祥與殃也孰甚

欲威下先反身欲保族先盡倫情不可徑恩不可狎無居贏利無暱私好則家治矣

嗜欲無窮時命有限妄得者侈過厚藏者蓄憂惟知施則富不溢惟知儉則貧不屈

示後生【二條】

人年少气銳於進莫不思有所仿效向往故辧別路頭爲第一要路頭一錯先入之言爲主終身不得出脫其俗好淺薄容易逐聲勢爲進退稍不覺察賺入其中結裹只成俗態殊可鄙厭謹交遊擇見聞是辧路頭實事路頭旣定人品從此懸絕

衣服飲食之閒𨿽日用小節目卻闗系心術不細好馳騁便落俗見務朴實便近天常食色固是至性然不可無檢制故曰節性惟日其邁節是不敢任情自遂之謂天性在人猶金出礦不經火煆煉終不成器使用不得至性亦然故節嗇一著乃煆煉之助到得不生貪著卽心體泰然焉往不利

寐言【十四條】

天髙地下日東月西山起有原水歸有委春近必雷秋近必風自然之體也玆伏羲之圗乎非也自震而離而兌而乾陽之浸也自巽而坎而艮而坤陰之浸也其在陰陽動靜之交乎觀日以亥子觀月以晦朔觀嵗以冬至先天不可圗也圗其一陰一陽者觀之周子於太極也亦若是

自內如外謂之往往主發生由震而乾是也自外返內謂之來來主歸復由巽而坤是也數往者順順其後天乎和來者逆逆其先天乎故曰易有太極太極者逆也生兩儀則順矣逆順相感而化行故月從逆爲朔嗚呼是道也其微乎

月借日光信也陽稟陰育其精乎舎是天地無所施其功陽全陰半語隠矣宋儒黒丸之諭又何億也象之以兔猶坎之中陽兔本卯神所謂借之日者也又曰顧兔象其顧而孕也又曰兔者吐也吐生光也易曰日月相推而明生懸象著明莫大乎日月莫不見之莫或知之先天之爲逆也曷徴之吾徴之身目不逐境而內觀耳不逐聲而反聴心絕物誘而忘智口忘言詮而守嘿自外來感者我無馳也其可以大生廣生矣乎喜怒哀樂未發謂之中夫子遺之子思

人之生也無姓無字無序無位無室無貨無器無用蒙蒙然未嘗歉也而眞我存長而字之又長而行軰之進退之又長而聚積給遺之我始紛紛然亦隨而寄之矣是故詈其字則咈然嗔榮其進則囅然喜增其聚積給遺則充然得諸我出而眞我亡故守眞我者可以捐名譽薄爵位一貧富齊生死而從諸我者失一物可以易親疎忿一言可以決性命

人日營營與外物交以我應之未始見其非我也久而見化於物故捨事無心捨物無身蹔爾瞑目徬徨無垠有如處於寂寞之鄕曠莽之野不與物對我乃卓然是所謂對治也病去藥除何損於用世以不能去家室離鄕井爲重遷不知斯人假宿丐食終其身而未之歸也悲夫

天地之間萬生萬死天地不爲欣戚以其在天地未嘗有增未嘗有損也生死不增損於我我何欣戚故聖人寘之

麗吾形者是物非我擾吾思者是事非我釋吾累者是理非我斂吾散者是學非我置理學不講離事物不爲我將何在知我在者古今不能限智愚不能別髙之不爲顯卑之不爲污故常泰然無懼

毀譽能拂人之情桎梏能殘人之形吾有至富至貴者人莫之能辱莫之能榮然亦莫之能明夫惟不明聖人不得已而自鳴

世人喜僞粉黛易貌綺綴更形丹堊移室髹采辧器示之以眞莫不厭之有言吾身本僞別有眞我者存孰不以爲怪

人但知惡外物而不知絕內馳但求解外膠而不求融內見吾茍不欲物多奚緣物不相緣於吾何病未能者知吾所止無彼此形視所萌觸非來去相隨知立化不復因循是謂攝物歸我我大物忘蓋求聚於散其聚必専煉有入無諸有不作

攝物歸我者無物非我牽我徇物者無我非物無物非我者物化我也處紛雜而精不揺無我非物者我化物也屏幽寂而神不靜知化物者不易反則化物者不易離也是故往反者生死之機離合者聖愚之辧

人有然於識蕩然於守者何如吾試觀之𨿽其識不其虛𨿽蕩其守不蕩其朴見大人則厭然故百姓日用不知而可以與能聖人不爲病

室穢則潔之身垢則澡之雜念龎心俗好燻心甘言誘心尢物賊心未有爲之濯拭者何也故識變而後障礙除識泯而後混沌合

垂虹巖說靜

敬所王君訪予石蓮洞中與坐垂虹巖論學焉因請所得君曰吾有見於不息之眞體矣夫天地之化生日月之運行不能外是體也而況於人乎吾觀於暮春萬物熙熙以繁以滋而莫知爲之其殆庶幾乎明道得之名爲識仁識仁者識此不息者也吾時而言吾時而嘿吾時而作止進退無所庸力也其有主之者乎予首肯曰然言𨿽殊其防一也不息其功而已矣君問予曰聞公歸靜爲說有諸曰有之請問靜何歸予曰君可聞者吾之言也所從出此言者君不得而聞也𨿽然豈惟君不得聞吾亦不得而聞之玆非至靜爲之主乎然而必雲歸靜者何也今之言者必與言馳馳則離其主矣離其主則逐乎所引之物其如吾𨿽言矣而靜何有所從出者存於其中受命如響如是而言如是而嘿言與嘿殊而吾未嘗有二主也斯靜矣從而推之作與止殊進與退殊常與變殊晝與夜殊而吾未嘗有二主也斯靜矣斯可以言歸矣故曰君子思不出其位至靜而無思者思之位也如是而思思則得之矣又曰戒愼其所不睹恐懼其所不聞不睹不聞靜也戒懼不欲馳而離也又曰知止而後有定定而後能靜知止所以歸靜也馳而離焉不可謂之止故歸靜言乎其功也而謂任心之流行以爲功者吾嘗用其言而未有得是以守其陋而不知變非敢倡說以人也君釋然曰始吾聞歸靜之說也固亦疑之今而後知卽吾所謂不息者而非以對待之靜言之也君將行請曰何以益我予曰不息其功而已矣君於是悚然期以來年課其績

答復古問

嘉靖壬寅余訪東廓先生於復古書院自是丙午庚戌凡三至至則邑之諸鄕先生咸在門人弟子從而列坐者又若干人相與問難必數日乃能去間有問復古之說於餘者余答之曰字義有之十口爲古古之爲言傳述之久也夫心之精微不可以嘿授也不得不托之於言言之流布不可以逺致也不得不筆之於書自書之所載與口之所授固有間矣自其形之於言與其不能自言者又有間矣六經者聖人以其心之精微授人者也始而爲訓詁久而爲傳注又久而發爲議論敷爲辭章果皆不謬於聖人否歟是故六經古矣人之傳述六經者未必其皆古也爲之柰何復古之六經而已古之六經何也不於其傳述而於聖人之心之精微是也聖人逺矣心之精微不可得而求矣復之柰何復吾心之精微不異於聖人之心之精微斯可矣吾嘗睹宋儒手筆爲之寶愛爲之顧惜若不能釋手非以其書也念其年嵗之久不易見也矧曰闕裏之履周室之鼎乎今吾之心非獨吾一人然也宋儒如是孔子如是自文武至於堯舜羲皇以上如是卽謂之天地之先亦可也不亦久乎夫以一物始於天地之先其傳至於今日其當寶愛顧惜宜如何耶甘於棄失而不求其復者則又何也陽明夫子所謂良知固指其心之精微言之於先生者也去其世不數十年非若十口傳述之久也學於先生者或失則深或失則易或惟其言而不知其所以言求其實反之吾心所以不異於夫子者乃不數數則又且柰何哉夫相去不數十年而傳述之謬正自不免乃欲求不異羲皇以來聖人之心吾懼其難也夫形之言者尙不可得又欲因言以求聖人之心之精微一無所謬至於天地之先其爲尢難又可知也畏其難而沮者無論矣不和其難自以爲聖人之言如是如是闖闖然而不知復不亦反古之道哉問者目瞿余亦神悚

讀雙江公致知議略質語

第八條此龍溪極誤人處亦自誤處生蓋已嘗之毒不可不破口說明自來聖賢論學未曾有不犯做手一言未有學而不由做者嘗思孔門之學已於大傳開示明白至其教人只隨至攧掇便是如論語喫工夫無過告顏冉者言克己不離視聼言動言敬恕不離出門使民施人在家在邦非是教之只在視聼各處做工夫緣已與敬恕無可形容著口不得故須指其時與事以示之未嘗避諱涉於事事物物與在外也至教弟子亦只在謹信愛眾親仁論君子好學只在敏事愼言其他門人隨問隨答若色難若言訒之類皆是實指其事提醒人未嘗處處說寂何也欲其卽實事以求之俟其自得所謂語不能顯者也故曰中人以上可以語上中人以下不可以語上其立教之防固若此是時惟老荘始有妙論與孔門便分兩宗後世分內分外分心分事自宋以來便覺與孔門稍不類豈非佛氏入中國談空說妙後之儒者因之辧析遂有許多形容微妙語哉故區區之愚亦願長者於致知格物諸解釋處更乞渾融令與論語教防相似卽龍溪更不得肆其口舌而其失亦自易見否則不獨無以服其心亦恐落禪之譏隠然四起使長者苦心卒未得卽達也如何

松原志晤

余與龍溪兄別於楚中垂今九年九年書札往復大段余以専提良知不拈學問爲學者憂龍溪亦慮余専守枯靜不達當機順應之妙屢期面晤究竟斯義壬戌仲冬七日忽自懷玉訪余松原余不出戶者三年於是連榻信宿盡得傾倒龍溪問曰近日行持自覺比前何似余曰往年尙多斷續近覺工夫只是一切無有雜念雜念漸少卽感應處便自順適此是年來尋向路徑行持處也問曰工夫有先後否是時余爲閭裏均平賦役因舉似曰卽如均賦一事吾軰奉行當道徳意稍爲鄕裏出力只得耐煩細膩故從六月至今半年終日紛紛未嘗敢憎厭未嘗敢執著未嘗敢放縱未嘗敢張皇未嘗敢防侮未嘗敢偏黨自朝至暮惟恐一人不得其所𨿽甚紛紛不覺身倦一切雜念不入亦不見動靜二境自謂此卽是靜定工夫非止紐定嘿坐時是靜到動應時便無著靜處也問曰君信得乍見孺子入井怵惕與堯舜無差別否信毫釐金卽萬鎰金否曰乍見孺子乃孟子指防眞心示人正以未有納交要譽惡聲之念無三念處始是眞心其後擴充正欲時時是此心時時無雜念方可與堯舜相對次早縱論二氏之學及防同契龍溪曰世間那有現成先天一气先天一气非下萬死工夫斷不能生不是現成可得生機出於殺機不殺不生天地眞機故水能制火不激不滅木能出火不鉆不然此一部防同大防也余應聲贊曰兄此言極是世閒那有現成良知良知非萬死工夫斷不能生也不是現成可得今人誤將良知作現成看不知下致良知工夫奔放馳逐無有止息茫蕩一生有何成就諺云現錢易使此最善譬今人治家亦須常有生息方免窮蹙若無收斂靜定之功卻說自有良知善應卽恐孔孟復生亦不敢承當也於是龍溪爲餘發揮此段意義極其痛快以爲學者若無工夫只說良知不獨無所於得將使後生文其恣縱助其輕俠妄毀儒先淩傲尊貴此眞吾軰所當領受非細事也予因請曰吾軰所以必須學問者皆緣習气作梗要得消磨蓋自有知以來各就气質偏重處積染成習遂與良知混雜而出如油入面未易脫離故𨿽雜念已除而此習气消磨難盡臯陶所言九徳皆自質之相近而言但能不墮習气中便是成徳卽堯舜亦且兢兢業業以應萬幾況吾軰耶誠不可以平日良知虛見附和習气順其安便以爲得手須是終日應酬終日收斂安靜無少奔放馳逐之病不使習气乘機潛發始不負一生談學耳龍溪聞之不以爲妄盡吐心腹彼此悔責各取短長無復隠恕一時感觸眞有一日蹉跎矢不復生之勇旣而徧訪雙江東廓諸丈重來執別因念九年一晤時不易得切磋眞誼可質鬼神卽恐遺忘又成虛漫瀕行手出一冊索書前語於是次第嘿憶不加文飾聨綴筆之冀別後時一展閱常如松原對榻時是別猶未別固千里命駕之心也

念庵文集卷八

欽定四庫全書

念庵文集卷九

明羅洪先撰

傳

懋齋李公傳

懋齋李公者吉水谷平人也名勲字功大先世多顯達而公曽祖仲和爲防昌訓導仲和生從遜從遜生卽溫卽溫爲人長者少惇貞介之行年三十不知卜防里人號爲拙隠君後娶蕭氏生三子而公在仲少微喫兄熙數苦楚之問不速對輒摑面固不容啼泣也母見面墳赤疑曰兄摑汝耶曰無也於是家人莫不憐公拙隠君賈懷寧有息產公因畱爲懷寧弟子員是時年且三十有二同舎生咸以課業推公及背誦諸經子書又不遺字其條貫肯綮悉有口傳屢爲督學禦史賞識比鄕試輒忘試目所坐以是竟不一遇又二十年以嵗貢上禮部而拙隠君年又甚髙求便養得河南新野訓導訓導故不得抗學諭督諸生諸生課業旣無口傳每試敎諭未有知指摘者公乃日夕爲說書正課業人人聞所未聞卽有品評一一皆當莫敢背語有勤業者助膏火夜且具食勞之於是教諭讓服而諸生亦競文相髙舊習一變新野久不舉鄕試陰陽家指學宮阨倉儲爲解會禦史戴忠行縣公白徙倉未幾諸生蕭聴齊云相繼舉而新野地易歉市妖遊食甚眾公病之號於眾曰教化所以閒風俗風俗不經教之辱也今聚倡優誘無賴爲奸污諸生行又摴蒱蹴踘射注能傾人家夫民性若水易下也耳目染濡將室家奔潰敗產廢業父兄何利焉其共逐之隠弗告者治如法未幾奇衺爲之越境而徙公故爽健善濟事成化乙已河南大饑流移載道令不能捄公捐俸施粥待之多所全活嘗攝縣朝廷遣中使禱太和山沿途怙威索賄公一莫應且嗾縣民挽車訴貧中使懼夜遁去當道數防其才而公亦以九載當代至京師考最陞永丰王教授永丰懷順王者賢王也文而下士往時衛教授老而罷教王諸子無狀數蒙詬詈及見公丰頤長髯肩背負鐘衣冠甚偉乃大喜謂諸子曰李先生眞教授也而軰無若視衞然公朝王從容援古今賢哲事爲諷王亦從容引謝退必起送盡階乃己未幾懷順王薨而長子嗣王不敬防公爲書以諌其略曰臣聞三年之喪天子達於庶人無隆殺者本人情也今王喪未及期而飾炫輿馬國人駭嗟臣竊悲先王之盛志不續矣臣聞祖訓者髙皇帝所以保佑後人慮至逺也今有十金之產猶思念其祖父獨柰何輕身犯不諱乎夫禦女太早則體不內充馳馬逐獸則气狂奔而易竭內外交蔽欲求永年猶膏自焚而爇之薪也蔑不燼矣且制節謹度滿而不溢者諸侯之孝也今王嵗祿不增而賜予太濫薄視先王親戚婚嫁不時宮室蕪穢殆未可以聞於上也臣愚謂非痛抑而力攺之不可以保國謹上十事一曰法祖二曰厚倫三曰勉喪四曰親賢五曰逺色六曰謹玩好七曰絕射獵八曰馭下九曰別嫌十曰節用惟王裁幸焉書上王頗悔悟而公亦有拙隠君喪將告奔王曰嘻吾可一日無先生乃上教授善狀請無注代而自給半俸終喪公傅王十六年宮中事無弗與聞後王禮意稍衰公覺之棄官歸王弗能畱念公勤勞請進階淮王右長史致仕復終身上從之公家居十五年族戚無少長莫不敬憚公公正容體謹言笑性峭直喜面折人人有過多自掩匿懼相聞後裏中盜起白晝殺人過公門呼曰公幸無恐我軰何敢傷善人蓋劻勷二年竟如言公娶曽宜人生四子璞璘璿璨女俊嬌適先大夫山東按察副使羅某封宜人曽宜人者石瀨曾文簡女也性質木勤女紅公居貧賴之年三十二卒懷寧懷寧張慶逺者重許女而慕公聞曾宜人卒以女歸是爲張宜人生子珫女阿嬌適弟子員張京曽宜人之卒也四子幼先夫人才七嵗張宜人婚嫁無所分異以慈煦稱自公上世多壽考拙隠君壽九十有九而公亦九十有二卒且二十年不得塟洪先悲焉嘉靖戊戌正月壬午塟公周嶺社山前甲後庚兩宜人祔左右是時子璞璘孫倪健先卒視塟者獨子璿珫孫儼侃偉佐六人云

張簡肅公傳

國家當盛治之時必有維持培植之人生乎其間其博厚純實剛介平恕若出於天性而不可己未嘗有矯戾飾纎靡慘薄之態入於見聞是以朝廷刑賞簡當公議淸明天下趨向咸歸一時君子恃之得以無恐譬之少壯之年元气充滿起居以時嗜好有節自足以凝精而握固不待服食導引之外助嗚乎此其所系如何哉某數嵗有知聞先大夫與客談皆治時事且謂當時六卿大臣江右有安成張公浮梁戴公二公行事酷類古人至若剛嚴難犯張公又其最也我朝政在內閣士之始進以翰林爲極選而競進者率規計恐後公與華容劉公堅避不往且曰願就部曹習聞民事爲國家建勲業甚幸沒沒徒老文字竊所恥也於是自兵部郎中出爲浙湖兩藩擢副都禦史巡撫山陜進尙書都禦史掌院事歷仕凡四十年所在咸有樹立縉紳之間倚以爲重其後閹瑾用事憚公執法相尼一日假內降促令致仕公去而紀綱廢矣悲夫公致仕時瑾遣人道偵之禁假官舟且不得與有司見公乘敝艇至徐州洪觸石敗漏適先大夫以工部治洪夜且半聞扣署聲問之知爲公也於是密往慰勞時寒甚衣盡濡乃解裳治具相授雞且鳴易所乘便舟以行臨發公嘅然曰吾受先帝厚恩恨莫能報賴君復生吾有孫當以今夕事語之必且遂吾志也先大夫灑泣而別後洪先旣長見公孫禦史鼇山詢其所聞於公良然禦史者卽公所指之孫也禦史嘗爲餘言公初爲郎中奉使畿內夜遇盜劫其囊得俸銀七兩慙悔而去一日屠人告衙隸易公銀同官紿之曰焉知非張衙銀乎屠叩首曰張衙惟有俸銀以是知之是時爲浙右轄尊貴家口眾矣日料肉止一斤公子某以嵗久來省體魁碩食兼數人公笑曰吾固慮汝不飽也尋遣歸楚中任滿庫羨金二萬餘公盡籍錄之副在諸司歸見路夫人戲曰汝常笑吾貧今羨二萬不已富乎自夫人侍公至是始聞戲言則爲應曰得子孫無饑寒常如今日足矣於是相顧一笑公不獨在官無所私也卽以小物餽遺亦必有義路夫人卒有以帨奠者公返其人禦史從旁問故公曰帨以爲奠知我防矣不知帨非奠物也我故返之孟子曰身不行道不行於妻子觀夫人之言與其處子者益可信矣此至隠細者也當陜西用兵卽有俘獲止有地方事入奏不爲張大語故事兵部多幸外功冒恩賞銜公所爲妨已數窘詰之竟不少變及督漕運入京諸閹用事者聞公名樂與結納因李西涯戴浮梁傅新諭三公通姓名復以名香爲壽冀得往謝公固辭曰三公以公會故得朝夕某則不敢三公彊之公不得已各報以幣使者才入內城急追還曰幾誤矣吾平生無內交忍一旦自敗乎其後劉公薦公於上上曰朕非不知張敷華但忒難爲人耳公之處已若此然遇人無問善惡休戚相通不爲峭厲山西鎭守閹人劉瑯以公不便已入賄於朝移之陜西及代者至相視無禮悔思至於泣下掌院當考察京朝官三山林公爲吏部欲淸汰鄙薄以厚風俗公於中獨多保全有坐帷簿謗者咸欲黜之公曰彼不幸而有遭非其罪也曷謫之使自勵嘗曰寧失不眀無爲不仁林公亦莫能奪瑾之害縉紳也多詗倉庾之虧以爲姦贓公坐楚中耗糧三百石禍且不測翰林武功康公與髙陵呂公皆公賞識士也康恃瑾鄕裏故以弄語調瑾曰公陜人也陜人愛張某如父母忍相薄耶瑾意始解其後呂與禦史云然呂素鳴康之寃言之將以揚康也然公忠厚之報於是乃見夫喜功者易於矜而持正者近於刻公捐辭美秩視若贅疣竊念一時意气激發若可矯彊至於功名之際不事表白與人欵欵而自操之潔凜於冰霜非博厚純實剛介平恕疊用而不悖者烏足以語此古人有言人臣執法而不求情盡心而不近名出死力以捍社稷使天下之心繋於一人而已不與公不其庶幾乎宜其遭遇聖明先資畢效以身壯國逮擯斥而不悔也蓋嘗因先大夫所論推之當治時朝廷之上未嘗無小人也𨿽其憚於公議限於刑賞欲亂君子之所爲而不可得亦以君子者以其道相勝是以得久於位稍行其言以遂其維持培植之力若公者是也彼徇俗以就功名之會委曲以拯時之艱斯人也吾莫得而詰矣惟任已者悻悻以自是皦皦以自異其始未嘗不借口於公軰也然饑寒之慮或奪於妻孥利害之機或間於朋友賣直則訐陰細而忘大體好剛則觸防虐而啟釁端理不制欲之流誠不勝私之積內乏堅凝外無孚感卒之不免於矯戾飾纖靡慘薄之歸而小人相乘翻爲鑑戒國家元气因以摧傷若是者視公何如哉使其有以自勝卽不幸擯斥矣其於世豈竟無所補哉此余所以語公行事語若頌而不厭也禦史所述皆志銘行狀所未載且憶先大夫遺言不敢忘忽竊緣世誼別爲列傳抑亦備史闕文冀或風於君子云爾

永新文竹周母劉節婦傳

予過永新謁譚烈婦祠覩八磚血影歷數百年不磨滅徘徊感愴久之已取道入文竹棠市而又聞有江周兩節婦者颯颯乎有譚節婦風江嘗旌於朝周節同而遇異也里人士共悲悼焉予於是作周節婦傳節婦大社劉超邦之女也年十七歸周生養淸無幾養淸由邑諸生鼓篋北雍彊婦從行婦以姑衰疾畱侍朝夕菽水湯藥越二年周生抱病歸夙夜吁天請身代旣沒婦痛盡誓不從地下不已時厥孤育卿甫三嵗家老長指而諷之謂而卽死耶而不念而夫綫緒耶婦始悟乃囓指血滴周生柩曰今而後敢於君之盟是貳有如君敢纖微不督兒於成有如君於是卸鉛華屏釵鈿閟處窔女姻宴好絕不往來曰我孀也宜然育卿稍長婦洴澼絖佐之學每夜歸必篝燈火與相對時時稱說周生之蹈履與其志所未竟者朂育卿識勿忘也育卿遂彊學入南雍婦撫育卿幾何年匪金而堅匪玉而瑩卽裏之頑悍者莫不交口稱節婦年五十八卒卒之辰堂中地裂數尺許隠隠如雷鳴人謂精气所觸激眎八磚奇迹鮮甚異先是邑大夫嘗以婦事白於中丞禦史督學使嵗給粟帛而薦紳士文學弟子共作爲詩詞以詠歌之安成鄒東廓先生手筆爛然特著嗟嗟婦之節其庶幾不冺矣夫庶幾不冺矣夫維昔在大猷天子親巡狩太史氏陳詩以觀民風二南而下獨柏舟有奇節助流風教最大故仲尼采之紀籍垂之千萬世而不湮沒今國家嵗遣直指使代狩察謡問俗儼乎先王遺意有如按玆土者推隠拔潛輔翊世教則諸君子所詠歌不可采而聞之上乎吾意婦之節駸駸乎並柏舟風後世矣奚奨且旌之足重爲𨿽然婦當夫之亡也知有死耳卒之一死以不死其夫要以求無怍地下第天理民彛自有久而不可冺者在婦何心哉婦何心哉婦閫行多懿淑予不悉紀紀其大者使後世知有周節婦云

周宜人傳

員外公配周氏余王大母也以先大夫貴始贈安人進宜人父徳柔祖防議公紀宜人長宦邸貴重矣比歸員外公主家政故無長物食指繁日有賔客之事經衞公剛嚴難事飲食供具稍違程節輒詬怒不禦員外公率諸孫跪解或竟日不得命宜人自入門兢兢捄過以織絍補不給聞堂上詬怒聲卽以手自搗含涕向杼柚亦竟日不敢食諸妯娌慰勞良苦宜人曰我不善爲婦取怒翁大人非翁大人苦我也自非大疾病與大故未嘗一日不在杼柚間亦未嘗一日不簌簌含涕然竟不能令家有長物先大夫在三子中最善事母宜人亦鐘愛之先大夫從外傅晝歸宜人顧曰兒饑來耶卽投杼取殘食哺之先大夫見突無煙受食返半意以讓母也宜人曰何不盡啖先大夫曰我飽固不能彊宜人心憐之撫其首遣曰我兒何慧也卽又反面涕然承睫下不忍令兒見之嗚呼悲矣悲矣宜人年三十九夭於產難後二十四年而員外公卒餘皆不得見第嵗時侍先大夫禦燕私或節序持觴爲壽輒掩泣曰天乎胡不令我父母嘗臠肉巵酒少厭兒心乎因自述少時事若此又言宜人背棄後從外傅不能償束脩傅彊持書篋去乃發憤自閉空捨中誦書父不我省也一日聞書聲從戶外窺曰汝能然乎則又掩泣曰使母在能織絍斷不令我至此嗚呼吾從兄弟且八九子侄十餘人皆宜人之一身也此數十人者今且余蠧書而殘鼠粟矣家無嗃嗃之威人負訑訑之色𨿽彊之學不從也而見人菜色鶉衣者卽族屬莫肯與揖卽相揖首不俯目且流視彼知昔日何如哉公與宜人日逺先大夫遺言不聞將無有見遺器而訕譏者乎噫嘻

上鏡徙柘口心全府君傳

心全公名彛字性常教授之子也教授被逮時諸子卒於累系獨公間闗扶侍無恙教授以公可托宗祀受密計獲免食苦務學儕軰多推先之是時方重辟舉有司及卿大夫以明經薦公念教授死非命飲恨自廢屢徴不就而終身爲里人師里人欲延師者卽竊嘆曰安得如吾性常者乎每嵗聘啟交集几案公莫能可否或先期率子弟肩輿於門門啟擁公往甚至相爭於道旣爲有力者所得則各遣子弟來館捨不能容其見重於士人如此然公於子弟不獨以課程督率其立教自言動食息具有規度子弟入其門無敢譙訕嬉遨佻達道遇長者拱手趨揖旁立長者未過不敢行不問可知爲性常門人是時陳公本深爲郡守待以賔禮郡中碑版文記多其授筆陳在郡十餘年公𨿽與稔交未嘗有私謁陳亦禮之不衰今之爲人師與上人交者自獻以求之耳非有求於我者也而爲之守令與其子弟者亦不復有令名此其相待以成者非耶噫

前村黃節婦傳

曽子有言仁以爲已任不亦重乎死而後已不亦逺乎貴剛毅也嗚呼奚獨士人在女婦不尢難乎哉夫秉彜之良𨿽則常存顧其質有彊弱俗有淳偸時有順逆勢有易難當困苦拂郁之防持端嚴貞淑之操非其性行剛毅質任直遂義集於暗合非歆羨以爲華知囿於先聞無疑似以相間宜莫能勝矣濂溪言性歸之剛柔善惡有以哉故余傳黃節婦事務本性行不獨明婦常振世教抑亦著剛毅之善使學者反求之黃節婦者名某姓周氏吉水人左庶子崇述曽孫也年十八歸同邑黃子仲子仲故業儒劬於書次年生子協華六越月而子仲夭協華將及期體羸甚家故無贏嵗收僅僅百用空絕周安之內人相對撫慰咸指乳兒嗟咨故以言試探伺釁隙或可乘周俯首不一應比寧母母家內人出語更多可憐且爲慮終身久逺非旦夕可目睹令早自計周性故奮烈面發赤不能忍誶之曰汝誠人耶乃向吾開此口也誓不復與見卽日趨歸禁婢子往來不容一人至其門如是者十餘年而協華亦漸長則出其織絍令從師稟學且曰汝父力學志不竟汝當成之若窮達固有命吾不敢過望也以是協華爲諸生數十年無所遇周安之如其初今六十有六力衰矣猶織絍自給云論曰某自少喜談節義事有所聞輒思紀載俾人傳誦冀其或知向方聞有黃節婦者顧未識其子也嵗丁巳督學憲使王公宗沐訪餘石蓮洞中因言近世旌典鮮能盡舉余爲畫曰命之表宅出於朝廷誠未易也體朝廷徳意致而布之下邑遣使具禮及門存問此又何禁不足以風乎王矍然起謝曰恨不早聞之明年吉水存問者二人周與焉是時始識其子得詳其性行嗚呼女婦本弱植也而士人乃往往以窮達攺慮豈無剛毅如周者乎豈歆羨不可以語性而疑似固足以賊道也乎嗚呼

敍嶺下陳節婦事

陳節婦者裏中陳洪妻校之母南嶺劉理同女也理同嘗夢蓮香異常品旣覺猶聞馥鬱滿室心異之會妻某當免身祝曰幸而生男將大吾門乎已而舉女訝曰是何兆也因名曰蓮珠稍長性決烈端凝與諸女治女紅諸女莫敢嬉笑相向年十九歸洪居三月同侶促洪商洪以新婚未決劉毅然曰男子安能顧室耶亟爲治裝是時已覺有娠洪乃彊往旣一嵗果得兒卽校也明年洪歸病瘴抵家困瞀不省人劉納校洪懷中大慟曰汝不念汝此塊肉耶胡遽至此極也洪聞聲稍蘇顧劉曰我負汝言出而卒劉呼洪不應乃以手搗胸頭觸地流血求與同死息僅僅相屬久不得死則走就溺家人挽出之凡三溺又不得死遂不食旣數日又不得死家人懼且就縊日夕嚴守之無間劉乃抱校哭曰吾終不得與汝父同死耶自是哭必气絕聲枯乃已聞者無不簌簌淚下旣免喪家人疑其事洪日淺或不能畱故爲調語嘗之劉乃赬色叱罵曰汝以犬彘視我乎竟與言者絕不復見卽妯娌不與同坐卽坐不與多言嘗懼其有他也當是時繼姑周主其家劉奉周如所生周亦惻惻憐愛之見其日夕閉戶績絍蔬食常如初喪時勉令肉食劉泣對曰我寡婦也焉敢當此校稍長教之一準於禮且婚矣督過之不少貸嘗曰我不負汝父而負我哉校跽請罪怒解乃已其後校有諸子治家嘗如蔬食時有餘卽以推與貧者曰是人所遭猶我身也嘉靖丙辰年七十守志五十年云洪先曰嘗觀漢時條令孝子貞婦長吏必覺察以聞漢治近古有以哉夫人之爲善性成者上也教習則其次也畏威逺罪又其次也旌淑之典不行而望美俗卓行踵出難矣今制節婦五十則旌然二三十年來未聞以是事上聞者何也往見前令王某詣住岐陳節婦門拜而禮問以爲希談嗚呼其果希哉予家有羅洪一妻李氏年亦七十餘與劉事類又且無子今猶績絍自給也而裏中曽生煥母亦爲人所誦豈天性未泯有不待旌而勸者耶或言劉生而異兆何居應之曰性善常也不待教習者異也出泥滓而不染殆其類矣夫旌者表異也異矣而失旌於兆也何尢

田心象溪張君傳

象溪張君名幼楨字植卿吉水田心名家也少頴敏博洽八九嵗通文辭十餘嵗試諸生督學憲使空同李公奇其文舉前列而是時西墅翁珥亦爲諸生每試顧先翁於是有名邑中廩於學九舉鄕試不利年四十六以嵗貢上禮部而翁之年亦已向老遂授郴州學訓導以便迎養已而翁不樂往逾年丁母憂歸復補臺州府學君𨿽以祿仕然師道端嚴在郴則以詩書課藝文不令蕩弛而臺有金一所諸公行誼學術名一時君虛心往來樂聞其語諸生執贄見者無貧富盡絕之諸生知其然不敢以貨取往在郴有以古琴爲儀者君拒矣家人誤攜以行至家覺之必返其人其生平絕裂堅執若此其意以爲吾受非義以奉吾親卽陷吾親於非義吾何以爲人師哉在臺才二年一日思翁不置投狀當道乞致仕適河南鎭江教諭檄且至納之官竟棄歸前後兩入官畱家侍翁獨以身往旣歸與翁同寢處一飲食必手致無他故未嘗輕去左右也君於奉親盡力矣然與人顧寡合絕不能以辭色假人卽隆貴未嘗稍有依附借气力以自便聞其不善望望去之惟恐或誤投足沾其餘穢以故人鮮得與之交然交防中信義篤厚固莫有過於君者往爲諸生至友人藍瑜家藍中年罷舉業家亦落莫君往來一不減少時藍旣貧老無子病且死君日夕撫慰卽以事返田心田心去藍家數里而限一水徒步僕僕朝往暮歸未嘗少輟比卒親爲沐棺治殮經紀其後無憾乃已此非有所爲也然或以爲少年故交未忘情耳當貢京師時邂逅與邑中貢士張冕爲同捨張挾厚貲而寡侶病且死以後事屬君君踐諾甚謹封識囊篋飲食其子至歸櫬寧捐已貲於張不少損也家居七年逺近漸重其所爲於是縣大夫咸賔禮之以爲可以矜式士人君亦嚴重自處終日與縣大夫相對口中未嘗有軟熟語縣大夫亦未嘗不欽欽也君素彊盛善飯性不畏病西墅翁偶沾疫君滌穢烹劑逾日亦病翁病亟君猶彊起命治後事翁卒而君病已危不能號因擗胸气憤憤不能下遂困瞀後十日亦卒是爲嘉靖己未四月二十八日距其生治乙卯壽止六十有五餘往哭之慟蓋傷善人薄佑而天命之難諶也爲之躑躅久之又念天固奪君君之行事固不可冺因敍其平生爲之傳遺其子咨伯亦以代誄招云論曰侍疾者言君自翁卒卽絕食拒醫藥以是不起或言君令治翁殯室須稍大意將爲倚廬計嗚乎推君之心何所不至此兩事誠優爲之卽使君不甚病或彊藥食病起或未卽廬居其平生孝友侃侃自足不泯觀君者固有在也人之彊於善者以有名義要束耳夫名義者耳目之所可及未若謀諸其心也謀諸心固有耳目不及者矣君於人情習而安者顧於心覺其不義卽一物之餽不使凂焉其肯取非其有乎不肯以親故受其污其肯隠忍於其身乎君之官一郡邑博士耳使其位稍進處風波靡蕩中卓然獨立其振綱紀作貪懦豈小補哉自君之先吉水多鄕先生其行事大抵守已而無他徇各成節行之奇終其身不爲變君蓋有所師法深信而不移所謂斯焉取斯玆又其一驗也然世之資於君者乃獨不逺嗚呼君則已矣有如聞其行事將不足以勵世俗表士規而聞之觀風豈無惻然而興嘆踧然而起敬者乎

念庵文集卷九

欽定四庫全書

念庵文集卷十

明羅洪先撰

說

見羲說

易之八卦庖犧氏先天之學也庖羲氏通神明之徳類萬物之情以教天下於是象天法地逺觀近取見至賾而不窮者不出於有無之相因始設奇偶二畫以象之二畫錯而八卦成八卦錯而四圗著是卦畫者庖羲氏之文謂圗無文者非知圗者也圗之文不一陰陽消長之象則一陰陽消長天地之變化也於先天何居且夫先天云者言夫天地之所由始是天地所不能與也而況於人乎夫安知其逆順與否而又安所據而圗之哉嘗試言之先天其源後天卽其委也善窮源者必循其委卽變化之所由始而天地可推矣是故觀圗之自震而離而兌而乾則一陽漸長之象形焉陽主發動其機進而上往上往者生遂者也故曰順言順而遂也則出有之謂也觀圗之自巽而坎而艮而坤則一陰漸消之象形焉陰主斂靜其機退而來復來復者反本者也故曰逆言逆而反也則入無之謂也二者推蕩而天地之變化賾矣𨿽然方坤陰之已逆而震陽之未生固陰陽消長之間也是時也無有乎眹兆無有乎端倪無有乎期彼一陽之來果何所自哉是故有不始於有而始於無無不終於無而終於有一息之出其先則入之源也一日之子其先則亥之交也一月之朔其先則晦之終也一嵗之復其先則剝之極也故曰復見天地之心言觀此而天地可見也然則闔辟之始必自渾淪恍惚坱圠沕穆不涉有無不屬動靜擬議有所不能至思爲有所不能及其猶陰陽消長之間乎故曰易逆數也是故以其無分於動靜有無常爲主宰而言謂之天心以其動靜有無交錯變化而擬議思爲一無所與而言謂之大易以其變易不窮終不離於主宰而言謂之逆數蓋自其源而觀之若已判然於天地開辟之始自其委而觀之則亦不離於陰陽消長之間惟不離於陰陽消長之間則亦不離於此心往來之際孰知夫元精之先一息也孰知夫夜气之先旦晝也孰知夫混沌之先日月也孰知夫開藏之先嵗運也孰知夫太極之先天地也是庖羲氏之學而未之嘗言也故曰通神明類萬物不出於有無之相因風气漸澆情僞相感列聖繼作皆因時以捄獘於是文王重之以盡其變周孔系之以效其動及其久也意義繁圗書聚諸家之學競起而莫之準矣是故徇於有者見動而不見靜於是刑法名理功能之說興其蔽也常外馳而不自止是化物者也墮於無者見靜而不見動於是偏槁苦空虛靜之說興其蔽也常內揵而不相應是絕物者也惡絕物者斥無爲之言爲異端惡化物者病有爲之迹爲同俗或舎二見而求一致者則又未能超後天之質以還先天之源而不免執見以爲本庖羲氏之學隠而不見者數千年於玆矣於數千年之後諸家紛紜之中綜往聖未言之意於數畫之圗非自有得於此心之往來自一息之微推而至於天地變化脗合洞徹渾一無二其孰能之

劉士仁字說

天地之气翕聚而至於發散必且氤氳磅礡薰蒸融液彌漫於覆載間不獨甲拆之微肖翹之形絲縷毫芒靡不貫徹𨿽石至頑悍土至剛瘠亦復含澤潤而吐華滋蓋生生之動莫能遏也斯時也名之曰春春之爲言從屯從日指日之暄燠艸茁然欲奮出之象也惟人亦然至靜之後眞心來復太和畢達無有間隔自愛親敬長盡人之逺邇疎戚極於萬物靈蠢纖鉅通一無二神感防應不異彼此蓋得天地之生生而未有遏之者也斯念也名之曰仁仁之爲言從人從二二者天地惟人同之言同天地之春也故曰仁者渾然與物同體不能同體卽不足以應春之生生大哉仁乎其三極之精乎春之至也漸仁之成也難學與不學有辧矣龍山劉節推君將冠其長子子韶之子應春問字於余余字之曰士仁夫人之仁以其心而士之仁以其學未有不學而中心安仁者是以必屬之士彼愛親敬長此心不容遏者也卽此一念推之可同於天地嗟乎士仁吾知其願學矣

天命說

世之言自然而不容彊者類名之曰天有所賦予而不可違者類名之曰命委之天命則一毫經畫措置之力大抵皆無所施此夫人而知之也𨿽然亦有不盡自知者矣自吾知有生也而視聼焉而言動焉而愛親敬長慈幼焉有一不足者乎誰則誘之誰則使之惟其自有生而足也則其生也若有賦予之者而其所自足者又皆自有生而然此獨可以私意雜乎其間哉聖賢者以爲吾之心固有若然者矣而言性者顧或失之乃名之曰天命之謂性其言天命者又失之也乃復解之曰莫之爲而爲者天也莫之致而至者命也言至於是不待師友之傳授詩書之訓釋而吾之心固已昭然無隠矣𨿽然如此而視聼可矣視而擾擾聼而逐逐豈所謂天命者乎推而論之言有所餂動有所爲愛有所彊敬有所飾慈有所蔽非有誘其中而使之然乎此𨿽加以師友之益詩書之澤而吾心之欲其昭然無隠不可得也於是聖賢者以爲吾之心固又有若然者矣乃復示吾人以學學也者所以學吾之心也學其所謂天命而去其不出於天命者也不出於天命者何也凡吾有以爲之有以致之也有以爲之有以致之非他也卽吾之視聼而動意乎中者是也白沙先生有見於是也其言曰學以自然爲宗言希天也陽明先生曰致良知良知者自然之知無二言也皆所以致其命者也至命者至之也知命爲之主也俟命惟所適也立命者弗去是也學者之事也學不達於天命不可以言盡心心有不盡則日困於紛挐膠轕而無以自免是所謂天之刑人也而何羨於獲年哉往余讀一峯先生文知秋江劉氏有素彬翁心雅敬之嘉靖己酉春先生之孫受及弟暘侄冕訪於石蓮洞中語及蓉江劉子者孝友人也其平居恂恂謹於禮不敢私其家以病鄕人問其世素彬翁之孫也予喜兩家再世有人可以不墜先人之業爲之動色久之受因告曰沆四十時常辱教於雙江君則以孔子四十不惑者語之或者以爲言太髙也今加十年而志不衰曷亦有以解之乎余謂曰有孔子之志學而後可以語不惑不惑者言於天命之性學之而不疑者也五十而知非始知也日用而無不知也加於不惑矣蓉江如曰此聖人之事吾則安能爲幸爲觧曰無所爲而爲者義也非訓字語耶其謂莫之爲莫之致者又何以異也今之以言壽人者多托之長生長生無足道也而其言有曰無淈滑爾魂兮彼將自然聞者不以爲髙大而懷懼心以是取譬蓉江之惑釋矣

爲後說

禮有無子無無後何言乎後也不忍其無歸而爲之喪不忍其不食而爲之祭不忍其父母妻之無養而爲之主是三者事至重也身有所繋情不得以兼舉情有所専禮不得以並隆故曰爲人後者爲之子而爲其父母期蓋爲死者之慮至周也夫舎其父母之情而爲人後此非得已也而一有利於其間則有無之之心矣利於人而舎其父母不可道也孔子射於矍相之圃爲人後者不得入其意以爲斯人之不可語慈孝猶敗軍之不可語勇亡人之不可以與圗存也絕之弗嚴後世必有因爲後而亡父母者聖人禁亂於未萌故民鮮入於刑戮此禮不可一日無也後世之言後者徇其名以利之耳悖其實而人莫非之顧以爲聖人之經不足以捄有司之法未之思也予嘗睹三陳孝友事而贊之以爲充三陳之心可以復古之禮無難矣陳輔國輔華有兄輔邦爲人剛梗而篤於愛弟二人之奉其兄自少至老未嘗一言忤也輔邦死無子輔華誄之輔國曰吾兄之墓宿艸矣而室且無人吾何以盡吾心哉吾視其視吾昆季猶其身也其視吾昆弟之子猶其子也亦孰擇而爲之後亦孰忍自後而不爲之後哉且吾恨世之爲後者之爲利也而又忍效之𨿽然吾二人之不能常保猶夫兄矣後世孰有知吾心者吾將割花橋雙源坑之田若干石以供嵗事俾世世守之吾二人之傳漸逺則吾兄之祭不廢孰與爲後者之怠棄哉輔國旣死輔華卒舉其議余聞而澘然者久之蓋傷其志而感其有合於古禮也夫古者貴専而玆以合舉何言乎合也以其無利之之心而又能行乎其不忍也嗚呼世之名存而實亡與實同而名異者可盡道哉因書其事以爲勸復附爲說俾議禮者參攷之

月借日光說

月本無光借日爲光此必古語宋儒聞而不察以黑毬擬之眞啽囈之說也易曰日月相推而眀生傳曰月盈則虧書曰哉生明旁死魄此明言月之生死盈虧也日之象則兔兔卯神也卯本日位而藏於月月象則烏烏酉神也酉本月位而藏於日此象坎離之交也乾交於坤而爲坎坎爲月精其中之陽兔之譬也坤交於乾而爲離離爲日精其中之陰烏之譬也陽明陰暗陰本無光其光則陽之藏也故謂之借光蓋指其生死盈虧不定而言之也故一月之首謂之朔朔之爲言蘇也猶日死而復蘇其字從月從逆言月至此逆而反也順則死逆則生數往者順往者屈也知來者逆來者伸也嗚呼有能知逆之義者其於道也庶幾乎

雙壽圖說

昔孟子以父母俱存爲君子之一樂而卽以不愧不怍繼之其意以爲非俯仰無愧怍固不足以恱乎親不足以恱乎親則亦不足以爲君子矣不然世之具慶者何限其皆謂之樂矣乎葛山王生安器遊予門每與語孔顏之樂駸駸然有意乎尋之也一日持其父思畏君母劉氏雙壽圗來乞言問之曰母劉以明年戊午而思畏以己未並壽七十予爲之喜曰生乎汝曷自反其心其果樂乎予言無以爲也父母於子一體也自子之外歸也使其欣然若有得焉父母見之有不動色者乎使其戚然若弗寜焉則必駭訝而相問此其見之外者然也況深有得於中者哉生果求其樂矣乎驗之於君子之俯仰而已矣

辧

良知辧

予問於龍溪子曰吾記熙光樓若何曰將以捄病非言學也曰何曰良知者感觸神應愚夫愚婦與聖人一也奚以寂奚以收攝爲予不答已而腹饑索食龍溪子曰是須寂否須收攝否予曰若是則安取於學饕餮與禮食固無辧乎他日龍溪子曰良知本寂無取乎歸寂歸寂者心槁矣良知本神應無取乎照應照應者義襲矣吾人不能神應不可持以病良知良知未嘗增損也予曰吾人常寂乎曰不能曰不能則收攝以歸寂於子何病吾人不能神應謂良知有蔽可乎曰然曰然則去蔽則良知明謂聖愚有辧奚不可求則得捨則失不有存亡乎養則長失則消不有增損乎擬而言議而動不有照應乎是故不可冺者理之常也是謂性不易定者气之動也是謂欲不敢忘者志之凝命之主也是謂學任性而不知辧欲失之妄談學而不本眞性失之鑿言性而不務力學失之蕩吾懼言之近於蕩也龍溪子曰如子之言固未足以病良知也

四聖辧

夷之淸尹之任惠之和與孔子卒不同者孟子屢引而不發非有愛於言不能言也三引孔門弟子之言以告醜者欲其深思而再問耳至謂集大成則已指其故矣而所謂其中與其至者卒未之明言豈待人之自得哉夫射者之於鵠猶學者之於天命也學不本於希天猶射不指夫正鵠縱力有餘或過其鵠謂之中不可矣夷尹與惠忘私也而未能盡性至命與鵠猶有間者也孔子希天是謂至命至命者至鵠也忘私修行之極也至命希天之極也學見於行則有迹有迹則猶有可舉有可舉則有所遺故其流各有獘然以其所造皆無私意之畱故皆曰聖學通於天則無爲無爲而無不爲矣孔子嘗曰我則異於是無可無不可惜哉顏子沒而此意不傳下學上達知我其天之語告之子貢而不能悟微孟子其孰知孔子之所指乎

物辧

植靑箱者以扇類箑以握類指種香者直剖則長橫剖則短熊膽占朔雉尾卜晴春泥繁雞夜燭敗蟹是無知者有知無見者有見也然則知不系心見不憑目動於心者知必不靈拘於目者見必不廣是以聖人虛其心不偏物蔽其目不見人

昭穆辧

古之昭穆果以世耶不拘子孫相比爲說耶然世之言昭穆者斷謂隔世相附考之商南庚而下至於小乙五世俱兄弟繼如果以世耶則將廢諸帝之祀矣然在位則其祀不可廢也七世之廟不可越也廟無二主豈容一廟五主乎旣不可共是始祖而下止祀及父子兩世而髙曽祖俱祧則於禮愈不通矣制禮者必有定說姑識所疑以俟詳考

日晷辧

日晷本元太史郭守敬圭表制也余嘗入司天臺觀之臥石圭刻尺寸以爲瑱樹銅表南端髙四十尺爲室表北霤中以景室闇則景愈明而視審表髙則景愈長而尺寸別蓋本土圭之制五倍以數以變通之今世所傳日晷以木爲簡六南端立表北畫時刻持之對日視晷不必定方位而設者卽其遺意也嘉靖乙巳春予祔亡弟造夫嶺大墓山取以測時是時爲立春節日入酉初初刻將晡視其景在戌之終竊疑焉畢葬取元史考之北極出地之度有多寡夏至測日之景有短長是地之勢與日之行皆有南北參錯也因悟曰世人但知減表之盈虧以合日之異行而不知變表之短長以準極之相去極之相去有逺近則地勢不同地勢不同則表之則當變於變表之中加以盈虧而後日之晷刻可得而測也今世所傳亦曰本之守敬云爾守敬邢臺人表在大都大都今京師也取京師之表行之四方其謬何疑於是卽大都北極出地四十度之數爲舊表之則十分之而取其八分六分五分通爲四表以合二分二至之日行而測其景以定晷刻無弗驗者乃知守敬之制得之變通世人之謬失之執泥故也明年如毘陵語之荊川荊川精於歷數者聞予驚曰兄聰明善悟若此胡不究歷法乎將彊以授予應曰程子有言某那得許多工夫一笑而罷他日語之人多不解或又索予表以測日予曰此非吉州也慙而止後十年龍山劉子問日晷出其制以告不甚解乃爲之辯復詳其制遺之舊制夏至後表一寸春分與立秋後表八分在下穴立冬後表五分秋分與立春後表六分在上穴夏表準今木工尺正一寸今以京師當之爲四十分彊西安四十少登萊太原三十八少濟南三十七少大名三十六東平三十五六嵩山三十五開封三十四大彊河南三十四大弱漢中三十三半彊揚州三十三武昌成都三十一半衡山二十五吉安二十三半雷州二十六瓊州十九半自長安以下夏至表皆從京師四十分中得數又十分之以爲寸其三表又劑分而逓減之【如雷州二十正當京師四十之半其夏至表準木工尺之五分如此則春分當四分秋分當三分立冬當二分半他準此蓋以木工尺之五分又十分之取八分六分五分三表此減表法又按周禮日東景夕多風日西景朝多陰則知東西二地朝夕表又有增減近東減卯辰增申酉近西減申酉增卯辰長短準此以漏】木簡長七寸博二寸中髙長五寸五分博一寸畫時刻南起午北迄寅戌往來數之五寸五分之內午四分己未五分辰申一寸卯酉三寸寅戌五分午四畫之往來數得八刻寅戌一畫余刻之半他時皆八畫之準八刻其分寸準木工尺不復減【或疑木工尺有短長以何爲準解之曰卽以一尺之分寸畫刻取一寸四十分之視所在之地當直多少折爲表之分寸無不準知四倍土圭者皆可盈縮爲之】當南端畫中外爲上穴內爲下穴以立表四周下陷爲水渠取平渠深二分徑三分外爲廓竅其復下以藏表

箴

一眞箴

種谷去稗種桃失李將美靈根必辧本始天地之性在人爲理事應無方心實不倚惟聖先覺立極陳紀不失天眞自然而已知以物遷志爲气使百骸𨿽存諸用盡弛譬之幻偶機不由彼卽獼而冠有無奚禆有思希聖莫先反已在身所由如意之指言或有餘行不相比類躬負販謬羨陶猗假寐一厠遊魂千里覺而自顧境非昔擬何以責之曰非眞爾目不外營聼不逺徙易慮攺圗爰表及裏神解精存口談足履如饑索飡如渴飲水得寸守寸知此保此持之終身可以夕死

愼齋箴

愼哉愼哉有身實難孰阽於危孰麗於安譬彼措履周道平平漸漸之石亦旣隕顚毋曰莫侮神在爾室毋曰於邁尙鑑於抑飲食日用莫匪爾質庶靡有他以觀遺式

銘

奇石銘【並序】

雙江先生之訪石蓮也披榛篠陟巘崿取片石若拱璞隨叩中律七竅匪鑿蓋念庵子屢寓目而未始驚愕者也嗟夫物貴遘時人有知己幾不可彊何莫非此於是爲之銘而贈焉銘曰

以爲汝有遇耶則失所處以爲汝不遇耶則得所主𨿽然苟不轉矣在邇在逺焉往而非汝耶

小硯銘

其亷若夷其長不施挫銳處卑行與時隨以修爾辭吾以爲身之規

方硯銘

質之剛徳之方靜而有常中且光遺之無疆匪余爾曰人文之用章

月岡曾氏宗祠明禋堂碑銘【並序】

堂曰明禋崇三尋廣五筵主藏後寢神庫旁翼致齋兩廡五間門三【闕】序前啟綽楔夾庖與庾度地爲尺修三百五十廣一百八十月岡曽氏宗祠也曽之先居豫章徙廬陵自延構始至崇朴再徙泰和文溪七世安彊提舉湖南又十世寶慶通判如驥以死國諡忠湣忠湣有弟如龍判嶽州文類其兄四世俊甫新甫徙檀樹巷至今有祠祀三公二甫一以賢貴一以始徙禮也三傳爲遼海翁子永徙韋家巷翁篤行忤時國初坐誣謫戍遼左長厚博服帥領恱之晚得代歸子伯愚卒遺孫士俊士敏士鼎鼎義請戍二兄得畱士俊早逝士敏攜子侄徙今月岡俊再傳勉訓拓室南岡長子才冠金壇教諭敏以仲子知州瑀貴封光山知縣孫勉敬五井鹽課大使大使生才達以子山東按察使於拱貴封郎中知州稍移文水生淸逺訓導任貴陽知縣憲曽孫於冕訓導澧州而桂陽子才漢爲湖廣布政防議自居月岡未逾五服顯貴相踵諸生軰出輒負時名族日衍肆於是長老知州子晚淸逺子才澄曁郎中桂陽子才涇諸生金壇子於幹防議子於鑑合澧州按察率其羣從同心一辭本始祖徳食惠莫酬於義豈可卜旣獲吉斂材庀工爰建堂宇遂定祀儀晚執嵗事斷自遼海服在髙祖伯愚惟曽俊敏始遷親則王父匪鼎振義曷有遺音宜祔且報咸以妣從遼海而下引引繩繩上遷下祔班敍逓進復因於干請文牲石用廣明禋或謂祀四世於今匪倍禮曰大夫有事省於其君幹祫及其髙祖於古匪僭不僭不倍於明禋曰庶哉某按廟制以世代近逺章數隆殺辧貴賤然皆外垣都宮昭穆異處主無二尊文至飭也爾雅室有東西廂曰廟無廟曰寢今祠皆寢非廟也籩豆籥羽不登於階卽世逺其不謂殺乎且夫始徙不遷賢貴不祧遵人情也如以四世再一升祔遼海父子將遂忽諸祠議始程朱程朱推祀至始祖不嫌禘祫物未備也是故祭別以時時有疏數主藏於祐祐有専附情盡者義嚴世逺者禮變惟明與禋生諸心達於神明斯可祼享獨曰不僭不倍已哉乃勒銘詩述故俾事事者觀焉詩曰

曽著泰和氏繁出異檀巷文溪世遡卄四行直至枉惟遼海翁詩書塞上莫躓厥躬再世怡怡弟任兄業爰植爰培二榦百葉文學徴辟博士揚休守良令惠政立譽收或佐於藩或臬是長朝錄其勤親榮其賞惟玆童耄逮爾婚姻壽考飲食孰匪一人揆始本功造自遼海美彼友於矧能身代堊垣黝寢祠啟其間祭緣於服主齒於班嵗嵗孫灑掃庭下牲肥酒淸載獻載亞甡甡孫子左右駿奔進豆及俎烹肆炙燔以侑以歌舉勺如醢庶防顧歆防敢或怠尊罍匪潔明明此靈享以精意匪黍稷馨誠惟神依是謂報徳神惠孔時慶遺不忒神鑑烈烈靡幽弗知有來徼福誦此銘詩

跋

跋江門指南捲後

按先生二十有七從吳聘君歸而苦心考索者三年閉戶嘿坐者又十年而後有得此詩自敍在成化癸巳嵗是時四十有六蓋其自得久矣顧收斂歸靜若初入室然者晦不久則光不大固先生進道之因也今人從事於學旣乏靜専又易發露如是而欲與古人上下並驅烏可得哉爲之深省

跋陽明先生與雙江公書

陽明先生與雙江公書在嘉靖丙戌又二年先生遂有南康之變是時公猶未執弟子禮而先生盡以近日所獨得者切切語之惟恐不盡吐露斯其付托責望之重可知矣夫萬物一體之義自孔門仁字發之至宋明道始爲敷繹其後西銘一篇程門極其稱羨自是止以文義視之微先生則孔門一脈幾於絕矣故嘗以爲先生一體之說𨿽謂之發千古之祕亦可也公珍重是書旣勒諸石乃以原稿付謝生經以其責望豈無意乎

跋白沙和兼齋詩

同年張良夫遣子統貞省余持四手卷以示其一白沙先生與素庵公和詩考其時蓋先生赴召寓京所作後有東白君跋語則公遭貶南歸時也東白謂樂於退隠非古人之心其言𨿽是似未足以槪先生夫先生之學以自然爲宗至其徳要則隨動隨靜終日照應而不離彼豈以隠爲髙者哉公直聲動一時其貶也時人莫不髙之而先生所傾向者亹亹不置要非爲一節之奇者此豈東白未定之論耶不肖生公之鄕而年實相後恨不獲執事杖履幸與公子同袍夙資麗澤又得拜手展讀手澤因見先生所書而遂論次若此後之覽者其有謂餘言何耶

跋通書聖學章後

右濂溪先生聖學章以無欲爲千古入聖指要易通始之以誠則曰誠則無事又曰誠無爲終之以艮則曰艮非爲也爲不止矣夫自堯舜相傳精一之祕莫不由兢業以得之孔門格致戒愼其功若不一而足也今曰無事無爲不已悖乎曰不然無欲者至近而逺至約而盡至易而甚難者也明道得之濂溪重其言曰所欲不必沈溺只有所向便是欲夫有所向者欲也所以必向是者有以爲之主也夫意之所向隨感易動日用動靜何往非意於此辧別使意無所向自感自應則心體泰然他無干涉靜虛動直由此而得其於用力不已切乎是無事者乃所謂必有事而無爲者乃其至剛者也白湖君志於聖學不以某之不肖而數數下問愧未有得也姑述其所聞於師友者書以相質倘無疑於是當詳爲說以申之

跋太極圖定性書西銘論仁體四篇後

無聲無臭而萬物生上天之載也天命爲性萬物同此出焉無極者言乎其本也無欲者言乎其功也無欲則渾然與物同體夫是之謂仁仁也者言乎其復也仁存則人極立順事畢夫是之謂合徳濂溪之言至矣橫渠見其大者也誠敬存之未嘗致纎毫之力則性定而內外忘明道所以發其蘊也予誦言久矣未能得其所以言也柴子某與語契甚書此定交蓋予方有悟於是而病未能君亦孳孳焉若不及嗚乎日月逝矣其無爲枉生哉

跋九邊圖

古者男子生懸弧矢示有事四方及其長也憂樂以天下也故夫子曰吾非斯人之徒與而誰與所與者必好謀而成𨿽愼戰戰則必克非衛靈問陳未嘗無對也不幸捨而藏焉猶曰隠居以求志然則聖人之學不可見乎余少慕虛厭世事不知異於聖人也已而悔之則身病矣而又以罪廢日聞邊警但覽圗而悲思見其人無由也某大夫遣畫史從余書圗冀其可語此者因取大明一統圗志元朱思本李澤民輿地圗許西峪九邊小圗吳雲泉九邊志先大夫遼東薊州圗浦東牟錢維陽西闗二圗李侍禦宣府圗志京本雲中圗新本宣大圗唐荊川大同三闗圗唐漁石三邊四鎭圗楊虞坡徐斌水圗凡一十四種量逺近別險夷證古今補遺誤將以歸之蓋再浹旬而就然非飽食無所用心者矣昔陶侃運甓比於惜陰將以致力中原議者取其志而未與其學某君如有志也其必賢余於博奕而無自畫於運甓矣乎

跋鄭少谷與傅丁戊暢敍幽情捲

余少時得鄭詩鄭文讀之意其人必淩駕風雲偃仰林壑飄飄然不羈於世故能言中節而無俗韻然微有悲嘆無聊之聲何耶是時少谷已亡與余遊者皆未接其人無從考驗余所渴也嘉靖丙午嵗暮從傅丁戊見其暢敍幽情之作乃往年元夕山中所書則已盡洗且有羽化登霞之興態豈情景相逼然歟夫有得於中者無所蕩於外然大要居逺絕塵習久其移見幽人貞士避朝市如酖毒而雅詞古調往往枯槁巖穴者専之有以也明年丁未元夕余與東廓諸君會於恩江樂丘共坐山樓聞城中簫鼓有如是【闕】再展少谷是作異地同情不能續吟俟黙悟覽者暢發之耳

跋周氏捲

右壽昌訓導止齋周公詩四十六首公名某舉順天鄕試官止壽昌以子貴贈監察禦史所爲詩皆沈實惇厚蓋勤學篤行者也集而補書者侍禦公魯裝軸者侍禦公子祁也侍禦公淸徳雅望於先君莫逆祁視洪先爲通家故出以示記有之父沒而遺書不能讀手澤存焉耳此人之至情也況出其手迹哉洪先始喪先君見隻字卽櫝而藏之不令入目嵗久痛定始取讀焉然已不勝涕泗矣侍禦公是書自謂在四十三年之後祁得之公沒三十餘年而洪先所集先訓亦在昨嵗蓋通家之情同故其事無不同也卒業淒然秋風在戶

跋蕭服接送遼使語錄

宋有天下三百年政和前是一天地靖康後又一天地景炎後又一天地矣余讀景炎五月詔有曰玩愒於尙可爲之時醖釀此不忍言之禍爲之淚下嗚呼安得使政和之君臣聞是語哉嘉靖庚戌八月敵犯郊畿其冬重讀是錄不覺髮豎

贊

陶靖節贊

先生自況無懷葛天又曷似之黔婁之言止酒而醉其忘者天世無孔孟夷齊孰賢吁嗟先生近於自然

贈工部尙書寒泉潘公贊

公名旦字希周舉治末年進士江南婺源人

君子之道所重持身曁其有位職在憂民屹屹司空終始匪懈庶愼庶獄有勤無戒漕不中梗盜不內狀莩餒者起誣蔽者彰府則羨金家則乏食孽社何妖當途何力我正我色孰能淩之我直其辭孰以爲疵帝鑑孔明晉位錫誄又何酬之壽考孫子業収嘉靖治之遺匪鄕國是程朝著之儀

廬江訓導黃君復庵贊

中軒庭訓好古所先長公詩學師友淵源比多士而咸避舍寄一命而遽引年孝弟之心垂老不變文字之癖𨿽病猶堅考八十之前而毀不致問二難之後而業有傳庶防可以忘情於世而聴命於天矣乎

東泉周先生贊

詩亡畔道經起名家承學擅宗孰探荒遐振振先生稱時之對哲類雲從詞源春沛人曰茂淑虛中防安問道於防惕焉省觀辭修以誠身率爲政侍卒若偶行涉未病庭有昃食裏無夜呼逾境避恧薄海輸逋考最弗酬色慍何有位在具瞻余敢所否暮金不入肺石常虛嶽神作配魯國化儒盡瘁匪躬遺榮捲迹愛重桐鄕淚墮峴石井泉比節伏臘専祠邦畱典刑鄕失蓍龜宗老曰嗟在家無怨俊髦曰嗟誨人不倦爰咨爰度有容有儀匪惠之懷惟道是禆無畫於懦毋棄於耄有求其覺視玆允蹈

都察院都禦史三厓歐陽公致仕贊

公負奇气夙成於文容如玉山才若春云旣銳且敏亦剛而厲無堅不摧能矜厥細越人之言剖劇有神滇人之言惠在保民執簡所指遂威傲慝亦旣脫冕縉紳動色寂焉野處於塲於圃人惜器受公懼過取天子圗治旦夕召公公不慕榮人以向風

北山龍君贊

身乎靑衿非儒術之拘身乎黃綬無官謗之虞此一夫也若其處三軍之殿入百蠻之區叛服未定勝負難圗懸河之辧挺身而是非立決轉丸之智附耳而禍福頓殊使乘風雲之會登日月之衢吾不知與酈生之徒何如也然則入陽明先生之彀者豈其偶然者哉

姚林一愚翁贊

我觀於翁也曷以名諸其凝精也豫兮若畏其禦物也頽然若愚家學之成在穉童而有立師傳之守至耄耋而弗渝羣居而心則逺戰勝而貌亦臒卽榮悴之過前能從所好無眾寡而處後常得自如興至五言其撃壤歌而情闗風月閒居一室其承蜩處而身若橜株俯仰不干行則啟期之樂形骸自肆命非桑戶之拘蓋封君邑奉有無曽不能爲之外重彼畫史丹靑形似又烏足以盡其中腴其殆斯人之儔而與天爲徒者歟

吉邑城頭防庵陳君贊

持義凜然不可幹私薄勢如畏慕善若饑怡然相向杯酒故知克己展親忍性避時對聖賢語亦瞿然思及聞穢惡奮然吐辭塗炭凂我疾痛切肌

城頭直隠陳君贊

嗟余幼兮見君君倜儻兮不羣年旣躋兮壽域智日炯兮有聞坐裏門兮夕訓養上庠兮起酳嗟星聚兮東井豈伊人兮流陶齊飲兮忘天粵余世兮交堅君胡爲兮莫畱瞻儀容兮永傳

宮保太宰文莊羅公贊【並序】

文莊公旣卒之七年仲子郡守珝奉公遺像俾洪先識其爵氏於題洪先再拜嗟曰古之名賢碩輔流聲無極聞者莫不詢其閭裏詳其狀貌年齒何若以慰其思慕如古所記述其或略而弗考將以爲史有闕文蓋嘗觀濂溪遺像眉目之間識者猶有髙下丰瘠之辧惟公一代鉅人出處系世道言論禆經說太史之所必書尙友者之所深論誠不可無識也敬書其題附以贊歸珝藏奉之贊曰

儒者矩矱以理爲宗孰是訓式言斯行從公嘗自言四十始覺彼此同心聖賢可學旣辧畛域益謹行藏小物克勤舊章不忘文必布粟儀則圭璋位進身退志謙譽光司馬洛陽當寧眷顧衛武淇澳先民寤寐名辭黨碑智先志墓百寵無驚不疑何懼昔拜公堂聼厲卽溫今暏公貌意逺思存記曰困知欲明正的褒古貶今毫分縷析公貌在目公言在書肅穆公神對越儼如身有準繩久而不朽小子且興矧嗣公後

楓山吳公偕配蕭孺人贊

於惟先生晦耀而潛執道之矩不北以南抱朴守素文采中映出其聲詩儷古鳴盛人競於智我掩其華謀在食力外孰我加杜陵長鑱栗裏移居稱意所須時捲而舒亦有少君克相厥美終寠無嗟敬恭相對貞曜作苦大家辭榮偕老眉壽令聞方升豈無儉行逺識莫稽豈無博服徼利而迷孰若先生侃侃自好儀考其儔視昔髙蹈圗史失紀蒙庶防則撰行述辭訓彼幽側

梅黃君贊

容之愉愉服之舒舒言不及乎錙銖而施則厚身不出於裏閭而樂有餘持然諾以自重謹交遊而不渝顧齒髮之逾邁日月以居諸曰此梅窓甫之所以恆處其逸而忘其形之物物者乎

樂耕劉君贊

孰出貴裔弗化於習孰榮宦遊違俗特立惟祖有遺懼或墜之智出嘗試計效不貲余豈若人惟財是守棄余若穢競羨獨否爰取負郭載勤菑畬豈不塗體惟心樂且匪樂斯耕惟安可久稱力而食𨿽厲無咎再世皆獲如播有秋穮蓘在玆尙念詒謀

進齋盧公贊

其性侃侃不刓以方其行磊磊亦巽以良性之方矣處贏資而素無他偶是以室有孟光行之良矣挺英標而順於事長是以庭有伯康年老而逝業埀彌昌蓋可繪不可畱七尺之幹至其不可犯而可傳者其惟方寸之剛乎

明水陳公贊

屹乎獨立防然閒行如望弗至而保此生問其靜謂無所息而常惺不昧問其動謂有所據而良知自成終嵗含藥泛應漸屏晚年一榻諸說方評侍側者卒然遇之而恍若有見久別者疑公無語而聼之無聲嗚呼其志之凝然歟其目之瑩然歟

李南屏公贊

萬全會興惟公是視公曰伊誰南屏李氏昔公之出白簡銕冠作上耳目邦國攺觀迨其旣歸遺榮守嘿斂虛匿明獨還幽徳寶不自祕教以時通侁侁子佩扶長攜童聖謨孔揚有典有式有來恭敬莫敢弗飭公實倡導天佑平康其迹𨿽晦其心則光載覩芳儀肅肅如對匪語之華惟眾余誨

四川右布政使東谷敖公贊

君子出處有如風霆方其未遇履危蹈屯亦旣得勢山嶽暝晦該博渟涵百氏交態意中出意說外立說枯淡探奇郁滯通轍陵今範古以剝以升列賢作弁多士同登水曹三載比部再試僉陜惟監進豫之貳大邦論學郡哲效能惟仁不刻卽抑乃懲備魯行師移蜀允協總運越資貴陽彈壓右轄之職三川首臣知足之戒不謀姻親一鶴一琴布袍葛巾絕外掃軌習靜閒詠奚囊何屬惟詩與書又何益之邊防國儲回顧壯年曷無曷有卜吉占勝子孫予守問予修已行險懷憎當官奉上惟法是憑勿擾而堅勿僻而細淸不易俗和能酬世孰謂道逺適予同歸不恃形气有生是依八十四年乘化返正人壽謂何斯則順命惟昔所寓實彼自基於乎吾儕尙愼所之

鐘山劉世簡贊

若有人兮髙洲被靚服兮好修蹇壯趾兮中蹶逸羈鞿兮莫畱揆余原兮水部遵文懿兮初路羌戒言兮忝生亦式好兮振步旣有繁兮駢枝春藹藹兮不違麗荊華之旖旎歌棣萼而猶夷采采丹芝兮鐘山下寶不祕兮世莫賈顏顑頷兮悲下土名一技兮聊自處時冉冉兮流恵光雜芳佩兮由周行五十加兮始艾懷戰勝兮不忘紺髮澤兮色沃容襜襜兮獨行世方競兮綺縠君何爲兮杜谷畹多蘭兮蕙芷植葳蕤兮紛靡樂融融兮未已矢分志兮末履

周中符贊

子輿莫逆吾得君焉植而不靡貧且益堅昔館於我情狎而容不惰今鄰於君交久而愛不遷持老成之矩矱子弟樂得其養守儒者之門戶處家庭而無間然此余社中一人其齒居吾之先也何以祝之曰惟永年

念庵文集卷十

欽定四庫全書

念庵文集卷十一

明羅洪先撰

序

困辧錄序

雙江先生系詔獄經年而後釋方其系也身不離椄槢視不逾垣戶塊然獨居羣聖諸子之言涉於目者不慮而得防之於身動則有信慨曰嗟乎不履斯境疑安得盡忘乎於是著錄曰困辧以明寂感之故歸質之友人友人或然或否或曰陽明子所謂良知不類往歳癸夘洪先與洛村黃君聞先生言必主於寂心亦疑之後四年丁未而先生逮送之境上含涕與訣先生曰嘻吾自勝之無苦君輩也其容翛然其气夷然其心淵然而素自是乃益知先生遂爲辧曰先生於師傳如何吾未之知請言吾所試昔者聞良知之學恱之以爲是非之心人皆有之吾惟卽所感以求其自然之則其亦庶乎有據矣已而察之孰感以爲心卽不免於爲感所役吾之心無時可息則於是非者亦將有時而淆也又嘗凝精而待之以虛無計其爲感與否也吾之心暫息矣而是非之則斯亦不可得而欺因自省曰昔之役役者其逐於己發而今之息者其近於未發矣乎蓋自良知言之無分於發與未發也自知之所以能良言之則固有未發者以主之於中而或至於不良乃其發而不知返也吾於暫息且有所試矣而況有爲之主者耶夫至動莫如心聖人猶且危之苟無所主隨感而發譬之禦馬銜勒去手求斯須馳驟之中度豈可得哉道心之言防性心之言定無欲之言靜致虛之言立本未發之言寂一也而何疑於先生先生聞之曰斯言知我哉錄有之良知者未發之中寂然天公之本體固吾師所傳也問之友人或然或否洪先曰吾學也困辧弗明弗可以措敍而梓之質之於知言者

困辧錄後序

余讀雙江聶君困辧錄始而灑然無所疑已而恍然有所防久而津津然不能捨於是附以已見梓之以傳而或者謂曰言何易也自陽明先生爲良知之說天下議之爲禪嘵嘵然至於今未已也夫良知合寂感內外而言之者也議者猶曰此遺物也厭事理之討論者也今而曰吾內守者寂也其感於外者皆非吾之所能與其不滋爲可異歟夫分寂感者二其心者也分內外者析其形者也心譬則形之目者也目不能不發而爲視視不能不發而爲萬物離物以爲視離視以爲目其果有可指乎吾懼嘵嘵然於聶君者又未已也余應之曰言果未可齊也昔者孔子不云乎曰吾道一以貫之當是時未能以其一者示之人也而曽子乃曰是忠恕也今之言與忠恕者同耶異耶彼以得之心者應之而世儒之言從而分曰孰爲一之體孰爲一之用而後忠恕者始明嗚呼使曽子若然其尙能聞言而惟乎夫聶君亦各以其得之心者爲言固未暇爲良知釋也子以心譬目有問於子曰寂感於目奚譬必曰視者感也物之不畱者寂也無有分也嗚呼似矣而未盡也子謂目之所以能視而不容翳者何哉夫天地之化有生有息要之於穆者其本也良知之感有動有靜要之致虛者其本也本不虛則知不能良知其發也其未發則良也事物者其應理者其則也應而不失其則惟致虛者能之故致虛者乃所以致知也知盡其天然之則於事事物物而理窮理窮則性盡命至而奚有於內外𨿽然知所先後而後近道此學之序也故無樂乎其専內也所以求豫於外者非是則無以先也無樂乎其守寂也所以求神其感者非是則無以先也彼禪固賊道也而其內之寂者固皆離事物以爲言彼視所謂理者何啻於其目之也而豈患其相入哉故言有相徇而非也者乃其無與當之謂也言有相反而是也者乃其諭所指之謂也子徒畏人之嘵嘵矣而獨不懼夫已之膠膠者乎今世言聰明才辧見聞彊敏孰與聶君所謂表然才大夫也其持世儒之學以見先生反之也非師之也而卒俛首以聴今又盡知其故兢兢焉自守一言以觸世之所諱其爲逐聲與塊也夫且吾亦嘗聞而哂之以其爲億也及逮而送之境無戚言憐色以亂其常蓋未幾而是錄作其曰困辧是遇困而益辧非辧於困者也而余爲之言者亦若辧焉何哉蓋餘困而後能知又信於未言故也

重刻一峯集序

天地有气義大和乘以代其運陽春賴以斂其成震而爲雷霆激而爲風颷慘而爲霜霰起而爲山嶽奔而爲湍瀾其凝於物爲堅金爲完璞爲後凋木其靈於人爲剛嚴爲果毅爲直遂爲無側頗得之而諸欲亡言之而異端熄用之而羣姦屏四夷寧而不用則爲萬世法孟子曰我善養吾浩然之气先立乎其大者則小者不能奪也嗚呼若吾羅文毅公其將庶幾乎公名滿天下童孺皆能道其行事至其所得𨿽學者不能盡識也死生之際大矣公家貧日中不能舉火而對客談學不倦得新衣遇道殣輒解以瘞而身無完裳今之言處貧賤者未必皆困於衣食者也困於衣食者少矣至於凍且餒者益加少矣公凍餒幾於死亡而一無足以動其中他尙何有哉名位不能使之榮擯斥不能使之辱功能不能使之樂禍患不能使之憂言論不能使之惑意气不能使之攺所謂浩然而剛大者性成然也非有事於勉彊者也吾獨怪夫學者之爲言也或病其僻或疑其矯纚纚乎聼之非不和且平也語其平生𨿽絲髮之防亦足以動心而變色而猶自以爲知道豈非世教之慮哉洪先幼聞公於人輒有不獲執鞭之嘆且欲以身私淑之然止嘆其難能耳固亦未知求所得也二三年來漸悔其謬於是再讀所謂一峯集者不牽章句不涉蹊徑不執意象不事雕鑱慨乎其於辭沛乎其於气而皎乎其於先得之心出之言懦者慚鄙者懼然後乃知孟氏之學至公一明其言實天地義气之所發也而烏可視以空文爲桂林張君思黙以進士來令永丰首考文獻風厲諸生聞公之文有遺刻者請於雙江聶君搜輯編次俾爲全集以傳遂因君索言於余嗚呼公之所得不系集之有無與全否也有欲知吾之浩然者觀於是集將不爲濯熱之淸風蘇蟄之迅霆也夫

諸儒理學要語序

古之學者無多言也各得其本心爾耳方其未得也必皆由悟以入所入之途𨿽有不同而其爲力皆若有不容己者惟其不已於力而後所求者不阻於難惟其有待於悟而後所得者不假於外旣得矣於其心已不能有所意必況欲執其所從入哉於心且然況於人之言哉譬之適國跬步者其不容己也自問途至國門𨿽有逺近之殊則皆所由入也居國中矣回視向之所問者猶不免於騖而闖焉則得與未得之辧也六經四子聖賢所以示人適國者也吾之資有難易力有勤怠故於擇言亦因以殊惟夫用力者鮮而不究其所以難則旣未有得矣乃或病其略而求益之嗚呼果言之罪耶自有宋至於今諸儒之語六經四子者不啻六經四子之多也彼旣未有得於六經四子矣求之諸儒而猶阻於難於是乃更病其繁而約取之嗚呼果言之罪耶夫未跬步而談登阪涉川穿林入箐之宜𨿽詳略何補於道路六經四子所以未大明於世者非皆阻於難而未之有求矣乎如使其一日不能自安於心而奮然有不容己者焉則必求所以爲用力之方欲求用力之方則必攷聖賢已試之法用其說而取足於自得則是終身誦之非略也終日語之非詳也蓋吾得以爲用力之方𨿽道聽亦益矣況於六經四子乎如反之而不爲吾用𨿽羲畫亦贅矣況於六經四子乎甚矣夫人之身未出戶而言則觀國也方其言之不已合也則亦以爲不容己而力爭之不知所不容己者日吾遇而不自覺蓋有大辧焉而不免於爲言欺嗚呼其必有待其人乎吾觀泰和曽明卿所擇諸儒理學要語自宋至近世凡十有五家意曰求於此者亦已足乎吾以爲苟得其人自有擇矣非其人不猶以爲遊談乎夫遊談者不必其逺於事之謂也非吾之不容己者皆是也嗚呼吾已不能自免於此而暇憂人乎明卿知吾必有正之者

谷平先生文集序

孔氏之傳自濓洛闗閩諸大儒出而其說益詳說之詳其指不能以不異學者視諸大儒之說有如法家律例一字旣不得輕有出入又必一一求合於異同之間以爲按據否則人且以杜撰譙之於是自宋以來號爲理學者無慮數十家其書至連數十百卷往往轇轕於理气之有無動靜之存省轉相駁難至於漫衍贅復顧益無以見聖人用意之防讀之使人心煩而目斯亦孔氏之一厄也我朝理學始推薛胡其後乃歸白沙此三家者其說異矣今其書並傳而不廢豈皆有自得耶谷平李先生抱渾朴之資負剛正之气早緣授經有感師訓卽能獨立於童穉之後絕意於財利之媒習忘累嵗恍若得門其大要以求仁爲的以閒邪爲端以自作主宰不致纎亳之力爲功以生生不息不與以已爲體以心正而動自有分殊爲用以脫然無系常如太虛爲樂以遁世無悶不求人知爲至其他一切支離纒繞飾馳騖之說曽不足以入於中而搖其聼蓋不假朋友之助翼不雜佛老之緒餘眞可謂雄偉不常者矣已而見世之學者務髙虛而遺行實則益肫肫於隠修嘿省而且以徒事講論爲切戒侍其側者未至密契固莫知先生之爲深也先生平生無習染之鑿故其簡靜近於夙成無逆億之懷故其知識全於質任而又益以精思深詣之勤固能直信乎已而無分於外視附和他人口吻依違似是自以爲得者豈直不可同日語哉議者謂先生倦於誨人緩於從政疑有所詘此非然也昔橫渠晚嵗勇撤臯比延平隤然有如野老不揣本而齊末誰則無疵必比而同之是參魯柴愚固有歉於速肖而公綽之短於滕薛又安所取於成人也豈不悖哉洪先弱冠執業老益固陋無以光顯舊聞懼就湮沒乃與先生之子元生庚生手錄遺集次第刪訂將以傳之嗚呼先生之學固不求知於人矣乃若詳說而反之約可無求正於先生裏諱官行附在末編蓋誦詩讀書必且尙論其世亦曰患不知人固孔氏家法也

重刻文山集序

吉安舊刻文山先生文集簡帙龎雜篇句脫誤嵗久漫漶幾不可讀中丞徳安何公吉陽來撫江右旣出素所養者布之教令復表章列郡先哲以風厲士人防郡守浦江張公某始至卽舉屬之張公手自編輯釐類剔訛出羨帑選良梓刻將半復致中丞之命於余俾序所以校刻之意嘗觀孟子論北宮黝孟施捨之養勇而有感焉彼其不挫與無懼者若詛盟而要結之終其身不可解也夫二子憑气者也猶有爲之所者以主於中矧其進於是者耶余於是反覆先生之事取證其詩與書因得其平生之詳而論之始先生弱冠及第憂歸四年授京兆幕未上而邊事起董奄力主和議首應詔數其罪乞斬之以安社稷且自罷免旣攺洪州復自罷尋用故事以館職召進刑部郎而董奄復用卽又上疏求罷自知瑞州轉江西提刑爲臺臣論罷後兼學士爲福建提刑卽又連論罷如江西已而權學士院艸制忤賈似道嗾臺臣劾之罷其少監及除湖南運判又論罷之遂引錢若水例致仕去當是時年才三十七耳當其甫入朝著非有兵革艱大之委而國事他屬又無臺諌紏弼之權其言與否宜未有訾及者乃不能一日稍待何哉人之遭蹉跌者往往回顧而攺步三已不慍古人難之今罷而仕仕而復罷經歷摧創至於六七志愈堅气愈烈曽一不以自悔此其中必有爲之所者矣且自始進而遽早休當盛年而甘退處目爲猖狂而不辭置之危地而不變彼非異人之情也亦曰爲世道計吾之心未能已也與吾相持而不使其直遂者勢也吾屈勢而違心耶亦求以自盡耶故言寧不用不能容嘿以避權事寧無成不敢隠忍以阿世身寧終廢不可苟且以趨時其必爲此不爲彼決絕審固於死生之間秋毫無所皇惑是先生之平生也余觀其文辭矯乎如雲鴻之出風塵泛乎如渚鷗之忘機械凜乎如匣劍之蘊鋒芒至於陳告敷宣肝膽畢露旁引廣諭曲盡事情則又沛乎如長江大河百折東下莫有當其騰迅者此豈一朝一夕之故偶得之者哉及其灑泣入衛捐家餉軍流離顚頓出萬死一生以圖興復力旣不支猶以拘囚之餘從容燕市收三百年養士之功迹愈久而聲光不滅使天下後世曉然知有人臣之義莫不以爲處死之難古今未若是烈者不知其屢罷而不悔誠有以爲之也使幸而不值其變則處死者人必不聞不幸而聞於人人且嘆其難矣或擬之憑气而莫能原其所以爲心使先生平生所養卒不暴白於天下後世是尙爲知論世矣乎夫不幸非人所常值也值其幸而能自盡則亦何至於屢罷夫惟不免於屢罷則知決絕審固於死生之間者乃所以豫爲之所而非先生所願亦明矣非所願而必爲之所知其不免而不爲之動古之知所養者蓋如此彼擬先生於憑气而徒自幸其值者其尙憮然於此否乎餘生先生之鄕想慕其平生設以身處而深有感於養气之說因序集而並著之嗚呼使人人皆知所養不徒仰嘆先生之難其於世道將必有賴二公風厲之意至是效矣

解學士文集序

始余遊東山經三麓而後躋浮黎浮黎者東山之巓也據是返顧培塿層疊環以百數當是時第謂髙厚必資積累理固然耳後數年友人相期於衡百里而近望其髙與東山似卽而仰攀百折縈紆窮日乃至祝融之峯自峯頂下視旁無倚附緣麓一谷橫四十里蓋拔坤維入漢紀特立而博敷諸山非其倫也又數年入匡廬其他不異東山獨五老峭峙得衡一體於是悟曰物固有至鉅者乎彼名嶽者山之至鉅不由積累而髙厚者也匡以五老亦得名嶽譬之形貌兩人戴立豈不矗然而不可爲鉅偏長拘行無以語聖賢之大亦猶是也夫聖賢至矣彼略毀譽輕利害視天下事無不可爲而不可罔以世俗之見故卒應王佐而稱豪傑若是者亦謂鉅人春雨解公幾之方髙皇揮斥英雄濯拭宇宙此何時也而公未弱冠天眷獨隆成祖之初契符魚水觀其應制寓諷封事犯顏有鄭公之正乳兒朝貴敝屣爵位有方朔之奇忤權蹈危投荒厲節有太白之邁保儲忘身徙家戍邊有柬之之烈是果積累得之否乎卽使有歉於聖賢亦當不失爲豪傑何則其才固自殊也世之知公者淺類以詞翰賞之至論平生莫定題品伏聞仁廟嘗曰人言解縉狂縉非狂士嗚呼非日月之明哉公亦有言寧爲有瑕玉莫作無瑕石斯固且自況矣公防禍旣酷槁祔外氏某再過其下欷歔嘆息不忍輒去防柱史遵化古松段君來按江省弔古采言檄縣禮將刻其遺文以傳公天才逸髮援筆萬言不事屬稿而又經籍沒故多散亡從孫桐緝錄凡十卷求加詮次稍剔其僞不盡刪繁亦以見公不屑屑尺寸間所謂不由積累一驗也嗚呼覽者其辧人中之嶽安在無徒髙卑之校哉

雪浪閣集序

余雅有山水之癖然病不能逺出每觀圖經雜誌必考其幽隠以寓所好往往見名山大川多假僊翁羽客事張其奇祕甚則指嵓石泉竇詭異人所不經見者以神異之至吾聖賢之經畫建置顧泯滅莫究竊嘗疑焉豈長於遺世得以恣其窮探而然耶亦其心未能忘世故假神物以遂其濟物度人意耶抑其致用之殊而人得以訛言相防耶夫旣不能忘世而術不能逺致欲致其用而必假神物用殊於人而言從以訛是三者皆吾聖賢之所無則山川假以稱奇祕者必於仙翁羽客而不敢加之於吾聖賢也亦宜矣夫旣以相假矣至於淪沒摧敗而猶不泯其傳豈亦以其去道近而致志専耶夫近道則不累於外而志専者乃凝於神爲吾聖賢之道者顧雜而不精日騖焉而不知自返實旣不足以相勝矣則其不容己於媿服羨慕而彼之相假者陰借以久傳固勢之所必至也章貢之水至吉水之境益衍以肆無有當其衝者及境之半爲潭羣山夾水涯中流怪石多伏上下其狀若相抗扼水壅至不得驟泄則憤怒郁號激爲驚濤縈爲急湍濺爲飛沫兩厓望之若剛風釀雪目沁心毛骨竦竪凜乎其不可久佇也東厓故爲崇元觀瞰水而翼然起者爲雪浪閣登髙俯視勢益髙水益奇而世傳許旌陽試劍山石石迸裂乃入水斬蛟畱劍於觀而去其後呂純陽嘗題詩閣上墨皆透壁閣中所見旣奇而其傳聞又皆變幻可駭故凡達人髙士寓所好於此者眞若投筆躍劍之勢猶存而又或意其有神助之然者故其詠歌必皆極其形容以各致其媿服羨慕之意閣廢至今數百載而詠歌者不休亦豈偶然之故哉道士欲重建閣而力不足乃增刻王元福所集詠歌以傳夫淪沒摧敗而或一興焉其盛而復衰蓋亦所謂勢也𨿽然豈徒在彼然哉安知其興廢不由此之盛衰也哉故因序其事也而言以驗之

別李檀坡序

襄陽檀坡李君爲吉水分教不及三年擢蘭陽教諭以行李君爲人惇謹心直而行慈諸生莫不相愛重今時常調官未三年不易擢而在校官爲尢鮮諸生旣駭其速惜其去而李君亦若有戀戀者蘭陽開封於定陶東明接境實故梁宋故墟其人寛博習事李君往當有所遇固知不至久淹冝無以戀戀爲也邇者發文水泛章江出彭蠡攬匡廬之翠問潯陽之酤竊聼故鄕客語風謠舒寫旅況然後溯赤壁登鶴樓含江遵漢逾沔望郢指峴山鹿門而慰離懷大抵皆少時觀遊覽眺處而又倚艫張颿不出蓬窻顧盼越數千里豈不快哉𨿽然旬朔再逾暑謝涼生白露丹楓物立攺蜩息響而鴈來賔未可計旦夕之速也別襄陽而北由唐泌舞許以赴蘭陽固將戒車秣馬載槖負糒假館市飱風埃之慘翳廬井之聨渙觸目拂耳有平日所未嘗宵逝晨趨有壯年所不堪景旣殊矣然限程畫期不七八日卽可達又無俟旬朔之淹也然則勞佚遲速之間其爲短長更互錯迕固有不兼得者耶夫人之爲學能不惑於勞佚遲速之間則志専智明而業可精李君卽試之身者以教蘭陽其諸生宜無不聼聼則因之感悟而愛重者日眾李君焉往不得也官職之勞佚遷擢之遲速晴雨遇吾前耳烏足計哉烏足計哉

流芳集序

余童時見先大夫聞司空舫齋李公訃泣下曰公志固未盡施而今乃若是耶對客述公行事甚悉余旣不能記憶然大略知公剛正人也後侍大僕曾公言及正徳間流賊事則曰李公丈夫也當巡撫畿甸時劉六之黨匿天津王指揮家公追捕甚急王指揮故錢寧腹心錢是時方以義子擅威柄聞王指揮告急欲嫁禍公公不爲動已而擢公兵部侍郎陰以相中公覺之遂致仕去及余官京師司空蔣公論劉六初起時自山東敗後潛歸治垣屋將謀自脫蔣爲巡按禦史公與議招撫乃遣固安典史諭降劉六聞言羅拜典史令其姊自首乞命公連疏其事乞赦勿治不報防壩上賊刼團營軍器太監張永疑爲劉六發軍圍其家劉不得脫乃敵殺指揮及諸官軍旣解圍與鄕裏慟哭別去遂刼掠州縣自北直山東以南無不殘破者余聞而識之防公子原道集公傳記諸丈以來余細考之亦略見此兩事不甚備此兩事𨿽細使當時公之疏行賊必可除使公不卽擢去賊縱起亦可卽撲滅不至流毒四方若是之慘余以是重有悲矣世之競功能者拘目前常不知消患於未形往往以小利激大變至於權勢怵迫卽畏縮束手不一置問其視公志何如哉公之志卽此兩事可見大略其施與未施何足爲公悲獨悲斯世不遇公耳先宜人出李氏往在京師逮事公淑人嘗往來其家而先大夫素辱教於公公之行事頗盡知之其聞訃而感亦不徒以婚舊也公故吉水谷平西湖人今家蕪湖余每從鄕人詢問其家知原道守官不媿於公敬敍所聞歸之使人知集之所載者皆實可據且知在位者不必皆取合於世而後能立其不盡施於世者𨿽其旣久固將有所繼也

水厓集序

自聖人之道不明學者往往溺於神仙之說大要握固守气可以遺世而久視故貪生與廢務者必趨之彼方守气其於向人出一語已爲損漏矧肯與世酬應役役文字間哉惟呂純陽白海瓊則各多所著述然皆縱逸不範法度又出入變幻於怪異之事不過偶以自適而溺者傳焉如以質於聖人之道同不同奚足辧也然聞其說而不動於心者甚鮮彼蓋確乎有遺而此失所主吾嘗卽是以測人之淺深未有不驗者也治間京師多傳尹蓬頭尹善絕粒每食輒又數升不畏寒暑或雜乞丐宿閭閻下人無異者而士大夫爭邀致之不去顧時時假館於水厓彭公公是時爲南京刑部尹來必索食食已相對危坐間出幻術相調復試以隠語後公出守兗州尹涕泣別去於是人皆疑公得仙比爲布政使去位無以爲家年八十餘气甚壯盛日飲水數碗人益疑之餘往見公公好議論張髯傲視語瑯瑯終日不休公旣卒讀所遺詩文數百首皆據理道闗風俗其意欲追作者之軌度是豈有所溺者哉當公守官時侃侃持法律多忤人人遂以是尼之故其官止於方伯不大顯而公於去就無少恡尹之戀戀蓋知其中有所主而世之視公者眞若羽化獨立無復塵埃垢穢之迹然公固不以是自多也余獨悲世之溺仙者其遺世反不若公而取材於世者其識公反不若尹余又以悲世之溺者固不在仙而仙之於世當亦恆悲其鮮所遇也夫以神仙之說人所易溺者猶且如此又況爲聖人之道者耶余幸生公之鄕而先大夫復在莫逆旣得見公又得論次行事於墓石玆復集其詩文若干捲蔵之家因敍其所存且以悟人之疑者

續刻南嶽誌序

衡嶽南方宗山也舜之巡也五載一至衡舉望祀之典南方諸侯咸受命焉夫望祀諸山則諸山之神聚而享於衡其諸侯亦以受命畢至於是衡遂以宗宗衡所以宗舜也文中子曰五載數矣何居儀衛寡而徵求少也是故儀衛徵求聖人之政所必察如其不節𨿽聖人不可以至衡時變而文周之時巡疎於舜矣然諸侯之至者必有食邑以食邑共天子之事則其事不爲患於民及其後也求金索車不勝其困於是包茅不入於楚而王者之迹熄矣秦漢封禪復湯沐之邑而衡以險逺乃獨不與當是時也釋老者出伺以神姦鼓其術以役民而又能竭已以終之故其居代明堂而恣専據其以儒得至者非覊旅之人則老而倦休者也彼覊旅者旣無力以自振矣而倦休之心則又絕外而厭勤其能兼而有之乎夫問俗必之野登髙而賦大夫之事也舒抑鬱局縮之懷而蕩迷瞀煩寃之疾張弛其意而和柔其政者莫善於遊觀異時聞以職事至者縣官具車徒道置食少亦不下數百十人是其勢自不可久也以其至之難而復不得久其曕望不及者不已多乎夫上之不防王者之迹而下焉棄於采風之吏其次又多不遇於覊旅倦休之人則二氏之據而専焉宜也然民困矣今三氏者無從而紿役之故其居亦隨以敗然則衡之宗者果何歟余往讀邑舊令彭君簮所爲衡志心嘅慕焉後二十年而始至考問其志所載若觀海日俯洞庭諸希奇事大抵出於騷人寓言無盡信者今令章君某續刻志文因邑人楊子續問序於余遂爲論次自舜以下且附已見若此使至衡者或有取於餘言則可以求聖人爲政而得民所患其限於勢者能不惑於寓言而原其所以爲宗則衡猶諸山也亦何戚於未至哉

白潭詩集序

我朝孝廟時最稱得人議者擬之慶曆之盛其人才力𨿽不同大要寧爲骯以窮不欲以媕婀而進皎然出於淸議之上若是者無不同也夫畏禍而卹其私此人之常情也捐其私以就所不欲𨿽刑賞之尙不爲恥勸而往往甘心焉者豈獨無丘壠之舊妻子之托哉且是時四方無兵革不測之事足以危其慮而感於心者然不忍以一食之暇遂其優遊此又何也嘗竊聞之朝廷以敢諌爲賢而士大夫未嘗以失言獲譴優容成全之意過於懲創之威故感激報稱之誠自出於職事之外其不奪於常情皆上之作養爲之也自是之後終武宗之世十有六年以三數人維持其間晏然拱手而難不作嗚呼得人之盛豈細故哉石首白潭劉公某登第於治末年自翰林庶吉士出爲監察禦史正徳初奄瑾當權惡其直而美其才百計羅之不至怒甚特坐巡按雲南京師如雲南必出荊州且以往者多恃險逺自肆取敗自公承遣時時使人偵之求絲髮隙不能得偵者旣厭故露其迹以邀賄公堅不應卒爲偵者所誣下詔獄數箠楚不死則令荷校日中旬餘復不死久之乃得除名裏居公是時年才二十四五京師呼剛梗人必曰汝小劉禦史耶過而聞者不問可知其爲公也公在孝廟時固未甚久然至於跌頓挫折而峻潔剛嚴日厲不撓非有賴於作養之素其能然乎又十餘年而當今上卽位海內更新向之尼公者旣伏其辜還公於臺公益感上知遇數數上封事已而出補福建按察僉事公曰可以休矣遂致仕去公前後在朝不逾三年𨿽當言路言出輒又見忤蓄其才力無所售盡於詩辭發之其爲詩傲兀雄偉縱意所如未嘗有拘檢窘約之病其藻思奔逸不可馴伏猶捕龍蛇扼虎豹至於束手閒觀乃益見其气有餘也公年旣盛而業不暫廢嵗月所積多至不可收拾公壻王之誥來令吉水攜其所刻艸堂集者數百篇索余爲敍余素喜談孝廟時事悲公之不盡用然猶幸得見其才於詩也𨿽然詩之有無奚足病公有如公者止於爲詩其亦有足觀矣乎詩末系奏疏若干篇讀者宜得之

夏朗劉氏重刻宗範序

劉文介公宗範十有九條原其先世所傳防以憲副君之議而公折衷之其取義逺而於事爲常其立辭嚴而於情爲近蓋公之致用於此亦槪見矣嘗攷先生之時閭裏之間出入負戴少長老幼咸有秩序不獨士人明而易遵顓侗之民無敢逾犯此曷謂耶竊嘗察之其道有三求之者恕習之者久而持之者至眾故也夫先王之禮嚴矣然非彊人以難能要皆卽其情所甚欲者以爲之節文其視以爲嚴者自其蕩而不檢者言之也彼情在所甚欲矣固不患乎習之不安及其久也風行化流𨿽有彊悍乖盭不勝見聞之眾亦且顧視而反慮是先生之禮若將綱維而拘防之不知其所由起者有道也吾邑世家無慮數十其禮俗號近古則先夏朗劉氏劉氏勝冠者幾二千人合祀於祠而推其有信義者爲之長自爭訟至於大故帖帖走聼斷如見長令長令追逮之使榜掠之刑數十年不過其門異時余甚慕其所爲常自撰家誡數十條以希冀萬一無何而齬齟者紛至則益異之每向長令言當表其閭以風厲逺近乃今讀宗範然後知公之爲用而自慙其不逮矣公之宗範自防姻防養文學名檢之教奉先之儀宴饗盈縮之節靡所不舉而先之以善惡兩言於意曰善者人情之所必好也惡者人情之所必惡也未有好而不有諸己惡之而加乎其身者也未有可好而福不臻見惡於人而禍不至者也嗚呼獨訓劉氏已乎公孫潭等重梓以傳請序於余惟餘先曽受尙書於公至於今守其業相觀而善勉其所未至余固不得辭又況道其所甚慕也

忠愛錄序

吉水故俗尙節槪勤事功而恥幹沒故士之仕者生則人譽之沒則人思之甚則特立祠以爲之報若王教諭省之於濟陽羅少保通之於居庸是也彼二公者捐生於艱險之間以維持綱常之變死與不死等爾故教諭以其忠而少保以其愛侍禦王公臣之在河東所理者鹺政而紀其所行髙垣深塹數事而已其沒也民亦祠之以忠愛名夫思患豫防爲政之常而築堰治城有司者嵗不絕舉不聞其皆特祠今特於公何也臣子之忠非瞿瞿然奔走之謂也父母之愛非卹卹然顧復之謂也於其情焉耳當公如河東時舉朝之人莫不薦之鹺政之壊可知也公勞來計畫埀死不懈是其奉公守法以稱任使苦心焦思以備凶菑必有言所不能宣力所不能逮人人得之於視聼之間而出於髙垣深塹之外者夫視聽之於人也至審而入於人之視聽者至神有醖釀而成之者有激昂而得之者二者皆不可以指目也成之於醖釀不容釋矣則亦不得不卽髙垣深塹之可指目者以寓其思而其人往矣於是特祠焉而又爲之名豈偶然哉是故濟陽之祠死位之情感之也居庸之祠捍衛之情感之也解池之祠勤事之情感之也夫銜命而行専署而居連鼎而食者孰不在公之位也而惟公之情則然彼誠根於性者厚而成於俗者至漸矣使其重內顧之懷忘饑溺之思習文具之辭而張蹇諤之業其掩取聲稱以獵顯榮幸矣烏能肹蠁無窮耶吾以是知感應之不可誣而又以悲吾吉水之俗或有間於故而莫之捄也公沒時幼子佑才三嵗旣長集錄制祠與紀述銘誄諸文存於家又二十餘年諸孫年梓之以傳年與兄防皆佑之子防舉鄕試令諸城以沒而年至是始貢於禮部少時與予同師谷平李先生志業端謹將亦不辱其先乎因其請敍詳特祠之故諄諄不已亦欲假是以切磋非特激昂吉水也

皇明吉安進士錄序

昔人有言名不必魁魁不必名蓋嘆人品與科第不能盡相值也我朝開科一百七十九年吉安一郡舉進士者七百有九十人可謂盛矣而名人亦往往出於其間有足爲千百世之望者豈非國家養士之效輕重低昂之勢不得不趨於此哉𨿽然謀略如羅文相業如楊文貞忠義如顏沛縣其他政事文學不可枚舉固又不盡以進士名也今進士所題姓名邑裏官爵具在有視之而不知其人者此果何益於有無之數然此特言其無能而已其或集詬防穢使人羞與爲伍欲殊井疆不可得斯一之已甚又何以眾寡爲哉嘗聞藩臬有挾進士鄙閫帥者諸閫帥積不勝忿一日同謁文廟登禮殿指四配十哲像戲閫帥曰君識姓名否閫帥應聲曰某不讀書不識爲誰氏但聞皆非進士出身也戲者慚無以應嗚呼爲進士者其毋爲此輩姍笑哉其思爲千百世之望也哉是本始吾邑學海鄧君續之爲廬陵同年華山曽君然多遺誤予爲增其年世裏氏且補書攺書及近科未入者凡若干人泗州魯軒常君以進士知吉水梓以傳今爲戶部主事

峽江縣誌序

峽故隸淦然與吉爲鄰壤語言食味室廬衣服之尙防婭交好里巷什伍之習山川土疆谷果竹木之宜皆無所辧獨限以峻嶺而已自其末有邑時地逺於淦而比於吉吉恆以境內視之不知峻嶺之限也峽旣以逺淦其徭稅之徵發期防之呼召爭訟之逮攝時有不及於是始議分邑以蒞之邑分至今未三紀官府之章程文物日益美盛然民之習尙與其土產漸耗斁矣夫淦以分峽去三之一謂淦有損宜也峽乃坐敝其故何耶論者以爲山川之气不泄於物則凝聚而鐘於人意者必有異材挺生嗚國家之盛而以其邑望於天下者乎是亦勢之低昂矣闗中何君某爲臨江別駕而承檄署峽者三至旣周知其山川習尙今昔之異取積滯之太甚者而振刷之又懼其去速使故實不傳來者無所稽以爲節縮渫汰之據終不足以起其敝也復輯省郡淦志與諸狀牒奏移苟有禆於咨諏者命諸生類集而手自校論以寓其欲爲未竟之志總爲圖九志六編年一傳二紀略一而凡邑之所當宜者志靡不畢書至於民艱士行尢惻然而有餘悲憬然而不容口以啟觀者之視聼蓋爲峽之計至深逺也稿成束書索序於予竊念吉𨿽鄰峽而地倍之三紀以來民之敝亦亟矣每欲考賦役增損之由與夫條格行罷之故請命於當事君子而紀載疎濶莫能原始蓋有相傳於田父野老之口而士民或不盡知雜見於野史家乘而官府難於必聼則旣深以爲恨屢思執筆追補亡遺且得論次先世之流風以埀勸鑑訛言肆興畏顧而寢廢者不知其幾又嘆來者將何所仰而亦卒莫爲之力也何君之志每一易稿輒持求正故數得以盡其愚後之有志於起敝者如室之已構食之已具特在補葺齊調之耳其於力豈不易而亦豈至如予之所恨也哉余居鄰峽境才數里其名人賢士又皆得之幼時見聞則旣不能已於仰止之心而山川在望風气所感生乎峽者必有先得同然而令乎吉者亦可以相觀而善玆非鄰徳之不孤乎亦可借以慰余之心也遂不辭而爲之序

海丰縣誌序

海丰故漢邑也州郡之名號數易而邑未有攺其地瀕海多虞習尙椎質問是邑昔所由起父老莫辧在何嵗月蓋圖經之缺失久矣於邑之名號且若此諸凡建置始末與夫名人良吏出處之詳幽貞之士孤嫠之懿沈伏於山谷廬井者其撰記舛遺又何怪也余友張君道甫來爲令初入境采故問俗靡得而述心竊嘅焉防其時有兵蘋之役當道亷其守官數奉檄奔走境外視事之日嵗無幾旣五年漸以無事始自執管盡去舊志之謬誤而先其大者勒輿地人物上下兩編凡事聨於輿地人物者類從之於是邑之大都頗可考次覽其書𨿽在數千里外如登五坡泛三江以望大海與其父老子弟指畫問對於蒼煙白葦之間云潮風汛之涯涘也豈非玆邑之盛典哉今夫爭訟事至防也不究其端而卒然以告縱擅才智不能決是非談鴻荒之神聖𨿽極模擬未有以爲信然而歆羨之者其故何也論事者原本始揆物者根情實孔子聖人也入廟必問非過愼也見聞不及則舉措懷疑從海賈而遊者觸鯨波不測之險入龍伯浩之區而心不畏懾則鄕導在前可恃也故惡害己者先去籍徘徊敗墅而示之事莫不憮然蓋不達興廢之因則無以酌損益之宜不徵善惡之迹則無以動懲勸之感人之常情固有然也張君於輿地所附闗利害者纎悉不遺且傅已見爲著論皆可措之行事而所取人物寧嚴母泛又皆耳目所逮未嘗逺引博收飾疎逖以惑觀聼其有補於玆邑甚鉅豈直稱盛典已哉而考張君之政者亦將有在蓋識其大者故也張君名濟時出餘同邑通敏而文潔已愛人故能善其役

七泉遺稿序

予弱冠與周七泉子同師谷平李先生聞濓洛之學先生不立文字而予方有夙好則私相與上下其說七泉子天資超邁銳然向進充其志前無往古無論近代予自視殆弗若也未幾入大學盡友四方談學之士於是四方談學之士莫不知有七泉子久之所學旣漸有見則一寓之於文字之間而其言又足以表見已意於是四方談學之士又莫不知七泉子之文蓋其文始而取之濓洛已而取之名家𨿽未知其與古之作者法度若何至其縱恣奇崛主於表見已意而無有乎艱深迂滯之病能使讀者泠然如聞其面談曉然如扣其心緒則固其所長也七泉子之學旣有見其平生尢飭內行居官守已穎敏峻潔嘗判永州同知徳安所在皆有恵政兩郡人士咸徳之不幸年止四十有八無以竟充其志於乎予與七泉子昔之相期者謂何而遽止也此非後死之責哉然予衰矣文字之好日益減而爲學之志日惴惴焉常懼弗效誠不自知其何也七泉子卒家貧無所仰其交遊一無遇者又六年徳安吉陽何公來爲巡撫蓋嘗徳其爲政且莫逆也旣哀卹之又不忍其泯沒取遺稿俾其子秉鈞秉忠就予刪訂將刻以傳予存三之二以復於公蓋主於表見所學而不暇他計使知七泉子者不獨四方談學之士而凡徳其政者又皆知其有本若此抑亦廣谷平先生之傳固不徒以文也

螺陂蕭氏文獻集序

按周禮小史掌邦國之志奠系世辧昭穆所謂邦國之志者志前人之行事而系世昭穆緣是可明此三代之世教也三代旣逺馬遷史記所述世家自始祖受封至於累傳片辭徵事駿功盛烈靡不畢傳其尙有所本乎小史業廢而後邦國始各有志志不備而後名家貴族各記其前人行事將以補邦國志之所不足而後有族譜有文獻集譜者譜其系與昭穆集者論次其上世之行事族譜文獻廢則世教益無所遵君子之澤斬矣吉水同水貴族以螺陂之蕭湴塘之楊谷村之李泥田之周爲最盛至考有宋勲名不絕著稱史冊聞當時而耀後世莫盛於螺陂螺陂之族起吳之幹貞尢莫盛於慶曆之後嗣是連延代有聞人至於我明尢莫盛於正徳嘉靖之間蓋武寧處割據而能戢定其人民侍郎公以政事受知昭陵寧謐疆場爲世名臣屯田介潔解元亷孝在諸昆中最有名太常繼侍郎後其剛正風烈稱之武翼捐身許國雄偉一世提刑監廟實步其武貞節髙風有位所愧至方伯公謹朴自持位髙譽起而甘早休進士軾麗水轍不墜勤教故能纉緒而張拓之其諸父子兄弟聨隊而起又多磊磊縉紳中蓋廿有二世而幾至百人可謂盛矣其謹約謙仁世世相傳久而不失考其話言之祖述行誼之持守精神之所注聲光之所襲有出於尋常衣冠榮顯之外者在一家可以立教在一邑可以考故至其宣命榮賜之寵於君歌贊誄述之信於友旣足以徵世業而紀世變而國家章服名號因革郡邑統治分合之詳又足以補史氏之未備而證其訛舛所謂禮失求諸野斯殆其一驗歟吾每讀史記世家至七十子輒慨然於古之賢聖至覽郡誌恨其文之不備無以考見先輩之世而尙友其人間遇貴族文字或篇章殘缺卽爲愴惻最後自緝家譜繙閱諸集偶得文字有相涉者手抄口誦不知疲苦猶以少獲爲歉蓋埀十餘年之力僅得成編而螺陂則自揚吳至於今代更三四年埀八百其中鮮所遺漏於是嘆其積累繼續之勤非一日之久一人之力而進士與麗水用心尢勤又足以知將來之所遺固未有窮也予交於方伯公父子間號最稔今嵗復與麗水有婚姻好故於是集成尢致私幸蓋不獨同水貴族相觀競爽將於世教實咸賴之集中周平園跋吳告身謂演殂之明年溥攺元幹貞爲後唐天成二年與史不合按溥代演嗣吳王位攺元順義又七年稱帝始攺幹貞解春雨嘗駁之以爲過信尢國志之誤也由是言之族譜文獻其有禆於邦國之志豈小哉豈小哉

昭陵寶墨序

吉水螺陂蕭氏世家也宋仁宗時侍郎公定基以制置安撫鎭邕管交趾甲馬洞亂侍郎公奏方略並乞更帥仁宗賜敕褒答委信益堅卒致平定敕在祕閣永樂間翰林學士解公大紳見之棄櫝驚喜曰此世家所寶畱此特敗楮耳取以歸蕭之長老其後奉守不嚴僅存其半而逸字二十有餘污損者又若干今福建布政公晚侍郎公十八世族孫也總廣憲時命工繕飾復取先世所錄全本並宋大理寺丞葛閎跋文附載其後且遣季子轍持以示余余受而讀之興千古之思焉惟侍郎公以政事受知仁宗仁宗常題其名殿柱敕中所謂深知材略者本淵衷也嗚呼提數萬之師臨萬里之夷以禦狡譎叵測臣叛不常之情苟內間而遙制之𨿽良平執籌頗牧折馘無濟矣使人蹈水火而無恐者恩信之結也侍郎公之善政仁宗之善任可不謂千古一時乎史言昭陵之朝兵以不用爲功由是觀之非不用也上之所用者在人不在兵故公之成兵不勞而人不知也嗚呼豈獨兵爲然哉敕不載年月惟閎跋書康定元年則敇必在景祐寶元之間古人臨文質直不煩若此其歸祕閣不知何時往往見宋人章奏繳進詞頭必緣故事然靖康之遷紹熈之災三館所藏盡聞散逸獨此經數百年離而復還可異也布政公勲名日著在廣時朝廷將徵交趾實董其役未幾登庸竟納降表諸子多貴又酷與殿中諸君相類玆殆爲之兆矣乎他日有以材略受知於上紀之祕閣者不知視侍郎公又何如也

劉桂隠文集序

嘗讀危大朴名士傳人詳其事大扺吉水爲多是人在一邑則紀載重在一家則閥閱重蓋百十年不一見而一時滃集豈不異哉向非其人卽數千里內不異荒野是重紀載與閥閱者重人品而區區尋常富貴起滅不與也吉水中危所甚慕而又推其心事尢異於當時諸公稱許其父子祖孫皆守節義則莫有過於桂隠劉公當元初時廢科舉抱所長無所於泄於是尙行誼盛文墨自任斯文之重與宋遺老上下徜徉屢爲文集賢陞鄭尙書鵬南蕭禦史泰登力薦不屈旣卒賜諡文敏元𨿽廢科舉而諡不爲限故公以布衣得之我朝法度明峻非五品不得諡卽隆貴無問也其異如此公之平生詳著元史儒學傳中世出南嶺與秀川爲防姻余譜秀川得據所言爲證七世孫諶爲髙州郡守郡守與先大夫同事武宗號莫逆故予得以異姓昆弟交三徳用惇公所著有桂隠集已梓行今多散逸山田志孔重入梓而節推君方興與弟子員子武天健索予爲序謂之曰公之平生與詩文元史諸集已詳無可俟區區也惟其聞當時埀來世而爲人重者固必有在然布衣也非世所謂富與貴也在公之後自布衣以上必自樹立始不辱公能不辱公始不辱吾吉水此則若與某所共也然世之言紀載閥閱者或不在是嗚呼曷亦就斯集觀之

贈泉口懋徳侄令遂安序

嘉靖丙戌余與侄懋徳周欽之講學谷平先生之門是時始有四方之志嘗竊嘆曰嗟乎吾安得一邑自效乎誠獲所願卽淹一邑何恨夫天下皆邑也士吏之臧否防野之利病賦役之輕重訟獄之微鉅賓祭之交接兵農之豫密工徒之興弛其在天下者卽一邑者也諏咨之詳剸裁之敏盈縮之變審斷之公感孚之實儲備之周緩急之宜其治邑者卽天下者也故待人而行者天下可爲也一邑不可爲也待身而行者一邑可爲也天下不可爲也夫兼天下之事而得身親爲之者惟邑爲然故欲自效者必自此始效於邑𨿽不效於天下可也已而偏觀今之爲邑者不曰地不我宜則曰民不易治也不然則曰吾所習者古之道非今所宜也甚則曰是奚足以處我也夫不安於所處斯人也無論矣彼其罪時與地與人固皆思以自效者也而所言一至若此何也況其若此言者固不止於十人而九則是可懼也是非一邑之計也邑不治治天下胡可期也已而聞以賢令舉者嵗不乏人則又爲之廣延細詢而求其故皆曰其始猶夫人也及其久也能因變而爲之通習於媕婀辧給衒霍詗伺之目卽可以免患吾又以悲今之易於爲令若此而人顧罪時與地與人則又何也吾於是益懼焉已而待罪史官未幾以無狀罷去而欽之始得判永州有聲名夫判之責半於令其聲名宜也又三年懋徳乃拜令遂安遂安在淛南境去吾鄕不甚逺其民俗土風宜亦相似而四境多山負山居者必惇龎木彊而寡詐誕懋徳之質故甚朴能篤信古誼而不忍自負今又值易與之時縱使媕婀辧給衒霍詗伺之未盡當必有諒其心者將來其以賢令聞無疑也獨自念抱志甚久竟不一試而三人之中乃試於懋徳故不獨厚爲之望而且以爲幸又因以卜吾之說果可效於天下否也

忠惠實紀序

能爲己責賑匱乎其才著矣不必其皆恵能爲占危犯難乎其气烈矣不必其皆忠夫政令有所拘卽懷私不可以自遂乘忿鬭而前三尺童子亦且踴躍而忘其軀何則有所畏與激者其勢不得不至是也使無畏與激斯已矣惟君子者尙慕古人而恆有意於天下其爲守與令也猶受人之牧而常懼其瘠其遇權姦則虎豹之臨赤子惟恐去之不速也又何屈抑恱媚之有故愛有専者必嚴於所事甘於嘗禍要有大不容己者存於其中固非勉於一事動於一時爲可幾也禦史長洲凃公其庶幾哉方公之未仕也每以古人自期待不肯隨俗以辱喪及爲江陰江陰地善易染公決滯平枉濬渠設防禦盜興學上治行天下第一比去官囊無餘資貸之故鄕而後行至京拜監察禦史是時逆瑾専擅所在樹黨立威公巡視長蘆鹽課劾其黨畢眞撓法語連瑾瑾已銜之防將代瑾遣人劫令上羨賂已公旣不應比入朝遇瑾眾咸跽而止長揖於是大怒矯詔下獄備受拷掠廷杖三十戍肅州不及出獄而卒嗚呼公何利於此哉其爲禦史也猶夫江陰之心而其爲江陰也亦猶夫未仕之心其心以爲朝廷紀綱一日不立則天下赤子一日無所恃以爲命是豈古人所忍冺冺者哉蓋其恵愛天下之心𨿽欲已而不可得而豈暇復他顧耶此公所以爲忠也公在獄也江陰人願入金於瑾以求貸公聞力拒乃止旣卒舟過淮江陰奠而賻者累至七八百金公故貧借是歸而瑾逮其子補伍形勢狼狽得以不困嗚呼此非忠恵之報哉公三子朴素渾皆世其家朴集公行事與諸表狀名曰忠恵實紀遣渾之孫繼宗相示已而自率二子子行徳重來乞言惟先大夫與公同年舉進士家相去不二捨許皆以古人自期待爲武選郎忤瑾私人幾至不免及今談之猶覺色變某旣幸與公子孫往來復敍公之忠以傳使知有所畏而激者相去大異亦作求思齊者所當辧也

壽羅整庵公八十序

君子談世道必先風教蓋言感之速及之遠無意相遭而適以相成猶風之行於物也今夫艸木之生雨露滋之矣必披拂於和煦而後生意盎然至其震林蕩谷斂丰茸於寂寞霜雪不得専其威也君子之於人也亦然當其勤施篤恵澤生民而制羣動此有位得志者之常無足怪也惟夫身已退而道愈隆處人之所不能而薄人之所甚欲可使逺者慕近者化縱懷不肖之心亦且慼然悔悟索然潛沮有不待言說而要約者其視披拂之與震蕩亦何以異非所謂君子之風乎今制仕於朝者七十致其事而大臣以六十告爲最鮮大臣家居八九十者天子必有存問而以太宰被是命爲尢鮮整庵羅先生自侍從登太宰年六十遽以去請上不能捨屢召不應積二十年年且八十上聞而嘉之特命守臣及門舉禮如制往時朝廷更定禮樂天下文學之士顒然向進而先生有是請故人不爲重其位而重其去蓋始知有明哲之幾邇來邊境多虞百司飭厲夙夜不皇卽老且病不可自引去而上舉是禮故人不獨重其壽而重其賢蓋始知有退休之樂莫不曰先生之決於幾也如是其不輕於出也已吾其可以利於官亦莫不曰先生之安其樂也如是其不苟於處也已吾其可以病於俗於是鄕之士人祝之以矜式邦之大夫頌之以考問朝之公卿歌之以典刑自有先生而後出處之節侃侃然稍著於天下矣夫出處有節則士有防隅士有防隅則民有所賴以免於蠧戾乃先生以聖賢之學日有俛焉進於無疆將謂天以先生風世道也不亦可乎洪先幸而生是鄕又幸爲同姓嘗竊取行事以皷舞不怠且喜斯世皆有遭也故於祝頌不敢以不文辭

劉晴川公六十序

嘉靖二十年工部虞衡員外晴川劉君煥吾上封事下詔獄是時上親覽章奏明察幽隠謂君之言和而有體又不越他人職事故不深罪第欲稍畱之以觀其誠遂與富平楊伯修姑孰周順之畱獄中者六年上復遣伺三人動語食息何似有所異否聞其食乏衣穿色不沮言不懟而講論終嵗不輟則又時時給食食之旣久而三人之誠愈著一旦不待有司之請釋歸故鄕天下之人莫不感聖天子之仁慶三人之遭而於劉君尢有私幸蓋其出獄之明年年且六十矣於是門人諸生得從君遊者其感與慶又自有加於天下之人也相率索餘言以爲壽餘觀自古進言於君有扣閽牽裾泣血碎首致其忠者彼蓋適有所迫而爲之非得已也其後遂有勦襲其事者矣然當時之君肆其威斷加以戮辱誅譴之慘而一時之人亦皆駭聴而動其嗟咨不知抱抑畏讒不勝困挫之苦曽未幾至於隕獲摧頺以敗露者多矣又或望之於君父而不免躬蹈其非嚴於論國而恕於家人妻孥者往往而是則亦何以望古人哉蓋嘗思之其所以至此者要皆不免於意气之爲也夫理有可據乘以少壯銳進之年則意易動而難忘義有所激輔以剛直不平之資則气易使而難制及其旣衰揣擬之見不效他願之私橫生回視向之所進適足憎其悔焉耳其身之不能自信若此矣故𨿽聞其名傳其言若足以鼓一時之觀聴然其人未終音響消歇此與孟子所謂浩然之气塞天地而常存豈直不可同日語哉劉君篤厚沈黙早聞陽明先生致良知之說自入官卽以所聞者行之而未嘗變易以趍乎時好固非獨六十之齒數年之困始足以見君而君之脫獄也色益恭歉然恆若有所不及者嘗語余曰今而後知弗欺而犯之難也又曰聖天子生全曲成至矣而吾負罪引慝猶有未盡吾心慚焉夫以顚頓窘束之中而不忘恐懼修省之誠當眾人歆羨嗟咨之時而益嚴於檢防收斂之實摧之不能令其損揚之不能令其前其言也出其不得已而非有所惑於中其無言也斂其所可已而非有所懲於後故不特聖天子諒其言而已也而天下已陰防其施不特士大夫尙其事而已也而武夫獄卒亦知理義之可信由是而推極之非孟子所謂浩然之气塞天地而常存而彼勦襲其事者非夫欺而犯者歟嗟夫不知學則其人不可以朝夕計知學矣窮達禍福升沈得喪不足以動其常存古之言壽與夭者蓋如此君旣歸與鄕之士大夫及其門人諸生日從事於學而余之不才亦與有聞其將何以壽君相率而索言者某等凡四十有幾人皆其門人諸生而鄕之士大夫不在是數其所謂不能行之天下猶可驗之一鄕者與使鄕之士大夫至於門人諸生學焉而皆至於不忍欺則君𨿽無是封事其常存者固自與天地無敝矣

秀川撰述序

昔在丙戌先大夫以譜授小子洪先命之曰譜不續百年矣惟予守官弗皇於家旣乃播遷未能卒業汝勉哉洪先受而蔵之當是時年才弱冠未知斯言之難也嗣是收緝散亡嵗有所書志行弗加頺焉就老常恐奄忽無以光先大夫遺命戊申集世系圖內外傳名位表已酉艸居徙考丙辰傳表成癸亥祠墓志始就將以告於祖廟授之族人而先大夫背棄蓋已三十餘年於玆矣嗚呼傷哉𨿽然吾於撰述得大悟焉蓋嘗泛而觀之有以一身而繁數百十指矣有以編氓而食祿且數世矣有親執作業而富埒封君矣爲之躍然喜曰是非駸駸亢宗者耶已而考其下方墮爲溝瘠者昔之家餘萬石者也旅寄而道瘞者昔之衣冠詩禮者也中斬而漸微者昔之倚眾擅力者也則又爲之蹙然以悲其始以爲偶然耳比其久也校之上下數百年間莫不皆然乃撫捲而爽然曰玆非屈伸往復之相尋所謂天道者耶其有不盡然者非系其志與行之修否耶志行修矣卽使孤弱而賤貧猶將有所遺於後矧其彊盛而貴富者耶然其人往矣不可得而盡詰矣已而視吾之族人其彊盛而貴富者不徒爲之喜而繼以懼而於弱孤賤貧者不徒爲之悲而幸其有遭夫爲之懼則無健羨之心而保誨不忘有所幸願則無狎侮之心而休戚相系𨿽有疎戚不齊其爲喜與悲懼與幸無有乎弗同吾亦不自知其何以然也吾以是知民胞物與之義起而嗟曰是固先大夫所爲弗皇者乎小子烏足以承之𨿽然吾於撰述則又有大悟焉凡書於譜者其必有在也在吾之上則皆父祖之列未有見吾父祖而弗敬者推而上之不有尊於吾者乎在吾之下則皆子孫之列未有見吾子孫而弗慈者推而下之不有卑於吾者乎在吾之前後則皆兄弟之列未有見吾兄弟而弗愛者推而廣之不有大同於吾者乎在吾之上下前後𨿽有疎戚不齊其爲可敬可慈可愛者無有乎弗同又不止於可喜而悲已也是故盡吾之敬可以事人矣盡吾之慈可以使人矣盡吾之愛可以與人矣夫人莫不可事莫不可使莫不可與此其志與行爲何如耶則又何計夫盛衰貧富貴賤之有吾以是知盡己之性不爲近盡人物之性不爲逺各親其親不爲異萬物爲體不爲同小子固未能也願學焉譜始宋淳熈嘗限十年而一書今可考者五書於元者三書於明者二此皆先吾而有意於族人者也後之書者其謂何自宋以來譜善歐蘇近世義例祖李小子寡識罔所裁正世系故類蘇譜不復更易考志傳表創以己意乃若信其言補其不逮以詔無窮使先大夫遺命久而彌光必也自修志行之君子

東廓公六十序

聖賢於眾庶鈞之爲是人也至其以一身爲天下以一日爲萬世則固有大者存也夫聖賢之少壯衰老猶眾庶也而有所謂大者何也以形而觀彼無所加也以性而觀固有通乎天下萬世者是故能自得之不能私之不明者師其所已明不能者師其所已能而性始各足𨿽其旣往家誦戶說教萬世無窮也夫人不相爲謀求一言之諭不可得也今舉天下萬世莫不惟彼之師如是而曰鈞之爲是人也可乎此孔孟所以大也𨿽然孔孟之時其弟子三千從者數百人而已而楊墨之言至盈天下烏在其爲師也然至於今言師弟子者必曰孔孟孔孟是故苟得其大𨿽信於一人亦足矣而況於三千數百哉天下而一人信之卽天下也萬世而一人信之卽萬世也天下萬世信之謂之天下萬世存焉可也孔孟之後千餘年而有濓洛濓洛之興師友之道一光矣及其衰也數百年而有陽明王先生先生之門師其學者幾數千人而此數千人之中又有東廓鄒先生者師其學而自任以大嘗曰萬物吾之一體也教不倦者卽學之不厭此吾師所傳也先生以溫醇廣博之資得師於英發榮遇之年悔其平生而盡棄之蓋三十餘年未嘗一日置其言於孔孟之外自國子祭酒歸者十年亦未嘗一日分其力於功名勲業之中故先生之門師其學者亦千餘人庚戌之嵗二月之丁先生春秋且六十其在門之人以爲先生之年視其師不啻過之將其爲教益無窮也則羣趍而爲之頌而其在交遊者相與屬言於余余惟先生以誨人爲學則壽先生者果在其門之人矣乎使其人有三千者出焉是孔氏其師矣使其人有數百者出焉是孟氏其師矣尊其師爲孔孟是以天下萬世頌也而何有於六十哉𨿽然濓洛以來爲師弟子者亦曰孔孟孔孟云爾今其人可指也將其信於一人者固亦不易矣乎夫必信於一人而後可以天下萬世自得於其性矣而後可以信一人則先生之壽可知也先生間謂余曰吾戒懼矣吾戒懼其不睹不聞也已此於性有固然也而天下萬世鮮自得之由是而言𨿽謂學不厭者卽教之不倦亦可也請卽先生之言以頌其大

劉兩峯六十序

聖人之學取之至近行之至逺苟不得其門𨿽皓首以終身求一日之幾乎道不可得也知其幾矣造化由乎一心瞬息可以千古其奚嵗年之足云嵗年所不能計𨿽瞬息之間謂之得年亦可也有瞬息而得年則知有皓首而不得者矣世之皓首者何限然得年者少而不得者恆多安福兩峯劉君志於聖人之學者也始而師陽明先生棄常業以從事而行軰遜其勇其後與雙江聶公爲友假館捨以居而子弟感其化其爲學也求得其心而已而不苟以狥人言其與聶公友也聞其所語此心寂感之機歸寂之要十餘年來未嘗輕一諾焉一日忽自省曰公之言是也人之目劉君者若負而可釋若探而可執若有所守而不易而年且六十矣聶氏之子弟往爲壽索言於公公將赴召遂以命予予惟慶以六十嵗年之謂也𨿽予於劉君一日自省而有慕焉人之求歸也贏糧躡屩歷險夷辧南北有更寒暑而不至者此嵗年之譬也及其返鄕井而望廬舍則有聞似聲而喜見故物而悲者此一日自省之譬也苟於鄕井廬舍弗之見則遲回於險夷南北之岐𨿽加以嵗年烏足多劉君將得其門矣亦不足慶乎𨿽然劉君之升堂入室其猶有所待乎昔伯玉與孔子友也五十而知非六十而後化故其使者曰夫子欲寡過而未能也劉君旣知之矣其進而至於化孰能禦之予生後劉君十有三年其於道也望而未之卽不知近劉君之年果何似也因爲之慶而慚

雙江公七十序

孔孟以其身立萬世之命萬世而下仰之如見此豈有間於久近哉其出也僅爲諸侯卿相而席不及暖又已去位蓋孔子歸魯其年六十有八而孟子去齊自稱長者埀老猶且皇皇於行當時之人幾何能被其澤也夫人固有終身談學而不聞道者聞之旣難而成之尢難有成矣大行之又難孔孟之後濓洛明道可謂成矣而年與位又皆不逮孔孟逺甚其或壽考而沈於下僚卽在下僚又且早休以去而以大登庸者又往往病其行之不顯是數者嘗不能以相兼疑若有黙爲之制而忌其全者豈所謂天命固然歟永丰雙江聶先生豪爽蓋世不爲苟防以簡靜閒雅之器而砥礪於名節登進士出爲華亭取濓洛諸書自隨思以其學反之於身比擢禦史持風采出同列上一時權貴畏憚如虎聞陽明王公講學東南顧折節下之反覆辧難凡數千百言弗明弗止自是盡聞良知之說以爲孔孟之復出不易斯語其後追稱弟子比於及門之士及知蘇州以憂病歸閉戶翠防山中十餘年屏耳目之交考易庸之旨喟然嘆曰夫所謂良知云者蓋指不學不慮而言則未發之中是也其感則愛與敬也學者捨不學不慮之眞而惟執愛親敬長之感應以求良知不幾於義襲而取乎乃自爲之說曰致良知者致吾心之虛靜而寂焉以出吾之是非非逐感應以求其是非使人擾擾外馳而無所於歸以爲學也夫知其發也知而良則其未發所謂虛靜而寂焉者也吾能虛靜而寂𨿽言不及感亦可也是說也吾得之於孔爲幹之健爲坤之復爲艮之背吾於孟得之夜气於濓洛得之主靜得之定性是致知之正傳而徒曰良知良知云者吾不知之也是說出而聞者莫不盡駭防先生自平陽擢漢闗兵備在告而以誣逮怡然就道履險如夷無幾防見面目於是追而送者始共嗟異以爲先生之學有所聞非徒異同於言說者也釋歸之明年北邊告警今上用大臣議首以都禦火召行攺兵部侍郎進尙書當是時敵嵗窺塞朝廷旰食內外洶洶先生臨以鎭靜事必已出從容籌計不奪於橫議異時紈袴之子囊金竊符混爵恩賞者不敢一過其門天下始有羔羊之節以功累加太子太保勲至柱國廕其子至錦衣千戶而先生年且六十有九上憫其勞不懈不煩以事以優閒之其在兵部邊警旁午猶勤著述與天下之搢紳學士辧論不輟及歸田取賜金建堂於東臯名其堂曰賜老堂邑之博士諸生就而問者戶屨常滿明年爲嘉靖丙辰正月十有三日年登七十其視聴步履飲食視少壯不殊也於是諸生將修執酳祝頌之禮問言於予予謂孔孟以上無論濓洛而下至陽明公而後顒顒然然謗言四起幾困而躓竟顯然立於朝廷之上田州之役天下至今嗟之先生旣以所聞見之於行而又終始保全無少疎敗𨿽同時大臣羨慕不得防曠恩之賜豈可不謂至幸歟間嘗侍先生問京師時事則又欿然不甚滿意且欲畢其餘力以求若不知老之將至云者夫孔子七十學之於虛靜不厭而孟子之去齊則曰當今之世捨我其誰夫爲萬世之命非道之行與不行可加損也先生殆有意於斯乎予少先生十有八嵗自庚寅相見於蘇州稱爲莫逆骨肉其後遂有葭莩之好至其辧難亦嘗反覆數千百言𨿽蹔有合離而卒不予棄故予於先生猶有望焉不獨祝其年而已也

劉龍山七十序

念庵羅子談學於鄕龍山劉子數過焉覺其言之多不覺其說之迂然性好忘中無他腸鄕人之所競者旦言而旦忘夕言而夕忘惟己之適而弗人之合不知其有喜怒從違與順逆也嘉靖丁酉舉於鄕爲平樂推官三年以忤上官棄而歸怡怡然無所戚其在平樂與視上官也猶其在鄕與鄕人居也間與羅子泛彭蠡遊匡廬友人見其然笑語之曰在他人患不忘在公患善忘聞其言亦漫與大笑弗顧也其生長羅子十年於是年且七十覩其色聴其言躡其步履不異在平樂時子汝虞汝周婿楊以倫孫應春皆在學校而應夏應秋應冬學舉子業方有聲嘗遣汝周來聴談學不謂行之迂也居旬餘汝周辭問之曰將潔捨壽吾翁羅子曰來吾與言鄕人異而翁貌類有道者其信然耶嘗寢於余弗驚弗寤神則靜矣不記楊裏華子乎昔華子好忘而其家弗解請於魯國儒生治之儒生曰吾將化其心變其慮而後可與居七日而積年所患都除華子悟以爲賣已也乃逐而走之問之曰吾之昔也蕩蕩然不知天地之有無萬物之得失好惡擾擾萬緒之吾侵乃今胡可復得矣子貢聞而駭夫子曰是非汝所知也夫此一好也由前言之是而翁之所好不可畱也由後言之是而翁之所好不可去也汝歸壽而翁其尙以防言探之其孰畱耶其孰去耶其亦畱與去各有所屬皆其大不可已者耶抑而翁任乎天不緣乎已固無所謂畱與去耶且吾昔之學也畱與去皆有所屬而吾之心有所當有所弗當固有似乎前所言今之學也近乎華子之求常恐儒生之我欺也子儒生也其試探之而勿吾欺而翁果今之華子乎則吾昔之談學也固已囿於而翁而吾不自知者也

壽郭癸峯六十序

言有之經師易人師難此謂文行異致也夫實行之艱固矣句疏之牽附轇轕悖戾而又槪以宋儒之見以爲折衷其書滿家言人人殊自非歷嵗月更指授未卽窮也人之生也出則雜於交遊入則累於妻子齒增而气欿計短而智昏矻矻然鑽研於故紙殘牘之中委曲於世態局面之變而不能不衒於新奇不淪於舛謬者豈易易哉自予爲童子時吾邑詩有南嶺周氏王氏書有白沙鄧氏易有諶陂楊氏其諸生各百數十人此百數十人者𨿽皆讎校講論久爲人師然大要重在祖述不敢輕叛前說二十餘年先輩凋落人爭爲髙莫能相下粗知章句卽抗顏登席師日益眾而昔之經師亦無有僅存者矣不亦可慨耶夫三經中惟易道隠而易蕩故爲說恣肆滉瀁而難準羅易齋劉平湖蕭東潭三公之易皆本楊氏癸峯郭君受易於三公攻堅剖疑盡領本防三公旣仕君遂以易爲諸生師諸生欲邀至患不能得多相率走其室諸生才品分授之其慈幼弱也不啻父母之在側而其給助貧乏也不啻子弟之在家久之遊其門者亦且百數十人其取科第而仕與仕而倦休者有矣君年六十名猶在校官弟子籍中與諸生讎校講論無異在師門時也噫嘻以吾邑數百里之門二十餘年之內求其守師說而不失者自君之外不多見然則經師可易得哉君以甲寅四月十七爲君誕辰乞予言爲壽且君處家惇恂取予不苟而彊於義又嘗見君質厚而气和愼言而寡合是不獨可爲經師以其有得於易學故也於是樂而誦之亦冀聞者毋怠於說經毋謬以人師自居也

城頭陳防庵六十序

世人遇年至者多爲慶幸誇詡之詞以致敬愛其所徵述則眉壽兒齒皆詩之教也余竊以爲不然凡臣子於君父祝願無疆情也禮也若朋友則當磨切以義要在及時自儆不宜以諛恱也小明之詩曰我日斯邁而月斯徵彼於兄弟且爾況朋友之間哉余少侍先大夫邑居防庵陳君數往來來必燕坐坐必縱語語必盡夜乃止先大夫嚴重之君是時年三十方自大學歸負豪气喜談論謔飲𨿽數數夜語不知倦其後余上春官而君亦以謁選行遂與道懷玉防錢唐渡江亂淮遡河入濟出鉅野之藪涉桑幹之流登金臺排閶闔蓋寢同席食同器水陸同舟車中間炎暑冰雪之侵水土气習之乖僕賃薪米之費夷險遲速之憂愉悲駭之情貴賤新故之交不知其幾矣而又離合屢變余登第在告君惑余歸遂不復待次餘疾甚共畱旅捨朝夕視藥食疾已乃行年𨿽四十有五而气猶烈烈不知惜勞役畏濡滯也今又十有五年數其年在禮爲耆得以意指使令家眾顧甘靖退篤任質擇子弟可爲後者托之日遊乎長林大谷郁阨寥閴之境視其意蓋已不欲與俗俯仰於人之怨侮世之浮艷若將有所甘而棄焉於乎當其豪論時意气振發何其壯也及與逺遊見仕宦人不當意輒切齒恨不卽爲天子出气力少效尺寸以求表見今自甘冺冺若此謂有得於更嘗之力非耶夫人非不遇孰能自甘冺冺而自壯至老數其平生豈無更嘗之多於君而君獨得以自處者謂不有異於人不可使後此數十年更嘗之多回視今日又安知不有異也夫求往者更嘗之迹已不可得而年徒積矣將來者又何定乎則凡有所甚願而不可必有所不欲而不能免者又安知不有異也自余見君方十三齡而今亦逾四十矣嘗惜時而無所就竊媿心焉君婿胡生某乞言爲壽因有所述以期君之將來且冀爲朋友者必有助我固無以諛恱也

竹塘王石泉翁九十序

玉笥之南有山如屏衍而下馳王氏世居其麓人因號曰王嶺王嶺之北羣峯突起淩漢而其中幽邃環復仙人羽客往往蔵焉圖經所載自秦漢而下無慮數十百人訪諸名嶽未有若斯眾盛者矣王氏之居曰白竹塘其世最久而其名益著所產多髙年逸人子弟好儒術髙才能文然類不甚顯豈亦地气使然哉予嘗見石泉大人魁梧頎碩其气惇龎若無他技與之語引古執誼崇尙風致怡怡可親與子弟言如其昆季與昆季語如其朋友早嘗從事藩府計資且官矣防逆濠誣布政使鄭公毅然就理三木在身口不二詞事白棄去又幾何年而鄭公復起江西遣人召故從事思敍錄以報徳固謝歸優遊田裏間子孫眾多而又謹良無誶語拂意事每晨夕出於池沼上偶樵人牧子答問顧見諸子相從亦且六七十嵗余須眉皎白衣裳簡古不異畫史之貌啇顏墨客之歌鹿門也友人東溪曽子以書來曰丈人以是月十有六日年九十矣而容色沃若飲啖視平時不少衰意者有導引之術歟某曰不然丈人七十時聞其內寢無侍人語曰逸則生欲欲生而精气告疲夫聚散者攝气之大較管括疎密形影立徵故堅眞幽潛元化滋彰施布闓發百脈沸狂丈人殆有意乎丈人俯首嘿然不應今飲食起處二十年如一日是所操者微密在丈人且不自知而謂有錬形以和體者乎聖賢之學不邇不殖日用飲食知識泯汶其端可得而窺矣外道竊之以離類逺俗駐世延年其用特淺儒者矯之至於逐物是又居其下也夫逐物者易與物化不隨化者非道而何東溪子曰善予與東溪自幼交其仲子仲子舉於有司不及官所謂能文不甚顯者然延陵達生無所沾滯此蓋管括之徵不獨地气能移人也審矣於是因東溪之問著於篇俾有意於丈人之壽者得攷法云

外母王夫人六十序

吾鄕在吉水西北境上衣冠之族以十數其裏閈糾錯姻婭聨復而貴顯亦若代禪者自宋元則然咸以爲風气郁積山水之所委泄也以今觀之其淳而未漓朴而未雕因其故足以善其習陳其實足以其辭者往往鉅公達人積之微漸達之內外蓋隠有維持之力焉而莫或知之外舅三符翁謝事歸也灑掃一室處其間日取九經百子史書讀之疏注其義到終捲復溫繹如初蓋食不重味器不髹采者十有五年忘其身之旣貴也而王夫人之事翁也先旦而興後夕而休嘗以起居見焉非釃酒漿視雞豚則工緝紡紉綴其葅醢之器烹飪之宜必手除而躬治之矻矻然𨿽窮檐委巷之嫗不是過也夫人爲主事君貴裔歸翁者四十有三年後一年而爲母十七年而爲外母二年而爲姑又二年而爲祖母今計其年且六十而其歸也侍翁爲縣令爲尙書郎爲郡守至監司爲大理進大僕稱朝廷大臣固未嘗一日遭窘阨事其在邸閤也山珍海錯之奇異吳錦粵紋之精綺未嘗輕入矣然而嵗給月俸之隆禦筵宮醪之美白金寶𦇤之錫飫見聞而接口體者亦已甚久其視窮檐委巷何如而顧與之敵勞也夫窮檐委巷者皆其所素服與不得已焉者耳如得已而又加貴焉則必有所甚不欲與不屑爲者不然則亦不免於怨懟之形然則翁之仕而歸歸而忘其貴而又若有甚宜之者豈細故哉夫爲祖母若母如此其子與孫可鑑也爲大臣如此其士與民可鑑也古者聞瞽誦詩卽能使胎教之端嚴況目接其事又近在裏閈姻婭間孰能已於漸漬燻染之益豈亦山川風气之故使類召而美聚乎洪先自慶吾鄕維持有人又得爲夫人婿以傳述其事將聞者益信而可逺六月二十六日夫人生辰也旣書以獻且俾裏閈姻婭來壽者歸而揚之

外舅曾三符翁八十序

大僕卿三符曽先生年滿八十聞宗族閭裏戚屬與其子弟將期爲壽深謝避曰何庸累吾宗族閭裏戚屬子弟爲家人代以請則曰將吾宗族閭裏戚屬子弟與爲禮若不能堪也於是先生幼婿羅宰言於長婿洪先曰已諸禮歟洪先曰是古禮弗行之故也禮在位八十者不俟朝大事則就捨而問之若曰得無有所苦乎是以安其體如是也在野東西行者方巡狩必少佇車而弗敢過若曰得無與相迫乎是以舒其气如是也上之於養老也八十加五豆矣然必袒而割牲非爲無庖也執醬而饋執爵而酳非爲無百有司也憲徳而不敢乞言有之亦防簡其禮不必言與否也老者之事上也八十拜命一坐而再至若賓客之事固弗與聞也夫位莫尊於天子政莫大於防朝遊莫逺於巡狩事莫辱於庖翟善莫美於乞言榮莫大於賜命然施於八十卽殊常焉又況公卿大夫而下不得以爵先之者哉又況宗族閭裏戚屬至其子弟不得以年等之者哉故朝不俟畢則燕享之節必不敢有所拘行不避尊則出入之宜必不容有所制執饋重於養體則酬酢必不行相見主於憲徳則應對必不及拜命止於一坐則揖遜必不施此其優逸靜暇恬愉泰適何所不得而豈病於禮之行哉今先生不然位列於九卿矣然早致其事以歸旣不得與於就問躬饋之事居専於一室矣而今時無巡幸又不得與於髙年延見之列其公卿大夫在是邦者旣未嘗居位敍齒以時其溫存省之意而宗族閭裏戚屬子弟又未嘗聚觀盛典以動其歆慕敬畏之誠先生耳辧鬭蟻口嘗脫粟人旣忘其齒之甚尊然少長不遺答問無倦且又無以異於五十六十之年以是獻食者不求其所宜進謁者不乘其所便聞言不能稽其故覿徳不能觀其深顏色不加則曰先生其遺我哉吾不敢以繼見也議論不入則曰先生其挾我哉吾不欲與盡聞也蕙蕙然役其視聴於接遇之時而勞其智慮於應對之末卽使彊有力者猶不能以朝夕而況於先生哉夫古禮之行也可以使田野之老得防幸於天子其廢也𨿽爵隆齒尊如先生不得享其宗族閭裏戚屬子弟之奉忠信薄而彌文盛孝弟衰而少儀缺此豈直細故哉𨿽然使吾能行於禮而使先生安焉則長者必曰吾亦其子弟也彼之致敬若是吾何敢以色驕之少者必曰是猶吾父兄也彼之致愛若是吾何敢以辭煩之宗族曰斯以教吾家閭裏曰斯以仁吾俗戚屬子弟曰斯以篤吾親羣而化焉固不特爵如先生者得全所尊也將田野之老可免於淩賤故不特齒如先生者得安所養也將五十六十之年可免於饑寒如是則古禮之行不庶幾乎於是使宰徧告其宗族閭裏戚屬子弟使皆以其觴豆進而洪先復書以申之

李母貢孺人六十序

聞人之善恱而敬之又從而誦之而婦人之善得誦於人者蓋鮮有之必其夫與其子之賢者也聞人之善而獲報者嘆而信之又從而揚之而婦人之獲報見揚於人者蓋益鮮有之必其夫與其子之賢者也夫婦人豈不足與爲善哉閨閫之中所爲不越乎瀡甘滑之齊織絍縫紉之細而無所謂境外之事所見不越乎妯娌姑妹姊侄臧獲之類而無所謂閾外之人其人旣近則爲之聞者必不逺其事旣常則聞之者必不駭且異而其夫與子之賢又皆不可必得也如是而婦人之善誦而揚之之鮮也何疑劉向之傳列女也盡千餘年之間爲書八篇而所書以爲善者僅數十人耳此數十人者自后妃以下非其夫與子之賢則皆不幸之極與流離饑困之餘者也夫不幸之極非人所深願而流離饑困之餘則將益逺於人卽有誦而揚之者世無向矣孰爲聞之使有人如向矣取數十人於千有餘年之間其暇及其事之常者乎如是則婦人之勉於善而冀其獲報於天者其鮮亦宜夫生致愛敬病致其憂夫子所以教曽子者豈間於爲子婦者哉此非甚難能者也使爲人婦者能舉其言其不爲夫子之所取乎見取於夫子則向之書不書宜無足計也然向之書特取甚難能者以愧人之不能者耳非此數十人能盡千有餘年之善亦非以善不在於閨閫之常蓋史氏激勸法也余先宜人出谷平李氏李氏之族有司空公蕭夫人者居蕪湖蕭夫人從宦京師先宜人朝夕見之常誦其得婦貢氏至孝也蕭夫人病亟貢爲露禱以身代如是者累月不止衣不解帶藥必手進蕭夫人竟壽康無恙是時貢年三十餘末有子人皆爲孝婦惜也已而承寵承武二子生人曰善報善報自夫子之教言之可謂似矣然皆以爲閨閫之常未有爲之誦而揚之者豈過信於向然哉余嘗爲史氏纉向之業者也而又嘗與禮部司務宗銘氏厚善今其子承寵書來問訊惇先世之好欵如也則余又且識其夫與子矣忍不爲誦而揚之乎貢以戊申正月望日六十承寵書曰不肖不能事吾母常恐母之善行弗聞也貢出吏部郎湖亭氏爲世家相司務教承寵承武爲令妻賢母此皆不書而獨書其孝者蓋亦用向之意又史氏成法也

周魯齋七十序

陰陽風雨晦明疾矣意者其有爲之感乎窮通順逆得喪數矣意者其有爲之制乎𨿽然有感之者有莫之能感者有制之者有莫之能制者知有感而不知有莫之感者其人也亦必周於外衛之嚴知有制而不知有莫之制者其人也亦必委於外境之順外衛嚴外境順其於人幾矣而非其至也故古者謂之與人爲徒夫內無攻心之憂則不見攖身之物數起於有形之後固不能及乎無爲之先是道也黃帝得之名爲登天堯舜得之名爲壽孔孟得之名爲樂老彭得之名爲長生而兪扁得之名爲神術至人不作天年之數不盈久矣孰能勉於人之徒哉魯齋周君者邑之偉拔士也其少也托於神術以已疾又能卽形脈窺大素之始以逆人禍福期日發無不中郡邑聞其數驗爭迎致之而君固憫人苦疾有所投不卽應則食不甘寢不適亦往往有怛然之容異時余過之去其廬數里許有丘窿然指語余曰是臯如廓如者吾所息也望深林而笑曰吾將取匠氏之不睨者斵而窽之以爲室其可乎則又握手曰明嵗尙能與我遊否是時年且六十六七矣余旣歸聞君挈其家授二子而日偃休乎其庭時而出乎觀魚噞對禽語忘其所以處入而顧其妻宋抱有二孫飲食於於惚乎不知其日之將暮客相問者非其意不顧與之見曰無以營營者入吾耳也又幾時君之年且七十其貌益勝而其言乃益不自驗或曰是君寓言以逺世也余曰不然恬憺虛無眞气從之非岐伯論耶君能以神術憫人乃獨不能以此治身也歟哉𨿽然气運主治之詳其說者是數聖人所以盡乎形而下也其說詳者以其爲理賾而術難精也持難精之術而人於我乎托命而能心安而不懼形勞而不倦耶是昔之於人也言乎有形者也六气猶可得而幹也今之於已也近於無爲者也諸數之所不能窮也嘗聞君欲著書明已意以示後人倘以是爲祕乎吾將執此補其闕矣

族叔母彭孺人七十序

人之飲食衣服莫不皆有常嗜以常嗜者投之顧其力若易致未有奇之者也惟夫四海九州之異產中土四裔之更販𨿽一物之防莫不駭視而嚴奉之何則計其地非越寒暑累月日不可易致以其致之不易𨿽於有無不加損未有弗競於得者黃之於筐篚也芻豢之於燕饗也古今所同也然卉服織皮山虞海錯不絕書於禹貢周禮之間考諸詩書載記人之情略可暏矣稱觴爲壽其始於爵酳之養乎故斯禮也飲食先之其次幣帛其次原哽噎之祝仿岡陵之頌侑以文辭禮則加矣然可誦於學士大夫之前而不可通於寢門之內彼其外言不可入詩書載記之說不數經於耳目而以頌祝之辭飾之以文不亦逺乎𨿽然文辭之於閨門或有所弗嗜至聞善言而色喜聴樂音而气和則婦孺之與士大夫未嘗異也故古有服防以爲恱捨羮以爲獻者矣彼有得於世俗之所矜重閭裏之所罕遇者孰無忻慕歡愛之心哉苟可以得其忻慕歡愛之心則𨿽一物之防千萬里之逺猶將致之以盡吾人子之願而況文辭之所稱引揚盛美而錫純嘏其於事爲甚切而於孝爲尢大使取之不勞而傳之可逺其能已乎是固備物之一道也彭孺人者吾族祖謹齋公配也公善治生資產嘗雄裏中孺人佐以勤儉尢喜詩書教諸子必就儒業嘗曰使兒子矻矻衣食此不足稱吾志也公中年捐館而長子柟爲縣諸生柟之子文煒末冠接踵靑衿之列其弟桐極兢兢守先業不敢廢尺寸故其養孺人也必以情嘉靖甲寅正月十一日孺人壽七十文煒奉柟命乞言於余余以拙訥寡言而人謬以其言爲重於是文煒請至再不能已噫嘻余安能組織經訓爲文章如古之祝頌者足以膾炙人之口乎譬之海錯見嗜者少然雜陳俎豆或足以淸唇吻而解沈酣若是則孺人聞餘言豈有不恱而文煒之得其請也其亦可以致養也哉

曽白塘公七十序

凡磊落瑰偉之抱不可盡繩以常調惇恂直易之質不能從事於彌文非獨其志則然也人之所長有能有不能而上之所好有遇有不遇苟不相值𨿽有偏技奇能無所用之況彊其不能者耶昔我髙皇知天下之才之不可以數限而皆可以器使也於是廣賢良方正茂才異等之科以補場屋課試之不逮旣懸之令甲矣復命閭閻田野之間有周知政事利病欲自言而不得者皆許面聞旣熟視其精神狀貌言語風防中采者卽日拜官與方伯郡守不吝如鄭浦江葉金華諸君是也某嘗嘆息以爲大聖人之見度越尋常萬萬若此皆可以爲後世法使必拘拘塲屋課試如諸君者欲望尺寸表見可得耶惟貨惟來薦辟久廢耆宿頴秀有不出於塲屋課試者甘戴白槁馘不知其幾吾未嘗不感其所遇而惜其所能又恨貨來之作俑無以追正其罪於百餘年之後也吾婿於曽而曽氏有白塘丈人者多聞善記早以經書教授裏中裏中子弟多從之遊其爲人內剛而外和與人言必歸於正有取平者非丈人出一言竟不解丈人旣竭其是非顧覆瑕掩疵不欲面直或卽跳號嘲謔語侵丈人丈人若爲弗聞徐以甘言嘗之務令冰釋悔謝乃已其始或以爲依違然卒不撓久之益爲鄕人倚信有大政役請以相屬嘉靖辛丑冬縣履畞丈人則總一都之計庚戌予聫近鄕立倉同江以便漕舟丈人則總四都之計當二役初起人懷異志丈人之持身如投白璧濁滓中不少湼也邑令西石王君聞其賢以書幣乞言丈人上賦役書累數千言積蠧隠病毛舉櫛剔王君讀之連日嘆服不已多見之行嗚呼自王君以書問丈人一邑始知有丈人然亦駭王君所爲矣王君𨿽能屈身乞言固不能以丈人言上之丈人𨿽能致王君之乞言與鄕人之倚信固亦不能自致其言聞於上也自予耳目睹記裏閈中卽得丈人其足迹未至者宜多遺論矣今人見塲屋課試中式卽謂之才其中式者亦且以才自許顧槁馘埀白裏閭田野間莫之睥睨此不足慨哉浦江諸君姑未論假如丈人得一郡邑自試操三尺以盡所能計年考績不比於今之良吏矣乎不然卽令入綦管庫持籌削牘猶勝寄心腹於刀筆不知何負於此輩也丈人有雅度曠識中年失嗣人爲莫堪獨能抑情已而得丈夫子二人與其孫森然玉立而丈人年且七十瞿瞿然與裏子弟遊視少時如一日意不衰也嘉靖丙辰四月十有三日爲丈人初度其侄志與子布同亨等凡十餘人聚於予謀爲之壽者予每見丈人輒有所慨因爲之書蓋予亦塲屋課試中式之人方有愧於負時固無嫌於憤世爾矣

姑氏曽夫人七十序

天道之篤厚豈不闗於人事之隆盛後世因仍承習安陋就簡其相沿烏可盡信哉蓋自吾姑夫人生而女徳之求至是一變後之談者咸有根據非復假借漫爾云也當元之季民多轉徙於是吾家始自廬陵遷吉水而有黃橙之居居黃橙十餘世覆育相滋益繁以庶而女子之適鄕裏結婚姻者代不乏人最而計之其子孫漸衍沃者常有之矣求其仕而食祿於朝則甚鮮也其名位可稱述者間有之矣求其貴而爵至五品則絕無也以夫之貴被封者旣少求其有子推恩身享尊奉不獨吾家卽一邑之中求其一二不可幾也豈非人事隆盛固亦未易致歟然在吾家七八世以來歷成之世莫有過於吾夫人者夫人蘭谷公七世孫宏齋公女余之從祖姑而同堂共處閨闥相距其質任木訥得之漸漬而長厚成性者也夫人之適曽也方伯公以行誼聞其自奉則甚約也夫人甘苦茹淡無少嫌怨如是者又十餘年如一日及方伯公顯貴也夫人怡然處之不知其異於前也故終方伯公之世事業日著而閫內之言不外聞未逾年見臺君登進士髙等於健同舉於鄕而能務學於心因之亦有聞當是時夫人迎養京師京師之間扄邸內外森然矍然顧盻不及識者取以閒家動中繩檢而見臺君方推舉入吏部縝練精確黙斂密修聲稱出一時縉紳上今嵗甲子夫人年且七十五月十日實惟其期先是見臺君食祿三年以滿告凡滿三年者通前後勞勩雜記之故其所書事務最眾至於闗系天下人才進退又不可盡聞於人有非可以事務計者於是天子思所以慰答羣臣以爲所欲尊而不可必得者莫父母若而其階等得自致者其相遇固不齊也而夫人以方伯公顯貴遂得具二品服翟冠錦被照耀烜赫蓋欲爲親之樂而快意於自致者自三公九卿數人外無加隆者豈非至榮之防而天道人事亦有相成者哉故因夫之貴於生前者非難因夫之貴於身後者爲難受子之養而致樂者非難受子之養而致榮者爲難合夫與子以爲榮者非難合鄕人之言以爲頌而事甚稀少若夫人者又其甚難者也蓋吾族自齊魏兩國夫人以下莫之與並而東山父子直節守道型範若一越六七百年間至於今曠世兩見是豈可易致哉然世之言篤厚者旣莫能追原本始以反其初而議論因仍尙依違而昧特達卒之世教輔翼終何賴也故夫人今日之榮甘苦茹淡不二視者基之也謹畏儉朴者福所由生而侈大靡肆者入而悖出不恃其有者細行所以周也日進不已者至徳所以升也慕彰施者其亦無忘積累哉

葛山王母羅氏六十序

坤之六三推無成有終之義比於妻道以爲妻於夫臣於君事相類也余觀往史鞠躬盡瘁托孤寄命忠藎純一之士視彤管紀贊端操烈節誠莫可軒輊至較其所據與其所資又若有不盡然者夫爵賞酬功勤而刑戮以懲弗恪人君奔走天下豪傑而致其勞力者持此具也風聲鼓舞𨿽中人以上皆可自勉而不致於敗閒卽使立綴旒之朝當土崩之勢事變倉卒人心危疑孑然無可他仰顧其位已崇矣責已重矣近而儔類之猜嫌逺而筆削之毀譽豈無捐軀以成名者乎故有幸而獲聞矯而必爲者此其所據與所資則誠便也至於女婦閨閫之靚嚴不敵光儀之赫奕酒漿之供給不闗外閾之謀慮及其遭坎坷撫孤遺百責之叢委隻影之悲辛而又食貧作苦嵗悠日積無聊憤憊感時摧懷姆傅之訓不聞背貳之俗踵習苟其志成矣寸縷勺水誰爲貽之窮鄕僻野誰爲傳之彼何恃而甘心哉例之委質食祿之人此其尢難宜不待辧也夫外無所據而後知根於中者之爲誠外無所資而後知發於中者之爲力余每聞節義事輒憬然戚於心而於女婦益有深省遊余門有王生暹者母羅孺人蓋其一也孺人年十八歸王象翹象翹病且卒顧暹才十嵗而母老弟幼懼孺人有他也謂之曰汝能終我事乎孺人掩泣剪髮以示象翹復堅之輒又走取刀向象翹自斷指翹持之曰果然吾瞑矣象翹素喜言張公藝事至是目數顧諸弟孺人測其意卽與諸弟婦合食孺人所生止暹一人而諸弟稍長皆有子已而婚嫁又皆有子與女矣早夜劬劬無有厚薄是時年二十八耳諸弟婦與羣從子婦視孺人如其母至於今亦無有厚薄也噫嘻此不謂無成有終而尢處其難者耶將非根於誠而又發之力者耶惜也沈於笄禕而不厠於冠裳不見於受遺而止於立孤也暹奉孺人教命以學易爲縣諸生督學憲使可泉蔡公賞識其文聞孺人行事復表異之臺院諸公將遂聞之於上而爲暹友者若某某某以今嵗八月二十有七日孺人年且六十謀之爲壽乞言於余余惟賞善莫大於表宅錫福莫永於廣譽孺人處尢難之地宜足憐矣然上而褒異於公卿下而令聞於鄕裏且得年以來諸士大夫之祝其所得不已多乎愧余不文不及古之史氏以一言爲衮鉞系後世之予奪以塞諸士大夫之請也因觀卦辭乃論而序之

念庵文集卷十一

欽定四庫全書

念庵文集卷十二

明羅洪先撰

譜序

廬陵安塘蕭氏族譜序

吉安諸蕭氏惟吉水之螺陂最盛余嘗考其譜蓋始於武寧令其子孫榮貴賢達與國史相應余甚慕之廬陵安塘蕭氏以譜請敍亦稱岀於武寧螺陂譜云武寧上世由長沙避馬殷亂卜地得坎遂徙廬陵今廬陵諸蕭實皆長沙之後與安塘所稱又皆脗契安塘譜作於元別駕文澗至正徳間其後人深主善興秦軰又加詳訂宜不舛誤大約安塘自始遷祖特山以下其世次皆無可疑疑傳疑信傳信固君子之所爲譜至其輕重要各有在亦不貴世之逺且近也然世之爲譜者不援逺冑卽假冒榮貴或附以他人行事不復根究其是非其始亦起於歆艷爲善之心而不知於已初無所與止於自惑耳惟假冒逺冑則必自遺其祖而祖他人其爲不慈不孝孰甚焉孟子曰人人有貴於已者弗思耳蓋務光許由不必族類而自傳伯夷墨翟不以官邑而始著禹之於鯀惠之於蹠一體同气各不相掩又況攀附於洪荒不可考信之說而欲竊以自重哉君子之爲譜也以爲自吾之前而考之人不可得而見也觀諸譜可知也其善也惡也可以勸戒而不可攺也自吾之後而逆之譜不可得而知也反諸身可見也其善也惡也可以勸戒而不可懈也是之謂能重其身能重其身然後能重其譜也興秦訂譜自特山以下橋頭巷口象山西園東陂諸族皆直書世業無所攀附其子檜與弟良弼謹傳而梓之其庶知所重也哉而又聞余之言安知不有名世者出也而亦豈獨螺陂之譜爲能起余慕也

螺陂蕭氏族譜序

往先大夫自橙溪道出縣休檀橋寺讀螺陂蕭氏諸碑文歸語某曰烈哉蕭氏多賢也其後必將有興興則必且繩繩焉而其時必在休明之防汝識之是時余爲童子無從旁考世家傳記且不能逺逰泛覽以驗先大夫所言未幾今參政公晚第進士又十餘年公子軾轍相繼舉鄕試而軾以進士令仁和余始從觀其家譜乃知先大夫皆據其世業而斷之以理但言其勢之久與時之所遇皆豫奇中何哉孟子有曰君子之澤五世而斬非謂見聞習而志意孚耶夫習則不駭其所未嘗孚則漸廣其所未就𨿽數世稍息然不數世而間有人焉則必探其所遺悲其不續憤發焉以追配而光大之是以鄕裏名宗右族之流風至於今猶未墜地要其倡之者之逺也而其能自立者其剛直亷退之守非有培植條達必不能遂其所就而培植條達惟盛世有之不爾則事變之摧蝕毀譽之屈抑𨿽有志者亦將韜迹而易方然則世家之興其勢必久而其時必昌蓋亦理有必然而先大夫之防蕭氏或以是也蕭氏自長沙遷吉水螺陂自定基以侍禦史顯宋仁宗朝大抵正而不阿介而能辧而世業之傳與宋終始今參政公父子出適當今上修明禮樂之際號稱中興其事與往行又皆相類然宋自仁宗以後用捨漸乖故禦史服嘗以鞫獄得罪竄嶺南其他皆坐新法方行不欲久仕是今之所遇視昔過之其所立又當如何也然培植條達而後成此眾人所能耳經摧蝕屈抑而能憤發其立也益堅則其倡也益逺此又無關於時君子所自考者也而世莫知其然故因先大夫之言廣之並以告其族人

南嶺劉氏族譜序

昔六朝之興天下名彥多歸江左至南唐士之流寓者咸赴閩粵此南北風气一更端也自北方變故相仍人無恆止先生學士遺澤僅僅不再世而斬獨其气剛梗𨿽無所倚借能鼎然自樹立故多慷慨崛起之士而菲薄門第南方則不然其地不當戰爭土著之民累世不易其據子弟誦說先世行業必援述史冊紀傳爲證亡是𨿽盛美弗信或卽鄙夷其族類男女婚姻不通交際不行故門第之禁於是爲嚴余始厭之以爲拘陋太甚已而泛考閭裏間𨿽盛衰疊乘卒未有無緣而興者不然則其族也不然則其戚及所與也夫人不能無鄙賤庸下者勢也而卒不可以變化將風气柔下不能自振必有待門第維持矣乎吾邑同水南嶺故姓莫加於劉氏劉氏之先多聞人然莫著於桂隠先生先生爲人以聖賢爲師不少狥俗貶理道一時名人推重之以爲庶幾濂洛之學其紀諸史冊者仁義之言炳如也先生沒𨿽世逺而餘烈不衰往往子弟知向慕以不逮前人爲懼則莫眾於今日余賞識者由此言之恥下人則能自好而守世業者能使舊聞不遺所謂維持之道非耶然論世者以爲南方之士好矜飾而鮮直道繁校量而缺雅度泥陳故而怯創始多顧戀而重捐私視慷慨之風若或疵焉豈亦有低昻之故乎嘗觀習俗之殊多緣於所見而莫切於世業之相防如詩書所見殷周之事各述祖徳爲成憲彼固明聖亦其業則然也故一人作之不如百人起而和之之易成也百人禁之不如一人弗倡之爲速已也桂隠先生嘅然以聖賢爲師所謂豪傑之士也遂能出風气之外而埀後人之思彼羣起而和之者亦何諉乎自非有見不可以超風气見弗逺習弗久不可以移風气余又以知寡之不勝眾者由人蔽於近而遺於久逺非其地之罪也余與劉氏世爲婚友近從三徳方興天健輩讀其家譜喜其述之逺而因自媿於先世也廣其說使二家學者咸有思焉

安成華秀彭氏族譜序

周禮比閭族黨聨國中之民固將一風俗也然又立宗法於卿大夫之家以收其族人夫宗法不下於庶民是收族之禮獨行於君子而不能同於國中明矣聖人豈不欲盡國中之民皆以禮約束之哉君子者明其道小人者致其力力不勝道則禮有所遺禮不盡力則法有所限是故爲之祧袝繼斬而廟統立焉爲之屍祊爓饋而祭義敍焉爲之冠見婚防而親情合焉爲之問勞賙助而防典行焉爲之含殮虞祥而凶事同焉爲之隆降厭報而服制通焉此六者人情之所必有而惟君子能行之故宗法非彊立也因君子以爲之先是以責之也勢不得以盡國中故此詳而彼略焉此聖人之權也封建廢卿大夫無世家矣無世家則宗法不可得而復於不可復之時而存什一於千百豈不難哉取其意稍可行於今惟族譜近之然亦必有服於禮者而又居卿大夫之尊自其子孫皆能世其說夫然後浸漬督率而人與宗之今世三者恆又不相值矣惟江以南人無逺徙羣其族而居寡弱者不下數百人仕於朝𨿽位卿大夫不忍去其鄕其尊卑之敍歷數十世可不紊又惟吾吉爲最吉之著姓彭其一也而族皆不同爲南唐中丞嵩之後徙自金陵者曰吉州司馬仁貞子慕慶爲安福兵馬團練使四世爲宋進士徳全始居安成邑城中當時號爲華秀裏華秀里人旣繁盛而嵩之別子亦多散處郡邑中嘉靖甲辰太常少卿黯太守時濟譜華秀諸氏斷自徳全而不及其他且曰不附懼後不吾信也人於是謂惟彭氏善譜於乎民同胞矣凡後嵩者孰非骨肉哉然而不盡譜者則猶宗法之彼略而此詳所謂勢也如使吾之視華秀者不知愛而敬哀而思於其休與戚也猶之夫途之人也如是譜矣亦何異於不附如使約束之以禮而吾所以自盡者不足以爲之先亦孰爲信之故君子明其道身有之謂也又曰禮不盡力先之謂也夫大夫勤於禮族人厚於信他族欲無興焉不可得也又孰爲非譜者是謂君子之徳風余竊有志於是而反身不逮今爲二大夫所先然禮必世而後通禮通而俗成則宗之者益逺是二大夫之志然非所能逆也繼之難故以告後之君子

永丰聶氏族譜序

人之不可易者生之姓氏而不可離者血气之親斯二者人皆知之然非其至也同是姓而且親矣推而本之數世之上有能辧而不遺者乎卽有之能無疑乎推而廣之五服之外有能聚而不散者乎卽有之能無間乎是非不用其情也久近疏戚存亡有時而變非吾愛惡可能取必故也今夫指古之凶徳而謂之曰爾祖也則三尺童子必且詈之非謂其無徴中其所惡也設美言以譽其族人𨿽至疏且逺必爲之色喜非不知其謬中其所愛也夫愛惡之於目前猶其近者也今至於數世之上五服之外常情之所不能推者而顧且然此非至不可易與至不可離者耶是情也非特吾於祖考族人有之卽子孫族人於我亦猶是也使吾有可愛後世有冒爲祖者況吾子孫乎如有可惡後世且不敢祖矣況於族人乎甚哉愛惡之情足以奪親而久近疏戚存亡之變有不與也永丰雙江聶先生之譜其族也考所自出推下市磊源得十餘世而止曰據可信也於族人之承傳分徙名諱配氏生卒俱有書法曰不敢苟也可謂不誣其祖不遺其親矣然於譜之末必附勸戒之辭而復以質於余豈有不能盡言者歟蓋先生之學驗於性情而措諸實行附勸戒於譜者蓋將有以感動之曰吾之所以爲是勸者非獨舉吾之愛也卽汝之所願於祖考亦欲汝之善爲人之祖考者也吾之所以爲是戒者非獨舉吾之惡也卽汝之訓於子孫亦欲汝之善爲人之子孫者也先生以身率而導之以情又復若此聶氏子孫有不全其愛者哉𨿽然猶有進焉盡吾之可愛而行之則善端充善端充將天地防合而萬物皆與爲體所謂天下一家此大人之事也一有惡於志則在我已餒不獨人得而棄之矣先生方行其學與天下共之顧忍族人之不與於斯乎有以待之而或不可必先生固不與也此余不量而盡言也

廬陵楊氏重修大同譜序

昔金人敗盟破建康忠襄楊公不屈死之其後韓侂冑專權而文節公復抱憤不食死自古賢者之作其居之相去世之相後未有能同者也二公同出虞部侍郎輅之後而又共生其時故楊氏之族遂爲廬陵諸大姓重楊氏旣以忠義聞天下天下之人亦莫不向慕之凡楊姓出於江南而失所傳者往往自謂爲二公後故廬陵之楊遂爲天下諸楊姓重𨿽眞贗不可窮詰要之在廬陵者固自若也廬陵諸族多自吉水湴塘楊莊徙楊莊以忠襄名湴塘以文節名諸族有不自湴塘楊莊徙者𨿽在吉水不得稱雄長於諸邑故譜廬陵楊氏者必由吉水而在吉水尢以出於湴塘楊莊爲重同出於湴塘楊莊𨿽居相去世相後甚逺諸大姓莫有彈壓者矣明興吉水諸族義方與長史季琛禦史惟斆嘗再爲譜譜不續者百有餘年嘉靖丁未憲副公必進與族人某某共成其役自輅四世而有四延四延之後他徙者各著其系而不必盡錄子孫名氏以爲求之詳則勢必有遺舉其槪則來者可考名之曰廬陵楊氏大同譜蓋欲以是綂諸族使諸族據以爲譜者皆得不失所原公世居湴塘自免於疑謬之論又以文節公爲余先世婿兩家婚姻相緣至今而某固稍知向慕者則請序以申之餘讀是譜生忠襄之前者鈐轄而下凡七公而丕之淸謹存之剛介爲甚著其後簽判而下凡八九公而復之貞靖長孺之文惠爲甚著其徳善勲業可誦法者世有其人不特忠襄文節爾矣而卒使是譜重者乃在湴塘楊莊何歟詩曰人之秉彛好是懿徳尊賢有等禮之所自生也好徳矣而尊之有等其小大卑尊非親親之情得而掩之妻不敢以妄擬之夫而父不得以彊奪之子廣庭之訓飭暗室之慚恧若是者孰爲使之而又孰爲辧之是所謂人人有所重於已也知己有所重矣至其處身乃或就所棄擲者而安之是果秉彛之良乎余又因是而竊有慨焉夫人營田廬密蓋藏固將冀吾身之有傳而樹丘壠嚴祠墓正懼先世之不祀也彼數世之後眞贗不可窮詰矣其稱引而尊奉者固不在其祖考而在忠義之聲聞是徒勤百年之身曽不得一豆之獻而精意所向乃出於無因以相求然則規規於厚積而逺遺者爲計不已左乎卽使無忘其祖考矣至談其行事則精神與通焄蒿如見愈久而愈親者果能如談忠義否乎故傳而不朽者非必其有文之謂也死而不亡者非必其有子之謂也楊氏子孫讀是譜者亦有同余之所嘅而且向慕之不容已歟憲副公與餘皆曾氏之戚數與相見爲談譜事防是年餘亦續秀川族譜方有感於先世行事至敍文節夫人勤儉有三嘆焉旣以自儆遂以相復𨿽然餘言豈能爲他日重哉亦以寓向慕之私爾

伍塘王氏重修譜序

髙崗栢下在古新淦縣去吾鄕五十餘里宋金陵禦史王公敏卜隠地也敏生恕登紹聖丁丑進士封樹而墓之奉牲而享之凡二世恕之子琛始遷伍塘一傳忞官四川提刑再傳勉任大理評事迄我明興三憲並起太守禦史郎中令尹相聚一時冠裳濟濟卽三代威儀不加此矣余考宣之官僉憲也愼而勤卽胥占之際尢審爰書驥則歷工刑二部以至臬司冰蘗之操四十餘年如一日琳則初任刑曹受知英廟卹刑湖廣一日釋疑獄數百人徳活民命夢感隍司必昌厥後法不貸者卽權貴弗避竟以執法忤戚畹引疾致仕士論惜之禦史臣巡蘇松等處勅往河東整理鹽法立禁墻冷鋪地侵於人者悉歸之官載安成少保彭公華記中軍民啣恩請祠賜允勅額忠愛郡學舉祀鄕賢列人物志內此皆古良臣風度也其餘儒官冷署與孝亷未仕者縷不可指焉因思王之爲姓周天子因生以錫也由周而來晉宋爲盛蘭亭髙士三槐畱記百派之所宗也今伍塘所譜不援古不假勢獨詳本支眞得古人作譜之意矣余家與王氏世好從吾逰者如龜年如方平如龜從如邵如以貞如禦皆矯矯特出者也因請序於余乃晉諸君言曰王氏先輩世叨法官名重朝端忠義凜凜所望於後起者不小今君等津津好學禦史之髙風三憲之芳躅防防繼繼作法於前者必述於後夫國有名世國史增輝家有賢譜牒生色屬其宗者志不在溫飽斯庶幾無愧於先型古來有徳之士刑書明啟民歌遺愛饗宗廟燕子孫萬世之聲名福澤必歸之睹斯譜回念孰啟之而孰顯之必有見於羮墻者矣

白沙陳氏族譜序

嘉靖戊申春餘緝家譜石蓮洞中白沙陳君某與其族從父某某請敍其譜且曰先考東熙公之命不敢忘也東熙公名琛蓋嘗手錄世系以授之某者余喜其志之同也遂以考正所傳之系敍而歸之按某族祖鈍敍其正綂譜曰陳之先出髙宗子叔愼之後叔愼子曰宗先當隋末徙廬陵匡墓依富人匡太以居號小隠今其地爲玉笥之廖田是宗先其始遷祖也考之史淳於姬生嶽陽王叔愼禎明三年臺城失守爲秦玉所害年才十有八其子孫之徙在隋之末理則宜然臨江志云玉笥鄕有陳嶽王廟武徳中王之子嵩爲吉州別駕卜隠於此遂遷王墓館頭安山由是言之嵩豈卽所謂小隠者而宗先豈其字耶宗先之後又幾世爲觀察判官嶽嶽生翰林學士濬濬生門下侍郎喬喬相南唐後主死事於開寶八年宋太祖嘉喬之死詔許歸塟且官其三子誠議詔誠徙派源議徙林城詔爲將仕郎仍居匡墓詔生伯恭伯恭生彬舉制科彬生溪登元祐三年進士官起居舍人溪子肇始徙黃師禾坑又十年徙下白沙肇子定爲廬州教授三子明晦旭明畱白沙晦徙中村之竹山旭徙住岐竹山數傳稍防而白沙住岐之後甚繁衍其居百嵗捨埠鄭園者又自白沙而遷者也歷元而明出而仕者有新淦學正達徳儀鳯司知事性翁將仕郎能安東阿主簿本道泰寧訓導好古重慶教授三榮上髙教諭純此皆近而可據者而某之意則曰始吾族之祖宗先也蓋推其所自出也夫創業而遺之緒使吾子孫衣食有賴守其訓戒而不至於敗古所謂功與徳者則肇於下白沙有之故舉嵗事必於肇報功徳也𨿽然祀始於此則祖始於此矣矧白沙所得專焉者也而譜不始肇得乎於是敍世自肇始而余從其舊余旣考正其譜至於喬之死事讀之又有深感者焉當後主惑於憸邪喬𨿽相位不信用早識之士將謂不得其職而去固亦無負於國也喬之意不然若曰我世臣也國存與存國亡與亡去將何之比將納欵則又死爭之至於事不可爲乃謂後主曰宋如以負命見責請以喬自解保無憂也遂經而死夫慷慨殺身難事也古人猶或易之以其見迫於義則气之所激有必至焉者矣方喬之就經也國事旣去無可爲矣主不我責而恐其速死是又無所迫矣而決於自裁若不容已其不爲至難者乎是喬之處位也固將以全主之國而其處死也又將以全主之身隠忍委曲寧甘污名而不欲顯主之過嗚呼推是心以往優於天下矣況於家乎喬特遇其不幸者也今人贏衣食卽悻悻入閭裏見貧乏者不少加憐卹以業歸必損直而後頷之甚則攘防朘削淩暴摧殘以自肆而不復計其卑與尊疏與戚若是者豈少哉然而名謂之存祭餕之防慶弔之通未嘗攺於其舊則所謂陽示之形而陰奪其實斯固無取於譜此自私而不能相全之害也其於先祖所遺功徳不惟不知報而且棄絕之又安在其爲専祀也乎故欲爲肇之報者必如喬於後主而後可必如喬者施於家則恆以身當其勞不專其利自責以難而遜人之美是孝子慈父弟弟貞婦可接迹而出也其於功徳不旣引長矣乎始喬死後主尋其屍不得有見喬衣黃半臂行者迹而求之果得屍其歸葬也至玉笥大綏潭舟旋舞不進有頃柩自沈石穴中里人以爲神立廟潭側祀之嵗時禱祠有奇應輒著其事於碑余聞某言乃令某往錄碑辭互相攷正先一夕神見夢守者曰明旦有白衣人來善視之守者異其語未幾某果白衣至嗚呼有如推其心以全其後者豈無黙相之道哉余旣序其譜而復附以此使知能以身全人者其身固未爲不永也又況遺功徳於其子與孫也陳居白沙凡十九世今食指三千有奇而住岐則別譜云

白沙鄧氏族譜序

自同江趨縣治中道爲白沙環郵傳比居若櫛也問其世家獨鄧氏有聲憶昔諸生時見友人多傳鄧氏尙書已而助祭學宮則有鄧溫州之位其後以外氏姻訪鄧氏入其門壁有懸車長老子弟多儒衣顧其室廬僮奴不加於比居也又幾年而晴峯璜氏以族譜至且曰譜之於族猶防之於滙也禮法不嚴訓戒不密則羣居有傾敗之患吾何以制其潰哉宋之萬鑑元之俊明梅隠嘗爲譜矣吾得免於遙冑之嫌然文之遺者闕且半今所傳伯祖畨禺公之譜梓於無錫公者也伯父參政公先君溫州公病其太簡將續之而未克就今四世矣不可以緩惟鄧祖廣平侯淵而家白沙自公弼始又九世至云卿行乃可詳譜傳始云卿貴傳信也繼以宗範重守也夫創締必有始也作居址保於無極記祠墓業貴有徴也著錫典言不可以無文也以著述終之𨿽然吾寧無逺思乎古人有言假器莫如比鄰考故莫若近代參政溫州而下其至近也曰宜曰淵曰廣曰駢曰忠信則璜之諸父行也曰簡曰兆曰曰璞曰玨曰穆則璜之諸兄行也吾之子侄猶及見之吾書其有弗信者乎自參政溫州兩公以儒行顯其授受可知己儒者之道載之諸書始於親愛而終於天下其進則致用以利夫人其退則固窮以和其族𨿽然親愛者其本矣吾見積蹛以富者於其家之凍且餒不獨無與卹也蓋有朘削以自益者矣吾見冠裳以貴者於其家之賤且弱不獨無與援也蓋有驅迫而徙逺者矣吾見議論而賢智者於其家之愚不肖不獨無與養也蓋有掩覆以相給者矣彼知於吾之親疎何如耶而又何暇及天下耶如是而持詩書之說旅進旅退號於人曰儒術在是是何啻於以儒爲戱嗚呼曷觀吾之上世與吾父兄也乎此吾立防之義也余讀之而喜又從而慨曰玆鄧氏有聲者歟夫世家云者謂能世其家之學也學於家者不可以利於天下卽世守之何足貴吾因晴峯之言厚有望於鄧氏矣往余見晴峯薄視進取介以自潔所著諸書多切世教玆於譜也維持之意益周於是盡舉其言敍之他日吉水傳儒林者論乎其世將不直有聲白沙之間也已

樂安湖平王氏族譜序

余讀詩至周室禮樂之盛以爲形容盛徳成功至極矣然後稷公劉而下其陶穴取煆於耜采葛之事往往見之篇章有若詠嘆而不足者何哉蓋至是而聖人教家之道槪可窺也夫引譬小則志易從比類近則情易接言之而攺聽者可以作其怠思之而戚心者可以防其偸此其流風善俗逾久不廢有以鼔舞之然也余族稍眾間嘗考顏呂家訓鄕約之意行之詘於勢不得遂其後取族之譜次其世行而撰述之族人時時聚觀焉感盛衰之際或蹙然而悲覽失得之故或愾然而慕較微顯之迹𨿽至愚者亦或俯首負慙而嗟當是時𨿽莫告語若有發其蒙者矣因竊自謂欲教家者取之詩以幾聖人之用心莫近於譜譜以考鏡詩詠嘆之其深入鈞也樂安多大姓在湖平獨王氏著析處凡數千人行於途有問名氏而不識者長老某某等患之相與謀曰吾何以聨其渙散而咸納之人道矣乎旣得大理節推紹議合乃命某續譜譜成使價時等來乞言價之言曰余姓出於金陵曰士堯者自分宜白芒遷吉水帶原祠墓存焉譜之所由始也五傳而有延湖平之始也十傳而有國寶國器則上下二族之始也譜作於子純繼於時寶景烈今二十有五世矣不敢後懼逸也不合帶原逺也上族之系有吉水葛山之文才九江徳安之文斌不之詳慶弔所弗及也匹配必書閥閱惡無教也銘而下仕者二十有四人獨子純方貴時寶詳焉惠政聞也濟甫而下舉於有司者十三人獨良甫詳焉師艸廬正學也富者不書書謙銘而下五人能以粟賑義其施也信周非賑亦書飾禮容知務也懿行隠矣書吳與董重節也璉昌善而下四十餘人或仕或否均書之崇儒也爲王氏言者多矣獨一峯東白是徴人也乞言不之他必於執事傳信也余聞而異焉胡其事與予似而又與時相值𨿽然何以益諸惟昔聖人教家旣爲之鼔舞其辭矣然大要自其少時習爲長幼禮容俎豆誦說之節以淑其性行俟其旣長使之出而治民以行其所知及倦而歸則訓於裏門以溥利於鄕黨其材能下者躬耕孝養而出其贏以佐人之急至於世變負殳與戈捐軀赴公不皇其私是以閨門化之咸有宋姬共姜之風蓋立人之道莫大於此是說也周禮所由以興而艸廬傳之獨詳王氏之所習聞也數稱道其所習聞者以振起其偸惰由艸廬之傳以究九經之防其仕則爲韶州爲金華爲徴江不仕則爲云卿爲尋樂爲蠢庵以發粟之心臨財以治堰之力庇眾以鰲溪防尉處變以貞婦姆訓子不云乎文之以禮樂亦可以爲成人矣玆獨教家已乎古之爲詩者刺時政率先民風蓋一國所慕咸在巨室予鄕去樂安不甚逺又嘗濫厠采風之職旣喜徳之不孤而遺俗可正也故並道所以處族人者興發之俾有成焉

廬陵賀氏族譜序

某嘗從同郡諸君子爲朱陸之防靑原山中與前麗水令龍岡賀公數相見公在防中年已髙端坐竟日聞聖賢防要沈思頷首不喜辧說心竊慕之以爲老而不衰可訓也一日衣冠造敝廬言曰賀之先出唐防稽慿因令永新畱家焉傳四世而有曰美曰圖曰琰曰緒諸賀所從出也良坊大城下布廬陵荷山之賀出於美龍田後田江頭灣東上江頭江南之賀出於圖攸縣湘潭小車髙田之賀出於琰賴田耒陽安成樓前界塘之賀出於緒而鈞則荷山出焉四世而下至於今二十有二世摠食指數萬有奇而大吾賀者則若弁之詩泰之義性翁仲善之達學士先生稱述不絕於口鈞懼後之無以繼也取舊譜繹之作譜序凡例世系者三曰內篇貴貴賢賢稽實者三曰外篇於意若曰凡爲父子夫婦兄弟叔侄以至於羣從者必求其慈孝和義友恭愛敬而非徒以父子夫婦兄弟尊卑之名爲也貴貴者爲其能達乎此賢賢者爲其能守乎此而皆有實可稽亦非徒以其貴以其賢之名爲也然徒言之爾矣幸以子之身教者教之可乎某謝不敏至於再公弗釋也嗚呼公知學矣奚以言哉蓋學也者所以學爲人也學爲人者學爲父子爲夫婦爲兄弟叔侄以至於羣從而後人道始立也人性至善何所弗能其待於學者何也今夫一人言之十人咻之聞者不從其言而從其咻則知性之成於習也十人言之一人行之聞者不從其言而從其行則知學而後有教也故學非能爲之謂也謂其有所弗能而求以能之者也教非必人之能也謂其已能而人自求之者也嗚呼夫孰無父子孰無夫婦孰無兄弟叔侄與羣從哉則亦孰無人道之責而於學其可已乎是故繼志述事所以學爲父子而亦以教人之爲父子也反身刑家所以學爲夫婦而亦以教人之爲夫婦也飾讓去爭厚施薄責所以學爲兄弟學爲叔侄學爲羣從而亦以教人之爲兄弟叔侄羣從者也貴者得此而身益尊賢者得此而名不滅傳者得此而文可逺而一有弗學則凡彼之越履斁彛𨿽非教之逸欲而習俗之移抑亦均有責爾矣嗚呼可無懼乎龍岡公以向衰之年堅向往之志𨿽以子給捨君之貴而瞿瞿然如有弗及蓋知學而後能若此賀氏之族相觀而善增其不能興於詩由夫義達其道以進乎聖賢之業安知不有出於虞歐諸君稱述之外而所以教賀氏者奚必取之他人哉吾見賀氏之譜成而學者繕性輔世之訓昭也

洪同南巷宋氏族譜序

夫子有言吾猶及史之闕文蓋傳疑也夫疑於傳削之可也存闕文何居若曰庶幾有所待乎厚之道也他日告子張曰多文闕疑愼言其餘是又不獨紀載爲然於是悟曰斯所謂直道而行者乎闕文借馬二事蓋以實之其篇章固相聨也檀弓言孔子少孤失其父墓夫鄹大夫世祿也喪則君使人蒞之猶不免失墓之疑而馬遷所紀堯舜禹傳序累數十世如指諸掌較其世次疎戚其疑特甚遷爲良史其失乃爾況其下哉族之於譜猶國之於史其紀載無專人而聚散無常勢所疑闕者又可知矣洪同宋氏之譜其存而可考者四始天定而子溫子環昌憲繼之方其自丹陽而柘鄕而洪同諸宋之所宗也洪同而後有深淸溢四派四派之後在吉水爲篠陂爲苦竹寨爲田心在廬陵爲郡城在永丰爲濠上爲白水而在峽江爲石陂在新諭爲某相去逾二百里食指幾萬餘可謂繁矣以其繁而又聚散不常故四譜所書咸不能無疑天定於溢下書孟祥而後以三十七郎當之其配氏爲不同子溫去三十七郎易以宗瑞宗武宗瑞而下五世無名而所謂大四位十一位與宗武之後天定不能詳也天定去必政混其子邦寧孫子東爲兄弟而以國允之子屬之子先昌憲則書必政於兄子後子先國允有三榮甫至子環之祖雍丘則又信解文之過也至是田心詔等懼其久而益舛也合諸族爲譜而洪同則主天定昌憲永丰主子溫羣然持以問於余余惟辧得失於數千年之前馬遷有所不能彊置是非於眾口之間孔子有所不能必而吾何以應之𨿽然所不知者斯亦已矣自其可知者求之豈無是非得失皎然於人心者乎卽其皎然者而弗以從令爲孝勿以億中爲智勿以勝已爲能固所謂直道而行也推不從令之心則攺過固所以善繼也推不億中之心則傳信固所以尊祖也推不勝已之心則自立固所以邁迹也豈必求勝於譜哉吾嘗從先大夫視獲洪同之野其山水不甚秀特土物無奇品其俗淳龎而近於野然稱世家者必歸之至論世必先田心其有以也宋氏諸族其果求勝於人乎吾將告以常勝之道始於學文勿爲史遷之誣進而幹祿勿爲子張之過而要其所誦法者必以夫子爲師斯其人之名與氏必且不見釋於後世之譜其爭也非君子哉是役也詔倡之而執事某某某費出於眾其以爭而解去者宜虛其簡俟之固猶史之闕文也

廬陵王田曾氏族譜序

江南之曽大抵皆祖武城而宗據其在吉水則蘭溪爲名族予嘗數至其裏四周崇山疊嶂溪貫其中沿溪甍闥鱗次櫛比傍有故墅數處問之皆宋元名人如所謂光庭者所居蓋詩書之澤未斬而貲儲視昔幾倍毎登眺爲之徘徊嗟咨久之嘉靖乙夘冬廬陵王田曾氏以其譜來考所自出亦云徙於蘭溪所刻文字如小堂槐堂諸篇卽予所至山溪與徘徊嗟咨之故墅也蘭溪之宅卜自南塘自林塘燬而衣冠凋落然其子弟誦習不輟今王田在廬陵食指旣繁貲儲漸盛子弟恂恂知服禮教豈亦气類相感然歟蘭溪譜於各族所徙或載或不載而王田所稱徙自蘭溪者爲晉孫之後又幾世而爲子貫子省子恕子勉伯仲始自爲譜譜始於晉孫之世曰是吾之近而親者也而教授蔡公持已與鄕先生康公颒蓋已序之自永樂戊子至於今又若干世譜之不續者若干年矣於是某某等奉其長老之命旣裁圖系之蕪冗與名氏之未入者次第於譜復來索予言以序豈以予嘗往來蘭溪知其故實而求正歟蓋嘗讀曾子之言有曰彼以其富我以吾仁彼以其爵我以吾義喟然曰吾人特立於天地之間無所假於外物者其不在玆乎今夫仁義在人無財而足無位而貴無眾寡而有親無今古而常存無逺近而得名是眾甫之所自出萬世之所宗也戰戰兢兢如臨深淵如履薄冰以誠其身身誠而仁義不可勝用是曾子之所爲三省仁義有諸吾身卽貧賤寡弱不病可也況未至於貧賤寡弱矣乎是故居富貴而不淫處眾盛而不驕歷久逺而彌張亦豈有假於外物哉有假於外必其不足於中中有不足卽外物之來未足以相益也予始徘徊光庭之故墅憶其當時衣冠之盛文墨之富眞足以膾炙人口然至於今其可指數者安在故予嘗以吾人特立者爲蘭溪言之王田知蘭溪矣不知遡蘭溪以上有廣居焉安其居者可以宜家人以教於國而絜矩於天下此曽氏之所遺今大學之書故在人人童而習之者也今夫善守祖宗之遺者必且私其載籍履其疆域以保有其聚積曾氏所傳載籍明甚然其所遺要在於仁義有諸身而已反而求之舞雩之風金石之歌相在爾室於王田乎何有

永丰水南程氏族譜序

永丰巨室在郭居者有水南程氏環南郭水外甍宇殷殷咸累貲產擅藝文尢多忱恂長者及諸儒生儒生有某某某時號八程皆秀穎惇朴可與陳述古昔明習理道以故外邑亦知有水南程氏然閭巷不甚聨比嵗時驩防弗盡辧名氏道遇或昧戚屬先後諸父老患之於是用中等二十有四人集諸儒生緝舊譜譜前世所由來與後生未載者蓋程之先武裔也當宋神宗時有程防者由洛徙歙爲淮西戍夫子綂立功建炎中官千戶子仁傑紹興中進朝列大夫朝列子賔興淳熙中移署鄂州帥府帥府畱後子梓忠梓忠子明秀有大勲淳祐中授懷逺大將軍鎭臨江移守永丰聖嶺子翔云繼之以他故謫右武將軍戍龍泉宋亡遂失官家永丰之永寧洲有四子伯源徙今水南叔源徙流原而福源之西郭徳源之楓木橋再世皆無後防之戍淮賔興之帥鄂不常厥居明秀而下世有祠墓在永丰故譜始明秀而宗伯源伯源凡幾世無逺近必書書必詳生卒配氏於是程氏之譜粲然有條畫矣嘉靖乙未諸儒生以譜請序予爲援明道伊川以進之大意以爲洛故無程由大中而程始名微二程大中冺矣諸儒生不鄙予說受之以歸又二十餘年某復持序來索書予覽之感焉當其爲是說以授諸儒生也亦慨然思以濓洛之學自任於身而且持以諭諸人疑若易易然也今二十餘年以來聞之者旣已稔而言之者無所效不亦自愧於心乎且夫二程之學主於求仁其言仁也以渾然同物爲體者也夫同物爲體者謂其如手足於一身疾痛屙癢皆相關也疾痛屙癢皆相關者思其所必安而營其所必捄此不待言而自諭者今水南之族凡幾百人稱謂之序往來之迹體貌之恭吾知其不悖於譜矣其幾百人之善敗利害若是其不齊也亦將何以體之見其顚連無告者亦惻然而思爲之援其气勢之加於我者亦有忿疾而思逞者乎夫言同物者不必皆血气之親猶之曰凡物云爾名爲族類則固同一體而分也然於疾痛屙癢顧有言之而不諭者則又何哉惻隠之心人皆有之諸儒生旣以明習而且陳述之矣然猶有不能踐其言以推之於族類豈二程之學卒不可復明矣乎夫學不明則仁道熄仁道熄則人已判而大人之業不傳興觀微而巨室之風不競此非細故也夫子有言有能一日用其力於仁矣乎我未見力不足者予以二十餘年之久不能自效而顧以爲愧亦何以諉於人哉孟氏有言人病不求耳子歸而求之有餘師諸儒生於二程是也因其再請也遂盡言而書以遺之

安成社布王氏族譜序

嘉靖丙辰予續秀川族譜族與安成社布王氏婣者介其省祭某諸生某太學生某來請敍譜且曰世之言王姓者咸出太子晉遷於瑯邪望於太原自唐而上新書具存吾無贅矣生唐之末長者諱該吾之始祖也長者避亂由太原徙蜀由蜀徙吉之水東再徙廬陵荷山後梁龍徳元年有龍見捨傍將復他徙胡僧過之曰北走百里遇三白止長者以爲防北入安城僅百里遇乘白馬者問其地爲大小白茅岡因卜居之今連嶺王氏是也長者生二子長曰余次曰肱肱長而武勇有智略從金陵楊演徵防畱家七里鎭自連嶺而徙者爲棟頭爲茅塘爲什鄕東向諸處皆余之裔也余之十三世孫宗白翁紹興元年葬母邑東廬居其側其地有社祠泉多瀑布於是人呼其處爲社布社布至是始有王氏宗白生層七層七生淸甫洪甫淸甫生介翁介翁生大屋之震元花樹之鼎元白竹之防元洪甫生琦翁琦翁生福元福元生復初復初生傳芳則髙村之支也元季兵變譜失所在宗白十二世有孫曰奎登治庚戌進士旣爲祠祠長者以下復謀於叔父幹湸更作族譜其後平樂守一鵬續之弗及梓行至於今族屬日繁譜之不登者又幾世矣此某輩之所懼也夫推所自出始於長者其上不可得而知其下不可得而詳者勢也詳始宗白親親也親之故貧不恥賤不捐否則貴富不敢他援一體故也系以五世蘇氏法也有名有行著妻若子生書年卒書藏人道有終始也先世之誥勅碑銘諸文彚紀之示不敢忘也先生其爲序諸予曰吾之譜秀川也亦若是𨿽然此譜之譜非人之譜也夫爲譜者孰不本始聨眾緝文比行以傳逺哉稽其實而一弗當皆彌文耳夫人不亦有譜乎吾之初生性源渾渾聲臭俱冺不可窮詰不猶姓源未啟乎居所而遷上下無常不猶擇裏而處乎愼獨不二庶類以成不猶本支蕃盛乎全而歸之毋忝所生非卽本所自出乎父父子子兄兄弟弟夫夫婦婦以正其家非卽世系相屬乎言法行則以獲乎上信乎友治乎民非卽彚紀之事乎然莫有舉其廢而新之者何也修人之譜者有弗譜譜斯逺矣新書諸王之譜足傳者幾人河汾少年布衣明王道著經訓彼非貴富顯赫者也而萬世之下猶然仰之夷甫身都三公死於晉室宜其有述而不免於疵議者名實乖也不又有蒙穢叢垢子孫羞以爲祖者乎身隨世往而取榮者多莫大於實勝夫是謂修人之譜修譜之譜者人得贊以辭修人之譜非自反諸身弗可幾也予嘗以是告秀川之子弟矣社布與秀川世婣相去地裏邇甚其請序也至於再三故以告秀川者告之樂聞人之善又勉其有成固睦婣之道也

泰和髙平郭氏族譜序

今之親愛尊事於人者其姓氏旣稔其州裏旣辧其性行旣得然猶懼聞之弗詳不足以盡探其實而或不相值也又將徘徊其故居愴惻其遺物而拯卹其子孫又恆懼爲之弗力不足以曲致其私也彼其人往矣吾之所親愛而尊事者無所待矣猶然注其耳目於寂寞冥昧之後豈冀斯人之我知哉斯其不解於心所謂情也故心思有所屬則見聞因之營以周見聞有所觸則心思因之積以固此無擇於疎與戚而固有然者矧於身所從出問其居不逺於百里考其傳不間於越世而又誦聖賢之言惇倫篤行明道術而施之當世以永君子之譽者其於親愛而尊事之也情將謂何卽使吾所從出或至不可窮詰而下之庶孽之孑遺支緒之他逸其存亡失得之故不幸不得識之耳目以致夫肹蠁展省之數慰其思慕而安其棲處爲之慶防問贈弔防捄助之節以收其散敗嚴其訓飭以廣慈厚於將來君子於此有不以爲歉乎哉卽是推之譜之用情可得而知也泰和平川郭君致祥與予同年舉進士爲人惇恂純慤而切於學問嘗爲給捨以直道見抑再起爲嘉興郡守將大拜一且棄其祿歸養終身不悔蓋斷斷必爲君子者也旣稱其力之能爲以聨疎戚而訓飭之其子弟咸彬彬以文學進𨿽力田服賈亦多馴謹朴茂之風至是復取舊譜續而新之推本其所從出自今蜀江髙平祖子髙而上凡幾十世至汾陽之四世孫禦史中丞瞿始自中丞徙泰和之龍泉鄕十善鎭隠儀岡而其子樞密使延嵩則徙符竹數傳至逴再徙云亭鄕之西平又數傳而爲子髙子髙上世有文勝者以善施仁其鄕而其後代有聞人如寶祐乙夘解元魁遼陽千戶承宣固安訓導暹大寧教諭燦光化知縣讓京衞經歷諭南寧同知治則皆與君聚居髙平者也君之譜追遡甚逺而承傳徙居存亡失得之詳上下四百餘年之間言之靡有遺憾髙平之族足於見聞若此吾意必有惇倫篤行之士相繼而起以植當時而譽後世則此其具矣𨿽然見似之悲本於識貌無服之喪緣於知生廟而爲之屍者不忍離其形也祭而爲之餕者不敢私其遺也然則肹蠁展謁之數慶會問贈弔防捄助之節𨿽君子未之行其能自解於心否乎嗟夫至情之發固有遏之而不能使其止者彼其心思不齊所謂積以固者或不在是豈皆不足於見聞歟抑所謂情者必本於學而後各得其正而語之以學又必本之身以先之歟然世之以身切於問學者恆不多見是譜𨿽具猶不足以觸其心思又況並譜而忽之者也君子爲此自謂終族父南寧之意且以支庶繁盛不能人給則別五宗之親授之其長防予緝秀川之譜埀成而序譜之命適至自喜與同情也遂本情之至者爲說亦以著君之用情蓋有本云

銀溪謝氏族譜序

江左之世競門戶門戶之盛以王謝爲首稱至其保全功名無有挫衂王固非謝比也嘗讀安石家傳其諸彥傑之士皆出羣從故封胡羯末之號傳爲美談豈亦一時之气防哉然史稱安石處家嘗以儀範訓子弟又時時以言戒約之似又由於諭導然者其故何哉古之醫卜必善累世漢氏經說咸祖專門夫醫卜小藝也經說儒生所有事也猶然必待累世專門而後精諭導之功焉可誣哉江左品藻先器識而尙才智夫器於質矣識則可以學而才限於稟矣智則可以學而廣廣智識則器可大才可通气防與諭導固相成也予邑中謝氏惟銀溪爲最盛其在宋元國初投仕牒者無慮十數人故鄕裏有爲二謝三毛之語蓋華之也自余之少三四十年以來綰綬佩符不絕於當途起進士而衣紫者前後相踵彥俊在庠序多魁厚簡朴之資則又气防之逢也其後因爲婚姻數至其家見其長老博大惇恂而本於慈儉內外習尙具有成規而諷誦詩書承傳綂紀不至二三其防然後知其纘述旣久逺矣邇者參議潮溪君待次於家以舊譜相傳凡三書而來者日增不可以無續也復緝爲二編以遺族人首譜例次訓誡次世系次雜紀而下編則首誥勅次文獻凡涉於溢美騰僞者擯弗錄有維持之道焉譜成謀於族之長老遣諸生某某致書幣委予敍之惟謝之先本江左至豫章太守顥之子雅尹興國遂畱衣錦鄕又三十二世曰昭祖者徙銀溪在紹興之七年參議君以其近而可據也續譜斷自錦衣而以昭祖爲一世至於今十有六傳生聚之繁物產之殷衣冠之眾駸駸甲閭右矣乃尢拳拳於訓誡紀載之詳其深有意於諭導非耶江右盛矣考其羨慕惟在器識才智之選故其訓子弟而戒約之者不出於儀範嗚呼彼所謂儀範者豈皆聖人之教抑亦不免於世俗之所品藻乎銀溪今當聖學大明之時而儒者維持之效厚倫理而惇道誼卽家庭閨閫之間以盡慈儉惇恂之實處則卽所行以善其鄕出則卽所志以善其世固不直爲江左儀範而已史又稱安石𨿽受朝寄而東山之志始終不渝是當時諭導所在𨿽不盡聞要之一一必本諸身故言易入而不疑也嗚呼安石且然而況不爲安石者乎聖人之教折其眾議則爲經說見其一節則爲器識爲才智而全體諸已則徳日崇而教自行未有無諸已而能諭諸人者也予與參議君皆谷平李先生門人其諸彥俊又皆以聖學問答相往來旣皆任諭導之責矣將無有進於是者乎因爲之序以先之

泰和鄧氏族譜序

一峯光生隠金牛山山深溪毒從者多病惟泰和鄧公鼎嵗余無所苦先生器之比登進士爲鄧睢兩州有惠政擢郎中嘗謁告捐俸合食族人力竭乃已余少聞而羨之無何與其子玉瓚同舉於鄕才一再見不及問家世嘉靖己未縣學生鄧用光等持譜請序考其代序旣甚逺而所祖止於慈谿主簿晞顏晞顏在宋紹興間自建業始遷西昌六世爲神童有興神童五孫傳者三人輝叔徙城西煥叔徙水南新叔徙冠朝三叔之傳十有二世達可以後仕者聞於時隠者聞於鄕上下三百餘年文學行誼磊磊可舉者二十有六人蓋公其一也公居冠朝其磊磊出眾上嘗欲因叔祖文淵所爲譜增修之力不逮以付其叔壁子球瓚瓚爲虹縣知縣與二人先後逝皆不果於是用光及諸學生天祚集樂成瓚之志而水南城西又多長老克紹前聞懇懇佐費致期相之蓋鄧氏居泰和幾二十世至是始有完譜入梓嗚呼難矣當余聞公事時無問其家世如何也卽使雜於委巷素無冠裳閥閱之榮吾羨之者不加損焉何也以其人也比知其家世且有冠裳閥閱之榮矣乃益爲鄧氏羨何也以其得是人也然則人與譜將孰輕重彼欲重其譜者果何以哉夫人所可重者爲能通天下爲一身彼其一身猶夫人而天下至廣安在其能通之則仁之推也故不獨稱名於譜者爲甚戚而且旁達於蠕動夭喬之類不獨饑寒觸於目者爲可憐而且有關於疾痛屙癢之情公之合食近矣自予觀閭裏間羣居燕見稱名未始不以譜也彼我相形貴富相軋稍涉利害所爭僅錙銖而相持輒斷斷不暫釋彼豈異人哉誠懼其子若孫有所不足思以遺之勢不能兼耳夫愛子若孫孰與於自愛其身今夫趨名於朝趨利於野冒寒暑輕險阻棄家室而淹嵗月以求之非不知寒暑險阻能害吾身不勝其求之之誠也誠於求道者亦何異於是身弗防矣烏暇計其子孫何若又烏知有彼我之形公之推仁其始於金牛之逰乎夫忘其身與子若孫宜非情也人顧羨之以爲譜重是公未竟於譜者稱名未盡書耳夫譜之爲書非止以詳稱名而凡得書爲公之族者皆有可推也推求道之誠於分之所當爲凡世之齟齬拂逆皆吾平生之經嘗而不可怨推合食之仁於力之所可及凡族之彊弱眾寡皆吾四支之肥瘠而不忍傷反諸身率其族人使稱名者不爲徒書如是獨公能重譜哉方公竭力合食當貧矣至於今其子若孫未始以貧病此耳目所逮也逮則徴徴則信信則從羨鄧氏者吾知其眾矣某等凡再及門其意勤甚而予自少已羨鄧氏樂道其善又故舊也於是乎書

萬安橫街劉氏族譜序

儒者論風俗必先立宗顧未有原其所以爲宗者夫宗之爲言相率尊之云爾先王深知人之常情耳目之視聽必有習心志之趨向必有歸不可無與宗也則又以爲惇恂啟迪不逮於表儀之崇嚴气類感孚毎資於戶庭之浸漬於是卽其骨肉至戚立之五宗假祿秩以綂之約其視聽之所注趨向之所主而不至於渙散是宗法也宗必有祿秩而後立故其尊比於君道五宗之人不敢以其戚臨之而其法亦易以行後世貴不世祿代不襲賢二者常不相值故有業足致逺不自行於族黨之間言當埀世不卽信於朝夕之內若漢之石周宋之陳呂乃幸而間值焉耳如是而談古之立宗不已左乎吉安多巨族各以閥閱相侈競又能嚴祠祀以萃睽離緝譜牒以明昭穆其意皆本儒者所論將以補宗法之不及而維持之非不勤也然觀風俗惟萬安橫街劉氏稱最善嘗就而詢焉其先自汴爲萬安丞有惠政民愛之子孫畱家邑西門仕漸融顯七世以來凡一尙書一侍郎兩布政使其他都轉運使參政行人州郡長倅參軍文學至數十人而舉於鄕者嵗不絕踵其起丞簿至臺省父子兄弟相繼與省華家世頗類侍郎公直道忤時飭躬範後視正獻原明亦若近之世爲大官無所失徳比之周仁莫或髙下其家規馴謹徒禦簡朴與人交際不違尺寸童孺靡艷服之飾衣冠無崇阿之居蓋有闤闠所狎而臧獲見嗤紈綺所安而閨閾不識肫肫乎中防之遺風也將非得之濡染以成其性傳之惟諾以豫其防歟抑亦鼓舞於聲望之重裁正於端凝之操歟吾於是益知宗法之立必有所借儒者之論其亦未槪今古矣嘉靖己未劉氏長老咸思知縣璜懼譜牒不續六十有七年而名不登者二三世謀於羣從分任其事以庶幾所謂補宗法者其年九月因參政君某與其子弟索言於余憶侍先大夫言名臣必及侍郎往嵗與繼卿氏遊稱莫逆得聞參政昆仲歷名藩皆爲良吏比見與之偕者又皆气柔而貌恭無近世宦家態喜其維持者眾將風俗日復於古可期也爲之慶曰古之宗法不行於今矣然今之爲譜者綂於上而爲父母祖父母以至於髙曾孰非五世之宗聨於旁而爲兄弟伯叔以至於曾祖伯叔孰非五宗之人此郡邑諸族可得而同也五宗之人視聽之所習趨向之所歸咸知相率尊信其髙曾所遺而不至於渙散惟劉氏則然郡邑諸族不可得而同矣夫所貴於賢者謂能以身爲人宗而不必見之於其身身信於人此至難也人信之矣身且有位位且世焉此又難也世其位矣相望而起將尊信者久而彌固此尢難也然則劉氏誠亦何幸而爲之賢者將何以待之語云登髙而招不必力順風而呼不必疾審若是卽謂古之宗法猶存可也嗚呼古以其法今以其實以其法故可常以其實必有俟乎間值劉氏是矣論風俗者其尙有考於斯乎

泰和梅岡王氏族譜序

夫能自得者斯一無所羨於外豈獨君子之心身爲然卽人之術業亦有之工皷瑟者違時好甘飯牛者忘爵祿彼固有勝之然也豈獨術業卽人之族類亦有之一夔之足非假伯仲八元之才未兼勲庸仁不可爲眾也貴無敵於賢也自昔爾矣今世譜族類者吾惑焉援逺冑則先神聖附華閥則連望郡飾彌文則傅史書非不侈聽聞也反諸身枵然而靡所存此何以觀之吉郡多世家又率不鄙予言聽其論次因得究其習好所在至梅岡王氏尢嗟異而嘆賞焉往予逰泰和聞士人談梅岡居室之眾子姓之蕃詩書之澤稱盛閭裏間奕奕然莫或過也比從僉憲君鳴臣觀宗譜其系出南唐保大中吉州法曹公徽之後未嘗援逺冑又幾世啟相由廬陵甲村徙今泰和梅岡未嘗附華閥自七世仲端八世致恭致堯致平而下至於今二十五世其序述皆本劉胡梁三公語未嘗飾彌文於意亦曰世與遼逺而莫徴孰若信其所可知人與渙散而不倫孰若念其所當厚言與誇詡而無當孰若求其所必傳其將務孝友之實而不以外衒者哉夫無鑿於外者其中必堅假之人者旣輕則責已也必嚴以篤吾意梅岡族類其將日有聞也序梅岡之譜者皆言宋進士致堯之易傳與致平祖孫父子兄弟之科第元之詩明興伯奇履善兩監察之政琛修伋之文學至是而有僉憲君及合肥君育仁兩君皆登進士有聲以爲梅岡術業之善相傳若此余未暇考其上世惟僉憲君爲給事中以直道外謫起今官爲人博厚愷易祿食幾二十年奉入盡均其同生無有分異遂皆以弟子員著聲郡中玆特其一事耳人之昧尺寸者卽錙銖動顏面矧奉入埀二十年誰能捐之自非孝友至性根於中宜不易也誠易之卽其行於天下必求稱吾之心視外物去來皆不足以爲輕重此其心身自得當復何似美成在久積之近而風且逺被觀梅岡族類者又何適乎吾將執是譜待之也予弟先居辱僉憲君兒女好因數與往來旣得論次於譜樂其有成也遂盡言告之

滁陽胡氏族譜序

江北古來戰爭地滁和以東五代至國初尢當兵衝蹂踐抄掠莫計啟辟夫土無寧宇人無彊宗轉徙靡常見聞弗逮厚本惇愛感無緣生士人非甚好古視譜咸若贅余其勢固然也惟江以南中原限絕禍非難首定自傳檄間入割據敗不旋踵宋元遺稱僻隠宛存故譜牒莫盛於江南而附援亦惟江南爲甚世下俗偸重逺交而陰圮族內行乖矣彼其附援非哲人名賢卽古忠貞端亷之裔謂世誇嚴榮羨者也顧所存乃不在是子孫將何以觀如是卽謂譜牒固爲贅余亦可也滁陽胡君汝茂博學飭行慨然有古賢哲貞亷之風其自立旣足逺聞間撰譜牒聨族上遡止七世無附援述訓戒次列有紀復舉存乎禮之大者告宗人士予嘗輯家譜頗疑姓源考始祖以墓爲據傳內外言行巨細俾知法準不謂胡君論適與合夫能存乎已者曠時相感卽古賢聖猶且幾之矧追逺以厚本連類以惇愛人性所同豈以風气習俗間哉江北譜牒其必自玆廣矣

東門徐氏族譜序

吉水城中多世族其聚散大抵無慮數十家然生齒貲產咸不逮東門居東門內外稱世族者不下十餘家其生齒貲產旣相稱而世固多聞人先大夫在武宗朝最善南峯徐公穆公博學髙才負時望官至侍讀學士不竟其用以卒於是所謂十餘家者自視又若不逮徐氏自學士沒其長老益自矜重諸生在學校中時復借借有聲而萬州判官煥又數數以所爲祖祠規約求證可否自余祭冠婚喪咸有品制訓飭可誦間又謀之長老遣諸生光述等持新譜請曰自我明來徐氏爲譜再矣在永樂間則有自南城南兩公在成化間則有泉州教授公鼎鼎之爲譜也自宋通判以下咸能道其世業而保寧同知公禮又自以其意列爲譜圖圖世系詳甚自成化至今且百年譜之不續者三世三世而不書恐遺忘者眾無以成先世之志也幸爲敍之於是某又知徐氏聞人不獨學士而同知又予先曽莫逆蓋通家也乃敬復曰諸君知譜不續不可以爲世族亦知學之不續不可以善世業矣乎夫所貴乎世族者非生齒貲產之謂也有世業之謂也今夫農圃醫卜釣射獵奕之善其世業也𨿽以庸賤之品委巷之陋必有指而趨者焉謂其有所傳也彼農圃獵奕非大業也而且以世名況非農圃獵奕乎君子之學以成身必有資於世濟也何以異於是何則聞見習熟話言不能發其蘊感悟迅速授受不能達其機譬之於射十人議之不如並耦而進之足以示禮樂也惟醫亦然百方擬之不如一劑之效之足以辧虛實也故能繼其學者得於家庭惟諾之間雜以俗而莫之移成於蒙幼導化之素終其身而莫之變夫是之謂以身淑人夫以身淑人者不言而教行以言淑人者言湮而教熄其教行者世以爲準教之熄求一言之善弗可得矣𨿽然一言之善苟存矣亦足以訓則煥之規約是也矧於有之身者哉憶往年誦學士文嘗以銕鑪步諭世業之不競者徐氏聞之舊矣然則今昔之以東門名也非有自哉是譜也長老主其議者曰某某纂緝登錄裁以義而增未備者爲某某而煥蓋教授之後故知竭力繼其業光述又嘗學於予卽非通家予之言亦烏能已也

泥田周氏族譜序

吉水鄕五而同水爲最大同水都八而六十一爲最大都之故家且十餘而人至眾時至久惟泥田周氏蓋姓之大者也余家兩婚於參議公而先大夫爲甥其防孫鄖陽同知子恭故於某莫逆知其族在宋元貴顯頗詳比試諸生聨名尙書延而第進士則憲副汝員爲同年鄖陽稱表叔尙書爲表兄憲副婿於余族實姑行也每聚輒言宋譜始於嘉泰尙忠起宋淳祐戊申梓於克開士寧諸公其後大徳泰定屢修於壽伯祖孫在洪武甲寅則有觀國爲首在永樂丁酉則有岐鳯時立爲首而宣徳譜則主事公南防禦史公皞修撰公時簡學士公功敍參議公紀知府公源主之至於今百數十年且未續而吾後人幸祿食而奔走四方不一暇則爲柰何未幾次第卽世嘉靖癸亥族長老道治等竟其事而尙書嘗命子弟捐百餘金爲倡若永新之勝鄕厚田安成之橫龍連嶺廬陵之周原湖山新諭之城西羅坊咸助其費而在泥田者成之蓋其力厚故易舉若此長老謂余親且故不可無言往見故家諸譜咸祖歐蘇兩公蘇譜主服制服以五故止五世上殺下殺世至於九則服之變極矣歐出吉水喜逺冑冑逺者世多不續故嘗揭系立之傳以間之泥田始沂濵下逮所生列圖以九蓋蘇例也圖首汾翁揭房之派而不立傳雜歐例也長老則曰注而復揭贅矣曷盡從蘇順乎乃損之附以各文文與世增越幾月而竣事嘗謂諸長老曰而知而譜之類於蘇亦知蘇之用情矣乎夫服之有五本乎一身至於曾髙孫而旁極於親盡固蘇子所謂勢莫如之何也彼出於親疎逺近而無有乎貧富眾寡之別原所稟之良靡所加損其休與戚通爲一體五服有所不能限則其情也嗚呼五服之制禮之爲教云爾矣有不肖者出𨿽至戚猶歉於迫惻懇篤之懷而惟已之適彼暇守其法而不貶抑哉惟夫性近於厚不忍少凂以庶幾賢者所趨乃能僅僅勉狥以就禮之常斯亦鮮矣過此而推已之情以均五服之所不及凡譜之所書等其骨肉固甚難也有能不阻其難而進所知由一族以至天下豈有辧族之譜其一驗矣今試求之有書其父母之名而不動心者乎有書其兄弟妻子之名而不動心者乎夫人莫不有父母兄弟妻子固一身之所值然未有爲之迫惻懇篤者則又何也夫人之自私者一身之外莫能相同苟棄形骸忘爾汝卽一身之外其視人與天下亦何以異故能同於族者必能同於天下而無有乎親疎逺近貧富眾寡之分是治譜之學也而其母以蘇譜治譜而善體之其體之已者能推乎人而靡有間於親疎逺近貧富眾寡使他日出是譜也咸有所放而不敢以載名之書視之其於大姓先世固皆不負矣乎於是譜埀成凡增入者必原乎舊配之名氏究實書之存言務擇其善不必備而美行諸足法者別爲列傳以傳卽親疎逺近貧富眾寡一視罔異意曰此皆沂濵之後也蓋自沂濵而下幾三十世小大必詳而永新安城廬陵新諭旣仍共譜外系者凡八而勞於譜之長幼共續譜者具在自敍中附見別簡

髙安云岡況氏三修族譜序

江南重譜牒多推原世系所由起與何代相準自始封迄今幾百年少亦不下數十世其眞贗不可窮詰而父子承傳祖孫分聚莫不鑿鑿可據至舉他書相證或疎或密或增或損卽彼此不能脗合也故江南譜牒率逺冑而多貴種任割截而輕附援槪之名宗得免者鮮矣況郭山君之治譜也異於是其言曰吾況之族不繁徴諸此文不相屬吾考其可知者以貽諸後求爲可信而已於是遷筠始政公遷云岡始景仙公遭元不綱避禍外徙太祖初民咸復業適當均仁公之世故均仁公者中興之始也均仁之事太祖也赴京陳言十二事思以便民而山租願以鈔代錢曰其順貧民所有乎太祖聞言欣然納之自筠而上不敢妄附愼也自筠而下有況璉公有況文公事相近也況鐘公況玉公行可傳也況長寧公史不磨也且曰欲尊祖而睦族者庶有省乎蓋僉憲彥琛公理問俗庵公四一居士公正郎汝明公有事於譜至於予又三修焉是郭山君之治譜也於乎其過於人也逺哉夫務上人而少根據江南之俗大抵類之求其實勝自力誠難事也不惑於俗而惟尊祖睦族之求以庶幾於實勝而不見從事之難此其人尙得以耳目拘之哉且夫祖廟見重於人而爲世世尊仰者亦曰實有諸身外物不得勝焉耳均仁公之陳言蓋其一也當太祖之圖治也下至微賤片言不遺意曰爲吾言者其必有蘇息乎而均仁公不逺數幹裏身至闕下事爲之慮至於以鈔代錢垂戒深逺蓋江南免於錢幣之患其思審矣夫痛錢幣之患不啻吾身自罹其苦卽思有以處之使患重於錢幣不啻吾身自罹其苦者從可知也幸而不比於錢幣之重而身之所罹者乃其至輕又可知也推之至於一艸一木一飲一食其事不盡仰於人而彼此相去不至數千百里之逺舉手動足足以施無窮之利玆不足爲乎又推而至於所及不止一人而吾之所爲不可以時計者不知凡幾則是爲吾嬰情者尢種種也又推而本吾一身卑髙先後咸有所仰以至顚連無告皆思有以庇之斯又善於尊祖並睦族之仁舉之矣是道也獨譜牒哉其又止於善俗而已哉郭山君與予同舉於鄕幸皆同棄於時得以盡力於學而郭山君不予棄也喜其逺俗因可語而盡以告之

澄溪華山周橋羅氏族譜序

吉多羅姓𨿽融塞不齊大抵皆祖印岡崱矣余家牒記祖崱僅識名耳其業媺劣無徴然他氏牒記稍異或曰冠軍將軍恭後或曰南唐進士穎後或曰吉州刺史是何據也惟澄溪祖正云澄溪者少保通裏也英皇十四年北虜額森以計中中國天子興師飭邊困於上木百官行成通起儒吏以都禦史提兵當關掩窮其歸額森沮謀累官太子少保世言少保多智喜術善任變又精風角伏射等技神其軍事以故能立勲今考其策危幾遏驕悍寄障一面豈非偉然奇丈夫哉少保譜曰正本崱後居白芒任吉水簿因訪崱裏道死東池葬池上故至今猶名主簿塘子孫散居塘南澄溪間遂爲澄溪氏其後五世孫徙溪北華山一爲華山氏又九世孫徙周橋一爲周橋氏白芒以上滉瀁不載載正始少保薨譜不就厥後郡丞栢舉人諒學生可久緝價楠竟業云余嘗讀史列傳推見本始未有不抵隆貴裔聖哲以爲善源至其證故𨿽挽除削繲郵肆治畦諸惡業弗諱然後知其爲訓深逺也孔子曰有教無類今夫汗血超毋不離提奔攙檀女貞何殊植性彼其裒然不羣者材力淩軼文采固繽綸矣是以循墻傴僂實基素王文身自屏姬猶吳俗君子之澤五世而斬作者創列加於纂述久矣近世水心系源武崗談者必先文毅西崗三大夫非必君章仲素支庶也人至歆之若世希有故曰莊厲之士白屋焜華憸刺之夫冠綦髠跣且如聨附簪綟席組圭而顯蹈大戒子孫罔敢稱借此其食報固不比於短祚哉騰蛇之逰無所附援絳績所擯𨿽芥羽金距不登翰音塲矣語云人貌榮名邁迹蓋愆貽無彊慶獨貌耶譜言少保祖恭性伉爽矜志節嘗以十策幹文皇並論救江寧上元兩知縣罪有古豪士風治器尙型漸習則然諺有之而翁播耔驕子射時言難守也余親覩郡丞行事甚淳謹與其子弟逰多穎篤克類自非振樹惡能符於世徳哉

山原羅氏族譜序

三潭羅君晚年與先大夫爲莫逆交嘉靖辛夘壬辰延爲子弟師於是昕昕相對毎程課誦稍暇卽索紙就窓隙細書及暮乃罷取而觀之山原之族譜也予起告於京師君送至桐江袖中出二簡齋銘一請譜序癸巳以後予以憂病出入不獲踐諾者二十四年丙辰予輯秀川族譜因憶前請索譜於君之子瑾恍然今昔而予之頷且垂白矣予族與山原同然所出秀川祖崱之先本湘東人而序譜者咸謂豫章徙同江莫辧其自獨山原祖襄陽拯拯爲吉州推官在郡誌可考子日宣舉慶曆進士具載學碑中是時秀川科第尙未興也秀川詩學始於印山武知軍棐恭實狀其行印山仲子上行卒安仁智縣武岡聞訃而泣且爲之銘載其仝官相得之殷兩家气味之同又不獨先大夫之於三潭君矣君之譜旣增昔之未備至於家規禮訓使人人展捲而興孝弟之心有所依仿以保合親睦有維持長久之道賢裏皆有所益又足以起予之不逮山原爲世家其維持者代有其人後之人尙思體君之言等而上之使秀川之族感發而興以復相與之盛是非人間大快事君𨿽不及見必且瞑目地下矣

秀川居徙考序

余觀生民詩述后稷之生至於平林委巷不隠其陋豈直顯神異張幽怪蓋反始懷舊人性本誠而積累難艱固足聳示子孫動憂勤矣今人去家數捨許聞故鄕事無問驗否瞿然悲感或至泣下此非好誣崇誕也耳目不逮則見聞因之易不可得而彊抑也余往入秀川見頽垣敗瓦雜榛荊間問之長老或曰是先世之遺今某其子孫也或曰是外徙而不歸者也於宅姓屋廬則曰是吾族子孫不能保而歸之者也而幸存者又皆經歷兵火凡幾易地而始復余於是徘徊嗟嘆若不能去久之頗盡時變興衰之故有郡乘國史所缺遺者十餘年來長老漸亡𨿽欲再從追問且有不及之悔況後余而出者耶於是別簡識之崇寧前事簡而語詳其後變數而語略簡者系以世數者系以年總其綱故特書盡其變故分書此二者書之大較也年莫可考約其時類書之析產編戶以著齒繁夫四民未有不出於編氓者比閭什伍以聨之王政之大經也室敗與更主書廢反舊書復輕棄所有書失家之正寢尊與祠同先人神靈在焉弗可後也祭田之失復譜之續書皆事之大者也表宅樹風聲也災祥辧安危也瀦堰守望以厚義也不名所自出蘇氏法也旁及不遺親也詳先君情之至也不旁及聞不逮也復爲之說不沒所聞也而朝廷郡邑之事因以考焉觀時變者必有取於此

秀川內外傳序

易有之男正位乎外女正位乎內男女正天地之大義也其象曰君子以言有物而行有恆嗚呼言行善固所以正位內外言行善矣家人之道有弗盡乎𨿽然其外云者非獨晝不於寢之謂也其內云者非獨夜必以燭之謂也孟子曰其君用之安富尊榮其子弟從之孝弟忠信明進與退皆有事事記曰男子之生桑弧蓬矢志於四方是也婦人之事不逾閾謹酒漿共蠶織而順教令可以稱幽貞矣故禮男尊而女卑言乎內外而職之小大逺近不亦較然矣乎聖賢之學千古之逺六合之內不出於性分性分得而天地參是故上焉者以輔世其次易俗其次宜家其次保身自保身至於輔世其小大逺近亦有間矣槪於善則一也故一言一行之足誦人斯傳之矣傳也者傳也傳之必愛其美而則效之其能已乎洪先自幼服膺庭訓口授耳熟不敢怠忘比考手澤見聞益廣緝而紀之漸成篇帙足則徴徴則信故遺稿附錄備載下方昔魯衞同姓史記別立世家蓋貽謀擇術家殊人異啟後不可不愼也人居不比者其傳亦再更端以著世業疎與數皆據情實無敢借辭婦不別簡取諸從夫與子之義抑亦觀其刑於云爾夫人不皆善也固亦有爲不善而書之足以戒者詳其善隠其不善𨿽其人無足誦而交防有以善言至者存而弗去抑又何哉所以示友道至重亦曰順人之至情且誘之也𨿽有至弗良之人未有不愛其先人者呼其祖父而譽之卽絕徳不以爲飾僞蒙垢穢語輒艴然赬色不悅而於他人則否非好善之心獨明於此而闇於彼也此誠骨肉之親不可彊而同也今夫談聖賢之事咸恐畏而不敢當者其故非難知也以其出於教詔非耳目所睹記也惟夫家庭惟諾之間閨闥宴暱之實聲聞之所薰蒸意熊之所浸漬不俟察而明不待詔而諭其去耳目睹記又加切矣有舉祖父之善而誇詡羨慕之不置其言豈不易於相入而其行豈不易於相襲哉夫善者必可傳矣而於骨肉之親又誠好而莫或疑則是餘言必有取於族人也𨿽然余豈徒以言也哉傳曰身不行道不行於妻子其身正不令行矣父爲子綱夫爲妻綱作內外傳

秀川名位表序

嗚呼自大時府君而上其隱與顯世代遼邈吾不得而考矣府君居戡村者又八世凡二百四十餘年而始以儒術顯豈不難哉蓋攷宋大觀至於今四百五十七年之間致有名位者二百三十九人云孟子曰孔子三月無君皇皇如也彼聖人者用則行舍則藏何遽至於皇皇哉伊尹曰一夫不獲時余之辜天下之饑溺若禹稷之饑溺也是故畎畆稂莠農之恥也器用楛窳工之恥也臭載背時商賈之恥也違教麗法齊民之恥也缺卒敗伍將帥之恥也教化未明徳澤未降庶職未熙羣生未和此獨爲士者之恥非它人所當與矣知恥而皇皇矣上之人不能以禮羅致則亦不得枉已從之故三月皇皇不能已於一日接淅而行者乃所以爲孔子也爲之禮羅致之矣名不顯位不當則亦不足以爲士故名與位者上之所以致士亦士之所以自致其用也於乎後之羅而致之者未始不爲禮矣果不媿於士矣乎君子疾沒世而名不稱不患無位患所以立於乎此吾表所以作也宋之羅致凡九途曰捨貢曰解試曰童科曰國學曰漕舉曰正奏名曰特奏名曰銓試曰恩封元有鄕試國學銓除加辟舉軍功道術而爲六明則鄕試防試嵗貢國子保舉吏員軍功恩防封贈其數視宋而制不同時勢異也當宋之初有解試進士童子國學諸科其諸州解試得省試對策者爲進士賜上二甲曰及第三甲曰出身四五甲曰同出身皆謂之正奏而落第仍還本州故由進士者其散官書左而它途書右示所重也開寶間與十五舉者本科出身名爲特奏一曰恩科其後𨿽一二舉間亦得與而其科亦且四等童子科有明經有文試明經止於記誦而試文者得永免解若國學升補止在京師崇寧以來行其法於天下罷諸州解試而州以學生分外內上三捨入辟雍登太學俟命殿試謂之舍貢宣和三年罷之南渡後止一太學其法嵗一放補入外舍爲補試內捨爲監舉上捨爲捨試而以外學中下等入者爲混補取之諸州解試乙榜者爲待補天子幸學特與免試入省爲恩免此三者國學法之稍變者也景祐以來慮取士不廣凡依親遊學與職官門客去家二千里者得就所寓轉運司解試謂之漕舉一曰白頭科淳熙中進納借補軍功官皆得相防而防補及雜科人則就吏部銓試其防補之法自朝奉郎以上遇大祀大慶及當磨勘輒與一資而父母之封則自國子至於解試者皆得請焉此宋之九途而待士之厚亦略可見矣元時貴國族而薄漢人寵吏書而鄙儒士至於道術亦甚尊顯故銓除中多屬吏胥雜流若所謂舒庫爾齊者則禦前控鶴諸執事也延祐八年始行鄕試於行省蓋混一者三十餘年矣然解額旣虧未久而罷至正初始復再舉而天下且亂有行之一州者若贑榜是已其他國學所舉與薦辟所授止於學職天下旣亂百姓自爲團兵乃有義兵軍功其死事之贈行省承制天子無所問也我太祖皇帝之興不吝爵賞豪傑景從旣以武功取天下卽定鄕試防試之期而鄕試一舉卽名貢士得防試禮部其進士止於三甲而乙榜爲下學校年深者拔爲嵗貢與保舉明經賢良諸科列爲三途國子則以落第貢士與嵗貢生爲之其始猶行積分近皆因序注選有限年嵗貢者謂之恩貢不拘年次者謂之選貢或以進納謂之援例皆間行而止其吏選限以三考士人鮮復爲之至於恩防則自三品推恩與死王事者其封贈通於七品非遇大慶皆以給由爲限蓋酌宋之制而行之然皆據表中所及爲言未盡其損益也大要我朝與宋皆務重儒故外是途者百不數人焉至於元末才一舉鄕試就學職者十人而九則猶足以見羅氏士風之端亷而時勢之異亦較然矣𨿽然此豈細故哉於是起大觀迄嘉靖上列諸科年嵗下系名位皆遵其世錯書之俾後之爲士而有志世道者因得以考鏡焉

田心張氏族譜序

古之君子嘗歉其所不足而不敢恃其所長其爲歉也不獨一言一行必欲反諸已也卽身世之勳伐功行爵邑籍屬猶恥言之而況蒙諸人乎後世不然嘗侈其所長而不知勉其不足其爲侈也不獨一言一行必欲加乎人也卽交接之勳伐功行爵邑籍屬猶冒言之而況有諸已乎予每見人之稱引而有感於古今之異竊爲之深怪因嘆古之君子何其鮮能而後世之流風濫注密移於人心何若是其逺也往年惠安張中丞淨峯公爲巡撫求曲江公之譜於吉水近邑志張氏悉上譜大抵皆祖五宏如永丰杏園所言徙自宏淵是爲五宏之一而其父景重居吉州則曲江孫也淨峯公據史系駁之謂景重爲繼髙之宗不應逺徙且史不載五宏何世獨景重之傳而有涉渥淪沼洪五宏是其字耶蓋其子孫不能紀載或億言之而吉水田心之譜視諸張詳甚淨峯公固未見也田心之譜曰徙吉水非始景重景重生焴焴生廷傑廷傑生涉渥淪沼洪洪字宏海始居恩江之蟾塘宏海生瑛瑛生鑄鑄生仕謨仕謨生才寶才寶生大猷大猷生公翼公翼生端仁端仁生喬林喬林生季成季成生子庚子庚生伯瑛伯瑛生引年始徙吉水田心自曲江而下至是二十世矣其前系旣與史合而其後人又足以補其亡遺蓋信譜功當淨峯公求譜時諸張狺狺言如聚訟鹹說田心辧之其長老子弟不可曰是侈吾籍伐而顯諸族之闕失也又數年家石洲君鈍爲武昌太守以書告其父老子弟曰吾譜嘗燬而幸存其略今不梓後世得無有爲杏園之言者乎則又曰曲江吾所自出也其世逺引年吾始遷也其世近逺者情盡近者情親是詳略不得而比也又曰遷田心子庚志也引年成之吾烏乎可忘於是別曲江而下十有七世爲衍圖別子庚一世爲肇基圖圖止書名不詳其世數功行敍功行紀世數自引年始曰譜自田心作也居田心十四代代有聞人別爲大傳證以眾論而不溢辭曰庶其免於誣乎譜成旣自捐俸梓之復以書索序於予予終始成之蓋深信其稱引之非億言也夫蟾塘之緒重矣而不必持辧於人曲江之裔貴矣而不必盡詳其事田心之聞人眾矣而不必自章其美是曰父乾母坤人肖乎其中固有至貴於已而辧之尢所當先以進後人者乎嘗觀曲江公爭仙客之封明皇怒曰卿固素有門閥哉曲江賢相也明皇欽其丰度舊矣彼豈有意於勳伐功行爵邑籍屬之榮顯而君臣猜嫌之際乃復云云若此則其濫注密移於後世之人心者又何怪哉夫惟人心濫注密移於勲伐功行爵邑籍屬之榮顯則其有所恃乎人也不得不至於捐已其得之於已也則亦不得不至於加人苟於濫注密移之中有能反已之所不足如夫子所謂未能於君子之道者辧之於一言一行之微以求身之可貴眞有見於勲伐功行爵邑籍屬不足以爲榮顯則於祖功宗徳但筆記之以傳信於後嗣而不必頻入於人之耳屢出於已之口斯固君子用心也予家世與田心聨婣俗尙重倫理而篤於義其前聞人行事鉅細莫可悉述自方枘野塘竹丘靜廡孚齋諸公予得以文著其志復請益於西墅先生而與其令子象溪君幼楨爲莫逆其奉長老詔之命而速言者爲品爲銑爲少中爲少均爲鎰爲日熙爲應之爲應舉爲鴻漸爲忱爲登選皆髦士之選也才旣各有所長而又儳然若有所不足皆可以謂之君子也故卽有感於稱引之非億言也而序之譜言宏海崇仁主簿而史所謂防州簽判者乃宏淵也崇仁與恩江蟾塘接境揆其勢譜如之

永新文竹周氏族譜序

余族與泥田周氏衡宇相望婚媾相尋出入守助稱爲仁裏而泥田則膏梁華腴諸姓莫能與匹余嘗與其縉紳先生同逰知其族有衍於禾川之文竹者惇詩說禮度越時流心竊慕之及余與東廓先生講學於復古書院爾時周君婁偕其猶子太學生一才與焉余觀其進退雍容中規中矩望而知爲泥田家風也其後二年復講學於禾川因得至兩君家兩君與其族之賢者孔舉孔庠孔章等出其初修譜相示且踵事增華爲之重修而問序於余余披覽其籍見其條理井如也其昭穆森如也其親疎同異晰如也斯固家乘之大觀矣吾因是而知譜爲人倫之重也昔者天子賜姓命氏以彰有功是時人皆土著情文歡洽而譜系作焉𨿽至遭逢變亂或去墳墓而離宗族者猶挾其家譜以示相承中葉而降風教漸薄譜錄多廢於是李失隴西劉失彭城華賤一區可爲三嘆卽如陶元亮自謂與其族祖長沙公同出於大司馬而後屬漸疎漸逺矣故其詩曰同源分流情殊世隔悼彼行路眷言踟躕杜子美在蜀邂逅侄孫濟而不免於形骸矣故其詩曰所來爲宗族亦不爲盤飱勿受外嫌猜同姓古所惇黃山谷謫居嶺南經衡陽過黃成而相見不免於感嘆矣故其贈成之序曰殊鄕異井兄弟未逺六十相識中心是愴向使諸君子果亦有泥田之合譜文竹之譜元亮何至於踟躕子美何嫌於盤飱山谷何至戚戚於殊鄕異井也哉今泥田之有文竹也墨潭琴水聨如一气墟墓與共裸將與同非如大司馬之疎逺也文竹之與泥田也主伯亞旅合爲一身非如子美山谷之流落貶謫對面不偶也入其家而少長有序內外有別上下有章勃谿不爭防墻無怨喬梓之俯仰凜然葛藟之本根常庇親親故尊祖尊祖故敬宗敬宗故睦族兢兢乎有禮以相繩彬彬乎有文以相接宜其碩大而蕃滋源逺而流長簪纓之盛將與泥田而繼美也哉是役也纂修者爲周君婁曁其侄一才同纂修者爲孔舉孔庠孔章勷勞恊理者則慶梅孔寛孔鸞孔褒稟梓宗典養和養恕等例得並書

玉峽羅田袁氏族譜序

人道莫大於親親親親故尊祖尊祖故敬宗敬宗故睦族凡支分別而族屬不等於塗人者皆譜之所系也故蘇氏作譜以教孝顏氏作譜以教弟誠以長幼昭穆尊卑大小親疎之倫不明將以富貴而加於父兄宗族者有矣抑先人之有徳行功名勲勞爵位學問文章而不知著娶不知其氏生不知其日卒不知其年塟不知其所類由無紀傳焉故也譜之所系顧不重哉今節屆上已余欲往瀟江陸通羅田會雨溪漲畱於袁君本節本淸書捨因見袁氏譜牒爲蠧魚朽昆季前而請曰先生辱臨敝廬是家之光也意欲重修此譜乞先生一言弁之宗族於以增重余乃詳閱舊帙始知袁氏之先本軒轅黃帝八代孫有虞氏七傳至莊伯爰生諸諸生濤塗遂以王父字爲氏曰爰爰卽袁也及漢興博士固申儒遏黃倡業於前袁氏遂大顯至司徒安懷徳於身望重汝南歷任三公其子敞京孫湯曾孫逢隗孫紹並居公位故稱四世五公官袁氏之盛甲天下其後十四世孫顗仕五代宋爲雍州都督顗九世孫滋爲唐永貞相後謫吉州刺史遂家於吉州及子致輔復遷袁州之袁家坊至趙宋至和元年致輔六世孫日嚴爲袁州教授有幼子武仲字志安英宗治平四年授評事尋刺吉州時淦屬吉公因遊淦縣卜隠地乃擇處於沙坊之烏石岡厥後嗣續日蕃其由烏石岡而徙者不一處而惟羅田爲盛羅田自藝公肇基子孫蟄蟄衣冠防防如思文公崛起軍官以武功顯者無論卽僉憲朝陽公越今未逺以余幸魁多士之日去公登第之年僅六十有四載似僾然其若接也而當年內閣東劉先生吏部侍郎名珝曁秉鑑侍讀學士丘濬少詹事徐溥深爲公雅重如謝遷劉戩王鏊等名甲一時尢於公有聲气厥後官河南政績爲河南所稱是公之文章事業聲名爵位彰彰在人耳目間𨿽與本節昆季爲同族而要之其始皆一人之身也夫萬必始於一本小宗悉合於大宗乃有次而不紊有倫而不凟今昆季欲修玆譜豈非孝敬之至念親親之仁愛歟故𨿽世逺年湮先人之事迹未能悉詳務紀其大槪俾世系不至於紊凟衍得及於奕葉其中爲孝亷爲明經爲弟子員有徴必書爲封誥爲勅命爲忠孝節義有美必載至娶妻必書者何孔子曰天地不合萬物不生婚娶萬世之嗣也可不書與故書之曰娶某氏使子若孫知其所從出也又曰天地之大徳曰生生者人之始也故書之曰生某日有生必死死者人之終也故書之曰卒某日是以君子有終身之喪忌日之謂也死必歸土故書之曰葬某地使雨露旣濡而愓之心生焉是皆所以教孝也且長幼辧則大小無淩躐之咎昭穆序則疎戚無隕越之失而尊卑不有定位乎是又所以教弟也如是而寧復患有致相見如塗人者乎無有矣又致有以富貴加於父兄宗族者乎無有矣譜旣成勸宜先勤儉以立其本忠孝以植其基積徳積學朝夕而灌漑之則日新月盛自能保世以滋大也余深嘉斯舉且屬在婣親爰抒數語以謝所請

念庵文集卷十二

欽定四庫全書

念庵文集卷十三

明羅洪先撰

行狀

明故通議大夫總督南京糧儲都察院右副都禦史谷平李先生行狀

昔孔子沒門弟子無所歸欲師有若當是時非賴曾子數言其事固未止也夫因言而止亦必因言而遷其於是非之微固非斬然辧也明矣彼皆親炙聖人而終身其速肖亦且七十不可謂不眾也而易惑猶若此況其逺者哉自孔門至宋儒得數人矣自宋以後其言愈明其實愈晦於極晦之餘有能得其立言之防𨿽未計其所至淺深要之皆可追逸駕於諸子豈虛語哉夫學至不易矣而端緒之別又且什百而千萬於什百千萬之中歷世旣逺幸一人焉有志者聞之其不切思審問求其傳述探其紀載固非情也今世之於宋儒宋儒之於孔門槪可見矣後之視今豈異昔哉故谷平先生之行無問巨細洪先必究終始次第言之要亦有待其人焉謹按先生姓李氏諱中字子庸吉水谷平里人也李氏居谷平久而繁世爲著姓宋有諱次魚者以道鳴南軒晦翁善之學者尊爲復齋先生又幾世爲先生髙祖沂泳沂泳生復泰復泰生爾肅爾肅生崇道號坦翁是生先生先生貴自坦翁二世俱贈中大夫四川布政司右參政配羅氏歐陽氏俱贈淑人先生生有異質不假訓習而穎悟絕人在𦇤褓歐陽淑人撫之曰汝繼舅氏業乎蓋歐陽出文忠公後其父西原先生有道者也五六嵗未識書解爲聲偶數試之不能窮八嵗讀書忘寢食大父嘆曰是兒必昌吾家然自髙祖以下世惇行誼無厚貲防淑人亡束脩不常繼治壬子年十四始授尙書學舉子業明年從坦翁如郡城道出周文襄公墓下聞行事心慕之丁巳受學玉齋楊先生之門玉齋先生名珠裏之諶溪人歐陽淑人母舅也其學自傳注遡濂洛能躬理道不苟榮勢貧老瞽而無子橫經授徒未嘗見戚容出其門者以解釋考據爲名家然自謂所學不在是也晚得先生與語喜曰吾甥女固未亡乎盡以其學授之且謂曰吾言本之明道明道其醇者也而吾未嘗輕語人驗其資皆不足多也聖人與人何異亦爲之而已矣子勉之夫財利者人所至欲而易以迷動意於此不可以語道吾嘗有言金用火試人用財試未有役於財而彊於義者子勉之先生自是慨然有志聖賢之學戊午逰澻江爲子弟師明年冬坦翁攜如楚寓景陵景陵多師之辛酉訪大父寓捨如隨州是時大司馬李公士修初爲州守見其文異之薦爲州學增廣生明年議婚又明年年二十有六張淑人始來歸然猶不能市書一日見一峯先生集手錄歸嘆曰大丈夫不當如是耶始獨居遇大雪食且盡室無煙火誦書不輟忘其饑寒在身也比爲州學生月廩矣復分以給鄕之窶人窶人異之聞於隨愈益敬憚先生故不假辭色卽州守子弟來學意不合不能少畱以是行輩私語不名而指所居裏稱爲白石先生正徳丁夘舉湖廣鄕試第一人甲戌賜進士出身髙等楊少師一淸爲吏部將舉臺諫數召試不往六月授刑部浙江司主事是時武宗皇帝縱西僧出入禁內宦官用事居中先生憂之上疏切諫疏有曰今日大權未收儲位未建義子未革紀綱日弛風俗日壊小人日進君子日退士气日靡言路日閉名器日輕賄賂日行禮樂日廢刑罰日濫民財日殫軍政日敝天變於上地變於下此道之不明不行陛下之心惑於異端故也其他指斥忌諱辭气激壯疏入武宗大怒人人危之先生槁坐飽食待罪從容以當道捄解得免逾月忽出內降謫通衢驛丞縉紳嗟曰先生辭言職矣顧以言去豈常情哉爭爲詩歌之乙亥奉坦翁之通衢辟愛梅亭讀易其中戊寅病移長樂學宮新建伯王公守仁鎭贑州檄先生與王公思議軍事己夘三月至贑而宸濠方謀不軌時論煽揺王公問計先生豫防其敗引古爲證力贊其決變作王公邀以助已平居不屑自敍語莫得聞濠旣平返通衢辛巳今上卽位有詔敍復未行壬午擢廣東按察司僉事八月監鄕試事多仰成部下有訴鄕貴人奪民田鄕貴人方恃寵多畏憚之聞監司受訴求質語甚厲先生不與辧無何竟還民田張都禦史某鎭梧州家人自鄕雜啇販來爲巡檢所詰張將罪之先生嘆曰逢人怒以奪官烏用法爲不聽判張心銜之以他故上疏論劾爲朝中所理不行癸未春陞廣西布政司左參議其夏陞廣西按察司副使提督學校先生憫俗學支離喪失眞性凡教一本於身不事言語嘗曰璽書所載迪正道崇正學此吾職也又曰感於此應於彼不行而至自有以潛奪污俗興起善心誠之不可揜固如此於是擇諸生聚處五經書院五日登堂講說敷悉自晨至暮不休人多向之甲申夏以繼母某氏憂歸諸生追送有泣下者丁亥起復補前職廣西人士聞者交賀己丑陞浙江布政司右參政督糧儲除催科苛令辛夘夏陞廣東按察使八月監鄕試九月監武舉十月以坦翁憂歸往先生官廣浙必奉坦翁行曲盡娛樂是年再彊入廣不聽訃至卽日就途不復候謁同官以賻金至盡卻之乙未起復陞廣東右布政使巡按禦史戴某用法峻刻欲罷南海番禺吏六十人先生驗無實面直戴戴不樂且曰是六十人者寧無枉法意耶先生面發赤曰法者治其太甚者也以意罪人何以捄過且不聞有故入律耶徑趨出戴旣慙怒防曹參議卒於官都禦史以婚故令賻千金先生曰不能還鄕者法得賻曹也何待賻卽賻豈必千金也竟賻以法同官請益不可都禦史面語又不可而故事平大盜布政必具宴犒諸司借以賂者數十百金先生舉宴不以賂都禦史愈怒故拒宴嘗先生先生旣無所謝而前宴金亦不復償於是與戴交誣坐不稱職當罷朝中顧嘩都禦史而直先生爲疏解曰李某素著亷節復有才望第不能俯仰爲眾所嫉應畱用以責後效蓋霍公渭厓筆也而時宰中復以先生無關說爲慢已竟謫四川布政司右參政督糧儲始先生在廣東聞彈章欣然且歸答同官書曰此事於余無損益但恐仕者以余爲懲則薄俗日流於苟媚世道何賴獨此不忘情耳及是之蜀無悻悻狀丁酉至官數月乃具疏乞休人有問者復之曰士君子行止自有孔門家法不可苟焉自小也所謂家法吾心天理是也進退遲速莫非天理之流行參以毫髮意气不免爲過髙之病皆私也同官力沮乃止明年告之撫巡不允己亥明堂禮成得推恩三世先生以爲方切感恩未可言私其夏假入賀歸道陞浙江按察使未上陞都察院右僉都禦史巡撫山東庚子春至歷下始謁學廟見車馬取道屏外先生瞿然曰是不可徒行耶命徹之曲阜三氏學生舊無廩建議增給曰使東土人知天子敬學庶其興乎是年大歉蝗蝻且起餓者流離道路先生防計郡縣不足取泰山祠金以待賑乃命流民捕蝗與谷與蝻谷倍蝗數又慮盜賊將熾下令曰官軍非郡縣得調緩急全恃民兵今應募多白丁防食不識弓矢萬一何計其限郡縣募驍勇籍記練之河南關繼先黠盜也能散金帛得死力嘗被擒鉗鑕加三木守衞之其黨竟穴地入獄脫去不能得遂流刼燕趙韓魏間數十年無敢當者至是由燕入靑先生部下設法擒之而燕之撫臣攘以爲功先生不辧其他訟獄細務責成所司不欲侵職務存大體辛丑陞右副都禦史總督南京糧儲往時運艘泊江轉搬旣爲市民所紿而官稽程期鮮不得罪先生乃令自水門入庾次又檄監視者無先放衙無使庾人侵羨病諸役者人皆便之壬寅十月偶得痰疾而是時先生爲金禦史所誣當調金禦史者嘗按四川疏先生之賢於朝及是怨不徳已而公卿中又多懷忌以故其誣得行是日晨起將出忽端坐而逝十一月九日也距生成化戊戌十月一日年止六十有五而張淑人先卒十有五年子男四人女一人長元生戊子舉人次紹生縣諸生女適縣諸生楊浩皆淑人出次寅生庚生俱縣諸生出側室楊氏孫男五人長太學生曾次縣諸生春次兆華次兆宗兆龍孫女三人皆幼嘉靖癸夘十二月二十三日元生等奉柩塟桐江赤石潭某山遷張淑人合窆焉先生气剛而豪貌莊重聲吐震厲對客終日危坐身不傾倚步趨如有循手容張拱望之嚴不可犯然意態安舒不甚求異言有可采𨿽田夫孺子皆得曲盡其情意有不存𨿽王公大人未嘗輒阿所好每黙坐問答注目傾聽隨言剖析億逆比暱之態不少藏蓄平生於物價低昻事情防瞹曾不經意至當大事決大疑聞大謗眾人牽系於利害得失噤而不敢發者灑然脫卸若江河百折東下而不可回蓋其性成然也是以平生𨿽極窮苦而出納之間校量不形自入仕至按察副使十餘年俸入不足以供朝夕居憂嘗畱門人飯貸米乏薪至防浴器日暮矣竟不及飯而別起復見時宰無一帕以爲質終其身官且顯而田廬居室敗壁腐榱雞塒豚苙不蔽風雨然竟不知支一木覆一瓦爲子孫計其興致蕭曠若處九層之臺俯萬有而享百也蓋先生早年聞玉齋先生之言卽以聖賢爲必可至以學爲必不可已渟涵操習之久失復困頓之頻於是性命一委於斯道而無一毫常情俗見參雜其中惟其不知不慍不見是而無悶故懲創履蹈必極其茂實信其可信闕其可疑故辧難往復必極其精研早悟髙明則以何思何慮爲標準而未嘗冒古昔之訓以爲門戶晚循漸次則以知及仁守爲難能而未嘗矯世人之獘以爲髙奇嘗述程子之言曰吾學𨿽有所受天理二字卻是自家體貼出來由是觀之先生之學𨿽受之玉齋至其主張斯道以求仁爲主本以閒邪爲入手以直任天命流行無事安排而心中洞然四無畔岸爲實際則其植立擴充濯磨究竟豈一朝夕之故哉𨿽其一時嫌忤萋斐橫生而燕居閒言不一致辧家庭族黨或有不悅而出入接見曾不加損至於日侍左右不善觸機則又沈黙渾淪略無彊聒此其積累之厚蘊借之深卽謂之間世一遇猶未足以諭其難也如是而視其冺沒不爲撰述以傳於世而待乎其人嗚呼將非自絕於先生哉洪先不肖自丙戌嵗與王龜年周子恭輩始趨門墻得聞緒論躬行不逮實負儀刑尙冀來者可追期之末路而天不憗遺遽爾痛割悲夫先生祭玉齋文曰斯文未墜先覺在玆竊圖晚境以報夙知是在先生猶有未已者也況於門人小子哉諸孤俾撰至行得效管窺不愧防愚輒加詮次先生晚年好易不尙語言諸所著述竟未筆札應酬感述成寓道機手澤所存謹各輯錄總爲疏艸二十有八日錄三百餘條書問三十有三詩與文一百六十有五藏諸其家並示來者

劉忠湣公死事狀

鄕人錦衣指揮彭徳淸往來王振門下頗用事諸公卿率趨謁而公獨不爲禮彭禦之防公上疏彭欲假以相報乃激振曰劉某疏中權不下移之言暗指公也振旣大怒而公疏中嘗言太常不可用道士宜以進士處之未幾編修董璘自陳願爲太常少卿振因誣公與璘同謀故先以言爲璘地並逮下獄已而陰嗾錦衣衞使馬順以計殺公順是時掌衞事一日五更攜一小校惟監門入公與董璘同臥小校前持公公知有變大呼曰太祖太宗之靈在天汝何得擅殺我小校持刀斷頸流血被體屹立不動順走前舉足踢倒因曰如此無禮遂支解之褁以蒲包埋衞後空處董從旁匿其血裙數日密歸公家家人始知公死乃以血裙爲櫬歸葬小校失其姓名本盧氏人與耿公九疇爲鄕鄰耿素愛其年少俊美因與往來後久不至甚訝之一日見耿耿視其貌羸黃不類惜之曰得無有他疾乎何羸至是小校吐實且曰順先一夕密語某曰今夜有事汝當早來至期令懷刅相隨迫於勢不敢不行比聞劉公爲忠臣是某無故作逆天理事死有餘罪特來別公且謝誤愛耳因慟哭悔恨不自已未幾果卒耿與廣信僉都禦史髙公明嘗言之髙語永丰鐘恭湣子知縣啟啟以語東廓先生而洪先讀先行人如墉手記公下獄在正綂八年六月十二日至二十一日而變作二十三日家人始得聞之又二日乃敢發喪當是時親朋無相弔者逾月而歸此事固祕莫得其詳公家諱祭自二十一日後連三舉蓋亦疑之不知實二十一日也先行人手記日載晴雨諸細碎此事甚大且經目擊其必審不謬且數往哭其家無所嫌畏土木之難甘心隕首豈朝夕之故哉始鐘公復與公同館相厚善封事實約與偕疏成爲妻所窺泣勸乃止明日公如其家鐘他往妻大罵曰汝自幹事何得累及他人乎公驚走且嘆曰鐘固謀及妻孥耶遂獨舉未數日鐘病死妻亟悔之每號輒曰早知若是曷與劉侍講公同死耶其子同年尙穉習聞之比長疑以相問母告故同懷忿恨常欲申父志比後諫易儲杖死入祀郡中忠節祠與公同日迎主且聨坐云

東川先生行狀

東川先生吉水鄕先生也先生居富溪東而行又甚髙聞士大夫間於是學者尊先生率稱東川先生先生姓羅氏名僑字維升生天順壬午十月二十六日幼有奇名六嵗偶文句應聲成十二通文詞是時父通判君爲南京太學生先生因學太學中閉戶誦習貌甚莊諸太學生見之呼爲小先生長爲邑弟子員有文聲是時弟子員拘制業咸有門戶牽綴試目窮年不得休息而南昌張東白公元貞以道術鳴先生往從之居半載盡得其說以歸自是授生徒輒以收放心爲言於是行輩益推先生乙夘舉鄕試明年試春官不第爲南京太學生祭酒劉震聞其名特禮之已未舉進士癸亥授廣東新防縣知縣新防廣東劇縣號難治先生治尙風化謂學者溺章句無本實而專內業者輒目爲異端於古人甚悖於是表陳白沙公言辭行事令學者誦法朔望坐學宮講論不輟諸所行罷多放故事之善者三年民安之已已內召補大理評事是時閹人劉瑾擅王命用淫刑先生自念刑官無狀庚午嵗旱上封事其略曰臣聞人道理則陰陽和今旦夕齋戒而雨澤尙滯臣竊以爲天心仁愛未已也夫先王視朝逰觀咸有常度故賢妃有雞鳴之警召奭陳捲阿之詩此惇穆穆之化也今陛下日昃不朝戱狎羣小殆非所以基大業矣宰相諫官者將以輔政通蔽者也今文法太深誅求太急盜賊白晝殺人流移載道元气竭矣而宰執諫臣噤不爲語安得不致壅蔽爲大患哉是以黥劓之刑上於大夫竄戍之罪加之耆舊如劉大夏忠藎置之行伍潘蕃謫逺幾無生還陛下置而不問是豈勸大臣之道歟先朝律例裁酌古今咸足以禁姦而懲罪今往往比附深巧隠中善人竊臣之所不忍也詩云迨天之未陰雨徹彼桑土綢繆牖戶今日防患如防巢然防不密則巢傾天下固大器也愛惜預防可不如鳥乎當是時瑾肆虐立威道路以目無敢言時政者先生疏上瑾意疏語隠約咸有所指將處之極刑大學士李東陽力解得免官歸其年秋瑾敗於是禦史淩相上疏謂評事羅僑燭事幾之未露遏气熖於方張君子之所難也宜大用以勸忠直明年復大理評事病作復告歸又明年喪母與伯兄獨居者三年己夘宸濠反都禦史王守仁起兵吉安討之聘先生居守吉水濠旣擒王奏功疏先生名而前後臺諫亦交薦辛巳今上卽位有召防先生感激就道數日檄至陞臺州府知府先生自辛未病告家居十餘年蔬食讀書於公府無所干謁及治臺摧姦惠良興學禮士愷悌宜民民訟姁姁語利害多解去嵗時循行阡陌舉冠婚喪祭禮教民布衣張尺賢而貧延之上坐訪民間何所疾苦尺具以所聞對乃爲尺置僮僕給侍於是臺人因多感悟戍衞食倚各郡餉前守漁其中卽溢取嗇出之入覲治裝鹹苦民先生首除羨餉而覲行自給無他與於是吏部上天下守令殿最以先生治行第一賜襲衣牢醴旌異之癸未二月巡撫延綏都禦史姚鏌奏云人君之道莫大於納諫人臣之道莫大於進諫諫固難也而勢尢難者則獨處雷霆之下與首擊豺狼之橫者耳臣聞武皇臨禦八黨擅權皆逆臣劉瑾爲之魁也故尙書韓文伏闕倡言旋遭斥逐其後敢有嬰其禍鋒者乎而給事中劉茝復言之已而評事羅僑繼言之已而竟不復聞是所謂獨處雷霆之下與首擊豺狼之橫者也今遇聖明首宜奬擢以風天下顧茝知長沙僑知臺州皆常調也夫以懷忠盡節之士而待以常調人將何勸臣伏悲之四月擢廣東布政司左參政臺人呼號畱之不得彊脫靴去而郡縣咸爲立去思碑甲申先生至廣東分守嶺西道是時西山諸賊猖獗先生設擒捕法竟多斂避八月以故事當引年卽上疏乞骸棄官歸總制都禦史張嵿巡按禦史熊蘭奏略曰左參政羅僑學靡詞章志趨道義劾權姦而直气不挫遭擯棄而貞節益堅誠未可遽聽其去也先生乃復上疏詞防哀懇而吏部移檄以先生忠貞在朝廷循良在郡省且引年乞休於故事未協使者促行甚急先生不得已復至韶州固以疾辭於是總制都禦史盛應期疏其事竟得請云先生旣歸杜門謝客日對書史著潛心錄探索理道謂學須寡欲則心中無事平生自處甚儉食無兼味家無奇玩賔客至具常食無所計量事伯兄終身怡怡嵗獲贏分給諸族時聚謁誨以孝友故終先生之世家人鮮有違教令者先生早年以學自命故諸制行必謹防矩爲新防厓山在治境感宋死事諸臣嵗泛海祠焉在臺建忠節祠祠方孝孺置祀田若干壬午東廓鄒子講學靑原山中時與往來議論而洪先居喪不廢業先生以爲不應古禮責以書曰講學之功尊徳性之資未爲無補也何獨嫌於喪次乎愚以爲取益於友不若取益於心取益於天子何不自信而過遜哉恐索子者當於牝牡驪黃外矣是時先生方病痰書皆口授而據禮嚴振無少讓九月五日對客理前語端坐卒矣嗚呼儒者之學至近世門戶各異先生獨逺探覽古昔是尙𨿽宗防異同砥礪疎密未敢溢詞然自壯至老凝然樹奇履坦不雜浮鄙其可不謂志士哉吉水民俗朴而士負气故多偉人自先生所及見張黻以諫畱大臣謫死劉觀好學棄官貧居袁道守法暴死嶺南劉恆令上邑家無帛錢先生行事視此四人者頗相類豈亦地使然哉語曰魯無君子者斯焉取斯先人與先生同舉進士皆以行誼相髙洪先以故得幸侍側時受成訓悉聞諸懿恐盛美不傳後世何述於是攷先生操向列其行事俾風流逺遺尙有興者先生子二孫男一孫女四長子卿谷坪李宜人出次子宰側室濟寧於氏出卿子忞縣諸生先生上世曰必先宋季由廬陵大安家湖南再徙吉水富溪曾祖支順富而好士祖聲振精易學負時名屢聘不就父穎世其學後爲太平府通判有惠政壬午先生以恩澤請於是敕贈穎承徳郎職如故妣袁氏配李氏俱贈安人而先生墓在所居南半里

念庵文集卷十三

欽定四庫全書

念庵文集卷十四

明羅洪先撰

墓表

明故福建等處承宣布政使司左布政使東潭蕭公墓表

是爲福建左布政東潭蕭公之墓在墨潭將軍山先墓之原其系出螺陂宋侍郎定基之族侍郎政事得荊公之文而益傳後數百年而有公其敭歷中外與侍郎正相等而政事所施有古良吏所未嘗者卽無荊公墓上之石其可虛乎自公起進士爲南京刑部廣西淸吏司主事三年進山西司署員外郎未幾卽眞爲奉直大夫轉郎中以薦出爲嶽州知府失上官意調瓊州歷廣西按察副使右江兵備廣東布政使司右防政按察使福建右布政使尋轉左三年上疏乞骸骨遂致仕近世郎署被薦卽不補郡守郡守惟瓊州多不遷而又以他調來者必不得藩臬爲藩長積資二十七年無有訾議卽當次九卿又孰肯自致其仕以去觀公進退若此其政事大略見矣在刑部時以持法律忤近貴有聲故閹佛保謫死挾禁物貲無所屬而火者徐美發其狀大閹髙隆者思沒入之公得狀密遣邏者逮美以貲物至封識於官髙聞之怒使人來曰若爲郎中侵司禮監職事何也速返我不者我且論奏若不顧官爵耶公不應髙言之尙書尙書直郎中髙益不勝忿上疏誣公待理久之不得白防考京察朝官髙復以浮言中傷賴尙書力救乃免又嵗余適尙書攺北京都禦史始上章白其寃而公以無事當是時使公爲模稜語卽不及禍或畏禍見幾微亦不爲尙書所庇尙書者嘉魚李公承勛蓋名人也公旣爲李所知又數數言之於朝顧得嶽州以行嶽當孔道困於供張公至一切罷損而日矻矻民事常徳牒逸盜十二人藏華容屬公蹤迹旣置獄未及訊而十二人者幹鄕貴飲公求貸公不知也或泄於公公笑而不答明日出十二人於庭曉之曰汝怖死求貸於某乎使汝實爲盜吾豈以一飲廢法使汝實不爲盜吾亦不以一飲自慊故有出入汝愼無受誑也已而迄無左驗列其狀上下盡釋之公治獄用情不以喜怒輕重手無深文徼名大抵皆此類也公爲嶽州勤苦矣而巡撫都禦史者以私怨禦公索垢不得則第以爲儒緩不宜於嶽攺知瓊州至瓊值黎佛二之變往嵗瓊人利黎田而懼其逼聚兵防耕嵗四更畨卒五百人兵寄溪峒半疫死而黎數出攻刼莫制至是佛二殺官吏虜村堡勢張甚督府欲以大兵蹙之公曰虜系未歸而急之是促其死也吾且觀之兵而攜其黨庶可圖乎乃遣人招降十八村至則厚其餼勞善諭之察其尢雄桀者倍與衣物寄心腹語令歸所虜生口別授方略密擒佛二以自效佛二素雄桀手挽彊三百觔人莫敢近降者旣受戒慮賊逸無以解口乃陰導官兵設伏諸隘而身紿佛二以走俟稍倦分負其刀弩諸械嗾走隘至則伏發因成擒佛二旣得以大兵綴之諸酋恐奉約束輸稅者四百餘戶嵗省防兵二千計活疫死者幾百人永淳令激淥裏賊爲變且薄賔州公在右江以兵請於督府不聽因自計曰此斷之我者也旣諜其虛實出沒而是時思恩土兵適罷古田之役遂檄以從更摘他兵佐之據險深索殱潘公廣韋公抱等一百七十有奇俘老幼六百籍所捕獲給軍餉而出其羨以報督府督府口𨿽壯之實嫌其異已不以捷聞公在瓊擒佛二無所敍至是復見沮抑一不爲意且欲乘勝以兵臨八寨招藍升降八寨本南丹屯地爲猺所據朝廷分土酋羈縻之然恃險逺數出爲患至是藍升聞淥裏之捷自懼禍及因請內附當事持勦撫守三說不能決公上議以爲受其降而襲之兵威黷而疑眾信其降而忘爲備法弛而貽侮先以撫守二說俟有他變徐制其後可也於是納其請以屬思恩密建屯砦遣官列戍梗其出入而右江漸以無事陽明王公田州之役旣降府爲州慮岑猛嫡孫芝幼不可立立其季子邦相爲判官頭目盧蘇爲土巡檢綂其眾邦相忌芝爲後患而蘇素驍悍利立幼且樹黨思兩除之蘇覺嗾芝母攜孤走軍門爭立而自與邦相相拒旣殺邦相迎立芝諸土酋與猛庶子邦佐乘釁搆亂朝議令土酋自相擒治而督府先有所入陰爲蘇掩罪蘇益橫嘗以兵衞六千人聲言見巡按賔州營城下禦史引病不出諸司倉猝噤口公曰蘇罪人也何敢爾遣千戶持符逮蘇蘇懼退營十五里囚首隨符來公辭色俱厲宣朝廷威令令自計蘇益恐怖請輸逋賦斬首虜自贖至叩首丐死久乃許之因勒獄辭列罪狀停各酋官職爲請命於朝督府不能奪是時議者以猺獞難制欲割土酋以其積威可刼又自保分地無外望可恃爲安公執不可且謂之曰朝廷以流官制猺非不知其勢輕也亦欲用夏變夷不忍化爲異類也今八寨固屬土酋未嘗不叛而田州用兵富貴安保吾豈不能斥疆土而顧以借冦兵乎議者始詘先是岑璿以思恩叛朝廷旣誅璿更置守而璿之餘孽金者潛他境至是諸故酋挾以邀我擁眾二千人南寧城下沈參將希儀慮爲變召以好語欵之俾來見公公令候於賔州而密語沈曰金在則無思恩無思恩則廣右必危此不可不除也且其腹心楊畱在賔州爲募兵已往附金金來而畱應之是尙有賔州乎今日之事在我與公公贍智而逹變吾所不逮惟所命無避也沈知無他腸乃與公計欲徐徐以他故散遣金眾而後圖之公至賔州犒金牛五軛軛載酒五十罌就給之金大喜沈紿之曰汝欲得官胡不納我與兵備公金乎金訴貧則納帖子爲證沈復謂曰如兵備公何金曰聞兵備公素不愛錢小人不敢沈欲堅其意則以目瞬之曰第以帖子來沈納於公公笑而密焚之亦更以好語時時欵金間出漫語相調金旣仗公不疑防禦史巡栁沈與公說金相隨而沈卒擒金於栁卽又以殺金爲畱功而謬賞以張之畱愧見紿又恐爲諸故酋所圍旋憂病死此事載唐荊川所爲沈紫江戰功序中序中功多歸沈故公語不盡載然非公沈故不能獨任也公嘗以兩事忤督府似少戅其與沈圖金機發圜轉意授聲應又若甚敏捷者是豈儒緩者耶爲廣閩藩臬議加賦決疑獄所執者尢眾公平生喜誦胡文定教子書故其爲人一主於恂謹篤茂輿服寢食兢兢如寒素而當官行法不敢失尺寸以狥人至論人必取其長而諱其所短少時爲裏中惡少所淩幾不免比貴以眾人遇之無所修怨兒子輩聞其事間以探公絕口不言爲誰氏也公年六十有七素無疾卒之日殊整暇三子輅爲縣諸生軾登進士令仁和轍舉鄕試皆能世其家學蕭氏在螺陂以進士起者先後相望而位登大僚至公才兩人侍郎以政事受知仁宗而公爲布政司輒引年不盡其用意者有所待歟墓去螺陂四十里而近公之處家𨿽細行鄕人莫不知之至其政事有士大夫不盡聞者故書其槪鐫之石俾將來者得踵承焉

贈奉直大夫磁州知州翠亭劉君墓表

嘉靖丙辰磁州守劉君峻以治行滿考聞於上得推恩贈其父翠亭翁一春爲奉直大夫河南彰徳府磁州知州如其官蓋旣卒之六年其葬在神潭密溪橋石角嶺有志而無碑明年丁巳余爲子世光求婚於翁次子前進士太平推官峴於是聞翁行事又三年推官以大夫墓制未碑於典爲缺令季弟舉人昆來請文翁行事旣足傳三君又賢且貴而余幸爲婚友是命也蓋樂承之焉敢辭翁之先本汴人自宋太常卿琰從隆佑太后南遷畱家萬安之長仙遂爲萬安人髙祖孟淵贈大理評事徙今城東街夏曾祖曦雲南按察司僉事祖公穎父景暘嘗隨按察如雲南倜儻好施不屑居積貲稍余稱心而盡晚喜播植號樂耕樂耕娶於溫生翁三嵗而病病亟托翁外氏曰善視兒兒必貴八年祖母謝恭人思而還之已斬斬如成人於是十一嵗矣萬安俗視諸縣稍靡而在城巨族爲甚翁自少特立疏衣糲食處眾中一無所動其意若恥以俗終者是時食指頗眾嵗不給則修樂耕之業躬視錢銍藨蔉瀦防咸識程期早作暮休比於農捨嵗更月積斂發新陳辧物授時漸致饒裕則又居贏待急略不自惜其在身口毫髮無加增也正徳庚午流賊焚掠城邑質人妻女迫索金幣勢危計迫骨肉畏禍竄避不相捄翁獨嚢金遣人代贖無問疏戚日數發不止於是得全爲多事平不欲掛齒而宗祠旣燬卽出貲倡眾修復之祭謁必時非大故未嘗不先眾祖塋被侵世逺矣力訴於官必白乃已翁之爲此非以不足而儉於已也意所不存則安之不自知其爲儉也非以有餘而豪於人也心所不忍則捐之不自知其爲豪也其後家益起年益向髙則構堂塾延師友以處三子督其課如其督農而推之族之子弟如三子左右圖史旁植花卉四時翠色常若林深將以娛師友而忘其歸然不必其皆師友也苟以善言益子弟𨿽至鄙者必酌之酒不能辭亦不必其皆子弟也有能就已愛善𨿽至賤者必爲之容不敢狎比三子之並舉也不以其交逰先生長者之側而懈其督之之心三子於其旣舉也亦不敢被纎華盛輿馬選僮奴以負翁之教鄕人得入翠庭見主人古貌布袍初終一日然後乃知其平生肫肫者天性然也非故欲與俗異也夫震起於剝質先於文長厚忱恂安常足分而不易乎其外者所以啟大受之來而集無疆之慶也三君功名日顯發聞於時固翁之遺矣然隠行積勤郁而不著光世業者靡所纘述其爲缺失獨碑也哉翁嘗訓州守有曰愛民如子守己如女嗚呼登髙原仰丰碑三復斯言必有感於朝廷褒寵作勸之果不謬而翁之所以爲必貴也翁壽七十有八配胡氏封太安人別有墓孫男八人某某孫女二人長適某某而世光婚其次其生卒之年月內外之戚屬皆詳志中不更書

明故登仕郎翰林院待詔湖涯貢君墓表

自古磊落奇崛之士懷孤憤惜休明垂老而不肯休者豈值赴日月之光羨膏澤之潤哉亦其中有所負而不忍棄與其時有所值而不易得蓋悲河淸之難俟恥覆簣之無成固亦不容自已云爾憶在嘉靖癸巳余再職史官聞諸館閣嘖嘖稱宣城貢君之才而未詳其爲人其後歸田識君之子安國銳然有志於道遂與定交久之以貢授永丰縣學訓導數得朝夕於是聞君平生大節爲之慨然悲焉方君始爲郡諸生年才十四五業舉子課試耳每閉戶累黍於管定黃鐘候冬至气沈思其損益數務與宋儒之議相當助祭孔廟禮成仰而嘆曰大丈夫不以孔孟爲法卽隆貴豈足多哉而是時海內人士有傳白沙先生之學者競目爲禪獨君欣然願從之逰聞於督學林公心奇之乃令師南陽王文莊公鴻儒京口丁補齋公某二公皆當世博雅君子有行業者也君至門聽其言遂潛心宋儒格物之說於是參訂三禮爲之注釋至攷證古今治亂之由推而極於陰陽進退之變靡不通究而尢長於易正徳癸酉舉應天鄕試屢上春官不第則一致其餘力於禮書思益防而辭益古期以獻之朝廷布之天下不徒充簡冊而已防今上修明禮樂釐正郊廟百神之祀自以爲百世一時之奇遘也集其平生所論著者將上之而禮官方聘天下儒生通知古雅者撰修祀儀成典於是名在選中書成蒙賜金帛如例是年乙未莊靜皇后喪議者謂當絕服君未應聘獨以衰絰出入京師中又明年丁酉以輔臣薦除翰林待詔待詔久不備員嘗以待奇士之淹滯者且因撰書之役乃簡選補君一日起自剡薦人莫不以爲榮明年預史館校錄諸經史給大官酒饌君旣感激知遇乃益發憤將以表見所學上復古治防十五事其言滿三萬七千有餘戊戌冬章聖慈壽皇太后喪咸遵以日易月之制君復請三年喪以風天下疏兩上俱畱中聞者莫不韙之己亥二月今上南巡立皇太子君乃輯古昔教養太子法爲書三卷名曰保傅補病作不果上君在翰林才二載所言屢上不一采用欲棄去於是告病者三致仕者一輔臣惜其才彊畱之竟卒於官年止六十有四其所志𨿽不酬然其平生略可睹矣君之先多文學忠義之士世逺弗載而元集賢直學士奎禮部尙書師泰爲最顯國朝車駕郎中時之時之生幹幹生順順生鏞鏞生君自幹以下皆以儒業相傳鏞之學宗伊川程氏而不用於世卒謚文貞君爲人丰神俊逸坦無他腸自少穎敏常恐辱其先人文貞病自刲股和藥以進病立愈其後執喪甚嚴倚廬者三年與兄弟居誓無分異旣不得遂田產任所推與弗問至鬻田市書日夕誦讀不知計算作業家耗落泊如也久之博極羣書含腴咀華詩文取法漢魏先秦而用意尢深於禮所著有三禮纂注三大禮賦南陽略保傅補諸書而詩文則有和齋集湖涯二稿倚喌子燕市吹劍集杜機子灜海集市鼎臘餗湖涯劍吷集籟野集其亦可謂博矣嗚呼是豈能隠忍幹沒於聖明之世而甘與者爲儕伍哉夫聖學不明士無歸命雄偉傑特不欲以俗終者其人旣鮮幸而有之乃復遭值阨塞坐坎防以賫志如君之類是也𨿽然其志誠不酬矣然其言幸且上聞而君之子又將竟其所未至不猶足以自解乎於是旣爲之悲而復以慰言書之墓上之石無亦使其鬱鬱於地下也君三子訓導居長四夷館譯字生持國次之昌國又次之女二閨貞適建平監生姚彪親貞適同邑給事中孫濬孫男克明孫女某其生卒配氏在志銘者不復表

鵞溪彭君墓表

習俗之移人豈不甚微而師友之功可少乎哉昔武皇帝朝尙武功喜單絞之服鉦鐃之音且詔天下富人皆得入粟拜爵爵自列校至將軍騎尉鵕冠虎服殆滿郡國士大夫欲捄之而不能也則競賦詩飲酒以文雅自表異而廬陵鵞溪彭君席乃考樂堯之丰貲婚相國莊靖之華閥自其少小好奇偉不羈之行思男子不能以文墨取榮顯便當乘時累貲異日有少緩急得效尺寸於窮邊逺夷其亦可以瞑目也於是起布衣奉詔爲吉安守禦千戶而又懼不齒於士大夫猶未足以傾動逺邇而極其志意之所得也則又學爲近體詩與館閣山林諸賢往復上下其議論若徐南峯鄒東廓輩莫不折節下之與爲婚婣行輩交當是時君之轉盻投足軒如也武皇帝末年陽明王先生督兵防州首以理學授士人防吉之間豪傑響應君𨿽不能頓棄夙好私心固不能無羨慕以爲古今詩歌之上又有所謂理學者誠足以取重於人也然業與東廓爲友气槪勃勃不相下嵗時問訊不失舊歡而已又十七年爲嘉靖甲午東廓大防士友於靑原君嘗以故交來東廓素善解譬懇致悃欵君志意漸已消奪而語之所指一一潛中其肺腑又若盡爲已設者乃內愧發汗沾衣前席跽曰今而後知瀹之所以自貴也彊納弟子禮於東廓而歸取昔之衣冠輿馬盡屏之宴飲賔祭一以深衣從事躡敝食糲寒畯殆不若也君年已五十餘長東廓且八嵗而須髮又早白自是每防必至至則先諸弟子請益拜起執禮視諸弟子恭甚旁觀者多指目之東廓亦引席相就君退然如忘也夫此一彭君也由前觀之車從赫奕吹彈喧遝鄕人之所侈大也由後觀之寒暑稟業山水忘疲鄕人之所鄙笑也而君子者一或訾之一或與之君何所見而不惑於鄕人哉𨿽然彼侈太而鄙笑者暫也其旣也卽鄕人亦未嘗不陋前之爲貪得而服其後之爲善變也夫昔之不免見陋於鄕人而今乃得見與於君子人性豈有殊哉顧所習與導之者何如耳余識君二十年之前而相信於十年之後見其以將衰之年而欲捐其厭棄之事以內疚之悔而求償於樂易之心故幾希之辯吾未知其如何至其知善之必可爲者固不以小利而移也瞬息之間吾未知其如何至其知過之必當攺者固不以顯露而文也其將病也訪餘石蓮洞再宿不能去已而訪彭石屋訪東廓疑若預爲永訣者蓋旣歸而卽病始病自治後事棺殮贈遺條序井井病亟聚家之長幼拱手告終神气不亂余隨東廓視窆在其裏之北岸下莊之山與妻陳同穴東廓旣述世次名字年齒子女以志而余復書其墓上之石如此於乎君今乃可以瞑目矣後之溺於習俗而求援於師友者誰乎求諸師與友矣幡然今昔之有間者誰乎於乎

陂頭靜樂髙君合塟墓表

同江東下十里而遙爲陂頭陂頭原上扆岡帶溪喬木森蔚室廬蟠其中世爲髙氏髙本居仙毋家自居仙徙馬田至是若干世未貴顯而席據饒貲沃產往往稱雄裏中若靜樂翁又其傑出者也始翁數嵗頭角嶄嶄露才智父奇之而其家亦稍沃饒無何父卒翁年才十有六與母朱獨居而弟秀猶在髫齔懷私者不無側睨翁逆其故當室矻矻勞勩無遜疆力愼行見者斂手旣長器宇魁碩益務跌宕軒豁之行豪爽傾一時然能區別取予緩急執其大要不能錙銖纎細自益居常晨興督率田畆菑易犍牸畜牧旱澇瀦坊蒔刈早晚川沼魚梁圃畦蔬果機杼績絍具有法戒月息嵗課百用漸贏異時樵蘇苦乏求之逺境翁與族人約種松彌野嚴爲禁厲曾不數年道余薪楚性故喜客每賔戚往來宛欵夷猶縶馬投轄肴核酒醑魚防豚鳬肥腯充牣一不外取而足然土木之工嵗亦不輟門垣廡寢去故更新咸秩以辧如是者累二十餘年而田廬校之初時不啻再倍已而室燬於盜弟病且卒遺嫠穉孤形墨露棲啼號咨怨翁嘅然曰此不足爲損也召匠營畫不數月復舊觀又十七年而堂構塗塈視昔加壯稱其志意自翁當室與弟同防弟嫡母鄧出也化居積蹛盡主於翁翁配陳孺人卒食口繁或請析產翁曰不可孤侄未盡婚也當是時田廬便利者旣多歸翁其後析產均爲二而一予弟略不自專或問之曰不如是彼此出入弗相屬也以是終翁身家庭內外無間言翁旣辛勤治生尢以理道飭子弟每夜舉酒相聚爲語祖父締造之艱鄕裏盛衰之迹世變升沈之故俾知覽觀以自植嘗曰吾待以光大門戶徒爾溫飽是豈所願於汝輩哉翁次三子巴州君自少刻厲向學別延師友資翼之其於師友貌恭辭懇禮際周給終始恐後顧其心肫肫猶若有未盡者而於巴州君尢極力相導不令摧沮試有司歸無問久近必爲飲食聚族慰勞頃之不第則又應詔入粟上太學曰吾聞太學天下賢士所聚汝其勉之又卽成就巴州君者以待鄕族子弟分余給乏愈久靡倦後翁卒七年而巴州君竟以春秋舉順天鄕試徧歷州縣於是陂頭日貴顯矣翁之意以爲吾慕跌宕軒豁之行而力不逮使昆季瘠薄子弟罔所庇賴而內多顧系卽懇懇訓指孰爲聽之其區別取予緩急如此固非徒以沃饒稱雄裏中已也翁名某字某生成化癸巳卒嘉靖甲午得年六十有二陳孺人下白沙定寛長女柔順慈厚而逹於事獻饋賫貸不詔而集翁嘗嫉惡過嚴陳聞解譬多所抑損子女有拂意者累日不見見亦不輕答語以是翁能成其教其視姑若母視姒若娣少至長一日也卒先翁十年爲乙酉其生先翁一年爲壬辰合祔本裏桐木蠏形祖塋桐木之塋自馬田祖十七世隆譽十九世東可始至二十世仲璋遷陂頭又二三傳爲政文爲夢育皆以昭穆塟而翁孺人附其側馬田之遷在十二世孟良而居仙始祖則爲公矩翁四子璃環瑜卽巴州瑜未婚而夭一女適某孫男幾人孫女幾人巴州爲五河九年以治行擢異守名邦將行詣門請曰吾無以報先君得公一言甚幸今制爲州縣滿考有治行得貤封父母巴州君官五品階大夫又能以經義飾吏事自足顯親奚待餘言而請不已則爲表曰古者聖王禦世民有恆產黨庠術序賔興賢能此無關於下之人也後世民自爲養其傑出者始以貲畜稱雄然逐末遺本多蔑禮教太史公傳貨殖大抵豪爽競勢日近侈僭而翁振奮孤危躬持友睦閒家尊儒竟收其效鄕之不懈於力其計慮豈不深逺哉使盡才智於力之可能其建措宜未可一二計而彼錙銖得失叢骨肉怨誹徒貽大戒來者聞翁行事亦可感矣他日道出墓下有低徊而不能去者得無起過庭鼓篋之思乎

念庵文集卷十四

欽定四庫全書

念庵文集卷十五

明羅洪先撰

墓志銘

明故湖廣鄖陽府同知七泉周君墓志銘

聖人之道𨿽至近學者苟非忘已而無累於外不可以造其微而質弗美志弗切不能學也美且切矣其時力不足亦無以幾動忍增益之功故學可精而不可期道可求而不可能此朝聞所以難而聖人之不數見也始余與七泉周君師谷平李先生先生之言統括包並不涉蹊徑以俟人之契悟君處二三子中獨以爲名節不立不可以範俗也於是取所聞以自重其身又數年出而友四方之士增其所未髙則又以爲議論不一不可以決趍也於是持所見以自居其學已而爲郡政譽大起則又以爲內外不達不可以適時也於是據所行以自信其心其於爲郡也亦何異於天下視天下事若無不可爲者闖闖乎將出而小試而身病矣數月謂余曰吾今乃欲根未能除靜機未嘗入也吾幾不免罔生嗚呼今之才能如君者幾何人卽有之固不能自致於道卽向道稍信所行必不能一旦自見其短以爲悔恨使不卽死得踐言必且屢變以求其是其不止於此也明矣然竟死也豈非大可悲哉或人因君卒咸疑聖道至大曾弗若一行易完也解之曰僅僅食力者細民也如爲朱頓必收效逺而失算多固孔門取狂遺意也此正可以觀君君姓周名子恭字欽之幼有異質觸目而心解聞言而機生能超忽於眾之所難而脫落於人之所執喜於用奇而恥於持下爲文酷似其人有司駭之竟不第然名駸駸滿江右以增廣生舉嘉靖辛夘嵗貢第一嵗貢故不以增廣生實自君始明年卒業太學後連試有司又不第辛丑授湖廣永州府通判至官亷儉逾儒生嘗奉父戒庵公母黃氏孺人行肉食或不繼卽行縣蔬食蒞事事已嘿坐或走學宮說諸生經義其他行罷建措一就已意大率在慈惠省約人稱爲周佛子署居江華主治盜賊多瘴君數數往久之得羣盜出沒道路與攻守之宜躬躡屫入猺洞撫諭廖道堅等廖感泣聽命嘗以策幹當道當道信之卒殱九嶷郡盜魁鄭大義等數百人道州蔣居鄕哨守疏逺增靖邊營戍將屯兵調發有紀楚大饑臺省遣糴萬金君執不可比再至移通郡在官之食以應分授其直才六十金上不逆令下不病農人服其敏檢郴州廩藏上議易陳化滯可省嵗覈又治僧訟當沒貲請市田增祀濓溪食其裔孫之貧者君之行於郡多此類也居五年當道上治狀越次擢徳安府同知治如永州嵗余以戒庵喪歸當道廉之給喪費免喪至京師公卿以下聞其來爭相引重欲畱內例不可補鄖陽府同知未上丁黃孺人憂禫而病明年癸丑二月八日卒於家距生正徳丙寅十月二十五日年才四十有八君旣亷儉賻而後能喪以是年十二月二十一日祔六十二都鷓鴣龍圖山黃孺人墓右娶上官氏達相女有婦徳二子秉鈞秉忠皆縣諸生一女適谷平先生次孫暹一孫豫當師先生時餘多病自分且夭視君目瑩而骨竦謂且必壽嘗戱屬君銘安知君竟先於余君銘友人墓曰我今銘君我自悲後之銘我其誰與又安知後之銘予者以何言也嗚呼銘曰

二人於旅爲期千里一人載塗車敗馬瘏困不復起一人趦趄行且莫止於乎欷歔匪命也歟寄斯道者終何如

南京工部屯田淸吏司主事善山何公墓志銘

嘉靖戊子予計偕北上求友於四方咸曰君不聞陽明之門所評乎江有何黃浙有錢王蓋指雩都何善山秦黃洛村綱與紹興錢緒山徳洪王龍谿畿也未幾遇何黃兩君於途黃君爲人簡嘿而何君則魁形長髯廣目而丰準與人語必依於所學無少長敏純姁姁懇欵援證諭譬指畫嘆羨如有味乎其中而不能吐者必伺聽者意解乃已否則𨿽假宿傳食連日夕不爲倦也其煦濡而且婉孌若此自是定交相與問難辧析不少隠避君歸田靡嵗不相見見必逾月乃去庚戌冬大冰雪君畱最久而相語益合方期與予結鄰終老而病不可作矣又八年其子進恆塟君城東之東嶽廟後之乙辰向黃君爲之志而以銘屬予予曰知君者無逾於予二人是烏敢辭君初名秦字廷仁晚以字行字性之號善山當陽明先生以提督之節駐贑也常聚四方君子論學君聞黃君所聞於先生者慨然曰吾恨不及白沙之門先生今之白沙也刻期往謁又可失耶友人不以利舉業尼之不爲聽防先生徵桶岡裹糧追從相見於南康是時丁繼母憂歸而斬然以禮自度不狥流俗先生聞之曰是能以身爲學者久之授以萬物一體之論與致良知之說終夜思之達旦不寐忽有省悟嘗曰吾人須從善端發念處察識於此有得思過半矣又曰知過卽是良知攺過卽是本體其語學者每曰學務無情斷滅天性學務有情緣情起釁不識本心二者皆病又曰執有無而論莫若兩忘只聽良知是非善惡莫能自欺有情無情自無不知知至至之更無可知此皆苦心察識而驗其必然不以人言少揺奪也惟其悟之甚艱執之甚堅故言之甚詳而不憚重復蓋謂捨此無以爲致良知之實持此處人自庶幾於一體之義而於言句稍渉精深防密者輒揺手相戒曰先生之言無是無是凡海內談學之士人人善君君亦人人視爲知己至論學脈未嘗輕許誰何也君以諸生事先生在贑趨贑在南浦趨南浦在越趨越一不以舉業爲念每試據理直書顧往往出人右壬午舉鄕試上春官久不第辛丑授新防知縣喜曰吾𨿽不及白沙之門今幸聞其學又仕其鄕吾敢以俗吏臨其子弟耶始至釋菜於祠乙巳遷南京屯田淸吏司主事分司儀眞嵗余貨蕪湖所至有聲滿考投牒吏部乞致仕去不少濡滯是時年才六十有四而貌又壯盛無衰容時論莫不以爲髙君少善治生家故丰而自奉極嗇及聞學勇於克己而急於就義卒之日嚢無餘金稱貸而後襄事嗚呼君之見重於師門者有以也夫何之先有伯勝者以好修聞裏中四世至景忠景忠生汝礪汝礪生克平克平生潛字若愚若愚公質直長厚以君貴贈承徳郎南京工部屯田淸吏司主事配孫氏贈安人三子長泰武平知縣次春歷詔安含山霍山三縣知縣君居幼霍山與君同事先生而性慷慨有大節皆能不負師門君生成化丙午十月初三日卒嘉靖辛亥五月二十五日享年六十有六配李氏封安人無出賢明著稱通達理道尢善處嫡庶之間故竟有於進徳進恆進徳側室李出早夭進恆吳出今爲縣諸生三女二出李氏幼出杜氏婿爲丘循輝郭鳯嵿季子廉君卒諸生卽北郭舊防之地爲專祠明年督學憲使鄭君某檄有祠祀之鄕賢祠又七年督學王君宗沐配享先生於郁孤臺於羅田巖而在新防儀眞蕪湖皆樹碑識思此於君宜不足輕重然回視少年所爲若兩人然向使卒爲友人所泥沈埋舉業役役於一隅其所就宜未可知矣然則若所謂察識於起端發念者非已試之藥歟自戊子至今三十餘年三君無恙而君結鄰之約奄忽不待予旣不能無悲君所學若此而予自顧未知底麗卽恐無以酬往昔求友之初心蓋不獨悲君亦重以自悲也銘曰

江門崛起世有眞儒孰出僻阻懷彼步趨違俗就師決於一念邁往無前良知自驗遷善攺過不昧此知持以淑人念玆在玆有覺方來毋易厥視能尊所聞古人鮮是

文江兩生墓志銘

文江兩生者趙生子良弼尹生道輿轍也子良居文江北門道輿在新市距余松原半捨許俱稱文江何居過文江者莫不識兩生兩生能重文江今忽見奪故爲文江悲之也始余早嵗談學方借啟助然多勦其談而忌所學自乙未得趙丙申得尹於是文江有師友之義子良爲諸生廩於官居市中惟雅靜寡營因誦傳習錄有感毅然思自樹不甘逐庸流而道輿舉丁酉鄕試嘗師雩都黃子正其穎悟不及子良其質直朴厚寛慈而善忍似逺過之兩生往來無間寒暑徜徉石蓮雪浪之間近而靑原玉笥鳯林白水逺則衡嶽匡廬靡不得偕或逾旬朔不歸蹈險不怨求證所得互指瑕疵其形貌俱聳瘠古逸嗜欲淸寡家極貧然善奉親兩親質故近道不逆所爲得嚴交際卽人以一箑相投稍不當堅不可彊視物無厚薄皆一箑也子良從靜中悟入見心體常虛湛一切無能相入自謂得此可旁應不疑有問詰首揺首微哂不答終日垂目宴坐自適卽忖余猶若隔數塵者然稍稍不足於气聞人過面輒赤心不自禁亦竟莫能作一語喜飲酒暢志意後偶病不食少茹酒月餘健如常如是者越半載忽而卒道輿尢重恥心矜細行而尙大節未嘗失辭色於人聞談論稍渉髙逺目瞿瞿若驚謹密內守卽事驗心以至自慊至契悟處挺身捫胸又若啖異味意津津莫能自述也初授崇明知縣崇明在東海中藪鹽徙爲亂往者出沒風濤多不測選人類防避道輿名列浦城爲有力所易聞之不一動念忻然戒行省費實賦姦宄革面是時城齧於海積余帑將徙之以內艱去不果月餘倭難作代者不免起復至京師京師貴人愛其賢競以鄕邑請銓部防逆銓部意莫逞困以雲南太和在太和治行猶崇明獨身萬里絕不以險逺懷怨地故儉瘠供需如中土民困甚則搜括利害務令簡薄毫積絲累嵗贏若干田裏稱均咸願立石垂逺著在令甲訟簡事給時時集士人談學身刑意感信者日眾嘗以疾請攝攝者恣箠楚聲達署卽復視事或勸之答曰使病吾民是增吾病也居四年竟以勞瘁卒於官旣卒而部檄以賢能召太和士人悲如失怙憐其貧競助之復請兩臺賻歸櫬而思不置復請祀之名宦祠且檄鄕邑以鄕賢祀學中皆如言當道輿將如太和時余偶言此心之大渾然與物同體一無所系惟同體故感無不通惟不系故窮達不得加損之忽躍然起計祿可偹養斷棄去相守畢業言不自效訃至與子良弔其家哭盡哀子良灑泣別去無何遂病而余衰獨畱嗚呼此獨文江不幸哉前後從余遊者有羅生汝奎文詳周生天臣忠謝生子貞中孚三人興致髙逺善啟發莫如羅謝擅才力能羣眾而周願介不染非義二十年來相繼夭兩生言及輒痛惋欲涕嗚呼安知今之痛惋復有甚於兩生者乎一邑之間信學者幾何而傾摧若此卽後死何益矣嗚呼嗚呼趙本宋濮安懿王之後自中奉大夫不侔始寓吉水墓在二十一都善果山子孫因家城中髙祖某【闕】曾祖【闕】祖邦貴父克潤邑鄕賔母藍氏正徳庚午三月四日嘉靖庚申七月三日其生卒也年五十有一寡兄弟而無子以再從兄子嗣宗爲後娶徐氏繼髙氏二女長適道輿次子次尙幼道輿生後一嵗八月十三日卒前一嵗爲六月二十七日年五十尹出河南至吉州兵馬鈐轄崇珂孫守誠畱吉城舊市街後徙吉水新市十三世爲髙祖宗連郡鄕賔有行誼士人稱之曾祖建陽知縣載魯祖體震父錫母蕭氏三子長卽轍次軫軒縣諸生錫與克溫皆以儒終其身道輿娶峽江劉氏三子棐采樂一女適舉人羅徵竹子良卒之五日祔善果山祖墓左首乾亥趾巽已而道輿塟裏中賴坑甲山庚向其期爲辛酉十月庚辰值余病皆未臨穴玆爲銘且弔之別書其一納善果之墓同逰地下其尙知余之悲否乎銘曰

古道荒昧兮將余振之援枹奮鼔兮聽者其誰仡仡兩生兮前驅秉麾靡逺弗致兮彌堅可摧天胡弗弔兮莫或相而一割中折兮寧究厥施處者嘿嘿兮溘其泯澌嗟余孰輔兮倀倀安之有來景附兮邅回後時匪直文江兮千古所悲

明故雲南淸吏司主事致仕洛村黃公墓銘

正徳丁丑陽明王先生以中丞督軍於防延見士人輒語以聖學是時防中士人無少長皆得其門獨雩都洛村黃君與何善山兩人最有名是時君以詩經舉丙子鄕試第七人丁外艱往兄彛墮父貲不能償父怒將杖之君憐焉自代三百金以解先生聞而異之嘗謂士人曰黃君來何遲也旣小祥始上謁三日而悟心理合一之防凡所誦說卽能無悖於先生先生之教士人也擇資之近者特置左右時掖奬頓挫而造就之知用力矣則又諄諄操習其誦說與已無悖士人初至者令先以意接引且察其性行何若俟漸領略徐共面語故已不勞而人易知君首在造就中自以接引得朋友益故從先生去防至歸越不忍離者四五年戊子冬先生道卒門人仿築場義嵗擇一人紀其家君居守二年身處以禮而用情於人內外大小咸信服莫可指誹於是士人出先生門者無問逺近莫不知有黃洛村矣久之思得一職自試甲辰授福建汀州府推官厭世俗脂韋背公無忌執法明峻不肯少失尺寸巡按禦史何公維柏而下率倚爲重遇疑獄及人畏忌不敢發者必以相屬君亦感激知遇不事姑息能聲漸著而望者亦眾戊申召爲刑部雲南淸吏司主事又明年北邊告警皇上震怒邊將多逮西曹或不盡法卽加責問畏罪者務深刻以希防君直據法遣之不輕進退往往忤人兼質任剛直旣不能爲軟熟語卽有容貸又不能自暴示恩以故讒者四起辛亥當考察期閩之望君者適當事例予謫調因上章請得原職致仕報可蓋公卿中多嗟惜之故爲曲全若此旣歸毎嵗必放舟靑原潭間與吉之雙江聶公東郭鄒公期防先防必走書速予與劉君方興爲後先興未慊或畱蓮洞更旬月乃能去其體肥稍短目長秀而聲厲以舒士人有所請質瞠視注聽不遽舉似以俟意盡眾論旣畢徐擇一二言諷之不競談以所知意態含蓄未易涯涘然善啖喜浴曾不自異已未臘忽痰壅轉爲風痺嵗加劇辛酉五月二十八日端坐而逝距其生治壬子七月十八日壽止七十後善山者十年憶予識君兩人旅中善山慈和曲意欵納而君嚴簡難近未嘗假色笑於人然予獨與心契往來二十三年而敬不衰觀其學亦且再變始者持守甚堅其後以不致纎毫之力一順自然爲主至其平生終始曽未少變大抵厚於自信而薄迎合長於持重而短機械倉卒不撼可以鎭燥心屑不入可以消鄙見古之所謂不爲嬰兒之態而有大人之志者庶幾近之蓋望而知爲有道不待言之出也雩都士人多出兩人門而邑中喪祭舊俗尙鬼至君始還古云君名綱字正之先世居贑縣下橫自春源翁始徙雩都生子敬子敬生仲庸仲庸生廷本廷本生思盛號靜軒裏中稱長者娶於吳生君君配易氏有二女三子女適易廷科劉克端子褒嵗貢國子生次褧袠皆縣學生孫子十一人瓚珍珩璠玖璨珙琯璞珍珩縣諸生孫女二一適易紹音一許何某曾孫四人某某某某曾孫女三人君卒之十二月二十五日褒等塟之西門外生佛寺右首巽而趾乾何之殯也予走雩都哭之哀君訃至而予臥病則哭諸寢門明年褒持劉君之狀來取銘予泣曰如君者可復得耶且我信矣銘非我孰宜銘曰

宋儒窮理理實心虛虛與實合匪學弗居君𨿽得師速悟由己一言而判卽心卽理持之旣久持以不持流行坎止自心不疑感本寂中寂非感外心有本靈嚴師斯在維內之私維外之疑不隨不倚胡施靡徵我將質之逝矣弗作載韻遺言堅瑉亦托

明故禮部主客郎中致仕明水陳公墓志銘

嘉靖辛丑某歸田始防明水陳先生於螺川上又五年再晤於毘陵繼是庚戌聚靑原壬子畱潭雪浪閣甲寅過桐江咸朝夕請益旣久乃別最後丙辰大水獨對於寓捨尢盡傾倒蓋先生之學得之陽明公致良知爲深以爲能致吾心之良知於事物感應之間是謂格物物格也者事物感應各中天則之謂也竊謂良知卽未發之中無分於動靜者也指感應於酬酢之迹而不於未發之中恐於致良知微有未盡方欲求決於先生而先生亡矣悲夫悲夫此豈交逰之情已乎自念此學當詣極致不負千載一時之機而先生自任其重負荷且堅東南士人歸心取平而卒無疑貳者在吉有東郭雙江諸公在撫則先生爲倡首蓋浙中所未有也如是而不得少延嵗月以卒所請豈不大可悲哉先生名九川字惟濬初號竹亭攺明水陳本宣之寧國人髙祖觀擅智勇髙皇徵僞漢時實在行以功進小旗畱撫州守禦所旣老返宣城曾祖禮代元帥金大望麾下樂臨川風土始畱家子孫遂爲臨川人祖溥寡言笑能前知生昆字獻璧號閒翁娶吳氏生先生後推恩封文林郎大常寺愽士母某氏封孺人常夢吞星而娠先生幼善記誦屬文十餘嵗里人辭不能師乃逰行齋饒某門問難相長饒喜得助三試當入學校三辭不赴而肆其力於載籍爲督學崆峒李公所知明年癸酉與饒同舉鄕試故事舉鄕試鼓樂嘩之獨徒步歸甲戌登進士第觀政禮部與同捨共一驢不避媸毀已而忽覺難仕三疏請告乙亥師陽明公於防有所聞盡火舊所爲周易春秋詩禮諸書丁丑起告授太常博士講習靡倦己夘武宗將南巡眾莫計獨與舒梓溪國裳夏東洲良勝萬五溪潮連疏諫止有防荷校跪午門外五日杖五十除名直聲動朝野而病日甚然南巡竟止識者壯之庚辰卒業於防辛巳今上卽位拔諸諫臣仍補太常癸未進禮部儀制員外郎冊封弋陽王甲申侍陽明公於越乙酉轉主客郎中正貢獻名物節犒賞費計且數萬羣小懷啣防是時有他甘心者思借爲媒嗾通事假夷語奏之下詔獄數瀕死不變言官論捄弗聽丙戌戍鎭海衞己丑郊祀覃恩解還後兩遇詔得閒住致仕凡再履危機而卒不肯濡滯依違以爲身家之謀而易其計蓋性成然也歸餘二年六旬內連遭父母兄弟四喪躬視斂含無遺憾始未師陽明公卓卓眾中篤倫嚴禮實恐玷缺比務學卽謹喪祭正廟制宗法塋域諸役不一他諉宗族不足者捐已助之間走寧國掃丘壠以畢先志嘗構別墅術者羨其所窆惻然曰伯父久殯敢私乎遂奉之而事仲兄如其父陽明公旣喪自走越紀其家而蹤迹所經北至毘陵南盡東粵徜徉鴈蕩九華匡廬間登五老峯之絕標窮三級泉之奇勝結茅忘歸自以爲無地非學無地非友亦卽無地而非講習之處其說主於陽明公以致良知爲主以物格爲實下手處不特定防期擬峴臺與懷玉浙東靑原潭尋訪而已先生卒後數月卽有東廓之變嗚呼此豈交防之情已哉先生生治甲寅十月十六日卒嘉靖壬戌八月某日享年六十有九諸生卽以言之官祀學官未卒之春痰上壅耳不聰至秋遂不能言有星墮居旁須臾瞑殯於家鄰不戒火室盡燬而櫬宮弗震若有衞者初娶潘氏繼董氏大理卿璜溪公女側室王氏李氏子三長本嘉靖壬子舉人娶張氏合州善女繼李氏董出次朱縣學生娶樂貢士其任女繼李氏李出幼休聘何永興文明女王出女三長適縣學生黃國紀次適府學生吳朝禛幼適安城刑部員外郎鄒善皆潘出孫男三本子文烺未聘朱子文燉聘崇仁謝氏文榮未聘孫女二本女許嫁曾如閩朱女許嫁詹勝本等將以明年癸亥某月某日塟先生城北南岡山首癸趾丁近間翁之墓而封同潘先期持衡州推官舒化所爲狀來請銘予悲先生不可復得又愧無以相報虛其平日知待也慨而銘之銘曰

良知之致得者其誰二紀相從達矣奚疑有來靑衿示以蓍龜爰述所聞可師可資力主國是不慮身危載戍於閩莫揺彼夷迨其還歸汝水之湄邁邁何求獨守我雌斯道若何今屬舉之旣永斯藏亦以志悲明故南京國子監祭酒致仕東廓鄒公墓志銘

夫學之始也莫善於以言相啟及其久也莫不善於執言而離宗知言有宗不爲所性情相應加損不形而擔當負荷屹然特立此師道至難古今一奇遇也自陽明王公以學自命逰其門者眾矣融防敷衍傳之人者無若東廓先生故於其來也虛席以待之其去也凝目而送之以爲斯人也吾道之所寄也嗚呼其望之重如此是可一日失之使不得與於斯道也哉先生名守益字謙之號東廓姓鄒氏鄒之先自永丰徙安福至克修居澈源裏始以儒起家曾祖仕魯祖思傑父賢登治丙辰進士仕至福建按察僉事母周夫人以治辛亥二月一日生先生有異夢僉事官南都而先生師胡司防璉年十七舉鄕試娶王夫人未幾周夫人卒辛未鄕試陽明公爲同考官賞識之遂置第一廷試及第第三人授翰林院編修而僉事遂解官逾年先生亦告歸自少舉業有聲比歸授經山房無異也一日談論語中庸訝曰程朱補傳而先格致中庸乃言愼獨何耶積疑莫釋己夘就問於陽明公論辧反覆幡然悟曰道在是矣自是奉言無所違宸濠反從義起兵今上登極錄舊臣先生始出癸未如越旣別悵望不已門人問之公曰曽子羨友所謂以能問不能彼幾之矣旣復職與經筵加文林郎於是贈僉事奉政大夫母進宜人封妻孺人大禮議起偕同官上疏不報甲申復疏忤防下詔獄與呂修撰柟聨事未幾謫廣徳州判官復入越久而復行在官未歷民事至是無敢退托發姦摘伏有未嘗試而剖析如見者猶曰若保赤子愧未之能也三年擢南京主客郎中戊子服陽明公喪辛亥當給由而痔作遂以病歸冬進奉政大夫妻進宜人丙申程太史文徳量移爲令爲之翊化任嫌不少辭戊戌用薦起爲南京吏部考功郎中以司經洗馬召上聖功圖有所犯眾捄得免在職充經筵講官上薛文淸從祀議品據精確是夏陞太常少卿兼侍讀學士掌南院六月王夫人沒十二月陞南京國子監祭酒以嚴爲教意不少回辛丑九廟災上時政拳拳解譬冀有感動語太直致竟解官明年娶李夫人己夘至壬戌四十餘年學之不足反而加密蓋進進不知幾矣而教之所施莫大於自任之隆無一日而眾不與聚亦無一日而不與眾偕中之自得有名位卑髙所不能移也道之衰矣士無承稟故不得不力振以爲先馳始而專求篤踐無少疑滯旣惟恐其說之不明已而心與言俱言與聲應又惟恐其傳之不廣久則精神意气無有二事欣欣朝夕不知孰爲在我耶孰爲在人耶與之俱忘不自覺也蓋紹興之學興而致良知之說莫不甚習眾口交騰是非互出未有卽其心所安者先生引誘其入不至相忤旣得底裏而惟諾應對又皆足以發之舉其似者不聞則已聞則莫不盡其情執而疑者不見則已見則莫不平其气欲究陽明之說者探之而愈深欲伸百家之喙者辧之而不得溫言和气隨幾轉授無往而非可教之人曲譬廣證隨事發揮無感而非可動之聽𨿽未嘗立奇異以駭常而隨問隨答莫不各中其節而得所欲𨿽不必懷饑渴以慰意而無小無大莫不各吐其而遂所長入門者得指摘以爲持守之階向風者取形似以爲關鑰之助故與先生交者徧天下而尊王公之學者至於今不忘然冰玉皎潔有如神明怡怡可親無復嫌忌惠愛爲徳被以春溫怒者忘躁者釋如奏雅樂聞九韶聽之不厭卽之而莫能捨也蓋其得於天者厚故出之而有餘成於學者多故泯之而益競奬人之善能悅服矣不以志合而益增其髙拯人之愚能含容矣不以迹殊而始張其大𨿽家庭耳目之近言皆可師而袵席屏帷之間曲而不隠蓋躋之使前不可得而克肖也知教之不可不豫也則立書院建祠宇廣鄕約以濬其源知獘之不可不革也則舉淸量明戶役以正其始其他賑貸周族睦鄰施義繕道橋廣陂堰又若恫瘝在身不容但已恐去害之不速不知永利之垂也至於文辭翰墨巨冊十餘鹹主從心獨出已見若寂感之無界道器之無分良知之無倚眞性之無待聖學之無染費隠之無間性善之無二又皆發先儒之所未發實則根約理緒曽無勦襲然則先生不朽於世逺而必傳者是可以輕擬妄億哉庚申先生以季子考績恩復職致仕妻王氏李氏進恭人是年先生七十海內學者咸祝誦之又明年壬戌偶病不愈病亟召家人訓飭之不異平時十一月十日無言而卒病之稍加走而禱者交於途變之驟起哭而奠者屬於道嗚呼希矣夫人王氏嘉溪少參公理孫女李氏出畬巨族五子義舉癸夘鄕試娶廬陵黃氏提學僉事國用女美舉辛酉順天鄕試娶王氏禦史文女繼周氏善登進士刑部郎中娶臨川陳氏禮部郎中九川女出王氏養聘劉氏員外郎文孫女蓋聘伍氏同知宇女女三長適劉布政使佐子紹藩大學生次適廬陵楊參議儲子應貞幼聘萬安朱吏部侍郎衡子維京出李氏孫男十一人徳源徳濬俱諸生徳舉戊午鄕試徳溥徳溫徳治徳泳徳濟徳洙徳汴徳澡孫女九人曽孫男八人曽孫女二人娶聘皆名族又明年閏二月甲申義等奉柩安於裏之白竹陂首震趾兌先期請銘洪先少先生十有三嵗後進行也每勞汲引不過鄙夷己亥之徵得與同列辛丑逺播事異迹符香社精廬追隨實久閉戶三載何遽見遺曽不逾年雙江亦逝行輩漸寡附麗安從嗚呼豈不悲哉惟先生所營關系萬古一日之是人心所同矧會大方立辧諸趣旣執要領且獲依歸秉妙鑿而羣分賦異質而深造尙友之士亦有考於斯乎銘曰惟道在人如水隨器盡其所容皆以爲是哲人器巨言與道稽或就質問響答無疑繼師作人幾四十嵗有覺方來陽明之裔早繙帝紀違俗求之應時而出爲防爲夷入聽不諧一斥南服親歷諸難郎曹再屬宮臣載召於國有華手綰正印日麗天葩立之司成士有歸命不諒其忠奉身以正斂於旁達守嘿時揚一時之遇百世之光惟道之精多與時防孰嗇而存孰施而潰孰引孰尼惟是之歸於乎斯藏來世其依明故封文林郎無錫縣知縣桂亭萬公墓志銘

士以達節奇行震耀當年傳誦來世者豈不難哉然或觸於一時奮於一事究其用心有未可槪論者彼一無所慿借本至性所發持之終身久而靡易亦何其稀少也世之誇詡崇尙冀以風厲人者宜不暇他擇矣苟欲反澆漓而歸之醇懿則畏壘漢陰之類泊然於中不能與機械謀者非君子深與者哉此予有感於桂亭萬翁也翁爲人質易簡嘿而依於慈厚不知隨俗低昻計度意微狷事至是非斬斬立辧出口更不回人莫能難以防談聞者卽赤色勦之不令復張而於人之是非與其成敗又若目睹一二不俟指覆卽翁不自知其爲能也少嘗工舉子業旣以家棘棄去躬治生始而人欺其肫肫多乘間苦楚之竟不與理曰吾家十餘世門無訟牒今敗自我不可百計隠忍求免久而稍稍信服率先推讓燕防爭鬭得翁一言爲平又未嘗居其勞其最大者逆濠借戶口給少貨以收倍息不稱多死箠系以次將及鄕人來謀翁曰吾瘠輩貧人所知也能勝貨乎相戒勿往人咸危之防濠反乃首倡議結壘自固是時裏有附濠者聞中丞王公義兵過境懼連坐多盡室以逃翁爲譬止不聽則走縣令顧佖告故且曰反者濠耳道路訛言謂且屠村閭裏洶洶小人不知所計明府不早慰諭恐脇迫生變是爲反者敺兵也顧用翁言鄕人以寧翁之走縣也眾岌岌矣竊窺翁家庭戶晏然賴以不揺翁𨿽治生然雅信諸子傳注所言以爲學者必當如是其書取法趙吳興一防畫不敢苟故其教子亦最嚴正聞有明朱子學者傾嚢爲贄未幾次子方伯君舉鄕試翁方視獲聞報不甚色喜履畆如初比舉進士知無錫縣縣人有避徭者懷金謁翁翁覺辭去然亦不泄姓名於人無錫迎翁間一往輒歸歸途見人持杖稍大剖其半書以戒無錫而無錫亦日有聲徵南京兵科給事中用無錫滿考恩封翁如其官旣拜命不欲以冠裳入公門郡縣臺省間來起居顧深避匿曰我𨿽受命實庶人也何敢與官府爲禮角巾野服與諸親鄰往來道故舊懷抱肫肫視往時略不少衰亦絕不以封君自殊蓋自給事至爲福建方伯二十年常如一日其以方伯交際來者漫漫遇之若不識也其後年益髙意益純終日泯沕如嬰兒孫廷言舉鄕試顧益畏懼常訓其家人曰汝不見松栢乎其愈髙而不凋者貞色常斂爲之也於是鄕人乃益服翁翁卒其舊與往來者無逺近莫不悉來來則莫不盡哀乃去嗚呼翁在少年孑然獨立末有莩粃之援可以傾動人耳目也當逆濠气熖薰灼犯者立至虀粉此未可嘗試者翁爲鄕人計慷慨振迅捐身赴之忘其利害豈智專然耶夫久抑而伸得少而不勝願者此淺中所爲無足論矣至履榮盛意滿气逸慿勢而攺步者往往不少此其故又何也翁𨿽有遭然用心肫肫始終若此此不可以風厲哉無錫始爲給事也翁遺書曰主上聖明毋訐人以衒直毋毛舉以存大體毋以恩仇變是非嗚呼執此三言卽古之遺直不啻過也此尢足以觀翁翁名廣載字汝育號桂亭姓萬氏世居南昌東溪裏東溪之萬建炎間曰楨者徙自新建城頭至國初有國輔公生而雄武非常有絕識鄕人伏之髙皇帝欲以官不受無子兄國寶子玉中爲之後於翁爲髙祖曽祖觀禮祖景星考必昌號養拙母羅氏自祖考妣以下皆翁治塟翁𨿽不工形家術考其所卜向背浮沈一一皆準法度專門者率不能訾今祔翁防橋西防塘之溪湖山母墓下者所自豫定者也翁生成化丙申卒嘉靖丁巳享年八十有二素少疾至是病足一夕家人問寢嘿自刻時至期無疾而終初娶傅氏贈孺人生子虞托次虞愷卽方伯君繼娶李氏生子虞瑞縣諸生次虞鄰徳府典膳孫男七人廷言舉乙夘鄕試第二人某某某俱縣諸生孫女三人適某某曽孫男四人曽孫女一人予未嘗識翁往以臭味交於方伯君父子之間見其謹約慕古意必有啟之者旣得聞其家世比往弔入其廬猶及睹其遺風而慨之方伯君以丁巳某月日塟翁持前給事徐君少初所爲狀來請銘嗚呼似翁者希矣烏可不銘銘曰

世降朴防巧智紛攘以能不能定士否臧自壯至衰踵故爲常如器敝漏莫補其傷翁頺乎中肫肫是將俗則寡偶而泯所長徳之方矣實鏟其光不矯而合於性有當惟古云同今也則亡我昭其微胡直永藏明故誥封奉政大夫刑部山東淸吏司郎茫湖李公合塟墓志銘

嘉靖壬辰丰城茫湖李翁以季子遂刑部郎中恩封如其官而次子逢爲給事中相與迎養京邸見季俱美官其祿旣足以養而是時鄕裏官京師者又皆爭爲酒食壽翁久之名聞公卿間翁長身丰頥背負鐘音響震發自韋布與隆貴語意態閒雅曽不沮怍卽素以桀驁聞者猝然相遇莫不斂聽至是公卿相物色翁衣冠以客禮見顒然有儀語時政及古今成敗事亹亹不絕若久淹仕途歷多故者語公卿咸敬重翁大中丞王公廷相善鑑裁尢數嘆賞謂人曰使李翁爲方面郡守可不試而效柰何僅爲封君耶其未與稔者望其父子賢達莫不羨慕稱爲福人福人至其行事非其子與家庭羣從能久受教令者未有盡知之者也翁二嵗而孤潛鞠於母氏遭家訟侵迫獨力支拒嘗詣禦史劉公某劉奇其狀貌謂訟者曰是兒且長雄偉一世若等豈其敵哉特取彘肩勞遣之翁旣出孤危益折節問學資故穎異童時已能爲聲偶句動諸長老此試諸生又爲督學蔡虛齋邵二泉兩公所奬拔然顧刻厲行誼務脫流俗求與古人頡頏聞於世非直工文辭而已母育翁艱辛矣翁事母尢極孝謹居喪哀毀出至性卽垂老言及猶嗚咽悲泣不休與人交愼取予卽纎微必嚴義利之辧嘗曰父子兄弟懷利相與古人以爲亡徵非過論也以是累世𨿽貴宦絕不知操切盈縮求增尺寸而其家乃日益起翁故闊略豪爽亦隨手施給又絕不能爲寒士態至於自奉無衰壯其儉素如一日也平居動止端凝不喜諧謔不蓄媵侍卽處燕私虎蹲山峙凜不可狎督諸子學嚴於官府後登第歸終日侍立無敢跛倚比在官暇時時舉平生所欲爲而未得自盡與其所必不爲者訓飭之防同時各以職事爲大臣所中下詔獄翁倉卒聞報不少見幾微第曰升沈常事奚足計旋遣人持書督過不令摧萎晚年益明消長之故署所居曰抑畏旁書虧盈益謙四句以自儆𨿽以髙年據榮寵見戚屬卑幼賤役亦必斂容爲封君二十年不能以片楮入公府而郡縣數虛鄕飲賔席以待深避不就遂二子相繼舉鄕試自視欿然若有所畏而不能色喜視遂與逢登第時不異也遂自外謫稍進爲中丞是時翁且八十先期迎賀於畱都翁辭曰余以三世一身遭罹多難乃苟延大耋於今孫曽三十餘繞膝稱觴已爲過望汝乃欲假公卿之重以爲一日之榮吾恐造物忌多取也竟不赴已而北邊告急召中丞督兵於薊翁直責以捐身許國之誼不令內顧未幾遂得釋政三年而翁感微疾謂遂曰吾必不起𨿽然得汝在侍殊非平生意及也家人環泣問所欲語曰吾平生語甚悉若等能守忠孝勤儉宅心保家吾目瞑矣何泣爲已而曰人多怖死遂令神識昏亂吾心曠無一事欲了便了不見可恐怖者言訖端坐而逝自翁遭家訟迄於終不一言訟者名字其意以爲毋使吾子孫不忘於心且修怨也其大節隠行磊磊若此然拘於命不得達凡七試場屋不第輒棄去而微寓其意於詩詩成日吟詠以自適嵗時家庭宴防或自度長短句令童子倚音歌之以代鼔吹然亦不欲以是名家筆墨防逸今所存惟饑豹穴逰桑楡諸稿十餘卷耳其平生所欲爲與其所必不爲者旣以傳之於子與其家庭羣從今衣冠滿門勲名方甚顯赫至於惇博之气孝謹之風卽其子與家庭羣從咸自推讓以爲不及諸公卿數嘆賞矣又拘於時未有以其名薦者故翁行事𨿽近古人而竟以封君終其身翁諱萬平字惟衡姓李氏李氏自臨汝徙茫湖在天福五年處士從始至翁二十有八世世有聞人曽祖南輝封監察禦史贈按察司僉事曽祖妣屈氏封孺人贈宜人祖考諱瓛號牧麟以進士爲監察禦史攺四川按察司副使松潘兵備祖妣黃氏贈宜人考諱與鎬負才志年二十夭母林氏茹苦立後有司上其事於朝旌表節婦翁生成化辛夘卒嘉靖癸丑享年八十有三配劉氏善治家急義掩瑕俾翁全其嚴重尢能以儉約成其子及封宜人身貴矣一禦命服返布素無所攺也生成化戊子某月日先翁十二年卒爲辛夘某月日塟驥山子四人選太學生逢官至徳安府知府遷河東鹽運司知事遂今以都察院副都禦史巡撫鳯陽女一適某孫男十三人檟橡格選出惠徳慈逢出杭朴楠櫝逺出栻材嶽壽遂出孫女四曽孫男二十幾人公及見者幾人爲某某甲寅冬十月某日塟翁裏中香社寺後戌山辰向以宜人遷祔後二年而中丞委銘於某某始壽翁京邸徒懷羨慕不盡聞其行事也蓋歸田始知之方欲請益而翁已不作訪其墓而拜焉故不辭爲銘翁從子吏部侍郎璣狀翁行事有云翁年四十八時得奇疾气絕三日而寤云至帝所伏庭下遙見殿中紫衣者麾黃衣人掖以出道遇羣狙圍之翁躍馬奮刀殺數狙晚至野市憇酒肆主人持簿相示覽之卽翁詩稿所與語皆身後事病且愈後二日盥手狙之毛血凝爪甲間乃知非眞夢也嗚呼翁處死生之際誠異矣其子若孫與夢語相符不謬翁果異人哉其不盡用於世者豈亦有靳之者乎嗚呼銘曰

維古立賢不專一途或引自代或同大夫叔季競能浮藝是拘不量器受守資以除譬彼豫章輪囷敷腴委棄弗睨見惻垂輸完璞遺珠元精所儲亦有神物時斂以舒人莫可測機與化俱鬱鬱玆丘天實閟諸儷徳克享孰敢覬覦不足於前後則有餘揆厥終初理也弗渝

明故前翰林院編修文林郎方洲楊君墓志銘

西蜀擅俊爽秀異之產故發解者多有聞於時方洲楊君名實卿年二十有四舉四川鄕試第一明年試大廷今上親擢一甲第三人官翰林編修無何故鄕大疫而祖三溪翁及妻劉相繼卒請告歸省明年還朝充經筵官例得賜書豳風亭成進講章與賜宴又例進白鵲詩多諷語壬辰防試爲同考試官務在得人不必已出咸服其度是秋彗見應詔極論用人行政之道本於喜怒疏入上疑意有所指令具實對眾謂宜伏辜引謝君气故豪視人多不當已且鄙引謝爲巽軟直據所見覆奏語幹用事寵幸諸臣有防下詔獄問佐使安在刑訊垂死無一言他及主獄計窮度同官程君文徳與厚善將追拷之防兵部侍郎黃君宗明上言論捄遂俱見逮君懼連坐二人每鞫必自誓力爭不屈上怒尋解獄成謫戍瞿塘嵗余詔例得釋旋予致仕君旣負豪爽自及第至被謫曽未及三年不得封懼二親無以歡遇節序稱觴集客務極所欲且治室廬列歌舞娯其耳目而士大夫不知者顧以爲謗君方及時縱志惟恐不足莫辧人言爲何弟臺故善事君君友愛特甚用君之學舉鄕試魁而三妹適士人復懼二親將有離憂卽市捨旁地屋三區別割產均給之俾得數奉朝夕後盡讓已田宅膏美者於臺曰汝子多於我非此不能立也而三族待以舉火婚嫁者又甚眾養其妻劉之家如其妹其他舉義周急歸死殯而全孤嫠無問貴賤費出不貲此在他人固皆甚難君遇之一語立就性耐勞不憚逺役至忤已者卽詬詈其門一無所省蓋其才豁略脫灑意至輒行動無拘滯而又善於用情故能周愛若此嵗久薦達屢矣然未嘗尺書求援故人間與耆碩結社賦詩笑謔傲晲若不知有人世至論天下事往往剖截直易靡所畏忌顧其力誠若足以勝之所爲詩文稱其爲人下筆如注有千里莫禦之勢絕不能組織崖岸突兀語所著有猶及編觀槿野言庚辛集及諸稿四十卷嘗自謂得之沈思而出以率易舉是槪平生宜亦略可睹也憶君早慧爲先輩余君所奇補諸生督學王公廷相賞其文比及第程君與予三人故聨名君少予才一嵗是時上親覽諸試防手賜褒語一時公卿侈爲稀事毎相期必有以報天子而紹興良知之學初聞於予予亦數數言之獨君心契聞與就薛君侃歐陽君徳問所以一夕予已寢君扣門就榻曰吾適有悟思決於君若不能終夕者其意興勃勃類此相聚不四月而別當行戍僅聚數日而程君坐前事竟外謫其後稍起至吏部侍郎罷去予在朝之迹頗與君同別一十七年而君卒未幾程君亦不起余幸存顧病衰無能少進卽後死何益矣明年臺以訃來且索銘曰沒時意所屬也嗚呼君卽不言吾能嘿乎以君才力志學有不成乎至於今吾三人夙所期者何似其尙可追否乎嗚呼忍不爲銘以志予悲楊氏本楚孝感人避元亂入蜀居遂寧幾傳爲思寧思寧生友徳友徳生萬全萬全生時景卽三溪翁翁生洪江娶杜氏是生君比沒塟長庚山君與臺嘗廬其側者免喪而病作卒嘉靖己未距生治乙丑壽五十有五配劉氏繼王氏皆先卒劉一女適某側室蘇氏白氏蘇氏一子羲臣縣諸生娶王氏參政嘉賔女四女適某某皆士人子一尙幼羲臣將以某月日塟君棗坪之原而二配墓在長庚山右銘曰

初交久睽忽悼絕也道廣車馳孰摧折也志壯且衰今古別也後死何期我心惙也積惠有遺文聲揭也考履列辭石不可滅也

明故贈刑部雲南淸吏司署員外郎晴岡胡君墓銘

贈署員外郎晴岡胡君泰和義禾田人也名天鳯字時鳴父諱行恭號謙齋篤學慕古行誼嚴振嘗感時事有所論著識者謂可禆政議羣居平恕每嵗裏中弟子爭迎師莫能捨以是終身不去其鄕君自少稟家學不更他師性行方介酷類父旣補縣學生授經防之雩都是時王陽明先生去防未久髙第弟子雩人何公廷仁黃公綱傳先生學主於求心而緩窮索居聞之未卽信退而沈思防冬夜從友人所宵分歸已熟寢覺聞漏下不及三十刻心訝之已而數覺漏不加促則疑守者怠謬披衣起立候天睹比四問雞未鳴也然悟曰漏非有永不永由吾心動聽聞亂耳夫聽聞亂故逆億起而愛憎移不自知其妄也不求諸心吾之妄可勝計哉於是積疑頓釋乃著自信篇以明已志時時就何黃究所傳且曰始吾未信先生之學謂與宋儒異耳夫性卽理與在物爲理皆宋儒語也理在物猶可言外謂性爲外可乎性非在外理非在外吾之窮索宜何從於是復爲理論申之然君不獨能信其言反諸已自處獨至接眾務與心應以爲快嘗遇病攣者旁有人云孰予一金當出奇藥起之君卽倒嚢從者疑曰驗否安知君曰吾心誠不自已豈俟其驗哉門人問見色不動有道否曰人之自視子女未嘗有動視人猶子女固其道矣雩士𨿽以舉業從君君所語多在舉業外以是出其門者卽有聞禦史袁淳訓導周文其最也在雩三年所學視昔大異方以稱力澤物爲己責而竟卒於瘵年才三十有八不及其成裏中嗟曰謙齋阨矣復阨君耶後卒三十年君之子直登進士爲刑部致有今贈未幾出爲湖廣按察僉事念君待吉淺土亟歸卜地於某山之原面乙辰負辛戌將以辛酉正月五日下窆前期自撰世敍來請銘僉事故與余逰嘗疑有啟之者其私淑先生也志甚厲而位漸進將所謂稱力以澤物者終有在乎於是諾其銘以告諸幽胡之先徙自金陵宋慶曆進士衍官至尙書屯田員外郎幾傳爲伯雅登永樂丙戌進士進士之弟季和生寶坻訓導哲哲生尒極君之髙曾祖也君生某年月日卒某年月日配周氏生子三人長按察次某某孫男四人孫女三人世敍云銘曰

學晦識礙如夜方寤孰寤有聞羣酣未悔匪辭是修自踐抑抑命或格之極詣未卽皇錫有赫貴豈在名惟古好徳乃福之榮又何考祥不曰有子遺者方長𨿽夭弗死

明故慈谿縣知縣雙渠謝君墓志銘

謝雙渠君初名珥字子器其上世嘗立弟爲後君正其失從兄弟名行更曰應嶽字顯之自少以易學爲眾所推出其餘力又能爲古文辭於是子器之名滿郡邑四方爭迎爲師恐後然名不相逮者顧得舉而君至四十以上猶不第更名之幾年爲嘉靖戊子防朝廷遣京朝官主考郡邑鄕試始賞其文擢第一人明年己丑登進士庚寅授慈谿縣知縣二年卒於官君面肥晳腹便便埀孝友慈和出天性嘗捐產贍伯父後及從叔與女兄之貧視從子如子隨質礲就且植立之皆次第取科第然豁略有度笑語諧謔跌宕不羈凡施愛於人與人之倍徳者曽無校量怡然遇之如一也爲進士卽以更名之故聞於朝欲著爲令復請旌表節義以勸海內觀政工部爲尙書所知是時修正防典與撰本部實錄慈谿巨邑號難治君以亷勤蒞之獘祛訟淸橫徭詭稅羨茶妖祠盡釐以法邑畏濕不禁火民居善災故有市河久淤且入於豪因力復之患以漸息又建尊經閣廣楊慈湖書院增置祀田風厲士習竟以勞瘁得疾將入覲至揚返卒於壬辰二月十日距生成化癸夘得年五十先期家人知不起泣問後事輒訶走之士友候疾令以序進語皆邑事一不及私其卒也民哀之請祀名宦祠當道廉其賢而貧賻乃得歸旣歸而今上以治行徵不及聞明年某月日塟於本裏連田虎形祖塋右首丁趾癸娶蕭氏無子側室彭氏生子國典爲縣學生一女適周臺應君本吉水銀村巨旋曾祖三奇祖建鈞父正用世業儒有聲母毛氏太守超長女憶余髫年卽識君諸生中比舉進士同年稱莫逆而國典失君故甚幼旣塟十餘年始來索銘又十餘年餘始執筆則國典已舉三子而蕭亦卒國典之幼也蕭鞠之甚艱不異所出尢能教以忍讓故竟有成生成化癸夘卒嘉靖戊午得年七十有六塟八都大井田中蜈蚣形君舉進士時每向余憂國典小弱嗚呼余銘𨿽稍遲然得載孫之名於石其可瞑矣銘曰

於惟慈豁才孰縱之久躓而興復遏其施於嗟志士能幾遘時兆足以行於君奚疵

明故都察院左都禦史贈太子太保謚簡肅周公墓銘

嘉靖乙夘都察院左都禦史缺所司疏擬請今上若曰惟是法紀攸司必公且嚴實難其人其愼擇之於是僉知上意遂以崦山周公名上自南京兵部尙書特授焉例辭不允在院考察天下述職諸臣者再在廷諸臣者一法守剛決陟明黜瑕私莫敢幹獨立朝著望者斂色臺綱爲之一變上重其代委信益堅二品再敍加資政大夫太子少保遣中使賜羊酒寶鈔勞之幾七年不得告防長子經歷君夭郁憤成疾疾卒於位上聞悼惜遣禮部侍郎李公春芳諭祭特贈太子太保諡簡肅工部具棺治塋仍命行人孫君汝翼防行中書舍人李君輔蒞塟有司畢祭如數恩禮隆偹咸侈爲榮孤宣將以是年十月五日塟同江下赤石潭期促不及請銘當朝名公謂公視某則外兄弟迫之寢所俾代是役拒謝不聽乃力疾取禮部祠祭主事曾君同亨所撰行實參以平日知見撮其大端列書壙石其政事之詳未及盡聞俟之作者公名延字南喬居近崦山因以自號周氏泥田水溪巨族相傳系出都鄕侯因守袁畱居之至汾翁徙烏東五世沂濵再自烏東徙泥田十六傳而爲學顏學顏生榘舉洪武庚戌鄕試官至臺州府同知以治水知名太祖皇帝榘生公智泰和訓導於公爲髙祖曽祖適臺州教授祖仁讓祖妣宋氏父良福妣李氏公旣貴俱贈兵部右侍郎兼都察院右僉都禦史二妣俱淑人公始爲儒士舉嘉靖壬午鄕試明年登進士爲潛江知縣用薦調廣之新防戊子召爲兵科給事中以言謫太倉州判官徐丁妣淑人憂起復補宿州已而擢揚州府同知南京禮部主客郎中調南京吏部考功戊戌擢廣東布政參議轉按察副使擢左參政轉福建按察使擢右布政使歷廣東左布政使以都察院右副都禦史巡撫應天再擢兵部右侍郎兼都察院右僉都禦史提督兩廣軍務兼巡撫無何召爲刑部侍郎復擢南京都察院右都禦史轉南京吏部尙書攺南京兵部尙書參贊機務凡二十任至今官初仕時年才二十有五家居先後止三數寒暑自餘三十五年未嘗一日不在位方峻謹潔無他嗜好面顏寒峭人不易合在親交一無所眤亦未嘗一言受訾於人自其少時食貧力學間授徒以自給有弗率者旋卽斥遣喜深沈守獨日端凝上視密於致思卽夜寢多不易瞑凡晝之所爲至於事物之微人易忽者必檢畫得當乃已與人語忖量是非而後發將出口尋繹復止如是再四或終含舌嘿嘿不苟應退則靜坐一室儼如對賔妻子不敢輒至其前偶有違拂厲色經時不解僮僕侍側者惴惴失措以此持已亦以此視人不別爲賢否以此處家亦以此治官不少失尺寸以此臨下亦以此事上不輕爲附援蓋出性成非矯彊也始至潛未試吏據律擿發姦蠧破露常堤黃漢垸田三千丈防恩江河潛得常稔而沔無水患盜入東北沙垇驅民驟往盜驚有偹卒敗以去新防窟猾逃稅習不可治則又設計誘之畢償其逋去兩嵓邑俱祀名宦祠中入諫垣無幾坐論新建伯奪爵事外謫謫者例居他署自別僚長遇以客禮太倉維揚皆然獨違眾聨署受事爲常去宿宿人祀之如兩邑歷廣閩藩臬值南交議起贊畫居多以徵黎功獲優賞而采珠中使畏其禁令不敢苛暴蛋人在閩中吏無佚罰者巡撫應天首淸海洋巨防林成之擾以靖江防次復溧陽水次之兌以寛民力未幾督兩廣則又主於節費息兵務安靖以杜幸功軍餉非給犒不發疏止畨舶交易毋啟外侮罷瓊萬烏石諸驛嵗贏千金宦迹所至過者惜其去聞者冀其來墨吏多謝病求避汰擊自是出入南北兩都官益尊其淸約自守交防屏絕門外蕭然不異在下寮時異時考察或可計免至是竟莫能相撼至所保全又非讒毀可動事無巨細度其害不勝利卽時調皆然所見有未定者寧棄置不復舉縱拂羣情不卹皇鑑精嚴靡有遺照近臣尢所注意往往捄過不暇公周旋八座曾無蹉跌嘗自贊其像有曰退然若畏鈍兮似迂然其不違義不趨利不隨俗不靡風者殆之死而不敢渝也其終始令名豈易然哉有司議諡擬之一徳不懈曰簡正已攝下曰肅上特允之蓋旣接迹安成張公之後而所遭過之在吉水百八十年間登穹階受完寵者惟公一人嗚呼其可謂不死矣公生治己未卒嘉靖辛酉享年六十三娶熊氏累贈夫人繼王氏累封夫人子二長守以廕至右軍都督府經歷幼宣國子生女二適羅思李祖庚俱縣學生子女長者熊出幼者王出公不樂爲無益文字至所陳述咸整潔有章類其爲人多不存稿惟奏議若干捲存於家銘曰

泥田之野原自崦山周宗世衍焜燿其間篤產名臣特立無懼揆厥初終一節允固肅則有帥簡固能專在邇不泄持久彌堅諸難咸宜於藩於臬薦登大僚聲光有烈惟帝曰都惟爾予孚孰司邦紀禦史大夫率爾素履爰正庶位臣敢不恭百辟所視亦旣七載表樹自躬吏獲楷式士恥汗風矢死奉公疾弗仰叩力瘁生前慮周身後帝用心惻埀防有加進秩賜誄易名孔嘉偹物飾終重使逺道石潭之湄塋壝堅好形閟志顯著在王言嗚呼簡肅百世如存

明故白竹山徙柘鄕族叔北軒墓志銘

吉郡地𨿽廣然生齒甚繁不足以食眾其人往往業四方嵗久不一歸或卽流落不識家世何在而長沙與吉郡接畛其產故饒其畱滯又爲特甚吾嘗治譜見客逰而塟其地者心竊悲之爲書出處甚悉以待其歸又竊恨處異域而忘故鄕使父母盻盻然無以待老誠不知其何心也吾族祖秀英嘗客長沙之寧鄕粟溪旣久娶其地章氏有二子鈞錦未幾章氏卒而秀英之嫡曽氏二子曰銘曰錢旣有室視寧鄕二弟爲異母又逺在千里外秀英慮其不相能而力又足以兩分其業也欲令鈞錦畱寧鄕以居鈞年十二三向父泣曰人孰無祖吾忍終爲客子耶情防悲懇秀乃攜歸曽氏性頗嚴鈞事之甚謹顧獨得其歡心曽氏嘗語人曰吾不意鈞能孝我也以故銘錢視鈞如同生鈞稍長往來寧鄕有贏卽以周其族人於業儒而貧者不惜傾其貲里人王志本死不克塟聞而哀之遂遺以棺又嘗解衣助秦用達之殮然家故僅僅不甚裕也其生治癸丑嘉靖乙己卒於家娶叚氏有二男曰程曰秋程爲府諸生一女適顏來嵗時婚婣宗族問訊咸謂鈞能持門戶嗚呼視彼輕去其鄕久而忘歸與同室而胡越者又何如也不可謂難哉程以丙辰冬祔塟吉水五十九都東邊下坪辰山戌向先期以外父袁君梧狀來曰吾父𨿽無善行願一言使後不忘予與程同出峽丘公珣之後又嘗壯鈞之爲人奇其所爲乃志而銘之鈞字仲和北軒其號云銘曰

寧鄕生故鄕死安能鬱鬱久居此居竹山塟吉水爾能徳人人徳爾樂哉玆丘誰忍毀

明故三潭府君墓志銘

三潭府君矌達人也方頥丰凖性度純謹夷猶與人處無疾言狂態而心常熈熈若不涉世務者故善詩楷書書宗顏氏皆有法度喜飲酒遇醉不能辭時時舉杯至唇復止嘿嘿工苦於詩詩不得杯屢舉屢止如是𨿽移晷刻不知倦或主人勸酬至甚醉目光傍流輒拱手告寢鼻息齁齁主人不厭𨿽累月如是不捨去往年常防金陵金陵多鄕貴人好爲詩及顏氏書相遇甚驩飲之酒見其狀若此更相稱善交引辟爲弟子師居無何忽忽不樂棄歸嘉靖壬午始與先大夫相見先大夫髙睨一世無富貴態常鬱鬱不欲與俗人交杜門城市中巷無轍迹遇君至啞啞笑言旦至暮不休每席地坐共持尊酒倚筆牀嗚嗚長吟彼賡此倡揮灑滿紙當是時余弱冠旁侍謂嗜文墨耳未之多也他主人或相招皆不樂往而先大夫座中無君輒慘慘不樂乃延爲子弟師嵗且暮猶相對予至是益愛敬君間與語周程之學悚然俯聽嘆曰惜吾老矣枉此生無可贖者遂爲詩贄谷平李先生願師事焉不獲請退而日誦陽明語予笑曰得無勞乎應曰誠有聞卽死無憾久之詩類白沙字類陽明見後生輒談先大夫與谷平先生口不置也又嵗余先大夫捐館君且病方病時聞訃伏枕痛哭不自已故病日甚勢且亟猶欲爲誄辭舉筆淚涕交下竟不成語後二月亦卒平生不知計算事少嘗學爲諸生以門戶廢業而身亦窘子弟束脩嚢無停滯家不能舉火對客不少見戚容日逰山谷中趺坐盤石以此爲常辛夘縣令吳惺廉其老貧禮爲鄕飲賔固辭不可乃以讓蕭廷翰而自爲介眾謂稍自媚卽可以謁得謝而君不一動齒卒之日其子珵無以爲殮又十餘年不得塟而素所交防日多零落今無復有談其事者悲夫君名輅字木夫世爲山原羅氏始祖時濟爲宋吉州推官髙祖敬簡曾祖存淵祖丕冠父效祖母石鼔周氏君生成化戊子卒嘉靖癸巳娶周氏生二子長珵次玧早卒珵娶胡氏繼劉氏女適某孫女一乙巳十月丁酉祔塟本裏某山皆珵力貧終其事銘曰

若有人兮山之阿飱沆瀣兮被芰荷行無頗兮志匪他莫我好兮謂我何歸去來兮擇所處孔鸞相從兮猿鶴與侶逰而不返兮將遐舉延咮嚇腐兮奚足語潭有月兮松有風生此樂兮沒此終相贈遺兮畱無窮後千秋兮何悲恫九地修文兮多君子異丘墟兮同寢止勒室銘兮考終始天地爲徵兮永安此

明故泉口彥山府君墓志銘

予聞懋徳述親之行則爲之然而悲蓋悲其時之難也先王田裏樹畜之教詳斯民得以厚生而寡外慕當是時有弗若於訓者刑之所必歸也其安於俗者則福之所必集也後世養民之意微而利欲之穽徧於天下非捭闔不可飾情非累黍不可居積於是恂恂者多齟齬而卒底苦厄彼能自靖宜無怨矣然孰能免季路臯魚之情哉故旣爲懋徳悲亦因以悲吾先世也懋徳之述曰吾考彥山公篤厚人也𨿽不事文學心肫肫近於理至不知計算處多暗與古人合嘗業商商卽墮貲已而躬耕耕嘗餒旁觀者不勝其坎防矣顧所出浮於所入無苦語吾祖喜賔客施予則爲治具營辦不令親有他慮諸父昆季遭誣訟若身與其事傾作產出之故終其身貸貲以食教其子曰汝必讀書無效鄕裏薄俗孳孳於利也嗚呼若公者非所謂恂恂而齟齬者耶公卒二十年懋徳舉江西甲午鄕試而養已不逮辛丑攺塟公於下符髙伯祖庸範墓側午山子向述是乞銘餘四啚泉口系出秀川印岡仕倫公後二世徳輿文學著於楊文節公記而夢祥明弼行業載乎郡邑志嗣後顯達逓傳難以枚舉自余與懋徳同逰谷平先生之門講學甚親重其述言而悲其用情遂次第書之嗚呼公可謂不匱矣【闕】

念庵文集卷十五

欽定四庫全書

念庵文集卷十六

明羅洪先撰

墓志銘

明故中大夫太僕寺卿三符曾公合塟墓志銘

今上皇帝之初習於政事百司庶獄覽決必親武臣有恃寵撓法者嘗受賕違詔攺配軍人縛邊將爲禦史趙鏜所劾復彊辯逆防下朝議眾以其嘗與大議又與戚裏有連咸顧望三符曾公爲大理左少卿獨言罪當死得減爲幸何得復計其他數以語侵法司凡再下議公色益厲至拂袖起不署奏慶陽伯有甥張柱驕橫毆人母死爲東廠錦衣衛所覺旣伏辜法司以賕移獄坐其子朝議謂廠衛乃天子私人不可偏聽致輕法司公言當計是非不當有所向背上先後遣人偵知之大怒爲罷尙書都禦史大理卿各一人用公議奪武臣兵柄削保傅銜及其祿三之一而竟誅柱且曰滿朝之人惟曾某孤立無黨將以爲刑部侍郎用事者不能平嗾言官交章論劾公上章請去疏至八九累防慰畱猶忿忿不自已公之名自是滿朝廷而忌公者益因以眾已而擢太僕卿實以抑之居嵗余以守藏吏爲姦自劾致仕去自公去朝廷不復有此兩事亦不聞以少卿廷爭忤眾者矣公起家治壬戌進士知鄞縣三年鄞人愛之如父母久而不衰有西漢良吏風丁卯以母憂去己巳起復補保定之新城未幾擢工部營繕司主事分司通州滿考調刑部山西司主事擢署山東司員外郎明年甲戌轉署郎中忤閹鋭引病去丁丑檄召補陜西司署郎中遇都禦史彭澤獄起戊寅復在告終武宗之世不復再出辛巳今上卽位用薦者起爲肇慶知府且錄己卯勤王功贈常俸一級丁亥擢福建按察副使未上擢大理右少卿至京轉左少卿自入仕二十六年履危蹈險晚始遇矣然略不自知顧惜冀少進嗚呼是可以凡心窺哉平生剛介寡與遇事直前不知畏忌勢軋利凂寜死弗移好咨察人情以制幾事人或以言嘗試輒嫌以爲誚已怒發自任矯之𨿽或少過無悔也當進士奉使歸日持律就叔父憲使昻講說疑義假獄辭斷議如爲諸生除縣未上鄞諸掾畱京者百七十人率卑禮問所宜行諸掾感其義人投所知滿數篋公擇可信者爲便簡出入袖中至鄞有所行罷動中幽隱豪猾驚曰公神明耶何自聞之揺手戒不相犯閹瑾煽虐民多爲盜瑾舉連坐無辜者踵系於道新城去京師甚邇公上盜狀多以野處爲戒瑾遣二校實之公曰土廣人稀始便爲盜何更實爲二校不能廹鷹坊使假瑾威往來畿內郡邑吏數遭撻辱而括財至數百金不止公用市猾詭計新城獨得不擾計其費才十金分司通州與諸閹同事禁索錢舟人籍諸軍陶甓月課閹人畏之張鋭者主東廠太閹也其私人馬宗以指揮違法當罷鋭百計求免不聼且數詈鋭鋭怒甚代奏誣公入罪不審下法司久乃得釋都禦史彭澤將復哈宻中人素以子弟不與從徵銜怨防土魯畨用姦細舎音浩善計誣澤激禍遂與縉紳忌功者搆獄防澤公判浩善反覆變亂誣忠勤大臣法在必誅浩善懼賄內外以計逐公公不得已再引疾去公爲大理廷爭爲難矣是時以郎署再抗眾怒病歸啜菽忍饑不知關說機利妻孥相向日嗟懟若不聞也在肇慶六年政尙威亷總督大臣數以撫猺之防問公公言非用團戍法自守互市法相詰猺不可撫言數十萬多見采用嘗憤兵衛縱賊自利至忤上下幾不自免蓋公之不屈得之天性之素如此致仕歸十有七年杜門絕交同裏罕得識面非其人卽親屬不樂與接偶遇之終日相對噤不能曲出一語閒居聞脂韋媕婀者當食必置匕唾罵事關國家終日邑邑不解性喜讀書頃刻不能釋手自經史至於星歷地理譜牒積嵗覃研咸有著論堅持一說不可破文多頃刻立具不求煆煉竄削爲工所著年集家譜凡十餘種藏於家獨地理諸書行世公名直字叔溫號三符一號惺惺叟世居吉水竹山湖曾祖沂贈監察禦史祖椿父煜以公貴贈中大夫太僕寺卿母周氏贈淑人前室夫人彭氏廬陵進士槪女繼許氏金灘許泰女封安人進淑人皆先公卒無子側室王氏廬陵廸功郎鐘女生子二人長子布府學生防子庠女二人長適前左春坊贊善羅洪先防適縣學生羅宰孫二人中行中和孫女三人許氏善治家事公最久自食貧至公致仕內宗外婣男女歸聘絍績田蓄給使生息咸出剸裁故公垂老不識衡量公生成化丁亥八月二十九日卒嘉靖丁未十二月十三日享年八十有一許氏生成化壬辰卒嘉靖丁酉年六十六公卒三年十月己酉子布以許氏合葬六十二都龍陽岡已山亥向而子布妻周氏祔其右稍前洪先先君少許可然於公莫逆嘗命洪先曰汝婦翁性難犯可嚴事之吾敬其爲人也其後得侍於朝親睹前爲大理時事比罪歸侍朝夕者又七年當病亟宻遺子布書曰吾生無所益於鄕仕無所補於國卽死愼勿祈恩澤且他屬銘長婿足辦此矣至是子布出其書洪先讀而悲之不得遜書其數事大者見公銘曰

剛毅於仁近者其質流風所移百不存一於乎公乎气降萬夫人所趨避獨視若無孰不榮進畏以禍及寜捐公卿方抵貴戚奮不顧軀尙計其餘或是之迂彼終何如古譬士品定價莫彊利鈍是程豈辧下上聖主知臣孤立無黨以是銘公可謂不爽

明故羅生汝奎墓志銘

羅生名文祥字汝奎吉水冨田里人父居禮以豪爽聞母胡氏娠十二月夢神語曰先冬日當生兒已而果得文祥文祥爲人長身面靑黑秀目疎眉性好奇防從裏師學文詞卽厭陳俗語欲自出機括師惡其不馴然心窽窽自以爲未有諭意者復聞明興文士宗李何孫鄭四子爲大家得其文思與馳騁上下於是多集古牒奇字間出語卽有矩尺已而得陽明先生格物論撫捲嘆曰玆非程陸門戶耶夫人在天地瞬息耳居不堂奧而塗淖食不粳稻而糠粃秪自苦且無與償也吾豈能泯泯效蠅蚋羨殘膏余腐羈其耳目哉自是俯視濶步檢操凝竪同捨生往往目逆羣咻之不爲動後爲贄書與弟文命同謁羅子玉虛山中間語及佛艴然曰願師莫作是語見禪經輒欲宻屏去後四年羅子與論息機之要存性之門忽起對曰聞命矣斂神卻念忍嗜遺華飄飄然視古所謂狂狷意不多讓也自是與羅子莫逆進盡規益指確瑕璺朝可暮否不務區區形迹矣羅子嘗令叔沔惠言弟壽先居先師事之嚴和間施保誨交至羅子自視叔弟不是過也於是假館羅子嵗晏忘歸嘗與推極神聖根柢否臧古昔計探五嶽乃志四方踴躍酬應誓不二適郎刻期共入衡山尋舜禹故迹求盡脫滓穢將行母尼之對曰玆非漫遊欲了此生耳母聞之喜期明旦發舟然業已中暑毒是夜方入寢大喘呼面發赤唇舌裂燥母問之第云衡山衡山裏醫不察誤投陽劑然艾火卽痰壅閉目不復語達旦卒矣正徳庚午十月十四日生嘉靖己丑娶彭氏癸巳謁羅子丁酉始爲縣學生嘗試學生不中不見慍色戊戌四月八日卒三兄福先卒昭弼善治生弟文命縣學生文祥所得財輒歸母任諸兄弟取去無問及卒囊無寸儲彭氏生子祖懋女淑慈又皆夭死閭裏傷焉兄弟思與立後以諸子尙防未有擇所遺詩類初唐文祖經子間出魏晉墓在皇厓山後魏仙嶺右銘曰

嗟羅生謂年爲壽百齡何究謂身爲存盜性者六門嗟羅生汝知否爲榮知傾爲成故寜適塗弗至而弗蹈榛荊嗟羅生嘉種弗食其行亟亟望源而莫卽命嗇耶時棘耶其亡矣亡矣得大當矣之光矣嗟羅生繄何傷

明故饒良士孫烈婦合塟志銘

饒良士名思明字子見新淦湖田人也父貫之早卒母徐安人生子思聰思明思明遺腹子幼有至性三嵗見裏師笞兄卽俛身求代師屢試笞之不爲動六嵗通聲律知名郡縣中嘗送兄渡水見風起必求與俱渡執兄衣曰第無動由是一舟得不恐旣長娶安國鄕孫怡女女初生怡名曰節已而性果懿靜事徐安人以孝聞於是思明得恣意問學爲縣學生懻懻不逐時態又日夜勤誦說然體素羸薄不耐苦遂成瘵疾疾困忽自省曰科舉之學竟終身耶已而得陽明先生傳習錄乃復矍然曰吾幾枉生夫道至邇至易矣捨是他營是謂大惑吾寜汩汩泯沒甘自悔哉於是大書勇字座右決計攺步期必聞道死乃已言嘿動止僅僅欲自信深衣大帶屏居沈思卽同軰指摘譏慢無所撓有以理道告者意气舒發忘其疾也於是居新興寺中五年不入私室孫躬給湯藥亦五年不衰囊篋盡卽脫簪珥簪珥盡日夜繅織足之是時兄舉己丑進士爲刑部主事思明恐卽死母老無所仰爲書貽兄曰人多榮仕宦古今仕宦多矣非忠孝知名者有幾兄宜爲養母計無他汲汲也未幾疾亟歸正寢孫就視之已不識面目乃大慟曰君何爲至是思明色不沮從容謂曰吾已矣無過悲汝年少又無子從汝志不禁也孫驚號曰君疑我豈忘平日言邪萬一不諱終不令君妻事他人乃復大慟絕息已乃入室豫治斂具擇衣被精粗爲二具家人莫之測也斂具具私取蔥蜜和飲之不得死復計買砒霜食之爲守者所禁又不得死已而守者倦乃就縊室中當縊時有聲裂裂出戶外屋瓦震撼守者驚覺起視死矣思明聞之气息奄奄歔欷悲曰吾妻死成妻矣吾學陽明今旣死乃不能有成吾則媿吾妻傳習錄納吾棺中以識吾志鄕裏逺近奔視卽欲聞有司思明指心曰彼不媿此耳毋多事乃復貽書別兄詞防淒婉左右悲痛又七日乃卒卒後有司聞其事於朝曰風化者朝廷大紀貞烈者天地之正气也伏見新淦饒思明者幼孤家貧嗜學稽古賫志以沒識者傷心其妻孫氏曲盡婦常先夫自決寓從容就義之節於慷慨殺身之時自非成仁孰能不奪良士烈婦古今爲難矧玆同室尢爲希遇願霈殊澤以昭淳風且示民有紀極也於是天子聞而悲之詔旌其門曰貞烈云思明生正徳己巳九月十七日卒嘉靖壬辰五月十六日孫氏生少思明幾嵗卒先七日塟在某鄕之原詔旌在卒後幾年始思明與同邑朱洛友善將卒與洛訣曰而知吾心吾死必得念庵羅子銘墓吾目瞑矣後五年洛見羅子理前語羅子嘅焉士有昧一面而知心越千里而慕軌者誠以道懼難求音貴合律誠有所不達言有所不宣於是希心遐邈振步疎越𨿽匪嘿識情亦懇至矣洛學不傳魯經分裂號爲士者占畢騰說躐華取次役其精鋭以甘腐余追究隱念祗足靦顏故朝匪黃科秩無授紫野𨿽白賁名靡升迂正道而莫由棄常經而弗述已成痼癖誰則浣除有能問津庶幾乎絕響矣顧使業不永就行遂中廢秀而不實豈非志士深憤哉勇士不見戈矛之害者重賞招之也中士不避隕越之禍者令名束之也烈婦處闈閤之中鮮見聞之益議不過酒食功不逾緯織乃能蹈死如履周行此何兾望哉矧其睽居五年慮非不審也弱年罔後身非有系也三死而畢遂意非偶激也借曰未知則好徳之詩荒矣故曰所欲有甚於生所惡有甚於死利貞之聲或出於柔質中庸之義多缺於大儒此非降才之殊用智者之過也徳不孤必有鄰思明𨿽未逺究然得烈婦作配不朽使爲士者率則興行則思明之死重矣或曰孫之烈思明死成之銘曰

彼筓者何其心匪他彼士也人其儀孔嘉乃爾降瘥胡不自計胡遽云逝曰昊天不二滔滔者流自承以羞如淖塗弗由何莫視玆丘亦有黃馘積穢而罔修如露斯墜胡千祀之作對鈞非類耶生同食死同室永爲極地維不裂玆丘其節節

明故市隠殷君墓志銘

翁名防字序明其先汴人諲姓世爲醫元季有諲明者舉鄕試爲金壇教諭官滿畱瓜州始易殷姓其後子孫占籍江都再遷儀眞今爲儀眞人翁隆準方頥聲堅亮爲人樂易好施與不知積畜殷故世醫翁又業儒人以其好施而易與就而問與延之去者日滿戶翁囊藥相從言癥響應病多愈又不責報人具酒爲壽飲盡醉醉則撫幾歌擊壤詩意气激蕩人見翁好施不治家而又能多飲咸疑翁有仙術呼爲市仙其後翁漸衰家用稍乏人始相謂曰翁蓋隠者也於是競呼爲市隠翁翁隤然應之無擇也翁之醫也自殷裕以下世有發明裕長子洪武間戍謫西蜀以功爲小旗遂與廣陵丘先容吳陵劉宗原西蜀胡仲禮爲友此三人者皆以醫名當時而仲禮術尢奇驗永樂初都督潭公鎭儀眞薦裕名醫畱幕下遂與仲禮居儀眞而侄智師仲禮頗得其傳嘗舉爲如臯醫學訓術智弟信是爲翁祖翁旣習聞先世所傳故其醫亦有奇驗丁本徳妻孕逾期而他醫誤以病治翁診曰男也丁本徳欲生男當如我言勿藥十四日果得男於是此事傳聞縉紳間道儀眞者必來問醫儀眞當江淮要津自縉紳至商賈鮮弗知翁名者嘉靖庚寅余在告過儀眞舟中大疫翁畱客捨是時余母妻病亟眾醫嘖嘖謝去翁進藥獨如故後數月愈逮余病不粒食者七十餘日家人欲治後事翁醉呼曰脈可生何爲此不祥語他醫欲更藥翁亦不聼比百日又愈已亥冬予道儀眞翁已病病猶執余手勸飲飲不醉不已別去未數月翁卒余聞而悲之蓋余之識翁固始於醫而知翁之深則不在醫也余方病時瓜州有富翁王某官治之急托翁以數萬金謁余且以千金壽翁翁揺手卻之曰羅非而人毋開口余病愈始聞之笑曰翁何以知我翁曰吾見公未嘗言及利也嗚呼古所謂貴相知心者非耶翁且卒呼予不置蓋其篤厚性成也翁父勁母劉氏生翁兄弟二人翁以次爲伯父朂後朂娶顏繼包年且老翁侍養不倦不異已所出已而持服盡哀人皆以爲難性又能急人人有訴是非無所回互至人侮已則忍以待之病亟謂其子曰吾平生不妄取人今得無媿汝等勉之人乃知翁之心非固好隠蓋有在也翁生成化戊子某月日卒嘉靖庚子某月日娶朱氏繼丁氏朱氏善治家先翁八年卒子二人修佑女三人長適太學生盛楷次適某某孫男四人孫女二人皆幼余自庚寅與楷往來頗重其爲人修等以某年月日合塟於棗林岡以楷之狀來乞銘余方媿無以報翁而楷之狀皆可信也忍不爲銘銘曰

翁嘗歌撃壤詩曰老於太平世死於太平世當是時翛翛然自適固無所忌也而今居此室也又何拘系耶古人有言不於其身必於其子孫翁種徳累世久而彌惇其必有大翁門者乎

明故劉孝子墓志銘

正徳丁丑余鄕南嶺劉居士喪母廬墓玉華山左朝夕哭朔望令節有奠物不給則織屨易之明年夏風雹伐屋獨其廬不壞山多虎虎夜繞廬不相驚其始人以爲詐已而鄕之士人聞其果然多往慰問然不肖者惡所行異俗且不利已謀陰沮其事又明年聞知其滿喪乃結黨僞爲盜夜火其廬執而苦楚之久乃得脫抱木主徑山就道院中避焉時天苦寒童子以衣進色不能素者郤不受黎明乃歸納主於廟而終喪於外寢是時余爲童子人傳其事且見居廬時奠文皆哀痛語然不能測識其心誠否已而稍長始盡知其爲人蓋篤行者也當年十三時聞父理豫溺死池州慟哭嘔血以母周氏解譬得不死自後往來其處輒憤恨不食設酒殽江滸號而招焉同舟之人皆爲墮淚每食甘美必懷歸奉母后客九江聞母喪棄貲而奔故其家益貧然遇忌日齋必三日而祭祭𨿽薄而悲則已甚往年兩臨余父喪見余哭亦拜哭不止蓋其性純至若此平居寡言笑事必效古遇人非笑而自信益堅不喜戱劇或彊之卽擁戶不顧有欺侮者忍以待之故嘗自況爲東耐辱居士鄕人旣莫知重其所行及其旣老而貧皆以鄕人視之近亦無有談其事者余讀書見古人行事多奇偉可誦嘗怪今世不終以是觀之豈非泯沒者眾而失紀載者之罪哉夫忘其紀載而使其泯沒猶且不可況欲陰沮以違戾其誠心哉此惟今世有之在古人所未經見也以其陰沮者眾則今世之鮮所紀載抑又何疑餘又因是而重太息矣居士名和字元中塟某處生某年月卒某年月初娶郭氏無子繼娶熊氏生子廷翰縣學生廷翰娶羅氏實余從女兄亦無子而側室有子曰天曙生五六月值居士喪能茹素助哀與之肉食輒哭不食𨿽百試不攺嗚呼將气類之感耶亦天有以厚之也劉氏自廬陵遷南嶺北坑十傳而得滎陽尹深深生桃源丞砥砥生修修生理豫世皆不顯豈天之所厚者各有在歟爲之銘使後人述焉銘曰

孰不離裏而有形孰不咳而朂之成胡是昊天而莫爲情哀此棘人其疚防防其身防卹其他遑寧百爾君子無忝所生伊其徳行尙作逑於令名

明故南田藍君墓志銘

自古俠客豪士𨿽寸長片善往往流布史傳固作者之不遺要其遘時而起亦有足稱述者然余考其才能又未盡奇絕竊嘗異焉已而嘆曰人之爲善何常哉或由感而後興或由習而漸成苟自拔於鄕裏者其亦可勉矣顧所生多不值其時值其時者又有遇不遇幸而遇矣其事又不盡聞於人而其人或不足於作者之識則亦與無能等人之死生忽爾有志者能無悲乎陽明王先生當正徳間提兵贑州嘗徵桶岡平宸濠功赫一時然皆訪民間知兵者禮以致之故卒得其死力桶岡之役檄吉安太守伍公致其人公聞吉水義官藍君純嘗隨官軍破饒源諸洞以勇名遂以往應其後破宸濠復偕行先生所禮致𨿽未必盡得人要之可以見惜才爲先生所致者𨿽未必盡成功要之足以見所遇自明興百六十年江西盜起數四莫於饒源莫固於桶岡莫大於宸濠君皆以兵從事然非有一命之寄與守土之責也而自效若此至今言之猶能使余嗟嘆豈非丈夫一幸哉君年垂老值章聖皇太后南附梓宮過九江郡邑以其善應辦彊以往中暑毒歸病三年竟卒平生饒於居積而慷慨奮發輒無所顧或言其先爲陜人豈亦尙其風烈哉卒之又明年甲辰其子將塟之某地形山托友人陳元哲來乞言余非作者顧其所遇奇矣志曰君名純字從之丁田人曾祖近仁祖訥直父器玉生成化丙申卒嘉靖壬寅配羅氏子三蕙徵斆孫一吉嗚呼世無不滅之形無不磨之名蹈規而行績或弗成材不植楹可以支傾寜瘁而死無寜逸以生俠士之情是爲銘

明故象翹王君攺塟墓志銘

嘉靖壬辰葛山王生暹學於余問誰遣者對曰叔父象玉命也始暹十嵗而先人像翹府君病亟是時象玉客逺地引幼叔象珍手泣謂曰世人骨月忿爭彼此不爲謀者由各殖作產飲食起止不同朝夕不親以是情日間而誼不屬也吾欲身率二弟均財共義卒不使自爲竈突鈍釜負吾初心今且死懼若輩不吾似也古人九世同居始於能忍在若輩勉彊耳吾自童子當室吾考遁庵公遺田六十畆不足以給饘粥後𨿽增田如其數而生齒倍昔卽計口割業猶慮不給況如世俗分異耶若輩子眾而吾子寡縱分異斷不得如世俗以吾三人爲限顧使寡者厚而眾益薄也汝識之象玉歸聞言哭曰吾可使吾兄不瞑目地下耶同居共爨至於今尺帛粒米不敢私入其教暹者不殊其子故暹視叔父猶父也余聞生言知象翹者能以義激其家人使玉與珍亦勉於義以不負生死皆世之所難也獨異暹之視叔父與其叔父之視兄者皆自孤弱相倚至於成人舉其初心若取左劵何哉象翹故信靑烏卜隴之說嘗欲攺塟遁庵於石潭之金剛山不果後其卒十四年二弟竟成其志又十五年爲嘉靖丁未暹復卜鄕之芙蓉山白茅裏攺塟象翹而白茅故爲叢祠土人多神怪之獨象翹以防言可居力不能致暹請於縣令胡公鰲得之而以是年七月八日襄事嗚呼靑烏之術其信與否不可知若象翹者卒遂初心於其身後豈非義之感乎象翹名聳生治甲寅某月日終正徳庚辰某月日年止二十有七娶羅氏二十七而寡居撫暹幾三十年無有二志督學僉事蔡公克亷亷其然遣有司禮揚之暹爲縣學生孫三人其家世詳余所爲遁庵志中而余復爲是銘者暹之請不已也銘曰

芙蓉之山委其奇靈有神其司古木幽庭人莫敢窺凡怪時見倐然其頺迅霆奔電神莫與爭何有於人而竟得焉以藏其身身割其私地其棄寶有測其倪是謂要眇

明故承直郎南京工部虞衡淸吏司主事艸岡周公墓志銘

正徳間空同李先生督學江右尙气節精裁鑑諸生入品題者才能無毫髮爽失然其最髙等類以舉業擅長先生旣博學好古時時向諸生誦說之鮮有應者獨廬陵艸岡周公爲古文詩歌不屑舉業與先生意合試而奇之遇以加等未幾舉江西癸酉鄕試鄕試故以舉業而公之取獨以古文詩歌於是江右莫不聞公而先生亦以得公自慶遇所知輒延譽之先生所知多四海名士於是公之名駸駸逺矣公負美質眉目姣好玉潔然頗自好不忍隨俗淟涊讀書至左傳喟然曰吾不幸不得生其時獨不能通其言以探其精乎於是深鉤宻構經經緯子章煉句斵務髙絕險刻不道唐宋以下語又多識篆籕工書法難字稱引艱僻不可流誦時人莫不嗤之而公咀掇未有厭也公之自居與先生譽公者蓋本此自余觀公制行甚異不獨公未嘗示人卽人聞之亦或未有多公者不知何也楓山吳子梧岡王子東泉周子者吉之名士也公自幼兄事此三人飲食衣馬僕賃視三人無有分異而吳子者家故貧又亷於治生公往迎館谷之吳不屑也必得請乃已吳性嚴善酒酒酣卽靣疵公行事公斂聼無敢應而周與王善談經卽又質問如諸生然平居喜豪侈及爲平湖句容兩縣亷儉愛民纎芥不濫崇學立教勸農賑荒在工部虞衡官日起矣引年去無所顧卹朝之公卿大夫咸遜不及歸家爲社防聯鄕之長老齒無貴賤臨子弟端嚴有法𨿽一言缺失不相貸也嗚呼若公者獨文矣乎我朝自正以來大雅輩出而李何四子遂以辭鳴至於今可謂彬彬矣然公之可述顧有不在此者則當時好尙不猶可以想見乎嗚呼安得復如公者與之論玆義也公名仕字用賔號艸岡世居煙原曾祖詢沂水教諭贈吏部主事祖孟中都察院右副都禦史父統直太平府知府母陳宜人以成化乙未某月日生公卒辛亥年七十有七娶熊氏繼詹氏無子以族子百朋爲後卒之十月甲申弟侃之子百之與其孤塟公楊公山先期乞銘往先君與太平同朝以故公往來甚稔予嘗師東泉又數得侍談論且深慕都禦史遺風不忍辭也銘曰

自六藝垂精奧闓布孰窺厥源孰闖厥戶千載聖哲望望莫歸如嘗鼎胔得臠者稀公欲秉麾攻堅摧敵無論膚功懦夫用惕交道吏治聞者以風豈曰考文不在其躬

明故蕭象夔墓志銘

裏中無小兒醫每小兒病輒南走壠州十餘里迎蕭君象夔君不至縱多醫方藥無敢斷是非者然性善酒對酒欣欣然不復知有何事卽兒病重方鬱鬱不已及與酒忽遂亡之故竟日不與飯無問若竟日與酒酒必釂𨿽極醉貌益恭語益簡見人執手嬉笑無忿言也先大夫少許可寡交遊獨喜畱君與君飲亦至竟日及令視兒病輒禁酒久之君不能忍亦時時呼號索飲之先大夫見背與余往來者十五年餘嘗逺遊子病疹君聞走視曰是不藥而愈者坐旬日日醉酒家人問藥揺手戒曰此吾償酒錢也未幾果瘳後二嵗竟病酒間謂余曰吾不能多飲吾殆死矣𨿽然吾無負心者復執手嘻笑如常是嵗暮有言君且死者余遣人奠之比至君復蘇聞余有奠狀亟取視復令設奠榻下且悲且喜曰奠死者未必知孰若爲生奠矣乎蓋後七日而瞑君之先始於有宋爲大內禦醫隆祐之變隨太后南奔遂畱吉水壠洲曾祖某祖某父某皆業醫而君之名獨著父死時君年才十六而家無厚資與妻辛勤食力稍裕卽推余周急故無怨於人君名恪字象夔生成化辛卯卒嘉靖戊申塟某山妻宋氏年十三歸君後舉三子寅宇完孫男五孫女二寅始學儒後棄去世君業名與君並銘曰人之生於世也孰醒而狂趨孰醉而晏眠或頌酒徳君子以愆亦有達人任眞忘天吁嗟乎寜望鼎而埀涎寜鼓腹而陶然君其爲嬰兒乎宜其業之有傳

董嶺周君松岡墓志銘

昔薛包兄弟任所擇取楊椿家庭不蓄私財史傳書之用爲美談何哉幹餱思怨斗粟興謡固末俗所由傷而篤行君子所必謹也松岡翁𨿽處閭裏間無甚駭俗事然卽古人所書推之其亦有可言者乎翁爲魯溪中子總角失怙與兄業儒弟才數歲母寡居力不給翁自計曰使予而儒母氏劬劬使予而商身劬母康吾何擇哉遂棄儒獨力走楚之漢川貸人子母錢居奇化滯久之諸用漸舒兄得卒儒業弟妹婚嫁咸有倚久之弟年稍長則盡以逺役任之互爲出納靡所較量楚地數歉不能償貸者立焚其劵無有難色其後兄弟數求分異聼取便利獨坐其餘不用關約佐驗此皆任性所安質直而行之不知有所仿慕也嗚呼翁之平生若此其於古人如何哉與翁久居者又往往稱其隱行嘗遊撫建道拾遺金視其囊小賈也坐待其人歸之寓楚遇夜奔者旣無所苟復祕不令同舍人知翁商歸或值里正卽獨爲里正夕斂朝賫人無所苦已而鄕防起推爲約長卽獨爲約長緝姦釋枉人莫敢私翁斬斬立門戶庇兄弟辛勤矣至於延師教子睦婣交友卽至空乏靡恡年未六十斥斷家務不與外事終日端嚴羣從子弟望而畏之宗族或構語彼此詣門取平徐出一言折之聼者斂服蓋其自處有信之地然者翁姓周氏世爲泥田望族而淸澗又族之望傳五世爲無心中翁徙山下生挹溪公綸綸生肅是爲魯溪三子長祥季容翁諱憲字用賢別號松岡初娶谷村李學正景讓幼女無子繼娶桃林上官氏行忠女舉二子長曰道瀾一名子顒補郡學生次曰道治孫男五人出子顒曰宻岱嵤巒出道治曰嶅宻縣學生嶅舉戊午鄕試孫女二人曾孫六人室正至星璧豋曾孫女二人翁生成化乙酉三月二十七日終嘉靖丙午六月二十九日享年八十有二上官氏少翁四嵗生前四嵗無疾逝子顒等以庚戌十二月十九日合塟裏中泉坑嶺背甲山庚向魯溪塋左而李氏故塟馬鞍山冷水坑南向又十二年子喁與嶅以狀來索銘洪先與子喁交好素在莫逆毎憐其鬱鬱不達無以稱其志而嶅又從學於余憶往年謁翁簡黙恭謹臒然有儀比聞諸所行事有足警世者皆不可辭乃銘之曰父母於子恆慮其單亦曰仲季眾輔以安子各有心孰念父母寧居其勞以身相輔如彼松岡有望有慿我揚其幽鄙薄斯懲

明故廣西按察司副使南樓楊公墓志銘

公名必進字抑之號南樓吉水湴塘里人也舉治甲子鄕試正徳辛未進士授行人選南京山東道監察禦史出爲廣西按察司僉事擢副使奉勅整飭府江兵備去官二十七年卒於家實嘉靖壬子距生成化丁酉享年七十有六大父永平通判韜父理以公貴贈監察禦史母曾氏贈孺人公爲人倜儻不羈喜任事自好爲兒時以頴拔爲大父母所慈授之書不甚攻苦輒解悟師爲訓釋時出已意辧駁師莫能難爲文不經意往往中肯綮及爲禦史破削規繩能彈壓人武皇帝時閹人怙虐莫敢嬰觸公疏劉喜畢眞竟抵於法屢疏建儲巡狩及發諸隠祕事宸濠難作南都震恐公在江上急遣人以銕絙扼賊舟且授防禦策防江諸郡而提督江防都禦史顏某聞變宵遁公疏奪其官比論功安慶守備楊鋭以公策上白防武皇崩不果議長江有黠盜積嵗捕治不得公出計擒之至則語之曰若能爲我靖羣盜乎當貸若命遂縱之如是至再盜復見擒謂邏卒曰吾何面目復見楊公凡二十人皆抗吭死嶺南猺獞峒居險阻多賄士吏爲耳目士吏旣不用命益蔓延不可制防兩廣聚兵攻古田鳯凰寨三月不下公猝至其地閱獄出囚之壯者二百人許其自效陰部勒之夜分篝火自間道入諸囚斧木仰豋出寨後焚其巢諸司夜見寨火爭踴躍相賀及明見諸囚出詢故始愧謝不及蓋公未嘗與軍事也功上獲厚賞而都禦史蕭翀因以府江兵備薦自古田告防諸猺轉相傳語畏公如神公以爲府江箐宻道逺不可驟以兵入馴虎兕要必有誘之者首以恩信結其心始諸猺疑其言又兾有以緩禍間出數十人嘗試公公召之堂下言語姁姁比遣歸遺之醪肉或幘巾其後稍稍率諸猺婦來見公旣與夫人計令諸猺婦入見夫人又食以糈餌以少鍼綫女紅分給之諸猺婦出其夫咸感激誓死不敢背徳於是得其死力以爲鄕岑猛之變畏公且至先納金三十有奇求解公宻囊金公帑而佯諾其使意欲以此鉤猛而忌者疑有所泄遂被論去平生不滿於法度之士故是非者相半然善揣摩情實又能用柔令人曲就已意意有所欲𨿽冒寒暑風雨防謗訕當勞勩力爲之無所避也以故於兵事尢所自負當其往來田州見南平村廹於盜停車徒步相地勢令築連堡自衛分地刻期逾旬而成土人以公姓呼其處聞公過者無問民猺必走見去之日牽車奔號後十餘年有呼楊爺者簌簌然涕下也新建伯王公守仁尙書胡公士寜憐其才疏之朝竟格於例不得用歸家大治祠塜爲期防以聯同姓年甚髙猶瞿瞿饋奠一日思自爲塜卜黃家淩巽已山吉喜曰去吾廬不百步稱吾志也作壙數月而病病未亟能言某日時當死至期果然家人請後事不一應卒之三月啟竁而窆先期諸孤以周君鳯所爲狀來請銘余爲太僕卿曾公婿而公爲之甥蓋婣也情不能辭公娶周氏封孺人繼李氏子四人淳潼滻俱縣學生渟尙幼女四人適某某滻渟幼女出側室劉氏孫男一孫女三俱幼銘曰古之論才亂敬簡亷逮於叔季視力所兼弗遵以晦罔遘器使一蹶之虞胡能千里輪囷道左以寸朽嗟若或命之公將柰何

明故大理寺評事前南京雲南道監察禦史邊君南岡墓志銘

予毎按歷代諸傳輒悼昔之人才搜奇吐葩膾炙一時其始皆際遴才之主或典詞林或陟要津似亦未始不遇然終不免爲權勢所抑賫志以沒豈不重爲才之累也哉吾鄰郡峽邑邊君何其埒耶初君少負奇節卽嬉玩絕弗類羣兒五嵗入小學目數行下比長遂大肆力學問釀經醖史其爲文援筆立就若出夙構凡所試靡不借借有聲以尙書補縣學生舉嘉靖丁酉鄕試登丁未進士朝署悉賀得人筮仕弼教臺州良以五刑爲民司命非中正明果斷者不能君卒政平訟理譽延於上不惟席不及暖其所至歷歷有遺愛去思之迹與甘棠峴碑輝映後先自是侍禦南道連膺簡命巡視下江無非以理賦剔蠧必亷靜愼勤乃可君果刷獘存良民便而境用無虞與陳虞相爲伯仲蓋自是咸謂君行將大用矣乃以章奏剴切爲權要所啣湖州之守未幾而廣徳之命隨下視昔困於中制者又何殊哉及是非稍定擢大理遷尙書郎又孰不謂君之望自當晦而復明柰何奪於未定之天位不稱其才用不滿其量行獨而見非徳丰而年嗇負昔人之望者終遭昔人之窮似可憾也當君自雄其才時髙視濶步其心以爲臺階揆路可以立致故直道而行其偃蹇不前一至於此性復磊落豪放用不爲喜捨不爲慍使在晉唐當爲一代人物矣君生正徳丙寅十月十九日其不幸而宦死下邳則爲嘉靖庚申之九月十六日也年才五十有五季子一楨自爲事狀請予銘而以辛酉七月二十八日厝君於洞背之陽君名毅字徳南岡其別號也系出汴梁以鼻祖諱隆者節推吉州因家今桂竹令徳聞人世常不乏曾祖仲亨舉孝亷祖能修生恢明恢明生景象景象生文謨是爲君父後以君貴勅贈禦史母尹氏孺人元配朱氏繼李氏贈亦如尹男四人朱舉一楠爲縣學廩生李舉弟子員一防禮部儒士一楨及一榛則又爲側室髙氏所出女三一蓉適同邑博士君之仲子太學生張渙一蕓適渝邑侍郎君之孫簡叔名一葵適淦城憲使君之長嗣饒崇嶽俱郡邑庠生孫男仕鵬遊縣庠而士鶚士元等則均習儒業也嗚呼施未竟而身殞皇上之用公者似爲未盡嗣續蕃而多賢天之所以祐後者實如是其單厚也他尙何卹銘曰已焉哉天篤才而生時不假之年人忌才而憎履宦轍之顚至於閼乃後流乃芳又誰爲之使然洞山之原鬱鬱玆阡千防而下道其墓咀其銘者猶知世有斯先生

明故野塘張公墓志銘

空同李先生督學江西負文而知人矜重許可嚴旌別繩諸生諸生試文髙等序受廩無以新間舊者或特賞識則又薦引揚防不置口有司舉鄕試務取合其言以爲公而是時吉水田心張氏居髙等三人其一卽署學生越序給廩以寵之者野塘張公鳯儀也一時士人旣以空同行法不守故常爲可駭又皆慕公不知出何等語乃令主司破調相待若此爭傳以爲奇比秋試眾且屬目而塲中吉水爲飛語所嫌已中而復擯者蓋十餘人公名在擯中聞者咸爲扼腕然猶以爲公之齒方壯不足憂也其後督學於諸生法守稍稍寛假而公之防賞識者無復有如在空同時凡十入鄕試竟不一偶而公之顚亦且種種矣人爲語曰毋效述韶破的秋毫偃其弓弢述韶者公字也公爲人惇信孝友未嘗有聲容之過而獨寡於自許至是與公同試髙等而獲解者或據髙位且致其事而公猶恂恂諸生中講論不輟每酒後向知已吐平生意气慨然若無與當憐公者不以爲過也始公之先饒於財祖與通父素純尢好施不責償息鄕人恩之曰後世必昌至公之身而偃蹇更甚爲慳鄙者所笑又張氏故無祠公與諸從議舉其役出贏計息累千金半藏於公爲盜所窺一夕燬廬入盡掠以去羣從以金坐公公不辧貨其腴田上屋相償而家日益落於是議者益以文窮爲疑未幾公三子鈍銑鎰皆有文廩食於學而鈍舉嘉靖丁酉鄕試又五年公以嵗貢與鈍防於京師稍伸矣不旋踵而公卒旅捨計其生成化己亥至嘉靖壬寅年六十有四人更憐之將所謂不在其身在其子孫者歟鈍等以某年月日塟公某地之原某在婣友中故知公書來請銘辭甚悲鈍今爲武昌府通判有能聲其諸孫男凡幾人孫女幾人然則天之於報施其未可遽論也爲之銘解之銘曰

同業或異售兮轉昐更上下齟齬視嗜好兮時乘乃速化一言見智愚兮聽者豈相借甘苦紛錯入兮貴賤宜定價達人齊物我兮奚悲以喜吒屈伸之理然兮生死猶晝夜作銘爲左券兮來今將可借

明故四川按察司副使雲泉吳君墓志銘

新淦雲泉吳君卒於嘉靖癸丑九月朔距其生治辛亥某月日年六十有三吉水羅洪先友人最厚善者也走哭其家紀後事適術者得卜於斂風鄕大墟山丙午其孤祥輒哭請曰先大夫遺言窆穸之役不敢後玆將行事幸詔之洪先爲之諏期得丑月己丑則又請曰知先大夫者稀勒石柰何洪先曰是固在我後旬日祥以鄕貢士蕭克良縣學生朱洛狀來乃復爲之銘而序其世代官行特詳蓋悲君之難再而又自悲其無侶也君名逵自近光別號雲泉舉嘉靖壬午鄕試己丑進士出身授兵部武選司主事防郊恩進承徳郎請便養攺南京兵部職方司轉車駕司員外郎進郎中奉敕督發南直江西湖廣坐派料銀殿工成加俸一級滿考進奉政大夫以才堪治劇出爲福建興化府知府滿考擢四川按察司副使奉敕撫治重夔兼州兵備無何以母老棄官歸君生而剛嚴方介負气寡合善任事事可疑弗顧可爲弗沮人莫攖其鋒有嘗試者輙窘自救不暇以故所至有聲初至武選例當入內府查武官黃籍籍繁浩閹人恣姦病恐見察則多方誤我君入舉內令序坐內令久祕不傳閹人固已服其練達防校人竊籍被執詞相連諸閹恐達尙書所丐免誓不敢有他武選火尙書以下皆得罪君已攺南京得免兩京以南北爲重輕君意誠在母不擇官不知竟以自全也南京守備魏國公與兵部尙書爭道尙書不勝忿宻問計君曰彼擅役營卒豈制耶尙書悟發其事魏國果屈還卒數千人然以此銜君君聞之卽疏其諸不法事有詔奪職魏國怒曰我拚一鐡劵殺吳某如搏防爾同寮咸危之君一不動時有僞印獄久不服君遣人私脫囚簮示其妻曰爾夫不勝苦業已吐實令汝抱印來緩死此簪取汝信也妻果不疑出諸印榻下獄遂成車駕主驛傳舟車馬船頭陳某恃貲幹公鄕避役君不可走京師賂閹人以特防免君曰不獨一陳某也令兵馬司定諸船戶差遣以貧富爲籍眾爲語曰通朝廷易撼吳郎中難江南郡縣役遣江淮衛水夫爲土猾所把費數倍君請入直於官附綱運至部分給之軍民兩便凡工役諸直出納舊多羨目藏吏銀工得釣機利至是痛革其獘無相染者毎嵗嚴舟上供慮閹人張其數以便私賈防計乃行不聼濫取防同館官馬私乘不禁取律語刻木懸官馬首借者凜然豪貴屏迹吏部將超資相待爲忌者所尼補興化以劇郡難之是時母年髙不可往畱妻子侍止墮二僮至官囊篋不緘嘗卽臥內延見賔客賔客見其寒素無敢言私民健訟難治君聼決如流頃刻遣數十事各中情實死囚爭傷無驗疑其隱於賄命燔水不得納鹽自臨濯骸果得傷且左失二肋語囚曰毆者右手人則左傷隠傷失肋非驗而何有自殺妻而誣其讎云耕田爭水被毆死他吏上獄明年君慮囚追憶其時大霖雨因詰之曰得雨爭水何爲竟坐殺妻誣不行郡中惡少數十人善速訟或投緼火燒人屋攫財市中夜盜數起諜其姓名寘之法訟益衰少毎聼訟嘗手執劵或延問他疾苦殊休暇鄕士夫以爲異間易服旁窺之無不嘆駭訟已歸贖鍰各縣庭無畱人日晏走學宮爲諸生談經義校試其文精鑑不爽君𨿽勤敏然存大體不苛細李禦史行郡喜杖人內股下吏畏罪多竄君豫戒不聼卽面告禦史某已戒令勿杖內股恐多死人傷盛徳乃敢復爾命縛去易他禦史故憚君聞言錯愕唯唯明日引避於是興化獨無死禦史杖者王禦史禁乘轎各郡多紿報君月上役輿夫若干王服其不欺禁隨弛嘗入覲一無所賫歸而藏金爲同知所侵故不省第緩交割期俾得自計卒不損君故不畏彊禦至於興利除害尢勇健有法先是病旱禱兩民請祠山中神曰聖君者君許之爲文祝神期三日必雨否且有後患如是者七日不雨君語民曰徒邀福而不防災物蠧也當爲若等除之焚其偶大雨隨至眾驚服莫敢譸幻於是詢南北兩洋水利奪其閼於橫民者建石堤章漁港別爲東山石閘以時瀦泄塞西湖港尾斗門減埭田艸蕩涵洞刻石紀成屬之守者漑畝以萬連歲大穰獲異麥頴禾海防數至多爲疑兵走之且曰此畨舶所招也戒自今毋得納舶其後倭入市擾海上諸郡一如君言嘗捐俸爲義塜收棄骸且罪久不塟與水塟者去郡之日民追號若失父母在達州罷有司供張日省數金貪吏斂縮關市通和防與禦史忤旬月解去禦史遣人追謝巡撫都禦史以擅離奏皆不顧閒居十有二年當道數四論薦君視之泊如也君爲人守道理不動聲色而意常烈烈蓋自少時已然七歲學捨暮歸爲掠者負走閉樓中假寐紿守者夜且半起緣屋匿樊圃中邏弗能得比曉乃問途歸諸生旅見總制陳公公臨諸生威以君抗言遂降色舉鄕試未嘗輕謁縣官縣官有所請亦未嘗不盡利害性修潔不能受凂卽居官一蔬果不輕取薄業僅足饘粥部使問遺郡邑交際皆謝不納室無婢媵行無輿馬臨終遺言鬻宅以償所貸妻子環泣正色麾之曰毋亂我我縱畱終不能庇若等也翛然而逝孝友淳厚逾於常情達州歸母病癰不解帶者數旬比卒壽九十有一君年五十餘哀毀至嘔血處兄弟田宅惟所取弟適死杭州奔喪如其子少從兄遷學敬事之終身如其父遷子祗夭哭之慟未幾遷復死君素壯實少病至是號哭奔走卜地忘寢食至羸猶以不及視窆爲恨與人交務成其美赴急分甘有如夙負苟拂所好𨿽知厚不得望一靣也故及君之存人多畏之聞其卒無問識不識涕泣悼惜好學博聞恥爲章句少受易於蕭教諭濬喜習防緯陰陽卜筮之說稍長旁通醫藥星卜諸技及國朝典故勳戚世次邊圉險易論斷一出已意不苟附和爲文雄渾簡核尢長於歌詞艸書吳氏先世居縉雲自吉州助教彭年始徙淸沂遂爲新淦人六世爲澤潞同知克敏又三世爲邑諸生時雍君髙祖也曾祖咸濟祖春阜父昌舉鄕試卒湖廣谷城縣知縣以君貴贈奉政大夫南京兵部車駕司郎中母曾氏封太宜人配謝氏封宜人有賢行子男一卽祥爲邑諸生女一適蕭克恭少寡誓不再嫁乃爲銘曰謂剛者折有勁如鐵百挫不缺若彼縣潨旣潔以通一芥弗容仁以友輔壁立寡與身完行舉民之無坊川梁崩亡哀以銘章

明故中憲大夫都察院右僉都禦史三厓歐陽公墓志銘

公名重字子重別號三厓吉安廬陵人也吉安著姓歐陽氏最繁公出安福令萬衍後世居釣源二十世祖觀善徙水陂髙祖憲文明初仕爲翰林檢閱曾祖用堅祖元器考權以公貴封奉直大夫刑部郎中母曲山蕭氏封宜人子三人公其仲也年二十二舉治甲子鄕試髙等戊辰禮部中式廷試對防力詆時政缺失讀卷官畏禍不敢上抑寘進士出身第五人爲許太宰進所知初授刑部浙江司主事進承徳郎歷員外郎攺山西司郎中進奉直大夫擢四川按察司副使奉敕提督學校以母憂去服除補雲南督學轉浙江按察使未上擢都察院右僉都禦史奉敕總理蘓松糧儲兼巡撫應天等處防尋甸賊安銓反以公熟於滇事遂攺巡撫雲南二年致仕公爲人眉目皎晳溫美望之如羽人處子比居官刻厲謹約數以職守忤權幸有武夫俠客顧望而寒心者嘗曰先民有言君子全身逺害惟有不仕而已旣爲官又避禍有是理乎此某所以終身者也故自入仕以來未嘗一日不治事亦未嘗一事不守法法有所在卽朝議曲爲解宥不敢聼法有不可𨿽俗情習爲隠忍不能甘始爲刑部逆瑾柄國擅生殺百官除拜必詣私宅蒲伏叩頭如廷謝禮瑾兄死百官往哭必四拜以序班籍名驗至否公獨違眾不一往瑾不加害瑾敗而餘黨錢寜張鋭誣逮搢紳前後相踵公於田昆扈仁李穏余枯樊準之獄皆出死力相爭卽嚴防切責不爲動鋭不勝忿以他事中公下廷尉久之索瘢不得竟還職於是獄之根株難治者眾多遜公嘗決囚南直勘事河南錄浙江囚毎臨訊不更閱辭人出數言輕重其罪各中情隠其郡縣如監司或欲有所出入公卽歷歷摘招伏語相詰如經生背誦書不錯一字難者眙噤口人皆稱神其後兩爲督學卽又善說書史指畫經義士人宗之安銓之變斬關殺吏攻圍鎭城而阿迷嶍峨新興防自武定騰衝諸賊相煽且起是時老撾潛通交趾木邦孟養與緬甸孟宻互相讎殺師宗納樓思陀入寨廣南亦佐威逺皆亂勢亟矣公聞命自金陵晝夜行三十五日入滇不四月銓等授首上以銀幣勞公公謂前都禦史傅習以死勤事而身享其成不可上疏固辭且以滇夷獸靣鳥言不易馴伏有司恃險逺恣爲嘬割則獰猙跳躑相報苟拊循不至兵革未有休息時也於是籍諸郡縣殘破者給食散種差其免租之限如含薄糜哺弱子而於諸夷或判疆域解怨爭攜黨與而歸種落則如投善劑以消毒瘍減月例家火以寛農覈武官職田以代俸止蒼石玩器之害定土官替習之規又如積余饟以充虛槖至若防鐡銅錢商稅之辦納徭役里甲之疎數稅糧輸積之逺近軍屯民田之隠漏又皆酌地力時變而精研之則治家者之於米鹽零碎蓋藏之不遺算也上旣知公可任數下璽書褒公公益感奮而總兵沐紹勛以上公世守玆土與鎭守巨璫杜唐表裏爲姦掊刻境內歳且至數十萬公已切齒而近歳上供金寶浮羨過正直且二倍皆出唐所指揮防當進奉公請得禁治諸獘詔從之而唐庇私人不受理公遂疏唐不法數十事復以他事疏紹勛兩人並力行賄撼公使去公疏此両人至十餘上兩人益懼嗾軍士以索糧不得叫囂醜公公旣伐其隱謀乃更自以三疏乞休而輔臣方角黨求勝至是爲賄者所乘卒右兩人坐公不能調停與致仕且連巡按禦史謫調給事中論捄者奪俸一月公請自坐除名贖禦史追奪已俸贖給事中不聼公慮所言不效來者借口實將事體更壞於是復上兩人交搆狀以爲佞人不可不逺累數千言明已非輔臣黨人願弛前此黨禁復諸逐臣蓋公已離滇久矣不以去位爲嫌而以後政爲慮不以去官爲辱而以完名爲榮聞者莫不危公恐觸上怒而公之懇欵若未效百一於君父前者爲郎中時乾淸宮災應詔陳言五事中如早朝帳房畨僧宮市皆人所難言至指老兒黨者卽寜鋭諸人且嘗其反噬者也顧斷斷不肯釋口豈所謂胥靡忘險故耶正徳間權幸用事公數數相忤不及禍今上初號爲治朝公又屢受知遇宜得展布矣乃卒爲權幸所中致仕時年才四十七家居視入仕之日爲多使得就日力以盡展布其可稱述何限將有靳之然者豈非命乎其後邊方多故許太宰讚數薦其才不報太宰讚者前太宰子也公自致仕輒引避絕無外交部使者至郡或不知有公卽聞公名以不得見竟不知公爲何如久之亦無有薦公者公性孝友嘗兩疏扶侍奉直公省母宜人在官聞母訃卽日就道旣塟廬居墓下久不去官中無一長物出餘俸治室廬與弟共居無分異収族教子周貧防寡稱其力不懈也公旣亷而多施所居去城市二捨許未嘗一見郡縣官卽在鄕未嘗以辭色忤人鄕與鄰者若不知有公卽相見不信能忤權幸爲人難爲一至是也公生成化癸卯卒嘉靖癸丑年七十有一娶劉氏封安人進宜人先公幾月卒子二長庠次薦皆府學諸生孫男本孫女一諸孤以是年某月日祔公傅家坑宋水部員外祖墳右以宗人南京大理寺正瑜所爲狀來請銘且曰公治命也某嘗聞公於外父太僕曾公則已想慕其爲人乃今讀狀與諸奏稿旣悔生同郡未獲識面以快所欲見又悔近其居不及侍語以請所欲聞然幸銘墓傳其平生以酬所欲得猶可以自解也銘曰

侃侃遺直秉文開誠有服克恭邦憲孔明四星斯皇實蹶天步果正我行履險若素式時陳臬弼教用成帝曰休玆作朕股肱於畿於滇無問遐邇臣拜稽首矢志弗弛遏蠻戒戎反側以馴懷哉萬里如疾去身憯是宵人敗度干紀我其治之歸報天子封囊扣閽天聼匪髙禍曾不悔以其黨驕孰云罔懲姦气潛奪位胡不終竊位者怛臣敢辱祖廬陵歐陽故史誄銘副於大常

明故直滁州判官北山龍君墓志銘

正徳丁丑陽明王先生以都禦史督軍防南日與士人談學於是防吉士人多出門下吉水國子生龍履祥將往其父北山翁怒罵曰是皆飾虛名誑人者汝何得爾廢食偃臥不起履祥至涕泣請不輟不得已許之履祥故侈汰驕逸難近數月歸馴馴如處子翁喜曰吾今乃知王先生因履祥以見願執事終身翁爲人跌宕慷慨喜交遊大起庭宇常歌舞飲燕爲豪絕不類吉水士人然與之策事丸轉機發莫能相難貌淸古鼻昻多髥頗似先生先生悅之以爲軍門參謀攜之巡視閩中至丰城聞宸濠反同事者錯愕口噤莫知計所出先生易舟南趨吉安翁實贊之義兵起集田僮百十人傾貲備鎧仗以從先生慮濠速發南都無備欲以僞符疑兵綴之然濠諜四出諸郡士人積刼於威多以耳目應計泄事且不測獨翁出入帷幄宻授方略親信義子割愛遣之往往防虎口不返吉水士人素重自守而恥外援見翁先後所爲若是莫不鄙薄之謂有他望如翁昔日罵履祥雲云者翁亦避匿不敢露濠旣擒先生上公卿書曰致仕縣丞龍某等或詐爲兵檄以撓其進止壞其事機或僞書反間以離其心腹散其黨與陰謀祕計蓋有諸將士所不與知而辛苦艱難亦有諸部領所未嘗歷蓋紀實也嘉靖初論功賞以翁嘗爲大足丞旣致仕遙授直滁州判官閒住廕一子爲冠帶總旗論者多以爲屈而昔之鄙薄者口實益張翁不爲悔後九年先生有田州之役復檄以從是時將撫盧蘓王受而二酋方疑先生紿已陰持兩端擁眾二萬人投降實來觀釁先生遣翁諭意翁乃數騎往蘇受之眾露刄如雪環之數十重呼聲震天翁坐胡牀引二酋跪前宣朝廷威徳與軍門寛厚不殺之意辭懇聲厲意態閒暇二酋故嘗物色先生形貌竊疑以爲先生潛來咸俯首獻欵誓不敢負議遂定自先生擒濠以來權閹以讒搆攘功公卿以猜嫌嫁禍翁爲之詭辭欵防逺偵防變得於目授意使之餘而應於謾對立談之頃有髙才弟子不能爲力而獨寄心腹爪牙以出萬死於一生者先生旣卒功賞廢閣翁抱耿耿無所向退而垂老於家年八十有五以卒蓋非經世故之久擅才智之用莫有知翁之爲奇也翁名光字沖虛其先爲永新人有曰某始徙吉水又六世某七世爲某八世爲某翁之曾祖父也負義气入粟於官爲義民娶廖氏以成化庚寅生翁八歲爲諸生十二入貲爲國子生三十六爲大足丞六年致仕娶毛氏先翁幾年卒生子一舄卽履祥女一適某側室某氏無子履祥子子壽以善書選爲中書科儒士辦事文華殿與履祥皆早夭子壽子云今才十二歲翁卒於嘉靖甲寅其年九月某日塟翁仁壽鄕黎洞李家山虎形與毛氏合翁與先君數往來而余及交其三世近始奇翁所爲並欲訪先生行事而翁亦已老不待請而銘其塟蓋有以也銘曰

方歅選乘指驪爲黃鹽車驥服孰辧駑良芳艸懷人知已病士千載一時才幾畢栻欲施後世必附靑雲志業有聞其又何云

明故奉政大夫河南等處提刑按察司僉事梧岡王公墓志銘

正徳間閩中蔡公淸大梁李公夢陽前後相繼江西督學兩公海內名人非極一時之選無以動其賞識故所取士亦往往有名在吾吉若東泉周公梧岡王公七八人又其尢著者也而李公賞識此七八人者每試他郡率擕以行人莫不識其面目癸酉鄕試王公發解果第一故其名又獨出諸所取士上李公旣以剛直忤人罷去其所取士亦往往不甚顯豈名亦能忌人哉王公名昻字成徳故吉水花園人花園之王其先居白沙宗臨川安上四傳至進士端禮始居花園七傳有三松先生爲宋名人而王益顯又六傳爲文煥博學負才國初以明經召將授之官辭歸生佐才佐才生復基復基生惟仁惟仁娶於周有八子公其季也幼稟至性多頴異善屬詩對經目記誦能久不忘裏中富人李翁昌達見而奇之許妻以女然家貧恆不能延師七八歲時見諸兄弟出就傅卽輟食挾冊隨往母憐止之不聼一日將食母追至梧樹下躓而僕公返顧相持號稍長見梧輒泣下不止於是自署梧岡私捨以志痛十歲卽知操筆爲文章以兄爲郡椽嘗至廨中郡守洪公冕聞而召之頃刻試十餘對應聲立答已而試曰道士修齋用錢於無益之地公拱手曰聖人設教致人爲有用之材洪驚曰此豈甘小就者厚餽子命攜歸擇師教之年十八文益進卽抗顏授子弟經資束脩以養母逺近爭迎致之將弱冠始入郡庠爲諸生且赴省試見試士如雲喟然曰吾獨隨羣已乎歸與東泉周公軰七八人同寢處通財用兼治易禮春秋諸經每爲文彼此商訂切磨不少嫌介督學試士則此七八人者相聯疊爲長首俱廩於學蓋九入塲屋始發解又五上春官不遇謁選吏部授直常州府通判常爲上郡通判故主稅運京師各邑例餽歲不下二萬金公旣一切罷之復條畫不便者盡繩之法於是淸吳燧陶俸詭稅三萬餘畆市猾如蔣椽莊偲軰不得復括稅以侵民運者莫不踴躍以從至京師尢能任怨以相庇故事白糧止供內府不及六部至是吏部諸司有言他運官噤莫應公引故事力爭不勝則令運者假舂杵部前旦夕不休聲達堂署桂文襄公見而止之他郡由此徳公公之能聲爲之益張當道遇疑獄必以相屬公亦悉心研窮在松江平反者凡七十人其他釋枉収貧節用抑浮建白頗眾於是巡撫陳公祥巡按劉公仭數上治行於朝旣六年猶不遷姑蘓徐公縉以吏部侍郎道常聞其得民心識之防三途用人議起徐首舉公始擢刑部山東淸吏司員外郎常人遮畱不能得公爲刑部二年再轉山西淸吏司郎中主諸司讞奏每與尙書聶公賢靣爭至不代署聶服其正摠兵郤永喪師下獄思以賄免遣人囊黃金紿門者彊入而逃公言之部奏議如律五年擢河南按察司僉事奉敕整飭河南道兵備一時士論稱屈公怡然就道至則減一切供應如常州時而閱獄簡當如在刑部山民以爭水訟有逼於賄刑死者三年矣公行縣忽見白衣素巾雜訟人中頃失之因黙念曰得非寃耶遣人伺之門得訟者入問之則素死者也發其瘞衣巾如見人稱明神河南故多盜是時劇盜髙寵王朝綱等攻掠州縣官不能得有詔責問守巡公遣嵩山毛兵千餘人往盡獲之巡撫欲爲上功公請均之同官以解罪已而俱受金幣之賞聞者咸以爲難公在汝三年矣嘗復浸祠歸金斗泉之利於民數忤豪宦而河南府通判韓某與伊令趙某貪貨殺人當道曲貸不爲聽已而嘅曰吾年至矣未可以休乎卽上疏引年乞致仕竟得請公𨿽久抑晚達其於去就取予不一少徇在官𨿽專民事暇則以經義課諸生所在多稱得人在常州識唐君順之薛君應旂九人在汝則有王君西星已而次第盡舉魁選又皆有名於時唐嘗感其知愛謂人曰公故長者曾不能爲俗吏態其郤例餽數萬金今人鮮其比也嗚呼公見知於名人若此名烏能忌之哉始公少貧父母皆不逮養舉鄕試三年而妻李亦繼卒繼娶泰和歐陽軻女後爲常州得贈父承徳郎常州府通判母周妻李贈安人歐陽封宜人及爲刑部通判進奉直大夫刑部員外郎而安人皆進宜人八子玷瑕瑉珛李出瑋瓀歐出一女適太學生藍惇男孫六人一臣某某孫女三人曾孫男一人早卒娶李氏年十八矢志不二一臣亦夭娶於羅爲予從姑年二十而矢志如李公平生旣無厚藏所得俸入任諸子孫持去不復計算致仕歸終日對書史與郡縣絕無往來又三年辛丑以微疾卒距生成化庚寅享年七十有二旣卒子孫益無以爲家又十有五年爲乙卯始塟於居後南山四顧墩又六年而某追爲之銘公丰準長耳言笑寡黙不知者以爲簡傲然渾朴夷猶遇事不驚故能終其志其撰述有四書質明詩經疏注安民十策防史傳習錄疑校正王文中子鬻子梧岡集共若干捲藏於家江西志吉安府誌久梓行銘曰惟昔學儒靡專文句緯史經經古先是據惟昔取友虛以身資後利先義甘苦同之學無炫藝因占器識迨其達施不易素植仕毋競進任彼速遲奪其程守有退毋隨匪公獨然公亡孰繼銘匪公哀用著厥世

明故靑山朴齋胡君墓志銘

昔防莊之學主嗇而惡張大常羨古始民至老死不相往來以爲太朴其說援天道以斷人情其廣極於治國而其細通於養生蓋焯乎其可驗也予與世人取與之故亦往往見之安成斗塘胡朴齋者象州公子也象州丈夫子十有二人嫡長八而庶幼四君次其七象州在官不滿十年俸入僅給家眾殊無厚囊而諸子漸有室慮斗塘之地不能容也則擇廬陵之朋田靑山稍徙居之君當在徙中而象州分囊與諸子故甚薄君是時年才十四旣無他營止據所分爲業至艱矣然能瞿然知自擇絕不類童丱者自衣服飲食婚賔一以纎細檢制爲主不敢絲毫縱恣羣從或誚其然君應曰吾先人矻矻一生吾又不及以方爲養忍自奉侈後人耶鄕人疑其可狎嘗試之則又戾契相撐拄見人紿孤弱者惻曰吾不能濟而忍相食耶久之僮奴畜牧殷盛於是出力助修公廬家祠及先世塋塜令可垂久而其自奉視少時曾無攺也君三子一女孫男十有二孫女七曾孫男三家日漸大而業儒者六人此於盈縮乘除之數如何耶然嗇之用不獨取應於外其於身固所謂返淳而歸朴乃久視之道也故象州十二子惟君獨壽年至八十有一嗚呼苟舉其大有不驗者哉斗塘之族出尙書滙爲世家又幾世而有君君名聰字可用行恭七髙祖成西曾祖謙貞祖學詩父髙舉景泰癸酉鄕知象州者也母髙氏娶鰲源郭氏三子偲傳候候韶州府學增廣生女適烏東羅天曙偲之子稱稼程稱爲布政司椽稼程安福縣學諸生傳之子潤涇瀾淸候之子秋印艮良校其孫男也秋之子應鯉稱之子應鰲稼之子應麒其曾孫也君生成化癸巳年三月二十五日未時終嘉靖癸丑十二月二十七日亥時臨終謂三子曰我死必求名人銘我毋令我闇抑地下嗚呼君豈欲有遺於後乎又四年冬十月十有五日偲等葬君廬陵丁田魯家塘張天海螺形庚山甲向實在象州公之墓右自述其行來索銘於是原君所自擇者爲銘且使其後人世守之銘曰

相彼天道猶張弓乎低昻予奪如檠於弧有如弗信視君之事毋食其實違厥本始

念庵文集卷十六

欽定四庫全書

念庵文集卷十七

明羅洪先撰

祭文

祭先師李谷平先生文

嗚呼天於斯道常黙維持旣顯其精必振其衰苟載籍之徴不傳則生先覺以覺後知江門日逺俗學澆漓繩趨尺步者多迂濶以相視而分章析句類習爲進取之規𨿽以舊學宿儒號爲通博者猶未得其肯綮孰能不由師授闖千古而獨馳於惟先生間气所屍逺識雄志剛腸瑰姿𨿽啟源於玉齋之倡率至其一言終身確然不變而深造直詣必涵泳於道涯者若天縱其步而神畀以私故不知者以爲簡於泛應樂於無爲不計情變不虞誑欺其知者亦惟見其壁立萬仞而千夫莫撼不苟一芥而千駟莫移處寂寞而不怨在混濁而不迷無黨與而自植非世俗之可羈交不阿其所好禮不妄有所施義之所安犯人言而莫卹情有所屬假一盼而猶有忸怩望之凝峻端重有如喬嶽就之則怡然盎睟而鄙吝之化不覺冰釋而云披故歷窮遭變處人之所不堪而笑談自若視榮名好爵其得也若適然之遇而邈無前期固少成而若性𨿽聞風其可師此其有足述者皆形迹之似也而不知其難及者則立命之基蓋凡世情之所甚欲而不可必得者未嘗一入於念而以聖賢爲可必學所謂千萬世之上下此心同此理同者則篤信而不疑嘅惟此日談學多岐妙解者每先入於所主而茂修者矜一節之髙奇不然則各持門戶或有待而興起不然則自成論說冀來世之有遺求其自幼刻厲絕類等夷不求成章以表暴自任甚重而不辭則當今之世足與配者其伊誰故有心之所得口莫能盡而意之所指人莫能知然視人之不知漠然中無所動而古人之語有能達吾意者不復增損矯飾而有事於發揮此非惟二三子承靣命而耳提者莫肖其分寸𨿽家庭內外日與俱者亦或未能深察以爲若斯蓋平生所宗在濓溪無欲以學聖而延平之隤然若田夫野老惟身有之故常口誦而心惟洪先失學罔辧妍媸曩歲丙戌奉先君之嚴命偕我同志獲執業而就鑪錘閒邪求仁惟人秉彛旣示蹊徑復指瑕疵始識有生之大萬有不足以易而父母之生我者必如是而後罔虧自是稍有向方不敢置身於不義實惟罔極之徳𨿽聚散不一而聞罄欬受箴誨者亦十有七年於玆痛惟始也懷聞見而領略及其繼也持議論以支離虛聽言而未聞道類枵腹而觀朶頥逮至近歲始悔莫追方回首以瞻遡阻山川其逺而聞朝命以待次慶尫羸猶可醫計歸軺之在邇奉拂栻於臯比當黙防於意表庻微隠之可闚懲多言之躁妄去異見之誇毘究時習之所在日俛焉以孜孜隨童冠以風詠樂天性之恬熈悵從遊者咸不及門而塊獨處者幸異聞之我貽夜夢寐而擕手朝跂足而望之將謂世無鳯鳥幽人貞吉豈意歲非龍蛇而哲人告萎倐然返棹桐水之湄不見繡裳乃見繐帷旣失聲以長號復拊心而自悲縱昊天其見奪胡不忍期月之少遲而今而後有悟將孰與開其扄鐍有惑將孰與正其蓍豈天罰吾過而示譴亦天愛吾道而靳與之資遺行可憶至言有禆期竭才以追影憤苦難於後時旣宣情以相控矢斯志之無隳耿明靈其不昧尙翼行而啟思俾末之有成亦輝光之永垂徳何時而可忘徒仰望而涕淚湛空觴以薦誠聊泄哀於片詞

告衡山白沙先生祠文

某自幼讀先生之書考其所學以虛爲基本以靜爲門戶以四方上下往古來今穿紐湊合爲匡郭以日用常行分殊爲功用以勿忘助之間爲體認之則以未嘗致力而應用不遺爲實得蓋𨿽未嘗及門然每思江門之濵白沙之城不覺夢寐之南也已而聞先生之言以未至衡山爲念至死而猶不忘蓋𨿽未嘗出戶然每思祝融之巓紫蓋之上誠不覺神爽之西也比來獨居自懼無友於是出遊三湘之上蓋𨿽未嘗近先生之所居而已得先生之所未至然又思不知所謂至死而不忘者果何所爲卽悵望於七十二峯之間無益也先生之祠先一年而成某之遊後一年而至豈果有待也耶又自思力弱志卑恐不足以承之也先生其啟之否耶

祭魏莊渠先生文

嗚呼自道之喪學日以分或執私見或泥空文或雜異端億說紛紜門開戶列反躬未聞於惟先生幼抱偉識違世背俗凝然特立絕去多藝斂精蓄力聖賢我師所志惟一謂人之生有欲有知辧察弗宻學其殆而天根天機動靜弗離虛以精義靜爲動基不勦眾言不由師授寢處食飲是圖是究四海多賢昔予云遘惟日孳孳莫居其右洪先辱教敬如蓍論與考訂事必箴規迹𨿽少違心則弗移每問安否以卜興衰音問幾時悲風忽動山川伊阻莫致一慟千里戒途三年升堂匪徳之懷惟道之傷嗚呼

祭薛中離文

戊戌之夏與先生別於靑原山中執手而語曰鑾江之防迄今八年不知後此八年復防何地於是澘然不忍反顧而去當是時先生逺遊歸蓋思與海內友朋各取所長各棄所短求聖人之學大明於世以不負父師承傳之重意何鋭也而愚亦不自量慨然有四方之志又且待罪於朝計八年之間彼此往來者當不知其幾縱不得閒宜亦不出於八年內矣嗚呼豈知先生之歸也病不能償其意而愚之防罪也身猶幸全而歸今年取友四方適聞先生訃而又符八年之數是執手之語疑若與爲永訣者嗚呼豈不悲夫今之談學而彊有力者宜莫如先生先生自許之意其說若何而竟至此苟後死者不求自得而徒寛假以待時豈惟不知愛身亦可謂不善取於先生矣先生其謂之然乎

祭王心齋文

嗚呼孔孟旣沒聖道若綫庶幾中行狂與狷焉諸子之後孰非聖訓以質爲學就其所近莫或裁之源逺益分淆言罔折哀哉斯文千載之後一元載啟有覺其修有若王子惟子黙悟不由見聞心輕百世气奪千軍陽明是師良知相授潤以自得擴以大受四方之士雲集景從戶屨常滿河飲皆充而我何知不量進取尙志問業嘗辱奬與維歲己亥始獲摳趨子方臥疾據榻見余勉仁之方明哲之論傾囊見遺錙銖分寸大成作歌復以贈處自顧瓦缶莫和鐘呂黙成一語冀入虛聼幸子首肯諒我不佞曾幾何時訃音遽來往者不作今民之哀孰能執徳百折不挫孰能原性洞識眞我拘方守轍文飾義一經鑪錘如醒酣寐探子之心豈是遽休不徙不攺聖人是憂天若假年日進曷已嗚呼柰何遂至於此心亦惟危道不易談善學柳下莫若魯男子尙無忘啟佑來學咸自反求如子之覺且俾愚鄙亦獲瞻依大道爲公匪我之私嗚呼

祭謝子貞辭

古人有言學聖貴資自余求友不啻渇饑得子相助志願勃如謂當其議造道無涯數年以來粗見是非與語黙倍不我難疑胡爾背去如旅中違始聞抱疾問何致斯或言誤藥或弗省思夫子所愼豈是不知始猶厚望書往勉之未幾訃來有涕漣如天不祐善吾亦何施汝奎天臣咸可逺期相繼而傾曾不見遺命果如玆更復奚爲惟餘存心耿耿含悲

祭周七泉文

嗚呼駕風鞭霆淩髙厲空此古人之豪雄也而竊尙其風守身如處子用世如轉丸此古人之完業也而思有之躬發忠孝於君親惇信義於鄕裏嘗希陶矣而自謂未及其澹靜虛則明動直則公晚慕濓矣而自謂未全其功寒暑不遊風雨不赴可保身矣而忽遘疾飲食必擇藥餌必精似愼疾矣而忌醫弗庸將其屬之天者嘿有所制以拂亂其常度故存諸已者𨿽進取之鋭卒莫勝夫气數之窮嗚呼長途寡旅二人相逢其一車摧馬瘏僵僕中道而號呼莫應其一望室廬冒險阻而倀倀無與安能已於趦趄而哀恫而今而後孰爲指學之進退孰爲審道之異同孰爲久要而上達孰爲防防於屢空破琴絕響悲山水之徒在芝焚蕙嘆恨气臭之不終鷓鴣之原枕塊所封死則相從本其素衷履霜慘慘仰天防防臨穴一慟有懷曷通嗚呼

祭歐陽南野公文

嗚呼學有顯晦道有險夷二者相值千載一時憶接淅之去魯與隠幾而出齊空遲遲乎故域念孰爲之提擕迨舂陵之感奮啟閩洛之精微或豋筵而獨對或專郡而分麾言入禍出行髙毀隨山之召殆其一幾幸委曲於權變竟莫拯夫傾危嗣是有作大行曷禆自陽明之復起而東南再造於瘡痍斯文天喪國是孰資旣顚摧於荒裔猶集詬而交嗤先生弱冠早自得師誾誾侍側解悟無疑當是時也豪傑蝟聚議論蜂馳稟承讐難聼者忘疲及其久也通方內外與時推移洞人情之隠忽總異說之紛披蓋獨有得於圓融不測之智而才力贍博又皆足以發之不獨四海縉紳讓其步驟卽同時儕輩幾能盡撤其籓籬而又位在宻勿久奉疇咨九重眷注蓋已納之帷幄而二三元老亦且寄之肝脾倘其稍延歲月少竭心思調停於可否之際引納於和平之歸可使善人恃以無恐志士展其爲則當年傳授不爲虛誕無疆宗社固將借以維持也胡爲乎賜燭之寵方渥而鼎覆之哀遽貽繡裳之慕未厭而臺坼之占莫違豈民生之無祿抑覆載之有私吾不知得才之難而顧值數之奇又不知自古奇數胡獨值於間世之才與夫成功之日而顧他無與於興衰也噫嘻噫嘻洪先束髮快覩光儀初入禁廷朝夕相依語必札記信如蓍廿年睽逺書問不遺近歲以來或合或離黙黙有懷思報所知道逺莫致欲待來玆望而不卽如何弗悲毎讀夫子拔本塞源之論與眞訣初心之詩未嘗不三嘆而欷歔先生已矣來日可期果能無憾於斯否乎嗚呼

祭尹生道輿文

嗚呼哀哉美質不易具才實難捨是而學百不一完道非其資力倍功半才弗合誠中正或畔哀哉道輿世豈可常自我得子交誼有光子之淳懿慈柔雅靜見利卽恥慕義若競孝友天至謹納性成不欺暗室不狎憸人執友怡怡亦誾而諤僮僕依依無忿以虐身已計偕家猶農作謁金屢揮決履不怍始未知學鄕譽已聞迨與切磋毅然出羣气以養充事以志集獨抱古心一洗陋習崇明海邑坐者賄移眾爲怫然已若未知赴險如夷視民猶子防殘漸歸龎雜可理風檣幾傾順命委已沙城將圮犯議請徙官以憂解民爲悲嗟或衛之疆或別於家釋服待次聞薦忌美胡是褊心投之萬里受檄靡怨疋馬而趨蒼山珥海載煦載濡民賦弗均更錢視力民產弗丰傳餐損式奏能日積侍養歲違有懷陟岵莫遂拂衣𨿽則負屙曽未皇息盡瘁而逝不弛其職名揚北闕位佇西臺驛書來召公移告哀官幾再考囊無長物闔郡助喪罷市號欝名宦啟祠行省致紼賻防有加行李初訖凡玆列行世或可能務學且篤近復誰曽虛心察微攺容受善毫髮有歉顏面必見我非益友子自得師愛均骨月信比蓍無體之心一體之義存之則虛推之則至我言子頷我往子隨終身相倚棄官爲期天胡不仁奪子太速弗待研精弗畱表俗豈無良朋亦懷好音惟是多岐矧曰同心匪余獨悲恐時胥溺一人之災多士之戚我行踽踽愧負實多不借輔翼後當柰何得失之微壽夭之數蒼蒼誰諶不暇問故有弟有子壽耉無疆子目可瞑無過徬徨昨聞荊川亦復隕墜九京相逢必厠行輩孰憐衰病朝耶暮耶駭此歲陰非龍非蛇萬物有盡何獨於子惟子在京未可以死今未可死而竟失之我病卽衰能已於悲嗚呼哀哉

祭唐荊川文

嗚呼我兄名播天下令譽彌宣知音斯寡神授妙質性厭浮華動出全力業擅名家靖節貞夷志完剛厲進不苦難思常入細齒豋弱冠魁壓同袍文體丕變紙價爭髙惟帝知人因言拔士天語衮褒聖鑑燭視孤忠素許況感殊遭事計浮食施懼屯膏薦入詞林邃探藝苑測理幽範格髙逺九經該貫諸史窮搜文繼歐曾詩駕韋劉山鑱冡移象衡數緯宻算毫芒洞疏涇渭孝全手足行質鬼神脫屣軒冕潛軫荊榛叔夜交絕黔婁守醇不慕榮顯不媚鄕鄰決履常穿垢衣至敝櫛沐屢忘寒暄盡廢義嚴一介諾重萬鈞望廬者愧執經者馴仁急顚連藝兼文武無問鉅纎咸求禆補官條民故水防兵防制備古今技列短長欲試經嘗不辭饑渇去爪挽彊短後露跋凡玆集美眾已讓能在行輩內以豪傑稱乃願所安在期自得從善轉圜如徳如色良知至足動意俱非空諸所有漸可入微根柢一原出入二氏相離卽非惑祛似是言詮弢解形累髦遺千載上遡獨立靡移非直天聰實資友助𨿽判醇疵忍坐背負取珠棄櫝汔濟焚舟庭靡逸晷席滿名流慮極專勤見異曩昔信已愈異愛人無擇謂道如水滯豈旁通謂道如谷隘豈廣容取必此心弗倚於外舉世非笑莫我芥蔕物皆吾與安用察淵時隨代謝難挽逝川刓方爲員制用於朴大方曷抅至潔不濯幸際吐握獲覲承明南北奉使寒暑載更痛絕淸談峻揚風采隠達戍懷情輸諜紿畢智殫精炎潮溽海宵枕甲戈朝巡營壘酬勳進秩開府專徵武侯食少峴首淚傾嗚呼哀哉謂生稟殊無所於賴盍阻荒遐乃起吳會謂因材篤有意則然盍靳其幾乃奪之年知者傷之虞其過鋭忌者短之逆其攺計或憎其僻或賞其奇卽門下士疑信半之借借在人絕非所惜豈效循墻始名完璧嘗聞自哂出則羣咻知之而蹈中必有由捄焚遑遜力田罔秋謀身或缺報主則周譬疾於醫藥力未久命也不淑人亦何咎易著殊途士增多口匪阿所私誰出其右嗚呼哀哉胡取瓠落早虛左車謙以持下美不獨居敢望及肩嵂崒培塿瞻之在前瞠乎其後聫署載筆共棹還山肝膽畢露骨肉相關管鮑取與朱張規切過失本標詞章軌轍睽孤廿載良覿三申每當抗耦輒嘆軼塵我疾苦衰使來告速昌江之濵雲巖之麓曾贊其決不疑所行割囊助室反袂分程詎謂玆遊竟成永訣遠訃忽傳長號欲咽嗚呼哀哉黙悟養生徑超欲界多病見嗤勿藥是戒習勞防倦躡險若飛暇而冥坐杳乎沈機丁寜結束武夷九曲歲寒同盟山靈攸屬言猶未踐身乃先䢐所不瞑者復奚念乎嗚呼哀哉韋異佩蓬蔴互倚禽有比翼木有連理而今而後孰仿孰企孰繩枉違孰頷議擬一寄空木一類拘株矧餘殘息臥而待餔未究底理寜系有無縱畱後死誰與爲徒嗚呼哀哉初蒞維揚行部寄語歲侵野虛回風冷雨代匠血指待炊乏需不識靜者憫余笑余札成絕筆句成防防將悔之萌亦疲已甚嗚呼哀哉久掩庭戶幾歷居諸哭不撫棺弔不在閭從此破琴亦遂罷鑿夢魂去來山川緜邈烱烱正气烏容冺澌於何招之黃鶴紫芝兄卽子桑我非曾晳慟何知哀情何知溺越疆馳賻追之靡及今雨垂垂似助灑泣嗚呼哀哉

祭趙生子良文

嗚呼子良子今捨我其何之嗟違世而獨立亦孰憑而孰依始取友以自益紛色笑之追隨幾目逆而可懷獨身許而弗離將與遊枯槁寂寞之鄕觀溟滓滉瀁之涯超埃而出入處太虛之希夷指無窮以爲的淩千古而共馳胡爲乎天假之資縱其來而忽曳於後學幾於悟與其進而竟止於斯嗚呼子良吾能不悲憶在乙未執贄旅邸子𨿽激昻吾猶浮靡還山以來方借助啟可否互答寜辧彼此石蓮棲巖雪浪登閣聼雨靑原看云匡嶽泛鷺渚之春濤駕玉笥之秋鶴種種取證黙黙反觀信此心之無物𨿽動應而靜安矩運而中主閴視聼之不幹存莫得而何失時顧諟以盤桓懷至寶以難捐誕先登而獨往歷歲月之幾何曾不易其所尙顧余馬之班如若抱瘝而服恙間話言之相投忻羣和於孤唱察所行之或頗口囁嚅而意惝怳感振轡以病途期白首以相望豈積戾之未蠲類瞽者而失相羗踽踽其誰憐子不返兮川之上嗚呼子良古之淸人穢氛逺謝灝气還淳不期而至天機自神寒不挾纊食或累旬吾竊謂斯道有屬誠曠百世而相感子猶以長生爲諱欲備萬物於一身彼其有托而逃以權顯眞皆儒者之大忌屢雜出而難遵二年而病藥不濡唇將宜節之理疎亦稟受之數屯固不意吾子善養而乃於此有遺論也嗚呼子良持一介不染之操以處貧而掩其介挺萬夫莫奪之勇以無位而閟其名修身獨善之具尙防人毎相狎而未易乎俗明道開來之望甚切時將有待而未試之行心所獨詣賞音者寡旣莫爲之慨惜志未盡遂聞聲者吠咸相怪以疑驚此吾所以益爲深痛而無復有望於相成者也子縱已矣吾何爲情耶去秋之杪聚哭尹氏今秋之初哭子永逝人世如此烏用久計庶幾未死致一勿二且報吾子終此大事地下有知相見無愧嗚呼子良哀哉

祭蔣道林文

慨維聖學一塞一行自宋迄今曾幾大明江門衍派天闗抗旌一麾眾諾公則克誠疑義旣晰內實外瑩匪直修己亦善友生大學之道始於性情如彼一體觸之卽驚政無遺議教有嘿成儒者之用可謂有徴余少不類邂逅燕京無緣重晤歲律屢更鄕園逺札幾席時盈肝鬲披露形異心並自是莫逆愛逾弟兄己未之臘不續芳聲庚申春暮聞訃屏營始訝曩昔何幸結盟哲人日逺世路縱橫含哀莫訴誄此生平願諸來學守此法程憐余衰甚回首淚傾歳歳桃岡誰對春榮動而未形乃獨之精言出新得聽者勿輕宇宙寥寥其孰有成嗚呼

祭鄒東廓公文

嗚呼先生豈可一日少哉方陽明公之存也傳良知之說者各以其意爲解惟先生則獨公之言是述及陽明公之沒也承良知之統者各以其資爲的惟先生則獨公之言是守故始而靑原繼而復古終而復眞以及安成之四鄕吉安之諸邑無處而非講學之所亦無處而非講學之人而良知之發明至於今二十有五年日以昌大而不廢者誰之力歟蓋述公之言非難舉其言而不雜爲難守公之言非難信其言而不疑爲難自紹興之後使人無疑於師說者惟先生一人而已今斯已矣良知之說滿天下求其亹亹不倦如陽明公者不鮮歟良知之說聞天下求其深信不疑如先生者不尢鮮歟故始而先生之病也通邑之人莫不身禱以兾其稍延及先生之沒也通邑之人莫不巷哭以悲其不再至是乃知先生之學與萬物爲體先生之身與天下相通是豈可一日弗存也哉某聞教二十餘年以匡病不出戶者三年餘矣亦思此身稍健必思繼先生之業以畢此生而先生以道自任引誘不怠曾幾何時遽至於此然則九邑之間至可悲者孰有如某者哉先生事業文章在天下天下之人皆知誦之乃今獨悲先生之身者爲斯道爲斯世有不在於事業與文章也先生其亦自惜否乎

祭聶防江公入殮文

嗚呼哀哉言與淚下尙忍言之自庚寅秋辱公顧愛審視相忘有冀無怠歸田以來規畫蓍言動相比何敢依違然未知爲學之的也丁未之秋示以良藥倐然心驚不謀而諾如是三年如負鍼芒漸悟漸達食已得嘗蓋至是而後知爲學之力也嗚呼非相入之深不知去年日之逺非相信之篤不知守今日之專自是以後執事𨿽以病自負而反其本心可以無愧於後先矣嗚呼相連若此遽捨我而去其痛豈不足爲相憐耶長號蓋棺一生已足多病糾纏阻於往哭蓋可悲者固無窮而不可易者與世化而相續獨抱遺經固不能已於餗餗也哀哉哀哉

祭防江公歸窆文

嗚呼哀哉人之慕古有如適途及履蹊徑所患皆誣又如誘引登霞孤嘯亦旣攺圖漸聞要妙語者非惠悟者非增昔者迷誤今得未曾惟我太保超稟神授自立克修不戒而就惟志獨出試政無前雲間不擾民瘼以宣惟帝知人作左右史徧歷諸難八閩風紀孰遏其進出守於蘇積滯用滌豪彊載逋旣退而潛屏居物外得失若忘宻觀成敗借恂三晉迹比長城萋菲之謗不質而明乃進中丞司馬之佐正位本兵有勤無惰帝念碩徳兼以膚功曲從所請俾愼厥終斂實勿施捲藏於宻佚老八年心安身吉篤於故舊厚而不遺奉公守法不蔽所私大冊七書發揮道脈移文簡書雍容不廹出其一二已足名家探掲隱言大非誇惟予何知懷人早嵗追逐無疑言聞而醉骨月相倚積有嵗年戊申巳酉相信而專人易其幾獨難於道聞且弗驚相顧而笑或未甚悟而煩指焉卽事嘿識不以言傳自予二人如一手足或弛而伸或斂而曲或忤或聚間有異同意防而解不介於中一十六年互相出入各憤所求無過不及予之自述匪衒於人惟懼不察或掩其眞人貴相知所信安在一日失之豈明向背今日何日遂成別離朋友之義誰復知之懸知攖心惟在一子有而不賢不如其已著作之富圖書滿前千秋而下孰重而堅惟司馬公與明道氏有侄傳心寜分彼此言而不達遺以長悲於乎防翁永有世規嗚呼哀哉

祭同年李伯實

嗚呼吾與子將遂不復相見耶方相期於無窮者而今竟不可望耶子何爲而遽至是也哀哉天之生才也不數而於其間值焉者每有相之天有意於培覆耶吾則不可知果無情於萬物耶吾亦安得而悲之嗚呼道喪千載悠悠莫傳功利撓人視爲故常有聰明特達者墮於其間方且指此爲怪其孰能余從丁亥之歸始相覿面往復立語感吾艸木鳥獸各率其性之言而遂爲知已朝夕相聚視爲弟兄偕計於京同寓招提相與極有生之道至於天地萬物不我爲累者子獨躍然以喜此豈易得耶平生之志不能媕妸覩世俗態輒復含恥斷防訥訥不知逆億貧而能約不事侈靡性率淳實气亦凝栗謂子將爲逺到而今不然嗚呼將命之不可謀耶將粹美者之不可久耶信也吾亦安得而悲之少取科第若不介意中心所好固甚淩厲入夏以來若不稱是未幾而果病也將其气之索耶未可知也世之衰矣實得者不多見矣得見有志者斯可矣有志者不多見矣得見質美者斯可矣善人惟日不足爲及時也朝聞而後夕可死矣故古者貴壽嗚呼子有美質而志弗竟天與子乎何心況子猶有祿養之謀耶哀哉哀哉天地終於渾淪古今一瞬息也無往無來無存無亡者吾與子固悠然矣有往有來有存有亡者吾亦不得自畱情也吾能爲子久持悲耶哀哉哀哉

祭毛一木廷尉

於惟廷尉世襲芳芬竇州介節拔萃令聞以構以堂惟崇惟郭蘭積余馨玉蘊未鑿爰曁烈考惇朴揚華奮躍等匹登躐休嘉粉署是艸朱旛握麾夷邦是屏皇風用恢惟公嗣服弱冠刻厲三益時延九流黙識才豊思達聞洽詞雄允矣先進時哉未同志屈始伸學優而仕藝苑蜚英銓曹擢異湯湯吳防鬱鬱名都懸銀紆緑賔慕訏謨衡石如流圜土無滯方嶽推賢郡邑防治龍蛇時蟄猿鶴爲羣丘園之賁不顯亦聞赫赫中丞超紹髙武直排帝閽樹績天府烏林棘寺虎塞蘭防入司喉舌出靜塵埃功懋恩貤秩崇寵畀公𨿽在野殊命光被朝有令臣野有壽耉王人咨諏鄕閭化誘閔予不造先君見背世托交遊晚獲瞻對言必經史動有規模古悲貌似予亦目瞿嗚呼哀哉歳月幾何世難坎軻嚴霜夏殞悲風日多嗚呼哀哉靖節哀歌王孫遺令達人則然曠世罕並惟公訣辭幾於俟命變不懾中終能順正匪心不系寜視如歸乃知盛履其抱必希嗚呼哀哉朝援素毫夕就貍首邦族傷思知舊號走訃馳臺省誄集冠紳松云虛望梁月畱神嗚呼哀哉靈根後凋纎色速瘁蕓蕓有生孰是畢遂名流身壽廣心傳慨往者情待盡者天嗚呼哀哉

祭友人劉孔修

嗚呼劉子冀羣才逸臯鶴气豪志隘猥聲傾俊髦季方聯武宣文垂懿否衍豊亨約施急義轔轔賢轍靑靑子衿士館賔庖宿戒日臨在昔卜鄰與子結袂再世通家視予猶季宛宛攜幼役役在途忘言狎愛終歳馳驅匡子燭鄰範生虀飯相顧形臒實惟心惋同類變豹獨子守雌席無遽割轂爲先推離翼重云廣河一葦雪繭頻來風標自偉憂患各罹交遊間阻爲別幾時遂困二豎澗松方秀井梧忽凋聞訃欲摧長些曷招子三爲眾五十非夭浮世何常防觀宜小惟玆蕙嘆固感蘭燻嘿嘿蒼天迢迢白雲防靣無再寸心如一不負延陵有如皦日執引切念倚廬阻奔聞余誄言應爾防魂哀哉哀哉

祭外母許淑人

吁嗟淑人篤兮爰托植於靈根稟茂和之懿質兮惇靜操而象坤琮璜瑉玖介特兮薰鬯紏結而蕪蕃錯防流以組絍兮翩云裳之欲騫去髧儀以結縭兮耿夫君其行尊誕景升於列缺兮羣仙佩之翩翻馳旌霓於四方兮騰烈節直排乎帝閽翳何郵之奄集兮實柔嘉之內援閔風雨之拮據兮采采於江蘩旣良防蓄兮式谷爾昆樛木郁其春陰兮萋葛虆之若樊鳴鳩翼而載鳴兮眷顧復而斯恩紛菉葹之總總兮又蓼蕭而紫蓀咸冒被於寵澤兮競旖旎於芳原欣初陽之果亡兮瀼零露而竢暄方褘翟之陟庭兮恨遲暮而瞻背萱胡涼颷之夕起兮竟落葉之反反豈吉人之速萎兮抑慶閭而弔門遙望望於逺道兮天潢渺而無源將閬蓬之髙躡兮駕靑禽而乘文鵷悲嵗律之冉冉兮冰冽於丘園履堅而創鉅兮魂慘惻而煩寃仰蕙帷之垂悸兮聽啼鳥與哀猿誰獨無心兮矧相攸而余媾婚薦椒醑與蘭脯兮羅豆實於盤飱來不來其餘顧兮情糜絕而何言

祭楊文襄公

邃庵楊公旣卒之若干年今上用所司議節易名賜諡曰文襄舊之出入門下者感公身後之有遭也俱各撰言相弔且寓追慕之意憶嘗道曲阿訪毘陵與唐應徳氏論公平生唐謂某曰世以多欲病公亦孰知其亷介者某曰何曰聞有故人餽實珠一斗受之客旣退分勞左右投之地頃刻立盡而門生有以貧歸者發囊助給率數十百金爲常夫爲天下用財而不以私蓄卽比於一芥不取可也非亷介乎某聞而頷之輒應聲曰世亦以尙通病公又孰知其方嚴者唐曰何曰先君賔其塾又故門生也爲武選郎八年出之守郡曰此地不可無此人不知其抑也又三年轉而備兵徐州曰此地不可無此人不虞其淹也夫爲天下用人而不以私卽比於一介不通亦可也非方嚴乎唐聞而頷之嗚呼世之追慕公者亦嘗聞此兩言否先君承公訃泣連日曰公固愛我其忘抑與淹者不以俗人視我也嗚呼知公者不必盡形之言能爲言者或不足以知公知不知於公何與世道之升降系之矣公如聞言其亦頷之否乎嗚呼

祭曾勿齋叔丈

於乎我公鷄檠之勵牛繭之精人固謂公之必通也顧年逾服官政而始貢王宮馬融之經鄭防之席人固謂公之悲窮也顧猗蘭不怨而伐木多悰鬒發豊軀澹欲希情人固謂公祿崇崇也顧拂衣歸去而扁舟西東松筠晚翠棠棣交榮人固謂公樂融融也顧鴻飛暮渚而鵩來晨風於乎使公徴鱔而起則身未必能歸而解不勇則未必能速然見公之見機與正終者審於中矣慶弔相隨余又安知天之夢夢也哉惟於公之歸也旣阻見於仰藥及聞公之變也徒含淒於倚桐負素衷矣一觴告哀公尙饗之

祭桃林同年道承文

吾邑同年舉進士者六人三人不幸早逝而兄爲獨後其塟皆不逾年而兄爲獨遲先逝者舉進士未久而吾之交遊亦未稔不知世道之升沈與人材之難易而諸進士者宦皆未甚顯視先逝諸人徒有死生之感耳兄之逝稍後又復遲塟以十年十年以來世之流風日下舉進士者卽皆破常調薄名義以先輩行已爲迂鄙而髙官大爵駸駸且日向柄用回思兄斤斤自好且欲與世之善人朝夕往來以圖相益者何可多得然官止六品祿不及三年求一命之榮於其親竟亦不遂況其身乎則吾於兄之塟重之以辭其足悲有甚於先逝者有以也而吾三人存者出入祿位亦十年於玆矣𨿽不敢破常調薄名義以冀所謂髙官大爵然十年之間求不負日月以免於後死之責必皆不敢自信也而二人者又皆守官不及臨穴則吾於兄之塟重之以辭其含悲有甚於二人者有以也夫事有類而情異時有過而情近言有盡而情深此必非一人之感已矣兄亦含悲否乎

祭毛東塘公

嗚呼豫章之盛蟠深幽入靑蒼及其摧也化爲羣材而煙雲磅礡者駘蕩其何之雷霆之震軒六合驚百蟄及其斂也廓然太虛而光景歘霍者不可以彷佛窺故積气之厚者世莫測其用而據物之精者神每祕其奇方公之出也躡星履揚云旗北邊避靑阪之險南交畏銅柱之遺緤組送欵縷金獻辭將帶礪爲盟可以續石室之贊頌而兵刃不血未嘗困赤子於瘡痍於是帝命曰都式遄來還無緩其馳進之孤卿畀以全師惟玆禁旅亦惟乃司當是時也庭麾列帥門走偏裨籌決尊爼風生指頥蓋左襄平右靑唐莫不受其鞭撻而穹廬北戶幾千萬里昔之不免於金革者亦各詟其威力而遂相忘於恬熈比其歸也平戎之賞未定而明農之志已移三益之徑初開而二竪之孽漸滋洛中之社不待而箕尾之兆遽垂豈所謂造物之愛惜者去來有數亦功成身退得之天道者非人世之可羈不然胡爲乎其迅速若斯也惟公之生間世殊資器大有容質任弗欺位尊而勞以防謙愛愽而恩不擇施舊怨若棄懿親是宜絕近名之行加以黯闇而不嫌於茹納懲矯俗之過𨿽紕賤而可接乎光儀遇夫善之可進也用之不必出於己至於義之當防也執而未嘗詭於隨此其徳美之衝粹實由性成而罔疵故聞其向進多倚以爲重而樂其用譽迨其旣卒不獨君子傷其失類而庶士亦動於煩思在故舊或不勝其捐別之慘若童兒廝無問識與不識亦知詢其疾病計其年壽而助歔欷者是豈可以彊爲哉嗚呼在昔崇髙多遭崄公處其順蚤發萎遲云胡末節若或尼之非物忌乎全而理盈必虧惟其尼矣於公可推使一於隨忌者其誰以此令終又何嗟賫洪先早嵗辱在詢咨重以世交置之心期疑義與析盡言見規兾有大成忘爲過私蓋徼惠甚殷而獻忠則何禆比一再見神閒气夷竊占福履不替其綏曾未旬日移書論詩曰余有志而力已疲以爲能持退抑如此者孰知遂爲永訣而竟莫追聞訃奔奠有淚漣洏人非金石幾何弗衰奚獨於公不已其悲其悲不已所感可知知不盡言公必鑑而哀哉哀哉

奠李氏妹

嗟我同胞骨肉惟四仲弟夭亡防我一臂兄妹聚哭聲同情異眾皆哀死我獨失計父母有知目豈能閉三人气稟妹不若弟年時相見常恐疾罹自昔於歸一十六嵗怙恃旣逺積憂成滯及再得甥謂可慰意何期哭幼翻令自斃始聞疾作奔問驚悸卽爲訣辭相對灑涕選方審卜靡事不至形證𨿽危幸脈可恃曾未及旬增以痺不逺百里求藥城市變起倐忽醫噤莫治號呼誰援忍復近視弱息數齡血肉斯寄不知人悲所爲何事悠悠昊天降此防厲顧我妹氏淑慈懿言若不聞動若有制承尊撫卑曲盡恩誼日侍君子溫溫作儷云何斯人乃令至是父母遺祜不終覆庇我顧形影益單而瘁孰哀此言痛徹心肺昨在深閨今成遐棄從此問訊何由可致頓足失聲妹寜反袂

奠外舅符翁

嗚呼我公何意遽不少延也公厚稟殊質若金鐡經鑪錘適以全其天勁气卓行若松筠淩雪霜莫能摧其堅健步修軀不俟熊虎之引而康壽澹食寡營無讓巗穴之隱伏而靜專是以位列九卿而居處服食不加於寒士齒逾八袠聰明智慮不損而舉動可齊於壯年固將期頥占算爲鄕國之巨望且以典型在邇可借以儆吾後生之過愆攷故究往昔之目擊問疑述少時之心傳而又身當甥館謫受氓防裏閭接比嵗時周旋可謂得幸之偏者矣孰知事變倐忽乃謬不然間者抱疾容若有異而神則完旦夕省以爲未至於彌連也別僅一宿而疾稍劇又三宿而脈變遷醫以藥進拒令勿前吾年至此更復何言侍者猶庶幾其萬一涕泣而彊焉端臥微哂無何竟棄捐矣哀哉哀哉人皆逆旅世無佺然以辱愛之深感徳之久而見違之遽其能已於號攀乎玆卽殯宮重睹莫緣將誄行以相招顧心摧而气塡徒揮淚以薦觴忍仰瞻夫幾筵嗚呼哀哉

祭周生天臣

惟嵗暮兮艸木萋萋子何之兮日月如馳道之莫授兮所艱者資天胡不仁兮祕子之奇三年不見兮如在庭戶倐此佳辰兮言歸下土哀哀送子兮妻女父母欲招無從兮欲訴無語雪浪濺濺兮霰欲雰對舊侶兮悲故羣主靜之說兮聞不聞憑闌四顧兮黯愁雲化錯迕兮數溔渺人生百年兮孰相保黃馘無聞兮壽亦夭子知自遣兮復何悼飲子酒兮侑以辭子無逺去兮魄在玆

奠外舅符翁外母淑人許氏合塟

嗚呼哀哉古云至剛是剛匪物金鐡可鎔正則不屈不屈維何義有是非人則𨿽殊其辧同歸翁之方仕引繩就尺畸窮穴姦以祐以殛四十爲郎出入省邸平剔蠧結紛乃理誰其仇之中人之子扣閽不聞斂迹田裏翁之再去匪矯且狂伸我元功詟彼西羗判不可揺國是以彰寜嗟饑渇溝壑靡忘翁之守郡踵孝肅故防恂再借叔度歌暮方其臥疾猺人實來奮臂署辭武夫心摧司臬名藩晉大廷尉色怒人驚言溫眾慰營無驕將獄寡寃民力犯羣猜黙體帝仁惟帝曰咨咨爾大理不黨以欺朕用嘉爾計將大畀孰忌而止伯冏之命惟僕臣視晚節戒得急流知止翁之旣退杜門掃軌坤乾研易朱墨評史天官堪輿諸家百氏嵗有紀錄門絕投刺不出戶庭何有城市矻矻儒生或不逮是年在耄耋步健視明興寐以時詠歌太平自謂天壤何樂可易時召諸孫授以禮式問之中饋所不遑卹亦惟淑人克勤內職田蠶婚喪不獨飲食心何有亡身不逾閾撫幼禦卑嗃嗃戢戢不識所生惟恩是泣天子念功及臣之私再命來崇象服是宜進之秩號褒以美辭淑人敬承勤儉不移亦惟我翁刑家有宜翁擇交遊先君締好女於洪先忘其不肖長而侍側胥保誨教比幸賜第翁在廊廟縉紳慶翁翁爲色笑且曰斯人可朂逺道彤墀趨曉防騎隨車退食有言匪詩則書翁歸十載洪先罪斥閒居暫違似物有失虛往實歸坐或忘寐言不及私所賞道義耳目傳記揚防紛紜圮族拂常厭不忍聞警報恩條防良登敗憂若在位不間內外如是累年曾無二態丁未之冬倐遘厲虐從容正襟謝醫麾藥曰命有拘更復何待執手相呼後晤弗再嗚呼哀哉謂翁逺逝旣壽永年謂理宜然胡爲悲牽豈以婚故骨肉者憐皤皤黃髮典型孰傳矧曰頺風其終可諠龍陽有丘翁所自卜時日之良掩珍藏玉惟徳不孤作配同谷冷冷飄風蕭蕭拱木永訣何從長號莫贖尙飭此身期在不辱嗚呼哀哉

祭牟禾山先生

先生抱質篤靜而醇如璧無疵如麟自仁幼而夙成惟諾有則微節弗諧中慚動色楚材擢異冀羣一空百里之寄歷試以庸湯湯文水來遊稅駕訟寡獄淸邑以休暇庭無羨物野有棲稼孺慕得母旅逋歸舍最課嵗獻晉之司徒俾主國計將聼訏謨時與才違行以全毀孰別淸渭獨返畏壘閉門掃軌焚香著書經授成帷垂仲舒年深木榻客至園蔬嗣服載興福履未替令譜方傳些招遂繼嗚呼哀哉不才弱冠與眾奚殊片言見賞推轂先驅荏冉居諸尺寸未效仰負深期惄焉自悼自昔投野莫敢越疆嵗月音問聞且樂康意謂天道盈虛相倚嗇前必豊利終出否訃來何速有涕沾裳豈惟今昔實惑彼蒼自昔含藥顏發且攺將來焉知悲往益駭所貴者生在能有成倘不其然何異於氓吐哀以辭欲噤不止矢將潔身永報知已

祭蕭東潭公

自余成童見公未第布衣退然徐言審視逮夫旣貴抑畏有加郎署刑平侯邦譽遐杳杳瓊山南隔巨浸往敗於黷公以亷振乃晉大僚於監於兵謨畫以陳交酋底平乃典大藩遂作牧伯鑑於持盈拂衣阡陌亦旣歸止故舊不遺山巓水涯式吪以嬉義方孔嚴弗敢侈肆西蜀之陳漢室石氏潭衿履有待抗盟誨辭凜凜中人隱情曾未幾何忽聞防訃時亦負屙涕下簌簌載逾寒暑輀引在途他系未奔如饑弗餔歳聿雲暮升堂奠幣不見繡裳徘徊階戺孝謹流風克比者希何以慰公繼世無違

祭戚南

嗚呼四海何殊一家可否更訾彼此誰嗟吾輩得兄過於家督言𨿽未勤意已相屬弱質始振慕善若饑識名於刺鑾江之湄載遘京華情聯迹附豈無他人如出同父分袂未幾駕言東遊擕手偕往矢心相酬正色寓規服義自貶如商投儈如疾受砭又如監史不厭求深感此遲遲欲謝冠簪薄譴南行畏途中遇交勉含章旋報返禦自是往復亦再睽違各罹多故似悟入機靜定之說良知之疑且以爲報兾或少裨友音時聞儆戒潛發然欲來爲補失缺將訪山陰且俟匡廬夕解行槖朝傳訃書夢乎覺乎是耶非耶卜不可問疾何以加遺言何謂故侶何在枯形何歸逺志何待夙欽風誼崛起人羣不傅而學不業而文侃侃之質烈烈之气憤世之懷衛道之計挫之彌揚攖之愈礪𨿽逺不忘𨿽微不棄毀不見侵禍不知避萬夫莫當一身匪利乃如斯人顧不輔世保大定傾伐謀敵愾豈材爲災抑名之忌追往已矣後死者悸道不待人嵗不與我望洋未卽首丘其可躬之不逮言則數窮向非忘物寜免失中竊怪不類毎辱過許摧蝕所餘浮汰稍去他山徒存良玉已瘞倀倀安之蒼蒼何意復誰似兄教我如弟思莫贖身悲惟隕涕今嵗何嵗非龍非蛇七泉逝水譙山落霞晴川波石哀響先後河淸難期泡影烏有去者豈速畱者豈久胡爲罔生胡爲不朽欲薦生芻恐驚宿艸先以些辭寄之逺道如其有聞應共自悼嗚呼

祭李鏡石公

惟公气奇質敏學博文從童年起譽鄕校飛雄竟著祖鞭遂先蕡第秋署翺翔南都畱滯展能樹績錫類貤恩大夫晉秩楚國平反乃守大邦載罹鉅筩貝錦漸張分符仍重朝端理枉廣右提刑藩垣接席夷獠知名方快乘驄薄言稅駕入社榜詩結軒觀稼裏無夜驚祊有宗盟古稀壽齒多男頌聲不肖無聞辱知特厚早接比鄰晚成婚媾嵗時幾杖爼豆衣冠往必實腹語則交歡何意悲風遽生喬木永好不終大還何速日月莫系窀穸倐臨感今愴昔辭廹情深束帛湛觴助引爼別靈爽如存淒其欲折

祭同年吳雲泉

嗚呼夫子有言未見剛者又曰未知生焉知死蓋甚難之也自與兄同年舉進士耳其姓名貌其靣目不能知其人後十餘年俱歸田嵗時往來接其色溫然以爲猶夫人也已而聴其言侃然異之矣已而觀其行事嶄然則又異之矣已而得其心蓋屹然戛然於是樂與之交而時受其益自以爲處山林而不寂寞者有斯人也神骨堅完思慮恬澹可恃無恙嗚呼曽幾時而兄病又幾時而訃至矣哀哉哀哉兄之病起於頃刻語妻子後事精明不亂如去逆旅返鄕井無戀戀可憐狀嗚呼夫人之情莫掩於妻子之前而至重者莫逾於死生之際兄烈烈若此則知其侃然而嶄然而屹然戛然者可易致耶蓋於其死也而益重其生竊幸夫子之難見者乃今得之又竊悲方恃以爲益而遽失之其何以生而死也嗚呼或者咸謂當今之世四方多虞有兄在位足以弭大變決大疑而姦諛畏首庸懦增气萬一有他其必能衛邦國死封疆爲世輕重而乃枯槁牖下不亦悲乎此屬之天者無論矣且夫剛者多疾惡而不能忍垢安知其出也不爲兄之深憂矣乎兄不以死生介意卽冺冺何憾用不用烏足計也敝廬去佳城未百里分當執紼壠上病有所拘徒盻盻不獲往而以斯言進嗚呼金川湯湯一葦可航所謂同心不復可望兄亦永傷矣乎

祭曾梅臺公

惟公沈嘿任資朴素授器思而有文儉而不肆早嵗處約食苦程書競先藝苑如取棄余明庭選材宗伯是屬展采矢謨尊壘璧玉聖人禦世禮樂方崇乃帝獻考孝養兩宮南省視學北扉校錄廟垣倡議焉計榮辱公是不冺師錫有言肅雝攝事乃賔四門出佐大藩憸人讒直降監自天旋畀初秩峻躋酬枉豈擬品倫西粵敷政夷民戴仁紏憲於貴遂司滇轄鎭帥弗率莫敢彈壓引經就列不愆於儀邦紀用張官謗何辭亦旣懸車曾不廢業物數繙研國故該浹且擅取力詞鋒銛騰近宗獻吉逺祖少陵惟愚不類寡才短識早以婚媾頻爲植掖歸田以來結社可盟世事錯迕日月迅徵嵗非龍蛇人化猿鶴七泉云亡二仲不作悠悠莫問蒼天蓋髙欒欒弱子跣袒長號生則相憐沒矣安招尙憶芳襟或禦濁醪

祭友人陳防庵

嗚呼兄之平生大要已盡於志銘矣惟昔簡記見謀弟不謂然而兄不遽信是其誤在兄也土丸弗白兄不能忍而弟不相成是其誤在弟也嗚呼兄之誤今則已矣弟且可何如哉夫智人之判茂宰必逢臺下之占魯國卒驗伯松之歸賢者不免又何說哉蓋錯迕者人也久而寒者天也又何說哉灑泣薦言永慰防漠兄其聞乎否乎嗚呼

奠李竹塘妹夫

嗚呼竹塘別幾何時遽爾云亡今春省子翰池之上掩戶避客語以攝生之方意固望其平康也予且外遊音書莫將八月中旬返棹江黃鄕人告予以防問仰天灑淚而徬徨不獨悲骨肉之離析將福善難必疑天道之杳茫憶昔師門之載贄見子佩觹而侍旁言不出諸其口行惟恐其或傷匪直靑衿屬意卽宗戚閭裏莫不交羨其慈良於是先君爲予妹以相攸期百年之永昌參差中道失此孟光哀孤甥之孑遺泣瞻望於渭陽節序餽勞借慰有常胡八口之相依兼二竪之見戕子通於醫治劑檢方棄擲儒冠野服徜徉予謂子得逍遙之舉而子毎語予以膏育之疾多中槁而外疆昨嵗執手體羸而尫驚問曷故勉以預防子頷不語有淚盈眶自視脈理當近不祥百言相譬諸藥偹嘗息奄奄以就逝魄沈滯而不揚豈純質之易瘁抑沴气之方張螣髙穹而莫問不知鷙悍險狼顧渥丹而垂白者將何術以媚彼蒼旣逾朔之六七予亦罹乎百殃慨井臼之肇禍實余行之靡臧積摧愴以內割乃奔馳而奠觴感今昔之懸迹悔存沒之異鄕病不聞乎訣辭殮不入乎襚裳撫塵幾而長號徒失聲而裂腸魂悠悠以何之情悄悄而淒涼聞不聞乎斯語來不來兮帷堂陳肴醑以薦哀或庶幾乎少嘗嗚呼

奠亡室曾孺人

嗚呼嗚呼自子於歸以來三十有五年吾以學且仕憂且病與子居室者不過數年耳𨿽逺在數千里外未嘗以饋祀賔祭之事一日戚吾之心者以子能知吾之心敬承不違𨿽勤瘁澹泊能久安之誠足恃也自吾歸田以來十有五年吾以講學聚友外出者嵗不知其幾矣𨿽逺在數百里外未嘗以取與酬應之事一日戚吾之心者以子能知吾之心敬承不違𨿽其身甚弱然不易病卽病亦不逾日速愈誠足恃也三二年間子𨿽易病吾亦外出未嘗以子之病一日戚吾之心者以子命數問之術者咸謂必壽吾方以後事委之固不意在吾前也嗚呼嗚呼今嵗何嵗出不及千里別不逾半期而子不勝病何爲子之身可恃於三十五年之間而不少待於旬日術者之言苐驗於十有五年之前而不見信於今嵗豈吾積釁多過上天降罰故虐子以困吾耶抑命數本不可測吾惶惑於人言輕視子之身耶將子之身固不勝病其速愈者皆彊起耶可悲也吾毎出門未嘗問期今嵗期以七月吾亦漫然應諾相慰藉耳吾出而病病而歸正在六月使臂不癰癰不甚必且踐諾子或不病未可知也聞子得報旦夕邑邑豈子之身固不易病吾以背癰病子耶七月之期意在庶子庶子不舉旦夕邑邑將爲廣祀然耶抑亦有他疑也使舉庶子背又不癰子必不病卽病亦必速愈是子之命數固不當終吾且爲子促之可悲也尋常有往必來告揖舟車治裝悉出經紀吾勞子三十有五年之久今爲千古之別乃病不知其時藥不辧其宜沒不聞其語殮不執其手子其有遺恨於吾否耶可悲也性資淑愼動遵禮訓非大病不肯迎醫非至戚不敢見客今自診視至於含飯一切他屬弱息世光惟有累累熟視仰天長號而已子其有深憾於吾否耶可悲也卽子委命能不吾憾吾出而反顧莫爲之主入而獨處莫爲之語吾縱有四方之志其終能恝然耶可悲也術者言吾命數明嵗當厄使命數果不可測言或不驗斯亦已矣不爾則後之視吾者果能如子否耶卽使吾之命數幸而稍延爲吾供饋祀節取與守禮訓而不違者誰耶其能如子之勤瘁澹泊一不以戚吾之心否耶吾亦何恃而能遽忘耶可悲也去嵗此日授我衣裳勸我酒漿今嵗此日呼之不應食之不嘗吾之學非老非莊是觸於目而戚於心者方長也子亦寜無重傷耶嗚呼嗚呼

祭華山鳴崗府君

繄夫君之磈礧兮肆宻植於厥家弗掩蘙於菲薄兮拔淸漪而獨華方芬敷之旖旎兮有奕葉之奇葩眾睥睨之憇息兮胡蠧蝕之生嗟將覆庇之爲兮顧摧折之是加豈栽培之舛施兮抑世運之弗嘉惟烈風之猶存兮吾何悲於有生之涯遙陳辭以泄哀兮君歸來乎去無遐

羅生汝奎誄文

嗚呼哀哉兮尙忍言斯今日何日兮與子分離天胡弗仁兮神明降毒殱此良人兮百身奚贖憶昔求友兮春鳥交鳴子獨何爲兮與予目成棄捐舊服兮究精長途漫漫兮力未傾夾駟轂兮交衢縱橫羣志弛靡兮獨倚芳衡嗚呼哀哉兮歳不我與日居月諸兮於時語語語不惰兮往弗禦互爭更抵兮心自許各相將兮道爲侶授子館兮肻顧造小子兮恨遲暮佩靑靑兮揚和風來於於兮席未空嗚呼哀哉兮周行茂艸我生後時兮早未聞道嗟嗟有生兮少壯易老逝將與子兮探極要渺駕蘭舟兮指沅湘登祝融兮共翺翔歷八極兮超天荒遊無窮兮保貞常朅揚舲兮文水日悲風來兮何大疾五日期兮六不詹豈知永絕兮不少淹嗚呼哀哉孰余輔直諒不聞兮善將阻踽踽倀倀兮懷傷思苦豈曰無人兮同心莫睹繄古之人兮云才難今時滔滔兮況永嘆眾方鴻漸兮子夢貍殘何知天命兮今子阻艱嗚呼哀哉兮難重宣今也則亡兮誰爲憐攬文采兮淚如泉攷終量受兮或弗然登蚪挐螭兮溥九天委置濁滓兮竟何緣哀哀童冠兮涕泗漣瑤琴不鼓兮春思綿長號招子兮還不還上天下天兮何處攀嗚呼哀哉兮歸何所有言不聞兮抱淒楚中夜徬徨兮明月入戶皎皎流光兮莎雞泣露露葉下兮聲湒湒疑子來兮望不及望不及兮心轉愁空攄詞兮告沈幽誰念百年兮一交遊

羅母劉氏誄文

嘉靖癸未冬羅子有慶賢母貞媛劉氏卒有慶恩懷罔極形求莫肖茹哀臨忌服苦承遺越十有三年不衰友人某聞而悲之憶巨卿之義未伸感臯魚之辭足慟作爲誄曰峩峩扁石爍爍巨宗毓此名姝懿質希蹤時也結褵展如邦媛承尊以柔嫓美斯眷惟舅相國惟鄕之模靑衿祁祁芳佩於於戶屨常滿井轄時卽有嚴尸饔不皇旰食有惇夫子正位罔家賔祭牢醴牧孳繭蔴拮據是營威貞如束穉無號饑冬有防蓄筒躍江魚春耀庭枝百堵具作三族靡私希哲正容上谷訓儉譽馳鳯毛迹超鴻漸嗚呼哀哉蒿歌慘兮露華濃萱堦淒兮秋雨空寥寥松云兮山谷寂迢迢鴈語兮哀怨同杯棬塵集機杼夜悲戶帷垂淒云葉披離形杳藹兮竟誰測音防絕兮望無極芳菲菲兮嵗律移思黯黯兮夢魂惻丁生疑像王氏廢詩逝旣不返痛寜有期嗚呼哀哉元气糾纏規繽紛類錫者昌徳馨則聞蕙蘭先折瑾瑜必鑿蕭艾成丘瓦礫日塞匪物貴之自得孰修嗇之可程天道恆與善兮固靡朝夕之虧盈列彤管兮貞迹美幽閒兮有獲永終誦兮些辭托遺矩兮褘防嗚呼哀哉

祭族祖宋朝請大夫澗谷府君墓文

惟府君代爲宗望輩出世儒學接防峯之傳語演江西之派早困徽纏晚職幣金憤似道之誤君叫閽請劍悲徳祐之逼虜傾家募兵史不絕於美談人猶傳其遺事顧乃空弔季札莫報仲宣瞻封域之有嚴感鄕鄰之無暴於是剝苔識往勒石告來其文曰繄余靈之初降兮乘灝气之融奇旣懷璧而無璺兮復抱器之咸宜礪貞介於心膂兮揉黼繡爲肝脾政聲借以四溢兮杳前驅之猶疑美考亭之探賾兮就饒氏之師資窺中庸之窔突兮燭百家之紛岐出古澹於靡靡兮縈理緒而綜之發興觀於詩教兮受騷人之降麾何良時不余遘兮與患掇也矯羣龍之躋朝兮蹇莫達也進數鼓而將防兮困弗奪也晚得路而上徵兮道梗其孰閼也嘿迍迍於下陳兮曷之敢怨羗試難而益振兮靡近與逺謂余姱而不害兮女須爲憐俾職內於王廷兮仍總總於利權何國步之日蹙兮眾呶以嬉嘷赤狐於天閽兮莫或擊之將手攖而毛擢兮翼者爲逞言朝聞而夕斥兮孰有諒余之懷耿進不得以攘讒兮退顑頷以柰何披柴桑之晨風兮望汨羅之揚波紛種髮以捐冠兮當一食而九噎捐私帑以佐急兮忍余室獨嵲哲人萎而夏變夷兮彼食粟其何情日月冉冉不待兮正首丘以余寜樵牧識而竊指兮嘅俜伶之遙昆春雨秋霜慘惻兮莾蕭艾與榛荊惟天道之幽兮人代相促華瘁虧盈疊互兮豈惟餘族名不沒實兮國不滅史姦諛流穢兮賢者弗死增封樹表兮剔蘚弔遺裏仁可處兮洵美足思辭剪伐於拱木兮來者觀徳慙修辭之不文兮曷詔無極

祭從兄闇齋

嗟我與兄同出梅軒一身三世傳之九孫居處𨿽逺情意彌惇九孫之中今存四昆兄適爲首我當居次七嵗相長問訊頻至何期昨朝聞此防示開緘涕淚不忍久視憶兄之少覊勒難施挺出儕類刻厲書詩白河膠序先業是資掄選髦俊逢時泰熈爰薦當途立年之期我當其年亦謬及第拜慶而歸棣蕚對麗鴻雁肅肅差池爭逝赴召宮臣逺駕亦戾共食旅捨朝談暮嬉銓衡屬目黃綬銅蒼梧名藩握符紏司我謫還山兄覲彤墀幕下三載怙恃俱摧卽吉而起忌者見欺低昂之際曾不借辭拂衣言邁知命惟時祿薄弗贏節縮自守省展鄕園徜徉執手觀魚濠梁誓將白首日者寓秦責望何厚復幾何時遽奪其壽嗚呼哀哉惟兄修幹表儀甚豊叱吒雷動旋霽和風遇事磊磊咸讓長雄不骫艱棘不懾尊隆室有貞曜家人所宜五丈夫子文墨半之從以諸孫嶷嶷岐岐六十有四形貌未衰兄所享據有盈無虧外物來去奚足喜悲嗚呼哀哉空餘我身齒墮色槁贏臥一榻旦夕安保念玆平生中心如搗一往不復人世艸艸杯酒𨿽淸誰爲傾倒長號莫招延佇逺道終當歸櫬俾近祖考教誨後生慰此懷抱淚下澘澘徒令增老

同年謝防渠哀辭

維物栽培兮天道虧盈奉華鮮實兮秋斂其莖遲鈍多壽兮纎利者傾啽咋音薄兮郁遏者宏自古則然兮胡今變更嗚呼哀哉兮孰厄我兄推圖考變兮不知其恆憶昔髫嵗兮文采英英賈而不售兮益刔而瑩气邁質雄兮不與時幷不知者謂何兮獨要妙而不驚破矩削尺兮跌宕鏗鍧天馬不可覊絡兮維意所營增華發潤兮馳騁古淸躓而不悔兮困極以亨及年嵗之遲暮兮修以芳瓊廼戊子之秋風兮飄颻上徵鵬鶚引吭先鳴兮百鳥慘而無聲云翰薄九霄兮薦羽儀於承明叩天閽而弭節兮復道之以云旌指東方以緩轡兮撫海壖之城徽纆不可久系兮哀生民之無正朝不皇食兮夕不解纓紛縂縂其綢繆兮顏顑頷以無精嘅日月之何時兮倐龍蛇之縱橫羗獨往以曷歸兮悲巫陽之莫迎固匪躬其至節兮胡不自度而重輕豈濁世之氛祲兮抑枘鑿之難行求其故而不得兮疑誓言之予惟行修之不就兮來者謂其何程吁嗟達人兮寡所嬰慨慷素抱兮孰爲不平謁修文兮白玉京佩陸離兮朝大淸蹇予而莫望悵悲鳥兮嚘嚶始郵人以訃告兮適暮春之將更魂惝怳而不寐兮情猶豫而如酲告者再及門兮吾猶拒而不信忽丹旐之央央兮帶吟溪之朝霙余旣東望以隕涕兮復掩淚而自評惟白首之固交兮中豈云其無成何同袍之多難兮悵予行之無朋懷曲江之嘉防兮簡書有盟事變叵測兮誰執其衡時運冉冉兮使我心怦逝者日逺兮不亡者名芝蘭秀拔兮日以榮所遺在安兮奚必舉贏山之嶸兮水之縈气蔥蔥兮爲佳城去千秋而不返時引眺兮長庚

祭彭石屋公哀辭

嘉靖庚戌冬十有一月某日石屋彭先生以微疾卒卒之七日而其友人羅洪先始得聞之涕迸下將往臨又明日亦病病入越月無一弔問之使哀誄之言石峯劉子問焉答曰吾意或得相從地下無人世俗禮爲也俟不往將復臨矣久之竟不能彊而東廓鄒子以書期曰十月之七日防塟先生於某地卽虞於玩易之堂且發明其所學與所未及語者以告其家之子弟與其鄕裏成先生之志洪先聞而涕焉曰吾如先生何哉昔也識其姓名於衡嶽志見其探奇抉幽囊印以遊以爲曠達之儔也已而聞其行事於荊川子慕義捐勢買棺以逝以爲剛狷之士也已而登棲雲之亭聞了巖之義讀志歸之簡委待盡之計瞻其容雍雍耳聼其言泄泄耳眞而不矯達而不肆則昔之所知者未也夫無心於去畱者孰知其所休無校於遲速者孰測其所欲而顧可以挽乎而又何以挽乎然吾於先生若不能逺也乃以束帛瓣香自述平生其辭曰伊余弱冠好古兮覧祝融之遺文考穹崖之祕籙兮駭彭鏗之不聞曠懷漭瀁弗覊兮吾何借與爲羣懼飛舄之迷蹤兮望衡湘之煙雲過荊川而問政兮得要於唐君理人懷其豈弟兮又內美之可薰舉空棺而解組兮笑片舌之猶存嗟余疆裏未遙兮胡紹介之弗勤返初服而圖南兮扣云闗而造石室方隱幾而嗒然兮擥余手以尋麓聴流泉而詠歌兮入窈窕之幽谷俯魚泳於階下兮采瑤華於髙木棲層軒而騁望兮候海月之夜澄酌匏尊以相貽兮飡沆瀣之精余乃忘年嵗而論交兮將比耦而躬耕聞石蓮之唘辟兮欣防杖而來迎旣厭世而弗矚兮如去捨之逆旅歌挽辭而自祖兮寓簡書於故侶忽邂逅於江潯兮舉徵衫以爲徵惜瞬息以全生兮誦姬孔而含情斂窔奧而弗泄兮持中庸之戒懼儼虛己以待命兮似朝聞之有據黙兢兢以反躬兮仰君子之幽貞慚步履之靡逮兮敢儀刑之遽湮旣往者之不諫兮期黽勉於玆晨𨿽一酹之弗親兮終旦暮以爲鄰耿明靈其如對兮尙有聞乎所陳

玉峽廟口弔大義塜文

正徳初逆瑾專權播虐郡縣吏多以賄進公然肆權剝民窮無告往往化爲盜賊自冀兗豫楚以南所在山谷多變服應之臨吉撫三郡間爲鰲溪大池時源諸處介深林絕澗中道路四塞去城郭多者百餘里賊首張元二鄒仕興等恃險逺嘯聚數千斬竿爲矛懸巾爲幟狼跳虎噬赭廬屠村以晝爲夜莫復誰何蓋自丙寅迄庚午中無寜嵗郡邑懼罪匿不以聞履橋張氏居廟口當峽阨地賊往來必道其門固已刺目防張氏以狀上縣縣笞罵之曰鬼蠻何地無賊獨刼汝耶汝家乃金穴也已而上之郡郡笞罵如縣賊聞郡縣語日夕急攻張氏張氏乃移其女婦歸外親選諸少年習鉤梃礧炮環守之以是數被攻不能克賊乃遣間諜故以詭言相憾且報期率又不至嵗余張氏以爲紿已守者益懈女婦老弱不勝竄苦稍稍求歸因各出金爲樓髙廣數丈許外固以甓度賊至懸梯聚其上計得自全不復設備賊偵知其然率其眾三千襲之雞鳴來圍數匝垣火起乃覺少年倉猝求鬭具不得欲逃不可乃驅女婦老弱登樓而自爲巷戰戰不利退保樓或突圍走已而風迅火熾廹樓樓中人防手罵呼天痛哭聲聞數里裏中人遙望見苐揮淚頓足莫敢捄頃之樓且火婦持姑子女牽其母入火死無受賊逼辱者凡三百人有奇先以事免者百之十而犯圍出者再倍之得完室家者才六人正徳癸酉八月朔也張氏故富貲畜室廬六七百間呼吸就燼日晡時賊始退外歸者哭求遺骨猶見灰燼中隱隱母抱子狀得燼骨六十餘石有循徹者捐某山爲塜治大棺斂葬焉而自詭服上變防省適都禦史陳公金奉上命討江西諸賊聞訴大怒檄奪縣令俸以憲使某督兵殱之又幾月張元二鄒仕興俱伏誅褫縣令職張氏嵗以八月朔設墓祭且割田供事凡十幾畆後三十餘年爲嘉靖丁未張璞等求譜序於余向余道故如此余讀史見龔遂守渤海以教化淸簡民不爲盜竇儼令新鄭團其民爲義營盜發鳴鼓無能脫者餘悲張氏之族平居不遇遂爲守以至於變盜起不遇儼之令也以至駢首死若是酷也哀哉永丰湯鉞名其塜爲大義余爲文弔之文曰胡羣生之不辰兮四星皇皇紛銅墨之懷黷兮莫庇爾良妖氛起而倐忽兮攙搶肆殃豺虎競其虓勃兮磨牙矯彊白晝袨服道周兮指囷爲糧殪人不啻剖鷇兮鋒鋭莫當亟扣閽而上變兮覆謂我狂喑抑抑而阽危兮制義以方羗緫緫其旦盟兮莫之避也秉鉤棘以趫捷兮何悍鷙也炅熒熒其列炬兮昏曉備也塹深障髙以阻艱兮窮技智也夫何聰之不逺信巧諜兮紏錯相調意厭浥兮守者更怠嵗月接兮間投毒作被廹脇兮始攘攘而奮袂兮逞決一鬭破扃環柱呼羣兮距前翼後矢不及發刄莫援兮防已突而余就裂齒折脇不悔兮更升榮而自牖郁煙熖以燔灼兮擁戶號穹云屏屏而弗雨兮風獵獵而扇融烈金精於百煉兮幹將爲雄芳蘭熄而气馨兮玉受炎而气白虹撫婠妠之啼女兮子躑躅而齕母抱孫幼以連蜷兮姑束縮而從以婦胡昊天弗余弔兮白日避而下走防逺逝而反盼兮室旣赭而塵上覆拂防翳以求遺兮恍若見之形不畱而寃結兮陰曀四垂啟下宮以聚處兮與化相推歸混沌於一體兮死而不離嗟夫人身憂疾悲夭計年以生惟日相保黃馘槁容哽噎是防亦有弱息戒在垂堂胡爲乎一炬之間百口俱燼彼亦何辜聞者其忍義甚於死死獲所安柰何民牧竊位而飱夜沈沈兮霜苦寒魂寂寂兮無悲酸穆皇風兮淸道秋月皎兮來還

謁南嶽文

某自有知聞世有五嶽地之鉅者也及知有所向則聞觀五嶽者人之達者也已而仕於朝始聞五嶽之禮甚嚴而南嶽獨爲最逺非有天子之命𨿽王公大人不可以往非有禱謁之事𨿽牲幣不可以獻惟不仕於朝則又拘於地限於力或有幸而得至必其時之偶者也某今爲田野之民於分無所嚴鄰南衡封壤越八百有餘裏載跋渉歷旬朔而後至又不可爲偶蓋於達人之觀竊有志焉未之能也夫天垂象地示形至教莫加焉嘗聞人談南衡祝融之上獨立無伍人之仰日月者至此則見其出入海竅如彈丸跳躍於肘袂其雲霧湧坌風力剛烈扃戶不宻卽幾席皆莾瀁之區而又千巖萬壑突見側出嶄絕深伏之態使人心而膽悸夫積不厚則所出不奇蔽障不盡徹則所見不極逺自古聖云亡至教日湮不可易者惟象與形耳今將徜徉七十二峯之間求所謂厚者視培塿爲何若從而極其所止窮其所變以反吾身之所有者果同耶異耶聞之與見果盡耶未盡耶抑未盡者將陰啟而黙授之必有待乎其人則洪先豈所棄乎是故𨿽非牲幣亦可以獻矣嗚呼祐享

諶岡里社祭無祀鬼文

承奉本縣裁防欽奉皇帝聖防普天之下后土之上無不有人無不有鬼人鬼之道幽明𨿽殊其理則一故天下之廣兆民之眾必立君以主之君總其大又設官分職於府州縣以各治之各府州縣又於毎一百戶內設一里長以細領之上下之職綱紀不紊此治人之法如此天子祭天地神祗及天下山川王國各府州縣祭境內山川及祀典神祗庶民祭其祖先及里社土谷之神上下之理各有等第此祀神之道如此尙念冥冥之中無祀鬼神昔爲生民未知何故而歿其間或有遭兵刄而橫死者有死於水火盜賊者有被人取財而逼死者有被彊奪妻妾而死者有負屈遭刑戮而死者有天災流行而疫死者有爲猛獸荼防而害死者有饑餓而凍死者有因戰闘而殞身者有因急危而自縊者有因墻屋傾倒而壓死者有死沒無子孫者此等鬼神或終於前代或沒於近世或兵戈擾攘流移於他鄕或人煙斷絕久缺其祭祀姓名冺滅於一時祀典無文而不載此等孤魂死無所依精魄未散結爲陰靈或依艸附木或作爲妖怪悲號於星月之下呻吟於風雨之時凡遇人間令節心思陽世魂杳杳以無歸身墮沈淪意懸懸而望祭興言及此憐其淒愴故勅天下有司依時享祭在京都有大厲之祭在一里有鄕厲之祭斯於神依人而血食人欽神而知理仍命本處城隍以主此祭欽奉如此今六團眾等不敢有違謹設壇於本裏以正月十五夕率眾姓等百戶聯名於此偹置三牲羮飯肴物祭於本裏無祀鬼神等眾靈其不昧依其來享

念庵文集卷十七

欽定四庫全書

念庵文集卷十八

明羅洪先撰

梁文

橙溪嘉防堂上梁文

伏以無地起樓臺早慕萊公之事散金與親族深慚疏傅之賢𨿽闔門共爨未能幸九世同居可樂一新眾宇相與合歡顧瞻盤谷之中實據同江之上橙溪滙碧垇嶺環靑諸峯羅列似兒孫可登髙而作賦三月煙飛著楊栁足騁望以怡顏登舟不減川陟巘如逰嶽麓門庭三五步有田可耕有水可漁江村八九家入山不深入林不宻𨿽無嘉禾美卉之景時聞行歌互答其間惟玆地之效奇未爲人所物色昔我祖也見而悅之山之下居焉百有餘嵗矣當其開荒三徑不過棲息一枝瑞竹軒中常有四時之色鳴琴堂上每髙千古之心蓋啜菽飲水亦自欣然非離世樂道不宜有此是以後有興者咸謂天必報之爰自髙曾以來世爲淸白之吏銀魚墨綬曽典邊隅象簡金章屢持憲節惟念朝無幸位故皆國爾忘家日益有聲地不攺辟羅君章階下蘭菊叢生蕭相國歸來垣屋不治鄕裏稱長者可以貨取乎居第傳子孫至今存可也門閭欲大物數自更時當革鼎晉升嵗轉辛壬癸甲殷邦嘉靖惟十有三年春洪範稽疑卜三一習吉營宮室先祠堂已有棲神之所合族屬序昭穆尙無趨禮之庭吉日兮辰良應時而事集有力如虎運斤成風敢云肯構之材聊畢結茅之願堂名嘉防蓋主就東階客就西階可以退讓而成禮亭匾儼思必男正位外女正位內然後動靜之有常宮墻髙不及肩防事僅容旋馬后世師吾儉得此亦過矣先生自此升於我何有哉一畆之宮環堵之室君子之藏待價有如此者八荒爲闥天地爲度聖賢之廣居大道又何加焉從此臥白雲招黃鶴盡可徜徉不待吟紅藥對紫薇始稱貴逹古人有空中樓閣今朝見壺裏乾坤但可避燥濕暑寒不願乎外惟其塗塈茨丹雘在後之人凡我同盟聴吾善頌

東同江江水接長空流沫回瀾觀道術他年用此

洗羣防

南南山倒影入澄潭深夜孤舟弄明月魚龍還起

聴淸談

西橘刺藤梢路不迷己買靑山一片石不須更問

武陵溪

北百丈崆峒攀不得寄言猿鶴莫移文山靈自此

生顏色

上萬里雲霄無礙障凡事皆可對人言此心本是

如天樣

下風雨不來君莫訝能令寒士足歡顏還有萬間

之廣廈

伏願上梁之後地因人勝天與我時儒其躬儒其子儒其孫一經之教有所試矣王之義王之道王之路五福之錫豈欺我哉富貴福澤將以厚吾生長防尊卑誰與爲不善以嗣以續有猷有爲問學者接踵而來悔過者望廬而返爲子必孝爲臣必忠不媿居一峯先生之郡以數則過以時則可尙思衍豫章夫子之傳

潭雪浪閣上梁文

隔三千之弱水空望雲霞擁十二之重樓忽開雪浪景非幻現業以緣成恭惟旌陽眞人立不易方生而宻契守專一气道超無始之先憂切羣防患有生之後謂洪水猛獸實鄒軻之痛心而沈玉負薪乃漢皇之遺烈教緣神道身代天工不嗟劍術之疏自撰符命之祕遂憐南方卑濕之地蛇蛟結蟠竟使西晉中衰之年雨晹時若仁施無告功成不居排闔閶而上徵絕天漢而徑度云月戶杳莫知其所之桂殿竹宮咸庶幾其一遇睹河洛而思禹人有同心迎貓虎以祈年古多是禮顧玆捍患敢缺報章芳艸萋萋徒悲遺迹晨星落落望若待時偶眾欲之樂趨疑天從乎善願財多分有役不久勞淨掃緇氛聿興宇離地三丈許已顯樓臺去天尺五髙可輕談笑檐牙倚樹虯角如存緑綺映山鑪煙未散員顱方趾誰非子晉之身弄月吟風莫誤回公之姓樓頭黃鶴去不返此日當還檻外長江空自流故人安在嘗聞五百名世豈必盡屬龍沙但得一粒成丹自合同登鳯馭撫軒楹而拍手淸濁兩儀掩戶牖以潛居升沈三界破功名則波濤一瓠識性命則瓦礫千金朝北越暮蒼梧吾亦尋眞之過客數落花聴啼鳥後應弔古於斯文暫將洞府之淸歌共對江山而答響

東曾駕飛虹入海空坐看蓬萊幾淸淺故鄕桑柘

逓春風

西回首靑山落日低鐡笛倚樓吹不斷幾多塵夢

自冥迷

南月在靑天影在潭記得褰裳曾宿處夜深無語

枕瑯函

北怪石分剛見神力從此山魈不敢過年年風雨

間荊棘

上鬥牛紫气如龍狀莫道延津劍已飛手中尙有

靑藜杖

下滿岸雪花晴自灑老蛟切莫作人來神仙原是

樓居者

伏願上梁之後煙雲作防芝艸長春未須問百和九華之香方宜作供且共憶萬徧千周之句何以酬恩鼎器須防藩籬無障杜旁門之他漏封宻室而苟完南去北來心便休念長途之何適今是昨非迷未逺惜半世以空捐倚欄桿自可防頭望天涯莫多下淚振衣千仞飄飄那復羨瀛洲長嘯一聲物物俱令歸混沌道塲不動祀典無窮

秀川羅氏大時岡重建祠堂上梁文

伏以聖人立廟易申萃渙之文大夫繼宗禮重始遷之祖適丘墓者弔古矧曰余所自生得魚鳥則祭先可以人而弗逮恭惟始祖大時府君唐風末造楚產先民懷寶席珍諸侯不幹於聞逹運鵾夢蝶大年得縱其逍遙西水滸以聿來去銀塘之二舍定方中而考室隠戡村之一區二世十三府君裏必擇仁家惟尙義秀川桑梓抱器猶僅於承祧淮浦旌旗朽貫盡傾於佐餉三世十四府君珪璋比介蘭茝含馨壯志出塵嘆割疆於耶律暮齡安土笑返斾於陳橋四世豪川府君和感分荊誼存韡蕚讓產收裕昆之益克家廣納婦之謀五世南塘府君生有夙知富而能訓謂詩書莫先善善能孝謹故切親親士可無田捐烏陂歳之常稔人當祭祖發伊川心所未言自玆以還益昌而熾卽攺邑而去亦比屋可封濬發啟祥揚右閭之髙閥克開布烈振空谷之希聲考宣和之鐘久傳大雅入淳熈之譜盡號良材三年而大比上有司一日而童子聞天下金魚垂綬在館閣爲得人皂蓋引車作郡邑者特眾若家稱萬石兼腹笥五經苦節不惑於仕夷忠憤毎形乎報主世濟厥美家有其書𨿽顯晦之難齊類華腴之足誦未可更僕而屈指孰非先人之一身道與時隆禮緣義起正月之吉國族聚斯爰申如在之誠用報無疆之蓋宋元明五百餘嵗而袁臨吉數十犬家雞鳴咸興駿奔恐後儀文久而大備戶庭至莫能容羣望克諧更圖倐集美瑕丘其可樂卜澗水之在東食墨於有蔥其气遂卽九京之地載新百世之祠幸鄕人歸我田喜工師得大木練時日物土方象生存爲寢門階事可容其步武辧內外以籓衛堵觀不止於及肩尊罍在榮鼓鐘於序神龕祔位儼乎常若有臨庖次齋廬退而各得其所至於世傳重器天錫袐文各有攸司存於庋閣物具而遂苟合山髙爲之益增不日告成疑降靈之黙相一陽來復感茂對以反初洪先竊媿寡聞實陪末議顧南山之霧遺澤猶存遡東塘之源結鄰甚邇惟橙溪之開宇始蘭谷之避囂苦心已驗於庭柯瑞气嘗符於軒竹南交馳傳誰明匪石之心廣海參籌不易飲泉之志銅符入滇邑丕顯人文象簡靖徐戎克明帝憲或鼓琴而歌解慍或挾冊以動長安施及菲才亦沾餘潤歸田食力頗堪版築之勞讀禮覃思習聞爼豆之事爰述祖徳用續工歌暫代言於梓人未論相道共歡謡於族黨且對兒嬉

東千峯羅列是崆峒形似執籩趨曉日色如防弁

立春風

西千古衣冠地不迷植樹不須王氏祝遺碑常防

宋人題

南千折紆縈秀水潭采澗愛看蘋葉翠釀泉味比

蜜脾甘

北千畦楓梘新田側已能作賦頌椒馨便可躬耕

將黍稷

上千年光景昭靈貺福善從知慶有餘感神端合

通無象

下千人舊福時當大多聚圖書談古先豈徒鐘鼓

分晨夜

伏願上梁之後世思法祖人有多男行不負神明孝親敬長乃敢入教可成子弟歌詩習禮於其間推愛己以愛人欣戚必闗於同姓使享親如享帝夙夜無忝乎所生咸增分簋之光永善式閭之俗逺垂世範大慰宗盟

同江水次倉上梁文

野陳委積實惟富國之藏地利舟車要在裕民之力事有久而必復費𨿽眾而不勞恭逢臺省郡邑明公眾作新典惟率舊謂役民而轉運當權地以均輸稼穡實惟艱難水陸可無防計痛耑防之入市必譸幻於多門縱逆挽以奉將莫半償其坐耗繼之信宿益見沈浮問糴而後時固虞翔踴權本於易手更冒侵牟對刻木而口期持囊金而晝攫欲除羨目須絕獘源爰下采於芻蕘肆交騰於剡牘乃申上命仍集眾思幸遂欲於天從敢緩期於歳攺規畫考夫古昔擬議至於旬時仿國初之成規從水次之便計不限以數惟意所安俾臨流以據髙得豫儲而待發惟同江屬六一之東境在吉水爲西北之下流冠冕詩書擅風聲於半縣謳歌耕鑿受禮教於先民合鄰壤五八五九六十都之間凡得金六千四百八十銖之重或捐產以合美或宣力以要成剪荊棘而構梓材接閭閻而開邸閣朴惟堊黝謝輝映於丹靑尊比署居儼紆徐於繚曲賦幾萬石人受一防𨿽斗粟其可容不崇朝而卽達爭趨負戴聚舞旄倪豈惟得百姓之歡心實可垂百世之永利左規右矩子來咸屬於工師十雨五風稚語忽傳於里巷暫停運斵小試唱籌

東楊栁陰中盡短篷舊日米船休借問岸頭已有

長年公

南墨潭潭水接潭此後長官淸似水市人有米

莫相攙

西川原林麓互髙低催辦不勞人吏下家家春杵

鳴雞

北司徒駐節章江側不兌吉安安福軍帳下黃頭

任相廹

上願求明府靑天樣朝廷恩徳已難酬寛租詔令

何須仿

下江東米賤原無價此處民淳官要知不用笞鞭

與呵罵

伏願上梁之後年書大有國運中興山谷不識衙前粳稻常多壠上春來江漲官艘似發海陵潮嵗久林深輿誦堪評汝南月有禆鄕郡且壯江山

松原新居上梁文

伏以仲蔚園居睹蓬蒿之三徑淵明栗裏紀嵗月於再遷豈爲士而懷居聊從吾之所好石蓮主人才難適用分甘退藏塵网三十年幸迷途之初覺玉階方寸地笑春夢以何憑請學老農無逾我裏求田問舍𨿽無溫飽之心剰水殘山偶有希奇之遇思棠棣之室未逺顧桑梓之地可依從者如歸卜之曰吉蓋南方卑濕養生者之深虞而厥土燥剛堪輿家爲稱善安猶置器徙無出鄕蟻有移封似欲善乎其後雀能占嵗可以人而不如伯夷樹歟伯夷築歟敢云亷士鮑叔知我鮑叔憐我賴有故人盤谷之車馬頻來北山之猿鶴何怨擇風气遺種類敬遵考亭之言相陰陽觀流泉因識豳風之業且人棄而我取可朝耕而夕歸田家絕四鄰靑山眞如屋裏江村抱一曲白鶴長傍人來小子聼滄浪之歌淸斯濯纓濁斯濯足白日到羲皇之上饑來卽飯倦來卽眠門人勿謂墻卑婦子率入室處弟勸兄酬及時爲樂雞鳴犬吠接境相聞他日栁樹五株先生便堪作傳深春桃花夾岸漁郎休更問津任呼馬與呼牛能爲鼠而爲虎萬間寒士付之柰何一防爲民得此亦過苟飲水曲肱之可遂卽拱璧駟馬以何加占營室在中星正維今夕舉大木呼邪滸試聴同聲

東蕓館橙溪一徑通分付溪邊舊桃李春風原在

滿懷中

西樓頭騁望眾山齊欲識主人憑幾意浮雲更比

曲闌低

南天畔晴峯染碧嵐莫擬虹橋接霄漢十年早已

謝朝簪

北紅塵一騎來京國偃武修文當盛時直須擊壤

躬耕食

上明月淸風任豪放縱著羊裘把釣竿江湖誰解

幹星象

下牙籖萬軸揷髙架終嵗如今學閉關問奇載酒

姑回駕

伏願上梁之後丰年報國多福宜家羣居者闇室無欺外至者得門而入戶開亦開戶闔亦闔善言無千里之違道隆而隆道污而污正气塞兩間之內讓耕讓畔裏有仁風學禮學詩庭多暇日空中樓閣堯夫何意於品題壁內經書安國可傳其刪述未遺善緒益顯文明

石蓮洞正學堂上梁文

依月巖而悟主靜元公詣無極之先入雲谷以結幽棲朱子大斯文之緒在百工術業尙且貴於專精矧千古心傳可無資於遊息蓮洞主人質非狂狷竊慕中行心冺怨尢未緣上達不遑寜處兾獲異聞三人必求我師四方不忘有事徜徉五嶽渉獵百家啟石室之丹書夜窺海月挾秋風之白鹿手抉星河永托鄰於太初辭鑿竅於混沌思焉若起近而易求悔多聞之見欺屏繁思而自守地不愛寶物有當機偶逢巖洞之奇形久祕荊榛於僻壤未論太乙身寄蓮舟空數三峯花開玉井行才逾裏望若層丘金掌淩霄沆瀣仙標之晴旭碧濤翻海珊瑚間鮫室之明珠疑六丁雷斧之防搜儼九首天吳之呵衛頗投夙好遂罷逺遊偕風詠於暮春除茅塞於山徑辧種而藝木已過十年環堵以爲宮因周一畆梅關待月恍淸明之在躬竹牖披風倐煩囂之去體始知枯槁寂寞自與道謀欲爲砥礪切磋當先黙識終焉之計遂決於斯樂矣何求不知將老愧逃名而未得時好音之見懷車轍頻來至無可避戶屨常滿多不能容問俗使君嗟其爲異境勸農明府助之以結廬捐俸爲倡累書相促謂可借以養士且有契於樂山朴斵梓材豈望工師之木旁求版築敢云夫子之墻不出戶庭可窺天地臯比久撤非好爲師盤辟逺來皆能助我詩可言禮可立趨而過庭者咸有聞念則聖罔則狂譬如覆簣也吾自往睹浮雲之出岫今復何心甘飲水以樂饑於焉卒嵗過我門幸入我室塗人誰非堯舜之歸讀其書想見其人此身如在羲皇之上業傳乎不朽古之配兩間者無多道傳於無言事有曠百世而相感適宗族鄕鄰之駢集率門人小子以浩歌暫息郢人之運斤且聼堯夫之擊壤

東千峯深處號崆峒若向廣成求道脈定教思慮

莫憧憧

南秀嶺層巒靜與參但願文明啟天下豈妨髙枕

臥晴嵐

西僻塢深林滙碧溪愛惜涓涓常不捨始知四海

卽涔蹄

北松杉影裏藏阡陌從此躬耕不出山卻向官租

酬帝力

上秋陽皜皜無遮障此是千年孔孟傳不用山天

觀易象

下六經諸子存髙架升堂欲辧異同間只在此心

誠與詐

伏願上梁之後塵囂不入道气常存答問向初平一語勝十年之誦讀端坐如明道四時對萬物以靜觀求州裏蠻貊爲可行必視聼動息之皆理敬以修己仁不讓師檢名節以固藩籬當使煙霞增气色卽辭章而爲羔雉莫教猿鶴漫移文木石居鹿豕遊終身與深山之野人無異江湖身廟廊志諸生以名世之豪傑自期世教少裨山靈何幸

大安重建祠堂上梁文

有開必先得飲食猶當報本凡性本善履霜露誰無愴心念銀塘之丘木枝柯實繁顧馬凍之風泉派流益衍情深追逺事合更新𨿽卿以下必有圭田久湮周制然士之上皆可立廟咸祖文公恭惟大安新祠族尊主人夙好詩書孝先百行素惇禮讓義重五宗謹奠獻以修誠守祊祧而著代君章擅湘中之譽早播琳瑯仲素續道南之傳尙多逄掖當二十九世之後遡七百餘年之間凡繼髙繼曾繼祖繼禰之親其先後皆本乎一體總歷唐歷宋歷元歷明之久合隠顯而祔者防人舊貫尙仍丰儀曷穪謂據司馬考圖而陳設何以執籩豆謹周旋乃召梓人畫堵而紀綱爲之物土方議逺邇蓋大時岡之主世世不遷而延府君之神洋洋作配列楹非九筵之廣在其上在其左右者但見廓其有容陳庭無百物之將交乎階交乎堂室者有以接而行事秀川並美自成韋曲之家戡村未遙實共髙陽之裏凡居比屋已快觀瞻矧在同宗實均休戚睹駿奔之濟濟咸思祖徳之繩歌麟趾之振振益廣孫謀之善遺秉滯穗千倉萬箱自此可賡周頌四世三魁九科七第從玆丕振文風春秋不忒於烝嘗月旦可評其人物出必告反必靣事死有如事生敬所尊愛所親善繼而又善述嘉靖三十嵗恭遇皇帝之眞元長幼數千人同唱兒郎之六偉東富田春水正溶溶涓滴要知酬世澤源流本自

秀川中

南含風喬木影毿毿愛惜當年培植意奇材應與

棟梁參

西官道翩翩信馬蹄指日髙車來晝錦更看閥閱

古人齊

北馬凍髙墳兔山側歌聲千里定相聞且聽嘏辭

傳祖徳

上積善之家百祥降夙夜毋令忝所生此身要作

將來樣

下碩牲防酒羅尊斚須信有誠斯有神由來一气

相通也

伏願上梁之後世承徳澤人有道容衣冠滿對越之庭昭穆咸秉文之士有苾其香有椒其馨燕享來崇於景福如竹之苞如松之茂室家永協於禎祥令聞斯皇孝思無斁

諶岡里社上梁文

衣食本三農周室嚴嵗蠟之禮幽明同一理髙皇動里社之文幸土物之順成敢怠豫於壇壝恭惟諶岡里社地因人勝神以物靈禮樂衣冠振休聞於六族雨暘寒燠鼓生气於百昌睹秀實之屢登徼威於不替一百八十餘嵗弼成我朝之深仁六十一都六圖竊擅吾邑之壯觀疆塲無警婚宦有成一飯不忘恩矧受瀼瀼之多福簞食必齋祭咸依奕奕之閟宮𨿽奉守之至防顧居諸之云邁天之將雨土偶生嗟日之方中屋漏含媿酬金助廟嘗聞漢帝之通誠擇豚祝田毎恥齊生之譏儉祀必迎屍像設適符於古禮田爲同井禬禳因聚夫羣情棟梁再舉暫停郢鑿之妙揮少長聚觀共聴豳歌之接響

東橙溪曉映海霞紅更道神童書院近年年燈火

競春風

南煙火楓江似碧嵐趁墟日日聞市語太平時日

老還堪

西掄魁坊扁照諶陂道上楓林足憇客忠襄儒行

盡題詩

北鬱鬱靑松防仙國登臨遙望兩山髙秧坑水繞

諶岡側

上福善由來天可諒五農十雨報丰年歌頌吾皇

徳難狀

下倉中米賤常無價瓦盆嵗嵗長兒孫栁車竹炬

來迎社

伏願上梁之後稼穡惟寶雞犬不驚五福錫民飲食縱謳歌於日月四時成嵗陰陽鮮愆伏於天和幹餱消鷸蚌之爭品藻起鳯麟之望

塘東一經堂上梁文

一經教子韋賢嗣續多昌萬石名家石奮聲華益振天心無攺物數當還相作室之無難知大賢之有後恭惟主人印山嫡裔澗谷余風昔日田園已著半州之號【是時秀川眾盛東西十里僅容羅氏溪園公稻租六十六萬有奇總羅氏百萬有餘公當其半時吉州供米不及三百萬其曰半州者言羅氏租稅有吉州民間嵗入之半也】同年科第俱爲連气之親三魁七第累見蟬聯千里萬家獨推貫朽擁朱旛張皂蓋光回梅嶺之春酌玉斚貼金花醉滿瓊林之宴道津源啟親接防峯池艸夢醒相輝三謝吳舫門前曾載月京塵溪上幾攢眉世轉滄桒名流淸簡最喜逍遙之後仍爲韋曲之家𨿽業箕裘無心軒冕要觀南海豈因萬貫纏腰獨占春風不羨一枝寄足揮金爲樂擊鼓程功看江上之萬重一新門戶臥人豪於百尺更起樓臺眼前突兀唾手可成外畫圖從天而下憑欄桿而詠白雪是誰共和郢人歌屹棟梁而幹靑霄從此陋看揚子宅野花閒艸莫笑烏衣明月淸風還隨緑酒萬桃原上春如許燕雀歸來秀川橋下水仍流蛟蛇蟠結膏車兮秣馬從子何時吉日兮良辰同聲善頌

東乳峯原識主人翁寄語溪邊舊桃李好將顏色

趂東風

南昔年舊館竹毿毿詩賦至今誰敵手蕩臺猶自

倚晴嵐

西誰家雞犬隔芳溪盡道舊時歌舞地閒雲飛入

畫梁棲

北衣冠曾起同憂國只今幸遇太平年鳯凰臺上

歌皇極

上陰晴反覆誰能量福澤從來厚善人雲霄應滿

兒孫望

下滿目桒麻迷蔓野田蛙莫更亂啁啁此地千年

還熂下

伏願上梁之後出門無礙滿屋皆春飲食壽康常似盤中樂土歳時伏臘何妨酒後髙歌牙籖三萬軸衮衮公侯玉京十二樓堂堂人物裏仁成俗野吠不驚水增深山增髙重覩溪園生色天吾覆地吾載平吞湖海爲家

念庵文集卷十八

欽定四庫全書

念庵文集卷十九

明羅洪先撰

古詩

四字吟晝睡戲書與世光子效康節體

自笑念庵終何干濟半生辛勤此日懶肆閒不逾大行不矜細髙不近名卑不營利日午北窻倦則假寐不浴而涼不飲而醉問年幾何四十九嵗昨非已遙後善何計稚子聞之以語爲戲俟其稍長問以知未

對鏡

前辛之年始加汝冠後辛之年恐華汝顚冠不復丱兮華不復靑嗟嗟念庵柰汝形

辛丑正月二十五日燕旅子生

孟春載陽枵其辰杲杲出日有媚斯春寒飇靜止薄露津津曰今初子誕降乃身有聞厥聲厥聲斯喤有視厥形厥形孔揚鄰媼曰祥來乳來保日者曰吉可以壽考於燕之地於旅之戶爰鍚玆名以志所遇其愼爾言勿蹈多尢其端爾形勿我貽羞千里而聚歡晤有幾骨肉其遙以悲以喜憶我之生父母勞止今我有生空望蒿裏有涕其零沾我裳衣願汝斯才報此春暉

飲酒

載酌防酒永此良宵兄及弟矣於焉逍遙

凱風南柯載哦以歌兄及弟矣聚匪其多

聚匪其多命也則旣戒無荒不樂如何

霜崖辭

有穹者崖嚴霜在道身無完裳腹不宿飽孰餽我食孰授我衣援崖履霜不知寒饑嵗聿雲暮松栢盤盤薪之槱之有懷詠嘆無嗟形苦無爲伊沮匪異也人視我昔今

五言古詩

秋聲

赤煒謝煩蒸涼飇正淅瀝中宵入耳來宛如風雨激蟋蟀秋悲音寒螿助太息時變萬品移念此令人惕弱質非金石那能保朝夕所以古之人爲學如不及柰何齬齪士逝矣不復惜盛年餘二期猶爲世俗溺誰知委化去一日難再得聖學久已湮前修亦寥寂耿耿心徒勞歸宿當何適丈夫貴日新無使終身戚

秋至【二首】

君子悲行役行役別父母時運促人老山川驚險阻悠悠南浦云落落西山雨感此不能歡獨立向江渚秋菊亦已滿微馨遞幽風對此故園色老我離世容【闕】日悠淡鳴鴈悲長空前途杳莫卽羲駕何匆匆束髮不盈把少年生意窮如何不努力甘爲俗士終

曉懷

秋鴈宿江臯孤鳴何嗷嗷豈不懷故棲畏此行路遙路遙將柰何霜霰亦已多及時須奮翼防有陽春和

雜詩

君子防未然已病更須學不躁是良劑忘思郎勿藥飲食男女間賢聖工夫約寄語安身人勿爲病所防

別項甌東

萋萋周道艸風霜枯悴之卓卓東園松向晚呈淸姿中堅色自厲纎妍寧久持柰何圜中士獨復不見玆

別殷市隠【二首】

我昔厭塵鞅遺世問長生中道逢市仙餌我丹霞精云此能起屙騰化余空名但得松喬訣何必逰華淸忽與此言防恍然百慮平宇宙不可逃聊得從君行

結托意方勤時變倐如馳涼飇動庭戶逰子有所思浮雲乘剛風欲畱不得遲眷眷平生交願言常如玆悠悠逆旅間再晤須何時

眞州別友生

久處忽別去情慘當何其古人道義交豈忍輕別離非無再防期一日難爲思悠悠重悠悠況此秋風時

有所思

伯牙一去世飄飄竟何之哀哉太古音知者亦已稀紫鸞入靑防髙標不可期應有賞心人回惻霜桐枝

買居

買居貴得新買鄰貴得親物新尙可樂況此百年身交親尙可依況此同袍人古來有大宅在世不染塵八荒共一闥奚辧越與秦萬寶中自藏四時常生春君如未識徑先請問洪鈞

寄殷市隠

嚴風駕林壑落葉旋衰蓬陽春暄玉露夭夭桃李濃歡娛與悲愴擾擾百年中皇天亦何心志士忘窮通矯首漂母地千金仰韓公

別周七泉

素心寡所諧惟子諒無他歸來共有適促促成蹉跎事變看浮雲我生當如何大道杳莫卽去日亦已多行行重行行贈子千金歌羲輪無滯軌期爾魯陽戈

晚坐

晚坐一室靜帷幌生微涼弱翎倦云逵淒息愜所償琴書集隠幾流螢時悠揚莎雞泣艸底蛙沸如皷簧夕風起林籟檐滴短且長靑帝云甫駕已復回朱光撫時多所慨感舊彌有傷吾生豈無爲前塗杳何方一日不努力形骸等粃糠情適習坎亨道逺勵志彊懷哉叱馭子終古與翺翔

辧覺

白日照中土坦坦萬里途誰哉向溟蒙顚倒守一隅沈溺未始悟翻笑他人愚荼苦甘自螫迷索不爲劬我以羣夢中長嘯聲何孤起視參與井落落半有無啟明掛東壁聞雞狂驚呼慷慨撫長劍遐舉恣所圖一洗天地光重拭萬物蘇行行入云逵和風散八區緬玆大覺樂始入塵勞殊一身寧得幾鼎鼎逝將䢐胡不自愛惜而以競錙銖嚇腐笑莊防分岐悲楊朱昭昭古先訓爲我端其趨測微諒不逺勒駕難與俱因書發素志感嘆三嘻吁

別程舜敷【三首】

昔我去江南楊柳何靑靑今我來金臺雨雪日已零雨雪不足畏所思在逺徵昔爲雙鴛飛今作孤鸞鳴聚散詎有定悲歡爲誰情感此獨徙倚風露淒前榮

憶昔攜君子修途各有期飄忽遽成別逺在天一涯天涯不可望前期不可忘防面在幾時耿耿參與商人生百年內安得常共老但願心不違持此趨逺道逺道多是非流光忽衰防奄棄不努力皓首終何歸

驅車出東郊惻惻離思深回顧都城郭輕陰乍浮沈豈無行路人念子當苦辛丈夫不墮淚相視仍撫心名禽戢素翼瑤艸托芳林時運有昌塞識防古所欽

舜敷將發【二首】

君莫歌離別一字一涕泣客子促晨宵羇人異出入落葉空庭繁愁管淒風急知君對月時猶我瞻云立解佩慘何言把酒翻成泣荒郊人已遙逺岫自初入予戀南枝穏君趂北風急行馬思故羣躊躇岐路立

登諶山感古

風林陰森山徑窈紆錯探幽入岧嶤俯深迥眙雜鳥乘春鳴奇花色夭灼感此節序新悠然緬心怍故舊復幾許三載兩寂寞寂寞夫何如意逺力不作憶昔同宴好詎足計離合恵風吹荷衣時雨注叢薄行吟紫芝曲坐盤淸泉酌顏色華飛霞襟度矯羣鶴綿綿趣逺道耿耿竟摧落人生豈多日已復半凋剝不見出戶時旭日向西落

炭渚公館夜坐

長松倚孤月虛館何沈沈共此三秋色懷彼萬里音參商耿天漢鴻鴈悲風林君子畏時運小人歌苦辛晨興各有適履霜餘愴心

過徐洪悲賦

昔我落地時嚴君官水部受檄據要津飛旌啟前路志喜且啣防嘉名期必副弧矢初滿月軒車拂行露蘭署歷三正藥裹更多故積疳苦善啖羸形遲學步枕臂從僵木蹋被任垢污劬勞可提攜出入仍憂怖敢望付琴書聊思應門戶何知三十年分違不得顧病猶畏子知書頻向人度千里寓恩勤一旦自傾僕返哺愧烏鳥行役悲屺岵畢命擬相從遺言懼終負重艤淸風亭忍見含煙樹樹木今幾圍主人在何處問天天豈譍瞻云云不住因悟死與生有若朝還暮逝者無復返老矣將安措誓將未滅身永作中流柱

送王良弼歸越

志士如喬林美人如瓊芝叢薄不足戀發秀寧嫌遲南薫轉朔吹色染悲素絲誰能揚污渠獨復流淸漪窮老豈不惡所思達者稀遙遙懷古心良抱無苟施之子如有意慰我白華詩

題馬問庵崇徳樓四景

房云捧旭

雄圗啟炎運英傑持靈籌早抽黃石祕晚隨赤松逰鴻飛孤云逝蟬蛻空山畱乃知達機士進退良有由羨君遺世紛登陟玆夷猶晞陽駐顏色千載爲春秋

楚月生明

澹月生淸輝隠隠當窻戶披衣望楚陵蒼蒼多艸樹醴筵不復陳銅泉竟何處好賢虛襟期悲歌感寐寤盈虧視桂輪已矣復奚慕

南山獻瑞

九苞聞古昔千仭何寥廓陟彼南山阿羽儀如鷟鸑我亦楚狂流心懷捲阿樂顧此髙岡峙緬焉幽興托覽輝未相逢願言時飲啄

河泗環流

圭成地紀赤玉感天瑞波潤九土分流藻萬世利狂瀾日不支古道今所棄欲濟懼無梁在川嘆永逝誰借一勺防爲惻同歸趣

鄒東廓先生七十

大道斡元气沖和自其常天地無兼能賢聖呈輝光六藝湮塞久二教爭紛攘人備萬物性誰能振其綱感彼陽明翁獨力亦何剛良知指眞竅袖珠不我藏迅霆震百蟄防晦開扶桑羣寐猶啽囈狼籍迷且僵先生方立年偉步趨門墻一見塵垢消再見羣疑亡宻語幾入室抗顏遂登堂睟容著溫溫雅度涵汪汪隆污時與偕負荷气彌昌禁籞史局重國學師模莊狂簡裁諸生經界驗一鄕延納靡長少答問能周詳懲彼尙自然戒懼爲之坊人慕超頓法已誦瑟僴章誨之自忘倦聞者咸慨慷列屨滿前戶贏糧越逺疆車蓋互追隨童冠儼成行河飲量自足雨化才多良民風謝矯戾政議資恢張至業云在玆宴息心不遑靑原夕橋月雪浪秋蓬霜七十殊康彊盎若被春陽聚樂不知老合眾成大方始知大丈夫方寸含八荒可尊非位崇可誦非言揚豈不在嵗年嵗年貴有將彭籛安足多一日萬世長伊余抱弱質藥石幸分嘗時過志不就久要仍未忘願言士擇術視此愼梯航綴辭表羣望詎止修華觴

送劉鳳西

良時難遘防朝野方晏然夫君抱醇姿瓊華生玉田勤小若理絲含和比鳴弦一朝逢選士奏牘過三千明光賜甲第郡理推才賢幽憂成滯迹同玆伏林泉邂逅蘇黃臺結盟亦何堅弱子蓬且歷葭倚如夙緣不嫌擔石貧頗重門戶憐主饋得佳婦內則賴以傳來往遺形骸情話從周旋朅來舍我去待次公車前楊柳陰正繁田疇綠艸芊重晤在何日感此道路綿臨岐冩中臆牽衣不忍捐豈無同心人左右爲容先嘉譽幸時聞徳意勤敷宣萬里視發軔誼重急顚連嗟予誦拙賦謬妄集垢愆慷慨志不酬沈冥計遂専移棲資徳鄰絕交逺囂防晨興理耕鑿夕休橫簡編時負羸疾眠兀兀忘先天所忻泯思爲有如斷滅禪此樂未易舉此語非相沿持以卒嵗年那知身外牽生材各有拘角齒不兩全分足鮮願餘醉飽臨丰筵大受匪彊合下愚多重遷因君露防尙別緒逾縈纒

靜觀

靜觀四序代環轉嵗適周晝夜光景殊迅轍靡停畱方春感柔卉已迫落葉秋雛燕翔且歸新蜩響忽收但見稚者壯寧知老當休多營竟何爲可資徳業否惜陰豈不聞所誦匪所由如愚朝復夕身同大化流黙黙從此逝不嘆終優防

送王養大典學建安

煩熇日難夕瞑館炎气平子別將何之建安罥儒纓名郡帶兩邑文物盛羣英八閩上防地土風淳且淸書吏簿領異膠序揖讓生祿薄母慈慰聊代南邨耕武夷指顧間山溪夙所名雲林誰復主吾道虛前盟作人辧標本藝藻舒春榮模範飭自躬度解素餐情吾衰局一室樂育佇流聲

登衡山祝融峯

我今登祝融髙髙幾萬丈赤烏海底來忽在飛雲上人世正溟蒙陰厓走罔象聖人知其然昧爽發昭曠豈不懷宴安精神各有向一念不自拔萬竅生疑障安得日新人惺惺無得喪

重至仙居寺

山雨鳴鐘余阡陌斷行迹髙剎隠回岡流遼泛春澤新構門巷更重臨嵗月積訪禪艸蘙徑繙經塵在席僧齋余舊突梵相懸頽壁乍見驚夢寤沈思悔形役壯志悲虛遙衰容感疇昔逝者今若何余畱增太息

劉師泉七十

學聖類觀海曠莽迷津涯自非淩空翰焉能辧何之越中啟闗鑰吾道根良知良知人所同言出靡不隨豪傑詎常品美植恆離離偶當元气合類聚無差池夫君起三捨早負絕俗資一接至人迹飄飄不可羇脫屣冠裳途卒業河汾師一諾可千古自矢志勿移臺省需眞材正論動主司翻令科目重頗振士气卑計偕恣尙友泰嶽遘神奇無心呈妙悟倘然窺天倪從玆桎梏釋大笑忘成虧發言近狂達不虞下士嗤朋來聚且樂獨往忽若疑問君喟然答聖言豈我欺性以善學凝凝則立命基存亡系操捨主宰貴宻持運用未渾化豈曰忘己私以此日孳孳頓異昔所爲烱烱非恍惚泛應照防遺並軌總一駕萬里無多岐譬彼工穡人稻梁必手治又如遇良賈安羨販夫貲至今年七十邁種力未疲靈含气自守古謂不學衰揆理以卜數衛武榮啟期孔聖極從心知君至有時君嘗佐名郡當調輒引辭所忻在盍簪家庭足令儀靑原嵗寒後白水春風披棲遲嵗復嵗未惜知音遲嗟予悲晚聞切磋時見規每於意防處惟君獨頷頤別去今三年我病非忌醫如何無一字日夕空相思石蓮洞窈窈雪浪水彌彌舊逰誰復健此意共君期

荊門閘道中

少小負奇好長思名山逰薄業遵簡書忽復一紀周承明忝三謁前席事不酬空令顏髮攺丘壠荒松楸弱情覺緣系淺中易驕浮平生惰修習麗玆增媿憂防恩返故里韜迹謝名流壯志庶可復不爲猿鶴羞

夏懷

朅來意不適我生當何如委運任流遷與道時捲舒柰何日復日憂與年嵗俱捐外豈累物郁中難久居有身恃骨肉割棄復奚須萬物皆得侶而命乃我殊感彼鶺鴒詩掩卷三欷歔

蒔菊

陶令今不作所好尙遺世睠彼籬下芳藝我庭中地弱叢未盈把頓覺景色異英英媚朝露茁茁感春气去此駐頽顏亦令能久視繁枝借漑潤晨興自從事所希縱不酬聊寓勤生計

述懷示友人

悠悠望千載千載未久陳共此山川居世代遞疎親貽謀逮孫子遼逺如越秦名氏成杳絕坵墓同飄塵骨肉尙若此況彼鄕與鄰所賴在簡書遺言亦多湮百不一可究六藝俱沈淪黙黙忽返顧造化如我賔形骸聊一寓旋當去吾身吾身旣非有其他復奚因踽踽誠爾異煦煦徒爲仁經營慷慨業冀以名自伸簸弄上世語讐校忘疲辛酣謔恣放達破滅稱天眞俱謂發狂疾胡云詣精純我思魯中叟兩楹夢何頻怡然曵杖歌曾不增笑顰達者識其原頃刻爲秋春愚人不解事駭怵褫魂神林中多敗葉喬柯嵗華新彼此更互見修短寧足論黙觀發獨慨證我意中人

種蔬

謀生無逺術樹藝有良時嘉蔬來何遙故人手致之荷鋤出荊扉荒榛力所披景蘙苗易瘠土薄根不滋惡壤與敗株能令蕃者衰競玆分陰功日暮未辭疲所欣寡逢迎然薪繼頽曦黯黯開谷陰柔芳亦離離抱甕理晨夕療饑方在玆

種菊

結宇灌木畔庭除幽且閒豈無丰艸容柔綠爭春妍常恐秋風至淸霜凋故顏萬族忻時榮保終良獨難惟此黃金華可以結餘歡

兩松

鬱鬱兩松樹根柯亦何奇儷彼䢐徠山共此嵗寒期嚴霜日夕至萬木蕃以摧獨秀易爲色居髙眾所推明堂創神京宮宇何累累徵材徧幽僻斤斧不見施風濤起中夜若有百鬼司輸垂久不作吾寧忘憤思

逰衡曉發

昔聞祝融君道術崇三皇無爲闡至化殿服當南邦至今三千嵗遺俗猶惇龎山畱太古色雲藏混沌鄕其人𨿽久逺而意心不與亡薄觀偕同心豈云道阻長

其二

蘭舟溯朝流芳衿合素侶媚此九秋色睠彼三湘渚三湘亦何有衡云峙天柱上可探日星下可淩寰宇羽駕倘可逢飄颻恣遐舉

用甘泉公二賢祠韻示諸生

大道日隠淪大聖不數防嗟餘生後時空覩遺言在反身一何有未忍隨流輩仰止趨髙山同心夙有待防酒望周行尙口昔所悔精一舜禹心愼之決善敗瞹瞹憮微蹤蕪穢令心嘅

含悲亦何益有生重離防不見古昔人磊磊今何在一念義利間遂別舜跖輩大禹惜寸陰逝者豈相待少壯若有餘時過乃終悔爲學譬爲山難成易虧敗進止吾自由朂矣奚所慨

逆旅主人

逆旅問主翁日暮未有遇同此如寄身彼此莫爲慮人生無百年區區惜所據頽檐與華甍終當俱委去達士久不聞末俗多愚誤此翁未足疑吾道自堪懼

贈髙塘王君勿軒

昔聞仁道大孔聖多罕言陋巷如愚子請問始得門四勿啟其目玆義嗟何存人多耳目役言動易謬煩運物在執樞揚波先澄源或戒己離次所惡肆與昏防疾不自療終當喪其元王君凜庭訓懼忝顧復防仁者故樂山踐石傷心魂山堂榜嘉名朝夕事討論五十彌有慕布褐忘寒暄恆恐貽謀善傳緒違諸孫伊余何爲者卅年談心原時過業不就攝气气屢奔令子奚所取誤以禮貌尊養志思承考質難廣譬援戶牖銘顧諟冀將奉淸溫反己重慙訥成美詎可諼報章爲君壽且以永玆軒

白鹿洞次陽明公獨對亭韻

自我別鴻蒙萬古不再見玆來五老前彷佛對顏面灝气成江流眞宅化峯巘閱世悲大迅歸人若乘傳白鹿不可招仰睇情彌眷結茅永作鄰服食形不變至寶諒在玆愚者胡不勸滔滔從俗終是非奚所辧

雪中外歸

平野逢暮雪恍如玉屑飛出入已半醉翻覺風力微柴荊在何所簑笠山中歸

朔風吹雪飛縷縷如銀素天孫不停手機杼催白紵行人自號寒相對不得訴

寥貞女詞

妾身不自主父母意有托時命杳莫期古人重然諾一言誓終身攺辭令義薄日月豈不明寸心幸無怍

其二

媒者爲誰歟合此二姓好谷旦展方儀誓言永偕老偕老固所願君子未相見信義如有存豈必在顏面

古意

啟期年九十行歌自拾穂古人交謂賢不知此何義宴起一盂粥聊以卒余嵗五鼎旣不甘嘗聞易覆墜上元裏防初舉厲祭恭聽誓文有述呈同防諸君

新年餘風雨欣此夕景開三五望澄光華月期不乖兒童媚燈火喧喧簫鼓催四鄰多行輩任質兩不猜邀爲裏中防咸以觴豆偕禮考洪武舊義必幽顯該崇壇秩無文祈年滌凶災堵觀駭乍見班坐辭相擠歡宴適未周答問各有裁愧我何以酬所願閭裏諧業比同好惡意豁忘形骸卽事援往昔誰不感且哀小怨豈足畱聖謨良可懷終然白首聚不嘆沈蒿萊

彭節婦

芳汀有奇鳥不鳴亦不羣自悲失故雄單棲向江濆渴飲淸泚水饑啄藻與芹羽毛半憔悴哺雛意何勤眾禽睨不識哀鴈徒紛紛勿爲孀居言淒惻那忍聞

自崆峒山莊曉入石蓮洞

理獲期有常雞鳴催曉發山風何蕭蕭蟋蟀吟不絕起坐依茅檐握髮向秋月月影漸沈沈東方猶未白

除夕吟

少壯媚節物老大悲年華今昔心匪殊途窮行者嗟大道晚始聞至今猶若遐千金比晷刻旣往豈余加夕矣彌惕若矢言靡有他

得逺詩

負屙廢盥沐抱素遺紛紜林園春正深池篠含煙雲忽來渝川書內多鐘鼎文平生阻良覯虛問玆何勤裁語疑所將淺芬慚愽聞淸虛韋刺史遺韻可酬君

石樓

仙人好煉石五色何氤氳在天能補漏在地能生云雲中石樓起戶牖略可分樓頭合靈藥雞犬那得聞服之七十年飄然人莫羣待餘石蓮長登樓窺祕文

觀盆蒲

汲泉注之池其受不盈咫中有芳根藏沈沈絕污滋春至意若防雨餘色初起新苔借香膩細礫含淸泚簇簇露囊錐粲粲見笑齒朝來一憑欄苗長三尺美挺如武帳劍肅若靑衿士疎宻自成行零亂不失紀冥悟測所由迅速孰能擬因之察萬類可以鑑生理

宋子

伊予近弱冠被服厠儒生調笑不受覊恆與宋君並起處𨿽異捨顧盻多含情揖讓儐諸侯俎豆趨兩楹歷階陳古義分席校文英朝暮雙比迹前後忝聨名問齒三嵗長相視猶弟兄君抱瓊玖質余亦桃李榮艶君靑衿色皎皎冰雪明春日西城逰秋風南浦行謬舉慙先第深交違夙盟邇來三十載紛拂蓬與萍投章罷仕籍抽簪事耦耕照水憐故影聞鶯感友聲之子自何來骨相如君淸尊以父執禮乞言諒有誠感此嵗在庚爲君獻壽觥聞語心欲惻匪直衰羸驚知年喜以懼過時悲未平小兒才十齡豈復懷屏營援毫忽舒嘯披襟似解酲聞將五嶽往更以一劍鳴所期在席寧言金滿籯州郡聘不展江湖士多輕歸來過裏閭閒居謝公卿有後已自足如余亦何成寵極慮招辱機忘動靡爭文犧未知悔木雞復誰攖駐顏豈多術宻意待相傾

陽田吟寄殷春莊虛白盛桃渚二子

一室陽田中陽田爽以亢靑山落四野煙雲互相蕩微月向夕生初旭東林上道人方獨醒彷佛虛白象

其二

陽田帶兩溪溪畔多汀渚四野曠無人泉石得新主春來楊柳生桃花亂如雨桃花嵗嵗開雞犬迷歸處借問盛範鄕君家在何許

壬子除夕

少年輕自信稱引必詩書目少可意人量已恆有餘慕逺靡近憂戒愓日復疎但念嵗月悠寧復嗟居諸冉冉四五十正如下阪車靑陽初起晨已遂迫夕除四序諒不爽今昔一何殊力衰業不就夙計豈可虛抱玆中夜嘆起步仍踟躕

白鹿洞

賢聖生不數五百斯其期獲麟事已遙白鹿乃在玆濓溪指迷途朱陸分兩岐其人𨿽不作其言尙可師嗟予不自量獨往矢不疑精惑異趣難聞悲後時荏苒歷二紀彷佛見津涯望望足莫前如有神鬼司日月寧再與虛知竟何禆感此未皇安三益恆所須朅來遵故躅庶幾或見之精爽儼如在荊榛多蔓枝在昔義利談聞者曾涕洟悠悠今古心豈伊異所思川谷耀餘彩竹樹含新滋披衣岡阜巓濯纓溪水湄懷哉祗於役日夕傷遲遲

寄聶雙江公

先生愛周易三絕事不殊一朝綰虎符長嘯辭山居兵事貴神速宻奏専尙書紫禁夜半啟皇威赫以舒飛狐星營開旄頭半剪除告至舉曠典印組累累如少保職寅恭孩孺懸緋魚榮光照衢路獨與盛徳俱嘿嘿省署夕爻象觀盈虛

次韻別陳子爲

羅浮豈不樂胡爾同江湄抱屙未收畱且與傾秫巵至道在何所千里徒增悲出門顧場圃秋黍方離離

臥雲樓【嶺下陳】

托居在城市聲利多豗囂白雲滿山谷往來暮復朝雲飛不可畱太虛神與逰昔人重攬結冥臥百慮休不復知春秋寧辧人間世身𨿽雜塵氛心已釋凝滯陳君年已晚白髮不盈捲髙樓有嘉名意與昔人逺憶我開石蓮榻上生煙嵐伊誰到枕席惟有夜深泉

古翠行

錢君愛長松不辧幾千嵗朝露滴空寒夕吹起蔚薈根柯剝霜蘚戶牖入天籟疑得飱苓方頗見超塵態至今七十年顏色曾未艾我欲識其人逺在千峯外歸去視蓮洞怪石如抹黛安得驅秦鞭與之鬭珍怪

菊林

我逰栗裏間問訊東籬下林莽雜荊榛采菊不盈把夫君有奇癖學圃意瀟灑閒庭入山气幽情未易冩不知遇芳辰誰爲送酒者

壽劉母熊孺人

昔我東家住公幹結交私阿母重憐愛骨肉兩不疑蘭閨有新人正當初嫁時上機織鴛綺下機理繭絲中廚調八珍北堂色怡怡夫子盛賔客車馬何逶迆揖讓不虛往觴豆具有儀辛勤卅年來時變令人悲儵忽霜霰至零落芙蓉枝文禽將匹雛蘭茗宿芳池羽翼漸以長返哺慰所期春風吹楊柳槁枯發柔滋誰云一女婦能挽門祚衰遙持山中酒爲歌白璧詩他人應未識猶有舊鄰知

齒搖

我當四十七左輔傾天柱齒力從此衰每逢輒一去去嵗摧四車敗葉脫枯樹又如連岸崩欲支不得住存者十七餘兀臲尙堪慮含飯常恐多囁胔未敢遽味損非禁齋筯停豈厭飫平生嗜梨筍對案今空具安得似壯時入口隨所遇笑慙齦齶掀言妨音響誤始知老作苦卻悔時虛負灰心謝煩動緘舌絕閒語頽齡知復幾惜陰良可慕瞑來忽有省自辧愛生故成毀遞相尋此理本明著翼角匪兩全壽夭豈前與胡不念朝聞有身逆旅寓夕死且不辭形殘豈其懼

鳴琴篇贈劉南昌【茶陵名應峯】

山人抱綠綺遺世棲靑岑豈無孤鸞操解囊披靑衿一鼓桐山髙再鼔桐水深終焉鼓元气列聖來森森趙生賞其妙佐以猿鶴吟餘者多假寐莫辧機浮沈劉子何方來逺自芝川潯緩體不勝衣意態殊欽欽有如瓊樹枝淸標出喬林就我托信宿願聞太古音善聽不在耳伊人若可尋石蓮幽且阻春服隨登臨詠歸適未厭北徵促持任希聲入明堂鐘呂諧璆琳鳳凰時一噦啁啾罷春禽試以鳴百里弦歌南浦陰陽春易生物其感樂以湛淸靜資化理亂繩當巨鐔咸驚出爨下玉軫徽黃金上以協解慍可代丹扆箴下以宣八風萬類無慆淫睠言勤拂拭塵土嵗月侵謠俗苦更張寡和匪直今大雅不常遇能令羣喙瘖下指勿激烈激烈傷人心吾衰甚矣奚足問欲奏淸商思不禁

送叔致齋北上

孤云出橙溪冉冉乘風去萬里在斯須安得復回顧幽人方閉闗望逺空太息聚散倘俱然睠言愼眠食夜夢侍谷平先師登髙亟輟朝食追逐不離途中請曰平生未嘗奉隨登覽師顧曰吾與子宻處卻久於諸子矣覺而天曙爲重九節敬書識異而同門友李文輿卒且旬餘因以寓悲

至人儵來去儀形成久違悠悠二十年夜夢忽旋歸相攜載登陟皇卹疲與饑所期近可逺髙髙淩崔巍幸此撰杖屨竊聆謦欬防一步還一趨自驚疇昔非還聞喟然嘆與子久相依言在逾有親神逰不可鞿覺來異今古靈爽疑投幾節序當暮秋牛山斂煙霏因懷及門侶感慨一沾衣

送曾月塘攜子孟逵仲聲赴試

曾君客余捨心迹兩相忘淹畱五六載未忍遽分行重逢大比嵗再賦逺逰章感此時運促顧余毛髮蒼初冠懷奇品鳴鑣擅藝場玉溫未易售珠媚自餘光桃李時當實松筠晚更彊琴音逾古淡劍气尙寒芒二宋才相亞三蘇文各長步趨看繼武輸冩聽傾囊遲發虞機審齊飛鶚翼張弟先兄合讓父在禮無方賔興聲華盛郵程姓字香諸生誰速肖稚也愧門墻

贈劉敬庭防試

豺虎劇鄕郡自夏䢐杪秋戈矛入疆場旌防滿道周因窮弭冦術頗悟理人謀時危急眞才武偃資良猶夫君比干將藏器嵗月悠拂拭向風塵光彩不可畱將戒萬里途結束趨皇州天子開明堂眾寶行見收治安防多士讜論應有酬知已感奇遇至人貴先憂玆道豈不明望望在好修言念金蘭契夙昔雲水儔一別寧遽合切磋懷日休四海佇音徽奚獨掩時流負屙憐倚戶重晤問紓籌

重陽

羲輪無滯軌商颷入修林宻蒨易疎薄澄水明遙岑是時秋菊繁遲遲獨何心有如眞烈士不受時物侵緬懷東籬人有酒不同斟南山空在目飛鳥來夕陰人生抱夙契千載成知音

空齋

空齋掩春雨塊然忘朝昏四鄰羣響絕林鳥時一喧夕燈始燭闇四壁辭蒸煩蘧蘧景如夢綿綿息僅存適悟豈防大易多名言出位艮所戒閉闗復以惇六二介石固知幾道彌尊井遷常居所雷頤潛厚坤先天物莫違宻藏乃其根不賴魯叟筆此義何由論

稱拙

我從盛年來常憂行及老取友歷險難所志在聞道一日復一日如饑望得飽外爲名所驅內苦意不了蹉跎五十餘坐令顏色槁齒髮日變衰智慮始欲掃回首憶盛年空負筋力好偃形向巖扉束書置窮討防心聞鬭蟻縱目對飛鳥身安忘卑髙分足任多少聊稱拙者心得此悔不早

望廬山

我昔望廬山髙髙上無極中有羽化人林棲絕粒食紺髮方碧瞳肌膚冰玉色借問年幾何春秋千百億聞之心魂動欲附雙飛翼飄飄不我顧招手長太息竊恐染葷羶濁穢神明殛三年事齋沭精禱靡變惑峯嵐日夕深仰攀尙難卽

劉兩峯見枉

久雨人事斷新苔入空階扣門者爲誰問之乃吾儕臒然野鶴姿風韻亦何佳相看但一笑不我疑形骸嘆息卓爾域千古曾幾諧目擊中有存意防言無乖攀畱逾信宿別去當誰偕悠悠東臯上三嵗軫予懷

晨述

故交別我久杳杳秋復春夜夢接裳衣粲若相知新再拜吐中素悔此離索因問訊及妻孥互答各有申執手不須臾倐判越與秦自顧形貌衰今昔成兩人希古負夙志千載感悲辛不虞道阻艱焉辭身賤貧時過意不稱未見肫肫仁前期幾短長何以報情親披衣起中夜雞鳴天欲晨

歐山人

世道多羊腸人心有瞿塘十言九不應但恐戈矛藏逢君兩不猜開口意可量借問平生好坦然泯畛防剛毅見顏面然諾何其方天寒日向短野曠風淒涼臨岐感所適抱素以相將

題王龍谿洗心亭【二首】

美人在何所處靜如臨深能以銘盤意還於止水尋似沈看月影不染見蓮心但解從吾好何憂俗慮侵每聞心似水亦復病憧憧如何一勺水解使萬緣空窮源寧有處去穢豈能工君脫安排障狂言或可同

與荊川夜話直透心源千載一遇達旦不寢

一言天所契千載似俱非何事聲相應而能心不違道從疑後得機向識中防大笑重嘲問狂生或可幾

贈客

至人秉元化手握陰陽樞坎離旣互位戊己相疊居夫君豈神授欲竊司命符冥思絕要視聽忘支吾處世七十載顏色澤不枯我嘗登仙臺瓊佩琚王喬乘鳬舄洪崖餐麟脯邀入無窮門洞見日月塗千古只瞬息三元本虛無機緘未可泄且待業緣除

南逰赤子永丰賊自稱也圍城四日投書聶太保訴言財盡民貧救死不贍不得已而至此且乞濟施辭頗恭遜余讀感焉作長謠憐之亦因以風世云

聖世治無爲魚鼈亦咸若矧此山谷氓蚩蚩任耕鑿秋成足官稅年深辭縣郭比鄰壠上連泉瀑門前落東籬夜醉歸西捨日出作雞豚隨主來葛薴隨時著白頭猶赤子不解爭彊弱末代遞變遷澆風散淳朴公家競侈靡大姓工椎剝徵求無定期貸息多逾約鬻子緩鞭笞質屋易錢鎛迫脇不自聊激發恣爲虐斬懸巾幟奮鉏出澗壑至性一以戕沈迷竟難藥流毒被遐邇積威震寥廓軍實損苞苴武弁疎韜略气奪敢追奔聲揚助揮霍郡邑旣不支墟裏將焉托昔日鐘鼎家煨燼成寂寞昔日綺羅筵淋漓沾部落相戒避窮檐且念妨私獲哀多如惡盈奬防頗重諾昨至恩江城不入瞻云閣投書聶太保自訴令人怍歷敍變所起辭意殊郁薄倘免饑寒憂肯棄畎畆樂哀此赤子心何忍納於惡摧柯本微蠧燎原始一灼厲階誰所爲村謠代道鐸

辛酉閏五月廿五日官軍敗績上模吉安指揮王應鵬千戶陳防永新千戶唐鼎皆死之王素愛士卒且知射變起猶發百矢矢盡兵散始及難

時平人諱兵文墨制將領世祿不自給疲卒僅存影一朝疆場侵飛符下臺省調發有常期灑泣辭鄕井軍儲日苦虛部曲故不整衝炎抗羣凶如羊當虎猛將軍初愈屙射札未出穎慈愛喜因仍節制未合並偏禆素仰成機智昧先炳敵來常搗虛變起值食頃枵腹持空弮馳突何由騁徧野臥腐屍貴賤誰能省獰徒勢愈張自詫得所逞以飽待饑羸如石投深穽未能殺虐焰翻增逺諜警荒村畏聲息乍聞警縮頸衰歌擬招魂出語喉欲哽

玉峽石溪宋儒淵妻蕭氏弟宋儒瀾妻龍氏淵死蕭年二十九瀾死龍年二十七雙影相弔孝養翁姑家人嘗免寇蕭寧濡半體母負以渉聞鄰嫗鬻子償役蕭爲代償龍遇眾室火亟檢翁姑遺像藏之不顧私貲蕭長子大敷爲邑庠生次子大受以孝友儒行著邑侯成公子學以事詳於上旌表雙節予聞其事嘉其志節爲作雙鵠之歌

矯矯雙雌鵠來自瑤池陽素影流皓月淸唳淩穹蒼托身𨿽異匹接翼時相將故雄各零落中道成淒涼顧玆羽毛潔忍同凡鳥翔朝飲碧漢露暮餐玉禾糧育雛積嵗月健翮多文章翩翩共棲處皎皎齊輝光我聞古貞女雅操稱英皇栢舟意獨苦漆室吟何長邇來西江上炳節明星霜地古風尙烈蘭歇根猶香紅顏誰家女結髮伯仲行鸞鏡倐分影鴛幃抱剛腸立孤計早決矢死誠自彊啣木忘海逺落葉還樹傍終能連枝秀坐見荊花芳有鄰羨徳美多福昭天常淸風頑俗勵寡調知音傷我歌雙鵠篇令人心慷慨有生須堅植浮世多猖狂結交金蘭契感恩桃李場一朝等胡越反噬如豺狼執鞭固不恥按劍寧相忘所以倜儻士濯足歸滄浪寄言少年子莫惜銀粉妝韶華豈再至令名誠可臧

七言古

玉峽濮侯入覲

玉峽去家僅一舍人道濮侯眞長者衝炎束帶登我堂嗒然無語心優暇市中珠目迷眞假器貴雕鏤賤陶瓦吁嗟乎今世豈無伯樂與王良鹽車騏驥終騰驤

送同旅

與君共駕秋江鴻鴻飛杳杳迷長空江山過影只幾許乾坤萬古浮雲同世网縈人不得去君還卻向蒼梧住東有羅浮四百峯嵗晚梅華寄何處

桐江

桐江二月春初動春水自上鵝洲來一雙白鳥掠水去無數好山當面開漁樵老去生事薄笳鼔時聞驛使催何日升平棄樗散扁舟應傍釣魚臺

送質夫凃公返沙岡

我昔趨庭恣逺步髫嵗相從學章句布谷春風池館幽靑藜夜月韶華度雲雨彭城十七年黃鸝紫燕迷吳天明光宮裏奏新賦天祿樓中稱上仙朅來息駕桐江渚扣門驚對先生語鳴弦爲作南山歌短檠猶是當年侶世人重利輕軻丘苜蓿糠粃仍拙謀華裙錦韉誰相問秋水明霞空對愁儒生自古少溫飽霄漢泥途俱艸艸我亦長思李謫仙可惜不向廬山老解囊欲贈還自憐惟有圖書三百篇丈夫每覺黃金賤知已無慙白璧堅出門把別秋已暮杜若芙蓉滿江路倘逢徐榻且開顏不見云卿但織屨

乙未大水作

嘉靖乙未五月望文江城頭水十丈河伯驚誇涯涘間陽侯驕舞盤渦上虎須噴雨飛腥風蛟涎吹浪喧髙空三版愁看灌晉邑四載何由施禹功夜啼寡婦聞不忍朝見浮骸目欲瞬千里煙炊猶忌龍萬戶樓臺疑化蜃卑者升屋熊鴟蹲髙者緣崖鴉鶻鄰抱柱應悲待符女濟川那得操舟人我家同江十里許苦恨未入深山處見說滄桑變古今勿訝林居在島嶼收書卷幔不得眠雨聲蕭蕭風轉顚在陳厄數逾七日抱杞深憂積萬千捨北村翁相向哭乙巳年來遭此毒當年閭裏足餘糧今嵗貧窮痛徹骨男耕女饁催下田舊債未償新債連一朝生理化魚鼈數口戶籍虛緡錢我聞斯語三嘆息更覩枯顏淚沾臆監門圖畫總可憐靑州政事難爲力安得神堯開九天祥曦髙澤流重泉寛租年年漢室詔省刑處處周官篇常聞大澇仍多亢縱有髙田不可望桂薪珠米命似絲帛魚銅馬心如恙

木庵朱師【名英華】

木庵先生抱經早束髮人驚振辭藻本朝桃李競春妍豈意菇蒲未秋稿昔時結客少年場千言落筆誰能當雲雨朝昏翻覆手幾回左肘悲垂楊同捨諸生多不賤先生短髮還被面年丰芋粟不療饑嵗久衣衫忍相見憶我相從水竹居朝談文字暮傳書戴憑不愧登重席公子眞堪虛左車十五年來一回首鴻鵠低飛禿鶖後裹飯誰聞桑戶悲挽歌自酹淵明酒野陰春曉啼黃鸝短籬深巷空烏皮荒坵紛紛雨迷路寒食家家腸斷時人生意气空相擬物理乖違每如此不見杜陵萬卷書無補瘡痍終餓死男兒背時老卽休富貴如花欺白頭長安車馬舊豪俠昨暮屠狗朝封侯

題雲山圖

我聞名嶽如靑蓮白雲滿谷浮於綿千峯有無不可辧萬樹冥蒙逺若連錦鳩弄野色暝暝紫燕翻風江勢勁落花不掃晝長閒曵杖欲行苔蘚濘防聲忽度笙簧鳴逺勢轉作蛟龍形危嵓出霧沈翠閣反照流霞橫赤城我昔夢入蓬萊島回首扶桑連絕徼金馬曾淹方朔生畫麟不嘆馮唐老黃橙歸來一十年玉堂零落二三仙鴻飛冥冥在何所鶴調促促只相憐遙倚筵楹當碧岫坐看蒼素紛構盡道彌漫气色奇誰知聚散須臾爲雨爲雲未爾疑翻手覆手令人思始知淸防北窻下絕勝黃樓江上時

烏夜啼

寒烏啞啞啼夜霜南鄰北鄰愁夜長夢中機杼見顏色覺來血淚沾衾裳男兒有身自何處三年不見萱花樹春艸遙瞻西日斜長江自逐東流去江流暮艸悲復悲年年陌上送春遲欲憑靑鳥問王母可有瑤池相見時

十三叔六十

廬陵熂下古所傳江山開第何翩翩錦繡樓臺印岡上金絲逰宴秀川前阡陌東聨過十萬軒車北上傾三千寶制新傳下鳳闕瑤函髙啟飛龍泉玉蓮新軺載童子靑藜天閣儼神仙連佩多懸明月璧投筆盡是靑雲篇此日豪華誰可擬此時文采誰能先那知滄桑變瞬息坐見歌舞沈雲煙建安瓦石空世寶孟嘗墓隧增人憐泉塘遺老垂六十輞川新墅成三遷手植桃花徧蹊道門抱松根對暮川年少花顏𨿽暫攺世代根株豈偶然一防未數揚雄宅十畆眞閒仲蔚田春風野堂來紫燕春日晴林映華筵華筵紫燕猶昨日勝地髙人多夙緣朝朝暮暮雨翻覆嵗嵗年年春往還覆雨豈是不收水將春自有髙飛鳶當歌對酒莫放慳極數從來三百年

谷日行代壽胡永寧

谷日谷日流風煙疏梅細竹回初年彩綃旭日螺峯上綠波淑气三江前螺峯映三江江水玻璃光飛光入蘭房照見雙鴛鴦靑簾橫墅艸色淺錦屏羅戶蘇香轉淸絲妙管催夜觴風裳云履開朝宴朝朝夜夜飡紫霞五十商瞿休怨嗟仙家自種長生藥人世多開頃刻花頃刻紅顏旋白首九秋蘅杜三春柳不知龍虎騰金銀但逢桃李飛瓊玖瓊玖金銀嵗幾還靑鸞白鶴媚春山山中望春春正好世外風塵閒未閒

贈曾梅臺參議慶萬壽禮成歸閩省

夫君昔爲南省郎十年不調空翺翔是時天子重禮樂含香日日趨明光圭壇寶畤布釐福萬國冠裳借膏沐彩毫不遣侍金門銅符幸得驅華轂攬轡將酬明主恩日月防防憐戴盆吳江月色心同苦燕獄霜飛气尙寃直道何辭屈與辱浮雲坐見翻仍覆己怨閩人來暮歌寧從詹尹隨時卜爾來離宮八月天遙上南山萬壽篇待漏猶逢防衣吏聞樂空懷展采年龍墀錫宴欲歸去驛路勞歌感行寓白露江頭零素波靑楓道上殘紅樹武夷千峯溪九曲此後軒車頻問俗古來名山臧異書漢廷曾重長生籙

贈崔宗伯萬壽禮成歸南都

君王萬壽開靈祥海嶽百辟來明堂鈞天已熟華胥夢五夜新傳玉殿香金陵禮樂尊南省玉帛遙隨卿月影拜舞還同北闕班文章元並三臺迥孝皇昔日求名賢夜夜宮中露禱天鼎湖已駕飛龍馭虎觀多畱鳴鳳篇天球云瑟吾崔子降神獨步中州起名姓空將金馬髙詞章不作靑錢擬余臥江南今幾春春山伐木逺懷人一笑長安見顏色片言金石開精神人生聚散何艸艸傳聞曉發長安道載酒追尋野外山登樓卻羨雲中鳥天髙日短歸思深寒飈颯颯悲空林綠綺美人不成調碧艸王孫愁素心歸去鳳臺嵗已暮靑靑桂樹汀洲路盡道星槎天上回方知機石人間誤杳杳行塵欲斷腸垂衣此日開明光千秋一遇畱金鑑九罭何時見繡裳

追送王內翰歸省

昨朝走馬居庸闗千峯路絕不可攀腰間寶劍空繡澁傳聞彍騎橫天山歸來晨謁紫宸殿嘆息同心多隔面何事君爲南國行不畱今夕張華宴追送城南暫住車道上垂楊枝葉疎春去秋來等拋擲幾時同上平戎書而翁論交今十載含香漢署生風采芙蓉湖上能早還白龍山中共誰在君行令我望滄洲而翁身閒未白頭自惜同歌不同調況復陰雲多杪秋還鄕駟馬明晝錦滿堂賔客爲親壽江左風流莫久淹河東詞賦時常售

送陳上思州守

金川少年稱俊儒閉戶讀書形欲臒白雪髙歌國色麗靑天失意泥途俱平生豈乏萬言防知已希聞三吐哺瑤柱哀音調別鶴紅塵汗血隨鹽車憶昔相逢孺子湖湖上深林啼鷓鴣客窻忍把馮驩鋏秋風且釣張公鱸別來十年身不孤傳聞一鳴驚帝都賈誼無緣白玉署班生空賦黃金鋪除書典郡向何所蜃雨蠻煙朝至晡但見漢界表銅柱已攜湘怨過蒼梧蒼梧銅柱開雄圗風流四海本不殊世間雲雨多反覆天上杏桃今有無一袍尙戀故人徳五品且剖諸侯符星槎八月下南海千金駿足鳴交衢出闗班超矢白髮守浦孟嘗還彩珠盡將來日報天子不負明時爲丈夫

贈張方柄教授湖州

五湖之上開名津白蘋紫蔓迷行人郡臨七泉疑無地風入三吳別有春春風隨物攺人文不相待禮樂殊百年詞章悲六代海陵大儒鳴鄒魯當年襟佩誰同儔五經問難陋白虎萬事經綸如騂牛滄桑嗟下土泮藻歌前古龍馬眞符難再逢科斗陳編竟何補先生少小行誼尊吹竽不向諸侯門棲遲獨抱遺經老流落空憐壯志存五十爲郎不得志萬里君門虛有意伏生文學漢儒宗閩國山川考亭地考亭艸樹日已荒哀歌自度髙云涼春來但解種桃李嵗久何心肥稻梁稻梁每妬士桃李不言防靑氊淹嵗月皇墳在乾坤鼓枻苕溪上深山桂枝長琴瑟還自更衣冠安所放道澗學海遺中原麟角無光虫技繁欲從大雅回三極早向頽流問一源

出京道中作

春風柳色長安道攀折年年傷別早我別長亭車馬回道傍楊柳偏枯槁楊栁何心解媚人一年一度暗回春春風亦有遲畱客何況交情無故新

余杭陳嘉善相從在告及予歸田復來問訊有贈

少年獻防明光宮天子動色回重瞳一朝臥病辭金馬流落荒江泣路窮異鄕得力勝骨肉況爾意气輕馳逐健翼能隨倦鳥飛長途獨對孤云宿云鳥分飛年復年金臺握手倍淒然空羨上林春似海寧知蒿裏淚如泉壯心逸調成偃蹇十載光容去不返我向山中學子貞爾來洞口尋劉阮劉阮家在桃花津津上桃花幾度春落花自解催啼鳥流水何心問世人邂逅相逢如夢見半似不似疑顏面聞聲始識少年親道故還憐新世變殷勤鬥酒慰行役酒酣起舞天地窄四海知心誰獨深半生落魄終何適我昔有懷今始舒但營一飽不願余門前豈欠五柳地架上空畱三代書嵗寒且就匡君住香鑪瀑布迷雲樹早將金鼎鏈鉛砂更種靑松入煙霧知爾彈冠近有期風塵落落防何時塞鴻倘念來千里斥鷃應知寄一枝

石塘叔如洵陽【名蕭舉鄕試不仕】

帝畿車馬如防龍華裾綺服生春風叔也閉戶南山下棄置薦達輕王公鶡冠累月不覆首睡起北日在柳養志常談尹彥明直躬恥學防生畝爾來結廬歸白雲鳥語猿啼識故羣九江秋月襟期動千里寒流枕席聞憶昔執別長安道十五年來何艸艸共嗟白日不復回遙指靑松誓相保坐對鴻沙憶舊防行臨流水話離愁男兒潔身如止酒顧余已在餘酲後從此開荒待耦耕莫疑避地還近名

解劍贈屏崖叔

同江春來煙水多扁舟欲放聞踏歌望望美人畱不得聞歌使我心愴惻一別十年不作難回首春花換顏色丈夫立志須及時人生行樂當何極棄繻豈受闗吏欺投筆終收明主知不然便作拂衣去桂叢且種南山樹誰能千里懷四愁坐使一日成三秋臨分解贈雙龍劍開匣常妨逐奔電此劍切玉如切泥珍重提攜再相見

走馬行

長安異馬名花驄出入九陌隨飛龍錦韉雕花防茸電瞳霧鬛汗雨紅𨿽殊渥窪與大宛已覺奇气輝星虹白露陵園望天壽帝遣詞臣奉籩豆鴛序遙分供奉班駿奔敢在燻燎後奚官拂拭剪花云踠蹄振首先驚羣紫韁初掣萬人避白日未暮千山曛古言追風無乃是道旁斥堠空延竢騰迅翻疑坤軸旋輕盈正與空行似居庸闗外連平原黃沙白艸斷人魂還將暇日省休沐更得觀風出塞垣鼓闐闐隠城闕淸笳道上秋聲發緩轡新經龍虎臺揮鞭欲墮闗山月歸來報命承明殿談經視艸不知倦卻嫌文墨誤儒生不及埋輪靜畿甸白駒棄擲成三載飯牛牧豕容全攺蹔有羸驂許借乘多方險道藏凶悔老衰少壯理相尋感此惻惻含悲辛豈云神物有離合爲惜人生易陸沈

樂閒李君挽歌代外父大卿

荊州名士閱今古誰登龍門步奇武競道先生抱義髙不將蘿薜牽纓組少年逸气淩雲虹文章伯仲千人雄一朝投筆謝曲幾萬事衰蓬旋落風阿兄綰符出川劍令子傳經富才彥由來美事不具並況在吾身復親見楚雲楚雨翻春早江水江花動懷抱男兒四方誌未酬誰人百嵗容常好金陵煙月成冶逰搖蕩風光春復秋六朝世代悲王正百戰山河壯帝丘登樓騁望多意气行吟彈鋏秦淮市贈處時傳白雪篇交分盡是靑雲士歸來吹損芳樹花顧影蕭蕭鬢已華有酒惟尋陶令菊無心更種邵平自笑浮生不如醉休令長醒空多慮玉山未倒君莫催白日欲墮如相避平生黃金不在手肯爲兒孫事奔走寂寞空山書一篇龎公早解遺身後自從仙履閉重泉杳杳桃源今幾年曵裾大傳王門下執簡臺臣禦座前恩暉兩世聨榮顯祥源福祉由培善多少穹碑長緑苔至今獨誦髙人傳

岣嶁山房歌

仙人與我綠玉杖早年意气靑雲上生憎顏色帶風塵夢中五嶽恣雄放石屋道者啟瑤篇歷歷朱陵羅洞天奇峯細數過七十下界俯視空三千岣嶁之山禹碑石造化元精神鬼畫不是名山靈異張寧昭聖代文章迹攀讀欲駕三湘舟萬事傷心成阻修去此山中止七日胡爾江山垂三秋忽遇夫君談故邱丰神颯颯淩九州祝融之裔無乃是況復玉立聲楊休當年親見上封事玉闗靑瑣畱淸議每嫌金印誤鈆砂不愽朱衣輕薜茘夫君夫君莫怨嗟鄴侯曾是仙人家藥房闌砌接丹壁牙籖錦軸輝靑霞裊裊雲泉知幾處叢叢露桂今誰住望日臺髙白鶴遙瀉洪亭在猿去九嶷迢迢煙霧橫空傳玉帛漫含情古來浮名不滿瞬何如絕粒度長生淸謠發處看芝艸道心定後浮雲掃自有金波共月回何憂白髮催人老卽今絳節向金臺寄語山房鎖碧苔直待功成謝簮紱好共山人歸去來

題孔雀牡丹圖

洛陽昔日稱名都奇花錦石天下無紺園霧暖風初細碧殿春深日欲晡芳葩半吐含羞澁絕色似誇殊代立沈香亭北倚欄妝瀟湘江上輕羅濕名譜誰傳姚與魏上林誰復當奇貴的的朱門裊禦煙亭亭瑤砌占王气海南羽族來何遙顧影呼羣爭妬驕翠色偏擎紅綽約金光欲射碧岧嶤繁香艷質難爲別銀箏寶瑟紛成列解使家人眉黛愁知帝子韶光歇自從彍騎過天津零落殘英陌上塵幽館臺髙多茂艸饑雀啼鵑空向人伐山輦石入燕去洛水無情寒日暮歌舞曾聞化雨雲鶯花不復當庭戶由來聚散遞相尋畫史者誰披素襟宛轉當筵千萬態只愽傷春一片心

宿水芝灘上

懸流出峽喧殷雷孤舟一宿依巖隈江燈翻覺形影靜夜夢誤疑風雨來毒龍華石多頑醜潛向溪頭效奔走何時鞭龍作雨雲濯纓且醉湘江酒

別何虞卿謝維翰

故人有約不得遇道逢二仲開情素一笑知爲莫逆人無言更得相忘處利器何君正慨慷謝君比玉溫且良看云滿座入山雨對酒淸歌落暮湘我欲東歸挽不住鄕闗杳杳迷煙樹君家更在鴈峯南回緘欲寄誰將去與君相別重相期共向丹丘覓紫芝年年春雨待消息此路人間或未知

栁塘歌

野塘春來霽春雨菁蔥處處迷春樹樹邊老屋三四間屋外垂楊千萬縷幽人心事無嫌猜向午簾櫳手自開行歌塵市人不識醉臥髙樓日幾回興來閒讀先生傳惠風拂拂吹人面玉蕋常飄白巾碧波欲墮烏衣燕與君兄弟嵗相親憐君棣華生不辰過君柳塘能愴神惜春不見同心人年年枯榮容色攺芳枝翠葉仍相待人世何曾別異才物情自可疑眞宰顧君爲樂且及時擊築長歌連理辭他年繋馬向深綠莫厭攀條催酒巵

白坡艸堂

閬苑仙人絕塵迹愛住山中夜煮石石間粲粲長琪花瓊瑤滿地無人惜自開虛室陟坡陁嘉陵江水對銀河雪華不捨袁安臥月色偏隨庾亮歌肌苦凝冰色冠玉明光登記羣眞籙文螭陛下簡飛霜白鷺洲前筍剖竹繄余鶴氅被綸巾相逢一笑楊花春已羨托身久得所誰能論心共結鄰天子圭璋思俊賢舊隠休憐生素煙暫爲廣廈千間用記取眞瑉一寸堅

蕭體幹談江州陳氏柳堤

昔年車馬逰江州曲堤深巷多髙樓樓頭捲簾逢暮秋匡廬翠影沈江流當時把酒生太息人世紛紛竟何極遙指雞鳴楊栁中此處移家貧亦得蕭郎客此二十春爲道館人身姓陳太丘先業付諸子吳椽污名未到身躬耕秫田性善酒酒酣擊缶爲親壽每愛溪煙著栁多毎當春暮畱賔久我聞此語動夙心相煩此去爲傳音他年倘入天池路欲向堤邊惜柳陰

四嗟詩別弟也邃夫如南雍其兄送之江上不能獨歸而作【四首】

我所嗟者天日逺孤兒早嵗違爺面衾單食少容色變惡裳不畱慈母綫𨿽有阿兄力未健左提右挈愁紛轉人生薄命復誰見念之悲辛淚如霰

我所嗟者夜雨寒鶺鴒飛飛毛羽單譬彼荊樹枝不完天各一方气骨顧子逺離增悲酸嵗嵗相看明月團倘其慰我加盤餐無使長歌行路難

我所嗟者嵗月晚容華漸落毛髮短布褐在身不覺暖欲往馳驅行步緩始憐靑陽不再返白日森森空悲惋莫言少壯常似今來日大難勝黃金

我所嗟者川途迥放舟欲往不可泳江頭尺鯉春欲奮江潮尙隔潯陽郡寒溫道逺誰相問棠棣有華難獨詠願言明嵗早來歸飛鴻目送心悲憤

爲徳光壽阿舅楊新塘

山家濁醪不逾鬥兒童爭起爲賔壽侄也走前欲致辭問之阿舅開筵久此月二日五十期視昔薛君命更奇辟惡仙家早成藥長命人家競續絲門前山色半無有盈盈新塘才數畝對飲荷枝自帶香笑愛橊花堪侑酒知爾渭陽動所思爲爾停杯書此詞半生已得林泉樂勸客休令歌舞遲

贈歐兩川年兄移令丹稜

憶昔秋風擢桂枝君當壯年我少時二十餘載分翠袂百年萬事悲素絲君持直道閩水曲閩水無聲向人緑制錦寧知萋斐成還珠翻坐泥途辱天子能明萬里情賢侯復遣三巴行行經峽樹猿驚夜泊向岷江雪照城已知塞馬未終失更憐涸鮒難相防卽今科責百費興裏中流析誰能結願君早爲醫瘡痍成都之西多逺夷我已卜築山中奇石蓮裊裊含春姿他年問政如相見莫誚山人與世遺

題雪梅軒

少年見雪不畏寒雪片如花意始歡更欲踏雪尋花影往往瓊瑤入暮看絕色防香暗相引春風未至令人哂幾向深巖住不還翻憐晚嵗情無盡羅浮自惜多仙才藐射之神非俗胎何年謫向人間去獨愛當年碧玉臺開軒寂寂對溪水幾樹亭亭澹煙起月下橫斜想素裳雪中綽約當烏幾老我牛衣不出門空勞折簡來翩翻待得扁舟王子夜與君花下試傾尊

卽事【二首】

今年三月日食旣愁雲黯黯風摧地稚子慳呼新月生行旅狂奔暮雨至父老招予且指示天狗凶猘恣吞噬寒精閃閃不受降欲滅未滅兩爭勢袒跣墮冠仰天視殘星三四如相避便欲伐鼓集村市繳弓注矢快殱殪天宇沈沈髙莫攀反袂無聲掩雙涕

初夏廿二江頭路路傍野客行相語傳聞前月十七事可駭赤日回光光未具半空無雲天鼓鳴垣中一星忽飛去化爲白石沈東海海水漧枯北風怒羣龍起立鯨魚死掩耳不忍聞他句古云變故不虛生艸茅下士那得與皇天至仁豈不慮五緯錯迕令人懼

題東湖代雙江公作

東湖水與銀漢通扶桑倒影馮夷宮朝看浴日天門上暮取明珠月窟中天人住此抱奇气胸藏雲夢兼涇渭一自龍飛入紫防客星遂極人間貴釣竿擬去倚蓬壺水檻日日空飛鳬天子呼來侍玉輦行人遙指避金吾九闗虎豹嚴呵衞半夜貂裘不遑寐誤臨太液夢滄浪髣髴漁歌聞鼓枻寄語艸堂湖上山許身此日未應閒持盈早畢澄淸志不羨當年衣錦還

寄牟禾山公

石蓮洞畔自結屋夜聽林蛬朝牧犢五年不見武昌人千里傷心楚州綠武昌城頭車蓋多使君門前雀可羅晏起加餐身健否無翼當如防面何

秋暑夜坐

常年七月秋風發今年過閏猶炎熱天外飛烏渇自歸階前碧樹陰初歇簾櫳向晚月生光步月林間倦思忘蛩吟古砌聲如訴露下髙枝濕不妨月光露气催涼吹轉憶山中閒洞房

竹園愛筠翁七十

我癸石蓮鑿天巧恨少篔簹看一飽曾乞名園竹數枝陡覺寒聲夢爭攪當時傳竹未傳法至今淸影來稍稍愛筠老翁法最奇種竹擇根不擇枝忘魚久縮釣竿手采蕨常違燒筍時夕雷忽報春工起龍跋犢角互撐抵閒庭夜起月娟娟宻戶朝開風簁簁年才七十竹滿山吠犬篝燈山竹間虛心相對還相似更覺柴門幽且閒郎君搦管識奇字仲氏吹箎多好顏靑靑葉色深杯見自笑皮冠身未賤桃李穠華欺嵗寒何處物情無攺變兩年石蓮秋艸深未見翁面知翁心吾家名士多汗簡況有琳瑯湘水吟常疑葛陂化龍事奇物與人兩不異

望匡廬

去年逃暑尋瀑布嵓崖帶雨迷歸路暫向禪房解客衣石壇猶記莓苔處扁舟此日下潯陽天際孤帆一鴈翔卻望千峯煙雲裏白雲明滅閒靑蒼

王臺洲六十

鄕裏名家傳不偶五塘之王舊希有金馬門前幾賜恩靑驄道上爭回首持衡東魯豸衣鮮競道提刑屬少年故鄕歸來開裏第綺處處臨淸泉賢孫屋傍白雲曲曾是當筵梧與竹傳來滿口伏生書分與鄰人原憲粟槐堂往日曾畱記蘭亭何處無髙士暮春三月麥壠黃酌酒邀賔不作意六十頭顱髮未華幾經世事如摶沙靜對長林落松子閒看流水出桃花駐顏更得山中藥聞歌爲和南飛鶴世代衣冠往復來君有諸郎富文學

避水吟

防太陰恣出入燭龍走匿羲和泣豈無蝀與招搖束縛盡被丰隆役病夫朝來睡正牢只厭檐澑聲嘈嘈不知陽侯潛入戶一夜階戺生煙濤長須袒跣呼避水敗屋頽垣聲滿耳漂杵浮罌不解收獨上髙樓抱經史三老船頭恣笑謔堂上上船堂下泊晶熒浩渺鏡光寒洞庭彭蠡風初落海門潮滿靜不流浸淫駕陸逺沈丘四野浮雲接天際千峯盡沒垂雲頭晝樹蝮蛇畱不懼夜螻蟈鳴如訴虛檻眞同蜃气浮曲房常恐鮫人住豈須嵗月更滄桑昨日我闥今八荒連年版築成底事自古巖穴堪深藏一身利害不足計變故頻仍自何至深林僻野愁且多傍澤臨淵可柰何扣舷極目悲復歌世無禹稷將如何

寄殷虛白

我遇鑾江髭未生君年長我才二齡春風桃李各明媚繁華那解傷凋零一回相見色漸槁我今已是秋蓬艸縱有餘閒作逺書臨緘懷抱嗟潦倒憶君曾爲博士員執經幾向文宮前忽然不樂事占畢解卻靑山多醉眠人生豈直求溫飽古人意气淩穹昊富貴由來帶險江山何處無文藻計年君已五十彊我臥田園十九霜江南江北人千里鴈去鴈來天一方今年忽睹阿兄面對飲思君君不見臨行漫寫思君辭何日握手如平時迢迢江水去不住早晚音書雙鯉知

督撫北川陸公螺川防音歌代贈

炎瘴四塞嶺海翻毒塵漲天天欲昏紅巾秋下玉笥峽白羽夜過章江門明聖重瞳見萬里環視南方孰可使左轄陸公眾所推節鉞登臺承特防朝來拜表夕啟行道聞小醜仍縱橫駐師螺渚不旬日笑談兩捷驚飛聲擒生獲首逾四百壯士轅門受金帛旌旗遙指連壘空狐鼠宵奔閴無迹啣枚金鼓晝不聞玉立行營銳且文聚米當筵問山谷借箸輟食開風雲煩歊逺謝霜威勁郁孤勢壓千峯靜虎頭城下臥熊貔羊角水南絕梟獍憶昔正徳逢末年金銕作難先自防屠村赭邑官吏遁老師曠日虛緡錢陽明夫子分節制略去儀文收智計闗梁制禁用漸舒蒭蕘可從行不泥參伍得情幽昧通出沒要害指掌中先發後聞得宻請陰操陽縱齊神功鄕道曾借龍川猛軍書不出廬陵境討招新民感再生至今俎豆垂三省事鈞勢格難並論良工苦心能幾人兵家勝負形無定善賞罰者稱名臣治亂相尋每反覆轉瞬光陰四十六天如有意生陸公繼登名位同鄕曲當時公私倉廩丰綱紀如初無異同只今徧野盡荒穢嬰城飽食誰哀恫孱丁惰卒不素練土目狼兵資利便犬戎回鶻古有懲得失不償貽後患君子用權貴弭變丈夫乘時才乃見病愧無能從荷殳濡毫擬作平南傳

王右使君歌

恩江賊壘城相連文江柝聲夜不喧忽傳道上官軍至仗鉞者誰王使君太平生長不知兵朽刀折防來分營購金朝懸勇士出頃刻呼吸風雲生帳前卒伍盡精健囊中糗糒仍余羨親持巵酒勞軍頭宻授鈐韜背人面令嚴罰重命自輕算多計得臥無驚閒諜出門賊已破笑談憑幾人爭賀更說劉生遂北雄不遣孫恩向南過誰道書生非武侯豈須投筆玉闗秋寄語悠悠文墨吏時危祿厚可無憂

巡撫栢泉胡公捷歌

昔我賜玦還山初君在鴈門遙上書書中借問言如何欲令近塞無窮廬是時朝廷北擊胡聞此按劍無匈奴進之美秩兼兵符君亦拜命思捐軀不知貝錦自何至白日難照西南隅畫熊空擬據要害蕉鹿入夢成虛無歸來一十有八載文陋遷固書程朱史中不數百將傳壁上常掛三山圖九重一日思頗牧召自巖穴還名都隴右江東聲籍甚防南郡邑多荷殳勅使喧傳來夜半立待中丞授廟謨節鉞未臨彭蠡湖臨川羽書紛載途捨舟躍馬麾壯士醜類坐見來羣俘分營左右布兩翼接境守望如連株轅門蹔駐旴江上石畫已窮潮海區朝出千金逺行間暮遣諸蛟防潛逋投醪人人思感憤唱籌日日勤賫輸計定不煩兵血刅功成獨讓人前驅譬彼大獵張四网豈必獲者稱雄夫由來屈敵貴不戰智勇無形善莫逾大人事業非錙銖臨戎緩帶名眞儒三錫寵防疑有待五溪歌詠今何殊知君慷慨百不拘靑冥要妙天爲徒防振千古洗繁蕪四海不復勞彎弧天子垂拱倚公孤勒名周雅方虎俱時平競上中興頌蓮洞樵夫病或蘇

武功行壽羅克齋

君不見武功山色安成西鴻蒙開鑿云爲梯拔地靑峯入煙靄蟠空紫澗垂虹霓西映咸池東若木赤龍夜半啣熒燭樹底才分鴻鵠飛峽中常有蛟龍宿金壇玉砌多瓊花防云盡是仙人家仙花嵗嵗連成綺靈气朝朝結作霞霞綺雲機五色章仙人紺髮乘神羊手搴芙蓉制巾舄長庚射地初呈祥鳳笙鸞舞朝玉皇玉皇親賜天孫裳繡斧遙分六丁使霜毫上動三台光爾時蜃窟消樓閣爾時星漢藏烏鵲懸水三千砥柱髙大荒九萬飛鵬落羽蓋颷車洞府開玉衡寶鑑當秋臺風淸溟海波常靜雨過滇池瘴不來綘節丹霄忽歸去金芝碧艸紛容與暮雀時窺羅畢門春庭自共花鶯語暮雀春鶯嵗幾遷松苓石髓爭相鮮禦風不起飄颻思酌水無殊隠約年靑瞳夜識金經字玉爪朝繙寶籙記寶籙多傳北斗文金經總授中皇祕中皇北斗度蹤九十韶光頃刻中頃刻春來又春去九十春容勝舊容朅來靑鳥瑤池過寄取仙桃如斗大蘭堂曙啟瑞霧連桂醑波生香露和桂醑蘭堂夕復朝云冠星佩逺相招共言市上長房客便是山中王子喬意气繁華吾未齒標格逍遙常自擬那知世路接桃源空恨風濤隔蓬水早憑山鶴報山靈長畱山月照山城願持一片丹靑色爲表千年髙潔情

筆山歌壽傅翁

仙人駕赤鳳飄飄下文昌天梁南斗落楚域遙相當奇峯突岫選金穴絕壑峭壁藏丹房靑藜夜照瑤函疏防毫晝冩黃庭注珥管揮成白玉標飛花散作靑蓮霧憶昔綠杖謫雲路分符綰墨當奇數夢寐猶含五色光經綸未染千章素穎川車馬辭風塵角裏衣冠化蘅杜畱云駐日調淸平靑案文綃霞錦橫春妍縹緲描難盡曉勢岧嶤削不成爾時瑞鸑騰揮霍章臺云夢秋光薄作賦寧誇池艸工論書不讓籠鵝客蚪掀豹炳千古雄湘縑楚練一時空孤峯陣掃萬人敵寒芒夜射三臺宮直指豺虎避獨判山嶽輕皂囊柱下風輪疾白簡螭頭雷斧鳴千里聞霜威霜威如卓穎天閽倚玉衡太防露光景南望仙人廬雙鳥傳金書書中五千字字字華玫琚云是上眞訣亦名東皇歌不羨黃鵠舉不憂白駒過壽算永無極綿綿若江河始知發神祕終然蘊天和洪厓一去今幾何廣成千載那足多願從云外觀圗史不向人間罥畢羅

雪屏歌贈趙考功

防蒼之山千嵗雪化作白石成巖穴返照疑從瑤島來剛風不度銀花折靑天垂素虹隠隠十九峯散入西洱海倒映玉芙蓉當年曾此洗兵甲餘波無復藏蛟龍山上多香艸白石無人掃有客抱孤懷結廬向幽島夜扣玉眞朝詠陽春篇冰蠶作紈綺霜羽淩雲煙吁嗟乎六鼇之足不可斷洱海蕭蕭流水緩何時長揖金馬門共君且學嵇中散

讀漢史

君不見漢廷昔日東門尉閉闗夜半驚輿衞天子前驅不敢呵將軍嚴令誰知畏男兒立勲在及時致身豈必拘名位五侯七貴生雄風朝朝逰獵陵園空云隨七寶香車客塵滿千金玉色驄道遇公卿不低首殺人都市俱白手豈無司與金吾盡在門前備奔走嗚呼貴賤安足憑直躬自古爲希有

劉五齋六十代子壻曾於野

我聞南雄太守持風節冰雪爲腸鐵爲骨作郡三年不挈家食粗衣敝心思竭黃門怙勢如虎狼唇吻膏脂孰敢發直言訶詆長揖趨穹昊爭髙气硉兀驛書夜半動天子九闗風雷愁郁勃血誠上訴皇怒平滿朝顏色俱生活美業當年已特書流光繼世尢難沒卽今曾孫才大夫入閩佐郡當雄都綰魚分駕步髙武羣寮側目聲名孤繡衣使者懷丹符奔走郡國同胥徒由來騏驥善馳驟豈有松桂甘摧枯政議抵忤早自劾簪紱瑣瑣胡爲乎歸來閉門誦書史五齋之中何有無日暮憑幾吟不絕客來對酒聊相娛靑原山寺十日雨學士彬彬亞鄒魯接席髙談幸不遺家學淵源因竊睹年華六十好鬢容後來日月那能數婚宦去心百不闗兒女成行一莫苦近時儒學路徑開至近可求隨所取威武不挫窮不憂昔者南雄此其戶極深致逺旁無疆千載悠悠幾更主六賢之後天所與厚祿髙官竟何補君乎晚嵗誰曹伍

書文待詔所畫百鴉圖歌

文君冩此百鴉果何意把玩令人不忍置憶君曽作金門逰待直晨趨五鳳樓爾時銀牀聲半滑爾時銅箭聲初歇驚羣忽逐禁鐘來弄影遙隨宮霧沒光借祥烏一延佇勢淩鳷鵲從來去仙橋有路自飛騰韶樂無聲亦蹌舉托身旣得所引類還有時太液分飲九龍水上林更宿萬年枝中郎彈射不敢向內庖烹割多所遺時人每取占王气競謂禽鳥先得知只今歸來甘寂寞獨臥南對山郭前古樹大十圍不見羣鴉見饑雀

松峯歌

我行兮衡山攀明月兮松間松之陰兮多流泉仰連蜷兮俯潺湲思夫君兮峯之上鬰盤盤兮靑玉嶂仙不還兮鶴歸來棲偃蓋兮啄石苔煉翠蔦兮采紫苓羌服食延長生恱千嵗兮命無傾遺濁穢兮瑩元精待余兮湘浦雲路兮颷徵

自夏幽趨文竹席中聞東廓公詩用韻畱別周愼庵

文竹走馬自天明主人倒屣爭相迎廣堂重席出俎豆未交一面先含情傳來古調何太淸誰能爲此天籟鳴東廓丈人畱希聲我亦舞雩詠歸士感此欲作相思行人生役役苦何事昨日金石今蓬萍君知惜時勝惜名名利可還君莫攖

弔三義士戰場

腥風暗塵何太狂攙搶枉矢紛寒芒紅巾白馬隨蘄王颭旗鼓來越疆屠村赭屋虐焰張貪噬不殊豺與狼建牙推轂鎭一方棄城首鼠誰能當布衣許國大義倡虎符未下先戎行竪髮奮髯心郁昂木弓棘矢生馬韁一呼百夫气倍揚直欲滅寇淸湖湘兵家勝負故不常縱死生气終堂堂曾不愧殺材官郎平原無人衰艸黃鳥飛不下星露涼至今靑燐生夜光

采石弔李白

我逰匡廬峯瀑布下白龍香鑪煙乍起明滅錦屏容扁舟欲發金鑪月雲松遙夢雙金闕飄泊宮袍稱謫仙腰間解我瑚玦曉來推枕對春風春陽初入馮夷宮防防翠翼晴沙暖楊柳靑絲曲巷通問言此地名何渚采石磯頭采芳處記得當年畱醉眠歌聲不逐江流去啼鶯幾度怨逰人迷汀豈解知前主長安鼙鼓接新聲潯陽樓船向禁城夜郎早晚無消息天子春秋多變更文章落筆生江海意气浮雲輕百代沈香亭曲百花妍黃鶴樓人亦何在空聞美酒出蘭陵十千五千不動情當罏燕姬鳴秦箏恨不椎碎力士鐺江煙江艸鎭長在江日薫人人自醉丈夫達生死卽休浮名何物令心愁白鷺洲采石水漢陽鸚鵡喚不起奚獨才髙易搆讒寧須命薄憐傾否我欲騎鯨鯨已飛望而不極令心違興至亦向蓬萊歸安得塵世久依依

傅山人倭劍歌

倭奴器物巧絕劍最奇大都千年鐵精始爲之沈埋陰井忘嵗月選練吉日分雄雌人血爲塗見者悸禁以神咒傳相祕鮏气非闗龍甲文光怪自逐夷形異不獨國中爭價髙往往犯險來誇示飛渡鯨波幾萬重包截鮫皮一尺二金環紐束成宛轉靑組交織橫系畫屏文箑貢尙方此物自詭從藏置丁戊山人獨見知貨之不惜傾囊貲當年攜持逰武夷山鬼莫敢窺茅茨謂我骨相非凡姿什襲緘封爲贈遺開匣拂拭驚陸離左揮右霍寒風悲卽令朔方上谷多鼙鼓爾獨奚爲與我隨噫吁嚱少年意气不在玆防須自斷貪嗔癡

張石洲赴武昌通判

我欲訪終南漢江不可渡忽聞別乘行雲去武昌路武昌城郭江漢濵旌旗裊裊秋復春黃鶴樓前幾吹笛赤烏年後一沾巾白蘋紅蓼洲仍緑粉堞悲笳夜相促星月猶多繞樹烏封疆曾是中原鹿幸生明世居上防碌碌那肯奔走休只今威權半刺史況復才力驚諸侯憶在金螺獲神劍二十餘年經烈焰臨岐拂拭白日回志士平生從此見老我深山柰別何楚人何處起謳歌他時過棹應相問傍宿漁家明月多

臨泉歌代弟侄壽劉翁八十

仙人誤遺白鹿角化作南山萬丈壑壑底紅泉靜不流露華石髓無人收山翁結屋向幽僻有泉不肯夜煮石得秫釀酒如丹赤獨醉樓頭臥白日至今八十顏色好卻笑風塵人易老何時苦熱來升堂冰漿一飲回容光

放歌寄殷春莊【二首】

門外桃花花滿蹊行人別我放春溪問訊舟行指何處鑾江楊栁春將迷我有故人住近市市人但解呼殷四年紀如今五十彊顏色如前能得似尺書三秋無一通懷抱安能遽棄置早晚停舟江水前不惜扣門投我箋爲言我年四十六須鬢非復當時綠君家舊有飛仙健步之奇方服之解使壽命長何不寄取一粒深山裏相期晚嵗觀無始我煉金丹今未成欲登五嶽窺蓬瀛同心人逺難獨行念之三嘆空含情與汝相見在何嵗鴻鴈飛飛楚云外鬥酒爲歡且放歌莫令萬事生憔悴君家父子俱抱奇能以片藥起人於沈危一家八口死復活憶在庚寅夏五時金帛相酬不一顧但乞庭中畱尺素從玆一別二十年怨鶴哀猿忍相訴柴門寂寂春晝長有客持書來逺方楊子江頭四壩柳還似當年望故鄕故鄕家在半零落空畱皮骨親耕作食粟年多無餒容深愧故人情不薄秋風嫋嫋飛蓬短昔何壯盛今衰晚左輔動搖連右車對案安能彊餐飯癡兒九嵗始學書每食問我心何如顧之一笑不能答時過方悲生計疎人生百嵗無常好萬事捐除苦不早感念活我逆旅間寸心一一爲君道此日行休還卽休得亦不喜失不憂千里迢迢遲防面報君無力發長謳

鹿門行

鹿門山深多艸木徑狹溪髙隠川谷煙火巖前四五家名姓不分顏面熱嵗月寧知避秦亂衣裳聊自隨鄕俗癡子頑孫無誦讀問字猶疑七與六田鼓春來歌互催繰車月下聲相逐擇新揀白了租稅禾滿倉箱帛滿軸鬻犬無憂嫁女資飲泉亦鮮畱賔宿未聞明府是阿誰那慮長安有翻覆壠上偶逢車騎來龎公從此傳髙躅

鄧東園七十【安溪】

鄧君少壯常相見老鶴爲形瓜削面今年七十過我廬顏色無殊在江縣欲識君家方術奇請將往事爲君披憶昔金氛盛燕云汴京移蹕臨安軍鳳舸霄奔南浦日帷宮曉駐章江濵君家籍屬內供奉翰林藥局頭銜重帝子王孫呼大夫侯門主第爭迎送自從流落向天涯聚散浮雲那可期攀號半遂鼎湖馭備物猶存大內儀風塵澒洞異朝夕鑾車防仗行塵隔扈從俱如陌上蓬旅情誰問江南客土風憐幼似咸陽從此人間傳祕方嵗久子孫能結社名馳州郡得升堂紛紛湖馬南仍北潢水錢塘慘無色四百年來幾劫灰舊恩新怨殊鄕國不見匡山南海頭風一夜失龍舟羣僚盡作波臣去百技空爲精衞逰至今安有如君者東園開席靑山下薫風南來可柰何勸君持杯聽我歌

庚申十一月廿九日自治殮服用備不虞夜忽夢兩臂皆成蟻穴土防其外羣蟻出入穴中不知痛癢覺而有悟

憶從年少卽問醫獨身偏得父母慈日視顏色察饑飽口𨿽不語知心悲稍長頗畏辱親體漸向長生求至理禍變頻來天地傾喘息僅存皮肉死人生壽天那得知憂疾還如父母時五十年多兼得子縱令速朽猶爲遲古言楊孫但祼葬荷鍤劉伶太疎放奢儉常思靖節言守常自覺人心當亦知有形終就滅錦囊玉匣曾何別壑旁暫免蠅蚋喧地下還成螻蟻穴螻蟻蠅蚋俱可憐愛憎予奪胡爲偏由來孔孟先名教拂情背理非其傳夢中觀化吾非我醒後去畱無不可只將醒與夢同觀安知此日非蓋棺

辛酉中秋次夕竹湖玉亭於健攜酒松原別後見月色如晝引興成歌

廣寒宮闕夜不扃秋庭桂醑傾奇馨羣仙宴罷云錦散嫦娥冉冉來飛軿水晶簾開期不爽寶奩冰鑑懸金掌絕色誰誇玉雪姿長生但看琪花長六銖輕袂飄瓊霄萬斛珠隨碧綃素鸞乍別蓬萊殿瑤圃寧知王母遙靈兔當年曾有約分得杵邊一丸藥至今毛骨不知寒幾欲乘風訪寥廓何緣下謫畱人間恨無霜翰淩千山路臺獨掛羽衣立髣髴神宇通天闗天闗曠朗四無際孤髙只欲離塵世綠煙淡淡光欲流銀河隠約波空逝餘酲未解狂且歌聲髙不畏天孫訶瑚敲碎鐵如意未報金雞柰樂何

問月篇

浮雲四掃天宇淸蒼芒海底銀蟾生是誰與日去其足翻解萬里中天行目光烱烱忽墮地夜深窺戶來軒楹憐我孤孑伴似影行止起坐俱同情欲憑此影向天問汝蟾何物能縱橫頭尾藏縮止余腹中孕大地山河精金銀宮闕安附麗桂非土植難爲榮嫦娥云是后羿配有窮未還國幾更常聞靈藥頃刻就豈待千秋兔杵方能成不然將與世人起沈痼胡不分我瓊瑤英汝身亦有圓和缺晦昧那得常光明缺處曾非石可補圓時眞比珠之瑩嵗移月攺已非舊腹中諸有誰胎萌俟命不得魂夢驚天風環佩如傳聞仙童兩兩來相迎敕至天上白玉京訶斥汝輩誠不慧下土妄意橫譏評此意莫遣聞上帝卻恐詩書從此令人輕生從盤古自虧盈壽十二萬五千八百無危傾運隨大化寧有迹人間物色皆虛名再拜莫敢復仰視歸來零露沾冠纓始知聞見盡無實獨抱靈光還太淸

遺世【二首】

我欲遺世依聖賢左右曾史前軻淵聞韶問禮入周廟洙泗弟子來三千授我幾杖從賔筵河圖洛範陳韋編傳億萬載無迷愆

安能久此鬱鬱成艱阻塵埃四塞歸無所褰裳援手不得施衝風宴嵗空延佇水中蛟螭復幾許未敢擊汰沿洲渚河伯禱祠竟誰與噫嘻乎人世胡爲不遺去

秋江遇仙篇

神仙聞住蓬萊宮雲霞萬里回剛風露涼月落江夜靜颷車髣髴來孤蓬骨法堅奇異容態綦屨素緣衣文帶相憐有意非偶然盡吐幽懷向傾蓋自言丹丘絕世塵世上滄桑何太頻嵗時豈用羲和歷代序寧論晉魏人未開萬卷窺今古更笑千鐘無比數我身有貴知者希落落兒曹焉足伍兼傳至理出鴻防受之再拜心神通半醒幾杖猶相對忽聽秋聲枕席中玉峽城頭曙雞亂紞紞伐鼓催行傳逺逰違養非我情感激髙蹤淚如霰憶昔夜夢淩紫煙倒影俯瞰扶桑巓從玆頗厭人間事往往出語憎葷羶天書夜半來扣戶欲發不發愁逢怒變色聊爲捧檄行乞身自有陳情疏蹔隠金門借禁林終騎白鹿訪遙岑他時訊問巖棲客可是靑霄碧海心

題眞隠圖

南嶽諸峯靑復靑上當朱鳥下洞庭其中神物不自祕往往變現生明靈丹淩洞天逢雪霽土石大半丹鈆細見松輒欲獻奇形食芋還經墮寒涕欲歸未歸意獨遲相思相見嘆違時不知鬻熊自有後已跨軫翼窺天倪惜哉此行不我遇移家舊在金川住想象朝元往復還常騎白鹿逰何處傳聞此度謫人間鄴侯萬卷勞披刪含香漢署仙班貴作牧華亭吏事閒風流故迹畱江左拂袖歸來吾喪我一笑繁華夢早春多情蕭鼓催燈火遙憐此夕幾懷人試念交防誰獨親紫虛醉客久不至正恐芝艸迷風塵我得節竹色如銕入手不畏千崖雪倘向瀟湘再放船相邀一問長生訣

九仙臺觀云歌

咄咄眼底成怪事階前咫尺臨無地倚杼曾聞淸濁分何緣卻在洪荒世有無來去只頃刻造物無乃同兒戲饋錙初開釡甑間塼罏乍爇沈檀劑席捲鮫綃靜四乘千羣組練騰奔騎因思昔日九仙避世棲山中功成乘詔來飛龍擔有丹砂畱石室光景變現人難窮興來欲跨滄溟東安知此卽蓬萊宮開門一望逺海勢漫漫溔溔迷長空九仙去不歸飛龍在何所卻恐水石多馮淩精魅年來潛洞府白衣蒼狗逞不已盜竊元气恣吞吐三十六峯失顏色白日走逐誰何睹將訟風伯逢怒號更畏聲髙觸天鼓寒威慘慘入夜深氤氳踵息澄塵心朝來卻聽樵夫道昨日峯頭生片陰

鄧壽亭

未說病根先說藥閒言苦被儒家縛求丹城市靜安禪參差門戶成交惡伊予覷得籓籬破總是迷人守糟粕壽亭何因發勇猛下手便令須髮落六年逰走不還鄕觜眼盧都耳卓朔牛鼻牽來露地中自倉自行無處著邇來混俗披冠巾尙憶師防禮東廓勸君去去且莫畱爲試塵中苦與樂嗟我與君何處來去尋來處爲行腳譬之木偶有機綫虛空好掛羚羊角此語一出必見訶逢人愼莫輕投泊

夢中投筆贈道士

談道人多知道少閒來謾向閒人道見說人生百嵗期何事紛紛頭白早汞易走兮至難倒倒得汞時成至寶紛紛更笑世人癡盡向山中尋藥艸

貍奴行

山人敝廬不余粟樓有古書數千軸寶之不啻西昆玉紫縹靑緗互裝束六月六日庭中暴常恐蟬蠧生腰腹何知黷鼠能穿櫝竄身文字恣顚覆神圖聖牒防污瀆恨不移檄磔其肉三嵗貍奴手所蓄食至相呼防顧育邇者朝出暮不復乳雌雛雀潛遭毒聱聱白晝聲來酷靜臥檐頭爪牙縮彼誠何幸汝何辱欲訴神明正威福嗚呼人世愛憎多隠伏不敢髙歌防忌觸

送客

東海防防曾幾枯金銀宮闕迷蓬壺山中白石亦何爛云外靑鸞不受呼手持素文未忍祕往往龍精逐人至宻授根破後天指防瑤花紛滿地忽報有客東海來一日不見心情哀登堂燃燭便握手詫愕調笑生風雷紫電雙瞳衣被土心畏睡魔如畏虎手煉丹砂似郁藍短劍時時提自舞袖中攜得五嶽文山海幽怪窮三墳興來大言駭四座坤輿顚倒愁劑分焚香結約不相負此別誰能知近久雨聲蕭蕭江無魚酌君不飲君何如

李將軍歌

五溪西南山刺天千盤萬箐幽且堅嵐腥水毒不可渡昏昏白晝沈烏鳶帝竄三苗曾此地或云槃瓠居仍傳魑魅過從喜得侶山川感召生何偏窄衫鬢髻號鬼國腰鎌挾弩親農田邇來跳梁犯楚塞下令用兵垂十年武陵屢奏南徵曲畢口頻移上將權已聞調發牽兩省況復節制同三邊未見瀘水走孟獲空畱銅柱鐫文淵將軍冑出西平王忠武世業何煌煌生來相貌似熊虎口談韜略虯髯張往時提軍入鎭筸叱吒諸蠻如犬羊時危正借酬恩力志奮寧須絕技長卽今頭防比都統兼報開府臨辰陽胸中礧嵬富羣防胡爲噤不呻其吭豈欲萬全報天子伐心在謀不在彊老我無能抱圖史染翰濡毫髮語狂擬作五溪旋凱賦且待將軍投報章

毅庵叔訓導宣城寄贈

嘗吟李白句知有敬亭山敬亭迢迢不易至秀句入口神爽颯颯如在白石靑溪間丹書入魚腹至語向誰剖沈滯六籍中千秋屢回首叔也執經老且貧末路得官仍苦辛今年載槖陵陽去衿佩滿門多美人聞之夜深不成寐便作鼓舵彭湖計此方美人曾見招黃鶴不來嵗復嵗齋署去山還幾里萬壑千巖列屏幾縱對先生苜蓿盤猶勝奔走紅塵裏紅塵滓人不可聞譬彼仙者憎羶葷六經唇吻竟何事弦歌俎豆徒空文我知叔也堅且白可當敬亭之一石自有美人斂袵看不惜春風苔蘚碧

贈族叔兩豫防試

得售喜君歸離羣惜君去同根猶作斷蓬飛人生安得常相聚愧我談道將卅年堂室未覩空言詮骨肉尙在籬藩外矛盾豈直門墻偏素乏華辭動時好況持穢迹增人嫌似此捫舌嵗復嵗寧忍騰口嗤前賢不知近代陽明夫子用何道能使四海弟子誦說滃集如雲煙大鵬斥鷃各有分防蛇寡足那堪憐別君嘿嘿不自已臨岐揚素傾衷底卽今仕宦爭光榮文物一變更新聲君本蓬蒿藜藿士裘馬翩翩競春試東風共醉上林花白馬靑袍滿燕市意气逢時將若何富貴勲名孰與多書回倘報平安字洞裏煙雲幾鴈過

玉笥歌贈吳冰齋

玉笥之西來九仙九仙之臺髙揷天少時夢想不得到行年五十初攀緣是時十月天色肅霜楓露艸迷深穀道遇幽人身姓吳自談曾授長生籙心性好潔住冰齋不逐煩俗成羣儕爲予指防且先導拍手云外開塵懷一別十年空羽翰夜深風斷啼猿亂惟有幽人山下畱杖屨之時入星漢苒苒光陰五十春容色無殊臺上人競道仙村長藜棘常依洞石作比憐我已無心問五嶽知君猶慕彭學他年臺上聽吹笙不知誰識王喬鶴

別劉西梅翁

平生五嶽有酷好期入無窮求古道古道逶迆識者希坐閱人間寒暑違幾從敝屣捐妻子更向靈都驗生死奼女嬰兒豈足奇後天不老探終始塵債悠悠空裏花又如鴻爪迷汀沙煉心見說不離俗住世誰能卽棄家西梅老翁不嗜酒結舍新城嵗月久聞我幽棲獨賞心逺攜弱息供箕帚計年量配非我儔感翁髙誼辭復畱商瞿五子亦遲暮靈照終身知好修朅來長揖忽復去兒女情深獨無慮我愧山中木石居君貪江上雲山趣還家談笑聚比鄰正是懸弧六十春捨西梅信應先到早趂東風寄逺人

李兩山七十

李公結屋南山下有水可魚田可稼二子詩書知義方四時親友多情話投簪十載臥鄕園一笑相逢意所存但喜遺民同栗裏不知今世卽桃源春來作社酌春酒呼盧擲骰無不有齒飲常居賔席尊金肯在他人後今年七十近初秋風雨如期禾黍稠莫惜開尊邀客醉還能擊缶和人謳曾向朱陵洞天宿羨君先授長生籙寄言黃鶴不須歸重數光陰三萬六

城頭陳慕古君八十

家君昔駐城北隅夜堂幾醉迷歸途是時慕古三琪樹弟也恭敬兄怡愉一見欣然動顏色質類古人多自得二兄久矣跨鶴飛故畱難弟存矜式耒耜還山四十年江城獨到每淒然丈人與見已垂白性行只今誰比肩忽道稱觴四月二壽比磻溪釣璜事自慙六十久毿然始知五福康彊冀鳯毛庭下勤詩書相煩執酳傳芳譽太丘孝友應難得城市何人表裏閭

謝天經母蕭孺人七十

曲江江頭走馬時花下相逢謝康樂文采風流眾所驚一言意气千金薄手攜銅印東入海海上蓬萊逺相待生前成佛何太忙爲倚室中孟光在側室孤兒二尺彊鞠之育之心孔傷千百補守遺令誰憐門戶屬阿娘兒年漸長學著述賔客滿門盛儒術善讀父書著父衣不辧阿娘誰所出山粳初熟溪魚肥喚婦出房調善滋持觴稱壽拜且舞願得阿娘蹔解頥當時曲江舊逰伴升沈細數今將半獨有畸人鬢欲蒼感時擊節歌聲緩

念庵文集卷十九

欽定四庫全書

念庵文集卷二十

明羅洪先撰

五言排律

中元朝謁長景二陵偕同年程松溪

史職紀春秋皇情感霜露因陳七月詩逾切終身慕奉璋分禁臣鳴珂戒驛路結侶偕鴛鸞出廓狎鷗鷺涼風禾黍稠宿雨川原注崇巘已開防曲澗仍藏霧四牡歌在途三捨暫投暮山川謹王章澤宮愜儒素登科愧劉祠習禮鄰孔戶【故事翰林朝陵寓學宮宿劉蕡祠後】夙興趨七陵澗遡才百步文皇此啟祥仁後亦從祔松栢郁相望岡陵同永固石馬象衞遙繐帳神明防谷應靈颷來云瞻仙馭度祠官晨昏校卒潔庭阼橫嵐夜未央悲蛩響如訴野臥時據鞍月轉倐移樹鉦聞萬壑傳燎舉庶品布上食儼生存陳衣想物故牲薦接堂堦駿奔競交互望瘞未及終促班仍有赴所重黍稷馨且備祝號數訖事雞未鳴先驅馬已騖石伏疑於莵徑闇慿顧兔再宿昔所便速返期無誤歸報紫宸朝分酬白雪句微勞焉足多聊自忻殊遇

癸巳元旦奉天殿侍班

一紀調元日三辰獻瑞年靑陽初應律寶歷啟新編守嵗通閶闔迎鑾上斗躔朝儀依玉几禦气接鑪煙萬國嵩呼內千官獸舞前旌旗分曙影燎火照春妍奏節詞臣頌占風太史篇銜恩齒已壯新命愧敷宣

三月十三日駕幸太學陪祀孔廟聽講彛倫堂

萬乘出銅龍千官扈蹕同金根下星漢翠葆麗春空幄啟張皇邸庭趨奠澤宮禮嚴忘分貴道重覺師崇三月聞韶後兩楹防夢中詩因八佾變【是年去王號稱先師始用六佾】祀豈一牢丰法駕橋門轉周廬陛楯通垂衣臨六館委佩引羣工見聖靑衿合橫經黼座東嘉賔來孔氏憲老憶申公如堵人瞻仰猶龍气鬱蔥共嗟儒不賤且感教之功竊纂臣談業躬逢帝典隆辟雝遲獻頌紀事序王風

重晤劉孔修

季雅昔求鄰郤超屬上賔誰堪十載後空憶隔江人蕓館畱山雨梧垣直禁宸龍泉從此失鸞血續何因霜月嚴城夜郊原飛蓋晨鳯林同訪隱甃梵得袪塵芳屧金螺嶺蘭舟白鷺津歌云防意槪矢日見情親信宿期寜數風沙迹易湮停驂同水逺牽思栁條新朝檄終歸漢闗繻尙滯秦颷車不可望愛防別離身

北泉王君六十

灝气入滄洲髙人物外流競稱壽斚日恰遇凱歌秋家世聞王謝兒孫誦魯鄒梁鴻儀並美薛鳯數全侔壻擇俱良玉賔來共倚樓門前堪駟馬壠上謝諸侯指使神多逸經嘗慮自周始知泉石賞眞勝市朝逰願足餘皆贅名忘百不憂淸颷侵幘爽新月向杯浮結社誰先後當筵幾唱酬吾宗托交重裁句助長謳

雨中客談衡嶽感賦

細雨滴空堦寒燈坐夕齋何人來嶽下逸思滿天涯觀日窮髙興浮湘弔古懷雪中分袂久云外夙期乖斑竹情𨿽逺滄洲卜已諧何須向平似婚嫁待安排

答同年楊虞坡

齒飲憶初年心期阻別筵從玆鵬路隔那復雁書傳儕伴村中牧形骸榻上禪隱居山是癖桑戶病無痊詎意勞華省相思寄錦箋投瓊慚報稱織罽感榮纒驥尾吾慙附鴻聲爾具全中興天啟聖大雅嶽生賢妙質金辭冶雄才劍割鉛器凝偏鎭躁志敏善攻堅削牘尙書署褰帷司馬權九邊淸虎落萬里斷狼煙収雋能兼錄平淮算得先酒泉戎出塞甌脫地屯田賞特緣功懋資深計嵗遷建牙開壁壘曵履踐星躔夷性終多譎皇威自合防稍聞移豹旅旋見避龍泉凱吹雲中發恩章日下宣臺階懸玉重樞管握符専奕世金閨籍熈朝石室編勲推唐尙父碑勒漢燕然業盛名難朽時平拙更便不湏憐穎水早已戴堯天

壽桃林工部母周氏安人七十

蓬閣驂麟防瑤池獻棗年三幹開浩蕩六甲任推遷姬徽音逺坤儀垕徳専助縑勞織女絕俗冰姑仙儷美梁鴻逸承休鮑永賢云裳遲國寵晝錦稱家傳班媛東徵賦元君北斗篇己欣人佀玉更羨福成田九疇先箕範七十戴堯天珠履門庭溢金鈿壺閤塡霞觴和露液冰碗映瓊筵靑鳥歌聲接文鸞舞袖翻日增長命縷風入鼓薫弦蒲節香堪泛橊花色對妍婺光霄掩抑娥影夜嬋娟慶洽忘深爵詩成競續箋愚生慚末祝愛子昔同騫共喜畱萱背言期酌赤泉

外母王淑人五十

南陸開修景朱明啟麗祥時亨靈種茂慶洽濬源長五世奇占葉三元泰運昌金螺含瑞彩白鷺孕瑤光重襲槐庭蔭來儀桐水陽釋絲天作合瓊樹世相望雲從疑歸姊羊車類聘王錦緣芬鬱鬱鸞綴動彭彭方解芙蓉佩躬操捲耳筐卻鉛勞主饋斷帛示周行蘋藻春生澗芝蘭蚤媚暘結縭申女戒截髮薦賔觴防蓄時堪禦甘分食不皇九儀昭閫範五族守彜常夫子當時傑郎官廿載彊雅操聞表著儷美共翺翔孝肅苞苴絕於公政理彰雞鳴資警飭鶴省得明揚貞曜身能隱向平家遂忘田園系孳畜伏臘飽羔羊共羨椿齡富還驚萱樹芳寵光回照耀奕葉疊焜煌神歷觀階莢仙籌拂海桑洛龜書五十坤馬利無疆徳盎形偏勝年登物共康象筵羅碧砌雕席接蘭房帨影流銀漢冠云切綺梁蟬猶在鬂靑鳯總輝裳燕賀姬姜集蹄輪道路忙重闈交璧映嗣服儼金相帷拂鴛鴦對杯傳鸚鵡颺繽紛連舄綬雜防逓笙簧儀享陳嘉幣歡承舞艶妝瑤池桃正熟玉井藕先嘗和籛鏗雉盤餐方翔麞膏濡多越秬雪膾必河魴丰艸遲晞藹卿云髙宇張忽飄濯枝潤應散雨花香輕汗消鮫縠淸陰轉綠楊宻簾堪避暑爽吹已飛芒賔主誠交獻兒童喜更狂追陪時不偶掩映日將蒼林暗來山翠蜩鳴送晚涼南風發天籟北斗挹霞漿弄蕋疎螢度啼花嬌鳥藏嫦娥分祕藥織女報華章寶燭星初爛金莖露欲瀼椒馨咸飫飽酃淥恣徜徉湛湛歌無醉沈沈夜未央千金酬悅懌四座韻鏗鏘葭倚吾何幸桃夭早見將庸凡同下裏采擇愧東牀冰玉人虛擬寒暄愛詎當仁慈瞻父母銜戢閱星霜令節欣遭際愚衷倍激昻況恩深酌海效頌願如岡頍弁情何極嘉魚福自攘誰招金宂鶴見說玉山糧王母丹臺訣麻姑紫石方長年逢此夕明月在髙堂

絕句

對月

云來月始昏照云還是月云能掩月光不能損月魄

同江別兄廷章醉後漫歌【二首】

同水南風急蘭舟不忍開臨分重把袂歸信幾時來休歌渭城曲楊栁思依依明日秦闗客江州雲樹迷

山水四詠

桃花滿村郭山雨鳴鳩鳥柴門午始開苔蘚無人掃稻畦陽羨田蓮花大堤路打魚莫唱歌驚起雙飛鷺黃葉萬山秋白雲千里暮髙樓明月多懷人在桑戶巖扉暮自扄林雪光如曙何處是梅花聞香不識樹

夢中作

望望江門路時人莫知處欲尋碧玉樓防向白雲去

夜坐【三首】

結廬向南山日夕入佳气豈不淹嵗年地逺心所慰林深山徑幽蒼苔蔽白石閉門今幾時物態異疇昔月色滿空庭夜靜絕人語忽聞發幽香花樹知何許

寄孫錦衣【四首】

錦衣先禁旅日日奉金鑾立仗螭頭近傳呼雉尾寒將軍下殿直自鞚紫驑韁馳道鳴鞭避章臺索酒嘗禁城春色早夜半發徵輪記得門前別牽衣指暗塵不堪客捨望正在帝城南馬革前生夢防夷後世談

夢秋過瀛洲

曠野風沙曉崇丘灌木墟地猶滄海郡人上太平書

登天池絕頂用龍溪見懷韻【二首】

鳥去林逾靜龍過雨尙腥空餘孤棹月夜夜到南楹絕頂半江吟偏增念逺情望窮落日處覺有禦風聲

題南源庵壁

一宿東山下山髙雲霧深何時重防杖月出聽猿吟

莎雞

振羽初臨近宇鳴何切道人黙忘形聞性曾不滅

醒心【六言】

世間百色是誑見中一句成非花開花落有種雁南雁北同歸

永丰道中宿安溪鄧東園家【二首】

暮雨柴門客到春來耒耜人歸夜深不談鹿夢倦來共臥牛衣

門外竹林啼鳥牕前流水飛花沮溺老來忘世希夷眠處爲家

西樓閒立

隔岸夕帆繞浦髙陂春艸聞牛林外斷煙一縷幽人正倚西樓

洞中

日永洞中無事泉來石下松邊不辧人間何世薫風時醒閒眠

南旺湖

百年風景玆奇絕到處江湖卻欠詩驢背不歸秋易老黃花也解笑人癡

七級閘

月華千里照霜空異地扁舟旅宿同何處鳴鴻來夜半西風吹落玉蕭中

罷試有感

逐逐風塵耳目交又將綺語向人拋何當収拾眞囊槖月下柴門靜自敲

論學【四首】

燕人比擬談荊璞遇得卞和良可憐多謝靑田能惠我從心兩字是眞傳【自得而後能周知良知未致欲求知聖人境界其能得乎】

世上那聞頃刻花不湏多計問仙家黃金若買眞丹訣鑪火還防九轉砂【尋常作工夫便欲講求得無此欲速之心磨礱方有光輝如今安得盡是】

黒白人人有兩眸良知何用苦多求向來枉費追尋力只爲千言萬語愁【如今只用分別善惡工夫安有許多牽絆爲言語分疏】

旣知務本爲先著莫動枝枝葉葉心一日化工如自足千紅萬紫徧園林【旣知培本便是扶疎之勢卽爲知止一向愁東愁西何故】

欽之次良知韻意有所疑賡以解之【七首】

休論心迹動憧憧忘我方堪語聖功若道漁樵能起我漁樵還是一參同

溫溫恂恂一仲尼當時諂佞見何迷後人莫指前人笑一種門墻一種疑

只要在手是金鍼繡上從人巧著心十樣鴛鴦十樣繡從前繡譜向誰尋【欽之有康齋路上任吾尋之句】

指南車定發行時步步還爲萬里基不問涯途深著腳古今誤盡幾男兒

能不求知是甚時少畱意處自家知當年沮溺非吾見見得宣尼卻是誰

畫中描畫是阿誰眞僞由來具眼知一見梅花疎影後豈湏防綴倩人爲

庾嶺梅花開落時天然消息少人知只愁說到孤髙處四海春風擬待誰

有感

無規模處是規模百尺樓臺定在初若待美材還少斲旁觀應笑是糢糊

一樣根株一樣花不湏牽綴鬭紛華而今我亦無多說剖破籓籬是大家

故人原壤非爲澤禮貌匡章亦可疑不賴此心忘物我那能如鏡了無私

乾坤元气浩無垠花鳥般般自得春如欲般般春事好休從形色費精神

天籟

靜極初生動卽消無端風雨入淸霄誰知擾擾氛塵內自有元聲在寂寥

靜坐

影滿棠棃日正長筠簾風細紫蘭香午牕睡醒無他事胎息閒中有祕方

史書嘗喜誦名臣忍見淸風染庾塵病臥如弓閒自哂從前意气屬何人

寄王養明

玉虛淸晝鳥闗闗一別春風幾日還此日囊中應得藥白雲深鎖葛峯閒

淸明日過南禪有懷李伯實

百舌聲中栁色新桃花何處鬭靑春可憐澗道淸如舊不共當時洗足人

匡廬

曾踏匡廬百萬峯丹崕赤瀑紫雲重傳聞綺閣遙相望總爲金芝不易逢

萬壽禮成送張倅

君王萬壽臨秋殿淮海諸侯入鷺班自笑官聯依豹尾始同方嶽望龍顏

晴舟

罷官歸後訪同逰心事誰爲不系舟今日逢君江上路月明歌棹動眠鷗

彭石屋山約成【六首】

石屋先生臥白雲年年秋月嘆離羣因憐世路多逋客早爲山靈布檄文

我已無名在市朝靑山同籍不湏招開軒縱欠三旬睡取觶湏拚一醉饒

五畝山前種秫田惠風靈雨慶丰年麯方抄得多山艸醉夢成詩識洞天

無勞謝客閉柴門抱甕時時問水源向子何年了婚嫁龎公安處是田園

架上常封三萬卷枕邊惟傍五千文人來問學無言對興到吟詩有鳥聞

忽聞車馬來行輩便覺淸閒損道容今日始知名是累此身不厭老爲農

答彭鵝溪送花卉【二首】

碧莖紫蔓來名圃靜色幽香滿暮庭風雨似催春事早獨慿欄處聽檐瓴

艸堂遙對數峯靑窈窕芙蓉倚畫屏不用穠花誇國色自湏小艸答山靈

東廓公用石屋公韻見貽次答【四首】

自愛江村似輞川結茅故傍石林邊桃花不記來何路蓂葉新開又一年

四十容光朝鏡川五千文字暮牀邊傍人欲問農家事惟有春風是舊年

短棹歸來月滿川洞云多在水聲邊悔將白日淹塵土坐對靑松閱嵗年

莫嘆浮雲與逝川自家風月落誰邊泣麟已後千餘嵗喜獵曾驚十二年

謝彭桂峯送種

少年不解自窺園空讀神農百艸言今日謝君分異種不知曾否是靑門

彭方山七十【二首】

秋日閒吟秋水篇是非不到竹林邊年年籬下叢生菊自倚寒光伴醉眠

七十無心萬事閒日髙松屋未開闗不妨抱甕東籬下惜取殘英學駐顏

十月九日菊有華後三日立冬【二首】

江上秋光寂寞時寒花亦有向南枝憐君豈是無顏色底後重陽一月期

莫道爭妍易取嗔淸名亦未與閒身汝今猶占三秋日我已秋光盡讓人

十月黃花滿庭把玩開顏遂有短句【三首】

曾伴淵明栗裏間千年流落影防何知寂寞荒山裏亦有知心爲破顏

幾枝濃艶幾枝稀自倚秋風意不違何事背時開獨晚欲人搖落見芳菲

答友人問訊

七十二峯搖秋光瀟湘水寒木葉黃問予此去何所慕云深恐有髙人藏

舟宿梁潭夢王生有訓爲誦末聯旣醒足以二句

雪下尋香久不聞梁潭江上夢逢君寜知花意將誰好嵗晚相期伴白雲

題周應宿母金氏易飲亭

設漿亦未過爲奇饑渴由來共有之但遣兒孫常記取慇懃豈用路人知

贈周愼齋任騰越

霏微山雨乍晴時栁色分舟上帝畿料得之官初問道篋中應有洞山詩

鼇城十八灘

驚濤逺勢駕飛鵝伏石變怪喧黿鼉縱使中流失舟楫猶勝周行被网羅

宿黃灘憶七泉

三載思君不見君扁舟遙逐楚江云撩人最是秋風樹那用啼猿夜半聞

紅白芍藥【二首】

慿欄寂寂近芳叢紅白相鮮對晚風不是名花畱客久欲酬春意語難工

羅綺何年自結叢幽人邂逅一臨風分防不忍輕攀折惜爾爲容亦太工

乞竹【二首】

我有仙人石室奇絕憐綠玉久披離聞君亦愛霜筠色莫惜孤根帶雨移

我洞壺山山更西與君相對共幽棲不妨分與篔簹種助得云深斷路溪

次三符翁韻【四首】

偶學山叢一獻花擅場勝句與傳家補天自愧無才力空仰瓊章耀錦霞

別種芙蓉並幕花逺傳春句到山家山人久謝榮華事錯認林塘一片霞

紅紫曾防上苑花艶香殊態聚皇家六郎何事辭華屋也向山居對暮霞

裊裊雙珠的的花天孫裁剪付仙家蓮房不與凡胎共太華峯頭有絳霞

洞中石梅

塊然片石長苔痕誰種先天太素根欲酹花神問消息疎枝無語又黃昏

寄題鎭江郡齋書捨

鐡甕城頭別署居曲廊閒館近何如趨庭童子今垂老未了當年一卷書

壽竹園壺山翁六十

曾聞海外有方壺更識長房往事無我種石蓮髙萬丈玉瓶共倒醉相扶

壽郭梅洲

三年不到洞梅旁君住梅洲進壽觴卻恐花神翻笑我君顏如舊我顏蒼

壽大溪周君月臺六十

大溪溪水晚悠悠明月臺前有白鷗醉向髙臺明月對莫教人世入閒愁

華山汝思侄赴官【二首】

挾防當年入澤宮幾回風雨釀春工此行初試親民術可與書中有異同

處處相憐保障疎庭前那復有懸魚吾家門戶誰相亞淸白傳來不願余

爲華山價侄書贈坦庵弟

醉臥山樓松影邊夢逰碧落侶神仙曉來乞與阿咸字又上姑蘇泛酒船

壽龍北山八十

解綬誰能應虎符身隨大將戰鄱湖至今白髮身猶壯解說當年八陣圖

四日至洞見梅

春日初臨已艷陽石門自啟入靑蒼莫言洞裏無供給已咽梅花到骨香

對雪【二首】

悄然窮戶復誰憐新嵗先占大有年野步早誇珠在袖林吹還似玉生煙

聞道瑤池天下奇瓊花琪樹發春枝偶然一夜冷風至移向人間人未知

晚坐【四首】

竹影蕭蕭漸出墻閒庭幽思在匡牀林居莫道全牢落繞屋蟬聲送夕陽

家住橙溪原上村林深徑逺隔柴門忽聞犬吠疑來客又是花陰弄月痕

不學陶朱自豢魚晚來倚樹步虛徐飛鳶流影來何處驚起防鱗二尺餘

近戶靑梧枝葉舒深秋結實亂垂珠年饑不畏無饘粥升斗還當擔石儲

送朱子【二首】

彭蠡之西五老峯當年白鹿有遺蹤憐君此去多春艸岐路分違不可從

北固遙連鐡甕城洲月上暮潮生不湏數問圌山路聽得吳音自有情

送河南教諭

春風匹馬送河南行李無多書半擔道上行人休見訝五經𨿽少不輕談

上官澹軒六十

塵中擾擾生爲累世外悠悠夢亦閒但得此心眞似水不湏更祝壽如山

贈九江陳兵憲【十二首】

海上倭奴窺漢闗儒臣籌防未應閒陳平早見推三傑馬援休誇靖百蠻

桑落洲前煙水遲石頭城下樹旌旗簡書報道三更使金鼓來徴六月師

皖城東下卽王圻節使聲援壓陣飛自煉六丁占朔气更擐重甲冒炎威

兵家八陣疊鉤連號令初傳識將權欲斬鯨鯢消海怪先分龍鳥試江船

黃頭水卒領艨艟賈勇爭誇朝气雄水底斷蛟初拭劍雲間貫鳥乍鳴弓

南人使船如使馬長江爲塹復爲池水國莫言難用武金陵何事也防夷

九江山色壯名州千里軍容鎭上防自惜寶刀堪報主豈緣金印覓封侯

誰道攙搶出夜分鐘山王气五龍文登壇不用觀風角飛檄端能靜海氛

尊俎應知得算彊九重霄旰在封疆北邊將殪入驕種南甸先梟日本王

捷騎朝朝郡國聞東南財賦正紛紜將軍莫奏鐃歌曲天子曾焚露禱文

丈八蛇茅水上橫賦詩釃酒气難平何知歌舞三吳地化作煙塵百戰兵

洗箭歸來掛戰衣帳前鋭卒半金緋不是書生輕破敵欲令吾道顯圓機

重別袁迪並柬趙中丞【三首】

雁門秋色日鮮新驚見中丞奏記頻莫道南人無武略毛錐還解掃邊塵

棗林村外騎如雲匹馬長刀獨出羣爭防雙雕隨箭落顏今是趙將軍

捷音千里報平戎露布文章大史雄封入九重偏動色朱衣先賞奏書功

李忠定公紹興罷相自洪移福憇寜化艸倉廟有題潘令時宜卽廟爲祠用韻寓弔【二首】

一言興廢竟誰明不重南遷畏北徵二聖淒涼畱五國孤臣嗚咽望三京

此恨悠悠不易明未排閶闔且孤徵舊都安在新祠啟聽得逰人說蔡京

洞中種芙蓉

桃紅李白莫相猜祗折芙蓉傍石栽多少春風長荊棘秋光何惜數花開

悼亡【三首】

年年寒食問餳糖糝米炊餻入夜忙今日一抔同水上杯盤滿地有誰嘗

閒堦日日捲紗聲常恨新綿紡不成不識剪衣焚寄與可能長短似平生

早晚問兒寒與饑夜深宿火待兒歸兒今漸長衣衫短手綫還誰問宻稀

洞中別蕭生【四首】

洞下流泉春正深洞前新竹翠陰陰問君此去何年返對竹飲泉空素心

巖下疎梅舊幾枝今年春色較遲遲叮嚀風雨休相撼正值靑靑結實時

煨芋鑪邊客到稀嵗寒何事又相違長安也是降心地風雪深時歸不歸

栁下不知卑小官萬鐘一芥等閒防書來報我平安字可是心能處處安

有感贈羅鎭峯【三首】

共是深山種樹人獨防籬落防深春無情底事來風雨不管飄紅易損神

海賈南來萬里孤不辭合浦自投軀慿誰爲語臨淵客縱得明珠已是愚

懶畫蛾眉任買金長門偏是艸煙深可憐夜夜長安月只照容顏不照心

寄別淩海樓【二首】

陽田客至不相聞只隔山前一片雲蓬鬂蕭蕭還自哂未知何日再逢君

滿縣桃花春不畱恩江江水逐君流後人記取栽桃意多少蒼生未解憂

知幾卷【二首】

一杯談笑動奇兵何必危橋始動情煙雨春江花似錦行人誰識鷓鴣聲

明月洲前秋气多漁舟輕處任風波古來測饒空算輸卻成都賣卜窩

答彭石屋

莫怪秋風作意狂洗枝吟葉自淒涼而今已得蓮華地不傍他人借藕香

訪兩峯師泉梅園三君三捨山中【二首】

山上桃花山下蹊幾人衝雨復沾泥憐君早得春風句不向桃花開後題

二月松華未上枝石橋流水去遲遲東家酒熟西家醉山下客來人不知

洞中平道【二首】

洞中十載費經營歷盡崎嶇得坦平樂事漸多秋漸晚幾人還解踏歌情

石磴巉巉苔蘚殘倚鋤幾度鑿荒寒後人莫指前人笑失腳方知著腳難

偶成

故鄕久別斷音書早晚歸來一室虛門巷似前何所別僅無徑艸費芟除

九日如潭【二首】

靑山隠約霧中防黃葉蕭疎夕照殘喚得漁舟來借渡隔江人影在防幹

淸霜十月未沾衣碧樹髙低滿翠微欲問峯頭雙劍石舊時黃鶴傍誰飛

四樓詩【四首】

賀監風流今已希鑑湖流水尙光輝洪都不道山川別也有樓臺送夕暉【右鑑湖】

溪前山色碧嵯峨楊栁陰中古巷多最是村居堪佚老月明誰爲聽漁歌【右水月】

十里平林曉望中故家喬木逺含風人間綠野尋常見何事惟傳裴晉公【右綠野】

閱盡繁華只等閒紛紛市鼓競春還野人不解年時攺卻道春流山水間【右畱春】

贈表弟李孝子仲【李仲吾邑谷村翰池人也早喪父與母歐陽獨居家故貧嘗授徒給朝夕已而室廬盡傾依舅氏居母嘗病痢逾年不瘳仲不敢頃刻離左右則百計營具藥食備經荼苦形羸面墨久不懈病劇傍徨不知計出乃仰天悲泣持刀自刲股肉烹粥餉母母食良慰又逾年始亡仲毀瘠幾殆仲爲予先大夫人羣從侄其爲人質實其孝閭裏咸知之不獨予也李氏在宋有籌衡二孝子廬墓邑中匡山下朝廷表其門又數百年乃今得仲不已鮮哉有司方坐多故未有以其事上者然其貧又特甚玆將如廬江訪其父之故友與其族人愧餘力不能振因贈以詩俾見者有感勿以眾人視仲抑亦揚善順命之道也】

亦知母病已危哉刲股還防病可回股痛何如心痛苦兒身元自母身來

昭君詞【十八首】

王嬙事本不足傳古今作者多主悲怨至所謂漢恩自淺胡自深人生樂在相知心斯於忠信也薄矣予實病焉間嘗有擬竊取哀而不傷之義詞不盡達覽者其正之

身在三千誤有名一朝詔下出長城相逢惟有闗山月曾照宮中弄影情

長秋才引到簾前名姓誰知外國傳記得君王回盼處肯分相識不相憐

行人駐馬莫驚嗟處處溪流有落花不待今朝悲逺嫁長門風雨卽天涯

淡掃蛾眉恥乞憐防回春色負華年而今不恨天涯別恨不遭逢未別前

情知馬上去無還遙指幹旌認漢闗縦使生前胡地老歸魂猶得見南山

使臣何日發長安乍到邊頭可柰寒多謝監宮頻慰籍得恩何似得歸難

愁向胡天別塞垣一聞南雁一銷魂妾心縱得隨明月解近君王不解言

不是君王愛不均妍媸自古易迷眞明光咫尺猶難辧何況飄零萬里人

翠華相望不相聞空卻巫山一片雲何事夢中還萬里竟令無路近明君

誰將弦管奉君王明月樓中夜未央出塞聲髙調不得由來此曲斷人腸

鸊鵜泉上髑髏殘滿地黃雲覆艸寒遇得花枝那忍棄棄時容易遇時難

鳯釵鸞鏡久生塵三月胡天不識春寄語女郎湏愛惜從來脂粉誤人身

馬前雙臂海東靑擒得哀鴻不忍聽我欲南歸無羽翼問渠何事度龍庭

見說蒼梧杳靄間風波帝子幾時還胡沙恨是無湘竹淚灑千行不作斑

八月天山雨雪重夢中猶記采芙蓉當時水殿爭涼處同伴如今可憶儂

夜夜秋風帳外驚黃河東去帶悲聲無情只有西流水下隴何因訴不平

天無窮盡地無邊此日愁心亦復然賴得琵琶解傳語淒涼惟有後人憐

黃金縱買毛延壽玉貌當如薄命何多少佳人怨憔悴算來不屬畫圖多

題西湖圖

一宿危樓俯萬峯滿湖漁火五更鐘開圖空憶當時景卻有何人識舊蹤

寄丁安仁聚鄕

張古山前溪水橫幾回吟眺上孤城願君爲政如溪水縱有風波不攺淸

與國光侄

傳聞劍閣倚天靑曾是當年鑿五丁隨待爾知觀險阨書來能寫萬峯形

客歸

鄕闗久別夢魂驚十載歸來百事更惟有門前楊栁色春風不攺舊時淸

晏母孤節【二首】

慈親辛苦教兒専只計詩書不計錢豈爲暮年資祿養能通官政是家傳

自惜先人志未酬教兒防學謁諸侯試防官爲題門日何似賔來截髮秋

梅溪【二首】

洞中梅發手常題只欠花前水一溪我笑欠溪君欠洞世間勝事許誰齊

梅落淸溪水亦香汲溪烹茗客同嘗石邊我醉梅花月兩地幽懷譙短長

李汝思南昌新居成有贈

君家盤谷住街東五渡門前一棹通今日結廬南浦上曉來煙水故鄕同

悲荊川

三月櫻桃紅滿枝江頭紫蟹乍來時旁人莫話毘陵事湏盡毘陵誰得知

葵花

紅葵赤葵如曉霞不見天地不涇斜報道故人湏早至庭前尙有未開花

題仙居寺壁圍棋圖

石磴連云竹樹垂洞門深閉落花時人間幾度春風老未了仙家一局棋

題陳摶睡圖

當年曾買三峯住丹詔猶聞下九霄烏是逃名漸不早未湏逺避聖明朝

宿龍華寺海天秋月堂【二首】

半月髙齋對鶴眠客來無日不探不知何處人間世拚與靑山靜結緣

孤塔侵云萬木深新寒臺殿夜沈沈重來舊侶那堪問明月堦前霜葉吟

題云儲洞夢樓

黃葉鋪堦枕碧溪白雲深處不聞雞廿年塵土俱閒夢肯受山靈幻境迷

九月晦日何君洞

云裳已逺石牀橫洞裏菖蒲嵗嵗生欲燭金書討丹訣月華未吐坐三更

天池寺

防仙丹成獻明主半畱天池人莫取出岫常爲一片雲有時解作千峯雨

淩虛閣

道人相邀巖畔宿鳥語泉聲響林麓分明不與世間同六月寒風撼巖屋

文殊臺

文殊去後只空臺臺上優曇更不開說法本非陶令喜野狐休向夜深來

夜夢藩省爲余建坊題曰白雲深處閒人遂成二句覺後足之

白雲深處閒人少惟有希夷似不羣今日髙眠千丈頂逺書休遣逓飛雲

題靑螺寺涵白僧

巖石靑靑梧葉黃石泉竹徑對僧房慈航苦海今何在一部楞嚴在佛旁

石峯僧

石耳峯前古寺秋逢僧畱宿話裴休有人問汝因緣事莫道前生是石頭

念庵文集卷二十

欽定四庫全書

念庵文集卷二十一

明羅洪先撰

五言律

奉家君命遣入侍感述

唱第金鑾陛傳宣赤芾衣風雲眞忝竊犬馬柰孤微萬里丹心迥三秋紫禁違經綸儒者事敢復嘆今非

寺居柬王漢卿

寥閴依淸梵徘徊戀景暉可憐溪谷望不見芰荷衣鯉躍思傳素花殘欲趂飛所驚年嵗異詎止惜芳菲

程舜敷謫居海上問訊【二首】

迢逓瑤臺客淒淸銅柱秋蜃氛朝彩變鮫淚夜珠流槎影通天逺嵐光接地浮深憐掛席往何日度瀛洲金闕虛仙望丹崖識漢功魯連非棄組安石忽乘風薏苡悲形似靡蕪怨嵗窮徵颿逢北上素鯉寄南中

懷友

獻防動京華還山種桂花從知臥金馬不及鏈丹砂五嶽盧敖杖三秋博望槎伊人竟何在嵗嵗望蒹葭同江送從兄廷章之秦將取道入燕問官

分影悲連理鳴榔聽采蓮夏云千里映湖艸一帆懸漢水南連郢秦闗北接燕無嗟歌和寡防見棄繻還

贈王武庫入京

蕙省防天兵牙旌赴禁城長安朝日近司馬夏云迎靑海連胡騎金微絕漢旌和戎非武略何日請長纓

寄楊實卿

燕歌別易水蜀道隔湘云江栁年年綠攀條獨憶君啼猿何在來雁不堪聞莫就成都卜經自有文

髙洲劉述文

髙洲似赤城繞屋種黃精溪水桃花色煙林布谷聲記年從漢魏混世狎公卿莫學劉郎隱尋山更得名

將入衡山酬韻貽別李文輿

分袂懷蘭畹飛帆倚桂舟白雲何處所綠樹是南州古嶽連雲起淸湘抱月流鳯笙如可望佇爾太淸逰

哭羅生汝奎

一日千秋別孤云萬里心誰憐泉下士元是席中珍桂館畱殘榻玉壇空暮林髙深閟古調不爲惜知音

哭羅木夫【五首並序】

十載江城面三年夜雨親道交久不厭志逸老能貧嵗月憐分影乾坤隔幻身殘軀新讀禮感事倍傷神彩服趨庭處烏巾對月吟橙溪秋自好椒醑爾難尋蝶夢無醒枕猿哀有淚襟思親悲似貌今日失知音叔夜塵緣薄初平道气深酒醒仍荷鍤身老不畱金白日哀回駕靑鸞去音臯比讀易事淒斷不堪尋陰陰傷嵗暮歷歷對山原嗚咽泉聲斷蕭森桂影翻牛衣空自去鶴樹竟難言長嵗歸鴻急荊丘日露繁招魂路杳隔埋骨日幽陰嵗月芳蘭歇風霜宿艸深羅含畱故宅鐘子絕鳴琴把劍悲重約題碑寄夙心余壬辰秋九月與三潭子泣別同江之渚時先大夫在堂而余之逺行實出公期促迫期攺嵗當假王事南歸省覲與三潭子必重晤得徜徉山中與菽水樂別未半期而先大夫見背逾月則三潭子亦相繼摧逝明夏奔歸則與三潭子永隔而江渚之泣蓋永訣矣哀哉乙未倚廬將畢追思故交心肺割裂遂抑鬱宣悲爲挽詩八章𨿽於聲律之學或未諳識至於論世庶有徴焉矣

贈羅仲良奉母之令應城

仙舄度秋槎翩翩楚水涯琴和訟庭鳥綬綰夾城花地潤通天澤星文動物華潘輿近鄕國爲吏莫長嗟

劉生

劉生多意气執別嵗華深一葦不肯渡四愁空自吟春江斜檻外暮雨對峯陰古調人多棄泠泠鳴素琴

送從叔遵禹如白河【名惠言】

弱冠振孤翰芳襟逐二難荊花春苑紫竹葉暮江寒日向長安近云依故國防丁寜萬里翼莫向一枝安

追徐子直至金山不及

迢迢江上雁離翼隔雲天未結芳蘭佩空歌伐木篇葦殘人已逺潮去鯉難傳獨下徐君榻淸輝共月眠

贈大司馬東塘毛公徵安南【二首】

天王懷異域尙父逺専徵萬里軍容動三年廟算成河魁占上朔海若避前旌不待過銅柱交酋自請纓禹貢要荒服虞廷干羽通誰雲南極外不麗大明中兵洗桄榔雨帆歸舶防風無令窮海國但數伏波功

江上作

孤棹寒江上離情落雁邊我身雲水似飄泊定何年同旅非棠棣他鄕問杜鵑不知故園夜誰爲客程憐

防李見月

防李逢良夕明蟾落桂華離情屬秋暮兩地望天涯靈藥空傳世淸輝苦憶家闗山千里外盈晦動長嗟

泛東湖

大澤聞彭蠡爲舟泛碧灣天低疑拂樹波逺似侵山極浦多摧楫中流有宿菅澄淸十年思川上動秋顏嘗奉先宜人過常山重經正值忌日感賦

哀節來何促慈顏去不歸筍輿難奉馭竹淚自沾衣寒水聞悲壑疎林見逺暉不能五鼎養空駕駟車飛

發北新闗初聞孤雁寄東牕叔

紫塞分寒影淸江入暮深遙憐失羣翼還似獨逰情匝月疑衰葦迷煙滯古城南歸書帛杳爲向故園鳴唐應徳避暑郊居與林子仁訪之不得用韻寄贈

出郭尋芳侶髙林絕世氛何知望雙翼無異隔重云聽鶴疑笙轉搴蘭感袂分托躬自有別不敢怨離羣

譚禦史巡隆慶【二首】

繡斧向邊城蕭蕭驄馬鳴黃花經絕塞獨石樹前旌乘月旄頭暗驚霜鶉尾輕何憂李廣輩塞外不橫行漢使出闗雄連山野燒空星文移畢口風色變雲中壯士千金諾將軍百戰功卽防揮白簡不數賜彤弓

贈鎭筸守備李將軍

武略重邊營兵符出禁城將星三楚動殺气九溪橫魚鳥開行陣蠻夷服耦耕防湏靖南服重見拜西平

歸興

家世由農圃乘春返故郊衣穿緣久客書絕爲慵交舉耜防鶉火占風俯鵲巢平生存拙賦不嘆系秋匏

玉山贈詹少華給捨

早嵗甘辭祿他鄕重倚廬爲園聊給食閉戶自刪書月影花間席苔痕門外車人生貴有托榮達竟何如

同黃洛村宿羅田巖

心迹渾無系行歌恣所如偶逢紫芝客邀入白雲居淸磬聞僧梵寒燈撿道書誰能甘役役徒使二毛疎

自石埠夜棹潭

懷人適未逺宵逝獨揚舲爲慰停雲思寜知淸露零艸聲遙識防煙色近迷汀耿耿防河漢何期見聚星

別劉良溪

與君重識面居然見幽情如何二仲子獨髙千載名急雨春江白深林野鸛鳴此時憐把袂翻畏棹歌聲

訪盧天啟

重訪意中人同逰物外春爲防容鬢攺始覺嵗年新疎竹見山色髙齋欵道眞由來遁者逸勿謝往來頻

寄同年祝岣嶁【二首】

孤厓懸古木秋月靜蕭森獨坐忽忘去洲前江水深靑靑山自逺胍胍嵗將陰已識鯈魚性投竿非我心君住衡山下春風幾嵗華石疑封玉檢水似注丹砂欲訪前朝隱猶聞去路賖桃花開已徧雞犬爲移家

萬鹿園總戎臥病臨江邀晤天王寺

不矜萬戶貴但愛五千文身病人誰問鐘殘性自聞慣邀鹿苑士厭對虎符軍底事頻推轂憐君重報勲

賦得靑驄馬奉壽張石磐公

蹀躞靑驄馬西來萬里秋駕車先豹尾立仗近螭頭一別橊花地長年杜若洲時聞雲霧起龍友自相求

閒居

已謝市中喧巾車返故園詎云藜藿美聊免愧盤飱落日沙邊防疎煙野外村不湏談至理事簡道應存

夕泊文江邑中故人追餞至灘市

虛舟無所系江上恣防洄故人不相捨日落且銜杯市火深林見灘聲靜夜來那堪當此際歸棹暗相催

餞同年薛畏齋【二首】

聞君亦報罷理楫遂東歸達者豈不適其如人世違嚴城虛暮柝舊館振春衣知向山中奕無心談是非送君不忍別酌酒暫爲歡塞馬誰論失江鱸今可飡買田多種秫養竹自裁冠倘遇南來雁因風托素翰

與邵綸

相逢春晚別煙月返孤州卻憶少年日曾登萬嵗樓山城朝映雨潮浦夕移舟欲寄離情去江流不解愁

同年胡前岡母恭人八十壽詩【二首】

崇閥凝繁祉慈闈積永年曆更五朝後名達兩宮前娯防隨卿月行廚借禦煙至今逾一紀福履益穹然解慍風初至承歡月正舒節催長命縷年數後天書儼席紛華佩克閭獻瑞珠只輸靑鳥宴人世難知

閒述

一近耰鋤業妨時怯送迎毎逢田父語漸見古人情夜雨肥園菽春陰囀谷鶯爲農豈無事大半是勤生

避暑潭晤羅鎭峯兄

與君同逺俗問訊一何疎避暑逢髙防連宵談道書逺江橫雨勢虛閣振風裾但使無違願瀛洲定不如

逢雁

幾時來塞下烽火近何如道路多知已寜無一札書江鄕今苦旱瘴癘且難除處處多繒繳投身未可疎

大墓山哭亡弟造夫【二首】

骨肉俱如故音容爾竟沈可憐一抔土遂隔九原深執手難慿夢何言可寄心亦知年向老猶自淚難禁去路知何處頻驚諱日臨誰堪七年病猶系九京心過雁書難到寒塘艸自深秋風正蕭瑟更柰虫吟

九日聞雁

江水斂寒色一雁下汀洲正此九日節忽來千里秋無心問書帛幾日到衡州爲報山靈道風髙云易収

南嶽上封寺

絕地敞龍宮千峯擁祝融煙雲遙泛海樓閣盡懸空檻俯湘中樹牕來天際鴻不湏談棄屣雙舄正乘風

祝融絕頂石

雲路轉髙寒秋空入大觀石從云漢取樹傍白楡防忘語天休問齋心露可飡不因逰象外那解出塵難

穿雲入方廣

雲裏度遙岑臨虛谷轉深石迷多伏虎樹隱獨聞禽乍識爲霖意誰明出岫心鴻蒙如解語吾欲寄瑤音

別方廣

坐石忽忘去買山無後期不憐生是寄翻以愛爲悲門憶曾題處松防初長時千年風與月來者自棲遲

出方廣道

齋心逾一七經義破三千黃葉石間路靑松山下泉客逰朝復暮禪定日如年回首鳴鐘處深林隔四天

彭蠡見雁

秋過衡陽浦春還彭蠡居迢迢闗塞逺此去意何如水濶飛難盡沙平影易疎歸來倘未晚爲報故人書

龍池

瀑布下千尋龍池煙霧深還將一勺水自洗百年心混俗緣何事勞形直至今浮蹤從此定塵土莫相侵

晴日江上

春霽媚行逰春潮靜不流衣薫疑日近棹動覺天浮纚纚煙光合絲絲栁色柔江南風物美大半在汀洲

移崆峒山莊

嗜寂能安土移棲欲近田還因數椽舊得此一區偏墻短從山入庭虛待月懸寜知師儉意於分且宜然

東隱

林居乃其業豈曰逺塵紛日出親耕鑿山深斷見聞拙無言作賦窮不送將文我已甘逃世年多未識君

忠節祠前誠齋先生手植羅漢松

移根自祗苑遺愛爲誠齋曾借琴書潤猶當俎豆階地靈人自美風古色逾佳剪伐寜湏戒伊人眾所懷

閏九日石蓮洞

季秋逢再閏佳節復重陽故向分陰惜偏忻九日長菊遲如待客酒至且流觴莫厭登攀意良時未可忘

野燒

冬燒入云端連山照暮寒隱峯霞欲爛銜嶺月初殘明滅緣風度蒼茫隔水防因思闗塞地烽燧若爲安

洞中見月

西月下巖闗流輝絕壁間照巖分石勢穿樹落衣斑洞壑龕燈淺樓虛齋磬閒貪防不成寐澗水逺潺潺

聞劉龍山入洞

爲期久不至忽枉暮相聞賴有巖頭石岧嶤可伴君野煙迷樹影捨火逺人羣坐聴風林葉能無客思紛

贈何郡公入覲

上計防衣冠衝星五馬寒還因獻玉帛重得拜金鑾庭瑞勲庸辧宮筵禮數寛聖躬勞萬國莫更述民艱癸卯十月十四日予生四十矣撫己自悲而有此吟

流光不可駐斜日再難晨不惑云希聖無聞只畏人容身依一室食力計三春卻憶劬勞徳翻憐心動頻

貽相者

神解應難遇生涯早自知馬歸臂折後鹿失夢醒時嵗久惟存櫟朝饑且刈葵學農吾分滿肉食莫相期

贈彭石屋翁【名簮靖州守】

先生豈無慕終嵗臥丘樊傍石結山屋爲園近水源春來時抱犢月出自開門再見三年後嗒然忘所言

別廷質弟還白河先廬

汝行遵漢水何日扣柴扉柱上題應舊門前樹幾圍屋烏存故愛鄰燭念餘輝父客如相問遲余共采薇

寄同年程松溪

匪材慚附驥同詔入觀文何意遭逢日翻爲聚散云名甘辭仕籍身復逺人羣多少酬恩意相防惟有君

庭中鷦鷯來巢感而成詠

微鳥來相狎槍楡愜靜觀幸無千里翼得共一枝安易食疑量分深棲似避難謀生倘類此畱滯豈湏嘆

李子謁選

送子江闗別程途日向寒氊裘新試馬村郭屢傳餐時偶多知已才髙易服官期爲淸白吏共報主恩寛

古佛堂

院古曇花隱門幽徑艸侵三年尋故侶孤月到深林閉戶同齋食談經雜鳥音流塵縱滿席終覺少塵心代贈永州王劈泉別駕擢靖州王往時自杭判守泗今還舊服惠流兩郡有遺思云

來去爲州郡升沈數毎齊綬花還舊佩判艸憶初題五馬行仍逺三刀夢更西楚弓𨿽可諭離者自淒淒

寓天寜寺戚可大兄弟歸省

兩生來就傅適我臥精廬共器餐僧飯分燈讀父書思歸緣問寢謀道豈懷居試論西河易離羣何所如

書永慶寺壁次荊州

城陰背流水逺樹夕含風避客溪橋外逢僧野竹中問名無以答齋食偶然同更向忘歸處方知過去空

展先澗谷府君墓【四首】

秀川沈別墅春雨暗荒丘地古孤僧識【公墓久失叔沔徧訪之夢神指其處醒以告僧僧乃吐實】碑殘五字畱【碑止谷先生之墓五字至今存起初神童筆也】明堂金石賦【公以賦中第明堂賦至今存】幽宅鬼神謀不用疑天道人生泡影浮

艸烏蕪後靑山自一丘善和書遂逸靖節誄空畱生死同秦臘【公生死皆臘望】悲歡在國謀黃鐘閟大雅吾道幾沈浮

廟題猶院宋室久墟丘紫气龍何在烏衣燕不畱家緣酬國盡【公家號十萬盡餉文山義軍】天亦忤人謀悵望前朝業煙雲日暮浮

直躬偏疾惡華發向靑丘【公以劾賈似道罷官年六十九】道繼雲林後【公爲饒雙峯髙弟】詩同山谷畱【公系江西詩】五噫空飲恨萬石不貽謀嵗嵗逢寒食溪蘋帶雨浮

訪隱原

入谷無機事邀逢任所之獨沿溪澗往忽至夕陽期峯影遙能辧松陰坐屢移暝來山下宿殘月二更遲

逰龍虎山【二首】

心閒無所適髙閣日慿欄虛谷多朝气深林生暮寒猶龍嗟見聖煉虎欲成丹二事吾何有逢人且共餐坐久竟無寐秋蛩鳴向人因悲虛甲子不及守庚申數息知天度心養谷神翻憐塵世者何異夢中身

嶺南令

邑險當新造才髙特試難分疆百里儉敷政四鄰防卉服文移簡蚶田賦入寛無忘柔逺意聖主待民安

展先墓

生我不能養其如此日心縱令雙涕下難到九京深手饋思常嗜心瞿感似音卻憐返哺鳥夜夜繞空林

訪劉晴川公云津次白沙韻

誰信元城後今人亦可尋一生無妄語千載幾知音試問獄中事何如嶺表心道南聞已久君是指南鍼

贈王西石明府赴召【二首】

王喬爲縣令何地不宜才堂案旁無艸衙磚半有苔庭因疑訟出門爲逺賔開此日雲間望飛鳬忽見催遇事不辭難猶言畏曠官能探寃婦獄解辱富郎冠優飾辭賔戲鄕音察吏姦明光今漸近從此防封彈

寄萬鹿園

春賞逐陽和川逰澹夕波觀燈傳佛性聞榜答漁歌千里人俱老終年夢幾過秋來仍斷飲將柰白雲何趙浚谷自徳州赴山西巡撫卽韻寄贈

節鉞寄専徵並州古鎭城令行傳陣肅恩激顧身輕一劍齊中出孤吟塞上行文雄經武略誰解得兼名

將逰廬山別尹道輿樟墅

非無八口計其柰一身衰念與古人逺羞爲兒女悲禦風隨所往歸日尙難期不用傷流滯家庭自有師

逰栗裏

陶令罷官後西疇黍正滋至今栗裏上猶見栁條垂山气佳如舊居鄰問不知誰能邂逅飲一醉冩心期

東林寺

因尋陶令迹偶過逺公廬鐘後空歸處溪邊一嘯餘石如人聽法水向佛成渠葷酒非吾好寜緣戒律除

與日者

少年矜壯志垂老竟無成身病疑增骨人逢但識聲買山今已遂種菊晚初榮自達窮通理何勞問許生

與相者

壯年甘勇退不得問麻衣隱卜閒情少尋仙舊念非試防形已槁豈是遁能肥莫訝壺丘子今來示杜機

拜靖節墓

久憎折腰事再拜向髙墳東晉非前日南山還暮云將持鬥酒酹更以挽歌聞不飲緣何事低徊心已醺

自佛手巖入慈云寺

結茅應未久初地暫相尋偶誦蓮花偈因憐祗樹深嶺南垂佛手巖石對禪心莫作伽陵鳥終朝學梵音

病

病臥遲開戶心慵厭報書雨晴衣屢易丰歉室常虛卜命從來鵩加餐爲得魚無能身已贅縱健欲何如

趙浚谷遣袁迪來寓答【二首】

南浦袁生至傳來壠上書開緘驚攺嵗問狀慰離居萬卷明農後孤身破賊余亷頗今未老誰與達公車病多年復迫齒髮半凋殘喪室悲元亮衰門報耿繭心將形待盡世以夢同觀惟有纓冠意悠悠未安余徙松原泰和張秋泉代余督治八旬乃返酬以是詩【二首】

橫流居盡折別業晚仍移得遂龎公隱深慚鮑叔知梓人揮鑿處圬者食功時屋漏能無愧將何報所期平生無逺適代役竟忘歸力盡如同捨時移且敝衣菜根甘不厭木屑慮無違版築今無夢空令遁者肥

送李檀坡赴蘭陽教諭

講捨別秋霖江湖水气深還過鹿門裏暫慰雁行心井邑東昏地弦匏西序音不知經術顯門下幾靑襟

聽友人送宋髙郵守晁仲約事

昔日江淮盜揚言勢不支修詞逺迎勞傾帑重賫持辟宥猶爭議封疆故有司誰知千載下此事亦多師

曾月塘兄返家

亂後還鄕井憐君家獨全歸人惟有淚故里半無煙殺气秋仍結殘魂月共懸西岡蕪沒處可有舊書傳

誤傳防至鄰曲盡奔

閭裏亂縱橫秋原暝色生爭傳負芻至並作泣岐行道逺多亡子風驚似驟兵荒村獨醒處空救焚情

永市

曉燒色何赤愁如烽火然幾人家尙在百里信難傳夕鳥孤飛處秋山斷影邊攙搶何日掃不敢問遙天

世光子赴鄕試

一經傳世業三試逐時髦旅聚湏安俗身單自惜勞朱衣天有定寶鑑物無逃我愧科名久何心望汝曹

題江灣北川堂

林中重結宇正對采蘋洲婦汲常依墅賔來愛倚樓溪聲臨月砌屋影動春流莫訝人爭席門前有白鷗

訪族大安

安溪喬木好風露帶戡村人以同宗重居緣異地繁田園忘嵗月文字問兒孫淳朴如吾裏由來祖徳存

北牕

林壑開奧山牕俯翠闉澑渠春澗合簾幙霽峯新牛斗霄防劍藤蘿曉掛巾由來嵗寒意還屬晝眠人

贈周侍禦入京

躞蹀玉花驄驕嘶栁葉風驚防直指使重謁大明宮主聖勞虛聽民難待實封不徒桓典似但使要途空

贈廬陵翁明府入覲

玉帛防明堂丹靑入大常重經門下省應識殿中香制錦憐奇彩垂裳多寵光鳯池行視艸螺渚有甘棠

桂太傅挽章【二首】

聖主敷殊共明公際寵靈滄溟開日月紫極靜風霆美植出連茹勞歌盡采苓可憐康濟防寂寞閟幽扄金臺初獻防彤管受咨詢寶劍虛知已靑芻愧古人十年操別鶴千載著傷麟日暮寒江上孤云對白蘋

雨中陪同年朱刑部謁子陵祠和韻

昔人垂釣處潭影自閒雲出處𨿽異路賞眺暫同君扣門驚谷鳥微雨薦溪芹此夜占星聚應聯列宿文

贈曾子貞應貢入京師

蕭散愛林居聞君逺上書幾年懷照乘千里謁公車淸廟時當頌朱弦音正疎新知不恨晚應薦馬相如

舟中對月

旅行無與晤初月在江幹共載中流去遙隨永夜防注陰深灌木抱影散平湍但取明珠近寜爲滄海嘆

寄友人

與君十載別聞已二毛新卻憶同逰處誰爲彊健身逺江長映戶隱幾對芳春我已捐簮紱無爲苦避人

送王編修懋中省覲歸無錫

畫舫乘秋發斑衣愛日遲歸防西掖綬行詠北山詩江雨鱸魚白山田粳稻垂而翁投紱早莫更滯還期

胡臺史國材見枉

避囂逺城市卜築依江村琴樽時自適車馬不聞喧忽枉靈臺史因傳相宅言爲語流泉地吾生在灌園

羅邦懷大守出衛山書箑索題

寒枝斂眞色嘉蕋競芳叢誰章玆物美置君懷防中掇英動逺涉飲馥得承風愼勿輕捐棄幽情吾所同

覽鏡

把鏡千憂起如聞影答形將心忘愛惡察物任分明衰向愁中集臒從病裏生前途知幾許何事不遺情

夜歸

宵逝逢初霽山深述所如疎星浮野水涼霧暗村墟谷應疑呼侶林昏錯問居始知勤四體不獨有長沮

尹道輿防試禮部

三年期共學別去意何如暮就旅人宿朝呈天子書時平道易偶命達志寜疎莫念江潭老林塘已卜居

王生新舉鄕試便赴禮部【名宗熹】

少年榮薦達挾防向明君揖遜公卿重聲名郡國聞謀身先擇術憫世在繁文縱有髙車貴相如未可羣

賀祠成

時日練柔剛追先啟戶堂卽防蘭滿砌不讓杏爲梁世世藏遺服年年獻侑觴還聞歌祖徳頍弁有輝光

暮坐

隱幾不知暮喧喧瓦雀還下簾疎雨後虛室一燈閒聞反聲如脫思微識近頑從玆悟眞性正在有無間

讀易

陰陽不相離往來環轉然此中有逆順當機之後先無極生太極可以譬逆數二四𨿽未生得一乃其據

知機吟用康節韻

先物謂之幾旁行且入微有無未分處主宰不移時得者湏忘意知之莫泥詞𨿽從靜裏得卻向動中知

謁濓溪先生祠墓【三首】

匡廬開曉霽懷古見芳襟溪水淸堪遡林風靜自吟山如蓮乍發庭與艸俱深此日生芻奠還同執贄心

其二

外物等銖塵方知貴在身一抔誰不共四海此常親地似依防墓鄕猶近楚鄰築場來已晚願作掃除人

其三

軻死誰爲繼寥寥千載悲寜知無極語始應聚奎期南矣道方啟歸與樂在玆初平還我輩聽語恨非時

趺坐

兀兀類株拘晨興忽及晡息深非一气坐久只單趺榻外千峯靜門前三嵗蕪諸生莫請業意句愧先儒

老至

少年能幾許已復迫衰期气鋭終防道心醒毎過時積疑忘後悟微病靜中知一見眞吾在形骸豈足私

中秋憶亡弟

耿耿夜無寐見月倍淒其節迅人逾逺天髙气自悲影憐連理樹身愧在原詩不遇長生藥空梁安可期

夏幽道中

晨徵覽衣露磴折歷峯云地險風多烈林深日易曛山禾霜後實鄕語客中聞人事隨情好吾行得所羣

訪李少舫故宅

鳯毛人所羨雁帛嵗難違詎謂升堂日夫君不復歸省蘭虛夜篆墓艸怨春輝哀些能聞否招魂欲剪衣

送女兄夫周龍岡北上【三首】

自嗟兄弟寡況忍復離羣對粥空懷姊加餐此贈君賫持心莫效去住迹從分勿以家爲念吾甥俱有文

其二

少年防授館母氏愛無分具食求常嗜延賔待異聞貴遲占命屢別久寓書勤此意今誰憶空餘吾與君

其三

結茅依野樹巷僻少來車落葉滿庭下寒山半雨餘忽言京邑去因憶貴交疏問訊休相及爲農久廢書

暑病思石蓮洞

慣在巖下宿今結夢中思石室不知夏泉流無盡時崖深臨眺久徑逺送歸遲誰忍經年別空懸翠壁詩

送饒湖田憲使入京

病身無復健忍聽雁離羣彭蠡秋風後淮南木葉紛鼓鼙新戰士齊魯舊監軍年壯堪酬主鐃歌幸一聞

葛山王思畏七十

去年從朋好同舟遣子隨達觀疑有慕祿養似非期事簡貧常足情深惠屢推親心知所畏垂老不忘思

壽竹園秀岡兄六十

蓮洞時相見芳醪毎共持忽防四嵗長已至六旬期岡上松初秀庭前桂幾枝顧予頭且白先寄社中詩

觀奕

藏身隨地足動著便堪疑兩利計爲上交鋒機已危毎當拂心處頗嫌収手遲旁觀今更審鷸蚌莫相持

景徳鎭觀禦器

塼埴周官舊祠禳漢畤専從知器尙白始合道中玉食金鋪上瑤壇壁月前因憐塵土質猶得報陶甄

子陵祠

漢庭懷舊徳獨愛水雲身白髮一竿暮靑山七里春江流閒嵗月夜景湛星辰千載荒祠下停舟日幾人

寄髙郵太守劉松宇

符竹臨何處朝朝雲水身望鳬來屬令過鷁識嘉賔粳稻千家市菇蒲四郭鄰最憐荒嵗後初有醉醒人

劉見川太守誤期晤

病臥愛林居覉畱冦亂余誰能城市隱空卻夜逰書避地皆戎馬藏身且蠧魚知君不由徑隨地可虛徐

送曾文洲赴建寜祭酒

八閩稱望郡祭酒職尢淸不對鞭笞事惟聞弦誦聲諸生傳命令六借校章程問政誰頻過時牽舊令情

贈黃勿齋赴永明令

羨君初試邑入境及春和五嶺分疆處三苗互市多餌魴堪譬政馴雉定聞歌莫厭山城逺蕭湘一帶過

龍母黃孺人六十

不負夫君托能成令子才斷機知學進減食爲賔來庭桂秋芳滿江魚曉燕開願言萱背永常獻菊花杯

乞巧

人間多道路天上亦風波臥防雙星轉聞當七夕過神猶甘處野智不及逾河祠禱憐兒女紛紛柰巧何

皇厓壇晚

丹閣俯晴空瓊花散晚風龜疇防禹畫鼇極見皇功檻外雙虹轉雲中二鳥通只湏乘下舄從此度珠宮

金山寺

碧山開法鏡金地絕塵緣龍藏元依水珠筵盡在蓮靈鼉聞夜梵馴鳥下朝煙不用懷三島臺髙接四天

念庵文集卷二十一

欽定四庫全書

念庵文集卷二十二

明羅洪先撰

七言律

初登第

愧無三防報明昌漫徹金蓮到玉堂撫己豈堪陳亮並知人空被帝堯光兩生欲出湏周禮千載曾經笑楚狂溫飽平生非所願君臣今日系綱常

寺中有懷

城西古寺居仍僻閣上鳴鐘春正晴初日影回雙塔迥遙天聲斷片鴻明鄕園白髮音書少嵗月金閨感慨生使命告期那可遽慿防空有望云情

四月十二日經筵躬展禦書賜宴左順門

談經內殿重司存妙簡儒英奉至尊親仰天顏承玉几巧當日色上金門禦書躬進鳴陽頌仙醴均沾湛露恩翻愧班行稱獻納五年初侍紫薇垣

社日

社曰日暄風气鮮溪光野態簇春妍低飛燕子劇自語防注桃花嬌可憐蠟虎靑郊爭袨日蟄龍澤欲浮煙因思宰社還酬國轉對新芳倍惜年

答張子昭訪論

月舟橋下泛秋陰石埠村西暮雨深鳬渚參差前度影鶴弦淒切別來心吳碑岐鼓畱天地周雅唐風辧古今討憐君蘿薜興眞詮遲子鳯鸞音

除夕感懷

往日三元開寶歷近臣五夜奉金鑾圭璋徧入羣方獻弦管常畱萬嵗歡憶自霜華飄故國毎依春色望長安探鉤傳炬俱恩澤作頌觀風獨倚嘆

展先墓

石埠新封艸欲萋長年寒食交淒千秋栢寢誰知鼎七字延陵空有題海岱冰霜思定逺塞垣金鼓罷徵西君章見說階蘭長大樹蕭蕭烏自啼

重寄楊達甫

憶昔春盤坐綺筵苑花宮栁惜芳年吹噓詞賦揚雄晚搖落風霜宋玉憐三晉河山開節蓋五湖村曲臥雲煙鳯毛麟角終池閣鷺振鴻極暮天

程舜敷春暮同江宴防遇雨

仙舄飛騰驚故人華筵慶洽敞名津楚天雲雨巫山夢江艸佩環湘浦春萍梗故依芳席合鳥聲巧逐和歌新誰知別去鐘期調今日重聞流水濵

泰和劉生寫盤龍先塋碑文有贈

澄江夕照動文舟桐水朝云坐翠樓雨浥峯文當戶出艸回春色共人畱彩毫漫逐螭舞錦石驚防紫鳯逰劉幹向來詞翰客豈聞淪落向龍州

屠郡守擢徐州兵備

吉郡樓船縈別情彭城金鼓動秋聲煙霜淮海連三輔闗鎭燕吳控二京圯下風流今寂寞沛中雲气尙縱橫銷兵已試甘棠地推轂無忘細栁名

九日述懷

幾年秋色倍離憂九日閒情滯一丘菊蕋不憐髙士老萸房空憶古人畱疎林露纈隨風下平郭煙綃盡日浮曾向髙臺賦鴻鵠至今遺調在滄洲

與羅道旋泛舟

扁舟同水共追尋黃葉蒼葭起素陰江雨霏霏孤雁逺野雲冪冪萬峯沈桂枝晚抱連蜷色菊蕋秋憐寂寞心搖落未湏賡楚調髙山意在有知音

贈友人應貢

云檄星軺郡邑催天都臺省急羣才龍泉自遇張華使駿骨湏登郭隗臺帆帶楚云隨鳥逝席移江月聽猿哀獻賦莫陳封禪事漢壇秦畤久莓苔

龍窟道中懷友

細艸深松坐息機碧山丹壑暮忘歸十年襟袂三秋隔千里音書一雁稀遲景況逢葭菼滿幽期更與菊花違澄江澹月懷人處不爲淸霜自濕衣

贈張學士

天祿談經今十年薇花雞樹阻雲煙毎防彭蠡孤鴻影欲寄延津雙劍篇臺上黃金聞買駿江南綠艸聽啼鵑漢廷自有封禪賦畱滯何湏嘆馬遷

同孫江陰登二島有作次韻奉贈

與君春日別春明靑遙憐去國情江縣碧桃花已暮秋風黃菊酒初醒煙迷雙島疑珠佩山繞孤城作畫屏何事皂囊虛防筆獨令漁父得知名

毘陵舟中懷唐荊川

江云冪冪接城隈野水依依去纜催鳴葉豈堪霜後聽離鴻況在中來漢庭金馬多龍友吳國靑山空鳯臺爲近秦淮夜歌地秋風三疊使人哀

曾梅臺參議自釋逮移閩藩道遇貽詩次韻酬贈

聞君直道振綱維燕獄霜飛六月時白璧毎憐人共棄黃金不嘆旅無資憐才聖主原恩貸許國公卿重論思誰道羽毛驚彈射亦從霄漢得差池

贈張良夫應天通判

秋風桂殿醉瓊筵鴻雁分飛十五年競道金陵新別駕不殊畫省共登仙鳯凰臺下畱殘艸蘆荻洲前起素煙三輔五陵多俠貴防君治行漢廷傳

至全椒贈戚南

重云離翼阻天涯千里登堂憶嵗華鬂已非前日影黃金猶是別時家濠梁北去多秋水勾曲南來定暮霞安得吹笙王子晉相攜云外采丹砂

髙郵除夕

盂城簫鼔動春妍湖上雲霞接海天客裏寸心仍逺道燈前孤影又殘年因聞爆竹思兒態爲見新桃憶舊防一紀近臣虛寵渥不知應制屬誰先

過彭城哭先大夫

二十年前試防衣碧油幢影媚春暉重攀遺栢烏猶滿空望飛雲鶴不歸門下健兒多白首帳前俠客半金緋河流便作千行淚難遣人間此恨稀

詹府防集次許松臯太保韻【三首】

靑陽啟禁倚倉匕鬯新承萬嵗觴園綺衣冠因漢出圖書河洛應辰良雲從五色龍池近日抱重華虹渚旁競道貽謀過往聖早防六傳滿文昌

禁垣佳气郁蒼蒼東府登賢舉慶觴白虎然藜俱大雅金臺買駿豈畱良傳經直日來氊上應令乘春侍輦旁卻愧微涓酬少海也從托乘奉明昌

鳴佩朝歸曙色蒼盍簮筵啟薦華觴寵銜已荷如綸重主器還欣比玉良班接貂蟬圃上身沾雨露墨螭旁聖功不數宣猷頌定啟千秋寶祚昌

左順門捧勅授日本使臣

聖朝柔逺重絲綸罷直傳宣紫宸東海無波通信使上天有語屬詞臣捧來闥龍文動賜向彤庭象譯頻不是爲儒稱載筆玉堦豈得置微身

十月朔奉天殿頒歷

天王玉燭調三極太史銅儀協八風淑令早從三殿下韶華還與萬方同堯年喜戴頻書考周祿虛縻幾獻功錯訝朝來霜气薄春陽已滿大明宮

送郭檢討省覲歸山西

軒車曉日發長安恩詔寜親寵數寛去路共嗟金馬貴還鄕偏重防衣歡鳯凰池上春相待蟋蟀歌中嵗欲防況是雲中烽火後采風無爾緩歸鞍

長陵

永安宮闕啟秋城紫殿岧嶤白露明萬嵗已占天壽並千靈還擁地維成銅泉日逺空神禦玉食時來展聖情不識當年文字侶攀髯誰切挽歌聲

十月六日千秋節賜宴

列秩靑宮已二年昌辰初得醉恩筵風前露醑千秋重天上云和九奏傳東掖早聞回防仗內庭應徧賜金錢自愧菲才無以頌重華長願似堯天

奉贈梁司徒罷官歸金陵

功成得罷尙書奏丹詔從知惜老臣已長子孫畱報主欲尋行輩少歸人山中徑路猶殘艸江上鱸魚且問津不羨剡溪恩澤賜五湖應並與閒身

別蔡鸞

十年爲別賦滄洲毎對燕云憶舊逰今日分岐猶似昔靑春雙鬂已成秋學農吾逐長沮往隱市誰知季主憂別後相聞慿塞雁豈堪重上望京樓

任城對雪

紛紛暮雪阻任城春入官河水未生栁色無端虛二月雁聲何事到三更南歸舟楫汀沙逺北望闗山野樹橫賈誼少年多涕淚豈知漢室自升平

西湖積慶寺觀宋理宗皇帝及帝昺閆妃遺像二首

千門精衞擁星躔何事棲遲寄梵筵日角早聞還九地春容猶見傍諸天霧知龍衮香偏合花對仙桃色倍鮮空使萬方歌萬壽豈期身世總歸禪

金銀宮殿玉爲筵記寫君恩施佛年防繢至今畱梵月土堦誰復戴堯天王孫日逺悲春艸神女云來泣夜泉四海爲家猶是幻等閒興廢豈湏憐

望鄕

京國銜恩罷秩還煙波日暮近鄕闗已無猿鶴移文怨且共漁樵對語閒幻迹識從榮宦後道心堅自險途間歸家若問躬耕處五栁門前有碧山

入鄕

長辭羇紲諧初願年入鄕園似解酲市上已慚司馬季丘中或遇楚狂生心憐多病能知藥可想同聲喜聽鶯所幸爲農防帝力荷篠豈用學逃名

歸田

疎賤何心與物猜敝廬歸去正蒿萊灌田漸解憎多事種樹方知養不才手錄道經閒自誦門臨秋水晚慵開過從亦有鄰翁語又喜寛租詔令來

食新

少年毎羨巢由事慚愧塵蹤今始歸路入風波知地險物經寒暑識天機祕書初撿神農語朝服更裁處士衣此日倍懷明主徳秋風已飽故山薇

八月十日萬壽聖節感述【予登第一紀止己丑庚子與玆慶賀】

長安玉幣慶堯天中夜嵩呼萬國傳防仗幾回陪暫入靑山今日思空懸腐樗自分終投谷桃實曾聞數漢年卻恐班行同輩在周南猶爲史談憐

中秋酌客

客嵗長安旅思多鄕闗迢逓阻煙波毎防葉落驚秋早不到山深柰月何繞樹今無烏鵲恨倚防還對白雲歌晦明物理吾何計不惜靑尊醉薜蘿

寄永州別駕七泉表叔

瀟湘西望鳥飛還分郡猶聞意自閒雲裏有山多種秫月明無事亦開闗檄傳化及三苗外訟罷行多雙樹間借問濓溪逢舊主幾人吟弄對潺湲

秋日玉虛山齋

深秋獨院野塘橫覽捲空含萬古情漁父早知從玩世丈人何事苦逃名雁來彭蠡時將晚菊近柴桑色更明寵辱向來那可得只餘秋水似心平

王筆峯參政聞予歸田有寄倚韻奉答

疎狂元恃主恩深九死餘生荷徳音不爲敝帷全舊馬豈容疎网縱羈禽籬花采采三秋色江水悠悠萬里心此日白雲迷世路獨煩問訊到深林

同年吳雲泉棄官南歸有贈

與君同榜復鄰州十載飛騰獨寵優兵馬東川唐節度簡書闗外漢諸侯忽聞夢雨翻巴曲不待秋風歸楚舟直道古來多屈抑幾人身退志俱酬

贈黃洛村防試禮部

三年身與白雲盟別去空山憐道情春發洞中誰共偶雪深江上自孤徵萬言今合酬明主一刺何曾謁上卿經術本資儒者用況逢人已重黃生

甲辰新春

歸田三見戶桃除四十蹉跎又嵗余身任衰容寜問卜家無長物但傭書借陰暗惜孤根艸狎性閒窺逐隊魚競道南枝春色早擬將樹藝吹噓

奉陪雙江先生訪舊石屋

僻居春日苦離憂獲奉巾車訪昔逰共出羊腸窮逺道幾防魚泳坐臨流孤云無系身常健一劍相擕志已酬不遇辭榮甘混迹豈應淸論在林丘

防庵陳君六十始舉子詩以賀之

年周六十初生子白首初諳𦇤褓方間齒翻從先甲數肖形應共大年長門前父客猶多健架上儒書已久藏不獨晚成古器使顯名正待掌珠光

冬夜讀書

新晴別館夜何其擁褐寒讀楚詞月色半庭人語靜松陰滿地客眠遲聞鴻倍覺江村逺望斗方知閣道移自分一生同木石安居何恨遇淸時

周冷塘憲副雪中見訪

同住深山與世違逺勞雪徑訪巖扉但教夬履從人笑何有髙歌和者稀如玉喜臨庭院樹飛花偏逐芰荷衣袁生一榻蕭條久豈爲衾寒又促歸

訪雙江公用見貽韻

身世俱爲不系舟毎逢春色憶同逰翠微山逺迷朝樹白水亹髙迥暮樓竹葉幸陪今日醉桃花能爲主人畱林中知有田在豈用相憐談故侯

送胡仰齋工部還京

賜酺同醉鳯樓前省署分違各嵗年自著艸衣來社雨防牽錦防別江煙苑花向日迎官騎岸栁隨風系釣船身貴不煩懷舊侶菲才何意賦甘泉

讀京華舊稿

少年髙揖談王道今理殘編愧舊封世事白雲終莫定故人靑鬂豈重逢閒垂書幌穿斜日坐聽樵歌對晚峯卻笑儒冠空結束此身已向逺逰慵

曾梅臺赴貴州總憲

新恩豸服嶺南還繡斧乘春下百蠻三楚別來初轉夏五溪西去但逢山簡書夜傍星河逺畫防晴臨雉堞間誰數牂牁通漢使王章今過七星闗

挽富田羅汝奎兄弟

白雲已逐水東流空有啼鵑送暮愁窮巷誰題凡鳥在殘書應伴蠧魚休雙墳寂寂靑峯雨一夢悠悠素艸秋爲見桃花倍惆悵春風何事不相畱

太保司馬毛公歸田投贈

三邊百粵仰威名獨握兵符十二營頻賜寵衣分禦府宻投勝算中皇情身閒不俟成功後道直終令眾論平暫使山林增气色白雲還待慰蒼生

寄座主張水南公

楚江歸去愜林棲春艸萋萋四望迷藥長得知更伏臘醉逰常不辧東西道從川上行時見詩向前翠處題分與白雲爲伴侶致身何以報提攜

壽外父大僕曾符翁時年七十九【二首】

十五年前學二疏自甘白首棄金魚閒推易數因畱注懶對鄕人故索居冠制喜從周禮後人材愛說孝皇初伏生彊健斯文在暇日頻來問尙書

深林住久忘機事破壁頺垣一艸堂掩戶未緣經月雨敝裘猶帶十年霜不攜稚子能穿屐自抱童孫防倚牀共道明年逢八十無心重問渭中璜

衡山歸別王生有訓劉生行甫石頭山下

名山子解從師去窺得金書大禹文山洞不知秋葉攺仙橋直與世人分還家猶待湘中月贈客曾収石上云聞道天臺堪采藥春風能否復隨羣

湘江懷古

秋風江上易生悲寂寞寒流去欲遲漢室幾人憐賈傅楚狂今日弔湘累長沙地近家誰識漁父歌殘舟自移縱爲天涯多往事至今斑竹尙低垂

次禾川黃郡公追餞水頭

日暮江深寒欲愁使君露冕來同逰髙歌不避魚龍夜幽事況兼蘆荻秋石勢逺疑橫赤壁灘聲靜憶轉黃牛酒殘別去潭煙宿楓葉明朝一釣舟

重別何謝二子羅漢寺

寒催歸思欲辭君去去臨岐不忍分言向同心那有盡酒當垂別自難醺岸邊斑竹初収雨江上靑山已散云此地知君重往過定攀庭樹憶離羣

湖上望匡廬次前韻

廬山疊疊翠光寒宿靄浮嵐春未殘一葉扁舟人獨往萬峯落照晚宜防移居欲訪陶元亮避俗休疑管幼安石乳云芝知久待漁郎且莫問儒冠

安慶弔余忠宣公墓

淮南兵甲正紛紜不爲酬恩始立勲城上女墻頻易主池邊神道獨憐君一身自許生無負數口還從死有聞此後觀風求國士不知誰屬似將軍

登報恩浮圖懷龍溪

金陵南郭化城居景物依依六代余華榜猶懸中使勅寶函常防上乘書燭龍夜夜畱金防靈鷲朝朝映綺疏卻憶山陰王子輩昔年曾此話虛

訪戚南用往年韻

別去躬耕楚水涯思君嵗嵗損容華江天獨放逰人舫艸樹重尋隱者家竹下門庭閒鳥雀席間言笑帶煙霞守雌知悟虛理煉性寜湏九轉砂

靜海寺畱別何善山

不知曼倩是仙逰一月春風李郭舟彭蠡煙波防旅雁金陵城郭別官騶明時莫厭爲郎晚落日偏當餞客樓記取雙魚頻問訊潮聲夜夜到江頭

程松溪司成淸明日見訪獅子山

金陵風日正淸明忽聽春山伐木聲嵗月二毛空自數雲霄一羽竟誰成虞廷典樂官仍重漢室臨雍禮更榮爲羨酬恩將道術江湖簑笠且逃名

訪唐荊川

千里相尋到艸堂蕭然隱幾一庚桑心緣忘物幾無懼道在憂時苦自彊機發定知穿伏虎書多曾不畏亡羊別來鄙吝今如失可是君身舊姓黃

別荊川

懷君嵗嵗苦相望一月春風去處忘臨發幾回畱解槖無言還似待傾囊幸俱見索形骸外恨不同生寂寞鄕家住名津書易寄莫緣諱姓懶題將

贈心漁錢公

前身東海丈人流處世眞同不系舟欲抱釣竿思逺去毎歌漁父任行休嚴陵地近常畱夢巧餌機忘不用鉤昔日巨鼇誰得手三山疑在越溪頭

贈王龍溪

故人在念那能別一見山陰坐暮林屢向目成知偶合不將言應一觀深十年已去爲何計千里臨分獨此心莫抱鳴琴惜來意楚江流水待同音

夜雨玩易

風入南樓雨乍殘蕭蕭萬籟動新寒閒藜火虛相映晚嵗韋編靜自防日月互精圖已顯乾坤非畫見應難根源若道無消息何事堯夫獨弄丸

先天

圖書曾識先天象卻恨無言自仲尼豈意二千餘嵗後更聞三十六宮詩【三十六宮之說始於邵子以反覆卦觀之卽六十四卦反覆含陰陽意故曰朝屯暮防又曰損益見義】天根已屬陽生月窟初含剛反基說向世儒渾未悟不知康節果誰師

次康節觀物吟

生地生天別有身身藏天地豈爲貧有無不測終何物動靜之間難語人寅到戌時觀月窟子連申處起天根天根月窟分朝暮識得未分方是春

病危效康節體

病勢燻心力莫支獨將天命自推移古皆有死幾足防今若虛生安用爲總爲浮漚終欲化若求眞夢卻成癡世間誰是調元手漫誦逍遙有所思

病起自警

五尺身軀一丈夫百年事業竟何如毎思曾防三春樂豈用康成萬卷書物我同觀從混俗見聞俱冺似逃虛古來豪傑幾先定肯向迷途錯駕車

屠竹墟有貽次答

中年學道負心期始信楊朱亦泣岐擾擾漸忘聊自遣空空僅似有何知倘逢南郭堪相偶解讀西銘不恨遲底事別來如對面問君可是破羣疑

別寜逺桃生世南求學記

幾年欲放濓溪棹今見舂陵故里人冉冉浦蓮應自好靑靑艸幾回新圖書待爾傳無極風月於吾覺有神此去得師應自別酒中且贈一丸春

贈錢緒山

澤國初逢不記年一回相見一泠然伊川易在涪州後康節逰從四十前同俗意常隨獵較答言時亦借魚筌此行不是尋常別爲向春風自放船

赴雙江公約入安成

十年農圃未知貧漫惜花飛淚濺巾一宿巖厓逢道侶倍憐章句誤儒身閣中曉雪千峯靜洞裏寒梅一夜新報道春江發春賞前汀可有問津人

西樓雨中寄戚南

春雨春雲黯不収溪聲亂處獨慿樓瑯琊山好人常醉彭蠡煙深雁欲愁六籍恨窺千古晚百年誰放一身休謫仙舊有匡廬興期在銀河八月秋

東廓先生貽連山書屋落成詩次韻奉贈

憶從石屋訪行窩幾共云闗掩薜蘿一見自慚違道逺無言更覺飲人和六經同異多新語萬物逍遙有浩歌竊比舞雩吾所志年年將柰暮春何

與張以敬曾於健夜坐

虛堂淸夜寂無喧漸覺年來語尙煩卻笑空持儒者籍可誰親見聖人門魚筌得處終難譬鹿夢醒來豈復存好景待人眠不得三更霜月上孤村

邃夫弟初入南雍

頻収家問爲兄慰初試鄕心覺汝難資遣聊同從外傅縱觀況已到長安半年曾讀西銘未一飯誰將國士防畱得父書相待久幾多勲業在儒冠

送尹道輿防試

經綸自屬吾儒事溫飽何嘗慮見侵況是義方同尹母可無善養似曾參萬言爲試陳王道一飯應知待士心但得廟堂多爾輩豈妨枯槁臥山林

吳雲泉初逰石蓮洞

山中古洞初歸主林外穿雲逺共君石作蓮花疑半折僧如迦葉可爲羣未湏說法來猿聽恐有遺書似鳥文去處莫言隨所遇年年風月待平分

壽同年胡前岡六十

文章禮樂與時違早賜明恩暫賜歸慣學兒嬉緣母在乍親農事識人稀傳書久謝京華逺注易曾窺造化微同榜少年吾亦老料君萬事已忘機

壽桃林一愚伯八十

早知世道等浮煙不恨南枝春色偏自分若愚甘在谷豈因抱一學談仙情忘逐子東徵日道合嬰兒太上篇見說伏防猶彊記將無恩詔訪髙年

洞中屢辱龍塘兄惠詩次韻奉酬

獨眠深洞不知曉屢逓飛雲似見君豈爲風波曾試險故尋麋鹿與爲羣因酬詩內蓮花句卻掩前貝葉文笑謂奚童好歸語雲間世外此從分

壽桃林龍塘母孺人八十

誰能防服易華簮嵗嵗躬耕力自堪懶種桃花稱作宰愛依萱艸號宜男貞名早逐梁鴻隱善養惟聞尹母甘何意古風今尙在毎將樂事向人談

洞泉戲吟【二首】

微涓出谷是何年行止隨時豈自憐欲接眾流將助海倘容尺地卽瞻天納污不畏迷空鑑枉道還聞作怨弦此去桃花休帶取漁人曾未識溪前【右洞贈泉】

滴瀝寒厓不記年下流何意動人憐甘從辟地能隨物得遣歸田敢怨天洗耳自疑難飲犢知音誰許似鳴弦料君堅白應難轉畱取無心對影前【右泉答洞】

平陽勘雙江獄事

聖朝閱獄體羣臣功罪還將問吏民無卹共憐沈竈地不疑豈愬誑金人胡來借箸謀安出事往吹毛語太頻回首晉陽成樂土安危當日屬誰身

奉期龍塘惺厓特峯三君重逰石蓮

身世能將視片雲巖棲豈必魏元君夕窺蘿月時畱影朝聽溪禽自笑羣屋似披襟中野處石如浮梗亂波文朅來不信通靈地且試浮香坐夜分

壽王母金孺人九十

王母從來海上仙春風九十又華筵世由鳯閣絲綸貴家是烏臺甲第先婚嫁卽防俱白髮蠶桑能數幾滄田門前桃樹累累實應待千年入壽篇

靑原山次韻共緒山龍溪

春服相尋秋始逢講堂分席更朋從石林淸晝揮松麈山閣微風起暮鐘道損自甘同輩後神閒漸識古人慵溪邊夜語休輕答莫有當年聽法龍

湖上別龍溪

河汾門下幾人過屢見其如遽別何一月齋心仁義外三年橫口是非多諸生避席從相問童子濯纓來和歌我亦投竿傷嵗久欲隨東去釣滄波

壽桃林一愚伯九十

丈人九十身長健閭裏過從舊識名就養久聞朝市事觀書還辧古今情當門樹老曾防種在學孫多自教成行輩只今誰得似季方年齒近難兄

桃林竹塢翁七十

宗家家慶似君難七十容顏尙渥丹兄弟俱爲王國傅祖孫常顯大夫官林桃含色凝春酒塢竹繁陰閱嵗寒習靜邇來忘味久壺觴遙阻共賔歡

贈特峯兄令永定

親民自屬爲儒事今佩銅章百里中官署乍開當嶺月蠻音慣聽問鄕風林烏日下庭堦靜壠雉春多野戍空令譜傳來君第幾美名期與古人同

舟過泥塘喜雨峯師泉偕至夜話有作

溪水初生春棹開溪邊野艸綠於苔白駒客至芳情合靑嶂煙多暝色來物態自新人欲老道緣何在語難裁對君靜夜增愁思安得同登日暮臺

顏兩江六十壽詩其壻陳兩湖翰林代索

供奉先朝遇寵私後人文物自應奇移家尙記從瀘水選婿終應向鳯池江上花開春未晚門前車至酒能釃當筵不用酬賔戲只誦聞鶯應制詩

寄吳九山【名紳莆人時爲徳興教乃翁諱希由先君同年進士其生同年月日遲數時卒同嵗遲五月俱止憲副】

嚴君出處類而翁生死悲歡嵗月同異域長嗟難問鯉逺書何意逐來鴻靑峯湖上官齋晚白露山中壠樹風不待牽衣方下淚孤云相對恨無窮

雙江公赴薊州中丞

薊門天險重王畿立待中丞笑解圍開府旌旗占陣色行邊艸木動兵機潮河川上秋城壯山海闗西晚燧稀應是笑談尊俎上古來常勝在知微

午日靑原山中共善山晴川東廓明水諸公燕序

一徑穿雲萬木深髙厓曲檻晝蕭森同心人與蘭燻對多病身逢艾節臨自笑行蹤經石滑誰從聞性辧鐘音年來漸識前艸不借菩提樹下陰

題歐陽監丞祠

使丞出塞無歸日古鎭新祠多烈風尺寸地皆先世有存亡身與列城同亦知北地重來急且表南朝一介雄生气九京那可作亂蟬髙樹夕陽中

是堂兪憲使枉顧兼惠髙文恨不相值寄以言謝

幾年同調嘆離居出谷誰疑客到廬江夜泊舟遙問捨竹齋燒燭更畱書欲爲後防期何定卻愧前知信不虛滿篋瓊瑤無可報螺川同水愁予

防荊川歸

不出深山今幾年湖邊又上李膺船芝城夜雨初憐別巖寺松風且寄眠自笑多岐成役役何如一息守綿綿歸來尙喜庭柯在欲話相逢已防然

考正劉忠湣公諱日【公爲王振所害事祕不傳先行人如墉記公以六月二十一日卒於獄二十三日其家始得訃於是連三日爲諱日蓋疑之也悲夫】

身亡底事論遲速疑信元闗筆削權華衮有褒湏系日貂璫何力敢移天魯公生气誰云死石顯陰謀自合傳多少白頭還牖下姓名能得幾人憐

贈黃洛村

羅巖亦是濓溪地君屬河汾入室人似水早聞千頃量築場曾許六年身秋曹囊筆將書考晝市投珠不見珍卻喜舞雩歸未晚春風多少栁條新

贈王存齋貢京師

谷平門下幾人畱病懶憐君賦逺逰囊裏殘經仍獻闕旅中孤嘯獨登樓栁迷濟水逢初雨月滿長安及早秋聞道漢朝儒術顯公卿何日薦張侯

題瑞金縣銅缽山

層巒艸樹隔煙村雞犬人間寂不聞松籟夜歸天外鶴樵歌曉散擔頭云閩山西入都成畫綿水東來盡有文眺罷勿懷陳石路仙蹤欲問采芝羣

石蓮洞畱黃洛村

經年不坐蓮華石絕壁煙霞費剪裁望月臺髙沈竹篠負暄巖轉暗莓苔厓邊籍艸閒聞鳥洞口攀蘿亂落梅底事逺來黃叔度孤舟江上屢相催

丙午附何善山工部舟泊南康偕劉良溪王有訓予弟邃夫同逰開先寺重來何劉已逝不覺澘然

旅中聞笛自堪悲況是深林欲暮時重照古潭雙鬂攺舊逰芳艸幾人隨能詩何遜今安在入洞劉郎杳莫期蹋徧千峯黃鶴逺素書無路報相知

九仙臺遙壽陳明水公

雲霞東望數峯髙海上何年熟碧桃卻憶含香趨帝闕早從止輦見人豪靑原對雨春風暮雪浪驚秋夜夢勞處處詠歸童冠侶興來且莫賦離騷

訪練中丞故墅

三洲煙艸暮江濵未問遺墟淚下頻破塜有山歸別主【指何氏所據山】逺孫無食寄貧鄰百年天地誰非幻萬古君臣獨在身莫道髙名能隱禍風塵多少不歸人

午日靑原山同東廓師泉原山諸君再疊戊申韻

野寺春殘花不逢舊逰麋鹿故相從佛身自對庭前栢僧病猶鳴夜半鐘解識樵夫從姓隱欲酬客問覺言慵聽經他日傳開士誰是今生脫骨龍

靑原山三疊前韻

久欲逃禪機不逢葛藤滿地竟誰從未知臨濟因何棒那用羅防第二鐘溪上艸深逢雨霽巖頭花落報春慵暫來忽去頻年事舌在休疑學老龍

靑原山中贈答劉五齋郡丞四疊前韻

沛國遺民今再逢幸於蓮社暫過從忘機相對閒慿幾善問何言答扣鐘澤畔行吟寜有慕人前禮法且教慵年來愛誦髙人語賢則蛟之聖則龍

三月晦日訪胡前岡長溪新居有贈

鳯凰池上早聯班共臥滄洲遂不還十嵗養生惟種樹一防寄迹阻開闗煙霄日逺髙臺靜蘭春深別院閒邂逅對君俱過客肯將欬唾落人間

節推劉龍山六十壽詩五疊靑原韻

夫君襟度可常逢汛水尋山未厭從慣忤上官甘解綬愛眠終夜不聞鐘笑談對客機全少妻子謀身計更慵此道便堪全靜黙豈湏堅白問孫龍

重登海天樓有懷王龍溪尹道輿

髙閣慿防思惘然舊逰回首又經年山陰畱滯歸舟後薊北飄颻去雁邊樹影乍疑人侍側江流猶見道參前風塵已覺閒人少得共閒時信有緣

旅懷【六首】

赤壁春霄客未眠正逢孤鶴下江煙簫聲忽起還連棹月色相防獨扣舷千里旌旗他日夢一尊懷抱幾人憐攀厓欲盡臨流興回首長空已劃然【右逰赤壁】

木蘭家傍翠芙蓉窈窕猶傳采葛蹤去日一身當萬里至今孤塜壯千峯羅襦色借祠前艸明月心懸壠上松誰道女郎兵所忌儒冠曾幾識邊烽【右過木蘭山】

黃鶴樓前秋水長江天北望逺蒼蒼白雲千載歸何處此日孤吟自夕陽蘋蓼又圍新睥睨汀洲猶見舊艅艎誰家短笛城頭起不爲煙波有故鄕【右望黃鶴樓】

洞庭南望水雲鄕一棹秋風憶嶽陽波靜霽山分桂粵漲淸朝雨在瀟湘頻聞戎馬驚溪獠一臥江湖逐楚狂不爲雁聲催嵗晚月明隨處有滄浪【右憶嶽陽樓】

三年廬阜歷千峯蓮社花宮處處逢聽瀑乍疑龍起鬭窺巖常躡虎遺蹤燈來絕壑僧初定云滿虛堂曉未鐘悵望風林秋又攺故吾空在卻疎慵【右對匡廬】

聞司馬雙江聶公致政志喜

司馬中朝獨運籌靜觀羣防力兼収鐃笳獻捷詞多遜𦇤褓延恩寵自優許國勉承周太保全身終屬漢畱侯幾人拖玉能完璧回首煙霄楚澤樓

寄壽松溪少宰六十

君齒相先七嵗彊防花曾共少年塲貪聞夜語忘更漏聯趣朝班觸佩璫別去升沈成老大近來學問喜歸藏傳家定有伊川易面對何緣到艸堂

壽大宰羅整庵公八十

功成早納尙書履道直頻刪儒者書木榻嵗深曾幾臥艸庭春在不教除六經得友千年外四海憂民一飯餘空使聖人勞側席肯同尙父載安車

寄贈靑田明府李君株山五十【並序】

株山君以丙辰九月五十在禮曰艾服官政當經營四方之時而君之學進進不已甚宜於民故不以年爲祝而婣友之情有不釋者則爲頌其作邑之美以爲靑田慶然政成而陟明卽靑田亦得久専而有也君講學以淑士塹城以衞民出其餘力手撰縣誌而鑑戒畢備其他可述甚多稍俟病健當爲次第書之

出入公庭毎戴星諸生環席聽談經能摧海寇奔三捨更起山城衞百靈宦迹屢書心已白藥鑪久廢鬢常靑縣人可有攀畱計王令仙鳬此暫停

題廖氏艸亭廖爲吉陽先令公後

仙令功多食報丰至今家在舊花封衣冠尙想攀畱日宅裏猶存淸白風嵗長子孫遺樹老門容車馬古人同艸亭閒處看馴雉還似當年化魯恭

王生養明共宿洞中有呈次韻

劚土誅茅憶昔年移家常住尙無緣因防石髓堪遺客不爲樓居便得仙蕉滿厓扉從鹿隱田分泉澑共人憐閉門盡有纓冠事莫道濓溪只愛蓮

周中孚六十

文塲早嵗眾相推卻訝明珠屢見遺白首書多還授子靑山家在不余貲生徒帳下先聞禮閭裏門前毎決疑當日漢庭儒術重伏生九十作經師

丙辰除夕

日日分陰知自惜未湏今夕倍憐人鏡中土木從形攺地上龍蛇與嵗新泛蟻且傾殘臘酒聞雞便屬隔年身石蓮洞裏田堪種負耒還思及早春

丁巳六日洞中作是時春已逾旬梅萼未吐

山田十載自開荒【自丙午冬開洞至是適十年】毎覺春來澗水長簡出不緣堪卻老忘饑眞可代休糧牕前聽鳥知林靜洞裏烹茶愛艸香何事梅花開獨晚似畱孤潔對羣芳丙辰十一月六日與莆田洪元修王生養明族叔爾相族弟惟亨至洞別去幾二年矣慨然有思

巖棲擬逺人間世翻爲山深到日稀石室雨苔還繡幾洞門秋艸欲鉤衣舊鄰餉客穿松至幽鳥驚人繞竹飛畱謝煙霞寫靑壁此身來去本忘機

丙辰七月十一日作【乙卯是日病幾殆】

旅病經時久不除鄕闗千里滯音書鼠肝已分將形攺駒隙寧知又嵗余塞上悠悠從去馬池中圉圉幾生魚眼前只合論身後得失何從辧實虛

內弟曽龍陽五十

趨庭上國憶靑春回首俱爲半百人食果早聞酬客戲看花曽擬換儒巾兩家莫逆今三世百口相看在一身況是於公門戶大暮年舊學更須親

康盤峯陸北川兩方伯沈陸川馮養白兩憲使見枉敝廬予自蓮洞追趨不及謝以是詩

久共長沮學耦耕人間何事得虛名家徒四壁勞車馬身在千巖阻送迎星聚幾逢聨佩客雲飛難寄報瑤情所欣問俗能忘勢不訝山居禮數生

中秋與陳兩湖蕭云臯曽龍陽謝維世劉純甫待月垂虹巖

共坐深巖掩薜蘿向人獨柰月明何縱饒白髮難禁酒莫對靑山不放歌石有道情畱洞榻天將秋意到庭柯囊琴𨿽好無在空負年來借聽多

丁巳秋重至靑原有感六疊舊韻【二首】

入谷尋源久未逢空花落盡欲誰從慿欄此日看秋水隔院何人扣暮鐘衰壯自憐身是幻將迎不爲病方慵防睛且袖閒來手敢道長廊少畫龍

故侶三年多不逢尺書迢逓寄無從深林落葉溪邊路明月空山霜後鐘飲向錫泉心自味坐看泥塑念俱慵思公語在還誰得翻憶儒家說見龍

壽族叔鳯山七十

羅含有後重家聲住向深山嵗幾更身謝儒冠緣肖子庭分賔席少難兄結廬不計頻移徑種樹還因識養生怪是菊花開獨晚故畱尊酒縱閒情

別江靜齋起復如京師

大云寺裏分題日甘露山中燕語時嵗月二毛君自健風塵一鶴眾誰知橫經東海専門避讀禮中園赴闕遲儒術古來多薦達豈無隆貴重師資

送趙子良起病赴試

家居防市勝於山醉裏逢人亦解顏眞息動時常似病習心忘後盡能閒姓名今入權衡內蹤迹終看宇宙間當日東萊知陸子豈無秦鏡到江闗

送周龍岡赴嘉興經府

早知立雪事名賢岐路棲遲不計年書記拜官趨防李風流開幕對芳蓮夜航聲識吳人語晚稻香分海邑田爲問舊時佳麗景干戈凋謝幾家全

偶閱己丑讀卷記感賦記出函谷學士載余登第事爲詳

漢室曽推策治安長沙謫去嵗應闌知人總負臨軒問明主誰云遇巷難往迹已陳俱屬夢病身垂老豈堪官縱捐微祿還虛寵稼獵胡能解素餐

寄李鵞州海州

秋山獨掩白雲居早嵗交親迹近疎五馬喜臨東海郡片鴻忍對北風書淸淮畫舫遙趨府斥鹵荒村屢駐車莫嘆把麾勞撫字折腰縣令視何如

寄劉鳯西太平節推

封疆直接秣陵闗尊酒常懷采石灣詞客畱家知郡美訟人空獄羨官閒蛾眉月滿秋臨水牛渚煙消曉見山況是上皇膏澤地科徭應未擾民間

送劉松宇太守補郡如京師

禁足空多送逺情連朝風雨水初生牀頭白酒夜須醉天際靑山春正晴池艸吟成過采石腰花班入謁承明曽聞舊郡歌來暮定有人爭問姓名

寄朱鎭山中丞巡撫山東

靑春瓊樹麗彤庭玉斧登臺鬢未星日近泰山多曉色風行東海少塵防得年不用移齊粟考牧還聞誦魯駉塡撫正資淸靜理片言肯向蓋公聽

夜與胡荘溪毛世卿敍故有感

壯年逺道訪相思千里徵鴻未可羇偶與舊遊談往事不知今夕別何時境如昨夢醒來失詩向誰家醉後奇蓬鬢蕭蕭吾已老只餘初服得心期

張寒泉丈人詩來擬予文山一峯之列時以外遊未緣接使旣下世其嗣中丞雨偶以稿聞次韻奉誄並謝夙心【二首】

鵬鷃非倫亦借聲翻因知已愧平生九京地逺空畱語百世風髙可附名避俗守雌甘黙黙懷人聞鳥憶丁丁鳯毛已是雲霄侶報徳惟思晚結盟

迢逓寒泉冰玉聲蒼厓飛灑白雲生兩賢比迹心應古四韻孤吟詩有名淸廟不逢歌奕奕空山時復聽丁丁瓊瑤欲報今何處敢棄餘生負舊盟

蔡白石中丞巡撫河南用韻奉贈兼謝畱別

瑤華將使別靑林節鉞新承寵渥深中土喜瞻衣豸日南方空切愛棠心河流春色登臺見嵩嶽晴光倚軾吟不識持衡意何似可容江省借重臨

大慱存齋王君自沙縣致仕初歸對飲有贈

萬鐘一芥莫殊觀出處如君眾已難身喜還家眞屬我老知憐防勝居官深秋叢菊霜前賞返照千峯雨後看同學幾人今幾在一尊爲壽且爲歡

贈泉口果齋侄郡守自嵩明代滇南按察進冬至表

緹管吹葭動紫宮九重獻壽萬方同寶函捧自滇南至玉帛徐從闕下通暫代外臺遙就日親瞻內殿共呼嵩陟明況值三書考應寵天書禦閬風

壽曾石岡六十

夫君長我二年彊須髮相看獨未蒼愛子能輕朱紱貴宜家常對紫荊芳喜看耕釣兒童狎懶著衣冠櫛沐忘聞道佩茱能益算況逢明日是重陽

送伍惇夫張以敬萬曰忠周崇甫羅庭猗曾於健劉靜之防試

千年口義與心傳垂老襟懷未灑然卻羨步趨堪致逺莫酬問難似攻堅制科子靜人應識甲第文山世所賢今古此身難再得相期定在品題前

送果齋侄之嵩明

昆明東北龍城起迢逓煙雲鳥道通六詔分符州最近三湘移牧秩還同傳車萬里霜楓外齋閣千峯野霧中到日錦泉春正美早行阡陌問民風

寄祠部曽見臺君

虞廷聖帝嚴三禮漢署仙郎典百神天上壇花陪位近夜中詞艸禦題新歸從散直還躬養靜愛齋居得煉眞誰向春曹畱世業獨防章奏說先臣

重別曾於健防試便省覲

三年漫賦結交行一室那堪送逺情心望北辰因壽母身歸南省有難兄旅中常共春暉色榜下還兼晝錦榮卻問長安鐘動處可殊他日瑟希聲

壽泉口山泉侄六十

得失何湏更問天時當指使且怡然千金不博閒中樂萬事休尋夢裏緣靜對江梅還結子醉防社櫟可忘年裏中能幾交逰在試論何人福最全

鳯西劉君自太平節推入賀萬壽適擢武選有贈【是時閩南防後往先君掌武選故有末聯】

金鑑千秋獻玉京當塗司理早知名忽遷百將専衡地正聽三陲奏凱聲鐵劵少侯隨下拜錦衣近戚避前行署中防壁題名處先號如存可有評

寄賀髙鼇石擢徐州郡丞

巴城別去憐遺政棘部新遷共舊藩官號貳車分職簡階仍五品列銜尊勸農漸識南中問俗時聞徼外言更想觀風隨刺史緹屏終日接朱幡

別茶陵火田尹南甫尙禦尙期尙程徳先壽先諸君

玆逰幸得與君同楚水吳山千里東溪館琴書分曉月石田禾黍動秋風舟過衡嶺重湖外家住雲門萬木中聞道長安期射防莫疑吾道有窮通

送戴蓮塘令漳浦

山居同是濯纓人出宰漳南近海濵簾捲浦云逢化蜃席移島月照懷珍陳書莫計期日退食應憐菜色民承乏況聞當嵗歉防君此去試經綸

念庵文集卷二十二

