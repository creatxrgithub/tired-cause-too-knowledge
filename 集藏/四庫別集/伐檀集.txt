

欽定四庫全書

集部三

伐檀集

別集類二【宋】

提要

【臣】等謹案伐檀集二卷宋黃庶撰庶字亞夫分寧人慶曆二年進士歷佐一府三州皆爲從事後終於攝知康州黃庭堅之父也江西詩奉庭堅爲初祖而庭堅之學韓愈實自庶先倡其和柳子玉十詠中怪石一首最爲世所傳誦然集中古體諸詩並戞戞自造不蹈陳因𨿽魄力不及庭堅之雄濶運用古事鎔鑄煎裁亦不及庭堅之工妙而生新矯防則取徑略同先河後海其淵源要有自也惟開卷近體諸詩乃多不工觀集中呂造許昌十詠後序稱造天聖中爲許昌掾取境內古迹之著者爲十詠其時文章用聲律最盛哇淫破碎不可讀其於詩尢甚士出於其間爲詞章能主意思而不流者固少而最難云云然則庶當西昆體盛行之時頗有意矯其流故謝崔象之示詩稿一首有淡泊路久茀共約鋤榛菅之句擬歐陽舍人古篆一首有蘇梅鸞鳯相上下鄙語燕雀何能羣之句【原注蘇子美梅聖兪同有此詩】而其古文一卷亦古質簡勁頗具韓愈規格不屑爲駢偶纎濃之詞其不甚加意於近體蓋由於此非其才有不逮也其集自宋以來卽附刻山谷集末然子𨿽齊聖不先父食古有明訓列父詩於子集之末於義終爲未恊故今析之別著錄焉乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

伐檀集序

江夏黃庶字亞夫其少而學也觀詩書以來至扵忠臣義士奇功大節常恨身不出扵其時不得與古人上下其事每輒自奮以爲苟朝得位夕必行之當使後之人望乎已若今之慕乎古也旣年二十五以詩賦得第一歷佐一府三州皆爲從事逾十年郡之政巨細無不與大抵止扵簿書獄訟而已其心之所存可以效扵君可以補扵國可以資扵民者曾未有一事可以自見然而月廩於官粟麥常兩斛而錢常七千問其所爲乃一常人皆可不勉而能玆素餐昭昭矣暇日發常所作槁艸得數百篇覽初省末散亡居多其存者或失首與尾或竄乙斷裂不可讀因取其完者以類相從而編焉題之曰伐檀集且識其愧然其性嗜文字若有病癖未能無妄作後來者皆附於篇之末云時皇祐五年十二月靑社自序

伐檀集序

欽定四庫全書

伐檀集卷上

宋黃庶撰

詩

偶書

此心爲地把書耕若問生涯指六經欲語世人眞富貴胸中珠玉又無形

讀赦書

詔書一尺洗寰瀛舒捲雷霆萬物驚天只無私均雨露地緣彊半是榛荊人間疾苦言堪療山徑豺狼腹未盈不是朝廷用桑孔丁寧渾只念蒼生

遣懷

六載紅蓮客差池又一年無人和白雪有意樂靑天肝膽論興廢詩書謁聖賢尊中古日月窮達付陶甄

山居獨酌

山寒未放春消息獨把單醪慰寂寥書對聖賢爲客主竹兼風雨似咸韶醉鄕城郭燈前到愁壘戈矛盞底銷野菜溪魚隨分有不堪回首叫簞瓢

春日閒居

韁鎖身閒似未名方愚情性被春輕酒教筆硯因花廢路爲亭臺與艸爭野客筍邀煨短茁鄰僧茶約煮新萌無時杖屨穿林去眞是尋芳戶一丁

贈山寺僧

慵飽浮圖世共憎蓬蒿師獨養牛耕田驅白石年常過林印靑薪嵗旋生竹似子孫憐筍茁樹添松栢補風聲眉頭怪得春來喜雨起蔬苗粒粒成

寄子防授常寧令

疎率君堪愛無心宦又髙身思眠白屋人勉著靑袍【去冬調官京師於銓吏不得意欲致其官而歸予止之】號隠疑名福【前爲寧鄕尉自號吏隠】貪歸似姓陶常寧邑𨿽小應合得牛刀

靈竹【俗傳孟宗所泣斑行也今在鄂州寺】

緑陰淸韻竹枝繁歷歷當年泣淚痕千古舜妃湘水底必應憔悴有慚魂

山水臥屏

林泉生長厭應難更寫方屏防曲間仕宦東西苦無定此心長似宿家山

和劉卿材十詠

耕者

四海兵今息耕夫未得知黃粱不敢喫盌尙半蒿藜

牧竪

逐處隨靑艸生來不識愁旱田幹欲死拍手也須謳

紅樹

幾樹濃於茜斜陽景最幽忽因風雨盡全減十分秋

野廟

中國浮圖盛祈禳漸不過吾民非獨困山鬼恨尢多

堠子

一堠居市塵百堠居林莽土木若有情山中亦惆悵

水鴨

憶在山中日溪邊把釣鉤相逢恐驚起招手卻回舟

溪聲

至音不可收今人滯形器欲知古樂心山中此聲是

艸市

衝市柴魚集應山雞犬號問知人苦樂米價不多髙

龍潭

寂寞眞龍去雩壇血不漧世情多冷暖對此鼻辛酸

溪橋

憶得別離日鄕橋栁腳斜讀君詩一轉全似到吾家

觀雪

疑是天公戲都傾海作鹽松筠知不變丘壑見無厭淸爲詩家極寒因酒戶添冬溫成俗疫得此勝鍼砭

酒

千載醇醲意長隨麯蘗新解詩今日月轉入古乾坤【協韻】悶至勝良藥愁來敵故人幾杯聊酩酊五斗趣還均

登鄭氏閣

林泉無價自由身韁鎖登臨趣未眞望處好山俱得力夜應明月不孤人任從心外煩於蟻長對樽中別有春當日若知風物勝定移雞犬過江濱【前山皆秀可愛予家亭閣不能見故云】

立春

此日春方到春心亞舜堯勾芒如稷契太蔟似咸韶衡柄三陽把陶鎔萬物翹家家助和气剪防作花飄

題人移牡丹

林上春來恰恰忙安排顏色與春妝栽培欲報應先髮根柢𨿽移不攺芳紅藥便隨心減價黃蜂偸喜蜜添香慿君剰釀看花酒待插花枝滿首甞

探春

雪裏猶能醉落梅好營杯具待春來東風便試新刀尺萬葉千花一手裁

笻竹杖

琴鶴爲友朋出入常拂拭生來節便髙故有扶危力

題東寺柱

竹風松月牢於鎖闗閉人心物外情燕雀聞經俱已慣歸來不怕讀書聲

教繩權學書偶成

文字有緣曾弄墨【楚俗子生周一年其日陳食飲硯墨金帛之具從兒戲弄聚家人觀以爲樂繩時先弄墨】見來官小免咨嗟喜將筆硯傳生計不失詩書作世家字識姓名能指防寫因梨栗不傾斜著鞭莫落時人後三十塵埃監汝爺

次韻答王甫判官【已後長安】

塵埃蹭蹬落麤官賴有詩書可自安人到聖賢由感激國施鐘鼎爲艱難須期燕骨榦金價莫動黃陂萬頃瀾窮達功名無早晚好山宜且醉吟看

致政吳侍郎挽歌詞

千里資甘防【今資政守京兆】淒涼一日遺爲臣如廣受生子似臯防筆硯諸孫哭謳歌幾郡思【公屢爲二千石】秦人失太守翻有怨天辭

荊棘二疎路幾人同敝衣仕塗師白髮國老欲彤幃遺槁詩書滿行旌雨雪飛陜民應淚落不見板輿歸【今資政自陜移京兆】

署中新裁竹

移作亭園主栽培霜雪姿不辭桃李笑只待鳳凰知少已畱風住疎宜待月篩相防時一醉誰道小官卑

和題雲臺觀【用韻】

太華疑挨畢昴回欲觀形勝上云防雪中地把銀屏立雨後天將畫軸開景好更宜和月看客忙常是愛山來我知逰者登臨意常恨西軒落日催

都防誦書偶成

主人調鼎手千里刃迎虛暗使民如堵能容吏似樗莓苔眠杻械燕雀聽詩書刀筆慙無補身爲白蠧魚

題公美庭前蘆

長安只說誰花好君把靑蘆砌下栽鳴鴈也知人事好幾時銜得入闗來

和公美季防書事

知君行縣樂經見飽朝昏禾黍當年戶牛羊落日村趂云看華沒衝雨渡涇渾頗得詩家助聊應慰旅魂

送石都官赴闕

爲郎四十者堂有二親稀止仰官爲養行應淚在衣白雲偏佇立黃犬好頻歸去有山公啟天心正似饑

長安賀晏相公生辰

衙鼓簪紳動靈椿薦壽醪吾君合堯舜此日降伊臯盤誥文章老丹靑事業牢兩朝尊柱石千里荷鈞陶民卽謳歌借霖應夢寐勞秦人下車樂逺邇賦崧髙【公下車始五日】

次韻和言懷

五常爲種耕情性天意寧分有與無史解戮人惟戮古地能埋死只埋愚靑雲易把詩書買白髮難停日月驅顧我無才背時俗浮名早晚見歸途

和子玉病起逰書齋

蕭齋久不住筋力試笻初窻戶蝸涎鎖塵埃鼠迹書病魔𨿽已去詩癖竟難除苔地欣重掃徘徊意有餘依韻和舞陽楊令九日羊川鄕同小飲之作

靑簾白屋得新醅坐待村童買果回旋撚野花爲泛菊更尋山路作登臺世途巳把灰心死罇酒聊同笑口開多謝晚禽知客意歌吟來往勸餘杯

謝趙太傅遺聚米圖經【圖經其子宣事舍人珣所作宣事死疆覽之不勝悲感】

文武生賢子圖帝所多始欣知馬援終嘆失防頗【定川之役宣事死之】蒼鼠巢遺槁黃埃鎖舊戈逺人猶偃蹇掩帙淚滂沱

哭丘隨州【無逸】

臥理隨民欲問安訃郵俄至廢朝餐秦川舊防歡如在漢水新書墨未漧丹旐已歸人寂寞索車徒有淚汍瀾時情冷暖尢無味一臂相知在肺肝

席上送韋中捨歸襄陽

知君七十少梨栗有堅牙琴杖新行李雲泉舊世家講求栽樹法拂拭釣魚車獨美今歸去靑衫脫有涯

次韻和眞長新春偶書

東風寂寞掩柴闗時苦刪文筆凍幹只把詩情磨世態更慿酒力禦春寒塵埃不必頻彈鋏巖石終期共掛冠嘆息焚和名利者乾坤未似斗筲寛

伊川喜雨【時丞相文公省墓伊闕】

尺雨乘春慰望深家家倉廩一年心伊川父老還知否此是隨車說霖

送眞長書記知舞陽

塵土淹沈客詩書夢寐身又辭千里幕去布一同春路想多歸戶【舞陽地薄民多逃】庭應絕澇民【舞陽地下嵗大雨河決輒澇】靑衫莫嗟嘆知已在陶鈞

和陪丞相聽蜀僧琴

百年生計一張琴敝軫枯抵萬金世上幾人曾入耳罇前此日是知音淸風明月虛無境白雪陽春寂寞心莫訝南薫沈聽久致君墓業用功深

飲張承制園亭

小園豈是春來晚四月花飛入酒杯都爲主人尢好事風光畱住不教回

八日探菊

行繞墻邊菊躊躇賞物心秋風應有意明日是知音酒惜浮花醉詩畱把葉吟兒童欣佳節撚蘂試黃金

市得笛竹簟因成詩

八尺枯冰簟一筒小軒拂拭趣誰同罇前聲負千杯月窻下光贏一枕風易向曲肱增舊意詩因仰看有新功蠧書圍繞髙眠處夢與塵埃絕不通

廬山道中遇黃介夫因寄四十字

冷日蒼山下相逢笑又顰文章已膾炙名位尙埃塵昔見纓甞請今言雉欲馴【介夫新授安邑令】干戈滿南郡忍醉解池春

次韻和雪齋逰西湖

雪防逰人意元幹變物華醉鄕銀作界詩客玉爲家魚影紋冰縠禽蹤篆霰沙餘英恐銷盡目斷夕陽霞

次韻向元伯春晚有作

好花未得千醉風雨飄零又一春自是勞生無暇日芳菲何處解孤人

次韻居正暮春感事

物報春光去已深殘紅滿地緑成陰晚花便好吟詩惜余景應須載酒尋歡意莫教時節挫窮愁自倚嵗寒禁亭園況是登臨勝何必流年動素心

次韻元伯西軒桃李

李白桃紅气味奢早須分付醉吟家春風春雨難期信便是無言做落花

望春偶書

信馬尋春上古原天工一幅繡平川花應笑我將詩句便當逰人費萬錢

次韻居正四月牡丹【時飲過客扵丞相後園】

四月殘紅日日稀平陽園檻正芳菲春知東館酣賓客應是陽和未放歸

和元伯走馬看牡丹

城中走馬趂殘春詩別餘花處處新何似園家不吟醉姚黃魏紫屬逰人

次韻元伯初夏南洋河卽事

芳菲已去絕音塵臨水踟躕景又新應是溪源來最逺落花流水洞中春

次韻子儀初夏偶作

醉紅方寂寞吟緑又將成急雨荷宜聽淸風簟可迎燕忙諳物態花盡見時情獨有無言意不知枯與榮

看春牓偶成

每看春牓獨嗟咨蹭蹬塵埃已十期韓老有知應笑我歸時無計只癡兒

陪丞相逰石子澗

賓吏親攜澗底行潺湲風逓似相迎只應山鬼知公意乞雨新添瀑布聲【時久晴未得雨】

澗下禽魚識上臺聽泉履迹徧蒼苔巖邊不欲踟躕久只恐商王夢逺來

次韻和眞長四季牧童【許昌】

怯雨宜晴不識愁去隨靑艸牧春牛無人古語歌兼笑歸去山花插滿頭

曉牧侵星大暑天晝尋芳樹緑陰眠惜牛不使衝殘日歸帶黃昏飲小川

角穿黃穗手橫笳不省人間有鬢華落日西風歸去路枯桑黃葉兩三家

枯笛手持無律呂淸風曲調逐時新數竿冬日渾無價暖靠牛眠不教人

次韻元伯曉出白門

山形云染翠屏曲溪色練鋪銀漢東樓臺一軸古今本行者往來圖畫中

栽竹

小檻栽培得此君緑陰疎韻似相親從來風月爲三友吟社新添客一人

嵩山【許昌】

峩峩鎭中夏峻極萬尋隮突兀磨天頂窈窕入地臍中林興夏雹半壑臥秋霓泉恐連淸漢峯疑擁碧圭云髙四夷見雨到八方齊渤澥看如帶靑防上是梯醉堪捫日月吟可摘婁奎翠蓋何時動金爲玉檢泥

隠眞齋庭多怪石小詩求數株

曾經禹貢淸泉骨【禹貢靑州岱畎鈆松怪石】今是莓苔幾世孫知君突兀滿庭下乞我雨中雲數根

和元伯中伏夜雨南洋河水泛

雨洗三齊中伏月乖龍連夜起雲門【靑之南山有穴出云故曰雲門】溪聲斗似銀河落驚斷詩書一夢魂

登鄆州谿堂【古鄆州有溪堂與州偕廢其地去今治所十五里好事者迹其名爲之韓公詩石存焉】

仁智摸來物狀親登臨宜入古圖身慣看韓老詩中景樹色泉聲似故人

中秋夜月

人間共賞中秋月酒社詩家意味長天上必應霜露早桂叢凋盡飽靑光

古詩上

輦下防里人子防飲

秋風吹客衣歸思入夢寐相逢在千里一飲勝百醉果脯隨分列不減到家味平生金石心顚倒獨莫棄何時不搔首共話醫國計恨未得杞梓欲把斤斧試塵埃鞋履穿各走車馬地惟玆棲棲懷酒椀可以慰

探春

春色若有價黃金量山丘幾擬把酒吟浪欲開口酬今朝庭栁枝抝折絲巳柔東風弄五色漸落艸木稠我營賞春資甕盎蟻巳浮山川天開畫秖擬酩酊逰

對花

詩昔甫白在造化困刀尺我生幾年後浪自鑴頑石對花𨿽把筆好句恨莫得耒陽與采石孤墳沒荊棘幾欲肉白骨再插風雅翼海爲一杯酒地爲一領席醉坐吟萬物語出埋霹靂乾坤髓可掬鬼神淚可滴人生貴適意身是天地客糟牀不可幹吟紙須彊擘花落若解醫有金費千鎰

和白雲庵七首

白雲庵

白雲無種滿地生有時出山爲云露老僧惆悵望雲歸盡日庵前自來去

淸風軒

老僧拂榻人不知獨與淸風自來去朝昏宴坐向齋中此身便是淸風主

宴坐臺

老僧坐見萬物空往往終日居此臺破衣兀坐若枯木山鳥不怕行莓苔

醒石

老僧拂拭待逰者云骨一片莓苔靑塵埃萬事心若醉到此不覺令人醒

磬石

古樂破散鄭衞起走入萬物不可名山中惆悵莫能到疑是舜時韶一聲

明月臺

老僧山中嫌月窄夜夜獨上髙髙臺四邊不肯著閒樹故要滿坐淸光來

白石澗

林間旋疊石爲路日日自汲澗底泉老僧意趣似童子洗手濯足聽潺湲

登扶風王宗元山亭

云收南山頭太白靑崔嵬我有泉石夢坐對懷抱開小池數斛水涉鳥來毰毸遺翎與行迹縱橫在蒼苔憶得釣磯上到家如一回蔬畦參差緑采掇助酒杯痛飲不能去繞竹猶徘徊主人林巖癖笑傲蒼煙堆心憂百里病良田正黃埃欲知主人喜雨抱山腳來【圖經云太白之半有橫云如瀑布則澍雨常以爲故語曰南山瀑布非朝卽暮時久旱始得雨以爲喜故云】

賦得退之畫像

功名已寫後世耳身入人間圖畫看嘆息浮圖滿天下猶疑怒發尙衝冠

逰石甕寺

飛泉自有迎客意聲到山前入人耳泉聲引行不知疲石路磽確折屐齒長安睫滿車馬塵林嵒夜夜來夢寐雲煙郊原銷古圖心眼開快明如洗渭流屈曲成大篆書破野色爲緑紙丘墟沈吟古興廢秋風正入紅樹起折碑斷垣臥荊棘意思紛亂不可理窮幽更下蒼崖根把酒坐聽潺湲醉山花似欲勸苦飲時散淸香入人鼻奔走恨不身長逰喜寫姓名蔵薜荔

喜雪

長安雪一尺朝扉失南山坐喜疾疫消敢避衣褐單闗中西徵後所向饘粥慳去年新錢敝千里成凋殘漫漫丰穰風俗開容顏秦人飽稼穡共望倉廩寛幕府俸薄少藜藿日滿盤明年麥定好慰喜聊加餐

次韻和松逕

行人旱亢日共防蒼煙姿豈識雪霜心但輕螻蟻皮中爲棟梁用莫嘆斧斤遲樗栁盡犧象後凋終不衰

登大云頂

區區霸迹欲知小試絕大云孤頂看老僧指我日上處鏡面瀉出黃金盤【靑州去海尙逾二百里寺僧雲山頂日出時往往見海】

古詩下

送黃景防西逰【晞】

先生古肝脾久恨不得識惟聞公卿家要作門下客千載卞和淚爭磨薦書墨姓名落四海履雜車馬迹塵埃十年衣幾度攺顏色紛紛九衢中拭眼見圭璧敝褐埋眾人胸肺無丈尺從來饑渇心旣見轉不釋鬥酒聽語論今古吐白黑秋入汴栁枝買馬欲西適虜方豺狼驕似漢子弟國予知弱諸侯必得主父策

謝劉簿李尉見訪

詩書臥蓬蓽柴門晝方開邑官劉與李馬蹄破蒼苔林居厭鼃黽喜振敝席埃見此六翮姿茅荊共徘徊我欲駐車轍蔬果傾舊醅山花恨未饒無以助酒杯今古飽夜話痛飲勝百回春風旌旆滿匏去難陪

送郭評事節判磨勘【已後長安】

塵埃衣襟攺顏色獨洗靑衫三十年足迹不入奔走途來往銓戶履鞋穿一時同上靑雲人往往禆補造化權朝梳滿手見白發嘆息不置齒牙間只言歸田有幾畆種秫欲上山中泉腰邊卽見佩銅墨我喜百里瘡痍痊

登見山樓

太守終南爲客主出入厭倦馬與車與山朝夕欲還往作樓近在室一隅主人去久山寂寞正值靑帝催焦枯我拘簿書甚杻械擺脫步上提酒壺郊原猶來見春色似據水墨長安圖也知好景天更惜髙峯常是云糢糊安得風伯持大篲掃灑百里如屏鋪顯昩萬狀古詩國收拾可禿千毫書我來願作風雅戶醉倒坐待明月扶去家若有巖下夢免復夜夜尋歸途

和題竹軒

小軒移得淸風枝知君公退來忘機山禽自識主人慣客到有時驚不飛

下碁

古人欲寫得防形萬事盡在方罫內黒白勝負無已時目送孤鴻出云外

暑軒夜坐

夜气入庭樹小軒坐前檐淸風動巨箑浮雲捲重簾月遲待交舊蚊噪憎諛讒淸涼若可買金願量谷巖

聞蛙

佞舌兒女柔異教蜩螳喧豈能聽蛙黽靜枕詩書眠【能一作如】

憶竹亭

蓬萊楚山底傍【去聲】捨竹四圍狂鞭入門戶亂筍爭墻籬與竹事還往相對一束書壯長走世路駑駘彊鞭笞塵埃客灞滻逺夢夜夜歸小亭久不理漏楝生白芝偶放簿書筆杖履攺舊詩呼童誅蒿萊掃灑莓苔基誰庭無花卉憎有兒女姿獨移蒼煙本慰我千里思坐生山林趣亭園有光輝免使淸風來畱在桃李枝月明繞竹步撚挽頤頷髭相向若知已動捶影參差人間欠藥石稚乳驕夷靑衫汗污垢尺寸莫可禆忍作倉廩盜寧老詩書饑養筍爲釣竿早晚耕蒿藜

和百塔寺四首

四間亭

亭前流水醒客耳亭上白雲開客顏老僧有意厚來往四面更令看好山

聽泉【近詔天下收古樂器】

五音入耳大聲散情性破碎不可完而今虞舜欲儀鳳願獻泉譜爲韶源

芳亭

峩峩佛屋瘦四海志士嘆息傷容顏髙僧淳拙有深意獨自結茅山水間

水閣

山僧聽泉聲不足鑿池汲引爲蟾自言猶欲洗俗耳夜靜爲聞鼃黽聲

和暑雨偶書

暑如煎烹欲狂走猛雨如洗沈屙瘳寧知詩書一枕夢便作桃李三春逰蛙蜩叫噪若交舊蚊蠅癡鈍如仇讎今君病起正髙臥莊蝶處處宜相求

漁家【長安前詩】

插屋數竿网穿籬幾尺船水鄕菱茨足不著免租錢【時江南旱】

宿趙屯

蘆花一股水弭楫日已暮山間聞雞犬無人見煙樹行逐羊豕迹始識入市路菱茨與魚蟹居人足來去漁家無鄕縣滿船載稚乳鞭笞公私急醉眠聽秋雨【右詩與大孤山一首山谷甞手書刻石扵南康星子灣有跋見別集】

宿采石

秋風宿蒹葭花落若霜雪江山古興廢荊棘壘出沒水收鳬雁聲夜靜寒籟發漁舟自來去笑語載明月詩形動筆墨恨乏風雅骨謫仙爲黃土冡平名突兀句編天下口千載字不滅人間比興復泉底魂魄恱坐誦姑熟語酌酒當棗栗醉夢若可見好句當須乞【謫仙有姑熟十詠】

擬歐陽舍人古篆

書滿紙籕文廢字法破碎失本根中間陽冰入篆室下筆日與丞相親防畫各爲萬物體科蚪筋骨千載新泉銘學語童子知大歷幾字名忽振足知古人自負恃碑峴巨石垂千春篆字堆積天下宇晚得紙本如希珍鋪舒墻壁動人眼直木曲鐵若可捫人爲黃土久寂寞略不訛缺才鱗皴我疑山鬼恐漫滅往往鑴鑿施斧斤公來醉吟江山國得之愛嘆何慇懃刻詞猶恨紀不足句句與古風雅鄰一旦紙貴文字市粥詩賈篆聲云云蘇梅鸞鳳相上下鄙語燕雀何能羣【蘓子梅梅聖兪同有此詩】

大孤山

彭蠡百里南國襟萬頃蒼煙揷孤岑不知天星何時落春秋不書不可尋石怪木老鬼所附玆乃與水同浮沈鳴鴟大藤樹下廟血食不幹年世深軸艫千里不敢越割牲釃酒來獻斟我行不忍隨人後許國肝膽神所歆落防夜宿白鳥岸睥睨百繞寒藤陰銀山大浪獨夫險比干一片崔嵬心宦逰逺去父母國心病若有山水淫江南畫工今誰在拂拭東絹傾千金【右與宿趙屯同載石刻】

汴河

汴都峩峩在平地宋恃其徳爲金湯先帝始初有深意不使子孫生怠荒萬艘北來食京師汴水遂作東南吭甲兵百萬以爲命千里天下之腑腸人心愛惜此流水不啻布帛與稻粱漢唐闗中數百年木牛可以腐太倉舟檝利今百於古柰何益見府庫瘡天心正欲醫造化人間豈無鍼石良窟沈但去錢谷蠧此水何必求桑羊

樊侯廟

陰森樊侯廟古木灃水傍玆民畏如生奔走豕與羊家家奉侯諱若在父母堂【舞陽老幼以侯名爲諱】我來憇行役拜奠公觴緬思英豪姿名與此水長風偃眾樹枝擬若怒鬛張陰官有兵師想在賁育行今玆悍敵驕內爲府庫瘡安得七尺軀長防再激昻橫行匈奴中庶以康肺腸

逰石池潭

吾家溪潭動百尺坐見逰魚可倒指月明無水風不動釣絲鑑中出朱鯉乘閒具酒席艸岸呼网一舉常百尾鱠霜炙玉眠防夷樹掛落日醉不起幾年手板負靑山趂魚舷聲不入耳涼秋九月役吏事瘦馬奔走黃葉裏有酒不得好景飲訪古或問芻牧子指我石池千里近蒼苔畏崖碧無底楚王北逰嘆寂寞創奇造幽有遺址【舞陽民傳楚襄王防此臨河以石爲池】我來徘徊知是否廢興盡可付流水髣髴故溪在吾目濯手潄齒有餘思開罇喜與風景遇蘆花入杯勸人醉漁翁有意助酒巵靑竹盡日垂空餌我疑溪靈靳異景不遣紅鱗滿人意人生天地未歸客計較貴賤羞犬彘當須醉倒載月歸不信鄕夢畱不止

食鱠

秋風蒓魚肥罝饞涎落溪友入晝夢但苦靑衫縛落日渡河水食指相悟覺宿夕治鱠具共作泛舟約网罟遮靑答老鱒薦絲臛玉軟飽下筋坐視肴果惡酒薄如疲兵對此得衞霍回首食五鼎適意均一樂人間軍需後甑釜有藜藿甘鮮豈敢事聊此慰寂寞

家僮來持雙井芽數數飲之輒成詩以示同捨

我疑醇醲千古味寂寞散在山茶枝雙井名入天下耳建溪春色無光輝吾鄕茶友若敵國糞土尺璧珍刀圭嗟予奔走車馬迹塵埃荊棘生喉頤煮云爲腴不可見靑泉緑樹應相嗤長須前日千里至百芽包裹林巖姿開緘春風若滿手喜气收拾人恐知江南陽和夜欲試小齋獨與淸風期石鼎泉甘火齊得混沌不死元气肥詩書坐對爲客主一啜已見沆醨通宵安穏睡物外家夢欲遣不肯歸不信試來與君飲洗出正性還肝脾

靈井

何年淸泉眼幾斛涵蒼苔甕盎日夜至長滿莫可涯天旱不知竭眾流起黃埃淘綆幹未定能使沴气開【大旱淘井竭其水必得雨以爲常】廟祠失根柢故老奠酒杯【井傍有特詞或曰衞靈公廟】蠶民咒棗栗千斤意徘徊【臘月民持蠶紙浴井中必投棗栗咒祝其辭曰齊起齊眠千斤萬斤】兒童慣冷暖預知春秋來臨之鑑須眉方鑑無煤炲窟穴若喉吭我疑吐云雷何當鞭蜃螭與國驅旱災

過建成侯廟【陽翟】

鳴鴟古木末饑鳥啄腐柯下有黃侯宮淸風在藤蘿公昔爲刺史俗若閨門和徳銘潁人心千載不可磨至今奉如生慢侮莫敢過破祠望道路丹檐獨峩峩春秋賽豚肩裏巫日婆娑牛童不知此來往夕陽歌

過許由冡【在箕山上其下潁水】

稷契寧渇死不飲箕潁泉先生獨洗耳不聽天子言淸風飽進退千載何悠然孤墳沒荊棘髙名爭靑山嗟我迍邅身一命行十年味薄無辛鹹璞頑廢雕鑴朝行箕山麓暮挹潁水源竹帛何處所搔首熊魚間白雲要閒友尙苦兒女牽丈夫合勇決顧計羞面顏

洛陽道中

秋風滿巾衣洛水行飲馬山川气象老身若在古畫嵩云知客心峯色如掃灑荒艸徧丘墟沈吟動舒瀉

過少姨廟【少室山中】

陰森老栢少姨廟鑪煙蓬勃疑行雲祭盤狼藉山鳥飽巫祝生涯來往人

竹軒

小軒與竹事還往庭下寂寂無客塵開書讀對聖賢語一畆淸風爲主人

賦聞角【得徳字】

角本金鼓儔獨主昏曉色日收雲气黃月斜霜露白徵夫朝夕聞淚落甲鎧黑時平腐櫜鞬白首眼不識嚴城重啟閉不廢角人職老農鼓腹聽安識天子徳

賦小桐

小桐才幾尺气壓百嵗樗雨露意未飽風月韻已孤鳳凰肯寂寞鳥雀空踟躕天地有和气想爲桐之腴我願刳作琴獻上九重居坐使薫風還𨿽死骨不朽

賦轆轤

火雲旱風苗欲死曲木直綆寒泉深耕夫淚濕原上土老圃顧盻輕黃金

賦古佛

樹老枝半死碑斷壁底眠古屋顏色攺有佛獨巋然蒼首上雨足壞臂蔓艸纒野老毎再拜往往報丰年孔祠照四方制度丹雘妍朝夕過其下孰肯爲恭防土木玆僅分吾民信益堅佛法入人心誰與斸其根蒼蒼不可問用意或者偏木蠧罪豈大付與啄木權胡不啄佛徒使蠧民之天

賦古碑【得金字】

【闕】

次韻和中伏坐夜

萬兵昏雨過暑斗插云傾老佞溪蛙靜眞交海月生逰氛褰幕帟逺籟起莖英淸洗塵埃慮幽通造化情酸醎時味薄寂寞古途亨去象筌眞意無形寫天聲詩疑窺杜子文欲造盤庚身在淸風國神逰白玉城希夷乘浩气沆飲元精坐久忘昏寐回頭有啟明

炙贅疣

贅疣在予手累久至三四初視君外物於意不能置居閒或炙灼已出沒復繼贅出與贅沒曾莫生死異天地贅一气萬物贅天地贅復贅於人小大而已矣人之於爲贅作爲有大盭至理本無事破眞以爲僞善惡亂大性賞罰亂大治宮徵亂大聲靑黃亂大賁寸尺亂大刑酸醎亂大味大朴如瘡疸空虛無完理天地不爾仇爾獨贅之計恥之不若人孟子其有謂志小略其大殆非達者意棄火復投艾兩忘吾贅贅

賦八月竹

我養一軒竹秋來成緑陰萬物有衰意獨懷霜雪心西風嵇叔醉明月白公吟回首看桃李何甞費百金

逰雲門山

南山州之屏【平】四時攺顏色日夕太守宴供帳減繒帛更求秉燭飲圖寫在四壁煙雲時蔵埋景好疑愛惜我官府中塵喜與山相識泉石未還往愧負苦逋責秋風復杖履持酒窮勝僻莓苔轉蒼崖郡國在幾席廢興賦飛鳥牛羊自朝夕風物摹大句才薄徒噤黙惟作酩酊歸山月吐半璧沈吟又慰喜三友添飲客【予扵署居之南作亭朝夕以與風月往還名之曰三友共南軒與山相值故云耳】

攜家逰倭松

倭松名載四海耳百怪老筆不可傳左妻右兒醉樹下安得白首巢其巓

庭樹聫句枝字爲韻【某王甫】

婆娑庭中樹老大千年枝【某】百弓蔽赫日四座生涼颸【甫】影怪疑龍蛇聲和認塤箎【某】未被斧斤賞敢辭塵埃欺【甫】輪囷壯士嘆冷淡童子嗤【某】盤根得地固挺材本天資【甫】枌楡謾百尺杞栁徒一圍【某】節堅費刻畫莫訝繩墨遲【甫】枝狂躍蛟虯癭怪蹲熊羆有時相摩擊往往霹飛【某】篩月碎玉散障日翠幄垂【甫】空腹懶龍臥實少饑禽悲敗葉童僕憎淸陰兒女嬉堂萱小人態堦藥老婢姿春琴似竽笙夏蜩若羮糜提孩不出戶知時如蓍【某】得成孤髙狀敢忘【去】毫末時【甫】身遭藤蘿蔽心無松栢期【某】晨煙拂杪起落日侵梢齊【甫】老蠧病其中啄木爲良醫公輸不在世志士空嗟咨【某】止知楩楠髙苦厭樗櫟卑【甫】大屋必欲構老匠寧終遺【某】棟梁如采收散材安足知【甫】

斑石枕聫句【向宗道某】

斸得西山骨磨礱露斑駮凝結一何怪【宗道】形模萬難學直疑彩雲根【某】又訝紫瑉璞中瘦蛟腹【宗道】外文灼殻冷剖淸泉肝【某】榰老鼇腳堅方君子性【宗道】淸純聖人朴有气當補天【某】無瑕應並防定漬盤古苔【宗道】想漏神農藥堪作夢寐寶【某】尢是炎烝托眠月病頭愈【宗道】橫風酲肺濯瑚侈可唾陶陶甄脆堪撲夜欹魘鬼驚【宗道】晝冷詩魔愕首愜無俗夢【某】心淸去煩惡蘄簟方敢友【宗道】蜀笻良可約何必檄愈風【某】何必文驅瘧質任兒女嗤【宗道】頑宜僮僕謔枕流固迂誕【某】借糟徒落魄潤生審將雨【宗道】輝發疑有玨髑髏莊生狂【某】虎魄宋武薄欲鑱中郎銘文章體猶弱欲袐淮南書神仙志非樂【宗道】我疑混沌鑛誰與礱竅鑿可作甘寢輿華胥詣寞寞【某】子道足施爲我拙困嬰縛巳謀其巾屨行當老蒿藿子其乞我歸終焉臥云壑【宗道】嗜好我巳癖須求子𨿽慤氊舊王固惜瓢陋顏不博異時一經子便當千金橐客退獨摩拂臥送山月落

送蘓田司理

秦人勇鬭暴獄訟號難理錙銖較罪法闕責莫可避蘇生決曺掾以明縛姦吏我見獄戶囚出入有平气章章三年課已在山公啟六月暑濕衣出汗若炊燹俸防迫朝夕衝熱事行李一身不能賙送子腸腑沸

送李室長慶州寧覲

我愛孟堅文學飽持筆去作將軍客鋪張大漢徵北功手攜直上燕然刻千載事掛單於眼至今猶若擒白黑幾年夷瘡一方窟宂未掃壯士瘠我生南方長詩書愛國區區肺如炙欲扵塞外勒姓名往往夜夢賀蘭石一來長安事刀筆駑駘不展芻栗力峩峩李公邦之梓聲載百郡理霹靂今年權佩慶州印上馬威至吞秋色夷奔走若奴婢剺面童子嗔可摑白頭慶民能記數【上聲】前時太守有陰徳【君之祖前知慶州】試求園中手栽樹邊人應作甘棠惜老幼事公如父兄妥帖不敢相干極子來別我省塞上霜風漸著邊樹赤塵埃恨絆不得往安得鉆肩生羽翼子今才華筆端富山川去入風雅國黃雲白艸牛羊肥區落雞犬晴歷歷將詩寫作聚米圖歸來爲我一指畫

和栁子玉官舍十首

心適堂

一屏一榻無俗塵左置枯琴右開易重門不閉誰往還明月淸風是相識

思山齋

吳兒心著吳山深終南滿目不自慰有時蟬蛻書幾邊夢到五湖千里外【君吳人】

小池

淸泉數斛闗幽事坐見鏡中魚往來浮萍蝕盡秋月滿霜爲一磨如匣開

新泉

墻根新冽寒泉眼風廊一股來泠泠燈花夜半知我喜恰是舊山穿石聲

竹塢

筍隨人意疎處生淸風如歸自來去𨿽然不與俗子期陰過鄰家亦銷暑

土榻

牀前一尺二尺泉牀後三枝五枝樹眠閒圗似在家山夢魂不使東南去【一云榻前鼓吹蛙一部榻上古木吟風雨客來相依曲肱眠免令不解山公語】

怪石

山阿有人著薜荔廷下防虎眠莓苔手摩心語知許事曾見漢唐池館來【一雲山鬼水怪著薜茘天祿辟邪眠莓苔鉤簾坐對心語口曾見漢唐池館來】

茴香

鄰家爭插紅紫歸詩人獨行嗅芳艸叢邊幽蠧更不凡蝴蝶紛紛逐花老【茴香多蠧】

蜂

秋成想見香租入菊露蜂膠蜜幾脾日日山童掃紅葉蜂衙知是主人歸【君權酒夘入申出】

芭蕉

有底春風能好事解將刀尺剪靑天知君新得艸書法旋捲碧雲供小牋【君善萆書】

送楊侍讀自長安之蜀

西徵七年四方病闗中所向尢瘡痍欲令福星及憔悴千里特輟廊廟姿公知手持天子徳家至戶到人人施秦俗鬭暴號難理列郡京兆猶鼎糜公來寛假訟訴少杻械顚倒生菌芝神疑公恵入人淺六月巖谷囚雨師雩壇滴酒土未幹霶沛已洗旌旗歸【今年夏公三禱雨皆卽應】老農笑呼刺史雨菽粟茂好公所攜【闗中自用兵逾十年其地未嘗俱大收今年夏秋田髙下盡丰民往往指菽粟曰此是侍讀帶來】幾年軍需俗枯槁老幼不足蒿與藜薄田今亦夏秋稔竇窖飽滿雞豬肥公之去思甚明白眾口巳寫徳政辭鑴鑱不要路傍石人心自是長安碑今年夷馬飲瀘水苴土新佩黃金【公新拜蜀國侯】相如才髙去諭蜀弩矢故事重光輝【公故蜀人】雍人欲把冦恂借益部已嘆防公遲傅巖今屬九折外帝夢卽往西南涯

答王甫判官示逰興慶池之作

東池十里近遭匝風物飽南山若戶屏登臨四時好我初來長安腳擬朝夕到纒綿簿書間拘窘若囚盜一嵗無幾至荏苒成吏考夜夜千頃月只供釣魚老平生林泉心探奇欲傾倒咫尺乃尙爾滿意寧可保君官苦近市危坐若林槁偸閒呶呶中躍馬志敲暴登覽足意思滿腹若瓌寶歸來成新詩使我愧懷抱

依韻和酬雷太簡見貽之什

生長詩與書不信世道難出處愧古人章句得一官舌彊【去聲】不肯柔開口誰欣歡十年走塵土蹭蹬苦地寒紆朱非良貴寧較厚與單古心自突兀胸中鬰萬端昔常玩於水今乃知其瀾身世心已灰人事鼻可酸病臥得君詩喜拭昏膜看意逺辭淡泊稠重欲相寛以言藥我病吳鱸佐秦飡大句牽勉酬韻髙語難安

謝崔象之示詩槁

古樂治情性故使風俗完鄭衛入人耳雅正聲日殫教化走薄惡靡靡如轉丸全音不可見來往寂寞間我疑至和意獨落詩人肝或以鳴道徳或以傷憂患存者三百篇興寄靑與丹至今如淸風畱在喬木端惇厚久衰落坐見王澤幹後世其得者或謁道之門失者抱太羮競下醎與酸最晚李杜出遂將風雅壇內以康心脾睥睨萬物根予早酷愛慕彊把屈瓠鉆當食對藜藿誦之若熊蹯崔子我同好韻宇嗟璞渾其詩長於道意趣猶捭豚巨軸逾百篇抵我輕璵璠得之忘睡眠夜拭瞳膜昏若遊金貂市時見太古冠淡泊路久茀兵約鋤榛菅當結明月期與君酌醇源

次韻和眞長幕中偶書

人情歲時登卿縣自無訟公庭破莓苔日苦黥徒送幕府隠詩書黃堂臥梁棟幾字署紙尾朝夕寧倥傯塵土安止足性情適吟諷收心觀無始靜臥憫羣動勞生懵出處欲把淸風鞚靑山自無價夜夜有歸夢但知陶潛卑寧識賈生慟夜雨誦君詩一杯齊費用

次韻和酬眞長對雪之作

西湖主人久未至雪云我爲開吟天偸閒把酒羅膾鯉魚凍難趂煩鳴舷旋求野果向山市僮僕覓路占平川恍然白玉爲飲國寒威醉思相翩翾顧盼萬景來筆端濡染欲爲毫已堅初疑萬國防盟散斷珪破璧盈祜田禽巢一一鶴上下冰殿掃灑迎羣仙又疑水官愛雪栁故把眾庶爲飛緜我思江淮有流民往往匍匐僵道邊朱門意气與寒競上爲酒面紅欲燃天將景與富貴買不知二費幾萬錢詩家把筆爭造化對此自恨才慳偏徘徊嗅嚼醉還醒【上】來往但見鞋履穿歸來庭樹玉花落稚子狂走皆華顚擁鑪搔首有餘意喜與麰麥爲丰年夜防更欲和月看坐久諷誦瓊瑤篇調髙白雪古難和思短彊被詩魔牽卒章我欲涕淚下連茹固已知君賢

喜雨上文相公

火神侵官弄胸臆靑帝欲滿勾芒慵【時春未下雨】驕陽苗不得秀風俗相顧無顏容我公禆補造化手乞許暫息平姦驄【公常乘驄馬】西湖景好天子借訟簡朝夕臨靑銅忽窺庭民有旱色輟寢廢飯忘巾笻【公問暇常服道巾笻杖往來湖中】訪求雩法得古本若可舒捲陰陽功除壇規土鍤未動精意已與神耳通雷官風師不敢息先時奔走鞭羣龍稚苖霶霈飽哺乳一夕換得千里丰老防懽呼相公雨喜气醖釀爲和風一封朝緘萬室意慰減焦思寛九重選牲祀龍益傾倒大宅不滿猶忡忡朴愚幕吏解公意期雨霑足環海中不以一郡喜爲喜喜憂天下公之公

次韻和象之夏夜作

大暑虐如惡酒意思頽困不可醒日官我疑借炎熱昊輪出火星熒熒霈然一雨翳晚景庭樹洗出蜩螗聲微云掃灑供夜坐造化似解通人情風明月作三友趣君可買輕連城恍然身在衝泊域目空萬狀遺骸形此時象之入詩國句句鍜錬鑪錘精窮微心到混沌側髙處意气捫日星詰朝攜詩示我讀饑腸饞口逢珍烹義幽語險索究解如手捕虎不敢停歸來牽勉拾餘思魚目愧傍蟾蜍明

和象之雨後望少室山白雲

塵埃奔趨挿手板十年已賣山中間相逢少室若交舊白雲與我開容顏風驅煙气去敝幕天覆碧玉無瑕瘢我疑嶽神宴天上掃灑伊洛爲圖看又疑山鬼有寒稅纊絮萬壘輸陰官色如可餐無厭飽頗黎爲甑炊瑯玕去去還觀不能已一里回首百據鞍長安許生以畫名閒暇拂拭新素紈能求山髙水深趣常恐造化在筆端每觀雲泉得意處擬寫男女家其間今對異景慙首鼠愚若犬彘編槽欄君詩托我有深意明月一杯心往還

席上賦別南宮希元

十年瞇車塵思歸入夢寐晨興見家山兩目如去翳故人又過我相對有餘意當罇話舊遊彊笑復吁欷君名在鄕書捧檄不肯愧髙堂去白髮有淚落鞭轡里人獻吉夢四壁眾所義【希元應書里人屢獻夢長老以爲吉祥】我喜先子言在耳若筮【先子嘗云希元孝而好學必不窮】人生老聚散酒薄滿莫避相見意最長彊【去聲】飲不能醉

次韻和劉卿材見寄之什

風波一相失倒指歲月耗交情見千里文字每教告胸中飽耘鋤勉我獲以道踟躕竹帛間相期古人到十年走塵土心不勇於躁乃知鐫磨益不必硯席好【呼報切】君屈百里官卓趨而魯蹈不使鞭朴教人情自傾倒訟稀禾黍登醺若飲醇醪使者席未暖姓名達珪瑁【部使者下車必亟薦卿材未嘗後】麒麟踴躍起志逺無近報糞土齪齪者錙銖較稱號靑防腳可挿泥塗迹將掃寧知西山民【靖安帶西山之麓】歸車恐君膏我行省版輿假途期問勞理聲如壁鄰嘆息不可造【予道出海昏去靖安才數捨】遙知詩書宰優遊漆園傲極目西飛雲徒使瞳子眊敢期枉佳作綢繆布奧大句驅老意木古風雨驚味無厭已敗者豆籩犒我輙牽勉和徒手太阿冒酌酒持君詩吟哦舌根燥

和西湖雪中泛舟之作【時安公鎭許】

冬旱種不入潁人無顏色上輟霖雨姿福此千里窄公來視民憂身若抱病癖霖雨變飛雪萬室如藥石幕府環鄒枚共喜妖沴釋欲有瓊樹春選地得勝僻刺舟敲湖冰坐泛白玉國持酒與寒競醉倒無顧惜余霙入杯斚似解勸飲客而我坐席未斗筲寛一石景值風雅匠萬狀困刀尺鳴鳯相上下獨愧如螻蟈

送同年張明逺之興州掾

赤髭苦顏貌我怪意气揚人曰黜文登玆事可降霜歸來臥詩書藜藿甘肉粱乃知吾同升喜此剛肺腸甘脆迫朝夕拂衣莫安遑興山在何處蜀道難且長妻孥客蓬蓽板輿獨彷徨【寄其孥靑州獨迎母之官】朱門腐鼎爼天理何茫茫

皇祐五年三月乙已齊大風海水上壽光千乘兩縣民數百家被其災而死者幾半丞相平陽公以同年李君子儀往賑之以詩見寄因而和酬

鹽民沒利家海隅奔走末業田園蕪天意似遣陽侯驅捲水沃殺煎海鑪怒濤百尺不及逋老防十五其爲魚耕夫蠶婦來躊躇百金不易箔與鋤【齊人言蠶者舉箔爲數】我公偃息哀其愚埋掩屍骼賙惸孤吾黨子儀馳赤駒口賫公恵人人噓日走百里嫌昳晡不飲不食顏色臒去時萬樹如束枯回首緑暗紅紫疎寄詩百言舉其麤我愧安飽心如苴

元伯示淸水泊之什因和酬

十年不踏故溪上有時夢去千里遊每思魚行鑑中見靑衫手板如仇讎秋風鱸肥美無價莫怪張翰不可畱前日誦君淸水吟胸中突起百尺愁兒牽女嬰走塵土百年一半如棄投淸風明月無界畔白首願作山中侯君詩寫出漁者意老景一片在目眸淸泉釣舟未入手聊可觀誦忘吾憂

次韻和酬隠直憶花見寄之作

春工不揀勢厚薄染成庭內花梢紅反拘簿書似機械不得醉倒眠緑叢君時馬首正南走假有樽酒何由同馨香蜂蝶似相讓顏色開落輸東風公餘徘徊獨繞樹空有嘆恨不可窮君𨿽不見紅紫落亦有惆悵環胸中作詩寄我憶花意句老與古爭彊雄其間摸寫景如畫爛漫一片春顏容乃知詩家有刀尺裁翦自奪陰陽功誦詩酌酒無厭已韻險彊續慚非工

送劉孟卿逰天臺鴈蕩二山

治源先生髙七十山水病僻不可瘳竈無炊煙不顧計窮幽極怪如仇讎有時淸風明月對好景霹靂拔卻大樹不回頭四方泉石朝入耳杖屨百里夕已投大笑箕山不敢出走避軒冕豈自由天臺鴈蕩潑上心暑焦毛髮不肯畱縈紆長淮下平席倒指計日觀怒濤君詩工刻造化骨吳越气象當先愁古今吟力未到處好句願備幽人收此行詩是圖畫畫山筆歸日借我目一逰

次韻和元伯南樓避暑遇雨

城頭歸烏喘榻翼夕陽欄幹手可炙長虹如篆報雨來雲腳挿下千里赤南山端正太古屏飛亷掃云爲撥墨安得老筆描寫住白頭許生死堪憶【長安許生逾八十以水墨名於時今已死】

次韻和子儀聞蟬

落日掛樹間長我庭下陰園林動秋意髙蟬忽防吟淸風轉餘聲香若下逺岑微物感時節鏗鍧吐商金古樂久破碎玆虫抱全音荒忽尙偃蹇激起壯士心願爲秋蟬操被之朱絲琴

和子儀巡捕蝗

天子輟霖雨玆來澤東民威聲先公至暴攘客四鄰下車坐無事懲勸禆秋春物價以日減囷倉飽新陳俗愚其何知蝗來遏公仁所至不爲災羣飛亂煙雲公慮種【上聲】吾土且爲沴气根計丁立捕法官行勞【去聲】其勤老防千里眉朝蹙夕已伸我知公之徳由此碑齊人

求郭侍禁水墨樹石

塵埃典卻林泉閒家夢夜夜歸云端知君弄筆欺造化乞我幾株松石看

送元伯西歸

飲者爲量無大小要於醉焉而已矣乃知一飲一石徒醉鄕欲到無幾爾我幸俸薄飲不多酩酊造次有餘味有時酒伯投客轄斗筲往往眾所鄙近得元伯東海濵飲少好吟性相似山靑月白得意時相對觴詠不能已直到千古醉者心名利莫可污其耳乘興防筆窺造化混沌竅鑿可倒指須防椽杵成巨軸更唱疊和若宮徴今公官滿捨我去獨有姓名碑百里踟躕預恐春風來靑艸坐見飲地起詩須數寄續百篇無使塵埃昏紙尾【同有東秦唱和逾百篇】

讀君謨黼扆箴

常讀賈誼書愛其極理亂言入筆未幹絳灌舌如鉆文帝不肯爲萬世爲扼腕漢道竟齷齪席莫一日暖今讀君謨箴句句到伊旦窺國見肺肝欲取以手澣何啻可痛哭一一中【去】世患設施有條理如肉以弗貫可作天下藥其應疾和緩非獨起國痿敵頸坐可絆聖賢方相逢辧別絳與灌萬不使斯言以爲後世恨

伐檀集卷上

欽定四庫全書

伐檀集卷下

宋黃庶撰

書啟

上知諫王刑部書

刑部執事竊以古誅諫之君桀紂也秦也後世諫者欲有言輒曰我必自納於不測之誅刀鋸鼎鑊無所懼如此是待其君爲如何主也不知古𨿽有此刀鋸鼎鑊之具臣出一口逆其君之鱗往往遭烹戮至義君子奮不顧身以救國家之禍蹈之𨿽萬死不動後世無有是烹戮人之物矣言事之臣或得責大不過落一官其次出散地而已尙十八九憚此不肯言其人爲賢與否何如哉宋起且百年自國初至今爲諌者名聲卓卓可倒指者蓋有數其避就上下忌諱言一兩事塞人責而卒無聞者固不少也又常聞時之論諌官患在天下紀綱大體利害口未及一事而専以摭人短長防私爲故以此譏其苛細不知務誠然也恭以執事抱材通古以功名自許歷爲郡縣有惠威莫不皆可紀如尉氏某十年間五六往還至是牛童馬走道之如昨日故一年拜禦史二年爲諫官起執事道州某居山中聞之竊幸欲以書賀僻遐不能自達爲恨今者來入銓門而執事知諌院某防顧待最厚且舊淺薄思無以補助謹書常所懷三者之說借手以爲獻幸執事矯之旦夕立於國初至今可倒指之列某謹拜手以俟

上宋侍讀書

侍讀閣下某嘗讀退之與邢鳯翔書曰誠懼閣下以眾人視之則殺身不足以滅恥徒悔恨於無窮竊怪退之言如此過且君子何往而不自得彼所見果賢也必無有不合果常人也其不見禮亦何足爲恥與悔恨在退之之時人賢未有比其言尙如此況其他人巳乃脫然悟曰夫士以道自負不願妄爲人知者其所欲往而見必時之卓犖偉人也苟爲以眾人竢之誠爲恥至大而悔無窮者也退之言信不謬某之身生三十年讀書者二十年慶曆初舉進士中乙第其文辭未有以出人其所懷未能大取知於時又常戒於退之之說凡三來京師足毎欲之公卿之庭自疑而十常七八輒止誠恐無以取重於人而徒得擯薄也竊以閣下之門天下士莫不皆願抱持其業以來取見知如某自顧何所可若前世所以安危存亡與今之得失未嘗不畱於心閣下且假以咫尺地徐索其所有未必萬無一可取也某能言耳已得閣下之名略識文字口已誦閣下之辭固願見而恨無由出門下有日矣今日來入銓門適遭閣下處侍從論議之地謹以書道其所以見之意又合常所爲詩與雜言四十首以見其心之所存不敢以辭鄙無可采而輒廢不以借手也唐突甚大愧懼

上楊舍人書

舍人閣下某嘗觀於漁大其网絕一淵而驅之舉以罾其得者或百若千數善魚常少而惡魚常多漁之人其意始莫不欲盡得善魚卒然惡魚並而又加多焉蓋其勢然也今之取進士大類此亦其勢不得不爾也某慶曆初進士也時閤下司文之重輕而某以淺薄隨四百人落閣下网中所謂善與惡未能自決然閣下取於某以言也某知書以來反覆窺古人所以皇皇不暇寢與食非以筆墨爲務要以所得同之眾人爾至窮躓卒不得施始寄其心於言以見於後之人而已也某誦此而慕之巳久得一官六年視職才五月入俸才三萬而困憂百端交來其姓名於國而身實居於閒無用之處故未能忘乎筆墨也前日謁門下辱以此問謹摭稿艸書四十首以獻言鄙無取姑見其心若何也賜觀省大幸

上楊兵部書

某見古今人用不用賢與否常相半顧趨捨如何耳以直道偶退廢於一時在人未始不愈光也故卞和刖足其玉無價驥駕鹽車伯樂嘆息誠所遭各有時也夫執事以公疾惡名四方在人耳目其著如鐘皷白黒之處八音五色較然也𨿽舌如靑蠅萬莫可污乃以矯枉過於正齟齬一時斥不得當路而逺爲一郡然爲郡古二千石之重其任非輕也在執事則爲散地乘田委吏皆官之賤守以聖人處之宜莫可爲乃不失曰牛羊茁壯長而巳矣矧連地千里且有民顧豈不足爲哉其不以進退輕重固執事素物也某五年時江東信之屬吏也執事一見遇之不在眾人後旣居先人憂歸山中某之友尉弋陽劉宇常致執事尙記姓名借齒牙之意世道百態自非俛仰或價人之執往往白首塵土不得上官正目一顧矧齒念不忘耶嗚呼古相知之道沒於奔走若不可復見某拙愚不能逢迎乃不階一言之助而得執事愛遇之如此𨿽土木尙宜感動豈不自勵也邑人莫景去爲常寧令亦某之友某𨿽不得出執事幕下而景爲屬邑吏與某之身在無異也某旣賀景得屬執事爲令又竊喜執事得景付以民無疑也於其行因以書道所欲言賜觀省甚幸

代羅司理幹薦書

某月某日謹齋沐獻書以干省判學士明公某聞明經之選古最重今最輕也待士之禮古最厚今最薄也選輕由取之不得其術也禮薄由士自待不厚也夫以最輕之術而走於禮最薄之途進必齟齬而得賤辱是無疑也某爲經生𨿽愚常竊以此自戒未嘗一敢輕以足迹歷富貴者之門前爲鄖鄕尉實公之裏也夫以明公爲宰相子奮才業驅名聲蓋旦夕擇大位而居而士之拜於庭者出必喜且相告曰公之富貴之色未常見𨿽新進小生到門未常畱得見未常不盡禮某聞此猶思之累日始敢進自辱出門下遂被愛遇使某釋然不知明經生之輕而身爲尉之賤也竊念某始以家貧甚力耕不足以爲養趨速化之術遂誦書舉明經旣而得一官祿少母老又不足以爲啜菽之具稚乳膝下弗暖弗飽退之曰蹈於寒餓之水火是某今日也昔有匄者負人之母號於道𨿽餓夫凍婦過於其側亦莫不哀而顧囊中無惜矧富子耶矧仁人耶且明公待於士之禮不肯與世俗髙下則人之才不才也豈計於選哉某之區區不勝犬馬不宣

上王天章河北都運啟

某啟復審內輟論議出應煩劇未卽大用蓋郁輿望恭以天章都運柱石之姿自結日月暮召主父嘆息見晚亟登侍從莫不謂宜大河以北旱饑之後水洊爲患雞豬爲魚艸不得生民無以食老幼散亡未輕得復兵師在邊仰口待足賦斂緩急死生所系區處之難非材曷依上念疲氓公實此行一方之病視公爲醫某拙愚無能愛遇最厚西來之人坐聴歡誦旦夕眷召心實踴躍憂國之重良實爲右不宣謹啟

上楊侍讀啟

某啟伏審上輟侍從以惠鄙逺凡居庇屬莫不歡幸恭惟知府侍讀早以文起爲國俎豆雅誥之風復之旦暮筆端雨露以潤天下國家世篤道徳比嘗苦兵人飽太平愁困易起上寛螻蟻干羽僅息歌吟之聲未復故常惟陜以西國之右屏方佇碩徳與人休息旰食眷選惟此之賴某塵士之役得出幕下竊慶千里不勝犬馬不宣謹啟

上秦州李宻學賀啟

某啟人統更端萬物以新在易之泰君子道長恭以安撫宻學文武之資屏此藩疆専用儒雅以飾五兵掃灑一隅視無西憂古曰蠻夷中國之陰陽徳日進邊塞寜謐四方臥鼓再基太平左右大鈞非朝則夕頌望之切飲食於是不宣謹啟

謝舉官書

古之舉士得其人則受賞失則絀罰大抵受賞常多而絀罰者幾希耳而士之被舉者其報禮亦重故曰士爲知已者死後世舉士之賞未嘗有一不得人則絀罰與之等其士之生於此時而被舉者宜如何報乃反不然今日被舉矣明日持手板抵門伸一拜以爲謝退而或爲罪無所不至甚者至竄流前後皆是而舉之者坐廢放動幾年不得遷其爲舉之難也如此自非土石宜當動心某無所可乃辱執事舉謹持是說以抵門不敢區區效一拜之禮他日功名之途萬有一某之迹當以此爲謝不宣

謝運使舉官書

某聞驥立於伯樂之門偶未售人必曰駑駘也矧常馬耶楩梓列於匠石者之庭繩墨未及人必曰不材也矧常木耶凡士之處世亦莫不然今執事使一方蓋士之伯樂匠石也而長安執事之門庭凡陜以西之地郡三十二而縣百三十有三其爲吏不知幾百而嵗得舉者三十人而已某拙愚無所可曰常馬曰常木其可也從幕府於玆將二年是立而列執事之門庭者五百日其短長固察之熟矣乃辱不遺而舉以充三十人之目某意執事不忍使人視而指之曰駑駘不材也仁孰甚焉今日執事拔而出於駑駘與不材之列又安知明日人從而曰驥與楩梓也夫千里不宿驥之能也萬鈞不知楩梓之任也某之齒逾三十爾他日無千里與萬鈞之責則已也或有之固不足勉耶謹持木與馬之說詣門以謝裁覽大幸不宣

上成都楊端明啟

某生長妄庸陶染文字腕脫爲吏濫巾幕府庖丁鼔刀親覩余刃鞭箠之下駑緩不棄諒其朴拙終始一遇千里之尾靑蠅所幸九折之馭公車以西慶雲其逺荊棘失望自去教語涉更三時寸紙隻字不抵左右非心實然奔走之勤自省曠愚疏屏所甘恭以知府端明淸譽直望玉壺朱絲賈生度越天子所嘆內外踐更文武明白蜀天最逺國之臂脇視無西憂公實此行下車撫禦人人自如崇學教士之所向東來之人頌聲翕然論議之益旰食所渇烜赫大用匪朝伊夕禱戀之素不勝傾倒謹奉啟問臺不宣

謝舉官書

某少之時讀古書見古人所爲以爲人之處世弗才則巳苟才也惟所欲朝巢由而暮臯防無難也毎讀史至東方朔傳其言曰用則爲虎不用則爲防竊怪朔之言以爲妄誕無取及稍長走時之途見世人顯榮者未必盡賢其困苦無聞知於時或至老死者亦未必盡無所可始悟朔之意乃嘆息曰用之𨿽不才也可勉焉不用𨿽其賢世莫得見與不才而死者均也朔之言然今世俗以相知相市必俟其求而後知者有矣介而後知者有矣或不求𨿽其才不知者亦有矣故不介不求皆自知者知之深莫深於自知如某不才者得一官顚沛而困苦於玆已十年書吏考者一再而已得其所者爭笑之執事一見待而知之如平生則何嘗介而又俟其求之哉古相知之道不出於此今又書其名薦之天子以爲可用夫士窮易失之某困如彼而獲莫深之知而不才之用其徳於執事當如何古人曰國士遇我則國士報之如某也何敢讓不宣某再拜

賀汝州吳資政到任啟

右某伏審尙輟侍從請麾間郡上意眷可世風惇厚已防剛吉班鬯條教內外上下莫不欣仰恭以資政侍郎禮樂之器舜鏞周豆文章體骨筆追三代向官二府臯伊之資太平之期莫不仰首旋嘆外補大器小施麯蘗造化人以爲晚繼由病告獨求散地區區汝潁衣被仁愛京師唇齒實防其福某嘗吏幕府防顧乏厚咫尺門棨絆不得前馳心慣戀不勝踴躍謹奉啟事陳賀伏惟鈞慈俯賜鑑念謹啟

謝舉官啟

右某近得本州進奏吏報伏防運使金部發章舉某充親民官者明於用人不俟其備一言假借過逾衮黼駑鈍之質以報爲憂伏念某妄庸之資短無所可徒以占畢不防素訓遂緣隻字偶玷科第家憂身虞困迫交來嵗將一周吏考無幾質薄售大鬼神所瞰再由幕府幸吏車下黽勉簿書未絕寸尺旦夕惴惴苟戶廩入澄淸之轡擢取罷辱毎冀鞭防庶勉欵叚敢期公輸之家繩墨所材梗楹桷榱拱把不廢郊外孱弱過加翦拂陰幽之植不春而榮玆蓋伏遇某官開發材蘊上應倚任旣富於國又欲盡人先勸後懲猥及愚鄙以安能者以激慢懦深意厚徳其在於此敢不仰止古訓視困爲進險易一心知無不爲期有樹立以答待遇過此以往不知所裁謹奉啟事陳謝伏惟尊慈俯賜鑑念謹啟

上富大資政書

大資閣下某五年時與客語當世名公大人之所爲客曰子識富公乎某曰識而足未嘗及門也客曰足未嘗及門而遽曰識何妄也某曰不然某所謂識非拜於面而出其左右前後也乃聞其言行事而識也昔周公後堯舜千年始生其心與堯舜相識孔子生又去周公六百年其心亦與堯舜周公相識其後孟荀揚韓文中子其生也皆相去百年或數百年其心莫不相識者也今某爲公一時人其言與行事在天下耳目甚著而反不能識在愚人何以異客以爲然某平生讀堯舜周公孔子孟荀揚韓文中子之書恨不得出於其時爲其臣與子弟矧神聖居上臯防在列而親從下士之後者耶方幸十四五時始接人事學習文字耳已熟閣下之所爲口巳誦閣下之言其後十年舉詩賦得乙第走仕途之塵者又十年其區區之懷欲以足迹出門下者玆二十年矣然未獲願欲以爲恨𨿽寤寐飲食未嘗忘去年秋某在許昌幕而車騎之蔡嘗一瞻馬首今者將官於齊道旌麾之下輒以書布二十年之心代執贄以見伏賜裁幸不宣某再拜

謝靑州文相書

相公閣下某聞之善禦者鞭箠之下無駑馬良工斤斧之側無棄材故必楩梓然後用非公輸也必千里之足然後禦非王良也故世之取人亦莫不然某妄庸無所可凡世俗之所操持以奔走於進取之途者非獨不肯爲是亦不能直膠於古人之說爲可信而不疑故走三州之幕而所事者數公其知之者有矣其不知之者亦有矣知之未嘗喜不知之未嘗不樂何也知之恐不能報以爲憂故未嘗喜不知之自顧其中所有者猶在故未嘗不樂竊自惟念得一官十年其連蹇齟齬居其半書所謂吏考者才三嵗而巳其身之困也如此仕宦之所欲恃以爲助者則故舊親戚無一人其地之寒也如此夫王公大人之門天下士莫不能欲摳衣裾而覷末光其迫於貧賤而不得進者蓋十常八九某也持如此困之身而走如此寒之地乃一日猝然得出於大君子之門以爲吏玆非其可遇之遇也誠不自知其幸恭以相公治天下之公輸而禦多士之王良也弛張五常以爲斤斧鞭箠之具今者天子欲寛東顧之憂實爲此行又辱不遺薦其名天子挽而置之幕下以爲用某何爲者而堪此任閣下不獨不楩梓與千里而後取蓋收木之棄材而縶廢故之駑馬無以異者豫讓困放爲眾人至殺身以報智伯之遇如某其身困且地寒如彼又嘗齟齬矣曽未土木於其門下也宜如何報不宣某再拜

賀文相公啟

某啟得進奏吏報伏承相公奉八月十三日制書建許昌節移鎭長安者竊以入柄鈞陶出專斧鉞注意內外莫顯於玆舉動輕重朝廷所系恭惟太尉相公柱石之姿遭辰得君文武施設成就明白興遺補黼黻後來畱意消息避郤隆寵一麾偃仰股肱之邦國有大論朝野倚屬四方或憂側席起坐得公之重天子洗然今輟霧雨以恩秦人衮衣其歸旦夕所歌再筦魁極日月以冀某極陋無似早玷宇下驟違誨約饑渇不展大斾西指霜露所勤以國自防禱戀之切謹奉啟事陳賀伏惟鈞慈俯賜鑑念不宣謹啟

雜文上

述藥

夏四月暴得寒熟病視以醫其市藥也價貴賤不相適疾間掇其略書之按本艸藥之品有三上與中也下也上藥主養命【句】性和厚無毒服之多與久不傷人中藥或有毒或無毒能止病下藥大有毒其性專攻擊不得已始用之今附子也硫黃也綱砂也阿魏也所謂中下藥也乃大貴而術也茯苓也蓯萸也牛膝與芎也柴胡也所謂上藥者也反甚賤焉夫人一身百骸也內之有甘酸辛鹹苦之爲好惡也外之有寒暑風露之所感也其味與气一有偏則多疾今由藥貴賤視之時之人其可知矣平日固未嘗視藥也一旦疾作或有不之醫其所先惟禳也惟禱也不卽諸佛則卽諸老也卽諸巫也而請焉卽諸佛卽諸老卽諸巫也不可爲而疾日加深始醫之求醫之至也視之且攻日加深之疾其勢不得不用有毒專攻擊之藥也故中與下也常十九焉如此不至於彼而幸生者無幾人此附子軰乘時甚貴而術等賤誠其勢然也噫使舉時之人皆知餌上藥也取康寧爲養命之術則術附子其如何貴賤哉夫天下猶之一身也君心也古之以其臣養天下可知矣五帝之臣上藥也三王之臣中藥也五霸之臣下藥也毎讀班固史見漢之所以養天下未嘗不爲之恨槪舉之其人明王道如董仲舒言治亂如賈誼推廢興如劉向得聖人之道如揚雄用刑如張湯杜周計利如桑羊將兵如衞靑霍去病及迹之行事與其位之小大若仲舒誼向雄術軰也皆齟齬抑鬱卒不得大有設施於時而湯周羊靑去病附子軰也率希世幸用事位不下公卿大將軍其於藥貴賤與時髙下弗差也亦其勢不得不然也且使文帝始大用賈誼武帝又大用董仲舒元成又大用劉向哀平又大用揚雄自可相去上下扶持驅漢以趨三王之堯舜爲劉氏壽矣柰何多任附子軰新室其夭也有來矣常聞餌艸木金石之藥之有毒者始若大益其酷烈之性積而久則發發則人常死如莽非漢發藥耶哀哉吁後之養天下也視漢之養天下其可監時慶曆五年

讀子胥傳

古今讀吳夫差子胥事以爲恨皆罪夫差痛員計不行而卒讒死也予意爲不然且子胥其先幾世臣楚至平王亦身與其父兄北靣事之𨿽平王虐不道實君也日爲讎至死破國戮其屍極矣初適吳言伐楚不可知公子光有內志乃進専諸焉巳而光果使專諸刺王獠殺之自立爲吳闔閭始引員爲行人與圖事遂入郢云然則光志簒専諸兵也員手之闔閭死事其子夫差其逆防越誠善可用員如此其可信乎噫晉殺裏克齊小白用夷吾君人者曉此所以興如員其頸不污闔閭之刃已幸矣有死之道焉耳無可信而有死之道屬鏤員自拔也悲夫且死也爲有知可謝子胥使無憾

徐君處士妻周氏墓志銘

東海徐君處士妻周氏卒之明年將以某月某日於某原使其客狀周氏抵予乞銘曰周氏其父恭先世以農自力豫章學家分寧最盛鄕黨命儒者出入人皆知爲可貴恭慕之而其子兩人業已耕念不可教獨周氏防而慧乃使授古女誡七篇習之旣長歸徐氏事上撫下皆有禮可愛里人緩急必奔之無所惜處士少學不得志而歸周氏恥之益欲教其子凡賔客至其家周氏必手爲具盡意厚遇之寒暑未嘗憚他日里人某人趨禮部試踵其門處士以故不欲見將謝之周氏曰士及門而辭以事非君所以欲教子之意也叱其子見之旣行又資其囊以若干今徐氏爲邑之大姓其子皆好學恥不若人蓋周氏有助云以慶曆七年十一月卒嫁二十有八年凡生十子男女各五人享年四十有九處士名晝予弟其婿也遂爲之銘銘曰男欲其有室女欲其有歸此父母之心也周氏十子其防六人滿堂孰室孰歸今其死不足者以此悲也

丘令疏詞【鎭】

幹祐丘令年六十爲州縣吏令解官其家窮空欲歸其孥京師不可行持十口寓於佛之室將無以爲朝夕之具某官長安間三日或五六日讀進奏吏雜報天下事吏坐賄大則竄流其次廢棄終身最下免其官如此者月未嘗無凡天下之吏富者未必皆防其賄而偶未敗者又不知幾人今丘令官如此其卑而其家又貧如此將不得爲防者耶夫吏在下潔其身以進一日離其官則有憔悴不得所之色其吏之貧者𨿽在位苟嵗月之祿以活妻子莫不皆知他日饑寒迫切之憂不得免則誰肯勉而爲防也賙撫急乏常人所欲爲在吾曹忍豈不行丘令如此惟眾君子之仁謹疏

送興平孫隱之新州都序

闗中風俗尙气勇鬭訟縣邑小不得平必直於州未嘗肯輒屈興平京兆大縣孫君隱之居二年而某當其時在幕府者八月邑之防於府或日有而興平之民往往越月至逾時無一人凡一府屬官皆知隱之而無疑毎案牘經平決者輒不復省今年夏寶雞民兩家爭裏胥甲戶最髙而乙其次甲曰乙未嘗役乙曰甲戶髙縣拘文以甲充不服言於州又不服轉運使乃遣興平決之隱之曰法兩相決以戶髙謂皆應平役者甲𨿽其戶髙然嘗已役矣理不當引與乙比引與乙比此是甲嵗嵗無息肩非法意卒以乙充議者以爲然某嘗得其書而讀之竊思西兵以來民緩急應用度破殘其業者相望矧復不均欲書其說以遺爲邑者而未能今隱之行得稱以爲別且賀新都之民其役當無有不均也爲之序

善惡有餘解

易曰積善之家必有餘慶積不善之家必有餘殃至於堯而丹朱瞽瞍而舜人惑焉解曰堯之善及天下丹朱恃焉而日進於惡其慶不足銷故不肖瞽瞍之不善天下聞而懼及其身而進於徳其殃不足銷故名列五帝孰謂堯之慶瞽瞍之殃無餘也世之言曰瞽鯀有積善又曰善惡無餘異哉

復維識院記

予九月自鄠之藍田宿道旁寺問其名曰維識其僧洪集曰五代時石識存焉按其刻曰龍泉寺國初更名義井其後寺廢開寶九年通維識論僧志興卽其地廬之始號維識院慶曆初西方用兵詔寺不及三十室者皆毀至是院又廢後五年用言者陜以西寺毀而今願復者宜勿禁故洪集實力之其費出於民姚氏者七人洪集有僧行且老誦經日常一飯環其地數鄕之人趨信之蓋如歸姚氏七人非巨家能得其不顧吝而洪集無寒暑奔走能勿懈故其室不俟久而成凡爲屋曰殿曰堂曰廚曰門曰閣者八區若干間皆壯宏可觀噫儒詆佛未嘗爲尺寸地𨿽童子不肯輒屈曰國家當詔四方郡無小大皆立學本古庠序之法以爲教甫一年學不幸而廢天下士反無一言復之者今維識再毀矣皆不數年而復其不顧吝有若七人者其勿懈有若洪集者其請而勿禁有若某者是儒果出佛下甚逺也儒之人視維識豈獨不愧其明年五月院成洪集以始末來乞予言遂書之且以見其心之恥云時皇祐二年豫章黃某記

呂先生許昌十詠後序

廣文先生呂公天聖中爲許昌掾取境內古迹之著者爲十詠其時文章用聲律最盛哇淫破碎不可讀其於詩尢甚士出於其間爲辭章能主意思而不流者固少而最難先生之詩其不流者與後二十有二年其子喬卿又爲判官許昌按家集求所屬謂十詠者得於龍興佛壁之小石慮其久或亡也又買石刻之凡文章非其意髙𨿽貴時輒不傳而必諷誦在人口者才十一二位下則其傳而又誦者愈少先生之爲人如其詩故仕以不達某爲童子時已誦先生之詩如鳥窺明鏡心人踏靈鼇背至今在唇齒間如昨日則先生之文其可知乃書其意刻於詩之末先生嘗講書國子監十年故士多稱廣文先生其諱造字公初云

妬芽說

客有語予人有以桃爲杏者名曰接其法斷桃之本而易以杏春陽旣作其枝葉與花皆杏也桃之萌亦出於其本蓊然若與杏爭盛者其主人命去之曰妬芽也客憮然以爲怪予釋之曰桃之實不美則易旣易之則惟杏之愛桃芽於其間其勢不得不去也不獨人之於木爲然天之於人也亦然天下猶之巨桃也天猶之接工也其實不美則天亦接之昔夏之實不美天以湯接之桀其妬芽也不可去乎殷之實不美天以武接之紂其妬芽也不可去乎秦之實不美天以漢接之子嬰其妬芽也不可去乎隋之實不美天以唐接之酅公其妬芽也不可去乎客曰然則當塗典午其實皆美與曰其實美吾不知也客三嘆而退

歸愚堂銘【並序】

人之生也惡乎本曰性而已矣智愚者性之質也善惡者性之用也故性之品有三上焉者智於善而愚於惡中焉者善者智之惡者愚之下焉者愚於善而智於惡夫忠孝仁義善之大者也其不忠也不孝也不仁也不義也爲惡亦莫大焉或曰小人亦智與曰其所以爲智是亦愚而已矣河內向宗道元伯以祕書丞爲益都令旣逾年其民事亦簡出則與其所往來而相知者爲詩酒之約歸則休其心於詩書文字間未嘗懈嘗讀退之詩愛其句有歸愚識夷途者因取以名其朝夕所居之室其惡者愚之之謂歟予恐觀者惑其所以歸之之意因銘其柱以見焉銘曰

善也邪君子之歸也惡也邪小人之歸也歸乎忠孝仁義愚乎惡者也愚乎惡者歸愚者也夫善之爲途也廣矣途之不治則或棘焉吾請五經爲之鐝

過箕山說

予嘗出箕山之下望許由冢其日又過潁山與客休於木交陰客有問曰許由何人也予曰古之賢人也客曰堯嘗以天下讓之者三而由去之入箕山洗其耳於潁水至死不出其視天下之人𨿽蹈水火不啻若越人之父視燕子之瘠不以屑意夫賢者宜不若是予曰堯之時天嗅舜之徳矣十六子者舜嗅其才矣此許由所以踏箕山又洗耳示堯以不復出也且使丹朱不肖無舜以堪天之命其下無十六子者可以任舜之事則吾知由也𨿽焦毛髮濡手足以奔天下之急不肯辭矧其位耶客以爲然旣歸書其所以語客者以爲過箕山說

過韶石說

韶石參錯布列掘起且秀逺近皆可愛爲川陸上下者觀遊之勝舊說帝舜南巡奏韶樂於此因名焉古今往來者莫不踟躕顧盼旣嘉石之可愛又恨韶樂不可復見至於嘆息者多矣且韶之所以爲韶也抑有以也舜爲天下其治之大要舉八元八凱去四凶敷五教明五刑而已卒至於比屋可以封而垂拱無爲故韶者乃舜一時天下至和大治之音爾彼獸率舞鳯來儀使無之不害爲韶也假舜也其始不能舉八元八凱與去四凶又不能敷五教明五刑以爲治且安能使比屋可以封而垂拱無爲也則其樂也烏得謂之韶哉夫舉八元八凱進賢也去四凶退不肖也敷五教納民於善也明五刑去其惡也後世有天下之君能進賢退不肖使郡守縣令臺閣之間廟堂之上無不得其人能敷五教使父父子子兄兄弟弟夫夫婦婦無不得其和能明五刑使其民悉遷善逺罪中外遐邇無不畏戒如是而天下不至和大治蓋未之有也從而播之八音飾以五聲文以六律是亦一時之韶矣何必舜也予之官畨禺道出石下追古今往來者之意爲之說云

雜文下

幹祐丘令第三考詞【已後長安】

京兆縣十三而幹祐尢阻山其民喜鬭多盜賊前件官至不能撓以刑常觀其所上旬禁書而獄或月二十九日空三年矣聽於民無有間言績固可嘉矣

涇陽丁主簿第一考詞

主簿掌凡賦稅戶口之事緩則失時急則民困而或散亡惟能得中於職爲稱前件官主涇陽簿一年而縣獻其狀賦稅曰不失時戶口曰無散亡能如是來效可待也

醴泉張主簿第二考詞

天旱饑民之疆者起盜賊而弱者流亡以爲常去嵗陜以西小不收米斗至三百醴泉其戶萬二千不亡一口而爲盜者無一人𨿽長民者之力而主簿豈不與焉

祭王觀察文

年月日具官某謹以淸酌庶羞之奠祭於故觀察王公之靈惟靈遭遇先帝起身行伍今使觀察不爲不貴壽百二十七十幾人公年實然可以無憾兵師之行或膏艸野今全而歸何有嘆嗟銘旌飄飄與西風共聊陳薄薦死生之別伏惟尙饗

祭神文

維年月日具官謹以時羞祭於天齊仁聖帝之神惟神魯國之鎭四方所仰廟於此邦如山實在此夏六月不雨百日千里菽粟若不可望民聲嗷嗷天蓋聴閔一雨而足秦人忘旱及此收斂禾穗滿野霶霈之賜神實佐佑某來守此土遂防稔成芹意以物爲神之報尙饗維年月日具官某謹祭風伯水師之神夫左右風雨之柄助天以生物而成之者惟神職也平時風雨順適神之功民不能見獨國嵗兩災並除以爲祈與報也今年陜以西不雨且旱巳而得請於神秋稼滿野凡十三縣之人莫不皆願操持其物以啟神貺刺史謹擇日具牢醴以爲民羞尙饗

維年月日具官某謹祭於金山之神惟神生而佐理天下去大亂使黃帝得爲五帝先死而爲明神是亦必欲福四海擁千里也今年夏大收視常嵗爲倍而秋又巳有望非神力而何敢以物報尙饗【風後同】

維年月日具官某祭於雍侯之神惟神生與豪傑俱起而不得其時𨿽功名無所見於世死而能福一方又能使其民廟而祭至今俎血不漧可以無憾今雍千里民無災癘牛羊蕃息稼穡滿野孰爲神報新酒大牲尙饗維年月日具官某祭於濟眾侯之神國家以神常用風雨救大旱有功於前世故嵗時祭於侯之廟未嘗闕如今乏民親受神賜今年夏不雨逾三月常禱於神旣旱而丰則國之欲報於神之心也當如何意不可見牲酒是具尙饗

維年月日具官某祭於廣惠王之神凡陜以西之民知神常以風雨塞大旱之望毎嵗少亢則老防若婦女奔走於神之宇未嘗不朝禱而夕望雨至一禾一菽莫不得神夏實欲旱秋爲稔收祭民之食神其降玆尙饗【九龍堂澄源夫人同】

維年月日具官某祭於露臺之神惟神合民之祭得所憑依國有祀典非功不在神備常享豈無物助罇酒豆牲實爲秋賽尙饗

代祭致政吳侍郎文

維年月日具官某祭於故致政侍郎吳公之靈惟公國之杞梓初走散地虎符出入爲良刺史蓋晚始達耆碩之臣公實有子請老以歸二疎道路又無轍迹公乃投足世風惇厚後來所仰名教之力千鐘之養五福一身林亭池園杖屨往還箕潁之地若在門戶稚孫左右抱弄𦇤褓笑言在耳弔者忽來輔弼之子公如不亡身後光輝可以無憾見意以物菲薄之薦嗚呼尙饗

祭致政吳侍郎文

嗚呼嶽瀆之气實爲壽齡公蓋鐘之黃髮在庭不盡其器刺史而已天畀宋賢生公之子左右日月公始敢歸朝夕艾綬以當防衣始來自陜某迎馬首公在版輿孫子在後觀者塞途莫不嘆息公子下車政出人喜千里老幼如被公賜道途之勤未拜幾杖而止一月哭於公堂素車在路朔風滿旐聊陳薄酹淚落酒觴伏惟尙饗

書記考詞【公美】

古記室之任在軍旅間文辭謀畫無不與後世往往施之簿書獄訟其職守益失前件官以名進士由幕府西師不用凡文辭謀畫之事皆不得施獨書記所謂簿書獄訟以爲吏課而巳才蓋郁焉

周主簿考詞

縣邑古方百里之國也主簿且得其人𨿽其令不賢其簿書獄訟亦無有不治郡府緩急欲擇人而使者必取之其尢能者或席不得暖前件官其人也

西嶽祈雨文

維年月日具官某謹遣某以淸酌庶羞之奠祭於金天順聖帝之神惟神福此方之民國之屏也故天子嵗兩時署祝詞遣吏以祭未嘗懈陜以西自正月不雨至於今將六十日苖之在野欲秀而實者若不望秋穀與豆種不得入民蓋皇皇也某來守玆土未一月視此朝夕恐懼所以未至凡境內食民之祭𨿽裏祠皆將奔走以爲民請矧神一方之望而天子所禮也敢不以告尙饗

蘇司理第三考詞

秦人尙气喜鬭多大獄難治而京兆訟訴最繁故理官視他郡其責最重前件官處最繁爲吏鞫難治之獄而有最重之責於玆三年其論之自殊死至於杖笞無慮數百人莫不皆得其情而有寃隱不伸者斯能也已矣持是以爲吏奚而不可

謝雨文

維年月日具官某謹遣某人祭於澄源之神曰陜以西之民一嵗之望麥與粟也天時未必均齊或夏穰則秋歉或粟有餘而麥不足今年春與六月不雨幾百日苖不得成實皆請於神未嘗不三日而雨足旣旱而丰凡十三縣之人如神家至戶到而與之麥與粟也其徳於人之心宜如何刺史有民之責也使千里之內無有嘆嗟是刺史一身而逭十三縣人之責在神之賜愈大也其徳於神之心也又如何敢以物告尙饗

張法曹第三告詞

法家大抵多刻少恩以爲常前件官舉進士爲掾日持十二通與他法立刺史前論人之罪務以平反爲主於玆三年其所處者幾百人無有不當其誠才也從可以知

祭神文

年月朔日具官某祭於天齊仁聖帝曰五嶽天下之望而泰山尢尊山之出雲雨以福於民其功最著惟帝以尢尊之望而持最著之功以食於廟今年春與六月常不前後幾百日凢千里之內奔走請禱無有不得其心麥在倉廩秋稼滿野神之賜其可見帝𨿽不徳人心謂何刺史具肴酒薦其意以爲民報尙饗

九月日祭於風伯師之神惟神風之佐人實攸恃廟於此土觀瞻如在其祭孔時旱不敢嗇今雍之野宜於嵗年百谷茂好如無災害衣食之賜徳其有歸祭民之具神其降玆

九月日祭於金山風後之神生爲豪傑而死爲明神福此方之人而食其祭某今年春來守玆土四方或大水或饑或疾疫至於死亡流離凡陜以西之民無有一於是非神之力而何敢以物報尙饗

九月日祭於澄源夫人之神曰惟神有風救大旱之功在祀典以食民祭𨿽年不善未嘗敢薄其具今環陜以西之地百谷之種無一不宜粗耕疎耘斂獲收穰凡此之人莫不皆欲操豚肩酒巵走神之宇圖所以報刺史以時享道民之意其鑑之

九月日祭於城隍之神曰髙城深池不虞之備邊疆弗騷吏以致守不壓不湮以爲民勞擁防之力非神曷依祭具常典惟此之報

九月日祭於阿父之神惟神廟像之嚴民所依歸農占蠶祀香至交來玆年之善下田其丰人無疾病牛羊滿野繄神之貺家思其報厥祭不腆神食其意尙饗

西嶽祈晴祭文

維年月日朔具官某謹以香果之奠致祭於金天順聖帝曰關中自用兵逾十年其地未嘗夏秋俱大收天時之不得而徵斂有出中家下戶幾無以爲生今年風雨節適麥畆至數斛而秋稼又滿野是神憫斯人而惠之最大也八九月粟菽皆巳實而晝夜不止民不得收老幼嘆嗟若將絕望皆曰食巳成之倉廩而耕不獲之棄也柰何聰明其徳之以卒神貺尙饗

祭古帝廟文

年月朔日具官某謹以淸酌庻羞之奠致告於某帝之廟惟帝有大功與徳在前世以食於廟至今俎血不漧玆民瞻之恭嚴如生後世有天下之君𨿽相去數千百年而嵗時修祀禮未嘗敢忽今皇帝以九月辛亥大饗於明堂禮畢詔天下凡古聖帝明王之祠皆遣吏以祭某玆土之守也謹擇日具物以修天子之命明靈其鑑之尙饗

祭漢唐配享功臣文

年月日祭於某公惟公命世之佐實天所畀遭時得君功名莫先史臣之言若靑與黃旣廟而食惟帝之配生死孰榮玆無愧已季秋辛亥國有大祀峩峩明堂希濶之典徧於羣神告禮之成來薦豆籩天子有詔尙饗

文相到任謁廟文

年月日祭於至聖文宣王某受天子之命來守許以今月戊寅視民事凡千里之內有一物不得於其心某任其責思其職之初懼有未至冀之相之謹以物告尙饗

祭某廟文

祭於某廟之神曰刺史食君之祿而神食民之祭職之治否刺史實任或天時之不得至於水旱與疾癘非政之爲則民歸之神某來守玆土與神同有是靑於許之人今抵官三日方思其職不敢懈謹以物告尙饗

黃司理第二考詞

國家凡天下之獄設提防官以察其輕重不如法者而紏舉之州縣吏坐出入人罪大則免放小則責罰未嘗無其人前件官治許獄嵗再周矣論其罪棄市者五十四流若徙百三十有四杖百八十六皆得其情無有寃隱不伸非才也其孰能其考可書中

春牛祝文

祭於勾芒之神惟神職此木行生物之佐乃今甲辰是爲立春陳根可拔田事其始乃出土牛示民以時國有常祀吏敢弗懈農無災害惟此之祈不腆之具神食其意尙饗

代祭黃丞相廟文

維皇祐四年壬辰二月朔四日具位文某謹以淸酌庶羞之奠祭於漢丞相黃公之靈惟靈生稟於天徳潁之民沒食其祭福之無疑某也寄守此土仰止髙躅喬木之末淸風如在伊春之仲農事皆作無有災害玆民之望祀有常典敢以物告尙饗

代祭宋令公墓文

年月日具位文某謹遣某官以淸酌少牢之奠祭於故贈太師令公宋公某友公之子而公之室藏實在玆土今得請以省先子之墓道途之勤不得躬修奠禮宰土之下謹具物遣吏以其意告尙饗

代祭章郇公墓文

維年月日謹遣某官以少牢之奠祭於故司空郇國文憲公惟公茂徳懿實映國之史焜燿前人後來所仰忝守舊許公墳實在喬木宿艸令名如新乃今得請省墓於洛左右板輿出此便道涉履之勤意不能專牲酒勿腆敢以吏告尙饗

代祭張文孝公墓文

維年月日具位謹以淸酌庶羞之奠祭於故贈尙書文孝張公惟公衝泊之徳抱藏英莖器之渾粹白琥赤璋遭時得君亟爲聞人出入三紀庭之耆碩必持物鈞眾志勿疑不極其有賫恨以沒巨梓偃蹇公輸欽嗟追惟曩初遊公之門堅節輪囷公實斲之國士之報勉勿敢忽戶牖謂何興言慙恨乃今得告省墓先子道公之墳宿艸實在音容如生恍在耳目敢以牲醴拜壠之下公乎有聞食其區區尙饗

代祭建成侯廟文

年月日具位文某謹祝某官以柔毛剛鬛淸酌之奠祭於漢丞相黃公惟公去思舊徳潁民弗忘祭血不亁恭嚴如生某忝守玆土庶幾淸風今省松楸道出廟下遺光余饗若見若聞禮公之庭行役勿果厥誠區區敢以物告尙饗

代祭杜水部文

祭於致政水部杜君之靈惟靈仕宦克勤以始卒聞位止於郎𨿽未爲達専城之惠古人所先壽百二十七十無幾君年實然何有憾恨仕之惑者走於桑楡不有敗廢卜以柩歸君蓋請老死生之光逺日有期銘旌在道聊陳薄酹以見其意尙饗

舞陽尉第三考詞

舞陽大約地廣他盜往往囊橐於其間居一嵗爲竊與彊者凡十一前件官捕得之或杖或徒或黥或棄其亡者一而已矣夫如是非才焉固不能其考可書中

祭辛氏太夫人文

祭於某郡太夫人之靈惟靈四徳具備宜於室家母姑之懿發聞於人善慶之報乃俾百年衣纓雜還有子與孫啟手之日稚呼耋嘆子蓋七十杖絰孺慕觀者左右莫不咨嗟詵詵之門人曰不亡奠禮不腆庶幾其意尙饗

代祭範大資文

皇祐四年嵗次壬辰六月甲戌朔文某謹以淸酌庻羞之奠致祭於大學士侍郎髙平公之靈惟靈文武之資以時挺生出遭千齡亟爲名臣諫諍之風古人勿忘逆龍之鱗孰不曰難朝夕踐履若飲與食𨿽或齟齬名益發聞婦人童子知君所爲世實有言臯防之姿或斥於郡不沮益堅寶元之間西夏弗賔君臨我師色義卒奮言伐虜心奔走乞盟矢石出入天子所勤召且大用參國之柄君所設爲不襲故常欲致天下堯舜乃畱弗極其有莫不嘆息刺史十年偏迫不施上闕左右議望必歸或者抱負庶幾一伸物理孰究志竟以歿嗚呼希文止此而已忠也不朽來或可期柩旌之東手奠莫前死生之別興言梗結矢意以詞傷哉柰何尙饗

春祭祝文【已後靑社】

告於某神曰凡物莫不得其生然後可要於成若其生也燥濕寒燠不得其宜後𨿽有五日之風十日之欲其堅實茂好玆莫可得故民一嵗之望在於春某守玆土敢忘是心今百種皆作其生成之助捨於神其孰依尙饗

張都曹考詞

爲吏患不能勤勤矣患不能亷亷矣患不能久故職舉爲勤知足爲亷終身爲久前件官爲靑之掾三年凡刑獄租賦無不舉旣勤矣而又能亷其肯不久者耶審如是所謂能吏者豈復有他術哉其考可書中上

法曹劉昭逺考詞

法者禮之防也其用之以當人情爲得刻者爲之則拘而少恩前件官以通經舉進士始掾於此若老於爲法者毎抱具獄必傅以經義然後處故無一不當其情其刻而少恩則無也其考可書中

臨昫縣尉李正辭考詞

靑之屬邑六而臨昫最小其地介山冦偸往往囊橐於其間故常居士幾十人以備盜今其令又用武人前件官爲尉於玆盜發輒得之未嘗亡一人非其才耶其考可書中

臨淄尉考詞

尉能捕盜使盜知不可免而不敢爲盜亦去盜之一端也山東大約號多盜今臨淄獻一嵗之狀視他縣者才幾人而巳前件官爲尉蓋有助云其考可書中

益都縣尉朱康濟考詞

官無大小因其能而使之則職無不舉也三齊多盜而益都靑之劇縣前件官始以能捕盜得官今爲尉於玆前後冦偸者發輒得之而未嘗亡一人豈非所謂因其能而職無不舉者耶然則其能也豈止爲尉而已其考可書中

代祭提刑陸學士文

祭於故提刑陸君學士之靈早獵科第以才藻聞不揠於進積目以遷器其逺到莫始度量旣伸旣知爲臺之選乃官書林乃刺於泉事爲益著名能日香再試於外乃司邦刑攬轡所至訊讞有條符移之來墨蓋未漧曽不疾云而以訃告善也殱殞其誰莫嗟子藥勿持室斂勿親柩客於道觀者忍耶麾符所系手奠莫前矢意以言侑此肴觴尙饗

伐檀集卷下

