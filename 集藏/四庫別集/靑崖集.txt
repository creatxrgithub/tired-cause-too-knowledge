

欽定四庫全書

集部五

靑崖集五卷

別集類四

元

提要

﹝臣﹞等謹案靑崖集五卷元魏初撰初字太初號靑崖宏州順聖人從祖璠金末官翰林修撰以伉直稱元世祖徵至和林甚見禮重璠無子以初爲後少辟中書省掾史告歸有薦於朝者帝問知璠子卽授國史院編修尋拜監察禦史官至南臺禦史中丞事迹具元史本傳焦竑經籍志載魏初靑崖集十卷文淵閣書目亦載魏太初靑崖文集一部七冊是明初原集尙存其後乃漸就亡佚今從永樂大典所載詩文搜輯裒綴釐爲五卷猶可見其崖略史稱初好讀書尢長於春秋爲文簡而有法而集中所記自稱與姜彧同辱遺山先生教誨又稱先生入燕初朝夕奉杖屨是其學本出元好問具有淵源故所作皆格律堅蒼不失先民軌範又其在世祖時始以經進讀旋歷諌職遇事敢言開國規模多所禆益集中奏議一門皆詳識歳月分條臚列中如請定法令請肅朝儀元史皆采入本傳中其它若請緩椿配鹽貨請禁刁蹬客米請優護儒戶請旌鄭江死節請修孟子廟請和顧工匠請罷河南簽軍諸議史所未載者類皆當時要務切中事情今幸遺集僅存尢足以補史闕固不徒以文章貴矣

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

靑崖集卷一

﹝元﹞魏初撰

○五言古詩

奉答楊左丞詩【並序】

左丞相公公【宋駙馬姓楊氏名鎭今江西行省左丞】自江西來杭不鄙不肖以詩見示擬古云志士多苦心觀梅雲月淡溪橋浸疏影雪深籬落見橫枝漁村云籬燈吐秋影岸荻長春芽野水一雙鷺暮煙三四家維揚遣懷云夢回孤館人千里漏轉重城月一樓客中淸明云滿眼落花隨水去無情垂柳共春愁秋色云涼月一江翻夜白夕陽千樹奪春紅和周公謹韻雲村酒黃花九日後曉霜紅葉兩山秋登孺子亭云春樹倚檐分浦色暮雲含雨渡江心寄林上人雲林樹有無生雨气野花開落見春心似此等句皆淸峻有古意前賢謂文章之作恆發於流離困頓憔悴無聊不平之中今相君生長富貴不爲聲色狗馬所奪每興懷托物乃能造此雅澹境界非其篤好而才品不凡者未易及之敢作古語一章奉答厚意

風雅日已逺嘲評月露多況當紈綺貴此意竟如何左轄膺朝寄瘡痍仰撫摩一斑時爾見淸峻湧江波好在都兪際賡吟舜殿歌

三月廿九日郡庠後亭燕盧啟先僉事

晨集穎江陼列席當蕙邊斯亭信顯敞翠嶺帶澄川潮駕宜城步山積司空原靑松紛被徑紅桃競發園眾賓起爲壽繁音出嬌弦中觴念逺離歲行已再遷漂萍有時合浮雲未見旋今朝不爲樂來會知何年

安慶郡庠後亭燕董僉事

鯨鯢起淮服郡邑盡燒殘玆城獨完好使者一開顏省風降文囿弭節遵曲幹雙池夾行徑累榭在雲間天逺羣峯出地迥滄江還霞生射蛟室鴈沒逢龍山開罇華堂上命酌俯危闌主人送瑤爵但云嘉會難豈爲杯酒驩樂此罷民安魄淵無恆彩淸川有急瀾明晨起驂服相望阻重關

王仲思所藏幸蜀圖【小李將軍畫】

曩予按川蜀此道凢九過仰髙如梯登遇下若井墮﨑嶇百險中平步得幾个朝來拂橫披恍若有今我因思開元初四海樂恬妥米帛三四錢萬里絕戍邏華淸歌舞時已構此坎坷不獨君王家人生械亦叵將軍豈無心可以銘諸座

匏瓜詩【並序】

禹卿趙君別墅築亭曰匏瓜諸公咸有歌詠初不揆以淵明戶庭無塵雜虛室有餘閒作十詩以道其閒適之意在風俗奔競中獨能操守如此其亦可尙矣

出城十里餘小小築園圃墻頺補靑山月冷杵秋黍蕭然無人來風葉擁庭戶

志意若不足文書官有程何如田畝間脫落塵土星時時有佳客爛醉秋風庭

此書不可廢此酒不可無醒時自漉酒醉後還枕書人生天地間窮逹竟何如

人皆有樂地百僞奪其眞朝趨富兒屋莫隨肥馬塵不知竟何得空負百年身

靑雲半知已遐遁非寡合持身自有道許與不可雜君看誰卜鄰愼獨有懸榻

非無功名心樂此樵與漁炎涼各以時知力誰能渝蕭然一亭上心境還淸虛

只今終南山亦自有少室快捷方式以索價玆心素所疾一匏無餘事優遊保淸吉

匏瓜聖所諭系著亦何有時行與時止豈復論奇偶聊以名玆亭拍塞貯春酒

築亭瞰平野四望情意舒靑山入座來尊俎雜肴蔬𨿽無九鼎侈此樂亦有餘

以君邁往气未必能久閒惟其不自售所以行之艱作詩固可工亦可厲癡頑

楊庸齋移竹二首

子云築新居瀟灑過日月一官笑鄭虔忍爲塵埃沒歸來謝俗聲山影動檐樾看此渭川秋萬古幽興發

靑靑河畔柳旋挿旋成陰夭夭溪上桃蓓蕾開紅金誰能愛吾竹過眼從蕭森涼風歲云莫乃見髙人心

閒居雜詠五首

家貧人事稀蕭索坐茅屋𨿽無舟楫心詩書敢私淑髙臥北窻下淸風響梧竹

聖道豈逺人其源由灑掃惟彼賢逹人樂以不知老喟然嘗自傷立身苦不早

朱墨生涯拙靑銅勲業羞三山鳯伏月萬里鷹搏秋時時拂塵捲造物何悠悠

人生百年內憂虞何時歇不如棄塵事讀書古松樾偉哉聖賢心秋波湛明月

傷彼蕙蘭花不結君王池秋露有肅殺落日空山陂良無呈瑞姿虛名將奚爲

爲亷公廸壽

矯矯亷泉公有子令公廸讀書逹事體意逺文且質余玆何幸焉得與共憲職但願君侯心敬愼恆若一

諸葛武侯

漢運固已厄臣心無偏安出師非幸功爲國將勝殘所當盡者分不可期者天至今原上艸慘慘縈愁煙

○七言古詩

畎畝謡爲馬丈師易壽

君不見阿衡畎畆一餓叟孰謂乃有堯之心以身許亳卽自任從容一理無升沈又不見陶家松石艸堂月萬古笑傲聲輝發卽今有人誰似之介山處士心如雪怡情抱蒿萊敎子付塾說一家唐舜民肯事張儀舌先生於玆一何少先生於玆又何拙世間碌碌不足數賴有天徒與吾語茫茫四海少顏色會當下筆生風雨

爲朴散提刑壽

精神滿腹眼如漆落筆蛟虯大如尺君侯累世公卿家淸議到君能事畢憶昨臺中初見時虎頭金節含春姿陪從評議得梗槪磊磊落落靑松枝相期不得長相與汧隴秋煙漢城雨今年駐馬鳯凰泉定敎有此靑燈語便當載酒三百壺對君城南梅花株爲君上壽爲君舞醉倒不用春風扶

趙公泉

趙公智者流樂水性其天居人慕公義以公名公泉巉巉石齒作細穿引渠廚屋淸涓涓西鍬東鍤各有用門前半漑桑麻田微雨乍添春蕩漾輕風細蹙秋淪漣行潦之水無根源豈能逝者如斯川泉石之娯君實賢我意愛君或不然東甫妖氛今未已要君倒捲黃河湔

趙樊川

四十塊坐未出門樊川佳處來傳聞就中韋杜稱第一贊皇趙公今主人主人本是風雲客斡旋造化工彌綸西南雨漏不可塞以手補之天爲新慨然拂卻長安塵移家要與黃溪鄰霜葉煙花秋復春十年人仰樊川君鶴書一夕復徵辟玉案圭峯澹空碧巾車迢迢入燕國前日所聞今始識相逢重索城南詩才薄空慚少陵筆

送王敬之禦史耿伯玉臺掾東歸

敬之方平尙質直伯玉謨謀加致密中臺二妙卓有聲驄馬西來能事畢繡衣東望五云深盧龍煙艸金溝水欲知別後憶君時萬疊秦山秋雨裏

題趙明叔未央瓦硯

淒淒古月土花碧澑雨秋檐照螢濕龍拏虎搏二千年火烈風摧見枯質鈆香蝕盡星蕭蕭又逐幽人入潛室繁華百閱無好心淨涵秋波墨如漆神工巧護有所持主人鄭重董狐筆

書聽琴賦捲後

寥休愛君如愛弟爲君賦此盡琴意寥休旣作汗漫遊今君亦從此而逝嗚呼天地誰知音明月髙山與流水

鳯翔城南得京都家書

鳯翔城南山路迷鳯翔城東人來稀黃塵鞍馬偶相及乃是史子京都歸倉忙問訊語未已手出平安遺我思開緘一讀爲再讀咫尺慈顏不逺違怱怱二月長安道南北馳心似秋艸女孫解語學念詩應道在家貧亦好

雜言送劉樂二公

君看冀北馬逸足一展無九州島黃金絡頭亦不惡要與八駿追眞遊君看萬里鵠六翮搏淸秋安能只作梁上燕衘泥附熱空啁啾吾家劉兄誰與儔濟物不減商川舟吾家樂弟師前修慷慨已識元龍樓酒酣气張吐奇熖霹靂墮地騰蛟虯世間俗事不著眼況復筆墨鐫頑鯫南風吹云動髙興拏舟吸翠灤江頭江頭去天才三尺傾肝露膽皆公侯乃知君家富貴本易取落落不必工雕鎪我窮閉門秋水隈買田無力耕無牛墻根艸色上階緑雨中破屋枝撐幽不獨人嗟我亦嗟直以不愧消百憂因君作別一大笑始信寓說未易齊鵬鳩

杭州大雪【並序】

至元二十有一年十二月七日杭州大雪之明日偕中丞楊子裕治書侍禦史張夢符自湧金門登舟謁林和靖祠過太一宮憑欄四望吳山諸峯瓊樓玉樹上下一色日光皎然不敢正視長時在煙雨空蒙中忽覩此晴霽亦奇觀也夢符走筆賦長語數韻初不揆度牽彊奉次

寸腸不用多蟠結千計百思徒屑屑春風昨夜到梅花況是西湖好晴雪平時走馬入燕云不憶扁舟落江浙人生南北亦偶然造物何嘗管調爕竹捎松滴玉零星一樣林逋詩苦冽神仙官府小洞天琴鶴正爲我軰設酒酣擊楫回中流江山逸興悠然發自憐靑鬢已如絲只有丹心猶似鐡

利州值雪次張周卿韻

至元丁丑冬分核東川趍中臺二妙霍與張適與會遇成同途朝行長林夜守更語話情切忘﨑嶇偶然雪嶺滑復滑驛騎凡劣不可驅一日凡五墜五墜之外猶可探驪珠黃泥滿身不足笑大笑騃僕汝墜汝復來吾扶相看大吒復相語誰遣不守君家株我時酒熱气已張乃謂此亦何足成嗟吁與君更約明年行共看夔州八陣圖

題歸潛洞

巓崖鑿透苔花碧遶磵風來竹香濕龍頭蛻骨蟄不飛老殻中枵含古質橫林六月秋生衣垂簾冬夜春浮筆主人夢覺邯鄲來乍得幽深快胸臆君不見玉關將軍冰雪肌廟堂謨臣安危機一發不中羣口譏昨日把笏今扶犁誰知趙侯鬢未衰中流勇退世所推卻愁此志不終遂再使騰踏今昌期

送趙大中從李五祖奉祀嶽瀆

男兒兀坐近四十骨弱心痿徒補輯遶牀百匝呼少陵安得秋風生羽翼吾家趙弟本不凡鬢禿須長眼如漆江海方期汗漫遊一夕飛緘禦香濕天臺眞人馬子徵愛君能詩重君筆太華峯頭日觀西萬壑風煙入呼吸歸來落紙中書堂頓覺吾軰生輝光靑雲從此一萬丈回首俗物都茫茫

登朝天嶺

余來漢中凡三年大山小山行欲徧今年復有東川行大抵勢隨崗阜轉石頭犖確顚且危不獨心驚夢亦戰利州城北到朝天又是川行山一變懸崖皴澀畱苔靑石罅陰森欝松蒨得詩數語疑有神得酒百杯亦不倦回環應接奇無窮乃見平時所未見落落參軍正紫髯行行禦史眞鐡面相看大醉復長歌滅沒春鴻天一綫

適安堂

窮通有定分流坎無庸悲湘累自苦亦太隘韓子孤憤將奚爲人生百年渾幾時鼠窺鬼瞰徒成私何如樊川一樽酒往者莫究今已而秦川如畫渭如絲韋曲杜曲無聲詩髙堂駕空竹樹裏觚稜瀟灑含幽姿起居飲食頗自適不矯不飾隨所施舉手爲謝昌黎師乃今平原能得之有時髙詠歸來辭有時獨酌芙蓉巵人間所得容力取委之順之夫何思

韓監察所藏畫馬

房星降精云晦明天機滅沒麒麟行逸羣絕足豈易得側身佇目長風生憶昔周王走八極不惜千金買奇骨浮雲追電迆邐至千里瑤池才一蹴漢家沙苑唐虎臣隊色滿山云錦新只今雄駿竟寂寞轉益愁向駑駘羣吁嗟冀北亦古國安得天驥曽不聞駕轅伏櫪計必有王良伯樂誰其人韓卿好古得此圖索徧烏臺好詩客侵晨打門驚夢覺開卷金石聲■﹝口畫﹞■﹝口畫﹞雨中破屋百不遂才薄何以塞君責此圖一日當飛去看避靑驄洛陽陌

遊玉泉

少時嘗讀子虛賦愛其胸中云夢淮湘鄂越歷歷生風雨我思古人何悠悠遂欲大放心顏揮斥八極鞭九州島誰其捉我坐屋底壯心不死庸有幾玉泉一覿凡五年風水咫尺如千里孫劉愛厚有嘉招溫詩歷落亦奇士郜侯俊秀甫逺來騏驥不慚駑與齒借驢肩酒穿村行雲煙艸樹來尋盟初盤山腰探龍窟空明鴻洞玻瓈靑買魚釃酒放船入鰲頭掀舞蛟人泣鼓楫敲舷淩浩蕩嵓崖倒影屏風濕君能爲我傾倒雙白瓶我欲爲君■﹝扌棄﹞醉一吸復一吸沈竿續蔓不可測黒緑陰深五千尺杳然心悸身生芒泊岸爲著靈運屐攀緣古栢上層巓細路蜿蜒遶■﹝魚畺﹞脊萬古風從鳥道來夕陽天影凝空碧解衣小憇足力生西南更覓丹丘迹人生天地逆旅間貴無等倫惟有閒功名旣不麒麟閣箕穎自合相追攀折腰摧眉必不已役役沒沒誰爾憐我知此理有定論所遇所窮或者天東山歌酒乃大起夜郎醉月終其年古賢出處各有以安吾見在淸樽前

觀象詩【此舊作也至元十八年見之於並門張巨源家因錄之】

皇帝馬箠開雲南始得一象來中國中國傳聞未嘗見一日爭覩轟霹靂巨鼻引地六七尺左捲右舒爲口役耳項垂垂倍數牛皮毛蒼蒼艾豭黒目豎靑熒鏡有光背闊隱嶙山之脊卷髮蠻奴鐡作鉤要將驅使驚九州島吾聞國家方寶賢異物自至非所求誰能更上旅獒篇淸風萬古追西周

○五言律詩

送劉祥卿之上都

筆硯相從日於今四十年關山長契闊尊酒暫畱連汾水秋風裏灤江霽雪邊故人如見問爲說已華顚

送張夢符

磊落衣冠舊詩書照眼靑禮闈今妙選憲府昔才名漢水三千夢錢塘十里亭殷勤一杯酒江海望澄淸

送葉亦愚

向在諸生列孤危斥老姦今逢太平日咫尺拜天顏盡已都兪際無心用舎間錢塘八九月秋色滿吳山

挽呂丈子謙

憶昔京都日靑山拜上庠只今江海外白髮見諸郎行業誰先後功名竟茫無從酹秋艸三復白雲章

褒城卽席送何侍禦

話別京都後音書隨渺茫相逢漢臯上鞍馬又怱忙我淚狄仁傑君評許子將殷勤一杯酒此去重相望

送某學士

魯齋天下士髙弟數君侯立學心恆切居官行益修旱苗方渴雨健翮正橫秋尊酒何年夜陳登百尺樓

送楊子裕參政赴江西省

世契前朝舊臺聨此日同才謀知緩急肝膽見淸忠江海風煙裏瘡痍煦燠中太平十二策正要沃宸聰

夢弟妹有感

弟妹飄零久羮墻念慮間相逢應有日比老合投閒夢逐雞聲斷心隨馬影還淸明寒食近煙雨萬重山

順聖溫泉畱題【有序】

戊申歲初年十有七從先大父玉峯靖肅公來拜祀先壠曽浴於此今初獨來父祖俱棄世犬馬亦已四十嗟歲月之易得懷先人而詠嘆丘山零落堂構多慚因畱數字以紀歲月

破塜風霜裏諸孫骯髒邊龜趺埋老蘚翁仲臥荒煙宗邑嗟誰起文源愧我傳一杯淸酹底聊與慰重泉

爲唐佐弟壽

兄弟惟君我相看半白頭邇來方聚首今又問行舟風雨山窻夜雞豚石澗秋此期須有日燈火讀書樓

○七言律詩

三次雷苦齋韻二首

年前五月與行臺姜公別於太原之三郊爾後初畱滯居延者凡八月今始還司苦齋憲副以遊金山寺二詩見示因次其韻復寄姜公行臺

鞍馬黃塵已彊顏更堪白髮鏡中看曽陪尊俎回春暖正想音書慰客寒勝覽足供詩筆健相思今覺帶圍寛長江一碧橫千里無復秋風細有瀾

三仕陪從契分深每髙談議豁塵襟十年腳有隨車雨一片心無徙木金晴雪梅花曽漢上白雲秋水又汾陰黑河沙土揚州月別後相思直到今

次男必復韻

心頭何事最相關一片飛雲萬疊山去驛來年才得信分司六月不知還身歸造物乘除裏意在經營慘淡間爲報金蘭何侍禦別來今已鬢毛斑

奉次明叔趙君見寄詩韻

嘗擬騷人作問天賢愚誰後復誰前塵冠一拂豈徒爾霜簡千年要凜然自許已知吾計拙並驅那敢子爭先南風雁足詩來好歸思遙生秋艸邊

次重云儁公韻

山中月影共婆娑發興題詩墨自磨空負有言如鄭直未能遽止似商訛本來摶擊風稜少此去歸休意思多且喜居延凡兩月與君時一到無何

壽禦史中丞

丞相勲名紀太常君侯忠鯁復騰光靑宮意注文貞笏白簡風生肅政堂守道自當成豹變擊彊初不待鷹揚黑頭事業磨崖頌要共生平日月長

白塔遇表兄劉君

至元七年吾兄劉公之官謙州爾後初亦從事川陜治漢中漢中去謙州不知其幾千里也用是音信隔絕吾兄又遭際變亂艱險百至乃棄家業挈妻子奔竄南來初未之知也十有七年初奉命有事鞏昌因赴京都道出保定白塔驛與吾兄相遇不覺驚喜如對夢寐吾兄𨿽精神不衰而須髮已半白矣乃舉觴相勞苦吾兄因謂初言餘幾死者數矣在患難中毎南望屈指數吾兄弟輩如隔兩世將謂不復得會聚矣今見吾弟可勝喜哉但牧之弟尙在淮上不知當幾何時得相見也因泣數行初亦欷歔嘆念者久之且誦向贈別吾兄詩云少日驅馳四海心中年憂樂輙相尋爲不誣矣復白兄曰吾兄不愛死艱苦萬里盡忠本朝爲聖天子見知此舌尙在功名富貴恐廹吾兄耳別離愁苦之思當埽去乃舉酒上壽作五十六字以侑觴云

蜀道山尖上似天謙河雪片大如綿兵塵澒洞七千里音信消沈十一年馬上相逢有今日鏡中驚嘆各華顚幾時收拾田園了風雨燈窻共醉眠

拜詔

五更朝馬簇金溝共待雞人報曉籌萬國衣冠有今日九天宮闕照神州紫泥書帶鑪香拆赤羽旗隨日影流一片嵩呼春色裏戴盆何幸望宸旒

拜詔次尙書劉公韻

龍斾霓旌夾兩階九重閶闔一時開千官花底瞻天拜雙鳯雲間捧詔來生意根荄如啟蟄歡聲朝野似聞雷小臣蟣虱渾無補願酌春江酹壽杯

通明閣

千尺觚稜北斗橫一川煙樹冷云平瀛洲方丈知何在渭水終南畫不成天上碧桃靑鳯啄月邊瑤艸白龍耕自憐未斷人間夢赤日黃塵六月行

子陽李兄與余家交三世矣故於初頗相愛念子陽才疏意廣不屑細務且知時命未偶因放浪於詩酒泉石之間嘗自趙抵淇由洛陽登華山至長安而還得詩文二十餘篇皆名公投贈之什也至元十一年初以事來鎭陽得遂披讀敬書五十六字以發揮吾子陽襟期之梗槪云

不是孤髙不愛官只緣行路古來難一杯徑醉從人笑萬事無吾著眼看安得暫離塵夢裏放敎髙臥冷云端此心此話誰能會邂逅靑燈幾夜闌

贈答商臺符

玉削靑尖太華山君家名勝百年間相公開府今分陜吾子承家又鑄顏詩似晚江晴浪捲心如春水白鷗閒自憐南北成何事粗向交情見一斑

奉贈虛極劉仙翁

聞說秦州地上仙心無一物思飄然雲山想象俱成畫杖屨追隨惜未緣引鶴看花秋徑裏枕書聽雨夜窻前回頭塵土三千丈何處人間有洞天

次韻答左丞楊中齋

每驚塵慮頓成空曾接君侯玉麈風靑眼相看文字裏丹心都在簡書中一時人物誰輕重千古譏評幾異同明日洪都憲司去不能無意失諸公【子裕參政巳還中省公又戒車北上】

靑霞觀

花枝欹曲竹勾連中有靑眉地上仙淸露和香殊旖旎晚風吹鶴更蹁躚只知盡裏今無筆誰信人間別有天叫斷靑鸞飛不到黃塵一隔路三千

得男必復書

來時暑雨拍車頭到日冬煙壓艸樓酒爲瘴來須彊飲書因家逺屢輕投計回蜀道一千里徧走秦川八九州島咫尺還司敢停腳西南又入劍門秋

挽孟待制駕之

有志明時竟不伸士林公議惜斯人秋風斷鴈從誰托老木淸霜見本眞艸艸杯盤千里別悠悠天地一丘塵題詩忘卻傷心處爲是傳家有鳯麟

讀汪氏義武忠烈二碑

宣慰公初聞之久矣今年夏公枉過余於長安客捨不獲欵曲爲恨未幾初以事至鞏昌將謂得奉承言論以償夙昔願見之心也不數日公復以事詣涼州胸中欝欝未遂快愜因讀義武忠烈二碑作五十六字書以畱之以爲後日與公相會之資云

矯矯風神義與忠堂堂父子隴西公孤城抗節前朝事萬死開邊此日功上國賢藩俱倚重諸孫此志獨稱雄兩碑讀罷登髙望落日祠堂滿樹風

送梁貢父

少日騫騰鷹脫鞲牂牁秋色上吳鉤五年直到天低處萬里生還海盡頭尊酒相逢有今日惡懷無復論窮愁此行敷奏蠻荒了合近天家五鳯樓

挽陳參卿季淵

文源浩汗接元麻詩律新奇自一家人物百年誰鶚表秋風孤劍幾龍沙膝橫坡老敲門杖頭戴淵明漉酒紗恨煞歸來才幾日白楊原上鬧啼鴉

挽殷僉事獻臣

曽扈龍旗北斗傍逺持使節到扶桑性情邃密希前宋詩筆淋漓近晚唐方倚細陳淸淚疏不期便入白雲鄕傷心千里燕南道落日鴉啼壠樹蒼

次前韻贈雷苦齋侍禦

倚徧江湖寺寺樓卻乘騘馬到西州心如老栢千年雪節似蒼崖萬仭秋公議自當歸宿望時評且莫嘆遲畱萱堂彊健兒知學底是君侯可用愁

送程侍禦巨夫

一封丹詔九天來禦史靑騘翰苑才廊廟久勞思稷契丘園初不望鄒枚定知天下無雙士正在君侯此一回自昔楚材爲晉用中原麟鳯莫深猜

靑宮賜敎化參政海靑

瀚海東邊百尺崖崖頭霜鶻矗雲開紅香曉動千官合緑漲春圍萬馬來俊气共知爲異物老拳眞見不凡材當時寵錫非無意已有光輝極上臺

賜蒙固岱平章海靑

海東靑鶻气淩空錦臂絳籠下九重春水才溶千頃緑頭鵝已落半天風須知神物不易得自是聖皇酬有功丞相黒頭誰與比此心正要答宸衷

張提刑向尹大興天子以二海靑寵錫之未幾拜玆命則知睿眷之有在也於其行作詩以勉之

龍旗簇仗暖生煙鷙鳥搏空控老拳萬里風頭飛雪急千官影裏得春偏也知顰笑非徒爾始信澄淸不偶然爲報山雞莫回首雄心長在碧雲邊

吾鄕之崖有以靑得名者余嘗取以自號至元十四年偕禦史國瑞外郎周卿有東州之行道出閬州閬之南二十餘里佛閣突兀因周覽形勝得河南人王子京靑崖石刻不知閬之崖與吾鄕之崖一而二者耶抑海內一家山川脈絡同一元气二而一者耶或其偶與之合耶乃書此以識

遙遙閣道倚空靑湛湛澄江練影橫千佛參差半天上四山環合一川平雲間煙火無閒地畫裏升平有此行鄕國三年六千里偶於仙苑見崖名

畱別憲府諸公

五年騘馬顏何厚一日天恩愧不任共道相從有知已定交何必到分金兩行淸淚三年別一片白雲千里心珍重鳯凰池上客明朝走馬蜀山深

寄商左山

淸明後數日陪姚雪齋張鄰野雅集於匏瓜亭偶得五十六字奉呈左山相公千里一笑

麗澤門西十里亭記從別後幾淸明梯航遐國歸籌劃柱石中朝望老成滿眼靑山連夜夢一尊明月兩鄕情花時更向東臯醉膓斷雲間百二城

靑崖集卷一

●欽定四庫全書

靑崖集卷二

﹝元﹞魏初撰

○六言詩

奉答亷公勸農

亷君以禦史弘道六言二詩見示因次其韻又作廿八字奉送吾同寮太原之行

小烘茶瓶帶臘新封酒甕迎和醉裏西山南浦眼前仰嶺髙堝

滿眼江山圖畫五年風浪窮船誦讀愁無眼力裁培正在心田

章江晴緑逐春生鐵樹祠前有此行人笑靑崖癡老子愛君古意未忘情

港口舟行是日室人生日寄此爲壽

歳歳逢君此日相望長在他州風雨吳頭楚尾五年才共行舟

今歲才春又別洗妝應在書樓細卜歸來消息荔枝紅徹迎秋

○七言絕句

贈髙道凝

侍禦道凝之尊君侍郎先生在中綂末建元之前十年我先大夫玉峯被召薦中州名士大夫六七十人有曰西京髙聖舉年三十已上博學善屬文通世務有器識亷介有守可使臨財亦可以臨政歳丙辰遺山元先生入燕初朝夕奉杖屨曽聞其說今之能文者李之和髙聖舉人莫之識也自後初嘗求先生之文如記如序如詩文往往讀之不能捨去道凝初相識歳久未嘗以事相接至元二十年初承乏江西憲司道凝已彌綸省闥有日矣用是得欵奉言教今行臺金陵敢以四絕句歌詠其梗槪云

吏部眞純玉不如濟時心徹五云車中州名品存公議先子垂亡有薦書

吏部文章不近名悠然流水與云行百年文柄遺山在曾道波瀾獨老成

中郎才業自家傳際遇靑宮倚注偏最愛兩年無一事雍容籌筆直如椽

江南驄馬舊知名共喜金陵有此行去去鳯凰臺上月拍江風雨聽秋聲

贈李吉甫

故人相見眼增明尊酒殷勤且未平恨煞簿書塵土裏兩年寂寞度秦城

贈史子桓

泣血尋親白髮兒牛腰半是昔人詩傷心四十年前夢一片白雲無了時

贈宋碧湖

碧湖老子識朝賢白璧明珠有此篇靑眼相看豈虛語不妨收是買山錢

趙伯恭母八十

養心戒飲不易得讞獄平反陰有功聖善壽徵應在此百年無日不春風

峽山寺

擘破深靑太華雲中浮濃緑是通津畫圖盡有江山在紺碧瑤環恐未眞【寺傳有袁氏玉環故事】

宣徳

曾侍蒲輪四月行入冬風雪哭銘旌到今三十餘年事依舊山圍水遶城

寄揚州金使君

兩年不到摘星樓鴈隔江聲送客愁昨夜金山船上月澹隨帆影過中秋

栁潭垂釣

陰陰楊栁一絲風腳底行雲在鏡中不爲君王肯同載便將煙樹換齊東

巡按京兆口占二首

二月五日巡按京兆諸君祖道漢中城北醉中口占二絕至陳倉書付金州邸萬戶之第二子持去

憶昨春風石馬園【園有石馬二不知何代墳也】偶因離別卻成歡杯行交錯殊無意酒到轟騰不屬官

此別分司拚數日渾教聚首是三年臣門如市心如水有底藩籬不醉眠

記昔

寶殿光輝記昔遊川原風物入悲愁兒時曽識東園老彈指中間到白頭

望漢王城

漢水之北有原峻削其上砥平土人以漢王城目之至元十五年因課農登法隆院閣時山雨乍晴緑野平逺在奔走覊鞅中得憑髙佇目亦一快也乃書此以識

陰陰樓閣復層層腳底風煙緑樹平行到上方人不見倚闌獨有漢王城

獨石

打頭土屋椽如漆容膝荊牀雨似秋分例一杯糜子酒幾時能近鳯凰樓

洋州公宇讀文與可蘇東坡詩刻

篔簹太守雪堂詩花滿亭臺酒滿池今日水空花老盡一庭秋艸罥虫絲

宋氏家藏花光墨梅

人說花光物外仙文章豪客欲移船春風畱在三花樹要與東溪結後緣【束溪總尹漢臣自號也亦善於梅事故云】

寒食不出

想得西湖放滿船禦街楊栁已生煙輕風細雨無人到獨立海棠花樹邊

冬除

行役經秋未到家入冬消息望燈花擁衾坐數更籌了明日春生喜有涯

贈筆工李子昭

廣寒秋頴雪離披湯沐中書舊有期千古管城今樂地未應人笑是書癡

雲中郡賦雲中一首

雲中近代稱名郡樓閣風煙亦可觀一上官庭傳徳語文書如湧事如攢

獻龜

六月二十二日予降日也靑溪早發舟人以龜來獻

自嘆元非搏擊才海南歸棹趂風回一杯湯餅逢今日獨有河神獻壽來

放龜

繞足靑毛背縷金未應無意出江深從今去去淸淵底珍重千年共此心

送李兩山

南來喜見兩山詩袖裏春風鬢欲絲明日朝京五千里正如賈誼入關時

送李鶴田

樂章十二見才情掛劍文章老更成吉水一椽茅屋在不妨髙臥看秋耕

送敬伯仁

牀頭白酒屋頭山未老誰能得此閒收拾寜山哭麟解更休容易向人間

送耶律百彊

不是孤髙不愛官過庭長恐負淸歡一盂菽水還家日衰俗中間得此難

送楊季海

交親零落鬢如絲兩袖秋風一束詩明日還家有人問靑衫不似讀書時

險阻艱難四十年西溪詩筆舊情緣珠簾寂寞西山雨又逐孤燈上客船

丰州

五更騎馬望明星細艸坡陀迆邐行一片長川天不盡蕎花如雪近丰城

溪亭午憩

傍溪亭子蔭龜魚花竹迷藏畫不如檢點江頭春事了不妨髙枕臥看書

三徑納涼

闌干欹曲護羣芳恐似陶家欲就荒日午坐來松影合南風吹雨似秋涼

題陰徳記後

大定間漳州董公爲道源李先生撰陰徳記書二本一備史館采訪遺逸一遺其子師孟俾知仕進之所來由嗚呼前輩喜人爲善且樂於激勸其意味乃如此道源先生之遇不遇𨿽與文正公不同志則一也其爲人必不凡故爲時輩所重敢作詩以識之

不爲良相願爲醫落落胸中亦自奇一片活人心思在百年名筆有眞知

峽山寺別云憲使文宣慰詩人李梅南

來時船疾不曾登去日星飛又促行徑爲諸公暫畱別四更燒燭看題名

代州別劉雲溪公

愛我疏愚獨數君愛君眞實更何人相逢不惜相將去醉倒玉壺別有春

寄逺別

千里長河五年戍萬山風雪斷來音屋頭昨夜霜如席愁折金閨一寸心

田家謡

五月軍回未有期不禁煙瘴入枯脾馬頭一骨還家日只有弓刀似舊時

爲戴秀才題張騫乘槎圖

一片枯槎物外仙浪花如雪水如煙只應直到天開處冷笑閒橫盡日船

新寨二首

萬事乘除不可期此行休怪到家遲千山萬水秋光裏盡是君家得意時

送別交親有所思卻愁騎馬到家時從渠看得靑山飽人事如今不要詩

弘州

百年雄傑玉屏老疑有英靈在此間幾日鄰鄕買田了閒時騎馬看南山

出湓浦寄劉牧之

九江一月又吳東千里靑山半日風昨晚看潮亭子上一尊白酒與君同

胡仲濱益堅齋

不爲求名效獨醒不緣蹭蹬便忘形畱教吏部文章在盡是君家座右銘

宿神溪

千丈危巓鳥道斜萬山深處有人家年來常有催租吏卻恨溪流片片花

醉吟

一別醉鄕千古夢無邊塵事百年身靑山滿眼花如錦莫遣劉伶笑殺人

杜止軒詞翰

方朔才名語意新牧之風調筆如神龎眉苦節秋風客未必如公出處眞

十月見蟢子戲成

蟄後垂纎見亦奇只應佳信示前知牀頭鏡子拈來看未分淸霜入鬢絲

松澗張君

老澗陰深百丈崖崖巓松影矗雲開幾時得向松間醉細聽秋聲帶雨來

梅坡張君

曲水亭邊酒一巵風流文雅記當時而今西去船頭月除有梅坡五字詩

竹山張君

山上亭亭竹萬竿山前花木曲闌干髙情誰似山人好教子讀書不覓官

竹

冷拂苔痕緑影香細抽空碧出鄰墻風來瑟瑟驚秋寂雨過梢梢弄晚涼

送僧遊蜀

峨睂山色錦江春劍壁空嵐玉壘塵別後登臨有佳句不妨忙卻坐禪身

港口舟行

雞犬山田計未成白頭又有海南行只應湯餅逢今日兒女相看話此情

送周集賢正平致仕東歸

江山如畫四時春獨有■﹝土巢﹞陵气象眞館閣風流有今日鹿庵之後更何人

寄耿伯玉臺掾

愛君情味唱君詞一別秦亭有所思碧玉骰盤荔枝酒夾城花暗獨來時

嘉慶圖

小小瑤華楚楚蘭茶芽瓶子荔枝盤太平三百年前事猶及江南畫裏看

劉漢卿蓮社圖

不爲廬山面目眞不因詩酒自由身髙情未落龍眠筆元是羲皇向上人

畢舜舉蘭亭圖

歷井捫參蜀道難扁舟江海又狂瀾昔賢觴詠今無復畫裏風流亦好看

伏生授書圖

心傳心學見都兪秦火燒來一字無若道漢儒無補益如何畱在授書圖

韓君美所藏支遁觀馬圖

千金奇骨豈易得方外若人猶爾憐自是龍眠有深意不應參作畫中禪

王武子看馬圖

深院移牀簇侍兒髙盤云髻緑絲絲情知櫪下駑駘骨不到渠家入看時

題楊國寶藏畫馬圖

黃馬昂頭似喙烏墨云滿身千里駒而今沙苑春風裏落日晴蕪澹碧鋪

鴈鷺圖

晴溪沙暖鴛鴦睡小塢花濃蛺蝶飛誰畫賓鴻與饑鷺澹香疏荻雨霏霏

題楊國寶鵲華風雨圖

簿書堆山日停午坐久髭須滿塵土爭如六月濟南間鵲華峯頭看風雨

宋上皇詩意圖

月落風煙變古今畫圖今見入淸吟可憐意象經營日不到蒼生未了心

馬嵬

九齡旣罷事已矣偃月堂深禍更深縱把霓裳都拂去未應邊馬不駸駸

春艸坡前萬馬塵麝香猶帶荔枝新思量前日盤中舞含笑君王是路人

卜彥才所藏赤壁圖

江山人物記當時再得坡仙境益奇今日披圖見髙興簿書慚愧鬢如絲

出西鄕

人歌人笑上茶園花淡花濃隔稻田十日按行秋色裏畫圖才出武陵川

越王臺

春風靑艸越王臺腳底連雲海舶回萬國升平有今日笑人陸賈奉書來

葵堤散步

堤上葵花爛錦光晚風吹袖獨彷徨不應畎畆棲遲處忘卻傾心向太陽

送別

去國十年鴈影秋又逢離別可堪愁猿聲一道巴山黑黃葉孤城月滿樓

贈史紫微參政

王浚樓船一夕風順流聲勢下江東誰知更有如椽筆气壓吳山第一峯

郊行

入山深處更山深一片晴波一片金莫道人家不成畫羊牛都在緑楊陰

題竹林七賢圖

滄海橫流百戰身此心獨有醉鄕眞逢君莫怪淸狂客辛苦潘郎拜路塵

書字崖

溝上蒼崖丈五髙昔人題此詫邊勞到今二百年來許一片空圍半野蒿

梅嶺前人有詩上得梅山不見梅又云著俸買栽三十本淸香畱與雪中開因次其韻

南海城邊奉使回庾關曽記嶺頭梅自憐心似千山雪不見淸香次第開

題牧牛圖

流水蒼煙緑樹坡靑山牛背飽經過生平盡有安排處辛苦齊人扣角歌

淩徳榮竹石圖

翠影抽空弄晚涼雨苔含碧漬秋光漫山桃李春風底不似幽人意味長

寄答雷按察

中州元气文章伯四海今知有使君一片濟時心未了風稜亦足張吾軍

行役匆匆力未任欲因衰懶事幽尋詩來重謝多提奬跛鱉何堪有此心

題盛教諭家藏山水圖

剪破湘云一片春澹橫濃逺總宜人幾時跳出黃塵去此畫中間著此身

瞿塘圖

瞿塘事去已千古蘆荻花飛兩岸秋四海升平有今日臥吹簫管到杭州

油井

細澑津津湧石尖云腴隱隱復暹暹銀釭滿貯燃燈坐似向東川看井鹽

百井

才出並州第一程憑髙百井見孤城瀟瀟風色今如此卻憶梅花雪裏行

懷古

人道梁山是帝墟石樓苔雨上金鋪千年畱得降王在辛苦昭陵六馬圖【幹陵前有東西班共六十四人衣冠各異皆刻本國王名及所受唐職云】

題李吉甫所藏寥休詩軸

誰道寥休與世疏靑天推上六龍車看來詩筆今如此著白山人恐未如

徽州學正胡泳子遊自京都來過予於維揚以士常中郎長詩見示又省掾王約彥博謂子遊文筆有中州气象用是不敢以常書生遇之十月復會於杭且以樂府辱貺將拏舟歸江東因作二十八字以贈

冠無獬豸帶無魚鶴步芹宮足自如一片靑山滿船月不妨讀盡晦翁書

挽宋海印居士二首

詩酒交親半老臣田園成趣自由身回頭行路風波裏得似先生有幾人

楊栁陰陰拂緑苔杏花寂寂向誰開黃梁夢覺知何處白玊樓成不更來

九日對菊憶姜霍二使君

秋意生香簇緑云土膏栽滿石頭盆誰憐白髮人千里獨對靑山酒一尊

髙樹圍前射箭時小書樓上共題詩揚州燈火京城夜獨立秋風有所思

渾源

曽從仙子看南山玊井波深雪色寒今日重來三十載兒郎騎馬是淸官

三角城

靈夏兵塵百戰鏖城根石壁矗云髙當時遺老今猶在說是山前有界濠

挽姨兄尙書劉公五首

外家宅相悲零落母氏風流記阿姨獨有吾兄今又去百年親話更誰知

髙梁河上十年別白塔亭前再見時萬里風沙顏色黑敝裘如結鬢如絲

鐵石心腸報主知一生一死隔毫釐旌旗日影丹墀上三拜尙書亦自奇

牧之萍梗寄吳東南北音容只夢中莫恨終天曽不見天髙畱付若堂封

中郎堂上尙書宅才得從容又別離今日歸來亦衰病兩圍秋艸不勝悲

許左丞哀挽

至元戊辰嘗從先生入京見先生敷奏如學知生知之說人心道心之論皆欵曲至到𨿽承詰問辭气自如繼掌大政辭不受祿今𨿽云亡令人慚仰不肖頗辱教愛敢作詩以哭之順聖魏初抆淚書

學道躬行意味眞愛君辭气見忠純千秋萬古先賢傳合作中朝第一人

挽李仲常運使

劍門秋色記分司煮茗西湖晚誦詩靑眼如君幾人在不因鞭策獨傷時

挽司農侯伯祿

人誇鐵面自河東晚歳潛心理性中一日歸來便長往幾人終始得如公

挽趙教授

馬鬛封前乏妙辭牛腰捲裏又題詩傷心故老凋零盡誰說宮門唱第時

挽夾谷士常

公事關心毎盡勤文章細意見爲人野齋不負爲知已馬鬛封頭筆有神

挽宋漢臣鑑山

長安醉倒十年餘老木淸霜一夢如前輩風流幾人在鑑山詩卷有圖書

挽輔正臣

讀徹閩人痛哭詩風流遺愛見新詞傷心禦史靑驄馬今日行行避有誰

悼亡姬

艸堂一覺巫山夢行雨行雲今不知半夜靑燈兩行淚催妝猶記去年時

亷泉

亷泉喬木出氛埃聞道平章手自栽一衖緑衣人不見依依如待相公來

滕州王直卿父母八十之壽

人生偕老古猶稀八十相看一與齊有子有孫家事了千年雙鶴上天梯

成美堂

偃蹇昂藏頗自奇與人成美不求知黃金鑄就官街屋不及傳家一軸詩

子午渡早發

五葉葵花盌口平虎蹄新過樹無聲三年按部成何事才見山王逺避行

汝郎川

汝郎川闊艸油油禿尾河淤一漫流行上沙岡人不見黍田平碧澹生秋

秋江晚景

老樹蒼崖漬雨秋布帆風滿夕陽舟生平一半江湖夢不到元龍百尺樓

池荷衰颯菊芬芳策杖吟詩上艸堂滿目暮云風捲盡郡樓寒角數聲長

佚老堂爲庸齋薛先生題

人海抽身得自由只隨耆舊見風流而今冠蓋長安道老死黃塵不肯休

書王伯堅尙書海棠詩卷

栢鄕花好入詩傳夢裏石家錦障鮮記與使君曾共醉江郊亭下水如天【江郊栢鄕之園名也樹下有池如浸爛錦伯堅尙書以夢符海棠長詩見示有栢鄕三樹尢堪誇之句因書二十八字以識拜觀之歳月至元辛夘七月四日】

甘泉

羊牛幾點土空黑盡日人煙不數家賴得甘泉城外道洛波如練帶川斜

府谷

行行春雨復秋煙西去長安又幾千落日空庭望南北黃河城下水連天

解仲傑景陶軒

梨花澹澹栁絲絲午夢醒來半醉時門外紅塵三百丈至人髙臥看陶詩

愚軒

牀頭白酒屋頭山數冊閒書竹兩竿張目不知人說似門前騎馬是髙官

蕭禦史公琰

章章綿蕝叔孫通矯矯麒麟禦史驄四海升平有今日更須危論沃宸聰

順聖先壠拜祀後有述十首

譜牒從姬舊有傳移家桑水憶當年只緣遺澤今仍在畱得諸孫拜墓前

菽水承顏盡所歡傳家風土占髙寒力田桑梓供租了孝弟讀書事最難

袖裏春風事藹然不爭功利不爭賢蘇州一說天機在南北無兵四十年

不愛君家億萬貲求師教子動京師春風丹桂三千尺秀出十郎更兩枝

操藝逢時與命違恬然心思不求知兩魁文賦今仍在正是諸孫墮淚碑

河北兵塵撥不開河南撐住數奇才郟城一死人爭惜不到褒忠廟裏來

羽書南北無消息山壓孤城破卵時一片丹心倚天地未應巡逺是男兒

危節中間奉節行堂堂忠義見平生歸來杖屨林泉下誰遣天朝識姓名

詩禮庭闈少日情亂來風雨一燈靑殷懃著就三千字畱與諸孫見典刑

丘山零落愧何窮堂構空存慘淡中倚日靑松一千樹石鯨鱗甲動秋風

東峽

靑崖直上聳蒼煙東峽中邊盡水田賣劍買牛吾有意會須桑梓似當年

馬謙甫頥貞齋

不必區區名利場恰將眞僞試論量捫心有愧秋風屋便與山雷是兩鄕

○賦

三秋霽賦【並序】

丙辰春正月不雨夏四月不雨秋七月雨雨之明日霽僕也感萬物之得時傷所懷而未遇遂與客登燕昭之故城而眺焉艸木林莾川原隴阪文文質質千種百品若有喜涼風順白露私分成遂有期而不尢怨於天地間者僕於是心攝神靜气浩志定而向之所感一掃而無幾矣孟軻氏所謂捨之者非也助之長者亦非也槪於此有得焉因一賦云

羲和烜赫以鞭馭兮扇乾坤於一鑠柰時令之靡常兮忽金精之炳爍起燭龍之久蟠兮吸滄海其如勺沛甘澤於四野兮俾死者而復作扶桑曉兮白日升淸風發兮重光明無山阿與陵陸遞攺色而增榮田千里兮咫尺黍離離而變靑如行役之調饑獲壺飱與豆羮太行掃碧以西鶩碣石東峙其崢嶸漁散舟於岸曲席翻明而漾輕林陰疏而逗日見行客之營營駭螮蝀之焜耀奄東天而橫掣忽空中之白鳥亂晚風之晴雪髙者隆低者偃顯者近微者逺無甘苦與彊弱齊結實而錯落皥皥乎如三代之民兮不知孰爲之然孰使之若也予於是悚然中以外變情因迹移鼓腹長嘯神和气怡知昨非而今是諒窮通之有時舉酒飲客侑之以詩釣寂寞之濱兮魚鱗可食登巉巖之嶺兮雲輕可衣有書而讀無疾而嬉富與貴兮貧與卑得不得兮吾何知客曰蕭瑟兮艸木搖落而變衰憭栗兮若將逺行登山臨水兮送將歸此非楚大夫宋玉之辭歟蓋秋之爲气肅殺寒涼似乎叔世君昏政荒故商婦起琵琶之怨逐臣多去國之傷今子以可悲者樂可戚者洋洋何也余徐應客曰蒹葭蒼蒼白露爲霜匪霜而蒼爲妖爲殃匪蒼而用爲怪爲狂知垂綸采芝者非示潔則知走髙門要大駕者不足揚此天之理所以一吾之理所以常固亙千載而彌光者也客亦驚悟形神兩忘但煙汀之去鴈空夕艸之寒螿

靑崖集卷二

●欽定四庫全書

靑崖集卷三

﹝元﹞魏初撰

○詩餘

木蘭花慢【爲安總管壽】

記鳳凰城下走飛騎扈龍舟正春水生波頭鵝落雪風偃貂裘西南憲司髙選自並汾以去數君侯處處隨車有雨行行白簡生秋今年冠蓋駐梁州民物沸歌謳看緑水平田人家煙火桑柘鳴鳩輝輝虎頭黃莭道看看飛下日邊頭盡把中原山色與君同醉南樓

又【爲姜提刑壽】

記當年分陜擁飛蓋入長安把渭北終南秦宮漢闕都入憑欄追隨大渾幾日又嘉陵山色上徵鞍楊栁離亭痛飲梅花樂府新翻一封丹詔五雲間全晉動河山看匹馬橫秋弦轟霹靂虎臥斕斑生平此心耿耿道君恩未報敢投閒袖裏升平長策春風咫尺天顏

又【爲完顏振之壽】

笑功名謾我都幾許競匆匆記玊佩紅鞓長安陌上人指靑驄歸來買田故園盡人間社燕與秋鴻喚奴拏魚溪上看兒種豆村東算來何物是窮通只有讀書功愛杖屨風流崖西古石捨北長松宦塵千丈如海更何心鞍馬避奴童萬古醉中天地井蛙湖海元龍

又【爲馮副使壽】

記春風門巷騎竹馬舞靑衫笑我拙何堪君才十倍頭角巉巉讀書故都喬木更含香蘭省並歸驂醉聽灤河夜雨淸吟太液秋蟬別來何物是新添霜入鬢毛尖正渭北江東莫云春樹得共新銜人生別離居半但公餘有酒且醺酣幾日鄰村桑柘夢中煙雨江南

又【宋漢臣墨梅並敍】

嘉議宋公於予爲世契兄向過洛陽吾兄適宰是郡尊酒畱連者累日邇後訃音至長安余不勝驚悼今年以事來京師其弟義甫祕監會余於東溪出示嘉議墨梅橫幅因作長短句一章兼致區區追挽之意云

愛筆端造化春不盡思無邊看詩意精神不求顏色物外神仙回頭水南水北覺冰姿玉骨卻淒然一片肝膓鐡石三年雪月情緣洛陽尊俎記畱連慷慨正華年恨鞍馬匆匆長亭老樹芳艸離筵西風鴈來何許忽傳將幽恨到重泉昨日東溪再過不堪塵滿冰弦

又【次韻奉答劉雪溪兄】

記漢臯亭上從別後幾秋風愛詩酒追隨衣冠雅重車騎雍容回頭白雲汾水又傳將淮海避靑驄官府年來有禁音書未易相通肝膓如鐡气如虹佳句入淸雄問渭北江東莫云春樹此意誰同虛名百年慚愧賴吾鄕風味近河東幾日鳳凰山下雞豚社酒迎逢

又【贈閬州揚宣撫】

問髙城鐡甕緣底事淨妖氛道霜落長安元戎閫令萬騎云屯人人知自有用望金湯直上撼乾坤海陸鯨鰲掀舞秋風怒捲孤豚將軍卻恐熾炎燻玉石到俱焚便立馬城頭扶傷弔病不侈奇勲區區蠆鋒螳臂算從今都合平吞一片旌旗閒暇夢魂常繞夔門

又【送張夢符治書赴召】

正江南二月春色裏送君行對芳艸晴煙海棠細兩不盡離情思量漢臯城上共當時飛蓋入靑冥醉後嘉陵山色馬頭楊栁秦亭十年一別鬢星星慷慨只平生愛激濁揚淸排紛解難肝膽崢嶸此心一忠自信更太平丞相舊知名寄謝艸堂猨鶴移文未要山靈

石州慢【畱別雷禦史】

才得相從還有此行難合交錯公餘頗喜新涼杖屨頻承談益白衣蒼狗不如付與無心到頭誰是眞功業天地盡知音足淸風眀月應惜枯罷未脫瘡痍鞍馬不嫌驅役筆底淸霜隠隠巳沾鬢髮秋風萬里飄颻老鶻摶空鷦鷯尺鷃甘沈沒開歲待君來滿江南春色

又【次髙郎中道凝韻】

千古汗靑勲業幾人能是雄傑麒麟畫像當年轉首許多除折前村月底一壺春酒追隨梅花解軟肝腸鐡萬事盡悠悠只固吾窮節愁絕倦逰歲莫棲遲風雨一枝鳩拙意廣才疏事與古先殊別夢中鄕國閒時獨上城樓角聲旗影供淒切醉裏倚闌干滿西山晴雪

滿江紅【寄何侍禦】

少日肝腸云夢地气吞八九今老去才疏計拙百居人後倦處收回行路腳懶來噤卻吟詩口算従前四十九年非如回首風與月湏長久誰放我成三友笑官倉紅腐可堪癡守倒鳳顚鸞吾已矣淋漓醉墨蛟虯吼盡都門冠蓋擁紅塵靑靑栁

又【寄何繼先禦史】

落日何山人好在鳳凰城闕還記否長安城下一桮離別芳艸連空春欲暮落紅千片飄香雪憶使君昨日出潼關今三月吾有意従君說君爲我能周折想臺中評議正勞提挈走馬秦川塵土裏離愁一似年時節問白頭老母倚門心何時歇

又【爲書史王慥甫壽】

年少才華文字裏已曽相識還又喜栢臺髙選我承飛檄筆底輝輝多古意幕中隱隱當勍敵更今年相従入川來良多益心與膽當如後須不負文章力要他年事業轟騰霹靂自覺空疏成底事愛君文雅吾平昔把淸江都與釀成春如鯨吸

又【爲雙溪丞相壽】

借問中朝誰得似相公勲舊記前日風雲慘淡雷霆奔走萬里野煙空緑樹旌旗莫捲熊羆吼便挺身飛出虎狼羣人能否元自有談天口初不負經綸手更詩書萬卷文章星斗樂聖銜桮應暫耳不妨桐院閒淸晝願壽桮靑與北山松俱長久

又【爲張右丞壽二首】

梁甫孤吟已認得眞龍頭角記當日江山如畫一時英略立馬便談天下事鳳池十倍揚州鶴更詩書萬卷浴心胸無丘壑活國手千金諾自不負麒麟閣算點鞭餘事不妨淸酌今日文昌虛八座鬢毛莫遣星星卻要袖中霖雨洗乾坤浸寒廓

天造云雷問誰是中原豪傑人盡道靑錢萬選使君髙節自有胸中兵十萬不須更事張儀舌看千秋金鏡一編書心如鐡天下利君能說天下病君能切要十分做滿黒頭勲業樂府新詩三百首篇篇落紙揮冰雪更醉來鯨吸捲秋波桮中月

又【登汪師展江樓次張周卿韻】

落日江樓山不盡亂雲橫碧還又見人家煙火倚天靑壁貔虎夜攢分逺近魚龍人海無南北道軍門昨夜有人來傳佳檄歌慷慨余平昔今潦倒嗟何及幸此身膏沐太平文徳方喜詩壇逢老手卻愁酒陣當彊敵便從今都與捲降幡知吾必

水龍吟【爲祖母太夫人九十之慶】

玉峯千古髙寒浮花細葉難相稱風流不減謝家林下藹然輝映最關心處歲時伏臘蘋蘩薦敬笑人間兒女那知許事空脂粉香成陣慚愧兒郎艸艸滿金桮緑浮春瑩此心但願旁沾親舊年年康勝一曲龍吟又傳佳語尊前試聽道期頤未老十年今日再安排慶

又【余誕日不得與兒子必復相會聚者凡六寒暑矣今年是曰必復以詩上壽有勇退神仙今不逺之句因以此曲示之】

平生翰墨箕裘誤蒙獬豸分司早登車攬轡風煙萬壑連云鳥道五載歸來中臺無事江南芳艸記錢塘門外西湖湖上登臨處知多少夢裏五雲樓閣正瞻依玊墀春好南海陰風越臺暑瘴不禁懷抱白粥靑虀平心養气萬緣俱掃便従今收拾黃牛十角只閒中老

念奴嬌【爲王約齋紹眀壽】

離騷痛飲問世上功名畢竟何物眼底誰能知許事只有雙鳬仙客一局殘碁兩窓疏翠談笑揮冰雪紅塵千丈定知不到雄傑昨日黃菊籬邊淵眀招我逸興悠然發今日秋香猶好在請對玊芝仙骨富貴謾人雲翻雨覆枉換靑靑發不如髙臥浩歌且醉眀月

沁園春【畱別次張周卿韻】

自揣平生百無一能此心拙誠甚年來行役交情契闊東奔西走水送山迎遙望神州故人千里何意今年共此行瀟蕭雨算幾畨茅屋燈火殘更従教長路欹傾■﹝扌棄﹞一醉都消磊磈平向白雲直上君吟我和緑波江畔我唱君賡恰到相逢又還相別慚愧人間功與名長亭外望野煙春艸不盡離情

又【送霍國瑞】

雞舌濃香朝馬晨鐘十載禁庭恰行春緑野従容冠蓋人家煙火相望升平一夕霜臺又頒新寵白璧靑錢到姓名人爭道看春風袖裏霹靂抨轟誰憐漢水孤徵得旗斾相従有此行愛風流凝逺長歌細飲靑燈夜語欵曲交情恨煞文書官程未了又到殷懃唱渭城百年衷算悲歡離合幾度長亭

又【次張可與郎中韻可與郎中與晉卿徳昌以樂府相唱酬不揆奉次】

三子追隨文筆崢嶸相如上林正遙山雨過嵐光湧翠平湖風起天气行金老我何堪頹然於上得共停舟賞此音髙歌罷似千山月冷萬壑龍吟玻瓈莫厭桮深盡塵土機關苦用心對湖山如此安能不醉交親知己何處重尋慷慨中流闌乾拍徧離合悲歡一古今眀朝去向滕王閣上暮兩孤斟

水調歌頭【送張夢符】

一代橘軒老胸次浩無窮當年比度元李气象鬰相同況是文章翰墨濈濈龍拏虎躍又得復齋公俯仰想前輩風采照區中羨君侯三尺劍六鈞弓風雨墮地奔走齷齪笑田翁今日衣冠華選前日龍門桃李歌詠入淸雄看取次回去奏論大眀宮

又【喜雪】

南國晝多霧大是寫眞詩今年何許風色吹作雪花飛人道使車剛節我道使車和气此語未應非簿案盡叢雜梅竹復參差釣魚君今老矣復何之人傳日邊消息四海入皇威況是髯張臒霍偶有相逢今日時更吐奇辭朱子有佳酒連爲倒瓊巵

感皇恩【次商參政韻】

睡起獨登臨不禁殘酒樓上闌干壓晴栁好山凝望良足慰余心友風煙春近也平安否畫戟朱門誰堪炙手茶社詩盟要長久年來和夢無復東奔西走麒麟新畫像從渠有

鷓鴣天【次姜禦史韻】

雨過雞窓覺夢淸文書一束五更燈愁於饑鵠癡於鶴間愛孤云靜愛僧人似月酒如澠幾時別墅醉秋登髙情千古閒居賦世故驅人不易能

又【九日晉溪】

何處龍山事不偏晉王祠下水浮天參空鐡樹三千文刻石名臣五百年歌浩蕩酒如川暫陪珠履對風煙自憐白髮無能事只有丹心在日邊

又【霍國瑞母八十之壽】

少日教兒苦讀書只今驄馬到亨衢鏡中雙鬢秋難染膝上諸孫玊不如花澹澹竹疏疏風流好个壽星圖平安日月従今數百歲平頭盡有餘

又【贈王敬之禦史耿伯玊臺掾】

去歲新秋別鳳城今年春早會秦亰人生離合知難定客裏相逢重有情花淡淡栁靑靑半風半雨若爲平淸眀得暇還相覓醉倒沙頭碧玉瓶

又【室人降日以此奉寄】

去歲今辰卻到家今年相望又天涯一春心事閒無處兩鬢秋霜細有華山接水水眀霞滿林殘照見歸鴉幾時收拾田園了兒女團圞夜煮茶

江城子【爲祖母夫人八十之壽】

如兒花額粉香勻點妝新看來眞八十風流都屬太平人長日篆煙琴一曲瓶水暖麝煤燻酒烘仙頬暈微醺洞庭春要平分兒女團圞語笑重情親更看藍襂紅袖舞歌婭奼小諸孫

南鄕子【贈友人】

一別五云城慚愧朝陽有鳳鳴奔走幾年成潦倒堪驚底事能傳萬古名猶記少年行可慣淸罇獨自傾昨日東岡歡笑處誰醒吸盡人間竹葉靑

定風波

長日身邊一事無放癡兒子走相扶不道牽衣緣底事笑指杖黎門外看平湖好借西鄰霜羽鶴更著靑松和月兩三株一片春風千古意請倩取龍眠作个壽星圖

朝中措【爲寒仲山僉司壽】

五年憲府記相看秋水淨門闌一曲驪歌別後眼前萬里河關愛君佳處文書堆積意思安閒看取淸秋射虎短衣疋馬南山

淸平樂【祖母夫人壽】

珠圍翠繞塵土知音少一曲淸琴松月曉兒女肝腸容了歌聲不用琵琶銀桮細斟流霞歲歲而今時■﹝亻侯﹞小溪晴雪梅花

太常引【黨氏園亭紅梅次徐子方韻】

亭亭淸瘦阿誰鄰合占了百花春蜂蜨漫成羣只山煙澹月最親舊家窓戶精神好在紅簇麝香新有酒到吾唇便拚作花邊醉人

人月圓【爲細君壽】

冷云凍雪裦斜路泥滑似登天年來又到吳頭楚尾風雨江船但教康健心頭過得莫論無錢従今只望兒婚女嫁雞犬山田

點絳唇【次商臺符韻送何侍禦】

昨日郵亭樹頭一帶靑山晚緑波淸淺人與天涯逺今日相逢緑蟻新醅滿歌聲斷落紅零亂夢逐春來鴈

又【爲孫叔庸壽】

月底秋吟愛君星斗銀河句拍江風雨認得回舟處十角黃牛曽是生平語相將去緑云千樹作个菟裘計

浣溪紗【爲劉歸愚壽】

前輩風流有幾人拚教詩酒百年身小紅燈影近新春醉裏看花城外寺閒來課種水南村人間百僞不如眞

又

心地寛平見壽徵鬢鴉勻薄只靑靑從今卻是數松齡除卻弄孫無一事閒時鍼綫困時行小兒新語喚文苓

又

燈火看兒夜煮茶琴絲香餅伴生涯秋霜原不點宮鴉十月好風吹雪霽一天春意入梅花壽星人指是仙家

○序

遁齋先生詩集序

先生諱元節字子元遁齋其自號也弘州人渾源劉南山翁以女妻之傳其賦學中進士第雅尙气節不隨俗俯仰仕至宻州觀察判官旣罷卽逍遙鄕裏以詩酒自適年五十餘以卒壬辰北渡元遺山名重一時於入品於文字毫髮不少貸嘗收集中州名士詩文先生得與其選且爲之傳故先生之文行於是乎公論定矣其孫振伯起至元十九年勅授江南浙西道提刑按察司經歷以亷幹稱二十三年會余於杭以余有鄕曲之舊頗相愛念因以先生詩集見示古律共若干首余謂金國百有餘年以文章名家者如黨竹溪王黃華趙黃山楊趙二禮部雷李王麻諸公不啻百數十人其餘爲兵亂磨滅者不可勝計今伯起收集先世遺文以爲子孫傳其意亦有足嘉者嗚呼衣冠之後有不得已在胥吏在商賈在農工卒伍者知其有先業之美而能繼起之是又吾伯起之心也故並書之其年五月順聖魏初引

送殷侍郎獻臣使日本序

唐殷侑使回鶻韓昌黎謂曰今人適數百里出門惘惘有離別可憐之色今子使萬里外國獨無幾微出於言面豈不眞知輕重大丈夫哉又謂士不通經果不足用初嘗以是謂凡受命於朝者無得失利害必盡夫公而已一有計較則私矣今天子仁聖克肖天徳際海內外罔不欲覆燾至元三年旣受諸國朝賀將遣使諭日本用敷宣聖意命朝臣擇其人宰相以今殷君侍郎應其選制曰可京師去日本不知其幾千里也殷君受命言笑自若用是知殷君能審輕重者矣通經術者矣公無私者矣非其侑之後身必有以得侑之心者矣然則通烏氏開身毒置交趾郡不患其不能辦也燕大夫士咸有歌詠順聖魏初爲之序云

素庵先生事言補序

太上立徳其次立功其次立言自世變不一有委心於權謀謂之知死心於勢利謂之通苦心於雕虫篆刻謂之文故立徳者鮮立功者鮮立言者亦已鮮久矣嗟乎士君子所以垂憲於後顧所學何如耳遇不遇不論也素庵楊先生少羇孤致力古學爲名軰所推重嘗著事言補三卷至元二十五年其壻陳祥觀農江西以其書示初請序所以意初年十六七時曾侍我先大父玉峯得拜先生於木庵英上人之歸義方丈今四十年矣先生有獲麟詩二首蓋其明年之詩也初晚生不肖誠得附名不朽何幸如之今考其上篇如曰以儉養福以謙養貴以知養富又曰五就湯五就桀非孟子之言也其中篇如大學衍義節有七例其所謂筆削者蓋有爲而作也此又見諸行實非空言比也其下篇如酒癡之論如人妖鐡面之譏舉可以爲世訓士論惜其遭際變革羇旅隠約使先生之蘊蓄負荷百不一施𨿽然有所爲不亡者存焉耳其自序謂書勸戒蓋學孟子亦不異於歐陽公也有能識先生之志采先生之言其於事功不可謂無補至於論文字紀風俗逺讒嫉安困窮先生𨿽得而錄之非有意於文也玆又不可不察順聖魏初謹序

山莊雅集圖序

古今一天地也人物一元气也元气一古今不可以二故山陰蘭亭之集春夜桃園之宴竹林七逸洛下九老𨿽巨細不同其托物興懷自得天地之妙者豈以古今有二哉至元丙戌馬卿徳昌拉諸賢出錢塘門或舟或騎要以陳氏山莊此君亭爲約旣至亭在萬竹中軒戶足淸杯盤足古酒數行談議蜂起笑謔間作觴猛於陣詩嚴於律燻陶浹洽其气象有大不凡者明日諸公咸有樂府以歌詠其事又令子昻趙君圖之且囑余序所以意余謂湖山拱秀花竹呈麗此不必論第我輦所以自立者其一於古其不一於古余於是有懼焉敢序因以例和樂府附之

送尉生序

云川尉生從余學將歸覲其親求餘言爲佩服之資余謂古之學者自小學入於大學自格物致知以至於修身齊家各有敍程朱兩先生於語孟中發之詳矣苟能熟讀而力體之古人不難造也生其勉乎哉先儒謂教人者如醫家對病用藥若曰必掲其受病處從而藥之生亦質美嗜學而謹於守畦畛者也余不能言余嘗以書獻當路者其自謂則曰讀經以治心爲主不泥章句讀史尙气義不喜敢死怪力之士作文先大體主意而鄙雕刻涉世貴知義有守而恥不通此余所願學而未至者也今亦以告生生其勉乎哉

送尙秀才序

厥初生民倥侗渾蒙𨿽秉彜罔不在越匪修弗率未有不替於天性之初惟彼玉石旣切復琢玆用異於塊礫惟彼箘楛旣括復羽玆用應於機張惟彼稼穡旣耰復鉏玆用望於有秋若古有訓黃帝堯舜氏作其政一其民醇其學罔攸顯道亦無不在逮文武成康人民匪彛防慮周逺越百姓裏居罔敢不敬天徳惟稼惟穡朝夕克服厥躬間於藝獲時則有若庠序有若老成詢玆大倫不暇他以爲不惟不暇亦不敢周徳旣衰重耳小白疊爲盟主沽功府利誕惟厥縱於匪彛其後有國立王亦罔克念聽則或専於兵於刑於權謀於鉤距於捭闔於縱橫於鬼誕於貨於佛於玄百孔具出於是先王大道泯泯棼棼日入於壞學者尙賴六經孔氏之學僅存而不泯以仰鑽髙堅用明天命俾知所止定恆懼寒暴因乃畫簣於一爲可惜也保下尙野從余學今將歸獻書求餘言余聞曰勤力一心乃其有成作止交戰危微孰明爾尙式時先民之訓夙夜惟厲華其末必植其本圖其始必思其終愼厥攸好爾克敬在徳余惟汝畏酒壺旣傾序以識別

送王之問序

古所謂天民大人者一於道義而功名不論也志於功名者富貴不論也世變旣降士气益弱天民大人卽不敢論而所謂志功名者尙邈乎其無聞焉是以竊位苟祿之譏偹員全身之謗往往有之玆感激之士所以痛心疾首有不能自已者然也吾友王君之問肅而剛約而有文在今賢相君廉公賓席有年矣至元歲丁卯將拏車詣京師余恐其遭罹頓挫遂有落寞不平意於其行乃飲之酒以張其气且與之言曰廉相君方以天下爲已任故𨿽荒僻窮陋一有奇俊猶將搜抉欲共升之朝況其美材巨璞已在其宇下者乎吾子可毋慮所慮者惟吾子去就之當否與持心之變與不變爾就之不當而富且貴人孰以爲榮去之當而貧且賤人孰以爲辱世之苟得患失之士泛泛踽踽脂韋囁嚅若水中之鳬若轅中之駒若饑龍之乞憐何沒沒敗人意如是耶吾子懷抱利器有賢君侯爲之依歸持此心以往能不爲風俗所移易功名不難辦也吾子其行矣

送王國賓序

君子非無名之患無令名實難名身之文也言名之輿也言之不辟名之不逺宜哉昔叔孫豹有言太上立徳其次立功其次立言徳上也功次也言又次也咸無焉爲眾人生爲五榖蠧死與艸木朽何沒沒也夫或曰言以駕說者也學者將務駕其說則冥行擿埴道莫之索其次用何如也曰中天下而立定四海之民君子樂之存乎命故堯禹躬行仲尼皇皇非命乎非命乎堯禹不言之孔子孔子能言之堯禹非堯非禹余以春秋論語爲贅疣棁之藻童子之雕刻施之天下壯夫不爲末也末可勝乎是以華而不實蕩而不法君子恥諸餘友生王子國賓有志於言將以是鳴於世者也余願子以孝敬爲冠屨謙讓爲襟帶中庸詩禮爲佩服則其言之出也鏗乎球琳瑯玕之戞焉燦乎絺綌錦繡之錯焉於以補造化於以變風俗於以參天地之盛衰不然何名之多言足貴哉子行矣他日有遨遊諸侯間气象熖熖者非子而誰

送歸愚劉丈尹新河序

近代用人之法不過曰資曰望而已資以禦其常望以禦其變常者有司之事變者宰相之公知其變不知其所謂常則鳳鳴而鷙翰顏狀而跖心者得冒進矣則夫拔於稠人之中任以不次之位非明眼者不敢遽以旬月取相一歲累遷者爲至當故範文正公立朝抗論置百官圖指示曰某遲某速此公此私意者範公不敢一於變而必爲之防限者杜私門抑干進爲後世定法也知其常而不知其所謂變則一枝棲鸞百里不足展驥足者亦有之矣則夫積日累久循序平進非體道者不敢遽以十年不調七十爲郎者爲至公故冦忠湣公當國除拜見吏持例簿進卻而弗視曰宰相器使百官若皆用例非所謂進賢退不肖也意者冦公不敢一於常必爲之振舊革獘古者取人才求實用從當世之公議也大抵用人者不可不安其常而亦不可拘於常安其常而不知所以時出其不常之用以神吾之常則其獘也不可止國初法令簡易將相大臣皆得以意辟召逮中統至元之間肇定銓格俾循序而進久變而忽常人固以爲駭方常而遽變人亦以爲駭噫當是時器使百官吾知其爲難矣𨿽然銓格旣定因其有常才者待之以常因其有非常之才者待之以變從施橫設無往不可顧吾所自立者如何耳無患其坐廟朝爲天子進退賢不肖者不能也五叔歸愚劉君才而望者也今循序尹縣屈而不伸蓋可知已𨿽然孔子嘗爲委吏矣必曰會計當而已矣常爲乘田矣必曰牛羊茁壯長而已矣孔子盡其在我者在人者不論也人以常待我我以常處之則人之待我者非不善也人以常待我我以不常處之待我者當必有能辧之者矣方今郡縣之職非若曩時也有養廉之餼有奉祭之田有皂隸以供役使有考課以辧能否是豈可不上爲天子下爲斯民而中以伸吾之所學乎然亦有所謂難者不可不知也荒逺細民知天子有意於治懼司牧之非其人以撓吾民生將悉其情而升黜之用是豪猾不逞之徒苟在任者一有棖觸則舞文欺詆必排擯而後已不然卽竢其滿秩之日羣聚嘩噪遮道而訾辱之噫風俗如此任是責者急之則民怨興緩之則公賦缺不謂之難可乎𨿽然亦必有道以持之公平廉斷與物無競不以近而動者吾知其不足辦矣若一爲猾吏所餌左右不敢舉動良可惜也吾叔當代名士是固能審處矣而初屑屑以言此者蓋以立法有常執法者𨿽以常待吾叔初不敢以常待吾叔也宰相所以造化是法者也𨿽姑以常待士初不敢必其終以常待士也幸吾叔不以常自處則宰相自不能以常待吾叔矣異時聞新河治最宰相奏白不敢以常尹長遇之然後知初言爲不妄也於其行謹以是序送之

槁城尹闗君哀挽詩序

至元五年三月朔槁城尹闗君子玉卒明年其孤子某泣謂初曰先人少遭閔凶挺身自樹立行唐邸侯尢器重之嘗薦於故蔡國張公張一見大喜命典屬縣先人辭不就卽杜門卻掃彈琴學易澹然與世味相忘若將終身焉者中統壬戌順天宣慰趙公辟先人咨議其事先人從容贊畫不求赫赫名用是歷曲陽髙陽槁城三縣令所在有能名今不幸棄世不得展盡蘊畜寧爲無遺恨邪某早夜思所以慰藉九原者惟是縉紳先生之哀辭有所闕耳先人雅重吾子幸吾子序其端初聞愕然且謝曰令先大夫不以初不肖頗相愛厚嘗命初爲邸侯作北嶽露臺記間與語喜道河朔諸將事迹且曰某少時不學好騎射貞佑間河北豪傑並起某時因邸侯數相與往還用是得其事迹爲詳每念古人遭際艸昧功名事業播在人耳目至今不朽者以其史傳爲考實故耳今國家立經陳紀百度修舉他日太史氏必求訪遺逸某將封諸將事實以獻不識何如初應曰昔韓昌黎以李翰林所爲張巡傳𨿽頗詳宻尙有闕者又不爲許逺立傳愈痛之爲作張中丞傳後敍具載巡逺事垂不朽又有答元微之侍郎書論甄逢父濟卒不污祿山父子宜得書初嘗以是推愈心知其賢於人者益逺夫忠義感激之士魁巍偉雋之迹要當與白日爭輝不幸一旦磨滅而不聞豈不深可惜也君能擴推是心則他日登要津秉國政必不肯蔽賢以自售比之聞人之善頷而下咽小有過必極口暴露而後已蓋相去萬萬也別後方期大用以展布所長不意遽有此不祿今吾子將懇求縉紳先生之哀辭以爲泉下之光是亦吾子之職分耳初聞令先君與藏春相君最相愛念相君名重天下衣冠所倚望此正遺山所謂鄴中賓客應劉徐阮皆天下之選使坐無陳思王亦不得不爲西園淸夜惜也初敢爲吾子發之初再拜序

○記

江漢堂記

堂在漢中其始構與構之之所在今不可考其字則魏了翁之所書也了翁宋名士其所以書必有以也聖元有漢中幾五十餘年名公巨卿典是郡者非一能不棄了翁之所書揭之於公署之後堂亦必有所取焉耳第以歲月逾邁風雨頹圮一往一來或未知其所以然爲雉豕蒿礫所混𨿽漢中士大夫不知有了翁之書者況究了翁之所以書者乎至元十四年陜西四川道提刑按察副使安公士甫以才得尹是郡乃葺其堂而了翁江漢之名始出余適以按核至公與余有一日之雅俾余記所以意余不敏不能度公意敢私爲之說以詰公曰絲簧夜燈錦綺春麗觀遊眺望公豈有心於玆堂乎燕閒休息賓從雜坐談說蜂起公豈有心於玆堂乎會計出入毫髮不少貸一予一奪籠絡豪右公亦豈有心於玆堂乎不爾則必曰田菜多荒粟帛不給吾於此堂可以議之賦役煩重因仍蠧食吾於此堂可以治之羣小並進以私害公吾於此堂可以去之英俊下沈文治不興吾於此堂可以舉之煢獨抑欝無所控告吾於此堂可以信之說未更公竦然曰詩所謂他人有心予忖度之君之謂也余徐應曰公之所以葺堂之意今竊幸中之公知了翁所以書堂之意乎敢並爲公陳之江自岷漢自嶓冡淵深渟蓄湍激奔放源源混混不捨晝夜𨿽百折必至於海蓋天地之元气流而爲江漢元气餒則江漢涸江漢涸則乾坤幾乎息矣人心之有義理髮而爲事業其揆一也義理明則事業著事業不著由人心勝而義理之心塞矣故一心之公一心之江漢也一言之信一言之江漢也一行之謹一行之江漢也苟反於是則旱漧枯竭無復生意矣與夫秋之溝夏之港朝盈而夕涸何以異哉知天地之有江漢當知了翁之所以取名於江漢知了翁之取名於江漢當知吾身之自有一江漢不可徒羨夫鶴山之書札而已也公拱手曰君記竟矣請書之吾將從事於斯

趙公泉記

趙公家世將種在金朝父祖昆季咸有戰功死王事者數人公幼業儒學不窘偪章句卓然以逺大自期上在潛邸公與亷趙姚張諸人偕入扈從主上龍飛詔公宣撫陜西四川等路朝廷艸創百度未偹況西南國都之門所以蓄內釁而啟外侮者人莫不以爲懼公至具言天子聖明宣布渥澤以恩以威𨿽以杞子逢孫之黠悉縮脰於殻而莫我敢發卒致內外帖然使主上無西顧之憂者公之力也由是公之名重天下將謂謨謀廟堂佐天子出號令旦夕可冀矣公乃中流勇退買田以泉石自娛得古夏侯氏之地在長安韋杜之間負少陵而揖終南雲煙竹樹錦綺錯繡四時朝暮光景萬狀昔人所謂輞川之鄕社桃源氏之別墅者正在此也初公旣得卜乃引東澗之泉以漑蔬藥以供庖丁之用又鑿池植菱荷養魚數百尾每四五月之間旱輙細流淙淙僅濡石齒而已則所謂小有江湖之興爲之索然用是瀕北崖以鑿之有泉湧出如隙光如匣劍■﹝圭上石下﹞然淸泠歷引而南由書院由蔬圃由堂由池隨所用而之焉當暑潦方漲亦奔湧湍漣有聲舞盤渦而蹙輕浪甚可愛也及其風定煙收澹如醁醽𨿽云智者之樂而禪僧野客亦有所慕焉公時屐履其間居人望之若神仙焉因以趙公名之初謂古人以人取名者多矣如柳子厚之袁家堨蘇頴濵之君子泉皆是物也夫其以袁家名堨者必袁氏之有主乎堨也以君子名泉者必其神之有類乎君子也今士大夫以公名是泉公亦以泉受是名其必有說也士大夫之說余能知之謂公嘗少攄底蘊而秦中百姓至今歌舞之使其執大柄輔大政其潤澤天下也必矣庶幾公之後出得若是泉以平天下之欹坎以潤天下之枯槁以流天下之穢惡以鑑天下之妍醜此其所以望於公也然公得是名而不辭不能無疑因以詰之公曰余以丁內艱廬丘隴朝夕哭踴比得痺疾自分閒退久矣然所以自治自勵者奚可少怠余觀夫泉之就下不爭則似謙不幾於顏子之不伐乎盈科而進則似約不幾於曾子之養气乎蹈險不疑則似勇不幾於季路之有爲乎源泉混混不捨晝夜則似道不幾於君子之自彊不息乎古人盤盂有銘幾杖有銘若韋若弦皆所以自厲也余之得是泉而喜之者亦將以是自銘也不然則役於物而急於名是以巧智自私余不敢爲也初謂泉一也士君子得之而所以期公者如此公得之而所自守者如此然則君子之所以必觀與夫觀之之有術者於是爲益信公諱良弼字輔之本卹品人家贊皇者四世矣今占籍於玆焉

重修懷州三皇廟記

太醫王某詣初言懷州孝感坊舊有三皇廟五間蓋壬子歲州醫教授趙元張淵管勾張嗣興所創也迄今四十餘年矣至元乙酉某承太醫院令造供禦地黃於其間某謂奉上藥物不敢不精潔且三皇醫之所自出也其廟貌圮毀疏漏如此甚不稱輿望乃與本府官及醫生輩相與重修之凡用緡若干𨿽木石已具未遂落成某今年供上赴北太醫院以玆事奏聞欽承睿旨俾有司施行請紀其始末以詔不朽初竊爲伏羲氏法象天地畫八卦以通神明之徳以類萬物之情神農氏教民五榖嘗百艸木黃帝與雷公岐伯論討經脈旁通問難經方問說之書出焉醫之有本不於是以求之將何所取衷焉可謂知本者矣𨿽然子醫也知醫之本於三聖人當知三聖人天下萬世之本也太極未分而奇偶畫陰陽而無窮陰陽合變而萬物生理亦無不備不有聖人孰明是理孰體是物孰爲之垂教萬世由是觀之萬物一五行也五行一陰陽也陰陽一太極也太極卽此理也此理明則天地位而萬物育故歷代祀典所在官司歲時致祭昭其本也聖上慈民愛物與天地爲一心與三聖爲一體凡在有司可不體聖上之心發三聖人之妙用其司牧天民順其心不彊其所不欲寛其賦不迫其所不爲不奪其時不困其力使之雍雍有親嶄嶄有義長幼有序內外有別養生送死一無所虞則陰陽安得不和風雨安得不時百榖畢登鳥獸艸木咸若當是時也三聖可以四皇可以齊乎三矣是豈止補榱棟炷香火爲醫者所自出而已邪𨿽然亦不可謂不因吾子軰啟之也謹記

重修磻溪長春成道宮記

至元十七年重修磻溪長春成道宮成提點方誌正具筠溪李公之狀以文來請謝不敏不獲按所具狀磻溪在鳯翔虢縣界一泉絕淸泠北流二十里入於渭層巒疊嶂秀異如畫初入谷口甚狹沿溪五六里豁然塏爽土膏腴而樹蓊鬰雲煙朝夕千態萬狀使人顧揖之不暇所謂尙父之釣磯者在焉其曰磻豈非以是而得之邪始重陽王公寓寧海馬氏棲霞長春子知其爲異人往師事之得心傳焉又二年與丹陽馬公長眞譚公長生劉公從重陽公遊汴未幾重陽厭世長春與三子護葬於終南之劉蔣村長春以溪形勝慨慕古昔因占居焉洗心煉行深造自得時作詩以開示元祕用是名聲藉甚大定二十八年詔赴京師築館於萬寧宮之西以便咨訪明年乞還山從之明昌辛亥東歸棲霞又二十有八年適元太祖聖武皇帝遣近侍劉仲祿召至雪山之陽虛席以問至道對以寡欲修身之要愛民永國之方及上天所以好生惡殺之意上皆嘉納之是時干戈方殷賴是以全活者不可以數計古所謂仁人之言其利漙哉蓋近是已又四年勅居燕之太極宮卽今長春宮也又勅悉主天下道教事又四年乃羽化又十有一年弟子洞眞於公住持終南重陽宮感念磻溪祖師煉化之迹兵亂蕪沒召盧志淸軰經度之時闗中甫定土荒人稀艱於得食磻溪當東西軍旅往來之衝志淸軰披荊棘薙艸萊修垣墉力耕稼數年之間棟者宇者楹而礎者始有可瞻仰而定居矣乃額以長春而觀焉又十有四年眞常李公代禮嶽瀆炷香祖庭以恩例升觀爲宮而得今名焉志淸卽世道士方誌正繼述其事志正有幹局能自勤苦刻勵以倡率乃眾構大殿三曰玊虛曰通明曰太宗玊虛之南太宗之北曰南昌曰方丈自余細大各有攸處嗚呼如志正者可謂篤於向道有志而竟成者也𨿽然是溪之在太古荒寒寂寞與山川天地爲一气初無名知也及尙父奮起佐周以有天下立齊與周相爲終始當斯時也君子謂如羲皇至於唐虞文物始偹可謂溪之治世矣自周自齊歷漢魏南北隋唐迄於五季幾二千餘年遂寂滅空洞不復有大賢者出君子謂溪之復太古也亦宜自金大定至於今百餘年有長春公積徳累行開闡元化風行四方以人主之尊猶物色而招訪之𨿽逃虛而樂山林一言可以利天下不憚煩也用是人人想望其風采至今髙其徳而不忘當斯時也君子謂如宣王勞來安集光啟前烈可謂溪之後世而中興焉又謂自今至於百世萬世溪之復古不古或益張熾光大則存乎其人焉至於丹艧粉碧上觚稜而棲金爵是又吾長春子之甘棠云

勅建眞武廟碑記

國家肇基北方以神武有天下歷聖承承際海內外罔不臣妾主上眷膺天命嗣守大統稽考典禮以潤色鴻業立宗廟議禮樂定官制炳然蔚然文物一新惟是宮殿未備羣臣請定都於燕上可其奏逮至元年始勅有司經度其事議逺近略基址平板幹具餱糧分功命日以肇建都城旣役之﹝原缺﹞年十二月庚寅城之西髙梁河有蛇出焉長尺有奇首金色觀者以閉藏之候非所宜出乃今見之其爲靈恵也昭昭矣咸奉香迎拜蛇馴而近人引頸顧盻領其誠意而去明日復有靈龜回旋岸曲金文燦錯眾悉以爲神太府監玊牒齊布哈以其事達禁掖皇后俾詢之博物者曰是何祥也或以玄武神現爲對皇后雅欽神靈卽命於所現之地構祠而像設焉有司方庀工蕆役皇帝若曰神能大庇吾民可不敬錫明享以答靈貺乃詔大其棟宇以行工部尙書叚某董其役仍以詞臣文其石謹按張衡思元賦云元武縮於殻中騰蛇蜿而自紏蓋蛇龍類陽也上應乎乾綱龜元物陰也下應乎坤軸惟陰陽交和而神應斯至今主上神慈威武子育億兆沈幾開闔旋乾轉坤其創制立法則有魏孝文之度焉其綜名核實則有漢孝宗之則焉至若覲光揚烈以辭色假借臣下使之敢言則周成王唐太宗不啻過也加以敬戒不怠肅恭神明宜上帝降靈以表彰徳信而昌明景祚於無窮也臣初敢百拜稽首獻銘以對揚天子之丕顯休命銘曰

元武惟星黒帝之精有來其徵有占其靈將應其龍徳之馨皇帝曰嘻神保是承赫赫厥聲綏我思成盍惇其申錫之誠乃大其庭乃髙其楹鳥翼矢棘神之攸寧以長我王國之禎

重修北嶽露臺記

嶽古恆也先王奠祀用秩玆表乃北歷代承承明禋休享罔有降革金衰羣盜蜂起奪掠斬艾所在蕩盡時國朝肇一區宇禮文故事日不遑給故嶽祠爲爾寂寂幾十餘年天誘其衷故萬戶邸侯爲建正殿四方始有瞻拜之所殿南餘二十許步舊有臺以容俳優抵角變幻百戲之獻乃募工起南山白石而崇擴之髙丈弱從仭十有一三分仭之一有奇橫如之經營規度凡五易寒暑計費錢二千餘緡侯沒後十有一年其故人闗尹子玉丐余文用識不朽余復曰邸侯河朔名將其英鋭敢悍之气固已光耀本朝非此可以鋪張萬一且謝不敏玉曰有金南渡河北羣雄如牛毛弱之肉彊之食鄕人惴惴焉其心危獨倚公以爲重公亦以此自任貞佑初天兵南牧眾推公主石城寨丙子石海亂歲且饑民瀕於沙河者夜采魚藕艸糧以餬口晝穴窨不敢出海遣何運副者擁精騎五千駐之曲河村得一窨卽食之析骸爨骨腥聞於天公不勝忿恚募健勇者得數百人與何鏖戰生擒何刳其心以謝眾用是順天都元帥府升公爲恆州安撫使其年十一月與武仙騎將葛鐡槍戰有功帥府承制遷公爲驃騎衛上將軍元帥右監軍金虎符恆州安撫使如故庚辰正月武仙復陷眞定公會諸部兵欲謀必取行半道聞中山李成叛卽趨恆申儆守偹俟釁將動五月武仙遣人將精兵萬五千人屯於黃堯之兩山與眞定爲犄角之勢且欲逼恆時麥方熟恆人持此以爲食武兵日芟夷之公召諸校謂曰今恆邑乏食軍不滿一千與其坐視民死當與此冦一決戰大丈夫成則爲侯不則爲禽亦何恨也諸校亦踴躍期一戰先是武兵畏公威名不敢近及奄至營中不知所爲自相蹂踐比曉溝壑塡溢腥血蔽野得畜牧甲仗糧糗不可勝數恆民賴是得活其年十月攺知中山府事公剛勁自信不畏彊禦甫數月有畏愛之稱又五年攺行恆州元帥府事國朝以馬上有天下故元帥爲貴階又十有四年詔公以萬戶統諸道兵圍宋師於歸徳取之遂收略宿州光州及薊酇臨渙等縣以功詔鎭歸徳又十有九年卒壽七十三子浹以虎符嗣職今移鎭息州公平素悍勇有大志逢時艸昧與羣雄角逐視殺戮攻掠若袵席然而能敬恭神明不靳已財若殿若臺咸出雅志卽今瞻望廟貌使人有焄蒿淒愴之心者皆公之所自出也廟多古銘刻非公持護則破裂若井樁者有之矣僕不佞辱公平生知待公今亡矣他日紀太常銘神道當必有任其責者僕特因故舊尙因是臺以道其梗槪用嗣永久吾子幸無讓初曰苾苾芬芬祀事孔明先成民而後致力於神者邸侯有焉人之有技若已有之人之彥聖其心好之不啻如自其口出子玉有焉禮五嶽視三公諸侯非境內不得祭季氏旅泰山仲尼乃進林放以厲冉有世變益降家自作古風俗因緣遂通上下而祭焉當河朔潰裂綱傾維崩人心之存惟有畏神禍邀福幸而已然擴是心以往則猶可以撲虐熖而戢毒螫是以君子尙有取於斯焉書存呂刑春秋紀胥命皆聖人所以待叔季之義也古今肇祀禮軌會當舉廢典巡朔方侯甸男衛邦伯咸執幣贄駿奔走以相助柴望或者未必不以是臺爲玆嶽告朔之餼云公諱順字從政世爲眞定行唐人

怡然亭記

漢中耆艾西軒王先生有亭於新居之西字曰怡然蓋其子無疾無妄爲先生偃息徜徉之所築也亭以茅峻以土階戶正離牖隨日出納北軒與暑相抗懾故冬燠夏淸其下植松植梅竹植冬靑椶桂雜樹卉有盆池有石山有小曲徑𨿽近闤闠翛然閴然大有山林佳處气象其中貯以六經子史及前賢義理性命之論冠婚喪祭之說異端詭怪縱橫利祿一言不得與也先生本髙平人從父祖避兵徙居嵩山之陽甫志學又從鴈門李公入蜀回駐興元一時達官爲其子弟築館請受業因畱家焉先生早罹兵難艱險百至旣息肩益讀書以究極義理爲本根以踐履躬行爲實學故郡生賢良咸師表之至元十二年勅授本路教官旣受命無幾何時卽以老疾辭其年朝廷以陜西提刑移治南鄭時先生與無妄如澤攺葬其考妣明年初按部自雍還始得與先生相識先生巍冠博褐進止舒徐其容莊其辭溫藹然程朱家語錄中人也用是嘗侍幾杖十有五年初至自東川一日與客登玆亭客有顧門楣而問者曰夫所謂怡有怡怡之怡有怡聲之怡有怡然理順之怡此所謂怡何怡也先生未對初應客曰王氏此亭必具此三說然後爲義備無疾無妄於於友愛克敬克弟怡怡之義見之矣觀其事先生溫恭是式遊居有常奉所欲以養之柔色以溫之則怡聲之義又可見之矣至於先生自少而壯自壯而艾𨿽遭罹險艱造次俯仰無所愧怍今以其所見者考之先生薄於世味不以官達功名用心不以子孫田宅用心不以矯飾聲譽用心方寸平和無所干求一順於理如葬藏如祭享如教諸生灑掃應對進退悉有本源制度表裏無一毫滯礙處怡然之怡可不於是槪見之乎世之昆弟以財產相傾奪以言語相忿■﹝忄﹝士冖田疋﹐上中中下﹞至終身有不相悔悟者孟子所謂好貨財私妻子好勇斗狠不顧父母之養其心如劍戟如陷穽如豺狼禽犢豈知夫怡聲之聲之義哉如韓子所謂足將進而趦趄口將言而囁嚅觸刑辟之誅戮僥幸於萬一者或茫然若有所失而未得或赧然若有所觸而未安或戚然若神有所未定或枵然若肝膈有所不足夫如是而能造夫怡然之閫域者未之見也此亭之怡蓋兄兄弟弟父父子子分而言之則由一而三合而言之則自三而一者也客曰誠如君言先生笑而作初亦自謂無愧辭相與怡然而出後二年無妄以府掾有能聲辟置之司因徵予說以爲記復告曰先生之怡油然自得於理義涵泳之中日用體踐之實故爲識者景仰如此若子昆季之怡旣無失徳尙日加勉不可少有虧歉以傷先生之怡其歸語汝兄毋忽先生諱得輿字戴之西軒其自號也

麟齋記

王文慷慨尙气讀書以左傳爲專門之學因名其名齋曰麟蓋取春秋獲麟之意也初謂麟仁獸自黃帝堯舜以降歷夏商而周麟不屢出也夫麟必得天地仁厚雍和之气以生在黃帝堯舜禹湯文武之前其仁厚雍和之气比屋皆然𨿽有麟不以爲麟平轍東遷王室實蠢蠢焉齊楚秦晉吳越熾烈之熖始波蕩風靡以橫蔽六合故有爲窮奇爲檮杌爲饕餮爲魑魅魍魎爲蜂蠆毒爲蠱雕爲長彘磨牙垂涎食肉於血當是時而麟出焉則其爲麟也固宜不然則郎之狩紅之搜孟諸之田必有粲然而鬛者豕猝然而角者鹿夫豺狼麏麋之屬而不一也聖人不書獨拳拳於麟者必知其麟之爲麟也與麟之爲徳也韓子曰麟之所以爲麟以徳不以形是以麟不出於黃帝堯舜禹湯文武雍和之前而出於齊楚秦晉吳越熾烈之後是知春秋之麟𨿽不根於仁政燻養之力而其自得天地者則固若也說者又曰麟爲明王出也無明王亦出則麟不爲當世其爲春秋爲後世麟也必矣是故學春秋者必麟其心其行然後聖人經世之志與夫天地人事之終始則有以得之矣其出也必有以麟天下其不出則所謂麟者固在也若嚴光之麟於漢諸葛孔明之麟於蜀陶淵明之麟於晉其出處𨿽不同而爲麟則一也王文眞積力久其胸中之麟他日必有一出不知天將使麟其所謂當世之麟者乎將麟其所謂後世之麟者乎麟乎麟乎是必有一在也今其張本耳故喜爲之記

重修寶雞佑徳觀記

安西王相中奉大夫李公與道人袁志安有一日之雅因請公主修其住持寶雞之佑徳觀公報疏云不謂羽衣之師徳視爲香火之主人又云人無兄弟胡不佽焉良哀其心之獨苦我有田疇永爲好也薄助其力之不周用是袁公遣其弟子張志全來謁初曰志安木石野拙學道未成一椽一茅分亦足矣曩因先師以河山形勝卜佑徳之廢垣令志安軰披荊棘拾瓦礫歲甍月楹未有成遂承參知政事中奉君不以山野鄙薄過爲提挈倚賴屏庇今得三淸四聖混元靈官等殿曁云堂廚庫方丈三門之屬攺復舊觀感戴盛意不可不爲記述以示永久敢以文請初謂神仙不役於物而名山洞天非神仙不可居宰相不遺於物𨿽衣褐寛博而宰相在所卹寶雞古名縣也左秦右蜀襟山帶河自姬嬴以降故實可考其爲仙人之窟宅蓋無疑然干戈焚蕩之餘榛莽淒愴狐貍所居豺狼所號非天誘其衷假手於賢相君未易及此相君朝廷屏翰王室柱石生民之休戚社稷之安危系焉乃能不屑於是則其心恥一物之不獲其所可知巳玆宜書志安潼川人性衝澹與人欵曲謙謹其師張守衝紫微全陽普度眞人周公之所自出也初周公承教丹陽居邠州玉峯徒眾以千數而守衝爲髙弟守衝云衿霞佩翛然有塵外之想住鳯翔之長春凡四十有五年是用秦隴知名朝廷賜號曰崇玄無欲大師師知志安可托付以大事因以佑徳俾之今興建如此可謂能成其先志者也志全本邑人喜讀書風骨不凡經略雪溪劉公甚愛重之乃摭其意作步虛詞七章

壞垣野粉零枯香石欄老雨皴秋黃山川良是成荒涼仙人駕鶴來翺翔隴頭耕瓦見羽陽碧雞金馬何茫茫相公經綸無遐忘偶奇奇偶圓而方慨然以是爲主張郢斤岷礎呈奇祥銅龍鐡鳯搖輝光神仙官府千洞房山人自分過所當彌羅丹華誰比將一心惟有祈穹蒼相公眉壽天與昌明年平蜀歸朝堂盡措民物如成康渭流西來今湯湯厚福與之孰短長厚福與之孰短長

靑崖集卷三

●欽定四庫全書

靑崖集卷四

﹝元﹞魏初撰

○書

上髙張二侍禦書

晚生魏初頓首再拜獻書於侍禦髙張二先生執事初自揆無似過蒙奬拔何勝榮幸然以懦怯鄙薄不克負荷不得不少布一言以露卑懇伏惟照察範仲淹在天聖中通判河中府召爲右司諫歐陽公上書稱賀累數百言大要謂貴官大職非無可行其道者然郡縣守長有所守吏部鴻臚有所司必若天下之得失生民之利病社稷之大計獨宰相可行之諫官得言之宰相與天子相可否諫官與天子相是非乃知諫官與宰相等初竊謂司諫七品耳前軰猶若是其重況侍禦乎侍禦天子耳目之官凡所施爲要當聳動天下之觀聽況國朝有天下以來六七十年之間風憲之職未始議也今天子神聖動欲稽古內外百司莫不具舉復立憲臺將肅淸天下而兩侍禦首膺是選是不可獨爲侍禦賀將爲天下賀𨿽然亦不可不爲兩侍禦慮也程顥爲監察禦史進說甚多大要以正心窒欲求賢育才爲先神宗嘗問所以爲禦史對曰使臣拾遺補闕禆贊朝廷則可使臣掇拾臣下短長以沽直名則不能神宗嘆賞以爲得禦史體方今生民之利病何以興除邊鄙之狎縱何以經略錢谷之出入何以會計人材之闕乏何以奬拔百官之賢否何以黜陟兩侍禦必有成算矣若有非者彈之有罪者紏之人皆可爲則聖天子何獨注意於兩侍禦哉二賢相君乂何倚辦於兩侍禦哉是知兩侍禦之可賀又知侍禦之不可不致慮也比來風澆俗薄士气頹薾猖獗之徒不以唇吻相交取勝則必訐人陰私以爲仕途之終南山故中外聞言事者不謂之狂則謂之姦矣間有諄至切中事機之論當路亦藐然一例觀之是以布衣韋帶之士無職分無言責率分一噤不敢少爲時吐奇也玆者兩侍禦不以初不肖將置諸臺掾之末初自揆不能不知所以得此然以庶幾瞻望大人君子所以肅淸天下之徳器矣何幸如之而所不敢以身許兩侍禦者誠以祖母春秋髙初亦愚暗不嫻吏事用敢以是請且古之君子不彊人以所不能故人無棄才物無小成季康子問仲由冉求子貢之從政孔子各以其所長答之漆雕開以未信不仕孔子說之初無三子之長有開之未信兩侍禦幸哀憐之使不爲棄才且有冀於他日幸甚幸甚

答郭仲常手簡

初頓首拜啟初久以童軰覊纒不獲馳問計必得疏慢之罪於左右何意先辱華翰且激厲其退懦之气欲引之樹功名之場初自知不肖生生之資且未暇故癡坐如此讀吾兄書辭使人不覺有震厲意特其勢有不能遽然者此吾兄所知也不審當幾何時得脫此蛙湫以少慰吾知巳愛親之念愧嘆愧嘆王丈回姑爾奉謝令郎學問想日就髙朗向所請書義標注格式因便示及幸甚臨紙悵然不盡所欲言

○表

賀正表

萬彚俱春允協姒朝之正四時成歲載更堯歷之新閶闔天開衣冠星拱中賀欽惟以聖繼聖由仁行仁濟之以不世之才奮之以有爲之志量包天地好洽宗親凝神淵黙之間允求於治稽古禮文之事方采其宜髙麗蒙再造之恩交趾受維藩之禮襄陽可得而不迫以力日本未臣而姑奉以辭爲民極以立官酌古而不泥於古度國用以取賦凖今而不專於今謂篆生隸隸生楷必歷數手而完則人本心心本天當有一代之制規模傑作文物蔚新臣等叨列宰司幸逢昌運𨿽調劑爕理無禆二气之和敢舞蹈對揚仰祝萬年之壽

奏議

至元五年十月六日欽奉聖旨令自堯舜孔子以下經史所載嘉言善政明白直言奏得來者欽奉如此謹具條陳於後皆經史事今略其文用是有尋魏徵之旨一曰正君心二曰教太子三曰任人材四曰愼聽覧五曰辧邪正六曰革舊獘七曰通下情八曰理財用九曰修武偹所得奏者任人材一節而已周顯徳元年河南府推官髙錫所上書也

六年正月六日臣初等面奉聖旨魏徵般人尋者如魏徵般人無只似魏學士般人尋者臣愚竊謂天下未嘗乏才顧人君用之者如何耳如魏徵者陛下必欲得之亦非難事且徵之所以爲徵以太宗之能聽受也若太宗不聽徵𨿽有經國之才抗直不屈將何所施今陛下將與堯舜比隆太宗之事臣知其優爲之也誠能霽至尊至大之威收至聰至明之辧曲屈情意勉彊以制禮義使臣下盡言不諱魏徵將自至尙何竢於尋哉一生殺與奪之權人主所司不可使少移於臣下一有所移於臣下欺弄禍患可立至此非臣之私言也書曰惟辟作福惟辟作威春秋稱君能制命爲義史記謂能擅國之爲王此自古之明戒也𨿽然宰相所以代君治事者也苟不委任責成則何以辦治此亦非臣之私言也孔子嘗曰先有司赦小過蓋不先有司則事無所統不赦小過則下無全才臣願生殺與奪之權持之當在陛下而先有司赦小過之義亦不可不致論也一人情姦僞不可不防古之治天下者大爲防禁民猶踰之在朝廷而失其防則有民不知君如魯三桓之專在邊境而失其防則有尾大不掉如唐藩鎭之亂在諸侯而失其防則有號令不行如秦楚吳越之僭在百姓而失其防則有掉臂大呼睚眥殺人如陳勝郭解之徒是固不可不防也然防之得其道則可以制亂防之失其道則適足生亂若夫用正人用之則當其材而不過此朝廷之防也兵不可不精煉旣精煉矣必分其勢使權不久在一人此邊境之防也地不可廣民不可眾且遷轉之格今已行之此諸侯之防也民固不可使窮困亦不可太豪富窮困則易以爲盜豪富則易以驕亂此百姓之防也陛下必欲防姦僞宜以此防之若以擁蔽之故而使之互相告訐臣恐姦人因此厚誣大臣以生釁端方今已見其漸小則恐廹財賄大則扼其吭而奪之位至有同列不相能聚羣不逞之徒而啖之以利使相爲訐發當路者莫敢誰何以成風俗甚不可長聖上明見萬里無不昭察臣愚欽奉聖旨故不敢不盡愚伏取聖鑑

八年三月二十三日監察禦史言法者所以維持天下之具也憲臺則守法之司也方今無一定之法百司無所循守𨿽省府已嘗奏論未卽施行合無從禦史臺再行舉奏早定一代之法使有司有所守百姓有所畏避天下幸甚

四月初二日竊惟欲致天下之治必求所以治天下之具所謂治天下之具者無他人才是也取人之法具在方冊三代有鄕舉裏選之制漢有孝廉賢良之科隋唐以來加以詞賦明經遼金因之亦能得人國家有天下六七十年之間取人之法未遑暇及今天子神聖百職具舉苟取之不以法則奔趨請托憑借黨與無所不逞其私才有一闕則上司所付門下親舊之所囑駢肩累足莫知適從卒之人才無所得而賄利訐制者取之至有髒污負罪而投謁有所則已登津要而肆猾狡矣欲其政平訟理恐未能也合無取近代之制若文武舉若試吏員若任子等法至於方技醫卜之術皆以試補則人得其才僥幸之門塞治安之功可期矣

四月二十四日竊見聖主卽位以來經理天下中書省以總朝綱尙書省以決庶務樞宻院以典兵禦史臺以紏彈非違其統而一之能分陛下之憂者聖慮固已定矣竊見燕王嘗欽奉聖旨守中書令兼樞宻使名𨿽如是寔則未聞當今之計宜妙選天下賢而有徳業者輔翼燕王欽依已降聖旨領中書省凡軍馬刑殺大除拜大錢谷及應合聞奏之事須先啟白燕王處決然後入奏如是則政柄歸一聖慮少安而天下國家之大本定矣

四月二十四日竊惟君猶天也臣猶地也天尊地卑禮不可不肅方今內有太常有國史有修起居注以議典禮紀言動外則交趾稱臣髙麗入貢日本江左瞻望徳化自祖宗開國以來其創法立制至陛下爲最偹故外域逺方企仰朝廷以爲中朝禮義之國昨聞禦前食肉負者祼形舞唱恐非所以正朝廷待臣下尊天子之禮也自今禦前不可作此戲舉務存大體天下幸甚

五月七日照得近例州縣不滿千戶者合並又軍戶鄂囉轉運司俱各並入總管府所以省冗員禁侵擾也竊見目今除諸王位下戶計外系大官數目內送納差發米糧種田等戶如耶律丞相南合中書楊中書賈達阿嘍罕等投項甚多其各官頭目俱有長次及首領官令史催差人等各人旣無俸祿以養亷則侵擾之獘不能不無以此參詳旣是依例納絲銀人戶合無照依合並州縣鄂勒轉運司體例並入見住州縣與民一滚通行科差若有合回付絲銀去處令於官庫內驗數支取不必更爲設官如此似爲官民俱得便益據元管頭目於內若有曽受宣勑勾當年深人員擬合量才任用

五月八日襄陽蕞爾一城國家以河南一道加以內地供給自始功迄今幾三年矣未有成效今水潦方漲彼必大舉來援我軍𨿽已成圍亦宜據守險要厲兵秣馬以需一戰此正諸將用奇應變之秋也朝廷宜遣使以此戒諭將士且點視兵甲卒伍糧餉之有不利不偹者督責合屬官吏使必致精利完偹以圖事功若不早爲偹禦使必內外相應突圍以走縱得空城夫復何益不惟不償所損亦有以虧損朝廷師武臣力之望伏乞詳酌施行

五月十六日比聞朝廷以山東蝗旱民多闕食已差官給糧賑濟及倚閣懸欠稅糧其民固已幸矣外據鹽貨見行樁配其法施之丰穣之歲猶有所不堪況其蝗旱之餘闕食之際豈可不爲之更張哉今體知得其鹽貨在先令瀕海去處樁配今滕嶧淄州等處去海七八百里俱各樁配每戶月樁配三斤以毫釐品答近上戶計每年不下樁配鹽三百斤每斤價鈔四分絲絹麻布並不收受大絹一疋長二丈八尺重一十三兩於街市倒鈔七錢布一疋長十八尺倒鈔五錢然後赴鹽局送納又立主首賫信牌立限約催督民戶赴州縣官局關買逺者離城三百餘里正於農忙時分往復不下十日每年四季如此及到城無錢多於鋪戶之家借貸以應官司督廹之急及關買出局卻於城內每斤折二三兩依市價轉買每斤價鈔三分賣訖鈔卻還元借舗戶參詳今旣給糧賑濟又倚閣懸欠稅糧則朝廷優卹元元之意可謂深切著明矣如上件鹽貨事理更爲從長講究施行是亦賑濟之一大端也古所謂恵而不費因民之所利而利之蓋近是也

五月二十七日今體知得外路客旅於上都和糴所中納米糧皆揭利錢於隨處糴到白米至元七年十二月內般載到和糴所永盈萬盈兩倉下卸中納其兩倉見百姓搬載米糧數多推稱元糴糧數已足不肯收受百姓在客日久牛只損死盤費俱盡將所載米糧不得已折本賤糶本都官豪富要之家釐勒減價收糴卻赴倉中納倉官通同看循便行收受其客旅如太原王烏徳美西京杜阿薩爾馮琪李春等納到米糧皆刁蹬不受見於兩倉露地堆積約一萬石以致損耗委是生受參詳上都每年合用米糧不下五十萬石故增其價直令百姓和中所以偹國用便貧民也今客旅所中米糧兩倉刁蹬如此見有露積至今者脫因雨水變壊則百姓揭借鈔本無以倍償況敢言利乎夫細民圖斗升之利不逺千里來應和中若如此刁蹬恐四方不信後無以應糴者則國用之須將何所仰目今𨿽收中米數已足若將在倉露囤客未驗數更爲收受不惟救客旅倒懸之急亦所以偹用示不失信於民也並據倉官見客米多稱推數足閉倉不受致令官豪富要勒價賤糴卻中納入倉隨卽收受其情獘欺公害民莫此之甚合行嚴加禁治今後有無驗寔到倉米數不問貧富依月日挨次收受將當日寔收米數及合給支鈔人名姓只作一串赴支鈔庫照驗關支如此不惟不能作獘害民其勾當官吏亦不至破家獲罪

五月二十九日近爲察到上都萬盈倉飛鈔事就問得監視官運司知事趙瑄曽於巴圖軍人烏爾古處買到支帖三百石每石用鈔一兩二錢卻於官庫內每石關支鈔二兩五錢已行具呈禦史臺照詳施行今參詳得國家蓄糧本以養軍而糧及於軍者不足此一獘也給鈔以中糧本以便民而糧不得盡中其獘二也養不及軍便不及民官庫之鈔隨於富彊作獘之手其獘三也三獘之生生於買籌而已今後軍人及應合支糧者有無聽從所願就令發帖官司審問軍人及應合支糧者若欲用鈔先取本人文字開寫正支米糧折支鈔數各各數目其米價若在和糴未足其間依官定價錢如於收糴已足之後隨倉米市價從寔折算其發帖官司憑準合人文字據正支米糧下倉放支其折鈔數下庫支訖仍於本倉門首分朗出榜省諭軍人及應合支糧人通知仍禁約不得私下買籌賣籌或將支帖抵還欠少錢債違者並行治罪如此則軍得寔用官無虧損是亦革獘之一端也

六月五日竊惟皇后之尊與天子同體上以供奉天地下以承祀宗社故歷代天子卽位冊文玉璽隨卽行之所以崇三綱之始正風化之原也今皇后母儀天下已十餘年冊璽之禮未覩施行伏乞禦史臺奏聞下太常翰林講求典故以行冊禮天下幸甚

六月十七日照得唐制宰相修時政記月送史館又起居郎天子禦正殿則對立於殿下有命則臨陛俯聽退而書之以爲起居注凡冊命啟奏封拜罷免悉載之史院嘗欽奉聖旨修纂祖宗事迹恭惟主上卽位以來立宗廟議禮樂定官制百度修舉今兩省臺院及修起居注凡有軍國大政並冊命啟奏封拜罷免等事合從中統建元及今見行事理逐月送付史院以修寔錄則主上之丰功盛烈有以光耀萬世亦臣下所當爲者

七月十三日風聞中書省奏特訥克國王與亷平章北京行省事竊惟趙右丞往年嘗與國王行省東京等路能審量時勢緩急且勤恪不怠遂成安集之功今若繼往則彼中民情物態偹嘗之矣不惟與國王相得庶幾事易辦而民易安亷平章明敏有爲若請還省則內外俱便初人微名輕職當言責見有便於國家者不敢嘿嘿

八月十一日竊惟國家開創以來其增崇文物講求典禮莫盛於今日然大端大節猶有所未周者蓋啟白開導之有未至耳方今孔祀絕封廟戶當差其餘儒戶已有散至田帖者數年之後切恐聖道湮廢推原其自無大人君子以主張維持爲已任故也照得見在儒戶各散漫州縣無所統紀非若釋道二家而有以總之也故其利害安危無一人曽加省者竊見翰林丞旨學士和爾果斯朝夕侍從且賦性雅重若使之管領諸路儒戶必能教護有方是亦維持聖道之一節也又照得太常寺舊例奉行典禮之司初無戶口統屬今太常卿哈坦所管禮樂戶近五伯戶翰林在今日爲衣冠之表率使之管領諸路儒戶亦爲有例竊謂天下之事有似緩而寔急似迂而寔切者蓋此類也

十月十一日竊惟古之將士所以敢死勇於立功者蓋上之人有以激勸之使然也不爾將偸卒惰望其有奇功於天下不能也聞故河南路統軍鄭江於今年四月內襄陽城下以戰而死迄今幾半載朝廷無追奬之命今來參詳國家方混一區宇苟死於王事者不加追奬則偸安苟容之徒以爲得計照得近例以他功追封者往往有之彼被堅執鋭不顧死難爲國家報效者若不量加追贈切恐於激勸克敵制勝之術有所未盡

十月二十三日照得在先提舉諸路交鈔如王渙等以戶部郎中兼之制府總領天下錢谷與戶部不相統屬故別立提舉官尙書省令總領六部如運司鐵冶已皆並省外據提舉司官亦合令戶部兼領所以一錢谷之司省周歲之費也據見勾當官吏如無粘帶乞依例升轉似爲相應

十二月十五日竊見西南國家重地其所以撫養軍民鎭服寇敵必得朝廷名徳大臣才幹有爲者然後爲可今賽平章已經停職打算其綱紀省事者宜爲遴選其人伏見廉平章明敏有志度在閒日久若應是選寔爲朝廷軍民之便至

元九年二月二日竊惟京都天下之根本要在殷盛以鎭服乎八荒古者隆上都而觀萬國蓋此意也比年車駕臨幸修築城闕調運糧艸一切應辦和買俱以中都百姓倚辦比之別路寔爲繁劇側聞將與外路一體簽軍不惟內外輕重不倫且示天下以不廣也輦轂之下何至如此驚擾

二月十九日竊見大都路近蒙聖恩赦免今次合簽軍數大小臣民無不忻忭比聞市人傳布將所免大都軍數俵散外路補充元額切詳內外臣民皆朝廷赤子天子聖明以大都應辦和買比之諸路繁劇故有此非常之恩若復俵散外路寔爲重並必欲不失元額自合以錢招募必得勇力之士足爲國家驅用如更不然合無將河南幹討虜等軍簽入正軍不惟足以補充軍額亦所以正聲罪致討之名比之幹討虜蓋有間矣

二十四日照得欽奉登寶位詔書內一欵節該五嶽四瀆名山大川歷代聖帝明王忠臣烈士載在祀典者所在官司歲時致祭欽此竊惟孟子亞聖其鄒邑廟貎歷代崇奉未嘗缺廢今國家增崇文物髙越前古比聞鄒廟摧圮祀禮湮絕今來參詳擬合官爲修補庶幾仰副聖朝崇尙文徳之意

四月二十五日體察得大都自今年正月至今被彊盜刼掠數起未曽捕獲參詳都城輦轂之下四方輻輳人物繁夥今彊盜如此若不遴選捕盜官吏及督責府尹等官切恐積獘旣久人無所畏則無所不至矣若夫省浮費薄賦斂去雜冗之擾使民重本抑末倉廩足而知禮節此又止盜之本也

五月二十五日至二十六日大都大雨流潦彌漫居民室屋傾圮溺壓人口流沒財物糧粟甚眾通元門外金口黃浪如屋新建橋廡及各門舊橋五六座一時摧敗如拉朽漂枯長楣巨棟不知所之裏閭耆艾莫不驚異以謂自居燕以來未省有此水也伏惟兩都宗廟宮室省臺府庫一切軍國所須具在於此今雨才兩日巳漂沒如此脫有自三日以往之霖切恐爲害未必止此參詳兩都承金口下流勢若建瓴其水潰惡平時猶不能遏止西北已衝渲至城腳若積雨會合漂沒偶大於此則所謂省木石漕運之費收藉渠灌漑之功恐未易補償也又照得金世宗大定十一年尙書省奏請開瀘溝以通京師之漕從之至二十七年尙書省奏孟家山金口閘下視都城髙一百四十餘尺從來止以射糧軍守之其人不足倚用若遇暴漲時或有作過人等所系利害非細宜行閉塞其所灌稻田俱爲陸地種植禾麥亦非曠土不然卽乞更立重閘仍於岸上置埽官廨署並埽兵所居庶幾用心巡護不致疏虞世宗是其言委官相視於是竟塞之大抵興建事功必較量利害輕重而取舎之利重於害猶當舉行若害重於利安得膠柱鼓瑟而不爲之更張哉恐其姦惡竊發前代固已慮及且以今日傾圮室屋溺壓人口流沒財物糧粟等事勢觀之莫若塞金口爲便

七月十七日照得唐制常參官及刺史上訖三日後舉一人自代況巡行紏劾之任與常敍例轉不同者乎夫郡縣之職以撫字爲功故必以日月滿考然後轉敍惟按察官與監察禦史則不宜然蓋人情久則熟熟則慢慢則事不立矣目今按察官已有過滿去處未有轉代監察禦史必待例滿代官至然後離職皆非計之得者也合無令按察官及監察禦史在任一歲後不問內外各舉資望相應者一人以自代不惟可以作新風節起厲頑獘亦可以廣收才能以憑倚用

七月十三日竊見天下之事具在於省省之事責之六部六部之事其呈覆出納在於各科分令史由是言之部令史名𨿽卑其掌行爲最要其所系爲最重得其人則庶事流通無所壅塞不得其人則叢脞隳墮詐僞百出若近者挿補撿目冒用中書戶部印信及扯毀關撿等事推是心以往將何所不至望其政平訟理恐未能也目今各部正補吏員如無過犯能以廉勤自律有幹局者不必追其旣往若科分果有繁劇令史闕少亦合約量收補如更不知警懼敢爲欺誑者當隨事黜罰則能否有別矣方其資考未滿則掌握機柄旣滿則臨治州縣苟非其人將何以堪之擬合定立格法如歲貢之例守一不變不輕以他道入補則人無覬覦知所勸戒奔競之門塞矣六部諸路表率若不先爲振肅四方將何所則效方今之急是亦其一節也

七月十五日竊見上年包銀絲料稅糧等差發隨路俱各驗貧富品答均科今體察得隨路新簽軍戶多系各處近上戶計止依額除訖包俸鈔五兩外其餘■﹝走朶﹞兌下數目卻於近下戶計驗正額科撥及一切橫雜科著名爲和買有司不卽給價等事爲此略問得安平縣尹孔奎稱本縣新簽軍七十七戶內止當絲投下一戶外當包銀戶七十六戶俱系近上戶計元當包銀二十四錠七兩四錢七分每戶依額除訖五兩該七錠三十兩外■﹝走朶﹞下包銀一十六錠二十七兩四錢七分又老幼戶添到包銀六錠三十三兩二錢五分又槪省人夫盤纒等鈔一十錠八兩替眞定府曲使司散下碧香曲三千七百斤實時勒要鈔一十四錠四十兩已上四項計八十八錠八兩七錢三分又和買造甲皮舩馬疋一切等物自八年三月爲始至今一十五起除納本色外折納訖鈔六十五錠三十二兩七錢四分四釐巳關鈔二十一錠一十七兩七錢三分未關鈔四十四錠一十五兩一分四釐今來參詳安平一下縣耳自八年三月至九年五月十五个月內除元著包鈔其■﹝走朶﹞下新軍差發並其餘科著計銀四十八錠八兩七錢二分又和買除本色外折納訖鈔六十五錠三十三兩七錢四分四釐以一縣而計之一路以一路而計之天下其■﹝走朶﹞兌科省及和買不卽給價豈止此數而已也今計國家宮室廩祿之費宗藩歲賜之常加以南圖江漢西鎭川蜀東撫髙麗而來日本歲不下累萬計求其所出不自天來出於百姓而已若百姓富寔何求不獲何事不成苟一旦耗損則流亡寇盜靡所不至然則爲國家成長治之業建久安之勢莫若培植此百姓而已如不於此加意恐漸渉消乏今略以包銀俸鈔比附亦可見其大槪云耳元每一十戶額當鈔五十兩內包鈔四十兩俸鈔一十兩驗貧富品答均科除壬寅至今累次簽軍該簽訖三戶其軍多系近上戶計權以十兩爲率三戶該納包俸三十兩今官司依額止除豁一十五兩外有近下戶七戶元著二十兩每戶該二兩八錢半今官司依額科降該三十五兩比與上戶通滚品答均科時該添訖一十五兩每戶該添二兩一錢半又代納弓手並事故等戶差發其絲料稅糧課程和買諸物修城人夫亦與前項一體事理合無將軍戶依額除豁五兩外其餘數目於正額內從長講究量加減免似望不致耗損則日庶月富足以成吾聖天子太平之功俾斯民以享有生之樂不亦美乎外據和買國家調度不一不能無之但有司以理給價民不爲擾若以遷延爲能克剝爲功竊恐名爲和買其寔則幾於掊斂若不攺更伏慮迆久不勝其獘

九月十日竊惟父母三年之喪從古以來無貴賤一也今之居官食祿者爲下民表率有不幸遇此則或一月或十數日巳棄去衰斬從事官府起居飲食衣服言笑與無喪同其毀傷風俗敗滅天理莫此之甚是豈獨非人子而安忍爲此不情之舉亦風教之道有所未盡而然也今體察得大都路覇州益津縣臧縣尉於今年六月內以其父喪奔赴安州髙城縣及還職往復計住訖二十七日八月內承州帖坐奉總管府札付該偹申省部奉符文除往回馬程外給假一十五日承此總府下本州島依上照會又云照得不卽聽候上司明降一面令本官前去事屬不應今後應申告假官員須候申復明降無得似此違錯今來參詳應告假官員須候申覆明降方許離職理固當然柰人子聞父母之喪如天摧地陷五內崩裂安忍一日寧居若與常例須候申覆明降於理未允合無自今凡有父母之喪聞命卽往不可以常例拘更許告丁憂俟服闋依例轉敍若其人才力深長非此人不能辦此事必須倚用然後奪哀起復則又其變也自餘皆令以禮居喪亦所以厚風俗存天理也十月六日竊惟國家愛養百姓所以偹用也𨿽用之亦當愛其力而使之以其時耳以其時則力不盡力不盡則用無窮今國家修築宮城此正用民之時也然用之苟奪其時切恐民力有時而盡無以供吾國家之用目今大都供役人夫自春䢐秋𨿽支鹽糧工價寔於農務有所妨奪爲此就問得戶部鹽糧科令史燕珍呈毎夫一名日支工價鈔一錢三分鹽糧計該一分工項計該鈔一錢四分人戶有慮妨歲計除各得工價鹽糧外更貼鈔或一錢或一錢有零顧覓人夫替代今來參詳合無將合給鹽糧工價鈔通折作鈔更少加分數令諸路召募少壯不服田畝之丁俾長用供役按月支請工鈔戒董役之官使少寛捶楚則子來之民不獨見稱於昔日矣

十月八日太廟省牲爲不見用犧問得太常楊寺丞稱爲此已曽聞奏今來參詳祭享太廟國家大事三牲之禮自古爲重今特用羊合行復奏以偹供祀祖宗之禮天下幸甚

十二月十一日竊見大都修建宮闕合用諸色人匠每年逐旋於隨路樁要至有逃避隱匿煩勞有司勾捉不惟失誤造作恐積久民力不勝煩擾之獘今來參詳合無於各處取會諸色人匠見數依和顧之例以理給付工價利之所在人將趨赴古人謂恱以使民庶民子來者正在此也若以謂國家畜養百姓正欲有用必毎事和顧恐府藏之積不足以供無窮之應竊謂不然今國家以榖成金以桑成銀使民力不困則何事不成何求不獲苟不措畫以道切恐一旦雕獘甚非栽培國家根本之意也

至元八年十二月二十五日欽奉聖旨節該泰和律令不用著休依著行者欽此風聞史開府與諸大老講定大元新律積有歲月未覩奏行今來參詳周因於殷殷因於夏固有必不可更者至於禮樂刑政小過不及之間因時損益亦不可以一律定也泰和之律非獨金律也旁采五經及三代漢唐歷代之遺制耳若刪去金俗所尙及其勑條等律益以開國以來聖旨條畫及奏準體例以成一書卽至元新律也且法者所以維持天下之具在禦史臺尢不可不以立法爲本

正月二十一日竊維禦史臺天子耳目之寄自本朝官以下宜妙選朝廷名徳大臣爲主上所倚信者一員足以坐鎭雅俗庶幾合天下之公望以振起臺綱此非一人之私言寔內外之公議也

三月十五日伏覩皇太子冊立禮畢此誠社稷生靈之福逺近臣民無不忻忭其所以鎭服藩國之心系仰天下之志正在於今日昔成王幼沖出則有周公召公太公史佚爲之訓諭匡直之入則有太顚閎夭南宮適散宜生之徒爲之輔翼周旋之故能制禮作樂興建太平爲周家八百年之基今皇太子仁孝四海屬心獨官屬尙闕宜博稽賢才妙選朝廷耆舊有聞望徳業者爲之保傅及明通政事謹宻有器局者爲之左右前後則凡所施爲必有超絕所謂鎭服藩國之心系仰天下之志蓋在此也不肖職當言責區區之情不敢不盡

八月四日竊見兵法先爲不可勝以待敵之可勝又曰師克在和不在眾今襄樊新附宋人惱懼乘機抵隙混一之議固在於此然或措置乖方規圖未盡切恐未易有功比聞河南等路行旅往來傳說新簽軍三萬河南民戶數少加以貧乏或三戶五戶並作一軍向來困逼襄陽飛挽之勞數年於此重以今歲水災巢居野處衣糧俱盡單弱怯懦自救不暇又安敢望其得用哉古者將拓土宇必培植邊鎭使之彊盛然後可以立功若藩籬摧弱不惟不能有功切恐鼠軰窺窬易有驚擾合無移咨樞宻院再行講究聞奏施行

六月二十一日竊惟際天之下皆朝廷赤子初無內外之間古人由近以及逺故有先後緩急之勢大扺京師根本也四方枝葉也根本盛寔則枝葉茂宻此必然之理也殷周王畿千里諸侯大者方百里秦漢徙天下豪彊以寔京師亦所以彊榦弱枝隆上都而觀萬國之意也若京師根本不固四方脫有風塵之警饑饉之虞則何以鎭遏寇掠今竊觀大都形勢則四方之根柢也其百姓宜加愛養厚其力以固根本乃者近餘年間其賦役科差比之外方更爲煩重每歲除包銀絲料課程稅糧外略於總管府各科分取問得打造石材般載木植及一切營造等處不下一百五六十萬工和買稈艸燒艸又不下數十百萬束料粟不下數十萬石車具不下數千餘輛其餘雜細不能縷數也今來參詳曰買曰顧非常法也前代不測則用之今一一逐旋顧買侵漁之徒又因而克減致使官民不相信凡所給價以十分爲率必掯畱一二分俟估計體度定然後破除放支行移遷調有數年不得足其價者今營造方始此等事不能遽已要當講求良方擬定價直明示榜文鈔出則貨入貨入則鈔出使侵漁之徒不能少有克減倘計置不盡不測必用之物宜比市價稍加增添利之所在民爭趨之何患有不辦者哉且夫民之所以不饑寒者以其當耕而耕當織而織耳故農有餘粟女有餘布今農事方殷夫役若此安得不妨奪歲計欲民力之不困不可得也大都四方輻輳閒民居多若將見支工價鹽糧余上少添分數明示榜文召募赴役不致克減亦足以濟貧民倘召募不足當農隙之時徧及則可也若農事未隙除農民之家其餘諸色人戶時暫科差亦不妨奪農務不誤造作似可久行兼本路鹽貨與外方亦更偏重河間毎袋重四百五十斤價鈔一十四兩一錢一分四釐山東每袋重四百五十斤價鈔一十二兩六錢六分二釐大都每引重四百斤正該鈔一十六兩三錢又利祿錢七錢每引通計鈔一十七兩比山東河間斤重少五十斤價鈔比河間多二兩八錢八分六釐合無照依河間山東酌中定擬價直官賣鹽引從諸人興販則足以少寛民力是亦愛養之一節也古者將用民力必先有以養之養之旣富而知義然後用之則何功不獲何事不成今國家方將混一區宇輦轂之下頗渉困獘利害非細主上仁慈愛養元元如近者免徵積年拖欠之錢債除豁軍人垜兌之差發皆希世之洪恩得復覩於今日是誠生民之大幸社稷之永福也如大都和買和顧夫役鹽貨等事與所以培養根本之意特未有以達之耳

四月十六日竊惟襄陽宋人名藩今旣失之豈無惱懼且呂氏彼國大族與之抗衡者必因此有所誅殺此誠可乘之機也爲今日計莫若待呂安撫以殊禮加以寵名置之於內別選呂族可倚用者與國朝名卿共守襄陽宣布徳澤秋毫不犯分遣諸將水陸並進則人心不搖混一可期矣若待彼措畫旣定人心稍安則大事去矣此機間不容髮廟堂之上必有成算誠以區區之情職當言責不得不爾

二十年五月﹝原缺﹞日治書侍禦史行禦史臺禦史大夫相威奏罷日本之役奉旨不準切詳盜賊艸竊人民流困加之饑饉軍旅勃興不勝搔動相威所言社稷生靈之福也𨿽聖意時暫不允本臺自合執奏至於再至於三期於便國便民而後已則天光必有回照

八月﹝原缺﹞日竊謂古之用人以考能否爲本今不過通算月日抑其資品而已其於古人考績黜陟之意蓋無有也直至各官髒污發露才有停解降等之法其於所管部分人戶果安而無逃移者乎盜賊果息而無耗亂者乎詞訟果簡而無寃抑者乎賦役果平而無偏重者乎田野果辟而無荒蕪者乎是之不論直以受錢得罪驟升乃降此治之所以未臻也今後某官在某任歷某月日於五事某事不辦可中是何等選縣考之於州州考之於府府考之於各道按察司禦史臺歲終奏遣監察禦史分道考按得寔呈省其各道按察司亦以所屬路分通考五事之殿最而升黜之夫欲考按如此而取人之路不可不謹今司縣司吏取之無法因之以升州升府以至部臺院省莫不由此途出與夫諸衙門創保人員皆經營求請而得之積以月日以之臨民以之治軍以之典財賦以之任風憲求之超出倫軰肯爲國家效力者幾何人哉前代有鄕舉裏選之法賢良方正之科如科舉如任子如試吏員其途不一也今止於貼書冩發之間取之豈能盡天下之才合從吏部與諸名徳講究定一代選舉之典則人才有望澆風可戢矣

至元二十三年十二月十一日朝列大夫侍禦史行臺事奏事房十月二十日巴林集賽第三日香殿內有時分本臺官伊蘇特穆爾大夫實哩瑪勒中丞阿實克特穆爾中丞崔中丞們都展侍禦和爾齊納古爾奇拉爾舒庫爾齊阿實克阿拉巴延殿中巴哩巴實寶齊特穆爾布哈等奏過事理合行開坐具呈者一奏俺每臺裏遷轉底官人每待奏博囉岱每一處去底伴當每兩个臺官兩个都事四个監察這些有上位不認得底人每奏名字那沒欽奉聖旨你每說者奏如今博囉岱每新去底人每爲那上頭俺這里臺官魏學士底孩兒魏治書爲好人底上頭交去麼道商量來更張夢符小名底人先是按察副使勾當來如今保定府做同知有他是好人底上頭他根前交一處去麼道啇量這刑部裏筆且齊頭兒畢主事小名底人再一个做縣令來底和九思小名底人這兩根前筆且齊頭兒交做都事去麼道啇量來再四个監察有體例幹濟底好人委付交去麼道啇量來欽奉聖旨這底每我不認底有你每識者交去者𨿽那般呵交我覷我𨿽不認底呵見他每面皮呵理會底也者欽此奏事房十一月二十丸日安圖集賽第三日香殿裏本臺官實哩瑪勒中丞阿拉克特穆爾中丞崔中丞們都展侍禦和爾齊柰曼岱呼爾察舒庫爾齊阿薩爾巴哩巴蘇蘇勒圖們都奏過下項事理覆過奉臺官鈞旨付禮吏房欽依施行合行移付者

一奏博囉岱每一處去底伴當魏學士底孩兒更兩个做監察去底張瑀周祚再這个筆且齊頭兒做都事去底畢主事更六个達勒達監察去底數里福努這底每月奏呵聖旨問了各人根腳教去者麼道聖旨了也欽此竊聞欲淸其流毋濯其源欲求治人先須自治憲臺爲天子耳目之寄拾遺補闕進賢退不肖使百司畏肅內外乂安此其職也今務訐發陰私追究贓物簿書堆積過於有司比者臺政一新有合講究事理開具於後一禦史臺官監察禦史此非常選前代多出自宸衷自余紏按之職宜中書省選奏若有不當禦史臺劾之而已今自作一選其間或公或私或可或否不能不招物議一臟罰庫前代無此例禦史臺職當紏劾若有合追贓罰付之有司令禦史臺察院自行追理另置贓罰庫𨿽赤歷按驗明白終非其體一各道按察司書吏不宜止於府州司吏內選取宜兼用儒生之通逹事物者府州司吏習𨿽旣熟能卓然自立者有幾一旦處淸要之地掌進退與奪之權所以閧招物議者多本於此一各道按察司奏差察事問事甚爲不便如奏差專以察體究問不知司官掌何等事且操縱與奪之間豈能盡公今後宜減奏差之員之半以補書吏體察究問司官當自爲之奏差承奉使奏可也

靑崖集卷四

●欽定四庫全書

靑崖集卷五

﹝元﹞魏初撰

○銘

遵誨堂銘【並序】

中統壬戍初卜居開逺裏以教讀爲業緫管韓君通甫及其弟君美以子侄輩見屬因相與往還歲時伏臘嘗升堂拜其先人禹城府君而間得侍函丈焉用是知府君爲詳府君資性儉素願而能恭喜讀邵康節詩與人言多賦康節邃理之語以見意初貞佑戒嚴所在發閭左禹城小而衝縣官閱戶集丁罔有孑遺韓氏諸昆季莫不憂怖府君曰是我當行卽慨然應募編之矢石之下及城陷殺略殆盡府君艱闗百險僅能逹燕居未幾乃嘆曰吾父母昆季兵亂中浮瘞原莽今不早藏葬吾死不瞑目矣時道路猶梗塞府君略不顧慮竟以其父母昆季及旁親之未葬者收附先隴鄕人用是愛重之府君居燕凡五十年與人交懇欵周宻如一日自六十以後卽以家事付妻子有無一不論焉日與耆舊數人但逍遙笑詠而已嘗召通甫君美誨曰吾平生無他才能苐與人以誠律已以儉耳今日見汝輩成立以終吾年未必不由此也吾𨿽不足學汝若不能他日復不如我矣孝謹亷儉天自福之苟僥幸一時𨿽富貴吾不羨也通甫兄弟奉以周旋不敢失墜一堂之上雍雍熈熈孟氏所謂父母俱存兄弟無故者獨於是家見之及禹城君棄養通甫思所以不忘先君之訓與所以致其終身之慕者恐有所未盡乃以遵誨名其堂蓋欲其起居飲食出入謦欬無一毫而不遵是誨也用是士大夫賢之率有詠歌初辱知最舊敢掇拾其實而銘之其辭曰

有觱其泉有茁其芽源虛踵涸本固膚華韓氏載美世修其家如泉斯淵如木斯嘉隠耀伊逺慶鍾府君加以恭愼克儉克勤不固而嗇不侈而文藹然一堂葛天氏民茫茫堪輿孰愧孰怍旣壽且昌符厥攸作誨言諄諄有子敬若沒而不忘亦孔之照匪堂是銘乃銘其心匪堂是誇乃身是箴霜露風雨感愴欷歆如覿其形如聽其音一語不度厥誨是忽一行不法厥誨是咈魏初銘之用介遐福

止齋銘

爲四川東道宣慰汪公作也銘曰事有萬殊理一而已其一謂何至善而止君侯名齋乃克取此予不能文槪摭厥旨報國以忠事長以弟慈以逮下敬以持已擴而推之實止之理顧其力行果如何耳吳下阿蒙刮目有以萬古一心毋愧於彼至元十七年七夕後一日靑崖魏初書於鞏昌副都總帥私第之南軒

湖山石銘【並序】

峯巒洞壑之秀人知萃於千萬仞之髙而不知拳石突兀呈露天巧亦自結混茫而軼埃氛者君子不敢以大小論也香林向伯共父得此山而名之名旣立則混沌之竅吾不知其凡有幾也今端甫亷君好文雅而喜古澹復珍其石而圖冩之是又伯共父之變風變雅也𨿽然吾知其有所取焉爾乃作銘曰

小山屹然玄云之根峯巒洞壑無斧鑿痕君子懿之置諸幾席匪奇是誇以友靜徳

拔秀峯通甫韓君植之於遵誨堂之右初奇之爲作銘

嶷乎其離羣朴乎其有文含太古之孤潔漬秋波之鱗皴𨿽處乎堂闈之間而气通乎仰嶺黃堝之云蓋有似乎主人能急流勇退遨逰於士君子之門而風神物表超然無一毫之塵也仰嶺黃堝韓氏別墅在其下

○神道碑

總押七路兵馬邸公神道碑銘

至元二十六年十二月懷逺大將軍潁州萬戶鎭無爲軍邸澤遣其子繼隆以書來京師請銘其先人墓碑初與澤辱葭莩之戚不敢辭乃爲論次之邸氏在漢有上郡太守杜北齊有行臺僕射珍中山曲陽人隋有吏部主事懷道諫煬帝幸江都由是觀之邸氏亦代有人第以譜牒散失無所於考今按所具狀公之祖諱亨世業農行唐甘泉鄕聖明谷人金正佑間河朔兵起豪彊以鄕曲自保者人或賴之亨四子一曰僧其曰節者有子一人諱顯常知中山府事其曰信者有二子長順行曲元帥府事有子浹今鎭吉州次常於行唐亦置元帥府其曰義者卽公父也公諱琮字叔玉性剛決勇悍善射能舞槊其從兄常在行唐武仙來攻常在城上公請戰不許竊出隠以射執旗者中之躍以斬首常以兵乘之仙卽敗走時年二十有一又與仙戰於黃臺大破之札古入都圍信安公力戰有功辛夘冬與其兄常從天兵取河中壬辰又從塔沁取雙門倚尖二寨癸巳布展圍蔡公與行及還眾推以爲行唐長官在縣平獄訟均賦役人頗畏愛甲申眞定史侯以能辟充其府推官明年奉禦呼圖克奏公有戰功遂錫金符俾總押眞定大名河間西京洺磁懷孟濵棣七路兵馬路置千長一人守隋州宋人來侵公與戰屢捷戊戌察罕拔滁州愛賞公勇健俾赴闕奏凱過家以疾卒實庚子八月二十八日也年三十有五麾下莫不流涕感惜娶劉氏靈壽大族也後公二十二年卒資性莊麗聰慧閨門修整門下吏嚴憚如公在日子澤嗣職皆其幹畫所自出疾病澤奉藥乃曰天將生我勿藥亦可將死藥復何爲其知命了決如此三子長卽澤也年十一襲父職乙巳創修亳之鹿邑練士厲兵一境賴以安丙午移鎭潁州戊辰春宋兵夜至城下攻東南面乃令諸軍守三面卽自當一面天黒風急矢注如雨死傷甚眾時始三鼓乃令急鼓五鼓宋人聞之果驚城上乃大呼震天地宋人自相蹂踐遁去黎明視城下死者枕藉至元四年從阿珠都元帥渡漢江攻老鴉等寨十一年從丞相巴延戰靑山磯獲戰艦俘馘甚眾朝廷以功賜白金三百兩十二年春攺授武徳將軍就帶已降金符管軍總管其年秋攻潭州爭前登流矢中左臂又中左股神色不變城陷論功加授顯武將軍十三年冬攻靜江如攻潭爲飛炮所中腦血湧僕數日方蘇用是攺授虎符加懷逺大將軍管軍萬戶郴州路總管府達嚕噶齊二十三年受廬州蒙古漢軍萬戶就帶虎符散官如故居無何攺授今職次曰浩曰湜皆騎射喜讀春秋左氏傳嘗受學於吳公起孫男五人澤之子三繼隆聫序最長繼善繼能亦知學浩之子繼祖湜之子繼業公上世農家鄕裏稱善人遭時艸昧昆季能自樹拔以愛護鄕曲爲國家效死力立戰功垂不朽是可書已銘曰

邸族本宗寔孔之肖世再業農將大有耀至總押公與時際會以戰則勇以牧則恵命不迨心而遽淪逝玆不必哀理亦可詰如木旣茂有郁必發如泉旣通有湮必突六載混一罔企今日厥胤懷逺必賞以績知公不亡發此雋偉刻銘神表子孫有煒

故總管王公神道碑銘

蔡國武康張公自滿城移治於保時河朔未平羣雄蜂起蔡用兵以奇以正有闇與右合者威稜所至人莫敢當然亦喜收養士類癸巳河南平如前狀元王鶚監察禦史樂夔進士敬鉉皆在其門下館客則陵川郝經掌經書記則公也又嘗遣公赴北奏陳軍機公於禦幄指陳開示敵已在於目中上爲聳動因問曰此若語巴圖語耶對曰意則巴圖語則臣也上以材以實益奇之用是蔡之軍旅之機屯戍之策公悉參謀議士論亦以逺大期公諱汝明字宜之姓王氏本燕人身長七尺美須髯眉目開朗議論亹亹凜然戰國魁傑士也祖某嘗貸聖安寺錢千緡遇赦卒還之父好問明經三赴殿選試補禦史臺掾有能名公少頴悟昆季五人皆克家厚於貲公獨以逺業自期讀書恥無用之學母趙氏分家貲資以白金百鎰付公公曰兒不肖能自給願以此奉甘旨及諸昆季甲午從蔡南徵蔡以兵千人俾公屯襄之皇王度而田焉所以省饋餉遏南冦也兵苦於田欲鳩眾以足廩額公不可仍督墾辟頗忤眾意且忘其有功遂使酒揚言幾於罵詈公若不聞者卒大開田畆是歳大熟囷儲野積人不乏食公能忍以濟事此又不可及者庚子秋蔡與尼瑪哈徵滁宋人淸野我軍大饑是時公具舟於汝乃溯以入淮漕米千斛三軍之士有勇气而無菜色公之力也甲辰蔡戍杞治三岔公在幕府以曲陽一軍失治俾公攝之庚戍奏授金符眞領千夫長癸巳移戍亳以舊軍不及萬奏以新軍足之仍以公之子儼代治曲陽軍以公爲新軍總管至元乙丑從阿珠丞相攻荊南及諸山寨有功阿珠召與語公曆陳山川要害出入之形勢與夫救民湯火之急混一之機甚切阿術爲奏錫金鞍一異緞一比至公已卒矣公之卒在戊辰二月十有八日也享年六十娶克石烈氏順淑有容中表愛敬後公二十年卒男八人長曰儼先襲曲陽千長公沒後復襲順天新軍總管某年攺襄樊舊軍總管又某年山東經略副使又某年佩金虎符嶽州管軍萬戶昭勇大將軍嶽州路達嚕噶齊魁梧幹敏有局量讀書五行俱下挽彊近六鈞遇虎輙斃之惜其年壽不永某年月日卒於嶽州之公署時年四十有三次曰侃襲儼千戶攻襄樊有功攺管軍總管又攺淮西宣慰副使某年佩金符嘉議大夫沿海左都副元帥今除寧國路萬戶鎭髙郵詩筆淸峻有時名次曰傑以質子扈從一十九年特授奉訓大夫亳州知州兼管內諸軍鄂囉次曰某次曰某次曰荊山早卒次曰某次曰似皆讀書有立志稱其家兒也女六人長適千戶宋山甫次適萬戶邸澤次適初次適總管孚某次適史某丞相開府公之孫也孫男五人長曰某就元降虎符襲其父昭勇之職今鎭郴州余尙幼女孫六人二十八年初奉命行臺江南過髙郵侃謂初言先人於吾子最知愛先人沒二十有五年墓碑未有銘於義吾子亦當爲先人大書特書也初聞之聳然曰竊念壬辰北渡後諸侯各有分邑開府忠武史公之於眞定魯國武恵嚴公之於東平蔡國武康張公之於保定地方二三千里勝兵合數萬如異時齊晉燕趙吳楚之國競收納賢俊以系民望以爲雄誇迨中統建元罷矦置守諸賢萃於朝及分布內外迄今餘十年其生存零落功名事業因大小之不齊考其有子有孫終始以享榮位如公家者蓋不一二數也初未壯時曽接公謦欬觀其沈毅雅重不見崖岸如萬頃陂運籌幙府料敵制勝如右宿將酒酣歌謡慷慨則如幽並豪傑至於治家教子種種有法以今觀之如公豈易得哉初不佞辱公東牀之選今有是命何敢以不才辭謹作銘曰

公資沈黙憎囂贏百冗一過無畱形讀書恥作章句生胸中隠然十萬兵武康開國收時英入幕得公如鯢鯨上前敷奏誰使令一語韜賞開皇明屯田有策人苦耕不墮不校成豊登譙之久廢將復城狐貍叫嘯■﹝氏鳥﹞梟鳴旗勍伏夜來衝騰籌劃一倚公支撐謂公不遂荊南行相國奏白公能名謂公胡遽天奪齡不及拜覩江南平九泉之下公有靈兩兒虎節搖光晶墓頭有石石有銘可以考之垂日星

故水軍千戶郝公神道碑銘

公諱徳昌姓郝氏其先太原人後遷新安之淶城因占籍焉父亮自行伍間從蔡國武康張公取河南以功升千戶領水軍屯杞乙巳以疾卒三子俱幼公其季也公之叔興襲職公從母氏歸鄕裏母棄家入道公往依季叔溫及長婿於張材趙氏器識已不凡甲寅興屯亳庚申自鄂還卒興子幼蔡以公奇男可用中統二年奏授銀符嗣厥職時其母邢氏在中山尙無恙也公輦歸亳朝夕奉侍人以孝稱其年十二月蔡國公之子萬戶宏略帥亳師攻宋公前鋒得捷宏略解衣衣公三年李璮以益都叛宋人乘間取蘄公從宏略擊走之至元元年與宋人戰於龍岡又捷五年夏五月萬戶賈文備奉旨選將校知水戰者俾營漢江教閱以兵五百七十人給公隸信安巴圖張喜麾下公於風濤洶湧之間舟楫艘艦凡所動用無不具開合進退緩急響應鉦鼓旗幟號令一新喜用是益奇之九月進攻襄樊明年秋七月公以舟師斷宋糧道與宋人戰於宜城南之灰洲宋人莫敢進又明年灌子灘饑虎崖之戰皆大捷八年四月母邢氏卒公奔喪於亳旣襄事始還軍時漢江暴漲宋以舟師數萬沿百丈山遡流而上以援襄樊阿珠都元帥遣公審視形勢公悉具水道淺深可速一戰帥府卽發諸道兵公領戰艘十二先入大軍乘之宋人敗走用是奉授金符九年攻樊城十年攻襄陽且益所隸水兵至七百人仍以楮幣給之厥後黃家原之役沙洋城之役新城之役咸有功其年十二月十四日沙武口渡江公方督戰爲流矢所中以卒時年三十有四諸將莫不嗟惜一子嵩十三年江南平朝廷以公沒於王事就元降金符俾嵩襲其職散官忠勇校尉鎭江陰二十三年徵交趾二十五年三翼水軍俱沒獨嵩一軍得還遷中千戶今鎭通州一日來廣陵具公行實之狀請曰先人早世至元十二年以先妣趙氏合葬於淶城先塋之次後十年繼母王氏卒亦已合祔矣先人剛勇有志於功名爲國家效死力前後數十戰未嘗敗北不幸竟沒於陣有此不書無以垂後世墓碑當有文嵩不肖辱公甥行也敢再拜以爲請初以嵩年少能自樹立且孝謹可尙乃按所具狀爲序而銘之銘曰

河朔諸豪推興王武康開府收英良公之先世班戎行從攻河南掃稊糠兄亡弟繼繼復亡諸孤牙牙孰否臧蔡公識公能持將以奇用奇斯所長天開混一機已張營江教閱排風檣宜城之南百丈傍以少擊眾莫敢當朝廷賞功金符黃公益有志匡時昌沙武督戰如鷹揚流矢一中乖所望天假之年逢平康寧免虎節搖輝煌公乎公乎無嗟傷子克嶷兮文且彊千秋萬祀來淶鄕有碑玉立千丈光

故徵行都元帥五路萬戶梁公神道碑銘

梁嬴姓非子之後秦仲有功於周平王封其少子唐於夏陽梁山是爲梁伯其子孫以國爲氏如梁益耳梁嬰父皆爲晉大夫汾晉地平遙其屬縣也公之先家於平遙者其世蓋久然自公始大著祖諱顏父諱秉彜好施與鄕人以長者稱之娶郝氏生七子公其第三子也公諱瑛少有大志勇力絕人善騎射金季中原受兵所在郡邑望風奔潰戊寅聖元太師國王領兵南下公曰天也死塡溝壑何益乃率眾詣軍門上謁卽授元帥左監軍使撫定居民攻諸城堡之未下者公屢出奇計招誘降附凡百餘所明年從國王掠霍踣沁潞經太行大膊懷孟又明年入闗秦隴悉定用是錫虎符升徵行都元帥以縣行汾州事俾公領之兵火之餘戶口蕩析公安集有法人始有息肩者戊子四月武仙陷平陽太原州介於其間卒莫敢犯國王檄公進兵仙大敗卽棄城走己丑入覲特授金符禦前千戶明年扈從南徵至鳳翔俾西和興元等十數城俱下壬辰天兵次唐鄧公率前鋒與金兵戰於鈞之三峯山大破之河南震恐時降附軍民日眾他將以糧絕不給欲盡殺之公曰殺降不祥凡隸麾下者悉不得死其父子兄弟離析而復合俾籍於民幾三千餘人乙未從元帥達海甘布入蜀宋人守瞿塘眾不克進公作皮渾脫以濟達奇之奏權徵行萬戶畱鎭興元戊戌又從達公圍資州踰月始下達怒欲悉坑之公曰今始得一城而坑之他城未易下也達善其說公喜曰吾起身鞍馬間不啻百數十戰未嘗敗北所全活者亦不下數萬計壬寅宋人陷成都公與先鋒圖薩擒其四川制置陳某成都平丁未公年五十有七告老不允詔公充西京平陽太原京兆延安五路萬戶詔太原以子翼襲行軍千戶公以太原甫定民多離散懇聞於朝給復三年於是四方來歸者三萬餘戶刑簡令信境內以寧丙辰三月二十四日卒於居第之正寢享年六十有六越五月塟於本邑麓臺裏先塋之次禮也夫人溫氏翟氏楊氏劉氏子男四人曰羽太原路管軍千戶曰天翔朝列大夫雲南諸路行禦史臺侍禦史曰某早卒長卽翼也今遷成都轉運使女四人平遙李思齊忻州長官塔齊爾京兆路兵馬總管馬佑太原路鎭撫都彈壓李燦其壻也孫男一十人偉宣武將軍行軍總管儀偁傑秦王府侍衛俌太原路管軍千戶時佐時中時正時仁時義俱有立志女十人七適大族三在室曽孫男一十四人長思賢次思敬行軍副萬戶余幼女一十五人天翔與初有一日之雅謂墓碑未刻請丈其實乃按所具狀序而銘之銘曰

天地艸昧間气鍾豪傑乘機騰其中漢唐之初如囊鋒聖元乃有平遙公公之譜系嬴本宗世稱善人服於農風之從虎雲從龍千載一時公實逢萬夫肝膽誰爭雄批秦抉晉天爲紅望之而畏羆與熊其心休休如有容救降釋俘扶疲癃並氓至今猶呼翁天之報施亦已丰若子若孫咸登庸麓臺之原汾之東龜螭有文圍有松千秋萬祀何終窮

○志銘

故鎭國將軍太原李公墓志銘

公諱元佐字佑之太原人粹於律學有刪注刑統賦刑名歌括傳於世金之省部臺院試補掾者咸出其門在汴梁與元遺山遊稱佑之餘鄕曲爲人寛博疏通精於吏事爲名輩所推重如此譜牒散失其上世不可考娶馬氏錦州大族也一子婁格早卒二女長適大理評事遙授許州同知祥符劉仲澤徳潤二甥曰好禮正議大夫戶部尙書曰好謙四州同知次適進士順聖魏思亷庭秀一甥曰初江西湖東道提刑按察使攺授少中大夫侍禦史癸巳北渡公偕評事畱金臺明年公與夫人相繼逝去評事公權厝之淸苑縣竹宅裏後五十七年好謙將卜葬其父與兄於完州之富樂鄕朝陽村乃舉公與夫人之柩葬於劉氏新塋之東初適赴召來燕與好謙會不覺泣下謂好謙曰不肖奔走衰病不能成此宅相徒以丘山零落感發悲嘆而已今吾弟克辦此初宜銘銘曰

嗚呼鎭國初不知其天之所以善者之祀或絕而惡者之蔓更爲之昌熾抑其偶然邪蒼蒼者或於是而無意耶嗚呼鎭國有子而早世有甥而卽同秩秩幽宮公於其中翛然而來翛然而往與造物者將無窮又何必以芻狗之土苴爲污隆

有元故京兆醫學教授趙公墓志銘

至元十四年九月二十有八日京兆醫學教授趙公以疾卒其年十一月十一日葬於咸寧縣之洪固鄕又四年其子讓與果持鈞臺韓澤之狀王府典書孟文昌之請初志諸墓初謂讀書向道不失世守且見稱於當代生獲榮享死得安厝其亦可書已公諱友字鵬舉三世業醫爲人愷悌簡質不立厓岸幼事科舉有聲場屋間壬辰崔立以汴降公爲軍士所掠天成萬戶紀侯知其爲書生且善醫遂加禮敬與之北歸館於其家戊戌朝廷設科取士公中賦義論三科優選戊申西來長安凡人之病傷於寒不能汗下目瞪上視面黧肌班狂走叫呼陽極似陰陰極似陽或陰陽交雜眾莫之辧公投劑立效用是知名闗中至元丙子皇子開府於秦擢公教授京兆醫學公益讀書設科條開諭後進竭情濟物弗嗇賤貧及疾且病召諸子戒曰吾卽不諱勿浼我以俗葬祭惟禮制爲歸仍以譜系付之翼日卒於正寢享年七十有一始公之六代祖楚世爲澤州人楚生卞卞生凖凖生信信三子長諱順公之祖也以大定二十年徙居河南之登封順亦三子長諱元公之考也妣魏氏皆葬登封公娶曲河李氏子男四人曰讓通經傳尢長於春秋以辯洽聞復領教職曰育有幹蠱之稱曰業早卒曰果願而文能世其業今辟侍秦邸女三人適望族孫男一十人女三人曽孫女一人銘曰

士气益降處益薄忮售爭誇靡攸怍百年耆艾嗟零星後生且老孰與作如吾趙公豈易得爲學爲醫俱有得少時習气老不衰日教諸孫課文筆病傷於寒世所難況在疑似陰陽間公能審定濟勇決昨日危岌今平安鼓鐘於宮聲四馳薦譽交口王爲知顓門之學罕所見俾集生徒傳心幾始終條理方有說一病不起夫何爲天之報施亦已厚若子若孫能孝思咸寧之原洪之鄕有趺在龜文在螭千秋萬古過者式是爲國醫趙公碑

蒲陰霍君墓碣銘

至元十四年朝廷以監察禦史霍君按核川陜初適分司東川與禦史遇於褒城遂自漢沔利閬抵順慶相從幾一千三百餘里用是得欵接言論始禦史自東曹掾辟補樞府自樞又辟省在京師凡十有一年交從中以有風度有持守見稱苐以冗奪未暇欵宻也以今觀之向所得於交從者爲益信明年二月禦史將東歸乃謂初言先人有志量喜功名甫四十卽退居鄕裏以經史課諸子百未一施賫志九泉蓋有望於天祥輩也天祥自筮仕以來戰戰兢兢不敢有一毫自肆每感念先人之志意恨無以詔後世者敢以銘請初不敢以不才辭謹按所具狀爲論次之霍氏其先出於周如光如去病未嘗乏其人惟隠徳不仕者則無譜牒可考公諱安字安之其上世居蒲城之荊山金泰和間因避兵於祁祁帥賈侯愛公倜儻直諒公亦喜侯之知己遂占籍焉嘗佐賈侯攻定城邑以功俾督稅課凡增羨一錢不沒已悉輸官侯以是益賢之欲更擢用公懇辭買田於祁不復以世務縈其心有詰其故者曰以公才器志量取靑紫如拾地芥爲爾退處且耕且織何自苦如此公曰吾平生喜功名遭時多艱志願不遂今老且諸子齒長矣不與之教挈恐未有以起吾宗者聞者稱之如是十餘年以疾卒享年五十有七葬於蒲陰之白家莊娶李氏勤淑有法能奉承公意督率諸子甚嚴今八十神明不衰如平時子男二人長曰天澤次卽禦史也女五人孫男三人女四人先是公從賈侯破汴獲生口且眾北度後悉縱爲民公卒之日有號哭自逺而至者詢之汴俘也公賦性果毅疏財尙气吏事其最長者今其子立朝卓卓爲才禦史天之報施槪可見矣乃作銘曰

肅肅羽翰旣奮復戰公之有志貽厥孫子鐡冠其昂門閭景光公不爲亡

先君墓碣銘

先君諱思亷字廷秀生於明昌元年之八月五日壽六十卒於眞定無極縣之寓捨實己酉正月三日也後二年塟扵房山羊頭原桑亁丘壠固在房山之塋已三世矣敢敬附焉先君業進士文賦有聲性愷悌與物無競而嚴於家範嘗撰先世遺徳曰家塾記其後序曰自吾髙祖朝列爲一原曽父酒使季曽參政泒而兩之或以文章而升或以門地而進捨此之外不由他道不苟求不奔競未嘗有悖理傷道之過者以政事觀之不須觀循吏以耿介觀之不須觀獨行以忠義觀之不須觀顏氏之弟兄以讜正觀之不須觀陸贄之諌論以文章學問觀之不須觀儒林以母氏之賢淑觀之不須觀列女子孫能講誦以味之不猶愈於慕他人乎用是自天會歷大定明昌眞佑正大迄於中統至元之間𨿽支泒分布而繼繼承承知有本統者蓋於是記有考焉耳先君之曽大父諱子貞用弟參知政事諱子平之蔭終於兜答酒館使以長子景元贈定逺大將軍始考妣旣喪主管家事佩無變世守之訓循循侃侃鄕裏稱焉曾大母不記其氏大參其叔也奉承如賓大父諱允元攺徳元定逺之仲子也承叔父大參蔭仕至甄官署令嘗謂諸子曰我家貲可約五萬餘貫渾有幾不若供汝輩讀書泰則登第不登第猶足以學自守於是館請髙公瑞卿王公衝之歲不下幹余貫又與遊皆當世名公巨卿也壬辰北渡後襄陰人王革以書抵我靖肅君曰令先丈任上林署丞時或三日五日會黨世傑趙文孺魏摶霄張仲淹楊敏行諸公禮極丰腆徹膳令諸昆季讀賦教子嚴重傾動京邑大母同邑平地人西京轉運同知髙公之女也賦性沈厚內外無貴賤莫不敬愛先是署令君以事抵燕夜過黃嶺聞異香二十餘里未幾大母歸於我壽八十六封巨鹿郡君父諱珪攺諱笏字君玉署令府君有子凡七人曰珫業進士弱冠承父蔭終於耀州庫使散官懷逺大將軍曰瑜業進士早卒曰琦進士登第戶部郎中行六部侍郎散官太中大夫死於河南郟城之難曰玠神童及第終於延安府司獄散官朝列大夫曰璠登進士第出繼大參之子法物庫大使諱叔元之後正大八年京師戒嚴擢授翰林修撰召恆山公武仙入援及歸徳城陷北還鄕裏名聞天朝庚戍被徵是歲卒享年七十皇贈謚曰靖肅曰玊業進士舉篤志力學府會試屢得上捷因避地唐州比陽縣與友人苑徳茂者入山不知所終先君之父其最長也虞夏文不勝質終場時年十有八後補入太學聲聞藉甚爲流輩所稱春秋私試三作監魁與張巨濟馬至道馬柔克並驅爭先無得而優劣之不幸七赴殿選終於貞佑三年恩賜而已用是絕仕進意養心守道澹乎其世味也右丞尹公仲安尙書曹公仲寛大司農張公維賢欲薦於朝不應母髙氏運使曼卿侄女也聰慧妙巧年二十二以卒先君娶李氏太原公佑之之仲女也文雅和厚巧慧孝謹中表咸稱之太原公粹於律學元遺山書其刪注刑統賦有云佑之予鄕曲在汴梁與之遊從爲人寛博疏通精於吏事其爲名輩所推重如此再娶班氏本丰州人其父任至許州錄事有能名三子長曰鑑命繼靖肅公祀今名初江西湖廣道提刑按察使李出也仲曰鈞湖廣行省令史性剛直能自刻苦不肯俯仰於人季曰鉉早卒二女長適孫氏亦早卒次適延氏早寡不以貧窘累其節皆班出也孫四人嫡曰必復翰林國史院編修官庶曰可大可久可亨女孫二人曰文曰都曾孫女二人百壽秦娥初伏讀先君之記有曰我魏氏自季曾輔政以來享祿位者有之不能盡其實者有之不知天意將如是而已乎將有以待於後人乎於是於先大父於先君益有所感泣焉先大父文章禮法施爲注措足以建世業於當代朝廷限以科舉資考使恢奇磊落之士郁而不信其治亂蓋兆於玆矣先君方刷羽天池而圖南溟世故已變且壽不能逮時可哀已嗚呼壬辰之變世族大家其子孫不零落者有幾間得存者復有杞宋不足徵之嘆初輩𨿽不能肖似藉賴先世遺澤知自守而已歲時伏臘過家上冢鄕人喜松楸之無恙則知天意良有在也謹再拜銘曰

紀先世之徳業用照後人𨿽不偶於時其澤孔殷子孫念之尙毋變吾先君世守之文

故四路屯田達嚕噶齊王公墓銘

至元二十一年初自河東提刑副使承命赴臺將戒車醫藥教授呂某賫府教官王弘嗣狀爲太原治中王居敬請銘其先人墓初謂余來太原未再期月又按部別郡三之二於居敬未審其行業遽叵撰述某曰今風俗中處富貴者例以聲色狗馬爲意其懇於光揚先烈者有幾君自下車𨿽以擊姦慝爲職苟於孝思有良心發見者抑豈不可勸奨之乎不然是絕人於善使無由以自拔於流俗也度不可辭乃考所具狀公諱蒙固岱秀巖人少習軍旅事烈祖皇帝以戰功授西京太原眞安延安四路屯田達嚕噶齊辛夘治忻州課農有法明年大饑公言於上咸逋租以所屯糧給民無私焉時簡車徒頗憂公抗論得止又請於朝發倉粟以賑饑荒聖天子卽位詔領屯如故至元五年告老十三年正月二十八日以疾卒享年七十有七塟於定襄王村之西北娶程氏子男三人長天澤以謹願稱仲天佑先公一年卒季居敬嘗侍春官以勞遷今職七女八孫祖忘其諱金鎭國將軍始居東京父益魯襲封千夫長母靑氏銘曰

於惟王公此爲幽蔵永千萬年考玆銘章

張處士墓銘

處士諱謙字無咎順州溫陽人居燕凡三十年我先大父靖肅君嘗被命於朝薦中州名士六十七人謂無咎言行孝謹可正風俗用是當路者欲辟之從事無咎辭不就讀書學道以教授爲生業於世味澹如也未幾其母卒居無幾何其三子繼卒又無幾何無咎亦卒獨其妻裴氏在焉有兩女孫並幼貧不能葬總管趙彥澤買棺以埋之友人王惇甫請余銘諸墓銘曰

俗紛紛兮莫治心澹澹兮自怡讀書兮守道毫髮兮無違豈昌衍兮敢冀天曷爲兮不憗遺風蕭蕭兮樹蓊山空空兮鳥歸懷佳人兮不可見望蒼旻兮涕洟

○行狀

易州太守盧君行狀

曾祖諱均祖諱永昌皆隱徳之不仕父諱應皇任易州太守公諱徳元世爲易之淶陽人性仁厚旣長以干局聞金眞佑間先太守以公受易州軍事判官時河朔諸豪並起各以力相雄長生民糜滅幾盡先太守以天造艸昧禍亂未艾乃率士民歸之故蔡國張公用是表爲州之太守歳乙未以老請朝廷以公嗣其職公蒞政卽有能名初般州寨張坦率眾來冦公以百卒破之指揮坐作大爲蔡國公所嘆賞是時流民未盡安業率棄土著以避租賦知公治不迫四逺而至者甚眾朝廷立教條方切凡經食之所悉欲以死處之公曰民愚犯禁固不可不治然一槪用刑恐非國家愛養斯民之意乃力辯於上官卒從公議州民至今道之猶有以手加額而泣者州之開元寺僧以事觸蔡國公蔡附公耳語公出曰坑若軰不難第罪有重輕耳我辭必獲罪咄咄者久之乃曰吾得之矣甘泉名僧也張侯素重信我白必得所以解意乃往白曰州僧得罪張公我當縳致以請罪比至上人幸寛解之數日以諸僧至張怒已解悉得放免公在州凡九年懇乞致政又十有七年以疾卒享年五十有六夫人趙氏子男二人長曰琪嘗被省檄嗣厥職未幾有詔赴闕下次曰珪今潞州同知女一人適李氏嗚呼公之慈祥瑞愛謨謀有方詩所謂愷悌君子民之父母者有焉觀其肅恭父職孝也以寡敵眾勇也拊循制理公也委曲排難仁也一有於此猶當大書特書況其四徳兼備者乎是宜敷贊遺烈章示來裔必有當代名公能文者盍請銘焉謹狀

○引

申氏父子慶會詩引

今東曹掾申繼賢以事至長安持其先塋之碑以示余蓋今儀同三司致仕張公孝純之所撰也且曰繼賢上世家澤州多讀書顯仕者繼賢晚生譜牒散亡不能具述大人自壬辰兵變與祖父母曁伯父相失大人搜訪百至竟不知所在日夜號哭一日有道人崔其姓者亦澤州人與大人語大人因以祖父母及伯父年甲字貫付之後數年道人與伯父之子天錫偕至大人卽趨其所在遂得父子如初此亦間代奇事願乞公數語爲序引以求諸名公之詩將爲子孫傳不識可乎余謂向分司東川與順慶教官史子桓者相遇子桓有元遺山李敬齋中州諸人之詩一巨軸皆贈遺子桓尋親之什也子桓亦以壬辰之變與其父睽隔北渡後子桓周流數萬里歷六十七城自始迄今近五十年卒無所得子桓悲悼未嘗一日忘也余因以詩贈之云泣血尋親白髮兒牛腰半是昔人詩傷心四十年前夢一片白雲無了時子桓泣數行下因謂餘言僕年埀七十此事不辦𨿽死地下亦不瞑目矣今子賢尊君與子王父母隔絕日久一旦會遇非精誠感通與先世陰徳積累之故何以臻此以君家與子桓校之其得其失其幸其不幸蓋相去萬萬也子能求諸賢詠歌以布永久宜也遂援翰書繼賢所致之辭以爲之引諸君其有以思之也至元十八年五月二十有三日魏初引

庸齋先生哀挽詩引

庸齋楊先生薊州玉田人嘗避地河南北渡後居燕以教授爲業樂於提誨循循有法性仁厚愷悌恥言人之過失有小善必極日稱道不啻如其自己出客有窮窘無所依先生與之周旋百至或館於其家至更易寒暑無一毫倦怠意用是賓客日滿門有布衣孟嘗君之號一時名公巨卿如陳學士秀玉梁都運斗南先祖靖肅君玉峯皆折官位軰行與之交故海內識與不識悉能道先生之姓字先生嘗奉命提舉河間常平事後攺衛輝勸農未幾辭去朝廷復授興文署丞先生有志量有幹局課童子學三十年後𨿽被擢用又復閒冷不得盡所施爲士論惜之而先生澹如也有詩千餘篇一子遇今在史館近以書貽初云闗東諸公於先人率有哀挽陜西大夫士非吾子孰任其責初爲之衋然初十有五從先生學知先生莫初詳也先生今亡有年矣其子以是請可哀也已元遺山作孟內翰宗獻傳並記劉元黨孔嗣訓髙特夫諸人哀挽數詩以謂有以見先生於出處之際死生之變造物者皆使之前知其以天下重名畀之者爲不偶然云是知前軰一言一字爲人物之重輕如此今陜西耆舊中商左山參政李先生咨議皆素知先生之爲人誠得摛辭以發揮先生之幽光則先生之徳業有以詔後世而慰九泉者蓋無疑是豈獨孟內翰之名爲不偶然云先生諱時照字春卿庸齋其自號也至元十有五年正月九日門生魏初引

○贊

曾祖母眞贊

惟曾祖母髙氏系出子孫祿養壽八十六黃嶺之香亦孔之燭

祖母夫人眞贊【並序】

惟吾祖母渾源南山劉公之曾沂水主簿之子內翰蓬門先生之妹神川遁士監察禦史之姑氏也賦性貞順勤儉孝謹其事我祖靖肅如對大賓客歳時伏臘供奉祭享菜菓酰醬必躬自修薦誠潔懇到至老無一毫怠意經史文賦一目成誦且能通其大義而停蓄涵蘊若無所知者是豈世之淺薄粗識姓字而矜以示人者可同日而語哉至於奴僕米鹽恆煦濡溫飽然亦未嘗不謹扃鑰而聽其自出入也族中少相違言處之以當然之義不以彼此而有傾向也年七十以家事付初怡心引年以書以琴而已至元十二年初自監察禦史蒙恩遷僉陜西提刑司事祖母時年九十有一初不孝不能謝事以終奉祖母年壽乃妄自謂吾族自兵亂以來零落如此欲少自振起又謂旣仕矣不敢以一介之微輙方國命遂以溫凊之責付男必復流涕西行其年十一月至漢中明年六月二十一日祖母以疾卒八月訃音自京都來卽號哭奔赴必復已奉柩合祔於祖父靖肅君之兆矣嗚呼初之淺識可謂篤於近利而不能勇於大義者也其得罪天地百死不償毎展拜遺像肝膈崩裂𨿽痛恨無窮尙何言哉贊曰

肅而寛大禮而有節百世而下惟永之則

祖父殿試眞贊

大父殿選凡七赴之三魁太學不偶於時恬澹守道無營無思

祖母眞贊

大母髙氏嚴嚴壼儀不幸早世棄諸孤如遺噫再世其構此云胡不悲

髙祖父定逺眞贊

髙祖定逺友愛於於教弟力學起宗以儒百世而下遺澤孔濡

髙祖母眞贊

惟髙祖母記失其氏世業之修興宗之始內助實多子孫仰止

曾祖父署令眞贊

惟曾大父令甄官署教子義方聲聞四著有來其孫毋墜厥緒

西軒王先生眞贊【並序】

西軒王先生濩澤人性安靜以道義自守以孝弟忠信教諸子居漢中三十年郡人咸師表之其子無疾以冩眞來見爲作贊云

世百僞以爭利公囿義以守也世丐售以衒名公自晦以厚也我薄彼贏若固有也義理以誨諸生自天牖也溫溫儀刑望程朱其尙友也說道則猶鈴冀有覺於百世之後也

平章亷公眞贊【並序】

諸葛孔明開誠心布公道有其气也鄧禹入闗撫慰安集有其量也能兼气量夷險一心以天下爲已任者故榮祿大夫平章政事亷公有焉至元丁亥公之子恂按察江西初實與同事其年十一月十有九日得拜公遺像平昔旣辱公知衋然悲思有不能自已者謹作贊曰

造物厚與公之資將俾有爲今昌時气充以大量亦大始終一節無險夷憶公持節西入闗大憝無所容其姦霹靂一發肝膽墮秦城百二維秦山明年柱石中書堂堯舜吾民余粃糠姦諛媒孽不一再安之若命惟元臧天開混一江南平俾公臥護江陵城江陵塗炭亦已久得公安集如再生公之孤忠何終窮公遊汗漫騎長風公乎公乎見遺像幾何斯年有如公幾何斯年有如公

西溪王公眞贊【並序】

初弱冠時識西溪王公於楊子陽之賓館公時年未三十聞望四達士大夫咸以逺大期之未幾與陵川郝君伯常同奉召逮主上龍飛卽被擢用由禮部侍郎遷都轉運者二遷提刑按察使者四如尙書如總管如今中執法前後幾三十年矣無曠闕無怨讟愷悌樂易人莫不以寛厚長者許之彼喜功好事以表表自勝者豈可同日而語哉乃作贊曰

如玉之潤如春之薫自得之天也有神者筆有奇者文用力之専也商功利課殿最新進所喜爲也惇薄俗正士气非若孰與歸也

同知趙公眞贊

爲政有惠讀書有方交從四海曰徐與王【徐復齊王鹿庵】子能世業門閭輝光公爲不亡

師易馬丈眞贊

師易古學惟微惟精盈虛消息與時偕行處通以義處塞以亨行年七十而神而明幅巾翛然鶴臒松貞若子若孫惟永之慶

王隱君眞贊【君名守義字惇甫】

不以紛華累其心不以貧窘易其守循循侃侃無一毫傷人之疵而能致力以藥已之疚不以文字侈其言不以詭異險其迹溫溫恭恭無一毫作爲之私而有日用踐履之實若夫梁先生都運之剛明吳先生學士之簡古木庵英上人之淸修我先大父靖肅君之愼所與皆折官位軰行爲之延譽於公卿之間亦足以見吾隱君王公之所處也

燕居傳道圖贊

聖學心傳不言之天申申夭夭其彷佛於斯焉

庸齋薛先生畫贊

謝紛華之擾而逍遙乎山林泉石之間擴中庸之理而超越乎雕虫篆刻之上才猷可以濟世而不以不見爲悶文章可以名家而直以自得爲諒有天地中和之淸气有湖海沈雄之雅量人知其品之不凡莫識丹靑之巨狀然觀其惇龎耆艾之姿與其立言可考者論之猶足以激士气惇薄俗是豈趙孟之所貴而遽有所趨向者耶

○疏

木庵塔疏

方外若人固豈求名之是篤生前知己忍能見義而不爲歲月𨿽遙情文猶在木庵上人百年耆舊一代宗師有承平愷悌之遺風無蔬筍葛藤之習气接迹於趙禮部李屏山之後定交於雷禦史元遺山之間字如東晉而不凡詩似晚唐而能雅秋風杖錫遂駕鶴而不歸白艸岡原尙勒銘而未了叢林四海生死一心不獨昌黎已摛文於李觀會如郭伉能買石於施卿

○說

尙野名說

東萊呂伯恭甫謂韓子簡古一本於經亦學孟子又謂栁出國語學者知韓栁不可到非鑿空得出亦自有原委近世黨竹溪謂王黃華趙黃山少讀六經餘人當何如保下尙生喜學詩文又欲進學古人余懼其愛春英之華而忘秋實之鮮也因請名乃蔚文其字野其名求爲說余曰是其說

○祭文

代楊徳榮祭濟瀆文

徳榮自惟菲薄凡所任荷或出彼入此不無愆譴然所以得康靖寧謐無大驚懼者非神降休貺曷克臻至所當薫沐蠲潔奔先致敬親執祀事於廟廷之下今以羈役所奪愧責尢深而區區之誠千里一心薄奠往敷神其降監

祭王五宣撫文

惟公事親有道馭民有方撫弱有惠禦彊有剛初佩虎節再要郡章及物之澤浩然莫量此先相公之徳所以愈久而愈光嗚呼哀哉以先相公之徳望繼之以我公之所長宜其祿不止百世而厚業不止百世而昌人期公位必爲望郎人期公年必保壽康理不可恃倐然隕傷郡失賢守宗亡善良識與不識莫不涕滂況在親舊悲何可忘矢辭寓哭侑此一觴神寧知之裂我肺腸嗚呼哀哉尙饗

○雜著

書濟河焚舟賦後

焚舟賦辭意憤激蓋急於求薦者也宰相以薦賢爲職苟有賢者使之零落憤激如此則宰相之過也賢者苟未遇不能安於義命遽憤激如此亦賢者之過也中丞西溪公爲卜掾彥才書之彥才能珍其書而什襲之不知能於進退用捨之間曾用力審察否故敢此相告

跋宋漢臣諸賢尺牘手軸

京兆漕使漢臣集耆舊所寄尺牘一軸以爲珍玩物謂遺山紫陽一代宗盟王內翰楊大參有名節天朝今仰以羽翼斯世者至於九山諸人𨿽逺迹林壑亦一時名士宋卿皆與之遊則所得宜不淺文章字畫隨人品髙下宋卿當自知之此不敢論

書夫子廟碑後

聖人所以與天地參爲萬世法非有甚奇怪恍惚以驚動耳目者之所爲也亦曰率性修道而已如菽粟布帛饑者必食寒者必衣不可一日無也

書元遺山墓石後

遺山先生文章行業海內所共知士大夫不敢直以金國百年之論者蓋以文泒有所在也姜彧魏初嘗辱先生教誨又嘗聞先生之言某身死之日不願有碑志也墓頭樹三尺石書曰詩人元遺山之墓足矣彧與初適按部河東得拜墓下因買石以刻之先生有文集樂府行於世至於大書特書有太史氏在玆不敢云先生諱好問字裕之遺山其自號也

題安漢中紙屏

吉甫安侯作紙屏二十用列於所館之室初謂侯位梁州牧秩比漢二千石且少長紈綺中作錦作繡作著色作翡翠孔雀無往而有不可者乃今朴素如此其亦有意乎否耶侯曰余家滏陽去漢中三千里母老在堂不審一日考滿萍梗何向姑爲此以取棄去爲輕爾無他意也因爲侯言侯能鋭意致治不屑此外物比之視田宅便利則買之玩好詭異則奪之車載馬負去路絡繹蓋有間矣君侯此心幸終守之不知者恐有公孫布被之譏故書此爲侯他日解嘲云

書王復亨三樂堂壁

漢中賢良王無疾復亨買亭於黑水之上丐名於余余謂復亨仰事尊君俯友佳弟且致力古學以作新後進是殆孟子之所謂三樂者也因以名之復亨要當進進不已推已之樂以及於人是又望於他日也至於山水之秀花木之蕃玆不必云

題劉醫遂通詩卷後

余今春因濕疾左股殷腫欲裂宜之王君刺之而愈遂通余未嘗識宜之其婦翁也則其所得必不淺諸公豈其誇哉

書傅氏家傳後

初伏讀傅氏家傳見東臯先生所與遊諸名公因竊憶初年十七八侍先祖靖肅徵君結廈於趙汲古鍾徳園東臯與先祖數相往還時先生年近六十衣冠整肅進止舒徐言語淸切承平耆舊風味隱然於接人應物之間聖上在潛邸庚戍歲以安車徵我先君不幸我先君其年九月卽世歸槖中得手澤數紙其一欽承先太后旨令對聖上條陳未盡事宜如定官號頒俸祿功罪有賞罰能否有升降四者治天下之急務又曰農業天下之大本不可不重是故明君重五穀而賤金玉告訐之俗興罰及無辜僥幸之門啟官給不善漢之常平宋之講筵萬世可常行也如此近三十餘條其二則薦中州名士大夫六七十人其曰燕京傅輔之年六十五健行性溫實亷介有守通世務可使臨財卽東臯先生也近閱家中舊書又得先徵君手澤一紙薦進士有才幹者有文章者秀才者承應者其餘出身者亦有中都傅輔之至亷而幹可以臨財由此觀之則先徵君與東臯先生相知愛者爲不淺初奔走於鞍馬簿書之間餘二十年未嘗以此示人傳之者無所考昔韓昌黎謂李翰爲張巡傳不爲許逺立傳又不載雷萬春事首尾爲作張中丞傳後敍用是敢錄所以且爲其孫夢弼言初與夢弼要不可泛論也先徵君待交友者如此東臯先生爲名公所推重又如此則初與夢弼其可不自謹畏所以待人與所以自處者有一毫得罪於先世可乎至元二十七年七月二十有六日順聖魏初載拜書

書崔正言傳後

初少時讀史傳見有杖策軍門一言悟意朝奏莫見恨相見之晚者輙謂君臣會遇之不難也長大來略涉世故又知會遇之不易也君子立言遇不遇不論也苟能切中時病𨿽畱中不報帝不省視世有董狐筆不足爲賢良累也崔正言在宋徽宗朝因日食之變上封事論章惇司馬溫公之邪正爲蔡京所忌排擯不得進後遷右正言乞斬京以謝天下𨿽不得如所言其風節可槪見矣裔孫道亨以醫鳴河南持其傳以示初切切丐數語以跋初爲前軰徳業布在方冊與天地相終始非晚生後進一言能爲輕重者聞令賢嗣觀讀書立行嶄嶄見頭角當始終一心以光大前烈初不肖不克負荷方夙夜祗懼因道亨之請益用感嘆故敢以是相告至元歲壽星月衛分順聖魏初拜手書

靑崖集卷五

