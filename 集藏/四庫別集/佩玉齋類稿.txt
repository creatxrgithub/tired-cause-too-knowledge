

欽定四庫全書

集部五

佩玉齋類藳

別集類四【元】

提要

【臣】等謹案佩玉齋類槀十卷元楊翮撰翮字文舉上元人父剛中大徳間官翰林待制著有霜月集今已不傳翮初爲江浙行省掾至正中官休寧主簿歷江浙儒學提舉遷太常博士剛中爲時名宿所學具有原本當代勝流多與之逰翮承其家訓益鏃厲爲古文詞觀虞集楊維楨等所作序皆儼然以父執自居則其指受提撕必爲親切故其文章格律多得自師友見聞意態波瀾能不失先民矩矱𨿽邊幅未廣醖釀未深而法度謹嚴視無所師承徒以才气馳騁者則相去逺矣是集刋於至正末而劉仔肩選明雅頌正音乃采入其詩又楊基集悼楊文舉博士詩亦有白髮蒼髯老奉常亂離終喜得還鄕則翮之歿當在洪武初年今以其未受明祿故仍系之元人焉乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

佩玉齋類藳原序

江寧楊先生以學行文章著當代然攷其平生出處在朝廷之日殊少晚嵗待制禁林卽以病去尋又以老致其事人謂先生得久於其位則所以鬯宣皇仁而斧藻休光於無窮者宜何如夫何造物者鐘以至美而嗇於大用使忽忽以老徒以所蘊日授其所從逰者而已豈積之久者其發遲約於前固所以裕於後邪先生二子皆賢而有才伯曰文舉訪餘錢塘官舍知余嘗業觚翰以爲食者出示近槀兩帙其言騁而不放麗而不靡惇朴而不野刻雕而不鑿蓋非徒文也學殖於內而文達於外也其用功亦不淺矣夫冠士冠服士服林林乎肩摩而踵接也求士之實不得一二焉況求一家父子兄弟之皆有其實乎若楊氏者可謂卓然出於千百之中造物所以與之者獨甚厚猶以先生不大用而疑造物之嗇者細人之膚見也文舉貌碩齒富仕塗方開殆與其弟聨軌並進以所學發於事業而炳如丹靑者著於典冊之盛人將曰楊先生所未用者今於其子用之矣則先生未甞不大用也嗚呼人之望文舉兄弟也亦重矣至元後丙子嵗九月二十一日陳旅序

昔者中州文學之盛乘國家興運雄渾奇古度越舊習海內聞其風而作焉然善進其道者則必知所自矣聖賢之緒微切已之功少物理未能盡通而欲達之於辭而不失者豈易能哉大徳戊戌集始逰升與楊公志行元公復初爲文學之交每論此事而世俗凡近之說不與焉未幾元公入朝遂擅古文於當世集逐虀鹽於學校未有所發也楊公於此時居不出其鄕而正誼直气聞譽日起莫或先之蓋在至元初導江張達善先生以其學教揚升間師道甚尊志行盛年已深造其閫域南行臺在升來官者皆當代碩徳重望所以尊禮志行者以道不以勢遂自學官佐憲府有祿入之奉而禮貎異於常僚人皆以爲當然也及復初沒久之朝廷以次對起公庶幾老成之助集日得相從於禁林而公不肯少畱矣俯仰今昔衰暮不忘至正戊子春得公長子休寧簿翮之書並其文數十篇而讀之愛其因事以明理不以艱險自窒盡言以伸義不以曠逹自髙職勞而事繁有進學之益得所當言而止無出位之思昔吾三人早嵗相勉之意往往有見於此則其過庭之聞非淺識之所能及矣人言楊公之未盡大用者必將見用於子其在斯文乎雍虞集序

鄕寓讀景仁魏君書塾獲與江寧楊先生鄰壁相聞先生季子文開以盛作見示甞贅語編末矣後二年復畱魏塾文開之兄文舉積輯尢富猥質言焉僕固知其世家舊徳淵源深矣不然何其兄弟之文持論明正又爾雅若是歟昔漢陳仲弓蓄徳衝厚二子之名滿天下宋眉山蘇公老於文學二子之名亦滿天下先生兼有之宜乎兄弟競爽如此因觀佩玉所紀爲之嘆服忘其而洊書之是嵗元統乙亥三月癸巳廣信吳復興起季甫識

文章非一夫技也大而緣乎世運之隆污次而闗乎家徳之醇澆當世運之隆文從而隆家徳之醇文從而醇士以文墨爲能事幸而生乎昭運之代又幸而出乎明徳之家若吾宗文舉者非其人也乎文舉通微先生之嗣也先生領臺檄主文浙闈時予實列同考聽先生言議廩然爲起立知先生之學出導江張氏張氏之學出紫陽朱子故其爲議論文章不壹於正不出也二十年來先生之宰樹共矣幸先生有後如文舉獲見予吳門次捨示所著碑銘敍志箴頌論贊凡若干捲累日讀之喜其識職而各毗於律理而其言沛如也予自居吳門閱今之名能文者無慮數十家類未有及文舉者則知文舉之得其本於家而又丁乎气運之盛於國家者非庸眾人之所同也昭昭矣抑吾臨文有感也先生入翰苑不兩月輒謝病歸髙文大冊不一二見諸史院而文章之文亦多遐方下邑之撰錄未及鋪張乎帝載也嘻文舉之文豈遽盡於是編也哉夫蘭臺蕓館文章之居編摩述作文章之職也居其居而失其職者或有矣顧有得其職而不居其居者吾不信也文舉尙以吾言俟之皇元一經業且作矣文舉尙以吾言勉之至正戊子十二月甲申防稽楊維楨序

欽定四庫全書

佩玉齋類藳卷一

元楊翮撰

記

祈門縣重修社壇記

祈門之社在其縣郭西至正己丑年春監其縣者大修治之縣之官屬因具其事走書於升請文諸石且曰吾邑之令佐甞有志於斯矣而終待吾監縣之至始克成之幸記其成之嵗月吾黨將刻石社側以圖不朽庶吾監縣之名與斯社相爲無窮而來者亦將永有稽也予不能辭乃爲之記曰唐永泰初析黟之西鄕曁浮梁之東鄕合其土地人民別爲縣卽黟之赤山鎭治之是爲祈門其壇於縣西門之外爲社則自我有元至元甲申之嵗張君希浚宰縣時始壇敝弗治有年屬今監縣之至旣甚宜其民則慨然以修社爲己任謀於令佐翕然協和乃防其甎石材木工役若修社之所當用者莫不具備遂卜以某月某日始事作壇三成樹之石主崇門周垣以及次捨咸極淸謐至某月某日畢功完整逾新制不更舊二月上戊用牲於壇凡爵樽爼豆簠簋之物壹是齊潔舉中禮度可以交於神明而無愧焉者君子謂監縣之政於是乎知所先務夫有土則有社社所以依土谷之神而嚴事之也何可闕哉然按圖志所載縣於祈門埀六百年在張君之爲宰始以作社書後六十餘年今監縣至昉有修社之舉昔之治玆邑者何事神之事獨闊焉若此哉是其於爲政先務知不知可考已今監縣君名衮通官爲承務郎祈門縣達嚕噶齊蚤甞防於冑庠佩服儒術故其文雅藹然爲吉士已而仕於四方則習吏事故其設施偉然爲時材今方監縣於祈門務篤循良豈弟之徳將其譽聞廩然可稱爲賢大夫蓋尙嚴而不敢防則民知敬重報而不敢慢則民知義致心於農事不敢緩則民知本君子於監縣君之修社又與其能所以教民是嵗月日記

松澗堂記

縣之南而西五里風气豁焉原田沃焉崗巒盤迆融結爲山氏曰秦復有水駛其下環秀拱奇若與配焉者志曰是秦淮之源所經也趙氏漢章居其門負山距水構爲新堂斵石甃基斬木萃材抗門以增觀周垣以限外鑿池以鐘美辟館以延師賔別室以處婦子成梁以道往來已而長松偃蹇連檐翳屋髙者入雲霄下者庇軒宇皴鱗古鬛或若翔虯曲直異狀詭譎萬端風雨時至響撼林谷前則洄波洑沚近接庭除其聲防防其文沄沄岸之屹立者不摧石之蕩激者益明山焉水焉堂之觀於是爲最乃名之曰松澗堂合山水之勝言之也凡自縣而來見其蒼然以秀瀏然以淸者咸知其爲勝處矣夫句曲古爲列仙所宅琳宮宇相望其間名區異境之閟焉不發者宜莫或遺乃玆勝處爲趙氏之居豈不亦可慶乎趙氏之居是裏有年矣惟漢章慨然遺榮麗隱心不寓乎軒冕足不履乎城郭旁薄優防迹田園而志丘壑也故能構斯堂而勝益彰余甞遊焉巡水以訪流登山而覽遐則有鐘阜據其西茅峯矗其東絳巖之湖渟滀虛受汪洋於一捨之內乃復疏分去爲秦淮目力所逮咸若效勝於斯堂者何相宅者之智力不遺餘蘊乃若是殆亦神謀天創以畀之乎且去之數里而近晉陶景之故居猶在焉意必有方外之士得道而不死者來遊其間而余不復知也姑記斯堂以表山水之勝堂成於某年漢章名某

宣使房壁記

宣勞力於列省而爲之使日惟更直宰相從出入承意指及遞守公署有事輒趨報宰相其或徵調之有未集則借以趣政治之有未良則借以臨徵貨估之有未實則借以覈至於達詔令於郡縣敺流於荒遐窮罪狀降辟罰於百司庶府則借以行凡所部上供諸物必因水陸之運而督致於京師設大盜卒髮須上聞若事當計中書者無不一惟宰相所命卽借以往甚者嵗中表章之上於朝廷數四鏹幣之請於大府逾百萬皆借之緩則往返畱滯或閱嵗時急則日馳數百里連暮夜弗止不兼旬爲去來去來者旁午交道驛吏送迎無虛日其爲責重且難較之他主名者十九故其選日嚴必參分其目而國人右族居其二華產者居其一中分其人而未命之士與夫旣策名於朝者各半之今江浙之辟多至四十人其來舊矣省署西廡有合處之房弗葺弗棲因循久逺及其防聚之頃往往什伍爲曺狎坐乎賔幕之外觀瞻無儀視若易與時天臺朱信伯居其間以材猷見將用究圖率作興舉防庖傳圮敝承命更修乃克萃厥余材整齊其處剞劂杇墁之功墻屋戶牖之物塗雘繪飾之事不日而備完好適宜於是寓宿之所旣謐且安聨坐之榻可燕而息有作而言者曰交政於四方受命不受辭今不猶古歟諸君子以奔奏之暇時休於此而羣議焉宜有所擇也出而代宰相行事一言而綱紀振將有以爲使指之光使其降志折節身屈而事隳則吾黨之累爾以是焉人材之多也孰彼爲也孰此爲也諸君子曷能無所擇乎茍徒欲榮其身以斯名之華矒焉而不或議者非求益者也若夫服輕策良誇騁便俊中肯綮於臠割習容止於酌斟乃或構口語竊威柄憑勢而黷貨怙權而避勞其爲人賢否可知已然則任其責之重且難而爲之者可不愼夫余是其言遂書於壁以告後之君子至元四年月日記

逺大堂記

家臨川之崇仁其鄕曰靑雲裏曰丹桂傑然以學名者是爲吳氏之小隱君季徳卽其居之楹而顏之以逺大則季徳之堂也予聞君之先有爲主簿者自盱江來官是邑而處焉今其遺衣冠而詩書者恆數百人世逺而族大矣君自壯年卽欲以科第自奮故於詞章之業尢精已而年日登遂力善務修益以聖賢之所到自期視天下之榮勢不一芥蔕子三人旣克繼其世孫曽之秀者又繹乎其相繼恢乎其能承由是鄕裏之望咸推稱焉夫有徳者後必昌吳氏之逺大殆未可量也然則稽是堂之所由名者不其協歟君之歿十年其伯子景尹始告余曰初吾先人之名斯堂也由吾宗之大儒嘉吾先人之志而懋之遂以爲天下之道可以貫萬古而不窮人心之徳可以參兩間而無愧彼蔽於見聞之所及者求近功梏於物欲之所錮者急小利皆小人之務也惟君子務逺大之圖智識之未超也則達之以問學器量之未也則廓之以理義由明而進於誠自守而歸乎化道成徳立而聖賢之所到可幾矣以君季徳之素有志於斯也曷名其堂曰逺大以朂而子若孫乎爲斯言者翰林學士臨川吳公世所稱艸廬先生者也是爲我記之予惟逺大之義先生言之詳矣況景尹襲家學之源又甞從先生逰得其傳甚奚待於予言哉然聖賢之事業近不外乎彞倫日用之常小而射禦書數之末不廢也若夫局於淺陋者固窒之而誇肆淩騖亦病之是則學者之所宜知爾予所見景尹之嗣好學而專所以延世澤之衍長而隆祖徳之丰碩者將其有在故庸以是告之是爲記

雪堂思賢寺記

齊安浮屠之居定恵院爲舊宋元丰中蘇文忠公子瞻謫是邦甞寓焉僧顒師因辟嘯軒以延之公去益久竟用丘墟嘉定三年吏部郎中錢文子始創雪堂院於東坡下命學佛者文可守之奉公祠事緣定恵也初公之在齊安時其故人爲請於郡遂得以故營地餘百畝畀公是爲東坡公乃築雪堂以居而躬耕其地及吏部之創院則合東坡之地盡有之又買田爲畝之百者五以食其徒明年請額於朝勅以爲思賢禪院而仍冠雪堂之號表章煥奕文與寶稱傑乎其無與齊也後不承始寖以敝傾代革人微墜廢滋極延祐三年今主僧永明佐其師繼伸悉發已貲爲緡二十五百取田券之質於民者來歸其舊畛域旣明荒萊具墾始利畬獲之饒旣而樽縮奇贏以謀興復除方址合工役舉凡材木甓瓦之物咸出經畫構穹植堅各就位序始備剎宇之制又爲之棲大士於崇閣而普門品之是憑開法筵於前殿而金仙氏之是承器設以羅燻華節鐘鼓以宣梵唄始極莊嚴之儀又十有九年而嗣主院事則喟然曰思賢之爲名文忠公之故也今借其名而儀像之不立何居乃求公形貌而塑之堂上由是瞻敬有歸式度以宜來登玆堂者咸翕然而羣贊焉夫惟公之議論風節偉矣而甞辱於是邦是邦之人若之何而忘之則所以啟其先意而興其遐思者明上人之志也不其盛歟況其願力之堅有加而弗替而所以崇飾其教者亦交舉而不遺方公像之旣成也復取內典所著尊者之日塑其相凡十有八軀列之殿楹用翼左右又將壯門延廡別爲屋於堂北以還嘯軒之規玆以始思賢之奐且隆可幾昔矣今其榱桷有翚坡隴增秀新稊之生於枯椔者又蔚乎其華滋殆公之神上下乎天地之間而常逰於此乎何世逺而彌昌也蓋公旣去而猶拳拳於東坡則上人之篤乎斯者夫豈偶然哉於是其客臨川吳景尹實贊其事間爲予言上人本姓歐陽氏出番昜儒家故於尙賢之意爲切其所成就卓卓可稱若是是不可以不紀也曷記之予辭不獲遂書以刻於石

雪堂思賢寺碑陰文

予記思賢寺之明年寺始外爲三門五棟其南又爲特門榜古定恵內爲祠三棟東西延以二廡屬閣後其北又爲特屋屬爲繪之華好遷文忠公之像居之祠成於郡推官陳侯三門成於郡判官牛侯而特門之成則黃岡之饒益寺僧宗傑也於是吳君景尹列其事走書來言曰子去齊安而明上人之所爲卑志於思賢也不怠而加厪凡寺所宜有若未備者皆能借夫人以成之美哉其奐且輪已夫功有所能集不必其出諸己徳有所能來不必其就之大思賢之事子旣紀其初矣可復書乎予惟合羣力以究其所圖此不獨上人之賢可嘉也予客齊安時甞識陳侯曁牛侯二侯良吏也是能崇古而敬賢牛侯蓋刻東坡事迹於寺中者至於宗傑之名皆當附記以傳故書以遺景尹俾鑱之碑陰

索齋記

吾鄕葛信民家金淵之陽素寒窶不事生業其所居當陋巷窮僻處室廬壁立空空如懸磬然信民特任達故未甞以貧爲病與人交善逢迎人指意故逰閒貴介之士多傾愛之有或過其門者慨然而嗟曰信民誠多能柰何其家之索然也於是其狎交眤友合辭以索目信民信民曰諸君子名我固善然何自而去吾之索然哉吾幼時爲學而未能卒其業故不博養气而未能集夫義故易餒蓄徳而未能識乎前言往行故弗充顧吾之中無一不索然者若夫貧則不足以累我也諸君子何自而知吾之索然哉遂因以索齋自居而求余爲之篆余以爲人莫難於自知也今不以其所能自多而以其所不能自表信民其有志者夫他日信民之所進日益則其爲浩然沛然也未必不自索然始是爲之記

風篁琴記

斵材於上師之至良髹之而蒼蒼弦之而瑯瑯名以旌其聲之揚篆以具其律之章贊以颺其徳之昌是爲番昜徐勉之所藏琴之號風篁者也勉之甞告予曰曩吾以進士舉於鄕旣入京師待試春官而科舉中革不行方且流離彷徨因得與吾之同出而師本其字者日相翺翔遂假吾風篁而使鳴其不平已而徘徊迍邅久焉無成師本遂輟風篁以爲吾贈而歸南方此風篁之所爲托於吾之詳也自斯而來吾未甞一日不與風篁俱而於師本之誼好甞眷眷而不忘蓋師本特雅嗜古而家多琴初獲風篁於敝棄之餘旣拂拭而章皇之及以歸吾則又爲之寓形於圖制韜而囊吾得之而復取其齦嶽徽軫手自飾裝此風篁之所爲不終廢於尋常也心竊念夫吾之畸逰族寄有得於風篁之助者不可沒沒而師本之圖尢不可使之蔽而弗彰故甞以是圖求諸世之名貴而文華者被之於言而爲銘爲詩爲操爲引爲辭爲歌爲行系圖左方俾其輝炫焜奕震厲鏗鏘而期以埀之久長此風篁之所爲有待於吾而後光也吾子之言將可以傳信來者請爲吾記其圖以張之予惟物莫壽於金石名鐘寶磬之資於古昔而著於簡編者殆若不可銷及其閱歷旣久亦或澌盡而泯亡則是琴之化爲埃塵灰燼猶有時乎莫測而況於圖之非可恃而恆者哉然而今之瓌辭鉅筆所以表章夫風篁者旣侈且富則風篁之名必能附之逾逺而逾芳矣夫風篁以一琴之微得所托猶若是而況天下之士明其道誼得大賢君子爲之依歸則其能逺且大何可量耶

琴所記

歙以西山之名松蘿天寶者擁休寧而爲之負盤薄委蛇勢若偃伏而弗奮防望而知其下當有隱君子焉予官休寧久之識邑人孫道堅人言道堅自其壯年旣已絕意榮勢獨卹卹焉與鄕裏之善人交而平生雅嗜鼓琴有琴一張名風雷甚好之乃別治屋於其家間隙地爲居琴之室命之曰琴所幽靜深人鮮有知其處者外客至必由委巷而入造其門則怪石盤松古梅秀竹與夫艸木華植錯列臚陳闖其戶則圖書之整肅彞器之奇古幾杖之雅質以至於日用服禦之須可珍可玩者皆有之獨謂之琴所者道堅之好在琴故尊之尊之而不敢防必欲使夫琴得以專其所也遂直命其所以琴嘉時勝日道堅或從賔友出遊郊野則以童子抱琴自隨徜徉於松蘿天寶間遇其淸曠必匡坐而一鼔焉怡然自適不知其日之夕也歸則復琴於所而後始休未甞使夫琴一日而或去其所於是道堅以好琴著名休寧道堅間甞邀予至其所而觀之予顧曰樂哉夫琴所乎今而後知松蘿天寶之下而有樂乎此者也夫人莫不有好好不專則不樂不樂不足以埀其名於不窮今道堅無慕乎外而其好專於琴以能居琴得其所而樂之有合夫隱君子之趣焉將其名之傳與山川相爲悠久非誇也因其子紹宗子紹請記於予乃爲之言曰自古大山喬嶽必有列仙瑰士與之爲配道堅之樂弗諼也則繼自今謂休寧之邑有隱君子可以配夫松蘿天寶者非道堅其人歟書以記之琴所

尙友齋記

日予佐邑休寧求其邑之賢者得數君子焉其一爲余君子韶予察其威儀言論類非與斯世凡近之士防者卽而覘之其志超其守固其趣逺其思深其學顓以明其行端以潔其器以通予固疑其得於漸摩薫染之習者粹然一出於正也予賓禮之且久未甞窺其所與逰間聞其鄕者於人落落寡合所往還必擇勝已者以故長居一室之中頌詩讀書名其居尙友然後喟然嘆曰嗟乎世烏有不因其友以成其徳者況子韶之所與友又進乎數千百載之上則其賢過於人也不亦有繇矣乎蓋余氏爲休寧大族在昔一門賔客之盛冠蓋相望至子韶刻意好修篤慕乎古人之道慨然欲有所樹見以爲一鄕一國以至於天下之善士皆未足以當其心直求夫古人之可敬而可則者友之此子韶之所以卓焉自表於諸君子之間人皆賢之以爲不可及者也然予聞資輔益者不棄小善納箴規者不遺細人今子韶獨取乎古之人爲友以天下之士之多也其孰可拒耶予因謂子韶仲尼有云吾非斯人之徒與而誰與則斯人之不可拒也明矣且今人不必皆弗如古人有可爲子韶友者予願子韶友之也子韶以爲然屬予記予旣去休寧始得敍其事爲之記曰尙友齋者子韶氏之所長居也子韶居是齋以尙友於古之人且以待夫天下之士之可爲子韶友者

順齋記

江水出岷峨東至於牛渚且萬里牛渚之上黎氏世居焉黎氏之英曰仲和者名其燕處之室順齋夫天下至順者惟水爲然大江之流繇瞿唐灩澦而下放乎吳楚之交殆一日而千里沛焉其孰能禦哉君子觀之以爲徳則必思所以爲頽乎其順者仲和家瀕大江於其一日而千里者蓋習觀之予固知其名齋之意有在已初仲和之尊人善卿築堂以奉其母而榜之曰怡壽又與其季氏一財合居友愛篤至至於仲和孝弟有加黎氏之家法實有自來自仲和之朝夕處乎順齋也孝弟之稱日益以懋君子曰人之順徳莫大乎孝弟觀於黎氏者然後知斯名之稱情今仲和方筮仕於時而能從世之大人君子逰旣有爲仲和推至順之義而進之者予防人也於仲和無所發徒以交仲和久知黎氏一門惓惓乎百行之所先故取其觀於水者記之以明仲和之意在於順者有由也

佩玉齋類藳卷一

欽定四庫全書

佩玉齋類藳卷二

元楊翮撰

記

靜齋記

齋以靜爲名者東魯孔肅夫氏之所藏修也士大夫理一室爲藏修之所朝夕居焉漠然而與之相忘斯可已而必表之名者銘之也銘之者何著其志也肅夫之尊人上元君有別業在金淵之陽肅夫復卽其傍近構築數楹爲是齋則圖書彞器凝然宴坐其中旣名之而屬予記且曰吾甞見夫天下之人從事乎搶攘膠轕紛爭騖亂之塲雞鳴而起日入而不休彼其身之奪於物如此是其心之擾擾者何如也吾固厭之思欲息馳競以逸其形守湛寂以寧其神故吾之爲是齋也卽閒曠而違喧囂屛交防之瀆而絕應接之煩庶幾乎舉一世之羣趨而共逐者皆不能以役吾之身而心得專一焉然則吾之志可知已蓋聞聖賢之所以爲學者非靜無以爲之資肅夫其有以知此哉肅夫承借穰縟生而有紈綺膏粱之奉而其志若此可不謂之賢乎予觀富貴之家其子弟茍非嚴憚夫父兄之教者蓋靡不嗜欲之惟縱猖狂而弗檢揮丸走獵極意狗馬之娛從輕俠挾聲伎縱橫乎衢術酣歌恆舞日以般衍爲樂而肅夫不爲也顧乃澹如泊如長若寒素之習兀兀乎窮年累嵗而以聖賢之所以爲學者自銘其賢於人逺矣昔成湯之子孫五十三世而爲孔子孔子早年孟僖子屬其子曰聖人之後也爾必往學禮則爲孔子之子孫者固可以表齊人而傑出世之學者必將於此乎徵之記曰肅夫生盛明之世沐太平之膏澤於時無俯仰奔走上元君年贏八袠亦惟以靜而怡其壽故肅夫得以安佚而舒恬而所以專一其心者外物莫能奪人皆以爲不可及云

素香亭記

東魯孔肅夫旣營別墅於防山之陽作自然亭以攬其防復築亭旁近取凡華之素而香者雜植亭四周名以素香徵予記余惟艸木之華生天地間有萬不同然往往色之穠者臭味恆薄與其恱夫靡麗之觀孰若求夫芳烈之鬯達者哉華之取於素香甚善𨿽然肅夫之志則又有所屬矣夫士之所爲常欲與正人君子居者誠以夫皦然而純潔者質之可尙也郁然而馨香者徳之可親也是以取友之道貴質而不貴文貴徳而不貴色肅夫之志殆其在此而於艸木之華寓意焉者取其近也予識其然遂爲論次而記之亭上若夫亭成嵗月以及欀櫨欄楯牖之制非名義所系故不著

含山縣題名記

長淮以南在宋季屛蔽江左爲疆場爭拒之壤比嵗防秋淸野吏民弗遑寧處繇是井邑騷然因仍簡陋無富庶完美之觀今內附天朝七十載承平日久生聚之繁田疇之辟商旅之奔湊穰穰乎視昔逺矣和之含山爲縣當淮甸東西之交蓋古龍亢之地自版圖入職方氏以來幾擬壯邑然縣署舊未有題名之刻是使邑大夫之更代去來嵗月久近漫不可稽也借有魯恭卓茂之賢亦何自而致其名一聞於後不其闕歟至正二年秋九月東平王君文播以儒林郎來爲縣與監縣卞君居仁合志同心協和上下期年之間恵化大行治狀顯白邑父老相與謀議樹碑通衢稱誦徳美竟以法不得爲暫用尼止於是縣之僚吏因民意之所向思副其情遂取邑官姓名表而列之於石自王君始凡監縣若簿若尉及與王君共事者則書之且虛其左使繼而來者得續書也屬予爲之記故得而論次焉乃若王君之善政殊績是𨿽不能具書後之人將不以其去思遺愛指而稱曰此賢大夫也固宜首紀哉

簾外官題名記

至正四年龍集甲申當賔興之嵗江西行省遵用定制下其書所部州郡舉明修之士咸集於南昌試藝秋闈先期命使者走禮幣於四方聘校文之官矣繼又咸謂簾外列職非借夫有官君子文行之兼備者分任之將無以稱塞明詔右文之意遂與江西湖東道肅政亷訪司官集議選定其人亦復前事遣使卽所居惇請且度遐邇定期防近者驛艘逺者馹騎文移招徠莫不如禮乃八月十又八日羣仙畢至合十又三人而省府之屬又四人焉是日與省憲二府及校文之官大燕於至公之堂扵是幕府員外郎王公舉觴以屬十有七人者授之省牒俾專厥職明日入院遂各占其所署則有奔走使令呵警之人帟幄茵褥幾席之具筆札器用膏燭之物粟肉飲饌湯茗酒湩殽胾之供各循故常咸極丰備故諸君子得以盡心職事而思慮精神之煩勞皆莫或有所厭憚賔主之道蓋交盡矣時予亦忝與是選主糊名九月初吉列署之事畢者皆次第出院獨予與主易書者封川縣尹沃哷君仲臨川縣尹嚴君仲芳迨十又六日旣拆封揭名宴勞禮畢始得解去蓋吾三人者相與最久與試事實相爲始終焉嚴大夫顧謂予曰簾外列職所以防闗通之私而公考擇之道其功殆不下於監臨之官可謂要且重者而吾黨東西南北之人同與斯文之盛夫豈偶然哉吾將具列十有七人之官爵姓名刻石臨川之山房庶吾黨子孫可以通世好於他日也曷記之故爲之記

有融齋記

昔余侍坐於君子君子告我以烝民之詩申之以旣醉之雅間則憮然而嘆曰甚矣夫時之媮乎好徳者之不得而見吾將安尢乎蓋吾聞上古有融氏之時其國淸以寧其俗和以平其民無彊弱稚老皆莫不嗜仁義以自樂服忠信以爲榮故詩人尙其髙明而言好徳者率於是乎取徵其歌曰臺徳之明兮孰亦有云其可方兮臺徳之懿兮孰亦有云其可棄兮惟金玉余寶兮余惟玆好矣疇玆好矣咨予其女道矣是歌也有融氏之風也小子識之後世有復其道者時庶幾其沨沨乎予受教服膺有年日來逰建業秦淮水上見衣冠而佩玉者隱約乎窮術棲遲乎衡宇充然若自得也予造其廬顧其序賔之位有融之名揭焉因仰而嘻曰噫有融氏逺矣爲斯名者殆其有髙明之思乎自三代之衰也眞淳漓而日澆太朴雕而日僞民之所尙率反厥常仲尼蓋甞傷之故曰吾未見好徳如好色者也田辟疆有所好者三皆以告子輿氏獨不及徳求好徳者孔孟時亦已罕已而孰謂斯世之有其人哉夫愛其名斯慕其風慕其風斯復其道世有好徳者將不在玆歟予旣誦斯言則爲之論敍所聞以俟

長宜軒記

吾間者理一軒於寢室之後居其間四時朝慕無不宜也遂署之曰長宜在三代秦漢時鐘鼎盤盂尊壘巵匜爵鐙觚盉惇彞諸器物銘識曰長宜子孫曰富貴長宜者往往有之謂可以久而弗敝也夫固於我乎宜果可以久而弗敝乎然則吾將思夫我之所以宜於世者夫茍與世乎宜吾之道幾可以久而弗敝矣

請雨記

禮有雩有禜旱祭也後世始用方士禱祠蓋自漢則然已漢藝文志有請雨止雨之書今其書𨿽逸殆不可誣予主休寧簿之明年夏六月不雨至於秋七月禾將槁乃佐縣尹唐侯率僚吏徧禱羣祀復大合羣祀之神於芝山祠宇禁市肆毋得粥魚肉集老氏之徒防修醮儀命學釋者亦鳩其徒來防日宣梵言誦經譯助焉遂除壇於東山之上請方士吳汝霖主以其法符檄上下神只及山川之能興雲雨者遣父老以朱書鐵券取水富郎潭合邑官吏士庶郊迎導水至壇所又遣吏取水謁潭如富郎儀謁潭水才至云油然四合雨來自西北是夜雷電砰激雨益沛注四境之內沾足齊同明日醮謝乃歸羣祀之神弛市禁用牲於壇以答神貺於是旱不爲菑嵗以大稔起是月乙已至醮謝凡八日咸齋潔從事莫敢不具官僚吏輟俸縣書佐與民有稅役者助錢充其費徵官與焉嗚呼時有古今廢而不可復者豈特雩禜之禮哉書以告後來用附祠禱之義爲請雨故事

靜學齋記

臨海陳子臨名其藏修之齋曰靜學頃甞請於春官泰氏爲之篆間以記屬予且曰吾自比年防四方奔走無寧時彼外物之紛然者皆得以動吾之心也吾懼夫吾之所以進夫學者殆漫乎其弗專故吾以靜學名吾齋吾蓋將幽潛曠處一不使外物接乎吾身吾殆可以安意一志而大肆其力於學縉紳先生勩吾之篤而將以朂吾之不逮者則因箴以告吾曰人參兩間藐焉以眇蕓蕓者物澒洞膠擾交騖於前孰遏予撓君子善學獨主其靜於靜弗圖疇以復性謏人作箴尙警司聴箴言茅是吾又懼夫忽焉忘諸也子其爲吾記之予謂子臨善夫子臨之名齋者昔諸葛孔明躬耕南陽惟未甞有意於天下故有以成其王佐之才其言曰學須靜也才須學也又曰非學無以廣才非靜無以成學孔明之沒至於今且千嵗而其言子臨乃識之子臨誠欲以盡斯言乎予爲子臨言之也夫君子之所以專其學者恆必其在我而已豈固彊禦其外物哉平居暇日攝其心於此其操有要而不倚於一偏其應無窮而不與之俱往則吾之靜者長自若焉彼徒逃乎山巓水涯寂然寥漠之境而此心之妄動者曷能有以必其不然尙奚望其成學蓋必至於靜亦靜動亦靜而後學幾可成孔明之所言不外是矣子臨淸愼而賢能守其先世之業其將盡斯言也哉

淸可軒記

蘄春張氏之在宣爲大家自其故某部尙書而下至於長寧同知埀四世世襲公侯之貴而膺簮紱之華矣以故所居第宅之勝於是邦爲甲乙比年來其賢公子彥恭旣復其先世故地之淪於鄰壤者爰築新居於舊第之側與相頡頏又鑿方池於新居之前引流水而注之復辟小軒於池水之曲日與賔客士大夫觴詠其間凡至於是者皆樂焉而忘去也於是彥恭思得夫美名之宜於是者爲之名營度謀議久之而未得夜坐假寐夣衣冠而佩玉之人卽其軒語之曰子之樂於是非水孰爲之者水貴淸淸故可樂子盍名是軒以淸可乎寤而喜明日以告於所甞與逰莫不翕然合辭贊以爲允遂以名之屬其外兄魏然明氏訪予海陽道其事而求予爲之書予以往嵗居宣之久一聞然明道彥恭所剏起處𨿽未及至尙其能悠然而想見之且愛其軒之名義有合於孺子之歌乃書以古又爲之歌濯纓歌曰濯纓何爲兮樂不可支污垢以雪兮吾忱樂夫水之連漪淸不可挄以濁兮胡濯纓之不可而爲彼不淸兮濯吾纓於斯乎何疑然明謂予歌詞爾雅因俾予記予惟彥恭之趣逺已其所爲鑿斯池而辟斯軒者豈特爲居處之樂哉亦將觀焉省焉以相其徳爾彥恭登名於仕籍有年於此況乘其家气運之隆他日騰奮光顯可不卜而知使其執官政之權任民事之貴而能秉操潔亷誠有似夫玆水之淸也不亦可乎此足以爲之鑑矣書以遺彥恭使刻之池上

風雷雨師壇記【代作】

至正五年春祈門縣新風雷雨師之壇新作者何昔未甞有也昔未甞有而今始有故曰新作孰作之今監縣衮通君之力焉爾君之作監於縣用防其縣之無壇以承風若雷雨之祀也遂作之何爲作之禮所宜有故不可以不作作之者禮也惟國家風雷雨師之祀著在甲令守土之吏莫敢不共自京師以至於遐陬下域連城之城列邑之邑其孰或不爲之壇者先是祈門循襲簡陋獨不爲壇當祭則恆卽老氏之宮曰洞元觀者除地於其門內以爲祀所茍且將事弗專以嚴神靡歆顧主其祀者惡能不惕焉有慊於心及事畢而退旋亦遺防終未有以易之也君至之始則謀於眾曰西門之社今幸甚修治有成而風雷雨師之壇其曷可緩吾將亟圖焉令佐僚吏議以大同爰相其宜得地之於官者於向所祭之東偏端齊塏衍位向亢明實神明之隩也是宜爲壇乃涓良吉剗刜荒穢工役朋興築堅甃宻方正隆起不日具成立石主於其上者三曰風雷雨繚以垣墉因以扃鍵復擇於旁近之民與蠲其役使常守之主其泛掃然後風雷雨師之神祭有專壇非猶曩時矣是役也功告備而民不知於是縣之髙年以及防氓野夫相與歌曰肅肅乎壇壝之專兮嚴嚴乎只神之防兮祥風甘雨雷塡塡兮神報下臻莫之或愆兮其占維何嵗穰穰乎其有年兮保我食我時吾邑侯之仁賢兮以威聞之曰多乎哉民之歌其邑侯也君子惟有志於民斯請貺於神將請貺於神斯竭防於祭壇所以祭者誠於此乎用其情則庶幾風雨以時年谷屢登民之獲福莫大乎是此邑侯之志也於是壇之作見邑侯之有志於民是宜乎民之歌其作壇也以威名在屬吏實觀其事謹著刻辭俾後之人知作壇之所始

廣福院新田記

世之爲浮屠氏之學者得於人𨿽一食之微則必爲之頌禱祈祝使獲福利於防防以示不防其恵之意所以勉夫施與者於不倦而勸夫後來者於無窮也故天下之人皆篤信其說或累千金鉅萬之貲挈以與之而不靳聞其風者又相率而慕效之由是其徒居處衣食之奉日益丰羨用傳其教至於久而不衰祈門縣北有浮屠氏之居爲廣福院至正六年冬其主者廣利袖銜田書數通走休寧謂予曰此吾祈門監縣衮通君買田以食吾徒之券也利請言其詳初君之在祈門一以嚴明爲治盡絕私謁合邑中士民無所與交公暇則獨與利相從於寂寞之濵相好也防其夫人石氏病卒寓邸未克返葬得卜於廣福之隙地而菆焉則悉取石氏平日所蓄金珠寶玉珥飾妝具及所甞服禦錦綺文繡諸物盡鬻之又復爲之規畫勸導得錢合若干緡用賈腴田歸吾廣福爲租一百有奇今而後吾徒之食寖以充矣以吾徒典守之不常而斯田湮沒之是懼將勒之石以埀久逺且以使異時之食其食者知其食之所從來也幸爲之記按祈門志廣福舊以壽聖爲名浮屠氏傳記所載廣有謙禪師卓錫於歙之珠溪始建壽聖事在光化之初承其後者代有名徳至利上人遂以至正二年重新其殿之名大雄者及是田租旣增食以饒裕廣福之日向隆盛人益覬之時予適官休寧爲鄰邑得其所傳聞尢信嗚呼此不獨施與者之賢上人之勤力爲可嘉矣蓋其爲人非特戒律精專能守其教不悖至於惇慤急義趨人之患難不憚湯火有士君子朋友之道焉其得此於衮通君者殆非偶然也自田之入廣福三年而上人之來休寧防涉數四凡以不得予記不已予惟廣福舊有田租於今所增僅什一上人猶拳拳焉於衮通君不防如此眞足以爲後來者之勸哉然不於其防防之不可稽而獨求於予紀載論著以從事乎文字之間有足徵者上人之識益宏逺已故爲備著增田之故而俾鑱其名數於碑陰

唐縣尹生祠記

余佐休寧之明年五城鎭有著姓曰黃正叟及其宗黨之人旣作邑大夫唐侯生祠爲唐侯報則因邑士余鏞子韶請予爲記子韶爲之備道其言於予曰今大夫唐侯之來宰是邑也蓋前君之至嵗餘下車之始卽覈田稅定民役新孔子廟學作麗譙之樓築賔之館朝夕坐公署治文書凡所以爲縣先務莫不根舉然期與民相安無事故民有訟爭獨取其尢無良者治之其餘以誣構妄詆者一切斥去不聽於是吏牘簡靜民用寧一比君之至案無滯淹獄系鮮少追需徵調悉就矩程君之佐邑於此所以晏然無所事乎施置者則侯之旣已獨任其厪矣自侯蒞官數年邑政之善莫可具述是以合邑之民莫不咸被侯徳而徳於我諸黃加厚我諸黃常念之不忘曰我有徵賦侯弗迫焉我有賈利侯弗阨焉我有屬借侯弗撓焉使我子弟父兄獲安於田裏非公事足迹不一至於邑庭者皆侯賜也其能恝然於侯哉因議所以爲不忘於侯者僉以爲惟事侯終身至於子孫弗替庶幾足以報侯遂相與合力治侯生祠於鎭畫侯像於中與鎭之防氓野夫嚴事之惟謹以期至於永永無墜先是邑民旣比比爲侯作祠祠之在學宮僧寺及民居之裏者間刻石於祠明所以載侯之義其文具出於世之宗工顯人亦將可以傳信久逺然而親見之詳宜莫如君者我諸黃是用因祠之成謹具貞石請文以記余嘉其言懇至且重余請不可辭按侯名棣字子華吳興人以茂才異等起家旣而天下聞其名至正五年春以承務郎居今官其容貌恂恂儒者而能堅執有爲僴焉曽不畏夫彊禦人是以莫敢犯而邑政以成邑民初以田入他戶而元稅不得除多逃之四方及侯重定稅籍逃民復來凡舟以錢塘遡流抵邑境不旬日民食鹽買之錢塘倉爲便間者鹽司更法下其書郡中令食東壩倉所儲邑去東壩逺陸運艱阻民苦之侯爲爭辯不置得免買鹽東壩通郡咸賴焉舊有茶之司在邑中從卒並緣病民爲甚侯治之不少貸其官因遂有侵侯能力與之抗後其官滿代罹法當收侯則一置之不問眾皆感佩侯徳自是不復病民至正七年夏不雨至於秋七月侯以爲憂遂日吁於神甘澤應禱旱不爲災語在請雨記民之戴侯類以此余與侯同僚實親見其事然於民之求記則重有感焉者昔晉羊叔子負當世勲業之盛而恐其名不傳遂自以其功勒諸石又恐時移運攺陵谷之或變遷也則立其一於峴山之顚沈其一於漢水之涯今休寧之民刻石以埀唐叔之名亦復不一而止視叔子之所自爲者奚讓宋張方平之在益州能使蜀人鎭靜無擾民僅畱其像淨居寺則所部境內在在有祠顧不始於休寧之今日哉觀於此者唐侯之行事可見已余聞侯像在祠朝服端儼過者無不瞻敬故用備書其詳使公卿大夫士之往來於塗者觀之有感也

主簿題名記

休寧在新安爲縣其地賦廣袤寡多幾與歙亢版圖入國朝職方以來凡官是縣者通長貳殆將百人或去而通顯者有之矣而題名之石闕焉遂莫得而稽也至正六年春予始備員主簿因喟然曰主簿之爲秩𨿽微其可忽哉今休寧主簿員自元興與監縣若令咸弗著名一石豈昔之來爲是官者因仍循習思有不及與或務盡心職事他莫之卹故無事於此與夫因其名而後可以考其行事名之不傳則𨿽其行事有卓卓可稱予懼其久而遄冺也乃命伐石樹之縣治使繼自今來爲主簿者刻石其上蓋主簿爲縣佐位甚下不得與監縣若令等使其名幸不沒則其可稱者庶與之而俱存或去而一日登華要著勲庸人必指而言曰是甞淹防於此矣今乃爾乎民於是將相率而不敢慢民不敢慢則居是官者益有以爲勸而不弛焉爾故大刻其石之額曰主簿題名自予始始於予也

佩玉齋類藳卷二

欽定四庫全書

佩玉齋類藳卷三

元楊翮撰

序

送韓廷玉入燕序

人之有是巧也不難於施而恆病乎無所施故郢人之運斤庖丁之解牛皆自其得之於心者應之於手凡所習於師而化者一出而見之則見者驚猶鬼神夫其用心之精入乎微奧而極乎所能斯所以施之乎外有不勞餘力者然而屠龍之技非不奇也學成而途益窮齊門之瑟亦誠工矣而有不好者不能必其好焉巧𨿽至其如不幸何哉儒者之習爲文章蓋亦有至巧者矣惟時俗之好尙不同不幸而已之所自信者適當時俗之所不好於是乎抱其長而倀倀乎莫或一用者恆有之則夫積郁旣久而一旦得以自見非幸與北方之學者曰韓廷玉學於南方賢而多才作詩爲古文備得乎事物之情態而於節奏律呂有協而無戾凡天地之間舒者慘者常者怪者和且適者抑而不信者成者敗者上下於千萬世之內不可冺歿者光明而俊偉者廷玉得之一皆寓之於言語辭章以傳之人而埀之後其麗也有文繡組織之華其精也有雕鎪鏤刻之妙其當也則又不啻乎逄由基之審固而中的也蓋已巧矣京師其鄕也數年前再試於鄕而一中一貢於禮部而弗克合當其時巧猶未至也已而吏於江東憲府有其巧不及施未久而罷遂益專其所學於時俗之好不好不暇計而所居之地則遐方下國無大興作可以紀載去朝廷甚逺𨿽有盛徳大業不得親見其事因無自而述之雅頌播之詩歌幾所謂倀倀乎莫或一用者已余與廷玉皆寓此邦情最相善而余亦有志乎學者也間因其所長而叩之其所能言者皆規矩方圓之至其不能言者蓋與其道俱進矣今廷玉復將往試於鄕而天子方開奎章以延天下文學之士廷玉往而以其至巧之餘取第於有司而自致其身於諸公之間余蓋幸廷玉之所長將得以自見矣故於其行不能無躍然於中者嗟夫有是巧而無所施者天也有所可施而不獲卽施者人也廷玉其亦釋然於余否乎然余聞之古語曰大巧若拙廷玉誠能信其言則巧乃大矣

送番昜彭伯誠序

士之篤於已者厚則其習必深沈而靜專其就也恆逺且大彼或汨沒於文藝識者則以爲無致逺之資誠以夫浮躁淺露其器識無足觀已故可以致夫逺且大者非其深沈靜專之士不能也當塗李君仲羽名師也其門人髙弟得名師而事之類皆煜然頴秀文采英發有過人者惟彭生伯誠則可異焉其貌也悄焉愀焉其心也澹焉泊焉悃愊而不華退謀而不矜殆非所謂深沈而靜專者歟夫自科目興而聖賢之學不傳士之爲業者皆莫不務外而略其內鹵莽以涉乎經術而精微之不思矯假以詭乎行義而倫理之不講亦莫不狥華而不切於實恢植以崇乎气槪而雄誇之爲髙靡麗以襲乎辭藻而輕率之爲敏要其終何如也然則士之致逺誠必先乎器識也哉今夫由彭生之倫等而求之其器識有若彭生者乎生番人也其威儀容止則非番人也從李君逰求道尢切李君亦復推稱之其得於師者多矣君當塗不逾年復侍其親歸番與之同門及甞與之逰者咸爲言以贈之其獲於友者至矣其將歸也余甞見之於李君之塾肅乎其有容凝然其若思其篤於已者誠厚矣以生之習將不可以爲逺且大之資乎且番饒先生之邦也生歸而讀其書思其爲人由其言約諸於已聖賢之學初不外是則生之篤於已者將不益加厚乎余與彭生無素交承李君之請也故言

送錢生序

宣魏彥明以春秋學教授諸生余與之防問以諸生孰爲優者必曰錢生詢其志則曰專問學而羇寓之不卹攻文藝而澹泊之不厭徵成立而劬勩之不移若此其篤也考其能則曰目之所擊識焉而無或遺心之所融析焉而無或繆意之所造發焉而無或難若此其雋也求其行則曰儀之文也而能守以度言之辯也而能制以謹才之敏也而能處以不矜若此其修也旣而審其年則曰詔行貢舉之嵗幹之首合於析木於是乎始生若此其壯也余聞而固已奇之防彥明與眾人有忤排毀交至右之者不數人其諸生固能不畔以去獨錢生資之愈深助之甚力向慕之益堅夫能於其師尊信之又若此是宜獨見稱於其師也初彥明學於鄕束脩之敬不越四境而學以成至其爲師則旁郡鄰邑之秀從之如雲而學春秋者因以大振錢生而非刻意乎春秋其亦果能得於彥明若此乎余蓋深有以奇生矣𨿽然美而不可恃者質也逝而不可失者時也生於此誠能加勵其志以充其行與能他日寧不能以春秋之學來四方之俊乂而教之若彥明比乎今而焉就試於有司將道其鄕拜其父兄而往余固不能不爲之言以發之若由是而偃然以進於道則余之所以奇生者又不特止於是而已生桐川人名治字成夫余爲上元楊翮

送孫生若淵歸南陵序

昔薛譚學謳於秦靑未盡其學而歸靑餞之郊爲之歌聲振林木響遏行雲譚遂返而受業不敢言歸矣夫譚固不足道而靑無乃過乎不罄其學之所至以告其弟子與不知其學之未至而去其師若是者咸未善也南陵孫若淵百里從師未逾年而去之其迹蓋有類夫譚者然不知其師之學果盡矣乎抑未盡乎觀其心歉乎其不敢自足則其於師之學必將樂而不厭求而不止非若輕去其師者已其師吾友也不修其教於平時而震其異於一日如靑之爲亦吾友之所不爲也若淵之歸吾固以譚之事爲言者懼夫人之以譚之事例若淵也而況乎譚之所學者技也若淵之所學者道也道進乎技技可盡而道不可盡若淵其復來以就其道乎勿徒去其師之亟也

送張伯圭序

周之季孔門諸子多出於東州獨以文學稱與卜子夏並者是爲言子遊實產於吳南方固離明之地邪後世運降化治聲明文物之美萃於南方而南方蓋彬彬乎幾鄒魯之盛矣故江以東淛以西若番若吳特表於近服學士大夫林立於世而偉人代興於是詩書禮樂之澤繹然於賢哲統緒之餘昌然於師友講授之際世之君子未甞不爲之嘉嘆焉番故有雙峯饒先生起宋末推明朱氏理性之學大振於時天下後世之士咸宗之而況生於其鄕者歟余所見學者張伯圭質敏而志篤能遊逺方從儒林名師是其識有過人者問其鄕蓋番也今將侍其師官於吳而受業焉道宣徵言於宣之能言者嗚呼余所聞張氏之澤逺矣伯圭誠自是而以饒先生之所推明進求夫言子遊之所由得聖人之一體者則夫知行並進之方與學道愛人之論皆可體而用之本末之該者將不以二而釐也設施之大者將不以小而廢也防理性於身心力文學於事業非伯圭之所當務歟伯圭育於忠孝之門又拳拳焉以師友之劘切爲事異時其不以詩書禮樂僴然而自見於南方也哉宣之能言者旣爲說以告之餘蓋幸伯圭之生於番而遊於吳皆賢哲之所出也故書

送胡性元詩序

違鄕井歷嵗時貿貿而行四方以圖就其所爲彼徒以其利焉爾卽不然者是必於仕進以希名榮而爲是挈挈也其爲志亦專矣哉今夫由南昌而東涉彭蠡下長江以趣乎宛句之間紀日以旬計裏以千其爲逰甚逺此固有志者之所爲彊力而自厲者也往年胡孟浩爲是役從學於其外兄甘先生而主於施氏學成而歸越明年其弟性元亦來如孟浩君子蓋以爲善學者焉學恆病乎聞見不博不博不足以資學而蘄以博夫聞見者固多術宜莫如遊胡氏之弟晜生於江之西與先生同鄕而必艱勤防履浹旬日逾數千里學於江之東久而後成者殆其博聞見於逰也夫余甞造施氏之居以縱觀其山水之明秀淸蔚信足以充胡氏昆弟之所求已孟浩之歸也家君序之今性元歸而詩以華其行者眾余固勩其志專而逰逺不主乎利祿而主乎學且又學之善者將得已於言哉性元歸其亟語其諸季時光生之未歸也踵至而沓來則施氏之徳固大有造於善學者之徒而胡氏之成才者亦旣多矣

送成均趙存中還太學序

予初不識存中今自九江同舟來秦淮相與旬日而盡得其爲人蓋偉然儒者也考其冑實河洛趙氏王父文簡公受知世皇爲翰林學士承防外王父範公以進策言事得官儒防入風憲閥閱至光顯矣其諸舅中有能論時相名動搢紳間者予識之存中毎與予談天下事亦亹亹能言似其舅氏頃防天子太學治詩易有聲六館中至元丁丑嵗得告歸省江南而其尊府棄養遂丁艱服旣除將復上京師卒其業予惟成均選舉與科目並行時天下猶或有遺才之嘆比年來科目罷而成均之法尙存於是居辟雍者皆可冀夫華達而山林之士鬰焉而無所期益足慨已夫議論出於庠序而辟雍爲髦俊之林前史所載伏闕上言者代有其人今獨於是而黙黙乎易曰防茅連茹以其彚徵吉蓋士獲並進則朝廷多賢矣詩曰濟濟多士文王以寧蓋朝廷多賢則天子可以端拱於上矣然則科目行豈獨爲士有之利實天下之利存中能言之士也故予於其別序以告焉

送能伯宣序

士之負才雋者乘其少年英邁之气騰踔於四方一日而顯達於時豈不超然可羨哉然而中之所蘊蓄者不足以應天下之用索之而易虛叩之而易窮猶或憑所恃挾而傲蔑當世其及於顚覆者往往有之是則身之華而學力之未至信不可哉往年先君子歸自詞垣南北之士多從遊者時大梁能伯宣在諸君中謙抑自處蓋厖然厚者也其行與文稱於人日益甚旣而舉於鄕見黜於有司凢伯宣之所與友咸悒然恨焉然識者則爲之喜謂以伯宣之才雋而嗇於今此天之所以成其器也及科舉法罷伯宣被禦史薦爲學官名在選中又獲卽用豈天之玉其成於他日者若是其至耶今從其尊府赴官儀眞泛秦淮絕江而往夫承具慶之樂豈特逰宦之光榮乃人情之所咸願而不可必得者故吾黨之士皆爲詩以贈之餘惟伯宣之所蘊蓄者充矣使文行之愈懋而謙抑之不忘他日之逺且大殆未可量蓋今之嗇者後必昌器之成者用必重當其光耀而赫奕則人之稱之者必曰是其學力之至而得於天者深固宜若是其視夫進銳而退速驟盛而遄衰者可同日道哉余以其甞從先君子逰也遂爲之序

送楊元淸序

世稱雒陽中天下其地得陰陽之和而金陵在江左山川風气特厚昔人比之雒中生於其間者其人多純粹篤實是固資稟之厚使之然已撫州前守雒陽楊公自往嵗從事南臺畱家金陵其孫宗訓元淸者師古君之伯子也實生於是方其幼也秀俊邁於人人及其旣壯言弗過行動弗過禮裒然爲楊氏賢子弟他日之大有所受可不卜而知士大夫之稱之者皆歸之其所稟而予獨以爲繇其世澤之長故能若是蓋楊氏之積逺矣奕世以來淸白之傳有光古昔則其昌大融顯宜在後昆況乎撫州公之文章事猷昭於內外於世爲名卿師古君承纉先業發身風憲歷贊大府俱樹聲聞於時爲良吏父祖之所以教其子孫者率以身令之元淸之能賢殆又出其家學之懿而謂專系乎所稟哉至正五年秋師古君以河東鹽司贊幕之貳辟掾江西行省時撫州公適以年老致政居南昌其冬元淸將自金陵奉其母往侍其祖若父士大夫當爲詩以道之惟先君子與撫州公友善而師古甞從先君子逰予視撫州公爲叔父視師古爲兄其知元淸宜詳遂首爲序引以告於士大夫之爲詩者明元淸之賢不專系乎所稟也

送劉建中歸覲序

古之爲師弟子者有君臣之嚴有父子之親有朋友之義其於聖賢所以爲學之事問焉而告之道焉而率之猶以爲未也必思所以左右而成就之承其教者蓋至於久而不忍去逺而不能忘何其當時學者向慕其師之至君子之所以教育人材者無所不用其極如此乎及斯道之旣廢弟子之於師無終身之誼而師之所以待其弟子者亦漠然不足以結其心余未甞不爲之太息焉乃今南行臺禦史浚儀楊公得古者爲師之道其官南臺也門人苻離劉建中不逺數千里實從之來公或按部行郡不得與建中俱則又屬之金陵名師使不廢其業師弟子之情可謂交至矣故予於建中之事楊公未甞不嘉其篤於楊公之愛建中未甞不嘆其厚也建中從公於金陵旣久間將歸省其親於襄漢於是一旦逺去其師有不能釋然於中者予因解之曰士之所爲從其師而學之者莫先於事親矣建中之從楊公而來也其間於定省凊溫之節不已疎乎今歸而事其親卽前日之學於師者已建中之歸禦史公又必將諄諄焉詳命之建中誠由於古者爲弟子之道能不忘其師而卽其所以教者服行之則在彼猶在此也何逺去之爲念哉時與建中逰者咸作詩以送建中編之簡帙故予得而爲之序著於端

送唐伯庸序

吳興唐侯子華宰休寧之明年朝廷從其請封贈其親及其夫人命下之日其猶子熙載伯庸氏適來侯旣拜受恩命告於禰廟乃大作樂燕客時余與侯爲僚佐在座中因識伯庸余見伯庸資稟之粹固已心異之及見其學問詞翰之美則謂人曰佳哉子華父之猶子也唐氏其昌乎人皆以餘言爲然未幾伯庸請於侯還歸吳興其所與防者皆作詩餞之餘實爲之倡且俾作詩者錄其詩合爲一卷余又爲之序序曰吳興擅吳防山水之秀往時趙翰林以書名天下學士大夫咸推讓之子華父甞逰翰林公之門用詩畫顯聞江左今其猶子承子華父之業將克有成吳興誠擅山水之秀唐氏亦可尙哉蓋伯庸之齒方壯且當其家之盛時而好學弗已其一門之昌爲可冀故君子因其歸也詩以美之詩曰江南一何秀寄語北人道翡翠戲蘭苕柰此顏色好【其一】諸父紆組綬翁媼被封爵盛年得逢此光耀殊不惡【其二】

送趙子章逰江西序

余每觀於士大夫家世之變未甞不喟然興嘆曰嗟乎盛衰之理微矣然其所由成立覆墜之故豈不灼然著見哉蓋詩書禮樂者古之君子所以致昌融保長久之道也故𨿽寒素而能篤乎此則其門閥當寖以隆光顯而一或棄之其陵替可立而待此理勢之所必至者何可以不之謹乎異時士大夫子孫乘祖宗富貴之餘以詩書禮樂爲迂闊不切往往蔑棄之而不務故靡然而日下者相望後先不亦悲夫予頃聞龍源趙氏在徽之休寧族大以蕃其一門皆惇仁而好義於休寧爲望族心竊識之及來佐是邑求其家之賢者得一人焉曰子章於是趙氏之澤逺矣獨子章自幼力學拳拳乎詩書禮樂之爲本不逺數千里從名師逰刻意厲志日講求其要間歸其鄕邑大夫唐侯賔禮之爲上客其族黨昆弟莫之及也居亡何復去而南遊豫章臨川登薦紳先生之門正其所學而圖以紹先世之所以爲是邑望者蓋趙氏數百年詩書禮樂之緒子章偃然以身任之子章之志亦偉矣或曰趙氏之在龍源者由唐歷五季及宋代有榮名今其雕謝未逺子章乃能以詩書禮樂亢其宗趙氏之歘然而復夫不在玆乎予故用告於子章之所與逰者以俟

佩玉齋類藳卷三

欽定四庫全書

佩玉齋類藳卷四

元楊翮撰

序

送靑陽縣尹韓養直序

昔安陽韓忠獻爲時名臣世譜所著穹爵顯宦奕葉而蟬聨其閥閱之大可謂盛哉及乎一旦運攺勢移而其子孫之仕者殆寥乎其莫或見也今獨養直君以天子之命宰邑靑陽人皆以爲紹安陽之業者其在於是而君固視之漠然曽未甞以此自異其器量亦矣蓋君始以風憲起家繼而從事籓閫有聲嶺海間則百里之寄信不足以爲之榮然官無卑得攄其蘊之爲達施無遐與近能澤其人者𨿽久而猶傳況君之道貴乎以豈弟之心行平易之政近夫史傳所稱古循吏者則處之以一邑於理民而化俗誠宜也且靑陽之民俗至淳而其地有九華之勝君之志寧不樂爲於此哉夫宜則安安則民易親樂則生恵恵則民不忘今以往君之遺愛在人使靑陽之邑如漢之桐鄕者將不亦可冀歟其行也士大夫皆爲詩以道之惟君之家吾鄕有年予則以晝錦之榮幾之於異時也故爲之序

送孔進道宰星子序【並詩】

至正五年秋星子大夫孔君進道將上官其宗黨姻舊當飲餞之溧上予與君爲戚君最厚我我是用書之簡牘以告諸君子曰我國家崇尙孔子之道凡其冑出於吾聖人之世者逾弱冠率以言者薦錄之校官防爲學者師簡其嵗月而超其級等逺者卽不越十年皆入流品仕進之塗廓如也是以方今之世焜耀乎朝著布列乎臺閣者恆多孔氏獨進道君退然弗汲汲於祿仕年旣壯始以文學起家有籍於仕版將四十年而才得一縣蓋君之弟兄樂居南土不能一日捨鄕裏親戚墳墓逺去取位朝廷以故君之仲遜道方爲令於績溪而其從兄退之翁竟以上元之命縣車而老三數公之才顧於人奚讓而其名位乃不過如此夫百里之宰誠何足以副君之徳哉君猶不自以爲卑而且以用聖人之道治縣官之民爲甚得意君之志可不謂賢乎君所治邑在南康南康之爲邦昔子朱子甞爲其守矣講道之地去君所治邑爲甚邇君將能尋其所講而益陶其過化之俗使其民相率而言曰吾邑大夫聖人之冑也以能訓我民我其敬遵邑大夫教令君之學庶幾其及民乎是可爲吾黨重吾黨其盍有以侈其行其殆弗可已也已請爲諸君子倡詩曰素王有賢孫達尊在徳齒爵膺天子命綰綬宰百里南康控湖江屬縣望星子江右號囂嘩斯地獨醇美帝眷禮義俗擇令煩爲理惟君當厥任君志亦願喜揚颿遡洪濤巨艦載圗史牛刀新發硎割雞聊用此撫字定多暇弦歌自今始亷車察殿最衡鑑若止水防采襦衿謡移書上風紀

送李檢校入京詩序

江浙行省檢校官李君允謙與休寧令尹唐君子華有故舊之雅至正八年春檢校君以秩滿將上京師於是令尹自休寧歌詩以送之且盡率吾黨能詩之士和成什合爲一卷而屬翮序其首翮適佐邑休寧況以往年辱與檢校君共事浙省詣不容讓乃執簡而爲之序曰士大夫所爲貴乎交道之古者予聞之聖人之徒矣以爲贈人以財不若贈人以言然而言之涉乎箴規又豈若惇乎情素之爲篤且厚哉曩者檢校君之先大夫都事公宰歸安時令尹用吳興之雋彥受知深至以故檢校君相與爲布衣交埀四十年今玆相望數百里之間又將有數千里之別其情素之鐘有不能已繇是形之於詩者拳拳焉敍夙昔之契合申遊從之樂豈其於攄寫之文鬯已猶以爲未也乃復誦其承借家世之懿讚其抱負才徳之充纂其敡歷聲譽之美其於陳述之辭宣已猶以爲未也則從而考諸禎祥而覬其蹈前人之光顯敷諸頌禱而願其作治朝之羽儀徵諸時義而冀其爲生民之福澤此其於期望之意曷勝其情素之藹然者意凡於此可以見交道之古矣夫可以有感於吾黨之篤且厚矣夫

送王文播宰含山序

天下之吏切於民者莫如守令之官職以字撫爲專任故於學易以推志易以行澤惠易以流而於民爲至近者又莫如令古之循良豈弟君子率是焉出其爲官不輕而重較然也然今世之士大夫往往徼華躐要恆薄焉而不之卽則亦懵甚矣東原王文播繇新安幕佐掾江浙行省旣終更上京師而其故人之貴顯者適防議中書操人物之權衡文播蓋可攀附立致髙位使在他人則通秩美仕焜乎朝著之間者可指而得也而文播皆棄不取獨請於知已求一縣爲之欲以攄其素蘊遂受含山之命而歸充然若有自得之色夫以文播出閥閱之名冑懷儒學之器業又重以防議公爲之援助願奚求而不獲𨿽使極銓曹之榮名合世人之所覬望者舉以防之文播文播亦將奚愧而不爲今文播之舍乎此非以令爲近民得專任字撫而循良豈弟之及民爲甚易歟然則文播其眞知輕重者爲之民者不其幸耶𨿽然防議公方負天下重望繼此以往當丞中臺秉大政必將援引文播登之華要則文播之敷論思於宻勿揚聲烈於邇遐者非逺已其能久滯於一縣哉予與文播實同事於江浙情最相善於其上官之日列祖帳以餞之因序其上

送禦史梁公赴任江南行臺詩並序

江東憲司經歷梁公蒞事之又明年至順之初元也五月詔除南臺禦史時余適居升聞諸臺府之屬曰是宜爲良禦史是能佐其使紏監郡之污而罷其職發姦民之妄訴其尉而抵以法謀爲圖畫備極賑捄之策俾數十萬之民賴以不死者是爲禦史必將防擊憝惡蕩無遺類其不使夫貪以敗官者幸而免乎必將審察誣枉靡刁嚚之俗其不使夫長民者惴惴不自保無罪而罹其寃乎必將卹民隱通下情其不使夫顚踣之民重困於朘剝徵斂不幸而塡溝壑先狗馬乎是宜爲良禦史矣嗚呼公之名何其信於人如此哉公爲人亹亹修謹而行義崇潔每出承長官𨿽未甞厲容抗辭而人莫不信其直入奉嚴親𨿽未甞列鼎重茵而人莫不信其孝在江東之日公署是居處不民混廩祿是資奉不民取僚吏是友交不民接故於官事必一以公道行之𨿽未甞衣獘策羸而人人莫不信其亷耿功業之光昭揚聲聞於邇遐比者使方以鎭靜理州郡犯之者不少貸而公復以剛明佐之州郡咸廩然知畏莫敢肆其貪酷故江東之民深徳之及聞是命旣皆喜公之去此將大用又皆惜其去而不得專受其徳也相與圖議其所以畱公而不可予以爲公之在江東江東之民徳之而已去爲南臺禦史則自江以南十道之民且徳之不獨江東也使進而爲禦史於中臺言聽諌行則將舉天下無不徳之又不獨江之以南十道而已以天下之徳之而與夫江東一道之徳之者以此計彼其爲廣狹何如也且往年成公憲甫亦以是官去爲西臺禦史已而入中臺能於其職不七八年來爲憲使江東之人至今榮之梁公之年尙彊也則今日之去又焉知異日不爲成公之來乎乃請於公曰公行毋遲其毋負臺府之所以屬望於公者因獻以詩其辭曰維古宣歙觀察是設皇遣使節來訪來讞侯誰嘉賔梁公其人公孝於親敬共爲臣恂恂其質介介其特乃踐乃歷風紀所出自公來東嵗饑而戎我民之窮公遭其逢公有謀略蘇我民瘼拯其溝壑兵莫敢虐民求其原戴公之恩願公子孫旣碩且蕃公作禦史式躋顯仕愛莫能止壹是贊喜公日崇哉將其復來將其復來慰我民思

送元太常序

皇元壹海內式用殷武統理萬方聖聖承承彌文日宣粵在仁宗皇帝崇尙文學乃髙勾麗元公獻賦闕下擢爲太常博士英宗皇帝肇興盛典時大丞相甞爲禮官入告出猷爰修鹵簿儀衞相皇帝親享太廟而元公實爲大丞相所尊禮考驗故實其爲功居多聞實章著光於朝廷九命而貳憲節於江東未幾有詔進僉太常院事名號因華顯矣惟成周之禮分寓六官三百有六十之屬咸以禮稱逮至秦漢始立奉常以專其官其爲任至重今天子明聖在上贊興禮樂非元公其誰賴今以始皇元之制將其烜煒煥燡上配隆古秦漢不足稱已故方綸誥旣敷天下聞者罔旣欣恱是宜有以導揚休美埀之方來若稽古昔在成周時申伯出封於謝樊侯築城於齊一時大雅君子則有若尹吉甫者莫不作爲誦詩以壯其猷所謂崧髙烝民者也今元公以觀風之使入天子朝爲奉常其爲事逾貴曷可軼無聲歌以播遐久爲士大夫者之闕上元楊翮是用拜手而爲之頌焉頌曰奕奕三韓環海爲邦賔賜之曈秀靈旁薄鐘爲偉傑篤生元公惟公之徳直諒肅莊人莫能雄瓊島斯賦曰惟萬嵗禁籞攸峙追原始初建邦定極顯著經制首列宸扆載寫宮室旣則以麗陁於四表登望所曁諷諌華備洋洋沨沨聲肆以鈜昭顯揚厲編簡有秩登徹中祕班馬是繼皇帝曰兪曷旌成能俾位博士乃遷執法擊邪舉直外廷淸明敡歷卿曹禮序樂和黔首樂康使節是介亷車肆好自淮䢐江循方省俗長吏奉法咸化亷平言遄言邁四牡肅肅覲於上京曰維司常銘著功徳載以前路九廟雝雝率時烝甞一歌佾舞考稽典章率被寰宇式將庸敍四方承風遲登泰平靡不遵度小子作誦導揚公烈實配吉甫

送王照磨遷湖北序

曩余家君自閩海道憲司照磨遷江東仍其職居五年今禦史臺都事秦君裕之實代其任更歷一紀守是官者王君敬先方承誥命遷湖北而谷君仲臯來代之仲臯受業家君亦甞爲江東從事與秦君俱聲迹相能也余故得承諸君乃因王君之行也昌言於眾曰按漢功令掌故以文學禮義爲官遷畱滯擇以補二千石屬今憲使視漢二千石漢二千石屬猶今官憲司而爲參佐者今憲司照磨綴末僚與漢掌故名實又相倫等亡簿書之煩按巡之勞凡急於立事者𨿽或視爲散職然而無不樂爲之其守是官於江東者去率通貴今秦君位於朝旣已華顯而家君適待制翰林自家君而上逆數之連蹇不偶者蓋寡余固知君之去是其不畱滯於湖北審矣君在江東平恕任事而不辭其難得均勞之義焉使副之職𨿽責無所與亦往往代之乘傳行郡弗計寒暑冗劇勸施而功居多讞囚而枉者以雪列迹蜚英其名聞充然有登矣異時將與仲臯聲聨勢比躋臺閣入侍從持風憲之綱紀作朝廷之光儀且以極仕宦之榮觀而盡交承之懽情監於今玆其有異乎使其人曰是皆爲照磨於江東者今而輝襲後先乃若此固不焯焯焜耀也夫余聞沅澧之間其士夫多善騷雅君官其地必有能頌君徳業被之歌詩與君之爵位勲烈相爲不窮者余謏人也愧於荒鄙庸是進稽古昔以爲之辭因以其近而可徵者爲君誦之是爲序

送王庭訓赴恵州照磨序

世傳嶺南諸郡近南海海外眞臘占城流求諸國蕃舶嵗至象犀珠璣金貝名香寶布諸凡瑰奇珍異之物寶於中州者咸萃於是然其地特多瘴癘又猺獠出沒爲生人患曩時士大夫率憚往官焉至正元年春南臺察掾王庭訓受官爲從事恵州行有日其所友善故舊謂庭訓曰於以中原之名雋膺列憲之察舉陞掾禦史府旣已終更若子之材優防京師而取華耀眞可立致何必就銓外調甘處荒遐之陬乎予曰不然我皇元以四海爲家𨿽在窮邦下域亦莫不選掄賢能以綏治其人使之向化利嶺南去朝廷祗數千里上豈忘之哉詩不云乎普天之下莫非王土率土之濵莫非王臣徒以荒遐而憚往者非仁者之心也況朝廷以嶺南重地爲之法俾願行者優其官有差滿秩如眞卽一日受代復還之內地調補比年來皆樂官其地非曩時比矣嶺南人爲予言恵在嶺南諸郡中風气民俗亡異江漢使廷訓官是邦於廷訓何負廷訓又以禦史薦往廷訓何可辭吾特願廷訓至恵州贊上官以正體上徳意不鄙夷其民而教化之致一郡之理將足以使其賢名信於部使者部使者以其名上聞上者召見賜問下者遞遷賞賚不亦善乎眾以爲然則祖餞之秦淮水上有爲之歌者曰子之好我兮日與予防今子逺邁兮我心悠悠神京西北兮雙闕云浮羣仙翺翔兮呼朋儔邈哉天南兮寧久畱予愛其歌辭爾雅次之如上

送王中父信州照磨序

廣信於江東諸郡地最逺余友王中父將往佐其幕其人皆曰是固建業王氏所謂素封者耶蓋自廣信來者道其府人之言皆若此噫是焉有君子而可以此稱乎玆以往余懼中父之猥以富名而徳聲之弗聞也且中父何爲而能自說於是邦將有能爲中父解之者余其先之乎初中父之尊府君能以詩禮自振於鄕平生韋布僅足而蓄書至多飲食自奉極儉薄而延四方之賢士無虛日凡於生事極迂疎弗精利而獨能致名師以教諸子皆有成績中父之濡染深矣故君之歿數年而中父徑無所操徒手逺遊幾萬里遂從事於海北憲司復辟掾廣東帥閫一旦以母老謝歸不顧及太夫人棄養服除始拜今命觀其出處之大節蓋非偉然而賢者不能也其賢若是則𨿽貲殖鉅萬家累千金亦孰能累之況中父之寒素泊然一儒者乎彼名爲富足以埓封君者惟中父宗黨爲然何與於中父哉夫以地之逺傳聞之誤而使君子非其所宜稱義不可不爲中父解也今余告信府之人中父彬彬文雅於贊畫爲宜是行也人皆慶而邦之得賢佐已奚論夫所謂素封者哉至元六年嵗在庚辰十有一月旣望序

送索都事赴浙東憲僉序【並詩】

至正二年淮東道亷訪司經歷索公拜南行臺禦史居嵗余遷都事陞贊幕府在金陵旣久暇日多延接四方賢士士稍稍出其門昔翮之先君子當天歷中待制翰林與公同館公來金陵時翮方閒居閭裏義當以故人子弟見然竊以爲士之於公卿大夫有禮屬公處臺察淸顯之地而翮乃不揆微賤苟援世契之末徑造門墻不知者將以翮爲媚夫人也是以徒懷其惓惓之敬逡巡而不敢上謁者久之而公亦莫之訝也及公調浙東道僉事將行翮則始與弟牖往拜如禮且具言所以緩者公與之坐問勞備至未甞以緩故有幾微見於顏色退而私相謂曰公固大賢君子忘其勢不以翮爲慢翮之於公也其殆合於禮也夫當公之始至卽冒然而前則已僭今公且去終傲然不之卽則已簡謹於始而篤於今其殆合於禮也夫蓋於是見公盡含容之量而翮得以適進退之宜矣遂與弟牖及公之門下士蘇夣淵相率爲詩餞公諸君子之能詩者復繼之合爲一卷旣又以爲古之學者造次必於禮是率於人之有合於禮者必記焉卽已之出處茍庶幾乎禮之合者亦不嫌於自錄也況公之於後生小子取其敬而不疑其慢則是嘉其有禮也有成人之美之道焉可軼而不著乎乃書以冠其首詩曰挾策事明主出入承明廬一爲淮南賔借借播淸譽制詔擢禦史行臺在東吳間嵗陞幕府遄聞復超除賔客出相送飲餞西城隅持節往何之直指婺女墟東甌抗於越防稽薄海嵎行部列郡中山川郁盤紆長吏走上謁縣令爲前驅駟馬何奕奕髙蓋擁路衢觀者咸嘆息云是今大儒誰言鐘鼎貴曽不由詩書區區刀筆吏安能適亨塗

送馬彥翚赴江西省管勾詩序

金陵之寓官馬君彥翚由進士爲江西行省管勾行有日其故人劉獻可具請於彥翚之所甞與防尢長於詩者詠歌之以張其行得詩若干首成一卷謂上元楊翮專觚翰習文辭是宜爲序則虛其右方屬焉予爲昔者聖人旣采周南召南鄘衞王鄭齊魏唐秦陳鄶曹豳諸國風及小雅大雅周頌魯頌商頌刪定爲三百十一篇而其徒卜商實序之後之學者始得以通四詩之防而詩人之情性廓然大明今獻可類粹諸君子之什其必有所取法已予其可借蕪陋辭無以塞其意乃受而爲之論次以附子夏之學序曰金陵爲江左文物之邦歷晉宋齊梁陳及南唐爲都防其俗特善歌詩自是以來作者日眾𨿽風气之隆下有時而凡著在編簡者無不可觀也往者天朝克定季宋金陵獨未甞被兵行禦史臺開府郡中涵煦五六十載人材輩出文物蓋彬彬焉日先君子以經學教授於鄕間甞取晉宋諸賢之詩令學者習之未幾而陶靖節謝康樂之遺音絕響一時復振比年來郭先生長卿丁先生仲容皆以盛唐之體爲學者倡於是後進之士多翕然向風而李翰林杜拾遺之律度駸駸矣當此之時𨿽寓迹門釋宗者亦莫不知所慕尙吾鄕詩歌之作於斯爲盛彥翚自蚤嵗寓金陵有賢名其授官而復來也與合郡之學士大夫盡交焉故其上官之日因具得其詩而四方之秀人名公之在金陵者亦附詩卷中由是在捲之詩美且富若此惟彥翚始以西城世冑入天子太學旣用大興府鄕舉擢右科進士今任郎官爲列省僚屬得與宰相共事其年正彊才徳方懋憲官禦史將交章論薦彥翚彥翚顧何假於詩所稱道然江西幕府則有若大梁崔公九方河南王公止善實爲郎中皆當世之通顯號爲能詩者翮甞以文辭事二公於浙省矣彥翚往而有同寅之好他日將從容取吾鄕之詩而觀之則是詩烏可少哉凡觀於此者庶有以見諸君子之於彥翚蓋厚也因論次而書之至正甲申四月十又九日序

送崇仁縣尹陳子英之任序

今世之士生於南方者爲時所棄恆不得爲顯官獨州縣之職非若朝省淸要甚可貴重於是焉間得爲之彼或覬其所不得爲者而弗獲及爲其所得爲乃復恥其卑厭其煩且難因不屑乎攄其才若智而庸鄙之混則𨿽爲奚益其見棄於時也亦宜惟古之君子居是職必思所以效其職而不敢曠固不以其微且勞弛焉而不與力也故余於陳君子英未甞不爲之深嘉而屢嘆焉君自蚤嵗已從事於風憲中今三十年餘矣出其後者多烈烈於淸要之途而君以吳楚之產猶偃蹇州縣然特有志於民所至必以才智自樹未甞怫悒焉有不屑爲爲武進時拳拳乎以興學養士爲務士大夫著其迹刻之石去而民懷焉至今斯不幾於古之君子歟今復受命宰撫之崇仁余將幸是邑之民受其令之賜矣夫以南方之士而治南方之民其俗固所習知者使陳君之於崇仁也不變其爲武進之道少攄其才知而導化之則其澤之及民深厚宏博何必其爲顯官乎余觀世之膺華膴躋隆奕者當其赫赫盛時勢焰燻灼固亦崇甚茍非其人一旦湮沒不聞者胡可勝數而有志於民者𨿽爲一縣一州恵愛洋溢率能使其民數十百年猶思之不忘則子英甫之嗇於今未必非顯於後也其輕重不較然已哉

送蕪湖尉楊之復任滿序

頃余聞蕪湖之境有盜殺其主人而取其財者尉察其家奴而疑之一鞠而得余固謂尉能官矣及適蕪湖訊其民以邑官之賢者則具以尉稱曰吾邑瀕江距淮衝盜所出沒也聞吾尉明有逺遁者有涉吾境而戢弗敢爲者或悍不顧則立敗獲部使者察吾尉才常任以按獄及覈覆旱溢一以平允邑大夫推吾尉能有故必借尉攝署尉又能更舉事獘切人情故郡府賢之上其名於憲府凡尉率以功伐與嵗月進然未知吾尉以功伐進歟以嵗月進歟未幾有過余於邸者問其官卽尉詢其氏則與餘同出而之復其字者求其世則大徳中有佐慈利而以公亷稱於部使者卽其祖也尉以祖蔭得官蓋能世其賢矣嗚呼余觀世之爲仕者甞第其人而目之彼吏也突梯而不誠彼士也周章而無立槪乎其弗史則野爾余之所蔑視而弗與者恆往往是蓋獨於世官有嘉焉唐相李徳裕所爲重門地之選者殆非以夫耳目之所歷旣熟則出而仕必可以充其任也夫余於尉益有嘉於世官者矣彼怙父兄之寵勢以豢驕其體而沈溺於膏粱輕肥以自棄及一旦臨政而懵懵焉庸鄙是徵則世官之累爾嗟夫世官固多賢者今尉之賢若此則益足以信世官之多賢而尉爲深可嘉矣今以始大府將有推擇郡縣之末僚而辟之者其徵余之言哉

佩玉齋類藳卷四

欽定四庫全書

佩玉齋類槁卷五

元楊翮撰

序

送羅執夫赴弋陽縣學教諭序

考工記曰粵無鎛燕無函秦無廬胡無弓車然而求是數物者必於是乎取之故曰非無也夫人而能爲之也乃若士之立師道於學校豈夫人之所能哉往年南陵羅季端教錢唐未幾而其兄與可教新城今與可之嗣執夫祗省檄之光華往弋陽之上邑於是羅氏之門仕於邑校者三人矣余見季端之於錢唐也策力修治篤意訓淑人莫不嘉其勤且其周旋有度上下以和蓋材之時者焉與可之於新城也執謙沖虛蓄徳宏深人莫能窺其量且其學博而識質懋且文蓋器之良者焉是固所以爲能充其任者也執夫承尊父之矩度恢其器於有容襲季父之通敏達其材於有合其有不能充於其任乎夫莫難乎爲師也至於羅氏之門夫人而能爲之則羅氏者殆非士大夫之粵燕秦胡也哉惟羅氏之子弟濟濟翼翼郁然可觀踵執夫而爲教官宜有未艾進而郡庠之陞冑監之拜者將不相望於異日耶執夫之行也宣之文儒雋賢莫不多其濟美榮其遄邁是以雄詞畢陳雅歌疊唱發中和於金石合節奏於律呂及其彚稡篇什充溢編簡咸以余爲傳子夏之學者請著其端遂撰爲序引如右

送張元弼序

士大夫將去其鄕仕於逺方則君子不能無離曠之懷趯然於中而不可已者於是焉慷慨歌呼以申其致而古者朋友之道因以顯白於當時若夫諷詠之辭比興之義皆視其作者之所能而所爲作者之人品才美系焉宣城張元弼受檄行省分教於建徳之淳安戒途有日其友魏然明合吾防之雋彥爲詩以道其行旣又編次成帙虛其右簡而屬余序余惟崧髙烝民之詩尹吉甫之誦申伯樊侯者也今諸君子遵用古道追配吉甫於元弼之行也陳禮樂之光華間爼豆之徽懿雅正之音發於金石藻翰之輝爛乎云錦由是而淳安山水之秀人物之傑播之句律載在篇牘無遺美焉況乎溫柔惇厚之風交倡疊應或頌或規深有合於詩人之意觀於斯者元弼之人品才美槪可知己元弼秉中和之彛徳內其直襮融其謙接其容者可以信其言聽其言者可以識其志守是道而仕於時將無逺而弗達頃嘗識教分水有稱其邦聲聞之通於淳安者素矣是行也固無待於詩而重諸君子之詩亦無借於餘言者獨然明誼好之篤固將以暴元弼之名譽而釋諸君子離曠之懷也是不可以無述故敍言以列其端用以見交道之古也

送賈伯暉山長序

姑孰之流入於楊子在牛渚磯南其形勝雄以奇其土田沃以丰而據江山之津要則有巨鎭爲采石民居數千與守戍者旁午其賢豪多善積而厚藏其習俗多尊儒而尙義而司風化之本原則有鄕校爲采石書院數十年來主教席者更去而踵來其行誼或足以取重當時其問學或足以接迹前修其儀度或足以作矩後進而稱教養之職任則有北方之名士爲賈伯暉伯暉以至正元年爲山長居頃之士大夫之稱譽其賢者曰始書院之田以畆計才五十有奇伯暉至而請於司憲之官得割郡庠及天門書院余帑買田以益之數登於舊有加復能致當塗之宰縣者上言於郡府取三江水利之羨額以養士嵗以爲常令而門宇奕奕崇餙有嚴學從蓁蓁弦誦無輟皆伯暉之績也伯暉之績夫旣顯書而深刻之已江東諸郡亦有爲書院之長而其賢若伯暉者乎其爲是言者非獨一人而止於是伯暉之名在學官著甚予聞伯暉懷能抱藝翺翔於冑監者有年人之識伯暉者期伯暉於華達久矣然竟以奇窮偃蹇年壯而猶未仕及其故人之貴顯者稍稍在當路欲有以引用伯暉會南行臺禦史移書浙省始得爲是官伯暉惟不卑其官而欲小試其所蘊以故能稱其職任而士大夫翕然稱譽之夫以伯暉之才顧何施而不宜今局於位不得肆而其成就已卓卓可覩若此則異時之躋躐崇要偃然有所樹立寜不亦可兾乎伯暉旣滿代與之逰者某某設祖帳以餞之屬予書其上爲之序

送陳希賢贑州學正序

吾鄕有質直之士曰陳希賢居中山讀書事親不求聞於時前年南臺禦史合薦之江西行省用以爲贑州路儒學正行有日其與之防者咸曰行者必以贐豈獨貨財之爲禮哉蓋君子之相愛以言於是乎有贈言之義今其可以無言耶希賢以一介寒素受知禦史遂用校官起家視夫凡爲校官者傑然而出其上則禦史爲知人繼自今其毋戾所守以期無負禦史之知是誠不可不爲希賢告又曰希賢學古之道淸修而逺俗務乎內不以餙乎外求乎已不以徇乎人其爲人信賢已使若果於忘世誰得而移之今旣出而仕其亦達夫時之所同而毋執乎己之所獨乎是固惇本信道者之所不樂爲而今世之所不能不然者是亦不可不爲希賢告旣又相與謀曰士之防宦於逺方則朋友之誼必思所以暴其聲譽而先之不使夫稱望之或郁乎彼也於是乎有作誦之舉而況往䢐乎文物之地從事乎庠序之間不有以導揚之懼其無以爲之前聞也蓋𨿽文采之外見才美之素彰者或涉乎數千里之地猶不能使其名一日而振耀於人則夫志識之有在悃愊而不華若希賢者非卓識之君子疇知之斯尙賢者之所宜拳拳也是則不可不爲章貢之士大夫告遂授簡於翮俾爲之辭惟希賢之方冠嘗受業於先君子矣弗容讓用悉書其語而敍之以爲序

贈明道書院權山長湯子逸序

至元六年上元教官湯子逸攝長明道書院明年郡士房徳卿用禦史舉茂材受檄行省實代之子逸旣解去鄕先生孰長卿天臺丁仲容西蜀程彥魯弟子師古克家方宗惟程立心李元中曁掌學官之出納者耿純仁會堂上相與言曰自吾子逸之懾長於斯也夙夜刻厲以圖稱塞職事修堂廡作儲室治閣道望始集諸生堂上誦說先王之道前日之廢者舉怠者勤昧者昭學士大夫亡不說喜以爲庻幾獲見牧養之意今而弦誦相間庾有餘粟凡所以臻此者皆子逸之厪也吾防之士其容可忘諸具以告徳卿徳卿曰善乎諸公之言昔之來踐玆席者余不能知余所知固無如子逸子逸與余蓋厚鄕也徒愛子逸今而乃知子逸賢誰能爲子逸論次者書之乎上元楊翮因爲之敍曰子逸宣城人少從宣城名師防嘗治詩義爲科舉業尢能操翰墨工詞章己而由庠序發身教上元上元屬江左名郡禦史大夫開府郡中比時教官多錄錄下材不爲人所稱道獨子逸明當世之務動止言黙皆中繩矩所交防又一時豪雋長者日從事文雅徳誼見之者亡問公卿貴人皆尊禮爲上客以故通郡中咸多之至上元嵗余名稱借甚會書院闕長上官因籍以攝事子逸以其全能興起墜又施其餘理所主校室煥然相望較之曩昔未嘗有也如子逸得致位通顯眞不負所學者哉夫旌絕行者不遺小善錄茂績者不沒防勞況子逸畢志篤意有功於學官甚著士大夫防其實而軼其聞非所以表賢能厲功伐也其如嗣子逸爲之者何勸謹書其事藏之學官歸其副子逸爲士大夫報

送於淸叔序

據江左之會而爲大藩山之自吳奔來者擁其背至自楚者復踴躍而前迎南有牛首之奇北有覆舟之勝秀蟠雄踞之勢於是焉融水則有淸溪秦淮渟涵演迆鐘其美而通其气蓄而汪洋流而防達其外大江周回引而東騖環封數百里廣衍曠夷無溪污萊嶄崿險絕沮洳卑下之地故其人率皆恢豁宏偉無鄙陋之俗下至裏衎閭黨小夫細氓亦皆誦詩書而談禮樂其於貴隆富溢震耀世俗者恆視之藐如曽不芥蒂此吾鄕之爲邦所由甲乎江左而才學之士多出其間爲天下所稱道者也前代以來搢紳衣冠之產玆土者奕乎其不可述已近世鴻儒偉人其典型譽望爲後生小子耳目之所及知者每相望而後先若夫齊民之英髦士之秀亹亹焉曷能勝計哉余自童丱從先生長者防觀其時人材之多可謂盛矣及侍家君行四方久之而歸則吾鄕彬彬之風日益以盛余所景慕而不敢儕者數君子焉於淸叔其一也淸叔溫厚博雅所從得名師其詩與文鬯以淳能炳然以才學著時之名公貴卿比比稱道之謂其徳業之茂將未可量也今方以省檄錄學鎭江人皆悒然以爲未足以稱其器噫人材以地而盛其鄕多賢則士大夫之屈大以爲小者勢使之然已夫以學校之卑官散秩而自吾鄕爲之者乃淸叔焉顧不足以爲吾鄕重乎余於淸叔之行所爲歷敍夫山川風俗之美以及人物之盛者蓋將使夫人之因淸叔也知吾鄕之士爲獨多也

送陳潤民教諭序

予頃因察伋氏識東原陳澤民澤民自其先君子宦防居金陵久之澤民稍出試吏弗合於時卽棄歸自是絕意榮勢獨淡然與其季處東郭友愛無間言予因心敬澤民而雅知其季賢又十餘年始識其季於諾海氏季子尢恂恂退譲有君子之風起家學官教晉陵以憂去居數年不調不自以爲淹或謂陳氏產中州向使季子不爲儒師自其少時卽能若他人在金陵者以刀筆給事臺府積年勞當署列憲史貴顯可指俟季子旣志在祿仕不此之圖顧乃褒衣博帶托身庠序之間取升斗自給以糜嵗月將與人異情乎予曰不然師道尊史人役也由師道視人役可不較而明季子之舍彼取此殆以用書佐補文甚下故薄之不爲而寜以儒進且地方百里偃然爲人師豈他官比哉季子之處此審矣人於是知賢季子今季子受調教廣信屬邑玉山知季子者皆歌詩送季子行予因著送季子序明所爲爲季子作詩之由季子字潤民曰季子何賢之也噫人之觀於季子猶見其伯子矣

送於遵道之吳門序

昔吾夫子周防天下其徒多至三千人以文學名科者惟言氏卜氏二子而已世之君子潛心乎載籍悉意乎討論於經典以求其道於史誌以考其事於百家傳記以博其言固足以挈其樞要而觀其會通矣然能僴然與防夏並稱者益寡焉何哉文學之事蓋不可力而能茍得以專其名者非偶然也夫粲乎其有章者言之所由纉也皎乎其有徴者事之所由敍也秩乎其有原者道之所由載也文學之所系其重如此而君子以身任之顧不亦可尙乎史稱言氏吳人今去之𨿽久其遺風余教在吳邦當猶有存者矣吾鄕於遵道自防從名師嘗有志於文學吾鄕固多士獲與之齒者殆不數人蚤以學官起家今將往職吳校遵道其能與吳之賢人君子求言氏之傳而明之乎遵道之行也士大夫皆作詩以爲之道予固以文學之事望之故敍於其首

送陳子恭山長任顏魯公書院序

近世庠序徧天下郡縣而有天下者猶以爲未廣往往因夫昔賢前哲卓然有以埀世立教者間卽其鄕若所嘗至之地爲樹祠列之學官置師弟子員使各推明其道其欲有禆於治化者計慮深逺矣故凡是學之主是人而立也爲之師者必本其人之道以教爲之徒者必宗其人之道以學於其心術之微事業之著言論操履之實其可以不之考乎祊河之上唐太師顏魯公之故居與丘墓相望比者公卿上言請立書院於費祠魯公朝廷從其請署山長一人至正四年長廣陳子恭以嘗登名於禮部得爲山長蓋魯公書院之有山長至子恭才四人其一人甫至官卽以故去而未嘗至官者又一人焉學於是者得其傳於師爲未久於魯公之道宜或未及講求而盡其詳子恭之責亦重矣惟魯公之在唐朝歷忤大姦且能撓大盜之勢使之不能直闚潼闗終爲姦相所防以不屈於叛將而死其忠烈甚著公之道實殺身以成仁要皆出於聖人所謂仁者之勇子恭夙承名師之教用能養其直方之气而充其正大之心於公之道其殆能知之己今將言邁於費適自升始學士大夫之在升與子恭友者二十有三人皆能詩君子凡由升而費所歷之地二十有三人者皆能卽詩以道之若夫推明魯公之道以教其人則在子恭矣予誠有望於子恭也故序

送屠彥徳教諭序

至正元年復鄕舉裏選之制明年大比天下多士春官上其名天子親防焉第其等而官之又明年用監察禦史言取貢士下第於春官者用之爲校官復以貢額未廣而天下之材或遺也始自今更定名數於貢額之外取以補校官之末等秩視下第者益讓焉著爲令於是南士之額在江浙省與貢者廿有八人而以遺材取者又十有六人四年曁陽屠君彥徳在十有六人之中遂爲校官於歙學知彥徳者皆爲彥徳喜以爲彥徳𨿽不獲薦名於春官而猶半得以遺材致身於校官也彥徳之在歙能於其職以故通郡中無不敬禮之於校官之名實無少媿視他塗而爲校官者偃然而有以尙之嗟乎以彥徳之賢而才教一邑使天下之校官皆若而人顧不足爲吾道重哉今其文藝日登譽聞日著安知其異日不能奉大對於明廷魁多士於天下然則一邑之校官不足爲彥徳喜幸予獨以校官之取於此塗者爲得人故因彥徳之解秩歙學序以告諸世之公卿大夫士且以明禦史爲知言

佩玉齋類槁卷五

欽定四庫全書

佩玉齋類槁卷六

元楊翮撰

序

石履道赴浙東帥府奏差詩序

藩閫受方面之重寄非獨仗節旄籌帷幄者皆國家勲舊之臣朝廷才知之選也至於從事於其間效奔奏而充任使者亦必皆通敏於事機嫺習於威儀之人故𨿽一介乘傳之防而其名序不輕而重則較然矣蓋自比年來大府之用以交政於四方者得取於公卿大夫之世由是貴逰之子弟多在焉沂陽石履道舉於禦史薦於憲司往受辟於淛東帥閫人皆謂履道之先府君剔歷官途奕葉而光顯諸兄復騰奕仕路頡頏於後先況其舅氏以客卿之位贊幕南臺方赫赫有稱於時履道又其所加愛而獲館甥之盛是宜推致之者眾且有力往其必有合乎余惟履道出乎閥閱之家長乎簮纓之門識趣之超濡染於聞見意气之偉劘切於交防蓋世之賢能才俊而達時者也觀其於世故之膠轕官政之紛糺人情之變態叩之而無不知觸之而無不應舉動之間又無不中肯綮而合節奏則所謂通敏而嫺習者非耶爵祿之榮名譽之茂是其所宜防𨿽防所恃挾亦何適而不達全同必其往而有合也夫從事而以乘傳爲職北抵上京南窮百粵皆馬迹之所至固若勞甚然將命而行日馳數百里將可以朝吳越而夕淮楚也亦足快哉斯履道之行所以趯然於中而有不能已者異時更涉之旣久聞見日登交防日廣吾見其起逸乎遐軌淩厲乎亨衢續父兄之業而似其舅氏者防無難矣於是士大夫皆爲詩以壯其行余與之防雅相善宜有以華之而適恨其不文也猥敍言於末簡焉

送趙子祥序

專門之業皆可以世守出乎是而或善之反乎是而或非之不可也宣趙子祥以刑名世其家子祥防時乃能奮然秉志從名師推明義理爲科舉進士學或涉塗數百里去家彌年其厪如一日爲士者善之年餘二十復幡然從事池陽郡府爲掾曹頗能信其素蘊而立聲聞以憂故家居三年時復理爲舊學纉爲時文與朋防談且日號於防時同門者曰吏可爲也盍亦轉而從我乎吏之爲職旣防而去就甚輕時而出則我之才可以小施退而休則猶足以從翰墨而訓防惟我爲之而樂焉詩書之效遲固不若法律之功近也余聞而疑之然不敢非其說子祥之先世旣業刑名家意其平日之所講攻而家庭之所論議者無非刑名之說矣豈子祥之所聞深者熟而熟者固未易忘歟子祥之尊府君及其諸父進爲時用而出爲身榮者皆以刑名振楊一時子祥之所親見也將利其道以階顯達忍而不能變歟抑亦患夫仕進之塗不廣而科舉又以有司之不明廢才今之不擇祿仕者殆所爲圖免後時之悔歟在子祥則可已夫吏識時務而其失深刻少恩儒以道誼自軌而其失迂濶不切事情今子祥混而一之又無其失蓋彬彬乎通達文雅矣卽以他人而子祥之從則余見其法律之不精而詩書之易忘一舉而兩失兼矣故在子祥則可非子祥而從子祥之說不能子祥若則奚可今子祥旣釋憂從吉復往池陽書以爲序

楊季常送行序

四方之士羣萃於一府相與共理官政上下其論議贊畫其謀猷相資以徳相尙以義承長官攝屬治又各以其所長相濟焉出而公則案牘之相須退而私則杯酒之相屬寜不有樂乎此哉其或日積月登一日解謝而去久合者驟擕族處者卽曠則亦不能無悒悒於中也余嘗泛觀於時見其能若此者未始不信夫朋友之道亙古而常存見其不若此者則亦未始不嘆其交誼之衰而人情之薄也今玆寓處錢唐而江浙會府史楊季常屬滿當去凡與之同吏是府者莫不咸惜其去而不可畱又莫不咸愛其賢而不忍其去謀所以攄其悒悒之懷且以道其昔者之樂而今者之不能舎與夫異時之不能無思也遂將聲之爲詩颺之爲歌顯書昭揭列之祖帳以華其去而屬余爲之辭余惟季常起身儒學爲校官師百里會府籍其村署爲曹掾斯固所優爲而不難者況其質容彬彬推學以守正發才以達時是以施置措舉固不至矯焉而爲迂亦莫或靡焉而深文也今其去而同事之人拳拳焉致其情若此則季常之所以處朋友者可知已不然則彼將惟逺之不暇惟嫉讐之不足惟恐其去之之不先取余蓋因季常之去而益信夫朋友之道自未嘗亡得其道則𨿽狡胥獪史皆可薫而洽和而謂吏獨無黨者不防繆乎彼挾崄以中傷夫同列者人亦必以是報之誠何愛乎爲此也然則季常之於朋友諸君子之於季常交至矣他日季常與諸君子復解後於仕途又相爲頡頏而先後則朋友之樂顧不藹然而益加充然而彌厚乎余喜其然而病夫不然者詩歌之不能詳也序以道之

送袁仲實序

自世降不古有官之君子能盡其軄者多弗容於時士大夫遂相率成風而爲因循茍且之政寵極乎隆耀則懷祿而保身秩綦乎防下則充位而具員彼食焉而怠其事者皆是也有天下者髙拱乎上誰與共理者哉凡今天下穹赫尊貴之人其盡職與否吾不能知竊獨怪夫仕之未獲顯融而況郁乎下僚者何其媮也其非器能庸鄙無足以自效則必悒悒焉厭夫勞且賤不屑爲其所爲吾寜不於袁子仲實而有感耶仲實早以風憲發身歷掾大府己而防宦不登其始與之共事與夫出其後者或騰躐於要途而仲實方且滯身州縣贊帷幄之畫然特喜自振異常僴然以其材辯見之事功確乎其不苟也故所至輙名譽籍籍其在江寜也胥史懾其巖長貳然其信民庻愛其情後之人屢數夫幕客之能者必曰仲實仲實其賢於爲吏而媮者逺矣吾聞古有展禽者不卑小官見稱於孟氏是則善學栁下惠者將在仲實吾寜不於是而有感耶今仲實受調長幕於溫之平陽平陽𨿽介山海之間仲實之往得賢侯而佐之其政之成不難而易然其俗尙靡靡之音亦能有以導化之使其風日變而趨於雅乎若然則殆幾於古之爲吏者已嗟乎吾斯言之迂也將以徼夫爲吏而媮者也故於仲實之行以告焉

送胡天祺譯史序

予居集慶鄕裏中郡府之掾與予善者爲予道譯曹胡天祺之賢且曰天祺饒產也而通譯言善國書始名在翰林翰林下其名饒府饒府署之爲譯曹久之調池陽其來集慶則又自池陽調也初天祺之在二府同事之人與天祺皆雅相好凡吾黨之吏於集慶多自二府調來者與天祺彌相好焉𨿽弗及同事於昔時而始相與於今玆者亦鮮不與之翕然而相好也及其嵗月旣盈郡府上其書浙省天祺當受省檄爲金穀典司若巡徼之任故吾黨將設祖帳以餞之子盍爲之序予聞其言則慨然曰予𨿽不識天祺天祺之爲人信賢己哉君子之處斯世也莫難乎和又莫難乎久天祺之與眾相好如此其和己乎與之相從於二府者至於今無間言其久已乎夫譯曹旣處諸曹之右人所弗平使其復於同事之人傲晲而陰握其利害旁觀而竊議其是非則人之所深疾而弗貫者己況取其去之日而得於彼拳拳若此乎後之爲譯曹者監於玆可也然天祺之和且久豈惟於譯曹爲宜𨿽爲大官居要塗率是道可也是爲序

送周能之郡曹序

皇慶間天子慨然欲以儒術變天下之俗詔令若曰郡縣之史諸生其有願爲者聽於是天下之願爲郡縣史者多托名諸生中矣先是歙諸生周能之佐書郡府部使者行部至郡見其精謹使爲尉史食廩稍旣已在詔令前不可捨去更吏郡縣則循見資日積月陞久之亦爲郡府掾己而調畨易復自畨易調升其文雅謙巽退然儒者也予所見郡府掾實諸生者無若能之然能之始用書佐進不得以諸生起家彼名諸生而爲之者又皆庸下不必能如能之可不爲之太息乎予所聞能之在歙在畨昜時任事敏給部使者多愛與之人謂其能及來升行臺貴官及禦史又往往稱借不置其能益著居數嵗移倉曹出內尢極平允凡編戶之輸賦若吏卒及鰥獨寡孤之請給者莫不合辭讚譽其所爲故能聲日振異蓋偃然一名吏已烏可以諸生目能之哉其終更郡府上其名行省能之將隨牒補職與之同事者屬予爲序以道其行故序之如上

送李復之郡曹調寜國序

新安郡當至大初眞定李侯爲之守以地弗產絲纊上言者府更其賦以鏹民便之載其徳於石旣久而父老不能忘常曰吾民猶戴李侯也後三十年餘侯之孫復之用儒生推擇爲其郡史又數年調寜國其行也士大夫作詩以送之予時適佐屬邑因言於眾曰我國家承平久長天下之彯纓彈冠者繇夫仕途之壅皆不能從容進取如曩時於是乎公卿之冑黽勉焉從事乎吏曹者有之若復之是已夫復之豈固屑乎役役於簿書刀筆者哉亦圖有所就焉耳今法大府之掾多取乎列郡吏曹吏曹得爲大府掾者往往立登顯達故凡郡史𨿽若暫抑乎當時必能大信於異日復之之處此亦圖有所就焉耳況復之生閥閱之家又嘗明習文法而其才足以有爲今所調寜國實司憲者開府之地復之於此守之以亷愼濟之以勤敏上以承憲府之號令下以挈屬司之綱維將其聲譽奕然一日而自致於淸要之階有不難者玆以往復之之顯達蓋可指竢且其發身適在其祖之所嘗守郡中異日於其乃祖名位事業殆足以幾之而無不及乎其兆在是矣傳曰公侯之子孫必復其始予於復之乎卜焉眾以予言爲然乃書以冠諸詩之送其行者

贈茅叔志序

一言之譽加於人而欲使夫聞之者莫不因其言而敬之茍非出於大賢君子許與之不輕者則其勢固未可必故惟得譽於大賢君子而後足以取敬於當時言不足以爲人重則𨿽有所譽而或者將弗信焉然則士之聞不聞孰謂不系所托哉予所善茅叔志以篤實有行義稱於鄕予知之而不以言懼夫或者之弗信也𨿽然信弗信非予之責予將誠言之往年叔志學吏於江東憲司時有爲架閣主典吏者屬公委行弗及收藏鑰三日方憶之惶怖而返自謂所亡失必防甚弗可逃罪罟歸而鑰故在乃叔志爲守之連日夜弗去以故得無他其人感之拜且泣而叔志不自以爲徳也母病且篤禱於神獲愈因舁母詣祠謝顧其棟宇將壓乃謀新之方就營表而嵗大饑遂節衣食費不酒肉躬自勞苦以迄於有成旣而神居煥然而叔志家矣其爲人願且果可稱類若是予所言一二不能悉以予所言而推予所不能悉則叔志非所謂篤實有行義者耶今來升將行四方求就其所啚顧予之防陋非可譽人者而獨爲叔志拳拳言之是不以予之防陋而蔽叔志之宜聞也玆以往士大夫有未知叔志之爲人者其徴諸予言有未以予言爲然者其觀諸叔志噫予之言誠不足以爲人重或者因叔志而信予言也夫

送曹元章之金陵序

士之生乎當世非幸遇夫名徳穹貴爲之知已援挈而振異之則𨿽有雋敏髙邁之才輔之以訾算遲之以嵗月濟之以附趨殆亦不能以有達況乎一介寒素出乎遐方下邑力不足以趣乎會通衢要之地而防於公卿大夫之間其抱負蘊蓄曽弗獲以自見終必浮湛裏閭沒世無稱而已烏所望以成其名哉予故深慶夫休寜曹元章氏之有遭也曹氏在休寜世居縣郭之陰僻逺廛閧林遙邃淸造其廬者可悠然而想見其昔人之風也元章守詩書之故業其行亷以恪其心恬以夷其儀衎以舒有棲幽樂雅之趣無所慕羨於時若將終身焉者一旦因故舊之薦而受知於江浙省檢校官李君允謙李君移書永嘉郡守忽侯用是永嘉郡卽日辟之爲郡史識元章者皆爲元章喜夫郡史之祿固防然由郡史而進可階以有達世蓋有力求競逐終老而不得者今元章得之猶取諸寄向非幸遇夫李君其能若是之速且易耶元章居永嘉未數月用便養遷金陵取道過休寜省其家時予適佐是邑與予有斯文之好具爲予道李君之知已不容口予旣慶元章之遇李君則舉酒以屬元章曰金陵爲江左大郡而行禦史臺在焉官於是老率皆名徳穹貴之人以元章之賢往卽其人而事焉元章之知已當益加多或援挈而振異之將其超躐騰奮歘焉致其身於光華淸峻之塗勢無難者予又慶李君之知元章爲不孤也子其識之元章請予爲之序予惟金陵予鄕遂爲論著元章之爲人以告予鄕之士大夫且爲言予所見當世進取之士必幸遇夫知已而後庻防可以成名其不然者予未之聞也

佩玉齋類槁卷六

欽定四庫全書

佩玉齋類槁卷七

元楊翮撰

序

贈相地劉梅心序

晉郭景純著葬書寥寥才數百言而其理已顯何其簡而易知耶後世以相地專門至於曽楊之流其說大備而學者乃惑俚師野術或附益已見以蘄通悟學者而所論浸以蔓延遂幾於漠漫不可極嗚呼又何其多而難盡也故嘗以爲龍穴沙水之法𨿽炳焉其不誣而今之所以求合圖利者其術往往荒唐繆戾於理率背而胡爲彼信哉廬陵劉昌茂自號梅心以能相地防金陵凡所與葬後其家貲業必登士大夫有用之者已而仕於時必華顯人或以是多昌茂以其能富貴人也蓋昌茂之術以龍之來爲主地善矣而五气所值有吉有防則又在乎審順背之宜間數數與余談而餘卒不得其要領然又以爲今之世無景純果孰從而質其非是哉去年秋先君子之葬昌茂實北焉旣卒事人皆以爲宜余於是始克幡然信之曰是其能必精已乎今來告余以將行四方售其術求餘言以達之噫以餘言之陋又何足以達昌茂哉欲己乎言耶是蔽昌茂之能也而烏乎己乎言遂爲之序引如上

贈相者潘碧山序

古之善相人者惟其術之憑而揣摩臆度之見一無所與於人之達嗇壽夭吉防禍福望之而卽知言之而無隱不計其今而取必於異日故其驗如神余行四方求其能若此者何寥乎其不或見也凡名以相術自售之徒率皆低昻遷就以蘄合人意幸而一中則人必大驚異以爲其術之精否則亦於人無忤計固巧矣然於其術且不能自信又烏足言茍世之學是術者讀唐許之書篤信而守之挈以言人當無不驗而何事於揣摩臆度之見乎今若齊安之防與相者遇於逆旅其言特灑灑可聽或稱其處已接物尢直且介來求相者設有隱惡必盡言弗諱寜不得錢非其人卽不與言彊要之不得已則言訖竟去與之錢寜不取觀其人誠若然者嗚呼天下之人皆資其業以爲食其不沒沒於利者寡也今以術自售而不貴茍得如此必於其術能自信無疑已彼出於其術之外以僥幸焉者寜不愧斯人也哉寜不愧斯人也哉他日有以善相名東南姓潘氏號碧山者卽與余遇者也

贈中山王處士序

云雷風雨之功用造物之所以神其機者也彼或呼吸而來之若取諸左右此其術何哉是殆不可以理詰者故余嘗疑而不信今年夏來齊安屬連月不雨農病之長沙王眞常爲其郡人往諸於黃岡之方廣僧舎始受言則曰三日當雨明日而行詰朝而蕆事壇而雨大足噫是亦異已余求其人而問焉具說以爲吾以一身之陰陽合天地之陰陽爾無他法也非所謂吾之气順則天地之气亦順者耶此吾儒學問之極功彼其所能者將不異此耶余觀其人精堅純恪有似於道其與造物侔者則所傳祕甚而余不能知也其友吳景尹請爲之序以信其術故書

贈邵思善序

古之君子其得於天者旣已發而爲言語文章事業或又因其餘力縱觀乎天地之間煙雲月露風雨晦明之變山川人物宮室艸木鳥獸之形用以陶冩其性情而黙寓夫喜怒休戚箴規諷勸諫誡之意蓋有不勝其妙者故畫之絕品第之爲神若夫一專於是而大者之弗立殆亦不足稱已故古今之畫其可傳者必多出於當時號爲賢達尊顯其言語文章事業素有以厭服人人之望而後天下後世見其所爲畫皆爭致而珍藏之以爲希世寶玩至傳之子孫而不窮蓋其可貴重者有在也吳興唐侯子華父以儒名江左其畫爲人所貴重及來宰休寜門生邵思善得以筆墨給事左右生嘗嗜畫學之有年旣獲親承侯所指授其畫遂大進幾能與侯所爲相埒莫可辧於是時之鴻儒瑰士稍稍譽其能間爲詩以張之而思善亦頗色喜求予爲之序予惟畫之爲科目至多而譜具載焉凡工其藝者率近似之然往往不足貴重思善其亦知侯之畫所以爲可貴重者乎蓋其言語文章事業卓卓著見於時是則大者已立矣識其人者旣愛其人必求其畫慕之者得見其畫猶見其人焉意不徒在於畫也思善而能集道義以達其言語博問學以美其文章廣見聞以充其事業則其畫將可貴重而自名家不然是以其得於大者小用之烏足以企侯之萬一哉旣爲思善言用書以爲序

佩玉齋類槁卷七

欽定四庫全書

佩玉齋類槁卷八

元楊翮撰

序

上已日燕飲詩序

凡得於防衍之適者皆樂也而有不備焉晉永和蘭亭之會自昔以爲美談或圖而傳之至於今不衰是豈獨以其書耶蓋余嘗觀會稽志乃知當時之集者四十有一人皆一世之選斯固能攬其勝合其美而暢其和矣嵗戊辰以暮春之三日從錢塘之士來燕於湖濵莫氏之新堂悅風日之恬舒適心體之曠閒來會之人復彥且嘉思有以全其樂也於是位以齒從無別崇卑酒以令行罔閒疏暱鄭衞之樂不設雅頌之辭代舉官府之政靡言林壑之談交應威儀孔度俶無擾嘩乃有銅壺矢處其楹之右偏能者投之不議賞罰或中焉或否焉揚揚然於於然志意衍舒气康以寜無勝負之心也已而讙甚分韻爲詩皆若有慊焉夫固有日有千金而逰玆湖者鮮不挾貴驕以矜顯負紛奢以侈豪揚華舟列妓童冶麗之觀靡曼之音雜然而前陳皆足以罄其樂矣顧其人何如耶今玆卻絲竹而樂寓遺世俗而禮存覽時序之昭融洽主賔之忻愉眞足以踵芳昔賢作矩後人庻幾乎樂之傋者詩成予序其首詩曰閒居勝芳春況乃修禊時羣賢畢傾蓋招宴酬素期華館挹奇觀嘉席延多儀蘭芬揚光風藻色涵晴猗末座聆髙談雅抱攄遐思𨿽防絲與竹淸興良足怡畫舸翳中沚繁聲流四涯俗情豈無樂斯意非所知千載一勝賞繼此當復誰達者解其會浩飲寜須辭

侯氏二子名字序

五金之適於用爲削爲殺夫爲劍爲鐘爲量爲鏄至於能剛也而爲鉞能勝其重也而爲鉉豈必皆其性之宜哉登除之調適之鎔鑠而淬礪之工人之力居多矣金之性有燥有濕有精有觕非夫工人之力斯不能以成其器故金有六齊焉則所以使之適於用也蓋難矣君子之教何獨不然揆其心初未嘗不欲夫全才而成之也然而學者之气質有偏則求所以變化之者不易裁其過輔其所不及矯其失而約之中柔者彊之薄者惇之豈君子之得已哉余友侯廷美之子淳而不鑿其失也弱以魯則名以鉞而字之曰伯剛其季之子敏而有爲而其失也剽以躁則名以鉉而字之曰叔重循名考實若逆置而錯施者是非卽其气質之偏而求所以變化之乎夫弱以魯者宜乎其不能以剛剽以躁者宜乎其不能以勝重惟不求多於其所自能而恆勉其所不能然後足以增益其所不能而充其能矣是則二子之所宜知也健以守之決以行之非鉞之事乎發己以操之盡力以舉之非鉉之事乎他日人將以定天下之至疑齊萬物之不平望乎鉞而眾人之所莫能君子之所當任者亦將於鉉乎責之矣二子其自以夫名若字朂乎哉茍其缺折鈍挫敗其鉞之所長顚墜委頓以廢其鉉之職則非特金之罪將亦貽工人之羞焉𨿽然鉞也鉉也器也器不可以相通也人不能以相通而謂之成人不可也爲二子者固宜思所以副其名而亦勿徒止於其所名也哉

卞宜之四詠倡和序

昔昌黎韓子序盛山十二詩侈爲美談豈非以其倡者有抗云出塵之風屬而和者又皆一時之選歟以余觀之當時諸賢𨿽不偕會於京師亦未必不爲後世所稱道蓋君子之所尙者固有在也江東憲府之行人卞君宜之寓陵陽樂其山川之美也及觀防之暇作詩四章曰疊嶂樓曰響山曰昭亭曰書堂其爲辭宏麗華妙與騷人墨客倫較律度於錙銖豪釐之內殆將追配於古之作者而與之儷故凡吾防之士亦皆屬而和之若劉有之之風騷吳起季之典雅王子山之淸新吳子彥之嚴潤胡成之之奇葩胡生之步驟其有劣於盛山諸賢之萬一者乎使異時之會合果猶夫盛山諸賢之遇殆亦偶然爾卞君淮陰之故家嘗從事於淛東憲府矣其詠謌金華寶婺之勝蓋必有連篇累什傳誦於四方而膾炙於羣口者惜余未之見也若夫陵陽四詩則一時之人莫不俱讚其芳咸踵其躅𨿽以余之不敏亦不能無述焉嗚呼余固慶夫陵陽之有遭當無愧於盛山矣上元楊翮謹識

惠塘詩序

自伐木廢而朋友之道缺名縉紳列衣冠者所與共不過錐刀毫末已或悉謀畢力角騖競馳蘄盡取乃已視人之有弗有弗暇顧甚則挾深恣彊肆其吞噬之志兼人之有而並有焉蓋𨿽父子兄弟之間恆多爾者而況謂之朋友者乎余於是深有取於惠塘之事也初南陵羅執夫與魏彥明防以學問相尙爲深交樂彥明之賢也則與之講切道義稽古今更相禆潤以成其業旣而知彥明之貧也遂以腴田之在惠塘者假之蓋爲畆之十者七宣人士聞而異之皆爲詩以道其事所以美執夫之難能而侈彥明之得於人者不少槪見於今也嗚呼余於惠塘之事深有感已世稱朋友者疇不曰管仲鮑叔觀其分財一事管仲之自與𨿽多亦取其所宜有者鮑叔惟能不較爾使鮑叔能割已有以畀仲則遷史之所以論著褒替者宜不止傳之所稱而後人稱之又當何如耶有馬者借人乘之蓋𨿽仲尼之世猶嘆其今亡惠塘之事寜不翅千百於馬耶余於是深有感已一撮之土一區之地亙天地古今而終不毀不不變滅不澌盡然有之者率不能以數傳未嘗有世守歷年千百者吾每見豪家巨室連阡陌跨州邑莫不視以爲眞已有也及後世弱勢微則或鬻於富彊沒於公上敓於橫權寸土尺地一皆防蕩而無餘當其時思欲挈以與人而不可得故達者視之曽不以之芥蔕執夫所能將有類夫達者施之彥明固非其所甚難然其事足以警貪而激義今而後爲朋友者亦將有所感矣彼聞之而不愧不勸者獨何人哉獨何人哉

秦淮棹歌序

今天下承平日久學士大夫頌詠休明而陶冩情性者皆足以追襲盛唐之風由皇慶延祐迄於天歷奎章之間鸞臺鳳閣之耆英碩彥倡於朝廷而風於四方之詩蓋駸駸乎大歷貞元之盛矣時則有作者稡所爲詩若干首成帙目之曰秦淮擢歌元統二年冬予始得而誦之乃述其事以爲序引夫古之達人畸士必有所托以寓其音南山白石之意逺矣至於榜枻越人之所蘊亦必於擁檝乎是托豈音之所寓固宜有在耶畨余東卿居秦淮之上而其詩皆以櫂歌目之是殆所托者櫂也將其淩淸風之朝乘明月之夕時偃息乎舟中而扣舷以適其所適幾所謂擊空明而遡流光者乎使或聞其節奏而識其懷思蓋必有心會而神孚者𨿽越人之風曷以尙玆然東卿之居秦淮也燕處軒宇身不接乎帆槳耽嗜圖史迹弗由乎漁釣其詩而謂之櫂歌秪寓言爾因嘗摘其宏麗之章鏗鍧之調諧以律呂之正發其絲竹之和則震厲而充越與夫犦矟前導者盍宜更其號曰承平皷吹曲自今始

東坡事迹序

古之君子得志不以爲榮不得志不以爲辱者蓋有之矣若夫充其所養𨿽在於困厄流離之中而未始不超然以適則余於東坡先生見之先生之謫齊安也適爲守吳興夫奪其山水之善地而投之江淮之陋邦自非達者而當其時能不悒悒於懷者殆寡況能有所適乎先生方且築雪堂於東坡之下盤礡優防若將老焉終其身自號東坡豈眞有樂乎此耶至是而先生之所養可知己世逺物移至齊安者求先生之餘蹤遐致而是邦之人皆不能言之可不爲之太息乎至元四年上黨牛侯濟民來爲郡判官亷防有爲得參佐之道其明年郡以無事乃慨然追思前賢之遺迹始得雪堂思賢寺爲古定惠先生之像在焉遂割已祿益以勸導爲之修門觀以肅向趨又得東坡事迹於寺主僧明上人則大喜觀其書成於吳武子武子字某光山人其曰東坡事迹者特著先生初謫至其遷臨汝時事先生之所由稱東坡者實在乎此侯旣俾臨川吳景尹校其誤訛因顯書而深刻焉以傳於世時明上人方取赤壁二賦使予書以古刻於嘯軒於是先生之適乎齊安者交顯而並彰千載而下慕先生之爲人者觀於是而興起焉其不有無所適而不適者乎

王子山詩序

子山子防少陵之野而躋西昆之絕麓長哦短吟不知其天也不知其地也知天地亦吾一物一觸乎物則又見其無非詩者而不見物也方將大其大神其神恍惚其變化以幾於不可能行遇佩玉之人而語之曰吾之詩至矣妙矣無以復尙矣吾能使天地非天地而歸吾之一物物非物而歸吾之詩其亦樂聞之乎佩玉之人拂然而不樂曰吾方誦子之知道今則不也古之有道之士黙乎聲晦乎文運乎不測之化以肩乎至人夫至人者言且不可得聞而況詩乎吾固洞觀乎子之能矣子之芥天地於一物一物於無何有之庭故所遇無非爲子之詩者是殆知詩之詩而不知非詩之詩者也知非詩之詩而後知詩之非詩子獨不見夫泉澑之與東海乎喧豗蕩潏之餘而鹿角之弗容彼之漢漢漫漫無聲無容而巨鱗眾錯之所畢會也辟之飄風之與元气然此不言之妙也𨿽然不言之妙亦必待言而傳是必有鄰於無言者而後詩可言也子之詩蓋鄰於無言矣故吾語子以天全他日將必有振大音之爾雅者非子也夫非子也夫子山子於是懸解而去

雷鐘小槁序

嘗觀孔子之稱宓子賤曰魯無君子者斯焉取斯因切念聖人之言何爲如是其周且盡也夫美其人而歸諸其所本此固君子長者之道然人之學而有成也必皆出於觀感漸靡之所致未有無所本而能自立者孰謂子賤之賢而不由於魯之多君子乎比年來吾鄕江永之學日有名間有語子以永之所擬古樂府之善者遂從永之盡求其所業而觀之而得其所謂雷鐘小槀毎讀之終篇未嘗不深讚其善蓋永之嘗受學於吾鄕之名師其所本甚正故發之辭章無不可觀而其貎則卑乎其弗矜也且其年方向彊於其業嗜進而不畫他日人之稱永之者必曰金陵多文儒固宜有是則永之顧不足以爲吾黨重乎今吾黨之於永之何可靳也或者以褊資防見莫或師承昧焉剽掇於離羣索居之際輒傲然自滿而汔無以過人及其見夫長於己者則妬娟弗暇且妄摘其玼瑕焉其心之所存固異於吾黨己而惡可與言君子長者之道哉

九曲韻語序

詩自孔子刪定爲三百篇詩遂中絕迄秦無聞焉厥後五言七言始於漢歷魏晉宋齊梁陳隋而盛於唐江左之風至贏宋季世而音調卑矣元興作者間起比年矣四方之士雷動響應其所歌詠下者齊盛唐髙乃與漢魏等偉乎其雄傑也唐本道氏之於詩在江左尢號專而習者殆其時使之然哉予頃因論當世之詩嘗與君子言方今天下車書混一學者講說先王之道究聖人之防趣以極性命之原六籍之精防蘊奧廓然大顯而義理之學明矣達辭者化聲律爲宏深紀事者變駢驪爲典要雄詞法語惟簡古之爲趨浮靡陋習掃蕩略盡而文章之學粹矣篆籕之圓正合乎規楷之端方應乎矩行艸之流麗中乎節奏人擅所長各臻於妙千態萬狀率不外乎法度所宜而字畫之學精矣其他諸學往往度越前代不獨詩也君子謂予知言本道氏之詩曰九曲韻語者旣可稱道而其爲人聰明博洽於數者之學又多能過人予言於是乎有徴故論次之以俟知者

王氏防菑詩序

天之仁斯民至矣然或雨暘暵溢之不時於是乎有歉惡饑饉之厄曠析流離之難札瘥癘疫之苦凡所以拯捄而安輯之者縣官事也及其有司奉承之弗逮而士大夫之博愛而好義者動其哀矜惻怛之念求夫良法美意古昔旣效可宜於今者卽其力之所至齊施並舉以紓爲民上者之所隠憂使窮民之無告者獲生於瀕死之餘君子蓋與之今年春河北山東荊襄淮漢皆大饑疫死者大半餘民轉徙就食渡大江而南率先至建業建業閭閻細氓比比爲沴气薫染遘疾淫邪所傳勢張甚時大姓王氏豈巖甫防焉於懷首作糜食餓殍爲郡中倡旣又辟大屋一區賈良藥其中劑之畀來告疾之人且日遣精謹而勤者數輩雜出訪病者隨命善醫四人分行胗療之或病家爲特貧寠則悉具病家所用物給與惟亟所全活甚眾防其恩者甚至毎食必祝王氏將傳之子孫不忘君子曰厚矣哉王氏之積也王氏自仁甫君輕財樂施急人之病五六十年間惠濟郡中者不可勝計郡之耆老間往往能道其事今豈巖甫承乃父之業益篤弗匱其積不旣厚矣乎古語有云活人千者其後必大王氏固大矣後將有顯者焉遂相率以其事紀載歌誦之著於編予惟王氏仁者夫仁者之心亦惟欲與夫世之齊民熙熙然同享有生之樂一無所答其力焉而已誠豈願其有一旦不幸困踣而因以見吾之徳哉凡因民之遭罹防菑而軫其力焉以卹之者殆仁者之不得已非仁者之心也諸君子樂道人之善於王氏無遺美己乃若王氏之心則非予不足以明之故爲合諸君子之所述而冠以序引爲世之博愛而好義者勸且以明王氏之心

自然亭詩序

士君子生海防太平之日襲家世富貴之資而承聖賢詩書禮樂之緒此莫大之福天下之至樂人生之所深幸而不可必致者也東魯聖人之孫有賢公子曰肅夫氏自其尊府上元君居溧上山山之陽有田園第宅之盛而身沐治世之膏澤晏然怡然優防旁薄以自適於山水之趣故憂戚未嘗經其心貧賤患難勞苦未嘗渉其體而其所享莫非自然之福而有自然之樂凡人生之所深幸而不可必致者皆在焉彼終其生奔走於仰事俯育之計弗獲而僅得者由肅夫視之何如也頃營別墅於其家之西合山水之勝因名其亭以自然蓋將黜智力去矯飭無所作爲於性分之外而一任夫所得於天者因寓其志於斯亭卽亭之旁近嘗刈竹而植之編花其上己而植竹復生枝葉茂暢蔚乎靑靑或者以爲肅夫孝友豈弟气和之所感召至矣天故以是瑞彰之此其自然之應而非偶然而然者肅夫之衍大丰碩殆未可量也上元君以是竹之瑞喜而賦之書以賜肅夫於是上元君春秋八十矣士大夫以肅夫之賢皆翕然張侈其事且願其長有此樂安享是福於無窮也亦將爲詩以頌禱之而刋之亭上咸以予爲習於溫柔惇厚之學而能達詩人之防使爲之序予讓不獲遂書其右而作詩者次第系於左

江西鄕試小錄序

至正四年秋八月江西行省遵用詔書故事合所部經明行修之士三千人大試而賔興之舉三嵗之典也於是平章政事榮祿公揔其綱員外郎王公贊其畫禮聘搢紳先生於四方俾司考文之權惇請文行之士於羣有司分任簾外之職供億掌領咸有主名是皆省檄所署而監其事者肅政亷訪副使任公也初省憲二府以五月癸夘大會於貢院考制稽禮徴財庀物卽日命屬司之吏治闈修列署起廢獘補闕遺以復常規遣驛騎之使旁走四出交於道路近者累驛逺者數千里以致聘幣未幾承軺之賔來趣其事者冠蓋相望先期而會八月甲戌二府復大會作樂以防考官曁於列職自是官史有局蒞事惟謹三試之日多士雲集肅然無嘩九月辛丑拆名黎明榜出龍興路官屬導以皷吹儀仗掲之省門之外右榜九人左榜二十二人合三十又一人貢額之外又二十五人焉右九而左十六也蓋三十又一者貢額之舊而二十又五則昉自今始宴勞旣畢省掾海君纂其實爲小錄刻之而使翮爲之序夫鄕試之有小錄常也何暇序論哉惟是舉省憲承詔之敬主司較藝之精有司共事之恪皆可稱讚故得人之盛足以軼前代之遐軌爲後來之美談蓋有由矣而況被薦之士自是登名天府者固莫不煜然而寵榮卽弗獲與對大廷亦且受命中書至於以遺材而錄者皆得以補職儒校科目之行殆莫盛於今日可弗爲之論著乎作小錄序

李謹之詩槁序

吾邦古稱江左文物都會往時薦紳士大夫經術才藝恆彬彬焉鄕黨間學古之士欲成其業者咸翕然有所宗向比年來故老凋謝略盡於是天臺丁先生仲容甫適居吾邦以詩歌爲學者倡隱然名動江左凡一時之秀俊茍於詩有好焉者皆趨丁氏矣予交友之彥曰李謹之有籍於南臺嵗久日以刀筆給事公卿貴人時因其閒暇從先生防行吟坐哦步驟先生律度未幾有能詩聲又嘗搜羅先生平日所爲詩歌會稡成帙毋慮千餘首長篇短什殆無逸遺慤乎其勤也蓋先生博洽善記平生之所學盡發爲詩其用志不分四五十年之久遂能追鮑謝齊陰何而優入乎李杜之域幾所謂集前代作者所長而自成一家法者以故通郡中咸推遜其詩莫敢與之並謹之好之之篤也先生旣沒而謹之詩名驟起先生之傳將在謹之乎然予聞古之言詩者獨推古詩十九首爲有三百篇遺意而謂晉宋以降諸人之作气格卑下無渾涵之風謹之誠能思其言則其詩又當不止乎是先生故居有雙檜亭今謹之自號其詩爲檜亭漫防槁眞不忘所自哉

松溪圖詩卷序

醫以濟人爲急不規規於利以較其所得之寡多丰嗇者固已度越流俗逺甚若夫視人之疾猶己之疾自信其術而不可凂以利則非幾於道者不克爾也海寜之靑山醫有姓韓氏者性質惇朴無所好自防時絕酒肉誦瞿曇之書以宗吾逺法師之學惟務力於桑稼以自養嘗遇異人授以盧扁之術試之輙驗凡人來求療病則爲之處方俾求藥於市病家如法投之刻期而瘳與之錢則辭用其藥則取直如市賈間有不可療者則竟棄去𨿽防以重賂弗顧貧而病者則與之良劑無難色或曰世之爲百工技藝者皆資之以養生也取之以道不足以爲泰今子所爲則專務不取豈要譽者歟曰嘻吾居深山中耕而食蠶而衣蓋無取於人足以自給然時以醫藥應人之求是吾之素志也吾期不負吾師而已奚暇他計哉予始聞而疑之今年春適家人瘍發於頸寢食俱廢亟迎其人視之曰無傷也吾爲若制方用之旬日當良愈己而果然欲彊酬之終不可得予然後喟然仰曰信哉斯人不可以利凂也憶嘗讀栁儀晉所著宋淸傳以淸居藥爲市不責近報亟稱之然淸之取利逺𨿽焚劵千百不害其爲富今韓之家無餘嬴乃能使人絕不可以利相凂其幾於道與否予不能知其殆賢於淸歟人以其家靑山之溪濵溪上多長松類夫幽人隠者之所處故皆不斥其名字而卽松溪號之予旣使善畫者爲作松溪之圖又述此以告於能詩者使賦焉而爲之報

佩玉齋類槁卷八

欽定四庫全書

佩玉齋類槁卷九

元楊翮撰

論

漢髙祖論

有取天下之才者不若有取天下之資有取天下之資者不若有取天下之福嘗觀項籍之傳而見其防山之力蓋世之气發而爲萬夫之勇以致夫戰勝攻取之能未嘗不嘆其有取天下之才觀秦皇之紀而見其承彊霸之餘業防殽函之至險握闗輔之精兵以制諸侯而臨天下未嘗不嘆其有取天下之資及觀髙帝之紀則未嘗不惜其無才憐其無資而多其有取天下之福也夫帝以匹夫崛起之勢其取天下之資不能如秦固已明矣至與楚戰則屢敗而屢卻其取天下之才能如項籍乎非特不能如項籍其於張良蕭何參勃信布之徒亦且有不能及者然而借羣雄之所長與天下共逐終能一四海之區而遺子孫之利者則其福也彼秦項能及之乎秦項無髙祖之所有而髙祖有秦項之所無則天下寜非漢之有耶當其鴻門之危榮陽之急髙祖蓋亦幾不免矣其所以瀕於死而不死者是豈非以其福乎福之所集天命之所歸也髙祖惟其有天命之歸也神明相之人心與之此秦之所以不能拒而項之所以不能殺歟若項籍者當秦之亡防劍而起無尺土之地一民之臣秦𨿽異是而其先僻處西戎無以異於天下之諸侯而帝王之眞者乃迫其後此項之所以不能一日得天位而秦之所以僅二世而亡也髙祖之得天下歷世久長與殷周並光武復繼而中興無秦項之一二而過秦項之千百其爲福亦厚矣是豈無故而然哉天命鳥降而生商古之得天下而能傳之數十世者蓋必有非常之祥而常人之所無者是以獲享天下久長之利而非後世之所及髙祖之生也母媼嘗息於大澤之陂夢與神遇是時雷雨晦太公往視則見交龍其上遂有娠而產焉且其爲人隆凖龍顏所居處率嘗有異及斬蛇大澤中則老嫗哭而言曰吾子爲白帝子今爲赤帝子斬之故哭然則髙祖其龍歟宜其有九五之福而非秦項之所及也

項羽論

天下有可乘之勢適因其勢而乘之天下可襲而取故善取天下者乘其勢非乘其勢乘其機也蓋後世之所恃以取天下者惟气與力耳茍卽其力彊气盛之際一舉而掩收其功則其事在我而況乎我與機適會人未及動而我先之時未及過而我遇之沛然其孰能禦哉論至於此吾未嘗不惜夫項羽之智有不及乎此也彼其合諸侯之師擁數萬之眾非無其力以蹶起之銳而加以屢勝之鋒非無其機然而大事已集而復天位可致而仍失者何哉論者皆曰忍而吝賞也虐而多殺也不仁而無義也剛愎而輕用其鋒也是豈足以盡其不得天下之失乎論者又曰斬宋義也疑範增也不殺沛公也是亦不足以盡其不得天下之失也蓋羽之不得天下則以其有可乘之勢不能因其勢而乘之耳當其力方彊气方盛秦軍旣阬函谷旣入子嬰旣降而咸陽之未屠也於是乎建大號登大寶號令諸侯自立爲天子天下其誰敢拒之天下𨿽間有未定吾得以天子之名臨之矣惜乎有可乘之勢不能因而乘之也羽之心蓋以爲防山之力蓋世之气可以常恃而久存海內之亂未艾則天下終吾之有遲遲而取固無害而不知气窮則竭力窮則衰而亂極則思定於亂極思定之際爲之吾之气與力不足用矣惟羽一失其機而沛公遂得以因其勢而奄有焉使天下後世皆得成敗立論不亦惜乎方羽之燒阿房收寶貨略婦女而東也韓生蓋嘗說之曰闗中阻山帯河四塞之地肥饒可都以伯此蓋勸其卽眞之說也羽能聼之以正天子之名而建萬世之業則所處者尊所據者固沛公可得而奪之乎顧乃懷思東歸不用其計己而气衰力竭天下非其有則曰此天亡我嗚呼此豈天亡羽哉故夫取天下者貴乎因其勢而乘之不使其气衰力竭而機不可爲也光武太宗蓋能知之是以不待天下之定而已自立遂不爲人之所先而莫大之利及於後世𨿽然此爲豪傑進取之說耳若夫聖人之興王也則不然彼其百年而後興者非可與是同日語也

四皓論

士有卒然而立天下之大功者非負髙世之重望不能也功不可以遽立也而況乎非有大臣之位尊崇貴顯之權一旦而能格天子之私心以定國家之大計必其望之重者素有以厭服天下之心𨿽天子亦不能不爲之聽耳此其人豈可以勢利拘哉漢髙帝欲廢太子而立趙王如意呂后用張良計召四皓爲太子客而太子之位遂定夫此四人者當秦之帝隠於山中髙帝欲致之而不能者也太子侍宴而此四人乃從之髙祖於其一見之頃則怪而問知其姓名則驚而喜當是之時蓋已格其易太子之心矣故此四人者不勞聲色不費說辭而卒能回髙祖於偏愛之時存太子於將廢之頃使其非有髙世之重望章章乎其前而欲其立如是之大功亦已難矣當髙祖病甚而愈欲易太子也以張良叔孫通之危言至論亦且屢諫而不從死爭而不聽而四人於此乃能從容片言使髙祖之愛終不能奪太子之位終不能移其功不旣多矣乎吾於是蓋有以知其有髙世之望也及太子之位旣定則皆翺翔引去而不可畱來不知其所從去不知其往觀其所行是豈貪無恥而茍以徼賞之所爲者是其髙世之望何可量耶非特以其有髙世之望而已彼其智慮深逺有他人之所不能及者焉方黥布反而髙祖使太子將兵此正太子危急之秋也四人者乃說呂后使乘間爲上泣而太子遂得不往不然太子之勢去矣則太子之不易謂之非四人之功其可哉故所貴乎逸民者非貴乎徒隱也不降其志不辱其身四人之立功又有以出乎栁下惠少連之上者是豈特以其望乎當漢之興叔孫通欲定儀注魯有二生者召而不至吾甚惜之使二生於此能如四皓之徒幡然而起以成一代之禮樂而追隆古之制度則其功當不在於四人之下者惜乎二生之志不及乎此而四皓之名獨得爲不徒隠者也

張良論

所貴乎智者非徒以其能用乎智而以其智之所見有以濟其智之所不及有人於此平常之時則將以智自任及其智所不及而適遭其所窮尙烏得謂之智哉若夫大智則不然勢順則無所不可運事窮則無所不可通非其識量髙逺有過人之見則其智之所能及者可爲而其所不能及者必無以濟且夫能爲於所能及而無以濟其所不能及者其爲智亦小矣昔之論張良者見其深謀祕計凡所以輔助髙祖破楚而興漢者皆以智稱之彼其智之所及固足多矣及天下旣定太子有將廢之勢呂后使人劫良而謀之此蓋其智之所不能及者豈惟他人之所不能及𨿽良亦固已難之故曰此難以口舌爭也然終能令太子請髙祖之所不能致者四人時從入朝以爲羽翼而太子之位遂賴以定嗚呼是乃張良之所以爲智也易曰納約自牖又曰遇主於巷古之大臣所以格其君者不惟有以因其明而入之而又能求之以委曲之道蓋天下之所謂大智非其身自任之爲難而能使人任之以濟吾之所不及者爲難張良之事蓋若此矣良以智得名而太子將廢之勢已兆於此而無防以定其位是其爲智亦已甚窮惟其濟之者有其術則其所以爲不可及也當此之時茍無四老人之力太子蓋幾不免於廢是何也髙祖之愛旣移而趙王奪嫡之漸以情而言終不以不肖子居愛子上其事亦已定矣特良之智有以知夫髙祖之素所尙慕者有在是以四老人之力得以行於其間使他人以區區之小智而當是智所不及之時太子之位易矣可得而定哉髙祖嘗語呂后曰周勃重厚少文然安劉氏必勃也髙祖之心蓋以爲吾百嵗之後有呂氏可以承之呂氏之權旣威必有變亂法制而非吾智力之所能及者獨能前知其將然是以區處略定遺其人以濟之𨿽亦謂之智可也嗚呼君子之欲用夫智者其必思所以濟夫智之所不及也哉

光武論

古蓋有因人之力而得天下而天下後世不及知者光武是也光武之興有冑裔之顯有徵戰之防有符瑞之應豪傑與之天下歸之人皆以爲漢之天下光武宜有之而不知光武之得天下則因乎更始之力也何也王莽之末天下困於新室之命而思漢之心正切更始於是乎奮然而起握先帝之璽綬承炎劉之正統天下云合響應光武與其兄起於南陽亦附而從之以能下昆陽定陵郾奔尋邑降邳彤破邯鄲得立爲蕭王蓋其立大功成大業者皆更始是賴及乎大功甫立大業甫成遂貳於更始而不就其徴且其時更始之於天下未有失徳而於光武亦非有他也𨿽殺伯升若爲過舉然旣已臣之則生殺固在其手安得以是而爲念哉前日事之今日背之君臣之義似有不然者當此之時更始之力猶足以殺光武然而不殺者則更始之仁也爲光武者亦可以自愧矣及更始敗於長安又不聞有聞難奔走之事反欲伺其亂而乘之更始之號未去建武之元已易顧乃封之淮陽自以爲徳君臣之義何如耶昔者髙祖蓋常因乎義帝矣及項羽放弒之則髙祖親爲發喪兵皆縞素以擊楚之弒義帝者爲名𨿽其心在於爭帝然其說亦足以借口矣光武之於更始曾有是乎夫更始之未敗則名器固更始之有光武於此如之何貳之光武之貳於更始不必論特怪夫因其力而得天下而人不及知也當其與尋邑相持之際詐爲宛下書稱其兵到而故墮之猶足以懾其气而潰其兵則凡所以斬將搴旗攻城而略地者賴更始之力爲多矣而謂之皆光武之智乎故愚嘗以爲使赤眉不殺更始則光武亦不得以無故廢之更始不廢則光武之天下誠未可必嗚呼此則天也非人力也

佩玉齋類槁卷九

欽定四庫全書

佩玉齋類槁卷十

元楊翮撰

題防

題湯氏存心堂詩卷後

木之至易生者莫如楊而黃楊則物之最難大者也觀湯氏之黃楊而知其家之培植逺矣頌其美者至比之槐堂杏林而無愧豈不以其世澤之長耶不然則楩楠豫章之產於深山窮谷其崇幹霄其絜百圍者不少也皆足貴乎君子之於湯氏誠貴其能愛先世之物爾夫物出於先世而能愛之此黃楊之所以大也今而七世同居而猶未艾是其存心之仁又非獨止於愛物矣使湯氏之子孫長存是心則黃楊之大𨿽百圍幹霄無難者若夫以荊樹之花而驗之則物理之榮悴亦易已可不愼哉

題積善堂記後

予因臨海陳子臨氏而識上虞徐季章季章之先府君竹西翁則子臨之舅也予與子臨雅厚善以故得交季章而知其爲人甚詳其視夫古所稱君子長者蓋不多讓予嘗疑其家所受之澤必有自來及讀春官泰氏重書巴西鄧先生爲其祖撰積善堂記然後知徐氏之積逺矣夫土益積而日厚水益積而日深今而後季章之積誠不可以已也𨿽然積貴乎善茍其念一之不審則殆有不勝其可畏者是以君子常驗夫人之所積而必其後世殃慶彼積之不審而益積者可不懼哉可不懼哉

題富察仲敏字辭後

字辭一首並序昔翮先君子爲富察仲敏氏作也後十餘年仲敏復來升翮遇之於逯彥恆氏而問之仲敏愀然曰曩者世之大賢君子先生長者爲予之字而以文發其義者皆合爲一卷日在維揚時一友人假觀於予適民居不戒於火友人之室廬在延燎中卷因燬焉予念之不忘常往來於懷今不可見矣將復尋其文而藏之先大夫之文當在遺槁子其爲我書之也翮聞之火之象爲文明且炎上之義也仲敏之字托諸當世名筆而火實烈之仲敏殆將光顯乎其發也必以文明其徴在玆矣遂再拜敬書先君子所著辭復識其後

樂謌

金谿縣孝女廟樂謌

有元至正元年撫州路金谿縣新作二孝女廟成按二孝女姓葛氏在唐寶歷間以官責其父祐虧練白金事不勝暴酷皆發恚投冶中焚死父因獲免並其邑除坑冶之害以迄於今是宜血食其土矣國子博士吳君師道旣文之石而祀神之詩闕焉上元楊翮撰爲樂謌三章俾金谿之民嵗時謌之以祠孝女其辭曰

靈之來兮兩旗張導旌幢兮鏘琳瑯繽晻曖兮相頡頏並輜軿兮歸故鄕歸故鄕兮民所望昭肸蠁兮洋洋庭燎輝兮夜未央椒蘭發兮欝芬芳民報祀兮弗敢忘心屏營兮咸肅將靈格思兮民樂康

靈之畱兮澹容與云凝凝兮翳堂宇瓊筵陳兮合簫皷列尊罍兮酌淸酤牲肥腯兮承雕爼女巫進兮傞屢舞誦神徳兮謌頌舉孰捐軀兮悟時主齊英英兮惟孝女繼玆今兮饗終古靈醉飽兮民樂胥

靈之去兮將安之儼欲旋兮焱上馳互招搖兮爛祈祈遵雲路兮眷威遲金有賦兮地不遺竭貲產兮民力罷我邑井兮咸熙熙賴神恵兮獨弗罹千萬防兮神是稽薦蘋藻兮答神釐靈遄逰兮民聿思

啟

回蘇伊舉啟

離市駿之臺益厭道塗之塵土返屠羊之肆俄驚簡牘之雲煙其文燦然爲禮厚矣切念某初無奇气徒有壯心技能自信於穿楊科第欲擬於拾芥豈期拂運弗遂良圖月窟云深竟莫攀於仙桂河源浪急終難泛於靈槎始由防補以入官再以驅馳而爲役殊非雅志實愧淸流方服汗馬之勞遄遘集烏之祻自初從辟進退已逮於八年爰及赴銓往返殆幾於十月自憐蓬轉敢附棘棲蓋聞予季之言過辱斯文之誼造先人之墓下詩聫輝賁於林塋題伯氏之壁間墨妙淋漓於竹石方圖求益乃沐鳴謙敍契闊於踵門道勤拳於衘防玆蓋伏遇某人鐘材懋碩蓄徳深表章循吏之成規究心羣史推衍先賢之防義篤志四詩遙遙牒譜之華侃侃源流之正爲周司冦譏刺不貫於暴公在宋元丰文章實亞於歐子欒成後裔今見斯人金陵名邦有來此客𨿽牢落千里之外行李蕭然然遨逰諸公之間名稱借甚鶚薦行飛於豸府臯比宐擁於鱣堂尙挹交情可覘逺業某懷感激謝幅稽遲深慚匪報以瓊瑤永爲好也儻獲飽聆於珠玉不亦說乎

箴

朂齋箴

惟東原之士曰劉珪彥琬克紹家緒篤嗜文學幹幹不息期登於成侍其尊父寓官姑孰爰曁帶韋衣布之倫以及華族之冑齊民之英合志同心講貫黌宇之內髦俊如林佩衿如雲齊魯吳楚之產於是大集朋徒臻臻日切月劘一之以敬誠濟之以勤恪文采交賁聲譽旁達又卽私庭理精舍表名以朂由警寓戒蓋將近以防踐履之所不逮匡克治之所未加逺以希迹前循尙友先哲躋賢聖之登宏玆可謂不茍且以狥已能奮厲以自程者已世之學者何以加玆上元楊翮式嘉厥心箴以告焉其辭曰

聖兮猶天不可階升顏氏希焉欲罷不能由師孔尼附攀以興君子之道厥武可續實惟我徒形气有梏矧無資承寜弗自朂知之匪艱行之爲難雋敏桓桓如騰飛翰巽懦偸孱或怠而安一時之般終焉永嘆辟彼六車任載夷砥堅良前驅疾甚如水輪蹄獘羸詎克方執禦筞匪加積逺千里藝學之方疇玆二理朂哉我朋時不可失孰存孰遵彊志勉力人百已千人十已百我徳靡崇進希其極我業未精修底其續毋荒以嬉毋墮以逸日知所亡月省其得朂乃有功效爲之則女其不然曷焉有立互贊更督交友之職朂哉我朋自朂者克矢之弗諼閫奧優入庶幾終譽有引無斁防人作箴式用規益

佩玉齋類槁卷十

