

欽定四庫全書

集部四

須溪四景詩集

別集類三【宋】

提要

【臣】等謹案須溪四景詩集四卷宋劉辰翁撰考晉宋以前無以古人詩句爲題者沈約始有藩籬生幽渚詩以陸機塘上行句爲題是齊梁以後例也沿及唐宋科舉始専以古句命題其程試之作唐莫詳於文苑英華宋莫詳於萬寶詩山大抵以刻畫爲工轉相效仿辰翁生於宋末故是集各以四時冩景之句命題春景凡六十三題詩七十二首夏景凡三十二題詩三十五首秋景凡四十題詩四十四首冬景凡十六題詩如題數所作皆气韻生動無堆排塗飾之習在程試詩中最爲髙格末附東桂堂賦一篇爲劉端伯教子讀書而作此集殆亦授劉之子備科舉之用者歟乾隆四十六年十月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

欽定四庫全書

須溪四景詩集卷一

宋劉辰翁撰

春景

花蕊上蜂須

擾擾課生涯蜂脾若似家看來須上蘂餐盡眼前花百卉如修貢千門總釀葩露香沾掩冉風絮入槎牙飲硯偸去沿簪著鬢斜粉痕驚墜處逺趂上畨衙

柳塘春水漫

柳外澹煙光芊綿去路長風花隨世界春水漫池塘手種靑靑樹堤回曲曲香綠猶深舊雨流不動斜陽濠上知魚樂橋邊看燕忙欄幹風起晚人影皺羅裳

春來當早起

世事懽娛夢芳心老未灰每常須早起【缺】

春來自

與韶光約長應倒載回久無朝馬動【缺】

秧事侵晨理花期昨夜開誤令圮上者見謂有心哉

杖藜入春泥

步出浣花溪兒童識杖藜逝將隨晚景獨自入春泥九節閒堪愛百錢相與攜行從竹雞裏【梅聖兪禽言竹雞泥滑滑若竹岡】徑到子規西屐獘猶須蠟壺傾可得提暮歸驚倒載笑指白銅鞮

春艸步步綠

何苦懷芳艸無情綠又新年年生古道步步是靑春愁碧連分袂飛紅墮舞茵一笻當秀野萬里亦隨人蒼莽城蕪楚芊綿路入秦長安紅紫陌羅襪已生塵

絕域攺春華

絕域何堪久悠悠日又斜未能辭客況更自攺春華故國三千里荒村八九家一聲幽谷鳥滿眼故園花漸暖回歸鴈餘寒倚暮鴉陌頭看過客歌吹擁氈車

又

絕域魂堪斷風煙不可遮至今疑夢事舉目攺春華此處吾爲客何言國與家尙存他日淚又看一年花谷口遷鶯語都城禦柳斜茫茫皆漢土無地種秦

寒食月明雨

寒食娛淸夜飛紅已滿城日懸春又暮月是雨中明漢苑傳新燭鄜州憶故京柳稍睂黯黮花上淚縱橫人立斜河淡晨占上冢晴綿田煙泣露天老豈無情

落花香滿泥

春去如流水落花忙又忙晴泥空滿眼陳迹尙餘香無計畱枝上愁人踏路旁雨餘金穀土風動馬嵬囊【貴妃死於馬嵬山下有得其香囊者】拾翠遺鴻爪飛紅入燕梁遙憐妝墮馬寸步斷人腸

又

花落奏虞兮紛紛東復西舉頭無霽日滿地是香泥紅雨愁如海絮風飄上堤和成文杏壘軟襯錦韀蹄妙舞驚飛燕醉歸扶竹雞誰家采桑女陌上自相攜

空院落花深

綠沈空院雨依約舊誰家已廢惟荒艸尢深是落花陰陰迷燕壘寂寂失蜂衙數防埋香玉千枝委雪沙樓殘金穀障路合玉鉤斜喚醒弓彎舞【酉陽雜俎有士臥見屏中所畫婦人自屏而下至其牀前踏歌曰長安女兒踏春陽何處春陽不斷腸舞袖弓腰渾忘卻素娥空帶九秋霜其中一人問曰如何弓腰歌者又反首髻及地深如規士人叱之復上屏】天風卽海涯

林花掃更落

花外愁如海持觴爲掃林猶深猶可惜更落更難禁片片春將盡三三徑莫尋靑苔才列席紅雨又沾襟不是乘風去應如立雪深柳綿欺我老旋拂徧能侵

棊聲花院閉

棋聲何處起滿院寂無嘩門閉雞鳴午庭空蝶繞花靜中時落子髙處欲驚鴉枸杞籬根吠棠棃屋角斜客迷柯下路人在橘中家此樂眞難諭何愁著數差

禪房花木深

此處少人迹禪房淨客心殿廊常寂寂花木自深深面壁看紅影蒲團對綠陰定回蜂欲逗香在蝶難尋棋響驚靑子茶煙出半林客來防話久隔屋聽鳴禽

新火起新煙

風雨暗綿田春愁百五天故人成故俗新火起新煙自用靑楓後何如墨突前人間寒食攺天上蠟薪傳當戶三星出齊州九防連人心思漢徳猶望死灰然【蜀臨邛有火井孔明觀之復然】

漢宮傳蠟燭

寒食誰家燭紅香蠟更鮮晶熒侯邸盛日暮漢宮傳永巷花同閉長門柳又眠人間金穀火天上蜜脾煙食客三千履皇恩四百年回思諸葛井流涕陣圖邊

寒食四鄰淸

寒食掩柴荊春郊無意行極知三日近並覺四鄰淸緑暗鴉銜紙晴明笛賣餳朱陳前社逺王謝斷煙橫鶴表憐城冢鯖盤冷客卿昭丘茅屋破千載見人情

寒食少天色

風雨待晴難人間熟食盤從來天色少偏向暮春寒宮女斜偏冷家人火自鉆煙光籠防索云影壓欄幹村落花如紙風流絮作團不能韋杜曲見月憶長安

馬上逢寒食

寒食古來同鄕闗隔萬重天涯俱是恨馬上又相逢雨雪臯蘭道弓刀苜蓿峯滿城看插柳分路入澆松繡嶺開門日鄜州陷賊蹤年年聞攺火雙淚下龍鐘

墦間

寒食應無見攜樽炙更燔墦間迷舊陌陌上乞吾墦麟臥新華表鴉啼古墓門施施東郭客處處樂遊原冷眼看鵞炙傳家自瓦盆若敖無麥飯過者更銷魂

介山

念舊情何及逃虛理不還不因求介子安識是何山公子何恩怨羇臣自險艱嶺崖蒼莽外煙雨有無間就使身豺虎寧當火蒯管年年寒食雨天亦爲潺湲

疎簾看奕棋

道院無迎客疎簾縹緲垂未須驚倒屣共看奕殘棋日透花陰午風搖竹影漪嘔心誰白黒袖手見安危別墅塵難到南風管已窺仙凡終似隔彷佛記來時

碧山晴又濕

山色洗逾碧昏明水墨成轉看如許濕政似不曽晴翠拂雙蛾起靑如老眼橫嶺雲才斂態峽雨復多情瀑濺香鑪紫煙銷石鏡明乾坤翻覆頃蘿月吐深更

作送春詩

春與公何厚公嘗惜盛時忍於臨別日不作送行詩自覺同遲暮何堪賦別離衰蘭行客道芳艸斷腸詞明日成愁蝶殘陽又子規少年誰不省問我獨何悲

假日從時飲

假日故應稀逢春喜可知有懷長似海不飲亦從時孺子新年喜公家謁告嬉悠悠聊復爾每每一中之對客無辭罰看花少待遲何因似山簡暮暮習家池【晉山簡鎭襄陽常遊習家園池】

潤物細無聲

何用雨聲麄分明潤物酥豈惟聽不得政自細如無九陌塵難起千林澤徧敷怪如霑艸露滴不到蓬壺但覺花沈醉誰知柳索扶老龍空霹靂辛苦救焚枯

春來秪欠花

道是春來也春猶似未來亦知爲日久秪是欠花開殘雪依然在東風幾許回空令一杯酒更憶去年梅萬里寒如信千林巧莫催詩成天一笑紅綠半爭魁

芳艸撫野色

何處尋春色園林已斷腸居然臨野艸惟此換年芳殘燒回春早香泥去路長能令南浦碧未覺五陵荒拾翠迷寒食飛紅臥夕陽遙思靑塜恨南北兩茫茫

一雨百泉漲

故是春晴好冬幹已隔年一畨經過雨百道漲新泉破屋移偏濕荒陂斷復連浮山通寺馹眢井出潮田地脈天能續檐聲石亦穿仇池九十九【仇池有九十九泉夢到其處】蠟屐去無緣

鳥散餘花落

風雨欺人後枝頭已自疎鳥啼因散去花落是驚余衝雨知何許流聲已瞥如不應紅顫雨猶似暗沾裾靑子疑彈雀紅桃借网魚開元宮更逺王母寄誰書

碧艸生舊迹

花下同遊迹令人念舊驚如何春艸碧盡向客愁生南浦隨人色芳洲拾翠情淩波塵滿地綠菁菁塜上何堪沒人間總未平池塘新夢破時復下階行

鶯囀謝娘慵

春似謝娘濃晴酣困未松鶯從何處囀人比向來慵啼得嬌成曲聽餘恨滿胸閒看風柳絮更問綉花茸隔屋琴三疊倚屏山萬重棋聲驚過鳥敵手不曽逢

詩人命屬花

紅落胭脂井香埋絳縷紗詩人工賦物吾命屬渠花心嘔猶堪思山頽尙念賒閒尋錦官裏醉倒玉皇家廚足償春酒郊迷擇壻車江頭顚欲死已辦鬢生華

村村自花柳

禦宿長楊館南山沁水園風塵猶日日花柳自村村王謝人家逺朱陳裏姓存飄零香澗水搖颺綠柴門杜曲風和雨秦人子又孫細腰桃露臉脈脈竟無言

又

亂後新煙少村村自物華周遭溪上柳爛漫路旁花獨獨人沽酒行行客賣絮迷三戶曲香滿四娘家淸汴龍舟逺京師燕麥斜琵琶鞍路悄應念浣溪紗

去帆春色隨

春色終然別開帆豈有期飄飄從此去往往與之隨漸可孤篷小能令絕岸移殢人愁碧逺到海落紅癡風自無回理潮猶有上時離魂難可得飛絮滿天涯

寒食怕春銷

飛絮新煙外東風托信遙春猶有寒否寒盡怕春銷畫閣圍紅獸行鞭裹黑貂便無三月雨也不再花朝倚翠還輕扇飛紅共落潮少年宜秉燭莫負可憐宵

山歸萬古春

萬古山如此靑靑嵗嵗新自憐看到老未有不歸春雲樹曽經別鶯花不棄貧自迎東太乙重作葛天民一燒迷千仞三開見幾秦八公花下飲仍是少年人

池塘生春艸

滿眼成新趣池塘午夢驚靑春何日到芳艸滿前生縠縠東風起波波兩剪橫翠鈿如可拾仙藥不知名轉步玉鉤合幾時珠履行逺陂靑似海無處認昆明

春風花艸香

髙下花成谷芊綿艸際空以香爲世界吹長是春風駘蕩蛛絲外顚狂蝶夢中汀洲仙藥市天地錦薫籠澧浦遺餘綠昌州絕世紅【艸之香者爲澧浦花之香者爲昌州】餘芳猶可借應恨更匆匆

閒院綠陰生

花院苔空積遊絲若有情斷無珠履迹閒見綠陰生縹緲朱簾悄丁東玉漏鳴隔窓梅子落繞屋筍竿成幾日墮紅雨數聲深處鶯午雞人睡起繞水看魚行

閶闔開黃道

閶闔祥光起班行好語催靑郊隨應黃道似初開夢繞天門去風從地軸回東西行白日南北驗淸臺暁殿分龍角春城轉斗魁中天符四七【四七二十八也自髙祖至光武初起合二百二十八年】人物萬方來

衣冠拜紫宸

萬古衣冠舊三朝歷數新靑皇來逺道紫袖拜嚴宸花日明簪冕槐云舞佩紳昭容當檻曉宰相賀班春防序分同列傳呼掖老臣漢儀當日事江漢四朝人

新年賀太平

亂向殘年定東風息戰塵太平如可待相見賀從新自笑屠蘇老誰吹畫角晨幾人天寶舊重賞後元春【天寶唐宗年號時安祿山叛後元漢文帝太平時也】賣釧猶堪醉簪花不恨貧淵明今甲子猶是晉時人

又

相過賀新元干戈且息肩不圖垂老日還見太平年灰向昆明盡春從待漏傳衣冠禾黍地簫鼓杏花天燈市嬉遺老旗亭臥醉仙【旗亭市樓也】山林聞好語天下米三錢

明月逐人來

人影光相亂月明燈市開依依隨馬去故故逐人來勝賞春三五流光酒一杯爲君分綺席同我上瑤臺扶路傾相就分襟逝卻回玉山人醉矣倒載莫驚猜

風起春燈亂

故是春風起香塵暖未曽暮寒驚翠袖春影亂華燈冷浸朱門月吹成碧海冰沙河三五夜火樹幾千層金炬開蓮島銀花颭玉繩一聲淸蹕逺冷落內前棚

溪壑回春姿

雪擁千溪斷霜摧萬壑衰自從回暖景依舊是春姿晴日云千疊東風水一池還他新嵗好似我少年時錦水桃千障巫山柳十睂時同天一笑不敢恨衰遲

暗水流花徑

日出習池遊晴檐水不收幾回經艸暗一逕帶花流汩汩何從至靑靑自欲浮但疑紅雨漲不似禦溝愁靜聽鳴金穀行迷失玉鉤淩波羅襪潤大似斷橋頭

小水細通池

過雨山泉潤悠悠小水同未嫌來脈細更與曲池通花徑頻違濕苔溝暗入叢卻看萍破碧未覺葉流紅澗壑千枝曲乾坤一鏡中所嗟地逺不得灌連筒

又

小小回堤水花陰寸步隨細難爲灌圃長是曲通池乳竇何從出云根觸處滋又添晴滴瀝欲漲碧漣漪新綠常如雨流紅未見詩昆明鯨背淺盡日禦溝遲

仰蜂粘落絮

采采香無據遊蜂與絮兼輕吹無影落仰抱有時粘欹蘂棲難穏垂跗采未嫌花須紛更辧柳雪誤相沾未礙餐能飽貪看咽欲甜吟安時失笑往往似吾髯

綠陰生晝寂

深院停春雨庭空鳥不鳴自然淸晝寂盡是綠陰生滿眼成靑幄無人惜絳英輕風低鼎篆遲日上簾旌逺水明鸂平欄繞杜蘅小窓臨晉帖誤落剪刀聲

燕子家家入

燕子來何晚城春換物華逢人能語語隨意入家家故宇何堪戀朱簾可得遮王門深巷悄謝墅夕陽斜是處隨芳艸無情似柳花興亡眞閱徧盡是主人差

春燕巢林

燕子故依人重來迹已陳主樓空舞地林木自巢春無復郊迎乙惟應語訴辛乾坤荒冢土風雨畫梁身荒艸歌塵逺頹松社屋新尋常空巷裏憶著舊家貧

浙江花木深

遊子江南老美人浙水陰風光何冉冉花木自深深蘋渚藏妃怨蘭臯寄屈吟飄香迷去路種子約靑林逺浦歸帆興芳洲采杜心暮寒人倚竹目短去鴻沈

孤舟亂春華

天地孤舟客東風是處家偶然乘興逺不擬亂春華牢落無茶具飄零自釣槎誤將靑篛笠撐入碧桃花路斷雲相覓溪深柳又斜忽聞雞犬近隨處有桑麻

又

罨畫來兼往孤舟自若耶悠悠信溪路籍籍亂春華今古三髙客榦坤一葉家泛桃衝雨過穿柳帶煙斜下水隨飛燕移梢爲惜花日斜歸興促何處見胡麻

又

晴日孤舟好溪流帶防斜浮防忘世慮爛漫亂春華朝共漁穿港暮隨鷗宿沙卻知桃有路惟見柳無涯蓑舞村村酒罾歌處處花羣仙驚再見畱宿武陵家

又

有客孤舟裏風平日又嘉未須憐嵗晚從此亂春華自扣船三版相將水一涯前村隨柳色昨夜宿桃花鷗浴波翻錦漁歌影入霞江頭稠杏暗子美四娘家

遊絲白日靜

靜似長門裏初晴未暑時悠悠銷白日冉冉上游絲白髮因風起靑虫映戶垂墻陰雙蝶逺花影一簾遲新壘幹泥絮晴衙散蜜脾鳥驚梅子落深院客爭棋

柳葉暗金溝

輦路垂垂柳昆明淰淰流近天髙翠葉映日暗金溝眠起當前殿萎防拂禦舟鎖成三閣暮流出六宮愁桐影題難立楊花宕不收至今寒食雨墮淚曲江頭

花飛減卻春

老子情如海花無醉後新飛來如許雪減卻不多春輕薄隨流水顚狂落近鄰猶寒猶未晚半雨半成塵拾翠危無路殘紅老得人淸晨添酒量日日是芳辰

城春艸木深

春盡不知暮城荒獨至今樓臺花下逺艸木雨中深寒食無煙綠頹垣有月侵荒苔隨意古落子又成陰鄰笛殘兵淚胡琴故國心廢興天不語鐘鼓徧園林

春色在鄰家

春色防去朱門嬾夢華悠悠看蝶翅往往在鄰家暖日明金穀光風媚浣沙似聞攜手笑疑有隔墻花望眼穿銀漢香塵透綠紗是誰窺宋玉憔悴一枝斜

吹面受和風

寒曽欺我倒今日是和風吹面濃春酒開懷受化工未知來暖律政似識臒翁大袖猶堪滿衰顏欲更紅鬢如新柳動鼻與暗香通天上知何信千花一笑中

火樹銀花合

星炬亂林鴉火城標赤霞端門開璧月散樹合銀花光焰搖千尺扶疎轉九華昭回三閣近【臺城三閣臨春結綺望仙】鑿落萬枝斜玉李迷天象金蓮出內家龍光如海蜃猶有誤連車

須溪四景詩集卷一

欽定四庫全書

須溪四景詩集卷二

宋劉辰翁撰

夏景

薫風自南來

當年唐殿閣何似道人庵閒日長如此薫風來自南淸香吹不斷大暑故如惔靜見花陰午涼添竹徑三客遮西日去人臥北窓酣別墅棋邊急閒將赤壁談

夏雨生眾綠

入夏可曽晴陰陰眾綠成但驚春盡去誰信雨中生一月須梅潤千林但葉聲荷邊蒲猗儺桑外筍崢嶸芳艸非無恨新條各向榮原田麥似浪滿眼幾時平

又

無人嫌夏雨眾木共欣榮已辦黃梅熟還將綠葉生送春無物色盡日是檐聲處處桑麻長陰陰桃李成風翻蒲水白煙共艸天平山色沈防久朝來翠黛橫

雨過苔花潤

雨過殘春逺晴天半入梅艸根餘落照花潤只深苔山共朱簾捲庭無蠟屐來翠錢流地滿珠靨向人開寂寂承殘澑靑靑繞廢臺唾茸宮壁在殘月照余哀

旣雨晴亦佳

旣雨失陰霾天憐萬竈蛙是𨿽猶暑潤亦自覺晴佳早見瓢翻海今無漏透階但能開晚景粗足慰人懷山翠光浮玉塗泥軟襯鞋一簾花露影醉眼爲渠揩

樹濕風涼進

樹晚晴猶濕好風如故長翛然林下意進似雨時涼坐覺茅容徙來看呂政忙飄蕭初似水淅瀝轉成霜倚袖嵐添翠題秋葉欲黃不知兼露下河漢芰荷香

松涼夏健人

松影夏天云涼開一院新若無如此暑何以健於人風外潮聲起林間客欠伸自憐三伏日重得百年身鶴唳如輕舉兒扶更怒嗔下山逢急雨爲洗覆車塵

又

天地若爲容涼陰何處逢畏人惟夏日健我是雲松雨立三千丈風生一萬重如餐華嶽藕不借葛陂龍脫帽蒼虯笑披衣病鶴松月明天似水歸路踏芙蓉

露頂灑松風

野處闕過逢投巾仰露空蕭蕭松下老灑灑頂門風暑不容章甫天猶念禿翁昻霄潮洶洶落雪鬢蓬蓬搔首平生事忘形半醉中蓬萊歸去路潦倒笑臣仝

淸風松下來

狹世淸風少淸風不受催惟應松下有肯向坐間來襟袖元如水山林自少埃遂驚景宅不是楚王臺柳巷無人掃柴門盡日開是誰前喝道空遣鶴飛回

林風涼不絕

不可居無竹淸風動滿林長無如夏日涼不絕予襟安得秋如許能令午正陰兩間何亹亹三徑自深深簞玉翻如水檐冰語至今故人千萬里明月兩知心

喬木生夏涼

何可無喬木多年雨露成是間涼意別長夏綠陰生日度云旗影風含澗水聲能令霜六月不待月三更翠幄宜琴枕枯棊就石枰五楸朝又暮故國可勝情

淸室夏含霜

一室蘭香滿陰陰夏木成炎光𨿽熾赫霜意自含淸佩玉傳風馬鉤簾下水精燕臺無六月楚戶忽三更冷袖藏冰藕涼蟾滿露莖江湖無鴈信詩鬢自先驚

涼引簟先秋

八尺橫斜簟寒光凝不流引教涼到我坐覺意先秋溽暑收梅雨淸風度竹樓湘紋殊似水班扇未應愁冷逼金莖潤溫便玉臂柔頗哀城市悄斗米換衾裯

盛夏火爲日

日在天無二明明夏盛時到今難可愛非火孰能爲漫把薫風語難禁坐甑炊未應一杯水能沃九華枝王屋飛猶在昆岡事可知未須頻夢竈倐忽看崦嵫

蓮房墜粉紅

蓮欲成房去三三兩兩空摘來中有子墜處粉尢紅己鏤冰爲藕誰將翠作蓬半妝搖越棹一水膩秦宮濯濯含秋露亭亭立曉風麼荷因見憶憔悴感靑銅

竹影金瑣碎

竹可淋漓畫難將竹影臨寂寥誰布地瑣碎總如金密處開爲徑疎時舞又陰汗靑銷作字翡翠屑成林弄月平分破臨風鑿落斟鏘然聲入耳忽認是徽琴

炎赫衣流汗

暑綌衣能幾長流汗似痁惶惶何栗栗【世說鐘毓鐘防以年少見武帝帝問毓何以汗曰戰戰惶惶汗出如漿又問防何以不汗防曰戰戰栗栗汗不敢出】赫赫更炎炎安得三庚度猶如十日兼坐驚慚背浹不是淚襟霑湯餅何堪試煎茶可更添何人嬌熨玉頻起立風檐

夢回蓮葉雨

萬葉勝花開蓮香雨送來欲知涼可愛正是夢初回未擬華胥轉誰將繡戶推棹歌搖別浦裙影濕陽臺天上霓裳斷人間羯鼓催酒醒莖露濁狂引碧筒杯

衣冷欲裝綿

老厭人間熱單衣就冷泉不知淸到骨故欲轉裝綿蘿月滿襟雪松風半臂仙頓疎桃竹簟擬就柳花眠倚倦思燕玉全生願蜀氈溫湯無去路搔首聽潺湲

又

石洞元無暑泉聲灑面涼衣疑中夜冷綿欲此時裝灑灑驚荷雨披披變葛霜擬將洴澼絖換卻薄羅裳中道憐班女溫言憶楚王驪山在何許我更念溫湯

褦襶子

俗子髙門走那知物意嫌婆娑中避暑褦襶早趨炎楚楚朝衣格峩峩古帽檐夤緣三伏謁瞻仰上官嚴尙說毛寒栗寧辭背汗沾寄言鄕裏者貸我北窓眠

淸泉潔塵襟

是事不堪聞淸泉獨可親翛然攜鬢影聊以潔塵襟簾瀉千年雨藍拖百尺紳能令肝肺雪更遣芰荷新京洛昏沈夢江湖澹蕩身一瓢明月燕並洗脫鞾嗔

涉江采芙蓉

夢破芙蓉雨蛾睂鎖綠窓悠悠思逺道采采涉長江北渚浮湘水西興渡越邦波穿紅錦亂影轉畫橈雙花路迷相問菱歌逺失腔扣舷驚水鳥晼晚笑吳惷

公子調冰水

盛世佳公子明光避暑曽調冰初入水和水亦成冰鳴佩朝儀鳳揚鞲夕臂鷹汲來金盌脫攪碎玉崚嶒一吸風林壑重傾雪肺膺瓊姬持袖舉疑飲露盤升

炙宵惡明燭

畏日才宵匿誰教燭又添明𨿽無可惡看得故成炎漏永風如禁膏殘飲未厭萬枝何用許一防有人嫌蛾命那知惜虫花懶復占吳牛應自笑何事畏銀蟾

行雲遞崇髙

自不容無雨行雲盡日勞來來方汗漫遞遞看崇髙一气埋飛鳥層陰壓戴鼇前驅淝水陣後至浙江濤羊角天帆席龍身海桔橰鴻防驚久別握手重相遭

訟風伯

豈敢訟穹穹何堪敗屢丰云乎難致雨伯也實司風長是垂將合吹之使不同不思商怨後但霸楚稱雄已脫知臣罪不誅無嵗功皇恩懲使悔終念小心仝

亭深到芰荷

十里髙寒地亭空暑不侵能令塵土外更到芰荷深水閣臨風迥蓮舟隔浦尋紅妝風四面翠倚月中心此處閒搔首何人泣露襟拍浮宜有酒亂挽碧筒斟

蟬聲集古寺

此寺創何年人間幾變遷山空千萬古聲集兩三蟬振木繰余繭憑風咽斷弦助成騷國晚驚破少林禪喧寂聞塵外炎涼落照邊客來悲世事虫語暮鐘連

綠荷雨跳珠

荷外雨瀟瀟舟如泊斷橋忽驚紅粉亂又見綠珠跳萬葉明蒼水輕風間步搖疎疎霑羽蓋防防濺鮫綃玉露明金掌紅妝濕翠翹佩痕畱不得立地使魂銷

扇枕涼生宇

千古一黃香庭萱晝日長枕閒非受熱扇舉欲先涼畏暑侵衰髮搖風願滿堂恨無寒水玉琢在碧紗牀泉澗心如棘瑤池鬢已霜如何荀奉倩只在玉人傍

雲雨覺虛無

天欲今朝雨雲如滿八區居然同願望如此竟虛無鵬運風猶黑龍光電又驅遂成神女夢誤擬阿香呼酷吏逾前憯餘民絕望蘇皇心終不測變化屬須臾

髙風動秋聲

萬竅忽爭號南風動地豪此聲何處起到樹覺秋髙艸木波頽靡乾坤暑戰鏖有人推戶外無葉下庭臯寒扇憐孤影徵鞍感二毛豪鷹雙角聳無計剪蓬蒿

淸風左右至

風於萬里外飛動故人情如許殷勤至居然左右淸吹潮成雪色入竹已秋聲佩玉丁丁起臺襟翼翼生玉川從此去列子禦之行邂逅浮丘老攜將上五城

須溪四景詩集卷二

欽定四庫全書

須溪四景詩集卷三

宋劉辰翁撰

秋景

乞巧文

鈍拙吾無比髙靈昔有聞不知天下巧乞以世間文果列空庭露香浮入漢雲天孫何冉冉柳子蓋云云有說能要我無才可贈君絳衣持節後窮達竟何分

曬書

蕓香天上宴不到野人居見說星期夕閒將腹曬書笑人操犢鼻容我辟蟫魚小勿欺椰子中從著石渠從他便是懶乞汝巧相如此日何堪負余暄獻未疎

牛女年年渡

牛女是誰傳靈橋不待船昔年曽此渡每渡似初年此夕須停織何人更服牽星期無了日河水尙依然嵗晚長疎隔人間早棄捐瑤池人獨處搔首待君還

機絲虛夜月

不見機邊女當時獨月知坐令如此夜虛卻理殘絲繰得扶桑繭張成錦字辭光空到曉花影不侵帷尺寸知何用須臾卽別離小窓思婦懶不是卹周嫠

秋空日淩淩

最是秋空恝秋天訴不譍夜占常悄悄日出復淩淩何似春工好端無地气騰雙睂頻恨極八翼愈難升其雨全若此如雲亦未曽小心風不上涕泗日沾膺

吹笛月明中

何處吹長笛千年恨未終闗山人去後秋夜月明中曠野參差久寒江滉漾通曲終郿縣塢【馬融獨臥郿縣平陽塢中聞逆旅吹笛者悲而樂之作長笛賦】怨徹廣寒宮海外陰晴異天涯慷慨同江南回首處歌罷水流東

淸輝玉臂寒

待得淸輝滿中秋兩地看丹心空自苦玉臂故應寒銀漢成冰水金波滿露盤西風羅袖薄落月杵聲殘身世誰知苦裳衣客最單闗山同杜老垂淚憶長安

月滿秋夜長

塵世如天海團團共月光一輪秋正滿百刻夜偏長端正惟三五空明更十方莖臺猶卓午梧井欲飛霜箭漏迷靑海防幹轉上陽雪痕畱得在何用促扶桑

月色醉逺客

明月有佳色客中迷逺遊自應眠不得更似醉時畱玉屑涼堪吸蘂宮香欲浮頓忘鄕國恨如在酒家樓鸞鏡驚相對霓裳卒未休天風扶我起不用典貂裘

又

逺客坐長夜纒綿月色畱明知不是醉爲爾更無愁玉雪三千界金波十二樓謫仙迷采石小杜在揚州鴈背如流水蛾睂也白頭一聲長嘯起滿眼故山秋

卿月升仙掌

卿在郎星上瑤臺第一層已如仙掌迥又得月華升近與公相似淸如貴未曽銅仙千尺表玉指一輪冰天上名公子秋風老茂陵衰蘭千里道垂淚記觚稜

把釣待秋風

長夏如年日蕭然把釣終欲知臨水意正自待秋風豈是羊裘者相從漁社中何心思覓鱠極目望來鴻天下無知己溪邊自老翁六鼇閒入手不是學任公

秋風白雲飛

風起秋塵外山空海又圍疎疎黃葉外白雲飛掃地驅殘暑林煙帶落暉空明仙仗過夭矯玉龍歸中野悲親冷蒼梧迎帝妃回頭汾水上不覺淚沾衣

秋風思鱸蒓

秋風已如此遊子復何爲蕉鹿空形役蒓鱸繞夢思涼天新鴈過旅思白鷗知雪色松江鱠銀光笠澤絲人生歸去好鄕味寄來遲尙覺姜難致令人憶左慈【姜難致借意耳亦如姜耳後漢左慈字元放有神術於曹公坐上以銅盤貯水釣得吳江鱸魚操曰恨無蜀中生薑慈曰亦易得也語頃卽得姜還】

閉門感秋風

世路故當窮興亡一轉蓬閉門羞俗子仰屋感秋風舊日施行馬如今掩虫琤然一葉下從此萬山空嵗月蟬槁乾坤白鴈通荒涼今又在吹笛月明中

秋髙風怒號

萬里秋風下還驚掃地髙不因茅屋怒全向樹梢號寥廓歸云盡荒寒晚吹豪黒摧淝水陣白卷浙江濤過耳鳴飛鶻連山掣戴鼇空林無落葉拾得海鳬毛

夜雨更秋風

世事惟孤枕吾生尙轉蓬共誰堪夜雨何意更秋風已是霖鈴苦何當刻漏終又聞翻溟滓不是滴梧桐哀壑鳴蛩外寒燈落葉中忽明天似水萬里附防鴻

秋風生桂枝

又勝春風處秋芳宇宙淸由來天路逺幾許桂枝生古道寒云色空山落葉聲忽看金粟綴如在蘂宮行香入銅盤飲根愁玉斧驚小山人倚袖延佇不勝情

疎雨滴梧桐

疎雨兼長夜巴山信未通寥寥深院落滴滴在梧桐淚與檐相續聽如漏未終寒飄金井上愁入碧階空楚水孤篷暝吳宮落葉紅霖鈴南內曉今古此聲中

風雨近重陽

白髮驚秋晚靑霜認故鄕乾坤愁老眼風雨近重陽吹得沾衣濕寒添落帽狂未知明日是還憶去年將北闕風流逺東籬世故長無人知叔子登覽自憐傷

於今九日至

九日各堪愛西風嵗嵗深長因思往事忽已至於今不謂秋將晚其如老見侵籬邊成獨往天際起輕陰此防知誰健明年肯重尋山髙休更上別自有傷心

窓空雨聲晚

枕上聞秋雨愁聲萬古同孰知殘夜曉冷侵一窓空窈窕閒箏鴈交疏結网虫臥聽千葉雨不似五更風渭北人分後巴山客夢中山城淸漏斷惟是滴梧桐

悠然見南山

異代羲皇上餘生晉宋間悠然無一事正爾見南山西曲風流逺東籬意思閒吹衣涼浩蕩矯首碧孱顏雙蝶來何晚白雲相與還是中秦博士相識少相闗

寒城菊自花

菊滿荒城道餘生一笑難地非行樂舊花自向人寒風雨何登覽江山共屈蟠無人簪帽去有蝶繞籬看此處尢堪賞明朝已是殘淵明生晉晚不及禊芳蘭

十日菊

一年看九九十日見炎涼菊有霜前操人無節後香就令無宿酒也不似重陽一夜寒英老多情舊雨黃帽如前度落蝶更幾時忙我不知何夕相收足晚芳

客愁連蟋蟀

梧桐驚客夢去住兩茫然曉覺雞鳴未愁惟蟋蟀連江湖無漢地家世本秦川喞喞月共語涓涓人獨眠靑燈寒四壁衰髩織千年唐晉他人有荒涼故殿前

蛩響亂秋陰

蛩響何千百人情自不禁余哀動鄰壁最苦亂秋陰泣盡相思夢驚殘勸織心露深虫語語月黒鴈沈沈壊壁嵗年逺長門日夜深手摩銅雀雨和汝一長吟

鶴唳淸露垂

一葉寒金井惟應獨鶴知空山今夕淚淸露滿空垂華表歸來後琴心感慨時寥寥天不問湛湛夜何其富貴朝田薤瑯玕月地芝人間長似水搔首夢爲誰

門掩虫秋

四壁可誰語一年將次休村行落葉晚門掩虫秋影有斜燈吐貧無過客偸蚓號殘月冷蛩語故宮愁館驛鄰機嘆闗山古戍畱幽人推夢起江海有孤舟

又

虫鳴寂寂秋老獨何村怨語動行路居人臥掩門無誰倚朱戶隨意閉黃昏嵗暮已如此蛩聲胡與言孤燈銷驛夢殘月落空垣白鴈來天地何由見淚痕

天淸木葉聞

天意淸如水何曽染世氛秋風何處起木葉朅來聞野有牛羊下髙無鴻鴈羣涼驚枝上墜聲向靜中分霜井嬋娟淚冰溝防漠君【宋彭城王修東府城得古塜名器祭而葬之號防漠君】斷腸題柿濕一半是行雲

出逢危葉落

舉眼秋蕭索乾坤豈不容葉因危後落身是出時逢古木猶當道西風小倚笻崢嶸如解羽零亂復寒蛩薄似佳人命飄如去國蹤小山畱我止香月自重重

又

四顧欲何之逢秋出自悲萬山靑未了一葉落何危未肯哀窮巷還因立別歧有風驚槁木如鳥墜髙枝梧柳同如此江湖事可知月明疎影出踏踏露巢欹

逺客坐長夜

身是秋風客遊梁更賦梁【司馬相如客遊梁與諸侯遊士居數載乃著子虛之賦蓋其未遇時也】此時家在逺獨坐夜偏長嵗月黒貂晚江湖白鴈霜烏皮人兀兀蟾影海茫茫扣角餘三嘆聞雞悄四荒鑪煙秋伏枕誰念侍班行

芙蓉紅岸濕

岸柳似衰客髙花忽數重紅光蕩人意淸露濕芙蓉穠麗秋深見攀翻木末逢便疑江濯錦不是隰遊龍寒倚驚裾濺雲歸悄夢蹤霜風多意思殘月掛髙舂

庭橊剖朱實

橊壓空庭墜冰盤薦玉壺西風吹轉緑嘉實剖來朱摘向防幹近移除海外無微醺揎絳袖一笑燦明珠酸徹鄰機齒涼生浴錦膚冷思當日艷血色盛羅襦

鴈南歸

天濶鴈何之沈云字字稀明知從北至又說是南歸兵气侵行急河聲背影微江湖霜信逺城郭主人非不惜驚得惟憂系帛違河梁人惜別似爾不能飛

鷺於飛

滄洲開晚景莽蒼更依稀有鷺從中起於天盡處飛數絲風冉冉一片雪暉暉外路迷鄕國天風振羽衣逺遊尋鶴侶近不爲魚肥西塞山邊雨漁簔獨自歸

又

鷺閒如可語飛去復何圖但見振兮振不知於此於難令公子濁似是列仙臒近逼孤云小遙看防雪無滄洲何爾我白髮自江湖風雨漁歌外元眞逝與俱

時菊委嚴霜

論菊何心傲生時失眾芳未須多晚節正是委嚴霜北地飛飛擊東籬冉冉黃屑冰和露下薄命有誰當客去重陽逺花寒一夜長朝來有佳色未放早梅香

江動月移石

石是龍眠處終無石可扛未應江動月自是月移江本似岷山雪今爲嶺表瀧是誰驚杵失卻釣魚矼投渚尺爲碎蹲磻影忽雙桂輪無側匿眼眼似窺窓

日出籬東水

雨以田爲壑疎籬野水中憂天沈到底有日出其東或謂扶桑巧誰知夢峽空忽朝蓬海白滿眼菊花紅屐響初來客墻暄到老翁洗光吾鏡曲一笑弄丸同

夕陽如有意

又似欲昏黃髙髙上夕陽殷勤如有意遲暮起相望牛背笛三弄桑楡錦一張向人添晼晚容我更疎狂過雨天如攺穿花日尙長魯陽三舎逺【魯陽公與韓戰日暮援戈而防之日反三舎】人世未須忙

山園細路髙

不是終南徑山中取遁逃小園何所有細路未應髙已恨鋤荒菊何堪彈種桃【石曼卿謫海州以山嶺髙峻人迹少通了無花卉使人以泥裏桃核爲彈拋擲於嶺上二三嵗間花發滿山爛如錦繡】梯飇那可上鑱雪誤相遭石臥當途虎藤穿汲澗猱天機分瀑布應念甕畦勞【漢陰丈人笑子貢爲橰桔之說以爲機心藏於胸中則純白不備此雲天機又逺勝於人力也天機不假人力爾之抱甕灌畦不亦勞乎以橰桔對抱甕則橰桔爲可羞以天機對抱甕則抱甕爲勞而可嘆矣】

須溪四景詩集卷三

欽定四庫全書

須溪四景詩集卷四

宋劉辰翁撰

冬景

冬日可愛

此日荷天公寧須挾纊重一寒偏更老可愛莫如冬不恨乘駒隙猶愁閉燭龍身如花正午春入眼偏濃有喜融霜鬢何堪借酒容至尊何處在流涕獻無從

負暄

𨿽霜晴可愛容我俯前軒縱是圍燕玉何如負趙暄自憐臺背癢敢負太陽恩巳覺曲身直尢勝挾纊溫衰年知潦倒造物足溫存尙有葵心在何因獻至尊

地鑪煨榾柮

片地爲鑪古長鑱斫雪來蒲團容膝坐榾柮向人煨鑿破昆山璞方如暖閣開一根深雨露四壁漲煙煤光怪浮螭吻零星撥芋魁朱門香獸擁何意早成灰

舟雪灑寒燈

舟雪那知重驚沙灑未幹暮云千里合逺客一燈寒飛絮漫空起推篷倚醉看風缸靑閃閃水驛白漫漫隔岸如漁火無人共釣灘閉門安道夢月黒溯歸難

鑪存火似紅

向火火無功鑪中本不空尢存尢自冷似有似無紅圍共香團獸燒余焰吐虹寒威侵鑠處光气吐吞中尙覺身成曲惟應笑是烘个中明防雪萬古不曽融

孤舟蓑笠翁

泛泛水晶宮孤舟凜欲東短蓑並篛笠舉世一漁翁大雪三千界輕舠尺八空無衣寒獨速皓首敗天公【寒獨連蓑也敗天公笠也】乘鴈雙鳬外斜風細雨中羊裘差好事聱釣不相同

獨釣寒江雪

一雪寒如此何人立釣矼不知身入畫獨自影臨江未必魚吞粒惟應鷺作雙風吹沙皓皓天濶水淙淙歸去村邊路看來纜失樁夜深誰訪舊推月倚篷窓

深山催短景

曝背無餘地冬晴直萬金是誰催短景正爾礙山深鳥道空中小猿啼底處尋淸霜經曉濕紅日半天沈隠士三竿夢宮人一綫心百年渾似此何處惜光陰

至後日初長

至後晴堪定陽來藹未央是𨿽年已晚最喜日初長自報黃鐘動誰將弱綫量荒寒無刻漏宿昔己昏黃天上開南陸人間入壽鄕魯陽驚昨夢辛苦系扶桑

繡紋添弱綫

自取天章繡深宮漏不聞弱添今日綫閒認舊時紋明麗千枝錦蒙茸五色云忽驚花樣少不爲女工勤縷結期千載晴慳暖一分隔窓誰似醉睡冷篆鑪薫

梅開不自覺

度度看梅來猶疑早計哉相違如有得不自覺全開每念苔枝雪空臨玉鏡臺忽能同我笑知復爲誰催有語爲春誤何心待月來老夫乘興耳不作剡溪回

疎影

梅影明於畫空階掃不除自然淸意別比似眾枝疎冷艷寒空裏孤梢落葉余溪橫殘雪久月暎碧窓虛竹暗愁相並花寒瘦亦如臨流羞白髮似爾獨華予

梅蘂驚眼

又是梅新蘂寒凋季子裘撫時驚嵗晚滿眼使人愁江路春如許防幹淚不收別居從灞水舉目在揚州月已成孤影花應怪白頭數聲羌笛弄忍見墜珠樓

官梅動詩興

官路行人老梅開客過時徘徊深動興放浪自吟詩水驛兼山驛南枝更北枝終然無一句何以寄相思嵗月題梁在風霜牧笛知北人休系馬餘恨寄他誰

聊寄一枝春

故知花可惜聊以贈相思無子別多日先春有一枝荒涼逢鴈過辛苦折瓊貽北客遙簪雪東風早驛詩吾衰如雪白到日是年時若待靑靑子尋芳計己遲

漢節梅花外

十九年辭漢花如舊日開自持天外節誰寄隴頭梅死恨垂旄盡生知仗信來春風橫浦驛夜雪滿鄕臺負劍人空老沈云鴈未回何因香入月下照拂云堆

須溪四景詩集卷四

東桂堂賦【附】

劉君端伯扁其教子讀書之堂曰東桂客有過而問曰東烏指則應之曰胚腪發於仁气之深厚事業方乎靑春之磨礱物所從始總名曰東豈以出乎震者然後顯發生之鴻防然桂烏在堂卽桂之宮人卽桂之叢善根培植莖葉靑蔥茅荄萬實皆一气之充敢問秀气之所鐘曰吾之桂不待移栽於八盤之絕頂亦豈逺躡乎五嶺之遐蹤其卓然於淸虛之府者乃密蔭之所同及其一日而來天闕者乃淸芬之所從詠遊其間啟明發聰暮而屬思膽靈肝通朝而運筆活生風其花也豈有不摛而絕其香也豈有不薫而濃者乎言未旣明輝澄澈乎冰壺之內淸影流入乎霞杯之中主人於是指而示客曰人以爲山河大地者非也婆娑婆娑其出也必由析木駕蒼龍浴滄海之淸潤沐暘谷之和融故其延光舒彩薌滿璇穹郤生得其一而爲瑞世之詞藻竇氏得其五而爲毓秀之陰功玆乎萃東堂之四而斯所以爲機防之逢是則名之所定也客乃整襟肅容而謝曰君將以主乎性者爲東而以根諸心者爲桂且將梯丹霄乘素魄以潄其芳於二十八宿之心胸君之志誠大矣膏之沃者其光根之漑者其函穠君誠益修乎人事玆乃大契乎天工然則斯堂也薫兩間之仁气防合璧之光重夫旣以蜚騰英茂於爾嗣而且流芳垂耀於無窮也猗歟盛哉

