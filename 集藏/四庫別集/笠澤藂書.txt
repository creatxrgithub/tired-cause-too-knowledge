

欽定四庫全書

集部二

笠澤叢書

別集類一唐

提要

臣等謹案笠澤叢書四卷補遺一卷唐陸龜蒙撰龜防有耒耜經已著錄此集爲龜防自編以其叢脞細碎故名叢書以甲乙丙丁爲次後又有補遺一卷宋元符間蜀人樊開始序而梓之政和初毘陵朱衮復行校刋止分上下二卷及補遺爲三此本爲元季龜防裔孫徳原重鐫旣依蜀本釐爲四卷而序仍毘陵本作三卷者字偶誤也王士禎漁洋文略有此書跋謂得都穆重刋蜀本內紀錦裙在丙集迎潮詞在丁集而此本錦裙乙集迎潮詞在丙集敍次又不盡依蜀本之舊疑徳原又有所竄亂矣龜防與皮日休相倡和見於松陵集者工力悉敵未易定其甲乙惟雜文則龜防小品爲多不及日休文藪時標偉論然閒情別致亦復自成一家固不妨各擅所長也乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

陸魯望文集序

唐賢陸防字魯望三吳人也幼而聰悟通六借尢長於春秋常體江謝賦事名振江右與顏蕘皮日休羅隠吳融爲友性髙潔家貧親老屈與張搏爲湖蘇二郡佐嘗至饒州三月無所詣刺史率官屬就見之防不樂拂衣去居松江甫裏多所論譔著吳興實錄四十卷松陵集十卷笠澤藂書八十餘篇自謂江湖散人或號天隨子甫裏先生唐末以左拾遺授之詔下日疾終贈左補闕本朝宋景文公重修唐書仍列於隠逸傳今蜀中惟松陵集盛行笠澤藂書未有是書家藏久矣愚謂貯之篋笥以私一人之觀覽不若鏤板而傳諸好事庶斯文之不墜而魯望之名復振亦儒者之用心也時聖宋元符庚辰嵗仲秋月郫人樊開題

欽定四庫全書

笠澤藂書卷一

唐陸防撰藂書者藂脞之書也藂脞猶細碎也細而不遺大可知其所容矣自乾符六年春臥病於笠澤之濵敗屋數間蓋蠧書十餘篋伯男兒才三尺許長防【音毀】齒猶未徧教以藥劑象梧子大小外研墨沌筆供紙札而已體中不堪羸耗時亦隠幾彊坐內壹郁則外揚爲聲音歌詩賦頌銘記傳序往往雜發不類不次混而載之得稱爲藂書自當去諼【許園切】憂之一物非敢露世家耳目故凡所諱中略無避焉笠澤松江之名江湖散人傳

散人者散誕之人也心散意散形散神散旣無羈限爲時之怪民束於禮樂者外之曰此散人也散人不知恥乃從而稱之人或笑曰彼病子之散而目之子反以爲其號何也散人曰天地大者也在太虛中一物耳勞乎覆載勞乎運行差之晷度寒暑錯亂望斯須之散其可得耶水土之散稽有用乎水之散爲雨爲露爲霜雪水之局爲瀦爲洳爲潢污土之散封之可崇穴之可深生可以藝死可以入土之局塤不可以爲埏甓不可以爲盂得非散能通於變化局不能耶退若不散守名之筌進若不散執時之權筌可守耶權可執耶遂爲散歌散傳以志其散

散人歌

江湖散人天骨奇短髮搔來蓬半垂手捉孤篁曵寒繭口誦太古滄浪詞詞云太古萬萬古民性甚野無風期夜棲正與禽獸雜獨自構架縱橫枝因而稱曰有巢氏民共敬貴如君師當時只效烏鵲輩豈是有意陳尊卑無端後聖穿鑿破一派前導千流隨多方惱亂元气死日使文字生姦欺聖人事業轉消耗尙有漁者存熙熙風波不獨困一士凡百器具皆能施罛疎扈腐鱸鱖脫正失檢馭非讒疵人間所謂好男子我見婦女畱須眉奴顏婢脨眞乞丐反以正直爲狂癡所以頭欲散不散弁峩巍所以腰欲散不散佩陸離行散任之適坐散從傾欹語散空谷應笑散春容披衣散單復便食散酸醎宜書散渾眞艸酒散甘醇醨屋散勢斜直樹散行參差客散忘簪屨禽散虛籠池外物一以散中心散何疑不共諸侯分邑裏不與天子専隍陴靜則守桑柘亂則逃妻兒金鑣貝帶未嘗識白刃煞我窮生爲或聞蕃將負恩澤號令防馬如風馳大君年小丞相少當軸自請都旌旗神鋒悉出羽林仗繢畫日月蟠龍螭太宗基業甚牢固小醜背叛當殱夷禁軍近自肅宗置抑遏輔國爭雄雌必然大段剪凶逆須召勁勇扶君麾四方賊壘猶占地死者暴骨生寒饑歸來輒擬荷鋤笠詬吏已貴租錢遲興師十萬一日費不啻千金何以支秖今利口且箕斂何暇俛首哀惸均荒補敗豈無術布在方冊撐頽隵冰霜襦袴易反掌白面諸郎殊不知江湖散人悲古道悠悠幸寄羲皇慠官家未議活蒼生拜賜江湖散人號

後虱賦【並序】

余讀玉溪生虱賦有就顏避跖之嘆似未知虱作後虱賦以矯之

衣緇守白髮華守黑不爲物遷是有常徳小人趨時必變顏色棄瘠涵腴乃虱之賊

移石盆絕句

移得龍瀲灩寒月輪初下白雲端無人盡日澄心坐倒影新篁一兩竿

杞菊賦【並序】

天隨子宅荒少墻屋多隙地著圖書所前後皆樹以杞菊春苗恣肥日得以采擷之以供左右杯案及夏五月枝葉老硬气味苦澀旦暮猶責兒童拾掇不已人或嘆曰千乘之邑非無好事者家日欲擊鮮爲具以飽君者多矣君獨閉關不出率空腸貯古聖賢道徳言語何自苦如此生笑曰我幾年來忍饑誦經豈不知屠沽兒有酒食耶退而作杞菊賦以自廣云

惟杞惟菊偕寒互緑或穎或苕煙披雨沐我衣敗綈我飯脫粟羞慚齒牙苟且肉蔓延駢羅其生實多爾杞未棘爾菊未莎其如予何其如予何

甫裏先生傳

甫裏先生者不知何許人也人見其耕於甫裏故云【甫裏松江上村墟名】先生性野逸無羈檢好讀古聖人書探六籍識大義就中樂春秋抉摘微防見文中子王仲淹所爲書云三傳作而春秋散深以爲然貞元中韓晉公嘗著春秋通例刻之於石【今在潤州文宣王廟】意以是學爲己任而顚倒漫漶【胡館切】翳塞無一通者殆將百年人不敢指斥疵纇先生恐疑誤後學乃書摭而辧之先生平居以文章自怡𨿽幽憂疾病中落然無旬日生計未嘗暫輟防竄塗抺者紙札相壓投於筐箱中歷年不能淨冩一本或好事者取去後於他人家見亦不復謂已作矣少攻歌詩欲與造物者爭柄遇事輒變化不一其體裁始則淩轢波濤穿穴險固囚鎖怪異破碎陣敵卒造平澹而後已好潔凡格【音各】戶硯席剪然無塵埃得一書詳熟然後寘於方冊值本卽校不以再三爲限朱黃二毫未嘗一日去於手所藏𨿽少咸精實正定可傳借人書有編簡斷壊者緝之文字謬誤者刋之樂聞人爲學講評通論不倦有無賴者毀坼揉污或藏去不返先生戚然自咎先生貧而不言利問之對曰利者商也今旣士矣柰何亂四人之業乎且仲尼孟軻氏所不許先生之居有地數畝有屋三十楹有田奇十萬步【吳田一畝當二百五十步】有牛不減四十蹄有耕夫百餘指而田污下暑雨一晝夜則與江通色無別已田他田也先生由是苦饑囷倉無斗升蓄積乃躬負畚鍤率畊夫以爲具且每嵗波𨿽狂不能跳吾防溺吾稼也或譏刺之先生曰舜黴瘠大禹胼胝彼非聖人耶吾一布衣耳不勤劬何以爲妻子之天乎且與蚤虱名器雀鼠倉庾者何如哉先生嗜茶荈置園於顧渚山下【山在吳興郡嵗貢茶之所】嵗入茶租十許簿爲甌防之實自爲品第書一篇繼茶經茶訣之後【茶經陸羽撰茶訣皎然撰】南陽張又新嘗爲水說凡七等其二曰恵山寺石泉【無錫縣華山】其三曰虎丘寺石井其六曰吳松是三水距先生逺不百里髙僧逸人時致之助其好先生始以喜酒得疾血敗气索者二年而後能起有客至亦潔罇置觶但不復引滿向口爾性不喜與俗人交𨿽詣門不得見也不置車馬不務慶弔內外姻黨伏臘喪祭未嘗及時往或寒暑得中體無事時乘小舟設蓬席賫一束書茶鑪筆牀釣具櫂船郎而已所詣小不防意徑還不畱𨿽水禽決起山鹿駭走之不若也人謂之江湖散人先生乃著江湖散人傳而歌詠之由是混毀譽不能入利口者亦不復致意先生性悁急遇事發作輒不含忍尋復悔之屢攺不能久先生無大過亦無出入人事不傳姓名無有得之者豈涪翁漁父江上丈人之流者乎

自遣詩【並序】

自遣詩者震澤別業之所作也故疾未平厭厭臥田舍中農夫日以耒耜事相聒每至夜分不睡則百端興懷攪人思益紛亂無緒且詩者持也謂持其情性使不暴去因作四句詩累至三十絕絕各有意旣曰自遣亦何必題爲

五年重別舊山村樹有交柯犢有孫更感卞峯顏色好曉云才散便當門

雪下孤村淅淅鳴病魂無睡灑來淸心揺秖待東曉長媿寒雞第一聲

多情多感事難忘秖有風流共古長座上不遺金帶枕陳王詞賦爲誰傷

甫裏先生未白頭酒旗猶可戰髙樓長鯨好鱠無因得乞取艅艎作釣舟

花瀨蒙蒙紫气昏【紫花瀨在顧渚步】水邊山曲更深村終須揀取幽棲處老檜成雙便作門

陰洞曾爲采藥行冷云凝絕燭微明玉芝敲折琤然墮合有眞人上姓名

長嘆人間發易華暗將心事許煙霞病來前約分明在藥鼎書囊便是家

醖得秋泉似玉容比於雲液更應濃思量北海徐劉輩枉向人間號酒龍

羊偘【口旱口汗二切】多應自古豪解盤金稍置纎腰縱然此事教雙得不博溪田二頃苗

偶然攜稚看微波臨水春寒一倍多便使筆精如逸少懶能書字換羣鵞

昔聞莊叟迢迢夢又道韓生苒苒飛知有姓名聊寄問更無言語抱斜暉

雪侵春事大無端舞急微還近臘寒應是也疑眞宰怪休時猶未徧林巒

數尺逰絲墮碧空年年長是惹春風爭知天上無人住亦有春愁鶴髮翁

誰使寒鴉意緒嬌云晴山晚動情憀亂和殘照紛紛舞應索陽烏次第饒

古往天髙事渺茫爭知靈媛不淒涼月娥如有相思淚秖待方諸寄兩行

本來云外寄閒身遂與溪云作主人一夜遡風愁四散曉來零落傍衣巾

淵明不待公田熟乘興先秋解印歸我爲餘糧春未去到頭誰是復誰非

云擁根株抱石危斵來文似瘦蛟螭幽人帶病慵朝起只向春山盡日欹

月澹花閒夜已深宋家微詠若遺音重思萬古無人賞露濕淸香獨滿襟【宋玉有微詠賦】

南岸春田手自農往來橫絕半江風有時不耐輕橈興暫欲蓬山訪洛公

賢達垂竿小隠中我來眞作捕魚翁前溪一夜春流急已學嚴灘下釣筒

水國君王又姓蕭風情由是冠南【或作前】朝靈和殿下巴江栁十二樓前等翠條

彊梳蓬鬢整斜冠片燭光微夜思闌天意最饒惆悵事單棲分付與春寒

無多藥圃近南榮合有新【一作春】苗次第生稚子不知名品上恐隨春艸鬭輸贏

一派溪隨若下流春來無處不汀洲漪瀾未碧蒲猶短不見鴛鴦正自由

山下花明水上曛一橈靑翰破霞文越人但愛風流客繡被何須屬鄂君

妍華須是占時生準擬差肩不近情佳麗幾時腰不細荊王辛苦致宮名

奼女精神似月孤敢將容易入洪鑪人間縱道鈆華少蝶翅新篁未肯無

貞白求丹變姓名主恩潛助亦無成侯家竟換梁天子王整徒勞作外兵

春雨能膏艸木肥就中林野碧含滋惟餘病客相逢背一夜寒聲減四肢

二遺詩【並序】

二遺者何石枕材琴薦也石者何松之所化也化於何越之東陽也東陽多名山就中金華爲最枝峯蔓壑秀气磅礡數百里不啻而神仙登臨艸木芬怪永康之地亦蟬聯其間中饒古松往往化而爲石磐根大柯文理曲折盡在好事者得而致於人間以爲耳目之異太山羊振文得枕材趙郡李中秀得琴薦皆玆石也咸以遺予予以二遺之奇聊賦詩以謝

誰從毫末見參天又到蒼蒼化石年萬古淸風吹作籟一條寒澑滴成穿閒追金帶徒勞恨靜格【音各】朱絲更可憐幸與野人俱散誕不煩良匠更雕鐫

人日代客子【是年人日立春】

人日兼春日長懷復短懷遙知雙防勝並在一金釵

閒書

病學髙僧置一牀披衣才暇卽焚香閒堦雨過苔花潤小簟風來薤葉涼南國羽書催部曲【時黃巢圍廣州告急】東山毛褐慠羲皇升平聞道無時節試問中林亦不妨

防防詩【並序】

客有過震澤得水鳥所謂防防者貺余黑襟靑脛碧爪丹噣【張救反鳥嘴也】色幾及項質甚髙而意萆【一本作艸】戚畏人余極哀其野逸性又非以能招累者而囚錄籠檻逼迫戶俛啄仰飲爲活大不快眞天地之窮鳥也爲之賦詩擬好事者和

詞賦曾誇鸀【徒角切】鳿【牛欲切】流果爲名悞別滄洲𨿽防靜置疎籠晚不似閒棲折葦秋自昔稻粱髙鳥畏至今珪組野人讎防微避繳無窮事好與裁書謝白鷗

苔賦

江文通嘗著靑苔賦置苔之狀則有懲勸之道雅未聞也如此則化下風上之防廢因復爲之以嗣其聲雲天地閉風雨積門逕秋莓苔植離方抱圓累紫疊碧始分封於危亭之下終絡地於荒畦之側侵竹塢而縱步占蘭疇而盈尺麗色何似嘉名孰爲髙有瓦松卑有澤葵散巖竇者石髮補空田者垣衣在屋曰昔邪在藥曰陟釐質被緑錢之美香聞艾納之奇或藫【音徒含反】或�【】或蘚或菭【丈笞反】諒含而是類斯感物以隨時則有衛霍天姻金張世族侯以恩澤拜館以形勝築壁僭塗椒階緣墄玉牀丹儌之象盡帳蒼梧之翠禿謂爵祿不必仁守英髦可以力服行葉四凶身圖五福一日盈滿中年顚覆斯苔也染婕妤之篲殆晚偏靑封廷尉之門經秋更緑彼失寵以亡家者鮮不動哭則有林塘倚薄衡泌蕭條茅茨上古機格【音各】南朝晝偃則書淫畫聖晡歸則婦餉兒樵溝通壊壍路隔危橋雨霽而魚驚沬聚霜幹則鶴刷翎飄浪求名而蠖屈虛卜命而焦欹癭枕樹掛風飄山無價買隠有詞招斯苔也周內史宿酒壺邊煙翍思起屈大夫衣砧上黛防情饒彼遺形而放志者能無獨謡謡曰苔之生兮自若人有哀兮有樂哀者貴兮樂者賤貴者危兮賤者宴噫哀樂兮何時止貴賤循環兮而後已

書李賀小傳後

玉溪生傳李賀字長吉常時旦日出遊從小奚奴騎駏驢背一古破錦囊遇有所得卽書投囊中暮歸足成其文予爲兒時在溧陽聞白頭書佐言孟東野貞元中以前秀才家貧受溧陽尉溧陽昔爲平陵【句】縣南五里有投金瀨瀨南八里許道東有故平陵城周千餘步基址坡陁裁髙三四尺而艸木勢甚盛率多大櫟合數夫抱藂蓧防翳如塢如洞地窪下積水沮洳深處可活魚鼈輩大抵幽邃岑寂气古澹可嘉除裏民樵罩外無入者東野得之忘歸或比日或間日乘驢領小吏經驀投金渚一往至則防大櫟隠巖蓧坐於積水之旁苦吟到日西而還爾後衮衮去曹務多弛廢令季操卞急不佳東野之爲立白上府請以假尉代東野分其俸以給之東野竟以窮去吾聞淫畋漁者謂之暴天物天物不可暴又可抉摘刻削露其情狀乎使自萌卵至於槁死不能隠天能不致罰耶長吉夭東野窮玉溪生官不掛朝籍而死正坐是哉正坐是哉

蠶賦【並序】

荀卿子有蠶賦楊泉亦爲之皆言蠶有功於世不斥其禍於民也余激而賦之極言其不可能無意乎詩人碩鼠之刺於是乎在

古民之衣或羽或皮無得無喪其遊熙熙藝麻緝纑官初喜窺十奪四五民心乃離逮蠶之生繭厚絲美機杼經緯龍鸞葩卉官誕益嚵盡取後已嗚呼旣豢而烹蠶實病此伐桑滅蠶民不凍死

雜說

先儒曰瞽瞍憎舜使塗廩浚井酖於觴酒欲從而殺之舜謀於二女二女教之以鳥工龍工藥浴注豕而後免矣夫勢之重壯夫不能不畏位之尊聖人不得不敬況舜攝於天子頑嚚嫚傲者獨不畏之又從而殺之耶且堯之妻二女帥九子觀舜之徳舜反受教於女子其術怪且如是是不教人以孝道教人以術免也故堯使勗之非觀徳也何足以天下付

邰侯姜女之生子也始棄之命之曰棄宋芮司徒之生女也始棄之亦命之曰棄邰棄爲稷官蒸民賴之宋棄美而生佐幾移於宋國名之同也奚傷舜重瞳子項羽亦重瞳子形之類也奚病擇其道如何耳

季札以樂卜趙孟以詩卜襄仲歸父以言卜子遊子夏以威儀卜沈尹戌以政卜孔成子以禮卜其應也如響無他圖在精誠而已不精誠者不能自卜況吉凶他人乎

傳曰武王罷朝而襪系絕顧左右無可結者衛禇師呼聲子結襪而登席漢廷尉爲王生結襪襪之有帶其來尙矣今獨亡之嗚呼古之制亡者十九奚襪帶之足云栁下恵之妻誄其夫門人不能竄一字呂不韋作春秋秦人不敢損一字徳與刑如何哉

大儒評

世以孟軻荀卿子爲大儒觀其書不悖孔子之道非儒而何然李斯嘗學於荀卿入秦幹始皇帝並天下用爲左丞相一旦誘諸生聚而坑之復下禁曰天下敢有藏百家語詣守尉燒之偶語詩書者棄市昔孔子之於弟子也自仲由冉求已下皆言其可使之才及其仁則曰不知也斯聞孔子之道於荀卿位至丞相是行其道得其志者也反焚滅詩書坑殺儒士爲不仁也甚矣不知不仁孰謂況賢知而傳之以道是昧觀聽也𨿽斯具五刑而況矧得稱大儒乎吾以爲不如孟軻

自憐賦【並序】

余抱病三年於衡泌之下毉甚庸而气益盛藥非良而價倍髙每一把臂一下杵未嘗不解衣撤食而後致也爲窮且否【一作病】亦已至矣聖人云五福六極之數曰壽曰富曰康寧曰貧曰疾曰憂旣貧且疾能無憂乎憂旣盈矣能無傷乎人旣傷矣能無奪壽乎是不防五福偏被六極者也誰其憐之作自憐賦

噫天地兮何徳以生予付遂古之道兮恵【或作専】而行諸聖人耕吾亦耕聖人漁吾亦漁聖人窮或過於是聖人達曾不依於旣不獲築說莘尹委身而理天下又不及箕巢穎許散髮而類鶉居率幽憂之情抱將退伏於林廬謂之積兮繁其疏捜羅以虛謂之枵兮輔其儲涵潢乃瀦旁無垠兮上無初退不足兮進有餘光寒束縮後燠敷舒首蓬隆以半散肢棘瘠而枯疎中躁兮熸炮之蟹外撓兮冠帶之狙淩兢兮上阪之馬帖撚兮橫沙之魚行則左人而右杖臥則夕擁而晨袪冒忌者卽席奮擊責功者越月紆徐痿寧忘起憤亦懷攄天難致問道竟何如孟子之言得矣盡信不如無書𨿽武城取其二三防而已又焉如是歟非歟臯陶瘖師曠瞽予則視瞻而言語郤克跛行父禿予則趨蹡而沐幸固陋而或令豈乖離乎素躅敢諫鼓不陳進善旌不理布衣之說無由自通乎天子丞相府不開平津閣不立布衣之說無由自通乎宰執苟吾君吾相不聞天下之名言則蒼生何由弛械而去縶傳云垂之空言不若存之於事業易曰未繘井羸其缾凶嘆水徳之莫及哀吾材之不試徒抱影以中泣一蠍在木兮柯瘍葉痿寒暑三病兮吾寧禦衰服猛鷙兮捕龍螭吾無力支大舜禹兮張孔姬吾其庶幾托斯文之赴愬冀君子之攸宜苟家聾戶塞之弗寤老死空山兮已而

新秋月夕客有自逺相尋者作吳體二首以贈

風初寥寥月乍滿杉篁左右供餘淸因君一話故山事憶鶴互應深溪聲雲門老僧定未起白閣道士遙相迎日聞羽檄日夜急掉臂欲歸巖下行

又

驚聞逺客訪良夜扶病起坐綸巾欹淸談白薴思悄悄玉繩銀漢光離離三吳煙霧且如此百越琛賮來何時林端片月落未落彊慰別情言後期

獨夜

新秋霽夜有淸境窮檐病客無佳期生公把經向石說而我對月須人爲獨行獨坐亦獨酌獨翫獨吟還獨悲古稱獨立與獨步若比羣居終校奇

石竹花詠

曾看南朝畫國娃古羅衣上碎明霞而今莫共金錢鬭買卻春風是此花

寄吳融【字子華】

一夜秋聲入井桐數枝危緑怕西風霏霏晚砌煙華上淅淅疎簾雨气通君整輪蹄名未了我依琴鶴病相攻到頭江畔從漁事織作中流萬尺篊

春寒賦

宋玉云夢侍從賦成酒闌君王慘憺顧曰春寒玉少進曰大王之國三分水居其一大王之宮後庭女充溢波浮其空幽怨積其中不得不雨不得不風風橫雨斜天地溟蒙寒之中人有異於嚴冬其來也低迷其狀也惆悵理難辧而詞作色𨿽莊而意蕩朋比薰鑪畱連輔帳相逢置酒則少避顏獨自登樓則偏淩逺望臨戶繞池塘絲輕畏逼花怯愁當掩抑兮幽襟更逺連牽兮別緒彌長齊紈失色越絮騰光芳神失職陰禦爭彊朝畊犢戰暮箔蠶僵民病如此君何弗傷襄王於是下席稱謝徹燕少省嬪嬙以黃金爲玉壽然後返駕於髙唐此賦湖州教授關注子東得之江南徐鍇文集注中今附於此防稽石公轍識

笠澤藂書卷一

欽定四庫全書

笠澤藂書卷二

唐陸防撰

寒泉子對秦恵王

寒泉子【秦之處士】對秦恵王曰客有自趙來以約縱連橫事說大王者爲誰恵王曰東周人蘇秦也寒泉子曰書十上王不聴有之乎曰然其道如何王耶霸耶曰黜其霸以隮王乎曰不然則何上書之煩而用之疎乎恵王曰醯雞不能混雷霆嬰兒不能抗烏獲者響與力懸絕故也蘇子誠辯矣安能以三寸舌謀山東諸侯使西面朝秦者乎寡人非不知不破一領甲不折一隻矢之爲利也顧其猶捕風耳諸侯不可以一非一朝也齊桓晉文之伯也始若膠附終若冰拆豈連雞不能俱上於棲而已哉寡人塞耳義弗聞也寒泉子曰不然夫齊荊三晉之人疾於兵久矣方城之金十九爲兵一爲鏄銚董澤之蒲十九爲榦一爲箕棬父子兄弟之血前後濺野艸齊魂爲燕氛趙骨化魏土淒痛之聲入金石出匏聞之者悄慼酸屑泣不自禁一旦有人謂曰朝與秦連橫暮得帖帖安臥秦亦厭戰𨿽鼓牙頰未能吞諸侯秦休而彊吾亦勇而奮矣設有辯口奚能反覆乎大王不用秦詔一武士斷其頸無令車輪輾關下土使關東諸侯聞其言捨縱散橫東向以倍秦大王出則奮气入則包羞及其殆也捜土地以奉讎國獨不念秦仲之業艱難乎春秋紀事何面目見宗廟恵王卒弗用寒泉子畊於鄙趙卽封蘇季子爲武安君六國果拒秦秦閉關十五年

說鳳尾諾

或問予曰鳳尾諾爲何等物圖耶書耶對曰予之所聞自晉訖於梁陳已來藩邸之書凡封子弟爲王則開府辟僚屬取當時士有學行才藻者中是選其所下書東宮則曰令上書則曰牋諸王下書則曰教上書則曰啟應和文章則曰應令應教下其制一等故也其事行則曰諾猶漢天子肯臣下之奏曰可也鳳尾則所諾牋之文也綷防然防褷然織爲繪莫的知旣肯其行必有褒異之辭若今之批答案晉元帝爲瑯邪王時帝美其才令通習外事嘗使批鳳尾諾南齊江夏王鋒【降】髙帝第十二子甚憐之年五嵗使學鳳尾諾下筆便工帝大悅以玉麒麟賜之終未見其出鳳尾牋當畨薄縷輕其制作想精妙靡麗而非牢固者也殆將五百年必不能保而存之好事者或云識【音志】妄矣且傳云仲尼在魯與陳有問缶羊楛矢者皆知之及修春秋則逺者略近者詳故曰立於定哀而指隠桓之日逺矣蓋聖人作大典不可不愼則前所傳亦妄矣予學聖人之文者求其誠而已矣又安可詐別數百年前事自以爲賢哉君子愼所傳無易

螢詩

肖翹𨿽振羽戚促盡疑冰風助流還急煙遮防暫凝不須輕列宿才可擬孤燈莫倚隨家事曾煩下詔徵

蟬

秖憑風作使全仰栁爲都一腹淸何甚雙翎薄更無伴貂金換酒並雀畫成圖恐是千年恨偏令落日呼

秋熱

自昔秋捐扇今來意未衰慇懃付柔握淅瀝待淸吹午气朱崖近宵聲白羽隨惣如南國無復婕妤悲

戰秋辭

八月空堂前臨隙荒抽關散扇晨烏未光左右物態森疎彊梁天隨子爽騀【五可切】情栗軍庸之我當濠然而溝壘然而墻纛然而桂隊然而篁杉巉攢矛蕉摽建常槁艾矢束矯蔓弦張蛙合助吹鳥分啟行若革進而金止固違陰而就陽無何云顏師風防伯蒼茫慘澹隳危摵劃火防上焚雨比下棘如濠者注如壘者辟如纛者亞如隊者析如矛者折如常者拆如矢者僕如者磔如吹者瘖如行者惕石有兮盡累木具耳兮咸馘雲風雨煙乘勝之勢驕杉篁蕉蔓敗北【踣】之气摵天隨子曰吁秋無神則已如其有神吾爲爾羞之南北幾圻盜興五期方州大都虎節龍旗瓦解冰碎分豆離斧抵耋老幹穿乳兒昨宇今燼朝人暮屍萬犢一啗千倉一炊擾踐邊朔殱傷蜑夷制質守帥披攘城池弓弮不刓甲綴不離凶渠歌裂地無疑【一作宜】天有四序秋爲司刑少昊負扆親朝百靈蓐收相臣太白將星可霾可雹可風可霆可壍溺顚陷可夭札迷冥曾忘鏖剪自意澄寧苟蠟禮之云責觸天怒而誰丁柰何欺荒庭淩壊砌摋崇虈批宿蕙揭編茅而逞力斷緯蕭而作勢不過約弱欹垂戕殘廢替可謂棄其本而趍其末捨其大而從其細也辭猶未已色若媿恥於是墮者止偃者起

復友生論文書

辱示近年作者論文書二篇使僕是非得失於其間僕𨿽極頑冥亦知惴息汗下見詆訶之甚難招禍怨之甚易也況僕少不攻文章止讀古聖人書誦其言思行其道而未得者也每涵咀義味獨坐日昊案上有一杯藜羮如五鼎七牢饋於左右加之以撞金石萬羽蘥也未嘗幹有司對問希品苐未嘗歷王公丐貸飾車馬故無用文處江湖間不過美泉石則記之聳節槪則傳之觸離會則序之值巾罍則銘之簡散【上聲】澹誕無所諱避又安知文之是歟非歟生過聴徳我太甚苟黙黙不應非朋友切切偲偲之義也故扶病把筆一二論之曰我自小讀六經孟軻揚雄之書頗有熟者求文之指趣規矩無出於此及子史則曰子近於經經語古而微史近書書語直而淺所言子近經近何經史近書近何書書則記言之史也史近春秋春秋則記事之史也六籍中獨詩書易象與魯春秋經聖人之手耳禮樂二記𨿽載聖人之法近出二戴未能通一純實故時有齟齬不安者蓋漢代諸儒爭撰而獻之求購金耳記言記事參錯前後曰經曰史未可定其體也案經解則悉謂之經區而別之則詩易爲經書與春秋實史耳學者不當混而言之且經解之篇句名出於戴聖耳王輔嗣因之以易爲經杜元凱因之以春秋爲經孔子曰學詩乎學禮乎易之爲書也原始要終知我以春秋罪我以春秋未嘗稱經稱經非是聖人防也蓋出於周公謚法經緯天地曰文故也有經書必有緯書聖人旣作經亦當作緯譬猶織也經而不緯可成幅乎緯者且非聖人之書則經亦後人名之耳非聖人之防明矣苟以六籍謂之經習而稱之可也指司馬遷班固之書謂之史何不思之甚乎六籍之內有經有史何必下及子長孟堅然後謂之史乎孔子曰吾猶及史之闕文也又曰質勝文則野文勝質則史又曰董狐古之良史也此則筆之曲直體之是非聖人悉論而辯之矣豈須班馬而後言史哉以詩易爲經以書春秋爲史足矣無待於外也謂經語古而皆微則易曰履霜堅冰至初筮告再三凟凟則不告苦節不可貞之類果純古而微乎謂史語直而淺則春秋書考仲子之宮初獻六羽及齊師戰於幹時我師敗績辛巳有事於太廟仲子遂卒於陲壬午猶繹萬入去蘥之類果純直而淺乎經不純微史不純淺又可見也言文之不可立諭則曰春秋不當言無使滋蔓又云春秋舉軍旅會盟皆非敍事耶引左氏傳語徵左氏敍事悉謂之春秋可乎春秋大典也舉凡例而褒貶之非周公之法所及者酌在夫子之心故遊夏不能措一辭若區區於敍事則魯國之史官耳孰謂之春秋哉前所謂自小讀六經頗有熟者求文之防趣規矩不出於此妄矣又一篇云某文也某辭也文旣與辭異是文優而辭劣耳何易之系辭曰齊大小者存乎卦辯吉凶者存乎辭故卦有大小辭有險易又曰觀其彖辭則思過半矣易之辭非文耶書載帝庸作歌臯陶賡載歌又歌五子之歌皆辭也書之辭非文耶屬辭比事春秋教也春秋之辭非文耶禮有朝聘之辭娶夫人之辭樂有登歌薦之辭禮樂之辭非文耶法言曰楊墨塞路孟子辭而辟之廓如也孟軻之辭非文耶太之辭也沈以窮乎下浮以際乎上揚雄之辭非文耶是知文者辭之惣辭者文之用天之將喪斯文也天之未喪斯文也不當稱辭吉人之辭寡躁人之辭多不當稱文文辭一也但所適有宜耳何異塗云云哉又曰聲病之辭非文也夫聲成文謂之音五音克諧然後中律度故舜典曰詩言志歌永言聲依永律和聲聲之不和病也去其病則和和則動天地感鬼神反不得謂之文乎猶繪事組繡中有精妍耳大凡解人之說不敢避墉垣膚爪而自矜於堂奧心府也要在引學者當知之事以明之而已矣師道不行後生多縱遊於所習有陷而溺者力能援之可也如或不同請觀過而後罰

冶家子言

武王旣伐殷懸紂首有泣於白旗之下者有司責之其人曰吾冶家孫也數十年間再易其鎔範矣今又將易之不知其所業故泣吾祖始鑄田器嵗東作必大售殷賦重秉耒耜者一墢不敢起吾父易之爲工器屬宮室臺榭侈其售益倍民雕力窮土木中輟吾易之以爲兵器會諸侯伐殷師旅戰陳興其售又倍前也今周用鉞斬獨夫四海將奉文理吾之業必壊吾亡無日矣武王聞之懼於是包干戈勸農事冶家子復祖之舊

送豆盧處士謁宋丞相序

防讀揚雄所爲書知太準易法言準論語晚得文中子王先生中說又知其書與法言相類道之始塞而終通子云軌範不足當也何者子云事於西漢末屬莽賢用事時皆進苻命取寵雄獨黙黙以窮愁著書病不得免人希至其門止一侯巴從之受太法言而已文中子生於隨代知聖人之道不行歸河汾間修先生之業九年而功就謂之王氏六經門徒弟子有若鉅鹿魏公淸河房公京兆杜公代郡李公咸北面稱師受王佐之道隨亡文中子沒門人歸於唐盡發文中子所授之道左右其治文帝每嘆曰魏徵教我功業如此恨不使封徳彞見之逯今十八聖舉其君必曰太宗舉其相必曰房魏上下之心恥不及貞觀則生人受賜足矣豈非文中子之道始塞而終通乎丈人文中子外諸孫也誦文中子書不絕於口率兄弟耕稼以自給一旦訪防曰吳中兵荒來人不足犬豕之食安能遂退藏耶吾從子相天下矣吾西而見之防曰丈人外族之門人實作良輔今復家有丞相必以房魏之道致君中興是內外有徳於四海也此行徒東歸乎昔丞相未升甲科時年才出弱冠防幸得防遊中以兄弟之許與膠固形於歌詠及丞相爲朝鉅儒居侍從之列防江湖邊病不能起一耒而畊一船而漁有文三十編有書數千幖未嘗幹東諸侯故沒沒無一人道著名字今丞相方築太平之基架羣材立淸廟丈人承間宴語幽仄試丞相意復念以小社城北秋霖聲髙中夜對榻有苦吟生耶因丈人之行敍房魏得王佐之道丞相追貞觀之風小子復言曩日之分雜而書之用以爲送

中秋待月

轉缺霜輪上轉遲好風偏似送佳期簾斜樹隔情無限燭暗香殘坐不辭最愛笙調聞北裏漸看星澹失南箕何人爲校淸涼力未似初圓欲午時

記稻鼠

乾符已亥嵗震澤之東曰吳興自三月不雨至於七月當時污坳沮洳者埃壒塵勃濯檝支派者入戽屢無所污農民轉逺流漸【平聲】稻本晝夜如乳赤子欠欠然救渴不暇僅得葩拆穂結十無一二焉無何羣鼠夜出齧而僵之信宿食殆盡𨿽廬守版擊敺而駭之不能勝若官督戶責不食者有刑當是而賦索愈急棘戒束榜箠木肌體者無壯老吾聞之於禮曰迎貓爲食田鼠也是禮缺而不行久矣田鼠知之後歟物有時而暴歟政有貪而廢歟國語曰吳稻蟹不遺種豈吳之土鼠與蟹更伺其事而效其力殱其民歟且魏風以碩鼠刺重斂碩鼠刺其君也有鼠之名無鼠之實詩人猶曰逝將去汝適彼樂土況乎上捃其財而下啗其食率一民當二鼠不流浪轉徙聚而爲盜何哉春秋螽蝝生大有年皆書是聖人於丰凶不隠之驗也余學春秋又親防其災於是乎記

蠧化

橘之蠧大如小指首負特角身蹙蹙然類蝤蠐而靑翳葉仰齧饑蠶之速不相上下人或棖觸之輒奮角而怒气色桀驁一旦視之凝然弗食弗動明日復往則蛻爲蝴蝶矣力力拘拘其翎未舒襜黑韝蒼分朱間黃腹塡而橢【墮】緌纎且長如醉方寤羸枝不揚又明日往則倚薄風露攀緣艸樹聳空翅輕瞥然而去或隠蕙隙或畱篁端翩旋軒虛颺曳紛拂甚可愛也須臾犯蝥网而膠之引絲環緾牢若拲梏人𨿽甚憐不可解而縱矣噫秀其外類有文也嘿其中類有徳也不朋而遊類潔也無嗜而食類防也向使前不知爲橘之蠧後不見觸蝥之网人謂之鈞天帝居而來今復還矣天下大橘也名位大羽化也封略大蕙篁也苟滅徳亡公崇浮飾傲榮其外而枯其內害其本而窒其源得不爲大蝥网而膠之乎觀吾之蠧化者可以惕惕

登髙文

金行髙窮日禦初九桐陰雨壓乎泥沙菊气風揚乎戶牖寒無以衣病不得酒茫洋於心噎嗢在口稚子拱而進曰古往滔滔人生實勞或暇或逸以嬉以遨玆辰甚良足肖吾曹趍山選臺席餌樽醪旣可逭乎災眚亦聊釋乎郁陶齊諧之流載此世所謂夫登髙者也嘗有意乎予曰吁稚子之知於是耳曾不探乎奧防吾數畝之間門常晝關學無端倪宛若循環時孤笑以獨憤樂正直而非險艱爲書摭之與善治【音持】頑有行同而迹類者尙憤疾乎聲顏一驥在阪百駑在閒傳嘶振秣侮病擠孱仲尼登東山而小魯況肆逺目而務周旋者哉陽専奧邃假竊名器有土有人前呵後騎佞舌咿啞所向上下鏜威介私放蕩哆哆如此者又欲見耶崇閎大居塈粉塗朱脊會螭屹扉環獸鋪輪鮮蹄驕羽翼成徒繡碧其內絲篁彼姝主張何人庸兒賈夫如此者又欲見耶纓弁外飾悔咎中積簡棄信行附比凶徳仁澤漧枯義路塡塞權之所憎始厚終斥權之所憐昨罵今惜反掌北面天遼海隔如此者又欲見耶國金鑄兵赤子聚盜煞人無慚罪人何躁造化不象名稱同暴以隳墻垣不塡堂奧生靈幾何過半減耗殘存伶俜輸挽犒勞羸豪偏頗役使顚倒鄕敺吏笞不捨童耄如此者又欲見耶古所謂登髙能賦者賦物之姿慘戚在下吾寧忍欺爾以災眚可逭郁陶可披我中【去】時病言開怒隨我感物悴遐瞻邇噫是使災眚彌熾郁陶愈悲惟爾教我百無一宜我谷未實我蔬未肥弗視農圃吾將曷歸無重我悔吾方憒憒稚子不樂惴縮而退

送小雞山樵人序

小雞山在震澤西出吳骨門背朝日行四十里得野步市曰光福光福西五里得土山山土多石寡無大林木率生小櫟朴樕皆薪材直吳之爨此爲助焉連延廣袤不一其主爲言畫疆界以相授自冢至麓凡二百弓東北倍髙而加半焉余所置多少如此予家大小之口二十月費米十斛飯成理魚蔌輩十解薪然後已四時賔祭沐浴澣濯疾病湯藥糜粥在外嵗入五千束足矣其掌而供事以顧及小雞之樵甿也乾符六年春弗雨夏支流將絕八月暴雨而巨艑可實而行之矣九月朔方置薪二百五十於門召而責之曰吾一夏來撤敗屋拔庭艸以炊雨之明日望爾來矣何數防而至晚得非赭吾山而爲汝之利耶吾而欺如名惡何及笑曰吾年餘八十矣元和中嘗從吏部遊京師人言國家用兵帑金窖粟不足用當時江南之賦已重矣迨今盈六十年賦數倍於前不足之聲聞於天下得非専地者之欺甚乎吾有丈夫子五人諸孫亦有丁壯者自盜興以來百役皆在亡無所容又水旱更害吾稼未卽死不忍見兒孫寒餒之色𨿽盡售小雞之木不足以濡吾家矧一二買名爲偸乎今子一煬竈不給而責吾之深吾將欲移其責於天下之守則吾死不恨矣予嘆之曰汝之言信也然不當發於予汝姑歸與之酒繼之以歌雲長其兮利其斧輸予薪兮勿予侮田予登兮谷予庾突晨煙兮蓬縷縷有明兮編有古飽而安兮惟編是伍時不用兮吾無汝撫

哀茹筆工

夫子之肱力【一作兮】何緜緜耕不能耒漁不能船截筠束毫旣勝且便晝夜今古惟毫是鐫爰有茹夫工之良者責其精觕在價髙下缺齧又互尙不能捨旬濡數鋒月禿一把編如蠶挐【女加反說文云持也】汝寔助也我書奇奇渾元未衰惟汝是賴如何已而有千萬拔毛止皮散澀鈍鋩緡觚獄辭圓而不流銛而不欺在握方染亦茹之爲斵輪運斤傳之者誰毫健身殞吾寧不悲【一本悲作噫】

祭梁鴻墓【並序】

梁伯鸞墓在吳西門金昌亭下幾一里餘過之作文而弔以酒爲奠其辭曰

先生爲五噫之歌漢天子聞而病之南走乎大江之波客臯氏之宇下志沈潛而靡他自吳粲以舉臼夫人之勤亦多不懷志於將沒適乎道之無頗比要離之烈魄冡𨿽夷而不磨嗟余後先生之千祀聊奉奠而來過俯灌地而仰語顧先生之謂何心性誕客他人之宇下不得故築垣而自翰身病妻弱自吳民之粲不得故力耕而自獲所以法先王之義者庶五噫之可作

紀錦裙【蜀本作記錦裙】

侍禦史趙郡李君好事之士也因予話上元瓦官寺有陳後主羊車一輪天后武氏羅裙佛旛皆組繡奇妙李君乃出古錦裙一幅示余幅長四尺下廣上狹下濶六寸上減下三寸半皆周尺如直其前則有鶴二十勢若飛起率曲折一脛口中銜莩葩背有一鸎鵡聳肩舒毛數與鶴相等二禽大小不類而隔以花卉均布無餘地界道四向五色間雜道上累細鈿防綴其中微云鎖結互以相帶有若駮霞殘虹流煙墮霧春艸夾逕逺山截空壊墻古苔石秋水印丹浸【上聲】漏蘂粉塗染盩縆【公曾切急也防疾也或作桓】環佩云隠涯岸濃淡霏拂靄抑冥密始如不可辧別及諦視之條段斬絕分畫一一有去處非繡非繪縝致柔美又不可狀也裏有繒防下制綫尙仍舊兩旁皆解散蓋拆減零落僅存此故耳縱非齊梁物亦不下三百年矣昔時之工如此妙耶曳其裾者復何人焉因筆之爲辭繼於錦譜之後俾善詩者賦之

紫溪翁【並序】

紫溪翁過甫裏先生舉酒相屬醉而歌曰一邱之木其棲深也屋吾容不辱一溪之石其居平也席吾勞以息一竇之泉其音淸也吾方在懸得乎人得乎天吾不知所以然而然先生弁而賡之曰采江之魚兮朝船有鱸采江之蔬兮暮筐有蒲左圖且書右琴與壺壽歟夭歟貴歟賤歟歌闋而去

笠澤藂書卷二

欽定四庫全書

笠澤藂書卷三

唐陸防撰

田舍賦

江上有田田中有廬屋以菇蔣扉以籧篨笆籬楗微方竇櫺疎檐卑欹而立傴僂戶偪側而行趑趄蝸旋頂隆拆旁塗夕吹人靣朝陽曝膚左有牛棲右有雞居將行膯遮未起啼驅宜從野逸反若囚居天隨子愀然而吁復自諫曰祿以代耕如無祿歟無祿無畊爲工商歟有沮溺之賢以仕易農乎有輪扁之道以仕易工乎有髙之義以仕易商乎今則不然能無說焉蓋仕不愧祿而揣政咸率人以奉已使農工之洎民棄其守而趨仕農之仕墮於力而希嵗工之仕巧於文而幸貴商之仕射其肥而啗利所以國靡凶荒之儲家乏完堅之器人闕有無之備莫不由是加以上多而下寡不勝利喪之苦轉從盜聚而充熾嗚呼吾丁此時何以逭之將提新書抱野史上干天子之有司如怒鼃之跳梁於風雨自謂登乎龍籍不其逺而逺而有牛角角有田棊棊不值嵗惡未嘗孔饑今則陽亢而驕苗渴而萎十穂百粒獲夫涕洟饘於是粥於是信夫鼎銘之我欺彼爲聖人儉者茅茨勞者胼胝顧予懦夫勤陋何疑有鰥在下者舉舜之徳毋惟汝諧者授禹之辭不舉不授𨿽聖胡爲乃繼而爲詩道不可不若天不可不樂謹爾溝塍利我錢鏄聊以卒嵗更俟東作

五歌【並序】

古者謌詠言詩云我歌且謡傳曰勞者願謌其事吾言之拙艱不足稱詠且謡而歌其事者非吾而誰作五歌以自釋意

放牛歌

江艸秋窮似秋半十角吳牛放江岸鄰肩抵尾乍依隈橫去斜奔忽分散荒陂斷壍無端入背上時時孤鳥立日暮相將帶雨歸田家煙火微茫濕

水鳥歌

水鳥山禽𨿽異名天工各與雙翅翎�巢吞啄卽一例防處髙卑殊不停則有鈹【普皮切】爪防勁立直眎者擊摶挽裂圖膻腥如此等色恣豪橫聳身往往淩靑冥爲人羅絆取材力韋韝防綬懸金鈴三驅不以鳥捕鳥矢下先得聞諸經超然可繼義勇後恰似有知行天刑鷗閒鶴散兩自遂意思不受人丁寧今朝櫂倚寒江汀舂鉏翡翠參防防孤翹側睨瞥滅沒未是卽肎馴檐楹婦女衣襟便佞舌始得金籠日提挈精神卓犖背人飛冷抱蒹葭宿煙月我與時情大乖刾祗是江禽有眉慇懃謝汝莫相猜歸來長短同羣活

刈獲謌

自春䢐秋天弗雨廉廉早稻才遮畆芒粒稀疎熟更輕地與禾頭不相拄我來愁築心如堵更聽農夫夜深語凶年是物卽爲災百陣野鳬千穴防平明抱杖入田中十穂蕭然九穂空敢言一嵗囷倉實不了如今朝暮舂天職誰司下民食苟有區分宜扸扸本作耕耘意若何防豸兼敎食人食古者爲邦須蓄積魯饑尙貴如齊糴今之爲政異當時一任流離但徵索平生早遇華陽客向日飡霞轉肥白欲賣耕牛棄水田移家直傍三茅宅

雨夜歌

屋小茅幹雨聲大自疑身著蓑衣臥兼似孤舟小泊時風吹折葦來相佐我有愁襟無可才成好夣剛驚破背壁殘燈不及螢重挑卻向燈前坐

食魚歌

江南春旱魚無擇嵗晏未曽腥鼎鬲今朝有客賣鱸魴手提見【呼見反】我長於尺呼兒徑取紅蓮米輕重相當加十倍且作吳助早飡飽臥晴檐曝寒背橫戈負羽正紛紛祗用驍雄不用文爭如曉夕嘔吟樣好伴滄洲白鳥羣

象耕鳥耘辯

世謂舜之在下也田於歷山象爲之耕鳥爲之耘聖徳感召也如是余曰斯異術也何聖徳歟孔子敍書於舜曰濬哲文眀聖徳止於是而足矣何感召之云云乎然象耕鳥耘之說吾得於農家請試辯之吾觀耕者行端而徐起墢欲深獸之形魁者無出於象行必端履必深法其端深故曰象耕耘者去莠舉手務疾而畏晚鳥之啄食務疾而畏奪法其疾畏故曰鳥耘試禹之績大成而後薦之於天其爲端且深非得於象耕乎去四防恐害於政其爲疾且畏非得於鳥耘乎不然則雷澤之漁河濵之陶一無感召何也豈聖徳有時而不徳耶孟子曰堯舜與人同耳而好事者張以就其怪怪非聖人之意也吾病其書之異端毆之使合於道人其從我乎𨿽不從吾亦不能變其說

禽暴

冬十月予視獲於甫裏旱苗離年無以搘憂傷盈懷夜不能寐往往聲類暴雨而疾至者一夕凡四明日訊其甿曰鳬鷖也其曹蔽天而下蓋田所當之禾必竭穂而後去曰得無弋羅者捕而耗之耶對曰江之南不能弋羅常藥而得之【上箆下西】塗杖藂植於陂一中千萬膠而不飛是藥也出於長沙豫章之涯行賣貨錯嵗售於射鳥兒盜興已來防衝塞江其誰敢商是藥旣絕羣鳬恣翔幸不充乎口腹反侵人之稻糧予曰嘻失馭之民化爲盜闗梁急徵商不得行使江湖小禽亦肆其暴以害民食古聖人毆害物之民出乎四裔矧害民之物乎俾生靈死乎盜死乎饑吾不知安用馭者爲

告白蛇文

田廬西北偏有古丘焉髙可四望予將升之以眺逺舒郁農民遮言曰不可是丘有蛇巨如井缶而白忤之能爲祟不利人多矣宜無往予取酒沃其丘告之曰生而白者犬雞馬牛而已其餘則老而後白狼狐兔鹿烏雀燕雉蛇之類是也人老而毛皓白耗眊昏倒不能記子孫名字形朽神潰以至於死物老而鱗毫羽甲盡白白而後有靈非一聖賢存乎上徳被光於下則不爲之出出必人奉之以獻不敢隱匿惟蛇不在瑞典𨿽然神而且靈尙矣故漢之興神姥謂之白帝子得非天命誌怪者必曰自然多穴老墳大木要野甿盤肩酒之享作小兒女子寒暑瞢淫巫倚之彈絲瞠目歌舞其妭怛駭其惑考皷用幣僭冒其上嵗時奔走畏在人後疾病不治饑寒不辭悉爾輩之爲也古者鑄鼎象物也使民知神姦若之姧吾知之矣況防吾之地由我進退蟄以時出無越昆防之職無雜鬼神之事吾宮居若野處各有分齊不相害然斬翳通巓爲暇日憑藉之所則不當與人爭也如不用吾言吾當吁天霆斷裂首尾然吾誠不移無易爾爲

祝牛宮辭【並序】

冬十月耕牛爲寒築宮納而皁之建之前日老農請乞靈於土官以從鄕教予勉之而爲辭四牸三牯中一去乳天霜降寒納此室處老農拘拘度地不畝東西幾何七舉其武南北幾何丈二加五偶楹當間載尺入土太嵗在亥余不足數上締蓬茅下逺官府耕耨何時飲食得所或寢或臥免風免雨宜爾子孫實我倉庾

招野龍對

昔豢龍氏求龍之嗜欲幸而中焉得二龍而飲食之龍之於人固類異以其若已之性也席其宮沼百川四溟之不足防甘其飲食洪流大鯨之不足味防防然擾擾然其愛弗去一旦值野龍奮然而招之曰爾奚爲者茫洋乎天地之間寒而蟄陽而升能無勞乎誠從吾居而宴安乎野龍矯首而笑之曰若何齪齪乎如是耶賦吾之形角而被鱗賦吾之徳泉潛而天飛賦吾之靈噓云而乘風賦吾之職抑驕而澤枯觀乎無極之外息乎大荒之墟窮端倪而盡變化其樂不至耶今爾苟容於蹄涔之間惟沙泥之是據惟蛭螾之與徒率乎嗜好以希飲食之餘是同吾之形異吾之樂者也狎於人啗其利者扼其喉胾其肉可以立待吾方哀而援之以手又何誘吾納之陷穽耶爾不免矣野龍行未幾果爲夏后氏之醢

漢三髙士贊

前漢一人

王覇仲儒淸節是理有息躬耕黃頭歷齒故人令狐奉書遣子從以車徒入耀閭裏旣往覇臥日吳不起其妻訊之以息愧恥君遁世榮抗節不仕子親耒耜固其宜矣我實信道曷足慚彼覇乃欣然恬淡如始夫髙婦賢可謂具美

後漢二人

摰先生恂伯陵之孫學通五經居於渭濵弟子累百馬融服勤以子妻之師而益親融爲大儒恂乃知之和帝之世公卿以聞季直才器宜當輔臣公車就徴禮備纁守道不至終爲逸民○外黃申屠少負名節義女報讐令欲論殺蟠以同縣陳情上讞廷尉宥之旌彼孝烈慱通羣書復善談說漢衰政荒時實暮末隱於碭山遂與世絕獻帝卽位徴爲三公若不應防防一鴻時人賢之重者蔡邕明哲終始嗟乎子龍

兩觀銘

兩觀雉門𨿽僭天子聖人在朝姦佞誅死姦首擲地姦血如水政不得亂國是以理下及千祀澆風四起內荏外賢舉世稱美奕皇都象魏天倚豈無姧邪佩玉蕋蕋聖人弗生兩觀如砥以石鑱辭著於闕裏

卜肆銘

蜀嚴之托蓍也以忠孝仁義後來之托蓍也以媮佞險詖美之使怡愉怛之使駭畏小人惟惡是嗜惟禍是避惟福是覬惟蠱是媚曽不究得失之所自故幽贊之蓍前列之乃化爲庸妄之器嗚呼成都吾不知古爲市之地況君平之卜肆耶彊爲之銘以刻其意

陋巷銘

魯國千乘豈無康逵傳載陋巷以顏居之鄙委側僻樞桑覆茨簞瓢屢空其樂怡怡聖人之言終日不違易贊獨入云顏庶防門直大道堂如翚飛梁肉在禦狼貪豕肥陋巷相去不其逺而我實狂狷蓬蒿所宜勒於柴荊賢哉是思

馬當山銘

言天下之險者在山曰太行在水曰呂梁合二險而爲一吾又聞乎馬當彼之爲險也屹於大江之旁怪石憑怒跳波發狂日黯風助摧牙折檣血和蛟涎骨橫魚吭幸而脫死神魂飛揚殊不知堅輪蹄者夷於太行仗忠信者通乎呂梁便舟檝者行於馬當合是三險而爲一未敵小人方寸之包藏外若韋脂中如劍鋩蹈席必死鉤必傷在古己極於今益昌敬篆巖石俾民勿亡

書銘

太古之時何當有欺逮乎結繩民始相疑畫卦造書聖人之爲圖載文字厥功弗知惟簡惟牘斷竹扸木累必充庭負必折轂韋編一絕錯亂名目寖務輕【去聲】省搗枲剝谷膠綴畨畨恣其所便防篆更形模易宣上下今古卷舒蟬聨薫曝蠧郁疵乎不堅又取瑉石篆琢雕鐫由簡牘下其存四璽印章號殷勤識【音志】焉其巧益甚其說益繁盟契質要朝成夕反【平聲】誥誓制令尾違首言牋檄奏報離方就圓傳錄注記醜讐美憐銘誄碑表虛功妄賢歌詩賦頌多思諂權在簡牘者埋沒爛壊無遺一編副以枲谷其畱防延繆戾倒顚尨防弗刪在瑉石者固寵納賂惟辭是妍鑱鑿旣畢名聲泯然堯舜之道以人爲傳有死必繼流乎億年宜斥注僞焚燒棄捐復似太古結繩之前

耒耜經

耒耜者古聖人之作也自乃粒以來至於今生民賴之有天下國家者去此無有也飽食安坐曽不求命稱之義非揚子所謂如禽者耶余在田野間一日呼耕甿就而數其目恍若登農皇之庭受播種之法淳淳冷冷聳堅毛髮然後知聖人之防趣朴乎其深哉孔子謂吾不如老農信也因書爲耒耜經以備遺忘且無愧於食經曰耒耜農書之言也民之習通謂之犂冶金而爲之者曰犂鏡【本作鑱】曰犂壁斵木而爲之者曰犂底曰壓鑱曰曰犂箭曰犂轅曰犂梢曰犂評【去】曰犂建曰犂槃木與金凡十有一事耕之土曰墢墢猶塊也起其墢者鑱也覆其墢者壁也艸之生必布於墢不覆之則無以絕其本根故鑱引而居下壁偃而居上鑱表上利壁形其圓負鑱者曰底底初實於鑱中工謂之鼈肉底之次曰壓鑱背有二孔系於壓鑱之兩旁鑱之次曰言其可以扞其壁也皆防然相戴自達於犂底縱而貫之曰箭前如桯而樛者曰轅後如柄而髙者曰梢轅有越加箭可防張焉轅之上又有如槽形亦如箭焉刻爲級前髙而後庳所以進退曰評進之則箭下入土也淺以其上下類激射故曰箭以其淺深類可否故曰評評之上曲而衡之者曰建建揵也所以柅其轅與評無是則二物躍而出箭不能止橫於轅之前末曰槃言可轉也左右系以樫乎軛也轅之後末乎梢中在手所以執耕者也轅車之梢取舟之尾止乎此乎鑱長一尺四寸廣六寸壁廣長皆尺微橢【音墮】底長四尺廣四寸評底過壓鑱二尺防減壓鑱四寸廣狹與底同箭髙三尺評尺有三寸槃增評尺七焉建惟稱絕轅修九尺梢得其半轅至梢中間掩四尺犂之終始丈有二耕而後有【去】渠疎之義也散墢去芟者焉而後有礰【呼格反】礋【宅】焉有磟碡【音鹿毒】焉自至礰礋皆有齒磟碡觚稜而已咸以木爲之堅而重者良江東之田器盡於是耒耜經終焉

迎潮送潮辭【並序】

余耕稼所在松江南旁田廬門外有溝通浦漵而朝夕之潮至焉天弗則軋而畱之用以滌濯灌漑及物之功甚鉅其羸壯遲速系望晦盈虛也用之則順而進捨之則黜而退有類乎君子之道翫而感之作迎潮送潮二辭聊寄聲於騷人之末云

江霜嚴兮楓葉丹潮聲髙兮墟落寒鷗巢卑兮漁箔短逺岸沒兮光爛爛潮之徳兮無際旣充其大兮又充其細沒幽岸兮欵柴門寂寞流連兮依稀舊痕濡腴澤槁兮潮之恩不屍其功兮歸於混元

右迎潮

潮西來兮又東下日染中流兮紅灑灑汀葭蒼兮嶼蓼枯風騷牢兮愁煙已孤大防望兮微將晦翳睨瀛溶兮斂然而退愛長波兮數數一幅巾兮無纓可濯帆生塵兮檝有衣悵潮之還兮吾猶未歸

右送潮

憶白菊

稚子書傳白菊開西成相滯未容廻月明階下紗薄多少淸香透入來

閒吟

閒吟料得三更盡始把孤燈背竹一夜西風髙浪起不教歸夢過寒江

笠澤藂書卷三

欽定四庫全書

笠澤藂書卷四

唐陸防撰

村夜二篇

江上冬日短徘徊艸堂暝鴻當絕塞來客向孤村病緜緜起歸念咽咽興微詠菊徑月方髙橘齋霜已並盤飡蔬粟粗史籍籖牌盛目冷松桂寒耳喧兒女競開瓶浮螘緑試筆秋毫勁晝戶亦重闗寒屏逓相暎詩從騷雅得字費鈆槧正遇敵舞虵矛逢談捉犀柄無名升甲乙有志扶荀孟守道希昔賢爲文通古聖幽憂廢長劍顦顇慙淸鏡秪防魚鳥情詎知時俗性浮虛多徇勢老懶徒聘旣不務人知空餘樂天命吾家在田野家事苦遼夐耕稼一以微囷倉自然罄愁防風葉亂獨坐燈花迸明發成浩歌誰能少傾聴

其二

世旣賤文章防來事耕稼伊人著農道【亢倉子有農道篇】我亦賦田舍所悲勞者苦敢用辭爲詫秪效芻牧言誰防輕薄罵嘻今居寵祿各自矜雄覇堂上考華鐘門前竚髙駕纎洪動絲竹水陸供膾炙小靜樓臺微風動蘭麝吹噓川可倒眄睞花爭奼萬戶膏血窮一筵歌舞價安知勤播植卒嵗無閒暇種以春鳸【音扈】初獲從秋隼下専専望穜稑搰搰條桑柘日晏腹未充霜繁體猶躶平生守仁義所疾惟狙詐上誦周孔書沈溟至酣借豈無致君術堯舜不上下豈無活國方頗牧齊教化蛟龍任幹死云終不借羿臂束如囚徒勞誇善射才能誚箕斗辯可移嵩華若與甿輩量饑寒殆相亞長吟倚淸瑟孤憤生遙夜自古有遺賢吾容徧稱謝

紀事

本作漁釣徒心將遂疏放苦爲饑寒累未得恣閒暢去年十二月身往霅溪上病裏賀丰登雞豚聊饋餉巍峩卞山雪凝冽不可向瘦骨倍加寒徒爲厚繒纊晴來露靑靄千仞尋丈臥恐玉華銷時時推枕望𨿽然榮衛困亦覺精神王把筆彊題詩粗言瓌怪狀吳興鄭太守文律頗淸壯鳳尾與鯨牙紛翍落新唱緘書寄城內搪突無以況料峭采蓮船縱橫天浪方傾謝公詠忽值莊生喪【鄭員外仁規是年受代俄喪偶】黙黙阻音徽臨風但惆悵春防殆秋末固自嬰微恙嵗晏弗躬親何由免欺誑今來觀刈獲乃在松江並【步浪反】門外兩潮過波瀾光蕩漾都緣新卜築是事皆艸創爾後如有年遂應愜微尙天髙气爽野迥襟懷曠感物動牢愁憤時頻骯【口浪切】髒【子浪切】平生樂篇翰至老安敢忘駿骨正牽鹽文終覆醤唴今多赤舌見善惟蔽謗忖度大爲防涵容寛作量圖書筐簏外闗眼皆防長餓不勝無薄田家所仰稍離饑寒患學古眞可彊聖道庶經營世途多踉蹌近聞天子詔復許私醖釀趨【促】使舂酒材呼兒具盆盎宵長擁吟褐日晏開書幌我醉卿可還陶然似元亮

孤雁篇

我生天地間獨作南賔雁哀鳴慕前侶不免飲啄晏𨿽防小雅詠未脫魚网患況是摽禮經憂爲弋者簒晴鳶爭上下意气苦淩吾常嚇鴛�爾輩何足訕回頭語晴鳶汝食腐防慣無異駑駘羣戀短頭皁棧豈知瀟湘岸葮菼蘋萍間有石形狀奇寒流古來灣閒防甪裏志了不憂芻豢世所重巾冠何妨野夫丱騷人誇蕙芷易象取陸莧漆園逍遙篇中亦載尺鷃汝惟才性下嗜好不可諫身𨿽慕髙翔糞壤是盼盼或聞通鬼魅怪崇立可辧硩簇書兩存寧容恣妖幻【硩簇周禮秋官司寇下硩簇氏掌覆天鳥之巢硩鄭司農讀爲擿又他歷反簇讀爲爵簇之簇謂巢也】

南涇漁父

予方任疏慵地僻卽所好江流背村落偶往心已嫪【力報切】田家相去逺岑寂且縱慠出戶手先笻見人頭未帽南涇有漁父往往攜稚造問其所以漁對我眞道蹈吾初簎魚鼈童丱至於耄窟穴與生成自然通壼奧孜孜�吾屬天物不可暴大小參去畱其孳養報終朝獲漁利魚亦未甞耗同覆天地中違仁辜覆幬余觀爲政者此意諒難到民皆死搜求莫肯興湣悼今年川澤旱前嵗山源潦牒訴已盈庭聞之類禽噪譬如豢雞鶩豈不容乳抱孟子譏宋人非其揠苗躁吾嘉漁父防雅葉賢哲操儻遇采詩官斯文誠敢告

野廟碑

碑者悲也古者懸而用木後人書之以表其功徳因畱之不忍去碑之名由是而得自秦漢以降生而有功徳政事者亦碑之而又易之以石失其稱矣余之碑野廟也非有政事功徳可紀直悲夫甿竭其力以奉無名之土木而已矣甌越間好事鬼山椒水濵多淫祀其廟貌有雄而毅黝而碩者則曰將軍有溫而願哲而少者則曰某郎有媼而尊嚴者則曰姥有婦而容艷者則曰姑其居處則敞之以庭堂峻之以陛級左右老木攢植森拱蘿蔦翳於上梟鴞室其間車馬徒藂雜怪狀農作之甿怖之走畏恐後大者椎牛次者擊豕小不下雞犬魚菽之薦牲酒之奠缺於家可也缺於神不可也一日懈怠禍亦隨作耄孺畜牧栗栗然疾病死喪甿不曰適丁其時耶而自惑其生悉歸之神𨿽然若以古言之則戾以今言之則庶乎神之不足過也何者豈不以生能禦大災捍大患其死也則血食於生人無名之土木不當與禦災捍患者爲比是戾於古也明矣今之雄毅而碩者有之溫願而少者有之升階級坐堂莚耳弦匏口梁肉載車馬擁徒者皆是也解民之懸淸民之暍未嘗術於胸中民之當奉者一日懈怠則發悍吏肆淫刑敺之以就事較神之禍福孰爲輕重哉平居無事指爲賢良一旦有大夫之憂當報國之日則佪撓脆怯顚躓竄踣乞爲囚虜之不暇此乃纓弁言語之土木耳又何責其眞土木耶故曰以今言之則庶乎神之不足過也旣而爲詩以亂其末土木其形竊吾民之酒牲固無以名土木其智竊吾君之祿位如何可議祿位頎頎酒牲甚微神之饗也孰云其非視吾之碑知斯文之孔悲

怪松圖贊【並序】

有道人自天臺來示予怪松圖披之甚駭人目盤於巖穴之內輪囷偪側而上身大數圍而髙不四五尺礧【洛罪切】碋【力可切】然蹙縮然榦不暇枝枝不暇葉有若龍彎虎跛壯士囚防之狀道人曰是何物怪之如是耶子能辯之乎予曰艸木之生安有怪耶苟肥瘠得於中寒暑均於外不爲物所淩折未有不挺而茂者也矧松栢乎今不幸出於巖穴之內脞脆者則防然其牙伏死其下矣何自奮之能爲是松也𨿽稚气初拆而正性不辱及其壯也力與石鬭乘陽之威悲已之軋拔而將升卒不勝其壓擁勇郁遏坌憤激訐然後大醜彰於形貭天下指之爲怪木吁豈異人乎哉天之賦才之盛者早不得用於世則復而不舒薫蒸沈酣日進其道權擠勢奪卒不勝其阨號呼呶拏發越赴訴然後大奇於文彩天下指之爲怪民鳴呼木病而後怪不怪不能圖其眞文病而後奇不奇不能駭於俗非始不幸而終幸者耶道人曰然爲我贊之贊曰

松生陰隘巖獄穴械病乎不快卒以爲怪擁腫支離神羞鬼疑道人嗟咨援筆傳奇或怪其形或奇於辭自爲怪魁是以贊之

重憶白菊

我憐貞白重寒芳前後藂生夾小堂月朶暮開無絕艶風莖時動有奇香何慙謝雪淸才詠不羨劉梅貴主妝更憶幽凝一夣夜來村落有微霜

別墅懷歸【二首】

水國初冬和防天南榮方好背陽眠題詩朝憶復暮憶見月上還下遙爲晚花吟白菊近炊香稻識紅蓮何人授我黃金百買取蘇君負郭田

東去滄溟百里餘防江潮信到吾廬就中家在蓬山下一日堪憑兩寄書

丁隱君歌【並序】

隱君姓丁氏字翰之濟陽人也名飛舉讀老子莊周書善養生能皷琴居錢塘龍洞之左右或曰憩館耳別業在深山中非得得行不可適到其下畜妻子事耕稼如常人余嘗南浮桐江途而詣龍憩館獲見綸巾布裘貌古而意澹好古文樂聞歌詩見待加厚因曰他時願爲山中僕丁笑而不應問之年曰七十二當咸通丙午嵗逮十四年矣雷平道士葛參寥話與翰之熟至今齒髮不衰气力益壯疏繁道防灌漑剉防皆自執綆缶斤輩升髙望逺不翅履平地時峕書細字作文紀事皆有楷法意義夜半山靜取琴彈之奏雅弄一二而已少睡寡言語與人相接禮簡而情至周旋累年未嘗有罷倦之色不惟疾病也非養生之效歟又不見有所服餌或問之對曰治心修身之外復有何物予始嘉其遁世又聞其老而益精又說其治心修身之說孔子所謂樂而壽者斯人也歟旣樂而壽則仁智充乎其內充乎其內者非有徳者歟有徳而不耀於世者非隱君子歟乃作丁隱君歌以寄其聲云

華陽道士南防歸手中半捲靑蘿衣自言逋客持贈我乃是錢塘丁翰之連江大抵多奇岫獨話君家冣奇秀盤燒天竺春筍肥琴倚洞庭秋石瘦艸堂暗引龍澑老樹根株若蹲獸霜濃果熟末容收往往兒童雜猿狖去嵗猖狂有黃冦官軍解散無人鬭滿城奔迸翰之閒只把枯松塞圭竇前度相逢正賣文一錢不直虛云云今來利作采山斧可以拋身麋鹿羣丁隱君丁隱君叩頭且莫別名氏卽日更尋丁隱君

蠏志

蠏水族之微者其爲虫也有借見於禮經載於國語揚雄太辭晉春秋勸學等篇考於易象爲介類與與鼈剛其外者皆幹之屬也周公所謂旁行者歟參於藥錄食疏蔓延乎小說其智則未聞也惟左氏紀其爲災子云譏其躁以爲郭索後引而已蠏始窟穴於沮洳中秋冬交以大出江東人云稻之登也率執一穂以朝其魁然後從其所之蚤夜觱沸指江而奔漁者緯蕭承其流而障之曰蠏防【鍜】防【短】其江之道焉爾然後扳援越軼遁而去者十六七旣入於江則形質寖大於舊自江復趨於海如江之狀漁者又防而求之其越轍遁去者又加多焉旣入於海形質益大海人亦異其稱謂矣嗚呼穂而朝其魁不近於義耶捨沮洳而之江海自微而務著不近於智耶今之學者始得百家小說而不知孟軻荀揚氏之道或知之又不汲汲於聖人之言求大中之要何也百家小說沮洳也孟軻荀揚氏聖人之瀆也六籍者聖人之海也苟不能捨沮洳而求瀆由瀆以至於海是人之智反出於水虫下能不悲夫吾是以志其蠏

鶴媒歌

偶繋漁舟汀樹枝因防射鳥令人悲盤空野鶴忽然下背翳見媒心不疑媒閒靜立如無事淸唳時時入遙吹徘徊未忍過南塘且應同聲就同類梳翎宛若相逢喜秪怕才來又驚起窺鱗啄藻乍低昻立定當胸流一矢媒懽舞躍勢離披似諂功能邀弩兒雲飛水宿各自物妬侶害羣猶爾爲而況人間有名利外頭笑語中猜忌君不見荒陂野鶴陷良媒同類同聲眞可畏

求志賦【並序】

孔子曰吾志在春秋予以求聖人之志莫尙乎春秋得文通陸先生所纂之書伏而誦之作求志賦

語稱人之所好必舉嗜欲以爲志余之生也百無一厚者惟古學庶防乎可媚嗚呼師道之不存安能盡識乎疑義樂夫夫子之春秋病三家之若讐得郯趙防鑿之與損益然後知微防之可求乃服膺而誦之見聖人之逺猷長風廓其羣翳日臨乎大幽又似車堅馬良善禦者涉乎康莊髙颿巨舟工泛者順其安流如魚之就貫如繭之獲抽伊尹和齊於五鼎箕子區分乎九疇酌大中於萬古偉聖心之獨斷宜乎沮齊侯於夾谷斬正夘於兩觀溝公墓以掩廢逐隳私城而防僭亂用千載之遺法發一辭而可判況先生之指歸屹波濤而畔岸𨿽戅昧而不開亦思之而過半範武子曰君子之於春秋也沒身而已矣吾謂斯言之不誕

村中晚望

抱杖柴門立江村日易斜雁寒猶憶侶人病更離家短鬢防成雪雙眸舊有花何須萬里外卽此是天涯

寄淮南鄭竇書記

記室千年翰墨孤惟君才學似應徐五丁驅得神功盡二酉搜來祕檢疎煬帝帆檣畱澤國淮王牋奏入班書淸詞醉艸無因見但釣寒江半尺魚

江墅言懷

病身兼稚子田舍劣相容迹共公卿絕貧須稼穡供月方行到閏霜始近來濃樹少棲禽雜村孤守犬重汀洲藏晚弋籬落露寒舂野弁欹還整家書拆又封杉篁宜夕照戶憶疎鐘南北惟聞戰縱橫未勝農大春𨿽苦學叔夜本多慵直使貂裘獘猶堪過一冬

自和【次韻】

命旣時相背才非世所容著書糧易絕多病藥難供夢爲懷山數愁因忌酒濃鳥媒呈不一魚寨下仍重晚桁蓑兼褐晴檐織帶舂著籖分水味標石認田封此地家三戶何人祿萬鐘艸堂聊當貴金穴任輕農把釣竿初冷題詩筆未慵莫憂寒可晚江上少嚴冬

野井

珠閣前頭露井多碧梧桐【一本作桃花】下美人過寒泉未必能如此柰有銀缾素綆何

問吳宮辭【並序】

甫裏之鄕曰吳宮在長洲菀東南五十里非夫差所幸之別館耶披圖籍不見其說詢故老不得其地其名存其迹滅悵然興懷古之思作問吳宮辭云

彼吳之宮兮江之涯復道盤盤兮當髙且斜波搖疎兮霧蒙箔菡萏國【一作圓】兮鴛鴦家鸞之簫兮蛟之琴瑟駢筠參差兮界絲宻防曲房兮上初日月落星稀兮歌酣未畢越山藂藂兮越溪疾美人雄劍兮相先後出大姑蘇兮小長洲此宮之麗兮畱乎不畱霜氛重兮孤榜曉逺樹枯疎兮愁煙悄眇欲摭愁煙兮問故基又恐愁煙兮推白鳥

水國詩

水國不堪旱斯民生甚微直至葮菼少敢言魚蠏肥我到荒村無食啗對案又非謝梁覽況是幹苗結子疎歸時秪得藜糝

彼農詩【四言二首】

世路澆險淳風蕩除彼農家流猶存厥初藳焉而席茨焉而居首亂如葆形枯若腒大耋旣鮐童子未�【音魚】以負以載悉薅悉鉏我慕聖道我耽古書小倦於學時防汝廬有飯一盛莫鹽莫蔬有繻一緹不襟不袪所謂饑寒汝何逭歟

禹貢厥田上下各異善人爲邦民受其賜去年西成野有遺穂今夏南畝旱气赤地遭其丰凶槪斂無二退輸弗供進訴弗視號於旻天以血爲淚孟子有言王無罪嵗詩之窮辭以嫉捍吏

小雪後書事

時頻過小雪天江南寒色未曽偏楓汀尙憶逢人別麥壠惟憑欠雉眠更擬結茅臨水次偶因行樂到村前鄰翁意緒相安慰多說明年是稔年

南徵

丞相南徵定有無幕中誰是騁良圖遙知賊膽縱橫破繞帳生一萬株

北渡

江客柴門枕浪花鳴機寒櫓任謳鴉輕舟過去眞堪畫驚起鸕鷀一陣斜

夜泊詠棲鴻

可憐霜月暫相依莫向衡陽趂逐飛同是江南寒夜客羽毛單薄稻梁微

早行

冰寒孤棹觸天文直似乘槎去問津縱使碧虛無限好客星名字也愁人

防李花賦【幹苻三年作】

試問花翁得防李之春藂移來砌下出自山中長霑澗雨迥灑巖風曽不得次玉堂而展低艶承畫閣而逞微紅虛在芳菲之數徒乾造化之功弱植欹危繁梢襞積一枝上能萬其膚萼一萼中自參其丹白且桃以夭而蕣以華芍藥爲贈兮芙蓉可嘉誰爲剪緗綺碎明霞鳳葆楤櫳於水殿霓襟掩苒於云車靜倚庭楹徐飄蕋气落幽閨怨別之夢寫空谷遺榮之思初侍東陵聖母冶態嫣妍近辭北燭仙人愁容委墜嗟其結莓苔之地抱林麓之姿蝶善舞而相略鸎能言而見欺香憐墜少蔕戀飄遲當杯者不顧守道者應知請防康髙士傳莫信長安輕薄兒

送侯道士還太白山序

侯生嘗應舉名肜作七言詩甚有態度不見十年自云載貢於有司藝不中度輒得黜齟齬不與世合去入老子法中作道士更名云多居太白山在雍西南梁州之地苦寒霜雪常積𨿽夏五六月日在上羣峯若焚我獨皓然玉聳巖壁澗壑之木不數百年不能爲材及其堅良不與他等民乘是气皆壽而不衰況養生者耶吾南逰天臺旣將復而老焉予曰夫物命乎天者人不能有存乎人者天不能奪推其气則謂之一考其命則有懸絕不類者焉居恆寒之地而不夭者吾不信也處恆燠之地而不壽者吾不信也信其命乎天者人不能有而已矣傳曰仁者壽則恆寒之地不仁者夭而死矣恆燠之地仁者壽而生矣苟恆寒之地壽其不仁者恆燠之地夭其仁者是寒燠爲不祥之气又何以佐天地生植乎防如此則居寒而壽居燠而夭吾益不信也信乎存乎人者天不能奪而已防或曰仁者壽不仁者亦壽不仁者夭仁者亦夭吾又不知命乎天存乎人果可信乎未也無乃自壽自夭自仁自不仁耶天不能與之又安能奪耶信矣子姑務乎仁無以山寒自欺吾亦信子之壽矣

祀竈解

竈之壊者請新之旣成又請擇吉日以祀之曰竈在祀典聞之舊矣祭法曰王爲羣姓立七祀其一曰竈達於庶人庶士立一祀或立戶或立竈飲食之事先自火化以來生民賴之祀之可也說者曰其神居人間伺察小過詐譴告者又曰竈鬼以時錄人功過上白於天當祀之以祈福祥此僅出漢武帝時方士之言耳行之惑也苟行君子之道養老而慈幼寒同而飽均喪有哀祭有敬不忘禮以約已不忘樂以和心室闇不欺屋漏不媿𨿽嵗不一祀竈其誣我乎苟爲小人之道盡反君子之行父子兄弟夫婦人執一爨以自糊口専利以飾詐崇姦而樹非𨿽一嵗百祀竈其私我乎天至髙竈至下帝至尊嚴鬼至幽仄果能欺而告之是不忠也聽而受之是不明也下不忠上不明又果何以爲天帝乎

笠澤藂書卷四

欽定四庫全書

笠澤藂書卷五

唐陸防撰

補遺詩

築城詞【二首】

城上一培土手中千萬杵築城畏不堅堅城在何處莫嘆將軍逼將軍要郤敵城髙功亦髙爾命何勞惜

古意

君心莫淡薄妾意正棲托願得雙車輪一夜生四角

美人

美人抱瑤瑟哀怨彈別鶴雌雄南北飛一旦異棲托諒非金石性安得宛如昨生爲並蔕花亦有先後落秋林對斜日光景自相薄猶欲悟君心朝朝佩蘭若

感事

將軍被鮫函秪畏金矢鏃豈知讒箭利一中成赤族古來信簧舌巧韻淒鏘曲君聞恱耳音盡日聽不足初因起毫漸可離骨肉所以賢達心求人須任目

贈逺

茱萸匣中鏡欲照心還懶本是細腰人別來羅帶緩從君出門後不奏云和管妾思冷如簧時時望君暖心期夢中見路永魂夢短怨坐泣西風秋月華滿

別離

丈夫非無淚不灑離別間仗劍對樽酒恥爲防子顏蝮蛇一螫手壯士疾解腕所思在功名離別何足嘆

井上桐

美人傷別離汲井常待曉愁因轆轤轉驚起雙棲鳥獨立傍銀牀碧桐風嫋嫋

門前路

門前向城路一直復一曲曲去日中還直行日暮宿何必日中還曲途荊棘間

引泉詩【睦州龍興觀老君院作】

上嗣位六載吾宗防桐川余來拜旌防詔下之明年是時春三月繞郭花蟬聨嵐盤百萬髻上挿黃金鈿授以道士館置榻於東偏滿院聲碧樹空堂形老仙本性樂凝澹及來更虛焚香禮眞像盥手披靈編新定山角甬烏龍獨巉然除非淨晴日不見蒼崖巓上有拏雲峯下有噴壑泉泉分數十汊落處皆崢潺寒聲入爛醉聒破西眠支笻起獨尋秪在墻東邊呼僮具畚鍤立鑿莓苔穿灇漴一墮練帶橫斜牽亂石拋落落寒流響濺濺狂奴七里瀨縮到疎楹前跳光潑半散湧沬飛防圓勢束三峽掛瀉危孤磴懸曽聞瑤池澑亦灌朱艸田鳬伯防翠蕊鸞�舞丹煙淩風捩桂柂隔霧馳船況當元家當著道徳萹上善可比水斯文參五千精靈若在此肎惡微波傳不擬爭滴瀝還應防淪漣出門後飛箭合勢浮靑天必有學眞子鹿冠秋鶴顏如能輔余志日使疏其源

素絲

園客麗獨繭詩人吟五緵如何墨子淚反以悲途窮我意豈於是願防天地功爲綫補君衮爲弦系君桐左右修闕職宮商還古風端然潔白心可與神明通

陸防傳

陸防字魯望元方七世孫也父賔虞以文歷侍禦史防少髙放通六經大義尢明春秋舉進士一不中往從湖州刺史張摶逰摶歷湖蘇二州辟以自佐嘗至饒州三日無所詣刺史蔡京率官屬就見之防不樂拂衣去居松江甫裏多所論撰𨿽憂幽疾痛貲無十日計不少輟也文成竄槀篋中或歷年不省爲好事者盜去得書熟誦乃錄讐比勤勤朱黃不去手所藏𨿽少其精皆可傳借人書萹秩壊舛必爲輯褫刋正樂聞人學講論不倦有田數百畆屋三十楹田苦下雨潦則與江通故常苦饑身畚鍤茯刺無休時或譏其勞答曰堯舜黴瘠禹胼胝彼聖人也吾一褐衣敢不勤乎嗜茶置園顧渚山下嵗取租茶自判品苐張又新爲水說七種其二慧山泉三虎丘井六松江人助其好者𨿽百里爲致之初病酒再期乃已其後客至絜壺置杯不復飲不喜與流俗交𨿽造門不肯見不乘馬升舟設蓬席賫束書茶竈筆牀釣具往來時謂江湖散人或號天隨子甫裏先生自比涪翁漁父江上丈人後以髙士召不至李蔚盧擕素與善及當國召拜左拾遺詔方下防卒光化中韋莊表蒙及孟郊等十人皆贈右補闕陸氏在姑蘇其門有巨石逺祖績嘗事吳爲郁林太守罷歸無裝舟輕不可越海取石爲重人稱其亷號郁林石世保其居云

後序

進退取捨君子之大節惟循於道而不悖然後無愧於聖人之門非明輕重之理知好惡之正者未有不爲物所勝也天隨子居衰亂之世仕不苟合家於松江躬勞苦甘淡薄而以讀書考古爲事所養者厚故其爲文气完而志直言辯而意深一歸於尊君愛民崇善沮惡玆非所謂循於道而不悖者耶世所傳藂書多舛謬衮旣至是邑想其遺風因求善本校證刋之於板俾覽者非獨玩其辭而已矣於其志節將有取焉政和攺元季夏四日毗陵朱衮記

續補遺【此後四賦乃蜀本有之今添入】

防涼賦

椒梧旣謝【越椒閩梧】屈原增傷菱先雁敗柳徇蟬荒日落深宮十四等皆爲麗絕云愁大澤九百里盡欲飛揚暑退未退宵長未長傍寶階【一作曲檻】以尋冷當綺疏而薦香飄飄拂拂悄悄悵悵省團扇以搖淸泥瑤琴而泛雅石穏將臥笻輕欲把沈尹見王筠佳詠不覺書之謝傳感桓伊哀箏無端涕下單棲悟早共賞情多應從逺壑定降明河病樹一枝度日空懷越奏輕帆十幅乘秋好唱湘歌殷浩休談楊自舞粉初漬而題媚塵適消而盡古正在安橊館裏寂寞饒潘蹔登酸棗臺時淒涼付庾潛生翠被暗著金樓銖銖減癖斛斛量愁艸者遂貧無暇梯附者結客而逰暮雨陵邊有魏主常聞之樂夕陽池上有蔡姬曽蕩之舟恨鎖疎煙衿披逺水霧桂方澹風篁或倚鄂侯之餘冷猶在江令之宿酲初起道气全衰情徧駛許玉斧神超碧落仰接應難成花君怨別靑宮追傷未已

秋虫賦

敗壁秋立昆防夜鳴蠆者角者旁行卻行一不知其詭狀空太息於繁聲俱霑品彚共費生成穴陰階而負固抱枯蘚以圖榮退無力役進不爭名體肖翹而易動音嗚咽而難平深宮淚迸逆旅魂驚香殘漏永月昊樓明謝臨川行樂微吟應侵古調劉越石登陴坐嘯更裊餘淸喞噴懷讒淒嘶往愬縷急如斷弦夭欲怒或自奇而不屈或相先而並妬亦有騷客裁錄詞人蹔賦已矜牀下之光輝笑艸間之霜露悲夫病枕潛移愁屏屢顧耿耿宵夢悠悠逺趣朱云沒後方知直气無前馮衍歸來始嘆髙才不遇

塵尾賦

謝文靜桓宣武王東亭郤北府相與叩易論驅今駕古散入神明之頥中稽道徳之祖理窟未窮詞源漸吐支上人者浮圖其形左擁竹杖右提山銘於焉就坐引若潛聽俄而齧缺風行逍遙義立不足稱異才能企及公等盡矚當仁咸云俯拾道材乃攝艾納而精爽捉柄以揮搰天機發而萬目張大壑流而百川入嗟乎世路﨑衺蕆訛掩瑕陽矜防而靜嘿暗奔競而喧嘩貞襟柴棘奧防泥沙𨿽然絕代淸談客置此同王謝家

幽居賦

陸子居舎吳東距長洲故苑一里闔闗不通人事且欲吟詠情性曰燕居則仲尼有之矣曰卜居則屈原有之矣曰閒居則潘嶽有之矣曰郊居則沈約有之矣旣抱幽憂之疾復爲低下之居乃作幽居賦其序云余少學窮立早持堅白其生也懸贅附疣其材也戴癭防癅居無養拙之資出有倦防之嘆初張蓬矢嘗逞志於四方末佩桃符敢違仁於一日𨿽家風未泯而世徳全衰門等韋平林兼魏邴激淸芬而鎭俗追邪望於圖形荀勗乃天下表儀裴秀爲朝端領袖朱輪十乘紫誥千萹炳若星辰煥乎竹帛俯觀圖牒謬辱孫謀五鼎蕭條賜書零落淶工酒保幾欲沈淪故栗空桑屢瞻摧折劉起劉毅俱無儋石之儲許邁許詢但有山林之志思鑿壞而遁聊倚樹而吟師道气於腸扣兵鈐於魚腹窮年學劍不遇白猿隔日伏痁未逢黃鷁止則葭墻艾席行則葛屨柴車仲宣方翫於棋枰叔夜還眠於鍜竈旣知艸知晦朔木讓榮枯因推墨別爲三始悟儒分至八何晏之言道徳不及王生鄭之注春秋才同伏氏初陳梗槪漸入精微探桓範之智囊掘張憑之理窟遺其耳目然復爲之聰明差若毫釐焉足言乎大小加以病惟鬭蟻刀止戡蟬簾幃非翡翠之榮鐘皷豈鶢鶋所樂遂非衡泌聊以棲遲建一畆之宮忝稱儒者置十金之產雅葉中人晏子以囂塵可容曹公以泥水自蔽羅含宋玉常居出於荊蠻蕭相武侯亦潛居於僻陋楊徳祖家惟弱柳殷仲文庭只枯槐馮列姜辛繁欽蘭碧安有稻名半夏藥號恆春長楡亦降星精修竹乃生雲母潘嶽館裏嘗聞柰素甘庾信園中亦話棗酸梨酢【且故切】切觀畱詠惟尙淸風今古攸同聖賢何逺武仲防於沛澤伊尹耕於有莘子欲無言回不願仕神交六位方爲賣卜之人歌動五噫始作賃舂之客況布縚綸帽尙足朝昏羽扇貂裘猶堪寒暑得以書袖虎僕射用牛螉自理茶租閒披釣褐經稱小品還下二百籖賦謂名都略防八十處下問得犂塗之義塗聽聞愬怒之詩旣已逢原遂成摛翰非因授簡初擬遺鞭不能粉飾大猷且用黃裨說貽於好事希從得意而傳責以壯夫甘受子云之笑賦云

泰伯勾吳通侯舊裏地接虎丘門臨鶴市比顏巷兮非陋方賜墻兮猶峙樂令有名教之樂必以仁行莊生乃道家者流咸從達起彼旣得矣余何謝焉欲神防於浩气法天隠於遺編魯仲孫衣止七升之布欒武子食無一卒之田賤不容憂貧惟可賀防心而姑務藏疾捲舌而誰能擊墜爭先敢脫乎牛車自給方營於馬磨噫秦時亡命競作帝師吁漢末遺臣皆稱王佐吾焉用此僕病未能藝合歡求解表之力餌陟釐明攻冷之微悲少歌於趙壹喜長嘯於孫登萬古騷人逺追乎橘浦百金事近出於松陵亦慕偸桃還憐嗜艾【芰】何悲尺蠖之屈未損丈夫之志投簪隠幾聊思夷甫談搦札彈毫聊效文通奏記夫靜者之君名者實之賔進不參於多士退宜追乎逸人煩原土之五【闕】托髙風之四鄰才袪燥濕稍逺囂塵以日系時且復窮於魯史穿池種樹正欲類於齊民室乏崇壇墉非縮板因坎宿以爲洫謝防蘢而表限孟戒無是非之心阮通能靑白之眼牀鹿幘訝將隠兮何遲橡飯菁羮笑謀生之太簡是知名安可釣筆不堪畊有白鳳之才乃先爲贅客有雕龍之辯然後爲狂生雄自投而幾死襧流慟而將行外嬖方施孟子虛陳乎仁義中說旣勝韓非徒恃其縱橫況復支壹郁尫陋蹇喫才甚微而寡文體素羸而多疾陰鏗藥銚披曉幌以皆來徐邈酒鎗擁寒鑪而必出自然忘物我混窮通將大宗師理葉與握眞宰情同優防塞馬脫落冥鴻竊慕王晞眷戀於芳辰美景深符謝眺畱連於明月淸風得不分碕岸而飾荒臺輟金錢而植佳樹蒪絲兮欲流千里艸帶兮初圍十步頽垣抱碧無非海山衣暗座飄香盡是松肪桂蠧加以籬邊種菊後堂生萱覆林之新桐乍引臨之舊竹猶存花妨過帽柳礙移門夢去而雲遮絕洞樵歸而水繞孤村遇境逍遙就魚鳥之性樂開襟散誕見羲皇之道尊早濯泉屢防庭菀憂度癈而將落懼無文而不逺豹管間窺羊岐忘返捜束晰之亡缺補陳農之遺遁梁世祖府充名畫或得奇蹤任敬子家聚羣書率多異本何嘗髣髴莫究分毫徒羨玉杯珠柱【上書名下琴名】之號美象格犀簮之態髙寧容朴野不稱蓬蒿悵殘編之未構奚雅具之爲勞況乎棲平蕪古木之地壯披褐擁萹之事宜其梓合巾葙藤交餅笥炊粃粺以爲食割瓠而作器荷條而行據梧而睡妖寧勝徳休占賈誼乘塵醉可全眞但舞王戎如意其間豁爾此外蕭然姜肱則惟眠一被江革則還畱夾氈望夫子之門墻仍過數仞顧先生之履襪不啻雙穿敢驚時而獨行聊収視而返聽豈可浪發志闗虛搖譚柄夜將半而誰客月每旦而誰評【去聲】淸言不屈孫劉詎減於中軍善講無窮支許輕於小令或抽易軸叩端演精防於簡易消淡泊於圖難澄如止水【則音】若長竿與【去音】牛心者赴敵持麈尾者登壇交衡而矛防初利頓挫而風霜正寒興公雅韻仲祖旁觀始信何才當指地於丞相方知習健抗彌天之道安彼濩落而無容且蕭條而髙寄兼耳目以咸外曷丘園之足賁幸春物之內榮列天姿而見遺陰者負而陽者勝孰謂兩儀瘠者緩而腴者先奚云一气眞宰難問洪鈞肯畱人間未適象表何求縱使陶煙霞而傲睨騎日月以嬉逰乘剛直上躡景捜縱橫兮四海飛揚十洲閱仙苑之瑯書安能解慍傾落公之金醴幾得銷憂不假大招寧馳別國悲故鄕之何在望平原之無極【陸鄕在平原乃逺祖所封之地】嘆鐘鼎之沈光向漁樵而騁力庚桑有道猶居防防之顏接輿佯狂亦取杶【音椿】櫨之食徐誇下捨陶愛吾廬上法於陵之畦圃旁分建業之村墟時牽殗�自把渠疏友乏恵施莫解連環之義醫無文摰誰知方寸之虛存其道而或通失其居而【闕】旅才將命兮分坎埳性與時兮甘齟齬閒防廣澤願學弋於蒲且【弋或作戈】終蹈滄溟更移家於薴嶼夫動以勞吾身靜以沐吾神苟能推於用捨自足究乎天人思任誕於窮檐何辭井臼不求容於側徑何患荊榛湛【音沈】冥者朴素之源毀譽者浮華之撒蓍名聚雪仍招死艸之譏琴號落霞亦被枯桐之誚【一作說】值聖則幽贊成功逢賢則雅音攸發同於徳者大亦宜然殷宗命相於巖下周武迎師於渭邊有山東北郭之風才能養素有左車右侯之計未足圗王嗟浩嘆而哀吟畏蘭雕而蕙歇淸罇方艶於瑤水寶瑟坐凝於華月歸田少接猶疑斥鷃追飛夜獵相逢可謂蕪菁搪突

笠澤藂書卷五

笠澤藂書跋

右笠澤藂書三卷唐甫裏先生之所論著也先生旣自號天隨子又自謂江湖散人其所著書有松陵集有吳興實錄而此編又謂之笠澤藂書者蓋以其藂脞細碎多補遺殘編然起甲迄丁篇什不滿百豈猶有待於後歟先生出處大致已見唐書隠逸傳至於樊開則爲文集序朱衮則又爲文集後序然皆不出於唐書列傳也嗚呼唐自懿僖以後不惟士气萎薾文章亦與時髙下先生當此時憤鬰窮愁非悼已也忼慷論列非求知也特以積之厚則發之宏身之窮則言之暢也顧其志旣不能自達於廟朝之崇深又不能自暴著於天下四海隠約在下而山林江海蛟鯨蛇虎吞噬肆毒士幾無所容其身而先生牛衣之所呻吟鸛垤之所嘆恨者豈爲流連光景陶寫性情之具哉特以先生之澤更大亂而猶存故𨿽一嚬一蹙不忘愛君憂國之誠傷今思古而作也自非其所造詣卓然有見於六籍之醇全則亦何以臻此也徳原距先生歿幾五百年門緒衰落旣同編甿然猶以世澤之所沾濡聞見之所開沃粗能自立於士君子之林私自惟念先生旣深明春秋宜有論說然當亂世學校廢經術熄故其書不傳今淸朝右文旣以書院祀先生於吳下而其遺書若松陵集皮陸倡和皆已行於世而藂書𨿽板刻於宋元符間然而蕪沒久矣今而刻之書院者將與好事者共之也夫先生之於經術學者旣不見夫春秋之所討索者矣然因藂書以推見先生之所學則其卓然有見於道而可以刻之學校者夫豈區區一隠淪之士而已哉至元仍紀元之五年嵗在庚辰七月一日十一世孫徳厚百拜謹題

