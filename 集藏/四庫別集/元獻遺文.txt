元獻遺文宋晏殊

提要元獻遺文

提要

《元獻遺文》一卷﹐宋晏殊撰。殊字同叔﹐臨川人﹐景徳初以神童召試﹐賜進士出身。慶曆中﹐拜集賢殿學士﹐同平章事。元獻其謚也。事迹具《宋史》本傳。《東都事略》稱有文集二百四十卷﹐《中興書目》作九十四卷﹐《文獻通考》載《臨川集》三十卷﹐《紫薇集》一卷。陳振孫云「其五世孫大正爲年譜一卷﹐言先元獻﹐嘗自差次起儒館至學士﹐爲臨川集三十卷。起樞廷至宰席爲二府﹐集二十五卷云云。今皆不傳。此本爲國朝康熙中慈溪胡亦堂所輯﹐僅文六篇﹐詩六首﹐餘皆詩餘。殊當北宋盛時﹐日與諸名士文酒唱和﹐其零章斷什往往散見諸書。如《復齋漫錄》《古今歲時雜詠》《侯鯖錄》《西淸詩話》所載諸詩。此本皆未收入﹐未爲完備。然殊在北宋號曰能文﹐𨿽二宋之作﹐亦資其點定。如《能攺齋漫錄》所記﹕白雪久殘梁復道﹐黃頭閒守漢樓船者﹐其推重可以想見。原集旣已無存﹐則此裒輯之編﹐僅存什一於千百者﹐亦不能不錄備一家矣。

元獻遺文

◆札子

○天聖上殿札子

朝廷者天下之本也。自古未有朝廷治﹐而天下不治者。亦未有朝廷不治﹐而能治天下者。故曰「正朝廷以正百官﹐正百官以正萬民﹐正萬民以正四方﹐此不易之序也。」太宗皇帝嘗以邊事問禦史中丞王化基﹐化基對以治天下猶植木﹐所患根本未固。固則枝榦不足憂。今朝廷治﹐則邊郡何患不安。化基之言﹐甚簡且要﹐眞知治本者也。且人君無職事﹐惟辧臣下之邪正﹐實人君之職也。然古今說者以辧邪正爲難﹐臣竊以爲不然。在人君用心何如耳。使人君之心﹐是非好惡每存乎私﹐則邪正之辧﹐實難。人君之心﹐是非好惡一循乎大公至正之道﹐則邪正之辧何難之有﹖唐明皇用姚崇宋璟﹐則天下治。方是時﹐是非好惡無私意故也。及用李林甫楊國忠﹐馴至大亂。此其心非不知林甫國忠之姦邪﹐特便其能徇已之私﹐爾書曰「有言逆於汝心﹐必求諸道。有言遜於爾志﹐必求諸非道。爲人君者﹐能不忘乎此﹐而邪正有不辧者﹐臣不信也。

◆狀

○進兩制三館牡丹歌詩狀

臣準傳宣札子﹐奉聖旨﹐令兩制三館賦後苑諸殿亭牡丹歌。詩者化合天人。祥開卉木。協風靈雨。散爲膏壤之滋﹐共蔕並柯﹐布在密靑之圃。畫品難形於卓異﹐瑞圖不盡於芳妍。乃詔儒臣各摛華藻﹐匪太平之特異﹐豈榮遇之及玆。昔者﹐虞舜膺期﹐有臯陶之賡載。周宣繼業﹐聞吉甫之誦章。蓋黙助於謨猷﹐不專工於辭翰。迨於漢室﹐尢好藝文﹐別館離宮多命從臣之制作。倡優鄭衛﹐已無前古之箴規。中葉以還﹐其風未冺﹐永平神雀之頌﹐孝明稱美者五人。貞元重九之篇﹐徳宗考第於三等﹐並垂編簡式著熈隆洪。惟聖運之會昌﹐可繼重華之輝﹐耀然於眾制﹐未復前修思諷諭者。隠其誠﹐而靡宣局。聲律者﹐艶其言﹐而罕實不足。以上裨睿覽﹐下達民情﹐效明良喜起之音﹐續雅頌淸微之範。姑用登髙而能賦﹐庶幾博弈之猶賢。𨿽葉旁求﹐豈任多愧。臣首當庸濫。實玷恩華﹐興悟以思靦惶無極。其兩制侍講學士﹑龍圖閣待制﹐自章得象已下十三人。三館祕閣自康孝基已下二十七人﹐歌詩共一百四十首﹐謹隨狀進以聞。

◆記

○庭莎記

餘淸思堂中﹐燕亭之間隙地﹐其縱十八步﹐其橫﹐南八步﹐北十步﹐以人迹之罕踐﹐有莎生焉﹐守護之卒皆疲癃者。芟薙之役﹐勞於後畦。蓋是艸﹐耐水旱﹐樂延蔓﹐𨿽披心隕葉﹐弗之絕也。予旣悅艸之蕃蕪﹐而又憫卒之勤瘁﹐思唐人賦詠間有種莎之說﹐且玆地宛在崇堞﹐車馬不至﹐弦匏不設﹐柔木嘉卉難於丰美﹐非艸也﹐無所宜焉。於是傍西墉﹐盡修徑布武之外﹐悉爲莎場。分命騶人﹐散取增殖。凡三日﹐乃備援之﹐以丹楯漑之﹐以甘井風光四泛﹐纎塵不驚。嗟夫﹐萬彚之多﹐萬情之廣大﹐含元气細入無間﹐罔不稟和﹐相適區別。顯仁措置﹐有規生成﹐有術失之﹐則斁獲之。則康玆一物也。從可知矣﹐乃今遂二性之域﹐去兩傷之患﹐偃藉吟諷無施﹐不諧。然而人所好尙世多同異﹐平津客館尋爲馬廏﹐東漢學捨間充園蔬﹐彼經濟所先﹐而污隆匪﹐一矧玆近玩庸。冀永年是用﹐刊辭於石﹐知所畱意﹐庶幾不剪也。

◆銘

○幾銘

小飯防饐﹐跬行虞跌﹐巾有角墊﹐衣存袵缺﹐惟忠與孝﹐則罔摧折。

◆書

○答贊善兄家書

十一哥贊善兄﹐十一縣君尊嫂座前﹐莊客至知大事﹐禮畢。日月迅速﹐哀痛無極﹐柰何柰何。志文本及寄﹐殊生日﹐衣服及孩兒你你等信物﹐柑子黃雀鮓等﹐領訖地逺不須煩神。況人事有何窮極﹖置得宅子﹐大抵亷白﹐守分爲官﹐須作一生計。且安泊親屬﹐不必待丰足。嘗見範應辰﹐率家人持十齋﹐自云一以勸其淡﹐素好善﹐次則減魚肉之價﹐聚爲生計。果置得一兩好莊﹐及第宅﹐免於茫然。此最良圖。況宦遊何窮期﹐兼官下不得營私﹐魏四工部爲戒也。然須內外各宜﹐儉約爲先﹐方可議此。殊家間僕吏等﹐直至今兩日內﹐破一頓豬肉﹐定其兩數﹐或回換買魚肉﹐亦只約豬肉錢。數此持久之術﹐是以常爲宗親﹐及相知交遊言之建節之說﹐皆虛傳也。今邊事尙未息﹐須當重委﹐建節必不優閒﹐處用此職況﹐須因干求經營﹐方受。殊一生不曽干求﹐況今𨿽位極人臣﹐何顏求覓﹐是以須待出於特命﹐且不能效人干請結托﹐勢𨿽恬靜﹐若非久特差﹐則逺近髙下﹐應當推避。必不可求請﹐凡虛傳者﹐但請勿信。古今賢哲﹐有識見知恥者﹐量力度徳憂﹐不能任不佞﹐當負媿畏重責﹐是以終無幸求。其更識髙者﹐非親耕不食﹐非親蠶不衣﹐孺子之類是也。蓋功利不能及﹐人而坐受竊其膏血﹐縱無禍﹐須媿赧也。殊來多介僻者﹐理在此﹐今因信略及之。

○答中丞兄家書

殊再拜。三哥廷評三嫂座前。領手書深喜﹐王事外萬福安寧。此中婆婆新婦等如常寄物。甚多倍煩神明﹐骨肉不必如。此四郎思晦﹐下面三孩兒貽矩宗願﹐知已取在彼﹐知令讀書否﹖假如性不髙﹐亦令讀書﹐學詩學禮﹐宜親老宿有徳之人﹐所冀向後﹐自了得一身﹐免辱門戶也。此最日夕急切事。二十七寜殿直二年﹐大段聽人言語﹐謹卓不曽出入﹐兼識好慈善﹐得力免勞。人心力亦應是。從有家累知惜身事﹐兄弟且免一件憂煎。因信上聞﹐希令諸子知之。若能稍學好事﹐免爲人所嗤笑﹐成立得身。父母一生放心﹐有望矣門前。不要令小後生輕薄﹐不著實者來往﹐或尋得一有年﹐年甲嚴謹門客﹐教訓諸子。甚好先少師﹐所以常孜孜於此。事重﹐念餘白饒鼎朴實﹐嫌其餘輕薄。殊日思量﹐方知是格言也。近日京師官中行公事﹐甚多﹐細視﹐多是人家子弟。輕事玩狎﹐非類致之者﹐是知小兒女尢宜親近有徳﹐逺輕薄之徒也。二娘子已商量﹐與應茂才異等秀才富弼爲親﹐極有行止文萟三郎﹐一面爲問覓新婦婚姻事﹐逼日日嬰心也。

◆五言古詩

○列子有力命王充有命祿極言必定之致覽之有感

大鈞播羣物﹐零茂歸自然﹐理定旣有初﹐不爲智力遷﹐禦寇導其流﹐仲任派其源﹐智愚信自我﹐通塞當由天。吾道誠一槪﹐彼途有百端﹐捲之入纎毫﹐舒之盈八埏﹐進退得其宜﹐誇榮非所先﹐朝聞可夕隕﹐吾奉先師言。

○和王校勘中夏東園

東園何所樂﹐所樂亦多事﹐野竹亂無行﹐幽花晚多思﹐閒看魚尾漪﹐暗辧蜂腰細﹐樹影密遮林。藤梢狂罥袂﹐潘蔬足登膳﹐陶秫徑取醉﹐幸獲我汝交﹐可忘今昔世﹐歡言捧瑤佩﹐願以疎麻繼。

◆七言律

○初秋宿直

絳河星斗夜闌干﹐禁署沈沈閉九闗﹐上帝冊書羣玉府﹐仙人宮闕巨鰲山。涼陰影度秋心薄﹐促漏聲來夜唱閒﹐隠幾吟多欲愁絕﹐嚴鐘淒斷樹烏還。

○安昌侯

蓮勺移家近七遷﹐魯儒章句世相傳﹐闗中沃壤通涇渭﹐堂上繁聲逐管弦﹐身服儒衣同蔡義﹐日將巵酒對彭宣﹐髙墳丈五陽陵外﹐千古朱雲气凜然。

○無題

油壁香車不再逢﹐峽云無迹任西東﹐梨花院落溶溶月﹐栁絮池塘淡淡風﹐幾日寂寥傷酒後﹐一畨蕭瑟禁煙中﹐魚書欲寄何由達﹐水逺山長處處同。

○憶臨川舊遊

仲子幽居杳藹間﹐回環十畆盡林巒﹐遊魚倒溯淸泉急﹐乳雉驚飛夕燒幹﹐系馬短亭乘艸茁﹐攜壺芳榭值梅酸﹐浮生莫道今如昨﹐曷月朋簪急此歡。

◆詩餘

○浣溪沙

閬苑瑤臺風露秋﹐整鬟凝思捧觥籌﹐欲歸臨別彊遲畱。月落漫成孤枕夢﹐酒闌空得兩眉愁﹐此時情緒悔風流。

○又

三月和風滿上林﹐牡丹妖艶值千金﹐惱人天气又春陰。爲我轉回紅粉面﹐向誰分付紫檀心﹐有情須殢酒杯深。

○又

靑杏園林煮酒香﹐佳人初著薄羅裳﹐栁絲無力燕飛忙。乍雨乍晴花自落﹐閒愁閒悶日偏長﹐爲誰消痩減容光。

○又

一曲新詞酒一杯﹐去年天气舊亭臺﹐夕陽西下幾時回。無可柰何花落去﹐似曽相識燕歸來﹐小園香徑獨徘徊。

○又

宿酒才醒厭玉巵﹐水沈香冷懶燻衣﹐早梅先綻日邊枝。寒雪寂寥初散日﹐春風悠揚欲來時﹐小屏閒放畫簾垂。

○又

已是年光有限身﹐等閒離別更銷魂﹐酒筵歌席莫辭頻。滿目山河空念逺﹐落花風雨更傷春﹐不如憐取眼前人。

○更漏子

寒雁髙﹐濃露滿﹐秋入銀河淸淺。逢佳客﹐且開眉﹐盛年能幾時﹖寶箏調﹐羅袖軟﹐拍碎畫堂檀板﹐須盡醉﹐莫推辭﹐人生足別離。

○鵲踏枝

檻菊愁煙蘭泣露﹐羅幙輕寒﹐燕子雙飛去。明月不諳離別﹐苦斜光﹐到曉穿朱戶。昨夜西風雕碧樹﹐獨上髙樓﹐望盡天涯路。欲寄彩鸞無尺素﹐山長水闊知何處。

○鳳銜杯

畱花不住怨花飛﹐向南園﹐情緒依依。可惜倒紅斜﹐白一枝枝經宿雨﹐又離披。憑朱檻﹐把金巵﹐對芳叢﹐惆悵多時。何況舊歡新恨﹐阻心期﹐滿眼是相思。

○淸平樂

春花秋艸﹐只是催人老。總把千山眉黛掃﹐未抵別愁多少。勸君綠酒金杯﹐莫嫌絲管聲催。兔走烏飛不住﹐人生幾度樓臺。

○又

秋光向晚﹐小閣初開燕。林葉殷紅猶未徧﹐雨後靑苔滿院。蕭娘勸我金巵﹐殷懃更唱新詞。暮去朝來老盡﹐人生不飲何爲。

○又

春來秋去﹐往事知何處。燕子歸飛蘭泣露﹐光景千畱不住。酒闌人散忡忡﹐閒階獨倚梧桐。記得去年今日﹐依前黃葉西風。

○紅窓聽

記得香閨臨別語﹐彼此有萬重心訴﹐澹雲輕靄知多少﹐隔桃源無處。夢覺相思天欲曙﹐依前是銀屏畫燭﹐宵長歲暮﹐此時何寄﹐托鴛鴦飛去。

○撼庭秋

別來音信千里恨﹐此情難寄碧紗。秋月梧桐夜雨﹐夢回無寐。樓髙目斷﹐天邊云黯。只堪憔悴念蘭堂﹐紅燭心長。焰短向人垂淚。

○少年遊

芙蓉花發去年枝﹐雙燕欲歸飛蘭堂。風軟金鑪香暖﹐新曲動簾帷。家人拜上千秋壽﹐深意滿瓊巵﹐綠鬢朱顏﹐道家妝束。長似少年時。

○木蘭花

東風昨夜回梁苑﹐日腳依稀添一綫。旋開楊桞綠蛾眉﹐暗折海棠紅粉面。無情一去雲中雁﹐有意歸來梁上燕﹐有情無意且休論﹐莫向酒杯容易散。

○又

池塘水綠風微暖﹐記得玉眞初見面。重頭歌韻響琤琮﹐入破舞腰紅亂旋。玉鉤闌下香階畔﹐醉後不知斜日晚﹐當時共我賞花人﹐點檢如今無一半。

○又

朱簾半下香銷印﹐二月東風催栁信。琵琶旁畔且尋思﹐鸚鵡前頭休借問。驚鴻去後生離恨﹐紅日長時添酒困﹐未知心在阿誰邊﹐滿眼淚珠流不盡。

○殢人嬌

二月春風正是﹐桃花滿路。那堪更別離情緒﹐羅巾掩淚﹐任粉痕沾污。爭柰何﹐千畱萬畱不住。玉酒頻傾﹐翠眉愁聚﹐空腸斷寶箏弦柱。人間後會﹐又不知何處﹐魂夢裏也﹐須時時飛去。

○踏莎行

細艸愁煙﹐幽花怯露﹐憑欄總是銷魂處。日髙深院靜無人﹐時時海燕雙飛去。帶緩羅衣﹐香殘蕙炷﹐天長不禁思迢遞﹐垂楊只解惹春風﹐何曽系得行人住。

○又

祖席離歌﹐長亭別宴﹐香塵已隔猶回面﹐居人匹馬映林嘶﹐行人去棹依波轉。畫閣魂銷﹐髙樓目斷﹐斜陽只送平波逺﹐無窮無盡是離愁﹐天涯地角尋思徧。

○又

碧海無波﹐瑤臺有路﹐思量便合雙飛去﹐當時輕別意中人﹐山長水逺知何處。綺席凝塵﹐香閨掩霧﹐紅箋小字憑誰附﹐髙樓目盡欲黃昏﹐梧桐葉上蕭蕭雨。

○又

小徑紅稀﹐芳郊緑徧﹐髙臺樹色陰陰見﹐春風不解禁楊花﹐蒙蒙亂撲行人面。翠葉藏鶯﹐朱簾隔燕﹐鑪香靜逐遊絲轉﹐一場愁夢酒醒時﹐斜陽卻照深深院。

○漁家傲

宿蕊攢攢金粉鬧﹐靑房暗結蜂兒小。斂卻似啼開似笑﹐天與貌﹐人間不是鉛華少。華軟香淸無限好﹐風頭日腳漧催老﹐待得玉京仙子到﹐憑向道﹐紅顏只合長年少。

○又

越女采蓮江北岸﹐輕橈短棹隨風便﹐人貌與花相鬥間﹐流水慢﹐時時照影看妝面。蓮葉層層張綠傘﹐蓮房个个垂金盞﹐一把藕絲牽不斷﹐紅日晚﹐回頭欲去心撩亂。

○玉樓春

綠楊芳艸長亭路﹐年少拋人容易去。樓頭殘夢五更鐘﹐花底離情三月雨。無情不似多情苦﹐一寸還成千萬縷﹐天涯地角有窮時﹐只有相思無盡處。

○阮郎歸

南園春半踏靑時﹐風和聞馬嘶﹐靑梅如豆﹐栁如眉﹐日長蝴蝶飛。花露重艸煙低﹐人家簾幙垂﹐秋千慵﹐困解羅衣﹐畫梁雙燕歸。

○蝶戀花

簾幙風輕雙語燕﹐午醉醒來栁絮飛﹐撩亂心事。一春猶未見﹐餘花落盡靑苔院。百尺朱樓閒倚徧﹐薄雨濃雲抵死遮﹐人面消息﹐未知歸早晚﹐斜陽只送平波逺

○又

六曲欄幹偎碧樹﹐楊栁風輕﹐展盡黃金縷﹐誰抱鈿箏移玉柱﹐穿簾海燕雙飛去。滿眼遊絲兼落絮﹐紅杏開時﹐一霎淸明。雨濃睡覺﹐來人不語﹐驚殘好夢無尋處。

○臨江仙

鬥艸階前初見﹐穿鍼樓上曽逢﹐羅裙香露玉釵風﹐靚妝眉沁綠﹐羞態粉生紅。流水便隨春逺行﹐云終與誰同﹐酒醒長恨錦屏空﹐相尋夢裏路﹐飛雨落花中。

○又

淺淺餘寒春半﹐雪消蕙艸初長。煙迷栁岸舊池塘﹐風吹梅蕊鬧﹐雨細杏花香。月墮窓前有意從﹐前虛夢髙唐﹐覺來何處放思量﹐如今不是夢﹐眞个到伊行。

○蝶戀花

捲絮風頭寒欲盡﹐墜粉飄紅﹐日日香成陣﹐新酒又添宿酒困﹐今春不減前春恨。蝶去鶯飛無處問﹐隔水髙樓﹐望斷雙魚信﹐惱亂層波橫一寸﹐斜陽只與黃昏近。

○又

醉到西樓醒不記﹐春夢秋云﹐聚散眞容易﹐斜月半窓還少睡﹐畫屏閒展吳山翠。衣上酒痕詩裏字﹐點點行行﹐總是淒涼意﹐紅燭自憐無好計﹐夜寒空替人垂淚。

○又

欲減羅衣寒未去﹐不捲珠簾﹐人在深深處﹐紅杏枝頭花幾許﹐啼紅正恨淸明雨。盡日沈香煙一縷﹐宿酒醒遲﹐惱破春情緒﹐寄信還因歸燕﹐誤小屏風上西江路。

○鷓鴣天

彩袖殷勤捧玉鍾﹐當年■﹝扌棄﹞卻醉顏紅﹐舞低楊栁樓頭月﹐歌罷桃花扇底風。從別後憶相逢﹐幾回魂﹐夢與君同﹐今宵剰把銀釭照﹐猶恐相逢是夢中。

○又

斗鴨池南夜不歸﹐酒闌紈扇有新詩﹐云隨碧玉歌聲轉﹐雪繞紅裙舞袖回。今感舊欲沾衣﹐可憐人﹐似水東西﹐回頭滿眼淒涼事﹐秋月春風豈得知。

○又

陌上蒙蒙殘絮飛﹐杜鵑花裏杜鵑啼﹐年年底事不歸去﹐怨日愁煙長爲誰。梅雨細曉風微﹐倚樓人﹐聽欲沾衣﹐故園三度羣花謝﹐何事天涯猶未歸。

○生查子

金鞭美少年﹐去躍靑驄馬﹐牽系玉樓人﹐繡被春寒夜。消息未歸來﹐寒食梨花謝﹐無處說相思﹐背面秋千下。

○南鄕子

綠水帶春﹐潮水上朱欄﹐小度橋橋上﹐女兒雙笑靨妖嬈﹐倚著欄桿弄栁條。月夜與花﹐朝減字偸聲﹐按玉簫栁外﹐行人回首處飄蕭﹐若比銀河路更遙。

○淸平樂

畱人不住﹐醉解蘭舟去﹐一棹碧濤春水路﹐過盡曉鶯啼處。渡頭楊栁靑靑﹐枝枝葉葉離情﹐此後錦書休寄﹐畫樓雲雨無憑。

○又

西池煙罩﹐何處尋芳艸﹐滿路落花紅﹐不掃春色﹐漸隨人老。逺山眉黛嬌﹐長淸歌細逐﹐霞觴正好﹐十洲殘夢水﹐心宮殿斜陽。

○又

暫來還去﹐輕似風中絮﹐縱得相逢﹐畱不住﹐何況相逢無處。去時約略黃昏﹐月華卻到朱門﹐別後幾畨明月﹐素娥應是消魂。

○木蘭花

秋千院落重簾暮﹐寂寞春閒扃繡戶。墻頭紅杏雨餘花﹐門外緑楊風後絮。朝云信斷知何處﹐應作襄王春夢去。紫驑認得舊遊蹤﹐嘶過畫橋東畔路。

○菩薩蠻

哀箏一弄湘江曲﹐聲聲寫盡湘波緑。纎指十三弦﹐細將幽恨傳。當筵秋水漫玉柱﹐斜飛雁。彈到斷腸時﹐春山眉黛低。

○玉樓春

一尊相遇春風裏﹐詩好似。君能有幾吳姬﹐十五語如弦﹐能唱當時樓下水。良辰易去如彈指﹐金盞十分須盡意﹐明朝三丈日髙時﹐共■﹝扌棄﹞扶頭醉不起。

○阮郎歸

殘香剰粉似當初﹐人情恨不如。一春猶有數行書﹐秋來書更疎。衾下冷枕中孤﹐愁腸待酒舒。夢魂縱有也成虛﹐那堪和夢無。

○虞美人

飛花自有牽情處﹐不向枝邊舞﹐隨風飄蕩已堪愁﹐更伴東流﹐流水過秦樓。樓中翠黛含春怨﹐閒倚闌干見﹐逺彈雙淚惜香紅﹐暗恨玉顏﹐光景與花同。

○又

曲闌干外天如水﹐昨夜還曽倚。初將明月比佳期﹐長向月圓﹐時候望人歸。羅衣著破前香在﹐舊意誰教攺﹐一春離恨懶調弦﹐猶有兩行﹐閒淚寶箏前。

○踏莎行

雪盡寒輕月斜煙﹐重淸歡猶記前時﹐共迎風。朱戶背燈開﹐拂簾花影侵簾動。繡枕雙鴛香苞翠﹐鳳從來往事﹐都如夢。傷心最是醉歸時﹐眼前少个人人送。

○禦街行

霜風漸緊寒侵被﹐聽孤雁聲嘹唳﹐一聲聲送一聲﹐悲雲淡碧天如水﹐披衣告雁兒﹐略住聽我些兒事。塔兒南畔城兒裏﹐第三个橋兒外﹐瀕河西岸小紅樓﹐門外梧桐雕砌﹐請教且與低聲飛過﹐那里有人人無寐。

○六麼令

日髙春睡﹐喚起懶裝束﹐年年落花時候﹐慣得嬌嗔足﹐學唱宮梅便好﹐更暖銀笙逐﹐黛蛾低緑﹐堪教人恨﹐卻似江南舊時曲。常記東樓夜雪﹐翠幙遮紅燭﹐還是芳酒杯中﹐一醉光陰促﹐可惜陽臺夢杳﹐無計憐香玉﹐此歡難續﹐乞求歌罷﹐借取歸云畫堂宿。

