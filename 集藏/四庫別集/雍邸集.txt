

《雍邸集》

卷之二十一﹟詩﹟雍邸集一

春園讀書山池晚步詠自鳴鐘春日泛舟夜坐春暮登樓月夜對落花有感月下獨酌春院小飲雨霽暮春立夏暢春園芍藥花開作花間小飲曉晴宮中直宿作夏日讀書早行江邊書屋晚登海河樓題友人園賜觀金蓮花友人書屋雨窗熱河園中避暑夏日泛舟園中卽景晚泛月下閒步觀雨前廊書齋秋暝恭侍乾淸宮中元侍從山翁漁翁運河舟中二首登望海樓自鳴鐘詠玉泉山竹秋夜晚晴聽蟬題劉松年畫臨流扈蹕途中觀獲塞外中秋大獵塞外秋興二首題範蠡載歸圖答友瀛臺泛舟二首卽事初夏至玉泉山書齋坐雨午日

卷之二十二﹟詩﹟雍邸集二

便殿恭侍狼居胥山大閱功成回鑾恭頌二首扈蹕山行塞外觀稼觀漁冬日聖駕自塞外回鑾謁陵恭紀陪京侍從興京謁陵二首登望海樓皇父勘河省方不獲奉侍瞻戀慚悚交廹於懷敬成一律聖駕南巡自春䢐夏瞻依心切恭賦斯篇皇父親祀北郊甘霖大霈恭紀雨後卽事立秋日怡情亭孟秋扈蹕觀稼恭紀賦得一輪寒月照書廚冬日早朝雪夜卽事元夕詠黃河燈早春舟次晚泊順風放舟天津舟中對月水圍春日潞河自暢春園入城途次口占春日隨駕舟次園居春郊閱永定河應制巡子牙河建壩應制恭睹聖心勤勞頌揚不盡又成長句秋日作書荷花對月秋雨駕幸新園宮中秋日應制皇父頒賜禦制詩扇恭紀禁苑秋霽應制﹝有序﹞

卷之二十三﹟詩﹟雍邸集三

登望海樓二首瞻仰盛京宮闕念祖宗創業艱難恭賦二十韻曉度杏山望醫巫閭山渡句驪河謁福陵恭頌謁昭陵恭頌避暑口外口外山村田家卽事二首中秋從獵塞外金蓮花塞上晚眺雨後扈駕幸檀柘寺恭紀看竹口占禦賜櫻桃恭賦扈駕觀麥曠然塵慮淸四時詠應制癸未歲隨駕南巡渡揚子江恭紀癸未中秋對月時以疾假不獲扈從出塞感賦皓月鑑丹宮小園燕集徳州曉渡望岱過蒙陰扈蹕閱河渡揚子江金山夜泊遇雨登焦山上方口占雨中泊舟楓橋遙對虎阜扈駕幸西湖

卷之二十四﹟詩﹟雍邸集四

五倫圖歌山气日夕佳百籟坐自吟秋日隨駕郊外駐蹕遇雨禦題松鶴圖恭紀二首趵突泉應制﹝限七陽﹞韻珍珠泉應制﹝限八庚韻﹞萬壽頌三章溪水碧於艸山居自怡今月曾經照古人幽居七夕卽事一日閒就正齋九日賞菊寒夜有懷山居偶成途次暑雨山頂船樓中元登獅子嶺感懷妙髙堂早起寄都中諸弟熱河閒詠七首恭謁五臺過龍泉關偶題將至五臺山月下作仲秋有懷秋夜直院

卷之二十五﹟詩﹟雍邸集五

長至日梅花二首﹝步林和靖韻﹞松竹梅元旦春日閒行園居二首風花雪月池邊花前淸涼紀遊一十四首﹝入山﹑東臺﹑南臺﹑西臺﹑北臺﹑中臺﹑眞容院﹑淸涼石二首﹑過淸涼山諸寺﹑出山途中口占二首﹑射虎川臺麓寺﹑再度龍泉關﹞熱河道中湖亭觀荷河燈田家四時詞四首亭上閏中秋大覺寺月夜泛舟秋夕九日黑龍潭擬漁樵耕牧四首四花詞﹝桃花﹑荷花﹑桂花﹑梅花﹞元夕過僧寺初春郊行﹝桐桐注﹕文淵閣四庫目錄爲春初郊行﹐正文爲初春郊行﹐摛藻堂四庫全書薈要目錄正文均爲初春郊行﹐所以徑取初春郊行﹞臨軒寓目三春景物滋睡起柳絮春深閒居詠牡丹新綠寓目詠橊花午日池上待月雨後園亭卽景

卷之二十六﹟詩﹟雍邸集六

荷花夏日樓前七夕再過大覺寺喜晴秋夕泛舟中秋園景十二詠﹝深柳讀書堂﹑竹子院﹑梧桐院﹑葡萄院﹑桃花塢﹑耕織軒﹑菜圃﹑牡丹臺﹑金魚池﹑壺中天﹑澗閣﹑蓮花池﹞扈從水圍觀獵秋狝扈駕侍駕景山觀殺虎湯泉上元淸明春日初夏扈蹕熱河獅子園夏日山亭畫欄美人把鏡圖四首美人展書圖二首墨竹十二首題畫扇贈羽士二首皇父禦極之六十年歲次辛丑元日羣臣上壽恭頌碧霞祠題寶幡步虛詞二首書扇與僧秋興四首柳月梅月松月竹月梧月山月池月樓月船月宴月寒夜冬日潞河視倉

卷之二十七﹟詩﹟雍邸集七

耕圖二十三首﹝浸種﹑耕﹑耙耨﹑耖﹑碌碡﹑布秧﹑初秧﹑淤蔭﹑拔秧﹑插秧﹑一耘﹑二耘﹑三耘﹑漑灌﹑收刈﹑登場﹑持穗﹑舂碓﹑籭﹑簸揚﹑礱﹑入倉﹑祭神﹞織圖二十三首﹝浴蠶﹑二眠﹑三眠﹑大起﹑捉績﹑分箔﹑采桑﹑上簇﹑炙箔﹑下簇﹑擇繭﹑窖繭﹑練絲﹑蠶蛾﹑祀神﹑緯﹑織﹑絡絲﹑經﹑染色﹑攀花﹑剪帛﹑裁衣﹞羣仙冊一十八首﹝譚元﹑桃熟﹑賞荷﹑鼓瑟﹑鹿輦﹑迎福﹑跨角獸﹑戲獅﹑泛海﹑采苓﹑燒丹﹑巨桃﹑步雪﹑檜下會眞﹑撫鹿﹑雙鸞﹑放鶴﹑授法﹞

《雍邸詩集》序﹝《世宗憲皇帝禦制文集》卷之六﹟序﹞

朕昔在雍邸﹐自幸爲天下第一閒人。然所謂閒人者﹐非若箕潁遺世﹐竹木斯志之類也。朕生當國家鼎盛之時﹐三逆蕩平﹐四方寧謐。仰蒙皇考鐘愛﹐承歡膝下﹐位列親藩﹐寢門定省之餘﹐無他事事﹐境之所處閒也。兼之賦性不樂浮華﹐旣無庸皇皇於富貴﹐更不煩戚戚於貧賤﹐只期消融機巧﹐遂覺隨處樂天﹐情之所寄又閒矣。𨿽然﹐究其所以優遊恬適﹐得四十年爲一閒人者﹐莫非我皇考教育深恩﹐有以成就之也。

朕素不嫻聲律﹐每於隨從賽北﹐扈蹕江南﹐偶遇皇考命題屬賦﹐勉彊應制﹐一博天顏歡笑﹐初不計字句工拙。至於宴賞登臨﹐觸物寓感﹐有會而作﹐因詩記事﹐借以陶寫性情而已﹐豈曰與文人墨客較論短長耶﹖歲月積久﹐裒焉成集。

迨至寅冬﹐恭承皇考托付之重﹐臨禦寰宇﹐封章重疊﹐機務殷繁﹐旰食宵衣﹐猶虞叢脞﹐夙夜興寐﹐莫敢求安。向之優遊恬適﹐今則易而爲朝惕厲憂勤﹐花朝月夕之吟﹐皆成祁寒雨暑之思矣。

檢閱舊作﹐曷勝惘然。緬想囊日之閒境閒情﹐奚啻邈若河漢也哉﹗爰序於雍邸集首﹐以示朕意云。

詩

欽定四庫全書﹟世宗憲皇帝禦制文集卷二十一﹟詩﹟雍邸集

春園讀書

一片芳菲上苑東﹐晝長人坐落花風。蒙茸細艸侵階綠﹐濃艷夭桃映閣紅。

春惹遊蜂窺幾席﹐濃燻舞蝶傍簾櫳。韶光脈脈春如海﹐諷詠蕓編興不窮。

山池晚步

夕陽斜映綠波淸﹐閒傍長橋步屧行。山靜鹿過銜瑞艸﹐溪平魚泳趁飛英。

濛濛嵐气侵衣潤﹐款款香風撲面輕。徒倚景光天欲暮﹐淩虛樓閣帶霞明。

詠自鳴鐘

巧制符天律﹐陰陽一彈包。弦輪旋密運﹐鍼表恰相交。

晷刻毫無爽﹐晨昏定不淆。應時淸響報﹐疑是有人敲。

春日泛舟

蘭舟宛轉浪紋平﹐一棹容與蕩晴晚。上苑春深芳艸綠﹐西山落照遠峯明。

長空鴉返千林暝﹐絕塞鴻歸萬里情。縹緲中流憑覽勝﹐始知仙境有蓬瀛。

夜坐

獨坐幽園裏﹐窗開竹影斜。稀聞更轉漏﹐但聽野鳴蛙。

活活泉流玉﹐溶溶月照沙。悠然怡靜境﹐把卷待烹茶。

春暮登樓

坐惜芳華晚﹐登樓獨舉觴。眼看春色暮﹐行踏落花香。

藻密魚堪隱﹐林深鳥易藏。憑欄無限思﹐新月逗淸光。

月夜對落花有感

落花滿徑月朦朧﹐夜靜閒吟料峭風。煙外鐘聲來院落﹐天邊桂影入簾櫳。

萋萋芳艸春將去﹐冉冉韶光酒莫空。新綠成陰紅紫減﹐淸和天气正沖融。

月下獨酌

春月娟娟映水淸﹐一斟一酌聽泉聲。微風暗拂花枝動﹐幾點殘紅撲酒罌。

春院小飲

春深紅紫映樓臺﹐檻外風香花盡開。東海玉盤看乍湧﹐恰逢童子抱尊來。

雨霽

節屆淸和春未賒﹐看山不厭半雲遮。微風扇暖蒸新雨﹐爲我催開後院花。

暮春

春暮饒佳景﹐閒行踏碧苔。落花浮水面﹐戲蝶舞墻隈。

春拂蘭叢暖﹐陰移竹影回。流光將入夏﹐更有牡丹開。

立夏

燻風吹水綠於苔﹐羲馭徐催朱夏來。堤畔龍鱗皴古柏﹐庭前兔目綻新槐。

暢春園芍藥花開作

首夏淸和殿閣開﹐園中景物足徘徊。翩翾紫燕銜泥去﹐睍睕黃鶯過水來。

槐影初圓當永晝﹐桐陰漸引上層臺。更憐芍藥臨風好﹐香襲書幃錦作堆。

花間小飲

長夏初臨芍藥開﹐燻風拂席送香來。仙姿綽約翻紅袖﹐月影婆娑照綠杯。

曉晴

曉起浮窗日色明﹐苔痕滋碧露光瑩。繞階幾樹看花發﹐對岸一聲聽鳥鳴。

波剌遊魚翻浪急﹐低徊舞蝶傍簾輕。春云漠漠寒偏峭﹐默乞天公十日晴。

宮中直宿作

寶殿燭輝煌﹐承恩宿未央。禦鑪香不燼﹐宮漏滴初長。

階砌移花影﹐罘罳透月光。太平無一事﹐常願奉君王。

夏日讀書

夏日書齋靜﹐荷風拂檻來。芬芳盈幾席﹐翠帙帶香開。

早行

早行晴野樹如煙﹐日出東山映繡韉。寂寂荒村臨水際﹐翩翩飛鳥向云邊。

空濛朝露侵衣潤﹐艷冶閒花入目妍。扈從鑾輿承色笑﹐欣隨豹尾快揚鞭。

江邊書屋

湍響聽瀧瀧﹐簾開對大江。園幽人迹少﹐把卷倚南窗。

晚登海河樓

晚景登樓望﹐波涵夕照明。觀瀾淸俗慮﹐倚檻動詩情。

孤鶩衝霞去﹐扁舟向海行。悠然塵境遠﹐惟聽棹歌聲。

題友人園

峁堂气象幽﹐墻角繞淸流。雨霽西山近﹐風來北牖秋。

疏檐看皓月﹐輕舫逐浮鷗。卽景陳杯斝﹐心期好自由。

賜觀金蓮花

異種遙從塞外傳﹐香臺曾爲捧金仙。檀心吐艷燻風裏﹐鈿朵含芳積翠邊。

月殿桂飄難比瑞﹐秋籬菊綻不同妍。移來禦砌增佳玩﹐千葉休誇太液蓮。

友人書屋

羨君瀟灑致如仙﹐心遠何妨地更偏。雨洗嵐光靑入牖﹐風搖竹影綠當筵。

雨窗

茅檐飛細雨﹐爽气乍侵人。移榻臨窗坐﹐詩懷自覺新。

熱河園中避暑

別業遙連上苑邊﹐承恩避暑興怡然。蘭舟曉泛淸波裏﹐荷蓋擎珠顆顆圓。

夏日泛舟

殿閣風生波面涼﹐溯洄徐泛芰荷香。柳陰深處停橈看﹐無數纖鯈戲碧塘。

園中卽景

林亭幽靜晚風涼﹐水气侵衣荇藻香。好景片時期莫負﹐開窗披捲意徜徉。

晚泛

畫橈閒泛暮霞明﹐風細波微暑气輕。更轉碧山尋勝迹﹐恰逢雙鶴似相迎。

月下閒步

閒行曲岸邊﹐西嶺暮蒼然。艸蔓迷幽徑﹐橋危咽細泉。

溪風吹緩帶﹐夜色逼吟肩。徙倚看林杪﹐雲間月影遷。

觀雨

密雨如膏灑碧絲﹐稻花漠漠繞長陂。虛齋睡起推窗看﹐私喜甘霖正及時。

前廊

曲廊斜轉接修篁﹐坐倚層巖意興長。細艸敷榮侵塌綠﹐野花爭艷襲衣香。

碧梧枝上聽蟬躁﹐翠柳堤邊看鶴翔。此際閒身無一事﹐怡然嘯詠自徜徉。

書齋秋暝

幽齋新雨後﹐爽气泛池荷。碧落疏星淡﹐晴窗皓月多。

隔花聞漏滴﹐倚枕和漁歌。更愛流螢好﹐悠揚拂檻過。

恭侍奉乾淸宮

殿閣參差際碧天﹐玉階秋艸靜芊綿。雲開北闕祥光滿﹐雨過西山霽色鮮。

寶座金鑪香藹藹﹐彤墀仙掌露涓涓。承歡頻荷溫顏接﹐凜惕趨蹌繡扆前。

中元侍從

中元令節慶皇州﹐雲散晴空暑期收。薄海兆民歌大有﹐鈞天廣樂奉宸遊。

瑤星合彩蘭盆映﹐銀蕊分光蓮浦浮。燈光交輝看似晝﹐聖情怡豫太平秋。

山翁

山翁避暑在山中﹐竹簌松濤面面風。三樂啟期何所事﹐朝陽睡到夕陽紅。

漁翁

漁翁獨釣曲江灣﹐春雨秋風總是閒。滿眼兒孫長繞膝﹐賣魚沽酒醉蒼顏。

運河舟中二首

扈蹕乘文舸﹐沿流閱運河。曉窗飄白絮﹐夜岸沐金波。

酒幔籬邊揚﹐漁舟葦畔歌。長途看美景﹐偏覺此中多。

其二

解纜放中流﹐晨光漾桂舟。遠村煙淡淡﹐野老意悠悠。

拋粒遊魚聚﹐依萍乳鴨浮。水天同一色﹐疑是泛瀛洲。

登望海樓

觀海登樓日未斜﹐晴空萬里浮雲霞。才經一陣風過檻﹐倏起千堆雪卷花。

貝闕鰲峯如可接﹐鵬津鮫室豈終遐。詭詞未許張融賦﹐到此方知語不誇。

自鳴鐘

八萬里疏域﹐恩威悉感通。珍奇爭貢獻﹐鐘錶極精工。

應律符天建﹐聞聲得日中。蓮花空制漏﹐奚必老僧功。

詠玉泉山竹

禦園修竹傳名久﹐嫩筱抽梢早出墻。雨滌微塵新浥翠﹐風穿密葉澹聞香。

低侵幽澗波添綠﹐靜冪虛窗影送涼。更羨堅貞能耐雪﹐長竿節節挺琳瑯。

秋夜

新秋秋月照虛檐﹐寂歷山扉夜不關。默坐焚香遺萬慮﹐瀟瀟梧竹水潺湲。

晚晴

雨餘林隙漏斜曛﹐石砌幽花似茜裙。爽气漸來殘暑退﹐移牀巖畔看秋云。

聽禪

幽齋人迹少﹐禪翼響疏林。大火方流序﹐微涼早托音。

乍聽分遠近﹐欲覓隱髙深。旦夕軒亭外﹐淸機伴我吟。

題劉松年畫

瀟灑松年畫﹐丰神迥不羣。松杉相間秀﹐風水自成文。

柔櫓輕隨浪﹐蒼山半入云。超然三島境﹐何處得塵氛﹖

臨流

脈脈淸渠繞捨流﹐移牀就柳坐溪頭。鏡涵霽影浮斜日﹐波映寒光報早秋。

村畔砧聲聽漸暝﹐林端蟬翼噪逾幽。此中偃息容疏懶﹐底用乘槎海上游。

扈蹕途中觀獲

秋爽獵邊城﹐天髙气象淸。登場占物候﹐觀獲暢皇情。

巖谷縈車騎﹐雲霞拂旆旌。豫遊叨扈從﹐薄劣愧恩榮。

塞外中秋

駐蹕邊庭夜﹐中秋一鏡圓。遙從滄海畔﹐飛落碧峯顚。

溢彩浮堯斝﹐流輝拂舜宴。坐深光愈迥﹐景物倍淸妍。

大獵

五校雕工勁﹐三秋野獸肥。乘時講武事﹐大狝振兵威。

狡兔寧藏迹﹐封熊悉入圍。獵歸數軍實﹐落日照龍旗。

塞外秋興二首

路出關山外﹐秋空日漸髙。淸霜凝曉旆﹐寒色透徵袍。

風勁飛鷹捷﹐川長獵騎豪。皇威揚四遠﹐邊徼戢弓刀。

其二

駐蹕依林麓﹐風多野水鳴。旌旗飄暮靄﹐鐃吹咽邊聲。

雞塞霜逾白﹐龍沙風更淸。卻看行殿外﹐諸部盡歡迎。

題範蠡載歸圖

獨有艱危時﹐方見子臣職。吳越爭雌雄﹐彼此各努力。

夫差好拒諫﹐只爲紅顏惑。所以範大夫﹐畱之恐傾國。

功成載歸湖﹐斯意無人識。朗然照靑史﹐去往皆可式。

答友

筆健如錐世共稱﹐開緘但覺霧云興。深藏未許懸齋壁﹐直恐龍蛇帶雨騰。

瀛臺泛舟二首

春深遊上苑﹐鼓枻蕩中流。波湧方壺島﹐林開翡翠樓。

落花飄兩岸﹐垂柳拂扁舟。此日歡無極﹐君恩被特優。

其二

暮轉西池棹﹐風微錦波平。蜻蜓閒自得﹐鸂鶒遞和鳴。

舉网雙鱗獲﹐停杯四韻成。仙山何處訪﹖此卽是蓬瀛。

卽事

當晝垂帷靜﹐晴和景物佳。鋪箋摹古帖﹐披捲暢幽懷。

檻外花香度﹐簾前燕語諧。日長眞似歲﹐綠竹伴虛齋。

初夏至玉泉山

綠野燻風至﹐夜來春已過。撲衣飄落絮﹐貼水出新荷。

浪暖魚吹沫﹐泥香燕作窠。林泉聊命酒﹐披拂愛煙蘿。

書齋坐雨

長夏書齋靜﹐云低拂講帷。竹風掃翠石﹐荷雨滴淸池。

逸興開新釀﹐閒情檢舊詩。晚涼生幾席﹐團扇不須披。

午日

天中節屆日逾賒﹐解慍燻風透薄紗。處處相酬三角黍﹐家家笑饋五時花。

薄觴引滿巡筵轉﹐桂楫如飛競渡嘩。四海纖邪消影迹﹐佩符何用繪丹砂。

欽定四庫全書﹟世宗憲皇帝禦制文集卷二十二﹟詩﹟雍邸集

便殿恭侍

承歡便殿接天香﹐披拂燻風愛日長。時雨連朝滋稻壠﹐晴霞一片映湖光。

凜遵聖訓聞詩禮﹐勉竭愚忱效頌揚。浩蕩恩波淪億兆﹐衢歌喜聽祝無疆。

狼居胥山大閱

帝爲生民計﹐狼胥閱大兵。窮荒金鼓震﹐朔漠旆旌明。

令出山川動﹐威揚神鬼驚。技嫻百戰勇﹐恩重一身輕。

預卜妖氛散﹐懸知海宇淸。彼狂擒子獻﹐蠢爾倒戈迎。

遁去渾無路﹐爭歸盡布誠。鷹摶驅鳥伏﹐螳臂駭車行。

不憚疏方遠﹐惟期邊塞平。濡毫歌懋烈﹐吉日愧難賡。

功成回鑾恭頌二首

指顧靖邊烽﹐懷生盡服從。遐荒歸禹甸﹐大漠紀堯封。

廟算無遺策﹐神功邁昔蹤。凱旋旌耀日﹐光景霽天容。

其二

翠華旋萬里﹐卽日解徵袍。共仰神機邃﹐深維聖體勞。

凱歌喧後隊﹐巷舞迓前旄。拓土無中外﹐皇猷協覆幬。

扈蹕山行

紫塞秋山麗﹐霜楓錦作堆。艸深麋鹿伏﹐風急雁鴻來。

瀑水穿林響﹐寒花向日開。忻隨淸蹕後﹐攬轡重徘徊。

塞外觀稼邊陲環沃壤﹐樹藝徧臯陽。東作頻霑雨﹐西成未隕霜。

兩岐占瑞應﹐遺秉見丰穰。比戶盈寧日﹐衢歌感聖皇。

觀魚

羽衛隨行幄﹐逶迆綠水隈﹐棹分寒藻入﹐波湧錦鱗來。

网罟無空舉﹐鱣魴自暴腮。烹鮮供禦饌﹐竟日豫淸徊。

冬日聖駕自塞外回鑾謁陵恭紀

威徳綏荒服﹐乘輿按部回。歡聲盈朔漠﹐瑞藹被龍堆。

鞭拂霜花淨﹐旗飄野吹開。更遵丰沛路﹐陵殿薦尊罍。

陪京

新丰傳舊裏﹐今睹濯龍池。天地開神奧﹐山河啟帝基。

金戈勞百戰﹐玉葉衍千枝。追遠皇情切﹐趨從仰孝思。

侍從興京謁陵二首

承先崇報本﹐橋道駐龍旗。萬國梯航集﹐敷天雨露隨。

精誠通寢殿﹐肅穆奉宗彜。敬仰松楸古﹐昭森盛烈垂。

其二

龍興基景命﹐王器結瑤岑。不睹艱難迹﹐安知啟佑心。

山河陵寢壯﹐弓劍歲時深。盛典叨陪從﹐威儀百爾欽。

登望海樓

極目澹滄海﹐涵泓無所從。量包天地外﹐色染古今容。

浪起思鯤化﹐雲飛羨鶴蹤。坐觀淵默裏﹐萬派自朝宗。

皇父勘河省不獲奉侍瞻戀慚悚交迫於懷敬成一律

河槽籌國計﹐疏導卹民生。俯允廷臣請﹐親勞聖主行。

未能隨法駕﹐何以效愚情。定省無由達﹐中宵愧悚並。

聖駕南巡自春䢐夏瞻依心切恭賦斯篇

春光荏苒燻風至﹐聖駕勤民尙未還。

幸有塤篪隨越舸﹐愁無羽翼赴吳關。

晨趨北闕螭頭上﹐夜夢南云豹尾閒。

淸陛恭迎堪計日﹐幾回翹首潞河灣。

皇父親祀北郊甘霖大霈恭紀甫竣宣防略﹐鑾回五月中。郊原需惠雨﹐稼穡切皇衷。

方澤期將界﹐精禋事必躬。禮成霖澍霈﹐聖意信天通。

雨後卽事

雨足適新晴﹐翛然天宇淸。殷憂舒北闕﹐櫛比望西成。

殿閣微風度﹐階除殘暑輕。濡毫思志喜﹐禾黍競滋榮。

立秋日怡情亭

亭引微風暑气蠲﹐碧空如洗淨雲煙。地饒佳景供淸賞﹐節送新涼稱午眠。

幾處蟬鳴啁積翠﹐數行魚隊樂漪漣。誰云秋色多蕭瑟﹐無限靑山入目妍。

孟秋扈蹕觀稼恭紀

殿角微涼起﹐豳歌大火流。蓮房新墜粉﹐梧葉早驚秋。

玉露滋芳甸﹐金風入畫樓。聖心勤稼穡﹐躬自省西疇。

賦得一輪寒月照書櫥

燦爛書千卷﹐瑩然一鏡懸。映簽光瀲瀲﹐透幌影娟娟。

祕閣搜奇字﹐蕓窗理舊編。夜深看愈皎﹐淸坐懶成眠。

冬日早朝

星疏紫禁啟金扉﹐銀燭輝煌映瑣闈。鐘鼓聲催仙仗肅﹐虹蜺影逐彩旗飛。

寒風幾度輕搖珮﹐瑞雪初飄乍點衣。喜睹太平文物盛﹐天香滿袖早朝歸。

雪夜卽事

永夜漏方中﹐瓊瑤灑半空。气侵書幌冷﹐光閃燭花紅。

興洽張琴好﹐心淸得句工。詰朝恭省候﹐披拂玉階風。

元夕

皓月髙懸不夜城﹐燈輝萬井慶升平。臣民語和嵩山語﹐喧笑聲連爆竹聲。

火樹拂雲飛赤鳳﹐琪花滿地落丹英。金吾弛禁歡遊劇﹐載路笙歌直到明。

詠黃河燈

華燈夜滿原﹐布置列星繁。縹緲探三島﹐離奇演八門。

旌旗隨火轉﹐語笑逐風喧。寓意藏韜略﹐遊觀荷聖恩。

早春

凍解和風至﹐璇杓正建寅。叢梅初綻玉﹐余雪已銷銀。

柳眼窺人近﹐鶯聲到耳新。須知迎日處﹐應早被陽春。

舟次

扈蹕閱長河﹐微風起碧波。牙檣連百里﹐珠旆轉層坡。

拂幾調琴韻﹐臨窗聽棹歌。時淸多樂事﹐萬匯總春和。

晚泊

傍柳泊湖船﹐停橈薄暮天。遠村煙樹裏﹐歸雁水雲邊。

釣叟垂香餌﹐樵童曳紙鳶。江鄕民物美﹐風景更熙然。

順風放舟

長河風力駛﹐千里片帆輕。槳歇村頻轉﹐橈停岸自迎。

野鳧衝荇起﹐歸雁拂云鳴。試問郵亭吏﹐何如駟馬行。

天津舟中對月

初月照扁舟﹐潮聲洗客愁。孤村一樹矗﹐隔岸數帆收。

霄漢聞鳴雁﹐沙汀玩宿鷗。漁歌入夜寂﹐風景似淸秋。

水圍

春日獵汀洲﹐歡聲拍浪浮。云檣排八陣﹐桂棹競中流。

鳴鏑摧騰羽﹐飛煙罨彩斿。昆明誇水艦﹐豈足擬宸遊。

春日潞河

潞河初解凍﹐桂楫溯瀠洄。霽色明書帙﹐春濤勸酒杯。

云排羣鳥度﹐風鼓萬帆開。扈從軒遊日﹐惟慚作賦才﹗

春日隨駕舟次

新柳綠絲柔﹐依依拂禦舟。悠揚牛背笛﹐款乃水邊謳。

翠羽飛桑扈﹐嬌音囀栗畱。春晴天气好﹐歡喜奉宸遊。

園居

十分春色屬淸明﹐翠積嵐光媚曉晴。簾幙爭飛村社燕﹐池臺巧囀上林鶯。

靑絲搖曳縈煙檻﹐紅雨霏微撲繡楹。賦罷小詩淸晝永﹐閒隨白鶴柳邊行。

春郊

策馬向春田﹐閒遊野趣偏。飛花時點袂﹐舞蝶故隨鞭。

萍密藏溪鶩﹐風髙戾紙鳶。酒旗遙入望﹐茅店古松邊。

閱永定河應制

帝念切民生﹐鑾輿冒暑行。繞堤翻麥浪﹐隔柳度鶯聲。

萬姓資疏浚﹐羣工受準程。聖心期永定﹐河伯助功成。

巡子牙河建壩應制

承恩隨鷁首﹐私幸睹皇猷。躬定安瀾策﹐民無昏墊憂。

秧鍼抽覆隴﹐梅雨灑良疇。勉效河平頌﹐多慚士女謳。

恭睹聖心勤勞頌揚不盡又成長句

叨陪法駕閱新堤﹐夙夜辛勤憫庶黎。底定九河功媲美﹐時巡三輔典堪稽。

煙村黯黯靑簾揚﹐岸柳陰陰白馬嘶。沈璧寘薪誠默契﹐神人應有綠圖攜。

秋日

淅瀝金風暑漸收﹐園林景物足淸幽。靑山環列遙如畫﹐云漢斜暉望欲流。

露咽寒蛩聲喞喞﹐月明野鶴意悠悠。丰年不用農人告﹐手把香秔驗有秋。

作書

搦管曾聞渴驥奔﹐魚箋揮灑墨香痕。𨿽慚腕弱無佳致﹐淨幾明窗頌聖恩。

荷花

玉井移根種﹐亭亭曲沼中。紅衣初墜粉﹐翠蓋晚搖風。

隔浦纖歌隱﹐回塘麗影同。彩鴛雙泳處﹐珠露瀉香叢。

對月

新秋玉露洗長空﹐冰鏡孤懸映綺櫳。一片淸光涼似水﹐萬年宮樹照靑蔥。

秋雨

一雨收殘暑﹐微涼發樹端。風淸催早桂﹐气潔媚幽蘭。

曲沼波痕漲﹐平疇稻穎繁。詩成晚霽後﹐秋月逗煙巒。

駕幸新園

警蹕臨山墅﹐仙云拂曉來。池臺增景色﹐旌蓋仰昭回。

野鳥迎鑾舞﹐閒花傍輦開。歌慚魚藻詠﹐賦乏上林才。

宮中秋日應制﹝限暉闈衣歸﹞

九重殿閣卿云繞﹐鴛瓦參差麗曙暉。北闕輕陰連瑣闥﹐西山爽气裛彤闈。

疏桐轉影遙迎蓋﹐早桂含香乍拂衣。欲頌髙深言莫罄﹐朝朝慚戴聖恩歸。

皇父頒賜禦制詩扇恭紀

慈恩莫並與天崇﹐禦制遙頒寵錫隆。揮灑仙毫凝湛露﹐捧搖寶扇被仁風。

四詩尋繹宸章裏﹐八體兼收睿筆中。聖蘊難窺眞萬仞﹐於玆力學願磨礱。

禁苑秋霽應制﹝有序﹞

康熙庚辰秋七月十九日﹐時雨初晴﹐風日淸朗﹐新涼入座﹐林沼澄鮮。皇父聽政之暇﹐親灑宸翰﹐制禁苑秋霽詩一章﹐命諸昆弟分賦應制。臣未及與﹐向晚趨庭﹐荷蒙頒示天籟琳瑯﹐云章絢爛。回環捧誦﹐莫測髙深。又命臣補賦。伏念臣才學弇淺﹐初研聲律﹐未涉藩籬。恭睹聖藻昭垂﹐目奪神移﹐益深愧悚。仰承恩諭﹐君父之前﹐詎敢自藏其醜。謹呈蕪句﹐用博天顏一笑云爾。

靈囿逢秋霽﹐西山曉翠張。澄波添太液﹐爽气發長楊。

叢桂含香嫩﹐疏桐轉影涼。宸襟披拂處﹐魚藻有輝光。

欽定四庫全書﹟世宗憲皇帝禦制文集卷二十三﹟詩﹟雍邸集

望海樓二首

淩霄雄傑聳層樓﹐碧海蒼茫遠望收。混一干坤雲水闊﹐濯磨日月浪花浮。

百川輸委盈襟帶﹐萬類涵濡任泳遊。聞道此中覃帝澤﹐幾曾汪穢有停流。

其二

朱欄畫棟最髙樓﹐海色天容萬象收。海底魚龍應變化﹐天中雲雨每蒸浮。

無波不具全潮勢﹐此日眞成廣漢遊。仙客釣鰲非我意﹐憑軒惟是羨安流。

瞻仰盛京宮闕念祖宗創業艱難恭賦二十韻

奉命趨遼海﹐猗歟仰舊宮。逶迆龍脈遠﹐詄蕩鳳城雄。

念昔開洪造﹐乘時建武功。師徵方自葛﹐考卜重遷酆。

一劍風塵際﹐三陲指顧中。神威宣率土﹐皇極協蒼穹。

式廓彌增壯﹐維垣遂克崇。八門連閫域﹐雙闕竦髙空。

曳珮千官列﹐輸琛萬國同。兵農咸定制﹐禮樂漸移風。

爰及純熙介﹐覃敷景歷融。寰區欣奠鼎﹐故里抱遺弓。

沛邑恩優渥﹐舂陵望鬱蔥。星躔爭拱北﹐王气本從東。

綿瓞鐘靈盛﹐凝庥後裔蒙。聖慈殷孝享﹐敕諭遣微躬。

肅睹興京勝﹐恭承祀典隆。丕基勞櫛沐﹐奕葉荷帡幪。

檟松靈祗獲﹐檐楹肹蚃通。祖宗光烈在﹐明發惕愚衷。

曉度杏山

曙色催樵牧﹐山崖徑郁盤。霜凝鴉背白﹐沙印馬蹄幹。

海气籠朝旭﹐林飆送早寒。鳳城淸漏隔﹐遙憶寢門安。

望醫巫閭山

翠黛滿云封﹐遙看北鎭雄。壯觀侔五嶽﹐峻秩比三公。

蔥鬱興王气﹐扶搖廣莫風。勒銘維祖烈﹐瞻仰萬年同。

渡句驪河

遼水東西岸。寒云接渺茫。平沙畱雁迹﹐堠火靖龍荒。

木落晴巒出﹐冰堅雪練長。經時疏定省﹐望日陡髙岡。

謁福陵恭頌

一峯天柱象昆侖﹐聖武開基百世尊。廟貌輝煌茂劍舄﹐塵氛蕩滌辟乾坤。

赤龍遐舉云畱影﹐石馬宵趨汗漬痕。赫濯聲靈通僾肅﹐春秋霜露感長存。

謁昭陵恭頌

鐘靈毓秀气佳哉﹐宇宙從玆景運開。帝統兼因文治廣﹐聖基豈獨武功恢。

遼韓海水涵深澤﹐松杏山髙接上臺。虔肅奉觴恭拜畢﹐五雲飛處久徘徊。

避暑口外

爽塏髙原古上都﹐鬱蒸節候熱全無。

千尋木蔭招涼扇﹐幾道泉飛辟暑珠。

時任鏤冰爲鳥獸﹐灣從銷夏泛菇蒲。﹝銷夏灣在吳郡洞庭西山﹞

何如此地隨仙蹕﹐披拂淸風勝舞雩。

口外山村

鳥外窺煙樹﹐微茫磧路斜。地寒宜種黍﹐坡暖好栽瓜。

比戶裁駝褐﹐居人置兔罝。誰將淳朴意﹐傳寫入中華﹖

田家卽事二首

沙磧髙低禾黍盈﹐羣飛銅雀繞田鳴。竹弓蒿矢堪驅嚇﹐漫向黃雲試射聲。

其二

戍烽罷舉息徵塵﹐肆力耕耘屬幸民。楡柳陰疏秋社近﹐緣邊笳鼓賽田神。

中秋從獵塞外

萬里淸輝度塞寒﹐一輪飛鏡耀云端。穹廬影靜金波蘸﹐行漏聲沈玉露漙。

光射龍沙明遠磧﹐香飄仙桂拂層巒。普天今夕同忻賞﹐何似趨承膝下歡。

金蓮花

菡萏敷鮮彩﹐絢爛云錦重。茜裳雜縞袂﹐擢艷白復紅。

根株徧陂澤﹐名品將無同。昔傳天竺師﹐缽咒靑芙蓉。

非關造物力﹐色相自虛空。獨有金蓮號﹐圖譜考莫從。

我來古塞北﹐野卉競丰茸。羅生巖谷底﹐瑣屑焉能窮﹖

燦然睹奇葩﹐誰施冶鑄工﹗六丁鼓鑪韝﹐幾費丹陽銅。

鏤刻成千瓣﹐片片黃金熔。碧莖裊翠葉﹐挺出薰風中。

儼如九品臺﹐寶絡垂玲瓏。金仙此趺坐﹐演偈降獰龍。

幽芳宜見賞﹐輦路會當逢。亭亭黃屋側﹐照耀銜壁釭。

宸遊每披拂﹐香气向日融。願言植階砌﹐淨浥淸露濃。

惜哉遠難致﹐忍令伍蒿蓬。綴詞續花譜﹐以冠羣芳叢。

塞上晚眺

倒影餘霞麗﹐晴沙入望平。千峯含暮靄﹐萬幕起秋聲。

度壠牛羊下﹐歸鞍雉兔盈。割鮮將進酒﹐邊月照髙旌。

雨後

涼雨晴偏好﹐邊秋气轉淸。虹從林杪斷﹐月傍隴頭生。

落葉飄含潤﹐回沙澑有聲。仰看羣雁度﹐寒影貼云明。

扈駕幸檀柘寺恭紀

省耕郊外鳥聲歡﹐敬從祗林擁八鸞。法苑風飄花作雨﹐香溪水激石鳴湍。

含桃密綴紅珠樹﹐嫩籜新抽碧玉竿。勝地從容駐淸蹕﹐慈云鎭日護巖巒。

看竹口占

林含虛籟扇淸和﹐翠筱娟娟浥露多。結實成陰偏得所﹐幸邀鸞馭數經過。

禦賜櫻桃恭賦

朱實才春薦﹐宮鶯啄未殘。香堪齊蜜荔﹐味自奪冰丸。

圓轉珠千粒﹐輕勻露一盤。天廚欣惠賜﹐絕勝駐顏丹。

扈駕觀麥

雨潤郊原奉豫遊﹐勤民禦輦向西疇。搖空翠浪沄沄起﹐覆壠黃雲冉冉浮。

三白降穰占歲稔﹐兩岐擢秀應農謳。佇看比屋連枷動﹐擊壤聲中麥有秋。

曠然塵慮淸

性靜涵眞趣﹐澄觀宇宙中。未離人境外﹐頓覺俗情空。

有色穿簾月﹐無心過竹風。一聲長嘯罷﹐俯仰浩靡窮。

四時詠應制

春

土融波暖徧陽春﹐睍睕雛鶯學語頻。嘉卉滿園爭獻笑﹐良苗接畛亦懷新。

韶華有意畱三殿﹐惠澤無邊及兆民。畿甸時巡東作始﹐康衢忭舞頌堯仁。

夏

麥黃節候屆朱明﹐百艸蕃滋萬匯榮。檻覆槐陰當午密﹐階羅葵萼向陽傾。

濯枝雨過園林潤﹐解慍風來殿閣淸。一榻桃笙臨水畔﹐對時育物豫皇情。

秋

碧天薦爽火西流﹐序轉商飆應蓐收。警鶴聲中淸露下﹐徵鴻影外斷雲浮。

梧楸蕭瑟宜新霽﹐禾黍離披慶有秋。省斂順時勤禦蹕﹐不耽淸興宴瓊樓。

冬

飄風發發迎嚴節﹐瑞雪霏霏增暮寒。納稼三農休蔀屋﹐飛葭九陛肅郊壇。

梅疏破臘開溫室﹐竹勁淩霜挺玉欄。敬惜歲餘聆聖訓﹐忻依內殿日承歡。

癸未歲隨駕南巡渡揚子江恭紀

敬從泛樓船﹐春江二月天。雲開孤塔迥﹐風送遠帆聯。

津柳迎淸蹕﹐沙洲接禦煙。中流回望處﹐翠岫列晴川。

癸未中秋對月時以疾假不獲扈從出塞感賦

十載中秋月﹐都從北塞看。祗今臨皎鏡﹐遠愧隔鳴鑾。

暑退身差健﹐宵良意彊歡。當軒對樽酒﹐重念聖恩寬。

皓月鑑丹宮

新秋爽气滿瑤京﹐鴛瓦流輝一色明。耿耿銀河低紫禁﹐溶溶冰鏡上丹楹。

素娥珮冷淩風響﹐金桂香飄合殿淸。但願千秋輪不缺﹐團圞光彩對常盈。

小園宴集

小園觴飲罷﹐閒步碧溪頭。嵐秀秋增色﹐林深晚更幽。

同吟今夜月﹐回憶舊年遊。風景眞堪賞﹐相攜逐鷺鷗。

徳州曉渡

襟帶燕齊此路分﹐舟梁曉渡馬嘶羣。舉鞭南指峯如黛﹐佳气蘢蔥結五云。

望岱

芙蓉萬仞插丹梯﹐海上羣峯莫與齊。九點靑煙看野馬﹐五更紅日候天雞。

云封峭壁松多古﹐蘚積殘碑字未迷。冉冉嶺頭笙鶴下﹐仙壇曾此降金泥。

過蒙陰

望裏東蒙近﹐微茫艸樹遮。面城峯礙日﹐繞郭水鳴沙。

戶盡繅桑繭﹐人多摘茗芽。曾聞魯酒薄﹐村店一旗斜。

扈蹕閱河

聖主民依切﹐金堤玉輦臨。平成齊禹烈﹐底定慰堯心。

屢慶禾盈隴﹐勤栽柳結陰。翕河今有頌﹐鼓枻入歌吟。

渡揚子江

臨江山勢郁岧峣﹐江面風和絮亂飄。錦纜解開揚子渡﹐龍旗飛過廣陵潮。

重光麗日懸天鏡﹐幾道晴虹駕海橋。一曲汾歌懷帝徳﹐榜人齊唱擁蘭橈。

金山夜泊遇雨

宿慕金山寺﹐今方識化城。雨昏春嶂合﹐石激晚潮鳴。

不辧江天色﹐惟聞鐘磬聲。因知羈旅境﹐觸景易生情。

其二

勝地饒佳致﹐都教一雨收。風掀髙樹吼﹐江疊怒濤流。

坐久云徐斂﹐宵深象始幽。暫時煩慮息﹐我亦欲勾畱。

登焦山上方口占

浩浩天邊水﹐蒼蒼山頂松。老僧禪定後﹐隔岸一聲鐘。

雨中泊舟楓橋遙對虎阜

維航楓橋晚﹐悠然見虎邱。塔標云影直﹐鐘度雨聲幽。

僧捨當門竹﹐漁家隔浦舟。茫茫吳越事﹐都付與東流。

扈駕幸西湖

宸章璀燦麗湖軒﹐映帶煙波羽衛屯。山入禦筵靑未了﹐艸迎蹕道綠方繁。

暮巢鶴斂雲間翅﹐遠寺僧歸月下門。花柳六橋爭爛熳﹐齊承睿日似春溫。

欽定四庫全書﹟世宗憲皇帝禦制文集卷二十四﹟詩﹟雍邸集

五倫圖歌

天樞位﹐地維張﹐人於其間敍倫常。

五者闕一斯不可﹐上自朝廷下閨房。

豈止含齒並戴發﹐凡有血气秉彜良。

試看翩幡眾羽族﹐接翼引隊朝鳳凰。

鳳凰髙據碧梧儼﹐臨禦君臣禮數何煌煌﹗

鳴鶴在陰其子和﹐仙音嘹亮松風長。

夫婦唱隨諧琴瑟﹐雙飛雙宿雙鴛鴦。

可憐鶺鴝至翾細﹐往來在原集復翔。

行搖雅有急難意﹐同气兄弟期相將。

緬彼新鶯向春柳﹐金梭織翠爲底忙﹖

聞聲相悅求其友﹐臨風百囀和笙簧。

感玆羣鳥義可取﹐從明五教敷條章。

丹靑之筆此足貴﹐等閒花艸徒芬芳。

非惟滿紙絢文采﹐良禽指點醒頑狂。

若人立志慕忠孝﹐須懸此圖出入瞻玩無相忘。

山气日夕佳

嶺銜斜照澹雲收﹐翠靄參差晚更幽。心靜隨緣皆自得﹐情空何事可關愁﹖

煙鬟碧染蒼茫暮﹐霜葉紅飛爛漫秋。此際若逢陶隱士﹐更邀明月續佳遊。

百籟坐自吟

颯然一派起秋林﹐相和無人竟夕吟。落葉蕭蕭聲乍隱﹐懸泉氵虢氵虢響堪尋。

悠揚豈似臨風笛﹐斷續非關搗練砧。默坐寂寥聽不厭﹐恍於靜裏得空心。

秋日隨駕郊外駐蹕遇雨

村莊駐輦省農田﹐共慶西成惠澤宣。雷繞千峯明遠電﹐雨傾四野響飛泉。

博山香爇餘煙裊﹐龍井茶敲活火煎。幾杵鐘聲云外杳﹐頓令心地覺超然。

禦題松鶴圖恭紀二首

松

通身鱗鬣作龍文﹐翠色參天半入云。天筆普垂新雨露﹐一株獨向殿前分。

鶴

頂染丹砂縞素衣﹐靑城何日復招歸。一時墨妙邀宸賞﹐千古名傳丁令威。

趵突泉應制﹝限七陽韻﹞

歷下重臨羽旆揚﹐名泉漾漾麗池光。拂開玉鏡涵天影﹐看湧銀濤噴雪香。

睿藻昔曾懸日月﹐恩輝今又照滄浪。溫然乳液通靈脈﹐派引陽和浩劫長。

珍珠泉應制﹝限八庚韻﹞

珍珠舊有名﹐官署一泓明﹝泉在巡撫衙內﹞。似沸光靡定﹐無風浪自平。

流長知物潤﹐源潔覺心淸。兩度邀宸賞﹐澄泓荷寵榮。

萬壽頌三章

玉殿班齊捧禦筵﹐千官歌祝算綿延。籌添甲子逢初度﹐椿紀干支慶永年。

遠貢越裳重九譯﹐來朝絳節會羣仙。更張內宴簾髙捲﹐疊奏云韶響徹天。

其二

紫禁春深麗景融﹐熙然身入慶雲中。瞻天有喜趨承近﹐祝聖無疆拜舞同。

毫覆堯眉含秀采﹐神凝舜目炯方瞳。生成奇表占徵應﹐共指南山比壽崇。

其三

南極星明耀蔚藍﹐壽昌有象瑞光含。聲傳中嶽聞呼萬﹐弦鼓虞廷度曲三。

日月升恆皇祚遠﹐海河淸晏聖恩覃。捧觴戲彩春長好﹐歲歲慚無貢旨甘。

溪水碧於艸

傍澗尋花去﹐沿堤步翠行。誰將芳艸色﹐染得碧溪明。

衫縠風中縐﹐眉痕鏡裏生。紅顏云易攺﹐可似水常淸﹖

山居自怡

生平耽靜僻﹐每愛住深山。百卉從榮謝﹐雙丸任往還。

朝廷容懶慢﹐天地許淸閒。睡起三竿日﹐仙蹤似可攀。

今月曾經照古人

磨洗無從鑑更眞﹐淸光一片自常新。旣然此地臨今夕﹐豈不當年照古人﹗

冉冉浮生成往迹﹐茫茫世事總飛塵。會須直上淸虛府﹐永向蟾宮伴桂輪。

幽居

小築幽居愛近郊﹐夜遲月色隱林梢。寒侵珠箔燈光淡﹐風動紗窗竹影交。

野外鐘聲聞斷續﹐案頭詩律費推敲。翛然兀坐情空盡﹐識得原無物可淆。

七夕

萬里碧空淨﹐仙橋鵲駕成。天孫猶有約﹐人世那無情﹖

弦月穿鍼節﹐花陰滴漏聲。夜涼徙倚處﹐河漢正盈盈。

卽事

晚行西郭外﹐策馬上層岡。暑退無多日﹐疏林已半黃。

一日閒

閉門一日隔塵囂﹐深許淵明懶折腰。觀奕偶將傍著悟﹐橫琴只按古音調。

新情都向杯中盡﹐舊慮皆從枕上銷。信得浮生俱是幻﹐此身何處不逍遙﹗

就正齋九日賞菊﹝得七陽﹞

重陽髙會幔亭張﹐階下寒英正吐芳。爲羨霜叢矜晚節﹐同來香徑領秋光。

嘉賓落帽風流在﹐綺席徵歌雅興長。卻笑當年彭澤叟﹐東籬寂寞獨傾觴。

寒夜有懷

夜寒漏永千門靜﹐破夢鐘聲渡花影。夢醒回思記最眞﹐那堪夢短難常親。

兀坐誰教夢更添﹐起步修廊風動簾。可憐兩地隔吳越﹐此情惟付天邊月。

山居偶成

山居且喜遠紛華﹐俯仰乾坤野興賒。千載勛名身外影﹐百年榮辱鏡中花。

金樽潦倒春將暮﹐蕙徑葳蕤日又斜。聞道五湖煙景好﹐何緣蓑笠釣汀沙。

途次暑雨

泱漭夏云屯﹐滂沱塞雨繁。繞渠沙路淨﹐注澗石泉渾。

鸛浴依邱垤﹐駝鳴傍水源。涼閨起林末﹐吹入小行軒。

山頂船樓

樓居制仿船居好﹐山檻風如水檻多。飄渺千峯翻翠浪﹐怒號萬木吼蒼波。

晴霞片片開帆影﹐禽鳥聲聲唱棹歌。閒拄一篙云外泛﹐靑松白石任吟哦。

中元登獅子嶺感懷

晚登獅子嶺﹐四望淨雲煙。葉落瘦崖樹﹐雨過響澗泉。

人顏移歲月﹐秋色老山川。令節須酬賞﹐天空月正圓。

妙髙堂

碧峯頂上結茆廬﹐可擬巢由物外居。云變白衣眼底事﹐風翻貝葉案頭書。

性天融會無今古﹐心月圓明徹太虛。睡起北窗時一嘯﹐千山答響自如如。

早起寄都中諸弟

曉起輕寒透薄帷﹐風光節物暗推移。正當邊塞秋臨早﹐況是關山月落遲。

一雁孤鳴驚旅夢﹐千峯攢立動詩思。鳳城諸弟應相憶﹐好對黃花泛酒卮。

熱河閒詠七首

塞北開行殿﹐窗臨萬壑松。云封雙塔嶺﹐煙鎖磬錘峯。

飄渺層巒接﹐盤回曲徑重。紅塵難到處﹐何事不從容。

其二

一人臨塞北﹐萬里息邊烽。朽木含生意﹐閒花逞冶容。

夔魈潛隱迹﹐虎豹盡藏蹤。羣動無紛擾﹐帷聞響梵鐘。

其三

避冗原無意﹐搜奇念久灰。境幽饒野趣﹐山靜絕浮埃。

馴鹿時來去﹐閒雲自往回。長年頤養得﹐何畏景光催。

其四

卜居豈爲避三庚﹐巒壑幽深气象淸。絕頂蒼松多古韻﹐前川皓月倍常明。

薄衾坐擁渾忘我﹐髙枕倚吟別有情。萬籟寂然銀漢轉﹐一聲破夢曙鐘鳴。

其五

泠泠碧澗勝絲竹﹐疊疊蒼巖列畫圖。異卉手拈陳几案﹐野蔬親摘付庖廚。

閒中隨展經千頁﹐睡起新烹茶半壺。莫謂超然解遺世﹐廟堂淸福一慵愚。

其六

山深地僻塵囂隔﹐斜蔭茆堂百尺松。石壁有斑憑雨鑿﹐柴門無鑰倩云封。

盤巖曲磴畱麋迹﹐繞砌平沙印鶴蹤。夢覺南窗何所事﹐獨吟獨酌盡從容。

其七

閒來忘暑兼忘我﹐浩气沖融貫太虛。城市山林君子宅﹐山林城市帝王居。

不尋仙客談元旨﹐懶覓髙僧講梵書。天地古今惟一嘯﹐悠然自得有誰知。

恭謁五臺過龍泉關偶題

隔斷紅塵另一天﹐慈云常護此山巓。雄關不阻驂鸞客﹐勝地偏多應迹賢。

兵象銷時崇佛像﹐烽煙靖始揚鑪煙。治平功效無生力﹐贏得村翁自在眠。

將至五臺山月下作

深沈院落隔囂塵﹐夜靜髙懸月一輪。芍藥欄邊藏祖意﹐葡萄架裏露天眞。

契機且共論詩酒﹐忘我何妨互主賓。聞說臺山驀直路﹐明朝不必問前津。

仲秋有懷

翻飛庭院葉初幹﹐悵怏難禁獨倚欄。兩地西風人夢隔﹐一天涼雨雁聲寒。

驚秋剪燭吟新句﹐把酒論文憶舊歡。辜負此時曾有約﹐桂花香好不同看。

秋夜直院

碧落沈沈蠟炬寒﹐淸秋直院夜將殘。金吾禁肅千門靜﹐玉漏聲稀列宿闌。

宮樹半籠蟾影澹﹐天街欲濕露華漙。垂簾兀坐心如水﹐此際憑誰舉話端﹖

欽定四庫全書﹟世宗憲皇帝禦制文集卷二十五﹟詩﹟雍邸集

長至日

候琯灰初動﹐曈曨旭日臨。晴光金闕迥﹐佳气帝城深。

子建三微首﹐功添一綫陰。靜觀消長理﹐不息見天心。

梅花二首﹝步林和靖韻﹞

冰蕊舒芬臘欲殘﹐香魂脈脈自淩寒。先春不借東皇力﹐冒雪惟容隱士看。

素面濃嫌梨粉艷﹐仙標狂鄙柳綿幹。玲瓏鐵幹珠光映﹐宛若疏星傍曉闌。

其二

開遲寧逐雪消殘﹐歲底曾經徹骨寒。未識芳心何處托﹐欲將冷眼向誰看﹖

飲余含笑香微吐﹐暖入凝酥暈不幹。一種天然淸意味﹐每牽幽賞到更闌。

松

矯矯拂云姿﹐能教眾木卑。蒼鱗疑挾雨﹐翠鬣靜含颸。

花暖飄香粉﹐膏流結紫芝。千齡待黃鶴﹐集此最髙枝。

竹

綠染竿竿潤﹐靑籠个个陰。節髙寒愈勁﹐气潔暑難侵。

密雨驚龍起﹐淸風引鳳吟。幸邀君子號﹐爲爾解虛心。

梅

瘦影亭亭立﹐幽香細細淸。竹希霜後操﹐松訂歲寒盟。

先得東風意﹐猶含太古情。超然羣卉外﹐一味澹爲生。

元旦

輝輝燈火曙光連﹐气淑風條景物鮮。雙闕禁鐘鳴朔旦﹐千門春貼迓芳年。

金花雜組新裁勝﹐柏葉淸樽喜侍筵。仰戴聖皇康且壽﹐長期元節沐恩偏。

春日閒行

淸旭籠云暖气含﹐遠山如黛水如藍。啼鳩到處靑桑壠﹐乳鴨誰家碧柳潭。

公子醉鞭金勒騎﹐佳人笑摘野花簪。春光駘蕩東風緩﹐蜂蝶悠揚晚更憨。

園居二首

晴暉蕩林翠﹐芳岫映春漪。燕怯飛還歇﹐鷗馴信可期。

異書探古字﹐眞迹辧藏碑。晚更攜蘭棹﹐溯洄月上遲。

其二

懶問浮沈事﹐閒娛花柳朝。吳兒調鳳曲﹐越女按鸞簫。

道許山僧訪﹐棋將野叟招。漆園非所慕﹐適志卽逍遙。

風

綄影悠揚五兩輕﹐少男應律蟄虫驚。破萌拆甲全無迹﹐拂幔開楹若有情。

艸偃方將行夏令﹐條鳴切莫變秋聲。松濤竹籟俱堪賞﹐雪後飄梅韻更淸。

花

深淺穠纖萬種姿﹐愛花自古有情癡。書窗艷入紅牙管﹐妝鏡嬌添綠鬢絲。

韋曲千芳初放日﹐洛陽羣卉正當時。若將解語朱顏比﹐爭似長年錦滿枝。

雪

誰把冰綃細剪裁﹐絮飄軒檻粉鋪苔。千山種徧峯峯玉﹐九陌開齊樹樹梅。

鶴氅離披驢背詠﹐漁蓑冷淡鴨頭回。驂鸞擬赴瑤池宴﹐飛舞瓊花入酒杯。

月

體空質妙稟陽輝﹐一鏡明能徧九圍。冷伴畫樓吹玉笛﹐淸臨香閣理金徽。

纖纖柳外星光隱﹐寂寂花間燭影微。獨有滄江煙浪裏﹐扁舟載得滿輪歸。

池邊

齋居讀書暇﹐晚向池邊步。水面落花浮﹐水底行雲度。

山色從西來﹐泉聲日東注。靜觀物何閒﹐超然得妙悟。

花前

小園目眩攬羣芳﹐紅紫成帷錦繡張。次第迎風爭獻笑﹐參差向日各分香。

無名也自矜韶節﹐入品方堪逞艷陽。抱蕊攢英蜂與蝶﹐何曾解得惜春光。

淸涼紀遊一十四首

入山

淸涼境界梵王宮﹐碧染芙蓉聳昊穹。萬古云封五頂寺﹐千株松納四時風。

盤回鳥道珠幡裏﹐繚繞鑪煙畫障中。石立儼然如接引﹐疑逢靑髻化身童。

東臺

嵯峨東陟插雲峯﹐壁翠巒蒼亙百重。妙吉祥師常說法﹐那羅延窟慣藏龍。

遠窺滄海初升日﹐響振空林欲曙鐘。一派明霞光絢爛﹐天然佛鏡豁心胸。

南臺

巋然秀拔峙南臺﹐頂勢穹窿若覆杯。香閣遙瞻煙鎖處﹐寶燈聞說夜飛來。

仙巖鋪錦憑誰繡﹐虎窟屯云爲我開。欲禮眞容先在望﹐頻催前騎躡崔嵬。

西臺

掛月巖前一經探﹐岧嶤紫翠疊煙嵐。

圓機風與溪相答﹐祕義人同石共譚。

靈異迹多難罄筆﹐淸涼峯好盡如簪。

無邊覺海毫端入﹐八水源頭不用參。﹝西臺有八功徳水﹞

北臺

北臺秀矗斗杓傍﹐樓殿淩虛結上方。眾壑俱從檐下落﹐萬緣都向檻邊忘。

洪河如帶明分野﹐恆嶽爲鄰接大荒。世界三千空色諭﹐豈離般若一毫光。

中臺

五朵靑蓮簇翠鬟﹐峨峨一朵湧中間。近來若个宗風徹﹐至此方知佛日閒。

采菊梵仙歸洞去﹐踏花獅子自空還。法身寶塔門門現﹐畢竟遊人未到山。

眞容院

殊像原無二﹐莊嚴屬畫工。昔聞叱牛叟﹐今見跨獅翁。

月面光瑩玉﹐珍纓貫慧風。眞容從未隱﹐漫道現虛空。

淸涼石

光寒如鏡臥深云﹐半是云斑半蘚紋。誰識方方一片裏﹐古今容盡屐交紛。

其二

體本淸涼自解煩﹐天然秀色蓄云根。曼殊說法今何在﹐參客空尋趺坐痕。

過淸涼山諸寺

祗林幾處隱松關﹐門帶寒溪碧玉灣。歷叩花宮尋白足﹐徧登香閣看靑山。

無塵覺地猿能定﹐不系神心云共閒。一片淸涼蒼翠色﹐家家分得滿窗間。

出山途中口占

路轉層臺樹幾重﹐綠陰如幄護金容。行從琪艸瑤花過﹐衣染生香百和濃。

其二

日射關門宿霧開﹐化城咫尺首重回。仙云片片隨行騎﹐直自淸涼山頂來。

射虎川臺麓寺

精藍郁起碧巖幽﹐此日齋誠駐紫驑。東指鳳城雙闕迥﹐西瞻鷲嶺半空浮。

梵鐘縹緲香雲外﹐寶翰昭回古殿頭。神表天弧開淨域﹐河沙浩劫頌宸遊。

再度龍泉關

遨遊從淨土﹐安穩度香城。鳥亦通禪悅﹐松如響梵聲。

山嵐朝夕幻﹐關柳去來迎。鳳闕慈云近﹐惟殷問寢情。

熱河道中

山色嵐光映馬韉﹐軟沙細艸緩鳴鞭。花開徧野時飛蝶﹐雲散晴空好射鳶。

孤店酒簾飄柳外﹐幾家溪水繞門前。穿林暮返攜鋤叟﹐略彴欹斜度晚煙。

湖亭觀荷

館字淸幽曉气涼﹐更宜澹蕩對煙光。湖平水色涵天色﹐風過荷香帶葉香。

戲遊金鱗依密荇﹐低飛銀練貼芳塘。蘭橈折取憐雙蒂﹐殊勝陳隋巧樣妝。

河燈

月湧湖心白﹐燈燃湖面紅。琪花開色界﹐電彩燦虛空。

棹泛明河裏﹐人遊列宿中。蘭舠鳴梵唄﹐飄入藕花風。

田家四時詞﹝六言﹞

春

陌頭楊柳初放﹐溪上桃花欲燃。處處靑鳩呼雨﹐家家黃犢耕煙。

牧童羣嬉挑菜﹐餉婦自解撐船。借問浪遊城市﹐何如樂業村田﹗

夏

帶露葉盈蠶箔﹐翻云麥熟田家。白水千塍秧馬﹐綠陰幾戶繅車。

日午鳴蟬遠近﹐風薰飛燕橫斜。男女適均勞逸﹐相逢只說桑麻。

秋

風露微涼天气﹐四鄕一派秋光。蕎吐東阡雪白﹐禾香南畝云黃。

靑刈園蔬足雨﹐紅收林實經霜。舉室欣逢樂歲﹐商量築圃登場。

冬

靄靄炊煙茆捨﹐霏霏臘雪柴門。闌靜閒眠羔犢﹐籬牢安穩雞豚。

夜織梭鳴啞軋﹐朝舂杵韻喧繁。賽社爭撾祭鼓﹐歌呼新釀盈盆。

亭上

幽亭臨玉沼﹐芳艸帶金塘。石疊玲瓏巧﹐花飄荏苒香。

油云翻濕影﹐絲雨濺虛涼。倚檻紆流覽﹐天客蕩水光。

閏中秋

一年最是中秋好﹐八月欣逢兩度過。

彩耀桂輪前夕滿﹐涼生玉露此時多。﹝是日交節﹞

入簾喜若重來客﹐照席歡宜續舊歌。

自笑閒情誰得似﹐漏深更戀賞金波。

大覺寺

翠微塵外境﹐峯壑畫圖成。寺向云邊出﹐人從樹杪行。

香臺喧鳥語﹐禪室繞泉鳴。日午松陰轉﹐鐘傳說偈聲。

月夜泛舟

堤柳陰分舉畫橈﹐數聲嘔軋蕩輕舠。芙蓉館北香浮沼﹐桑柘村西月滿橋。

雪鳥衝煙孤鷺起﹐金鱗破浪巨魚跳。溯洄一片淸光裏﹐心會南華秋水謠。

秋夕

初月明樓角﹐微風動樹條。夜涼虫語細﹐秋老雁聲驕。

息慮徵神爽﹐忘懷覺境超。陰陰深竹裏﹐時見一螢飄。

九日

九日秋容老﹐山山晴色宜。紫萸香可佩﹐黃菊艷當時。

屐爲登髙著﹐尊因選勝移。願言多載酒﹐拂石醉題詩。

黑龍潭

平麓蟠崇阜﹐云潭結澗阿。鏡光涵鐵冷﹐澑響噴珠多。

祕識龍藏穴﹐深疑蜃蛻窩。農田望霖雨﹐於此乞恩波。

擬漁樵耕牧四首

漁

舴艋漂搖隨處家﹐一篙綠水度年華。風罾逐浪蘋溪遠﹐雨网衝煙柳渚斜。

在在耽閒盟白鷺﹐朝朝買醉饌紅蝦。團圝兒女歡篷底﹐豈羨浮名舉世誇。

樵

一生蹤迹在煙霞﹐不植條桑不種麻。翠柏斫來靑帶葉﹐古藤擔去紫垂花。

歌長時引猿窺穴﹐歸晚常乘月到家。筆指雲山爲活計﹐那須卮酒祝篝車。

耕

茅屋疏籬翠蔓牽﹐繞籬桑拓翳平田。村中斑白閒無事﹐壠上靑黃喜有年。

比戶機梭鳴月下﹐一家兒女聚燈前。那能更羨公侯貴﹐蟹美魚肥稻熟天。

牧

平原淺艸澹煙和﹐指點牛羊下綠坡。逐隊飲時泉響細﹐偸閒臥處柳陰多。

長河曲岸悠揚笛﹐斜日微風斷續歌。借問道傍騎馬客﹐何如犢背穩披蓑。

四花詞

桃花

玉洞仙葩絳露滋﹐纖濃早占仲春時。羣芳奪色朝霞艷﹐向日先開第一枝。

荷花

綠蒂紅衣薄醉妝﹐淩波舒影覆鴛鴦。蓮房有子心偏苦﹐藕節含香絲更長。

桂花

月殿珠英綻嫩黃﹐婆娑翠葉隱微霜。爲含貞性能長潔﹐獨向秋風壓眾芳。

梅花

綽約瓊姿澹自眞﹐淸標冒雪倍精神。不同羣卉爭妖艷﹐一種寒香最可人。

元夕過僧寺

步入東林月滿壇﹐逶迆曲徑繞平欄。禪心淸淨塵心遠﹐燈影幽微幡影寒。

香煮玉泉分茗椀﹐靜依寶筏坐蒲團。廟堂不系偸閒客﹐得向宗門舉話端。

初春郊行

土膏開動艸芬芳﹐緩轡循行十里塘。細雨斜飄山漸綠﹐小桃半吐柳初黃。

閒隨戲水沙鷗狎﹐又見營巢海燕忙。寓目物情忻自得﹐良辰倍覺惜韶光。

臨軒寓目

綺窗罷撫紫瓊琴﹐香燼金鑪鶴夢沈。多事艸偏名醒醉﹐可人花解結同心。

風翻曲沼千層碧﹐云過重檐一霎陰。欄外有情雙蛺蝶﹐翩翩飛入海棠深。

三春景物滋

陽春百物向榮時﹐況復郊原雨露滋。黍綠禾靑麻翳壠﹐桃紅李白杏交枝。

遊蜂舞蝶紛紛戲﹐乳燕鳴鳩處處宜。幸際聖皇熙皡世﹐佳辰若負便爲癡。

睡起

小齋岑寂漏聲遲﹐書卷香鑪得自怡。花不識愁工巧笑﹐柳恆如醉類情癡。

夢回窗隙風翻帙﹐光動簾鉤月映池。靜裏陶然淸興劇﹐苔箋石墨坐題詩。

柳絮

楝花風過雪霏霏﹐萬點沾衣不濕衣。輕逐東西香轂轉﹐狂隨來去馬蹄飛。

河橋漠漠迷漁艇﹐村店紛紛撲酒旗。巧入疏簾如有意﹐拂琴飄捲伴書幃。

春深閒居

長日愜幽棲﹐軒窗面小溪。雲開徐自斂﹐鳥歇又重啼。

愛水頻垂釣﹐看花偶一題。坐憐春已暮﹐望裏綠陰齊。

詠牡丹

酣艷枝枝五色妝﹐難將蘭麝與論量。欲畱春住舒奇彩﹐獨擅嬌多領眾芳。

天女霞冠簪寶髻﹐仙姝玉佩曳霓裳。瓊漿飲罷瑤池宴﹐雙頰潮紅膩粉光。

新綠

昨樹花多葉﹐今看葉勝花。翠含新色嫩﹐綠重午陰斜。

霽景鳴乾鵲﹐煙光亂乳鴉。最宜初夏候﹐掩映碧窗紗。

寓目

漠漠云元際﹐茸茸艸漸齊。花繁從徑窄﹐溪漲覺橋低。

捎堞巢梁燕﹐銜魚沒浪鵜。偶來松下坐﹐斜倚看澆畦。

詠橊花

春芳零落絳英佳﹐獨茂薰風正色諧。翠葉布陰新綠染﹐蕊珠吐艷密紅排。

石家擊碎珊瑚樹﹐趙燕攢式瑪瑙釵。好是一花生百子﹐中含瓊液笑當階。

午日

綠菖靑艾絳紗囊﹐菇葉堆盤解粽香。競渡楚人傳故事﹐賣符道士弄靈章。

葵心向日擎枝麗﹐橊火燒云並蒂芳。拂拂薰風初試葛﹐華軒揮扇引蒲觴。

池上待月

水含夕籟靜﹐余亦澹懷空。星彩低穿樹﹐花香暗度風。

初看幽徑白﹐漸露小橋紅。行到天心處﹐淸光更不同。

雨後園亭卽景

玉溪宛轉云流鏡﹐翠巘參差黛掃屏。堤樹風翻深淺葉﹐徑苔雨染淡濃靑。

鳴琴遙和巖頭瀑﹐涼箔齊鉤水面亭。最是夜初羣籟寂﹐臨軒坐擁一湖星。

欽定四庫全書﹟世宗憲皇帝禦制文集卷二十六﹟詩﹟雍邸集

荷花

裊裊搖波碧﹐亭亭映日紅。芳能消暑气﹐秀獨占薰風。

葉翠遮塵蓋﹐莖香勸酒筒。仙姿時一挹﹐淸潔與心通。

夏日樓前

柳布濃陰覆釣磯﹐樓前翠嶂綠成圍。驟過白雨長虹見﹐點破靑天一鳥飛。

閒處方知塵事擾﹐靜中始悟道機微。不煩驅暑搖團扇﹐水面風生透葛衣。

七夕

沈李浮瓜乞巧筵﹐銀河今夜渡仙軿。鴛鴦樓看霞成錦﹐翡翠屏開月上弦。

滴露梧桐秋影薄﹐淩波菡萏晚香鮮。彩盤鍼綫年年事﹐一瞬歡期萬劫緣。

再過大覺寺

一徑煙蘿夕照深﹐山窗幽竹更添陰。

老僧譚法揮松麈﹐異鳥銜花斂雪襟。﹝山中有白鵲﹞

閣響鐘聲傳密義﹐潭空云影鑑禪心。

頻來端愛風泉潔﹐卻向無弦聽好音。

喜晴

陰翳看銷盡﹐晴光喜滿扃。雲歸天湛碧﹐雨過樹余靑。

癡蝶深藏蕊﹐遊魚戲逐萍。無塵憐淨幾﹐偶一閱金經。

秋夕泛舟

芙蓉吐艷漙淸露﹐楊柳垂條曳晚煙。幾點鳧翳驚畫槳﹐一湖風月載蘭船。

棗懸碩果心皆赤﹐芡劈香包實本圓。攬得秋光遊興劇﹐淸宵景物倍鮮妍。

中秋

云斂星疏淨碧穹﹐月圓今夕正秋中。十分明照三垣徹﹐一片光含萬象同。

樽泛金波涼灩灩﹐花浮玉露濕濛濛。恍疑夜半聞仙樂﹐滿院香飄桂子風。

園景十二詠

深柳讀書堂

鬱鬱千株柳﹐陰陰覆艸堂。飄絲拂硯石﹐飛絮點琴牀。

鶯囀春枝暖﹐蟬鳴秋葉涼。夜來窗月影﹐掩映簡編香。

竹子院

深院溪流轉﹐回廊竹徑通。珊珊鳴碎玉﹐裊裊弄淸風。

香气侵書帙﹐涼陰護綺櫳。便娟蒼秀色﹐偏茂歲寒中。

梧桐院

棹泛灣灣水﹐橋通院院門。吟風過翠屋﹐待月坐桐軒。

秋葉催詩落﹐春花應節繁。只應金井畔﹐好借鳳凰騫。

葡萄院

紆回深樹裏﹐一水暗通舟。乳汁香兼潤﹐冰丸滑欲流。

陰鋪靑葉護﹐架絡翠藤稠。西域傳奇種﹐園丁獻早秋。

桃花塢

水南通曲港﹐水北入回溪。絳雪侵衣艷﹐頳霞繞屋低。

影迷棲棟燕﹐聲杳隔林雞。檻外風微起﹐飄零錦墮泥。

耕織軒

軒亭開面面﹐原隰對畇畇。禾稼迎窗綠﹐桑麻窸地新。

檐星窺織火﹐渠水界田畛。辛苦農蠶事﹐歌詩可系豳。

菜圃

鑿地新開圃﹐因川曲引泉。碧畦一雨過﹐靑壤百蔬妍。

潔愛沾晨露﹐鮮宜潤晚煙。倚亭閒佇覽﹐生意用忻然。

牡丹臺

疊雲層石秀﹐曲水繞臺斜。天下無雙品﹐人間第一花。

艷宜金穀賞﹐名重洛陽誇。國色誰堪並﹐仙裳錦作霞。

金魚池

甃地成卍字﹐注水蓄文魚。藻映十分翠﹐欄圍四面虛。

泳遊溪漲後﹐潑剌月明初。物性悠然適﹐臨觀意亦舒。

壺中天

峯峻疑無路﹐云深卻有扉。鶴閒時獨唳﹐花靜不輕飛。

洞裏春長駐﹐壺中月更輝。一潭空似鏡﹐碧色動簾衣。

澗閣

平橋依麓轉﹐一帶接垂楊。閣峻橫云影﹐欄虛漾水光。

度香花外廈﹐挹翠樹西廊。倚檻看飛鳥﹐披襟引興長。

蓮花池

云錦漙新露﹐紛披映柳塘。淺深分照水﹐馥鬱共飄香。

姿美天然潔﹐波淸分外涼。折花休采葉﹐畱使蔭鴛鴦。

扈從水圍觀獵

河冰初泮候﹐鳧雁集春灣。號令明搜獵﹐威儀肅聖顏。

禽從星箭落﹐恩自禦舟頒。圍罷皇情豫﹐歡騰鵷鷺班。

秋狝扈駕

玉帳秋風勁﹐朱旗霜野開。千屯瞻鳳葆﹐萬騎待龍媒。

犬疾追狐竄﹐弓鳴逐鹿回。天顏微一笑﹐歡動震如雷。

侍駕景山觀殺虎

山擁黃扉壯﹐林開碧殿隈。雄風生虎腋﹐腥霧襲龍衣。

血淺雕戈勁﹐弧張利爪摧。桓桓爭奏技﹐斂手有餘威。

湯泉

淩雲蘭殿郁崔嵬﹐繞檻漣漪溫液回。養正爲能恆淨潔﹐瑩心不止蕩氛埃。

宿含炎徳珠光潤﹐只覺陽和澗底來。著績豈徒堪愈疾﹐溶溶一脈萬年開。

上元

玉宇沈沈夜﹐花陰皓魄升。畫欄凝瑞靄﹐綺席上春燈。

笛引歌聲疊﹐衣翻舞袖層。任教蓮漏促﹐莫負酒如澠。

淸明

春云藹藹罨重城﹐二月天容逗嫩晴。雪盡柳條靑可折﹐寒消桃蕊絳初成。

誰家新燕低飛影﹐何處歸鴻晚度聲。窗外好風樽內酒﹐鉆楡取火又淸明。

春日

獨有東風擅剪裁﹐朱朱白白後先開。鳥因枝密潛身隱﹐蝶爲香多作隊來。

紫陌笙歌喧陸海﹐靑郊車馬動春雷。更倚曉枕尋殘夢﹐何事林鳩故故催。

初夏扈蹕熱河

行苑畱仙蹕﹐層巒儼赤城。煙光濃樹色﹐暑气散泉聲。

地僻花偏艷﹐山深夢亦淸。瞻依忻聖豫﹐風物慰皇情。

獅子園夏日

石屋荊扉枕翠崗﹐煙巒朝夕郁丹蒼。棋敲綠樹陰中局﹐酒泛紅薇架下觴。

珠箔晝搖新竹影﹐玉池晚送嫩荷香。居閒漫謂全無事﹐一榻臨風蝶夢長。

山亭

蔦蘿滿樹帶煙垂﹐篩月梳風作幔幃。流水似琴還似築﹐靑山宜畫又宜詩。

饑鼯竊果緣枝捷﹐乳雉呼羣出艸遲。獨倚石欄舒遠目﹐亭前幽谷起雲時。

畫欄

薰風披拂畫欄東﹐照眼橊花爛熳紅。暑气不侵松閣內﹐淸陰長在竹窗中。

由來邱壑情堪寄﹐卽此蓬瀛路可通。次第藥階香晚露﹐纖纖新月上梧桐。

美人把鏡圖四首

手摘寒梅檻畔枝﹐新香細蕊上簪遲。翠鬟梳就頻臨鏡﹐只覺紅顏減舊時。

其二

曉妝髻插碧瑤簪﹐多少情懷倩竹吟。風調每憐誰解會﹐分明對面有知心。

其三

竹風颯颯振瑯秈﹐玉骨稜稜耐峭寒。把鏡幾回頻拂拭﹐愛他長共月團欒。

其四

曉寒庭院閉蒼苔﹐妝鏡無聊倚玉臺。怪底春山螺淺淡﹐畫眉人尙未歸來。

美人展書圖二首

丹唇皓齒瘦腰肢﹐斜倚筠籠睡起時。畢竟癡情消不去﹐緗編欲展又凝思。

其二

小院鶯花正感人﹐東風吹軟細腰身。拋書欲起嬌無力﹐半是憐春半惱春。

題墨竹一十二首

毫端風雨集﹐竹石气蕭森。

葉葉香含潤﹐枝枝影結陰。

珍同雲母賞﹐儼對越王吟。﹝雲母﹐大竹也。嚴州產越王竹﹐生大石上。﹞

展捲題新墨﹐淸飆欲拂襟。

其二

摹寫新篁致不羣﹐臨風裊裊墨花芬。嫩梢已具淩霜節﹐纖葉初開个字文。

粉綠淨含情冷澹﹐煙蒼乍拂翠紛紜。蓬萊何必浮筠簳﹐始引仙鸞下矞云。

其三

爲愛淸臞訂素交﹐一林寒玉受風敲。名傳嶰谷從今炫﹐富遜淇園任笑嘲。

其四

曾聞渭川千畝竹﹐露梢霜節連云綠。

又聞湘江竹最佳﹐龍形鳳尾淩空矗。

自昔江南好事家﹐白樓謝館分苖族。

竿竿碧玉戛吟窗﹐枝枝濕翠侵書屋。

風晨雨夕韻堪聽﹐月色煙痕淸可掬。

蕭閒自不染塵氛﹐淨掃浮華媚幽獨。

東坡居士曾有言﹐不可無竹寧無肉。

畫師惟數湖州翁﹐興來愛寫篔簹谷。

對此長莖復短莖﹐寒碧精神光奪目。

葉不因風長欲動﹐恍然有聲溢紙幅。

頓教爽籟發衣襟﹐舉觴一酌春生腹。

其五

淡濃十葉五葉﹐髙下一枝兩枝﹐瘦影娉婷綽約﹐春煙好爲扶持。

其六

宜傍幽人宅﹐饒多處士風。淸標與髙節﹐長耐歲寒中。

其七

眾卉爭穠艷﹐修筠晚色蒼。

嚴冬貞耐冷﹐永夏澹生香。

鳳實含霜稔﹐龍孫帶雨長。

祠猶傳遁水﹐斑尙記瀟湘。

獨抱中虛質﹐堅持歲暮芳。

松髙鄰最洽﹐梅潔配堪當。

時引淸風至﹐頻來好鳥蔵。

蔭階紛翠黛﹐敲戶響琳瑯。

叔夜貪畱屐﹐劉伶對舉觴。

爽增詩裏興﹐影蕩石邊牀。

淨植寒泉畔﹐移從古澗傍。

截竿宜把釣﹐織簟可招涼。

筆底何奇絕﹐煙雲萬斛量。

其八

我亦愛修竹﹐手植滿萬竿。春叢抽新碧﹐夏葉生嫩寒。更宜當素秋﹐蕭蕭舞檐端。乃至入元冬﹐蒼然秀可餐。帶露裛神光﹐遲月弄夕爽。煙雨快逸情﹐風雪聴幽響。能備四時好﹐永結平生賞。構屋豁軒墀﹐面面曵風枝。開窗張素琴﹐鑿池懸釣絲。爲緣情好篤﹐寤寐懷淸姿。寫眞驚墨妙﹐灑然涵幽芬。似我園中籜﹐綠霧凝蒼云。爲詩歌此君﹐聊以述所忻。

其九

淩雲勁節堪延賞﹐應物虛心更可師。曲折欄邊千萬籜﹐蕭疏籬畔兩三枝。

偏饒素士淸髙致﹐雅具閒僧冷淡姿。倚檻修容經雨沐﹐隔簾弄影被風篩。

能令白傅牽詩興﹐不使希公笑墨癡。愛此縱橫揮滿紙﹐於今妙手勝王維。

其十﹝三五七言﹞

玉个个﹐翠重重﹐一灣流水北﹐雙板小橋東。竿短竿長皆入畫﹐枝疎枝密總含風。

其十一﹝菉竹三章﹐章三句﹞

瞻彼菉竹﹐有節其直﹐惟君子之式兮。

瞻彼菉竹﹐有葉其森。惟君子之馨兮。

瞻彼菉竹﹐有實其繁﹐惟君子之飱兮。

其十二﹝四言﹞

靑靑翠竹﹐在淇之澳。其臭維馨﹐其潔若沐。

籊籊修篁﹐載茂瀟湘。慕彼淸風﹐移植我堂。

娟娟綠筠﹐在渭之濱。置我軒戶﹐淡交以親。

亭亭叢玉﹐可以濯俗。筆墨靈奇﹐寫以相屬。

題畫扇

瀲灩春波十丈髙﹐水光山色入輕舠。從來不借推移力﹐只待東風長翠濤。

贈羽士二首

身在蓬瀛東復東﹐道參天地隱壺中。還丹訣祕陰陽要﹐濟世心存物己同。

朱篆綠符靈寶籙﹐黃芽白雪利生功。一瓢一笠浮雲外﹐鶴馭優遊徧泰嵩。

其二

羽帔翩翩泠禦風﹐醮章長達上淸宮。化龍有技蒼云繞﹐跨鶴無心顥气通。

玉屑駐顏千歲赤﹐丹砂養鼎一鑪紅。眞機妙諦因師解﹐何必羅浮訪葛翁。

皇父禦極之六十年歲次辛丑元日羣臣上壽恭頌

歷綿花甲周還始﹐運衍鴻鈞祝祚昌。虞樂和音蹌百獸﹐堯圖應律洽三陽。

壽齊天地占悠遠﹐恩重君親慶永長。今日斑衣聯劍佩﹐年年同此奉霞觴。

碧霞祠題寶幡步虛詞

寶閣冰簾紫靄籠﹐仙風裊裊拂幡紅。扇開日月飛雙鳳﹐座繞星辰列九宮。

子視羣蒙敷惠澤﹐母臨率土荷帡幪。敬將玉帛當庭獻﹐願普慈光徧域中。

其二

瓊宇璇宮日月長﹐奇花瑤艸總飄香。琉璃作殿蒼龍衛﹐雲霧裁帷靑鳥翔。

拂露霓旌珠燦爛﹐禦風鸞駕玉鏗鏘。常將天福人間錫﹐獎孝褒忠佑萬方。

書扇與僧

綠陰垂永晝﹐人靜鳥啼煙。脫网遊金鯽﹐翻階艷石蟬。

無心猶是妄﹐有說卽非元。偶值朝來暇﹐畱師品茗泉。

秋興四首

商飆瑟瑟動遙林﹐萬里天長白雁吟。綠柳葉凋三徑翠﹐黃花蕊綻一叢金。

炎涼相代成時序﹐日月頻遷變古今。不厭看雲樓上坐﹐秋云解作最髙陰。

其二

粼粼碧水畫樓東﹐蓼葉蘋絲錦滿叢。弱葦放花搖雪白﹐疏林垂實帶霜紅。

幾番涼送梧桐雨﹐一陣香飄桂子風。轉眼園亭秋色攺﹐明霞爛漫映丹楓。

其三

天髙气肅夜淒淸﹐倚徧欄桿花外曲。光吐銀蟾箔捲珠﹐香浮金鴨箏鏘玉。

吟風爽籟自成音﹐應候鳴蛩誰迫促。獨愛海棠紅上階﹐漏深似爲燃明燭。

其四

丹葉迎暉明遠樹﹐碧雲被野迷孤鶩。霜澄潦水宿塵空﹐木落秋山眞面露。

酒泛紅螺月檻開﹐歌翻白紵風簾度。淸幽光景最佳時﹐遊目騁懷誰共賦﹖

柳月

鴛鴦樓外柳條長﹐斜掛如鉤吐練光。恰似妝臺風鬢亂﹐靑絲閒理玉梳涼。

梅月

梅花幾樹玉玲瓏﹐香度黃昏細細風。新月彎環枝上映﹐素娥飛入蕊珠宮。

松月

翠鬣蒼鱗千尺松﹐月光籠樹樹光濃。恍疑戲水虯龍出﹐夭矯擎珠上碧峯。

竹月

蕭蕭疏映月昏黃﹐浥露凝煙暈素光。陰轉粉墻鋪翠影﹐湖州新寫墨篔簹。

梧月

梧舒新翠接檐深﹐潔潤偏宜好月臨。一片淸光枝影瘦﹐綠窗人靜擬秋吟。

山月

林深鳥宿夕煙暝﹐玉鏡揚輝不受扃。夜籟寂然羣動息﹐一輪飛過萬山靑。

池月

半畝池涵天作底﹐一番風過水流金。驚看錦鯉如梭擲﹐織就橫紋綠綺衾。

樓月

百尺樓髙逼太淸﹐廣寒宮近接檐楹。夜深玉笛穿雲響﹐應使姮娥夢裏驚。

船月

夜泛輕舟一葉飛﹐長江圓璧湛流輝。淸光肯令空狼籍﹐力挽蘭橈滿載歸。

宴月

花月依依入暮春﹐坐花醉月綺筵新。始知蟾魄無私照﹐瓦缶金樽各一輪。

寒夜

燒燭消長夜﹐經霜百艸幹。風吹鶴夢警﹐月射劍光寒。

東磬傳淸梵﹐西鐘度紫壇。﹝邸第有東佛樓﹑西斗壇﹞新詩閒詠罷﹐古鼎爇沈檀。

冬日潞河視倉

曉發啟明東﹐金鞭促玉驄。寒郊初噴沫﹐霜阪乍嘶風。

百雉重城壯﹐三河萬舶通。倉儲關國計﹐欣驗歲時丰。

欽定四庫全書﹟世宗憲皇帝禦制文集卷二十七﹟詩﹟雍邸集

耕圖二十三首

浸種

百谷遺嘉種﹐先農著懋功。春暄二月後﹐香浸一溪中。

重穋隨宜辧﹐筠籠用力同。每多賢父老﹐占節識年丰。

耕

原隰韶光媚﹐茅茨暖气舒。靑鳩呼雨急﹐黃犢駕犁初。

畎畝人無逸﹐耕耘事敢疏﹗勤劬課東作﹐扶策歷村墟。

耙耨

農務時方急﹐春潮堰欲平。煙籠髙柳暗﹐風逐去鷗輕。

壓笠低云影﹐鳴蓑亂雨聲。耙頭船共穩﹐斜立叱牛行。

耖

南畝耕初罷﹐西疇耖復親。四蹄聽活活﹐十頃望畇畇。

蝶舞黃萱晚﹐鶯歸綠樹新。春光長不負﹐只有力田人。

碌碡

如輪轉機石﹐歷碌向東臯。驅犢亦何急﹐平田敢告勞。

春塍縈似滯﹐沃壤膩於膏。水族堪供餉﹐傾樽醉蟹螯。

布秧

種包忻拆甲﹐岸畔競攜筐。活活衝泥布﹐紛紛落壠香。

追隨歡幼稚﹐祝禱願丰穰。气候今年早﹐行看剌水秧。

初秧

珍惜占城種﹐攜兒上壠來。一溪添雨足﹐盈畝喜秧開。

宿露濃相浥﹐韶陽暖復催。忻忻頻笑指﹐轉眼可移栽。

淤蔭

鳥鳴村陌靜﹐春漲野橋低。已愛新秧好﹐旋看覆壠齊。

淤時爭早作﹐課罷豈安棲。沾體兼塗足﹐忙忙日又西。

拔秧

吉辰逢社後﹐比戶趁忙時。盈把分靑壤﹐和根灌綠漪。

兒童擔餉榼﹐婦子制秧旗。慣得爲農樂﹐辛勞自不知。

插秧

令序當芒種﹐農家插蒔天。倏分行整整﹐停看影芊芊。

力合聞歌發﹐栽齊聽鼓前。一朝千頃徧﹐長日正如年。

一耘

飽雨纖纖長﹐含風葉葉柔。載芟除宿莠﹐挹注引新流。

陰借臨溪樹﹐聲傳隔隴謳。炊煙村畔起﹐歸路緩驅牛。

二耘

鬱鬱平疇綠﹐勞勞一載耘。理苗疏是法﹐非種去宜勤。

笠重初收霧﹐鋤輕半帶云。日髙忙餉婦﹐稚子故牽裙。

三耘

鋤莠日當午﹐驕陽若火燔。耘耔須盡力﹐辛苦只今番。

蟬噪風前急﹐蛙聲水底喧。釀花宜郁暑﹐翠浪舞翩翻。

漑灌

藝奪天工巧﹐人勤地力加。桔橰聲振鼓﹐戽斗疾翻車。

灌注畦旋滿﹐嘔啞日欲斜。況兼風露美﹐篟篟吐新華。

收刈

西成已在望﹐早作更呼歡。刈穗香生把﹐盈筐露未幹。

啄遺鴉欲下﹐拾滯稚爭歡。主伯欣相慶﹐丰年俯仰寬。

登場

紅秈收十月﹐白水浸陂塍。釀熟田家慶﹐場新歲事登。

云堆香冉冉﹐露積勢層層。勞瘁三時過﹐饔飧幸可憑。

持穗

力田欣有歲﹐曬稻喜晴冬。響落連耞急﹐塵浮夕照濃。

鼠銜猶畏懦﹐雞啄自從容。幸值丰亨世﹐堯民比屋封。

舂碓

野陌霜風早﹐柴門晚日多。舂聲接鄰響﹐杵韻洽豳歌。

顆顆珠傾篚﹐瑩瑩雪滿籮。爲憐艱苦得﹐把握屢摩挲。

籭

治粒頻求潔﹐田家亦苦心。篩風當戶北﹐避日就檐陰。

一飽功非易﹐終年力不禁。君看圓似玉﹐我愛勝如金。

簸揚

朝來風色好﹐箕宿應維南。敢惜翻飛力﹐寧教糠粃參。

幹圓輸縣吏﹐狼藉戒童男。得免催租負﹐方無俯仰慚。

礱

地結霜痕白﹐檐虛夜气靑。聲殷礱早谷﹐風動閉寒扃。

玉色鮮堪比﹐珠光瀉不停。蒸炊謀室婦﹐農祖薦朝馨。

入倉

勤勞臨歲暮﹐入囷及良朝。墉櫛寧奢望﹐儲藏幸已饒。

賦完農有暇﹐門靜吏無囂。苫廩牢封固﹐無虞雨雪飄。

祭神

雨暘徵帝徳﹐丰稔慰氓愚。賽鼓村迎社﹐神燈夜禱巫。

酒漿瀉罌盎﹐肴核獻盤盂。敢乞長年惠﹐穰穰遂所需。

織圖二十三首

浴蠶

門多楊柳風﹐溪漲桃花水。村酒醞羊羔﹐春閨浴蠶子。

纖纖弄翠盆﹐戢戢蠕香紙。雪繭與冰絲﹐婦功從此始。

二眠

百舌鳥初鳴﹐再眠蠶在箔。陌桑靑已柔﹐堤艸綠猶弱。

正宜旭日和﹐惟恐春寒作。婦忙兒不知﹐棗栗頻啼索。

三眠

春見拂簾櫳﹐春露繁桑柘。繞箔理三眠﹐燒燈繞五夜。

大姑席未安﹐小姑梳弗暇。喔喔唱鄰雞﹐提筐邀比捨。

大起

今春寒暖勻﹐南陌條桑好。箔上葉憂稀﹐枝頭采戒早。

不知春幾多﹐但覺蠶欲老。阿誰紅粉妝﹐尋芳踏堤艸。

捉績

生熟乃有時﹐老嫩莫紛糅。恐煩姑與嫜﹐服勞夜繼晝。

松火發瓦盆﹐星芒射階澑。次第了架頭﹐匆忙顧童幼。

分箔

新燕掠風輕﹐新蠶偕日長。分箔天气暄﹐食葉雨聲響。

少婦采林間﹐倦歸歇陌上。門前桑騷騷﹐黃雲接靑壤。

采桑

淸和天气佳﹐比戶采桑急。瀼瀼零露繁﹐冉冉綠陰濕。

髙柯學猱升﹐落葚教兒拾﹐昨摘滿籠歸﹐姑猶嗔不給﹗

上簇

東鄰催早耕﹐西捨呼浸谷。花殘蜀鳥啼﹐春老吳蠶熟。

蚑蚑鞠雪腰﹐盈盈皤絲腹。剪艸架初齊﹐女郎看上簇。

炙箔

溫扇花信風﹐寒醞麥秋雨。葭簾張蟹捨﹐松盆暖蠶戶。

香生雪繭明﹐光吐銀絲縷。門忌少人蹤﹐語燕喧衡宇。

下簇

前月浴新蠶﹐今月摘新繭。浴蠶柳葉纖﹐摘繭柳綿捲。

膏沐曾未施﹐風光覺潛轉。鄰曲慰勞來﹐歡情一共展。

擇繭

傾筐香雪明﹐擇繭檐日上。大半作絲綸﹐三分充綿纊。

囑嫗理從容﹐擇慣知瘠壯。所慮梅雨過﹐插秧趁溪漲。

窖繭

挽袖解長裙﹐香汗濕紅頰。農事委良人﹐蠶功獨在妾。

層層下簇完﹐勞勞窖繭接。作苦感天公﹐冰雪滿箱篋。

練絲

煙流矮屋靑﹐水汲前溪潔。掉車若捲風﹐映釜如翻雪。

絲頭入手長﹐左右旋轉忙。軋軋聽交響﹐行人聞繭香。

蠶蛾

鄰始通往來﹐暫時解忙促。出繭影翩翩﹐翅光膩粉沃。

秧苗已抽靑﹐桑葉再見綠。送蛾須水邊﹐流傳笑農俗。

祀神

丰祀報先蠶﹐灑庭佇來格。釃酒注樽罍﹐獻絲當圭璧。

堂下趨妻孥﹐堂上拜主伯。神惠乞來年﹐盈箱賜倍獲。

緯

盈盈緯車婦﹐荊布事素朴。絲絲理到頭﹐的的出新濯。

心忙不遑食﹐腕倦何曾覺。忽聽歸鴉啼﹐斜陽掛屋角。

織

一梭復一梭﹐頻擲靑燈側。艷艷機上花﹐朵朵手中織。

嬌女眠齁齁﹐秋虫語喞喞。檐頭月漸髙﹐紙窗明曉色。

絡絲

女紅亦頗勞﹐淒然當戶嘆。燈昏絡素絲﹐籆重困柔腕。

纖纖鬢影寒﹐沈沈夜气半。妾心不敢忙﹐心忙絲緒亂。

經

昨爲籆上絲﹐今作軸中輕。均勻細分理﹐珍重相叮嚀。

君看千萬縷﹐始成丈尺絹。城市紈絝兒﹐辛苦何嘗見﹗

染色

深淺練縓纁﹐蒼黃運巧智。把絲曬柴荊﹐臨風含綺思。

煥然五色紛﹐爛若雲霞熾。好語付機工﹐金梭織錦字。

攀花

織絹當織長﹐挽花要挽雙。緒繁勞玉腕﹐梭冷燼銀缸。

新樣勝吳綾﹐斜文賽蜀錦。成匹落誰家﹐詎忍栽衾枕﹗

剪帛

千絲復萬絲﹐成帛良非偶。握尺重含情﹐欲剪頻低首。

紅分的的桃﹐靑擘柔柔柳。但免舅姑寒﹐妾單亦何醜。

裁衣

九月屆授衣﹐縫紉難容緩。戔戔逐剪裁﹐楚楚稱長短。

刀尺迎風寒﹐元黃委云滿。帝力並天時﹐農蠶慰飽暖。

羣仙冊一十八首

譚元

勝境邀仙侶﹐飛軿訪上眞。瑤華拂星珮﹐沆瀣濕云巾。

餌玉顏含彩﹐懷丹气自春。長生探祕訣﹐守寂煉形神。

桃熟

移種瑤池畔﹐今看實壓枝。香含紅熟透﹐露濕碧榮滋。

七顆盛盤日﹐千年乂摘期。朝來謁金闕﹐甘美獻天墀。

賞荷

翠蓋千重合﹐冰華萬古淸。人寰誇玉井﹐仙露勝金莖。

質秀香尢異﹐波涼暑不生。逍遙蓬島內﹐未擬赴瑤京。

鼓瑟

樹樹花如雪﹐層層玉作天。芝栽成五色﹐鶴養已千年。

云帔來眞侶﹐霞漿飲上仙。和歌新制曲﹐寶瑟奏冰弦。

鹿輦

白鹿充仙馭﹐靑禽識羽童。期朝太素帝﹐約會上淸宮。

艸拾瑤池畔﹐笙吹郁島中。更傾瓊液酒﹐一醉壽春紅。

迎福

翠凝松萬歲﹐香發桂雙柎。地接三淸境﹐天開五福圖。

童顏如冠玉﹐仙珮總垂珠。行滿虛皇召﹐驂鸞立可須。

跨角獸

淩霄丹嶂迥﹐行處彩霞飛。獨角仙家騎﹐雙童鳥羽衣。

遨遊三島徧﹐俯瞰九河微。南極尋前約﹐云邊啟玉扉。

戲獅

靑猊原瑞物﹐長養屬仙家。遲日呼童子﹐春風試爪牙。

食惟銜露艸﹐臥爲護丹砂。好獻通明殿﹐天衢馭帝車。

泛海

碧海長無浪﹐紅雲不作秋。月槎飄一葉﹐蓮瓣蕩扁舟。

競向銀河渡﹐還從星渚畱。年年賡帝壽﹐元鶴記添籌。

采苓

聖人長馭世﹐仙子啟靈蹤。祕結千齡餌﹐香腴萬載松。

雪霜凝珀質﹐龍虎護云封。釀酒充堯斝﹐春光駐鶴容。

燒丹

鉛砂和藥物﹐松柏繞云壇。鑪運陰陽火﹐功兼內外丹。

光芒衝斗耀﹐靈異衛龍蟠。自覺仙胎熟﹐天符降紫鸞。

巨桃

根盤紅日近﹐枝聳碧雲髙。閬苑鄰靑李﹐瑤池映翠濤。

偸須防曼倩﹐熟擬宴仙曹。莫訝如瓜大﹐甘香勝玉膏。

步雪

絳雪呈奇瑞﹐瓊枝花徧開。昆侖銀爛漫﹐碧落玉崔嵬。

粉蝶淩風舞﹐霜禽接翅來。海天長不夜﹐眞境識蓬萊。

檜下會眞

太乙須眉古﹐虛皇冠佩尊。元初參得一﹐天地論歸根。

瓊液卮卮滿﹐琪花處處繁。欣看前種檜﹐老於已龍騫。

撫鹿

遙指蓬山麓﹐軒臨弱水濆。鹿馴眠細艸﹐沙暖覆香雲。

石亦含靈气﹐泉皆發異芬。呦呦鳴未已﹐林外每呼羣。

雙鸞

一派簫璈湧﹐歌聲云外飄。靑童擎羽蓋﹐翠扇執垂髫。

曉籟鳴環玉﹐天風拂粉綃。雙鸞王母使﹐傳簡下層霄。

放鶴

白羽裁爲氅﹐丹砂結作鬟。九臯長嘯後﹐華表復飛還。

巖洞煙霞侶﹐蓬瀛供奉班。放教隨意去﹐切莫戀塵寰。

授法

太上乘龍降﹐羣眞曳佩參。靈科宣玉簡﹐祕籙發金函。

傳訣開丹鼎﹐焚香結紫嵐。侍仙通古篆﹐援筆錄元談。

