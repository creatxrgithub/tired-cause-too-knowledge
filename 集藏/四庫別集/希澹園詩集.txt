希澹園詩集明虞堪

欽定四庫全書集部六

希澹園詩集

別集類五明

提要

臣等謹案希澹園詩集三卷明虞堪撰堪字克用一字勝伯長洲人至正中隠居不仕故其題趙孟俯畫絕句有曰王孫今代玉堂仙自畫苕溪似輞川如此靑山紅樹裏可無十畆種瓜田深諷其出事二姓然堪至洪武中竟起爲雲南府學教授卒於官蓋與仇逺入元事同一例原本題曰元虞堪非其實也堪隸籍長洲而集中巖居髙士圖歌有我亦本是靑城人句畫山曲有家山萬里隔蜀道正難行句朱仲叔山水引有西蜀書生句而西蜀二絕句三峽謡旅懷詩憶錦官詩送張士臯歸閩中詩次韻陸髙士見寄詩皆於蜀有故鄕之思而成都使君王季野席上詩則並作於蜀考宋史虞允文本蜀人而虞集亦毎自署西蜀堪於允文爲七世孫於集爲従孫意其流寓長洲而於蜀仍往來未絕歟此集後有自跋稱丁未歲冬至前一日案丁未爲元至正二十七年則皆元時所作而入明以後篇什遂不復見相傳堪歿後所遺翰墨尙數篋其子孫不讀書漫置屋中久而亡之則其散佚者固亦多矣詩多題畫之作又丁元末造時有憂時感事之言古體气格頗髙近體亦音節諧婉惟七言律詩刻意欲效黃庭堅而才力淺簿終不相近然大致婉約秀逸頗饒情韻無當時穠艷之習亦可謂娟娟獨立矣世又有堪詩別本題曰鼓枻稿者與此集互相檢勘其詩篇數多寡並同惟前後編次稍異或卽堪之原本或後人別題以行均未可定今附存其目於此不復錄焉

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●希澹園詩集目錄

卷一

古體雜言

卷二

近體五言

絕句

六言

卷三

近體七言

絕句

●希澹園詩集原序

吳中虞先生名堪字勝伯其先蜀郡人宋丞相雍國忠肅公七世孫文獻故家也從叔祖侍講文靖公元至治天歷間職居館閣其爲文也圭齋歐陽公實稱其粹然自成一家左右逢源各識其職有道園學古錄類槀行於世先生以叔祖之文散逸者多乃復博訪遺槀凡二十卷名曰道園學古錄類槀遺編甞請吾鄕先生黃文獻公晉卿及臨川危公太朴爲之序今已鋟梓大傳先生好學於先世遺文莫不習熟成誦考其家學蓋有素矣誠偉人也經瞿唐過余示予所著希澹園舊槀希澹用邵子語名讀書所也屬余序余惟詩之道有三一曰性情二曰裁度三曰音節夫存乎心者本其中發乎言者得其和篇章句法適其長短大小之制聲韻諧葉鏘鏘然瑯瑯然縱如金石之鳴■﹝鼎刂﹞爲詩文之善鳴者也余舊讀文靖公之文法度整肅每不能釋手恨不生同公時而親炙之今而幸見公之從孫能毋景慕而愛敬之乎其詩數百篇出語皆中節動有三尺澹若玄酒音韻希古感慨懷思順天樂性寓意深逺而未甞肯蹈陳迹蓋由其所存者大也嗟乎是詩文克傳其家而善鳴者焉余也魯鈍金華之晚生也竊慕東萊勉齋之學而私淑栁黃諸先生年開四秩不得其緒辭陋意淺何足以序爲𨿽然得附云立名施於後世則所願也於是乎序金華桑以時書

●欽定四庫全書

希澹園詩集卷一

﹝明﹞虞堪撰

○古體雜言

滄浪操﹝孺子鼓枻作﹞

泛滄浪猗毋泊我舟通汗漫猗毋遏我遊彼湛湛猗旣玄以黝物擾擾猗其盍以修夫滔滔猗吾寧與休孰知我猗不我爲儔嘆自取猗從者惟由

釣魚操

瞰滄浪而盤礡閱浮雲之捲舒物悠悠其永逝吾何心而釣魚

瞻云操

維蒸之麓兮蔚乎蒼蒼英云下被兮吾親永藏雨露沾濡兮焄蒿淒愴嗟親之逝兮其何以往瞻云之興兮泛乎髙林慨思吾親兮憂集於心烏翩翩兮旦止猿啾啾兮夜吟灌郁椒兮徹泉之下泣松楸兮零於宿莽憾吾生兮茹玆荼苦抱終天兮終古

老子騎靑牛像

孰知而傳象帝之先始生八十終言五千度關靑牛西邁不還若有見者乃猶龍然

觀山

山無垢色云無住心達人觀之其髙且深

題栢子庭畫石菖蒲

蹲此於菟直捋爾須大嘯一聲風淸月孤

朝陽篇﹝書唐氏子暹祝辭後﹞

大明隠蒙汜韜韞萬世光三浴一出海盈盈上扶桑發機遂動息幽眇復張皇融結川嶽麗昭回云漢章所以暘谷賓若稽在陶唐希天建至極放勲被遐荒悠悠則萬聖蕩蕩名無疆孰云時害喪違之靡不忘三綱旣淪斁九法遂乖張斯須浸頗僻終古失馨香餘孽畱簡帛烏得埀衣裳參兩詎無端秉彛實有常暹也父命名欽哉究元良求之得余師字之以朝陽鳳凰不世有維時鳴髙岡覽輝用比徳景瑞期逺翔文獻乃足徵嘉言斯孔彰冠禮久已廢請訓獨可尙儼如三加祝賓主疊在堂虞生鄙何述斐然不知量觀象詠元化稽經陳否臧希天復希聖質說幾荒茫易稱健不息君子當自彊惜陰旣云哲失道還受傷夙夜審出處悠久愼行藏羣物豈違忤欣欣樂其昌顚沛造次間撡徳其何爽朂哉保厥始壽考有餘慶作詩以詠嘆永矢愼勿忘平旦再仰察庶幾予匪狂

良苦吟爲馬元尋母得見作

水流豈無源艸生固有根東風洄驚瀾吹此野燒痕亂離失母痛割腸難斷恩念如兩慈烏饑號各孤鶱煙迷太湖渚霜隕吳會門七年一朝見九起萬死魂蘭沼艸復茁尺蠖信乾坤上承髙蓋旋景入無永昬下憑大載安轍窮有回轅衣破淚始滅哭絕聲始吞始命茍有逆終雨不洗寃春暉轉忘憂式復念倚門翻思在離別豈料俱生存餘歡菽粟具辛苦勿出言我歌良苦吟頑薄當彌惇

咸林行爲楊璽攺葬乃祖作

余杭山前百戰場蒺藜滿道多虎狼黃塵茫茫白日慘子獨往也良慨傷深衷憤不畏狼虎極目蒼天淚如雨蒼蒼益髙愁柰何腸斷咸林一抔土黃腸下深九仞泉我翁瘞此今百年朱旛玉節久寂寞黃鸝碧艸空畱連回首東吳三百里無限好山並好水誓收寒骨閟幽函與翁來歸此山裏佳城再卜再刲樹麥飯椒漿好時祀慈烏還來共棲止慰我生存保終始嗟哉楊公好孫子人生蜉蝣在天地間關誰復顧生死骨肉恩深固如此嗟哉楊公好孫子

自畫萬壑松風圖歌贈天臺朱秉中梅花巢一作轓

天臺萬八千丈山桃花久不畱人間上當牛斗開天關仙人幾度招我窮幽攀瓊臺玉闕迥寂寞石橋且滑空潺湲曾識髙人姓朱者讀書縛屋蓮峯下一從畫得龍馬神龜文走獻天子登天閽天子莫可官歸來老田野最喜兩兒郎緑發更蕭灑大者賦逺遊不肯卑微休仲也誰與儔愛我畫滄洲聊將水墨趣冩此空巖秋鴈蕩云連赤城暮瀟湘雨裏蒼梧愁我愛仲也琴傾耳大賞音南風散五弦爲我開煩襟棲烏夜啼秋月墮黃鸝曉囀春花深君不見畫中絕是琴中趣萬壑秋風滿松樹應有梅花可結巢隨意靑山看云去

自畫山居圖歌贈宜春朱隠君﹝字安地道理學専門﹞

朱侯有隠居乃在宜春間東遊久未已浩蕩忘其還山川神气具在眼窮幽賾隠知何限黃河之源出昆崘千里萬里盤旋屈折支天根自從開辟分九州島大噫嘑噏生气浮綿延亙接無盡頭奔澎不息入海流海門限水回蛟蜃碣石排風駐馬牛從此山川極甌越秦王之石禹王穴朱侯朝覽赤城霞暮看山陰雪山陰溪中釣魚者舊廬亦在靑城下胸中丘壑渾天成手把風雲自揮灑窅靄外鴻蒙前來龍起伏頃刻眞宛然長松古檜亦偃蹇不似艸艸生風煙朱侯長相見談笑共刮目脫屨白石上滄浪歌濯足愛山之癖柰侯酷聊以尋幽畫苑屋靑山隔溪轉白雲就檐宿不短掛猿藤頗長棲鳯竹畫成送侯當早歸越來溪傍花正飛春山蕨長薺菜肥何待滿樹風雨鉤輈啼朱侯朱侯此別勿嘆惜一飯勸君當努力但將雞犬深入云莫管桃花盡狼籍此畫掛向艸屋壁讀書萬卷守勿失從教門前泥潦三尺深深掩柴門莫輕出

自畫關山行旅圖因制畫山曲

三年不作畫一畫旅愁生家山萬里隔蜀道正難行蜀髙山且逺瞿唐水復險別來記得春水深此日欲去風塵滿風塵滿如何成都西南愁翠蛾蛾眉愁損人未歸杜鵑啼血朝朝飛杜鵑飛向何處江南三月春十日九風雨每同謝眺看靑山安得艸堂畱杜甫君不見杜甫悲歌一世豪南奔北走何其勞南奔北走何其勞許身稷契愚且髙

桃花畫眉曲

春禽踏南枝新栁拂蛾眉東風一何淺花間聲宛轉君不見秋烏一夜啼金井裁衣寄逺剪刀冷便是蘇山窈窕娘愁對離鸞亦斷腸﹝寄逺一作念逺﹞

巖居髙士圖歌次韻

山髙性所樂好山何處無平生樂山夜入夢神遊歷歷皆方壺浮雲滿空任舒捲把筆題詩傲軒冕長松如龍鱗滿身風雨年年長蒼蘚結巢絕愛當巖阿平地白雲如湧波落葉蕭蕭作飛雨自看山中秋色多日夕樵歌響幽谷啼鳥關關亂林木幾年種術茅公山更弄漁舟武夷曲山中過慣眞脫塵但看日月不記春巖居髙士莫咲我我亦本是靑城人自愧長年不歸去遇舜逢堯竟忘慮一船煙雨在江南畫裏看山眞得趣桃花水生春尙寒西來雪嶺雪不幹出門千里更萬里無緣縮地何其難

龍眠居士畫馬歌

龍眠居士畫六馬神妙不在曹韓下始信天閒有六龍毛骨奇權汗流赭鳳頭錦膊獅子花雄俊豈待奚奴誇騰霜叱撥好頭赤馭气競欲追風沙超驤一个玉蝴蜨蹄如踣鐵眼赫赫直恐翩翩便飛去一點春風正揚鬛君不見寧王畫馬花蕚樓四海八荒無事秋玉面之驄忽變化開元天子愛之亦莫畱乃知龍媒矯矯不世出自是龍池飛霹靂漢家封疆旣混一天馬西來勞貢錫海宇淸平忘戰敵嗚呼海宇淸平忘戰敵

瓢隠畫歌

溪上昨日風雨來溪上船子衝潮回白鷗微茫波島嶼緑樹恍惚迷塵埃煙昬气黒夜滂渤石梁茅屋多傾頹壺公畫裏何悠哉寫此世外之蓬萊弱水不渡良可哀

朱澤民山水歌

江山靑靑江水緑市上何人吹紫竹避暑宮前不見春落花滿地遊麋鹿千古江山列畫圖朱侯解寫咫尺煙模糊扁舟依然在洲渚應可自此歸五湖昔人去者今有無昔人去者今有無

張商畫竹歌

洞庭張商愛修竹放筆從衡寫千幅世上今無玉局翁胸中自有篔簹谷黃金易成金錯刀石室灑灑生秋毫鳳凰飛去空寥寥張商落墨何其髙

踏車謡

一春多風復多雨田頭踏車最辛苦去年種田田無收還租賣卻牛一頭今年城西盜賊起北巷南村盡燒毀城頭土崩日夜修壯者服役老者憂晨食糟糠每忘晝妻子長饑面皮瘦公家喫酒呼歌奴不念私家租不敷公家若念農家苦水澇祈晴旱祈雨

古意

秉燭夜何長芳筵惜春暖鶯花已驚曙東風雜弦管還念戰場人冰花■﹝釒截﹞衣滿

朱叔仲山水引爲鄒生作

看山朝不飯畫山夜不眠西蜀書生有此過傅癖呼鐙索酒忘靑年東吳朱家叔仲子愛畫更覺入骨髓淸晨起來頭不梳快展溪藤撥秋水長年買船上會稽耶溪雲門隨所之越人煮海競取富孰肯相逐探幽奇歸來自喜胸腹飽磊磈崢嶸揮不了東家幀子髙丈尋落筆惟嗔煙嶂小鄒生拜揖長衣裾得畫一紙七尺餘就中貌得戴安道一丘一壑松兩株前年我亦畫匡廬還有松巢安讀書昔年李太白最愛云端蕖焦桐不著童子抱先生自是乘籃輿仙人自在第九疊牧豎樵夫皆可居朱叔子鄒陽生世俗那辧關與荊齊君不好瑟王子自吹笙何當與子坐待海晏風塵淸更作昆侖頂上行

紅梅引次韻壺中老人一咲

羅浮山下春風來嫣然一咲梅花開東君底是愛顏色玉容重著胭脂堆要令姑射朝天闕丹砂炯暎肌膚潔天人自是實失驚空谷何年見淸絕又如二十飛瓊春酒醒絳紗籠玉尢分明夭桃繁杏便麄俗紛紛艶冶徒相爭暗香不斷流丹髓三咽令人銷鄙俚莫言春半不耐寒飽浥冰霜不知幾吾生痛飲自得師對花爛醉髙陽池朱顏顧我每如此壺公壺公如何鬢成絲顚倒笑我爲花楊酒巵

鶴瓢

靑城黃仙師四海徧行腳東觀滄溟萬里餘到時兩鬢秋蕭索手中常持一鶴瓢言是太古開花萼偃蹇渾無斧鑿痕分明洞有煙霞爍靑田一種至今無溟渤昆侖任抄掠一從箕泉遭棄置便向華表爲棲托自入行囊不計春長懸日月同飄泊彈絲或奏太古調只與此瓢相對酌醉將北斗挽天潢肯把此瓢分兩勺君不見伯牙絕弦無知音卞和獻璞遭殘虐世間俗子眼眵瞎有耳徒能聽管鑰安知老大葫蘆生小摘乾坤自成噱林屋洞口種橘李山人平生讀書得眞樂自是西周老耼姓抱一沖虛豈雕琢仙翁亦是無懷民大道迥出羲皇若禹穴南來一邂逅握手談笑如識昨許以此瓢今可遺臨別要卽重然諾謝之拂袖去意若全落魄山人得之不敢卻左懸右佩貯靈藥有時掛向靑崖間脫屣捫蘿坐盤礡月明遼海夜生寒夢繞秋空雙足躩邇來作者歌鶴瓢競說山人瓢不惡長歌短句我亦有雨露雲煙詎穿鑿我歌不鑿瓢愈奇山人之名愈充擴李山人莫驚愕我亦靑城丈人客昔年西來覺丘壑幾逥晞發太華顚至今尙負山中約瓢乎瓢乎爾知否一夕風髙起朔漠瀟湘洞庭木葉落爾今不蔓縱爲瓢徒向人間受纒緡何當從今只化鶴何當從今只化鶴爲我戞然飛鳴一萬里長風浩浩翔寥廓

爲季丙卿題衛明鉉所畫咒錢出井圖

神仙好幻術驚世更駭俗笑移天地入壺中大塊輪菌等珠粟葛仙煉丹世所傳咒錢出井飛上天長生久視亦已矣此事一說經千年衛君亦是丹邱子與我論交脫生死昔年學仙差可耳雅好樓臺今畫史孤云處士騎鯨去文皇欲官挽不住霧帶云裾盡屬君艸艸落筆成天趣季卿何由得此圖卻寫仙翁煉丹處井气空明泄海寒丹光錯落窺天曙蝦蟆秋飛老桂輪子規夜叫長松樹季卿父烈丈夫年過五十山澤臞手援神農之百艸口誦軒轅之古書回生起死奪造化陰徳邁種爲菑畬膏肓二豎爲哭泣何物五鬼能擨■﹝廣外歈﹞一道澄江自西下十年賣藥畱東吳花飛苑樹秋霜薄葉落江楓夜雨疎每尋翁生說烹煉更得果老稱名譽只今又逢東海上咫尺蓬萊隔煙浪便持此畫問安期舉手人間謝塵坱

題王叔明爲瑛上人所畫松亭雅集

仙人王子喬吹笙度人世天目山前騎鶴來五彩虛空畫無際岨崍岡頭十八公恰在已公茅屋東要予賦詩請莫咲石上精魂今古同

題大癡道人黃子久畫關山疊嶂圖

老癡作畫便癡絕畫山畫樹畫若鐵想從憶昔少年遊飽在燕山度霜雪重關復道壓層巒萬水千山咫尺看只今無復黃知命脫去人間行路難

鑑湖春曉

越王城南看春曉湖上好山靑未了誰采芙蓉落鏡中翠黛蜿蜒如可掃賀公歸來酒滿船幽花网戶春娟娟手招南風鳴五弦鸞衝鶴翥今千年

題錢舜舉畫蠶桑圖

桑中鳴禽巧如鴂吳娘養蠶夜不歇暖雨寒風惱殺人政是江南三四月苕溪遺老白髮翁畫蠶畫葉揺春風千金難買吳娘笑故寫生枝椹子紅

題顧定之竹

錄事官常州政是太平日想得鳳凰枝掀髯揮彩筆直節應承雨露恩五色芝云護子孫而今飛向閩南去揺蕩春風化墨痕

題王元章梅

髯君畫梅若天造冰雪肝腸屢傾倒騎驢曽上燕南道罵人不識梅花好囊空無錢遂歸蚤把酒對花心懆懆夜半歌呼發酒狂縱說花王被花惱江南三月春風顚栁絮梨花不堪掃雪罨枝梢頗綴繁那似山中昔懷抱憶君誓不委露艸若欲尋之畏行潦聞道關門空讀書十年不見今應老羗笛吹時不下來而今正合窮幽討君不聞咸平處士骨枯槁白鶴翩翩度瑤島

山居圖

野人愛山披此圖芙蓉秀色如匡廬莫知昔人結巢處雲松千尺今何如陰崖瀑花落飛磴冷煙石發生云梳仙家別自有天地乃見樓觀皆瓊琚淋漓■﹝氵頃﹞洞元气濕眾木一脫秋風疎石田得鑱良可鑿縛茆便約幽人居吾鄕靑城千萬里山可樵而水可漁別來不覺幾更攺兩烏巢樹還愁予祗今浪迹縱萍梗仰觀俯視空趦趄何當歸來老其下白日躬畊夜讀書

愛日堂爲於和仲賦

於君之家臨具區躬畊把釣何勤劬爰作新臺奉親樂嬰啼拙舞將驩娛知君彩衣常自著匪獨樂爾怡妻孥上堂朝夕具甘旨列以羔豚兼蒓鱸稱觴願親百歲壽無由駐目忘朝晡長年樹桑陰滿戶林中夜夜巢慈烏服勞恐辱子事盡生祥下瑞天理符君不見東家萬廈畜有餘生兒二十不讀書崇朝街裏調鞍馬不肯堂中問起居又不見西家有子懷明珠十年辭家逺遊去天下豪狹相奔趨白髮之親雙眼枯令名旣失身受污於君於君非爾徒於君於君非爾徒

贈筆生施廷用

苕人藝者多藝筆馮陸當年稱第一馮陸之前尙有人柯山之徐世無匹貞元朝舊王孫憶昔被詔遊帝閽白玉堂中畱補衮馮也陸也此日具藝皆其掄玉堂仙去馮陸苑遂有時名落人耳後來溫生楊生皆擅場鄕裏而今有孫子幾家有藝如有田侯門曳裾筆滿船沈生兄弟懶歸去更有施生爭後先施生施生良獨苦一棹江湖正風雨雪滿頭顱塵滿髯過我煙江闔廬浦吾儕自顧非華陽奚足爲爾分彊良聊復臨池掃硬黃雲煙脫手生光茫快馬追風忽當陣銛戈利劍森交張跳龍臥虎畏顚素便欲掇出參鍾王甫知老髯絕藝得精法差可辟易數輩又於馮也陸也相翺翔宣州兔越州竹愼勿貪書瘞筠簏竹已廢萌茁兔亦飽狼腹春管秋毫取次生應待山中气淸肅作歌贈君歸計促不足傳人諭珠玉重來過我煙江曲爲君展破鷗波緑

成都使君王季野席上次韻奉呈櫓巢初庵雲林元素子素諸公

隠者分湖住髙士雲林棲蒹葭散汀看鷗去桃花隔屋聞雞啼每同杖屨踏春堤詩筒酒榼前後提公子風流乃相愛縷引嬋娟生靉叇纎歌細舞交驩從翠璫玉佩花蘢■﹝艸公心﹐上中下﹞蘭亭之下暮春會飛觴列坐千載同莫訝眉山長帽翁髙談雄辯顏酡紅頹然自謂謫仙侶欲舉萬象超鴻蒙月丘子陶朱公人間歲月駒過隙不飲莫待兩鬢成衰蓬君不見東風曉作梨花夢白雪飛來已半空

贈星史汪淸溪

李白有奇句汪倫多好情我無朱紱戀子得淸溪名淸溪在何處白鷗長與盟日夕再扁舟捲舒一絲輕慣識魚鳥性都忘風雨聲年年使槎到夜夜天河淸誰將支機石更問嚴君平列宿二十八五緯相從衡車杓轉極垣兩眼俱分明客星到何度乃復逢長庚遇子練其間呼我安期生我本漁者徒廿載江湖行桃源窅難覓馳逐天下共昨從西川來要掣東海鯨風波猶■﹝氵頃﹞洞海波不遑寧不見賀季眞把酒來自傾人徒咲放曠自足安欣榮固窮豈求達但醉不用酲樂天復何疑陶公乃歸畊爲子歌蘭枻聽我歌濯纓

畫鶴篇﹝爲陳生介賦﹞

伊誰畫此鶴千載遺陳生飄飄有仙气相顧移蓬瀛髙吭修脛若長鳴磊落昻藏睥太淸思淩霄漢不飛去若有待者臺階平羣眞昔朝上帝所郁羅蕭臺隔風雨鸞驂鳯馭自鈞天卻載瑤笙來下土寥廓餘音世罕聞聾聽瞽辧徒紛紜南嶽眞人旣旋邁五色雲霞散華蓋碁聲一響闌干空人境皆非城郭在自脫紅塵世网中直來玄圃滄洲外陳生一從魏伯陽上虞學道期翺翔棲眞笠澤瑞云觀長對此鶴懸齋房坐讀參同玩周易造化機關洞探賾乃知薛公畫向通泉壁十一通靈今絕迹故爲此鶴成愛惜孰云道士靑城客久欲歸赴玉局奕但畱壁間箭一隻海塵茫茫薄日色何天一方來嘆識便衝碧落萬里展雪翼圖南不使鵬先得

分題賦得任公釣臺送王允剛歸義興﹝任昉字彥升蕭梁時甞爲義興守﹞

任公有釣臺陽羨西門道六朝去已逺一守稱絕倒無事每蕭閒於焉事幽討惠政實已多昔民仰蒼昊至今釣遊處水淸山亦好雲天日爲旗野樹春如葆魚鳥識風流江山見文藻王孫逺遊歸淒迷思芳艸壯气溢前修我當論懷抱出處可探奇有志莫易老

海上丹房聫句

予與東海生俱僑練水一日泛舟自楓村塘過葫蘆灣轉桃丘尋欲觀海抵夜月色良白宿昆浦仙丹房仙好奇樂飲酒吟詠要予二客聫句記一時遊會焉予愀然曰昔人慨光景於鷦漚蜉螟者有逺遊餘響之悲今吾與子遊子言殆天啟也非耶於是三人倫屬各賦偶語共得字凡六百四十爲韻六十有四句百二十有八命篇曰海上丹房聫句仙者錢巽字公權客生阮孝思字維則予乃靑城山樵虞堪叔勝也時彊圉協洽九月望日堪記

秋髙候海月夜宿丹房淸﹝堪﹞紫气動瓊戶白光搖素楹﹝孝思﹞霜凝萬手杵火伏三足鐺﹝巽﹞煌煌豎玉井爛爛連赤城﹝堪﹞變合鉛永髓交媾龍虎精﹝孝思﹞所以靈毓祕服之身形輕﹝巽﹞三花常結子一胎忽騰嬰﹝堪﹞後天竟不死終古眞長生﹝孝思﹞孰云邁周■﹝日冄﹞政爲淩商彭﹝巽﹞乾坤大莫測日月慳其行﹝堪﹞大椿閱春秋微虫嘯昬明﹝孝思﹞造化幾不息循環互相成﹝巽﹞天淵一飛躍韝冶徒煎烹﹝堪﹞道體詎割裂名言孰紛爭﹝孝思﹞超然萬象表蕞爾羣目盲﹝巽﹞扶揺鯤鵬化■﹝含欠﹞欿蠅蜹營﹝堪﹞疇能較巨細何用嗤辱榮﹝孝思﹞安期旣遁世魯連亦逃名﹝巽﹞飛度海水弱鞭驅石梁平﹝堪﹞完完白盤上灎灎金波傾﹝孝思﹞犀光微照耀怪狀畢露呈﹝巽﹞鰲戴湧兀突鯨奔觸喧轟﹝堪﹞靈鼉雜魚媵舞若惟能獰﹝孝思﹞蜃吐起氛霧豚噴飛沫霙﹝巽﹞鮫呈綃錯落蚌獻珠熒晶﹝堪﹞一一蒼螭立雙雙赤鯶趟﹝孝思﹞何物比目鰈況爾丫頭﹝巽﹞■﹝魚聖﹞鱉甲竟六縮鰕■﹝虫宅﹞難獨撐﹝堪﹞飄颻駐羽節的皪蜚佩瑛﹝孝思﹞琴生躍鯉出王子跨鶴迎﹝巽﹞龍管碎碣石螺觥吸滄瀛﹝堪﹞放此寛大量解以無何酲﹝孝思﹞劃然悟忘返歸歟詠遐徵﹝巽﹞旣禦鴻蒙气當作欵乃聲﹝堪﹞謫天本奇術縮地若偶抨﹝孝思﹞局蹐頃步勢呼吸萬里程﹝巽﹞坐我已機席咲子猶庭閎﹝堪﹞葳蕤覆肺蓋踴躍鎗心兵﹝孝思﹞齒鼓撃訇坎音鐘叩噌吰﹝巽﹞婆娑■﹝髟上巾下﹞以發傲兀瞪而瞠﹝堪﹞微吟澀莊籟獨繭繅媧笙﹝孝思﹞鏦琤間金石雰霏亂璣珵﹝巽﹞■﹝釒截﹞畫逗澑壁牙籖響風棚﹝堪﹞驚蛇逐毛頴飛虹捲陶泓﹝孝思﹞萬卷在手破五車於腹盛﹝巽﹞鬼谷應蓍策羅浮證棋枰﹝堪﹞果有奕局事豈無髙世情﹝孝思﹞室劍商鏤繡囊琴蜀錦頳﹝巽﹞得趣始破絕有神終合並﹝堪﹞蒸鑪螢焌焌茗釜蠐嚶嚶﹝孝思﹞銀絲過行膾瑪瑙重出■﹝月羹﹞﹝巽﹞神棗異桃核仙芝類蓂莖﹝堪﹞瓜開犀落瓠橊破珠傾櫻﹝孝思﹞紅擘爛於火靑剖圜若纓﹝巽﹞丹分盎大橘殷對合抱檉﹝堪﹞魁杓落睒睒蒲牢發鈜鈜﹝孝思﹞齁鼾總辟易猛省渾■﹝耳堅﹞■﹝目薨﹞﹝巽﹞藥兔罷秋搗窓雞候晨鳴﹝堪﹞霜結鴛頸瓦燈炧鴈足檠﹝孝思﹞舞興憵憵起俠气衝衝橫﹝巽﹞客豪思橫發童倦嗔屢賡﹝堪﹞冥搜入古差狂歌錯鏘鏗﹝孝思﹞啁啁泣魍魎呱呱叫猱猩﹝巽﹞眞令東方白盡使鬼神驚﹝堪﹞

希澹園詩集卷一

●欽定四庫全書

希澹園詩集卷二

﹝明﹞虞堪撰

○近體五言

鼓枻

蘭枻鼓淸流獨悲江上秋屈生常悃欵漁父亦遲畱斑竹涵淸淚滄江沒白鷗釣竿斯可寓隨意泊吾舟

與呂志學夜坐

坐待西齋月論過上夜春亂離方促膝狹窄﹝一作逼窄﹞豈容身一劍風塵際十年江海濵黃金難鑄日白髮謾催人

送陶元庸歸吳覲母后逰越依李開府

擾擾越城路搖搖吳水春自嗟淪落客又送逺逰人挾策長憂世謀生獨爲親輸君談甓事更向鄴侯陳

送馮令之官烏程

好去烏程令間關白髮新五弦應得趣一劍只全貧湖水家家緑桃花樹樹春幾番兵燹地天復恵凋民

送趙生航海之京

之子天邊去逺逰滄海中蓬萊十日到云漢一槎通夜靜應瞻斗秋髙定轉篷愼聞堯治語歸慰釣漁翁

李士賢檢校使吳

使者來吳日多君屬後車全家當國難孤直保民余秉節心仍壯揚名信不虛懷忠獨憐孝珍重史官書

送相徳謙之越

世路一何艱風塵戰血殷送君闔廬浦投客會稽山戀闕頭添白尋親淚復潸臺中論前績刀馬豈容閒

寄魏秉中表兄

海上魏公子風流憶漢貂別來良契闊時節竟蕭條歲暮滄江逺天寒白鶴遙艱難愼行處吾欲老漁樵

重寄

客厭吳江冷誰歌蜀道難風塵應阻絕歸計且盤桓臘雪明殘夜梅花耐薄寒殷懃囑毛穎聊以報平安

寄南潯潘隠君艸堂

湖頭隠居好竹樹日蕭森對酒花當面焚香鶴在陰靑山應似舊岐路只如今潘令思吾否髙情足謾吟

柬倪季敏南墅隠居

季也端修士髙閒獨閉門桑麻深雨露雞犬自朝暾設以南州榻陶然北海樽何時覓漁者相逐到桃源

寄鄧髙士

海上玄眞子能詩似謫仙從來披鶴■﹝敝上毛下﹞長上釣漁船袖有雌雄劍囊無子母錢一壺春自足應不問先天

寄徐生兼柬亷愚谷上人

之子病來久緣情多苦吟經旬不會面鎭日廢彈琴雨過江澄練梅酸樹合陰文殊應在座摩詰好論心

贈周可久

漂泊風塵際相逢湖水潯繄君正哀憤而我且狂吟禾黍感行役蓼莪思孝忱憂來無復道端處和鳴琴

贈瀞天鏡講師

予渡練川寓於大報國圎通寺寺有大藏道場請師主席師錫自雲間適至等謂轉大法輪鼓鳴螺震廣闡宗風增輝佛日者矣我今有分得與見聞踴躍喜歡遂成讚嘆

義天本無際心鏡奪方諸白月離滄海淸風下太虛扶宗譚般若演教契眞如龍象朝朝集松堂響粥魚

次席帽山人王原吉韻贈石林上人

石林峨海剎傑出大方家說偈缾翻水看經席散花秋聽潮信急夜坐月痕斜借問窮源客曽乘幾度槎

用唐綦母著作畱題龍興寺詩韻贈長老閒公白雲

西蜀竟忘歸東林自掩扉百年純白髮獨著舊緇衣閱藏心源淨安禪鼻息微天花如雨下無个著空飛

王使君季野飛雲樓燕集

翠黛生微暈闌干下夕陽亂蛙喧鼓吹芳艸滿池塘歌按黃金縷詩傳錦繡囊焦桐誰自弄還問蔡中郎

趙生席上

淸明才過日踏雨到君家列坐新行酒比鄰始種花墻頭紅窈窕杯面緑交加歸騎寧扶醉還人挿帽斜

夜雨水竹居聽彈箏

繁澑響檐牙深堂靜不嘩坐來聽夜雨歌起酌春霞燭小銀花墜箏低玉柱斜俄聞關塞曲飄忽思如麻

旅館與陸季宏對榻

旅榻聫宵話心期一寸冰春風欹玉樹夜雨落寒燈世事嗟余耳人情見武陵男兒四方誌搖落豈無憑

讀陳天倪處士傳有懷其子惟寅惟允

惜別經三月相思寄五言風塵淹逆旅煙樹鎖離魂行處松楸晚吟時烏鳥昏臨文憶前行重爲灑啼痕

中秋湖上看月

中天今夜月爛照五湖秋玉樹懸虛靜金波入漢流間關南北路浩蕩﹝一作牢落﹞古今愁欲踏仙槎去淩空賦逺遊

九日與鶴齋眞人飲堅上人東樓次韻

樓臺超有界風月到無邊說幻難逃佛憑虛已是仙玄洲生碧艸淨土出靑蓮我愛杯中物來隨社裏緣

十日對菊

撚花悲節過無酒愀無歡客裏情懷惡江頭風雨寒揚雄空識字陶令苦辭官荊璞應難抱牙琴欲罷彈

十月十七夜舟中作

江漢月輝輝孤舟一夜歸白沙魚聚火淸露客沾衣櫓約寒湖響鷗聫宿鴈飛人間成底夢吾獨轉忘機

湖村夜泊

歲晚過湖邊緣村夜泊船數家余破屋幾度斷吹煙病犬驚籬罅饑烏叫樹顚問津無處所寒月照人眠

潯南書事

偶卽潯南地川原路欲蕪老翁行乞食稚子幼還扶未放開河卒猶差守戍夫爲農那可卜愁我在江湖

澄江季丙卿畱飲客邸

一勺錢溪水半年澄客心風塵增感慨山水倦登臨處處羣遊在林林眾木森持杯騁懷思還沛聽佳音

謾興

避地藏吾拙衡門常自扃豺狼時擾擾風雨晝冥冥海上瑯玕折山中芝艸零如何秉干羽不見舞虞廷

江村漁隠

微茫煙水窟窈窕野人家屋裏容書幾門前著釣槎桃花春漲漫桑樹晝陰斜欲問玄眞子棲遲幾歲華

次韻沈仲說洞庭秋晚

時花媚秋色落日澹晴輝橘亞丹楓樹江分白鳥磯圍碁應遁迹把釣或忘歸謾道因詩瘦髙情深翠微

寄朱叔重畫山水捲

婁東朱叔重滿卷畫雲煙過越乘山轎歸吳放野船危峯蒼鶻上逺樹白鷗前每愜幽尋意題詩爲爾賢

題陳松巢畫

秋山殊可愛畫此似匡廬九疊靑厓峻萬株紅樹疎筍輿陶令入蓮社逺公居何日風塵靜松巢好讀書

登大覺寺琳公鑑湖樓

談笑寶樓開湖光劈面來浮雲空翳檻明鏡若爲臺野鳥銜花去潭龍作雨回坐參眞法境無意想蓬萊

題文殊院壁

文殊蘭若舊珠樹网羅交殿古余獅座林空見鳥巢天花時作供野菜日充庖忽憶香山語令人願結茅

昭明寺暹上人房次韻題壁

脫俗經云壑尋僧到竹房林飆發虛籟潭影落天光淨觀禪心寂淸齋道味長南山寺相對結屋好鄰傍

題暹上人可賦軒

祗樹給孤園當陽辟小軒天空澄際月海淨浴晨暾霧隠南山豹風傳後夜猿憑髙殊可賦觀妙亦何言

遊宋胡少師橫山福壽蘭若次韻書壁

每到橫山麓都違濯世氛僧畱夜聽雨我自日看云歷歷前朝寺桓桓給事墳淒涼莫嗟感竹帛已傳聞

畱題橫塘般若寺

西郭橫塘寺開門對越溪潮生滄海近雲起碧山低浮世驚前夢回廊覓舊題重懷先太史曽共白雲棲

昔先太史與白雲閒上人憩此今三十年矣而壁間遺墨尙新瞻仰徘徊不勝流涕因賦此以識歲月云

王明仲聽雨樓賦

華星不可摘飛雨若爲聽忽暝翻巴峽兼秋響洞庭甲兵連夜洗絲竹暫時停幾度銷銀燭沈思賦窅冥

南城祚眞精舍寓宿呈希哲二公

塵世竟忘情還來訪惠明一燈懸夜榻萬竹起秋聲虎嘯風連屋烏啼月滿城坐忘渾不寐相對話無生

宿堅公房詠髙麗石琉璃

石燈如仰月雲截水光寒不爲山靈祕應從海若刓中虛長寂照表淨卽空觀絕勝靑黎杖寥寥伴夜闌

對雪

碧落瑤花滿分明屬化工江山如畫裏天地只壺中瑞應三番白春無半點紅原頭踏芳艸遮莫待東風

白雲爲閒上人賦用鄭子封先生韻

一片復一片應無去住蹤悠揚輕似羽變幻儵猶龍寶月同瞻海靑蓮別見峯若招巖畔宿飛散下堂鐘

山居次韻六首用起句題

山居何所有檐竇過晴雲靈物尋常見塵囂絕不聞花關蜂作陣松徑鹿成羣莫怪尋幽約長來避俗紛

龍山宛若龍飛舞出羣峯霖雨終須作閒雲或可從蕭條何處寺隠約數聲鐘儵幻聽經去天花雨九重

雜樹帶云栽林間一徑開好鶯鳴不絕獨鶴去還來宻蔭生靑靄閒花落紫苔爲吟淸晝寂撡幾數徘徊

勝絕爲人誇山中宰相家瑯玕皆翡翠金彈是枇杷玄圃生奇玉丹鑪養嫩芽熟知方外事不比世間奢

乳燕定新巢翾翾過栁梢自來簾幙下不墮网羅交細雨迷南陌飛花接近郊主家貧好在破屋任人嘲

好山看不盡一望一番登崖險森如戟泉甘冷若冰鳴鐘傳下界著屐上髙層不是石橋客何由識老僧

送周伯昻兵革後歸義興

城郭已皆非人煙觸處稀莫言前度事但得一身歸妻子全當喜鄕鄰在可依孝侯還有廟再拜勿歔欷

飛雲樓春夜會飲聫句

樓外雨蕭騷如何慰寂寥﹝在﹞畫闌昬正倚朱履夜從招公子開東閣﹝敏﹞先生莫後邀熊徵恊呂望鳬舄佇王喬﹝堪﹞自尙虞卿璧誰吹伍子簫玉壺承酒酌﹝在﹞銀葉藉香燒亹亹襟懷豁飄飄气宇驕﹝敏﹞過秦人罕論識趙客難撩文脈如泉湧﹝堪﹞詞源若海潮每歌靑玉案長想赤闌橋﹝在﹞就醉翻金縷相期折翠條煙霞同嘯傲﹝敏﹞汗漫及漁樵酒勝春衫薄詩成蠟蠋銷﹝堪﹞悠揚通蹀夢瘦損過蜂腰最喜相鄰近﹝在﹞惟憐失路遙幸因投契誼何以答瓊瑤﹝敏﹞瑟瑟低檐澑冥冥動斗杓結歡得知已端不負春宵﹝堪﹞

○絕句

滄波

滄波眇碧落蘆葉生秋風一船不結纜長嘯月明中

舊箏

雁逐暮云斷蟬驚秋夢寒蕭條關塞曲不復和愁彈

詠異石

吳人朱叔重善繪畫甞遊石堰山遇方士授異石玉色淸潤如鑑如屏云白山靑趣若天造要予詠之

觀山有奇術捾此天地根白雲飛不去一片玉渾淪

寓目

天逺水復遙白鳥獨長往當從息機人發此天際想

海岸圖

海岸水西流看山正倚樓迢迢煙九點笑指是齊州

題醉李太白圖

汗漫魚龍窟消搖虎豹關死生渾托醉何獨夜郎還

題列子乘風便面

昔者列禦冦泠然禦其風方諸徹秋水乃今見猶龍

題靑山白雲﹝四首﹞

幽人臥春曉四山雲气迷閉門﹝闕﹞叫殺護林雞

人家靑樹合僧寺白雲封誰共詩翁坐夕陽聽晚鐘

我愛山中住山中秋復春白雲長罨戶來往斷無人﹝一作獨樵人﹞

窅窅一帶山沈沈萬林樹著我靜者心獨得看云趣

題柯參書竹﹝二首﹞

秋風來蒼梧白月下九疑不見湘夫人一枝空淚埀

海上靑瑯玕曾持天上看蕭條風雨夜誰拾鳳毛寒

題倪元鎭畫竹樹

个个竹弄雨丫丫樹撐煙還教來拜石癡絕伴淸妍

題顧定之畫出墻竹

莫咲虎頭癡偏憐鳳尾埀粉墻遮不斷翠雨濕多時

題朱叔仲所畫靑山白雲橫幅

山靑緑樹深白雲更多少憶爾越中行揚帆看春曉

題陸季宏畫碧桃花

飛去三千里開過幾刼春此言誰解得還汝日東人

爲立上人題雲山欲雨捲

白雲不作雨作雨但霏微長罨靑山路惟教翠濕衣

題陳愼獨畫

菉竹在坡陁兼葭隔洲渚咫尺雨中秋披圖謾愁予

美人撲蝶圖﹝所持扇上有諼艸花﹞

雙蝶忽飛來撲之意偏好繡扇著春堤恐污宜男艸

○六言

吳江

三髙祠前流水五湖煙外孤篷楓落吳江夜冷髙情都付漁翁

靈巖寺

響屧回廊何處來尋陳迹都非日暮疎鐘孤起白雲巖下僧歸

姑胥山

不見舊時臺榭空聞千古風流滿地山花落去幾番麋鹿來遊

橫塘

越來溪頭暮雨姑蘇城外橫塘黃帽就船炊飯緑鬟隔岸鳴榔

盤門

南兩廟前霜栢闔廬城下寒潮風雨扁舟經過傷心無復吹簫

石湖舊苑

望湖亭子淒然不似當年風景畫船空載梅花誰唱暗香疎影

題畫小景

緑水金塘馬健靑山紅樹鳥鳴策策吟鞭逺指蒙蒙花雨新晴

題巖壑孤舟圖

我將投棲巖壑愛此松蘿絕塵欲喚滄洲艇子不知黃襖何人

題朱澤民書釣圖

泛輕船兮釣渚歌滄浪兮自取不知所讀何書竟相忘於魚水

題顧定之二筱

匪闒翣之老稚伊飛翻之羽翹戾九天之披拂遲一气之扶搖

希澹園詩集卷二

●欽定四庫全書

希澹園詩集卷三

﹝明﹞虞堪撰

○近體七言

汗漫遊與姚子靜錢公權壁上人同賦

我亦身從汗漫遊逍遙海上覓玄洲徧探龍藏三千界一駐鸞笙五百秋不用靈槎通絕域底須神駿蹴昆丘臭帤卽是人間世誰共蜉蝣樂未休

吳伯常家看桃花

二月一日走海涯吳生邀我看桃花重尋玄都定何日且看赤城俱是霞此番開顏阿母喜他年得子小兒誇蜂衙蜨陣渾擾擾何處春來有汝家

山家看花

折得山前數樣花瓦缾隨意貯山家﹝一作亂挿置山家﹞香沾昨夜三更雨紅帶朝陽五色霞不用燻籠蒙獸錦絕勝肌玉護蟬紗長安道上風塵暗把酒看春又嘆嗟

震澤

汪洋巨澤控三吳不爲黃池入版圖大禹功成遺鼎在夫差侈極故臺無淵靈尙護龍潛窟國色才銷鹿臥蕪神物在川輝日月生民終古樂涵煦

拜郊臺﹝臺遺址在越來溪上﹞

吳王城外拜郊臺山色湖光共繞回終古翠華隨水去何年玉牒爲天開斜陽一笛牛羊下細雨千帆云鳥來忠死佞存墮霸業登臨不盡客興哀

望湖亭

望湖亭子橫山半水色山光落檻前前輩風流今已矣野人登眺獨淒然鶴鳴華表誰同聽犬上東門莫自牽謾把一杯消客恨五湖何事別乘船

闔廬浦

闔廬浦口畫船開興逐秋潮海上回霜樹露花紅窈窕梵宮仙觀碧崔嵬南飛越鳥雙雙過北帶吳山隠隠來欲把一杯觀浩蕩乘風檣舵苦相催

陳湖

渺渺洪流接具區由來畊鑿捴膏腴沈淪爲有魚龍混開廓豈無鴻鴈俱好覓根源隨博望莫將淸淺問麻姑桑田變海元如此自泛扁舟入五湖

嘉興水西寺

宣城水西不可到秀州水西今獨遊太白才情眞放逸牧之人物更風流諸天問法元無相千載題詩在上頭人世古今同一夢刼灰煙瞑五湖秋

山家書壁

爲愛山家人迹稀往來渾覺市廛非雷鳴谷裏朝尋菌雨過巖前日采薇艸澤底須人自棄桃源眞與世相違他年未必無園綺應是看云到晚歸

山家書壁遺老農

老農政喜黃梅雨笑我何妨白晝眠竹徑鳥啼泥滑滑稻畦蛙叫鼓闐闐開溝放水將鋤去過嶺看云借屐穿性僻自嫌多懶散空吟未遂卜居篇

登穹窿山訪張袁二道士

穹窿絕頂訪仙居燕坐髙人石不如一點紅鑪飛白雪大千碧海掣金魚坐看日月渾淪轉笑指華夷寥廓虛我亦飄飄生羽翰不奔塵世五侯車

書陶孝子傳後

常州城陷民陶某父爲賊驅去及官軍復克城父死不知其所某於寓近營冢壙葬父冠裳旦暮哭臨故人序其孝云

天兵自昔下宋時常州之民皆死之百年政爾勞生息一日猶然逢亂離妖氛易滅不足數玉石俱焚良可悲北門陶家有新冢子孝親寃難汝爲

旅懷

野閣篝燈獨夜時苦愁風雨失歸期夢回蜀道關山險行盡江南艸木衰縱酒爲憐花落去懶眠重恨月來遲不知鳴鳳飛何處老卻梧桐第一枝

春興

十日寒風剪落梅東西撩亂雪盈堆王孫何處尋芳艸野老多情立舊苔頓覺繁華隨水去斷無行迹過橋來黃昏寂寞徘徊久安得淸樽爲爾開

謾興

眼中風景非前日門外桑田是幾年北去黃河猶滚滚南飛烏鵲自翩翩於今虎帳聞鼙鼓何處龍舟奏管弦濁酒一杯難彊醉黙看芳艸憶春前

聽朱秉中鼓琴

潮落滄江月上時衡門獨客正棲遲彈琴猶有嵇中散對榻可無鍾子期蝴蜨翩翩迷曉夢松風颯颯起秋思水雲別轉瀟湘曲白露無聲下竹枝

八月十五夜對月寫懷

月色且看今夜好砧聲不斷若爲情聨綿烽火近或逺阻絕兵戈縱復橫赤壁煙銷非昨夢黃河天近幾時淸如今揺落重寥寂華發催人兩鬢生

中秋夜與堅上人看月

圓通寺裏看秋月十五潮頭送夜明龍喜金光揺海藏鵲驚樹影弄天泓祇知世界無昏昧不信風雲有變更詩句已成禪印悟忽聽樓上打鐘聲

江渚移居

柴關臨水野人居思滿滄洲老釣漁落木兩山秋色逺淡煙孤鳥晚晴初底非江左袁宏渚可是隆中葛亮廬故舊幾人同笑傲兵塵十載謾躊躇

山中獨夜有懷江上故人

三更風露翻衾薄萬壑松濤到枕繁江上故人寧隠豹山中獨客正聽猿蘭煙剩馥烏皮幾燭影揺紅白玉樽月色灘聲誰寂寞思君淸气滿乾坤

漁船早起次韻

舟泊蘆花雪滿窓曉鐘煙寺已微撞雞啼艸屋星埀地鴉散楓林月墮江拙計祇甘持釣去閒心何必豎旛降起來驚破沙鷗夢飛度前汀又一雙

雨中過同川訪王性中齋居寓宿話舊

天時人事底推遷一別俄經二十年華屋幾空玄鳥計滄江重對白鷗眠前程擾擾三義路往事滔滔百道川共語平生夜來雨故人髙榻未虛懸

午日訪沈元圭席上次黃舜臣所賦詩韻

一簾葵錦爛晴霞五色絲虹暎臂紗玄藥自消頭上雪絳橊誰挿鬢邊花茶烹石鼎從施禁詩寫蠻箋學破邪不是西山黃石叟難尋東老地仙家

宿黎裏普濟院書壁懷南邦長老

空花室裏聽淸秋身世俱忘得自由風雨蕭條來北竇蒹葭瑟縮響南洲瞿曇諭法開金像禪衲當機豎玉樓卻話西余山下客在川何不棹歸舟

重宿金處士瞻云軒呈二同遊

昔同下榻軒中眠此夕復來驚五年世故恍然如夢寐物華端可諭雲煙兩公何憂發俱白惟我自笑心無緣但看梅花顏色好歲寒仍與月娟娟

施宜之處士隠雅宜山守先人塋與某先隴爲鄰承寄栁道傅太常所撰其墓銘見示因詩奉酬

雅宜山在玉遮東聫絡諸峯眺望中一自佳城封馬鬛常時神气接鴻蒙穹碑述徳金門彥髙隠承家白髮翁我亦欲歸從杖屨共謌撃壤樂淳風

送馬民立之杭州

泛泛相逢水面萍悠悠行路尙縱橫殘年送子東南去頃刻題詩感慨生西子湖邊春定早謝家池上雪初晴登臨莫折埀楊栁試聽黃鸝第一聲

送張士臯歸閩中

闔廬城外艸芊芊西子湖邊客上船二月水生春自泛三山日落夢相牽鴟夷竟去滄溟逺杜宇還啼錦樹妍我亦欲歸愁劍閣風塵消息在何年

送張伯奇還花溪艸堂

見說石田茅屋在花溪南畔栁溪東亂兵橫殺𨿽不到死艸華風亦自同天際淺蕪春莽蒼水邊寒月夜朦朧羨君歸去償髙臥布糓還啼幽竹叢

送朱秉中之杭州將歸天臺山中

盈盈栁色動江臯手挽長條照錦袍亂世總懷鄕土計還家寧憚路程勞桃花流水心何競華頂峯尖首謾搔竊莫西湖戀光景槎回南斗滯秋髙

送馬民立省親後還官越上

撫戎之越豈能羇拜母還官定有期屈賈有才當用日儀秦多辯正逢時潮平江闊曹娥廟木落山空夏禹祠政隙好探風土勝莫將孤劍倚天涯

送潘公穎還越上將葬乃父子素翁

離亂相逢淚滿襟恍如魂夢話侵尋猶愁大澤鯨波險況說南山豹霧深楊栁折來重忍別蓼莪書罷復難吟隴頭還植新松樹知向棲霞第幾岑

重贈

煙塵昧日柰愁何栁色寒深臘未過把酒送君離思逺揚帆過浦亂山多到家立雪看修竹涕泣臨風廢蓼莪若解棲霞踐霜露年年湖水緑生波

送魚臺賈景莊自吳航海之京師

鼓枻滄浪歌濯纓送君臨別重怔營逃名遂是魯連子痛哭安非阮步兵短褐文章千里重白鷗滄海一舟輕好紓長策幹明主正爲蒼生問賈生

送顧仲贄四明歸覲

木落空江煙霧深客程無柰鴈聲催船從賀監湖頭過人在吳王城裏回梵剎雨花霏雪竇海潮浴日上蓬萊靈椿此日應千歲好著斑衣獻壽杯

送瀚北海上人住靈巖寺

昔到吳王避暑宮靈巖寺在半天中霸圖終入黃池會山勢猶紓紺宇雄一去豪華千古夢數聲啼鳥百花風髙人好在琴臺上海月傳心向碧空

次危大參韻送相徳謙之臺州別駕

一上滄溟萬里船便朝金闕九重天逺臣艱棘曽身踐聖主哀憐有旨傳別駕之官臺宿近長安舉首日華邊故人珍重文章在報政行看不負賢

送楊方外法師之上淸山覲乃師祝洞天眞人

長年海上賦遊仙又送楊君覓洞天華蓋自來塵世表祝融猶在﹝一作望﹞日華邊先生遂赴渾淪約弟子重參槖鑰玄蘿磴夜深捫絕頂素華臺上月當圓

贈黃山人

接淅重趼四十年眼空歷歷好山川來龍起伏成形似大塊渾淪豈變遷路遶腳跟千里健瀾翻舌底九河懸把詩長嘯出門去又踏春風何處船

書贈錢公權

今年海上逢錢起日日題詩句法新謂我欲髙東漢士多君恰到盛唐人扁舟共泛心相得髙榻長懸意獨眞惟待吹噓上天去不知何地有通津

贈日本僧立恆中藏主

上人昔自日邊來大海猶如渡一杯三萬里程空水觀百千沙界到天臺翻經席上花飛徧曳履林間葉作堆政共長吟好詩句卻言又上鳳凰臺

旅贈王宗善

江湖獨客轉飄蓬一雨愁兼半月風正哭窮途如阮籍忽逢佳士卽王戎故園春去無多燕此日南飛幾个鴻甚喜得君相慰藉深慚花落酒樽空

鄕老蔡霞外尊師見過感懷書贈

西來文物眼中稀歲晚相逢款竹扉萬里祇操鄕國語百年惟著野人衣翠蛾江上愁空老白鶴遼東信未歸見說關山塵霧暗不知城郭是耶非

贈單子貞遊雲間並柬邾仲義

月過衡門竹樹低淸樽聊得話羇棲輸君慣聽雲間鶴笑我空聞夜半雞千古好懷渾謾憶百年髙興屬誰題東南久別邾徵士歲晚尋船逆上溪

贈湖州二沈筆生因簡潘隠君

沈郎兄弟苕溪客藝出蒙恬入品流十載舊遊渾似夢一番相見又逢秋扁舟夜雨來滄海滿目風塵易白頭歸去定尋潘處士爲言無事狎羣鷗

茅經歷之嘉興道過野寓因贈

省郎南郡之官去百里豈驚行路難不謂野人疎世務謾勞舟檝艤江幹沙汀寂寞浮鷗冷城郭蕭條勁艸寒自古循良須贊畫好埀竹帛向人看

訪潘公穎南潯隠居

去歲途逢歲欲䢐今年歲晚訪潯隅頭顱未老心先折世路多艱事屢殊知子淮南思桂樹愁予劍北問桑株閒情廿載渾依舊卻笑虞翻走畏途

寄黃髙士鶴巢

五年不見黃髙士孝行如君豈得之阮籍再生應有愧顏丁不死卽同辭瀧岡表裏曽潸涕陟屺詩成重所思莫怪剡溪船不到石尢風阻未堪期

寄馬民立在越上並簡盂季成

半生書劍各飄零千里相思望窅冥春水鷗邊吳樹緑夕陽馬上越山靑依劉已是同王粲適度何由似管寧故舊見君還問我釣船隻說寄煙汀

寄徐生

積雨新晴三月初好風輕揚落花疎闔廬浦上安漁艇檇李城邊問客居吏牘可閒還復爾親庭常省近何如一春未得南來信緑樹陰時想過予

寄澱湖鄧髙士

故人消息近何如一別經年未得書世事似棊猶自奕湖光如澱不妨漁風塵定阻王喬舄山野或容陶令居我亦從來絕泥滓何緣方外學淸虛

寄王明仲寓杭

南風畫舸去十日北海淸樽空百杯黃鳥有時啼緑樹﹝明仲宅西栁陰與僕寓所門巷相接每歲五月有兩鶯來鳴甞相謂曰信禽也自明仲出鶯果至日鳴不輟故及以報之﹞紅橊和雨落蒼苔﹝甞以盆橊見遺故云﹞已聞相府朝朝入卻喜仙都夜夜回山色湖光固無恙浙船應是未歸來

題王生畫春山圖

山中幽事夢不盡愛我王生每畫之春及把犂畊緑野曉來攜甕汲淸漪桃花泛處漁舟窅藤刺長時鳥道危四十漂淪歸計拙一看一畫一題詩

爲義興周伯昻題春山圖

孝侯孫子獨稱賢亂竄思歸夜不眠看畫每期王右轄題詩惟憶杜樊川桃花雨外尋樵徑春水天邊覓釣船愛汝披圖良足慰不須重辦買山錢

題王叔明所畫巖居羅漢

金錫曽飛海上峯歸來巖窟坐蒙茸已探娑竭珠宮藏幾度長安半夜鐘席上銜花馴雜鳥缽中聽法隠黃龍﹝黃作降﹞寫眞畫變還摩詰應爲人間嘆未逢

題月夜泛湖詩卷

醉裏誰吹碧玉簫滿湖明月泛蘭橈一時髙興都難遏萬里靑冥便欲飄風水龍吟秋裊裊星河鷺起夜迢迢漢槎嬴節成何似不及空謌度泬寥

寄題湖州沈自誠水竹居

水竹之居淸且幽休文無恙在湖州淵魚或躍誰同詠鳴鳯安棲不易求鎭日輸君常把釣何年著我一維舟共燒蠟燭聽春雨髙臥淸風八詠樓

書畊隠捲後

吳下顧家兄弟賢養親遺子力畊田暖雲谷雨春千畝斜月犂星曉一川塵市不逢眞隠者桃源忽見卽神仙年年但願長丰稔無吏徵租橫索錢

題季丙卿見示前輩陸子方先生義齋亷使所著乃伯父季吉甫傳並詩卷後

季父醫名播昔年寸心行義契蒼天如扶槁朽顚崖裏盡起春風造物前盧扁神奇端復並機云文字固當傳至今遺澤流諸子猶似澄江注百川

丙卿還鄕裏賣藥躬畊予喜而賦詩爲別

季卿爲醫世無雙十載挈家遊此邦逢人賣藥不二價教子讀書同一窓我昔長呼綺裏季而今歸學鹿門龐明年何處聽春雨杏花如錦照澄江

題贈筆生王純與徑山愚庵及公同賦

王郎縛筆住湖州翰墨場中得縱遊心力盡於初畫妙眼睛全在一毫頭靑春好樹流鶯囀白月空山老兔愁直到玉堂揮翰手新翻落墨爲渠優

寄題先月樓

海上陳郎百尺樓月來先得水天秋爲憑碧落無塵界故見滄溟徹夜流兔魄一生通汗漫蟾光才露作神遊何時去倚危闌曲更爲題詩在上頭

夢彩堂﹝餘士平提學丰城人寓京師二十年以兵阻未遂還鄕思親不少置故其堂扁曰夢彩﹞

髙堂白髮不勝簪尙有天涯遊子吟老萊斑衣每入夢春暉寸艸難爲心萬里關山阻南國五色鳳凰鳴上林東風幾度桐江緑蝴蝶飛來春已深

野人家

野人還住野人家好在山顚與水涯不以紅塵幹世事卻於靑艸識年華門前夜雨生新漲屋上春風捲落花只有漁樵來會酒謌呼每到月西斜

看帆

襄陽丘彥章僑居笠澤數年辟小軒與揺城江直風帆沙鳥如在幾席間余甞爲扁曰看帆而爲之記今從海上還重過軒中畱住屢日乃相與徘徊間關而鄕情客思共有感焉故復賦之以詩

煙波江上使人愁﹝用唐人崔顥黃鶴樓語﹞贏得開軒作臥遊底事千帆來裊裊復同孤鳥去悠悠遲回星斗寧攙落快沓風雲不暫畱瞬息安危由逆順轉看身世亦同謀

蚤覺浮生類轉蓬江湖元不限西東十年斂迹居林下萬里遊情付夢中開闔豈嫌梅子雨往來難信石尢風靑山坐老堆黃髮柰爾滔滔泣路窮

一日幾番云作陣百年都若蟻旋堆南金逐翠登燕埒北罽隨貂到楚臺采藥已將童女去浣紗曾送美人來名奔利役何休歇日落長天數去回

經過灔澦泛瞿唐天險何如地險長我愛越山投剡曲君看吳水憶襄陽季鷹思鱠乘髙興司馬探書念逺鄕不是煙塵迷錦裏也還鷗燕逐牙檣

題吳江孫氏小隠湖樓

太湖三萬六千頃小樓尋常盈丈間髙情自寄煙水闊長嘯不驚鷗鷺閒白日看云當檻過淸宵放月照琹還誰家燕子空繚繞惟待秋風墜緑鬟

心逺樓爲瀚上人賦並發同席鄭明府一笑

東吳勝地黃山麓北海上人心逺樓閒愛白雲飛海嶠靜聽春雨過滄洲復公詩好不可壓鄭老官余曽共遊薺滑筍肥加晚飯得參世外有揚州

雪篷軒爲式上人賦

大方式上人甞遊雲間泛舟觀海晝夜跏坐篷窓之下而心解神會所謂冰厓鐵樹造證有獨得之者非世人之所可識其樂而樂也及歸隠靈巖山中縛茆爲修完之所因自扁曰雪篷軒蓋將志夫不忘其所得之從來耳新公仲銘乃爲文以記其事龍華樵過之因賦詩資一笑云閼逢執徐浴佛日

憶棹扁舟渡海東海風吹雪灑寒篷恍如屋裏生虛白誰共無邊說幻空暫對鷗盟忘緑渚更探龍藏入珠宮而今別在靑巖畔戱玩雲泉去住同

如舟亭爲沈子和氏賦松雪翁所書扁

東老作亭東海頭開窓盤礡坐如舟花飛酒幔云髙捲竹暎書籖水亂流畱客可看淸剡雪學仙應過洞庭秋只從占得鷗波淥卻笑王孫賦逺遊

安素處士疇隠次鄭遂昌韻

滄海揚塵澒洞時茫茫白日閃朱旗田間勿怪小結屋世上更誰能采芝煙雨荒村歸牧豎風波極浦見漁師淸晨出畊晚入息三尺黃魚足辦炊

新歲次韻沈存齋

滿卜今年見小康莫疑蓍短復龜長野鷗久識滄洲趣海鶴終期寥廓翔日轉山河蟠淑气春回艸樹發天香先生自種門前栁已似新鵝與酒黃

次韻朱北窓阻雨畱江館對榻

落花如海亂西東緑水靑山舊日同無柰春光容易晚不知行路幾時通竹深野鳥頻呼雨浪滚江豚正轉風苦欲畱君休解纜剪燈聫榻話飄蓬

次韻答甬東方彥修見寄並柬徐生

避地每承先枉問躬畊無計服勤劬兵戈南北家千里風雨蒹葭海一隅故舊豈聞眞國士笑談惟愛老漁夫煩君爲覓蓬萊路徐福樓船近有無

次韻陸髙士見寄

美人相別意何長世路悠悠曲似腸軍馬野中猶格鬭漁船江上亦淒涼連年甫裏同茶竈何日成都問艸堂惆悵沙鷗隨所適東飄西泊似無鄕

次韻答阮維則

蹇予十載漂淪客柰此一春風雨何泥沒畏途人迹斷艸掀荒屋漏痕多長懷鳥道行行險卻著騾綱事事駄萬里窮愁逢阮籍竹林𨿽近未能過

次韻答王性中

華館春風昔往來翻成車鞅逐塵埃狂遊自訝飛龍劍落魄渾忘花鴿杯天地一漚身未老關河萬里路還開欲將短笛吹佳調又惜江城玉樹梅

九斗羣峯飛翠寒仙人居處最髙安每看直下滄溟小長立危尖宇宙寛一自兩鳬從逺邁數番雙鯉奉餘歡而今帶月吹笙去海晏塵淸更不難

錢公權席上次韻

捲地東風暗落花倚風聊側帽檐紗十分春事多成夢半百年華只謾嗟詩酒縱憑知已誚才情渾好著誰誇考功宅畔潮通海便欲乘桴莫問家

次韻答公權見貽之句

一自風塵澒洞時百年身世轉堪悲豈無懷抱同千古誰共登臨望八埀爲客謾投鸚鵡賦傷春多在杜鵑詩窮途覆轍遲回久莫道爲輪不用規

次韻海上還

問君何處覓玄洲還作東方海上游瑤艸只從方士寄蟠桃那許世人謀塵飛恍惚千年刼槎轉虛空八月秋但怪晨光多變見元龍不是蜃爲樓

呂彥貞以詩見寄江捨次韻奉答﹝二首﹞

失笑自甘成野老放歌猶復哀王孫十年兵阻西蜀道九月霜雨東吳門■﹝垂夬﹞裂布袍懶適市蕭條茇捨還依村何緣處處無酒賣故人數來空與論

白石先生多逸情寄來好句如彌明空江落木秋正下流水行雲日自生神人忽張洞庭樂老將復捷燕山兵雄深雅健何可得我一把詠身如輕

次韻堅上人秋懷

曽策羸驂笑獨騫秋風瑟縮楚南天好詩都拾奚囊裏得句頻過佛寺前坐傲浮雲棲亂葉生憎急管雜繁弦而今頭白心如水惟有愁情到極邊

用先叔祖韻壽薛鶴齋道人

近以兵避海上會鶴齋眞人於練川語及舊遊皆如夢寐因誦先叔祖太史文靖公詩乃爲眞人九月一日生朝賦也今俱客於此復逢此日而誦此詩感懷今昔三十年矣於是堪不敢無述謹用韻以爲壽云

練海秋風若捲濤遼天得與鶴同遨人間不老三花樹天上初分五色桃甲子每書聊自記姓名千載復誰逃等閒談笑重陽近又向樽前一舉螯

﹝附﹞薛毅夫作

靑城文思湧波濤子復長吟海上遨瞻望白雲歌伐木記從瑤水得余桃百年風雅誰能繼萬里煙塵共此逃不是菊花知節序一杯負卻蟹雙螯

答孟章省元

文章得失寸心知千載寥寥竟屬誰天象昭回云漢表人文宣朗古今宜鳯鳴阿閣雄諸籟蟬響悲風引一絲之子有才良得意闗雎麟筆玩多時

﹝附﹞陳憲原作

幾年白髮欲成堆千里靑雲先有媒髙論謝顏思變雅逺懷班馬識奇才六朝音響都成選兩漢文章孰可回想是寸心知得失相逢爲我洗煩埃

悼堅上人

幾度扁舟過練川上人邀我佛樓前聽潮倚柱秋聫句待月鉤簾夜說禪身世等空前日夢影堂虛設故時筵如何卻說心頭事再結三生石上緣﹝此師之遺語故用爲落句﹞

讀饒介之遺徐允中書

介之善張旭懷素書妙一時人往往爭得之以爲奇玩其得意超邁之筆而徐所蓄尢多故乃裝輯成捲視若名言世珤然皆務誇張矜滿之辭略無一語能及國及民如雲當年僕過吳陵時知有諸豪傑今日乃得爲刎頸交何也以气相感爾又云允中人傑肯與僕領此夙志矣噫觀夫此得不爲果亡必敗之讖耶今此卷散落民間使人一展覽便殊不滿

揮毫艸艸入狂顚歲月猶題破國前郭隗不言才漫爾田單失計事徒然穴中虎子終探物夢裏麟兒底詫賢總爲有生鍾禍讖絕憐無處托樓船

施架閣池上夜飲聫句﹝潘公頴明發將歸南潯﹞

槽頭醁醑倒不盡池上梅花開欲齊今日好懷良足慰﹝榖﹞百年髙興若爲題銀燈絢席珊瑚爛﹝敏﹞彩筆聫詩錦繡迷細雨作花檐際落﹝堪﹞淸歌如縷拍中低渾忘司馬靑衫濕﹝榖﹞似聽宮鶯緑樹啼公子金猊燒篤耨﹝敏﹞美人犀筋勸駞啼也知北海能豪傑﹝堪﹞況有東方善滑稽腰細舞低翻弱栁﹝榖﹞手纎杯重壓柔荑先判五夜同傾倒﹝敏﹞未信三邊尙鼓鼙倐忽年華梁旦暮﹝堪﹞風流人物晉東西江湖空闊鴻偏到﹝榖﹞梧竹髙低鳳獨棲乘興放船來笠澤﹝敏﹞散愁投轄憶潯溪襟期久矣交如漆﹝堪﹞笑謔頹然醉似泥潮漲空灘移舴艋﹝糓﹞雨晴何處看鳬鷖會須髮達攄憂憤﹝敏﹞愼勿登臨動慘淒失喜今宵是何夕酒闌起舞忽聞雞﹝堪﹞

○絕句

西蜀﹝二首﹞

西蜀靑山靑似眉連云芳樹杜鵑飛壚頭酒熟櫻桃過萬里橋西人未歸

春風畫舸錦江上細雨朱櫻紅樹中買得白魚剩沽酒丈人相對倒郫筒

玉壘詞

玉壘峯頭月落西碧雞祠下杜鵑啼江南倦客多歸思憶踏扁舟泛五溪

三峽詞

雪浪西來常滚滚雲濤東去自茫茫寧知萬疊關山恨比似難牽百丈長

錦官

錦官城外山如畫春雨飛花紅滿川人過舊壚還問酒魚來丙穴不論錢

宮詞

想鳳停鍼刺繡紋沈沈別殿鎖重門棠棃枝上三更月雪色冰輪不見痕

有所思

美人不來眇何許路傍芳艸緑萋萋桃花春浪半篙淺恨隔三千弱水西

謾興﹝四首﹞

除夜

出門無路達天衢謾擁寒衾咄咄書歲月又隨更漏盡半生孤憤不能除

元日

帝所新正盡早朝萬方無乃寸心勞野人空老江湖表夢繞鈞天日已髙

人日

艸堂人日倚吟笻日出陰消見逺峯但願八荒春盎盎盡無爭鬭卽爲農

元夜

鰲山月在滄江冷蛟室潮生貝闕寒閒卻錦囊雙鳯管玉人何許夜漫漫

春日漫興﹝六首﹞

甫裏祠前春雨晴闔廬浦口海潮生白鷗聚處蒲芽短驚起輕輕蕩槳鳴

幾陣飛花撲髙樹一聲啼鳥正當門閒拈彩筆無題處寫得江南過雨痕

夕陽半落烏衣巷春樹多迷緑野堂無事山樵𨿽不出也愁風雨暗髙崗

去年一得河邊信萬戶千門掩糞泥﹝逃亡之家皆以糞土封門﹞不覺風煙慘江上也無豚柵與雞棲

桑條齊緑栁■﹝毛參﹞■﹝毛參﹞又見人家卜養蠶到處落花隨雨後半分春色在江南

西塞山邊吹戰塵南陽原上艸如茵誰將宋玉傷春句說向登臨感慨人

早春述懷

河邊殘雪未全銷怪底春來暖尙遙好待東風剪芳艸馬蹄踏徧赤闌橋

花下把酒

一百五日正欲暮三月盡頭猶是春把酒對花須大醉人間誰主復誰賓

春興﹝二首﹞

詹尹如何爲卜休閒身猶住海邊樓一春風雨知多少花落鶯啼並作愁

原頭芳艸緑如茵寒食江南已過春飛絮漫天兼遶路落花如海倍愁人

吳下口占

吳王城下水連村梅雨新晴海霧昬誰復吹簫市朝變夕陽芳艸斷人魂

越來溪

每踏扁舟過越來靑山何處復登臺野花荊棘多迷恨空逐寒沙白鳥回

過王季野妻施夫人墓因懷季野

寶玦珠奩土一抔東風原上使人愁落花寂寂迷芳艸日暮王孫何處遊

升公蘭若

莫笑長來過虎溪逃禪喫酒醉如泥桃花落處看春色楊栁陰中聽鳥啼

登天池山發在公一笑

行窮水色與山光覓得靈源到上方躡斷翠厓云漢上坐捫參井濯滄浪

爲在公賦石屋

石屋都無斧鑿痕捾來元是一渾淪借師猊座盤礡臝開出維摩不二門

題渾淪庵

龍虎山中看月髙靜無天籟絕纎毫渾淪消息誰知得夜半吹笙醉碧桃

寄湖州潘公頴

看花長想曲江春燕子東風聚散頻君向水精宮裏住題詩還近玉堂人

寄王明仲

西湖何處好題詩落日西泠唱竹枝團扇晚停眉黛斂水寒休弄玉參差

贈筆生溫子敬

銛鋒淬鍔未由降夢底生花愧老江要見太平無事日殺靑書裏作長杠

贈墨客

千金買賦不買墨墨重萬金識者稀卿操絕藝待良史著獘江南舊布衣

送達明善還嘉興

鱸魚鱠斫樽無醁阿濫堆成笛正愁昨夜涼風吹得苦莫傳離思入南州

遺陳生

流鶯羅扇夜徘徊望斷銀河鵲未來何處海門潮送月幾年空照越王臺

讀何水部詩集

剪燭聫詩孰似君多情無柰沈休文揚州春月應無夜祇爲梅花瘦幾分

示陳起

故人違我作仙遊世上應無百尺樓一見鳯毛翚五彩尙思談笑說吳鉤

畱客聽琴

樓中伯也興不淺座上中郎心欲歸曉蜨幾番和夢去秋鴻逐叚拍波飛

遺陳童子

湧金門外秋如海笑指靑天白玉盤此地別來添兩歲姮娥還怯夜潮寒

答鄭長卿見寄

滄江梅子雨絲絲谷口書來念逺期愛道不官畊隠去但悲風木起哀思

爲宏行者畫萱艸

宏兄身在空花室夢幻無邊苦憶親要認東風眞面目直教重見北堂春

爲規侍者畫天臺圖

風雨祇園夜寂寥對僧燃燭畫山椒眼明認得天臺路有个行人到石橋

題十六應眞圖

人人元自有神通步步都行怖畏空不是腳跟能踏實如何到得大江東

題陶靖節賦詩像

歸來不負酒並琴幽鳥南山伴好吟一自卷中書甲子釣璜千古不同心

題諸葛武侯艸廬像

天挺神明不世姿當時出處系安危三分事勢勞籌筆未出隆中也自知

題秋山樓觀圖

萬朶芙蓉在屋頭白雲堆裏見層樓題詩忽憶雲門寺幾度尋僧八月遊

題宣和馬圖

龍姿鳳質滿中原盡蹴秋風度海門一匹不來踐霜雪沙場靑艸自黃昬

題施雅山所藏宋端孝公主所賦桂花詩便面手卷後就用其韻三首

宋周漢國端孝大長公主理宗女也其所自題桂花詩便面以碧紗爲襯所織折桂澹然與金月輝暎自是宮制絕俗可知而東廬王野叟﹝名琦字徳玉劉鄜王孫﹞所識有云在武林時與故舊劉公仲鼎邂逅茶話因及楊中齋附馬事故出此見遺乃是吾冢婦之母之筆也藏於篋笥凡三十六年而外孫施宜之其先有兄弟並舉進士者有雙桂堂尙在堂扁政與扇合誠可以再爲其後來者讖故裝褫爲捲筆其顚末並制桂香詞於後以予焉且曰貴主題此扇時猶未出閣天上淸芬世間何有則知前輩寶重之如此至隆山牟先生用韻賦之有滿身風露不知寒之句尢極淒惋使人一讀無限感慨今雅山處士亦旣老矣所寶外遺物人幾五十年自謂𨿽獲夜光每棄弗顧而獨護此卷如新不忍去手時時出以示人諷誦不輟其風韻又可知矣間屬堪賦之某惟前代閨門舊物固是罕得然相傳之久殆百餘年而不出兩家當時遺老又能詳記其事使更千百載足以起人之興懷於無窮若雅山之寶此其意亦有在乎於是追次其韻遂並及而歸之宜之雅山處士字云

一一方諸鏡樣團金壺沾墨豈無端萬年枝上天香盡遺恨靑天碧海寒

誰復風流鬭鳳團天人丰骨想毫端楚吟翻泣銅仙淚共灑秋風玉井寒

天水雙雙桂影團喜符佳讖上眉端外家風采今猶在長嘯空山鶴髮寒

題趙松雪出浴人馬圖

澡浴霜寒帶月嘶皎如飛雪度春泥圉人不可輕調禦花萼樓前曉仗齊

題趙松雪畫﹝四首﹞

江上晴天錦繡紋丹崖紅樹思紛紜毫端染得秋無際猶是蒼梧幾片雲

王孫今代玉堂仙自畫苕溪似輞川如此靑山紅樹底那無十畝種瓜田

玉簫吹斷幾黃昬南國風流竟莫論帝子不悲秋色晚墨痕何以著啼痕

竹色蕭蕭木葉齊石邊芳艸迥淒迷斷猿落月愁何處政在黃陵廟裏啼

題趙仲穆人馬圖

驥子如龍勢欲飛圉人猶著舊宮衣霜蹄殘雪花無數可是長安道上歸

題陳愼獨竹樹圖

不是髙年愼獨翁謾憑圖畫看幽叢石邊竹樹生寒碧好在蕭條破墨中

題倪雲林竹樹圖

侵晨好在不梳頭寫此疎篁古木秋淸气逼人當不得歲寒誰與說風流

題衛明鉉林居圖

每因脫俗居林下更復題詩向畫中啼鳥落花空歲月閒雲流水謾西東

題徐士元釣隠圖

云去鳥來還適意海枯石爛不移心寥寥千古憑誰論獨見先生澤畔吟

爲王明吉題吳江送別圖

長向空江嘆別離含毫猶賦畫中詩一聲鴈叫丹楓落思逐東流轉■﹝施﹐舟代方﹞時

題吳江春曉圖贈張伯奇還檇李

吳淞江上春初曉煙水微茫帶淺蕪政是玄眞歸去日釣船從此落鴛湖

題竹樹圖送陳君玉歸呂城

煙枿風篁亂墨痕依稀貌得壩南村歸畊布糓應啼晚好在春陰護子孫

題天臺黃思齊雪溪捲

憶昔山陰訪戴船滿溪晴雪思茫然重遊想得前時夢春水桃花別有天

題趙魏公揩癢馬圖

久忘爬刷向河汾抵樹摩身動晚云千載有誰憐駿骨展圖空憶李將軍

題柯博士竹﹝二首﹞

後主錯刀無復見長公珠玉竟荒涼風雲盡捲篔簹谷若个如君葉葉長

饞守風流淸且貧珊瑚都入禁垣春奎章博士承恩日一一臨池寫得眞

題黃道人畫

垢面野人頭似雪畫山應復畫衡茆幾株五老峯前樹个个如雲可結巢

爲李可道題明所畫樓臺圖

海上相逢憶舊遊更開圖畫說丹丘玉簫吹老人間世獨倚煙霞第一樓

題蘓小小眞

錢塘江上月如眉楊栁新生二月時貌得當年美人面東風一曲麗春時

爲王明仲題木筆士女圖

木筆花開春已深十分閨思向誰吟暖風吹破遊絲夢故折瓊芳比素心

題夾竹桃花畫眉

翠袖籠顰怯曉寒欲妍花貌苦無端黛蛾拂得春山逺不負飛鸞桂影團

題李安忠猿鵲圖

啼猿靈鵲賦難工峽月河星思未窮誰向楚臺愁寂寞想趨嚴殿卻知風

題江臯會飲圖

日月總消杯杓裏江山都落釣船中何人相對苦不飲應是行吟澤畔翁

爲王允同題家山荊溪圖

好山都在太湖西滿路風煙棘刺迷華屋燕飛今在否市橋官栁不勝題

題陳愼獨所畫寒林竹樹圖

爲嗟玉樹埋黃土見畫題詩卽斷魂健筆淸眞如宿昔滿林煙月對黃昬

題盧益修所畫水仙花

盧郎吹笛向漚波夢裏曽瞻帝子何一自美人遺玉佩至今南浦月明多

題陸季宏所畫碧桃花

玄都觀裏花如霧曽弄參差引鳳還幾度春風開刼外不隨流水到人間

題季宏畫竹

少年文賦已曽傳畫竹風流老更妍煙雨一竿生筆底珠璣萬个落簾前

翛翛雙玉倚空靑翠羽鸞翎裊不停好似皇英愁日暮九疑如黛隔秋屏

題堅石林上人松下相

一得金剛體自然芙蓉萬朶立靑天如何恰坐雙松下明月寒潭又說禪

題教上人所藏石壁髙僧圖

了無寒暑與昬朝獨坐松根看泬寥萬丈懸崖顚倒立法身無等刼塵消

爲堅上人題石林圖

海邊雲气接鴻蒙萬石林中見玉虹八月潮髙秋滿樹看山輸與坐禪翁

爲道公題夏山圖

紫翠峯巒雲霧裏瓊琚樓觀石林端何人曳杖巖頭去不畏松風瀑沫寒

題盛子昭畫會琴圖

二子彈琴固有期空山石上坐移時至音不著人間聽卻許松風澗水知

題孟仲良畫雪中才子

席帽羸驂抵朔風雪中驅策霸橋東幾時卻向長安道到處題詩踏軟紅

爲範克齊題張道士畫幀

魏公枝葉學長年曽逐仙人上九天幾見蓬萊水淸淺歸來畫裏看山川

題倪雲林爲薛鶴齋畫竹

雲林寫竹如瑯玕我昔愛之甞相看鳳凰去矣秋影獨白鶴歸來遼海寒

蘐花

一自北堂風雨深萱花萎矣忽難任非干畫裏慵題句爲感春暉寸艸心

爲王明仲題倪雲林畫﹝二首﹞

東遊久不見倪寛落日秋風海樹寒一个艸堂偏窅窕王猷於我憶盤桓

參差海樹珊瑚立窈裊風篁翡翠分尙想君家淸閟合臨池誰見榻鵝羣

題王生畫幀

薄命長乘海上桴展圖驚見好林廬明年若遂歸畊計牛角■﹝髎﹐角代骨﹞觩管掛書

題盛子昭臨吳興公溪山釣船圖

著我春江聽雨眠漚波亭下水如天當時度得參差玉吹起春風滿釣船

題倪雲林畫

天末逺峯生掩冉石間流澗落寒淸因君寫得三株樹忽起孤云野鶴情

題江山臺觀圖

何處瓊琚歌舞臺重重金碧向江開杖藜漁艇吾偏愛誰在﨑嶇浩蕩回

題衛明鉉所畫王子晉吹笙圖

巾袂翩翩鶴背仙玉笙吹滿泬寥天碧桃花上春風度應是人間五百年

題張叔厚所畫嬴女吹簫圖

吹動簫聲萬籟希飄飄風露濕仙衣彩雲飛斷秦樓月卻跨靑天五鳳歸

題佛圖澄應趙故寔手卷

喃喃說偈水缾空惚惚山河夢寐中莫怪現前持敬畏水西千載報春風

王明仲遊海云蘭若折錦帶花貯缾中索賦絕句

舉手拈來咲似人海雲飛墮一枝春臨風看舞雙銜鳳安得徐生便寫眞

次韻賦王明仲分菊

就地分花入瓦盆南風吹雨晝昬昬幾時簾幙秋香滿引看飛來野蹀魂

次韻奉答韓景中婣表戍見寄﹝二首﹞

離愁迢逓每相干勁艸支風也自寒切莫憑髙嘆揺落舉頭見日是長安

世路羊腸不可之彊將情緒托新詩素絲黃黑岐南北政是長悲痛哭時

倚樓次韻

江樓獨倚送斜暉水盡天南鳥獨飛風信晚潮吹酒醒頓無炎汗濕練衣

次韻戱答堅公賦木犀

靑冥昨夜禦天風采得金丹下月中普散十方香世界莫教鼻觀塞雙筒

賦小缾紅白梅花

冰肌自傲羅浮雪暈臉偏酣太液春共立東風妬環佩珊瑚倫玉較精神

從將性質比嫦娥有此霞裳阿姊何凡態詎能消酒暈媚人都道得春多

水風煙月可同吟骨格才殊冷不禁著眼固憐陽艶態到頭誰得歲寒心

燒得丹成似日紅別來人世領春風誰知非色非空界鼻管掀天便不同﹝坐間有舉陳考亭詩甞及此說故轉一語﹞

題普大云梅花水仙

玉質固難禁寂寞﹝上人宋宗室子自有此語﹞香魂端可繼風流緇塵自滿春風面誰道王孫托逺遊

羅浮夢裏玉人遙湘水春深泣翠綃諭得空王無上法諸天隨喜作香飄

阿師能畫極淸眞自是金輝玉潤人贏得蛟龍雙浦上﹝師示寂處﹞五雲飛去﹝一作處﹞十分春

題日本僧所畫靑山白雲

積水東來溯極天杯浮三萬覓單傳等閒三昧都遊戱未識齊州九點煙

題忻恱道所畫雲山招隠圖﹝忻忭杭人負才气由浙江鄕貢北上京師旣挍藝春官俄病卒士多惜之其性惟好畫山川樹石云﹞

妙年文采有斯人貌得雲山慕隠淪天上玉樓成底夢都門重哭李元賓

題陳昌言水月齋梅影圖

水月光中作淨觀墨痕何事寫團團要知無色無香界不著冰霜襲袂寒

牧心齋題壁示叔介

牧心齋裏坐來深萬古原思直至今化化生生無別事但教馴狎莫虧侵

題劉商觀奕圖

平原亦有羅浮事況爾樵逢奕局仙劉畫李臨茅彥勒桃花源記托陶傳

題和靖處士觀梅圖

咸平天地物皆春容得先生賦隠淪一夜湖山風月白梅花千古亦傳神

希澹園詩集卷三

●希澹園詩集跋

予十年前自江右還吳下罹時艱阻不得遂逺道遊觀之志竟棲迹林泉間與山人野士處頗放意詩酒以銷鎔凡滓耳而畱連光景之嘆多寓於詠歌然卽事寄情罔校工拙片言隻字無可成編者今年過海上而從遊襄陽丘晉氏乃裒拾予詩得三百三十三首劙爲三卷以請識予自嘆曰詩本性情關時命生不逢偶濩落偃蹇故發窮愁悲謌之辭以自攄遣奚足以形容而稱禆制作之雅邪是爲丁未歲冬至前一日玉屏山小樵虞堪識

希澹園詩集跋附錄﹕虞堪字克用一字勝伯宋丞相允文諸孫也後家長洲隠居行義不樂仕進家藏書甚富多手自編緝其爲詩淸順則麗間寫山水亦有思致雅重先世手澤聞有雍公遺文𨿽千里外必購得之乃巳其從祖伯生遺稿亦堪所編今刻吳中﹝四庫全書史部地理類都會郡縣之屬姑蘇志卷五十四﹞虞堪字克用宋丞相允文裔孫家長洲隠居不仕家藏書甚富手自編輯工詩兼善寫山水洪武中爲雲南教授卒官吳中世儒家虞氏與南園兪氏爲最﹝四庫全書史部地理類都會郡縣之屬江南通誌卷一百六十五﹞虞堪堪字克用一字勝伯宋丞相雍公八世孫家長洲洪武中爲雲南府學教授有鼓枻稿﹝詩話勝伯避兵笠澤吳興施縉爲創義塾延以爲師趙郡蘓大年會稽姜漸爲紀其事又力購雍公遺文刋行一時名士若遂昌鄭元佑吳郡沈右呂楨王謙周砥鄒奕丰城余詮魏文彛會稽韓友直陶澤髙平範成張緯王廓臨邛魏奎河東王嘏薊丘聶鏞太梁申屠衡蜀王立中黃夔咸賦詩羙之今雍公集終無傳惜矣鼓枻集中題松雪畫一絕特工﹞﹝四庫全書集部總集類明詩綜卷十五﹞跋虞氏遺墨

﹝明﹞吳寛撰﹝四庫全書集部別集類家藏集卷四十九﹞吳江虞堪勝伯一字克用宋相忠肅公之八世孫也貧而好古藏書甚富所與往還皆四方名士一時以詩文簡牘相贈遺者動盈篋笥勝伯旣以雲南府學敎授沒於官其子鏞且能讀父書授徒裏中至其孫湜始去儒業先世故物時賣以供衣食費湜有子權家益貧物益賣不已昆山葉文莊公嘗作書止之力加提挈竟得一官未幾而卒自是家愈落初虞氏所藏詞翰無慮數篋權卒後妻子僅以一魚罾裹置屋梁今則倂其罾亡矣予每見其家遺墨未嘗不把玩興嘆蓋物聚而散此其常理無足怪然未有不聚於賢而散於愚者此可以嘆虞氏之世也友人陳玉汝之子鎡得此數幅乞予題之虞與陳婣家也且居隔一水鎡之藏此其爲鑑亦何逺之有此則盈丈之紙出於蠧傷鼠嚙之餘所以助吾之徳者固在不然玩物喪志適足爲徳之累吾何取於鎡耶

