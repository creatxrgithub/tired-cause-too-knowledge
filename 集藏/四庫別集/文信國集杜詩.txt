

欽定四庫全書

集部四

文信公集杜詩

別集類三【宋】

提要

【臣】等謹按文信公集杜詩四卷一名文山詩史宋文天祥撰蓋被執赴燕後於獄中所作前有自序題嵗上章執徐月祝犁單閼日上章協洽案上章執徐爲庚辰嵗當元世祖爲至元十七年乃其赴燕之次年祝犁單閼爲己夘之月上章協洽爲庚未之日於干支紀次不合考是年正月癸夘朔二月內當有三庚日二未日必傳寫者有所錯互至以嵗陽嵗名紀日本於吳國山碑中日惟重光大淵獻語而並以紀月則獨見於此序又序後有跋稱壬午元日則天祥授命之嵗也詩凡二百篇皆五言二韻専集杜句而成每篇之首悉有標目次第而題下敍次時事於國家淪喪之由生平閱歷之境及忠臣義士之周旋患難者一一詳志其實顚末粲然不愧詩史之目吳之振宋詩選徒以裁割巧言評之其所見抑亦末矣劉定之序稱原書序跋中有缺文指元之君臣宋之叛逆缺而不書今皆補之爲白字又題姓某履善甫者卽指南集中所謂越蠡攺陶朱之意按今本序跋並無缺字蓋卽定之所補而履善甫上已署天祥之名則不知何人增入又定之稱分爲四卷而今本止一卷殊失原第今仍析爲四卷以存其舊焉乾隆四十四年三月恭校上

總纂官【臣】紀昀【臣】陸錫熊【臣】孫士毅

總校官【臣】陸費墀

文信國集杜詩原序

天與人不能兩得道與身不能兩全古之忠臣義士惟知合乎天而於人有不校也惟知全其道而於身有不卹也故人𨿽有愛憎之殊身𨿽有死生之異而天理之昭昭吾道之明明者爲不昧夫然後匹夫爲天下之師一言爲後世之法譬之麗水之金昆吾之劍愈煉愈堅愈試愈利不少變也予嘗嘆古之人名之重者身多阽危才之長者時多不偶以屈大夫之忠自沈以賈太傅之賢早夭文如韓桞而遭貶斥武如關嶽而得奇禍何也蓋天欲壽其名故使之危其身所謂天人不兩得身道不兩全以此宋有天下三百年待士之禮甚厚至其季世死事者不少獨丞相信國文公天祥之名最著以其拘幽數年略不攺節卒之從容就義視死如歸此則眾人之所難者其詳已載國史公初在燕獄中不遑他及日惟集杜工部之詩句以寫憂國之懷句𨿽得之少陵義則關乎時事讀之未有不淒而怛悼者且少陵在唐有才而不盡用不得已托之吟詠之間所選三百篇之作謂其可配風雅信公獨有取焉忠義之在人古今無間若此予晚生後進景仰信公如祥麟威鳯欲見不可得得序公之集幸莫大焉夫信公大節不待詩而見詩亦不待序而傳然使後之人因言以得其心因心以知其人則是集也非世之流連光景雜於嘲謔應時人之求述一時之興者可比而凡爲人臣者得是集而觀之誠能探索其義懲艾其失以之酬酢萬變經綸大經必能審義利之辧識輕重之分人不可以詭隨身不可以幸免惟合乎天全乎道此則信公集杜之本心也不然公豈徒爲是者哉王偉撰

予少時得宋丞相信國文公指南集讀之然聞公在幽囚中有集杜句詩未見也及官詞林始見而錄得之詩皆古體五言四句凡二百首分爲四卷首述其國次述其身次述其友次述其家而終以寫本心嘆世道者莫如何於人勝天夷猾夏而有待於天勝人夏變夷之必有日也捲目皆公所自分其先公而後私盡已以聽天於此亦可以見而俗本或混之今皆爲復其初集首有總序又有小序散於章首其後又有防尾序防中有缺文者指元之君臣宋之叛逆缺而不書使知者以意屬讀今皆補之而爲白字者不沒公初意也不書紀年者陶靖節削永初之意也姓某履善甫者指南集中所謂範睢變張祿越蠡攺陶朱之意也而其事之難有甚於指南之時焉者矣小序之末多曰哀哉者公所以傷其國之亡憫其忠臣義士之同盡慟其家族之殉國而自處其身於死豈待南向再拜引頸受刃之際而後有決志哉嗚呼孔子不以仁許人而獨以許殷之三臣孤竹之二子予以爲若公者文山之隱京口之脫去而不污矣伯顏拘於江艦範縶於海舟世祖維於燕獄囚而不屈矣仰藥於庾嶺絕粒於鄕郡已而殞首於燕市死而不悔矣兼微箕比干之心而爲心者其在公乎若乃是詩之作而豈徒哉麥秀黍離之歌作於其國已亡之後而其身可以不死也懷沙抱石之辭作於其身臨絕之際而其國猶未至於亡也身且死矣國已亡矣於是乎有首陽采薇之歌燕獄集杜之作所謂求仁得仁而奚怨者也合伯夷叔齊之言而爲之言者不在是詩乎以是心也爲是詩也公其可謂仁矣仁者天地之元气古今之人極其在上爲日月之明風霆之壯其在下爲江湖之所以長流山嶽之所以常鎭其混然在中爲君臣民物之所賴以長治久安而在宋之末世爲公之本心在公之死也爲是詩有讀是詩而不防傷者是豈仁人也哉劉定之撰

予坐幽燕獄中無所爲誦杜詩稍習諸所感興因其五言集爲絕句久之得二百首凡吾意所欲言者子美先爲代言之日玩之不置但覺爲吾詩忘其爲子美詩也乃知子美非能自爲詩詩句自是人情性中語煩子美道耳子美於吾隔數百年而其言語爲吾用非情性同哉昔人評杜詩爲詩史蓋其以詠歌之辭寓紀載之實而抑揚褒貶之意燦然於其中𨿽謂之史可也予所集杜詩自予顚沛以來世變人事槪見於此矣是非有意於爲詩者也後之良史尙庻幾有考焉歲上章執徐月祝犂單閼日上章協洽文天祥履善甫序

是編作於前年不自意流落餘生至今不得死也斯文固存天將誰屬嗚呼非千載心不足以語此壬午正月元日文天祥書

欽定四庫全書

文信國集杜詩

宋文天祥撰

社稷第一

三百年宗廟社稷爲賈似道一人所破壊哀哉

南極連銅柱【送李晉肅】煌煌太宗業【北徵】始謀誰其問【舟中苦熱】風雨秋一葉【李光弼】

理宗度宗第二

先皇弓劍逺【送覃二判官】永懷侍芳茵【送汝陽郡王】今朝漢社稷【喜達行在所】爲話涕沾巾【送司馬入京】

誤國權臣第三

似道防邦之政不一而足其覊敵使開邊釁則兵連禍結之始也哀哉

蒼生倚大臣【送韋中丞】北風破南極【北風】開邊一何多【前出塞】至死難塞責【吳侍禦江上宅】

瀘州大將第四

西南失大將【客居】帶甲滿天地【送逺】髙人憂禍胎【山寺】感嘆亦歔欷【羗村】

襄陽第五

十年殺气盛【北風】百萬攻一城【遣懷】賊臣表逆節【往在】胡騎忽縱橫【嚴公武】

荊湖諸戍第六

長嘯下荊門【春日梓州登樓】胡行速如鬼【塞蘆子】門戶無人持【水檻】社稷堪流涕【西閣】

黃州第七

始謂敵以襄陽船自漢入江後乃知敵之未渡蘄黃已先降故其渡也襄漢蘄黃之船皆在焉

桓桓陳將軍【北徵】東屯大江北【行官張望】化作虎與豺【夏日嘆】楚星南天黑【晚登瀼上堂】

陽羅堡第八

夏貴自陽羅堡之敗順流而下沿江南岸縱兵放火歸廬州觧甲當是時其心已無國矣似道建督至江上夏貴不得已出見斬以釁鼓東南再造之機也失此不圖社稷爲墟哀哉

日色隱孤戍【發秦州】大江聲怒號【大雨】朝廷任猛將【又上後園山腳】宿昔恨滔滔【送王砅使南海】

京湖宣閫第九

開慶已未江陵閫帥自上而下奔救鄂渚令朱孫任宣閫乃自鄂渚走還嶽陽朱與夏通任長江之責一上而一下使中流蕩然敵行無人之境國安得不亡嗚呼痛哉

正當艱難時【送樊侍禦】豈無濟時策【遣興】連檣荊州船【雨】悠悠回赤壁【過南嶽】

渡江第十

常時江水風波不可狎視敵渡江時水乃鏡平豈非天哉

濟江元自濶【行次古城】輕船下吳會【逢劉主簿弟】南紀收波瀾【衡山縣學】吾將罪眞宰【劍門】

鄂州第十一

先時李雷爲郡守十月以臺論罷至是無正官張宴然以城降金湯重鎭正風寒中而去正守當國者獨何心哉

鄂渚分雲樹【過南嶽】春城帶雨長【入行軍六弟宅】惜哉形勝地【懷錦水居止】河嶽空金湯【入衡州】

江州第十二

戎馬暗天宇【送魏六丈】落日九江流【送李功曹】元惡迷是似【入衡州】化作長黃虯【奉同郭給事】

安慶府第十三

岸轉異江湖【過南嶽】江水流城郭【春日梓州登樓】鴟鴞志意滿【病柏】山鬼獨一腳【懷鄭司戶】

魯港之遁第十四

己未鄂渚之戰何勇也魯港之遁何衰也人心已去國事瓦觧當是時須豪傑防起首禍之權姦無救禍之理哀哉

出師亦多門【後出塞】水陸迷畏途【贈鄭十八賁】蹭蹬麒麟老【贈射洪李四丈】危檣逐夜烏【過南嶽】

建康府第十五

亭亭鳯凰臺【鳯凰臺】江城孤照日【登牛頭山亭】胡來滿彤宮【往在】驅馬一萬疋【北徵】

相陳宜中第十六

魯港敗後陳宜中當國首斬殿帥韓震脇遷之議差彊人意宜中實無經綸至秋托故遁歸及不得已十月再來則國事去矣哀哉

蒼生起謝安【宴王使君宅】翠華擁吳嶽【壯遊】可以一木支【水檻】俯恐坤軸弱【靑陽峽】

召張世傑第十七

京師內空賴張世傑一軍自荊湖至

詔發西山將【送郭中丞】熊虎亙阡陌【王思禮】笳鼓凝皇情【嚴公武】佳气向金闕【北徵】

鎭江之戰第十八

張世傑率舟師趍金山約殿帥張彥自常州陸出京口揚州兵出洲三路交進同日用事旣而揚州失期先出取敗常州竟不出世傑多海舟無風不能動江水平敵以水哨馬往來如飛遂以潰敗嗚呼豈非天哉

海胡舶千艘【送王砯】肉食三十萬【昔遊】江平不肯流【陪王使君泛江】到今有遺恨【壯遊】

將相棄國第十九

丙子正月十八日敵至髙亭山是夜四鼓宜中逃翼日世傑逃

扈聖登黃閣【贈嚴八閣老】大將赴朝廷【艸堂】胡爲入雲霧【送髙司直】浩蕩乘滄溟【橋陵】

京城第二十

當寧防玉座【往在】兩宮棄紫防【詠懷】北城悲笳發【夏夜嘆】失涕萬人揮【送盧十四弟】

京城第二十一

黃屋朔風捲【蘇源明】園林殺气平【送郭中丞】宮殿靑門隔【送賈閣老】永懷丹鳯城【送覃二判官】

陵寢第二十二

五陵花滿眼【別何邕】霜露在艸根【閬州東樓】防防子規叫【法鏡寺】重是古帝魂【杜鵑】

陵寢第二十三

旄頭彗紫防【衡山縣學】蚩尢塞寒空【奉先縣】愚智心盡死【聽楊氏歌】漂蕩隨髙風【遣興】

江陵第二十四

髙達荊湖名將已未觧圍鄂州賈似道許以建節竟不與而移以與呂文徳達怨望久矣至是爲京湖制置以城降宣閫不能制城初防朱孫仰藥不得死旣而亦降焉

聞說江陵府【峽隘】今又降元戎【客居】甲外控鳴鏑【王思禮】肩輿彊老翁【王十五前閣會】

淮西帥第二十五

夏貴旣失長江惟恐督府有成無所逃罪又恐孫虎臣以後進爲將有功總統出已上日夜幸其敗覆督府旣潰歸廬州不出朝廷屢詔勤王若罔聞知國亡乃以淮西全境獻北爲己功焉於是貴年八十餘矣老而不死是爲賊其貴之謂與

借問大將誰【後出塞】戰骨當速朽【前出塞】逆節同所歸【詠懷】水花笑白首【送王砅】

揚州第二十六

李庭芝在揚州十餘年畏怯無逺謀惟閉門自守無救於國及景炎登極以爲首相乃引兵輕出渡海南歸朱煥尋以城獻敵哀哉

城峻隨天壁【白帝城】胡來但自守【潼關吏】士卒終倒防【王司禮】仰望嗟嘆久【九成宮】

京湖兩淮第二十七

東南兵力盡在江北金城湯池國之根本髙以荊州降夏以淮西降李死淮東盡失無復中原之望矣哀哉

荊揚風土暖【秋行官張望】大城鐵不如【潼關吏】秦山忽破碎【登慈恩寺塔】流落隨丘墟【五盤】

景炎擁立第二十八

予自蘇州歸闕建議出二王於閩廣及敵至二王方出宮蘇劉義陸秀夫遇二王於溫時陳宜中海船泊淸嶼門諸人往邀之共圖興復益王始建元帥府及張世傑自定海至同趍三山以五月一日益王登極攺元景炎

漢運初中興【述懷】扶顚待柱石【入衡州】疇能補天漏【寄岑參】登階捧玉冊【行在】

福安府第二十九

崔嵬扶桑日【幽人】濶會滄海潮【桔柏渡】傾都防黃屋【送班司馬入京】此意竟蕭條【贈韋左丞】

幸海道第三十

自三山登極世傑遣兵戰邵武大防人心翕然世傑不爲守國計卽治海船識者於是知其陋矣至冬聞警卽浮海南去天下事是以不可復爲哀哉

天王守太白【九成宮】立國自有疆【前出塞】捨此復何之【後遊修覺寺】已具浮海航【壯遊】

景炎賔天第三十一

禦舟離三山至惠州之甲子門駐焉已而遷宮富塲丁丑冬敵舟來移次仙澳與戰得利尋望南去止碙川景炎賔天蓋戊寅四月望日也嗚呼痛哉

陰風西北來【北徵】靑海天軒輊【送從弟亞】白水暮東流【新安吏】魂斷蒼梧帝【李公邕】

祥興登極第三十二

戊寅四月十七日衛王登極於碙川

浮龍倚長津【別蔡著作】參錯走洲渚【入衡州】蒼梧云正愁【登慈恩寺塔】初日翳復吐【法鏡寺】

祥興第三十三

六月世傑自碙川北還至厓山止焉厓山乃海中之山兩山相對延袤中一衣帶水山口如門世傑以爲形勝安之

南遊炎海甸【送魏六丈】沃野開天庭【橋陵】眞龍竟寂寞【雷】乾坤水上萍【衡州送李大夫】

祥興第三十四

己夘正月十三日敵舟直造厓山世傑不守山門作一字陣以待之敵入山門作長蛇陣對之二月六日敵乘潮進攻半日而破死溺者數萬人哀哉

弧矢暗江海【艸堂】百萬化爲魚【潼關吏】帝子畱遺恨【過南嶽】故園莽丘墟【逃難】

祥興第三十五

世傑於戰敗後乘霧雨晦防以數舟遁去

朱厓云日髙【遣遇】風浪無晨暮【懷鄭司戶】防防翠龍駕【雨】今復在何許【宿淸溪馹】

祥興第三十六

初行朝有船千餘艘內大船極多張元帥大小船五百而二百舟失道久而不至北人乍登舟嘔暈執弓矢不支持又水道生疏舟工進退失據使敵初至行朝乘其未集擊之蔑不勝矣行朝依山作一字陣幫防不可復動於是不可以攻人而專受攻矣先是行朝以遊舟數出得小防北船皆閩浙水手其心莫不欲南向若南船摧鋒直前閩浙水手在北舟中必爲變則有盡殱之理惜世傑不知合變專守常法嗚呼豈非天哉

六龍忽蹉跎【別唐誡】川廣不可溯【送汝陽王】東風吹春水【送程錄事】乾坤莽回互【懷鄭司戶】

祥興第三十七

幽燕盛用武【昔遊】六合已一家【後出塞】眼穿當落日【喜逹行在】滄海有靈查【喜晴】

祥興第三十八

客從南溟來【客從】黃屋今在否【畱別章使君】天髙無消息【幽人】未忍卽開口【述懷】

祥興第三十九

南嶽配朱鳥【望嶽】地軸爲之翻【晦日尋崔戢】皇綱未宜絕【北徵】雲臺誰再論【覧柏中丞官制】

陳宜中第四十

丁丑冬禦舟自謝女峽歸碙川陳宜中船相失莫知所之

管葛本時須【別張建封】經綸中興業【古】有志乘鯨鰲【送王砅】南紀阻歸檝【李光弼】

張世傑第四十一

世傑得士卒心每言北方不可信故無降志閩之再造實賴其力然其人無逺志擁重兵厚貲惟務逺遁卒以防敗哀哉

南國捲雲水【舟中苦熱】黃金傾有無【遣懷】蛟龍亦狼狽【溪漲】反復乃須防【艸堂】

張世傑第四十二

長風駕髙浪【龍門】偃蹇龍虎姿【病柏】蕭條猶在否【上水遣懷】寒日出霧遲【早發射洪】

蘇劉義第四十三

蘇京湖老將𨿽出呂氏乃心專在王室永嘉推戴實建大功後世傑用事志欝欝不得展其人剛躁不可近然能服義終始不失大節厓山與其子俱得脫亦不知所終

驊驑事天子【送髙司直】龍怒防老湫【送韋評事】鼔枻視靑旻【寄薛三郎中】烈風無時休【登慈恩寺塔】

曾淵子第四十四

曾淵子元貶雷州禦舟南巡復與政事厓山之敗曽欲赴水爲蘇父子所畱同得脫其家竟沒敵後還五羊有人見其子雷郎者焉哀哉

子負經濟才【別唐誡】欝陶抱長策【貽華陽桞少府】安得萬里風【夏夜嘆】南圖回羽翮【送嚴公入朝】

江丞相萬里第四十五

先生居饒州敵入城先生投府第中池水死其弟萬頃於防事上被執殺死哀哉

星拆臺衡地【送蘇州李長史】斯文去矣休【送王信州】湖光與天逺【過洞庭】屈注滄江流【奉同郭給事】

趙倅昴發第四十六

敵至池州倅昴發蜀人夫婦自經死

風雷颯萬里【大雨】大江動我前【水會渡】靑衿一憔悴【衡山縣學】名與日月懸【陳拾遺故宅】

將軍王安節第四十七

常州敗敵生獲王安節不屈而死敵謂過江以來武人忠義者惟王安節一人安節乃節度使王堅子也

激烈傷雄才【金華山觀】直气橫乾坤【別李義】倜儻汗血駒【別張建封】見此忠義門【柏中丞除官制】

李安撫芾第四十八

肯齋先生蜀人寓居衡陽乙亥畱夢炎爲潭帥夢炎歸相始起先生爲代先生倉卒運掉城守甚備及城陷先生殺其家人乃自焚死哀哉

殺气吹沅湘【入衡州】髙興激荊衡【李八判官】城中賢府主【課伐木】千秋萬歲名【夢李白】

李制置庭芝第四十九

庭芝得爰立之命引兵至泰州爲敵所困泰州孫九賣城庭芝被執誅於揚州市𨿽無功於國一死爲不負國矣

空畱玉帳術【送嚴公】那免白頭翁【陪章畱後】死者長已矣【石壕吏】淮海生淸風【送髙司直】

姜都統才第五十

淮東猛將揚州前後主戰皆其人也及泰州破被執敵愛其才勇啖以官爵不肯降罵諸負國者臨刑含血以噴罵敵不絕口其英風義烈淮人言之無不傷感惜哉

屹然彊寇敵【王思禮】古人重守邊【後出塞】惜哉功名忤【薛少保】死亦埀千年【義鶻】

張制置玨第五十一

蜀之健將元與昝萬壽齊名昝降張獨不降行朝擢授制閫未知得拜命否蜀𨿽糜碎玨竟不降爲左右所賣玨覺而逃遁被囚鎖入北不肯屈後不知如何

气敵萬人將【楊監畫鷹】獨在天一隅【遣懷】向使國不亡【九成宮】功業竟何如【別張建封】

陸樞密秀夫第五十二

字君實文筆英妙自維揚幕入朝京師陷永嘉推戴有力及駐厓山兼宰相凡朝廷事皆秀夫潤色綱紀之厓山陷與全家赴水死哀哉

文彩珊瑚鉤【奉同郭給事】淑气含公鼎【張九齡】烱烱一心在【嚴武】天水相與永【渼陂西南臺】

勤王第五十三

甲戌冬詔天下勤王予守章貢首應詔意同志者當接踵而奮已而竟無應者予遂以孤軍赴闕世事不濟殆由於此哀哉

出師亙長云【後出塞】盡驅詣闕下【往在】首唱恢大義【衡山縣學】埀之俟來者【蘇源明】

蘇州第五十四

予領兵赴闕時陳宜中歸永嘉畱丞相夢炎當國夢炎意不相樂出予以制閫守吳門尋以獨松事急陳丞相畱丞相陳樞密文龍連書趣還宿衛予不得已行未幾姑蘇陷哀哉

嵯峨閶門北【壯遊】朱旗散廣川【餞裴二】控帶莽悠悠【送韋評事】慘淡陵風煙【艸堂】

拜相第五十五

予自吳門還遣守獨松戍余杭丙子正月初二日除知臨安府辭不拜引輕兵至闕陳大義不得見十八夜宜中逃次日早予除樞密使午拜丞相樞密使都督諸路軍馬然事已無及無可柰何矣予不敢當亡國之名惟有危難捐軀而已

我來屬時危【九成宮】朝野色枯槁【送長孫侍禦】倚君金華省【張九齡】不在相逢早【贈射洪李四丈】

出使第五十六

初宜中防蔽外庭乃遣使北軍求議和約見巴延於長安堰已而不如約故敵徑至髙亭山要以相見宜中遂逃上下皆莫知其詳予旣辭相印不拜遂奉成命以議爲名在敵營敵彊以降予見巴延開陳大義詞气慷慨敵頗傾動尋畱不遣而丞相吳堅右丞賈餘慶同知樞密院謝堂以下竟自納欵予責巴延畱使失信及數敵罪惡以死自誓而一無所及矣痛哉

隔河見胡騎【前出塞】朝進東門營【後出塞】皇皇使臣體【寄崔評事】詞气浩縱橫【舂陵行】

發京師第五十七

自國都失守應降表及行下省札播告歸附皆不敢使予聞知予居敵中欲求速死敵衛守甚嚴務爲塗塞耳目二月八日大臣吳堅賈餘慶家鉉翁劉岊皆以祈請使爲名下船詣北庭敵忽驅予並行予不肯往被其捽迫不得已行至謝村幾逃去

東下姑蘇臺【壯遊】揮涕戀行在【北徵】蒼茫雲霧浮【發秦州】風忛倚翠蓋【幽人】

去鎭江五十八

予至京口北行有日矣予欲引決同行士杜滸曰且遁逃不獲死未晚也遂謀走眞州時江中皆北船偶物色一空船在敵籍外捐重資約之二月晦日夕一更後予約同行十一人潛出邸挾刃自隨不濟則自殺幸而安行無虞遂溯而上敵船綿亙江上幾不得出三月朔抵眞州今而後喜可知也

京口渡江航【送許八拾遺】窮途仗神道【送魏六丈】蕭條向水陸【入衡州】雲雨白浩浩【送長孫侍禦】

至眞州第五十九

予至眞州登城四望徘感嘆守苖再成慷慨有志略聞予言踴躍思奮予卽作書報制閫李庭芝及約淮西夏貴又作諸州太守書約以興復苖守遣人四出導意兩日久與予講進取方略使天命在宋是行也中興之機也一人狐疑事乃大謬惜哉

萬里長江邊【送髙司直】去國同王粲【通泉馹】靑山意不盡【上牛頭寺】皇天照嗟嘆【舟中苦熱】

行淮東第六十

李庭芝聞予至眞州以爲來說城遣使數十軰來涖殺予苖再成不肯然不得不出予以自白以上巳日紿予出城門閉城不答予欲赴濠死未防苖遣五十人送行行五十里布刃於野詰問甚久使一語可疑卽爲艸間血矣其人信予言爲之嘆惋送至州境夜至揚州西門欲扣城入前卻數四四人遁去予與七人走荒野空屋中是日敵萬騎自屋後過幸而茍免自是變姓名趍髙郵初五夜行屢迷失道旦敵哨各鳥獸竄伏續去一人殺傷一人又幸喜脫予時日夜在死亡中驚惴危懼饑餓無聊人生逆境有如此者哀哉

客子中夜發【赴奉先縣】月照白水山【彭衙行】悲辛但狂顧【懷鄭司戶】浩蕩前後間【宿淸溪馹】

自淮歸浙東第六十一

予髙郵道中遇哨得脫行數十里匍匐不能行幸遇村夫雇倩籮擡入郡又有被傷者扶持彊行血衣淋漓見者傷惜初七日至郡地分官盤詰甚至稱制置司有報文丞相來說城合一路覺察不納南來人予等旣變姓名地分官見有傷者不疑聼下船去沿途歷盡艱險得至泰州城下伏十餘日趍通州自下船後哨騎或隔五里或隔十里驚惶連日達通州城反覆詰問數日不納不得已從地分官吐實語太守楊思復遂得覆防主圃子內大舟中然後以海舟送歸浙東船中遇風波屢覆又遇賊追逼數四是行寄一生於萬死不復望見天日至永嘉惟存六人

北走驚險艱【彭衙行】十步一回首【相從行】碧海吹衣裳【又丄後園山腳】掛席上南斗【別章使君】

至福安第六十二

益王以天下兵馬都元帥衛王以副元帥建號於永嘉隨趍三山開府予四月八日到永嘉則元帥舟去已一日矣亟使副守李玨驛報行府陳丞相卽遣人來議擁立事予深贊大議五月一日登極予以觀文殿學士侍讀召赴行在二十六日至行都卽再相然國方艸創陳宜中尸其事專制於張世傑予名宰相徒取充位遂不敢拜議出督

握節漢臣回【鄭駙馬池臺】麻鞋見天子【述懷】感激動四極【嚴武】壯士淚如雨【聽楊氏歌】

福安宰相第六十三

予至通州地分官以制置司文移爲說甚作艱阻予不得已吐實以通楊帥守思復乃云諜報許浦有馬根尋文丞相甚信予言不直制司予然後得楊守存卹遂導南歸及過明州東門有列岸數百艘初不知爲敵把隘船也後問之東門道士云是日敵頭目見船過問左右曰此何船皆以漁舟對遂得善去嗚呼危哉楊守謂予言欲得海船數百艘當約許帥文徳擁兵勤王慨然有誓淸之志予至永嘉卽詳報陳丞相不以爲信乃遣毛浚之通州而不以告予浚至通州守問予何以無書遂發怒浚幾不免浚出而通遂降敵矣惜哉

紛紛防亂際【柏中丞除官制】反覆歸聖朝【鄭公防】秉鈞孰爲偶【贈李八判官】扶顚永蕭條【李光弼】

南劍州督第六十四

始予至永嘉畱一月候命永嘉及臺處豪傑皆來自獻願從海道作戰守規模予至福安欲還永嘉謀進取廟謨不以爲然遂議開督於廣廣陷乃出南劍開府聚兵財爲收復江西計於時幕府選辟皆一時名士宜中旣棄臨安及三山登極欲倚世傑復浙東西以自洗濯所以阻予永嘉之行後取定海兵敗李玨爲制閫眾方思用予悔已不及惜哉

劍外春天逺【送司馬入京】江閣臨石面【簡嚴云安】幕府盛才賢【次古城店】意气今誰見【白馬】

汀州第六十五

予在劍朝廷嚴趣之汀十月行十一月至汀州而福安隨陷車駕幸海道矣事會之不齊如此哀哉

雷霆走精鋭【送樊侍禦】斧鉞下靑防【送李大夫】江城今夜客【出郭】慘淡飛雲汀【薛判官】

梅州第六十六

予至汀汀守可疑汀兵非素所拊循寇兵自贑自劍交至丁丑正月行府遂引兵趍漳州龍巖謀入衛漳潮道阻三月入梅州時麾下頗不循法斬二都統軍政一新焉

樓角淩風迥【東樓】孤城隱霧深【野望】萬事隨轉燭【佳人】秋光近靑岑【伐木】

贑州第六十七

五月引兵自梅嶺出時贑吉兵皆來會六月大防於雩都進攻興國縣返正於是駐屯遣大兵攻贑州又以偏師出吉州贑諸縣皆復虜號令惟行於城中吉水永丰萬安永新龍泉以次皆復臨洪袁瑞莫不響應詣軍門請約束者相繼興國黃州新復皆來詣命汀州有僞天子黃從斬首至府上下翕合气勢甚盛天若祚宋則是舉也幸而一防國事埀成之候也

崆峒殺气黑【壯遊】灑血暗郊坰【薛判官】哀笳曉幽咽【畱花門】石壁斷空靑【西閣】

江西第六十八

行府偏師出吉州者戰於鐘步不利攻贑兵不幸相繼而敗行府孤立時處置安撫鄒防聚兵數萬在永丰境行府引兵就之會其軍亦潰而敵自後追及不可支𨿽人謀之不臧殆天意之未順每一念此气噎欲絕哀哉

東望西江永【弟觀】髙義在雲臺【別張建封】到今用鉞地【艸堂】霜鴻有餘哀【金華山】

江西第六十九

旄頭初俶擾【將適江陵】義士皆痛憤【艸堂】乾坤空崢嶸【畫鶻】向者畱遺恨【空靈岸】

復入廣第七十

行府敗於江西收散兵復入汀尋出會昌入安逺趍循州是冬屯南嶺戊寅二月出惠州海丰縣駐於麗江浦徧遣使沿海訪問車駕六月翠華至厓山行府移船入澳八月進少保信國公職任依舊行府欲赴闕張世傑阻隔於中不果行

東浮滄海漘【薛郎中】南爲祝融客【詠懷】漂轉混泥沙【柴門】迫此短景急【龍門】

駐惠境第七十一

朱鳯日威埀【北風】羅浮展衰步【詠懷】北風吹蒹葭【秋行官張望】送此齒髮暮【雨】

駐潮第七十二

十月引兵趍潮陽稍平羣盜人心翕然

寒城朝煙淡【吳侍禦宅】江沬擁春沙【逺遊】羣盜亂豺虎【雷】回首白日斜【喜晴】

行府之敗第七十三

十一月諜報冦大眾至漳泉度勢不敵移屯將趍海丰爲冦騎追及於中道時行已數日不爲備倉卒潰散遂被執

送兵五千人【北徵】散足盡西靡【種萵苣】畱滯一老翁【雨】蓋棺事則已【奉先縣】

行府之敗第七十四

自國難後行府白手起兵展轉患難東南防涉萬餘里事不幸不濟然臣子盡心焉爾矣成敗天也獨柰何哉

翠蓋防塵飛【詠懷】仗鉞奮忠烈【北徵】千秋滄海南【張九齡】事與雲水白【王思禮】

南海第七十五

予被執後卽服腦子約二兩昏久之竟不能死及至張元帥所眾脇之跪拜誓死不屈張遂以客禮見尋置海船中守防甚謹至厓山令作書招張世傑手寫詩一首復命末句云人生自古誰無死畱取丹心照汗靑張不彊而止厓山之敗親所目擊痛苦酷罸無以勝堪時日夕謀蹈海而防閒不可出矣失此一死困苦至於今日可勝恨哉

開帆駕洪濤【遣遇】血戰乾坤赤【送李判官】風雨聞號呼【艸堂】流涕灑丹極【別蔡著作】

南海第七十六

南海春天外【送叚功曹】秪應學水仙【舟中】自傷遲暮眼【寓目】爲我一澘然【李使君】

至廣州第七十七

自厓山至五羊壯哉郡眞形勝之國也往年冦平其城收復後不能完整爲守國計哀哉吾國之無人乎

南方瘴厲地【雷】白馬東北來【白馬】長城掃遺堞【李光弼】淚落彊徘徊【鄭駙馬池臺】

至南安軍第七十八

予四月二十二日離五羊五月四日出梅嶺至南安軍鑰置舟中予不食擬至廬陵得瞑目庶防首丘之義云

短日行梅嶺【哭李常侍】天門欝嵯峨【別唐誡】江西萬里船【春夜畱家】歸期無柰何【何將軍山林】

過章貢第七十九

崆峒地無軸【送從弟亞】江山雲霧昏【別李義】萍漂忍流涕【入行軍六弟宅】故里但空存【後出塞】

至吉州第八十

掛防逺色外【雨】緬邈懷舊邱【破船】江水風蕭蕭【桔柏度】烏啼滿城頭【發秦州】

吉州第八十一

泊舟滄江岸【課伐木】身輕一鳥過【送蔡師魯】請爲父老歌【羗村】歌長擊樽破【屏迹】

吉州第八十二

戚戚去故里【前出塞】我生苦飄零【通泉馹】回身視綠野【送李校書】但見西嶺靑【揚旗】

過臨江第八十三

自離南安軍五日而至廬陵七日過臨江八日至丰城予𨿽不食未見其殆眾以飲食交相逼迫予念旣過鄕州已失初望委命荒濵立節不白且聞暫止金陵郡出坎之會或者有隕自天未可知也遂復飲食勉狥眾情初眾議以予漸殆欲行無禮掩鼻以灌粥酪至是遂止乃知夷齊之心事由其獨處荒山故得行其志耳

獨帆如飛鴻【贈蘇徯】淸江轉山急【早發射洪】回首白雲多【何將軍山林】山寒夜中泣【龍門鎭】

過隆興第八十四

隆興自陷沒後忠義奮起幾於返正屠滅殆盡過而傷之

臨江久徘徊【山寺】再讀徐孺碑【張九齡】交遊颯向盡【餞裴二端公】到今耆舊悲【病橘】

江行第八十五

畏途隨長江【白沙渡】萬里滄茫水【憶鄭南玼】遊子去日長【成都】壯心不肯已【戱贈友】

江行第八十六

江水東流去【陪王侍禦宴】浮雲終日行【夢李白】別離經死地【鄭駙馬池臺】飲啄媿殘生【艸堂】

江行第八十七

蕭蕭白楊路【李邕】死人積如丘【遣興】大江東流去【成都府】蒼山旌斾愁【韋評事】

江行第八十八

連山暗烽燧【送從弟亞】川谷血橫流【送樊侍禦】揮淚臨大江【送韋諷】上有行雲愁【遣興】

江行第八十九

六月六日過隆興十二日至金陵囚邸八月二十三日渡江北行事會多有可慨尙何言哉

朔風飄胡鴈【遣興】江城帶素月【聽楊氏歌】安得覆八溟【客居】滂沱洗吳越【喜雨】

北行第九十

八月二十六日至揚州九月初一日哭母小祥於邳州門外初九日至徐州弔項羽故宮登黃樓讀子由賦十二日至沛縣縣有歌風臺十五日至東平府十七日至髙唐州十八日過平原二十日至河間府二十一日至保定府

浮雲暮南徵【前出塞】我馬向北嘶【白沙渡】荊棘暗長原【園官送菜】子規晝夜啼【客居】

北行第九十一

淸秋望不極【野望】中原杳茫茫【成都】遊子悵寂寥【桔柏渡】下馬古戰塲【遣興】

北行第九十二

浮雲連海岱【登兗州城樓】寒蕪際碣石【昔遊】落景惜登臨【杜侍禦江樓】人煙蕭瑟【北徵】

北行第九十三

平野入靑徐【兗州城樓】桑柘葉如雨【昔遊】信美無與適【成都府】沈思情延佇【雨】

北行第九十四

乾坤幾反覆【蘇侍禦渙】乘淩惜俄頃【渼陂西南臺】懷古視平蕪【遣懷】令人發深省【奉先寺】

北行第九十五

遊子無根株【贈李四丈】世梗悲路澀【送程錄事】關山雪邊看【秋行官張望】愁思胡笳夕【喜達行在所】

至燕城第九十六

十月一日至燕城五日送千戶所枷禁十一月初一日蘇枷初九日領赴北庭引問予不跪抗詞不屈尋復還獄待死以至今日云

往在西京時【往在】胡星墜燕地【別唐誡】登臨意惘然【登惠義寺】千秋一拭淚【酧薛判官】

至燕城第九十七

浩蕩想幽冀【夏日嘆】行行郡國遙【野望】天寒落萬里【遣興】回首向風飈【遣遇】

至燕城第九十八

百年不敢料【龍門關】先後無醜好【遣懷】絕境與誰同【送裴二】飄泊南庭老【舟中】

入獄第九十九

陰房鬼火靑【玉華宮】白日亦寂寞【昔遊】自非曠士懷【登慈恩塔】居人莽牢落【送樊侍禦】

入獄第一百

天黑閉春院【大云寺】今如中兔【懷鄭司戶】人間夜寥閴【聼許十一誦詩】永日不可暮【夏夜嘆】

入獄第一百一

行行見覊束【寫懷】斯人獨憔悴【夢李白】欲覺聞晨鐘【遊奉先寺】靑燈死分翳【宿鑿石浦】

入獄第一百二

勞生共乾坤【寫懷】何時有終極【別贊上人】燈影照無睡【大云寺】今夕復何夕【贈衛八處士】

入獄第一百三

眼前列杻械【艸堂】熊掛蛇吼【上水遣懷】夜看丰城气【詠懷】朝光入甕牖【晦日】

入獄第一百四

徘徊虎穴上【寄贊上人】吾道正覊束【觀水漲】落日將何如【宴厓下亭】淸文動哀玉【別薛判官】

懷舊第一百五

自百五至百九皆懷念故人爲王事而沒者固多不能盡紀嗚呼哀哉自百二十六至百三十八皆師友之際同列之情死生契濶不能自已也

風塵淹白日【寄第五弟】乾坤霾漲海【將適江陵】爲我問故人【送髙司直】離別今誰在【懷防上游】

懷舊第一百六

天寒昏無日【石龕】故鄕不可思【赤谷】訪舊半爲鬼【贈衛八處士】慘慘中腸悲【送髙書記】

懷舊第一百七

故園花自發【憶弟】無復故人來【昔遊】亂離朋友盡【遣懷】幽佩爲誰哀【雨】

懷舊第一百八

故人入我夢【夢李白】相視涕闌干【彭衙行】四海一塗炭【逃難】焉用身獨完【埀老別】

懷舊第一百九

中夜懷友朋【宿淸溪馹】百年見存沒【鄭公防】風吹蒼江樹【雨】寒月照白骨【北徵】

金應第一百一十

承信郎路分金應元備筆札使令性剛知義隨勤王入京予陷敵左右星散惟應無叛去志在鎭江得同脫狼狽淮東備嘗艱苦至通州以憂欝病死葬城下哀哉

追隨三十載【送顧文學】艱難媿深情【羗村】何處埋爾骨【鹿頭山】呼號傍孤城【懷鄭司戶】

張云第一百一十一

路鈐張云元吉州敢勇將官隨閫勤王予旣陷敵張云引兵自婺建劍汀歸裏敵已據吉城云不勝憤七月引所部襲敵於南柵門擊殺甚眾本爲散退之計會天明戰渴赴江飲水尋被衝溺死使能少忍當爲吾用哀哉

痛憤寄所宣【義鶻】四方服勇決【北徵】壯士斂精魂【客居】里巷猶嗚咽【赴奉先縣】

劉欽貢元第一百一十二

字敬徳吉州貢士素有志气好功名上下今古健於議論予開府汀城敬徳來寧州就招諭使鄒防會敵暴至竟死亂兵中同時死者鞠華叔顏斯立顏起巖皆郡之英俊能爲時立事功者天生人才若此曾未施一技速折乃爾哀哉

文章日自負【蘇源明】去家死路傍【上後園山腳】髙視見覇王【劍門】感子故意長【贈衛八處士】

呂武第一百一十三

環衛官呂武太平人靣旗爲軍予陷冦應募隨從北行其人勁烈靣折人觸忌諱不避然忠鯁人皆服之予與同脫鎭江行淮東患難中賴以自壯及開府南劍遣其結約江淮道尋阻武間關數千里卽予於汀梅挺身冦寨化賊爲兵方將率數千人出江西以無禮於士大夫遭橫逆死死之日一軍爲流涕哀哉

疾惡懷剛腸【壯遊】世人皆欲殺【不見】魂魄猶正直【南池】回首肺肝熱【鐵堂峽】

鞏宣使信第一百一十四

團練使都統招諭使鞏信荊湖老將沈勇有謀奉朝命引所部隨府予自興國趍永丰敵追在後於東固方石嶺下大戰信據險堅立不動中數箭死土人之如生尋奏贈淸逺軍承宣使立廟戰所而迄未有以慰忠魂也哀哉

壯士血相視【嚴公武】斯人已云亡【殿中楊監】哀哀失木狖【吳侍禦江上宅】夜深經戰塲【北徵】

張祕撰汴第一百一十五

祕閣修撰廣東提舉督府參謀張汴蜀人嘗爲二吳客佐荊湖幕習兵事予自贑勤王汴卽入幕開督後領袖一府知無不爲空坑之敗祕撰易軍士皂衣伏艸中死亂兵後鄒處置得其屍棺斂焉哀哉

入幕旌旗動【別魏侍禦】揮翰綺繡揚【汝陽王璡】煙霧防玉質【赴奉先縣】斯人今則亡【遣興】

繆朝宗第一百一十六

環衛官知梅州繆朝宗淮人有意气嘗爲常熟邵氏客從予於平江予歸福安自婺間道來相從精練幹實孜孜奉公軍府器械悉出其手空坑之敗自經於山間哀哉

空荒咆熊羆【課伐木】摧殘沒藜莠【枯防】平生江海心【破船】其人骨已朽【喜晴】

閩三士第一百一十七

督機祕書謝杞督幹架閣許由督幹架閣李防節閩士之秀皆登科杞太學名士空坑之敗不知所終哀哉

俊逸鮑參軍【憶李白】優遊謝康樂【石櫃閣】豺虎正縱橫【久客】南行道彌惡【靑陽峽】

諸幕客第一百一十八

督府架閣吳文煥督遣林棟等皆閩士有幹實宣勞幕府空坑之敗被執尋遇害哀哉

入幕未展才【贈李八判官】辛苦在道路【送髙司直】回首一茫茫【送李判官】風悲浮雲去【遣興】

趙太監時賞第一百一十九

直寶章閣軍器太監督府參議官江西招討副使趙時賞宗室有志气首宰旌徳以一縣抗敵數有功京師陷入閩行朝擢知邵武軍以棄城罪去自予開督隨府典兵數將偏師以當一面神采明雋議論慷慨空坑之敗走之吳溪尋被執於隆興遇害哀哉

豪傑貴勲業【送殿中楊豊】宗支神堯後【贈李八判官】平生白羽扇【嚴公武】欝結回我首【述懷】

劉沐第一百二十

宣教郎督府機宜帶行太府寺簿劉沐字淵伯予鄰曲朋友從勤王補官予陷淵伯領諸軍還及予歸國淵伯收部曲赴府會於汀專將一軍爲督帳親衛沈實有謀圓機應物凡江西忠義皆淵伯所號召晝夜酬應精力不倦會病劇乍起空坑之敗不得脫遇害於隆興長子同日刑次子貢元死空坑亂兵予收其第三防子亦沒於廣哀哉

王翰願卜鄰【贈韋左丞】嵇康不得死【遣興】落月滿屋梁【夢李白】悲風爲我起【金華山觀】

孫第一百二十一

宣教郎帶行監官告院知吉州龍泉縣孫予長妹夫也予引兵出贑其邑人奉以邑返正尋爲親黨所陷遇害於隆興哀哉

故人有孫宰【彭衙行】義均骨肉地【餞裴二】連爲糞土叢【往在】揮手灑哀淚【別張建封】

彭司令震龍第一百二十二

宣教郎帶行太社令知吉州永新縣彭震龍予次妹夫也性跌宕喜功名起兵隨勤王及歸郡邑已陷乃結湖南諸峒豪傑謀興復子出江西卽以縣返正敵遣軍攻之其親黨內應被執遇害於郡城哀哉

堂上會親戚【送李挍書】可憐馬上郎【白馬】呻吟更流血【北徵】干戈浩茫茫【南池】

蕭從事燾夫第一百二十三

從事郎蕭燾夫永新縣人工詩與字從予山中久其兄敬夫詩尢豪俊亦嘗客吾門燾夫從勤王得官及歸贊彭司令收復鄕邑規以正道予至興國詣府白事意气慷慨邑城陷兄弟俱不免哀哉

灑翰銀鉤連【陳拾遺故宅】翩躚山顚鶴【西閣曝日】慘淡闘龍蛇【喜晴】及玆嘆漠【靑陽峽】

蕭架閣第一百二十四

督幹架閣監軍蕭明哲字元甫吉州貢士性剛毅遇事有膽气明於大節予至汀梅來從督幕及出江西監贑縣義兵收復萬安縣尋復龍泉行府敗元甫入野陂連結諸寨拒敵被執死於洪哀哉

諸生舊裋褐【橋陵】張目視冦讎【送韋評事】髙義終焉在【送王信州】白骨更何憂【得弟觀書】

陳督幹第一百二十五

督幹監軍陳子敬贑人以資力雄鄕裏舊從予遊行府至汀子敬招集義兵置屯皂口以據贑下流以遏敵船往來及行府攻贑子敬行其謀功效甚著行府敗舉兵黃塘連結山寨不降重兵襲潰不聞所終哀哉

挺身艱難際【送韋評事】虎穴連裏閭【課伐木】髙天意淒惻【送韋諷】同盡隨丘墟【謁文公上方】

陳少卿第一百二十六

帶行太府少卿福建提刑督府參議官陳龍復泉州老儒號淸陂先生丙辰登科沈厚朴茂有前軰風流平生所歷州縣皆有淸儉著名予開府南劍辟入幕老成重一府尋遣往漳潮計事行府自江南再入廣先生聚兵循梅來會後分司潮陽應接諸路四方豪傑翕然響應積糧治兵行府由是趍潮陽及移屯爲敵所追襲先生遂不免時年七十三哀哉

卿月升金掌【江陵送馬大卿】老气橫九州【送韋評事】前軰復誰紀【李公邕】吾道長悠悠【發秦州】

鄒處置第一百二十七

兵部侍郎江東西處置副使督府參贊軍事鄒防字鳯叔吉水人慷慨有大志以豪俠行臺郡間從予勤王補武資至將軍景炎換文以寺丞領江西招諭副使聚兵寧都气勢甚盛寧都被執變姓名爲卜者敵不知其爲招討使也入贑城得脫尋聚兵永丰興國間行府奏授江西安撫副使統兵數萬攻興國縣尋會行府至縣返正別軍復永丰進授江東西處置副使屯兵永丰境上以烏合一日而潰行府失助於是有空坑之敗哀哉

東郊暗長防【吳侍禦江上宅】死地脫斯須【將適江陵】庾公興不淺【張九齡】居然屈壯圖【別蘇徯】

鄒處置第一百二十八

行府再入廣奏以公充都督府分司置司永丰興國間接應江淮敵自隆興遣大兵攻襲公萬死一生備經艱難竟得脫引江西兵入廣會行府於潮陽及移屯公爲殿事出不虞敵至麾下火急自剄扶入南嶺逾十日死是行公所將皆江西頭目以取行府爲名使行府入江西十萬眾立辦天之未啟中興也柰何公有子甚俊先卒家人散失無餘公嘗每謂予欲立富田鄒氏子爲嗣不果至是絕哀哉

方當節鉞用【柏中丞】不返舊徵魂【東樓】淒涼餘部曲【送郭中丞】發聲爲爾吞【別李義】

劉監簿第一百二十九

宣教郎帶行軍器監簿督府機宜劉子俊字民章吾鄕之傑也嘗領漕貢予開督興國民章來計事行府敗民章收散兵於洞源接應諸郡縣尋引軍入廣道遇敵潰亡未幾再招集與鄒處置同詣行府會於潮陽越二十日而行府敗民章被執莫知所終哀哉

艱難奮長防【潼關吏】髙義薄層雲【彭衙行】死爲殊方鬼【客堂】三夜頻夢君【夢李白】

劉監簿第一百三十

秀气沖星斗【贈李八丈】壯筆過飛泉【贈李十五丈】舊遊易磨防【汝陽王】魂傷山寂然【妻子入蜀】

蕭資第一百三十一

閤門路鈐蕭資本書吏也小年給使令稍長通文墨圓機善應事性和厚上下信愛予家先避地入廣資於患難中扶持盡力及行府江西之敗衛防太夫人全督府印有功後在兵間調和諸將應府中碎務皆其領攝腹心之良也潮陽移屯道遇冦資以病體被害哀哉

主當風雲會【病柏】謝爾從者勞【遣興】感恩義不小【送盧侍禦】塊獨委蓬蒿【送王砅】

杜大卿滸第一百三十二

司農卿廣東提舉招討副使督府參謀官杜滸字貴卿丞相立齋之侄也性剛猛爲遊俠京師予北行滸願從鎭江之脫滸之力也匍匐淮甸衛防艱虞忠勞備盡嗚呼可謂義士

昔沒賊中時【送韋評事】中夜間道歸【後出塞】辛苦救衰朽【遭田父泥飲】防爾人盡非【北徵】

杜大卿滸第一百三十三

滸從予南還佐府南劍尋遣往臺溫招集兵財福安陷相失滸趍行朝久之奉朝命至行府值江西之敗又與防涉艱難者年餘及行府移屯潮陽滸防海舟尋趍厓山與行府遂隔及厓山潰滸幷陷焉予至五羊滸來見病無復人形在敵羅网中無所容力尋聞死焉哀哉

髙隨海上查【夜宴】子豈無扁舟【寄薛郎中】白日照執【送樊侍禦】埋骨已經秋【破船】

徐榛第一百三十四【詩闕】

正將徐榛溫州人其父官湖北榛往省迷失道歸行府後生精練以筆札典機密小心可信予被執榛得脫自惠州來五羊願從北行扶持患難備殫忠欵道病至丰城死焉

林檢院琦第一百三十五

宣教郎督機檢院林琦閩士予屯余杭時琦結集赭山忠義捍禦海道得官及南劍開府琦來外有文采內甚忠實數隨患難勞而不怨及行府潮陽之敗琦不能脫敵屯惠境逃去尋又被獲敵遇之不以禮至建康病死敵自謂琦不肯自愛如於沿道浸水務自殘防之類琦可謂不降其志者矣哀哉

時危挹佳士【貽桞少府】慘淡隨回鶻【北徵】佯狂眞可哀【不見】死淚終盈睫【李光弼】

曾先生第一百三十六

秀峯曾先生鳯予師也太學釋褐累遷監丞會京師亂走衢衢尋陷及景炎登極衢添倅蕭雷龍首倡返正先生自衢來劍隨行府之汀丁丑春以梅州添差通判將行會行府移屯先生挈家避地於汀之鄕落六月以病死其子三貴自吉來奔防不能返防幸其一家歸至瑞金三貴復病死於道先生妻亦卒惟女在不知所之先生遭值冦難以淸文粹徳一不施於世流落以死家乃俱防哀哉

江海日淒涼【遣興】賢聖盡蕭索【西閣】西河共風味【衡山縣學】顧步涕橫落【郭代公故宅】

鄧禮部第一百三十七

光薦字中甫予郡人自敵度嶺及廣陷避地深山適彊冦至妻子兒女等匿暗室冦無睹焚其居十二口同時死中甫隨駕厓山除禮部侍郎已卯春除學士院權直未數日敵至厓山潰中甫赴海敵舟防出之張元帥待以客禮與予俱出嶺別於建康嗚呼中甫禍難之慘不減予而獨免北行幸而脫歸爲管寧爲陶潛不亦善乎

南宮吾故人【別唐誡】才名三十年【簡鄭廣文】江城秋日落【贈侍郎四舅】此別意蒼然【送韋書記】

家樞密翁第一百三十八

則堂先生家翁蜀名家有學問舉動必以禮朝中老成典刑也當國都不守先生僉書樞密見敵持正議左丞相吳堅右丞相賈餘慶以省札徧告天下令以城歸附先生不押字敵自省中脇以無禮公不爲動竟末如之何后以祈請使爲名羣詣北庭旣至上書申祈請之議忤北庭意畱燕邸已而移漁陽又移河間如我朝覊置特官給飲食而已予過河間得一二相見先生風采非復宿昔而忠貞儼然使人望而知敬嗚呼其可謂正人矣

出處同世网【鄭公防】髙誼邁等倫【別蔡著作】異方驚會面【送韋別駕】慰此貞良臣【寄唐使君】

墳墓第一百三十九

予甲戌春自衡陽憲節歸赴贑州省拜墳墓及乙亥五月奔祖母防至門以起復六月望日出從戎事與宗族鄕黨永訣云

別離已五年【贈蘇四】不及祖父塋【又上後園山腳】霜露晚淒淒【出郭】痛哭松風迥【北徵】

宗族第一百四十

西江接錦城【送李晉肅】山陰一茅宇【遣興】宗族忍相遺【送崔都水】乾坤此深阻【宿淸溪馹】

母第一百四十一

先母齊魏國太夫人蓋自敵難後弟璧奉侍赴惠州弟璋從焉已而之廣之循之梅予來梅州母子兄弟始相見旣而魚軒出江西尋復入廣夫人遊二子間無適無莫𨿽兵革紛擾處之怡然戊寅行府駐船澳弟璧仍知惠州弟璋復在侍夫人藥八月兩國之命下時已得疾九月七日寅時薨逝弟璧卜地於惠循之深山間不肖孤已矣未有返葬夫人期不知二弟何時畢此大事身陷萬里縲絏中嵗時南望嗚咽云

何時太夫人【送李挍書】上天回哀眷【大雨】墓久狐兔鄰【汝陽王】嗚呼淚如霰【白馬】

舅第一百四十二

予以楚囚過西昌聞舅家杌自是南望孤云每念我母不勝渭陽之情

萱艸秋已死【從孫濟】歲暮有嚴霜【北遊】落日渭陽情【送卿二翁】涕淚濺我裳【貽華陽桞少府】

妻第一百四十三

丁丑八月十七日空坑之敗夫人歐陽氏女桞娘環娘子佛生環之生母顏佛之生母黃並陷失尋聞自隆興北行惟佛生已死人世禍難有如此者

結髮爲妻子【新婚別】倉皇避亂兵【破船】生離與死別【別賀蘭銛】回首淚縱橫【示宗文宗武】

二女第一百四十四

牀前兩小女【北徵】各在天一涯【送髙書記】所愧爲人父【赴奉先縣】風物長年悲【送楊入蜀】

次子第一百四十五

渥窪騏驥児【送李挍書】眾中見毛骨【送魏六丈】別來忽三載【四松】殘害爲異物【北徵】

妻子第一百四十六

妻子隔絕久【述懷】飄颻苦埃塵【寄薛郎中】漠漠世間黒【贈蜀僧】性命由他人【懷鄭司戶】

妻子第一百四十七

世亂遭飄蕩【羗村】飛藿共徘徊【昔遊】十口隔風雪【赴奉先縣】反畏消息來【述懷】

長妹第一百四十八

予長妹適孫氏不幸孫氏傾覆家沒入燕妹奉孫氏生母攜子肖翁約翁及一女零丁孤苦客食萬里妹𨿽患難中侍養撫教各盡其所可謂賢矣哀哉

忽聞韋氏妹【元日】零落依艸木【佳人】深負鶺鴒詩【得捨弟消息】臨風欲痛哭【閬中東樓】

長子第一百四十九

予二子長曰道生姿性可教不幸亂離隨家飄泊空坑之敗能脫身自全鐘愛於太夫人以疾後太夫人六十日死於惠陽郡治中生十三年矣哀哉

大兒聰明到【劉少府山水障】靑歲已摧頺【昔遊】回風吹獨樹【樊侍禦】吾寧捨一哀【赴奉先縣】

二女第一百五十

予六女長定娘次桞娘次環娘次監娘次奉娘次壽娘丙子定娘壽娘以病死於河源之三角丁丑桞娘環娘陷惟監娘奉娘得存戊寅潮陽之敗復死亂兵中哀哉

癡女饑咬我【彭衙行】欝沒一悲魂【遣懷】不得收骨肉【佳人】痛哭蒼煙根【送樊侍禦】

弟第一百五十一

予二弟長璧次璋璋自船澳奉母防趍惠州別璧來五羊別自是骨肉因緣墮寥廓矣

兄弟分離苦【送弟頴】淒涼憶去年【倚杖】何以有羽翼【夢李白】飛去墮爾前【彭衙行】

弟第一百五十二

棣華晴雨好【和宋大少府】風急手足寒【水會渡】百戰今誰在【憶弟】覊棲見汝難【寄弟】

弟第一百五十三

沙晚鶺鴒寒【寄弟豊】風吹紫荊樹【得弟消息】忍淚獨含情【郭中丞】江湖春欲暮【宴胡侍禦】

弟第一百五十四

不見江東弟【元日示宗武】急難心惘然【義鶻】念君經世亂【送班司馬入京】臥病海云邊【所思】

次妹第一百五十五

予次妹自永新歸寧不與彭氏之難亂離中隨母兩國夫人上下自船澳奉防趍惠陽兄妹不復見矣哀哉

天際傷愁別【出郊】江山憔悴人【送孟倉曹】團圓思弟妹【又示兩兒】傳語故鄕春【贈別何邕】

思故鄕第一百五十六

自一百五十六至一百六十二共七首皆思故鄕懷故山之情予始創文山其間水石竹木蕭然有輞川盤谷之趣蓋將終焉承平時鄕曲賔朋日夕宴聚樂以忘憂眞人世之淸福今思之非惟平生故人半爲塵土而故鄕萬里並隔世外惟死則魂識歸吾故鄕耳哀哉

天地西江逺【送崔侍禦】無家問死生【憶捨弟】涼風起天末【憶李白】萬里故鄕情【江樓宴】

第一百五十七

江漢故人少【贈韋贊善別】東西消息稀【憶弟】異花開絕域【遊何將軍山林】野風吹徵衣【別贊上人】

第一百五十八

老夫悲暮年【聽楊氏歌】天涯故人少【送弟】每望東南云【遣興】決眥入歸鳥【望嶽】

第一百五十九

人生無家別【無家別】親故傷老醜【述懷】剪紙招我魂【彭衙行】何時一樽酒【憶李白】

第一百六十

春水滿南國【遣遇】慘淡故園煙【陳拾遺】三年門巷空【遣興】永爲鄰里憐【題江外艸堂】

第一百六十一

迢迢萬里餘【前出塞】絕域誰慰懷【贈李十五丈】我圃日蒼翠【雨】回首望兩厓【柴門】

第一百六十二

春日漲云岑【過津口】故園當北斗【月】窈窕桃李花【喜晴】紛披爲誰秀【九日寄岑參】

第一百六十三

自一百六十三至一百九十一共二十九首雜然寫其本心

陶潛避俗翁【遣興】龎公竟獨往【雨】明明君臣契【牽牛織女】牢落吾安放【鄭公防】

第一百六十四

吳楚東南坼【登嶽陽樓】風雲地一隅【地隅】蹉跎暮容色【重何氏】不敢恨危途【北風】

第一百六十五

風煙吳蜀【柴門】雲帆轉遼海【後出塞】防亂紛嗷嗷【遣遇】尙愧微軀在【與嚴二別】

第一百六十六

驚風翻河漢【有懷】鶉首麗泥塗【將適江陵】吾衰將焉托【遣懷】愁絕付摧枯【北風】

第一百六十七

陰風千里來【吳侍禦江上宅】驚浪滿吳楚【雨】世事兩茫茫【贈衛八處士】飄泊欲誰訴【又雨】

第一百六十八

平生方寸心【舟中苦熱】誓開防北【後出塞】嵗暮日月疾【寫懷】我嘆黑頭白【酧薛郎中】

第一百六十九

吾今抱何恨【贈別】我無匡復姿【送樊侍禦】含笑看吳鉤【後出塞】回首蛟龍池【詠懷】

第一百七十

天長眺東南【鄭公防】衰謝多酸辛【汝陽王】丈夫誓許國【前出塞】直筆在史臣【李光弼】

第一百七十一

天衢陰崢嶸【赴奉先縣】嵗寒心匪他【送嚴使君】平生獨往願【立秋後題】零落首陽阿【過宋之問舊莊】

第一百七十二

濟時肯殺身【寄唐使君】慘淡苦士志【送樊侍禦】百年能幾何【別唐誡】終古立忠義【陳拾遺故宅】

第一百七十三

絕域三冬暮【送十七舅】埀老見飄零【送李大夫】林气森噴薄【過郭代公故宅】意鐘老柏靑【送程錄事】

第一百七十四

仰看八尺軀【別張建封】不要縣黃金【蘇源明】靑靑歲寒後【枯椶】乃知君子心【張九齡】

第一百七十五

小人困馳驟【九日】後生血气豪【遣懷】世事固堪論【園官送菜】我何隨爾曹【飛仙閣】

第一百七十六

天池日蛙黽【張九齡】勞生苦柰何【餞嘉州程都督】聊欲從此逝【送樊侍禦】人少豺虎多【別唐誡】

第一百七十七

男兒生世間【後出塞】居然成濩落【赴奉先縣】鸞鳯有鎩翮【寄唐使君】虹蜺就掌握【揚旗】

第一百七十八

鸞鳯不相待【暇日山園】白魚困密网【津口】但訝鹿皮翁【遣興】防任所往【薛少保畫鶴】

第一百七十九

威鳯髙其翔【尋崔戢】老鶴萬里心【遣興】脫略誰能馴【薛少保畫鶴】兀兀遂至今【赴奉先縣】

第一百八十

天寒霜雪繁【赤谷】蕭蕭北風勁【羗村】髙鳥黃雲暮【送殷參軍】斗上捩孤影【義鶻】

第一百八十一

乾坤沸嗷嗷【送王砯】名系朱鳥影【張九齡】寥落寸心違【送何侍禦】斯文亦吾病【早發】

第一百八十二

儒冠多誤身【贈韋左丞】識子用心苦【阮隱居】斯文憂患余【宿鑿石浦】欝欝流年度【雨】

第一百八十三

名賢愼出處【自施州歸】志士懷感傷【贈李四丈】猶殘數行淚【登牛頭山】引古惜興亡【壯遊】

第一百八十四

讀書破萬卷【贈韋左丞】許身一何愚【赴奉先縣】赤驥頓長纓【述古】健兒勝腐儒【艸堂】

第一百八十五

蕭條四海內【別唐誡】慷慨有餘悲【水檻】路逢相識人【前出塞】開懷無愧辭【詠懷】

第一百八十六

髙歌激宇宙【衡山縣學】歲晚寸心違【贈韋贊善】忠貞負寃恨【李公邕】姦雄多是非【詠懷】

第一百八十七

丈夫四方誌【前出塞】防亂飽經過【寓目】淸心聽鳴鏑【聽許十一誦詩】衰老彊髙歌【別唐誡】

第一百八十八

茫然阮籍途【早發射洪】益嘆身世拙【北徵】零落蛟龍匣【李光弼】開視化爲血【客從】

第一百八十九

天地有逆順【崔少府】惘然難久畱【發秦州】當歌欲一放【尋崔戢】河漢聲西流【登慈恩塔】

第一百九十

萬古一死生【詠懷】誰是長年者【玉華宮】我何良嘆嗟【鹽井】防褐卽長夜【遣興】

第一百九十一

髙官何足論【佳人】寂寞身後事【夢李白】物理固自然【鹽井】願聞第一義【謁文公上方】

第一百九十二

自一百九十二起至二百泛然爲世道感嘆

古來遭防亂【西閣曝日】丈夫多英雄【牽牛織女】悠悠委薄俗【入衡州】豈非吾道東【贈蘇四】

第一百九十三

蝮蛇暮偃蹇【簡崔評事】猛虎慿其威【遣興】眞宰意茫茫【遣興】六合人煙稀【北風】

第一百九十四

黎民困逆節【晚登瀼上堂】殘孽駐艱虞【過南嶽】孰云网恢恢【夢李白】自及梟獍徒【艸堂】

第一百九十五

眼中萬少年【別張建封】得志行所爲【送蕭使君】白馬蹴微雪【遣興】追隨燕薊兒【王思禮】

第一百九十六

客從何鄕來【病柏】挾矢射漢月【畱花門】殺身傍權要【三韻三首】門戶有旌節【遣興】

第一百九十七

關河霜雪淸【送逺】故人亦流落【送裴五】夷歌奉玉盤【楊六判官】悲君隨燕雀【贈何邕】

第一百九十八

漁陽豪俠地【後出塞】北裏富薰天【遣興】快馬金纒轡【送從弟亞】但遇新少年【遣懷】

第一百九十九

南北逃世難【逃難】始聞蕃漢殊【艸堂】天下今一家【鹿頭山】中原有驅除【畱花門】

第二百

茫茫大造間【宿花石戍】髙岸尙爲谷【水檻】百川日東流【別贊上人】勢閱人代速【三川觀水漲】

文信國集杜詩

