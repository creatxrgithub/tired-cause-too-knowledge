張鵬翮詩選

五言律詩

旅夜書懷

親恩思罔極﹐血淚幾時幹﹖

歧路無知己﹐天涯畏影單。

黃牛千嶂夕﹐白馬一江寒。

不歷風塵苦﹐安知行路難﹖

晚次彭市河

滄江春水闊﹐日暮起淸風。

銀漢當窗見﹐漁歌一棹通。

雞啼山色裏﹐犬吠水聲中。

晚气催殘漏﹐晴雲倚碧空。

夜泊漳脊有懷三弟

薄暮滄江上﹐孤霞帶日紅。

漁燈明遠近﹐樹色隱菁蔥。

月向昆侖轉﹐春生碧海空。

永懷愁不寐﹐云外度哀鴻。

涪江夜雨

多雨涪江夜﹐銜哀旅泊時。

老萊猶有彩﹐溫嶠已無裾。

水气侵牀冷﹐鄕心入夢遲。

淒淒悲歲晚﹐忍讀蓼莪詩。

兵書峽

鬱鬱兵書峽﹐雄圖作楚關。

溪聲流夜月﹐雲气暗靑山。

猿嘯靑林外﹐雞啼綠嶼間。

片帆明日遠﹐漫問大刀環。

西塞山聞雁

西塞山前景﹐煙霞畫裏成。

一聲秋雁度﹐萬里故園情。

去去徵途遠﹐悠悠江水淸。

商風吹落日﹐離思此中生。

池州道中作

扶杖南歸日﹐思鄕益旅愁。

如何辭蜀道﹐又復問吳舟。

楚水人千里﹐秋山月一鉤。

浮生長作客﹐到處起離憂。

古佛寺雙松

結茅幽靜處﹐止有道人遊。

月帶雙松老﹐潮聽一夜秋。

海云當檻入﹐河水向東流。

誰識此中趣﹖挹泉洗欲愁。

鮑營夜雨追思張夢臣

故人去幾年﹖風物尙淒然。

蘆雁鳴秋水﹐漁燈動夜船。

龍溝一夕雨﹐葦蕩半溪煙。

寂寞孤舟裏﹐愁懷自不眠。

過黃天蕩順風安瀾而渡竟不知其險賦此

雨洗三山翠﹐波澄萬里流。

云邊雙過雁﹐天際一孤舟。

風止帆飛速﹐潭空月影畱。

爲憐黃閣老﹐安渡不知愁。

追思六飛兄安嶽人

越署銜杯處﹐追思尙宛然。

普州猶有柏﹐膠水已無蓮。

系出麻城派﹐情愴夜雨天。

何年歸故里﹖絮酒表新阡。

河間

往來經此地﹐辛苦徧荒村。

風捲黃沙起﹐塵淪白晝昏。

馬疲畱古驛﹐人困臥柴門。

無以消羈旅﹐新詩漫討論。

夢大人

親老時縈念﹐身安不厭貧。

靑雲長作客﹐白髮未歸人。

夜雨和愁落﹐家山入夢頻。

故園歸未得﹐西望正傷神。

赤崖山讀書處口占

殷勤學孔顏﹐寂寞在深山。

明月臨窗靜﹐淸風拂戶閒。

靑燈照四壁﹐光气徹雲間。

風雨連牀夜﹐談經數往還。

報國丹忱盡﹐殘年致政還。

秋風思故里﹐晴裏愛家山。

知止心能靜﹐無機意自閒。

歸來相聚首﹐免老別離難。

南園

結屋環池起﹐孤亭淥水回。

天淸鴻雁度﹐浪靜白鷗來。

碧愛雙桐繞﹐紅看千日開。

誰能脫簪紱﹖從此避塵埃。

海棠花有感

花開總不知﹐相對卻成悲。

痕極淚如雨﹐愁添發似絲。

昔陪杖履處﹐今值落英時。

莫怪杜工部﹐海棠無小詩。

東明道中

水落樹蕭蕭﹐荒村半寂寥。

鳥啼天欲曙﹐月落路空遙。

曠野人逾冷﹐饑民語更囂。

嗷嗷求賑濟﹐難免寸心怊。

順風渡江

風正揚舲發﹐天門入望遙。

雲開朝霽雨﹐水淨晚歸潮。

野色千村盡﹐江聲萬里濤。

平生忠信在﹐穩渡木蘭橈。

燕湖關晚眺

錦繡重經處﹐崢嶸勝昔年。

山髙偏吐月﹐江遠欲浮天。

雨潤千村秀﹐風催萬里船。

此時歸興急﹐夜靜亦忘眠。

赤崖舊宅

不見田園路﹐茫然六十春。

長爲臺閣客﹐每憶故鄕人。

誰謂公孤貴﹖依然寒士身。

艸廬何處在﹖回首但悲辛。

尙憶讀書處﹐靑氈坐寂寥。

窗畱山吐月﹐桂冷露含條。

抱膝吟良苦﹐曠懷思更超。

聖賢相晤對﹐雲路不知遙。

韓忠臣祠

遺廟臨江岸﹐淸風送客船。

名畱靑史在﹐魂逐怨濤還。

雨暗滄波夜﹐煙籠遠浦天。

悲涼嗟逝水﹐落日聽潺湲。

落霞

落霞依遠岫﹐倦鳥已還林。

漏數寒更盡﹐潭澄印月深。

偶然淸意味﹐卽是息機心。

寂寂衡門下﹐永懷觀古今。

儀徵渡江

如意鑾坡出﹐恩輝驛路歸。

白烏迎棹去﹐南雁向人飛。

江水家鄕近﹐晴雲晝漏稀。

應憐春夢入﹐明月點朝衣。

抵巫山

始遂平生願﹐還鄕第一程。

雲從翔鶴白﹐月向靜壇明。

夜入思親夢﹐朝懸望闕情。

獨憐衰日暮﹐尙未脫簪纓。

七言律詩

恭和聖制淮黃告成韻

東南大勢在淮黃﹐績奏平成出尙方。

河定不煩勞再計﹐民安猶自視如傷。

舳艫銜尾連千里﹐江漢朝宗盡八荒。

國計蒼生均永賴﹐乾坤萬古壯金湯。

恭和聖制挽大學士張玉書

老成黃閣贊經綸﹐鶴髮丹心戀紫宸。

一代文章詩禮舊﹐千秋事業鼎彜新。

生前令望眞難掩﹐歿世賢名自不湮。

更有恩光昭異數﹐天章褒美念元臣。

丁酉誕辰

歲月蹉跎七十秋﹐衰殘猶滯鳳池頭。

乾坤容易催人老﹐進退何時得自由﹖

雪嶺日融翻浪急﹐松舟夜雨聽猿愁。

魂銷萬里還家夢﹐風樹臯魚淚未休。

寄二弟時在潤州

兩行血淚灑江流﹐直到東川涪水頭。

不見飛鴻來北固﹐只聞唳鶴在南州。

峯懸棧道殘云斷﹐霜落劍門老樹秋。

一夕煙塵風掃盡﹐月明更有斗城樓。

畱別捨弟

春江晴日艸芊芊﹐萬里揚帆接楚天。

去雁猶思江漢水﹐離人獨上木蘭船。

棣花暖送靑絲轉﹐碧樹光搖錦浪懸。

莫怪臨歧倍惆悵﹐共君攜手在何年﹖

過重慶寄弟

畫船東下雨初晴﹐日暖風恬客棹輕。

大佛寺前看月色﹐黃蘿帳外聽琴聲。

郵亭又送行旌發﹐驛館重經候吏迎。

迢遞千峯隨路轉﹐夕陽回首望渝城。

寄夫人

任城避暑平安否﹖旅捨淒涼住得無﹖

兩地關心看皓月﹐長年回首憶吾廬。

還將天上泥金扇﹐寫作仙家獻壽圖。

直待潞河秋水發﹐乘風鼓棹好還都。

蘇墳夜雨次韻

共識峨眉紫气多﹐文章千古重東坡。

神歸天上爲霖雨﹐碧化長空作汝河。

馬鬣當年埋宋璧﹐夕陽此日聽樵歌。

春流不盡忠魂恨﹐萬壑濤聲漲綠波。

弔二蘇墳用原韻

雙璧佳城在此中﹐九原並蒂作芙蓉。

峨眉月冷鵑聲斷﹐南國香銷馬鬣封。

絕代勛名傷往事﹐千章古木亂疏鐘。

光芒萬丈知難掩﹐一夜風雷起臥龍。

漢口感懷

漢口淒然望落暉﹐傷心萬里淚沾衣。

終天有恨歸思切﹐異地浮家願轉違。

況是涪江風浪急﹐還疑鄂渚彩雲飛。

天涯此際難分手﹐珍重加餐待我歸。

愁懷

風煙萬里路漫漫﹐淚滴徵塵濕未幹。

杜宇有魂啼夜月﹐王孫無夢到長灘。

端居自信淸修好﹐涉歷方知行路難。

愁對長江春水闊﹐石尢起處暮光寒。

荊州淸明

人傳此日是淸明﹐細雨連天倍愴情。

亂後江山無霽色﹐愁來風樹盡悲聲。

傷心跋涉長爲客﹐極目蕭條何處行﹖

獨在髙樓頻灑淚﹐瞿塘水退已稱平。

題太暉觀

帝子當年此勝遊﹐洞蕭吹破古今愁。

崔巍樓閣丹霞起﹐瀲灩池塘碧練流。

謖謖松風長入畫﹐瀼瀼葭露已驚秋。

百年興廢尋常事﹐卻惹傷心易白頭﹗

黃陵大士閣

江行惟見白鷗飛﹐葭已蒼蒼露未稀。

秋水連天千里去﹐暮帆載月一人歸。

波光皛皛迷沙岸﹐石磧重重過釣磯。

不待猿啼三峽夜﹐傷心自有淚沾衣。

旅次書懷

客路蕭條倍黯然﹐雙垂別淚楚江邊。

家園歸去三千里﹐京國曾遊十二年。

獅子巖前山似畫﹐美人峯下水如煙。

欲知兩地相思處﹐長在秋風明月前。

香溪

昭君溪入漢江流﹐香气團成綠水洲。

國色傾城憐薄命﹐寒光積雪起離憂。

夕陽晚映妝臺柳﹐旭日晴蒸塞上樓。

深夜月明環佩動﹐魂歸靑艸弄珠遊。

黃陵懷古

蒼苔一徑白雲封﹐三願深恩起臥龍。

道出黃牛籌戰守﹐祀修白馬報勛庸。

秋風不老隆中樹﹐漢月常懸劍外峯。

大業未成名萬古﹐思君到處有遺蹤。

桓侯廟

君侯正气足千秋﹐江上祠堂劍珮畱。

武定荊梁推虎將﹐文成刁鬥羨名流。

云安故壘烽煙靜﹐天目孤城甲馬遊。

扶漢精靈猶未了﹐英風凜凜在神州。

黃州懷古

煙巒半出白雲層﹐覽古依稀感慨增。

赤壁曾傳遷客賦﹐雪堂應許後賢登。

童山野寺三更磬﹐隔浦人家半夜燈。

民到於今思往事﹐文章气節許誰能﹖

九日

停橈信宿楚江邊﹐嘆息重陽景候遷。

半綻黃花猶待雨﹐連天秋水竟如煙。

悲風落日愁歧路﹐醴酒紅萸憶輞川。

回首去年今日事﹐西陵峽裏亦潸然。

下鐘寺

層巖精舍踞崔巍﹐聞道蘇公載酒來。

湖口合流彭澤盡﹐石門中斷楚江開。

月明深夜千峯靜﹐風捲寒濤萬壑哀。

我欲登臨秋色晚﹐蕭蕭落葉滿荒臺。

感懷

浮家萬里傍江幹﹐兩袖淸風去住難。

戀闕相如頻作賦﹐思鄕張翰獨憑欄。

關河歲暮風塵苦﹐鴻雁秋深雨雪寒。

待盼春明催北上﹐又將僕僕走長安。

題觀音山閣

淸風江上暮云平﹐晴閣登臨眼倍明。

山擁紺宮迷曉徑﹐風傳娑樹動秋聲。

千峯翠色浮空起﹐萬里帆檣逐浪行。

莫向六朝悲往事﹐東流不盡古今情。

張王廟

狄公門下識賢良﹐七十才登政事堂。

一代勛名關社稷﹐千年俎豆肅江鄕。

荒城日落悲風起﹐古殿云深鳥迹藏。

寄語題詩江上客﹐休將軼事說荒唐。

飛雲樓

蓬萊峯接碧雲天﹐縹緲飛樓百尺連。

萬壑泉聲流澗底﹐千山景色落階前。

荒城日暮愁狼虎﹐蓽戶晨炊見野煙。

自是蕭條春寂寞﹐落花風雨聽啼鵑。

海船口夜泊

灝渺東風折柳條﹐濤聲天半別魂銷。

蒼茫野色迷澤岸﹐明滅魚燈趁晚潮。

半枕易驚三峽夢﹐孤舟誰念一身遙﹖

思鄕滴盡千行淚﹐愁聽哀猿倍寂寥。

黃鸝峽阻風雨

荊河終日雨沈沈﹐點綴重山黛色深。

芳艸綠迷羈旅夢﹐濃云碧鎖望鄕心。

江豚吹浪千峯暗﹐石燕旋風萬壑陰。

回首南樓春已暮﹐又添搖落淚沾襟。

江上雨霽

江光掩映碧雲空﹐萬里遙天一望通。

近看遠山靑的的﹐又驚夕照影曈曈。

流鶯不愛黃梅雨﹐戲蝶能招綠柳風。

勘破世情無限恨﹐王孫芳艸暮煙中。

登岱嶽

靑帝居崇五嶽先﹐誰將軼事問當年﹖

巒捨列障光堪挹﹐霧捲羣峯翠欲連。

五色巒云崖際宿﹐一簾新月鏡中懸。

憑虛已造登封頂﹐萬里晴空對碧天。

過風後故里

風後於今尙有村﹐行人系馬踏雲根。

鳴條峭拔中天近﹐首相神功萬世尊。

碧澗風生松有韻﹐蒼巖雨過蘚添痕。

更看雙樹千年柏﹐長共靑靑古廟存。

題虞帝琴堂

尙憶彈琴迹未遐﹐長懸舜日照晴沙。

光搖玉嶺千層雪﹐影落瑤池一夜花。

利國曾聞稱晉寶﹐和羹又得共天家。

憑欄忽見薰風起﹐銀漢橫波映淺霞。

憂旱

五月神州旱未消﹐云霓入望碧天遙。

徒勞圭璧登淸廟﹐未見風雷動紫霄。

功令只今蠲聚斂﹐閭閻何事尙蕭條﹖

誰家忽有淸商曲﹖永夜朱弦空自調。

奉命出使俄羅斯口占

閶闔鑾云捧玉皇﹐同文盛治肅冠裳。

一人有道來荒服﹐兩曜無私照萬方。

威播樓蘭能順命﹐化行西域自尊王。

皇華不暇歌將父﹐報國丹心日正長。

早發居庸關

誰道邊城景物淒﹖三更斜月早聞雞。

光連古戍搖河影﹐寒逐淸霜入馬蹄。

龍虎臺髙秋色迥﹐軍都山曉曙云齊。

天公有意憐行役﹐雨洗徵塵路不迷。

彈琴峽

月傍層巒望欲迷﹐諸天縹緲暮云齊。

丹峯四面雲藏屋﹐翠壁千重石作梯。

澗水湧花泉帶雨﹐疏林斜日鳥歸棲。

行人不盡登臨興﹐漫拂蒼苔續舊題。

雞鳴山懷古

聞說當年帝子過﹐淸秋匹馬渡渾河。

天連大漠黃雲合﹐地接平沙白艸多。

諫獵空畱丞相艸﹐從龍漫羨侍臣珂。

於今大化風行遠﹐萬里鳴騶奏凱歌。

歸化城謁關夫子廟

龍沙絕塞建公祠﹐正气森然仰令儀。

直節可興天下士﹐純臣不愧古人師。

平生心事同天日﹐百代明禋薦歲時。

聞道遐荒能報徳﹐千秋大義重追思。

登歸化城樓口占

萬里風雲動壯猷﹐斗邊劍气映南樓。

龍門客醉燕山月﹐鹿塞寒生漠北秋。

秣馬不堪宵露下﹐司軍應念挈壺愁。

孤臣自有長纓願﹐忠信還期賦遠遊。

歸化城郊原蒙古持獻淸茶炒麋伏迎道左喜而賦之

使星遙指古丰城﹐此日壺漿道路迎。

邊塞天低橫劍气﹐祁連秋早動笳聲。

只修文徳遠人化﹐無俟勤兵絕域平。

自是聖朝威徳大﹐蚤圖王會獻承明。

昭君靑冢

獨畱靑冢古城隅﹐愧殺當年漢大夫。

萬里長城憑粉黛﹐千秋國士老樵漁。

溪邊流影魂飛動﹐塞上吹簫鳳有無﹖

延壽寫眞君莫恨﹐長門空鎖月明孤。

駐軍拉拉克泰有作

龍沙漠漠轉多艱﹐憔悴風煙未解顏。

帳下靑羌淒夜月﹐軍中白馬向邊關。

天橫沙鹵分疆界﹐地盡窮荒接萬山。

長路何人問行役﹖鐃歌髙唱雪中還。

中秋前一日同陳掌科使還

馳驅萬里气雄哉﹗歸馬云屯夕照催。

天上新秋明月滿﹐人間負羽使星來。

風煙攬轡輸君壯﹐潦倒淸樽共我開。

聖主賢臣今日事﹐燕然復有勒銘才。

楊林磯

幾年設險壯江關﹐吞吐風雲自往還。

雨過寒濤驚石浪﹐帆飛百丈觸溪灣。

波回衣帶三江水﹐浪疊魚鱗四面山。

莫向黃陵問巫峽﹐靑春憔悴易蒼顏﹗

登南髙峯

南山日霽曉煙開﹐躡屩攀蘿覽勝來。

城郭參差云影度﹐江湖映帶暮潮回。

林香遠接翁家桂﹐峯翠遙連照膽臺。

極目吳中村落滿﹐作霖誰是出羣才﹖

邳州道中口占

五更茅店聽雞啼﹐已有人行過小溪。

世遠難尋黃石迹﹐月明空照板橋西。

輕煙野竈參差見﹐薄日黃沙咫尺迷。

轉盼春風催淑气﹐綠楊深處轉黃鸝。

涇川道中

疊嶂層巒爽气浮﹐回環曲折帶溪流。

峯髙萬仞雲霞滿﹐樹蔭千村煙火稠。

隔岸花香春未莫﹐遠山嵐起雨初收。

我來攬勝思人傑﹖造極還登最上頭。

遊茅山

偶上瑤臺第一重﹐晴光翠色點芙蓉。

塵埋秦政千年璧﹐月照茅君九老峯。

漢室當時棲隱士﹐華陽何處覓仙蹤﹖

我來不盡登臨興﹐獨對蒼巖萬古松。

吳門訪李光祿故宅遂寧李子靜

光祿當年此卜居﹐今來門徑已蕭疏。

伶仃嗣子無歸計﹐寂寞孤孫解讀書。

只有靑山埋白骨﹐誰將絮酒奠荒墟﹖

升沈世事終難定﹐漫說窮鄕好結廬。

皂河化險爲平

髙掛蒲帆巨浪中﹐靑山如畫水溶溶。

勢翻云漢飛霖雨﹐影息蛟龍靖北風。

兩岸桑麻隨棹碧﹐一天皓月印潭空。

欲尋當日封堆處﹐極目田禾翠色濃。

雞頭關懷古

畱侯祠在碧雲岑﹐覽古懷賢尙可尋。

黃石授書原有意﹐赤松辟穀豈無心﹖

勛名事業存天壤﹐忠孝神仙自古今。

轉惜淮陰城下水﹐終風捲浪動哀吟。

潼關

潼關天險帶河流﹐鎖鑰秦川扼九州。

三晉淸光臨古渡﹐二華晴翠滿城樓。

風腥鐵馬華陰戍﹐波湧媧陵綠水洲。

多少英雄眼底事﹐麒麟臺上角聲愁﹗

登明遠樓

悠然遐想太虛寬﹐拄杖登髙未覺難。

云罩鐘山松影暗﹐月臨淮水夜光寒。

九霄雨露階前落﹐萬疊樓臺檻下觀。

最喜老人偏適意﹐淸風幾度拂欄幹﹗

自嘆

謬忝銓衡愧此官﹐白頭歸老息肩難。

思親惟有衰年苦﹐獨寢無如旅夜寒。

鬢爲憂民催作雪﹐心思補過煉成丹。

天恩若許陳情去﹐菽水承歡也自安。

思家

一春遠夢動悲笳﹐不盡長空霧靄遮。

隔渚始波漂落絮﹐空山初霽咽殘霞。

百年風木三江淚﹐萬里星河八月槎。

誰在遂州髙處望﹖碧天無際月痕斜。

星馳過泰安

僕僕風塵日又斜﹐星言夙駕路偏賒。

蒼茫十里煙中柳﹐寂寞千村月下花。

山到孟林靑未了﹐汶流汾水浩無涯。

憑虛乞取甘霖雨﹐灑向畿南百萬家。

陸漫堤春雨

入望靑靑柳滿堤﹐風帆髙掛與云齊。

遙看綠野花千樹﹐徐聽農歌雨一犁。

茅屋雞聲驚客夢﹐孤舟漁火散湖西。

白頭天使宵徵急﹐極目煙波夜色迷。

奉使詣上海

太史占天動使星﹐行旌兩度及郊坰。

樓臺得月重重好﹐花木逢春處處馨。

海澨由來無駭浪﹐洋船已見集郵亭。

欣逢淸晏蒙庥日﹐記取丹靑入畫屏。

紫薇花

誰將海底珊瑚樹﹐移向江南處處栽﹖

花气晨飄香入座﹐霞光夜映月盈臺。

雞鳴風雨思賢俊﹐秋水蒹葭嘆溯洄。

記得唐人傳軼事﹐紫薇堂下紫薇開。

鎭江秋夜感懷

靑燈獨夜倚江城﹐愁聽樵樓報五更。

去日漸多憐白髮﹐知音諒少嘆晨星。

梵雲山色孤鴻度﹐秋水天光一棹橫。

遙想故園兄弟樂﹐新醅佳釀待同傾。

中途遇雨

零雨濛濛遠近同﹐斷橋明滅有無中。

沿隄柳葉舒新綠﹐隔岸桃花落淺紅。

麥隴浪翻千嶂碧﹐鳩聲啼斷暮云封。

行人漫指來時路﹐願得長風破碧空。

渡黃河

漫說乘槎犯鬥牛﹐幾人擊楫向中流﹖

魚龍秋夜滄波冷﹐風雨中原王气收。

一自漢皇沈璧馬﹐幾回明月照沙頭﹖

安瀾誰使淮黃合﹖去入滄溟到十洲。

中山曉望

中峯曉望白雲間﹐已報徵車出漢關。

潦倒一官違子職﹐殷勤萬里戀親顏。

楚山盡處魚書杳﹐蜀水流余雁影閒。

回首可憐戎馬地﹐夜深明月滿關山。

登樓

葉脫梧桐報早秋﹐曠懷歲月一登樓。

眼前山色依然碧﹐檻外江聲空自流。

西望岷山思故國﹐北懷渤海憶神州。

重來欲問金陵事﹐舉目凋零少舊遊。

思鄕

久宦思鄕歲月深﹐幾回歸夢抵千金。

門前江色依然綠﹐檻外鶯聲尙滿林。

漫說申家新使者﹐更誇喬令舊知音。

曙鐘乍動驚魂覺﹐誰識愁人一片心﹖

己亥十月朔觀堂中黃花有感

朝回獨坐嘆伶俜﹐館閣同年曙後星。

覽鏡偏驚添白髮﹐挑燈且喜讀心經。

力衰翻覺衣裳重﹐身老難邀耳目靈。

晚節淸香誰得似﹖堂中黃菊在花瓶。

題大佛寺

涪江東渡古城頭﹐縹緲雲飛百尺樓。

問月亭中人已去﹐南禪寺下水空流﹗

山連來鶴千峯暮﹐樹集鳴禽萬壑幽。

回首可憐戎馬地﹐夕陽衰艸古今愁。

瞿唐

瞿唐碧鎖蜀門庭﹐萬里山河入眼靑。

寒影倒吞淩漢樹﹐水光髙浴綴天星。

秋深白帝楓林晚﹐雨過東屯夜色冥。

戰守幾人堪恃險﹖蕭蕭故壘傍沙汀。

丹河

寒夜靑燈滿徑霜﹐雞聲爲報曉行忙。

九渠風鏤波文細﹐初日隄眠樹影長。

野老課農須灌漑﹐王孫系馬賃壺漿。

北京村外丹河水﹐更助居人種地黃。

銅雀臺

極目荒臺寂寞時﹐浮雲不散古今悲。

當年枉使分香計﹐後世空傳橫槊詩。

漳水無情金鳳去﹐殘碑倒影夕陽遲。

憑髙慷慨情無限﹐終識如龍百世師。

聞河南水災

來賓鴻雁叫天涯﹐一片輕霜菊未花。

滿地淒涼誰樂土﹐百年歡會幾人家﹖

髙秋木落靑山瘦﹐野水舟橫落日斜。

不敢登髙憑北望﹐太行雲盡易興嗟﹗

雪夜齋居

一片淸光在玉壺﹐聲傳宵漏出神都。

休誇杜甫鳳池客﹐且覽袁安雪夜圖。

志小何能匡造化﹖年衰只合老江湖﹗

陽春未會鴻釣意﹐誤逐西風入座隅。

乞還

思親無日不關情﹐何幸今朝出鳳城。

風正揚帆知浪靜﹐月明鼓棹覺潮生。

年髙我喜還鄕國﹐宦久人都識姓名。

莫訝元臣無第宅﹐萊公先已樹芳聲。

大樟祖居

柏溝樟樹蔭茅廬﹐始祖由來卜此居。

三派辛勤躬稼穡﹐百年淸白事詩書。

宅心忠厚貽謀在﹐傳世淳良積慶余。

佑啟後人培福徳﹐莫忘髙大耀門閭。

如意而歸

臨水登山興未休﹐閒身樂世更何憂﹖

聯裾蕭寺探幽徑﹐方駕扁舟泛碧流。

尊俎每開長壽酒﹐尋芳頻向浣花遊。

怡情云外皆無累﹐弄月吟風得自由﹗

元日在重慶

晴川一望曙煙收﹐靜坐蓬窗得自由。

爆竹千門催臘去﹐明燈萬盞映江流。

和風習習占年稔﹐春日遲遲攬勝遊。

遙憶京華多盛事﹐五云佳气滿龍樓﹗

連枝會

分手天涯但可憐﹐相逢白髮轉淒然。

幾年苦憶連枝會﹐此際欣遭不夜天。

堂上同看銀樹合﹐尊前喜詠白雲篇。

乾坤歲歲浮春色﹐明月今宵卻更圓。

哀鴻

一望汪洋劇可憐﹐更從何處問桑田﹖

雞鳴犬吠無消息﹐木落霜空絕野煙。

半綫東隄彊挽曳﹐孤篷漁火傍流泉。

嗷嗷待哺民情切﹐引領恩膏下九天。

黑柏溝祖塋被楚民侵占蒙制軍淸還讀罷檄語感而泣下

故園西望恨長吞﹐月近頑云勢易昏。

旋馬久悲無夏屋﹐圭田何處問荒原﹖

幸歸百世崗巒地﹐得妥當年泉壤魂。

日暮秋風生萬壑﹐幾回衫袖掩啼痕﹗

萬里橋

芙蓉城外漢津梁﹐費氏曾乘萬里航。

玉壘祥雲開蜀道﹐錦江春色滿華陽。

賢豪遺迹千秋在﹐儒雅流芳百世香。

試問題橋雲路客﹐何如衣錦早還鄕﹖

月山

過庭猶記聞詩禮﹐回首白雲雙鬢絲。

明發有懷恩网極﹐養親不逮悔何追﹗

龍章鳳誥焚黃日﹐春露秋霜結夢思。

萬里歸來風木恨﹐四更吐月舊山時。

題鶴鳴山

紫气連云是鶴山﹐洞天雞犬隔人間。

希眞已得長生訣﹐攬勝空餘古篆斑。

夜月幾聞龍虎嘯﹐白雲常伴鳳鸞還。

神仙不在彜倫外﹐打破泥丸第一關。

黌宮古柏

古柏宮墻俯碧陰﹐參天虯幹气蕭森。

千年不老冰霜操﹐五夜能成風雨吟。

魁閣階前新歲月﹐九宗亭畔舊園林。

由來神物稱難得﹐造化全憑雨露深。

遂寧城

十年重到徳陽城﹐人事田疇幾變更。

仙井晴霞朝气散﹐鶴鳴夜月野煙輕。

郊原幾度余烽火﹐父老頻經厭甲兵。

所願殘邦沾化雨﹐桑麻從此樂深耕。

題靈泉寺

千載靈泉古道場﹐唐朝名勝冠諸方。

云籠野樹藏山寺﹐風送霜鐘到徳陽。

石佛階前秋月冷﹐殘碑亭下稻花香。

梯霞直上髙峯頂﹐萬里晴空望帝鄕。

書臺應瑞

擎天柱石拂淸霄﹐餘韻流風未覺遙。

敢謂科名髙井絡﹐願將忠藎答淸朝。

蓬萊云近朝霞滿﹐閬苑春深宿霧消。

指日山靈重應瑞﹐三台光映大江潮。

龍山曉鐘

響徹雲霄不厭聽﹐扶搖九萬起南溟。

每因紫气窺龍劍﹐卻向金門識歲星。

畫戟威名光典策﹐朱輪勛業炳丹靑。

歸來更有山林樂﹐五柳三槐綠滿庭。

仙井晴霞

精靈長傍落星池﹐散作霞光映日時。

節與英名垂國史﹐魂應絕地享崇祠。

松風夜靜聞金馬﹐仙井年深見古碑。

若使當年身怕死﹐世間何處有男兒﹖

涪江晚渡

春風澹蕩古東川﹐楝子花開綠滿田。

百福暝鐘空象外﹐九蓮明月印溪前。

天淸鶴語山頭樹﹐日暮人喧渡口船。

鐵馬嘶風煙水闊﹐衡門歸去似神仙﹗

鶴鳴夜月

閒上髙峯望徳陽﹐旗山涪水盡蒼蒼。

丹鑪人遠苔生徑﹐野寺僧稀葉滿廊。

雲散漁村畱月影﹐星回東壁映台光。

鶴鳴石洞何須問﹐獨自吹簫下鳳凰。

梵云春曉

浪暖桃花照紫袍﹐春風兩兩送輕舠。

酒醒畫棟珠簾捲﹐月滿淸溪夜笛髙。

樹尙棲鸞思往事﹐文余吐鳳憶鳴臯。

雨香雲淡無尋處﹐林下琴書雅自操。

云靈仙迹

定水閒心能愛靜﹐由來無欲是仙家。

深山日麗催啼鳥﹐古洞風回聚落花。

嶺上白雲隨鶴駕﹐人間弦管送年華。

題詩眞宰歸何處﹖繞石淸泉映晚霞。

旗山鐘秀

萬古乾坤正气畱﹐鐘賢毓秀許誰儔﹖

羣山積翠當窗見﹐二水中分繞徑流。

遂有禎祥開蕊榜﹐始知紫綬滿皇州。

復憶大羅天上事﹐霓裳同詠鳳池頭。

靈泉聖境

川中名勝古今傳﹐淸靜無聲一洞天。

杳靄煙霞空法相﹐淒迷風雨息塵緣。

鶯巢綠樹喧流水﹐風動飛花落講筵。

多少詞人題不盡﹐髙峯更有醒心泉。

五七言絕句

輞川桂花

舊移月裏樹﹐鬱鬱傍層城。

池上秋風發﹐淸香滿座生。

己亥除夕夢中得句

報國心思切﹐年衰不自由。

欲知萬里路﹐天際一歸舟。

淸明雨

淸明雨應時﹐大地報春知。

陌頭楊柳綠﹐卻待曉風吹。

水仙花

一片芳心異﹐含香向早春。

與梅能傲雪﹐先伴歲華新。

巫山

地有天然美﹐巫山十二峯。

誰能遊覽徧﹖月引度深松。

嶽武穆祠

精忠報國一身亡﹐爲振綱常有烈光。

靑史百年公論在﹐牟山羨水並流芳。

範縣看衛河

魏流至此入淸河﹐隨地更名漾碧波。

子路堤傍黃水落﹐孤帆一片聽漁歌。

太行堤

蜿蜒千里接東西﹐保障洪流金作堤。

風雨歲深波浪激﹐茭靑蘆白共淒迷。

涼夜中元望雨

澹澹秋容媚曉山﹐垂垂珠露滿田間。

最宜虛室淸涼夜﹐知是雲龍帶雨還。

秋後百日紅花盛開

伏盡炎蒸尙未消﹐思離畏景上蘭橈。

紅花獨自嬌秋色﹐翻笑西風拂柳條。

使節駐江寧聞長孫女沒於含山

墜葉淒風助旅愁﹐白頭銜命到升州。

含山咫尺傷心淚﹐一片雲遮落木秋。

南旺寄富主事

指日揚帆過碧灘﹐南湖分水更回看。

卻憐昨夜深秋雨﹐添得人間幾度寒﹖

梁眞定祠

門外三槐蔭夕陰﹐祠堂深鎖夜沈沈。

典型先正今何在﹖勁竹髙梧月滿林。

夏日經通州驛

皇華驛裏逢初夏﹐僕僕風塵度一春。

回首可憐經過處﹐花開花落幾番新﹗

五龍口

山頭凝雪山腰雨﹐日霽蒲帆掛順風。

不用棹歌催急鼓﹐輕舟早已過巴東。

新灘

登舟一望日平西﹐倒削芙蓉兩岸齊。

亂石橫江飛白浪﹐濤聲日夜冷淒淒。

巴東

三峽隆冬樹不凋﹐忽逢山帶雨瀟瀟。

一灣風順一灣利﹐指點奇蹤慰寂寥。

巫山

十二峯前江水深﹐天風引籟入松吟。

千潭印月淸無底﹐洗盡雲華不染心。

蝦蟆泉

翠壁千尋百丈溪﹐山回路轉野人迷。

蝦蟆洞口淸泉水﹐流出巖前未足奇。

自嘆

皤皤白髮一元臣﹐日日瞻云念老親。

及到歸來泉壤隔﹐空將血淚灑黃塵﹗

弔徳吾龐氏

一生心事少人知﹐魂傍空門覺後遲。

惟有靈泉山上月﹐年年常照碧琉璃﹗

寄懋文

靑燈黃卷舊生涯﹐淸白曾傳文獻家。

水繞旗山應有兆﹐蟾宮看取一枝花。

白雲

白雲深處是鄕關﹐酒熟花香任往還。

爲報曉鐘莫驚起﹐且容歸夢到旗山。

詠柳

春風吹破萬條靑﹐一气陶鈞未杳冥。

獨喜壚前饒翠色﹐不因秋露怕飄零。

初夏藤花始開

白頭畱滯在天涯﹐愁見枯藤又吐花。

今歲遲開原有意﹐晴雲一片擁朝霞。

偶題

共說年年白髮新﹐天涯猶是未歸人﹗

盈觴壽酒稱重慶﹐遊子應憐衣點塵。

憶涪水端陽

盈樽蒲酒人皆醉﹐野老村翁杖策遲。

雙雁云邊無信息﹐誰言浣水勝當時﹖

人到淸閒寄薜蘿﹐扁舟一葉剪江波。

笠蓑煙雨隨時泊﹐魚躍鳶飛入眼多。

天空海闊思何窮﹖人在黃粱一夢中。

回首靑山人不老﹐蒓鱸依舊滿江東。

千年文獻徳陽城﹐瑞應旗山喜气生。

一片書臺頂上月﹐照人心地獨分明。

今年海棠未開

去歲看花三月裏﹐一春開徧滿枝紅。

今來不見東風暖﹐寂寞空庭夕照中。

天署新槐

墀下新槐手自栽﹐綠陰叢裏見花開。

暗香浮動無人識﹐畱取淸光點露苔。

早梅

大地春回發早梅﹐一枝先向百花開。

淸香自足畱天壤﹐豈爲和羹結子來﹖

署中藤花

鐵骨芳心老歲華﹐東皇雨露潤無涯。

恍疑天上紫雲色﹐散作階前雙樹花。

閱歷年華久更香﹐天生勁質傾羣芳。

羞將濃艷隨時好﹐愛伴淸髙在玉堂。

七夕

鵲橋仙珮夜珊珊﹐月掛髙樓燭影殘。

牛女渡時風浪靜﹐無情銀漢水空寒。

乞巧樓前奏管弦﹐離思別怨動秋天。

世間多少傷心事﹐莫笑牛郎會隔年。

春柳

麗日和風宿霧消﹐淸池玉露滴花朝。

新傳淑气催黃鳥﹐楊柳靑靑蔭禦橋。

桃花寺

木落山空境更幽﹐寺門斜日照林丘。

洪鈞一气靑陽轉﹐又傍桃花作勝遊。

雪鬢龐眉邁古稀﹐禦寒猶是去年衣。

敝車羸馬行人識﹐笑問髙年胡不歸﹖

楝樹

見說蛟龍畏楝花﹐移栽何不向江涯﹖

更聞彩鳳來求實﹐人羨朝陽第一家。

萬壽菊

風雨崇朝滑路斜﹐老人愁坐在天涯。

夜來卻有還家夢﹐喜見庭前萬壽花。

古北口遇雨

斜風細雨日相催﹐黍穗荍花眼暫開。

萬里秋聲天外意﹐斷橋流水石邊苔。

堯亭古柏

孤幹亭亭塞上稀﹐髙枝密葉影相依。

霜風眾木凋零盡﹐依舊長靑蔭夕暉。

石匣

石匣城邊月正明﹐一年兩度數歸程。

昔人藏劍知何處﹖碧落秋空露气淸。

仙鶴

認人眼睫有靈毛﹐獨立瑤池意自髙。

萬里摩天珠樹宿﹐一聲淸唳徹雲霄。

柳

含煙帶雨映前峯﹐裊裊遊絲落照中。

劉尹當年廳事樹﹐每因淸徳想髙風。

庚子七月二十五日出塞偶作

白花綠葉未經寒﹐風動微香零露團。

點綴淸秋新气象﹐天然一幅畫圖看。

萬里駿

昔年出使俄羅斯﹐萬里馳驅一駿奇。

步影追風堪足比﹐功成應不數靑獅。

逸足超羣驥子齊﹐艸枯井竭向風嘶。

歸時行盡流沙路﹐猛气驍騰在碧蹄。

奏凱新從紫塞來﹐關門驚喜得龍媒。

誰知韓幹丹靑妙﹖畫入麒麟生面開。

大地風輕入四蹄﹐超騰曾向玉關嘶。

可憐淮上催花雨﹐一夜飛英踏作泥。

庚子九日

徹夜西風聲勢狂﹐曉來人說是重陽。

如何气候遲時令﹖菊滿籬邊不放香。

秋風楊柳葉梳黃﹐冷露無心菊正芳。

造化一般榮悴異﹐誰將消息問穹蒼﹖

戴村壩

汶流不許歸東海﹐引入南湖運口糧。

千里帆檣明月夜﹐薰風吹送棗花香。

雨夜

甘雨及時催稻花﹐隨風入夜點平沙。

東陂南陌通村路﹐割盡黃雲萬億家。

淸貧

淸貧一念永無差﹐自在安身卽是家。

斗室不慚酣睡穩﹐焉知人世有榮華﹖

送人

天涯相送難爲別﹐況復情深憶故鄕。

珍重前程俱萬里﹐還期鳴鳳在朝陽。

柳

靈和殿下護春煙﹐想象風流二月天。

移向離亭分手處﹐依依靑影落尊前。

卽景

雙飛燕子舞林塘﹐漫捲湘簾入畫堂。

剩有看花春興在﹐海棠吐艷欲生香。

莫愁湖

龍盤虎踞號神都﹐厭气埋金枉自愚。

何似魚磯垂釣叟﹐一蓑煙雨莫愁湖。

淸閒

鶴髮蒼顏一老臣﹐炎天未暇息紅塵。

何時髙臥幽窗北﹖得作淸閒自在身。

貢院百日紅

托根不作柳藏鴉﹐獨秀嫣然映晚霞。

赤日晴曛顏色好﹐誤疑春醉海棠花。

夜雨

一枕淸涼減百憂﹐不知日影上簾鉤。

鐘聲驚破黃粱夢﹐空羨人間有莫愁。

殘紅宿雨帶輕風﹐點綴東籬花气濃。

春意中含秋意在﹐何須零落始知空﹗

辛丑季夏三日

七十三齡歲月長﹐思歸未遂鬢如霜。

一生淡泊無憂懼﹐樂得淸貧晚更香。

紅梅

一枝濃艷向春芳﹐醉入東風映曉妝。

不作桃花貪結子﹐托根到處有淸香。

齋宿容臺歸夢

齋宮獨夜正思鄕﹐月色朧朧照玉堂。

魂夢不知歸路遠﹐臨風直到遂州陽。

思鄕

鬱鬱無聊爲憶鄕﹐夜深歸夢到華陽。

相憐惟有川前月﹐不厭淸貧照北堂。

再過荊州

楚水悠悠蕩月明﹐輕舠兩度暗傷情。

垂楊不解含哀意﹐依舊飛花點客程。

秋日感懷

潦倒鄕心此倍生﹐秋懷無處不傷情。

那堪薄暮孤舟裏﹐更聽蕭蕭夜雨聲﹗

下弦月

嫦娥昨夜罷紅妝﹐淡掃蛾眉朝玉皇。

擲卻玉梳尋不見﹐西風吹罷碧天長。

桓侯廟

銅羅古渡蜀江東﹐多謝君侯賜順風。

愧我輕舟無一物﹐揚帆載石鎭空舟同。

峽行苦雨

東川一路宿沙頭﹐曉夕江幹雨未休。

莫道天公晴日少﹐恐將孤月照人愁。

筒酒

水月松風相與淸﹐江城濁酒復同傾。

醉眠好作還家夢﹐遮莫鄰雞報五更。

旅夜書感

分水驛連古萬州﹐烽煙無際暮云愁。

三軍不作刀環夢﹐一夜邊聲繞戍樓。

泊鳳凰灘

江光皛皛水雲輕﹐百丈灘頭月正明。

回首荊南人已遠﹐秋聲處處喚愁生。

石寶磯

平明別淚灑行舟﹐山自無情水自流。

薄暮鄕關何處是﹖滿天風月上江樓。

平都山

山光漠漠夜雲輕﹐仙井三更月正明。

一自方平乘鶴去﹐時人艷說有長生。

訪何羽聖不遇

涪江秋水碧雲空﹐霜葉楓林也自紅。

惆悵故人何處去﹖鉤深堂在月明中。

大渠夜泊口號

無邊落木送殘秋﹐愁聽寒濤急水流。

今夜不知何處宿﹖長江萬里一孤舟。

懷兩弟

瀟瀟風雨泊江幹﹐吹落桃花滿地丹。

雁影悠悠云外盡﹐思君何處倚欄幹﹖

水國風生棣萼香﹐夜深微雨入船涼。

憶君遙在孤舟裏﹐愁聽渝州淸漏長。

云安道中

烏啼芳樹促飛花﹐麥隴靑靑曲徑斜。

夾岸松篁迷去路﹐炊煙起處有人家。

韓忠臣祠

秋夜澄江月正明﹐沙場燐火傍風生。

東流不盡忠魂恨﹐萬古潺潺皖水聲。

紀夢

昔年曾向帝城遊﹐孤負靑山十二樓。

莫問桃源題詠處﹐風光依舊水東流。

宿舌口

靑山面面欲相畱﹐慚愧春風月下樓。

十里鶯花啼不住﹐片帆早已過沙頭。

旅店口占

晴光影落半荒臺﹐楊柳春深傍酒杯。

春色不知離別恨﹐山花依舊向人開。

題田家

一生受用是田家﹐弄月吟風傍水涯。

海燕雙飛看未足﹐綠楊深處有桃花。

白雲

白雲遙望北風寒﹐詠罷黃花淚不幹。

長路關山千萬里﹐只憑雁足報平安。

金山

屹然砥柱在中流﹐爲障狂瀾不自由。

從此朝宗歸大海﹐淸江皓月照行舟。

臯亭道中

靑靑陽柳弄輕柔﹐風惹鶯聲宿雨收。

三月臯亭山下路﹐桃花如錦滿汀洲。

雲樓

流水髙山夏日舒﹐蓮池曾此樂幽居。

斷橋碧澗淸風嶺﹐天畀煙霞好結廬。

湖上

六橋風雨透紅霞﹐一片笙簫傍水涯。

春到西湖偏可愛﹐綠陰深處有桃花。

曉行曲

匹馬翩翩趁曉行﹐關城曙色動髙旌。

書生一紙安邊檄﹐能掃黃塵萬里淸。

輕裘綬帶出邊城﹐萬里平沙按轡行。

胡騎千里齊下馬﹐爭看漢使是天人。

宿重興集

孤帆一片月輪髙﹐又入中河泛暮濤。

今夜重興集下泊﹐鳳城銀漢首頻搔。

觀河圖

五十餘年一老翁﹐不辭風雨在河工。

思親五夜心徒切﹐回首家園夢想中。

興福院乘涼

憑髙四望豆花香﹐風送深林夏日涼。

靜坐片時消暑气﹐人間此地卽天堂。

徐州道中

萬戶晨炊見曉煙﹐農人共慶食爲天。

淮徐一路秋成好﹐燕子樓頭聽管弦。

奉聖寺古樹

古樹難爲大廈支﹐橫秋老气亦神奇。

幾經風雨存貞幹﹐畱與山門作護持。

髙郵道中

九載勞心爲治河﹐櫛風沐雨靖洪波。

平成奏績民安樂﹐感戴堯天祝壽歌。

津亭不忍聽驪歌﹐去住關情柰爾何。

回首淮南辛苦地﹐愴懷風雨淚痕多。

澄城道中

歸云擁樹滿村陰﹐零雨濛濛馬迹深。

觸目黍苗將實穎﹐觀風莫負愛人心。

潼關

信馬垂鞭意自閒﹐遠靑惟見少華山。

芃芃禾黍千村秀﹐始識黎氓處處安。

太白騎驢處

把酒臨風憶李公﹐詩豪才气貫長虹。

薦賢爲國誰堪比﹖萬古風流感慨中﹗

寇萊公故里

太華閒气產萊公﹐靑史曾傳社稷功。

我亦髙山思仰止﹐樓臺無地與君同。

郭汾陽祠

唐室中興第一功﹐純忠千古數英雄。

當年不遇靑蓮薦﹐空老華山艸澤中。

趙城媧皇陵

尙有殘碑志女皇﹐補天遺石說荒唐。

亭亭古柏千年物﹐老干淩雲傲雪霜。

水簾洞

飛波千尺瀉天風﹐點點珠璣灑碧空。

日午洞頭尋醉石﹐不知身在水晶宮。

思親

思親到老更情深﹐偶讀邱詩得我心。

萬里路行經半載﹐一封書到值千金。

浣花溪

梵安隨世作低昂﹐月白風淸花自香。

錦裏至今推杜甫﹐誰知任氏舊山莊﹖

盆梅

玉兔園中梅早發﹐天風吹送到京華。

枝頭幾點香生座﹐漏泄春光是此花。

署前藤花盛開口占

紫蕊繁枝繞玉堂﹐春風乍拂動幽香。

挺然不變淩霜節﹐剩有淸陰映夏涼。

雨後芍藥鮮妍可愛

夜雨溶溶點嫩黃﹐朝來淑气媚紅妝。

薰風盡掃狂蜂蝶﹐獨倚朱欄一片香。

崓山古柏

遠山沿嶺自成林﹐歷歷嚴霜歲月深。

那解移情憐翠柳﹐春來不致歲寒心。

新春見梅花

亭亭吐艷作年芳﹐不畏靑霜裛裛香。

陸凱不來誰贈遠﹖義山空自斷離腸。

人日過泰安

泰山福地逢人日﹐得意春風動彩毫。

莫訝巖巖多气象﹐中臺望重本來髙。

楓橋

閶門闤圚接楓橋﹐幾度經過水月遙。

今日重來憶張繼﹐暮煙疏雨艸蕭蕭。

元宵

元宵燈火九衢開﹐薰動陽和淑气回。

今夜驛亭髙處望﹐一橋明月照行臺。

晴日梅花

尋芳無處醉流霞﹐獨夜空庭一樹花。

正憶遊春光福路﹐畫船簫鼓繞村斜。

駐節蘇臺夢見大人

仗節南行已仲春﹐天涯猶是未歸身。

姑蘇臺上淸宵月﹐萬里西風夢老親。

惜紫薇花

白露秋深雁影單﹐紫薇花剩兩枝殘。

多情未許風吹盡﹐畱待來朝仔細看。

枇杷

林香不畏荔枝欺﹐名品由來備四時。

茂苑城邊稱碩果﹐梵云回首嘆歸遲。

蘇臺五日楝花香﹐東洞庭邊枇杷黃。

爲憶赤崖山下樹﹐空垂葉露在窮鄕。

羊叔子故里

淸徳懸魚食報丰﹐志傳折臂出三公。

芙蓉列障依然在﹐冷落荒煙蔓艸中。

饒陽道中思六飛

路出饒陽憶髯公﹐花封名在鶴琴空。

春風回首峨眉月﹐影落平羌江水中。

黃鶴樓

辛氏樓前舊酒家﹐橘皮畫鶴足生涯。

子安一日乘雲去﹐檻外空餘白浪花。

紫薇花

綠陰深處夕陽斜﹐爛漫還開兩樹花。

晴日午風偏覺媚﹐紅霞一片落誰家﹖

大文

蹇蹇王臣昔著聞﹐立朝正色欲超羣。

平生心事何能了﹖畱得西湖一片雲。

翠鳥

一片空明水月光﹐碧梧紅樹映池塘。

銜魚翠鳥欄幹立﹐也愛南園艸閣涼。

田家

禾黍芃芃願不違﹐銜泥燕子繞梁飛。

閨中少婦條桑去﹐攜得盈筐趁早歸。

懷柔道中

環山雲霧鎖崔嵬﹐雨漲寒泉浸綠苔。

遠望平疇蔥蒨色﹐新涼爽气襲人來。

夫人七十壽

江南別去十經春﹐老態年年白髮新。

回望故鄕歸不得﹐相思俱是夢中人。

宦情早已嘆飄蓬﹐那及江邊一釣翁。

五畝未營林下宅﹐不知何地傍雲松﹖

新開嶺白雲

深山雨後气猶寒﹐拄杖登臨未覺難。

今日憑髙無限意﹐白雲看罷倚欄幹。

重經山店有感

曾憶黃花過水濱﹐兒童慣見往來頻。

靑山繞捨依然在﹐迎客門前少一人。

讀孫冕七十詩有感

七十風光嘆轉蓬﹐應謀泉石作愚公。

莫將天下淸閒福﹐一棹煙波讓釣翁。

碧桃

呼嵩祝壽萬人家﹐羣坐經棚到日斜。

回憶十年人事攺﹐空餘庭下碧桃花。

喜雨

靈雨濛濛潤物深﹐三農早見遂歡心。

懸知南畝分秧處﹐陌上垂楊籠翠陰。

阿喜塞口

巴塘云影日悠悠﹐黑水金沙繞塞流。

一夜悲風搖艸樹﹐千山明月照江樓。

對藤花懷富太宰

白髮朝回入署中﹐藤花相映綠槐濃。

淸香滿座同誰賞﹖人在雲山第幾峯﹖

通州道中大風

雞鳴戴月踏冰河﹐風起邊隅冷更多。

誰似山中髙士臥﹖每從枕上聽樵歌。

凱歌

先取巴塘向北行﹐軍威直到藏王城。

雪山回首低如屋﹐喜見荒原春艸生。

合州冷泉

碧山綠樹隱云端﹐兩派泉分旱不幹。

寂寞金魚游泳處﹐無人知道此寒泉。

懷劉了庵先生

空見巴山渝水長﹐舟人指點是公鄕。

更看萬仞煙霞外﹐綠樹紅花照夕陽。

又題溫泉

獨尋春色上髙臺﹐鳥語花香淑气回。

洗盡人間無垢體﹐滿天風雨一時來。

官濺溪

碧山重疊暗靑雲﹐風送禽聲入耳聞。

溪上楊花飛似雪﹐扁舟一葉趁斜曛。

修竹深林繞徑迷﹐馬遲路滑怯春泥。

行人憔悴無寧處﹐卻恐寒山日向西。

綠樹紅花伴紫蘿﹐白雲無柰別離何。

可憐衣帶盈盈水﹐從此含愁日更多。

慶元山

他日歸來第四臺﹐獨尋春色幾徘徊。

五文錦上分明見﹐好向觀音瓶內開。

暮春歸赤崖舊居

白首還鄕故舊稀﹐桃花落盡李花飛。

玉屏山下森森柏﹐不攺淸陰待我歸。

漁磯

茅屋雞鳴莫厭聽﹐籬邊風靜落花輕。

一竿煙雨蒼苔濕﹐好向漁磯穩處行。

交河蓮窩偶題

髙閣淸涼堪避暑﹐風吹香气襲人衣。

蔭庥坐愛深林好﹐倦鳥依人不欲飛。

牛欄山

嵐光倒影落淸潯﹐流出雙峯直至今。

漫說金牛遺古迹﹐空教人向洞中尋。

人日

人日晴和泰運逢﹐白頭官舍又春風。

梅花雪裏香常在﹐一气渾然造化中。

春日重遊靈泉寺

杏花時雨浥輕塵﹐馬踏春泥不厭貧。

如意歸來如意去﹐暫於林下作閒人。

悼故光祿卿李子靜

鳳凰池上著朝衫﹐文彩風流側帽檐。

化鶴空歸華表夜﹐無人識得舊官銜。

榜眼科名一旦空﹐獨畱翰墨想余風。

何時更上方山去﹖獨向荒原悼李公。

不聞楚客詠江漓﹐廿載長安隔夢思。

桂酒椒漿澆宿艸﹐平生風儀憶當時。

成都靑羊宮靑羊

京師市上得銅羊﹐移往成都古道場。

出關尹喜似相識﹐尋到華陽樂未央。

題昭君靑冢

丰郡城南一故丘﹐千年靑冢尙含羞。

琵琶馬上和戎策﹐應在麒麟最上頭。

喀爾喀曲

水竭艸枯嘆俗窮﹐腰懸竹箭臂懸弓。

輕軀上馬飛如鳥﹐只畏中原火器攻。

塞下曲

匹馬蕭蕭塞艸黃﹐澹雲孤月影微茫。

繁華曾說蘇杭好﹐不信人間有大荒。

蜂聚穹廬一室春﹐開窗滿目盡風塵。

誰家飽啖酪酥餅﹐卽是龍堆富貴人。

慘淡黃雲日色低﹐紅毛碧眼向人啼。

並驅馬上揚鞭去﹐莫向桃花洞口迷。

夜半孤燈涸井傍﹐童山竭澤世茫茫。

馬聲嘶徹炎風起﹐不是徵人亦斷腸﹗

牧馬荒原夜不休﹐朝來移帳到沙頭。

流泉每遣山靈護﹐恐惹徵人照月愁。

