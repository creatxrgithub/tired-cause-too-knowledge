

欽定四庫全書

集部四

提要

澹軒集八卷

別集類三【宋】

【臣】等謹案澹軒集八卷宋李呂撰呂字濵老一字東老邵武軍光澤人其行事不見於史傳惟周必大平園續稿第三十五卷

內有所作呂墓志一篇稱其端莊自重記誦過人年四十卽棄科舉至七十七而卒又稱其學務躬行深惡口耳之習讀易六十四卦皆爲義說尢畱意資治通鑑論著數百篇蓋亦恬退力學之士矣朱子嘗爲其父作墓志今集中尙有上晦庵幹墓志又呂立社倉朱子爲記嘆其負經事綜物之才老而不遇呂歿後其子文子以集求序朱子語人曰李文之文可謂有補於世敎未及爲序而疾革見於文子所作跋語中今觀其詩文𨿽多近朴直少波瀾回復之趣不能成家然明白坦易往往有關於勸戒不失爲儒者之言朱子所稱實出公論不盡以其子文子遊於門下之故也焦竑國史經籍志載澹軒集十五卷與周必大墓志相符世無傳本惟散見扵永樂大典中謹采掇裒綴釐爲詩三卷詩餘一卷雜文四卷周必大墓志一首亦附之卷末以備考核焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

澹軒集卷一

宋李呂撰五言古詩

題君山愛松軒

靑靑窓外松髙下如羽蓋不論霜雪晨屹立風雨外深根養茯苓千嵗坐可待世情苦炎涼一日防變態此物獨堅貞雅志在久耐淸聲萬壑傳時奏莊生籟

陪晦翁逰玉澗

夜琴響空山臨流水方折老仙何處來欣賞共淸絕不知盧仝家還有許風月

抱膝庵

靑山不世情終日獨我顧修竹嵗寒姿不受纎塵污開窓寄數椽良以二者故出門欲求益擿埴未識路屠酤難與語餘子安足數豈無王侯家搖尾覬一遇自分疏懶性初非俳優具由來勢利交朝且不保暮何如翳環堵靜對古人語從渠不我與聊復吟梁甫

送髙丞別【名衡夫字平叔】

君侯七閩英學問早有餘年時猶未冠鼓篋防上都文成筆五色四海仰名譽調丞尉江邑有實不願圖朅來對二松淸襟映冰壺粹然眉睫間未變庠序儒胸中浩然气固已雄萬夫我窮臥洲渚江鷗以爲徒屢枉髙軒過峩冠講唐虞馳騁文史樂時得陪捲舒代遽及期此情將焉如恥作兒女態揮灑沾衣裾虎溪豈限我足創方趦趄悵望不逺送搔首空躊躇所覬善行李早達三山隅安居未容久快作朝省趨用賢世所急君才應時需願補仲山衮再矢臯陶謨勿以得失慮行當翺天衢愧乏折箠贈短篇見區區他時舊交念闊�寄樵漁乙巳四月比屋多疹痘瘧痢間作五月盡猶未已病者延綿在寢治療不獲其法往往失生理殊可憫痛乃作民病書事一首以紀之

去年秋冬交白晝雷虺虺隆冬忽暄燠靑紅開百卉雨澤不時下快雪傾復霽井泉傍射鮒澗水通一遂春風二月前行人汗流背倐來夏初中遽變素商气稻穀已三布時過未鍼水復衣日猶寒重衾夜增被燮理失其節老弱生疵癘疹痘無間然否則得痎痢十室聞九病顏色非人類明晨溫風屆風尙云爾秪愁滛雨歇炎威火爭熾爍石更流金暴烈摧萬彚皇天本至仁長懷好生意恢网疏不漏蓋髙卑聽視夫誰執其柄悖謬乃倒置感召厥有由下民亦何罪我欲借扶搖剖心叩玉陛九關羣虎守未許凡骨詣願天回光鑑肅正天之紀甲庚先後三寒暑無驟至春榮不妄施秋斂仍合義四序蔑侵陵功成順常理三垣拱帝座百辟森列位星辰各授職鈞播豈私遺巽風司號令罔或輕行止雷霆秉鈇鉞殱殛必姦宄膏潤到焦枯陽和不擇地幅員防萬里一一防壅蔽日月黃道明泰階平如砥丰穰被率土壽域包遐邇閭閻禮遜興鼠偸自不起吾皇免焦勞鄰敵望風靡聖世作幸民請從今日始

和許尉仙田舍野老有可憐之態壁間之什

乞糴民宵徵出糶官夙駕艱食間塡壑災星未退舍七閩況多山厥田惟中下年登谷粟賤逐末貪白話一逢嵗不稔大半爲饑者公私久匱乏誰歟可資借哀哉南畆農長年服耕稼傾囷了租賦僅逃吏胥罵東作已無糧貪賖寜論價負逋罄產償求售忘早夜逡巡生計盡失所安足訝尉仙明逹人出語補風化咄彼兼並家斂衽當愧謝

喜入杉嶺【此行實附采綱船欲到南康謁晦庵朱先生爲先人求墓文未至而反故云然】

行盡山嶺頭歡喜入鄕關憶昨冒雨去寒澁亦多端自登糧綱船出入狗竇寛水漲泊無岸水落淺湊灘直待風水順搖艣離江灣虺蜴防細物托龍逞神姦篙工精禱罷頃刻過千山脫或小不契風波生坐間竄身輙拘滯伍噲仍比頑疑慮狐涉冰進退羊觸藩僅得黃羲叟可與話嵗寒論文消永日長歌當夜闌傳聞白水發川途阻彌漫余益動歸心掉首辭彎跧悵懷陶靖節不肯效一官況爲太倉鼠蠶食殊未安肩輿走泥塗僕夫愁險艱附舟計已左且復行路難見防恨不早興盡而知還明朝得善逹那假生羽翰稚子爭門細君捲簾防眞樂未渠央茅檐共團圞尙論數千嵗窺管才一斑稍定理殘編補綴令可觀尙友天下士愽約加雕鑽逰談苦無味素手空厚顏底事通神明至理吾豈慳設有無父國而後不可幹但患志匪堅作詩鑱肺肝

題吳防仲常齋

人心非無常自爲外物禁喜怒烈火熾寵辱銛鋒森從玆失本然至理而浮沈逹人解其防魔軍詎能侵盤石可轉移明月猶晴陰卓然有所立此道古與今顏淵無終食孟子不動心充君名齋志前修端可尋

題伯丈人黃待制歸來堂

君子重進退大節貴能全厥志在鴻耳非聞杜鵑縣車示優寵揮金樂耆年髙風激貪懦千載要齊肩

送吳晦叔赴廷試

我昔逰白鶴山川气雄深邂逅識吾子戞然唳孤音日日望飛鳴洄洑乃至今玉美出堅璞木老生喬林書生未足道聊用慰苦心始駕百斛船掛防發江潯破浪當自玆意象殊駸駸天方拓王度淸問虛宸襟調毫冩胸臆气力戈鋋森荷衣縛異時恐爲寒蟬瘖江城惜此別風雪作晝陰何以托逺懷酌酒拊劍鐔湖海气揺薄激烈愁端侵惟應白雲夢夜夜飛遙岑

勉諸子

孔子昔當戹良以桓魋故韓信伏跨下將壇起徒步聖賢昔未遇未免失常度固知天地寛出門多齟齬貧賤勢易陵動息要衡慮綈袍戀故人進食哀漂母小人不及夕焉知鴻鵠舉桃花倚春風零落隨夜雨流螢曳殘光未省羲和馭君子並松栢挺幹傲寒暑昭然揭日星進與眾瞻睹羣兒勤修讀文行師邃古莫學小兒軰啾啾燕雀語顏淵犯不校萬世共尊許孟子善養气策功不下禹潢潦無根源勿用遽歆慕吾言可書紳審思宜在汝

遣興

生人無喜怒喜怒由外觸平地有風波安居多鴆毒緬懷先哲士每用此理燭顏子不貳遷所樂一瓢足

題少室故居

拾遺舊隠居一畆長蓬蒿在昔考槃初擇勝得無勞羊腸罕人迹丘壑方自豪鳳凰景星覩奔走紛兒曹屈伸固相感舒捲隨所遭莫言從此去索價遽能髙

近世飲者尊尙苦味有感成詩

悠悠古先酒麯蘗化爲醴適口固匪他詩人詠其防岐黃作本艸甘辛味所紀惟淸香滑辣四事世云爾孟詵注爲苦自不燭厥理至今蔑公論遂以詵爲是乖僻隨耽嗜不爾遽遭詆气稟炎上作無與諸膽比人情素弗食嘗者爲雪恥栁家集眾藥意在朂諸子未聞無其故反以彼爲美一呷三掉頭彊咽身聳起從來好歡伯可畏非可喜孤負太和名翻作攪腸水因思俗顚倒類此蓋多矣大路指爲迂曲徑偏踐履鄭聲旣可惡滿市更盈耳憔悴間姬姜一蕕雜蘭芷貪濁和者眾獨淸競萋菲善惡久相淆何特酒而已至當終難掩豈必隨風靡革防有時周道本如砥

見諸公古風有感而和

吾慕嚴子陵躬耕寄事外弗聽有道舉安得從郭泰恥因粟五斗陶令腰束帶三賢甘寂寞舉世惜機防是心本通明忍把客塵蓋洗耳頴陽水要使聞淸籟紛紛難與言簡篇猶可賴

適見諸公詠梅之什因用其韻率作者同賦

影落林塘凹斜入茅檐角月黒縞袂逢天寒翠袖薄世無杜陵人淸吟久零落詩魂不可招逺水誰當酌

復次韻二首

首出萬物表翠芳誰與角正色淡無邪天香淸不薄舊時對花飲寜恨霜月落老作花下僧瀹茗當杯酌元是第一花何用爭頭角桃李待春風妖嬈恣輕薄幽人似歸鴻浩气胸磊落感此嵗寒枝悠然成獨酌

追挽防大夫【叔翰】

大夫古君子不可今人求蠅營鄙世態貪吟口不休一朝膺事任卓爾茂勲猷此道今已逺天乎公首丘

戒蠅

我夙造惡業半生苦瘡癤蠅喙利如鍼秉箑倦揮滅彼蠅業更深曾不慕香潔乘間恣飛舞嗜此穢膿血我𨿽以慈受汝愧寜可雪狂念儻不俊善計有一說海上逐臭夫正是汝儔埓速往從之防從容度嵗月貪癡志願足人害永除絕相汝下劣軀不過借炎熱徼幸豈可常肅霜防凜冽

家有含笑花開因成三首

山花防春妍紫霧巧映帶凝羞香乍吐顰蹙有餘態芍藥畏陽艷愁紅爭斂黛幽姿小嫣然已復傾下蔡正色巧遮蔵天香淸可帶若爲忍一噱恥效嬛薄態奴紅春事退絕意矜粉黛質素本任眞藻棁鄙居蔡花開哂羣芳葉宻相映帶根移下巖谷本無塵俗態紫萼半含羞翻嫌污香黛我欲譜此花法書今乏蔡

送江宰別

行李在門外駕言歸帝都三年宰杭州警敏材有餘檢身不容玷淸冰瑩玉壺遇事有所立風雨信不渝吐哺出延客懸榻時待儒雅量不遺物狙詐嗤庸奴胸中水鑑明黒白分兩途慈良卹民瘼嚴憚戢黠胥去夏忽大饑米粒貴比珠農民旣無蓄官廩素乏儲君以身任責詢謀及樵蘇聲威聳鄰防日贍防萬夫一一勞措畫晨飯常至晡惜哉當路者訪問亦已疏此功肩古人反與泛泛俱要當公論定防有聞天衢我衰耕谷口屹然如枯株他人不著眼屢辱顧艸廬脫略時軰禮待以國士徒臨別難爲懷欲贈將焉如但願益磨礪器宇恢逺圖貴富皆分內靑氊君豈無力疾出送別酸風生道隅徵斾不容駐搔首空躊躇

丙辰夏和周宰

愛公北堂幽背郭出塵外登臨攬萬象气宇自怡泰目寄孤歸鴻道存不下帶山水含淸暉況復總其防隔岸列喬松亭亭若車蓋云過矯虯龍風來聽竽籟於此省借畱饑民斯有賴

讀太白集

吾宗老太白俊逸自幼年學成喜任俠長劍辭三川無心馴鳥雀急義散金錢曵裾半天下所至驚四筵筆陣掃彊敵詩情快湧泉一朝見賀監薦鶚君王前金馬得供奉酒徒同醉眠從駕方連召扶頭得十篇奴視髙力士風期魯仲連靑蠅工防玉錦袍棹回船自謂天地臣浪稱平地仙志大𨿽難揜身危幸保全江陵欲難作彭澤見防先仍喜宮詞句渾如諷諌篇至今讀靑史終始無間然

貞婦

婉彼鄒氏女其父嘗籍兵嫁作耕夫妻婦道以勤稱厥夫惰農業居肆寄郊坰薪爨不時給貯粟未滿缾行年三十餘臉白兩鬢靑誰家馬上郎一見願目成畱連不忍去斜紅掛日鉦攜籃夫偶出次第陳私情示以篋中金持贈固不輕正色叱走之郎馬不及乘未防老狂生襆被問宿程百計稍與語酌酒欲同傾窓前理殘麻不顧空丁寜復出綺香囊借以五花繒擎來通鄭重𨿽受心不平收之置敝篋生意正經營托言姑少待反把柴門扄長聲呼四鄰悲切不忍聽逡巡夫亦歸縶防訴縣庭縣官頗嫉惡慰遣壯其能撫幾三嘆息恨今無肉刑吾聞秋胡妻死有不朽名又聞昔羅敷語直理甚明人生各有偶勿用行兼並柰何世混濁彊暴相侵陵鄒本微賤人姆傅初不經何況抱貧苦守身屹長城後世迹其事足嫓古烈貞誰秉董狐筆大書播余馨

胡程寺二首

上天一何慘盛夏忽霜飛竟奪慈母去焉用此身爲空餘白雲念無復彩戲時一恨一灑血何以報春暉忽逢劬勞旦兒女拜我前低頭勿頌壽乃公實不天東南西北去日月時序遷目斷烏江麓髙墳鎖暝煙【右閩人李某以辛巳四月二十六日投宿是寺至之明日偶值生朝不勝哀慕之情姑述數語非敢言詩也謹泣血書志於壁】

攺過

顏子趣髙逺攺過不待形子路𨿽未及有聞思欲行庸人過莫知心目任盲騰縱復覺其然如醉不願醒幽顯孰可欺徒自蔽聰明直待形迹著巧飾漫經營辭屈旣無益斂翼如凍蠅豫貴介於石安取冥豫成訟要免終凶謀始那用爭頥養知節愼損疾在窒懲下交儻不凟惡習難薰蒸師誨當佩服勝已求友朋過言與過行防檢莫暫停粗能遵此戒無忝爾所生海鷗識機深良馬認鞭聲爾過勿憚攺豈知禽獸情善惡審取捨勿用苦叮嚀

泊雷公步涉豫章境江流渺漫煙村夾岸景色橫出顧挹不暇舟中偶獲古風一首

我昔閱畫圖酷暑江天景是行不作難巨艦寄萍梗柂樓一放目合付詩管領煙雨山出沒浦漵林逾靜水行三四家蓑篷事畦町閒牛負烏鵲散牧無人境渺渺萬頃波撇掠小漁艇南風吹霽月碧玉兼天淨淸絕乃如許獨恨句非警彊作捧心顰語出輙肯綮共載多騷人解頥埓匡鼎模冩入新詩敢憚再三請

贈上官法師

法官道家流修奉有年所靈驗感人多時賢贈詩句一日來訪予三揖進賔廡圅袖出異書雷文加釋注滌手徧披閱因果皆有據紛紛秦漢後死者略可覩權量巧心計悖道忘君父貪滛蔑仁義往往涴斤斧質經吾聖人有理無其故迨乎震夷伯隠慝才顯露嗟乎三代前檏實猶近古後者業𨿽熾日甚造罪苦不然子之書何乃遽有許自居田野間玆事聞亦屢又知今視昔已復不勝數蠢彼無知軰徒誦孝悌語人貌犬彘心埋頭入穢污俯仰多厚顏劬勞忍深負目前恣爲樂遑卹盈墨簿願子持此書鑱石置通衢比屋得大誡毋致煩天誅下愚終不移自取任從渠有能用斯言僊籍登不誣脫或祕弗示與道終懸殊述此贈行色子其信否乎

題叢碧亭

主人厭塵俗不使居無竹詩翁愛詩史詠歌長不足籜龍徧山園嘉名榜華屋何當乘逸興倚欄聽戛玉

聳玉亭

昔我隠居東有圃廢不入平生愛竹心要與共晨夕種之三二年小筍生歷嵗旣云久盤根日以辟環植數百挺大者欲盈尺直節勢昂霄瑩潤如玉立邇來苦炎蒸小亭漫營葺東山舊蒲葵從此可揮擲爲顧淸陰多更期廣封殖本固待時來春風易爲力

逰靑玉峽

雙劍挿銀潢飛下作驚瀑奔流兩山間峽石峙靑玉大聲殷其雷餘響亂琴築澄神龍居穢濁不敢觸別入危亭湍激如轉轂亭前石磴斜快防皺明縠我來濯塵纓一覽駭心目霧罩香鑪峯鶴舞見腹山尖應更好恨不騎黃鵠老坡五字句斂袵三敬讀是翁久已僊鯤鯨隨絕足猶有出塵語與世作軌躅援筆記姓名良慚學貂續

答官仲儒

風俗去古逺人僞日敗常故知取士法時焉立紀綱設科發自漢糊名始扵唐前軰務實學倡道賴歐陽當世所得盛登用多俊良倒指防百年講求屢更張邇來取進士輕快好文章唾手鑱雁塔轉身簉鴛行莫論稽古力所貴時學長自顧本迂拙下語愁肺腸𨿽云事場屋浪逐槐花忙竟如卞和璧三獻足已傷旣然違好尙敢不知括囊醸渚溪之泉可以供酒漿拾東園之果可以資餱糧耦語古聖賢曝背傲羲黃義命要不媿胡爲乎皇皇故人弗予棄妙句深激昂淸逸庾謝迫風騷屈宋旁報言乏瓊琚防吟頻寒螿

寄題余氏桂亭

主人開傑檻懶種洛中魏諸郎請嘉名笑指亭下桂根分月暈寒花染天香細珍重靑雲梯籯金未爲貴

古意

防鴞嘲鳳凰飛鳴競啾啾鳳兮問彼鴞見憎何因由我居在丹穴下瑞暫來逰梧桐與竹實食息無外求爾本挾妖怪隠身向陰幽所至興禍事觜爪蔵戈矛晝伏作鼠態白日照可羞臭腐適其願惡類自與儔志尙素不同何殊風馬牛嗟予月旦評豈論汝劣優汝道自取薄安得妄怨尢自古盜憎主何異防軰流有如夫子聖武叔非宿仇臧倉沮孟氏豈爲魯君謀但當礪風節汝自曲如鉤

某伏防丈人僉判出示嘗與侍郎鄭公淺沙泉唱醻詩軸率爾次韻

在昔紹聖初羣英萃朝紳道鄊鼔諌舌勁气排天閽雷霆固難犯鵷鷺皆喪神獨一黃右轄從容爲奏陳主聖臣則直攀檻古所聞龍顏爲稍霽投荒貸斧斤公亦坐此去剖符漫朱輪斯人下世久藹然播淸芬袁盎當漢代引卻愼夫人用捨𨿽異致萬世嫡庶分向使李勣軰將順恨無門但謂此家事一言陷其君陸防得罪唐不測防隕身陽城以死爭久之理頗伸不如漢汲黯同朝有公孫約議尋卽背巧辭間其臣於惟我聖宋涵養士气振世代有忠鯁漢唐何足云且如唐子方指摘椒房親繼論燈籠錦將貶嶺外春君謨立殿坳開救防寛恩宛陵風雅手長篇紀詠存嗟嗟此鄒黃袁陽略同羣近則唐與蔡軰出有弟昆赤心要無負肯受富貴吞鄙哉賤丈夫肉食苟朝昏傾危不遑卹是非誰與論前史豈不載開卷徒沾巾伏讀珠玉書飄飄若淩雲遐追古作者寜讓聖兪文顧我亦何人濡毫來效顰二賢迹益顯餘波激後塵

酬令裕見寄之什

伯才不鼓琴良爲知音撤淵明琴無弦荊扉晝常閉吾道傳滄洲初不待識別叔孫志諧俗禮樂用緜蕝子陵持正論阿諛腰領絕寜可負鑿方枉尺未應屑郊居本寂寞況乃生計拙食指日益繁資用時吿竭客至坐無氊竊與鄭公埓天隨拾杞菊焉能饜餔餟平生所厚人過門或電掣嘗聞貴易交一命已變節包苴旣無魚裋褐倦造謁濶逺故人書誰復訪衰苶有焰手可炙其如火不熱聞酸蚋必聚其如醯不洌向來出肺肝生死語虛設醇風恣澆漓仁義從蕩滅江湖足相忘何苦怨離別黃君忘年友嵗寒我軰列抗志忌詭隨講究亦可恱髙堂甘防奉敢以貧故闕姑從斆學半俯首棲林樾近枉寄贈篇用意尢淸切似聞於易道瑯誦口不輟顧慙澤畔臒韋編老披閱未逹言外意搔首漫卼臲三聖日星垂墻仭靡容瞥動靜本自然發明賴前哲屈伸相感觸至理甚昭晰泰反復於隍需順出自穴機緘黙循環勿用騰口說寒泉終可食但貴井常渫正乏雙南金報稱愧滅裂見許恵然來諒不出良月莫學王子猷興盡江天雪

七言古詩

題焦山寺

水輪依風負坤輿百川東流同灌輸掀巾之陂莽吞受沃焦之山初不濡云根終古揷江湖狂瀾滔天隨捲舒空神廻飇避突兀海門排霄岌相扶僧居蠔山迷向背佛宇蜃气成吹噓昔防冬崖壑枯洪濤濺雨吹裳裾風來駕潮愁海若溟漲跋浪翻鯨魚羽淵咸池相蕩潏月阿日窟漂方隅此身浮漚一緣聚四大濕相彌空虛鍼鋒懸持妙善住蚊睫坐睨焦螟居山中老禪眼於菟香飯遣化分雕胡重淵垂涎舞蛟首方丈宴寢凝薰鑪夜寒黒月照濁水乞取壞衲摩尼珠

題宋徳器致爽軒

將軍嘯吒風雷生一諾之寵千金輕仰頭防山黙不應此段王郎眞絕人人言爽气定何物面目儼然君不識非氛非祲非煙雲可以意了難口說子猷拄笏人笑癡先生作齋人愈疑但知談河不救渇豈信秀色能充饑千峯橫靑朝過雨折簡招歸入詩句儻有俗客來叩門爲道我眠卿且去

滄海行

滄海有船不可渡癡人求仙死不悟兒郎斷乳能防時忍令萬里投蛟螭兒牽母衣抱父泣文書催行星火急樓船一去更不歸至今思家朝夜啼人生不禁別離苦但得生存猶一處君不見咸陽百萬家長城白骨埋泥沙

宿遊伯均裕齋夜無蚊蚋熟寐達旦

處處如雷鍼在舌咂膚成羣難撲滅主人作官重膏血未勞揮拂蚊自絕荊棘不產茅山旁天臺有菌皆可嘗期君守此化民術異類盡令回善良

寄題張道士招眞閣

君成道去何許寂寂空山號行府自從漢末人相值因循今莫覩淒涼古廟落嵓隈水繞閒庭縈嫩苔勅令立觀奉香火屈指三十年中來道士張君見奇古精力彊明柰寒暑從前觀心力勤苦經畫一新舊堂廡嘗聞仙者好樓居傑閣翚飛接云衢往來世外隠君子萬一鶴馭停須臾我勸張君更磨練莫遣光陰隨物轉一朝平步玉皇前何慮羣仙不相面多少紛紛塵世人夢中說夢元非眞妙處工夫如防了千百世界現全身

寄贈天臺石橋京行人

無心曾防石橋云有耳曾聽石橋水俗塵未盡難重畱飯麻才竟歸心起自從一別五春風夢繞橋庵西復東雀噪亭前聽茶鼓蛇蟠砌外防叢更憶依人兩烏鵲朝朝飛下暎眞閣樹鵞土菌恣登盤林麓素無虫獸惡江湖迢遞皆畏途誰知世上有華胥五百開士去𨿽久猶餘一老能淸臒防年脇背不著席棟宇增新間金碧風月忽寄盈尺書約我重來共晨夕恨不速駕鵂鶹皮屈伸臂項欵山扉相逢定作解垢衣水邊石上同茹芝

送趙彥修

六月紅塵如火烈朝來一雨炎威歇漸防蘋末起涼颸推上冰輪作淸絕王孫叱馭欲何之直向銓曹射佳闕天生良才必有用豈應付與噲等埒防載低頭丐祠祿嵗寒頗獲固窮節儻逢佳士重薦論平視朝紳可頏頡顧我幽居苦羞縮卻掃柴門學藏拙毎向水邊狎鷗鳥未遑郊外習綿蕝君能脫略時從逰嘗鼎一臠端可別臨行尙作半日畱滿泛靑甆話離別秋風若遇南飛鴻好寄一聲慰騷屑

承徳功仙尉出示直翁感興之作輒次其韻

蠅頭蝸角使人愁貪先務勝如爭舟隠心空逐市朝樂著眼未省林泉幽塵埃平時正汨沒出處與世相沈浮由徑反誚澹防子防葵仍笑公儀休懷哉古道久寂寞鳳鳥不至三千秋孰知名教眞樂地徒以得失爲已憂騎馬四馳失其馭放豚一去何當求羨君淵源得所自結交道義相追逰个中有路儻深造直與古人爲輩流

賀吳守被召【壽翁】

吳公骨秀如天人胸襟落落皆經綸少年固已富家學筮仕聊稱梅子眞挽弓馳馬特餘事智勇未減飛將軍向者長汀初擁節冦攘聚集驚鄕村誰知撫定有長防不戮一夫令自新稚耋讙呼弛兵革至今妥貼無叛民移帥贑川尢鎭靜宿姦褫魄胥崩奔往年羣盜號淵藪一旦荒壠安鋤耘錢流地上非橫索鈴齋坐歗生陽春踐更盤錯威望著素秉公防政有神貪吏望風爭解去寃民在處皆獲伸還家坐席曾未暖迅召連催已在門或人未免巧求譽我公特立天下聞厥今器識兼文武倒指誰歟當此舉江淮百萬屯邊兵轉輸饋餉傾吳楚中原荊棘今防年師老不試漫貔虎陛下翻然采輿論天意可見公宜處裴度指日平蔡州充國先零豈難取唾手燕云防有時佇防大將建旗鼓勒功異域鄙班超歸佐熈朝作申甫

送黃仲甄赴廷試

我昔嘗爲東南行煩君載酒送城國酒防上馬意惻愴似嘆飛沈異鱗翮我言君豈噲等伍霜蹄偶蹶未爲失整銜易轡便千里寧比駑駘才寸尺轉頭日月曾防何君已聲名滿蟾窟笑呼扁舟下吳防去意猛作秋鷹掣君家藝徳知何年弟兄頭角俱突兀仙枝萬丈不供折人家生子嘆豚犢春歸洲渚波面肥江神爲君好風日君王正禦紫宸朝蜀士半居靑瑣闥牽聫卽日九天上判司卑凡等廝役向來扵我作魚羨吾今洗眼防鵬擊人生行止特未定遇坎乘流聽造物惟有名節不可污與君相期保黃髮

和韓羲仲主簿古巖韻

君不見版築當年胥靡徒貌象忽與帝夢符臥龍抱膝吟梁甫霸主不憚三顧廬又不見形模苦遭婦女笑袖手不解世俗書碧山幽棲載典籍銀魚焚棄甘林居出處𨿽云蘭菊異道則一貫無二途要之窮通有定分所學豈以世俗拘一旦風雲合際防坐令四海如唐虞不用山林並容爾胸中經濟常自如世間餘子眞碌碌得失交病言囁嚅生前雅志一飽足趨時嫵媚忘逺圖夫君承平相家子典刑自與今人殊靑春已負老成器白日兀坐聖賢俱腹笥兼收綫五色準擬補衮膺時須豹變要是有毛質鵬飛九萬防摶扶古巖風月鎭長好請著斯名鑱座隅

登賦堂【爲樊守作】

紫雲之山防千丈勢壓岷峩欲爭長茫茫巨浸擘山開萬穴魚龍寄深廣眼明遙見使君家華堂夜魄棲檐牙手釣峽流揖峯翠裾佩縹緲淩雲霞仲宣登樓炫能賦字字悲啼嘆飄寓他人有心予忖之魏奪劉傾渠不顧使君胸著萬卷書向來遊戱從魚符拂衣歸臥喚不出但有憂國心欝紆日落未落飛鳥滅卻立防幹思橫發一川樵牧歌太平萬古關河感亡國麗詞落紙煥黼裳細研物變窮天藏慿誰薦之九天上我無羽翮不得將公乎豈久榛棘下狗監猶能援司馬子虛大人何足云願賦蒸民追大雅

次韻令裕言詩

寓形宇宙有感發無一不可供詩眸風花浩蕩百變態艸木榮悴皆窮搜渾成功括造化窟未辭斧鑿孰爲優要當險易隨地出或平或激如水流不才正自困譏罵白璧爲贈非所求自憐不具正法眼解頥安足論賡酬

自臨州還題杉嶺鋪

自西䢐東三百里還閩入浙半月期人生奔走遽如許世路險夷當自知造化宻移眞戱爾富貴時來則爲之盱盱睢睢亦何益磊磊落落眞大奇

欽定四庫全書

澹軒集卷二

宋李呂撰五言律詩

送仲秉赴廷試五首

亂石捜琮璧修梧待鳳凰地靈眞間濶世眼但尋常我友更誰子平生惟此郎連城不當價容易莫商量霧豹文章異淵鯨爪角雄荒陂寒泣露空谷暮號風突起能無意平沈未分窮不知貂冕地冷硯破窓中欲獻瑯玕腹君詩有宿盟雲天宸極邃日月衮衣明太守薦何武諸公傾賈生三山移步到寄語問卿一元誰破碎河洛漏防芬星斗昭幹緯葩華粲地文班揚渾細事伊傅有殊勲補履非神劍相期敬所聞元龍湖海士可但著茅廬詩老經從地禹功防鑿余蜀峯帆影隔郢樹鳥行疎太史行天下歸來好著書

挽昭懷皇后詩二首

防禦還洛禕衣閟鮒隅光華隨渭水巡狩隔蒼梧已卜先朝祔旋聞反寢虞昭懷千載諡不朽在椒塗湣冊哀榮絕鮮原卜兆安世家金穴舊大隧玉衣寒何意簪花柰空遺刈畹蘭神防泰陵廟永防月衣冠次涪陵防北巖寺伊川謪居嘗傳易於此有鉤深堂魯直名且書之故寺有四賢像伊川魯直康節尹和靖

隔江定佳處放艇得幽尋直上云根徑盡行霜葉林昔人非避世此地可鉤深何物能燻染幽禽亦好音癸丑季春上洲頽岸出敗冡冡中有塼云元嘉二十二年七月二十六日余功曹冡後世子孫長興冨貴宜賖因題數句

八百年前窆功曹身姓余元嘉兩行字敗甓八分書冨貴念猶在子孫今已無癡人不修省視此意何如

丁巳三月送周宰行

中郎宜有後餘慶在孫枝學術堪時用公卿半已知五行人鮮儷四字格尢奇自此官淸要毋忘老布衣

予一病七十日心事牢落作詩自解

抱病懶巾櫛自度作黃冠披褐襟便短拖鞋步稍安忘機任俗薄遮眼把書防未必不爲福善乎能自寛

多病

守靜偏多病爭先素不能材非經世具分合出家僧利路防深穽窮居任曲肱息交休擾擾蔵拙要儚儚

逰希夷觀【觀李阿仙人修道處】

祕館白雲邊來逰記昔年黃冠姿槁甚敗屋意蕭然訪古知僊裔防碑識漢防危欄聊徙倚風袂欲翩翩楓老丹成葉蘆輕雪作花晚風何處笛疎栁欲棲鴉絕壁生虛靄晴天防片霞莫教殘酒醒客裏易思家

遣興

天淨鳥飛逺路幽花自香春風吹艸木野水滿池塘事去靑山在人閒白日長興來搔白髮防意久難忘

懷黃令裕二首

小齋開卷罷尙友憶黃君語孟能精熟圖書正討論梅黃風送雨江漲野連云何日相尋去書燈共一尊今時求此道篤志孰如君經訓多成誦疑難喜細論利交甘若醴世態薄於云須秉嵗寒節深推孔孟尊

有感

入務市朝念在家雲水僧善薰妻法喜敬逺女摩登忙裏且尋靜熱中須放生時時發深省結業莫教增

觀荷

適當寒沼上更在月明中露重鮫珠濕天髙奩鏡空參差千蓋緑淡竚數枝紅華髮秋風裏持杯屬老翁

對竹次韻

舉世稱三友無心是此君美花何足並俗客未應論不忍疏添月須教勁拂云晚涼欣對罷借色入淸尊

挽上官文季直二首

蹤迹半天下聲名落士林搢紳爭汲引嵗月漫侵尋後軰尊時尙斯人竟陸沈只言餘慶在子捨日駸駸念昔康彊際頻趨幾杖前交逰推上行禮遇辱忘年木落雞籠阪風酸薤露篇空餘兩行淚飄灑對新阡

晚步

薄晚憇髙林好風吹我襟斜紅翻鷺翅空碧湛波心云塢牛羊下煙汀竹篠深一聲漁笛罷裊裊送餘音

代懷祖上舅氏

天上玉麒麟橫秋爽气新書癡心篤好防戱日長春直去攀丹桂須爲近紫宸外家多慶事接武有名人

五言長律

絕塵軒

昔年陪仲父杖屨集幽軒門占蹄輪道交無市井言池邊對棊酒胸次有丘園蟬蛻寒云斷徑荒春艸蕃增新窻戶攺尙喜典刑存結客登臨去茶勿憚煩

七言律詩

歸自南康寄懷朱使君

過盡重湖復過山陰凝忽變雪花團路迷曲折易成逺風助橫斜巧送寒憶昨片帆離渡口特煩千騎駐江幹如今想在芙蓉觀獨據胡牀爛漫防

弔霍光

官安胥飲貴仍驕父子同誅韙孝昭愽陸時方専國柄濟陰早已被弓弨老妻安得謀靈嫗劣女剛將冠內貂白去副封奇禍作後車傾覆更蕭條

七夕次韻

天上佳期嵗一來人間急管莫相催鵲橋成後天孫度雨泣懸知飈馭回兒女歡呼爭乞巧樓防羅列賸傳杯欲捜好句陪年少病士慙無工部才

送雙峯聖僧遺像還山

枯木形模酷肖之秪應鐸落自秦時定光鑪韛收親子圓覺門風出自枝韜晦無因觀大用感通猶得見全提要知取次爲霖去便是元初利物機

天章閣成應制次韻

寶構云屯珍木才璇題金牓倚天開髙連色界非非境光動星躔兩兩臺上帝圖書開玉府從臣冠佩繼麟臺詔音亦許賡宸唱榮勝鄒枚後乘陪

自題安樂行

老於世事盡忘機古廟寒灰閱四時稟賦舊爲天地貴遮防那許鬼神窺無弦緑綺陶彭澤露地白牛僧大潙只此瞿曇安樂行從何處覓是和非

絕塵軒

生平雅不樂城市背郭開軒喜再來煙淡山屏靑未了晴曛荷蓋翠相挨倚風柔弱休栽栁照水橫斜剰種梅乘興秖應淸坐好此懷難向俗人開

送許尉子云二首

秦望排空揷鑑湖先生气稟舊東吳胸中今古防千載筆下波瀾雄萬夫防棒垂門姦自肅土神應夢昔何殊榮歸快作朝天計臺閣歡傳得巨儒

濟人曾現斬蛟手慢學吳門作陸仙雪月精神資句法經綸器識得天全評君合在羲皇上許我難堪叔度賢出處相懸同臭味寄懷猶望捧來篇

送陳尉別二首【名次公字子容】

奕世雄題鴈塔名於今父子自師生詞塲魚貫眞無敵慶事蟬聨盡有聲雅興莫追吳市隠橫飛端繼紫防明【陸中丞作尉日一夕土地神現夣有云】從來患盜驚鄰里且喜三年皷不鳴

試吏誰云百寮底長材元是萬夫雄錐刀壠斷焉能較涇渭區分獨至公顧我毎慚天下拙辱君見許古人風明年還憶蓬蒿徑身在瀛洲雨露中

天臺石橋設茶供

聞說天臺髻未髽中年方遂此煎茶不行四十九盤嶺那見二千餘盞花架壑橫空瘦龍脊崩云裂石怒雷車他時乞我三椽地莫效曇猷滴兩窪

師正堂二首

物我𨿽殊理本同算來身教易爲功表端豈但日間影徳盛應如艸上風作字心君生筆下照人眸子驗胸中平生得力今拈出尢見操存合至公

頽垣荒蔓防經霜今喜崇成背郭堂雅欲援琴追宓子時從退食詠羔羊溪流碧繞如平篆山木陰連不斷行秖恐詔公臺省去空教南國愛甘棠

投贈錢侍郎端禮三篇

人間富貴豈須論三百年來積慶門名紀太常髙大父气鐘仁祖外曾孫心存忠孝源流逺義薄雲天色笑溫屈指前時功徳軰悠悠誰似典型存

仙風道骨本飄飄萬卷詩書樂一瓢落筆雲煙盤錦繡滿腔星斗絕塵囂懸知可使邦風美豈但能令國計饒四海徯公歸致主方今天子舜承堯

天地生成無用軀靑箱世業一愚儒防同海上屠龍術空守巖前待兔株自信平生非木石誰憐半世混泥塗幸逢防鐵爲金手乞與投身造化鑪

上元漫興

天上元宵放月明張燈何苦浪經營一毬積日方呈巧千片輕綃僅湊成里巷禽呼傾坐去街衢蟻聚側身行誰人能向循良道何不畱心勸耦耕

上元應制次韻

華燈不夜照靑春鼇背繒山迥絕塵已遣燭龍啣火炬更開璧月駐飈輪長疑化國煙霄近未覺壺天晚日賔知是奎文臨海外賜章今夕寵光頻

遣興

丈夫各自有立志或出或處非一途主父直須食五鼎淵明元秖愛吾廬佚居自大同蛙井巧進貪前乃盜窬顧我蹉跎未忘學肯將身世較盈虛

病中遣興

多難從來气不舒老而多病背攣如足瘍所賴非心害目眚猶欣見舊書白晝欲眠神思倦靑春閒度物情疏生涯淡薄隨時過他是他非莫問渠

詩勉粹夫進學兼示諸子

閒憶當年闖孔門未能無意覺斯民浮名浮利𨿽關命多病多愁故惱人九十春光渾易老二三子者莫因循老夫耄矣誠堪笑何惜同來試問津

吉祥寺舊名永壽初李升爲徐溫養子徐知訓不能容置酒欲殺之行酒吏刁彥能以手爪升悟而逃伏此寺山谷作記無咎書

招提一徑入垂楊翠竹千竿粉籜香正要銀絲好防客不須雪乳苦捜腸興亡徐李一彈指文字晁黃兩擅塲八十老僧無个事猶將經卷佞空王

感興

聚滅元同水上漚癡人貪著不知休生便當路栽荊棘死代羣雛作馬牛上隴計全謀蜀道長城功半廢沙丘古來大手猶如此只合將心向內求

見菊

病夫省睡起淩晨遲菊朦朧破萼新雨細正應添潤澤煙輕尢覺長精神近來霜重傷禾死防見民憂灑涕頻卻是東籬賸黃菊不堪易粟當金銀

庚戌仲春攜小子訪別晦翁過親友江淸卿之門其嗣子尙幼不果見次早道經江淸卿墓下悵然有懷

肩輿兀兀度山村細雨淒風日易昏問店舊曽來托宿支頥今覺頓銷防故人委蛻荒春艸倦客空懷合暮云古木陰連藏小隠招呼無復笑迎門

次黃象之韻

疏山元是讀書山【碑云逸士何仙舟讀書處】相望麻姑舊醮壇梵剎雄誇今日勝隠居誰作故人防閒隨米運川塗迥喜入林亭境界寛我已經營謝公屐竚君好去九遷官

借用鄧彥髙韻

性學絲毫未易通醇疵何敢議軻雄文章事業須年少朴鈍情懷屬老翁閒把笑談窮物外漫裒今古著胸中觸來方寸有餘地喜到小齋緣素風

憂旱

田圃如燔木葉黃火輪從早出扶桑佇觀罪已侔湯徳更願求言舉漢章寃死豈能無孝婦當烹應復有宏羊可憐野老吞聲哭此意何由逹上蒼

送王晉卿赴廷試

怪底先生思湧泉少年筆勢已翩翩馬嘶長道空驤首龍擘滄波竟上天分付風雲身九萬更防禮樂字三千期君未可班行去細聽臚音黼座前

送黃元董赴廷試

江夏無雙最擅名君家羣從總能文丹枝只爲一門種黃卷仍收再世勲天上鴛鴻方接武眼前駑蹇漫成羣蜀軍自昔鋒尢選一戰憑君靜楚氛

送郭順之赴廷試

半生鐵硯不償勞攬鏡驚心已二毛防虎正須還老手挿貂未肯付兒曹九天日月披晨翳三峽魚龍息夜濤聞說西湖冠天下水光山色動揮毫

送楊文赴廷試

只今冠蓋盛諸楊連嵗科名屬雁行筆下戈矛吾退舍胸中珠琲海傾蔵雞羣有鶴人誰識熊掌兼魚子厭嘗一振斯文千古事憑君更爲引天潢

送楊道父赴廷試

每念先防嘗慨嘆於君先世最周旋神駒墮地眞千里老木蟠空已百年此去漢庭應籍甚向來蜀產久蕭然錦衣歸日烘晴晝應與萊衣巧鬭鮮

送趙勝仲赴廷試

過眼紛紛亂驌驦誰知龍種不尋常更生學苦藜分照長吉詩多錦作囊已作怒鵬橫絕漢更隨鳴鳳集髙崗天將一第酬寒士分付宗枝亦有光

贈畫師郭叔詹

蚤覺儒冠多誤身聊工傳冩養偏親丹靑逰戱臻能事造化生成羨逼眞筆下豈皆行路軰眼中誰是築巖人防當詔作雲臺像畫手惟君妙入神

喜雪應制次韻

嘉平瑞雪映蒼華寒涷河源萬里沙貝闕珠宮雲海瓊林玉樹散空花先春知爲農祥應澤物深隨徳意遐不隔寵光回寸艸何妨梅栁自萌芽

追挽劉平父二首

奕世旂常記姓名屏山道學藹余馨流風與世爲標的好義於君見典型琴韻祗求追古意吟懷偏喜旁林扃相逢恨晚情猶厚悵望音容隔杳防

髙才入用合求聞卻向丘園號隠君馳騁古人眞我事泥塗軒冕付時人黃粱未熟驚塵世白璧空埋慘暮云賴得相門餘慶在諸郎峙玉正詵詵

登一覽亭有懷亡弟成老下世

半年懶向此經行上已重來雨乍晴三徑就荒春艸合一亭依舊暮山橫悵懷丘壑空陳迹極目園林不勝情老境何堪風斷鴈倚欄揮淚咽溪聲

代人次韻

當時選勝入經營杖履寧論陰與晴丘壑只應胸次有溪山故著面前橫可憐永隔笑談樂何況從來兄弟情峴首人登休墮淚攪林風雨作秋聲

宣和殿新竹應制次韻

千竿倐忽散層雲疑有風雷爲駿奔峻擢已應煩地媼巧裁仍復借天孫已驚虎豹畱皮處更看龍虵起陸痕【一云晴飈瑟瑟吹筠緑瑞露深深染籜痕】聖主工夫同造物坐令溫詔發霜根

題遊少張逸老軒

勞生著意在榮觀炊熟黃粱萬慮寛溢目琴書聊自樂半窓風月不吾慳從誰更覓安心法回首幾經行路難料想已能同水鏡任他胸次九疑山

代人挽妻父號道者

裏閈推髙足善良不才何幸玷東牀修容方喜超賔館奠雁翻成舉酹觴晚鐸飄聲空有恨酸風吹淚不成行諸郎頭角多餘慶褒贈行看爲顯揚

癸丑七月十九日以老病分任諸子以家務因爲詩以示戒

子捨分勞非獲已息肩養疾樂閒居家傳道義頻加意俗愛便宜莫計渠要是人人躬孝悌更令世世飽詩書從今光大成吾志可免時稱賤丈夫

欽定四庫全書

澹軒集卷三

宋李呂撰五言絕句

復齋學者

孟氏求放心羲易戒迷復可嘆聲利場紛紛競馳逐

潭溪釣者

踞坐魚磯上無心同狎鷗敲鍼漫勞力故爾投直鉤

臥云樵者

山深成獨往伐木聲丁丁莫作爛柯客長年玩一枰

老圃拙者

春蔬含緑滋荒畦自鋤芟萬事付一黙維摩許同參

雲莊耕者

莘野樂堯舜谷口豈其鄕自是不可掩區區非近名

題七者寮【爲劉平父作】

瑩心冽寒泉砥節介如石本無市朝念自與紅塵隔

題東寮

羲和鞭日馭發軔自暘穀道人耕寸田開窻納余燠

止宿寮

所重一言契寧懸千里期他年風雨夜還意劇談詩

山臺

蠟屐恣幽尋未能得其要登臨一放目千峯供爼豆

寓齋

萍梗天地間初不異萬物可能發深省惟有一事實

觀善齋

羣居有深益相視無餘事此道存諸中了然見眸子和邑宰張元若酹月亭詩四首【亭乃大寺寨巡檢廨捨】

太白邀月飲秖許老坡防汗漫赤壁遊浩歌邈相對周郎佳少年定覇在一戰勉哉志士心分陰疾如電古人有大志聞雞非惡聲信知酹月意與此同條生明府命世才宇量特閎逺爲名江上亭拈出句中眼

橘香亭二首

滿林飽風霜千奴列亭下未許吳姬手借此長聲價花落飄碎瓊果熟染黃蠟張君鼻觀間莫著蘭麝雜

鐡笛亭

孤吹人已逺橫笛處猶在淸名欣有托奔云放天籟

井泉

山澑碧澄淸甘歸色味儻逢張又新應不落第二

禪友

寄語同參人切忌隨他轉若向句中尋相逢不識面

棊友

閒尋十九路坐斷千萬心運甓何爲者當知惜寸陰

琴友

金玉聲淸圓鸞鳯勢翔舞重是古人風勿效兒女語

文友

摛辭气爲主盛气理或差大音等韶濩小巧同春葩

題君山觀招眞閣六首

蠟屐發興屢幾爲春泥阻此行不作難霽色隨步武數峯碧防岏烏君成道山仙遊杳難問空鎖白雲閒雙蔓正排空云是玉眞府采芝何許入忽此駕修羽觀宇藏山崦昔居火宅僧因緣有時節羽服奉香燈翚飛新樓臺像設舊金碧焚修人已老倚杖對山石彩侍過丘林星行忽一周春暉今已矣涕淚不能收

巢云

幽棲寄山隈欣賞亦何有時許巢白雲紛然入窻牖上黃端明壽詩以竚期三入後一品見孫爲韻

英聲久飛揚寰海共傾竚學者仰泰山蒼生待霖雨器識誰能及功名自有期一朝聞正論親切在彤墀獻替先其大從容接每三但知言謇謇肯顧府潭潭仗節朔庭回建議光明入盡得彊敵情何人敢輕襲僎升時許同孟馬寧處後人特誦謙光我獨知徳厚姓字本無雙山林今見一動必合禮經心焉在王室溫防再褒榮王人就咨諗早晚詔公歸餘波潤羣品骨秀類天人神淸若巖電壽與山嶽齊造物玆可見賤子甘藏拙無心學艸自然多坎不是樂盤旋阻陪稱壽席想見醉芳樽嘉慶宜圖畫簪紳徧子孫

瑩心泉

修綆何妨汲羸瓶不自任從渠淸徹底伴我歳寒心

漁艇

撇烈非爲魚流行本處山白鷗正得意相逐過前灣

自警三首

愛之能勿勞忠焉能勿誨彼有不受者善意翻成累當仁貴不讓見義忌無勇今人無魏顆勿望渠形夢嬖人排孟子通國誚匡章內省倘不疚靑蠅徒自忙

椿逕

栽培防靈根夾道若車蓋坐待八千歳儼立風雨外

題破石鋪

往返數百里上下幾重山僕僕利名客不知行路難

茶竈

中坻出盤陀曲突非刻畫仙翁碾玉塵盈甌試春色

溫泉

陰陽分二气鈞播立萬物泉脈或寒溫初非擇地出太檏一已散人僞日滋彰持彼炎涼態指目爲溫湯匡廬發源初絕景廼如許尢幸逺市朝不遭豪右取懷哉經始心與世共遊賞爲語往來人莫起驪山想

題吳仲微常齋

逹石情忘倦移山誌必通朝朝勤甓運井井防新功

七言絕句

和吳微明疏影橫斜水淸淺七詠韻

深叢茉莉香有餘穠李爭春俗不除借箸推排風味勝尖新莫向小梅疏

避俗淵明心防景秪詠孤松秀冬嶺爭識槎牙竹外枝月上空堦間金影

倚竹風神不勝情裁云刻月鬭輕明澄鮮秖合騷人惜懶對紅塵肉眼橫

嶺上休將貝闕誇江頭聊比玉川家个中眞趣誰能防獨對回風雪陣斜

碧澗潺潺暮山紫閉關危坐心如水窻間微見一枝橫鼻觀得香尢可喜

勝賞須傾竹葉靑此花元自聖之淸翻思杜老尢耽翫野水橫吹當酒行

斜入茅檐如有恨髙情每賴吟題遣要知調鼎防有時且占寒溪照淸淺

秋旱

天公作意雨垂垂風伯顚狂散萬絲執法若能誅首惡更將京觀築鯨鯢

伏承伯丈人待制侍郎九重渙號三聘鼎來促裝戒道卽膺爰立謹吟成送行詩五絕句繕冩拜呈

漢庭得謝久縣車松竹蕭疏防葺廬爭柰蒼生待霖雨未容安石愛幽居

嘉謨豈但國蓍舊學端爲帝者師聖世欲收仁義效行看平步鳯凰池【公有是夢】

孟子正心邪說息昌黎首唱六經明可憐後學多趨末重振斯文借主盟

膴膴周原二百州欲圖恢復豈難求旣煩元老爲時出但願宣王益內修

梅花映雪送徵鞍要伴先生耐歳寒收拾好歸調鼎用春來枝上已含酸

送千二十侄五首

江頭片片玉梅飛嶺路迢遙雪正迷乘興爲誰騎馬去不辭迎凍散雙蹄

賢哉東道世崇儒愛子尢專擇楷模責望要須精舉業未應道義略唐虞

紛紛世態利爲言此道誰人識正傳爲己爲人宜兩盡莫教渠笑捨其田

江左風流久擅名成章擲地作金聲淸新俊逸俱難及若比前賢更老成

卻喜君知取友端詩情遊戱志睎顏更煩爲說開三逕安得斯人數往還

和感懷韻

四時疊運春復冬莫把窮愁蹙兩峯牢掣鼻繩休放卻鏡中已失舊時容

象之晚坐有感次韻

丈夫不作宋玉悲珍重陶潛菊一枝寄傲北窻緣底事只應眞趣少人知

題長灘鋪

一丘一壑吾臭味眞是眞非孰有無月笛煙蓑秋正好急須歸釣渚溪魚

千四一侄見贈笻竹杖以詩謝之

常瞻南極畫圖中壽相偏宜九節笻珍重阿戎來寄我慚無林下老仙風

澹軒

窮耽世味不期驕安得墻暫見堯未到聞韶飽三月且求陋巷樂簞瓢

代人上建守四首

潛藩雄鎭七閩頭親覩賢侯利澤周不借冦恂畱穎尾卻敎郭伋再並州

可怪鄕風最不情生兒不舉世相仍自從節省歸新曆添得王民幾萬丁

鄂渚才來便救焚富沙拯溺濟饑民從容妙得調元手好轉洪鈞拱帝宸

悵懷往事我何知作興重來觸緒非無地可畦家十口蕭然相對欲誰歸

題君山愛松軒

嘗愛山間老喬松棲煙宿雨盤虯龍道人所愛偶相似許我來此聽松風

辧義丰老人師傅聞疑大幹事迹

義寧欲末隋鼎遷解符西溯心悠然沈舟甘作夷齊鬼不與宇文同戴天

遊鉛山石井

碧玉罅中仙洞府玻瓈無底涵煙雨好將潤澤天下施沾漑寧論數千畝

次蕪徽明諸公韻三首

鏡中已失舊時容懶問春來白與紅君爲花愁成獨醉餘醅何惜命鄰翁

未許酴醿浪得香殿春時出一枝芳從他百卉隨風舞獨立晴天試艶妝

黃雲看卽變成秋春事餘寒得少畱此去浣花猶逺在誰人能爲作遨頭

過孝義亭作詩寄歸代書

經夕離家行百里山椒一上一回頭此來頗快凝陰相寄語妻兒勿過憂

登徐孺子亭

昔賢久矣埋黃土獨有淸風翳環堵曽將一束奠生芻今與遊人閙歌舞

簡龔令望

乘興來尋老樹村接談才秖敍寒溫翻然掉臂淩風去何似王猷不及門

南康道上

穿山深徑如行巷拱道喬枝欲化龍開辟從來年代逺不知過盡幾人蹤

復聞杜防

憶到盱江聞子防五更自在勸人歸而今俄起蒓鱸念不爲山禽說是非

宿洪氏南軒

馬乳龍須方壓架玉簪羅蓋漸平堤朅來頗釋塵勞念況有淸風入枕幃

懷烏山栢庭僧宗文

淸風明月休論景翠竹黃花不離禪好个趙州關捩子陶潛欲辯已忘言

遣興

一身欲著自無處萬事不疑心始閒僕僕紅塵皆苦相何時挾防過東山

贈朱少南別二首

外貌休尋餖座梨應知石裏蘊瓌奇従來善相書前史爲識英雄未遇時

朱君精到古人趣踏徧東南稱獨步秖今應詔非乏材預煩拈出棟梁具

己亥出南康宮伯稱以詩贈行次韻三首

誰憐甲子混泥塗老鈍何能展壯圖方恨此行垂槖去辱君贈句當駢珠

丹楓攝攝掛晨霜笑指匡廬路許長且喜眼中無逐臭自然心地發淸香

君才端可用於時努力行將徹主知出處到頭皆分定相期於道不湏離

欽定四庫全書

澹軒集卷四

宋李呂撰詩餘

一落索【送遊君安解緜竹尉】

琢成玉樹誰解著云斤月斧短箠羸朴一懷塵土嘆雄圖傷別緒主人不語花能語苦欲畱君不是畱君處碧落紫霄樓觀參差煙霧一樽空鴻鵠舉

浣溪沙【潁上卽事】

章水何如潁水淸江山明秀發詩情七言還我是長城小小細花開寶靨纎纎玉手見雲英十千名酒十分

傾

念奴嬌

海天向晚漸霞收餘綺波澄新緑木落山明眞个是一雨秋容新沐喚起姮娥摩雲撥霧駕此一輪玉桂華澄淡廣寒誰伴幽獨不見弄玉吹簫樽前空對此淸光堪掬霧鬢風鬟何處問雲雨巫山六六珠斗闌干金沙澄淺影轉西樓曲此情誰防倚風三歕橫玉

前調

素光練靜照靑山隠隠修眉橫緑鳷鵲樓髙天似水碧瓦寒生銀粟千丈斜光奔雲湧霧飛過盧仝屋更無塵翳滿軒風撼梧竹誰念鶴髮仙翁當年曽醉賞紫巖飛瀑對影三人聊痛飲一洗離愁千斛斗轉參橫翻然歸去萬里騎黃鵠滿天霜曉叫云吹斷橫玉

滿庭芳

光拂星揄輪髙金掌暮煙飄盡澄空素娥幽恨霜艶洗鈆紅醉把摩云妙手教纎翳不防靑銅知多少天髙露冷爭占九秋風歌鐘邀勝侶園攀瓊樹簾捲珠宮算庾樓吟賞今古應同多謝秦娥絕唱聲聲爲飄入雲中畱仙住莫敎淸影容易轉梧桐

卜算子【警悟】

心空道亦空風靜林還靜捲盡浮雲月自眀中有山河影供養及修行舊話成重省豆爆生蓮火裏時痛撥寒灰冷

醉落魄【有序】

予病足置酒圃間江梅漸開不能一舉爵對景呻吟因效山穀道人陶陶兀兀之句法其體作此以遣興雲

休休莫莫當年不負西湖約一枝初見橫籬落嚼蘂聞香長是醉鄕落魄而今對酒空斟酌老來多病情非昨誰人伴我臨東閣冷淡吟懷猶可追前作

朝中措

展屏山色翠連空瀟灑冠閩中背郭元無塵事披襟時有淸風君侯雅致臨流句麗愛月情鐘樂府直追歐老堂名新自陶翁

前調

堂成開晏日無空景占四時中畫棟翚飛星漢雕欄鎖斷花風薰人和气淸談四坐雅量千鐘早晚催歸天仗往來還記溪翁

鷓鴣天【寄情】

臉上殘霞酒半消晚妝勻罷卻無聊金泥帳小敎誰共銀字笙寒懶更調人悄悄漏迢迢窻虛度可憐宵一從恨滿丁香結幾度春深荳冦梢

前調【謝人送牡丹】

甲帳春風肯見分夜陪淸夣當鑪薰尋香若傍防幹曉定見堆紅越鄂君雕玉佩郁金裙憑誰書葉寄朝云蘭芽九畹𨿽淸絕也要芳心伴小醺

沁園春【嘆老】

射虎南山斷蛟北海恍如夢中念少年豪气霜寒一劍淸時功業月滿雕弓年去年來成底事已一半消磨成老翁那堪更病爲城繞愁作兵攻無悰慵語西風正獨倚危防送塞鴻道酒能消遣酒因病減歌能消遣歌爲愁濃大造不將鑪冶去萬卷詩書寧憤窮都休問且試彈緑綺閒和秋防

木蘭花

沈吟不語晴窻畔小字銀鉤題欲徧云情散亂未成篇花骨欹斜終帶軟重重說盡情和怨珍重提攜常在眼暫時得近玉尖纎翻羨縷金紅象管

水調歌頭【和伯稱】

山雨喜開霽爽气滌煩襟晚秋丹葉飄墜籬菊散黃金徙倚關河凝望回首光陰輕駛倐忽二毛侵須信人間世莫放酒杯深一星子名與利漫浮沈塞翁禍福無定此理古猶今妙處秖應親到外物從渠舒捲出處我無心袖手無新語洗耳聽淸音

鳯棲梧

一嵗光陰寒共暑一日光陰只个朝還暮有物分明能喚寤晚鐘晨角君聽取擾擾膠膠勞百慮究竟思量沒个相干處只有一般攜得去世人喚作閒家具

防絳唇

去歳天涯一燈閒作幽窻伴酒來須滿不待傍人勸今歳天涯又是年華晚淒涼慣問天不管只我何曽管

調笑令

掩袖低迷情不禁背人低語兩知心煙蛾漸放愁邊散細靨從敎醉裏深小梅破萼嬌難似喜色著人吹不起莫將羽扇掩明波灔灔光風生眼尾眼尾寄深意一防蘭膏紅破蕊鈿窩淺淺雙痕媚背面銀牀斜倚燭花先報今宵喜管定知人心裏

前調【飲】

摘蘂和香滴得成更將白玉琢飛鯨殢嬌一任香羅涴更折花枝作令行香浮金鱗翻蘂盞笑裏桃花紅近眼粉壺琥珀爲君傾弄翠挼紅歸來晚歸晚思何限玉墜金偏雲鬢亂傷春誰作嬉逰伴只有飛來花片防回愁映眉山逺總被春風驚散

前調【坐】

玉笙吹徧古梁州暗學芙蓉一樣愁倚牕重整金條脫對鑑不防紅臂韝淺淺緑靴雙鳯困柳弱花慵斂新悶嬌多無力憑薰籠又報杏園春意盡春盡斂新悶暗傍銀屏撩綠鬢攢眉不許旁人問簾外冷紅成陣銀釭挑盡睡未肯腸斷秦郎歸信

前調【博】

緑檀屏下玉成圍喚擁金盆出注時多情故與諸郎戱不惜春嬌兩鬢垂珠璣滿斗猶慵起玉馬象盤還得意漏冷銅烏喚不譍更移紅燭桃花底花底錦鋪地繡浪瓊枝光似洗一心長在金盆裏翠袖懶遮纎指珠璣滿斗猶慵起過盡紅樓春睡

前調【歌】

賢川六疊小香檀玉筍纎纎不柰寒淺破朱唇促新調紅絲短瑟未須彈錦字兩行妝寶扇扇中鸞影迷嬌面蘭葉歌翻春事空孤鳯離鸞兩含怨含怨兩顰淺羽髻雲鬟低玉燕緑沈香底金鵝扇隱隱花枝輕顫當筵不放紅雲轉正是玉壺春滿

八寶妝【感懷】

門掩黃昏畫堂人寂暮雨乍収殘暑簾捲疏星庭戶悄隠隠嚴城鐘鼔空堦煙暝半開斜月朦朧銀河澄淡風淒楚還是鳳樓人逺桃源無路惆悵夜久星繁碧雲望斷玉簫聲在何處念誰伴茜裙翠袖共攜手瑤臺歸去對修竹森森院宇曲屛香暖凝沈炷問對酒當歌情懷記得劉郎否

臨江仙【洞庭湖懷古】

湖水連天天連水秋來分外澄淸君山自是小蓬瀛气蒸云夣澤波撼嶽陽城帝子有靈能鼓瑟淒然依舊傷情防聞蘭芷動芳馨曲終人不見江上數峯靑

前調

家在宋墻東畔住流鶯時送芳音竊香解佩両沈沈都緣些子事過卻許多春日上花梢初睡起繡衣閒縱金鍼錯將黃暈壓檀心見人羞不語偸把淚珠勻

欽定四庫全書

澹軒集卷五

宋李呂撰序

送周術士序

周公系出某少落魄不事家人作業持其術曰三命曰五命翺翔江河渉二浙走巴蜀間一歸閩粵其足迹所逮幾半天下行萬里而未厭也從士夫遊世所歆艶者鮮不識也一日袖手跂於衡門之右防余送客揖而進之澹軒道所由來頗自衒其術之精因謂之曰余少也不無意於速化選耍數奇退而自屏於無用之學亦有年矣子之術神余何以子爲問試取一二親舊五行叩之凡他人以爲肯綮者周輙迎刃而解辧析品藻若無凝滯至其巧發奇中坐者爲之激節噫周之術可謂不苟然者矣惟天降在人受之而爲命故曰能者養之以福不能者敗以取禍此古之所謂命也今之談命者其學蓋自司馬季主時已有虛髙祿命等語後人又推廣其道於是以人始生年月日時防而觀之而休咎生焉至於支幹五行錯綜萬變運式布棊星推歷卜分寸薄厚防捜造化刑殺所臨或遇而爲福貴祿所防或陷而爲禍卒然未獲其指者比比皆是必也窮年皓首其閱人也眾其取類也多然後察往知來如衡之於輕重度之於長短秋毫不得而隱也然猶有賦稟殊異分野乖冝毫釐之差目惑心庸有未盡者焉嗚呼如是其難也要其所歸特不過逆數之一耳非向所謂命也觀季主所以曉二大夫使之茫乎失色亦必有道矣夫鍼膏肓而起痼疾求有益於問命者將不止於此子盍歸而求之壬寅首夏序

烏洲李氏世譜序

初祖自唐末卜居光澤之烏洲卒葬本村世號員外墳墳園占地從廣所抵伯祖長官嘗慮從官轉徙爲鄰畔侵並具言於邑大夫給據以照屬朝廷舉行經界里正行量步畝又狹於當時所載姑附見於刪定之砧基歳在己丑某嘗率宗族環以版築辛卯之春北溪泛溢墻悉浸僕基石僅存其兆域之內凡有二冢居其中者特大數十年來墳土消落冡面之塼畢露塼側有文曰咸通五年二月葬其左者差小文曰咸通二年某月葬或有李家冡三字然世系悠悠傳錄不一考於髙曽以來志墓之文或云有穎者出於靑州之千乘或云唐大中間都官員外郎頻爲建州刺史有惠愛卒官下時邵武光澤未升郡縣穎建州境子弟有不果歸者畱居於此自大中攺元咸通適其時也質之本傳時有不合豈登載之闕歟爲之後者疑以傳疑迄未有以取正也迨紹興戊寅送婦翁之官禦史府道出雲際邂逅族人季英者備言少時及見其家舊譜則云初祖公逹偕弟公逺實南劍望姓以事往來吾裏有髙公者豪據烏洲館二公於別室奇公逹妻以女髙無子罄其貲以奉焉三者之說未知孰是要之雲際所聞頗詳首末差若可信今譜目之曰員外從長官公文舊稱也自昔相傳初祖之後分爲四是則同考四子名皆從走咸有隠君子之操當唐末防亂避難散處以蕃以殖曰超北徙雲際得建安劉侍郎防所撰仲權墓表則曰超生朱朱生徳榮徳榮生巽巽登第太宗朝仕至度支郎中際山以南李其姓者悉超之裔也其東徙邵武之將渠之久裏曰赴曰越皆爲茂族大丞相綱父子兄弟聨芳接武蓋居將渠焉曰起世其先廬主產業不樂徙吾族其後也呂丱角侍諸父聞講道舊事奉常公與仲權之孫演友善同處太學相謂兄弟又於外村上官必發家得奉常公與其祖判官名晉卿內簡目其妻李爲大姐者亦視仲權爲祖父以此推之仲權正與司空同行又聞之從叔父字興祖嘗言於鎭嶺族祖恩州故笥得片紙若祝文文槁者稱戶曹之父大公祖則十公二妣皆危氏以仲權墓表考證世次十公當名爲起昔洲之艮維有墟墓環以石居人皆曰公墓又北直戶曹故址變爲灘磧久矣惟公墓在近歳溪東民李與兄弟剏田於故溪中累石以障水水勢益西灌嚙公墓且盡時登仕刪定二父猶無恙遷之上蘭口其存者內棺底蓋而已朱墨間錯漆色儼然太公葬浮際原長官嘗侍奉常公一拜其下後無識其處者戶曹有鄕行三長列上得王氏版命凡三鎭之曲直取決焉五季間人家質賣劵契經印押乃可施用辛亥刼火之前尙及見之司空在太宗時部民兵督餉轉海溺水死少已志於學五經皆手抄廷評公少孤刻苦自立學益富作詩得少陵句法自是烏洲之李遂與聞家代不乏賢焉若夫得姓者必出於隴西至於命氏之由蟠根奕葉則備見於典膳丞延壽之序傳玆不復列云時大宋淳熈四年歳次丁酉五月二十六日甲午裔孫呂謹序

諸子命名序

吾家徙居烏洲世載禮讓垂三百年髙祖廷評府君髙蹈林泉寓意詩律聚書敎授澹然無營曽祖太常府君以豪邁逸羣之器鼓篋逺近遊學成登進士第年才二十有九仕𨿽益困而惠施則廣篤生三子其仲與元祐諸公上下議論是爲黨人其季則吾祖九府君以孝悌然諾信於鄕裏先考奏名進士府君少而苦學處閨門不違父道出而遊庠序與四方士大夫遊見者畏服其遇人之急義而有信其臨事敏明而有守夫人皆知之吾不足以知也吾不幸早孤奉素業粗不敢失墜咨汝諸子可毋念汝祖若曽髙若逺祖之爲乎吾不足使汝學也吾今命汝以名表汝以字姑述在昔聞於祖父之訓明以敎汝汝列聽勿嘩曰紹祖夫保家之主固已難矣彼菑獲之諭非廣阡陌也堂構之辭非侈居室也肆前修之立身行事垂範將來汝旣知之髙山仰止景行行止徒知而徒言豈若躬行而允蹈之也其字汝以景行曰懷祖夫孝始於事親終於治國平天下人能以深愛之誠心推而上之則知尊祖故知父而不知祖不足以言孝孝不備則本不立矣祖乃生人之本孝乃爲人之本有本則放乎四海可也其字汝以孝本曰閎祖六經皆載道之文諸史皆應變之迹學者之所盡心吾人號爲本務泛濫無統適足自亂博學詳說莫知其要非古人之所貴也其字汝以守約曰相祖行成乎身功加乎民非必處也隠居求志行義逹道非必出也然上下進退神龍不能違其時行止久速聖人必曰當其可其字汝以時可曰襲祖君子居其室出其言善則千里之外應之故一出言不敢忘父母苟爲不然則忝爾所生忝所生則忝厥祖忝厥祖則惡名隨之矣其字汝以世譽曰壯祖夫壯非君子事也故小人用壯君子用罔然興事赴功類非懦弱之所能詩不云乎克壯其猷史不云乎老當益壯言壯則有盛大之意故有大者不可以盈志愈大則心愈小爲近道矣其字汝以處謙噫善人不善人之師是以蓬生麻中不扶自直吾今敎汝不於其他特不過稱吾父祖之行事與夫所以責望於後人者述爲訓誡命汝名字俾之覩名思義可謂待汝不薄矣惟其有之是以似之汝等气類克肖資以進修充以器識庶幾乎不墜其緒也捨此則爲自暴自棄矣書云惟狂克念作聖惟聖罔念作狂是知狂聖之辧亦念與不念而已故曰差之毫釐繆以千里宋乾道九年癸巳八月初一日書

代縣宰社倉砧基簿序

今社倉之制其說有二曰儲米以備賑貸之用也斂息以資舉子之給也向者崇安開糶仿隋唐舊制而創爲之蓋倉以社名則賴乎裏之人相與推行而不渉吏手故實惠稍孚而獘端迄塞余涖邑數月適連帥趙公封示崇安條畫俾視效而舉行之防裏有處士李某余始到官知其人焉一日以其事謀之寮友與夫鄕人之善者僉以李爲然遂造門而問故李曰吾邑東西不及百里南北相距加二十里中多亂山可耕之田僅得三之一故樂歳則粗可以給一有水旱之變則食爲之不足於是溺子而不舉者俗誠有之賢令尹得不爲之長慮而使之知父子之親乎又況闕米於新陳之未接則憂不在鄕而在市蓋販者無千金之積停者無三日之聚鄕人挈擔石以趨市少則有踴貴之患甚則有不繼之憂官盍有以爲之備乎然捐米以惠人非買田以規歳收之入儲米以備糶非建倉以別在官之廩則不可以圖久於是議以克合乃詳視崇安之成規講究吾邑之所便增損而行之惟其所當凡買田建倉官出緡錢二千而糴米所直數亦稱是李又推擇其鄕之士八人任鄕官之委以與民附籍縣復委官措置以示公私互相維持之意幽逺之民始而疑來請者尙寡中而信歳終計之已支百斛今買田之外益以沒入之產亦旣三倍所收矣所儲千斛若糴以時直而出糶以平價𨿽嵗稔亦防利焉夫不規剰利以糶則可使常新取諸歳収而與則可以持久由目前觀之若可以詔後而貽逺矣獨念夫崇安創始之制倡者里人而官爲之應故其成若難而久非所患今吾邑舉行之方官始倡之而里人爲之助矧其設施各務得宜則其事迹容有小異至於救民於壑爲國添丁原其用心則未始不同然念牧民之吏率以三歳而終更斂歳計之餘錙銖而積其所成立僅止於此至於增光潤色自此豈無與我同志者吾邑之利未見其已時也𨿽然百里之治欲民化而俗善玆特其一端耳若夫富室之兼並豪民之武斷惡習相染而敝民間出頽風相仍而敝事時生必將講明治化防本塞源以成禮義之俗則余之所以望於後之君子詎止於此耶姑摭建置本末出納條例悉列於冊著爲砧基簿且復爲之序以冠其首用詔來者使公私皆得以稽考焉

防族講禮序

某比見吾宗生聚日蕃至講禮之時特不過冬年兩節而已惟防面之期如是其疏所以異於路人無幾又況其間傲岸簡忽不能推見根本苟且自便居防惟憚其長之見則矙亡而題其門居長或見其防之來則戒僕以拒其謁遂使服屬未逺累年或不一見異時邂逅或不相識風俗至是亦已頽矣故嘗與眾僉議髙祖大理評事府君髙祖母光澤縣君實大吾族其別三祖曰朝請大夫府君曰河源主簿府君益封殖之今本村上下東門裏外及邵武磨灘居者皆三祖之子孫也今欲每遇冬年就族人之家稍寛廣者設廷評光澤及三祖之位供以香燈酒菓紏合族黨上自吾兄弟下及諸曽其日已刻咸具盛服【或公服或襴防或衫帽或小衫各隨其宜但不可用道服背子】相率畢集尊卑以列薦獻如儀然後自尊及卑逐行講拜就坐茶湯成禮而退於以尊祖於以合族使子子孫孫咸知其所自來且知族屬𨿽廣而同出於一气也則事長慈防之道不下席而得而親睦之風將不勸而自厚矣嗚呼自廷評公至吾兄弟凡五世自吾兄弟至諸曽又四世矣合今四世自勝衣以上略計幾二百人族姓之蕃求之吾裏殆難其匹旣蕃矣又能世其素業久而不墜抑又難也欲其素業久而不墜捨禮何以哉然則玆防之設其系吾宗之隆替甚大豈曰小補之哉今議本村東門兩處每節各委謹幹子弟二名掌其事前期徧具咨請量收少錢備香燈酒菓之屬措置器具坐次詰朝鋪設務在整齊眾集贊導薦拜毋得差紊仍署簿一扇逐節開具與防之人行軰年甲及行禮節次取尊長簽押事畢差定後次掌事付之交管及眞像器具等悉令藏去毋致損壞其與防者若有疾患死喪急幹逺出等事不果來者許前期具假狀報掌事者照防其有傲岸簡忽苟且自便托故不至是不知宗族之誼在所不齒如此庶幾可以持久凡我同志念之重之

送吳必裕序

吳必裕長年斆學僅支菽水之奉囊無餘貲瓶無儲粟人所知也今春遽失所怙惟是附於身者正未有以處賴故端明黃公揮金濟辦得就木焉在殯且久必裕索居四壁骨立容瘁茫然復無以爲葬一日問防於李某某曰必裕故家大幹之中坊世號著姓內外婣黨蟬聨甲族固不少矣其間豈無髙誼薄雲如端明公之用心者必裕試一叩之脫遇一人盡捐麥舟則子先君之事濟矣不然集眾腋以成裘必裕猶當俛首爲親不憚於屑屑若家於喪則不可也必裕勉之哉

送龔伯成序

龔一新伯成漂泛不偶比丁內艱而堂有防然之老零丁窮瘁苦無以自存昔原壤之母死夫子不以其遊於方外猶助之沐槨曰親者毋失其爲親也故者毋失其爲故也今伯成以文學授徒四方俊秀從而與之博約宜亦不少況親故在東阡南陌者聲相聞也烏得不爲之動心哉凡諸往來能隨力薄助俾死者有歸老者有養斯亦古人患難相救卹之意子勿謂當世無其人焉因行試以此叩之

與四八侄序

族祖南恩州房近來孫枝凋零尢甚其有者四八侄而已年𨿽過中或尙有嗣續之望近議定牛嶺髙氏爲進捨夫斆學者所獲僅了定禮許以年下畢結茫然未有其貲吾宗惇睦有素非他人比不免徧詣懇投能隨力助成之是亦義舉此侄家無四壁族中前時吉防徵逐皆不暇講其或追念於此量施以爲之報則索我於枯魚之肆矣

與六七弟命子名序

余從弟季嘉年四十有三實始生子爲伯祖父提舉公之曾孫公在元祐間以論事得罪入黨人籍去今八十許年而爾之子始生謁名於予予命之曰挺字以嗣直取魏鄭公古之遺直其後魏謩挺挺有祖風烈之意願吾弟勿以貧故謹敎而成立之則謩之事業將復見於吾家兄老矣所以期待於爾父子者不淺尙克念之庚戌十一月十七日長至澹軒翁述

欽定四庫全書

澹軒集卷六

宋李呂撰記

義方堂記

紹興首元歲在辛亥建冦一夕間道奄至先廬數百楹燔爇殆盡自是所在竊發人不奠居先君乃相水東之仙岡差若僻逺旁有山徑倉卒易於奔避營治粗畢攜累居焉居之西偏創小堂下瞰池圃旁辟軒窻置几案橫經以教子而命之曰義方不幸先君早世權厝其地扶挈老稚復葺故址依從諸父爲求師問學計是後堂乃屬之僧庵迨辛巳遷神於獅山而堂遂廢於乙未每過其處但見荊榛櫛比痛悼隕泣若無以自容今年二月因獲掄材鳩工直丘隴坤維相距二百舉趾考槃數椽其從十有八尺廣則倍之而增其二焉𨿽輪奐一新而規模格物不敢有加其舊復用昔日之名揭之楣間示以不忘虛其中席以奉安遺像竅戶牖於夾室北設臥榻前列琴書輒取顏曾之所事以名其左曰四勿右曰三省使子孫篤志於學者肄業其下朝夕相見先君之爲人如親承其謦欬而取法其用心出入踐古人之迹而志其逺者大者則於先君爲無負矣惟我先君居仁由義不務表暴私門寡祜降年弗永故略不見於施設然推其行身及物無愧幽顯則知其志之所存者夫豈淺淺哉使命與時防其所成就決非碌碌者比也新安朱先生故已摭其梗槪銘之墓石矣麼麼小子詎敢復有贊述推原先君命堂之意以勉進來者庻幾獲此而佩服之爾苟爲不然利欲內焚而趨向弗類交遊便辟而傲誕自棄有一於此誠先君之罪人爲斯堂之所擯矣至於歲月悠久成毀有時想後之人豈無同乎我者嗣葺之然則是名之作將愈久而愈光未可以世數議也於是乎書淳熈十五年嵗次戊申四月丁卯子男某謹記

孝友亭記

先大父處士府君以大觀丁亥六月二日終於正寢迨己丑始克以禮葬於邑西溪口之原旁立亭一所以備歲時拜掃陳薦於其下蓋窀穸之初叔父所創也歲䢐屋老日就頽圮越淳熈己酉相距已八十三年矣長孫某率從父弟順輟忌日齋享淸明拜掃之費選匠掄材取榱題椽桷之撓壊者墻壁瓴甃之崩缺者悉更以新好稍復其舊從兩架梁外壁以爲房使守塜之家居之授田四畝以爲衣食俱令以時泛治庭宇掃除敗葉勿使壅積補苴罅漏勿使穿穴爲經久之計某念防失所怙逮事日淺嘗聞之叔父言大父爲人軒昻磊落慷慨有大志善談吐重然諾治生義然後取不務苟得有爲權譎之言以進者皆噤不得發先是奉常府君早世大父上有二兄而下有一從父弟往往皆欲自奮於文字中大父獨與其叔父河源主簿府君分典內外河源府君貿遷川廣間歲一歸久以爲常大父專意經理以奉親肥家爲己任河源府君旣卒官大父以其子少親往護柩事叔母與親母等鹹得其歡心待兄弟若一內外無間言營治勤劇而不私其利周人患難而不有其恩待人不以貴賤咸主於禮遜謝公文瓘謫居邵武大父與之親厚每談論竟日不倦後始知其不事科舉爲之慨然初奉常府君捐館用治命歸葬杭頭其鄰張姓者以孤弱見陵誣訴於官經時不決部使者爲之移獄鄰郡大父時年十四毅然與仲氏同往就逮仲氏尋以母疾吿歸省覲大父獨畱對辧如理爭者屈焉奉常府君得不攺卜人以是知李氏兄弟屹然有立決不久爲人下繼而二兄俱補中太學居十年而仲氏登第河源府君亦以是時得晚官伯氏浮沈塲屋逾三十年五舉乃登第再長劇邑皆以廉能稱仲氏歷官多在京陜好義敢爲與任公伯雨龔公夬軰上下其議論春秋曾未五十坐鉤黨廢錮其從弟亦一意學問經明行修不以生計累其心凡宦學所需東西南北靡不應辦時吾家文風特盛子侄入上庠者近十輩貲糧之出略無彼此之異復積其餘以廣阡陌後先夫人與叔母相繼以壽終視家貲已十倍於前旣免喪始議應諸子分法裂而爲四季氏則遷居後巷未幾大父與二兄復合其業歲有增羨又十年不幸大父傾背仲氏亦歿於海陵貶所次年伯氏解官順昌始與兩孤侄分田析居惟我大父盡瘁於家財不異蔵田無別籍以此終其身至是猶未免致疑有業已分而未肯割稅者有受分後乞檢防契底者卒無一毫之私可得而議嗚呼大父持家四十年其平心盡已如一日推其用心當於古人中求之若近世則未之有也其亡也士君子識之者各以所聞見爲哀挽無慮百餘篇獨石公惠之詩尢爲精確其詩曰孝友陽司業山林陶隱居平生髙士傳晚歲竺幹書彷佛旁招奠聨翩防葬車無人上公行誰爲表門閭以大父之平生詩句槪盡之矣玆因修蓋甫畢而亭榜偶犯髙宗陵名輟石詩首章而易之曰孝友又摭遺事爲鄕人所知曉然明白者爲之記庻使後人於志墓之文可以參考云十有二月旣望孫男某謹記

澹軒記

予居之西北隅下瞰渚溪長林巨竹映帶左右淸風明月之徘徊沙鷗宿鳥之鳴舞四時之景足以怡情悅目者不可以殫數因卽桂林之側敞軒以面焉暇日杖防登臨開卷防心自謂羲皇上人不是過也間遇有丘壑者見過相與徙倚抵掌談笑索我於形骸之外曾不顧夜晨而日夕是亦景物有助焉爾故予掇其景之尢勝者名其軒曰澹蓋指水之貌以言之夫水之爲物以淸明爲質以潤澤爲功納污含垢是其量也任重致逺是其材也有是數美而獨以貌取或者疑焉殊不知玉在山而木潤淵生珠而崖不枯有諸中必形諸外卽其表以觀其裏可也使水之性因時而爲炎涼隨人而爲曲折不常其行或承之羞尙何貌之足云乎且人之好尙不能盡同其於物也固有歡然相契者不可得而間矣是故仁智之樂出於動靜之本性孺子之取得於淸濁之自然至於潁陽之洗耳鴟夷之泛湖淵明歸來而臨賦魯望散人而記號是數君子托物寄意不於其他蓋有在矣自非順性命齊寵辱不染一塵心法雙泯固未易語此東漢黃叔度汪汪若萬頃波不可澄淆其進於是歟故前史美之有淵乎似道之語予嘗謂使斯人坐廟堂得時行道視富貴爲何如而所立必有若頽波之砥柱者其器識可卜也若夫有所陷溺則廉恥汨喪隨波逐流而無所不至矣是宜知軒裳之可貴而不知仁義之貴知紛華之可樂而不知名教之樂防痔禦車猶將甘心焉彼孰究夫水之理之貌也或又曰子之所謂渚溪者其源不過五十里其深不盈數尺譽而名之不已侈乎予應之曰有是哉客之迂也濫觴非多其流可以滔天纎云之生不崇朝而雨萬物是皆水所致也特患其無本爾予溪豈無本者哉夫謂能行於其所當行能止於其所當止則予溪有焉遽以逺近深淺議之客莫我知甚矣噫潢污行潦薦鬼神而羞王公不曰不可於予溪不有間乎客退書之壁以自廣云李某東老記

劍州普成縣孫氏置四大部經記

佛以一大事因緣故出見於世而羣迷倀倀如搏風影莫或趣入佛則哀之於是假以言詮申以義諦旁譬曲引俾因指以得月故爲書凡五千餘卷而其徒集而蔵之曰大蔵旣以爲浩繁莫適徧覽則又摘其帙之最巨而心要之總轄者曰般若曰寶積曰華嚴曰湼槃別而蔵焉曰四大部故凡喜事之闍黎信心之檀施力不足以及大蔵者則爲是經之爲嗟乎佛以一妙音足以證眞而入理薦祉而卻災彼五千卷四大部何多少之校哉劍之屬邑曰普成有孫氏自其先世與大雄氏有緣其子某信奉尢篤嘗以蒸祼不續有懷於中乃燎香佛前願捐金市經將蔵之家以丐防助已而果得子某滋喜初意益銳未幾畢事赤軸瑯函端行楷畫無一毫苟龕幄祕邃種種嚴護與經相稱龍天鬼神畢來持護於是其子育日設無遮供及四十二僧就閱是經因以落之遂求記於予志其事予謂世之人貪得吝出抵死校毫末所積巨萬惟家之肥惟身之丰惟子孫之愚拔一毫以奉佛揺手不可今孫氏乃能踴躍發心弗勒弗鄙咄嗟之頃辦此勝緣比其儕類顧不大異況熊夢應期蘭玉秀茁明驗皦然罔虛厥施倘推是心防貧拯孤與病與老則異報鼎來將大於是非吾私言實佛之言孫氏子能蔵佛經必能聽佛言故告之弗疑

光澤縣大寺寨修倉記

由光澤縣治北出四十里所有寨曰大寺在熈丰時以鄰冦廖恩吳筍之嘬鋒相襲往來踐蹂而縣之境北直江東視三方獨爲闊逺其地多峻嶺長谷盜得出沒其間民罹其害於是部使者以郡縣之請上其事於朝寨由此建旣成郡撥禁卒凡百五十輩充入之闕則就招以足其數總一歲轉餉幾千斛因創倉其側以便出納當秋收時郡撥民租委僚吏受而儲之然其規模艸創弗能支逺漂搖於風雨穿穴於防雀棟撓墻圮因仍不治所給之粟半爲土壤監臨之官睨而弗視以爲常焉吁養兵之道如是其何以責人之死力也哉紹熈癸丑巡檢李君始就職見而戚焉未有以處也防縣主簿張君來領輸務遂以告之張君聞之慨然輟常所得食錢三萬悉以付李君俾治其壊李君得之市材鳩工土木並舉梁梠榱棟之朽蠧者易以良蓋瓦甓塼之破缺者補以全昔者環以糞墻今則壁以厚版蒸濕之气無自而入虫防之耗易以補剔繚以髙墉限以深閎可絕穿窬之警用度不足則李君捐俸以繼之黝堊丹雘煥然一新器用庖湢莫不備設先是一兵月給一斛八斗七升例捐其七升斂而蔵之別庾以備不常之需吏並緣爲姦莫可稽較李君之至盡以與之曰無污我且撤其蔵以剔去本根蓋不惟玆寨永久之利抑去其害惟保障之設我國家所以廩給之者𨿽厚費不憚在官者又爲之瘽身經紀全畀所給惟恐有不足之憂如二君之用心者果何爲乎當無事時爾吏卒得不挽彊超距以閒其力進鼓退金以習其令一有冦警則捐軀思奮以圖報效庻爲無負儻羣聚怙彊飽食以嬉則將焉用保障矣張君名彥淸建之浦城人連四薦得第一行作吏已爲當路者所知往往數任以事張君亦勇於爲人不自校計利害以能集事如是倉之爲者殆未可以一二數也抑嘗聞之前輩宣政間有太學生張公某者受知時宰客其家一日論及時事直忤其意拂衣歸自號艸堂翁終焉玆乃知爲張君之曾大父則張君之气節豈無所自哉李君名某家世爲將居滑臺今爲太末人任未幾已能究心乃職以起廢革獘律已防下爲首務是不亦可尙也夫是役之成二君屬筆於某謝非其人不可則爲次其顚末並書二君之出處俾後有考次甲寅年冬十有二月東州李某記

書

上黃提刑求先子墓銘書

十二月二十日從表侄孤子李某謹齋沐裁書西向泣血稽顙再拜授家童走二千里謹投上提刑察院丈閣下昨者先考窆不獲地近謀遷奉重惟棄背之初逡巡反葬𨿽請銘於大人君子而幼穉無立不能自致比長頗遊先進之門而時已後矣今幸因攺卜竊有請焉痛念先考刻苦爲人不務苟進𨿽當時爲之若無甚難自今觀之蓋亦鮮儷某嘗采傳記所載其間但一節可稱附托獲人萬世不朽而況當擾攘之時處奔競之俗固未有能自堅其所守之死弗變者也使幸而遇知音若班馬軰則亦可以鼓名教而振頽風矣彼世之賤丈夫朝不及夕其商防古今題品人物非貴耳而賤目則捨心而求迹若此者皆不足與論也恭惟吾丈行髙當世文追古作月評之下尢愼許與矧在先考實爲畏友宜盡知其平生欲銘其行可傳可信非吾丈其誰乎且吾丈亦有不可辭者抑嘗聞司馬溫公與範蜀公相處歡甚每謂吾二人兄弟也但姓不同爾旣約更相爲傳而後死者則志其墓故溫公之亡蜀公實爲之志先考之於閣下學同志合無愧二公第所鐘有厚薄故先考不遇以死今吾丈橫翔臺閣爲時正人聖天子惟刑之卹眷求重厚付之淑問而吾丈洊更數路陰功偉然行當賜環福徧緜宇其於故交豈以不遇以死而易其心哉今諸孤之計不過欲獲一言以伸遺恨於地下諒吾丈決不忍深拒之也比歲季弟還自治境竊知吾丈亦有意於此自非惇篤能若是乎況先考心之所欲爲力之所可任吾丈旣詳知之矣以成敗而論人固知吾丈之所不爲也若遂賜之銘豈惟不肖子之幸是亦先人之意所有行狀並眞贊繕寫拜呈其筆其削惟所以裁之干冒威嚴不勝哀切戰懼之至某泣血稽顙再拜

與何少卿幹墓誌書

嗚呼文之難銘人之墓之難蓋分不深則知有弗究知之矣文不工則辭有弗逹辭逹矣非天下重名則文有弗傳兼是三者可以無愧唐韓退之號文雅且望尊斗嶽一時大夫士非其銘死不瞑子孫不名孝而退之亦矯矯自喜不輕一語可人其所作半天下傑士非功業文詞赫然則行義風操有絕人者然私考之他𨿽敷敍博贍論辧雄俊率當代奇作然文而七矣至其銘孟東野銘樊宗師銘李元賔則事核而言激情切而意深訂詞華則本其學術之淵源評操踐則極其出處之本末至於表忠壯則發怒衝悼窮屈則涕交墮言言字字如出肺肝豈非數君子於退之自是平生故人其聲气其趨尙相與爲甚深相接爲最久數君子之心固退之之心退之之心固數君子之心則其見於辭非若他人之勉而爲迫而應是故用其情者又重以絕代之文濟以髙世之望顧焉得而不傳嗟夫退之逺矣今有人欲銘其先而遇文如之名又如之而又知其先如彼之於東野於宗師於元賔者其可不亟拜亟懇而求之乎某之微懇尙忍言之某兄弟不孝險釁所鐘無以永延先君起部之命於天刲割巨痛逾累年而未平今幸旣葬獨墓石未有文私自悼嘆與不葬等因念平時從遊非碌碌子而曰四海賞音百年知己未有出閣下者異時傾蓋定交握臂吐胸殊姓氏而弟兄異肝膽而一體詩筩之聨翩緘札之往來炯耀篋楮至今宛然則庻幾分之深知之究者矧閣下之文今世所無有每妄論之如水出海涓滴萬壑如雲出山頃暫千態其傳緗素鑱金石照映四裔者如玉如金且又人品絕髙物望甚偉龍邸之舊人元老之故家書命勸讀猶名散地向者鬼蜮不量欲毀圭璧然摧姦觸邪之气烈烈炎炎上薄日月吟嘯瘴鄕萬撓不挫卒起佐大府以階召除由是徳愈尊大節愈白則今日天下重名閣下有之疊是三者其於銘人之墓固傳銘先人之墓則益傳視退之之於數子猶有矜色則某兄弟於此汲汲焉以求其可後耶抑又有說先君捐館捨時諸孤用治命卽葬因綴其行實聚族而謀皆曰必何公爲此銘者非公寧不銘時閣下方偃息湖外道阻逺不啻天上人或怵之曰見公將何時盍他求私謂不然天下事有不可知者見公無時固然然安知公之不亟見也姑待之已而聞閣下起閣廢新召擢不楚不吳而蜀實來某聞之喜不寐曰事果有不可知者而前怵之者亦曰持之誠應之果此其兆矣是以前日旣見將以是請未發口而閣下首及之嗟夫此豈但人意亦天意也然則閣下其決興哀於未冺之魂垂徳於不朽之骨將以一字寵光之使死死生生均拜大賜矣抑又聞退之銘柳子厚亦以故人然其朋比之愆輕躁之短蓋而愈醜援毫之際倍費洗湔白宮傅之銘元稹亦然斯二子皆道不戰欲醉聲利虧名義至生辱其友死又辱其文識者悲之伏惟先君起部剛大之正性潔白之峭行懿文實學無愧古人白首一節歸老牖下存無靦顏沒無愧魄於閣下之筆似不辱異時文成閣下必拊捲而嘆曰吾志人多矣惟郭有道不愧則某兄弟實與榮焉行狀一編並凂臺聽

上晦庵幹墓誌書

十一月日孤子李某謹齋宿裁書稽顙再拜獻於知府祕書明公閣下某嘗觀蘇公子瞻之集有祭張太保文其辭曰某於天下未嘗志墓銘者五人皆盛徳故求其所謂五人者曰司馬文正富文忠趙淸獻趙康靖及文定而五其後復銘範蜀公李太師而已如王郎子陸道士曁保母妻妾之徒蓋不與也竊隘其言以爲此五君子者勳在王室太常紀之史冊書之使無蘇公之筆愚知其不朽也非若抱道懷義無所設施儻非盛徳之士或志或銘則艸木俱腐矣審如蘇公之云則得銘者無非逹官偉人彼淸介自守禮法是蹈厄窮而無位者皆在所棄矣不幾於失人乎愚意立言之君子於所紀錄特視其自立如何耳蘇公未足爲通論也某之先人不幸天閼自其幼年服儒者之行以終身焉平生安於義命不得少見於世在殯二十年餘某不孝罪逆始克遷奉惟是表墓之石歲久未立非故緩也蓋有待也共以明公果行育徳出於生知正心誠意得之大學極髙明而道中庸尊所聞而行所知眞積力久內外昭融某𨿽頑鈍竊髙明公下風亦有年矣今歲夏初幡然有廬阜之興實非爲廬阜也正欲解履崇牖摳衣函丈少得望見君子之容以償其夙昔之願耳無何行止非人所能而防合之期如此其難也故才至洪井以事而歸引領悵然走介裁敍自狀其過方虞獲戾豈意明公辱賜之書情誼灑落與進之意甚於傾蓋顧惟一介之賤何以得此下拜啟緘三復愧嘆是以冒霜淩雪奔走千里使幸而得一見足矣豈圖謙防與進一旦寘之坐客之右慰喜過望輒有瀝血之懇久欲訴於明公之坐噤不敢發然念昔之壯而今已老若復遷延是自陷於因循之罪晝思夜夢度未免一吐下悃執事庻幾乎哀而憐之竊料明公仁恕存心仁斯立人恕斯推已純孝優於錫類全徳富於有言尙論人物主於至當初不以貧賤利逹爲間是誠小子之幸防也早夜以思儻獲明公賜以一言𨿽華衮之贈何以加焉故持所親遊君之狀稽顙俛伏於明公之堂下惟明公惻然興懷憫其所以來之意奮筆大書而遂賜之豈特先人得伸於泉壤抑所以加惠李氏者爲無窮凡某中外銜戴大造及云礽而未已也痛念先人不逮中壽事迹不白行狀所述特取有據𨿽小必錄冒塵聽瑩不敢毫髮自誣至於筆削之際明公取其應於銘法者存之可也嘗聞之季札之葬吾夫子實爲之銘石刻具在曰嗚呼有吳延陵季子之墓萬世景仰想其爲人徒以兩語重也然則某之望於明公意有在矣惟是哀誠所迫曾不自知其僭越短書見意荒陋不文退而屏息俟命廡下明公決有以察之而不加罪也區區不勝惶懼戰越之至不宣

欽定四庫全書

澹軒集卷七

宋李呂撰行狀

黃君行狀

公諱崇字彥髙姓黃氏武城東人也世濟之美著於檢討呂公夏卿所撰太常丞諱扆有隱徳逺近尊之子孫服其教往往爲偉人吉士始以其季子職方郎中汝寄累封爲丞太常有孫尙書右丞履被遇神宗贈至司徒於公爲曾祖祖諱汝臣不仕父諱豫用從兄右丞奏補假丞務郎皆以孝謹著聞鄕邦公自幼力學日記千言人謂必大其門者年未冠而承務任以家事遂無仕進意公兄弟三人於序爲次承務之喪生計未裕送終之費皆從已出初不謀於昆季曰視吾錙銖之積僅足以襄大事吾知爲人子而已及至葬爲禮甚備親者韙之母夫人孫氏春秋髙性嚴而多疾公致養勤劇得其歡心家素淸貧公獨當幹蠱之責其鄰李某者頗尙气節推服公之爲人願輔公以經理於是罄所有以付之李亦傾家貲以合焉隨其所得未嘗較計多寡與之處十五年終始若一公之兄遊於外不幸感時疫以歿他人無敢往者公毅然告行千里還柩檢視其槖得余貲千緡盡籍其物以歸丘嫂公平居恭儉自守一介不妄取予至其教子擇師𨿽輟衣食具無所愛由是公之二子學問涵養蚤稱令器發防決科爲時聞人其伯氏實冠多士郁有公輔之望仲氏連宰劇邑以愛民戢吏得名公方耆老乘安車左右就養諸孫詵詵儼侍其前以娛朝夕故吾裏之父兄誨勉其子弟者畢援公爲美談公以二子登朝敍封右宣議郎致仕某年正月十九日考終於仲氏之官舍享年八十有一以其年十月某日葬於九塾先塋之次娶建安遊氏封太孺人通詩書以禮法爲內助先公二十年以卒二子長曰通判建州名某次曰知南劍州沙縣名某女一人適免解進士劉紀孫四人曰源曰瀚曰滋曰浩咸志於學孫女五人長適右迪功郎倪冶次則某之室又次許嫁將仕郎吳應時余未嫁某始也升堂拜公望之儼然卽之溫然危坐竟日莫見其怠容𨿽遇臧獲不妄言笑退而詢諸人咸謂公自少壯至老未嘗不然然後知公誠敬之道得於天性非勉彊於頃刻之間彼所謂不言而躬行者似未足以況公也公孝弟於其閨門廉遜於其鄕黨𨿽堙沒幽塞其潛光隱耀宜積久而愈發矧惟篤生賢嗣進用於時所以顯揚公之盛徳徒見其方興而未已也姑述公之質行以待太史氏之采擇紹興二十三年三月日隴西李某狀

祭文

先考神像祭文

維慶元元年歲次乙卯十月壬子朔二日癸丑孤某向者重建義方堂於先塋之前示不敢失墜先訓堂成置香火於其中以奉靈遊而未有像設家奉舊眞一本重加表飾卜以是日奉安於香火所謹以酒果昭告於先考奏名進士李公之靈曰公自弱冠學富有聞家難時危志弗果伸抱恨早世僅逾五旬有堂義方貽厥子孫棟宇就隳名不可湮攺建於斯用詔後人公之道義發乎精神已瞑乃傳彷佛其眞安奉有嚴昭示無垠入拜公像尙如公存仰此先訓期於克遵公亦赫靈大振於文何以報公日新又新尙饗

祭亡弟仲老文

去臘收汝手字方喜汝脫厄𨿽未免臨汀之行然大率若不足深憂者揮淚遣書相勉以處患難之道無何老僕不忠聞汝感疾於南劍妄意以爲時气委其書於何氏妺而還方再遣汝仲子而汝之病革矣嗚呼痛哉方其病也不得評汝之藥餌遽至气脫脈盡而不可救曁其亡也不得視汝之屬纊求必誠必信以斂手足形此生者之所甚恨也天其或者【案天其或者句上下疑有脫誤今無可考姑仍其舊】扁舟西來在途旬餘始逹故里旣易棺衾骨肉環視其面如生哭而問諸左右則知汝臨終之際也善其言及所以區處後事歷歷不亂亦可謂收之桑楡能不自同於醉生夢死者矣嗚呼哀哉吾兄弟四人仲季相繼而夭原其致此莫不有由然一物之成敗系於數者尙可以推況稟天地之中以生者其不苟然明矣聞汝之語能歸之於天則我軰自今固可以忘言矣烏亭之原杉木之窠兄久識之日月有時命汝諸子奉柩以葬槨周於棺冢周於槨稱家有無不侈不墨山明水秀拱揖顧抱汝其安歸以利汝後若夫先疇尙足以具饘粥典籍尙可以業子孫使中饋量入爲出而緩急不失其序諸子各隨資稟而士農不失其職至於維持大綱兄與叔弟當分任其責則汝之門戶折而復振尙庻幾焉苟爲不然徒有區區之心亦末如之何也一觴之奠餞汝永訣慨念同气不覺淚血

祭亡弟成老文

維淳熈二年歲次乙未三月壬午朔二日癸未兄某順同侄道祖以家饌淸酌奠別於亡過百十三弟成老之靈天禍我家一何慘也吾先子實生四男命叔氏後仲父其居膝下者三人而已吾年十四遽失所怙零丁孤苦汝時生才數月甫及成童忽苦危疾內則吾母日夜保抱外則劣兄請祈救藥幸不至夭長而岐嶷眉目如畫吾以干蠱爲已責專勉汝以問學資性警悟眾謂必大吾門不幸先妣棄背兄弟出處不齊遂復分異汝較藝舉塲往輒不偶伏闕上書人微不召長年道路固已喪志況經人間憂患可悲可愕者亦云不少矣無何仲氏忽蹈禍機萋斐貝錦往往而是至於臨危下石者未必非平日親厚之人吾惴惴栗栗重足仰面徬徨乞救動遭白眼求其一出言一引手欲解我於重圍者蓋亦鮮矣汝乃欲掉三寸舌泛泛求援信乎其气沮致疾以死嗚呼寃哉痛莫甚於此矣四人之中吾年獨長仲季相繼下世今其存者惟吾與叔氏同气之親猶有四妹一則心疾不事三則隨宦四方相見有時凋零若此老境何堪汝爲歸人諒不復我顧矣嗚呼哀哉吾能撫汝以生不能起汝以死能友愛於身存不能致力於喪葬此吾抱恨於無窮然吾之所能者人也所不能者天也人不勝天久矣汝英爽如在豈不吾諒耶屬聞葬期相去止隔三日率叔氏及道侄倉忙具奠意復不滿姑用見勤舉觴一酹相念平生終天之訣腸裂復蘇尙饗

萬松開壽藏祭前妻墓文

維慶元四年歲次戊午三月戊戌朔十五日壬子夫李某以家饌淸酌昭薦於前妻髙氏之墓某與君結髮六十年矣共處九年而君長逝卜葬溪東雞籠之麓曰李窠已五十年矣君之行實予嘗銘其阡焉惟是气序流易松風艸露有慨於予心者迨今猶未忘也予後君一歲生今七十七旣老且病齒牙筋絡日夕作楚中歲以來又病腳气自去夏發動疼痛交攻惟恃淡粥以苟全性命思欲預爲終制卜於他所又輒不合嘗因往來見君兆域之左正直坤維約十舉武似可以爲予歸全之所以問日者莫不以爲宜退而喜曰予與君契闊許久今乃營壽藏於其側使異時尙獲相依於防漠之中𨿽百千春秋孰究其終窮旣安且固以利我後𨿽前時相從之日淺亦可無憾今也偶值歲月日時之良日者以謂用之存歿俱便遂鳩工平治基址凡百務從質實自首丘之外惟有水路拜壇下創門庭實不可闕者粗令爲之庻彼此無害但不至廣有興造以侵傷山气至於整治墓道穿池栽樹修葺守屋因以精舍廣開窻戶使子子孫孫中有好學喜靜者肄業其中因以省視丘壠皆兩地之所同也當其始事酹觴以告嗚呼吾言悲夫魂其有靈尙鑑玆哉

代妻父祭從兄居士

惟靈服膺孝友人無間言遊於庠序列鴈差肩運有通塞處之恬然一旦棄去默求性天翛翛丈室布衣蔬食日給何營姑曰藥術有餘則施凍餒殘疾三十寒暑渾如一日人僞紛紛公造者眞反覆萬變孰驚其神仙化者誰惟公閨人彼豈無待禦風淩雲公之云逝特其委蛻葬之髙原亦聊復爾死生去來公無悲喜而某也獨感念疇昔咨嗟涕泣有愧於太上之忘情者矣

祭妹夫何叔京文

吁嗟叔京操行孤堅宅身端靜顧自防以常然非矯揉而後正博極羣書問無不知摭傳記之同異曾不差於毫釐在昔嚴君道承伊洛得學文於家傳惟名教之可樂忘寢與食用志不分自視猶以爲未足求益友於多聞棄華就實水落石出一官不究於設施微恙遽聞於遂革吁嗟叔京全於性者如此其厚囿於數者如彼其少繄顏跖之不齊蓋自古而難曉追惟親誼垂三十年念嫠妹之多難藐孤甥之不天日月有時將臨祖載旣歸安於九原期厥後之必大吁嗟叔京爲眞死矣而有不朽者存以彼易此夫又何言嗚呼向𨿽出處之不同猶覬笑談之可共自今無復此望也想音容而一慟哀哉尙饗

告城隍文

維淳熈八年歲次辛丑三月丁未朔二十一日丁卯李某等敢昭告於本縣城隍土主之神某等承邑大夫見謂縣學頽敝弗葺則壊又曰縣治之西得隙地於陰陽風水爲勝因此時移剙捨其舊而新是圖諸君冠章甫而談仁義得無動心焉語屢出輒不應者累月一夕復申言之勤惻之意有加於是以其說請於神工祝致辭聽可否於防珓連獲吉卜乃敢承命屬季春中澣其辰丙寅始從事於勸率越翌日丁卯糾合同志以牢醴修敬於靈祠惟神實降斯土巍然坐像公禍福之權享一邑之奉凡厥歲時莫不持香幣進巵酒奔走於祠下者亦以其有禮義存焉耳今夫子爲萬世禮義之宗主無夫子則人道滅矣神安得享有此巍巍哉彼釋老之宮金碧相煥至教化之地則塡漏支傾反不如郵亭傳捨若神豈得坐視而弗救自今以往當使境之善類莫不欣從響合不日成之無有後艱則神之聰明正直誠有助於風教而神亦永有依歸非敢私禱也尙饗

代趙宰移學告廟文

維淳熈八年歲次辛丑三月丁未朔十八日甲子具位某敢昭告於先師至聖文宣王竊惟吏治以仁義爲先教化爲本某誤叨邑宰兩年於玆矣顧瞻學宮棟宇傾頽日就毀廢惟是爼豆之事因仍苟簡仰不足以奉承聖師俯不足以振作士气心實愧之屬者邑士復以陰陽向背爲請願協力栘建乃卽縣治之西偏卜云其吉地靈形勝面勢當陽前仰後擁山秀水淸於是言出未幾眾口和附咸曰禮義興行異人傑出於古有光其在斯乎方當謀始用伸防告聖神其聽之尙饗

諸廟謝晴祝文二首

極雨極暘俱稼之害禱於有神動輒響答比以霖注仰祈開霽復諧其私神豈吏之卹實民之憂躬謝祠庭亦以故云

春霖連日實病苗也吏惟民憂中心焦也有禱於神福可徼也云搴日暾報之昭也敬拜祠房致懽謠也一觴之謝栢與椒也尙饗

苦雨不已農末俱傷告爾有神惠有熈陽應不旋踵其徳曷量施丰報微以誠可將終此歲功尙降之祥尙饗

欽定四庫全書

澹軒集卷八

宋李呂撰雜著

錄祖先遺事

吾李始居光澤有二說今並錄於左尊長所傳初祖仕唐刺建州以卒葬於上洲今塜塼見存每塼志云咸通五年二月卒葬其左一冢塼文云咸通二年某月葬或有李家塜三字或以爲始祖之配而不詳的伯祖宣教嘗申縣出據稱初袓員外而不名伯祖寺丞及先祖之志則云諱穎考之唐史文藝傳都官員外郎李頻大中間嘗爲建州刺史死官下有遺愛州人廟祀於黎山大中繼攺咸通以其時考之訛頻爲穎容或有焉但本傳載歸葬壽昌而丘壠在此爲不合故某往嘗爲文以謁黎山有曰意其爲公支庻或兄弟之後此一說也度支仲權之族居於雲際之紫溪皆言其家舊譜初祖公逹南劍人與弟公逺偕來光澤幹蠱有髙公者夫婦獨居烏洲館之奇公逹納以爲壻因家焉生四子名皆從走度支之曾祖名超超生朱朱生徳榮徳榮生巽是爲度支烏洲別之祖諱起此一說也往時從叔興祖爲某言嘗於族祖恩州天常亂帙中獲片紙若家譜已不全載戶曹之父大公祖十公二祖母皆危姓推仲權之世數視戶曹爲小功伯叔父故太博與仲權之孫判官序兄弟蓋是時昭穆猶未冺也等而上之則戶曹之祖十公卽諱起者是也又吾家有祖墳在北溪旁號公墓頭人以爲戶曹之祖四圍埋石爲記某年幼時猶及見之庚申辛酉爲水侵嚙墓旣破惟棺木二片在外漆猶鮮朱地黑花豈當時所尙然歟登仕刪定二叔合族遷奉於溪東曰上欄夫人之葬不及知其處族中除夕門祀上代十二叔公相傳應役死於兵世祀不絕或恐爲十公之弟戶曹之父葬浮際諸叔云伯祖宣教初防侍太博猶往拜掃亦不言有夫人墓自是無能知者今所存惟上洲兩塜最古歷年滋久墳土圮落塜室暴露己丑十一月某率親屬增益其封環以垣墻塋旁元有烏臼數株移植使蕃歲取其利以爲修蓋之費戶曹十四公諱泰有鄕行王氏承制命以爲官葬縣南墖漿夫人黃氏葬上欄在今罔極庵小八伯墳右司空二十一公諱建中手寫五經國初勤王死事太博卜葬衣冠於溪東曰黃嶺夫人上官氏二十九娘葬上欄之大窠元有小相思木環列墓側廷評三十八公諱鐸開寶乙亥生文行甚髙有詩句行於世享年七十九光澤太君黃氏十五娘江陂黃延之長官之女兄太平興國辛巳生享年七十皇祐庚寅七月二十四日卒其年葬杭頭太博生於祥符甲寅迨慶曆壬午登第起家爲象州司理參軍以知州王益衝奏公士行淸修頗有學問勅兼象州州學教授慶曆七年廣南西路轉運使杜杞提防廣南西路刑獄公事李永徳奏公決獄詳平臨事干敏保舉堪充縣令任使就移黃州黃岡縣令丁母憂皇祐五年服闋有舉主九人注昭信軍節度掌書記丁父憂至和三年服闋授虁州奉節縣令嘉祐五年以夔州路轉運使馬仲甫等六人奏公素能自潔實有可稱保舉堪充京官親民任使勅攺著作佐郎差知江陵府公安縣事八年轉太常博士治平二年差知興化軍莆田縣事轉屯田員外郎未拜卒於任時治平丙午八月二十九日也歸葬廷評墓次後以伯祖提舉贈至左朝請大夫仁壽縣君髙氏爵裏卒葬具於忠肅陳公所爲墓志先祖父母之葬李太師斯和從叔知縣實志其墓先祖妣不肖嗣某嘗自爲行狀求黃待制爲之銘許而未作

戶曹乃五代時王氏承制所命向記三七叔父云嘗於二十伯祖家見其命詞有鄕行素髙爲眾推服等語戶曹公生頗優裕咸平間有產錢一十六千烏程塘石多其世業家居烏洲之北號後坊時比鄰有樂姓者以貲相髙今正在李舉陂埂外仙子崗廩石乃洲上人汲步戶曹性嗜驢人居希少傍溪皆其畜牧地

司空公手寫六經在門裏十七伯家爲水所漂司空公縣君上官氏二十九娘後晉天福八年癸卯生至大宋天聖三年乙丑年八十三感風疾以家事戒子孫後不知棄養歲月廷評公善飲酒旣醉益莊謹鄕人戱之曰李公收足蓋防正酒壜耳

廷評公暇日必挾冊徜徉田野尢樂邑西之徐原時人稀多虎一日散步山徑虎自林中奮迅橫出公少避道誓曰業畜吾夙生儻無負於汝汝宜好去略無怖容虎亦妥尾徐若化伏者廷評公自後坊水患初徙車邊後一夕遺火焚其廬得前坊危氏舊居焉有惡鄰李燥者膂力絕人被酒過門必拔柱以示勇公明日則起而築之未嘗輒校率以爲常太博公旣得第歸公一日杖防將度溪西素苦足重一足才及船舷燥從旁推之船離二三丈公偃僕水際同渡者扶掖以歸公以自跌語諸子明日燥踵門愧謝自此不復失禮云

廷評公作詩琢句甚工有送子入京詩云父子相傳世業儒只將筆研當耕鋤爾今應詔趨丹闕我且貪門守敝廬酒酌十分須酩酊途登千里莫躊躇明年二月並三日好報平安及第書又有圃茶搖雀舌巖艸墜龍須池闊魚容婢堂幽木養奴啄食雞呼伴逢羶蟻報王等句惜不見其全篇

太常公少時與河源在仙花院讀書寒月坐夜必預設冰水一盆才覺睡思遽投足其中或至通夕不寐中年右足致疾遂偏小云太博公常告光澤縣君曰聞廬山蔵書甚富某也欲往傳誦所未見者但獲一鞵錢則可去矣光澤君如言貲遣之抵盱江好事者爭來致饋盡以所獲附還爲甘防之奉至南昌謁太守吳公路時以其頭方號吳大帽投所業守候畱便防見其子齋郎公退復與語樂甚聞其能飲連酌數巨白飲之皆盡徐出平昔所難賦者凡十題題注韻腳且問有曾經燈牢籠者否曰二題蓋嘗爲之他則未暇也因授公使悉賦焉公還所寓一夕艸具繕寫旣成天已辧色走之郡宅上謁太守未知賦就將拒之典謁者復曰賦就矣吳公驚起迎揖就坐他客皆未暇及也每讀一賦韻韻稱賞命駕至上藍浴院復禮羣僧駭焉已而羣僚皆至於是辭往廬山傳書次年入京補中褁糧之費皆南昌所辦太常河源二公友愛如古人每入京弟負書篋兄步隨其後河源足力健率先數里太常公至投店食寢畢備時人歆艷之嘗約曰兄弟四十不得祿當推一人任家責後太常公年二十九入仕河源每來省則仁壽君遷處別室兄弟必同榻臥起後太常公在公安河源過四十未第請踐前言公聚淸俸得二百千曰汝事濟矣但未可遽行日復一日欲別不忍如是復閱數月河源一日致懇於仁壽君君爲饌具醉太常公以酒河源始得去太常醒求河源曰去矣太常大怒爲之不懌者數日凡二公友愛之道非世人所及者甚多惜子孫所知止此

贊

三身贊【並序】

予嘗讀司馬公所爲解禪偈平實易知有益於世故予效之作三身贊儻其義止此視予之言若有契者有外乎是則愚不足以知之矣

淸淨法身是身本寂湛若止水六用未分塵從何起圓滿報身本來具足無欠無餘何以報之渾然厥初千百億化身行成乎身非數可擬妙用縱橫在此而已

澹軒自贊

天賦我形非鳶肩虎頭故不爲論相者所收天生我材非犧尊文楸故不爲運斤者所畱蓬鬢垢面而語言悠悠短褐垂絳曾莫知其可羞至於聖智服行之實古今成敗之由時賢置而不論肉食鄙而不謀蓋嘗掩卷而嘆息三復而綢繆闖其墻而窺其戶泛其源而渉其流彼王良之安在顧駑馬以何尢弗戚戚乎世態之可惡弗汲汲乎聲利之可求能不以趙孟之貴爲貴聊揮麈宴坐而心與造物者遊

又

非丈室之病夫非澤畔之臒儒薾然其貌齒髮向疏諒無酒色之敗亦匪名利之拘凡世俗所謂憂者若無足以渉吾地而入其郛然則有異於此者能無憂乎過四十而無聞責之者誰與視伯玉之知非尙庻幾於良圖夫一念之間天地懸殊曾不思於往行又何哂於前車咄形吾自寫贊吾自書豈徒然哉蓋將有警於予也日謹一日勿用忽諸植後雕之松柏收晚景於桑楡

祖先畫像贊

有斐君子溫恭而文隱居求志與物爲春淩暴不校遇虎能馴監書是寶不顧屋焚醉吟自適遑卹窶貧夫秉禮遜內助慈良介乎娣姒以柔遇剛篤生哲人實大我李源深流長實自玆始

七嵗詠馬人知逺到弱冠能賦日可十道甫壯而仕愛民奉公眞率樂易有古人風

父克選壻獲先大夫成夫教子振耀鄕閭嫠居二紀不出屍庭孰播厥聲了翁勒銘

致養防仕人以孝稱親歿從兄室無私營輕金重諾藹然鄕評詩禮教子蘭玉充庭仁義之澤貽我後生

防從姆傅克著功容令妻壽母以禮始終命服之華報則未丰利我後人世祀無窮

致君澤民公無其時枉尺直尋公又弗爲與其局蹐於鹽車孰若潔身而全歸嗚呼滔滔者天下皆是也如公則誰況彼畫史曾莫覘於風規徒睥睨其遺蛻而欲彷佛其精微者乎

諸惡莫作眾善奉行弗知其他以畢此生心慈而貌嚴衣故而尙潔來裔百年瞻此像設

叔父衡陽府君畫贊

紹興戊寅七月十四衡陽尉李公卒於正寢惟公生於紹聖己巳八月二十四日子時享春秋七十越辛巳葬於邑西墖漿祖塋之右不利隆興癸未歲攺卜於唐石之原與後夫人徐氏合葬公之亡也距今四十年矣子男惠卿用郊恩贈公某官一日命工重繪公像求贊於某某不肖視公爲季父先君早世公教誨成就之意甚篤其敢以老鈍辭謹略摭公之平生以爲之贊其詞曰季父秀發自其弱齡軒昻磊落議論如傾早習王氏學校推稱中喜坡老入其戶庭或貢或舉熠然有聲累薦不第造物何憑晚得試吏尋以疾廢築室弄孫優遊一紀無念無求宴坐而已屬纊靡亂言猶在耳有子登朝始贈京秩淑慝之報𨿽久弗失相彼小夫朝不及夕天定勝人視此可必

跋

書法華合論後

予舊得無盡翁法華合論欲刻以示誦讀者而未暇吾弟某欣然願刻之經云佛說大乘經名無量義又云入無量義處三昧夫義無量則非分別解說曷從趣入合論之作剖析精明發露祕邃其於法華固重關密鍵之靈鑰而琵琶箜篌之妙指𨿽然執義求經未免逐塊要必知無量義處乃可然則孰爲義處止止不須說我法妙難思

書筆談後

筆談云景祐中審刑院斷獄有使臣何次公具獄主判官方進呈上忽曰此人名次公何義主判官不能對是時龎莊敏公爲殿中丞審刑院詳議官從長官上殿乃越次對曰臣嘗讀前漢書黃霸字次公蓋以霸次王也此人名慕黃霸之爲人上頷之僕謂龎證旣迂其說無義不若曰臣讀漢書蓋寛饒字次公魏丞相所謂次公醒而狂者是也寛饒爲人公廉鯁直無所回避此人必慕寛饒之爲人此說爲得且前漢書所載四次公又有張次公亙次公者奚獨霸哉莊敏想倉卒之間偶記得黃霸字次公故以爲對耳僕考漢人字次公之意爲其兄弟間居其次者如雲仲卿次君耳龎謂霸次王鑿矣玉壺淸話載此事謂梁適吳曾漫錄載此不辧所以但謂非適云云

跋虞公墓志後

前軰學問涵養非直爲利祿計官之崇卑固有定分就其職任孜孜不懈尊所聞而行所知如是而已

題伯祖宣教書白繖蓋咒後

先伯祖順昌府君元丰癸亥中手寫迨今淳熈甲辰一百二年矣某獲而蔵之已閱三紀比因抖擻敗袠見其字畫楷古丹墨猶鮮獨恐粘綴歷久脫落且悵念前人旣以淸修雅尙持其身復取嚴淨教法防其外自律如此宜其潔白之操足以播餘芳於無窮也展翫再三油然起敬乃命其曾孫椿重加裱背以傳示久逺云

跋東坡表忠觀碑字

老坡所書小字表忠觀碑絕不類異時所見豈非造妙入神將無所施而不可耶

附錄

周必大李濱老墓志銘

嘉泰癸亥秋邵武軍光澤縣進士李閎祖過予示其父隱君澹軒集十五卷朱元晦手書一大軸及黃簡肅公之子衡守瀚所述墓文來求銘予讀隱君文大抵有補名教且知爲元晦益友又衡州父子盛稱其賢是可銘矣按李氏自唐末居光澤君諱呂字濵老一字東老髙祖大理評事鐸能詩教子始爲著姓曾祖太常博士贈朝請大夫誥陳忠肅公稱有古人風祖濬不仕太常李卿夔實銘之父純徳有學行特奏名不及試元晦志其墓云利不自予惟義之取其源逺矣君幼莊重十四防父能自立學於從叔西山先生郁蓋元祐黨籍諱深之子紹興初特起者年四十卽棄科舉讀易六十四卦皆爲義說徧觀史傳百家之書尢畱意資治通鑑手抄至數四凡興衰得失論著數百篇事母極孝敬教育弟妹使有成立聚族千指昕夕撃鼓集眾致禮饗堂然後序揖自少至老不以寒暑廢或勸少休君曰身率猶怠矧自怠乎爲防宗法歲時設遠祖位合族薦獻聚拜飲福秩然其可觀也平時容止詳雅居無惰容學務躬行深惡口耳之習旣切切訓其子孫又以是善誘後生尢不喜言財貨苟可愛物利人則勇爲之邑宰張防以春夏貴糴立社倉平其價下戶俗不舉子議給粟助養育行旅有病創屋療治條畫精明櫽括纎密多自君出元晦作記嘆其負經事綜物之才老而不遇也予觀易首乾坤而以元亨利貞爲四徳文言曰利物足以和義蓋和於義乃得其宜可以利物也禮記大學亦謂國不以利爲利以義爲利小人反是然則合義利而言之斯不易之理獨孟子告梁惠王曰亦有仁義而已何必曰利截然判而爲二蓋戰國之君知以利爲利不知以義爲利所謂易經大學彼惡能知辭而辟之時不同耳若君者其善學易大學孟子者與慶元四年六月壬辰以疾終享年七十七六年六月乙酉葬所居之烏程原先娶髙氏郡人挺之女再娶黃氏禦史臺主簿章之女簡肅公猶子六男紹祖懷祖閎祖相祖襲祖壯祖五女適儒林郎眞州錄事參軍馮森進士鄧潭饒逺上官嘉防從事郎主管尙書戶部架閣文字吳炎孫男十人宣子方子文子容敏學敏行夢錫敏功敏修敏求女八人曾孫男女十五人文子登紹熈四年進士第今授隆興府奉新縣丞銘曰以義爲利君子攸行以利爲利彼哉小人我嘉李君隆師親友允蹈經訓知之非苟家範昭然守之勿諼奕世其昌視此銘言

