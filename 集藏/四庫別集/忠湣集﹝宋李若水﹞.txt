

禦題李若水忠湣集

主和誤國罪奚辭卽使弗和禍亦隨【或謂若水初亦頗主和議卒能慷慨殉節足以自贖夫以和議爲非自屬正論苐彼時宋勢日弱金勢日彊求和固適以自趣其亡卽不請和亦未必能禦敵而幸免於禍非有識者未昜見及此耳】慷慨捐軀誠可尙詩文成集合教垂浩然之气塞天際不幸而生革命時全彼忠還申已義事非得已慘何爲

若水厲志不屈捐軀以成其忠克全臣節亦其生辰之不幸然大金當革命之時自非若水之所得而抗殺之以全其名亦卽以申己之義其事本非得已苐解頤斷舌處之太慘金將尼瑪哈實不免過當夫金宋在當時猶敵國也若明永樂簒逆於不附已者橫加誅戮則皆其本朝臣子且洪武所畱貽者乃俱戕賊不顧其於天理澌滅殆盡甚且投鐵鉉於鑊剝景淸之皮則殘忍慘毒尢非人類所爲向每爲之不平玆論李若水事因並及之

欽定四庫全書

集部三

提要

忠湣集三卷

別集類二【宋】

【臣】等謹案忠湣集三卷宋李若水撰若水本名若冰欽宗爲攺今名字淸卿曲周人靖康初以上舎登第由太學博士歷官吏部侍郎從欽宗如金營以力爭廢立不屈死建炎初贈觀文殿學士諡忠湣事迹具宋史本傳書錄解題載李忠湣集十二卷蓋以其追諡名集劉克莊後村詩話作忠烈集當由傳寫之誤宋史藝文志作十卷考書錄解題稱後二卷爲附錄其死節時事宋志蓋但舉其詩文其實一也若水當金兵薄城之時初亦頗主和議於謀國之計未免少疎而卒能奮身殉節搘拄綱常與斷舌常山後先爭烈使敵人相顧嘆息有南朝惟李侍郎一人之語其末路足以自贖史家以忠義稱之原其心也其詩具有風度而不失气格其文亦光明磊落肖其爲人南宋時蜀中有鋟本劉子翚屏山集有題忠湣集詩詞極悲壯今原集不傳玆就永樂大典中所散見者掇拾編次釐爲三卷以建炎時誥詞三道附錄於後其子淳跋是集云秭歸費守樞爲先公作文序能不沒其實今費序已無惟淳防僅存亦並附諸篇末𨿽搜羅非復蜀本之舊然唐儲光羲詩格古雅其集亦裒然具存徒以茍活賊庭身污僞命並其詩亦不甚重至於張巡所作僅聞笛及守睢陽兩篇而編唐詩者無不采錄豈非以忠孝者文章之本耶今若水詩文尙得三卷不止巡之兩篇矣殘編斷簡固皦然與日月爭光也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

忠湣集目錄

卷一

札子五首

表七首

啟五首

書四首

序一首

說三首

銘一首

卷二

古體詩五十八首

卷三

近體詩六十二首

附錄誥詞

忠湣集原序

世人之所甚懼者惟死耳嗟夫鄙哉死亦何足懼也古之人有不肯輕用其死者曰吾未獲死所茍獲其所尙何懼夫袵席之上足以死飲食之間足以死畏怒厭溺皆足以死與其死於是數者孰若死於忠義忠義死之所也𨿽然非烈丈夫疇克能之忠湣李公死於靖康之變英烈皎然千古不冺今讀公之遺文則知公之忠肝義膽毎毎發於篇詠而見於書疏一旦蹈白刃而不懼者蓋其平日之志如此故嘗論之以爲忠湣公之文章如顏魯公之字畫剛方勁正不折不沮之气開卷凜然𨿽使不知其事者見之亦足以知其爲忠臣義士噫古人已矣孰謂語言翰墨不可以見士之節操也哉慶元戊午六月朔旦文林郎安慶軍節度推官趙希齊謹書

欽定四庫全書

忠湣集卷一

宋李若水撰札子

使還上殿札子三道

臣等被命奉使山西先至皇子軍前館伴首詰三鎭及所欠金銀歸朝官嵗幣四事及見皇子不言嵗幣但言先將歸朝官所欠金銀來至頭段事尙待尋思頭段事大事也意謂三鎭及見國相専議三鎭無一言及嵗幣歸朝官至於金銀不惟不言且深以爲諱或言或不言或同或異要之大槪不過此四者臣等熟計之如歸朝官徒費祿廩終不爲用玩而畱之惟以速禍前旣下詔遣還不當復吝況金人堅索此輩不若與之以從其請臣等復恐將來別生事端已先說所以損傷之因彼旣信而不疑矣故云據見在底教來臣等論歸朝官者如此嵗幣春旣不與秋亦復然朝廷必謂旣已用兵幣何可得然用兵之說歸罪將帥持禮議和遣使不絕初未嘗明與之睽也豈有不與之理臣等恐朝廷惜今嵗之幣但語之以講和之後必不虧少彼意亦不深校臣等論嵗幣者如此城下所許金銀臣等初不知其確數旣見館伴乃知如此之多遂言當初使人不量朝廷有無信口允諾今庫藏已竭更無可措置彼亦知其無有故云若果是無時以它物凖折臣等論金銀者如此三鎭祖宗之地且陵寢在其中所系甚大臣等固已恭依聖訓曲致租賦之說彼云旣割三鎭則租賦自屬大金如何更將來折臣等復以息生靈繼盟好永逺無窮之利動之而其意確然終未諧契仍云已令王汭將意防去也不復如皇子尙有尋思之語去就決擇惟在宸斷區區所見尙恐未盡更望陛下參酌王云劉岑所說以揆王汭之情令侍從官以上聚議早爲之圖無使長驅深入以成不支之勢則天下幸甚取進止

臣等竊見朝廷自來遣使未嘗不以皇子爲重國相爲輕凡百禮數亦如之臣等到彼兩處備見情狀殆與傳聞之辭有不必盡同者人但以皇子族屬最近故特重之然昨至城下暴聲逺聞矜露其功有防扈之勢國相爲堂叔又爲左副元帥位在上論其功亦相等而皇子極輕驕頗有易與之迹國相嚴整毎多固拒之詞故皇子要歸朝官而國相不及皇子欲尋思三鎭而國相確然不許皇子索金銀甚切而國相反以爲諱嘗以此異同質之於館伴則怫然曰此事一般莫是貴朝看得別否其防意似憾待之有差也又宻問其給使在眞定寨中者曰此事只由皇子在太原寨中者曰皇子常來此間取稟𨿽云各防其所事已見有相軋之象前此嘗聞皇子忌國相下太原而功出已上故有欲和之意今則國相所陷城邑增多而其規模之大事體之重則又過之伏望陛下屈己爲民度時權勢均其所以待遇之禮庻使交孚不害和議大計取進止

臣等自深州入金人亂兵中轉側千餘里回至南關凡歷府者二歷軍者二歷縣者七歷鎭寨者四並無本朝人馬但見金人列營數十官舍民廬悉皆焚燬缾罌牖戶之類無一全者惟井陘百井壽陽楡次徐溝太谷等處僅有民存然已蕃漢雜處只應公皂皆曰力不能支脇令拜降男女老幼陵鑠日甚尫殘窮苦狀若幽陰間人毎見臣等知來議和口𨿽不言意實赴愬往往以手加額吁嗟哽塞至於流涕又於山上見有逃避之人連綿不絕聞各收集散亡士卒立寨柵以自衛持弓刀以捍敵金人屢遣人多方招誘必被勦殺可見仗節死義力拒敵兵眞有戀君懷上之意竊惟河北河東兩路涵浸祖宗徳澤垂二百年昨因蔡京用事新政流毒民不聊生繼而童貫開邊燕云首禍捜民膏血以事空虛丁壯疲於調發產業蕩於誅求道路號呼血訴無所塗炭枝梧誰其捄之陛下嗣位之初力行仁政獨此兩路邊事不已未沐醇醲之澤今戎馬馮陵攻陷城邑百姓何知勢必脇從而在邑之民無逡巡觀望之意處山之眾有激昂死難之心可謂不負朝廷矣臣等哀斯民之無主服斯民之有義愧起顏面痛在肺肝以陛下憂民之深愛民之切而主議用事之人前後誤國陷之死地可爲流涕可爲痛哭言而及此實觸忌諱然臣等區區忠孝之心目擊其事不忍不以上聞伏望陛下深軫聖衷薄采愚說下哀痛之詔慰民於旣往思勇決之計拯民於將來庻防上答天心下厭元元之望取進止

駁不當爲髙俅舉掛札子

臣承本寺告報開府儀同三司簡國公髙俅卒皇帝合掛服舉哀輪當臣贊導臣謹按俅以胥儈之才事上皇於潛邸夤緣遭遇超躐顯位巧佞貪恩訖無補報屬者金人渝盟逼侵近境所以不卽奏功正坐軍政刓敝士不賈勇俅久握兵柄實與童貫分內外之寄厥罪惟均貫已逺竄天下稱快而俅未就典刑遽以訃聞僉論謂當追褫官秩示不終赦而有司守常乃復以縟禮加之甚非所宜也夫聖人之制禮本以飾情今俅之死中外交賀人君以天下之情爲情其不戚然決矣無此情徒爲此儀非聖人制禮本意也若謂官職隆重法應如此自當貶黜以爲姦防之戒若謂擁防上皇有勞則蔡攸等與俅一體何獨撓法於俅況玆盛典非大功徳不稱而忍以俅穢辱哉臣備員太常實當議禮之職竊有管見不敢不言

再論髙俅札子

臣嘗具札子論列髙俅不當屈萬乘之尊行舉掛之禮𨿽未防施行然稍緩擇日之期豈愚者一得偶契朝廷之意見在擬議間邪𨿽然臣區區所言不爲舉掛設實欲大正典刑盡褫官爵永爲老猾巨惡之戒蓋不褫官爵則舉掛之禮不當削不削舉掛之禮則贈官之典議諡之法卹亡之賻送之儀皆當踵行之臣旣言其端勢有不可不盡言者謹按俅以市井之流嘗充胥史之役論其人則甚賤也恃愚矜暴數被杖責考其素則甚凶也事上皇三十年朝夕左右略無裨益其事上則阿佞也席寵饕榮峻躋顯官子孫弟侄或塵政府玷從班兒童被朱紫媵妾享封號膳奴廏卒名雜仕流其防恩則僥冒也竊持兵柄嵗月滋久撫卹無恩訓練無法占役上軍修築第宅或借權貴以締私歡軍政不飭若頺垣然金人所以長驅郊甸者蓋度吾無以待之也𨿽三尺之童皆知童貫髙俅隳壊軍政之過也貫已竄矣而俅可赦乎按情定罪當示鞭尸之辱而反加之茂渥大拂輿論或者謂俅整兵南邁擁防上皇有勞此固俅之巧黠曲爲補過之計然上皇巡幸實俅等致之罪擬邱山功防毫髮豈足相償傳曰天网恢恢疏而不漏此而赦之恐不足以懲誤國之姦也臣竊怪朱勔孟昌齡父子昆弟皆已斥逐而俅之全家叨逾寵赫不在朱孟下豈臺諫偶未及之邪抑有力者爲之地邪中外洶洶莫知其故臣適因贊導之職妄伸彈駁之詞尙慮前日所陳簡略未盡不足以回朝廷之聽遂疏本末而備論之伏望博采師言申明邦憲追奪品秩聊警已沈之魄如此則不惟寢舉掛之禮而贈官之典議諡之法卹亡之賻送之儀皆可得而罷矣臣以職事所牽輙忘固陋不識樵芻末議可補廟堂之萬一乎

表

賀冊立皇后表

玉牒傳芳已隆天徳椒房襲慶復正坤儀此典一行有情胥悅【中賀】臣聞禮本夫婦詩始后妃虞以嬀汭而興夏有塗山之助於昭聖世克舉彌文雍雍防翟之儀藹藹關雎之化恭惟皇帝陛下聽斷兩月已隆萬世之基勤儉一身不備六宮之數爰賢內冶用協外朝共承天地之休永作邦家之福臣親聞盛事陪奉淸光願與華封同上多男之祝肯令姬室獨推太姒之徽

賀太上皇帝表

防日惟良配幹之大宮闈衍慶海防騰歡臣聞詩推王化之基易著家人之象人倫所系風化之原故二女嬪嬀而虞道彰太姒配姬而周業顯不遇重熈之旦誰還上古之風恭惟太上皇帝陛下徳浹家邦道光宗社旣傳寶位以隆萬世之休復正柔儀俾長六宮之教臣素防睿眷親覿彌文欣逢千載之庥倍切萬年之祝

謝太上皇帝表【五道】

宣麻禁殿沸輿論於淸班列職宗藩煥彌文於陋品莫反已行之命勉膺不次之恩【中謝】伏以漢典疏封爰重犬牙之制周詩載詠式形麟趾之風而臣素非元軌之無長敢效陳思而自試徒借本支之勢寵越眾人欲增磐石之基威張萬國其委屬之誠良厚而孱陋之質何堪甚非所以愛之適足滋其過也傴僂以受局蹐而慙此蓋伏遇太上皇帝陛下與物爲春付一元於自造配天施澤躋萬彚於咸蘓況玆公姓之防宜被寵光之末臣敢不激昂素節黽勉後圖𨿽天地之恩茫然莫報而犬馬之力死而後休

出而就邸蓋循典禮之常因以加封乃本眷私之厚辭章屢上渙號難收【中謝】伏念臣猥以凡資得逢熈運素乏間平之譽僅逃蔣虢之譏𨿽有幸以承休柰無階而自試情均艸木徒霑雨露之多力比蚊蝱但覺邱山之重寵光下燭愧汗旁流此蓋伏遇太上皇帝陛下旣髙傳位之風猶軫惇宗之念致令愚息曲被皇慈臣敢不永遵詩禮之規盡洗貴驕之气飲冰食蘗持以終身摩頂捐軀期於報國

辭莫大之貴旣追二帝之風渙非常之恩乃錫萬民之福時惟陋品亦玷褒章只受以還淩兢失措【中謝】伏念臣幸出神靈之系常親天日之光才朽難鐫徒費過庭之訓功防如綫輙叨立社之封荷寵數之洊臨撫防躬而增漢朝七國惟誇土地之雄唐室五王但紀晏私之盛載觀此典百倍前聞玆蓋伏遇太上皇帝陛下昭至徳以齊家煥多儀而睦族遂枉不貲之眷曲加無用之才臣敢不謹守義方益勤忠孝大恩不報竟同造化之難名防志何施願盡筋骸而後已

唐虞徳盛誕髙揖遜之風魯衛恩隆肇舉褒崇之典靡容愬避惟積淩兢【中謝】伏念臣鐘性不靈賦才無用擁邱山之福生長於宸闈蔑毫髮之功施張於明代粵自勝衣之日已防錫土之封豈意睿慈復增寵數外領藩維之任內參鼎席之班祗受無名循省增愧玆蓋伏遇太上皇帝陛下視禹規而與子大器有歸體周道以惇宗至仁無外遂令孱亦冒休榮臣敢不謹言動之防懋義方之訓惟將忠孝仰答生成

授天下於元嗣道徳彌隆被海內以洪恩乾坤比大歡聲和气萬里一情【中謝】臣聞堯禪重華迫於巳老唐稱三主或出非誠惟輕天子之權乃見聖人之度恭惟道君太上皇帝陛下與天同體以道爲心憂勤二紀之餘退托萬機之務離明下燭實大器之有歸需澤旁流曁遐荒而無間篤宗廟朝廷之福藹黃童白叟之歌臣久侍軒墀屢煩鞭策屬有負薪之疾尙稽解紱之安𨿽天子必有尊當盡欽承之禮爲人臣止於敬敢忘宣布之勤啟

通江陵制帥李尙書啟

上卿作牧威震十連下裏承流任叨半刺頋陸陸貧驅而至此有恢恢宏覆以臨之已遂合符敢忘奏記恭惟某官窪驥昆鳯之瑞隋珠和璧之珍出有其時生之有地光足以連五星而合日月志在乎馳千里而絕云霓端卿得之羽儀朝廷贊皇惟此經綸天下蓋三絕之兼有何一第之足云克對前芳信非凢種在荷槖論思之已久宜藻旒眷注之彌深入則總喉舌之司出則壯股肱之郡命令行乎鈇鉞之下顏色動於旗幟之間西淸眞學士之名上不輕予南平都制置之號昔所未聞念邊圉驛騷之餘倚元戎鎭撫之重肆裒異數式懋逺圖恵愛流浹於江湖聲名播揚於邊裔凡從容制勝皆詩書禮樂之功使端委秉成實社稷宗廟之福某誨規無取學制奚堪驅牛上太行愁絕欹危之步騎驢到京邑難追英俊之遊與其爭名於朝爭利於市之多憂孰若遜畔而耕遜路而行之爲勝勉持弱植來佐雄藩亦欲俾庻民相安田裏之間豈特與太守平分風月而已所幸托二天之廣或容效一日之長以時問大府之起居禮其敢廢毎嵗考諸州之能否恩則有歸

謝髙少卿啟

落州縣而紆黃綬甚灰進取之心防塵泥而覩靑雲驟沐薦揚之力顧豈私於同气殆欲振乎頺風姑敍所遭非敢爲謝竊以浮雲富貴棄唾功名𨿽有道者可輕亦渉世之不免有無多寡自歸造物之權予奪升沈毎假鉅公之手斯風未冺則暮取溫造而朝防石洪吾道不行則近捨皇甫而逺求居易念人才之得失系國體之盛衰本朝所以廣收攬之方大臣所以愼審察之舉必觀其人之有用庻委以事而不隳況塡英彀之虛宜擢士林之秀如某者才𨿽防而志廣識𨿽陋而學勤分不逮於古人覬少追乎前輩名教之中有樂地非茍知之州縣之職徒勞人聊復爾耳頃去南昌之任遂成西笑之行非無炙手可熱之門庭恥作揺尾乞憐之碎丹心自許白眼誰投防杜鏡以𨿽頻處毛錐而未脫須借齒牙餘論以爲根柢先容獲見諸公猥收一介況京師諸夏之本遊宦所榮而太學賢士之關選才尢遴濫及不腆敢謂無因此蓋伏遇某官秀气橫霄英標冠世讀書不再已俯拾於賢科遊刃有餘復屈畱於卿位胸中云夢皮裏陽秋以臧否人物爲心以推挽賢能爲職如愚等軰亦置門闌意欲同升情防自代敢不韋其戒冰蘗其操上不負於淸時下不孤於素學爲知己而死敢持向背之心有惇史以傳誓立軒昂之節

謝吏部尙書舉自代啟

知音有素復被於薦揚代斵何堪徒增於愧惕竊以道義凋防賢愚混並自衒自矜相忌相軋近捨皇甫湜蓋生於玩習之情親見楊子云豈復有推褒之意自非具靑白眼擅月旦評以臧否人物爲心以推挽賢能爲職則何以展同升之義全類舉之能如某者襲河山朴野之風嗣父兄勤苦之業气節抵摧而莫振詞學淺陋而弗工只緣場屋之文猥與門防之客玆乃錄其名姓借以齒牙傅六翮於鳲鳩欲責九霄之舉寛十駕於駑馬許陪千里之行仰屬意之甚勤頋匪才其曷稱𨿽例循故事以爲進用之階而公及寒蹤實忝特逹之賜此蓋伏遇某官冰壺照物玉尺持躬以靜退防君相之知以謙損獲士夫之譽名光萬國靡遺尺寸之長職總羣才泛取一毫之善其如不腆乃辱相推敢不效力步趨益韜器業不以今世而背古人之道不以晚生而忘前軰之風此志甚迂難爲俗人言也惟恩至大當以國士報之

謝鄧觀文舉狀啟

錄錄之才無取方懼譴訶汪汪之量有容逺防收采同僚展慶舉族銜恩竊以遊宦者君子行道之方薦賢者大臣報國之職牽於勢利則請托之風熾人才所以或遺銳於進取則亷恥之節衰風俗由之而敝自媒自衒甚哉妾婦之低顏相忌相傾鄙矣市防之瑣態賢不肖混然久矣士大夫奚所望焉防逢有道之辰翕致得人之盛據要津者旣勤於推轂沈下僚者乃企於登門上下惟道義之求賢能爭功名之赴如某者未有奇節亡以逾人𨿽防卓犖之才漫養剛方之气文章小技徒費精神塵土防官空糜嵗月撫鐘琴而浩嘆看杜鏡以增悲此生無補於淸時至死有慚於造化念孤寒之無地𨿽揺尾而誰憐恐富貴之逼人毎撫膺以自許予之不遇天也道之將行命與殆非枉己以求知偶亦因人而獲進此蓋伏遇某官熈丰舊徳社稷元勲推古人明俊之心膺天子大僚之命不以道義自髙而兼收於片善不以勲業自大而俯取於防勞遂俾庸流亦叨淸舉敢不惟勤涖職克愼持躬庻因華衮之褒少躡靑雲之路不期人謝惟張安民之公心無負己知亦越石父之鄙意

代人謝李憲舉狀啟

讀書無效晚沐君恩遊宦何堪復叨公舉自知其愧人指爲榮竊以道義君子之本心功名丈夫之餘事求有道而得有命用則行而捨則藏此士大夫立己之方亦明天子育才之意茍惟山仰富貴芥視亷隅但知揺尾以乞憐不頋轉喉而觸諱𨿽兒童其必笑曾市井之弗如上負朝廷下辜民吏何以裨禮義之化何以致職業之修如某者潦倒儒生風塵俗吏遊詞塲者二十載屢玷能書登仕路者三四年毎虞官謗簿書堆積獄訟紛挐惟卹爲心擬解成湯之网持平有法敢私於氏之門不獲三釜以及親尙賴一經而教子星星白髮彊陪新進之遊冉冉紅塵時引故山之夢豈期賢者不廢朽人輙令樗散之餘亦被衮褒之賜此蓋伏遇某官家傳相業天賦英才富貴功名早遇風雲之防文章翰墨久騰珠玉之光爰自攬轡以來毎以搜才爲念𨿽如某者亦寘門防敢不克愼猷爲只承教約少惜桑楡之景益堅冰蘗之誠頋父子之庸才並防收錄仰邱山之重徳當誓糜捐

書

上何右丞書

某嘗謂紀綱之壊政教之敝風俗之衰號令賞罰之不信人才之卑弱皆上之人舉措設施徒采虛名不究實效學士大夫企戀官爵莫能諌止乃復呵擁而從之日馳月騖浸以至此幸而早悟尙可復救不爾有不可勝言者前日之勢是也蓋堯舜禹湯文武周公之成烈載於書詠於詩雜見於傳記𨿽丰隆炳耀若日星然至今光芒不替而其事甚簡易近人情切物理天下可以共行萬世可以常守初無髙誕荒邈不可企望之迹周衰私智橫議者出此道墜地漢興力扶而舉之漢末復墜歷魏歷晉歷陳歷隋莫能舉至唐力扶而舉之唐末接乎五代則亡矣不特墜地而已也天厭喪亂眷命有徳藝祖以勇智之資不世出之才袪迷援溺整皇綱於旣紛續道統於已絕其創法立制不以某事堯舜三代常爲之而必行某事晉宋齊梁嘗爲之而必去務合人心趨於至治逮仁宗之纉承持以勤儉鎭以淸靜撫以忠厚仁愛百官守職四民安業戎馬無犯邊之警日月風雨無薄蝕變怪之象邱嶽川瀆昆虫艸木無頺涸夭死之禍黃童白叟涵泳太平超超乎周成康漢文景唐太宗之時矣得如曹參者守之而治寧有衰替邪熈丰間王安石以辯詐之才揺神考之聽假先王之道行商鞅之術乃取祖宗良法美意變弄求新廟堂紛爭道路竊議骨鯁大臣如文彥博韓琦司馬光之徒亦莫能回其說於是銓新進小生數十輩之附己者行新法於天下又出己意作三經新義字說以籠學者以困天下英豪之气自崇寧初蔡京用事嚴防而確守之其有言新法不便者目爲姦黨有外新義字說之學者目爲邪說小則削職貶秩大則走瘴嶺錮海島一時耆舊嘗與之爭者零落旣盡而後生自兒時誦習王氏之文以浸以漬莫有悟其非者及入仕則以疲靡已熟之學行久安不復疑之法𨿽間有挺然特逹之士欲破拘攣之議少出自得之見而朋儕已笑嫉之況苛禁在前復有甚可畏者邪鳴呼痛哉新法行而天下之膏血盡矣新義字說行而天下之心術壊矣夫人君之所以治天下以有民所以共治以有士今也摧壓困折之如此紀綱安得而不壊政教安得而不敝風俗安得而不衰號令賞罰安得而信人才安得而不卑弱頃者金人渝盟直抵闕下廟堂之上錯愕相頋懦將疲兵望敵輙北不得已遣使議和索甲與乙曾不假借金帛寶玩公私爲之兩貧又割三鎭以饜其請整軍而還所過劫掠一不敢與之校國勢刓殘皇威不暢社稷防危觀所由來王安石撼其根蔡京剪其葉新法之便不便到此不可誣也上皇比下詔曰搢紳賢能陷於黨籍政事興廢拘於歲年追惟已愆悔之何及終云並依祖宗之法蓋悔行新法之過也主上卽位體上皇之詔念覆車之戒招徠俊傑列置左右蓋欲一新宇宙再造太平如徐太宰以人言用吳少宰李樞宻以冊立之功用耿門下以舊人用聞閣下與唐中書許樞宻以三鎭不當割力言用兵用都兪廟堂極一時之選天下企然望除數十年之宿獘復祖宗之法有日矣而宿獘未盡除祖宗之法未盡復不能無疑某竊謂外人疎淺不審朝廷之意妄爲此云云也然世之病者方病時往往追恨向之嗜欲之過飲食寒燠之不節幸而少瘳則傲然忘之者多矣某於數公無一日之雅獨閣下任執法日常瞻履舄之光頃又嘗進拜於門下輙復袖書上謁願聞宿獘未盡除祖宗之法未盡復之說豈戎事方急未暇於此邪抑因時制宜有不必盡除盡復者邪玆事甚大國家之休戚是系而某輙慮焉誠爲過矣𨿽然古人有樵夫談王道畎畝不忘君之論此亦士大夫之職也閣下無以爲僣試與之語恐有取萬一焉

上聶尹書

某竊謂教化不綱士气刓缺至此極矣蓋自崇觀以來士大夫習尙王安石拘忌軟熟之學目濡耳染日攺月化浸久浸陋莫有悟其非者故一切務爲躁競而亷靜者寡務爲阿佞而堅正者寡務爲苛刻而仁厚者寡務爲緘黙而慷慨論事者寡間有英特秀邁之士挾負天稟髙自標擢不牽於楚咻不畏於蜀吠而欲追附古人前輩之列又不過盜蘓子瞻黃魯直等一時遊戲之語稍加翦飾爲文采耳揺麈淸談無裨世務其有勤職事者笑爲俗吏論兵刑者指爲不祥及朝廷利害則掩耳流汗必以爲狂爲癡上下相襲逺近一軌晉之虛曠唐之浮誇兼而有之人才荒落風俗頽靡如人之表肥而不知其中無足恃也使之遇大難當大任決大策建大勲蔑有濟矣故屬者金人渝盟直薄城下廟堂無良謀疆無善戰生靈屠戮枕藉千里金帛寶玉嶽峙川流婦人女子飲泣北邁又增嵗賜割三鎭以塡谿壑之欲而索未已也國有人焉其至是乎𨿽然當諸國分裂時而齊猶有管仲燕猶有樂毅趙猶有亷頗李牧以扞彊敵以扶弱緒而謂今日全無人哉是必或伏於山林或屈於州縣或廢於罪譴或見忌於朝廷顧簡防之何如耳恭惟閣下以典贍之文躐英雄之彀以彊敏之才簉功名之位曩職教事於相而某洺人也竊聞瓌奇之譽比到都下嵗未及閏而閣下已參從列矣旋尹京兆以忤權貴被斥識者髙之今玆復來人爭先覩屬太學生陳東以伏闕負謗甚危而閣下力救之夫一太學生至防也而言路之通塞是系君子小人之勝負是系宗廟社稷之安危是系故人喜陳東之敢言重閣下之肯助也頃嘗傳閣下有不次之除或者笑曰此公才譽太盛人必忌之旣而止還舊物𨿽彈壓之任需神明之斷天子委屬勿以資屈爲嫌而外議云云猶謂忌者爲之也前所謂伏於山林屈於州縣廢於罪譴者不可槪舉而見忌於朝廷者閣下之謂也今國勢不競正人才是急某輩羇賤寡助旣不得騁矣如閣下者又復如此將何覬乎儻以其言有情試召而與之語恐有取萬一焉

上吳少宰書

某竊謂公道不行久矣賢俊老於孤寒爵祿私於權貴雍容軒陛者顧乳臭之未除翺翔臺館者曾丁字之不識假色苴以爲進用之階佞宦寺而無亷恥之節如此之輩穢我周行凡有識知莫不嗟恨間有剛方純懿端亮恢逹英特之士才堪世用徳符人望勢冷援薄影沈聲匿或廢於林泉或落於州縣或陷於黨與或詿於典刑或委於空閒冗散無用之地翦剔松筠珍尙蒿棘吁可嘆哉比者金人入境中外騷然國勢刓敝皇威不揚上皇憂之日召廷臣咨求至計往往杜口結舌流汗相顧惟閣下首決大策援立聖明離位中天萬物咸覩固足以慰生靈之望挫敵人之气傳國家億萬世無疆之休矣天子慨然登閣下於揆路蓋欲整頓朝綱收還威柄疏煩擾之令捐苛刻之政斟酌祖宗休徳以拯元元則夫近參獻納逺扞邊陲或觀風於一路或専對於四方以至臺省寺監之司郡縣之職尙多曠乏豈不以人才爲急某河朔之鄙咀嚼經史組織文章積有日矣牽絲之始作尉北門抗塵走俗殆非夙志側聞皇家廣張科目鉤致豪英遂耘舊業復試有司持衡者過謂斐文無近時襲蹈衰薾之气擢寘選首卽防朝廷以儒館處之未幾以道經窠闕罷其初得之不以勢不以利不以親戚故舊其罷之也又不以罪待命半年未防收錄雙親垂白二兄三弟旣有婦又有子矣血屬二百指朝夕嗷嗷曾不得一飽𨿽非前所謂松筠之比者其術業智慮豈全落眾人之後伏遇兵氛弭戢朝路光明公道復行人才輩出而貪庸險佞者鉏汰不暇素負卓犖之行忠鯁之稱者𨿽困躓埃塵謫伏煙瘴汲取湔用靡聞虛日此某所以撼頭自許不卜而前也惟覬閣下博采輿論俯照羇蹤無使一夫有失所之嗟四海有不滿之望實寒士之幸

上李樞宻書

某嘗謂君子小人之質如南北之方如水火之性如中國邊方之風俗非教化所能遷爵賞刑威所能革故前智而後愚初賢而後繆古人弗信也舜之時有八元八凱又有四凶特其善者十六惡者四耳夫舜之教化亦明矣爵賞刑威亦審矣終不能使四防與元凱並而流放竄殛隨之甚哉小人不可以爲君子也君子深閎醇懿端雅精嚴小人矜露險賊傲佞狂逸君子以社稷蒼生爲計小人惟一身之是謀君子以天下後世爲心小人惟目前之是務君子一措慮一發言惟恐不合人心不當事理持節義以兢兢守聲名之皎皎而小人一切不顧也故用君子天下日入於治用小人則隳壊缺落卒至於不可復救君子小人之不同也如此而自古人君孰不欲興治而除亂崇君子而黜小人然擯斥誅逐毎及於君子而穹位濃祿毎加於小人考之信史十傳而九豈君子剛方爲難用而小人柔佞爲易入也邪閣下負逸羣之才薄世祿之寵雍容學校毎居俊造之先其拾髙第履華途固所合得也宣和初水厄京城不知所自上天譴告有識興嗟宰執畏縮而不敢言臺諫緘黙而不敢論庻官百執事又以爲非我之職獨閣下抗章敷奏以忤防獲罪天下雜然稱曰此鳯鳴朝陽之舉也流水壅而益湍嘉谷耘而愈茂今玆再用朝野慰望故金人渝盟中外震駭多士在庭憤汗無語閣下與少宰吳公同決大策輔立聖明以系生靈之望以激士卒之心以挫敵兵之鋭以扶宗社之休未防氛埃澄息宇宙廓淸使天下復有太平之漸豈非大有爲之明效哉夫君子小人各以其類進一君子用天下欣然相賀非賀君子也賀天下也一小人用天下戚然相懟非懟小人也懟天下也閣下入政府才數月而素有正直之操忠讜之譽者於於焉而來矣某北方之寒士平昔仰古人前輩之風佩父兄師友之訓𨿽不敢輙以君子自期幸不爲小人之歸頃嘗中有司選備員學官尋卽坐罷日淺位卑不克攄展故志气尙郁於方寸之地而譽望不出乎學校朋友之間朝廷未必盡知之罷任半年不防采取雙親垂白日有凍饑之慮是以不暇韞櫝求售於道側也況今國家多事聖主側席惟人才是急如某者恐不在棄捐之數儻未以爲然試與之語而進退之序

送閭邱時舉序

部使者之薦賢也有公有私而其得之也有榮有辱余嘗評之有狃於勢而薦之者有啗以利而薦之者有悅以諂防迫以親舊而薦之者其薦之也私也非公也其得之也辱也非榮也非此族也其薦之也非私也公也其得之也非辱也榮也閭邱時舉之宰元城也恩威並隆而民以畏愛應之令行法舉百里帖然邑之父老咸加意爲禮未知與魯恭卓茂輩孰伯孰仲部使者能之辟爲屬吏將倚賴焉猶以爲未盡其才而效未侈也乃薦於朝然則其薦之也非狃於勢者也非啗以利者也非悅以諂防而迫以親舊者也可謂公矣而公之被是薦也可謂榮矣明天子在上躬側席之勤切切然以人才爲念而二三執政又能體上意招延英彥而峻處之公聲名溢宇宙計諸公爭欲得之門下其亦愼所擇哉異日之榮固又有大者焉余於是乎序之亦奚以愧說

是故法象莫大乎天地變通莫大乎四時懸象著明莫大乎日月崇髙莫大乎富貴備物致用立成器以爲天下利莫大乎聖人探賾索隱鉤深致逺以定天下之吉凶成天下之亹亹者莫大乎蓍

大易旣判萬象乃滋奠之爲天地運之爲四時照之爲日月尊之爲富貴體之爲聖人神而藏之爲蓍至理所存各擅其大何以言之揭眾妙於太虛敷萬形於厚載仰觀俯察上下同流法象莫大於是故曰莫大乎天地春至矣夏仍之卽華而秀秋至矣冬仍之卽斂而防一化無際萬古不停變通孰大於是故曰莫大乎四時凝至精以斡陰陽之機闡妙用以周晝夜之度飛光馳耀宇宙生白縣象著明孰大於是故曰莫大乎日月天地也四時也日月也道之在天者也一墮域中必有其位富貴者其位也必有其人聖人者其人也又必資之神物蓍者其神物也有道者視富與貧等貴與賤等蓋嘗指以爲浮雲矣而此乃言於聖人之先者惟富可以致大利惟貴可以操至權富貴也者聖人所以行道之器也而可少乎而可弗尙乎故曰崇髙莫大乎富貴凡自然而可用者物也加飾焉而用之者器也備物致用嫌於未盡也故又立成器以爲天下利經言舟楫弧矢之類是也百工之事智者作巧者述非必聖人也而聖人爲大故曰備物致用立成器以爲天下利莫大乎聖人賾𨿽祕猶可取也故探之隱則未見有非探之所能得者故云索深𨿽奧猶可及也故鉤之逺則相絕有非鉤之所能至者故云致夫蓍而若此則旣神矣決災祥於善惡之先審禍福於倚伏之表天下之吉凶豈容有不定背惡而向善避禍而就福天下之亹亹豈容有不成故曰探賾索隱鉤深致逺以定天下之吉凶成天下之亹亹者莫大乎蓍𨿽然聖人觀天地之宜順四時之序考日月之行又有位焉足以設施吾道亦云至矣而必終之以蓍者禍福吉凶與民同患玆誠不可廢也後世腐儒識趣猥陋瞢不見道遂斥易爲卜筮之書嗚呼惜哉

聖人立象以盡意設卦以盡情僞系辭焉以盡其言變而通之以盡利鼓之舞之以盡神

著於簡冊謂之書發於辯說謂之言蘊於思慮謂之意書不盡言以言滋衍而難窮也言不盡意以意祕宻而難逹也𨿽然聖人著書立言所以揭示妙道流於萬世端爲夫昩昩者設也而吾之意不盡奚益故孔子自設問曰然則聖人之意其不可見乎言有可見之理如下文所敍云心有所感而意生焉意有所麗而情僞分焉言又敷意而昭情僞者也天地一指也萬物一馬也故立象以盡意道有君子有小人徳有吉有凶故設卦以盡情僞以卦象示人猶慮人之弗曉也又爲之系辭以盡吾所欲言者也此易之爲書也其所以爲書則有無窮之用不測之機變而通之以盡利則無窮之用也鼓之舞之以盡神則不測之機也利猶有所利也神則利之而不庸故曰利用出入民咸用之謂之神今夫語易而至於神亦至矣豈書言所能域者故孔子首言書不盡言言不盡意望學者儲精方寸直造自得處且以爲信書而守陳言者之戒也

巢烏說

有鳥曰烏者以羣聚而架巢庭之樹有日矣余室其下伺之甚熟其勤者巢始基而惰者憚取薪之艱毎視勤者之往也而攘焉旋取旋失而巢不就勤者病之或雄或雌似陰約其一防之而後往前惰者眾脇之不已而防者力不勝乃遁迨相呼而至也而巢虛矣其復巢之而攘之也亦然其它巢者之相攘也亦然其惰者所據後爲尢惰者之攘之也亦然日夜飛噪環繞其上不歇其飛也似相搏其噪也似相詬其環繞也似相追嗚呼毛翮爪吻之物非若人之勇力也謀詐也而且若是則夫人之宅顯位處髙爵而欲免乎忌奪傾失也難矣哉難矣哉

銘

歙硯銘

受水也不富似吾量取墨也不鋭似吾才其重也不能隨人以偕行似吾遊宦之不巧其頑也不肯因時而少變似吾處世之不回

欽定四庫全書

忠湣集卷二

宋李若水撰詩【五言古體】

雜詩六首

風流李東山磊落孔北海身逐煙雲飛名與日月在彼哉世上兒平生抱慙悔𨿽云官爵髙當以佌防待門前誰剝啄云有故人至殷勤具雞黍莫辭今日醉人生若飊馳世事等鱗次區區百無益杯酒差可貴故人首肯之愛吾言有味

一飽百念休挈席坐朝陽陶然四肢春興與飲酒長夢蝶鼻聲小捫虱衣縫【缺】𨿽非北牕下亦足傲羲皇相如貧立壁淵明老林邱文字照千祀何人與之儔我生造化間一萍寄洪流收心短檠底要偕古人遊明月如幽人邈有出世姿吾欲從之遊開門曵藤枝得酒袖自舉賞此一叚奇人生貴行樂戚戚竟何爲君看李太白髙風謝塵羈

禦暴如禦冦愛民如愛子豈不有公卿脆弱非所倚吾君儻擇賢何病不可理

諸剎以水激磑磨殊可觀爲賦此詩

疊石壅寒滿流防回溪誰將方便智成此圓妙機輪輻互髙下波濤鬰翻飛磨牙遞旋斡磑杵紛昂低玉粒已粲粲瓊花亦霏霏術存機械巧利澤成博施試語漢陰老使知渾沌非惟當善用心功與天地齊

離家

曙風入修檐宿靄度遙嶺遊子戀庭闈延此須臾景臨行懶加衣上馬晨煙冷歧路白日忙气淸夜永前途寡親友所晤惟瘦影長風儻或借逸翰當少騁不然早旋歸柴門保孤靜

獄平堂

掌獄貴持平萬議不能破夫子乃名堂無愧橫案坐皇家羙化醲小人亦寡過朱墨儻餘暇不妨歌楚些

緑漪軒遇雨與任才仲定韻賦

才到緑漪軒逸興小寰宇岸斜水自環樹缺山爲補眼界萬象入佳處難悉數天公厭人閒惱以催詩雨涼飊拍窻戶殘熾敢予侮云腳漏夕陽反學新月吐麈尾散銀毫茶面噴雪乳玆遊神所靳而我已多取何時理扁舟歸作雲山主

中秋不見月二首

明月如君子隠見自有時頑云巧障之光耀不得施賞心無復樂對酒翻成悲樹頭號秋風日夜無停期胡不驅頑云放出玉一規而乃窻幾間空將亂帙吹

明月自不老古今同一時尋常賞心薄萬里淸光施玆夕反云翳庭烏亦長悲人生得意處毎毎乖所期神仙不可學富貴不可規此心恐未了付與秋風吹

平川道中

客子結徵衣伺明鞭痩馬時平路無虞年丰村有社歸鴈嘶層雲饑烏啄平野墻花初壓枝橋栁已盈把春防坐漁人曉隴來耕者風埃政無聊懷抱何由冩

秋風

疎風舞天際坐覺秋容開新涼萬金直竟從何許來修梧脫老葉摵摵投空階故人雲水音徽諒難諧政恐嵗華晚便與人意乖脫巾漉初熟聊以洗此懷

送公實兄赴省試

吾君邁周王於今盛文化學郎紛萬軰戰藝雙闕下公乎筆如椽風雨供飛灑燕楚何足吞此行定應霸三世守墨莊一朝騰紙價況值求賢秋宣室政延賈輕雲飛隴頭車輪去如馬快哉上林春杯酒須勤把

謁束先生廟

弔古懷騷人接轡黃楡路疎風吹廣原馬首飛埃度荒祠止道旁古木寒鴉聚入門煙素橫虛壁丹靑污再拜休廡下追誦補亡句興余歸袖翻低云掛秋暮

次韻和友人竹石

厚徳鎭囂浮才髙謝羈束所賦𨿽不均而皆堪比玉此君非俗姿終朝看不足客至亦忘歸裊裊茶煙緑

受誓戒

秋月淨如璧影著烏防寒殘夢未辭睫疲駑兀難安龍津橋下路燈火半斕斑中防門已敞風細簾幕幹有司謹苛禮髙人窘防官【案此首疑有脫誤】

書懷

客裏百無營一室等方丈行藏沙漠邊志節煙霄上歸思入新吟閒愁付佳釀何當把瘦藤江山樂淸放

題畵

羃羃防云衣巉巉露山骨老木依蒼嵓宻布防淸樾乞我片席地脫巾露華髮橫竹呼秋風修藤步眀月玆焉甘終老夢斷帝京闕何必學王郎昂首但拄笏

次韻雍節夫畱別

東風政揺蕩百鳥爭春鳴長亭楊栁弱廣陌芳艸平遊子動行色辛勤奔皇京利名悲末路合散笑浮生望望陟前陂隕涕空含情勉哉振長防扶揺云翼輕

東風一戲劇防使紅緑爭粲粲墻角花朝霞翦芳英自憐冰雪志猥與桃杏並未應素節攺但覺羞顏頳孤標翳塵土疎香掩蓬荊遊蜂頗知已飛繞千回輕其柰逐臭夫對之白眼橫主人情不薄愛君成瘦生今來攝從事吏課殊少程何時把杯酒一洗千枯榮

次韻李子建春雨

雲駕雨來垂垂勢未已雙袖貯疎涼六幕淨余滓錦飄風撼花玉逗水循軌窻峯碧防防隴麥靑靡靡詩人筆欲髠行子步難跬虀鹽老靑衫文字亂烏幾咄咄怪書空嗚嗚熱浮耳不肯臥南陽剛學蟄龍起

何徳休設冰茶

火雲撲不滅余熾欲燒天江山散白日艸木含蒼煙璢璃八尺淨邀我北窻眠但問風雌雄姑謝酒聖賢明冰沃新茗妙飲誇四筵休論水第一凜然香味全涼飈生兩腋坐上徑欲仙塵襟快洗滌詩情拍天淵凴君杯勺許置我昆閬前搜攪玉雪腸醖釀云錦篇

次韻李子建苦熱

金鎔日影活絮擘云態癡石膚然欲碎禾末焦自萎絲脆蛛停网花枯蜜守脾竹粉欠新潤溪毛收故滋瓠尊資酒釅蘄席便軀肥土膏坼裂雨勢淚漣洏革履委弗禦葛巾欹不持松陰良可就逭暑旋題詩

夜坐與髙子文分韻得月字

笑問空中云乞我今夕月我是方外人得此淸興發翩然駕黃鵠飛入白銀闕

言志

我拙畏吏事觀書度晨夕過眼輙成誦掩卷不再歷荒怪探禹宂幽邈窺孔壁俯首滯銅印朋儕屢貽責皇朝采疏逖龐洪流慶澤英俊藹云趨參金門籍而我老紅塵棄置誰復惜徑欲賦歸歟吳門晦聲迹

秋懷

西風響牕扉炎火煩一掃天淸露華滋妍碧謝庭艸旅懷良獨難缺月窺檐間呼兒漉新酒彊欲朱衰顏鷗鳥戀江湖麋鹿戀林藪十年異鄕客臨風一搔首田園幸好在三徑荒稂莠何當愜歸興短鉏還入手破扇委髙壁病骨蘇微涼羅階竹千挺秀質頎而長呼奴約疎箔牕幾延翠光欠伸睡稍足夕影上東墻疎筠易秋威冉冉受風雨芙蕖抱枯香頳顏羞不遇艸木自衰榮嵗月誰寒暑老人岸烏紗淸坐閱今古風髙天宇寒朝來幾鴻過長鋏訴新懷短檠續舊課霜梧觸階稜鏗然警癡坐吾髮半已白功名況麼麼風細云動鱗雨餘山弄姿淵明短籬下漸覺秋芳萎嵗華任自老酒杯亦須持種種愧古人此段差可期楚客賦秋風表表千載師衙官生惡謗此語將誰欺我欲踐逸軌毎苦抽思遲譬彼欵段足焉能馳險巇今古等朝暮宇宙同咫尺安得坐忘人相從遊八極神仙六鰲背富貴一蟬翼君其儻悟此在在獲所適詩【七言古體】

蓬萊行

君是神仙人應識蓬萊路願將塵土客共向蓬萊去蓬萊髙髙東海東煙波鞭飛龍窻間棊罷一笑許扶桑倒影千度紅刀圭絳雪從君得天風泠泠吹兩腋竊桃小兒竟安在乘駿天人何處覓尙聞金母呼眾靈瑤池夜晏千云軿金檛玉斧散光景鳯歌鸞舞流芳馨低頭再拜謝君力謝君洗我塵土腥千嵗還家作鶴語朝市不知人姓丁

次顏博士遊紫羅洞五首

愛君秀句輕封侯恨不捧杖從君遊髙人豈合世間著紫羅洞邊能少畱我今癡坐數椽底飽閱炎涼只如此何當一葉弄雲濤鷗鳥請盟波影裏顏郎才思天下無亦與我輩同朝晡故鄕蕭疎不堪說秋風落日號羣狐百年駸駸行且樂不必華堂圍繡幕爛醉出門霜月孤荷鍤休隨任塡壑

長藤呵路多公侯我輩不應來宦遊平生流涎向雲水此心已往形獨畱黃沙霏霏烏防底三載長安飽嘗此何如閒把一莖絲坐釣澄江月明裏采芝仙人今豈無踏徧山腰日已晡白雲可衣蘭可佩禦寒不必思丰狐人生此段差可樂風禦徑須遊六幕夜深何處鳯簫聲畱得餘音傳萬壑

休著靑衫謁五侯徑覓拄杖山中遊故山別來鬢毛禿一飽累人成久畱碧嶂巉巉云影底儻得破茅甘老此孤猿野鶴舊時聲卻到主人淸夢裏嚢中試檢一錢無但吟秀句忘朝晡子夜沈沈甕無蟻秋風防防裘非狐得遂淸閒貧亦樂矯首飛鴻度天幕隔溪應復有幽人踏月相從嘯林壑

自憐無骨可封侯漫來學省陪英遊逸興未忘河朔飲羇蹤已分周南畱久負雲山竟緣底百指饑寒良坐此鬢毛蒼蒼已難揀何時卻到雲山裏休問歸嚢金有無采芝酌水延朝晡未要學仙跨威鳯況肯作詩嘲訓狐藜杖芒鞋樂復樂老藤懸花當羅幕月明須上最髙峯橫竹一聲秋萬壑

金印如斗封王侯何如爛澷江南防山能不老閱今古云自無心忘去畱我似孤松蟠澗底斤斧之餘流落此輕便卻羨無根蓬隨風直上靑霄裏壺中變態何所無色色略同朝與晡千里飛蠅政緣驥百獸畏虎元非狐置是休論且行樂明月張燈天展幕更持北斗防酒泉澆我胸中萬邱壑

謝人惠魚兔蠏

昔時藜莧田隴頭近時虀鹽學捨裏腹不成癭腸有雷何郎萬錢其敢企當年守株披褐衣亦嘗臨淵羨赬尾餘力種黍延霜螯計拙謀粗何足紀罷官三月突無煙兩親白頭欠甘防此身分爲饑所驅旋秣羸驂訴知已蓬萊髙人愛詩客邀坐緑齋嘗玉蟻敢嫌寸祿消息遲數品珍羞供一喜秦丞相追上蔡遊張步兵對秋風起盜鄰吏部手持杯三子風流未當鄙還家掃甑洗刀砧大飫老饕沾婢使邇來送米鄰無僧長是覆羮窮有鬼區區一飽豈易得何時防榔澡吾恥君不見魯公從人乞鹿脯畱得銀鉤照千祀猶勝金馬避世人九尺長身饑欲死

贈疊山老匠

山翁七十頭如雪胸中泰華巧盤折平生兩手展不盡臨老更欲矜奇絕吾家有堂面危壁衮衮黃埃眼界窄呼來摶沙淺拂黛倐驚突出千峯碧倚藜矯首一長吟蕭然徑與人寰隔何當諱姓吳門去踏徧東南萬山脊

送唐彥英

一鞭行色黃楡路望斷遙天垂地處嗚嗚流水如有情瀉我離愁向東去

竹宮長句

斷雲托月天南東夢魂初下蓬萊峯繞街敲金戒天曉烏防遡涼奔竹宮神明之囿嚴且防踵門已覺塵凢空溫溫妙友隔窻語徐徐好日當庭紅案頭書帙萬卷富門外簾影三秋風東家所愼蓋先此小人曷敢不精緋衣贊者趣行事升降拜起莊防躬丁東環佩眾泉咽熒煌星斗千炬烘瘦羊端笑古人細肥馬暫逐兒曹雄指日欃槍落天外告廟還看禮更丰

村婦謡

村婦相將入城去呵之不止問其故我聞官中新糶米比似民間較錢數常平常平法甚良先帝惠澤隆陶唐願爾官吏且勤守無使斯民流異方

伐桑嘆

村家愛桑如愛兒問爾伐此將何爲防年年荒欠官債賣薪輸賦免鞭笞來春葉子應不惡鄰家宜蠶有衣著我獨凍坐還歔欷長官打人血流地

春日途中

詩書學郎風騷客奚奴控馬黃塵陌頽陽半嶺促歸鴉斷雲無意橫山碧樹頭白塔孤城小東風防度行人老夾路桃花春雨餘落紅萬防無人掃

村家引

村翁七十倚柴扉手障夕陽望牧兒牧兒歸來問牛飽屋東防畝田未犂鄰老相邀趂秋社神巫簫皷歡連夜明年還似今年熟更醉倒籬根下

贈陳承務

白馬津北千里疆郡縣交錯棊布方廣平僻峙黃流旁蓄兵萬指紅滿倉守將恃才政弗臧公掊私取貪如狼扼兵之喉奪其糧掊克帑藏資晏荒羣凶叫呶計則狂敢以寸艸驕太陽遂擁鷙猛爲主張遂嚴綂押分隊行遂排武庫擇刃鋩絳巾繡裳馬龍驤縻執守將如驅羊面疏隱惡眾踣傷傳呼戒關戍城隍枚計豪戶恣刼攘金珠之餘重弗將老稚踐蹂紛驚惶潛掛巨索投壕墻小斯流血大僕僵或坐暗室遮屏牀或走曲巷雜病尫九重聞之駭非常急詔將士趨衡漳鯨奔虎吼未就韁擇肉而食誰敢當陳侯半世眈文章再隨計吏觀國光才則有餘命不償時吐憤气幹穹蒼古人一言靖猾彊牋簡萬世名飛揚誰能幽窻勘鈆黃俯與羣蟻爭毫芒乃袖空手赴賊場吾有寸舌充劍槍剖析禍福聲瑯瑯儻昏不從死亦昌輦錢五萬倡厥鄕少頃倚疊平山岡徽長鉤大餌鮮香彼其喁喁果爭嘗戢牙伏爪威弭藏再拜稱謝君防良徑取渠帥眾共戕氛霾捲剝淸風颺萬室相賀歡聲長防斯人兮吾俱亡姓名朝夕奏未央帝曰太守乏恵康防使赤子罹禍殃予嘉汝節敵秋霜錫之京秩厲勤王圖厥後效吾所望忠義之風久防茫君今與古爭煌煌我作此詩備遺忘防有史筆流芬芳

農夫嘆

傷哉野老村下居瘠田防畝聊自鉏卒嵗辛勤輸稅外倒囷試量無斗儲牽衣索飯兒啼苦婦姑相將挑葉煮攜家趂食奔四方卻餓死官路旁

醉中偶題

小人拙直頗近眞放論動取兒曹嗔何似飲醇澆舌本醉來臥唱江南春

徐太宰生日【並序】

中興之運天地所開間出之才時數有待恭惟某官躬行直道世仰淸規國人皆曰賢宜處具瞻之地宰相自有體莫名坐論之功運旣協於唐虞治當還於三五垂紳正笏固已折四裔不順之心擲簡揺毫行將紀萬世非常之績某早瞻熒座肇入鴻鈞防逢維嶽之辰敢後如岡之祝

潭潭相府開日邊瑞光錯落勝非煙鞭皂防千騎聨袖中各有崧髙篇惟公妙年少比肩筆底詞藻爭春妍千佛經上名髙懸層霄未許孤鴻騫牛刀稍奏驚九天召對紫殿席爲前舌本治道如湧泉重瞳屢矚眷予偏駸駸臺省難淹延徑躋政府持論堅彼姦不容外蕃宣寺人炎炎國柄専力嘗抗之甘下遷吾道不行乃命邅豈能俯首學阿諞靑雲斜飛二十年皇家累聖寶籙傳太平推在商周先金人穹帳鄰幽燕覘我弛備紛振鞭長驅近甸羅戈鋋赤子枕藉吁可憐肉食者鄙議拘攣金帛寶玩平山巓並割三鎭充垂涎縣官聰明新位幹捜舉眞相窮八埏公鎭北門惠化沿左右國人皆曰賢賜環歸來胡不遄父老泣把衣裙牽白麻防詔光臺躔挈提宇宙歸陶甄西北兩路尙控𨿽有盟好數棄捐民貧到骨瘼未痊宿獘如毛費除蠲仁祖良規人所便熈丰法誤今判然斡旋鴻鈞須至權規規小手徒自纒昔欲裕民反招愆玆其時矣盍勉旃無使治行専潁川上天有意扶危顚俾公之壽自綿綿不須辟穀學神仙

開徳天王防詩

還家十日坐井底北風吹我上髙防亭亭寒日光彩薄幕空云影低徘徊半折老木臥崖腹銜枯野鵲時飛來沙瞇客眼展不盡雉堞向我爭崔嵬故人天涯雲水隔蠻榼酒壺聊自開胸中壘塊澆不散旁人已嘲紅滿腮西湖百步水作界北城萬瓦煙成堆十年黃土涴雙足把笻今日踏霜苔登髙能賦我輩事莫惜淡墨畱墻隈後日重來拂石坐山陰陳迹空自哀

謝劉徳謙惠疊翠峯詩

我聞劉綱古僊子此郎無乃渠耳孫平生邱壑有眞趣脫口誤與兒軰論杖藜乘興繞山腹撥碎松影尋云根一拳疎翠萬巒足見之驚喜雙頰溫挈來珍防等完璧浸以淸泚供金盆窻前細看坐忘食冷碧尙帯煙嵐痕斗量明珠問君買刮我十年塵眼昏莫學衛公作癡計苛戒直欲傳後昆髙懷脫落萬事細一笑付余無吝言手捫心玩挽歸興夜來淸夢驚哀猿

歸家

隴頭一片白雲飛僕乎束裝吾欲歸故人故人莫彊挽篋中流塵昏防衣防衣𨿽昏尙堪著庭前兒戲慈顏樂官髙如天印如斗問君此樂應還有

夜坐瓶忽成韻作詩記之

虛堂夜坐燈防明家無婢子誰學笙徐而得之笑絕倒數鍁鑪火圍短罌君勢炎炎方得計緣底不平爲此鳴詩人耳冷教坊樂虫歌蛙吹聊娛情天公有意慰酸冷勺水便成鸞鳯聲抽牽狂緒挽不斷呼兒漉酒飛銀觥須臾火盡竟何有枕書酣臥衰顏頳尙疑魂夢帯余想鼻息旁人驚

捕盜偶成

去年宋江起山東白晝橫戈犯城郭殺人紛紛翦艸如九重聞之慘不樂大書黃紙飛敕來三十六人同拜爵獰卒肥驂意气驕士女駢觀猶駭愕今年楊江起河北戰陣規繩視前作嗷嗷赤子陰有言又願官家早招卻我聞官職要與賢輒啗此曹無乃錯招降況亦非上防政誘潛凶嗣爲虐不如下詔省科繇彼自歸來守條約小臣無路捫髙天安得狂詞裨廟略

欽定四庫全書

忠湣集卷三

宋李若水撰詩【五言近體】

題趙進夫勝軒詩

山色堆藍重水光拖練寒主人看不足終日憑欄幹

齋居

翠石黏云濕寒巖帯蘚深樹函懷古意水印讀書心經濟神猶在幽棲逕可尋靑氊吾舊物稅駕臥山陰博士舉陳東秀才雪詩云已成堆積勢應費埽除功句甚佳惜不見其全數日雪作無事輙用其韻

寒意連朝進祥霙萬里通潔身原有道潤物又成功餘靄猶吞日狂飊漫走空田翁鉤膝語貧裏幸年丰

送行

去意浮長汴離懷詠曉燈明時非不遇幽黜坐無能嵗月驚雙鬢林泉許曲肱從今藏羽翼敢復覬飛騰

種荔枝核有感

荔子欲傳種他年養老饕試將千顆植已喜寸萌髙豈耐雪霜苦空慙澆灌勞何殊茂陵客藏核種蟠桃

別向徳深

嵗晚霜風勁束裝千里行別離交義重老大宦情輕歧路共人逺關山空月明旗亭有濁酒揮淚與君傾

次韻髙子文畱別

之子欲西笑我懷難具陳從來妙風雅此去脫埃塵擬倩杯中物暫畱燈下人可堪分手處月色半林新

途中

馬足疲長路林端霽色開客程經十驛村酒只三杯病葉迎秋落疏雲送雨回何當旋故里趂日坐墻隈

次韻髙子文秋盡懷歸

把酒送秋去此懷難具陳十年江海夢一幾簿書塵自嘆棲棲者誰憐落落人淵明歸思切籬菊帯霜新

太行道中

千山倚奇峭十日寄登臨宇宙蜂房小功名虎穴深詩多馬上得家只夢中尋頭白防親健飄零寸艸心

次韻李嗣表夜坐

霜梧一葉落塵鬢防莖秋夜久燈仍暗人閒室自幽文書遮眼具仕宦活身謀此話有誰領寸心橫百憂

次韻髙子文村居

幽人厭城市結屋近松蘿一笛秋風急千嵓晚照多竹根鄰叟醉牛背牧兒歌笑殺靑雲友朝紳換短蓑詩【七言近體】

次韻宋周臣畱別

行旌此去隔關山頓覺幽齋笑語防後夜月明空似水孤桐橫膝向誰彈

秋日書齋

晝閒人靜睡相尋幽鳥時時薦好音喚起新秋一襟恨南窻揺膝費孤吟

夜坐

暮涼浮座暑光微竹底風來暗舉衣假寐不知淸夜久掛檐星斗向人稀

春日郊外

毿毿官栁緑藏鴉傍郭人煙三五家見說今年寒食好踏靑歸路看梨花

誰家臨水亞朱扉樓外風閒栁綫垂昨夜蒙蒙春雨小杏花開到背陰枝

次韻髙子文

歸計茫然殊未涯倦遊日久似無家十年燈火有何效贏得眼前生花

用張濟川所舉詩韻漫作

經霜落葉金堆地過雨奇峯碧滿門要識丰年在何處牧兒橫笛下煙村

次韻王深之二首

事縱未涯心已老山𨿽許逺夢能歸團蒲穏坐亦不惡捫虱工夫趂早暉

酒薄僅能浮頰赤燈寒故意學山靑新來鼻觀無遮礙覺得功名一味腥

次韻張濟川二首

澗底戰骸霜雪枯籠煙萬瓦半荒墟流離赤子馬前泣爭問九重知也無

父老霑襟訟不平千嵓鬼哭亂泉聲烏鳶誤飽忠義肉防檢戰功誰眼明

喜雪

皇家有道嵗不惡雪花如絮千里飛老農誇殺麥本緑一杯湯餅令汝肥

次韻公實兄途中

斷雲橫碧暗平野落照曵紅明逺村回首半天云破處一眉新月報黃昏

從趙彥特求茶

飯餘日影轉修廊欹枕桐花墮小牕爲覓春風洗殘夢要令詩思敵澄江

西遊

緑暗紅疎春事休此身孑孑又西遊不堪回首斜陽外一片黃雲萬古愁

次韻馬循道春懷

何郎風味梅花痩楚客孤髙蕙艸芳二子寥寥去人逺一編靑竹姓名香

次韻倪巨濟春懷

靑衫一領縛閒身飽識官街肥馬塵昨日友生雙鯉至怪人不憶故溪春

近郭一防殊未涯不堪眼底又春華宦遊趂食負慚色大似田頭拾粒鴉

江行值暴風雨詩

風狂雨暗舟人懼自委神明志不邪投得葦灣波浪息岸頭煙火近人家

次友人韻題墨梅

南枝春色弄防溫記得淸香撲酒樽今日相逢隔煙霧揚州殘夢足銷魂

題觀城驛壁

半篙寒碧秋垂釣一笛疎風夜倚樓多少巫山舊家事老來分付與東流

次韻舒伯源雪晴偶書四首

朝陽飛影戰餘寒樓上髙人久屈蟠想見倚欄三盞後醉橫詩眼與天寛

化工錯玉滿京都尙有癡云似積酥馬上官人凍顏赤擁鑪還羨老生無

雪意融融旋作泥故山應是費攀躋而今把笏謝樵子馬踏禦街聞曉雞

銀濤萬頃漲煙村寂歷茅檐上曉暾春傲餘寒邀不住夜來偸入杏花園

雪後二首

黃沙苦染鬢毛斑乞得瓊瑰一寸慳徑欲南樓試鶴氅拍天淸气月如環

玉霙著砌曉斑斑天惜丰年特地慳爽气一屏山倚碧冷光千疊水回環

睡覺

布衾紙帳餞殘冬老眼俄驚曉日紅好夢追尋忘首尾但聞窻外竹揺風

百井寨次髙子文畱題原韻

破籬殘屋是誰家一片斜陽萬防鴉駐馬岡頭無處問漙漙淸露濕黃花

歸家

半載長安客意寒一鞭歸興舊家山妻孥問我成何事買得虛名滿世間

春日途中

一川晴日破春容栁絮桃紅赴望中莫喜芳辰又來到少年能耐防東風

題畫扇

坡頭霜木秋半老沙際水禽時一雙乞我短篷歸去好醉聴夜雨臥荒江

次韻張濟川夜雪二首

雪彩鱗鱗照夜䢐化工遊戱翦輕酥竹聲揺破夢千里蓬迹轉來天一隅寒壓短檠花自落風驚別浦鴈相呼平明攜杖前溪去誤入仙人白玉壺

天公應恐防瓊葩先遣飛亷捲惡沙才短謬將身許國嵗寒還是客成家故鄕親友馳淸夢老境文書碧花須信玉妃儀衛肅砌蛩庭鵲靜無嘩

次韻倪巨濟詩換怪石

紛紛兒輩只輕肥不愛籠煙小黛眉惟有幽人負髙韻爲憐奇物直新詩塵埃不染溪山夢冠蓋政妨麋鹿姿何日茅檐列千嶂倚藜細看碧參差

送宋周臣赴殿試

近侍傳呼到集英參差宮殿曉霞明丹墀日對三千字云翼風髙九萬程天子臨軒應動色諸生閣筆總銷聲臚傳指日承新渥千佛名經第姓名

寄題艾惠夫容膝軒詩

鄕人極口誇吾友誇道斯來葺妙居東晉風流千載後南牕瀟灑數椽余無腸可著猶貪酒有眼能看肯廢書記取魯人學栁下不須辭米賦歸歟

又次韻司空彥修送行

僕夫已飯車已巾再拜別君愁始新一事未成雙鬢禿百年能防半生貧雲山不斷駸駸暮花栁無邊在在春它日還家稍安穏杖藜相過莫嫌頻

次韻馬循道遊長安東池詩

詩老逢人細細誇一溪春色定能佳東風無意秀芳艸野鳥不言銜落花拍拍濃愁渾似酒悠悠短夢不禁茶接防倒著歸來晚千古風流繼習家

次韻李元量見贈

先生學業自無雙當代聞人共嘆降文采羨君髙楚夢詩聲笑我類吳江槐花過雨金堆砌山色經秋碧滿窻一幅珠璣照塵眼龍文端信筆能扛

送何文植趨京

問君何日赴神京明日揚鞭數去程風雪一天行客恨關山千里故人情銅臺曾見三都賦金闕行傳二陸名自許孤髙謝凡客從今有酒對誰傾

次韻髙子文途中見寄

人生半在客途中休著狂蹤比斷蓬別後夢煩莊叟蝶邇來書誤子卿鴻月同千里水雲隔天各一涯談笑空趂取重陽復詩社要看紅葉醉西風

次韻李子建懷歸

寸心已老自宜休誤別雲山嵗防周疎逺驟依雙鳯闕淸貧僅剰一貂裘與人不偶緣方鑿於世無求類直鉤何日張防旋故國坐呼明月醉江頭

書懷

戎馬南來久不歸山河殘破一身防功名誤我等云過嵗月驚人還雪飛毎事恐貽千古笑此生甘與眾人違艱難重系君親念血淚斑斑滿客衣

偶成

自憐疇昔抱癡頑不慣黃埃日跨鞍荒徑露霑旗尾潤幽窻塵銷筆頭漧半林殘照人煙晚一笛秋風鴈影寒還有田園得歸去誰能俯首縛防官

次韻張濟川雪

云將剪水戲防茫艸木非春也自芳坐上落來千片急鬢間添得數絲長气淩詩骨牋毫健味借茶甌齒頰香久客天涯衣縫斷夢魂合眼到親旁

聞卞氏舊有怪石藏宅中問其遺孫指一廢井云盡在是矣井在室中牀下不可得見乃賦此詩

昔人遊宦久江湖怪石嵌空駭裏閭一井深藏緣底事百年不出待潛夫棄捐泥土性仍在睥睨林亭气漸蘓防物廢興猶有定此生窮逹澷長吁

與沈信翁對飲憶雍節夫髙子文

北門昔日吾三友今日樽前得一人雍老滑稽垂白首髙郎文雅最靑春一飛小篆追秦相兩吐新詩近楚臣落落星辰各千里請君休說恐傷神

與諸公遊葆眞宮

晏坐蕓堂情太幽仙家有地供閒遊冷官經月未嘗醉好景向人那得愁宮殿風淸鶴翅冷池塘水白荷花秋尊前不樂定癡煞明日簿書堆案頭

秋懷

滿眼羇愁不可裁西風樓閣獨持杯一檠短夢尋家去萬瓦新霜逐雁來富貴未涯身半老雲山何處首空回呼兒滌硯酬佳句試我胸中隠隠雷

附錄

建炎贈官誥詞

敇節義士之大閒能忘身而殉國爵祿國之砥石宜懋賞以報功肆加防典之崇越進彞章之限故朝奉郎吏部侍郎賜紫金魚袋李若水操履端重學植粹醇儒館掄才早膺選任從班入侍旋被采求屬鄰敵之內侵數授辭而出使勤勞靡憚誠慤勿欺念國難之非常駭敵情之不測二聖遭北遷之阨大綂有中絕之危奮不顧身義形於色仁必有勇知處死之非難欲焉得剛信茍生之可愧忠義之節無與比倫逹於朕聞爲之涕泣是用寵以輔臣之異數躐陞祕殿之隆名賻物具儀賞延及子昔段秀實笏擊朱泚顏杲卿面折祿山簡冊有光精爽如在維爾英烈追配古人魂其有知服我休命可特贈觀文殿學士餘如故

建炎元年五月九日奉聖防故吏部侍郎李若水忘身爲國至死不懼忠義之節無與比倫達於朕聞爲之涕泣可特贈觀文殿學士與子孫恩澤五人賜其家銀絹五百匹兩

建炎賜諡誥詞

敇朕灼觀古昔歷考忠賢凡見危致命之秋多仗節死難之士世無倉猝擾攘之變人有媮懦委靡之心茍貪其生鮮蹈於義誰與忘軀而殉國我其錄徳以褒功故朝奉郎試吏部侍郎賜紫金魚袋贈觀文殿學士李若水出入敵營始終漢節威武不屈意气自如嗟志節之靡它宜旌嘉之首及載稽諡典式究僉言危身奉上謂之忠佐國逢難謂之湣於昭大節以示寵光慰爾九原之忱爲吾百辟之勸可特賜諡忠湣餘如故

書後

靖康禍變敵騎長驅四郊多壘猛不可當所在望風土崩瓦解欽宗皇帝擢先公於庻官兩持使者節入尼瑪哈軍誓欲捐軀以濟艱危靑城之死素定於胸中非一時不得已而爲之者於戲人誰不死先公之死酷矣頤已解舌已斷猶奮罵噴血終至於身首異處當此之時天地爲之變色日月爲之無光戰士爲之嗟惋敵帥爲之羞畏先公已死適我大父母皆耄年故事迹中略其所以死重貽二老人之深憂也獨秭歸費守樞爲先公文集序今鋟木於蜀中能不沒其實得以取信至乾道中諸父淪亡因於祕稿中又得其遺事始盡事之本末淳懼嵗月侵尋世不得而知之他日當列諸朝祈補史之闕文先公𨿽死謂之不死可也孤浚淳泣血書

