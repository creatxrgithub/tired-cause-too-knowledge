

《四庫全書容春堂別集》

﹝明﹞邵寶撰

●容春堂別集目錄

卷一

辭

古詩

卷二

古詩

卷三

五言律

五言排律

詞

卷四

七言絕

七言律

卷五

序

卷六

記

卷七

墓志銘

壙銘

卷八

墓表

碣銘

傳

行狀

卷九

雜著

●欽定四庫全書

容春堂別集卷一

﹝明﹞邵寶撰

○辭【二首】古詩【十二首】

海鶴辭【辛丑年在東林作】

尾閭泄兮終古扶桑崦嵫兮晨復莫望媺人兮未徠予周章兮四方上下孰援鬥兮酌桂漿天路昧兮西風涼罾何爲兮木未蛟何爲兮山陽彼鳬鴈兮膏粱鳯凰翼兮焱髙翔騏驥不秣於天廏兮駑駘馳騁乎康莊鶴爲物兮仙靈脫樊籠兮冥冥泬寥兮海闊而天淸一聲鳴兮徹紫靑應沆瀣兮未眀喚羣雞兮夢醒謂鶴兮安處時回顧兮寰宇冀萬一兮飛來竚江涓兮愁予

於烈婦辭

賊來賊來賊來辱我辱我不可不如殺我我身有如玉可殺不可辱倉卒無所逃一死萬事足君不見鄰家有婦忍辱隨賊上馬行風塵歷盡終無生

過百步洪弔蘇墨亭

我來長洪初落波波光映石機穿梭兩崖微露古鐵色絕無纖垢非人磨泊舟分司縱瞻眺喜見舊刻畱東坡山人乘月作何狀猶想野服裁秋荷仙翁幻語僧解悟起成萬泡沈千渦滔滔一瀉數百里昔人浪詫談懸河髙歌激烈應山谷星斗入水皆森羅更看筆力九鼎重尋常轉挽須雙駞冬官好事取入室靈物得所方委蛇邇來霖潦復深沒勞我拂拭塵盈窠古今俯仰嘆陳迹驚湍駭浪如予何題詩艸艸告河伯有鬼欲壊煩撝呵

費母壽歌

鵝湖山前江水長梅花欲開春酒香滿堂賓客拜壽母眼中孫子森成行黒頭從子魁且相一月三書問無恙參翁他日曾相勤呂梁碑在新亭上【小參先生爲宗伯公伯父先以工部主事治呂梁洪母實從之宗伯嘗學於斯今分司有狀元亭】古之世族今費宗文章科第聲隆崇願母百歳主內政再振河東栁氏風

艸廬三顧圗【爲黎推官龍題】

臥龍岡頭秋葉黃有人抱膝韜精光磻溪莘野今逺矣獨將道義論行藏赭衣將軍赤帝冑欲獵中原驅猛獸駕言三顧一笑同不用千金爲稱壽靜觀天下如觀棋擾擾紛紛徒爾爲聊於要處著詞組風驅電滅當何時危哉漢鼎峙三足正統奄奄在西蜀君臣魚水古所難四海焚如見雙玉管邪樂邪伊呂邪雲霄萬里天無涯可憐後主不足輔回首永安空翠華

舟行漫述

丁夘勘礦在浙東戊辰湖南督逋稅己巳漕師領入朝庚午幸得山中睡山中浚泉當治河數月功成自作歌歌罷還將刻山石前日功名無此多敕書臨門撫邊土上疏懇辭臣有母疏辭未逹符且來行止兩端心獨苦兒行奉母捧敕書回首江天思有餘

石田畫卷【爲莊國賓題】

石田老人冩生手都從觀物心中來不須更作體物語要使花開花便開化工畫筆只毫髮懼泄天機不令發紅紅紫紫數十枝已具春秋四時法國賓神交能此翁小亭燕坐無言中池魚庭艸各形色撫卷一笑披光風二泉道人不識畫隨處看花付淸話題詩漫欲爲花評秋艸菲菲滿江介

挽華司勲汝和

瑚璉之噐華司勲十年逺別長思君畱都典籍國與立目覩成憲恢前聞司勲家世故有文臺閣省寺聨淸芬民曹兩考兩書最餘興卻憶江東云自公退食弦南燻秦淮坐對波沄沄神仙中人在圗畫回首世路徒紛紜胡爲異境復此分蓬萊有徑瀛無濆我懷疇昔一灑淚吟倚楚天終夕曛

王宣溪先世鐵拄杖歌奉次西涯先生韻

采詩先生筆如鐵鐵作拄杖如持節楚江東西往復還老興相追幾年月擊之不折鎔不流化爲何物今何州上摩星辰下入水未到周南應未休遺名在世收不去時復精光照煙霧宣溪笑和涯翁歌歌向廬山最髙處我來爲爾意獨存行歌再過宣溪門杖兮杖兮誰可問望斷天涯云滿身

爲許昌言員外題畫

兩峯先生癖山水遊徧江南猶未已偶披此畫愛郭熙一段風煙在屏幾澄湖東流中有梁轉盻卻似孤山傍長松落落滴空翠艸滿幽徑含春香漁舟往來日西夕自愛閒身共泉石滄浪歌罷海月髙欲起逋仙問疇昔千峯萬峯深復深白雲出入元無心鴻飛冥冥鶴渺渺歲歲東風花滿林先生有懷極馳騖瓣香每弔精忠墓小車山北還山南東將入海隨煙霧胸中丘壑眼中人坡翁以後多風塵冷泉亭上一杯酒公與湖山誰主賓

次楊儀部韻題陸章丘捲

信州分司方曉起忽聞客報驚我耳江邊揖罷始知君何不先馳書一紙與君登第俱少年俯仰於今幾星紀中間往往見文章出入韓蘇竊欽企君才磊落滯州縣上書再至長安邸也知造物能戲人拂袖歸歟臥鄕裏登臨到處興不窮手向林園植桐梓古人固有神仙流今人如君亦其比不然落筆對賓客揮霍風雲乃如此寒冰玉壺秋在懸鼎腹笑殺彭亨豕等閒解擯不足作聊復羣遊向吳市酒酣拔劍思益豪望入湖天極茫彌功名有地重彈冠富貴無人輕脫屣大江西南五老峯萬年靑落鄱陽水山中塵逺多神仙聞君欲來招更傒載賡李白香鑪篇肎後前人作山恥余官兼領白鹿洞臺石瓊瑤席云綺停車一坐數十日跫然空谷欣聞履畱君同遊君不住爲君作歌歌浩矣

送周憲使用杜韻

人生交道無去住送君望極章江霧水如別思注壺觴侑以西山古松樹松有靑枝未足奇奇在冰霜萬峯莫舊鶴仍隨趙老裝新驄猶識桓郎路嶺南民物昔又今煩君爲問雕疲故秋來瘴海連黃茅一洗迎風玉壺露浩歌向君擊節餘幾多鬰抱從今除古人憂樂天下耳數語請檢希文書廟堂從容他日地回首江湖云杳如

雪中題陳工部畫用蘇韻

馬蹄踏徧秋風葉客懷還賞長安雪焚香小院對此圗此人此景俱淸絕恍然不識是何方凍雲壓峯峯欲折艸亭孤坐非君誰閒從水泡觀生滅秋林老筆逼夏圭千載風神一揮掣得來價直奚可論萬鎰黃金千彩纈羨君平生有髙趣下視塵寰眞不屑明朝持此歸江南小舸乘風去如瞥也知象意君自得我爲題詩皆贅說欲分半幅遮眼前剪刀安得並州鐵

九江贈馮地官

東曹故人東道主今雨相逢如舊雨江邊新閣速我登坐閱千帆集煙渚百年榷政如江風倐平忽險胡能同平涵云日浴鳬鷺險鼓雷雨騰蛟龍我行觀風四經此野有歌謡民有史燕南楚北天茫茫靑眼髙歌對吾子

林泉家慶歌

地官爲詩壽外姑卻作林泉家慶圗林泉誰歟地官舅家人大義宜從夫偉哉林泉五男子女子子孫仍倍此孺人稀壽正康彊玉樹芝蘭滿庭戺塘莊第宅森相聨板輿勝日相周旋四時和气入盂鼎山果甘脆江魚鮮向來家法主母賢諸郎承業今蕃延詩書禮樂久成習長似林泉未老年百年志體眞兩得一杯春酒人爭先此時母也謝未許方憶林泉偕笑語朝看調膳暮問衣秋閱登禾春弄杼母兮此心上有皇天知報以諸福更百千歲如一時賢甥地官祝在圗與詩君不見萱花叢開傍慈竹憂懷釋盡長對猗猗菉

壽莫母何安人

安人竹鶴之曾孫閨門尙有淸風存來歸駕部甫三七又七寒暑哀聲聞哀聲未已賢聲起寂莫深幃謝羅綺花開花落經幾春只尺中門不曾啟五花云錦鸞回旋一畨手展一淒然諸孫忽見少且長三子寧知後與前爾來五十開賓筵眾賓齊賦共姜篇頌興閭裏傳聞地例及朝廷旌表年君不見庭中萱艸梁間燕天爲髙堂侑觴獻猗今之樂樂未央世間那有瑤池晏

壽潘玉林七十

玉林早入詩壇中及見前輩諸詩翁而今老矣復開社後生執簡爭相從年來甲子十者七鬢髮如絲眼如漆幅巾藜杖水復山晚歸更有軒容膝臘梅花開春正酣惠風日日從東南兩兄同堂三子侍西階賓客羣來參一杯復一杯有壽如此酒太和方絪縕造化在公手我有靑蠟燭貽者廬山人照君瑯玕席永此長生辰君不見庭前猗猗數竿菉誰遣稱林又名玉爲君歌抑詩和之以淇澳

容春堂別集卷一

●欽定四庫全書

容春堂別集卷二

﹝明﹞邵寶撰

○古詩【十四首】

贈劉用熈次白巖【三首】

友道久寥落每嘆知音希伐木歌故在山蹊艸離離吾昔遊京國數公幸相依惠我以明徳不啻食與衣尙論古之人未敢輕生譏劉公湖南彥元思更洞微瑤琴出故匣朱弦映星徽一唱僅三嘆誰歟領其幾君志在纂述不見朱與緋紛紛競前進江湖固君宜彼庸不知君愛惜徒爾爲君行視郡符謝病勤公移猶舉一二政闔郡懷威慈尺疏告天子揚帆指云磯譬如善禦者君其範我馳予言指江水欺君有如斯

我昔在東省君來語時時遠窮姚姒上微言折羣辭黃卷獨與對執筆分從違季通難書易夙爲晦翁知豈知世途內嫫母憎西施君行督淮賦琴鶴相追隨著書數萬言鳶魚見潛飛別去願努力名山以爲期他日唐一經作者非君誰

江水日夜流春來兩涯滿君家釣磯邊直鉤自昏旦爭席者何人忘機不知譴登髙望中原周道元坦坦啟蓍得明占山水互成蹇八音正諧和還愛磬立辧啇歌盡離騷反和誰子善虞陛垂衣裳孔庭進瑚璉靑雲乃君宜野處無乃舛知音滿乾坤有力競推挽傷哉附勢繁尙矣言利罕衡門閉靑春矻矻事修纂回思白巖詩同心利金斷我懷如白巖聞詩色堪赧我昨造君廬食飲方衎衎階除鳥雀鳴鹿也遊町疃天籟時一聲泠風動羣窽昔聞臥龍翁長嘯比樂管尙論三代下斯人實冠冕客從隆中來遺我書一卷與君共展之疾讀不可緩春气日以深江漢日以遠贈處古有規勿憚吾侃侃笑指東山巓松枝正堪晚

欵鶴

鶴如避世人與世眞落落道人如鶴心肎以鶴待鶴鶴賓我爲主珍重一飲啄有粟惟恐麄有水惟恐濁吾吟鶴亦鳴吾舞鶴亦躍𨿽無語言交臆對知鶴樂不然徒粟水鶴兮在寥廓

送張東白先生赴南京太常【歲癸亥學士張車白先生旣終制於家有命卽拜南京太常卿五月某日將浮大江而東某從藩臬諸君設祖江上賦詩爲別其詩曰】

張公經綸資海內望所屬如雲夙從龍退復臥巖谷尋常都市中人擬丹崖玉靜觀極幽深渾噩書數屋淸風動冠紳門生滿南服両朝三大制承命入天祿椽筆追典謨名冠作者錄三年未嘗淹一官不啻足先憂激深衷時騁江湖目琴髙獨聽音棊老傍觀局翻然讀禮余有命領宗祝南都今鎬丰陵廟故祗肅公心對神明行哉副宸曯恭惟聖祖靈陟降在於穆百年禮與樂舊典行可復皇思任老成至治期從欲論道贊鴻猷捨公又焉卜

寄黃肇慶

長歌杜甫詩懷人渺雲樹悠哉兩地心乃不阻途路我於黃民曹深識離別趣民曹去多年江湖各煙霧憂懷對髙旻實以天下故一官分計司未足云遭遇堂堂司徒堂建明蓋嘗屢觀其章奏間時出艱險句極力排權豪傾衷冩貞素濟時挾經綸談笑亦玆寓別來勞我心如水日東注昨聞祥琴調云衢復將騖信州吳越衝我駕久停步所冀承淸言慰我夙瞻顧汛掃玉山亭擬坐今宿度柰何消息稀令人益生慕我往君乃來一會眞有數三復鵝湖書恨倚前軒柱邇得肇慶除報書道應誤勸君行勿遲南海方勤戍

送李惟正

秋气驅炎歊長途向淸涼有客別我去千里東南行【葉】客也試臺吏經綸乃中藏詔歸荷君賜慈母方在堂囊空無長物雜沓羅羣芳腰懸古時劍一拂萬丈光登山桂作屩渉水蘭爲槳瞻依略東岱靡靡逾河梁挽之竟莫畱欣然倒壷觴問客不我答興歌漫成章激昂露衷曲古意何悠揚餘音未斷絕起視髙云翔云翔不能定目極秋天長我聞壯其意欲贈何所將珍重復珍重此意願勿忘

都昌阻風用陳后山韻與諸生

北風朝將東蒙蒙復江雨雲谷淡還濃匡廬渺何許水神本無心似爲行人怒望望落星灣只尺不可渡左蠡懸孤厓古號險阻所猛夫縱當前焉用力扼虎憶當嵐光開詩景恣探取風雩寄晴峯點也吾與汝晦明固有時今昔異聞覩布泉水雙紳鑪峯煙一縷船牕坐無聊令人邈懷古悠悠黃鶴樓遠思孰能禦寜辭酒杯寛更愛詩律冨江氛有恆占倚津問行賈冥冥白映空洞庭浸全楚南風一轉移至日堪指數諸生故多情侍我同笑語大哉天地間茫茫分散聚題詩記淹畱知者書付與

望廬山

昔年登少室我眼淩北州邇來十年餘復作匡廬遊匡廬表南服盤據長江流望之百里外勢與云俱浮五老未能辧懷仙入冥搜明朝杖碧玉飛上髙峯頭

止酒和邃庵先生

戒酒如障川豈不立可止但恐矯杜心變在太過裏無量垂明文萬古師孔子不可善學可聞詩爲公喜維時月在寅歲事從玆起誰云小大殊謹始同一理我方醉公醇乃辱謂知己來者公得之往者吾過矣在徳不在酒公量日無涘答公述周書尙克羞饋祀

用韻再答

我方困於酒因君亦思止公心周誥前興在陶詩裏嘗觀復初爻端拜顏氏子所貴進我徳寜顧俗憎喜但恐言語多口過從玆起聖賢本在人濁醪空妙理曲生𨿽可交終然不如已公能透此關不止自止矣如操有舵舟何患江無涘願勿逾此心恆若承大祀

聞錢希翁訃

海鶴奄以逝海天邈難招髙鳴尙我耳尋聲竟寥寥伊昔來鳴初居然破羣囂中鳴發天妙寡和多見嘲老心在萬里有林不成巢彩鳳云冥冥靑田艸蕭蕭哀音天弗聞引吭徒爲勞乃今蛻世紛復得返逍遙仙骨當不朽我銘瘞江臯

奉寄東山先生

一杖兩童子朝出及暮歸野服取自適不須制荷衣放鶴湖上山釣魚水中磯花開復鳴鳥相對各忘機

衛河舟中

河水日以縮河栁日以黃凜風吹杲日艸上餘殘霜漕舟返從北牽挽何匆忙相逢問前路羣盜勢且張山東數千里何人不奔亡我師一當百直气浮劍鋩萬全待時至左次非翺翔我筮遇坤乾方長欣初陽剝極行見復彼哉孰能當所嗟六合中眞元化痍瘡欲哭復吞聲短歌不成章

容春堂別集卷二

●欽定四庫全書

容春堂別集卷三

﹝明﹞邵寶撰

○五言律【十首】五言排律【一首】詞【四首】

答楊儀部

公有千秋計名山獨著書閒逢僧亦可靜問我何如儀羽靑霄上原泉潦水余和篇須早及東望正勤渠

謁舒方伯於山中

耆徳吾當訪山中豈漫來舊書三日約今雨一尊開健許身隨鶴閒將手植槐蒼生心未已公亦柰何哉

聞胡仲光訃

東野心如貎相知晚愧吾遊從閒處勝吟到妙時孤世事唐衢淚民情鄭俠圖訃來空抱恨風雨滿江湖

寄題許州蔡孝子祠

古澗元名揕新祠正倚津一言無盜賊千載有風神風雨林花晚蘋蘩野水春也知賢守意不獨化鄕人

次南沙宿惠山寺

才閣南沙榻乘閒我又來爲誰山有月從此徑無苔霜怯千年樹云低百尺臺題名忘歲月巖畔桂初開

挽林提學

林老眞淵懿吾聞李檢齋每懷封事上忽聽訃音來雲气生蕓閣風聲斷柏臺江南鳴鐸地回首有餘哀【檢齋謂天瑞】

登鈐岡

仰山分逺脈此地古鈐岡星日臨疏迥風煙接混茫月移峯影動雨應峽聲長眺罷餘淸興山花滿袖香

哭丁玉夫

攜家向鄕國一水竟茫然易簀已無地橫舟空有年何人收白璧他日負靑氈灑淚滄江上淒涼對楚天

雪中寄吳太史

有雨從霄結無風滿院飛聲疑蠶婦屋光稱羽人衣空相眞成界塵心暫息機懷君思難寫東望正霏霏

贈陸瘦竹

郡幕奔趨日誰知瘦竹公愁深相別處興逺獨歸中古篆山中石新歌水上風寗庵如我問夜夜夢江東

煨橘次匏翁

長安冰雪裏金橘訝團團有味須憑火多情自弄丸消融何處妙分剖个中難香似風前采色非霜後看侑觴眞勝蜜出鼎或疑丹題數曾書寄盟功及燧鑽未論生與熟獨愛苦兼酸明日春陽動煩君別薦盤

水調歌頭【送呂憲副之雲南】

晴色豁雙眸玉節向南遊乍離天上宮闕聲名已到遐陬試看平生名節好似迎風寒露冰在玉壺秋萬世朝廷法度一一請從頭笑談裏使化外慕中州皇仁隨處宣布車騎肯淹畱民有銜寃茹苦吏有甘刑黷貨憑我使君籌天子有明見不日召諮諏

玉燭新【送陸憲長之江西】

今歲春王正報道大江西憲臺增勝寒生萬壑冰壺裏更明月相輝映浙江今日淸風動處秋潮定捲山雨百鑑堂前爲萬姓新觀聽平生志在經綸看案牘如山等閒酬應尙餘髙興弔孺子東湖獨穿雲徑霜嚴江淨古栢枝歲寒逾勁有天書行召君還廟堂執政

滿庭芳【送林方伯考績】

春滿吳山花深薇省徵書將下天邊畫船開處人道似登仙不待天官書考禦屏上姓字髙懸最好是甘棠蔽芾重賦召南篇江湖千萬里一驄五馬猶記當年豸冠依舊在袍錦紅鮮請看都臺松栢冰霜後老翠含煙重整頓胸中舟楫風日愛前川

﹝闕題﹞【送司徒葉公致仕】

三朝元老忽賦歸來未了君王眷矚平生事滿丹靑有何不足鄕裏爭看天上人笑聲喧動西湖曲從今後山南山北到處隨吾所欲曾讀漢唐宋許多年只一本名臣錄試與從頭點檢幾人全福天畱緑野舊規模淸風吹醒紅塵目任教他桃李開徧公門不如松菊

容春堂別集卷三

●欽定四庫全書

容春堂別集卷四

﹝明﹞邵寶撰

○七言絕【十二首】七言律【二十七首】

將至安仁豫齋來迓

相逢休訝便論詩海月江云掩映時三十年前歌調在一聲還許野鷗知

將至信州寄冰溪

信州山水故多情當我來時雨卻晴有客南樓正髙坐憑將短句代通名

途中卽事

野花不識春風力春亦無心爲野花自色自形紅更白祗添詩景與詩家

新置觀泉巾

新制山巾近玉臺正堪泉上詠歸來鑑中莫笑東坡影八九年前手自裁

怡琴圖爲唐勉之賦【二首】

有弦不若無弦妙人以聲音我以心坐對南風天籟起更於何處覓吾琴

八十一絲聲太古伯牙山水伯牙知尋常袖手休經鼓那得黃金鑄子期

與孔半癡觀予公服小像

野人不是廟廊人袍笏他年偶在身昨夜山中看畫本半癡偏說以吾眞

謝南沙送江魚

江魚入饌故人心萱艸堂前夜雨深每羨杜陵歌白白只今尢愛色如金

贈李聴鶴

握手論心廿載前山人骨相半神仙而今靑眼還相見笑指喬松不問年

題黃明甫扇

小江波接大江波江上潮聲入夢多賦得新詩來慰我溪人爭道濯纓歌

贈周松月

曉起空庭月在松恵山寺里正鳴鐘詩人訪我來何早第七峯前一短笻

顯公房夜坐

兩宿禪房不問禪夜深無事足髙眠西山松竹東山月共作淸涼到榻前

寄賀黃門先生

萬丈醫閭萬丈云白頭何地可尋君懶招海賈非無謂笑答山靈似有聞秋水竿畱巢父在春風榻與管寜分數封再檢先朝疏望斷天涯坐夕曛

晚酌吳太史新第用送吳中孚韻

晚涼乘月到新居庭院無塵意有餘不信故人千里隔可教今夜一尊虛淸風六月仍畱捲滛雨三秋未報書水接長空山滿地天涯有客獨知予

遊山不果用前韻自解兼寄寗庵

相逢應笑我癡頑誰到宜興不到山乘興更期三載後題名眞擬萬峯間舊遊隨處皆成漫勝槪平生未放閒莫作尋常詩話道有人天上正思還

過昌山用歐陽圭齋韻

江自袁來一道斜萬山回首正思家遊雲潤足滋胸臆活水淸堪潄齒牙薄暮更聞林外鳥餘春猶見道傍花鈴岡髙處多奇觀已辦明朝踏軟沙

談秋云挽詞

云到秋來懶作霖飛飛何處竟銷沈聴琴未了鍾期興許劍長懷季札心兩郡事曽歸史館百年名合傳儒林新碑髙倚遊來塢時有行人下馬尋

詠竹茶壚次匏翁

雨過春山滿汲泉舊僧壚在好烹煎緇塵性絕甄陶外烈火心降汗竹前白雪翻時羣蟹沫碧雲烝處一龍眠調元固有商家鼎不出山林道已全

別都昌師生

三宿淹畱四廟前諸生日日候開船情深東道天畱客心急南風夜夢仙剛道舊遊如傳捨漫看新賞又賓筵沙邊回首人堪畫靑隱團山水接煙

望白鹿不克至

白鹿山人舊結庵勝遊寥闊思何堪也知云壑風泉在卻與田夫野老參十里輿從雙澗北三間亭對五峯南宗儒更想瞻依地髙座凝塵共一龕

奉寄沈提學先生【二首】

千里書來十載心廬峯回首洞庭深杜陵故有江頭興楚客今非澤畔吟赤壁紫簫仍響應白雲黃鶴竟銷沈鍾期亦是人間耳只向無人聴處尋

艸堂白下幾相尋春燕秋鴻逺竟沈魯國尙存周樂譜吳歌還和楚人吟閒隨酒榼山山勝老向書檠夜夜深他日一言君誤矣百年髙誼獨銘心

遊龜峯

倚空秀色獨靑蒼久擬登臨始得償徑似天旋深更曲峯如人立正兼方飛潛有象元奇幻開闔無機亦善藏卻竚山門窮眾妙不知僧語落荒唐

白鹿洞懷蘇虛齋

虛齋遊處我還遊每見新詩石上畱對月幽懷雙榻晚乘風髙興一槎秋九齡度逺何湏問安定功多卻許收欲向匡峯望巫峽楚天云盡有江流

寄謝陳中丞

禦河流水逐潮回南去風帆不用催千里驅馳勞逺計百年經略見雄才地當海浦非他鎭城倚天津復此臺病眼臨分重回首拱辰樓迥曉煙開

送黃夢弼還江陰

儒吏風流又在今尋常嚬笑見君心車前獨許花迎斾堂下長畱鶴聴琴紫極自連諸宿近白雲猶阻一江深明年欲問鸞棲地天照西臺柏有陰

寄儲靜夫太僕

未出都門便憶君滄波渺渺海陵云船如米芾誰當泊榻似陳蕃我合分塞北兵戈方用武江東尊酒自論文不堪畫鷁催南發楊子灣頭日正曛

謁鄴侯祠

井道而今政有功瓣香來弔鄴侯宮龍収雲雨秋空碧鴻起江山夕照紅朱紱漫傳封拜後白衣眞想指揮中石池千古寒泉在歌罷滄浪一鑑空

畱別惟誠左轄

西湖方了舊襟期懶和三湘贈別詩冰鑑百年誰爾相汪陂千頃子吾師登臨興逸山僧識經國心勞野老知回眼江天人似玉東風還寄古梅枝

贈劉瑞州用齊用陸東臯先生在許州贈予韻

長安別後懷君甚下馬頻過太法師曲沃政看重布爾日橫渠書憶舊談時憂深未覺江湖逺望切眞嫌道路遲若問東山今嶺外暮云千里隔心期【東山謂司馬公時巡撫兩廣蓋用齊知己也】

聞周文化擢憲使

天上新傳憲長書向來人望果非虛十年劍試磨霜後百鑑堂開卷雨餘風月一庭元自在湖山千里竟何如我車半識江西路荊棘湏公次第除

答朱廷補【二首】

春風三月動新袍泉上歸來興頗豪流水有情雙澗逺浮雲無數九峯髙醉顏不是燒丹苦病骨猶堪藝圃勞日夕懷人何處是艸亭煙水注離騷

知子才名日月深宮花眞合一枝簮理從後宋能超拔文到先秦已浸滛百戰力回千里足九成丹熟一丸心明時莫嘆遭逢晚六行賓興古卽今

偶飲野翁莊有懷翁他日相與之雅情見乎詞用元人韻

相逢館下屢賓階捲有新詩許我開鬢未及年皤似雪眼將入道碧於苔良工心苦春收藥佳客盟寒晚折梅酒罷題詩修竹上鄰僧猶待野翁來

追次秦中齋先生韻贈潘玉林

不見中齋見此詩玉林髙榻雨絲絲白蓮社裏曽爲客黃石祠前自得師方外未應無野史世間元亦有儒醫墓銘久閟西原艸到處逢人說母慈

雨中答楊澹成

舊堤潰盡水奔䢐腹疾春來我未蘇萬廈庇人心本有一車載鬼事非無病深難與醫求艾苦極聊爲子弄雛明日陰晴何處卜漫將耕獲對田夫

又答

雨突雲衝勢未䢐黃樓誰助長公蘇雷師此日威何有風伯他年訟可無竈引坎蛙將故侶檐飛巢燕困新雛長歌欲墮塡河淚萬里東南一病夫

寄錢子推是日子推宿山中

病不登山夢到山也知髙興在松闗云隨社老看碑去風送鄰僧供茗還無石似龍還畫葛有崖如玉合書顏更煩題我新精舍修竹千竿屋數間

分宜道中

鐘山洪口望鈴岡十里縈紆水石長鷗鳥自忘爭席老桃花曽誤問津郎督師節逺憑催鷁視學碑荒媿憇裳此去勝遊湏記取春風三月過瀟湘

聞李絅庵計

逢人每問李蓉湖晚興春來倩杖扶畫有幅巾眞稱爾傳無椽筆枉教吾全歸地擬諸君子終養天成一丈夫他日遺文何處覓平生碑板滿東吳

過淸江訪彭云田

相逢忽訝鬢成絲藥籠聞多貯紫芝汝潁舊遊如說夢江湖今雨又論詩碧分艸色開新社紅入桃花滿故枝田事有秋何必問白雲元與此心期

容春堂別集卷四

●欽定四庫全書

容春堂別集卷五

﹝明﹞邵寶撰

○序【十三首】

送儲考功赴南京序

士之有大抱負者而其功業或不能大成非其人之不能自用則用之者之過耳善自用者守正而不知其它故恆難於用之善用人者或常或變要使人之安於所用二者蓋相成焉而每不相值是故士有非常之抱負而不能成赫赫之功業者眾矣進士儲君靜夫以明經發解會試俱第一而廷試亦在上第與唱名其科名甚髙然其年方二十有八甚少才髙而學富作爲文辭淸達典雅其聲華又甚盛夫人不愕然自驚則誇然自滿靜夫不然其得之若固有而居之若無其擬於古人者方欿然其不足而處乎今之進退得失者又裕然其有餘君子以是知靜夫有大抱負而善於自用可以卜其功業之大成也然吾觀靜夫介介有守且多疾病不任勞使以常處靜夫任之以列侍從司風紀則靜夫必有以自見者或不得其職去或力不勝任不能事事去則靜夫𨿽有大抱負不過立一節成一名焉耳夫一節一名豈不美哉抱負之大者固不願其功業之小成也今年六月靜夫選於天官得南京吏部考功主事夫南京國家根本之地去天子在所逺出入朝省之勞凡減於京師什伍而考功職在執筆以察羣有司賢賢而否否拔異而別同在他人或難之在靜夫則易稱耳夫事不勞則靜夫可任職易稱則靜夫可食是不以常處靜夫而以變處靜夫可謂善用靜夫矣靜夫豈固難於用哉是故養靜夫之抱負而需其功業之大成者其在斯舉也夫夫大成靜夫於靜夫無所加小成靜夫於靜夫無所損然能用之而不害其自用之難棄其小而成其大此君子之所願於靜夫者而亦靜夫之意也寶辱與靜夫同年而知且厚於其行也故序其所以自用與其所以用之者他日將觀其成焉

送江西按察使陸公序

正徳丁卯春正月浙江按察副使吳郡陸公全卿擢江西按察使江西於天下爲大藩某前以按察副使奉勅督學其地嘗登南曷滕王閣讀韓昌黎所爲記愛其中稱禦史中丞太原王公有所謂八州之人前所不便及所願欲而不得者公至之日皆罷行之大者驛聞小者立變春生秋殺陽開陰閉令修於庭戶數日之間而人自得於湖山千里之外之語蓋王公時觀察江南西道於境內無所不當問罷其所當罷行其所當行者存乎其職而驛聞立變皆於至之日者則存乎其力與才至於生殺開閉數日而令修人得縱橫引抑從容豫暇若無事然非經綸素具知是非而不卹成敗知得失而不顧利鈍者不能與於此王公之設施吾不得而知然由昌黎所稱則其規模可謂偉矣今江西所屬郡視王公時爲廣數年以來文繁於上法玩於中吏慢民偸於下租逋訟滯盜蔓姦滋千蟊百蠧或盤結而難紆或污穢而難濯或變幻而難測或崛彊而難服在在而是不可縷數唐之觀察今之按察也夫安得如斯人者爲吾目前之一快也哉繼而移官浙江得與吾陸公爲寮友從政之餘接其論議而觀其所爲竊謂公蓋其人有以紓吾昔之所嘆至是公有玆命公其往矣昌黎公文故在公試讀之是數語者將不有若爲公而設者乎夫醫者之用藥溫涼寒熱因病而投期於效焉而已茍講之未明候之未審備之未預一旦從事鮮有不謬者矣君子之政所謂生殺開閉者何以異是天下皆然獨江西也哉公更以是思之公吳郡望族起家進士由禦史再遷至今官博雅淸修文學法比克知體要而加之以深思濟之以遠度一時名公卿皆以公輔相望其爲禦史出按於閩閩人頌之於汴汴人頌之入典中臺章奏天下稱允浙江之政蓋有餘力焉吾知其優爲於江西也公行寮友洪公克毅輩皆有贈言之意某不佞遂僭以是書之

松石詩序

松石詩者吾表舅太原守東洛張先生爲鄒翁永章壽也翁名柷字永章別號松石今年壽八十鄕之諸縉紳以翁長者爲之慶焉東洛與翁最戚於是乎詩今世之言壽者於物必曰松曰石而翁以自托於名字之外其心必謂浮靡之不如貞朴脆薄之不如堅重也故有取焉若昔人韋弦之佩者則其平生所爲殆類於是歲寒之期將不在是乎孔子曰仁者樂山松與石者山之所有也得山之气以生故其徳也於山是同翁好仁者樂山以及松石歌松石之詩則翁樂之凡壽翁者宜先於是又曰仁者靜壽翁者欲稱其徳捨是又何以哉予知翁久故東洛以序屬然不能諛也聊是以復復爲之歌曰挺兮如松偃兮如石若人年兮千復百石有膏兮松有液人采服兮眼雙碧登秀巖兮倚喬柯把瑤觴兮發長歌彼仙人兮如我何

送郡博王先生赴湖學序

王先生洛人也以進士乙科來教江之南由江陰遭艱再起至吾錫居若干年擢掌湖州府教論者謂先生在錫得寛柔以教之道夫地有南北而風气隨之士生其間俗以習成往往喜同惡異故南士吏於北則彊其俗以南北士吏於南則彊其俗以北甚至易巾帽變聲稱攺體數極其力而未己不知君子之爲政固不在是而況教乎教之道莫大於彜倫綱常莫先於詩書訓典先生於是二者尊之崇之罔敢怠遑且濟之以華博成之以忠朴是以言而聽之行而效之不勞夏楚翕然無後者若夫小節細故則惟俗是因不彊焉故凡在庠序者咸慶得賢師而邑之大夫士又以得賢友慶亦固其宜哉今年夏先生將報最天官適被玆命大夫士若某官某公者須贈言於子夫湖之學宋安定胡先生嘗是蒞矣其法始於一方終於天下至於今猶稱之不衰是誠所謂中正之教固無南北之偏也先生行其將以錫之教教湖士邪抑將起而尋安定之遺規邪諸公必有以告先生者諸公曰是在先生請書以贈之

辟纑課讀詩序

婦人之於家道大矣豈特主中饋範內壼先業之隆替後嗣之賢否將有賴焉故婦道猶臣道也臣之事君平時則以坤厚之徳代終王事不幸而邦家多難則以永貞之徳仗大節明大義操大機屹然如山確然如金斷然如蓍龜卒收靖夷之功夫是之謂賢臣惟婦人亦然主中饋範內壼其常也承有家衰運撫幼孤而教之使先業絕而復延子孫有成式其變也處變而不失其常此家之賢婦夫之賢妻子之賢母不亦可以樹風聲可以助政道哉吾邑有醫士曰潘尙古氏聲名方殷而早世遺孤繼芳甫十歲厥母範碩人寔藥莊先生五世孫也煢煢相依而家又甚貧尙古之嗣岌岌乎殆哉碩人撫之稍長卽令攻醫以繼其世又讀書學文以從儒者之列晝夜課之不遺餘力服食屢乏紡績以供於是繼芳克有成功鄕之士咸曰尙古有子矣又曰不有賢母不至此於是乎作辟纑課讀之詩繼芳執詩感泣又徧求諸縉紳咸作之而屬序於寶曰否則作者之志不傳寶嘗論碩人之賢不惟其處常之難而惟其處變之難所以處變者不難於養子而難於教子教焉而至於辟纑課讀尢教之善者也則其紹先世之緒啟後人之賢功有在矣詩以辟纑起美哉乎作者之志何患乎不傳𨿽然傳者詩也所以傳者人也人重則詩重人輕則詩輕侃爲賢相而陶母截髮之賢著修爲大儒而歐陽太夫人畫荻之賢聞繼芳能賢𨿽不詩也猶可以傳而況諸作之洋洋乎寶亦幼孤思答慈教而未能感繼芳之志故相勉以此非敢僭言於君子之右也

潘尙古追挽詩序

挽之有詩紼歌之遺也而兼述其人之徳以寓悼惜懷思之志有誄之道焉有弔之情焉今之爲挽者大率以是然或卽遠之餘墓艸不知其幾宿矣而君子之挽也猶繼有作此其人必有大可悼惜大可懷思者而豈偶然以致之哉吾邑有潘君尙古者用儒飾醫而加之願朴鄕人愛之重之年僅四十六遂以病卒愛重而能言者挽之挽之不及又從而追之蓋自始歿迄今凡若干年詩之積者凡若干首所謂誄且弔者咸具然以其不皆出於一時故其子繼芳甫裒爲巨冊題曰八哀余意蓋所以志挽之變也而尙古君之徳於是爲益彰矣予嘗讀杜子美八哀詩而考其所謂八人者則王公以下皆有勛伐昭於海內而鄭司戶亦獲與焉古之論人者固惟其人不問其位之崇卑也今尙古𨿽無司戶之位而司戶之所爲在君或有不屑者使子美可起能不爲之增欷也哉夫紼不可以復執而挽猶可以再歌以今之詞存古之意合誄與弔而一出之當之者有光作之者無愧裒之者克孝是皆可敍而傳也矧寶與繼芳甫定交最久且深於其母範氏貞節之詩旣爲序之至是書來屬序斯冊豈得而辭邪若尙古之行雜陳諸作間一覽之可以悉也故今特舉其略云

送吳荊州序

今年夏戶部郎中吳君汝和擢守荊州同僚大夫士謀所以贈君者而屬筆於寶寶竊聞之荊天下之要衝也自爲郡以來稱賢守者凡若干人矣而南軒先生則有儒者之政焉當是時旣修其治又尙論古人而慨然有感於曲江公故作樓題扁若恨不能與之同世讀晦翁之所記者猶可想見其髙山景行之餘也君玆行也吾不遑問其它其蒞政之暇亦將興南軒之思乎思乎其人則凡其言動嗜好莫不想象而求之況其所向慕者哉吾不知君之汲汲於南軒者亦猶南軒之汲汲於曲江否也君素負才气有應世之略而飾以文學其在戶部歷三階凡八年任難事當劇司動無弗稱蓋灼見夫今之事而有意於古人者聞二公之風而覩其遐迹欲勿奮然也難矣故吾於君之行而亟問焉抑獨惜夫曲江之在天寶去相而假守於此卒不得以有爲南軒𨿽再起爲守嘗有爲矣而淳熙之際亦不能盡其所蘊故君子之志於天下者至於今猶不滿焉今之時豈其時哉其難易順逆必有能辧之者吾固將以是賀君之行也𨿽然時不同而政同政不同而心同故在亂則思所以弭之在治則思所以保之此古今賢者之所事事也君烏得無意哉吾嘗觀曲江之在荊平居暇日登臨賦詠蓋皆翛然有出塵之想至其傷時感事寤嘆隱憂未嘗一日不在於朝廷而惟恐其道之終不行也其爲心如此若南軒一日去貪吏十四人首劾捨賊之黨禮遇諸將勉以忠義隨事諭民具爲條教暇日延見諸生尢惓惓於講學乃其政之大者君誠有意於二公之爲守且能念夫時之有幸不幸也則凡可以弭亂保治者不能不爲而爲之不得不力昔人所謂雄據上流表裏襄漢者若增重焉而承流宣化之責眞可與輔相者並豈特稱賢於一荊州哉寶偶有感於斯故因諸公之命敢盡言之先是君以寶嘗爲許有所詢焉某皆不敢以告是區區者非大計所在不足以當天下之要衝也

襲芳續錄序

靜修鄒處士之卒也鄕人哀之縉紳先生有述作焉其子拙隱君與其弟利卿集而爲書曰襲芳錄旣傳於人矣越若干年拙隱卒鄕人哀之如哀靜修也縉紳先生又有述作焉視靜修不加少其子益謀於其諸父利卿亦爲書以傳曰襲芳續錄予嘗讀襲芳錄得靜修之爲人今觀續錄何拙隱之肖靜修至是哉世稱富家者往往以利賈怨出入閧訟之場彊俠弱謟介於權貴求免僇禍無少暇逸靜修獨以惠自將鄕人懷焉推爲巨人長者故彼方奔走道路而靜修則幅巾野服逍遙林泉修孝義之節惇詩禮之文若與俗不相涉者厥亦異哉鄒爲宋道鄕忠公裔孫其在吾錫居龍涇而以行義稱者曰桂堂翁伯惟曰元堂翁洪昭曰柏軒翁以善至靜修而盛奕世相承皆忠厚恭儉以行其惠凡蠲租己責振窮卹匱修廢舉滯有徳於鄕人甚深且久人之慕鄒氏若孺子之於保母也靜修之子僅得庸眾人猶將敬而愛之況賢如吾拙隱者乎拙隱年未及耆其忠厚恭儉以行其惠者蓋無忝於世徳而本之以孝義益之以詩禮論徳者謂有靜修之風今則己矣縉紳先生所以道鄕人之哀者顧能減於靜修也哉錄之續錄之其爲書異其所以爲書同迹是而觀益爲孝子利卿爲弟弟而拙隱之徳於是爲益光矣詩錄諸風史傳獨行是錄也君子抑不能無取焉益吾舅氏梧岡過公之甥也頃利卿以益請序遂書歸之拙隱諱愚字智卿嘗以義受官階承事郎其行之詳具在錄中

送葉潮州序

司徒副郎葉君廷璽旣擢潮州之一月諸嘗同官者燕以餞之君起而須言眾遂相顧以余君同署也謂余宜爲予惟君昔以名進士出宰髙安禦吏養人夙有聲稱及召爲司徒之屬兩遷厥階稽閱籍載監督儲運不弛不察用歸於理若君之才而僅以之守郡蓋所謂愛莫助之者況潮遠在南海萬里之外其風俗人情予𨿽觀於圖志而未能悉也卽欲贈君其何詞之有獨念夫古今吏於潮者唐稱韓公宋稱陳公二公之政它不悉舉其於鱷也一則祭而逐之一則捕而戮之豈故若是異哉蓋韓之鱷出於冥頑不可弗諭諭之伺其化者仁以行義也陳之鱷類於怙終不可不懲懲之絕其惡者義以行仁也仁義之用同物異施施之庶政率由是道𨿽天下可也獨潮乎哉君行矣今之潮猶古之潮也有鱷如惡溪之冥頑則以韓之祭祭焉有鱷如萬江之怙終則以陳之戮戮焉若其無也蓄韓之詞斂陳之鋒以相安於平康之域抑亦未害其爲善學古人也以是推之吾民仁以涵之義以制之靜以待之時以措之書稱三徳正直剛柔此天下之政也𨿽然地有近遠時有順逆事半功倍往往以之若二公者皆以事出且自北而南間關嶺海食飲居起所不宜者多矣此固所謂遠且逆者而其所成乃章章如是君所居與潮比境而是行實出推擢以地不若二公之遠以時不若二公之逆今之潮何患不如古之潮哉葉君曰斯言也可以我贈矣於是乎書

芹軒詩序

弘治癸丑春寶自許入覲京師得會吾同鄕縉紳諸公自吾師蒿庵兪先生下凡若干人皆相率爲芹軒詩曰此吾鄕友顧君之所居也賦之將以爲贈寶竊問其所以名之意則又皆曰采芹之說見於詩言其誠也獻芹之事傳諸史言其忠也誠與忠合斯可以爲人矣某於斯取之吾黨於斯賦之寶聞而惑焉夫芹也者物之至薄者也昔人之所以薦於鬼神羞於王公者蓋不知其爲薄也不惟不知其爲薄也且以爲美焉是故采之是故獻之如此謂之誠如此謂之忠千載相傳以爲美談盛事至於今不衰使其設心以爲物𨿽薄也吾姑取之以薦以羞則將流於不誠不忠之歸君子奚取哉某之於芹其諸異乎古之芹矣𨿽然郭之巾謝之扇慕之效之抑不可謂不知所重者也以吾之不可學柳下惠之可古之善學者蓋如此然則某亦求其誠與忠而已孰爲厚焉孰爲薄焉茍誠與忠皆古人之芹也諸公詩旣成什顧無序之者聞寶言乃命書之以爲某告

重刋鄒忠公文集序

吾錫有鄒忠公之裔孫曰翎字時用者以公文集舊板刓獘將重刻焉而屬寶爲序寶錫產也於公爲後學蓋仰止者久矣顧舊集之序李忠定公實爲之則何有於寶之言哉然嘗論人臣有言責者以言爲忠言而關於天下之綱常知忤而弗卹知患而弗辟尢忠之大者也若公在宋論立後事蓋得於是矣當是時章蔡兩姦前後嗣相公再被竄謫甫歸而遽病以卒未能盡其所欲爲者君子於是乎惜焉當公之赴新州也陽翟田晝迎諸途有士所當爲未止此之言蓋所以望於公者甚重且遠卒之直節正气久益堅定至於垂絕之際一見龜山猶以國事爲問使天假之年則其所爲當不止是矣蓋聞公嘗受學程門得中庸愼獨之要故所立如此然則節惠以忠蓋舉公之大者言之而豈足以盡公也哉古人論尙友之道必誦詩讀書而論乎其世若斯集者皆公平生之言詩可誦書可讀而世亦因以可見論者謂公謇而樂達而經辯而黙其言之成文者當亦似之𨿽然公之文莫大於立後一疏則己毀矣其在當時旣以起讒致禍而今所傳眞僞異同誰與辯者君子能無感於斯乎時用素惇禮義而斯舉尢知所重故並及之

壽丁母序

正徳丁卯秋九月吾門人丁延年仁夫旣畢京闈試歸而謁予於杭吾知仁夫學經甚習而爲文辯博宜取髙第久矣邇乃連進連屈識者爲之不平玆其來也吾意其將泄其怨尢鳴其抑鬱於予而仁夫自起居外曾無一語及場屋事旣而以其母孺人明年壽七十將率其弟舜年武年等稱觴致祝請予爲之辭其言曰吾母端重有則自入吾門逮事吾祖父母稱冡婦者若干年其孝慈之行孚於上下教吾兄松年業進士未成而延年與武年繼爲庠生延年等夙夜黽勉圖獲祿養以承母志而未能焉今母七十矣顧何以藉手爲壽哉予聞而作曰仁夫斯言也足以壽母矣夫親以子顯子之顯親以文以行文行具矣則自外至者其得與否蓋不足深論子獨不見夫農乎農有美田而勤稼穡一不得年人曰已乎曰未也姑待之再不得年人曰已乎曰未也姑待之三不得年人曰已乎又曰未也姑待之旣而有年大有年連收三歲之利穰穰盈室祭祀賓客有餘用焉於是向之勸己者顧以爲頌天下之事其久屈而伸固亦若是也哉仁夫與其弟某夫譬之於農所謂美田而勤稼穡者有年大有年之慶將不逺矣古之人有竇儼儀有宋郊祁者皆兄弟也今也安知不在丁氏母知徳者也誦予言其志能無悅乎藉手爲壽莫大於是請爲仁夫書之

容春堂別集卷五

●欽定四庫全書

容春堂別集卷六

﹝明﹞邵寶撰

○記【九首】

施氏所得五犬老文記

施氏醫名吾邑國朝以來凡傳四世其行業徵於贈謝之文文有出諸大老者曰廬陵楊文貞公則某府君得之曰海虞吳文恪公則某府君得之四明楊文懿公毘陵王文肅公今少師長沙李公則某府君得之蓋百餘年間以醫功得文多矣而莫有顯於是者世相授受守爲家寶不敢褻視乃者克欽之室火而毀焉君子之弔施氏有不問其資器而以是爲悲者況其家之人哉𨿽然諸老之作旣以書諸卷軸必有集以傳一家之藏固不若傳之天下之爲廣也旅獒稱物曰徳之致是文在施氏殆此之謂歟然則施之子孫自顧行業如其祖父則文之來也當有後諸老而作者矣第遺澤所存不能無感於得失者而或謂予文之足以識也無乃惑乎施之良今多業儒而爲醫學訓科曰諫字克忠者能世其家實請予文云

水西半隱記

武進王君希程爲贈太子太保吏部尙書文肅公之仲子讀書善吟詠雅崇世徳君子與之間以性癖山水而太夫人在堂不敢遠遊也乃於其世第之西運河之涯爲燕居焉仿唐王龜永逹裏故事題曰水西半隱而屬記於予予未嘗遊嘗觀其所自敍堂曰閒止則取諸陶靖節氏有求志之義館曰聚星則取諸陳太丘氏有麗澤之義齋曰弦則取諸董安於氏且考訓也有戒偏之義臨山爲池曰小西湖具六橋三洞之勝作軒其上曰影娥則取諸白樂天氏蘇子瞻氏而隱居之觀盛矣惟古之人藏修遊息皆謂之學王君自謂山水之癖凡今所爲覩名思義於古人之所謂學皆弗畔焉而可謂之癖乎且夫山水者仁智者之所樂也仁以居之智以行之而壽樂之效見焉以是奉其太夫人則孝莫大於是癖乎癖乎吾猶恐君之不深也九京有知文肅公以爲何如居之中又有扉爲納春徑爲流香居爲懶云閣爲都翠亭爲賓秀皆有景趣可書予書其大者故略焉由第以往凡一里許有小艇曰泛宅者少司空豫軒沈先生嘗記之其事可互見云

務本堂記

林泉處士鄒翁顯之營新居於塘莊之上祠寢齋室儼然古有家者之遺制務本堂者其燕居也寶𨿽未獲造翁之堂然往往聞翁於其壻主客錢君君之謂翁也玩易攻詩文以濟質禮以處贏事親愉愉喪而皇皇葬而顓顓其處諸伯仲皆篤恩義有田數千畝課家眾耕之又以其餘業諸無田者丰年取其租如約饑則減之大饑則又減之或遂不取其貸人而取息也如其取租焉希齋先生知徳君子也他日論翁如主客言故寶常擬翁之爲人殆漢世所謂孝弟力田有行義者今觀其名堂蓋平生自立之地故欲昭示子孫而期於無窮亦可謂知所務哉夫翁之業民也而其行則士也士之行莫大於孝弟行義而民之業莫先於力田外是二者蓋亦末矣今夫終歲勤動絫粒而積量積而出自心計貨殖者視之則爲己拙居家正徳居鄕布惠如恐不及視軒舉藻麗之徒亦誠自少矣而校實要終則有在此而不在彼者卽使彼幸而利此不幸而不利而天之所以敍倫而厚生者固在是也本可不務乎業以是基行以是植身以率之世以守之豈惟式於厥家哉語曰是亦爲政翁之謂矣𨿽然徳惠之孚久而感通天道不誣翁之後出而效用以輔政者安知無人乎然則務本之義大矣嗚呼其在斯堂邪在斯人也主客以記請於是乎書

鄒氏莊東新居記

漕河貫錫城東南流左涯有支渠二曰伯瀆沈瀆皆經吳郡以入於海二瀆之間有水通焉曰觀涇涇之西有小水五咸北入裏余而止界其地爲五總良田二千畝有奇於其鄕爲沃壤爲奧區爲勝槪是曰塘莊鄒氏世有之成化間柏軒府君以其中四十畒與其子林泉翁翁廣其傍爲第於中由龍涇遷居之將繼營其左右以居其五子者未就而翁沒正徳戊辰塘莊第火始有異室之議率翁之志其季昭伯以行當得左左實臨觀涇初觀涇之地柏軒屬意林泉昭伯思卒成之顧林泉始大厥構弗敢易圖欲多積以需念母惠孺人久處旁舎乃卽其地爲基什之一仿塘莊而營焉門之內前後廳限以中門又爲堂三而重屋殿之傍翼周繚有內有外廳飾整嚴選工擇材計益經久自經始期年而落成取其舊扁曰力田世家曰迎燻曰正徳曰崇禮者揭諸廳堂不忘考訓也中一堂未名其姊之夫戶部郎中錢君世恩爲之題曰養志蓋嘉昭伯懋於行業以勤多助故居成而母志說有養之道焉爾也君子以爲善頌昭伯謝不敢當則介其塾賓周君仲章來請於二泉邵某某謂之曰昭伯其何遜哉昔者孟子之稱曾子蓋嘗云爾矣然天下之人志不皆晢而爲親同養不皆參而爲子同故君子之言飬者莫大於行而業次之行修則不辱業崇則不乏此固爲人親者之志也凡昭伯之素其不此之務乎𨿽然志一也於生曰養昭伯於母之謂也於沒曰繼昭伯於父之謂也欲知昭伯者請觀於斯作新居記

十峯樓記

明府尢君遂良還自崇陽作樓於居第之西面龍山爲牖山之九峯近在幾席君對之若賓主焉有客過之爲之題曰十峯之樓君以告予予始疑其名與數今知之矣蓋峯之在山其爲土爲石初無異也然平而爲麓起而爲岡伏而爲塢虛而爲谷盈而爲邱各形其形而各名其名勢則然矣乃若突然而髙其名爲峯峯蓋不自知爲峯也而峯之名歸之夫人亦何以異是哉他不暇論試以君言之其爲諸生於邑固邑之人也迄其明經愽史成章而逹焉舉於京闈而文名著遊於辟雍而學業廣試於銓曹而治理通宰於劇邑而政務舉至於檄撫夷而展變通之略疏防邊而悉預備之宜遠人懷之中朝談之譬之於山其所謂突然而髙者非邪君不自知而人之望之固如此故𨿽謂之峯可也昔之人有以山而擬諸人者若五老若仙人若玉女之類蓋多有之由是觀之謂之爲峯顧不可哉以道觀物物我無間名之在此猶在彼也而況於數之多寡又何足計乎是故以一參九不見其爲不足以九乘一不見其爲有餘問之九峯九峯無言問之尢君君指九峯作而笑曰有是哉請書爲記

周氏畵記

畫竹一幅九龍山人王孟端氏寫寄邑人周翁恭甫者也翁藏於家傳至其孫某而失之翁之曾孫紘別號月牕以儒醫名東南於某爲從子思其祖之故屢求之未得一日江陰朱世芳氏病而求治於月牕月牕巳之世芳酬以金不受聞是畫在其壻某所乃以歸之月牕喜曰此吾求而未得者𨿽千金何以加哉卽日持歸懸堂上與其子若孫序拜然後觀觀畢告於祠堂藏之惟謹君子謂月牕於是乎孝傳曰春秋陳其宗器孝子之道也凡器皆然而況徳之致哉九龍墨妙人所珍愛然其人淸介特甚𨿽方尺之紙不輕授人恭甫翁豪宕好義有古烈士風九龍所贈頌祝寓焉而又重之以詩玆予所謂庻幾徳之致者故月牕因其失也極力求之求之旣得則欣欣焉若獲拱璧不知千金之爲重也其有以夫月牕有才弗施乃專其用於醫施不責報有儒者之徳是畫之復君子不謂數焉夫始以徳致終以徳復周氏之慶於是乎在凡其子孫者宜何如寶之月牕之子敷牧恐久而又失請記於予二子者之孝猶月牕之孝也畫失不知年月其復也在某年某月又若干年二泉邵某記

鳳山書屋記

鳳山書屋者封戶部主事卑牧秦先生之所築也自始築至今凡若干年矣其爲制也臨流爲門依林爲垣幽雅朴儉望之知爲儒者之宮矧所謂鳳山者當其前左若有相顧之狀而煙霞艸木發光露彩播散芳澤日相尋於軒窻焉先生讀書其中得於山者不爲少矣乃追惟其祖某府君始築之意而扁其堂曰鳳山書屋其子戶部君國聲以其意告於邵某某按縣誌鳳山在邑西若干裏其爲名不可知然天下之山以是名者眾矣或以形稱或以迹傳其無故而加之者亦比比也豈不以鳳之爲物長百鳥而瑞王者號稱四靈故托名以重焉耳吾嘗卽是而求鳳之徳猶龍之徳然龍以潛爲隱以飛爲顯而鳳也則異於是隱也以翔見也以下其爲用不同而系乎時者一也故君子施遠而博迹近而光輝其爲澤如龍爲瑞如鳳而龍徳大矣先生觀玆山豈無感於鳳哉又嘗考諸先生幼讀古書守道自樂邱園之義至晚不渝蓋所謂翔於千仞者覧徳而下鳴岡棲梧則付之其子且將有羣雛出焉殊形而一徳隨時而爲用誠無愧於鳳矣其爲感也當在於是是則山之名不可知而先生之取於鳳殆亦詩之興歟而不必深論也𨿽然晦翁於南康嘗以澗中黃石狀如臥龍故爲庵而祠諸葛因名起義遂有潛見之感則先生之取於鳳者亦豈無謂哉戶部君予同官且同志文章政事素重於人而言必稱父於是記也尢惓惓焉可以觀徳矣是爲記

錢氏軍將山世墓記

惟軍將山濵於震澤盤亙三十里爲錫西南鎭其間以塢名者什數軍將獨爲深衍南唐時嘗駐兵焉蓋其勢若帳之回合故又曰軍帳山之勝以是惟錢氏墳於玆山凡若干世矣其正峯爲吳越忠獻王八世孫承奉進所葬蓋其子寛甫治之其右則承奉以上凡六世其左則承奉以下凡三世惟甲仗塢去正峯東北五里乃寛甫葬所當元季時寛甫貲雄於鄕有遠慮焉故擇僻地且爲疑冢至其元孫伯剛始距祖塋二百武黃泥嶺者左右列葬伯剛子惟義孫孟溥實皆在左余若某某則右焉孟溥號南邱累贈奉議大夫工部郎中今戶部郎中某之父也戶部旣葬奉直公若干年而其室鄒宜人卒又卜軍將支岡稍北東面曰長寜塢者營新阡焉通神衛褻旣門旣垣祗饗備息乃堂乃廬碑刻誥勑以榮上賜池梁於前阡制斯備又前四百步有匯焉巨石爲橋凡錢氏諸塋道悉於斯會揭以慶源之名重先世舊題也又東四百武有山若覆釜者實與阡對又三百武曰赤石嶺傍峻中夷爲道千武廣丈有二尺夾道豎華表其前東南五百武東北八百武皆瀕於水自上望之諸山環堵而平田千畝湖波浩然見華表間僉謂得山水之宜爲諸塋最先是予督漕淮上戶部東歸過之與論先塋之理嘗以水隱爲恨今旣得是載思予言乃卜吉從事踰年而成則以記屬予予觀戶部之先武肅忠懿諸王忠孝之節著於前代寛甫以下諸公徳義之懿栽植加焉奉議公質直好義惇詩說禮惟先是崇篤生戶部賢而能文有政於官旣衍而繁複登而顯徵諸地道先閟後發可信不誣傳曰公侯之子必復其始予不佞請以天道復焉正峯右後則伯剛之弟伯和曁其孫某之墓近墓有成性寺寺稍前右爲龍泉塢則爲戶部兄鴻臚序班世端之墓又右西爲桃花塢稍南爲白茅嶺則戶部之伯祖惟常世父孟淸之墓合諸前墓凡爲封若干所其貧不成域者尢眾蓋自始葬迄今歷祀三百族凡若干人烏乎可謂盛矣寺有石泉最甘冽上祠龍神曰孚澤禱雨輙應天順間有司請錫寺額錢氏以山百畝田六十畝贍其僧因建祠堂奉諸錢主玆亦墓事所繋故附書之

東湖書院記

東湖書院者廣東按察僉事梧州吳公廷舉之所建也院在州東門外南臨潯漓二江北負大雲山山之下公三代先塋在焉有水出山半左右夾流前匯爲池池方數畝其曰小東湖者公名之也公之先爲湖廣嘉魚人嘉魚有東湖旣取以名又以扁夫院者蓋志不忘其先也抑有尙友之道焉昔宋周元公茂叔嘗濯纓江州蓮花峯下樂其水之淸也遂寓以濓溪之號濓溪出道州去江州幾千餘里蓮峯之水非濓溪之水也然自道觀之則孔子之所謂逝者如斯孟子之所謂有本者如是者固未嘗異也故觀道有術莫切於水得於水而不泥於水此有道者之大觀也吾於元公見之大云之於東湖其亦類是矣夫公之學道從可知巳然遠而望其故鄕則得水木之義近而邇其先塋則廣風木之思旁以招引後學而退將自養焉一舉數得是皆道中之事也矧院之爲勝負山向水艸木魚鳥之觀日陳於前登堂曠如入室奧如經書圖史取諸左右無不應手而摳趨其間皆鄕裏秀敏之士士不遠千里束負而至者又時有之以是尙友古人夫豈僣且誇哉公博學好古有猷有爲由邑而郡夙著名績予蓋聞之久矣頃者以貳守北上道出江右始因吾寮友範君世和得傾蓋焉比任雲間伻來請記時宏治甲子也越六年正徳己巳乃克執筆蓋院之詳公自有記予特論公之志以告學者云

容春堂別集卷六

●欽定四庫全書

容春堂別集卷七

﹝明﹞卲寶撰

○墓志銘【十八首】壙銘【一首】

明封宜人王母任氏墓志銘

宜人任氏爲隆慶州知州進階奉直大夫王公某之配其子今南京戶部右侍郎瓊先爲工部主事以考績例宜人始封安人比進員外郎乃加今號按任氏世居山西太原宜人父曰恩母郝氏年十七歸奉直公公父某工部尙書公某子也宜人入門敬謹雍穆事尙書公及其配李夫人以孝稱初公爲諸生讀書黌捨中宜人居家治食飲以供及小大諸務一不煩公心尙書公好施予宜人常佐公承其志李夫人老而傷股在牀褥者幾三年宜人與公躬澣滌無怠夫人至忘其恙以終後公舉於鄕筮仕知昌黎縣宜人獨畱於家凡十年教飭諸子女畢婚嫁壼以內無隳事比公遷隆慶戶部以進士便道過家迎宜人從公於官居數年公罷政歸於是家指日繁宜人以勤儉相公諸子遵之皆尙朴素蓋若有政焉又數年公卒宜人哀以禮戶部由工部郎中累遷至右副都禦史理兩淮鹽課時宜人皆就養及總漕運被召還朝孫朝立乃自臨淸侍宜人歸太原旣而轉吏部右侍郎再攺今官而宜人以疾卒正徳已已五月有五日也距其生宣徳巳酉十月十有六日壽八十一子男四長瑤國子生次卽瓊次玠義官次佩儒士女三長適國子生太谷白元瓉次適郡庠生楡次羅崇徳次適陽曲張永相孫男八長卽朝立儒士次朝元國子生次朝翰朝簡朝廸朝選朝起朝碩女七長適渾源郭衛邦次適舉人鴈門崔允次許嫁平定郗元洪餘皆幼曽孫男女各一宜人之始卒也戶部時奉勑賑饑南畿厥旣聞訃卽具事狀徵銘於寶寶以漕事朝京師其姻駙馬都尉崔公又爲之速會寶致仕東歸未能執筆以復明年庚午三月十七日戶部奉宜人安厝於柳林之墓合奉直公兆伻以書來請終銘之銘曰烏乎宜人徳稱於家子爲國禎天王用嘉載錫之號有誥以華至光無幽至顯無遐我銘一辭於宜人乎奚加

仲室趙孺人墓志銘

正徳丁卯冬陜西按察副使仲君與立寓書湖南徵予銘其室趙氏孺人之墓旣而其子承佑寓朱戶部某所爲狀至自寶應予以君失嘉耦方爲惜之而何能不銘之始予舉進士獲識君之父太醫院使前通政松東公於京師知公事其母貞節鄭太宜人孝其配楊宜人奉以周旋伏臘燕饗無專無廢能不失鄭意公子三人旣有室猶遣出遊潘南屏丁補齋二先生之門每旬日一歸讀誦不輟其家法之肅如是今讀朱狀乃知有婦如孺人者固亦有與哉及予爲許州君舉進士由刑部主事出判汝寧稔聞其卓異之譽狀謂孺人相而慰之其亦信然狀又謂君三歷臬司孺人自畱奉姑於家而卜妾以從待寡娣遺之佚撫孤侄導之勤皆人所難者由前所聞質諸今所稱銘之實宜初孺人疾亟其女適朱應辰者密刲股肉和藥以進君子稱孺人有女孺人姓趙氏其先淮人後徙寶應西安同知某者其叔祖也父曰剛母某氏其生爲天順辛已十二月二十六日越若干年歸於仲又若干年正徳戊辰六月三日以疾卒年四十有八葬以卒之又明年某月某日墓在邑北郭某邱之原子男二長卽承佑縣學生娶儲亞卿靜夫女次承榖娶某氏其庶亦二承慶娶某氏承汴娶某氏女三長壻卽應辰朱知縣存仁子也余尙幼銘曰仲有壽姑有婦克孝孝婦有婦惟孝婦是效三世傳徳遂成壼教柰何不弔吾嘉仲宗玆以銘趙

故無錫縣道會梅鶴許翁墓志銘

翁諱眞常許其氏梅鶴其號無錫方湖里人父敏母陸氏生而骨相奇偉弱不好弄識者異之時洞虛知宮陸靜淵者爲翁母舅遂依而學焉陸之徒爲龔太衝氏龔之徒爲範玄機氏翁禮爲師旣乃學祈禱法於太衝學攝召法於姚端夲學齋醮法於湯應泉學養生法於四方之羽流由是名譽日起翁尢嗜儒學初從余伴讀季樞得書史大義後益奮勵於古詩取諸陳遜庵天澤律詩取諸髙梅庵惟淸雜文取諸吳管窺鵬舉眞行書取諸陸竹石懋成恆以緣飾教事平居文雅莊重見者稱有徳容焉會道會缺眾以翁舉同軰欲奪之郡守龍侯晉試以文翁援筆綴數百言其論遂定在官若干年取重自躬部使者曁郡侯縣公無不加敬張眞人嘗以覲過翁逆之甚恭眞人攺容禮之謝事後益究引年之術聞武當之勝嘗三往遊尋訪古迹及名流異方皆有所聞而還始從師居城南祠山廟後復居洞虛宮雷神祠皆有修建功晚益好靜恆焚香燕坐觀史賦詩以自適或與客圍棊當其興趣所到岸幘長嘯自謂神仙中人忽病數日卒於是予方東歸聞而哀之其徒範景辰將以是年冬十二月八日葬翁惠山河滸之原乃以吾友茹少參世和狀介周云漢來乞銘惟吾先大夫純和公與翁遊最密予故以執友事翁云漢始從公數十年公知其有志儒學遂遣從兪禦史世徳習禮經束脩之貲樂爲之助論者謂翁有歸儒之心故於云漢贊之決不然道不同而能爲謀如是也哉某以是重翁惡乎不銘翁卒正徳五年正月某日距其生宣徳某年某月某日享壽八十二徒一人卽景辰景辰之徒四人某某某某銘曰云衣星冠尋眞名山蒼顏碧瞳虛往實還儒有夙心晚嗜益深乃謂其徒修贄士林鶴鳴梅開翁招不來白雲悠悠翁在瑤臺

鄒以升配王氏墓志銘

王氏諱瓊字潤卿常之武進人故南京吏部尙書贈太子太保謚文肅思軒公女也其兄爲都憲公希曽其歸於鄒爲堂字以升配以升霜檜翁某之子宋忠公弟進士泂十幾世孫錫之言望族者歸焉王蚤失其母某祖母朱太夫人實鞠之長教之小學女誡諸書及古今格言皆能口誦事繼母孫夫人以孝謹得其愛旣歸以升姑周氏已沒事繼姑鍾如事孫夫人旣而霜檜處分諸子自爲別業蠡湖之上蓋去故居半舎許王晨夕饋於鍾以達於翁猶在堂也越若干年翁曁姑年皆髙以升迎歸凡服食王必先時備物得其歡心自奉儉素嫁時珍綺屏去殆盡惟鄕族是從談者以爲難於是文肅日貴顯第宅服禦之盛甲於郡中王嘗縑卉歸寧儕軰或誚其過王以分謝之終不爲變平居佐以升重祭敬客勤耕博藝不亟不徐務歸於義以升兄弟數十人王皆禮之於同母者加焉或問之曰不敢忘吾姑也業諸子女訓必以幼率必以躬每誦古常語曉之蓋以升之家政稱理者凡若干年眾而無嘩賾而無擾逆而無躓周旋黙相王之力爲多初王聞其兄都憲公沒於官哭之慟及侄中書昪病就醫吳中乞見爲訣王冒風霧往自是遘疾數月遂不起姻裏聞訃有流涕者王生景泰三年六月二十有二日卒正徳四年十二月二十有三日得年五十有八子男三長欽次鎔太學生次鉦娶皆華氏女二皆適華長壻鯨蘇州衛指揮次訓太學生孫男五人女八人以升卜以卒之明年某月某日葬王於其鄕��新阡乃奉戶部郎中錢君世恩狀來乞銘予知文肅公之家政舊矣今徵之銘曰闗雎之風葛覃繼之勤儉孝敬允爲女師此有令人孰曰未學我刻銘詩以配古作

明故承事郎思本朱公墓志銘

吾郡稱善教子者邇年來以思本公爲之最公之子今通政司經歷■﹝日上永下﹞蒞任有聲封典將及而公沒知者惜之公善居第崇巨堅朴如其爲人先卒之數月火幾盡旣而訃至知者重惜之時予督漕師入朝弔司經於京邸司經乃奉何戶部孟宜狀來請銘某之曽祖母公之族姑也於司經素有斯文雅其能辭於銘邪按狀公諱斌字世昌姓朱氏別號日新晚更號思本常之江陰人其先有諱良璧者實晦庵先生從父行宋宣和進士官鴻臚主簿從思陵渡江家於晉陵十傳至均寶始遷無錫則公之六世祖也均寶生浙江提舉光逺光逺生紹興知事子升子升生士銘入國朝爲江陰之宗士銘生善慶善慶生維吉號梅月正統間以孝義旌門景泰間被薦授修職郎通政司知事其配鄒氏實宋忠公浩十三世孫有子二人公爲仲質直好義博學善爲詩嘗從父京師終日侍左右無倦中朝卿大夫賢之贈之詩歸與兄世寧居友愛惇篤庭無間言旣而以父命出居西偏朝夕承歡不以逺故少廢父沒殮葬以禮徵銘集誄碑板盛傳談者侈之先是景泰甲戌嘗出粟千斛助邊受服如例成化丙戌饑復輸粟錫璽書旌門繼加承事郎公感激圖報凡義舉若修學築城造梁之類必爲民倡郡邑長吏亦必以屬公論者謂公受異褒於是爲稱其禦家內外井井僕數百人因能授事各有紀綱公總其成勸勤懲惰政若公府處姻族率以恩勝義與人交敬而信恭而度故無尊卑疏戚皆敬重之雅好文學𨿽家務叢賾不廢講論其教司經尢加之意聞有博洽士不逺數百里必延致之館榖問遺儀物兼至司經旣得鄕舉猶課督不衰孫承爵生公蠲逋租數千斛以志喜及長爲邑諸生卒業南雍稱好古學公因而進之期逺到焉初公立門戶有軒特之稱中而坦然終而退然𨿽或侮之弗較也君子謂公於是乎哲司經之初授官也屢以公病乞終養公口授家人謂宜勉供事不得顧家及遭火變又以書慰之歸之數而已公生宣徳壬子五月二十二日卒以正徳四年九月三十日壽七十有八配長洲惠氏先公二十年卒繼同邑何氏子男一卽■﹝日上永下﹞女四徐渙楊維何桓邵天民其壻也孫男一卽承爵曽孫男一伯曽女二長未聘次許聘何應辰墓在邑東慶雲磬石山之原蓋祖塋地公嘗於是營壽藏惠氏卒葬焉司經卜以某年某月某日啟而葬公銘曰古有世家命由國君今也則否自我髙門大江之南世家者幾朱稱文林爲鄕之紀家有偉人曰思本翁幼學老傳以義始終孰不教子翁心則篤維詩維書以似以續國徵文獻惟家亦然或觀民風視表於阡

承事郎慕菊朱君墓志銘

君諱暄字朝陽姓朱氏別號慕菊世居錫城南石洋裏髙祖壽義曽祖彥昭祖士原父本字文立號菊莊有鄕行母蕭氏君幼岐嶷從裏儒華適安遊讀書通大義尢好觀史每見姦邪誤國處輙抗聲罵聞者壯之甫冠兄曦卒府君外應門戶內事菊莊極謹初菊莊爲良稅長老厭於役君力爲謝之疾而懇禱喪而愼斂葬而備窆且有終身之思以父愛菊歲時對菊輙感傷不已慕菊之號以此申祠堂之規謹墓祠之節視菊莊不少替姊妹四人旣有家而業衰君悉周卹之若宗姻有大事求無不應戚者有加賢者又加焉或售產劵求益再三與之菊莊存時雅愛客客至必畱飲飲惟勸酬微醺乃已不效裏俗爲諠嘩態庭有牡丹數本歲爲賞花之燕旬日始罷府君繼之每舉加盛又爲巨舫遨遊溪湖間號曰野航錢希翁爲作賦然性疎率與人談笑洞見肺腑往往面折人過過而能攺則又稱道不釋口嘗罹橫逆君知其人姦賣田以貨之後數歲節縮經理卒復其田旣應令助賑受七品官階乃以家事付其子而閒適以老所居近郭多野趣前有沼植蓮其中爲亭曰水雲東爲觀稼樓各以其時居之如是者若干年卒卒之日爲正徳戊辰十月三日先是遘疾自度不起治命甚悉大抵皆勤儉忠厚之語君生正統二年丁已九月二日享春秋七十有二娶楊氏子男一弁女一適華汝器季子戶部書算世明孫男二某某幼孫女一許配堠陽華某弁將以卒之又明年十二月十八日葬府君祖塋之次在所居後左銘曰菊云菊云隱者尙之兩世一徳再培而滋采蓮南池觀稼東閣吁嗟若人不可作矣九原有知無亦謂夫斯邱之樂也乎

東耕處士楊公墓志銘

東耕楊公吾從母之夫也楊於錫爲望族蓋世長鄕賦若有政焉茂林景信在宣徳正統間尢以惠稱於公爲曽祖祖曰汝潤者公父也其性曠逸不覊以輕信人故負公緡甚多於是公方學於傅書史有程矣卽毅然以代勞爲任百方營補碼年而後克完有司用法困辱叢至母潘氏卒出則就理入則當喪能不以厄廢禮眾憐而壯之旣乃謝稅役與其配過孺人檢內外貲產葺殘經賾加以節儉又二十餘年而故業復中遭祖母朱及汝潤公之喪皆力爲葬具念母早喪隆禮於舅氏甚篤舅儒醫也諸子克世其業與公相師友婚嫁子女時而當物愛其弟妹恩及甥侄𨿽居城市非慶弔不出客至必畱欵竟日談古今事亹亹忘倦酒酣吟哦意气動人君子謂其有國初諸老之風時公年五十餘張禦史淮巡按江南重耆老之舉郡縣彊公爲之未幾求退其效謀持斷公平著於上下者視稅長時爲多然自是多居鄕躬閱農圃東耕之號以此凡歲積與里人共歉散丰收不以時趨利鄰嘗火至公廬而止羣盜煽虐戒毋公犯晚受仕者服應賑饑令也親黨論曲直者咸質平焉公性直諒與人交無畱言隱意識者謂公古逸民非今人也使人人皆如公安用官府爲哉公聞而謝之公諱旻字日初壯以字行過裔出宋徐王郡馬孟玊子男二人槪娶過卽母族繼趙宋後諸孫也楷娶殷爲方伯序賓曽孫女一人適永康丞成景髙子瓉早寡有貞行孫男二人楷之子淮邑庠生娶髙沅州孫女槪之子汴亦聘於過女四人其壻長爲庠生莫同次爲陸南康子術又次爲張黎平子琳琳始聘又次者幼公卒於正徳戊辰二月十一日距其生宣徳甲寅十月二十三日爲壽七十有五葬以卒之又明年庚午十二月某日墓在邑西龍山河滸之原從先兆也初公之卒寶在浙藩將之湖南聞訃而慟有未能會葬之嘆乃今幸獲臨穴且以槪楷請執筆爲銘實寶志也其事寶所逮見及聞長者言其詳則徵諸王元信所爲狀云銘曰爲士爲農爲商之質爲夏之忠惟變乃通幹蠱於初履坦於中卒也缶歌是爲君子之終

奉議大夫湖廣按察司僉事姚君墓志銘

湖廣按察僉事姚君秀夫旣卒之二年其子伯生狀君事來請銘予與君同舉進士相知爲深昔在貴溪予旣弔哭之銘固弗容遜也君諱文灝秀夫其字自號鄱東野人晚更號學齋世爲信之弋陽人其先有自立者徙貴溪東山至本正始膺貢爲太學生君曽祖也祖添徳父明以鄕貢進士官監察禦史陜西按察僉事配王氏生君年二十領癸卯鄕薦甲辰省試第二廷對賜同進士出身授工部都水主事督造淮安運舟攺刑部陜西司調常州府通判遷工部都水司主事督浙西水利以病告家居起爲刑部廣東司主事擢今官提督學政三年而卒初君侍父於陜時方弱冠讀書恆逹旦見者知爲偉器及歸娶獨行親迎禮流俗咻之不顧父喪極哀毀內翰張公東白謂人曰是子可以語道矣勵志問學能忘其貧文譽隱起比有祿迎母就養京師踰年母歿歸其喪葬之廬墓終制其督漕舟處置得宜軍民稱便在刑部才三月坐累當調外或謂任淺宜自白君曰職旣在是卽一日亦與有責敢獨免乎言者愧服常州水政先諸郡工部侍郎徐公貫奉勑視水浙西君陳興革事皆見施行還朝上君治狀遂有工部之命君旣受命亟陳水利六事一曰設導河夫二曰發濟農粟三曰給修閘錢四曰開議水局五曰重農官選六曰專農官任鑿鑿皆經久計朝議行其四事君巡行相度𨿽極險逺忘其勞繪水道之圖人謂之確集水利之書人謂之備其自著又有事宜一編皆行於時及歸大巖下益事著述提學命下輿論允恊君慨然以作人爲任條教甚悉大要本聖賢之學而參以時制痛革浮靡考校一斷以公自謂毀譽不入請托不行賄賂不通聞者以爲不誣甲子之試凡中式者皆公所擬侍禦包君澤嘆服其精而公不及見矣君性方嚴純正平居寡言笑在官無貳志在家無嬉容友諸弟兼有情誼接人敬人亦敬之臨事剛毅充其志𨿽死生在前弗顧也自始仕至卒每公暇端坐手一編儼如儒生諸經書皆有辯論或欲更訂大學章句公謂宜守程朱定本至其獨得時又自附當仁之義非有識者不能深知也公所著有學齋吟槁文槁經說雜說報徳錄中庸本義諸書藏於家公之卒也其配樊安人攜伯生歸試君以後事屬二三寮友殯斂周謹君子謂君忠誠感人至是益驗云君生景泰乙亥五月二十三日卒弘治甲子七月二十七日年止五十葬爲正徳丙寅十月一日墓在邑河潭龍山之原子一卽伯生孫一曰仲賢銘曰刑名水利用儒爲吏吏未盡儒儒有餘地我著我書靜退之餘奮其往如爲君子儒湖南之教少徵儒效粹如其文於徳有耀充君所志當止於何考言較功其得孰多龍山之麓英靈攸復我銘不磨中有貞玊

華室鄒氏墓志銘

鵝湖華允昭將葬其妻鄒氏乃屬其族弟瑉書來請銘於予瑉予甥也道允昭之意甚勤旣以吏事辭至再三請乃諾而銘之按狀鄒氏諱某字某其父曰靜修處士佑之生若干年歸於華爲會通公子婦其配允昭名奎於行爲仲佑之公華出也復娶於華故歸焉重世■﹝女垔﹞也鄒氏天質貞順幼承內則夙有儀度其在華氏若干年事其姑錢堂謁室饋進退庭階無少愆違平居寡言笑妾媵稱仁奴僕稱義於允昭得相之道允昭亦賓遇之成化間允昭以訟北上遂服淡食素至成悸疾鄕人談之嘗生女而夭恆以嗣爲憂後側室生子曰是卽吾子其知大義如此故有疾以姑之喪而劇是時父母繼喪母兄弟六人喪者五矣至是不勝哀遂至大病臨終無他言惟不欲金帛殉葬云鄒氏卒弘治乙丑九月二十五日距其生天順已已得年四十七子一曰鎔女二葬以卒之又明年正徳丁卯某月某日墓在西壽山先塋之次華出南齊孝子寶至允昭若干世鄒出宋忠公浩之弟泂至靜修若干世詳在其譜銘曰憂而惕喪而戚而視庶猶適維惇於心乃至斯極忠門之孫孝門之嬪貴不以族維其人兮

徐府君墓志銘

府君諱乂字宗俊別號浩軒其先爲宋節孝先生積之裔蓋數世至彥京者始自蘇徙吾錫以巨族稱於招義鄕彥京生惟育惟育生景徽景徽生元徳厥家始大晚以輸粟授承事郎尋復益之旌其門曰義民承事娶於張生府君弱冠時父命治別業極力經畫堂寢門庭整而有度識者謂其能家長司鄕賦徵斂不苛民甚徳之入事父母尢善伺顏色以勤儉承意若甘旨之奉則恆事不論也母嘗念府君獨勞公事欲分任於兄府君辭以分當爾且曰弟事於公兄事於私奚獨勞之有及父喪愛兄彌篤久之勉從兄命析居其析也凡百就其薄者至於書策皆以畀兄之子人尢多之禦家眾以公食指千餘無敢嘩閧施及鄕鄰救菑卹患弔死問孤遇歲饑減租增貸有徳惠焉或勸入粟補官不聽布素終身略無慊色性不喜綺靡獨與賓客飲則浩然暢懷因號浩軒淵黙鯁直平居似不能言臨事剖折侃侃如也病且亟以勤儉訓其子甚悉語畢乃瞑時正徳庚午六月二十有八日也距其生景泰癸丑八月十有五日壽五十有八配章氏先卒繼黃氏子男二長言義官次奇女一適義官江陰張堮孫女二言等卜卒之明年正月二十日啟章氏兆合葬以吳君大章狀托吾弟璣以墓銘請乃次第吳狀爲之銘銘曰古稱本富力穡服田加之行義尢謂卓然吁嗟徐君吾表其阡烏呼賢哉

玊亭處士張公墓志銘

予按察兩浙時公以小像命爲贊比歸自漕臺見公猶像中也方以耆逸爲公慶未幾公病久之訃聞且聞其沐浴更衣焚香正寢乃瞑先是命其子輅悉而無亂類有道者旣而輅以其從弟鄕進士汝欽狀來請銘予祖三益府君與公同爲楊氏壻公予祖行也銘烏敢辭按狀公諱復字善初姓張氏其先泰州人十世祖福宋國子助教從思陵南遷遂籍於錫五傳至天騏生士英士英生用謙號止庵醫術妙一時娶於丁生公幼能自立終日手一編不釋人以爲有公輔器或勸業進士止庵曰隱吾世徳也遂以所著醫書要指遺之曰汝第事此公受而攻焉學大進求者沓至公性簡重惟親舊則一往余以方與之亦無弗效者家故有田僅足歲用無他經紀蓋廉徳與醫名並傳人謂止庵有子居父母喪以禮襄事於是弟某方幼愛而教之值病乃已平居莊敬自持𨿽盛暑必冠服見客客問則對皆有理致否則黙黙而已家藏書畫最多醫方倍焉觀其志卽重貨不願易也有司以鄕飲請公辭之陳方伯晉庵軰爲社會以公至爲歡旣老而傳卽後圃構一亭植竹數竿獨坐自適間與客坐竟日不及酒署曰玊亭蓋謂竹也錢太史福以公之徳似之著之於文弘治壬子饑出粟應令受服每適野野服如故配楊氏義官汝威翁女慈婉多內助子一卽輅初事舉業後以醫名女四長適寧鄕訓導馮夏時次適陳用時次適庠生殷佐次適義官朱珣孫男拱邑庠生曽孫男一朱公生宣徳九年二月十九日卒正徳五年八月十一日壽七十有七葬以卒之明年二月某日墓在邑開原鄕大池之原蓋公所自卜云銘曰其人如玊太史則云生居以亭歿瘞以墳惟輝燁如孰不見聞後有徵者請視予文

承事郎殷府君墓志銘

府君姓殷氏諱廣成別號雲溪其先晉荊州刺史仲堪以守郡占籍無錫嚴埭鎭歷千餘年至國初有徳徵者生子實始徙邑中定花版巷子實子序永樂甲申進士累官至雲南左布政使得贈二代俱如其官於時再遷今城隍廟西公配夫人戴氏生璉字尙朴娶於周生子五人府君爲長公以佳孫自慶日置諸膝飲食必先焉且教以幼儀稍長爲尙朴翁幹蠱暇則歌誦古詩以養性情若世事亦旁究弗遺翁嘗被逮刑部獄府君從之行能專對問者見者壯之歸任門戶事不以煩諸弟比其冠婚皆自備禮適歲歉戴夫人在堂府君輔翁供事及卒斂葬如禮𨿽兄弟析爨事翁益周歸妹撫弟施及侄甥情愛周洽中歲家漸裕教子以業則農賈兼事以學則師友兼隆卿士大夫謂布政公識府君於是乎驗當時姻戚中若盛中丞冰壑貞人也錢偃師孝常介人也厲靑田文振狷人也皆重府君有疑以質焉晚以遼陽軍興例輸粟得七品散官蕭黃門文明實舉之歲鄕飲請列三賓多辭不赴常乘一小舟於溪山間極遊觀之適又於水南爲小溪山客至欵洽終日晉庵陳方伯作眞率會府君與焉後諸老散謝府君獨優遊如故眾方羨之而病且卒矣正徳庚午八月十三日也時仲子佐試應天聞而趨歸得奉遺命雲府君生宣徳癸丑閠八月十四日爲壽七十有八配馬氏先十年卒子男四長俊次傑次卽佐次修佐邑庠生俊傑修皆七品散官女一適太學生施誾早卒孫男五長奎次璧皆庠生次瓛次金次阿六女八朱佩過輈鄒孟楊浚吳恩陳穉秦瀚其壻也俊等將以卒之明年辛未三月某日葬府君於舜柯山先塋與馬合兆佐乃自爲狀介潘君繼芳來請銘銘曰今布政使古稱方伯殷曆三藩九考厥績若國在昔邑論世族舎斯而何君方伯孫士行則多壯而恂恂老而番番鄕徳惟歌我銘幽堂吁其不磨

明故四川新寜縣知縣加封文林郎晚樂茹公墓志銘

正徳五年六月十有三日晚樂公以疾卒於家其子福建參議鑾聞訃歸與其弟鎣鑑卜卒之又明年壬申某月某日葬公惠山西北■﹝山華﹞■﹝山利﹞祖塋之次參議姻友於予最久故以銘屬兪給事國昌實爲之狀予素知公固不得辭也公諱玊字璧英姓茹氏別號石牕以勑詞有晚樂田園之褒故更今號公之族世爲錫望勝國時曰良夫者以積善稱歷循仁文達皆惇行義文達之子洪國朝永樂中以諸生被徵修大典諸書書成授壽光丞卒於官配陸氏以幼子璇歸有貞操正統中詔旌其門璇娶周氏生子三人公爲之長公體貌端偉而性尢敏慧自八歲入小學至十二治書經爲舉子業日有所進嘗以家藏舊琴按譜彈之宛得古操十五從都憲冰壑盛公遊繼又資諸馮參議麗庵唐教諭主一劉知縣梅堂三公且廣擇友爲講會比入邑庠每試輙優等爲同軰所推居父喪以禮君子重其行數舉不利乃以貢入太學遭母喪喪畢而起備極困乏而志益彊又若干年年五十二選官得新寧於是參議舉應天鄕試公奮曰吾父子蒙薦國恩厚矣敢不力圖報稱旣至官賑窮卹孤鋤彊扶弱凡諸利病次第罷行之民翕然以歸時有鄰警公請城焉𨿽勞且費不卹有計遷學以易地者公發其隱寢之然雅有逸趣年六十二卽致其政歸及參議登進士公受今封乃以家政屬次子鎣鑑別室於所居西偏靜究引年諸書有方士至必延與論議皆謂公有所得矣而觀者亦以貌力稱其言云公生宣徳五年四月十四日壽八十一配金氏子男三長卽鑾釋褐知唐縣五遷至今官次卽鎣鑑皆七品散官女三陳時雨夏從桂施泰其壻也孫男五霆早卒霽■﹝雨上迪下﹞霓霦女五嫁者三壻李裳鄒立袁渭許嫁者二壻盛某鄒某曽孫男二繼宗衍宗俱幼銘曰士有民社是謂志行罔曰邑小大者是徵仕始五十六十乃老君子謂公見幾之早峩峩■﹝山華﹞■﹝山利﹞公昔所遊龍章寵賁成此一邱

明故景婁處士錢公墓志銘

公諱淸字孟淸姓錢氏別號景婁無錫人也其先蓋出吳越患獻王王曽孫某始由嘉禾遷無錫七傳至裕而族始大裕之孫曰彥春元永嘉書院山長公髙祖也曽祖伯剛祖公達父惟常世有隱徳惟常配鄒氏生公甫二旬而鄒歿公鞠於諸母稍長從周誠齋先生遊敬而能勤日課外渉獵辟籍尢熟小學性孝友自能言詢得母儀容悲慕不置屢形夢寐父疾刲股者再皆有感及喪斂葬如禮而哀毀過之復裒銘志之類爲書以傳所謂遺芳集者是也庶祖母姚寡居踰二十年公白於官以聞詔旌曰貞節弟孟深蚤世以次子模後之及諸幼弟均爲立產成室祠堂之禮品式具備躬率子姓春秋墓祭忌日寢祭哭泣終身生日不受燕賀至老猶然周卹貧乏篤於私好助官賑民饑者凡二正統庚申出米二千石朝廷有義民之旌時公尙少實贊其父惟常公爲之景泰甲戌出米三千石公獨爲邑人先自是益樂施予內外二族及鄕之親舊待以舉火者數十家爲糧長費不及民顧有助焉常制藥以濟病造棺以濟死立義塾以教人子弟其治道路建橋梁歲有之不可勝錄公儀容丰偉衣冠朴雅望之人皆知爲重厚長者表然世族楷範聽其言簡而度卽其行端而恪罔不起敬性好賓客江左知名士多與之遊有詞章贈遺動盈卷帙其趣尙所寄舟名水雲圃名寰瀛恆以古書畫自隨奇花異石不讓昔人所謂名園者邑大夫以鄕飲禮請輙辭之時有縣官不得見之稱閭右有健訟者人必舉公爲戒公益謙愼欲以柔道率物慕師徳唾面事故號曰景婁云及疾作閉門不出者數月一日集諸子曁孫告以後事且有規言又三日而卒公生永樂丙申十月某甲子卒弘治壬子十二月某甲子享年七十有六配邵氏繼孫氏皆先卒子男三俱義官長楨娶華氏次卽模娶何氏次棟娶司馬氏女四孫男十楨等卜以癸丑冬十月某甲子葬公於邑西開化鄕軍帳山先塋之次二配合兆奉其從叔父孟洪君狀屬從弟今禮部主事世恩請於故少保璚臺邱公爲表其墓復以寶在姻屬俾之銘謹敍而銘之公嘗授義官而鄕先生題墓曰處士本其志也銘曰處士之業好義而濟復有羣行忠信孝悌以義而官有峩者冠考公平生匪直一端所未滿者公身在野公實樂之時豈公舎孰題厥阡君子曰然有徵斯銘後千百年

夏室周安人墓志銘

周安人吾姻友戶部郎中夏君如山之室也正徳戊辰七月一日卒於習禮裏第又明年庚午某月某日葬於範莊先塋君自爲狀使來徵銘君以弘治癸丑進士授工部主事累遷至今官凡若干年安人皆從之以君考績受今封辛酉君奉命淸屯田於山東河南於是君之父封工部主事訥庵公病君屬安人歸侍湯藥凡若干年訥庵卒安人任焉比君歸安人佐襄事以勞而病又遭子喪遂不起年止四十五按狀周夏皆常之江陰人周爲宋丞相益國公後自洪州徙無錫陸墅元季有曰貞五者贅夏氏旣盛而衰其曽孫良輔力穡以復遂與夏埓望良輔娶於王生安人婉娩溫惠年十八始歸君從遊郡庠相之學歸事其舅姑甚謹每飯必侍旣飯無他言始釋然退若候他起居類是君凡三歸妹安人力襄其行至出已裝不吝其歸趙氏者夭取其幼女而子之承姑意也及從君北行子楨方弱安人知姑意欲畱𨿽甚愛不以自隨時時念之有服食物必致致必先姑聞者以爲有禮居宦邸節用而整僮奴各事事無惰蓋君疎於治生故安人助之然事無大小必請於君君喜賓客席無虛日觴豆所需未嘗缺緩或先意而具視事舅姑時蓋裕如也及其病也兩婢扶腋猶視家人婦治膳曰養不躬𨿽丰非禮嘗以是自恨且痛其子學成而弗年故病日劇先是兩爲君置妾至是謂曰吾病必不起卽延數年君則衰矣再娶益晚乃謀娶同邑徐氏爲貳室以同生視之徐亦事之如其母卒以姑養托焉姑包氏封太安人安人諱某子一人卽楨娶某氏其別出子二曰某某孫男一人曰霖銘曰鼎則有味琴則有聲旣和且平徳焉是徵家利女貞胡彼階厲我銘令人此有餘地

司馬孺人墓志銘

司馬孺人爲錢君世梁之配錢吾錫望族司馬邇於錢而世通姻焉孺人父廷駒母陳氏廷駒早世無子女惟孺人已受世梁聘乃議後者立其弟之子曰■﹝走肅﹞時孺人尙幼哀痛中時爲寛言以慰其母處■﹝走肅﹞無異親弟宗老頗異之稍長從女師授孝經列女傳能通大義剪刻裁制尢多巧思及笄將歸於錢其祖以衡顧曰吾老■﹝走肅﹞且弱而人行則門以內事孰與輔吾婦者不如因館其壻於是世梁貳室於司馬氏司馬氏之業益裕而理者蓋世梁之力而孺人相之也旣而其祖卒■﹝走肅﹞長有立世梁乃以歸養謀諸孺人孺人曰妻從夫婦事舅姑禮也昔以俗處變今以禮復常不亦可乎世梁遂白於陳以孺人歸奉其父景婁翁命居馬橋別業馬橋去世梁故居五里而逺歲時月朔孺人省問必躬無愆期無違度迎母就養在錢如在司馬者閫政日修上下左右恩煦義肅世梁無內顧焉孺人旣多育猶以似續未廣益爲世梁置婢有婢產女欲棄之孺人親抱持以全其生繼姑孫病痰劇孺人驚趨視亦病後孫歿孺人扶而往哭哀甚歸竟不起弘治戊申七月七日也世梁卜以卒之六年甲寅某月某日葬孺人於邑西開化鄕軍帳山祖塋之側先期以事行告吾友周君云漢屬爲狀徵銘於寶寶之再從祖姑世梁之嫡母也知孺人久讀周君狀而益信故爲銘孺人諱某字某年三十有七子男七讚先卒次諤謖諲天相天澤天瑞女二某嫁邑庠生鄒諫某別出受王某聘孫男一永齡女一永秀銘曰始從以俗終歸以正於婦道也奚病死而可銘我最其行

明故勿齋浦府君墓志銘

府君諱瓛字文瓛別號勿齋姓浦氏世爲無錫人宋建炎中有曰仲良者居邑之馬橋富而好施其子曰克明生名逺入國朝籍前澗族於是始望名逺季子宗賢以事歿京師遺孤彥溫母氏鞠以長鄕人稱之君祖也彥溫長子汝澄尢號謹厚娶呂氏生君垂齠時卽有器局稍長從鄕先生講書史知大義年二十遂渉左氏春秋及它經傳皆能記憶對客讎論上下古今如目前事事父母曲有禮度母卒終喪猶哀父喪如之治家勤儉痛刮奢習衣麄茹澹爲子孫倡嘗作書戒之曰吾聞兄弟翕而後父母順汝等其恊乃心力無自生侮或以利而致鬭訟縱逭於法汝心安乎況法決不可逭乎且勤則成怠則廢爲學與理家一也知孝者當有所務矣其朝夕常語亦以此旁通醫術不輕施用惟病而無力者予之藥多驗故嘗蓄以待求焉天順中鄕民遭水患多就食其家或以竊財事覺眾曰斯人無狀盍聞諸官君曰饑寒故耳何足較也又有負人財將鬻女以償者憂形於色君問焉爲之代償如數彊賊匿於鄰鄰弗知也旣而捕者至賊將誣以知情鄰懼來告君曰汝執送官彼誣焉用哉不果誣嘗道見遊僧刺指血寫佛書者君責之曰自殘以惑眾如父母遺體何卽摽之使去其嫉邪如此君年旣髙邑大夫以鄕飲請則謝曰徳與年稱斯可有年否徳吾敢與乎今上攺元詔行優老之典或勸君冠帶君笑曰詔例固然吾年與徳何以堪之正徳已已九月君疽發肩歷數醫轉劇乃集諸子孫申以平生之訓且戒勿用浮屠語畢而逝是月二十九日春秋七十有八娶顧氏繼華氏子男三長億義官次兆次秭女二長適呂樾次適黃訓孫男十二長榖次稹太學生次穉次稼次禾次稠次穆次秩次穋次秢次種次穎女五曽孫男三女三億等以卒之四年壬申十二月二十日葬之於其鄕石窒山之原先期奉羅建寧文徽狀托吾姻吳鯨氏請銘予雅聞君之行爲之銘曰士有逸遺乃身在野義形於詞尙論古者澤弗逺施施止其鄕辟彼澗泉引之則長逺觀其孫近視其子我銘不誣輿誦如史

茹室女壙銘

成化癸卯正月庚戌新寧令茹君璧英有季女在室久病而死其伯兄鄕貢進士廷和聞於南雍慟哭馳歸旣寓書報新寧遂以其年八月某日袝葬於龍山祖塋之殤位仲兄廷貴亦自新寧來會葬先是廷和圖銘於予予諾之予何取乎而爲銘也廷和之言曰吾妹生幾年吾父以國子待選京師卽侍吾母金孺人以隨旣而病足痿醫莫能興居幾年吾父有新寧之選始攜以歸當之任以蜀道險逺吾妹隨行難於是鑾將卒業南雍乃畱於家依我室相顧悲咽而別吾妹慕父母不置病屢以劇今年春遂至於大病年止二十四嗚呼哀哉吾妹慈惠幼成婉娩有儀平居聲不聞於壼外中饋之事代母之勞爲多織縷文繡精巧過人吾父母愛之思得良士而嫁焉然而不幸值奇數以至於斯且生之日什五疾病死之日不得見父母兄弟以永訣重傷吾妹心嗚呼哀哉今也骨肉歸土不能爲懷惟是壙中之石宜有以志子其念之予感其情是以諾而爲銘也銘曰瞻望父母蜀道長只幽魂飄飄心孔傷只比時具物葬有兄只𨿽則傷只亦尙康只

鄒本忠妻錢氏墓志銘

錢氏鄒本忠妻也卒之幾月嗣子某之父舄介其塾賓吳宋卿來請銘曰某孩提罔知敢代以請越數日又偕錢之弟元玊來其季國子學錄潤中君實友於予故諾而銘之錢諱淑潤錢其氏出吳越武肅王鏐勝國時自臨安再遷至無錫新安鄕國朝義居處士公性者於錢爲曾大父服習禮義有古君子風大父惟心克世其徳父應機母湖塘蔣氏長歸於鄒爲本忠配本忠名秉衷宋忠公浩之弟進士泂之後由晉陵徙無錫泰伯鄕世尙隱節力本以富其家入國朝桂堂柏軒約齋三府君居龍涇上尢爲族望錢幼具四徳讀孝經列女傳通大義母嘗病且危錢侍湯藥至廢寢食夜率二弟露禱北辰母疾遂愈及其歸也年甫十八上下翕然宜之不二載秉衷病疹以沒錢慟哭幾隕旣畢葬事奉姑周氏晨省昏定日以爲常姑性𨿽嚴能得其歡心已而姑憫其無子勸以再適錢不答至再三言之則誓死以謝後姑老命與諸叔氏異產錢讓而後取旣乃以禮繩眾課耕督織內外肅如業日以裕極饑卹寒裏鄰婦女莫不感化若其順徳行於姒娣惠心孚於妾媵者又恆事不論也姑亡後悲思成疾力爲殮葬一日疾作就枕月餘乃卒初子叔氏秉倫子玄恩五歲而死至是自度不起立某而暝某方二歲於錢爲再從子云卒之日爲正徳已已十一月六日距其生天順壬午二月一日年止四十有八葬以卒之明年某月某日墓在寧山之原合秉衷兆銘曰死知立後孺泣者孤九原有知無赧厥夫婦不貳適爲貞爲孝嗚呼慶門孰曰不弔

容春堂別集卷七

●欽定四庫全書

容春堂別集卷八

﹝明﹞卲寶撰

○墓表【六首】碣銘【二首】傳【三首】行狀【一首】

明封太淑人張氏墓表

太淑人張氏故贈都察院右副都禦史前常徳府學訓導致仕菊莊先生縉雲周公某之配後公卒若干年以弘治乙丑某月某日終於家先是厥子南以右副都禦史奉勑巡撫大同今上登極上兩宮尊號太淑人進今封至是都憲得訃東歸疏以例請得諭祭及葬葬有期謂某昔同官江西嘗獲拜太淑人乃屬文以表墓道寶辭不獲則受其狀而讀之按狀太淑人諱某字某其先湖廣江陵人其父曰楚正統間主縉雲縣簿時菊莊公方弱冠力學有俊聲縣簿公遂以太淑人歸之太淑人儀質端重徳性純美孝敬忱肅慈惠懇洽事菊莊公自諸生至於有官及見都憲之成壽髙祿厚禮秩有加而厥徳益懋於周氏世望爲稱君子論女則者必以太淑人先焉今玆墓道之書所以風示夫人不宜縷舉寶特論次其一二大者初太淑人之歸菊莊公也遭家中微敝廬薄田衣食僅充眾謂必不能堪太淑人入門卽與妯娌同勞逸無幾微驕態烏乎貧者士之常當今之時蓋知者鮮矣若太淑人厥惟賢哉菊莊公性剛毅處族姻寮友有過輙面折不少貸太淑人每溫言釋之甚則極陳禍敗事以相戒必已乃止烏乎忍濟容大非君子不及此若太淑人厥惟賢哉浙東民俗競崇奩貲養女至二三輙不舉呱呱泣盆盎中有不忍言者太淑人相菊莊公生女六人一無遺棄諸子婦守爲家法烏乎習俗移人賢者不免天性之親忍自戕賊𨿽爲人實獸不若亦獨何心若太淑人厥惟賢哉諸子旣長菊莊公教之極嚴或至傷恩太淑人曰吾觀兒軰異日各有成就第從容誘掖當無不化何苦乃爾烏乎父子不責善夫人知之而弗能自克若太淑人厥惟賢哉太淑人旣受封家亦漸裕內媵外僕足備百役而祠堂時祭及寢墓祭牲酒脯饌必手修制極於潔腆不以委人自奉約薄無攺於素其暇日織紝補綴每一燈至夜分以爲常烏乎貴而能勤富而能儉古詩人猶稱美之若太淑人厥惟賢哉凡此數者非獨天質若有學力焉故有一已足書矧多有之而他行又有不勝書者書其大則小者可知也烏乎徳一也而在女婦成之爲難蓋姆教旣廢修飭由已非若男子之有師友相切磨也然徳成而無賢夫子𨿽有令淑之實密於閨門弗克彰顯以樹風聲爲世教重始之難其難在已終之難其難在人惟太淑人始終一節人已克恊以迓承天寵生歿榮哀無愧於君子之論某不佞願以是爲天下道之太淑人壽七十九有男子四人長魯次卽都憲次邦次易易邑庠生蚤卒都憲由進士知六合縣擢監察禦史按察副使按察使右布政使召爲今官有學有政風裁自持偉然天下之望太淑人始封孺人今爲再命云女六人者陳槐朱鎜丁淳李暹羊覃洪奎爲其壻孫男曰某某某凡十六人烏乎盛矣是宜附書若夫塋兆方向及葬之月日有少傅姚江謝公志銘在玆可略也

陳母王氏太宜人墓表

正徳元年丙寅八月十五日戶部郎中陳嘉言之母贈太宜人王氏以疾卒於家先是九年弘治戊午郎中以主事考績太宜人受勑封太安人又六年甲子又以員外郎考績太宜人乃受誥進今號某嘗觀在勑有端莊謹飭之褒在誥有禮義儉勤之譽大哉皇言足以彰太宜人之徳矣宸章煥爛被之穹碑昭揭墓道將永世無極郎中謂某昔同官相知又以表墓見屬謹按太宜人姓王氏父曰某母某氏世爲無錫人幼聰惠嘗從父舟行遇盜坦無驚色盜果不犯而去識者已知非庸流凡女紅不煩母訓皆合尺度及笄歸於陳爲贈奉直大夫戶部員外郎野葵府君配旣入門執婦道事舅姑得其歡心於府君或規之或相之皆歸於正族黨姻友能言其事府君卒家道中替太宜人躬舂爨以撫諸孤夜則紝綴率至四鼓乃罷子若干郎中爲長命就學資給之需悉自已出不知其措之難也旣而郎中學有成鄕人子弟請業者眾修贄歲益而力勤弗怠及郎中舉進士授戶部主事屢迎養京師不從至分俸歸則曰我何以叨是賜哉每受必拜郎中三使過家皆旬日促行不使久滯乙丑三邊之使訛言有警頗憂之及歸曰幸矣促行益切但以明年七十期再見爲言郎中不忍離也遂畱其內子範宜人侍焉越四月疾不起烏乎吾聞仲尼以先事後得爲崇徳然非知道君子未有不昧者故在當時猶難其人而況後世乃有女婦如太宜人者哉初太宜人訓其子之學也蓋知夫人必如是而後爲人不知榮祿之在後也及夫封之旣加養之旣備則又競競畏抑惟舉臣職爲其子勉而不敢自以爲功前日之心於是益著由是天鑑厥徳以成郎中郎中文行政績焯焯於時崇階厚祿生養沒祭華顯盛大有不期而至者君子考其平生允如勑誥之所嘉奬其爲表也孰大於是而尙假於寶之言哉某不佞因郎中之懇特原太宜人所以立心者敬文於碑爲鄕人告府君諱璲字徳潤野葵其別號孝友直諒孚於邑裏愛讀魯齋大學要略及諸史略微醺命兒軰歌詩擊節慨慷有古烈士風濟貧卹喪能悉其力教子極嚴至引髮系楹以警睡太宜人壽六十九葬以卒之某月某日墓在某地子三人長卽郎中名策次某次某孫男女凡若干人是爲表

南京鴻臚寺鳴贊月溪王君墓表

君諱顥字希程王其氏月溪其別號也世爲無錫人居邑西甘泉裏髙祖貴一曾祖仲圭祖伯啟父原敬號樂善娶於張生君君幼有志於學治詩經爲進士業樂善翁喜而進之翁卒君葬之以禮邑宰河間賴文玊聞其賢也聘爲師以教其子君出入縣廨言動不妄賴宰益重之繼補庠生與陳戶部惺泉及張太守元之吳侍禦遜之三公爲友旣而各登第君略不爲動鄕邦多之若過太僕九臯軰出門下者數人𨿽貴猶執禮如故後公援例應貢適有教職之選君辭以母老卒業南雍時太宰晉陵王公宗伯華容黎公司成金溪徐公咸稱重之比歸母益老君事之益謹母卒弟兄繼之君備物以葬念所居鄰邑治先祠逼狹弗得展敬乃遷城東新居爲終焉之計於是年幾七十邑宰姜士元勸之就選故有玆命旣抵任孫卿一見之以得人爲僚友賀未幾乞致仕歸杜門非公事不出君善治產晚益饒裕作書屋於所居之右疊山引水雜植花竹堂曰成趣亭曰醉吟有餘情焉仍集歌童數軰日與陳方伯晉庵諸公極過從之樂𨿽性不喜飲每會輙欣然忘倦賦古律詩往往有得意句其曰吾心拱北時時事願繼三王作四王尢爲人所傳誦故題其堂曰拱辰云君平生視人猶已過輙攻之善輙譽之有疑必商確求是莊重典雅出言有章尢篤於教子嘗謂曰六經惟易理最奧不可不學乃遣其子卿從華少參靜庵公遊君親課督不少休暇卿應例入南雍君忽遘疾卿會得依親例歸君喜病爲少差卿侍湯藥數月卒實戊辰六月二十六日享春秋七十有六配李氏繼鄧氏子男一卽卿女三長適義官張瓉次邑庠生莫愈次周普孫男三東秉采孫女一卿以明年某月某日葬君於惠山河滸之原旣得銘於張黎平而墓前之石乃以屬予遜之吳侍禦實狀其行予嘗謂士大夫之於仕也知進非難知退爲難知退而能樂之又難之尢者也若君者懷抱利器累舉累屈由例以進庶一盡吾衷於國旣而辭冗居散辭近居逺始上而遽歸自適於湖山之間優遊康適以至於老所謂退而能樂者非君謂邪予於是重之予在邑庠辱君忘年之雅寢門之哭旣舉於聞訃時矣玆因卿之請復爲之表以詔其後人俾有考焉

勑封承徳郎戶部主事劉君墓表

戶部劉主事鵬監船稅於蘇也厥父封君實來就養未幾以疾卒於官舎人或爲戶部憾焉君子曰生養於子也沒殮於子也歸且葬於子也子之幸也何憾之有或以慰戶部戶部哭而興曰幸則幸矣某敢自逭吾罪然有不朽可圖敢不勉於終於是旣請銘於少傅守溪先生王公復自爲狀介吾邑侯馮應奎以墓表見屬予嘗聞戶部之善於大司徒劉公今讀其狀知君有大節者二劉世居京師數世至君早失怙恃乃能自力於農每誦古人言則思企焉及戶部生曰此宜業士遂習舉業嘗誨之曰讀古人書當效古人言行用以此不用以此舎此幸進其能爲人乎戶部用是砥礪經學舉順天鄕薦登乙丑進士今爲戶部有聲人以君爲能父君事繼母李氏敬而忠終身不衰李亦感而加慈嘗曰何以報吾兒君垂泣謝曰吾父蚤世今見母如見吾父吾方懼事之弗周而敢望報乎人以君爲能子吾嘗見世之人慈溺於愛孝衰於逺而君之爲父子如此足以表矣乃若居喪也哀奉祭也丰撫侄也恩睦族也惠處朋友也義鄕之人稱之無間於家又皆有可書者吾特取其大節先焉以爲後之人詔君諱華字世美其先山西太原石州人國朝洪武初隸神策衛籍實居今南京永樂初分調今京師歷四世至君祖福源父聚母趙氏繼董氏李氏君生正統已已二月十有一日卒正徳庚午七月十有二日壽六十有二配王氏封安人子男一人卽鵬孫女一墓在順天東安向口村之原其葬年月日則具諸志云

明故封文林郎松滋縣知縣華公墓表

公旣葬十又幾年其子辰州知府前戶部郎中津始立石表於其墓衰絰詣予請詞焉公受國封典厥有美褒而羣行焯焯具銘諸幽爲宸章輔某又何以表之惟公世出南齊孝子寶其來也逺生稟孝友之性於父母命無小大有札記之敬母卒有毀形之哀父疾有由衷之憂妹與其夫歿有躬視之愛歿有殮殯營葬之勤此其行之大者或遇橫逆有自反不校之恕偕遣二子從明師補邑庠弟子有爲國之忠津舉進士筮仕松滋有勤勞之勉及進刑部有欽卹之屬掊克苞苴鍛錬羅織之戒晚歲居鄕請浚秦塘有惠民之利及享分俸之養有知足之感終日尋繹漢史故事有慕古之念杖屨逍遙與鄕老觴酌有忘世之度又皆人所難吾書而詔夫鄕人蓋無媿辭焉烏乎天下之理感應盡之矣華氏若公以上世有隱徳不圖其家之蕃也及公之父景榮翁贅堠山錢氏盡辭婦財而竭力營立亦不圖後之顯也今公旣封而其配同之子凡五人其一爲名進士爲賢縣令爲材部郎爲良郡守其名位且未艾孫男十四人繼出仕途又未可量感應之不可誣固如此夫客有謁公墓而讀斯文者其亦有所感興也哉公諱暄字伯和壽七十有三其生也宣徳已酉其卒也弘治辛酉葬爲明年壬戌某月四日墓秦塘北原蓋從父兆公子五人者曰某某某某某孫十四人

錢鴻臚妻惠氏孺人合葬表

是爲鴻臚寺序班錢君世端之墓君葬後二十二年其妻孺人惠氏卒其子仁復仁術等啟而合葬焉禮也先事具狀稽顙拜請予文其石表三而益勤予惟鴻臚之父贈奉直大夫工部郎中南邱公忘予年而辱與之遊及其子戶部君益以道義相友至復術昆弟蓋三世矣知孺人之行有可訓於其後者其請也吾其能虛也哉按狀惠氏爲長洲世族其先在宋有曰吉甫者由汴徙吳興其子天成再徙蘇之陽山稱陽山惠氏國朝天順間曰宗本者生以範娶錫之鵝湖華思源女實生孺人孺人二歲喪母鞠於繼母練氏又二歲練亡思源翁以歸鞠焉孺人弱而能勤翁每稱說古義烈以警動之卒成女徳長歸鴻臚鴻臚母華宜人與孺人之母再從姊妹也奉直公知孺人於是乎姻初孺人甫笄以範翁遘疾且殆孺人日夜侍湯藥不交睫者二旬比翁愈寐三日乃寤聞者異之及歸於錢姑華宜人先卒若干年矣奉直公家法嚴甚孺人冡婦也爲眾所屬乃從容禮法以奉繼姑王宜人宗族以爲能婦奉直公嘗以堪輿家言欲徙所居向西百步曰是爲嗣續計顧力未及耳孺人旣脫簮珥以鴻臚佐其成然平居恂恂聲不出閫外奉直公益重之王宜人尢加敬愛蓋凡祠堂薦饋悉委焉後數年鴻臚遊京師以範翁病亟時暑且疫家眾相戒莫敢近孺人聞訃號咷馳歸躬視二殮或謂盍少避孺人曰此而可避將焉爲人終以過哀成疾數月乃已方其疾也家人北上者密戒勿言曰恐以累大人越幾年鴻臚得予告歸又幾年奉直公卒孺人相以襄事自是生業日艱外侮乘之則減節諸費一以延師教子爲務又幾年鴻臚卒哀疚中率諸孤於禮常曰業不患隳患隳汝學行耳汝父垂絕言不出此諸子聽惟謹用克底於成又幾年年六十諸子將設燕爲壽孺人曰父志未成兒何用爲是翰林學士荊溪吳公聞而韙之紀之以文又八年卒烏乎婦人之行莫大於孝孝盡於父母舅姑故夫說其順也子樂其慈也而眾徳成焉然所害於孝者非利則害於斯不惑可謂難矣孺人天性令淑而孤苦薦歷所謂困心衡慮者蓋多有之宜其能然況旣老矣而猶共抑以終其身謂可以訓於其後者莫此爲大它若處閨門族■﹝尙阝﹞𨿽盛節抑恆事耳且有墓銘在皆可略也孺人子男三人其伯仲卽仁復仁術皆縣學生季爲仁衍女二人長適華升次適鄒瑚孫男六人去非去疾去僞去欲去回去怠女三人慶延受鄒聘壽延受華聘福延受惠聘曽孫男一逢吉女二慈秀受華聘慈愛尙幼孺人卒以正徳壬申九月三日葬以十一月十四日墓在邑西開化鄕軍將山蓋諸錢同原異兆云

未軒吳府君妻龔孺人合葬碣銘

未軒吳府君旣葬於湖濵第二灣之十二年正徳丙寅正月七日其室孺人龔氏以疾卒其子文等以其年十月某日啟未軒兆合葬焉惟墳前之石不刻無以示久遂奉其塾賓錢君孝所爲狀來請未軒之姑予從伯祖母也故予幼辱與未軒遊今其孫汝憲又甥於予其能辭諸未軒諱榖字民育未軒別號也其先居延陵六世祖均聘始徙無錫之閭江子伯成仕元爲靑山鎭巡檢其弟仲實國子學錄巡檢三傳至義官克勤克勤生承事郎良素承事娶於兪是生未軒未軒幼稟穎秀壯志修警孝弟孚於家恭謹達於鄕而博以書史潤以詞翰邦人之譽無間於其師友漢世所謂賢良有行義者未軒蓋近之觀未軒之行而孺人可知已然其事亦有當特書者孺人姓龔世爲武進人祖孟本父濟洪皆隱於耕母王氏孺人生而慧淑言行往往合古義比歸未軒逮事舅姑孝敬兼盡於是祖母鄧碩人期壽在堂孺人能曲致其愛吳旣望族而未軒又賢者喪祭婚姻之儀師資賓客之費賦稅力役之供孺人相之井如也孺人分爲冢婦其族有諸祖姑行姑行姊妹行者各若干人無不謂孺人有禮至於妾媵僕從及裏媼鄰姬皆有恩意尢嚴內外之辧三尺童子不踰屏閾諸婦守以爲法凡爲壽六十有四在吳者若干年蓋持徳如一日云子男三皆邑庠生文娶同邑楊氏早卒繼鄒氏衮娶武進楊氏音娶武進趙氏女一適楊文煦孫男五愚聘朱氏汝憲卽予甥忞聘王氏愈聘陸氏息聘某氏孫女六長許嫁秦某次予弟國政子勲次華某余幼惟孺人葬旣成禮君子謂稱乎其徳未軒之行於是爲光且逺矣刻銘於表義也其詞曰循循未軒有政於家孰謂未達在邇可遐承乃祖父資乃師友有相者誰曰維賢婦易象相愛以助以刑若网在綱卒也相成古訓有之嘉耦曰配璧合以藏義取正位我銘石表望於湖濵凡厥伉儷有懷二人

華母鄒氏墓碣銘

有葬其母三十有六年而請銘其墓者曰華氏子謹其容戚然若有終身之喪其言曰吾母鄒年二十歸吾先君四年而沒時某方三歲不自知其悲也長聞傅母言吾母天性溫淑蚤習見家法且聞曲禮內則梗槪事父母能曲順旨父母特愛之有孝女之稱吾祖素負徳望故爲吾父求配而獲諾焉比歸爲冢婦莊肅安詳春秋祠祀視滌視烹炙惟謹尢閒於儀當饋食時旋折中度舅姑愛之如其父母孺人益虔親供膳事朝夕弗怠歲時父母有所遺必手調制乃進以爲不爾非敬也𨿽處丰裕中蠺績剪制視中家加勤椇榛之贄不越戚吾父方勵精家政而好施予勤燕欵吾母有將順之美自兄弟婚姻以至裏■﹝尙阝﹞稱吾父者必及吾母然以逺父母故孝思日切顧舅姑家法不敢數歸寧吾外祖母卒哀傷成疾臨終時猶顧謹泣托鞠於傅母者甚悉某旣有知念無以表吾母者乃以告吾從叔父韶州先生凡韶州所狀皆不出吾所聞惟公圖之按狀母諱某姓鄒氏家泰伯鄕寔宋忠公浩弟泂之裔父曰良節例授七品階母惠氏其歸於華爲文煥配舅曰守吉姑某氏母卒於成化乙未九月十九日距其生景泰壬申十二月二日年二十有四子一卽謹由諸生卒業太學孫二長宇娶錢氏次察聘錢氏先是葬於椿桂山祖塋之次弘治十一年十二月壬寅文煥遷葬於艮山新阡謹用祖命遷母合焉銘曰有子而夭謂壽亦宜遷而從夫備物與儀子壯而思礱石刻辭以慰厥慈烏乎悲哉

錢世節傳

錢槪字世節無錫人其先出吳越忠獻王三傳至進由嘉禾徙錫之湖頭又四傳至正三以行義稱又四傳至公達號梅堂徙磚橋今所居是也梅堂生閱耕諱正徳閱耕生南邱諱溥豪邁有才識以其子今工部郎中榮貴贈禮部主事進工部署郎中世節南邱第四子也始南邱教之業儒沈黙善悟以家故不卒業旣而伯兄楷爲鴻臚序班於京師家政及焉世節殫力酬應南邱無內顧憂比析產以成室遜諸兄自辟艸萊以居南邱卒襄事畢力立門戶愈勵勤儉於是工部擢甲科或以韋布爲世節歉之世節曰分也茍無媿於禮義良農與貴仕等耳一意稼穡益求樹藝之灋丰收歉貸𨿽歉弗歉賦於公每先期退而靜處怡然自堪立小宗祠堂薦祭告謁禮不違義賓客之過從者簡饋而丰儀知者予之子仁衡遊邑庠求師擇友皆惟其人嘗植梅後圃花時步翫其下自謂知梅因號味梅其於世蓋泊如也年四十八卒配華氏子一卽仁衡以學稱論曰吾聞諸工部世節貌偉而心下性朴而才密行儉而義周無武斷而鄕曲平無文飾而姻友篤中蓋有確然不拔者知弟莫如兄信斯言也如世節者可多得哉予於錢氏世戚徵諸其內外無間工部之言孟子所謂一鄕之善士吾於世節見之矣

福州知府張公傳

公諱遜字時敏姓張氏自號鈍軒累官至福州知府世爲無錫人曽祖均佑元萬戶祖定父文簡以公貴贈涿州知州奉直大夫恊正庶尹母錢氏贈太宜人公幼有敏識十四歲充縣學生二十四舉應天鄕試明年會試歸益力學越再試乃入太學卒業文譽日起遭父喪服闋又再試乃嘆曰命可知矣且仕以行義又何必進士之科之求也遂就選授福建同安知縣時同安缺官六年帑有隸銀若干兩或謂公悉取之公計日而取以其餘充備荒糴本民稱其廉期年而政成縣東海上有五戍戍長擾民且弗受禁公至而止內侍某族大而驕人告侵其園田公立疆之一時荒政公爲稱首公曰此何足稱荒在備耳乃卽縣治及鄕建倉勸分以廣其儲擇耆老有行者司之至今不廢民葉宗發以豪幹法走避嶺下族人往往負稅有死於獄者公簿其丁升分勺別日卽稅完尋以治邑髙第擢福寧知州福寧亦濵海多盜公選能者責捕之軍豪張某素負力撓法至是斂迹余悉帖服乃定役法民七軍三井井不紊未數月以內難奔歸服闋攺涿州涿在京師西南爲天下極衝使者絡繹應接不暇而地多宦者家尢號難制前守率以是廢政公處劇以預處勢以直不激不促久而安之凡守之務次第修舉郡如僻焉安州監生張錦以人命誣其守宋某逮者三百人數年未決撫按以勘檄公公至安數語而服任邱謝令某徑捕張指揮某下獄某訟之且欲搏之死撫按曰此事須張某又檄公勘亦數語而服公暇修郡誌質於宮詹陸公公嘆其敏旣而有福州之擢民老幼遮畱不得則脫履以識思焉至福三月理舊務未完者幹餘事發解戶以官物私販者五百餘事舊收十邑餘錢助附郭軍需公卽革去更定驛逓夫以逸補勞民大稱便福在閩爲會府鎭巡諸司交牒互判公晨起左右酬應無遺務夜燭治官書恆至漏下二十刻始罷城中外多火公每躬救之或日夜不再食始覺有疾輿而述職過涿之野民識公者奔走相告咸出拜曰今何意復見吾父母比至城官屬以下郊迎館公公堂信宿而去還抵家疾漸亟乃諭其子曰吾受國恩不能報汝曹宜力爲吾補之言訖而逝年六十四公曆三官四旌異政淸勤公敏具在疏詞民爲立碑者三曰愛民曰郤金曰徳政作者皆巨人嘗陪祀南郊與慶成燕論者以爲盛配邵氏吾族尊姑繼王氏贈封皆宜人子二人曰珤曰琇俱縣學生所著有鈍軒槁贊曰人有恆言吏莫難於三知謂府也州也縣也而公皆歷之人惟見其易不見其難也且南閩北燕風土殊異而在在宜公公豈有異道哉書載簡廉詩詠豈弟公咸有焉某嘗過涿知公所以爲州者觀於州而府縣可推也使少假之年厥績之懋當不止是是可惜也吾故詳著之

行恕丈人傳

丈人姓張氏字惟弟居有行恕齋故人以爲稱錫之泰伯里人父以上世爲士丈人幼喪母適遭歲艱二兄各以業養其父而丈人獨無以供子弟職於是始學爲醫師事同裏黃叔洪叔洪之學朱丹溪再傳也丈人日質所疑夜歸誦讀無憚寒暑如是者數年而學有成辧證切脈悉合理道其變通之術曁炮制和劑之宜一時諸醫皆莫之及叔洪沒復兄事張用謙用謙亦出入黃氏而髙明有獨見丈人與之講論以相資益故學愈精施之人多奇驗父兄資焉自是求者彌眾丈人日不暇給凡疑疾則歷檢方書必得其說乃用藥曰人命不可試也每活一人則大喜曰此方驗矣𨿽甚富者不責其報貧者𨿽有報必卻不受其友朱文立嘗疾丈人治之愈使家童數人負米以報先曾祖存一府君度丈人不受從旁竊觀丈人遇其人爲之陳友義卒卻之所居狹陋扁曰鬥室或勸之廣之丈人不應蓋終身安焉年八十而精神不衰赴人之求𨿽數十里外亦徒行不索輿馬聞世事得失常爲之喜戚觀其爲人蓋非直精於醫者子一人景昭冠而死贊曰古人有言人定者勝天天定亦能勝人信斯言也丈人平生爲善有陰徳焉宜其子孫眾盛且顯以收厚報而竟絕其後今𨿽未死然老且耋矣將猶待天定邪

林泉鄒處士狀

君諱忠字顯之姓鄒氏糸出宋忠公之弟進士泂泂之子朴遷無錫華莊五傳至仁榮又遷龍涇生徳載徳載生師道師道生莊英果負材局在國初始大龍涇之業莊生洪昭嚴毅爽達度量絕人人服其義洪昭生元字以善輸粟受散官克守考訓配華氏君性行夙成髫齓時事父母能迎意承色長益愼密每旦必省退而治事冠裳終日夜漏下十刻始入私室貨無私蓄食無私奉爲糧長無干沒計凡親治綜幹務當其意或有外事寒暑雨雪出復如期弱冠再遭喪哀慟幾隕宿食喪次者終三年年踰五十當忌祭墓祭猶號擗不已迄六十未嘗置酒爲壽常以仲兄久病長姊季弟早夭爲恨與伯兄處時節燕聚必盡其歡宗族環聽議論鑿鑿裏閭傳誦爲法伯兄卒君在病哭之甚哀平居禮度矜肅閨門嗃嗃非甚病不內處語孩提以正延師交友久無遷心殺禮賻喪尢腆見鄕人取租量不以槪而貸息倍於法丰貸凶糶視利爲計心獨病之乃一切除去歲捐租什一以爲常稍饑則捐什二其出貸也遇饑減息如其取租其它如賙貧濟急浚渠建橋之屬義舉尢多府縣徵役應之而已屢有勸分之令懇辭冠帶而發粟如數最後不得辭乃命二子受之君初受產單瘠又以昆季處故居移息東偏兢惕從事幾年有妻之喪又二十年有塘莊之遷蓋追承考志爲之而儉約自持久而後成屋有扁扁有義外曰正徳內曰崇禮此其大者余具少宰王公記中君子謂君善居室類其爲人婚嫁旣畢因授事諸子微總綱要而春秋浸髙又雅好煉養之術因自號林泉蕭散自適如神仙中人杜門靜坐不禦鑪扇中夜弗倦逮疾甚猶自盥櫛端坐而逝諸子殮以角巾布氅遵素命也君生正統丙辰十一月四日卒於弘治庚申六月二日年六十五娶錢氏繼惠氏子男五謙觀俱義官豫晉升女七長適禮部員外郎錢榮次適郭悅生員吳文華錡義官華寅過楠浦會孫男七承祖紹祖學祖式祖述祖纉祖胤祖女九長適華世禎次許嫁楊耒華淨徐謐華琨錢永年華榖余未受聘君卒之明年十二月十七日謙等葬於寧山先塋從其父兆乃具事行請爲狀將乞銘焉寶嘗聞君气雄度逺公懷直道表裏無間𨿽處田裏而憂時憫俗恆若疾疢慕善嫉惡崇義後利喜與士君子語欵洽慨慷聽者起敬其論天下事悉中機宜至於封域道裏歷如指掌朝廷典故亦往往能道其槪幼不及學壯歲熟讀學庸論語及獵渉通鑑綱目尢好誦老杜詩時有賦詠忠憤激烈要亦近之晚嗜周易昧爽起秉燭坐誦久而有得卦賦一詩櫽括大旨書法兩沈搨夲數十皆莊重縝楷寶家食時卽知重君近嘗爲君記務本之堂謂君可比漢之孝弟力田有行義者而文雅過之今君已矣能不一執筆以慰其子哉謹狀

容春堂別集卷八

●欽定四庫全書

容春堂別集卷九

﹝明﹞卲寶撰

○雜著【祭文五志一贊十五銘四跋三敍一】

祭松厓戴先生文

維年月日門生浙江按察使卲某謹以牲醴庶羞之奠敢昭告於故資徳大夫都察院左都禦史贈太子太保謚恭簡松厓先生戴公之靈惟公淸愼之徳醇懿之學兩奉璽書人焉是作始於南畿終於西闗文化旁行學者斗山公持權衡惟明克定謂公秉鈞是卽公政公臬於浙公藩於閩風霜爲威雨露爲仁周旋司冦遂中執法公功不矜公謀不伐公在臺省風采峻凝每假色詞於我諸生十載京師春風賓館惟正惟忠誨言諄欵公以身請詔以國畱天不慭遺公疾罔瘳惟公之沒天下所悼矧我諸生有徳於教公喪北來丹旌悠悠嗟我懷公江水東流烏乎哀哉尙饗

九江謁濓溪先生文

維年月日具官某謹以牲醴之奠敬祭於濂溪先生周公某昔承乏江西嘗以公祠墓在玆疏聞於朝乞春秋享祀比得兪旨儀祝牲帛一如所請而某轉官赴浙未獲躬告玆由湖南東往淮鎭祗謁祠下敢用特羊竊附古人釋菜之義惟公鑑之

祭方伯婁先生文

惟公昔以正學教我南畿規圓矩方學者有師徳化所被旣去益思凡我諸生愛莫起之公名禦史公賢伯長嘉績在人諸生是仰寶也始進實舉自公曁乎再見禮遇益隆月朔之訓同人之義因事有言引掖斯至今也承乏視學於公之鄕瞻拜公墓跽奠一觴追感疇昔有涕沾裳尙饗

祭李容之文

維年月日謹以酒脯之奠致祭於李四丈容之之靈曰烏乎李丈吾師之季曰宦曰學綽有餘地顧乃壯而喪明彊而長逝胡气數之弗齊豈造物之爲戲伯維元老爲吾儒宗靡逺弗向靡眾弗從季也有幸庭幾從容曷其柰何而領教弗終烏乎哀哉葬也比時殮也具物母兄憑棺公卿執紼英靈有知亦何恨乎飄忽而某等猶爲之悵怳者蓋眞念夫斯文之肉骨也尙饗

郟州謁二蘇墓文

維年月日許州知州邵某自汝州東出眉山兩蘇先生墓下具只雞鬥酒再拜以奠之曰烏乎公之父子繼美如歆向而才則盛之公之兄弟聨芳如紀諶而文則華某嘗怪古今天地之間气夫何獨萃於公之一家也公之精英寓諸制作固百世而長畱然其不可傳者將終藏於斯邱邪抑並二曜以齊光窮六合而上游邪某也不肖竊喜讀公之文每恨生不同世無以一登乎龍門眼中突然乃公之墳安得不嘅然興感而放言以發吾所聞乎

霍山廟復碑志

上之新卽阼也今少司徒太原喬公以太常少卿奉命祭告山川之在晉者比至北鎭霍山旣成禮達觀諸碑有一僕地舉而讀之則公之祖少司空先生景泰初有事於玆而立焉者也於今五十六年矣公摩挲感嘆欲爲復立之圖而今大司空才公曁憲副來君方以藩臬守巡陪位遂礱石以請公乃以舊文用古篆體書而刻焉越四年公以模本示寶寶觀而嘆曰美哉喬氏世徳如此可以仰觀我國家之盛矣粵自唐虞元凱以來於商則有若伊陟踵休於周則有若呂伋趾美悉著書史蓋世之貴乎天下也久矣故觀國者率徵諸此若公於祖位望相承而後先五紀使命適同且於紀載之迹似有繼述之道以數則不可謂偶矣以事則不可謂常矣它日誌祠祀者錄而傳之君子必將以是擬諸商周觀一家而天下可知也烏乎是可不謂之盛哉司空先生歷事三朝功業在人至於今猶稱之而公學行政迹表表朝著方在登用其所以光厥祖而爲朝廷重者豈止是而已哉寶辱公厚聞是事而喜爲天下道也𨿽不敏敢敬志之

陳晉庵像贊

此大方伯晉庵陳公之風儀也冕而立朝其在考功時邪翼乎若趨儼乎若思進退人才我酌其宜君相行之蓋上以爲國下以爲民而中不爲吾私惟徳有望惟才有譽起百辟之瞻結九重之知其在斯歟其在斯歟

南塘處士贊

吾嘗聞南塘處士乃今得瞻其遺容而起予之敬也蓋其生也外不違和中無失正尋常收月旦之評七十享春秋之慶其沒也有祠棲神有碑述行分室而弦誦聲聞奕世而衣冠輝映由前而論可以占嗣續之繁由後而觀可以徵行業之盛烏乎休哉

薛仲文小像贊

有客兮古冠竚空山兮盤桓撫孤鶴兮發長嘯聽泉流兮潺湲有書卷兮不展有琴囊兮不彈松天風兮生髙寒我爲君兮賦考盤

景婁錢翁像贊【翁吾尊姑之夫也翁卒之七年某還自京師其孫諫諷以遺像見示敬述贊言】

吉人辭寡知徳者希周旋田裏帛冠布衣誰歟招者王孫不歸壯志髙逸晚節謙柔碧山將棲乃復景婁誰歟招者羽客丹邱墓我爲銘像我爲贊我懷先生陋彼鄕訕

玊澗錢君贊

猗與若人行謂之士分謂之民書謂壽耇詩謂嘉賓或逺觀其世譜又謂故國之王孫卽讓裏而藝黍指鴻山而采薪考盤所謂洋洋之泌其在今玊澗之濵乎猗與若人我思古人

孫眞人畫贊

以聖童始以山人終非聖不見妙與天通儒取其言醫師其意藐彼於菟聊爾爲戲

龔守誠湖石贊

突如來如端共而抗此何爲者月星之精江湖之望洞庭君之丈人行也

莫冰泉行樂像贊【冬官莫君以此畫示予予謂其人丰神瀟灑有似於君也爲作贊語而歸之】

風來松間我行徐徐丈尋千里沛乎廓如深蘊謀猷早謝書簿人亦有言能詩水部

葛芝巖小像贊

讀書窮理能自得師醫盡物情如其吟詩詩以名家醫以傳世采芝於巖優遊卒歲興至髙歌謂葛天氏古有逸民子眞是邪

東川莫君像贊

推其志也八極可以橫邁充其才也一面可以獨當英華所萃發爲文章風儀偉然稱其冠裳何旣彊而後仕乃僅止於爲郎惟其在車駕也有疏以解都民之困在都水也有法以制漕卒之彊君子稱之久而愈光此所謂亡而不亡者邪

且閒鄒君像贊

道鄕之裔讓鄕之居風神秀爽骨相修臞蚤持守乎淸白晚被服乎紫未汲泉瀹茗尋鴻漸之故迹披云招鳳弔伯鸞之遺墟稱之仙歟旣歉焉而未足使之仕也或沛乎而有餘君子謂其自號且閒蓋實錄而非迂也

史敏甫贊

力學不倦斐然其儀師非好爲求則應之古貌古心古有東野謂昌其詩允哉知者

錢默林像贊

蚤聞庭下之詩晚悟牀頭之易箕裘其心韋布其迹𨿽未參九老之班乃實與三賓之席植梅成林笑歌日夕斯人也殆書所謂而康而色曰予攸好徳惟皇之極者邪

張玉亭像贊

賓於鄕也以徳不以年隱於市也以心不以地義嘗著於一官醫獨妙於一世畫圖極山水之觀杖屨帶煙霞之气有竹在庭作我眞契謂公落落於人豈無意邪

楊府君像贊

家之肖子國之逸民時服則服時巾則巾孝之舉也或疑乎漢質之尙也似生於殷才堪百里之邑惠止一鄕之人吾論其徳以附於斯神君子觀之將無得其眞邪

書王友石所書金剛經後【經乃先髙伯祖伯完裝成今歲久脫落爲重裝而歸諸僧云】

蓋聞唐室諸蘭亭惟僧藏者最妙蘇家四菩薩以父愛也尢珍慨人逝而物存諒天同而人比古今共賞巨細同歸片紙千金旣重中書之心畫百年一日兼勤先世之手裝敝則必修愛而莫助制我髹笥護彼緗函尙冀事附傳燈永作玆山之鎭義緣掛劍聊資他日之談謹跋

陳舞陽銘【淸苑陳君通判吾常出示司成王公懋學所爲舞陽異績序予讀而感焉爲之作銘銘曰】

令修泮宮鏹出土中廟堂孔嚴不以厲農惟令之功樓垂有瓜庭巢有鳩麥祥榖瑞於夏於秋民歌我侯侯有仁心及於獸禽二牛觳觫侯車實臨將死而生侯有徳音牛邪鳩邪瓜榖麥邪有知無知誠之格邪昔也舞陽今也毘陵君子是徵我爲作銘

坐椅銘【江西諸分司所用椅多髙聳不便久坐予每校文輙攜此以行是𨿽細故於身心蓋有助焉友人周仲章謂其功不可忘予乃志之以銘銘曰】

我行西江惟汝之以旣康且舒夫焉有倚我展我體天寛地容允哉繩墨惟汝之功經

鋤室銘【錢諌昌言扁其別業之室曰經鋤蓋取漢人故事以勵其志也冉涇邵某爲之銘銘曰】

漢兒寛氏帶經而鋤𨿽一事微百世弗磨農夫有田猶儒有經非心弗治非種弗生有經無心有種無田勿忘而忘荒哉落焉田與種涵經與心會古之學者以斯而貴寛也𨿽賢恐或未聞夷考其成飾吏以文君家世儒亦世服農先難後獲異事同功旣顏於堂復銘於室乃亦有秋道不謀食

書篋銘

萬化散殊中含有常靜觀者程妙契者張我思曽氏惟於孔堂今曷求之孟子曰必有事焉心勿忘也

跋白沙先生艸書卷

白沙之爲書有定力而妙者也吾見此卷於京師幾三十年矣今爲莫利卿所藏復一見之無攺評焉乃或手執束茅輙號於人曰吾書白沙云云豈知白沙之爲書者哉論學於白沙者亦當以是求之

跋周云漢所述姓源便覽

百家姓童蒙始習之書也孰不能誦且書之而東泉君必爲之正其音校其字疏其源者何居以言乎事則近以言乎用則切以言乎人道則大矣梓而傳之不亦可乎

敍女夢吉生死

女夢吉生壬寅五月十有三日先一夕予宿文溪書舎夢入大殿有巨人迎授之物曰此貝也旣寤而內媼以女生告遂名之生四月卽能翻書指字呀呀然言人莫能解也是冬予在南雍一夕不寐達旦起坐泣不止未幾家人至曰吉病疹以正月四日死計之適合不寐之夕嗚呼女吉生先之以夢宜其能育而遽死死而逺動予心胡然者邪明年甲辰予獨處京師追思之甚悲乃敍其生死

容春堂別集卷九

