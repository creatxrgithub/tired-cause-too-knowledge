

欽定四庫全書

集部二

韓內翰別集

別集類一【唐】

提要

【臣】等謹案韓內翰別集一卷唐韓偓撰唐書本傳謂偓字致光計有功唐詩紀事作字致堯胡仔漁隱叢話謂字致元毛晉作是集跋以爲未知孰是案劉向列仙傳稱偓佺堯時仙人堯從而問道則偓字致堯於義爲合致光致元皆以字形相近誤也世爲京兆萬年人父瞻與李商隱同登開成四年進士第又同爲王茂元壻商隱集中所謂畱贈畏之同年者卽瞻之字偓十嵗卽能詩商隱集中所謂韓冬郎卽席得句有老成之風者卽偓也偓亦登龍紀元年進士第昭宗時官至兵部侍郎翰林學士承防忤朱全忠貶濮州司馬再貶榮懿尉徙鄧州司馬天祐二年復故官偓惡全忠逆節不肯入朝避地入閩依王審知以卒偓爲學士時內預祕謀外爭國是屢觸逆臣之鋒死生患難百折不渝晚節亦管寧之流亞實爲唐末完人其詩𨿽局於風气渾厚不及前人而忠憤之气時時溢於語外性情旣摯風骨自遒慷慨激昂迥異當時靡靡之響其在晚唐亦可謂文筆之鳴鳯矣變風變雅聖人不廢又何必定以一格繩之乎唐書藝文志載偓集一卷香奩集一卷晁氏讀書志云韓偓詩二卷香奩集不載卷數陳振孫書錄解題云香奩集二卷入內廷後詩集一卷別集三卷各家著錄互有不同今抄本旣曰別集又注曰入內廷後詩而集中所載又不盡在內廷所作疑是後人裒集成書按年編次實非偓之全集也乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

列傳

韓偓字致光京兆萬年人擢進士第佐河中幕府召拜左拾遺以疾解後累遷左諫議大夫宰相崔判度支表以自副王溥薦爲翰林學士遷中書舍人偓嘗與定策誅劉季述昭宗反正爲功臣帝疾宦人驕橫欲盡去之偓曰陛下誅季述時餘皆赦不問今又誅之誰不懼死含垢隱忍須後可也天子威柄今散在方靣若上下同心攝領權綱猶冀天下可治宦人忠厚可任者假以恩幸使自剪其黨蔑有不濟今食度支者乃八千人公私牽屬不減二萬𨿽誅六七巨魁未見有益適固其逆心耳帝前膝曰此一事終始屬卿中書舍人令狐渙任機巧帝嘗欲以當國俄又悔曰渙作宰相或誤國朕當先用卿辭曰渙再世宰相練故事陛下業巳許之若許渙可攺許臣獨不可移乎帝曰我未嘗靣命亦何憚偓因薦禦史大夫趙崇勁正雅重可以凖繩中外帝知偓崇門生也嘆其能讓初李繼昭等以功皆進同中書門下平章事時謂三使相後稍稍更附韓全誨周敬容皆忌聞召鳯翔李茂貞入朝使畱族子繼筠宿衛偓聞以爲不可不納偓又語令狐渙渙曰吾屬不惜宰相耶無衛軍則爲閹豎所圖矣偓曰不然無兵則家與國安有兵則家與國不可保聞憂未知所出李彥弼見帝倨甚帝不平偓請逐之赦其黨許自新則狂謀自破帝不用彥弼譛偓及渙漏禁省語不可與圖政帝怒曰卿有官屬日夕議事柰何不欲我見學士耶繼昭等飲殿中自如帝怒偓曰三使相有功不如厚與金帛官爵毋使豫政事今宰相不得顓決事繼昭輩所奏必聽它日遽攺則人人生怨初以衛兵檢中人今敇使衛兵爲一臣竊寒心願詔茂貞還其衛軍不然兩鎭兵鬭闕下朝廷危矣及召朱全忠討全誨汴兵將至偓勸督茂貞還衛卒又勸表暴內臣罪因誅全誨等若茂貞不如詔卽許全忠入朝未及用而全誨等已刼帝西幸偓夜追及鄠見帝慟哭至鳯翔遷兵部侍郎進承防宰相韋貽範母喪詔還位偓當艸制上言貽範處喪未數月遽使視事傷孝子心今中書事一相可辦陛下誠惜貽範才俟變縗而召可也何必使出峩冠廟堂入泣血柩側毀瘠則廢務勤恪則忘哀此非人情可處也學士使馬從皓逼偓求艸偓曰腕可斷麻不可艸從皓曰君求死耶偓曰吾職內署可黙黙乎明日百官至而麻不出宦侍合噪茂貞入見帝曰命宰相而學士不艸麻非反邪艴然出姚洎聞曰使我當直亦繼以死旣而帝畏茂貞卒詔貽範還相洎代艸麻自是宦黨怒偓甚從皓讓偓曰南司輕北司甚君乃崔王溥所薦今日北司𨿽殺之可也兩軍樞密以君周嵗無奉入吾等議救接君知之乎偓不敢對茂貞疑帝間出依全忠以兵衛行在帝行武徳殿前因至尙食局防學士獨在宮人招偓偓至再拜哭曰崔甚健全忠軍必濟帝喜偓曰願陛下還宮無爲人知帝賜以面豆而去全誨誅宮人多坐死帝欲盡去餘黨偓曰禮人臣無將將必誅宮婢負恩不可赦然不三十年不能成人盡誅則傷仁願去尢者自內安外以靜羣心帝曰善崔請以輝王爲元帥帝問偓他日累吾兒否偓曰陛下在東內時天陰雺王聞烏聲曰上與後幽困烏雀聲亦悲陛下聞之惻然有是否帝曰然是兒天生忠孝與人異意遂決偓議附類如此帝反正勵精政事偓處可機密率與帝意合欲相者三四讓不敢當蘇檢復引同輔政遂固辭初偓侍宴與京兆鄭元規威遠使陳班並席辭曰學士不與外班接主席者固請乃坐旣元規班至終絕席全忠臨陛宣事坐者皆去席偓不動曰侍宴無輒立二公將以我爲知禮全忠怒偓薄已悻然出有譛偓喜侵侮有位亦與偓貳防逐王溥陸扆帝以王贊趙崇爲相執贊崇非宰相器帝不得巳而罷贊崇皆偓所薦爲相者全忠見帝斥偓罪帝數顧不爲解全忠至中書欲召偓殺之鄭元規曰偓位侍郎學士承防公無遽全忠乃止貶濮州司馬帝執其手流涕曰我左右無人矣再貶榮懿尉徙鄧州司馬天祐二年復召爲學士還故官偓不敢入朝挈其族南依王審知而卒兄儀字羽光亦以翰林學士爲禦史中丞偓貶之明年帝宴文思毬塲全忠入百官坐廡下全忠怒貶儀棣州司馬侍禦史歸藹登州司戶參軍

贊曰懿僖以來王道日失厥序腐尹塞朝賢人遁逃四方豪英各附所合而奮天子塊然所與者惟佞愎庸奴乃欲鄣橫流支已顚寧不殆哉觀綮朴輩不次而用捭豚臑拒防牙趣亡而巳一韓偓不能容況賢者乎

欽定四庫全書

韓內翰別集

唐韓偓撰

入內廷後詩【天復元年辛酉五月後】

雨後月中玉堂閒坐

銀臺直北金鑾外暑雨初晴皓月中惟對松篁聽刻漏更無塵土翳虛空綠香熨齒冰盤果淸冷侵肌水殿風夜久忽聞鈴索動玉堂西畔響丁東【禁署嚴密非本院人𨿽有公事不敢遽入至於內夫人宣事亦先引鈴每有文書卽內臣立於門外鈴聲動本院小判官出受受訖授院使院使授學士】

六月十七日召對自辰及申方歸本院

淸署簾開散異香恩深咫尺對龍章花應洞裏尋常【一作常時】發日向壺中特地長坐久忽疑【一作驚】查犯斗歸來兼恐海生桑如今冷笑東方朔惟用詼諧侍漢皇

與吳子華侍郎同年玉堂同直懷恩敍懇因成長句四韻兼呈諸同年

往年鶯谷接淸塵今日鼇山作侍臣二紀計偕【一作諧】勞筆硯【余與子華俱久困名塲】一朝宣入掌絲綸聲名烜赫文章士金紫雍容富貴身絳帳恩深無路報語余相顧卻酸辛和吳子華侍郎令狐昭化舍人嘆白菊衰謝之絕次用本韻

正憐香雪披千片忽訝殘霞覆一叢【此花將謝卻有紅色】還似妖姬長年後酒酣雙臉卻微紅

中秋禁直

星斗疎明禁漏殘紫泥封後獨憑欄露和玉屑金盤冷月射珠光貝闕寒天襯樓臺籠苑外風吹歌管下云端長卿祗爲長門賦未識君臣際防難

侍宴

蜂黃蝶粉兩依依狎宴臨春日正遲密防不教江令醉麗華微笑認皇慈

宮柳

莫道秋來芳意違宮娃猶似妬蛾眉幸當玉輦經過處不怕金風浩蕩時艸色長承垂地葉日華先動映樓枝澗松亦有淩雲分爭似移根太液池

辛酉歳冬十一月隨駕幸岐下作【是年爲昭宗天復元年韓全誨刼帝幸鳯翔】

曳裾談笑殿西頭忽聽徵鐃從冕旒鳯蓋行時移紫气鸞旗駐處認皇州曉題禦服頒羣吏夜發宮嬪詔列侯雨露涵濡三百載不知誰擬殺身酬

苑中【一本在宮栁後】

上苑離宮處處迷相風髙與露盤齊金堦鑄出狻猊立玉柱雕成狒啼外使調鷹初得按【五方外按使以鷹隼初調習始能擒獲謂之得按】中官過馬不教嘶【上每乘馬必閹官馭以進謂之過馬旣乘之而後躞蹀嘶鳴】笙歌錦繡雲霄裏獨許詞臣醉似泥

錫宴日作【是嵗大稔內出金幣賜百官充觀稼宴學士院別賜越綾百匹委京兆府勾當後宰相一日宴於興化寺一本在中秋禁直後】

玉銜花馬踏香街詔遣追歡綺席開中使押從天上去【是日在外四學士排門齊入同進狀辭赴宴所奉宣差學士院使二人押去】外人知自日邊來臣心淨比漪漣水聖澤深於瀲灩杯才有異恩頒稷契已將優禮及鄒枚淸商適向梨園降妙妓新行峽雨回不敢通宵離禁直晚乘殘醉入銀臺【當直學士二人至晚學士院使二人卻押入直餘四人在外可以卜夜內臣去外知熟間丞郎給捨多來突宴余是日當直故有是句】

從獵三首

獵犬諳斜路宮嬪識認旗馬前雙走宣示羽林兒【走一作起】

小鐙狹秋鞘鞍輕妓細腰有時齊走馬也學唱交交蹀躞巴酣駿毰毸碧野雞忽聞仙樂動賜酒玉偏提

冬至夜作【天復二年壬戌隨駕在鳯翔府】

中宵忽見動葭灰料得南枝有早梅四野便應枯艸緑九重先覺凍雲開陰冰莫向河源塞陽气今從地底回不道慘舒無定分卻憂蚊響又成雷【是年爲翰林學士承防汴軍圍鳯翔】

秋霖夜憶家【隨駕在鳯翔府】

垂老何時見弟兄背燈愁泣到天明不知短髮能多少一滴秋霖白一莖

恩賜櫻桃分寄朝士【在岐下】

未許鶯偸出漢宮上林初進半金籠蔗漿自透銀杯冷朱實相輝玉椀紅俱有亂離終日恨貴將滋味片時同霜威食蘗應難近宜在紗牕繡戶中

出官經硤石縣【天復三年二月二十一日】

謫宦過東畿所抵州名濮【是月十一日貶濮州司馬】故里欲淸明臨風堪慟哭溪長柳似帷山暖花如醭逆旅訝簮裾【南路以久無儒服經過皆相聚悲喜】野老悲陵谷暝鳥影連翩驚狐尾纛簌尙得佐方州信是皇恩沐

訪同年虞部李郎中【天復四年二月在湖南】

策蹇相尋犯雪泥廚煙未動日平西門庭野水防褷鷺鄰里短墻吚喔雞未入慶霄君擇肉畏逢華轂我吹虀地鑪貰酒成狂醉更覺襟懷得喪齊

贈漁者【在湖南】

个儂居處近誅茅枳棘籬兼用荻梢盡日風扉從自掩無人筒釣是誰拋城方四靣墻陰直江濶中心水脈防我亦好閒求老伴莫嫌遷客且論交

春陰獨酌寄同年虞部李郎中【在湖南】

春陰漠漠土脈潤春寒微微風意和閒嗤入甲奔競態醉唱落調漁樵歌詩道揣量疑可進宦情刓缺轉無多酒酣狂興依然在其柰千莖鬢雪何

奉和峽州孫舍人肇荊南重圍中寄諸朝士二篇時李常侍洵嚴諫議李起居殷衡李郎中冉皆有繼和余久有是債今至湖南方暇牽課

敏手何妨誤汰金敢懷私忿斆羊斟直應宣室還三接未必丰城便陸沈熾炭一罏眞玉性濃霜千澗老松心私恩尙有捐軀誓況是君恩萬倍深

徵途安敢更遷延冒入重圍勢使然眾果卻應存苦李五瓶惟恐竭甘泉多端莫撼三珠樹密策尋遺七寶鞭黃篾舫中梅雨裏野人無事日髙眠

雪中過重湖信筆偶題

道方時險擬如何謫去甘心隱薜蘿靑艸湖將天暗合白頭浪與雪相和旗亭臘酎逾年熟水國春寒向晚多處困不忙仍不怨醉來惟是欲傞傞

寄湖南從事

索寞襟懷酒半醒無人一爲解餘酲岸頭柳色春將盡船背雨聲天欲明去國正悲同旅雁隔江何忍更啼鸎蓮花幕下風流客試與溫存譴逐情

翫水禽【在湖南醴陵縣作】

兩兩珍禽渺渺溪翠襟紅掌淨無泥向陽眠處莎成毯踏水飛時浪作梯依倚雕梁輕社燕抑揚金距笑晨雞勸君細認漁翁意莫遣絙羅誤穩棲

早翫雪梅有懷親屬

北陸候才變南枝花巳開無人同悵望把酒獨徘徊凍白雪爲伴寒香風是媒何因逢越使腸斷謫仙才

欲明【在醴陵】

欲明籬被風吹倒過午門因客到開忍苦可能遭鬼笑息機應免致鷗猜嶽僧互乞新詩去酒保頻徵舊債來惟有狂吟與沈飲時時猶自觸靈臺

梅花

梅花不肯傍春光自向深冬有艷陽龍笛逺吹胡地月燕釵初試漢宮妝風𨿽彊暴翻添思雪欲侵淩更助香應笑暫時桃李樹盜天和气作年芳

小隱

借得茅齋嶽麓西擬將身世老鋤犁淸晨向市煙含郭寒夜歸邨月照溪鑪爲明僧偶坐松因雪折鳥驚啼靈椿朝菌由來事卻笑莊生始欲齊

曛黑

古木侵天日已沈露華涼冷潤衣襟江城曛黑人行絕惟有啼烏伴夜碪

曉日

天際霞光入水中水中天際一時紅直須日觀三更後首送金烏上碧空【日觀峯半夜見日】

醉著

萬里淸江萬里天一村桑柘一村煙漁翁醉著無人喚過午醒來雪滿船

柳

一籠金綫拂彎橋幾被兒童損細腰無柰靈和標格在春來依舊褭長條

病中初聞復官二首

抽毫連夜侍明光執靮三年從省方燒玉漫勞曽歷試鑠金寧爲欠周防也知恩澤招防口還痛神祗誤直腸聞道復官翻涕泗屬車何在水茫茫

又掛朝衣一自驚始知天意重推誠靑雲有路通還去白髮無私健亦生曽避暖池將浴鳯卻同寒谷乍遷鶯宦途巇崄終難測穩泊漁舟隱姓名

早起五言三韻

萬樹綠楊垂千般黃鳥語庭花風雨餘岑寂如村塢依依官渡頭晴陽照行旅

家書後批二十八字【在醴陵時聞家在登州】

四序風光總是愁鬢毛衰防涕還【一作橫】流此書未到心先到想在【一作見】孤城海岸頭

湖南梅花一冬再發偶題於花楥

湘浦梅花兩度開直應天意別栽培玉爲通體依稀見香號返魂容易回寒气與君霜裏退陽和爲爾臘前來妖桃莫倚東風勢調鼎何曽用不材

卽目

萬古離懷憎物色幾生愁緒溺風光廢城沃土肥春艸野渡空船蕩夕陽倚道向人多脈脈爲情因酒易倀倀宦途棄擲須甘分回避紅塵是所長

淨興寺杜鵑一枝繁艷無比

一園紅艷醉坡陀自地連梢簇舊【一作蒨】羅蜀魄未歸長滴血祗應偏滴此叢多

花時與錢尊師同醉因成二十字

橋下淺深水竹間紅白花酒仙同避世何用厭長沙

避地

西山爽气生襟袖南浦離愁入夢魂人泊孤舟靑艸岸鳥鳴髙樹夕陽邨偸生亦似符天意未死深疑負國恩白靣兒郎猶巧宦不知誰與正乾坤

息兵

漸覺人心望息兵老儒希覬見澄淸正當困辱殊輕死已過艱危卻戀生多難始應彰勁節至公安肯爲虛名暫時胯下何須恥自有蒼蒼鑑赤誠

翠碧鳥【以上並在醴陵作】

天長水遠网羅稀保得重重翠碧衣挾彈小兒多害物勸君莫近市朝【一作五陵】飛

贈孫仁本尊師【在袁州】

齒如冰雪髮如黳幾百年來醉似泥不共世人爭得失臥牀前有上天梯

乙丑嵗九月在蕭灘鎭駐泊兩月忽得商馬楊迢員外書賀余復除戎曹依舊承防還緘後因批四十字

旅寓在江郊秋風正寂寥紫泥虛寵奬白髮已漁樵事往淒涼在時危志气銷若爲將朽質猶擬杖於朝【是年爲昭宣帝天祐二年初復承防】

丙寅二月二十二日撫州如歸館雨中有懷諸朝客

淒淒惻惻又微嚬欲話覊愁憶故人薄酒旋醒寒徹夜好花虛謝藏春萍蓬已恨爲逋客江嶺那知見侍臣未必交情系貧富柴門自古少車塵

三月二十七日自撫州往南城縣舟行見拂水薔薇因有是作

江中春雨波浪肥石上野花枝葉瘦枝低波髙如有情浪去枝畱如力鬭緑刺紅房戰褭時吳娃越艷曛酣後且將濁酒伴淸吟酒逸吟狂輕宇宙

荔枝三首【丙寅年秋到福州自此後並福州作】

遐方不許貢珍奇密詔惟教進荔枝漢武碧桃爭比得枉令方朔號偸兒

封開玉籠雞冠濕【一作澁】葉襯金盤鶴頂鮮想得佳人微啟齒翠釵先取一雙【一作枝】懸

巧裁霞片裹神漿崕蜜天然有異香應是仙人金掌露結成冰入舊【一作蒨】羅裳【一作囊】

寄上兄長

兩地支離路八千襟懷淒愴鬢蒼然亂來未必長團防其柰而今更長年

寶劍

困極還應有甚通難將糞壤【一作土】掩神蹤鬥間紫气分明後擘地成川看化龍【一作不是延津亦化龍】

登南神光寺塔院

無柰離腸日九回彊攄離抱立髙臺中華地向城邊盡外國雲從島上來四序有花長見雨一冬無雪卻聞雷日宮紫气生冠冕試望扶桑病眼開

兩賢

賣卜嚴將賣餅孫兩賢髙趣恐推倫而今若有逃名者應被品流呼差人

再思

暴殄猶來是片時無人向此略遲疑流金鑠石玉長潤敗栁凋花松不知但保行藏天是證莫矜纎巧鬼難欺近來更得窮經力好事臨行亦再思

有矚

晚涼閒步向江亭黙黙看書旋旋行風轉滯帆狂得勢潮來諸水寂無聲誰將覆轍詢長策願把棼絲屬老成安石本懷經濟意何妨一起爲蒼生

秋深閒興

此心兼笑野雲忙甘得貧閒味甚長病起乍嘗新橘柚秋深初換熱衣裳晴來喜鵲無窮語後寒花特地香把釣覆棋兼舉白不離名教可顚狂

故都

故都遙想艸萋萋上帝深疑亦自迷塞雁已侵池籞宿宮鴉猶戀女墻啼天涯烈士空垂涕地下彊魂必噬臍掩鼻計成終不覺馮驩無路斆鳴雞

夢仙

紫霄宮闕五云芝九級壇前再拜時鶴舞鹿眠春艸遠山髙水濶夕陽遲每嗟阮肇歸何速深羨張騫去不疑澡練純陽功力在此心惟有玉皇知

贈吳顚尊師【丙寅年作】

飲酒經何代休糧度此生迹應常自浼顚亦彊爲名道若千鈞重身如一羽輕毫釐分象緯袒跣揖公卿狗竇號光逸漁陽裸禰衡笑雷冬蟄震巖電夜珠明月滑侵簮冷江光逼屐淸半酣思救世一手擬扶傾擊地嗟衰俗看天貯不平自緣懷气義可是計烹亨議論通三教年顏稱五更老狂人不厭宻行鬼應驚未識心相許開襟語便誠伊余常伏義願拜十年兄

送人棄官入道

仙李濃陰潤皇枝宻葉敷俊才輕折桂防徑取紆朱斷紲三淸路揚鞭五逹衢側身期破的縮手待呼盧社稷俄如綴雄豪詎守株忸怩非壯志擺脫是良圖塵土畱難住纓緌棄若無防心歸大道回首笑吾徒酒律應難忘詩魔未肯䢐他年如拔宅爲我指淸都

感事三十四韻【丁卯已後丁卯爲朱溫元年】

紫殿承恩嵗金鑾入直年人歸三島路日過八花塼鴛鷺皆回席臯防亦慕羶慶霄舒羽翼塵世有神仙𨿽遇河淸聖慙非嶽降賢皇慈容散拙公議逼陶甄江總參文防陳暄侍狎筵腐儒親帝座太史認星躔側弁聆神算濡毫俟宻宣宮司持玉硯書省擘香牋【宮司書省皆宮人職名】惟理心無黨憐才膝屢前焦勞皆實錄宵旰豈虛傳始議新堯歷將期整舜弦【上自出東內幽辱勵心庶政延接丞相之暇日在直學士詢以理道將致升平】去梯言必盡仄席意彌堅上相思懲惡中人詎省鹿窮惟觝觸兔急且防猭【防刀延切兔走也猭醜船切】本是謀賒死因之致刼遷氛霾言下合日月暗中懸恭顯誠甘罪韋平亦恃權畏聞巢幕險寧寤積薪燃諒直尋鉗口姦纎益比肩晉防終不解魯瘠意難痊祗擬誅黃皓何曽識霸先嗾獒翻醜正養虎欲求全萬乘煙塵裏千官劍防邊斗魁當北拆地軸向西偏袁董非徒爾師昭豈偶然中原成刼火東海遂桑田濺血慚嵇紹遲行笑褚淵四夷同效順一命敢虛捐山嶽還靑聳穹蒼舊碧鮮獨夫長啜泣多士已忘筌鬱鬱空狂叫微微幾病癲丹梯倚寥廓終去問靑天

向隅

守道得途遲中兼過亂離剛腸成繞指髮轉垂絲客路少安處病牀無穩時弟兄消息絕獨斂向隅眉

社後

社後重陽近雲天淡泊間目隨棊客靜心共睡僧閒歸鳥城銜日殘虹在山寂寥思晤語何夕欵柴關

息慮

息慮狎羣鷗行藏合自由春寒宜酒病夜入鄕愁道向危時見官因亂世休外人相待淺獨說濟川舟

早起探春

勾芒一夜長精神臘後風頭巳見春煙柳半眠藏利臉雪梅含笑綻香唇漸因閒暇思量酒必怨顚狂泥摸人若个髙情能似我且應欹枕睡淸晨

味道

如含瓦礫竟何功癡黠相兼似得中心系是非徒悵望事須光景旋虛空升沈不定都如夢毀譽無恆卻要聾弋者甚多應扼腕任他閒處指防鴻

褭娜

褭娜腰肢淡薄妝六朝宮樣窄衣裳著詞暫見櫻桃破飛醆微聞豆蔻香春惱情懷身覺瘦酒添顏色粉生光此心不敢分明道風月應知暗斷腸

秋郊閒望有感

楓葉微紅近有霜碧雲秋色滿吳鄕魚衝駭浪雪鱗健鴉閃夕陽金背光心爲感知長慘慽鬢緣經亂早蒼浪可憐廣武山前語楚漢虛教作戰塲

李太捨池上玩紅薇醉題

花低池小水泙泙花落池心片片輕酩酊不能羞白鬢顚狂猶自睠紅英乍爲旅客顏常厚每見同人眼暫明京洛林園歸未得天涯相顧一含情

余寓汀州沙縣病中聞前鄭左丞璘隨外鎭舉薦赴洛兼云繼有急徵旋見脂轄因作七言四韻戲以贈之或冀其感悟也【已已年】

莫恨當年入用遲通材何處不逢知桑田變後新舟檝華表歸來舊路岐公幹寂寥甘坐廢子牟歡抃促行期移都已攺侯王第惆悵沙堤別築基

又一絕請爲申達京洛親交知余病廢

鬢惹新霜耳舊聾眼昏腰曲四肢風交親若要知形候嵐嶂煙中折臂翁

夢中作

紫宸初起列鴛鸞直向龍墀對揖班九曜再新環北極萬方依舊祝南山禮容肅睦纓緌外和气燻蒸劍履間扇合卻循黃道退廟堂談笑百司閒

已已年正月十二日自沙縣抵邵武軍將謀撫信之行到才一夕爲閩相急腳相召卻請赴沙縣郊外泊船偶成一篇【失二句】

訪戴船回郊外泊故鄕何處望天涯半明半暗山村日自落自開江廟花數醆緑醅桑落酒一甌香沬火前茶建谿灘波心目驚余平生溺奇境今則畏怯不暇因書二十八字

長貪山水羨漁樵自笑揚鞭趂早朝今日建谿驚恐後李將軍畫也須燒

自沙縣抵龍【一作尢】溪縣值泉州軍過後村落皆空因有一絕【此後庚午年】

水自潺湲日自斜盡無雞犬有鳴鴉千村萬落如寒食不見人煙空見花

此翁【此後在桃林塲】

髙閣羣公莫忌儂儂心不在宦名中嚴光一唾垂緌紫何三遺大帯紅金勁任從千口鑠玉寒曽試幾鑪烘惟應鬼眼兼天眼窺見行藏信此翁

多情

天遣多情不自持多情兼與病相宜蜂偸野【一作崕】蜜初嘗處鶯惜含桃欲咽時酒蕩襟懷微叵我【一作駊騀】春牽情緒更融怡水香剩貯金盆裏瓊樹長須浸一枝

失鶴

正憐標格出華亭況是昂藏入相經碧落順風初得志故巢因卻聞腥幾時翔集來華表每日沈吟看畫屏爲報雞羣虛嫉妬紅塵向上有靑防

卜隱

屏迹還應減是非卻憂藍玉又光輝桑梢出捨蠶初老柳絮蓋溪魚正肥世亂豈容長愜意景淸還覺易忘機世間華美無心問藜藿充腸薴作衣

晨興

曉景山河爽閒居巷陌淸已能消滯念兼得散餘酲汲水人初起回燈燕暫驚放懷殊未足圓隙已塵生

暴

電尾燒黑雲腳飛銀綫急防濺池心微煙昏水靣气涼氛祲消暑退松篁健叢蓼亞赬茸擎荷翻緑扇風期誰與同逸趣余探徧欲去更遲畱胸中久交戰

山院避暑

行樂江郊外追涼山寺中靜陰生晚緑寂慮延淸風運塞地維窄气蘇天宇空何人識幽抱目送防防鴻

閒興

景寂有味韻髙無俗情他山冰雪解此水波瀾生影重驗花密滴稀知酒淸忙人常擾擾安得心和平

漫作二首

暑灑和气香風吹日華瞬龍驚汗漫翥鳯綷雲霞圃珠爲樹天池玉作砂丹霄能幾級何必待乘槎黍谷純陽入鸞霄瑞彩生嶽靈分正气仙衛惜神兵污俗迎風變虛懷遇物傾千鈞將一羽輕重在平衡

騰騰

八年流落醉騰騰防檢行藏喜不勝烏帽素餐兼施藥前生多恐是醫僧

寄隱者

煙郭云扃路不遙懷賢猶恨太迢迢長松夜落釵千股小港春添水半腰已約病身拋印綬不嫌門巷似漁樵渭濵晦迹南陽臥若比吾徒更寂寥

閒居

厭聞趨競喜閒居自種蕪菁亦自鋤麋鹿跳梁憂觸撥鷹鸇搏擊恐麄疎拙謀卻爲多循理所短深慚盡信書刀尺不虧繩墨在莫疑張翰戀鱸魚

僧影

山色依然僧已亡竹間疎磬隔殘陽智燈已滅余空燼猶自光明照十方

洞庭翫月

洞庭湖上淸秋月月皎湖寛萬頃霜玉椀深沈潭底白金杯細碎浪頭光寒驚烏鵲離巢噪冷射蛟螭換窟藏更憶瑤臺逢此夜水精宮殿挹瓊漿

贈隱逸

靜景須教靜者尋淸狂何必在山陰蜂穿紙塵侵硯鳥鬭庭花露滴琴莫笑亂離方解印猶勝顚蹶未抽簮築金總得非名士況是無人解築金

南浦

月若半環云若吐髙樓簾捲當南浦應是石城艇子來兩槳吚啞過花塢正值連宵酒未醒不宜此際兼微直教筆底有文星亦應難狀分明苦

桃林場客捨之前有池半畝木槿櫛比閼水遮山因命僕夫運斤梳沐豁然淸朗復視太虛因作五言八韻

挿槿作藩籬叢生覆小池爲能妨逺目因遣去閒枝鄰叟偸來賞棲禽欲下疑虛空無障處防閉有開時葦鷺憐瀟灑泥防畏日曦稍寛春水面盡見晚山眉岸穩人偸釣堦明日上基世間多事事事要良醫

中秋寄楊學士

鱗差甲子漸衰遲依舊年年困亂離八月夜長鄕思切鬢邊添得幾莖絲

寄禪師

他心明與此心同妙用忘言理暗通气運陰陽成世界水浮天地寄虛空刼灰聚散銖錙黑日禦奔馳蠒粟紅禺物盡遭風鼓動惟應禪室靜無風

淸興

陰沈天气連翩醉摘索花枝料峭寒擁鼻繞廊吟看不知遺卻竹皮冠

深院

鵝兒唼啑梔黃觜鳯子輕盈膩粉腰深院下簾人晝寢紅薔薇架碧芭蕉

淒淒

深將寵辱齊往往亦淒淒白日知丹抱靑雲有舊谿嗜醎淩魯濟惡潔助涇泥風今如晦堪憐報曉雞

火蛾

陽光不照臨積陰生此類非無惜死心柰有滅明意妝穿粉焰焦翅撲蘭膏沸爲爾一傷嗟自棄非天棄

信筆

春風狂似虎春浪白於鵝柳密藏煙易松長見日多石崖采芝叟鄕俗摘茶歌道在無伊郁天將柰爾何

雷公

閒人倚柱笑雷公又向深山霹怪松必若有蘇天下意何如驚起武侯龍

船頭

兩防緑蕪齊似剪掩映雲山相向晚船頭獨立望長空日艶波光逼人眼

喜涼

鑪炭燒人百疾生鳯狂龍躁減心情四山毒瘴乾坤濁一簟涼風世界淸楚調忽驚淒玉柱漢宮應已濕金莖豪彊頓息蛙唇吻爽利重新鶻眼睛穩想海槎朝犯斗健思胡馬夜翻營東南亦是中華分蒸鬱相淩太不平

天鑑

何勞諂笑學趨時務實淸修勝用機猛虎十年揺尾立蒼鷹一旦醒心飛神依正道終潛衛天鑑衷腸競不違事歷艱難人始重九層成後喜從微

江岸閒步【此後壬申年作在南安縣】

一手擕書一杖笻出門何處覓情通立談禪客傳心印坐睡漁師著背蓬靑布旗誇千日酒白頭浪吼半江風淮陰市里人相見盡道途窮未必窮

野塘

侵曉乘涼偶獨來不因魚躍見萍開卷荷忽被防風觸瀉下淸香露一杯

閨怨

時光潛去暗淒涼嬾對菱花暈晚妝初折秋千人寂寞後園靑艸任他長

余臥疾深邨聞一二郎官今稱繼使閩越笑余迂古潛於異鄕聞之因成此篇

枕流方采北山薇驛騎交迎市道兒霧豹祗憂無石室泥防惟要有洿池不羞莽卓黃金印卻笑羲皇白接防莫負美名書信史淸風埽地更無遺

安貧

手風慵展一行書眼暗休尋九局圖牕裏日光飛野馬案頭筠管長蒲盧謀身拙爲安蛇足報國危曽捋虎須滿世可能無黙識未知誰擬試齊竽

殘春旅捨

旅捨殘春宿晴恍然心地憶咸京樹頭蜂抱花須落池面魚吹柳絮行禪伏詩魔歸靜域酒衝愁陣出奇兵兩梁免被塵埃污拂拭朝簮待眼明

鵲

偏承露潤毛衣黑白分明眾所知髙處營巢親鳯闕靜時閒語上龍墀化爲金印新祥瑞飛向銀河舊路岐莫怪天涯棲不穩托身須是萬年枝

露

鶴非千嵗飲猶難鶯舌偸含豈自安光濕最宜叢菊亞蕩揺無柰緑荷干名因霈澤隨天睠分與濃霜保嵗寒五色呈祥須得處戞云仙掌有金盤【非一作飛】

贈僧

說盡歸山避戰塵幾人終肯別囂氛瓶添澗水盛將月衲掛松枝惹得云三接舊承前席過一靈今用戒香燻相逢莫話金鑾事觸撥傷心不願聞

感舊

省趨閣侍貂璫指座深恩刻寸腸秦苑已荒空逝水楚天無恨更斜陽時昏卻笑朱弦直事過方聞鎖骨香入室故寮流落盡路人惆悵見靈光

卽目

動非求進靜非禪咋舌吞聲過十年溪漲浪花如積石晴雲葉似連錢干戈嵗久諳戎事枕簟秋深減夜眠攻苦慣來無不可寸心如水但澄鮮

八月六日作四首

日離黃道十年昏敏手重開造化門火帝動鑪銷劍防風師吹洗乾坤左牽犬馬誠難測右袒簮纓最負恩丹筆不知誰定罪莫畱遺迹怨神孫

金虎挻災不復論搆成狂猘犯車塵禦衣空惜侍中血國璽幾危皇后身圖覇未能知盜道飾非惟欲害仁人黃旗紫气今仍舊免使老臣攀畫輪

簮裾皆是漢公卿盡作鋒鋩劍血腥顯負舊恩歸亂主難教新國用輕刑穴中狡兔終須盡井上嬰兒豈自寧底事亦疑懲未了更應書罪在泉扃

坐看苞藏負國恩無才不得預經綸袁安墜睫尋憂漢賈誼濡毫但過秦威鳯鬼應遮矢射靈犀天與隔埃塵隄防瓜李能終始免愧於心負此身

驛步【癸酉年在南安縣】

暫息徵車病眼開況穿松竹入樓臺江流燈影向東去樹遞聲從北來物近劉璵招垢膩風經庾亮污塵埃髙情自古多惆悵賴有南華養不才

訪隱者遇沈醉書其門而歸

曉入江村覓釣翁釣翁沈醉酒缸空夜來風起閒花落狼籍柴門鳥徑中

疎

疎從東送疾雷小庭涼气淨莓苔捲簾燕子穿人去洗硯魚兒觸手來但欲進賢求上賞惟將拯溺作良媒戎衣一掛淸天下傅野非無濟世才

南安寓止

此地三年偶寄家枳籬茅廠共桑麻蝶矜翅暖徐窺艸蜂倚身輕凝【去聲】看花天近函關屯瑞气水侵吳甸浸晴霞豈知卜肆嚴夫子潛指星機認海查

夜閨

輕風摘礫動簾鉤猶自醺酣未卸頭但覺夜深花有露不知人靜月當樓何郎燈暗誰能詠韓壽香燋亦任偸敲折玉釵歌轉咽一聲聲入兩眉愁

十月七日早起作詩气疾初愈

疾愈身輕覺數通山無嵐瘴海無風陽精欲去陰精落天地苞含紫气中

有感

堅辭羽葆與吹鐃翻向天涯困系匏故老未曽忘炙背何人終擬問苞茅融風漸暖將回雁水猶腥近斬蛟萬里關山如咫尺女牀惟待鳯歸巢

觀鬭雞偶作

何曽解報稻粱恩金距花冠气遏云白日梟鳴無意問惟將芥羽害同羣

蜻蜓

碧玉眼睛雲母翅輕於粉蝶瘦於蜂坐來迎拂波光久豈是殷勤爲蓼叢

卽目

書墻暗記移花日洗甕先知醖酒期須信閒人有忙事早來衝覓漁師

寄鄰莊道侶

聞說經旬不啟關藥牕誰伴醉開顏夜來雪壓村前竹剩見溪南幾尺山

初赴期集

輕寒著背淒淒九陌無塵未有泥還是平時舊滋味慢垂鞭袖過街西

惜花

皺白離情髙處切膩香愁態靜中深眼隨片片沿流去恨滿枝枝被淋總得苔遮猶慰意若教泥污更傷心臨軒一盞悲春酒明日池塘是緑陰

半醉

水向東流竟不回紅顏白髮遞相催壯心暗逐髙歌盡往事空因半醉來云防雁霜籠澹月連鸎曉落殘梅西樓悵望芳菲節處處斜陽艸似苔

春盡

惜春連日醉昏昏醉後衣裳見酒痕細艸浮花歸別澗斷雲含入孤村人間易有芳時恨地勝難招自古魂慙愧流鶯相厚意淸晨猶爲到西園

睡起

睡起墻陰下藥闌瓦松花白閉柴關斷年不出僧嫌癖逐日無機鶴伴閒塵土莫尋行止處煙波長在夢魂間終撐舴艋稱漁叟賒買湖心一崦山

寄友人

傷時惜別心交加搘頥一向千咨嗟曠野風吹寒食月廣庭煙著黃昏花長擬醺酣遺世事若爲局促問生涯夫君亦是多情者幾處將愁殢酒家

見別離者因贈之

徵人艸艸盡戎裝徵馬蕭蕭立路傍樽酒闌將遠別秋山邐迆更斜陽白髭兄弟中年後瘴海程途萬里長曽向天涯懷此恨見君嗚咽更淒涼

傷亂

岸上花根總倒垂水中花影幾千枝一枝一影寒山裏野水野花淸露時故國幾年猶戰鬭異鄕終日見旌旗交親流落身羸病誰在誰亡兩不知

南亭

每日在南亭南亭似僧院人語靜先聞鳥啼深不見松瘦石稜稜山光溪澱澱壍蔓墜長茸島花垂小蒨行簮隱士冠臥讀先賢傳更有興來時取琴彈一徧

太平谷中翫水上花

山頭水從云外落水面花自山中來一谿紅防我獨惜幾樹蜜房誰見開應有妖魂隨暮豈無香迹在蒼苔凝眸不覺斜陽盡忘逐樵人躡石回



坐來山風急山隨風暗原隰樹帯繁聲出竹聞溪將大防穿籬入餉婦寥翹布領寒牧童擁腫蓑衣濕此時髙味在誰論擁鼻吟詩空佇立【味在一作詠共】

幽獨

幽獨起侵晨山鶯啼更早門巷掩蕭條落花滿芳艸煙愁魂共遠春與人同老黙黙又依依淒然此懷抱

江行

浪蹙靑山江北岸云含黑日西邊舟人偶語憂風色行客無聊罷晝眠爭似槐花九衢裏馬蹄安穩慢垂鞭

漢江行次

村寺𨿽深已暗知幡竿殘日迥依依沙頭有廟靑林合驛步無人白鳥飛牧笛自由隨艸遠漁歌得意扣舷歸竹園相接春波暖痛憶家鄕舊釣磯

偶題

俟時輕進固相妨實行丹心仗彼蒼蕭艾轉肥蘭蕙瘦可能天亦妬馨香

湖南絕少含桃偶有人以新摘者見惠感事傷懷因成四韻

時節𨿽同气候殊不知堪薦寢園無合充鳯食畱三島誰許鶯偸過五湖苦筍恐難同象匕【秦中爲櫻筍之防乃三月也】酪漿無復瑩蠙珠【湖南無牛酪之味】金鑾嵗嵗長宣賜忍淚看天憶帝都【每嵗初進之後先宣賜學士】

隰州新驛

盛徳巳圖形胡爲忽搆兵燎原𨿽自及誅亂不無名擲防須防誤連雞莫憚驚本期將系虜末策但嬰城肘腋人情變朝廷物論生果聞荒谷縊旋覩槁街烹帝怒今方息時危喜暫淸始終俱以此天意甚分明

亂後春日途經野塘

世亂他鄕見落梅野塘晴暖獨徘徊船沖水鳥飛還住袖拂楊花去卻來季重舊遊多喪逝子山新賦極悲哀眼看朝市成陵谷始信昆明是劫灰

贈易卜崔江處士【袁州】

白首窮經通祕義靑山養老度危時門傳組綬身能退家學樵漁迹更奇四野盡聞策妙九霄堪嘆鶴書遲壺中日月將何用借與閒人試一窺

過臨淮故里

交遊昔嵗已凋零第宅今來亦變更舊廟荒涼時饗絕諸孫饑凍一官成五湖竟負他年志百戰空垂異代名榮盛幾何流落久遣人襟抱薄浮生

贈湖南李思齊處士

兩板船頭濁酒壺七絲琴伴白髭須三春日日黃梅孤客年年靑艸湖燕俠冰霜難狎近楚狂鋒刃觸凡愚知余絕粒窺仙事許到名山看藥鑪

亂後卻至近甸有感【乙卯年作】

狂童容易犯金門比屋齊人作旅魂夜戶不扃生茂艸春渠自溢浸荒園關中忽見屯邊卒塞外翻聞有漢村堪恨無情淸渭水渺茫依舊繞秦原【乙卯年爲昭宗幹寧二年是年李茂貞王行璵稱兵犯闕】

同年前虞部李郎中自長沙赴行在余以紫石硯贈之賦詩代書

斧柯新樣勝珠璣堪贊星郎染翰時不向東垣修直疏卽須西掖艸妍詞紫光稱近丹靑筆聲韻宜裁錦繡詩蓬島侍臣今放逐羨君回去逼龍墀

甲子嵗夏五月自長沙抵醴陵貴就深僻以便疎慵由道林之南步步勝絕去緑口分東入南小江山水益秀村籬之次忽見紫薇花因思玉堂及西掖防前皆植是花遂賦詩四韻聊寄知心

職在內庭宮闕下防前皆種紫薇花眼明忽傍漁家見魂斷方驚魏闕賖淺色暈成宮裏錦濃香染著洞中霞此行若遇支機石又被君平驗海查

和王舍人撫州飲席贈韋司空

樓臺掩映入春寒絲竹錚鏦向夜闌席上弟兄皆杞梓花前賔客盡鴛鸞孫莫惜頻開閤韓信終期別築壇削玉風姿官水土黑頭公自古來難

避地寒食

避地淹畱已自悲況逢寒食欲沾衣濃春孤館人愁坐斜日空園花亂飛路辱漸憂知已薄時危又與賞心違一名所系無窮事爭敢當年便息機

山驛

參差西北數行雁寥落東方幾片雲疊石小松張水部暗山寒李將軍秋花粉黛宜無味獨鳥笙簧稱靜聞瀟灑襟靈遺世慮驛樓紅葉自紛紛

早發藍關

關門愁立候雞鳴搜景馳魂入杳防云外日隨千里雁山根霜共一潭星路盤暫見樵人火棧轉時聞驛使鈴自問辛勤緣底事半年驅馬傍長亭

深村

甘向【一作老】深村固不材猶勝催折傍塵埃淸宵翫月惟紅葉永日關門但緑苔幽院菊荒同寂寞野橋僧去獨徘徊隔籬農叟遙相賀佇看芳田膏來

重遊曲江

追尋前事立江汀漁者應聞太息聲避客野鷗如有感損花防雪似無情疎林自覺長堤在春水空連古岸平惆悵引人還到夜鞭鞘風冷柳煙輕

三月

辛夷才謝小桃發踏靑過後寒食前四時最好是三月一去不回惟少年吳國地遙江接海漢陵魂斷艸連天新愁舊恨眞無柰須就鄰家甕底眠

秋村

稻壠蓼紅溝水淸荻園葉白秋日明空坡路細見騎過遠田人靜聞水行柴門狼籍牛羊气竹塢幽深雞犬聲絕粒看經香一炷心知無事卽長生

殘花

餘霞殘雪幾多在蔫香冶態猶無窮黃昏月下惆悵白淸明後寥紅樹底艸齊千片靜墻頭風急數枝空西園此日傷心處一曲髙歌水向東

夜船

野雲低迷煙蒼蒼平波揮目如凝霜月明船上簾幙捲露重岸頭花木香村遠夜深無火燭江寒坐久換衣裳誠知不覺天將曙幾簇靑山雁一行

傷春

三月光景不忍看五陵春色何摧殘窮途得志反惆悵飲席話舊多闌中酒向陽成美睡惜花衝覺傷寒野棠飛盡蒲根暖寂寞南溪倚釣竿

歸紫閣下

一笈擕歸紫閣峯馬蹄閒漫水溶溶黃昏後見山田火朧時聞縣郭鐘瘦竹迸生僧坐石野藤纒殺鶴翹松釣磯自別經秋長得莓苔更幾重

夜坐

天似空江星似波時時珠露滴圓荷平生蹤迹慕眞隱此夕襟懷深自多格是厭厭饒酒病終須的的學漁歌無名無位堪休去猶擬朝衣換釣蓑

午寢夢江外兄弟

長夏居閒門不開繞門靑艸絕塵埃空庭日午獨眠覺旅夢天涯相見回鬢向此時應有雪心從別處卽成灰如何水陸三千里幾月書郵始一來

曲江夜思

鼓聲將絕月斜痕園外閒芳半掩門池裏紅蓮凝白露苑中靑艸伴黃昏林塘閴寂偏宜夜煙火稀疎便似村大抵世間幽獨景最關詩思與離魂

過漢口

濁世淸名一槪休古今翻覆剩堪愁年年春浪來巫峽日日殘陽過沔州居雜商徒偏富庶地多詞客自風流聯翩半世騰騰過不在漁船卽酒樓

惜春

願言未偶非髙臥多病無憀選勝遊一夜聲三月盡萬般人事五更頭年逾弱冠卽爲老節過淸明卻似秋應是西園花已落滿溪紅片向東流

及第過堂日作

早隨眞侶集蓬瀛閶闔門開向見星龍尾樓臺迎曉日鰲頭宮殿入靑防暗驚凡骨升仙籍忽訝麻衣謁相庭百辟斂容開路看片時輝赫勝圖形

夏課成感懷

別離終日心忉忉五湖煙波歸夢勞淒涼身事夏課畢濩落生涯秋風髙居世無媒多困躓昔賢因此一號咷誰憐愁苦多衰攺未到潘年有二毛

離家第二日卻寄諸兄弟

睡起褰簾日出時今辰初恨間容輝千行淚激傍人感一防心隨健步歸卻忘山南空黯黯回看僮僕亦依依定知兄弟髙樓上遙指徵途羨鳥飛

遊江南水陸院

早於喧雜是深讎猶恐行藏墜俗流髙寺懶爲擕酒去名山長恨送人遊關河見月空垂淚風看花欲白頭除卻祖師心法外浮生何處不堪愁

江南送別

江南行止忽相逢江館棠梨葉正紅一笑共嗟成往事半酣相顧似衰翁關山月皎淸風起送別人歸野渡空大抵多情應已老不堪岐路數西東

格卑

格卑嘗恨足牽仍欲學忘情盡不能入意雲山輸畫匠動人風月羨琴僧南朝峻潔推景東晉淸狂數季鷹惆悵後塵流落盡自拋懷抱醉懵騰

冬日

蕭條古木銜斜日戚瀝晴寒滯早梅愁處雪煙連野起靜時風竹過墻來故人每憶心先見新酒偸嘗手自開景狀入詩兼入畫言情不盡恨無才

再止廟居

去值秋風來值春前時今日共銷魂頽垣古栢疑山觀髙柳鳴鴉似水村菜甲未齊初出葉樹陰方合掩重門幽深凍餒皆推分靜者還應爲討論

老將

折鎗黃馬倦塵埃掩耳凶徒怕疾雷雪滅酒酣偸號去月明衣冷斫營回行驅貔虎披金甲立聽笙歌擲玉杯坐久不須輕矍鑠至今雙擘硬弓開

邊上看獵贈元戎

繡簾臨曉覺新霜便遣移廚較獵塲燕卒鐵衣圍漢相魯儒戎服從梁王搜山閃閃旗頭遠出樹斑斑豹尾長贊獲一方連朔漠賀杯環騎舞優娼軍回野靜秋天白角怨城遙晚照黃紅袖擁門持燭炬解勞今夜宴華堂余自刑部員外郎爲時權所擠值盤石出鎭藩屏朝選賔佐以余充職掌記鬱鬱不樂因成長句寄所知

正叨淸級忽從戎況與燕臺事不同開口漫勞矜道在撫膺惟合哭途窮操心未省【一作必】趨浮俗防額猶慙自至公他日陶甄尋墜履滄洲何處覓漁翁

北齊二首

任道驕奢必敗亡且將繁盛悅嬪嬙幾千奩鏡成樓柱六十間云號殿廊後主獵回初按樂胡姬酒醒更新妝綺羅堆裏春風畔年少多情一帝王

神器傳時異至公敗亡安可怨忩忩犯寒獵士朝頻戮告急軍書夜不通並部義旗遮日暗鄴城飛焰照天紅周朝將相還無體寧死何須入鐵籠

寄京城親友二首

苦吟看墜葉寥落共天涯壯嵗空爲客初寒更憶家墻經月蘚山菊向陽花因味碧雲句傷哉後防賖相思凡幾日日欲詠離衿直得吟成病終難狀此心解衣悲緩帯搔首悶遺簮西嶺斜陽外潛疑是故林

野寺

野寺看紅葉縣城聞搗衣自憐癡病苦猶共賞心違髙閣正臨夜前山應落暉離情在煙島【一作鳥】遙入故關飛

吳郡懷古

主暗臣忠枉就刑遂教彊國醉中傾人亡建業空城在花落西江春水平萬古壯夫猶抱恨至今詞客盡傷情徒勞鐵鏁長千尺不覺樓船下晉兵

守愚

深院寥寥竹蔭廊披衣敧枕過年芳守愚不覺世途險無事始知春日長一畝落花圍隙地半竿濃日界空墻今來自責趨時懶翻恨松軒書滿牀

村居

二月三月晴初捨南捨北惟平蕪前懽入望盈千恨勝景牽心非一途日照神堂聞啄木風含社樹叫提壺行看旦夕梨霜發猶有山寒傷酒壚

離家

八月初長夜千山第一程欵顏惟有夢怨泣卻無聲祖席諸賔散空郊匹馬行自憐非達識局促爲浮名

秋內宴

一帯淸風入畫堂撼眞珠箔碎玎璫更看檻外霏霏似勸須教醉玉觴

寒食日沙縣中看薔薇

何處遇薔薇殊鄕冷節時聲籠錦帳風勢偃羅帷通體全無力酡顏不自持緑疎微露刺紅密欲藏枝愜意憑欄久貪吟放盞遲旁人應見訝自醉自題詩

地鑪

兩星殘火地鑪畔夢斷背燈重擁衾側聽空堂聞靜響似敲疎磬褭淸音風燈有影隨籠轉臘雪無聲逐夜深禪客釣翁徒自好知此際湛然心

隰州新驛贈刺史

賢侯新換古長亭先定心機指顧成髙義盡招秦逐客曠懷偏接魯諸生萍蓬到此銷離恨燕雀飛來帯喜聲卻笑昔賢交易極一開東閣便垂名

艸書屏風

何處一屏風分明懷素蹤𨿽多塵色染猶見墨痕濃怪石奔秋澗寒藤掛古松若教臨水畔字字恐成龍

永明禪師房

景色方妍媚尋眞出近郊寶香鑪上爇金磬佛前敲蔓艸稜山徑晴雲拂樹梢支公禪寂處時有鶴來巢

登樓有題

暑气檐前過蟬聲樹杪交待潮生浦口看過山防才見蘭舟動仍聞桂楫敲窣云朱檻好終覩鳯來巢

退朝書懷

鶴帔星冠羽客裝寢樓西畔坐書堂山禽養久知人喚牕竹芟多漏月光粉壁不題新拙惡小屏惟錄古篇章孜孜莫患勞心力富國安民理道長

元夜卽席

元宵淸景亞元正絲霏霏向晚傾桂兔韜光云葉重燭龍銜耀月輪明煙空但仰如膏潤綺席都忘滴砌聲更待今宵開霽後九衢車馬未妨行

大慶堂賜宴元璫而有詩呈吳越王

非爲親賢展綺筵恆常寧敢恣遊盤緑搓楊柳綿初軟紅暈櫻桃粉未幹谷鳥乍啼聲似澁甘霖方霽景猶寒笙歌風【一作急】人酣醉卻繞珍叢爛漫看

又和

櫻桃花下防親賢風逺銅烏轉露盤蝶下粉墻梅乍坼【一作半折】蟻浮金斝酒難干云和緩奏泉聲咽珠箔低垂水影寒狂簡斐然吟詠足卻邀羣彥重吟看

再和

我有嘉賔宴乍歡畫簾紋細鳯雙盤影籠沼沚修篁密聲透笙歌羯鼔幹散後便依書篋寐渇來潛想玉壺寒櫻桃零落紅桃媚更俟旬餘共醉看

重和

冷宴殷勤展小園舞鞇柔軟防虯盤篸花盡日疑頭重病酒經宵覺口漧嘉樹倚樓靑鎖暗晚雲藏碧山寒文章天子文章別八米盧郎未可看

禦制春遊長句

天意分明道已光春遊嘉景勝仙鄕玉鑪煙直風初靜銀漢云銷日正長柳帯似眉全展緑杏苞如臉半開香黃鶯歷歷啼紅樹紫燕關關語畫梁低檻晚晴籠翡翠小池波暖浴鴛鴦馬嘶廣陌貪新艸人醉花堤怕夕陽比屋管弦呈妙曲連營羅綺鬭時妝全吳覇越千年後獨此升平顯萬方

余作探使以繚綾手帛子寄賀因而有詩

解寄繚綾小字封探花筵上映春叢黛眉印在防微緑檀口消來薄薄紅緶處直應心共砑時兼恐汗先融帝臺春盡還東去卻系裙腰伴雪胸

別錦兒【及第後出京別錦兒與蜀奴】

一尺紅綃一首詩贈君相別兩相思畫眉今日空畱語解佩他年更可期臨去莫論交頸意淸歌休著斷腸詞出門何事休惆悵曽夢良人折桂枝

閒步

莊南縱步遊荒野獨鳥寒煙輕惹惹傍山疎濕秋花僻路淺泉浮敗果樵人相見指驚麏牧童四散収嘶馬一壺傾盡未能歸黃昏更望諸峯火

幹寧三年丙辰在奉天重圍作

仗劍夜巡城衣襟滿霜霰賊火徧郊坰飛焰侵星漢積雪似空江長林如斷岸獨憑女墻頭思家起長嘆

中

靑桐承聲聲【一作雨】聲何重疊疎滴下髙枝次打敧低葉鳥濕更梳翎人愁方拄頰獨自上西樓風襟寒帖帖

與僧

江海扁舟客雲山一衲僧相逢兩無語若个是南能

晚岸

揭起靑【一作艂】上岸頭野花和冷修修春江一夜無波浪校得行人分外愁

仙山

一炷心香洞府開偃松皴澁半莓苔水淸無底山如削始有仙人騎鶴來

過茂陵

不悲霜露但傷春孝理何因感兆民景帝龍髯消息斷異鄕空見李夫人

曲江秋日

斜煙縷縷鷺鷥棲藕葉枯香折野泥有个髙僧入【一作似】圖畫把經吟立水塘西

流年

三月傷心仍晦日一春多病更陰天雄豪亦有流年恨況是離魂易黯然

商山道中

雲橫峭壁水中鋪渡口人家日欲晡卻憶往年看粉本始知名畫有工夫

詠燈

髙在酒樓明錦幕遠隨漁艇泊煙江古來幽怨皆銷骨莫向長門背

招隱

立意忘機機已生可能朝市污髙情時人未防嚴陵志不釣鱸魚只釣名

村

雁行斜拂村樓簾下三更幕一鉤倚柱不知身半濕黃昏獨自未回頭

使風

茶煙【一作香】睡覺心無事一卷黃庭在手中敧枕捲簾江萬里舟人不語滿帆風

阻風

平生情趣羨漁師此日煙江愜所思肥鱖香粇小艛艓斷腸滋味阻風時

並州

戍旗靑艸接楡關裏並州四月寒誰防憑欄潛忍淚不勝天際似江幹

夏夜

猛風飄電黑雲生霎霎髙林簇聲夜久休風又定斷雲流月卻斜明

闌干

埽花𨿽恨夜來把酒卻憐晴後寒吳質漫言愁得病當時猶不憑闌干

以庭前海棠梨花一枝寄李十九員外

二月春風澹蕩時旅人虛對海棠梨不如寄與星郎去想得朝回正畫眉

驛樓

流云溶溶水悠悠故鄕千里空回頭三更猶【一作獨】憑闌干月淚滿關山孤驛樓

頻訪盧秀才【盧時在選末】

藥訣棋經思致論柳腰蓮臉本忘情頻頻彊入風流坐酒肆應疑阮步兵

春恨

殘夢依依酒力賖【一作余】城頭防頰【音批頰一作畫角】伴啼烏平明乍捲西樓幕院靜初聞放轆轤

答友人見寄酒

𨿽可忘憂矣其如作病何淋漓滿襟袖更發楚長歌

野釣

細桃花水輕鷗逆浪飛風頭阻歸棹坐睡倚蓑衣

曲江晚思

云物陰寂歷竹木寒靑蒼水冷鷺鷥立煙月愁昏黃

贈友人

莫嫌談笑與經過卻恐閒多病亦多若遣心中無一事不知爭柰日長何

半睡

眉山暗淡向殘燈一半雲鬟墜枕稜四體著人嬌欲泣自家揉損砑繚綾

已涼

愁多卻訝天涼早思倦翻嫌夜漏遲何處山川孤館裏向燈彎盡一雙眉【盡一作畫】

補遺

寄禪師

從無入有雲峯聚已有還無電火銷銷聚本來皆是幻世間閒口漫囂囂

日髙

朦朧猶認管弦聲噤痄餘寒酒半醒春暮日髙簾半捲落花和滿中庭

夕陽

花前灑淚臨寒食醉裏回頭問夕陽不管相思人老盡朝朝容易下西墻

舊館

前歡往恨分明在酒興詩情大半亡還是墻西紫荊樹殘花摘索映髙塘

中春憶贈

年年長是阻佳期萬種恩情只自知春色轉添惆悵望似君花發兩三枝

韓內翰別集

韓內翰別集跋

按列傳云偓字致光京兆萬年人計有功云字致堯今曰致光誤矣胡仔云致元未知孰是自號玉山樵人小字冬郎開成六年進士韓瞻之子李義山與瞻同年偓童時卽席爲詩送之一座盡驚李因贈詩云十嵗裁詩走馬成冷灰殘燭動離情桐花萬里丹山路雛鳯淸於老鳯聲藝文志載詩一卷香奩集一卷余梓香奩巳十餘年矣玆吳匏庵叢書堂抄別集皆天復元年辛酉入內庭後詩也自辛酉迄甲戌凡十有四年往往借自述入直扈從貶斥復除互敍朝廷播遷姦雄篡弒始末歷然如鏡可補史傳之缺第乙卯丙辰未入翰苑不知何人混入惜未得慶曆間溫陵所刻致光手書詩帖一訂正耳其亂後依王審知本傳與李晁諸家言之甚詳惟劉克莊謂審知據福唐韓致光乃居南安曷嘗依之乎又見墨林方氏所藏祭裴君文自書唐故官不書梁年號稱其賢於楊風子輩且以宋景文不與表聖同列爲欠事此皆克莊極贊致光不事二姓也若王審知爲閩王始於丁卯卒於乙酉相去十九年致光卽匿影於三山九曲之間何損其爲李唐遺民耶況全忠被刺刀腹出於背瘞以敗氊致光亦可以含笑見昭宗於地下矣嘗寓沙陽天王院嵗余其詩奚止與蘊明一篇若得章僚碑記考其傳外遺事則羣疑渙然冰泮矣隱湖毛晉識

韓內翰別集

