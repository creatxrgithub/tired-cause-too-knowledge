

欽定四庫全書

集部四

黙堂集

別集類三【宋】

提要

【臣】等謹案黙堂集二十二卷宋陳淵撰淵字知黙一字防叟沙縣人楊時之弟子也紹興七年詔舉直言極諫之士以胡安國薦除禦史遷右正言官終宗正少卿淵在言路多所建白以忤時不獲大用榜所居之室曰黙堂其文章皆明白剴切足以見其气節宋藝文志載淵集二十六卷詞三卷此本詩十卷文十二卷共二十二卷爲門人沈度所編度及楊萬里有序又別本十二卷題曰存誠齋集蓋淵嘗以存誠齋銘示學者故後人以名其集也有文無詩第一卷

末較此本少啟三篇第九卷

末較此本少書二篇字亦多所訛缺未若此本之完善今故據此繕錄焉乾隆四十四年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

黙堂集原序

自孟子沒道學失傳異端競起淺聞多岐莫適所從不求其本而從事於末六經載籍爲之晦蝕學術頗僻汩喪良性不知夫聖人之所以爲學徒相率爲口耳誦數之餘誇多鬭靡以文辭相矜漢唐以來以儒名家傑立而不世出者有矣然論性有以爲善惡混有別而爲三品者故論篤者莫之與也夫性萬物之一源非有我之所得私也性而不知其離道而違仁也逺矣宋興河南二程夫子受學於濓溪周茂叔先生講明道學究聖賢之蘊發千載不傳之妙學者趨之如水赴壑時惟山楊先生覩奧入室尊所聞而行所知盡得其傳焉明道徳之歸以覺斯人以善天下然是道也不絕如綫則有陳公知黙以剛明果毅之姿得師友源流之正自其少也親炙了翁而翁器之謂能任重而致逺及其後見山先生師事執經不憚寒暑其始遺之以書致篤信好學之義與孶孶爲善之說及夫伊尹之所覺周公之所思孔子之所貫顏子之所樂而質諸山自是服勤三紀漸摩道徳之場明致知格物之理究窮六經考其至當之歸其著述微辭奧義窮幽探使斯文之不墜爲世模楷豈區區漢唐之士以多文自富務爲辭章以驚昡末俗所可比儗哉故平居踐履立朝進退莫不以是無慙古人之大節果以是埀後而名世不幸遭擯斥於時宰不大施於用而賫志以沒學者至今悲之餘昔從公受業左右幾二十年嘗以存誠齋銘示諸學者謂萬物皆備於我非自外得反求諸身而已反身而至於誠則合內外同物我無分於天人且成已乃所以成物學者有進於斯則何患不造古人之域余服膺髙堅因得其遺文五百一十四篇釐爲二十二卷序而刻之廣諸同志茍有志於學者探索而求之則源流固有在矣公諱淵字知黙榜所居之室曰黙堂故後學以黙堂先生稱焉其立朝節槪則有行狀在可攷而知也紹興十七年三月日門人沈度序

予來毗陵之數月欲於事外陰求是邦之良士未暇也一日有秀才陳生簵者來謁予貌甚野气甚靜予固異之坐之而扣其挾則喫喫言伊川之學予益怪焉蓋是學也今之大夫久矣其諱談也不惟大夫也今之士亦然而生獨不然其不可怪也乎問之蓋黙堂先生陳公之子也然則其不諱談也又奚怪焉蓋昔者道學之正綂八傳而至孔子若顏子曾子則見而傳之若子思孟子則聞而傳之綂之至於孟子也其前無絕其後無嗣嗣千有餘世之絕者不在伊川乎其學以天理爲宗以致知爲力以仁爲寤以敬爲守以誠爲歸曠乎聖門之孔邇忽乎斯道之來前也一時之士從之學者豈少也得之者謝氏而止耳遊氏而止耳楊氏而止耳黙堂先生楊氏之髙弟也且親焉吾聞其人矣吾仰其風矣未見其書也問諸簵則有文集若干捲就求而觀之其辭質而逹其意坦而逺其气暢而幽至於立朝廷當言責正君心排權臣蹇蹇不折也是豈今之所謂文哉蓋道學之充乎其中而溢乎其外形乎其躬而聲乎其言者歟旣歸其書於簵而簵請序於予予謝曰先生此書豈以序之作不作而爲傳不傳哉序或不可以廢也亦必其人而後可也如予者豈所謂其人乎然士之騖於文也至於今亦極矣文彌工道彌邈極甚必反其不待於先生此書乎序此書予不知其可也一言以驗學者予不知其不可也先生諱淵字幾叟嘗爲正言終官宗正少卿南劍人了翁之猶子云淳熈戊戌十月日誠齋野客廬陵楊萬里序

黙堂集原序

欽定四庫全書

黙堂集卷一

宋陳淵撰延平江上呈吳國華先生

靑山如偉人可望不可制屹然瞰碧流龍翔虎豹視春風何時來艸木舞深翠禽鳥暖相依飛鳴得眞意誰言靜無作坐致無邊利願言斬茒茨結室傍薈蔚且要觀此身功業亦細事

玉山驛見周東老題詩和之

塵勞千種只紛紛之子歸來始一春掉舌不知何處去又還防劍出南閩

立我軒【鄧南夫名其書院】

是身猶逆旅眞吾所寄耳若人問眞吾本空何可擬立我物必隨我應爲物使捐物更求我是以物爲已文章鏡面塵富貴路傍屣胡爲認而有展轉迷不已此迷自何得定以有我起逹人齊萬變視彼猶視此隤然天地間形稿心如水獨有長存者萬刼不能死夷齊與盜跖趣操定誰美是非儻難分物我那相訿君懷經濟心題牓故云爾我乏異俗才詩言亦其理

和人獨酌二絕

共矜春色盡銜杯文字紅裙各有儕何似西園閒處士一杯花下畏人來

休論身外千端事且醉花前一榻風舉盞但能邀皓月隔籬何必喚鄰翁

鄰有張生者病革勢不可救忽夢醫人鄧舜臣言萬病圓如說服之遂安感而作詩

醫王脫超如蛻蟬幻身變滅成飛煙百年薪盡火猶傳直驅神馬窮靑天自從和扁不少延冀北萬疋今蕭然挾方儲藥人摩肩閒花野卉紛爭妍昨宵夢蝶正蹁蹮忽忽神遇髙人前舊交量見意終圓相顧眼笑如忘年因言癘疫興哀憐語我妙藥醒沈緜惟有岐婆世所賢此物病極猶能痊覺來攬衣視星躔明月墮落遙山巓挑燈艸簡便求旃十粒入手收淮蠙平明攻疾才下咽頓活始信眞天全先生愛惜不忍捐尙念故國多凡緣只應造物相畱連閔此眾萬刼火煎故令丹成猶未仙妙畀神力司陰權世間愚術謀相先不計性命徒論錢誰能如公心不偏此詩義直何當宣付與末俗懲輕悁

崇安分水嶺

已見江南艸木菲筍輿愁下亂山圍但將雙淚慿西注寄語江神穩送歸

離紫溪驛

小風吹面雨廉纎輕薄衣裳懶更添一綫離情裁不斷暮云將過粵山尖

鉛山

欲畱無計去還悲漸逺閩山物象非家在天南今北首忍看歸鳥背人飛

信州禪月院晚眺

一覺華胥日又曛晚來愁緒亂紛紛角聲對起重城近吹動靈山萬疊云

舟中初晴

碧玉空江漾曉暉水光浮簟影交飛酒昏頭重慵扶起臥看蛟龍上客衣

登睦州環峯亭

月照空山杜宇啼喚歸漁艇夜天低那堪又是雙溪水獨上危樓十二梯

泊姑蘇慿匯亭同行不至

扁舟系防五六日艸屨繞亭千百回欲行無計住不可夢想萬事心如摧燕雀飛鳴意自適翩翩檐外相往來乃知荊棘殊不惡培風萬里眞勞哉

吹韻李仲虎召伯相遇

區區千里爲浮名小隱終慙鄭子眞雙闕幾時瞻北極萬山無處望南閩尊前壯士今如夢胯下眞王迹已塵共俯淮流追往事玉蟾依舊水粼粼【此地有樊噲韓信廟】

重陽後送謹常兄之符離

鎖外分防處離觴話逺途黃花看不足寒鴈去何孤農圃非吾業衣冠本世儒應當愼行止無使世氛污九月二十二日秋舉失利出門用中相餞夜步河上畱別

太平今日古無鄰觸目郊原事事新年少自應迷鼔吹野人終是厭埃塵忘懷處世思同俗有事關心不爲貧藥石有能醫久痼此生寧復怨埀綸

錢塘過廖次山以詩見贈次韻

往來江海兩年餘自怪鄕音已變吳樽酒每思難防面客鄕何意復趨隅雨寒君未瞻天竺水涸吾妨適鏡湖幸此徘徊緩分袂笑談猶得對冰壺【次山有意遊湖阻雨僕將適越水淺未能去因此遂得久於錢塘相防】

次韻欲遊西湖阻雨

去年賞西湖薄暑扳躋難同遊幸勝士酒沃衣巾斑今嵗來錢塘臘雨扁舟寒友朋適四集局蹙樊籠間此生分林泉造物猶餘慳未爲登嶽禱且作訪戴還無私本天理敢怨陰雲頑向來旱蝗惡徵賦亦未寛寧令風作雪要看麥堆山

蕭山覺苑寺雪後杜門

雪融檐澑如秋霖古寺掩關無足音詩書廢放道眼淨鐘鼓杳隔禪房深老僧勸坐媒以火茶鼎靜聽蒼蠅吟胸中激梗造澄澈一念不作千憂沈浮生半日未易得邂逅勝境聊安心明日孤帆落何許嵗晚濁醪誰共斟

錢淸待潮

江潮來去自有時扁舟閣淺心如飛防容霜竹靑照眼春信雪梅香撲衣天寒鄞江道路阻嵗晏錢淸風俗非故園回首二千里落日看盡行雲歸

錢淸過堰

小風吹樹寒流止始覺西江潮正起須防倒捲縠紋來已沒防痕猶未已江流自下河自髙逆上更堪行罔水九牛回首竹索細十丈沙泥拒舟底舟師絕叫鼙鼓喧觀者騈肩汗如洗未經破碎亦偶然得造漣漪眞幸爾世間何事非人力計久終須倚天理他年我欲治河深要使黃流貫淸泚

蕭山雪中寄季修

南雪一尺餘玆事豈常有直恐春气融不忍加以帚我友隔千里無人共觴酒披衣坐短蓬吟苦千呵手疾風穿簾幕陰霧低牎牖思君欲乘興柰此衣見肘吾生爲已疎未卽學耕耦要令天下肥自以一身後三登今告祥此意亦云偶端能歌丰年擊壤和田叟

過鑑湖

稽山霸業已蕪沒賀老鑑湖今幾時當年乞得亦淸絕不道後日知誰屍人生底物吾何有謬辱君賜寧非癡遊人依舊逐勝賞歌舞自昔皆塵泥荷枯葦折洲渚出深處不變淸琉璃汪汪萬頃撓不濁坐令我憶牛醫兒

季修欲之仰山預作詩送之

飄零今日海東偏見子奔馳不自憐洛社求師霜入屨仰山尋隱艸連天白雲南望家𨿽近璧水東來計已然賴有從前息心地不令塵土化流年

病減枕上五首

堦艸無期日自生獨余貧病破元正春風一種生生意誰道年來也世情

飄零古寺倚江邊髙臥春風百病纒造化小兒眞戱我不令歌酒趂新年

多情春夢艸生池起欲尋芳力尙疲未解維摩無一語故應習气欲題詩

塵埃子石蒙蛛网殘落霜毫暗蘚紋未把語言爲戱劇新年不作送窮文

三釡承親計已疎萬鐘行道果何如安貧未赴闍黎飯信命寧裁宰相書【退之年二十八上宰相書】

季修有詩求公晦顏公書元次山碑銘旣而公晦和成使病者亦賦之

英雄仙去形骸薧空有遺銘臥荒艸誰將後事付平原石刻長隨天不老古來筆法多神逸斷碣塵埃誰復掃顧無淸議藹人間末技縱工何足道往年好古搜奇迹百過曾看爭坐稾直詞無復假軍容僣逆知公能辯早教兒只欲傳家法揮金可笑歐陽媼豈知名義重丘山遺屨終令魯人寶此碑文墨兩奇偉千載漫郎猶有考當時談笑傲豺狼首領不求明哲保至今心畫落銀鉤逸若驊驑初脫皁先生年來好收書兼愛此翁忠有餘豈惟筆力求深造定要聲名不減渠

季修捨舟趨諸曁謁劉元成獨泛錢淸江有懷其人

人逺牛羊暮春深艸樹滋野橋低映水溪防曲縈籬風雨江湖思乾坤杖屨疑論心竟誰是短棹欲何之

聞許景受上書被召二首

九萬須慿負翼風男兒端不爲貧窮當時三顧應虛出畢竟論功要有終

男兒出處欲如神莫謾將身過許人今日萬人看中鵠挾弓持矢且逡巡

聞公晦叔往亷州以詩送之【時了翁謫亷】

宗之瀟灑玉爲顏叔夜麤疎萬事寛天與海邊嘗瘴癘意令他日慣艱難功名自古誰能必忠孝於今眾所觀志士殺身當不顧小人懷土但求安

觀獵

蒼鷹黃犬五花騘木落風髙箭上弓三穴若能搜狡兔九天方可下冥鴻

登奔牛堰山亭

桑陰濃處已深春小市喧呼迥不聞誰與山頭共遊戱靜看禽鳥鬭紛紛

黙堂集卷一

欽定四庫全書

黙堂集卷二

宋陳淵撰謁滿處衝歸以詩贈之

八年重見各蹉跎把酒論文柰別何行止未應經掃地是非安用辯傾河陽春屬和從來少流水知音不必多妙語驚人慵舉似歸來如學病維摩

處衝見和復次韻二首

髙談無補自風波畢竟平生意若何萬里悞遊梁苑囿三年悔寄楚山河【三年往來俱在淮海間】軒裳气味情終可林壑風流興已多賴有故人眞逺器防看鵬翼九天摩嵗月空驚去若波樗材渾欲樹無何人情不似春生艸末學方矜水灌河顧我嵚徒意廣如君飄逸患才多周南縱復嗟畱滯未便懸頭學揣摩

處衝又和頗及佛理亦次韻答之

相逢𨿽許借餘波此理而今更問何便合形骸同槁木不須文墨騁懸河五千遺教元非實三萬藏書亦太多此外別傳應有路鈍根無物可漸摩

處衝爲棲神導气之術每曉起得意成詩前後四首次其韻

功名亦誤人自古誰能了老大欲退藏少壯知幾少彤墀班已齊宿鳥尙木杪豈無山林心路長天杳杳少時自樹立勁气幹雲霄一枕夢初覺萬古心何寥年來畏禍機自悟空峣峣小窮不必送眞隱誰能招交鬭存龍虎脛申學熊鳥嬰兒檢奔放奼女棲窈窕神仙豈無術自爲志已湫晨興一炷香吾意窮三藐朝气爽不昏淸淨天無霞善惡兩相融世慮遺塵沙疎鐘下殘月餘響遞幽遐了失去來心淤泥出荷茄

秋夕

衰楡弱栁未經霜已見飄零片片黃雨後晚風生戶牖莫將燈火污淸涼

七夕三首

北裏南鄰錦綉陳萬端千疊日初晴收藏犢鼻何須掛小阮猶難免俗情

天上銀蟾曲似鉤人間簫鼔萬家浮從來世事俱兒戱不獨秦娥乞巧樓

信馬隨車力不勝聊將觴豆樂交朋靑樓乞巧眞兒女我亦如今拙未能

七夕閨意戱範濟美三首

衡陽新鴈幾時歸惆悵佳人萬事非蓬首西風還拜月夜涼贏得露沾衣

經年不復到庭除又見秋風栁欲疎看罷巧樓歸小閣牀頭重撿近來書

祝君樽酒醉羅裳此夜應須石作腸幸自書生惡滋味那堪千里羨牛郎

九日登莊樓二首

久客驚秋意天涯思不窮三年猶北國萬里對西風時序悲歌裏乾坤醉眼中黃花一樽酒千古此心同木落秋容淨時平國勢雄望云心自逺采菊興誰同詩酒浮生過功名一笑空畱連慿痛飲冠幘任髙風

次韻範濟美秋雨感懷

一別劍溪水三換京塵秋夜聽空堦雨嵗月驚如流豈不念故國水淸山亦幽螻蟻有微情未忍追浮丘平生老蒼交夫子賢其尢窮經三十年一字不見收賴有管城公落紙無全牛他時恐不免速逹吾所羞

代句龍君輔上潼州令

卓魯當時事風流莫與班最成三載後名在兩川間桑梓深聆徳弦歌幸毖頑牛刀淹試可驥足暫投閒偃室何當造膺門早許扳丹墀初受命墨綬遽言還何子方遊學終童未出關梁園今萬國蜀道自千山籍眼終多白萊衣念戱斑歸期春服就潼水防承顏

同魏季修雪中閒步二首

纎纎月色淡黃昏城郭千家雪炤人防手望春同茗飲小坊燈火自相親

艸艸瑤池小宴終玉人招我廣寒宮歸來懷袖天香滿月照梅梢雪未融

次韻兪徳翁述懷二首

事業無媒祗漫勞平生於世一牛毛三年萬里看飛雪不向人前愧緼袍

飄泊天涯不系舟又還窮臘動離愁軒裳瑣瑣知何者直自時平未肯休

寄內

去住初難料行藏只是嫌天髙山簇劍江靜月磨鎌久別平安否新愁覺夢兼雙魚何日寄迢遞嵗將淹

春雪【太學】

陰風度嚴切宻雪紛如霧虛牎覺逾明臘紙粘飛絮文書不掛眼對榻聊箕踞春愁暗乘人怱怱出非慮門前亦有酒官禁不可酤永懷傲江湖何當脫羈馵

嵗暮述懷寄安常兄

意廣詩餘怨才狂酒見眞雪梅新濺淚霜月冷傷神短劍深藏匣哀弦久委塵良遊惜遲暮云物又驚春三月十一日欲往荊南景徳寺睡起呈曹令徳

風門自開闔門外黃塵暮午衾溫畱人春夢如飛絮我行指洞庭千里始頓屨僕夫呼起起寸心撮百慮此生睡不足正坐奔馳故四年四往來日月途中度美人亦念我贈以別知賦英辭粲星斗深語發妙悟坐起再三讀一一明月句何似謝所投靜黙有佳趣

令徳送余都門外眷眷惜別余恨不欵作詩寄之

行人不忍別遇酒輒醉倒僕夫怪何遲謬應行亦好憐君如弟兄每見開懷抱天涯重分防祖席都門道城頭傾落日酒盡迹還掃畱連意𨿽勤晤語終艸艸君如汗血駒千里未脫皁我若隨波魚圉圉依寒藻去住各有謀聚散初不保惟餘一寸心耿耿遲君老

同楊遵道出京本欲作詩而吟詠久廢恐取道襄陽弔古遺迹遵道有作不能多繼也先以詩謝之

經年不作詩意到無好語彊欲理短綆頽井暗塵土夫子賢逹流奔逸不受圉風流夢鱣後淸徳逼而祖文章守家法騷雅到前古屈宋或交綏曹劉眞臭乳而我獨何人詞格本寒苦枯腸費搜攪況復久不吐胡爲謬見假亦使郊繼愈無乃緣葭莩遂與噲等伍此行過襄陽倒指不旬數龎公亦安之孟子不可覩聲名向千載石刻余羊杜山川空形勝耆舊一仰俯終當弔遺迹尊酒酹江滸恐君成感慨嚴韻儻見侮作詩謝不能亦以丐斤斧

十五日過許夜雨暴作明日行四十里宿於穎橋又明日晴書事

狂風撼平野沙礫瞇兩目筍輿我與君道逺疲徵逐驚雷一夜發暴雨溢川谷平明泥沒趾寸步不容續我生賦窮蹇觸處背天福風雨豈不好行路非所欲中途聊息肩村驛何可宿我勞固其分端恐僵僮僕燎鑪燃濕薪傍捨酒初熟安能浣愁腸但取充饑腹中宵耿不眠明月忽掛屋攬衣起視夜秣馬亦膏轂人情易喜慍天道有翻覆陰霽那可知去去無欲速

汝州道中呈遵道

靑煙漠漠栁依依落日雲中鴈北飛咄咄書空誰的防遲遲行道子同歸桑陰蓋地牛羊困麥秀漫山鳥雀肥向晚未知投宿處敗籬疎屋火煙微

承遵道和又用前韻書懷

端的荊州得所依羽翰終欲更南飛閩山萬里長牽夢蜀鳥千言只喚歸當日朋儕俱艸澤而今兒女自輕肥白雲南望三年客長是尊前誦式微

春晚書事

楊花撲面春如夢麥穗齊腰日似年多病不緣詩得瘦放懷全借酒能仙

楊花二首

出處陶潛宅興亡煬帝堤牎扉容防綴原野自髙低地迥棲難穩風髙去易迷顚忙能幾日萍滿水東西【楊花入水爲萍】

漫天方作雪糝徑忽鋪氊已是春如酒那堪爾似綿

木香花二首

翠袖靑裙襯雪膚雨餘終日醉相扶祗應不使朱鉛污獨抱幽香與世疎

直自江梅墮雪英便遲幽艶到淸明楊花著地香初破乞與愁人一解酲

自入襄城卽有山水之興路中稍唱因呈遵道

風沙久迷神山水忽照眼粼粼碧玉甃疊疊靑螺綰人煙盛樂土艸樹亦精產雲霞入杳防禽鳥度杯醆放情千里迥悟意一笑莞胸襟得奇趣酬唱出新撰虫魚怯嘲誚文史困鳩我詩實易成淡薄非佳饌君辭頗簡出嚴絕類燒棧自應卽退縮彊爾取驚赧微言固可錄狂論猶未剗勿使俗人知歸途畏書簡

和遵道楊花

金明池道緑陰稠萬防顚忙正可愁馬上只貪看舞雪不知飛滿帽檐毬

漫與

雲林恰恰鸎能友沙路行行蟻有臣𨿽有溪山供醉眼亦嫌塵土污芳春

黙堂集卷二

欽定四庫全書

黙堂集卷三

宋陳淵撰登峴山二首

五百年間一夢中登臨回首興何窮當時事業軒天起此日風流掃地空墮淚山頭春艸長沈碑江上晚煙蒙故令倦客成惆悵目斷斜陽不忍東

路過靑山曲轉腰松門楸嶺背塵囂煙雲西望孤鴻沒舟楫東來一水朝忠義有懷空鬱鬱功名餘事漫寥寥無人就與山西將緩帶輕裘敵自消

晚行

晚煙低掃樹千重一簇人家接逺空日暮荒陂行客盡只尋牛迹去怱怱

懷鄧南夫

丈室經年疎玉麈數行何日寄銀鉤只應立我軒前栁滿眼飛綿緑正稠【立我南夫軒名】

思安常兄

淩虛閣下煙波濶升俊坊前艸木香歸去溪南春正好不應蕭索對松篁

春晚入荊州

緑樹連云艸濕煙亂花飄錦栁飛綿三春別我無多日萬防愁人又一年池館勝遊空過眼江山佳處欲投鞭從君預覓淸涼地準備南州五月天

早行

夢中聞得子規啼燈下驚呼馬亦嘶宿霧故迷山逺近肩輿才辧路髙低雞鳴犬吠遙相應野艸幽花自不齊待得晨光開霽色不知行道幾人迷

京師相善者鄕友四人各賦一篇以見其所慕適正

淡薄不易親和平不可離平生一樽酒萬事醒復醉詩成稾不存物至情無累紛紛塵俗中笑裏有眞意

載徳

辭寡覺我喧气定覺我煩沈吟孤鶴立戱謔陽春溫豈不苦鞭防去馬終戀軒由來君子徳寡怨非其恩

如愚

義重財自輕气剛語還直毀譽不掛懷行坐頗自得浮生困局蹙世路亦艱棘思君膽如斗解我愁似織

令徳

襟懷冬日溫容貌秋水淨惠然肯顧我蒹葭玉相映詩人固難肥酒客亦多病善保千金軀愛子淸而勁

至荊州寄用中

前年防手東水門秋月夜看黃流奔怱怱別話苦不盡鳴雞吠犬催朝暾放船鎖外望回騎淸淚滴滴如泉源飄零可念浪萍散得喪未把秋毫論閩山萬里阻歸計越國半年空斷魂朅來璧水就朋友聞子荊渚將魚軒尺書迢遞忽寄我消息久絕知生存妻孥同活似慰意伏臘不給誰可言但期君馬當北首豈謂我轡今南轅客鄕邂逅不易得想見妙語如春溫況聞邇來治經術虫魚瑣細窮朝昏傾嚢倒廩幸見示不須羞澁時所尊用中旣和成以示山口唐蘊明蘊明亦和再用前韻呈二公

髙城繚繞環居門艸樹蔽日鼪鼯奔疎篁轉影涼午枕臥看鳥雀嬉晴暾淸香一縷沈水濃茗十分烹壑源乘風欲效玉川子蓬萊無路心難論虛堂愁坐漠無語頃刻百慮空勞魂緬懷皇祐賢禦史當日直气何軒軒臧孫彊諌宜有後奇士果見諸孫存流傳佳語忽到我展捲直讀皆微言平生廖子口如鐵肯爲此友西其轅故應目擊得深省千載無愧孔與溫更將餘力事酬唱巧注未以黃金昏古來求友貴勝已二子年徳皆吾尊

容齋書事二首

南國余梅潤東墻更竹陰門庭迂市井艸樹似山林客寄吾家是齋居古意深微風過枕簟何有萬黃金方丈孤城角風來夢亦醒分明更無事俯仰忽忘形小室塵誰掃空亭栢自靑生涯任流轉天地一浮萍

和向和卿嘗茶

俗子醉紅裙羶葷敗人意花甆烹月團此樂天不畀諸公各英姿淡薄得眞味聊爲下季隱不替江湖思輕雲落杯醆飛雪灑腸胃笑談出冰玉毫末視鼎貴我作月旦評全勝家置喙傳聞茶後思便得古人配誰能三百餅一洗玉川睡禦風歸蓬萊髙論驚兒輩

寄謝用中

黃蘗無多法維摩不二門此間堪折柱吾道亦難言學者初何有師乎貴不煩十年成我志今日是君恩得用中書有禮人不答之悔作詩解之

一時先逹揔飄零亦有陽春世莫聽漫刺從來無處著曳裾今日欲誰經只應舊友頭空白難使新知眼便靑射獵南山休夜出防陵有尉宿君亭

送遵道

秋月隔疎簾光體終隱微卷簾試寓目萬里餘淸輝人生異肝膽同一造化機君心乃餘心南北非相違三年遲君來一見悟前非況乃度寒暑葭玉容相依與君忘年交沒齒其庶幾月色亦良好君胡捐我歸

陳漕生辰【代楊丈作】

六管陽初復前宵月尙圓長庚俄夢李崧嶽故興宣膚使新恩數忠臣夙眷偏節龍開逺目衣綉聳華年日月聲名起風雷號令傳自應威動嶽曾是力回天相國關中粟尙書地上錢委藏淹府庫飛挽亂車船南獠元歸地西方正拓邊定知新將飽尢賴我公賢赫赫蘭臺舊飄飄鳳沼仙終焉還魏闕聊亦駐荊川曲學聯珠履非才污彩牋千秋期鶴壽萬里附鵬騫

席提舉生辰【代楊丈作】

朔風迎臘換堯蓂一葉堦前尙吐英天上麒麟來昨夢河東鸑鷟自時名錦衣故國今誰有棣萼中朝日更榮終上靑冥環帝座弧南長並一星明

入荊州學四絕句呈昭祖

問捨求田不可遲十年羈落意多違須知澤雉樊中畜不及蓬鳩地上飛

拂天喬木映修廊滿目簾間白薴忙曾是璧池疎散慣臥聽鳴鼔懶衣裳

短栢森森團積雪疎篁簌簌撼微風從前不道容齋好此景而今落夢中

明知安分卽忘歸故倚春風看落暉叔度汪汪波萬頃未應如我苦懷歸

金鑾兩絕

雨過牎明夏簟虛紛紛鳥雀靜庭除維摩丈室無人問一枕薫風聽粥魚

門外塗泥一尺深髙車誰復更幽尋不因雨後看亭栢安得山僧數見臨

次韻楊丈夜寒直捨

天寒官舍轉騷騷敗壁饑虫永夜號應對短檠呵凍手只將長卷掃冰毫官遊久矣空環轍生事蕭然孰載醪亦有從前經國意拔賢人或望山濤

鑾輅鹽車等是勞便逢良樂肯鳴號秪應末路歌牛角不及寒牎禿兔毫世事分明如昨夢人情端的勝春醪終當短艇從公去俯仰江湖戱怒濤

春日偶題

未可郊原縱曉鞍人間猶似有輕寒春光不似常年短過了淸明更好看

次韻張從道三首

石首道中

疋馬江村路長鞭短袂裘問民知所病驅禦去如流霧卷千山曉霜餘萬木秋古來奔走吏流落有奇謀

自建寧泛江至石首

江注天圍盡舟排浪陣輕防容疎栁色秋气斷鴻聲風日𨿽堪愛云易妬睛鱸魚如有興好在未知名

月夜江行

吏隱飄然在一涯更堪行役退年華多情卻有空江月長伴離人夢到家

次韻從道夜宿推院

誰遣參軍阨所長夜聽鈴鼓度修廊風流偶未逢狂客歌頌空驚逼漫郎莫恨驊驑縻皁櫪要令松栢飽冰霜如聞委吏眞勞擾不許歸田是孔方

送昭逺兼寄昭祖諸友

離腸如亂絲欲解紛無緒別話似泉源衮衮日夜注幾年見君文萬里偶相聚一日不易得矧玆寒暑度孤云向北飛三鳳各南騖人生類泛梗後約亦何據傷心璧池東塵土暗歸路慿髙極逺目不見籃輿去君如千里駒奔放尢難禦彊使就檢繩不入駑駘步何當宴瑤池定欲求飛兔鹽車未可嘶俛首且羈馵餘生易語言開口初莫慮一從摩詰遊便省黙黙處何時遂攜孥入隱髙山霧招君賢昆季靜坐契深悟濁醪聊共傾淸境煩君賦況有林下人解道因風絮

寄內

明月向人圓愛之不忍睡坐久風露寒忽忽如心醉念君一適我所遇無歡意況乃久別離相思到夢寐我生百不堪繆學屠龍技於今半世人升斗亦未遂賴有室中友素懷隱居志肯與梁伯鸞扁舟共東逝

黙堂集卷三

欽定四庫全書

黙堂集卷四

宋陳淵撰奉酬楊逹甫見贈

春風不世情暖入閒門艸君詩其似之披拂逮枯槁平生金石友嵗晚迹如掃一見楊夫子胸腹便傾倒間關六年別一字寄不早忽蒙錦繡贈光彩照龍藻嗟我獨何人揖我謂我好無乃嗜好偏收拾到羊棗從來詩人窮君亦行此道我亦從君遊山林不知老

小軒觀月呈興宗叔

茒檐手可攀修竹出檐上寒蟾漏疎明碎影羅屏障情知月色好逹覽在虛曠東家富池臺端坐不能訪山林足寓目細大初無相但使人心安景物自淸暢霜風中夜作曲沼金翻浪禽鳥斷飛鳴杉松起酬唱燎鑪宿殘火尙可溫新釀數杯遣沈冥萬慮一時放誰能外形骸於世無所仰晤語一亭間頽然齊得喪【東家謂佚老堂也】

流長亭【曹載徳先塋】

江折亂山圍西來素練飛嵐光環石窆潭影漾松扉欲盡風前樹難忘艸上暉但期流澤逺長與水東歸

再用送昭逺詩韻寄昭逺昆仲

六經學不傳誰能尋墜緒君家有師承不數虫魚注公子韋氏門粲若五星聚胸中容萬頃一一黃叔度人情悅紛華世路爭馳騖取樂須臾間轉首已失防餘生末俗中蚤幸識夷路折桂從乃翁頻年麾不去冉有豈辭僕樊遲亦能禦雍容荊渚間夫子步亦步初從言下入筌蹄索魚兔終遂義中行良樂驅騏馵有時坐終夕收視息浮慮了了不可言明明有佳處別來能幾時心月翳雲霧諸郎幸不逺寄語多予悟坐爲塵事攖空詠別知賦遙想玉華遊春夢如飛絮

京師與昭逺約遊玉華旣而返舍以事阻爽約聞令徳爲和詩今作此他日當以示令徳也

小軒閒題二首

捨南捨北梅墻裏墻外竹逌然寄其間不見一物俗東風將小雨夜漲春池緑俯檻數魚仰檐送鴻鵠交情石投水坐客冰炤玉從容得此生已矣萬事足誰言南軒小正可陋華屋但恐世故攖不容長處獨

靑山拱檐楹淥水鑑毛髮花香晚更淸鳥語靜不聒客至不能飲舉觴聊自罰坐嘯激淸風起舞弄明月是身如浮漚起滅在溟渤百年一彈指何者爲不沒文章防消磨名譽易衰歇淵明吾之師玆理久已逹

約令徳郊行二首

檐栁揺風拂面低麥芽穿雪緑齊齊慿君便作遊春計莫待花繁去路迷

小雪纎纎蓋地皮一翻風過忽成泥東君似勸人行樂不使塵埃趂馬蹄

酬晏伯逹

半生流轉任飛篷萬里歸來興又東寂寞倦投揚子宅低徊卻寄魯侯宮阻尋雞黍他年約長憶園林一醉同何日過君花下飲爛看濃艶舞春風

錢塘書懷二首

逺客眞秦贅淸時謝楚狂斑衣辭故國靑佩久殊方世俗蠻爭觸餘生谷似臧正須逃姓字毋使異庚桑客捨連朝雨春愁醉夢如白雲千里目黃犬萬金書所幸交情薄從來世事疎只應狼防尾空自詠歸歟

錢塘學中寄伯思六言五首

門外鸎驚短夢牎間雨送淸寒亦有惜春情緒分明不柰花殘

防防楡錢委砌冥冥栁絮穿簾日暖野禽爭食紛綸忽墮危檐

劍水庭闈底處苕溪水月彌深緑艸年年離恨白雲日日歸心

世路紅塵可厭人情白首如新便可閉門端坐不須開眼看人

部伍亭前歸路鳳凰山下蕭齋我自無聊不住君如有興重來

雪中入國門寄令徳三首

紛紛輕薄欲誰從愛子從來臭味同千里逺來應念我速須鞭馬要從容

此生於世已心灰自笑都城十往來爲有饑寒餘慮在故應隨俗彊低回

誰能一飲卷千鐘分付閒愁入酒中共向重樓看曉景一天飛絮舞春風

下汴

防天古栁鳴蟬急捲地黃流轉防多好去扁舟穩扶柂秋風吹水易揚波

過淮

天髙秋月涼風定秋水淸扁舟淮海間愛此一葉輕微生久覊旅艱險已飽更經今幾往來始見波浪平篙師且停櫂莫遣魚龍驚吾行欲安之要待東方明

登召伯斗野亭

落帆新城曲維舟古河右幽尋得危亭星斗穿戶牖西風掃殘葉庭宇不待帚娟娟雲間月亦復照杯酒明朝又東南污流映衰栁莫以此時心熾然分淨垢

過浦城贈王令長源二首

化龍潭上濯滄浪夢筆峯前憩小棠十載不辭淹簿領一同聊欲課耕桑經綸未展風霜力文采空餘錦繡腸莫嘆窮荒縻驥足萬人饑凍要扶傷

半生流落倦塵埃聞說英名首重回畫虎自慙非妙手割雞空復嘆髙才北堂戀戀思歸夢南浦怱怱惜別杯此去山林眞已矣看公云翮振風雷

題緑波亭

南浦江波緑陽關栁色靑夕陽千古恨分付短長亭

還捨

半生走長途所冀亦已微田園已蕪沒及此徒手歸妻孥防幼稚相望天一涯所嗟埀老親甘防不得時季妺復未嫁長姊貧且嫠皇皇三十口未欲聽所之平生道義交嵗晚無晨炊豈不念我貧閉戶長苦饑髙門多自足我復拙言辭已矣可柰何顏公猶食糜

鄧元孚待制挽詞四首

從容紹聖末直節更誰攀不見豺當路懸知虎在山石渠聊試可江國竟投閒尙冀調金鼎那知去不還永泰君臣分欽慈母子恩淵衷𨿽有在孤迹自難論身去朝廷逺名埀簡防尊秪應延閣命猶未厭輿言季父恩稽報平生不自安諸郎方未命猶子遽先官義气今何在髙風眾所難惜哉耆老逝閭裏欲何觀越防方投紱將回出岫云楹間俄夢奠地下去修文落日川原靜悲風艸樹薫但令千載後掩涕想餘芬

與楊如愚四首

文章初不計工拙言語何常識重輕不向故人齊物我一生懷抱爲誰傾

半生蹤迹辱泥沙胸膽初無獻子家臧谷亡羊俱可念不須蠻觸故紛拏

十年相見不予疎亦記平生戱笑無縱有伯禽堪寓意可能終不記狂奴

谷風淒怨不堪歌柰此人情世態何流俗但隨憂樂轉故人應合起頹波

存誠齋夏日呈山先生二首

長者一牀室先生五栁門度人聊示病觀物欲忘言小圃池臺足薫風艸樹繁杖藜隨處處歸鳥報黃昏雙檜軒之北髙梧戶以南午陰臨短夢曉吹落淸談鬭老三無喜嵇生七不堪天涯復相值此意得重防

答朱晉老見責不赴防

屠龍事業初何有畫餅聲名不願求春色未防猶足賞亂花深處要追遊

逹觀軒【延平學中】

林杪飛空出栱枅登臨髙處亂煙迷雲鵬撃水南溟近霜劍淩空北斗低千里江山圍萬井一潭風月納雙溪同誰此地呈胸腹下視囂塵萬不齊

宿仙霞聖仙寺呈伯思子靜二首

風物吾鄕似山川地勢分稻畦翻碧浪麥壠布黃雲客捨常爭席山僧獨獻芹茒柴餘瀝在聊餉僕夫勤【夜泊聖仙老僧以茒柴酒見餉其餘可以飲僕】

曉日山原靜薫風杖屨輕開談時造極得意自難名奔走非前計淹畱見俗情賴渠金石友端的慰平生

通州夏雨

長風捲地驅炎暑暴雨翻空送晚涼只此蚊蠅俱掃迹不須迢遞待秋霜

延平林力道閣上觀水二首

千重翠巘分三防十里寒潭合兩溪更得橫流吞險瀨豈嫌春水濁如泥

要看春水拍天流更爲溪山一日畱誰遣白雲迷眼界坐令歸思入扁舟

兩浙周提刑生日

淮南艸木亦知威故國重看衣繡歸不用埋輪畱魏闕故應持斧靜圜扉天瞻栁捨雙丸防地應蓂堦五葉飛此日長庚來吉夢弧南終並一星暉

黙堂集卷四

欽定四庫全書

黙堂集卷五

宋陳淵撰看論語四首

明明孔聖能毋四的的曾參所貴三一部魯論開聖域古人無死要重參

天道文章豈兩岐雷聲淵黙本同時如何子貢能言者說與無言更有疑

陋巷從容一事無不因鄰鬭出吾廬簞瓢豈是忘憂物自是從容樂有餘

直從堯舜以中傳又到尼山續斷弦看取子思親的處始知論語自無偏

夢得亭上

雷霆捲地灘聲急旌斾揺空樹影寒千古西山畱爽气雨餘容我倚欄看

畱別鄧南夫四首

平生交友各飄蓬只有丸丸雪後松萬里歸來還往絕獨君時許略從容

昻昻勁气初無作蕩蕩奇胸久息機容我醉時開讜論一軒明月夜忘歸

有子才如汗血駒新門髙大可容車故應袖手藏深渺憐我冰霜涉畏途

比余於玉有奇文一落泥塗十二春慚愧深知同鮑叔尙言荊璞定逢人

十二年前南夫有玉說一篇送予入太學其文甚美今子被貢適三上故有是句

越州道中雜詩十三首

心息久相依息調心自住忽焉不自知根塵失所寓向來尙有錐今我已忘兔似入無功鄕不由嵇阮路暴气燎原火淺量盈澮水不見楊關西此生眞已矣誰言佩豭由不作緼袍恥至道儻有聞客塵如脫屣世儒讀論語未脫小兒气豈悟無弦琴中藏千古意顏淵黙然處曾子亦心醉處處儻逢渠字字皆有味人心有黙契晤語不在多一笑離凡情萬象皆含和孰是忘言人聽此無聲歌有懷閱古堂夢中時一過【閱古堂在蕭山縣宅】

浮雲作秋陰細雨如朝霧放形山水間意適無艱步忽遇古招提空翠森回互倚杖聽泉鳴悠然不能去【天姥寺】小舟適久雨疎篷常自蔽形畱一席間心與天地際逝者不可作遺編等蟬蛻一念無古今千載若符契胸中有佳處妙意不期防弄筆作五言心手無內外千古陶淵明秀句含天籟偶然遊其藩遂爾厭雕繪淵明已黃壤詩語余奇趣我行田野間舉目輒相遇誰云古人逺正是無來去展捲味其言卽今果何處老耼言道徳頗復求自已但於閤辟機未免容或使列莊猶反約申韓遂殊軌所差適毫釐奚翅繆千里揚雄窺聖域何啻越距楚斷然著成書凖易與論語古來文字學似此奚足數誰謂千秋人斯言果輕許王通禮法士談道則未然𨿽聞一字中尙倚諸子偏區區尊孔子未悟失其傳自聖猶不疑續經何足愆堂堂陸忠州談辯如傾河從容仁義途步武尋儒科一斥不復返方書事研磨至今諌艸存滄溟遺一波我行何所挾萬里一毛穎服勞髮亦禿木語意先領疇人如告我心淸事自省從今中書君亦復免馳騁

和如愚思劍溪

佳人經嵗隔參辰栁緑桃紅柰逺情遙想玉樓春睡起一江風日弄淸明

馮元用九日約白雲寺登髙以追昔年都城望津之防偶以事不往蒙示長篇次韻

與君都城別星霜屢變易每懷望津遊悵然如有失此生覊旅中嵗序驚心魄還家幾何時自愧不暖席建溪古渡頭短棹淩虛碧掀篷忽見君恍若夢中得相防定舍館石徑走迂直危亭至如歸坐午及昏黒黃花笑東籬未許蓬蒿沒咫尺白雲樓坐阻造毫逸人生正似玆有志誰能必當時連鼇手至今猶挾防髙才眞楚璞末技同齊瑟無心效騫騰自分投閒僻望津儻同登意气那復昔

次韻酬鄧天啟

少年翰墨場自奼穿楊箭誰論第一功不數曹參戰聖門窺豹一斑時許見棄捐憂患中更欲資陶錬兩鄧富文采端可同席硯投璧或未知賈石誰敢衒小栟詩益奇出語人所羨過門遺新篇無乃思與狷我懷古作者臨文頻撫捲孰能掃千人期君當八面

次韻邦美叔和天啟見寄

竹風挾雨撼篷牎靜聽秋聲轉騒窣朝來饑臥媚微涼叩門不作淵明乞小栟見餉有新詩七言端爲吾家出共誰渠有古人風孰識中藏謫仙骨書如周鼓未差訛語效商盤仍詰屈誰與和者叔不癡落筆成章一嗟咄無用如今君豈樗自冦從來我非漆板茒它日儻相尋好在山深林更宻【邦美作軒名樗故云】

三月二日泛舟下延平晚泊西芹

扁舟劣容身風浪困掀簸曲肱遊華胥夢斷千山過縱橫波間石滿目牛羊臥秋毫儻不支巨艦忽已破篙師號神逸卻立變衰懦我豈未之思懸知無可柰此生足驚憂似爲天所癉那能一生死且復耐摧挫日暮同濟人舉酒紛相賀一笑盡餘觴歌罷無予和

次韻令徳答天啟

小栟妙語言下筆初無難曹郎更精深一字不茍安我師陶靖節亦未遊其藩但覺萬仭淵中有蛟龍蟠人言失故步乃在學邯鄲平淡恐未臻先作郊島寒古來文墨士十九姓字漫尙賴相可否鹽梅助鹹酸

復次韻答令徳見和來詩及維摩黙然之意

多言亦焉用守黙良獨難維摩得此門眾生病自安當時許子將不造寔與蕃終以月旦評有愧申屠蟠忠良覆漢鼎魯酒圍邯鄲獨愛千頃陂滄波炤人寒君豈叔度歟胸襟江海漫自然已憤嘆不須珍柚酸

用令徳韻題嚴陵祠

價微良易酬器博無近用騏驥非良樂萬里誰能控蕭王漢中興四海倚爲重誰爲淵驅魚一呼百萬眾妙算環無端奇功射必中忘機諒未能豈數漢陰甕故人鉤尙直倦作儀韶鳳應無萬牛力負此丘山棟羊裘又獨往苦語余嘲弄至今賣菜言空記當時夢

嚴子陵以匹夫見萬乘乃堅臥不起所謂髙气蓋世者又謂光武差增於往意若未甚許之則其所蘊豈防鄧耿賈之儔乎司徒霸位三事而止名其爲癡光武乃以諌議大夫處子陵冝其弗屑也余觀湯之於伊尹武王之於呂望皆師事之故能致王業之隆後世貧賤屈於富貴此道遂衰聞客星犯帝座之事則相顧驚嘆以爲甚異況於尊之爲師乎光武於故人厚者惜乎其不知此也世疑子陵之去就如不得其當予謂光武不能用子陵豈子陵之失哉故因和令徳聊以見意焉

跋子靜所藏魯直書樂天八字偈

凝師八字源則丰樂天說偈流無窮山谷眼明如日中落筆驚電馳蛟龍誰其得之建溪翁【子靜姓也】取人所棄豈俗同搜奇抉怪晉余風嫉邪憤世髮上衝自我觀之案兩重巧偸豪奪願不逢好語傳播人所攻斯言有味當見容【政和六年七月無諍道人書附子靜所跋之後】

題公敍叔舫齋

胥靡來時楫鴟夷去後舟濟川曾入夢浮海竟難畱忠信𨿽堪倚行藏要自謀應同仙似泰不數勇如由水濶風濤夕鱸肥浦嶼秋落帆如得計整棹欲何求明月時堪載新醪便可浮江山無盡意長艤劍溪頭

和羅仲素寄子靜長篇

蒙示所與子靜長篇論髙而理正讀之感嘆不能自已是日偶思道來訪問以老兄安否云自崇福還卻往龍湖而來書不及此二剎皆雪峯髙弟所廬也豈復問道於此乎輒次嚴韻聊致區區之意甚不自揆也

山絕壑蟠豫章秀幹往往參天長十年收拾多散亡只有太白追蟾光知君所得不可詳宴坐鐔溪名益彰獨嘗爲我露其鋩盡掃楊墨揮韓莊邇來黃面稍侵疆劍藏於室矢在房分將肌肉剜爲瘡猶說道心乃平常【剜肉爲瘡平常心是道禪家語也】我欲從之挹餘芳竟坐此傳乖所望新詩謾說陋漢唐直以未畫窮羲皇豈知籓籬不自防欲舉萬目誰爲綱況彼桀驁非勤王安用援手登之堂愛君駿足如飛黃一空冀北無畱良四蹄雷雹方騰驤肯如駑馬徒爭彊

和子靜三絕

亭竹二首

牎外度聲風宛轉庭前舒影月分明參橫斗轉情無盡骨冷魂淸夢不成

霜雪豈能摧勁節埃塵無復入虛懷故應淡薄無人管不是子猷誰復來

漁父一首

一聲橫笛起蘆花驚斷天邊鴈字斜白首飽諳鱸鱖美未能連夜网遊鰕

舟中誦子靜江上之作爲和二絕

月下長吟露濕衣謫仙嘗憶謝暉澄江一句無今古何似晴空獨鳥飛【子靜詩云爾】

扁舟直與石相摩得到平流幸已多夜泊寒潭風不定更憂雷雨作驚波

黙堂集卷五

欽定四庫全書

黙堂集卷六

宋陳淵撰閩縣令陳夢兆魚樂軒

有樂寧爾憂無憂乃至樂觀身見物理魚樂豈子各萬生擾爲病安靜卽艮藥何以適其情已定要無虐江湖與此池等是泉未涸周旋茍得所是處覺寛綽君看瀕海民玆物困剽掠縱橫墮鉤网瑣細入杯杓誰云滄海廣游泳渺無托乃知尺澤間所樂逾縱壑我家一畝宮隙地不容鑿未能禁數罟念此每懷怍陳公吏之師養善息羣惡愛民以及魚退食此盤礡魚亦喜公來出沒供笑謔當年濠上游天籟紛酬酢昭琴旣不鼔應問兩俱錯賢哉鄭國僑一物心無著但信悠然語未悟已投鑊懸知此魚烹不羨波間躍誰當較異同我亦無今昨

午睡懷安縣風篁亭

旌旗蔽野堦除寂環佩鳴空枕簟涼夢斷鈞天知是想一溝泉落樂聲長

次韻鄧志宏送張思道遊福唐

紛紛涴耳俱冝洗坐遣髙人厭丘裏迅流早自促行舟更有西風滿江葦當年筆陣掃千人今日流輩推能文英辭谹辯灑醉墨倐忽百變春空云人間萬事秋毫細軒冕儻來誰著意身隨去棹落波間興逐冥鴻渺天際三山便到蓬萊宮卸帆海嶼窺魚龍夜涼橫笛弄明月萬頃琉璃秋色中

自京回次韻鄧志宏見贈

妙齡才思湧如泉末技文章不自賢餘子豈知多問寡老生端許一當千淹畱莫止爲山簣收拾終同至海川雲路筆間天尺五防令雞犬亦能仙

翁承事挽詞五首

徐行直視日如愚律己齊家盡可書九十一年由砥道肯令荊棘敝衣裾

不將堯舜等瞿曇簡語寧同賣菜添惆悵老成無復見一時流俗正淸談【公言簡而意足語人曰吾不知佛竊意深曉堯舜之道則佛在其中矣】苦語燻心不易忘它時聞教我爲詳須知令尹多仁術寔自嚴君有義方

霜髯碧眼照華燈夾道遊人避履聲曾是元宵隨步月西風何忍見銘旌【是年公上元出遊至今人追思之】

樓閣溪山兩鬭雄中橫千丈未雩龍當時令尹兒啼處依舊東流繞七峯

泊舟延平二絕

野梅飄盡喜春歸又見溪桃片片飛醉臥暖風呼不醒亂紅無數防人衣

星河不動水東流夜影揺空逼釣舟夢破滄浪歌在耳欲尋溪友向煙洲

寓漳南靜眾寺三月晦信步到庵亭曠望久之聊寄所感

意行不知逺倚杖囂塵外南州風物繁此地溪山防俯窺城市喧蟻垤幾成壊只爾可忘情未用旋吾斾過永春劇頭鋪見壁間石刻臨漳王漕詩輒題數句

壁間得微詞語盡意有餘摸傳豈眞知無乃勢所驅從來碧紗籠不防寒士書焉知題柱生終無駟馬車粉板防當洗援毫聊自娯從人分輕重削迹今何如

次韻徳純通判賀用中生子

暴客年來不過門羨君三秀各爭春懸弧適在龍溪側履迹知從劍水濱魯國考祥欣得鯉杜陵占夢信爲麟問名更取詩翁語盛事流傳西狩新【徳純欲名之爲麟奴取絕筆之義故云】

次韻李伯紀舍人招飲

胸中造物可與友筆下騷人眞是奴共傳排佛似遷愈獨喜賦梅追隱逋盤空未念鴟腐防在野寧無駒束芻時時造席聞妙語謬辱知己非夷吾

再和李伯紀舍人韻

時來將相寧有種衛靑故是民家奴懸鶉未用嘆嵗惡闊网近喜除官逋【詔書近蠲逋負】本無得喪任失馬但有言說皆陳芻從公一飲百壺盡醉倒不知誰謂吾

和李舍人畱題泛碧齋

山腳回環挿逺潯碧琉璃上玉爲岑共憐采鷁風前試正值滄波雨後深應爲蒓鱸輕去國遂令胡越盡同心濟川此去爲舟楫也念江湖有陸沈

陪知縣夜飲泛碧齋再用前韻

暑雨初收水拍潯溪光南北影千岑移舟爲愛玻璃闊放盞那知琥珀深緩帶小風來水面倚欄涼月轉天心酒酣更駐淩波韈直待銀河夜色沈

鉛山道中小休

秋陽如獵火四顧不可避肩輿得微陰休此僕夫瘁我生道途間嵗月七之四山林固淸逺及物乃初意黃雲堆壠畝早稻一尺穗所欣居者樂未敢嘆勞勩詔書寛逋負豪吏不少置民窮戒勿擾天下適無事

贈別楊至遊

醉鄕佳處許誰臨幸有匏尊可共斟要試從前寛窄量但知空盞莫辭深

和平簡易是吾師自有家風更問誰不是妙年狂气歇可能從我獨無疑

貪瞠癡盡卽如如究竟心源一法無應悟濓溪眞古佛始知伊洛是醇儒

次韻李伯紀舍人食了齋所寄石芝有感

石芝附石元無根有名不載農黃文絳囊逺致自東海謫仙爲向詩中論談余得味仍遭苦未辧終甘莫輕吐此言要自顯眞心不比繁辭較鐘乳太丘晚交誰獨深梁溪心如百鏈金只應異代友元禮許國有盟今更尋雙魚萬里將芹子妙意難名聊寄耳餘甘橄欖正須渠它日忠信今悟矣

了齋書與舍人云石芝東州物也初食淡然已而微苦久方發甘知此味者鮮矣宜以爲獻也書室獨坐

春入庭柯寸寸藍風檐孤坐怯輕衫靑天白日從來好栢樹桃花子細參

自浦城放船下建安寄龎幾先

扁舟西下趂殘陽目斷雲邊歸鴈行短棹莫辭風浪惡人間平地有羊腸

茒柴也解發淸狂仰看雲天盡十觴白首歲寒猶道路自憐無意避風霜

奉陪婺州守南樓宴集

溪山自昔東陽勝賓客偏於北海多四坐英標眞倚玉一時雄辧劇懸河淹畱慙應三刀夢豈弟仍傳五袴歌更避正堂延蓋老待將淸淨繼蕭何【公待山異甚故用曹相國尊蓋公事云】

奉陪山先生觀修城

西山渺渺送斜陽往事回頭一夢長萬里喜霑新雨露百年重拓舊金湯杵聲撼野雷初動鍤柄揮風蟻自行尊俎折衝今可恃補牢端爲念亡羊

次韻鄧志宏和吏部謝公鐵字韻詩二首

結交自惜羞余耳直要人情淡如水晏嬰鮑叔久已亡嗟我欲從誰氏子大栟筆陣掃千人詩成不顧俗士瞠長歌欲奪謫仙气短韻更逼宣城眞【謫仙謂李舍人宣城謂謝吏部也】爾來念我知交絕托以不能資老拙自笑今年錐也無何須更覓鍼頭鐵

愁霖十日槎生耳寒气薄人如著水坐對毗耶數卷書未厭銅鑪燒栢子區區我亦可憐人只有無求人不瞠𨿽無名字振京國不屈未應慙子眞凍琴壁間弦自絕防手深藏鳩更拙本無流水遣誰知此去從人譏嚼鐵

再和鄧志宏二首

石馬祠門余只耳夢魂先過瞿塘水人間得喪豈偶然可笑紛紛誇奪子文章自古多窮人妙奪造化天應瞠謾言勤苦得富貴見彈求鴞何日眞張羅門巷行人絕嵗晏誰憐生事拙窮通有數勿復言已辦此心堅似鐵先友遺書猶在耳念之淸淚如鉛水可憐萬事已忘情獨嘗托我芝蘭子阿戎文采映前人脫略不顧妻孥瞠卻能飲我瞑藥知我老大言尢眞利欲昏人須猛絕妙年母謂吾謀拙古來解使玉如泥劍鋩除是錕鋙鐵

廖成伯奉議生辰

曾聽尊前世防歌喜聞煙袖舞婆娑【用中建堂名世防叔祖諌議有小詞云防衣長久五世祥煙燻舞袖故云】名駒汗血得夷路老栢淩霜只舊柯桃李盛時隨地有芝蘭生處近人多春風二月年年事莫問靈椿嵗幾何

交溪靜安院見許尉題壁次韻

柱頥修劍上淩煙自古功名亦偶然鐘鼎山林俱不惡一瓢吾欲盡餘年

黙堂集卷六

欽定四庫全書

黙堂集卷七

宋陳淵撰用中示以字瑞旣書其事又賦詩一首

河圖布畫非人力鳥迹成文豈偶然自昔祕藏神所防至今陳露墨猶鮮胸襟有道推先覺斤斧無情肯自全但欲剖心彰景命防桐何意擬薫弦

字瑞奇特再用前韻

春來無物不爭妍防木呈祥孰使然應爲奇文開奧穾不隨凢卉競蕃鮮窪隆宻向暌中合防畫仍從毀處全禦史說符直可驗從來謀國直如弦

提舉生辰

東井遙觀盾日升南風猶入舜弦鳴鵬程九萬豈終息椿嵗八千方再榮平世功名期鳳鳥一時文采應長庚浮沈李年年事稽首弧南一防明

兪憲生辰【代龎幾先】

北固樓前萬頃秋月明風定大江流從來此地多英傑果有奇才副簡求秀气一天開夜色威名千里駕潮頭山川長在人難老應抱文章入相周

淮南持斧功成後甌粵乘軺喜蹔臨使者英標衣蹙繡近臣新渥帯橫金三山气入中秋好八郡香焚曉霧深已爲黎元開壽域可無椿嵗慰人心

耿憲生辰

象緯祥光動門弧瑞气纒秋來孤鶴健霜近古松堅鄰境風煙靜新恩雨露偏軺車猶問俗寶帶獨優賢投筆男兒志封侯烈士年老成端可恃終冀勒燕然

鄭漕生辰二首【代幾先作】

至公無轍迹萬變歸諸正誰云學則然要在成以性我公鐘間气異稟剛且勁一毫不容私心境自澄映超然是非表燭物眼常淨還將溟渤量一了百川競由來仁者壽玆理天所命欲知椿齡永視此寛平政桂花弄小春晚香適再盛年年幾望月影泛杯中聖尙書心如水逺裔有餘慶【鄭相也】何以繼淸風家聲南北鄭

象緯祥光動門弧瑞气盈小陽春在序幾望月偏明他日三千牘淸時九萬程名因使粵重功自備吳成偉量溟波闊奇詞錦段呈褒揚看唾玉輕重倚提衡松栢眞難老芝蘭足後生筍班行趣召金帶已先橫內史言何美【謂鄭當時】尙書心自淸【謂鄭崇】秖應南北相【謂鄭絪鄭餘慶】重振舊家聲

唐大夫生辰

气轉初寒候祥開旣望辰應時來鸑鷟占夢獲麒麟盛徳圭無玷髙才竹有筠胸襟藏巨壑人物妙洪鈞使者光華逺朝廷寵數新鵬程九萬里椿幹八千春鼎鼐虛前席風雲卽要津黒頭紆衮繡天意在斯民

次韻運使龍圖寵示道中夜行之什

畏途千里可宵行正是鄰邦道路平諭蜀昔傳司馬檄備吳今罷亞夫營陰雲掃地千林出曉月淩空萬騎迎緩帶驛亭畱險語春雷端使蟄虫驚

次韻子靜

淵明束帶向督郵已覺歸思不可畱紛紛朱墨何時休豈得置錐無一丘平生涉世如虛舟明月從人驚暗投胸次已無涇渭流不應在我緣春秋

黃兵部生辰四首

中朝人物競推先富貴前途防永年九萬里程飛正逺八千春歳久彌堅

南國初持使節回斑衣仍把錦新裁大椿更向萱堂祝長到春來共壽杯

蚤嵗飛榮應宿郎至今雞舌尙含香未應駟馬誇流俗只爲慈親樂故鄕

地上泉流府庫充艱難天與嵗時丰他時若論關中漕合數蕭何第一功

遁齋有感

逹士豈嫌祠竈請虞人安可以旌招由來不戀五斗米自是叩門勝折腰

戲題延平閣上

黃昬欲去更憑欄珍重銀蟾照膽寒可是歌眉能系別人間無此好溪山

西風吹露濕峩冠迥立三山二水間後夜江樓應殢酒一鉤殘月與誰看

謁羅養蒙辱示長篇次韻

它時對語聞鸎遷靑秧離離初揷田重來刈稻歌有年浪過日月將誰憐故人落筆生雲煙胸中端有萬斛泉從來經笥謾便便詩書何如一囊錢有時玉樹臨風前仰視落日窺層巓已知萬古然不然得處往往多忘筌正須靑綾防醉眠坐使士類歸埴埏不應直爲蒓鱸還夜聴秋雨窮遺編我今已辦訪戴船日欲倚棹寒潭邊要當學海如百川未信軻死今無傳

小詩七首寄養蒙兼呈景駿

粥魚齋鼓网蛛窠古寺長廊客少過惟有一溪明月在夜寒偏向斷垣多

斜陽不到竹陰幽小徑縈紆傍碧流行到艸深橋斷處卻乘明月泛歸舟

它時樽酒對春風夜雨霏霏扺曉鐘但說尋常往來地豈知重到有丹楓

太史溪頭十里間朝陽峯下水涵天靑鞋不踏紅塵陌夢斷僧牕又一年

才疎不下孔北海道廣更師陳太丘世路風波無著處卻尋眞隱得淸遊

二妙胸中萬頃寛詩成千字海濤翻已能共入淵騫室自是同登李杜壇

晚交誰似兩龔淸冰雪情懷獨老成揚粃在前容齒長積薪居上看文鳴

翫月

據牀招佳月月轉牀屢移夜久風露涼孤斟樂忘歸冰輪擅空闊是處畱淸輝浮雲掃除盡如與賞心期我行萬物表中空無一疵光明徧十方毫髮了無遺心境互融澈起坐迷東西此生看此月十年悼無時它日客共飲淋浪酒霑衣十語久不契此心惟自知西風掃殘暑秋色日益奇憂國付鼎食消閒屬山棲恐妨此時樂勿露囊中錐

三絕句寄幾先

陽明連絡四支中胃气由來處處通但使黃婆能飽飯客邪端的不須攻

冷暖平生旣自知是中無病欲誰醫但思寒熱從何得未用長吟譴鬼詩

敵犯東南夜壘驚卻防西北有奇兵將軍堅臥鼻雷吼七國崢嶸次第平【善治病者如周亞夫用兵守其所必攻則猝至之敵不能爲害】

道出南浦見蕭子莊十首

霧壓山城石徑遙筍輿乘月度溪橋已投栁舍人方起卻訪鱣堂市未囂

墻仭未容肩可及豹斑時許能窺相逢一笑無餘事明月滿懷心自知

雨絲收盡暮天涼萬竅號風釀曉霜待趂新晴出閩嶺夜談還喜漏偏長

平生交契獨公深嵗晚那無裹飯心白首它年林下約此盟端的幾時尋

五年重見各蒼顏往事紛紛醉夢間不爲投閒多暇日豈能千里謁山

山涉世若虛舟觸處忘懷得自由道大不容長役役心閒無事只休休

了齋已復歸黃壤便恐人間此道微後代不知誰得法只今無復更傳衣

四海知心有幾人淡然今與鬼爲鄰天下共寃渠不恨平生憂國自亡身【子靜號淡然居士】

斯文初不間衡茒但有經豈患嘲騏驥從他千里足鷦鷯容我一枝巢

我在龍潭直下居西來應不少雙魚故人南浦如相憶爲寄平安尺素書【山了齋其道則兄弟也余與子莊子靜相與爲友而師事之故詩中並及焉】

過江巖下少駐感而有作

三峯卓立蒼崕表朝夕雲煙自圍繞幾年不向眼中靑忽露全身萬山曉凝然不動亙今昔陌上行人空自老我生悟此其已久夢事縈人嗟未了卻怪神龍依絕頂獨以一身蟠故沼風雷際防豈無時忍視饑氓日紛擾未能呵汝救凶年明朝馬首霜風早

黙堂集卷七

欽定四庫全書

黙堂集卷八

宋陳淵撰三衢道中感懷寄龎幾先

霜風捲地號逹曉不成雨遊雲乍蔽虧朝日翳復吐衢梁三日行去往迷處所茅檐得小休蔬飯不能舉所嗟兵火餘白骨莾無主鄰邦嵗又惡賈飯逐婺女遏糴彼何忍楚越視心膂況欲賊取之不救溝壑苦生逢堯舜代短袖不容舞空餘衛物心持此欲誰語故人幕中傑籌畫多所補朝譽競推先丘壑終自許平生陳琳檄解使頭風愈容我七子間泛愛果輕與此生聽造物未能狙公芧牧羊或可息抱關亦易處要以一漑勤聊潤漢陰圃

二月五日入都防久坐候山甫不至防前桃花一夜風雨落盡感事冩懷

簿書堆裏只怱怱過眼繁紅夜雨中可念靑春看又老一杯無計略從容

曉登嚴陵釣臺和安止所畱詩

溪山有底好適契貧士欲敢論生不侯但喜夢非僕千秋釣臺水不濯市朝足而我獨何人得寓塵埃目擕笻縱朝步初日穿林麓西風扶兩腋一舉千里鵠東窺夫差國繁華混眞俗濁流駕頽波一往不可復之子居其間嗜古追前躅爲寄無弦琴一和郢中曲

再用前韻

人閒得安眠夢斷了無欲那思趨朝士一馬百夫僕況聞稻苗盛昨夜新雨足一飽如可期吾事豈多目盆山鬱蔥蒨酌水周其麓照我本來面眞白非浴鵠故應此間住卻掃便違俗超然寂照中無往亦非復百年只爾是行矣毋躑躅區區欲何爲世路羊腸曲

過崇仁莫宿山寺書事

驛路塗泥一尺深竹輿髙下歷千岑愁霖洗盡梅梢雪把酒無人慰此心

自梅花村回道中書壁四首

刺水秧鍼出已齊雨餘膏澤未全犁道傍牛喘無情問慚愧林間布谷啼

綫路縈紆繞亂山筍輿追逐棘林間艱難那解蘇疲瘵自笑奔馳未得閒

野花無數不知名映竹臨流若有情掃盡殘紅春去後亂山深處眼增明

城郭初看委地紅川原今見緑蒙茸驚人節物催華髮畱滯窮山醉夢中

邑中諸公見和再用前韻

郭外盈疇艸又齊十年猶負帶經犂未應五斗能畱我端爲癡兒索飯啼

馬上悠悠夢故山茒齋依舊水雲間長懷竊轡塵沙外豈願駢頭十二閒

冷艶幽香不可名老年春去獨關情林深霧暗何由見賴有薫風爲證明

看盡愁人萬防紅曉來雙鬂白於茸它時儻記江南夢畫我黃梅細雨中

被檄下鄕督稅作釋負

詔書寛逋負國用豈云闕郡邑有常供徵求安敢輟稽遲推蚤暮鉤摘劇豪髮饑氓困鞭箠十室九告竭連雨催早稻雪穗迷空闊要令公私辦當復俟旬月平生慮患深獻玉每遭刖憂民已無防問俗聊省罰陽城吾所慕晚官敢求逹寧無撫字心便覺催科拙

夏日雨後戱書

雷霆挾雨驚殘夢蕭艾乘風醒宿酲黃檗一杯淸晝永張羅誰復問交情

與張司錄

沈李浮記昔遊重來氊防映貂裘乘風喜見經旬禦泛雪難畱半夜舟坐上談機通一馬筆間詞刄失全牛尊前它日論詩地柱後微文阻獻酬【時自郡中來經安福到縣已十餘日仍雪中往返故用乘風泛雪事】

奉和司錄道中二首

山行

浪蘂浮花逐去程流紅應恨水無情檐間頗厭催歸語木杪空憐喚友聲念逺卻回鴻陣急忘貧重到鷰巢成待慿物理追風禦懷抱如今喜盡傾

偶成

雲路橫翔計似疎二原淸賞更誰如池塘艸滿供詩夢煙雨春來入畫圖落莫早知貧是病參池今悟直爲迂傍人大笑公焉取爲說忘機或類吾

和司錄行縣道中偶風雨有感之作六首

葉底鸎初囀枝頭蝶漸稀雨餘憐艸長風定恐花飛遲暮歌終寠淹畱嘆式微更堪西去鴈聲逐晚雲歸吏隱聲藏霧天遊更禦風分防方舉白轉盼復堆紅北去風煙靜春回雨露同向來相對飲應復念鄰翁非關濃艶能傾國可是幽香解返魂正爾雕零廢吟賞欲畱佳麗度晨昏

酴醿臥雨有餘態芍藥倚風無限情正是江南花欲盡澹雲來往日微明

山頭漠漠煙藏樹山下潺潺水滿溪全勝長安花栁陌萬人塵裏逐輪蹄

江山似爲詩人設風雨故應春日多醉裏吟哦聊自適眼前開落莫誰何

饒州張宏中挽詞二首

壯嵗英標冠士林莫年詩酒任浮沈奇姿不見臨風玉妙語空傳擲地金殘稾有誰知句眼斷弦何處覓琴心他時戱笑成陳迹惆悵江亭十畆陰【公所居處臨流爲亭時同賓友燕賞其中】

畫棟雕甍照水村簮裳多在脊令原百年得計南山豆萬事忘懷北海尊自昔功名何世乏迨今文字幾人存遺書儻有毫芒在爲語韓公請備論

次韻李聳卿

前輩風流曉露零忽逢豪士壯心驚雷霆落筆千人掃珠玉成詩萬戶輕應許翰林追敏防肯容開府鬭新淸向來乞米無佳傳端欲投趣報瓊【以來詩有防墓之戱】

次韻李聳卿賀太守禱雨有應二首

一寸丹誠貫上穹坐令千里走龍工驕陽彌目苗將槁甘雨連霄澤已丰便覺風霜傾意盡豈愁荊棘致年凶江南嵗漕知無闕遙想中都喜气同

使君憂國願年丰肯放炎威久病農盡道胸中藏渤澥誰知筆下起蛟龍曉涼秋气生蘄簟夢斷檐聲帶梵鐘髙臥已傳民訟息秪應仁政古難逢

歸自郡城見道中山礬盛開

梅豆班班已滿枝暗香猶未吐酴醿和風暖日江南路正是山礬爛漫時

香嚴寺洗足

肩輿苦頓撼步入山間路﨑嶇歷荊榛砂礫窘芒屨披云造蕭寺弛擔日已暮僧房急解韈一洗塵泥污瓦盤深及膝湯暖得頻注須臾和气逹凜凜毛髮豎翛然入無何醉夢寧知處此生事奔走早晏失期度念玆頃刻閒百日不一遇啖蔗入佳境鐘響忽予寤蒲團赴敵火黙坐聊箕踞明朝塵沙黃莫憶少陵句

山寺早梅三首

竹籬茅舍近前溪煙淡風微月上遲認得暗香來去處夜寒無路覓橫枝

冰雪情懷未遽開芝蘭風味已先回故人隔嵗無因見一夜月明何處來

丹蕚猶含綽約肌水邊籬落雪晴時此間妙得無言意只有西湖處士詩

又題山寺二首

雲間初日慘無光天外歸鴻豈戀行短景去人如掣電不應畱滯野梅香

雲母燒香不見煙夜深齋閤閉龍涎此生暇日眞難得蕭寺重來已四年

卽席和焦貫道

馬上無端骨肉消老來功業正寥寥便須舉白追年少莫恨紅妝不我饒

趙元述慶得子次韻

貧家豈有石麒麟說夢哦詩愧杜陵但得過庭追孔鯉不愁傳鉢欠盧能

和周唐獻郎中登普光寺閣

官閒竟日身無事雨過連巒气似燻未暇含香朝瑣闥且乘飛舄躡靑雲九天已振摶風翼萬目難藏隠霧文誰憑危欄親王唾笑談應復許隨羣

黙堂集卷八

欽定四庫全書

黙堂集卷九

宋陳淵撰寄曹載徳諌議二首

不將塵土嘆徒勞白首驅馳任所遭鸞鳳尙能安枳棘鷽鳩何敢厭蓬蒿論材競欲推嚢穎備物何由數澗毛末路固窮眞自許未應延頸試鳴號

晚途無復計行藏捶楚塵埃秪自傷未卽賣刀歸買犢自憐挾防亦亡羊已無竿牘勤毛穎肯爲簞瓢念孔方尢喜故人書斷絕不將棲棘戱仇香

茂實被檄權永新以詩寄之

澗松那可比山苗謾說淩寒有後雕更向雞虫論得失何如鵬鷃各逍遙三鐘幸自堪攘臂五斗誰能更折腰正使爭先任勞苦虞人寧不愧弓招

次韻李光祖南山四偈

聲外聞和豈待言棒頭猶是老婆禪如何更被文殊惑卻道維摩但黙然

臘窮春到不須臾霜下陳根豈用耡若信雕榮如轉轂故應揺落有扶疎

牕前松竹翠連山牕下歌晝掩關雪裏忍防梅欲吐煙中遙認鳥知還

未暇南山訪隱居秪應無處不逢渠慿君一省從前夢莫嘆離羣嵗又除

次韻光祖避地眉溪十絕

眼在句中寧易知意存言外一何微栢舟故是仁人事豈爲淹畱念奮飛

浮木如何濟巨川積薪其下火將然是中已有安身地許爾埀紳玉几前

弄云微月淡回廊十室連甍占上方誰道各無容足地夜談猶欲致時康

少年慿恃气方彊膚理微邪未覺傷迨得病深無治法始知先甲是農黃

訪道尋幽歷萬山神仙元不在山間須知對面長相失莫嘆喬松去不還

四海黔黎共一君須知盜賊亦吾民由來齊梃勝秦甲要在人如父子親

當時先主得關張能使西川弱勝彊今日中原豈無士坐愁兵气動欃槍

污萊正爾肥蚯蚓滯穗那能飽斯布谷似嫌新曆緩每從淸曉報農時

何人更下仲舉榻舉世願登元禮門千古家聲君與我未知何以起斯文【謂陳與李也】

了齋力欲排邪說誰遣奇窮道不興長恨人亡琴亦往賴傳心法有盧能【光祖了齋愛甥也】

眉溪與光祖共談得四絕句

乾坤今古自昭然此意何勞宻處論不是逢人喜傾倒正應公事合公言

靑山雨後足奇態好鳥檐間無俗音縱使麯生難防面可無毛穎解傳心

流泉爲演祕宻藏枕上聲從澗底來半夜夢回聴說偈似傳衣鉢向黃梅

溪邊索共桃花笑雨打風吹掃地空待訪靈云舊消息急流無處覓殘紅

交溪庵中因檢藥嚢偶成

道人頭上經春雪不羨少年何首烏已覺老來甘艸莽便當歸去訪田廬

次韻陸時可嵗暮感懷

小橋橫截一溪云隔岸遙通避世人釣艇偶隨秋鴈泊吟牕今見臘梅新煙塵已覺千山靜雨露行看萬國春詩酒暮年生處樂一瓢歸去豈辭貧

又和時可

風禦泠然幾過旬異鄕窮臘作離人淹畱賴有交情重翻覆從教俗態新於世無求心似水向人多可气如春也知已造顏原室不恥人間賤與貧

再和時可二首

芝眉不見忽經旬屢出新篇故惱人應共翰林爭敏防豈如開府但淸新雞豚且入他鄕社桃李何殊故國春白髮蒼髯共擕手從來管鮑兩忘貧

甲子公今不記句磻溪埀釣豈其人安心有道年年健出語無塵字字新鬭智莫爭三十里貪生何用八千春直須凖備新年醉無地容錐未是貧

又用元韻呈時可

古來兵出僅三旬便欲修文格逺人圖蔓可堪師已老滌瑕當與俗更新舞幹止殺知何日賣劍歸耕要及春但得耡耰徧原野飯藜何惜一身貧

次韻光祖閒居感懷

風義久已喪友道何其衰艱窘無與俱乃歌風及頺誰言經由地過門有犂來霜雪豈不惡松筠眞柰摧富貴如浮雲於我何有哉所嗟道不興玆士猶塵埃

初到臨安二首

風際弦朝病酒雲中樓閣夜聞香十年一夢沙河路獨步春泥覺燕忙

靑鞋踏雨花鋪徑朱艦淩風栁拂堤天竺舊遊心已懶孤山行處路應迷

錢塘江

潮頭駕月衝殘夢水色浮空送峭寒十幅輕蒲連夜發不知身到海門山

次韻王長源飲埀絲海棠花下

世事闗心已十春今年花下得微曛應憐萬木灰薪槱喜見奇葩脫斧斤遣將幾人非鞅鞅覆盟今日尙棼棼慿君爲國施長防莫戀埀絲鄙獻芹

鄧季明挽詞三首

少年長揖出賢關自許行藏契孔顏雲路不求千載遇篳門贏得一生閒奇言盡掃雞三足妙意誰窺豹一斑盡道東牀如李漢防傳餘論落人間

它時膚使早還鄕駐節旁連避世墻鴈序風標蓮破蕚鳳雛衣袂桂飄香花邊對酒春難老竹裏圍棊日自長曾共國人歌友愛傷心重到棣華堂

道人於世已忘名相府聞風眼自靑險韻舊聯韓子句直詞今稱蔡邕銘壁間玉唾情何厚梁上銀鉤墨尙馨只爾便知君不朽豈緣中說載元齡

省題筆諌詩

志士憂君切還將筆效忠但於心取正不向字求工理自胸襟得情因翰墨通一言毛穎諭千古史魚風托意揮毫上成名補衮中誰知執藝事功與諍臣同

和參謀至日喜雪三首

風鳴竹屋懼將顚起視同云隘萬川共喜葭灰初應律那知栁絮已漫天傳杯莫怕山頽玉閉戶從教徑糝氊幕府老成堪倚杖故應衰病得安眠

玉花初著亂山顚入夜俄驚月滿川𨿽有冷光凝白晝尙餘陰曀鎖靑天屬車未返瑤池駿逺使猶餐北海氊夢斷忽傳淮蔡防喜臨尊酒已忘眠【是日報淝上大捷故有是句用李愬擒元濟事也】

恊气方占大有年珠璣塡道璧沈川塵埃已洗三千界雲霧終開尺五天羔袖久慚依帥幕牛衣端不羨蠻氈求田好趁丰登候乞與元龍榻上眠

和參謀參議尋春

二老俱傳正始音春來詩思轉精神風前未展埀天翼筆下空聞擲地金曉日若將開霽色宿云先已弄輕陰落花流水年年事只恐桃源不可尋

次韻吳參議病中懷歸因以自見

栁絲埀地整如梳春盡長懷舊隱居艸暖屢眠斜照外水香時潄落花餘西山忍餓初疑隘北海無功竟坐疎同是念歸公得請自憐濡滯一軒渠

次韻安茂通同薛參議上巳日唱和

扁舟衝浪去【茂通監造船】羸馬傍城行【子發監修城】飄泊傷春緒艱難作吏情豈無賢者樂亦有聖人淸莫繼蘭亭防愁連曲水生

三月二十日遊東山防議不至有詩次韻

羈懷厭朝市逸興薄江山放杖囂埃外傳觴紫翠間碧雲猶未合飛鳥已知還不見髙車過重城欲上關

黙堂集卷九

欽定四庫全書

黙堂集卷十

宋陳淵撰參謀得告暫歸畱別同捨次韻

靑蒿何敢附蒼官要以陳根托嵗寒萬事忘情知我拙一牕容膝許同歡也知堅臥元非病況是無心可得安歸去儻余饑溺念豈能無意復纓冠

次韻茂通喜雨

師行初不犯秋毫坐縛凶渠泚與滔和气自應回嵗旱丰年當復驗秋髙橫流是處通飛鷁歸佩何時得孟勞要廣江南千里潤須令天下入甄陶

送張巨山著作使閩分韻得我字【嵲】

道山仙者居是中乃置我白前英俊前糠粃出揚簸同寮事闊略未忍棄衰惰日聞所不聞更欲學其可張侯廊廟器文字粲藻火一班見餘論已足踐靑瑣欣然取使節去我何其果無乃萬斛舟未授濟川柁相攜湖上別酒盡重城鎖分離情已重去住計誰左從來洞庭野乘鴈不加夥何日西江潮送我東歸舸

石夫人挽詞

好客陶家舊多才謝女風一窺知帝輔三徙得儒宮遺子經猶在知人鑑已空裏閭推逹識愛壻有乘騘

送黃平國倅邵武

雪到蓬山尙破裘倦聴餘子說封侯松楸更作連宵夢桂玉寧堪卒嵗畱衣繡故應人所羨題輿仍爲國分憂艱難兀坐添華髮亦欲如公可得不

答吳濟仲見寄

季子觀周樂妙意傳靑簡諸孫拾其遺頗具前人眼新詩如珠璧字字無可防故應意有餘不但音睍睆念昔我方狂意輕三子撰自聞歌白雪欲和色先赧中間各流落念子忘寢饌阻尋千里盟未卜一笑莞書來得佳句奇字富瑟僴推先情已厚感舊涕應澘周宣致中興土宇日益昄膚使盡蘇張九合寧須轏【兵車也】天才必有用造物豈徒產椽筆儻容揮斗印定當綰旣去卻須來毋絕漢中棧

次韻鄧天啟賀茅舍新成二首

長者一牀室先生五栁廬久貧應似我多病或如渠客少門常寂身閒日自舒窺園知鮮暇安得摻君裾艱難思健士誰復數寒儒老去懷三徑歸來就一區春情縈夢艸晚步及棲烏不愧王摩詰新詩有畫圖

次韻延年弟相慶

逐客身無事乘閒葺敝廬堂成因有室水到自成渠地迥千巖秀春回一气舒幸爲時所棄容我懶簮裾經年侍淸宴飽食愧侏儒脫迹鴛鴻路忘懷艸木區朝檐防鬭雀晚檻引饑烏已覺蓬蒿適誰能九萬圖

次韻宗仁弟相慶

吾閩山水國幽絕勝衡廬隱幾云生席開軒栁映渠連枝均魯衞異說屏荊舒此外無它慕何門可曳裾侵疆猶未復世不乏眞儒肯使金湯地長爲榛莽區頽齡眞病鶴急警任飛烏縱有藏身處偸安豈逺圖

次韻沈公雅相慶【度】

沈子膏粱冑從餘一艸廬幾年同寂寞此日更勤渠師範宗韓孟源流接誼舒艱難思報國猶未厠朝裾尙書足勲業振迹自窮儒淸徳逾三世忠名滿八區詩才推道蘊防賴童烏豈厭隆中臥慙無八陣圖

代朝宗弟和餞行二首

席門誰復顧寒儒深愧頻迂長者車更爲穆生時設醴應憐馮子食無魚諸生久被弦歌化盛禮誰將簡冊書從此邑人蒙勸奬定知容駟有髙閭

少年經業富三餘肯羨相如駟馬車要向靑雲開羽翼豈辭黃卷注虫魚平生頗負連鰲手老大猶隨薦鶚書此去果符叢桂兆敢求椽筆掲吾閭

鄕人羅公修撰未第時其父夢有授之詩云吾閭仙桂作叢榮紫陌先登歷幾春昨夜月娥親付與黃金榜上第三人是年羅公𨿽中第不如所夢次舉叔祖諫議應焉名次旣不差而所謂仙桂作叢者謂祖與兄常占甲科也後令尹王公盡換邑中坊額或欲與諫議書齋巷口置坊名爲叢桂坊門已立而王公去不果名已而爲火所燬今巷陌故存凡卜居於此者如曹公樞宻族兄大夫家兄少卿皆相繼登科之人蓋不獨諫議一齋而已而某之陋舍幸厠其間鄕鄰欲再建坊門取此名掲之久矣誠若有待輒恃知遇先此上干尊聽故於和詩末章及之幸恕狂率也

興國燦老往漳州二偈送之

江梅又趁一陽回身在旃檀林下來行到漳南香未歇百花聞此一時開

浮雲出岫本無心桔橰俯仰人所引一大藏教畱後人防與不防渠自省

鄧端友臨要閣五首

昔年曾到十三樓一日西湖十頃秋寒碧軒中最宜暑只緣修竹近淸流【寒碧軒乃西湖上十三樓之一絕似此景故云】

十里煙波竹外溪隔溪靑嶂繞牕扉詩人不見東坡老直節空餘一尺圍【東坡詩所謂牎前修竹一尺圍也】

誰家多竹門可欵臨要閣前沙岸傍謾道薫風能解慍正應蒼玉自生涼

繁枝蓋地欲成幄傑干淩空不礙檐爲語韓公莫除好此間風月豈須添【退之竹洞詩云若要添風月應除數百竿】

甘苦元從舌上知竹間風味與誰期萬竿可斬從人說一榻乘涼要自嬉

端友和臨要閣詩再次韻五首

茅齋西望水邊樓亦復開軒對奕秋欲效子猷偏種竹竹前那得一溪流

乘興誰當訪剡溪竹間應復掩雙扉也知劇暑攻人急正賴靑雙一解圍

午牎靑夢接羲皇茗盌無多置我傍此味若令兒輩覺人間容有竹風涼

宿靄初收一卷簾萬山騰沓擁飛檐靜防野色連蒼竹便覺閒中气味添

不將朝服換斑衣正以親年慰所期卻恐英名喧眾口未容萊子作兒嬉

送朝宗弟赴試南宮

霜餘賓鴈日南徵念子衝寒去我閩應向月娥占昨夢欲扳仙桂赴新春平生學海眞無底晚節詞鋒更有神要路爭先吾老矣可無髙論躡平津

慶鄧徳逹得子

海中仙果眞難得天上麒麟必異才速客未爲湯餅供薦觴須俟鯉魚來

書心畫詩

書法從中得難將筆下尋欲知神合處始悟畫由心篆秦非古眞行晉迄今奇蹤存翰墨妙意本胸襟雄健猊翻石騫騰鳥出林古人求筆正八法響隨音

題興國寺碧落軒

北山山下僧伽塔影落軒前艸樹間誰向月明防白牯靜中相對兩俱閒

休論暮四同朝四且說前三與後三造物戲人無足較老禪深處要重參

端友以桂漿兩樽見惠賦詩六首

白衣挈榼踵吾門頗說雙泉更有兄洗盞爲君開醉色不知人世有王閎

秋水無聲防玉觥鏡奩初啟淨無塵未將滋味誇殊勝已覺風神最惱人

濁者爲賢聖是淸古人無復論甘辛因觀表裏如冰玉始信荀楊未盡醇

防竊跳梁十二間數杯中夜得安眠千艘雷動人方擾一【闕】山頹我自仙

餉我兩罇才斗許客來索飲不論升明朝此物豈易得縱有市酤寧獨醒

投轄誰云有祖風啜醨難與貴人同竹林若許供雞黍助我醇醪幸少丰

代陳應之作

淑徳初無玷髙情更出塵擇鄰思教子剪髮爲延賓裁鑑推前識提攜卽偉人東牀他日選烏府號忠臣

謁璨老病未能起畱二偈示之

趙州不出三門淨名堅臥一榻我來堂下便回此間有問有答

西堂偶爾頭痛首座從來腳跛堂頭更自黙黙客來一場防

和璨老示雙井茶紙被簡板三偈

雙井江南妙品不減建溪月團但使睡魔不作何須歸去蓬山

江靜微波皺縠庭空落絮鋪茵正是鄰牀作夢直須欵欵反身

縱使前詞洗盡不妨後信重通防取曹溪一滴語言文字皆空

次韻蕭茂徳

未能仰首試鳴號且復塵埃柰此勞健筆淩雲誰誤許扁舟乘雪興何髙餘生敢嘆須如防薄俗終防笑有刀畱滯周南何足數人間如我九牛毛

黙堂集卷十

欽定四庫全書

黙堂集卷十一

宋陳淵撰

賀張左丞遷中書

伏審被恩丹禁貳政紫微九天之成命星馳萬國之歡聲鼎沸竊以輔弼之任古今所難取之於陶漁者以上下之交孚求之於夢卜者以精神之感格豈如聖世擢自近司道之將行人惟求舊恭惟某官學優而識逺才大而气充天下服其無雙中朝推爲第一頃登丞轄宻贊政機忠義自結聖知紀綱爲之日振久膺眷倚益茂勲猷將飛步於臺躔姑濯鱗於鳯沼某久違鈞席竊守鄕邦應龍翔而雲霧從但覺層霄之逺大廈成而燕雀賀庶無零雨之憂慶邦家之有光均生靈而受賜其如喜躍實倍等倫

賀王右丞遷左丞【代人】

恭聞明命寵任宗工進司左轄之權益振中臺之气士夫相慶海防交歡伏以某官學造淵防气充剛大靑天白日誰不仰於淸明璞玉渾金終莫名於器用薦居要路偏歷榮途富貴固已自知功名乃其餘事正應眷注獨賴經綸總領文昌坐致紀綱之肅運動樞極佇觀霖雨之施某蚤綴從班久依鈞庇蓋將慶生靈之福豈獨深知舊之情身滯南州正逺龍門之峻神馳東閣徒忻燕廈之成喜躍之私敷宣罔旣

賀李內翰遷右丞【代人】

伏審光膺帝制入贊國鈞凡在陶鎔誰不鼔舞竊以文章之妙本於精神之防功業之隆發於道徳之緒惟書於簡者油然而不竭故施於政者沛乎其有餘正須得經天緯地之才乃能當提綱振領之任眞儒登用學者共榮恭惟某官吾道大醇斯民先覺金口木舌教已達於士林錦心繡腸名獨髙於詞苑果從內相進貳中臺縉紳斂袵以避車馬之塵夷夏傾心以幸霖雨之澤蓋將爲天下之福豈獨見朝廷之尊某蚤綴從班久依臺席逖聞休命遐想英逰剖竹分憂正滯南州之守登龍稱賀阻陪東閣之賓傾頌之私款誠難敍

賀張中書【代鄭漕】

恭聞明制寵任宗工由中臺丞轄之司陞紫防機宻之地輿情交慶萬口同聲伏以某官學際天人識該今古泰山北斗愚賢莫不共尊寶鼎元華夷之所倚重薦居要路徧歷榮途富貴固已自知功名乃其餘事頃參國政式副民瞻將飛步於臺躔姑濯鱗於鳯沼方上下交泰之日實生靈受福之初某自逺臺階屢更嵗籥側聆播告但劇愉歡攬轡觀風正擁南閩之節登門稱慶莫陪東閣之賓瞻頌之誠敷宣罔旣

又賀王左丞【代人】

伏聞明制寵用大儒峻躋左轄之隆增重中臺之勢士夫胥慶夷夏交歡恭惟某官吾道大醇斯民先覺泰山北斗人皆仰之白日靑天誰不知者頃登丞弼茂著勲猷管轄文章坐肅萬機之本運動樞極行調一化之元卽正鈞衡豈待旬月某久依臺防逺馭使軺應龍翔而雲霧從但慶亨嘉之防大廈成而燕雀賀庻無淩震之憂喜倍常情言莫能敍

乂賀李右丞【代人】

伏審光奉明綸入防大政郵音逺播輿頌交興竊以古今所難得者輔弼之才聖賢所甚重者出處之節欲使堯舜湯武功大而名顯亦在臯防伊呂言聴而計從自謂得時足以行道側聆政柄允屬儒宗名實已加於人勲業可立而待恭惟某官學優而識逺才大而气充以金口木舌而鳴其道於士林以錦心繡腸而振其聲於詞苑遂由內相進貳中臺推經天緯地之文處振領提綱之任聊試鈞陶之手益觀柱石之才朝廷得人縉紳增气某逺違鈞席久玷使星持節南州正逺龍門之峻寓書東閣但欣燕廈之成喜忭無涯款誠難敍

賀楊亷訪轉官【代黃兵部】

伏審光膺顯命峻陟殊階公論攸宜輿情胥慶恭惟某官異才超絕偉量宏深咳唾成珠久矣防天於咫尺威稜揺嶽暫玆持節於東南徳厚不居功成必報果防異眷亟奉寵恩某竊庇餘輝預聞盛美其爲喜躍實倍等倫

賀兪提刑賜帶【代人】

伏審顯被異恩榮膺珍錫餘光所逮同列增榮恭惟某官名自聖知才出眾上貪鄙望風而竄伏姦凶絕迹以冰消智略著聞旌崇惟稱云章千字屢聞逾衮之褒寶帶萬釘更佩橫金之寵某久依防潤尙阻趨承慶盛事之流傳撫懦衷而竊抃

賀張市舶再任【代人】

伏審防恩甚寵圖舊惟專共知委注之隆交慶功名之防恭惟某官才猷夙著譽望益休乘軺蚤應於使星衣錦遂還於仁裏舳艫輻輳日聞夷俗之歸心寶貨云屯坐見海商之富國以玆成效未易重權自憐挽粟之非才行卽及而受代喜宸衷之篤信倍輿頌以增歡

賀張侍郎知福州【代人】

伏審出殿大藩歸榮故里宸衷委注靡拘三互之文民意悅孚幸被二難之政縉紳爲之聳動父老莫不歡呼恭惟某官學造淵防气充剛大忠貫金石而濟之以勇謀合蓍而發之以誠權豪斂袵以避車馬之塵中外傾心以徯霖雨之澤他年同气去私之徳未忘此日專城來暮之歌繼作實伯仲一時之盛擅江山千里之雄𨿽臥閤之尙淹亦過家之可樂某叨持使節久駐鄕邦深慚衣錦之非才方幸及之有代輕裘緩帶儻陪咳唾之音挽粟飛芻猶賴提攜之力其如喜躍曷易名言

賀耿提刑賜帶【代知府】

伏審拜綸章難得之褒被鏐帶非常之錫宸防甚寵輿議交歡恭惟某官深宏博大而濟之以明正直剛方而行之以恕家傳儒學獨髙投筆之風人畏威名共仰埋輪之節遂使山林無嘯呼之警囹圄息愁嘆之聲澤被全閩功施鄰壤九環束衽坐令衣繡之增輝萬里封侯行防佩魚之加賜某叨膺符竹宻庇仞墻適飛騎之逺徵悵登門之尙阻其如喜躍曷易名言

又賀張市舶再任【代人】

伏審載奉明綸仍持舊節甚矣報功之速信哉圖任之專凡在庇休誰不忻躍恭惟某官忠誠自許志業推優富貴固已前知功名乃其餘事三年故國寧矜衣錦之榮萬里逺夷不絕獻琛之願遂使百賈輕風波之險而悅於招致萬寶如丘山之阜而易以徵求積此顯庸宜膺久任某叨承郡寄幸竊臺輝曽尺牘之未修遽珍函之先及拜塵尙阻賀廈已稽喜與愧並言莫能敍

賀胡帥到洪州

伏審只奉宸恩光臨帥府屈朝廷之元老而専豈弟牧民之任當閫外之重寄而有富貴還鄕之榮凡在見聞誰不慶戴惟南昌之故郡實江右之雄藩旁連荊衡近控甌粵訃安千里政常病於難成兼制九州患多萌於不慮矧今烽煙時警軍旅方興未紓北顧之憂始置南巡之議寛大之詔屢下逺邇之聴未孚兵數潰而益驕民旣窮而多怨以姑息爲抑彊之術者不念蜂蠆之有毒以暴徵爲足用之計者莫知根本之易搖將因循而弗圖則緩急以何賴宜得萬人之傑屹若長城坐令十國之連固如磐石恭惟某官恢閎博大簡易端方通郤縠之詩書深明其變兼吉甫之文武何適不宜蓋嘗保城社於孤危莫援之餘而能全身名於艱險備嘗之後蘇武之漢節猶在相如之趙璧終歸再居喉舌之司仍受腹心之托𨿽神明所防獨昭忠義之誠然壽考無疆實系生靈之福顧東南久爾無備而守牧未必皆賢方此屯邅尢資彈壓必欲盡蠲逋負一洗煩苛息爭訟於笑談之中絕姦宄於罇俎之上江山佳處窮昔日之勝逰管籥聲中召一時之和气副上所倚非公孰能但以經綸尙郁於巖瞻智略獨埀於睿想𨿽過家之樂足以自慰而居外之久豈其所宜諒衣錦之莫畱忽賜環之已至甘棠小憩誰無召伯之思緑竹難忘行防武公之入淵迂疎末學坎防餘生卑哉枳棘之棲甚矣泥塗之辱浚都飛斾共傳五馬之良滕閣揮毫未列三王之次登門尙阻賀廈無從但伸慶問之勤莫究瞻依之切

賀許左丞【少伊】

伏審光膺帝制入贊國鈞位升左轄之隆气凜中臺之峻朝廷增重海內交歡竊以古今所鮮有者輔弼之才君臣所難偶者聖賢之防幽明黙契熊羆前兆於蟠溪精爽潛交舟楫忽形於傅野豈如明世擢自近班道之將行天豈無意恭惟某官學臻聖域徳秀儒林文章一世之楷模業履三朝之標準泰山北斗賢愚莫不共尊寶鼎元華夷之所倚重正應眷注獨賴經綸管轄文章坐肅萬機之本運動樞極行調一化之元然而當國家多難之時任春秋賢者之責宜盡攄其素蘊庻亟慰於輿情似聞造膝之間屢啟沃心之論𨿽天地通气莫窺澤物之功而山川出云已有爲霖之望淵登門有舊仰庇殊深悃愊之辭欲少伸於知遇歸依之素實兼倍於等夷傾遡之誠敷陳莫究

謝辛帥【代用中提刑】

親闈結戀方辭寵於省曹天度遂私俾按刑於鄕部異恩曲被綿力難勝幸借潤於餘波庻少安於孤迹恭惟某官名傾四海勇冠三軍赫然百戰百勝之威偉矣萬舉萬全之防早膺宸眷久直禁嚴暫分閫外之權一定海隅之擾蜂屯蟻聚初煩禆將之陳師電掃風除遽慶平民之復業飛聲逺暢後患潛消遂寛南顧之憂益茂中興之業某偶緣叨冒幸竊庇庥究觀施設之有方巳覺妄庸之可勉行圖防觀躬奉教條粗伸感激之私莫罄瞻依之切

回南劍通判

伏審顯膺帝制來佐侯邦竊聆視事之初尢慰依仁之願恭惟某官材猷卓越術業精深未陞禁路之華姑副題輿之選淵負屙退處進謁未皇遽承飛翰之先臨益愧登門之尙阻

回廖提防

典屬籍以睦親旣叨優選侍經帷而講道並荷殊私榮寵有加愧懼增劇此蓋某官眞誠篤厚雅量恢身𨿽退而道益伸年彌髙而志逾勵情深憂國毎思被髮以纓冠志在得人惟務匿瑕而藏垢致玆晚暮屢被超除方圖尺牘之修遽奉雙魚之遺其如銘佩曷罄敷宣

代鄧彥通及第謝陳達野運使

艸茅賤士瞻日月之餘光糟粕腐儒奉絲綸之明詔此古人難以必遇在今日乃得盡言敢論末第之防但慶平生之幸竊以三代賢能之書廢兩漢選舉之法疎道不同條人爲異趣華藻名家之學激昻死黨之風因循東晉之淸虛熟爛李唐之詞賦功名富貴尙多有之用舎行藏無足道者賈太傅因讒夫而傷古張廷尉貶髙論以徇君十事要功甚矣姚崇之譎三書自薦惜哉韓愈之卑賢者未免有疵眾人夫復何望若夫顏子之樂陋巷孟氏之防諸侯其處也藏器待時其出也殉身以道亦曰得君而後用固非異俗以爲髙方嘉防千載難逢適大聖萬世一遇宜展山林之素蘊以膺廊廟之旁求志𨿽止於爲貧進不妨於行義此所以盟心鐵硯裹飯棘圍𨿽鼔瑟不利於幹主而焚舟必期於圖霸如某者嵚歷落眞可笑潦倒麤疎已不堪詩學毎懼面墻下筆固無腹稾流落喪家之狗浮沈水上之萍久待詔於公車屢隨書於禮部周旋反復者四千里不啻險阻艱難者二十年有餘呵故將於夜中誰非醉尉辱王孫於胯下盡是少年趨時自知不工立意誠亦有待乃者畏貽譏於畫虎妄有意於連鼇復緣鄕吏之薦名遂預春官之別考孤軍當隊逺鴈失羣不圖寒族之防忝在貴防之末𨿽遺羮無路空餘寸艸之心然捧檄承顏不負一經之教靜量忝竊蓋有夤緣此蓋伏遇某官道大兼容仁深樂育一麾南國三載故鄕衣錦飛榮復擁八城之寄登車思治坐令萬物之春曽是品題致防收錄念昔曳裾而稱客於今斂板以趨庭𨿽禮數之相遼諒故情之猶在竹頭木屑旣叨暇日之收馬勃牛溲願備異時之用過此以往未知所裁

代彥通謝陸徽猷舉狀

少年激懦妄意功名晚節知難敢論經濟甘作求田問舎之計尙餘愛民利物之心黽勉無堪因循多愧三年均地幸逃消骨之深憂百里牧民更覺吹毛之可畏神迷獄訟力困簿書自貽傷錦之譏有負割雞之戱折腰而戀五斗本出爲貧攘臂而受三鐘方虞責實豈期金諾誤賜衮襃初無左右之先容獨信平生之可保此蓋伏遇某官名髙當世徳冠羣公他日讜言石投水而黙契至今幽黨雪見晛以無畱淮陽非汲直所居河內惟冦君之借暫據蕃宣之地益隆淸淨之風毎思便事以臨民更欲得人而宣化致玆庸陋誤辱眷憐豈惟寸進之階蓋是終身之托竹頭木屑奚棄物之足收雞壅豕零庻有時而可用刳肝難敍刻骨敢忘

代趙令賀吉州楊龍圖

伏審光膺宸命榮鎭侯藩凡屬庇庥舉皆欣抃惟螺川之劇郡實江右之奧區國家念千里之遙毎嚴選擇朝廷屈萬人之傑實賴蕃宣恭惟某官器識恢宏謀猷深逺亟赴功名之防少攄經濟之才不鄙逺民肯臨外服三刀作夢聊施撫字之勞五袴興謠竚見循良之譽某備員屬邑托迹下僚披霧有期未覺江湖之逺拜塵尙阻敢稽竿牘之修祝頌實深敷宣罔旣

荊南府謝解【崇寧乙酉】

燕國求賢姑從隗始漢壇論將驟以信登選𨿽自公得豈無媿竊以望隆南楚境接西州右襟唐鄧之墟左據衡湘之防實四方防宦以爲重地故一時同進莫匪名家父子彪固之相傳兄弟機云之並出文摛錦繡義薄雲天陽春白雪之歌故應寡和流水髙山之意況有知音自非卓爾之才曷稱褎然之舉如淵者性甚楡防材惟樗散嘗聞長者之謦咳竊窺大道之淵源同物我之殊觀防天人於一理回亡未聞好學妄意庻幾軻死不得其傳儻或在是年今及壯志尙未成守業益堅顧舎鏝之焉敢幹時甚拙嗟鼔瑟以何求憶昨誤玷賢書偶隨方貢旋見遺於蘭省因自托於璧池展黃卷以自娛敢有虀鹽之厭望白雲而興嘆永懷菽水之歡遂息慮於功名仍退安於寂寞不問雞虫之得失但知鵬鷃之逍遙然而南畆投閒𨿽一防而已足北堂致養乏三釡以奚堪遽離劍水之潯再指梁園之曲周旋往反者馳驅動四千里險阻艱難者前後蓋十餘年道心蕩於名利之防日力費於科舉之末素匪萬全萬舉之智殆貽三戰三北之羞義所難安事非獲己何蕃在學久未寧親李漢求師因而授室𨿽在荊湖之逺實同洙泗之逰方探聖賢之用心豈知嵗月之將老鳶魚作士分長謝於西雝芹藻育才偶暫畱於魯泮方外臺較藝之日乃諸儒決勝之秋勉臨矢石之間已甘气竭繆借吹噓之力曲致灰然何期揚粃在前積薪居上禰衡一鶚旣叨知已之榮劉氏二龍復與同門之慶可謂幸矣何以當之此蓋伏遇某官吾道大醇此民先覺思皇王國之多士樂得天下之英才規矩準防足以器成後學抑揚去取自能風變斯文致玆妄庸首與掄采荊納錫幸充前列之珍齊鳥奮飛願鼔衝天之翼過此以往未知所裁

福建鎖試謝解

溝中斷木文已謝於靑黃爨下焦桐音偶諧於律呂得非所望愧甚於榮竊以庠序育才科舉取士三年論秀疎宻適得其中歷世垂觀英傑並由玆出頃緣補敝浸廢前功稍仍祖宗舊貫之良庻招巖穴異能之彥彈冠競起共矜白雪之歌結軌偕來莫匪靑錢之選況七閩儒者之盛萃八郡貴防之多父子彪固之相傳兄弟機云之並出家家抱璞一一吹竽自非必勝之才曷稱至公之舉如某者伶俜冷族蹭蹬畸人備歷險艱飽嘗憂患他時狂妄眞有意於屠龍晚節邅回僅貽譏於畫虎終負一鳴之願莫酬十上之勞繼被特防尢乖初志退不能隠居而求志進無以立身而揚名工商旣已恥爲饑凍從而見迫鬱鬱簣中之恨悠悠胯下之思因忘操瑟之徒工更欲焚舟而再戰𨿽無古意類流水之難知尙賴先容庻朽株之可器獸旣困而猶鬭灰已死而復然豈窮蹇之敢期實品題之有自此蓋伏遇某官取人以恕與善無厭樂育天下之英才思皇王國之多士激揚所逮幸嘗借於餘波陶冶而成更兼收於棄物致玆庸妄過被選掄敢不仰體深仁益圖來效竹頭木屑旣防暇日之儲馬勃牛溲當備異時之用過此以往未知所裁

代山謝許侍郎

少而爲學但稽糟粕之傳長也效官甘視牛羊之壯徒爾畫墁而求食未嘗操瑟以立門因無取於匠氏斧斤之餘遂自棄於化工鑪冶之外自頃聖神震起學校鼎新收之投閒置散之中處以傳道授業之任三年南楚始幸脫於虀鹽百里東吳復自纒於朱墨人民社稷之寄惟重財賦獄訟之責實繁方虞制錦之難未省割雞之易折腰以爲五鬥將終身焉仰首而效一鳴非其志也正慮轉喉而觸諱誰能搖尾而乞憐豈期特達之知誤被孤寒之迹襃逾華衮諾重千金自昔嘗聞於今親見此蓋伏遇某官思皇多士樂育英才謂以道而事君宜薦賢而報國忽此吹噓之見借非由左右之先容爲其不能枉尋使之得以寸進頑非木石銘在肺肝敢不益勵初心愈堅晚節守先王之道以待後學尙期素願之獲伸論國士之風而報己知猶幸窮途之可勉

謝太守舉狀

伏蒙照牒舉某堪充縣令親民任使者遲暮無堪徒自縻於寸祿低徊未去猶結戀於餘輝實虞譴斥之難逃敢冀薦論之誤及寵榮逾分循省若驚竊以自昔上臣事君以人當時賢士樂道忘勢其或降志辱身以自混必也虛心屈體以勤求蓋惟上下之相資莫知貴賤之有間世道並喪風猷浸隳居下者以難進爲拙謀挾貴者以旁招爲餘事公論殆廢私謁肆行待價而沽顧連城而莫售無因而至𨿽照乘以難前儻乏先容孰非棄物如某者駑駘下駟樗櫟散材本無富貴功名之資敢厭塵埃箠楚之冗人言鸞鳯難堪枳棘之棲自顧鷽鳩但覺蓬蒿之適憶昨去家千里佐政一同息肩才逮於兼旬捧檄遽趨於鄰境銅章攝事再逢隴麥之屯云蓮幕服勞兩見江梅之飛雪幸逃瘝曠皆出庇庥黔慰我心初乏細民之譽髯令公喜謾貽同列之譏因引分以退歸庻遜賢而免咎深戒冶金之躍忍爲轍鮒之呼豈謂搜揚曲記疵賤此蓋伏遇某官至公處已內恕及人恢大度以並包推至仁而普施致玆衰朽亦累陶鎔識慮迂疎豈精明之足取學問荒廢何該博之可稱過形逾衮之襃仍借重金之諾頑非木石銘在肺肝敢不洗滌初心激昂晚節靑雲在望曽揮附驥之鞭黃閣言旋行曳登龍之履

迎賀吉州楊龍圖

伏審茂膺宸檢榮領郡符由使星已試之才而屈守偏方綴延閣至近之班而俯臨逺服暫假朱轓之重一分黃屋之憂矧江右之名邦惟廬陵爲樂土丰穰仍嵗而倉廩充實姦宄絕迹而閭裏恬安不煩撫字之勞已底和平之治共傳豈弟孰不歡忻恭惟某官杞梓異才珪璋徳器文采一時之傑特謀謨異代之忠嘉𨿽更委任之煩未暢經綸之志愛民有素行聞五袴之歌居外豈宜聊應三刀之夢某箕裘腐學枳棘卑棲簿書期防之間此生已老捶楚塵埃之末萬事忘情震風懷夏屋之安披霧幸靑天之覩炎威已極未親一扇之風奔走無階敢後雙魚之問傾慕之至敷述難周

回南劍太守

親闈結戀方辭寵於省曹天度遂私俾按刑於鄕部異恩曲被綿力難勝賴撫字之得朋庻衰遲之可濟恭惟某官忠惟憂國志在康時眷言雕瘵之氓日軫哀矜之念餘波所逮尺朽知榮洗垢索瘢已戒煩苛之令賣刀買犢尢資豈弟之風豈謂勞謙遽貽榮問辱奨提之甚惠覺孤陋之難當尙阻瞻承徒深愧感

回郡縣諸官

被命中宸按刑鄕部恩隆望外愧溢顏間念非剸劇之才謬處觀風之任幸依輝防庻逭譴訶未皇竿牘之修遽奉緘謄之賜謙勤過甚感激難名尙阻參承第深瞻跂

除察院回外官賀狀

只奉宸恩叨居臺屬得非其稱愧甚於榮此蓋某官宏度包荒至誠與善以平昔吹噓之賜振暮年郁滯之餘刮垢磨光方幸聖時之不棄揚淸激濁實虞公議之難諧方將益講前聞徧詢先達正恨披云之阻遽蒙墜翼之先感佩玆深筆舌難究

又回曽提刑

蓬山藏拙久慚英俊之防烏府效官復玷忠良之選超逾過分憂懼增深此蓋某官學造精防气鐘純粹辟邪以正至言追孟氏之風用罰惟中餘事乃蘇公之意達之气類雅賜吹噓致此賤庸亦蒙收錄未暇遂情而伸感先防貶誨以示勤只服眷私但深愧戢

除正言回楊通判

糾違曠責已慚六察之聯掌諌非才更預七人之列超逾過分感懼增深此蓋某官義動簮紳名傾朝野風雨不渝於常度雪霜彌見於後凋江國並防嘗曳龍門之履蓬山承乏亦防驥尾之塵仰盛徳之無疵奚間言之能凂暫從監郡久未造朝𨿽中外之迹稍疎而眷奨之情益厚致玆朽質亦冒殊恩未皇竿牘之修遽奉緘謄之賜其如感佩曷罄敷陳

答蘭溪宰

糾違曠責已慚六察之聫掌諌非才更預七人之列超逾過分感懼增深此蓋某官學造精防气鐘純粹追風無逺嗟絆驥以何施防刃若新嘆割雞之焉用久矣知交之厚偶玆出處之殊推先毎恨於言輕居上獨慚於後至匿瑕藏垢素荷兼容激濁揚淸實資延譽致玆朽質亦累誤恩未伸感徳之私遽辱飛牋之及其如銘佩曷罄敷宣

回黃知縣

伏審光膺宸命榮綰縣章百里蒙仁共慶若人之君子一防托迹愧非賢者之大夫未伸桑梓之恭先拜瓊琚之贈謙虛下逮愧懼滋深恭惟某官豈弟撫民公淸率下誕布優優之政不求赫赫之名堂上鳴琴方擴愛人之學桑間馴雉已彰遂物之仁牛刀姑試於小鮮驥足肯辭於峻阪顧惟遲暮幸竊庇庥堯庭方戀於朝班偃室阻陪於賓序正恨龍門之逺遽勤衮字之襃但切感銘若爲報稱

除宗正少卿謝胡運使

典屬籍以睦親遽叨優選簉經帷而談道並荷殊私退省非才實愧公議此蓋某官異才間出雅望素隆論思宜在於朝端漕挽尙淹於外計不忘事道固將以道而事君惟務足民蓋欲因民而足國擴此愛人之徳毎深引類之仁是致疎庸亦蒙甄拔未暇敍情而伸感先蒙貶誨以示勤只服眷私但深銘刻

賀年

堯歷頒新序恊履端之始夏時因舊祥開嗣嵗之興三陽旣交萬物自敍恭惟某官器推廊廟名聳縉紳適丁道泰之辰宜享類升之福淵正拘官守尙阻防承徒深慶頌之私莫究瞻依之切

賀嚴州通判冬至

幹文仰察日當大昴之纒律管下旋應黃鐘之气驗新陽之來復知有徳之偕升恭惟某官望重縉紳名傾朝野尙屈一時之經畫暫俾千里之承宣履玆道長之辰宜擁大來之吉某限拘職守阻遂防承徒深頌祝之私莫究瞻依之切

謝州縣官賀冬

一陽來復萬寶向榮斯正人道長之初實同徳彚徵之漸尙稽慶問先辱珍函愧感交深款誠難敍

黙堂集卷十一

欽定四庫全書

黙堂集卷十二

宋陳淵撰代漕使謝轉副使

金字遽傳榮奉十行之札綸言甚渥寵升一路之權逺自日邊驟臨海角拜恩益厚揣分逾涯【中謝】臣質本凡庸仕逢休顯徒以非常之眷屢叨不次之遷一忝使星再更嵗籥惟此甌閩之地近連吳越之疆方攘竊之旁興亦轉輸之所病誠心憂國但知足食以裕民竭力奉公詎敢養交而避謗實懼異同之論各懷忌嫉之私指瑕公肆於吹毛伺隙宻謀於射影豈圗聖鑑灼見愚衷曲示保全更隆委任荷殊私之誤及愧綿力之難勝此蓋皇帝陛下天大普容日明洞照冺是非於眾多之口辧邪正於疑似之間獨昭孤立之忠特畀久虛之職超逾過望報稱尢難績效蔑聞已負勸能之賞死生無變誓堅享上之心

代黃兵部謝賜歷日

合六气以育羣生已極財成之效定四時而熈庶績更存欽授之文只荷寵頒具宣徳意【中謝】恭惟皇帝陛下順帝之則與物爲春正底日不失日之官謹先時不及時之罰陰陽寒暑旣得其常艸木昆虫咸遂其性尙稽故事均錫新書而臣叨備觀風預聞頒朔敢不夙興夜寐期勿奪於眾時儻使民和年丰亦何憂於國用

代漕使貢金器

精鏐顯瑞出千古之祕藏良匠效能極一時之至巧寶非地愛功若天成輒傾歸報之誠庻補燕閒之奉【中謝】臣聞明主輕難得之貨而應其徳者必來治世有畢至之祥而適於用者常寡惟是五材之美莫先百鏈之剛山澤欲以效其珍鬼神爲之發其奧因假鑪錘之妙俾親日月之光恭惟皇帝陛下示惇朴以厚民寶儉慈而裕國勢足以兼庻邦之享而亷於自奉仁足以得四海之助而樂於無求故𨿽物之無情亦以誠而能動遂致精堅之質逺生僻陋之區究觀盛事之難逢蓋爲聖時而特出考周官之制玩好猶共原召保之心器用斯獻願隨方貢仰慁宸嚴庻憑役志之勤益盡敬恭之義

代常平賀表

天開地辟昔殊蠻夏之疆陲電掃風除今正唐虞之境土近則棄戈而逺遁逺者奉籍以來歸詔音一傳普天同慶【中賀】竊以幽都尾箕之分舊屬中原契丹貔虎之師久雄大漠頃乘五季因陷數州緣祖宗意在於靖民故朝廷許之以繼好錫予良厚盟誓猶存乃自外於天常致上煩於睿算師徒壓境誕揚問罪之辭種落攜心莫守必爭之地遂開故壤俯慰遺黎返巢穴之播流而保以金湯收介鱗之傷殘而被以冠帶盡釋累朝之憤丕成不世之勲金石可磨乾坤無盡恭惟皇帝陛下以慈故勇匪怒而威命將出師適副來蘇之望收兵捲甲坐臻不殺之仁混區宇於一家息烽煙於萬里而臣叨持使節逺在海涯服勞莫預於前驅上壽阻陪於下列舞幹敷徳喜消北顧之憂鏤牒告功願獻東封之頌

代耿提刑賀天寧節

天開景命屬良月之就盈運啟興王兆流虹之嘉應人神恊慶夷夏均歡豈繄眷奨之餘敢忘歸報之義【中賀】恭惟皇帝陛下天臨九有子育羣生出百年塗炭之民盡還冠帶極千里金湯之地一變耕桑積玆博愛之仁宜獲無疆之福而微臣逺將使指久誤宸恩攬轡自憐莫預鴛鴦之列奉觴斯阻空餘螻蟻之情但同天下以歸心請祝聖人之多壽

代廖用中謝除本路提刑

分職郎曹初以養親而丐免按刑鄕部遽防攺命以遂私幸嘗熟習於民風庻獲盡心於邦憲戴恩甚渥撫已增榮【中謝】臣賦命奇窮謀身迂拙𨿽朝廷收錄之意每厚然丘壑退藏之日爲多憂患餘生自阻風雲之防艱難多故未伸犬馬之勞常思量力以效忠不敢愛身而擇事乃者猥膺召擢亟欲奔趨偶嬰疾於中途復言旋於故里旋值干戈之作近興阡陌之間方愚民乘勢擁眾以橫行適所在乏兵經時而勿問善良無所控告井邑至於丘墟目傷沸鼎之聚魚身慮積薪之及火遂忘出位姑事招攜蓋念無知之氓本皆樂業之俗或緣饑凍早失撫存但欲自全寧不知悔因廣好生之徳盡寛必死之誅屍祝不可以治庖實慚越俎鄕鄰有望於救鬭寧免纓冠豈謂赦其彊聒之愆委以澄淸之任庻幾將母不必逺家示曲記於孤忠冀或收於來效叨塵若此綿薄何堪此蓋皇帝陛下堯大普容舜明徧照開逺俗自新之路無疾於頑嘉儒生欲善之心不求其備謂撫民在去其邪虐而折獄莫尙乎哀矜取其息一鄕之爭或可當八郡之寄刀劍漸消於牛犢共歸解网之仁衣裳不易於介鱗終賴舞幹之化此聖徳之所感召豈愚臣足以奉承但竭疲駑少逃瘝曠

代廖用中謝除吏部侍郎兼侍讀

銓吏劇曹濫蒙超擢談經防幄並荷殊私辭不獲從愧無所措【中謝】臣聞聖人立言以埀教蓋將爲萬世之傳明主稽古以乂民必欲兼百王之治使孔孟之訓愈久而無替則文武之道何時而不行然而書𨿽存而迹已陳語有窮而意無盡非得通方之學曷明至當之歸顧臣何人辱玆遴選此蓋伏遇皇帝陛下舜智好問禹能不矜當國家多故之時修祖宗暇日之事詳延儒雅博考異同橫槊賦詩不數建安之小技投戈講藝獨追光武之遺風豈惟資所得以正心固將推有餘以濟物夫何孤陋預獲講明得於手而應於心姑進輪人之義明於上而親於下是爲王者之師願尊方冊之聖賢益重寸陰於閒燕庻憑辧說仰助崇深

代廖用中謝除給事表

憂患摧傷偶存餘息讒誣昭雪復玷近班丹墀方幸於朝趨瑣闥已還於夕拜恩榮沓被感涕橫流【中謝】臣聞忠邪無分則賞罰不足以懲勸因革失當則法度因之而廢弛此自古立政任人之所由失與今日舉偏救獘之所宜先必將大恊於輿情要在不違於公議儻失是非之實漸成朋比之私朝廷之謀偶有未周臺諌之言或未暇及不有論駁孰防欺然而務闊略者或昧於先幾謹苛細者或傷於大體必得疏通之學乃明獻替之宜如臣至愚涉道甚淺斷斷無技碌碌因人鑾輅親徵身逺干戈之役凱歌遄返恩先將士之勞徒以經幄舊儒暮年久廢重煩眷奨特此超除此蓋皇帝陛下堯大兼容舜明徧照盡屏異同之迹獨收威福之權惇徳允元已見逺人之率服發號出令終期萬國之咸休故於出納之司特隆紏察之任自維白首復造黃扉實慚衰病之餘尙綴淸華之選回天有路所憂綿力之難勝塡海何期獨恃此心之不變

代廖用中尙書遺表

佚老山間已負捐軀之誓歸全牖下敢忘報徳之心念平生遭遇之由荷累聖眷憐之厚正冠待盡雪涕明忠【中謝】臣振迹寒防逢辰休顯越自泮雍之選浸膺臺省之除遂綴從班稍塵要路記言柱史曾防直筆之稱擇吏銓曹又蔑得人之效以至鎖闥論事防幄談經並出誤恩舉非素望因求補郡繼欲引年方馳謝事之章遽被還朝之詔迂愚無取乃承乏於中司嫌怨已深復升華於八座顧天地之賜極矣而螻蟻之報缺然自取譏彈敢辭黜免尙聫內閣仍奉眞祠終還已裭之官更允就閒之請防生何幸晚節知榮豈謂憂逐喜來病與衰防始經旬月已在膏肓馬勃牛溲姑聽醫師之用舎鼠肝虫臂一隨造物之推移觀自性之本空豈殘骸之可戀尙畱餘息請畢愚衷恭惟皇帝陛下孝弟通於神明忠信行乎蠻貊以上聖無以加之徳成萬世不可及之功固將恢帝王惇朴之風躬祖宗勤儉之實杜知謀而不用捲甲兵以深藏益懋基圖大同夷夏然人情懈緩不生於艱棘之初而治道因循常起於宴安之後山霤穿石蟻穴潰堤實平世之所難防惟明主乃能察此所以三苖格舜伯益嘗戒於無虞西旅賓周召保猶期於愼徳忽玆不務非臣所知願扵旣安且治之初納此至愚甚陋之說此生已瞑迄無補於明時厚徳難忘徒有期於再世

代山先生楊侍郎遺表

生必有終未究捐軀之報死無可戀尙餘憂國之忠輒布盡言仰瀆髙聽伏念臣奮迹寒苦涉世奇艱身已老而志始伸時可爲而力不逮上皇采其虛譽驟寘講筵淵聖謂爲朴忠超除諌省乃緣多病亟請就閒方大駕之親巡思舊人而共政召從祠館擢貳冬恩榮並及於衰殘筋力益難於彊勉遽求解職庶免曠官繼陳謝事之章始遂歸田之懇一離行闕八易周星魚鳥相親𨿽獲首丘之願風塵橫騖寧忘向日之誠殺身已負於初心泥古更尋於舊學竊謂淫辭之尙熾蓋由正道之不明欲祛百世之疑當辧諸儒之失簡編埀就老疾益侵屬暮景之將沈豈頹波之可復前功已廢空貽覆醤之譏厚徳難酬徒有獻芹之意姑畱殘喘少畢愚衷伏願皇帝陛下推堯舜孝弟之誠心遵祖宗勤儉之至徳事惟師古法必用中諦觀世變之推移已驗人情之向背公忠是任奚朋黨之足疑欺誕必誅豈讒邪之敢肆至於境土之未復與夫仇敵之尙驕非無百戰之威當計萬全之利蓋功求成者常病於欲速而慮旣善者尢戒於失時此自昔成敗之機乃今日進退之決仰惟聖鑑俯察防誠尙憐忍死之無它肯信遺言之有補幽塗頓逺此生永隔於望云余習未忘後效猶期於結艸

謝宮祠表

歷試無堪已招尢於公議得閒爲幸猶竊食於眞祠過大防寛感深涕隕【中謝】臣山林棄物蓬蓽寒儒蚤從師友之磨礲粗識聖賢之奧窔以玆自信無復他求𨿽畎畆愛君嘗講致身之義然干戈衛社本無適用之才偶緣盛世之旁搜獲預一時之嚴召驟加湔洗浸被馳驅諫垣不次之遷旣防寵任經幄非常之選亦荷優除忠嘉無聞怨咎徒積迹其叨冒寧免撃排正賴矜憐只從罷免方切饑寒之慮復霑餼廩之優深惟速進之易顚尙幸小懲之致福此蓋伏遇皇帝陛下聰明睿智恭儉慈仁收威福於指顧之間英豪畢集明是非於升黜之際黨與潛消罄海內以歸心宜敵人之喪膽大勲方集亙古所難而臣抱疾經年圖報無所逺想功名之防毎懷屍素之羞此生巳迫於桑楡敢防初志朽質未先於犬馬空有餘忠但憑香火之勤莫贊乾坤之徳

再謝宮祠表

應誅而釋久逃寛典之公以老得閒更冒眞祠之寵眷憐未替感戴難名【中謝】臣坎防孤蹤摧頹暮境忠不足以自達而當諌垣越分之遷學不足以有明而任經幄非常之選因招怨怒迄致顚隮去國頻年始慮饑寒之見迫資身無防重防紅腐之均霑無地效勞拜防知幸玆蓋皇帝陛下際天覆幬並日照臨奄九有以宅師邇遐靡間奉三無而馭下邪正自分尙記衰殘曲加矜卹此生已老猶餘報徳之心後效無期敢怠捐軀之誓

代宰相辭免兼修國史表

載筆之重擇才爲難儻非得人何以行逺蓋自元祐而降宣和以前當國家內外無事之時承禮樂制作大備之後典章損益或緣好惡之私簡冊流傳積有異同之論於今爲患厥後何觀方將補綴遺亡定正訛謬發前代光明之緒極一時筆削之功如臣瑣材敢承斯責況此艱難之際獨當委任之専討論𨿽借於諸儒去取實關於偏見愛旣深而智困才將盡而力窮豈敢辭勞固難勉力伏望聖慈察臣誠懇攺命能臣儻亟見於新書亦何據於舊例

代宰相謝除兼修國史表

燮調元化本非經濟之才潤色王猷更冒纂修之寵屬申舊例簡在眷慈辭不獲從愧無以諭【中謝】臣聞自昔二帝三王之事皆見於書當時列國諸侯之防亦各有史故春秋褒貶乃典謨之餘意而太史紀傳有筆削之遺風𨿽是非未必盡同然善惡終不可掩前修己邈成法具存茍非其人孰堪玆事如臣甚陋遭世多虞方憂機務之繁複有文辭之責网羅遺逸豈無意於鋪張領袖諸儒徒有慙於去取亦其志也非曰能之此蓋皇帝陛下肩堯聰明躬舜孝友念累朝之大典將就斯編付直筆於近司益重其選臣惟天地造化固難形容乃若日月往來亦可推步彼不自揆各徇其情未忘牛李之私過爲歆向之論此而不察後必難明願鑑已然精加核實事將辭稱敢同左氏之誣言與意防庻洗馬遷之謗尙期訖事獲薦成書

十二月上殿札子

臣聞古人有言曰爲治者不至多言顧力行如何耳夫言而不能行自古所病譬之欲之燕者北首而趨不舎朝夕𨿽有遲速終必至燕若坐而說燕亦何能至此傅說所以言行之維艱而孔子所以貴夫躬行也𨿽然知之者不如好之者好之者不如樂之者好而樂之所以行也而必先於知之則知其可已乎蓋不知而必行譬之適燕而南轅縱復疾馳心幽並而足吳越必不至矣臣觀墨子之道取茒茨土階之儉悅手胼足胝之勤摩頂放踵利天下爲之則其所行宜若與儒者無異矣然孟子辟之以爲兼愛無父作於其心害於其事作於其事害於其政不可以訓是豈儒者之所爲乎故是堯舜而非桀紂儒墨之所同乃若堯舜之所以爲堯舜墨固有所未知也未知堯舜而托於堯舜以行其私意此孟子所以正名其爲邪說而辟之與由是言之行之維艱而知之亦未易也自王氏之學達於天下其徒尊之與孔子等動之以卓詭之行而矜之以華麗之文如以錦繡防覆陷穽悅而從之鮮不墜者行之六十餘年其禍已見今可以攺矣而人之所知初無以異於昔也方此之時欲使天下學者背邪以歸正棄舊以圖新非反其所知以知聖人其能一變而至於道乎孟子曰學則三代共之皆所以明人倫也又曰聖人人倫之至也又曰堯舜之道孝弟而已矣夫學所以明人倫而人倫之至不越孝弟此固王氏以爲淺近而不足知者而不知同天人通我物合內外之道有在於是是之不知其何以行之哉今陛下躬堯舜之孝弟行之旣久至誠感神而逺人自格其效己著豈非有以深知之耶然陛下旣知而行之亦當使天下皆知之知而行之者眾則吾道不期而已至矣前年之詔諭天下學者當以孔孟爲師是固然矣然王氏之說未卽禁止朝野紛然莫知所適謂宜明示好惡一切罷黜使學者膠口不敢復道庻防各舎其故而天下之眞知出矣臣不勝區區之心惟陛下裁察

又上殿札子

臣伏見比年以來以宗室爲添差場務官而使之釐務其爲不可明矣而所在舊額監官外或加一二人已不勝其而其多有至於三四人者此非祖宗不刋之制也豈可不革且如州縣稅務嵗課自有租額虧則有罰增則有賞任其事者誰不願增然所增之課已極而所取之數亦有定例初不以官少而加損亦不以官多而加益也而居是職者供須之物使令之人不從官給一切出於務中圓融異時官止一員稍或貪鄙已足以侵官而厲民況額外復有添員乎又況所添至於三四乎十羊九牧只益爲累而內則轉相仿效公肆侵欺外則挾官擾民僅同攘奪州縣豈敢禁止商旅爲之阻絕校其所得今不異昔此臣所謂不可不革者也事極於此非痛與裁處必不能盡去前臣願自今場務官不復添差宗室使之釐務𨿽有例陳乞亦不當許所有見任及已差下者欲並攺爲不釐務官後來參部者或不願待闕皆以宮廟處之仍於州縣寄居所在限以員數如見行法不奪其祿使之足以自養不任以事使之得以寡過則親親之恩盡矣如臣言可采伏望睿防早賜攺正施行

又上殿札子

臣聞商旅不行則有無不能以相資有無不能以相資則物之有餘者常病於無用而物之不足者常患乎難得民始有受其者矣故舜之懋遷有無周之阜通貨賄不厄商旅乃所以利民而救其也自賤夫罔利始有徵商之法蓋惡夫茍得無厭將使人人棄本而逐末欲以是抑之耳及至後世算及舟車此何道也而自漢以來未之有攺豈非國用待之而後裕耶由是言之古之徵商抑其貪所以利民今之徵商取其贏所以利國夫利國而不及民已非先王之意況其所徵有甚於異日乎臣觀國家見行條法凡課利場務視元額多寡趂辦不及者罰之若增之過倍卽有減年之賞應賞而有餘者十分之一以給官吏凡所以籠絡而督責之亦可謂盡其術矣而任其事者往往猶以爲未足則商旅安得而不困乎故比年以來物價騰踴日甚一日貧民下戶尢爲不易皆由徵商太重之故也臣不敢悉以所聞爲言姑及近地之可見者只如是衢州至臨安水陸之所經由應稅者凡七處使其毎處止於三十而稅一不爲多矣比及臨安於其所販已加二分之費而負載糧食之用又不在是是非得三分之息不可爲也借使善幹其能於十日之間數百里之內致三分之息乎必不能矣如是則所聚之處誠不可以賤售所聚之處旣貴則所出之處益不可以賤得此商旅所以不通百貨之直所以久而不能平也𨿽然此特常用之物而其害已如此至於用之所急一有不通其害尢甚如今嵗旱漧蘇湖𨿽不至大歉而衢信所收十無五六若蘇湖之米不移則衢信上下來年必至乏食此又人所甚急者如不早爲之慮待其流離旋行賑卹亦恐無及故米麥之稅臣願權與除免使商旅轉販得以私相接濟久之價平則人人可與備預不至重貽宵旰之憂矣此聖主所以畱意不可緩者自余可稅之物縱未能盡如祖宗之舊亦當明諭有司視其所販之直惟務蠲減不求甚增宜足以救目前物貴之也萬一臣之愚慮偶合聖心欲乞先下兩浙徧及諸路災傷去處並令依此施行臣不勝過計之至惟陛下財幸

論放稅札子

臣聞君者出令者也臣者行君之令而致之民者也此古今不易之道也茍出乎上者已審而行乎下者無稽違廢慢之失則上之徳意志慮無不孚於民而民咸被其澤矣往者宣和之間權臣用事播告之外自有風防爲吏者從其風防而不從其言罪弗及也以故一時號令不信於天下𨿽寛卹之詔季一舉行掛之墻壁徒爲文具而已上意益勤民情愈怨愁嘆之气燻穹纒壤無所赴告遂爲今日離解之禍蓋吏不能行令之過也陛下卽位以來深監其茍有方命必罰無赦內外小大之臣宜其精白一心以承休徳無敢不恭而貪殘之吏尙仍舊習有累聖政臣竊憤之今年春建冦旣平陛下加惠一方宥過無大所以洗滌瑕疵蠲除逋負安集奔竄無不曲盡徳至渥也令下未幾已聞州縣之間百端沮抑莫肯奉承論者以爲患陛下旣已明示威福而申告之矣今又聞赦文以上四州軍殘破爲甚全放今年二稅下四州軍不免騷擾止取具半而吏引著令諸稱赦放者不得過三分盡追其餘以備急闕是以一定之典而輕議非常之恩以厚誣之計而力沮已行之命遂使陛下愛民之詔防成虛發此而不懲無以示信且舊書所載或以故例或緣泛防所指無定處所釋無限量今以兵火之後傷殘凋瘵之餘曲示寛典固不同矣又況喪亂已來民不堪命常賦所入十才得四五止取其半猶慮惠不及民況十取其七乎自甌粵之亂陛下爲之宵衣旰食者二年於此至遣執政大臣國之良將親往平之然後復安旣安之後所賴以撫綏吾民者惟監司守令而已而行法如此陛下何望焉若其事出於監司宻諭而守令奉之與夫守令率意擅行而監司勿問皆不能無罪也臣愚願先降明詔諭以前日之誠意立行攺正然後核監司守令稽違廢慢之實嚴賜黜責自今以往庻幾貪殘之吏不敢舞文以爲姦倚法以僥幸臣不勝區區之心惟陛下財察

論莫將除徽猷閣待制奏狀

右臣伏覩十一月十一日奉聖防莫將奉使宣力特除徽猷閣待制京畿都轉運使兼主管奉迎梓宮一行事務臣聞祖宗朝愼重名器未嘗輕以假人至於次對之官尢所吝惜惟徳是命不以賞功異時有嘗爲侍從帶權字者𨿽復積年或遷外任猶不以是予之則下於侍從之列從可知矣自崇觀以來蔡京用事專於私防敢違舊制凡被此選者非京之親則其黨與也至今人無賢愚皆知其非方陛下中興之初舉偏救大振頹綱如此等事豈宜不攺臣謹按莫將昨自司農卿出將使命曽未累月遽有此除近例所無實駭觀聴臣初與將不相識但聞外議籍籍皆以將爲乘時射利之徒未必有守陛下灼見其才足以倚辦斷而用之正須假以嵗月俟其績效稍著粗厭人望然後以次命之似或未晚況聖主用人顧眄所及人自知徳豈特美遷方肯盡力若使事有前比固非令猷如其不然庸可以一將之故遂廢萬世可行之法哉臣職在言路創見此舉事干政體不敢緘黙伏望聖慈特寢已行之命以允公議或不得已於近下職名中處之不獨使朝廷恩賞有名亦使將輩知美官難得安於分守以待任使不至過有僥幸臣不勝區區之忠惟陛下裁察謹錄奏聞伏勅防

乂

右臣今月十五日具奏言莫將以奉使宣力除徽猷閣待制不當乞於近下職名處將未防施行臣之所論未敢遽已臣聞人主用人其情出於喜怒之初而其事見於予奪之後喜而未予人猶以爲榮怒而未奪人猶以爲懼蓋榮之者榮其方來未已之恩懼之者懼其後日必至之患今陛下棄法而用將拔擢之意人皆知之𨿽復攺命而用將之意猶在也將其有不知耶故疏恩以示情吝予以應法稍就近下職名處之無損於將又合公論可謂兩得之矣臣章未降外議沸騰臣縱欲緘黙不言以固初寵亦何以上副陛下廣開言路之意哉臣惟往者尹焞亦自卿聫命以次對之職蓋由焞先除從班續以疾辭至於十數朝廷惜其老不可畱以此寵之所以命有徳也於將何有焉將固非焞之比借使其才可用亦須俟其有功然後加以此名庻厭人望自古才有餘而徳不足者饑則爲用飽則颺去先爲之極何以使人陛下必以奉迎梓宮使之應辦欲重其事與之以其所宜得者不復盡奪已爲過於厚矣將復何求臣所惜者非分之恩所畏者眾多之口事干政體豈可雷同伏望聖慈念臣職事之所當言察臣忠朴之所宜守必賜兪允以示聴從臣不勝俯伏待命之至謹錄奏聞伏勅防

論宰執不和奏狀

右臣近聞宰相秦檜與防知政事李光因禦前奏對互有異同不知所爭何事而外議紛紛以爲大臣不和有累國體臣身在闕門之外得之傳聞恐非其實以此累日未敢論列今又聞檜以疾在告光亦乞去則是大臣果有不和之迹矣臣職在諌省豈可不言臣聞舜命九官濟濟相遜和之至也眾賢和於朝則萬物和於野故簫韶九成而鳯凰來儀擊石拊石而百獸率舞夫功成作樂寫人心之和而已樂作而物應其理固然然所以感之則出於人心而非樂也子思子曰喜怒哀樂之未發謂之中發而皆中節謂之和致中和天地位焉萬物育焉夫中者和之隱於心而和者中之見於發者也此內外之符也通天下一气耳動於此應於彼間不容髮矣致之有道則天地安得而不位萬物安得而不育玆其所以爲舜之時乎且中無常位以偏而後見中足以召和而偏亦足以生乖和气致祥乖气致異各以類應而國之安危系之蓋自古及今未有朝廷不和而能有爲於天下者也今陛下躬行孝弟而逺人請盟不以兵車而疆土自復臣𨿽愚懵亦知其所自矣而朝廷之上一二大臣陛下所與同心恊謀以終中興之功者方且各持偏見不能共和以濟國事臣未見其可也且光與檜爭其事之大小緩急臣固不得而知之也然事小而緩亦當退而合議進而聴防都兪之間一言可諭何至廟堂之上聲色俱厲取笑四方乎昔光爲小官已能力抗朱衝及陽朔之貶一時稱之逮守宣城譽望尢著然其性素剛不能下人屢進屢退皆緣難合而檜亦喜其爲人引與共事光又謂檜臨難嘗有不奪之節欣然肯來惟上所用亦旣逾年矣今者不顧往日之契而驟起異同之論事之輕重有不及慮而分之上下有不暇卹則其意必有在矣況非一朝夕之積也必欲其再合宜非他人所與者在陛下訓諭之如何耳若復丁寧告戒以今日之所當務者使之忘私以徇公宜若可合而猶或不能無芥蔕於胸中則其不能相與久處也可見矣縱復可以久處其不能降气以相從恊力以濟務又可見矣夫事有是非理有曲直非獨二人者自知之陛下固已深知之矣大臣去就固自有義進退之際惟明主裁之謹錄奏聞伏勅防

論鄭億年除資政奏狀

右臣伏覩正月二十八日指揮鄭億年復資政殿學士依舊提舉醴泉觀行在居住仍奉朝請臣聞賞罰者國之紀綱也聖人用之有萬世之公有一時之權萬世之公可常而不可變一時之權可暫而不可久故能賞當其功罰當其罪而國之紀綱立矣今者忘萬世之公而任一時之權用賊豫之所以悅億年者以寵億年將使爲善者不勸而爲惡者不懼無益於紀綱而有害中興之政臣固不得不論也臣謹按億年故相居中之子𨿽嘗爲從官無他技能而有從賊之醜夫陷於賊固非人之所欲然從之而得美官必有取非其道者因赦而復之是以賊豫之所悅而與之者爲正也其可乎且去嵗大霈所謂權也凡有官者不奪亦所以安反側耳而又有褒而遷之者以其不辱僭叛其義不可掩也又有遷而用之者以其明習將略其才不可廢也億年名在侍從之列其可自同於反側者乎其義果可褒而其才果可用乎此不待臣言也然則用權以廢公非所以待億年亦明矣而其所以可恕者宰輔之世身爲從官不幸而陷於賊爲不足誅耳然居中之秉政無狀天下所共知者億年夤緣以取兩制使無他過以至今日猶在討論追削之域而況於已嘗從賊不奪舊官而加之以職名乎夫以從官所宜得之職名在億年尙不宜與則執政所宜得之職名億年其可與乎且資政隆名賊豫之所竊而與之者也固不可以言復矣陛下必以復爲言者則已著其從賊之罪矣使億年粗有知識必不敢受彊而授之則彼以義而獲褒如淩唐佐李亙之黨必曰億年以仕賊亦褒矣吾屬何榮彼以才而見用如李顯忠趙彬之輩必曰億年以負國亦用矣吾屬何安由是而推之必又謂嘗爲賊豫將相者他日來歸未必不以將相處之也此聲一傳誰不解體是以一時之權寵一億年初無所補徒使爲善者不勸爲惡者不懼自壊賞罰之紀綱而更爲今日中興之累也此而不攺民將失望後必難悔矣伏望斷自聖心將億年所帶職名特賜追寢使之在外居住庻幾逺去班列少息紛紛之論臣不勝幸甚謹錄奏聞伏候勅防

代江西帥李丞相薦蕭茂徳奏狀

臣伏覩臨江軍進士蕭建功介特自守而勇於爲義親仁好善而無所茍合居於峽江之上人無賢愚皆欽而愛之幼喪父事母至孝杜門養志不汲汲於進取方盜賊並興所過焚蕩惟建功所居之廬獨得不燬人以是推其賢故贈諌議大夫陳瓘以論蔡京姦惡得罪竄嶺表累年旣還而其子正彚復以言事投海島流離困餓無所依歸天下皆知其忠而不敢顧卹其家建功獨往師焉瓘奇之遂妻以正彚之女其爲賢者所愛重如此又故贈寶文閣待制李朴紹聖間因議隆祐太后之賢爲小人誣告久坐廢黜晚得令臨江軍之淸江縣旣罷官貧不能歸建功築室延之朝夕執經問難惟恐其去故二人之學建功得之爲多至其洞曉物情練習世務又自有過人者方朝廷急於得才共佐中興如建功輩豈可終棄謹因臨江軍之請益以臣之所聞仰混天聰乞賜收錄庻使山林修潔退藏之士仰體朝廷招徠之意不忍韜晦競爲世用臣不勝區區之願惟陛下裁察謹錄奏聞伏候勅防

黙堂集卷十二

欽定四庫全書

黙堂集卷十三

宋陳淵撰辭免舉賢良狀

右修職郎攺差監潭州南嶽廟陳淵

準尙書省紹興七年六月一日札子左朝散郎充徽猷閣待制提舉江州太平觀胡安國奏承潭州公文準禮部牒三省樞宻同奉手詔中外侍從之臣各舉能直言極諫之士一人者臣伏見右修職郎權江西按撫制置大使司主管機宜文字陳淵深究先聖之防言能談當世之要務通達國體曉知政經若獲造廷俾攄所蘊必有忠讜上副訪延伏候勅防五月二十八日三省同奉聖防札與胡安國依紹興元年九月十一日已降指揮具陳淵詞業繳進札付淵須至申聞者

右淵竊以賢良方正能直言極諌之舉起於漢之孝文盛於武宣逮其衰世猶不敢廢故得人之盛至今稱之唐因其制進士之外設爲制舉以待非常之才一時名臣多此塗出至於本朝尢重其選旣舉之以侍從之公又稽之以平昔之業必也行藝適稱然後試之以六論詞學俱優然後考之以廷對蓋每發必中始獲與選斯亦可謂難矣自非深窮經史百氏之書博考傳記諸儒之說通達國體明習世務必不能仰副朝廷招徠之意如淵學問荒疎志業無取至於文墨尢不足觀豈可茍冒榮名自取黜辱所有繳進詞業指揮不敢承命謹具狀申尙書省伏乞照防施行謹狀

紹興七年七月日具位

赴召與執政札子

淵往者蒙防賜對旋復被罪朝廷憫其無他特與洗滌更緣薦引置之樞府編摩之地遲暮疎拙懼不能當尋請嶽祠庻幾亟獲防祿可以自活自承攺命以來忽已兩考方幸投迹丘壑少酧素志今玆又蒙収召顧職分則不敢違禮而飾辭念庸妄則難以冒榮而茍進徬徨失據驚悸成疾久之不免扶持就道冀逭有司慢令之誅而已無何才至闕下重蒙睿防再令登對揣已無堪益增愧恐恭惟廟堂諸公以堯舜之道輔佐聖主固將盡攬天下英才同徳一心共濟艱運海內遺逸之士誰不歸心如淵等輩鳬鴈飛集初無損益伏望啟迪之暇略賜開陳使不肖者姑以奉祠之祿待罪山林終此一任因之自免以老就閒如是則是非昭融取舎公當非惟少弭朝廷一時過聽之譏亦所以興起天下彈冠願仕之志淵𨿽與鹿豕爲羣其幸多矣

辭免監察禦史奏狀

左承事郎守祕書丞臣陳淵右臣今月某日準尙書省札子四月十八日三省同奉聖防除臣監察禦史者臣聞命震驚防知所措伏念臣困而後學老不適時頃緣貧病過竊奉祠之祿退安林藪已爲僥幸重蒙恩召賜對攺秩且復寘之書府尢非其分今在官未及一年告假殆居其半瘝曠之罪日俟汰斥而乃更冒臺察之除𨿽由親擢其敢奉承臣仰惟國家自祖宗以來崇奨紀綱之地信用其言故凡居憲府者不論髙下必以守道不回忠信可考之人爲之所以止邪於未萌而消患於無形者用此道也顧臣何人乃獲玆寵況臣祖父名監與今所除銜上一字聲韻𨿽殊而字畫無別稱用之際情所未安欲望収回成命攺授能臣上以遵累朝愼擇之意下以弭賤臣濫得之譏臣不勝區區之願謹錄奏聞伏勅防

辭免右正言奏狀

左承事郎守監察禦史臣陳淵右臣今月二十八日準尙書省札子十月二十七日三省同奉聖防除臣右正言者臣聞命震驚罔知所措伏念臣一介賤士百無所長陛下拔自逺方寘之要職欲稽報效未卽棄捐臣非不欲傾竭肺肝仰酬知遇而年衰气索鞭防不前復此超除義實難處況諌省久虛之職乃朝廷不次之遷豈惟公論之所不容亦恐後來無以塞責伏望聖慈収回成命以待異才攺除臣一在外合入差遣少安愚分謹錄奏聞伏勅防

再辭免奏狀

右臣近具奏辭免除臣右正言恩命準尙書省札子奉聖防不允臣以非才義難秖受須至再有陳請伏念臣頃以貧寠之故仰祿嶽祠未及終任特防収召臣名在仕版不敢違命比至闕下洊被殊恩一年之間已遷臺屬皆非臣所宜得者辭不獲從亦旣就列臣惟近制察官惟以分紏六曹稽違爲職繙校簿書僅同胥史非若前代用人必有回天之力動搖山嶽之勢然後可以辦也故如臣輩衰遲疎繆之甚茍安分守亦可勉彊然進非其序固已大愧物論未皇自劾遽又超遷況諫省之官自昔難得其人若非望實兼隆豈宜輕授而又中興之初陛下與一時名臣共圖儁功克昌大業𨿽深謀逺慮必出宸斷而拾遺補闕亦賴正人顧臣何者敢冒玆責此所以聞命驚憂無所容措懼必得罪而不敢以亟遷爲榮也伏望聖慈察臣誠懇實非飾辭特賜檢防前奏如臣所乞以允公議臣不勝祈天俟命之至伏勅防

辭免祕書少監札子

左承事郎守右正言陳淵準尙書省札子節文二月八日三省同奉聖防陳淵除祕書少監兼崇政殿說書進講左氏傳淵衰晚不才昨防誤恩擢寘諌省淵智識淺短議論闊疎曽無毫髮上副聖主求諫之意朝夕憂懼無所容措方俟譴逐又辱超除惟祕省越分之遷經筵非常之選如淵何者敢當此寵況淵祖父名監與今來官稱正應回避所有上件恩命不敢秖受欲乞特賜敷奏収還成命攺除淵一在外合入差遣以安愚分

再辭崇政殿說書奏狀

左承事郎新除宗正少卿兼崇政殿說書臣陳淵右臣近防聖恩除臣祕書少監兼崇政殿說書進講左氏傳緣臣祖父名監已具申尙書省乞賜敷奏攺除臣一在外差遣再蒙聖恩除臣宗正少卿其崇政殿說書進講左氏傳之命尙仍其舊臣義當辭免不敢輒避煩瀆重幹聖聽臣聞春秋之有三傳所見不同互有得失故自漢以來如歆向父子猶不能無異同之論以陛下聖學髙明尢深於春秋其於左氏傳亦宜有所去取以通經防如臣淺陋無識顧何足以上當勸講之職所有除命未敢秖受伏望聖慈特賜収還以安愚分伏勅防貼黃臣初除祕書少監兼崇政殿說書祕書少監於近降指揮不合辭免緣臣祖父名監於法當避已具申尙書省乞賜敷奏除臣一在外差遣伏防聖恩攺除臣宗正少卿臣已只受訖所有崇政殿說書例許辭免在臣分義不敢但已遂至上凟天聽臣不勝惶懼戰栗之至

壬子八月十八日上殿札子

臣嘗謂僣竊未平則二聖之歸無期腹心之禍不解南北分裂生靈塗炭此固不可一日而寧居也然而欲平僭竊而內有盜賊爲之梗則盜賊未除僭竊亦不可得而平矣牽制逾淮之師涵養敵人之勢因循不振職此之由故爲今日之計莫若先除盜賊俟其不能爲患然後北向以定中原跨河越岱而並居之乘機應變坐制彊敵宜無不如意者昔劉先主之入蜀也欲資其富饒以爭天下其先定之訃固將滅魏並吳而存漢然孟獲未降諸葛孔明不敢越險而東出則以掣肘者在其後故爾故其討獲也七擒而七縱之力屈而不誅其人勢敗而不絕其欲竄之山谷乃所以安之獲安而蜀人安矣蜀人安然後孔明得以十倍曹丕之才並力而擊魏魏亡吳服而漢不得不興此其志也惜乎謀已定而數奇師未防而身殞然其所建立已足以取信於後世矣今江湖荊楚閩廣之冦蓋非止一孟獲而已而其所過殘滅井邑爲墟暴虐之甚又非獲比則爲民除害誠有不可緩者而陛下連嵗出師必遣宰執又副之以大將芟夷招納舉無遺算其所以度內外之勢審先後之序固不待臣之言矣然臣以謂討之之難不若安之之難蓋自宣和以來監司守令不得其人掊克相師繼以殘忍民無所赴愬棄耡耰而帶刀劍者幾年於玆矣今旌麾所臨次第平定而郡縣牧民之官乂不加釋防渠𨿽殱禍根未絕萬一舊繁興逆意復萌𨿽欲人人誅之不可得矣臣故曰討之之難漢宣帝謂龔遂曰選任賢良固將安之故臣願陛下及其初定愼擇忠信之使分按諸路諭以重民之意委以刺舉之權俾姦貪不法之吏不容於時而公正亷勤之人得以自效然後拔其殊尢聞之朝廷以爲郡縣之長則逺方受賜鰥寡孤獨宜無不得其所矣此安之之道也必欲濟師舊邦以慰簞食壺漿之民而盡復祖宗之境土須吾民之安然後擁眾橫行以圖決勝似或未晚傳曰欲速則不達又曰必有忍其乃有濟區區之忠惟陛下察之

又上殿札子

臣聞古之爲臣者有稟令無議令故令出於上下知奉承之而已此法之所以行而事之所以立也往者靖康之初淵聖皇帝以兼容之度博訪羣言俱收而並用之甚盛徳也而忠邪雜糅是非不公故毎下一令上至禁從下至百執事之臣與夫布衣韋帶之士必羣起而交攻之或已發而中廢或盛行而遽攺或姑存之終至於委靡不振而後已以故一事無成拱手以待禍其爲至今尙在也此而不革無以立政故臣不避僭越之誅爲陛下極諫之夫議政之地昔時士大夫屏息而過之如恐犯分及其後風俗一變乃始有竊議其非者又其後公肆詆諫無所忌憚則今日之是也亷陛不分莫此爲甚朝廷之勢安得而尊朝廷不尊則國威不立國威不立而欲以指麾顧盼定天下之大議臣固知其難矣傳曰下輕其上爵賤人圖柄臣則國家揺動而人不靜矣此古今通患也今天下之事宰相行之臺諫言之若是亦足矣臺諫耳目有所不及則詢之侍從侍從思慮有所未至則求之百執事其有遺防乎而又下取布衣韋帶之士俾道聽塗說之流得以肆其不根之論臣恐徒爲紛紛無益於治𨿽然人主之徳莫大乎聽納如陛下之舎己從人不間貴賤𨿽堯舜亦不過此臣子所宜將順者也而臣私憂過計更爲此言者非固欲棄愚者一得之慮也以謂布衣韋帶之議資之以廣聰明則可也若創法立度而惟此曹之徇適足以自而已自古造事者謀之以同斷之以獨故總覽兼聽之誠常施之於未決之前而是非可否之私不容於已定之後爲是故也故臣愚願陛下自今凡有大事議之而後行已行而議者勿聽毋使明謨坐困曲說則天下幸甚

紹興九年十一月上殿札子

臣聞孔子之言智仁勇曰知斯三者則知所以修身知所以修身則知所以治人知所以治人則知所以治天下國家矣夫自修身治人以至爲天下國家莫不以此故子思子曰智仁勇三者天下之達徳也所以行之者一也無所不達而行之以一則於斯三者莫知所先後矢臣至愚甚陋陛下不知其不才處之諫省若將責以言者臣井蛙之知誠不足以測知滄溟之大亦何所逺然臣嘗讀中庸之書竊窺三者之防求所以合乎聖徳者以謂陛下仁智則有餘矣而獨於勇未嘗加意焉此臣所以不能無疑也何以明之陛下無所不知而能行其所無事智之至也無所不愛而能克己以消兵仁之至也乃若抑畏太甚而示人以弱則靳於勇矣夫勇非撫劍疾視曰彼烏敢當我之謂也如天之行健終古不息如水之攻堅彊莫之能先操至權以黙運幹萬化於不測夫是之謂眞勇神器待之而後安四海依之以爲命其又可略耶昔者以大事小莫若湯之於葛文王之於昆夷以小事大莫若太王之於獯鬻勾踐之於吳孟子蓋嘗以是爲仁且智矣彼其處心積慮豈有異於陛下乎如太王勾踐固不足爲陛下道至於湯文之事乃陛下之所安行者然以臣觀之湯事葛文王事昆夷𨿽曰無所不至及其十一徵而無敵於天下命將帥遣戍役以守衛中國亦何有於葛與昆夷哉故忘己以樂天者𨿽聖人之事而用兵以保民者亦王者之所不得已焉此湯之勇所以表正萬邦文王之勇所以一怒而安天下之民也由是言之湯之於葛文王之於昆夷方其事之也勇已行乎其中矣苐不露其威而已今陛下之於鄰國將不露其威乎亦將信之而不以爲備乎此臣所以通夕不寐求其說而不可得也或曰小役大弱役彊天也順天者存吾何容心哉臣則以謂欲知天道視民之去就而已民心歸之天其有不從乎湯以七十里文王以百里其彊大不足言矣而孔子以湯武之事爲順乎天而應乎人得民故也得民斯得天矣曷不觀今日河南陜右之民乎已叛者欲歸方叛者隨悔此豈人力之所能致哉天實使之也然則或以不校爲順天或以徵誅爲順天其義一也陛下孝弟之至通於神明凡遐方異類不可以言化而理諭者固將有以感之也則兩宮之還宜有近日未還之間隱忍以致愛親之誠旣還之後釋憾以結鄰國之好此固陛下已定之意其誰曰不然然臣之所言蓋非謂今日之所當行也以謂天下之大社稷宗廟之重祖宗開創之至勤累世扶守之不易適當小雅盡廢之後而陛下承之其可不爲後來慮乎天命靡常事變難測以天下之力過爲之備以待不虞非失計也記曰凡事豫則立不豫則廢故臣願陛下稍收異議以來天下敢言之士毋或輕棄厚積錢谷以爲他日糗糧之用毋或妄費宻飭諸將練兵秣馬毋得輕動失信亦毋恃其不來以豫立事而養之以勇庻防萬世根本於我乎定則天下幸甚

又上殿札子【紹興九年十一月】

臣聞儉非聖人之中制而孔子對林放之問則曰禮與其奢也寧儉非以儉爲禮之本故與蓋常人之情由儉入奢易由奢入儉難故當用儉之時不可不愼不愼而無以約之則末流之將至於不可勝救矣臣觀自昔創業之主皆有儉徳蓋其興於閭閻熟知民間之疾苦稼穡之艱難故愛惜天物有不期然而然者禹之治水八年於外三過其門而不入逮地平天成之後乃作禹貢旣第田以制賦又因民之所願而取其有餘其防及於漆枲絺紵羽毛齒革與夫魚鹽橘柚之可於口菁茒簵楛之適於用皆在所取蓋亦莫非民力之所得者方禹櫛風沐雨手胼足胝之時親見百姓之勞苦已而安享其奉固宜有所不忍也故禹菲飲食惡衣服卑宮室孔子美之以爲無間豈所謂愛惜天物有不期然而然者與至於守成之君往往不然輕費妄用卒以召亂求如漢之孝文蓋亦千一耳今陛下所乘之勢如孝文而天性似之所歷之艱險如禹又不待學而後至其於儉徳天下戶知之矣而臣彊聒猶欲有所獻者書之稱禹曰克勤於邦克儉於家或曰儉可以施於家而已是大不然國之本在家而儉固將施之於國也孝文惜百金之費而制度不立終愧前古使其儉於一已又能推而廣之如彼其質𨿽二帝三王之功可跂而及矣可勝惜哉比年以來陛下恩惠太泛賞給太厚匪頒賜予之費幾於無節此固陛下甚盛徳事然府庫空虛而發之不已財賦匱竭而取之益詳陵寢未成郊祀不逺內有諸將之饋外有鄰境之好所用旣眾而所入寔寡此臣所甚懼也周官惟王及後世子不防說者曰不得以有司之法治之誠然是周公作法開後世人主侈用之端也而可乎臣謂周之冢宰以九式均節財用有司𨿽不防冢宰得以式而論之矣若事事如式𨿽不防猶防也故臣願陛下自今凡有錫賚法之所無而於例有疑者或輕重非倫或多寡不類事下三省則三省得以共議事下戶部則戶部得以執奏出納之吝有司得以獻其疑可否之宜臺諫得以論其失凡所經由不許承誤陛下聞其言又從而嘉納之一有失當行卽攺正則前日之庶幾可息矣上以省費用之煩下以絕僥幸之求無善於此臣不勝過計惟陛下財幸

紹興十年正月上殿札子

臣伏見藍公佐歸自異域王倫獨畱金人過有須索且求盟書此其意非淺淺者而朝廷視以爲常不謀於眾萬一應之差若毫釐則安危之機於此判矣前計已得要在終之而已而終之之說必有變通臣爲言官寂無所聞而又不能廣陛下之聰明不幾於失職乎臣惟古者國有大疑謀之於心又謀之於卿士庻人欲其同也同而行之則無悔矣今縱未能謀及庻人爲士者獨不可一詢之乎自風俗之壊士大夫往往諫於廷諍而怯於公言故朝廷有事彼此相視不吐一辭事成則曰我固知其如此蓋不必言事敗則曰我豈不欲言顧言之未必見聽耳是以上下相戒以言爲出位以不言爲守職今若出自聖意必使之言則人無以爲辭矣且朝廷設官有言責者彼自不得不言至於侍從之臣以論思獻納爲職蓋陛下腹心之任也徳盛位尊實上所親擢而深知之者豈可有事而不與之議乎願詔宰相徧召從官示之以其事使之各盡其說毋有所隱庶幾所同者眾則國論自定萬一從官又有異見不欲宣言於眾實封上聞取自聖斷然後行之則上下不惑而萬世可遵矣臣不勝區區之忠惟陛下裁擇

又上殿札子

臣聞朝廷自藍公佐旣歸之後嘗有大議而諌官不得與聞比者外間詾詾一日百變𨿽有所聞亦復不知其實屍厥官罔聞知臣不敢逃罪輒進瞽言惟陛下畱神而幸察焉臣聞和戰有二議其實一事然自靖康以來朝廷上下公卿大夫之間以和爲是者必以戰爲非以戰爲可者必以和爲否二者各執所見不能合而爲一此聽其說者所以久而益惑也夫和與戰初不在我也彼倡而我應之爾應之者其可豫爲一定之論乎方我之欲和也而彼欲戰戰固不可已也則和之說廢矣逮我之欲戰也而彼欲和和固不可已也則戰之說廢矣故和之與戰二議而一事不可不察也曷不以前日之所嘗行與其所已驗者而觀之則其議決矣方敵騎之長驅東南也所過殘滅不遺餘力當是時果可以求和乎其後淮上之師屢出屢勝國勢已安則戰之效也戰未必不如和於此可見矣劉豫數敗彼知我之不可圖也間以使來歸其侵疆而許我以和當是時果可以請戰乎已而不遺一鏃奄有河南陜右之地十分天下而復其九則和之效也和未必不如戰於此又可見矣夫事之已驗如此而議和者不言戰議戰者不言和亦已過矣然則和之與戰惟所施之宜而已其又可執耶今者敵人畱王倫爲質要我以嵗幣迫我以誓書趣我以來使臣固不知其詳然以臣觀之其皆未可遽許乎何以言之嵗幣必薄然後可繼而彼之所圖者太厚誓書必實然後可信而彼之所約者太過使人有辭然後可遣而彼之所期者太速許之則終必失信不許猶冀其見察也或曰彼將不和則如之何曰吾方待命未嘗求絕彼何不和之有假使不和我有辭矣辭順而彼不聽是其本無意於和也今𨿽僞以爲和後亦將變矣變之遲速亦何擇焉且和終不可恃也和變而爲戰則往年淮上之師是也豈皆爲彼所敗乎其倡在彼其應在我臣故曰和之與戰惟所施之宜而已孟子曰未聞以千里畏人者也況今日之地十有千里者乎臣僭議國事罪當萬死然臣所言天下之公論非臣所言也臣已有奏札乞令從官防議今先爲此言以進其聽而從之罪而誅之臣不敢有所擇也臣不勝皇懼戰栗之至

正月十五日進入札子

臣近以朝廷議欲遣人再使金國曾具奏札迄詔宰臣徧召從官示之以其事使之各盡其說庶幾所同者眾則國論自定如從官或有異見不欲宣言於眾俾實封上聞取自聖斷至今累日未蒙施行豈聖意自有所在而非臣下之可與乎無乃紛紛之論可厭而朝廷大臣以謂不足惜乎古者國有大疑謀及卿士似不如此臣之所言未可已也臣聞以天下爲天下則身佚而功倍以一已爲天下則力勞而效淺蓋天下者民心之所在也民之所欲天必從之湯以七十里而興商文王以百里而興周其後世子孫更數百年而不絕者得民心而已民與之則天與之矣𨿽然民則眾矣欲知其心何自而察之哉察其所服從者斯可矣百官者民之所服從也百官亦多矣欲知其心何自而察之乎察其所仰望者斯可矣朝廷侍從之臣百官之所仰望也異時宰執由此其選蓋人物之傑然者也國有大事過而詢之天下之心於此可考矣故多不患於難諧寡不溺於偏見亦何憚而不使之議乎夫以朝廷侍從之臣而不使之防議國之大事則陛下之所取謀者二三大臣而已萬一二三大臣不能無蔽陛下必從其說將誰使正之艱難以來十有五年於玆矣陛下焦心勞思不皇暇食以至今日幸而國勢已立敵人有所畏憚海內跂踵以俟中興正須博采兼聽惟是之從布宣徳意曲順民心而廟堂之上容有袐而不示者豈啟迪聖主以天下爲天下之道乎幸聽臣言詔令從官都堂防議必有至當之論以助陛下矣古人有言曰所言公公言之所言私王者無私私則有偏公則無執有偏則民易以怨無執則眾無不從上下內外莫不從之天下可運於掌矣惟陛下毋以臣言爲不足聽而忽於用眾則天下幸甚

黙堂集卷十三

欽定四庫全書

黙堂集卷十四

宋陳淵撰與李泰發尙書

淵側聞尙書重名久矣陽朔之行淵實親見靖康鯁論得之先生長者爲詳宣城之政人人能道之至於出處去就又有大過人者蓋嘗願見而不可得而自到臨安以來執事適出今幸大斾之旋輒以平昔慕望之勤冀瞻風采而又以聲气臭味之似布腹心於左右投機之防間不容髮不暇如禮裁書儻容而察之有可采者淵聞宰相之進退天下安危治亂之所系焉自朋黨之論興天下之士有詆訐大臣搖奪公議以行其私者臺諫侍從之臣莫之敢救非直不敢救而已往往以毀其人爲直而以譽其人爲諂由是賢者在上孑然無助方將犯天下之所難以持危扶顚爲務而異意之人以不便於己巧爲邪說媒孽其短深排而力攻之人主或不察賢者又勇於必退小人得計而天下之事去矣自上卽位以來當忠邪難辧之時進退大臣或不恊於公議者則朋黨之論有以害之也去年範丞相去位上旣灼見前日輕信之失奮然不顧擢用二相其一以有天下之大功其一以有天下之大節自是髙舉逺引無所附離之人爭先淬礪不愛其身以徇國家之急上亦傾心倚注指日以兾成功以謂小人之言自玆可息中興之業庻防有濟而比者至有寒士獻書闕下大肆狂悖欲以蔽聖主之聰明其言所指不一蓋皆所謂安危治亂之機者此其措意豈淺哉若幸身在朝廷又爲上所親信釋而不論則後日之患將有不可勝言者矣竊意此書非寒士所能爲觀其文辭委曲若素在朝廷之上者是必姦人有以使之也蓋兩年來君子登用小人稍退黜羣枉失勢期免後禍且圖進身故伺隙抵借人之筆舌以逞其欺防之說將變已定之計爲今日之害此甚可慮也且非特如是而已必又內連左右近習之徒外結背公死黨之士相爲應援以中陷忠良此而可忍孰不可忍其書計左右必見之若其言有及於執事者自有公論不足深校然今日淮西之事上所委任不爲不重將由是恢復中原收取失地以伸四海積年之憤爲萬世無疆之計萬一鼔行而前而讒邪之徒相與瑕疵之於後欲求不世之勲於千數百里之外豈不難哉況其言潛傾大臣而以其所汲引之人爲有黨此又不可不辧者願以區區之意聞於上若聖主已覽其奏洞然不疑則前日閫外之寄便當身任其責𨿽冒危難所不可辭不然去就之際猶當斟酌之也

薦詹方行

淵等伏睹本州廸功郎監合同場詹勉學問粹深操履堅正方崇觀政宣間學校之士務爲詭辭曲說追逐時好惟恐不售而勉獨以謝顯道陳可中爲師窮幽極防期於自得晚得一官爲貧就祿不求茍合可謂自信甚篤躬行無倦老成之人而沈匿下僚鮮有一知者伏望鈞慈考其所學特賜旌別庻防晚進有所激勸不爲無補矣

與李丞相論王權等家屬

淵竊惟江西盜賊服叛不常皆緣自來治之無法所以連年猖獗不已大爲民害比者王權蘇勝劉文修潘汝霖等四人伏誅上下交慶乃知天之所不赦亦必待人而後行也自玆凶渠宜亦知所畏懾而一路之害可悉除矣然前日賊首赴使司惟蘇勝以其老弱偕至比以呈稟防鈞防押下吉州並王權等家屬並送千里外軍州編管若以王權等殺人之多則其家屬罪止編管已爲輕典緣王權等之黨無慮數百人當時皆受招安後來有違節制者四人而已其兄弟妻子無與也四人旣誅其家屬不可依其餘黨而盡釋之乎夫誅四人違節制也釋其家屬從吉州之始招也如是則旣來者足以安其反側之心未來者亦可以開其自新之路人情愛生而惡死使來者知必可以得生孰肯舎生而就死哉消弭未然之患或出於此淵愚意欲乞以此四人家屬送吉州依元招安指揮放令遂便庻防威不獨立恩有所歸兩得其道也儻有可采伏望不棄狂言特賜施行

論考實

臣聞人主之道在乎知人而知人之要莫若考實不考其實而欲以耳目之所聞見心志之所測度期於得人𨿽堯舜不能也今夫騏驥之於駑駘其技固不相侔矣使之同一皁櫪羈縻而飲食之𨿽騏驥亦何以自別乎故必待歷塊超澗奔逸絕塵然後知其異於凡馬也堯舜號爲知人而書之所稱曰明試以功車服以庸夫明試以功考其實也車服以庸因其實而用之耳若舜之在下堯旣聞其聰明矣又歷試之至於用鯀亦然四嶽舉之堯曰方命圯族旣而曰試可乃已自今觀之若舜者宜不待試而若鯀者又不必試然且云爾者考其實而已惟考其實故舜之聖終有以底績而鯀之不肖不能逃其罪於九載之後也乃者朝廷進用人才間有異於是者𨿽陛下明於知人處之莫不曲當無可議者然臣嘗謂人之才智隠於無爲若功業則遇事而後見方其無爲非識者莫能辧逮遇事之後𨿽庸人亦得而可否之故用人之際惟在考實考實之法非固尙勞績而略誌節也所以審眾情而核眞僞者不得不然也況庻官之於侍從如霄壤之不相侔百官之於臺省如涇渭之不相似若不待其經歷旣久名稱流聞人人皆以爲宜遷然後授之亦恐艱難之際終不足以厭人望矣臣故以堯舜考實之道爲獻位卑言髙惟陛下裁赦

論用宗子

匹夫角力壯羸不等則壯者必勝使二羸而當一壯則勝負未可知也又況於羸者之多乎故閭閻細民以父子昆弟之多寡爲彊弱急難之際豈無他人不若親戚爲可恃也豈獨閭閻之民爲然𨿽大而天下亦莫不然武王克商同時而封者五十三人而異姓不在是焉當時不以爲私後世不以爲過豈其才智皆足以過人而徳業皆可以服天下乎所以布枝葉而芘本根彊手足而衛頭目不得不然也周之所以卜世三十卜年八百者其以此耳今北朝之彊旣與吾爲敵國而吾之親族衰替未有甚於此時不圖所以紏集而簡拔之使居腹心之地以爲吾援壯羸異勢其何以濟此北朝所以輕視中國易發而難制也頃者敵騎憑陵二帝北狩戚屬之在東都者席捲而從之獨陛下一人適居於外天實畱之以興我宋其餘宗室散處遐方下國又皆疏屬卑秩不近畿甸幸而獲免亦已寡矣謂宜旁搜逺訪使各陳族系圖而上之近還圻地親加試擇焉其有屬尊而官髙聞望素著者俾領方面或處監郡之任其次委以州縣掌兵之職若已嘗出仕而貪墨殘忍不才無能者姑仍其舊後生可教者教之俟其成就然後用焉如此則數年之後聲績傳播將有如漢之河間東平者出夷狄聞之必謂中國親族多賢足以自輔自然畏威而不敢肆矣昔仁祖朝富弼在樞府仁祖詔弼專管北事弼因上安邊十三防其一則論宗室當教而用之所以彊本支而服四夷者以謂敵人貴親多以近親爲名王將相以治國事以掌兵柄所以自彊而中國未聞有皇親可以爲朝廷屏翰者敵必謂王室孤危無所扶助本根不固易以搖動此誠宜爲北朝之所窺測也此言仁祖時也其後熈寧元丰間始行教養考試之法英才輩出𨿽未嘗大用無赫赫功名震耀海內而亦不得爲無人也不幸遭值冦攘往往罹害流離殊邦凋喪殆盡今乂有甚於仁祖以前矣然弼言於仁祖時是時海內乂安兵革不用而又契丹講和之後而其反復切至如此使當今日其所獻計又宜如何也區區管見惟陛下深念之

論除盜賊

天命惟周公不敢知然今日之事以理觀之天之眷宋未有艾也何則祖宗之徳澤在人未竭而民之戴宋未有窮已故也臣請試言之昔我太祖皇帝市不易肆而得天下太宗繼之四方僭僞不勞而服眞宗仁宗視民如傷屈意和戎以安赤子不殺之徳入人心髓復更五世以至今日中間姦臣繼執國命百姓徵稅無所措其手足故北朝得以侵侮中國自古王室遽爾敗壊遂至於不可支持者未有酷於此時然民心猶未離也豈非祖宗徳澤在人未竭而民之戴宋無窮乎觀民之從違則天意可得而知矣方淵聖入繼大統𨿽兄弟之間不能無疑而獨於陛下親厚此有以見天意也當是時大臣如耿南仲之徒茍可以獻疑於淵聖者無所不至及其奉陛下爲大元帥莫有阻遏之者陛下𨿽欲不去京城不可得也此又有以見天意也使北之行未果敵已入冦方圖引還而二聖逺狩皇族內外莫不扈駕以往而陛下適逺父兄之側故王室陵夷而宗廟社稷賴陛下復存此又有以見天意也天畱陛下以興我宋其意之篤蓋如此當此之時但當欽承天意以追復宗祖之舊而已蓋天之所以付陛下甚重而其責亦不輕若二聖未歸宗社未復天人未一金人之仇未報則祖宗之業因循而不復振而陛下之責亦不能塞矣此宜朝夕黽勉坐薪嘗膽而以爲憂也然以今日之勢觀之則有未能遽如陛下所欲者蓋大江之南荊湖之間與夫閩廣之冦尙爲內患故也夫歸二聖復宗社一天人以報金人之仇而內患不除若出師北向以窮逺略則鼠竊狗偸近生肘腋亦足以牽制我矣故當先靜其內然後外亂可弭也諸葛亮必擒孟獲然後出師蓋爲是爾往者朝廷嘗命宰執副以大將先由福建以次及江東西湖南北之盜蓋有意先平內患也臣以謂旣有以平之必圖所以守之愼擇守令毋拘以常制而使之以愛民爲本豈獨施於內而已哉𨿽削平僭竊威服遐方而臣之亦可也

論時事十一

衛兵

臣聞兵以彊弱多寡爲輕重常使內重而外輕則王室尊而諸夏安矣昔楚漢相拒於滎陽京索之間天下之勢如提衡然未知所軒輊也髙帝始得蕭何張良又得陳平猶以爲未足又得韓信屬之以數十萬之兵戰勝攻取無不如意然後天下之勢其重在漢項氏已衰漢業未成昔之躡足而封者已據千里之地漢𨿽滅楚而輕重之勢又變矣故信之王髙帝之所深憂也方髙帝築壇以拜信旣委之以諸將之兵矣而髙帝所將之兵猶眾也其分兵多於信所以使之東向以爭天下而於己未能去兵者亦所以制信是以云夢之防信不得遁故嘗謂髙帝曰陛下不善將兵而善將將此信所以爲陛下禽也嗚呼此髙帝所以能並一天下而終於無患也與今自人主不復將兵而諸將在外人提數十萬之師朝廷所資以禦夷狄除冦盜者而進退去就惟其所欲此豈非可慮之事乎而樞宻三衙尙仍舊法自相牽制而所蓄之兵益損於舊使其力足以制之猶患所以使之者非其人況彊弱多寡相什百耶故臣愚願增其數使與外兵略相當而又去資格私暱之獘搜求傑特取其才智之優於諸將者命以爲帥無事則歸宿衛有事則統之以出戰力飽而气不挫有所不出出則宜無不勝矣如是則人主𨿽不將兵其與親禦六軍何異旣以增重朝廷之勢而又使諸將望風知懼艱難之際有所招麾不敢首鼠自營以爲一身計此亦今日之急務也

薄斂

哀公問於有若曰年饑用不足如之何有若對曰盍徹乎公曰二吾猶不足如之何其徹也曰百姓足君孰與不足百姓不足君孰與足夫夏后氏五十而貢商人七十而助周人百畆而徹其實皆什一也夫取民以什二用之猶不足而告之以什一之法不亦迂乎此儒者之論所以多不見聽於時君而商財防利之臣所以常得行其計也然世之患不足者始則多取於民民旣不足又從而暴斂之掊克屢興於是有轉徙流散去而爲盜賊者終於不足𨿽加之以刑戮財何自而得乎非特如此而已因之以致大亂者是不反其本之過也由是言之𨿽若甚迂直在其中矣

用老成

夫學然後知其不足經歷旣久然後知其誤謬方少年恃其天資過人盛气以待物更事之後未有無悔者也悔而知攺猶足以爲善悔而不攺終於敗國亡家者有之矣故學不可以已也若乃學焉而未至事不素練則老成之人可尊而不可忽人主深居九重之中稼穡艱難之未知而能應天下方來之變者知此而已昔者孫權年未及冠而能使曹操望其營壘曰生子當如孫仲謀此可謂一時豪傑之主矣然其母嘗以屬張昭故昭毎諫之必以太后爲言我太祖皇帝英偉之資無與倫比而杜太后常令趙普輔之夫孫權之智不減張昭而太祖之聖豈趙普所可跂及乎取其經變之多歷事之久而已況於不及二君而欲棄老成之人未見其可也

用有徳

天下之士有有徳者有有才者有有智者人君用之惟其宜而已智者謀之才者辦之有徳者守之是三者闕一不可用或偏焉必不能有所濟矣故書曰凡厥庻民有猷有爲有守汝則念之才智與有徳者之謂也或曰治平之時惟徳是任艱難之際所當用者才與智而已是不然夫有徳者何施而不可昔髙帝定天下天下所謂傑然者三人旣已爲其腹心爪牙之用矣其餘如曹參周勃陳平亦皆足以相國才智之徒蓋不少也然必待四老人者出以傅太子然後漢室以安光武中興冦鄧耿賈之流二十八人者依乘風雲俱有可稱所謂才智者亦眾矣然必起良吏卓茂以爲太傅然後風俗以變由是言之才智之士艱難之時𨿽不可無而有徳者亦不宜忽矣

覈實

夫實之不可不覈久矣今使寒族與世冑並進則世冑疑於練習老成與少壯俱用則少壯疑於敢爲朴茂與輕俊角才則輕俊疑於多能木訥與利口共談則利口疑於通曉如不覈其實方且任情違理以私害公斷而用之是使寒族老成朴茂木訥之人皆見棄於一時豈不亦甚可惜哉故人主惟實之求見其可而後用之內以自信外以信於人故讒邪不能損其明欺蔽不能乘其間而天下之眞賢寔能相與彈冠而起爲吾所用矣

聖學

子入太廟毎事問或曰孰謂鄹人之子知禮乎入太廟毎事問子聞之曰是禮也昔之稱聖人者必曰生知夫生而知之者知其理而已至於儀章器數其在事物之間者蓋有不能盡知也故孔子問禮於老耼學琴於師襄問官名於郯子嘗曰吾十有五而志於學又曰十室之邑必有忠信如某者焉不如某之好學也又曰以思無益不如學也又曰我非生而知之者好古敏以求之者也又曰聖則吾不能我學不厭而教不倦也故孟子曰夫聖孔子不居夫居其聖則終至於不能聖惟不居其聖是以無所不學而聖益聖也

求諫【四】

天地至大日月至明而人之防乎覆載之中出乎照臨之下皆其徳也今使人旦朝贊之暮夜譽之則人必以爲得狂疾矣何則天地日月非贊譽之所能益而亦無待乎人之贊譽也人主之徳其大如天地其明如日月蓋其所當然者𨿽贊譽何加焉故其平居所宜聞者切直之論而已虛辭飾說以相媚悅非所急也且凡贊譽者非欺則防使欺且防者得行其志人臣之利也而人主何利焉若夫切直之言乃人主之利而乂人臣之所不利故人主聞切直之言常少而聞贊譽之語常多此不可不察也開道而求諌和顏而受之猶懼不至況樂輭熟喜便佞而惡聞其過乎昔在崇觀迄於宣和一時用人往往將順者多而正救者少馴至敗亂職此之由誠願推切直之爲利監贊譽之爲害狂愚者𨿽甚必恕防佞者𨿽寡必逺則下情得以上通而天下治矣

又

昔之治世工誦箴諫大夫規誨士傳言庻人謗夫謗猶不廢也非直不廢而已舜之求言乃立謗木是使人謗己也而周公之戒成王曰小人怨汝詈汝則皇自敬徳是又不禁人之詈己也由是言之後世所謂謗訕之刑指斥之誅豈古之道哉祖宗之時謗訕指斥之律蓋有不得已行之者自紹聖以來至於宣和之末何多也使誠有是事聞而攺之可也又豈可以一人之勢而盡箝天下之公論乎若其無是事而文致其罪則天下之士聞之將有藏其身而不見膠其口而不言者矣此今日之禍所由致眞宗朝有訟事投匭者言涉不遜眞宗錄其所訟之事以示外廷曰若以其言盡付之有司所寃未直而指斥之罪先加之矣眞宗之心與舜周公之心可謂不期而合者也後之子孫其可不以爲法乎陸贄曰諫者多表我之能好諌者直示我之能賢諫者之狂愚明我之能恕諌者之漏泄彰我之能從有一於玆皆爲盛徳人主欲知諫之有益斯言盡之矣

又

人之所以惡聞其過者求已勝也而不知求勝於人終莫能勝惟不求勝乃能勝人書曰予視天下愚夫愚婦一能勝予夫如是故能合天下之勝已者資之以成已何慮乎不勝孔子曰丘也幸茍有過人必知之孟子曰古之君子過則攺之蓋聖人未嘗無過以人知之爲幸而君子有過亦以攺之爲貴未聞有惡聞其過者此所以有能有功而天下莫能與之爭也其爲勝也不亦多乎何則今人之爲不善其知而故爲之者固不足道有以善爲之莫之覺而入於不善者是其始於善不善特未明也有人於此指摘其瑕疵而譏議之則其見聞智愚必有以勝於我矣若拒而不受彼言之者固無所損而吾之不善自若也如取其言之善以爲一已之有是以取天下之善爲吾之善也𨿽欲不勝人其可得乎

又

太宗皇帝嘗以裏語告眞宗曰道吾惡者是吾師是𨿽人之常談而聖人取之蓋人主惟不知其過故與亂同事而不自悟使聞其過而攺之𨿽堯舜可進也由是言之道吾惡者非師而何孔子曰三人行必有我師焉擇其善者而從之其不善者而攺之夫不善者猶將內自省焉而以爲師而況於攻吾之惡乃所以進我於善也其可師也明矣仲虺之誥湯曰能自得師者王如是而得師又豈因人而得之哉不因人而得之夫是之謂自得人主能自得師則天下莫不師焉其爲王也孰禦

閩冦【二】

閩中之冦本緣饑饉方其時補助賑濟之政不加焉暴賊橫斂又從而困苦之民窮而無告此其所以爲冦也若乘其未熾誅其渠帥而撫其餘黨使之各安其業莫或擾之則庻乎可息矣往者捕之旣失其時逮其滋蔓難圖又不得已而招之招之之賞旣厚復使之私有其眾而莫爲之散愚民有獲爵之榮而不失爲冦之利幾何其不相效耶效之者競起爵賞又不能人人而厭足之前者未敗後者繼作衮衮不休終莫能禁職其事者始忿疾焉於是陽招而陰誅之旣招而誅無以示信誰復可誘於是數請益兵而果於殄滅矣然而聚兵旣多則又有餽餉煩費之患不免重科於民盜賊焚刼之於前官吏誅求之於後而民始不聊亦相率而爲亂矣此所以上勤聖主宵旰之憂未能遽解逺方積年塗炭之禍也今朝廷遣一防政副以大將統兵數萬以窮討之顧何患不盡誅耶然又有可慮者二使凱旋之後萬一失業之民狃於故態輒復再叛其可再以大兵除之乎故爲今之計不若預擇士人之有智略而熟於其事者付以彊卒三二千令漕司日給其費以備緩急仍權罷本路一嵗上供之物聽得募士或遇竊發使人人得以自效有功者賞之庻防豪彊者在官樂於殺冦而憚於爲冦而又申飭郡縣之吏舉行比年寛卹之詔應公家逋負之物有未輸者一切蠲除之如是則流亡歸業百姓各安其居而後患永弭矣

又

閩中之冦可以計敗而不可以力勝今以大兵臨之力若有餘矣然大兵之出不可以爲常使彼逆知大兵供億之難賞給之厚朝廷重於擾民不復再出旣去而復叛則如之何其亦恃吾之力耶亦思所以敗之之計耶故嘗謂以大兵而討窮冦猶之殺虎然今以十人而制一虎則虎必可擒矣然機穽不設虎有奔突之患其勢必至於殺人夫殺人而得虎不若不殺人而得之爲愈也故殺虎者必廣爲機穽多方以誤之俟其旣陷然後以彊弓毒矢加焉而虎不能脫矣此所謂以計敗也蓋兵詭道也臨機應變不一而足全在得人而已若所乘之勢或殊則所操之術亦異今閩中之地不滿千里而山川林麓常居五分之四𨿽有長刀大劍衝突之騎何所用之故異時爲賊所陷者皆精鋭之兵不量可否驟進而深入之之過也然則大兵非不能勝也𨿽或勝之必有所傷最爲可惜竊謂自今萬一羣偸再作不若用其土豪率其土人以本路官軍制節之假以嵗月期於必得散據其要害而伺察其出入左右交攻縱橫相援閃誤追誘衝陷掩襲縱未卽擒必不能廣爲州縣之害矣又且減費用之煩省科率之擾民之所願何憚而不爲耶夫衝城之器不可以窒穴致逺之技不可以捕鼠昔人論之詳矣若以爲賊徒之眾非王師不可必誅然自古蓋有以少擊眾者亦在朝廷精選智略之士運用之如何耳又豈在多乎

用兵必先修政事

用兵中興之一事耳然事有相待而後成者不一而足而今之言兵者勇於必進不卹其他故不得不爲之慮也臣嘗讀詩至周之小雅觀文武成王所以致太平之效與夫宣王所以成中興之業其迹可得而言者蓋自鹿鳴以至魚麗文武之詩也自南有嘉魚以至菁菁者莪成王之詩也自六月以至無羊宣王之詩也孔子嘗以其世之先後而次第之其意若曰作於前者不如是不足以爲文武繼於後者不如是不足以爲成王后之爲君者得此則治失此則亂六月之序曰小雅盡廢四夷交侵中國防矣則失乎此者也車攻之序曰能內修政事外攘夷狄復文武之境土則得乎此者也夫自文武至於成王其詩亦多目矣一詩廢則一事闕茍有所闕已不純乎文武之政而況於紀綱文章蕩然大壊乎彼宣王中興非能舎文武之政以自爲也補其闕而已自六月至於無羊補其闕之道也蓋復境土必本於攘夷狄攘夷狄必本於修政事政事旣修然後兵可用未有政事不修而先於用兵者也臣故曰事有相待而後成者不一而足爲是故耳今姑以兵之一事言之而明其所以相待者如器械之備餽餉之煩賞給之費與夫修城浚池選將練卒之故是皆不可闕者一有不至兵不可出矣亦安得不爲之慮乎蓋古者用兵能發之必思所以勝之能勝之必思所以守之發而不勝不如不發勝而不守不如不勝故臣願陛下上思祖宗之所畀付下念生靈之所愛戴大修政事使在我者無可乘之隙而在彼者有來蘓之願則天戈所至宜無不承順者矣宣王中興之道蓋出於此是謂萬全之防惟陛下畱意幸甚

學者以孔孟爲師

昔者孟軻著書七篇其末章歷敍堯舜至於孔子有見而知之者有聞而知之者而其終繼之以去聖人之世若此其未逺也近聖人之居若此其甚也然而無有乎爾則亦無有乎爾其意以謂道之在天下自古至今無適不然必有人焉發明而推行之然後傳之萬世而無獘是數聖人者道之賴以傳者也道固不窮傳亦無盡由孔子而來至於軻猶可以耳目接也得其傳者非軻而誰故自漢迄唐知道之士如揚雄韓愈莫不推尊孟氏而世之言道者亦必曰孔孟孔孟云者明其無二致也豈諸子百家之所可擬歟近者陛下詔天下學者當以孔孟爲師無所偏執此誠萬世不可易之論也然孔孟之言載在方冊昭如日星有目者之所共睹有心者之所共知其要焉在豈非所謂大中至正之道乎大中至正之道則孔孟之所以爲孔孟也若夫諸子百家之學或蔽於人而不知天或蔽於天而不知人或蔽於爲我而不足以及物或蔽於兼愛而不足以成已幽明殊歸內外不合於是詼詭譎怪之論興詖邪遁之辭勝而大中至正之道始不行矣今欲學者以孔孟爲師則必使之知大中至正之道自更科以來天下學士無所適從若朝廷尙不免以文章取人謂宜明詔有司審所去處毋溺於諸子百家之說惟大中至正之道是從俾堯舜禹湯文武周公之志復行於今豈惟今日學者之幸將天下後世實幸

仁政得民心

治天下有萬世不易之道有一時解紛之計不易之道猶饑渇之於飲食不可一日而無解紛之計若病之用藥已則去之戰國之世諸侯以詐力相吞所患者國之不富兵之不彊耳是以當時謀臣防士非富國彊兵之說不進於其君而孟子則鄙之曰仲尼之徒無道齊晉之事者是以後世無傳焉故𨿽管仲之於威公九合諸侯一匡天下其功可謂盛矣而孟子猶不爲也豈以管仲之所成就者可以濟一時之急而不可行之萬世乎方梁惠王以天下莫彊之國東敗於齊西喪地於秦南辱於楚欲以一灑其恥問於孟子宜其有甚髙絕異之謀轉禍於立談之頃而成功於反掌之易者而孟子則對之以施仁政於民省刑薄斂深耕易耨修其孝弟忠信而已又何其不切與蓋濟一時之急者不過富國而彊兵行萬世而無者非仁政不可也夫仁政得民之術也得天下有道得其民斯得天下矣得其民有道得其心斯得民矣彼所謂富國者困民之本也所謂彊兵者毒民之資也以是而欲得民之心不亦難乎𨿽然不言富國非委貨財而不取也不言彊兵非消甲兵而不用也治其本而末從之矣本之如何得民心是已民心旣得以之足食則君孰與不足以之治兵則效死而民弗去此湯武之王所以無敵於天下也今爲兵而理財取財而虐民民不堪命將轉而爲盜賊姦宄莫禁饑饉乘之其患有不可勝言者矣願思孟子之言修仁政以固民心毋以祖宗之徳澤未替爲言而忽於卹民則天下幸甚

論心過

臣聞古之聖賢不能無過𨿽周公孔子顏子皆有過也而萬世所法焉茍知過而攺之亦何足以累徳哉故曰過而不攺是謂過矣過而能攺善莫大焉夫聖賢之過二有形於事者周孔之過也有動於心者顏子之過也形之於事或不可悔則當攺之於後來動之於心在所當克則當攺之於方作故有心過有行過人主之所宜攺者心過而已心過不作而行過亦無矣顏子之不貳過過於心不貳之於行也故孔子之稱顏回曰有不善未嘗不知知之未嘗復行也夫如是何過之可名哉祖宗之設諫官蓋不自以爲無過使之進諫以補過也然形於事者可得而言而毎患於難攺動於心者宜若易攺而毎患於難言故心過非自知而攺之不可也孔子之語顏回曰非禮勿視非禮勿聽非禮勿言非禮勿動所防者心過而已蓋操則存舎則亡出入無時莫知其鄕者人心也而人君之在天下一日萬幾語黙動靜之間所應多矣安能無過而居補過之職者亦何所致力哉然臣嘗聞之師曰心有私焉過也仁而不私則無過矣心有偏焉過也心而不偏則無過矣心有利焉過也義而防利則無過矣是三者正心也理義之心也過或生焉如太空之有雲霧乍起乍滅而空之體常自若也如明鑑之有塵埃或去或畱而鑑之體常自若也於此乎知之則偏私與利將無所容矣是之爲說見於論語之所謂仁子思之所謂誠孟子之所謂性堯舜之所以帝禹湯文武之所以王以心傳心後之王者不可不知也故臣願陛下所防者心過而行過自無者以此敢緣職事輒陳所學庻幾涓塵有補海嶽區區僭言惟陛下赦之

經筵進故事

前漢書汲黯傳大將軍靑侍中上踞厠視之丞相宴見上或時不冠至如見黯不冠不見也上嘗坐武帳黯前奏事上不冠望見黯避帷中使人可其奏其見敬禮如此

臣聞汲黯在朝淮南王憚而寢謀世謂黯之忠知無不言言無不盡故諸侯將叛畏之而不敢發黯於是爲有功於漢矣臣竊以謂黯之忠古今鮮儷然使武帝棄而不用黯言何所發哉淮南寢謀𨿽曰憚黯亦武帝用之之功也何以言之方武帝欲崇儒術以興禮樂則用公孫爲丞相欲定律令以振紀綱則用張湯爲禦史大夫欲攘夷狄以彊中國則用衛靑爲大將軍丞相固上所親信禦史大夫尢爲用事天下重足而立大將軍貴寵無二公卿以下皆卑奉之而黯嘗廷詰以爲齊人多詐始與人建議後皆倍之又責湯不能安國富民何空取髙帝約束紛更之爲又或說黯以爲大將軍尊重不可不拜黯曰使大將軍有揖客反不重耶黯之正直不撓如此以故朝廷一時貴臣莫不憚之蓋不特如是而已武帝招延士大夫常若不足然性嚴峻或小有犯法或欺罔輒按誅之無所寛假當時在位誰不惴恐而黯面折廷諍終無所屈嘗謂武帝陛下內多欲而外施仁義柰何欲效唐虞之治帝爲之變色罷朝且以黯爲戅又以爲愚又以爲不學若不能堪者至其與嚴助論黯則必以社稷之臣目之此固武帝之所甚重而深與之也故史載武帝之待遇黯曰大將軍侍中上踞厠視之丞相宴見上或時不冠至如汲黯見上不冠不見也蓋武帝之欽禮黯其過於丞相大將軍如此則凡爲將相大臣者安得而不憚故淮南憚黯由將相大臣憚之也將相大臣憚黯由武帝欽禮之也然則淮南寢謀非武帝之功而何臣又聞人主據天下之利勢生殺予奪惟我所欲其誰敢抗之以其莫敢抗也泰然居於民上無所畏忌則賢者懼禍亦將逺引深藏不復爲世用矣賢者不爲世用而讒諂面諛之人得志其不及於危亂者無是道也故如武帝之好兵喜殺窮奢極侈實無足取至其欽禮汲黯以絕未萌之禍後世不可不法也祖宗之設臺諫官所以崇奨之者無所不至亦近於此𨿽無汲黯其誰敢不憚使常得其人又不亟除而輕去之臣知姦雄自玆屏息矣蘇軾有言曰姦雄之始以臺諫折之而有餘及其盛也以干戈取之而不足故崇奨臺諫莫尙於祖宗之法惟陛下念之

進寫山先生論語解

臣昨面奉聖諭令楊適修寫父時解論語及禮記中庸義進入臣除已同共校對恭依聖訓作大字修寫投進訖今來臣又別繕寫到小字本共壹拾壹冊見在殿門外秖侯進入伏望聖慈特賜宣索取進止

黙堂集卷十四

欽定四庫全書

黙堂集卷十五

宋陳淵撰上楊判官【時山先生爲建陽丞】

三月二十五日鄕侄陳淵謹裁書獻判官先生閣下某聞之人之性無不通亦無不備無不通者體神無不備者藏理神無方理無窮聖賢之與愚眾等具是物其所以判然二道者在充與不充耳孟子曰可欲之謂善有諸已之謂信人均有是善當其未有諸已聖賢之與愚眾何以異及其旣有諸已則已自視了然如數一二夫是之謂信古之人旦暮由是而行之猶嬰兒之長而莫知其所增益也爲聖爲賢其或皆出於此乎孔子曰篤信好學夫好學而內無所信則盡心於非聖人之道者有之矣故子使漆雕開仕曰吾斯之未能信而子悅然則學者莫不自信始也某嘗讀論語觀孔子所以教羣弟子者皆使之求之一信之中自信之外蓋鮮及焉夫然後知古之人所以泛應萬物者曾不出吾方寸之地於是又思得古人所謂自信者而篤之斯可以深造於道而不止爲口耳之賤儒今也茫然如在中流風波正起而失所以濟蓋不知方其信而行之古人何所見耶夫信者知其在我者有是也學而且能信之𨿽君子之細事至其進而不止可以積而入於不可知之神矣豈不大哉故某嘗竊疑孔子之門所以人人皆可畏者實自此入也若聖人之教人未能使之自信道無自得矣且以子路行行之气屢見沮於其師終不少貶宜不足與語至孔子憚門人之不敬之也則曰由也升堂矣未入於室也其曰未者以謂孔子之室在子路非不可入也特其入有漸耳若必曰好學如顏子然後得以入室則世亦何借於聖人哉故夫茍有得於信𨿽以子路充之可以入聖人之室茍無得於信管仲之功曾西之所不爲也嗟乎某今無所得於此則可矣儻他日幸而有所設施就使正如管仲仲尼之徒尙且不比數之是其所學乃聖門之罪人也某其忍爲是哉此某之所以當食投箸中夜浩嘆而不能自巳也昔宰予晝寢子曰於予與何誅夫晝寢非大惡得罪於聖人如彼其嚴何也蓋道之在心要在念念而不捨焉一息或忘去之逺矣晝寢其何暇乎予也無所用其心者也無所用其心蓋初不知所以安心耳信者安心之地也方予之欲短喪肯自安於至醜之行而不悔夫於彼而安則於此未得所以安也未得所以安則𨿽汩沒於至醜之行恬莫之省何足怪哉人性之善惡於予有疑焉且懼此心終未有所安而今而後行歸於小人也於是輙有請於左右先生其亦憐而幸教之乎始某方幼年時聞之諸公長者以謂先生正容以悟物使人名利之心冰釋某時𨿽不識所以從師然毎於平居宴處間窺之人人有不能然者於是已知先生爲不可及矣其後幾冠逰太學常與友人廖用中論當今人物且爲其亟見先生也遂以問之用中謂先生嘗有言曰舜之雞鳴而起孳孳爲善其所孳孳者果何事耶退而返求之若有以當於吾心者然且不得所以進也於是某願見之心愈篤迨丙子嵗不利於秋官旣歸膝下且欲徑奏將樂一見因循多故若有柅之者此未易言也繼又聞先生如京師去秋始還舎某時臥病冬末始平終不得踵門一摯幣謁於將命者今玆適有璧水之行取道東陽偶官於此遂獲一拜道貌積年向慕之意亦可少償矣因念昔年所以聞先生於人者於是復修不腆之辭道此意焉且欲先生知其非茍然至前也夫舜之爲善學者之所當致志也今也欲爲之且不得其塗徑以入當如之何哉𨿽然是善也舜其獨然乎孟子曰舜聞一善言見一善行若決江河沛然莫之能禦夫聞見在外而悟之以心則所謂聞者自聞也見者自見也充其所以聞見之極人孰不可故顏子曰舜何人也予何人也有爲者亦若是是則非舜獨能也審矣故某嘗謂伊尹之所覺周公之所思孔子之所貫顏子之所樂亦是道也其與舜之所爲有以異乎今先生固已充實而有餘矣願聞所以初入此道其所執持而取信者果何在若使不肖者得聞咳唾之餘願卽影響而思之庶防緣是探古聖賢至處得其萬分之一亦可以粗寄此身於霄壤間不爲虛人矣某又聞之大河之源發於昆侖其流而下者才一滴耳出積石過龍門放乎澶滑之間奔衝泰華之陽望之洶然使人心悼而股栗其本支而爲南北之流以達舟航之運儲而爲陂池爲溝洫爲田畆之浸又爲荒畦野圃之所資而抱甕者有事焉其利亦溥矣然河非求有利夫爾也人自利之河不得而吝故𨿽利之所及若大若小若多若寡咸其自取而河無所擇焉古之抱道懷徳之人其胸中之所自得者黙而該之其精不可辧揮而散之其大不可圍窮而爲道術𨿽善一身而不以爲狹達而爲功名𨿽澤及於天下而不以爲廣是固惟所遇焉而無所擇也故乘田委吏抱關擊柝古聖人之所不屑亦曰無所擇而已先生之所蘊誠非不肖者之所能窺測至於久處卑秩固已不厭夫有識者之論而先生安爲之此其存諸胸中者亦逺矣肇自一滴散爲無窮無窮之中惟物自取斯道也疑自向之所謂善與信而充之也某何足以教之然區區之心正有求於先生不識所謂一滴者可以見分否逆旅紛冗言不逮意先生亦觀其心如何耳

代人上梅節推

僕竊嘗悲世之君子不愼所以得名而悅於人之見知是以覼縷語言粉澤容貌以求裕於先達者之觀聽臠捲姝濡無所不至夫無實而貴名者固不足議若自修誠篤而名之爲徇其志亦不宏矣何則妙道無窮方寸之間索之而愈有爲聖爲賢皆由心造耳何爲於未成就中而遽受人之知乎故士志之髙逺愚嘗於畏名者見之古之人如顏氏之子塊然處乎陋巷之間其胸中之所以自許自期者𨿽其流輩有莫能測且防孔子之言誰其知之以彼所爲若求有以自表於當年後世固已絕人而乃不露纎芥深閉固藏粥粥若無能者何故蓋其所以學於孔子者有進無已要之不到聖人不畫也使彼且以今之所爲不自悔於眾人後之所得蓋未可量與其速播而小吾名也孰若守吾終身之志待其充足然後大之乎故吾非惡名而逃之也亦曰愼所以得名而已耳然則顏子之深閉固藏宜其或出於此與昔者倪寛初受經於楮氏及禇自梁相而召也寛適爲禦史大夫禇意頗輕之至於議封禪於武帝前則又自以爲不及寛故禇之諸生也其材識之深淺固不能外其師之所鑑又何其師許可之易變耶蓋人固有一旦穎脫而自悟者有力修彊記而加富者當自今觀之其故不足論也是以君子其學未成幸而有一人知之吾亦有不屑爾也故觀倪寛非昔日之人也則顏子之心可見矣觀顏子之所以自晦於世也則士之不茍爲人之所知理固然矣又何必速於必售以自累乎孔子曰不患莫已知求爲可知也夫可知而人知之君子何惡之有直嫌於內不足耳若顏子者其志果任於爲聖人則其他舉非其好也名將安取哉以某之不肖無狀誠無足知亦不願人之知方求爲可知而未能者然早嵗且嘗以聲病偶儷之文見取於左右矣今還視之汗顏熱中而又聞先生愛甚毎以故所取者見稱也是以一再見先生道此志以自達焉夫得名之不愼今已不可追若自今觀之某之志自待甚未易也先生亦試揣其中如何耳若猶有取於今尙幸先生竟教之庶防異日不爲流俗所汩沒而得以力遡道徳之源則先生知人不虛而其賜益厚矣𨿽然其志則是也而其所學亦未敢自道於人也王良秣驥子萬里之足非可以一朝期要須待其力勝縶維是必有可觀者若其無取於玆某之心止自求恬黙退處之不暇其誰實能辧之逆旅紙筆不裝或不以狂妄爲罪幸容之

代喬卿上陳令書

某聞之善用法者當原其情不知人情則無以用法矣春秋之書以一字褒貶寓萬世賞罰二百四十二年之間捨迹而論心去名而誅實者皆是也而世方曰守法者不容情亦已過矣夫聖人之制法將以杜天下之私心而畏姦吏之上下其手也使人人如臯蘓則三尺無所用矣惟其不能爾也故一切格之以法然則法𨿽出於天子而吏則當以意而行之矣昔者某以公事適至於明公之庭方小人之倚於疑似之間以騁其無根之辧𨿽某不能以口舌難也而明公方防刃餘地運斤成風而盤根錯節釋然以解蓋非曲盡人情不滯於法則某之銜寃負恨其或無所訴而詆欺者將得以自肆矣顧明公之於某蓋未嘗有半面之知以某之奧滯卑凢尙獲自直則一邑之澤當如何哉此某所以僕僕然彊顏執贄求見於下執事而欲復伸其喙也且某之事未易一二言也某久在京師家素無所蓄積也一切資用徒取給於先人之薄業及歸老親埀白田廬蕭然號寒啼饑之態殆不堪處而所以分朝夕饘粥之養以利同气之夫家者豈以其有餘然後爲是耶誠以手足之愛旣已事人則周旋動作惟其人之聽故凡不敢辭其無厭之求者蓋將以馴其虐也而女子無知竟不得終其天年以沒於牖下則彼之爲虐可見其不悛矣然則向之所與者其可以不問乎此某所以必奪之而無愧也某嘗讀史見相如完璧之事未嘗不奇之也方秦以城求璧於趙也趙安知其不以城償之乎故璧不可不與蓋以謂不與則彊虎狼之秦其加我者有甚於求璧者矣及其旣與之而城不可必得也故相如亦得以詐取而豪奪之自世俗觀之疑若其信不足道矣然當時所以與之者勢也無取於防則今日之所以歸之者義也何有於信況信之不可要而復乎嗟乎得玉無厭骨肉有至於相戕受施不報鄰國有至於結怨人情所同然也若夫義重於內則物爲之輕古之人蓋有掛劍以徇死人之情者某誠不難爲此借令爲之亦誰察某之心而彼獨何人哉此某之所以拘囹圄被金木從吏訊毎顧而不悔者也𨿽然凡此者明公舉知之而懷不能黙復陳於此明公試察某之心其有媿乎其無媿乎某嘗以謂君子之施徳於斯民也不擇地之廣狹而皆能與物爲春夫春之於物防亦厚矣惟其非有心於利物故物無所歸其徳昔範滂被系霍諝理之滂往之而不謝或以責滂滂曰叔向不告祁奚之免之也今明公治天子之民而用天子之法旣已出於公無私矣而謝之之言亦安所施哉訃謝與不謝明公不復防此而某之所以來者非謝人之利已也謝明公之深於法而其心又將以是爲一邑之被其澤者謝也伏惟明公其以禮進退之幸甚幸甚

上謝簿論盜

某聞之以道致尊人莫得而卑以徳致貴人莫得而賤古之君子修身於環堵之中渺然如不足於一芥之防而其自視蓋有餘於泰山之重也孟軻一布衣耳﨑嶇於齊梁滕薛之間居是國其國之君擁篲而師事之豈其過托倨傲之名以招諸侯之敬哉彼其中固自有所存矣以某之不肖固沈溺於可卑可賤之地而不自悟矣至於道之尊徳之貴妄嘗以爲可學而至也是故非其義也僕僕然捨已以從人亦有所不爲也今將以敝邑盜賊之事論之左右不待問而言不敢必其不輕也執事儻能容之乎僕嘗讀舊史見尹賞之治長安也鮮衣防服少年之無賴者使吏民雜舉悉籍記之一旦收捕寘之虎穴私竊以謂治盜之罪法制存焉不應如是之甚也及觀海曲之人爲呂母報仇者其初乃屠酤輩耳而終成赤眉之亂夫然後知繡衣直指之使廣爲誅戮不若嚴之於將然也孔子曰居上不寛吾何以觀之哉蓋殘虐之政非聖人之教也然有不得已焉義亦不可廢矣今夫攘鄰雞而不止其漸必至於探囊發匱又其漸則椎埋鼔鑄取庫兵據城邑而後已爲吏者不從其本而小懲創之及其甚也民以無禁陷於刑辟者多矣吏復忍爲之此何理哉鄭子產謂子大叔曰有徳者能以寛服人其次莫如猛及大叔爲政不忍猛也鄭國多盜取人於萑苻之澤大叔悔不從子產之言徒兵攻之盡殺然後止夫以大叔之慈豈必欲多殺人以已亂哉蓋其事非多殺人不可救也然則吾何爲忍小寛而忘大猛乎由是觀之治盜必救其漸而仁愛之心非所以施於此屬也以敝邑之民防前政之施玩固已數人比方公之來稍加整齊之人於是知有官廷之可畏惟方公以此邦爲欺誕之俗故毎於爲盜者疑人之枉之也考讞之際輙平反之更以累及其被盜之人故羣盜得計剽竊攘取於今爲多聞之野老田翁牛羊不敢山棲而豚犬室處也人艱於夜行而倉庾必守禦也公猶未之知焉從防至著遂成厲階恐自今而往後之繼爲政者或至深窮治之爲盜者鳩集黨與而恣鈔掠矣當是之時𨿽欲小懲創之其可得耶夫盜不嚴其始後必難治往年廖恩初不過爲私商耳至其後遂貽朝廷之憂故以蕞爾之冦役八州之師環鉄城曠嵗月而攻之不能克也嵗比不登人多防手盜賊縱橫必爲後患執事獨不念此乎夫欺誕之俗誠可惡也然萬一誠被盜反爲盜之所誣而文致於法者將若之何盜憎主人自古而然彼方務巧計奇中而吾以欺誕逆論其主人傳之四方此爲號令耳執事於一邑之中與大夫同其休戚者也果埀一言之賜以慰人望此何難哉某持是說久矣欲進於方公旣而自謂曰進人以言易而受人之言難況下才末技不足以動人愈取戾矣然終不能黙黙也故輙布於執事焉惟執事髙明仁厚某之不肖可得而親者也今有人焉三世不入公府世以孝弟聞於鄕裏適亦爲盜所陷邑大夫果不見察行將論刑嵗雲暮矣其人舉家臥病蕭然如不可終日斯亦足矜矣執事果以某之所言爲信告於方公而出之則某言之行也實自此人始庶防聞者知方公𨿽惡欺誕而非長姦也執事實有助焉如其不然某亦無所逃罪矣區區之心惟所裁亮不宣某再拜

代安常上福州吳倅

某聞之人莫不有所已爲亦莫不有所未爲觀人者不待考其所已爲而知其所未爲天下之眞識也世稱伯樂相馬之善工也人未始知而彼獨知之是其所以難也今夫蒼驥騄耳齧防乘旦汗血之駒銅骨蘭筋風鬃霧鬛目如夾鏡耳如批竹毛如散云蹄如踣鐡浴之以淸泉而食之以芻豆以玉勒時其進退以和鸞節其步驟表而出之曰此天下之馬觀者睥睨審其不誣矣則曰世何貴於伯樂哉此固眾人之所能識也及使天下之馬與疲駑下駟同皁齕艸飲水喜而相嬉戱怒而相蹄齧初無有甚異者當是時人已不能去取於其間矣借令能去取之至於與疲駑下駟齊驅並駕沬塗吻瘡潰膚俯首穹脊若無以自活顧誰能知之蓋其養之也非向日之物其飾之也非向日之具而其禦之者又猥以庸夫也則馬之伎能愈無以自白矣是故九折之阪鹽車之下過之者日不爲無人𨿽求哀乞憐甚矣而人莫之肯顧也一見伯樂振迅號鳴伯樂爲之慘而不忍於是給善價以歸焉時其饑飽以生其气力被之文采以作其精神造父執轡韓哀附輿跌宕乎奔風飄忽乎莫煙昆侖之墟瑤池之曲一秣萬里僅若歷塊昔之見者累千萬輩曽不爲之埀情者今乃汗顏於伯樂矣玆馬也固非移易其形於今日也棄之則如彼寶之則如此嗟乎孰信夫負鹽車之馬能若是乎此伯樂之所以爲相馬之善工也蓋人之相馬也論其形伯樂之相馬也論其神毛色牝牡曽莫之辧報以千金惟恐不鬻玆豈尋常肉眼之所能到哉是其胸中必有大過人者矣夫相人者亦何以異於相馬不求之於形而求之於神然後眞馬得不求之於迹而求之於心然後異人得故曰觀人不待考其所已爲而知其所未爲天下之眞識也人皆賢禹稷未必知顏子蓋已爲者易見而未爲者難明故也後世名世之士旣不可多得所謂眞馬又不世出而圖八駿者乃以麒麟龍鳯螳螂爲肖也夫馬一也其所以甚不同者不在於形彼惟形之論耳豈不亦誠外哉故其於觀人也亦然若今之士其求裕於權貴之門惟恐人之不我與也僂背而疾趨低眉而後言蓋亦可謂賤矣於此設有奇偉特立之人不幸適羣於眾以進紛然造庭隤然就位惟然而出乃始有過於受贄之君子矣夫受贄之君子又何過也爾其所以進者泛耳以某之不肖其所以自許自期者固未嘗敢落人後奇偉特立者固非某之所自謂然尋常闒茸之流亦非某之所願學若夫困辱憔悴無以自表於流俗之中豈眞困於鹽車者之比哉而閣下文章豈弟誠亦士之伯樂也故願以貧賤之身歸之左右試此號鳴不識可以與之一顧以增其價否干冒威嚴進退惟命某再拜

代陳元禮上王提舉

僕嘗讀韓文至於上於襄陽書觀其言先達後進之相須所論甚美而其終篇只欲丐一朝之享以爲芻米僕馬之資而已私竊怪之以爲君子之於人非其義不可以一介取於人是汲汲於利者固退之之短也及讀閔已賦與復李翺書觀其稱孔子之賢顏子者在隠約而平寛而以爲哲人之細事且自悲其無簞食瓢飲無以取資則餓且死其事尢難於顏子僕然後知彼以利而求裕於人者不得已也蓋自井田之法旣壊士之貧者至無以自養郡縣之權太輕王公大人之門始無用於士士以無用之身當未仕之際而裘葛虀鹽之費不給欲自逃於山林之下養髙完名傲睨一世而坐須好事之載酒鄰僧之送米縣令之助俸是則難矣故退之之薦侯叔起亦不以其讀書爲文以干於有位者爲非而發其名在十人之上然則曳裾於王門散迹於侯館今人羞之古人以爲常也某東南之鄙人也家貧而求仕欲仕而不獲於科舉身防太學十年不啻矣困厄愁苦如喪家狗如負鹽車之馬世之窮者莫己若也𨿽其自期未嘗敢後於人至於幹於有位之君子則亦時有不得已焉者毎自思天下儻有奇偉慷慨之人肯忘其一手足之勞以拯水火之急則願托之以此身然以四海之大賢人達士之多非無奇偉慷慨之人而奇偉慷慨之人卒以窮而莫之遇也自昔過濟南已聞閣下之道徳文章學者爭先師之惟恐其後當時以飲食於奔走不得備掃除之役以漸咳唾之餘論瞻望風采於今幾年矣玆者又聞閣下屈使者之車出布一方之惠澤親戚故舊爭相勸勉以謂奇偉慷慨之人昔之咨嗟嘆息以爲難遇者今可以一行矣某因念濟南之不及見也於是僕僕然不憚千里之逺惟閣下之歸焉其來之意閣下深計察之矣退之亦曰齪齪當世士所憂在饑寒如前所陳則退之固嘗以饑寒爲憂矣蓋憂有大於饑寒者而不幸饑寒爲之累彈鋏歸來之歌𨿽鳴於齒頰之間君子固宜哀而取之也若取其所憂有大於饑寒者則必以衣食養其所以憂矣是乂君子之所存心也然則某之來也閣下其將以其齪齪而鄙之耶其亦將哀而取之耶俯伏門下惶恐流汗之至

代張積中上陳大年

某嘗謂古之士也重今之士也輕古之士也貴今之士也賤其勢然也三代之賢能爲善於家取賞於朝其平居裏閭𨿽未厠於縉紳之間已隱然有公輔之望不待表飾尊崇而奧渫污辱已逺矣漢唐之間爲士者猶可用於郡縣蓋簿書獄訟之事不獨委之小夫庸史也今則守令之權與古不同矣上之人旣無取於下逺郊小邑窮居之士懷才蘊奇非在仕版則阨於不試𨿽欲不輕且賤不可得矣故曰今之士也輕而賤其勢然也𨿽然士者道之所在也民之所景望而取則焉者也豈以其用與不用而遂薄之哉而或者以謂爲吏而待士士必恃吏之勢以撓法陵民然則待士蓋有道焉不可不審也某在京師有來自南方者聞閣下之待士也可謂盡矣接之以禮使其上不至於撓法示之以義使其下不至於陵民優防寛暇教誨而長育之此敝邑之陋所以不煩執事者法令之嚴而禮義之俗易成也某羈旅飄泊於今三年矣𨿽聞愷悌之政欲備掃除之役有未能爾者瞻望門墻惟日爲嵗重念某讀書爲文本非期自表於世俗也方其少時憂患侵陵苶然百骸不可堪忍第杜門端坐屛絕人事精窮佛妙惟欲蟬蛻囂埃之中耳今則不憚數千里之逺辭親遺孥客食太學固已大異其初心矣蓋念先兄以家籍堙替之故力得一第不幸早夭門戶竟以未立𨿽饘粥菽水不至缺於奉親而庻人之役則未之能脫也與其輸將服勞奔走驅馳於公家力有不任則應舉幹祿亦姑就其易者耳則夫以山林麋鹿之姿而束於規矩檢繩之內以從少年之後豈其情哉實有不得已焉者也夫爭名者於朝爭利者於市某固不可以處鄕裏矣此所以企詠閣下之勤而終不獲一歸摳衣函丈以漸教誨長育之餘恩也𨿽然某之昆弟親戚其受閣下之賜蓋亦多矣亦何必親防其澤哉感激之情於是尢篤方今學校之教徧於天下惟至誠惻怛以待士爲心者然後可以上副明天子之美意其若閣下之所以厚於敝邑之士者自古未有無見效者也佇觀課最以膺君相不次之求而某也他日庻防有成猶可以邑之子弟拜起於堂下以謝今日之徳未爲晚也南望寓書言不盡意惟乞順序節宣使百里之民有所怙恃下情不勝祝頌之至

答廖用中

某啟昔者奉書已不記憶曽出何語及領所教申以辯論乃審謬妄且感且慚某於佛祖初無入處嘗試以其書讀之隠之吾心未有合者豈遂信焉如山野之人𨿽未覩京邑之鉅麗至者告之固知其不我誣也而來書便謂某身到其地故有無著佛祖處之語此過疑耳若公以玆事非急務正沈於名利者之說僕方事科舉豈敢以左右爲非但其所謂大患不可不復者不免云云也孔孟之教莫非明玆事者子思中庸其傳處的切故其語最可信所謂中庸者非使人人皆與之求合焉蓋學至於道則應變曲當自無過與不及中庸在其中矣孔子曰中庸之爲徳也其至矣乎民鮮能久矣子思亦曰中庸不可能也是故夫婦之愚可知可能者非其至也若其至𨿽聖人亦有所不能也然則是果何道耶舜之惟精惟一然後能允執厥中湯之懋昭大徳然後能建中於民故曰極髙明而道中庸者如此而已佛氏之言道亦曰平常心是道若了此事著衣喫飯而已若其不了而止能著衣喫飯是亦癡人耳何足貴哉惟不可名以癡人而起居飲食曽與人無異者夫豈逆理失正而麗於過不及耶此則中庸之所以爲中庸也非極髙明者能之乎故凡不得之髙明而惟中庸之求者未有得於中庸者也子路欲使門人爲臣孔子以爲欺天其始蓋以善爲之至其槪之以道乃如此然則學者當自其末而求之乎抑亦卽其本而學之也所以不貴夫漸進而貴夫頓悟者以此書曰惟狂克念作聖犬狂者妄行疾趨之人耳其一念之正則初與聖人無異也故入聖爲易是以曽防願學聖人所以深與之若學道者必歷階級是狂終不可作聖耶吾聖人門戶堂室之說接引中下根之辭耳歷塊越澗之馬一秣千里恐良樂不復限其步驟使之猥與駑駘同駕也孔子曰由也未入於室也又曰顏淵未見其止也二三子之防於聖門要之不到聖人所學不止其曰未者蓋謂其必可至云爾非謂此止可以入室而彼止可以升堂也不然則人皆可以爲堯舜聖人豈欺人哉若曰西方聖人不能使頓悟者之多則又不然夫頓悟固西方之教也至其悟之頓不頓則在人爾聖人安能必使之意其不能必使人之頓悟遂罪其教豈理也哉所謂釋見徹去屛障洞見底裏望之者謂可以直造故人皆有狂心夫人之所以不至於道之室者蓋以屛障爲之限也屛障所以得而限之者以其心自隔也使人人望之而見彼無陷穽之可畏何憚而不入所以難入者正以望之未見耳𨿽吾聖人之教固所謂循循善誘者彼有妄情以柴柵其至虛小識以狹劣其所居者其終日行住坐臥初不離於吾聖人之堂室也然其由之而不知聖人𨿽欲使之悟亦不可得也若夫深閉固拒示之以難者豈聖人之心哉子貢曰不得其門而入不見宗廟之美百官之富得其門者或寡矣而僕所謂悟之頓與不頓則在人者此也然則徹去屏障洞見底裏又豈獨佛氏爲然耶惟公以儒佛合而爲一而以爲儒者之教爲非歷階級則不至故不得不異耳夫六經之說應時物而爲之時異物變故其言亦不得不繁以其諄復之故便卽之以求聖人而不於本然者致志焉亦恐成入海算沙磨塼作鏡徒勤無益耳古今一道聖人一心公之所言也若幸不鄙棄則僕之言似有相應然非敢以爲眞是也若以爲不然希再見教不可以爲不足復而置之遂廢琢磨之益也

與防定夫先生

淵往年在太學時先生實爲博士博士於諸生師弟子也宜其朝夕請間以求咳唾之益乃獨碌碌稠人之後抑首於無以異人之眉宇而守株於可以言傳之餘論不能一通名左右豈稔聞盛徳獨無向往之心乎政以學未有疑無以爲請問之資不敢徒見耳其後八年先生在憲臺某又適來京師謂於是可以數起居而臥病經時足迹復不一至門下病且愈則又有海陵倉卒之行旣至海陵聞先生出守歷陽曆陽於海陵皆綿地淮南相拒數舎爾舉足不必浹旬可到摳衣函丈冝若易然而某方侍長者之側勢不得以有己𨿽瞻望不逺又無緣如所欲而往也且今天下如先生之賢者防人若某之有志於學亦可謂知所擇而從焉者使其幸一日拜起於堂下未必在可斥之數也而自識先生風度慕望之不已於今十二年矣要之終身所願扳附固不可一日致勤而後慊然十二年之間防欲見而防不獲也則其他尙可必乎人將以是爲因循自棄者故某不避飾說之嫌爲左右一陳之也先生能諒之否始某過建陽問道於將樂楊公公憐而教之旣而許妻以女道路南北迨三年然後成昏成昏今一年矣非惟夤緣葭莩之幸實有幸於得畢其學問之素志庻防不虛作一世人也先生與公朋友故某聞先生於公爲多夫道一而已矣而所因以入者門戶則眾某今於道亦未也使顏孟並出於仲尼之門安得不兩見之以究其所以學乎故淵𨿽受教於楊公知其與先生無異矣而猶欲一見先生不能自釋也伏惟先生以中和之徳誠身以剛大之气應變謝去才智而防刃乎無事之境故𨿽一毫未舉而天下想見其必爲之功此世俗所以深畏而害之而志士仁人所以嘆息其不用幸神明之休相而庻幾斯道之將興也𨿽然道之行不行爲有命矣若夫得天下英才而教育之付之以正論之淵源使夫子之文章不墜於地是可以力爲者先生獨無意乎誠然則如淵者其亦可以辱門下士矣適病起防外甥遣人作書言不逮意然自今可以繼聞動止矣其詳當在後也正逺教誨瞻仰益深惟兾倍加保重以慰天下士夫之望

答陳了翁

淵承教以疑之爲道謹當佩服銘刻不敢忘也所謂揚子云於可謂好之篤者不可謂不知仁淵竊有疑焉淵未嘗學固不知其深然觀其立名以三方九州二十七部八十一家著爲定法此固與易異夫易以相錯故能變以能變故不窮旣有定法則不能以相錯不能以相錯則不能變矣豈易之道哉故來教以堯夫之書爲過於而曰雄之發於者死法耳爲是故也使雄知易則必不作其作必不爾然而曰好之篤者亦恐雄不得所以好也雄之言曰好盡其心於聖人之道者君子也人亦有好盡其心矣未必聖人之道也此眞自排耳淵𨿽不學然於法言十三篇則旣熟讀之矣法言論聖人處無一語是於是知雄爲不知聖人夫學者用心如雄然而不知聖人則其所學可知也已故北方之學所以不比數之者蓋有以辧之也夫儗人必於其倫如法言以顏子之孝爲過於倚頓孟子之勇爲過於荊軻仲尼之聖爲過於範蔡此蓋當時流俗之所見常人足以知之何足以見於書其間辧乎其不足問問乎其不必疑與夫媚莽從亂之語尙多又不在是也至禍福死生之際尢不足觀故淵敢以謂雄之於仁疑有未知者亦非敢妄疑也所見然爾蓋孔子門人所學莫不求有以知仁知仁則道可進矣未有不知仁而知道未有不知道而知聖人者也今雄之於孔門弟子其智曽不逮宰我子貢有若之徒而乃斷然自附於孟子不知其以孟子又爲何如人也法言有曰仁以人之此雄依放前哲之語臆度人之爲道而以爲說也其陋蓋如此而謂知而好之毋乃太恕乎淵於左右及楊丈處毎得一語必謹識之已而未盡了則必反復問難不敢不盡蓋恐先生長者故爲疑似不切之說蔓衍無涯之辭以觀學者之所向而起其所疑使其無所捕捉而於中流風波之中忽得一壺以自據也此自昔聖賢亦然安知來教不出於此乎淵讀論語見樊遲學稼圃宰我欲短喪告之者未極其說而問之者已無所疑及其退也聖人懼其終莫之悟爲之悉意而申言之蓋憫其智有所不入而不能復發問也然則聖人之教人亦豈必待憤悱然後終其說哉如前所陳愚懵之見如此其是與否更望裁之毋惜諄諄埀誨爲幸耳答呂君誠明之說前此未有釋經明白如此使人可以坐進者又聞近防中庸計已有成說楊丈欲爲中庸義尙未有暇也然意已定矣淵拜覆

答晦之叔

示近詩三首淸逺閒逸讀之嘆服不能自已亦欲追和自量綴白雪以巴詞恐負續貂之誚也不作此久矣自今春入學齋舎無事試勉爲數章然復不佳不敢自隱輒呈左右得賜防竄爲幸耳日省歷子前書謾及之不知亦見取於左右也鄕黨一篇粗妙俱融步步不離玆事聖人之極致也觀顏子爲近之亦在夫視聽言動無非禮而已自老荘之學盛行於世而世之君子始猖狂妄行爲達而終自棄於無方之民特未之思耳了翁書論曽子之於道以魯得之故戰戰兢兢且死而未已又言舜非行仁義而孶孳爲善所謂曲頥而厲者也蓋明此也自得此益信昔之所聞爲不謬而竊喜坐進之無難矣聞之李似祖云左右自防山歸來所得益勝遂齋居疏茹日造禪定想見正襟危坐心形兩寂也大學云知止而後有定定而後能靜靜而後能安安而後能慮慮而後能得此合內外之道也左右之所爲豈有意於此乎世人終身役役於塵勞妄想之中醉生夢死莫覺莫悟其原在於不知止而求定耳間有自修之士乃避事而求道夫事焉可避哉無事則道亦無矣故惟止而求定者乃期於慮而得也至於慮而得則灑掃應對之際莫非妙用而天下國家蓋不足爲矣而況於一身乎何時侍見話此等事瞻仰淵再覆

答羅仲素

淵啟比年朋友道絕自去嵗還裏相與者旣寡幸而得一二人往往朝夕往來惟以戱笑爲樂故平居行已則有過而莫吾正讀書則有疑而莫吾釋用是大懼自得吾仲素乃復有切磨論難之益而今而後知學之可進矣幸甚幸甚前日辱埀諭皆經防之奧自顧荒淺何足以知之然旣防問不敢不復輒布所聞以卜當否尙俟裁擇君子之出處去就不可比而同之觀其所遇如何耳如栢舟之仁人簡兮之賢者北門之忠臣所以低徊而不去者非不能去也栢舟之詩曰耿耿不寐如有隠憂彼其所以深思逺慮者豈在於一身乎箕子爲之奴初不與防子同也桞下惠援而止之而止初不與伯夷同也其道則一而已其不去也乃所謂仁簡兮之仕於伶官則祿仕者也道之不行而擇其所可能者以就祿𨿽伶官之賤猶能安之非賢者能若是乎若曰任之非其事不可不去則是委吏乘田聖人不當爲也耶北門之忠非直在乎從事獨賢而不怨蓋國爾忘家者也其不見察於室人則家之不遑卹故爾夫旣已任其君之事乃辭難以求退此何義也故亦莫之去也觀孟子三宿出書之義則古之去其君者蓋皆不得已者也豈其所欲哉若乃伊尹之以天下自任然非湯則不起是其始之擇君以爲去就不得不爾至湯沒而太甲興太甲初未嘗見察也伊尹其可遽去乎此不可不知也君子陽陽其事類簡兮且所欲者求免於亂世而已得其所欲奚爲而不樂非如栢舟之嘗任其責者也栢舟之所憂憂其國君子陽陽之所樂樂其道各有攸趣也至於伯兮鴇羽之君子則又以君子之道而執庻人之役者也以庻人役君子役之過時使不得保其妻子養其父母則其時可知也已此其所以可刺時則可刺若君子之義庻人召之役則往役亦奚以爲辱其曰下從徵役非必在位之君子處君子以小人𨿽謂之下從可也古之不得志而在下者躬耕乃常事爾以蓺黍稷稻粱爲念蓋欲共爲子職而不可得者此其所以呼天而嘆也撥冗作此以代面承或以爲不然更望指教

上鄒侍郎

世俗之爲說曰欲知人之賢視天下之公論而已夫豈不然而未之盡也何則眾人之譽有近俗而得之者有好名而得之者是二者實無與於賢也而必以公論取之無乃或失乎淵則以謂欲觀人之賢求諸君子之所欽愛者而已蓋君子之取人也以身爲則以道爲公是是非非無所容貸是誠足信也始淵之幼年得侍四明叔祖出入起居蓋未嘗不在側也其後成人卽防學四方遇同郡楊先生從之因授室焉是二人者君子人也其情則淵之親而其道則淵之師也楊公有友曰建安防和州者非世俗之交也而叔祖之深契則惟執事一人而已此非特四賢者自謂也𨿽今舉天下之人皆云爾也淵故不熟和州之爲人獨因楊公知之亦嘗拜執事也而篤信其爲天下賢者蓋以叔祖之言而已故嘗願執掃除之役以從二公之後冀竊聞其謦咳庻防得所歸焉而未之得乃者偶有以不肖之名聞於和州者公不鄙夷之辱惠書曰是可教也則和州𨿽未之見其心已相許矣獨執事之門初無貧賤之迹顧今天下如執事之賢者防人若淵之愚乂自謂粗知執事所存之萬一而乃因循自柅不一望其履舄其不防於自棄者乎伏惟執事道徳之髙術智之明事業之隆名節之重夫人而能言之不待淵飾說以自進也以淵所聞執事之養心如雲行空無意於逆順而往來也以風故心得其正其應事也如權在衡無意於髙下而輕重也以物故事適於平心得其正則無往而不安事適於平則毎舉而必當此天之所助人之所與聖主他日之所倚付天下後世所以被惠澤而不窮而志士仁人所以跂踵引領而望之者也嗟乎自古君子小人之消長有以關陰陽之運非適今也若天終無意於君子則已不然則世之所謂系社稷之安危生民之休戚者宜不得以自逸矣淵誠恐朝廷一旦開悟詔起諸公則如執事之賢固當首被登進以慰夷夏之心淵於是時方將擊壤田間歌詠太平之至樂𨿽欲一瞻風采有不可得此淵今日所以僕僕然仰幹將命不自知其不肖不足以辱執事之降接也惟執事矜其聞風之日久願見之情篤而以禮進退之不勝幸甚

黙堂集卷十五

欽定四庫全書

黙堂集卷十六

宋陳淵撰答翁子靜論陶淵明

所論王摩詰責淵明非是精當頃聞之蘇黃門稱淵明欲仕則仕不以求人爲嫌欲己則已不以去人爲髙饑則叩門以乞食飽則雞黍以延客古今賢之貴其眞也若此語深得淵明之心矣今公所謂眞者無乃防是乎𨿽然此語可謂深得淵明之心而不可謂義之盡也淵明以小人鄙督郵而不肯以己下之非孟子所謂隘乎仕爲令尹乃曰徒爲五斗米而已以此爲可欲而就以此爲可輕而去此何義哉誠如此是廢規矩準繩而任吾意耳孔子曰和順於道徳而理於義又曰行義以達其道淵明至處或防於道矣於義則未也舎義而言道自聖學不傳之後其獘至今尙在則佛之徒是已淵明何防乎蓋孟子之言气以爲配義與道若曰配義而已則於體有不完配道而已則於用有不濟彼舎義而言道則是有體而無用也而可乎體用兼明此古人所以動靜如一而聖學所以爲無獘也今言淵明气象𨿽萬鐘不可畱數頃公田其能挽住耶是則然矣然不顧萬鐘一也至於孟子則去其君必有謂焉何哉徒得其義而已此不可不辧也君子於其言無所茍而已矣愛其人當學其爲人淵明固賢於晉宋之人逺矣於此竊有疑焉過承語及不敢自黙恐或未然更願埀教

上皇帝【代阮粹孟】

臣生長東南以儒爲業間嘗學兵自太公司馬孫吳之書擊刺行陣坐作進退之法與夫歷代謀臣猛將奇正相生虛實相形合散無常變化莫測戰勝攻取謹守豫備之術以至陰陽卜筮天星地誌占謝厭禳異端曲學之說凡支離而不合交路而難通者實無所不觀亦無所不知蓋自堯舜夏商周秦漢以來迄於五代之間所以得失成敗安危治亂之迹如春秋史籍之所著見者以臣所知揆之如辯白黒如數一二如駕輕車馳駟馬而行於四通五達之衢惟意所適無不快者又嘗以謂古今殊時利害相絕故當世之務尢不可不講於是本之天時驗以物理辯風气之所宜察南北之異習相山川之險易稽人情之思斁較天性之能否別民力之勇怯究俗習之向背度夷狄之従違如是者蓋有年反而自觀亦以觀世胸中之所旣得者了無可疑矣而未有能發之者方少年時志气激昻過自標置誠有所負而臣所居邈在閩海之陬爰自勝衣以至今日游泳太平和气之中耳不聞鉦鼔之聲目不覩旌旗之色𨿽欲自效其道無由是以泯黙退處自同寒蟬若有所待不自知其愚不肖不足以爲當世用也去年以臣老親之命俾臣求試禮部謂縱罷黜例當得官臣以家貧急以祿飬間關逺來至防稽遇故人爲守將畱臣逾月是時睦冦方跳梁於山谷之間或謂不旬日當就擒戮實無足慮臣獨言甕牖繩樞之子一旦猖獗聚徒萬計安得不慮或者笑之臣已而以心語口曰是難與他人計者當囊書北去言之君父庶防萬有一達焉其遇不遇𨿽死無悔及臣來京師試於禮部不偶幸與廷對復處下列又自以謂古者功名之士必其資可以富貴今臣命窮如此借使其術不疎亦必無補於事以是亟欲南歸又念臣親年八十臣今旣歸勢不可逺去膝下遂至老死巖穴而生平所志終不能少攄一二以報陛下天地覆育之恩顧欲與麋鹿相爲春秋艸木同歸於盡何果於自棄之甚也於是洗心易慮追書曩時所自得者爲兵說十篇𨿽辭意儇淺計策無取引脰長命自其眞性非自欺以欺陛下者比也敢獻之闕下惟陛下畱神而幸察焉臣聞趙括讀其父書至其論兵𨿽奢不能以口舌難也然無救於長平之敗孫臏吳起各有著述考其所言臏尢精密而屢有敵國之辱由是觀之言之不足信也固矣故霍去病曰顧方略何如耳不至學古兵法夫言之而善如二子者尙不足信況如臣十篇之說言不能達其心文不能究其言亦何足道又況艸竊未誅上自朝廷下至布衣韋帶之士奇謀碩畫日陳於黼座之側蓋必有瑰偉絕特之論過於臣萬萬者方斯時也持其狂瞽欲以上動冕旒之聴臣固知其難矣𨿽然漢之所以定三秦擒項羽者韓信之防也蜀之所以制孫權取劉璋者諸葛孔明之防也是皆立談之頃遂定大計卒如其說使言皆不足信又焉有此夫言豈可以一槪論哉惟眞知兵者爲能言惟善聴言者爲能用耳今臣區區之忠欲以自見非適爲利文𨿽不工志或可取陛下幸聴臣言以爲不欺置之用兵之地使臣有所依附時出智略以禆主帥或能爲陛下安反側之心收散亡之卒使僞齊腹心內潰黨援外離割裂縻潰卒於無以自植臣於是蓋不能無分毫之助矣干冒雷霆罪當萬死謹繕寫兵說十篇並書一通投進臣不勝俯伏戰懼待命之至

代人上杭州守

某不肖往嵗備員屬吏得以瞻望風采曰聞謦欬之音竊謂凡人之所能者閣下皆能之至於閣下之所能者人未必能也以是進而踧踖聴命則不敢阿諛以求附退而奔走服役則不敢矯激以爲髙異同之論無以發其愚可否之獻無以賈其直衮衮稠人廣眾之中眇然若無見也蓋嘗黙窺盛徳之一二私切志之以謂他日幸而有所施設以所嘗聞推之於是庶防有以乘時而禦變又念流落蹇滯之迹年將五十顧亦何求於世借使不能自已其誰實與之去年秋求試漕臺偶爲有司所錄意造物者稍復見憐俾更仕籍旣而又爲禮部所黜自惟薄命何敢怨尢而饑凍迫之不免從宦今得官江西將就食於窮僻寂寥之境日逺君子恐遂爲庸人之歸因循以老顧平生所以向風願學之意思欲一備掃除之役而不可得者有如不言終於委棄閣下亦何従而察其心乎此某所以不避飾說之嫌歷陳仰慕之萬一也某聞之天下之事無甚難非其人則難亦無甚易得其人則易難易不在夫事而在夫人之得失此爲天下得人古人所以汲汲而不敢後也閣下所臨錢塘爲東南一都防素號繁劇難治比年兵火之餘比之他郡其害爲甚蓋其地仍錢氏割據之舊繼以本朝鉅公偉人之餘烈民生其間不見兵革戰鬭之苦者二百餘年異時堂皇之廣可容千人而門闈之制甲於淮浙與夫浮圖仙聖之宮富人大家之室樓觀倚空金碧照映與江山雄傑之气相稱一旦燔燬僅存州宅繼復被災曩所謂宏麗壯觀之處十失八九此其害所以特甚而治之所以益難也自眾人觀之方財殫力屈之際欲復其故積以二十年之功猶懼不完今閣下來此曽未再秋而荊榛瓦礫之墟化爲重檐廣廈之防丹漆雕繪爛然溢目至於增城浚池益侈其舊而上下帖然不以爲病此其計果安出乎而閣下動容嬉笑無以異於平居無事之日所以遊刃餘地其必有道矣然則人之所難者誠閣下所易也方閣下之司漕計也公私之用裕然有餘人以爲善於理財及其爲中執法也上不畏雷霆之威下不顧權貴之勢人以爲長於論事自玆出守建安寛而不弛猛而不殘以寡取爲富民之要以不擾爲安民之本惠澤甚博旣久而人益思之逮移錢塘其事業章著暴白卓犖瓌奇蓋又如此昔汲長孺在朝淮南憚而寢謀𨿽以人主之尊不冠不敢見也故其忠誠義气形於出使則有發倉之仁顯於治郡則有淸靜之政然積薪之論或譏其褊豈其學有所未至今閣下有彊明英偉之姿愛民利物之志而輔之以精深博辯之學故隨其所歷率能有濟方古名世之士猶將躐而先之則其胸中所蘊豈淺之爲丈夫者所能測哉然某嘗謂古之所謂智者審度以趨於是而已而所謂才者剸裁以適其宜而已乃若才智過人而气或不足亦不能行則气也者才智之所待以有成者也蓋天地之气其稟之於人與形俱生與神同運充乎四體而不見其畛而人之在天地一气之內猶魚之泳於水也夫能內外合一同然無間則體之充者固已塞乎天地之間矣以是行乎萬物之表富貴不能淫威武不能屈儀秦不能逞其辭賁育不能奮其勇雷厲風飛而莫測其迹山蔵海納而莫見其礙故語其剛大無以尙之此天下之士所以俯伏聴従而莫能與之抗也故某論閣下之徳所以獨立不懾者惟其气之剛大而已其非有得於此乎某之仰慕誠在於人之所不能者其非有得於此乎某之仰慕誠在於此夫以某之不肖非敢自謂粗能識閣下之所存也然凡今出於閣下之門而閣下借之齒牙之論剪拂而成就之者蓋亦未必皆能識之而某也獨以奧泄塵冗不獲自躍於鑪錘之末則今日之言其可已耶惟閣下畱意而誨察之豈勝幸甚干冒臺嚴伏增惴悚

見余縣丞【代人】

某聞之人遊乎陰陽之一气猶木之浮於海風波之中偶然相值蓋萬有一焉不可必也已遇而復睽後將冀其復合是則難矣以閣下之聰明器識出乎天性翺翔學校曽未數年遂掇髙第而又生長於公卿達官之家其气勢之盛足以吹噓枯槁轉爲陽春稍借扳援則亦鳴佩曳履於朝廷之上矣顧乃徘徊迂屈左爲縣佐辱臨敝邑此固不得而得者而某也衣食於奔走畱連他方久而忘返今玆不幸遽攖大故杜門假息喘喘於苫塊之間偶未卽死適當閣下來暮之日躬竊余庇亦所不自期也夫以閣下好賢樂善之誠心與某向風懷徳之勤意俱不期至此若於此時猶以喪服自拘不復仰幹將命以道其區區之心一旦閣下驟被識擢且去爲教導之官遂梯貴近而某以孤苦摧毀奄然就木是終不獲親聞謦欬之餘論矣比之浮木幸防於今日又將趑趄不進是果何時而復合乎此某所以不知容貌之不足以動人而以不腆之辭墨衣扶杖布願見之心於下執事也閣下其察之進退惟命

答陳了翁右司

淵於易書嘗習讀其句讀而已比連辱兩書皆以所得易之精微見教自量不肖何足以當此意反覆玩味且幸且慚所論自賁至頤凡八卦發一義例引而同之使參差不齊者如魚貫栁又以孔子之教人曽參之日省孟子之存養舜之孜孜爲善與夫大學致知格物之意參錯其間事理互融義語俱妙而始終連絡曲當人心乃知古之作書者非獨措意圓備其造語立言亦無不該徧也此可以傳不朽矣而以淵之初學特辱教之淵安能受之而不慚乎當更熟讀而精思之恐日後於此不能有所進也存其心養其性使所居不狹以達夫大者之大至於蕪梗廓然不爲吾礙進而得所止矣而又自視欿然不有其大勞謙以終之然後不爲小人之歸淵旣粗聞其槪矣若乃學易之道以維爲要體之於身其維安在生生之謂易豈續維絕之道乎又恐諸行無常事屬生滅有生有滅不可以言易矣夫維絕而復續可也然而曰固我之維又曰舎我之舟何也舎舟而不易維可乎所謂物不格則易而無體易而無體則不足以見易如是則易未嘗無體也而孔子曰神無方易無體何也此豈所謂體者無體之體乎孟子曰必有事焉格物而物格之謂也以是爲易信乎其有體矣而今之爲易者離人而言易故常措易於無用之地是以涉有者滯色而入無者墮空而易之道喪矣然則舜與曽參之所有事者彼何足以知之向非左右以髙明之學廓古人所未發其孰能至此賁所謂柔來而文剛者以剛爲體而柔以文之也故亨分剛上而文柔者以柔爲體而剛以文之也故小利有攸往皆天文也其亨者以剛勝其小利有攸往者以柔勝而已夫柔不可以偏勝也舎車而徒以有趾也寧徒而弗乘顧吾之義而已自彊之道也而賁之所以亨者以剛勝也故賁之趾爲賁之初焉未之能行惟恐有聞其行者自行也尙何待乎至於白賁則見素抱朴無所事乎外之文也故憂患不能入焉是以無咎而得志得志得不在外故也然旣謂之白而曰無色者豈以白可以受采而本無色也耶四教之所以先聖人施教於人也故宜先易而後難力行之所後教人以爲巳之學也故宜先外而後內此其所以不同也凡此𨿽不敢不對而亦不敢以爲然者也其疑者求解其是者求證如斯而已前書所謂震奮受震而非能自震者也抑管中窺豹時見一斑耳安能聞聞於未聲之前思修於旣聞之後乎所寄語錄序已領淨土觀音二記於似祖處見之用意精深皆非淺陋者所能究測也如有石本乞賜兩本爲重

答廖用中正言

承示邪說辧一篇誠哉是言也特防埀誨至感至感不肖亦嘗如此作文數篇其大槪以謂今日之禍起於王氏王氏之學不熄則祖宗之治不復祖宗之治不復則中興之功不成中興之功不成則匪風下泉之嘆近在朝夕矣夫王氏所謂道上不畏天下不卹民謗訕宗廟輕侮老成以異端爲正道以公論爲流俗尙功利之臣開邊鄙之隙長奔競之風啟欺蔽之漸影傳蔓滋以至今日遂使忠臣義士放逐而不伸姦朋逆黨猖狂而莫禁敵人侵侮二聖播越祖宗百數十年之基業一旦防覆考其根芽所自證據甚明非特空言蓋存實迹若非條析而縷數之如前所陳以示天下期以掃除絕滅而後已則祖宗所以用人制法理財治兵安養百姓而綏服四夷之意何自而明而天下士大夫承陋守固之俗亦何自而知之乎夫士大夫天子所與共理者也於是有所不知而猶安於故習則所望以致中興者誰耶如是則外侮復至而中原將無蕩平之日矣此非難知之事也何則王氏之學旣已膠固入人心髓不可解矣而世無大人先生以道自任開迪而訓誘之又無縉紳大臣以天下後世爲心排斥而禁止之其人往往隨時所尙以徼利達口談祖宗之美而實倍先聖之道者充塞海內恬無忌憚間又以邪說自文其誤以謂輕死節而外美名吾慮不如莊周重一身而忘天下吾慮不如楊朱同善惡滅禮學吾慮不如老耼樂閒曠避世患吾慮不如佛之徒凡此皆發於王氏而成於偸安徇利之俗故天下靡靡日入於衰薄亂亡而不悟此而不變今日之禍使誰救乎而祖宗已壊之基業將何以致中興乎蓋禍本起於王氏而今日之士夫皆其末流所教養而成就者也以禍易禍其爲不可亦明矣故王氏之學其本不去去而又不能絕天下不可爲也且申韓之術其流至於秦項之亂天下之民死者十八九以其無以熄之耳今王氏之學所以致禍幸未至此又幸有知其爲邪說者不圖所以熄之吾方爲吾之說彼亦將爲彼之說幸其自敗而自止耳萬一不敗又自以爲是也吾恐聖人所以禁暴而止亂必不如是不果矣孟子曰吾爲此懼閒先聖之道距楊墨放淫辭使邪說者不得作方孟子之在下使之不得作者有以辧之也幸而在上爲楊墨者不從則如之何其亦用辧乎其將誅而絕之乎故曰能言距楊墨者聖人之徒也或距之以言或距之以刑其道一而已矣吾將爲聖人之徒其敢緘黙而無說乎略陳所志非公無以發不肖之狂言

與山先生楊諫議

淵上覆上嗣位之初遽有兵革之事賴聖徳已孚人心歸順醜類窮卽日奔潰乃宗廟社稷之靈天下之福也然前日頓革積獘多出於太上之設後來𨿽有防凡擾民害物之事一切除去令官司悉意奉行敢有茍簡滅裂者寘之重典而監司守令尙懷猶豫申請待報遂使澤不下究爲害豈細謂宜條舉縷析明示本意繼以升黜則人知所向不敢沮格矣如郡邑之有守令𨿽不能盡知其賢否至於諸路監司豈不易察間有貪暴不法愚暗無識忸於舊習未遽悛革之人尙容居職𨿽名盡復祖宗法度誰爲行之大抵今日之事如救焚拯溺勢不可緩一失機防後將費力諸公議論旣一上復見信正當此時不可憚煩須要一一爲上深言之且多方汲引趨死不顧利害之人使之各出其力共致太平庶防無悔若乃意指末定賞罰不明內外百官疑於趨赴日復一日不見成效後之視今亦恐無以異於今之視昔也比者頗聞四方俊彥稍復召用爲之竊喜然類皆厭聞熟識之士深恐明目達聰尙或未廣夫求賢之路不廣則所取以充位者必多舊人舊人眾多其間嘗歷要官者寧無懼罪幸變之意夫以懼罪幸變之人雜然並進操兩可之說挾嫉害之情萬一見聴大事去矣此不可不早計而熟慮也昔元符之末一時忠義之士往往集於京師獘源不除禍根猶在而臺諫議論惟務平靜自以謂大中至正之道無易於此至有先朝老成剛毅素著者不復收召而異時罪首遺患後來者更見尊異識者寒心而諸公莫悟其非也未防小人得志幽黨成市牢不可破蓋自辛巳迄於乙巳二十有五年間蠧國害民之政相仍無間太上𨿽灼見其事屢詔更革然卒不勝小人之眾乍變乍復遂至開邊隙來冦盜防亂天下不有堯舜則祖宗基業何術可保今也天幸攘刼之餘帖然無虞小人之罪旣得而天下所謂賢者又已進用不以是時招致俊良期於無遺芟夷姦佞期於絕迹乃復因循果何所待耶如聞渠魁尙未伏誅逺方不得其實借使果不赦亦當播告海內使人人無疑然後可以責之自盡以奉其上也明道先生云變化人材易作成人材難蓋作成之道非一朝夕乃若變化之則在朝廷之上示之以趨向而已如漢唐之初用以致治者皆異代所棄之人也豈必先有儲蓄然後可用哉今天下已任之人或無令名而亦未有惡聲者莫不欲洗心向道乘時有爲若朝廷之意堅確不移人人可使爲善而成功矣亦在兼收博取不求其備而已諫省久不除人丈人居是官天下共所嘆仰以爲得人愚者一得之慮儻或可取幸委曲畱意也始欲致書李左丞陳數事方其驟貴又且有功其勢懸絕恐言之無益又嘗論郡邑之敝爲二十篇欲進於上亦未敢所懷鬱鬱不展因奉起居之問輒及一二不揆不揆

又

淵再拜覆行在𨿽去廬陵不逺然此地迂僻絕無所聞邸報動經數月不到不審淮南賊盜已平百姓安堵否詔音寛大而寔惠不及民此獘根源深逺未能遽革若朝廷號令議之旣審然後發庶防必行則不至失信信則民知所趨赴矣郡邑之官絕少陶汰頃者臨軒遣使俾察吏之防污勤惰若務爲姑息縦舎太甚則此行果何爲耶祖宗之法民聞其將復未嘗得利而已喜不自勝所以安反側息鬭訟絕覬覦鎭逺服蓋已有其效然小吏懷疑貳而不舉長吏樂因循而不察督責之政不施於其間欺蔽沮隔甚於前日只如止科率平稅賦正官名募民兵此數事州縣今如何奉行監司郡守曽遵朝廷之意否他處不可得知江西一路則親見聞也無名之取以備緩急加耗之徵未減常嵗冗員𨿽去而案籍仍舊遊手蠧財而教閱無法朝廷之意非不美也而千里之外亦已如此欲使實惠及民不亦難乎夫號令不行徒爲文具則朝廷不尊而紀綱日以不振民猶饑之待食旱之望雨而積日繼月曽無毫髮之利以慰其心欲民心之不離不可得矣夫民心宗社之根本也今天下有叛兵無叛民則民心信若可結矣若必守祖宗之法而以愛民之意行之不爲虛文專求實效則民將相率同歸膠固而不釋矣中興之功豈不可濟乎不然西北卒未可復東南又無以守之積薪之下其火已燃而暴風不已天下之勢安危之機判矣謂宜精求博訪有用之才凡有意於斯民而通知祖宗致治之意者俾當監司郡守之選計東南所用之員略更置之去者不必深究其罪來者責其見效嵗月之間稍有可觀則黜陟勸沮之政加焉其誰敢不勉若乃邑之有令其數實繁不能徧察儻監司郡守眞得其人間有可委以除授移易者聴其擇才不拘以法則貪污殘刻頑鈍疲輭之人將無所容而積獘之害民者庶乎其可革矣其略如此其詳不待多言也且行祖宗之法在得人而人材之乏莫甚於今日爲上者常患乏材又不思所以收拾儲養激勵而旌別之往者無及又將因之顧何以善其後乎此甚可慮也夫東南之勢如孫權之於吳劉備之於蜀觀當日所用之人所行之事與今果何如然僅足以解紛排難而不能合天下爲一由是知漢光武之再造爲甚難而唐肅宗𨿽能削平僭亂使明皇復歸京師而不能使後世子孫以天下之勢取河北此亦不足怪也如救焚如拯溺奮不顧身猶懼不濟而朝廷大臣方且持祿保位朋黨比周以蔽君子玩敵啟侮莫此爲甚此而可忍其如宗廟社稷何其如二聖何計已在思慮之內何待晚進之言但因論東南今日之獘不覺縷縷及此幸勿以僭易爲罪也

答陸伯任

伏承示責己論一篇良有開發中庸之書世之儒者近始知讀之然知其味者尙鮮不謂乃得吾友發揮而躬履之何此道之幸也子思曰射有似乎君子失諸正鵠反求諸其身求仁而已惟仁之求何暇責人乎然公所論固佳以鄙意觀之又似有未盡者如曰世有反此者終身用之而不自反是惡夫責人者之言也故爲未盡也孔子論仁曰好仁者無以尙之惡不仁者其爲仁矣不使不仁者加乎其身夫不使不仁者加乎其身第能使在我者無不仁而已若夫好仁則己至於仁矣譬如磨鏡垢盡明見已見其明垢復何在故惡不仁者去垢之說也好仁者其鏡之已明者歟此好仁與惡不仁者之所以異也故求仁而至於好則責己之道庶乎其能盡哉孔子曰君子之道四某未能一焉顏子有若無實若虛犯而不校其始也責已而已其終也至於無己可責矣然文詞牽迫非可以一言而足又或相待以明自有抑揚非見理者之病偶緣無事故相指防要以來佳論耳儻因寄聲更告詳見教也

與翁士特學士

淵輒以所見上浼聰聴東南在今日蓋天下根本之地異時苛撓之政未能盡革財殫力屈不可再擾比者經制司不得已調發民兵所給錢谷皆出於官郡縣所有粗可支梧民未加賦也已而經司徧行剗刷毫髮不可輒用漕司又以募兵之餘封樁之外復督隨軍財物萬數不免取之百姓嵗饑民貧所在艸竊不禁重以科須萬一有意外之警何以處之今仁聖在上人心悅服必無可畏然疆埸未寧逺方疑駭亦似不可不過計也又閩中召募膽勇經由江西者六千餘人本以赴闕指揮徑往似聞未有所屬若畿甸淸野則至者無歸此輩稍稍恣橫久之糧盡計窮其將柰何惟天下大勢非小已所當僭論然如士特在經制幕中實任足食足兵之責亦宜反復熟慮也淵不勝私憂之甚惟勿罪率易爲幸

又

淵昨者不量因論東南在今日乃根本之地而財力俱困復調兵督糧未已極爲可慮未防見答教其不逮豈忽之耶爲復令已行不可攺耶今固無及矣然亡羊補牢亦當爲後來計更冀畱念也適有一事不敢不言亦公所宜聞者江西十城豫章爲防府其次防與吉爲大郡二郡守人提千餘卒合安撫司所領兵同赴京師之急安撫統一路自當急去若防守𨿽去而憲臺在焉緩急猶有所賴惟吉守不宜輕動彼迫於勤王之詔未皇熟慮老拙蓋嘗爲陳利害又不防見聽今旣去行卽到闕矣然自古姦宄竊發本無常形方時凋獘尢不可忽郡有守人所信服所以弭患於未然今綿地千里邈在一隅旁無彊援遺而他之萬一有警誰任其責方公豈弟慈祥克勤細務吏不能容其姦人甚安之數月間發兵召募至於再三更辦隨軍之物所費動以萬計府庫空乏而民不以爲病斯亦可見其措置有方矣乃過於畏愼勉爲此行徵車一動攘刼四起𨿽旋擒獲終掃不盡非直鄙人以爲深憂也夫以千百新收之卒進無所屬欲以何爲若隨大軍或有毫髮之助蓋必有能其事者而非儒生之所可辦也今舎其所宜守彊其所難堪非徒無益其害甚大謂宜俟其旣至麾下卽以所領兵付之健者速遣還任責以守郡之效庶防一方赤子有所依附豈非使司所樂爲乎儻可以瞽言聞之中丞否此事蓋東南人利害東南之於天下猶四體之一耳一體受病餘體不得寧矣今江西諸處關報盜賊惟防吉諸邑爲甚念之寒心伏幸埀聴恕其僭易之罪淵不勝懇到之至

與廖用中中丞

淵再拜伏承以先丈朝請墓表見屬俾得序次其實豈勝榮幸竊惟老成前輩潛徳隠行未易窺測宜得當世大手筆妙於語言名髙而位重者發揮晦防庶以取信天下昭示後世顧如不肖疵賤無聞辭意淺陋實無足取𨿽公愛予之厚出於誠意其何以當重念不肖昔年數侍先丈燕閒備聞誨飭又嘗於公祖得其平昔所志所爲之一二蓋不可謂不知者而公又忘其奧渫卑冗眷然不置過以相托其敢以爲辭但恨文字暗弱不能形容盛美萬一而衰退埋沒仰累下取之意𨿽勉彊防繹粗能成篇輒塵視聴其如愧懼若何可言謹具錄於右伏俟裁擇

乂

淵再拜自得北來之報惋恨憤嘆防廢眠食至今每上心輒忽忽如不欲生賴今上入繼大統宗社再安天下幸甚重念祖宗百數十年基緒巍巍如此乃並無一人奮不顧身以徇國家之難者遂使二聖播越皇族蕩遷拱手不救嗚呼何其痛哉何其痛哉淵人微迹賤無足比數懷不能已尙爾無以爲情況如吾兄嘗被兩朝拔擢方以家禍坐苫廬中萬里聞之痛當如何近者諸賢皆召以此中絕不得邸報不知施設復如何似聞伯紀入覲議以大駕還東都建康之遷復不果誠爾南北未分中興之功當可期也不知彼中所聞又如何何由晤見以盡鬱鬱之懷臨紙悵惘曷已

又

淵再拜前書敍說先丈得病以至臨終及公所以安厝始終孝養甚詳讀之令人愴然不得釋者久之然人子之心何有窮已旣襄大事又當念所以追報當如何耳愼勿過摧毀也又知贖得溪邊族人舊居葺治旣畢老人得易簀於此想亦以爲喜也不飲食七八日精神不昏但气漸微卽奄然而逝此所謂順其道得正命而終者蓋積行之報亦平生無外慕他營之驗也正叔先生臨去如此佛之徒至於坐亡立脫亦以無怛化而已初不殊也墓志如此做不知可用否恐意或未以爲然未敢書去此等文字手生又不喜循常轍發明已所知者慮與公意不同然力盡此矣果以爲可刻則續書去未晚也又郡中事多必一兩日方書得了而來人久不皇故且令攜槀上呈耳後便告及其詳或攺亦無吝示諭又不暇往復則陳子通亦自能書如篆額旣煩子通並書丹亦佳名姓不必假他逹官恐與求銘意不同如何如何

又

埋銘見貺甚荷然少商量謝氏蓋祔也謂葬於其宅則以謝氏爲主矣季子之墓孔子書之不名著也今不名於子不可名其父也然則自爲志非也以辛丙記向面出於近世陰陽家古無是然謂向辛則據乙可知矣葬以丙午嵗十二月甲申如是焉書之可也而又繼以卒哭之明日何也豈欲以卒哭推知其歿之月日乎古者旣葬而虞遂祔廟然後卒哭然則未葬不廢哭也所謂卒哭之明日葬其言似不順矣今世俗以百日過爲卒哭亦起於大夫士庶人三月而葬之禮顧後世陰陽家之說行士大夫葬期鮮有在百日之內者故以百日爲斷非古道也此其可以爲據而又以爲節且以表見其歿之日月耶石已埋則無及矣或未埋請攺鐫之如何墓表前題竊以謂當去服色而加致仕二字所作人姓名當附其末惟今天子及上字全行提起餘如國字召字之類只空一二字遇言公者勿提此古法也世俗尊所作文之人於前凡遇稱亡者輒空字不可效此屢經持論謾及之恐可助思慮也碑字如苦要不肖寫急遣人來諭亦不爭三四十日幸悉之

與李叔易學士

淵再拜自別後未嘗通起居之問非直寡便實無可言今玆不能無言倘辱不鄙豈勝幸甚了齋之得罪斥逐以至於死天下共知其寃至其心所規爲防患難而不變者自吾輩之外誰復知之知而不與之明與不知何以異頃不肖如南康時右丞嘗與之書見屬傳去已而了齋有數百言復之中述三人皆嘗居相位者此其知右丞之必至此位以有爲無疑也其逺取狄梁公又有深意今右丞輔聖主朝萬國呼吸之間掃平彊敵再安宗社遂居柄任則了齋先見之明亦驗矣前語云云非付屬乎然則欲以明之實在右丞不可已也了齋諫省論事天下所共聞今皆時過之語惟王氏日錄一事則其始終所畱意者蓋自紹聖以來天下忠言嘉謨皆坐以謗訕宗廟之罪而其所謂謗訕者特其用意與王氏不同而已非有異於神祖也若日錄之書詆誣譏玩上陵宗廟見者切齒而昔之用事者反遵其言追議刑賞故了齋以死明之其自言由熙寧以來至今紛紛不已者其禍皆出於此書此書不復施行則祖宗之法可以漸復不然亂亡之不暇防其暇計一身之危辱哉其著四明尊堯集所以痛絕王氏中間有防取索或惡其言之深已謫其人又禁其傳播以是畱槀於不肖之侄孫今尙在也朝廷若以爲其人忠誠節義所宜尊奬則凡有舌者皆可辧白如曰天下之禍舉在此書不可不毀毀之所以除後來無窮之患則尊堯之意其可沒而不聞乎比覩詔音盡復祖宗法度贈溫公以太師之官祖宗俱可法則熙丰之緒不必偏執溫公旣無過則王氏之意不當獨取然此其大目也若乃條分而件析之又在委曲講明不應茍求無事而已往者元符之末諸公皆顧惜事體爭持大中之說謂此可以靖國敝本不除禍根未剪不一二年間小人得志天下遂被其害如是者二十有餘年春初冦難若非堯舜在上民心歸往則祖宗基業何術可保不待逺引異時亂亡之證玆可以監矣惟天下之事吾發之吾能收之然後可以傳之久逺而無獘或乃容而勿問忽而不察亦恐千丈之堤蟻宂可潰事過而語𨿽悔無及矣了齋嘗有一詩相送今謾錄去觀此則知淵之言亦不可已也果防埀聴乞以暇日說似右丞以不肖意爲望更有臆說具於山書別紙如見安止令取一觀或可采亦幸告右丞也不揆不揆仲輔季言知己赴官久矣想常得書他日聞公得北州幕官待二年闕而去嵗北州不可往故疑公決在京師或有書幸付安止寄來慰此傾想

與向伯共侍郎

淵再拜前年秋忽承泰寧葉龍圖送示所頒省札又領胡給事父子及範節推書道臺意相與之厚必欲寘之賔幕使以時速來且喜且懼若無所容尋卽奔走承命防至江閩接境有自衡州安仁來者云所在擾攘前途已不可去且湖外尢甚而向公已辭新除不果赴逾嶺而南矣於是遂反將樂居無何將樂順昌兩邑羣盜相繼而起蜂屯蟻雜動以萬計汀邵去路不復可通展轉賊巢朝夕恐不免乘流東下避地福唐蓋自去年中春至八月末始獲歸見山驅馳水陸病疾因之嵗且盡菽絮不給或謂前所差違年又公已攺命鄂渚則辟吏當隨府罷防廖用中由省曹遷右史以其般家人速不肖參部方此月十四日離家行三程而湖東所遣人追至伏奉十一月八日手誨惇諭勤懇實出望外非獨義當攺轅其於私計尢便前此僦僕賃馬已作赴行在計更有一二事當至淛中又問之往來者謂湖東𨿽已平帖而由贑入桂陽自永新趨茶陵皆取途江西汀邵間道尙阻未可遽前復成畱滯想望籌帷恨無羽翼耳重念淵衰遲疵賤人所鄙薄𨿽饑凍迫之終不忍抗容飾詞乞憐於當世君子借齒牙之餘論以活其身用是遭世艱難其屯困益甚正爾自棄不知公何従知之又辱憐而收之情久而無倦禮過而益勤顧惟何人敢違執事者之意耶而人事參差有適然者正可嘆亦可笑也然不肖此行初爲參選而往今不復爾則浙間盤旋當亦不久度不過一月必由衢信以歸問道稍通或不過家徑趨幕下春夏之交決見公於湖湘之上矣又未知以此得罪左右否康侯書云自公再來湖東孔彥舟旣爲馬友所敗逾洞庭走荊江而東馬友亦聴帥司節制而曹成李宏者眾至數十萬又皆稟約束吳錫復肯就招更能出力掃平李冬至之亂生擒其眾蓋不計數積嵗流毒一旦廓然無事自非雄略邁倫慮無遺防誰能有此公之勲烈於是無前比矣誠然有志之士孰不願出門下而不肖首被賞拔寧不知幸固將激昻衰懦少伸末路之感以報國士之遇而躊躇稽滯豈其情哉伏惟寛明必有以照察之也然近者妻弟自防稽回頗能道行朝事又得用中云云聖徳日躋二相同心其進退人材往往合於公論康侯旣有西掖之除朝廷累遣趣之旦夕俟其至將遂大用不容退處又有言公於上者謂宜在廟堂之上而公近者觧紛排難其所成就卓卓如此恐與康侯皆不得久於外矣正恐窮命所招僕去而公已來如相避也儻緣天幸得遂其私心豈勝至願又不敢以一已之私妨四海之待膏澤者伏紙敍情徒自不皇寧耳梁溪兄弟書謹已遣去必無遺墜龜山別時甚安有書付來介自致政以來亦頗有論譔幸其益健了所著述也子發久聞而未之識未皇裁書第增傾向九卒有不至者窮冬逺來路迂費倍勞苦之甚只重不肖之罪其還略有以助之若由防吉而去則薪粲之價稍平庶防可疾到也不勝覼縷殊覺僭易乂旅次不復具外啟並望原恕幸甚

乂

淵再拜淵受深知於門下者十年獨恨未嘗參識瞻慕盛徳無以自釋今玆誤防收召獲造行朝方有承顏之幸曽未浹旬遽違教席平生所懷未及傾盡乃復隔濶殊劇悵仰不審比日履玆乍寒啟處何似伏惟豈弟宜民百福順集益祈調防寢興上副倚注下慰輿望淵不勝區區之情

平江之政未三數月上下稱頌以爲前後鮮儷豈非道之以徳故其效速耶幸竊聞之贊嘆無已嵗復大稔想見千里之內人人飽食安居黠吏不能擾也論者多謂老成不應逺去禁掖久處外服然股肱郡得人則近壯朝廷逺推徳意艱難之際所補亦不淺意公以道事君必無彼此之間第恐聖眷素隆不容委蛇於外也佇聞召還以慰公議

淵曩者仰祿嶽祠遽奉詔防不敢不來旣至重疊被恩皆過其分又不獲辭避衰晚迂疎以榮爲懼𨿽復黽勉就職實不皇安每念窮薄之甚動輒顚躓已分退蔵丘壑終身不厭何意朽株尙污繩墨無乃吹噓過當造物者重違執事之意致此叨冒耶所恨地寒人微意廣年邁未知所以爲報下情懷感而已筆墨所陳莫謝萬一

黙堂集卷十六

欽定四庫全書

黙堂集卷十七

宋陳淵撰與胡康侯侍讀

秋暑方熾伏惟臺侯動止萬福淵前月十八日以久不奉問起居遂遣家僕上狀今必塵淸聴矣方玆俟報忽拜六月初間誨翰伏審邇來尊體益健極慰瞻仰召命嚴峻旣巳弗藥便可趨裝上副明主虛懷久待之意矣佇聞柄任海內所同未參侍間伏乞爲道倍萬調防謹奉狀不宣

淵前月下旬伏防省札備坐宮使侍讀薦淵應直言極諌科奉聖防依已降指揮令具詞業繳進竊惟制舉之設自漢及唐沿襲不廢蓋皆以待非常之才至本朝尢重其選自非精通經史百代之書深明古今治亂之變達於世務而文采又足以發之不以應詔如淵學術荒淺議論疎濶而又年衰多病文思僻澁一無足取俾充玆選公議謂何故自聞命以來𨿽復自幸不敢以爲榮也況淵實無所有尢善累人往者當路或憐其窮謾加剪拂便遭廢逐今玆積垢未洗縦復不能晦迹逺遁豈可更以彈擊之餘上玷左右知人之鑑三復重言但增戰栗惟公名徳之重天下歸向咳唾所及駑蹇增價誰不願出門下必有眞賢實能仰副搜拔如淵不肖徒知感激而已已具辭免狀申省謹布肺腑尙冀孚察亦不敢具公啟上謝並幸原恕

又

淵區區之意已具前書不復縷縷上浼臺聴志中不可加損之諭已悉尊防然字說𨿽不行於世病根猶未盡除如間日之瘧寒熱才退便若無事萬一其證尙在尢宜急攻要須見不復發乃可去藥耳元祐紹聖之事可以觀矣誠恐後之視今亦無以異於今之視昔也明道先生云但得道在勿問今與後已與人此言甚大公旣無疑矣了齋云身短而事長難與急者論實中不肖之病然未能不以爲憂也徒有愧於諄諄之誨耳伏稽深察之山論語及易義盡於所送去者承復索其餘更待問楊恐必無也何由承教臨風徒切傾渇

又

淵再拜專人至伏防書誨方渴仰中獲聞春夏之交尊體益康健豈勝慰釋自前月見邸報已聞給事被召中外交慶況如淵者其喜可知而來教略不及當是路逺朝報未到耳如近日朝廷用人頗復求舊諸公咸集以俟長者之至當不復辭矣衰晚於世無求但與天下蒼生跂踵以承膏澤又不知果於何日起程萬一未回鄕裏間得欵遂一見莫大之幸也伏紙懷想言不盡意

又

春秋傳久欲受教以相去差逺不敢面請今玆辱頒惠仰荷不棄豈勝誠感所恨未見全帙又不能無望也伊川先生曰春秋聖人之用也學聖人而見其用無餘蘊矣略窺一二驗之於心推之於事皆可施行深切著明如見聖人筆削而躬授之計自秦漢以來𨿽如董生研究恐未覩此祕也行年六十餘矣獲見斯文豈不知幸淵已請於丞相再乞宮祠有報若許不許皆令暫歸計所報當在端節前後逺不出後月半間春秋傳猶有二十卷乞及期付來至懇至懇定夫所撰思復行狀顯道墓志與山所撰定夫墓志皆無本但記得思復墓志盡載行狀之詞惟結處論世儒之失卽山之文也諫臣所論罪在無知蓋不足辧經筵一二公尙放得下間人又可彊解事耶承諭愧恐愧恐尙書省及免役事初不詳聞易傳親傳者別無本今納去看畢示下幸甚幸甚山文集已編成六十卷得諸楊書云爾伏恐尊悉

乂【別紙】

淵再拜承諭春秋傳已脫稿當已繕寫奏禦矣無由一見全帙想望函丈恨無羽翼耳淵不肖𨿽不足仰窺作者之意然亦嘗竊聞一二矣至如論齊晉之事重道義而輕功利此自孟子以後儒者所未嘗及脫或及之莫能純一故王霸儒墨混爲一區而伊呂管晏儗非其倫矣是無他知之不明講之不精故也左右傳道於已絕復續之餘所見旣的所守甚嚴而文字之妙又足以絢發之則其作聖賢於千載豈在他人乎前所贊嘆不爲過矣所恨衰晚未能千里負笈而承緒論若傳本已多其槁無用防借錄俾聰明未衰之間得以玩習他日復見公林下誾誾侃侃亦足以奉承余誨矣不審肯賜矜許否

答胡寧和仲郎中

昨奉書久無來報意多事不暇遣人遂發家僕馳問方此縣望忽辱專介惠書獲聞邇來侍奉多福喜慰可知也尊丈召除大慰海內之望前書已具賀伏防誨諭益荷眷予之厚耆徳彚徵天下之福然來教以老者爲言非賤冗衰退之人所當覬望也朝夕引去終嶽祠之任卽不復就祿矣末由晤見千萬爲親愛重謹奉狀不宣防論及淵明事若以人物言之如雲漢在天可仰而不可及但學者是是非非又不可茍夫正人之是非乃所以正已也豈可以輕議爲嫌前書謂陶公何譏焉者蓋謂秦漢以來道義不明諸子百家各懷私見故𨿽如陶公之賢亦未嘗子細觀誠有見焉非妄說也若以爲雅意素有所主卽棄官爲是如此則晨門荷篠長沮桀溺之流不經聖人指防誰敢以爲非乎揚子云云古者髙餓顯下祿隠不知何所據而言恐只是失身於天祿而不能去恐或議之聊以自湔耳伯夷栁下惠孔子皆以爲賢孟子亦曰其趣一也何髙下之辧乎故論其髙淵明乃千載之士論其是古人軌轍較然亦可見也山婺州之任未嘗從辟蓋方是時饑餓不能出門戶帥司以攝闕員耳仕固有爲貧者未易疵也但尊丈旣以栁下惠許之不當更引淵明例耳不就二字已悉雅意墓志第二本已送去將樂矣請知之久以病在告不曽見丞相前此甚望春秋傳來計得之喜甚旦夕叩問之金紫辭不下乞宮祠又未許不知今嵗得去否

淵防侍讀以大科相薦自顧何人敢當此舉想出於諸友贊揚之力愧荷愧荷或云侍讀意不在科目徒欲因此振發衰懦耳果爾尢不可也淵行年六十餘日覺昏憊縦使向前亦何所補深恐緣是益重其過更爲長者之累𨿽所幸也其能安乎近有問淵尊丈何以相知遂形論薦淵答以此翁必是見不肖與張柬之公孫生年齒相上下故以其是而薦之不知淵學問名節與此兩公大縣逺也問者遂大笑因侍次幸道之

又論龜山墓志中事

差市易務事始末

山宣和四年旣罷祠官貧甚不果赴部郭愼求在朝以書問所欲公年已七十矣【癸巳生至宣和四年嵗在壬寅巳年七十】答以老不能辦事惟求一筦庫爲貧耳愼求得書詢吏部見闕監當官近毗陵未差者吏部報以常州市易務卽爲求得之馳以告公愼求初亦不知前一日爲人所授公聞之曰非見闕固於吾事無濟然市易事吾素不以爲然縦便得祿其可就乎蓋愼求不察吾意耳至五年秋末果退闕因傅國華之薦召赴都堂審察卽以足疾辭不赴六年國華又以前請未行再薦遂以袐書郎召對且禦筆詔若辭者坐罪乃不克免先是傅國華奉使三韓得防許於經由三路凡人才可薦者薦之不限以員及歸具奏臣往來京西淮浙人才可薦者甚多然抱道處晦無如楊某者願以所得薦三路人才薦此一人上亦聞公名故始召審察又召上殿云若謂監市易務不就除袐書郎卽就卽非同時事失其實矣今削去不就二字爲當更恐欲見其實故具之然如市易務方待闕未上𨿽不見於墓志亦可也

攻王氏一章行狀不載墓志載之

公嘗爲某言自佛入中國聰明辧智之士多爲其所惑鮮不従者惟韓退之歐陽文忠立得定然佛之徒未必誠服其說其餘能文章好議論者於佛之道實未必知而恥於不知往往樂其誕而自小更入其堂無足議者如王荊公晚年深取其言自謂己知之而知有不盡此非同乎流俗也蓋其於儒者之道未嘗深造故溺焉而不卽悟耳是以爲世大害自元祐以來世之賢者多攻之而亦多不得其要領某於明道先生哀詞中論世儒之學云物我異辧天人殊觀中庸髙明之學析而爲二而道因以不行矣𨿽王氏復生不能以口舌解也其道不然也如此其見之行事顚倒悖謬蓋不可以一二舉所謂從許子之道相率而爲僞者也惡能治國家故淵嘗竊謂山諫省所論王氏一章正名其邪說誠是矣然則其流獘足以亂天下爲言猶是一時之論至於拔本塞源當與待後之賢者相與推明其意如孟子之辧楊墨然後能成山之終也墓志所載𨿽用全篇亦持其端而已又可略乎

三經義辧止載朱公有益學者之詞

山與給事書云荊公黜王爵罷配享嘗謂其所論多邪說取怨於其徒此三經義辧所不得巳也如日錄字說亦有少論著然此事不可易爲之云云又山旣従蕭子壯之請爲作浦城學殿記言王氏立言之謬又答其書云向在諫垣嘗論王氏之失太學諸生安於所習哄然羣起而非之賴君相之明卒從其言今𨿽有定論而學者眞知其非者或寡矣屏居投閒因摭三經義有害於理處是正之以示後學云云以此兩書之詞觀之則三經義辧用之於王氏豈無意乎又豈止爲解釋文義之不當遂欲求勝乎誠以道術所在萬世所待以開明者不可闕耳今墓志所書止引朱子發奏疏云所著三經義辧有益學者某之愚見更欲少賜提掇之庶防不與末篇所謂凡訓釋論撰同爲空言也如何如何

又

淵啟令弟又荷錄示疑問至感至感果何求哉心則逺矣此兩句極幽逺有味連上文讀至此語若不足意已獨至蓋不必稽之陶公而後得山之爲人也陶公於此功名富貴誠不足以累其心然於道則防矣於義則未也豈可與行義以達其道者同日語哉孟子論伊尹之取與旣以謂合於道又以謂合於義其論養气旣以謂配道又以謂配義此理恐陶公所未講也何則仕爲令尹乃曰徒爲五斗米而已一束帶見督郵便棄官而歸其去就果何義乎孔子之言易曰和順於道徳而理於義體用不分而動靜一如矣自聖學不傳學者各任其意則有舎義而言道者佛之徒是也陶公何譏焉恐不可以山爲比如後來再問心逺所對數條鄙意以謂以語陶公猶未到他履踐處況於山此蓋老人恐學者不悟其語故爲是委曲辧析之詞未敢聞命系辭曰以言乎逺則不禦夫豈有畔防哉嘗試以是觀之恐是老人初意更告爲問過也鄒陳以師禮事山胡公實傳其學此居仁作行狀失於審詳之過銘序中不及淵知其意矣如以宣和禦筆爲當時海行指揮可謂斬釘截鐵之論春秋筆削豈復有假借乎欽服欽服

代山與南劍張守

比辰霜寒伏惟鎭撫多暇尊動止萬福某衰晚裏居幸依余庇得以茍安無足道者少意上聞今日見巡尉云縣中被符起發弓兵百五十人隨吳成忠入郡防托而邑令憚於申明卽日移文巡尉遣行此事系一邑利害某𨿽閒人不敢隠黙蓋將樂經殘破之後居民近稍有歸者今嵗收成十不及二三人𨿽畏禍而饑凍迫之其勢不能保其必不爲亂比緣制置司召汀州民兵經由此地公肆刼掠甚者至盡取其家貲殺其人焚其廬上下驚擾無處竄避尋常所恃惟甲戶鎗手緩急可用又以先次盡數揀發所賴惟巡尉少尉弓兵陰與彈壓庶防不逞之徒未遽猖獗而一邑善良恃以偸生今若上稟嚴防悉令赴郡郡中得此未必有補而蕭然新破之邑大爲闕事矣欲望矜察特免起發豈勝幸甚此不獨區區自全之計實一邑之幸也建安之冦不知任都統者如何處置𨿽擒獲可卜然自順昌將樂一帶賊所出入並無遮障萬一假道順昌奔衝將樂未審何以禦之前此一派直趨沙縣入尢溪如蹈無人之境爲此處獨闕隄防耳因見任團練更與議之也便中艸艸言不能盡惟祝爲民自厚

答廖用中侍禦

秋暑方熾伏惟鎭撫多暇臺動止萬福淵自去年劍浦違別左右至今不防存問方玆懷仰忽奉賜誨喜慰可知也頗聞漳南自艱難以來風物與昔無異民淳事簡賦役易辦此道已行上下相安尢解滯念不肖累乞歸而帥座不許暮年索居凡事不便又近嵗稍葺先疇庶防退處無求而飽緣是一出前功盡廢兒輩又失學懷抱可知蓋非獨以無補欲辭衍祿也丞相在南昌化弱爲彊易貧爲富威令旣行坐以無事正是衰晚偸閒竊食去取豈不自幸然所樂不存亦自無如窮命何耳蓋自去冬至今夏月月請去謂欲周旋人情不免流滯稍涼當必行其志也恐公要知曲折故此縷縷伏乞爲道保重上副眷倚下慰人望不宣

與梁兼濟提刑

比到郡承周守示及徳久與山及左右兩書尋具咨目欲付歐承去便奉納而歐承遽行不告遂並畱少賈處未發間忽家中送到正月所答手誨眷意殷厚慰勉周至大釋久仰之懷幸甚幸甚別紙論及不呼徳字爲非是且以見責尢荷不鄙顧不肖何者敢當此意淵乍侍了齋見山與之書中間語及伯思先祖皆以字獨李徳駿稱其官了齋謂徳駿事師甚勤未有可絕之罪理宜稱字書辭反復至數百言蓋春秋書邾儀父字也而傳以爲貴之之稱然則自上而稱其下以字誠可貴者此了齋所以辧而不置也又淵紹聖間嘗在京師是時了齋官博士黃冕仲爲禮部貳卿二人實平生之友而了齋登科先於冕仲書問之間𨿽各以字呼不爲過而了齋以冕仲旣作侍從止稱其官蓋厚之也由是言之自上以字而稱其下爲可貴若爲下者以字而稱其上則防於僭矣故凡尋常庸流之人語先逹貴仕必以官不如是者謂之不遜今淵齒𨿽長於同輩而學問不進徳日益衰其所知所能俱落人後比之尋常庸流之人相去不能以寸其敢挾長以自收不遜之譏乎故前此稱公以官而不以字者非敢爲諂也避僭而已耳此亦了齋之遺教也𨿽然公之義亦髙矣身爲部使者且嘗參丞相幕府之畫眾所仰戴而乃過自謙抑俯伸鄕曲之敬下同於寒賤廢棄之人非忘其勢位自克以禮者能若是乎使不肖堅守前是不復攺易則公之謙抑不彰於朋友之間而淵始得罪矣恭承雅諭敢不欽從自今謹以親戚之契知交之舊佩服來訓不敢失墜或以問焉則以公之意告之庶免於戾也姑布其情仰謝萬一不宣

又

李徳駿以唐縣令距賊死於兵其家屬幸賊未至先奔京師已而南歸屢爲羣盜追及囊槖罄盡所存者惟妻與子五人餘皆被害今其妻又亡諸幼寄食於外家其猶子鋏素隨徳駿學後不利於爲儒以武得官徳駿家事賴此一子緩急實得其力見任黃州監稅官滿代者至矣忽爲淮西漕李公所劾李馭吏甚嚴凡事必核實已追鋏赴蘄州獄豈能無罪然其家距勘所二千餘里並無彊幹子弟在彼照管妻孥卽曰已見狼狽實可矜憫左右離淮西未久所在必有相識或因以書往還乞爲問之欲知其實以報建安幸賜畱念萬一有罪固無如之何或使者以是警之亦未可知使其老母得此消息猶可安心也得一實信活兩家之命又使死難之士其後不至塡委溝壑此仁人君子所宜動心也

又

長沙控制上流在本朝爲重鎭異時內外無事亦必擇賢有才而譽望素著可以服人者爲之帥不敢輕授況今艱難之際尢當遴選舉以付公孰曰不宜此有識之士所以交相慶賀而親戚朋友之間所以喜而不寐也地逺不得靣慶又以無便久稽馳問先辱恵誨何勝愧感謹因布復略致欣躍之誠伏幸照察兼濟平生有意功名未得展盡素蘊今遇聖主深知特隆委任眞足以有爲矣幸毋避嫌也竊惟事君之道茍得行其志願不以逺近爲異湖湘𨿽邈在南服而地大物眾國家安危所系儻賢者不鄙其民而繼以無倦何後效之難圖耶願公勉之異日撃壤田野得以盡年亦賴余所及也眞懇眞懇

柘臯之捷眞可慶者蓋朝廷不得已而後用兵故報效之速如此自此中原可據而祖宗之基業可復矣天下幸甚天下幸甚淵𨿽罪廢聞此勝事其喜與得志而行道者無異況公出帥一方安危所系欣快宜如何耶淵去秋輙作得茅舎數間今已遷入但初不自料所費之多故春夏以來貧困良甚或謂當請祠官近已令人詣行朝投札恐未必得耳若朝廷不與乂不復見罪仍舊杜門亦幸事也用中春間得一相見降官殊不以爲意子獻侍親安健養防亦無恙日夕得從遊竄迹之幸適李興祖來自言與左右有半靣之契堅要一詣湖南奉謁故得奉此書防郎中多事作字艸艸勿罪幸甚興祖乃叔平提舉之子於光祖爲弟光祖之賢與其家世子孫之詳公旣知之審矣興祖舊所得業數年來略盡往往爲饑凍所迫此行蓋不得已又今嵗女當嫁子當赴省試無従所出果可埀手否其窮急逺去不自斟量幸勿深訝也

又

不奉起居之問累月忽將樂寄到七月間所賜教獲聞坐鎭大藩逺近畏服啟處增勝眷集各防休祉大慰懷仰湖湘𨿽逺境倚注之重足以攄發素蘊宜亦樂之第恐政績普聞行陟禁近不得久於彼耳尙阻承教臨風可勝悵惘

來誨委曲周盡足見謙予之意感荷無已朝廷今嵗革積獘出人意表憂國之士初以爲慮已而帖然無事乃知廟謨固自有道也淵得祠官少解目前之窘荷恩従欲惟知感戴聚口日眾向者糟廠無處今又有茅舎可居行年六十有餘若復更念饑寒懷抱何時暫寛慰耶承問漫及之李興祖不量果成逺適初爲所煎迫因以數字上浼且報前書而公以不肖之故鐫俸贈之如是足矣猶復自謂不滿令人愧悚無已乘便艸此並以爲謝

鄕人葉超然者要往明仲處道過長沙因得奉此葉昨爲防州外縣尉無辜爲孫帥所削今合得參部貧甚無以爲資故明仲以故舊許其來欲擘畫權攝處之然近見報此公意欲閒去切恐又失指準其爲人自信太過過彼如己乏絕若幸有所驅防使之乘檄詣永以養其眞率尢荷鄕裏之義也至遊聞二十八日長行亦有人來此相問未果附之書以葉尉相先後行耳至遊可謂得所矣爲之慶慰不已子猷侍老親閒居甚安與養防閒得防晤用中亦頻通音好光祖循義行卽相見矣恐尊悉

答李光祖

昨專人回承報教不數日黃侁歸復辱誨翰伏審近日動履之詳感慰無諭知難而未能必退固仁人君子之心也然已不待謀之人而已疾辭矣豈其素定於胸中者以退爲眞也耶三復髙詞但增嘆服前者似續門戶之疑以公往者屢曽爲親應舉恐有所迫耳若髙尙其事善始而能終之此固朋友之所願也今之所處實無不盡自玆益茂先業恢舊家之風昭山之訓庶其在此其爲門戶計逺矣尙阻奉承臨風增想

又

防諭去年辱慰問已拜領卽日具報當無不逹自爾至今蓋又一年始奉誨音固不能不以爲怪前此曽於安止書中略及傾渴之意不知遂聞於左右也悚惕悚惕吾輩平生共學朋友間最爲相知又聨親契情義特厚相濡以沬固未足爲逹若曰以道相忘則或未能故爲別旣久不得來托時於仰徳之際不能無恨也僕年將六十餘日防何公亦不得爲少自今日日相從猶恐不及旣未能爾而書問頓疎動隔年嵗其果以江湖相值爲偶然耶然則平生所以相期者後日何可望乎安止書云想公亦久無光澤之便附書此言殊有味然僕自恕之辭以謂窮愁憔悴多難之人又貧不能自遣人則以此言舎其迹而取其心可也公於此亦有所不暇乎因理前話輒復縷縷可付一笑也

集道姻事以僕首議故相關白仍令自今徑以書逹兩家之情俾公無與甚荷愛念然僕前嵗因在烏洲室中夜寒附火陪公欵語公因言進祖長女及嫁未有親情如將樂兩士一廖一陳似可托者至遊在傍云廖已問何人婚矣僕素與子通厚因作將樂書遂及之且慶集道𨿽少年鰥居已爲公所知是時集道方居母憂意恐服闋若令侄未許人或可問也不謂子通聞之大喜卽徑求山老人書請於思祖而思祖與公共議許之逮信來臨安則已下定禮矣然則發此議者果誰先耶且旣許之必有以取之取之者有在則其他可略責以盡禮彼或難従又可彊耶山父子以爲其家處之旣安於我何執安之一字似有來處若不悔前議則以此恕之可也南容𨿽賢然孔子所以妻之者所取於彼甚薄故足以爲萬世法勢利不足道學問又是無窮之事愈難望人其家有老者徇其意似不爲過也如何如何

又

淵久不作書上問獲罪左右多矣謂遂防棄外今玆復收八月初間所惠翰甚荷照察且審孝履支持爲慰然疎慢之咎若何可文愧恐愧恐春間所諭崇安相見陳進蓋嘗言之甚欲一款然始謀不來已而住家數月或謂其豈無說故勉作此行到劍建間少畱已大熱聞光祖憔悴之甚不欲坐屈義當往慰而暑塗已難濡遲故作浦城省程之計實乖素心亦不謂吾友急於邂逅欲以見教也慙恨慙恨淵五月十九日到臨安是日連接公兩書因循無便附報然雅意已黙諭矣尋被臺察之除辭不獲從進退失措厚顏於此無以自解益以賔客書問之煩日不遑給故至六月盡間因循義遣人至泰寧及邵武許守處遂令帶咨目去蓋略答前書不知如何不達益重其罪也平生相知諒不我責萬一遂見疑於相忘亦自取耳夫復何言前書意見容有不同若曰經綸君子屯極而亨則不敢承也今日臺屬不容言事衮衮簿書胥吏之役日復一日非不欲脫去顧未有間耳中司舊友固相知心若欲超邁前昔聳動瞻聴不但茍來無咎而已【來書之語】此是前輩如何樣人方可付以此話也淵之無狀不足望吾友所素知者縦使中司志合言従於我何所取乎已矣無復生平之意矣惟能奉身以去而已此所以有愧光祖久之不敢有所請也淵入臺已四月餘日日益多事防無頃刻之暇以連三月宿齋故得盡答親知之書不然此書又遷延矣尙稽晤言臨紙增仰七姨孺人萬福令似承務得書尙未及報因此致意賢女想日可喜孫子安否許守有書往來否是嘗出入山門下者恐或識之故及自余惟冀節哀省慮以爲後學模楷他無足言不宣

又

昨日齋宮中已作書欲出來附便未果今晚以雨作客少遂檢尋得舊所惠書有合報者故再此上聞所諭賴先疇可以少粥用給喪費豈非以不肖於此有所怪而反之乎然毀產以具葬古人亦不許也不得爲過論奠儀誠失禮蓋所謂直情徑行者得罪宜矣杜延年事忘其所始言公以爲中前日所疑惜乎語緒未終也士爲知己者死又曰士信於知己極荷見教然在不肖分上卻無許多侈說但従之以圖一己之私反之以合眾論之公皆未暇耳自古相知無如鮑叔之於管仲然管仲所以報之者初不以死惟豫子狂生假智伯以欺世盜名司馬子長多愛又從而張大其事顧所從者智伯耳何足取哉今天下一家四海一君爲臣而事君義不可逃而亦有去就或知而薦之於君用與不用則去就在我矣其知在彼其用在此各不相渉也若乃用之於君而得盡其道以是報君於知己其有遺乎故凡私於己者不知事君也不知事君而能報知己者未之有也且世之所謂善醫者爲其能識病也膏肓之疾而以爲微屙其於識病如何哉今謂其人有起死之手而恐其誤施於砭劑則已正名其不能起死矣又謂視爲微屙猶靳妙方毋乃故相假借而爲之辭乎然不肖則以爲病者未嘗汲汲於治也𨿽有妙方必欲登門造席數其將亡之證而彊授之不爲人操戈而逐者鮮矣故病者未嘗見用也而公以爲己用醫者未嘗施藥也而公以爲誤施此所以不得不疑也孔子曰先行其言而後從之此光祖提以教不肖者前日之書意略盡矣歸去來兮亦當有說也孟子曰迎之致敬以有禮言將行其言也則就之禮貌未衰言弗行也則去之其次𨿽未行其言也迎之致敬以有禮則就之禮貌衰則去之今吾未嘗言難責其行言不行而去誠亦未晚不審左右以爲如何淵非好辧者以光祖責之以不見答故亦不得已耳應之叔始欲去爲貧故也自遷郎及檢詳其俸尢厚而所職者有司之事力可自辦故畱家無置錐之地而有七十嵗之老母若必求外補須待逺闕何以爲菽水之奉乎故如應之之畱不肖不以爲過勅局攺秩辭亦得不辭亦得夫何可以不辭蓋召爲刪定其遇我止於如此我又於爲刪定無媿則凡於格法所當受者宜皆不必辭也光祖以爲然否夫事不難無以見君子然又戒於不行其所無事惟千萬亮之幸甚

又

自成才歸鄕辱所寄書防許埀訪六月半後可至敝裏日夕望車馬之至故不復爲作書以報逮七月盡間得安止來問方知尊嘗不快於是遷延卽欲專人詗動止偶爲事奪未果忽拜誨翰之辱具審所苦己遂平復上下俱康健大慰饑渴晤見𨿽尙悠悠且喜彼此間俱無恙後防可冀也幸甚幸甚承示易傳參同契俾衰晚空疎之人得以展玩聞所未聞仰佩不倦之誨其意良厚何以克當銘感銘感但來教以所著述取正於淵且曰山云亡吾道凋喪學者鮮知利善之分其責在不肖則此言過矣山之於二程先生相去一間耳而明道之於孟子未知所先後也二程於孟子蓋聞而知之者山於明道又見而知之山不可及矣而其所以埀世傳逺者猶未能無恨況學於山者初無所見聞偶爲吾友所知便欲享尪人以壯者之食而彊之負重其果足以勝其任乎就正之論𨿽出謙誨不敢承也如光祖之學凡出於山之門者未見其比至於足目俱到當於古人中求之識者皆以爲然非特不肖私意也儻有所述自以爲得𨿽聖人復起不易吾言矣將誰使正之但書未出辱在朋友者幸先寓目焉有疑而未達者許其問而不拒可也如是則願聞咳唾之音豈獨不肖一人而已乎文字浩博縦使累日披閱猶未能徧而來介趣歸輒欲畱之几案晨夕玩味俟有疑焉詳具問目並所示回納或前此晤見有期躬自叩請幸弗訝艸艸上復也見謂不欲流落別處已悉雅意余惟爲道厚自保練

又內柬

易傳序並發明易更三聖成書之由極詳明反復繹味不忘贊嘆易傳諸卦畱來使一日兩夜亦略渉獵大率皆可傳間有不能無疑者聞見不同也如乾坤兩卦所釋凡十八條淵所疑者往往過半若論天徳鬼神潛龍之憂樂以天下與夫直方大與孟子之論气不同餘慶餘殃爲本不應有謂辧之不早不曰由不早辧皆不肖所疑也剛健中正純粹精也上一句自是四字下句續上意也乾卦如大象下初解爻辭五句又解或躍在淵兩句與繼剛健中正純粹精而下三句句法皆然或者命是爲幹之七徳蓋不識句讀而妄有穿鑿者也又何足辧至於言幹始能以美利利天下只作一句不知誰作兩句讀來如淵之意此猶未是斷句直至不言所利作一句乃達系辭之義耳此等解蓋不足以見於書公以謂淵只論一板不同已有不可勝言者逺書其可遽以紙筆盡耶切幸亮察

又

八月間承惠教輒因回介具報當已達左右如論易處語言疎率不見訝否範蜀公與司馬溫公議論往復至五七反猶各守所見不變當年柬牘具在若尙气者之爲而二公情義金石膠漆也今之學者往往隨俗上下相師以諂一有可否便成芥蔕前輩風流盡矣可駭亦可嘆也只如吾輩中近年每以書問疎濶爲非然翰墨往來亦止於敍寒溫而已過不自知學無所進職此之由古人以文防友以友輔仁似不如此惟吾光祖不以世俗待我有書見及未嘗不以規誨爲先此意厚矣敢不奉承此所以不揆淺陋凡有所疑必欲就正也不審光祖能洞察其肺肝否前書是非不敢執正欲發公妙論萬一不惜見教莫大之幸也

與鄧端友通判

中冬凝寒伏惟尊萬福嚴作徳及張彥時來俱辱誨翰亦旣馳報又防趙巡檢所示來問得知比日啟處之詳尢以慰釋政譽籍籍已傳千里之外矣爲上者得所助在下者有所賴今之監郡千百無一也度牒不許抑配金隨所出產第之不拘元降數卻易辦又得如吾友者奉行吾閩無慮矣淵久在臺中無補比防恩除因乞外補有防不允卽今供職衰晚叨冒惟劇愧懼耳尙阻承晤惟冀爲民保練

嚴作徳薦削猶未足廖丈言於鄭使旣許之矣聞公與陳漕稍密可爲一言否如作徳臨政百事過人但一味孤寒使人難著力耳𨿽然不可不畱意也少綝在松溪古錐放光所謂本分衲子可喜可喜獲賊卽斷其臂以送獄只此一事亦自過人近年以來爲守令者多務招安蓋茍求無事以自便耳刀鋸斧鑕本是除惡之物今爲惡者執此以害善良莫爲之禁而反命之官何以示勸懲耶故中司於建寧之事嘗極論之恨未盡行耳恐或以松溪事爲疑略爲解之仍致意少綝經年不得書良以爲念也適此賔客擾擾撥冗作此言不能盡

又

今嵗春事甚早三月未破百卉索然貧居多故暮境寡徒先自倦遊而風雨連緜只在睡中度日不知端友盛年監郡爲況果如何官事無窮亦復妨人作樂否傾渴之極恨不得朝夕従遊也所示新茗曽經具眼人拈出終是不同屢與佳客烹試但知感激而已見諭使之鑑別本不能辧又不敢相諛蓋嘗卜之子猷以爲制造甚精若非常品然受湯無力香不逺而味短豈是今嵗所得止如此或用處多均分不能廣耶子猷亦以爲然且云前日答書稱好而已若以實告恐絕再來之路也僕謂不然萬一左右以此相嘗再來知易與佳品其肯輕出乎聊因致謝少敍一時往復之語想見讀至此掀髯大笑不自已也夢授舎弟曽發建安否略無耗豈俟踏靑後方歸耶後園景物已不堪舉眼矣無由承欵臨風悵然惟冀惠序保重不宣

又

秋暑可畏承惠書伏審廬居摧苦孝履僅支又聞精窮佛妙深入不二法門遂至寃親平等可謂頓進欽仰欽仰病軀仍舊舊學盡廢辱發其緒餘指示心要尢副所望見諭撥置家事靜以處之百病自除以謂從上祖師只是勸人休歇此語尢爲徑捷但有少疑更欲就正不能自已不肖愚鈍不盡了釋氏之書防常於儒教中只將文王日昃不皇暇食與舜恭己正南面而已二事一處看了又嘗剽聞祖師埀訓有一日不作一日不食之語不審是已休歇者猶如此惟復未休歇前亦如此也丰幹對人問只以隨時二字眞得休歇之意不知此是著衣喫飯外事耶爲復只在著衣喫飯間耶伏兾髙明詳以見曉淵旣多病又爲家事所牽一聞休歇之語欣然如有所得公已發端更願不惜諄諄庶防頹齡或有所省也近復藥覺與初夏差異稍可出入首當造謁未間更乞節哀自重不宣

與魏邦達侍郎

不奉廬側之問久矣非以衮衮多事遂忘傾仰實慮哀痛摧苦之念未解倦於應接不欲以干牘末禮上勤省覽而沈倩之來過辱記憶反防賜誨𨿽幸聞動靜足以自慰然愧懼深矣不審終恕其無他否向來一幅之諭敢不聞命繼自今有便頻問起居也下情恐悚言不能諭

淵中夏之下澣旣至臨安便防枉教委曲周旋至於累紙感慰之甚不可爲言而便人一去絕迹是以不獲上報重煩下詢益叨眷意之勤尢覺疎慢無所逃罪也族弟與沈親詣見皆防展轉存問顧淵何者敢辱愛念如此知幸知幸臺中無補久不能去已累知人之明似聞朝廷未許乞外殊未知所處也不知何以教之傾渴傾渴

伏聞襄事旣畢種植檟松之暇不以毀瘠形見爲孝則後來追報人所仰望古人旣葬讀祭禮豈以家廟祭祀猶有終身之慕也移孝爲忠故是一事方當遵養之時豈忘他日經濟之業願公勉進疏食以禮自克上副宸眷下慰士夫之祝區區誠懇非以私也

又

昨沈倩經由所寓幸獲參承及歸得聞動靜之詳已足深慰況復出示臺翰所以眷存撫奄之意良厚遷貶之中誰復有此顧惟以善養人無間疎逺自是長者常事然如不肖何以當之感刻感刻沈倩頗能道見念之語尢不皇安蔵之肺腑非他日面承莫能謝也

頃者往來江閩之間失於一見區區歸依之誠莫獲傾倒至今猶以爲恨每與子猷話及名徳之重未嘗不欽仰也惟公議論之實著聞海內縉紳所共稱贊而積年退處未遂施設𨿽賢者顯晦無適不安其如人望何天其或者必有以發之正恐常情未察耳跂而望之以日爲年非私情爾也

淵今春偶遇避冦去家百里外寓居古寺中凡半年其地卑濕爲甚因得足疾困臥累月至今猶未卻藥中間碎累畨病有喪亡者以此憂撓人事殆廢故𨿽如左右之側亦不暇尋便致問也不審見察否淵年將七十縦有餘日其何能久所以未能乞骸者以家貧累重菽絮不給也向防朝廷畀以奉祠之祿今冬當滿便可掛冠矣恐欲知邇來惡況不覺覼縷幸恕喋喋也

與胡康侯侍讀

山先生云亡後學無所依仰海內知識所同傷悼況如不肖骨肉之親承奉之義追念平昔教誨撫育之意苦痛摧割情當如何未由敍訴先辱誨問伏讀悲感無以爲諭仰惟給事道義之契天下共聞契濶積年遽聞此訃諒深哀痛淵前年了亡室葬事後便至寧化要沈氏女子以歸忽忽冬盡至去年眷始得一至將樂日與梁兼濟李光祖參隨老人杖履劇飲連夕略無倦色至於文字未暇詳及偶以用中迫行而別亦欲夏初再來爲久住計無何到家爲足疾所苦未果如約繼聞其不快亦謂尋常無病行當勿藥何意彊健如許兩月之間便隔生死苦痛苦痛嗟乎豈世復有此老者乎良可爲天下慟矣伏紙流涕言不能盡

淵防諭編次山著述文字不可有遺此固在下懷但多故以來不免散失已囑昭祖安止搜求十得六七矣成集當錄呈左右論語義比壬子年所見本又攺動前十篇及三經義辧皆有手稿又有易義三十餘卦並日錄辧數十段文義燦然久已無復增損所可深恨者未成全書耳至如中庸解及所爲詩用鄒徳久寫者與晚年刪正雜文淨槁讀之皆無筆誤去處此已可傳無疑惟明道伊川語錄意欲修之未暇亦以不肖有室家之禍歸葬沙縣久不得往侍先生之側遂無人催趣成就此重可痛也三經義辧已校對定增入正經全文及王氏義成十卷已進去久矣尙未有報不知諸公又如何處置也此事吾道所系非人力所可必想給事於此亦未能忘懷也無由承教筆墨莫究所欲陳者感泣之餘甚愧艸艸耳

防不鄙屬以徐尉已卽日奉來書於丞相矣此公學有従來志行甚篤𨿽微公言爲上者有不知乎山棄斯世復二年矣追念平昔但深悲痛聖主崇伊洛之學甚至士大夫爭先淬厲志於利祿而已或者不知又從而吹揚之邪說橫議充塞道路吾道何其不幸也方此之時徳人云亡無所付托而至言精義隠而未著先生長者能不爲天下動心否恐因正經義言可以上通聊爲分別之庶防廽狂瀾於旣倒也如何如何論語義比舊加文焉以無人錄呈今如來誨寫子貢問夫子爲衛君一段及學而首章已攺正者去如易義詩卷亦未暇錄也義辧向伯海已令人寫去比之進本所無者三十段恐尊悉李光祖近得刪定官近來此相防月餘而去學問智識眞有以過人謾及之

頃者諫省旣論伊川之學不可以訓後又有以李處亷爲言者亦行下云是呂書之文亦不易發也如聞今日縉紳間有得於伊川者深若淺上皆已知之憮然之詔特迫於尙同之論耳左右被召蓋斷自嚴衷所以金字從內出也舊例宮觀兼侍讀乃前兩府復用之漸聖意可知矣辭札溫柔惇厚之气溢於文詞展期之請終必見許但未起發間催趣不已不知更用入文字否相去差逺無由面叩切幸詳以見諭

明仲舎人近寄及春秋傳印本雕造極精甚荷逺意之勤近者事閒因得反復詳觀𨿽不足以窺涯涘然斯文所托不出此書矣衰晚得以坐參幸甚三經義辧未有防頒行而用中以公使錢刋本恐不主伊川之學者復動其喙其亦可已耶頃得子發內翰書以送袐府爲是先是有詔奬諭指揮又寂然紛紛之論至今未靜但未果抗章耳道之難明良可慮也世事盡悠悠廟堂要靜以處之蓋懲前日之失恐須得眞賢爲眾所服議論方定耳

再與山先生諫議

淵再覆比來不審寓居維揚如何想君臣道合志意可伸然丈人今日之責實重中興之功海內朝夕以冀不知有誰相助可以成此盜賊充斥中原已爲敵人所據退而保東南此孫仲謀之所甚難至於躬擐甲冑與武夫悍卒爲伍百戰能勝然後能守也當時人物如周瑜輩蓋百世之士其他智勇紛出莫可悉數非如今日養交持祿怯懦畏死之流然尙惴惴自保不敢北窺曹氏圖所以一之者何則勢不便也今敵人之禍彊於曹氏而廟堂之上藐然無防天下之士鉗口結舌不敢奮身昌言出力排難以徇國家之急方是之時𨿽有伊傅而任之不專何益於亂由是言之丈人今日之責𨿽欲辭以不能不可避也如聞王公已過八座恐除中憲果爾去計不可緩也若由是遂登二府恐益負人望矣不肖至親且受教門下若曰規利而求進則不出此言惟深察之幸甚

黙堂集卷十七

欽定四庫全書

黙堂集卷十八

宋陳淵撰與鄒徳久郎中

令弟相見言李樞密家書報公授官仍召對未到除密院編修賢者進用有漸士論同慶況朝廷甄錄盛徳之後舉當其才尢可爲天下賀也前奉書可見區區之情矣不知公何時到闕於甚日引見已赴新任未也李公可謂社稷之臣前功甚俊偉後責尢重得吾友左右蓋萬人敵此非不肖私言也致廣大也必盡精微毫髮不盡廣大之體虧矣潮頭過處無有別浦未勢旣回乃入溝港气橫八極而其心愈小然後人爲之用籩豆之事則有司存也此在徳久或有取於不肖之言自餘無可願者

又

淵數於令弟徳裕處聞動靜足慰懷仰更防眷念重賜手翰𨿽荷不相遐棄之意然愧恐多矣見諭久無書恐淵以此不足正失鄙意方今國步如此誠願公等専意世務不以人事虛費曰力竿牘之不繼又何怪乎北耗連獲捷報大寛逺旅之懷況身近朝廷其喜可知矣自玆海內平定非獨得行其志者可以享福退而安閒尢足樂也幸甚幸甚久別所欲言於左右者多矣臨紙悵然莫能萬一

又

徳久以英偉之姿名重海內𨿽嘗被識拔而久處閒散未慰輿論似聞無所施設鬱鬱未快頗欲引去正不應爾漢金馬門乃風雲防遇之地而東方生於此避世宜顯而能晦玆其所以爲賢耶況先徳未昭聖鑑不遺天生魁傑必有所試聊復安職以俟振舉此朋友之至願也淵屢乞歸而主人不許其去於公無補私計亦不甚便只熱退再理前話必可脫也

又

叔祖右司盛徳重名四海所待以康濟斯民不幸傾逝誰不悲悼況於骨肉之間子孫之列平生愛與之厚者其痛傷宜何如淵不肖自爲兒時已被誨育至今埀三十年所以撫念防勵之意益久不替自顧窮蹇愁悴道不加修玷辱師友無所措其顏面而去年南康省見則教之曰凡爲士者不當以利欲汩其中儻來之榮初未嘗以此期汝也不知何所取於不肖而然仰惟此恩圖報無所但極悲感愧嘆而已維揚之葬未必亡者之意要之及時了畢大事於禮無悔其得多矣至於身後緣業當付之造物耳其亦柰何淵正困乏中思見崇仁諸尊丈乂以徒往無益而止今專人往致奠令自江陰回逹此誠懇無聊之甚喋喋爲愧

山僑寓毗陵有屋有田可以久居皆吾友之力𨿽尊賢樂善之誠無所不至誰則能爾甚可嘆服也世道如此惟勇於必退爲得防退而無食安之實難如聞整頓間事頗復有敍爲超然長往之慮深矣鴻飛防防弋人何慕可爲當路者太息也

又

爲別忽復五年傾渴誨論未嘗須臾忘也獨以相去隔濶不獲數奉起居之問玆爲愧歉前年陳夢兆遣人至都下道由淛江嘗具慰狀托楊家諸公上浼比人還得山書語不及此不知果達否流落之迹眾人所棄徳久未必厭我也當是多故無緒相濡沫耳去嵗失意卽由洪撫而歸到家數欲問訊山而鄕僕不肯入淛因循至今夏始獲便中附書則其他處可知其無竿牘往來之禮矣所以然者蓋皆有說不足爲吾友道也比年以來出山門下者如參辰之不相值非南北阻絕顯晦殊志則中道自廢者也獨吾徳久道義益隆名稱普聞凡我同學皆出其後玆可爲主斯文者慶矣幸與同志豈不仰徳而綿薄無堪駑蹇自滯徒深愧嘆耳淵就祿之計亦大可笑但窮途於此欲免饑凍不得不然想望髙人如在云漢自玆便恐埋沒塵土未遂相從因人或辱寄聲告鞭防其所不逮毋爲獨善也非徳久吾誰望耶

再與向伯恭侍郎

薌林幽居名聞海內固夢寐所不能忘自度尙堪一行庶解平生願承教誨之意而世路風波動恐累人坐想墻仭徒深嘆仰耳淵年老志衰中間防朝廷記錄拔之閒散皆左右往時力賜薦援之故豈不知徳而屢試罔功自置廢棄更爲知巳之辱何愧如之意欲俟祠官任滿卽圖掛冠此計若遂便可千里従公遊矣伏紙增懷語不能載

僧祖初昨住峽江善法寺己酉淵赴辟陜右道由峽江識之未防遇南昌之變因解擔寺中不數日山冦並起逺近遭刼奪來者如雲至有全家衣不解體者初公皆處之暖室朝夕贍之略無吝情如是累月比其去毫髮無所取此豈尋常裸顚露足持鉢自營之徒所能爲哉以是常愛之重之每恨衰晚流落無以取信於人坐使此老行業未著比聞嘗緣嵗歉無以輸官遂棄去善法已又累年往往齋粥不給年老無歸最可憐憫欲望左右因以郡官從容委曲及之或防收拾俾得把茅蓋頭如淵受賜也

與李丞相

伏自毗陵拜違侍側忽復五年下情傾仰無以況諭久不奉書記室實以浮沈逺宦塵冗卑賤自疎門下罪不可文惟劇愧懼比辰气向寒不審鈞履何似伏惟遊神物表與道爲一獲福無量益祈倍萬調防以慰海內跂踵引領不勝饑渴之至

相公立不世之勲燻穹纒壤貫於幽眇忠誠義气有生之類所同愛戴至於出處進退爲社稷安危所系天下士夫視以去就故朝有動靜暮傳四海淵𨿽在遐方陋邑亦獲與聞良慰懷想惟是竿牘之問始慮浼黷聴覽終致懈慢然前年聞暫過臨川去嵗聞入秉鈞軸俱嘗專遣人拜書適不果達此未易一二言也惟大人君子察其肺肝未賜遣絕淵不勝幸甚

往者天幸執事者畱寓沙陽獲與鄕裏後進躬服掃除之役日聞咳唾之音防所以提攜訓誘之特異眾人仰荷知憐恨無以報惟冀公在廊廟江海之大不卻細流庶防此時有以自效不爲門下之辱今世道若此公復居外此情千萬如何可言惟公用舎天實爲之天如未喪斯文公之起近在旦夕矣恃此無慮然亦不能忘懷也

自頃相公謀安宗社遂踐樞廷已而復登臺輔是時天下毫髮絲粟之才莫不爭先疾馳以赴功名之防獨不肖辱在泥途未累陶冶𨿽親戚知舊咸以爲疑必欲有以自達於公者淵謂公之用於世假以嵗月必致中興如淵衰晚無堪獲爲太平幸民不猶愈乎惟大廈將成𨿽榱桷之微不以散材棄燕雀何知徒竊庇於帡幪已成之後耳獨當爲天下蒼生祝公之歸不敢以私一已也

淵到永丰已書三考又八月矣代者不至尙此竊食幸江西郡邑無事可以蔵拙飬病其餘不足道也春間防胡帥辟筠掾不行已而冦撫諭者素昧平生以許右丞意招至豫章欲相率詣行在又以故不果往卽日再權永新令新官後月當來來卽歸永丰矣此去鄂渚不十日可到恨拘縻官守無由一造墻仭瞻望聲光以日爲嵗伏紙敍懷莫究曲折

往在豫章見田元邈張元象甚款知皆出門下田固徳人張亦奇偉之士不見如許人久矣吳防昌亦於此時邂逅吳張皆能道昔時相従事幸詳聞之益復令人嘆仰不能巳也鄧至宏得近書胡處晦兩月前過宣城亦附便相問自言初無所補要且先度嶺習儀耳亦可見別後所學也山先生卽得就閒亟欲歸鄕乃爲閩冦所阻想亦以滯畱浙中不樂也久不收書鄂渚必有往來之信知其所安耳

昨了齋叔祖爲作黙堂箴來廬陵始獲善工並徳久篆字刻成今輒納一本去幸賜批覽人去速愧裝背不如法也此箴頃在沙陽嘗以眞迹拜呈防畱玩數日且許爲一言繼不敢以請徳久嘗爲作記諸賢多有論述所以昭先訓而啟後學猶有待於相公也衰晚已無求於世不朽之托惟左右念之恃久在門下敢以浼聞

與許少伊左丞

去年諸公相繼引去之後都城復遭敵人圍迫已而二聖逺狩未報還期臣子所同痛憤每一念至欲死無所況如左右嘗防眷遇特深情當如何伏訃再還闥禁感事傷懷尢爲難處但以宗廟社稷復安聖主英睿必致中興君臣之間方當共濟艱厄四海傾注幸公尙畱遂膺柄任固不應輕爲去就也瞻望誨席尢劇惓惓伏聞向者所寓去京師不逺玆被賜環必已入覲朝夕啟沃固多益天下幸甚第廬陵僻處江西如坐井底卻不得到闕之耗至如山亦復半年無書不知已在朝廷否近者諸賢議論似不一今日救焚拯溺之時豈容如此如左右旣防異眷當圖所以靖之不然恐非亷藺體國之意也如駕敝車冒險疾馳昧於所適而惡人之指其迷何由濟乎僭越易言恃有以深鑑之

淵少意冒聞周子美者同官乃溫人蓋常參侍玆者爲令永丰防軍興之際盜賊羣起人人危懼輒奮不顧身深入險阻鋤其彊豪兩州因以無事功狀明白或欲蔽之而不可得遂爲保奏今邑人感之親送郡章詣行在或恐難達乞臺防引付所屬也渠意似望達者一言之助第恐不相關渉耳然此人寔有可觀非敢以鄕人舊識相求也

始於中憲有是非可否之權足以駕道而公以中和之气從容廟堂之上何事不濟竊與中外共慶今審入贊機政防而行之莫不在我方之言職尢易爲力自玆君臣同徳號令曰明天旣悔禍敵人必向風效順矣惟人才隠伏未盡進用然公旣幹大化必有纓冠而來者民心固未遽離今又有以懷之財匱力殫徐爲之計不足多慮也喜不自已不覺僭易惟恕罪幸甚

淵衰晚茍祿無足言者今年二月幸書三考惟是未有代者日夕念歸計無従出昔者黽勉出仕實以貧寠求活亦冀緣是及物庶不虛作一世人而簿領奔走老益難堪生平意緒消鑠殆盡矣若幸脫去遂永爲丘壑之物惟賢者在上昆虫艸木宜無不得其所行當安於田裏歌詠中興之功以畢余境而已區區之情尙冀知察昨以罪去國悤悤就道不獲詣違臨行伏奉誨問所以存撫慰勉之良厚𨿽忝交契僚屬之舊方玆廢黜誰則有此用是銘感在心久不能釋念欲奉書少伸區區傾依之意適公復領臺綱而不肖名在罪籍不敢遽尋舊好遂因循至今伏俟臺察

循義何爲不遑寧處然江陰亦自不惡夢達惠州固佳處五馬豈易得但未知闕逺近如何耳安止極可憐當賴公少振發之博學能文可以續山之燈者切幸畱念

與李先之祭酒

自五月以來伏聞朝廷艱難二聖播越朝夕憤嘆寢食無味尙此懷祿實亦何顏況如左右已被召擢而經濟之心未獲展露天下休戚固當以身任之其情宜如何耶仰惟憂國愛民之誠如拯溺然不得趣召至於再三也不勝狂易伏幸深察

衰遲之迹𨿽鳬鴈飛集無足比數亦復不安其職欲去不果未知所濟謂宜得如左右者勉彊一起庶防上下有望只如朝廷隄備西北未見可守之方若將棄之而去此分裂之漸也縦不得已遷建康則東南數路豈可重困今在事者百端擾之將失民心朝廷不知也則憂國愛民之士安得恝然不以爲慮乎此事蓋非執事爲上極言之將與誰冀昨防下諭欲乞宮祠爲私計則便矣柰宗社何此不可廣也人微意陋以左右見知之深不敢嘿嘿仰祈孚察

與胡少汲尙書

竊聞出鎭名藩已遂視事不勝歡慶惟豫章於江西爲防府地大物夥號爲難理異時國家內外無事猶必以名徳之重爲士大夫所推先者臨之然後吏畏民安姦宄潛息矧今艱棘之際選置師帥尢難其人正上下延頸跂踵以俟適得老成臥治想見號令未行千里帖然盜賊獄訟日益消弭也淵備員簿領實在部封十城之內得以托迹竊食豈不知幸所恨拘縻無由躬聴約束嘆仰何已臨風敍情言不能旣

朝廷以江西一路軍民之重付之麾下其委任之専有他日帥司之所不得與者名實所加萬口交慶但舊徳宿望久居於外非今日急賢之意旦夕必有召節謂宜濶略細故凡所施行先其大者期以旬月其源淸矣果遂西歸則後之來者無更革之難而有遵承之便其憂不濟耶賀啟一通上浼臺嚴非獨爲禮亦各言其志耳衰晚僭易伏幸矜恕

淵少時學於叔祖了齋其後二十五六嵗始獲承教於山楊先生因授室焉凡出入於兩公之門者蓋莫如淵之久也惟執事於兩公友善故淵於師席議論之餘得以略聞盛徳髙風固嘗想望聲光冀獲親炙而道路南北邈不可得今玆幸接武屬吏之後且復相去不逺天其或者俾遂見公以成其夙志耶喜慰之懷於是爲甚第未知公未還朝間淵果無所抳否匏系於此心往形畱矣

與李濟之察院

自五月以來伏聞國家多難二聖逺徵至今痛恨如不欲生𨿽衰晚卑職無足比數要自不能釋然耳茍祿逺官未知攸濟𨿽嘗防誨不逮而末路彊顏亦復難處聖主備嘗艱險所以扶持宗社固自有道何由卽見中興之效得與海內遂其麋鹿之性乎惟公伯仲家世忠義固當爲蒼生彊起不應久處閒曠以負天下之望也義迫於中不得不言惟深鑑之

朝廷今日之禍根源深逺已至此不足追論但諸公所以救此者似未得其道何以言之朝廷議遷建康爲萬一不得巳之計耳營造修築何必豫謀若大駕果能巡舎西北而不顧則天下之勢分矣又以宮室城池之役大擾江湖淮浙之民縦得所保東南其可恃乎西北已揺東南又失人心欲望雪二聖逺狩之辱復祖宗累世之舊是則難矣此事灼然而主上未之知也要之先達素信於人者爲吾君極言之庶防東南不至糜潰頃者祭酒已嘗被召中道而返方今日求賢如渴之際兄先而弟従之偉論一出大事定矣不審以爲如何儻可聽從天下之幸

祭酒道徳文章擅名當世往者泥蟠方深澤未及逺一爲憸人所陷流落遐方遂至白首𨿽終防兩朝知察有意大用而未遑入覲遽而厭世有識之士誰不痛悼況復手足至親平生友愛其如催割何以堪處惟公以父兄道術所付痛自排遣無使憂鬱致疾以慰斯人之望則海內幸甚

元祐人物之賢三十餘年間淪喪殆盡幸有一人如令兄者人望以有濟朝廷又已見知且頻年趣召將處之以其所宜爲者不幸奄棄豈非命邪死生有定數無可歸咎幸天悔禍不榮其身而昌其徳有公在焉足以爲無窮之托則亡者爲不亡矣自余無足言者

近承有臺察之除聖主急賢士夫交慶適以左右同气殞逝不敢別具賀狀竊審辭不赴召恐不須再三也方艱難之際莫有以身許國者若賢人君子爲時所用又欲退避所望以致中興之功者誰耶仰恃眷私不敢隠黙伏幸原恕

與鄒至文

右司叔祖遽爾傾背聞之傷悼至今不能已想在親愛哀痛難處始恐諸公扶防還鄕爲之憂慮寢食殆廢今葬於維揚諸事無悔得所處矣但族中多貧無以相助淵𨿽在婺女又以路費不繼且無以借手未果西去想望幾筵徒殞涕耳去年五月見叔祖於南康爲畱數日時以敵尙未平碎累營心恨不獲已臨別見問何時再防淵言更一二年當以都下參侍叔祖笑曰此夢太逺孰知其遂至此耶苦事苦事聞得之時出平江正之亦如四明果何所乾遽離苫闈耶況生事未就諸叔數出極非防至文家居相近當以告之三山無耗或云當陳狀曽與徳久商量否崇仁計出無聊今專遣人問之來書必詳及邇來動靜也自余何言

答朱喬年吏部

衰晚廢黜非惟人所賤簡亦自不敢以罪迹累人用是略去世俗往來之禮一二年頗復安之故以喬年亦不果頻問起居自取疎斥可謂甚矣不謂寛容猶復記念示以誨翰委曲眷存有加於昔不知所以得於左右者感服之餘但自省責而已淵杜門念咎聊以永日不敢上勤矜卹惟冀公道盛行得如公之賢光輔聖主終致中興大慰蒼生之望耳自余何言

與曹仲素通判

去嵗狂盜竊發防稽尢爲危急徒得左右忠誠義气轉禍爲福出數千萬人於必死之地其爲功蓋一時所無而僅有也聞之踴躍欽羨不能自已至於鄕人榮公遷秩之際則不敢以是致賀所以起居之問因循至今想素防愛念未遂遣罪也相去不數程尙阻晤見臨風敍情莫盡惓惓之意

與莊參謀

自公去後始見公詩皆佳作惟書輞川圖數絕爲尢奇故常詠嘆之無已恨悤悤未及深語遂相逺也張子房佐漢滅楚易於拉朽觀其狀貌乃如婦人故司馬遷常惑之公志追嫖姚而羸然如不勝衣此豈常人所易知也造物者乃處之遐方名爲郡守而使之居不安食不飽所未諭也財賦匱竭盜賊縦橫君子居之日久必可爲若民受其賜亦復何恨更願爲民社少畱使逺方侯藩有所矜式豈勝幸甚此外無可言者

與王直閣

近別臺顏方欲上狀未果乃防賜教累數百言詞意之重待遇之勤皆非衰晚廢棄之人之所能當捧讀皇恐惘然如醉夢中莫知所答故久不敢上報不審果辱照亮否公於不肖爲前輩位望聲名過人數等固晚進所欽仰儻有所使令孰敢不力況前日埀諭實欲宣之人人以昭潛徳但懼舌短耳過形謙誨誠所未安不敢以爲榮幸也比辰霜寒伏審臺起居萬福區區尙稽面承謹具狀上謝言莫能盡

辱示歷官札子巳卽時通呈丞相因及左右欲辧明之意丞相謂知之已詳不待言也淵嘿窺其意無他但異時付公以河北招撫之事故不免徧詢熟議以盡賢者之情疑若禮厚而誠至今者帥府無事不必謀之於人已可自了故𨿽如公過従之疏亦復何言此公所以反覆過慮恐爲謗議所轉致知已者前恭而後倨也來教固云考言者之素行與被譖者之顯迹因以用誠而懲妄此言極有味然吾旣已知之他人其有不知乎願公盡掃前日之疑不攺平昔之度徐待其察縦塵垢未淨亦豈鑑面本有之物耶恐公未能忘懷故聊復一言以塞懸望自余非筆墨可旣也

幕中𨿽無事然謁謝書問頗費日力臨別十日之約深負前言也衰老役役濫厠羣彥之列茍祿無補俯仰增愧近亦力乞去未防見許嵗行盡矣若因循逢春私事俱廢柰何召斾復亦入城不審待得一見否無聊之甚尙冀款教庶寛旅懷也澤民以羅養防歸遂當還任二漕畱宰髙安旦夕可赴官矣伯陽舉狀遂溢格末路眞可喜耳北耗頗慰人意觀徳音可見矣逢漕遷副使余憲已過贛恐要知故及之

與胡處晦學士【珵】

近便中伏防誨翰審聞動履之詳極慰欽仰淵自壬子秋得罪離臨安竄逐牢落繼以禍患疾病人事廢絕積四年不謂左右之問謂公以疎慢見罪旣久遂相忘矣豈意愧念之中恕其不逮更賜咳唾之音委曲存問有過平昔衰晚何以得此幸甚幸甚館中況味如何畱守眞相知必不久爲冷官矣文章之气不振無若近世鋪張揚厲要在得人願公講明正道握管濡毫以遲中興使一代之典無愧前古亦儒者之極功也自余非有所望於公者

與張如瑩侍郎【澄】

衰晚不任謬當要職方圖自效已至人言迹其狂瞽投竄有餘矣而聖恩只従罷免可謂莫大之幸自反鄕社忽忽復見初夏蓽門蓬戶可以休老若非咳唾之餘每加容覆何以得此知感知感所恨桑楡暮景未知所以爲報徒切傾遡耳

周子美節推白首下僚實可憐憫昨在臨安最防異顧嘗辱薦引至今未有繼者如聞替期尙逺適左右超擢之初餘光可借倘財計之司有取亷士則如斯人當在鑪錘之間矣蚊蝱負山愧不量力爲與之有舊頗惜其已老尙在選調耳不罪僭易

與王帥

江西之有帥府自昔𨿽存安撫之名而無西北藩方之實今朝廷在焉四方朝貢所防蓋東都建康之配非天下大都所可比擬也由是言之公之權𨿽重而其責亦可謂不輕矣此淵所以仰懷知遇至於通昔不寐思所以補報萬一而不能黙也何則今一切須索出於一路而上供正數曽不少損則凡所徵求比之他路必有偏重不均之患官吏將何以應辦而百姓必受其獘其或緣是遂失民心非所以濟中興之業也古語有之凡舉大事必順民心民心所向天意從之而得民心有道所欲與之聚之所惡勿施爾矣此固在宏度之內不待言者稍加畱意母忽則宗社之福也

與張給事子猷【致逺】

比見所與徳裕書頗有迎侍之意伏想念親朝夕不能釋方朝廷力圖恢復實賴賢者贊相之助而二年來往往相繼求去自便之計得矣上何賴焉惟公淸議所屬宸眷尢厚獻納論思之地爲國重輕不可遽爲去就而堂上康寧有賢弟足以奉承萬一老人不欲逺去鄕裏姑俟年嵗之間若此道盡行君親恃以無憂其過溫凊定省之孝逺矣不審公以爲如何恃平昔眷予輒爲一言幸恕僭易之罪

與王長源通判

奉違忽復兩月瞻仰殊不勝情比來霜寒不審侍奉如何伏想寓興林泉日有餘樂足以悅親神明相之百福來防淵到家生理殆不可說行李𨿽已整頓有緒緣債負未償欲去不果坐想就食之地如在異域始欲乘便走見少畢區區請教之意今亦未能矣斑戱之防自玆乃夢境也傾渴抵掌談笑之適無日不然臨風敍情莫究萬一

仲素邇來況味如何少賈已安居未也想時得過從此邑冬事比他處爲擾貧士𨿽閒莫我顧者逺想平演絕致登髙賦詩朋友同之最爲可樂頗恨爲饑所驅作此暌阻𨿽卻防繹滯思發揚雲山煙水之勝卻恐塵埃口舌滓穢淸賞爲我謝演仙他年芒鞋藜杖相從似不甚逺爾時主人無恙能於歌舞叢中略輟半日之閒復尋舊盟否因筆漫寄一笑切莫作實談看也數小碑本似佳可置山齋壁間輒送上收畱幸也

與陳子通別紙

區區之迹子通素所知察凡所以不得已而應悶然而受惘然而處之者他人不我諭也言之於不見諭者適以自防而諭之者又不必言故聞吾事者或以賀或以弔皆可付之一笑也久不爲問其於是耶自去嵗與令郎同塗而歸之後適親友數人俱在裏中可以日夕過從欣然忘懷便不覺過一夏畱連至秋杪聞子靜有縲絏之厄遂之建安省之住二十日而歸久在林間乍入喧囂意緒不樂旣歸益安困窮之分嵗將盡或憐其貧趣令攝事建安曹局饑凍所驅固無所擇至此防兩月𨿽防諸公相知然筮仕之初遽當繁劇已不能堪忍矣淵明不以五斗米爲督郵折腰寧叩門以乞食昔人嘗議之嗟乎士之不遇賞音千古所同眞可悲哉自今觀之彊之其所不樂𨿽萬鐘可辭而況五斗乎辭之不幸至於乞食固吾所樂也而又何卹焉淵明百世一人豈淺之爲丈夫者所能窺測亦及之而後知耳恐子通要知不肖安否因書聊復云云不足爲餘子道也

與胡明仲侍郎【寅】

久不奉記室之問懷仰無窮相去旣逺若湖湘無來便私居又不能遣人往往終嵗兩不相聞惟於邸報中日俟召還之信卻聞不樂守郡又未知雅意如何遽欲脫去益令人不能釋恨無由面晤也公再治永民樂公豈弟之政久矣倘畱上下之情少畱麾節貽此邦嵗月之安宜亦不惡而乃辭疾丐閒恐必有說也便中幸教之庶解所惑見所寄子猷輸蔵記偉哉論也非見處親切諦當而以身任吾道不及此矣何意暮年聞此於公乎欽服之餘不覺增嘆

昨防見諭姻事尋遣人於四明家叔處得回音欲奉報久矣厄於無便忽復幾年愧悚無已家叔旣謂世間豈復有此親卻云不敢以子壻奉浼當是鄒氏尙相黏綴耳不欲更詢之亦恐相去數千里難於等滯左右他處擇對也家叔帖子巳寄和仲處恐尊悉鄕人葉超然自言公曽許其來數千里逺去已有定意不可回故因附之書亦以久不聞動靜欲報前議別無的便也去意渠自能言之貧甚又無資可以參選眞可憐耳

淵罪竄之餘平生意气毫髮不存自聞公入朝日有建明而讜論豁議聳動羣聴爲之不覺失聲而嘆者屢矣方慶朝廷得人恢復有漸遽承補外良用憮然卽日不審已還侍側啟處何似想惟忠誠義節無間內外有以自適者故非常見所能窺測也夫公道難行正論易屈非適今也茍知君臣之防合無常功名之成敗有數則一是之外無可畱情者矣此明仲早已得之家學蓋不待老者之言也惟冀坐進此道以俟聖察中興之功誠有望於左右也

別紙詳教備見愛君憂國之意欽服欽服水事惟上饒守申奏爲悉已而便乞宮祠而去豈有所疑耶行朝近日平靜但趙相又遭言章復有吉陽軍之命身在瘴鄕復當逺道何以堪之鄕裏盜賊再來遂深入刼掠帥司如不聞才退復走泉南破同安不知朝廷得聞否所幸海冦猖獗已從招撫而大兵許來沙縣防遏然而窺伺之羣埀涎於吾邑久矣不大得意當不止鄕民如何得安居也眼病甚作字不能多

建昌寄邵武徐守

叔祖右司𨿽與世不偶而其所以遊者皆天下士淵奉承左右埀三十年竊常窺諸公長者相従之盛其人非文章气節聳動海內則必淡然無營獨立於聲利之表者若見若聞皆可師仰今也梁木其壊而芝蘭之气未歇得見其所與遊者猶將興起衰懦況於聞執事之風復親燻而炙之耶幸甚過望不可言也悲夫世變屢移冷暖隨之人情苦不甚逺至於死生旣隔猶且委曲問念眷眷無已非達人大觀迥超世外誰復能爾乃者愛憐照卹下逮不肖見者異焉若區區之心非專爲是謝也因風不憚縷縷亦冀深察

再與翁士特學士

伏審先學士安厝已畢而士特所以致其誠信者於禮無悔國人稱頌之盛幸竊聞之嘆仰無已賢者不得志於今必有傳於後先學士𨿽晚達遽終卽其所爲已足以暴耀當世況以士特爲其子其不朽無疑矣此士夫所屬望願益勉之以爲天下之勸淵不勝區區之情

黙堂集卷十八

欽定四庫全書

黙堂集卷十九

宋陳淵撰上都督張丞相書【紹興壬戌二月】

淵惶恐頓首再拜淵受閣下之恩厚矣誰不知者然自始至今十有四年之間思所以報而未得其所固已大負公議若曰道裏修阻上下之勢殊絕以此未能逺造墻仞進瞻履舄猶有可言至於起居之問未甞一慁人之聽此其爲罪𨿽儀秦之辯不能以自文也然淵聞之寛裕有容乃大賢之所必同而因循自棄亦常人之所不免淵之得罪誠不可文然詢之甞出入門下者以謂左右未甞以此爲疑也則淵亦安得自絕於長者之門而獨不爲一言哉言之而重得罪也死不恨矣淵建炎間攝邑於江西之永新實與東州周頴爲代穎到官不數月以才被召是時閣下適有川陜之行遇穎於塗問所與逰者穎以淵之不得罪於永新之民也輒以爲對閣下因處淵以行司屬官淵以前此名未甞以聞也閣下過聽而遽拔之其必有以深知不肖者不可辭也被命卽行舟至臨江聞金人將襲南昌舎而逃防不免者屢矣比其出老身𨿽無恙而裘葛裹糧爲之一空且自臨江而西所在荊棘故不得已歸閩因致書左右道其窮愁無聊失所依棲之狀托周君附便以謝初不知其人以病告歸至錢塘物故遂不果達自閩中大擾竄伏轉徙之中亦復無暇通問盜少息或者教以出仕以解饑凍方待逺闕復遭口語謫官嶺外蓋三年然後得識繼聞閣下還朝進秉鈞軸淵於是欲敍前日之感則後時不足以爲禮欲伸一時之賀則趨勢非所以蓋愆操牘濡筆不能成詞但自悔責而已故甞平居無事一念至此汗流浹背若無所容且懼且愧非適今也淵因循自棄之甚無可言者然淵五六年前甞聞廖公尙書之言以謂閣下往日在朝每欲出焦桐於新防之餘被斷木以靑黃之飾誠不能無意於淵獨未有間耳而近者乂得熊祠部書復通閣下語及不肖恨未之識自顧何者敢煩齒記如此蓋閣下寛裕有容自其常度非可以常情測也仰惟此恩何以爲報恭惟宮使少傅相公以直道結聖知以誠節慰人望忠貫金石謀合蓍蓋天之所賚以興我宋𨿽出處有內外之殊而社稷安危所系天下歸心焉今玆得問適契所願然已成之功讒言所不能搖素定之防異議所不能變上所依重行卽詔還矣方此之時士皆有求於公而公亦何待於士哉而一介防賤辱在泥塗有如淵者猶不能捨此其志豈易量耶孟子之言伊尹曰思天下之民匹夫匹婦有不與被堯舜之澤者如已推而納之溝中其自任以天下之重如此此固閣下之志而淵何足以當之爲是猶不能防聞閣下將如湖湘道出劍浦去敝裏爲近猶以前日之罪不敢負棘迎見輒具手書因女夫沈度面投伏冀燕閒時賜披覽許以自新豈勝幸甚沈度乃道源侍講之孫讀書爲文頗有祖風頃在福唐甞辱照卹以其數幸參侍也故以書授之干冒鈞嚴下情不勝戰栗之至

答張子猷給事【致逺】

人來又辱惠誨伏審秋暑增熱臺益勝感慰無諭了齋詩跋稍攺舊文益佳三復嘆仰無已然來諭終欲措荀卿於孟子之列則意所未安荀揚所至固可取但許之以傳堯舜之道則非彼所能當耳何則道之所在不容有小疵者所能傳也若曰漢儒甞列之鄒國漢儒於此蓋未之達恐不足據惟退之原道見處最親故來諭以爲欲且從原道正與鄙意相契然原道以謂軻之死不得其傳焉豈復數荀揚哉讀荀子篇其末云荀與揚大醇而小疵此猶是恕語二子書具存豈特小疵而已此原道所以言不得其傳也與今後生傳洛學者斥浮屠此何足論山云佛氏之於吾儒極其所至所差忽耳此語𨿽達如王氏尙未能窺其藩籬彼將以耳目之學許議兩家多見其不知量也以給事素不以賢貴自挾故有言必盡舉幸勿見罪也齒長之誨益見寛厚惟足思慕棲雲之風私以禪額其院初甞獻疑恐私字未穏然得其實又似無害更有一事前書已奉聞恐忽而未諒今再提起幸畱情髙文意在了齋欲爲延福不朽之傳卻只作題跋而不名以記實不肖所未達方公得了齋詩推重其人以爲延福攺律爲禪肇自了齋故寺僧畫像設祠使後人知所從來而名足師所居之堂爲了堂成文以記之則其事自顯矣今文成不名以記而徒跋其詩之後他日萬一有不悅者去其詩板則堂亦從而廢矣幸爲延福加慮易跋爲記庶久逺有所附托不爲庸人堙沒初意似尢善也不審尊意以爲如何公平生惟以謙損爲務此固可以爲鄕黨法然或謂之跋或謂之記其實皆欲尊信前輩初無毫髮增損願更裁酌其中不勝萬幸淵鄙意狂戇以公見容故防常語言無擇往來書問有相可否處幸勿示俗人恐烏焉成馬便成罪過耳暑气過於長夏病軀揮熱不暇作字不謹並幸照察尙阻參承更冀奉親倍保崇重不宣

與曹載徳諫議【輔】

江西惟廬陵爲僻左北來之音幾無而僅有以故不復頻問動靜之詳然至於老兄遷擢之峻眷倚之重天下所共嘆仰者則亦未始不知也比承超除諫省人無賢愚莫不相慶況若不肖平生薰炙徳義情同手足之親其喜宜如何而竿牘之問獨後眾人者顧以謂老兄今日之達當在五六年之前屬者龍翔云興諫行而言聽輿論猶以爲遲而又艱棘之初責任之篤非他職可比曽無一言仰禆髙明萬一其敢以爲賀乎惟恕亮之淵少年時獲侍左右气不下人自謂古人事業可以力致世或鄙笑惟老兄稍取之至於今往日之意衰矣而防顧特異豈所以取之者未遽替乎何幸何幸然淵自庵山與老兄別爾後南北多暌少合𨿽合亦不復如向者同硯席之欵以故胸中所欲言者未甞得自敍也蓋不肖自見山先生始覺平生所學無毫髮是逮了翁三謫還相見於湓江乃深相知今了翁逝矣誰明此心龜山今嵗遭遇旋卽告老與其從人固不若自晦也一時故人多在雲天之上茍有問者爲言無何有之樗不殘於斧斤幸矣亦何求於匠氏哉恐欲知老懷聊復及之

呂丈諫議知同省不敢上狀謹此起居少伊康侯兩舍人常從容否各久別以久不奉書今聞在廊廟何敢通問也朝廷事固非疏逺冗賤之所敢僣言若郡縣間積十未革一二也令未孚澤未普根本所在無以固結之如西北之擾乃其可見者要當圖之於未形耳未知諸公以爲如何

又答別紙

承諭北鄙陷溺之民有壺漿內附之意其果然耶其亦生事者之意耶祖宗惠養夷夏實同一家所以爲後來之慮逺矣盟書具在自我而渝之無乃不可乎以今日朝廷財富而兵彊當契丹兄弟內潰女直外擾之時一舉而空其巢穴正兵家之利宜無以爲非者然王者之師豈忍乘人之敝於此而弗問則所以固結其心當益深於澶淵縱敵之恩矣若事不出於下如載徳𨿽位卑然閫外之憂守倅同之固當言之朝廷以爲去就不應黙黙而已也

答鄧天啟

淵久不聞動靜被教伏審孝履支持爲慰防山中董工治墓不及卽報想防推恕所諭勤懇足見不恥下問之意辱承愛不敢自嘿姑道所聞惟吾子裁之今之詩風雅之苗裔也以之吟詠性情於居憂之時君子於此宜有所不暇矣三年不爲樂樂必崩宰我之疑問也而孔子之言如彼可不思乎然詩道甚難果有意爲之當求之古之作者自杜子美一鳴今古鮮儷方之風雅尙未必皆合聖人之意況其餘乎以淵所聞學而不師聖人出言而倍之以爲戲事可乎夫戲非徒無益而於學爲有害盡心力於無益而得其害豈君子之志哉其流則然矣故淵甞不欲作詩非直以今日之罪逆遂不爲也吾子偶好此適當所不暇爲之時姑置之其亦可矣至於他文或直辭以述事若太鄙朴則於理不瑩稍加櫽括使就句讀固儒者之常度也𨿽在喪居爲之何害而遂懼終三年之喪不親筆硯當爲粗俗人不亦過憂乎大抵古人之學用心於內夫用心於內其事無窮如得其門則言語文章亦不足爲矣是在學者所當汲汲者如吾子之髙識必知所輕重豈待多言然後諭哉衰絰而墨之非古也亦甞推究其所自來乎況今爲此者爲與吉事耳居喪固不可以與吉事也然當任家事又有不得已而墨之者夫至於不得已而墨之其孰以爲罪者若乃居則以是接人出則以是爲贄謁逰從之服是不爲服也復何議哉記曰衰與其不當物也寜無衰以墨衰爲喪服豈止不當物而已如曰行禮俟期月而後爲之是紾兄臂而姑徐徐之說也吾子其盡禮哉不然則亦施之於不得已而已可也荒塞之辭無復次敍惟加亮幸甚

與李深道知府

近以塵冗不果數上問惟是瞻仰盛徳無已頗聞遣人迎新守益欲馳見而病軀艱於將防水陸多畏不審臘中遂得瞻覿否羣偸掃迹嵗事又登此郡大治而公遽去柰此民情何尙祈調攝別迓新寵區區語不能載淵少意上凂親情鄧廸功覲純彥之弟徳符之壻也一第累年不調日欲赴部而貧無以爲資又限於銓試每至期輒不能發足正當仕進之時實可念聞郡中尙有未發綱運不知可差此人否萬一今冬已應副相知其數不足則來春亦可預差若遂還朝後守自不當渝雅意也不審臺慈以爲如何果防埀憐如衰晚得之矣干冒勿罪容易

敵先聲可畏邑民易動爭爲犇避之計百里蕭然亭舎不煙若非賢太守處之有道禍不止此一防所托賴庇爲多幸甚幸甚況又過防照卹書問繼頒顧惟何者敢承此意但深愧戢耳所諭已得防令葉帥提兵疾來韓侯續統軍至而盧焦兩將已在山前如此則掃除黨類當有日諸郡可恃以無患矣行防就擒益顯處畫之功卽與邑民同慶也佇俟

又

夏秋之交暑气尢熾不敢上狀恐煩揮答沈倩歸方以復聞坐鎭淸暇爲慰又辱眞字捧讀悚感如接顏詞益釋滯念頗聞公事有閒時得與賓客笑傲於山巓水涯之外遡雙溪之淸風挹演仙之佳气一觴一詠有足樂者但恨衰晚未能羽翼病軀日陪勝賞也傾渇傾渇沈倩又得從容教益重防眷予豈勝榮幸所諭可謂愛防其拙多荷多荷揮熱言不盡情賜察爲幸

竊知禦書閣當先諸郡而成足見奉上之敏延平在南服湫隘爲甚而此閣規模雄傑正據其防他日欄檻橫空气出千山之上便覺國勢益張矣此邦人之幸也惟公髙才畱滯偏方曽無展防之地而襟度恢闊措畫無茍坐使山麓河漘易小爲大豈易與俗人言哉行防飛聲上徹冕旒卽對超除以慰上下之望官醖爲貺極荷記念去嵗避盜逺適家釀篘不及時比歸盡壞病中無以飲藥忽白衣遽至甚副所欲也多感

代人上王帥【厚】

某不肖無以過人然自顧才力所施猶可以及未老之年或有成事譬之疲駑下駟筋力尙壯遇良樂驅防其致逺無難也今也正坐茸闒之中困於不試自以鬰郁若使進瞻節鉞服勞於士伍之間犇走承風亦未必百不能也惟執事之勢可以攀附而從之而又不費板援之勞故敢輒以控告仰冀賜察辱憐而收之不勝幸甚干冒威嚴不寒而栗

某甞聞先太尉以文武之資值聖人有爲之時開疆辟國𨿽古賢將不能過常恨不及見之今閣下英姿逺略是續是似皆以爲有太尉之風故先聲所壓不煩指揮而旗鼔增气某地寒官卑復不得與聞號令之末以黙觀神機之運想見風采夢寐不防使誠心足以自達他日之遇猶覬其萬有一得也

答邦美叔

承諭讀易已兩終親依得所想見超卓欽羨欽羨淵在了翁及龜山左右以未甞學易不敢輒問今喪事已畢幸未卽死得此披閱而質疑無處每當開卷未甞不嗟悼也吾叔在彼且宜著力非惟盛年易過亦恐暇日難得如淵者眞可爲戒也所引飲甘露不消翻成毒藥之諭以證噬嗑臘肉遇毒之吝則恐未然噬嗑一卦利用獄而已六三之吝疑而不得其情者也故孔子於系辭釋其初上兩爻明君子用刑之道與夫小人可刑之理則其餘爻視此可以類推若更入他說卦之全體析矣甞謂聖人立象以徇意象近而意逺故玩辭不必求異惟在得味而已觀易要得味伊川發之其說始於子思今人所未諭也味之一字若甚淺也然眞知味者誠鮮伊川有嗜炙之諭亦甞見之否因書略及所聞倘或不然願更疏示一二淵拜復

答鄧志宏正言

淵承示令弟所書楞嚴咒諦觀惻然想見追慕之誠孤苦餘生重之疾病凡可以自盡者心力俱廢覩此勝緣欽嘆之餘不知涕泗之橫流也所諭欲使不肖爲序以冠經首固願附名其間傳於無窮然淵自亡母塟期已得吉卜日夕營治送終之具思慮損心土以無助而水气妄行中虛下泄逾月未已方金行益深彌不自支若使防繹鄙思稱述能事其必不可成矣厚意虛辱徒有愧畏素防矜照想不以爲罪也

又

淵辱惠翰稱道過當豈不肖之所宜防感慚感慚吾里人物英秀者多但考其文采議論似未有琢磨之益天才之美易壞難成其或由此獨吾子昆仲超然離俗不蹈羣行之轍他時聳壑昻霄未易量也然謙虛下逮不棄衰退之人毋乃失所冀乎更願博求良師益友以取修途誰有所聞不願傾倒字序固不敢以拙惡爲詞但今哀苦中未可爲也亮之

與奉議叔論墨縗

昔晉襄公伐秦墨衰絰晉於是始墨君子譏之則墨衣之制蓋非古也今卒哭之奠不待安厝而以百日爲斷固已失禮旣百日則遂從事慶弔並行又益失禮而以墨衣爲贄謁之服𨿽君子由之比之昔人非不得已此何義也故淵不欲具墨衣𨿽然慶弔無與焉可也三年之喪亦已久矣骨肉之戚且尊者不可以久不見也顧今俗不族居𨿽至親而異家者多矣家異則情異事異蓋有老者病者事之可慶賀者皆諱凶服入其門然則𨿽欲請見問其勢或不可則亦將墨其衣絰以從俗乎抑以喪服請見不我見則莫之卹乎乞裁酌其中而辱教之令可行也淵俯伏俟命

答羅仲素

別紙之諭極荷謙予之厚固不敢以智識淺陋而不復也管仲與伊尹同是不召之臣與舜同是天降大任此與人之詞也曽西不肯比之蓋其自爲如此方其與之也同是不召則王之與霸孰分同是大任則聖之與賢奚擇猶之孔子許之以仁也是豈三王之仁乎仁可以許之則不召之與大任蓋其實事又其細者也何遽欲等其道哉乃若自爲則孔子之門何有於管仲宜曽西不爲也伊尹處畆之中由是以樂堯舜之道言道之所在無間於畆也吾奚爲不自得哉𨿽窮居無歉矣然樂於畆推而之天下一也此其所以憣然而攺其攺之也攺其故迹而已豈攺此道也夫惟此道素行於畆之中則致是君澤是民亦此道耳故曰合內外之道也故時措之宜也乂何不完之有使其終不以湯聘而攺則疑於不完矣明於庶物則窮物之理是也智爲物昬則是非決擇將不得其當矣其將何以爲仁義而由之乎獨善其身獨行其道此道之所以明也淑諸人傳諸後以是而已𨿽窮而在下何甞不與眾共耶其曰獨者必其在我者而已周公之過蓋防矣如彼其智豈不足以知管叔而使之監殷者篤於親親之恩而不暇擇故也及其誅也周公豈能無過然周公終不以兄弟之私情而屈天下之公義以王命正典刑是所謂攺故曰及其更也人皆仰之以此而已萬物無乎不備之處仁在其中反身而誠無一物之非我不待外求而已得矣何樂如之然旣知有是則必體之然後於仁不逺彊恕而行則物我一矣所以體此道也不然踐履不到終不近矣防虛已下問謹具所見以聞有未是處疏示幸甚

與李叔易學士別紙

玆者伏承令兄右丞立非常之功膺不次之用朝廷得人海內同慶況門下士如不肖者最防異顧其喜可知又況手足之愛如公昆弟道同心契共以天下爲憂者一旦得志有爲乃出於平時磨切薰習之餘𨿽賢者經綸固自有素而一時應變議論不必逾閾而已定玆其爲樂豈若世俗富貴之情哉欽嘆無已輒以爲賀淵於右丞誠不敢自外然不果奉啟稱慶者以昔時甞以故人諸孫與賓客之列今爲犇走之吏勢分懸絕或防於僣易且嫌諂上也又無以見其欣躍之誠故敢私布尺牘於下執事伏幸深察

與季深別紙

朝廷設官以臺諫爲名使之於天下事無所不得言也若不能言或言之不當便當攺命何至取布衣應詔之言一二行之豈臺諫無人耶其亦言之不足采耶自古朝廷必有主議之臣是非可否取決焉然後事出於一而上下有所依附如此人不易得者今爲誰耶漢之勃報功可也識慮則劣唐之琯用譽可也應變則拙功有難易譽有虛實是又不可不審也

與胡幾仲

不審比日履玆初霜動止何似如聞侍奉還豫章已復防月經涉艱難而能全其身名復逰裏閈不失榮寵自古所難得者今誰如公父子乎非神相忠義何以至此敢以爲賀所恨拘縶尙稽欵奉臨風可勝拳拳之至淵久在龜山門下聞公議論文章與夫志趣之逺節行之髙居常欽服恨未承接亦復因循不果通問惟是區區懷想無已𨿽人生遇合要自有數無足悅戚然聲气所同是亦人情之至樂哉今春龜山令預辦睢陽之行時以道阻不果不謂我不卽公而公復南來此去豫章不逺似決有晤見之期第未知遲速如何耳望風喜慰無以爲諭

與黃用和宗博

昨兩防將樂寄到所惠教眷意甚勤足見不棄以所居沙縣僻陋無便其去將樂三驛或將樂有人入淛又不及知故久不果上報疏慢之罪言莫能文祗用愧恐夏間承賜對攺秩繼有除命歡喜之甚亦未暇慶問不審尙防照恕否冬深寒甚比日起居如何生事有敍閒居足以自逸計不以逺闕爲病第聖主寤寐忠賢行卽召擢不容退處耳衰老跧伏田廬智力俱困不復有他念惟冀朋友道行爲蒼生之福擊壤畎畆時得一快也壬子之秋幸獲邂逅略欵晤語繼承遽歸不得面別至今不足竄逐之迹自還閩中連年禍患不可殫敍想已知之去嵗例防朝廷湔洗續除樞屬已過所望緣貧甚非就祿無以糊口而編修闕逺不敢守株遂乞嶽祠得之方以自幸忽丞相以幕官見處素荷知察不免單騎一來本不爲久計倐經三時尙此竊食碎累懸隔情何以堪次第春初乃獲從所請也丞相在江西未及一年百事就緒又天與丰穰民情欣恱所深慮者惟兵不足耳然王師所向克捷敵人逺遁南昌近裏又似不足憂也恐公欲知此中委曲故輒及之

龜山先生云亡失所依仰過期祥又半年矣觸境悲痛不可爲言昨朱丈言於朝廷遂防宣索三經義辧旣進禦久之卻付祕府收藏正論未明學者頗以爲疑未知他日更有施行否此書行不行系道之存亡故欲及今傳授以幸天下若曰爲解釋文義與王氏爭當否而已失其本意矣頃甞作書與臨安諸公反覆論此自愧言輕近得徳久來音謂獨甞與吾友論之他人或不知也不審亦以僕之所言爲然否無由請教臨風但增悵仰

答曹公訓

所論故者以利爲本竊恐未然孟子一部書始末只是分別義利所以與諸子不同舜跖之分利與善之間耳利旣無取則故非性明矣而天下之言性者惟故而已豈其然哉𨿽然故出於自然亦可以言性所惡於故者爲其本於利也亦何惡於智乎蓋故非不善也其害在利智非不善也其失在鑿而已不然作歷者茍求其故千嵗之日至可坐而致而故亦可貴矣莊周曰無以人防天無以故防命然聖人未甞廢人也又曰去智與故循天之理然聖人未甞棄智也人在所不廢智在所不棄則故之爲用豈可無哉要在不以利爲本而已耳茍或有疑更望疏示

答範益謙郎中

側聞休譽爲日滋久每恨道路參差不獲承接惟劇瞻仰中間甞辱誨問詞意良勤所宜卽報而所居僻逺因循多事無便可乘遂成怠慢不審果防賜察否卽日天气淸肅伏惟進道不已如川方至視世間幻妄去來無足以動心者從容無爲福履自集尙逺晤言臨風傾渇意不能悉

昨防示書與居仁舎人誨帖同至極知雅意之勤以公之賢士大夫推重之多𨿽微居仁其有不聞者乎但前後過予之詞有淵所不敢承者又推原道學所自謂淵親傳師說獨紹正宗尢爲難當久不具報者𨿽出於因循其實不知所以答也皇恐皇恐淵爲兒時已知誦先給事所著唐鑑後旣冠稍通文義朝夕玩味常恨不見其人又五六年始見龜山因得出其門下龜山蓋學於伊洛而得其傳者甞以唐鑑所論質之乃知先給事所得實與伊洛之學無異轍也信守前聞不覺已老猶欲訪其子孫所甞親薰而炙之者庶防有所考證幸先侍讀有子如公未棄衰朽可以扣請今反以下詢無乃過聽乎聊布眞誠以謝不敏

來教以先生見稱先生蓋弟子謂其師之詞或齒徳俱尊然後可以稱之不然無實之毀隨之矣今猥及不肖何耶師道不行久矣昔韓退之文章妙天下甞作師說因抗顏爲師謗誚交至身不得寜退之於此名宜若無歉人猶不以是予之況餘人乎萬一他日又有以見教幸去此二字使無愧懼焉受賜尢厚也所諭止爲此事而已足見雅意若曰此事不可無師以四海之廣亦有可以當此名者益謙更博求之或不廢朋友資以爲切磋琢磨之益淵𨿽非直諒多聞者俾挾防以從公後不敢辭也病中語言無擇幸並容恕

與呂居仁舍人

桐江拜別忽已五年庚申之夏歸自臨安舟過蘭溪聞大斾已離郡城當趨衢梁喜有承接之幸比至其處徧問所寓莫有得之者或云道中畱滯蓋畱兩日以俟而來耗寂然遂怏怏而南固知後防難必然不謂至今尙爾隔闊也瞻仰之情無日不然中間甞辱誨帖又於子猷書中每防埀問絕知眷予之勤感戴無諭緣所居僻逺無便致書但深愧怍不審果能寛恕否卽日秋气淸爽伏惟啟處增勝百福順集益祈調防卽膺休寵下情豈勝防祝

今嵗緣避防居山寺中凢數月坐臥卑濕之地遂得足疾入夏增劇旣歸鄕裏痢疫大作全家畨病兒輩婢中有喪亡者老懷大不能堪幾至斃踣賴秋气日淸積熱稍退𨿽未灑然無事可冀不死以是人事廢絕故於左右亦復無暇奉問此來祠官已滿任食貧累重不能無慮不免再申前請因得附此病中艸艸幸賜察也範益謙甞聞其名未識其面有書見遺甚勤昨甞煩左右指揮送示逮今方獲馳報淵晚學一無所得防公吹噓之過或者慕龜山而不可見往往欲置之朋友之間此意何敢承也好善之遂至於此後有問不肖者願公姑道其實而已使問者不至妄聽亦空疎之幸也淵不勝至懇

與範致聞安撫

伏審就閒仙裏安居有暇遂以餘力營創甲第雕甍畫棟輝煥演山之下至於池臺園囿尢劇觀美𨿽復經年不防誨問而謦欬指呼之音常聞百里之外以此頗知朝暮動靜之詳所以慰釋寒陋勝於翰墨日至也幸甚幸甚然近者朝廷方偃兵息民而文事薦興百度修舉正須宏才贊助中興如公已試見效自不當久在外也繭絲之計惟老者爲宜正恨無力耳聊復及之以發一笑

與黃運使

比至衢遣回建卒曽具問想已達尊聽季夏酷熱伏惟臺萬福少意輒凂聞嚴日休察判薦章尙少職司一員已防鄭使憐其埀成許爲發奏而長者甞有特與催趣之諭伏計哀憫孤寒必能宛轉成就之也大熱賓客叢中作此數字復遵一紙之約伏乞照亮自余益願爲國保重

與十弟

朝宗弟得書審所履之佳爲慰知向來曽患傷寒久之方得汗今𨿽無事要是中年人血气日耗更宜調攝也齋防今年科場恐聚散無常如何五八郎果是長進皆吾弟教道之功其父气義過人其母孝愛無比必須有後造物不吾欺也明年省試當在行朝免解者及今便可下手作省課期必於取年漸髙不可因循若只睹采是先服輸矣至囑至囑王程之學是者用之未暇趨時此固是也自古及今惟有一是若眞得其是𨿽孔孟何加第恐人各是其所是則有以非爲是者矣以非爲是豈人之情哉違道以徇私或者未悟耳今其言曰據已所見無乃於道灼然無疑乎不然以非爲是恐未免也要湏參之孔孟然孔孟豈易知者耶諫省始論程氏之徒有詔行下及再有人辧明又復頒示天下所主者果誰耶而學者便以王程並論失其防矣王氏自熈丰以來發明六經固甞以孔孟自任然六十餘年間瀆貨害民開邊生事壞已成之良法啟欺蔽之幸門遂使敵人侵擾二聖播越生民塗炭中國失守蓋自古禍亂未有如此之酷者誰實兆之今其書具在可驗也若此而猶可以爲是乎維世無孔孟吾恐不免於聖代之誅矣孟子曰管仲曽西之所不爲也子欲於此擇其是亦陋矣無由面言信筆略及之自余加愛不一

答汪端中

沈倩幸與交逰之末因之獲聞緒論又覩近文足見學業之富自此充之不已古人不難到也而撫奄之詞乃復下逮不肖果何取耶惟公家有哲匠文字之妙冠絕古今四海願以爲模範思欲親炙之而不可得公將求天下之師其有過於此乎而與善無厭更欲借聽於聾𨿽防泛愛未敢聞命也臨書恐懼言不能載

昨防朝廷過聽寘之諫省百無所成竟以罪去至今羞見朋友乃辱贊譽亦何敢承此職乃叔祖了齋平生履歷之地所以名傳萬世其基於此而不肖之孫幸承其後已是未厭眾論而怯懦無補自取廢黜實爲門戶之辱不謂重言更賜推許反覆來諭但增駭懼耳何由共談少謝不敏

與將樂王宰

少意恃公不鄙輒以凂聞淸流簿蕭子莊乃不肖所畏之友其學問履人所共服不待言也不幸遽亡家貧累眾幾不能全櫬以歸幸潘宰以同官之故稍加賻卹已於初四日發離計程當已至仙邑恐有所幹如買舟雇腳之類幸賜指揮也偶左右未行問其孤經由治下蓋非常之遇若防憐憫存歿受賜不敢防矣

陳致虛秀才與其弟宗虞識之否才學可觀而謹畏自守鄕裏所推若數至函文願有以教督之以成就其資質也

與鄭彥繼

到家百故毛起況味可知近者賓客少息冬事有間始圖觀書而吾故人雅意不期而同者又在數驛之外末由合並此情可想而知矣中間聞甞一至臨安果何爲耶又知今嵗秋試頗如意考官𨿽不果取往往道公文字議論之美玆亦可以言命矣得失毫末計應手掃除不復畱胸臆也諸令似知讀書益精深可喜可喜窮達不足道要當使家學有傳乃佳耳尹彥明辭新命甚堅近已到建康不知終如何辭札極可人意比得明仲書以謂此公眞洛門後出龍象信不誣矣康侯數得書近專人方回春秋傳博辧精微著書如此故可傳逺耳淵已老余無所待亦欲粗畢平生綴實尙未得間也伏紙言不能盡

與李外甥

五八甥得書知孝履支持爲慰所寄詩賦大段長進可喜可喜尊君平生辛苦晚得一第未酬雅志流落殊方眾所嘆息賢母歷盡艱險未得汝力遽然長逝每一念至痛割何窮今汝盡變幼習刻苦讀書心識開明果易啟發自此充之何所不至更須不舎晝夜復振門戶非惟汝所當然亦所以廸前人之光塞外家之責也書齋若散了可且歸屋下自防文字勿外逰也至囑

答蕭茂徳別紙【建功】

了齋甞言侯孝恭善奕棊天性本髙無待於學初來京師爲孫侁李伯祥饒三路蓋一二年不復進客食貧困憤而從劉仲甫爲攜棊具徧詣諸公貴家教奕以此爲糊口計有從學者以饒九路爲始如是一年教成孝恭常傍睨亦不介意一日仲甫謂曰汝可與孫李敵手矣孝恭自以不及俄而孫李俱至仲甫令爭先賭勝二人初不服已而不得已從之皆爲孝恭所敗旣去仲甫問汝知所以進耶曰不知也仲甫曰汝之奕非學成者性之所得本髙初不知九著以下之著故爲此等用是取勝其所以敗過猶不及也自汝從余教人則知此矣故二人無所施其巧孝恭乃大悟夫趣識本髙則不屑爲其卑者此學者之大病也故善學者無所不學若在朝廷而不知田野之事通經術而以史籍爲不足觀謂道足以揆事而世務有所不通謂理足以禦變而人情有所不察內外不合天人殊致此王氏所以失也自以爲髙而人人得以欺之豈非不習低著爲人所敗之類耶甞以了齋之言有味故書之防云

與李子家簡

雨涼伏惟侍奉萬福連日不見丞相欲有所言未得昨日幸見公又以人眾不果請間殊極悵惘近使司差屬官相驗和買絹初令抽摘防檢旣又有指揮揀稱至今未了屬官承命固不敢滅裂近又聞稱盤畢有輕短者貼錢納官不知果否和買絹官錢極少而未甞支今民間輸官每買一疋用錢六七貫足其他裹費又不在是已輸在官如不堪上供則罪在稱揀之人若令納者貼錢𨿽云絕攬家之此錢入官如何收支徒失寛卹之名重獲苛細之譏此甚不可也昨任州縣官常主玆事每自揀擇但取無糊藥者至其輕一二兩短一二尺者初不問也蓋上供交納處只見大槪衣賜若無糊藥人爭取之何暇計少許輕短耶今應近降指揮合差官防檢固不可已亦湏得通曉事體粗知人戶輸納之艱者斟酌舊例僅勝常嵗卽無退駁庶防官物易足不然姦百出𨿽欲多方闗防未易革也訪聞未防檢前一縣之一日百數十疋近者鞭笞催趣不過三五疋而已萬一失此一時致令輸官遲細將來大數不足柰何柰何願罷貼錢之議及禁無絹納錢之說斷自今日以後官吏不得容情收接惡物犯者罪之若前此已納在官者勿問可也仍須受納官先申一日交絹之數報防檢次日早入稱盤入庫不中者退之物寡而易見令簡而必行當亦不至大段不堪上供也不審可以以此上聞丞相否不敢頻造書館縷縷幸察防畢勿出尢荷容恕也

與鄭致逺知縣

昨日到興國遣人往郡中投牒遂畱連抵晚佳節恐不費燕賞不欲因出造詣積雨作涼秋風益可喜伏計客去心閒撥煩剸劇日有餘暇可以從容承誨然老人踵門又恐煩公倒屣相迎不能不妨臥治𨿽復懷仰之深亦以自抳坐想遺外形骸之眞傲倪古今之論時一悵然謹專人問起居一二日或得馳謁他竢面言

與顏岹縣丞

邑有丞例以嫌不可否事令惟無助遂致庶政不理累年於玆矣方公之來以百里爲己任令丞洞然無間吏不敢肆放其間積頓革上下莫不安之而上司遽爾奪去何不思之甚也昨日方聞如此爲之嘆息不已區區豈止爲一防之托而已耶萬一若公不厭此民或可辭免使敝裏終受其惠豈勝幸甚衰疾無由晤見莫究曲折並竢照察

與孫次卿學士

不見顏色之日久矣實願少親談麈居無事時不敢坐屈長者及髙車過門又緣偶有出入不得伺偵先驅得罪何言然自秋至今凡四辱寵訪三以致齋一以臥病斯亦可以相亮矣而愧畏懷想之思終恐疏慢上忤實徳故輒道其區區不敢更望推恕也

與鄧徳裕刪定

伏承先承事優被贈典舉焚告之禮此乃世徳所招人子至榮鄕閭疏闊之事義當犇走墓下執籩致勤少申平生慕望之意因與邦人共慶盛舉況辱寵召其何以辭偶緣抱病不克如所欲但深悚嘆更冀孚察不以爲罪幸甚

鄧家回定書

河潤所霑幸竊裏閭之好絲緡下逮敢辭門閥之卑承命𨿽榮負慚爲甚恭惟令嗣祕省簮紳著姓蘭玉克承久欽三復之稱宜獲五長之助孱然殘息豈謂好逑但憑鳴鳯之占庶答采葑之貺

潤叟入聘書

頃緣聲气之同獲講婚姻之重卜筮旣無其咎男女亦欲及時問禮所宜已失桃華之方盛請期斯緩庶防梅實之猶存謹布防誠恭竢嘉命有少聘幣具如別牋

爲族侄求婚書

葑菲不棄幸甞附於髙門聲气所同將復修於舊好過恃朱陳之契輒防齊鄭之嫌仰締華姻俯慚非敵舎弟某箕裘肄業簮紱承家已及成人尙虛中饋伏承令女第二小娘子懿徳夙親於保傅善聲久溢於庭闈坦腹東牀愧辱擇人之鑑采蘋南澗願資承祖之能謹致薄儀冀聞嘉命

代回胡給事下定書

執鞭慕義方愧難攀委幣問名乃防謙予豈以葑菲之獲采蓋緣臭味之或同誨諭甚勤寒微滋懼恭惟令嗣承務芝蘭挺秀圭璧效珍共推三復之賢宜獲五長之助眷求箕帚俯及衡茅敢自棄於髙門庶逺徼於餘福

代沈家下定書

依庇深仁正賴葭莩之契修盟舊好更資河潤之餘益愧寒門復攀髙援恭承令侄女言容有教禮法是循而某侄庠粗知師友之源幸無子弟之過敢恃朱陳通婚之舊輒防齊鄭非偶之嫌恭惟菲儀冀聞嘉命

謝鄧氏問侄女婚書

恭承嘉命申諭雅懷問名不棄於衰門合姓益惇於曩契無從遜避但切兢慚伏承令孫秀才賦性甚明好學不倦當盛年而求匹豈賤息所能當庶憑鳴鳳之占少答采葑之貺

聖節致語口號【代人】

上帝重休申錫無疆之歷眞人誕降自膺有永之年稽流烏受命之符實繞電發祥之日人神有慶夷夏交歡均燕樂以示慈罄邇遐而防福恭惟皇帝陛下天臨四海子育羣生日月照而四時行無逺弗屆風雨從而萬物覩聞徳皆來當重十之慶辰撫當千之景運洞庭九奏春回儀鳯之音嵩嶽三呼雷震後天之祝但某等叨居樂部幸遇昌期遙望闕廷敢奏口號

黙堂集卷十九

欽定四庫全書

黙堂集卷二十

宋陳淵撰存誠齋銘【並序】

余甞問所以爲道之方於山楊先生先生曰大學之書聖學之門庭也是可讀而求之餘退而學焉觀其言修身齊家治國平天下之道其本在於誠吾意而已其說簡而盡其理直而周其用要而博𨿽不敢疑而未知其必可行也已而質之先生先生曰是固然又辱教之曰中庸之書大道之淵源也是可讀而知之餘又退而學焉至其論至誠不息其極至於不見而章不動而變無爲而成則作而嘆曰嗚呼盛矣誠若此天下國家其不足爲也已又從而考之則天之所以髙明地之所以博厚山嶽之所以峙江海之所以流莫不以此蓋甞收視反聽一塵之慮不萌於胸中表裏洞然機心自息旣自以爲知之矣又以謂其致之也不凝則其居之也必不安其養之也不熟則其發之也必不粹斯道也其可須臾離哉以其不可違也而莫之違之故吾誠甞存焉蓋古之聖賢未有釋此而能至者以余之不肖幸與知之而數年之間汩沒於奔走曽不得少暇以休滌其心而坐進乎此此余之所以久而不入於道也大觀元年先生官於余杭夏四月餘自親側復來因卽縣宇之東舊屋數椽治爲講習之所掲其牓曰存誠齋蓋有志乎力行其所知也自今而往凡吾飲食起居出處語黙之際必常見其所謂誠者了然於吾心然後出之庶防日進於君子而不爲小人之歸也則命名之意可無愧矣旣以自矢且爲之銘以自省銘曰

天地之道爲物不貳君子養心致一而已喜怒哀樂未發其防意必固我絕之於防正當此時寂然不動有物感之全體卽用是之謂一匪一無誠一日至焉天下歸仁我觀聖賢異域殊世惟是之存若合符契敬以爲宅忠恕其門自我譬之推而及人惟我與物初無二體各私其私則有彼已私智磨盡成性渾然無物非我其天守全天理所在如鏡如像有來斯應不與俱往又如月影散落萬川定相不分處處皆圓相彼世儒內外不一不勝其私機變橫出孰知聖人動莫非眞飲食起居誠無不形我作此齋大可容膝宴坐其間虛而不迫回光內照隱幾無言气専神凝息調而淵表裏俱融焉有所倚或紛乎前行以無事古人逺矣斯道莫傳以銘存誠其庶幾焉容齋記

江陵教授之防事東有廊廡南引而屬於門其修可四防舊以爲書室予治其三之一而有之可以置幾席羅經史百氏之書宴坐寢休其間名之曰容齋始予客防大梁幾年而楊先生職江陵學官使招予以來旣至方盛夏南地本卑濕而官舍狹陋不庇風雨其西南去古城不百步艸木蓊郁虵虺蚊蚋之所匿伏處則無以休其怠惰之情出則無以宣其湫底之气予竊不樂而先生安之怡然如顏子之在陋巷晏然如原憲之居環堵出對賔客入見子弟常自若也玆豈無得而然哉故予每以是爲愧且自狀其不學之過而思夫人所以進此道者已而胸中廓然顧向之滯思了無毫髮可得環視所居檐宇之隘綽綽乎有餘地矣則又存吾所固然之廣大於性委吾所不可必之外物於命自以謂室𨿽愈小茍可以容吾身處之不厭也容齋之作其此時乎嗚呼天地亦大矣曽不能外吾方寸之地則是身之在心猶海中之一漚耳萬物之理大則不容小則易措故人能漚視其身者必能隨所托而安之蓬戶甕牖亦奚以爲戚哉孟子曰堂髙數仞榱題數尺我得志弗爲也夫孟子之得志於此或不暇爲則士方窮時修其所爲以須時者其不有大於居室者乎修其所甚大而遺其所甚小此方丈之內所以能容我而不迫也古之人在畝則樂處畝素夷狄則行乎夷狄以至死生之際無所變攝其原蓋出於此或者捨天下之廣居厚蕞爾之小體遇事不釋隨之以憂愁憤怨𨿽天壤之間將無往而不爲礙也則夫丹楹井之宏麗其足以容之乎蓋得其所安則無隘而有餘失其所安則無廣而不足所安之得失皆自其心則齋之有容不可以他求也故予深悼其初心之不然書是於齋以自訟焉崇寜二年七月十五日劍溪陳淵記

介堂記

江西之士多以通才達觀自處視修潔謹細爲不足道間有言動不違於禮取予必以其義負繩墨而蹈規矩者眾必指以爲迂怪曰是了然自異欲以奚爲縉紳先生遵其說於前而放曠不覊之徒又噪而助之以故名節不聞於時偸薄成風而亷恥之道盡矣余靖康建炎間甞假令於廬陵之永新地廣物眾比他邑爲難治思所以救目前之者惟反其所習而勸之爲不可緩於是博訪端慤自守不爲流俗所移之士尊其道而友其人庻幾下觀而化蓋久而後得龍君時升焉時升抱材處晦厄窮不攺其度交非其類如將凂已推之辭受之際𨿽毫髮不茍也其平居接人無貴賤親疏必盡其誠一語失中必反覆析難歸於直而後已人亦以是畏憚之蓋古之介者也與向所謂自處以通達而流入於偸薄者異矣故余樂與之逰又因其作堂秀溪之上將以逺城市避喧囂離人而立於獨也則請以介名之且示余區區相與之意所以勸也或者曰介者不同於眾與物多忤其失爲矯激爲僻滯爲執而不通爲隘而不容子何善夫爾也余曰君子之行所至不同而介則不可去也若乃命介以小莭而以和光同塵爲處世之法脂韋汩沒終亦無所名矣昔者孟子論伯夷栁下惠或以爲聖之淸或以爲聖之和夫淸固疑於介而和何有焉然而孟子又曰栁下惠不以三公易其介是𨿽和也介其可少乎蓋不羞污君不卑小官援而止之而止者下恵之和也使其枉道而事人戀戀於父母之邦而不能去或處之以三公則不辧禮義而受之亦是茍賤無恥之人耳亦何貴於和哉故曰君子不可以去介者爲是故也𨿽然仲子不義與之齊國而不受人皆信之而孟子則以謂以其小者信其大者爲不可蓋簞食豆羮之與萬鐘其爲物一也而人常輕於捨簞食而重於辭萬鐘者道義之不明則物之多寡有以亂之耳是故易於爲其小而難於爲其大也夫道義者應物之權衡也伊尹不以一介予人不以一介取諸人至於祿之以天下弗顧系馬千駟弗視一以是處之又豈有難易乎由是言之仲子之於齊國下惠之於三公俱非其所甞試也而孟子於此有信有不信者焉亦自其道義以觀之耳故知仲子之不足信然後知下惠之所以異知下惠之可信然後知伊尹之所以同非深達孟子之防者不足與語此今余旣取時升之介且以名其堂於時升無間然者又欲進之以古人之道義則所期於時升者其有旣乎時升其勉爲栁下惠之介余之望也紹興七年五月十三日延平陳淵記

邵武軍光澤縣學記

上卽位十有六年稍厭金革之事専修文徳中外晏然人用休息於是振舉舊制以彰中興越明年詔卽行在所建太學設師儒之官增弟子員凢所以教養攷選之具視祖宗時爲備天下學士聞風而至闕下願就誨育者至不可勝數上親臨其宮加勸奬焉仍以宸翰所書經子之文均賜外郡學由是州縣之吏職在承流者莫不以學校爲急務竭力赴功惟恐後光澤之學成蓋其時也而余友順興吳君璋適寓玆邑以書來告且道邑令王君之賢舉事之敏願有記焉余惟光澤得邑介於江閩兩境之間地瘠而民貧𨿽當往來之衝而非商旅化財居貨之地他日爲政於此者常若無暇而王君獨能以撫字之隙攺築鄕校祗上之徳先之訖事而民不以爲病是可嘉也已故爲敍其因而益以余之所聞庶以廣王君勸學之意云蓋學者學爲善而已善者性之正有之而爲信充之而爲美擴之而爲大人而能化則入於聖矣故周官以六徳教民聖在其中善之所積也而或者易之以不足爲無乃未之思耶孟子曰學則三代共之皆所以明人倫也而人倫之明自事親始事親必本於誠身誠身必本於明善善之不明而欲積之以成徳而期於神明自得是猶卻行而求及前人也末世窮年終不近矣𨿽然善亦難明哉學者必甞於喜怒哀樂未發之前意必固我兼防之後旋視而反聽之當其入乎無間而行乎非有如人之始生而愛其親已長而敬其兄亦豈利而爲之哉純乎善而不雜於利此舜之所以爲舜也使學者憂不如舜日孜孜而不知倦其於作聖也何有故曰學者學爲善而已詎不信夫今聖上躬舜孝於九重之中固已通於神明光於四海宜其下觀而化疾於影響而且以得乎先聖之意者寓諸心畫之間以幸多士所謂明善以誠身誠身以事親之說見於孔子子思孟子之書昭然如雲章之在天有目者皆可睹也人倫之所以明誠出於此將見人才眾多天下可運於掌矣蓋宣王北伐之後方有事於蠻荊而新田之芑已有可采卒之復文武之業者亦未必不由此也王君爲政於光澤知所先後其有見於斯乎始聞邑舊有學久弗葺學徒𨿽眾而藏修防息之所甞苦隘陋以故圓冠方屨之士動以數千而進登仕籍者累數十年或無一人王君始至憫焉於是爲易而新之峻其欄宇以揮發山川之秀气庶幾自此異人間出繼爲盛世之用此亦爲人上者愷弟之善政也然仕止於爲祿習科舉之文者皆足以得之科舉所以誘人爲善而非古人所謂善也學者明乎古人所謂善利之分而無愧於王君樂育之誠則又善矣王君名聿求福唐人予未及識之觀其勸學之意亦可知其爲人焉紹興十五年二月十日延平陳淵記

甘露寺題名記

崇寜丙戌嵗七月十二日潮於州時秋暑熾甚舟中鬱鬱不快獨與友人張載徳拏上艇破駭浪乘涼於金山是夕天宇空濶江上月明觀波瀾之洶湧魚龍之出沒秋光蕩搖萬頃一色淸風薄人毛髮盡立恍然不知身世之所在也明日曉霧初霽艸屨藜杖相與登絕頂憩畱云亭上俯視舟楫江上絡繹往來眞夢境也更數刻下謁滿公於妙髙臺飯罷而日旣午矣遂渡京口至北固浴其山之下風乎淨名齋之前楹下瞰眾峯騰蹙中圍萬井山林城市之趣兼得之蓋東南奇觀也日暮攜手上方北眺楊子所謂龍防焦山海門數島揚其間蓋防矣東望滄海天水相涵雲濤渺然使人有隘人間之志欲脫去塵世而未能也須臾防雨作且止將宿焉僕來告余舟已南矣乃步月而歸劍溪陳淵題淵字知黙載徳名公厚云

定交篇

朋友以情相親者不若以義相許以義相許者不若以道相從余在太學求切磋琢磨之益久矣上焉者蓋僅有之其次可三五人又其次則亦十數而止耳嗚呼何其得之之難也豈吾之所以自樹立者不足以取信於人其人奔逸逺引而莫余見與抑亦致之之誠有所未盡與夫所以取信於人者余旣不敢不勉若人之信否固不可必也而余之於朋友亦可謂盡其誠矣方其未得之也則致其眷眷慕望不已之意其旣得之也則惟恐不獲其歡心至其日久所爲未必盡同有索於形骸之內者則必爲之戚戚然反覆譬諭以申余之志而使之察已而見察則如醉夢之醒如昆弟親戚之久離而再見如廢手足之以藥而獲遂也余之於朋友蓋如此其誠豈有不盡者乎然而誠旣盡而寡與信矣其難得哉余觀世之君子其羣居握手暱暱無間誓以死生眞若可信者一旦少迕其意則目怒背毀過之若視路人絕之如遺艸芥豈其得不必艱而謂不足惜與不然何其離合之易然也建安陸敬思余舊聞之於太學蓋所謂眷眷慕望之不已者獨恨未識其面一日訪餘外舅楊先生於荊州余得之於黙語步趨之間君子人也與餘言若有意於餘者余知其勝已願從之防而不敢以爲友也及其相聚旣久則傾竭肺腸而防其形迹之所在余亦不自知其不肖不足以取累於人惟恐其捨余以去旣去余念之無已而繹其所以規切我者皆欲以成我而期我於逺也此豈世俗無故而合者之比耶予於敬思於是不止求之情義之間而已然則敬思寜不有以處我哉餘外舅甞告余曰耳余之交或以謂凶終於勢利非也直相責之深而相知之淺耳余考之史信然故常以是爲戒不知敬思於我其以人譽而取我乎其亦有以知之乎夫以一人譽而取之則必以一人之毀而棄之此理之必至者敬思之於我其不然審矣蓋必有以處我也余實無足知則敬思所以處我者將何以乎此不可不余告也予𨿽不敏竊甞慕顏閔防夏之風而欲求道於洙泗之間期萬有一得焉以爲終身依據之地庻防不爲父兄朋友之累而敬思之志旣與餘同矣誠以是自處亦以處我則吾二人者其有愧於古之人乎其不異於世俗之紛紛者乎孔子曰定其交而後求蓋必如是而後交可定也作定交一篇以寄敬思敬思倘告我以其志願安承教

跋定交篇後

始余見敬思於荊州傾蓋如故經月而後別時敬思逰京師余適有感焉爲此文欲以寄之因循未果蓋崇寜三年也其後敬思亦請昏於楊氏又四年復防於余杭之官舍日侍先生之側益以親狎志同而气合魚川泳而鳥雲飛也則向之所期於敬思亦旣得之矣此文遂不復出大觀二年春偶於故槁中見之因語及焉敬思聞而欲之謂余曰吾二人之相得今非昔也則此文宜若無用矣然以爲無所用而棄之不若錄以相遺庶以識吾二人者之初心爲不偶然也因防其語言之不工不辭而授之三月十五日延平陳淵書

講論語序

論語之書載孔子與其羣弟子問辧之言當時學者相與守之以傳後世者也然自秦漢以來以迄於今其間以儒自名者窺其藩籬則有之矣入其門升其堂而踐其閫奧者實無一二焉嗚呼論語之難知也如此非其書之難知道之難知故也以余之不肖其敢自謂足以知之乎然求之二十餘年矣亦不可謂無其意也故甞謂道之難知古人常病其難而今人不以爲病也惟病其難故求之勤惟求之勤此其所以有得焉何以明之昔者孔子居於魯從之逰者蓋三千其徒其歷聘諸侯之國至有爲之僕禦而不辭者凢師之所在其徒未甞不在也削迹於衛伐木於宋圍於商周厄於陳蔡流離奔走其困可謂甚矣子路慍窮顏淵疑死是人皆躬被其害而終莫之去蓋其勤如此夫以四科之賢類非齪齪無用於世者使稍推其緒餘宜皆有以過人如彼其才求名而名歸趨利而利附顧乃輕富貴而防貧賤捨安逸而防憂患重之以饑困之辱而不卹臨之以死生之變而無懼此豈人情哉而且爲之是必其所求有大於此者故未能以此而易彼也然猶有得焉有不得焉則道之難知可知也已諸君讀是書觀孔門學者如此之勤亦甞深思其所以然乎思之深然後有所疑疑之篤然後知所病學而至於知所病則此書之所載庶乎其不知倦矣且書者道之所寓也揚子云曰七十子之徒日聞所不聞見所不見文章亦不足爲矣夫學於孔子者文章猶不足爲則其所聞所見豈世俗之所謂聞見乎蓋必有不可以言傳者而非書之所能該也𨿽非書之所能該捐書而求之又不可也以吾心之權衡驗當時之問答其初也卽此而下學其終也非離此而上達從容自得於幽間之中而超然黙防於意言之表古之知道者亦必由之不然以孔子之門學者終身之所傳而資吾一旦之所取眾人之所有而博吾一已之所問如是而猶不獲焉𨿽躬逢聖人而親炙之其如我何哉余於此書誠不足以知之至於一斑之所見亦時有焉諸君其勉之倘有所聞其敢不告若夫學而不之思思而無所疑疑而不以爲疾非所望於諸君矣

鄧徳恭字序【肅初字至宏】

余友鄧南夫之子名肅請字於余余字之徳恭又趣余廣其說久之未暇及也一日從余爲庵山之防煩暑思陰適得異木逍遙乎其下周視茂林嘉卉之旁連者舒翅揚英姿媚橫發因爲之言曰子欲知徳恭之義乎觀於木斯可矣夫木之爲物傾欹乎巖崖之巓夭矯乎磵壑之側挺秀含輝吐奇呈怪其升如擢其埀如墜其縈紆曲折如龍虵之蜿蜒其森植勁拔如劍防之轇轕日麗雨潔春濃秋瘠盡態極妍不可繪畫此其敷榮於外蔚然而似恭者也故五行木曰曲直在事爲貌而貌曰恭蓋取諸此𨿽然擾云之榦達而上者非以爲髙也蔽牛之枝樛而下者非以爲卑也其宛轉磅礡因風而爲容者非以爲同而其寡特剛實淩霜而挺莭者非以爲異也盡貌之變俯仰皆得則亦本諸自然而已夫惟得之自然而無侈乎外此恭所以本於肅而肅乃所以爲恭肅者徳也恭則徳之形於外者耳形於外者約之以恭而主於中者根之以肅其有不全者乎故曰恭儉惟徳無載爾僞而木道行矣若乃以聲音笑貌爲恭而不將之以嚴威儼恪之誠安在其爲徳也古之人合內外之道其見於灑掃應對之末起居飲食之際經禮三百曲禮三千蓋皆所謂持其志無暴其气者其戒愼恐懼於不睹不聞之中豈茍然而已哉知此而已今子妙質夙成天才宏放視世俗之所能舉若無足爲者蓋將乘其髙气放浪乎萬物之表則周旋進退之間古人欲其曲而中者宜其不經意矣廼翁以肅名子得無意乎故余願以恭勉子而恭欲其出於徳焉亦所以達其名之義也詩曰肅肅置施於中林徳之所在曽何隱顯之間乎子其篤實以孚其名如玉有質吾言其攻石哉言已退而爲之序

無諍道人辯

崇寜壬午之春餘自淮南來京師或有以無諍道人相命者其明年寄食太學俛首眾中而是非臧否意在而言防於是名若能體之者作無諍道人辯以自見焉其詞曰

無諍道人逰乎無何有之鄕造有謂先生於虛堂之上先眾賓而展謁後眾賓而就席兀然若遺骸漠然若棄魄先生方驩於眾賓之問答𨿽已怪之未暇詰也旣而眾賓歡洽起坐參差儳說告矛盾交戛自古今成敗人物短長有天地以來六合之內外與夫山川艸木鳥獸虫魚之情狀變化無不及也其髙者抗太虛其下者潛黃泉孰事緒之防而弗抽奚理窟之深而未究乎於是喧囂滋煩互相傾擠卬眉嚼齒鼔掌頓足或附耳呫囁或反唇爾汝或髮上衝冠或拔劍擊柱少焉气得者悔義而負辱者神喪紛然投袂起矣先生周旋眾賓俟其登車攬轡已反揖道人而進之熟視其狀貌窅然若無接也告之故則惟然而應質之疑則泛然而辭益怪焉曰是乃所以爲無諍也耶道人曰向之譊譊者奚爲哉若予者理之所否而智之所取也人之所奴而天之所主也先生曰有是哉然子得之而不盡者也夫雞之鬭也馬之蹄也牛羊之角觸也虎豹之爪牙搏噬也造物者固甞賦之以是矣子之舌無恙乎亦安得而噤嘿乎道人曰今若則旣已有謂矣余試爲若陳之吾甞逰於物之初矣冥冥蒙蒙莫擇其中吾又甞觀於物之內矣錚錚樅樅爲窪爲隆將交乎物之所接則我斯我敵若休乎物之所一則我與物俱冺矣若餘者蓋細視域中而自適其適者也先生曰密人之距而周西伯之怒夾谷之辱而魯司防之叱朱翟翳路孟氏所以好辯釋老倚門韓公所以不能下气也而獨不聞之乎且子亦甞見水之礙於石乎衝回流而遄往乘逆勢而反卻斂萬頃於尺尋瀉怒濤於絕壁蕩摩排拶雪墳鼎烹奔騰洶湧山頺地傾陽山之險閩溪之惡呂溪之峻瞿塘灔澦之隘如鵝雁之雜呼如車騎之駿奔如風吼林而雷春驚也至於一得平地滔滔汩汩東放之海則漻然而已矣然則有聲者蓋亦不得其平而然耶遇其不平而後有聲是有聲者乃所以求無聲乎故蜺蟠龍躍而澄寂不動者水之性也若夫滿而流流而礙礙而有聲者豈其所樂哉不得已也道人曰古人所不得已者僕旣獲聞命矣夫其不得巳也豈以求勝哉若水之不得其平而有聲也非水自爾也彼有爲不平者也故其有聲也石爲之聲是以終之無聲焉所謂以不平平之則其爲平也平矣昔者蚡嬰交訾於東朝渾濬掠美於吳防國師之移太常中郎之小令史嗣復托譏於佩劍史肇發怒於毛錐自我觀之富貴外物也不足相爭功名餘事也不足立已六經陳迹也不足伐異文章末技也不足自喜朋黨殊趣也各植其私事業殊用也亦惟有時而又奚以相過乎吾將鄙蠻觸於蝸角而同堯桀之毀譽等臧谷以亡羊而冺夷跖之是非則夫儒墨之徒相誹相隳孰爲莛楹孰爲厲施其亦劍首之吷而蠅頭之防矣子又何暇規我以古人而攖我以世禍乎先生曰嘻辯哉夫子終欲藏其狂言而晦晦於黮闇乎其亦有待乎道人曰春气上蒸艸木倒植者時焉爾非敢有待也恐不能脫於理也昔者藺將軍懦於亷頗而意在存趙陳丞相怯於王陵而謀欲安劉故出胯不校者終成名而唾面勿拭者斯全身此皆鄰於道者也而豈未之思耶先生俯而諦思仰而自弔已而長言之曰茅靡耶波流耶彼其所以紛紛耶聚塊耶積塵耶此其所以防情耶彼何人者耶其獨無間處耶道人於是使之反之搏髀爲之節而和之曰以石投水無沒者之可索耶以水投水無易牙之可得耶其將三語而黙契耶亦將眉之揚而目之擊耶所謂如人飲水冷暖自知者耶數終逌然不揖主人而退主人亦不知降階序而送焉莊周曰終日言而未甞言幾是已作無諍道人辯

代廷試防

臣聞仲尼之道覆幬如天持載如地錯行如四時代明如日月原其法之備則比堯舜爲逺過要其徳之至則視三聖爲大成則其所以爲聖自生民以來蓋未之有宜其無所不能於教人爲有餘而於學無不足矣然而官名禮樂之問猶下詢於郯子老師襄之流而不廢其在洙泗之間與羣弟子辧疑答問之際蓋亦時有取焉是以子夏有得於詩之一言則興起予之嘆顏淵無所不說則發非助我之詞由此觀之使人之所學賢者𨿽以教人爲事其獨無所學乎故傅說之進於髙宗曰惟斆學半蓋謂是也今陛下躬仲尼天縱之聖居得志之位可爲之勢以先王之道啟後學之防蔽可謂千載一人矣而又推行三舍之法徧逮海宇所以焦勞於九重之中而不自暇者莫不以學校爲先務故凡播之訓詞而著之甲令以明倫善俗無一不關於聖慮者方此之時非直天下之材所願終身承教於陛下𨿽陛下亦以教事自任也則今日所防臣等無乃奉行祖宗之故事不得不然而其實無所待乎其亦將有所取乎不然官名禮樂之問胡爲下及於艸莽之賤士也如臣所陳快炙背而美芹子之類也顧何足以自獻乎𨿽然狂夫之言聖人擇焉愚者千慮必有一得惟陛下不以其疵陋而忽之庶乎涓埃之防或有所助也乃若顏淵之無所不說臣未之能子夏之可與言則在陛下取之而已臣愚不佞謹昧死上對

防問三

不舉子之俗惟閩中爲甚而吾郡積習蓋敝俗也防年於玆未之能革議者患之聖人在上旁燭幽隱比降詔書俾疏法令以示民使之知禁宜其下觀而化速於影響然或者尙慮革之之難也聞之昔之爲順興者深究其於是先之以訓誘申之以威信茍觸憲綱必刑無赦曽未嵗余此風遂變其後數年有恱其事者以彼之所爲施之將樂稍加懲艾閤境大擾夫縣令於民爲親所以承流宣化其勢甚利而父母之殺其子性固不忍以玆利勢順民性而導之宜若易然今或以爲難何也豈治民者未得其術與抑以舊染之習未可以卒令與若乃二宰之政其得其失至今先生長者類能言之諸君倘聞其說乎幸迹其本末並疏已見明以告我當道之賢守令使推行之庶防革積年之自吾郡始他日芣苢之詩被之弦歌是亦諸君之助也

又

昔孟子之言性曰人之性善荀子從而非之曰人之性惡揚子以人之性善又不能無惡也因爲之言曰善惡混而韓子者又以三子之言爲猶有所遺別之以三品焉曰上焉者善下焉者惡中焉者可導而上下也自四子之說興天下之言性者紛然不一而卒無定論夫性者人之所固有也學者期復乎是而止耳誠不可不知而其論之不一如此將孰從乎彼性惡之說後世莫不深罪其言之偏而不敢正以爲非如不敢正以爲非則是以揚子韓子之說爲得而孟子之說爲未盡矣夫孟子百世之師也學者所取以爲標凖者也其果不能盡夫性之說而有待於揚韓耶人之言曰揚子之言性兼性之不正者言之實無害於孟子之說然公都子之問甞曰性無善無不善又曰性可以爲善可以爲不善又曰有性善有性不善而孟子旣辧之於其書矣彼揚子韓子之說其果能外是乎不然則學者於此不容無說孔子曰性相近也習相逺也或曰孔孟之言性一也或又曰不能無異誠有異乎其無異乎夫性之在人旣不可不知宜瑩其說使無疑焉然後反身而誠庻乎其能盡之今也如系風捕影茫然失據將以誰斯謂宜有至當之論以證四子之言以發吾夫子未盡之意此吾黨羣居所宜切磨以求益者也倘有所聞幸相爲言之毋隱

又

或問佛於王通通曰聖人也其教如何曰西方之教也中國則泥蓋有取於其心不取其迹也佛法之行於中國蓋千數百年於玆矣豪傑名世之士往往不鄙其說一有詰之以非吾儒之道則過而爲王通之論者不知幾何人也予疑夫迹之於心猶木之有末而水之有流也豈有迹非而心是者今其教益熾而學士大夫所以奉之者比隋唐之際又甚世無韓子其惇以爲不然借使原道之論興而以燕伐燕之譏得以勝之矣嗟乎道之不明異端害之也彼其所以入人之深亦各有理豈易以口舌爭乎然倘至於道則有不可不辧者聖人在上人倫已明茍用其言於法有禁未火其書意可見矣然猶不能絕人之心好也願與諸君極其本原而揚防之深明前世儒者取予之是非槪之以先王禮義之誠意以證今日學士大夫所以奉之之失庶幾從上之令於道弗畔非茍爲異也亦以自治而已諸君以爲如何

解論語十二段

子張

仁在其中矣

仁人心也求之於外則不足以得仁矣

君子學以致其道

致其道致一之謂也一息或違斯道逺矣故孔子曰君子無終食之間違仁造次必於是顚沛必於是

士見危致命見得思義祭思敬喪思哀其可已矣君子之學始乎爲士終乎爲聖人未能有至焉不可已也若夫爲士則如是已足矣故曰其可已矣不然亦不可也

執徳不信道不篤焉能爲有焉能爲亡

此觀人之法也才智之士亦能爲時重輕然非道徳以本之亦不足以任重致逺矣淮南王視說公孫等如發防所憚者惟汲黯近社稷之臣洪容而已矣

子夏之門人問交於子張

有所擇所以立已始學之事也無所擇所以同眾爲成徳者言之君子之言當其可而已非有異也皆所以進人爲善

𨿽小道必有可觀

如老莊周以其說救一時之可也然行之萬世則膠而不通矣

日知其所亡

習矣而不察者眾人也察則知之而不能防矣

百工居肆以成其事君子學以致其道

致道者格物之謂也格物而物格焉道斯得矣蓋道不可須臾離也故造次必於是顚沛必於是方之百工能成其事亦云用志不分而已

小人之過也必文

小人自私而已不能克已也有過惟恐人知之故必文

君子有三變

此夫子之容也子夏知之故謂君子當如此見之於容如此其中常自若也

大徳不逾閒小徳出入可也

或逺或近或去或不去則有出入焉若夫歸潔其身則一而已矣故曰小徳川流大徳惇化

堯曰篇

聖人代天理物者也堯咨舜曰天之歷數在爾躬天實命之也天命之而人之所爲不可以不至所謂允執厥中者所以繼天命夫有民斯有君民不窮則爲君者可以長保其祿民無所歸祿亦永終矣聖人所以代天理物者不出此道舜亦以命禹道無二也夏之有天下其祿旣終矣湯得是道故以身任天下之責而不以有罪歸之萬方周率是道利則歸人過則歸已此二帝三王之所以爲天下國家之意社稷長久之大略也今周又衰矣繼周而興者當如何孔子於是蓋有道矣𨿽不得施可得而言也謹權量審法度修廢官興滅國繼絕世舉逸民所當先行在此六者其事則民食喪祭爲不可輕而其術則不過寛信敏公而已是故孔子不幸無位耳使其得志二帝三王之道其有異乎此論語所以終也

贊頌

裴老眞贊

一切虛空有作皆障於所作中庸分眞妄師圖其像謂是爲眞畫非實相師亦何人認物爲我我固非我見畫猶身存之亦可師於彼此兩無所安亦無所離作如是觀

寄椰子樣茶羅與光祖頌

不得其髓而象其皮膠漆所成甚是而非有隔其中羅動塵飛麤中求細於焉用篩彼昬不滌視此器之有如公者奚以此爲

畱龍居士試建茶旣去輙分送並頌寄之

未下鈐錘墨如漆已入篩羅白如雪從來黒白不相融吸盡方知了無別老龍過我睡初醒爲破云腴同一啜舌根回味只自知放盞相防欲何說

得老龍見和復呈【來頌云內性白外形黒而一味無別故末云云】

是渠白芽聚爲黒塊方訝墨堅復如粉碎生滅滅已元非內外說性說形又說一味急防一杯扶居士醉

題仙霞嶺上庵內示仲思

嬀之後封於玆出我車濟乎沂龍得雨燕始歸一投匕遂拂衣忠州孫見者思發一笑譯其辭

鄒昭州畫像贊

粹乎其爲容卽之者莫測其剛也實無所不能而獨不露其所長也其毅然不撓者遇事而後見之而其超然自遂者顚沛造次是以爲常也玉在山而木潤淵生珠而崖不枯吾睹其似者而猶恱之蓋其所不可得而形容者𨿽百世不亡也

楊補之眞贊

分別黒白而無愛憎之私故人不怒防戲翰墨而無好名之累故人不爭頺然天放蓋幾於防我者而不能已其不平之鳴吾聞至人灰心槁骸有口掛壁其聲如雷是謂不言之辧終日如愚古惟有回彼有十年端坐莫或得之畫工乃能傳此一黙豈非吾師

轎版銘

我坐籃輿按此禪版誰歟荷者肩頳足繭若古有義上下相臣我獨何者役此賤貧孰謂殊形不切於已爾背流汗吾顙有泚車中軾馬上據鞍不可徒行匪毒斯安我恬豢養處非其義矜此勞人銘以志愧

黙堂集卷二十

欽定四庫全書

黙堂集卷二十一

宋陳淵撰陳伯瑜宣義行狀

公諱某字伯瑜姓陳氏南劍之沙縣人髙祖諱文余以其子祕書少監之貴贈官至尙書駕部員外郎陳氏爲延平大族自少監公之後世有顯人名徳震天下而公之曽祖可法皇祖諱某皇考瑄蓋三世不仕公自少時卽發憤讀書欲張大其家聲刻苦不少懈宗黨多譽之尢爲叔祖朝議之所信愛𨿽逰官逺方未甞不以自隨也以是公得徧歷通都大邑從良師友以學學且成其施於科舉若有餘矣然每出輒不利中年益奇蹇遂棄而家居往來田野間若無意於斯世者獨教其子升戩曰耕而獲常理也旱潦則亦有焉汝力於學以追少監之子孫無我多愧且吾先世多潛徳至於今蓋久寜常晦而不彰乎二子遵其言日進不已其後數年果有貢於禮部者𨿽不偶而其志愈勵矣公從容謂其夫人曰吾兒類能自立者上方興太學英材輻輳學者求琢磨之益宜必於道吾將遣二子逰焉而貧無以爲道路之費柰何夫人曰如不可已則惟所命公於是鬻饘粥之田資其子以行裏俗或笑之公逌然不以介意又二年當元祐三年而戩舉進士中第向之笑者始相與驚嘆以公之不計目前爲得又十年當紹聖四年而升復登科人以是大服公則又相與抃蹈爲公深賀公謝客曰教子欲其才吾志也以文墨而得祿比比皆然何足賀識者謂公器度過人逺甚其子卒皆有成矣豈其教之固有道與崇寜中戩調於吏部得防州幕官防於江西爲大郡當江嶺之衝貴人達官常所往來與夫朝廷之有事於交廣者出入必過焉其見戩者則以防之屬吏爲得人防羣蠻擾邊克之朝廷以廣西融宜等州別爲一路黔南自幕寮以上皆堂選重其事也由是諸公之任事於此者交辟之書奏就除融州判官戩以公老不忍逺去書來告曰必辭是公聞之卽輕騎詣其子所詰之曰男兒志四方事業亦欲及時汝爲汝之所爲毋以我故自滯倘汝有立𨿽行萬里之外如在吾側不然徒朝夕相依無謂也汝必往戩不得辭公因挈其婦孫以歸而使戩獨之官後果以戎功攺通直郎用元圭恩封公承事郎又用郊祀恩再封公宣義郎暮年躬被寵榮人爲公喜而公之辭色卒不見其有異於平日也戩居黔南日久屬以侍養乞於朝已而得請當詣闕遂亟授福州閩縣丞以歸旣歸父子相見歡甚久之迎公如閩蓋期年而後返其明年二子亦返未防公復趣二子還任戩曰長樂佳山水防觀休息之所爲多且飲食醫藥尢便老人其必之此乎升進而言曰始戩之令於四明之昌國也涉江逾海道逺且阻翁甞與俱北南歸而丞於閩也又得侍翁以往今升領建之松溪邑事其去家於閩爲近居處口體之奉非所憂當爲升行戩不必聽公笑而從之其在松溪彊健如未病時冬十月朔晨興正冠修容坐堂上子孫以次賀婦進饋就視則已奄然逝矣蓋政和四年也享年八十有四公純直樂易其於孝友蓋不待勉彊而後能至平居語莊而气平於人無貴賤戚疏視之若一宜其遇事易撓然一有不歉於義無茍從者其奉已至約而施予無吝恱之不以其好弗屑也在昌國其子官滿奉之以歸至郡卽先走防稽告其去於部使者民有聚白金三百兩伺公出羅拜廷下願以爲公壽且曰前此爲敝邑者蓋許之也以大夫之嚴不敢以請輒私於下執事幸不以爲罪公麾而出之曰令爲國牧民反於汝乎責貨何義也汝必速反吾兒知之其不汝容矣民感泣而去公晚嵗貲稍裕計其所用之餘遇新陳不繼之際輒平價出之閭裏之貧者賴以不困所居去城市稍逺俗不餌藥惟以巫祝爲尙公爲儲金石艸木之可以療疾者依古方和之散以予民當癘疫並興公前後所全活甚眾鄕人徳之始戩之官於黔南也戎事有間凡嶺外珍奇之物詭異之玩倘可以娛心意快耳目者莫不畢致以獻於公又屬其族子弟築亭於居第之東宏壯偉麗大溪橫其前喬木蒼然掩映左右以爲公親戚故舊燕防之地至於觴豆之器射壺博奕之具無一不備來者樂之且以公之難老爲有子也公曰吾兒念我欲以是相恱然吾豈待此而後足不遽止之亦所以慰其逺情耳公之淸修恬澹蓋如此公夫人邑裏鄧氏資淑愼治家嚴整而用物有度方公捐書就閒不以生事攖心寠甚夫人爲均節有無至婚喪祭祀賓客之所宜費者卒不更其素故人以爲難蓋長公一嵗前公十年而終亦以其子陞朝贈孺人生三男子長曰升次堯輔而季則戩也堯輔早世升後公一年亦卒官止文林郎女二人適進士黃約羅世英孫男四人將以六年十二月二日辛酉塟公於縣之崇仁裏故發衝之原夫人之兆宜有顯刻以傳不朽謹敍次其世系仁義於右以告萬世之君子使志公之墓者得以考焉

廖成伯朝請墓表

公諱某字成伯姓廖氏其先蓋出於周文王之子伯廖以字爲氏自東漢以來時有顯者然皆莫知其所承襲至唐或居太原之晉陽遭天寶之亂以其族避地閩中家延平山谷間號龍池唐亡龍池之族仕王氏多以軍功有聞其子孫蕃衍遂爲延平著姓至公八世祖始由龍池分處順昌縣之交溪故今爲交溪人曽祖諱某祖諱某父諱某皆潛徳弗仕世積善以髙壽終鄕人化慕焉公少力學工文詞以其母楊氏意應舉爲場屋有名士母卒卽棄去故習益求其所未至而養其所固有者以教其子已而其子擢進士第列官於朝遇政和六年郊祀恩始封承事郎致仕自是國有大慶必進封逮今天子卽位凡十年八遷至朝請郎乃以年賜三品服以靖康元年十月庚辰終於家享年九十有四初娶謝氏再娶陳氏累贈若封皆安人生子男三人長曰冽早世次曰剛朝奉郎守右正言次曰副女一人適進士吳權孫男六人軒輯遲過遂蘧孫女三人以是年十二月庚申塟於縣之溪南祖塋公天性質直簡而不偸易而不弛遇人無戚疏小大一以誠處事惟理所在未甞幸利而薰然慈愛下逮僮僕見之者知其爲篤厚君子也故其孝愛行於閨門信義著於朋友恭順達於閭裏得之自然不待矯拂平居無事惟以詩酒爲樂客至必飲飲或終日無醉色其爲詩筆立成宛轉淸切能道人所難言不主風刺自適而已始余爲太學諸生與正言公同捨遂相與爲防年友蓋久而益親間甞察其所知所能而訊其所從來則曰某事吾父謂某如是某行之某事某如是行之而吾父以爲然者也方余未識公時則已於其子知公矣其後見公於嘉興又見公於臨漳皆其子之官舍聽其言觀其行益信其爲人最後見公於交溪年愈髙貌愈溫气愈和使人卽之而不能去也豈古所謂老成人其徳可尊而事之者耶公之教子初不以勢利爲先故自其子之始得官以至歷淸要享丰祿人皆榮之而公未甞有喜色其子在宣和初甞除太學錄辭不報俄遷監察禦史卽亟以公老求去比得守莆陽蓋二年然後迎公之官居無何復以侍疾乞歸方築室買田爲久安計防上躬聽斷屏絕姦佞求正直士補諫官闕員遽命以右正言召還時公疾已作亦不果赴正言公尙恬退至是𨿽其義皆不得不然然非公素不以人之所榮者有望於其子則爲之子者𨿽欲必行其志以終其孝養其可得乎故余以公之子知公而反覆詠嘆之不已者非茍云也公歿之明年正言公欲志其平生以傳於後書來告曰先君不幸旣塟未及銘身隱而迹晦懼無以傳逺今世俗多借譽於達官之文茍以榮親無益不信吾父子四海相知惟子一人宜有以表之餘旣知公而其子又知余知之餘𨿽賤且不能文其何以辭於是爲論次其行實因道余所以知公者附益焉已又述於其後曰維廖氏世有徳善旣久將大發於公公靳弗施以至於老且死又寓其所積之厚於其子且顯公爲不朽矣若公者所謂假舟楫絕江河行不必以踵也吾聞有徳者其後必大豈以夫載而之後世者有所附托而然與故曰人有不爲也而後可以有爲吾見其兆矣請以是鑱諸石表於公之墓以俟年月日同郡陳淵述

祭叔祖右司文

維宣和四年十月丙戌朔二十日乙巳侄孫淵謹以淸酌家饌之奠致祭於亡叔祖宮使右司之靈嗚呼叔祖當代之傑百世之師其道徳之髙術智之深議論之精文章之妙無與倫比蓋夫人而能言之至其忠貰金石謀合鬼神辧屈儀秦勇抗賁育橫騖別驅而卒反於正則𨿽譽之善者有不能極其美而嫉之深者有不能指其疵昔者紹聖之初公臥江海之上或得其賢用之匪宜三年學省困於鹽虀而英偉之資豪邁之气髙視縉紳之表危言極論蓋莫知其官之卑朔方一出令聞四馳逮眞人之勃興任諫垣而補遺國爾防家眾正所依故當雷霆之威而不懾任萬鈞之重而不辭審厥是以獨往禍已及而弗移淮壖謫守召不及期曽坐席之未溫復議政於都司一斥不復二紀於玆家乏宿儲無適不怡豈至誠之所存置得喪於毫釐嗚呼公之言曰金百死而不化水萬折以東流言可爲也而志不可防志可似也而其屢屈而不撓久窮而不變霜雪雨雹眾淩而並虐獨公凜然挺松栢之姿觸瘴霧以深入視囹圄其猶歸人不能堪已甘如飴此天下蒼生所以跂踵而有待而有志之士所以隱伏不耀珍其貨以湏時孰謂公厭斯世而去也彀必中之矢而終不一發斂山嶽之積而防塵弗施蓋庸人孺子樵夫販婦聞公之亡猶且爲之墮淚而不禁況於知舊親戚抱恨衘寃則其情可推顧惟不肖自爲童稚已被誨育至於今三十餘年矣撫而憐之蓋益久而不衰報徳無所公今已而將門戶薄祐困躓厄窮之所招耶生民何辜哲人遽萎嗚呼公於所親不責其所未至而於其賢不窮其所不知其待我也尢爲不疑蓋甞語同志之士於公公信其人謂逺大之可期數年之間先後公而逝矣存者其誰平生坎公知其防公去我畱欲以奚爲北向長號莫知我悲

祭李先之祭酒文

維建炎二年嵗次戊申五月甲申朔某日某甲子迪功郎吉州永丰縣主簿陳淵謹以淸酌庶羞之奠致祭於故李公祭酒舍人之靈嗚呼我宋人物之盛章明乎咸平景徳之間而烜赫乎嘉祐治平之際更熈寜而一變逮元祐而復熾乘時崛起不可勝計學窺孔孟之奧文挾班揚之气挺松筠以抗莭決江河而建議公於斯時擢冠多士參夜光明月以效珍儷芝艸鳯凰而呈瑞俯靑雲於咫尺日千里其必至方騁轡於修塗俄遭防而逺棄嗟道大之不容亦名髙之爲累彼小人之自絕實天命之有制倘定數之莫移奚智巧之能避自公邅回旣歷一世正人凜以結舌邪說閧其如沸亂鹿鳴於邇言速龍戰於殊裔防大人之繼明創禍根之所自誅姦惡之已盈訪忠良於久廢起徳人於荒服嵗五遷而未旣接鴛鷺其有期阻干戈之尙肆遂移疾於中途遡衡門而遂志豈愛君之無已憤孤忠之未契致深憂之莫展厭久生而遽逝嗚呼哀哉仁者宜壽徳必得位何淫朋之煽凶亦龎眉而競貴謂天道之漠然彼作善者誰恃顧橫流之滔天痛箕裘之未畀庶胼胝之奏功亙萬世而無何斯道之遂衰困長謀於不試寜姻戚之是懷嘆含生之失庇它時江濵邂逅相值舟中之語情不予祕憶緒誨之渠渠悵摳衣之莫繼繄死生之去來豈空蒼之無抵茍師傳之未冺民異時其受賜公實無憾情鐘我輩紛世慮以何極集牢愁於幽意聊緘詞以敍心冩余哀於一涕

祭山先生文

維紹興五年嵗次乙夘十月庚子朔十八日丁巳壻具位陳淵謹以淸酌庶羞之奠致祭於亡外舅致政龍圖楊公先生之靈嗚呼泰山其頺梁木其壞四海所悲而況於骨肉之愛我於公門親則子壻恩已篤矣又兼乎師資之義此所以哀痛切久而不能自已也自我識公建之東陽從公荊州轉於浙江久客念歸各旋故里多合鮮離前後三紀衣之食之援而撫之教之誨之誘而與之如工之造器刻雕琢磨而冀其用如農之養苗灌漑薅蕓以俟其實曽厚徳之未酬忽莫知其所適若嬰兒之失其母也其能不以爲戚耶嗚呼先生淸而不隘和而不流淡然無營心逸日休其體之於身而安也亦以是施於民其行之於畝而宜也亦以是達於朝廷故退不爲崖異之行而進不求激矯之名蓋所謂從容而自中豈智巧果敢之足云乎公甞謂孟子之所謂善子思之所謂誠實同名異而皆達於孔子之仁仁固無私誠不自成故能合內外通物我無分於天人也伊洛得之明以授我我行乎中用惟其可或畔乎此辧而正之期於萬世匪我敢私公之云亡士失所恃幸聖朝之眷舊起斯文於將廢倘邪說之遂熄何異乎存而得志矧公有子惟公是似遵正途而遄往信遺風之可繼公則無憾斯人所喟文以告哀詞不逮意

祭胡寶學文

維紹興八年九月戊寅朔某日某甲子左承事郎守祕書丞陳淵謹以淸酌庶饈之奠致祭於故侍讀寶學文定胡公之靈嗚呼孟軻旣沒聖學莫繼楊墨𨿽衰異端猶熾漢黜百家不鋤其根文景黃老武宣申韓權謀尙功名莭輕死淸虛懲之遂來釋氏晉促其祚梁遽以亡有好弗稽復張於唐韓公憤然欲火其書積習旣深終弗除宋興百年此蠧仍在眾正彚升羣邪冰解訖於荊舒謂得其要引眈援瞿鑿經談妙末流滔天正塗孔堙帝閔其然是興二程天人靡間內外兩盡體極無始而有感應王氏未衰此道已行發其幽光元祐之仁大程所傳山具體小程春秋公得其髓正名定分別嫌明防如權在衡錙銖不欺自公少年文已驚世況有此書密傳孔志孔志所在孟子擬之其辟楊墨春秋啟之蓋曰三代人倫必明無父無君周公所膺楊墨之過猶以其佛所從來豈容勿議公明春秋用夷則夷是眞夷者公其敢私人曰裸顚玆特其迹捨迹論心世儒之失公不徒言亦健於行君焉父母友焉弟兄仁修於家忠施於國算計見效儒者之特公之事君惟道是從退不茍去進非尙容晚節逢辰八年三起突未及黔鴻鵠千里人願公來帝降匪遲執經以待公行不歸念昔山於公爲友相望巍然泰山北斗山云亡世失其師公又逝矣人將焉依賴有遺編聖心所取至言一出異說箝口嗟我從公蹇駑附驥所不鄙者臭味相似付囑之深薦揚之力厚徳未酬泉臺永隔惟公有子萬人之英气橫八極勇冠三軍振公餘烈將必有日如鵬乘風暫玆一息生榮死哀身逺徳尊後有傳焉余何足云緘詞寓奠有淚如雨公歆我誠此酒不吐

祭廖尙書文

維紹興十三年嵗次癸亥十一月癸丑朔十七日己巳左宣教郎主管臺州崇道觀陳淵謹以淸酌庶饈之奠致祭於故致政徽猷尙書廖公之靈惟公仕至八座名髙當世壽逾七十祿埀後裔凡古人之所難值者公晏然而皆得而世俗之所無有者公裕然而已備遺五福而弗居謝塵緣而釋累公固無憾人亦何喟所不足者時艱難餘蘊未旣朝廷喪其老成後學失所依庇此有志之士所以深悲與夫識與不識莫不爲之揮涕也嗟乎一气無私有種純粹率曠世而不逢未百年而遂逝其窮而在下者顧豈無人而其達而在上者又止於此造物者其果有意乎其無意乎吾不可得而知巳昔我未冠惟公是比鍼芥相投不約而契跋山中庸之學慕了齋浩然之气匪曰身謀爲天下計故處則管鮑之相許出則王貢之相繼五十年間義均兄弟晚嵗同朝臺諫並峙道然而然心同迹似方抗志以輸忠忽讒而俱廢我旣還裏後公亦至幸家居之無逺庻安車之易詣曽日月之防何遽訃音之來謂嗚呼哀哉於生知死達人細事公了此其有餘豈待言而後防顧平生之交防盡矣𨿽久生其何恃歌此奠章公歆我意

祭鄧南夫文

維宣和二年九月丁夘朔二十八日辛丑陳淵謹以淸酌庶饈之奠致祭於亡友南夫十九兄之靈嗚呼哀哉吾衰何久母逝兄亡又喪吾友我友多矣實惟兄賢孝友忠信匪學則然謙以自牧恕以接物孚於宗黨無頑不革其待我也洞然勿疑相知之深如琴子期人亦有言趣捨殊志曽是不謀若合符契我家陋巷咫尺髙門曳履往來朝坐及昏三年於玆連墻莫覩炯炯此心將以誰語夢間剝啄推枕從之出戶無人誰知我悲嗚呼哀哉命不可知軒昻磊落而止於斯誰謂報施疾於影響是獨何歟乃夭枉憶昨西逰同寓京師飲食起居跬步不離情隨事遷長慟以別冀兄榮歸豈謂永訣一時同進孰與兄才竟坐敢言事故不諧得防秋毫本不足計數極而終又焉擇地男兒結髮志在四方馬革裹屍於我何傷天地爲家莫非眞宅旣知而歸舉世皆客彼方客逰念人旅死夢中占夢果何時已況兄易簀有友可依全櫬亟還復不愆時殆至送終咸得其禮人曰幸哉惟兄有子我觀令子汗血之駒气吞無垠未飽以芻望燕首越萬里終去我豈私之伯樂所顧賴以不亡不在此耶富貴而壽其亦爾耶昔兄別時以是爲托渠固自立我生不怍死而有知尙聞此言瀝酒陳詩淚如迸泉

代翁子靜祭奉議叔祖文

維宣和四年三月庚申朔十二日辛未具位翁某謹以淸酌庶饈之奠致祭於致政奉議陳公之靈嗚呼我官沙陽善政蔑聞公實教我惟仁得民遵公此言百一新曽未半年民气如春惟公里居有徳有齒奬借贊助民以易使方湏功成遽喪先子衘哀而去遺恨何已哀傷贈誄恩隆一時有徳未報公今永歸禍患疾困哭不及幃奠玆一觴莫知我悲

代郡守祭衢州髙龍圖文

嗚呼士方阨窮百不一施懷奇負能誰獨識之如公初年其數亦奇更涉險艱厥聞乃馳浙防跳梁所過紛披峯屯蟻結蔓蔓弗夷公在廣信位卑力防奮袂一呼羣情響隨勇如亞夫堅臥釋圍忠如張許江淮是依東南再安此功爲誰帝用褒崇延閣帥麾兵火之餘金城湯池指顧所移流亡畢歸平時士夫衣輕乘肥髙論怨誹曰不吾知一旦變生鳥竄莫追抗顏視公寜不忸怩謂公百年爲帝龍防不圖奄忽遽盡於斯凡我同气莫不涕揮況在鄰壤惟公實師死生命歟詎可理推奠玆一觴孰知我悲

代郡守祭江給事母夫人文

莫先之福惟壽而夫人以壽終不朽之托惟子而夫人之子賢閨門之行或沒世無聞而夫人播令譽於眾口誨育之勤或不防其利而夫人享厚養於暮年生榮死哀又何憾焉惟其子之賢而公輔之望尙郁於輿論故縉紳之意於夫人之壽幸其數之延嗟九原之莫作遺恨於終天念昔夕郎寓官建安夫人舊防山川儼然悵防輿之不返忽丹旐之翩翩聊陳一觴我亦涕漣

又代漕使

嗚呼夫人閨門之秀孝慈惠和令聞惟舊蘊徳不耀是生賢子寶鼎元邦家所倚文章器業甞試其餘瑣闥雍容陳帝之謨帝顧槐庭虛心以向孰謂夫人遽棄榮養胡不少延慰其子心富貴壽考益昭徳音我懷昔人剪髮延客或歷臺躔乃其遺澤死生夢覺蓋不必傷有子實賢夫人不亡

又代龎防先運幹

古者朋友視猶兄弟我於夫人蓋子之義夕郎與我同年之契參幕漕臺又甞聨事雲天𨿽隔志則無異毋事夫人已孤之意不見幾明翩旐俄至陳迹依然痛傷何已徙居剪髮世濟其美胡不百年以待其子我觀令子公輔之器瑣闥掖垣餘蘊未旣夫人之徳庶鐘於此逝者有知可無憾矣

祭廖成伯文

維建炎元年嵗次丁未八月某朔某日具位陳淵謹以淸酌庶饈之奠致祭於太原廖公朝請丈之靈惟公天資質直副以忠厚發於自然不待矯揉深耕熟耘盡地之力丰穰報之子有賢徳我友公子自其少時相知之深如琴子期夤緣識公拜公牀下謂我兒輩可與語者不見幾時遂隔生死維墓有碑我志其美公之所蘊我豈盡知公子命我其何以辭校書墓旁可置萬家翠琰巍然直詞匪誇埀名萬年公則有後我附以名世傳不朽緘詩千里寄此一樽公乎不亡其尙有聞

代楊丈祭翁子靜文

嗚呼子靜少而力學惟善是師長也效官勇於有爲气剛大而識明用無適而不宜嘆州縣之徒勞積誠厚而薄施方崇安之扞敵實全閩之所依吏屏迹以自全已忘家而卽危豈險隘之足恃抑民情之說歸變怯懦於有勇凜長城而振威彼怙勢以自賢謂爾謀之何違因抗詞而不屈乃逮系於圜扉終負疾以投荒冒炎蒸而逺馳委孤嫠於老母忽中道而告萎嗚呼哀哉昔睢上之相從掩借來而獨奇徳旣成而望著遽一跌而止玆則夫予之爲慟豈姻婭之是私冀皇明之逺燭亦嗣子之可期憑斯文以告幽寫老懷之獨悲

祭表弟余君文【代山】

嗚呼造物之於人畀付無私而人之所遇有厚有薄自爾不齊謂爲善者得福常多則彼爲不善者胡爲尙蕃其子孫又皓首而龎眉豈非偶然耶抑亦有數存乎其間而理不可推不然以余亡舅之徳固當流裔昌熾而晚得二子汝實長而早世曽後嗣之頓隳昔余得官於荊州別汝母於將溪之上視汝孝友溫恭之質謂必業餘舅氏之家而侈其傳者在玆今其已矣念汝母之旣老𨿽汝之受於天者有命惟不獲終其孝則爲可悲寓詞千里道余所以痛汝之意亦以泄余渭陽之思

祭楊遵道文

維崇寜四年嵗次乙酉十一月乙未朔十九日癸丑延平陳淵謹以果酒之奠致祭於亡友兄遵道之靈嗚呼遵道學有師傳文以能名年甫半世遽殞其身昔我始見汴水之曲偉矣議論溫其如玉謂我朋友許我以姻使獲種徳先生之門三年契闊相去萬里南來一笑寛我夢寐從以籃輿由汴如荊歌詩賡酬愈出愈新至則成昬略去苛禮婉婉淑人今則有子衝寒冒暑或此致疾今其亡矣匪報繄徳秋闈較藝謬處眾先仲季三人偕試春官有懷奇才通昔拭淚臨行一觴酬此防意

代山祭葉端禮尙書之父文

惟靈稟性沖和行純實斂迹丘園鄕閭之式毫髮莫施神懿其徳俾昌厥後以重王國譬公喬嶽惇大靜一神秀所鐘宜生申伯祝公壽考與山無極曽未百年乘化而息念昔見公笑談密勿碧眼霜髯銀章赤紱謂公難老天所永錫今幾何時死生永隔與公情親豈緣姻戚奠此一觴涕淚橫臆

祭翁評事文

維政和八年六月壬子朔二十四日乙亥潁川陳淵謹以淸酌素饈之奠致祭於京兆承事翁公之靈惟公天畀忠純行如其性年逾九十終之以正生榮死哀實惟子賢正斯已矣又何憾焉我從公子交契良厚公命聨姻愛忘其醜情深義重感極痛深詞以告哀莫究我心

祭先兄文

維兄忠信孝友徳全於天襟度坦夷與世周旋貧而無求困而寡怨自昔罕聞於今親見平生詩酒雅有眞趣譏刺紛然不攺其度我亦有言謂我勿卹人生百年如駒過隙吾師無功以醉爲鄕一杯到手萬慮俱防門戶得汝庶防有立幼稚滿前奚憂不給再拜此言此意良厚四十無成我則有負前年辭親求試辟雍志竟未諧扁舟遽東不謂吾母奄棄諸孤百死中途偶還敝廬號呼相持心肝隕裂適襄大事兄以毀折嗚呼哀哉兄弟二人手足之愛裏閭所聞毀產教我終寠不顧未報此恩遺我而去天禍亟至積釁所延旣喪吾母又喪吾兄我𨿽在世與死奚擇徒以愛妹尙忍餘息憂大事叢勢防力弱俯視猶子日虞哀削兄旣委我我不敢欺未議婚嫁保無凍饑死生貧富兄已深達匪兄之憂我志不越天命靡常期之十年倘未就木酬兄豈難喪事卽逺所不敢稽盡蠲俗禮於事爲宜官塘之原宅兆惟吉從吾親逰宜無不適靈輀將駕奠此一觴以告此心誓終不防

祭翁甥文

昔承建安嵗在庚寅我友翁子笑言始親同舟浙江共榻甌閩傾寫不盡惟一心眞十年憂患如齒依唇居𨿽異鄕家事莫分我友謂我吾兒可人是猶汝子請以爲姻欣然從之自防賤貧書幣未酬俄以訃聞念子粹然甚質而文忠信孝友實光我門云何不淑奚辜於神死生夭壽孰測其因往事本空顧何足論我友聞道修之以仁黙觀去來如臂屈伸防當掃除不立一塵子如知此歸安於墳將此深心報防極恩

代山祭陸太孺人文

嗚呼夫人愼淑溫柔根於所性以配君子惟義之聽我聞徳門靡率匪正爲女擇歸俾親常行方玆傾心益資餘慶胡不少延數豈天定有子孝愛禮與誠罄夫人何憾其可以瞑

祭公敍十叔文

維紹興十四年嵗次甲子十月戊寅朔二十一日戊戌侄具位淵謹以淸酌之奠致祭於故叔父承事之靈嗚呼我曽叔祖特進公之盛徳上配尙書公勲業之富爲無忝下啟諫議公名節之重爲有光輝今映古無與倫擬則以負荷之於前而誘掖之於後者得其道故也故其鐘之爲陂澤發之爲泉源者特進公之力爲多此其後世子孫蕃衍盛大世守家法愈久而弗墜也歟惟我叔父乃特進公之嗣孫賢而有才者也特進公平生好施不倦晚無餘資而其子孫有散於異鄕而不能以自存者公獨以儉自持幻貧爲富且聚其弟侄歸保桑梓若婚若嫁俾之各得其所守墳墓而不去又以其餘力進諸子於學問有以文章取科第者天之報也其不可信耶蓋公生則安逸歿以壽考凢人之所難得者在公皆可以無憾而於特進公諸孫之列獨能無愧者誠有自也淵也不肖少從公逰以至於老其戚疏無間則父子之仁也其尊卑防分則朋友之義也其疑有質其行有導其緩急有所赴愬今其亡矣凢利害憂樂莫與同者追慕之極何可言耶念公避難東去以爲卽返吾裏也不果逺送及公屬纊之後又不聞付囑之音以至復土猶以衰病不能任責抑惟愛予之厚何以爲報有淚如雨莫明此心聊陳薄奠侑以斯文以泄其哀公其鑑之哉

黙堂集卷二十一

欽定四庫全書

黙堂集卷二十二

宋陳淵撰天貺節靑詞【代郡守】

伏以天心昭格曽遺祕密之文神迹難窮獨記流傳之日二陰在序六防開蓂適佳節之膺期欵眞庭而薦潔法筵祗設遙瞻北極之尊聖壽無疆冀比南山之固無任懇禱之至

代髙文思祈福醮詞

能覆以生者天之道欲安而壽者人之情𨿽至徳無私本不偏於所施然愚衷有禱自難己於過求仰凟蒼穹俯陳丹懇伏念臣某蚤緣勲閥濫服官箴竊祿逾涯積辜招釁神祗𨿽未詰責衰晚寧不震驚蓋以叢百口於一門寄余生於逺地旣乏陰功之襲慶但憑眞宰之埀休是用肅具法筵潛迎帝馭輸肺肝而謝過薦蘋藻以昭忠如作善必可降祥則好徳終期錫福伏願少假甄陶之力俾同艸木之春殄災沴於無形保康寧於卒嵗

代髙左藏郡君醮詞

臣竊聞造化無私生成不已𨿽陰陽有數降年黙定於菌椿然禍福無門應物自同於影響願懴可追之悔庶來畢至之祥伏願臣妾污辱防賤凢庸陋質蘋致防初無承祖之能箕帚執勤未盡事人之義業緣火熾罪障塵防宜取戾於鬼神當不容於覆幬一身孱弱百病侵淩緜緜幾及於膏肓奄奄僅存於喘息卜有再三之凟醫無十一之功畱連日深控告無所是用祈哀洪造備物眞詞少輸螻蟻之誠冀延犬馬之齒且有生艸木尙防雨露之涵濡而久蟄龍虵亦賴雷霆之震奮況臣稟气爲物最靈宜推妙化之毫芒庶假餘生之晷刻至誠所感本無間於幽遐大徳曰生亦豈遺於防賤

代人祈雨文

右伏以佛以方便誓度眾生人之歸依如仰慈父不有難名之神力寜伸莫訴之勤誠恭惟佛牙舍利具本淨明得常堅固眞精所寓蓋有感而必通變化無方亦何求而弗獲今玆亢陽爲害早稻將枯犇告已勤殆徧山川之祀懇祈𨿽切未舒溝壑之憂是用逺欵名藍恭迎眞馭冀埀仁於焦巷稍借助於明靈沛爲三日之霖大布一方之澤吏則不徳敢冀矜憐民也何辜在所深憫尙期皇覺俯遂羣心

代人又疏

右伏以承流宣化愧吏責之難逃捍患禦災幸神功之可賴頃緣夏旱恐害秋成輒露誠衷仰祈靈貺雨應期而屢降惠猶狹而未周靡不有初旣甞防於霑潤益觀其後庶無吝於滂沱恭惟禾山靈牙舎利南安定應大師妙質常存迥超今古化身普現寜限邇遐與天地以同根通陰陽而無間沛爲甘澤何勞指顧之餘化作丰年特在須臾之頃敢布無厭之請願埀不倦之仁

代人又疏

右伏以常暘爲害嘉澤愆期夏田旣以索然晚稻又將稿矣倘緣饑饉遂致流離若無山林嘯呼之虞必有溝壑塡委之患靜言撫字良積驚憂莫知所爲焉能勿禱昔在煙岡之野俗傳玉女之祠仙聖下臨年谷常熟仰祈餘潤徧及一同諒防噀火之勞立致夢魚之應人防其利益願賣劍而買牛家有餘財當見乞漿而得酒恩埀不報徳播無窮

代趙令永丰祈雨文

造物無情神司其柄孰是弗求惟誠之聽往者積雨平地可泳過足而止不爲民病曽未逾月早田已盛炎威赫然遽爲旱證神始休之今豈爾吝甘澤久愆咎在疵政謹欵靈祠爲民請命咳唾風雲沛然響應匪我敢私百里之慶

代人謝雨文

春生秋成物無以歸其徳瓦飄舟觸人不得以爲仇茍恩怨之心不存則施報之禮亦已念昔焚空之虐天豈不忍於今盈澮之祥佛亦何有惟是艱難而後得至於滂沛而有餘頓回萬畝之埀枯大慰三農之渇仰𨿽無功者聖人之事然易感者常俗之情旣沐殊休敢忘恭謝

郊後祭神文

上卽位二十有六年海內乂安民物康阜乃於冬至之日祭天圜丘肆赦天下盛禮告成幽明莫不受賜睠神之休不防秩祀具有彛憲敢怠奉承惟至治馨香蘋可薦酒殽菲薄庶鑑其誠

皇帝登寶位後祭神文

比奉赦書以今皇帝踐阼俾郡縣之吏各祭其地之神某實攝玆邑職在欽承恭惟二聖相授曠古絕今無與倫擬固將同享無疆之壽樂此太平與天無極歡呼抃蹈海內所同神司其幽宜介以福古人有言無徳不報上之所命禮意甚渥神其歆之

永丰消災道塲疏文

右竊以天道無常惟徳斯輔神功至敏無感不酬茍警懼之或形亦祈禳之可稱屬者妖星流布眾目驚疑亙若長虹激如飛電𨿽災祥在徳未明所召之因然禍福無門敢廢不虞之戒是用恭憑淨侶同演祕文大啟法筵潛迎眞馭力敍積憂之懇少明謝過之誠庶倚伏之未彰或吉凶之中變爲民請命非一己之敢私自天降康冀萬生之永保

幼山修造疏文

化身普現咸推及物之仁神迹難名多在逺人之域惟幼峯之勝境乃沙邑之名山勢接髙穹千里仰煙雲之覆根盤厚載萬家依松檜之陰醴泉發藥以觸屙甘雨應期而蘇旱有求皆應無感不通豈眾岫之所尊故英靈之特異頃緣野燒延及精廬煨燼之餘荊榛弗剪欲資檀施力助營修我室已安當念眞山之暴露眾緣易辦願推丰嵗之贏餘共結勝因聿來多福

書楊補之所藏了齋及道鄕帖

了齋剛正而不容姦道鄕淸介而不受污觀其字想見其爲人凜然皆見於心畫之間矣方二蔡無恙時士之欲謀其身而免於咎者必先瑕疵此兩人乃能得志是時公論不行於朝廷之上而此兩人者竄逐流落皇皇無歸以至於死然兩人者身可廢家可破而天下謂之鄒陳則自始迄今無異辭也此豈口舌之所能得哉其必有感人心者矣此簡作於異鄕窮阨之中語言翰墨初不經意而能久存者豈非爲無求於世者得之取其人而不以時爲輕重耶建炎二年七月十一日陳淵書

題富鄭公河北安邊防

富鄭公安邊十三防得之玉山尉諭子才子才蓋山門人有意玆世者傳書甚多異日當盡就借錄焉紹興六年二月十日舟次胡頭書

偶言

人之言人是非初非有嫌怨也出於偶然而其人亦無意屬垣也忽然已至若偵伺者驗之多矣此何謂也或曰人與人同防乎一气或逺或近𨿽離而未甞不合也故相違隔世或見於夢所居異室願言則而世之言它心通者坐於奧窔之間而千里之外輒能知之此戒愼乎其所不睹恐懼乎其所不聞所以爲中庸愼獨之學也子思曰道不可須臾離也可離非道也而山之言曰譬之天地四方離東則之西離南則之北若夫無所往而非道則欲離將焉之乎夫惟不可離是以未甞不合𨿽然如是其說猶未離思慮之內必有非思慮而得之者吾將聞焉則未之見也

中庸解義

天命之謂性言性莫非天也率性之謂道言道莫非性也修道之謂教言教莫非道也離而爲三則曰性曰道曰教合而爲一則亦天而已以率性爲道道之在人者也以修道爲教因其在人者還以治之也循天下固然之理莫之舍焉又勿助也夫是之爲率立之以中過不及者有以裁之夫是之謂修率性所以成已也修道所以成物也成已仁也成物知也性之徳也故學中庸者其要在於知性知性則知天矣率性而修道所以事天也終至於贊天地之化育與天地參此其本與

知逺之近必正其本知風之自必謹其始知防之顯必愼其小夫如是故可與入徳徳者得其在我者而已

論子重

昔子重簡師以代吳無故而防楚之良君子以爲所獲不如所亡故子重病之遇心疾而卒嗟乎子重之死以其所亡之多也其所亡之多以其初不計所獲也夫不計所獲而易於出師則其得心疾也久矣豈必防良而後見乎形盡於喪良之後心病於出師之前故子重之死原其受病非一日之積也後之用人如求其成功觀其本心如何耳無爲事敗然後論其致病之由則善矣

論用兵

用兵而至於多殺豈君子之所欲哉然較一時之勝負系國安危則亦有不得已而至於多殺者君子爲之爲國計也徳宗欲取石堡城王忠嗣以謂非二萬人不可逗撓不進以此得罪方唐之盛安危之機似不在此然忠嗣終不以二萬人之命易一時之功者重於殺人故也又豈以得罪爲悔哉孟子曰爭地以戰殺人盈野爭城以戰殺人盈城此所謂率土地而食人肉罪不容於死夫孟子之所罪者王忠嗣之所畏也而忠嗣反不免於徳宗之貶何哉當是之時權其輕重者無如孟子之賢耳

輗軏

大車恃牛而行而輗所以駕牛者也小車恃馬而行而軏所以駕馬者也無輗則不可以駕牛無軏則不可以駕馬輗軏不具車馬𨿽欲行其可得乎故曰自古皆有死民無信不立爲是之故也

書唐子西集後

今人得蜀人唐子西詩文二百餘篇於吳少綝反覆玩味不能釋手眞佳作也余觀近世文人其議論精深雅有先輩風流的然可施於用如此公殆無而僅有也惜其不年賫恨以沒可爲太息壬寅六月七日

書倦防雜錄後

此書記胥魁之賣女羣吏之偕逃辧誣也表何仙之腐敗於師之醜穢辟邪也慢行之逾垣跣足之規利誅姦也予於是見斯人之不可惑矣戱述如是不無小補豈獨賢於已乎靖康元年十一月二十日螺川書室書

題了齋所書解禪偈後

了齋謂佛爲覺謂禪爲定人人皆可學而至如使足日俱到便登聖地至於不歷堦級如吾儒所謂由之而行非行之者蓋未之甞言以待學者自得焉故甞愛司馬溫公解禪偈其意猶此其書以與人不知凡幾本而李興祖得之字畫尢妙愛其字而求其意二公之心可見矣子思子之言曰或生而知之或學而知之或困而知之及其知之一也或安而行之或利而行之或勉彊而行之及其成功一也粗妙兩融心迹一致𨿽聖人復起不易其言矣彼以捨迹而論心棄粗而逐妙然後爲得道非正論也紹聖二年正月二十五日侄孫淵書

題了齋所書佛語捲後

了翁謫去合浦以書告淵曰天下之死一也死於瘴癘死也死於囹圄亦死也死於刀鋸亦死也吾今一視之俱無所擇又曰吾平生學佛惟於死生之際了然無怖汝等旣知此理亦須處之有素若處之無素驟入苦趣無安樂法子路死於衛難不防結纓其安而樂之如此處之有素故耳翁在宣和間𨿽獲沒於牖下平生經涉殆徧危險而不以爲怨世徒悲其憂患難堪而不知其志之先定蓋如此觀所書佛語皆欲於苦趣中習行安樂法者後有子孫當識此意也侄孫淵謹書

題了齋所書鄧功曹事

鄧功曹諱某南劍沙縣人也南縣未郡時功曹爲延平鎭吏民有被誣法當死功曹直其寃民徳之願割家貲之半鉅萬爲報功曹卻焉所親彊之受功曹有恐殃及子孫之語至今鄕人猶能誦之又甞赴官江州未至次於徳安縣防曹翰屠江州縣吏例以功曹系獄功曹憂悸黙禱時天旱獲雨雪之應已而杻械自脫甞於所供觀音地藏畫像親記其事甚詳其五世孫轂得之鄕僧久寶藏之政和七年春叔祖右司客居益浦轂敍述本末寓書叔祖求證其事獲書如此功曹不朽之托其在玆乎明年十一月陳淵題

書蕭茂徳楚詞後【建功】

右楚詞十卷峽江蕭茂徳得之叔祖了翁之家蓋翁之所甞讀而以善本校定者塗竄注攺皆其親筆觀其心畫想見其爲人則其遺風餘烈或得於此此所以爲可寶也茂徳翁之孫壻也始予見其初昏於南康恨未之欵後八年訪余於永丰之官舍攷其學問以窺其志之所存蓋足以知翁之防而能推大其所未究者已而出此書相示感余疇昔至於流涕太息則其寶是物也豈徒然而已哉建炎二年六月二十日侄孫陳淵書

書了齋筆供養發願文

右筆供養發願文乃了翁謫官合浦過長沙時爲興化平禪師作也翁甞寫華嚴經盡八十卷不錯一字或以問之曰方吾落筆時一防一畫心無不至焉故能如此夫心與筆相應而筆與經黙防則華嚴樓閣之內種種所有莫不呈露於目前矣以是求佛𨿽不出幾硯之內曷甞不與善財同參乎宜其語言之妙如佛所說使後之以毛錐子隨喜佛事者誦其文可依之而入也璨公方寫是經謹書以爲贈紹興八年三月二十三日侄孫淵書

雜說十三叚

仁人心也人皆有是心而不能至於仁者失其本心故也故曰學問之道無他求其放心而已矣知所求則得其心得其心斯得仁矣寂然不動感而後應其應也因物而已初無一毫之私也無私故能合並以爲公公則仁在其中矣孟子又曰三子者不同道其趣一也一者何也曰仁也君子亦仁而已矣何必同故商之三仁同謂之仁者亦以得其本心而已不然一於私而已此之謂失其本心

人臣之事君義所當然而其志或不同上焉者爲道術其次爲功名義其次爲爵祿而已茍志在爵祿而已固不足道若未能捨爵祿而喜功名蓋數千百人而不一遇也至於資功名以行道術又其卓然不羣希世間出者耳故人主用人不可不察也夫惟知爵祿之士爲可輕則必知道術之美爲可重與之重則信之篤信之篤則言聽計從而治效見矣𨿽然君臣以義合者也必欲重與之篤信之相期於臯防稷契之間適然相值亦何從而察之耶惟其學同然後有道術者得行其志其志同然後立功名者得盡其術故志同而學不同者人或得而間之學同而志不同者始𨿽或離而終必合蓋湯之於伊尹桓公之於管仲皆學焉而後臣之此其所以始終如一而天下國家可得而理也古者君臣之際如石投水何有不合若乃以水投石而冀其同心同徳以濟世務是猶相索於形骸之內而望其精神之黙契何可得耶

爲善無求名黙而修之不求人之知可也爲惡無近刑惡其可爲乎爲是說者蓋不知人性本善而未甞有惡也孟子之言性善蓋本於孔子所謂一陰一陽之謂道繼之者善成之者性之說故性之本善而已矣離乎善斯入於惡矣君子所不可及者其惟人之所不可見乎此爲善之誠也何貴於近名乎若夫爲惡而不恃人之知且以不近於刑爲貴此姦人之所爲也又可進耶莊周之學出於老氏老氏同善惡而以歙張彊弱爲防明之術且曰國之利器不可以示人故莊周見而恱之因發此論揚雄遂以善惡混爲人之性至言人僞特系乎作輟之間而已其說蓋有取於老氏言道徳之意此爲不知善惡之所以分也孟子教人爲善而去利爲利未必皆惡然志在於利而不明乎義此惡所由起也故曰欲知舜與跖之分無他利與善之間也又對梁惠王曰何必曰利又語宋牼曰先生以利說秦楚之王使三軍之士樂罷而恱於利終至父子兄弟懷利以相接以亡其國其惡利如此蓋以惡之所由起不可不禁耳然則孟子所謂性善之說實本於孔子夫豈不察而王氏乃曰揚子之言性兼性之不正者言之也蓋有取於善惡混之說也其曰義者陽也利者陰也陰當隱匿陽當宣著利非不可爲也特不當宣著爲利之實而已此不知利之爲害將使善惡兩行如莊周之所爲也其言民可使由之不可使知之義實出於孔子而非孔子之本意蓋其源流如此故其爲天下假借六藝之言變亂事實傅防先王之法陰奪民財𨿽能茍安於目前而後用其術者卒至大亂抑有由矣孟子曰誠身有道不明乎善不誠其身矣又曰人無有不善夫善固未易擇也吾故非莊周而是孟子反之於正以明王氏之不知道云五霸假之也夫假之者外也聖人亦許其假乎曰此罪五霸之辭也非許之也孟子曰五霸三王之罪人也又曰春秋無義戰而春秋之事則齊桓晉文也其不許明矣然則其說云何曰所謂久假而不歸者不歸於帝王之誠也烏知其非有則以五霸終不知其非已有也不知其非已有也者以竊其名樂其利不由乎中而爲之也故曰五霸假之也罪五霸之辭也若夫堯舜性之也此由仁義行得之自然而然也湯武身之也此行仁義有心於爲之也性之爲自誠而明不勉而中不思而得身之爲自明而誠勉而後中思而後得誠無淺深皆由中而出也旣謂之假則亦僞而已誠與僞相去逺矣此五霸之所以分也

或曰古之人修其天爵而人爵從之從之爲言無所要而自至也與要之者異矣曰修天爵以俟人爵猶未能防乎人爵也然則如之何曰從之者任其自爾之謂也在我者徒知修天爵而已人爵何有焉從之字與從其白於外也之從同

孟子之稱栁下惠曰油油然與之偕而不自失焉惟不自失此下惠所以爲介直道而事人三黜於士師而不去推而之於三公一也夫如是其和足稱也

子思曰仁者人也親親爲大義者宜也尊賢爲大而孟子則曰仁之實事親是也義之實從兄是也或以義爲尊賢或以義爲從兄何以不同曰子思之言自家以及國孟子之言修身以及家此其所以異也夫義因仁而廣之惟所施之宜而已施之於家由事親別而爲從兄宜也施之於國由親親別而爲尊賢亦宜也合而爲仁離而爲義無二道也以其言修身以及家故終之以樂斯二者以其言齊家以及國故始之以爲政在人

不使不仁者加乎其身特惡不仁者之事也若夫好仁則爲已有矣

愛之能勿勞乎忠焉能勿誨乎何也勞者撫人以恩爲上之道也誨者教人以善爲師之道也非其所當勞而勞之非其所得誨而誨之則人斯不服矣愛而不已則疑於勞忠而不已則疑於誨爲愛爲忠而入於勞與誨者君子之所當戒然受其勞與誨亦宜察也

樓仲輝雲從來解書義誰解得好余曰若論注解莫無出荊公由漢以來專門之學各有所長惟荊公取其所長絢發於文字之間故荊公爲最仲輝云穿鑿柰何余曰穿鑿固荊公之過然荊公之所以失不在注解在乎道術之不正遂生穿鑿穿鑿之害小道術之害大仲輝曰荊公之說本於先儒先儒亦有害乎曰先儒只是訓詁而已不以已意附防正經於道術初無損益也只如荊公引擅生殺之謂王能利害之謂王此申商韓非之所爲豈是先王之道而彼不悟反以證經曰此自荀子之說何爲不善曰若論道則荀卿容有不知者其說亦何足取荀卿之門出李斯斯之術卒以亂秦源流有所自矣然則書言惟辟作福惟辟作威非耶余曰今人勸人主攬權多用此說而不知聖人之言意有所主其下文云臣無有作福作威玉食臣之有作福作威玉食其害於而家凶於而國蓋曰威福之作惟人主當耳人臣如此必致凶害所以戒也豈生殺由我之謂哉曰用人惟已之義又如何曰用人惟已見賢焉然後用之不以左右大夫國人之譽而用人也人主深居九重人之賢否何自而知之必有以聞於我者其用不用則在我矣是之謂用人惟已如今之特防識者不以爲然豈有有司定罪不至於此而人主固欲重行此何理哉故凡人主欲攬權柄者必爲臣下所奪矣趙韓王再相太宗旣罷對於便殿太宗問人主如何得威柄在已對曰若事事付之有司則威柄在已若事事要出於已則威柄歸宰相矣天下以爲名言或曰普自以不復用故言於太宗不然亦普之所祕也

曽天防云人須是躬行說得不濟事余曰此極是然不獨行之艱知之亦難只爲不知知豈不能行曰人非下愚誰不知者只爲不能行若日中見溝塹終不到陷在其中惟夜間則不可知余曰只爲日中見得分明且非獨夜間如盲人𨿽日中亦有時乎爲溝塹所陷不見故也此所以貴乎知知之則能行之矣

呂居仁云曽問楊丈捨生受生事楊丈答云俟他日面見說子細後來楊丈有事至今不得其說如何余曰來無所從去無所止不知捨是何人受是何人曽天防云古之學者爲已今之學者爲人所謂爲已盡其在我者而已此甚分明不知爲人如何說又謂子韶云爲人乃求人之知恐不然予曰爲人如有人則作無人則輟之類是也爲已何干人事此聖人發明古今學者之所以不同大率後世作事都是爲人如五霸假仁義以尊周室徒恱其名其誠安在誠是爲己僞是爲人

己未十一月十七日夜夢邵康節論數手持一卷紙縱橫界如棊局其上有字不依窠眼翻捲之示余雲天地之數不可幹他陽生自至余甞論命以謂上聖至於下愚莫不有分分旣定矣不能乘之以往而欲致力於其間非贅則故人爲非命也孟子曰莫之致而至者命也周公告君奭曰在亶乘玆大命所以處之其說盡矣由是言之數旣已定又豈可幹乎待其自至可也世之不知命者謂人力可以必爲縱其欲利之心無所不至而終無所成者多矣或者推之荒忽一切不爲怠惰委靡使天之所賦莫或助之其亦自暴自棄而已二者胥失也故命於人無不定聖人安之君子信之至於下愚則役於陰陽而不自知矣

黙堂集卷二十二

