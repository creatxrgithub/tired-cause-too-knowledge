

欽定四庫全書

集部五

提要

別集類四【元】

樗隠集六卷

【臣】等謹案樗隠集六卷元胡行簡撰行簡字居敬新諭人至正二年進士授國子監助教歷翰林修撰除江南道禦史遷江西亷訪司經歷遭世亂乞歸以經學教授鄕裏事迹見江西通誌中考明史禮志載洪武二年詔郡縣舉髙潔博雅之士同修禮書至者八人而行簡與焉是明初尙存故集中晏公廟諭眞人二碑俱有洪武年號然明太祖實錄又載徵江西儒士劉於胡行簡等至京欲官之俱以老病辭各賜帛遣還則未嘗受明官也行簡文章以沖和雅澹爲宗𨿽波瀾未濶而能確守法度不爲支離冗贅之詞擬之元末殆李祁云陽集之流其詩傳者無多墨竹一章於故君舊國之思再三致意亦頗可見其節操焦竑經籍志所列元末明初諸集爲數最夥而獨無此集之目是明代傳本已尠今從永樂大典搜輯編綴釐爲六卷存其槪焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

樗穏集卷一

元胡行簡撰樂府

秋泉詞爲方憲掾賦

山空兮欲秋泉聲兮瀏瀏濯吾纓兮光可以鑑洗吾耳兮若將奚求出友防龍兮歸侶巢由桂爲蓋兮蘭爲輈挹玆泉以自潔兮紛來往兮巖幽噫泉可飲兮秋不可污空山無人兮吾將誰徒

五言古詩

題憲司鄒宗文山中野人捲

達士慕肥遁結廬南山麓朝隨猿鶴遊暮共麋鹿宿松風入琴淸蘿月照樽綠髙情抗層霄文采振流俗嗟余縶塵纓喜君騁遐躅遙睇孤飛雲白駒空谷

題篤禦史所藏閻立本水磨圖

混沌昔初辟黃奠兩儀大化自摩蕩萬古常如玆往聖大有作妙斡天地機觀象斯制器飲食恆所資雙輪硺山石激水相推移陰陽分動靜元樞系坤維神功邈不測畫手能傳之繡斧下霄漢披圖慰所思願言運亭庶拯斯民饑

送郭文達之溧水

迢迢秦淮水泛泛木蘭舟五馬倦馳驅言遡滄江流新雨滌煩燠東風扇和柔埀柳拂徵斾飛花明綺裘覽此情景會因之騁奇遊祖帳盛才彥前驅列鳴騶蘆筍旣入饌鰣魚亦堪羞苦無一杯酒相送結綢繆空忝同鄕契離悰入新愁永言厲貞操庶慰心悠悠

七言古詩

過錢淸壩和達內翰題一錢太守祠

漢家太守賢且明三年作吏徹底淸詔書徵入九卿署山陰父老方知名百錢相送顏爲泚去思無限情如水殷勤爲爾受一錢猶恐後來貪濁起秖今干戈紛滿處乘時射利忘逺慮我瞻廟貌心孔悲揚舲又逐寒潮去

墨竹歌爲竹山黃尙英題

墨竹相傳肇何世師承疑出有吳氏湖州彭城相接武筆精墨妙照四裔黃君結屋依竹山萬竿如玉森回環平居只與竹爲友琴書俎豆娛其間頻年挾防淸江涘慨想故山勞夢寐手拈生紙寫叢篁落筆雲煙藹蒼翠圖成銜袖毎自擕時時舒捲慰遐思永言瞻菉修厥徳臨風長詠淇澳詩

臨淸歌二首

臨淸閘頭春雨餘家家門前泥濺裾呼兒汲水自朝暮健卒荷戈喧裏閭

濮上遺風古來賤鬻兒賣女何顏面衞水多情向北流百折廻環不相見

五言律詩

寄羅東髙

毎懷三竹逕來訪百花原吟策登臨倦塵纓應接繁山圍仙子宅地接野人村肥遁多佳趣何如獨樂園

題匡山中竹深處

築亭臨別墅繞屋種瑯玕地隔紅塵逺窓涵翠色寒穿雲分席坐見月引杯看何日驅車宿相從共倚闌

泊湖口用伍大尹韻憶譚運幕昆仲

亂山環小邑訪友憶曽臨臺榭荒榛合園宿艸深流風頻入夢往事足傷心湖海交遊盡遺書杳莫尋

南山隠居

聞說南山下髙人有隠居兒堪了官事我自讀儒書俯檻泉流急鉤簾樹影疏不知塵世內此樂竟何如

送吳僧南還

遊方經歲久振錫遽南還欲逐帆檣去私愁道路艱秦邦兵尙動官澗水猶慳若待鱸魚美秋風好看山

送合流月庭朗上人

寶界諸天近依乘雨露多埀衣瞻黼扆承詔講楞伽洗鉢黃龍現傳經白馬駝綠楊江上寺嫋嫋望恩波

華上人還蟠龍省師

飛錫隨云逺飄然去就輕山林師友誼江海故人情欲論禪宗事空慙吏隠名歸尋泉石約相待濯塵纓

題張希孟中丞山莊

得志功成早林泉味更長引身思勇退與世貴相忘蘭長秋紉佩荷深曉制裳白雲如有約常共宿山莊

題看竹軒

愛竹因成癖相看獨此君捲簾消永日倚檻弄寒雲月影杯中見秋聲枕上聞歲寒心思在瀟灑自超羣

送友人之任

落落循良守文華振士林郡連平野闊城俯濁河深戀闕丹心在憂民白髮侵甘棠應種滿蔽芾藹春陰

七言律詩

和劉楚奇韻題張飛卿書房

流水環城樹幾株誰家市隠有幽居春聯綺席千鐘酒夜擁銀燈一卷書花影搖窓消野馬柳陰夾岸蔭遊魚向來湖海心逾壯軒冕無求樂有餘

題楊伯禎詠歸齋

不羨乘槎訪鬥牛辛勤結屋傍溪頭褰裳秀攬芙蓉渚紉佩香分杜若洲欲慕聖賢尋樂處還從童冠襲風流詠歸觸物思何極胸次應同造化遊

題許克敬先生得畫竹兩幅名之曰友竹軒

索居長恨久離羣圖畫相看有此君霜節慣從冬後見秋聲疑向夜深聞緗文照壁浮晴霧黛色當軒起暮云京國題詩空悵望江南煙雨翠繽紛

寄題錢塘張惟達僉憲蔵書閣

髙閣崢嶸倚碧岑興來隨處漫登臨潮生潮落陰陽理窓暗窓明造化心載籍流傳從往古讀書經濟在斯今何時散防胥山上共把遺編坐綠陰

采石李謫仙墳次余復興韻

脫鞾飛燕偶成讐機事相忘異海鷗知己舊來懷賀監學仙何處覓丹沈香亭北名花老采石江寒艸木秋舉酒酬君招不得落紅滿地緑陰稠

左蠡阻風

龍祠巍鎭石崔嵬水樂尋常似殷雷風勢欲吹沙礫淨濤聲似挾海潮來江從彭澤孤山合境界匡廬左蠡開直欲揚帆歸故里題詩先到豫章臺

舟次彭蠡贈別同歸雪山和尙

淦水迢迢隔片雲京華邂逅卻相親哦詩共對西山雪把酒曾看上苑春湖海煙波千里闊林泉風月四時新到家還憶同舟樂時寫鸞牋寄故人

重簡虞省郎兼寄劉仲修昆仲

賔鴻遙度塞云髙交友無書思轉勞緫愛還鄕辭魏闕翻令避地托林臯紫薇春靜曽分幙白紵秋深未制袍最喜劉郎能好客何時對菊泛香醪

贈張彥文省兄而回兼簡尊府梅翁

章水迢迢客路難髙堂日望報平安大兒未遂鯨珍養難弟堪供菽水歡霄漢風髙雕鶚逺江湖歲晚鶺鴒寒椒盤獻頌將春酒惟有梅花耐久看

贈黃進士上禮部

淸江自昔號名邦炳炳前修史冊光昭代將興周禮樂大科今得漢賢良九天宮闕星辰近萬里山河道路長三月都門楊柳發臚傳遲子接鵷行

次李監倉韻

江艸微微綠又生東風吹暖過新正閒因物理推消長靜閱光陰任晦明北闕上書勞舊夢中流擊楫想遐徵謫仙詩法埀千載喜見聞孫句有情

玉笥道中懷袁鏈師月舫

憶侍先君謁洞天至今猶記舊山川蒼龍出洞寒云合白鶴歸巢夜月圓甲士連營門列防羽人避地竈沈煙貞元會合回嘉運稽首雲中望列仙

題封溪黎仲綽池上亭

城市山林境自殊喜看新築小茅廬延賔毎對尊前酒訓子長翻架上書喬木千章環舊墅新篁萬个防幽居結亭更欲依池水何日登臨得共漁

七言絕句

曾令尹魯山之祖與危太朴之祖聮第且存其往來書翰太朴題其上魯山徵同賦

前輩交遊道義眞猶從翰墨見情親兩家世澤流芳逺奕葉聞孫事業新

江山秋色圖

連山縹緲樹槎牙江上西風鴈影斜萬疉秋光無限好畫圖偏在野人家

平步靑霄圖

縹緲扶桑曉日紅千山雲气自重重東風穏借扶揺力直上蓬萊第一宮

題扇與黃志仁

鮫綃分自水晶宮團扇裁成璧月同九夏南州煩暑息滿天淸意布仁風

墨竹

帝子浮湘羽葆飛虛心長望翠華歸天寒袖薄空惆悵自剪衡云學制衣

送吳如吾之四川

詩滿奚囊酒滿壺春風隨客到成都千巖云淨花如錦醉倚斜陽聴鷓鴣

和張自行過城南作畫

飛仙夜覲玉淸家曲按霓裳月未斜宴罷歸來香滿袖不知淸夢繞梅花

思鄕

遙憶江南未得歸私心日夜望庭闈靑山一髮渾如許不識白雲何處飛

徐孺子下榻圖

漢家太守好尊賢一榻淸髙萬古傳莫嘆世無徐孺子陳蕃不遇最堪憐

靑山白雲圖

憶從扈從過居庸北望迢迢萬玉峯獨恨昆侖猶未識至今長被白雲封

竹梅圖

姑射山頭綽約妃欲搴翡翠制荷衣夜深恐被湘娥妬先拾瓊瑰踏月歸

題歐陽氏壽康捲後

八十年髙矍鑠翁龎眉鶴髮照東風丹臺久占神仙籍王母桃花幾度紅

題張宗翰梅林書屋

花魁叢裏結茅廬細嚼寒芳助讀書他日廟廊充大用調羮滋味意何如

樗隱集卷一

欽定四庫全書

樗隠集卷二

元胡行簡撰記

將作院題名記

將作院掾史野克惠奉其院長之命持舊牒來請曰將作之爲院久官於是者亦多矣而題名尙未立石此其沿革故實也幸次第以爲之記予惟少昊氏命五雉爲五工正虞周之共工考工皆將作之任也秦始置將作少府後或更少府曰大匠曰寺曰監名𨿽不同其實則一而已我國家因前代舊制旣設工部又設將作院凡土木營繕之役悉工部金玉珍寶服玩器幣其治以供禦者專領之將作院是寵遇爲至近而其職任視工部尢貴且重也夫周官冡宰統職幣玉府以聽天子及後世子之用則國初命官之始以大司徒專董治將作實三代遺意也公卿大夫士繼膺隆寄可不體設官初意而恪共其事歟院初設階從一品繼攺從二品隨陞正二品院使二員累增爲六員經歷一員都事一員後增二員又增同知三員僉院三員同僉二員院判二員照磨兼管勾一員屬吏增減舊無常額今定爲十有四人官則悉書其爵裏姓字陞攺嵗月吏則附見於下方

兵部譯史房題名記

國家混一海宇日月所照悉爲臣妾凡政令之敷朝貢之入不問海內外馳一乘傳則無逺弗達然使介雜遝淩轢郵傳凡給驛符契不總之兵部謹其約束驗其合否曷繇使姦僞不萌而使命無壅歟兵部設譯史十員職專給驛自防省貴臣下至一介行李但給傳出入文書行必使譯史以國字書之俗號別裏歌別裏歌者陰寓範防之意也治事之所題曰古房嵗久漸圮譯史某與其同志重經營之墻壁牕戶之污壊者茵褥幾席之故獘者皆葺治而加整飭焉外爲周垣傍植花竹儼然稱所觀瞻非求侈乎前人也旣成屬予記其事予惟周禮六官分職其屬各有史漢丞相屬有掾史𨿽任有輕重咸執事以奉其上也今幅員旣廣諸國人仕乎中外者言語不通國各有字俗旣不同難以相壹凡官府必設譯史以通語言辧文字惟兵部史專督海宇內外郵傳選任爲甚重居是職者階而爲卿爲相班班可考因次第而悉書之以見國家用人之道蓋各有所重云

臨江廣壽寺記

臨江舊蕭洲後爲蕭灘鎭地以蕭名相傳自蕭梁始宋淳化間置郡郡旣成城郭井邑官署民居儒釋老氏之宮郁乎相望廣壽寺不知始何年代或謂其地乃蕭梁之馬妃祠因以爲寺蓋數百年矣寺近闤闠間貨殖之家樂崇其教宋咸淳癸酉住持僧孤山徳如募監稅胡成忠撥田十餘畝元皇慶壬子住持僧無影妙月募縣尉彭存耕施田二十餘畝九都之小臯山石灰步則寺之祖塔基所在寺僧圓寂者之處也寺基舊在郡治東壬辰燬於兵僧惟徳號雲峯建小屋以奉香火安徒眾方欲有所營繕防郡邑長吏承詔卽郡治東建分憲之署割城南淨土寺廢址易之雲峯率其徒薙荊榛畚瓦礫櫛風沐雨不以爲勞夙夜孜孜思復其舊積數年殿堂門廡皆以次成佛菩薩天人之象旛幢香火之供莫不畢備偉壯麗有加於昔見者咸嘆其盛吁兵變以來通都大邑道宮佛剎悉化丘墟艸莽歷年𨿽久能復舊觀者蓋鮮或廢而莫興興而莫之完者比比皆是惟雲峯竭心勞力成玆偉觀非力量之大不能也是役也協志以底於成曰慶瑞字雪庭曰如顯字心印效勞而相成者曰普圓曰福應曰永壽皆可紀乃爲之銘曰翼翼梵宮倚乎郡城山川環合鐘地之靈統宗據防曰大雄氏攬秀發奇成此鉅麗丹楹刻桷畫棟雕梁如翚斯飛有煥其光昔否而燬今泰而治世道攸寧有隆有替崇大功果惟大力量仰止雲峯我心孔臧惟佛之教門開不二惟師之道演佛之祕佛常如日煥乎中天皇圖同久億萬斯年

節孝堂記

郡庠弟子員宋大寧甫數歳失怙母陳氏教育之以至成人迄今三十餘年相歡如一日構堂所居之第爲奉親之所山水淸麗互爲輝映矗乎其東者曹王之嶺屹乎其西者相公之嶺其南則龍頭山北則有福相嶺皆挺奇獻秀如拱如揖而襟帶斯堂也親之起居遊息家人之昏定晨省皆居而安之嵗時令節防宗黨於斯燕賓防於斯奉觴以爲親壽僉曰母以節顯兒以孝聞冝名斯堂曰節孝以徵永久大寧從余學攻春秋餘嘉其事親孝交朋友以信篤學尙義卓然有守非有賢母不能有此令子也陳氏世儒家父海心先生兄愚亭昆季十人皆以文學名故未嫁而習聞詩禮之訓旣嫁而相夫有道夫歿以死自誓篤於教子嘗語大寧曰宋氏仕與學代不乏人汝父自立志欲掇科以繩祖武不幸早世汝能力學以不墜先業吾見汝父於地可無愧矣大寧泣聽不忘家貧悉力婦事以供束脩費大寧旣成立其養母之心亦無所不至母嘗感疾大寧心動亟歸侍湯藥伺愈而後還學必戒其家人曰汝事吾母猶吾在家時稍有不謹不汝貸也母之心常念乎子而子斯須不忘乎母也吁婦之從夫終身不攺子之於親終身而慕古昔盛時爲人子爲人婦莫不各盡其道迨共姜以守義稱閔子以孝行著孝子節婦之名立矣大寧母子蓋聞其風而興也世之人倘聞宋氏之風興孝立節彛倫其有不敍風俗其有不厚乎登其堂者可以油然而興思矣

富春堂記

淸江嚴氏茂淵偕其弟茂芳謁余而言曰家君作堂奉親題曰富春欲求搢紳歌詠其事幸爲文以倡之餘辭不獲錢邑令文煥復以爲言夫富春介於浙水之間嚴子陵所隠之地也其山川之美尙可想見而子陵制行之髙具諸信史凡爲士者莫不仰其遺風矧得姓受氏同源分流而水木本原曽不之思乎宜名堂之意取乎是也士生斯世立身行已出與處而已處乎家庭則孝於親友於兄弟吾職之當爲也出而任人家國事推是道以見諸用耳嚴氏家庭積慶緜延閱歷四世登斯堂也防衣婉娩樽俎從容兒拜於前孫拜於後壽觴疊舉慈顏以和一門之內怡怡如也愉愉如也天倫之樂孰有加於此乎斯堂葛峯屹其前蕭水經其左山輝川媚互相暎帶𨿽未能嫓美富春之山亦足悅親心也矧豪傑之士刻志功業必曰我方富於春秋何患其不成則富春者嵗月悠長之謂也慈親康彊椿齡方永奉親之樂不減老萊子也名堂之義其善矣乎淸時暇日當從文煥往升斯堂奉觴爲壽共論子陵隠居之樂以頌其世美庶不負名堂之意茂淵之尊公字定和居鄰邑庠是以能篤意義方云

道齋記

淸江楊氏世爲良醫師士大夫咸宗尙之至於道不知其幾世矣道擅醫名於時尢好儒術辟丈室聚軒孔之書咸列左右暇則端坐諷玩研極防要蓋深有志於玆道也搢紳之士號之曰道齋屬予繹其義夫道充滿乎天地散見於事物日月星辰之運行山嶽河江之流峙皆道也大而三綱五常小而方技之屬亦道也人受天地之中以生與天地參而爲三亦充夫是道之大者而已道而至於斯爲極矣但之一字凡儒書所言若天之舜之徳其義或殊也老子曰之又則者至美至善而無以加之謂也老氏之所謂其易書之所謂神乎老氏之學大槪以淸淨爲宗以養性爲要其說與軒轅相近似漢初治其言以黃帝老子並稱良有以也道觀乎黃帝老子孔氏之書區別其源流究極乎同異掇其同乎道者以治吾心以修吾身則斯道之無以易矣窮而獨善守此道也達而兼善推此爲良相良醫同乎濟物無二道也道之學能究斯道之矣醫之道通乎神聖工巧獨非乎搢紳之咸尊道曰齋先生眞知言也道之大父志可翁年九十餘視聽不衰學行益著則斯道之蓋世守之矣吾聞楊氏系出岷峨蓋子云之裔子云作太千數百言以儗周易其書具在質諸家學尙有足徵否乎幸以語我

聞禮堂記

友人楊伯禎侍親槎溪之上讀書取友不妄與人交往來封溪恆語予曰熊從禮相與有桑梓之好賦性惇厚有志於學名其所居之堂曰聞禮幸爲之記予曰先聖教伯魚以學禮儒先君子備釋其義不敢贅爲之說夫有天地卽有是禮記禮者謂天尊地卑而禮制行矣是禮肇於鴻蒙之初而成於太極之後陽升而在上天之所以尊也陰凝而在下地之所以卑也君尊也臣卑也父尊也子卑也君臣父子之分固法乎天地矣天地造化運行不息四時行焉萬物生焉各從其序而不相雜此天地之禮也聖人制禮因人情而爲之節文君臣也父子也其道固法乎天地矣夫婦兄弟朋友豈獨不法天地乎皆禮之當然猶天地之運四時成萬物也從禮處乎家庭日用之間酧酢事物處父子而全其孝慈處兄弟而全其友恭至於夫婦爲人倫之首處之各盡其道過者節之不及者文之全乎彞倫合乎天理則禮之本立而人道備矣禮與天地同節蓋謂是也過庭之訓伯魚聞之從禮讀聖人之書而見之躬行亦猶親炙而聞之也堦庭子弟朝夕侍從禮之側觀儀矩之間亦猶親炙聞之矣禮書浩繁經禮三百曲禮三千他日從容翰墨之餘尙與伯禎從禮論之姑綴是語以爲之記

存心堂記

君子之務於存心者何也蓋心者性之郛郭其蘊之爲四徳發之爲七情皆心之所統故心之能存則性得其養情無所縱而後爲成徳之君子焉淸江黃氏遜志之令子曰子範爲郡庠上舎生名其燕處之堂曰存心因某氏蘄余爲斯堂之記於是記之曰爲學而存心者一也而心之所存者非一也存心以敬主一無適必常収斂必常惺惺故曰一也四端發見隨其所遇故曰非一也其存心於仁乎仁莫大於愛其親小而至於伐一木殺一獸必以其時是亦仁也存心於義乎義莫大於敬其長小而一毫不妄予一毫不妄取是亦義也存心於禮乎禮之大者在安上治民小而手容之必恭足容之必重亦爲禮也存心於智乎智之大者在窮神知化小而識昆虫之變化辯艸木之華實亦爲智也嗟夫心𨿽方寸之微而包括天下之理君子欲是心之存非徒寂然而不動必也感而遂通天下之故以之飭躬以之樹勲爲忠爲孝感繇於心子範將繇郡學而升之成均薦之春官其筮仕有日故告之以是云

稽古齋記

友人晏彥文貽書語余曰往嵗自洪還廬陵辱贈以言距今十有餘載相慕如前日也結廬郡城之陽名其讀書之室曰稽古幸爲之言以自警余嘉彥文之有志乎古因爲之說曰虞書贊其君臣咸曰稽古蓋以之徳之盛垂之簡冊爲天下後世法也宣聖刪書斷自唐虞以下士欲稽古舎是將何所法乎夫堯舜與人同耳古之人可爲堯舜吾獨不爲堯舜乎士生斯世得天地之气以成形得天地之理以爲性古之人非有異乎今也今之人非不能如古也堯舜之道孝弟而已矣今卽其書而觀之於堯則曰克明峻徳以親九族也於舜則曰愼徽五典五典克從也堯舜之治天下所以爲帝者之盛咸以是而推之耳士而法乎堯舜得志則行道以濟時不得志則修身見於世其道亦不出乎孝弟彥文修之於己行之於家必曰吾之孝弟何如堯舜也堯舜人倫之至亦率是性而已非有加也古之時或異乎今之時淳龎未散也今之人不異乎古之人性本同也世道有異人之性無異也謂今之人不可爲古之人非知言也行古人之道則可以爲古人矣人皆可爲堯舜豈欺我哉若曰稽古而致力於記問詞章則桓榮之流矣非篤志於古也殷賢相告其君亦曰學於古訓乃有獲又曰非知之艱行之惟艱彥文能師乎說則盡乎稽古之道矣彥文推靳氏遺意論士之品三𨿽極其名狀然但可以警乎今之人難與稽古並論也何時重防諒有以起予焉

篁谷記

淮士朱信伯語余曰維揚之六合先世所家也淮地多平衍少山距吾之居有谷焉山勢回合狹外而寛中家君結廬其間環植以竹藏修於玆不知其幾十稔矣士友因號之曰篁谷先生形諸詠歌凡若干首李祕書五峯序其篇端而始末不悉幸爲之一言余諗信伯曰揚州土宜篠簜則居於其地者家有竹也往在承平嗜利者包山絡野恆以畝計釋老之流冠帶之士凡好事者多植之軒牕間以娛心目或以竿計焉喪亂以來園池臺榭悉化爲丘墟瓦礫而竹之產玆土者牛羊牧之斧斤伐之蓋已赤地無餘矣尊君所居之谷尙存而無恙豈非神明之所扶持而竹君平安有能日報者乎信伯曰淮當兵衝蒿萊滿目所謂篁谷第見夫芳艸萋萋流水泠泠耳眷眷斯谷而不忍忘者屋家君之所基也竹家君之手植也屋燬矣結茅葺之猶有堂構之思也雨露之養萌蘗之生竹尙可以封植也家君之好竹豈欲儗封君耶蓋竹之爲物其心虛似有容也其節直似有守也貫四時而長靑傲冰雪而獨立有君子之徳焉家君累經亂離不易所守蓋比徳於竹也故惴惴焉保夫詠歌之什恆恐失墜以爲家君憂耳余喜信伯能成其父母志因次第是語使歸而質諸庭訓尙有徵焉篁谷先生字朝實篤學善文父子之學蓋皆有源委云

樗隱集卷二

欽定四庫全書

樗隱集卷三

元胡行簡撰記

春暉軒記

湘之東兩捨許有山曰湓峯挺奇聳秀外固而中寛世居其麓者黃氏也黃氏之俊秀者曰璞字石瓊五歲失所怙母徐氏躬自鞠育至於成人母髙年康彊曲盡孝養居第之左辟小軒爲奉親之室浙右趙行素先生爲之名春暉取孟東野語也璞屬余爲記遂爲之言曰造化流行發育萬物功用之大莫盛於春凡其自生自植勾萌甲拆沐春陽之暉而臻於蕃廡者莫艸若也以一艸之微沐春暉之恩發榮滋長得遂其性陽春徳澤何如其深且厚也母之於子亦猶是耳孩提之生蠢然無知動靜食息不能適其節癢屙疾痛不能謹其微爲之母者心誠求之所以致其鞠育之勤俾至於成童何如其用力也曁其長也教之使學爲之有室幹蠱承祧克自樹立母心始得其安而有終老之望也然春暉之及物不勞而成功母之鞠子何如其勞也兒之念母心猶寸艸至微也母徳如春暉至大也將何以竭其報哉東野可謂善形容矣然觀天地之化四時具而後成歲春而生之夏而長之秋而成實冬而歸根四時不具則歳功虧矣言春暉而違乎三時則天地造化所以生物成物不能全其始終矣詩之言曰欲報之徳昊天罔極親恩之大蓋同乎天無一事而非仁也無一息而不愛也生生之徳初無少間徵之天驗之人有以異乎無以異也卽東野語而稽之詩人所言必劑量於其間矣行素博學躬行必有以語子奚待餘言今朝廷以孝治天下求忠臣於孝子之門措之於用而推恩以及其親他日尙有觀焉

竹林書屋記

湘在蕭洲上游山水之勝甲於一郡蓋其山自撫之大華綿亙數百里至於玆邑峙而爲大秀玉笥皆然爲郡邑之望荷峯與二山𨿽莫相雄長然挺奇毓秀鐘爲人物若鄒氏之代有顯者荷峯之淸淑所發也鄒氏世家鰲溪之焱坪其遷於玆山之麓不知其幾十世矣自初迄今咸以詩書起家篤於義方之訓者曰思齊思齊三子長曰直字允良次曰順字允遜季曰端字允臧築室爲講學之所環四周皆竹因題之曰竹林書屋斯屋也朴而不華儉而有制山川獻狀若拱若揖層巒秀巘如屏如帷晴嵐暖翠輝映軒窻之外者湓峯之聨絡荷峯也玉虹蜿蜒澄如練滔滔安流環吾廬而過者長江之發乎杯溪也淸時暇日藏修於斯遊息於斯境曠地偏纎塵不到微風動竹戛玉敲金唔吚之聲與竹韻相和殆如雅奏之發乎鈞天黃鐘大呂振乎瓦之餘也夫貫四時而常靑傲冰雪而獨立者竹也君子有取焉竹之心猶吾之虛而有容竹之節猶吾之直而不阿蓋比徳於竹而結屋於斯也昔之愛竹者多矣然托竹之美形容盛徳莫如衞武允良昆仲誦淇澳之詩切磋琢磨交致其力奚患學不成名不立哉爲士者希賢尙其朂之

瞻藜軒記

蕭峽居淦上游山水淸麗觀金華黃文節公十詠備見其勝峽西四十餘里有橋曰金名乃揚名斷金兩鄕水出焉橋之涘多舊家彭城劉氏世居之族爲金川望其族之尢彥者曰翰烈爲郡庠弟子員嘗從余授春秋相與有年請余顏其讀書所予因名之曰瞻藜蓋取劉向事也向漢之宗室嘗校書天祿閣夜有老人持靑藜杖來訪自稱太乙之精吹杖端煙光洞照幽隱盡以天文祕記授之向由是探造化博極羣書爲漢儒宗翰烈向之裔有志於學聞乃祖之風固宜勵業以紹休前聞人不但慕其名而已夫瞻者自卑而望乎髙自下而望乎上詩云瞻仰昊天瞻彼旱麓皆是也靑藜之光寥乎闊逺可望而不可親矣遊目云漢之上瞻乎奎壁之間文章昭回之光然與太乙靑藜之焰相爲輝暎神交意合凡得於觀感者自足以發揮文采而書眼如月載籍蘊奧可以洞見而無餘矣瞻彼菉竹猶可資以比徳瞻靑藜之光以名斯軒固可與之匹休也或者謂太乙靑藜杖之光乃好事者之言則世傳旣久不可謂無是事也子房遇黃石公編其遺書豈亦無是事乎余嘗經谷城山謁黃石公祠檜柏森嚴穹碑雄文駭人心目凜然使人起敬惜劉向之遇太乙未有列之祠祀垂之紀述無徵而人弗信爾然太乙天之尊神漢廷多祠祀之云

靜隱齋記

司徒辧章公鎭西江幕下多材能之士予奉使咸得見之任君從禮倜儻士也往掾湖東憲與予弟行義同署故相知尢深間請曰吾家在河東土厚水深民俗朴茂髙蹈逺引之士多居其間今𨿽宦遊四方非予心樂也故鄕風物寤寐見之於是匾其所寓之室曰靜隱欲將歸乎故鄕習靜以寄吾隱也予復之曰動者靜之對也顯者隱之對也惟靜故隱惟動故顯天地造化生生不息凡其可見者動而顯也其不可見者靜而隱也人位乎兩間動靜隱顯與造化爲一固將體天地生物之心以彌綸斯世潤澤生民豈可貪夫隱居之靜恝然無意斯世哉今疆埸未寧甲兵未戢方當運籌出奇掃淸氛祲使功昭於時名垂於後然後幅巾還鄕優遊林壑靜隱之樂孰大於此若超然獨往果於忘世則非時中之道矣君肄業冑庠通乎儒術諒亦見乎斯道奚俟予言

思益齋記

友人黃尙徳訪予蕭洲寓捨因請曰筠陽謝從震篤志於學名其藏修之室曰思益求爲之記余曰經以不學而思爲無益也今乃以思爲有益何相戾也尙徳曰從震以思益名其齋非不學而思也欲刻志講學以求新益也乃爲說曰君子之所以學曰致知曰力行交致其力庶進乎益也致知矣而不力於行是徒知而無益也專用其力於行而不致其知則何以爲行之本而有益於己乎徵之於易巽上震下其卦爲益震雷也巽風也風烈則雷迅雷激則風怒兩相助所以爲益造化之妙固相資而成也卽此而觀則致知力行必內外相資然後可以日進乎益也然將何以用其力哉見善而能遷益也有過而能攺益也讀書窮理日用行事謹吾心之所發審乎善惡之機發乎善則推而行之發乎惡則遏而絕之今日行一善焉明日行一善焉積累之久𨿽無求益之心而進徳修業日進無疆自有不期然而然者矣又何待於思乎吁學而不思思而不學非能有益也學也思也聖人教人之要法其功欲兼盡也思進乎益是學必求其成也顧吾之立心何如耳益之上九以立心勿恆爲戒思造夫道者尙鑑於斯言也從震世本筠之名族前代盛時決科者凡幾人名薦書者凡幾人家學相傳綽有源委從震旣力學常存求益之思將見其繩祖武追先哲不難矣思云乎哉

堅白齋記

余幼讀徐偃王碑知徐氏爲三衢名族代有聞人往歲承乏詞林與衢士徐志尹同署文學醖借蔚爲儒林之彥今遊番禺復識郡守徐公炳文侃侃乎松柏之姿皎皎乎冰霜之操信徐氏之多賢也公嘗名其讀書之所曰堅白齋搢紳咸頌詠其美僕不敏謹稽其章旨爲公續陳之佛肸之召夫子也知趙氏不足與有爲欲得聖人行道以濟時也聖人或行或止其動以天子路未知耳譬物之堅白焉磨之而不燐也涅之而不緇也佛肸能浼我哉學者則異乎是矣金至剛也或化爲繞指之柔衣本素也或爲風塵所緇理固然耳在聖人則不然其堅也猶山嶽峻峙震雷不能破之其白也猶白雪之白凝塵不能污之蓋聖人之徳純乎乾剛濯以江漢暴以秋陽皜皜乎其潔也誰得而燐緇之吁聖人者萬世之標準也去之數千載遺書尙存觀其書迹其事聖人徳容可思可法無徒慕其名也吾觀公秉心堅正而不爲物撓操行潔白而不爲欲遷蓋知學聖賢者宜以堅白名齋也古昔座右有銘咸以自警公藏修於斯遊息於斯循名思義進徳孰有涯姑書是語與同志者講焉

友古齋記

西昌據靑原上游山勢四環江流如帶英華淸淑之气磅礡而郁積士生其間多秀而文若劉子髙氏王子啟氏廖子謙氏皆辱與余遊而鐘仲輔氏則又因子髙而識也仲輔名其讀書之室曰友古徵爲之記夫友也者友其徳也古之人不可得見矣況可友乎吾所取以爲友者質之載籍以觀其言考諸行事以觀其徳友諸吾心措諸吾躬古之人能致知矣吾獨不能焉古之人能力行矣吾又奚不能焉致知也力行也古之人所以爲聖爲賢皆是道也生乎今之世欲友乎古之人要必自知行始然將何以用吾力也亦曰堯舜之道孝弟而已矣夫孝於親友於兄弟日用之所常行夫人而能之也奚獨堯舜然哉堯也舜也其知生知其行安行知之極其至行之極其至耳世之人具是理而不能知也汨於欲而不能行也堯舜之事載諸方策吾取以爲法焉曰孝曰弟不如堯舜不止也處乎君臣處乎朋友莫不皆然庶無愧乎古之人庶可謂之尙友千載庶可謂之友其徳矣捨是弗務從事於記誦詞章之末習爲詭異以驚世駭俗謂之尙友古人則余不得而知也子歸至西昌見前所謂三君子者質以斯言必有以教我

虛白軒記

銀漢澄秋金波麗夕余燕坐寂然心志凝黙觀夫天地之大六合之廣瑤光滿空萬里一色慨然曰玆非所謂虛室生白者乎莊周氏以蓋世之豪負邁往之气吐詞立論欲前無古而後無今也詩書禮樂仁義道徳所以扶綱常立人紀周反欲離而去之棄而絕之然是道也周非不知也不過肆爲寓言以勵其驚世矯俗之志耳故其著書𨿽若歷詆聖賢而尊之之意固非不知也虛室生白之論乃有見乎此心之妙與吾儒蓋不異也夫宇宙至虛也而涵萬象焉吾心至虛也而具萬理焉虛則吾心之量也白則吾心之理也鴻蒙未判虛也白也混而爲一不得而名狀也太極旣立人受天地之中以生吾體卽天地之體吾心卽天地之心靈臺澄瑩皎如日月非所謂虛室生白乎斯言也非寓也天下古今之通論也卽儒書而驗諸南華之書同乎異乎吾不得而知也毘陵髙允升治淸江遊心沖漠澹乎無營蓋得於淸淨寧民之要公退之暇坐乎虛白之軒黃卷中與聖賢相對凡天地之所以大日月之所以明觀之造化體之吾心天君泰然輝光發越斯道在我矣措之於用則坐乎廟堂之上包乎海防者此道也察乎幾微而幽隱畢照者此道也允升有見於此異日造詣何可量哉孟子曰我善養吾浩然之气尙推是道而準之焉

順徳堂記

人之爲道也莫先於愛親之仁敬長之義蓋仁無非愛也而必先於愛親斯所以爲孝之至義無非敬也而必先於敬長斯所以爲悌之至然孝悌而謂之順徳者何也蓋天之降衷者均也人之秉彞者均也千萬人之心卽一人之心一人之心卽千萬人之心故推而達之天下無不同是以謂之順徳言乃良心之自然非彊爲之也郡學上捨生熊氏仲章淸江之俊彥也其所居之堂掲之曰順徳蓋以爲修己治人皆已之分內事而治人之道必本於修己修己之道必先於孝悌孝悌之道則所以爲順徳也故其處家則愛親敬長徳之順也其事師則無犯無隠徳之順也其交友則聞善相告徳之順也立朝而事上則嘉猷之入告徳之順也或出而涖民則承流而宣化徳之順也處內處外無非順徳而不悖無非由愛親敬長推而達之天下蓋如是夫仲章之父云瑞性淳朴善訓子而子又克孝吾友某爲餘言仲章之賢余故爲之記其堂所以勗其徳以爲事之本也

谷云記

渝之南有山巋然獨秀曰鼎山山北折十數里奇峯疊巘層見互出有谷焉介乎銀沙之上陂陀環合外固而中寛鄒先生爲憲之所居也回眺鼎山立當戶外白雲來往宿乎檐端因見號曰谷云焉學者遂稱之曰谷云先生先生少有四方之志嘗泛彭蠡觀匡廬遊鄂渚登黃鶴樓方嶽重臣薦掌教鐸位弗酧其志道弗見於用慨然曰吾將歸吾谷中與吾云相莫逆無復出岫之想也攜書歸隱惟云是依先生不忘乎云云未嘗離乎先生也乃卽雲谷深處結庵一區爲遊息之地朝而出遊雲隨杖履莫而來歸云在幾席斯須不相違也余嘗造斯谷弭節徘徊畱宿其館雲气悠颺飛舞左右先生曰斯云也舒之則亙乎八紘斂之則不盈一縷招之不來麾之不去我與子素相好雲特相親狎也余因諗諸云曰云乎云乎將長爲白雲而棲遲山澤乎抑變化靑雲而霖雨天下乎但恐蒲輪詣谷而云爲之先驅矣云黙然不應先生舉觴而歌曰吾之隱兮云爲居吾之出兮云爲輿相時而動兮云隨吾而捲舒弦吾琴兮讀吾書山空無人兮惟云與俱侶斯云以自娛兮與造化而爲徒歌聲繞梁聞者胥悅白雲依依若有徳色乃相與劇談援筆而書以授能賦者屬而和之因記其事如左

雪軒記

造化嚴凝之气至冬而其令始成四時景物之變惟雪色爲得其正蓋白可受采而其質之美必醖釀之久而後可成也雪之在天地間非特騷人韻士好之𨿽樵童釣叟皆喜衝冒六花而往來山林傲睨江湖也丰城聶允儀世居穆湖之上嘗名讀書之所曰雪軒求爲之記子攻詩及書而爲學之志篤也觀乎雪足以進徳矣夫雪之作也積之有其漸而成之不計其功北風其涼質之始胚胎也上天同雲華之始芬敷也萬里茫茫上下一色際天所覆迥乎纎塵騁余目於八荒其殆將超乎太素之先而防造化於吾心也子之名軒豈將觀雪而進學乎抑對雪置酒髙會以娛賓乎允儀曰嘗聞孫康映雪而讀書矣程門髙弟立雪而侍師矣鄙志固慕乎此也余以其言之可采遂書是語以爲之記俾知所以自警云

樗隱集卷三

欽定四庫全書

樗隱集卷四

元胡行簡撰記

晦園記

余擢第入翰林防國史竊觀世皇混一海宇不愛髙爵重幣禮致巖穴之士有自布衣趨拜極品者綸音諭郡國懷材抱藝晦迹丘園者悉以名聞淸修苦節之士由是彬彬矣江右以遺逸徵者臨川吳文正公公之學問道徳海內皆所知尊聞其風而興起者豈無其人而余未之見也余持憲節還鄕慨然有遁世之志蓋漫士而樂於隱也嘗逰金灘之上畱宿盧氏館以中出晦園二字示余曰翰林吳主一所書也余諗以中曰君眞有意於隱乎抑恱是名乎以中曰吾得姓受氏實始於朱先世由新安徙渝之蔣溪逺祖繼盧氏後歷世滋久遂仍其姓不敢易也嘗營別墅於居第之左竹樹陰森園池雅飭主一下榻其中每杯酒從容輙曰君故新安之朱則紫陽夫子之同也學者尊紫陽曰晦庵先生豈不可遡先生之餘澤仰大賢之髙風名斯園曰晦園乎余辭不敢而主一故爲之書兵燹屢更園已蕪廢而斯字獨存豈詩書之澤尙存而不墜耶幸爲記之餘聞兵變之初文臣武將領郡寄握兵權者多望風先遁使郡縣丘墟赤子塗地通都大邑鮮能爲斯民保障者以中獨奮空拳冒白刃率其鄕民僇力抗敵以保鄕井聞王師至則簞食壺漿率先迎候努力前驅鏖敵兵奪其戰馬郡城遂復邑境以安其功有過人者臨江鎭帥定子靜餘同年進士也每談以中之能曰以中儻貪富貴則勲業可立致悉其智慮佐復鄕都不過欲歸安田裏遂其衝晦之志而已魯仲連一出而卻秦皆隱者也余聞斯言而起敬之夫君子之出處非有心於顯晦也當可爲之時則析圭儋爵願爲帝臣處乎叔季則懷瑾握瑜以韜光養晦非沽譽也以中退處丘園屏迹自晦兒孫林立篤意義方賔友過從情致欵洽優遊晚節樂孰過之矧金灘之地介乎淸江碧嶂間章水經其南秀水環其北山川獻狀資乎吟眺與晦園之景互相映帶也余與以中有交遊之雅因次苐其事倡能賦者詠歌之

聽雪篷記

荊揚地卑多水民之利懋遷逐漁釣者多樂舟居而功成名遂之流隱居求志之士若鴟夷子皮煙波釣徒咸扁舟江湖以自取適於是林棲邑居之士恆慕效之名所居室或曰篷屋曰舫齋皆是也丰城劉伯序從餘同年李信丰學攻春秋試有司輒不偶乃悉其聰明專精於詩往往膾炙人口築室劍水之西以供吟嘯規制如舟題曰聽雪篷求爲之記余謂之曰古之人有聽雨者矣有聽松風者矣雪無聲也何自而聽之伯序曰如彼雨雪先集維霰霰之始作也敲乎鴛瓦躍乎文陛如擲珠如撒玉固鏘然而可聽也及夫密雪旣下飄風載興灑窻紙折巖竹小聲紓徐大聲震厲倐然而有倐然而無殆如石聲之難和絲聲之斷續也少焉夜气澄寂隱幾微吟吾伊之韻風雪之聲雜然相和恍兮如休乎舴艋之中而聞波濤之澎湃漁歌之欵乃也則吾之聽雪豈爲過乎余曰聲出乎物聽因乎人善視者視於無形善聽者聽於無聲子之聽雪猶近乎有聲也無聲之聽𨿽質之鴻蒙渾沌不能知其然也然則將如何太虛寥廓沖漠無眹上天之載妙在無聲如斯而已矣康節之詩曰酒味方淡太音聲正希此冬至所賦也雪冬至而盛陽至子而復靜以求之造化在我矣奚聽爲時夜將半窻月如雪相視一莞寂然無聞遂書以爲記

棲碧山房記

道士鐂秋碧名其居室曰棲碧山房宋學囦題之劉仲修記之予遊西峯而見焉蓋二絕也秋碧復徵予言予惟碧山隨處而有顧棲其間者何如耳往嘗北過居庸南登閩嶠見諸名山髙摩靑天下壓坤軸攢峯疊巘競秀爭妍毎山水防處則亭觀之美室屋之麗駭人心目間從好事者遊焉非老子之宮則釋氏之居也其徒之處乎玆山與俗浮湛視世之人無以異恬不知碧山爲可樂也秋碧則異乎是所居之室不雕不堊中設武象傍列孔老之書泊然靜守獨與神明居開窻而坐則碧山之淸浮乎幾席據樓而吟則碧山之潤溢乎筆硯朝而遊焉夕而休焉起居飲食莫不與山接是碧山之棲他人或未知其樂獨秋碧能知之也或曰大江而西山之名載借著逺邇者曰匡廬曰葛峯曰玉笥秦漢之君南巡至九江嘗望而祠之多靈藥可服食古仙異人恆來往其間秋碧不彼之棲獨眷眷乎此何居予復之曰一丘一壑咸有勝趣知其可樂則穹壤之內山皆可棲也不知其可樂則泰華吾知其髙爾昆侖圃吾知其奇且逺爾非有得乎山之趣也矧西峯舊傳有梅南昌遺迹則秋碧固聞梅君之風而棲乎是山也秋髙气淸氛埃澄寂與秋碧徘徊石壇之上仰視層旻俯眺八極招梅仙於茫納萬里於一碧尙吸沆瀣而賦之姑記斯語俟知山之樂者擇焉

方壺記

西夏常公少有髙世之志家故名族生長富貴恆欲屣視軒冕寄興煙霞揮斥八極與造化者遊因號曰方壺四方之士想其風采咸以爲神仙中人非流俗所能測也予遊崆峒公特列髙仲所爲記求著其說予與公有通家之好奚敢以蕪陋辭予聞方壺乃海中神山之一仙聖所居其說具載列禦冦書世以爲寓言咸莫之信惟山之有無不足深辧所謂神仙者若果有之要必離世獨立超然物表非沈溺聲利者所能也世無仙山則已有則惟無欲者能窺其奧秦漢之君窮極奢侈欲浮海以求非惑歟嗚呼天地肇分鼇極以立神州赤縣環瀛海以爲奧區聖神代作彌綸化斯民熈熈皥皥躋乎壽域至於山川艸木鳥獸魚鼈莫不咸若此蓋域中之神仙人居其間者咸有至行則亦仙聖之儔也世衰道熄七雄並爭赤縣神州幾何不爲鯨鯢之區民殆變爲異類矣列禦冦生乎其時厭濁世之粃糠悼民生之寡遂意爲中國不可居矣海中乃有神仙所居夐絕凡俗庶乎可求而世人不能超然以獨往也噫列禦冦之言若是殆亦憂世者歟矧當時避世之流固有往來商山桃源之間而世人未之識也謂世果無仙山然歟否歟公博學好古工爲詩文以方壺自號豈好語怪神者蓋如子房欲從赤松子遊俟它日名遂身退翛然歸隱優遊江南諸名山人之見公者或邂逅於此而復遇於彼出入隱顯莫知所終安知世之人不以爲仙如南昌梅福云

序

矩堂詩卷序

余假寓蕭水之上與丰水壤相接水之西有佳境曰矩塘居其地者多秀而文恆欲往遊而未能也余君所瞻邂逅紫宸之宮貌淸而古學博而通飄飄然若神仙中人因數相往還常語余曰我余氏之先異人司馬潛爲相宅曰子孫蕃昌代有顯人卽今矩堂是也五百餘年於此矣居第之前有山相望屹然獨立咸目之曰方岡前丰城尹林元凱見其勝境曰矩者方也塘以矩而岡以方名皆可觀法宜顏其讀書之室曰矩山以著其美遂書而掲諸楣間仍爲之序先生辱與吾遊能不爲之言乎退而稽諸聖賢之書曰不逾矩曰絜矩釋者謂矩所以爲方者也君子之爲學也靜以修己莊以待人敬義夾持凜乎恐墜內外交修求合乎矩庶乎其行之方截然如山也觀乎山斯知之矣端雅靜重山之體也蓄泄雲雨山之用也陰晴朝暮千態萬狀不能汨乎山猶日月之間酧酢事變不能撓乎我也煙收霧斂嶄絕若屏儼然儀型相對幾席我之厚重不遷猶山之萬古一碧也知者觀乎山斯可進徳矣𨿽然天下之山莫髙於泰山故號爲岱宗言四方之所宗也詩曰泰山巖巖魯邦所瞻今君旣名藏修之室曰矩山而字曰所瞻其志蓋可見矣所瞻之大父必誠先生文學節行爲世師表嘗爲撫之儒學教授樂其故鄕山水遂歸隱不仕云

求志亭詩序

予以使事出西昌參政全公肅客快閣之上顧瞻江山情景具集距城六七里林木掩映閭閻參差或指示之曰此珠林市也有劉氏者居之數百年矣由唐迄宋舉進士者三十有七人去年秋劉氏之以賢能稱者曰楚字子髙復貢於鄕鄕人榮之翌日子髙相過從語余曰吾居第之東偏治隙地構亭其間旁植花竹中列圖書以爲藏修遊息之所題曰求志江州守劉公楚奇記之名人勝士詠歌相屬幸序次其說予復之曰君子之學莫先於立志此志一定可以通天地貫金石以之爲學則進而爲聖爲賢此志也施之於用則爲民立命爲世開太平此志也窮之所養逹之所行皆不離此志耳古之君子如伊尹耕乎有莘頌詩讀書樂堯舜之道及湯舉以爲相則使君爲堯舜之君民爲堯舜之民皆行其素志也近世大儒有曰志伊尹之所志今君名所居之亭曰求志其將以科第爲志抑將以伊尹之志厚自期待也志乎伊尹則道徳日趨於成功名不期而立志乎科第則與世之志富貴者等非予之所望也子髙年壯而气鋭質美而好學能審於求志決矣尙喋喋乎斯言者責善朋友之道也

老幹詩序

老幹者何大參周公所自號也幹者何老樹之有柯有枝也幹而謂之老者何傲冰雪閱歳年挺然而獨秀也卽其類而推楚之椿八千歳秋八千歳春若可謂之老矣而其言荒唐殆難信也西若木東扶桑枝葉亙乎萬里繁陰芘乎宇宙若可謂之老矣而廣輪寥廓殆不可得而見也然則是幹也萌芽乎鴻蒙之始長茂乎大極之域與蟾桂同芳而不矜其秀與天地同久而不謂之壽斯可謂之老矣而其說非經見也詩之雅曰維申及甫維周之翰召公維翰釋者曰翰者幹也謂其皆爲時之楨幹也公蘊經濟之材任棟梁之重優遊廊廟之上則論道徳陳訏謨使明堂奠安而屹擎天之柱此公之爲幹無異於甫申也出殿南服來旬來宣易斬木掲竿之俗爲佃漁爲弦歌方數千里涵濡徳澤咸在蔽芾之內此公之爲幹無異於召公也吾又聞古有華平木者世治則其華平世亂則其華側公樹立之易亂爲治斯幹也殆與華平之木並秀於穹壤間其爲老也宜哉重爲之歌曰幹之老嵯峨芘蒼生陰孔多幹化兮宣至和木連理兮海不揚波又歌曰華之平兮海宇安幹之老兮傲歳寒瞻帯礪兮河山詢厥美兮埀不刋

黃則行集杜詩句序

淸江之東裏黃氏世以科第顯趙宋時名薦書者七人登科者三人有元至正丙申郡上賢能書於行相國黃氏之彥曰則行復以春秋舉進士搢紳大夫咸曰黃氏代不乏賢矣爲之文若詩以彰其美分閫定侯樹髙門於其裏表曰擢英其榮耀可謂至矣而則行慊然不自足也閉門卻掃利逹不入於心辟一室以書史自娯壺觴籩豆列置左右酒酣激烈則取杜少陵詩長哦髙詠慷慨懷古人莫測也或問之輙曰吾所欲言者少陵先言之矣因摘其詩中語集而成詩凡若干首不異其自賦也逺近多傳誦之從弟則建悼其兄之志不遂欲托詩以自見也率族人之好事者捐金繡梓以傳於世徵序其端余惟少陵所遇之時卽則行所遇之時也則行之學之志蓋希乎少陵也少陵志不獲展感時撫事形諸歌詩以舒其忠憤之气蓋有不得已耳則行借少陵語以發其性情其志亦猶是也但少陵覊旅萬里艱阻備嘗而則行棲遲丘壑與湖山風月相周旋其吟興差可羨也或謂坡仙無取於集句蓋有激而云不可以評是集也讀是集者能無慨然於斯

敬亭山樵圖詩序

文江友人袁文欽示余山水圖一幅曰此敬亭山樵圖也敬亭山在大江之東奇秀聞於天下鮑昭李白之流形諸歌詠亹亹不厭至今讀其詩者可以想見其勝冩而爲圖者朱彥和也彥和之大父野翁嘗爲江東幕賔樂其山水之美遂卜居焉至彥和嘗侍其尊甫秋崖爲南靜尹山川阻修不勝遽反乎敬亭也而南靜之民懷尹之徳愛尹之深攀轅臥轍情終不自已也斯邑遂爲桐鄕而秋崖因以爲家彥和不忘敬亭山水恆曰一丘一壑吾父祖所經營也殘山剩水吾童子時所漁樵也安得恝然而忘情乎冩之於圖欲朝夕覽觀以紓懷抱耳彥和以予嘗遊江左求爲之文以倡夫歌詠焉余病且眊諾旣久未有以復曁督之急因爲之說曰世之髙蹈逺引者恆棲遲巖穴以遂其志而軒冕之士恬於勢利者毎寄興泉石托意雲林所以謝紛囂而樂夷曠陶情性於物表也彥和之冩是圖蓋不忘堂構之思而超然山水之外儻驄車出使道過敬亭舊時遺老必能言髙明祖父之事甘棠封植逾久逾昌想往哲之髙風繩故家之步武措諸事業必將與敬亭相與悠久矣樵雲乎哉

靑山白雲圖詩序

上谷劉公治臨江之五年出山水一幅示余曰此白雲山圖也山在云州之境先君世業在焉往昔讀書其中起居食息惟山是依今馳驅四方與接爲搆而白雲悠悠常往來於懷也遂命畫史冩而爲圖時一觀覽以舒欝滯子其敍次其事以倡夫歌詠者余嘗度居庸涉灤水按轡山谷間所見諸名山不可僂數蒼崖峭壁巉絕孤立眾水縈紆合流其下者龍門也連峯疊巘樓閣參差遺世羽儔錬石其中者金閣山也層巒秀防俯挹羣山白雲時興彌漫巖壑倐焉而舒倐焉而收千態萬變不可名狀者此山之所以得名而白雲所從出也余顧瞻裴回欲往不果去之十餘年山川勝槪重見於毫素之表猶使人鄙吝都銷矧公桑梓之鄕英華淸淑之气鐘爲人物生於是也長於是也藏修遊息於斯而先世烝嘗於斯也安得恝然忘情乎宜公之眷眷玆山也觀是圖者思親望鄕之心蓋油然而生矣公成均髙第襟度峭整撫玆山之白雲溥八荒之霖雨飄飄琴鶴歸過故山儻獲從周旋尙爲公賦之

竹山隱居詩序

丰城之西有佳山水曰竹山地偏而境勝篔簹滿谷篠簜彌山黃氏世業在焉其子弟之彥曰尙英讀書奉親不求聞於時搢紳士過之者愛其所居幽雅而喜其志之髙也因名其奉親之堂曰竹山隱居咸爲之賦詠尙英以餘聲相聞而道相似也徵序其事夫士生斯世所以與天地參者扶綱常立人紀也隱者潔身獨善長往不來人之大倫蓋有不能全也尙英之隱居也則異乎是所居之室則髙明祖父遺基而肯構也環其居之竹則先世手植而勿翦勿伐也宗祧在焉族姓聚焉嵗時佳節從容賔祭衣冠雜遝爼豆周旋二親康彊載色載羣季俊秀捧觴上壽顧斯竹曰吾親晚節怡愉竹之挺乎歳寒也孫子昏定晨省竹之日報平安也天倫至樂藹然斯堂猶竹之生意流動乎四時也隱居奉親之樂可謂至矣吁昔人之隱有好梅者矣有懷松菊者矣皆隨所嗜好以娯其心志𨿽欲悅乎親而有所不逮也尙英隱而愛竹內悅乎親而外同乎人其美不亦大乎惜世之人知竹爲可好而不能比徳於竹也淇澳詩人美武公之徳惓惓於竹詠謌不厭尙英蓋近之矣尙英系出黃文節公家學源委具載譜牒玆不贅云

秋山行色圖詩序

姑蘇張公舉進士第擢膚施令以善最聞超拜臨江副守邑士庶借畱不能得邀善繪者冩爲圖題曰秋山行色詠歌以餞余竊誦其詩而爲之言曰天地之化流行乎四時而見諸溪山之美者皆可觀可詠可圖可賦不獨秋爲然也而名人韻士流連光景每於秋而寓意焉惠連之懷秋也少陵之秋興也鏗鏘金石激越宮商至今讀之者可以陶性情於一時遡髙致於千載也公曆秦韓涉荊吳道途所經耳目所及形諸詠歌自有不容己也西風嫋嫋木葉蕭蕭古道荒涼驚沙迷目撫山河之岑寂感昔時之戰爭蓋不勝宋玉之思矣若乃秋空無雲萬里一碧連山疊巘隱見馬前秀色娯人可攬可挹望太華而韓子之狂過首陽而慕夷齊之節髙風偉度固可師也歷峴首經大別叔子之碑漫不可識神禹之栢豈無有封植者乎赤壁續老坡之賦匡廬哦太白之詩蟠胸詞气與兩仙頡頑霄漢間所謂吞若云夢者八九也余觀公襟度蕭爽與秋同潔風裁峻整與山俱髙搢紳大夫士冩是圖以餞蓋善於取譬矣吁包藏造化者秋也蒼茫雲雨者山也成萬物者莫過乎秋產萬物者莫逾乎山公政敎行乎膚施膚施之人旣沾其生成之惠矣吾臨江之人獨無斯望乎秋山之澤沾漑者逾廣則詠歌者逾盛公之事業固將與崧髙韓奕相爲炳煥傳諸悠久豈獨詠歌斯圖而已乎

許承防同聲詩序

賔興之二年某充賦春官隨兩榜之士以門生禮拜安陽先生於私第因得先生貢院中諸詩讀之藹然棟梁吾道之心而形爲治世之音也又數年先生被防掌禁林某承乏屬僚備使令之末復得先生同聲集讀之則先生家居時與塾客馬明初氏倡和成集者也其音節髙雅法度森嚴協乎律呂振乎宮商如鈞天廣樂奏於洞庭之野金聲玉振秩然而有條風起水湧煥然而成章聲文相和可以侔造化可以格人心彼作樂者初不知其神妙之至此而聽之者釋然而忘疲充然而有得也因作而嘆曰世言懽愉之辭難工憂憤之詞易美觀於先生之詩而後知其言之有激而非和平之論也先生以文章政事爲時名臣賡歌一堂之上旣足以協神人和上下矣退而家居獨能與韋布之士相應答如響應聲其志之所存詩之所至豈得窺其彷佛而明初往復循環有倡斯和何材力雄敏如是哉在易幹之卦有曰同聲相應同气相求釋者曰上應乎下下從乎上也夫先生不以道隆望重爲矜故能應乎下明初不以疏逺貧賤爲慊故能從乎上上下之志旣同而彼此之道合宜其播之聲詩形諸歌詠如樂之無不和而得夫性情之正也古者時巡則必命太師陳詩以觀民風今先生與修國史儻以是詩編之簡冊傳之天下後世使讀者消其卑鄙倨肆之心而作其和平正大之气則同聲之效不亦大乎

樗隱集卷四

欽定四庫全書

樗隱集卷五

元胡行簡撰序

致亭詩卷序

國子祭酒魯郡王公作亭於居第之側取君子學以致其道之語名之曰致公卿大夫士防繹其義殆無餘蘊某讀而疑之以爲公之道已推其極若無待於致矣以是而名亭蓋謙以自牧使實浮於名也夫道之大原出於天天道流行陽開陰闔𨿽萬有不同其爲理則一致也天之生斯人也欲使任斯道之寄則所參乎天者豈有二致哉先生之爲道不可窺已敢卽其行事而論之公少時隱居嶧山讀書談道𨿽簞瓢屢空未嘗有憂色已而擢髙科登膴仕祿賜之充若可以肆志矣而被服儉素出處如儒生此公之道處乎窮逹而一致也仕於王朝直道而行徘徊散地而不以爲屈激昻憲紀而不以爲矜廷論有所齟齬𨿽斥之外郡而不以爲慊此公之道安乎夷險而一致也處己以嚴待人以謙故敭歷所至而稱其善出入成均而館下之士咸無間言此公之道著乎表裏而一致也使從容廟堂以大行其道庻幾天下之士知公之所以修己所以治人其道無二致也則名亭以致豈無意歟古之君子名浮其實不以爲恥固多有之揚子云名亭以艸矣其初也泊然自守若無求於世曁久次不遷乃作劇秦美新以自鬻是不能守其也李文饒名亭以精思矣出奇畫防𨿽足詟彊藩平僭叛而招權納賂終失守身之義是思有所未至也則其心術豈不與名亭之意判然爲二致乎甚矣君子不可以不知道也噫先生處乎窮逹處乎夷險其表裏一致惟致夫道而能然也世之學者聞公之風尙知景慕況托處館下親承教數載者乎

方壺詩序

海宇混合聲教大同光嶽之气沖融磅礡而人材生焉西北貴族聨英挺華咸誦詩讀書佩服仁義入則謀謨帷幄出則與韋布周旋交相磨礲以刻厲問學蔚爲邦家之光至元大徳間碩儒鉅卿前後相望自近世言之書法之美如康裏氏子山紮刺爾氏惟中詩文雄混淸麗如馬公伯庸泰公兼善余公廷心皆卓然自成一家其餘卿大夫士以才諝擅名於時不可屢數若方壺常君河右之偉人也才總角飄飄然有淩雲气下筆驚人如不食煙火之語曁長遨遊四方充之以學問廣之以見聞於是其所著述大篇短章咸中矩度鏗鏘韶濩翕辟宮商惜其流落江南邅回州縣不得與諸賢頡頏頌歌淸廟以鳴太平之盛爾鄕友宋子與宗人胡震亨往來京師談公之美不絕口然時亦莫之用也二君一時作者惜俱已矣惟公之精神老而彌健文章學問與年俱髙俯仰今昔不勝慨然姑識是語以徵來者

秋江詩意圖序

友人吳徳新語余曰彭彥徳隱居封溪之上篤志於學處乎市區而超然物表勢利貨殖怡然不動乎心間者囊琴束書將泛彭蠡觀匡廬遊赤壁登黃鶴樓以發揮其志慮增益其聞見也艤舟將行凡與彥徳遊者盛供張以餞好事者遂命善畫者寫之題曰秋江詩意能賦之士悉形諸歌詠幸敍其事余惟四時之序其造化之運流行不息而天地之气絪縕磅礡其至淸者莫如秋其可爲感慨者亦莫如秋積潦淨盡淵涵太虛水之至淸者莫如江也水天相摩一碧萬里吾心之淸蓋與之同其淸也航一葦於西風納秋光之浩蕩胸次悠然與天地萬物上下同流風雩詠歸不啻過也彥徳蓋有見於此乎若夫江山之勝風物之美凡接遊心目者可圖可賦可歌可詠慷慨懷古以寫其胸中之奇固足以振文采於一時紹芳躅於千載特騷人墨客之餘事耳非有望於篤學君子也櫓聲悠揚棹歌相續舟師催行浩不可遏姑以此語識其篇端

贈塑佛像羅孔徳序

臨江之瑞筠山佛剎壯麗甲江右比燬於兵歷歲滋久非無長材碩望代主玆山然莫復舊觀者時來值力弗逮也葺屋以奉香火貯輪蔵湖間師創之於先太虛師繼之於後二公示寂啟原師實來建大殿若干楹規制宏敞殆復其舊功埀成而不幸逝矣半間上人根參深重丕紹宗風緇俗之士咸曰董慧力者非半間不可相率狀其事於府大府敬而喜之三邑聞而信之旣領寺事慨然以興復爲己任謂佛菩薩象教未備聞南昌羅孔徳最精於塑遂延之立三世佛像兩侍衞像旣成觀者咸曰孔徳之精藝絕倫眞得三昧手也夫畫之於塑藝𨿽不同其肖品物之象一也繪畫之事存乎載籍者具可考獨像塑未之聞焉竺幹之事佛者以旃檀肖其像則刻也非塑也漢得休屠王祭天金人祀不用牲惟焚香禮拜其像則範金爲之亦非塑也然防埴爲象疑始於此李唐有楊惠之者與吳道子同學畫見其能不及遂去學塑其藝旣精與道子齊名近世有以工於塑歷官正奉大夫號曰劉正奉具載虞文靖公所爲記孔徳旣師事之宜其藝精也孔徳絕葷酒篤志禮佛嘗誓曰願一心塑佛像如佛生存後果於靜夜見之宛然如佛之在目也余謂佛之道存乎其書求之吾心可得而知也佛之道寓乎其像欲人之因像而生敬卽像以觀其迹卽書以求其心佛之道在我矣孔徳遊諸名山見先覺之士尙以是說諗之

建溪序

郡城之東三十里士有隱者曰黃則建氏隱居獨善不求聞於時治別墅植花竹窻戶瀟灑圖書滿家日蔵修其中客至則煮茗淸談亹亹不倦髙標雅度見者莫不敬之嘗名其室曰建溪余竊疑而問焉曰建溪出自七閩古荒服之地禹貢未之紀江右多佳山水而桑梓之邦也先生不取之近而徵諸逺果何意乎或曰建植木也木挺然上秀旁無附枝郡因是得名溪亦以是名也建溪出自武夷山山有古神仙遺迹溪流縈回山麓佳茗異卉自唐迄宋名人韻士多形之歌詠先生素慕其勝而以之自號也余聞斯言矍然曰吾知先生所以自號矣余南窺五嶺北渡灤陽𨿽荒徼絕塞山水多佳勝然皆湮塞無聞蓋山水𨿽勝必因人而勝始著於世也建溪自紫陽夫子講道於其中遂爲闕裏則建溪乃道學之流派也接濂洛通洙泗淵源脈絡所從來逺矣論河海者必究源委覩河洛者尙思禹功吾黨之士讀紫陽之書遡紫陽之學慕其地想其人安得與則建泛銀漢之槎俯臨九曲之溪招紫陽於渺茫共喚漁郎而倚棹長歌乎士曰惟書之以爲序

送合流定巖上人遊方序

友人余季璋氏訪余蕭洲寓舎言曰吾居於雪溪之南距橙湖六七里而近湖之畔有寺曰合流兩來水環之而過寺因以是名學佛於斯者多博學苦行之士朗上人月庭爲巨擘月庭以才名辟天界寺書記在職幾年搢紳莫不敬愛方將奏授大剎以疾還家而卒其大弟子泰定巖能傳朗公之學禪林咸加推重今欲縱遊四方以廣其聞見士友咸賦詩以華其行幸敍其事余惟男子始生以桑弧蓬矢射天地四方則賦逺遊者吾儒之事也定巖儒家子奉父母命而學浮圖法今賦遠遊搢紳大夫士曁叢林之尊宿片言半語皆足以表其所學豈非欲貫儒釋於一家究其同異之所以然乎夫自鴻判鰲極立天地之所以定位日月之所以代明陰陽之所以運行山嶽之所以流峙同此道也同此理也人生其間與天地參其道同也其理同也人同此心心同此理生乎東者不異乎西之人生乎北者不異乎南之人也吾夫子生於華夏其所以教者兼善天下之道釋氏生於竺幹其所以教者獨善其身之道也設教不同皆不外乎是心耳定巖持是說而行四方就有道之正必有發余之所未發者歸而劇談當必有以語我

松云圖爲半間禪師序

盈天地之間惟萬物然物之可怡悅者亦隨意之所寓非必動心駭目之觀始愜所欲也有道之士𨿽寓意於物而不畱意於物若昔賢之愛蓮是也臨郡半間禪師嘗歷彭蠡泛岷流登姑蘇遊錢塘山川之美都邑之壯宮闕之麗古今名勝遺迹凡接於耳目者咸足廣聞見資禪悅而紛華外物漠然無所動乎中歸至臨江卓錫故山郡邑長吏緇流士庻咸尊其賢屈主慧力禪寺防朝廷設官以掌其教徵拜僧綱置署於天寧寺東偏禪師朝出而治其教事事畢卽還慧力燕坐方丈觀松上之云與造化相周旋常曰松豈吾徒而云豈吾友也植物之剛而正者莫如松貫四時而長靑傲歲寒而獨秀挺然孤髙不倚不阿猶吾之卓然自立而常持其堅定之力矣始乎一縷亙乎太虛其來無端其去無迹捲舒隨時變化不測猶吾之心無所住而應變無方也然豈昩於玩物防志之戒哉亦因物之近似於道者以寓吾因而寄吾興爾天地之物可觀可詠可好可樂者皆在吾心奚獨松與云乎吾因寓意於斯不畱意於斯也禪師世本儒家通內外學余聞斯言而喜其道之合也因次第是語以爲之敍

送黃立誠逺遊序

儒生黃立誠踵門而請曰總角讀禮知桑弧蓬矢所以表男子之所有事竊識之心不忘今年逾弱冠而浮沈里巷無以自見欲及親之康寧遨遊四方以遂其初志吾親旣許之矣先生幸賜之言以華其行因語之曰士之志逺遊者非騁吾所欲騖紛華慕聲利將廣其見聞進徳修業歸爲親榮也爲親者孰不望其子之遊卓然有立於世哉所謂詹在側而無離憂親之志不樂也詹出遊而有離憂親之志樂也爲人子者以父母之心爲心必知所以顯親所以立身矣今子以英妙之年抱有爲之志其遊也觀夫名山大川之髙深古今人物之髙下寓之於目求之於心其進何可量哉過豫章而懷孺子之髙風望廬阜而企匡君之遺躅航岷流之浩渺觀萬水之朝宗維揚而看瓊花上蔡而采蓍艸神州赤縣之壯黃河太華之雄車書之廣人物之懿皆可悅乎心目而廓見聞也髙歌慷慨抒其懷古之思司馬子長之遊不啻過也抑嘗聞孟氏之言而繹之曰尊徳樂義遊之本也兼善獨善遊有遇否而道不易也徵諸斯言先立乎其大者逺者則吾子之遊無施而不可奚患乎錦衣歸覲疊拜髙堂當舉觴賀子非復吳足以悅親矣立誠曰謹受教遂書以遺之

送李克恭序

唐西平王李晟有大功徳於當時故其子孫蕃衍盛大累數十世而不替凡氏以李以西平者皆其後也西平之子憲嘗官於袁遂家焉吉之谷坪李氏則自袁而分也當其盛時文學仕宦赫然爲江右之望今𨿽爲淸門然猶能守其詩書之業也自谷坪而遷於玉峽之東則克恭之遠祖也克恭防嗜學有卓立志郡邑聞其能欲辟之爲掾克恭曰郡邑事繁而務夥非吾所能也俾佐司徵乃就職旣逾年沿例得請遂束書言歸其所事之長官咸畱之而不能也徵文以華其歸因爲之言曰君子之道出與處而已其出也位之崇卑祿之厚薄咸有所不計也親在求榮親而已固非以爲身謀也不仕而處乎山林則讀書講學隱遊鄕裏富貴利逹恬然不以動心獨善其身而已矣克恭之出而仕也非有貪祿利之心其得請而歸也非有傲世之志皆適其宜而已克恭家世事業備載譜牒玆不復書他日儻經玉峽徑造竹墅相從淸泉白石之間當爲君賀曰仕宦之樂何如隠居樂也咸曰仁者贈人以言斯言可以贈也遂爲之書

其二

余嘗觀中庸論逹道有曰朋友之交蓋朋友乃人倫之一其關系世道甚重也士生天地間未有不須友以成者友也者友其徳也不可以有挾也貴爲卿相而下友匹夫固不爲詘以至賤之人而上友至貴者自不爲僭其所以友者切磋琢磨求以成徳不以其富貴而相友也能取友則可以成吾徳矣世降俗薄友道不立面朋面友而落穽下石者比比皆是有能惇尙雅道以全朋友之倫固可爲世道勸然罕見也士大夫之論交際者曰同寅也僚屬也其次曰座主曰門生曰舉主曰故吏分𨿽不同而皆有朋友之道焉至於弈葉猶講世契之好不以久而廢也玉峽李克恭世爲名家蚤以材能著郡邑咸辟爲掾不屑也郡城司徵所職上自長官下曁執事者莫不稱其善也近得請還家長官咸惜其去而不忍畱也徵文以爲贈余惟官若吏𨿽職任大小有殊然居則同署事則連書是卽朋友之道君子上交不謟下交不瀆克恭之事長官可謂盡敬而不謟矣長官之待克恭可謂能盡其禮而不瀆矣上下之交兼盡其美非能全夫朋友之道能如是乎余喜其足爲薄俗之勸故不辭而爲之序

說

一如說

萬安詩僧純謁余而言曰某儒家子也方總角父母命之學佛今𨿽服釋氏未始防乎儒也故名純字一如取中庸語幸繹其義余謂天地以一而成萬化人以一而具萬理一元之气流行乎兩間陽舒陰慘其變不可知所可知者一理而已人位乎其中惟純乎一則與天地參而其道非聖神不能也通儒釋於一理防萬理於一原因其可名而至於不可名因余之所己言而極於無言一如之道成矣贊曰天地之道皆原於一人亦有之參爲三極私勝欲昬如雲蔽日擴而辟之雲散日出皎皎靈臺變化莫測萬理一原罔間儒釋

黃氏子字說

幼名冠字禮也字而爲之說欲其循名思義求以進徳也姻友黃氏名實字立誠皆父兄師友命之而求余繹其說余觀其大意言進徳修業以忠信立誠爲二事之本其用或殊而體無不同師友之名子曰實而字以立誠誠之一字足以包體用貫天人而道之大小皆在其中也子周子曰誠者聖人之本聖人則極天下之至誠而無一毫之不實學者必盡誠之工夫然後可以語此也蓋誠之體無所不包而用之見於外者無所不備小而一言一行大而三綱五常皆有是道也誠之在聖人者不敢妄論今以學者言之處乎家庭行乎州裏事父母能竭其孝交友能篤於信至處於夫婦兄弟莫不各盡其道而實理之行乎其中者皆純一而無妄一言之發一事之行皆無一而不實日積月久循循有序誠之之功可以漸而進矣如是而不謂之立誠不可也吾友觀之大易之言參諸中庸之防誠之道不外是矣書曰知之非艱行之維艱尙其勉之

周氏子字說

余假館蕭洲之曲郡庠弟子員多從余遊淸江周銓其一也銓嘗偕其弟衡謁余而言曰銓昆仲二人祖若父命之名矣尙未之字也幸先生爲之字而繹其義余遂字銓曰士選衡曰士權爲之說曰銓衡之爲言欲銓量人物俾得其平也天之生材必爲世用但愚智或殊材有髙下代之掌銓衡者必精加甄別而察其孰當孰否其材堪經濟者置之廊廟材堪牧守者擢之方面黼黻皇猷者有之面折廷諍者有之隨其才器大小用之各當其選猶權之稱物輕重各適其用無不宜也虞選於眾而舉臯陶殷選於眾而舉伊尹選之得其道用之盡其材皆持衡之合乎中正而用無所私也虞殷選賢之公不可企及後之掌銓衡者如髙孝基裴行儉猶有知人之鑑而銓衡亦合乎權也子之昆仲銳志於學余以士選士權爲之字欲其異時擢髙科登顯仕典天官之三銓權衡天下之士俾人材之效用於世者咸稱其選則掌銓持衡之美沨沨乎令譽矣賢昆仲其朂之

尙志說爲王公玉述

君子之學莫先於立志此志一定可以參天地育萬物可以通鬼神移山嶽志之所向莫不如意古之人所求必遂所欲必成皆由此志而充之也防稽王先生篤學尙友恆以古人自期特取孟氏語名其讀書之齋曰尙志徵余爲之說余何人也足以知先生之志哉竊聞之先生曰孟氏之所謂尙志仁也義也天下之大四海之廣凡其蒼而生林而處稍有知覺者莫不有斯志也拘以气稟蔽以物欲能全其志者幾人哉夫修之於身見之於事居家而事親從兄此仁義也見之於親賢愛物亦仁義也曰仁曰義非有至髙難行之事患此志不立耳志立於此而仁義在我矣近世大儒論士之志有三曰道徳曰功名曰富貴富貴不足言矣志乎道徳卽仁義也三代而上聖賢代作道徳功名混爲一途姑卽伊尹之事論之佩服於躬而力行之者道徳仁義也推之以伐夏救民則功名事業也能志伊尹之志卽孟氏之尙志矣三代而下士習庸鄙漫無立志能自樹立者惟孔明耳孔明之志志乎功名者也道徳仁義蔑之有聞耳嗟乎時有古今志無古今今之人卽古之人也人受天地之中以生莫不有仁義之心有是心卽有是志矣不能尙志不知有仁義也今先生能尙志矣曰道徳曰功名在力行何如耳余悉以言焉先生曰吾志矣子言然矣請書之置諸座右朝夕觀焉

樗隱集卷五

欽定四庫全書

樗隱集卷六

元胡行簡撰銘

讀易齋銘

東原爲文獻之邦名卿碩儒代產其地往嘗校藝秋闈士子試於有司殆七百有餘鐫額所取才二十人耳穆螢徳敬其一也徳敬名其齋讀易徴爲之銘銘曰混沌未分易道已具混沌旣分易道斯著肇自上古庖犧挺生八卦將畫馬圖斯呈人文昭宣聖人代作易書大備施及濓洛更互演繹理象昭明大易之道粲如日星嗟世之人咸知有易卜筮斯尙孰能探賾猗歟穆螢刻志窮經動靜語黙惟易是徴吾心之微參乎造化易具諸心匪由外借理象事物一本萬殊體之吾心驗之易書在昔聖韋編三絕勉旃力行庶幾有得

蕓閣銘

丰城胡仲恭建閣庋書題其顏曰蕓閣書香徴爲之銘銘曰丰西胡氏藏書有閣經史子集萬卷參錯藏書孔多何以辟蠧爰采香蕓宻寘防護積而能讀如日之東循序而進日行太空猗維仲恭士林之英閉門卻掃矻矻窮經聖賢事業布在方防致知力行是效是則積而不讀與無書同孰云糟粕道在其中我述斯銘匪爲誇美爰集格言朂爾孫子

題防

題江山萬里圖後

天下之山莫髙於西北天下之水莫盛於東南禹貢九州其廣輪所及東南西北相距各萬里俱可考見惟鄒衍言九州外更有大九州事非經見不可臆知也淸江某示余江山萬里圗能賦者多工爲詩文形容其美余竊惟某之冩是圗蓋欲觀山川之源委究脈絡之防通以進徳修業非特資覽翫娛心志而已山川皆始於徼外而達於中夏禹貢言山其事有五言水凡九而水之最大者江也河也山之巍然髙且大峙乎四極者支分條析悉可知矣今以江之發乎岷山者觀之可以論爲學之事岷江之東注也歷白鹽過赤甲層崖峭壁撗亙乎左右瞿塘灩澦齟齬乎中流拂其順流之性而激之以橫潰者比比皆是也然朝宗之勢孰能沮之哉出巫峽下夷陵則滔滔而流達於海矣君子之於學也蓋猶是耳始之爲學扞格而難入猶江之縈乎崖石也中焉有得猶江之並納百川漸至廣大也終之所至浩浩蕩蕩邈乎不知其所始茫乎莫測其所終猶江之合乎鉅海渾淪無間也觀乎水斯可進徳況觀之長江萬里乎宜諸君子觀是圗喜而詠歌之也某年方彊仕篤志有爲措諸事業如山之髙如川之方至尙於斯圗有取焉

跋蘭亭帖

右軍蘭亭世之善書者臨冩最多惟吳興獨得其眞觀蘭亭所藏此卷筆意流動疑吳興冩時必有神助也甞觀吳興蘭亭跋語其所見墨本無有同者則刻者互有得失也右軍初本後唐摹勒於石契丹滅石晉以氊罽褁之而北契丹主殂軍士爭取玉帛此石流落民間爲孫學究所得後宋景文公復購得之卽今所謂定武本也近世吳副樞之孫以此石歸之禦史大夫額森特穆爾其家廢不知又流落何處但此帖乃世間至寶當必有神物呵防之他日出爲世用與汾陰寶鼎同爲瑞物也

題袁叔正學士鹵簿儀後

竊觀前代帝王勲業之盛非得公卿大夫士作爲文章以發揚潤色則其事𨿽載之史冊終不能膾炙人口以表著天下後世周宣王石鼓尙矣漢唐之君功烈𨿽陋而至今炳炳烺烺耀人耳目者以司馬相如揚雄栁子厚韓昌黎之流爲之鋪張而極其聲容之盛也我國家混一海宇治底隆平英宗皇帝承重熈累洽之餘肇修鹵簿人物儀衛之盛蔚然爲一代偉觀沛國袁叔正氏紀之歌詠使太平盛典與雅頌相爲悠久漢唐不足倫矣

碑

淸江鎭晏公祠廟碑

淸江鎭舊有晏公廟歷世滋久莫之攺作謁而祀者見其隘且陋欲撤而新之不果洪武甲子里人彭士寛慨然曰神食於斯永福我民而廟貌不足掲防妥靈非缺典歟凡徼福者聞其言或助之金或輸之粟以相其役乃度地於寶金山之側建殿庭立門廡防模位置增其舊數倍旣逾年弗克就郡守錢恕還自京師過而嘆曰獨力之難成也如此乃捐俸以爲之倡於是鄕邑官吏咸相率鳩貲以相其成不待勸而能也逺近之見者聞者爭效其力逾數月竣事裏父老士庶擊牲釃酒告成功於神咸願勒石以紀成績前守以屬予因次第記其說以爲之文按郡乘鎭之地故金陽縣也山川英淑之气代產異人以廟食於斯聶公友諭公法先是也公生乎是鎭與二公匹休祠而祭之亦宜也稽諸禮經能爲民禦災捍患則列之於祀公之威靈始乎鄕裏著於江右南至湖湘東曁京口以至川峽河海莫不仰其英風欽其蠁上自朝廷下逮士庶舟楫之行材木庶物之運卒遇風濤之險往往叫號神明其免於危難之餘而措之坦夷之際易危而安如履平地祠宇所在曄然相望矧公桑梓之鄕可弗加之意乎禮莫大於報本不於祠祀致恭不可也公生有異質善事父母人稱其孝生爲孝子歿爲明神故宜黙扶世道與天地相爲悠久也若其始生其卒年月勒之碑陰玆不續爲之書乃爲之銘銘曰鹿渚之濵江山勝處葛峯南來蕭水東注挺奇毓秀猗地之靈篤生異人爲時之楨濟物以慈事親以孝爲己爲人克全其道生爲孝子歿爲明神功在國家澤在斯民河海湖江惟神所職舟楫無虞咸戴神力禦災捍患崇徳報功神溥其惠人效其功寶金之山新宮所在桑梓之邦萬世攸賴神靈有赫廟貌斯防護國利民永矢弗愆

重建諭公眞人溥濟廟碑

太極判鰲極立峙而爲山流而爲水其山水回合之處必有神主之郡城東三十里有芳洲曰中勝前俯大江後枕溪流葛峯屹其東蒙嶺矗其西湄湘玉峽襟帶其南丰水錦江緜亙其北互相映帶而洲居其中若翠水環蓬島英華淸淑之气挺生人傑不爲烈士則爲明神若太尉陶公侃眞人諭公法先生於斯居於斯太尉之先鄱人而隨母湛氏長於是皆爲鄕邦之光與山川相爲悠久也眞人生而聰頴篤孝於親潛心造化思與神明居富商鉅賈舟楫往來卽眞人問休咎敏發捷中如響之應聲莫不懸合郡縣上供之物運輸京師公私懋遷之貨經渉湖江猝遇風濤之險致禱於眞人卽拔之顚沛之中措之安全之地威靈烜赫四方之聞見者無敢不敬也臨郡以其事白之於省憲轉以上聞制封公爲神功溥惠眞人廟額曰中勝洲溥濟廟勅翰林學士承防程鉅夫文其事於石樓臺殿閣棟宇翚飛穹碑雄文光采煥發蔚爲江右偉觀遐邇所共瞻也嵗壬辰悉燬於兵舉目惟荊榛瓦礫過者莫不防傷郡人爰募眾力建數楹奉眞人香火爲庶民乞靈之所至大明洪武十有五年裏之耆徳膺眾請典供祠事遂畚瓦礫辟荊榛重建水府龍君之殿眞人之宮致敬之庭曁分祀之祠以次第成防模位置悉復其舊裏老父嘖嘖稱嘆咸曰新廟翼翼𨿽神靈所致興造嵗月不可泯也宜勒之貞瑉以彰神之丕績乃相率徴爲之文余惟望於山川徧於羣神有虞猶然宜歷代敬共神明也稽之於禮凡爲民禦災捍患必崇祀以報北曁河淮南連荊益吳檣楚柂咸宥庇燾而神霄督府晏公代天宣化靈應昭著又眞人之髙第弟子也崇徳報功咸載祀典嚴廟貌於所生之鄕俾人知水木本源之意宜也眞人生於宋開禧甲子三月至元景定壬戌二月端坐而化子仲昭有道術人信向之眞人孫曰權曰衡咸克世其家洪武七年朝廷聞神之靈迹遣使致祭恩寵隆厚與廟俱新吁盛矣銘曰大江之西兮豫章上遊仙水孕秀兮中勝之洲地旣靈兮神所都防國庇民兮揚天休神依人兮人依神安厥止兮將奚求民戴神兮爲其司命神祐民兮降福孔遒廟貌再嚴兮祀事修云風帆檣兮百無憂神之出入兮龍爲輈水不揚波兮安流歸安斯廟兮綏我民瑤圖同久兮萬嵗千秋

傳

廖節婦傳

婦姓陳氏淦之仁和里人也防聰敏嗜書史姆教以五七言詩輙能成誦所受書過目不忘每讀列女傳慨然想其爲人處父母之側昆弟姊妹之間未嘗有過恪守女則宗姻亟稱其賢甫及笄擇所宜歸咸曰此賢女也必得壻之佳者爲之配廖氏世姻也家丰而子且才遂歸之相夫子以順事舅姑以敬動無過舉舅姑歿防合宜逾數嵗夫以疾終志欲從死勉之者曰撫遺孤以承宗祀義至重也捨生而不合乎義奚取焉遂弗果服除有欲奪其志者仰天嘆曰山可移河可塞吾志不可奪也遂篤訓子期亢而宗嵗時伏臘奉祖禰睦姻族丰儉適宜曲盡禮意閨門肅穆庭無間言凜然自持皎如冰雪深可嘉也前史氏曰虞周盛時教明於上俗美於下婦人女子咸有貞信行春秋戰國守節自誓者昉見於載籍世教衰而後節義之名立豈不信歟歐陽子大書斷臂之事以愧長樂老益足傷矣陳氏女之廖氏也兵燹方寧家業凋墜處乎艱危之中而秉心不渝卓然有烈丈夫之風視世之以利害爲心臨艱而易操者蓋亦可感也已

墓志銘

元故朱公墓志銘

人才之生於斯世必爲邦家之用然國之取士非一途士之效用非一藝皆可以立功立事黼黻皇猷漢張釋之司馬相如卜式之儔皆以資入仕其事業照耀簡防使自立得位以行其志固不出三君子下必有可傳於世者豈止如是而已公諱升字自立姓朱氏世居丰城之西航川先世以儒起家祖申甫宋太學齋諭父明道承務郎瑞州路山銀提舉公生而聰敏甫數嵗從師學所讀書輙能背誦稍長入郡庠江右儒學李公建心時爲教授一見奇之天歷庚午河淮以南大饑詔募民入粟拜官有差公首應詔擢南康縣尉盜肅民安監常徳府稅課增於舊擢江州路司獄廣平秦公裕之時爲太守亷能自持待僚屬以嚴而有加禮府中事與公商議條令合宜秦公甚敬之未幾丁外艱喪悉從禮制服闋擢登仕郎監南昌之石馬稅地當要衝商賈輻輳增於舊十倍前之司徵者収羨余悉歸私帑公悉還之官一毫無所私攺監常之宜興稅浙最富庶蒞事一如石馬時陞兩淛都轉運使監常司令階從事郎將趣裝之官而潢池之釁起矣公事親孝律已亷處宗族以和交朋友以信凡承上接下𨿽不妄與之交而謙恭和懌亦未甞失色於人延師教子皆名進士若邑李亷行簡朱倬孟章學官鄒連平仲禮意濃厚久而彌敬是以階庭子弟彬彬尙文義方之效彰彰在人耳世家大族足以爲法焉公生於至元二十五年戊子至正十四年甲午六月二十一日以疾卒得年六十有七娶李氏丁氏黃氏皆大族長子光孚瑞州路髙安縣丞次徳孚孫男六人公輅公輔公軾公衡公輦公輗孫女四人長順正適熊景略次適廖禎次適漆固次順柔適熊齒曾孫男十四人桂孫生以常正常熈孫璧孫申生富生鐘孫惠生澄孫菊生權孫祖保曽孫女九人嵗甲辰二月十三日卜兆於南岸之原銘曰生長升平遊宦升平福祿攸同壽考且寧生爲良吏歿爲良臣社未見屋蔚爲全人噫公之位未及顯才未及施周旋郡邑筦庫之餘已知其有猷有爲髙風令聞固將傳之永世而綿綿福澤尙霑漑乎來裔也前奉訓大夫行禦史臺監察禦史胡行簡撰

行狀

水谿鎭巡檢趙公行狀

公諱嗣椿字思齊故宋安僖王之裔世居開封府之浚儀逺祖某宦遊江西遂居丰城再遷臨江之淸江鎭髙祖望之朝列大夫刑部尙書兼江西提刑觀察節度使封浚儀公娶魏氏封浚儀郡夫人曾祖鈁夫十二齋諭早世娶何氏守節自誓宋旌表其門封貞節宗婦夫人奉勅於本鎭龍溪之原祖時彥授儒林郎修文館學士代祀南嶽號秋碧先生娶王氏封宜人父若原授承直郎淮西道營田司提舉性慕善好施與集賢院號淸隱先生娶皮氏公防失怙恃卓然有立志敏於爲學辛勤起家內睦族婣外交朋友咸中禮節其居家以延師訓子爲務處乎鄕裏恆勸其以和順爲先爲人解紛排難人鹹服其公心海宇熈洽當道貴人交爲之薦初授湖廣水谿鎭巡檢秩滿還家不樂仕進遂遨遊於江湖間以適已志壬辰嵗鄕民弄兵家業析蕩遂徙居南昌上柴巷甲午嵗十月朔以疾終於正寢公生於元貞丙寅得年五十九娶胡氏子男三人長古訓娶聶氏張氏次男防男皆歿於兵亂之間孫男四人長驥徳次晏弟次晏孫防愚孫惟公故國世臣之家前翰林子昂趙公皆族序也值文恬武嬉之際使攄其素蘊周旋祼將之列何官不可爲乃小試徼巡翩然歸隱放浪江湖間無所齟齬於世所謂在彼無惡在此無射者庶乎近之矣潢池弄兵賫志以歿悲夫兒爲王臣從事藩閫親存祿弗及養親歿斂勿及視不克備禮則重可悲已僕與古訓有通家之好因次第其事以乞銘於當世立言君子尙矜其志而文之當不忘顯揚之盛徳也

樗隠集卷六

