

淩滄艸

﹝明﹞王應斗撰

●目錄

序

詩

●序

尹興

袁奐

劉體仁

○淩滄艸序

北垣繡斧直臣也而有衝悳之薀焉一日汪子汝霖諗予曰有奴拕盜鄰先生子盜執將殪奴先生宛爾曰挺之情在遁死而又奚殊焉予重嘆服之每值性火上騰怨河中決輒莊誦斯言如澆東海之波而沃咸陽之火聚如傾瀾渀蕩頓植千金之堨也予因而嘆情之一字爲壤天下者之大端矣朅其情大者族小者誅尙有剩怒若紃循之伯鯀無必死之科相柳有在宥之例渾渾泡泡涵蓋於不競不緡之中而天下少可刑人矣易曰

虎視耽耽其欲逐逐言著外威而曲暢其陰情也焉淂北垣四三輩六連基跱庶幾斯民也不匡愳於纖剸接折之間矣北垣一日剩其文曰子其序之始而哦焉若謀風之觧九暑也若羲輪西馭列霓旌霞葆絳節晃耀怡晴也旣而繹諸若谷味燻膚澤毛津津乎底於豫矣蓋以廣大易良之音發人康樂喜愛之气文章末事而巳寓宜民宜人之大經矣非有惪孰能揚詡如斯乎口﹖﹖彼子云致其鉤輈格磔之音使人耳眼薾慹心意秋冬情气受其徽檻筋脈爲之絞轉如此則淂不謂之刻削不仁者哉桓譚一夫之愉也故君子不尊其業也予於北垣淂文章飬民之道焉

眷弟尹氏興拜手書於苓音幢

○王先生淩滄小帙序

人才在天地間有盛衰無先後先者能善乎其爲先後者能善乎其爲後斯前輩巨公如嚴冬之日宗廟之器自爲其可親可敬而後輩亦親不失親敬不失敬求免於狂躁淺露之譏也天喉先生爲吾鄕前輩中早達名流計自壬戌登制科以迄今日凡四十五年山河陵谷朝市滄桑業數易矣而所以爲先生者弗易何也其說在易之明夷內文明而外柔順文王以之以今觀先生前後大著裒然一家言先生之文明也然何以剛而不折髙而不危出入於驚風震雨之中而不失其聳壑昂霄之度則先生能以柔順善藏其文明而不爲文明用也甲辰季夏奐一艇遊雋水始得登先生堂而拜之一見推誠頗有蔡中郎倒屣王粲謝玄暉折簡孔闓之意奐退而語人曰鄕之卿大夫如王先生其人可事也先生少年以文章魁海內正色立朝屹然系風采之重施設未旣而丘壑旋甘度必如百尺孤桐無枝可附而顧此暱一萍蹤寥落如奐者先生亦何愛於奐哉奐以中年遭亂離棄去制舉業專精聲律意欲以詩見而弗敢信顧海以內傳其片羽微屑多有賞貴者而鄕之卿大夫反薄而不道甚且忌之誹之以爲鬼怪輕薄子大抵如劉豫州詣袁術見孫伯符從東階下轉顧一視足不能前未免英雄忌人而不知奐今巳發種種非伯符英少時矣獨王先生見而許之醉之以醇醪饗之以鐘鼓誨之以金鍼玉屑謂當世捨袁子無可�語而且出其淩滄小帙命之序夫兩漢來一家之著多不用他人序至左太衝賦三都求序於皇甫而洛陽爲之紙貴乃後輩之有求於先達未聞以先達而假重於後輩者也李供奉不云乎興酣落筆搖五嶽詩成嘯傲淩滄洲若先生以淩滄名帙而有取於嘯傲之義則又先生轉柔順而正用之也能爲繞指者自能百煉能爲蠖屈者自能天飛先生之人在先生之詩文斯在

康熙乙巳秋白露日襄陽後學袁奐頓首題並書

○淩滄艸序

淩滄艸天喉先生踵湛輝閣而出者也詩成嘯傲之意先生其自導之東坡云吾文如萬斛泉源不擇地皆可出在湛輝鼎﹖刀湛輝在淩滄又奭不淩滄焉巳豈若仲壬論衡獨中郎臣爲帳中之祕虖人謂淩滄之詩較湛輝愈老淩滄之文較湛輝愈堅愚以爲日恆此日月恆此月春種恆彊來江河恆善下也李杜詩韓蘇文苟不譜注其季又安知前後升沈細悉其風才骨力歟若眉端也萬一繼淩滄而所出者又無窮則亦�緗世護不止仲宣獨步漢南矣昔晉王世將守鄱陽四星聚於牽牛郡中枯木要生立學北門文風大振先生亦曾爲鄱陽令其前後媲美有如是者又豈區區圓墨盈袖已乎

鼎訓昌水後學劉體仁頓首拜題並書

●淩滄艸詩

崇陽王應斗天喉著

擬嶽陽樓寄嘲黃鶴

擬黃鶴答嘲嶽陽

擬洞賓爲二樓解嘲

送鄭維公之任鄱陽

春日飲藻萃二男宅時新立門向口占落之

上巳獨酌

題鄒氏盆景四絕

送汪中子任弋陽丞

壽陳石岸六十

壬寅秋舉光孫藻男出癸卯春舉顯孫萃男出緬思古人中兄弟接武者惟程伯淳正叔皆生楚地皆以壬癸年向二稚生庚之符也隨口十六韻手示兒曹以志家慶卽擬之非倫何傷焉

暮冬李劍華郡伯有事通城道經崇邑賦贈一首

春日卽事次陳石岸韻五首

熊約生令子四人並饒才致各以二詩祝賤辰依韻答之

上司理時偕盧公兼懷令兄九臺年丈

詩艸帙成步韻答友

余嵩山以秋曹晉選部寄賀一首

壽允升賀父母

送熊渭熊任安吉州貳

和東坡聚星堂韻卽事

佛印燒豬待子瞻

五日

七月十七日快孫生餘生十五日

筆客持盧文甫下雉書來附答一首

爲兩兒祝賀明府壽二首

王翰宿以諢語二絕見貽步韻答之

擬遊仙曲再和前韻

咄咄吟

次客韻

南山有佳色

過千佛庵

袁嵾嵐詠學宮古栢二章書扇見貽次韻附答

明日黃花蝶也愁

次和袁嵾嵐見贈三十韻

生壙成

廣徳觀又名千佛庵

除夕讀坡詩

有誤傳遊衲爲舊宗者席間示之

中秋晨起侍見進桂一枝插於短髮咲而詠之

寄懷舊令君賈長傅

喜袁嵾嵐至崇適際公郎試周之會賦賀一首

隨口贈天樹和尙

次汪中子扇頭韻

王夢夏躓於仕途暮秋見過手出追和半帙卽席次其韻

壽王人一社丈七十

至日讀武別駕闇齋題宋璟賦梅花處詩答和二首

立春前一日壽汪幕阜五十初度公始生之日爲不佞鄕舉之年觸景書懷欣慨交集

次扇頭韻答袁嵾嵐二首

涼夜紀懷

喜雪

甲辰守歲

贈蔣四公新造官衙志喜

賀父母奏績二首

黃鶴樓再成忻奉盧時偕公祖檄下徵詩率應二首

大戲場

舊居停子盧在躬歸枯源口占送之

重過萬松居

雨龍寺

卓錫泉

得鄱陽程生書並致贈遙慶序二首

五月四日奉邀賀父母同蔣四公小集文昌閣並循河觀舟卽事漫賦用譚孝廉壁間韻

次日蔣四公招同賀父母南河觀舟並閱雜劇

壽汪中子七十

答郭仙舟年侄次扇頭韻

送餘子兼武舉北上次扇頭韻

春初擬候些庵年兄誤有返益陽之耗遂止頃走使南嘉接尹洞庭書知尙客新堤也亟欲鼓一橈相造先報以詩

立秋喜雨

讀賀太保及三昧和尙述水神馮元帥顯迹受戒文二首﹝有序補遺﹞

丁卯令鄱候三藩舟於鱘魚觜凡五十晝夜今再過覩木龍奇事爲紀二絕﹝補遺﹞

遙和黎慱庵四首﹝有序﹞

別鳯藻與予考選同年分袂四十年矣頃晤令侄廣文松心道其春秋九十有一驚喜倍常因憶萬曆中謝松屏畢松坡並登九十袁中郎捧詔存問作有雙松詩今鳯翁越九猶健大瑞奇絕忭賦一律書似松心因托寄聲以代柬也

○擬嶽陽樓寄嘲黃鶴【黃劬庵試士題】

飛閣遊仙事本奇。漢濱千載動羣疑。徒傳費老遺蹤處。不見劉林墮羽時。芳艸仍嬌洲上碧。梅花誰放笛中枝。看君獨壯磯頭水。八百洞庭知未知。

按呂仙並見武嶽而控鶴事多指費文褘以純陽得道唐未生崔顥後崔詩不應穪昔人也劉奉林跨鶴墜翮在委羽山

○擬黃鶴答嘲嶽陽

都將仙迹點江濱。云鶴休論幻與眞。若道一飛成渺漠。也同三醉混風塵。傷心秋水湘娥怨。刺目君山太白嗔。縱是巴陵無限酒。幾時能中獨醒人。

○擬洞賓爲二樓解嘲

曾向蓬萊解劍裝。孤飛爰指白雲鄕。洞庭巨浪連江漢。嶽渚輕煙接武昌。月下緫饒吟興健。風前同引笛聲揚。淸光一抹無遐邇。莫聽雙樓說短長。

○送鄭維公之任鄱陽

解纜鄱江四十秋。孤云猶接水天浮。俄聞梓裏飛仙旆。似攝芝岑入夢遊。隔代子文無舊政。乘時潘嶽有新猷。愁顏半爲並州悴。幾度懷人雪滿頭。

○春日飲藻萃二男宅時新立門向口占落之

生事同鳩拙。貽謀任鵲安。地偏容膝好。天喜辟門寬。滿道酣春色。長河助筆瀾。面山名有取。紫誥矗云端。【山名誥軸】

其二

不但悠然見。南山巳在門。憑欄靑滿野。攬袖翠盈軒。弦管多生樹。鶯花盡侑樽。幽懷一以破。對戶憶君恩。

○上巳獨酌

不話開元事奚論晉武年水能依澗曲觴復共誰傳閉戶看修竹微唫佐野弦黃鸝偏逸興啼破柳花天

○題鄒氏盆景四絕

盆松

盆栢

盆竹

盆梅

其一【盆松】

尺寸能含百丈姿。巉巖猶喜托根奇。堪知細葉迎風夜。不減孤濤絕頂時。

其二【盆栢】

方盤如沼立蒼宮。短勁淩霜閱歲寒。自是武侯祠畔種。半株子尺可同看。

其三【盆竹】

靄靄云梢拂翠屏。笙簧日向此君聽。石家枉�珊瑚勝。不及蒼莨一尺靑。

其四【盆梅】

瑤華低放小窻間。雪榦冰枝不用攀。巳把數莖當庾嶺。何須千本說孤山。

○送汪中子任弋陽丞

鳯翥何妨借棘棲。西江治譜正堪攜。淸風兩世遺芝嶠。【公先世中丞太宰並始仕饒州】白髮孤舟下葛溪。丞況可知廉似許。宦情猶信懶如嵇。藍田自有徵書到。莫戀雙松日品題。

○壽陳石岸六十【予長十齡】

指數懸孤距十年。今來相次擁華顚。乘羊我欲充前導。控鶴君須著後鞭。嗜古日酣揚子宅。臥遊時泛米家船。逋蹤不羨安期隱。文酒逍遙是大僊。

○壬寅秋舉光孫藻男出癸卯春舉顯孫萃男出緬思古人中兄弟接武者惟程伯淳正叔皆生楚地皆以壬癸年向二稚生庚之符也隨口十六韻手示兒曹以志家慶卽擬之非倫何傷焉

昔予丁丑冬一月舉二子節應嘉平初相距越旬耳是時計父年四十四齡始韶光忽以邁予旣七十矣隙駒夫何常人生一彈指兩兒並及壯舉子若相俟去秋與今春厥歲爲壬癸【音鬼】天敍兩孫行依次射蓬矢老夫對之狂挲摩溢私喜緬懷千載上競述二程美亦生壬癸年曆系森可紀吁嗟黃口雛敢與先賢擬維玆歲乾符益應動仰止興發成孤吟揮毫授側理異日捧遺章庶幾念前軌古人泣祖硯奮力著芳史

○暮冬李劍華郡伯有事通城道經崇邑賦贈一首

飄然仙馭出江城。點點卿云馬首生。雪意朝凝車上色。梅花夜落笛中聲可知按部多鸞集。誰復憑山有兔營。獨喜雙旄風雨靜。桃源雞犬得無驚。

○春日卽事次陳石岸韻五首

春老寒林未作花。驚聞戰伐動千家。愁腸索句髭應斷。憊骨憂時鬂易華。帳下伏波方聚米。軍前道濟正量沙。嚴飆到處催行役。莫怪離鴻徹夜嘩。

二

肅气吹殘上苑花。一封徵調出官家。敷天有淚傷民瘼。煙景無人玩物華。累歲秋風鳴甲馬。幾時妖雨化虫沙。願教再覩昆侖捷。五夜軍筵寂不嘩。

三

眼底千艘逐浪花。離篷相率嘆無家。登壇宿將思王翦。弔古名文憶李華。兵到八公疑艸木。糈行千里擲泥沙。羈棲賴有中黃檄。細柳深營自禁嘩。

四

相傳幽討暗春花。百里行無三兩家。新道直窮房絕徼。故宮遙過楚章華。野猿觸客爭升水。山鬼逢人欲射沙。寂寂徵魂無耐可。更深惟有杜鵑嘩。

五

離楚聲聲送落花。也同聞敵志忘家。官催一皷乘朝气。農惜三時誤歲華。夜旦有人歌白石。天昏竟日走黃沙。鱗鴻幾度傳家報。腸斷妻孥伏枕嘩。

○熊約生令子四人並饒才致各以二詩祝賤辰依韻答之

冉冉奔駒度隙光。靜中閱盡幾炎涼。閒收芳艸春前碧。細拾殘荷雨後香。何用偸桃稱曼倩。不須砍桂話吳剛。忘情便識尊生指。無復牢騷減徜徉。

其二

梧垣丰采夙推尊。厚澤垂芳擬大門。孤憤未銷風雨夜。曠懷時寄水煙村。庭前特立東山樹。座上頻開北海樽。更喜鴻章溫世誼。遠尋幽石破云根。【右和長公諱虞牧】

其三

龍門從昔種芝田。家學源深奕世傳。月榭芳蘭新繞砌。天都諌艸舊遺篇。行覘聽鹿鳴江浦。【時應秋試】又送飛鴻過楚天。此夜賡吟偏逸致。墨華吹動彩衣躚。

其四

百感驚來憂緒多。蓬門長擁翟公羅。顚毛日送秋風老。野唱時聞春夢婆。何事錦鱗衝浪至。忽傳佳句載云過。看君不淺揮毫興。紫電英英徧大阿。【右和次公諱苑新】

其五

詞苑翩翩擬斲輪。弓裘眞羨竇家椿。遙瞻彩筆千花動。似對瓊峯百尺峋。獻賦可知靑眼在。論交應慨白頭新。幾時一棹臨修水。莫悵天涯參與辰。

其六

廿年攜手憶鍾期。幾度臨風謾寄詩。白雪偶來公子調。靑山聊慰美人思。七旬幻迹同漚影。千里交情托玉卮。和罷新詞無限意。不禁揮涕灑江湄。【右和三公諱遠寄】

其七

瑯函廿載致芳聞。一曲新詞勝遠芹。洵是錦苞分鳯彩。雅同修羽出雞羣。遊神邃古君方懋。引領遐天我正殷。從此好音知不斷。年年剖鯉向江濆。

其八

��風雨送芳辰。咲挹春花坐繡茵。避亂那謀千日酒。憂時徒老百年人。漁舠放去煙爲侶。鶴夢閒來月作倫。獨喜宮亭飛一葉。淸裝分得錦囊新。【右和四公諱履思】

○上司理時偕盧公兼懷令兄九臺年丈

看花曾近五云邊夢遶金門四十年。寶鍔秋橫湘浦月。髙牙夜肅漢江煙。重瞻祥李光先澤。轉憶甘棠競後妍。白首狂歌天有二。可勝懷古思悠然。

○詩艸帙成步韻答友

大都衝口似鳴蛙。遑計詩成璧與瑕。唱和有時隨野鳥。品題率意第山花。夢回久索文通筆。病起慵搜惠民車。卻咲漁樵無韻侶。風煙推我作當家。

○余嵩山以秋曹晉選部寄賀一首

皎皎風稜尺五天。西曹雄望陟司銓。因占貫索澄空後。羣仰冰壺坐照前。重地選官猶選佛。淸才爲吏更爲仙。山濤啟事無遺俊。獨許嵇康懶自便。

○壽允升賀父母

累歲陰雲黯弗彰。疾風未擾灌壇疆。不緣澤國驚波險。誰識山城化日長。新息生男皆字賈。道州有子悉穪陽。羣呼莫謂謳歌細。巳聽歡聲徹帝鄕。

○送熊渭熊任安吉州貳

風囀鶯簧薦盛遊。晴雲冉冉護仙舟。宏才不厭分司牧。逸致何妨有監州。毫彩光回南斗气。依班香藹北堂秋。素心莫爲濃時變。要作冰壺第一流。

○和東坡聚星堂韻卽事

春林風裊千梢葉。柳花亂灑江城雪。夢中栩蝶忽驚流。枝上啼鵑正淒絕。傳來霜檄墨方淋。閒向風檐心半折。榻前鼾睡不容畱。非底妖氛期撲滅。閭閻力盡秪聲吞。官帑錢空惟肘掣。興索慵飛大白觥。淚垂冷漬深紅纈。拋遺絲谷慱金銖。轉擲泥沙如木屑。途沿溝壑委千骸。籍上流亡供一瞥。三空屢嘆復何之。百孔未塡向誰說。叫罷須逢當軸憐。廣平不得心如鐵。

又

千■﹝舟召﹞鱗次經於葉。百尺奔濤潑如雪。歷落平沙雁影寒。淒涼古岸猿聲絕。巳隨鳥道入千盤。不信羊腸紆九折。別後徵蓬幾暮朝。思來鄕夢半明滅。中黃夜令肅飆馳。大纛朝移驚電掣。軒蓋相仍藉艸萊。冠裳那得親羅纈。帳下凝眸望米珠。道旁委骨如塵屑。悠悠歲月等流波。渺渺用原經過瞥。息肩盻斷知何時。點鬼心寒無可說。但願天風捲亂雲。不煩寸兵與尺鐵。

○佛印燒豬待子瞻

�芳勘破味何殊。禪喜風流屬大蘓。若使屠刀眞礙佛。那須烹炙到香廚。

又【步東坡韻】

棒底神龍未出潛。在家菩薩可同瞻。羣饕未解蒸豚意。大夢何時醒黑甜。

○五日

飲能消獨況。愁不解三吁。快節家懸艾。寒颶景逼楡。簪花羞短髮。鬭艸命長須。性癖耽吟苦。蕭然守病臒。

○七月十七日快孫生餘生十五日【是歲甲辰】

賓筵初罷報孫枝。家慶重歡此一時。裴庾昔年傳咲語。甲辰何必問雄雌。

○筆客持盧文甫下雉書來附答一首

藉艸三冬日。看花二月天。偶來毛穎使。分得照鄰箋。寶翰尋鍾阜。【鐘山在興國有元常墨池】名文訪富川。甑�同仰止。憑弔可悠然。【懷吳明卿先生】

○爲兩兒祝賀明府壽二首

城南星錦燦天中。瑞繞宮墻歲歲同。問道立深門下雪。披懷哎挹座間風。松髙泰嶽千尋碧。花放河陽七度紅。唱罷海籌無盡爵。明霞初擁日生東。

又

鈞天瑤皷振芳辰。歷歷蓬壺座上賓。粹白近連江夏裔。孤淸遙接鏡湖春。菁莪疊詠中都化。桃李欣逢上苑新。只媿九方垂策後。蹇駑猶自滯風塵。

○王翰宿以諢語二絕見貽步韻答之

寒牀久矣謝紅妝。無復山妻犯太常。羣少也遵房老約。不口﹖﹖天壤有王郎。

二

頻年風雪守衰翁。那得餘歡倚袖紅。近悟廣成無異術。眼前平地是崆峒。

○擬遊仙曲再和前韻

隱隱天臺伴素妝。赤霞城裏話家常。桃花開徧無窮樹。只咲思歸舊阮郎。

二

太華峯頂會蒼翁。共看蓮花十丈紅。乘興不知歸路迥。又隨明月上崆峒。

○咄咄吟

事到書空倍可嗟。遣愁惟藉酒杯奢。光天共質心如水。朗日寧防影射沙。未必三人成市虎。終當一語釋弓蛇。唫余轉重平生媿。虛道神羊解觸邪。

二

顚毛頻擁雪霜侵。累日牢騷付短唫。未肯酖人欵叔子。終懷慈母識曾參。身當磨蠍宮中老。路向羊腸歷後深。卻喜蒲團心弗動。盡教山鬼自浮沈。

三

向道春殘捲舌宜。近來岐路更多岐。休論肺腑深三窟。就閱皮毛亦九疑。好語終嫌鷹眼疾。朴心翻咲虎頭癡。銅山自昔無常主。蜃海樓臺得幾時。

四

索居何用嘆奇窮。涉世眞慚老未工。原火空燃非有種。江濤自沸不因風。忘情那復窺衷甲。照隱還須藉且銅。讀罷騷辭天可問。欝陶深處有神通。

○次客韻

驚濤聲息夢粗安。曉起山云下筆端。院靜到門欣有客。身輕閱世喜無官。久邀牛耳修盟好。誰復羊腸畏路難。嗟子風塵能絕俗。新花錯落夜唫殘。

又

晴江波映百花燃。一路鶯啼送曉天。北郭靑山容我老。西堂佳句羨君傳。冷懷落得風生袖。歸興聊存月滿舡。誰問雋城人太瘦。作詩未拍少陵肩。

○南山有佳色【東坡語】

晨光新捲翠微煙。弄態偏於兩後妍。獨坐小樓靑自到。不因采菊見悠然。

又

蕭疏嵐影亂蓉。濯濯迎燻挺數峯。才見飛猿穿絕嶠。又驚舞鶴下孤松。

又

重巒浥露灑朝氛。紫綠千峯盡遜君。當戶分明成好友。莫教山北起浮雲。

又

气映朱明景自奇。幽窻惟有對君宜。年來晏起無多事。也學韋莊攺舊詩。

又

把酒何當作壽卮。春林花落鳥銜時。蓬萊宮闕遙相對。撫景寧堪今昔悲。

又

霧隱頻年惜豹斑。幾番風雨洗春顏。沈唫恍入空蒙裏。醉夢時飛杳靄間。

○過千佛庵

乍出東城道微風度磬音桃源分路細【由桃花橋】竹塢覆云深佛現千千相人歸一一心廣長無隙地敷徧給園金

○袁嵾嵐詠學宮古栢二章書扇見貽次韻附答

飽盡風煙幾歲寒裒然髙韻矗文壇聲搖五夜飛金玉色映千秋擁蓋冠並秀巳無羣卉在後雕應作老成看森陰偶寄騷人榻累日豪唫屬和難

二

蕭條猶見典刑垂鐵幹銅標迥自持鎭定轉憐風勁後孤淸遙對月明時危巢蔽日棲烏老瑞骨畱仙夢鶴知幾度宮墻鳴夜雨淒淒如響壁間絲

○明日黃花蝶也愁【坡公語】

宿花魂魄帶香逋昨到龍山伴飲徒金色暗凋霜下傑玉痕新化雨中枯旋教莊叟空成夢頓使滕王懶繪圖安得有丹扶骨起英英枝上錦重鋪

○次和袁嵾嵐見贈三十韻

舂陵有佳气風雅代相持曠躅傾三戶鉉言貴一時偉哉公後勁能與昔同揆崒嵂連嵾峙汪洋瀉漢灘倉皇逢世亂談咲取官奇錦制江城麗斤揮鄂渚宜李桃相競秀桑梓媿言私驥足方閒步羊腸復履巘調髙嫌寡各懷寶惜希知逸致宗陶阮髙風接穎箕笻飛丹嶽迥車縱白門馳識以觀濤壯情因望海移盡韜文豹霧孤引漸鴻儀墨翰資遊戲煙雲任蔽虧朗懷澄皎皎衝度益夔夔每快聞聲蚤翻憎握手遲一朝披赤牘千里挹靑芝裔續公安著【中郎】名齊洛下垂【袁安】有時淩白也率意寫羲之老作文章伯狂呼造化兒抽毫惟信腕得酒不攢眉自我逢袁粲何殊遇子期唱酬欣有托摸索謾云誰斗北行占聚河東豈待吹時花俱掃艷古栢獨成詩讀罷陳杯酌歡陪暢夢思淸談依茂宰列席近先師【時邀賀明府同飲學言】咳唾生珠玉惇龐肅鼎彛不圖休晚沐旋復吐新詞從此耽深契逢人說項斯

○生壙成

荒原攜酒散春愁細逐煙嵐步首丘萬事至今同逝水百年何計問藏舟陶潛自挽成孤況�聖生塋寄臥遊只咲普天俱覆鹿虛從大地指眠牛

○廣徳觀又名千佛庵

昔隸淸虛府今藏般若函白頭宗老子黃面禮瞿曇空色元無定禪鉉任所參但知心是一何用教分三

○除夕讀坡詩

年光虛遣酒杯酬那得諸緣與歲休堪咲東坡猶耐老到將長健慱窮愁

二

白頭紛壤復年年未見浮生可釋肩入手屠蘓𨿽在後耽心煩苦卻居前

三

杯殘膏燼夜如何徙倚難支歲事過苦境正愁明日又孤吟莫訝此宵多

四

年哀怕看歷頭新此語親嘗始覺眞更有愴心言未得風霜經徧六朝人

○有誤傳遊衲爲舊宗者席間示之

飄飄雲水自成奇何必天潢足重師法喜胎中皆玉葉優曇缽裏是金枝

○中秋晨起侍見進桂一枝插於短髮咲而詠之

折桂當年事簪花此日因僅餘千里志空老六朝身時會有今昔物華無故新又欣輪滿夜同醉庾樓人

○寄懷舊令君賈長傅【時歸自粵西僑寓漢上】

乍傳飛鶴下晴川幽夢追尋竹馬年彩舄髙回江渚月仙舟遙帶欝林煙戶瞻萊栢陰猶盛手種潘桃花正妍安得九天懷七澤於旄重映雋州懸

○喜袁嵾嵐至崇適際公郎試周之會賦賀一首

仙舟初下洞庭濱恰際瑤盤弄玉麟五十鍾祥呈晚秀三千行路應佳辰黃金斗大先摩肘紫電霜明蚤拭茵他日崢嶸須記取懸弧我作座中賓

○隨口贈天樹和尙

菩提無樹樹生天盡掃滋培付自然借問根花何處現法雲飛徧雨三千

○次汪中子扇頭韻

意緒年來總不知蕭條誰擬叚家閭松間冷咲蒼云變花下閒吟化日舒謾惜一生瀕九死聊隨萬卷守三餘相看獨有梧桐月夜夜流光到綺疏

二

痛飲狂吟恣所如醉醒何苦問三閭詩中甲子懷元亮策裏天人憶仲舒關塞悲笳猶未靜江湖竭澤巳無餘傷心盡有乘軒使可許顚連一上疏

三

寥寥生事竟何如剩有肝腸信比閭淚下山猿啼月冷影隨江鶴帶云舒頻年逐隊憂三盡何處髙眠享二餘翹首廟謨宣欝滯豊功不下九河疏

○王夢夏躓於仕途暮秋見過手出追和半帙卽席次其韻

𨿽過重九興猶賖。有客跫然到孟嘉。唫帶晚風催放菊話深疏雨對烹茶休題鹿夢尋蕉葉。且訂鷗盟逐浪花。萬事迄今無一可。逍遙還是酒爲家

○壽王人一社丈七十

憶昔蓬窻訂交切墨花香動霏晴雪文思酒況及詩情彊半奚囊滿心血閒時先後紀生辰爾我不盈三十春自謂鋒稜擬幹鏌精力徹底無新陳詎知流光迅於電曉風夕露寒侵面坐驚霜鬂幾凋零又閱滄田一度變去年我生七十時君揮翰楮气淋漓今年七十君又至我索枯腸無好詩此會從來羨稀有莫將易得同敝帚請看金穴與華貂眼中之人猶在否多君仙骨匪凡倫俯瞰靑紫如浮塵胸中武庫未曾貧況有後葉繁螽麟

○至日讀武別駕闇齋題宋璟賦梅花處詩答和二首

山城陽動日初長快對飛鴻錦字香玄酒載賡康節詠梅花新賦廣平章堪知吸露冰爲骨想見淩霜鐵作腸冣是隴頭無限思一枝分得滿庭芳

二【次來韻】

累歲牢騷志未平欣逢佳詠發幽貞字霏雪調爭梅放句灑冰壺映玉淸推出百花良有意分來三徑更多情知君不淺揚州興東閣詩才久著名

○立春前一日壽汪幕阜五十初度公始生之日爲不佞鄕舉之年觸景書懷欣慨交集

城頭歌舞薦春卮恰際華筵會轉奇瑤圃正當飛雪後玉梅方在吐花時傳籌公進千秋頌撫景予添百感滋記得石麟摩頂日野狂初聽鹿鳴詩

○次扇頭韻答袁嵾嵐二首

文藻當年第一流沙棠重放謫仙舟行覘彩筆張三戶並羨華裾曳五侯痛飲時吞江渚月豪唫多在武昌樓春深我欲看黃鶴攜手白雲最上頭

二

解纜朱簾映碧流溪云冉冉送輕舟鳯凰吹管迎仙旆鸚鵡調歌狎醉侯君有壯心歡入幕我無佳緒賦登樓當軒更遇梅花使早寄春風慰白頭

○涼夜紀懷

煙深蘿徑雀當門對影寒花與濁樽幽谷蘭香空有性幻漚萍梗本無根逢場看劇今何在共譜詢名半未存正是野懷淒絕處疏風涼雨又黃昏

○喜雪

一冬曾未見今日灑盈墀忍凍𨿽無柰占豊實所宜臥深袁子宅興發浩然詩別有溫寒意微歡不自持

又

十日春將玉瓊花始一飛朔風畱後勁暖气避殘威僵鳥魂猶奪遺蝗息轉微萬條欣點綴寒谷正生輝

○甲辰守歲

盈城簫皷競時新獨對殘膏幾愴神萬頃煙濤驚伏枕六朝風雪剩逋身含飴弄稚他何事遶膝呼名記未眞漏盡酒酣天欲曙又穪七十二年人

○贈蔣四公新造官衙志喜

誰將傳捨等家謀壯矣新裁世罕儔階下日勤千甓動杖頭無用百錢畱未煩公帑支羣力更喜卑僚樹遠猷大地只今須拮據廟謨還擬借君籌

○賀父母奏績二首

聞說仙鳧至歡聲湧鄂城冰懸當道鑑玉贊長官淸八載無長物千秋有盛名徵書𨿽日下應體臥轅情

二

都道金盈世居惟水在庭孤操寒似雪宦味薄如萍鶴響聞天近梅花徹地馨可知民譽達禦藻特書屏

○黃鶴樓再成忻奉盧時偕公祖檄下徵詩率應二首

未履江城二十年崔巍曾歷幾風煙不須再問云兼鶴且看重來吏是仙川嶽靜浮杯影外樓臺新自凱歌前遙知勝會思靈棗又見成瓜一度圓

二

玅迹重光系遠思喜傳飛羽督新詩由來芳艸酣春日不是靑蓮閣筆時對飲謾疑仙去杳朗吟誰信鶴歸遲頻年結構多神斧鐵笛鳴風未可知

○大戲場

某子甲溺志優伶且看且學聲呶呶不休陳石岸戒之曰人生天地間卽是一臺戲何必又學做戲斯言也近於道矣余聞而韙之作大戲場詩

渺然大塊中萬象具遊戲泥蟠曁天飛造物憑所置寂寞與豪華過去了無二爛柯歷千年黃梁爭一寐淹速𨿽有殊幻漚總無異彭殤竟同歸易險元齊致平原不足嬉驚波不足惴懷璧抑何愚射沙復何累同信團圞眞誰知黎丘僞古人陟髙危轉盻成委棄蜃樓忽以空冰柱亦消墜誤耽梓澤遊癡下牛山淚俯仰百年間幾能畱一事視昔後猶今推遷只需次惟彼大觀人覷破浮生寄三萬六千場秖求慱一醉不裝淨醜容不讀梨園記日在優娥羣時存傀儡意謗詈且由人笙歌亦隨地以玆倘來緣喚醒英雄睡【識透千古喚醒一切沈迷觀物內外篇無此簡要】

○舊居停子盧在躬歸枯源口占送之

我昔停車日君才舞像年只今逢弱冠能弗惜華顚痛定驚濤後盟深息壤前不堪臨發處歸路滿風煙

○重過萬松居

迹絕丘園七載移重遊差慰夢中思尊前黃鳥皆新友樓上靑山是故知松菊尙餘髙枕地萑苻休話探九時年來皷角無宵警垂老生涯應在斯

○雨龍寺

蔓剪肩輿疾幽尋興未闌山深晴帶雨樹老夏生寒鑿石通泉渺流霞駐壁殘話禪無一字鳥語出林端

○卓錫泉

窮山枯渴遠汲爲難眞印僧投符於地鑿深六尺洪水湧出並資灌田一大異迹也

移泉自古奇姜婦拜井當年羨耿恭今日杖頭分徳水並穪忠孝與禪宗

○得鄱陽程生書並致贈遙慶序二首【名四達書寄自端陽越歲乃至】

解袂河梁廿載余江天漠漠羽鱗疏春來正有連宵夢雨後驚傳隔歲書世路幾人曾著眼門墻多義獨憐余沈涵五夜神飛處猶在芝山課藝初

其二

鄱湖彌望水連空冉冉蒼云度遠鴻錦字讀來新月下瑤函發自舊天中治慚單父無芳韻碑出桐鄕信古風一紙悠悠徵萬戶白頭相憶此心同

○五月四日奉邀賀父母同蔣四公小集文昌閣並循河觀舟卽事漫賦用譚孝廉壁間韻

郊容抹雨酣新沐搖曳華軒賁荒谷橊花焰裏鳥聲紅蒲葉光中人影綠入檻偏宜紫岫垂芟荊且破黃冠俗三徑難容當道蘭雙眸肯放遮牕竹坐深鉉塵落霏霏風起松濤鳴謖謖頗疑庭樹雜笙竽不覺村醪等醽醁信步閒追仙鼎樓摩崖細認金丹熟但教尺武接逍遙猶勝風塵苦徵逐忽焉飛艇集河於旋取芳尊臨水曲兩岸驚傳有道舟千鳧競繞王喬屋翩翩鼉皷沸中流片片蝥弧奪心目有時遊戲決雌雄亦復鐃歌佐絲肉茂宰風流不自持夕陽倒景歡未足就中雅尉更多情勝賞又期明日續指點舟師莫浪移停橈穩傍蘆花宿

○次日蔣四公招同賀父母南河觀舟並閱雜劇

昨夕方舟連未解平明整伍歡相待貯來蒲酒一溪香添得梨園數聲采臺上笙簫半入雲水底幹矛渾蹈海乍疑蜃气結爲樓又見螭光聚成壘匆匆牙板續霓裳隊隊緋衣明雪鎧勞歌一曲送煙波談咲片時誇鼎鼐幾人拍手頌傳奇幾處揚標鳴奏凱競渡今朝世所同演古登場人弗逮莫只離騷說楚風須知偕樂欽吾宰但願四宇恆升平沿此百年長不攺我思疇昔共遊人南樓痛飲今何在歸來市井各喧傳此事不逢三十載夜深伏枕神飛揚隱隱夢中聞欵乃

○壽汪中子七十【時任弋陽丞】

瑤池先進漢江卮轉眼增籌十載期初擬髙盟循洛下那知淸宦隔天涯三臺元屬君家舊七袠猶耽吏隱奇爾不負丞丞負爾銅龍應有禦音馳

○答郭仙舟年侄次扇頭韻

長林誰復憶彈冠畏路猶嗟伏枕難巳訂煙嵐成石友更驚風雨動泥蟠靑山自送千尋碧白首寧銷一寸丹幾度月梁懷有道淸光眞作玉容看

○送餘子兼武舉北上次扇頭韻

杯闌衝暑策騎忙別我匆匆入豫章爲帶一封趨建業又持三略獻明光行時古道橊花燦到日天街桂子香京國故人如有問莫言出谷好飛觴

○春初擬候些庵年兄誤有返益陽之耗遂止頃走使南嘉接尹洞庭書知尙客新堤也亟欲鼓一橈相造先報以詩

自從風影報仙舲只道沙灣動客星望裏日窮千頃碧意中時見數峯靑因占寶气尋江渚得引鴻函出洞庭五載夢魂如乍醒好期秋雨話新亭

○立秋喜雨

夜闌知有慶聽到五更秋曙气頒新爽時霖蕩宿愁雁聲驚落葉人語鬧平疇共醉天波渺羣巫莫妄求

○讀賀太保及三昧和尙述水神馮元帥顯迹受戒文二首【有序補遺】

太保南歸將泊鱘魚鎭舟滯江中累日不進遣沒人於江心得古木丈餘頭角鱗瓜皆具宛爾猶龍舟遂得脫抵岸置神廟前廟僧曰去冬神使巫言明春某日有大人至廟可新也至是月日俱不爽太保奇之遂捐貲修創扁其門曰木龍徵應親爲文紀之修撰劉胤平亦有序

昔聞金馬祀今見水龍居廟顯神人迹僧藏相國書大都臣水伯不使亂江魚天地一靈物疇能付子虛

二

【先時舟過享廟必豊自受戒後有操雞豚祝者卽致風浪】

宿領司濤職今參戒殺因千年歆血食一日斷腥塵說法依三昧流風仰百神可知仙佛路淸淨卽爲眞

【司濤出劉序】

○丁卯令鄱候三藩舟於鱘魚觜凡五十晝夜今再過覩木龍奇事爲紀二絕【補遺】

江聲檣影接平湖望裏風煙抹二孤記得昔年辛苦地鱘魚洲上長千夫

又

萬事浮煙泡影中春光不盡水重重河陽舊迹成芻狗江畔新祠駕木龍

○遙和黎慱庵四首【有序】

慱庵先生丁卯江闈之牘𨿽出徳興令之門然其得雋而前予與同年新昌令贊賞居多揭榜後知爲名宿不勝私喜予與徳典厚善終不欲明其故新昌則明之矣以此三十餘年仕不相值並無通刺謀面之緣徒有神往頃馮密庵先生歸自豫章與慱庵聲气歡洽以其所和詩並慱庵原唱四首見寄不覺覽誦之餘挑動前因遂喜而次其韻

其一

摸索當年事追維在目前神交無異代彛好有同然寶气雲間瑞淸才物外仙由來非按劍玄賞不云偏

其二

飛來髙韻至恍惚動前因市美終流俗忘言自解人僅餘肝膽舊贏得齒牙新剖腹當今夕藏珠亦救貧

其三

域外多玄感聲同自別論滿懷心未競臨語吐還吞駿足空燕市鴻編走谷渾要知懸朗鑑相骨是奇恩【指倪鴻寶】

其四

山斗頻年夢來章是也不五言稱宿將一識減封侯賴有詩成和無妨面未謀老懷酣欲往神動夕佳樓【樓在豫章憶閒事竣與同儕飲此】

○別鳯藻與予考選同年分袂四十年矣頃晤令侄廣文松心道其春秋九十有一驚喜倍常因憶萬曆中謝松屏畢松坡並登九十袁中郎捧詔存問作有雙松詩今鳯翁越九猶健大瑞奇絕忭賦一律書似松心因托寄聲以代柬也

憶昔天階執簡從幾回長樂共聞鐘三千里外人同老九十年餘世罕逢堪羨熙朝畱一鳯恰符神祖植雙松緘書正附阿咸好五夜翻增別思濃

