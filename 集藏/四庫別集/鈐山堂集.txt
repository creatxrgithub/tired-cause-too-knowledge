鈐山堂集

﹝明﹞嚴嵩著

●目錄

卷第一

賦

卷第二

詩﹝前槁一﹞

卷第三

詩﹝前槁二﹞

卷第四

詩﹝前槁三﹞

卷第五

詩﹝使粵槁一﹞

卷第六

詩﹝使粵槁二﹞

卷第七

詩﹝畱院槁一﹞

卷第八

詩﹝畱院槁二﹞

卷第九

詩﹝使郢稿畱省稿﹞

卷第十

詩﹝南銓槁一﹞

卷第十一

詩﹝南銓槁二﹞

卷第十二

詩﹝南宮槁一﹞

卷第十三

詩﹝南宮槁二﹞

卷第十四

詩﹝南宮槁三﹞

卷第十五

詩﹝南宮稿四﹞

卷第十六

詩﹝南宮稿五﹞

卷第十七

詩﹝南宮稿六﹞詩餘

卷第十八

頌

卷第十九

序﹝一﹞

卷第二十

序﹝二﹞

卷第二十一

序﹝三﹞碑

卷第二十二

記﹝一﹞

卷第二十三

記﹝二﹞

卷第二十四

內制經筵講章

卷第二十五

講章直解無逸殿講章

卷第二十六

雜文

卷第二十七

雜記

卷第二十八

神道碑銘墓志銘

卷第二十九

墓志銘墓表

卷第三十

墓志銘﹝七首﹞

卷第三十一

墓志銘﹝七首﹞墓表﹝二首﹞

卷第三十二

墓志銘﹝十三首﹞墓表傳

卷第三十三

碑阡表

卷第三十四

神道碑﹝一﹞

卷第三十五

神道碑﹝二﹞

卷第三十六

神道碑﹝三﹞

卷第三十七

神道碑﹝四﹞

卷第三十八

神道碑﹝五﹞

卷第三十九

墓志銘﹝七首﹞

卷第四十

墓志銘﹝九首﹞

序

附錄

●鈐山堂集卷第一

賦

◆賦

祗役賦

景云賦

恭和聖制初夏奉聖母舟行賦

嘉禾賦

橫山賦

○祗役賦

上纂阼之七年餘承乏禮卿之佐祗役顯陵發自國門馳燕趙之郊遵衛涉淖經鄴城踰大河而南趨襄鄧以入於郢周爰咨諏有懷靡及延覽古迹慨然遐慕爰敍行歷而作賦焉其辭曰

歲屬著雍日離鶉次皇帝升法宮禦宸扆有詔若曰朕賴先徳獲纂天序睠惟顯園越在郢裏霜雨悲懷靡遑寧止爰飭崇儀備典昭祀咨爾禮臣其往予使於是臣拜稽首對揚王休承皇命於當寧兮備大使於山陵寶冊授以燕賜兮賚金幣之爛盈引閣門而陛辭兮戒祖道而南徵爾乃抗節都亭騰符赤縣臺省徵言公卿張餞旰斂物以捨郊兮【周禮雜帛爲物大夫建物儀禮捨於郊】夙展載而趨傳涉漯河之修梁兮窺黃流之奔駭【盧溝橋河名小黃河其流濁也】洄桑幹之經恆兮合衛河而赴海【漯源出西山桑幹山經太行山入橋至直沽與衛河合而入海】顧天府之都會兮巋堂陛之雄塏【蘇秦謂燕天府之國寰宇記云一大都會梁襄云地處雄要北倚山險南壓區夏若坐堂陛範鎭賦慱大爽塏】食中都之息足兮眺廣陽之故績【中都春秋時名有廣陽故城今良鄕縣】心遲遲而有違兮還慕瞻乎京邑簡書畏而遑處兮騑周道其焉廢日履上谷而慕楊盧兮路厥鄕而起式【上谷秦郡名今涿州楊震涿守盧植涿人】晝余茇於宥戈﹖甲兮【戈﹖甲音戒五代鎭名今安肅】倏保定之夕屆誦橫翠之雄賦兮信控扼之險隘【劉因作橫翠樓賦】自秦漢而爲巨鹿兮底五代而歸胡界中國望兮吐蕃宋陵悲兮虛塊【劉因賦控鴈門之右塞引雉距之淸流倚太行之宕觀接易水之長洲秦爲上谷巨鹿二郡五代割屬契丹宋欽陵慶陵安陵在焉】陗山路之昧塞兮橫唐河乎倒馬【唐河在唐縣西十三里倒馬關名】嵸葛洪與太一兮紛合沓而屏野【葛洪太一皆山名關西南層巒疊嶂此特其髙者】猗堂閱古之若新兮並不敝於嘉山羨名卿之偉略兮炳圖籍之班班【嘉山定州山名閱古堂韓魏公帥州時建繪古今名賢事於壁】閱恆山之隩區兮嘆欒武子之霸烈嗟李牧之將才兮乃信讒而取滅【眞定漢恆山郡】浩滹﹖﹖陀冶河合兮絙金堤其隒﹖﹖氻【元史滹﹖﹖陀河本微與冶河不相通後二水合其流始屢壞金大堤爲患】何湍悍而遽冰兮信王命論之非惑【光武兵至河視冰合遽渡】伊倉卒具乎麥飯兮乃名亭而載徳【馮異爲光武具麥飯於此有麥飯亭】蕞趙州其作國兮停余車其興思何虎狼之彊敵兮獨持璧而完歸示死國之有人兮陰折衝而申威視卻霸之賈環兮厥勢難而功奇彼以亶父例責兮惡知乎立國之權機【趙州古趙國晉韓起聘鄭欲賈鄭商人環子產不許曰恐爲晉鄙也楊龜山以大王事狄責完璧之過】崒大行雄鎭邢臺兮漳水汨其帶縈【順徳府爲古邢國】登叢臺以惆悵兮感蔓艸兮流塵當妖曼之悅陳兮豈識夫異代之悲辛【邯鄲叢臺趙王歌舞地】聞漳河其總余轡兮俯淸濁之異同驚累累其冢連兮乃知曹計之云窮【漳河二源出山西曰濁漳出平定曰淸漳俱入衛河道旁有曹操疑冢七十三處】厲猛气之飄疾兮窺神器乎梟雄苟有愧將焉逃兮藏天下其疇訌唾僞迹而驅馬兮突古羑里之城屹【彰徳羑里城文王演易處】盡忠誠以蕩蕩兮遺厥難焉而彖易發天祕以開人兮俾三綱九法乎無斁卒化徳以悔悟兮畀伯鉞以謝失何史臣之厚誣兮仗閎散以賂釋偉湯陰之正气兮孕精忠之武穆憤二聖之莫反兮指朱仙而奮轂使金牌之不出兮豈惟故畺之能復何宋帝之遺親兮使吾人吁天而莫贖卒英烈耿天地兮怍姦人兮世戮【嶽武穆湯陰人】怵淇衛之降災兮怳殷憂而欷歔火朝覿而道茀兮野彌蝗而墾蓺無列樹與川梁兮塗積骴而忍視【是歲衛輝以南皆旱災】俠繪狀以陳圖兮黯發粟而矯制爰觸目而惕中兮徒慚乎古之爲使濟滎澤而南逝兮越洪河廢告渺陽侯怒而天吳號兮羗禠魄而震掉蓋五千里而達中士兮踰九折而出西徼非都實其疇窮兮靡昂霄其焉考【都實元人窮河源後翰林學士潘昂霄得其說爲河源志世言河九折彼地有二折蓋乞兒馬出反必赤裏也】陟鄭郛而隮丘墳兮想裴相之平淮惟廟堂之成斷兮知人善任而無猜何彥章之忠勇兮罹金虎而功隤若子皮之授政兮更千古而微儕【裴度平淮西時駐節於鄭州西門和義橋後人立祠於此王彥章爲後梁鄭州防禦使將戰馬踣被唐莊宗擒不屈死葬此歐公爲記鄭子皮知子產賢授之政曰虎帥以聽誰敢犯子】朝發軔乎新鄭兮應國禦而告曛【葉縣古應子國】嘉二水之渙渙兮濟余輿於溱洧之潯閱歷孰匪古事兮心賞貴於所欽登髙丘而眺昆陽兮發毛豎而魂栗想漢兵之決戰兮犯初鋒於尋邑虎豹象羆其咆哮兮猛士云屯而川溢眷炎阼之載興兮豈僭竊之能敵山﹖甬嵩麓之嶻嶪兮阤綿亙而趨南都【南陽也古稱南都】倏岡斷而盤回兮隱臥龍之故廬【地誌臥龍岡起自嵩山綿亙數百里至南陽而止回旋如巢然諸葛亮艸廬在焉】想疆理之區畫兮咸分鼎之弘圖感三顧而一出兮果靡言而不符城南滸而曰樊兮峙荊襄之屏翰義雲長之困仁兮慨英富之死戰【關羽圍曹仁於此張弘範攻樊城曰襄在江南樊在江北樊破則襄亦下以舟師截江銳師薄樊城城陷漢英死焉牛富率死士巷戰進遇民居燒絕街道赴火死】振吾纓而斯濯兮鑑淸漢之浟浟源嶓冡而入江兮會沮泌之諸流【漢水源出隴西嶓冢山由漢中流經均州光化襄陽東南至宜城大別山入江】臨山南之層觀兮造襄土而停輈【襄陽郡治有山東南道樓唐李陽冰篆南觀羣山北望中原爲一郡之勝】美哉邈乎玆土之舊也挾巨浸以爲池面崇山以爲郭嵬峴岡而橫亙沛檀溪以邪絡跨益僰而徹梁洋兮極湖湘而控宛豫曹操嘆爲金城兮司馬謂爲要地【曹操過白馬山嘆金城千里魏司馬懿云禦寇要地】鎭有祜而歸心兮【羊祜】士得侃而倍气【陶侃】虞議定而鄧完兮【虞允文】嶽志決而金避【嶽飛】城東南之根本兮何宋人之失計今古同於一嘅兮撫長川而嘆逝釋余馬於宜城北兮斯惟善謔之古驛彼放鵠而揭籠兮𨿽辯士而於國益【宜城縣北二十里古善謔驛今名潼口驛有淳於髠墓在驛卽髠放鵠之所】於是商秋肅節玄云霈陰涼風淒其薄體蒙雨郁兮下零眷庭楸之墜葉兮感賓鴈之遺音未境入而壝壇兮在畫階而北帷不假宮而布幕兮式三展而登輿【儀禮使者及境畫地爲階帷其北不爲宮布幕展習其禮】邦郊近而物張兮候人辟爲前驅修閭帥而追胥兮野廬環而守塗授館致餼官正蒞事司事至而請期余乃沐燻而戒具笳吹雷動部乘雲屯嚴鼓載奏冠裳駿奔庭燎炎晣而燭天簫管軒磕而聾山曳云梢而拂電樹虹旃而隱巒華翟奕奕淸瑟雍雍春醴維醇燔炙亦從陳殷薦於寢廟兮上徽稱於祏主寶冊讀而帛焚兮易宮懸而萬舞拓園陵之舊觀兮飾宮寢之新度侔崇侈於天壽兮效大享於皇祖於斯時也屬工役課章程百伎呈材大功以成郁翚飛以鳥革峭繩直以凖平■﹝山差﹞峩嵬山﹖罪猗靡隱嶙邈侯王而特出譎帝藏而鴻紛據坤靈之傑勢承蒼昊之精殷苞陰陽之神化捨元混之絪熅甘露被於楸檟玄醴湧於唐陳朱桂蓊郁於平墄蘭之鼓祥風而激芬禺彊扶其左右【禺彊北方神名】堪坯呵其域扄【堪坯太山神名】永安固以祉福爲社稷之基寧爾乃登白雲兮激皇荂撫陽春兮動虞賡訪解佩之浦尋聊屈之岑訊五龍之堰沿龍鳳之潯盤踞聳觀污隆測景浮漢江兮連澨泗阻石城兮臨京嶺嗟乎偉哉夫此郢方兮在春秋而虎視兮霸齊晉而莫制在戰國而爭帝兮彊如秦而亦辟光武以之復漢兮舂陵爲之啟瑞諸葛躍馬而興蜀兮呂陸揚英而顯譽東晉倚之爲彊兮梁人憑之易氏自時厥後匪一春秋遂爲偏方降爲下州山川雄气停凝憤盈一旦發泄傑出眞人纘往聖之綫緒兮復中古之隆平藐餘生之何幸兮亨運還而陽長赤余衷而見揆兮簡駿命而弘獎布幾筵而實來兮懼委命兮艸莽竭愚誠以效職兮庶副孝思乎深望誶曰赫赫中興弘我明兮不顯惟徳極尊親兮頒是大物萬古程兮監此四國求民之瘼兮仁以爲理兮敷天以慰兮臣職庶靡悔兮【【楊愼曰】此則似潘嶽西徵之工而無其繁蕪之病】

○景云賦【有序】

聖天子卽位十有七載明飭庶治協和兆民旣正郊祀旣崇廟祀乃稽古禮發綸音尊嚴父以配帝開明堂而大享歲在戊戌月惟季秋百物告成報禮斯鈝先三日己丑日正午天宇澄霽有五色雲气抱日光采絢爛熠耀如綺臣民瞻呼久之不息考諸載籍若煙非煙若云非云鬱鬱紛紛蕭索輪囷是謂慶雲亦曰景云此嘉气也太乎之應援神契曰天子孝則景云出遊信斯言也允符今日之徵況自虞廷歌罷官紀不述者閱三千年於玆矣恭惟聖上夙秉純孝肇興曠儀方當庀事之期卽協天心之豫明徳達於惟馨靈符昭乎有象式美虞黃之化維新河洛之章臣嵩忝備禮官恭承盛事謹撰景云賦一首奉紀殊祥竊附於古詩人頌徳陳事之義賦曰

於明後之禦天兮儼穹窿而下親昭景云以垂象兮光煜郁而紛演初絪縕其射采兮倏蓬勃以景煥恍騰龍以擢形兮若翔鸞之摛翰旣霏廓而氛澄兮亦葩蔚而柯散俄捧日以昭回兮歘繞空而粲爛非煙霧其曷類兮苞五色而融成映臺觀而掩郁兮獨光絢乎紫庭眾卭首以駭目兮感熙事之無前載閱墳籍其何祥兮乃孝徳純至而格天玉燭輝爍以磅礡兮光華亙乎九埏彰聖化之洪龐兮昭文命於萬年惟郊祀曁廟享兮秩百禮而率舉羗明堂之未備兮聖心郁而未遂物阜成而曷報兮荷生成其孰主皇考淵徳以啟聖兮上巍巍而爲伍盍我將而我享兮父昊天其來子爰卜吉而告虔兮神髣髴而延竚倏嘉悅以生色兮舒云章而爲祥默無言而示兆兮旌帝徳之輝光昔帝堯之沈璧兮感斯瑞之昭格虞陳祜以作歌兮亶榮光之四塞黃合宮之初構兮亦發祥而彰徳猗我後之聖神兮軼遐軌於百王聿崇禮之肇稱兮紛來籍乎殊祥粵昔事帝圜丘兮垂寶露之穰穰何先後之一揆兮信感通之不爽也歌曰倬彼景雲龍之翔兮熒熒煌煌爛天章兮天心寵嘉聖孝備兮聖徳廣運望如雲兮臨照四方光八表兮於萬斯年旦復旦兮

○恭和聖制初夏奉聖母舟行賦

嘉靖丁酉孟夏初吉皇上有事山陵旣乃駐蹕金山奉聖母章聖皇太后禦龍舟泛於西湖享至養以尊安屆昌辰而娛侍於是上親灑宸翰制古賦一首從官詞臣咸踴躍忭蹈而恭和焉嵩謹賦曰

踰國門而西騖兮歷岡阜之袤長屆迎夏之九辰兮協帝徳之盛陽金山矗而佳麗兮巨浸匯以汪洋禦龍舟而臨泛兮震鐃吹之喤喤牙檣耀日以聯集兮羽葆承風而飄揚惟皇大孝隆至養以奉慈歡兮豈汾遊之可方淩浩渺而遡空明兮俯云影於天光慶四海之寧謐兮民熙物阜嘉股肱之得人兮主聖臣良冠百王以首出兮咸一徳而允臧乃聖心猶惓惓兮粵稽古而圖治灑宸翰之謙沖兮同堯舜儆戒之弗忘仰聖神之廣運兮配天罔間期懋敬於無斁兮皇國是匡誶曰四月維夏景物嘉兮爰奉慈顏悅且康兮法祖用賢懋治功兮乃賡載歌以永傳於來世兮

○嘉禾賦【有序】

皇上至徳格於三靈嘉祥應於嗣歲乃甲辰秋八月帝苑之田谷生一本雙穗計六十四本臣嵩獲奉命同諸臣觀之同本異岐厥穗挺出厥實駢垂誠希世之上瑞也蓋閱歲而再見焉倚歟休哉謹拜稽首而述賦曰

維聖皇之禦極兮恆志存乎四方念民食之維寶兮祈上天之降康猗精運而誠感兮肆受祜於我將乃嘉禾之薿薿兮倏帝畝以呈祥曰一本而雙穗兮何生殖之異常矧數擬於八八兮備羲畫之陰陽將神明之樹藝兮抑方宿之垂芒迎金風而薦實兮浥玉露以含芳慶丰穰於農扈兮擬倉廩於茨梁豈周禾之足稱兮匪漢麥之可方知太和之攸萃兮表至眷於玄蒼重曰惟聖至仁撫四方兮一徳升聞格九光兮雨暘均調地獻祥兮嘉禾丕生徵百昌兮神人胥慶樂且康兮惟聖萬壽福無疆兮

○橫山賦

吳之東南有山曰棋山者州之望也山有五塢境號幽邃盧子師陳構室居之盧子名系仕籍而志隱巖石予乃爲辭以慰諭之云

伊橫山之神秀奠吳會之奧區矗巖巒之合沓渺林岫之縈紆石湖南阻震澤東望澄景泓渟層波回瀁哀猿吟兮翠屏白鳥宿兮煙浪樹嵓崿以樛枝石硿礲而成像摽五塢而得名乃瑰迹而殊狀爰有飛流懸瀑滅瀨漎淙界靑壑而成簾霈銀河而瀉空八樹灌生馥馞菁蔥鳳翎連娟擢修竹車蓋偃蹇團喬松至若朱霞曜岡白雲綿嶺蒙曦暾之丹气曖皓灝之素景𨿽赤城兮壚峯曾不足諭乎玆境故方輿紀圖僊隱遺迹羽士侈宮禪伯畱錫抗宇崇甍明壁洞室或憑崖崿之淸峭或翳篁棫之蒙密粵稽馬云宋代之賢登憩玆山樂而賦焉攄英詞於篇翰寄妙賞於風煙地得人而逾勝迹因文而乃宣曠之千祀乃屬盧子吐蕙含瑉凝章挺思結雲松之髙盟攬薜荔之頹址爾乃決椔翳披蒙茸疏芳沚掇幽叢遵藏修之往躅肇營考於新宮專一壑之特勝翕眾美之來宗苔軒貯月蘿幌畱風林窅窅兮可以觀妙雲溶溶兮爲之蕩胸窺墳素兮長囿振荷衣兮遙峯及夫金門薦書華省簉屬繡襮瓊裾文茵丹轂掄材江介賦政關澳志與事以時違俗嬰情而相逐睠望故岑惄焉勞心結思蘅若軫懷溪林驚帳蕙之夜鶴變園柳之春禽撫絲桐而獨和倚尊酒而孤斟折瑤艸而自惜乃獨以寄夫徽音乃謠曰湖上山兮彌白雲湖洲艸兮春復春臨滄流兮弄明月攀玉樹兮懷佳人嗟夫寓形宇內殊族萬科志士弘濟達人寤歌耦耕沮溺環轍丘軻慨流坎之靡形貴所立之弗磨履貞信以爲途庶吾行之無頗

鈐山堂集卷第一

●鈐山堂集卷第二

鷺沙孫偉

升庵楊愼評點

詩﹝前槁一﹞

◆詩﹝前槁一﹞

雪霽登鈐山

登郡城南樓見仰山遲遊侶

覽遊大仰山宿東溪方丈

仰山置酒

大仰寺

仰山尋鄭谷書堂

謁古廟二首

出仰山

過長陂

阻雨不得登蟠龍

途中晴

山塘

蒙山石門梁孟敬先生隱處

仰天岡

泛舟

鈐閣對雨

鐘山遊眺

鈐閣秋集

登宜春喜

東溪晴泛

江臯

郊行

洞靈觀

東堂新成

賜告

晨起

春日

讀易

感述

有喜致醉

春曉歌

夜燕歌

乙亥年雪

霰

伐園中木

雨後南池

夏日閒居

對雨

秋夕閒居對雨

郊園

觀雨作

齋中讀書

望鈐山

觀馮式竇禹鈞事述詠

月夕黎君見尋

中丞劉公盧洲宴集公子與予姻也

江館聞雨

宿鴈洲

登髙值雨畱山捨

集劉大別業

喜友人至

中秋陳大參分司同楊太僕宴

秋夕東堂同傅館長兄宿

鈐閣同劉子集詠

應和見尋

將赴京作

將赴京登郡城春臺作

登春臺貽錢別駕

對雪贈客

答符子

○雪霽登鈐山

千峯積瑤素寰宇映空明仙人好赤腳獨躡層冰行疊石疑瓊島髙樓思玉京勁風仍振木朗月已輝城永夜山中宿山泉松澗鳴【【孫曰】句句欲活神爽飛越】

○登郡城南樓見仰山遲遊侶

樓壓春城迥山連曉霧寒身髙百林上興遶一峯端盤踞開雄鎭登臨聳巨觀所歡猶未至惆悵憑欄幹

○覽遊大仰山宿東溪方丈

夙駕踰城廓決策戒行遊良朋欣屢集積潦況初收【【楊曰】二句似韋】鳴鳥盈芳甸嘉樹蔽層丘覽籍眷名迹玆焉獲所求披榛陟危磴拂石漱寒流暝投東溪宿密竹僧廬幽松嶺露微月蒼蒼煙露浮

城中望靈山縹緲隔雲霧沿回至山麓山形始呈露大仰摩靑穹鳥道不可度鄧仙與木平【俱峯名】隱若森拱護嵐煙迷近遠明靄變朝暮伊余猿鶴姿探賞愜幽愫巖巒紛合沓一步屢回顧徘徊靑蓮宇延竚古松路緣葛或褰崖飛泉亦當戶永念區中人疇能息塵務

○仰山置酒

春遊入古寺息駕在山阿不飲杯中物其如山色何泉聲間鐘磬艸色上煙蘿向夕嵐霏起諸峯猿嘯多【【孫曰】屬辭景中情言外介溪往往如是】

○大仰寺

珠林勝境隔人寰古樹髙花隱石關流水聲中一犬吠白雲深處數僧閒龍潭路黑煙常覆螭首碑荒字已斑明日驅車入城去卻從塵裏望山間

○仰山尋鄭谷書堂

遺墟那復辯巖石但蒼莽遐想嘉遁年雲霞結眞想餘輝賁艸木秀句在穹壤泠泠韶濩音千秋寧絕響

○謁古廟二首

緣回數里道盤互百重山攀林興不極沿流趣自閒雲度肩輿裏花明叢竹間神宮藏閴寂龍井鎖潺湲時見林中侶相攜采蕨還

玆山饒靈異古廟極巍崇下有千尺漂深黑蟠蛟龍興雲雨暵歲闔境歌神功神功旣莫測民祀當無窮

○出仰山

逶迆遵石磴悵望別雲松老僧不出戶齋閣自鳴鐘鐘聲在山間客子出山去細雨濕春衣新寒入髙樹此中風景斷塵凡回看翠壑鎖煙嵐劉郎不記來時路千樹桃花隔水南【【楊曰】興致酒灑是謂合作】

○過長陂

長陂鳥鳴初日暄遊子度嶺窮攀援行尋歇馬【廟名】訪新廟望近蟠龍【村名】識古村春深尙喜林花盛雨後忽驚溪水渾野老相邀具雞黍解鞍時復過柴門【【孫曰】語意渾然又在工巧之上】

○阻雨不得登蟠龍

溪上風雨來颯颯篁竹亂油云翳【景出卽了眞作家】層峯對面隔霄漢鳥道紆百盤龍門在天半佳期恨緬邈寒望增淒斷下馬憩林居一顧屢長嘆自無飛仙術安得淩絕觀【山半有龍門關】

○途中晴

山遊苦奔峭會意樂有餘大仰尋眞隱蟠龍回我車濕云收絕壁髙柳媚淸渠陂岸生新水期來坐釣魚

○山塘

山塘深且廣邐迆抱山麓隔浦見人家依依桑柘綠日落煙水寒遶塘飛屬玉【【孫曰】幽勝之景閒澹之趣天然自見不待洗煉【楊曰】六句詩惟唐韋應物劉文房最佳此得其三昧】

○蒙山石門梁孟敬先生隱處

東蒙擅奇秀萬仞削蒼壁陰崖閟浮雲暘谷曜初日遙思石門叟長歌倚巖室歲遠迹已陳春艸綠如積【【孫曰】情屬不淺亦不能辭】

○仰天岡

石磴盤秋蘿危亭出峯樹行人上山道望望雲飛處洞口晚鐘聲林僧獨歸去

○泛舟

泛舟無俗情水送復山迎江色迷朝靄松陰轉午晴穩依危石纜深傍綠蕪行吾已忘機事沙鷗莫漫驚

○鈐閣對雨

白霧湧巖扉回飆吹客衣萬松鳴雨急孤閣到人稀眺迥迷前浦憑髙失翠微【【楊曰】隱秀之句】惜春今已晚虛負采山薇

○鐘山遊眺

可憐春岸飛鷗鳥又見春山長薜蘿峯勢插江溪路小峽門橫石水聲多平沙覓句看云立極浦回舟載酒過見說此溪多釣伴月明來聽扣舷歌【【孫曰】趣在實境可愛】

○鈐閣秋集

鈐岡髙樓足大觀況逢晴日倚欄幹竹林啼鳥關【關字好】幽事石磴松風生晝寒病身自喜逢秋健攜手聊尋盡日歡萬事浮生空役役擬從山客借蒲團

○登宜春喜

沙淸江練繞城回霜淨花枝拂檻開山閣晝閒宜對酒病身秋盡始登臺瀟湘木落聞猿嘯彭蠡雲長見鴈來郡僻漁樵堪卜隱時危戎馬轉興哀

○東溪晴泛

鍾峽出秀浦碧潭無限淸日浮江色動舟蹴浪花輕盤石思垂釣滄浪愛濯纓【【孫曰】非不經意只是自然】沿洄意未極川暝月華明

○江臯

巖澑漰渀雨風松淅瀝濤遠峯晴木暗淸夏暑云髙問節菖蒲近觀農稼穡勞微吟未歸去落日照江臯

○郊行

沙路平如掌郊行吟望賖山圍【【孫曰】句全似杜】四野碧河抱一村斜松徑入僧寺艸屋見漁家春風幾日到村園桃李花

○洞靈觀

玉女已仙去仙丘尙此中龍吟山洞雨鶴舞石壇風異代流傳久浮生夢覺同還尋煉丹處雲水夕陽空

○東堂新成

種樹乘陰辟沼漁數椽聊此卜幽居諸峯稍識嵐霏外三徑新鋤灌莾余窮巷頗回髙士轍藜牀時讀古人書欲因蘿薜辭簪弁慚愧承恩在玉除

無端世路遶羊腸偶以疏慵得自藏種竹旋添馴鶴徑買山聊起讀書堂開窓古木蕭蕭籟隱幾寒花寂寂香莫笑野人生計少濯纓隨處有滄浪

○賜告

春去復秋至愁多與病連屏居臣分淺賜告聖恩偏闕望長回首巖棲不記年時聞起桴鼓未暇枕書眠

○晨起

枕畔聞啼鳥覺來春思閒行藥過石壁倚檻望雲山館閣繆通籍林園深閉關殷勤謝知舊頻遣惜朱顏

○春日

春日宜春睡夢醒時囅然處身無遠略憂世但長年池濕靑莎雨鶯啼綠樹煙近知理俗事學種南山田

○讀易

徑轉頻移柳齋荒自補茅過從無俗客迂僻少深交先雨鸛鳴垤知風鵲構巢行藏吾已任莫問易中爻

○感述

結茅楚水楓林下擁膝長吟任此身一官系籍逢多病數口攜家食舊貧溪圃秋深菊容淡石田春暖藥苖新時危獻納思無術悵望中原傷戰塵

○有喜致醉

三十年過方有子卻論情【【孫曰】語機處再看愈好】事集悲歡總叨先徳宜昌後每爲身愁欲廢官琴書他日期堪付堂構玆丘幸苟完庭中翠竹紅葵色乘醉邀賓秉燭看

○春曉歌

雞喈喈皷逢逢晨暘熹春霧蒙攬衣啟戶候晴色山頭云興轉深黑花潭柳嶼空復期躡屩攜壺難自得瓦溝急雨鳴徹宵徵人在途泥沒腰忽憶此時京國侶策馬披氈趁早朝

○夜燕歌

璚酒淸蕙肴盈錦鐙瑤席張四楹華歌妙舞百伎呈夜行遊兮悅明星奉君玉觴前致誠上天垂休惠我明黃河之水今再澄天雞鳴海烏升願君舉觴且畱情樂哉時乎方太平【【孫曰】聲響全是古樂府而情緒婉約更感人楊曰似古白紵歌】

○乙亥年雪

燕京雪花大如手寒沍江南未嘗有近來江南雪亦如燕京前年豫章東抵鄱湖冰路瑉爭傳耳共駭故老創見心猶驚今年大雪連三日陌上深踰二三尺葭管春回气轉寒柴門暮掃朝仍積朝飛暮積無已時四野濃云一色垂共道城中愁桂玉虛從江畔覓花枝陰陽自古皆常度物候今看卻殊故瞽史何由訊咎徵病夫默坐憂時事【【孫曰】直欲以野朴之辭相勝感時傷事之體只湏如是】

○霰

野霰朝仍集山云凍不收家貧念藜藿寒至想衣裘戎馬多徵檄江波有釣舟短歌成獨醉聊得坐消憂

○伐園中木

松栢儲棟梁棗栗充豆籩樗楡竟何益歷歷蕃中園葉大苦蒙翳材枉空攣蜷能令地脈耗亦使陽和偏呼童礪斤斧爨燎供炊煙去莠植嘉谷斬茅秀蘭荃栽培與傾覆在理固宜然不材世所棄剪伐何足憐

○雨後南池

鳴雨夜不止春波漫綠塘細浪搖孤嶼廣岸映回墻乍宜添水檻還能受野航蒲荷紛擢秀槐柳儼成行虛疑泛瀛島深擬對濠梁臨流興不極日暮歌滄浪

○夏日閒居

卜築遠闤市虛堂近髙林池塘新雨過夏木綠以陰初日照前牖咿嚶語鳴禽聽之頗怡悅足慰靜者心

○對雨

暮靄起前壑白雨映中林曲池通爽气髙館足秋陰把帙引眠思【【楊曰】似戲卻眞】焚香淸道心庭邊有老樹蕭瑟伴閒吟

○秋夕閒居對雨

一雨洗炎囂髙齋坐寂寥繁聲傍竹近寒色映空遙頗襲圖書潤還沾枕席飄興幽忘盥櫛巷僻謝招要蘭曉光逾碧荷秋葉互凋未須揮短箑涼意晚蕭蕭【【楊曰】通篇淨瑩】

○郊園

柴扉在深木無人晝不關山圍修竹罅泉鳴亂石間倚杖翫蒼翠臨風聽潺湲一瓢掛髙樹日暮灌花還【【孫曰】自然道實境非彊作者韻度】

○觀雨作

東峯雨色遶前溪野樹江船望欲迷捲幔忽驚山霧入近村長聽水禽啼淸憐松菊長茅屋深愛湍流滿稻畦故人門巷隔車轍多病靑尊不可攜

○齋中讀書

柳徑柴門辟向東竹垣髙樹引淸風【【孫曰】豈應俗屬對語】林中送客行常遠屋裏看山興不窮惟須藥物供身病且愛閭閻屬歲丰世事浮雲問此生■﹝扌棄﹞老蠹魚叢

○望鈐山

郭東艸堂無俗囂畫屏靜對靑岧嶤暮燈隔樹影明滅霜鍾吼空聲振搖蓮秀虛疑太華出桂幽實愛小山招爲貪鶴背思千里擬接虹梯問九霄

○觀馮式竇禹鈞事述詠

還妾當年不計貲一商陰徳世難之狀元已報神人送鄰里來談夢兆奇

定數難移豈信然但修人事可回天竇郎夢得先靈告三紀延年五桂傳

○月夕黎君見尋

蘭舟遠泛故情歡柳徑相邀月色寒貧居市近能呼酒懶性人逢不整冠黃花醉可簪烏帽水檻閒宜弄釣竿不是同心念幽獨碧山那得共君看

○中丞劉公盧洲宴集公子與予姻也

東郭築堂好中丞載酒來杯長燒燭坐門正逐江開瓊樹欣相倚霜威許見陪還知綠野醉眞勝習池回

○江館聞雨

江迥風連屋庭喧雨到牀寒聲雜松竹遠勢動瀟湘幕燕翻應濕林花落盡香問奇那有酒春棹易相將【【楊曰】有風有韻】

○宿鴈洲

山登極巑岏野適忽夷曠淸澗屢寒涉綠疇彌晚望水亭荷芰開園屋雲松傍應憐鴈洲宿絕勝剡溪訪

○登髙值雨畱山捨

未遂觀奇願來過靜者居涉溪云逐馬下榻雨鳴除公子攜松醞鄕人饋鯉魚山寒春漏永莫遣綠尊虛

○集劉大別業

別業春山裏松筠開翠微文觴坐羣客此會昔應稀澗雨桐花濕樓晴燕子飛主情殊未已乘醉出荊扉

○喜友人至

下馬柴門日已曛燈前悲喜話同羣空江歲晚無來客遠道情深獨見君瓦甕細傾山郭酒藜牀閒臥石堂云莫言古調秪自愛且誦新篇慰我聞

○中秋陳大參分司同楊太僕宴

涼夕逢秋半仙杯坐漏長未須延桂魄卿月在薇堂【【孫曰】潤麗有此者】

○秋夕東堂同傅館長兄宿

紙窓銀燭雨聲前艸屋寒棲共老仙不覺對牀中夜語靑綾仍似玉堂年

○鈐閣同劉子集詠

樹引肩輿入山當對酒吟泉流一壑響云度數峯陰玆地塵境絕逢君坐語深誰言簪紱者同有薜蘿心

○應和見尋

逶遲松桂林之子能相尋遠道驚長別幽期感素心楚臺臨月迥章水渡煙深何物酬佳興風牎彈玉琴

○將赴京作

七看梅發楚江濱多難空餘一病身闕下簡書催物役鏡中臒貌愧冠紳非才豈合仍求仕薄祿深悲不逮親此日滄波理徵棹回瞻松栢自沾巾【【孫曰】感愴曲折】

○將赴京登郡城春臺作

浮生奔走徧塵埃重對鄕山病眼開北望幾回仍赴闕南還今日始登臺袁江晴抱星辰下燕鴈寒衝霧雨來攀磴俯林墳極目抽毫作賦嘆非才

○登春臺貽錢別駕

府公地主催科劇髙閣看山引興來三峽波濤深送酒萬峯嵐翠迥登臺黃花似與秋期約塵世難逢笑口開遺徳古來韓廟在爲尋荒碣斸蒼苔

○對雪贈客

江南素無此大雪一夜覆地忽三尺平明走覓江上村不辧東阡與西陌眼看世界入混茫蔽野垂天同一色訪舊虛回剡曲舟閉門正臥袁安宅山中古樹已開梅甕裏新醪未潑醅秪應吟倚湖邊棹何用歌斟帳下杯

○答符子

新題十幅寄鈐岡白鴈西飛雲路長因憶對牀孤燭夜一簾松月照山堂

鈐山堂集卷第二

●鈐山堂集卷第三

鷺沙孫偉

升庵楊愼評點

詩﹝前槁二﹞

◆詩﹝前槁二﹞

仰山酬贈韓劉二子

贈西泉子

酬別劉梅國兄

夏日江亭贈客

奉答符少參先生見賀生男之什

奉酬空同先生垂訪見貽

鈐閣贈傅侍禦兄

答友人

次韻田水南兄見訪

酬別張侍禦

送顧使君華玉赴全州

贈相命顏生

別友人

雪後鈐山寄友

寄陸太史

酬鴈洲見寄

寄謝子

思友人

江行寄朝望

早春郊園寄友

劉子久有登遊衡嶽之興書來訊予京行答贈

鈐閣登詠

黎侍禦新亭

吳偉畫

山水畫

張氏林亭

觀王陽明書石刻

廬陵謁忠節祠

入白芒朱陂

苦竹山

板陂鋪

野泊

宿山寺

昌峽

下浦

夜宿報恩寺

水南寺諸君子餞予京行卽席賦

墓到防裏

楊樹嶺

早發鴈洲途中作

促縮

宿大櫟同年陳玉夫宅玉夫時往江東

至廬陵

夕次藤橋還寄城中同好

過周文襄公墓下

過劉子燻墓

船發信州新雨江漲還寄曹使君

嚴陵祠

魏塘獨宿寄陶員外良伯

夜行吳江

如松江訪陸太史先申寄贈

棠溪宴集贈使君

丁使君泛舟宴餞

松江龍華寺畱別

金山

楊州別捨弟

晚次寶應湖阻雨憶捨弟

淸河阻風

○仰山酬贈韓劉二子

迢逓窮山裏君能枉見尋松門駐雙騎蘿徑鳴孤琴衣上云嵐色林中經梵音應悲市朝客誰到白雲深

○贈西泉子

到君衡門下修竹兩三竿髙已遠人俗貧能慰母歡邀予進艸飯夕語坐蒲團眞與時相棄泉巾獨自冠

○酬別劉梅國兄

故人千里別何意到空林觀榜曾隨驥遺詩比贈金靑天尋蜀道夜雪度山陰明發巴陵渚煙波愁我心

○夏日江亭贈客

江喧過雨時綠樹搖南颸歸客乘流下扁舟向我辭臺臨春望迥山繞旅行遲無限■﹝艸縻﹞蕪艸因君寄所思【【孫曰】風韻逼古調】

○奉答符少參先生見賀生男之什

今旦啟茅宇把酒對花枝門見弧懸日堂開履滿時主人洗愁病野客同襟期家事區區爾能勞長者知

二

剝啄驚敲戶緘題重越疆將雛新曲妙遺鯉故情長兒子嗤豚犬瓊瑤借寵光夜闌還擊節轉益病夫狂

○奉酬空同先生垂訪見貽

病來渾與故人疏珍重能勞長者車地僻柴門堪系馬家貧蕉葉可供書鶯花對酒三春暮風雅聞音百代余長願飲河心自足卻慚和郢曲難如

○鈐閣贈傅侍禦兄

素琴遠抱有餘情艸閣孤峯眼共明黃菊幾逢詞客病綠尊今對故人淸畱君小作山中宿念我虛題榜下名信有膏肓在泉石十年從宦竟無成【【孫曰】文緣情生自好】山遊處處見山情極目秋空萬里明石磴屢緣心未倦松亭小坐思尢淸林中久負幽人約壁上新題過客名自是登髙能賦手看君四韻已俱成

○答友人

一官廁朝籍出入承明墀十年臥林巷恍若與時違當時同升侶往往列金緋吾豈薄榮利貧病恆相羇淸晨閱明鏡了了見須眉自非食肉相藏拙安所宜

○次韻田水南兄見訪

諸公天上多臺省此客江邊秪艸堂騎馬看花空昨【以下闕文】

○酬別張侍禦

春風曾駐木蘭舟使節眞看萬里遊攬轡霜威淸瘴海停杯詩興滿滄洲天寒江縣城空閉秋旱山田谷未收多病有懷談莫盡送君分首重淹畱

○送顧使君華玉赴全州

吳客孤帆楚水涯碧雲千里度長沙湘山獨夜看明月莫聽猿聲易憶家

○贈相命顏生

掃榻雲林白晝眠行藏於我固悠然元無蔡澤輕肥念不向唐生更問年

○別友人

此夜孤燈共艸堂明朝雙屐度瀟湘亦知心迹無南北未道相違是兩鄕

○雪後鈐山寄友

江上日日吹北風茅屋擁被臥如弓楚鄕物色是燕北晴雪樓臺似畫中病骨總緣詩思瘦屏居長與歲年窮毳裘貂帽憶京國佩馬朝天過苑東

○寄陸太史

客捨燕臺對雪眠別來心迹兩茫然靑山有地淹貧病白日無情換歲年駑馬極知難附驥玉堂眞嘆遠瞻天新詩海內流傳徧憑寄楓林水石邊

○酬鴈洲見寄

南山有松松有蘿昔日結交今謂何但使同吟白雲嶠何湏獨上金鑾坡

何處雲山疋馬歸暮云相望兩依依憑君慰我尺素寄日日江樓有鴈飛

北風吹雪滿汀洲欲折梅花不自由無限離情渺難寄題詩更上一層樓【【孫曰】寄思不等閒韻調自別三詩盡得唐人三昧而機樣則自出也】

○寄謝子

謝公江海士鎩羽在空林髙臥不出戶閒堂春艸深積霖注南國馳波渺夕陰相望一水隔方舟不可尋【【楊曰】似孟襄陽】

○思友人

衡嶽無來鴈江漂有蟄龍愁邊波浪闊夢覺雲山復位識相逢語未知同病容因思遺遠道何處采芙蓉【【孫曰】出入騷選玄之又玄者】

○江行寄朝望

掛席愛滄茫江天足晚涼望移城塔遠歌入浦雲長起鶴橫煙嶼飛鷗趁野航勞君致美酒篷裏自銜觴【【楊曰】昔人謂好詩如彈丸此八句近之傳世何必在多】

○早春郊園寄友

東郊柳色遠依依忽憶佳人候竹扉剡曲雪深回夜棹【【楊曰】中四句情興躍然】杜陵花發典春衣閒思步屧尋芳艸醉愛攜壺上翠微不是賞心緣節物頻年離索故交稀

○劉子久有登遊衡嶽之興書來訊予京行答贈

林丘者劉子書屋名也

端居心賞若爲酬瘦馬螺川感昔遊芒屐可能窺嶽麓靑黎元自照林丘鳴聲每聽春山鳥淸興空回雪夜舟若與故人論出處閒身仍被白雲畱

○鈐閣登詠

石堂巖徑薜蘿封鐘磬遙聞最上峯云淨芙蓉列遠岫天晴風雨起長松眞仙定擬過笙鳳樵客何因識洞龍髙閣我來忘幾度每來拄笏坐從容

○黎侍禦新亭

曲徑看花入幽亭載酒開興迥忘主客地勝有池臺晻曖樹帷合逶迆江練來已方元亮隱松菊遶園栽

二

城居厭煩燠來此灑塵紛江月夜深到野禽松上聞徑幽憐艸色谷密想蘭燻百里滄波棹佳期一訪君

○吳偉畫

郭熙之死誰復同湖湘小仙今代雄慣將健筆寫縑素江山平遠稱尢工洞庭瀟湘渺何許積水長天迷處所沙處老樹總呼風波上輕雲初散雨短棹扁舟競往還垂綸者翁意愈閒晴牎展玩心眼亂興在滄洲千里間

○山水畫

長松拂云生晝寒沙上艸閣俯江湍幽人竟日少塵事白鳥靑天到倚闌

○張氏林亭

十載重來笑語親水亭山閣幾增新輞川自卜王維宅錦裏誰分杜老鄰歲課園丁收芋栗日招溪叟坐松筠卻笑阮郎知此路碧桃花裏重迷津

○觀王陽明書石刻

作宰廬陵縣陽明稱古風起廢葺宮宇節用卹瘝恫刻辭詔後來庋石當庭中已嘆仁言愽兼憐書迹工來遊非在日懷覽意何窮

○廬陵謁忠節祠

兩間王气此諸公萬古香名祀一宮人代綱常元未墜侯邦章典故應崇冠裳列宿輝光動朝世滄桑運劫空二百里來瞻廟貌不堪庭木起秋風

歐陽文忠修周文忠必大胡忠簡銓楊忠襄萬里楊文節邦乂文忠烈天祥李忠文時勉劉忠湣球

○入白芒朱陂

岸岸溪流急山山篁竹多盤回遵石徑迆邐度松坡深嶺皆宜木髙田亦種禾喚鳩梅雨暗飛燕麥天和池卜晴蛙語村防夜虎過稍看民樂土還苦吏催科世事關愉戚生涯學醉歌淸溪足魴鯉吾欲買漁蓑

○苦竹山

苦竹山髙晝景遲木陰蔥蒨動南颸艸間鳴雉忽飛起傲兀籃輿度嶺時

○板陂鋪

到處雲山是舊逢幾家茅屋數株松郵亭下馬午時飯隴上輟耕談老農

○野泊

野外蕭條燈火稀空江孤艇暫相依年荒觸目俱堪駭隔岸燎原驅虎歸

○宿山寺

野寺入林辟江城擊柝重艱虞逢世事愁寂任浮蹤煩暑蚊喧壁微明馬度松踟躕獨不寐兀坐聽樓鐘

○昌峽

霽曉渡昌峽蒼山煙霧開中流萬石鬭隔水一舟來祠古還依嶂林幽忽放梅故鄕知信美臨眺轉徘徊

○下浦

【【楊曰】是選句】古市江船集平橋野店開沙中辧遠樹雲裏望層臺玆郡饒奇勝吾生嘆去來明興陟丹壑秋日淨浮埃

○夜宿報恩寺

落日解裝投上方還尋老衲借繩牀春寒自酌山城酒【【孫曰】瀟灑襟韻自見】夜靜猶聞竹院香危坐萬緣心境淨不眠孤枕漏聲長因搜短句了淸景人事詰朝酬應忙

○水南寺諸君子餞予京行卽席賦

莎岸松門溪寺幽日髙煙霧隱林丘城居出郭應難數旅適逢春可自由靑嶂白雲晴入座落英飛絮遠隨舟誰能去國忘羇思謾引離尊惜勸酬

○墓到防裏

林颷生暮寒溪石渡淸湍煙火髙門近風霜古木殘升堂列酒饌敍舊集悲歡愛此銀燈爛離顏惜共看

○楊樹嶺

楊嶺際曉來肩輿度深寂崖髙門巴薄篁葦風淅淅淸泠涉幽澗犖硧緣絕壁環顧閴無人山禽自啁唽新泥松樹下往往見虎迹行侶時唳呼銅鉦鳴未息緬予鴻雪蹤夷險備所歷翻慚一身安坐惜眾夫力

○早發鴈洲途中作

螺川朅遊訪鴈洲復躊躇夜投林下宿曉發霜中車回道過谷口靑楓寒正疏哀鴻唳廣澤猛虎臨路衢所歷多險艱悰抱未可舒寄言同心佀何用獨離居

○促縮

促縮復促縮暮投主人宿荒垣對空池落葉響敗屋拈杯當炊糜爇薪代秉燭如聞旁捨言野寇或宵伏世慮嬰我懷默坐候天旭【【楊曰】寫出旅況質而不俚】

○宿大櫟同年陳玉夫宅玉夫時往江東

故人何所之門館閉芳池解名登共歲多病別經時獨買金陵棹遙憐瓊樹枝山牕今夜月空照客相思

○至廬陵【訪劉子也】

【【楊曰】起句奇】靑螺白鷺入我夢河上松間騎馬來問俗初經永叔裏吟詩眞憶長卿才衣冠古郡髙風在車馬寒城短日催今夜故入桑落酒不知懷抱若爲開

○夕次藤橋還寄城中同好

惜別忘前路暝色過藤橋問向誰家宿村燈隔水遙獘裘風正急客思酒初消謾聽空堂雨對牀非昨宵【【楊曰】漸近自然】

○過周文襄公墓下

尙書舊裏說山前松栢陰陰有墓田何止鄕邦崇盛烈吳人碑碣更林然【山前周氏裏居吳中諸郡有文襄祠】南圻治賦閱星霜功在朝廷未可忘中祕儲才得公等貽謀端合拜文皇【文廟選進士二十八人入閣讀書公乞與乃增爲二十九人】

○過劉子燻墓

欲贈徐君劍掛向隴頭枝隴水自東逝我悲君不知

○船發信州新雨江漲還寄曹使君

乘澑放船去空江迷霧云岸回靑艸色波動白鷗羣郡旱初聞雨途窮忽見君應知三日禱天爲答憂勤

二

已失玉溪雨還望靈山云川陽夕明滅巖樹春氛氳狎藻鳬相屬摩霄鶴不羣鼓枻已宵逝攬袂轉思君

○嚴陵祠

嚴陵七里灘疊嶂俯澄灣云物澹堪賞風標邈未攀龍飛初白水魚釣但春山千歲見孤廟蒼蒼煙霧間

○魏塘獨宿寄陶員外良伯

泊舟魏塘渚蕭蕭菇葉風剪燭紅蘂亂浮杯綠蟻空暝吟依雪鷺遐想接煙鴻還將此時興書寄海云東

○夜行吳江

官船新穩官河平籠燭牽桅中夜行菇蒲野水不知處明發說到闔閭城

○如松江訪陸太史先申寄贈

菇岸雨聲急松門煙浪深沿洄趣易愜懷望思難任云物中夏賞【【楊曰】淸典可諷】湖天孤嶼吟曖曖沙中樹悠悠波上禽臨溪聽黃鳥拂石理瑤琴總多山水興兼慰別離心

○棠溪宴集贈使君

佳遊歷松郡雅集過棠溪碧筱臨池淨垂藤入徑迷林香花代發庭曙鳥先啼畫省班賞接滄洲影獨棲行春人吏愜聽雨客懷淒野沃饒秔稻時平撤鼓鼙文叨下客會尊喜使君攜稍學泉上釣言畱竹下題興幽忘去棹煙景在林西

○丁使君泛舟宴餞

異鄕逢子得同遊祖帳邀賓設餞畱錦席移遵遙出浦綠陰牽舸漫隨流殘花悵望迷幽嶼淥水逶迆接遠洲爲約別時湏酩酊前程莫遣有離憂

○松江龍華寺畱別

野寺行送客東津潮滿時傍花吟駐棹掃石坐傳巵細雨晨鐘濕輕雲午閣移欲別還畱語重來未有期

二

石橋僧院古松門人迹稀樹涼風淅瀝江暝雨霏微夏木欣聞鳥春山憶采薇應愧京遊者緇塵滿素衣

○金山

寺擁金山古江流碧海深千年此形勝詞客幾登臨波浪浮香閣魚龍聽梵音晨風渡舟楫眞有濟川心

○楊州別捨弟

作伴來吳越那堪此地分還同廣陵月獨向楚山云客路頻加飯文場早策勛要寬千里念時遣尺書聞

○晚次寶應湖阻雨憶捨弟

廣陵舟裏連衾枕寶應湖邊隔雨風人世百年誰骨肉天涯此路復西東中宵憶爾心俱折逆旅無人信莫通身迹半生成底事秪余泥雪嘆飛鴻

○淸河阻風

淮浦淸河三日住北風髙浪可憐生魚龍遠水深疑鬭星斗中天迥覺明永夜鄕山頻入夢誰家船笛更飛聲微名顧我堪慚嘆六月攜家萬里行

鈐山堂集卷第三

●鈐山堂集卷第四

漁石唐龍

升庵楊愼評點

詩﹝前槁三﹞

◆詩﹝前槁三﹞

郊祀

拜陵廟作

謁泰陵

西陵觀月

下陵作

謁陵途次柬子淵太史

酬崦西侍讀見贈上陵之作

酬未齋宮諭見贈

酬石門侍讀見贈

宿昌平劉諫議祠次韻贈蒲汀學士

正徳戊寅正月七日駕自宣府回前期頒賜廷臣服色是日大雪百官迎徳勝門外首臣奉觴致辭稱賀卽事紀述

回鑾詩

賜衣

徐氏北樓

雨

登報國寺閣

冬閏和李宮諭

除夕和石潭學士時車駕狩於楡林

元日用前韻

送客

符子冬暮發京南邁予日思之恨不能從也作此訊寄

再至都下子容侍讀兄敍舊見貽用韻和酬

少傅靳公歸丹徒

贈董宮諭

崔子謝病還鄴懷寄

贈劉使君之成都

贈汪尉

送進士陳則英歸覲

奉同溫宮諭移疾寺居之作

倫編修歸娶例贈

贈致政李尙書

湯處士

溫宮諭省覲

送王提舉

贈余太史副憲廣東

登慈仁寺閣餞楊殿撰

徐侍讀別後寄贈

胡進士出宰東陽便省尊翁僉憲送贈

贈劉卿

張侍禦謫判晉州

贈侍禦幹徳

贈王克明進士之吉郡

集壽僧房餞少司成汪先生之南京和席間韻

賦少師楊公石齋

題李學士畫

瞻辰樓

待曙樓

題楊時明瀛州別業

聽琴

漁父

李學士薇園秋霽圖題贈

傳制遇雨紀事

○郊祀

天行駕鳳虯春祀重圓丘殿幄紅雲繞壇松壁月流馨香薦明徳穰簡集洪休萬國觀成事宮筵慶玉旒

○拜陵廟作

六帝神遊迥諸陵禦气濃泉飛千尺瀑枝偃萬年松一自仙城閉徒看云壑重遺弓小臣抱悵望鼎湖龍

○謁泰陵

先朝趨禁陛今日上陵臺詎識龍驂遠猶疑寶扇回雨垂蒼栢淚風動碧山哀千歲岐周下空傳鳳鳥來

二

季年深望治帝徳日光輝聽攬收羣策憂勤總萬機最傷憑玉几那復見宵衣慟哭朝陵使秋晨奠幣歸

三

問士晨頒策焚香夜祝天恩同滄渤水東去無回年衮舄紅雲裏園陵白露前神遊念王室龍馭儻來還【乙丑廷試宮中禱天有願得眞才之語】

○西陵觀月

萬古秋天月西陵午夜看影流蒼栢罅光滿碧雲端節序逢搖落山河對郁盤憑髙瞻玉宇正憶鳳樓寒

○下陵作

歸驂悵何適遲回陵路東還循白石徑遙下翠微宮冉冉開松霧飄飄墮澗風今宵有佳興明月萬山中

○謁陵途次柬子淵太史

公我相攜久朝陵復此行暫違淸禁直重問碧山程聽雨驚宵夢看松愜野情喜隨冠蓋入立馬萬峯晴

○酬崦西侍讀見贈上陵之作

時秋重祠事吾喜得山行是日愁霖淨風煙破曉晴看云千嶂立臨水一詩成爲誦瓊瑤句渾忘羈旅情

○酬未齋宮諭見贈

先皇陵殿枕秋風下馬來瞻夕照紅流水猶疑響環佩長松只訝擁虯龍雄關北踞通秦塞疊嶂西馳遶漢宮欲寫神功鐫嶧頌綠崖蒼壁倚天穹

栢林溪路轉紆余怪石淩空不受驅帝作大邦勞眷顧民於此地敢樵蘇峯巒四合看屏障水樹千重入畫圖人世丹丘驚險絕仙山蓬島訝虛無

○酬石門侍讀見贈

翻屋秋霖作夜驚出城晴旭稱郊行謾於夷險思身事卻以憂歡見友情山月解裝陵屋白澗風騎馬栢林淸浮塵擾擾非吾意臨羨滄州愧濯纓

○宿昌平劉諫議祠次韻贈蒲汀學士

秋原六轡詠如絲蓬閣金蓮下直時貪看碧山頻駐馬喜過琳宇謾題詩周田禾黍民歌歲漢室園陵吏奉祠仙侶別離知不慣玉堂明月定相思

髙館茶煙裊鬢絲話闌淸漏轉多時塵埃偶下畱徐榻蘭荰重吟弔屈詩浮世光陰悲逆旅大邦名哲仰新祠叫閽莫上憂時策倚檻遙興萬古思

○正徳戊寅正月七日駕自宣府回前期頒賜廷臣服色是日大雪百官迎徳勝門外首臣奉觴致辭稱賀卽事紀述

彪衣麟袍夾路來飛魚繡蟒皆新裁千官盡出都門道萬乘遙從朔野回瑞气晴浮丹鳳闕先聲曉過白龍堆東風吹雪度城隈流英落絮舞徘徊王春玉曆三陽動人日仙蓂七葉開列炬通城明似晝騰車廣陌沸成雷騎營下令羅霜仗帳殿畱歡捧禦杯小臣獻壽頌休哉陛下神武英雄才龍庭驅醜虜鴈塞﹖﹖﹖氛埃寧如漢天子空上單宇臺鴻名駿烈垂千禩帝徳皇風被九垓

○回鑾詩

長楊騎火紅漢帝夜還宮觀兵誇出塞獻捷賀平戎旌竿颭飛雪鐃吹喧髙空百琛陳闕下八駿遊寰中千歲升平樂歡燕曲難終

○賜衣

宮衣錦叚新宣賜徧臣鄰繡紋盤虎豹金彩織麒麟詔向龍沙遠頒從玉陛均拜登齊闕謝愧省獨墻循士節論辭受君恩愛笑顰禮看超等級勞豈效涓塵荷徳乾坤大糜財府庫貧先朝題歲月諸道貢奇珍貂座儀章濫鵜梁諷諭陳縉紳皆用武輦輅尙畱巡暗憶垂裳治虛慚挾纊仁日占靑海使寒望翠華春未厭干戈役私嗟章甫身

○徐氏北樓

徐君北檈上今賦北樓詩舊賞客頻異狂歌酒莫辭簾開新月色菊對晚霜枝勝地今皇國休歌王粲詞

○雨

暑雨新秋劇茆廬濕不禁气蒸時見日陰積轉成霖雲霧北山密煙波南國深牀頭有濁酒獨酌散幽襟

二

日日浮雲色深疑失太陽葉深聽更急葵意仰何長鄰屋垣頹共泥塗馬去妨庭間獨鳴鶴爾亦念髙翔

○登報國寺閣

毘廬閣望盡京華樓閣參差雲霧遮雨雪髙城催歲暮音書故國渺天涯

代北風煙迷處所雲間孤影見鴻飛閨中錦字空相憶塞上金鞍仍未歸

後皇開山祗樹林直布大地皆黃金朱甍矗起雲天麗翠木環圍石道陰

南去北來何日了勞勞千古更魂消才過報國松間寺又度盧溝月下橋【古有勞勞銷魂二亭】

○冬閏和李宮諭

歲閏移陰律寒深值晚冬市颷連九陌樓雪俯千墉宮醞閒能醉鄕書病懶封虛慚殿門籍寂寞臥髙舂

○除夕和石潭學士時車駕狩於楡林【正徳丁丑】

更燒殘燭坐虛筵起視明星在遠天客夜杯盤隨俗舉城春花柳向誰妍愁心暗逐階蓂老芳訊頻經隴月圓身事流年那可道箕山終愧古人賢

○元日用前韻

椒觴栢酒對春筵樓雪宮云倚曙天后飲屠蘇驚老大驟看花蘂笑新妍靑山近郭浮煙迥碧樹籠街淑景圓已見三陽開道泰早聞連茹進才賢

○送客

春來每日晴明少送客城陰騎馬遲返照沙邊寒欲斂行雲江上曉頻移謾勞藥褁供愁病且折花枝當別離故里交親如問訊石泉山月負幽期

○符子冬暮發京南邁予日思之恨不能從也作此訊寄

北風日日河冰壯愁病思君萬里行江上歸帆何日到天涯旅夢幾回成靑春自攺浮雲色幽谷虛傳好鳥聲逋客總貽猿鶴笑故山空系薜蘿情

○再至都下子容侍讀兄敍舊見貽用韻和酬

遠別豈知仍聚首相迥不厭屢回車江湖句憶停雲裏勛業心悲覽鏡余海內故交誰在眼病來臒貌獨憎予摧頹敢附靑霄翼忝竊還登白玉除

○少傅靳公歸丹徒

黃閣絲綸貴東山水石情畱侯終謝病疏傳早辭榮江寺移舟近城居種竹淸揮金會鄰曲舉酒話升平

○贈董宮諭

揚帆別潞渚鳴騶指越鄕恩輝馳滿路顏色奉髙堂賜錦裁春服宮醪獻壽觴五色文章貴天池待鳳凰

○崔子謝病還鄴懷寄

相送出郊寺獨歸愁郭門春城涉遠道朝雨戀芳樽幽夢時或到素心誰共論若爲經濟略歸臥水雲村

○贈劉使君之成都

爾向蠶叢去榮分竹使符溯江瀧石險入邸鶴琴孤雪嶺看松日蓉城坐畫圖文翁有石室千古在成都

○贈汪尉

裘馬去翩翩人稱縣尉仙榜歌津柳外官舍海云邊魚蠏環溪市蒹葭入野田相送憶佳政無爲別興牽

○送進士陳則英歸覲

長安闕下送離觴才子寧親赴北堂已喜登科同片玉曾看作賦比長楊歸帆夜度閩川月舞袖春攜漢殿香暫到故園非久別雲霄計日待鵷行

○奉同溫宮諭移疾寺居之作

九衢車馬暗塵氛仙客西堂臥白雲靜愛市朝堪吏隱勝將泉石與僧分澄心夜對蓮花水祕曲朝披貝葉文獨有可人期不至素琴蘿徑立斜曛

○倫編修歸娶例贈

捧詔辭東觀鳴檝下南川皆言歸駟日不羨棄繻年寒度梅花嶺春歌桃葉篇知君世良史來續子長編

○贈致政李尙書

時士皆求遇明公屢乞身三朝均雨露八座切星辰闕望辭明主林歸復幾人靑宮增秩重綠野構堂新柳暎懸車夕花明放棹春今朝國門道嘆息望行塵

○湯處士

此生已老蠹魚間猶抱遺經手自刪他日襄陽訪耆舊龐公知在鹿門山

○溫宮諭省覲

巴道瞻云迥燕關立馬寒行辭靑殿直歸奉彩衣歡宅傍花溪掙杯沾菊露團寧當戀丘壑遄擬接鵷鸞

○送王提舉

裝車候明發薊城煙露寒壯心悲遠別苦節耐微官天地重溟盡江山百粵盤攜家赴蠻徼南斗望長安

○贈余太史副憲廣東

含香舊仙吏何事下蓬萊斧鉞移南海星辰別上臺嶺遙思馬度關曉見梅開五典敷文教三長嘆史才一去靑冥鶴芝田遲爾回

○登慈仁寺閣餞楊殿撰

獨鳥層雲盡驚鴉落木多登髙堪一賦送遠柰愁何闤市空塵霧僧房自薜蘿臨觴勸取醉此地幾經過

○徐侍讀別後寄贈

行輈望已遠悠悠那復親微霜映郊樹斜日暗京塵身病嗟行役【【楊曰】澹而工】情眞念吐申惟應梅驛使頻寄薜園春

二

昔約去同載君去我畱仍寧知赤驥尾不得附蒼蠅對酒嘆宵月買棹怯寒冰忽枉河洲翰離思渺然增

○胡進士出宰東陽便省尊翁僉憲送贈

渡淮津吏識客似棄繻還作宰銅章貴寧親彩袖班沙明嚴子瀨花暗婺州山應嗣霜臺美寧勞百里間

○贈劉卿

春棹問南京符臺拜列卿波晴搖浦樹艸綠上宮城勝得江山覽閒兼吏隱名風埃日驅馬攀望羨君行

○張侍禦謫判晉州

舊日埋輪使中朝仰姓名忽聞遷客詔獨問晉州程暮雨畱看劍長河對濯纓浮榮是何物且慰病身輕

二

聖明恩意厚謫官亦王畿莫下楊岐淚旋看賈傳歸城臨滹水靜樹遶晉山微悵惜三春晚風花幾片飛

○贈侍禦幹徳

西蜀觀風使春明別帝鄕法星移益部仙鵧下瞿塘曉驛催霜節秋燈檢皂囊潘輿況扶侍桑梓有輝光

○贈王克明進士之吉郡

豫章十三郡廬陵實壯哉藝文今代盛忠節古祠開山擁靑螺出洲分白鷺回投刅自玆去人稱理劇才

○集壽僧房餞少司成汪先生之南京和席間韻

野寺攜尊訪昔遊石堂風雨坐相畱檐前老樹身全濕竹裏深煙气暗浮多病此時湏勸酒異鄕何處復登樓平生詞賦關幽興無柰江籬遶去舟

君去扁舟碧水陰古蘭幽杜藹芳襟移榻野鷗陪宴坐開尊江月照離心春鶯自解遷喬木海鶴誰應別故岑悵憶先朝供奉日西淸鐘漏隔花深

○賦少師楊公石齋

自昔愛此石齋居因得名省身成砥礪比徳象堅貞色染云嵐古陰畱竹栢淸補天功已巨障海力猶勍瑞擬川珍貢髙看國柱擎鑴崖方紀頌漱渚詎關情願以如盤固千秋奉聖明

○題李學士畫

杏閣依靑嶂蘿軒俯綠疇路迷仙子宅花暗羽人丘水訝伊瀍闊山疑鄠杜幽傍崖交雜樹懸石下飛流谷曉催禽咔郊晴喚客遊誰言居玉署長此對滄洲

○瞻辰樓

髙樓薄泰淸宴坐接仙庭風傳丹禁漏天拱紫微星樓下長安道車馬塵冥冥

○待曙樓

聞鐘起振衣展席坐東扉松巖微月墮花林芳露稀悟澹境方寂遣俗慮應稀稍稍晨光集眾禽川上飛

○題楊時明瀛州別業

別業踞仙洲仙人洞壑幽巖回疑徑斷林抱見溪流竹隱橫琴坐花隨放棹遊終期謝簪紱掃石臥玆丘

○聽琴

閒客淸宵撫玉琴露涼新月在髙林憑君洗淨松風耳無限人間鄭衛音

○漁父

滄洲漁父人不識日暮移舟煙水寂沙頭野飯暫維稍蓬裏天涼自吹笛笛聲嘹喨度江門荻花楓葉滿秋村溪邊雲月長相待世上功名安足論

○李學士薇園秋霽圖題贈

玉堂仙人入直還盡日閒園惟閉關展席平臨階下樹開簾遙對幾前山紫微陰深日卓午石榻微涼過鳴雨磵道聲飛泉瀑寒云根色颭莓苔古仙人步屧出幽林長嘯時聞鸞鳳音手揮彩筆吟芳荰目習﹖見飛鴻彈素琴琴書偃傲有餘淸竹窓今夜月華明誰言西掖絲綸貴更有東山蘿薜情

○傳制遇雨紀事

三殿初開夜漏遲從臣猶肅漢宮儀喧呼馬僕燈沈陌零亂鵷班雨滿墀

每歲宗藩當遣使錦旄龍節載恩輝昨年冊禮彌年舉聖駕新巡漠北歸

至尊新免太皇喪傳制分封舉舊章周宗盤石千年固漢使星軺滿路光

向夕鳴鞘下建章平明飛鞚出長楊冠軍常侍俱承寵白馬金鞍從武皇

鈐山堂集卷第四

●鈐山堂集卷第五

漁石唐龍

升庵楊愼評點

詩﹝使粵槁一﹞

◆詩﹝使粵槁一﹞

秋使靜江先憶鈐山艸堂

夕次通州懷京邑僚友

天津

雨夕作

夾溝驛聞曹太僕舟過追候不及寄之

過彭城

呂梁題陳工部觀物亭

髙郵湖夜泛

揚州

西湖杭守置酒

九日將至衢州寄楊使君

十日李使君郡齋宴

玉山館吳仁夫太史

奉題閣老費公至樂樓

龍澤驛逢錢使君

同徐郡侯登浚渠亭

發宜春風雨枉諸公出餞別後懷寄

宣風館

夕次宣風館見壁間題韻輒次一首

盧溪謁周元公祠

夕次醴陵

行經長沙江寄易太史

淥口驛

衡山舟中臥病

謁南嶽

宿雲開堂

宿雲開堂聞提學常甫兄行部奄至亟遣書迓之

登嶽憩半山亭

經湘南寺

下祝融宿南臺寺

嶽下逢常甫兄

南臺寺同常甫兄宿是夕聞欽之兄自攸縣來會

嶽下答常甫兄見贈

雲霽堂逢欽之

常甫憲副欽之翰檢與予先後登嶽欽之獨值雨是日予與常甫坐候雲開堂因賦二章

往歲西泉子約予同遊衡嶽而予不果西泉子獨遊有詩見懷玆登上封因憶前韻和寄西泉子

方廣寺宋晦庵南軒二先生所經衡守計使君期遊

宿方廣寺讀朱張二先生唱酬集

經西明山

再游水簾洞

胡文定公書院

南嶽道士

觀音巖僧

衡州

鴈峯寺易太史計使君集

花藥寺

衡州與易太史別

長至祁陽縣行禮時車駕北徵

題瀟湘樓

鎭國山亭

永州城西朝陽巖踞湘水上景號奇絕太守何君攜酒巖上

尋愚溪謁柳子廟

見梅花

全州道中

宿深溪館

全州古松歌

湘山寺唐無量壽佛示寂地

過盤石太守華玉賦詩處

山棗驛夜坐

興安縣

白竹鋪

公安何公大古令睢寧有致雨滅蝗瑞麥三異政令子方伯君廷佩請予賦詩

兩廣大都憲楊公母夫人壽詞楊太師文敏之孫也

太府宴

官署梅花一株盛開

題雙松捲

賦胡明府歸樂堂

諭大行宗之靜藩祭葬別贈

○秋使靜江先憶鈐山艸堂

南濟江湘去意賖艸堂秋色滿煙霞還家偶值陶潛菊奉使眞隨博望槎市近親賓能載酒徑深旌節故穿花秪於泉石應堪老未倦風塵空自嗟

○夕次通州懷京邑僚友

蕭條古臺上云日蔽秋陰已判同人袂偏傷獨客心壞窻微月度髙樹早寒侵沈念待明發東山蘿薜深

○天津

雙流赴海奔形勝此中存潮汐浮元气金湯峙國門亭秋葉盡落江曙景逾昏厭聽城笳起邊愁入

○雨夕作

秋气總成悲那堪積雨時客衣新授褐林葉故辭枝關塞書難問風波鬢易絲停舟聞夕鴈渺渺向南馳

○夾溝驛聞曹太僕舟過追候不及寄之

沛江秋水驛門深斜日扁舟度柳林河漢易成千里隔雲山難寄萬重心

○過彭城

十月彭城水臨觀勢渺漫客帆牽樹杪日夕畏風湍汴泗流爭長魚龍臥未安【【楊曰】眞景】無人守茆屋寂寞傍江幹

○呂梁題陳工部觀物亭

風葉飄搖秋意深古墻幽竹自成林閉門吏散焚香坐誰識亭中靜者心

○髙郵湖夜泛

四望渺無際中流揚素波褰衣露華重開帆月色多病骨成蕭爽秋光入蕩摩漢槎天上客歷歷近星河

○揚州

觀憶瓊花色橋怑萬柳陰蕪城舟夜月懷古一悲吟勝迹那堪問長江獨至今波間飭龍艦早晚翠華臨【時上將南巡】

○西湖杭守置酒

朱幡翠幌在蘭舟綠水澄潭寫我憂云破樓臺明曉日筵開簫皷競中流煙中檞徑藏山寺蘋際菱歌起釣洲古木蘇堤頻悵望看君爲政繼前修

○九日將至衢州寄楊使君

節序信流邁川途仍阻修那知逢九日復此對孤舟村晚楓鳴葉沙寒鴈叫儔爛柯應在眼未插菊花遊【爛柯山在衢山】

靑蘂那經眼空尊解浣愁招尋從今節歡燕阻良儔寂寂隨寒鴈茫茫泛夕流繁香未衰歇歸賞故林秋

○十日李使君郡齋宴

未對重陽菊還逢地主杯風光寧自異懷抱轉須開戶引淸香入山邀好月來嚴城看未鎖燈火逐江回

○玉山館吳仁夫太史

辭燕仍伏暑度越已深秋並署欣今命聯舟感昔遊節過黃菊雨詩記玉山郵客路同知已淸尊合勸酬【予昔計偕北上與吳同載】

○奉題閣老費公至樂樓

衮繡辭天寵巖巒選地偏橫林水石處曾憶釣遊年旋馬開新築焚魚樂靜便峯晴窻列障松暝鶴棲煙意狎親魚鳥神怡對簡編褰幃川霧濕搖筆徑花燃白傳香山社歐公潁水田傳家余故業經世賴髙賢應有靑藜使來尋閣上仙

○龍澤驛逢錢使君

袁山借寇何由得鄱水逢君本未期爲政風流應兩郡懷人雲樹總多時滄江暮雨維舟楫古驛殘花對酒巵知巳難同嘉會少孤帆欲別更遲遲

○同徐郡侯登浚渠亭

渠在郡城西唐剌史李將順所鑿民賴其利目爲李渠久湮徐浚之築亭其上傍有龍祠

徐侯亭子李侯渠水石新呈宿莽餘秋淨野田聞鸛語云深仙洞隱龍居驅馳暫駐三湘節登賦初陪五馬車此日佳遊習池共他年故事峴山如

○發宜春風雨枉諸公出餞別後懷寄

出郭眾峯暝蕭蕭風樹鳴嶺危攀磴上橋斷涉溪行四牡勤王事三湘問楚程郡齋山霧裏回望渺層城

二

嚴程不可住風雨且須行驛荷羣公餞山憐候吏迎亂峯連霧色深樹隱溪聲夙有遐觀志因忘故土情

○宣風館

宣風館前新雨晴南北平分水陸程客心不柰寒溪水一夜潺湲樹裏聲

○夕次宣風館見壁間題韻輒次一首

下馬疏林新月痕隔籬呼酒問淸渾江流萍實此鄕路祠隱濂溪河處村塵裏徵驂自來去壁間題墨半明昏舟軓欲掛湘江水蘭杜難招楚客魂【縣有萍實橋相傳楚王得萍實於此盧溪鎭有周元公祠】

○盧溪謁周元公祠

古鎭無監稅髙賢有奉祠位卑名徳重世遠士民思風月盧溪迥衣冠宋代遺停驂肅瞻拜敢惜去程遲

○夕次醴陵

晨裝去萍邑夕駕憩長沙湖江通兩鎭井裏帶千家楓岸霜鳴葉盧洲月映花卽看臨桂水還喜泛星槎

○行經長沙江寄易太史

酌酒看花興每濃十年林臥阻遊從常參玉署歸難並遠使滄江去未逢世事總知榮木槿愁心空惜老雲松湘園門巷云陽麓日對屏翠幾重【云陽山名】

○淥口驛

鑪寒夜坐湘山榻霧重晨開淥口船寧知東觀神仙侶未了南邦道路緣【湘山寺名】

○衡山舟中臥病

三日病思伏在牀藥物到口不敢當蓬間坐失湘山翠枕上但憶湘流長曉報昏霾江气惡臨蒸自昔嘆殊方

○謁南嶽

濺濺石瀨交寒澑瑟瑟松枝來遠風村經獨樹柴荊外路指千峯霧靄中

三日齋心屏俗葷淸朝病眼洗衡云叮嚀入谷停騶喝恐驚此中猿鶴羣

萬壑云嵐浩蕩開千重泉澑瀉縈回始憐奇僻非人境塵迹何緣此度來

○宿雲開堂

寤寐名山遊玆夕山下宿虛館絕浮埃沈沈在幽谷曈曨星暎除颯爽風動木耳目澹無營靜嘿寡所欲院寂凝淸香更長續明燭慚無昌黎誠晴晦安可卜明發戒僕夫願恣雲霞矚

○宿雲開堂聞提學常甫兄行部奄至亟遣書迓之

夜聞臺端檄欲駐湘中船良遊匪夙約玆會豈天緣狂思忽如酲擥衣不得眠紙窻露微月髣髴至我前紅日出東方曉山暎澄鮮髙吟振衣去期子層雲巓

○登嶽憩半山亭

孤亭翠嶺上層雲煙靄微茫萬里分仙家鳥道迥莫到石壁猿聲淸忽聞幽泉樹杪飛殘滴瑤艸巖中吐異芬看拂丹霄朱鳥近焚香先禮祝融君

○經湘南寺

半嶺遙聞深徑鍾石堂蘿薜護靑松艸堂邀客供僧茗此是雲中第幾峯

○下祝融宿南臺寺

山殿隱苕蕘禪燈照寂寥亂峯臨宿靄古木認前朝桃水忽相失浮丘還見招欲跨松巖鶴吹笛遡丹霄

○嶽下逢常甫兄

白玉堂中鵷鷺羣十年江海嘆離分豈意與君逢此地亂山攜酒看飛雲

○南臺寺同常甫兄宿是夕聞欽之兄自攸縣來會

香閣珠林倚半天兩人相對嶽峯眠羗村秉燭翻疑夢緱嶺乘鸞似下仙云伴瘦笻過絕壁風傳淸嘯隔蒼煙攸江亦有山陰興莫更虛回半夜船

○嶽下答常甫兄見贈

楚鄕杯酒故情濃猶似長安日過從知巳百年憐幾在勝遊今日嘆難逢吟看夜棹溪邊月坐對寒流石上松昨暮祝融應悔別回瞻云壑已重重

○雲霽堂逢欽之

遠信初聞近復疑西堂淸怨獨吟時湏臾松徑傳銀燭顚倒風亭洗玉巵

○常甫憲副欽之翰檢與予先後登嶽欽之獨值雨是日予與常甫坐候雲開堂因賦二章

祠謁朝景暉峯登云物變今朝山中客零雨罷【平聲】登踐林深崖路窄幽賞不可徧磴滑危難步谷暗近莫辧玆山號靈幻頃刻殊隱見叨余上晴巒萬狀悉輸獻愧乏摛毫賦琢句被崖蘚君侯擅風騷胸中富溪巘佳辭出天巧不復勞洗煉巖巒閟輝彩艸樹迷蔥蒨豈被山靈妬或遭造物譴並覯欣玆奇獨往惜巳殿期君嗣芒屐言保筯力健

晴登適可想雨望奇莫云三子本同志所歷各不羣【【楊曰】六句吞顏吐謝】浴溟初杲日觸石忽膚云連峯彌霮■﹝雨上對下﹞八垠渺氛氳掀林怒飆激懸壑流泉奔暝色啼玄貁虎豹夾路聞俯視臨萬仞悄愴驚心魂平生幾奇遊擬刻石上文虛館遲回車秉燭冀同論

○往歲西泉子約予同遊衡嶽而予不果西泉子獨遊有詩見懷玆登上封因憶前韻和寄西泉子

幸了登山願慚輸作賦能自驚疲病力亦上最髙層境迥知凡隔神閒卜壽增西巖淸夜月應照客吟曾

絕頂有巖陡絕壁立鑿徑如綫側足乃可度曰捨身巖前有石梁橫焉曰定心橋俯瞰萬仞同遊者膽掉目眩莫敢正視予延竚橋上久之傍一老僧曰觀子神閒其壽徵與並記於此

○方廣寺宋晦庵南軒二先生所經衡守計使君期遊

涉磵登巖費遠尋古松寒寺入榛荊昔賢對榻聞髙詠太守移尊非俗情幽蘭谷裏堪紉佩淥水潭邊可濯纓林暝杳然迷所適上方臺殿有鐘聲

○宿方廣寺讀朱張二先生唱酬集

南嶽眾峯寺寺寺期夤緣髙窮上封覽靜寄南臺眠湘南與依空瑣瑣不足傳方廣嶽西麓迹勝由名賢朱張兩夫子杖屨來當年髙辭賁巖石老宿依寒禪而我二三子景行志彌堅躋攀越林澗悵望迷雲煙不見谷中人但聞山下泉馳驅限於役申旦輶車旋幽境夙所尙塵累何當捐

○經西明山

崖登渺奇興況喜故人同石路寒山裏溪流萬木中幽花晴泫露髙樹晚多風勞思何能洗淸尊幸不空

○再游水簾洞

此是朱陵第二遊恍疑雲水閟仙丘磴盤鳥道蘿煙暝潭隱龍宮雨气浮聞有髙人眠醉石擬將俗耳洗寒流摩崖細認題名字苔色蒼蒼萬古秋【有巨石亙澗中郂衝退醉石四字】

○胡文定公書院

文定祠堂衡嶽下嶽雲祠榜映崔嵬千年弦誦余巖寶長遣山靈護綠苔

精思妙契了殘編杖屨南山二十年鉛槧未終還仕籍風塵顏面愧髙賢

○南嶽道士

焚香松下迎官長捧爵鑪前禮嶽君靑鞋不畏蒼崖日日峯頭行白雲

○觀音巖僧

自雲家世本湘川來往名山斷俗緣只借蒲團供宴坐不管巖花易歲年

○衡州

積水長天盡深冬暮景催吾仍問南去鴈向此中回嶽晚和云立花寒對驛開侍臣淸禁上荒徼幾時來

○鴈峯寺易太史計使君集

衡陽漵浦水煙通落日來登回鴈峯星軺玉節道路遠洞庭瀟湘雲霧重川長不見傳書鴈寺古仍余夾道松山園綠竹扶疏好共惜佳人此地逢

○花藥寺

昨暮鴈峯宴今晨花藥來【【楊曰】善用杜如已出】似攜餘興往更待好懷開樓閣盤幽嶂香煙上古臺楚地多奇勝吾慚作賦才

○衡州與易太史別

輶軒遵嶺路別棹倚川潯蕭條風壤異婉婉歲年侵疇昔懷同侶玆鄕逢所欽淸芬襲嘉惠逸響激瑤琴復感承明直何如湘水吟茆齋攸江上憶爾會相尋

○長至祁陽縣行禮時車駕北徵

使節祁陽逢至日縣庭班列覲天光卽看暖入深宮綫正想風飄合殿香塞馬力應疲雨雪江鴻書不到衡湘寒云落木催愁劇魏闕滄洲引睇長

○題瀟湘樓【永州】

山色靑瑤潤江光素練長誤疑看圖畫乃覺臨瀟湘

○鎭國山亭

朱甍開邸第竹徑得山家桂種瑤臺樹蓮開玉井花傾杯移渤澥染翰動龍蛇疑有神仙過鸞簫隔彩霞【鎭國工艸書】

○永州城西朝陽巖踞湘水上景號奇絕太守何君攜酒巖上

危石野亭云外賞澄潭仙舸鏡中回朝陽巖洞堪畱客湘水湘山對舉杯

○尋愚溪謁柳子廟

柳侯祠堂溪水上溪樹荒煙非昔時世遠居民無冉姓迹奇泉石空愚詩城春湘岸雜花木洲晚漁歌淸竹枝【【楊曰】結有諷妙在猶字】才子古來多謫宦長沙猶痛賈生辭

○見梅花

歲盡荊南霜霰稀天晴山霧濕人衣馬上朝來如見雪因傍梅花過翠微

○全州道中

梅花千樹雪松葉萬溪云湘源行日日萊爾灑塵氛

○宿深溪館

湘臯風物晚淒淒候館星軺日向西白屋扉臨一水靜蒼山路入萬松迷寒衝毒霧沾衣潤暝坐幽篁颭雨低不見此中猿鶴侶恐棲蘿月在深溪

○全州古松歌

全州古松大道邊白晝暝色行蒼煙溪回路轉不知數直至興安陰接連蛟龍拏空勢欲舞往往呼號作風雨大枝屈鐵少枝盤偃蹇突怒如相忤時復一株羅樵斧槎牙無枝形獨古誰栽此松經幾禩國初太守名猶記【章守復】勝迹曾畱學士題【解公縉有詩】繁陰長與行人憩松風冷冷山寂寥松月皎皎明淸霄遙想山中風月下定有鶴仙吹玉簫

○湘山寺唐無量壽佛示寂地

湘山臺殿翠微連石塔禪身坐儼然祗樹天移兜率境金燈熖續會昌年【【楊曰】詩紀實最不易】

云嵐坐湧巖扉暝薜荔行遮塔徑斜兩日炎州病如洗湘山寺裏見梅花

○過盤石太守華玉賦詩處

盤石江山雨瀟瀟行客雙旌疋馬遙醉起題詩臨峭壁令人卻憶顧東橋

○山棗驛夜坐

溯嶺路岐仍渺渺拍林風雨更朝朝淸溪傍竹聽蕭瑟小驛燃燈坐寂寥湘浦葉飛驚歲晚鈐山家在憶書遙垂垂一樹梅花白萊爾能將旅思消

○興安縣

興安城郭枕髙丘湘漓水分南北流萬里橋頭風雪暮不知何地望神州【城西有萬里橋昔人以京師至此萬里因名】

破屋古松喧夕籟遠峯寒霧起層陰梅花兩岸漓江水歲晚相隨到桂林

○白竹鋪

午飯車停白竹鋪寒旌馬度黃茆岡江分二水湘漓外路遶孤城雨雪傍巒洞雲霞隱僻絕野田松竹連靑蒼遙看溪嶂憐佳境卻畏風煙嘆異鄕

○公安何公大古令睢寧有致雨滅蝗瑞麥三異政令子方伯君廷佩請予賦詩

中牟循吏績江陵長者言如聞何令事不愧古人賢爲政寧求異躬行可格天棠畱睢水上碑照峴山前

○兩廣大都憲楊公母夫人壽詞楊太師文敏之孫也

中丞繡斧移南粵壽母霞觴宴北堂貞史百年刊閫範相門三世引書香祥暉暎海扶桑近春色臨階玉樹長何止庭闈奉牲鼎待看勛業在旗常

○太府宴

峯攢錦石當軒秀霧隱晴花拂檻髙鼓角聲中催送酒松杉影裏借揮毫

○官署梅花一株盛開

只怪幽香生別院不知春色在南枝繞樹百回吟看汝天南日暮酒醒時

○題雙松捲

庭中雙松樹柯葉何靑靑歲晚巖居子相期來斸苓

○賦胡明府歸樂堂

燕粵風埃萬里餘羊腸歷盡始回車竹泉蘿月皆幽事桂嶺星巖仍故廬

○諭大行宗之靜藩祭葬別贈

宗藩勤卹典漢使下彤墀云捧靑霄節山開碧殿祠桂江題句勝藤浦系舟遲聞有慈幃別重歌四牡詩

鈐山堂集卷第五

●鈐山堂集卷第六

漁石唐龍

升庵楊愼評點

詩﹝使粵槁二﹞

◆詩﹝使粵槁二﹞

晨觀風洞登疊彩樓歷拱辰亭亭爲鎭守傅中貴所創巖巒奇聳千里在目諸巡院有詩予輒次韻是日介行登賦不盡興也

題風洞

題虞山廟

虞山宴別

暮次靈川懷寄大參師舜憲副天益二鄕丈

除夕全州少司徒梅軒蔣公邀集少傅敬所公之兄也致政宮傅張公涇川在座有詩次韻二首

全州歲夜

元旦全州行慶禮

元日燕宮傅涇川公第用韻

拜詶涇川公見贈

附錄贈詩涇川病叟張澯

發湘江

石期驛逢李明府

早霽與計使君泛湘江遂登望嶽亭觀武侯廟新成

予少孤多病恆有憂生之嗟今年四十矣日月於邁祿不逮養學未有聞使經衡山適遘初度矢痛申情爰成玆詠焉

歸次醴陵

慧力寺

移疾慧力方丈呈郡中諸君子

不寐

夜至太平觀

陳節推久在南昌寄贈

贈陳侍禦原習

郡內逢春

盧洲宴集值雨贈羅使君

過雙龍寺

山行贈仁甫

寄仁甫

題黃氏池亭

雨望

贈張秀才

春日遊石乳洞

遊洪陽洞

彬江羅使君宴別

師儉堂

雙溪

題龍封君頤貞捲

蕭氏鳳山別業

郡學羅守新肄樂請予觀賦

閱武亭置酒

曉登春臺

和唐侍禦晚登春臺

曉登春臺用韻

惠上人房

夏夜府公辱過

酬羅使君仰山之招

鈐山夜別簡侍禦得寬字

陽春書院唐朱二侍禦邀集

薛樓宴集次汪戶部希會是日出師捕安義之寇

夜登明遠樓同王陽明中丞唐朱二察院

龜峯寺

上巳玉山集

塔山望

自西湖入靈隱上天竺

嘉興三塔寺畱別朝儀子謙二使君年丈

虎丘寺侍少傅守溪公遊奉次髙韻

東平遇雨

蓮花澱舟泛

盧溝橋

憶鈐山寄溪亭明府

南京戶部後池雙蓮同幹大司徒王公邀賦

○晨觀風洞登疊彩樓歷拱辰亭亭爲鎭守傅中貴所創巖巒奇聳千里在目諸巡院有詩予輒次韻是日介行登賦不盡興也

孤亭絕嶂倚南天碧樹蒼崖共莽然八桂雲山供作賦羣公尊俎坐籌邊嚴城鼓角傳淸曙落日帆檣出斷煙王事未能窮勝覽北風搖檝下湘川

蒼茫寒霧起遙天歲晏憑髙思渺然夜發仙槎南斗外春瞻禦座彩雲邊湘源水色浮晴雪桂嶺花枝拂瘴煙莫怪題詩惜幽賞子長奇興在山川

○題風洞

寧知巖洞古平臨闤闠中梵閣開丹鷲仙梯躡彩虹遙峯晴吐霧陰磴靜含風安能賦招隱來扳幽桂叢

○題虞山廟

重華千載後遺廟在南夷弦想燻風奏庭思鳳鳥儀斷碑苔蘚合幽洞薜蘿垂髣髴移仙駕乘雲度九疑

○虞山宴別

臘二十五日發桂林方伯何君珊憲使宗君璽大參彭君夔憲副張君佑陳君伯獻都帥戴君儀王君繼善偕餞虞山廟之南燻亭上旣謁廟乃宴乃往觀於廟後之韶音洞旣醉賦詩畱別諸君子

山隱韶音洞江橫舜帝祠旌旄勤出餞巖石借題詩客路春梅色湘洲碧艸辭都忘去程暮畱賞更傳巵

二

贈言紛授簡祖席迥臨城奉使憐遐域羣公荷別情漓波經地險桂樹向冬榮勝會知難再相思一寄聲

○暮次靈川懷寄大參師舜憲副天益二鄕丈

天南歲晚更依依朔雪寒云遶樹飛投館驚看風土異臨觴悵惜故人違情同漓水仍西注身似春鴻向北歸想見郵亭頻駐馬獨吟千嶂巳斜暉

他鄕相見故人稀聽唱驪歌欲濕衣數酌猶臨碧水坐兩輿空指暮林歸池臺月浸薇堂影繡斧霜傳桂嶺威長路題書祝餐飯壯圖勛業莫相違

○除夕全州少司徒梅軒蔣公邀集少傅敬所公之兄也致政宮傅張公涇川在座有詩次韻二首

除日他鄕倍憶家聚星髙會轉宜誇能堪黃閣畱賓席正賴淸尊遣歲華靑蕙色淩階下雪玉梅香破臘前花煙霜旅棹催晨發已報春風動水涯

臺閣勛名重帝家不因榮盛有矜誇那知守歲逢椒頌卻喜登堂詠棣華吟就謝池憐夢艸醉歸唐苑憶看花履端更有明朝慶皇澤春陽總未涯

○全州歲夜

殊俗聊相值空堂誰與同燈明深雪裏歲盡漏聲中野暗孤城柝庭髙古樹風頻年遠爲客此夕意何窮

○元旦全州行慶禮

燎火通宵設軒車拂曙來星隨雙節動雪映百廛開聖壽齊嵩華春陽徧艸萊翠華天北極應指塞垣回

○元日燕宮傅涇川公第用韻

午橋來訪晉公家重徳髙名豈浪誇開徑竹松便逸隱登堂山水占淸華宜春總換桃符帖趁俗先傳彩勝花願借栢觴增五福直從滄海詠無涯

碧潭靑嶂遶千家風景眞堪對客誇海內衣冠尊洛社天南旌節駐皇華春從陰谷潛回律雪應丰年密宱花他日勝遊那可再系帆重醉粵江涯

○拜詶涇川公見贈

曾隨玉署瞻先達愧謁龍門已後時往事殷勤勞晤語非才流落負心知湘山夜雨畱觴久漓浦春波放棹遲別後雙魚難定覓但吟佳句一相思

○附錄贈詩【並序】涇川病叟張澯

回首玉堂天上游驚看玉樹過南州登科豈必傳三唱受卷曾知讓一籌館閣栽培他日地文章經濟古人流湘山夜雨皇華驛傾倒能令老病瘳

編修嚴君維中弘治乙丑進士是科予爲受卷官見其制策驚人擊節稱賞旣而不得預一甲之選爲之扼腕大息往事不足深究予謂乘除物理之數君所就當未可量書此識贈以爲後來左劵云

○發湘江

人日移舟湘水岸東風吹浪散寒陰城邊栢葉畱春酌沙際滄浪淸客吟【【楊曰】淸字佳】咽村小徑通漁浦石壁回溪暎竹林時向舟人問佳境前程幾處費登臨

○石期驛逢李明府

淸苦東安令心期得共論官看銅綬貴貧惜布袍溫野樹依巒嶂【【楊曰】澹泊】春江對驛門天涯一攜手風雨送離尊

○早霽與計使君泛湘江遂登望嶽亭觀武侯廟新成

倚棹江天豁移尊艸閣幽到窻分嶽翠當檻瀉烝流春至花經眼秋深月滿樓使君時對客詩興遶滄洲

二

川接烝湘會城臨棟宇開武侯今寂寞公爲掃莓苔世遠懷龍臥江春識鴈回天涯山水郡落日進餘杯

○予少孤多病恆有憂生之嗟今年四十矣日月於邁祿不逮養學未有聞使經衡山適遘初度矢痛申情爰成玆詠焉

婉孌爲童子父母不暫離出門十顧望恆恐兒寒饑受气素薄弱旣長猶尫羸多疢貽親憂焉保黃髮期庸知四十載老大生髟﹖比須中朝玷榮祿出使萬里歸公廚飯白粲文錦褰華衣衣食豈不美親養弗可追初度臨玆辰愴惻有餘悲海波逝莫回悲傷竟何爲

二

飭駕辭桂嶺弭棹越江湘我行幾何時巳涉萬里疆萬里豈漫遊王命肅所將咨詢徧原隰登眺窮崖岡聞昔太史公足迹好瓌奇東遊探禹穴南浮踰九疑山川激壯气一以昌文章赧予誠薄陋懷古意慨慷男子始生朝弧矢懸門堂眷言四方誌豈必懷故鄕睠彼孤黃鵠矯翮雲天翔啾啾茅檐下燕雀空楡枋

三

弱齡不量力髙視慕前儔學道思理人洗心念寡尢奄忽踰四齡此志但悠悠聰明異前時行業不加修抱冊時呻吟寧免遺忘憂雕虫技何補食粟顏堪羞中夜起長嘆反躬時內省宣父戒無聞漆雕慚未信勛業弗及時白髮忽生鬢嗟彼萬里道中途可旋軫願言加餐飯努力桑楡晚【【楊曰】三首有古選風】

○歸次醴陵

悠悠駐雙騎翼翼抗前旌云物媚淸旦山水暎孤城平野楚煙碧髙峯松雪明客愁渾欲失巳入故鄕程

○慧力寺【臨江】

古道蒼松轉重洲碧水連橋傳伏馬地臺憶讀書年客舫平沙倚禪燈夕嶂懸馳驅愧塵鞅棲息嘆何緣

○移疾慧力方丈呈郡中諸君子【時有寧藩之變】

城市誰能此地遊石堂禪榻借深幽藤蘿月上諸峯靜樓閣風回古木秋病身偶似維摩室客思應同王粲樓巳惜浮萍自流轉卻扳叢桂更淹畱

漫懷陶謝與同遊悵惜靑山古寺幽江縣羽書頻報警石門蘿薜自宜秋孤城片月聞吹角落日千峯對倚樓瀟水驛亭舟楫地異時尊俎記相畱

○不寐

羽檄連宵至徵兵列郡聞乾坤遂戎馬云日更炎氛食祿寧辭難臨危好策勛燈殘僧閣夜孤枕百憂紛

○夜至太平觀

暝色山徑入鐘聲林杪來道人驚客至燭下松門開瑤席凝芳篆琳館絕浮埃塵襟藉消豁天明車騎催

二

羣仙朝上帝髙居儼太淸玉池泉不涸玄圃樹長榮劍作蒼龍躍笙同彩鳳鳴倘因值靈藥此地問長生

○陳節推久在南昌寄贈

郡閣蕭條晝掩扉窻中林岫待玄暉東湖亦是桑幹水應望袁山日憶歸【【楊曰】是眞唐絕】

○贈陳侍禦原習

木落歲年晚空江忽到公世途千轍異髙論一尊同懷玉幽人志纓冠國士風重溟隔南紀瞻望渺行驄

○郡內逢春

春日春臺宜引望萬家城郭慶春新彩旛花勝巧隨俗栢葉梅枝淸傍人離離雪樹開晴旭冉冉風煙度野津還沾郡邸賓筵醉轉覺鄕園物候親

○盧洲宴集值雨贈羅使君

名園邀客綠尊開紅斾行春五馬來江迥波聲喧幾席山寒霧色隱樓臺庭中翠蔭延修竹林下幽芳折老梅爲報靑陽布新令滿城甘雨使車回

○過雙龍寺

入谷嵐霏重開門松寺深灘流萬木罅蘿擁眾峯陰溪鷺仍寒浴潭龍或夜吟楚地多風雨春山不可尋

○山行贈仁甫

萬峯云度壑孤寺雨鳴溪馬渡溪前水疑憐錦障泥

二

共宿東窻中下宵雷雨聞風塵遲雙劍好爲拭龍文

○寄仁甫

篁木翳深嶺獨行千嶂間溪山正奇絕霖潦倦躋攀聞子渡前壑日暮臨河還相思阻幽夢一夜雨潺湲

○題黃氏池亭

黃生池閣淸獨宿怡我情髙窻延霧色曲澗遶泉聲鄰里閒能過鷗魚近不驚永學溪中釣寧求世上名

○雨望

髙樓集飛雨半入空蒙間梅痕低暎水艸閣暝依山境寂渾饒睡杯深忽破顏五嶺愁難望煙中凝翠鬟

○贈張秀才

吾愛張明府承家不乏賢芳蘭臨謝砌白璧照藍田暮雪明書幌春鶯對別筵天池待鳴鳳彩翼看騰騫

○春日遊石乳洞

躋險遘靈室賞勝得仙溪紫泉飛作雨玉髓積如泥暫駐心魂爽重尋巖徑迷擬結丹霞想來從靜者棲

二

地隱林巒秀春餘艸木芳古巖宜置酒淸澑忽沾裳有象名難具無言趣轉忘未云歡賞罷歌吹送殘陽

○遊洪陽洞

二仙何代隱巖阿澗綠山靑長薜蘿塵世總經桑海變丹丘長占水雲多天臺到擬逢桃實石室歸疑爛斧柯思向此中尋靜侶因牽俗累欲如何

○彬江羅使君宴別

乳洞初旋蓋郵亭復此筵夜歌臨浦月春賞寄雲泉賓從滁山醉風流峴水傳所嗟牽遠役安得重延緣

○師儉堂

山泉野飯聊今夕金穀銅駞非故時隨緣自有數椽足題儉眞成一字師

○雙溪

宛似名山入武溪花源仙艇記還迷春圃剪蔬逢客至午窻丸藥聽鶯啼

○題龍封君頤貞捲

學道人未識端居遺俗紛云龜導眞息玄豹養深文履坦自多吉逃名世卻聞當時讀易處幽室灑蘭芬

○蕭氏鳳山別業

卜築傍幽深煙霞費遠尋窻喧石磵水檻落翠峯陰巢鵲依新主溪花發故林應招白雲侶終日伴閒吟

○郡學羅守新肄樂請予觀賦

朅聞金絲奏洋洋黌捨中迹類觀周廟神疑遊澤宮徵師來獨遠享聖禮攸崇玆郡慚遐僻居然鄒魯風哉賢守化不羨蜀文翁

○閱武亭置酒

山擁賓筵翠城圍將壘髙霜天淸鼓角云日麗旌旄箭迅穿鴻鵠杯香擘蠏■﹝虫敖﹞取醉自玆別臨岐贈寶刀

○曉登春臺

【【楊曰】首尾淸典】樓閣山寒裏肩輿衝曉來仲冬羣木下初日萬峯開平野何寥邈層城亦壯哉予心慕奇勝欲別更登臺

二

山暝煙嵐合城髙睥睨齊攀躋興不極曠望意還迷風壤荊吳際星文翼軫西遺祠深木裏來客拜昌黎

○和唐侍禦晚登春臺

春臺夕上興猶奇落木蒼蒼白日遲行傍徑梅詩自好坐看松嶂榻頻移江城攬轡霜威迥山閣開尊月色宜莫爲浮雲望天際恐增愁思倚闌時

○曉登春臺用韻

翠嶺煙開楚望奇綠江天盡鳥飛遲松彬覆郭泠風起樓閣當空淑景移巖樹故因時序攺山云豈與俗情宜雙峯寂寂應相對悵憶髙人獨往時【二袁山漢髙士袁京所居】

○惠上人房

絕壑聞流水香牀住半天林間飛蓋入松下看云眠谷鳥知春候曇花識靜緣冥心遺所適豈必定中禪

○夏夜府公辱過

山月照庭際如傳松桂神到門銀燭遠當席錦袍新自惜迂疏舊多慚寵顧頻荒居寡承奉小酌愧情眞

○酬羅使君仰山之招

開緘見月生幽思淸曉雨聲翻屋來千峯古木啼猿處空憶題詩坐石苔

○鈐山夜別簡侍禦得寬字

柱史來天上相過坐夜闌霜威淸蹔假月色好同看晨渡河冰壯春浮楚澤寬臺臣綱紀地送子見才難

○陽春書院唐朱二侍禦邀集【逆藩故宮也】

陽春院裏花仍發不飲其如春色何髙臺曲沼人能到遲日濃煙景自多猶憐綠水飛鴻鴈更著蘭舟采芰荷章郡升平異前日時邀驄馬一相過

○薛樓宴集次汪戶部希會是日出師捕安義之寇

城外章江碧艸春城頭髙閣綺筵新野航受客還依渡江燕穿花不避人山川南國登臨在今古浮雲感慨頻戰舸眼邊連夜發捷書早報放吾顰

○夜登明遠樓同王陽明中丞唐朱二察院

遙夜肅已靜朗月照重湖風窻倚天漢星嶠臨蓬壺的的徐亭樹寥寥霜署烏微言歡欲奉淸賞未云䢐

○龜峯寺【弋陽縣】

森森蔭水栢暝暝入山煙始驚靈境絕忽步翠微先異狀羣峯出幽探萬慮捐心期駕鸞鶴從此問眞仙

二

鳥鳴芳樹暗云度碧峯陰春益林巒秀山圍洞壑深靑蓮窺色相綠竹動謳吟人世那逢此丹溪一一臨

○上巳玉山集

巖嶂何盤郁汀洲復渺綿江深迷艸樹林霽淨風煙蘭葉修春禊楊花對別筵不醉河陽酒愁心益惋然

二

懷玉今辰到官亭憩晚晴連山雨渺渺獨樹花盈盈對酒三春暮離家一月程舊窓園木暗惆悵忽聞鶯

○塔山望【玉山縣】

初聞流泉響漸入深林間靈峯窺寶塔竹徑款禪關晻曖花覆谷空蒙雨暎山回看萬壑裏雲霧渺人寰

○自西湖入靈隱上天竺

蘇橋初進艇露峯忽振衣三竺開丹鷲諸天在翠微磵水浮花片松磴鎖煙霏屈折巖扉到蕭條苔徑歸藉艸還畱酌聞香頓首機

○嘉興三塔寺畱別朝儀子謙二使君年丈

三塔移舟望【【楊曰】奇儁】若仙穹林翠壑俯江煙鶯花對酒城春麗鍾梵登樓海日先世路無端頻送客空門不礙擬逃禪與君更是燕吳別衝雨開帆各惘然【寺圃有先照樓】

○虎丘寺侍少傅守溪公遊奉次髙韻

禪徑香臺訪碧山玉堂黃閣奉臺顏乍揮藻翰花爭麗久脫朝簪鶴並間林下看雲松影靜巖邊著屐蘚痕斑分明仙舸中流坐瞻送宮袍月下還

潭渚逶迆艸樹重上方臺殿隱孤峯淸輝夜吐吳城月虛籟寒生梵院松窓瞰浦云宜引望石畱僧講謾遺蹤移舟更欲歸城市惆悵靑山日暮鐘【山嵮有閣名千頃云寺前千人石生公說法處】

○東平遇雨

急雨來東郡蕭蕭亂入云禱祠諸路見亢旱一春聞風疾吹疑斷天髙灑易紛都饒萬民望吾亦洗炎氛

○蓮花澱舟泛【雄縣】

沿洄洲渚異演漾水雲空綠荷初冒日靑蘋解起風唳鶴橫天迥眠鷗炯云同會意聊自適望美轉難窮

○盧溝橋

【【楊曰】起句是古選】逝波與行客汨汨無時休猊蟠明積雪虹飲亙長流曉月迷徵騎春沙壓獘裘經過道傍寺暍思且淹畱

○憶鈐山寄溪亭明府

小徑升堂綠檜長翠屏終日對鈐岡丘園物色閒閒在朝市風塵事事忙尙憶琴尊同笑語最憐風雨發舟航朝來馬上逢鄕使爲寄新詩當八行

○南京戶部後池雙蓮同幹大司徒王公邀賦

朱夏尙書省池蓮表異祥絳葩開並蔕靑乳結連房晻薆紅雲麗披翻翠蓋長文鴛紛比翼振鷺儼分行引類何猜妬淩波故頡頑靈妃泛湘浦趙女入昭陽照月平分影迎風倍有香瑞呈鮫室外盛過鯉湖傍旱暵憂方劇芬敷理詎常气和占聖世地重切公堂嘉木歆連理靈芝頌九光予慚職歌頌畱賞濫華觴

鈐山堂集卷第六

●鈐山堂集卷第七

漁石唐龍

升庵楊愼評點

詩﹝畱院槁一﹞

◆詩﹝畱院槁一﹞

初拜畱院少師相公贈詩用韻拜酬

奉酬汪石潭宗伯

奉酬翟石門兄

夕次潞河懷寄館閣寮友

春迎慈聖歌

東昌驛下逢少保鵝湖相公赴召是日大行人賫勑迎勞適至敬抒贈賀

徳州董子廟

翰林齋宿

汪司成學省齋宿寄贈

禱雨曉出神樂觀

欽佩南原艸堂集別

黃子伯固昔爲兵部郎官率同列諫止巡幸被杖斥歸今上登極起爲南京大理丞奉表入賀餞以是詩

張子常甫自翰林出督學旋以病告寄贈

新作院署之堂汪司成投贈佳篇用韻和酬

和郭司業官舍閒詠

酬和少宗伯汪先生省中步月見懷之作

石潭先生榮進吏侍兼副史局用韻賀贈

送王中丞赴召前在豫章有平難之績

贈林大理茂貞

楊侍禦使蜀

待月集宗伯鳳山邸第

送禮侍吳公赴召

蔣戶侍省墓送贈

贈邵僉憲

奉送司寇趙公入覲

贈寇京兆

贈邊太常黎銀臺北覲

暮春神樂觀餞方使君

寄壽少傅邃翁先生

大宰楊公考績送贈

送司徒秦公入朝

觀雪登淸涼山餞秦司徒

送魯給事之江西

贈寇都憲赴鎭

送邊都憲召掌北臺

顧山人壽詩

朱潤軒壽

徐氏東園觀梅

喜雨

喜雨和胡都憲

喜雨和汪宗伯

喜雨和秦宗伯

喜雨和郭司業

贈友

簡尙賓將歸賦贈

贈葉刑部

吳司空舊家嘉魚有東湖徙居蒼梧作東湖書院命予賦

題羅太守畫

聶君持梅雪捲請題走筆贈之

無錫茹氏惜陰樓其先世所創民澤請題

酬陸司業見寄秋懷之作

登金陵觀音山

和顧東橋憲長遊天界寺之作

寄壽髙仰峯先生

蔡氏浚永阡

○初拜畱院少師相公贈詩用韻拜酬

金陵樓閣倚天開玉署晴雲覆禁槐薦賦敢晞文似者拜恩眞荷帝兪哉鴻鈞播物寧論徳豹管窺斑卻愧才拭目廟堂歌喜起五星重聚鳳凰來

○奉酬汪石潭宗伯

八座髙衘禮絕攀兩朝淸望重於山招延雋老皆登用揣量非才合置閒駑駘豈復思千思廣廈終期庇萬間誰意用儒逢世理一尊相屬重開顏

○奉酬翟石門兄

春明別棹問南京誰道君猶羨我榮戀闕巳瞻紅日遠忝官仍喜玉堂淸鳩巢計哂經營拙魚飯心憐去住輕十七年中同宦侶細論離合倍關情

○夕次潞河懷寄館閣寮友

朝遊燕臺上夕宿潞河濱空洲牽積水廣陌足流塵情憶離尊滿年傷別袂頻玉署星辰切金陵月露新

二

虛薄忝朝籍文館廁英寮蘿施攀松栢葭倚接瓊瑤鳥有同棲樹魚憐獨上潮江海參辰隔流盻極春霄

○春迎慈聖歌

綠水雲搖帳殿開龍艘日照錦帆來千盤玉膳分船進百騎銀璫奏禦回

禦气金門起郁蟠至尊當殿候鳴鑾玉食直移九州島養龍樓長奉萬年歡

濮園議禮伸輿論代邸崇恩本聖情正陽文母遵門入五鳳英皇卻輦迎【先是禮官議聖母從東安門入禦批從正陽中門上出迎至午門】

○東昌驛下逢少保鵝湖相公赴召是日大行人賫勑迎勞適至敬抒贈賀

直道誰云竟忤時如公親結九重知大賢出處關朝運聖代謀謨重鼎司龍紙才開天咫尺使軺重遣路逶遲試論再入中書事文呂於今復見之【潞公文穆也】

○徳州董子廟

董生讀書處寂寞臨髙臺門墻窺孔室編簡拾秦灰業守三餘積宮存一畝開墨池春艸徧園木晚禽來獨有賢良策人稱王佐才

○翰林齋宿

郊禋元歲盛聲明玉署深寒宿舊京長樂聽鍾天已遠鍾陵對雪夢猶淸池頭星斗歸環佩城上風雲颭斾旌鵷侶此時皆侍從彩毫春色賦初成

○汪司成學省齋宿寄贈

淸宵琴鐸靜齋廬悵望無因奉起居寺近獨吟孤嶂雪燭明親校六堂書雲中比翼瞻鴻鴈河畔開緘憶鯉魚漸擬謝池春艸發淸詩幽夢復何如

○禱雨曉出神樂觀

燈火嚴城啟樓臺祕苑通精明石壇月淒斷栢林風望極仍延竚憂深尙蘊隆瓣香勤祝史何以格皇穹

○欽佩南原艸堂集別

梁宛乘驄馬秦淮掩竹扉因憐奉丹詔不得羨荷衣古屋秋山近淸池夕鳥飛故人從此去吾至欲何依

○黃子伯固昔爲兵部郎官率同列諫止巡幸被杖斥歸今上登極起爲南京大理丞奉表入賀餞以是詩

明到鳳樓聽漏日漢儀重覩淚堪垂伏蒲舊侶誰同在薦槁芳名帝獨知驊驑逸步諳長道鵷鷺崇班戀赤墀憑將金鑑千秋錄爲獻南山萬壽巵

○張子常甫自翰林出督學旋以病告寄贈

登朝與子最情親院宿郊遊事巳陳蹔失鳳池官自好重歸山徑業猶貧徧栽松菊疑眞隱且廢謳吟惜病身燕乳蝶飛煙艸綠相思難寄秣陵春

○新作院署之堂汪司成投贈佳篇用韻和酬

偶鋤荒圯得淸深更置蕓編對素琴涼吹瀉軒翻竹韻朝陽臨砌捧葵心髙依鳳闕知天近淨掃蛩階與月侵幸有大賢攜晚進文觴幾度愜幽尋

金鑾西畔玉堂深鳳沼雲泉滴暗琴巳藉典謨開駿業更畱煙月寄閒心池栽修竹藏鶯語亭覆荒碑見蘚侵牛渚故逢仙子問桃源不遣世人尋

○和郭司業官舍閒詠

階西眾山處重到有餘情地是名賢宅庭栽古栢成夕嵐迷疊嶂秋雨過髙城最愛攤書坐窓燈映竹淸【大宰羅整庵昔居此有所植栢存】

二

前日瀛洲侶同來白下居眞能忘爾汝時復到階除魚筍供常宴朱鉛校古書南都官況僻蹔免聽朝車

三

池寬新雨後山翠夕陽時秀句無心得幽懷只自知暮鍾來古寺秋槿徧疏籬欲踐移尊約新涼月色宜

○酬和少宗伯汪先生省中步月見懷之作

南宮風露溢淸寒華月當窓轉玉盤始信仙蹤隔塵土漫憐浮世有悲歡茶烹石鼎分池雪香爇金壚和澤蘭忽荷云章寄瓊署欲攜春興伴花壇

夜深髙詠在虛亭無柰蟾光影竹靑對樹棲鴉眠自在傍城更柝語丁寧歌餘白雪翻瑤瑟興入滄洲拂畫屏人事故逢淸景少賞心長爲碧雲停

○石潭先生榮進吏侍兼副史局用韻賀贈

鳳日龍霄近欲攀仙蹤元只在蓬山盡誇榮寵從今盛長擬門庭似舊閒羣才總屬陶鈞地一字猶嚴衮斧間當日相從今遠別玉堂涼月夢淸顏

○送王中丞赴召前在豫章有平難之績

繡斧淸霜避樓船綠水開風雲千歷會麟鳳眾賢來投老仍嚴召當途賴上才向來籌策地投檄淨烽埃

○贈林大理茂貞

爾別河橋系我思柳枝攀贈綠煙絲中興奏議看前輩南國聲名重棘司今古秪應榮節槪聖明奚忍負恩私明庭此去觀夔契好續䢐徠聖徳詩

○楊侍禦使蜀

江艸萋萋江水長使軺聞欲度瀟湘開帆夜坐星河色載筆春吟杜若香彩繡過家非舊服皂囊還闕有新章西州五月無炎暑應避靑驄滿路霜

○待月集宗伯鳳山邸第

風梧翻夕籟云葉漏輕光東林初上月華館更畱觴寅淸欣務簡宴語接宵長方占徳星聚復詠柚華芳【時公弟初至】

○送禮侍吳公赴召

文昌星彩動南宮徵拜三卿寵數崇承旨故隨宗伯後致辭初入謝班中披云近覩長安日擊水髙摶渤海風朝省事頻閒日少回看煙月憶江東

○蔣戶侍省墓送贈

楚江秋潦淨巴嶺夕云重煙鳥隨孤舫鄕山到萬峯窓園余舊菊墟墓長髙松國計遙相待期君隔歲逢

○贈邵僉憲

幽蘭閟芳馨白璧懷堅貞端居不踰閾奕奕當世名剡薦馳云陛鶴書賁柴荊直道昔忤時今爲士所榮始感白日照親見黃河淸恭翼承皇命慷慨發修程驄車列城避鳥道千峯行水郵經楚甸海嶠浮昆明飲冰徇苦節擊隼蜚英聲揮手自玆別許身良不輕

○奉送司寇趙公入覲

羣公得句鏘鳴球司寇引杯登彩舟金函奉表江東發銀漢乘槎天上游六月滄洲不知暑夜泊風煙渺何許遠勢斜分淸泗流新涼早入長楊樹羨公懷抱有餘淸臨流見月幾詩成調髙白雪誰同和行愛靑山自問名公今去國巳經時星履重來上赤墀臯陶淑問持邦憲閱道淸忠結主知純皇當日擢羣英三十餘年並列卿廟堂正藉經綸業江海猶傳冰糵聲

○贈寇京兆

宦情鄕思渺難裁悵望春帆帶雨開芳艸不堪頻送客暮云何處獨登臺閭閻解說循良政廊廟元湏卓異才借問府中林館勝棠花應候使車回

○贈邊太常黎銀臺北覲

兩鄕南國望同上赤墀行接羽鵷鸞貴論言玉雪淸冠裳臨偉餞風雨發嚴程遙羨川途興新詩幾許成

二

莽莽龍河雪雙帆幾日開亦知從此別巳是來年回珂馬春城並衣冠曉仗催驛亭梅柳色來往送行杯

○暮春神樂觀餞方使君

登臨南郭久相期忽漫看山是別時童子正宜春服【下闕文】

○寄壽少傅邃翁先生

【上闕文】起洛中猶放涑翁閒【【楊曰】切題】詩尋丁卯橋邊宅舟放金焦寺裏山球馬燁如尊俎勝隱園髙會渺難攀

○大宰楊公考績送贈

相業當朝文敏最直看家學到今公笏牀經笥傳何遠岐鳳郊麟瑞本同政以經綸歸重望久知淸白振髙風國思世受何爲報多在山公啟事中

○送司徒秦公入朝

劍履乘春上玉墀梅花度臘送行巵承明宣室元相待鷺漵鍾陵無到時江上流移何日少眼中經濟屬公宜東曹齋閣松陰在幾借前籌退食遲

○觀雪登淸涼山餞秦司徒

巖壑風煙積樓臺气色寒祗園最髙處飛雪更宜看鶴近瑤空舞花依綺席漫中臺趣嚴召南斗寄餘歡

○送魯給事之江西

遠別逢春望轉迷柳條縈綠艸新齊回看紫禁煙霄上獨宿徵帆楚水西事往不堪聞戰伐憂分行可慰黔黎越邊髙閣臨江在閒對山云續舊題

○贈寇都憲赴鎭

上谷風煙巨鎭開雄關疊嶂鎖縈回山川故識鸞輿幸戎落新驚繡斧來畊牧總叨明聖力保釐多倚憲臣才秋城落日塵靜倚劍遙登萬里臺

○送邊都憲召掌北臺

詔書宣召北門歸戀闕懷鄕願不違行愛雲山過舊裏步紆星履上彤闈朝廷正倚臺綱重天日長瞻帝座輝雄峻古稱三獨坐百寮回首避霜威

○顧山人壽詩

最憶蕪城車馬地艸堂花竹淨風煙地偏廛市同眞隱貌古衣冠似列仙淸愛碧簫吹海月靜看玄鶴舞芝田綠蒲靑艾俱生色歲歲開尊午日前

○朱潤軒壽

他鄕獻壽逢新歲同裏相過總近親行樂不妨時序攺交驩惟有酒杯頻岸花檣燕能畱客對水看山不負春聞說揮金多義事江城無限待餔人

○徐氏東園觀梅

東閣開筵雪樹春主情花意共淸眞似憐標格初經眼自識芳香久襲人鸑鷟故移天上種珊瑚不受世間塵習池賓客俱名勝雅尙從知徳有鄰【【楊曰】淸新可詠】

○喜雨

南國夏無雨鐘山朝出云精虔三日禱甘澍萬家分野愛商羊羽池憐蜥蜴羣康衢今日頌一飯是吾君

二

臥聞淸雨至蕭颯浣煩襟開軒進荷气閉院靜騶音鳳沼流泉細彤樓隱霧深隱幾聽修竹何異在中林

○喜雨和胡都憲

沾席敲窓慰客心院池新水坐來深煩襟正解塵中渴好事如聽谷裏音霮■﹝雨上對下﹞總隨和气洽蕭森時逐遠風沈天公只借須臾力明日郊原看綠陰

○喜雨和汪宗伯

悵望星河作夜晴曉聞零雨度髙城乍迷雲岫氛氳合亂入槐軒淅瀝鳴正有淸涼破炎毒可無新句答髙情郊原明日堪攜酒自喜吾兼吏隱名

○喜雨和秦宗伯

焦枯何計訛吹噓一雨全勝萬斛珠看舞商羊應得意聽鞭蜥蜴最憐渠涼開竹簟眠方穩日飯盤蔬味自腴志喜有詩傳畫省巴人慚和郢歌餘

○喜雨和郭司業

入秋忽聽翻江雨長夏空瞻落檻云頓失塵熇淨如洗乍迷山翠杳難分民情正望倉箱富神薦猶憑黍稷芬更喜淸涼慰幽獨簡編遙夜坐膏焚

○贈友

大江渺千里金陵麗五云枉棹特垂訪念子意何勤久客懷故知相見各欣欣且復話鄕邑不厭窮朝曛

二

畱都羅羣署詞林最蕭閒古屋蔭槐栢時見檐前山圖史紛座隅披翫豁心顏與子坐永日淸風竹珊珊

三

【【楊曰】奇崛感慨顏謝之間】北風吹層波髙帆疾於馬矯首望雲山日夕到鄕捨親友慰遠歸春杯正堪把故園多所歡薄宦何爲者

○簡尙賓將歸賦贈

相畱忽是一年期落葉西風話別時賓館寂寥寒榻在吏情涼薄故人知舟衝霧雨帆飛遠書憶鄕園鴈到遲明日古槐修竹裏玉亭吟坐復同誰

○贈葉刑部

把酒逢宵月登車犯早寒逶迆涉遠道日夕望長安霜蹄看驥展風翮羨鵬摶以我僻居者殷勤懷所歡遲歸秣陵署髙詠對云巒

○吳司空舊家嘉魚有東湖徙居蒼梧作東湖書院命予賦

問訊東湖第司空此卜居淸瀾堪悟道石室可藏書野綠開裴閣花香引邵車蒼梧轉奇勝風景似嘉魚

○題羅太守畫

何處林居好移來庭壁間風泉畱噴薄雲嶠鎖孱顏溪憶浮槎到峯疑采藥還郡齋收印坐知爾飽看山

二

溪山盡瑤素曉霽更宜人不悟梁園雪虛疑芳樹春剡舟乘興逸郢曲和歌新懷君當此夕難澣渴心塵

○聶君持梅雪捲請題走筆贈之

鷺沙尺書何日傳聶君近泊金陵船到門覽剌丞出迓丰度雅朴神翛然書云此君樂幽尙十年寄迹江湖邊平生愛梅有眞癖梅雪自號爭淸妍瓊姿綽約種萬本茅屋正在春風前芒鞵緩步石徑月拄杖獨往靑林煙有時臨流發孤嘯風致髣髴疑逋仙只宜跨驢學肩聳那復騎鶴思腰纏靑蚨沽酒與之醉散發岸幘歌靑天吁嗟聶君亦不俗揮毫贈爾梅花篇

○無錫茹氏惜陰樓其先世所創民澤請題

茹翁讀書處髙樓名惜陰捲幔燈煙在開軒艸帶深古人勤志業我輩得規箴爲誦陶公傳千秋見苦心

○酬陸司業見寄秋懷之作

書囊藥褁鎭吾隨岐路東西豈預期多病祗憐臒骨在素心惟荷故人知遊魚遠水書難寄碧樹髙云意每遲鰲禁掖垣追逐地獨慚虛薄﹖恩私

雲海滄茫隔鳳臺雨年剛得一書回敢將膠漆期君並莫爲陰晴與世猜往日詩篇常在把幾時尊酒定重開龍山又是茱萸節珍重髙作賦才

○登金陵觀音山

江閣憑虛似幻成綠崖蒼壁有人行波晴日抱黿鼉窟天險山圍睥睨城萬里濤瀧爭赴海八土﹖廷琛帛盡朝京誰能數到層軒坐臨水看云失宦情

○和顧東橋憲長遊天界寺之作

素衣不受市塵侵虛谷超遙見此心苔徑客吟猿鶴掙石牀僧定薜蘿深髙賢有意依蓮社開士何年建鷲林更借玉琴酬雅興欲憑瑤艸寄幽尋【【楊曰】全首肅括】

○寄壽髙仰峯先生

勛業三朝重年齡八袠髙名應書汗竹壽及薦蟠桃天遠冥鴻迹池新彩鳳毛聖明頒異寵賜誥賁林臯

二

鄕裏論耆舊惟公五福完壽鄕餘日月憲府重衣冠老鶴昂仙骨貞松耐歲寒靑雲誇令子更折桂枝看

三

昔奉秋堂宴今歌雲海篇追趨懷杖履瞻望禮星躔臺傍重門近洲分碧水連秫田新報熟歌醉入丰年

○蔡氏浚永阡

露艸眠牛集雲松弔鶴來黃山開碧嶂蒿裏閟層臺哲士今亡矣髙風日遠哉淵源尋舊徳梁木嘆遺材不見丘原起惟餘風樹哀諸孫寒食裏日暮奠椒回

鈐山堂集卷第七

●鈐山堂集卷第八

漁石唐龍

升庵楊愼評點

詩﹝畱院槁二﹞

◆詩﹝畱院槁二﹞

奉送太宰楊公赴召

送汪吏侍先生

至日信州懷寄汪石潭宗伯

弋陽遇贈舜卿翰檢兼寄用修殿撰

送淩司訓

雨泊鳳洲酬寄朝望太守

遊洪陽洞

曉濟鄱陽湖

泊弋陽江

夕會顧宮諭兄姑蘇驛下

姑蘇王少傅怡老園子貞中捨邀集

怡老園後池集

虎丘臨眺和朱侍禦

題悟石軒舊傳生公說法石爲點頭軒以是名

賦少宰汪公西溪艸堂

盤谷歌爲司寇髙公賦

題胡使君可泉

蕭子卜居默林賦贈

學士崦西兄論秀還朝次京江有詩見寄次韻奉酬經筵進講畢還至國庠會寮屬諸生聽講

經筵進講畢還至國庠會寮屬諸生聽講

送李若溪僉憲

送羅南康使君

贈柳州桂二守

贈簡少府二首

贈鄭南昌復官昔與逆藩之難

大理湯公壽詞

送趙司空致政

送秦司徒致政

送鄭刑部之南京

送吳學士視篆南京予舊領此職

陳監丞父壽詞

費氏橫林孝友堂詩爲學士鍾石賦

經筵宴罷有述

賞荷劉司空部署次韻

夏日李公薇園燕集次徐少宰

徐養齋方棠陵偕至喜而有作用王浚川韻

鳳圖爲宗伯序庵公題

九日登戒壇寺閣

和陳司馬元日早朝

寄壽少傅木齋謝公

贈別汝湖學士

崦西徐少宰省中藤花開有詩邀予同作徐昔侍外舅守溪公授經於此今繼踐其職云

寄贈宮保白樓吳公

贈劉梅國都憲

贈許學士歸省

贈費司訓之山陰

答用修見贈

用修殿撰惠予蜀中云根竹筆

用貞中捨贈云根竹茅筆各一

夢竹捲題贈胡世貞光祿

○奉送太宰楊公赴召

象徳家聲遠登賢國論公泰應占世運聖巳識淵衷聽履星辰切持衡水鑑同構堂資柱石補衮藉山虫熙洽隆殷祚髙明達舜聰平章均四海峻絕冠羣工霖雨收輿望丹靑肖祖風四朝推練達一節想淸忠播物鴻鈞大掄材杞梓充山濤能薦士王旦不言功猷告寧聞外謨詢待折中正容亡憸側軫慮切瘝痌祖席逢秋淨王畿屬歲丰競看威鳳集周雅詠梧桐

○送汪吏侍先生

叨隨鍾阜瞻依近悵別江波跂望勞長奉淸言過玉署重聞仙步上銓曹時艱靜曙紆籌定國議新陪出論髙願坐廟堂同水鏡總收賢俊入甄陶

○至日信州懷寄汪石潭宗伯

至日題詩信州驛泊舟虛館近寒汀江潭歲晚蛟龍蟄巖壑霜餘檜栢靑鳴玉尙思金殿直移文深憶艸堂靈謝公正在東山畔日對雲峯看翠屏天畔登臺望北辰三回巳隔禦筵春冰霜暗惜年華老棋局頻看世事新安得梅花逢驛使欲憑瑤艸寄佳人白鷗片片風湍急捩柁衝星下遠津

○弋陽遇贈舜卿翰檢兼寄用修殿撰

京國何時出舟航此地逢批鱗叩龍闕塌翼下鰲峯天地生全徳江湖汗漫蹤相畱話今夕明發楚云重

二

兩賢俱侍從萬里各風埃鳥道靑冥外誰憐逐客來醉歌頻擊劍愁望且登臺珠樹同棲鶴蓬山遲爾回

○送淩司訓

沅湘從此去孤棹雨冥冥煙嶼宜春望林猿足夜聽靑雲誰假翼白首嘆窮經明日河陽酒思君艸色靑

○雨泊鳳洲酬寄朝望太守

厭聽髙城雨還維古驛舟瓊枝那近眼煙浪逓生愁

二

鴉濕波翻木鷗喧雨滿洲離心何處是暝色載孤舟

三

鳳洲幾回至一至情眷眷佳期渺未忘薄別寧當怨

四

山閣憶春臨渚花宜晚望不共瀼西遊空懷郢中唱

○遊洪陽洞

鶴馭鸞驂去不回林扃岫幌客頻來洞門日照煙蘿發巖竇泉飛雪屋開始驚奇僻非人境更愛攀臨坐石苔回輿出谷千峯暝猿嘯禽啼萬壑哀

○曉濟鄱陽湖

鳴榔發荻浦擊楫過蘋洲皛皛霞日爛盈盈天漢流遠帆徵未息髙鳥去何求汗漫江湖志吾今幾度遊

○泊弋陽江

客思增淒斷風湍渺宿畱云來津樹黑雨集浦帆收作宦逢楊閏辭家感麥秋龜峯嵐霧裏心賞若爲酬

○夕會顧宮諭兄姑蘇驛下

共憐揮手別鰲峯煙水吳洲此夕逢世事秪應論塞馬春雷正合起潭龍坐闌紅燭談猶健折贈瓊枝意自重借問昔時鴛鷺侶幾人同聽鳳樓鐘

○姑蘇王少傅怡老園子貞中捨邀集

宛似入雞山寥寥云壑間攀松上巖翠憩石坐苔斑霄漢淸班接林園樂事關昔遊陪劍履輝赫想臺顏

○怡老園後池集

竹徑蘿煙翠且重行尋幽洞失前峯因攀巖下叢生桂故識雲中舊種松樓臺碧水虛相映車馬髙門日自容猶道綠尊歡未盡別來深院起歌鐘

○虎丘臨眺和朱侍禦

泊舟禪徑石門通徙倚湖天望不窮正掃書壇拜和靖猶開梵塔禮生公汀洲晚浸蒹葭水臺殿晴呼松栢風惟羨觀風驄馬使淸遊麗句滿吳中

翠嶺晴煙鎖鷲峯玉泉陰洞隱龍宮髙攀雙樹靑冥上俯瞰三吳宿霧中沙浦斷雲低度鳥石林修竹靜吟風房水石佳遊在塵世滄桑浩劫空

○題悟石軒舊傳生公說法石爲點頭軒以是名

盤石寺門前相傳聽法年襲訛僧善幻賞勝客猶憐松桂流寒月藤蘿起夕煙未須談寂理聊此息塵緣

○賦少宰汪公西溪艸堂

山輝知玉韞淵靜識龍居古邑名賢裏膺門幸到予開堂瞻劍履登閣覽淸虛積翠羅千嶂分流貫二渠夕云生畫障春水動鷗魚庭愛森瓊樹門看擁駟車玉牀畱貯笏丹壁會藏書直道中朝仰髙名北斗如鳳凰需寵詔蘿月臥林廬理愜心彌逸神閒體自舒萍遊奉佳論臨別意躊躇

○盤谷歌爲司寇髙公賦

樂淸山水天下奇中間茗嶼更逶迆坤靈勃郁萃元气何人卜築開新基髙公百年艸堂在林色川容未曾攺地隔桃源長子孫村標盤谷名江海盤谷幽棲自隱君後人濟濟藉芳燻一溪桑梓橫靑野九畹蘭蓀結彩雲堂下陰森滿松栢風雨泠泠護幽宅歲時蘋藻薦明馨階前半是朱衣客司寇承恩著錦袍江山掩映羅旌旄後來傑出況非一上下彩鳳看翔翺禮成敍飲復酬倡接盞飛觥各相向裏閈風猷出故家朝廷禮樂歸羣望吁嗟乎湛恩餘慶奕世存路人盡識於公門請君試聽歌盤谷昔日三槐安足論

○題胡使君可泉

秦安卦山北相傳有異泉胡公讀書處釣月弄潺湲潄玉云根淨牽蘿雪瀑懸夜弦翻雅調春甕瀉芳涓江海覃余澤山林結掙緣鑑澄心比瑩膏潤暍同蠲地以髙賢勝圖將美迹傳次山文筆健巖石幾銘鐫

○蕭子卜居默林賦贈

【【楊曰】如此起自佳】溪上梅花玉作林溪邊茅屋苦寒侵孤山倚棹逢詩興潁上移家見客心日晚漁歌來浦漵雪晴花色上衣襟風塵擁傳勞爲郡時向滄洲寄一吟

○學士崦西兄論秀還朝次京江有詩見寄次韻奉酬經筵進講畢還至國庠會寮屬諸生聽講

闕文

○經筵進講畢還至國庠會寮屬諸生聽講

翠華仙殿說經回冠帶橋門講又開豈有涓埃禆聖學獨慚模範育英才雲龍嘉會逢明代奎壁祥光應上臺聽誦唐虞風噩爾載歌琴瑟思悠哉

○送李若溪僉憲

別君南國若爲情聚首無端復送行同裏衣冠知巳少外臺風紀拜官榮桄榔夜宿蠻中驛金鼓晴登嶺外城儒術古來經世用直看尊俎坐談兵

○送羅南康使君

猶煩領郡赴江幹千里南州路未難遺愛舊栽棠樹徧別懷今放酒杯寬山深洞可尋名迹家近書能慰母歡見說府中公事簡五峯蒼翠倚樓看

○贈柳州桂二守

南登桂嶺道卻上楚鄕舟賦就江籬晚書回旅鴈秋山形攢劍戟方語雜旃裘好種江邊柳還將惠化畱

○贈簡少府二首【禦史一溪之仲父】

客捨依蓮宇淸風滿竹林愧予懷短剌長喜得幽尋旌節梁園迥雲山楚甸深別離明月共千里寄同心

二

爾向滇中去官程柰遠何雲峯當馬峻霧樹聽猿多郡僻逢迎簡天南气候和相期敷惠政早入遠人歌

○贈鄭南昌復官昔與逆藩之難

黃綬欣看復在身卻論前事益沾巾江關亂後餘殘壘棠樹春來泣故民人情閱世從翻覆直道憐君有屈伸巳喜拜恩同雨露可堪回首憶風塵

○大理湯公壽詞

廷尉當朝彥榮名晚節全棘堂卿月回天署法星懸魏闕班頻入巴山使久旋邊陲經略後旒冕對揚前議政過松掖聽經侍翠旃禮看優寵渥貌不怠恭虔利鍔余盤錯貞松閱歲年書云逢令節彌誕秩初筵卻老傳眞訣陰功格上玄於公曾活獄貢禹解惟賢宅蔭宮槐近窓迎海日先願言躋壽域長此奉堯天

○送趙司空致政

嶷然冠劍漢司空出入三朝操履同事忤貴人知節槪心憂王室見淸忠兪章賜允皇仁大薦剡畱賢物論公遙羨髙蹤去塵网雲霄萬里一冥鴻

○送秦司徒致政

履聲長聽殿東墀祖席春明是別時去國二賢輿論惜登庸八座大名垂雲霄路隔冥鴻遠江渚情牽碧艸思莫謂東山成穩臥蒼生應有謝公期

○送鄭刑部之南京

人事無端類轉蓬更勞分署過江東三年臥病煙霞隔尊酒逢君笑語同地勝湖波浮幾席秋深庭菊傲霜風蕪城亦是桑幹路望近橋陵紫翠中

○送吳學士視篆南京予舊領此職

二年相逐喜同聲幾度塵沙並轡行新握院章當妙選重吟江樹動離情蓬瀛地接金鑾近城闕天開晤嶂淸借問舊堂修竹在壁間虛薄愧題名

○陳監丞父壽詞

壽酒新開秋露盤艸堂髙隱碧雲端花邊玉杖閒堪拄篋裏丹經老自看濟郡伏生還授學鹿門龐叟只遺安膠庠有祿能分養恬淡無心羨達官

○費氏橫林孝友堂詩爲學士鍾石賦

地擅溪山美鄕稱徳義門衣冠先澤遠詩禮古風存瓜蔓綿相引槐陰綠正繁傍巖開甲第繞砌樹芳蓀疊嶂芙蓉峙飛流玉練奔赭亭春秀茗績石夜聞猿蘿幌攤書靜萍池洗墨渾釣遊仍舊裏騰翥並天閽黃閣崇師保中朝偉弟昆朝回珂滿路燕集醴盈尊遺範元無攺殊恩詎可論秪應傳五桂名比竇家村

○經筵宴罷有述

衮席龍盤扆仙班鷺列行賜筵沾玉醴歸袖帶鑪香身到鈞天近恩垂湛露瀼聖朝儒學貴虛薄愧明揚

○賞荷劉司空部署次韻

東省盆荷初夏開綺筵晴旭淨風埃气和嘉瑞先時見地迥靈根近日栽鏡水彩雲頻對酒露盤仙掌獨登臺尙書星履朝天罷每爲紅芳竹徑來

○夏日李公薇園燕集次徐少宰

堂軒地迥開新築松檜年多長舊圍涉徑忽驚炎暑失尋詩故與俗情違池邊折芰畱連坐竹外移燈酩酊歸遙想紫薇花上月淸宵獨對謝玄暉

○徐養齋方棠陵偕至喜而有作用王浚川韻

江上新傳李郭舟鶴汀鳬渚羨淸遊誰知今雨來千里似憶佳期渺十洲梧竹越山棲彩鳳風雲天路引驊驑相畱擬下南州榻醉裏狂歌海月秋

○鳳圖爲宗伯序庵公題

鳳飛千仞宿昆丘饑食竹實渴飲滄海流人間此物不易見云胡得之置在中堂幽矍然注視使我疑文彩照座光陸離初驚素壁開丹穴忽辧朝霞捧赤曦騰輝絢景彌東海積石方壺渺焉在嬴女簫聲隔彩雲緱仙笙韻流蒼靄憶昔重華稱盛治覽徳呈祥曾一至周京載見岐山鳴邇來千載不復聞其聲祗令粉墨丹靑空爾形方今聖人在位寰宇淸豁廓氛■﹝目壹﹞登休明鏘鏘韶濩諧靈奏藹藹馮翼充王廷吁嗟乎人中之鳳乃所珍我愛南宮上卿美且仁格天事業歸寅直華國文章重縉紳昌辰更賦捲阿什化日髙翔阿閣奉

○九日登戒壇寺閣

梵閣千峯裏徵驂九日來松蘿禪徑入龍象法筵開黃菊寧簪帽靑蓮獨上臺如堪授直戒吾此息氛埃

二

塵迹何因到名山不易逢谷深微辧徑寺近始聞鐘古樹寒飆急幽軒夕翠濃菊觴違雅集相憶在髙峯【是日學士汝湖邀集予不及赴】

○和陳司馬元日早朝

衮袍當殿識威嚴黃表開函近禦筵舜歷堯蓂欣載紀日華天表慶同瞻赤葵心向靑陽吐丰艸恩隨湛露沾聞道塞垣新撤警聖謨賢略巳先占

○寄壽少傅木齋謝公

孝廟看遺老明公獨巋然向非平格壽那覩中興年劍履重趨闕純誠自格天要知惇薄俗湖上有歸船

二

再入中書日諸生得重親岱宗瞻气象龍馬羨精神正喜謀衢室旋聞偃渭濱髙樓限巖壁壽斝若爲陳

○贈別汝湖學士

少年擢第勝瓊枝同在淸朝白玉墀漸老不堪仍送別後期何地更傳巵橫經帝幙皆稱貴載筆綸闈巳訝遲剡水越山深駐馬因看春艸一相思

○崦西徐少宰省中藤花開有詩邀予同作徐昔侍外舅守溪公授經於此今繼踐其職云

華省曙沈沈朝回坐密林竹風增爽气花露淨朝陰軒靜馴孤鶴牀空對素琴皆言公輔貴仍有薜蘿心

二

地是畱棠舊人應比玉淸獨攀東省樹猶憶下帷情蘿映攤書靜花增染翰明天庭多雨露歲晚共芬榮

○寄贈宮保白樓吳公

卻憶吳門濠上居艸堂髙闊瞰淸虛靑宮舊識尙書履石室應藏太史書開檻海鷗依釣席移尊山鳥候籃輿鴻冥鳳翥誰堪似郗桂莊椿慶有餘

○贈劉梅國都憲

保釐東土新恩下制置江淮後命催當署棠陰隨處滿自天龍勑兩回開樓船聽雨看吳岫【【楊曰】吳岫作臺何其雄麗】藻翰吟秋上沛臺報國總需劉晏策逢時不羨賈生才

○贈許學士歸省

銀魚學士今公輔靑霞丈人眞地僊紫誥黃麻覃雨露瓊林瑤艸傲風煙萊衣拜慶承恩誥酈菊攀英薦壽筵暫向故園榮書錦卽歸蓬閣賜金蓮

○贈費司訓之山陰

遊吳還適越心賞寄風煙世業稱韋相諸生仰鄭虔客帆秋艸外官舍海云邊送爾增遐想重歌棣萼篇

○答用修見贈

雞鶩爭稻梁鳳凰食瑯玕感惻念物理沈冥結憂端俛仰宇宙間知巳長獨難我友在遠方欲往從遊盤岷江阻奔洶劍嶺間巑岏緬懷九苞質詎接雙飛翰暌離驚歲攺棲息喟形單斸苓春雨暮采菊秋露溥明後應天歷眾賢集衣冠奄忽千里至執手平生歡濯纓升博望踔轡遊長安愧比蕭艾姿芳馨托幽蘭幸容竽迹濫莫遣膠盟寒晤言期誰與懷抱爲君殫

再次

昔行湘江曲萬竹靑瑯玕低枝蔭水石髙葉拂云端幸適心賞趣寧辭行路難漓波渺萬里桂嶺郁千盤風溪渡颯爽云嶠陟巑岏會意輒縻駕放歌或濡翰形勝豈不美但愧言詞單朅來故山住兩見白露漙睠言懷魏闕復此彈塵冠休文自多病劉琨故少歡京國多貴遊閉門臥袁安贈君湘川竹貽我握中蘭蘭流香气馥竹凜淸風寒貞素各自保精衷詎能殫

三

夫君起西蜀謁帝陳瑯玕妙齡賜上第聲名動朝端遂令海內士嘖嘖稱才難譬彼珊瑚枝置之赤瑛盤淸輝映皎潔修干淩巑岏賤子忝官署往往接英翰珠玉富璀璨覺我形寒單開緘淸風穆入手垂露漙耿耿蒼水佩峩峩切云冠池看鳳毛貴庭憶彩衣歡蒼生望安石才人羨子安郗林應擢桂謝砌總生蘭巨川湏拯溺廣廈思庇寒致身立津要早願勛猷殫

○用修殿撰惠予蜀中云根竹筆

西蜀云根修竹淸管城新制比南金攜來尙帶岷峨色賞劇全傾翰墨林欲賦遠情牽渭樹合裁天詔灑商霖虛心直節元相倚珍重佳人贈愛深

○用貞中捨贈云根竹茅筆各一

靑茆束束銀兔毫云根修篁鸞鳳毛娟娟柔翰利所操攜持蜀山越江濤投贈直比金錯刀翰林文價萊爾曹念我蹇思郁陶

○夢竹捲題贈胡世貞光祿

君家竹林何處所萬玉蕭森作風雨夜聞鄕夢遶園扉曉望徵帆渡江水江水悠悠堪濯纓羨君風致有餘淸玉堂延閣辭分直鳬渚鷗汀思結盟忠安公後重家聲千甍甲第晉陵城雲泉自占江南勝軒蓋寧論世上榮世間萬事何反復平地波瀾變蠅玉君今歸去耳不聞把筆題詩倚靑竹

鈐山堂集卷第八

●鈐山堂集登卷第九

升庵楊愼評點

詩﹝使郢稿畱省稿﹞

◆詩﹝使郢稿畱省稿﹞

發京六部都察院通政司大理寺諸公會餞於報國寺

登毘盧閣

寅長方李二公董徐二少宰至勝泉寺餞別

勝泉寺宿

夕濟黃河

裕州阻雪

保安驛遇張內翰南使

行次汝墳

渡冰志險

立春日至京先寄崦西少宰

九日天壇登集酬夏桂洲都諫二首

陵祀奉簡聞司寇唐中丞

泰陵果園夕憩感述

陵祀夜歸

昌平學宮傍有劉諫議祠翰林諸寮陵祀則寓止祠下予昔備員史官嘗兩至焉追憶舊遊簡吳學士王徐二太史

淸河村捨與聞唐二公小酌

送林石崖都憲

贈陳都帥

贈王太常之閩藩

夏學士榮賜犀帶並手勑褒諭賀以是詩

奉和序翁先生從遊西苑視谷

奉詔陪祀谷祗壇西苑遊矚泛舟太液和亭溪學士

贈管銀臺

賦練塘捲李禦史父

初入銓曹

赴任南禮部九卿會餞於萬福庵次韻畱別

過東昌壽學士許龍石先生尊翁九十

安山待閘

曉行南湖寄友

重經石佛閘望岸傍閣而賦之

將至徐州風阻野泊聞陳水部拏舟來會作此寄之

徐州陳水部萃墨亭畱題

夜至淮陰中丞劉公臨訪遂燕臺院

燕張總戎宅

楊州別鄧太僕以正因寄玄庵穆學士

泛鴛湖

謁孝陵

南宮初上

送何司空

贈潘吏侍入覲

顧戶侍考績補贈

序翁相公惠寄對月見懷之作依韻拜酬

畱都諸司拜進元旦賀表僕忝官禮曹當職題署攝事訖敬識一詩

金陵城西泛舟太宰劉公邀集

觀音山燕磯臨眺

觀音山次紫巖太宰

觀梅花泉同紫巖太宰

牛首寺

曉登朝天宮西閣集宴還坐東麓亭有作

和浚川大司馬

和紫巖太宰

和久庵少宗伯

和筠溪少司馬

○發京六部都察院通政司大理寺諸公會餞於報國寺

雙龍禦節下重霄九棘芳筵集上僚冠蓋寵行賓禮重山川銜命去程遙天香淸梵畱僧室霧樹啼鶯別市橋幸遇聖明崇孝理願從南國采風謠

○登毘盧閣

遠目窮秋望髙牕試醉攀鱗鱗列城肆莽莽抱京山沙磧來鴻細松陰處鶴閒鄢襄從此去旌斾幾時還

○寅長方李二公董徐二少宰至勝泉寺餞別

古寺郊園勝名卿寵餞過還同習池醉更唱渭城歌澗影依松桂潭香折芰荷暮歸軒蓋遠柰此別愁何【【楊曰】習池渭城湊合自佳】

○勝泉寺宿

相送各巳返獨宿在招提鐘漏臨城迥星河隔樹低方欣市喧寂轉覺客懷淒因嘆勞勞者深慚蘿薜棲

○夕濟黃河【滎澤縣】

荻叢沙路莽難分拍岸驚濤黑客聞千帆浪裏惟看【以下闕文】

○裕州阻雪

【前闕文】蓬轉無停迹輖經多畏途臨餐乃三嘆溝中盈餓夫

○保安驛遇張內翰南使

驛榻風燈倚暮寒庭松積雪皓宜看使華遠下金鑾直家慶先承彩服歡江鴈引帆過鄂渚苑花迎佩憶長安扈從正待揚雄賦感激湏彈貢禹冠

○行次汝墳

汝墳百家市依依墟土間野曠豁予目靑見車前山嵩嶺露微雪伊流瀉潺湲倏感炎燠攺俄興旌斾還遇勝初會意省菑仍慘顏慚乏拯人策默默但憂嘆

○渡冰志險【滎澤縣】

洪河冰上度回望使人驚【【楊曰】上向尢勝】寒日無朗照哀鴻有斷鳴垂堂孝子戒叱馭古人情天末風雲色蕭蕭送遠徵

二

遠役逢年暮危途感命輕長河蟠地險積雪與天平逆旅悲今古浮雲是利名昔聞髙蹈者被褐偃柴荊

○立春日至京先寄崦西少宰

星軺計日覲神京彩勝迎春在客程沙上柳松煙霽色水邊樓閣鴈歸聲陽回海宇人皆樂云近蓬萊眼倍明畫省故人勞見念淸詩早爲卜旋旌【公贈詩有蘭橈應逐早春回之句】

○九日天壇登集酬夏桂洲都諫【二首】

仙都樓閣堪凝望諫署壺觴得盡歡九日舊從塵裏過八埏今向眼中寬風來碣石驅濤壯日上扶桑影樹團君擅髙才能作賦吾憐短髮未欹冠明良一代賡歌盛禮樂千年復古難卽擬泰壇陳槁稭早聞閶闔獻瑯玕

八座軒裳吟對酒佳辰此會若爲歡鳳飛正借髙梧近鵬運眞同碧海寬靑楓極浦遙連影細菊重巖巧綴團桓孟髙風追落帽夔龍勝集慶彈冠層城煙霧將歸遠郢曲陽春欲和難莫把茱萸問誰健共看顏色比瑯玕

○陵祀奉簡聞司寇唐中丞

秋日野晴朝露晞六陵如黛淨煙霏村原幾處臨寒水臺殿千重鎖翠微頻來古寺能畱榻久客緇塵欲化衣西省內臺俱重望叨陪鵷序有光輝

○泰陵果園夕憩感述

泰園眾峯裏冬晴雪樹稀宮監棲巖翠山禽下夕暉攀髯悲隔世種木見成圍悵憶臨軒日瞻天淚暗揮

○陵祀夜歸

繁星攢列炬流塵起飛鞚遶樹遠鐘微沾衣零露重回望碧山椒山深夜寂寥云輿歸縹緲玉殿鎖岧嶤重泉光景匿蔓艸蛩聲喞惟有朝陵使年年來此夕

○昌平學宮傍有劉諫議祠翰林諸寮陵祀則寓止祠下予昔備員史官嘗兩至焉追憶舊遊簡吳學士王徐二太史

瀛館虛塵榻香燈伴古祠衣冠秋祀到風節裏賢思堂近棲鸞樹泉分采藻池俊僚來衮衮仍續舊題詩

二

謝公墩尙在賈傳井依然問訊祠前栢懷予系馬年並遊看玉樹分直想金蓮巳是仙凡隔衰庸愧後賢

○淸河村捨與聞唐二公小酌

十里淸河去未遙暖煙秋色過楓橋柳條驚風故零亂茆屋枕溪還寂寥誰家砧杵敲寒練客子風塵換敝貂乘興且傾黃菊酒還家湏憶紫宸朝

○送林石崖都憲

中丞出鎭在扶風共說登臺兩世同天語宣廷催擁傳霜威滿路避乘驄簪纓獨繼家聲貴斧鉞榮兼節制崇宵旰憂勤問民瘼幾回書奏大明宮

○贈陳都帥

平生仗奇節感激與誰輪報主丹心切參戎偉績存營鋒百陣合漕粟萬舟屯受詔辭皇邑驅車還裏門龍泉別壯士春艸憶王孫聞有飛章薦重來謁至尊

○贈王太常之閩藩

未論海嶠與宸居同是君恩感激餘地僻雲霞三島近官淸琴鶴一舟虛省薇晝永消鑪篆山荔風香引傳車知爾玆行暫分手卽看宣拜紫泥書

○夏學士榮賜犀帶並手勑褒諭賀以是詩

賜犀新寵冠朝行飛白宸奎照玉堂霄漢渥恩承湛露瑣闈淸論滿朝陽君臣合契同魚水廊廟掄材有棟梁畱與詞林傳盛事要知明主重惟良

○奉和序翁先生從遊西苑視谷

行宮別殿接嚴宸詔賜同遊禁苑春龍渚泛舟呼力士禦廚分膳輟饔人陽和茂對皇情豫云漢昭回聖藻新政以艱難知稼穡共言魚水諭君臣【【楊曰】無愧初唐】

○奉詔陪祀谷祗壇西苑遊矚泛舟太液和亭溪學士

祗壇奠璧曉光初法駕臨疇宿雨餘幕近鑪煙浮羽仗林晴花色上簪裾身逢廣樂鈞天盛世際淳風太古如農畝起家陪帝籍江鄕春事憶郊居

僊居春泛渺銀河桃杏紅芳水綠波日出芙蓉開帳殿風回笙吹繞云蘿汀洲鳬藻榮光滿樓閣煙花淑景多不是傳宣承帝澤豈緣天路得經過

○贈管銀臺

奉使持天節寧親捧壽杯傳車寒色送歌吹夕陽催驛傍河津轉關迎隴月開畱歡猶未盡計日漢庭回

○賦練塘捲李禦史父

悠然練塘上拂榻坐淸風綠樹重於蓋澄流暎若空魚來深石下鳥度夕陽中獨有乘驄客看云憶甬東

○初入銓曹

肅穆堂階迥陰森栢檜齊吏人依鶴立烏雀傍林棲水鏡懸淸鑑絲綸照紫泥天曹元峻絕何意得攀躋【中堂有宣廟勑諭】

鑪篆銷寒晝濡毫削奏書多慚華省貴秪擬列仙居心結壺冰裏恩垂雨露餘如何報明主薦士滿公交車

○赴任南禮部九卿會餞於萬福庵次韻畱別

五云回首望宸宮感激皇恩覆載同身比馬牛難報主心隨江漢亦朝宗鎬丰故擬周京重禮樂親知舜典崇自是臣勞均出入豈將鴻迹嘆西東

星軺駐節倚禪宮祖席登筵八座同禁苑鴛鸞勞送遠畱都禮樂愧稱宗正逢春郭煙花麗更屈天卿禮數崇巳隔長安辭日下獨看雲樹賦江東【是日太宰晉溪翁具餞特盛】

○過東昌壽學士許龍石先生尊翁九十

地是登瀛裏春當獻壽辰鳳書擎誥重鷴錦制袍新祿待千鍾飬天扶百歲身古松仍偃蹇老鶴倍精神橊色侵瓊斝椿陰上繡茵欲知恩慶遠東海正無垠

○安山待閘

客思去匆匆川程渺未窮水生波蕩漾日出景冥蒙花發當春樹舟牽逆浪風頗覺徵途倦情非少壯同

○曉行南湖寄友

遠樹猶含霧澄流欲颭空帆檣飛鳥外簫皷曙煙中映帶江林出縈回島嶼通無因寄相憶春艸正蒙茸

○重經石佛閘望岸傍閣而賦之

梵閣臨江記昔攀白雲蒼檜鎖禪關波瀾極浦浮髙棟霧靄疏林出斷山盡日帆檣經樹杪早時鐘皷落人間塵勞未息堪惆悵又送官航此路還

○將至徐州風阻野泊聞陳水部拏舟來會作此寄之

津程望近轉離憂髙浪煙汀阻宿畱剡渚正憐人獨往春山眞憶鳥相求雲飛沛裏風仍起江遶黃樓水自流聞說冬曹新政好極知才是濟川舟

○徐州陳水部萃墨亭畱題

髙浪軒中沸層樓畫裏開浦云千嶂合漕粟萬艘來墨萃刊亭石風歌上沛臺樹連平野盡江逐古營回舓澤煙霞攺桓山松栢哀莫倚登檈賦還資理國才

○夜至淮陰中丞劉公臨訪遂燕臺院

鳬渚風燈亂傳呼繡斧來那知維月舫更得近霜臺披豁聞髙論將明仰上才華觴春漏永懷抱故湏開

○燕張總戎宅

棨戟元戎第文觴得暫過鳥吟春樹徧花映夕堂多家世張車騎勛名馬伏波淮洲見明月其柰別離何【漢車騎將軍安世】

○楊州別鄧太僕以正因寄玄庵穆學士

飬拙慚吾道玆行偶共君長途欣並舫此路惜離羣樹隱煙中郭帆飛海上云因聲寄玄老公暇好論文

○泛鴛湖

【【楊曰】排奡妥阽】樓榭開煙霧汀洲似畫圖城陰度■﹝穴上叫下﹞窱天影入虛無岸迥傳淸吹波深洗玉壺玆辰春日好畱興在鴛湖

○謁孝陵

翠巘皇陵閟靑松石道長百靈羅象衛五位備冠裳龍劍風塵靖羅圖日月光山空颷吹急蕭颯動宮墻

二

社稷戎衣起梯航玉帛朝睹河功戴禹瞻廟祀宗堯石馬嘶空翠金燈照寂寥遙看鍾阜上禦气滿層霄

○南宮初上

謬忝文昌入虛慚禮樂司居當分陜地榮及履星時位重才非稱恩深報未知願奉惟寅訓還陳匪懈詩

二

爽气澄秋朔朝光動省闈竹風來錦席花霧上朱衣北斗躋衡峻南曹領務稀聖明謨典在萬世敢愆違

○送何司空

冬曹公報政鍾阜我移官傍樹開新築臨觴敍舊歡宦途勞涉歷世澤盛衣冠豈乏春華好靑松耐歲寒

○贈潘吏侍入覲

少宰今時望風儀八座看畱曹稱水鏡北闕待鴛鸞振舄秋塵淨登車曉月寒同年滿朝署相見慶彈冠

○顧戶侍考績補贈

民部知名久淸朝最老成松當云壑古冰貯玉壺淸國計分畱署秋帆上帝京贈言慚我後叨此繼同聲

○序翁相公惠寄對月見懷之作依韻拜酬

遠傳仙翰到南宮安得淸光此夕同气味敢云蘭並臭瞻依眞以岱爲宗冰銜寵帶銓衡重衮席榮躋殿閣崇共賀太平今有象徳星環聚五云東【公新攺吏部】

○畱都諸司拜進元旦賀表僕忝官禮曹當職題署攝事訖敬識一詩

表函遙賀謹題封黃袱親緘獻九重下土葵心惟向日丹霄雲气總成龍靑陽啟律歡稱壽紫禁趨班憶聽鐘八座二京分職事涓埃無補愧登庸

○金陵城西泛舟太宰劉公邀集

疊嶂澄江遶帝州金尊錦席在蘭舟正逢吏散軒裳集況是郊晴霧雨收隔岸帆檣迷浦漵傍城樓閣帶林丘名都勝槪還今賞赤壁髙陽空昔遊

○觀音山燕磯臨眺

髙云石壁相因依側倚蓮宮臨燕磯畫棟巖巒開險絕滄州煙樹隱霏微鯨鰲吹浪三山動帆舶乘風萬里歸日晚川長堪悵望天靑無盡鴈孤飛

○觀音山次紫巖太宰

危欄髙棟俯江深蘿徑松門勝可尋祗苑白雲生靜思石溪紅葉動秋吟遙岑不攺鴻蒙色淸嘯如傅鸞鳳音軒蓋擁林鐘磬發山僧應記宰官臨

天末長云逐鴈來江間波浪起孤臺初晴風日邀登閣勝地山河對舉杯著帽山公期取醉揮毫李白故稱才極知人世閒情少多謝霜前白菊開

○觀梅花泉同紫巖太宰

聞道幽香臨絕澗偶尋遺迹一相過風前雪樹花難覓巖上鐫題字半磨苔徑客行靑嶂遠石堂僧占自云多塵驂此地應稀到洞口年年長薜蘿

○牛首寺

絕嵿雙峯天闕開禪房幽洞鎖莓苔巖巒路轉孤云近松栢風生萬壑哀當日翠華臨別殿【武廟南巡駐蹕玆山】千年威鳳起層臺細觀惟有階前樹歷盡人間累劫灰【有貞觀年銀杏樹大數圍】

○曉登朝天宮西閣集宴還坐東麓亭有作

江郭晴煙翠且重山城紫閣坐髙峯杯前木落蕭蕭影天外鴻歸渺渺蹤禦气尙浮宮苑樹寒聲遙送石門鐘偶尋玄圃逢瑤艸擬接丹霞訪赤松

○和浚川大司馬

霧閣云窓拂曙開白沙靑嶂遶城回黿鼉浴日江光動龍蜃噓空海气來萬事紏紛堪息駕百年佳勝偶登臺運籌作賦公能事莫厭頻來把酒杯

○和紫巖太宰

仙家樓閣隱■﹝山差﹞峩麗景祥煙入檻多劍失正憐龍久化臺空猶憶鳳曾過冶城遺事遙難問卞廟精忠耿未磨風物豈殊桃洞宴陽春重和郢中歌【此地乃冶城舊址有卞忠貞祠】

○和久庵少宗伯

裊裊髙云覆閣陰冥冥宿霧映江深叢篁暄帶林煙碧獨鴈寒隨浦樹沈天上樓臺堪悵望水邊亭檻足幽尋共來佳麗金陵地重對樽前謝眺吟

○和筠溪少司馬

冬日邀賓東麓閣凍雲檐日共淒涼天連一水蒹葭淨霜落千林橘柚黃暫對碧山心自逸獨攀瓊樹意何長風煙遠目增幽思身病逢歡亦盡觴

鈐山堂集卷第九

●鈐山堂集卷第十

升庵楊愼評點

詩﹝南銓槁一﹞

◆詩﹝南銓槁一﹞

大祀齋居

齋居奉同久庵寅長紀贈

寄贈鍾石翰長

寄贈介立舊寅長

次紫巖太宰齋居韻

次費學士齋居

次胡太常齋居

予昔在翰林禮部楊月湖汪閒齋二先生齋居邀予詩會今二公已下世矣感舊述情而題此句

至日羣公集靈谷寺

靈谷寺次浚川大司馬韻

次久庵少宗伯

晨經鳳臺門

登雨花臺

過永寧髙座二寺

送司空秦公赴召

贈士鳴年兄

金陵歲夜

樂道吟

東園燈宴

贈參贊王公浚川

哭東井內兄

上陵作

宿雞鳴山

省中元會

元旦孝陵陪祀

元日久庵少宗伯九峯太常集飲

鈐山禦書樓成自述短詩

題顧中丞山居

和太宰紫巖送春四首

寄歐從龍侍禦

致政劉光祿偶見遂別賦贈

送黃少司徒

寄壽張允敬同年

寄題歐侍禦碧溪艸堂

題石灘捲

石川詩爲婺源汪子賦汪子思親所嘗遊也

送盛程齋都憲

送胡司寇

奉送浚川王公赴召

紫巖劉公參贊畱務賀贈

王銀臺北上識別

題晏守備畫

送大司寇周公致政

九日金陵城西泛舟同顧中丞

陳中丞年兄升大理卿贈別

贈陳虞山中丞之南贑

大司馬劉公宅翰林諸寮修瀛洲之會限韻得詩四首

答潘石泉年兄見贈

院堂之集予以病不赴次韻答諸公

大司成陸公枉駕鈐山艸堂予遠寓金陵無緣攀迂感別增情作此寄謝次原韻

送大理周公赴召

送張中丞赴召北臺張舊以翰林例出補外乃獨有今召

會林介立先生宅限韻

贈林大理次崖

○大祀齋居

省闊南宮靜臺階北斗齊露承金掌近天傍玉繩低院寂人稀語松髙鶴對棲舊編閒自校窻火照靑藜

二

坐漏頻移榻聽鍾更振衣月疑開寶扇云憶閃朱旗禮樂今周祀河山舊漢畿翠華天北極遙仰六龍飛

三

露筍分朝饌鑪沈換夕燻地嚴增閴寂味澹謝芳葷澄漢懸珠斗層霄駐彩雲百辟同明徳千春奉聖君

四

忝竊紆朱紱棲遲記玉堂鍾陵山上月重此對淸光白日看駒隙靑雲愧鷺行所嗟心寸艸何以報春陽【予昔掌畱院去後八載來領禮曹】

○齋居奉同久庵寅長紀贈

松栢髙姿蘭蕙燻茆齋北郭舊論文寧非夙世神仙侶華省靑精更對君【公昔官臺屬僦居北郭山下】

叔度令予鄙吝消英詞往往奏英韶文章巳見追前古禮樂還應翊聖朝

○寄贈鍾石翰長

咫尺南宮近木天羨君官府是神仙鸞凰會整靑霄翼山水還畱白雪篇

玉署淸銜直似冰文章南斗價逾增古槐修竹淸陰裏散帙談詩記我曾

○寄贈介立舊寅長

學省淸遊易歲年畱臺重望借才賢鵷鸞故集丹山樹奎壁還聯紫極天麟闊石渠湏制作碧山滄渚寄延緣懷人正有停雲思撫景空彈白雪弦

○次紫巖太宰齋居韻

遙想泰壇燔璧夜彩雲晴護帝城春帷宮禦气臨黃屋閣道鑪煙上繡茵翠管銀罌沾澤舊椒花栢葉獻年新畱曹自是均勞地珍重臺衡報主身

省閣松陰動日華仙卿髙詠興無涯正逢山翠開書幌擬近池波著釣槎閶闔北云頻望闕煙花南國更移家甘盤舊學畱宸眷早晚徵綸拜寵嘉

○次費學士齋居

玉堂幽事鎭相關雪茗云篇興未慳春檻煙花迷紫禁夕簾蒼翠滿鐘山綸闈世掌看新命講殿晨趨憶舊班見說天庭起黃色北扉應待鳳書頒

○次胡太常齋居

容臺齋祓靜鑪燻江郭晴煙靄瑞氛自識仙曹堪隱吏偶過僚署喜論文海中鶴馭通三島天上彤樓麗五云鄰並最歡依玉樹別來三日倍思君

○予昔在翰林禮部楊月湖汪閒齋二先生齋居邀予詩會今二公已下世矣感舊述情而題此句

劍水煙雲寶气消龜峯猿鶴巳難招讀罷舊題空淚落省闈風竹晚蕭蕭

○至日羣公集靈谷寺

靑霞宿霧淨朝陰長笛洞簫悲遠林云竇泉流一壑靜石門路入萬松深回廊古壁畱名畫墜葉【【楊曰】冷風用莊子語妙】冷風助梵音此地巖巒足幽勝歲時攜酒一登臨【有吳小仙畫壁】

至日上方吟送酒盡看鸞鶴在煙霞陽回嶰谷時方泰山繞鍾陵境自嘉林下幽香逢蕙艸水邊春信見梅花習池賓客今名勝轉覺風流興未涯

○靈谷寺次浚川大司馬韻

深冬翠壑尙春姿八座輿驂共此時今代珠林開淨境千年金塔禮眞師泉邊倚榻逢僧話樹底穿雲避鳥知蓮社虎溪俱勝事不妨重作後遊期

○次久庵少宗伯

上方臺殿聳岧嶤望近松門路轉遙山抱玉陵增气色磴盤琪樹入雲霄巖花當日迎龍馭澗水千年落鳳韶林下志公呼不起空餘遺事說梁蕭【髙皇嘗幸此】

○晨經鳳臺門

臺鳳久寂寞門今尙得名崗巒拔地峻竹樹帶煙晴【【楊曰】可以入選】寒日一以眺白雲空復情萬峯天外色二抱神京

○登雨花臺

雨花朝獨上寒望盡皇州獵獵海風至冥冥江霧流樓臺開祕苑城郭枕髙丘今古浮雲色長歌寄此遊

○過永寧髙座二寺

永寧峯寺僻髙座亦爲鄰曲徑無人到雲松自可親異花飄法界幽艸發新春安得遺塵事林中結淨因

○送司空秦公赴召

又看冬省承優詔更折春梅送別筵江寺勸杯曾對雪鳳樓鳴玉再朝天舟經故里迂仙棹衣近金鑪上禦煙想到禁庭多雨露一時卿望盡才賢【公昔被召司徒僕會餞淸涼寺值雪】

十年鍾阜重遊地正喜從公柰別何垂老再逢宣室召祖筵猶唱渭城歌南宮晝接天顏近西苑春祠水樹多周曆五曹誰得似聖朝勛業看嵯峨【公曆任兩京五部】

○贈士鳴年兄

簪盍欣相倚其如此別何江湖憂思在霄漢盛名多暮渚吟蘅杜春山隱薜蘿賜環知有日行矣飬天和

○金陵歲夜

舊都遺俗是升平又聽盈門皷吹聲栢酒競傳知臘味土牛初獻識春耕萬家梅柳開煙市雙闕星河隱鳳城萍海客遊今老大自慚臒質玷華纓【京兆役民以鼓笛管歌沿門報春國初故事】

朮鑪松火照春城夜雪寒燈對舊京霜鬂暗催人易老天涯獨宿夢難成因懷泉石違初志愧之涓埃答聖明燒竹引杯聊餞歲望鄕瞻闕總關情【都人燔蒼朮丹爇松枝照夜】

○樂道吟

朱邸神仙館蕓窻翰墨林簡編求至理泉石散幽襟點瑟聲靡間顏瓢味可尋獨攀叢桂隱時對白雲吟煉气飡霞液齋心翫兔陰東平爲善意千載嗣徽音【【楊曰】經語何嘗不可入詩如此點瑟顏瓢是也唐詩亦有由之瑟賜也墻佳句可以並觀】

○東園燈宴

芳節誰招宴東園公子家甕浮千日釀燈燦九枝花林榭凝歌吹樓臺滿月華習池風景異畱賞未云賖

○贈參贊王公浚川

聖明畱鑰付元臣位重南都領縉紳身系安危稱大老道弘風雅作詩人指麾貔虎千營靜蘇息瘡痍萬戶春共道政成催入輔漢家勛業待麒麟

○哭東井內兄

才沾除目便終身襆被囊書秪舊貧新授景陵山縣長晚登京兆貢科人剩聞行義稱鄕黨每見文章重縉紳天道茫茫那可問傷心歸櫬暮江濱

二年京國走紅塵客捨相依意自親往事恍疑春作夢浮生空憶幻爲身可憐丹旐題新秩謾說烏紗換舊巾銅綬向來消不得紆朱拖玉是何人

○上陵作

十載朝陵路重來識翠微聽泉經石澗攀栢候金扉麛鹿能迎客山云故上衣那能不老大舊侶覺全稀

○宿雞鳴山

寺峯雲霧裏重借石堂眠猶似當年到燈懸古佛前

○省中元會

獻歲三陽泰祝聖萬方歡卿云朝气合繁星夜炬攢延閣綿鐘漏華省肅鵷鸞金塘初變柳玉砌巳舒蘭秩禮崇元化備職忝春官

○元旦孝陵陪祀

玉殿中峯裏煙開雪樹【【楊曰】新而古】春盤烏棲露靜澗鹿向人馴弓劍陵園閟旒衣歲日陳萬年周鼎地奔走備王臣

○元日久庵少宗伯九峯太常集飲

竹煙松雪散餘寒蓂莢桃符慶履端天地萬年吾道泰陽和四海聖恩寬增齡更藉椒觴勸應俗先傳彩勝看喜並徳鄰能枉駕正依云闕共彈冠

○鈐山禦書樓成自述短詩

樓成東圃定何如緗帙牙簽盡賜書延眺巧當山色處對揚榮荷聖恩餘三春花气燻蘭芨五夜虹光映斗墟畱與後人傳世澤要知經訓是菑畬

十載虛叨列近臣寶函宸翰拜恩頻雲霞捧出天家制琬琰藏爲奕世珍萬古江山開棟宇百年忠孝報君親願將天保歌周曆夜傍奎躔禮北辰

頖鄰松竹是吾廬廿載辛勤此卜居山近雲煙浮几案門深賓從擁軒車敢將新構誇侖奐但願淳風挹裏閭他日若論歸老計鄴侯惟有滿家書

○題顧中丞山居

城居厭煩郁遙在碧山棲石徑云俱靜松窻路轉迷到來峯歷歷吟處艸萋萋我憶聞髙論春醪遠爲攜

二

桃樹仙人宅春山不可尋偶隨芳艸去言到白雲深片月窺蘿幌啼鶯遶竹林亦知難久臥四海望爲霖

○和太宰紫巖送春四首

風晴芳絮縈書幌日晚餘花照酒巵傳語吏人休白事宰公方詠送春詩

江寺花枝開不稀背巖幽渚鬭芳菲東君有意如相惜莫遣風吹片片飛

未因春別恨匆匆酌酒看花興轉濃聞說郭西花更好與公同上最髙峯

便買春醪日典衣及時行樂莫相違白鷺洲前寧久駐紫薇紅藥待公歸

○寄歐從龍侍禦

壯心黃鵠靑冥上舊業蒼山楚水南誰道向來經濟略種畬栽樹伴農談

○致政劉光祿偶見遂別賦贈

碧山髙榻臥淸風幾許音書渺未通舊日綈袍仍戀戀百年塵路苦匆匆【【楊曰】工而自然】華軒濫處眞慚鶴世网難羈獨羨鴻明日吟詩向何處白雲江上倚孤蓬

○送黃少司徒

去國十年仍赴召遭逢今覩漢儀新煙花對酒畱春棹劍佩衝星上紫宸館中朋輩誰同在白下交期我重親臺省故人如見問爲言閒僻稱吟身

○寄壽張允敬同年

吾愛張平子飡霞東海陰異方仙客授髙行里人欽久稅林中駕彌淸塵外心無因介眉壽遠寄鶴飛吟

○寄題歐侍禦碧溪艸堂

柱史溪堂何處尋石潭沙島靜陰陰扁舟客到柴門近芳樹鶯啼艸屋深霜簡皂囊酬夙志渚蘭汀芷寄閒心濯纓擬和滄浪曲抱膝還梁甫吟【【楊曰】語精字煉】

○題石灘捲

吾愛石灘子爲賦石灘吟云波晴瀉練風瀨暗鳴琴澹逸鳬鷗侶靑蒼楓栝林塵纓何日濯訪爾艸堂深

○石川詩爲婺源汪子賦汪子思親所嘗遊也

羲馭無停轡川流靡回波朝見枝上花暮觀葉辭柯伊昔親在時杖屨此婆娑奄忽逝如期忍賦詩蓼莪極浦菱荷發淸瀾鳬鴈多向來釣遊處白石橫秋蘿憩石復懷川攬涕傷如何

○送盛程齋都憲

欲尋東海黃金竈仍向羅浮碧玉峯人世塵勞知巳息仙山靈藥會相逢

銀魚錦豸承恩日綠水丹山歸隱時逍遙且喜從吾好寵辱由來非我知

○送胡司寇

長幹寺裏幾回來折柳尋花醉此回同榜四人公復去後期何地更銜杯

○奉送浚川王公赴召

皇構湏梁棟天逵侍鳳鸞聖衷勞側席時望切彈冠霄漢恩波近江湖別路漫所嗟從教遠長展卷詩看

二

雄峻稱三獨淸忠仰百寮天書新寵渥霜署舊風標威振臺綱肅春行郡國遙向來經濟望好答聖明朝

○紫巖劉公參贊畱務賀贈

玉堂延閣舊儒仙華省三臺次第遷待入鳳池司帝制蹔持龍節掌兵權寰區人物甄陶內建業山河控制前共道全才齊吉甫早聞功徳格皇天【公曆畱都吏禮兵三部】

○王銀臺北上識別

移官來共秣陵居每誦淸詩嘆起予晚歲欲諧金石契新恩重下紫泥書驊驑逸步諳長道鵷鷺崇班上玉除薊北江南相憶否還將尺素付雙魚

長安裏第似幽居水石流傳亦到予芳會更移泉上酌舊題多認竹間書能畱嘉蔭棠堪憩謾適閒心艸未除君去好隨天闕鳳吾衰終釣楚江魚【王邸第長安街山池甚勝予代居之】

○題晏守備畫

汲泉抱甕誰家婦伐嶺負薪何處翁要識民間貧苦事此圖長置此堂中當午鋤禾婦子同力田心只願年丰人間最苦惟農事看取豳詩七月風

○送大司寇周公致政

海東歸駕杳難攀松桂淸陰滿舊關老境正逢開口笑畏途誰得乞身還花邊曳杖吟隨鶴湖上移舟坐看山簪笏有人能繼美恩波長在五雲間

○九日金陵城西泛舟同顧中丞

松塢顧中丞吳郡施子仁攜酒邀予自石城沿水西門經朱雀橋入通津門歷覽諸勝抵暮而返昔人九日有登髙之會吾儕周覽名都登艫展席林郭縈紆水天容與亦一勝矣乃賦近體二章貽之同好以附囊萸故事云

蘋洲荻浦水雲長素舸筠簾冰雪光霞气入江明島嶼浪花沾席淨琴觴伴人泛泛鷗何逸媚石輝輝菊自芳非是龍山吹帽客還將幽意寄滄浪

龍河西渚石城隈九日風煙霽色開帝苑樓臺雲裏見澄潭鳬鴈鏡中回靑溪渡轉橋橫木朱雀航空月暎苔千古風流今獨勝中丞與客泛舟來

○陳中丞年兄升大理卿贈別

卿月昭回入紫微法星迢逓別南圻江波共惜仙帆遠臺路爭看繡斧歸松栢晚當冰澗立鵷鸞春傍禁城飛江東雲樹遙相憶榜下同年太覺稀

○贈陳虞山中丞之南贑

淸獻祠前秋水淸郁孤臺上暮云平江關粵嶠開雄鎭璽勑兵符借老成正以冰霜論節操湏知魚鳥避威名天南舊路君應識惟喜梅花管送迎【君嘗謫官嶺南過此】

○大司馬劉公宅翰林諸寮修瀛洲之會限韻得詩四首

鐘山晴對艸堂靑勝日芳筵更此庭花霧竹煙籠气色漢雍唐省備儀形直令渾噩追三代坐見文章侶六經卻憶北扉供奉日幾回鐘漏候明星

十年重見柳條靑剩水殘山舊所經勝會正看鵷作侶瘦軀翻訝鶴同形情娛尊俎堪移日地遠江湖漫聚星食飽事閒兼吏隱不知何以答虞庭

菊叢橙實競寒靑客捨鍾陵歲幾經玉署俊遊論接武金蘭交契到忘形盍簪瓊樹羅玄圃張樂泠風起洞庭巳報泰階呈國瑞夜闌搔首望天星

烹茶燒竹坐談經正愛淸香滿戶庭賴有琴觴能遣俗都無案牘可勞形上林梧竹棲羣鳳東壁文章紀二星他日漢家麟閣上願期勛業在丹靑

○答潘石泉年兄見贈

塵壒驅馳愧我形鬂衰非復舊時靑偶隨冠佩登仙署未有涓埃報帝庭省閣優閒無吏牘山川名勝有圖經江湖敢替憂君念夜夜頻瞻紫極星

○院堂之集予以病不赴次韻答諸公

玉堂開宴勸杯寬彩筆題詩灑墨漧繞檻山圍錦繡障過檐竹長鳳凰竿舊遊夢憶仙曹隔【予舊領此院】雅會身慚病祟幹八座軒裳俱俊望蒹葭那得倚瑯玕

○大司成陸公枉駕鈐山艸堂予遠寓金陵無緣攀迂感別增情作此寄謝次原韻

鰲禁儒山薇省使近傳旌節過林丘靑苔地僻無人掃翠竹天寒可自畱想復移丹空對雪誰能載酒共登樓爲吟佳句增惆悵目極孤雲楚水頭

浦東我昔登公堂豈意公猶度我鄕海內交遊同骨肉天涯涕淚各參啇關山落日云千嶂河漢懷人水一方冰玉丰神鸞鳳羽百年愚俗借餘光

攀畱能愛小山叢此日相過似夢中萍海漫憐身作客杏園俱憶鬢成翁多慚華省迂髙駕可笑貧家只素風想見江山入題品玉堂椽筆是宗工

○送大理周公赴召

亭晚離尊集波晴錦纜開使旌移北鬥卿月近西臺奏讞平天憲登延簡上才寧知湘水客重覩漢庭來【公前言事被謫】

○送張中丞赴召北臺張舊以翰林例出補外乃獨有今召

舊日並辭金馬客天書榮召似君稀獨憐一鶴歸瀛島卻領羣星入太微西臺執法搖霜筆東掖趨朝著豸衣共說爲儒堪重寄益看吾道有光輝

○會林介立先生宅限韻

眼中世事何多虞置酒髙堂聊燕娛衣冠朋輩幾寥落風雨林花半有無生人情致向所似炯炯淸冰涵玉壺愧予寮寀平生分遲爾雲霄萬里途

○贈林大理次崖

廷尉平反力有餘晝簾朱墨更忘劬存疑徧示諸生錄傳信新刊兩寺書

芹曝猶堪獻至尊皇王治道有新論漢庭帝鑑明如日次第還行賈誼言

鈐山堂集卷第十

●鈐山堂集卷第十一

升庵楊愼評點

詩﹝南銓槁二﹞

◆詩﹝南銓槁二﹞

入省十四韻

司徒許公宅修瀛洲之會限韻二首

省中齋宿呈同寅潘公年丈

省中池亭作

皇儲恩例賜給二品誥命感忭有作

臘日奉常穆公宅集會限韻

元日費林二翰長集飲

初歲於省中作

正月七日翰林諸寮於敝寓山池爲瀛洲之會鬮韻得七言近體二章

元夜集宗伯甘泉公宅得五言體

靈谷寺二首

題顧中丞載酒亭圖

生日自述

觀音巖同浚川王司馬作

西園賦贈徐六公子用陳侍講韻

暮春集雞鳴山閣

寫眞自題

送許仲貽赴舉

除夕作

元日作

元日羅子印岡以詩見寄次韻答之

歲初視篆呈潘公寅長

新年鄕會

人日宋中丞燕集

侯中丞燕集

和侯中丞元夜喜晴

和顧中丞出息東郊田舍

生日效長慶體是歲予竊祿畱曹三載矣

江閣春眺

觀音山作

金山寺登賦

贈王翁埜極

尋方伯張公合溪隱居

憩舟九石潭下同合溪方伯登張侯廟有作張侯者南唐時將有功封侯方伯之遠祖也

行經傍羅江懷寄黃費二太史

暮春廣陵往觀宗伯湛公甘泉山精舍馬趙二戶曹攜酒至同酌

題桓山馬水部張戶曹宋兵憲邀集

恭聞駕謁長陵寄呈扈從夏公大宗伯

晚次漷縣值雨是日聞車駕還京

潞河

通州城北新浚通惠河以達漕粟入京免陸運之勞是日登舟有作

贈曹大參仲禮並簡髙大參子業

○入省十四韻

斗極三辰峻天曹六職先官爲巖石地政自祖皇年定鼎乾坤辟開堂水鏡懸百司存法守一敬啟心傳【堂後敬亭國初時扁】駑蹇慚非據鴻私荷再遷兩都仍踐歷孤迹寡階緣天日逢明後璠玙凂雋賢吹竽容竊濫推轂廣登延每切循墻懼方叨蒞席專敢期攀鳳羽榮得上星躔齋閣山如畫畱都境若仙簾垂鍾阜月鴉散石城煙簿領頻多暇寅恭敢怠虔惟應論晚節松栢誓同堅

○司徒許公宅修瀛洲之會限韻二首

瀛島書傳白鶴先佳辰展席對江天官梅東閣催詩興客捨並州感歲年嘗菓味分霜後橘烹茶香泛竹間泉杏園繪事風流在此會他時合共傳【宣徳間館閣諸老有杏園雅集圖】

肴出駝峯酒送泉新詩珠玉盡堪傳空江木落年華晚幽樹梅開淑气先鍾阜移尊聊此夕玉堂載筆是何年司徒門第今韋杜時論眞同尺五天

○省中齋宿呈同寅潘公年丈【用先靑二韻】

大祀恭傳帝命先兩人聯宿省堂年浮葭淑气初回管燔璧榮光遠燭天檻近靜移蒼檜月亭空寒浸碧池泉連宵促席聞佳話茗碗蔬盤得共傳

蕭蕭林葉墜髙庭寂寂窻燈隱幕靑畫省竹松仍坐漏紫壇冠佩盡衝星聖明禮樂追三代薄劣遭逢起一經淸廟告成當有頌黃虞致化本無形

○省中池亭作

一泓長湛鏡中天欄檻憑髙得月先秪道省中持簡牘不知窻外有林泉幽篁拂座能蠲俗老檜淩霜不記年誰信仙曹兼吏隱詩成莫遣外人傳

○皇儲恩例賜給二品誥命感忭有作

賜誥新恩出帝閽幾回榮寵到私門錦鸞織處天章麗犀軸頒時禦墨溫先世總看覃雨露微生何以答乾坤百男萬壽吾皇祝夜禮星垣稽首言

西蜀旬宣惟我祖簪纓余澤到諸孫瑯函錦字尙書誥秀水鈐山世徳門蓬捨盡堪容駟馬圭田元可薦蘋蘩四年兩度逢恩慶重見天光賁九原

○臘日奉常穆公宅集會限韻

長安門館鳳池通幾許招尋令節同海內故交還骨肉天涯萍迹漫西東鸞棲正借髙岡樹鵬運宜摶碧海風聖主聰明過堯舜欲於何地獻愚忠

○元日費林二翰長集飲

栢葉細傳元日酒相過喜是玉堂人他鄕對客情偏洽帝裏逢春賞更新紫禁祥煙低拂柳鳳池細水欲含蘋年華物色看流輚珍重尊前報主身

○初歲於省中作

獻歲開元祚麗景耀神京彤庭祥霧合鐘山佳气盈天曹肅弘敞巍閣峻且淸北瞻鳷鵲觀東瞰鳳凰城修廡儼槐栢列署暎瑤瑛虛薄蒙皇眷繆此忝持衡跂昔繁名哲一一惟國楨蟠木詎爲用華章忽濫嬰本乏資世器幸遭休運明熒光思向日涔滴愧輸瀛夙夜懷山甫懿徳誠可經

○正月七日翰林諸寮於敝寓山池爲瀛洲之會鬮韻得七言近體二章

人日邀賓共艸堂壑雲巖石動輝光因攀梅蕋生詩興更藉椒花獻壽觴天近鳳池通雨露气催鶯谷轉春陽髙才盡是雲霄望薄劣慚隨鵷鷺行

客邸長安水竹居能堪八座擁朝裾幔亭正啟神仙宴花徑初停長者車幽洞駐云迷【【楊曰】紫翠淸虛聯飄飄欲仙】紫翠碧池消云漾淸虛莫嫌菲薄無供給畱取新題石上書

○元夜集宗伯甘泉公宅得五言體

瑞雪南宮夜華燈共此筵縫葩燃夕艷瓊絮舞春妍應節辛盤出畱歡栢酒傳坐中皆郢曲歌詠答韶年

二

帝城春信早春園趣不稀【【楊曰】此聯與唐人竹院煙催暝梅園雪誤春同工】池煙凝竹色庭雪助燈輝气暖浮蘭醴花寒落毳衣淸言歡未極玉漏轉微微

○靈谷寺【二首】

蓮宮靑嶂合松門石徑通窈然深谷裏疑與秦人逢澗底藏余雪窻中列秀峯寂寞支公宅惟聞朝暮鐘

二

谷寺新春到山深嵐霧寒蒼松立萬壑寶塔靑雲端不覩崇宮麗那知法界寬夙有煙霞好登臨寄一歡

○題顧中丞載酒亭圖

紫芝題墨千年勝圖向衡山賞更新萬壑雲松一茅屋就中疑是艸玄人【元人兪紫芝題扁文徵仲畫】

松塢髙眠深閉關淸詞白雪落人間我欲相從迷所適卻隨芳艸到春山

○生日自述

童稚螢囊抱一經宦途奔逐鬢還星風雲自幸逢明世羸病那知介晚齡寒雪暎巖松色定早春當檻柳條靑晨觴未許兒曹送追憶劬勞涕暗零

五十五年初度日他鄕蹤迹尙流萍關心萬念悲身事竊祿三朝愧寵靈晚盛冰霜恆自保世途巇險故曾經遲回退食江湖遠省閣鐘峯吟翠屏

○觀音巖同浚川王司馬作

久懷名山遊登賞春巳暮言尋紫芝約頗適滄洲趣巉巉石抱城泯泯江流霧憩磵挹飛泉攀蘿蔭芳樹臨川足魚鳥攬澤多蘅荰興發揮綠觴浩歌誰與晤弱水隔煙濤蓬瀛渺天路豈無乘鶴僊雲中自來去人世多囂塵流光艸間露嘉會良足怡轉盻巳成故何當巢雲松脫迹葆貞素

臯林媚晴春宛若綺繡錯岷江匯洪波九派悉輸約�疊萬古磯懸崖出飛閣崖中白衣士趺坐澹虛泊祗苑遺俗氛巖花自開落俯窺羣象杳仰視天宇闊昔賢幾登臨異代不可作朅來奉佳遊轉使吏情薄欲釣任公鰲還夢坡仙鶴靑山何寥寥白石亦鑿鑿寄謝同心侶且永今夕樂【【楊曰】二詩皆有選意】

○西園賦贈徐六公子用陳侍講韻

幽人宴息在林園不信城闉車馬繁鏡裏芙蓉臨玉沼煙中樓閣俯靑原荒臺鳳去云俱寂茂苑鶯啼日自喧合有神仙來此地時占紫气候前軒

○暮春集雞鳴山閣

勝侶攜尊興不違春山髙閣坐忘歸濃煙密樹深相暎麗日澄湖迥自輝淸磬乍隨僊梵遠異花時傍佛筵飛眞從畫裏看京邑更與攀蘿上翠微

○寫眞自題

湖海浮名山澤形漫勞圖史付丹靑裴卿獨笑非冰鑑方朔虛疑是歲星事可告天惟自信志期希古不遑寧華簪朱紱吾何意乞取煙霞飬性靈

○送許仲貽赴舉

髙亭擊劍酒杯深極浦維舟風雪陰積水不堪連暮色歸鴻應是帶春音雲霄獻納升東觀泉石棲遲別故林共道孫弘工射策莫令經術負初心

○除夕作【甲午】

杯湛燈明深客堂促陰浮迹笑塵忙病來漸覺形容老靜後渾於歲月忘星斗逼檐知夜永壠畦融雪丨年康朝衣細整聽鍾漏正想氤氳漢殿香

○元日作【乙未】

客居鍾阜三移歲官閣梅花暖自芬欲試彩毫詩每就重斟栢葉酒初醺春城萬戶催簫皷霽景千峯暎雪云竊祿自慚無寸補聖朝功徳冠華勛

○元日羅子印岡以詩見寄次韻答之

正元天气兆和丰旭日卿云瑞靄同緹室啟春回物候玉書頒澤起疲癃侵階細艸痕微綠裛露仙桃萼漸紅卻愛巢由歌帝力康衢新詠寄南宮

○歲初視篆呈潘公寅長

滌篆池冰暖開堂雪樹靑春光動八極休气協三靈北闕垂恩露南宮聚徳星同志欣寮寀攄忠報帝庭

○新年鄕會

揚歷羣公在吾鄕不乏賢盍簪逢帝裏投轄啟春筵栢葉隨罇細梅花鬭勝妍畱歡非易得四海是堯年

○人日宋中丞燕集

此日逢人好邀賓荷主賢臺霜凝畫戟庭栢近芳筵雪擁千門曙春增萬象妍曾同杏園宴相對惜華年

○侯中丞燕集

中丞今峻望南國盡稱賢楚水移家久霜臺共此筵飲髙觴令促坐久燭花妍蓬質慚難並靑松耐歲年

○和侯中丞元夜喜晴

九衢華月霽燈宵帝裏韶年景自饒吳地歌聲傳子夜漢家樓閣入煙霄三陽淑气迎黃道四海仁風樂聖朝正喜中臺布時令盡看南畝事春苖

○和顧中丞出息東郊田舍

息駕追夙遊藝疇戒春作繅繭巳眠蠶探鷇忽成鵲林英紛委地柰此風雨惡芊綿原隰引聯絡溝塍錯疊石羣岫移誅茆數椽縛寧希金懸肘賴有田負郭燦燦霞冠岑涓涓泉赴壑雊雉當坐隅嗥犬出叢薄牀橫元亮琴架貯韓康藥雅志璞仍懷浮榮屣應脫豈異子云居艸玄甘寂寞

淸旦漱玉齒焚香諷道書朗吟百神衛萬徧袪災虞至人昔有語上智乃如愚穀虛神以存累遣體應舒大隱在城市豈必侶樵漁林臥觀眾芳水木及春餘靑陽忽巳暮不樂復何如覽鏡雕朱顏發白不滿梳興來理瑤瑟且復對浮蛆誦君東郊作吾亦賦歸歟

○生日效長慶體是歲予竊祿畱曹三載矣

年過半百仍加六貪戀淸時未拂衣朱紱拖身官秩貴靑雲屈指故交稀遊魚在藻恩誠渥病鶴乘軒分卻非待得銓曹書滿日只應便掃故園扉

○江閣春眺

冉冉松雲開閣扉冥冥煙浪遶亭磯穠花錦石春能麗禪徑香臺賞未稀鷗鷺不驚塵事遠江山無攺昔人非蘼蕪千里汀洲晚悵望徵帆帶雨飛【【楊曰】澹泊蘊藉】

○觀音山作

山畔靑蓮宇江間白鷺洲中天橫積翠百谷匯洪流俗遠因成寂林深易得秋誰能來月夕吹笛起潛虯

二

千峯遙翠合九派迅流奔積气浮潭浦殊狀變朝昏巖幽藏綺閣蘿懸翳石門嘆逝徒延竚悟寂與誰論

三

晨霽煙景豁平流淨如掌魚鳥遂飛潛舟艫相下上具美信難期朋宴娛春賞何當風雨冥來閱驚濤壯

○金山寺登賦

披云躋絕壑搴蘿憩石門上方孤磬發令我澄心魂苔壁風煙古龍湫霧雨昏摩蘚銘難辧開金迹尙存

二

浴日鯨波迥含風鷲嶺孤春洲足煙雨客思渺平蕪天影遙連海山形盡入吳復此弭蘭檝因悲芳歲䢐

○贈王翁埜極

方袍鶴氅白綸巾來往人間作至人借問碧桃今幾發東風一百九回春海上靈山那可尋人間至藥幾時成翁能授我長生訣便欲相隨隱姓名

○尋方伯張公合溪隱居

激瀨交文渚列樹間平疇雙澗緬回合中隱林廬幽結駟臺省別巾車山澤遊停雲思彌積伐木意相求

○憩舟九石潭下同合溪方伯登張侯廟有作張侯者南唐時將有功封侯方伯之遠祖也

靈峯開峻宇危磴俯澄灣鳥道風煙上停艫得共攀山春谷彩媚天迥水容閒知有仙人過吟畱雙樹間

二

山隱張侯廟洲傳九石潭碧溪環島嶼髙棟鎖煙嵐靈斾風雲擁神輿虎豹驂千秋春明祀遺澤在江南

○行經傍羅江懷寄黃費二太史

沿溯多異狀九潭淸我心巖松冠朝旭河柳變時禽霞爛初成綺澑遠忽鳴琴知有玄豹隱求之雲霧深衝懷結悃素一寄瑤華音

○暮春廣陵往觀宗伯湛公甘泉山精舍馬趙二戶曹攜酒至同酌

地以髙賢勝春逢淑景和愛山因獨往載酒得同過周覽乾坤大幽尋水石多詠歸堪自樂鳴鳥亦成歌

二

嶽麓名非忝龜山道可宗堂軒開峻構劍履寄髙蹤壇杏有千歲江花能百重塵纓如可脫吾意會相從

○題桓山馬水部張戶曹宋兵憲邀集

桓卿爲石室聞在此山間愚迹無人問禪林客自攀斷碑荒蘚合深洞碧蘿閒千古悲涼意斜陽獨鳥還

二

羣山連積水凝望渺煙氛鹿走遙埛艸龍噓大澤云霸圖雄業攺殊俗劍歌聞弔古情難極憑髙酒易醺

○恭聞駕謁長陵寄呈扈從夏公大宗伯

松栢橋陵地千官扈聖來騎營丹壑繞幄殿碧山開靈雨能隨輦祥風不起埃駐鞍頻賜對獨有禮卿才

園廟崇明祀君王舉曠儀侍行慈聖喜宣旨近臣知霜露玄宮閟星辰玉座移百年今父老驩覩漢旌旗

○晚次漷縣值雨是日聞車駕還京

松暝雨瀟瀟公庭坐寂寥城荒民戶少沙曠旅程遙渠喜通泉澑畦憐潤麥苖夜聞鑾輅返魂夢繞丹霄

○潞河

解裝潞河滸豁然襟抱開閭閫萬寶聚冠帶八紘來塵陸今如海黃金昔有臺鳳城雲霧裏瞻望气佳哉

○通州城北新浚通惠河以達漕粟入京免陸運之勞是日登舟有作

昔上鞚飛土﹖蓋今來航素波中流牽錦纜臨泛興如何柁轉郡樓失蓬開山翠多宛似吳堤上垂楊隱棹歌

二

一閘復一閘牽舟菀柳陰惠通名肇昔疏鑿利從今波浸城臯遠源分苑內深極知邦計重眞說水如金【水自內苑流出】

○贈曹大參仲禮並簡髙大參子業

嶽伯中州彥文章有舅風破溟鯨力健馳野驥羣空翰苑名無忝藩垣位巳崇相逢仍遽別投贈意何窮【空同李子之甥也】

芾舄辭天陛旌麾指晉圻祖筵沾賜醴夙駕拂徵衣過雨關塵淨經霜隴葉飛同遊有髙適知詠省中薇

鈐山堂集卷第十一

●鈐山堂集卷第十二

升庵楊愼評點

詩﹝南宮槁一﹞

◆詩﹝南宮槁一﹞

丙申孟夏蒙恩以禮書兼學士領史職初入東閣有作

奉和聖制西苑觀蓮絕句

聖駕朝陵歌

駕祀七陵奉勑居守京城卽事有述

居守京城贈同事靖遠伯王公二首

曉登長陵陪祀

宿景陵朝房作

奉命視部篆歲除日履任奉呈桂翁少傅

攝事西陵行次舊功徳寺作

西山雜詩

遣祭皇子於西苑長春宮寓宿苑中紀述

奉和師相序翁閣中盆荷初開是日翁六載考績

被旨待朝鮮使臣宴

皇儲大慶侍讀屠文升告賜汴藩便道過家省覲賦贈

九月十日同宮保浚川會少傅桂洲宅席上有作次韻

元夕學士未翁宅燈宴次席上諸學士韻

仲春五日燕餞大司徒李公於禮部後堂次畱別韻

寄朱給諫伯雨

同年張少參兄挽詞

贈袁西園節推

贈蕭二守赴任濟寧

送進士盧木伯宰嘉興

送楊惟明

同顧學士於神樂觀賞牡丹次韻

聽歌玉娥兒詞閣臣應制作也

和少傅相公西苑祀歸之作

和少傅相公景神殿上香

送李正郎之廣右提學

贈用之

贈呈立赴曲江丞

送陳子新知州

和少傅相公九日邵園集飲

登報國寺閣次宮保未齋韻

送虞大理侍養南歸

少傅桂翁寄黃太史伯眞餘同作

感述

得中峯少宰書卻寄之

報國寺閣餞都憲白川周公還南京

○丙申孟夏蒙恩以禮書兼學士領史職初入東閣有作

碧霄何意得重攀九轉丹成列上班金簡玉書暊冊府霧牎云閣住蓬山擬修麟史才難稱自領冰銜夢亦閒講幄舊臣江海別濡毫猶得奉天顏

○奉和聖制西苑觀蓮絕句

匝岸緗荷萬蓋新翠華初駐綠池濱皆言今日風光好宿雨全消禦路塵

水容花色競鮮新綺榭珠樓天漢濱正值早秋風露澹涵空一鑑淨無塵

○聖駕朝陵歌

閣道朝懸日月旗葳蕤朱鳳引文蜟橋陵霜露修殷祀原廟衣冠陋漢儀

沙河士馬若云屯萬姓環門識至尊靑天突起迎鑾殿此地今爲駐蹕村

萬柝沈沈片月前龍旗不動宿寒煙起傍營門瞻北斗休气榮光燭遠天

山束紅門勢若蹲登登石路入云根穹碑層構中天起聖徳神功萬古存

神宮鐘動啟金扉祝帛祠官候衮衣風靜燎凝煙靄靄林深松裊霧霏霏

陽翠髙髙萬壽宮蜿蜒崗阜擁虯龍瑞日乍停雙鳳輦彩雲長護萬年松

遙望慈輿寶扇張帷宮初進紫霞觴聖人愛日心無倦轉覺銅龍晝漏長

太師少傅承恩重造膝三臣對夜分銀璫遣賜人皆羨前席論言世莫聞

○駕祀七陵奉勑居守京城卽事有述

鳳城樓堞隱寒空玉帳旌麾颭曉風新菊凝香隨步輦靈峯積翠遶離宮龍云瑞气來皇邑霜露秋容感聖衷蕓閣侍臣勞簡命擁旄持節愧何功

畫戟連營警衛重翠華今夕駐行宮朝頒璽勑綸言重夜鎖金城節制雄風淸刻漏來天上霜白星河遶禁中皇徳萬年同郟鼎漢家誰數貳師功

○居守京城贈同事靖遠伯王公二首

居畱藉總戎簡命冠羣公斧鉞行軍令詩書振祖風玉鞭光指月龍劍气成虹迂薄欣聯事多慚衛霍功【祖尙書公驥也】

白馬玉連環城巡徧九關月臨霜仗肅風裊戍旗間閣道星辰上橋陵霧靄間明朝書笏記同候屬車還【駕還京居守官致詞奉迎賜酒飯】

○曉登長陵陪祀

絳節霓旌擁聖君翠崖丹壑上層雲松林日出浮佳气沙塞霜飛淨遠氛瑤艸總承恩露重黃花猶傍禦鑪芬幸隨天杖觀殷祀不向風歌數漢汾

○宿景陵朝房作

六載橋陵得再攀石房仍宿翠微間拜瞻松栢驚時序來往風塵笑病顏幄殿六龍頻駐輦羽林千騎徧遮山太平儀典今看盛薄劣虛慚侍從班

○奉命視部篆歲除日履任奉呈桂翁少傅

亭玉張筵迥袍緋擁綬新丹霄通雨露華省切星辰拔擢慚非分遭逢慶此身所希陽道泰明日萬方春【省中來玉亭少傅公所題】

二

南省今重入春陽動粉闈气隨鶯谷轉花傍雪筵飛齋署更新榜廳槐過舊圍總多耆俊在虛薄冒恩輝

三

少傅知予久交承分愈親聖朝無闕典何力繼芳塵憩閣棠依席尋詩鶴近人極知三禮重夙夜奉惟寅

四

弱冠遊文苑載筆逐時英敢期周典禮仍備漢公卿辛苦思身事恩榮荷聖明坐憐松雪晚眞有歲寒情

○攝事西陵行次舊功徳寺作

湖寺春禋到髙秋得重尋川原通遠色巖嶂鎖寒陰蹔息塵中駕猶憐物外心彩雲松栢里長候翠華臨

二

蘋際泠風起颯然湖上秋遠波明島嶼層霧隱林丘鳥下溪田熟鍾鳴谷寺幽馳驅念於役心賞若爲酬

○西山雜詩

本朝陵墓壯西山松栢神宮未可攀獨有中官奉祠祀石房煙火翠微間

玉匣珠襦掩夜泉世人那見鶴歸年秋來十里金山道華表參差夕照前

無窮臺殿倚山椒土價黃金向此消常侍不來僧獨在遊人還自說先朝

澗松巖石蔭秋蘿貪看靑山寺寺過歸鳥數行西日外樹煙橫碧晚鍾多

方池湧出玉流寒耐可溶溶一鑑寬塵事驅人畱不得欲歸還復倚闌看

金代遺蹤寄艸萊湖邊猶識釣魚臺沙鷗汀鷺尋常在曾見龍舟鳳舸來

湖上閒雲對艸亭蒹葭淅瀝暎寒汀千峯萬壑看難盡白鳥雙飛入翠屏

萬峯蒼翠入云端極目江山此郁盤地隱西湖成澤國天開薊苑作長安

白羊山路白雲中鳥道羊膓一綫通豈有胡兒能牧馬萬年天險限華戎【【楊曰】絕句之難難於五七言律如此玉匣澗松湖上白羊四首豈減盛唐】

○遣祭皇子於西苑長春宮寓宿苑中紀述

望見飛虹白玉橋水邊臺殿影靑霄那知苑內來畱宿月白霜淸共此宵

西內新移皇子喪禮卿臨奠捧宸章蕙肴蘭醑曾來享轉益皇情一倍傷【上親制文曰遣禮卿嵩致祭】

繚繞香花覆玉幢瑤壇夜醮禮虛皇可憐今夕長春殿坐聽經聲月轉廊

髙殿虛廊燈燭光殘河欲沒樹蒼蒼長安萬戶瞢騰裏不信蓬萊刻漏長

○奉和師相序翁閣中盆荷初開是日翁六載考績

芙蕖香藹玉堂風麗彩還迷曉日紅天禁移根恩本異蓬山歌瑞句尢工淩波雜佩搖湘岸擎露金盤出漢宮碧觴畱勝賞況逢黃閣奏元功【憲廟自禁中移植於此】

綸閣揮毫坐水風晴花新上賜袍紅物華自解呈嘉瑞衮職惟應代帝工天上恩波涵鳳沼簾前香霧隱仙宮極知退食從容地調燮全收鼎鉉功

○被旨待朝鮮使臣宴

百伎充庭奏管弦大官供饌列芳鮮島夷職頁虔臣節天驛恩華寵禦筵寰海車書應會極聖朝功徳正齊天微臣邦禮叨從事拜舞重歌旣醉篇

五位衣裳坐聖人殊方玉帛走蕃臣海嵎日出頒封舊閶闔雲開獻壽新階羽舞時知舜徳衢尊斟處荷堯仁皆言夷夏爲家日同醉鈞天湛露春

○皇儲大慶侍讀屠文升告賜汴藩便道過家省覲賦贈

誕瑞元良重頒書郡國遙使旌遴玉署皇澤霈丹霄寶服雲龍麗宸章日月昭宗藩均慶賜寰海徧歡謠賢繼方歌啟男多競祝堯天枝千葉茂璇律萬年調才子華簪稱詞林俊望超鳳毛呈異彩瓊樹挺淸標麾節梁園道風煙洛水橋染衣塵靉靉鳴驛馬蕭蕭汴寺連雲起河冰逐晛消帆津淩沆漭屐嶽山岧嶤覽勝才能賦尋幽會屢招隴梅勻細萼渠柳變芳條禾裏山連捨江門月暎潮宮袍裁晝錦壽酒注春瓢戀別頻看劍承歡更駐軺起居榮八座封錫賁三朝气挾湖山動恩垂雨露饒筵開靑鳥度樂奏紫霞飄白髮仍將母靑宮特簡寮禁林春色滿側耳聽回鑣

○九月十日同宮保浚川會少傅桂洲宅席上有【【楊曰】屐嶽工致自三謝出】【帆讀如杜工部浦帆晨初發之帆去聲】作次韻

髙城過雨浮埃淨東閣畱賓綺席開紫艷未呈芳節菊黃封先出內家醅幽懷晚徑頻移榻醉眼秋山獨倚臺退食相過應不厭共看名籍在蓬萊

還憐顏鬢三秋攺悵望風煙萬里開病客未能忘野興玉人猶喜對仙醅霜晴白鴈來沙磧日晚祥烏下石臺朱紱繆慚隨奉引可應重問北山萊

○元夕學士未翁宅燈宴次席上諸學士韻

徳星池館五云連翠管銀罌照綺筵伶部按歌傳錦瑟禦廚分賜輟金錢夜看燈月明於晝人在蓬瀛望若仙共喜恩波逢聖世願將歌頌答韶年

登堂頓覺消塵思獨樹梅花淸傍人物色每驚遊宦侶風光先透帝城春何郎詩興畱東閣杜老醅香送隔鄰歲歲傳觴還此夕彩燈花勝鬭鮮新

○仲春五日燕餞大司徒李公於禮部後堂次畱別韻

暖煙晴樹動春妍勝日南宮共此筵宗伯正同周典禮司農新領漢緡錢金甌姓字需賢佐玉府班儀列上仙三紀詞林今八座與公重數孝皇年

○寄朱給諫伯雨

秣陵煙月嘆離居長憶招邀駐筍輿塵世浮蹤難自定故人歡好已全疏尋山寺隱松蘿勝坐竹池涵幾席虛別後此心何所寄江鴻頻展八行書

○同年張少參兄挽詞

遠書昨歲渡江潮蒿裏驚聞引葬簫莫話對廷弘治日杏園前伴已蕭條

白璧靑銅亦自珍暮年朱紱水雲身堂前尙有薇花月不見當時作賦人

○贈袁西園節推

昨來同駐潞河舟今去君爲嶺外遊從此向南書漸少雲山無限水悠悠

宦情離思入風煙把酒相看各惘然今日黃金臺上別與君重會是何年

野性自期盤谷隱誤恩重作鳳池遊因君思逐飛雲去直到鈐山樓上頭

○贈蕭二守赴任濟寧

使君出佐古名州巨野婁城接魯陬庭中好種甘棠樹他日能將惠化畱

鐃吹喧喧濟水頭赤旗頳帽引官舟津亭送客歸時晚可得閒登太白樓

○送進士盧木伯宰嘉興

慷慨賈生能抗疏蕭條宓令獨鳴弦瑯玕貯腹應無數畱取重來侍帝前

煙水吳門暫駐橈到宮惟有兩程遙但教得祿爲親養不用逢人嘆折腰

○送楊惟明

疋馬雙旌逐曉風楚雲湘水思無窮遙知驛路經行處多在春山萬木中

○同顧學士於神樂觀賞牡丹次韻

何處髙吟對物華石林來訪地仙家桃源景勝迷行迹日檻風亭處處花

荏苒風塵度歲華春晴下馬醉誰家官曹出郭應難數惆悵尊前雙樹花

○聽歌玉娥兒詞閣臣應制作也

玉娥不是世間詞龍艦春湖捧禦巵閭巷教坊齊學得一聲聲出鳳凰池【【楊曰】是宮詞體】

○和少傅相公西苑祀歸之作

攝祀元臺重乘春淑气和菀芳花露早汀曉水煙多稼穡勤周畯明良恊舜歌欲知回衮舄天路近星河

○和少傅相公景神殿上香

片月斜明古樹蒼玉京樓闊迥含涼神輿欲降浮龍气寶殿初開引禦香直以精誠將祀命極知趨走奉恩光歸來彩筆題新句人世驚看五色芒

○送李正郎之廣右提學

冠蓋三春別雲山百粵程艸齊疑礙馬花暖欲啼鶯簡擢儒臺重遲回省署淸相知誰復似不盡送君情

○贈用之

志業平生遠發軔壯玆行過家娛彩服入郡引前旌夕浦船依市春山柳向城楚邦民俗好應愜宦遊情

○贈呈立赴曲江丞

童稚情憐硯席親雪窻螢館共悲辛那堪老至思前事忍向天涯別故人對酒莫辭寒夜醉折梅應寄遠江春河陽小試君休嘆遙聽賢聲慰吏民

○送陳子新知州

金陵共爾論文日十載重逢白髮新擢第舊傳三禮學分符今牧兩州民靑楓粵嶠鳴騶遠綠水燕河舉棹頻南去故交知漸少題書還憶鴈聲春

○和少傅相公九日邵園集飲

侯家池館閉芳園上相能來共綠尊看竹未湏詢地主結茅眞擬學山村松根坐石云隨幾谷口鳴騶鶴避軒退食自公多暇日爲將歌頌答君恩

只疑風景是陶園九日閒情對菊尊綠樹籬邊斜有徑靑煙郭外近依村歌聲緩送鸞簫曲仙馭髙臨紫气軒豈似齊山吟落照共瞻霄漢奉明恩

城東柰有辟疆園座上能虛北海尊慣見漁樵談勝事忽驚車馬駐深村林風不厭吹烏帽瀑水尢宜落綺軒最喜年丰禾稼熟野人含哺頌君恩

○登報國寺閣次宮保未齋韻

鷲林朱閣重霄近俯見風煙接地浮金闕舟﹖﹖稜深隱霧碧山紅樹迥含秋可憐車馬陵東別未羨衣冠峴道遊人事塵勞難可到鳳城斜日重回頭

○送虞大理侍養南歸

賜歸眞慰北堂歡色養無心戀達官獻壽總宜萊子服趨朝曾識惠文冠山中逸興思攀桂溪上秋芳詠采蘭聖主恩深閶闔遠幾回淸夢憶鳴鑾

○少傅桂翁寄黃太史伯眞餘同作

忽報遠書傳鳳閣遙憐髙客臥雲山靑萍綠綺誰應惜藥圃茅堂相對閒長爲風煙增悵望漫於時序感容顏故人擬薦揚雄賦早晚重來謁帝關

○感述

長安滚滚化衣塵侶逐私嗟作宦身駑蹇敢方燕市駿蛾眉曾學楚宮人謾於情事朱弦在信有交遊白髮新玉樹上林無限好寄言鸞鳳莫相嗔

○得中峯少宰書卻寄之

越客初逢得起居夜燈頻展八行書故人滄海身猶健舊徳中朝席尙虛世事無端還失馬碧山多興欲焚魚謝公自有蒼生望旅逐無能獨愧予

○報國寺閣餞都憲白川周公還南京

來登梵閣諸天上暫借文觴此日畱落木寒山堪望遠疏花錦石自宜秋風塵荏苒催雙鬢廊廟周旋系百憂已報旌旗戒明發更攀蘿薜寄淸遊

鈐山堂集卷第十二

●鈐山堂集卷第十三

升庵楊愼評點

詩﹝南宮槁二﹞

◆詩﹝南宮槁二﹞

元會二首

齋夜二首

人日同鄕宴集

宮保顧公吏侍張公被命校文僕承乏禮曹知貢舉予三人者弘治乙丑同年進士也孝皇賜第距今三十有四年矣顧公有詩紀遇志感余嗣和焉

四月八日欽蒙於長陵殿門左召對

祗役戚園覽遊西山諸寺

平坡寺在西山之巓境甚奇峻攀磴而陟俯日﹖示萬壑予爲禮侍一至今十年矣

寓宿碧雲寺

香山寺來靑軒題

九日南內召對

奉命視牲

奉勑充知大禮上冊使連日召對玄極殿精一堂文華西室恭紀一首

書事十三絕

奉和少傅桂翁郊壇喜晴奉天殿捧詔

歲除日省中晚歸是日上手札曰諭秩宗有光祿酒饌之賜

除夕家宴喜弟侄遠至

元旦賜長春酒並光祿酒饌

是歲己亥予賤生六十甲子矣感遇述情而作此詩

禮部舊無朝房予疏請命工曹特建蓋異數也落成春祀齋宿奉簡張蔡二寅丈

扈蹕南巡自出京至在途蒙恩賚諸物各恭紀一絕以志榮感其酒饌牲品等物尢多蓋不能悉紀也

中丞顧公寄示長沙道中詩輒次韻答之

賀序翁閣老新第落成

賀桂翁閣老新第落成

冬夜宴別彭太史使楚

春日偶成

贈陳子器赴政和令

符子太僕出守韶郡賦此以贈符子昔嘗作倅於韶也

贈王太常之南京

奉和少傅桂翁閣蓮六花之作

儼山學士以漆鏤八仙盤見贈並侑以詩用韻奉謝

用韻奉酬儼山甬川二學士同年

○元會二首【戊戌】

正元鐘鼓動長安率土朝天若會湍瑞气先浮百子殿晴光欲上五辛盤梅風應律韶年麗蔀屋迎陽聖澤寬先向禦簾陳賀表繆司邦禮備春官

紫宸樓閣霧中看寶扇龍旗拂曙寒燕律吹葭餞冰雪漢庭鳴玉引鵷鸞身當奏對瞻天近世際雍熙報主難虹渚七回逢大慶萬方嵩祝一聲歡【時皇第七子生】

○齋夜二首

玉漏南宮夜星河迥寂寥輝輝庭雪積冉冉樹煙銷大禮嚴皇諭淸齋肅署寮聖躬傳勿藥凝思睇丹霄

入院煙霜暝開牎栢檜深地嚴知俗遣夜久覺寒侵禮樂逢明主榦坤抱寸心擁書淸不寐風鶴送餘音

○人日同鄕宴集

此日舊傳人共得小堂初喜客相過椒觴栢葉修春酌錦瑟銀箏起夜歌萬井煙花芳節好百年桑梓故情多正逢休沐堪乘興蹔駐燈前白玉珂

○宮保顧公吏侍張公被命校文僕承乏禮曹知貢舉予三人者弘治乙丑同年進士也孝皇賜第距今三十有四年矣顧公有詩紀遇志感余嗣和焉

三十年前戰藝場最榮今日共春堂恩沾醴宴花明席詔鎖文闈棘遶墻閱盡沙金知力健坐闌宮燭覺宵長鳳池老手夔龍望蚤見華虫補舜裳

射策當年獨擅場偶慚疏朽亦升堂親承賜第臨軒陛謾逐看花過苑墻晨鏡照霜華發攺晚葵傾日赤心長泰園春艸年年綠拭淚瞻天憶衮裳

○四月八日欽蒙於長陵殿門左召對

陵殿東頭禦幄垂鑪煙髙拂午松枝中官呼召黃袍坐此是新承顧問時

龍幄近瞻顏咫尺玉音親聽語分明不知何幸紆皇眷無限依依犬馬情

○祗役戚園覽遊西山諸寺

東峯西崦鳴鍾近寶剎珠林處處來松徑駐驂僧吹髮石溪流葉寺門開始驚鳥道看難到漸入云根興轉催年去尙嗟筋力在夕陽重上最髙臺

○平坡寺在西山之巓境甚奇峻攀磴而陟俯日﹖示萬壑予爲禮侍一至今十年矣

入門雙樹欲參天爲禮雲峯一爽然長向省曹迷簿領忍令心賞負風煙靜聞經梵千林上徙倚蒼茫獨鳥前再入南宮容鬢攺山僧猶記昔遊年

○寓宿碧雲寺

樓閣盤蒼巘香燈隱翠微竹間泉澑發臨賞澹忘歸立沼窺魚泳俯檻見雲飛一向巖中宿蓬心自覺非

○香山寺來靑軒題

再到層軒坐諸峯盡若迎勁風山木振初日殿鴉鳴澄廓邀殊觀髙閒寄遠情惜無謝客賞況乃趣玉程

○九日南內召對

重華宮中翠輦來翔鳳樓前彩仗回正是傳宣當九日賜醪全勝菊花杯

○奉命視牲

觀闕層城峻郊宮復道開市煙當樹合炬火逐塵來牲帖犧人報騶聲騎士催夜歸題笏記候曉奏蓬萊

○奉勑充知大禮上冊使連日召對玄極殿精一堂文華西室恭紀一首

親勞禦筆題宗伯幸際昌期侍聖人朝發玉書傳近弼夜燔蒼璧助精禋圜丘扈蹕天行肅溫室承顏晝接親無涯莫報幹賜匪懈眞忘夙夜身

○書事十三絕

鑪香拂座月窺檐帶玉袍緋列貴閹爲報四臣宣巳至近前輕揭翠旃簾

南郊冊禮是新儀聖主從容得面咨一一榻前親指授卻教傳與太常知

玄極紅雲捧帝居天牌新制煥金書肇成大享稱嚴配典禮分明復古初

丹陛前頭催設位祠官祝幣列參差我皇肇舉無前禮親率諸臣演大儀

堂開精一連皇極【閣名】寶閣金題入紫煙自是鈞天難可到幾回身侍玉皇邊

百子螽斯望接連【二宮名】皇家胤嗣本綿延行從毓徳宮前過知是軒龍啟瑞年【太子宮也】

右掖籠燈半掩門對回玄極巳宵分遲回暗記絲綸語此語人間未遣聞

每夜燒燈頻艸奏夜分直到禦前開中官門隙爭傳逓知是南宮禮疏來

法駕前陳炬火開千官騎從出蓬萊勑使殿頭先授簡拜冊南郊當夜回

星漢昭回夜景澄靈風不動燎煙疑遙望衮衣親奠獻泰壇髙處幾回登

黃氈設幄傍丘壇絳蠟金鑪夜不寒衮黼才臨催入對樂章親制賜傳觀

春卿傳詔捧云盤日照金龍系彩竿十道使華銜命出萬方雷雨布恩寬

黃綾寫頌奏金鑾縟典新成際會難禦筆巳批畱史館又教抄在禁中看

○奉和少傅桂翁郊壇喜晴奉天殿捧詔

冬禋麗日輝晴晝聖主精誠信格天已向卿云歌舜瑞還將華嶽祝堯年皇風渾噩追三代陽徳亨嘉進眾賢獨有相臣分奠獻紫壇簪佩上鑪煙

奠璧南郊祀九成肇陳瓊冊薦鴻名萬方濊澤頒皇詔五夜精禋竭聖情淑气正隨葭管動日華先上衮衣明殿頭鵠立知元輔親佐唐堯致太平

大享欣瞻聖典成惟寅愧忝秩宗名詔從廷授叨余寵詩得緘題荷故情繆隨鵷鷺顏方靦每奉瓊瑤眼倍明豈意陋庸遭盛際與公親見泰階平

○歲除日省中晚歸是日上手札曰諭秩宗有光祿酒饌之賜

樓雪宮煙暮景斜手封儀疏未收衙君王賜得辭年酒助與椒觴夜頌花

禦札十行勞賜諭秩宗三禮愧非才不知何語堪聞聖疏對晡從閣裏回

○除夕家宴喜弟侄遠至

京華屢見流年換弟侄新從故里來乍覩別顏應自喜細論鄕事轉堪哀杯浮綠蟻團欒坐花覆銀缸爛熳開薄劣誤承皇眷厚滄江空問釣魚臺

○元旦賜長春酒並光祿酒饌

宮醪玉饌連翩送勑向天廚賜五臣酒出長春名本異賜當元日寵尢新仙桃醉領東風暖丰艸恩沾湛露均願奉陽和同壽域還歌天保答皇仁

○是歲己亥予賤生六十甲子矣感遇述情而作此詩

幸到六旬初度日眾中吾亦白頭人濫隨鵷序升朝久謾對椒花獻壽新樗幹豈堪爲巨室艸心長許奉陽春楚山風樹思親淚魏闕星霜報主身

○禮部舊無朝房予疏請命工曹特建蓋異數也落成春祀齋宿奉簡張蔡二寅丈

直廬新敞禁垣西宮月臨窓苑樹齊玉漏曙聞髙閣報碧梧春借上林棲殊恩正荷帡幪賜勝迹湏畱歲月題鵷侶同心俱雋望五云簪佩得相攜

玉樓金閣眩東西咫尺宮城北斗齊峯遠雪云迷夕望庭幽烏月伴寒棲遲回省署年頻攺惆悵春襟句自題夙夜此身憂責在綠尊虛負碧山攜

曉星殘月在檐西起望天街簇仗齊【【楊曰】風致中有典則】瑤雪靜含鳷鵲影彩雲深護鳳凰棲南宮禮樂逢昌運上苑煙花續舊題誰信燒燈催艸奏每看堂印夜中攜

○扈蹕南巡自出京至在途蒙恩賚諸物各恭紀一絕以志榮感其酒饌牲品等物尢多蓋不能悉紀也

賜大紅羅飛魚服

賜方袋銀瓢刀筯三事

賜壓袋銀錢

賜銀鍍金酒杯盛以沙金漆盤

賜禦筆詩

賜梅蘇丸

賜解勞湯

賜彩裝松竹梅鸞帶

賜畫面扇並象刻壽仙綴子

賜花綫絳並金廂寶石提系

賜磁器甌碗十二件

賜禦賚銀

賜馬

賜筍尖

賜面衣

賜袖香

賜煙墩帽並金廂寶石帽頂一座

賜代衣銀

賜酒竹葉淸眞珠紅二品

○賜大紅羅飛魚服【駕發日左順門宣賜】

宮羅五彩出天機錦浪神魚爛滿衣知爾乘雲露頭角便從天上赤龍飛

○賜方袋銀瓢刀筯三事【駕發日賜】

芙蓉爲畫錦爲囊刀筯銀瓢揔系將已是三回沾禦賜每隨天仗佩恩光

○賜壓袋銀錢【安肅行宮賜大小十二文文曰嘉靖年造】

禦帑朝分壓袋錢白金新鑄倍光鮮五銖永作人間寶四字今題嘉靖年

○賜銀鍍金酒杯盛以沙金漆盤【眞定行宮賜】

銀杯捧出競傳看色間黃金暎赤盤長路風塵勞聖念宮醪引滿不辭幹

○賜禦筆詩【三月朔滎澤渡河禦制七言絕一首書賜五臣各一幅】

灑翰親承禦榻前聖皇初述渡河篇祗應百世藏爲寶此是南巡扈蹕年

○賜梅蘇丸【途中凡數賜】

煉蜜調梅細作丸白凝霜雪盡團團馬上探囊時一嚼送得淸白入肺肝

○賜解勞湯【鈞州行宮賜藥一褁禦題曰解勞湯】

歷歷山川信所遭馬前塵土滿徵袍服勞自是微臣義藥褁深蒙賜解勞

○賜彩裝松竹梅鸞帶

彩裝鸞帶倍鮮華面授行宮拜寵嘉爲勗歲寒同節操竹靑松翠間梅花

○賜畫面扇並象刻壽仙綴子【襄城行宮賜】

五明彩扇制還新象綴銀環價倍珍揮愛虞燻時解慍捧看宮月近隨人

○賜花綫絳並金廂寶石提系【承天賜】

五紋絲綫織絳長金作絳環七寶裝就中獨有貓睛貴覷看中間一綫光

○賜磁器甌碗十二件【承天賜舊邸所藏也】

幾年陶器尙收儲拜賜先皇舊帑余捧持但覺恩爲重寶愛深知玉不如

○賜禦賚銀【途中屢賜白金二百兩余此銀一錠計五十兩鐫識禦賚銀及嘉靖年制七字】

書生未識籯金富聖主多慚惠養私擬作他年遺老計買山誰道更無貲

○賜馬【承天賜】

勑賜天閒玉鼻騂便教騎在駕前行過都歷塊還輕健疑有風足下生

○賜筍尖【武當山中產形如指尖甚奇上命中官特賫賜一包】

解籜龍孫露玉尖分明生就指纖纖靈山異產天家賜肉食那知此味兼

○賜面衣【駕發承天賜柏鄕又賜】

扈蹕初從江漢歸長途終日馬騑騑冰綃不受紅塵涴謝得君恩賜面衣

○賜袖香【駕發承天賜諭札曰用辟中塵穢】

龍腦修和集異方宮中燻奉禦衣裳自從分得君王賜袍袖攜歸不斷香

○賜煙墩帽並金廂寶石帽頂一座

賜來大帽號煙墩云是唐王古制存金頂寶裝齊戴好路人只擬是王孫

○賜代衣銀【宜城行宮召對遇衣盡沾濕賜白銀三十兩諭札曰用以代衣】

造膝從容奉密言晚來衝雨出宮門賜金爲代衣沾濕感徳身同挾纊溫

○賜酒竹葉淸眞珠紅二品

禦廚官酒出黃封碧灩紅香昔未逢共道皇恩比春色一分斟處十分濃

○中丞顧公寄示長沙道中詩輒次韻答之

保釐風采重臺臣功在朝廷徳在民筆底總持三尺法湖南遙布萬家春盡捐廚傳無煩費還載圖書只舊貧儒術由來湏世用北山猿鶴可相嗔

○賀序翁閣老新第落成

京國園廬三十載新堂今敞相巨居沙堤路迥回蓮炬棨戟門髙擁駟車握發每延朝客坐濡毫時答禦函書卑棲地接階除近幾席追從日未虛

○賀桂翁閣老新第落成

相國新開甲第雄平沙堤接鳳池東寶函龍札來天上畫棟朱甍出霧中朝罷禦煙攜衮繡吟餘花日上簾櫳麒麟抱送天應眷看取千年社稷功

○冬夜宴別彭太史使楚

別調參差弦上聲燕臺歲晚送君行寒星曙雪催程遠玉節金書奉使榮宮錦駐軺家暫到楚蘭弭棹賦初成未能便逐歸驂去猿鶴松關苦系情

○春日偶成

不知身事竟如何無限春心負薜蘿林岫鳥還知力倦圃亭花發柰風多閒搔短髮從渠變每得新詩秪自哦憑仗一生忠信力豈驚人世有風波

○贈陳子器赴政和令

送君閩海去把酒意茫然邑小尢堪治才髙誰爲憐武溪看罨畫黎嶺入風煙萬里遲雙舄何年向日邊

二

二鳥來南國文章五色奇胡然滯遐舉分飛殊路岐夜歌聞白雪春賞惜瓊枝薦禰慚無力空吟餞別詩【子器同弟子虛文學並稱子虛今舉進士】

○符子太僕出守韶郡賦此以贈符子昔嘗作倅於韶也

韶陽人吏拜旌麾爲政風流記昔時新佩魚符稱剌史重來竹馬候童兒花間露冕春行縣燭裏攤書夜坐帷若見隴頭梅發處因題佳句一相思

過從未厭客長安誰道新恩阻舊歡他日故山還結社淸時榮路且彈冠猶憐寶劍橫秋水自許靑松耐歲寒垂老不堪仍遠別送君惟有勸加餐

○贈王太常之南京

廊廟只今公望屬暫勞徵斾過江東舊京禮樂仙曹貴瀛海風煙別路重陵祀曉隨鍾阜月郊巡時掃泰壇松送君憶我曾遊地惆悵因憐雪上蹤

○奉和少傅桂翁閣蓮六花之作

九重城隔金扉路六萼蓮開玉井花羲畫正符陽道泰越妝偏助賞心嘉簾虛翠蓋搖波影閣迥紅香近日華珍重化鈞調燮在年年芳節瑞天家

○儼山學士以漆鏤八仙盤見贈並侑以詩用韻奉謝

燕肆雕盤價比珍多情投贈況佳人爲盛玉斝擎方重細酌宮醪賞更新捧愛洞仙朝獻壽醉看歌席夜生春他年綠野堂中物畱伴詩翁後樂身

○用韻奉酬儼山甬川二學士同年

杏園席上題名處晚歲登朝復幾人塵裏浮蹤那可定鏡中華發自應新松當雪澗猶含翠桃熟昆丘不記春曾是十年江海別喜君重到鳳池身

鈐山堂集卷第十三

●鈐山堂集卷第十四

升庵楊愼評點

詩﹝南宮槁三﹞

◆詩﹝南宮槁三﹞

聖駕幸承天發京作

扈從次涿州

趙州夜發

彰徳六言

見道傍梨花

河上歌

恭和禦題漢江

恭和聖制初閱純徳山喜而自得

扈從謁長陵奉安成祖尊號碑紀事十首

扈從經九龍池

元日蒙召五臣於文華殿賜諭賜酒饌於殿西廂沾醉而出恭述四絕

送魏中丞之河南

恩賜麒麟服次儼山陸學士見贈韻

又次甬川張少宰韻

和宗伯托翁雨宿浣花艸堂

記象入室事

予昔臥痾鈐山有終焉之志矣旣而復玷朝籍不自意叨竊至今偶誦姑蘇蔡九逵往年爲予作鈐山堂詩有他年玉帶歸山靈喜無媿之句感念其情因紀一絕並寄謝蔡君

贈王侍禦按閩中

送劉節推之本郡

白貞夫皇甫子安二郎中謫官詩以贈之

再贈貞夫時甫遷官秩遽有左官之命

書奏吟

待朝鮮使臣宴

贊治堂賞蓮次席間諸學士韻各一首

胡少參汝茂自楚藩以詩惠寄用韻酬之

吳給諫出參藩政賦贈

贈劉以道僉憲之閩中

龔母壽詩爲諭徳鳴治作

宮寮燕集詩

送華侍讀歸省

錢子中挽詩

早春送孫志髙編修南還

送張濟甫提學

送曹際卿大參

葉工部本道自南都來話舊述情因有此作錄似葉君並寄謝南都諸故舊

刑部楊郎中精於醫術嘗巳予疾於艱亟玆出守夔郡作詩贈之

贊治堂續賞荷之會有懷崔公後渠次韻二首

○聖駕幸承天發京作

禁城鍾動啟金扉鳳輦時巡出帝畿黃紙特頒都護勑緋羅齊賜從臣衣祥雲捧日浮丹仗芳樹和煙隱翠微遙想江湘歡父老漢皇今覩沛中歸

○扈從次涿州

此夕行宮駐六飛帳營星列滿郊圻雲峯積翠能隨輦花雨含香故拂衣萬古風煙傳鹿野百年父老見龍旗郢園陪從今皇孝太覺甘泉賦獵非

○趙州夜發

趙州城南騎火明鳳蹕鳴鑾中夜行揮鞭曉問邢臺驛一日還過百八程

○彰徳六言

十載乘軺此路而今扈蹕重過渺渺山圍鄴郡飛飛塵湧漳河

○見道傍梨花

萬枝瑤雪倚風斜似浣明妝候翠華日涉郵程春已暮今朝初見馬前花

○河上歌

大明八葉聖人生曾見黃河水至淸千年襄漢榮光起此日風雲大駕行

汾水衣冠若景從千春稀事此時逢洪波浴霧樓船發白日中流翔赤龍

靈河西上遠黏天鳳舸龍檣入紫煙周王圖馬浮川地漢主風歌入沛年

○恭和禦題漢江

郢州城西流漢江浮天玉練隱波光流虹貫渚成皇瑞飛鳯回岡作帝鄕

○恭和聖制初閱純徳山喜而自得【有序】

嘉靖己亥春仲我皇上躬巡楚服至於舊藩之邸乃三月十有四日壬午恭詣純徳山之陽瞻拜神寢畢乃循山之眷而東尋徑歷阜以周視陵脈地形於時上禦龍騎臣郭勛朱希忠崔元夏言及臣嵩皆騎以從但見崇岡隱起疊阜盤互如龍遊鳳躍蜿蜒抱護風气完萃金城崒郁黃屋丹瓦輝暎於靑松碧嶂之間信天造之吉壤也聖情孔怡喜而自得爰制五言古詩一章翌日出以示臣等仰惟皇上爲二親之重勤萬乘之尊計視山陵履荊榛﹖暄日而弗以爲勞孝思純至誠千古帝王所不能及者而惟玆純徳之山我先皇帝龍藏之所安悅尊處幾二紀矣儲秀發祥顯有徵應玆惟聖斷愼重弗移蓋國家萬世無疆之慶也臣猥以禮官叨預扈侍謹拜稽恭和而謹敍其事庶幾備紀錄以貽於永世云

恭覽周神寢回徑歷羊腸伊昔著嘉名兆稱天子岡勢連嵩華遠水遶湘流長蟠互丘巒勝榮休王气昌龍藏忽二紀松栢皆踰墻上帝悅明徳眷此受命鄕惟盤壯南服允作萬世防愼固永弗移山祇告吾皇鍾靈發禎應天定非人量河山亙終古孝徳無遺忘

○扈從謁長陵奉安成祖尊號碑紀事十首【己亥九月二十八日】

文祖長陵壓厚坤萬峯騰躍此峯尊重磨琬琰刊鴻號八葉皇家有聖孫

縹緲仙城霄漢間鼎湖龍去若爲攀岡頭宰木橋頭水曾見金輿駐碧山

忽上髙樓淩紫氛俯看松栢渺重云金書特薦千年號禦气長成五色文

六陵秋色到檐楹萬壑云風動地生白日魂搖寒起粟始知身伴赤龍行【是日侍上登明樓】

恩從幄殿對回深訓慰從容示玉音孤迹豈知勞聖眷忠誠那敢替初心【感思殿召臣嵩獨入對上諭曰卿勉盡忠誠勿介意人言嵩頓首謝】

山南山北夜鳴鐃宿處星河傍紫霄飛將營門傳號令赤旗千騎影蕭蕭

松曉露寒巖徑僻乘輿忽駕欲何之悼陵園廟秋峯裏聖主恩深一顧時【廿九日上召五臣入曰往陳后陵一視】

向夕鳴笳下翠峯玉驄騎出禦園松塵沙百里行應盡丹鳳城邊聞曙鍾【上乘馬十里至紅門夜行達旦入京】

露裘風帽夜深寒玉輦前頭對據鞍詔許五臣披暖耳陽和眞藉聖恩寬

甘泉騎火燭天來萬轂喧喧隱若雷玄武門開寒漏徹都人爭候屬車回

○扈從經九龍池

九龍池上駐龍旗檜殿蘭宮鎖翠微日出彩霞籠瑞气霜迎黃鉞肅天威雲中蘿徑千盤合谷口風泉百道飛塵迹此中難可到況陪仙蹕奉恩輝

○元日蒙召五臣於文華殿賜諭賜酒饌於殿西廂沾醉而出恭述四絕

元日首頒元聖諭寶函擎出殿中開承恩特賜宜年酒拜舞瞻天卻舉杯

今年春日薦春觴共沐恩光近禦牀頌擬椒花堪獻歲心同葵萼總傾陽

起艸殿廬催入對喜看春色在揮毫寒消墨沼龍香潤日上舟﹖﹖稜鳳闕髙

聖主履端膺萬福起居先遣近臣知正朝云物偏佳勝試筆先裁祝聖詩

○送魏中丞之河南

星軺建節赴南河嵩嶺橫雲洛水波闕下絲綸親捧詔澤中鴻鴈久興歌淸霜更助臺威重化雨能敷聖澤多此去願紓宵旰慮待歸鸞掖共鳴珂

○恩賜麒麟服次儼山陸學士見贈韻

宮衣擎出聖恩新云錦輝裁五色麟敢以軒裳誇物采極知魚水諭君臣文明有象方呈瑞和气攸鍾本配仁犬馬此身難報稱秪將周嗣詠振振

恩袍艸色照人新組繡驚看一角麟命服故應旌上徳寵光何意及微臣馴遊自昔徵王瑞衣被終身荷聖仁畱與南宮傳盛事後來名徳價逾振【部卿前無賜麟者玆爲後賢作始云】

○又次甬川張少宰韻

淺薄何堪眷遇隆繡麟分出賜袍紅周郊遊處禎祥集殷笥頒時品式崇豈有文章禆聖治直於奔走策微躬推衣未報君王惠結綬徒希國士風

○和宗伯托翁雨宿浣花艸堂

臥聽西巖風雨生艸堂蕭颯一燈明並枝宿羽深愁濕遶竹飛泉倍覺鳴仲蔚蓬蒿迷宅徑少陵花鳥入詩情不知此夕陽春句誰和朱弦曲裏聲

○記象入室事

仲春望夕陪祀宿內捨忽風象折戶突入臥內號叫躑躅勢甚危惡予默坐念程伊川渡漢江事良久象人來拽之以出幸以無恙因記於此

獨宿直廬逢象鬭忽來入室遶牀鳴平生危險更嘗徧事合驚時亦不驚

猛象咆哮君合避只須屏息坐帷中漢舟幾覆心無怖記取程家主一翁

○予昔臥痾鈐山有終焉之志矣旣而復玷朝籍不自意叨竊至今偶誦姑蘇蔡九逵往年爲予作鈐山堂詩有他年玉帶歸山靈喜無媿之句感念其情因紀一絕並寄謝蔡君

病骨那堪玉帶圍在山心事出山違中郎有句能成讖泉石他年待我歸

○贈王侍禦按閩中

斧鉞下南天登艫望若仙觀風臨海嶠執法動星躔遠道佳眠食當塗賴俊賢濡毫多逸興寄我武夷篇

○送劉節推之本郡

遙向宜陽郡行瞻翼軫星雲程催逸駕霜刄發新硎秔稻垂山郭桁楊臥訟庭送君鄕思集想見故山靑

○白貞夫皇甫子安二郎中謫官詩以贈之

二子南宮彥輝連瓊樹枝赤墀鳴玉地粉署握蘭時佐郡才何屈登途意轉遲臨分贈長劍持此慰相思

○再贈貞夫時甫遷官秩遽有左官之命

聞禮稱才子含香作正郎所期趨鶴禁何意別鵷行郡古山橫翠亭秋樹帶霜中朝昆季在宵夢憶連牀

○書奏吟

書奏南宮夜孤忠秪自憐此心惟報主何語可回天駑力衰年後鴻儀邃古前誰知避人吏撫枕一澘然

○待朝鮮使臣宴

文軌通函夏衣冠捧禦筵萬方來貢日四海太平年湛露承堯酒燻風被舜弦濫陪欣頌賞竊吹仰鈞天

二

禦醴傳銀甕宮花剪絳羅夾衢陳警衛當席擁笙歌化洽提封遠恩沾賜宴多還聞使臣語東海不揚波

○贊治堂賞蓮次席間諸學士韻各一首

詹事陸公儼山

詹事崔公後渠

太子賓客張公甬川

少宗伯張公陽峯

○詹事陸公儼山

南省淸芬雨露邊徵歡來賞後池蓮卽憑酒盞消炎日最愛花枝拂曙煙名籍早爲同榜客衣冠齊列大羅仙蒹葭顧我空形穢愧倚臨風玉樹前

右次詹事陸公儼山

○詹事崔公後渠

向來云臥鄴城邊才得君王賜炬蓮誰擬著書忘歲月尙書揮翰落雲煙舊栽桃樹非前主新著宮袍是謫仙馬首獨情脈脈爲君惆悵晚花前

右次少詹事崔公後渠

○太子賓客張公甬川

春藕移栽近日邊花開不數越溪蓮光搖玉簟淸無暑香逐金鑪暖帶煙興至故應忘主客官閒眞得似神仙懷賢合作甘棠看又落風神夢覺前【蓮爲公署部印時所種也】

右次太子賓客張公甬川

○少宗伯張公陽峯

盆池仙萼傍南宮綠榼涼生滿院風勝日琴觴邀上客淸朝簪組盛羣公近人海鶴閒過砌多事園蜂競遶叢暫喜近來曹務簡不妨相勸醉顏紅

右次少宗伯張公陽峯

○胡少參汝茂自楚藩以詩惠寄用韻酬之

郢上春逢返忽秋年光眞共水東流芙蓉遠道能相贈瓊玖淸詞不易酬觴對鶴樓江自遶文題蘭省石還畱期君共結明庭綬未向關河嘆阻修【君爲精膳時嘗立石題名爲文以記】

自笑茆齋暎雪人謾披陳蠹學經綸幸於禮樂逢明聖豈有文章動縉紳秉燭夜堂還艸奏攬衣朝閣更迎賓南宮故舊勞相問潦倒風塵白髮新

○吳給諫出參藩政賦贈

紫薇旌節旬宣地靑瑣衣冠侍從年吳苑晝遊人似玉楚帆西上水如天子牟戀闕江湖遠召伯畱棠惠化傳題柱盛名今不淺海邦新勒使夷編【君奉使朝鮮其所著作國人刻梓以傳】

○贈劉以道僉憲之閩中

南徼持風紀中臺輟俊賢拜恩分雨露執法動星躔九派揚帆外三山攬轡前威傳風偃艸操凜月行天邪畏神羊觸喬歡谷鳥遷列城皆擁傳遙夜尙窺編候館明丹荔靈峯肅紫煙舶通溟海客筵會幔亭仙未厭飛蓬遠惟聽薦槁先臨分贈長劍揮手帝城邊

○龔母壽詩爲諭徳鳴治作

錦誥銜恩重靑鸞送喜頻貤榮逢聖代獻壽及佳辰才子當朝彥宮臣簡命新龍頭魁殿選鰲禁得儒珍辛苦熊丸訓芬芳俎豆鄰關睢稱媲徳蓁葉詠宜人年喜稀齡屇天於景福申仙杯凝露菊家饌膾江鱗愛日情彌愜瞻云意轉嚬裁詩寄南極遙祝鳳池濱

○宮寮燕集詩

孟冬廿一日集燕詹府之堂卿保而下三十有三人皆宮秩也尙書霍分實爲之主大宰許公首倡紀會之作予輒嗣和焉

宮城佳气郁蒼蒼八座華裾照羽觴夏室謳歌歡有子虞廷入拜佇惟良筵開玉署蓬瀛裏地切金莖雨露傍廊廟眾賢今匯進帝圖皇歷自遐昌

古松寒柏對靑蒼地主髙情勸累觴聖世鳳麟爭睹瑞昆岡玙璧總稱良門臨玉澗來天上樹擁金堤近席傍淺薄豈堪塵寵秩也陪星履躡文昌

起瞻東震气逾蒼盛會難逢更盡觴馮翼願同周士吉股肱惟藉舜臣良晨趨劍佩鑪煙上晝接威顏黼座傍少海前星占國瑞天長地久祝時昌

○送華侍讀歸省

渡江汀艸發春色近庭闈況是神仙吏遙從霄漢歸泉聲間伶吹花气襲宮衣舊日觀書處云窓在翠微

○錢子中挽詩

抱志豈不廣其如值數奇山陽舊行處鄰笛使人悲素簡畱丹篋新花發故池何因慰溟漠拭淚一題詩

○早春送孫志髙編修南還

將母承兪詔還鄕羨晝遊艸新迎擁傳波暖待維舟忠孝傳家世文章軼俊流尙書遺烈在恩露滿松楸

○送張濟甫提學

學憲從來重君當拔擢新簡書還自畏鉛槧轉須親秉燭儒臺夜停車越水春要令全浙士文體盡還醇

○送曹際卿大參

楚楚今藩伯星軺去若仙名髙稱吏部境勝入湘川江靜深含綠峯晴迥帶煙旬宣多惠政要使遠人傳

○葉工部本道自南都來話舊述情因有此作錄似葉君並寄謝南都諸故舊

吏散長安日杜門故人相見蹔開尊人情棘上靑繩變身事池邊老鳳蹲閱盡世途惟自信別來幽抱可誰論畱都知舊勞相問渭樹冮云入夢魂

○刑部楊郎中精於醫術嘗巳予疾於艱亟玆出守夔郡作詩贈之

共誇剌史專城貴爲惜佳人萬里行朝發薊門催驛騎暮經巴峽聽猿聲名山采藥煙霞迥燕寢凝香幾牘淸衰病藉君畱不住靑精蕒獨倍關情

○贊治堂續賞荷之會有懷崔公後渠次韻二首

畫省新荷綠滿池露紅重發最髙枝因攀上客勞軒蓋更續前題感歲時坐近風香開翠幌飲畱霞色對瓊巵妨賢此地能無愧回憶滄洲意轉遲

地靜宮城傳午漏樹深齋閣引涼颸還■﹝扌棄﹞劇飲追河朔每誦髙唫出鳳池瑞露乍凝金掌重仙歌欲度彩雲遲美人南國遙難並折贈無因寄所思

鈐山堂集卷第十四

●鈐山堂集卷第十五

升庵楊愼評點

詩﹝南宮稿四﹞

◆詩﹝南宮稿四﹞

賜遊小山並金海泛舟至廣寒殿詩

恭和聖制朝泛舟於金海二首

恭和聖制中秋思母歌

侍上金海放燈

辛丑三月十七日直宿無逸殿奉旨同閣老翟公詳定進士試卷遂命充讀卷官故事禮卿不得預此蓋特命云

詳定試卷上命中官賫賜丁香花一枝並金筒簪之恭紀四絕

禱雨金海祠上香作

夜叩金海祠同五臣舟還

奉命永明殿先聖堂代拜

登憑虛山殿在永明殿之南巖洞甚奇

萬壽日賜宴內殿賜宮制彩花並栢葉一枝金筒簪之

元夕侍宴豳風亭觀燈

嘉靖壬寅三月四日同勛輔五臣直宿西苑時雨適澍上召賜酒仁壽宮中諭曰寒春宵分召卿等飲一鍾朕手注之酒殿中少看待雨略住出銀鍾帶歸聖恩隆渥前代所未有也恭賦近體二首志感

勑賜禁中乘馬

太液乘舟

孟夏初夕侍上登苑中閣

駕還仁壽宮復召入賜飲白酒兼賜時服緋羅彩補

賜遊淸馥殿

少師桂翁壽詩

桂翁壽詩同諸學士作

賜川扇在西苑作

送太宰許公致政

送敖刑部兩浙慮囚

送錢刑部之四川

次韻贈別張銀臺歸吳

贈張長史時言

太子賓客張公母夫人九十壽

寄贈南大司成龔先生

看新曆自感用韻

○賜遊小山並金海泛舟至廣寒殿詩【有序】

嘉靖辛丑二月二十三日上命勛輔及尙書嵩七臣同遊小山在仁壽宮之西中官導引入淸虛門磴道盤屈甃甓皆肖小龍文疊石爲峯嚵巖森聳怪奇不可名狀元氏故物也中官云元人載此石自南至燕每石一準糧若干俗呼爲折糧石蓋務極侈靡近歲重葺一亭上扁曰鑑戒亭取殷鑑之義云亭中設櫥貯書上至以備覽攀磴陟山嵿曰淸虛殿俯瞰都城歷歷可見山腰累石爲洞刻石肖龍水自龍吻出噴灑若簾其前爲曲流觀甃石引水作九曲流觴惛雕琢奇異布置神巧又南爲瑤景翠林二亭中架石梁通東西兩池金鱗游泳其大者可尺許奇石錯列古木森蔚彌望乃往觀省耕亭上卽隙地墾田督農耕之臨閱則坐此又鑿井灌畦爲井亭眾稱贊良久及列坐松栢間享酒饌中官相與勸酬甚歡旣又傳旨賜登舟泛金海往觀於廣寒山舟蕩漿持楫者皆中使水光蕩漾遠近亭殿隱現金碧交輝恍若身造瑤池弱水之間也捨舟登岸以陟廣寒之殿絕頂巍峙髙入云漢山麓爲臺爲洞爲堆云積翠之坊周覽畢復賜酒饌坐松栢間皆醉飽而出羣臣莫不感恩懷徳以爲希世之遇臣嵩何幸獲預斯列謹各紀一詩而識其事如此云

淸虛殿

鑑戒亭

水簾洞

曲流觀

瑤景翠林二亭

省耕亭

廣寒殿

金海

○淸虛殿

皇宮西畔閟層丘別有天門洞壑幽玉樹金亭雲霧裏年年此地奉宸遊

○鑑戒亭

巖松總是和云種湖石猶疑縮地來聖主揭名存鑑戒簡編時向此中開

○水簾洞

玉龍噴水當幽洞飛下靑巒注碧池池中金鯉閒遊泳聖澤長涵自不知

○曲流觀

濺玉飛瓊出洞來巧穿渠石自縈回春來耐好浮花片爲進君王萬壽杯

○瑤景翠林二亭

山連瓊島宜飛鳳水作金潭會濯龍聖主經年罷遊幸琪花瑤艸若爲容

○省耕亭

桔橰聲處起髙亭新構宏規出聖情歲歲柳陰晴日裏翠華來此看春耕

○廣寒殿

嵳峩臺殿倚層巓古木長云上界連太液無風開玉鏡時時飛翠落晴淵

○金海

堆云積翠岧嶤徑玊蝀金鰲宛轉橋坐倚古松宣賜宴醉臨盤石待回橈

○恭和聖制朝泛舟於金海二首

太液波澄曉鏡舒滿汀芳露濕紅蕖樓臺隱映移天上艸樹蘢蔥帶雨餘雲中扶輦來祥鳳蘋際隨舟躍錦魚此日宸遊歌聖藻應知朝野共歡娛

龍舸中流四望舒水容波色淨仙蕖紅搖錦繡千重裏碧浸玻瓈萬頃余巖畔靑松停瑞鶴洲前翠荇觸遊魚蓬丘閬苑非人境萬歲千秋奉聖娛

○恭和聖制中秋思母歌

人間此夕逢三五皓魄堂空初過午玉宇瓊樓景色佳誰道吾皇心獨苦皇心獨苦兮應柰何對景傷情兮念慈母慈母當年復且顧仙升一旦如乖仵節值中秋可嘯歌黤然昨夜生陰雨我皇感此重愴淒欲捧瑤觴共誰語彷佛如瞻天上容徘徊尙憶生前語大孝吾皇眞聖子聖子懸懸望母歸鳳輦龍輿日幾歸直駕紅雲謁紫淸紫淸閶闔九門通玉几聲音非杳冥恍然慈訓時時聆秋光春色有代換聖情痛慕還無終長歌特制名思母至言歷歷流心腑絢目昭回天地文仁民致治本親親皇風帝徳過堯舜臣拜稽首歌聖人

○侍上金海放燈

紅燈熖熖水浟浟此夕眞從天漢遊鸞簫鳳管鳴仙吹錦纜龍旗引禦舟

恍驚華渚流虹照宛是緱山駕鳳來仙人指點瑤池上萬朵金蓮頃刻開

○辛丑三月十七日直宿無逸殿奉旨同閣老翟公詳定進士試卷遂命充讀卷官故事禮卿不得預此蓋特命云

殿閣篝簾蠟炬紅品題初拆禦前封燕臺驪牡還求駿禹穴風雷欲化龍直以文章需俊傑要將忠孝答遭逢掄材自是臺司事慚備春卿得濫從

○詳定試卷上命中官賫賜丁香花一枝並金筒簪之恭紀四絕

麗色繁香簇絳霞中官擎賜禦園花欲知簪處君恩重看取金筒壓帽斜

宜春苑裏丁香樹帶露籠煙錦作團不是天家親折賜何因得借一枝看

禦苑名花萬樹開重重金屋鎖樓臺忽報風香來滿鬢歡從天上戴春回

四十年前射策人晚遭明聖寵恩頻宮前手把花枝看復似瓊林醉後春

○禱雨金海祠上香作

石磴松木朳殿開禮臣恭捧禦香來聖主憂民望甘澤龍官莫待玉符催

赤符仙篆下金波燭熖鑪香遶樹多最是片雲將雨至忽教吹散柰風何

寶淵金海是龍宮水殿長吹夜夜風何事老龍猶未起不將霖雨代天工

○夜叩金海祠同五臣舟還

宮前玉漏千門鎖樹裏紅燈幾處張祗役不辭舟路遠廣寒山下月蒼蒼荻風蕭瑟樹煙多綠水澄潭足芰荷誰信夜深來太液共搖仙艇坐星河

○奉命永明殿先聖堂代拜

永明頻代拜秋晨復此來燭裏金門啟松間寶殿開香煙羅幾席雲霧隱樓臺明祀崇羣聖彜章出帝裁

○登憑虛山殿在永明殿之南巖洞甚奇

峯殿郁岧嶤登臨近九霄曙煙籠闕迥殘月帶城遙翔鳳金爲閣飛虹玉作橋乘輿罷遊幸花色爲誰饒

○萬壽日賜宴內殿賜宮制彩花並栢葉一枝金筒簪之

酒開天甕綠醅濃帽插金花栢葉重願祝聖齡如此栢靑靑不攺四時容

○元夕侍宴豳風亭觀燈【壬寅正月】

節值燃燈夜金宮賜禦筵千年逢此席萬壽願齊天瑞擁階蓂雪芳含花樹煙無窮太平歷長奉聖人前

二

霽雪動春容卿云護九重翠華臨鳳闕火樹照鰲峯應澤皇情豫浮祥禦气濃承恩歌旣醉稽首祝華封

三

金海開芳殿初春翠輦過九門過夕炬雙闕近天河禦酒垂玄渥宸襟洽大和共忻陪睿賞何幸沐恩波

四

蓬瀛開玉樹樓觀壓金鰲積霰臨墀淨華燈影殿髙瑞煙浮彩仗春色上仙桃齊獻南山壽筵前拜衮袍

五

絳蠟千枝鳳金橋萬道虹瑞雲華蓋上明月禁城中鎬宴沾同樂堯年慶屢丰宸遊端可頌俚曲愧難工

○嘉靖壬寅三月四日同勛輔五臣直宿西苑時雨適澍上召賜酒仁壽宮中諭曰寒春宵分召卿等飲一鍾朕手注之酒殿中少看待雨略住出銀鍾帶歸聖恩隆渥前代所未有也恭賦近體二首志感

春殿宵寒捧賜醪東皇時降雨如膏人間樂歲占麰麥天上恩波醉碧桃度苑暗聞仙漏轉拂簾初識禦香髙恭承示諭皇情重此夕千年豈易遭

雨後承明催入召親勞禦手注堯尊需云湛露恩同渥桂殿蘭宮景自溫盛事故湏傳汗簡微生何以答乾坤歸來更捧銀杯賜世世珍藏示子孫

○勑賜禁中乘馬

天閒神駿勑教騎長奉傳宣過苑堤因是翠華宸蹕近柳邊深隱不聞嘶

○太液乘舟

蘭舟演漾水雲空花葉田田島嶼風棹入瓊波最深處玉樓金殿影西東

○孟夏初夕侍上登苑中閣

寶閣璇霄上重城鳳苑西聖容瞻更密天路到應迷檻拂煙虹麗窓懸日月齊翠簾紅燭裏何幸得攀躋

帝苑開金閣仙臺駐玉鑾山鄰飛鳳島路接會直壇眺迥星辰滿憑髙气色寒時乘六龍禦眞在五云端

○駕還仁壽宮復召入賜飲白酒兼賜時服緋羅彩補

上閣登初罷西宮勑又催香羅頒笥服玉醴酌天杯魚鑰通宵啟金蓮伴醉回將何報明主竚立重徘徊

○賜遊淸馥殿

帝苑雲霞麗仙宮洞壑幽春生翡翠殿花滿鳳凰樓瑤艸迎宸蹕瓊波待禦舟共傳今聖孝當日奉慈遊

十里宜春苑金堤覆綠楊水涵瑤殿碧花簇錦亭芳馳道通長樂離宮接建章微臣一何幸畱賞沐恩光

○少師桂翁壽詩

徳以精靈降賢爲邦國珍商巖先夢說崧嶽會生申帷幄開黃閣冠裾上紫宸垂衣逢上聖調鼎寄元臣溫室承顏密明光起艸頻珪璋才獨擅魚水契無鄰掀揭鵬圖大翺翔鷟羽振泰階扶景曜鰲極握洪鈞禮樂回三代絲綸暢八垠巖瞻擎國柱壽歷紀莊椿佳節傳朱夏長庚耀紫旻恩波天上洽云物望中新履集南宮盛觴連北斗醇美徵池浴鳳祥協紱隨麟騎擁平沙曙花畱綺席春王褒應有頌千載慶玆辰

○桂翁壽詩同諸學士作

劍履從容漢殿東絲綸密勿禁闈中元臺位極三公貴大雅詞稱百代雄壽酒當杯分湛露燻弦應曲奏南風蟠桃巳熟三千歲麟閣眞數第一功

○賜川扇在西苑作

聖恩宣賜揮炎扇貢篚初從蜀國來忽引淸風生玉殿還擎寶月下瑤臺

錦江鸞扇郁金香黃帕擎來近禦牀竊祿南宮無補報年年頒賜沐恩光

太液池邊暑气生海橊英簇絳霞明蜀王新貢金花箑禦苑傳呼賜禮卿

○送太宰許公致政

宛洛風煙系夢頻賜歸今得自由身三朝柱石收公望兩世銓衡秉國鈞辭闕祖筵歌漢傳入關仙气報秦人極知感激君恩重夜夜巖扉望北辰

○送敖刑部兩浙慮囚

西曹冠蓋乘春發白馬翩翩艸色靑原隰光華持漢節簡書欽卹奉虞庭臺端秉燭頻看牘湖上移尊暫駐舲共說九天攜雨露一時沾灑向東溟

○送錢刑部之四川

使節初從東浙歸又看銜命下彤闈明經斷獄曾何忝擁傳還鄕倍有輝北極星辰移益部層霄雷雨灑圜扉平反有奏還相寄遙睇江關朔鴈飛

○次韻贈別張銀臺歸吳

離心不可極回首暮江濱滄海棲鷗鷺中朝惜鳳麟山吟招隱句亭學艸玄人還憶長安邱相過意每眞

二

艸閣東吳地淸川白石潯看云塵慮失對酒別愁禁【下闕】

○贈張長史時言

二

【上闕一首】翰苑張東白先朝望獨尊百年喬木裏儒業有諸孫簪組恩華繼文章大雅存贈言情繾綣曾出李膺門

○太子賓客張公母夫人九十壽

得見萱齡躋九袠佳辰壽斝若爲歡宮賓祿飬堂開玉天語恩褒誥捧鸞海熟蟠桃忘歲月院深慈竹報平安庭闈樂事中朝羨忠孝榮名百代看

○寄贈南大司成龔先生

詞林雋譽重珪璋師席居賢國倍光學館化行周冑子制科名起漢賢良弦歌夜對金陵月袍袖春攜玉殿香欲寄別懷增悵望海云江樹故微茫

○看新曆自感用韻

此身夙夜但惟寅又見彤庭授歷新楚嶠憶家頻閱歲燕郊吹律早知春君恩天地應難報世事陰晴未足嗔年去桑楡欣自暖夢餘蕉鹿勘誰眞

鈐山堂集卷第十五

●鈐山堂集卷第十六

升庵楊愼評點

詩﹝南宮稿五﹞

◆詩﹝南宮稿五﹞

詔賜金海乘涼詩

恭紀恩賜詩

七月十六日再奉旨金海乘涼舟泛和京山太傅

奉和桂翁無逸夜直之作

帝壇入拜次前韻

奉酬岱屏都尉

早入承天門見鴉次韻

東閣閱庶吉士捲簡同事諸先生

無逸殿直捨和少師相公韻

禱雪直宿苑中奉詔詣都城隍祠行香以子夜將事

海天春曉圖歌爲桂翁作

步虛詞

贈童內方庶子

送許龍石少宰之南都

奉次少師桂翁賜宴紀恩

再次桂翁鄕會卽席韻

甬川張公閱僕舊作繆荷獎重次韻爲謝

寄贈槎溪王翁

○詔賜金海乘涼詩【有序】

嘉靖辛丑六月二十六日勛輔四臣同嵩供事西苑直宿無逸殿時溽暑蒸燠上命中官導五臣每以巳末申前於金海邊乘涼是日出迎和門登舟泊水雲榭觀臨漪亭入椒園至崇智殿畫棟雕甍金碧輝煥蒼松翠栢盤郁垂蔭不復知有暑气明日由趯臺坡陟昭和殿又經樂成殿觀稼亭又明日往觀於太素淸馥二殿歷寶月會景秋輝涵碧諸亭每至一所擇茂蔭授幾而休焉時荷花盛開云錦極目澄漪倒影恍然如在蓬萊仙境也伏自思念離宮祕苑非凡迹所至荷蒙皇上寵恩之厚今春二月旣賜遊小山玆復賜遊金海連日泛流經壑以徧歷內苑之勝遭逢之盛在古鮮儷誠何幸而得此也忻感之餘恭賦近體詩十章以識其盛而境物繁巨應接不暇愧紀不能悉云

木陰深靜鳥聲和溽暑全消爽气多太液池頭夜來雨微風新綠水增波

百尺含風淸暑殿千尋積翠廣寒宮颼颼涼意知何許盡在鳴蟬萬木中

長松影裏頻移席紅藕香中謾駐橈玉殿金亭來避暑若非緣福也難消

翠木陰陰碧水涯渚風汀日淨雲沙長安萬戶炎蒸重始信瑤臺是帝家

椒園臺殿郁嵯峨別有重巖隱薜蘿坐久不禁淸徹骨水雲寥闊樹風多

觚稜照日山蕆殿鑑影沈煙柳拂堤蘆葦叢深舟忽到水禽驚起遶林啼

趯臺坡轉石林斜更覺淸涼一倍加靜聽鳴鶯升別樹遠看棲鷺立浮槎

樓臺一一明如畫水樹重重靜若帷人意願同天意樂文王臺沼本無私

髙松碧殿陰陰覆曲水金亭宛宛開竟日攀臨知未盡萬花深處一舟回

水邊龍艦金屏護樹裏虹橋翠幰過歸去莫言天上事蓬萊宮闕渺星河

○恭紀恩賜詩

嵩荷蒙聖眷便殿召對西苑宿直偕勛輔五臣其果茗酒饌天廚日給金幣囂物尙方珍賜不可勝紀間紀數事得近體詩二十九首

賜玲瓏雕花玉帶

賜金織蟒服

賜金嵌寶石鬥牛絳環

喜雨賜飲酒又皇女生賜白金彩幣

賜香

賜五味湯寢宮垂花簾下飲之

賜酒饌瓜果等物中官日給勑免具謝

賜花金筒簪之丁香零苓香艸萬年松凡三被賜

賜畫面扇二十四孝人物

賜菡蓞一枝

賜畫扇有木刻海橊罌墜子一罌可寸許穴其腹蕆象刻物器一百事工巧異甚

賜畫面扇水精蟬墜子

賜睿宗皇帝禦書大字八音克諧天光云影於文華殿面授

賜渾銀盤一

賜禦制朝泛舟於金海詩一軸

賜皇祖禦注道徳經一部

賜銀套杯六小大各異以禮樂射禦書數字別之

賜刻花合香牌子

賜葫蘆畫八幅

萬壽日賜喫麵靑磁龍盌盛之

賜金箱奇南香帶

賜獨角獸補子

賜禦用藥煮酒一瓶

賜禦藥如意飲五貼諭曰能治百病以八月望日修合

賜騫林茶黃精筍尖皆武當山中所產

賜銀豆

賜銀八寶亦曰八吉祥錠勝珊瑚犀角珠子名狀各異

賜嘉靖錢撰文賞也

賜貂鼠暖耳祀玄機夜寒也又謁陵騎從再賜

○賜玲瓏雕花玉帶

積素含輝雪色明尙方寶帶琢瑤瑛殿庭賜處皇恩重光價寧論十五城

○賜金織蟒服

宮恩宣賜蟒衣新玉帶金章並在身度徳自知難稱服遭時深幸得攀鱗

○賜金嵌寶石鬥牛絳環

寶環分賜黃金爛珠顆勻圓石瑰奇如龍水獸疑騰躍什襲尋常不敢窺

○喜雨賜飲酒又皇女生賜白金彩幣

直宿殿廬聞好雨四郊沾足慰宸心承恩旣醉宮壺酒逢喜還分禦帑金

○賜香

賜來龍掛禦奩香焚向齋廬坐夜長人間塵暑俱消盡身在鈞天玉案傍

○賜五味湯寢宮垂花簾下飲之

中侍髙擎五味湯垂花簾下賜沾嘗如何說得天漿味喉吻生涼齒頰香

○賜酒饌瓜果等物中官日給勑免具謝

翠甕分醪出上尊玉盤傳膳給朝飱甘瓜脆果頻頻賜勑遣諸臣免謝恩

○賜花金筒簪之丁香零苓香艸萬年松凡三被賜

丁香折得宮園馥苓艸移來楚澤春靑愛萬年松色好君恩又見一回新

○賜畫面扇二十四孝人物

宮扇新裁素楮淸丹靑仍肖古人形揮仁要滌寰中暑勸孝還同座右銘

○賜菡蓞一枝

太液浮舟花滿池曉紅芳濕露濃時云錦萬叢誰敢折特荷金筒賜一枝

○賜畫扇有木刻海橊罌墜子一罌可寸許穴其腹蕆象刻物器一百事工巧異甚

燕士刻猴能集棘藝稱工巧古難之請看扇墜木罌子百件中蕆物物奇

○賜畫面扇水精蟬墜子

玄蟬戢羽不聞聲彩扇絳攜刻水精玉露淸風俱入手不知長夏有炎蒸

○賜睿宗皇帝禦書大字八音克諧天光云影於文華殿面授

灑翰含春【舊邱堂名】睿墨存奎光虹彩照乾坤巳欽典樂虞廷訓還誦眞儒諭道言

○賜渾銀盤一

冰同潔白玉同堅若比蟾光亦爛然叮嚀莫謾題生菜元奉瓊羞在禦筵

○賜禦制朝泛舟於金海詩一軸

錦軸瑤簽捧禦書樓船秋日泛龍池吾君不事橫汾樂爲憶慈遊轉益悲

○賜皇祖禦注道徳經一部

道徳眞文授五千至人曾憶度關千金函玉字髙皇注萬古神謨日月懸

○賜銀套杯六小大各異以禮樂射禦書數字別之

銀質金書六字文酌時隨量淺深分貴同玉瓚蕆爲寶徳比醇醪飲自醺

○賜刻花合香牌子

合香牌子黃金縷佩向衣間藹異芬宮中總愛宜男意花下雙孩是刻文

○賜葫蘆畫八幅

水樹煙雲列畫屏良工髙殿寫丹靑內家每愛葫蘆樣寶玩時時對寵靈

○萬壽日賜喫麵靑磁龍盌盛之

仁壽宮中稱萬壽仰瞻天表祝華封旨傳賜喫長生面捧出蟠花禦盌龍

○賜金箱奇南香帶

奇南作帶赤金箱鉤系雙螭白玉光出自昆岡呈寶气束當朝署散天香

○賜獨角獸補子

獸名獨角狀猶龍彩補恩頒組繡工疑有風雷起鱗甲擘云翻浪欲騰空

○賜禦用藥煮酒一瓶

禦醴芬香味獨珍一壺宣賜殿頭春功可益元存曲糵藥能祛疾備君臣

○賜禦藥如意飲五貼諭曰能治百病以八月望日修合

按得千金禦藥方合時分取桂輪香聖人一體君臣義百病祛除保壽康

○賜騫林茶黃精筍尖皆武當山中所產

綠茗黃精玉筍罌遠從湘水貢王庭沾嘗一一皆仙品露乳煙姿孕嶽靈

○賜銀豆

白金鎔鑄能爲豆百顆勻圓白雪同若爲種在南山下乞與民間作歲丰

○賜銀八寶亦曰八吉祥錠勝珊瑚犀角珠子名狀各異

忽驚海蕆遺珍貝見說宮中號吉祥因是玉皇朝綘闕天花片片落霓裳

○賜嘉靖錢撰文賞也

新鑄靑銅嘉靖年聖恩頻給撰文錢原非萬選詞林手滿橐持歸一赧然

○賜貂鼠暖耳祀玄機夜寒也又謁陵騎從再賜

扈蹕監祠夕殿中滿衣星露滿墀風春融爲我消寒冽貂帽深恩被紫茸

○七月十六日再奉旨金海乘涼舟泛和京山太傅

傳宣再許內園遊避暑龍池暫放舟菡蓞花連千嶼錦梧桐葉報六宮秋便思解綬親魚鳥卻恐浮槎犯鬥牛涉比巨川期共濟恩同滄海嘆難酬

○奉和桂翁無逸夜直之作

無逸今宵直還依紫禁髙大官頻給膳中使特頒醪坐久銷鑪篆寒深益毳袍廣庭霜月淨玉兔見秋毫

二

鳳閣詩頻出陽春調自髙苑花催染翰宮月對傾醪學士金蓮炬仙人獸錦袍起居勞聖問賜札帝親毫

○帝壇入拜次前韻

【【楊曰】初唐體裁】斾轉泠風肅壇開紫炁髙竹宮燔制幣瑤席奠仙醪月色遙臨仗天香細入袍中央居太乙五色現靈毫

○奉酬岱屏都尉

直廬宵命酌都尉興能髙主第珍移饌宮壺玉賜醪地嚴聞警蹕情洽聚冠袍文雅今誰敵詩成縱彩毫

○早入承天門見鴉次韻

喧鴉爭入帝城飛映霧翻林揚曙暉宮女乍聞驚夢起省郎紛逐散朝歸聲傳萬井含鐘杳影落千門帶月稀還向昭陽自來去綠窓凝望重依依

○東閣閱庶吉士捲簡同事諸先生

東閣掄材奉詔同柰庭佳气靄云虹禦題捧出綸言煥筆陣驅時白戰雄光動夜濤珠出海暖回春苑鳳來桐太平休遇知難報願得眞賢答聖衷

○無逸殿直捨和少師相公韻

儤直承明幸接廬內房新賜更移居大官日逐頒饔饍中使時常給掃除禦案絲綸開玉札上淸文字理金書分明身到鈞天上傳和仙歌白雪余

燈燭通宵晃禁廬霧窓云閣近宸居瑞煙入座香浮苑寒影窺簾月到除緱嶺乍聞丹鳳吹谷城先訪赤松書歸來未向人間說天語親承燕對余

○禱雪直宿苑中奉詔詣都城隍祠行香以子夜將事

燈火中宵出苑西寶香龍札帝親題北陰朔气催瓊雪上界眞符煥彩霓市靜斗星還歷歷祠深松栢故淒淒九重此夕憂民意銀漢瑤光望轉迷

○海天春曉圖歌爲桂翁作

頳霞紫炁搖靑蔥曦輪湧出扶桑東黿鼉騰掀巨鰲踴光彩下燭馮夷宮洪波浩蕩浮元气浴日涵空漭無際碣石晴吹萬里風方壺曉落中天翠是時靑陽宣徳澤千巖眾壑皆春色夭桃露嶼縫欲迷芳艸煙汀綠堪折懸泉掛壁古松靑香霧環洲桂樹榮島颿漵舶雲中見漢柱秦橋天際橫別有仙臺杳靄間丹崖翠谷渺難攀貝闕岧嶤淩五嶽銀宮晃耀出三山紫芝瑤艸紛開謝鶴馭虹旌自往還中有仙人毛骨輕還丹玉液煉初成朝騎白鹿過玄圃夕咽金精住赤城我本丹丘生骯髒山澤形混迹縻塵网束書遊玉京蜃市觀溟違夙願麟洲采藥負初盟誰將縑素寫雄觀令我一見心眼亂髣髴乘濤泛太瀛便欲淩風生羽翰主人幽思在雲煙黃扉退食心悠然鴻鈞巳屬調元手花甲初逢獻壽年年年獻壽奉瓊筵大隱金門是列仙日采芙蓉朝帝闕還看渤澥變桑田

○步虛詞

髙髙黃金闕隱隱白玉樓中有虛皇居華景蔭丹霄朱陽洞明境靑炁散空寥寤寐思眞域但覺形神超

二

絳宮吸靈气玉訣飛天罡翕爾生光電依然躡洞陽赫奕三皇籙燦爛九霞章飛神朝玉闕羽蓋淩扶桑

三

振佩入瓊都云扉是幾重鸞情依日觀鳳想結霞峯魂瑩澄眞識心齋淸道容五色金光發相將隨赤龍

四

淩晨吸丹景入夜潄玉泉百關彌舒曠靈臺復湛然冥思玄霄上馳神玉闕前無勞生羽翼自可揖眞仙

○贈童內方庶子

賜歸乘傳倍恩光水綠山靑入楚鄕驛路艸齊吟駐馬渚亭花發醉畱觴誠知筆裏驅云夢早向池邊識鳳凰望苑賓寮應共待好持經術輔元良

○送許龍石少宰之南都

香案攜經直九重畱曹聊復借髙蹤渡江風送仙舟鷁望闕云蟠帝宅龍東郡掃松還駐節北書將橘謾題封舊遊回首難忘地坐倚修篁夕翠濃【南吏部後堂有竹一林予昔領此曹憩之故云】

○奉次少師桂翁賜宴紀恩

鳳麟瑞世眞賢出日月光天景運開身輔虞廷興禮樂手調商鼎到公臺賜筵玉醴頻繁送褒詔龍箋煥爛裁盛典本朝曾幾見百寮回首嘆臣哉

聖朝褒禮重元臣南省衣冠慶此辰農野气和初得雨帝城花滿剩畱春玉堂黃閣勛庸盛翠釜銀罌賜澤新曆考中書誰似者直從郭令到公身

○再次桂翁鄕會卽席韻

徳星明處畫堂深咫尺煙霄喜盍簪扈聖競瞻阿閣鳳得賢寧羨隗臺金西江文獻元稱盛東裏勛名復見今瑤瑟夜歌催逸興彩毫春色動髙吟

滿座春杯豈厭深百年嘉會此冠簪卻慚葭質叨依玉永荷洪鑪得鑄金廊廟聲華公振古虞周禮樂聖逢今吹噓幸接南宮席潦倒空賡下裏吟

帷幄謀謨帝眷深殿頭鳴玉領纓簪著來錦繡宮裁蟒捧出駢蕃禦賜金促召每聞忙人夜畱歡剛得暇逢今巳陪魚藻沾恩宴更惜鶯花洽醉吟

○甬川張公閱僕舊作繆荷獎重次韻爲謝

老來虛愧度芳辰童子曾矜得句新賜帛幾人論將相【荊公語】雕虫當日費精神鏡中短鬢頻添雪陌上緇衣謾化塵蒲柳體資山澤興敢窺時傑畫麒麟

○寄贈槎溪王翁

問訊金陵河上居別來風景復何如羣鷗自占溪翁席駟馬能停省客車雲樹江東頻入夢塞鴻天北漫題書極知泉石身間樂不向中朝羨佩魚

遠別無因問起居開函初喜得雙魚鏡中華發年何似湖上扁舟晚自如身健底湏求大藥眼明猶復理殘書近聞欲返槎溪棹故里雲山樂有餘

鈐山堂集卷第十六

●鈐山堂集卷第十七

升庵楊愼評點

詩﹝南宮稿六﹞

詩餘

◆詩﹝南宮稿六﹞

元日賜栢葉詩

紀賜十二絕

被命靈濟岱嶽二宮廟上香夜行作

內直次韻

扈從夜歸經太液池

曉出長安見西山

西苑匾豆花

內直對雪有慶雪銀幣之賜

初誕孫賀賓宴集用往歲生男韻二首

誕第二孫再用韻

子昂馬圖題贈大梁李中丞

贈仇總兵鎭守甘肅

贈叩張甬川先生之南都

贈華學士視篆南院

贈僉憲白汝衡

少傅相公二郎偕第進士暮春宴城東王氏園紀賀

袁守範君擢憲副九江贈以是詩

侍禦楊明夫歸宜春因憶郡中園廬賦贈此句

侍禦唐子薦謫判滄洲作此慰之

贈馮侍禦督學南畿

贈白因夫

贈子器之任建安舊任政和而有聲也

贈易栗夫提學

寄陳顯仁僉憲同年

髙氏義塾詩爲致政司寇南屏作

送許仲貽之南京奉常

送胡少參之蜀

送王克齋都憲總督漕運自舉進士至今予三贈詩矣

以玉帶付東林寺僧並紀以詩予昔讀書此寺

送憲副敖君貴之兵備蘇州便道省覲

送熊元直翰檢奉使還南昌

新治長安街西屋

內直守歲作

元旦紀事

冬夜宴別翰林邢伯羽熊元直給諫何思問冊使諸藩給諫何時賓則出勘宣大功次

贈淩明府之宜春

○元日賜栢葉詩

嘉靖壬寅正月一日欽蒙皇上賜召勛輔同嵩五臣於無逸殿饗以醴宴諭曰以玆元旦召卿等至少待亥刻歸庶吾君臣相慶嘉日焉巳而出金筒簪栢葉一枝賜各戴以歸臣嵩謹拜稽述古詩四言一章識感遇云

王正啟祚靑陽肇歷祕苑天開帝宮晨入帝有綸言曰慶嘉日爰奉明恩恭承寵錫其錫維何惟栢一枝淩霜挺翠裛露含滋采自玄圃捧出王﹖戚墀金筒簪戴煒燁其光君子有酒稱彼瑤觴堅貞比節森郁呈芳以勗臣徳以介元祥君子萬年壽考不忘

○紀賜十二絕

賜銀牌子刻平安二字

賜銀像生人馬並太平牌子四

賜金壽仙二

賜銀孩兒七

賜新制貂鼠暖耳

賜絨錦護膝一雙

賜銀魚百尾

賜長春酒每夕一尊

賜酒蠏一甕

賜橄欖

賜禦前色絲畫人物元宵卓燈一對

賜靑油雨笠

○賜銀牌子刻平安二字

銀牓頒恩重椒觴取醉歡新年占百福天語賜平安

○賜銀像生人馬並太平牌子四

白金作像生奇巧出新制中有四云牌歡覩太平字

○賜金壽仙二

鑄就兩仙人黃金不壞身須眉但了了那記壽鄕春

○賜銀孩兒七

賜出銀孩美取義在宜男感恩先祝聖敬效華封三

○賜新制貂鼠暖耳

貂帽頻沾賜今番新制奇傳宣宵入直戴月出宮墀

○賜絨錦護膝一雙

鮮華新制錦軟暖厚鋪綿長跪謝宸渥造膝玉階前

○賜銀魚百尾

寶坻產嘉魚纖纖白似銀貢來供玉食何意得嘗珍

○賜長春酒每夕一尊

直捨燈明裏還摛應制文宵寒霜漏永賴此助微醺

○賜酒蠏一甕

入手霜螫美言從海市來甘香分禦甕約客共春杯

○賜橄欖

靑果來閩嶠分珍出禦函誰知辛苦後滋味有餘甘

○賜禦前色絲畫人物元宵卓燈一對

繪彩雙燈爛分輝自禦筵玉堂畱盛事何異賜金蓮

○賜靑油雨笠

帝宮催夕召蕭瑟雨聲來詔傳靑笠戴賜酒殿中回

○被命靈濟岱嶽二宮廟上香夜行作

列騎騁浮壒秉炬粲繁星京陌何迢迢邐迆記所經初辭苑西直忽逗城東坰祗栗承宸命宵駕不遑寧淸都閟眞境瓊闕入紫旻云徑深窈窕樓觀郁亭亭岱嶽崇祠祀容衛儼百靈松檜羅茂蔭鬼物多獰形伐鼓聞層閣焚香趍廣庭夜久新雨歇河漢轉晶熒遲漏漸巳徹嚴城猶未扃於焉紀於役聊以奉惟馨

○內直次韻

苑外層槐晝景移坐來直捨巳多時天壇髙處圍黃幄惟見鑪煙上玉墀閣道傳呼彩仗移四更金海月生時歸來無逸衣裳冷還傍星辰宿殿墀【無逸殿名】

○扈從夜歸經太液池

波上千燈回禦舫柳邊雙仗引官驑淸蹕一聲來欲近驚起鳬鷗過遠洲

承恩長得禁中遊騎徧天閒十二驑行過荻叢風淅淅不勝秋興滿滄洲

○曉出長安見西山

六街盡日塵蒙蒙遠翠當前喜一逢知是昨宵新雨過碧天云淨看芙蓉曉山微抹綠於鬟疊嶂層巒似可攀忽爾見山還自樂何況仙人住在山

○西苑匾豆花

荳花紅白滿秋天開傍金扉色倍妍內苑頻來還羨汝因看籬落似村田

匾豆花開煙露繁卻從禁苑憶鄕園那能歸種南山捨步遶深叢未敢言

○內直對雪有慶雪銀幣之賜

撲窓聞暮雪直宿殿廬深瑞集驚堆玉恩承喜賜金三登占大有一徳奉惟欽調燮曾無補惟勤夙夜心

○初誕孫賀賓宴集用往歲生男韻【二首】

垂老見孫聊自慰更勞上客爲予歡極知所得多叨幸況復非才屢進官乾坤錫佑嘉祥集門戶關心始願完寶軸牙簽過萬卷賜書他日要渠看

在公夙夜眞忘瘁剛爲玆辰罄一歡天道總容仁有後世情徒羨貴爲官堂開綠野歸難遂桑植成都誌易完獨有寸丹期報主向來心事任人看

○誕第二孫再用韻

又傳熊夢符新兆更藉犀錢續舊歡身事總知堪付子老年因嘆未休官棠畱錦水祥源遠【先髙祖爲四川方伯】桃熟丹丘福果完爲謝少陵歌抱送新詩都下盡傳看

二

甘露長春皆上賜朝回開閣更畱歡欲知湯餅筵中客盡是蓬萊闕下官鳳沼敢云雛再浴藍田因喜壁雙完一年兩度弧懸日佳气充閭次第看

○子昂馬圖題贈大梁李中丞

卷中此馬畫者誰毛鬣欲動骨法奇尺素能收上閒駿意態便欲隨風馳天閒十二紛相矗想是郊晴初出牧大宛雄姿宿應房渥窪異種龍爲族金羈玉勒不湏誇且看連錢五色花歘見麒麟出東櫪還疑騄駬涉流沙沙邊靑艸茸茸起上有垂楊覆河水圉人騎放綠陰中參差騋牝成云綺我觀此馬皆能過都歷塊捷有神安得蕃息日適河之濱楡關已撤烽煙警梁苑因同苜蓿春吳興妙手誰堪伍遺墨流傳自今古人間駑輩徒紛紛哲匠旁求心獨苦擬將此幅比瓊瑤寄贈佳人雲路迢天闕昔曾窺立仗霜臺今復憶乘軺親持黃紙臨中土白日旌旗照開府臯夔事業待經邦韓範威名先震虜氛祲潛消塞北場河山坐鎭汴封疆戍卒歸來放戰馬嵩陽今作華山陽吁嗟乎宵旰憂勤猶拊髀殊勛早奏明光裏願徵頗牧入禁中坐令天下之馬休逸皆如此

○贈仇總兵鎭守甘肅

出鎭河西當妙選眼中韜略似君稀總戎正佩新金印平虜猶傳舊鐵衣鐃皷暗驚關月落旌旗遙拂隴雲飛欲知皇化今無外苜蓿春濃戰馬肥

○贈叩張甬川先生之南都

四十年來同宦侶幾人還聽鳳樓鐘叨依玉樹形難並欲賦江云意轉重南國持衡勞水鏡中臺補衮待山龍百齡壽母躬扶侍此樂人間豈易逢

○贈華學士視篆南院

北門學士金蓮貴南國佳人玉樹淸藝苑文章懸藻鑑僊都樓閣住蓬瀛鉤簾鍾阜窓中近對酒澄江鳥外明問訊玉亭修竹裏向來虛薄愧題名【院有玉亭題名予昔視篆於此】

○贈僉憲白汝衡

白雪詞髙振國風漧將豪气擅文雄當時門下慚知遂今日吳中喜識蒙鴻雪謾憐孤迹遠驪尊休惜百分空岱宗渤海東巡地滿路霜威盡避驄

○少傅相公二郎偕第進士暮春宴城東王氏園紀賀

春園開宴沸歌鍾盛事嘉辰豈易逄名向禦毫題處重恩從宮醞賜來濃浮煙故傍池邊柳鳴雨先傳閣外松更對翠峯移錦席幸於休沐得從容

帝京春望倍春光況際恩華合盡觴扈聖久稱黃閣老登科新愛綠衣郎近天韋杜風雲會聯榜郊祁棣萼芳自是丹山雙鳳羽碧霄同日覩翺翔

○袁守範君擢憲副九江贈以是詩

歌襦棠郡畱遺愛建節霜臺拜寵榮此去威名廬嶽重向來風節秀江淸春城祖席維徵騎曉驛樓船動水程別後相思何處所煙消湓浦暮潮平

○侍禦楊明夫歸宜春因憶郡中園廬賦贈此句

宜春臺望倍春輝羨爾春還願不違奉使獨乘桓典馬過鄕先著老萊衣鶯啼別嶠蕆修竹路隱重江出翠微問訊艸堂松菊在待予端乞聖恩歸

○侍禦唐子薦謫判滄洲作此慰之

君爲懷遠吏我美懷遠政剖判若神明百姓稱衡鏡井稅均以完比屋無喧競刻石紀去思至今畱頌詠一爲柱下史持節按三秦澄淸歌攬轡彈擊見埋輪世途多險難大行在平陸屈子畏譏讒賈生遭放逐朝遊金門署暮向滄洲宿君今滄洲去不用嘆飄蓬莊生齊寵辱老氏一窮通翻飛自有日加飯保珍躬

○贈馮侍禦督學南畿

學憲名髙眾所宗更勞旌節過江東神謨敬覩諸曹制文體全祛六代風臺裏奏彈封白簡江間吟眺對靑楓慈萱日有平安報楚水盈盈入望中

○贈白因夫

督府遷官好南還慰爾心岸花牽別思池艸發新吟帆轉毘陵近江通建業深公餘饒酒賦隨處得登臨

○贈子器之任建安舊任政和而有聲也

武夷峯翠靄氛氳九曲佳遊又屬君父老總傳河縣政溪山應續考亭文仙鳬自識云邊路逸驥寧隨櫪下羣遺愛好栽棠樹徧相期騰踏上靑雲

○贈易栗夫提學

含香頻直省中廬三禮周旋克相予辭闕紫渥承勑諭行臺朱墨校文書尋詩卻對花溪月叱馭還驅棧道車漢室文翁風教在爲看遺俗近何如

○寄陳顯仁僉憲同年

當年同日觀秋榜往事無人可共論惆悵西昌八枝桂如今惟有一枝存

○髙氏義塾詩爲致政司寇南屏作

尙書歸臥南山日義塾開堂傑構新家有詩書遺世澤人於耕鑿適天眞云嵐洞壑能成趣桃李門庭剩得春何止儀形在廊廟徳風還見淑鄕鄰

○送許仲貽之南京奉常

當年曾賦送君詩傾蓋眞爲國士知芳桂早魁千佛籍翔鸞今接九霄儀園林門帶金陵市俎豆山畱玉殿祠想見晝遊多樂事淸標誰不羨瓊枝【君昔計偕上春官予贈以詩】

○送胡少參之蜀

罷起郎官艸榮分嶽伯符儉知魚飯美淸伴鶴琴孤古栢題堪續甘棠惠自敷江間云鳥陣一訪武侯圖

○送王克齋都憲總督漕運自舉進士至今予三贈詩矣

釋褐今看八座時都門重續送行詩歷揚歲久官何忝經濟才優眾共知節鉞兩淮開督府挽漕千里集舟師暫勞國計輸籌策星履重來上玉墀

○以玉帶付東林寺僧並紀以詩予昔讀書此寺

古寺東林記昔遊芙蓉爲徑竹當樓同時學侶誰還在屈指如今五十秋

擔書徒步問程迷夜叩林僧借榻棲焚膏尙自驚殘夢刻竹何因覓舊題

千年香火梵王宮人去人來自不窮鴻雪行蹤那可問特畱玉帶鎭山中

○送憲副敖君貴之兵備蘇州便道省覲

渝水蒙山墟上居彩衣計日拜庭除寒星擁傳催旄節朔雪趨程奉簡書城隱三吳開府地戰收千艦用兵余海邦坐鎭無戎檄聖代鯨波已晏如

○送熊元直翰檢奉使還南昌

燕臺冰雪歲云除梅柳春堤引駟車奉使暫持天上節儲才曾讀禁中書洪厓山對滕王閣綠水橋連孺子居共道世恩承雨露早知文譽重璠玙

○新治長安街西屋

長安第宅頻更主此地流傳亦到予巷僻能來長者轍門髙曾識相臣居還依綠樹畱賓榻滿插牙簽貯賜書愧荷聖恩歸未得暮年猶自玷朝裾【謝公木齋費公鵝湖毛公礪庵皆嘗居此】

○內直守歲作【甲辰】

除夕畱西內君恩賜饌來旣分辭臘面亦進宜年杯列炬宮墀映傳籌禁漏催鑪殘知夜永鍾動識春回【上旨曰賜辭臘面】

○元旦紀事【乙巳】

籠燈拂騎趨南苑魚鑰金門次第開歲歲元正蒙遣命永明殿裏上香來【殿祀羲農堯舜禹湯文武周公孔子】栢林椒徑逓經過院院焚香燭熖多行到鳳樓天未曉千官簪笏候鳴珂

○冬夜宴別翰林邢伯羽熊元直給諫何思問冊使諸藩給諫何時賓則出勘宣大功次

此夕漢京歡聚首徳星還共使星明玉堂靑瑣歸英望龍節仙軺賦遠行絕塞曉煙收戰馬上林春木待遷鶯馳驅總入皇華詠願采民風慰聖情

○贈淩明府之宜春

雲中仙舄幾時回闕下離尊且共開賦稅及時宜報政江山多勝可登臺棲遲愧我懷鄕念撫字勞君作吏才巳築野堂開蔣徑此身何日賦歸來【予近治第宜春】

◆詩餘

宮保王公浚川憶畱都舊遊制木蘭花一闋見贈輒次韻答之

月夕期浚翁文會疊前韻

答張少宰甬川疊前韻予往歲奉使湘南與少宰會衡嶽下登覽彌旬

和東坡大江東去詞三首

○宮保王公浚川憶畱都舊遊制木蘭花一闋見贈輒次韻答之

記當年攜手陪夜醉愛春遊看鷺渚波晴鳳臺花暗覽勝尋幽屢枉佳人投贈靑玉案瓊玖愧難酬郢客調髙白雪巴歈堪息吟謳塵勞奔抗幾時休重回頭嘆往事成陳風流雲散煙浪悠悠不知今夕何夕重來此燕月對淸秋謾憶丹山碧水卻憐髙蓋華輈

○月夕期浚翁文會疊前韻

咲萍蹤南北賴陶謝與同遊正鳳閣紬書烏臺執簡地峻人幽卻喜自公退食多暇日心賞若爲酬但得髙朋嘉話底湏趙瑟秦謳眼中世事醉中休向城頭見宿雨淸塵明蟾出海良夜悠悠巳辦金魚玉佩沽美酒髙詠薊城秋聊共西堂秉燭且湏南陌停輈

○答張少宰甬川疊前韻予往歲奉使湘南與少宰會衡嶽下登覽彌旬

念楚天衡嶽弭使節奉山遊正天柱開云朱陵飛瀑洞古峯幽元是金蘭契誼重會合紵縞逓相酬人道玉堂仙侶詩成四野傳謳別來夢想未能休卻轉頭看世事如棋年華似水鴻燕悠悠何意仍攜末路咲老圃黃菊耐深秋共向彤庭結綬還來紫陌聯輈

○和東坡大江東去詞三首

憶舊遊呈陸儼山學士

儼山學士示病中詞一闋乃有辟穀尋山之語予廣其意而慰答之

少宗伯孫先生和東坡詞見贈依韻奉酬

○憶舊遊呈陸儼山學士

記得當年攜客棹曾覽吳淞風物黃浦磯邊芳艸徑因叩朱門素壁宛似遊仙眞同憶戴夜泛山陰雪揮觴覓句不讓一時才傑秪今遙指江云重吟海樹髙興依然發四十年來同宦侶不覺颷馳星滅槐省垂魚鳳池鳴玉相對俱華發君恩報了五湖重訪煙月

○儼山學士示病中詞一闋乃有辟穀尋山之語予廣其意而慰答之

玉署仙翁緣底事身病偶湏藥物杜老吟詩因太瘦卻憶尋山面壁世事浮雲利名蝸角去住憐鴻雪荊州爭奪空嘆昔時豪傑只湏滿引金尊髙彈錦瑟四座燕歌發秉燭觀遊聊此夕莫問人間興滅松栢淩寒桑楡收晚勛業看黃髮木天蘭省正要平分風月

○少宗伯孫先生和東坡詞見贈依韻奉酬

蚤歲相逢知風骨自是玉堂人物二十年來官未調興在丹崖靑壁雲海爲家柴門擁褐髙臥袁安雪靑宮華省一時登用才傑好似鵬鶚乘風驊驑騁步得路爭先發共喜虞廷逢聖治關塞虜塵新滅幸接仙寮欣披藻翰森爽淸毛髮寅供三禮光近九天日月【【楊曰】三塡詞皆合作】

鈐山堂集卷第十七

●鈐山堂集卷第十八

頌

◆頌

大禮告成頌

聖壽無疆

萬壽宮頌

雩殿紀成頌

靈雪頌

禱雨靈應頌

禾麥重祥頌

瑞應白鵲頌

○大禮告成頌【有序】

蓋主上執珪璧於南郊聿懷多福者舊矣是歲戊戌則恭拜玉冊尊上泰號厥典鴻鴻曠乎無前先是上萬幾之暇凝神穆淸默乎深思親灑宸翰咨於二三大臣上意若曰我國家丕受大命太祖創業成祖繼志垂七聖以至於今海宇宴淸協气洪鬯萬寶崇成者上穹之保艾也夫人君嗣天稱臣稱子秦漢以降世主惟務巳崇侈而皇皇上帝大號弗薦匪尊匪親厥義謂何旣又曰肆予衝人丕纘鴻業獲承燕翼者二祖之付﹖也皇考之啟佑也而神功聖徳徽稱未協厥義謂何吾欲以季秋之月辛巳尊上成祖睿考之稱以仲冬之朔辛未尊上皇天上帝皇祖太祖之稱二三大臣頓首仰贊稱善以及在廷之臣悉若悉欽皇上乃勑禮官具儀來聞復抒睿思親制冊表厥義弘邃厥文煥敷乃前期甲子以尊上天稱預告羣神於南郊之前丁卯勑召諸臣曰太師勛爲知圜丘拜冊總禮使曰少傅言爲同知冊監禮使曰公希忠侯元爲捧冊表進受使曰尙書嵩贊恭道泰輿曰太子太保鼎臣爲上香詣燎使曰公溶伯錞鏸爲北郊大社稷帝社稷遣告使曰大宗伯嵩爲知太廟上冊監禮使曁捧八帝主官俱遴簡以充發輿之夕凡事於郊者人授簡一禦筆署曰敬之羣臣震懾奔走率職庚午始晦是夜旣丙至於南郊皇帝禦大次端默凝幾若覿若思繁儀未舉精意巳塞嚴鼓載作千燎具揚皇帝被衮執玉升於泰壇於時也五曜垂映穹宇朗淸煙篆裊芬燈燭粲輝髣髴天神陟降在上禮成皇帝回軫旋宮是日旣午再事於廟於時也瑞靄矞云和風煦日髣髴祖考悅懌來假嗟乎非至徳純孝其孰能動天之速如此哉天其以是寵綏我皇上永命我國家億萬載無疆之慶哉昔孟子曰天不言以行與事示之而巳矣先王齊明以享帝夫帝之享否𨿽聖人未由知之惟休徵者其享之聲也洪惟我皇上禮行於大享而景云瑞禮行於冊拜而氛祲銷陽景煥玆非以行與事示之之驗乎臣承乏禮官與聞大典謹備著其實於以昭景貺告成功拜稽首而獻頌曰

皇矣上帝於穆不巳實﹖聖徳立民之紀民紀維何曰本曰始賦理成形萬化攸啟莫大匪天莫尊匪祖惟皇敬事憲法逖古謂天子我一气相承太號未欽鳳夜靡寧誕告在廷罔不欽若肅肅宵邁執事有恪牲幣矢虔冊於皇天天帝歆受億萬斯年皇歸自郊載見烈祖奏禮陳儀籩豆有楚皇在淸廟穆穆雍雍皇后助獻命婦亦從凡此駿儀維聖之謨秉心淵塞匪觀是圖睿思先天鴻猷復古基命夙夜惟敬作所萬邦作孚受天之祜禮臣司章敢頌純嘏

○聖壽無疆【有序】

臣聞功髙不宰者其積斯弘徳合無疆者其徵必壽故天皇萬八千歲帝舜百有十年皆登不老之鄕並在長生之域矣載觀往牒詳考遐年則知代有明王必昭於瑞應時逢景運每見於靈符是故軒轅開繞電之祥少昊紀流虹之迹唐堯著赤龍之感商王本玄鳥之命討緒推源其事一也洪惟我皇上二極凝眞千齡肇祚抱元始之上徳躬自然之大道化協無爲之妙心涵有象之初乃仲秋十日寔維誕聖之期時也序移玉律運撫瑤圖垂衣裳而禦紫微開閶闔而臨黃道虹气薄霄三靈之欣可接嵩聲動地萬國之慶皆同藏山祕澤之珍五穗連枝之異並至如期兼呈不爽是豈非昌時之嘉應祺壽之玄符也哉若夫臣子之義對寵靈揚休命祝華封於堯年歌天保於周代斯固就日之微忱祈天之大願也臣嵩謹拜首稽首而獻頌焉其詞曰

皇明八葉景命維新篤生我後乃聖乃神大寶初升靈符載啟仰正天軸遐淸地紀衝襟內蘊神化旁宣包羅象外希夷帝先赫赫天都洋洋神宇享報有嚴精煙畢舉祈谷重農祀雩閔雨以育羣黎以安萬寓禮丰珪幣樂盛箎簧虔情感福休气致祥秀岐挺異嘉穎擢芳年登大有化極明昌五令乘秋千齡毓聖紫電晨輝瑤星夜映云聚璇華河澄冰鏡天地交歡華夷協慶惠覃窮發燕及左袵職方納貢王會輸琛郊馴奇獸苑集祥禽露湛堯莢風調舜琴政合淸寧域躋仁壽鴻業彌光燕貽孔厚岡陵匹永松栢儷茂大徳難名古今罔紹慶流有截道入無垠祚軼巢氏齡踰燧人佑命其申藩釐孔錫受天百祿以莫不益我皇萬壽與天無極

○萬壽宮頌【有序】

維是宮乃我成祖文皇帝基命肇興之地舊名曰仁壽皇上臨禦於玆旣閱數載荷天之休膺受符祉動罔不迪於吉於是嘉進其名曰萬壽宮宮之後爲五福殿又次爲百祿宮並以昭申錫之帝命表弘遺之祖烈也爰卜剛辰奉揭新額煥赫穹窿拭目攺觀臣嵩仰而嘆曰自昔君天下者必起自厥先興業造功震耀區宇是以本深而葉茂徳厚而流光子子孫孫承之無極洪惟我成祖文皇帝建都燕冀遹啟丕基徵服綏來綦隆天聲以致際天丕冒亙地砥屬稽其肇迹之地實惟玆宮焉九葉龍興恭遇我皇上以上聖纂鴻業幹健而正離繼而明卽祚以來繁臺殷館弗之有禦獨念是宮爲皇祖肇基福域乃久適於居而三靈協佑百神效職日星軌道光明淸潤風雨若時歲乃以穰豈非天心篤厚眷顧有在邪臣考詩書所稱曰萬壽無疆曰斂時五福曰受天百祿蓋人主所以承天而臨禦其臣民三者備矣斯可謂久安長治我皇上取義定名蓋欲敬保天監而期綏安於祖宗所受於天之民也豈專巳享而已哉自今而後聖躬恬頤保合太和介軒轅之昌算引虞舜之修齡諸福之物可致之詳引之而愈盛則天下臣民何其幸歟古詩頌者所以美盛徳告休徵也臣是以不勝惓惓謹拜手稽首作爲頌詩以獻宸扆其辭曰

赫赫皇明膺運握符於烈太祖金陵辟都成祖繼天燮伐大定駐蹕全燕奠鼎凝命周宅鎬京殷居亳邑履重馭輕四方之極有宮穹穹禁苑之西名曰仁壽髙朗軒夷寔惟斯宮肇基帝迹創始鴻圖貽謀燕翼爰二百年我聖龍翔受命中興於二聖有光以聖繼聖克復其始乃祓斯宮乃慰乃止金梁駕漢玉棟幹虹王气榮光鬱鬱蔥蔥皇曰我祖明徳斯肇予實嗣之曷循曷紹累厚增髙重基疊構特易隆名嘉進萬壽壽考維祺自天之佑承以五福範衍箕疇康寧好徳申命用人栢祿承次坤儀用彰安貞之吉應地無疆南辟端門麗於陽徳【南門名】法天行健四隩咸宅耀曦【左門名】秩秩寅賓出日亦有輝朗【右門名】素月澄璧陰陽之精左右互弼皇居皇處匪曰豫佚景綜萬幾咸釐庶迹志加窮閻念軫民食亭翼豳風殿峙無逸南辟穀壇以祀於稷北鄰桑壝後歲親蠶徳如關睢教形菖覃允矣風化匹於二南維昔農桑王業之自皇宅於玆肇修苑事分條建規補獘興滯皇心翼翼齊明莊栗昭事上帝靈威可質賜福降祺百神效職衎於列祖享祀一堂衣畫衮然珩瑀琀琀天眷聖皇而安而室俾爾熾昌俾爾多益長髮其祥螽斯蟄蟄天眷聖皇壽萬斯年綏以繁祉受祿於天天耀景星地溢醴泉玄龜薦瑞朱艸呈鮮四方賀焉四夷服焉我皇禦歷曷有極焉微臣稽首敢獻斯篇

○雩殿紀成頌

嘉靖癸卯夏四月丙戌我皇上新作雩殿成昭靈貺也先是壬寅之夏時雨偶愆旱熯爲沴皇上爲民軫念卽苑內之太素殿建壇致禱於神而甘澤隨霈歲以有秋於是仰帝眷之洪垂嘉神君之效職思以崇厥報者乃發淵衷諏剛日卽舊基構靈宇以尊事於神焉其地匯以金海帶以瓊山漣漪澄浸鏡涵一碧之天峯巒崒嵂鰲戴三山之軸宛然蓬島瀛洲閬風玄圃之上允爲仙聖之所宅神明之攸萃也旣成規構閎偉地位肅嚴前爲雩禱之壇其後爲太素殿以奉祖宗列聖神禦齋館列峙榜揭輝暎臨海爲亭曰龍澤曰龍湫東爲弘濟祠經始昨秋至是而告成焉臣謹按先王制禮法施於民禦大菑捍大患者則祀之故山林川澤能出云爲風雨見怪物者靡不載在祀典周禮孟夏大雩爲民祈祀山川百源洪惟皇上竭一誠以感通代萬方而祈福斯殿之建昭昭神靈必永依於斯動彰顯應時雨時暘爲祥爲吉以遂我皇上之所祈矣臣式瞻鴻構恭覩駿儀敬作頌辭用紀成績其辭曰

於赫上帝制運太淸爲民選辟以宰羣生於穆我皇統幹作聖圖治保邦夙夜維競粵在昨歲亢熯薦臻皇曰艱哉曷拯我民爰事於神旣禱旣禋百神效靈龍澤隨霈歲登丰穰民罔菑害皇曰休哉明明帝賚曷其欽承以報神惠乃命司空乃相厥上鳩材庀工作此殿宇神贊其謀地呈其吉始自去秋功成不日虹梁架漢霞棟於霄璇宮寶殿矗屹岧嶤三成絢綿九陛駢玉鳳彩龍文怵精炫目工徒告訖皇情豫歡陳儀備典奉以攸安妥侑有所神則來格九光璀璨萬靈翕赫風馭雷車洋洋在列黿鼉龜魚百怪蜿蜒恍惚變幻濆薄周旋潏潏寶淵神龍之宅飛騰大空妙化頃刻時作甘霖以救旱竭我皇幹幹敬恭明神一念所祈惟國與民惟聖感神惟神輔徳歆乃精誠報以休澤休澤維何介福寔多出入訶護保合太和雲行雨施應禱而致丑胡寇賊潛驅默制弘殖天民永綏皇祜鎭我大明億千萬祚

○靈雪頌【有序】

皇上寅奉天命憂閔元元先是庚子之冬愆暘告尢時雪不降皇帝曰嘻玆惟歲祲玆惟民艱予職元後厥罪在予乃竭誠祓禱旣歷兩旬雪猶愆期二气交而弗融羣情沮而無懌皇帝齋心靡懈益虔露禱攄誠爲民請命至徳感召肹蠁有孚乃以攺歲正月朔旦玄云四布瑞雪斯降初霏微以灑空遂蒙密而布宇於時五漏漸稀四門甫辟萬邦來同百寮咸集寒色凝曙輝積光搖白玉之墀色映黃金之闕雍雍者滋豫肅肅者增栗咸獸舞雀躍欣欣然而相告曰美哉祥乎斯聖王之瑞乎夫元日者履端之始三白者丰登之兆憂民者帝王之先務敬天者君人之大徳也仰惟皇上道超邃古念軫烝黎慶逮遐方精通無朕天威懠而旋享蒼生罪而還福視湯罪巳而澤降景仁言而熒退寧不有過之哉臣嵩職在秩宗預聞祥祲謹按西京雜記有曰太平之世雪不封條淩弭毒害而巳玆者丰隆按候滕六兆祥辰協三元瑞呈盈尺傳曰耆欲將至有開必先然則玆雪之應誠聖徳昭著髙穹降格國家億萬載太平之休生靈有永之福其端在此也昔南宋孝武時元日飛雪集衣時以爲瑞賦詩稱賀矧今聖主爲民憂勤所感非前事之比臣用是不揣蕪陋謹援據古義拜手稽首而獻頌曰

於惟聖皇覆育我民爲民祈食用禱於神粵歲之冬雪不時降恆暘作沴民憂失藝亦懼疵癘帝曰艱哉哀我農夫變不云卹時予之辜惟皇默吁羣祀攸秩鬷假靡寧將事有惕惟精乃通維一乃格曷其應之月正元日元日惟戊玄霙斯集藹藹浮浮瀌瀌奕奕庭列瑤階連璐重璧旣濡旣渥具曰沾足宜我來牟寔含茂育嘉谷茂止百室盈止乃京乃坻自今伊始拂癘蕩瘟納於太和轉沴爲祥易嘆而歌赫赫天命我明受之穆穆聖君自天佑之天佑伊何允文允武懋明俊徳紹隆二祖惟皇建極永綏兆庶六府孔修三辰順序燠寒罔愆時暘時雨維天眷徳駿發靈祥佑此萬方丰年穰穰丰年穰穰頌聲洋洋皇帝徳功萬世不忘

○禱雨靈應頌【有序】

洪惟我皇上徳備聖神道參天地恪存一敬對越三靈乃嘉靖癸卯夏四月不雨聖意乃曰禮有大雩玆維時矣爰按儀禱澤祈谷實以裕生民聖躬勤虔夙夜齋惕禱之三日爲五月丙午入夕靈雨獲降戊申雨復降綿延竟日不疾不徐旣優旣渥朝野臣民鼓舞歡頌是誠天眷聖徳丰年之祥兆太平之嘉應也於是臣嵩恭拜稽首揚言而作頌曰

於穆上帝佑我皇明基承熙洽治底隆平聖治旣至聖心愈惕謂國依民謂民依食雨暘時若寔賴神功昭貺妥靈肇作新宮按禮陳儀曰大雩祀古有舉之曷其敢廢爰諏吉日保谷祈丰披誠瀝悃以告皇穹皇穹來歆萬靈咸集海若承符川祗效職﹖穴﹖丰﹖窿鼓炁屏翳噓云九龍澍澤時雨惠雰雨之未臻陽亢陰伏雨之旣臻優渥沾足始於壇畤旋遶郊圻彌漫霮■﹝雨上對下﹞有渰淒淒雨我公田徧於率土百谷蓁蓁庶艸繁廡我皇聖徳上格於天隨禱而應景福斯駢維此樂歲宜稼於田工歌幹廛農歌於野師歌塞垣士飽騰馬戎虜潛驅永奠中夏小臣作頌以告萬方祝我聖皇萬壽無疆

○禾麥重祥頌【有序】

夫天心與人事流通君徳與休徵協應玆理著明不可誣已然王政多端而食貸之資爲急祥類非一而麥禾之瑞爲先洪惟我皇上欽若昊天勤卹民隱於凡陰陽寒暑雨雪之候稍有愆越輒齋心竭誠禱於上帝是以三靈協應六气調平雨暘時若年谷丰登乃是歲之夏嘉禾產於內苑同本雙穗者多至數十又麥禾一本二穗或四五穗者並產於泰嶽之陽守臣以進聖心感悅臣謹按春秋於他谷不書而麥禾不成則特書之是故民食者聖人之所重也瑞應圖曰嘉禾五穀之長王者徳茂則生故瑞應之來惟其所召粵自夏初皇上祗雩禱雨爲叱已而甘澤大降中外固已預卜有秋之望矣乃今禾麥並瑞天眷不違地寶斯獻皇上茂徳所致豈不彰彰明甚矣乎昔我太祖髙皇帝時定鼎則寶雞之麥聯穗而生治成則龍門之禾合仍而茂然亦異地殊時至我皇上盛美重祥則繼聖祖之盛而兼隆者矣況夫靈鍾內苑見聖化重穡之始焉秀稟東岱見生徳發育之盛焉州名泰安見太平極治之符焉薦之昊極獻之淸廟於以彰天貺慰祖靈誠越千古而僅見掩百王而獨盛也臣敬述蕪頌庸備康衢之謠庶效詞臣之職云耳頌曰

有禾油油於帝之疇同本異莖旣碩旣修龍枝濯露瓊粒凝秋有麥穟穟於岱之阡兩岐旁秀五穗連蜷亦有嘉谷珠實金駢融氛液瑞有燁其鮮黃髮罕覩以告司牧司牧曰嘻是謂瑞祉諏日函圖以獻天子惟此穀麥民食攸資二瑞薦臻並產一時自古未有皇則獲之於維玄穆顯相我皇誕降嘉種瓜此下方於皇克敬寅保明命昭事翼翼夙夜維競山澤受方雨暘戒令物異匪稱年丰爲寶皇有茂徳格於穹昊薦之列後薿薿煌煌有秩斯祜申錫無疆昭受天貺以告萬邦

○瑞應白鵲頌【並序】

嘉靖十年七月有白鵲二產於河南之懷慶鄭王諏日馳使獻之闕下皇帝受觀凝穆謙沖曰於惟嘉哉玆惟上天降祥以佑啟我國家玆惟皇祖皇考茂徳垂蔭以肆於眇躬其曷敢承乃諏日獻之廟獻之兩宮又明日詔羣臣百寮觀於朝以同其休羣臣百寮忭踴喜躍舉手加額以謂我皇上神徳聖功格於昊穹昭玆瑞應猗歟休哉於是禮部臣嵩不揣蕪陋謹作頌曰

於赫皇明我後中興景命旣集大業是承惟後浚哲恭巳萬國聖敬日躋王猷允塞丕顯文謨丕承武烈法天之道順帝之則惟十之禩肇肅郊禋乾坤交泰日月貞明九功惟敍百禮告成天監在下明徳惟馨爰有二鳥來獻其禎自彼宗藩貢於帝庭其鳥伊何曰維靈鵲皓質白章其儀濯濯皇帝曰嘻是天之祜昔在文祖天命二鳥降於京土肆乃獲予覩載翔載集載鳴載舞雉飛越裳鷺振西廱翩彼二鵲實備斯容覽徳而至希代乃逢乃命奉常醴齊粢盛薦於淸廟肅肅其敬乃獻慈宮燕喜欣欣以介眉壽茀祿來成乃卿士百辟歡忭稽首對揚王休天子萬壽天子萬壽坐於明堂去讒遠慝顯忠遂良天耀前星煜煜煌煌明受命溥將自天申之降福無疆微臣作頌以告萬方

鈐山堂集卷第十八

●鈐山堂集卷第十九

序﹝一﹞

◆序﹝一﹞

文華盛紀序

贈石潭汪先生序

贈大宗伯夏公序

送丘潮州序

送翁少參序

贈李宗介序

送僉事李君序

贈王子儀序

贈胡用甫序

贈嚴明府序

○文華盛紀序

文華殿爲我朝

列聖講學之所皇上懋崇正學愼徽彜典顧殿之東室舊設佛像乃命撤去以伏羲神農黃帝堯舜禹湯文武周孔數聖人制主設位而祠焉冬十二月丁丑惟奉安之期夜漏四十刻上親奠告輔臣禮卿講讀儒彥咸預在列籩豆苾芬鐙燭粲輝仰瞻在上如數聖人復生旣上禦西室天顏睟怡玉音煥發進諸臣而諭之曰朕奉聖師以爲景慕進修之地然啟沃交修實望於卿等罔朕棄於時諸臣咸欣踴感奮自慶夫千載一時之遇禮部尙書臣時退則恭錄聖制祠告之文祗承之諭及諸臣陳謝之疏刊爲書以昭示天下而謂其僚嵩曰子宜敍夫所以刻玆編之意臣嵩謹拜稽言曰皇上玆舉也而眾善具焉正祀一也原統二也納誨三也佛氏之說乖義斁倫誣惑民志夫正祀則異教屏矣羲農黃帝堯舜禹湯文武居君師之位出治教以行道於上周公孔子𨿽借其位而有其徳制禮述經以明道於下聖聖相承繼天立極實啟道統之傳此萬世帝王之師也夫原統則聖學明矣山嶽仕杜壤以成其髙河海得眾流以助其大明王藉賢正以弘其徳昔髙宗於傅說期之以啟心沃心諭之以鹽梅舟楫夫納誨則眾善達矣夫是舉也三代而下吾未聞矣嗟夫非大聖人其孰能與於斯此天所以開億萬載太平之休豈偶然之故哉夫摹天地繪日月則難爲工皇上聖徳峻功宏謨盛制詎可以言詞殫述玆紀也特文華之一事耳而下土之臣誦丕煥之文仰惟皇之極其有不遵義迪徳復性合中者乎臣無似願與臣庶共勉之玆固臣時所以刻玆編之意也

○贈石潭汪先生序

石潭先生旣謝事居蘭阪之上境號殊絕兩溪環流奇峯萬疊煙靄蒼翠恍與世隔良田平野魚稻蔬果無求於外而足予往歲北歸自上饒趨弋陽捨舟問道所由以候公時日將晡山行三十里深阻蒙蘙稍近聞溪流漰湃洶號萬木間涉溪尋徑以抵公之廬秉燭促席語如夢寐翌日周覽溪上還坐層碧之樓公指山云語予曰子知夫云乎始觸石﹖嶺才膚寸碧耳稍泄泄然蓬蓬然其碧漸增其層見溢出輪囷疊積彌漫渤郁隱見諸峯間積巳倏散或散而復積頃刻萬變而吾得靜觀焉蓋樓之勝於是爲最故以層碧名焉嵩起愀然曰公誠樂於此乎夫君子遭世之理奮庸熙績使君受其益徳澤加於當時名聲流於無窮是故嘉唐虞於上世思殷夏於中古許身稷契邁迹房杜斯哲人之令猷志士之休烈也其或遇合乖於幾微常變形於造次江海懷魏闕之憂平居興漆室之嘆則有撫景不怡當食忘味者矣若夫茹芝商巖洗耳潁濱麋鹿之與處猨狖之與居置理亂於弗聞托髙間以自佚韓子所謂獨善自養不憂天下者之所安也豈世所望於公抑公所自待者哉公嘿不應於是予來京師二年矣聞公攝養益完關距益固縉紳大夫道境上有欲造者往往以疾辭𨿽親識罕得見其面仲氏少宰公築第邑之西溪歲時往來山中相對觴詠賞析爲樂予方恨二公之遠奉教之無期也爲造雲山之歌以寄予仰止之思因季氏侍讀君有之歸而獻焉以爲公壽歌曰萬壑兮千峯宛天臺兮崆峒被幽巖兮芳荰蔭白石兮長松山中兮何有白雲兮日霏霏以承澑辛荑藥房兮薜荔爲牖我處我遊兮樂且無咎云出兮英英矯遊龍兮上徵雲歸兮何所忽閴寂兮山之岵亶舒捲兮何心我嘯我吟兮我道與伍嗟山人兮列僊佩明月兮霞冠騎玄鶴兮下上斸松苓兮永年羣龍兮滿朝威鳳兮天路蹇胡爲兮山中獨淹畱兮遲暮攀雙桂兮瓊枝望雲山兮孰知我思

○贈大宗伯夏公序

今天子以上聖之資稽古崇禮圖惟治功期登斯世於三五而猶以知人得賢爲務之先公卿而下或謀揆政治或正定禮樂或賡歌風化皆得密邇衮黼親承詔諭其有奇才瓌行足當大任者必簡在淵衷旣久而親試其然然後超用以觀厥成若今大宗伯桂洲先生夏公其一也公始起官給事中正色立朝知無不言辧忠邪抑僥幸紏獘慝軍國大政獻替爲多巋然諫垣之望然未有以表異也會建議親蠶及郊廟諸禮一日天子召見便殿賜敕若曰爾自居言官多所建白皆爲國爲民甚有裨益而耕蠶二事又見所以爲朝廷廣思忠愛之心朕特嘉爾忠賜四品服色降勑褒諭於是在廷之臣莫不動色悚嘆以謂上簡注於公者久矣自是親寵日隆未幾升侍讀學士仍掌諫垣又特賜金犀束帶未幾升少詹事召入翰林爲學士未幾進貳禮部遂正位宗伯未及期年超進六列晉錫便蕃冠絕倫類觀公所遇合豈非明良相遇千載一時哉嵩甞感於古君臣之際矣𨿽有興理願治之君而不得其臣徳業無自而弘𨿽有懷奇抱傑之賢而不遇其君謀謨無自而著夫莘野膺三聘之勤板築副爰立之望不可尙巳後世若唐太宗馬周一見歡若魚水言聽諫行顯爵美秩﹖之無所惜宋哲宗拜蘇軾翰林學士賜對衣金帶夜召禁中嘆曰奇才使二臣者不遇二帝亦坎壈羈旅沈鬱庶僚耳然周以常何之薦軾以神考之知若公者非有因緣憑借之資崛起恆列躋於大僚玆實惟聖天子知人則哲之明遠追古帝王而非後世之君所能及也嵩憶公始釋褐時甞召試館職有司者偶失選掄當時論者深致夫遺珠之嘆詎知夫材巨者用宏積厚者發駿天之成就英賢固自有在耶公方爲霖爲礪攄堯舜君民之志匹休古名臣之業以贊翊我聖天子中興之盛治所謂馬周之奏疏蘇軾之文章蓋不足爲公道矣而遇合之奇適有相類者故予特備論之以諗諸吾黨之士相與慶公之有遭而觀其成焉

○送丘潮州序

潮爲州在南海萬里外限以五嶺匯以重溟鳥道蔽日鯨波浴天島夷卉服言語莫辯前代仕者恆弗樂至其地韓文公至其地人始知書則去中國遠且陋故然矣明宅有天下環海內外視同戶闥置吏分治其守長缺率簡廷紳有文行材諝者往踐其任擁傳褰帷崇顯威重與內郡浖潮之士觀藝上國射策決科召居金馬石渠之署彬彬然與國士偕焉夫其生窮海之崖革擴陋之習興文儒之教非皇化遠被耶化之所被𨿽艸木頑類飛走異匯罔不咸若今之惡溪有冥頑不靈爲民害如鱷者乎異持鱷𨿽冥頑不靈爲民害韓公文而驅之鱷輒避徙去異類猶爾矧今士皆知學文教蔚興時乎然則潮之俗易諭其民易格其爲令易行化易洽可知也禮部員外郎丘君主靜擢守潮州君之去也無昔人不樂至之嘆奉宣天子徳意治教斯民吾知其易易然矣予聞潮之東有山焉韓公嘗登覽植木其上邦人因稱其山爲韓山木爲韓木景仰嚴祀有堂有祠君子流風遺澤爲世所慕如此主靜其尙往而求之哉

○送翁少參序

徳與位其進也必有漸乎王者制用賢之典布內外百執事以分理天下之務掄材計考小大承序摩以歲月使其人安乎其卑而湏之以久觀乎其成而無覬乎其速涵濡培殖以粹其徳也更嘗練習以達其材也砥礪濯磨以潔其操也三者君子所以漸於進也易漸之諸爻皆取象於鴻夫鴻之爲物時至而羣序自幹而盤而逵有漸進之義焉今夫木之始生也拱把尋丈耳其旣盛也鼓之以雨風飽之以霜雪厚之以土壤挺然勁蔚然喬矣其久也橫澗絕壑幹雲霄而蔽日月矣無他進有漸也君子蓄徳居善以馴致崇顯何以異於是翁君進吉起家蜀瀘觀藝於京師銓授得吏部司務君低徊其間餘七年稍遷祠部員外郎進主客郎中又三年擢拜廣東布政參議於是去下而卽崇矣其寮寀榮之相率請於大宗伯李公屬予言以爲行贈予知君質厚不浮惇朴有裕營職治事循循然安之所謂湏久而不失其漸者歟往哉無亦惟是令徳之是圖焉振儀天路作棟明堂吾於子乎觀之矣

○贈李宗介序

宗介將之泰安之任今大宗伯序庵公其伯兄也公語之曰士筮仕得五品秩爲大夫出專方州不已榮乎饑寒疾痛下有欲也於我乎求遂簿牒期會上有委也於我秋責成不已難乎夫履寵思辱居難思殆子如何而可宗介跽以請曰願有教也他日公語諸嵩曰吾弟狷介人也少從吾學日坐一室執冊而誦思顓顓焉疾風冥雨之弗知也非其人不妄與之交性所不合不與之言吾患其不諧於政也嵩曰夫狷孔子之所取也宗介誠狷於守官也公無患耳矣夫人之性各有所受也尙大者喜功其智足以集務其獘也或放而不制惡通者明節其執足以矯俗其獘也或隘而少容均之非中也然君子曰與其放也寧隘孟子曰人有不爲也而後可以有爲夫不爲者有所執也狷然後能執夫苟有執矣必能決擇於是非取與之間不爲物屈不爲利疚將於道幾矣而奚有於從政哉𨿽然吾有以告宗介詩有之曰申伯之徳柔惠且直宗伯公明徳令望含和挺直粹然中正而天下儀焉宗介其亦歸而求之哉凡與宗介遊者皆公之門人及禮部之屬也各賦詩餞之嵩承公命序之

○送僉事李君序

李君宗周將之四川按察之任人或曰語有之庖人𨿽不治庖屍祝不越俎以代之夫俎豆軍旅異習州邑蠻貊異觀禮樂政刑異施今之按察冠惠文衣繡乘傳按行所部察冤抑紏貪墨其官刑官也李君簉屬乎春官之署耳熟典章目習儀數愉翼周旋優柔平中行不矯厲言無朴囂一旦操吏安與珥筆者侶責以獄訟之事無乃異乎予曰不然也夫禮與刑其異體同用也經緯品節整齊民志是之謂禮束縛芟刈禁戢姦慝是之謂刑昔者聖王防民之欲爲禮以制之爲之宮室車輿之居有等爲之衣裳組綬之服有式爲之尊彜罍爵之器有度有朝覲聘問射禦師田之典有冠婚喪祭之儀使民習而行之不敢踰侈﹖僭遂其非分之爲其久也遷善遠罪被教成俗而忠信仁義興焉自夫禮廢而後民蕩民蕩而後日陷於刑辟而莫之禁由是不得巳而用刑焉故禮者止其未萌者也刑者禁其已萌者也異體而同用也夫禮樂之教四達而天下治今天子稽古崇化超然遠覽三代聖王之制興舉曠墜釐正訛謬條析儀度粲然大備傳曰禮樂百年而興者其在玆歟海內承徳仁義忠順之行興政簡刑措之治致吾於李君之行觀之矣

○贈王子儀序

洞庭山在震澤中气狀淑特涵浸巉郁爲吳奧區少傅守溪公以名徳大老實居其間髙風峻節震耀海內天子特遣大行人持詔卽山中之廬致存問焉欲起而授之政公曰吾老矣不可以復﹖寵祿屣脫世故惟與沙禽野老追逐於雲月之間嗚呼其誠樂於此山者耶君子進則坐於廟堂得君行志致理於天下退則處丘壑著書明道以覺來世公在正徳初入筦機務值權姦柄國奉身而退蓋歸十有餘年日惟勘書著文精奧演迆極作者之趣而止則公𨿽未竟其彌綸之業而陳義作則卓爾大雅振起斯文之衰非來學之幸耶世之學士大夫思考徳問業庶幾一造公之堂而湖山敻僻渺不可卽則往往幸見其嗣人詢公之起居時問訊以致夫仰止之私故子儀之官南都也人之愛之者有加焉子儀公之仲子也以蔭補南京督府都事靜愼而和巽恭而執禮被服無華章人之愛之又以其能子也故其以三載考績而歸也眾相與謀繪圖賦詩佐其稱觴之慶而嵩遂書所以爲公壽者致之俾歸而獻焉賦者八人出翰林者五皆公之門人也其三人同裏云

○贈胡用甫序

祿與位世所慕以爲榮者也父母以是望其子子之欲孝者以謂非是無以慰悅其父母之心讀書爲學纂言爲文凡以爲仕祿之具而已是故𨿽有賢者不能以自振也昔者七十子之學於孔子也其得以孝稱者曰曾子閔子而已曾子獘衣而耕於魯之野閔子辭季氏之宰曰如有復我者則吾必在汶上矣夫二子者未聞其祿仕也學於聖門徳成爲大賢名在萬世其所以爲孝者如是耳矣今世之士不務曾閔之學必謂祿仕爲足致孝其親則是今之士之孝其親顧獨優於曾閔者邪廬陵胡用甫氏始舉於鄕旣而連舉進士不第來南雍學於後渠崔子之門崔子者文學論議髙一世罕所許可獨心偉用甫語與終日用甫嘗學於西泉劉子爲古文詞簡健有法又嘗學於陽明王子習其說而宗之夫學以適道則不詖取正於君子則是非不謬徳以弸之藝以襮之祿與位𨿽未至其得爲用甫病耶用甫間來語予曰二親年並六十羈業於玆不能有所順適其志若欲得予文爲壽者予故以是說張之書以壽翁孺人且諗諸鄕人曰無徒榮彼而易此也

○贈嚴明府序

予聞今之最吏也曰其賦集也其訟理也其役均也其豪右戢而善良者植也賦之弗集訟之弗理役之弗均豪右肆而善良者弗植斯誠曠其職宜殿且罰賦集而巳矣訟理而巳矣役均而巳矣姦戢暴禁而巳矣亦吏之常耳不足道也昔者君子之論曰徳成而上藝成而下行成而先事成而後夫仁義塞其中忠敬廉讓出於躬而孚乎其人所謂行與徳也可尊者也師辧樂祝史辧祀吏辧文法所謂藝與事也可後者也先王之世右賢左能其始也考行於裏其舉而授之位也則公卿庶士皆得其才後世科目取士之制興而國論不及乎里巷之實士之進者類以淺薄浮蔓之文而其試吏也又嘗出其辧智敏給之才皆足以取譽故𨿽有好修之賢而才與藝或詘則世稱之者亦少焉嚴君季祥歸安人也數舉進士不利乃就常格得一令補吾邑君之爲邑四年矣集賦理訟均役戢暴不遺餘力校其能固不盡出世吏下也然君子所稱異於是曰君操志謹潔自其窮時物無苟取無飾行無詖詞其爲仕也約其身以及其妻子不敢慊其意之欲爲每飯脫粟安之嗟夫其所謂行成而好修有里巷之實者耶君將奏績於朝予故著是說以張之俟夫司陟明者擇焉

鈐山堂集卷第十九

●鈐山堂集卷第二十

序﹝二﹞

◆序﹝二﹞

贈太子太保元輔李公序

送戶部尙書秦公序

贈大宗伯月湖楊公序

贈大宗伯張公之任南京序

少司徒吳公考績序

少司寇胡公赴召序

贈陸選之序

贈李運司序

贈易揚州序

贈蕭提學序

○贈太子太保元輔李公序

海之大不知其幾千萬里也天下之水至自江淮河漢譬若輸約然方其破崖塹辭封邑排沙石委折而東下亦不知其幾千萬里也江之水不與淮謀河之水不與漢謀輸約於海若同心然是故有容莫如海今夫大雅宏達之君子蓄徳積望登庸廟朝爲天子之相環天下士奔走王國何啻江淮河漢然其輸約於天子之相也各以其道至智者以謀勇者以功瓌藻者以文忠僕者以徳而皆天下之才也苟有以與之將不勝其至而相道愈光是故晏然廟堂不動聲色士無賢不肖樂出其門下武夫隸人亦莫不想聞其風采覩之爲快而天子實恃以爲安此其樹風聲而布徳澤也豈不遠哉嘉靖十年天子虛內閣之位久難其選中外之士相與議曰必序庵李公其人巳而上出手勑果柄用李公士則相與賀曰是所謂休休有容者非耶公昔起翰林爲編修巳頎然有公輔之望及升侍讀諭徳學士歷二十餘年乃晉貳禮部遂正位宗伯當聖天子禮樂維新之日贊翊大議惇典正祀上每有密諭親灑宸翰稱爲大宗伯而不名特賜玉帶銀章璽書褒諭今晉秩宮保眷遇益隆而公謙愼抑畏常如一日未始少易其素平居無疾言遽色掩覆人過推引後進樂善如不及以故縉紳之士覿徳誠服者不謀而同詞焉昔之論相道者必以搜揚善類集眾思廣忠益爲賢然則光輔太平弼諧中興之治公其果慰於士大夫之望哉公河間任丘人也其地實在瀛海之間嵩甞以謂雄波巨浸吞吐匯積鍾美孕粹必有異人者出焉觀於公偉度弘量其信然矣河間之仕於朝者謀屬言於嵩以爲公賀嵩昔在禮部獲辱寮寀涵沐淵懿竊自謂知公之深而識其大者故借海爲踰

○送戶部尙書秦公序

禹宅百揆臯陶爲士夷夔典禮樂垂共工益掌山澤聖人之於國也用當其才而巳矣夫舜之時賢才豈可勝用哉然選於眾以爲是數職者非禹臯陶夷夔垂益不可也而禹臯陶夷夔垂益者卒守其職而名後世然禹臯陶夷夔垂益之才豈顧偏長於是哉惟上所用試而輒效故賢才之名世也藝周於用而已矣嘉靖攺元之初天子遴柬名徳以補庶位一時諸賢匯進論者欣欣然謂有虞廷之風焉於時錫山秦公自都禦史巡撫湖南召爲戶部侍郎公始舉進士爲戶部屬卽有名而久於其政其來戶侍也其尙書爲孫公事多咨公以行今年二月拜爲南京大宗伯其秋八月攺大司馬奉勑參贊機務閱兩月竟召爲大司徒蓋公之才無所不能而司徒之任必授之不釋者詢謀僉同歷試旣效之意也今天下大政寄六部司徒掌邦計財賦調度金穀出入緒錯務殷其任爲難比歲不登財匱而經費不給尢難也然則調劑營度使公私給足而民賦可經官用有節而侈濫以革非公其誰賴哉夫器隆然大者所受必弘山嶽之崇巨也出雲雨而被四海公充養有道其徳粹然謀謨經略民物陰受其福而不自以爲功所謂藝周於用治職而名後世以匹休古大臣君子之事者嵩不佞竊以是望公於其行也同畱務魏國徐公保定侯梁公來屬贈言遂書以爲贈

○贈大宗伯月湖楊公序

政與學有二乎哉儒者明於仁義禮樂通乎古今治亂之理以至損益廢置始終緩急之宜無不知之其處一室而慮周乎四海九州島之遠其出而效用小之釐百司之務大之首丞弼之任無所施而不可何則其爲道也兼乎實用而非空言其爲事也達乎至理而非文具後世論政者乃或不本於學而志道者或不及於事蓋有繩趨尺步爲謹巖棲谷隱爲髙辧文析義爲奧間試之政或迂僻固滯而莫能通至若應時達務剸繁理劇者問之大道則又忽焉不加之意而政與學二矣豈不重可嘆哉大宗伯月湖先生楊公蚤有志乎斯道其學以伊洛考亭爲宗而潛心當世之務凡民隱吏治兵政賦役以至星歷算數之微莫不論著商確條理粲然要其所自得者深矣考公仕宦所履歷在諫垣劘切時政凡所建白關涉大計歷卿寺進貳禮部皆居南都號簡逸而嘗兼攝工刑之政卽究意殫力若眞爲之迎刃發硎人輒稱善尹京府時邾病罷行幸私屏息皆前尹所未爲者蓋公之學斂而愈章施而不窒明體以達用者乎然嵩嘗以謂百司之務凡有材智幹局者皆能之至於文章言議推理明法援古據義於以決疑定是論道弘化者非儒學之臣不能也若公則眞其人矣公平生論治以君徳成就必講學親賢爲要前後章疏屢屢言之今天子進學之初取西山眞氏大學衍義撮其切要釐爲節略上之使進而居密勿從容之地沃心輔徳禆益不少惜公旣老而歸矣古之君子負堯舜君民之志者不必其道之果行其退而寓諸著述以明斯道於來世使推考其迹而行之其所及者尢遠則公之用所未究者其有待於此乎公行矣南都之公卿自居守之長至百執事悵悵然以儒者之去爲惜所謂疑孰與質政孰與諮而處考徳問業之士孰與依歸矧嵩也鄕後進尢不能釋於情者故敬以是贈焉於乎公其何以教之哉

○贈大宗伯張公之任南京序

荊與嶽跨漢之南爲州壤袤而流匯炳靈毓秀而元夫巨人出焉有若文定楊公居鼎鉉典密務有若文僖黎公登廷魁位宗伯兩公相望後先文章徳業輝炳一世乃後四十年則有今陽峯張公云公舉進士甲科讀書中祕旣乃職太史拜宮諭學士楊英振翹文望蔚起皇上緝熙聖學簡儒臣六人日侍講幄公參其間公器貌端厚進趨雍雅敷陳古訓明鬯剴切上每注聽焉冊立皇太子妙選宮府庶僚公以侍郎學士兼詹事府少詹事隱然公輔之儲矣會南大宗伯缺員下廷推至再凡擬四人以上上特以授公蓋重其選也公與文定生同邑而髫齓時及受業文僖之門文僖固嘗以國士奇之妻之以其孫女今之往也實踐文僖舊所居之位行且被召命入輔左右駸駸乎匹休文定之芳躅矣嗚呼惟楚有國固多賢也乎哉夫賢才之生也資以爲世用不獨爲其一鄕之重而已而自一鄕論之其風气之感召師友之淵源容有不可誣者公往在詞林涵養負挾見諸啟沃論譔者彬彬乎其盛矣而施於有政寔自今始今兩京六曹並峙體勢惟均南京爲我皇祖肇造之區品式章程具在有司百餘年來防禁滋弛禮文百度諸司庶府求正而取咨者惟公是望也公往哉出其素所閱歷諳練之餘若駕輕駟就康莊若執蓍蔡定眾志不但作式畱都且爲他日贊元經化之地矣嵩也獨縻於玆幸公之共寮寀獲鏃礪括羽之益爲多而今則遠別以去能無介於懷哉故於九卿諸大夫之合餞以觴也特以是道公之行詩曰維嶽降神生甫及申言生有自也又曰維申及甫惟周之翰言出有爲也

○少司徒吳公考績序

處煩任重令修而政通民輯而邦理功之著也夫是之謂才守道直已細矜而獨愼徳立而譽光節之美也夫是之謂行才行備夫是之謂士然予觀夫士方年壯志銳意有所慕立名喜功之气勝踔厲奮發以美才奇節自見世多有之歲月旣移所慕者獲能不自怠者鮮矣歷蹈禍難頓踣困躓始終不自悔者其尢鮮哉南京戶部右侍郎東湖吳公早有卓行舉進士卽上書言民所利病已駕軋行輩旣而歷郡邑陟藩臬副都臺出入兵戎錢谷之寄幾四十年前後抗疏論事無慮數十中間忤權閹得罪幾斃蓋今天下論舉難事劇司有餘力者論特立果行禍變不懼者必僉曰東湖公云公頃自湖南召入爲兵部侍郎數日而有南京之命或意公不能無少望且囊括臍噬將亦少懲矣然公無幾微見顏面勤勞治職弛張興革勇往直遂壯銳者所不及復條時政十二事上之蓋公果毅揭揭自樹性然也當其意所獨至卽舉世非之不沮不回政暇則翻閱羣籍名賢緒論吏治條貫以至器物名數罔不究切口誦手抄積於案几此豈有所悔而怠者乎夫論士者必原其志必徵其學必究其終志者衷之存也而誠難學者用之積也而不倦難誠不倦而後可終故終難卽是而觀世固有卓詭烜赫可集事於一時而無建於永圖矯伉沽激可徼譽於一時而不競於晚節者其視公何如也當明聖渴賢之日眾方期公益究厥施以謀謨廟堂使天下陰受無智名無勇功之福亦公之志也而近且累疏辭位玆以考績經謀歸臥則賢者出處眾人固不能窺其際邪𨿽然公豈得終辭哉敬以是道公之行

○少司寇胡公赴召序

昔漢文帝時張釋之爲廷尉有犯蹕盜環者帝欲重其罪釋之曰法者天下公共也又曰法如是足也帝許之申屠嘉爲相大中大夫戲殿上則檄召困辱帝至遣使往謝丞相夫臣之執法也犯顏彊諍而不爲咈君之從善也攺容巽志而不爲難是故臣主之名俱榮政令一朝廷尊而天下治後世尊君卑臣之分嚴而左右讒間之說勝天分嚴則情志隔矣讒間之說勝則是非眩矣天子曰辟予曰勿辟由是辟焉則爲濫罰天子曰宥予曰弗宥由是宥焉則爲縱惡於是有逆耳之言有貌從之失而君臣之道多不克終嗚呼難哉嘉靖二年秋刑部尙書見素木松旣去位上博采廷議以左都禦史蓉溪金公爲尙書東魯孟公廣平胡公則逓遷爲左右侍郎胡公自南京刑部特召以入君子曰其民之望乎其國之榮乎其刑平乎其弗濫弗縱矣乎胡公往年爲都禦史巡撫大同抗疏諫武皇巡遊拒逆彬之邀饋被斥臥家士論韙之公性周練自始仕至今所治皆要劇有聲望而飾之以文濟之以遠度玆往也有餘力焉況當明天子聽言急治之朝諸君子同舟共濟之美則享有其榮而無其難也庶將見之乎

○贈陸選之序

選之拜福建按察之命其寮諸君相率請予言以爲贈予聞之贈者有所增益之謂也選之受易學於尊翁憲副妙齡擢上第伯季駢列華要稱文章家予則何能有所增益哉選之爲儀部二年當聖天子稽崇古制遠覽哲王乃議祀天禮地朝日夕月皇后始蠶於宮原徵建嬪禦爲宗社長慮維時百禮叢舉古儀罔攸見尙書李公受上密命宸翰日馳乎南宮之署公討析疑義區畫詳定入贊大猷不遺餘力而選之實分理厥務操牘書奏或受公意指或自出創構簡故實據經制倉卒取具事理粲然而詞誼勁切敷奏惟允予叨部貳愧不能出一語爲助然則予何能有所增益哉𨿽然予亦安能已於言夫世所稱以謂難得者精明博洽敏贍之才旣得之矣施於有政若偏翮乘長風髙屋建瓴水驅駟馬騁康莊恣所往而莫之禦也然君子之論屢嘆夫才之難得又病夫時之難爲夫彊明矯拂直已而自遂奮不度時勢之宜其失也激媕婀脂韋懷利而避害昧是非決擇之正其失也隨隨不足道也而激豈事之得哉誠得夫大雅明哲之君子相與同舟而濟庶幾協靖共之誼惇匪懈之忠不要譽而亢不枉道而同以登濟玆治君殆近之矣乃遽別以去予能無介然於懷耶序以贈其行嗟乎選之何以處我

○贈李運司序

易曰何以聚人曰財夫財者王者所恃以合天下之眾也周禮一書理財居其半聖人思理財之難故制爲法纖悉備密擇吏而愼守之故吏者天子所恃以守天下之法也吏不良則法廢而莫守法不守則財獘而莫理財莫理則天子不得享其利貴幸彊右從而蟠互牟敓其間非獨貴幸彊右牟敓之隴畮川澤之賤夫皆能私其取予騁智擅力以恣其非望之欲甚則由是啟釁而貽害夫廢法爲治𨿽堯舜猶難之況世主橫濫不經之費欲持此而幸天下之給足其將脦乎今之鹽課國用所需財政之大者也特置運司以領之其長曰使曰同知皆秩髙而位寵常選諸吏有材諝勞績者表用之戶部郎中新城李君擢爲兩浙運司同知君初爲令爲州守爲揚州同知以入戶部前後皆有財政君皆優爲之揚爲兩淮運司所治君往居其間則其吏能否政利病修廢蓋習見飫聞之而槪於中久矣蓋今百司具有已成之法惟明習愼操之自足以致治況以君屢試旣效之能鹺政其無難矣乎部寮諸君子來求予贈言故以是書之

○贈易揚州序

四海九州島之遠閭閻幽隱疾痛之情勢有所不得達於天子之庭天子以拊循安集寄之於剌史縣令剌史縣令於民近而易知也其情幽隱疾痛得於目易見也以易見之近告易知之事由是下之情得不郁而上聞君之澤得不壅而下究𨿽有水旱凶荒之變而民不病故曰天子所與共治天下者剌史縣令而巳今州縣之災甚矣淮之南北連數州之境亢旱淫潦夏秋相仍暴畛蕩廬杼柚蕭然流離傭丐殍死者屬於道藉使令沓弗治守貽弗卹如吾民何易君之守揚州也始至則親以身當風炎日燠之毒以行禱羣祀浹旬當饋而嘆方寢而不寐又巳責弛禁抑價平糴列狀書奏天子於是有寬蘇之詔有賑濟之使夫菑沴堯湯之世所不能無也惟得人焉以求拯補之術則民恃無患𨿽饑且瘠而不至盡委溝壑而今世吏其漠然者固無足責幸知其急而欲拯之者其力與才又不足以集事如易君者旣不忽於民而力又有餘則爲之民者庶幾其有賴乎初君將之官尙寶卿鄭公屬嵩爲贈言諾焉而未有復也及是揚之士以君治狀來告則以是爲贈庶幾以慰君之志而相其勤焉耳

○贈蕭提學序

人才風俗之未盡復古也其有由乎古之教也以徳今之教也以法以徳者其本在躬行入於人者漸而須其遲久之功以法者其要在禁制吏不得久其職而責效於欲速古之人自幼至長未嘗去於學也詩書六藝之文祭祀鄕射讀法之儀春秋合樂考藝選言之政以至論獄出兵授捷之法教之之術無所不具也磨揉遷革使易其志而卒歸於善自其動作食息身心性情之始而化民成俗常必繇之其究也公鄕士庶皆得其才仁讓孝悌忠篤之風興於家而行於鄕邑於乎是豈一朝一夕之致哉後世學校之設自國都以至郡邑聚徒而教之擇吏以司訓勑品式法意猶夫古也而士所習者文焉已矣有司者操尺寸以臨之視其藝之工拙功力之勤惰評騭而勸懲之已矣其所以長育成就之實則非古也蕭君子雝之督學南畿也數爲予道陳克庵戴恭簡之賢二公者嘗以禦史督學於斯者也陳公動則古人力變故習以身爲教令諸生讀小學習冠婚祭儀後遷副使提學河南戴公考校以文藝占器識有請謁者遜不色拒而終一無所撓後遷副使提學陜西二公揚歷中外稱爲名臣而學政尢著迹其所爲先徳義而後文詞先化導而後防督皆世所不暇爲者於是知蕭君善自擇而慕焉者也君之擢河南也仍以副使督學又適與二公類夫君子之尙友也苟擇其善而師焉無不至也況又進焉吾安知其所先後哉抑吾聞後世之吏得行其志者難也蓋其所操以爲評騭懲勸之具者不得不任乎法也而人之責乎已者備舉法而繩之不幸一不當其意則怨且讟隨之況起而撓之矣非篤信不惑彊立無懼者其不怠且沮耶君往哉弗怠弗沮尙久而須其成焉庶幾吾見復古之盛矣

鈐山堂集卷第二十

●鈐山堂集卷第二十一

序﹝三﹞

碑

◆序﹝三﹞

袁州府誌序

雲臺編序

嬰童百問序

雲臺編後序

代祀贈言錄序

周氏族譜序

龔氏譜序

○袁州府誌序

郡有志猶國有史也古者列國皆有史晉乘楚檮杌魯春秋是也後世作於朝廷者曰史於四方者曰志明興四方之志蓋爛然矣法𨿽與史異而疆域見焉土風物產著焉創建詳焉食貨兵防祠祀政教寓焉名臣哲士貞媛之風美列焉而後之曰史者所采錄又多於此焉據則志於四方固亦史也袁爲江右大郡政賦視古侯國所出才賢文學忠節行誼之士炳靈毓秀彬彬所萃法宜有志故有志訛舛闕誤觀者病之歲壬申嵩養屙鈐山太守姚侯惟寧以書來屬輯志謝不敏不獲於是稽郡乘觀星野攟摭子史傳記之說网羅金石之文旁聽博聞山氓故老之談以輔益其事以爲志是故首之圖境土別矣次之表沿革識矣次之創建食貨諸目官政具矣次之名宦人物觀法者可考矣又次之文藝古今之制作備矣旣成而諦觀焉復自恧曰是惡足謂志夫志繁則復簡則遺紊則失序昩則弗章衒文采則罔實溢美則近諛徇情則曲任已則愚一有於是則弗公弗公則無以示遠而垂戒夫惟不繁於辭而其事備也不淆於序而其統正也不侈於文而其體質也不牽浮議不怵貴勢不比親暱而予奪公其守嚴也書其美則惡者戒書其得則失者彰而勸戒之義昭也夫若是者志之善歟史之義歟𨿽然予何能焉竊欲勉焉耳矣志凡卷十四目四十有一姚侯倡之未幾去今守徐侯宗獻卒成之振一郡墜典使文獻足徵二侯之功寔爲大協贊其成者郡貳守黃君信通判毛君鵬錢君士宜而與予同事者郡學生歐陽誠云

○雲臺編序

孔子言夏殷之禮有杞宋不足徵之嘆吾袁爲州僻在江介波嶺澄復代有文賢昔在李唐藝文特盛若都官郎中鄭谷摛藻鑄詞見推當時其詩散見各帙每得一篇咸可膾炙獨世罕全集郡中無傳稽古者每爲之浩嘆相傳州南仰山有都官書堂遺址乃予攀磴踐棘往尋之不可復識徒見泉聲巒彩悄愴幽邃殆非人間意其時謳吟嘯歌斯境有助歟夫詩之道難言矣非天景勝奇無以發靈智非功力深到無以造微賾予讀都官之作精刻洗煉時有月露煙雲之思永夜靜吟至謂得句勝於得官則其平生殫力於斯可謂勤矣世之士落筆出語未得古人一字而遽巳訾病之豈可乎哉此集予往得之吳中故少傅王文恪公公本錄自祕閣予假以歸手自讎校正其訛缺三之一刻之庶幾以補是州文獻之闕遺云耳

○嬰童百問序

嬰童百問十卷今柱國少保太宰許公疏進於朝制下禮部爰加校正鍥諸梓以傳云原夫醫之道三墳五典厥惟濫觴素問靈樞繇斯論著祕啟造化徳濟含靈法天徳以好生本神道而設教上古聖人所創立傳流邈乎遐哉弗可尙巳自玆以還民鮮龐朴六欲幹於時沴百邪伐其天和所貴仁哲疊興乃克漸次敷治在啇則尹制湯液以開識藥性在秦則和論六气以參兩變動下歷漢晉唐宋嚅囁味余著爲方論如金匱鉤玄如蘭室祕蕆如靈苑祕錄簡帙繁浩無慮數十百家獨念嬰兒脈證內經不載其說僅自中古巫妨氏著顱顋經以占壽夭歷世相授醫訣斯興則又散漫難考檢閱彌艱或有證無論孰究病根或有論無方奚從質據矧夫嬰兒腸胃嬌脆胎气稟受時令寒暑燥濕不齊病不能言疑似莫辧醫之診治豈不倍見其難哉許公自爲翰林編修時得此書旣以識其考據議論精密周詳有足以補岐黃之所未發翊燮調之所未至蓋注心於是久矣顧當聖明禦極體天地曰生之仁憫生靈札瘥之患昨者疫气流行致廑宸慮手檢方書親加劑量以救藥生靈而公首以是編納忠上進蓋所以仰體聖衷擴施元化衛民命而壽國脈此大臣君子之事也綸音嘉答特賜布諸天下斯世斯民獲是書之全活其嬰幼俾免夭閼豈非幸哉公河南靈寶人也父子兄弟並位卿保玄成篤世徳之懿公著競家聲之美流澤延休厥有攸自識者謂公仁厚惻怛根諸心而欲推以及物亦其一端云嵩故表而序之

○雲臺編後序

予始得都官雲臺編手錄刻之不獨重其詩也重夫鄕之先賢以爲若一藝名於世者猶表見之不忍使其泯滅不聞況夫有大勛徳節義者乎及在祕閣閱所蕆宜春志集有童宗說撰雲臺編後序其論都官當僖宗時獨能知足不辱韜晦裏閭全去就始終之大節異於其時貪得躁進者而祖公無擇表其墓圖像配於韓公之祠則其行之可賢又如此而世徒以詩目都官豈知言者哉夫誦其詩而不知其人可乎此孟子有尙論其世之嘆也予故並錄宗說之文無擇之表刻附玆集詩曰髙山仰止景行行止後之君子當有同予之情者

○代祀贈言錄序

異時朝廷之士有銜命於外者則其同好必相與飲餞賦詩道揚諭慰勤勉篤厚若古烝民崧髙之流所必宣其勞相其職美其去祝其還也劉公爲符卿當今天子踐祚受詔往勤祀事於江漢之南於時公卿大臣館閣曹署之彥咸歌之夫雲龍協運昭利見之機茅茹匯徵侈同升之慶驂騑儼服原隰增輝則抒授簡之情聯穆如之頌不當然也歟國家歷世洊丰爰及近歲崇極而圯明聖嗣起淸廓氛■﹝目壹﹞登於休明海內拭目向風承徳觀夫麟鳳遊於省臺纁帛交乎巖壑庸非休否爲泰之時乎夫常變靡刑剝復相代酷暑起於溫旭微霜至於堅冰是編所紀沨沨乎治世之音也然考世道升降賢才盈縮士气興沮人事離合則欣嘅系之矣後之覽者寧不有感於斯

○周氏族譜序

維周氏居分寧世有譜五世貞溪翁創之七世可庵翁重修之南山來軒兩都憲公又繼修之而今大司寇泉坡公實會粹而大成焉爰自嶽守世傑子曰文勝參謀帥幕畱居分寧是爲一世著本始也自世傑而下載以昭穆聯以字行系以生卒年月著以仕隱履歷迨今十有三世區分昈列明系序也錄封贈之誥勑諭祭之文侈國恩也錄志狀表碣傳贊名巨之作紀先徳也惇善作則垂訓後昆作正家之規凡十有二條示範守也而譜之法備矣公自佐藩長臬恆以此帙自隨旣而入拜卿正職典邦憲簿牒之所省決章疏之所敷奏盤錯糺紛罔有寧逸乃克以其餘力從事毫翰以迄成玆編其爲志不亦勤矣哉然予觀之周氏厥先𨿽代有聞人詩禮繼承科第相望而篤浚之祥乃始大發於泉坡公登踐八座碩大顯融蓋前所未有者矣古者卿大夫紀徳昭世於國則太史有世家之籍矧於家可無譜而譜之輯公能不獨任其責哉大臣進則爲國陳立綱紀秉執文法以乂安宗社退則居鄕黨訓飭來裔以倡導俗化公近者以陳謝奉旨得歸其鄕其子弟後進得公之歸聽其言議視其行履而有所觀法以興起於孝忠敬讓之俗他日聖天子特召公起而膺天下之重寧不自其成教於家者而推之哉譜成公謂嵩使弁以言故爲之序

○龔氏譜序

夫譜辧世次序昭穆紀先徳尊祖合族疏戚不紊燕祭以時喜慶而憂弔尙讓興睦而家政行焉故譜不徒作也安溪令龔君栗夫其家吉水之南白沙龔坊世有譜久且壞君曰所貴乎家者善有繼也教有率也忘善澤斯匱矣湮教眾斯乖矣匱而先辱乖而習移我儀圖之以訓我有家庸非吾之責乎於是始作斯譜君昔以盛年舉鄕薦業修而志銳期邁往自樹然屢試於春官弗利捲其瓌奇僅試一邑今旣倦且歸矣其志乃勤勤於斯舉孔子曰是亦爲政嗚呼觀於其家而昔之爲邑可知矣世之君子必有悲君之立志者矣

◆碑

嚴州夏公祠堂碑

定遠令唐君遺愛碑

旌表竇氏貞烈之碑

○嚴州夏公祠堂碑

嚴郡治之東有堂焉曰夏公之祠夏公諱鼎字汝梅廣信貴溪人也弘治丙辰進士筮仕爲嚴州府推官今歿且四十年矣州民思之築祠以祀公祠成浙憲長李公崧祥嚴守吳侯世澤書來告嵩請書其事於石曰嚴爲郡當甌睦之衝民訟滋甚始夏公入其疆省方觀風則慨然曰民固悍而俚哉夫民譎則難禦惟悍近直惟俚近朴可導矣吾聞刑以弼教然教亦可省刑乃務爲躬行以徳先之條具約束開示禍福凡其俗之暴偸踰侈爲訟萌者遏之稍知畏法者慰撫之悍頑者亦不卽加法必使退而思之至不得巳而後寘於刑至死刑則惻怛哀矜達於面目曰吾求生汝而不得也每兩造具備片言質成健訟之夫望公之色縮舌汗栗不能出詞或有赴郡之庭中道而反者旁郡民求直於上官輒云欲得夏推官夏推官云嗟乎獄者民之命也衡鏡稍失死生懸殊是故聽訟爲難然夫子曰必也使無訟乎若夏公者旣優於聽斷而尢務化導其民以正其源庶幾廩廩徳義君子之風矣嵩晚進不及望公之履絇然嘗聞公姿貌魁特其文學蔚贍可以職侍從遇事風發言議侃直可以司諫諍彌綸經濟之略可以需公輔而官止一州牧年下壽以卒厥用弗究君子惜之𨿽然儲休委祉乃有今少傅公夙授庭訓淸忠谹議贊今天子禮樂之冶茂建格天之勛光寵顯大震耀百世則公亦何必身自爲之邪昔宋歐陽觀爲綿州推官嘗夜燭治官書爲死獄求生實生文忠公修爲有宋名臣少傅公起諫垣入翰苑至位政府文學論議履歷無不似文忠而隆遇過之若公治獄一事與綿州公又實同符語曰有陰徳者後必大詎不其然世之爲吏者視此可以勸矣公志古行方每與俗忤自嚴稍遷知臨淸州惠政尢多尋以勞瘁卒官臨淸之民亦祠公河堤之上蓋公所至徳澤在民如此嵩不侫景贊休烈敬縷堅石而作迎享辭一章使郡人歌以祀公其辭曰

奠桂酒兮椒漿公儼若兮降斯堂宮師兮帝傳白玉爲鞶兮玄衮及黼皇贈兮奎章煥日月兮照下土治我民兮有徳臥桁楊兮弛徽纆孰曰天道難諶兮觀公之後兮昌大有赫春山白雲兮桐江綠波昔衎遊兮憩以婆娑延竚兮有懷公弗我來兮傷如之何

○定遠令唐君遺愛碑

唐君治定遠之三年而報政於朝定之民瞿如惄如而皇皇如曰公歸不復也巳則相與聯狀署名詣部使者乞畱之弗得則相與捧土聚金而築生祀之祠則匍匐走畱都乞予書其祠之碑而旅進跽於庭皆垂白耇黧之老予驚問狀曰吾儕小人足未履公府目不識都閾今而越江濤﹖霜露以來者凡以吾令君之徳我也自令君之來吾邑也而士者興學農者力田訟者得所愬而平鰥寡者有養役均而勞者休徵寬而供者省廢墜者舉流亡者復苞苴弗行悃匐無華要其心誠乎愛民者也惟其誠故所圖惟注措經久弘遠匪飾文以要譽條畫利病抗言於上官必使無遺便乃已嗟乎今則去我而靡所依矣是故物代遷易非石無以紀馨采陳列非文無以揚吾聞之令君者公門下士也故敢有請焉予視其貌朴而察其言信也然告之曰置吏以爲民食祿而勤事乃吏之常耳祠非所尙也且夫國有典憲課有殿最惟昭惟公其何庸玆曰祠也系吾邑人之思爾矣他不敢知也蓋屢至而請益勤戶部正郎張子國紀則又相之以請嗟秋孔子曰斯民也三代所以直道而行觀於定遠之民非耶先民之言水也曰載舟亦覆舟民猶水也撫之則恩恩則懷懷則去而思怫之則怨怨則讟讟則懼其去弗速也蓋昔者周人思召公也愛其樹而不忍傷其詩曰蔽芾甘棠勿剪勿伐夫樹猶愛矧曰其人或者謂賢聖遼逖教道陵夷民志不純化理乃窒古今人不相及豈其然哉碑而志之匪直以慰定民之思嗣吏於斯者得所覽觀矣君名錡字子薦滇南晉寧人嘉靖丙戌進士今擢爲侍禦史其徳業日進也予未測其所至銘曰

邈彼日南粵古梁州篤產俊乂中土是逑入對於廷出宰畿縣臨濠之墟奕奕丰甸君寔爲之不亟不徐民之所適君樂與趨君來於定民始閔閔弦誦闊稀萊蕪四境作之飾之必牖其聰薙之辟之俾卽於丰逋滯蠲滌休明易風民所痌隱若切其躬定人恬謳奠厥攸處如暍得醒沃以時雨野積秔稻庭臥桁楊三感協應五瑞凝祥民曰唐侯邦家之光豈弟君子神介爾福進陟內臺天子耳目民曰吁哉奪我父母孰哺孰衣疇卹我後定郛崇崇爰作新宮協志貞義不勸而同密邑懷仁中牟紀異召國畱棠峴山墮淚懿徳是好今古斯民刻文在石永世靡湮

○旌表竇氏貞烈之碑

瑞州府通判姜榮仁甫之妾竇氏死節事聞詔賜碑旌門表之曰貞烈正徳七年夏尙書禮部符下省府太守鄺侯璠合部吏士耆民言曰自古貞媛烈姬必經變故而後見史冊相望今觀尙書章奏所稱不爲盜污死節者山西之郡多至三十二人瑞賊煽亂彌年攻剽淫暴甚獨竇厲不可辱之節凜然儔伍間豈怵威顧身比比然抑造次引決畢命艸莽不幸不爲人知者或多也賴天子神武殄殲羣凶平亂旣成彰善斯舉而妥侑弗飭其奚以激勸於後其度地樹落伐石屬辭史氏以稱明詔褒寵節義之意於是髙安令翁素使來謁辭謹按竇名善惠京師崇文坊人也嫁爲仁甫妾仁甫以冬官主事出判興化尋攺瑞州華林賊乘間來攻瑞城仁甫方署事亟挈郡符付諸竇出集兵捍賊賊斧垣入竇度不可復脫匿亟潛寘符賊執之又執其子婦懇釋之獨執竇行髙安民盛豹一父子亦在執竇語賊曰此人可遣還報諸官官必以多金來贖得金彊得我賊如其言竇耳語盛曰我不死者以郡符未白也汝還言於官在某處無念我我卽死矣至花塢鄕遇道傍井紿賊暍求飲遂投井死賊相顧駭嘆去六年五月十三日也明日仁甫求以歸面如生殯城南僧院今祠在瑞城東迎恩門內志而系之詩詩曰

皇降下民厥賦惟鈞嗟玆竇姬稟徳淑靈蒸蒸在門好靖寡言爰侍君子守官來筠筠襲寇婚豨突豕奔奚﹖同窟林麓嘯呼成羣乘間竊發遽侮於垣氛熖翕張載驅啟行仰天大呼有淚盈眶詎敢愛死以污犬羊繄郡有符君子﹖我符存罔負我死其可盤盤者村曰於花塢有冽彼泉寔我死所奮身一躍目不見水躬豈匪卹義之是取如金出冶如玉全璞如彼松栢挺然眾落古有二竇投崖而隕爰有彩鸞赴流以盡烈烈竇姬匹之曷疚駢美載籍以昭於後惟柱史郡伯抗疏首稽天子亦惻制書煒煌表厥裏宅乃相城東作室嚴嚴玄楹髹門有奕像瞻邦人至止烹牲是祀旨酒旣淸籩豆維楚鼓鍾送屍款款歌舞天子萬年金湯四維邦之淸寧人以完嬉爾有室女娟娟秀眉閨闥不出豈識悲思刻辭堅瑉以載帝徳以揚令芬以示民則

鈐山堂集卷第二十一

●鈐山堂集卷第二十二

記﹝一﹞

◆記﹝一﹞

日鑑堂記

袁山新營所居記

恩賜堂樓名額記

懸車堂記

思勉堂記

別號志

古城新第記

榮賜樓記

介福堂記

愛賢堂記

遐觀亭記

寄適園記

○日鑑堂記

詩敬之篇曰天維顯思陟降厥士日監在玆記者曰成王訪落之詩也君道也言天之聰明無所不及人君事天常若陟降於吾之所爲而無日不臨監於此焉夫人臣之事君卽君之所以事天者也君曰天爲髙遠而莫予監也於是乎般樂怠傲違天厲民者有矣臣曰君爲髙遠而莫予監也於是乎泄沓施緩狥私蔑公者有矣是故知夫出往遊衍莫非天也而祗若天道之意存知夫視聽明威莫非君也而謹守王度之意存斯寅畏兢惕福祿所由致也予讀是詩而得臣事君之道曰知事天則知事君矣寓邸在長安之街西有堂焉北瞻宸居君父在上恆若無日而不臨監於此也夫人君其尊如天其明日月其威雷霆也矧今皇上神聖睿明旁燭萬里在廷羣臣臧否勤怠聖鑑昭如毫髮不爽而予也以眇焉孱陋當眷任豈不重可畏乎因取詩語名其堂時顧諟斯義而思儆云耳

○袁山新營所居記

予始卜居鈐山然邑濱河恆有水患每霖潦漲溢輒及捨壁之半於是始謀卜居郡城郡之西故有官庾歲久圯而徙並他所或曰靜僻可居嘉靖庚子夏入直於官營玆址而居焉址以丈計橫四十有奇縱如之北枕城麓東舊爲窪池則實以厚土西鄰官局則限以崇垣其南居民數家咸願樂售又買之則辟以通衢加延袤焉予比歲荷蒙皇上恩賚隆渥因悉出賜金以佐凡費始作正寢之堂東爲祠堂祠後爲書堂東北建樓以尊貯上賜密諭之札禦筆之詩累賜之誥勑而樓曰瓊翰流輝堂曰忠弼者上所賜名也其西隙地爲圃累石植樹構堂其間曰懸車行將乞謝而歸則佚遊於斯賓燕於斯而命之曰憩老之園斯吾作室之初意也蓋吾之始營玆室也自矢諸心而貽書蕃曰吾無勛業在官無惠澤及鄕黨玆舉愼毋以私役勞民重吾不徳故終是役也不敢假官府一力焉按志郡有山在秀江之北曰袁山以漢髙士袁京居之郡因以名玆所居𨿽在城郭而林岫回合煙雲蒼翠近在幾席巾車方舟往來鈐袁之間隨在而適孰使予樂恬曠而釋煩累者非玆兩山也歟爰刻玆石以識夫興建之所繇而懸車堂別有記

○恩賜堂樓名額記

嘉靖癸卯五月二十六日嵩具疏言臣比年蒙皇上所賜手諭聖制充溢私篋又蒙節賜玄象昨以祿賜所積於裏第建樓用謹宸奎之藏玆已落成伏乞聖恩賜之名額不勝幸甚是夕召對於璇霄殿上面定樓名曰瓊翰流輝其奉玄像之所曰勑賜延恩之閣以黃帖一手書賜之嵩頓首謝時天顏衎豫嵩復以堂名請上曰卿事朕克盡忠悃盍以忠名而其下一字未定上握筆凝神構思徐曰再思之時漏下二十刻嵩旣退明旦出禦批乃賜名曰忠弼及命工曹制扁給賜云於時在廷之臣敬瞻羨嘆咸謂恩﹖堂名𨿽有二三輔臣故事然其字義之精永則臣嵩爲專蓋輔職曰弼有拂正之義焉書曰予違汝弼舜命禹言我有違戾於道爾當弼正其失夫舜大聖人也豈有違待於弼哉由不居其聖惟恐過之不聞言之不盡故望於臣下如此也仰惟皇上睿明神聖出於天縱猶且諮政詢謀俯逮臣鄰面計札諭孜孜罔置邇者又蒙賜臣銀記其文曰忠勤敏達而牧勑曰賜卿此記以便謀猷入告天語所期與名堂之義實互相發而於忠之一字敏致意焉皇上之心是卽大舜之心也顧臣庸鄙猥瑣﹖處政府懷負乘之慚每受宸渥切冰淵之懼輸涓流以益巨海持爝火以助太陽其將能乎惟是忠誠一念夙夜盡瘁期質神明堅確弗移可貫金石斯則臣之所自勉自信而弗敢有負者也因伏自念𨿽臣孱陋不足以仰承大賜然聖主所以寵嘉愚臣之至意不敢不志之以昭示來世嗟夫宸章奎畫並河漢以爭輝寶刻璇題揭江山而攺觀用是摹勒禦筆鑱諸琬琰而謹敍拜賜之歲月如此云

○懸車堂記

昔者夫子之訓以裏必擇仁袁州古宜春郡其風气茂密城郭完固蘭釞力田勤生粳稻魚筍果蔬之利足以自資故重違其鄕溪瀨湍急大舟不得進四方工巧奇靡之貨不至故民不見可欲土俗願朴鮮囂僞嚚獷之習蓋庶幾所謂仁裏者矣而其岡巒回擁林壑映帶雲煙寂而泉石嘉郛郭井邑若在屏障圖畫之間又有足樂也且吾家鈐山往來不旦裏而父母之邦也予童而遊焉壯而從仕周徊兩京餘三十年務劇形勞思抗志於埃壒之外矧年旣老而發種種矣揆之止足之義於退休爲宜故擇地於郡治之西使營一區而將老焉而題其西圃之舍曰懸車堂或聞而咻之曰子乘軒曳裾拖玉紆朱致身重位策足髙衢祕苑宵直皇宮晝趨晉錫便蕃顧問勤渠𨿽有林泉其得樂諸名堂之云其不欺予哉予嘿不應嗟夫君子進則服勤盡忠於君退則忘名求志乎已迹𨿽不同惟義之安而巳予也潛志山澤馳思丘樊招雲月於東溪侶猿鶴於北谷浩歌永言乃其本懷狥祿忘返是惟深恥獨以誤荷聖天子殊眷隆渥義不得遂其私鞠躬盡瘁乃其分耳萬一他日仁聖憫其老衰賜之南還獲稅鞿鞅從於邦人父老婆娑裏門以詠歌至化坐觀美俗畢吾之所好則豈非厚幸哉姑記此以俟

○思勉堂記

堂名思勉何志聖訓也是維嘉靖己亥九月廿八日皇上有事山陵駐蹕感思殿召勛輔臣勛臣希忠臣元臣言臣鼎臣曁禮官臣嵩入對榻前指授諸所罷行事宜旣五臣退上獨畱嵩諭曰卿勉盡忠誠人言勿以介意只要盡職嵩感激致詞頓首謝蓋先是有不悅於嵩者言官希其意會考察論及嵩﹖﹖欺煽噏訿詆擊甚力賴上洞知其誣不聽旣累賜中旨慰畱玆又特賜面諭勞勉之如此云臣退伏自思念簡冊所載前世材賢之士及勛徳大臣受人主知者何限然或一遭謗毀欲辯無由在宋慶曆時𨿽以歐陽修之賢受知仁宗且橫罹口語目爲姦邪尋不免滁州之行乃若嵩之卑鄙贅瑣荒劣繆盩擯斥棄逐乃分之宜顧荷蒙皇上庇護保全恩眷愈厚視修所遭不敻異霄壤哉此實遇我皇上容蓋如天地故小善弗遺明照同日月故煩言弗惑嵩也曷克以欽承之夫忠者盡已之謂誠者不欺之謂此爲人臣者事君之道當然也臣自蒙皇上簡任禮官以來適禮文事殷百責叢委每便殿召對夜分始出諭札日數下章疏題覆取具倉卒嵩本無他能惟是夙夜盡瘁罔躬之卹朴忠孤迹恃公道與神明而巳凡所擬奏殫盡心力必據理之正語皆由衷間有違咈上亮其誠不罪也忝冒寵私踰越恆品然眾所嫉忮亦由之嗟乎嵩曷能報上哉亦惟聖訓是繹是思惟忠惟誠勉盡職業圖報於萬一耳矣至於毀譽利鈍非臣之所能知也謹恭錄聖諭庋諸堂中而題其顏曰思勉云

○別號志

古者父命之名朋友則以字稱今世士大夫於名字外又創別號其始二三元老爲後學所尊稱近歲則凡仕宦皆有之故𨿽以予之謭劣亦不能獨違於俗因自號曰介溪近又更號曰勉庵云介溪云者予家溪田之上有盤石亙水中因以名志居地也然予意不惟是蓋嘗觀於先正凡所自號恆寓意箴儆而匪取適泉石之謂夫介者戒也溪者欺也大學論誠意以毋自欺爲戒斯義也守已事君交友之鍼砭藥石也予欲日誦之以有儆焉耳勉庵云者嘉靖己亥予被時論皇上召見而諭之曰卿勉盡忠誠人言勿以介意予退而名其堂曰思勉遂以名庵志感恩也且服膺聖訓而時自省焉嗚呼聖賢之訓明如日星君父之恩同於天地予也一息尙存此志靡懈嘉靖壬寅夏五在告病起偶書

○古城新第記

云岑殿諭北隅支阜衍迆虺縈翼赴折而西南曰古城之巷有丘突如有泉瀏如泉上堂寢門序郁如崒如而有山林之觀者侍禦黎君幹兆之居也始君謀考室視斯地有異狀問之某氏之遺址也其泉旁居氓侵削幾半圃分而室跨以君之亟酬其直也咸樂貰焉積歲月侵者復分者合跨者撤中作堂曰蒙耕蒙耕者君舊業在邑北蒙山下示不忘本也又曰仕而休有明農之意云其東依山作樓曰明恩尊賜勑其上登於斯樓則凡五星之峯九十九折之水皆得平觀而俯視之作寢堂曰成教寢稍前卽蒙耕也翼以兩廂曰正蒙曰務本北作軒曰習靜軒北作重屋曰習勤鑿井而汲曰我泉井北迆東藝果蔬作圃圃後通衢作市區皆繚以甓垣而堂之西作門曰驄繡門外作樓者三以俟賓至而休者子姓學者囷積者衢左右作兩甓門自此北去入茶陵營臨澗作行屋曰在澗又南出鳳池門據石阜作亭曰可亭有雙澗翼出旋於江匯爲澄潭若碧練迆邐隱隱林木間羣峯森列天際聚落煙火川原帆舶舉在目睫境於是爲勝環蒔松栢沼被以蓮芡而作欞屋曰望益合之曰古城新第云侍禦間謂嵩曰吾黎之先唐常侍諱植者自河南卜諭北而家是曰遞步宋華文閣待制諱立武者實亢厥宗食指益蕃而代有顯融寶慶間諱秀栢者又自遞步析居蒙山彈峯之下是曰小步小步之析至鳳凡八世析古城焉蓋經始至今歷二十稔而締構始備其勤如此吾旣無所用於世則庶幾優遊而終老焉子幸爲我記其成使後有考也嗟夫君子懷抱奇傑事功徳業期以爲世用也若夫考盤樂泌隱居獨善者之爲耳侍禦以名進士歷臺察貞憲育英聲望踔絕要欲橫厲遠騁自表見顧遭讒罷歸無所事事獨竟其力於斯以隱處爲樂豈其志哉𨿽然昭榮而蓄徳勤穡而惇教含章而寄幽垂統振緒則所以貽其後者遠矣吾聞位不滿徳者後將大侍禦蘊厚而發之薄用宏而出之微吾將覘其食報於後之人也巳姑記之以俟

○榮賜樓記

古者人君有賜於其臣乎曰有賜衣裳以章徳也賜弓矢鈇鉞以專徵也賜秬瓚以祀也賜籍示訓也周武王賜臣以大訓以肅愼之矢密湏之鼓咸以崇勸功徳非是者弗與古者人臣有報賜於其君乎曰有衣服服以拜賜車馬乘以拜賜召穆公受周天子之賜作廟器銘而蕆之晏子爲齊相獘車羸駟而君子譏之以爲隱君之賜少傅大學士序庵李公爲今天子所簡任眷寵優渥晉錫便蕃公於是作榮賜之樓其始建書院尊其中爲珍謨之亭珍謨者上所賜名也亭之後則爲斯樓棟宇云矗檐阿鳥翔軒敞砦密迥軼浮壒宸章奎翰問政之札敕天之歌同遊之賦褒忠之勑赫奕昭回於是乎在瑤編緗帙織文之服篚頒之幣牧貢之金爛盈充斥於是乎在公之言曰上徳至矣時也何足以欽承之惟是昭遇揭虔志吾無窮之感云耳其召穆之遺意也歟洪惟我皇上天縱聖智知人則哲廷臣鑑別愼所許可異寵殊錫惟巨老二三少傅公純誠忠敬溫文端亮夙夜匪懈以能迎天之休爲宗伯爲元輔贊翊禮樂彌綸王度推引善類劑量吏治嘉猷日告上皆虛巳而聽焉蓋壓在王室澤被天下弘矣且貴窮卿輔而禮愈恭心愈下休休其量無愚智者信之夫濟物成務功也庇世燾民徳也備是二者自天申之遒是百祿其誰曰不宜嵩執筆從太史後公命記玆樓之成爰質古義敬述斯文後世欲知我明君臣相與之盛可考見也巳

○介福堂記

兩洞庭山居震澤中其西山之麓今少宰徐公之居也公始家食奉母太淑人爲堂而居之當澱紫峯之陽前臨太湖巨浸溶漾林岫郁紆島坘洲渚盤互交暎嘉木美竹淸秀敷舒凡觀望浮游之勝堂得專之旨甘滫﹖﹖髓無求於外而足山之人曰太淑人稱備福矣而公之心惄乎其未有慊也公起翰林自編修侍讀歷學士宮詹至今官積二十餘年遭聖天子銳意文治公日侍講幄啟沃之功懋焉由是賜誥贈祖若考皆如公之官而太淑人始有今封宸章煥賁公涓日選使馳歸爲壽曰乃今有以慰吾母者爰摘誥中語名其堂曰介福雲山之人咨嗟忭欣匯有頌言昔戾玆堂以衍以敖今肅瞻哉帝制之褒水辟若廣山增而髙堂之翼翼以降以陟淑哉夫人宜受天錫吾有筐篚吾有酒食以介景福眉壽千億吾儕小人厥飬口體孰知榮名親顯乃爾嵩聞之禮曰百順之謂福夫輔徳沃心忠之大也榮名顯親孝之至也忠孝之謂順順斯福矣夫是之謂福備洞庭之兩山居東者多貴仕而西無聞焉先封君篤孝義太淑人克相之毓徳流慶乃有今少宰公顒然公輔之望蓋蜿蟺扶輿閟於古始發於今哉是用摭諸山人之詞志在堂壁列之圖經以永憲於千萬禩

○愛賢堂記

日鑑之東有小堂以愛賢名之其先爲少保東菜毛公謝文正公費文憲公相沿以爲居第者也歲久圯甚予貰而新之夫三公者當代之賢輔也文章功業在人耳目而予昔筮仕詞林皆嘗望其顏色炙其誨論者斯地也賢迹之所寓也昔皮子作七愛之詩慕房杜以爲賢予竊取斯義故堂以名焉或曰鴻迹難期萍居靡定長安宅第凡幾閱主矣畱意於玆不巳惑乎𨿽然姑以志吾之所好雲耳且吾之居於斯也凡紆軫而維駟者皆朝之宗工彥士也就芝蘭之馥資麗澤之益以足吾之所好而聞吾過增吾之所弗及皆於是乎在是故仰法於前則事得我師近取諸善則人樂我告斯吾名堂之意也然孟氏謂士當論世尙友則又有進乎古之人者予竊有志而未能焉爰書以爲記

○遐觀亭記

鑿南廡之壁爲牗閱其前則爲鄰某氏之圃有麥在土茁出靑翠如剪有杏始花縞艷繁郁如雪雜樹數株離離然立其旁近屋室鱗比櫛次矗矗相望又其前則都城言言橫亙若屏舉目而望則見夫天之髙日星之燦煙雲風雨之明靄變幻鳥羣飛而髙逝曠焉朗焉得大觀焉嗟夫昔之居此者環堵以窒四面無所達目無所覩固蔀塞而昧昧也今不出戶而得廖廓之觀𨿽處廛市若出林坰憑欄舒嘯景物森羅胸臆煩擾之累豁然而釋竊有獲於居髙明遠盹望之義故名曰遐觀亭云

○寄適園記

獲地爲圃中樹一亭以資燕息種竹數挺雜蒔蘐卉以供怡翫命之曰寄適夫結林木以延淸避喧囂而借豁此恆情之所欲也然而委質王室夙夜在公萬務嬰其慮百責萃其躬聞召命則行不俟駕艸奏記則筆不停揮𨿽欲寓情衎衍棲志恬曠豈可得哉園名寄適予未嘗得一日之適聊志斯語以代解嘲云嘉靖乙巳仲夏日記

鈐山堂集卷第二十二

●鈐山堂集卷第二十三

記﹝二﹞

◆記﹝二﹞

南京工部新建器皿廠記

贛州府重修二學記

袁州修城記

安慶府堂記

方氏祠堂記

泰和縣陸侯祠堂記

潘氏祠堂記

朝昕亭記

閒齋記

○南京工部新建器皿廠記

今兩都並峙歲供應器皿共一萬計南部視北例三之一然其責均其料直綱運之費恆倍蓰焉每歲掌故來告會物庀材頒於羣工以謹百事是故祀於宗廟燕於公宮實於王寢凡器厥有常制罔敢或踰凝土爍金敷采設色刮磨斵削凡技惟良惟勤其弗良且勤厥有常罰罔敢弗共當發運兵曹曁給捨監院執簡而臨之咸自變量其實諏日授使獻焉夫君人者統馭四海爲民主惟正之供𨿽上古聖王猶不能母賴民力以自奉易曰備物致用立成器以爲天下利莫大乎聖人故有虞氏上陶夏后氏上匠殷人上梓周人上輿其由來者遠予讀曲禮天子之六工曰土工金工木工石工獸工艸工典制六材至周官考工記未嘗不嘆聖人制法之詳且密也孟子謂萬室之國不可一人陶器不足用也夫以一家言之必什物庀焉而後一家之用足推之於國可知矣況有天下者乎前此工作寄於司空之置叢累突囂器成則山積兩廡以需發運紛沓散委不便防察大司空崔公文奎喟然有意其圖之也謀諸少司空吳公廷舉議以克恊會得隙地於玄津橋之西髙燥直方衡闊五十三尋其深長倍之郎中方君選諭君智主事敖君英實勩營度乃建斯廠修垣旁繚重門外植中爲視事之廳東西序爲燕休之堂爲候吏之室廳事之後斗折直中爲甬路衡列爲房凡十連連各十楹工執藝皆在焉區分昈列閎達邃深汲有井滌器有池庖庋有所祀土祗有祠玄津瀯瀯長橋臥波縻艦橋南發運則舉跂可登嘉靖癸未冬十月甲子告成乃合宴於堂旣退舉欣欣然曰惟玆奉王制循典貢至重也今京師斯制旣備舊都顧仍簡陋曠於百稔昔渙今合其得失也遠甚夫創制經務則建置之道弘服職效虔則忠敬之義備安豫樂成則惠後之利博非司空公治官如家之誠其誰能爲之若曰是役之末則惡知聖人用大者之道哉乃共列其事使辭諸石以永公之功於無窮少司空何公孟春何公天衢先後繼至完飭增美法得備書嵩承乏職紀載旣讓不獲乃書於玆石

○贛州府重修二學記

王政首學校天下郡邑皆立學以尊祀先聖惇教化重人才也而其職修舉系於天下郡邑之吏然予觀今爲吏有恭有肆故學有修廢矧江右兵興吏簡卒伍治芻糗提幡皷日諰諰然詩書俎豆將有不暇究意焉夫忠信薄而仁義廢民不興行寧獨其過亦教學弛吏失職也而玆贛郡乃有二學修云二學昔郡守曹侯凱斥景徳寺之基徙置歲久弗治廟祀弗虔前後吏欲舉焉弗就正徳甲戌巡撫都禦史蔣公升始詣學嘅焉議興玆役太守邢侯珣適至曰吾職也亟奉公意稽羨市材募勤庀役蠲吉始事而以同知趙侯本蒞玆役二學中合爲廟凡所宜有咸一新有盥燎之位有牲殺之所有堂有齋有觀射之圃有儲經之闊有庖廩之次有門有綽楔傍有八賢祠考成祭於廟侖奐偉耀墄級坦修笙鏞協和牲幣飭嘉先是汀寇竊發贛人患之曰學將隳成巳而卒成寇亦亡患提學僉事田公汝耔蒞學嘉玆功曰是知務所先矣乃命學官諸生具事本末來詣余書勒諸石先是二學興替學故有記備矣不書書今所修學系之詩詩曰

猗歟學宮祀教實崇宜崇而圯曷以爲理振敝舉廢不曰在吏吏視■﹝目咢﹞貽累政相繼惟此二學邢守所作守昔下車適寇爲虐阻山負溪數起鼓桴中丞建謀玆學是圖守曰休哉拓地庀徒咨爾民庶寇來在吾民曰徳我不誡用勤頌言盈城寇偵弗來版幹畚鍤尋引斧斤駢集旅會百堵具興乃正廟序廟序翼翼乃作二學二學秩秩生師攸處有堂有室爰有俎豆亦有書詩以祀以教俾勿怠隳文治煟興遹自玆始百爾有政視此成美

○袁州修城記

正徳庚辰夏大雨水袁之城壞太守江東羅侯輅始至議修之維時兵革甫息饟饋耗竭民用告病侯曰吾政未集而勞民不可乃巳責弛禁均役淸訟罷勾攝之卒節賓客之費是歲菑而不害稼有秋侯乃進吏士耆民言曰惟設險守國系城惟玆城壞掌故之令其責在予予曷敢不力乃進富民之義而才者曰爾其董而役植表定位析地計功惟協力程事以章爾義名乃召匠氏而諭之曰工惟良惟堅無苟補塞頹漏以速獘無玩無怠苟以速獘與玩怠有罰乃用祝幣告於城隍之神曰寔相厥成以利我民惟神之休閏秋之吉萬堵並作工徒子來侯識慮審確才敏而志銳始自隱度規費所出民弗知也比庀事之日板築之用畢具木石瓦甓塡委山積百爾所需咸出計措無糜於官無病於民侯素精悍夜分視事罪罰所入一付工所秋毫不私佚道使民不俟督迫相貲出力罔有或後越三月而工畢君子以謂羅侯善爲政也維袁州古宜春郡其有城最號堅險昔人謂必知慮宏遠知地利者所成信然觀夫崇墉疊雉層樓周閣遠近回合綿亙矗屹被以休阜阻以川坻隱然奧區也往時鄰壤有潢池之變袁獨安枕無恐民累累然道相屬𦇤負而至曰袁有城可恃也其形勢旣足相援其民亦樂於耕耨以自足土沃無外慕則淫巧不作故鮮爲盜長吏撫循誨誘治以禮義故常易使而事有成羅侯自南大理被命而來下車問俗濯其瘡痍煦以惠和民旣輯睦遂能用其力以爲玆役樹風聲而壯規度植利捍患垂之無窮𨿽有小警不能以病袁也然則袁之民其果可恃矣乎余觀侯仕未踰年百廢具興其考大成之樂於學飭祠於仰山觀兵於郊峙粟於庾思力變世吏之習以追古循良君子之風多可書玆役也民不知勞役不違時郡人之所欲書也故特書之且曰使嗣是者修其政俾無隳相是役者同知袁侯經通判朱侯祺徐侯麟法當附書諸執役名氏則列於碑之後

○安慶府堂記

今郡守惟古剌史之職地方千里生齒以萬數聽命質成於剌史之堂剌史能慘舒休戚之及有警也定難持危民命攸賴是故剌史秩尊而系重前代剖符錫服或車蓋駟馬或加號持節視其室有軒寢之穹密攝其衣有芾舄之嚴麗物采容衛咸稱而備夫豈私其人哉蓋曰使民安其田裏無愁嘆之聲者良守長而巳皇帝宅位十有二載重卹民隱裏責效守臣詔書勞勉勑監司見待特異其禮維時莆田姚侯正以地官正郎出牧安慶下車問俗率職底功踰年百廢具興顧治事之堂歲久圯甚瞻視弗嚴侯則喟曰是惟吾寮屬之於斯吾政教號令之於斯弗卽弗圖予則有愆乃始經度聿新斯堂博敞豁明體大勢尊故所黯陋倏然煥崇考之圖記元韓建守郡有捍敵完城之功忠宣余公嘗以大節揭名斯堂其後忠宣盡節赴難視建尢烈耿光懿馥實遺此邦登斯堂也撫前人之業而寓景行之思焉夫君子居其位則思勤其事稱其任則可享其榮堂之渠渠君子攸芋華我饌飫丰上恩之遺民力所供何以承之曰愛與忠列屋連甍煙火萬家雞鳴犬吠達乎邇遐何以撫之俾罔怨嗟長江天塹樓櫓千雉屏蔽國門金湯之峙元失其政生靈糜敝所在擾棼桴鼓幡幟悲哉二忠抗力盡瘁凜凜生气萬古攸祀嗟乎教化者爲治之先務也忠義者人臣之大閒也古之人福慶流於家宗聲名光於史冊有不在玆乎夫是道也使踵此位登此堂者允迪弗斁豈惟諸君子無窮之聞抑我國家無疆之休焉懷寧何令繼髙使來請志成績斯舉也庸訓於有政故詞弗以頌

○方氏祠堂記

嘉靖癸未冬十月南昌方氏祠堂成方氏故有祠創於陰陽正術君鳳君沒越正徳己卯逆藩變作而家及於兵祠因以毀今卒復之者君之子侃也嗚呼豫章之禍慘矣乃予聞諸裏父老言未嘗不於邑大息焉方濠稱兵東下時悉輦金帛婦女與俱其廝養下卒畱城中若固棄之耳諸郡兵薄城門閴然四開無與守者濠阨安慶而歸眾素怨其殘虐無鬭志因成禽幸耳當事之臣不務禁戢其師乃益燔民居株捕芟夷鋪張據獲以侈功伐由是閭裏蕭然鞠爲荊棘瓦礫之區嗟夫豈非斯民之重不幸哉當是時侃以太學生卒業京師亦被逮系賴今上登極昭雪而歸而視其故基則蕩然墟矣侃念祠祀之墜父祖之所貽至此而俱熄也撫景彷徨衋然以悲拊心疾慮閔閔焉圖復其初旣節縮凡費畚壤庀材弗遑他役而首建玆祠夫人事興悴相尋故家巨室不能保其常隆而無替也惟夫世徳之積者厚其發源深其植本固則𨿽頓踣困僕而弗霣益振焉方氏之先出山東汶上諱原鼎者官饒州路總管子孫遂家鄱陽復徙今南昌國朝永樂間以政以安兄弟並領鄕薦所居有樓以雙桂名以安生子忠正術之父也宦學相承其由來也遠至正術君以卓行稱於鄕學士東白張公負道徳峻望特重君與爲婚姻四方縉紳士道過洪城必禮君之廬君醇誠而樂易仁惻而惠施白沙陳先生以謂比徳於春稱君曰春野手書二字遺之閩見素林公爲傳其事流風遺韻人至今道之不衰瀦休匯澤渟洆演迆未竭也祠復也可以觀徳矣侃礲石求予文以著弗朽歷數歲而請益勤察其志有足哀者夫黍離興宗國之嗟鴻鴈遂於垣之樂觀於一家而國之理亂可知也故書之而附予所聞者如此使後之人得觀焉祠凡若干楹堂寢門墄廊序庖澑率仍舊址而規構損什之三四稱力以備物君子曰方氏之子於是乎能禮祠成之後十禩癸巳春三月記

○泰和縣陸侯祠堂記

陸侯諱震字汝亨金華蘭溪人初仕爲泰和令其治行稱最其故老髦士談侯者曰正徳紀元逆瑾柄政擅威福自恣吏重足立嘗以醝逋誣民償及責徵需補庫期限嚴甚他邑皆急取諸民以逭罪罰侯至則毅然曰爲民父母視患而弗能捄如吾民何力白當道直其誣而計補公帑民賴以蘇鎭守中官歲索貢絺亦爲告免得弛其徵縣濱大江索丁夫者無寧日一裁損之忤權貴弗卹也閩廣流寇次境上居民洶洶時議城各邑吏久怠愕眙不知所措侯料兵制守先事爲備賊旣不敢入而日夜究切廣積儲勤構度未幾城成財力皆所規措而民弗與焉其爲民捍患興利如此其爲兵部主事也武皇將北狩廷臣伏闕交疏請畱侯言獨剴切以故得死墀下而天下想聞其風采得其書讀者莫不吐舌嗟異以慕侯之爲烈也其見義忠憤如此夫士平居問學懷事君澤民之志恆患不得位以施及其得位多畏怯顧望爲身利能不易其素者鮮矣若敢往奮激寧忤權姦蹈禍責而不忍以病吾民與負所學者尢鮮也予聞侯政暇則引諸生講磨理學崇表風節毀斥淫祠攘抵老釋諸所爲一出於正孔子謂學道則愛人而論事君曰勿欺也而犯之侯其有焉嗚呼庶幾凜凜士人之美節矣縣舊有侯生祠在治之西偏蓋民士懷其徳私肖像祠之今正徳庚辰監察禦史唐君虞佐出按是邦貞憲稽賢因民所向以儆吏治勑有司完宇除地置守者歲時奠饋長吏率諸生行禮祠始著爲公典而吉守徐侯士元實庀玆役廣閒以妥靈嚴翼以共祀民乃大悅於是徐侯走使屬嵩書其事於石少宰整庵羅公曰玆吾邦人之志也子宜書遂書以示凡爲士者使有勸也

○潘氏祠堂記

祠堂古宗廟也古者天子諸侯大夫至於士皆有廟庶人祭於寢後世廟非賜不得立先儒以爲情靡伸也於是斟酌古禮爲祠堂之制以廣夫士庶人者之孝而達卿貴仕得通行之是故以奉先則幽者歆以合族則渙者萃以建宗則統者一君子之欲孝敬者於是亦得自遂矣徽桃溪之潘文獻宗也其始閩三山人唐末避亂而居歙後諱逢辰者上書闕下不報徙而隱婺是爲桃溪始遷之祖傳四世至初公益大潘氏之業潘之祭則歲首有團拜之儀寢堂有懸像之祀祀畢有餕余之飲繇宋歷元至於今率行之世遠族蕃廳事至不能容亦有謂其簡略非制正徳間前按察僉事玨倡修譜牒嘗欲會族建祠未果而卒按察之從弟今少司馬公珍從子少宰公旦始議捐俸圖成之乃以謀於其族之長且賢者又以謀於其族之仕而有祿者議咸如少司馬公少宰公乃相宅於溪之朱紫嶺負陰面陽雙渠合流羣峯插天卜者曰祥諸宗所至道裏均焉鳩工庀材是斵是虔堂室楹龕咸應軌法中以奉始祖考妣再世而下則標祀其有齒徳官勛及文學科目者貤封典者各以昭穆而咸祔廊廡庫廚倉廩書塾繕飭具完繚以周垣題其門曰桃潘潘氏祠堂云二公以嵩辱末寮屬爲之記夫古禮之不復久矣昧者安陋詘者限財弗得者限制故舉世行者鮮天子之卿秩視大國之公潘氏之法固已得凖古五廟之祭矣內而兼少宰司馬之祿外而合都憲嶽伯郡牧之祿宜爲此無難焉或者以謂服盡之祖遠而不祭有後之宗疏而不祔先儒以爲祀止髙曾固也然充類析義疑有未盡故程氏謂祭先之道但可知者無遠近多寡皆得祀此溯流而源推枝於幹所謂報本合萃之道也詩曰綿綿瓜瓞民之初生言乎積而大也潘之初祖叩閽建疏功罔被於斯人遺休明徳積數十葉乃光顯碩大在今日爲極盛所謂徳厚流光盛徳必百世祀者是巳沿情定義不規規於合古而惟求當於吾心蓋亦君子所不廢焉潘氏必有以處此矣乃若少司馬少宰二公勛庸位遇日大而隆於以贊翊我皇上惇睦昭明之治則又自其施於家者始而羣從競爽聯華媲美乎古潁川髙陽之宗榮祚彌遠宗祊彌輝君子當有嗣而書之者祠作於甲午之冬十月迄工於乙未之夏四月云

○朝昕亭記

太傅張公於賜第之西作朝昕亭有客過而賀焉曰美哉亭乎觀名可以思義矣太傅公曰何哉爾所謂義者客曰臺聞之日出於暘谷浴於咸池是謂晨明登於扶桑爰始將行是謂朏明至於曲阿臨於會泉是謂蚤食臻於衡陽對於昆吾是謂正中靡於烏次至於悲谷是謂晡時蒲於虞淵淪於蒙谷是謂定昏是故朝昏昕晡有循環之義焉玆公之名玆亭也其然乎太傅公曰善哉言乎善言必再客曰臺聞之古者諸侯朝而辧色端委立朝晝而考職陳力就列夕省典訓懲愆思咎而後卽安卿大夫朝稽其政浚明官箴晝量其食宣序民務夕核其業庀修家事而後卽安士朝而受業簡以法坤晝而講貫易以法幹夕而習復仁以法聖而後卽安是故夙興夜寐有愓厲之義焉玆公之名玆亭也其然乎太傅公曰善哉言乎善言必三客曰易有之君子終日幹幹夕愓若厲無咎又曰明出地上晉君子以自昭明徳是故登斯亭也察其容光知道之本仰其監臨愼處之獨於幹夕愓則以保富有之業不然則隳有丰蔀之憂於晉昭明則以崇日新之徳不然則晦有明夷之傷夫大禹聖人也惟寸陰是惜文王亦聖人也𨿽日昃不遑聖人且然而況其它乎玆公之思玆亭之義也其將寅畏澡新惟日不足斤斤天明永錫之福矣乎故曰觀名可以思義矣太傅公作而曰善哉言乎請書以銘吾亭

○閒齋記

少宗伯汪公以閒名其齋於是學者稱爲閒齋先生而其義或未之能悉也嵩間侍坐請焉公語之曰子知夫學乎夫學以治身而巳治身之道凡於食息起居之小以至用於家國天下之大無須臾可去於誠所謂誠者實理在已無非僻邪妄之幹而巳易幹之文言曰閒邪存其誠吾始讀易至閒之一字愓然悟曰玆非學之要乎吾取以名吾齋𨿽然閒之功難哉嘗試思之容貌欲其正也而或失於暴慢思慮欲其整也而或失於繁亂語言欲其重以舒也而或失於輕疾以至飲食起居事物應接之際無不欲得其宜也而或失於恣肆迷惑若是者皆誠有未至也誠未至者邪之爲害也是以君子之學貴閒邪閒雲者如防以止水如垣墉以禦寇私欲之在外者禁之使不得入則天理之在內者不待存之而自存矣昔者成湯以義制事以禮鄅心太公敬勝怠義勝欲夫子告顏淵非禮勿視聽言動制也勝也勿也皆閒之義也而敬爲要敬則一一則天君泰然百邪退聽而無所事於閒矣嗟乎此聖學也而予也竊有志於是而未能焉子其爲我記之嵩嘗從公翰林見其指事陳義醇深雅厚則以爲妙於文詞敷導諷諭剴切明暢則以爲優於勸講見公居冑監正規端則整肅嚴毅則以爲良於範模見公剖紛應遽周練明達隨所施而克當也則以爲長於經濟而不知其本原之地所存養者有其要操修者有其實守之貞固故發之閎碩若是也且公作堂於雙溪之上而名之曰閒初則公旣以干之九二閒其身又以家人之初九閒其家矣吾聞君子身修而家齊則國天下治平由之他日欲觀公輔徳格天之業者其殆權輿於此乎請遂以公言記公之齋而因以示夫學者使相勉於是也成已及物亦公之志也歟

鈐山堂集卷第二十三

●鈐山堂集卷第二十四

內制

經筵講章

◆內制

昭聖皇太后加上尊號冊文

章聖皇太后加上尊號冊文

昭嬪王氏進封皇貴妃冊文

敬妃文氏冊文

廟建勑

金海祠叩神文

金海祠謝神文

○昭聖皇太后加上尊號冊文

伏以坤懿正位允儷宸極之尊廟序迄成式徼靈休之盛惠澤旣均於海宇慶儀當展於宮庭恭惟昭聖皇太后陛下柔順承天安貞配地夙贊伯考治登沕穆之風誕育皇兄運撫盈成之祚憑幾肆揚於末命奉符爰及於衝人歷數恭膺眷佑荷皇天之錫艱虞底定謳歌同有眾之心功存擁翊以難名禮竭尊崇而莫罄乃侖奐落成之日屬星虹應瑞之期擬申薦夫鴻名庶備成於釐事謹率文武羣臣敬奉冊寶恭上尊號伏願備膺景福茂對昌辰無疆惟休用永綏於壽考有秩斯祜方共享於升平【臣禦名】

○章聖皇太后加上尊號冊文

伏以新一代上儀宗廟告落成之慶協三靈丕佑乾坤屬亨泰之期昭事有嚴羣情交豫旣荷斂福受釐之錫宜殫歸美報徳之誠恭惟聖母章聖皇太后陛下仁出天成徳齊坤載相我皇考君於郢邦誡訓肅於後宮賢淑聞於天下顧惟衝眇上荷劬勞爰膺天與神授之符適遘龍變云蒸之會惟木有本惟水有源實鍾餘慶謂天蓋髙謂地蓋厚莫報至恩矧元良之國本以貞乃夙夜之慈懷少慰奉紫庭之觴恭陳燕賀鏤瓊玉之冊祗薦鴻名庸伸臣子之誠抑風民庶以孝謹率文武羣臣敬奉冊寶加上尊號伏願惟祺有俶俾熾無疆皇運熙明永享蘿圖之固子孫千億方觀椒實之蕃【臣禦名】

○昭嬪王氏進封皇貴妃冊文

朕荷三靈孚佑九廟居歆誕降元祥肇端國本駸盛之慶發於宮闈無疆之休延於宗社考古之憲母以子貴是宜茂愼典冊進峻封稱以對揚天休增重震器咨爾昭嬪王氏生有淑徳侍於皇宮廩乾坤之粹靈淵懿可度鍾日月之明潤柔嘉有章頃者授弓矢於禖祠占熊羆於吉夢首毓軒龍之秀聿開樞電之祥惟天佑於余家惟爾集於大命庸示寵靈之渥用升位序之崇特遣使持節進封爾爲皇貴妃錫之金冊金寶於戲品冠六儀協輔星辰之位名超九禦峻升褕狄之華爾其益懋恭勤逾迪祗畏往昭朕命永綏遐福欽哉

○敬妃文氏冊文

制曰皇宮六寢崇建淑媛之官天極四星光著列妃之象所以協宣陰教贊佐後勤朕稽有國之彜章秩後庭之位號咨爾文氏蚤膺妙選久侍宸闈柔順而允輯令儀敏慧而克贊內治居蹈箴圖之戒動循珩佩之和是宜顯錫徽章特升華序玆特遣使持節封爾爲敬妃於戲等威旣峻進參褕翟之榮錫命惟隆誕受冊書之寵其率循於懿範以益勉於精勤祗服茂恩永綏慶祚欽哉

○廟建勑

朕惟禮時爲大祀典國之大事也苟不安於人心終難協夫禮意我國家宗廟之制自太祖肇基之初首建四親廟其後更制時奉殷薦同乎一堂當其始事豈不博采遐觀卒從同堂異室之規以示酌古準今之義曁我成祖定鼎於玆廟寢之營率遵其舊百數十年以祫以享緝於純嘏則有由然夫萃之爲亨其則不遠曩因廷臣之議咸稱七廟之文是用創興以從周典乃所司討論不詳區畫失當成祖以六世未盡之親而遽遷世室不獲奉於三昭仁宗以穆位有常之主而移就左宮遂致紊於班祔武宗朕兄也不得用爲一世顧居七廟之中有妨七世之祀揆之古義斯爲戾矣往者回祿之警天與祖宗實啟朕心玆當重建之辰所宜釐正以鼎圖新制又我皇考睿宗廟於都宮之外朕每事廟中考廟未備豈有四親之內而可缺考乎𨿽每於祫祀同享而奉主往來深爲瀆擾玆禮官等會議欲奉處於孝宗同廟𨿽爲兄弟同世之義然題扁各殊終未爲安朕是究是圖惟遵先制其永無愆夫禮非天降乃起人情祖宗列聖歡聚一堂斯實時義之爲順者玆當建立新廟仍復舊制前爲太廟後爲寢又後爲祧時祫祭享奉太祖髙皇帝正位南向奉迎成祖及羣廟我皇考睿宗獻皇帝神主俱同堂而序享獻旣畢則奉列聖神主各歸於寢庶昭穆以明世次不紊列聖在天之靈歡忻右享而克伸朕瞻事孝享之誠矣便如期興建爾禮工二部如勑奉行故諭嘉靖二十二年十月二十二日【便如期五字禦筆增】

○金海祠叩神文

嘉靖二十年五月初六日皇帝遣某官等代禱於北嶽之神北鎭之神北海之神西湖之神玉泉山之神名山之神大川之神曰嗚呼自有天地則有山川凡陰陽闔辟雷雨發生必神以執其機權司其號令者也朕本愚昏繼元後之位居億兆之上夙夜兢兢以不克奉天保民是懼粵自去冬少雪二麥不滋爰及今年曆春䢐夏甘澤愆期恆暘作沴近畿泉源久涸田畝失耕兼以徐呂之境河渠斷流漕挽弗至夫稼穡乃民食所資運漕則國脈攸系天之降咎至於如此揆厥所由實朕政積繆戾澤罔下究之所致也朕昨者嘗躬禱於上穹徧走於羣神矣而精神靡孚神不顧答聞之谷梁子曰古之神人有應上公者通乎陰陽君親帥諸大夫道之而以請焉惟諸神受上帝之命橐鑰陰陽呼吸雷風轉災沴爲禎祥易焦涸爲潤澤計其神靈無所不能爲也今旱旣甚矣麥旣萎死而菽粟未種矣饑羸之民將轉於溝壑矣若乃犧牲弗供粢盛旣竭享祀將乏神亦何所賴矣予實有罪罰其敢逃民之無辜祈賜矜憫伏望旋斡化機祛殄魃虐鞭霆彍霓揮霍八極大霈三日之甘霖使人盈其望物遂其生時沴遂熄年功可成通气騰波啟津開道舳艫利涉國用裕充我國家有無疆之休則神亦有無疆之祀焉報謝之典朕其敢忘惟神其聽之念之哉尙饗

○金海祠謝神文

比以盛夏之辰久苦亢陽之沴稼穡萎稿將致凶饑河渠斷流漕粟艱阻朕職元後撫綏下民心焉震慚不皇寧處乃請命上帝敷告羣神賴上帝之仁羣神之靈憫人之窮垂賜歆顧旬餘日內靈澤敷甘狂霾息異致一和以消百沴因否往而驗泰來神錫之休大矣夫無徳不報則爲酒醴牲饔以報神之賜其敢不虔爰命重臣恭詣祠下以謝惟神闡惠濯靈尙終賜霈澤畀之有年謹告

◆經筵講章

四書

尙書

○四書

國君進賢如不得巳將使卑踰尊疏踰戚可不愼與左右皆曰賢未可也諸大夫皆曰賢未可也國人皆曰賢然後察之見賢焉然後用之

這是孟子告齊宣王以用人不可不謹的言語如不得巳是謹之至的意思卑是卑小踰是過尊是尊大疏是疏遠戚是親近孟子說賢才是人君致治之具而尊卑疏戚尢國家名分所關但人之賢否不同故於進用之際不可輕忽湏是再三詳審如不得巳一般謹而又謹方可進用蓋尊大之臣賢而用之固是常禮然或尊者未必賢則必就卑小之臣擇其賢者而用之是將使卑者得以踰乎尊親近之臣賢而用之亦是常禮然或親者未必賢則必進疏遠之臣擇其賢者而用之是將使疏者得以踰乎戚夫用其賢而或略其定分取其才而不拘乎常禮是豈可以輕忽而不致其謹乎然所以致其謹者何如且如進用一人左右近臣都說這个人賢未可便以爲賢而遽用之眾大夫都說這个人賢也未可便以爲賢而遽用之蓋以左右近臣其言未可深信諸大夫𨿽職在薦賢然其中亦或愛憎不同必是一國之人合口一辭都說這个人賢然後從而察之夫國人皆曰賢則其論可謂公矣猶必察之者蓋世間自有一種人能同乎流俗使人人愛之如鄕原本不忠信卻似忠信本非廉潔卻似廉潔若用著這等人豈不壞事須是審之於眾而斷之於心親見得其所謂賢者眞个是有名有實之人然後用之則於賢者知之明任之重而不賢者不得以幸進矣所謂進賢如不得巳者如此惜乎齊王未之知也臣常因是而論之人君之治天下莫貴於知人之明蓋知之不明則邪正混淆黑白莫辧或有非人廁乎其間則所任𨿽專不惟不足以成乎治而實足以憤乎事矣然君子每難於見用而小人不恥於干進二者尢在於人君審察之如何爾仰惟皇上登崇賢俊旌別人才一賢之進必合眾論之公一職之遷必察其人之素四方萬國固巳顒然向風仰戴歡欣之不暇允尢望終始此心終始此道使幸進者無所容於時效用者得以行其志則堯舜三王之治可復見於今日矣臣等不勝至願

是故賢君必恭儉禮下取於民有制

這是孟子告滕文公問爲國的說話賢君是賢而有徳之君恭是恭敬儉是儉約禮下是接臣下以禮有制是有經常之制孟子說爲國之道大要以恭儉爲本賢而有徳之君以恭敬之實心行恭敬之實事𨿽居崇髙之位而虔恭寅畏表裏如一蓋不徒致飾於威儀言動之間以儉約之實心行儉約之實事𨿽享富有之業而撙節愛養無處不然蓋不但致謹於宮室車服之用惟其恭是以能推手足腹心之義於大臣則敬之於羣臣則體之凡所以待士者皆有禮而無或慢矣惟其儉是以能推保民如子之仁於徵求則緩之於稅斂則薄之凡所以取民者皆有制而不敢過矣夫有恭儉之實徳又有恭儉之實政則賢才樂爲之用而匹夫匹婦無不各被其澤爲國之道又孰有加於此哉臣觀孟子此章首以恭儉爲言而其下文特詳於取民之制蓋恭以禮下固人君使臣之道而民惟邦本其取之之制尢不可以不加之意也三代而上田有定分賦有定則豪彊者不得以兼並貪暴者不得以多取其治隆於上俗美於下有由然也嗣是而後若漢之文帝躬行玄默專務徳化身衣弋綈以示惇朴爲天下先而又今年免田租明年問疾苦可謂恭儉之實矣當時海內富庶興於禮讓亦豈幸而致哉仰惟皇上齋莊中正節用愛人勤卹民隱圖惟治道有志於隆古帝王之盛不但文帝而巳尢望此心此政終始弗渝所以綿宗社無疆之休端在是矣伏惟聖明畱意

孔子曰大哉堯之爲君惟天爲大惟堯則之蕩蕩乎民無能名焉君哉舜也巍巍乎有天下而不與焉堯舜之治天下豈無所用其心哉所不用於耕耳

這是孔子贊美堯舜的言語孟子引之以辟許行所謂人君與民並耕之說惟字解作獨字則是法蕩蕩是廣大的意思君哉是言能盡君道巍巍是髙大的意思不與猶言不相關孔子說帝堯之爲君至大而無以加然何以見之彼物之髙大莫過於天惟帝堯之徳以天爲法而無差殊故其徳業之盛著於當時見於天下者徧覆而無迹兼被而無方蕩蕩廣遠人𨿽欲著言語去名狀他亦不可得亦猶萬物於天但見其大不可以言語形容故曰民無能名焉帝舜之爲君能盡君道髙大而不可尙然何以知之彼位之崇髙莫女吳子舜受堯之禪貴爲天子富有四海若可樂矣舜則上憂天命下憫人窮終日孜孜以圖治安視天位若與我不相干涉一般故曰有天下而不與焉孔子稱堯舜如此孟子因申明其說以爲堯舜之治天下一則法天以同其大一則居位不以爲樂何甞不用其心哉但所急者大而不用於耕耳考之當時洪水爲害猛獸偪人民生有不遂矣堯之用心惟在求賢以敷治使斯民得遂其生百姓不親五品不遜民性有未復矣舜之用心惟在命官以設教使斯民各正其徳堯舜之憂民如此非事事而憂之也正惟用心於大堯以不得舜爲巳憂舜以不得禹臯陶爲巳憂而其法天不與實在於此亦何暇於並耕哉許行爲說之繆從可知矣臣嘗論之聖王之治天下每勞於求賢而佚於得人蓋得人以任職得一相以輔政則百司庶務自然修舉人主惟恭已南面而無所勞矣豈屑屑然用心於非所當用之地哉仰惟皇上夙稟堯舜之資躬履堯舜之位道不自大恆存圖治之心位不自樂每切憂民之念尢望上法天道下任賢才益弘丕﹖之仁克謹登崇之選則蕩蕩巍巍之治可復見於今日矣天下臣民不勝幸甚

孟子曰居下位而不獲於上民不可得而治也獲於上有道不信於友弗獲於上矣信於友有道事親弗悅弗信於友矣悅親有道反身不誠不悅於親矣誠身有道不明乎善不誠其身矣

這是孟子述中庸孔子之言推明明善爲誠身之要的說話上是君上友是朋友親是父母誠是眞實夫人臣在下位必得君上信任他諫行言聽方可治民苟不獲乎上則無以安其位而行其志民不可得而治疾然欲獲上不可諛悅取容也其道在乎信友蓋巳有善必得朋友稱譽薦聞然後見知於上苟不信於友則志行不孚名譽不聞不獲於上矣然欲信友不可便佞苟合也其道在乎悅親蓋親者人倫之大孝爲百行之先苟事親弗悅則所厚者薄而無所不薄友不見信矣然欲悅親不可阿意曲從也其道在乎誠身苟反身不誠則外有事親之禮內無愛敬之實親不可得而悅矣然欲誠身又不可襲取彊爲也其道又在乎明善苟不明乎善則好善不能如好好色惡惡不能如惡惡臭理欲混淆眞妄錯雜身不可得而誠矣夫能明善以誠身由是施之悅親信友獲上治民何往而不得其效哉臣嘗推而論之誠身之義𨿽通上下而言此章本孔子告哀公問政而發獨拈出此誠字在人君身上尢爲切要而明善誠身之功尢不可缺古之人君如堯舜性之不待勉彊自然合理卽天道之誠者也如湯武身之不免用那誠的工夫乃人事之思誠者也當時四方風動萬國咸寧所以有誠能動物之驗後世如漢武帝內多欲而外施仁義唐太宗外行仁義而內多慚徳這便都是不誠了所以治效有愧於古也然則誠之一字豈非聖賢心法之傳帝王爲治之要者哉仰惟皇上講學以明善修徳以誠身敬一有箴恬澹無欲遠追堯舜而陋漢唐於不居矣尢願終始弗渝表裏一致大徳益孚於海宇至誠可通乎神明旣優作聖之功自致純王之化矣臣等不勝至望

○尙書

一五行一曰水二曰火三曰木四曰金五曰土水曰潤下火曰炎上木曰曲直金曰從革土爰稼穡潤下作咸炎上作苦曲直作酸從革作辛稼穡作甘

這是周書洪範篇箕子對武王的言語昔箕子旣總言洪範九疇有曰五行至此則推衍其目說道九疇之綱其一爲五行也然五行先後以微著爲次天一生水而其體最微地二生火而其形漸著天三生木而其形旣實地四生金而其體益堅天五生土而其質至大故一曰水二曰火三曰木四曰金五曰土蓋五行之生序如此然水之性旣浸灌滋潤而又奔趨下流火之性旣燥烈炎熱而又煙熖上達木之性旣盤錯樛屈而又條暢聳拔金之性旣從新可成而又因故可革土兼五行有發生之徳而尢盛於稼穡故水曰潤下火曰炎上木曰曲直金曰從革土爰稼穡蓋五行之徳性如此至於五行之味潤下的凝積久而作咸炎上的焦灼久而作苦曲直的醞釀久而作酸從革的融液久而作辛稼而又穡則可爲饔飱而作甘矣五行有聲色气味而獨言其味者豈非以其切於民用哉臣甞論之五行者气運於天質具於地而用資於人者也然必賴人君建極以爲之主感之以五事驗之以庶徵乃能使陰陽順常天地定位而其气不乖其質不變而其用不匱也恭惟皇上敬天勤民親賢好學而尢畱心洪範特灑宸翰序諸篇端其求道之誠固以比隆於武王矣尢願顯微無間終始不渝堯潦𨿽無不廢儆予之嘆湯霖旣降猶加咎巳之誠則年和歲丰民安物阜所謂皇建有極而錫福於庶民矣歷年之永豈周家所得而專美哉臣等不勝至望

鈐山堂集卷第二十四

●鈐山堂集卷第二十五

講章直解

無逸殿講章

◆講章直解【文華後殿進講】

大學衍義直解

禹貢直解

○大學衍義直解

伊尹作伊訓曰今王嗣厥徳罔不在初立愛惟親立敬惟長始於家邦終於四海

這是商書伊訓篇伊尹以太甲繼湯之後恐其不能纘修祖業作書以戒之名曰伊訓今王就指太甲嗣是繼初是卽位之初伊尹與太甲說昔我成湯以徳而得天下今王嗣而有之可不知所自乎其要在嗣其徳焉而巳況今卽位之初乃王者之本天命人心爲之一新四方萬國望其更化所以要上繼乃祖成湯之徳正在今日卽位之始於此不謹其能善其終乎徳者何不過愛親敬長字弟之道便是人君於天下的人老者固無不愛而立愛之道則自吾親始如孝享宗廟惇敍九族是已長者固無不敬而立敬之道則自吾長始如篤念天顯尊事黃耇是已夫立愛惟親則凡天下之有親者莫不以我爲法而愛其親立敬惟長則凡天下之有長者莫不以我爲則而敬其長始於一家而家齊中於一國而國治終而措之四海各親其親各長其長而天下平矣此皆成湯躬行之徳而實通乎人心之所同然者也伊尹舉之以訓太甲無非欲其法祖謹初以爲出治之本而其序有不可紊者如此厥後孔子於孝經又曰不愛其親而愛他人者謂之悖徳不敬其親而敬他人者謂之悖禮蓋先王有至徳要道以順天下民用和睦上下無怨先聖後聖其言若出一揆由此而觀自古帝王未有捨愛敬而爲治者宋儒眞徳秀引此以衍大學之義此誠萬世君人者之龜鑑

董仲舒曰爲人君者正心以正朝廷正朝廷以正百官正百官以正萬民正萬民以正四方四方正遠近莫敢不一於正而亡有邪气姦其間是以陰陽和而風雨時羣生和而萬民殖

董仲舒漢武帝時人建元初詔求直言仲舒以賢良對策首以正心之說告武帝誠以人君居崇髙之位操威福之權一日萬機事物沓至欲一一應酬無毫髮之差難矣其要在先正其心以正朝廷蓋朝廷者天下之本人君者朝廷之本而心者又人君之本也人君能正其心湛然淸明不爲一毫私意所蔽則所行的事自然皆合於理賞必當於有功刑必加於有罪發號施令罔有不臧而朝廷正矣朝廷正則所用的人自然皆當其才賢不肖有別君子小人不相易位侍禦僕從罔非正人而百官正矣由是達之萬民布之四方如風之偃艸如雷之動物無一處無一人莫敢不一於正人事旣正天心自協至和燻蒸無有邪气千乎其間是以陰陽調而風雨時羣生和而萬民殖諸福之物可致之祥莫不畢至而王道終矣夫天之與人本同一气人事正則正气應之善祥之所由集也人事不正則邪气應之災異之所由臻也其本在人君之一心而巳臣嘗論之正心之一言誠萬世帝王爲治之本然茫無端緒何以爲用功之地哉惟眞徳秀此書發明最切其於正心之要立爲二目曰崇敬畏曰戒逸欲所謂崇敬畏者存天理之謂也所謂戒逸欲者遏人欲之謂也蓋天理之在此心日用之間本無不流通但爲私欲所蔽或聲色貨利或異端近習或讒佞邪說一有所入此心遂爲之蔽而不能祛遂爲之累而不能遣天理以漸而泯則私欲以漸而熾喜怒有偏舉措失當皆由於此夫私成於一已之微而或以貽天下之患欲遂於一時之暫而或以致無窮之憂可不懼哉臣願皇上於宮闈深邃之中心气淸明之際澄神定慮反巳靜觀察天理人欲之分致操存克治之力敬畏愈崇物欲退聽由是以之制事以之用人酬酢萬變無往不得其正則福祿日蕃乖異自息矣傳曰王中心無爲以守至正仲舒之言惟聖明畱意

禮踐阼篇武王踐阼三日召師尙父而問焉曰黃帝顓帝之道存乎曰在丹書王欲聞之則齋矣齋三日王端冕師尙父亦端冕奉書而入王東面而立師尙父西面道書之言曰敬勝怠者吉怠勝敬者滅義勝欲者從欲勝義者凶凡事不彊則枉弗敬則不正枉者廢滅敬者萬世王聞書之言惕若恐懼而爲戒書於席之四端爲銘焉於幾於鑑於盥盤於楹於杖於帶於履屨於觴豆於戶牗於劍弓矛爲銘焉

這是禮記大戴禮篇載武王問道的事阼者君之階人君卽位謂之踐阼師太師是官名尙父是號卽太公望爲太師而號尙父也昔武王卽位之初召尙父問黃帝顓頊之道而師尙父以載在丹書俾王爲三日之齋端冕以迎東面以受至其所告不出敬與義之兩言敬是嚴恭寅畏心有所存主之謂敬則萬善俱立怠則萬善俱廢義是宰事揆物皆合天理之謂義則理爲之主欲則物爲之主吉凶存亡之所由分上古聖人致謹於此武王聞之惕若戒懼於凡幾席楹杖觴豆諸器物之間莫不銘之以自警焉蓋恐斯湏不存而怠與欲得乘其隙也其後孔子贊易於坤之六二曰敬以直內義以方外神聖相傳之心法自黃帝而武王自武王而孔子皆出一道貞徳秀所以引之著萬世帝王爲學之本也

漢文帝時賈誼爲長沙王傳歲餘文帝思誼徵之至入見上方受釐受宣室上因感鬼神事而問鬼神之本誼具道所以然之故至夜半文帝前席旣罷曰吾久不見賈生自以爲過之今不及也

賈誼漢文帝時人博學多材爲長沙王大傅釐福也漢儀注祭天地五畤祠還致福於天子言受神之福也宣室漢殿名前席古者君臣皆席地而坐坐久相親移席而前故曰前席昔文帝思賈誼之賢自長沙徵召入見於便殿首問鬼神之事鬼神者何陰陽二气之靈造化之迹也帝之問及此其有意窮理之學乎誼具道所以然之故帝爲之前席聽悅其言旣罷又有不及賈生之嘆其必深有感於心矣然昔孔子語季路曰未能事人焉能事鬼可見鬼神之理茫昧窈冥不可驟語誼之所對史臣不載其詞恐亦未嘗知鬼神之情狀也眞徳秀謂帝有窮理之心而誼無造理之學故君徳成就終有愧於古然臣以謂自古帝王求賢圖治延訪咨詢必君國子民之道何至泛及於幽遠不切之務哉漢之君臣所以不及於古爲可惜也

又曰堯發秋諸侯舜興乎深山非一日而顯也蓋有漸以致之言出於已不可塞也行發於身不可掩也言行君子之所以動天地故盡小者大謹微者著詩云惟此文王小心翼翼故堯兢兢日行其道而舜業業日致其孝善積而名顯徳章而身尊積善在身猶日長加益而人不知也積惡在身猶火銷膏而人不見也

這是董仲舒告武帝的言語眞徳秀剟其言之尢切者著於此昔武帝上嘉唐虞欲聞大道之要仲舒對策說道堯以唐侯而升天子之位舜耕歷山而受堯之禪其所以致天與人歸光大明昌者非一日所能蓋積徳累善謹言愼行有漸以致之夫言行治之大者言出於已行發於身是非得失不可掩塞易曰君子居其室出其言善則千里之外應之出其言不善則千里之外違之言行者君子之所以動天地也故能盡眾小則致髙大能愼至微則極著明大雅大明之詩云惟此文王小心翼翼仲舒引此詩言文之翼翼以見自古帝王莫不致謹於微堯兢兢戒愼日行仁道舜業業危懼日致孝道是以善積名顯徳章身尊順天命而有天下非偶然也仲舒又言人善惡在身其積亦各有漸積善如人形之長短自幼及壯日以加益人不知也積惡如火銷膏日以寖滅人不見也仲舒乃漢之儒者其告君必以堯舜使帝置仲舒於左右丞弼之地必能以善道日陳於前繩愆紏繆格其非心安有窮奢黷武之失邪侫讒譖之惑哉惜乎武帝徒下求言之制而無聽言之實所以不及帝王之學也

玄宗明皇帝開元中謂宰相曰朕每讀書有所疑滯無從質問可選儒學之士使入內侍讀盧懷愼薦太常卿馬懷素乃以懷素爲左散騎常侍與禇無量更日侍讀每至閣門令乘肩輿以進或在別館道遠聽於宮中乘馬親送迎之待以師傅之禮

開元是唐玄宗的年號散騎常侍是唐官名主侍從獻納爲職眞徳秀引唐史中說玄宗皇帝開元年間謂宰相曰朕每於宮中讀書或於書中道理有所疑滯於心無從質正咨問可選文儒有學之士使入內侍讀以便顧問於是宰相盧懷愼薦太常卿馬懷素以爲左散騎常侍與右散騎常侍禇無量更日侍讀玄宗優寵二臣聽其肩輿乘馬於宮中親送迎之待以師傅之禮夫玄宗初政好學右文其盛如此可謂美矣使當時得一眞儒輔導弼諧以堯舜三王之道六經孔孟之言日陳於前則明於是非邪正之辧用捨不至於倒置聲色不至於潛移矣惜乎無量懷素不過章句之儒帝𨿽有志於學而所以講明啟沃者未至是以文物𨿽盛於開元而帝心已溺於燕安梨園之樂汨亂聰明艷妃之寵蠱惑志意根本蠹而禍亂作矣故人君之學要當以聖王爲師以治心寡欲爲主以勤始怠終爲戒然後庶幾其有益也

大學衍義卷第五

這是大學衍義第五卷

宋儒眞徳秀敍格物致知之要其目曰明道術

湯誥曰惟皇上帝降衷於下民若有怕性克綏厥猷惟後

湯誥是商書篇名成湯作此以告萬方皇字解做大字上帝卽天也衷卽中也怕是常克是能綏是安猷道也卽是那人所當行之道後謂元後卽人君也成湯說惟皇上帝生此下民莫不賦之以仁義禮智信之理渾然於中無所偏倚是所謂衷也自天所降而言則謂之衷自人所受而言則謂之性非有二也然天之降於人者初無智愚之間人之受於天者淸濁純駁隨其所稟有不同焉必賴君師之作修道以立教使人順其有常之性而各安其道君臣安其義父子安其親長幼夫婦朋友安其序別信是乃君天下之責焉故曰克綏厥猷惟後夫天能賦民以性而不能使之全其性能使人全其性者乃在乎君可見君道之重如此眞徳秀謂成湯此言可謂知君師之職矣厥後詩之秉彜劉子謂民受天地之中其言相繼而發皆祖於此至於孔孟性善之理益明而開萬世性學之源自成湯始嗚呼聖哉

由是觀之無惻隱之心非人也無羞惡之心非人也無辭讓之心非人也無是非之心非人也惻隱之心仁之端也羞惡之心義之端也辭讓之心禮之端也是非之心智之端也

此自上文人皆有不忍人之心說來不忍之心卽惻隱之謂孟子說凡人乍見孺子入井皆有怵惕惻隱之心由是心而觀之可見情之在人隨感而發所不能無故凡見物之可傷可痛必有惻隱之心恥已之不善憎人之不善亦必有羞惡之心解使去已推以與人亦必有辭讓之心知其善而以爲是知其惡而以爲非亦必有是非之心人若無此四者之心則不得謂之人矣所以明其必有也然此惻隱羞惡辭讓是非非待外求者也由仁義禮智在中故其端發見如此仁是溫和慈愛之理仁具於中發而爲用則爲惻隱故惻隱之心爲仁之端義是斷制裁割之理義具於中發而爲用則爲羞惡故羞惡之心爲義之端禮是恭敬撙節之理禮具於中發而爲用則爲辭讓故辭讓之心爲禮之端智是分別是非之理智具於中發而爲用則爲是非故是非之心爲智之端曰端云者猶有物在中而不可見必因其端緒發見於外然後可得而尋性之理無形因其情之發而性之本然者可得而見矣使本無是理於內則何以有是端於外哉孟子因論惻隱而悉數此四者欲人察識而擴充之下文曰苟能充之足以保四海眞徳秀載於此篇蓋欲人主優遊玩索推此心以達諸政事使澤及天下耳

○禹貢直解

導弱水至於合黎餘波入於流沙

這是史臣記禹浚川的事西海之山有水散渙無力不能負芥故名弱水萬水皆能載此水獨弱而西流其性異矣禹則導其正﹖﹖﹖至於合黎之山餘波入於流沙之境

導黑水至於三危入於南海

汾關之山有水名黑水萬水皆淸此水獨黑而南行其色異矣禹又導其經流至於三危之地入於南海之中此水之在外國者禹皆導之

導河積石至於龍門南至於華陰東至於底柱又東至於孟津東過洛汭至於大伾北過洚水至於大陸又北播爲九河同爲逆河入於海

水之在北者莫大於池也積石在金城河關縣西南羗中龍門山名兩岸石壁峭立河出其下奔放噴薄如雷禹則因積石導河至於龍門自北而南至於華山之陰自南而東至於底柱又東所經則至孟津過洛汭以及於大伾焉自東而北又過洚水至於大陸又北所經播爲九河同逆河以入於海焉九河爾雅一曰徒駭二曰太史三曰馬頰四曰覆釜五曰胡蘇六曰簡潔七曰鉤盤八曰隔津其一則河之經流也俱在古滄徳棣州之境海水淪沒今迹不存矣

嶓冡導漾東流爲漢又東爲滄浪之水過三澨至於大別南入於江東匯澤爲彭蠡東爲江北入於海

水之在南莫大於江漢也嶓冢山名在隴西郡氐道縣漾水所出也源發嶓冢爲漾至武都爲漢又東流爲滄浪之水蓋水之經歷隨地得名禹自嶓冢導漾由是東流爲漢水又東流爲滄浪三澨之水則過於大別之山南入於江東匯爲彭蠡之澤東爲北江而其流入於海矣

岷山導江東別爲沱又東至於灃過九江至於東陵東迆北會爲匯東爲中江入於海

岷山在蜀郡茂州文山縣江水所出也禹自岷山導江由是東流爲沱水又東至灃澤過九江至於巴陵之地由東迆邐而來北以會於匯東爲中江而其勢已趨於海矣九江卽今之洞庭沅水漸水元水辰水敍水酉水灃水資水湘水皆合於洞庭是名九江也夫弱水黑水外國之異水也河漢江水中國之大水也禹浚諸水各有所歸其用功先後之序如此無非行所無事爲中國之民之除害也夫豈騁其私智而爲之耶

◆無逸殿講章

二之日鑿冰衝衝三之日納於淩陰四之日其蚤獻羔祭韭九月肅霜十月滌場朋酒斯饗曰殺羔羊躋彼公堂稱彼兕觥萬壽無疆

這是豳風七月之詩第八章

周公告成王言邠民忠愛其君的事二之日謂斗建丑二陽之月卽今十二月也變月言日言是月之日也衝衝是鑿冰之意三之日謂斗建寅三陽之月卽今之正月也淩陰是水室四之日謂斗建卯四陽之月卽今二月也蚤是蚤朝朋是兩尊曰朋是蠟祭之酒民間自飲之也稱是舉兕觥是酒器名古者藏冰發冰所以節陽气薦之寢廟備君上之用也邠民當夫十二月重陰沍寒冰可取也則伐冰衝衝取之而以其時正月風未解凍冰猶可藏也則納於淩陰藏之而得其所所以勸趨冰役者何哉蓋以吾君於仲春之旦將獻羔祭韭以薦寢廟而行啟冰之祭故先事而爲之備耳至於九月气肅霜降十月禾稼旣登則相戒潔農場之地置朋酒之享所以速畢場功者何哉蓋以吾民感君上之恩將殺羊以獻公堂舉酒而祝無疆之壽及時而盡其誠耳周公述此欲成王知周家立國之初邠公能重民事其民感激忠愛其君如此也臣嘗因是而論之王者之治在於得民人主之心若能念念在民所欲與聚所惡勿施其心誠痛切視民如傷則百姓之心自然親附如一體今考七月之詩周之先公以農桑教民使民衣食給足周之民蒙上之教亦自力於農桑之務以樂其生至於歲終休暇則殺羊爲酒祝君之壽可謂上下相親之甚矣上以誠愛下下以誠事上而兩不知其所以然此等气象眞所謂皞皞如也周家傳世三十歷年八百蓋有由然傳曰農桑爲王業之本先儒張栻以謂帝王所傳心法之要端在乎此以是意而考秦漢以下事不師古治罔爲民其治亂興替之源槪可見矣仰惟皇上天啟聖資卓然崛起於帝王數千百載之後而日躋聖徳超然獨步於帝王數千百載之前首重農桑惇復古道肇開帝苑建社稷之壇無逸有殿豳風有亭躬視稼穡爲天下先鴻基偉構奠峙乾坤睿藻宸章輝暎云漢考成之日錫命諸臣燕饗以落之湛恩敷暢和气流通凡厥臣工丕戴夫淪肌浹髓之仁而思盡夫手足腹心之義無疆之頌視此詩所云意豈異哉所以登世熙皞綿祚靈長端有在矣猶願至仁不息大徳有終益懋儆勉交修之誠坐致綏來動和之效天下臣民不勝慶幸

鈐山堂集卷第二十五

●鈐山堂集卷第二十六

雜文

◆雜文

恭題勑諭下方

恭祭顯陵文

衡山祭神文

賜誥告先祖考文

焚黃告祭文

嘉林修塋畢告先考文

嘉林阡告祭眾祖文

祠堂成奉安四世神主告祭文

攺禮部尙書兼學士告祖考文

入閣告毓慶祠堂文

生孫告毓慶祠堂文

考滿加秩告毓慶祠堂文

祭宗伯汪石潭文

祭都憲髙公文

祭黎侍禦文

祭內侄歐陽孺文

祭袁翁文

祭安處士文

特恩堂銘

琴硯銘

○恭題勑諭下方

惟六年冬十有二月制若曰皇考顯陵遠在安陸其命工曹往加修治制視天壽諸陵而命禮官往督禮儀之事明年夏五月臣嵩承乏禮部於是有督禮之役是秋七月己卯加上恭睿尊謚當遣官奉謚冊香寶祝帛告於陵當攺題家廟神位詔臣嵩兼攝以行臣聞命﹖﹖戚蹜夕裝兢兢靡寧是月癸巳陛辭上授之勑賜光祿酒饌白金彩幣寶鏹爲道裏費甲午免朝設冊寶輿於奉天門上翼善冠黃袍竚立門下司儀導臣至丹陛拜稽而行衛士舁輿大樂前導上注目送之百官送至承天門外追崇大禮也故愼重如是然斯役也例遣中貴列侯宸斷軼常格獨以屬之儀曹之臣惇禮省饋道路稱忭厥聲燀燀焉厥澤潏潏焉猗歟休哉顧臣庸不肖不克仰承休命靦﹖榮遇滋媿懼云耳勑例當進繳臣謹錄其副裝池爲軸寶藏之以玆典出後命勑詞所未載謹拜手稽首並記於此以光昭我皇上聖孝傳之無窮云

○恭祭顯陵文

天眷明徳佑此下人興𨿽舊邦其命維新維興有邦自帝伊始胙壤建藩周魯是似孝皇維兄憲考之子維帝仁敬睿哲溫恭恢恢淵度穆穆睟容邇遐慕義海寓聞風純一名齋體道彌固頤晦含章獨葆貞素在昔有言大徳受命帝不自躬儲休啟聖明明我後則篤其慶禦歷應圖大寶以正有開必先王業之盛舜孝終慕周典追崇顯號殊稱煥赫穹隆松林之山冠劍攸宅春雨秋霜宸情永惻乃象諸陵大建廟規司空經營欽正考釐百職內外祗役庀儀金冊玉篆螭首丰碑新宮峩峩鱗崪云矗山後獻祥川祗凝福佳哉王气蔥蔥鬱鬱帝神在天彷佛來下玄珪衮裳云纛風馬降觀舊都於楚之野下土之臣瞻望靡從空聞成鼎尙擬號弓黍稷非腆以薦微衷帝鑑不遺繁祉是錫綏於一人康我兆億報徳頌功配天無極

○衡山祭神文

正徳十四年己卯正月丙申朔越二十一日丙辰翰林院編修嚴嵩使還廣右道出衡南敢用牲牢之奠致祭於南嶽衡山之神曰夫有虞望秩衡已肇祀韓子謂南方之山衡爲宗而其神獨靈夫以名山巨嶽昭貺妥靈宜爲人所承祀而秩號穹隆封域限隔則非嵩之所得祀也然古之爲使者過其境得觀其山川詢其民俗吏治矧祀禮之大乎使徒登遊是務而展祀闕焉不幾於慢耶去歲冬嘗道祠下時以王事未終誠積未至弗敢以瀆玆則乃以牲幣見焉者非僭也禮也古稱人傑由於地靈周雅所載崧嶽降神實生申甫以翰周室衡五嶽之一其髙大磅礡蟺蜿扶輿爲天地間巨鎭固與崧並也蘊神孕秀鍾爲賢豪以翊我國家文明之治固其時矣天子方勤六師有事邊徼近云駐蹕山陜之間道路傳聞晨夕憂惕蓋朝廷者四方之極也內寧則外謐都城久虛寰土靡固則夫上誘宸衷早返鸞輿奠安區夏神可無意乎夫聖躬膺櫛沐之勞臣子豈自寧之日嵩告於神者非濫也分也幹﹖聰明辭出悃愊惟神其聽之

○賜誥告先祖考文

維嘉靖十二年癸巳十一月乙丑孝玄孫嵩敢昭告於四世尊靈曰玆者皇嗣誕生詔恩弘霈欽蒙賜給二品誥命先祖考純徳府君先考仰雲府君俱加贈資政大夫南京吏部尙書先祖妣張氏先妣晏氏俱加贈夫人恭惟天錫洪恩日臨長至謹以加贈秩號攺書神板奉安邸捨伏冀尊靈服玆新寵仰惟神主遠在故鄕尙俟他日擇吉攺題嵩不勝感藉追慕之至

○焚黃告祭文

維嘉靖十五年歲次丙申正月初八日甲子孝子具官嵩敢昭告於顯考贈資政大夫南京吏部尙書仰雲府君顯妣贈夫人晏氏曰頃者皇嗣誕生慶覃宇內嵩備位畱都冢卿故我先君先夫人光膺褒贈秩號有加玆以考績過家祗奉綸書恭伸燎祭仰惟尊靈尙克歆此丕顯休命惟是孤藐祿不逮親永念劬勞不勝感慕摧咽之至

○嘉林修塋畢告先考文

維嘉靖十四年十二月日孝子南京吏部尙書嚴嵩敢昭告於先考尊靈玆者修砌先塋恭樹誥命碑文安列石器俱已完備切惟不肖生年十六而孤閱四十年而位至畱都冢卿考績以還乃克奉天子之寵靈裒其祿入以舉斯役龍章赫奕泉壤增榮鶴表巍峩江山攺觀是豈不肖之能實惟我嚴訓遺慶之所致也玆幸迄工謹以牲醴用伸告祭嵩不勝感慕摧咽之至

○嘉林阡告祭眾祖文

維玆嘉林自我曾祖考重庵府君肇厝玄室其後祔者累累歲久而叢幾至不可辧識切惟儲休委祉𨿽曰先世積徳之長實亦山水蘊靈之助也嵩以孤藐裔孫頃奉先考托體於玆柰何事涉家眾修治弗時垣甓缺隳榛莽蓬蔚每一造謁怛焉割中玆者荷蒙聖恩追贈先考吏部尙書法得樹碑神道於是涓吉命工芟掃蕪穢甃餙新甓特築崇塋以萃凝神秀恭列碑表以侈揚天休仰惟先代多靈窀穸同藏享祀靡間世世子孫永有依賴玆當工役告完謹具牲醴用伸告祭伏惟冥靈鑑佑謹告

○祠堂成奉安四世神主告祭文

維嘉靖十四年歲次弓櫱十二月二十八日甲寅孝玄孫南京吏部尙書嚴嵩敢昭告於四世尊靈曰玆者營修居第爰仿古禮崇建祠堂於正寢之東恭制神龕一座分爲五室其中一室爲先祖考妣虛位不敢設主歲時舉祀則用楮標祀以伸報本追遠之意其東第一寶則奉髙祖考四川右布政使平庵府君妣夫人彭氏西第一室奉曾祖考處士重庵府君妣孺人黃氏東第二室奉祖考贈南京吏部尙書純徳府君妣夫人張氏西第二室奉考贈南京吏部尙書仰雲府君妣夫人晏氏祀止四世之制蓋緣情起義兼用程朱二氏之說而修春秋享祀之儀也嵩也不肖幸賴先世餘慶以有今日然歷官三十年叨被聖恩位至二品乃能裒其祿入以舉斯禮非敢緩也蓋有待也涓今吉辰奉安神位仰惟尊靈享妥新祠鑑歆時祀永綏福祉燾佑後人嵩不勝仰藉感慕之至

○攺禮部尙書兼學士告祖考文【嘉靖丙申五月】

嵩以畱都銓部三載考績於朝伏蒙聖恩攺授今職切惟春卿八座崇階學士禁林華選兼此二銜之重實爲儒者之榮是皆我祖考餘慶所被也第惟不肖孱質荒學靦冒寵靈淵冰是懼祗服先訓惟孝惟忠靡敢失墜尙惟默相俾永有終謹告

○入閣告毓慶祠堂文【嘉靖辛丑七月】

玄孫以昨歲八月十五日欽奉皇上手勑著兼武英殿大學士內閣辦事余官如故切惟少保孤卿官躋一品晉隆名於祕殿參國論於臺司乃儒者之至榮人臣之極致也而況日承燕對之光時叨晉錫之渥寵恩榮遇特冠常倫嵩菲才涼徳曷克臻玆蓋自我祖宗積徳百餘年而始發於吾植本固故幹之茂發源深故流之長也追惟所自感藉奚勝仰惟先祠遠在故鄕不克以時祭告玆遣使以香帛牲醴恭詣裏第告於毓慶祠堂伏冀先靈默相俾玄孫克修職業篤荷天休惟忠惟孝而保令名於無窮焉嵩不勝瞻慕激切之至謹告

○生孫告毓慶祠堂文【嘉靖癸卯】

嵩於世蕃以是歲五月二十九日幸生一男側室李氏出也恭於京邸告之先靈命名曰延慶切念嵩行年三十四而得子今六十四而見孫宗祧之托願覩於成祥兆之來曷云其晚玆實惟我祖宗考妣積徳累仁之所致也謹遣人賫捧香帛牲醴之儀歸卽裏第毓慶祠堂而申告焉伏惟歆鑑

○考滿加秩告毓慶祠堂文【嘉靖甲辰】

玄孫玆以一品再考仰荷聖恩特降綸命加少傅兼支大學士俸賜誥追贈曾祖祖考皆如其官錄蔭孫紹忠爲中書舍人竊惟不肖嵩起自孤童薾然弱質不自意遭值聖明致位宰輔湛恩優渥光顯一門覃及六世此豈不肖不徳所能皆賴我祖宗積徳深厚悠遠以式克至今日祗服寵章豈勝感慕仰惟先祠遠在故鄕謹遣人奉香帛牲醴恭就毓慶之堂用伸祭告伏惟先世宗親並垂歆鑑以弟五山秀才祔食尙享

○祭宗伯汪石潭文

嗚呼天之生賢謂無意耶何稟靈智之先而出凡民之秀也謂有意耶何﹖傑特之才而嗇耇老之壽也惟公位極宗伯之官譽滿時士之口謂將經綸太平謀謨左右而今則巳矣勛業卒莫之究也如公徳宇之粹溫智識之髙邁而輔以學問之醇深作爲文章其晶瑩演迆若引星辰而貫河漢其精純幽眇若陳珪瓚而奏球琳至其析義理之微窺道徳之奧則又繰絲炙轂亹亹而不竭山苞海蓄浩浩而難尋蓋大江之西鄱湖之東自公之昆季崛起後先暎發魁南宮而首臚唱登玉署而冠詞林世之學者無間乎識與不識比之昆山之璧河東之鳳咸慕悅而悚欽夫何事與時違貌先年老而公乃解組投閒杜門卻掃自放於鳶山之野蘭水之潯卒使望謝安者竟莫起東山之臥而思傳說者空擬作商室之霖嗚呼廢興榮悴固有定數而不可易而吾儕臨風想象不能忘情者昔忝遊從之舊有懷公之徳音如玉如金誠不覺涕下之沾襟

○祭都憲髙公文

石郡先達在成化間同起鄕校嗣登進士公與肅庵梧岡三君子而巳夫三君子者筮仕皆有閎卓之才循良之譽揚歷中外顯位崇階無不相似若夫杖履閒身丘園樂事壽觴宜晝錦之榮恩誥出天門之賜晚福修齡惟公獨極其至譬則冰崖雪霰挺松栢之後凋魯殿煙塵巋靈光之獨峙蓋公天稟完粹貴富弗盈其中宇量深弘喜慍莫窺其涘斯豈偶得而幸致也耶嵩也生晚粵在弱冠拜公於按蜀來歸之時公折節忘勢弗爲後進之視而卽蒙國士之知重以令器葭莩之末常得侍幾席而望履綦心親彌厚愛久弗移乙酉之秋予赴官於國學辱枉餞於江湄臨觴繾綣命駕逶迆孰知卽此而長辭也嗚呼公有遺言托文墓石詎敢以不腆而負所期渺云波之萬里薦蘋藻之一巵嗚呼耆哲凋喪天不愸遺嗟斗山之安仰悵薤露之易晞其何能止予之悲哉

○祭黎侍禦文

孝皇之朝獎賢思治公官內臺惟古柱史學問文章才猷政事公實兼之克行其志豸冠嶽嶽鸇擊鸞峙出按南圻以造多士權姦擅朝否泰易世方奮而騫中道奄躓負蓄之閎百不一試猗公之才何所弗至其弗至者曰亦命耳乙丑之春予方筮仕京邸遊從定交伊始公誠好之遽忘其齒爰托婚姻吾女公子二十年來縋綣靡弛予拙寡助維公是恃孰謂今者公棄我逝展饋敍離貽書滿笥手迹具存豈忍復視空懷誼愛永隔生死使我涕洟悲不能止予忝國恩擢官禮侍衘命來南山陵之使道路馳驅公私牽制聞訃逾年一奠莫致玆遣伻還薄修菲祀日月不居窀穸何似惟當勒詞執筆銘志以報徳音庶其在此

○祭內侄歐陽孺文【嘉靖甲申】

嗚呼爾父爾祖兩世之祀一脈之傳惟子是屬而今巳矣嗟啾傷哉昊天不弔以至此極尙忍言哉仲春之初爾從東井叔父偕至予邸勞苦訊問喜見顏色然於時京城疫癘方行爾甫及門吾女屬疾爾素壯悍迎醫視疾周旋不避篤義重親可謂賢矣詎意浹旬之餘爾亦遘疾不起嗟呼傷哉豈世俗疫癘傳染之說信有之耶然晉咸寧庾衮事載史傳不誣也卽以予今歲驗之舉室皆疫吾幸無恙則是說者吾不信也吾歷觀疫者皆由起居食飲弗愼所致爾無亦矜壯忘戒致然邪抑自有命邪吾女之疾始者以爲常悔捄療弗亟若爾疾則醫招其良矣藥盡其方矣殆可以無悔矣而卒亦莫之捄也繼爾而疾者僮僕又十餘人皆未嘗藥而愈則醫師者其不足恃耶抑古謂不藥得中醫者理可驗也嗟乎以爾祖爾父之善仁也而殄其嗣以爾之篤義也而殞其年神理天道則惝怳茫昧而不可致詰矣三月丙寅之朔屬纊之辰風雨晝冥气候淒懍闔門震驚五內糜潰膓鬱結而淚盈色慘沮而毛豎吾內則茹痛以隕心外乃短情以鎭物人事之可怖愕可痛戚孰有甚於此時者乎予無彊近之親無紀綱之僕以自助爾從吾久學書頗工練事頗熟治家入都可代吾勞而今亦巳矣此事之末耳而予之情亦有不能忘焉者也玆遣僕賃舟以女之喪爾之喪及弟維厚之喪同載以歸爾久歷江湖素以無恐旅魂超然尙歸無滯且吾與叔父待歸謀之伯祖謀之諸父昆弟爲爾立後承祀以供養爾婦不至失所爾可無憂也臨發永離告以此詞嗟乎爾安知爾姑與爾姑之夫之悲也耶爾又安知爾東井叔父之悲也耶

○祭袁翁文

去歲之冬予還裏閭翁來視予言笑怡愉謂翁康彊無損眠食曾未逾旬遽云屬疾壽躋大耋福履備丰乘化翛然可謂令終鄕有善士天不敕﹖心遺告奠堂帷吁其我悲

○祭安處士文

嗟夫大化流運代謝靡停俯云川之夕逝感露艸之朝零寓形宇內貴徳與名苟所立之可述庶旣遠而彌馨惟君志行之超美義問之藹郁固巳滿縉紳之譽髙月旦之評矣𨿽乘化之奄速亦存順而沒寧我懷其人弗履其庭托生芻以寓奠陳玄石而鑱銘亦可慰君於冥冥也夫

○特恩堂銘【有序】

夫尊已之士懼以寵祿浮於行故退抑辭巽之志髙貪賢之主懼以遐逖遺其才故愛惜成就之恩至嘉靖初載天子選用耆哲揚於庶位髙吾陳公於時自滇臬擢長魯藩公曰臣有疾弗克事事再疏乞休上命卽安於家俟疾愈復用之外臣前無此比者於是髙吾公辭顯嗜恬厲難進之節上崇善需舊廣迪知之明風聲所被警動一世君子榮其事相與名公所居之堂曰特恩而聲詩之後三年公以中丞之節來鎭豫章嵩不侫乃作堂銘其詞曰

於惟休哉嘉靖之治日明天開百職庶工用罔非才維時陳公寔受上知擢正東國屏翰是資公歸臥痾抗章謝事上嘉曰材其未盡試杗檞榱杙世豈乏之得一棟梁詎其可遺豫章公來勿藥有喜薦涉中丞載振風紀士恥無材恥行弗厲厲行負材有不永譽維古用賢灼見迪知非帝之明疇克登玆刻銘斯堂以載帝徳百爾有位惟君子是則

○琴硯銘

其淳古可以鎭躁忘邪其淸潤可以滌神悅思疑傳舜殿之遺巧出端溪之制具二體而成用配三友而從事攜之玉堂延閣於以纂綸言而裁帝制也

鈐山堂集卷第二十六

●鈐山堂集卷第二十七

雜記

◆雜記

北上志

西使志

東觀雜誌

南省誌

內館志

○北上志

予臥痾鈐山閱八稔正徳丙子春三月疾愈治裝將如京師前期文告先墓廿有五日啟行時郡守徐侯璉縣令蕭侯時賓戒舟爲送是日晨雨如注午雨少歇登舟縣寮屬曁親友曁家族長少咸餞於耽江之亭始去鄕邑有離別惘惘之思焉二十六日早發云日澄朗江流盛漲風順舟駛午次白渼舅氏莊宿別二十七日過楊津訪宗羅諸姻楚蒙侍禦以舟來逆至新諭士友雜沓來訪畱二日是日立夏驟暄詰旦風橫作更復寒凜舟行二十里次嚴家渡憩焉晡時風息楚蒙舟送至此乃別晚行二十里宿安和三十日過羅溪訪同年胡子明秋官宅午次劉家陂易氏親邀餞陸行十五里至其家四月朔日還舟風阻泊泗溪二日初三日次臨江奚二守鉞傅侍禦冠卿黃大參文繡孫太守朝望李大尹文振符進士宜臣會餞於瀟灘驛風雨淒橫畱二宿初六日風順過丰晚晴至曲江登江天閣有李子獻吉刻詩觀之初七日過市汊驛至南浦驛都憲孫公璲方伯張公嵿王公啟方大參璘羅少參中胡憲副錠王憲僉疇鄭戶部玉蔣工部愷以次來訪旦詣府朝有燕午飯於同年勤甫田公提學分司十三日早發謝貢士應和裘秀才爵舟送至雙港楊樹湖田舍距城二十里矣午次趙家隈舟人謂候曉乃可踰湖遂止宿焉十四日曉行湖中並湖多洲洲間生靑簍長數寸舟人競采之淹爲葅絕香美自此挽舟逆流至鄔子驛過余家埠岸傍古樹靑茂連陰數里淸流映帶可愛晚宿烏江口十五日次龍津驛【卽余幹河口】憲副許公本謙司兌運於此來訪晚宿黃丘鋪十六日次安仁湍水淺涸易小舟行十里至石港宿十七日次貴溪十八日次弋陽方伯安福伍公朝信時赴閩任聯舟行是日過石潭汪氏裏第同年有之貢士邀伍公與予觴於第二十日過叫巖寺艤舟觀之寺鑿巖而屋巖石壁立由寺西扳磴盤折而上甚峻後枕崇岡爲汪氏先塋踰嶺而北爲閣老費公家塋一大山下支嶺蜿蜒出田畝間爲髙都憲家塋皆往觀之諸山起伏奔躍峯巒特秀大江逶迆徑巖麓渟洄而去有石起江心俗名捲績石信天設奇勝也有之送予至此而別自此行十里江畔有樓名嘉會乃閣老費公里第登岸尋徑謁公款語抵暮乃還舟二十一日次鉛山河口伍公自此登陸之鉛山入閩與予別二十二日次廣信費太史子和李侍禦子芳偕會時旱涸議當陸行予見四山云合若將雨狀索小舟旦髮小雨行三里野泊雨終夕翌日抵懷玉矣因嘆人事通塞不可料如此同年曹瑞卿二守方旱禱憂惕遣詩慰之二十四日息玉山館是日離家一月矣二十五日過山微雨頗涼道中靑苗徧野時時徑松林間陰蔚可愛飯艸坪驛未刻至常山錢令憲來迓生員胡鑑逵瑤來見二十六日登舟雨行五十里至椒巖宿二十七日風順辰至衢州與鄺守璠會驛下遂飲同年劉太守彥明郡齋二十八日經龍遊縣至蘭溪縣連日析數小舟行沙湍間此縣江水稍深衍有官艦頗巨載之晨謁章楓山先生乃行晚次富春驛五月初一日四鼓發舟風順經七里灘望嚴陵釣臺過桐廬縣晚抵富陽縣初二日渡錢塘江息浙江驛舟載家具入水關予陸行入鳳山門至城中館於市民金廷秀家內監王堂晁進崔珤侍禦鮮巡按冕趙巡鹽春林戶部大輅方伯任公鑑湯公沐大參潘公鐸周公曾少參楊公淸憲使李公承勛憲副馬公卿憲僉許公贊胡公訓都閫陳君璠張君浩申君錫杭守梁君材運使吳君大有皆來訪始食黃魚【卽石首鮝也鮮時其色如金】初五日陳都帥璠邀予與戴刑部時宗林饒州瑊爲泛蒲之集同年謝太史以中寓南關外訪之翌日三司諸公招飲三茆觀予辭不赴旦出城次吳山驛登舟初七日早食發舟次塘西宿初八日過崇徳縣縣令洪異廣人治縣有稱初九日早次嘉興取道如松江訪三汀陸太史雨行夜至嘉善縣初十日微雨晚抵松十一日侯二守景徳邀集棠溪書院復集同年陶員外良伯第十二日同年丁別駕文範以舟至唐橋宴別夜分抵上海縣境遲明至浦東陸太史裏第去縣治尙三里同年宋戶部義卿督稅於此越江來會有鄞士碧溪張鈇能詩同集是日風雨坐覺凜肅乃知海國夏寒如此十四日早渡江入上海縣訪諸舊識遂行義卿舟送三十里至龍華寺宴別夜行月色如晝四鼓泊松城下三汀碧溪二君送予至此而別郡僚曁孫太史徵甫張給捨時行吳工部子儀及良伯諸君偕餞於問俗亭下良伯又餞而前晚宿魏塘十七日還至嘉興李太守道甫劉二守應徵夜餞於驛十八日午發次黃江涇十九日雷雨早過平望驛過吳江縣晚至蘇城外胥門驛同年孫侍禦夔卿徐郡伯朝儀遣義官吳完來治舟謝工部廷瑞顏二守如瓌李吳縣經沈方伯良臣各來訪少傅守溪王公里第有怡老園山池甚勝招予飲徐公招餞於鶴山書院顏二守餞於州宅畱凡五日以待舟故二十六日過楓橋學士陳子雨先生宅遂至滸市王戶部諤來訪連日溽暑如焚晚雨困暍稍紓二十七日過望亭晚次無錫謁二泉郡先生二十八日次常州同年徐侍禦子謙適淸戎至餞予毘陵驛是日小暑節二十九日次丹陽三十日過同年許補之侍禦宅晚至鎭江六月初一日風靜渡江波平如鏡予拏小舟獨遊金山登畱云吞海之亭坐聽潮軒中僧饋蔬食酌中泠泉瀹信茗飲之風味殊絕還舟至﹖步初二日次楊州都憲藍公章王侍禦金汪主事淳皆來訪初四日易親可範邀飲於觀音堂巷之寓捨是日與嶽弟別過邵伯驛夜行湖中大雷電以風初五日辰過髙郵晚泊槐角樓鎭濱湖石岸陡峻風雨橫作舟震蕩衝擊與石鬭兩宿皆值惡境情甚湮郁夜分雨止風息天明順風踰湖二十里抵寶應初六日午至淮陰驛總漕都憲叢公蘭鎭遠顧侯士隆張刑部璇孫戶部泰皆來訪初七日泊淮安西湖風橫力行夜至板閘劉戶部友仁來訪初八日過淸江廠王工部鍭葉戶部天球來訪風逆宿浦口初九日渡河風愈逆挽舟力行玉淸口驛宿連日風橫淮水漲溢瀕河民捨渰沒茫無畔岸旅泊甚惡初十日風逆磯水湍悍自淸口挽舟力行十五里至湖城鎭夜中月色甚淸臨江蕭生俊劉生寵偶值會宿差一慰十一日風息行四十里至桃源縣未至五里一僕喪買枯殯之驛丞朱良丰城人以醫士朱文來饋藥安東縣於此協濟人夫夜辛戶部東山來泊十二日早發桃源夜乘月行三鼓抵宿遷縣十三日早發宿遷未刻過直河驛復一僕喪倉卒槁葬之夜四鼓至邳州時毒暑蒸鬱二僕暴卒以疫舟人怖甚予鎭以無懼督舟疾馳市香薷解毒諸劑煮而徧飲之幸無恙然觸暑攜家可爲永戒也十四日中官進楊梅舟泊邳城下索夫銀橫甚州官皆匿同年索戶部遜夫來訪久之知州髙巖來乃得數夫行沿途漕舟鱗集時時突冒叫囂行甚艱十五日次房村驛踰呂梁十六日踰徐州洪管洪陳工部輔遣醫饋藥小雨宿洪河口十七日泊徐州漕廳下彌望巨浸渺然廖工部維修王戶部國寶陳兵備和皆越江來訪十八日午發至茶城野泊十九日風順過境山過夾溝驛夜抵沛縣二十日風順過沙河驛過孟陽八里灣諸閘宿南陽閘二十一日過棗林諸閘泊趙村閘煩暑夜不能寐五鼓啟閘行至濟寧泊南城驛下總河工侍趙公來訪同年李工部希獻及饒郡汪節推希周偶值聯舟行二十二日次大長溝獲麟古渡二十三日晨雨稍涼朱戶部寅畱分署小飲卽行晡過袁家口閘同年孟望之侍禦謫令汶上以公事適至秉燭觴語夜分乃別二十四日過安山驛至安平鎭二十五日次東昌二十六日次臨淸原兵備軒部署茅貢劉寅蘇輔何文邦皆來訪大熱夜驟風雨二十九日立秋風雨發臨淸時衛水驟漲黃流湍悍兩河漕舟鱗集予所乘舟敝朽而舟卒駑往往觸撞呼號險怖爲甚午過渡口驛晡至甲馬營驛七月初一日曉霧過梁家莊驛至徳州初二日過良店驛午過連窩驛夜行次新橋驛予舟不能進李汪二君遣卒秉炬來逆初三日過磚河驛過興濟縣晚行未及靑縣二里忽驟風雨舟不及維系纜一短柳間危怖達旦至靑縣李汪二君迎勞相慶如更生初四日過流河驛風逆湍悍舟時時回洑盤旋不能行晚力行至靜海縣初五日五鼓行過楊靑驛玉天津汪戶部希會邀集初六日過丁字沽風逆且憩且行至桃花口宿初七日過楊村驛有寇焚刼近村民家予等泊北蔡村不敢行更番坐警達旦初八日至河西務翟戶部鵬邀集初九日雨宿和合驛初十日搬淺野宿此地多寇十一日午至張家灣十四日入都城凡在途三月餘災暑鬱蒸憂悸萬狀古謂路難信哉瞻望觀闕於五云之表平生知舊執手契闊之餘於是亦少慰云

○西使志

正徳十三年秋冊封諸宗藩正副使各十三員予充副使同正使建平伯髙霳如廣西靖江府先是有孝貞皇太后之喪上皆素服避殿輟視朝及是虞祔畢始從吉典七月三日庚子告廟傳制晡時鳴鼓駕升殿方辟門忽大雨如注朝臣立東角門趦趄不前衛士督趣就班雨益驟庭中皆水拜興無序未及宣制衛卒舁寶輿出夜深黑喧閧如沸予出東長安門水深尺餘僕馬皆失與吳仁甫翰檢徒行至禮部兩靴爲水所浸坐門下脫靴傾水扭韈復穿濕靴詣禮侍王甌濱先生廂房得祫裘易濕衣凝齋王少宰同使事亦至取酒各手數杯領冊歸舍巳二鼓矣辛丑諸使出城壬寅夜大雨癸卯黎明復雨雨止予始啟行顧宮諭九和陵太史子淵柴給事徳美邀予同逾國昌大參餞於崇文門外太史劉應占舒國裳崔來鳳又餞而前泥淖行甚艱晚憩通州察院家人昏黑乃至行李夫舁各不相及比旦勒州夫送之稍稍俱集督磚華工部湘來訪工侍趙公汪侍禦景顏各遣卒護送甲辰登舟乙巳城中人來云車駕將北巡召內閣書勑九卿科道官伏左順門下哭畱予嘆駭久之申刻發舟行二里至長店止宿陣平髙公待予於此丙午晨發經和合驛漷縣官送夫皂旣而輒逸去夜至河西務王戶部廷王﹖﹖遲明來訪曉雨午晴次楊村驛戊申風順午至天津胡兵備被逮去衛官匿索夫不得此地皆戎籍無民差頑獷素然管倉郁戶部深來訪己酉小雨發天津二里過建平親識苑舉家飲晚晴至楊靑驛宿艸間多蚊撲面噆膚拂之不去竟夕目不交睫四更時雨啟行次奉新驛蒸熱暴雨復霽次長屯宿辛亥五鼓行過流河驛驛前湍流洄洑舟蕩兀不可定晚行二鼓扺興濟縣幹寧驛驛空捨閴無一人岸傍人云驛官妻匿民捨樓中堅壁不出慰諭之乃以空頭印紙關文縋而下久之得夫甲妻組系之乃始得夫壬子曉行午次滄洲宿癸丑晨過磚河驛風順次新橋驛甲寅次連窩驛夜分月色如晝乙卯晨過安陵巡司午過良店驛晚行將及徳州二十里許日沒昏黑撁夫穿柳林中蒙密錯忤咫尺不辧有數槳船奕奕下江中人語暗寂火光時隱見頗疑有異逾時月出漸髙驛官秉燭來迓次徳州漏下廿刻矣丙辰早食發徳州晚次故城縣泊梁家莊驛驛疲供億官以印納州去夜半漕運都憲臧公舟至胥會秉月起行丁巳風逆挽舟且行且泊午次鄭家口宿連日煩暑蒸鬱戊午小雨食頃雨益橫風色寒凜河流洄洑行甚艱力行至甲馬營宿已未過武城訪王純甫吏部過渡口驛宿朱家圈庚申至臨淸部署髙君尙賢蕭君廷傑胡君大全蕭君孟景兵備李憲副師儒方刑部思道閻吉士尙友秦進士佑皆來會此地南北要衝素號難治吳守嘉聰鴈門人精悍有幹稱先是傳言車駕將幸此州州民攜挈爲避徙計有司亦夙戒供具以俟蓋郡邑繹騷比比然壬戌發臨淸過靑陽驛夜至梁家鄕閘癸亥次東昌訪故提學敖公靜之之家一孫江郡學生所居土屋二間詢之許太史思仁云公自翰林出副憲皆無貲蓄然諸子頗習侈靡公亡家遂落予昔爲諸生蒙恩最厚求公墳在城西遠不可拜泫然涕下而巳晚行三十里周家店宿甲子風逆過山級阿城荊門諸閘過安平鎭沿途漕舟及蘇常糧艘叢雜行甚艱棘乙丑過安山驛驛屬兗府東平州州治距河十二里以老人領夫皂於此接逓夜宿靳家口丙寅辰過開河驛野多牛羊馬驢市積魚稻過分水廟廟前兩水分流皆就下此地獨隆然髙南北各十里置閘閘啟水泄則舟淺閣民舟壅滯有畱數日者管閘工部主事李瑜自此入南旺湖並湖兩堤垂柳離立陰鬱可翫湖中蒲葦彌望漁罾者网者笭箵者舴艋而遊者艨而泊者蓬倚而飯者歷歷如畫會湖南運殿材巨楠數千株聯筏曳旗蔽流而上楠最碩者圍丈餘長可五十尺誠天地間奇產然此木一株山伐陸挽水運至此費數百金矣丁卯午次濟寧葉工部珩來訪州人馬宣舊仕吾邑簿致仕家居訪之八月朔日戊辰發濟寧河水渰漲閘皆漫徑月河行過魯橋閘宿南陽閘己巳風逆次八里灣遇閔大參正甫過沙河驛宿廟道口庚午晨過沛縣遙見江上黃旗禦舟二艘有司宿戒以備巡幸者過夾溝驛微雨晚行至境山宿辛未五鼓行六十里天明至徐州大水浸民廬舍泊漕運廳下遇同年兪僉憲子宜兪云曹太僕汝學同行昨午先發予惜不及會寄以詩署州事胡二守堯元管洪陸工部金管倉康戶部浩蔣戶部彬徐人趙昌齡馬宗周皆渡江來訪午發次呂梁踰洪宿驛下壬申風橫畱飲陳工部憲觀物亭中午行至新安驛宿癸酉經邳州至直行驛宿宿甲戌過宿遷至崔鎭店宿桃源縣吏卒來候乙亥過桃源縣風逆晚次淸河舟巳泊適風少息舟人謂可渡河鳴櫓捩柁下中流如飛河流濫溢無際入淮河口驚喜交集𨿽幸就平妥而實﹖險可懼哉丙子過淸江浦午次淮陰驛都憲叢公臧公總兵顧侯丁戶部致祥周刑部鎬薛守斌﹖金來訪予皆報謁過同年胡重器僉憲及杜舉人瀾家丁丑發淮陰行廿里遇蔡衡仲太史飲舟中風靜過寶應湖水天一色空敻無際漁艇上下波中飄浮若飛有巨网列曬如林橫洲渚間宛見圖畫過槐角樓鎭風急水湧石岸石﹖曹磕不可住撐舟行十里許入港乃卽安流月波相蕩夜景澄明夜半至界首驛宿戊寅次髙郵遇吳戶部仕同泊州守朱良州判楊節來見行廿里遇袁衛漕船鄕人競至相慰勞石揮使方畱酌因止宿焉夜半月出乃行己卯過邵伯途間禾黍盈疇蕎麥綴花甚秀到此始是江南景矣將玉揚州十里許河水涸運舟商舶叢集且歇且行良久乃得渡泊廣陵驛楊侍禦朝鳳劉節推一正沙憲副立之安黃門汝礪謝生時濟會驛下辛巳如儀眞夜至王都帥佐會舟中甲申發儀眞復從故道至瓜州盤壩乙酉渡江入京口陸侍禦行之遣舟送予夜行黎明次丹陽葉侍禦忘來訪夜至毘陵驛丁亥問道如江陰訪故工部郎中曹公家公宰吾邑有遺愛子進士弘毅之予友也發舟出西水門溪港支錯行野田間禾黍蘆叢蔌蔌有聲秋思益淸行達旦抵江陰曾令棠張少參允敬蔣進士虞中皆會觴於驛夜行五十里達旦至曹公里第拜夫人於堂毅之前數日如蘇城不及會予卽辭行庚寅晨至無錫遂行晚次滸市辛卯次蘇州徐郡伯朝儀顏二守如瓌部使朱衮黃景星同年袁戶部經皆會甲午小雨泊月舟亭下崦西徐侍讀王子貞中捨攜酒來毅之亦會予於此聯舟信宿是日別晚至吳江乙未過平望夜至嘉興丙申夜至皂林丁酉過崇徳夜至徳新關戊戌搬壩次吳山驛入城次武林驛三司諸公來訪九月朔日己亥藩臬郡公醵燕都司之後堂杭守畱公克全丁二守文範同年也邀遊西湖庚子早出湧金門憩洪氏兩山書院小飲數行乃登舟緣蘇堤歷孤山嶽墳觀大佛寺至寶叔塔抵暮而返辛丑出城至浙江驛登舟風順夜至富陽壬寅晚至桐廬癸卯過嚴陵祠登之讀湛子祠記晚至嚴州鄕裏胡少參斯靜朱憲僉克諧二公行部於此偕來訪自桐廬至此灘石悍激水淸駛見底易小舟翌午始行乙巳午至蘭溪遣吏如金華訊東陽二尹叔丈翌午吏回太守歐陽賜之遣使致書饋丙午至龍遊是日重九以詩寄楊節推時明丁未衢守李遜卿郡齋畱集戊申晚泊常山河口詰旦登岸飲同年吳侍禦徳輝察院庚戌晚次玉山王甌濱禮侍吳仁甫太史使益藩先後偕至會於此辛亥畱玉山分守少參許公效廉招予飲時久旱溪涸登陸如廣信壬子信守巡劉大參文莊王憲僉崇仁駐此偕會玉吳二先生於此取道龍虎山赴益予往拜閣老費公乃行癸丑次傍羅口甲寅次弋陽宿小蒻乙卯次貴溪黃太史愼卿夏大行公謹畢工部汝霖同集時溪水涸淺範尹汝和假予官艦僉議不可行夜中風雨淒橫新漲溔汨灘稜俱沒中流自在不費推移亦偶然之幸也丁巳晨過安仁晚將至龍津廿里野泊戊午早至龍津驛饒郡二守錢汝和署余幹縣來致燕餞宿驛下己未至鄔子驛庚申過湖至趙家隈辛酉至南昌又五日而抵家

○東觀雜誌

正徳十二年丁丑正月朔早西北風寒勁晝晴是歲當天下朝覲晡時鳴鼓至一更初朝散朝臣吏卒相失噪聲如沸有官被踐死午門外初二日有旨如南海觀獵【在都城南七里】召府部大臣科道官甚急十三日祀南郊畢畋於南海夜漏下十刻駕還宮翌日慶成宴晡時始宴宴畢月已髙矣八月一日車駕出次昌平轉通州霸上畋南海十三日還廿八日駕復出九月一日次宣府十一月廿九日長至駕莊宣府是日百官詣奉天門行五拜三叩頭禮先後雜至班行斷續司儀者不問正徳十三年戊寅正月朔日駕在宣府百官行禮如長至皆不賀節早西北風薄寒晝晴駕將還京有旨頒賜廷臣服色初五日司禮監官於左順門唱名頒給內閣鬥牛二品皆蟒三品皆飛魚四品及翰林學士至侍讀皆麒麟五品堂官六科長皆獅翰林史官給事中郎中員外郎皆彪計五千疋有奇可謂章服之濫惟禦史豸初六日駕次懷來城七日早晦百官出徳勝門候駕皆服所賜服色緋金倚殺大帶加帽予與劉編修元隆獨靑衣同官頗誚讓之晡時駕至文武大臣具彩障制文跪道左捧觴稱賀大雪漏下廿刻駕還宮蓋自去秋八月廿八日至今四閱月矣八日大雪九日駕出齋宮十日大祀畢遂如南海觀獵十一日夜二鼓駕還十二日慶成夜分乃宴廿日賜廷臣以南海所獲麞兔廿一日召廷臣觀所獲夷物頒賞大臣並科道官銀牌內閣金牌此答醵金制彩稱賀者他官未預賀者不及是日申刻上單騎馳出徳勝門去矣從騎惟四人余以次追去二月十日太皇太后崩逝十二日聞喪爲始十三日百官素服黑帶詣淸寧宮門外聽遺誥時駕在宣府是日早晴辰刻忽大雪交下已而復晴已刻駕還未刻宣遺詔畢十四日如前儀十五日成服百官各斬衰杖朝夕哭臨三日四月初七日風霾晝翳日色白暈無光六月十二日大行梓宮發引上從至昌平廿四日大行神主祔廟早晴陪祭執事官候於廟酉初刻上至甫降輦升階及門忽大雷電雨如注燈燭昏滅朝臣衛士奔走避雨班行淆亂禮儀廢省聊取終事而已七月初三日傳制行冊封禮予受命如廣西靖江是月車駕復出明年己卯有寧藩之變

○南省誌

正徳十二年丁丑禮部當會試以考試官請二月六日命一文學士戒庵靳公少詹學士東江顧公爲考試官予叨與同考是日午刻儀部主事倪本端以幣至予家初七日陛辭宴禮部入院復宴至公堂乃鎖院入簾八日出初場題晡時主考二公徧視各同考房滅火扃吏於房內乃偕詣聚奎堂序坐故事主考上坐同考翰林年深二人前對坐餘皆傍坐是歲二公特請前席四人滕子沖洗馬崔子鍾侍讀陸子淵編修而予亦與焉揭書出題畢卽付工刻且刻且印不停手各色匠廚人役釜竈食飲諸物畢具一堂燈燭輝映焬燎燻炙予等坐達旦疲甚用黃紙書進呈題納筒褁以黃袱五鼓擊板揭簾大宗伯至立簾下距內丈餘執事者以筒授宗伯捧而出不交一言禮部提調官領題出散諸士予等乃揖而退蓋嚴密如此十一日出二場題十四日出三場題皆如之初十日戌時分初場數卷入十一日數十卷入後乃漸多詩房共卷一千四百予房南一百二十五卷【後取十四】北一百十三卷【後取九】中四十卷【後取三】共二百七十八卷【共取二十六名】十六日午時二場捲入十九日寅時三場捲入閱卷至廿四日畢廿五日各房以所支捲俱呈主考看詳批定名次成艸榜午刻知貢舉禮部二公監試二侍禦皆入序坐主考同禮部四公上坐二侍禦前對坐提調官以墨卷入各同考先生以所取朱卷對號捲堆積諸箱搜閱甚艱偶一號不對卽棄不敢取五經置朱箱五三場取中對號俱同取中者納諸箱主考知貢舉監試官各用封紙署判貯堂中廿六日拆捲塡乙榜廿七日塡正榜以第十七名爲始塡畢又以第六名爲始塡玉第十六名旣乃拆五魁每拆一卷唱名眾共稱爲佳士然後取者乃自慰予謂有司求士之切甚於士之求知於有司也榜成已暮乃宴宴畢退舍束裝京師人以報榜希厚利先賂印匠多印試錄名紙伺啟閽得紙疾馳去報早則金多亦有惡少伺於途挺僕其人奪紙以去者夜二鼓門伺者久不勝忿則擲瓦石以入比出問者驩噪擁試官馬途塞不得行劉舜臣給事被擁逼墮馬深塹中此甚危惡每歲常然亦不能禁也三鼓抵捨旦陛見賜宴禮部廿九日謝恩

○內館志

正徳丁丑十一月二十一日予受命教內館初六日入館故事詣崇聖堂謁先聖畢升堂內侍諸生行四拜禮皆立受司禮諸中貴散居大門各遣學長致剌不親往司禮執筆者九人居河濱各親往具贄帕投剌帕皆辭是日提督解太監銘具宴其後銘奉使代者李英英執筆代者張凖與予先後同事者編修陸子淵劉華甫孫遠宗尹舜弼劉元隆檢討邊汝明

鈐山堂集卷第二十七

●鈐山堂集卷第二十八

神道碑銘墓志銘

◆神道碑銘墓志銘

明故光祿大夫太子太保南京兵部尙書贈少保謚端敏秦公神道碑銘

明故太子少保禮部尙書贈太子太保謚莊簡李公墓志銘

明故資政大夫刑部尙書贈太子太保謚康敏趙公墓志銘

封通議大夫南京吏部右侍郎洞云先生張公神道碑銘

通議大夫都察院右副都禦史髙公墓志銘

○明故光祿大夫太子太保南京兵部尙書贈少保謚端敏秦公神道碑銘

嘉靖甲辰正月廿有一日尙書鳳山公薨於第訃聞上震悼輟視朝一日下所司議祭葬如例旣乃贈少保賜謚端敏制得樹碑神道於是公之子都事汴以文請於予予往與公同仕兩京幾二十年道義交相好也其奚可以辭按狀公諱金字國聲常之無錫人也系出宋國史院編修直龍圖閣少遊先生觀之後先生坐黨籍屢徙道卒葬髙郵其子湛倅常州遷葬錫之璨山因家焉遂爲無錫秦氏公生而潁異過人弱冠舉應天鄕薦弘治癸丑登進士第授戶部福建司主事監督倉場糧斛差檢勘順天災傷融敏精幹卽蔪然潁脫矣總視諸司章奏事無難易摹畫悉當遷員外郎郎中丁父憂起復除郎正徳間宦戚奏乞鹽引每從中報下阻商耗邊鹽法幾壞公當署堅奏格之擢河南按察副使督學政當是時中州之士出公門多顯者初公同邑邵文莊公督學有聲至是人則稱秦邵云升左參政分守大梁道劉賊起略河洛間將薄封丘公設法防禦會參將宋振提師南下因邀與合陣遇賊於陳橋奮擊大破之土人立祠祀公升山東布政右使尋轉左使擢都察院右副都禦史巡撫湖廣至則屬地方連年大水饑饉公蠲租賑濟察罷貪吏上便宜八事再上十事其書在國史以文多不載又盜賊數起公擒賀璋廖琪於江討猺軬於彬桂平叛苖於香鑪峯民賴以寧宸濠變起車駕南徵諸宦寺權要人並緣爲姦橫求有司權勢赫壓公抗奏卻之諸求少戢在楚餘七年威詟惠流績譽大振嘉靖初拜戶部右侍郎攺吏部尋轉戶左是時公攝部篆淸理皇莊整飭鹽法申鹽引前禁督追逋負蓋公旣習知諸務而益殫厥心力補獘興滯粲然攺觀焉錄彬桂諸平賊功蔭子錦衣百戶世襲公辭乃詔進俸賜白金彩幣拜南京禮部尙書旋攺南兵部尙書參贊機務不踰年召爲戶部尙書條秦國諸數事今尙循守不變丁亥年六十有一上疏乞歸賜璽書乘傳歸命有司歲給輿隸朝臣自宰執臺諫皆以公行能最髙年又未艾不宜苟遂其退請畱公不報公旣歸言者不止復起爲南京戶部尙書廟工興攺工部尙書加太子少保尋加太子太保再攺南京兵部尙書以年七十告謝再疏甚力上知不可畱溫詔賜歸仍給輿廩如初公平生志務經世博極天下之故識達時變而守之以正平居溫溫樂易當其職守毫髮不可奪歷兩都五部卿正忠勤一節𨿽退老猶慮切天下事性寡嗜好焚香一室左右圖史自娛親課諸孫學業知舊問遺手自勒狀作家乘建四代塋域築祠祀淮海先生配以先世有徳者四人名曰五先生祠以風示族裏蓋巋然巨公長者矣爲詩文純雅可誦所著有鳳山詩集撫湖政要安楚錄雜著稿臺省奏議諸疏類稿多梓行於世曾祖諱物初祖諱景燻父諱震皆累贈至太子太保南京兵部尙書妣皆一品夫人配鈕氏累封一品夫人子二人長泮鄕貢士先卒次汴蔭授南京後軍都督府都事其葬之月日與子姓婣媾之詳具在大宗伯費公志中玆不著著公之大者以書諸墓上之石而系以銘曰

秦肇龍圖有斐令徳文實擅宋名乃齊軾用弗究施卒死於謫天佑善人懿爾孫子嶷嶷尙書乃誕厥祉十世而發振其家祀始仕爲郎令問孔揚允文允武何用弗臧教被中土多士斯皇河洛之墟大盜披攘捨爾鳴鐸干戈用張訖誅叛亂封丘之陽爰自旬宣以撫荊楚豹服有韜錫以鉞斧熊旗鳥章寔總貔虎彼蠢有昏負是罙阻三犁逆巢民有寧宇惟是楚人式歌以舞天子召之卿貳卽序敷政優優不吐不茹歷正諸曹鞠躬盡瘁未老告休逝其與處廷有輿論列疏畱公歸而再起勛望益隆仍司邦計復典司空保釐舊京宮保加崇公再歸矣茀祿康矣耆徳壽俊民之望矣俄焉長逝乃衋傷矣崇階美謚稽實易名髙朗令終世莫與倫其倫惟何山甫其人夙夜匪懈明哲保身陳詞著徳以刻穹瑉厥聲鴻鴻百世孔振

○明故太子少保禮部尙書贈太子太保謚莊簡李公墓志銘

正徳間公爲禮部尙書掌通政司事嘗因天變上勤政事戒逸遊重爵賞抑奔競四事不報自是公決意求退章六上皆有旨慰畱之最後請益力乃報可特加太子少保歲給輿皂仍賜勑給驛以歸於時廷中稱嘆謂有急流勇退之風厥後權姦竊柄逆濠構亂乘輿數出大臣恟恟危懼始皆服公之先見云公臥家餘二十年年八十有五景泰丙子正月元日爲公之生其卒嘉靖庚子五月五日也訃聞今上皇帝詔有司給祭葬如例又特贈公太子太保賜謚莊簡嗚呼若公者蓋淸徳懿行巨公者矣公諱浩字師孟姓李氏世爲山西曲沃人以書經舉成化祭卯鄕薦明年登進士第初授都水主事管呂梁洪故有役夫數千辦椿艸銀錢歲若干緡公至悉罷之止令於農隙采辦備用而已署鄰巨豪伺官府短長前任者多爲所持獨於公不敢近攺戶部主事丁父憂服闋攺兵部車駕主事升員外郎奉勑淸理畿內諸土田奪豪右侵占者若十頃還之民升職方郎中爲尙書鈞陽馬公所稱重委攝諸司章奏冊封代府溧陽王充副使凡所饋贈拒弗受升通政司右參議轉左參議持節充正使封晉府云丘王歷升左右通政順天府尹時久旱疏論畿甸民所疾苦事當罷行者詔嘉納之逆瑾擅政無名需求甚急公一切裁抑數與面議可否侃侃不阿聞者頸縮而公不爲沮瑾乃日使偵公過失然竟無所得也居二年攺通政司使轉兵部右侍郎尋轉左兼理武職貼黃嘗攝工部篆修朝陽門城垣通州新城公咸督其工乃疏愼郊圻固封守革冗費修戰具數事多見采納以山東盜平升俸一級賜白金彩幣丁繼母許淑人喪賜祭葬給驛以歸服闋召拜禮部尙書仍掌通政司事食一品俸賜金綺鬥牛服色未幾疏乞去位公去後臺諫累疏薦金當復用而公已老無意於世矣公器宇魁岸論議偉出𨿽退處丘園每聞朝廷一善政輒喜見顏色篤厚倫理有弟客死收卹其孤如已子歲時事先必謹著家訓以示子孫𨿽隆貴自奉無異寒素好學問文章𨿽老不勌所著有南莊稿歸田集藏於家曾祖諱思賢祖諱齡考諱禎髙密縣丞皆累贈通議大夫兵部左侍郎祖妣賀妣鄭皆贈淑人配因氏累封淑人贈夫人子男四長曰金卽弟死撫爲已子者也仕爲宜君知縣次鏞河南道監察禦史次鑌國子生次鈞秦府左長史孫男六承光承徳承華承詔承賜承寵孫女六曾孫二曾孫女六禦史君以辛丑某月日葬公於某山之原而奉狀屬嵩以銘嵩昔在翰林嘗得望見公之顏色公得謝歸實賦詩以道公之行者玆重以禦史君請銘奚以辭銘曰

公生有徵吉夢是占厥夢維何有遺之衡公沒不亡去而上升又曷徵詐咩鶴降迎維古異人發祥匪偶受气取棈亦孔之厚屹屹李公三晉所鍾含和蘊靈【下闕】

○明故資政大夫刑部尙書贈太子太保謚康敏趙公墓志銘

【前闕】元佑飽文臣李泂予昔官南京翰林公折行輩禮之至是太守君書來屬爲銘曰公之遺命也嗟乎豈以予爲知公者哉然不可辭序而系之銘曰

仡仡司寇履方蹈古正色廟堂孰余敢侮人亦有言伉直罕容道行志得惟聖之逢公疏引年翩其解組帝曰嘻哉去我賢輔陸有乘傳廷有賜詩皇眷優常聞者嗟咨卹典賁終易名節惠吁嗟良哲可式有位

○封通議大夫南京吏部右侍郎洞云先生張公神道碑銘

洞云先生旣葬之二年今少宰公貽書其友嵩曰邦奇不類少也未嘗一日就外傅大人授之經始學爲文擊蔀擴塞俾知向方有所過僻因事示戒徐誘而默諭之及旣仕猶然夫蓼莪九我教不與焉若邦奇則罔極之痛尙何言維墓碑有文焯徳發潛垂世弗朽者惟子是托矣嵩謝非其人蓋閱歲而督命益嚴乃考次行錄得先生治身行已之悉而謹志其大者序而揭諸墓序曰先生諱時敏字日新姓張氏寧波鄞人也聰明沈厚毅然不苟戲笑早入縣庠通易詩二經遠近爭迎以爲師慕聞來學造就日眾少宰公親承指授陶鎔淬濯遂大成其器文聲重館閣而先生屢試有司輒弗偶其內修之行旣足稱於家邦而世之有權力气气者知先生莫能深故卒以窮始先生以爲君子之學要自期於古人立身如程明道濟世如韓魏公範文正公避俗如陶靖節自約如馬少遊恆舉以爲法讀書匪尙博識經史要語切於心身者書諸楹壁而時觀之允廸之蓋先生所自志者如此其於世俗得喪歡戚不以屑意也先生弘裕以容眾矜嚴以正物全已以守貞純儉以存戒謂鈍爲利謂拙爲巧謂朴爲華凡先生之行巳居鄕及所以淑其子者皆出於長厚誠恕足以平怨釋欲革憸亡忮消鄙惇薄挽末俗進之古可謂淑人君子者矣先生博極羣藝陰陽星歷山經地誌姑布子卿之術靡不通曉然鮮言之爲詩衝澹和平所著洞云稿藏於家初以少宰公貴封翰林院檢討繼加四品風憲服郊恩進封通議大夫南京吏部右侍郎先生素志經濟及受封則絕意世故日與親舊觴詠自適於溪山雲月之間享榮養者二十有五年年七十有二嘉靖辛卯二月甲申以疾卒上聞賜諭祭命有司營葬事乃以是年十二月丙申葬於葑港祖塋之次祖諱純父諱忱贈如先生官配沈氏封孺人進封淑人生子二邦彥惠而蚤卒次卽爫宰公次邦韶邦禮側室董出女二學生裘穆徐楩壻也孫男子中子釋子兆子望嵩聞諸古之士學成而道徳明秀則進爲公卿大夫曁百官之選其後國論不及乎里巷之隱士之修巳者恆詘於程試之文顧以先生之材與行而不見知遇不克少施於時則爲善者何以勉焉𨿽然乃有今少宰公有道而文爲時名卿嗚呼蘊必發其在玆乎序而系之銘其詞曰

昆岡之璞瑜瑾內全瑩瑩精气浮於山川䢐徠之松磥砢千尺淩傲雪霜其姿鬱鬱胡不珪瓚薦之淸廟胡不棟梁於彼鴻構猗嗟先生行古道方材宏莫用匿耀含章惟其不有以惠後昆是生少宰實大其門過庭受誨匪色匪言如彼蒙泉弗汨其源渾渾其積蔚蔚其宣文世宗之行世儀之惟其身教式谷似之天曹嚴嚴百辟具瞻甄別賢類以贊化元猗嗟先生迹晦道光爲不自躬厥彌長榮莫與夷眉壽多祉湛恩洪龐未見其涘刻詩墓門以詔來禩

○通議大夫都察院右副都禦史髙公墓志銘

嘉靖己丑三月一日都察院右副都禦史仰峯先生髙公卒於家惟國家於大臣之終具有卹典於是有詔命有司營葬仍命官諭祭如制是年十月某日葬公於裏澤土﹖布子祉貽書京師以公遺言謂嵩使志諸墓始公識嵩於諸生中薦寵之頃被召國學公送之彬江之滸執手語曰吾老矣不及見子墓石之文惟子是托也嗟乎予曷可以不銘公哉予又曷忍銘公也哉謹按公諱琬字徳資成化戊子占江西鄕試戊戌登進士歷知松陽上海二縣召爲南京貴州道監察禦史升松江知府陜西湖廣參政右布政浙江左布政已而拜右副都禦史撫治鄖陽公器貌端重爲政矜嚴持大體曉達民事愼飭名檢所至舉其職而上海松江之政尢稱最上海松屬邑也地大賦繁公至減官糧加耗奏以餘糧編銀顧夫民稱省便官稅徵解歲有羨餘數百金前政者例受之公初不入於心則斥以建學捨齋闊廨宇館傳之敝圯者鋤抑豪彊發擿姦伏屢辧疑獄終其任無敢幹以私聞父喪卽日奔歸民懷慕賫饋追至其家一峻拒之爲禦史風裁凜峻出按蜀戎籍持平不苛稽審有法眾號得體適松守缺松人咸願得公爲守語聞吏部以公往蓋公前在上海威信旣孚於民又熟其利病及爲郡益邁往踔厲幾所興革弛張舉措務建經久長利期無遺便乃巳用文學飭吏治考大成之樂間詣學宮飲射讀法率學官弟子親爲講說課試髙等者慰寵之飭陸宣公周文襄之祠表忠節貞孝百廢具興松故饒財俗尙侈靡公身爲儉約先之食不重肉客至豆觴魚鱐果脯一飯而巳禁饗燕俳優雜劇不一陳於前考公所爲庶幾君子徳義之風矣撫鄖時劇寇劉七猖獗連河鄧襄蜀數州患之都禦史彭公澤專總制公受勑調漢土兵並力追剿計劃勞勩渠黨就獲璽書獎勵有襲衣白金之賜眾方多其功顧爲言者所抑得旨召公將別用之公還過家卽臥不復仕矣有司議平賊功猶以白金彩幣卽其家賜焉今上登極推恩廷臣公𨿽家臥援比以請詔賜誥進階通議大夫祖諱原亨考連江丞諱仕忠皆贈通議大夫都察院右副都禦史祖妣某氏妣胡氏皆贈淑人蓋異數雲家居十有五年年八十有五履行重一時前後部使數致粟帛禮於其廬髙氏之先出安成之笪橋有諱隆者來家宜春與中表劉以文厚善以文無嗣隆以次子原亨嗣之遂﹖卽劉姓公之祖也公三世皆仍姓劉嘉靖壬午祉領鄕薦會試禮部始以公意疏於朝復姓髙公篤倫理伯兄琦弟璨友愛甚至舊田宅悉推與之而別創以付祉等從兄孟寬客遊湖湘卒遺孤禧公撫之如子宦邸與祉就外傅長娶以室服用惟均禧今聽選監生其它親族賴公賑贍殯厝尢眾顧自公視之皆常行不及悉書也公元配戚氏繼王氏皆贈封淑人子男四長卽祉次陰陽訓科祚次佑蚤卒次﹖﹖﹖女適都禦史張公鳳子汝功指揮使石公方次子宮俱國學生孫一人曰元銘曰

抑抑髙公維行之持皭彼玉雪弗受燐緇爬梳濯濡威惠並施厥政在民旣去而思位方日融器也大受退處而休厥用弗究公𨿽告休受寵無已金幣誥書卽命於第考終大耋福履具完皇有異恩賁於九原納銘昭徳以告弗諼

鈐山堂集卷第二十八

●鈐山堂集卷第二十九

墓志銘墓表

◆墓志銘墓表

南京大理寺卿孟公墓志銘

南京大理寺卿傅公墓志銘

前大理卿湯公墓志銘

翰林院檢討易君墓志銘

禦史楚蒙黎君墓志銘

廣西左布政陳公墓表

中奉大夫江西左布政使致仕邢公墓志銘

○南京大理寺卿孟公墓志銘

公起家河南年二十三舉進士爲行人時公之內弟何子仲默方有俊名與其羣李獻吉王子衡崔子鍾田勤甫及公日切劘爲文章揚搉風雅以相振發酒食會聚婆娑酣嬉以相樂時稱十才子巳而公選入內臺爲禦史卽抗疏論劾當道大臣用是下詔獄謫桂林郡學教授天下又皆髙公之節而諸子者亦各以气節自著不獨稱才也公由桂林稍遷汶上知縣嘉興府同知擢湖廣按察僉事持憲專決恥唯唯恭遜意小怫卽日挐舟徑歸引疾致仕嘉靖更化錄閒廢諸賢乃起公山東僉事升布政參議陜西參政拜都察院右僉都禦史巡撫寧夏尋攺督儲南京公居南京一日聞太夫人居家疾劇卽解印馳歸或以職守難之曰吾安能顧此耶會攺公總理河道命下值郊恩貤封躬捧冠帔至家踰四旬太夫人乃殂時論謂公孝感所致云嗚呼士平居學問談理道至居位臨事擇利害爲趣捨惴惴恆患失之考公所歷履侃直自遂邁往弗回志節可槪見所謂篤信好學者非耶假令公履髙位當大事其不爲恇怯委懦恂時也必矣是歲三月公服闋拜南京大理卿眾謂駸駸柄用矣到官甫五十日遘疾遂不起則豈非命也夫其可悲巳公諱洋字望之姓孟氏生成化癸卯五月二十三日卒嘉靖甲午七月二十五日年五十有二孟氏其先金山人曾祖眞童國初爲永平衛千戶祖勝調信陽以功進指揮僉事故今爲信陽人考諱山贈都察院右僉都禦史母孫氏封太恭人配何氏封恭人生子朴而夭公居憂時以弟澤子祀爲後今側室一子楷方在抱於是一勝方娠也公其必有後乎公坦易諒直與人交無謟容無詭辭居官務大體所至聲色不動而績效畢著平生俸入以義散俱盡死之日至無以爲斂方屬疾卽以後事屬都憲顧公華玉及通政林公懋易二公者日往問焉其終也視其斂焉凡斂之具吾同年各出金爲賻甶都諸卿皆賻焉於斂之十日何恭人攜其予自信陽馳至都憲馬公敬臣則自淮具舟以歸公之喪將以某年月日葬何恭人曰夫不幸不可俾遂泯泯無傳乃請於顧公述狀而屬嵩爲銘嗟夫予曷忍不銘公哉銘曰

相古達人以死爲息孰爲短修悲也奚益嗟公徳名嶷嶷有立將明將昌胡奪之亟往寧爾丘永保終吉

○南京大理寺卿傅公墓志銘

公以都察院右副都禦史巡撫滇南旣被命攺南京大理卿當行矣尋甸武定土酋倡亂抄掠諸部圍逼會城勢張甚公曰吾可諉而去乎是時公已被疾乃力疾巡城發部兵以討賊賊尋破優詔嘉獎有白金綺幣寶鏹之錫公經理條畫起居無時旣行至鎭遠則疾甚弗起嘉靖戊子五月廿一日也年六十有七訃聞詔有司營葬事遣宮諭祭如制公少刻苦爲學家貧寄食京師以羽林戎籍補順天府學生領京闈鄕薦丙辰登進士授大理評事詳讞不私遷寺副繼遷寺正奉命慮囚於河南再蒞湖廣多所平反逆瑾擅政嘗欲脫人於罪公持弗可瑾怒中以他事逮公系詔獄謫浙江布政司理問已而復逮至京禍出叵測或勸可賄免者公委順守正一無所移人咸危之然公居宮素防檢密無可捃摭瑾終莫能害也擢山西按察僉事陜西兵備副使調廣西右江有平賊功進俸一級升貴州參政按察使廣西右布攻使雲南左布政使拜都憲卽撫其地公所爲政拊罷瘵之氓按貪暴之吏前後數任皆在邊方勞效畢著比及內召而公弗祿矣公諱習字本學姓傅氏南昌進賢人曾祖諱原益仕爲廣西太平知府祖諱徳威父諱明昌以公初命贈爲大理評事公娶萬氏封孺人二男子縝守忠皆縣學生女一適府學生熊梅孫男巏孫女二長適黃墨次許聘太守萬公鎡之孫栻傅與萬世爲婚姻守忠今南臺總憲治齊公壻也公之卒也惟守忠在側扶柩歸與其兄以某年月日葬公李坡橋山之陽而來金陵以求予銘嗚呼公起諸生徒步宦學屢踐艱棘終以就立顯庸於時庶幾堅忍果毅致遠受大者矣乃論次行事而銘之銘曰

維傅之先說相有殷克邁種徳代襲其芬公奮自田啟迹羈旅文優以仕若契而取姦人擅朝重足屏息率其方剛威我弗惕旬宣列省績美具稱書載俊乂詩詠國楨大卿旣命亟務穰起劻亂削平惟義之濟鞠躬盡瘁奄忽殂終裹屍萬里孰謂非忠刻銘於幽善履孔最以告後人傳氏之隧

○前大理卿湯公墓志銘

六年夏晉有疑獄天子下三法司集議羣臣連奏讞不稱上旨皆坐免官時大理卿湯公與在遣中久之上意明羣臣無他漸次召復而臺諫部使爭言湯公賢宜復用章凡數十上公里居六載嘉靖十一年八月二十九日竟以疾卒春秋七十有三云又三年乙未正月十二日葬於邑敔山之原公仕而廉𨿽踐大卿無厚蓄以故久弗克葬其葬也禮弗克備其孫世賢謀於叔父雨曰葬宜有銘以昭徳垂遠可弗圖諸乃以其姻張太史衮所述狀以來請銘公諱沐字新之姓湯氏常州江陰人也幼時讀書學文不假彊教舉成化丙午鄕薦第六人弘治丙辰登進士第選爲崇徳令其爲政威惠信著吏急民寬褒延庠校風移化行比其去民思之爲其立祠其召爲監察禦史舉彈無所避其升湖廣按察僉事旣行矣逆瑾方擅政怒不巳附復斥爲武義令瑾敗起爲廣東僉事督理鹽課湔剔抉摩宿獘澄革遷福建副使當朝覲故相楊公一淸柄銓衡舉天下方面治績超最才可大用者數人疏請表異公名在列升江西按察使浙江廣東左右布政使拜都察院右副都禦史巡撫貴州攺巡撫四川芒部寇亂治軍行師謀慮精審地方底平璽書勞美賜白金彩幣召掌廷尉公姿貌凝重吏治精達任公竭節議法處令爭棘不撓上方篤於委任顧以一眚廢則所謂命也非歟公歸屏居城南野服課農欣欣自適邦大夫見語不及私見不善中疾之若將凂焉卽面不忍顯白人更稱長厚微時所識被褐蓬藋之賤必俯問其廬姻黨旅會視毛燕坐汲引後進勸飭指誨惟恐弗及公素彊無疾方被疾度不能起親治後事甚悉猶口諷三詩以國恩未報爲恨曾祖諱眞隱徳弗仕祖諱鏞父諱虞並以公貴贈都察院右副都禦史母胡氏贈淑人元配陳氏贈淑人先公二十年卒公終身不復娶旁無媵侍焉子男二長云七品散官先卒次雨太學生女適義官周都孫男二世賢適長承重次世勛三孫女適夏尙綗何應期朱仲曾曾孫一舟公內外行完崇約惕盈施於有家榜其堂曰知艱自爲文遺世賢曰守此足以保躬矣世賢蔭補國子好學而文予所教諸生也以公遺命請予爲銘銘曰

惟昔江陰仕鮮顯榮八座登朝奮始自公惟公之興莫匪躬致徳立位來若契而取終焉奄躓失署亡資眾論則歸豈足瑕疵考其初終淑善可儀天不憗遺君子之悲廉以檢巳儉以師後公名不忘世以永紹

○翰林院檢討易君墓志銘

君長沙攸縣人易氏諱舒誥字欽之弘治乙丑進士選爲翰林庶吉士三年授國史檢討君始業進士不工爲古文辭旣入翰林始盡棄其前所學慨然慕古人所爲而力追之取左氏先秦西漢之書晝誦夜思鉤玄致隱沈浸酣郁久之於文大有得也爲詩妙悟超詣上逼晉唐而書體尢工由是名譽暴耀振發聞海內儕輩屈伏莫與之京矣蓋君所自力者如此爲檢討踰年以忤逆瑾意調南京戶部主事瑾誅乃復爲檢討謁告歸省念二親年髙畱侍不忍去臥家十有四年絕意榮利隱操沈靖臺臣部使交章薦之旣而居親之喪將釋服人以謂君自是可出而仕且顯用矣竟以嘉靖丙戌十二月十三日寢疾終於家年五十有二云嗚呼天之生夫人也旣畀之才矣而不副之以須臾之壽使少待以酬斯人之望竟何意哉竟何意哉予往歲奉使桂林與君會南嶽下今少宰甬川張先生時督學湖南適偕會與憩浹旬窮嶽之勝而別餘三人者同爲庶吉相好也及予桂林還則又問道於攸攀磴緣崖歷險遠以造君之廬款語再宿乃別然孰意自此而訣也悲夫君甞生二男子皆殤卒以無嗣今治君之葬而來請銘者壻陳惟健也曾祖諱耀祖諱顒考諱萬福贈如君之官母劉氏配蕭氏封皆孺人君卒之明年十二月二十八日葬在母墳髙山之陽蕭孺人祔銘曰

蹇於仕不憗施以年而且無子嗚呼欽之行過乎古人而文髙乎當世其傳在此抑又奚悲邪

○禦史楚蒙黎君墓志銘

世所稱以謂難得者精明博洽彊幹之才旣得之矣遭時純熙居可爲之地奮庸效績致君於理而澤加於生民豈非士者所願哉然是數者恆患於莫能兼夫時難得而易失也名難成而易毀也用捨易遇愛憎殊好是故𨿽有難得之才而罕究其用或連蹇弗遂以沒此有志之士所深以爲惜也黎君諱鳳字幹兆自爲諸生博學工文詞已有俊名舉弘治丙辰進士授行人拜河南道監察禦史當是時孝宗皇帝禦天下圖惟治理獎寵臺諫君感激自效論諍諤諤無所避明習吏治事至能洞燭顚末長憲者有大事必召君議君操牘書奏援據古義傅以文法時出新意以佐其說橫貫超絕儕輩莫能及也及出按南畿剔姦振獘發擿隱伏有豪右武斷根節盤固更數政莫能治君至卽寘於法威震遠邇尋攺督南畿學政掄材造士人稱公允蓋君遭時行志要欲邁往自樹慕古名人所爲而才克濟之無何正徳之初權姦柄國挾宿憾竟假考察斥君歸矣嗟乎天之生夫人也而命之如此吾不知其何如也君旣歸學士大夫惜君者多擬薦之然格於例終莫之遂君惟自放於山泉云石間卜居古城構蒙耕之堂日引親舊觴對爲樂或時慷慨謳吟紓其所懷語及弘治間事未嘗不觸觸感惻衋然以悲云君世家新諭北蒙山下學者稱爲楚蒙先生所著有蒙耕錄奏議詳刑諸槁藏於家曾祖諱敏才祖諱明啟考諱紹魁贈如君之官母劉氏封太孺人君兄弟五人其季曰龍幹徳踵君舉進士爲禦史至廣西按察副使君初娶敖氏繼李氏贈封皆孺人子曰天監邑學生予壻也君生成化乙酉六月十一日卒嘉靖丁亥十一月廿四日得年六十有三以卒之三年庚寅月日葬祔祖裏冷塘先禦史府君之墓左君嘗囑其子曰吾衷罕人知脫不諱當求汝外舅銘吾葬至是天監奉遺命以請嗚呼予尙忍銘君也哉然曷忍不銘乃書之庶幾以識予之悲而慰君於地下銘曰

嗚呼君何歸乎芒乎昧乎其神曷之而形返玆土惟耕在蒙惟葬在祖尙永其承以受多祜

○廣西左布政陳公墓表

中奉大夫廣西左布政使陳公以嘉靖乙酉四月十五日卒於南昌之裏第葬新建縣之觀音山越六年辛卯正月二十二日夫人彭氏卒於其子刑部主事冠之官舍而冠扶柩歸以是年月日與公合葬乃來求文以作公碑謹按大夫公諱奎字文表始爲諸生學成久弗試部使以年例黜之或曰名士可失乎復之遂領省薦登弘治己未進士除廣濟知縣爲縣有名召爲監察禦史時逆瑾用事公往核甘肅邊儲忤瑾意摭公微過逮赴詔獄久之得白擢山西按察副使河南按察使山東右布政使廣西左使凡仕二十四年其行事可紀者眾矣在廣濟廉正率僚閽戒私謁俗號嚚訟常伺吏得失爲傾陷計公治其桀黠者數人羣黨爲戢刊諭俗之文教民行冠婚諸禮攺作廟學貿民地以廣黌捨程藝相勤學者由是日起歲大侵貽書富民咸願出宿峙助賑全活甚眾罪贖所入至﹖代粟積不下數萬邑人銘其政於石在禦史論事無所避出按廣西風采整峻監臨試事稱得士在山西築城南關工費甚巨公規畫有方城成汾河大決將逼城民惶擾不知所爲時方歲凶公出廩粟二千七百有奇募貧氓計口日給令浚河導流由故道城得不滅而餓者亦賴以賑屢殄劇寇而不任其功公前後所歷皆憲職愼於刑獄精斷明恕竄正吏牘運筆如流吏抱案植立不得出一語屢讞大辟可疑者率破械釋之而姦贓之吏則按劾無少貸蓋公施於政者如此然以性執直不能隨世俯仰爲貴要所忌獲不根之謗言者論公前在河南嘗爲逆藩市馬朝廷下所司考驗無幾微實迹𨿽事枉得白而公巳倦且休矣屬疾方劇冠適奉使南方間道歸侍公無他語但敕以守官報國葬制從儉而巳夫人新建右族有純行內外稱賢子一人卽刑部冠也女適上捨生方侃子一桂孫男三曰賜曰貺曰貽陳氏之先爲江州人後徙吉水五世祖天錫徙南昌天錫生子隆子隆生銘銘生聰浙江余姚縣簿公之考也贈爲監察禦史嵩聞諸君子之論曰大夫公飭巳厲行期自樹遇事敢往有爲乃一遭污蔑卒黯抑終其身惜哉嗟夫愛憎異情則譽毀易論今之士其不幸而蒙此者亦多矣豈獨公哉論次終始作爲銘詩庶幾以詒於後世銘曰

仕旣孔材兮克奮於時端厥銜策兮周道以馳前無禦者兮後忽忌之我修不苟兮何有燐緇吁嗟陳公兮銘以余辭

○中奉大夫江西左布政使致仕邢公墓志銘

嘉靖壬辰夏六月三湖先生邢公卒子當塗之私第其年冬十一月葬髙淳之花犇岡子鄕貢士塡進士址以予舊嘗知公來請銘予曰昔在己卯豫章之變公等合謀舉義大難以夷厥功偉矣顧抑於吏議公歸老三湖材用弗究君子惜焉論次公之行事以顯示來禩其誰曰不宜謹按邢氏其先河間人有諱弼者徙家當塗湖陽寔始祖也曾祖諱震祖諱純皆不仕考諱愚贈南京刑部主事公諱珣字子用始舉進士授南京戶部主事攺刑部轉員外郎郎中復攺戶部忤逆瑾裭職爲民瑾敗復起除工部前後皆職畱署名稱蔚起擢知贑州府事壤接閩廣嶺嶠險絕多盜有劇盜滿總等公推誠諭撫之率眾來降授以廬舍給牛種俾居耕丰其犒賜他盜起乃藉以禦盜修古鄕社約大新學宮飭周元公趙淸獻之祠文教聿興焉正徳丁丑南安龍川羣盜云擾據橫水岡左溪諸峒時調楚兵來徵公爲設方略督士眾悉搗平之己卯逆濠遣使賫重貲誘滿總兵爲助滿執使者言於公公曰吾固練兵集糗待之爾輩云何皆頓首願自效時都禦史王公守仁知府伍公文定起義吉安公卽日部兵來會次樟樹鎭時徵諸郡兵尙未至公曰賊𨿽出城虞我師掩其後逗畱不前今須馳據南昌否則賊兵還復入城猝難攻矣乃卽拔兵三日夜抵南昌諸兵入城縱殺公白王公出令禁之軍乃定濠至安慶聞城破復還屯黃石渡距我師時伍公兵爲前哨始交鋒失利公倉皇馳援親執旗麾兵進剌其渠帥追斬數十人賊勢稍卻諸兵對江而陣時南風甚疾公遙望賊在下流舟相尾曰是不可用赤壁策乎卽絙葦灌油挐小舟薄之炬舉風迫煙熖蔽天賊亂溺死相枕藉濠遂成擒事聞詔卽升公江西右參政時城新破民物創痍又浲水爲災二三巨璫屯兵久駐貪暴加慘公拊循經畫勞甚今上登極首議賞格言者謂公等縱部兵殺掠太多議久不決公亦屢疏乞休乃詔升公左布政使致仕公歸口不言功有問者亦不答也杜門玩經史自樂修家譜買田置義倉以濟族人之貧先墓久湮者各表石識之公性剛介寡合然遇人以誠有君子長者之度焉爲文章典實精確所著采芹餘興北行紀事秋臺小記憂居歸間二錄水曹日記章貢雜槁江藩隨筆歸田野語藏於家生天順壬午七月十七日享年七十有一配安人楊氏子五長壂次埴次址次坊次垚府學生女一嫁士人劉輅銘曰

維古郡國民兵是職於以附眾於以威敵今之邦侯壤地攸似簿書其營遑卹武事顯允邢公奮起於時文治武功式克兼之虔萃寇區桴皷數起撫順摧凶所向披靡惟公之謀決勝制奇渤海潁川芬烈與夷漢濞不道亂我天常我致其身義旅肅將赤旗陽陽軍本黃石煙塵晝冥電掃霆擊惟公之忠毅形於色革其劻勷以定反側天眷聖明宸極有歸江漢廓淸天日澄暉惟天生賢寔以資世平國大難若儲而俟帝曰休哉惟爾膚功何以報之嶽伯之崇公則來歸角巾私第避寵辭榮人孰我忌惟其名徳福祉優優永世弗忘紀石玆丘

鈐山堂集卷第二十九

●鈐山堂集卷第三十

墓志銘﹝七首﹞

◆墓志銘﹝七首﹞

參議符公墓志銘

朝列大夫浙江布政司參議徐君墓志銘

贈奉政大夫浙江按察司僉事朱公墓志銘

奉政大夫福建按察司僉事伍公遷葬志

南京守備晏公墓志銘

漢陽知府馬公墓志銘

霸州知州郭君墓志銘

○參議符公墓志銘

公少刻厲讀書寄食城北浮屠足不踰戶閾數年學藝大進以禮經占弘治乙酉江西鄕試明年舉進士南省第五人選知溧陽縣法古爲政諭民重禮惇俗督勞農田浚築陂渠瀦泄以時旱潦有備鉏止豪右屢察疑獄脫數人於死徭役編審有法吏不得爲姦修學捨祠名宦鄕賢立貞女廟作義阡遷葬八十餘冢溧人鐫石頌焉升髙州同知丁父憂服除補辰州攺作黔江漵浦二學以乘山川之秀召吏民子弟親爲講說誘勸以文藝學者日起正徳己巳擢爲廣西按察僉事分巡左江會藍賊構亂一日諜報賊眾分攻平南貴桂三邑公卽督兵馳至平南江伺賊半渡擊之斫其渠魁中流渰沒不計其數自始發兵及後賊所以破滅皆如公計眾謂公儒者料敵制勝乃爾潯衛將有與卒訟田而久不決以危言脇公不爲動竟質平焉潯民奏田少稅多期得減賦公曰必使田浮則欺上必使稅浮則損下當驗實使田賦兩平耳已而田果不少眾帖服公乘險阻冒瘴癘經略勤勩旣升浙江參議旋攺山東皆不往請老而歸蓋公所爲政志在便民有所建置期必行𨿽忤上官意不少卹不能效世吏飭廚傳將迎所至有聲迹而貴勢多不合以此淹久無助處之裕如也公不苟取予在溧陽於廨後得古藏銀悉易谷以賑貧民居家盈縮無所問家人時以匱告徐曰若等自經理之可矣杜門脫物十有八年足迹不一至城府提學使者請主白鹿書院亦以疾辭朔望謁先祠坐堂上率家眾道古今孝友節義定規約數十事俾世守之公於書無所不觀自經史子集至於天文星歷地裏醫卜罔不研究手自鈔錄垂老不輟其於學大有得也所著有活溪存槁若干捲選唐宋元國朝近體詩歐蘇文選醫家纂要地理集奇諸書藏於家公諱觀字衍觀學者稱爲活溪先生姓符氏世家新諭之金田祖諱剛考諱勤皆鄕里長者考以公故贈溧陽知縣公生正統甲子八月十八日享年八十有五嘉靖戊子九月三日卒配張孺人先卒葬潁江之南楊家寨卜以卒之明年月日啟壙而合葬焉二男子錫銑也錫好學以文藝著稱通判韶州徵爲太常典簿至是錫奉狀拜泣請予銘公之墓予觀士大夫能學不厭及仕號爲廉靜謹潔不爲利疚𨿽處隱約不以爲悔風範行誼足儀鄕裏後進者吾惟知公而已論次其世而系以銘非獨慰其子乃亦以詒於今之士銘曰

符公檏迂貌也臒家食無儲富藏書爲吏淹徐恥競趨威行惠濡獘以袪歸老一廬靜恬愉惟學忘劬行璠玙鑱石埋詞賁幽墟

○朝列大夫浙江布政司參議徐君墓志銘

君姓徐氏諱珤信之其字也十歲能屬文倪文僖公一見奇之謂其叔祖助教公曰徐氏有子矣受叔父僉憲公訓學益進弘治庚戌登進士第觀政戶部嘗攝監收倉粟能革諸獘給賞遼東官軍被檄輿疾不以勩辭授知華容縣屬歲歉寬禁緩責勞徠賑卹全活甚眾縣有黃洋渡雨潦時至冒其旁田溢爲巨浸君問知其獘乃發卒堤築延數百丈仍歲大熟民則歌呼曰徳我者徐公乎由是相與名曰徐公堤云均編籍之役置平糴倉治狀稱最入爲南京戶部主事攺工部分司儀眞丁母憂服除補南京刑部升員外郎郎中君治職勤敏奮欲有爲操憲任法裏中舊故請謁拒閉彊明自信者也然擢貳浙藩未幾輒告罷嗟乎遇合興廢不可諱於命蓋久矣況持獨恃難合之見以居羣觀儔訾之地𨿽愼履矜行猶難之世嘗謂君爲同列所中傷或置懟慍其間豈知命之謂哉君去官家居益貧然不以屑意時集名雋彈碁賦詩噱衍竟日未卒數日猶然忽告君被疾遽歿遠近嘆息咨閔焉其卒之日嘉靖三年四月某日也距生景泰庚午年七十有五徐氏蘇人入國初爲江寧人曾祖諱朴祖諱本父諱溥皆弗仕父以君故封刑部員外郎娶某氏生子四人忠道忠謀忠爵忠誨女適士人林陸孫男女各三人君善於爲文尢喜作歌詩所存有石林槁若干捲是年十月某日葬於某山祖塋之次太宰建安楊公謂嵩曰信之吾同年友也於浙又嘗爲僚信之直厚而簡易不爲城府交久能敬仕而才惜弗究其施也其卒吾無以慰其孤惟葬有石將子是托焉明日諸孤奉通政參議黎君狀以至甲公命乃銘詞曰

車堅禦良周道孔夷孰遏孰擠而蹶其馳嗟乎徐君委順何尢太宰篤舊予闡厥幽

○贈奉政大夫浙江按察司僉事朱公墓志銘

贈奉政大夫浙江按察僉事朱公今巡撫湖廣都禦史克諧之父也奉政公以正徳辛未三月二十日葬宅東之先塋十有七年矣嘉靖丁亥十二月十八日都憲自河南參政還遷墓於南昌廖方山之原啟夫人馬氏之壙合而窆焉禮也至是都憲告予曰先親之不幸不肖孤禍之也不肖守官不良致蹈禍責生不得榮養其亡也囊無銖金篚無匹帛以斂嗚呼其可哀也惟是葬未有銘非敢緩蓋有待也玆願得子銘追納諸壙中庶幾以慰吾親於地下以塞吾悲嵩哀其詞諾焉蓋都憲於正徳間以選爲禦史舉職無所避忤逆瑾意勒停家居怒猶未釋復責輸邊粟數百石當是時顚沛播越甚矣夫人聞報憂悸遂至大故奉政公謀鬻貸以給其費𨿽勞瘁窮阨而不以咎其子曰是道當然也及瑾誅詔起都憲於家而奉政公不祿矣嗟夫居位盡職仕者當然也自都憲嬰瑾之禍爲善者懼矣及起官郎署歷藩臬聲績懋著陟今官大顯於時誥書追榮其親然後論者曰履正終吉天於善人無不報而固有遲速焉故予於書公之葬也首著其事如此以爲世勸而後敍次其世而系以銘公諱層字大霄進賢朱坊里人也宋徳佑時諱云字徳敏者無嗣以女弟之子丰城袁氏敬叔爲嗣今朱姓敬叔之後也四傳至國初諱夢炎字仲雅者仕至禮部尙書從弟舜字仲韶以明經舉本縣儒學訓導伯仲聯美家有廣庭植桂二株人號雙桂朱氏訓導生子文宏文宏二子次曰繼初繼初生孔寬公之父也公蓄徳厲行稱鄕裏善士夫人協力儉勤植其家公生年月日享年七十又六夫人前卒戊辰冬十二月七日年七十子二人長卽都憲名廷聲克諧字也次廷用孫男璽玨璇璣珊珍琮曾孫男七尙幼云銘曰

朱世大家顯自尙書八座奮庸以有令譽衣冠之傳徽久弗嗣爰復其初曁公有子權疆所忌夙與旤逢教以義忠曷怨曷恫屯艱榮觀物理相紹孰知公榮乃在身後皇有錫命秩號賁幽昭徳琢辭以勵好修

○奉政大夫福建按察司僉事伍公遷葬志

公卒且葬二十年矣是惟正徳庚辰之歲子湘濡視地於裏歐源江鳳山下謀攺葬冬十有一月壬申乃葬乃奉書加幣告於太史氏嵩曰先公嗣徳象賢實大有家爲孝子蒞官有惠政爲良守長有捍賊功爲名監司維是遷厝有志敢以請惟伍氏遠有代序自臨淸丞諱洪者國初進士公之髙祖也曾祖諱綸祖諱間崔至樂淸令贈監察禦史樂淸生二子長封員外郎諱體祥次禦史諱驥公之考也公諱希閔字仲孝舉進士釋褐得隨州守繇隨州拜福建按察僉事奉勑專駐上杭上杭者禦史公所嘗建功之地也蓋天順間有寇起上杭禦史時按閩督師討平之染瘴癘輿疾還京歿朝廷命立祠置祭賜額褒忠至成化間杭復有寇劉昂起攻城刼獄江廣接壤爲之動搖省臣合請廷議增設兵備憲臣往治吏部以公名丄遂拜焉公至謁祠而後臨政其爲孝子以此隨湖廣大州也然民罕土著多遠方商販朋比爲姦有猾商欲奪鄰賈財得丐者毆斃之以訟賈賈不能辧將誣服公坐猾商而賈獲免富室嫠婦無子其所贅婿與夫之兄子夜入室殺嫠婦橐其財而詐以盜訴公疑非盜詰其情得同謀誅之旱澇民多潰散公撫字有方流亡薦復生齒日繁其裏戶二曰歸仁歸化者公所增也其爲良守長以此劉寇之發連結武平永定眾至十萬議者欲殲三邑公至則力止之以討賊自任乃首務招服放免者以千數渠魁投見勞以酒食俾擒賊自效立二團營招撫脇從者居之以散其黨其驍鷙弗下者乃搗巢擒之未幾漳寇溫文進又起公親統精銳兼道猝玉一鼓平之分巡汀漳詢民瘼剗蠹獘斥貪墨理冤抑禁賭博風采整肅當道屢疏薦杭人肖公像卽褒忠之後堂祠焉其爲名監司以此公丁繼母憂還甫禫巡撫汀贛都禦史金公澤言上杭自公去嗣職者不勝任桴鼓數起請還公舊治詔如金公言於是公在杭凡十有二年每給由輒奏畱之最後以地方告靖得行過家卽引疾乞休矣公少與從兄方伯公孟賢並稱穎異業春秋有名其所著訂學者傳以爲式旣歸構別墅笪橋時方伯亦謝政觴集怡怡如也其生正統丁巳九月二十六日其卒弘治己未六月二十三日年六十有三夫人王氏有淑徳子男二曰湘濡也銘曰

伍氏大姓顯人世多禦史曁公父子甲科烈烈禦史按治於閩披攘大盜義聲以振帝曰忠哉捍患勤事杭土之南作廟攸祀後二十年公繼其家豸冠繡服以蒞兵臺行臺嚴嚴實邇公祠攝事致謁庸謹孝思革其劻勷綏以靜治卓緒殊聞公考是似公昔戾止邦人乂寧公之歸矣桴皷數興材之具宜而弗遠至位止於斯惟命之制公歿旣久遷墓在玆惟名弗斁乃刻銘詩

○南京守備晏公墓志銘

嘉靖甲午六月十有二日南京守備司禮太監晏公卒於位年七十有二公性恬約被服儒素非賓會食不重味一室蕭然圖史外無他玩好歿之日幾不能殮衾槥敝疏取足斂形巳矣畱都公卿百執事不逮閭閻卒伍之微咨美悼嘆之弗置嗟乎賢矣公諱宏字約之其先楚人也幼入禁庭侍孝宗皇帝於春宮弘治初以舊勞累升至太監賜蟒衣玉帶內府乘馬雅善書法孝皇特賜端硯以寵異之勑督京通倉儲搜革積獘關節弗入人目爲晏禦史孝皇賓天公悲號孺慕奏乞司香泰陵居三年遂乞養疾杜門越十有三年今上龍飛首起公鎭守陜西召對便殿玉音勞遣之公旣至鎭務以徳惠拊循其人興墜補獘不遺餘力貶損騶禦廩餼取給朝夕仿古義倉意置余廩以贍貧乏尢重文教崇飭先聖及武成之廟增補通鑑綱目小學諸書刻梓以傳治績超美天子賜敕嘉獎擢南京司禮太監俾領守備則雅操彌勵一鎭以靜數以老疾求代溫詔慰畱旋召入典東廠蓋上意睠注方置宥密而公巳病不良於行矣初公失怙恃莫省所在旣貴悲思營虛冢具衣冠以葬疾革戒家人以賜硯殉蓋其忠孝大節如此於是上聞賜諭祭詔有司給驛歸公之喪葬都城章華村其孫英哀泣請銘於畱都諸大夫諸大夫合詞曰司禮行應銘銘必得史氏乃以屬嵩嵩考前史閹尹氏若景監繆賢史遊呂彊之儔皆以懷謹納忠有所補益名焯焯在史冊乃今有忠公靜廉守職奉法如晏公者是可使之無傳也哉銘曰

繄古宮卿房闥是職筦執要華沿代靡極於惠於威叢逞類殖嗟惟司禮廉靜方直處潤弗膏蹈躬允飭有赫堯明皇鑑如日屏枉遂良起公遺佚休命肅將所至宣力三輔懷仁舊京用輯至有餘編囊無羨積美軼往賢動幾軌則壽考令終矢言報國帝聞其咨輿情孔惻章華之村爰卜窀穸我銘曷從惟以書徳令譽弗諼來者斯式

○漢陽知府馬公墓志銘

漢陽知府致仕馬公諱輿字良載正徳庚辰閏八月二十六日卒明年二月十九日葬堰川西山之原適予北上道嘉興其季弟軿從子郡學生淮奉狀泣拜請銘嘉守徐侯子謙亦爲之請曰此邦之長者也願無靳於銘予諾焉從其家得公爲禦史時遺疏而讀之當孝皇臨禦時崇獎言職公感奮自效多所論列紏劾權幸諤諤無少避彗犯天津陳六事言甚剴切上皆嘉納焉兩廣都禦史秦紘劾總兵柳景不法事景遂誣紘以自逭朝廷貸景而罷紘官公率同列疏景贓濫貽害邊民紘爲風憲大臣明正典章分所當然其忠所宜獎乃被譴逐其何以慰邊徼人心而風厲士大夫上悟置其事而紘後擢爲戶部尙書南京守備內臣驕恣不法鑿石聚寶山之陽公按核其罪嘗詰捕徽池按江北屯田監榷龍江關風采茂著時稱之曰才禦史云公生而超異器宇宏偉舉成化丙午鄕薦丁未登進士會憲廟升遐奉詔采修江南實錄還授南京山西道監察禦史擢知南陽府調知漢陽未幾以親老乞休論者謂公可大屬乃早退弗究於用豈其命耶平居憂先天下每見時艱輒嘆息不置閭閻利獘力白郡縣罷行之長厚和易𨿽接幼賤假以色辭覿徳飲醇者弗忍欺焉其生正統戊辰十月某日年七十有三元配沈氏贈孺人繼沈氏貞靜有至性公歿後悲慕晨夕哭不絕聲後八日自經死公無嗣今爲嗣者仲弟輪之次子坤也馬氏其先蘇州人公之祖諱榮槳遷嘉興故今爲嘉興人考諱驤封監察禦史妣葉氏封孺人銘曰

馬侯振振遭帝聖仁正色危言直道以信載其方端弗毀於素漢濱南陽竟與時忤退處而休孰怨以尢順正歸全乃閟玆丘

○霸州知州郭君墓志銘

君諱坤字崇載姓郭氏裔出唐節度使汾陽王世家太原十世祖恩始遷髙平乃人稱髙平郭氏云曾祖士歷知通鄭邳三州事所至舉其職娶邢氏生君君少刻志問學領弘治己酉鄕薦任陜西藍田知縣其民素悍且侈君治悍以法易侈以儉俗稍稍近古宿豪大猾畏君如神明咸遁走境外治以最聞升霸州知州州畿輔近地多權貴人君鋤梗撾伏弗少貸其在藍在霸並遭災饉祈禱輒應發廩賑貸二方之人徳之大盜劉七起境內勢甚猖獗君單騎抵賊所開陳禍福反復懇至賊感泣惶恐約且解散聞者曰是果汾陽裔邪會逆豎索賄於賊激之南下攻屠城邑遠近騷然向使君之謀不撓卽禍當不至此烈也有權璫者奪民田君按以法或曰彼且銜公柰何曰吏以庇民乃殃民以自庇邪執不變權璫者竟失田君亦竟爲璫所中罷去家居不問世事足不履公府日與所知觴詠自娛而巳享年六十有二以靜成丙戌正月廿有九日卒後十有一年以子鋆在諫議賜誥進階奉直大夫配王氏封太宜人當君之存也太宜人相以儉徳故君𨿽貧而若裕其後撫二子教以義方故君𨿽沒而益振稱賢配焉後君十有九年以甲辰六月四日卒於京師官邸享年七十有九子男二長卽鋆歷戶科都給事中升太常少卿掌四夷館事次鑑戶部郎中孫男曰治泰曰治統於是太常奉太宜人柩西歸將以年月日合葬於君北莊之墓而請銘於予予聞之語曰有陰徳者後必大郭君世爲良吏其治人之澤殆不可縷數然仕皆不甚顯又躓抑以歸乃今太常君伯仲相繼舉進士爲卿大夫■﹝山業﹞■﹝山業﹞未艾天道豈不邇哉志而追銘之俾爲善者有勸也銘曰

汾陽之孫其澤尙存髙平始遷曰惟太原延徳不替洽於後昆以威治霸霸民懷恩方盜始起一言可諭及其旣猖三軍莫禦吏率自芘罔民之卹君志卹民力犯權敵鋤彊樹良厥政屹屹除彼稂莠嘉谷以植光鄭之績歷霸再揚三世親民遺淸白芳天降餘慶厥後乃昌福以考終聞則無疆淑配慈儉後隕同藏勒瑉新阡以永弗亡

鈐山堂集卷第三十

●鈐山堂集卷第三十一

墓志銘﹝七首﹞墓表﹝二首﹞

◆墓志銘﹝七首﹞墓表﹝二首﹞

明故封翰林院檢討郭君墓志銘

封奉直大夫尙寶司少卿徐君墓志銘

贈奉直大夫南京工部員外郎葉公遷葬志

楡次知縣崔公墓志銘

適齋簡先生墓志銘

拙齋袁翁墓志銘

安處士墓表

汪處士墓表

耕隱劉處士墓志銘

○明故封翰林院檢討郭君墓志銘

君諱錦字尙綗姓郭氏南昌丰城人也世居縣西北十里曲江之上兒時舉止嚴整不肯同羣兒戲裏中長者多器之父淇川翁諱俊嘗行賈吳越間致饒裕以貲授君使習賈君雅不喜賈又不善權子本低昂歲餘貲貨遽耗請於淇川翁曰此非兒所能願攺往業儒淇川翁許之君於是負篋徒步從師受易又受春秋巳又受尙書精於尙書工爲文詞顧就試有司連弗利則嘆曰敗於賈困於學命矣夫於是今贊善君希顏生六齡矣穎異絕倫君感夢有異徵乃又嘆曰吾聞積不厚不發窮不極不通意者其在吾子乎遂杜門不復就試以尙書授希顏朝夕講辯鉤引穿貫奧析隱測而希顏克傳其學嘉靖壬午希顏年甫十四發黝然垂領而舉於鄕鄕人觀者駭矚盈堵淇川翁大喜曰夫士惡可弗擇所習邪吾兒果成其志又十年希顏登進士入翰林爲庶吉士授國史檢討又二年皇太子生君以恩例受封如希顏官又三年冊立東宮希顏被簡升春坊右贊善仍兼檢討君寓書諄諄勉以效忠蓋希顏不獨以文學稱儕輩間其邁往勇特執議偘偘當所自信不少狥於眾嘗折薛學士祀議及監國議下又獨抗疏以爲不可嗟乎固可以觀君之爲教矣君素端肅以禮自將所居曲江介豪族而豪族人嚴重之莫敢有犯平居不干預官府事獨與親知結里社歲時伏臘會飲盡樂飲𨿽多揖讓愈飭蓋其性行如此去歲庚子九月二日君奄卒於家先是傳君得腹疾飲食頓減希顏悸不自定謀乞歸養而訃巳至距生成化甲辰八月八日享年五十有七曾祖諱原徳祖諱惟信皆有隱徳配雷氏封孺人子男四長卽希顏次希曾希思俱縣學生次希孟早夭女一適縣學生杜遷善孫男二汝寧汝成希顏解官歸將卜某年月日於某山之原以葬而匍匐持其友閔中允所著狀詣予請銘以鑱諸石夫以希顏之材之地崇顯可指取有而君則溘然不少待然其後也其所克享者又惡可涯涘哉是故不宜無銘也銘曰

業賈易儒旣窒而通操詘致贏利孰與丰山川出云膚寸晦蒙厥施霮■﹝雨上對下﹞彌於太空君子用遇不必自躬式谷貽嗣維以教忠湛恩遐祿未見其終尙焯於潛銘告無窮

○封奉直大夫尙寶司少卿徐君墓志銘

君姓徐氏諱元相字弘弼常州宜興人少師兼太子太師吏部尙書華蓋殿大學士贈太師特進左桂國文靖公之子也上世鍾離人南唐時九世祖諱綗者尉於吳愛宜興山水之勝遂家焉髙祖諱福封戶部郎中曾祖諱鑑永樂間知瓊州府事有惠政民立祠祀之祖諱琳隱徳不仕自戶部公三世俱累贈少傅兼太子太傅戶部尙書謹身殿大學士祖妣妣俱一品夫人君少則穎敏日能記千言爲文出句輒有奇气而限於足疾因棄學業守家事干理井井有條文靖公旣入相以俸余建家廟置祭器及爲義田以贍宗族君將事承志有助焉歲歉君發粟以賑貧疫死無歸者具衣棺殯之稱貸弗能償者輒焚其劵煙族賓友遠方寒士賴君助者甚眾禁飭童僕母作非法公喜曰是吾志矣公在任𨿽遠必時致鮮食未致不敢甞晚年釋去家事放志林壑風日晴和雪月澄朗放舟攜壺隨興所至手爲丹靑以寄其適足迹不入城府二十餘年預營壽藏於紫雲山垣宇幽僻超然有塵外之觀焉朔望謁家廟畢坐中庭諭子孫勉以不替先聞配蔣宜人偕老相敬如賓宜人先卒君無他侍﹖女﹖女﹖子文燦由祖恩官奉直大夫尙寶司少卿君受封如其官然仕服不時禦旣年八秩有司奉恩例具冠服粟帛貽君君曰封典可致耄期難逢乃始禦仕服論者謂君行不易方性不矯俗樂不失眞動不違禮蓋實錄云君生天順辛巳正月四日距卒嘉靖壬寅八月二十八日享壽八十有二子男六長卽文燦次文熺錦衣千戶出爲季叔元槪後次文烱廣宗知縣次文輝上林苑監丞次文煒鴻臚通事次文炫早卒女三長適濟源縣丞沈誥次適成國公榮康朱公今太保公希忠之嫡母也次適雲南按察司經歷陳道成孫男十四人曾孫男六將葬太保朱公曰外氏世載令徳法宜得銘以彰示永禩乃自述狀而屬銘於予銘曰

徐自遷宜毓靈秀令徳起家自瓊守餘慶迓祥發而厚篤生文靖相明後功在社稷昌厥後飭躬訓禮來庭授義洽宗姻達賓友世徳方隆復遐壽諸昆蟄蟄登章綬紫雲佳城何永久鑱石勒詞示弗朽

○贈奉直大夫南京工部員外郎葉公遷葬志

嘉靖壬午之秋南京工部員外郎葉君鵠以詔例得贈其考石山翁如巳官階奉直大夫距公之卒且葬七年矣工部視地於邑來蘇鄕之吳塘謀攺葬壤厚流匯卜者曰祥癸未五月二十一日葬焉旣乃礱石刻制詞樹墓上而屬嵩志其世系裏居事行以昭示永久志曰公諱瓊字廷瑞姓葉氏上饒羊石里人曾祖諱張福祖諱淸父諱志顯娶龔氏生三子伯明徳早世仲珠仕爲永春縣令季卽公也端直信厚篤行友睦兄卒撫侄恩甚嘗割地以益其居民鬻產者必厚償其值曰彼以貧故也建橋濟涉發儲粟賑災其貸而弗能償者未甞問也公以上世皆弗仕永春仕亦弗顯故每督諸子以學禮經師於塾姻族子弟招致館谷費自巳出配丁氏有賢行能助公所爲由是卒見其子舉進士授浦城令擢六安州皆迎食其祿鵠修職有聞率公之教然論者以公積徳累善宜有子而非特其教之力也性不善飲雅好賓客燕必盡歡危坐終日不以爲勞旣老而精神愈固正徳丙子十一月十二日卒於六安之官舍年七十有三生正統甲子十二月二十三日初配丁氏繼配以周氏子五人長鵬次鴶卽工部次麒次麟次鴻女二人孫男十人欽鏞鎰■﹝金敖﹞鎡鏜金鈳曾孫二人工部再起守蒲州以至今官而子鏜鈳俱幼有異質績學大成葉宗將日盛公之慶未艾也銘曰

葉系石林肇居弋陽再徙羊石代晦其光積厚發閎初嗇終侈簪笏升巿繄公有子子有祿食親則享之人曰好徳公實宜之公歸旣完公澤靡竟云仍蜿蜿以篤其慶榮光下燭錫命自天峙此銘詩爲告新阡

○楡次知縣崔公墓志銘

楡次公旣卒且葬二十有八年矣子三畏爲南京刑科給事中而奉其母太孺人楊來居無何太孺人卒予往弔給事袒括號慟拜且祈曰先君之卒也三畏幼愚且賤銘志未備玆以母喪還將卜日合葬於楡次公墓惟先生哀而賜之銘予教國學於給事有一日之雅弗克辭按狀楡次公諱岑字萬峯姓崔氏家世蠡人曾祖顯祖甫儀皆弗仕考諱翔舉鄕薦爲含山儒學教諭公承家學繼舉於鄕遊太學大司成稱其文以示多士士從遊者眾居父喪墓廬講學不倦數上春官弗第就選爲楡次令邑大健訟難治公剸裁無畱事以其餘力飭學校公署圯敝者一新之督諸生程課親爲講說訓誘學者日起徵虜大將軍師出境上車徒數萬張甚虓虎公從容酬給蒭糗資犒接濟有方闔境倚以爲安治楡五年惠立威振旁近諸邑罔不賢楡次公者然公性介特英邁自負以蹇直事上官上官卽非禮遇之不爲屈旣有違言則慨然嘆曰是不可以巳耶卽日謝事歸蠡其後楡次人勒石作去思碑又述公治績匯爲錄傳焉公卒於正徳丁卯九月二十四日享年五十有二二子長三聘次三畏鄕舉第五人進士甲科出宰大谷考最擢今官授勑命贈公文林郎封母爲太孺人太孺人溫愼儉勤克稱內助卒於嘉靖甲午八月三日享年八十孫男四孔登孔躋孔升孔愚女三適某某孫女三亦各許聘士族銘曰

崔世廸徳業治經博曰職訓端範刑公生剛明思奮升再仕弗耀後乃興爰有苞羽翔帝庭如源斯瀦流瀯瀯銘勒玄石揚芬馨

○適齋簡先生墓志銘

適齋簡先生今大理丞騰芳之父也大理爲禦史按汴擢令官念先生年髙過家欲畱侍先生屢趣之曰往哉共職圖報無以我爲念也於是大理不得巳乃行獨居京師甞鬱鬱增疾乃今訃至先生之卒嘉靖九年五月三日也年七十有七大理解官歸將以年月日葬某山之原而屬嵩志諸墓嵩姻也其奚以辭謹按先生諱成字緝典以字行臨江新諭人曾祖諱某祖諱顯漢考諱應夢皆隱徳弗仕先生少穎異過人弱冠卽爲鄕塾弟子師端嚴謹重甲中人爭延致之久之弗樂羇束棄去攜貲一涉荊吳之境間遇奇勝篇詠逸髮巳而輒復還曰適意而巳豈必窮所至爲快哉先生嘗自謂少無他兄弟未卒所業結屋東園督諸子績學其間外檻兩芝繼生人以爲瑞大理夙稟英特造詣閎肆先生固心偉之曰是當成吾志巳而大理果領鄕薦報至眾賀芝不虛生先生曰未也巳而舉進士宰石首黃岡二縣巳而召爲臺有貤封之典先生皆預策之如所期焉初大理令石首迎先生就養弗許語之曰潔巳行端恕人量廣審思事得作善福興玆而有能爲養大矣故大理所歷有善狀以淸白著稱超副九列爲時能臣先生之教也先生自奉甚朴服無華章室靡媵侍至族裏周卹加厚撫外氏之孤匡厥孱墜賴有立焉元配黎氏同邑步溪望族有賢行封孺人繼配閔氏子長卽大理霄騰芳也次縣學生霖次秋芳女適敖周翰先生博通書史旁及山經地誌陰陽琴卜之學善以時日卦例定事休咎毫髮不爽凡先生之行出大理所自述又得太史歐君崇一所著狀皆合予乃爲銘曰

惟意之爲適匪以好遊惟義之爲訓匪祿養是謀嗟若人兮好修其藏玆丘兮銘以闡其幽

○拙齋袁翁墓志銘

分宜異時其俗朴其人淳龐故多壽考拙齋翁𨿽旣老出入裏門必步鄕飲禮請不數赴優老恩例受冠帶非其好被服布素鮮綺不肯一禦子孫不能彊也嘉靖乙酉正月四日以壽終年八十有五云翁諱璋字宗鼎姓袁氏其先自寧州西山徙分宜入國朝族始大號車田袁氏髙祖諱子芳生彥明彥明生象賢領永樂丁酉鄕薦象賢生正理翁父也翁生而惇重不逐羣兒戲十歲喪母鞠於祖母夏侯氏夏嘗語人曰昌吾家者其此子乎君外朴而中慧遇事剸析有條善治生身致殷富𨿽歲居月積而施捨裒益相爲流通識度恢闊銖兩不數數較然計所獲乃倍他人數數較銖兩者少時父遣之治粟於莊令取遺利自殖翁卒事無纖毫私曰吾兄弟何可背之人有急難周之恐後裏中貧窶待以舉火胔骼暴露掩葬尢眾兄子二人早世翁盡力經紀其喪而撫其遺孤皆有立其篤於義如此然匪以學蓋天質也初娶黃氏繼夏氏並有婦徳子一人曰怡太學生予少則與太學君同邑校因始識翁翁以冢孫應樞求婚於予先祖尙書公曰袁翁令徳長者可弗諾諸卽主聘焉應樞今選貢禮部孫男六人次應蘭應蕙應槐俱邑學生次應桐應芩女適陳相黃幹曾孫男四銳鏜欽鎬於是翁葬縣西昌田墓木拱矣予嘗許爲銘久未執筆也應樞屢奉父命以請嗟乎徳人云亡不可作矣向之朴者日以澆靡敍次翁事而系以銘庶幾以識予之慨慕云爾銘曰

世競利以讎兮吾視嬴而弗取世狥侈以忲兮蹇獨安此素履嗟哉拙翁惇朴自躬如璞未斵有美在中厥丘崇隆厥木薈蔥厥來多祉施於孫子

○安處士墓表

江之南有遺佚之士常州無錫堠村瑞安君嘉靖十三年閏二月癸丑終於裏第明年二月乙酉葬於膠山葬之日四方來觀駢軫接艫溢於塗川子裕州大夫遣使告哀乞辭畱都於是琢石紀徳揭於新阡云君諱國字民泰其先黃姓髙祖叔英來繼於安明善氏則是族之本也父諱祚娶司馬氏溫國文正公之裔是生君君體質丰碩儀止詳華開朗之識發乎髫丱年弱冠爲州閭所服兼覽羣籍靡不尋暢恭巳飭行愛眾親仁微密儉淸晦而不耀由是月旦髙於鄕評究其所立可謂好禮尙志偉出不羣者矣君初承世基夙號殷裕旣自崛起大振原田莓莓囷倉峩峩錫山之稼如茨如雲父歿後不數年富侔封君矣然君志軌先民而不規近俗之陋气淩物表而希播百代之風是故知貴勤以食力也故考林澤省農時佃夫穡人出不息之米以相其役知捐財以植義也故卹惸嫠賑窮乏焚劵盈庭蠲租二萬石養無告之老知禮義以阜俗也故辟門延師號曰義塾以教裏之子弟知景行以崇哲也故飭李忠定張中丞之祠知利濟以廣惠也故甃通商之磴鑿漑旱之渠發浚塘之粟知篤親以尙厚也故撫猶子之孤賑舅氏之落賵業師之葬其它義行不可殫述初尙書西蜀李公巡撫東南講求水利時浚白茆塘方牽作捨之謀屢怵盈庭之議及得君指畫方略舉替合宜勸懲有法民勇趍事迄於成功公大喜恨相見之晚寇發海島中丞伍公延君至幕下策多咨焉事平伍公言於朝爰有銀牌之錫君雅負經略誌存烝人俾獲用世厥所建立又豈少哉君嘗言曰昔人足迹半天下而吾不出環堵亦吳人巳爾乃北遊燕薊攀銀山望天壽抵居庸觀日岱宗視禮孔林巳而泛大江躡匡廬循襄漢以憩於武當又道荊溪登龍池涉震澤窮搜天目諸山乃東至海上掠錢塘探禹穴窺天臺鴈宕而還遊各有圖紀之詩君所爲詩卽事暢懷髙遠淸逸自成一家言然則遺物超俗可覩於斯矣君譽聞遐逖所至達官重卿虛館授粲文人騷士云附景從或以爲江南大豪不知深慈樂易敬讓以得也方將攀逸駕於洪厓騁遐轡於關洛淩宇宙以髙挹跨煙雲以長遨享齡五十有四遘病而卒聞者慨惜焉君有子七人如山舉進士甲科入選中祕出領方州如盤如石如京如岡如陵如某皆競爽雋茂過庭受試學有造就予以歲丙戌典教國庠如山來立館下溫敏而有文𨿽長膏紈不見盈侈之色雍雍恂恂有足異也因撫之而嘆曰蘭生謝庭玉產昆囿其有自乎巳而觀故相邃翁太宰龍灣廖公尙書二泉郡公鳳山秦公往與君相善咸有論撰炳炳可考於是慨然痛君以遠志卓行溘然淪亡徽美弗述後將曷傳緬懷髙蹤式表幽隧用貽於後之有識者云爾其銘曰

於惟安君稟气淑靈含和匿耀避迹巖扃眈藝樂術貫究典墳振屐云嶽弭棹蘭津坡山之幽桂樹叢生婆娑謳吟遺忽世纓鳴瑟在禦談扇猶新鴻儀零謝覿徳無因懷哉永思刻石紀文身歿名流億載永芬

○汪處士墓表

汪處士歙州潛川人也家世以貲雄曾祖彥實祖仕賢考永徳髙尙弗仕皆以義聞處士益振其先君之業能不私其財以賙鄕裏歲饑所活甚眾嘗制枲著之衣千襲以散施貧民夷佛嶺之道鑿石築亭以便行者率族眾建祠祀先多行義事而罔徳色潛川之人稱焉蚤年商遊齊魯有鬻息女者處士以金買之旣而母子相攜慟哭不忍去處士惻然歸其女而置金不問民饑無所得食則赴水自湛處士亟募篙工拏舟拯之義聲震一時齊魯之人稱之如潛川焉處士享年八十有四終於家其遠邇煢獨窮窶之人皆曰汪公亡吾無所告依而生訟爭弗決者曰安得汪公在一言卽渙然釋矣其興慕弗忘如此處士諱相字以輔別號澹庵生宣徳乙卯十一月三十日其卒以正徳戊寅十二月十九日配張氏有賢行二子曰柳曰橚孫男四文柯太學生文珝文管文玠俱郡學生予往讀少傅王文恪公所著澹庵說謂處士春秋八十而有童孺之色曰近古之息心人也旣巳得翁之爲人同寅潘公歙人也又亟道翁善弗置嗚呼處士以一布衣而能施澤於人假令有官秩膺民社寄其不能憂人之憂澤之所及不尢廣耶而世有官秩膺民社寄者視民之窮非惟弗加卹又從而厲焉則如處士者其可不表以爲後勸耶系之銘曰

汪自越國肇封於唐勛在王室徳庇其鄕繇宋歷元薌火嚴祀璽勑金書昭於世世惟公之姓碩大延蕃其來者遠如流有源孰散其藏而弗自有載其休聲以遺永久惟公懋徳寔大其門壽豈令終詵詵子孫倬哉潛川百室攸萃爲善有後惟汪公是視

○耕隱劉處士墓志銘

處士諱暹字景暉劉姓本泰和株林與前史部尙書劉崧同出南唐學士某之裔祖世明徙家萬安石洲遂稱爲石洲劉氏六傳曰明徳者仕元爲廉訪司知事於處士爲曾祖祖諱彥達以易經魁江西鄕試仕終府學教授父諱善慶正統己未進士官至刑部員外郎娶郭氏生君兄弟三人而君最季發未植卽失父母獨與二兄居父吏廉寡遺貲君推財聽兄無所校兄泉仕爲桂林府同知君念家督在巳乃不爲舉子學學爲詩甚溺探搜古籍名家句解節會久之放意敷詞往往不落世調可覽誦又喜讀史研核今往興衰治亂之故間出巳見置論褒損且慕許由善捲嚴陵之爲人沨沨寓遐心焉劉氏世以節縮築富君尢朴嗇自善故產著益丰然顧義而尙懻忮其女兄有子曰蕭晅少孤危君取鞠於家爲置婚還其奪業竟得存女兄後性喜客隨具治食爲娛酒酣輒誦先世遺文召諸孫及他子弟聽之自傷早孤遇祖考湣忌必變服泣奠絕弗修浮屠事厭風水陰陽拘忌之說每曰郭景純乃不自保其躬葬經何可信也世謂篤論平生絕迹城府終身不詿吏議自號耕隱人亦呼爲耕隱先生云君素鮮疾病嘉靖丁酉九月三日微不適遂終於正寢生景泰甲戌年八十有四配蕭氏繼配顏氏子男三長椿早世仲梅靑田縣學訓導季杞封文林郎龍溪知縣孫男五長天球次天授舉進士初令龍溪入爲刑部主事次天賜天職天簡將葬刑部以文林公之命具處士行實乞予銘其言曰先祖有善弗揚不孝無是而稱之之謂誣不肖不敢陷於斯二者其友陳進士昌積稱引克合可徵爲之銘曰

菑也可以秉獲瀦也可以遠注揭揭處士植義務滋有蓄弗施吾見其孫執憲而文是將大其門乎

鈐山堂集卷第三十一

●鈐山堂集卷第三十二

墓志銘﹝十三首﹞墓表傳

◆墓志銘﹝十三首﹞墓表傳

溧陽徐夫人墓表

封太淑人王氏墓碣銘

太淑人栢氏墓志銘

淑人王氏墓志銘

封太淑人李氏墓志銘

封恭人秦氏墓志銘

封安人陶氏墓志銘

太孺人阮氏墓志銘

安人周氏墓志銘

封安人髙氏墓志銘

封宜人範氏墓志銘

封太孺人呂氏墓志銘

監察禦史朱君妻封孺人墓志銘

鄕進士唐君妻朱氏墓志銘

華母傳

○溧陽徐夫人墓表

南京光祿少卿朝列大夫史公諱後之夫人徐氏以嘉靖十三年閏二月甲寅卒以十一月壬寅葬從光祿公之墓而其子進士際請予詞刻於隧首之石嗚呼光祿公之歿橫罹讒誣聞者傷之矣當是時際孑然立外侮叢至坎懍萬狀夫人銜茹悲苦獨撫其子曰往成汝學必力以無墜交志際感奮折節才譽隱起一時名卿文士無不知之者由是舉進士甲科試政銓曹會奉詔使南方便道歸省夫人命服拜牀下時夫人巳寢疾一見歡甚旣而悲不自勝母子相泣閭裏聚觀嘆息曰幸哉有子乃再振厥世夫人之教也蓋越兩月而夫人卒際克盡力後事云徐氏惟中山王開國勛第一世享爵秩碩大顯盛夫人王七世孫太子太傅魏國莊靖公之季女太子太傅成國莊簡公之外孫也蕃愛稠息弗輕許字光祿公舉進士爲南京刑科給事中有盛名莊靖一見器之遂許妻焉夫人柔明祗愼相其夫以正而順事其姑以敬撫媵禦以寬際前配王出也蓋視育之若已所出嗚呼能不恃其貴富而克盡其行已之道困阨怫郁之來而安處之以俟夫天之定此學士大夫之所難也而以女子能之豈不賢哉石門之阡伉儷同藏厥澤孔延來者其昌乎

○封太淑人王氏墓碣銘

太淑人王氏吏部侍郎徐公縉之母也始公之考封君諱潮元配沈氏久無嗣聞太淑人在室有賢稱乃受於王之廟而歸太淑人旣入門敬以承舅姑恭以順夫嫡徐故碩宗也家食幹指泉貨出納之度先祭賓燕之需男女耕織之業僮僕之役其食飲服用盈縮之節緒錯絲棼莫之適理太淑人躬任其勞凡所處畫條度整然而沈夫人自讓其能遂授以家政上下仰成焉封君逸老湖山寄興吟詠築室治圃以奉親爲樂曾不內顧者繄太淑人是賴太淑人生二子長卽吏部公次曰紳吏部舉進士入翰林爲編修以初考得貤封沈而王例不獲封逮侍今上於講幄擢貳銓曹於是太淑人始有今封使者捧誥書至第眾以爲榮然太淑人不色喜曰封君之弗逮也旣而公遭誣曖乃至落職以歸眾以爲惜然太淑人不色慍曰謗起無稽而成於不察過不在子也君子謂太淑人明於大誼令於慈誨可不謂賢乎女一適馬叔雍孫男六玄度玄慶玄成玄齡玄理玄佐生景泰壬申四月廿六日卒嘉靖壬寅七月十三日享年八十有九葬以明年癸卯二月十日墓在吳縣西洞庭金鐸山從封君之兆吏部以書來告嵩使刻詞隧首之石嵩獲交於公四十年視若弟昆誼不得辭謹敍而系之以銘銘曰

猗嗟淑人夙稟懿質昔在若考愼所攸匹爰歸於徐宜其家室孝媚諸姑敬順弗失克勒任事肅共翼翼亦旣有子展也大成博綜墳籍蔚爲儒英爰自文苑遂陟銓衡誥書煌煌言卽於第玳首金葩龍文雙峙介福名堂維帝之制始造之艱晚則多祉古稱媲耦萬福之原不觀夫人實大徐門以引勿替蟄蟄後昆勒詞貞石以永其存

○太淑人栢氏墓志銘

太淑人栢氏錦衣衛都指揮僉事諱珍父也被選爲憲廟賢妃其姊也榮祿大夫左軍都督府都督同知袁公諱彬舅也初授中書舍人繼襲錦衣衛都指揮僉事違熹其夫也初榮祿公起行伍扈從英宗皇帝北狩艱危翊護實懋厥功天順復辟卽拜錦衣陟督府恩寵冠一時太淑人來歸其門族類尊顯不見其有驕盈之色敬事舅姑順承夫子仁卹婣族內外稱宜焉生天順己卯七月一日卒嘉靖己丑七月二十八日其壽七十有一九月二十二日合葬都城東北花園之原子三人長天章錦衣都指揮僉事管鎭撫司事次某某先卒女二適都指揮狄唐錦衣指揮張達孫一人良懋將葬天章以予鄕人也故來請銘銘曰

烈烈榮祿扈蹕沙漠險難周旋執事有恪虞淵日浴渤海龍翔錫命酬勛棨戟旗常燕及嗣人休有耿光婉婉夫人帝妃之娣來嬪袁宗職饋主祭歲時來寧列侯戚裏文駟雕軒錯繡紛綺維貴弗盈維富弗有載其徳仁以峙永久孰丰其川弗羨其源都城之東欝欝崇原夫也同藏松檟日繁﹖﹖﹖美昭先俾世勿諼

○淑人王氏墓志銘

淑人王氏京師人歸於張爲錦衣指揮使某之次室年六十有四以嘉靖十年二月十日卒於幹寧之裏第惟張氏爲國戚裏爵號命書燕及宗親顯盛光大淑人每至京師入朝昭聖康惠慈壽皇太后畱侍眷之翟文錦之袍簪珠珥之食﹖﹖饍饈珍異之饌賚予甚厚時顧問家事及閭閻民隱淑人敷對有儀凡可惠利下人者力贊成之人以是稱其賢錦衣君元配金氏淑人佐之執謙惇素罔有違言門內與與如也淑人生子一人曰偉蚤世女三人長適魏國公徐鵬舉次適瑞安侯王橋次適恭順侯吳世興子某淑人之卒也昭聖聞訃遣中官賜奠賻是年五月日葬祔於先塋之次於是太師昌國公謀於宗人曰叔母有賢徳葬宜有銘示後乃來請銘銘曰

托靈椒塗慶之多朝於內庭服委佗姻戚來壽車駢羅溘其下世傷如何銘勒玄石永弗磨

○封太淑人李氏墓志銘

兵部尙書楊公總督陜西邊務之三年母封太淑人李氏卒於固原督府之寢嘉靖二十二年十一月十四日也年八十有一先是尙書以太淑人年髙疏乞休致歸養上以邊場事殷詔奪之俸二級旣乃黠虜犯邊公督師擊之績聞詔復其俸加太子少保君子曰賢哉楊公不遺親孝也勤事忠也至是有司議太淑人卹典詔遣官賜祭葬如例而厥考贈尙書匏翁歿且葬若干年於是並賜祭以從公之請蓋異數云太淑人姓李氏家世蒲州人生而雅重不妄笑言歸匏翁以孝謹稱翁筮仕幕職歷佐州郡以伉直忤貴幸屢瀕顚沛至空囊以歸太淑人浣衣疏食自若生今尙書公少雄略負气蔪然見頭角太淑人𨿽奇之意嘗抑之不假以色辭尙書舉進士授戶部主事升僉事副使謫通判起爲山東布政使右副都禦史巡撫四川遭誣訐家食三年復起參政河南升浙江按察使尋巡撫寧夏以陟今官太淑人皆至官食其祿旣屬疾念瓠翁每欲置義田贍族弗果而尙書巳割俸歸營其事則喜曰子克成先志吾無憾矣子男七人長守仁次守義次卽尙書公守禮次守智守信守廉守潔女四孫男十五曾孫男二尙書卜以年

月日合祔於匏翁之兆而書來屬銘其墓謹按春秋之義母以子貴豈獨以貴又因以徵其賢焉尙書功在王室蔚爲名卿非母之賢而能然哉若太淑人者是宜銘銘曰

天欲生賢益人國必先令徳施訓育於古爲教自胎腹長而不遷乃習熟吁嗟楊母眞令淑相夫歷艱儉自服撫成尙書國器夙官箴在堂日祗肅天爲作善﹖全福見子八座厚食祿龍章褒錫恩燁煜況成夫志惠裏族勒銘玄室流馨馥

○封恭人秦氏墓志銘

都察院左僉都禦史黃巖劉公舜弼巡撫河北歸之明年爲嘉靖壬寅五月二十七日喪厥配秦恭人於家公哭之哀明年月

日祔葬於先墓韓山之陽而其子貢士承裕入京師泣告予曰承裕奉父命乞吾母之銘所以慰吾父之思也予悲其言不能辭按狀恭人秦氏世家山西蒲州父諱某仕至陜西按察副使初按察公爲禦史居京師與刑部郎中劉北村先生友善先生仲子今都憲未授室間以婚請按察公諾焉秦家蒲劉家襄垣兩翁雅相契合婚媾惟良不以千里爲遠也恭人歸劉氏年十六而內外稱其有禮事姑張夫人每飯必親操釜鬵烹調之不敢以他事解而姑安其孝都憲未第時家稍不繼恭人卽脫簪佐費及舉進士攺翰林庶吉士授給事中旋以言被謫稍弗懌恭人趣之蒞任曰君豈不安於命哉其後歷藩臬至今官恭人皆從行隨事規益而夫賴其助此公之所以哭而哀者也恭人卒時年五十有二生三男子長承裕弱冠舉於鄕次承華承祥劉氏自北村先生科第起家伯子紫巖公仕至吏部尙書予與同官翰林歲丁丑與都憲同校文禮闈契分夙厚故銘也不可以辭銘曰

懿哉夫人婦所宗以榮繼興繄其功姑嫜內事竭孝恭相厥君子敬以忠關睢雞鳴有古風孰窺其庭肅而雍眾胤象賢當奮庸惜哉中殞壽不崇韓山峨峨鑿斯宮勒詞鑱石垂無窮

○封安人陶氏墓志銘

臨守徐君用中之母封安人陶氏以嘉靖癸未十一月二十八日卒於常州之私第方是時安人年六十九矣先是君日謀歸養疏再上求致其事不得請常悒悒不自聊及聞訃袒括號慟以書告其友嵩曰微官羈人爰及大故傷哉卜明年甲申之十一月某日祔於考建安訓導封刑部主事諱某之墓而屬嵩志其葬按陶氏常州武進人安人之考武岡州學正諱永以行義聞於鄕博極羣書尢邃於經及門受教多名士安人生於武岡之學捨少則淑慧以習於父母之教也故能通書史大義仰俯有儀以閒於婦之則也故舅姑謂得賢婦妯娌敬事慕其所爲以爲女師以安於夫之貧也故績紝儉勤出奩具以相其費而不言刑部素伉直非非是是無所苟合爲建安督課諸士以嚴安人曰是吾父嘗然及聞其數以言忤監司則止之曰卑位伉言非福也盍歸乎刑部由是罷歸以就其子之封蓋孺人之爲女爲婦者如此生子四人長學蚤卒次卽臨江君名問用中字也次思次辧臨江廉靜而文志期古人於世所謂毀譽欣戚一不以屑意蓋有以自養者識者以是知母之能教也女二適劉宗陽吳仁孫男四天敍天秩天衢其一尙幼銘曰

命於朝寵服以宜裏有色養婦子嘻嘻殖祿考終無盛與夷仕則遠違朝夕孔悲刻銘幽宮慰其子之思兮

○太孺人阮氏墓志銘

太孺人阮氏故儒家女延平守孫公諱某之次室實生今春坊中允承恩嘉靖初元上登極推恩以受今封太孺人始入門事嫡姚宜人得其歡心姚嬰末疾臥牀褥太孺人晨夕侍湯藥靡懈病亟以子曰恆甫者囑太孺人曰是累汝矣可善視之太孺人鞠養顧復以有成立延平公卽世內外多故太孺人幹理勤瘁中尢君以故得專力問學起家進士入中祕文譽著聞於時太孺人性煦煦慈愛婢僕不忍譴呵寒燠必預治服履遺之見裏中寒餒者愀然憐之而賑之身務儉約寸銖尺帛不忍妄費𨿽受封冠帔朱袍罕禦以布素終其身焉初中允君官翰林乞告歸侍久之不忍去太孺人屢趣之曰爾荷國恩宜自效母以我爲念中允君不得巳行歲餘輒復思歸嘗冊封安南及校文南畿皆假道一歸省最後則疏乞終養詞甚懇切上許之歸踰年太孺人卒享年七十有七於是太孺人稱備福中允君稱孝矣孫男克紹克懋次尙幼明年某月日葬蟠龍塘延平公之墓中允自述狀以予舊同史局來請銘銘曰

孰昌厥家萬福攸始奕奕宮臣夫人之子匪家之昌維國之光爰以子貴錫命斯皇維詔後人刻銘以葬

○安人周氏墓志銘

安人周氏泰順知縣劉君桐之妻南京刑部郎中夢詩之母也刑部以主事初考例得貤封其親當是時泰順自守其職母獨被勑有令封曰安人云安人靜而正儉而禮上承下禦無不得宜蓋泰順爲諸生也貧而專於學旣領鄕薦爲校官河南夏縣浙天臺兩邑其貧猶然也而斆學弗怠安人能以勤儉相之紡績紉綴敝衣菲食未嘗有怨尢悔蹙之色已而君擢宰漳浦恭順兩邑及子成進士官於朝丰顯矣安人處之未嘗易其素也泰順始迎二親至官邸食其祿其後春秋髙不能復至安人獨畱家以養敬恭朝夕未嘗有違志而舅姑安之忘其子之在外也安人生子四人長卽刑部次夢禮夢賢次夢弼蚤世嘉靖甲申四月十八日安人卒於永新之私第年五十有四蓋刑部敏銳踔絕弱冠筮仕劇曹迅邁有聞遠且大未艾也而安人弗待矣生成化辛卯九月二十四日葬於某年月

日墓某山之原銘曰

偕其約弗隕獲處其贏弗衒盈徳維令慶以增刻玆銘美可徵

○封安人髙氏墓志銘

安人姓髙氏福州候官人封戶部主事莊君文玄之妻南昌守惟春之母也曾祖諱旭提學江西按察儉事祖諱某承事郎考謀某淸遠教諭安人在家以能事其繼母爲父所鐘愛歸於莊能以事父母者事其舅姑舅姑安之其處妯娌和而有禮其禦臧獲嚴而有恩𨿽處丰裕其自奉養未嘗擇衣食其治賓祭中饋之事旣老猶身親之家眾有能者不付也戶部君曰余教桐江瓊海出而訓課諸生樂與賢士大夫遊能不以內事嬰吾慮者吾妻有助焉耳比余乞休歸吾妻喜慰過於居官蓋世人之所慕榮與利者安人無嗜焉其端雅修潔天性獨得也生二子惟春舉進士筮仕戶曹歷知黃州南安南昌三郡治行稱最次惟楨安人以嘉靖五年七月十二日卒於家春秋五十有三明年某月日葬於某山之原於是戶部自述其妻之世出行事授之南昌以來乞銘銘曰

陰教之興女有圖史師氏命之罔匪內事世獘俗偸玆道以弛於惟夫人稟受天至菲食卑躬靖愼明智言循於經行協於軌弗勸而能允也女士配淑胤賢有顯厥世尙配古人輝光無止

○封宜人範氏墓志銘

宜人範氏太平知府龍公夔之妻太常寺卿暹之婦上林苑監蕃育署錄事復初醫學正科復祚鄕貢進士復禮之母也範氏之先蘇州常熟人祖隸尺籍於錦衣衛遂家京師是時太常公以能書直內闊兩家往來宜人之父諱頤知太守必貴故歸以其子宜人入奉舅姑井臼親操恭儉有制外內稱賢太守始領鄕薦累上春官不偶不能無尢蹙之色宜人數慰諭勞勉之曰幸無隳所業觀君器貌豈得終抑耶其後果舉進士髙第歷官郎署出綰郡符勤愼著稱皆宜人有助焉生子四人其季復佑亦例受冠帶蚤卒女一適都憲髙公仲子祚孫男四曾孫男一於是太守謝政歸卒十餘年矣宜人壽至七十有七見其子列仕籍名薦書諸孫玉立衎衎愉愉媚於朝夕嘉靖丙戌四月十七日卒於宜春之裏第是歲九月日啟太守公之壙而合葬焉其葬也諸子以銘爲請銘曰

有幽新宮袁水之鄕曰嬪邦侯終也同藏吁嗟夫人有徳有祉異恩斯來吾見其子

○封太孺人呂氏墓志銘

太孺人呂氏世家鎭江贈監察禦史曹公諱綬之妻南京太僕少卿仿之母年七十三以嘉靖癸巳三月十日卒明年十月某日葬墓某山之原子三人長卽太僕舉進士爲禦史才名聞於時仲曰效其季曰儒蚤卒女二適林禧施良孫男六人恆悅忱恬懷愼孫女五人適朱節費忱王思範曉錢某太孺人明慧而仁恭愼以有禮始入門事姑嚴氏承顏色教令能得其歡相禦史公得輔佐之宜公蚤世撫教諸子備歷勞勩曹氏中落矣乃丰顯裕盛子姓蕃衍有今日實太孺人之力焉將葬太僕以予同年友也故來屬以銘銘曰

油云薈施百谷泄泄相我禦史夫人之懿夫人頎頎明飭靜嘉蓄澤肇祥以啟有家爰有美子維國之華爲中執法紏慝正邪出使入侍裏第來過車服駢羅京江之涯皇有命書金葩玳首閣老宗工撰言爲壽刲牲考鍾黍稷籩豆告其先人奏假在廟京人聚觀太息嗟咨誰之瘁矣碩茂榮滋偉歟夫人徳實致之於前有繼於後有貽詵詵諸孫服習書詩考終得願萬福如茨其來未艾視此銘詞

○監察禦史朱君妻封孺人墓志銘

禦史朱君士光奉命按吳道聞其配姚氏之喪泣自書狀走使入金陵以來請銘曰吾妻新昌人宋狀元勉之後也自其爲女十一歲無母能事父而孝理其家而整撫其幼弟妹食飲衣服不失其時比歸予年始十六能以事父者事吾先大夫太恭人以理父家者理吾家予少也宕多疾吾妻規諫調護有隱徳焉尢能相勉以勤於學夜讀宿膏火進飲餟有常度予成進士令旌徳海鹽二邑吾妻此﹖日隨能扃捨以嚴日惟市蔬必記籍至門擊柝啟鑰納焉僮母得踰閾海鹽巖邑也前之爲令多坐累弗振其得以禦史召者自予始使予守官幸免於過者抑吾妻之助也吾居臺遇事利病得失未敢以嘿卽涉譴怫叵測或憂之吾妻弗吾過也及予免先大夫喪將入京則止之曰君言職也顧今得言耶尙出耶往食祿而憂曷若守此田裏逸身而薄享以遺爾子孫也是歲庚辰先帝南巡郡邑繹騷而嘆曰我爲婦人而得從子隱幸矣其智性明識理道多此類予居再期今上登極乃出出後巡鹺山西一年入臺又一年乃有今命蘄取道還家而吾妻亡矣悲夫吾妻之葬也子其爲我以銘嵩嘗觀於今士大夫材行器業有聞於時非獨自樹礪要亦有內助焉然內行弗克彰觀其夫所旣立與其所稱而思者其賢可知矣孺人生子一人曰誥女一人適吾友傅禦史冠卿之孫纓期年而纓卒誓守不二孺人憐其女之孀也數勞苦慰勉之從其志生某年月日卒嘉靖三年二月二十六日得年四十有八葬以某月日墓某山之原銘曰

姚世望筠篤生夫人邦伯維舅禦史是嬪少則來歸已享其貴匪貴之享職縫主饋兩邑之治去常見思臺中之議皦厲弗隨維克相之厥聞以馳約取深慮亦審其時士也則難矧女之爲曷以傳之視此銘詩

○鄕進士唐君妻朱氏墓志銘

唐與朱同望晉寧而同出於浙江之嚴州其先在國初俱發戍雲南中衛領屯種由是居晉寧兩家同裏閈相好也孺人之父諱克瀛景泰中領省薦仕定州訓導兄諱鳳成化甲午與唐君以敬又同領省薦以敬爲其子佐擇婦聞孺人賢遂委禽焉蓋孺人之未行也克閒內則鐘愛於父若兄稱賢女旣歸也舅判成都從姑在宦邸孝謹無違禮稱賢婦相其夫力學有文領弘治壬子省薦克世其業稱賢妻迨其夫之歿也執舅與夫喪稱未亡人遺孤者三長曰鉞次曰錡次曰鐈皆甫髫穉保抱攜持矢濟艱難而迄見其子之成於是稱賢母焉孺人生成化辛卯十月十有七日卒嘉靖戊子二月二十有五日年五十有八錡舉進士甲科觀政戶部聞孺人訃奔歸以明年己丑某月日合葬於某山之原予教國子錡爲諸生館下知其文行奇之故孺人之葬也錡拜泣奉狀以請予銘其友戶部主事孫君道夫實著狀相之以請乃爲銘曰

誨子而彥服位在朝弗享其榮昔也劬勞世則多有云胡弗悲猗嗟孺人銘永其垂

○華母傳

華母孺人姓鄒氏常州無錫人也華與鄒同望幹錫兩家皆丰財產而孺人之父曰某娶王氏尙書文肅公女也孺人始往來外氏容櫛端雅進止有度文肅異之於是華處士東洋君久無子晚得子曰鯨愛之爲擇所配聞鄒女賢而文肅於華君故厚善卽媒往求焉議以克協孺人來歸上下莫不贊賀姑年髙有疾孺人事之怡謹盡孝或淹月衣帨不釋姑臨終祝曰新婦事我善願新婦有子婦亦如新婦善事我也東洋君卒鯨治葬與祭咸中禮孺人實相之而鯨卞果人也遇事敢敏直气昌辭仡仡期自樹顧遭訟系連歲不得白白歸乃以疾終孺人含茹悲苦公私酬應持危舉墜督教諸子使就學爲鄕裏善士東洋君之業弗衰焉初鯨生子八人女五人而側出者四男一女孺人愛視之如一孺人性約素服禦取給則止家嘗火什器俱毀孺人無戚蹙之色曰物存毀有數惟省已答譴而巳孺人卒時年五十有七八子者長曰延壽次延禧延慶延祚延禮延福延祿延緒

論曰先王之世非獨外治蓋亦有內教焉故女子必有師圖史陳誡蓄徳勸志化行閏門後彤史職廢婦則姆訓不及於家若今鄒孺人之賢無假輔告動應禮法非其得於天性然歟抑陶淬漸習族類顯碩有自哉

鈐山堂集卷第三十二終

●鈐山堂集卷第三十三

碑阡表

◆碑阡表

勑修棗林祖塋紀恩之碑

嘉林阡表

慈徳阡表

太子少保吏部尙書恭肅周公墓表

南京戶部尙書約庵周公墓表

贈尙書實庵胡公墓表銘

畜徳發祥之碑

○勑修棗林祖塋紀恩之碑

惟我祖考純徳府君旣卒且葵之三十有八年其孫嵩叨爲天子輔弼之臣旣得賜誥累贈府君少傅兼太子太傅吏部尙書謹身殿大學士惟是先塋在故鄕蕪陋久不治嵩謹具疏言臣少失怙賴祖教育成人臣甫得第祖隨故彼因貧乏聊且營葬每圖攺遷未能如願此臣平生罔極之懷比聞塋被水嚙愈加彷徨弗克寧處切念臣祖荷蒙皇上推恩賜官一品而丘壠荒穢有同民庶臣怛焉割中不孝之罪無所逃焉顧臣以職守未敢暫離卽欲攺葬無可托之人伏望聖慈矜察暫準男少卿世蕃回籍代理其事存歿感幸之至上曰嵩輔政有年勤勞素著伊祖驥著工部遣官造葬仍賜祭二壇不爲例而蕃欽準賜假以行遣工部員外郎周薇董治塋役遣布政參議方任袁州府知府徐禎諭祭雨露之恩覃被幽壤山川艸木俱有榮耀焉蓋今臣寮父母授封者例得祭葬至於上逮其祖卹典追賜則前無此比也於是蕃恭捧綸命抵家用特牲告子府君之墓始議卜地攺葬而謀諸宗老謀諸姻戚及鄕士大夫咸謂體魄安厝巳久輕動非宜惟增拓規制修飭壞缺視塋後水所衝嚙之處實以厚土周回繚以崇垣中辟神道樹誥錫之碑前作拜享之堂凡所建造一準典制以丙午四月始事十月迄工閎壯邃固風气完萃郁然攺觀矣蕃事竣還京臣父子詣闕下頃首謝嵩乃涕泣言曰嵩也不天早失慈父煢然孤童子也不自意遭際聖明致位崇顯獲徼寵靈以追崇其先豈嵩之能寔賴我祖宗積徳餘慶之所致也維我髙祖平庵府君位至方嶽邁績儲休寔啟有家肆及我祖蓄徳行善志樂布韋不求聞達財讓諸父橫逆不校仁厚惠施不可殫述語在汪太史誌中𨿽生平遵晦一命未沾而褒大顯榮薦加身後然則天道福善旣久益章詎不有徵也哉惟嵩之弗類忝竊髙位受上殊眷報稱未能徒感且愧謹敍述鴻典爰識歲月勒諸貞石昭示方來世世子孫仰戴天恩於無斁云

○嘉林阡表

嘉林者嚴氏之先塋在焉岡阜盤旋林木深秀說者謂爲吉壤故名曰嘉林云始自吾曾大父今贈少傅諱璉葬於斯弘治乙卯先君歿其年八月十五日祔於斯先君歿役五十年以嵩入內閣累贈至光祿大夫柱國少傅兼太子太傅吏部尙書謹身殿大學士初任禮部時先君贈太子太保得學士張甬川先生爲撰神道之銘乃今錫命有加乃再伐石樹墓上以昭聖恩而不肖嵩泣血自爲識曰先君歿時不肖孤年甫十六是歲寔當大比提學莆田黃先生按縣旣考預就試矣先君忽遘疾度不起撫而語之曰吾期汝一第以成吾志今若此命矣又曰凡學不日進則日退業無隳於垂成志罔畫於自足卽汝他日獲成吾志者吾目暝矣言巳潸然而泣嗚呼今尙忍言哉先君能詩善屬對性嚴毅弱冠出教童蒙諸生檟楚不少貸不肖始能言坐置膝上口授之書督課寒暑不輟不肖方齓書史皆成誦亦能爲文先君喜語先夫人曰惟教此子他不足計也乃益禮致良師訓之集諸學徒而館餼之𨿽貲耗弗計鄕人羣驩誚之忌者計散其徒以撓敗之而先君志益堅先夫人忍貧助之亦無少懈鄕邑鮮得異書間得一書手自抄錄俾習讀焉常曰世人恆市腴田以遺子孫吾惟遺汝一經用世澤物具在此矣因自號仰云以見志嗚呼此先君之爲教不肖如此也先君歷覽史傳常舉古人孝義事而力行之得一甘臑不奉親則不先嘗處二弟犯侮弗校其遜忍有人所不堪者婣族有急難援赴恐後家無餘蓄而輟巳以賙匱乏常如不及然性疾惡數面斥人過裏中有爲不善者惟恐先君之聞之也人有售田者增直償之曰彼爲貧也多行善事而口不言曰所謂陰徳者施於冥冥不求人知耳比卒遠近聞者嗟悼不置遠方遊士泣造墓下瞻禮而去日相續人始知先君有隱徳云嗚呼此先君之爲志行如此也嵩也將何以克紹先徳而敬承明訓也耶先夫人晏氏慈徳淑行別有表蓋先君歿後三年不肖舉於鄕又六年成進士列官於朝初贈先君翰林編修加贈禮部左侍郎又贈南京吏部尙書又贈太子太保禮部尙書兼翰林院學士五贈今官於是不肖孤泣而言曰古所謂賢人君子者非有甚髙難行之事也惟以不失其良心克全夫天理民彜之正耳事親孝兄弟友待物仁臨財讓急困義無爲其所不爲能忍其所不可忍𨿽鄒魯上賢之至行不過此耳惟是數者先君實允蹈之宜有貴位享遐福而年才四十有三賫志以歿不亦悲夫𨿽然幸賴聖天子推錫之典穹階顯號褒寵光大賁於無窮語曰爲善無不報而遲速有時信哉昔在乙未之歲不肖孤以南京吏部考績過家獲躬掃先塋稍加辟治詎今又十年始克以一品追命之榮刻之瑉石而具列先君行義之槪以表諸阡以志夫小子嵩之遭時竊位幸有今日者皆仰承先君之遺云耳嘉靖二十六年歲在丁未四月旣望男特進光祿大夫柱國少師兼太子太師吏部尙書謹身殿大學士嵩謹書

○慈徳阡表

惟我顯妣夫人之歿且葬距今三十有九年矣不肖出從仕塋域曠焉久弗治嘉靖丙午男太常少卿世蕃蒙恩賜假歸乃命以特牲告墓涓日鳩工畚土芟蘙辟其式廓壤樹封植增厚而勒石題曰慈徳之阡旣不肖孤泣血自爲識曰夫人姓晏氏世家新諭祖諱大章以富聞嘗出粟賑饑璽書旌其門考諱仕望鄕裏稱善士不肖聞諸宗老曰夫人來歸事舅姑盡敬養之禮爨饋必親執事必率先曰吾冢婦也處妯娌無犯迕之气取與必以讓待親黨惇睦婣仁卹之行惠愛必周恭惟先君孝友毅直動式古訓勇爲義而怯於利𨿽出至性抑夫人有相之道及佐先君教不肖歷艱匱之苦不幸先君見背撫其遺孤含茹辛楚抱煢疚之戚當此之時親屬橫侮屢至夫人但安受曰蒼蒼者俟其定也不肖孤免喪踰年幸領省薦夫人悲不自勝曰先君弗及見也及上春官綣戀不忍別母子相持悲泣見者爲惻旣幸舉進士入官翰林迎夫人就養居二年以先祖之喪歸歸又明年而夫人疾奄至大故薦罹酷罰呼天之痛無所及焉夫人慈愛異甚當疾革尙慮傷子之懷紿以少間絕時盻睞者久之嗚呼痛孰甚歟夫人生正統丁卯二月二十九日卒正徳己巳六月二十五日得年止六十有三以明年庚午八月二十八日葬於里社下金鉤形與先君嘉林之阡異兆而相望先是霖雨彌旬當葬之日白日杲杲葬畢雨復如初夫人以不肖貴仰荷聖恩推錫累贈至一品夫人然念少也孤𨿽得祿仕先君弗逮養母𨿽逮養弗久且初仕而貧卒之日無以爲斂不自意叨竊至今日受上恩渥祿賜丰盈飫其家人昔範文正有忍令若曹享富貴之語予同其情焉爰述斯文以示子孫以志吾終天之哀其諸懿行見於侍讀徐南峯先生所述志則不復書云嘉靖二十六年歲在丁未四月旣望男具官嚴嵩謹書

○太子少保吏部尙書恭肅周公墓表

太子少保吏部尙書周公以嘉靖丁未正月二十九日卒於位皇帝旣加贈太子太保議謚恭肅賜之祭命以其喪乘傳舟濟而歸巳又遣有司治其葬地於是嗣子國南乃請予表其隧公之爲南司寇也蓋致其政且數年矣其復起而爲司空治河於濟俄兼右都禦史而督漕於淮當是時聖天子將大計朝吏之治而汰其不肖者而都察院吏部實柄其事於是召爲左都禦史掌院其明年合凡京朝官聽察其賢否去畱之而公則欽承聖天子明命詳爲廉核畱其賢者而降黜其不肖者天下翕然謂至公至明而吏治一淸又明年進冢宰掌銓而大計天下之吏亦然然爲宰才兩閱月以疾告遂至不祿天下惜焉公世吳江人諱用字行之初舉進士授行人以材掄爲南京兵科給事中丁外艱服闋攺禮科遷廣東參議浙江按察副使丁內艱服闋攺山東臨淸兵備尋遷福建按察使河南右布政使拜都察院右副都禦史提督軍務南贛居二年召管院事未幾升吏部右侍郎轉左以詿誤調南京刑部右侍郎明年轉南京都察院右都禦史管院事升南京刑部尙書會廟災自陳致仕乃復起而至正位冢卿前後歷官蓋四十餘年所蒞有茂功馨名其詳具狀志余不論論其大者正徳間天下所疾苦莫如逆豎妖僧然時方用事气勢燻灼人莫之敢嬰公獨抗疏諫迎西番法王及劾中貴人擅政不法乞貶竄以謝天下處嶺以南最久蓋人人有父母之愛番禺盜作亂親履行間督兵剿之級幾千號有大迹然盡縱其所獲配類之可疑者而不肯妄戮一人以彌千級之數又見其寮坐未有首功當免輒以已所斬級投而掩之以故公迹不見旌於朝而物論則歸之臨淸多盜公諭使相首免罪而盜以戢又抑鎭守中貴人橫徵傳給民賴其便洛中大饑公爲方伯淸戎責不在已然急民之窮不忍安坐以視則爲躬循閭閻設方略賑而活之盜萃汀贛之間爲患積歲公至不急捕告其屬各務澄其源旣緩稅蠲逋而徳化四流於是盜黨自悔欲來乞生公因召令自翦其彊不悛者而盜悉平民之得所與否大扺系守令歲遣臺臣出按苟不舛於揚激則守令得而民安矣公掌臺獨切切以誡臺臣故事太宰典銓少宰噤不與謂大體當爾公獨脫去常格忘已以相質蘄必當乃止故其所藻鑑無不合於輿論公素鮮嗜欲官藩臬時卽獨居不以家隨是以旣老益彊凡享年七十有二曾大父景芳大父瑄父昂皆不仕而大父父則以公貴贈資政大夫右都禦史二妣皆贈夫人配施氏封孺人加贈夫子子四人國南右府都事兆南太學生式南幹南縣學生孫男八人孫女二人公有至性少時父母疾嘗刲股進愈之而絕不以言及後居二喪哀毀逾禮終三載不禦酒肉端愨自持不苟笑言自律甚廉自奉甚約誠可稱篤行醇徳君子矣予昔在吏侍於公爲寮寀雅相愛以道義交也隧上之文𨿽微國南之請予猶將爲之然不腆之詞奚足爲公重哉廉以識予悼慕之情云耳

○南京戶部尙書約庵周公墓表

太子少保南京戶部尙書約庵周公以嘉靖丙午八月八日卒明年丁未月日葬其葬也詔遣官諭祭營兆域孤保有贈易名有謚於是公之子督府都事仕請予書其墓道之石公諱金字子庚約庵其號也其先周平王子封於汝以國爲氏至晉荊州剌史訪始家於常州國初公曾祖彥居以閭左起充實京師遂占籍金陵公旣貴乃復居於常祖道信考廣實皆累贈如公之官妣贈皆夫人初公以正徳戊辰進士釋褐卽拜官瑣闥英資茂植膺受殊選更工兵戶三署格皆見施行有都督馬昂者進女弟宮中公抗疏論之竟得旨黜昂罷其女中貴人以迎佛監織暴橫而諸邊鹽引奏討殊濫又武學生請更考察制並列狀剌其違繆無所回疑又數請臨視常朝總攬權綱及汰冗食募丁壯言𨿽不盡用時論偉重矣遷貳僕卿晉參臺憲出撫延綏公乃招徠商粟以和糴勸督懇田以賦租因地鑿渠以通水利愼險望繕城守績用大著復晉左副攺巡宣府大虜壓境親獎率將士畢力禦之捷聞有白金文綺之賜已而以病告家居者六載復以虜患詔卽家起公巡紫荊等關公練暢戎機備禦詳嚴虜以不害入爲少司馬遂陟長中臺往督漕運章聖皇太后梓宮南祔渡淮眾議由陸不決得公力主從江之利而定攺畱曹大司寇復攺司徒歲乙巳乃以老得請歸明年遂卒享年七十有四配吳氏封夫人子男二長卽仕其季偉也公志度倜儻詞藻淸敏而特有政事材觸之微隱而析慮克周投之難遽而注措無撓自始仕至登八座凡更十二秩三十有八年而居財賦兵戎之司爲多經綜之密制置之詳識辯履霜斷收迎刅所至安其惠利眾務罔不成集此皆當世君子所睹記也故茂烈勤於王室閎略著於邊陲聲名流衍於無窮有不待表而後見者然老成淪喪蓍蔡無從斯重可惜也故爲著其大者使表之墓上

○贈尙書實庵胡公墓表銘

實庵胡公生洪武之丙子歿景泰之乙亥詎今閱九十餘載矣其善積慶流自天申錫以有今南京兵部尙書南山公起家甲科揚歷中外勛望卓偉爲時巨卿而胡以顯大語有之百歲種之以徳觀於實庵公詎不信哉公諱崇信以字行江西南昌人也世居鳳凰坡下考曰彥良以居積富公善繼承多積而能施往往與人緩急聞義舉欣然從之嘗歲歉發粟五百石貸饑者例得冠帶及樹牌公謝曰行義而媒利非吾志也鄕人誦以爲賢生有至性事父母安其孝樂與髙人處座客常滿𨿽座客常滿燕會止淸談相樂戒勿作伎樂戲劇之事未嘗忤物終其身不與人訟時裏士曾一本有重名愼許可乃獨稱實庵公之賢雅相契厚所居窓幾明淨器物古雅焚香瀹茗琴畫自適忠厚質朴以韋布終今尙書之篤厚淸純悃愊無華其觀法家庭蓋有自也嘉靖乙巳朝廷推恩贈實庵公資善大夫南京工部尙書配吳氏贈夫人子曰仲倫累贈亦尙書孫男三人長卽尙書曰訓由進士授行人歷禦史僉事參政布政積至今官以六載考績特恩加太子少保次曰迢將樂縣丞曰誥安寧典史曾孫十四人長曰溥國子生次文淸縣學生淳驛丞文光文淵俱縣學生瀾洛沔洲汲淮汴沚玄孫七人長曰時次旻中丙午鄕試■﹝日上永下﹞曉暐暘杲余嘗觀於史傳王烈當漢中興辭榮不仕躬耕以老至其孫祥覽而世始大實庵公生當我明興運隱遁自甘厚積不施以發於其孫矧曾玄繁盛福履悠長胡之顯大非偶然爾矣將不頡頏匹休王氏耶始公之歿也墓未有表至是尙書以考績入京具狀屬予書之以刻於墓上之石墓在南昌之灌城鄕塔子橋銘曰胡始肇姓出自有虞而家豫章代業文儒於惟實庵秉行貞孤神秀內蘊忠信外孚享不酬徳竟老一隅鄕有公評百歲範模有偉賢孫才爲時需旣掌邦土復典兵樞浚哲發祥如水斯瀦如彼巨榦奕葉弘敷匡阜之南爰有重湖髙阡崔巍水抱山紆徳人之藏過者式諸

○畜徳發祥之碑

少宰學士泰和歐陽公以歲辛丑葬其考巖溪翁於萬安之獅嶺又十年庚戌奉其女﹖凡蕭淑人合焉則斵石所墓前之享堂篆其額曰畜徳發祥初公舉進士守六安奏績得封翁如其官四言者誥中語也公自六安陟南部巳而徵入翰林爲史官爲國子司業祭酒以至今官掌詹府事又得贈翁及祖考如其官妣皆淑人蓋至是天恩褒寵彌極隆渥矣公旣以是名其碑而走書京師請余爲之文易大畜之象曰君子以多識前言往行以畜其徳其卦之辭曰不家食吉利涉大川則知懷愽達者積兼濟之猷秉淵懿者存時出之用志得於漸鴻則揚輝天陸道行於遇雨則沛澤寰中所謂畜則發理也其或遜志殫於墳籍篤行邁於裏閭井渫弗汲而川導其澤嘉木隱谷而幹達其榮所謂不在其身在其後人亦理也巖溪翁豪宕而不羣警敏而力學占畢以呻日能累牘濡毫所就立可千言給廩寓庠有聲鄕校生徒從業濟濟及門數奇弗售恬焉而隱且蚤失所恃篤渭陽之情孝事繼母無履霜之詠讓產迎兄則趙彥霄之恭還橐焚劵則劉永一之義里人相郤諭之以理景王烈之風嗣子入仕督之以廉慕姚璹之美此非所謂能識前言往行而體諸身者耶是以少宰公夙擅庭芳蔚稱邦彥守牧著績侍從升華虎觀橫經儲宮翼善淸階躋九列之崇寵錫被三世之命而彌綸襄贊之業方起未艾巖溪翁𨿽榮不自躬而顯融光大自少宰公發之所謂不家食吉利涉大川允合乎蓄之道也巳皇綸所褒豈不有徵哉系之詩曰

惟天眷徳厥惟有常道積施溥徳厚流光或躬弗逮乃胤而昌翼翼巖翁質稟英茂洆泳學海翺翔文藪兩校著聲一第弗偶行孚尙﹖﹖裏孝義寔惇迪子以道罔惑羣喧規仕諄諄廉仁之言爰有好逑克媲厥徳勤儉惠慈閒家有則寔啟哲嗣邦家之特政邁方州才雄詞苑辟雍作程宮詹視篆秩副銓衡望隆臺鉉再世三命皇澤演迆猗歟徳人天實佑之褒詞隆奕皇則﹖之孰云作善而遏其施如彼嘉植碩茂其枝如彼源泉百谷以滋永耀無極視此銘詩

鈐山堂集卷第三十三【終】

●鈐山堂集卷第三十四

神道碑﹝一﹞

◆神道碑﹝一﹞

明故光祿大夫柱國少保兼太子太保吏部尙書謹身殿大學士贈太保謚文簡毛公神道碑

明故光祿大夫柱國少保兼太子太保禮部尙書武英殿大學士贈太保謚文靖賈公神道碑

明故光祿大夫柱國少保兼太子太傅禮部尙書武英殿大學士贈太保謚文康顧公神道碑

大學士石門先生翟公神道碑

明故榮祿大夫太子太保禮部尙書兼東閣大學士贈少保謚文簡張公神道碑

光祿大夫柱國少傅兼太子太傅吏部尙書文淵閣大學士贈少師謚文簡許公神道碑

○明故光祿大夫柱國少保兼太子太保吏部尙書謹身殿大學士贈太保謚文簡毛公神道碑

東海之上岱嶽之墟融結郁勃含靈毓粹乃生元臣以佐大君惟東萊毛公蜚聲臺閣定策中興祿位巖崇名壽鴻顯其在孝廟擢穎詞垣簡侍東觀羽翼啟導蔚然公望其在武廟歷踐省署薦履臺衡正色直言匡扶鼎社今上皇帝神聖明睿褒隆勛徳宸章備其揄獎大賚焯於始終二十四年乙巳六月六日以疾薨於裏第之正寢享年八十有三訃聞天子震悼恩卹隆備乃有仲子太僕卿渠累然在疚遣使托嵩銘諸墓道公姓毛氏諱紀字維之世爲東萊掖人曾祖伯全祖福英隱弗仕父敏舉鄕薦教授杭郡學俱贈光祿大夫柱國少保兼太子太保戶部尙書武英殿大學士妣俱贈一品夫人公幼則侍父於杭篤志力學弱寇舉丙午山東鄕試第一丁未第進士入翰林讀中祕書授檢討同考丙辰會試升修撰充經筵講官選侍東宮講讀賜五品服修大明會典書成升侍讀賜給驛歸省再同考乙丑會試武廟卽位進左春坊諭徳兼侍講賜金帶丁父艱服闋值逆瑾竊政削其春坊銜孝廟實錄成升侍講學士充日講官尋升學士擢戶部右侍郎禮部左侍郎丁母艱服闋攺吏部左侍郎升禮部尙書掌詹事府事賜玉帶時遣使西域賫番供公奏言西番佛國遠在數萬里外祖宗朝𨿽許入貢賜法王國師名號特藉以羈縻番眾令不爲邊患而巳賫供媚之失天朝體又以儲嗣未建疏乞早定大計以學士司誥勑仍掌府事賜麒麟服蟒衣絳環系帶等物於是勑兼東闊大學士入閣供事隨加太子太保文淵閣大學士賜蟒衣鬥牛服錢寧等數導上巡幸會逆濠之亂倡親徵議上禦文華殿宣內閣九卿科道官於左順門傳旨促令撰親徵詔公等力言不可免冠伏地泣諸司皆泣上諭各官退後降手勑欲出師自稱威武之號公奏言人君爲天下主不宜自貶下同臣庶上意稍悟三載考滿加少保武英殿大學士車駕幸宣力炷蹕居庸公力疏請還未幾卒以徵濠議南幸公等奉勑居守憂勤備至懇請回鑾章數十上武皇晏駕公等密疏請於昭聖皇太后決策奉迎今聖天子入承大統於時逆彬統京營邊軍及錦衣官校威熖特盛禍機叵測復密請懿旨先擒彬黨令邊軍官校各散歸中外始安皇上入登大寶開經筵勑同知經筵事纂修武宗實錄命充總裁累賜蟒衣玉帶銀幣上念定策功勑封公等伯爵疏辭攺蔭錦衣一職世襲又攺蔭文職五品上引前代漢文加封平勃等功及我成祖封尙書茹瑺故事俾勉承恩命天語懇至皆力辭免六載考滿攺吏部尙書謹身殿大學士上召公等至平臺議廟號稱謂眾久不決公以疾面陳乞退上知其志決疏入乃允致仕命有司給月米夫役陛辭賜白金彩幣寶鈔公旣歸臺諫累疏奏請起用山東撫按官奏公年登八十詔賜羊酒存問仍加給夫米等數甲辰太僕君以公年髙乞假歸省上特許之居無何而公訃至矣距生天順癸未七月十有七日享年八十有三配官氏累封一品夫人前卒子男六長棻順天府推官次槪戶部員外郎次盤和州知州次渠太僕寺卿次業次集左府經歷女二長適按察檢校劉朝次思南知府李光祚孫男十一人延照延魁延厚延慧延淸延年延玖延祀延太延康延慶曾孫男三人公器宇凝重燕居無褻容素不言人過不妄交際士夫至菜者必造其廬第以剌答之而已平居手不釋卷老而愈篤作文渾厚典實一根於理所著有鰲峯類稿密勿稿辭榮錄聯句私抄歸田雜識藏於家嗚呼公位極人臣年躋上壽諸子接武仕籍豈天獨厚之耶抑公盛徳承休而百順自鍾焉耳夫仰述前修用章國紀以鑑示將來史臣職也後學者之責也嵩乃爲銘曰

世履承平優遊廟堂謹守畫一中智可當比時艱屯鮮不僕僵猗嗟毛公社稷之望養徳初筮循性中行講幄進規直言瑯瑯逆豎恣睢不柔不剛隨事周旋與道弛張佛供有表儲建有章蹇蹇諤諤爲龍爲光臺輔旣陟羣孽方猖駕言親徵以逞民殃公諌炋止爰持其綱居守兢兢六典有常庶幾弗墜以勔以劻辛巳之變羣心惶惶密勿決策奉堯於唐大明禦天羣陰伏藏功成不居鴻飛冥翔大耋踰壽綠野徜徉厭世長歸白雲之鄕東海之濱松檟蒼蒼有郁佳城公魄永康

○明故光祿大夫柱國少保兼太子太保禮部尙書武英殿大學士贈太保謚文靖賈公神道碑

今上皇帝入嗣大統疇咨元僚興致化理維時少保大學士賈公以宿學重望簡致左右數召見諮問平臺燕對親灑宸翰賜詩褒諭公年六十四以老請詔給驛以歸歸二十年癸卯之冬公年八十河南守臣以聞詔遣官存問加月廩歲夫又四年丁未之秋公以疾終訃聞詔贈公太保賜謚文靖賜祭營葬如例上之所以優禮元老大臣者恩禮始終而公可不謂希世之遇哉公之嗣孫中書舍人暚以墓道之文爲請昔在弘治乙丑公同考禮闈嵩實蒙選錄旣官詞林歷監部曁入內闊皆公所踐歷之地典刑在望風槪如存樹石勒文以表諸神道非嵩則誰宜爲謹按公諱詠字鳴和河南臨穎縣人也初舉弘治己酉河南鄕試第一丙辰登進士攺翰林庶吉士授編修充經筵講官公儀觀秀偉長身玉立識者知爲公輔之器以忤逆瑾攺爲兵部主事稍遷禮部祠祭員外郎瑾誅還公編修尋遷左春坊中允兼修撰轉侍讀學士掌南京翰林院拜南京國子祭酒故事諫官禦史有闕選國子博士等官充之而南監每不得選公疏以南北一體宜稍采擢以勵有志詔可爲南祭酒二年轉北祭酒而父樂庵翁年九十有五公便道歸壽其親於潁上潁人榮之遂畱潁擬艸疏終養而父以疾卒服除會上登極擢爲禮部左侍郎奉命詣承天恭上皇考獻皇帝尊號賜白金文綺攺吏部左侍郎尋兼學士掌詹事府事專管誥勑纂修武廟實錄充副總裁官居數月晉禮部尙書兼文淵閣大學士參預機務實錄成加太子太保武英殿大學士尙書如故復修獻皇帝實錄成加少保光祿大夫柱國屢被鞍馬金幣寶鏹襲衣玉帶麟蟒飛魚之賜公在內閣端嚴持大體然數抑貴侍如奏止中侍奪牧馬艸場不得與貧民爭利勛貴請薊州莊田復奏罷之皆以公有古大臣風然當是時方更化興治士皆喜趨事功好紛革而公更醇徳雅度挈綱經元納之太和不爲聲聞其所匡維調護甚多人不及知也要其悃愊誠厚卓然稱巨人長者而落落不苟合在位二年竟謝去𨿽不究厥施而脫屣榮名田野詠謌有洛社之風焉公性耿介初在翰林惟扃門讀書不從同捨宴遊爲文章醇雅暢達無艱深險僻之語嘗同考會試主應天鄕試及武舉試各一又主考會試凡程文一出天下誦之所取士徧列中外至今稱得人𨿽老猶著作不倦耳目益聰明四方求文者踵至揮毫運思酬答如平時居鄕抑畏眞坦若未嘗居顯官者歲遇三節必朝服躬詣縣庭行禮旦起入家廟焚香再拜薦饗必愼立義田義冢以仁其族先世遺產盡讓其諸兄可謂篤行君子者矣公生天順甲申十一月六日卒以嘉靖丁未八月三十日享年八十有四曾祖諱景山元季行省參政祖諱彬考諱瑛三世皆贈如公之官妣皆贈一品夫人元配張氏累封一品夫人繼室趙氏公初有子曰葵曰萱蔭補國子生皆殤今以後子芳爲後芳子暚蔭授中書舍人女五長適舉人王偁次周府奉祀梁汀次李森次王庭次谷衮孫女三長適趙中次陳二典次皆芳出曾孫男二鑰瞱之子以公歿後蔭爲中書舍人至是芳等以某年月日葬公勑修董村之阡嵩乃掩涕而爲公銘銘曰

維賈之先肇迹膠東天佑聿起世績戎功桓桓行省始徙潁中篤佑流慶以待於公維公挺生河洛之秀神明內蘊淵穎天授發解鄕闈蜚英文囿晚膺爰立機政是司洵美且仁麟儀鳳師如何勇退曰惟止足身退名完不可以祿亦旣歸止貝茨之陽綠野平泉樂壽且霴進作舟霖退爲綺皓自天佑之福履壽考公神不昧上返列星遡瞻元徳慨想儀形後有考者視此刻銘

○明故光祿大夫柱國少保兼太子太傅禮部尙書武英殿大學士贈太保謚文康顧公神道碑

國家設科取士得人爲盛然登廷魁至宰輔者凡七人若文康顧公其一也聞諸故老言孝宗敬皇帝乙丑試士日於宮中焚香祝天願得眞才是年得顧公爲進士第一公儀狀瓌奇風格峻偉觀者謂爲公輔器公諱鼎臣字九和蘇之昆山人也授翰林修撰未幾孝廟上賓以修實錄成升侍講再轉春坊諭徳歷十餘歲今上卽位首被知遇簡侍經筵日講進學士上懋崇聖學日親儒臣討論經史公因進講宋儒範浚心箴敷陳剴切上注聽嘉悅諭輔臣曰鼎臣解說心箴朕思味其意其爲正心之助上乃親灑宸翰自注釋心箴又注視聽言動四箴及制敬一箴勑翰林院國子監及天下學校建亭立碑鐫刻五箴以示學者寔公之講心箴啟之也上又曰洪範一書於帝王爲治之大經大法實爲親切令鼎臣分叚計日從容論說必使盡其所言以爲務學求治之助復慮詞訓繁多命公撰次節略以進舊例每寒月免講上以洪範未終篇乃不輟講詔免公常參專直講讀上奉先聖先師位祀於文華殿東室而數禦西室召公等十臣令敷奏經義公撰中庸首章講義以進推言人君致治期臻聖神功化之極不可安於小康上稱善上於西苑作無逸殿成命輔臣及公坐講周書無逸篇升詹府府詹事仍兼學士賜一品金織仙鶴衣上親耕籍田特命與九推廷臣莫不動色悚嘆謂上寵異儒臣如此自是晉吏部侍郎拜禮部尙書俱掌詹府事兩被旨教庶吉士於翰林故事用官二員獨受簡命自公始也公𨿽職在文翰數奉召對預密議簡在聖心旣久執政有不樂公者數沮其進用戊戌八月始勑公以太子太保尙書兼文淵閣大學士入贊機務眷遇彌隆被賜宸翰經籍銀幣玉帶麟蟒飛魚之服多不可悉紀己亥二月加少保兼太子太傅進武英殿大學士車駕將幸承天勑公居守京師公條奏軍國重計七事上悉從其請賜印記一其文曰經幃首選上曰卿講幄舊臣久懷經濟朕玆重寄宜欽承之公翊輔皇儲持挈綱維京師肅然然以馭下過嚴致有煩言再疏乞休荷溫旨慰畱明年感疾久不瘥上屢遣中官賫手札賜問以太醫往視賜藥劑牲米諸物疾革陳遺疏勸上親賢圖治頤養聖躬詞誠懇篤降詔褒答而公竟卒庚子月

日也享年六十有八訃聞上軫悼賜祭葬如制贈太保謚文康遣行人護喪還公傑特有大志畱心經世隨事獻納多見采用嘗請訪求曾子之後以奉其祀大同軍變請誅止渠魁以安人心四方郡縣多奏水災疏陳生民困窮之狀請遣使賑卹而公生長東南見財賦日蠹民力日屈則三舉奏焉晚歲履政府將大有爲然僅二載卒於位時論惜之云曾祖諱大本祖諱良考諱恂三世皆累贈如公官妣皆一品夫人配朱氏累封一品夫人四子長履方舉鄕薦履祥履貞履吉孫男四人謙亨尙寶司丞次謙益餘二尙幼曾孫男五咸和咸平咸康餘皆幼履方等以

年月日葬公於震澤潭山之原未幾履方亦卒於是謙亨以神道之文來請於予予舉進士附公榜末同館閣幾三十年同時儕輩凋謝殆盡嗚呼予豈忍遂銘公之墓耶蓋予嘗感於君臣之際矣明王非得賢無以弘其徳喆士非遇君無以顯其功洪惟皇上天縱聖資緝熙帝學而公以名儒職勸講啟沃之功懋焉淵衷孚契始終褒榮君臣相遇於是爲盛則予豈得不銘公之墓耶銘曰

嶻彼潭山震澤之滸孰崇其封顧公之墓公起倫魁躋位丞輔嘉靖初載聖學日新便殿時禦列侍儒紳公執經史婉切敷陳帝聞而嘉賜札褒美曰玆正心庶助予理蹇蹇顧公可屬大事遂典機衡以相天子攄誠納誨陳力宣猷如室作棟如川作舟孝皇之遺視古丰芑逮事今聖允諧魚水虎闈講藝宣室論思公所遭逢千載一時士生於時莫難過主矧惟神聖豈幸可致敍列初終以告來世

○大學士石門先生翟公神道碑

故少傅兼太子太傅禮部尙書謹身殿大學士翟公以嘉靖丙午月

日卒於家明年月

日公子進士汝儉汝孝錦衣千戶汝敬等奉柩葬幹都城崇文門外樓子莊祖塋之次而屬嵩書諸神道之石公諱鑾仲鳴其字學者稱爲石門先生其先山東諸城人也曾祖諱吉勝起人材而隸勛衛祖諱順因扈蹕而積勩勤考諱瑄義重神都名髙閭左三世隱徳以公貴皆推贈如公之官妣皆一品夫人公資體凝重巋若山立問學成於迅昂素履安於隱約屬弘治乙丑策士特占上第拔處木天陪遊虎觀正徳間逆豎竊柄一時文館雋流多被斥逐公由編修攺司寇屬巳而光復舊物薦升華貫校文彰得士之休修史得纂言之體公素明經術選侍講幄莊粹著於儀容淸暢發於音吐聖心簡在重瞳屢回遂由侍讀拜翰林學士尋陟少宗伯宸眷薦隆金甌卜相霖雨需賢擢吏侍兼翰學入內閣預機政於時館寮咸有爰立之望而公獨膺特達之知旣進大宗伯兼文淵闊大學士位列公槐文參視艸平臺召對後苑命遊賡喜起之歌沐蕃庶之錫至銀文圖書之賜有淸謹學士之稱屬以內難解官持服𨿽三年不過君命而九重每注皇情比及大駕南巡卽家拜命授鉞行邊西涉河湟北踰代朔碣石昆侖軺車徧歷燕然瀚海棨戟遙臨方同尙父之鷹揚旋屬召公之篤棐還闕拜恩勑公仍以太子少保禮部尙書兼武英殿大學士入閣辦事天顏密勿造膝日勤聖眷優隆論思時切是歲壬寅上念公勤勞加光祿大夫柱國少傅兼太子太傅公自正徳丁卯授秩詞垣惟守制數年暫居家食餘皆班聯仙簉職典臺司仕四十年官從一品寶翰奎文屢承天藻金幣蟒玉疊賚祕藏寵遇之盛蔑以加矣甲辰解政歸第方怡水月於平泉丙午寢疾夢楹竟躡星辰於箕尾距生丁酉享壽七旬同志倍傷朝紳咸悼嵩也蚤依瓊樹同沾賜第之榮晚附靑雲叨陪樞席之末顧薤露其先師奄木稼而遽作典刑徒遠風範攸存爰勒貞瑉爲紀丰徳樹之墓道俾詔來禩云銘曰

翟起有家靑海之隅爰從豪右內徙神都星精示兆嶽降應符惟公挺生聿起文儒學海渟滀文鋒迅驅蚤陪庶列薦陟榮途鵬運滄澥鳳鳴髙梧帝簡良弼召贊吁謨爰躋鼎鉉遂執衡樞精白彌勵勤誠弗渝奄忽何之哲人云䢐長川東逝落景西晡仡仡髙墳都城之郛勒詞考徳永示弗誣

○明故榮祿大夫太子太保禮部尙書兼東閣大學士贈少保謚文簡張公神道碑

嘉靖乙巳八月十九日太子太保禮部尙書東閣大學士南郡張公卒於位訃聞上深軫悼命禮卿諭祭工曹營葬遣行人護喪歸其鄕贈少保賜謚文簡嗚呼公可謂始終榮遇者矣公疾革遺言吏部侍郎龍湖張公爲狀少傅許公爲銘而屬嵩書諸神道之石嵩於公有省閣寮寀之誼有鏃礪括羽之益其奚可辭諸按狀公諱璧字崇象世家南郡石首曾大父必順大父子言舉天順庚辰進士歷官廣西按察僉事父維舉鄕薦歷官山西參政俱累贈如公官曾大母王氏大母呂氏母王氏俱累贈夫人公蚤擢省闈屢試南宮不利則益肆力問學晝夜探索僑寓京邸起居服食人所不堪時學士劉五淸汪石潭有聲詞垣公皆師友切磨二公每語人曰是當鳴世才也辛未舉進士選翰林庶吉士授編修文望益起甲戌幹淸宮災公上修徳勤政講學三年壬午今上龍飛首開經筵公與進講器貌端肅儀矩偉然敷陳古訓明鬯剴切時司寇林見素以事待罪公講君使臣以禮有耆徳舊臣當加敬禮之語上爲之攺容乙酉被命以宮諭出典南畿文衡一時髦俊多在甄錄戊子丁大參公憂卹典加厚命給驛還初公之入翰林也大參翁時宦山西因入賀萬壽卽謝政歸田公每圖歸省翁遣書止之曰勉事職勿以吾爲念故公雍容館閣揚歷淸華纂禦文司綸誥主考禮闈勞績懋焉庚子南京大宗伯員缺詔下廷推至冉凡得四人以請上特授公公廉謹自持於凡宿獘剪除而振飭之癸卯召還北部適議建太廟羣論紛紜公酌議以對制遂定欽天太醫監院率多冗員順天鄕舉舊多冒籍公奏核去五十餘人宿獘一淸會內閣缺員公與河南許公一時並用人望翕然頃之公病瘧不能視事上遣禦醫胗視中使賫賜粥米牲豚諸物存問疾竟弗巳卒於宣武裏第享齡七十有一惟公荊衡標望棐廸舊耆徳性醇厚器宇凝重恂恂與物無競天下稱爲長者而期其大用以弼成休養惇大之治而溘然以逝士論惜焉自講筵迄於拜相其間白金文綺銀瓢錦袋及經籍之賜多弗可悉紀累荷遣祭分獻代拜陪祀之命而賜見皇太子於臨保室尢爲異典云元配黎氏繼配黎氏俱先卒贈夫人今配趙氏公卒後具疏上請亦得給封夫人公初有子天麟蔭補國子生年二十八卒公哀痛殊切乃以弟瑤之子天義﹖鳥爲嗣又以族子天與之子世胤爲天麟嗣仍奏補蔭女四長適太學生袁本初次適濮州知州李烱次適參將馬金子呈圖次適知縣劉橋子承嗣公柩旣歸將以

年月

日與黎夫人合窆於邑南之馬鞍山予旣論次其世及最公徳美之槪且大者而復系之以銘其詞曰

巖巖衡嶽旣巍其巓雄鎭南紀峻極於天大江來荊滀秀炳靈流匯環峙人傑蔚興文定臺鼎文僖宗伯功業比隆後先有赫倬哉張公學本家傳沈酣經籍文望蔚宣粵在太史衎衎雍雍秉筆不阿獻納惟忠聖明禦極首重講幄公參其間格心啟沃甄才南畿程別罔遺驪彩兼收天馬呈奇旋掌邦禮公位薦起聿新政教振飭綱紀兩都薦歷績用有成綸章特下再擢臺衡公居臺衡靖共爾職赤舄從容小心翼翼帝眷孔殷忽頹梁木天子震悼卹典攸篤於維張公揭徳振芳遠紹前躅躋於廟堂重厚淵弘不見其涘彼謭謭者疇能與似文岡七里維公之原丰碑勒銘過者式焉

○光祿大夫柱國少傅兼太子太傅吏部尙書文淵閣大學士贈少師謚文簡許公神道碑

嘉靖戊申七月二十五日前少傅大學士許公卒子家先是乙己冬公遘疢乞骸骨甚切上慰畱亦甚切乃連疏懇辭上不悅曰少傅輕去朕耶其奪秩令歸公行而病增劇旣還裏復延三載竟用舊患弗起又四載嗣子﹖﹖與起復來京師乃始上疏告訃敍公病歸顚末上嗟悼曰少傅果非負朕者乃悉復公官仍贈少師賜祭葬謚文簡恩禮備厚蓋至是而公不獲巳之情皇上眷不忍釋之意益章章焉乃﹖﹖與則請予書諸墓道之石予與公同在祕閣交誼最深胡可以辭公諱贊字廷美河南靈寶人也先世曰威者仕元爲兵馬元帥西徵過靈寶愛其土風家焉八傳至教諭聚生太子少保吏部尙書謚襄毅曰進襄毅娶於張繼娶於髙生公性警悟博學弘治乙卯以戴禮魁於鄕明年登進士授大名府推官召爲監察禦史襄毅位冢宰公例當避臺秩乃攺翰林編修時逆瑾擅政怒襄毅不已附誣以他事矯詔罷之而並出公爲臨淄知縣丁襄毅憂服闋升浙江按察僉事升副使理海道攺山西督學政至則先徳行而後文藝士習丕變歷升四川參政按察使浙江左右布政使召爲光祿卿轉刑部侍郎拜尙書是歲議郊禮分合公上疏曰分祀者致嚴辧之道也合祀者通功用之妙也昭格天地不在禮文而在淵徳請愼玆大典先是揚州啇袁英者武廟南狩錦衣指揮施恭怙權璫勢矯詔藉其家至是英妻訴聞屬公訊理權者日偵伺鼓釁爲挾持計公不爲動竟寘恭重典當是時復有薛侃迎親藩之議詹啟訐銓部之詞張紳之薦劾朝紳劉永昌之誣詆省閣皆事關國紀連及大寮甚眾諸司恐懾失措公從容裁決持法甚平務存大體上悉從之而縉紳賴以安攺戶部尙書河南軍餉舊兌於大名府小灘有奏攺他鎭者公曰利不百不變法乃今增役創署勞費且十倍勿攺便又有議令有司積谷備荒以多寡爲殿最者公曰預備旣有倉今捨此而別積谷徒增苛斂勿從便兵部議興甘肅屯田發銀三十萬兩公曰兵弱虜彊士不得耕徒損國儲非計凡所規措務循舊則數報罷新議曰母徒狥名貽害也以塩法久滯疏陳諸獘列通啇事宜皆經久可行聞髙太夫人病疏乞終養不允令給驛歸省髙卒哀毀踰禮時吏部缺尙書廷推數人上皆不許詔特起公俟服闋蒞事旣至乃首疏決壅滯公薦舉復久任停無故攺調之途抑奔競濫升之習上皆嘉納六載考績加太子太保己亥冊天禮成加少保扈從聖駕南巡疏節程途以保聖躬上褒答勞錫之辛丑廟災引各乞罷詞甚切詔許致仕給驛歸上𨿽從公請而意不釋吏部復缺尙書廷推數人又不許仍起公蒞事至則條奏諸獘政及上安邊方略數千言以一品六載考績加太子太傅尋命兼文淵闊大學士入闊辦事乙巳太廟成加少傅無何疾作乞休遂有賜歸之命歸出賜金徧惠鄕族曰吾不忍自私也又助修孔廟山川壇歲旦曁聖節必扶掖北向稽首祝賀不少廢疾革則謂諸子弟曰吾父子兄弟俱列上卿吾以涼徳受主上寵甚渥知甚深故數履危機卒賴保全今巳矣爾輩有官守者當思圖報遂卒距生成化癸巳七月四日得年七十有六公曆官五十餘年晚荷隆遇凡大典禮多遣命將事其錫予飛魚之服銀瓢彩帶及白金綺帶不可勝紀公兄弟八人兄誥南戶部尙書弟論兵部侍郎余並登仕籍配李氏累贈一品夫人先卒夫人生子二長俌早卒次卽﹖﹖與承蔭歷官知府未任攺禮部員外郎以四品服辦中書舍人事女三婿都指揮張藎臣監生張良士舉人王陽孫男二茂祿茂禎公徳性溫粹意气凝定坦夷康樂而涇渭不淆直率俓盡而應變無窮蒞官翼翼小心以不欺不怠爲主在吏部前後凡十年每銓注必論才髙下與地繁簡兼風土南北而劑量之核諸司公而恕或疵以細故飛語悉置不行以是人徳之好著述老而不倦所著有松臯集續集讀史詩論五經臆說三曹奏議若干捲嗚呼公之徳澤在四方勛績在省閣孝友在家庭懿行不可殫述乃予特撮其大者云爾銘曰

嵩華之間河洛濆桃林蔥欝佳气屯元戎卜宇貽厥孫有來八葉開祥源名世者出勛業掀纓紱軒駟輝盈門公尢行業軼弟昆粹姿雅韻同玙璠銓衡繼秉譽望尊遂參鈞軸入臺垣聽言藹若春風溫讜議勃發洪河奔丰功偉績銘彛惇上書謝病臥丘樊抱忠耿耿歸幽窀上聞悼卹恩禮繁心事皦皦如朝暾浩然正气還乾坤直騎箕尾謁帝閽扶翊邦國保元元神之下猶存

鈐山堂集卷第三十四【終】

●卷第三十五

神道碑﹝二﹞

◆神道碑﹝二﹞

明故吏部尙書致仕贈太子太保謚文莊羅公神道碑

明故資政大夫戶部尙書兼翰林院學士贈太子太保謚文敏李公神道碑

明故通議大夫詹事府詹事兼翰林院學士贈禮部右侍郎謚文裕陸公神道碑

明故資善大夫太子賓客南京兵部尙書贈太子太保謚文定張公神道碑

○明故吏部尙書致仕贈太子太保謚文莊羅公神道碑

有明宿徳碩儒曰太宰整庵先生羅公以嘉靖丁未四月二十四日卒年八十有三初公致仕天子特給月廩歲隸以示優禮旣登八袠詔遣守臣奉牢醴及門存問仍加賜廩隸至是訃聞詔賜諭祭命有司營葬贈太子太保謚曰文莊蓋褒賢崇徳之殊數也君子謂惟公實克稱之公風格峻整雅操貞肅進則崇節振邁而毗於國退則遵飬純固而範於鄕談道著論則言爲代之師友躬實踐則行爲物之軌好學不倦不知其衰耋之將至者耳公諱欽順字允升言之泰和人少卽端重殊異年十四題其門有勉勉於仁義之語舉弘治壬子江西鄕薦第一明年入奉廷對賜進士及第授翰林編修每朝退卽閉戶讀書不事交謁巳嶷然有公輔之望擢南京國子司業正容端則六館以肅蘭溪章公懋爲祭酒深見信重事多咨公而行以父栗齋翁年髙得請奉歸畱侍久之不忍去因疏乞終養而逆瑾怒奪職爲民瑾誅復職由南京太常少卿升南京吏部右佉郎攺吏部右侍郎今上卽位轉左侍郎前後連攝部篆甄別人才咸極精當時論稱重充實錄副總裁是時栗翁年益髙公歸養之志益切拜南京吏部尙書抵任卽馳疏乞休便養詔允之旣而召攺禮部尙書未行丁栗翁憂服闋仍以禮部起公未至復攺吏部而公具疏懇辭於是得旨致仕蓋公審時直巳不苟慕榮利如此自是江右部使兩都臺諫章數十上無識不識罔不冀幸其復出乃公則屏居卻掃惟研精聖業窮探理性患近時學者持論髙虛不屑古訓簡約是趨其流之獘將墮入虛誕作困知記若干捲其言議精微衍奧根極理要辯禪悟之學近理似是而斥其毫釐千里之繆時習波頹我矱無易於戲道之不明智巧橫出古之聖哲罔不戒愼省察率諸終身而不足今之論者以謂圓明朗徹取諸一言而有餘其學術異同世之君子必有能辯之者考公平生自史館以歷國學則士行雍規由以丕變由奉常而陟少宰則官常國是倚之取平中更僕抑秉志弗渝榮進屢辭去就惟潔然公𨿽蚤退而考論政務之得失究心生民之休戚固未嘗一日不以天下爲念也每平旦正衣冠升學古樓羣從入敍揖畢端坐觀書𨿽獨處無惰容食恆二簋服無侈麗居無臺榭燕集無聲樂宗戚率之而興於孝敬鄕閭則之而化於禮讓子姓僮孺罔不守其約而歸於謙靖謹飭初公昆季三人並起髙科季弟中丞先卒仲氏憲使公亦未老乞休徳義相淑怡怡如也方屬疾乃自作志繼以二絕皆正家之語疾亟舉手正巾而卒曾祖諱寧祖諱鐸黟縣訓導父栗翁諱用後由鄕舉歷任國子助教祖及父俱以公貴贈通議大夫南京吏部右侍郎妣皆淑人元配曾氏繼配李氏贈封皆淑人子二人長琰引禮舍人次珝馬湖知府孫男七人偁份企佸偲位似曾孫男一人將以某年月日葬公於邑桃岡之原子珝銜哀屬辭刻諸隧首之碑嵩昔系籍諸生嗣在詞垣曲承獎挹顧玆無似有忝誨言爰述蕪詞以列休美而著其所以爲學者特詳焉亦以見公之志也銘曰

維聖有學一理萬殊明誠兩進斯壹其趍世則多岐所尙滋異欣妄嗜新其說孔熾不有碩哲孰閒斯潰翼翼大宰夙志斯道深造敏求繇壯至老不踐宰政卒隱其身名振當世行髙古人困知有記昭我塗軌折衷羣言析入毫縷大耋年踰踐修不巳公𨿽退佚物望愈崇公旣逝矣皇眷愈隆昔也存問光動宸綸今也卹哀澤濡泉扄進則伊臯退則關洛衛道立言以惠來學典刑日遠梁木斯摧勒此信辭萬禩無隳

○明故資政大夫戶部尙書兼翰林院學士贈太子太保謚文敏李公神道碑

嘉靖甲辰七月一日戶部尙書兼翰林院學士蒲汀先生李公卒於都城之裏第享年六十四其年月

日葬於城東樓子莊之原其葬也詔工曹營兆禮卿諭祭宮保有加贈之官文敏有易名之謚可謂榮哀備至也巳維李氏之先山東濮州人髙祖諱義洪武中以人材徵辭不願仕充錦衣衛校尉義生俊俊生賢相繼補衛役占籍京師行髙名卑至公之考杏岡先生諱瓚舉弘治丙辰進士仕至資政大夫戶部尙書遂以大其門厥考若祖贈皆如其官公諱廷相字夢弼其始襲世徳之懿浚之淵洪以博其慶承家學之芳殖之茂實以暢其華踰冠遂舉弘治辛酉鄕薦明年入對大廷賜進士及第第三人入翰林爲編修當是時以玅齡魁上第地望髙華詞采駿發若虎鳳躍而鸞鷟耀儕輩讓其先登章縫歆其世美然公負直不阿致忤歡宦有兵曹郎中之攺逆豎旣殲舊物旋復於是翺翔禁庭揚厲詞苑經帷勸講則善道日陳史局編摩則閎詞獨擅文闈校閱則品藻稱當由春坊中允進侍講學士休聲載起顯位伊始於是有南銓少宰之擢丁尙書公憂繼丁母憂服闋簡貳夏卿旋攺春部遂正拜司徒督儲於太倉視農於西苑公本侍從儒臣未經民務然所試輒效若老於吏事者於是仍兼學士加太子賓客有入視部篆之拜公經營國計料理邊儲殫竭心力舊痾間作抗章乞休於是有碧山之樓其所隱處鑿山架亭花木森秀峯壑遶軒泉石在戶公酷嗜法書名畫日娛其中以肆翻閱杜門卻掃遵晦辭榮然臺諫有連疏之薦絲綸有光起之命時方引領商鼎調梅巨川作楫詎意其萎入夢不憗興誄縉紳之士咸悼嘆焉公自史館至學士凡分校禮闈者三主應天試者一主禮闈試者一中以病在告者六載連居二艱曁乞休家居復五載故論者不能不以未究其用爲憾然以公之材襆被夏曹則暢理甲兵之務綰符民部則優通錢谷之方遇事刅解才猷練達不獨以淵學英藝見稱而巳至其衡量所收知名實望之士列朝著布藩維者相望則其功之所及於邦國烝民益不可泯也公亦奚憾哉公前配佀氏繼夏氏劉氏贈封皆夫人有子曰重恩先卒次孝元蔭補國子生聘衍聖孔公聞韶女俱劉出女三長適都禦史張檜子文進次未字次許聘尙書鄭近庵子珠惟昔乙丑歲公分校禮闈予時在諸生後翰林有遊從之雅禮曹有寮寀之誼孝元以神道之文爲屬嗚呼可無辭乎銘曰

尙書六卿率屬分治司徒地官以掌邦計眾選於才軼登大吏能陟惟艱矧乃相繼悠悠李祖積行純異以材見徵寧役弗試曁於聞孫寔大而肆再世崇階先後是似詩詠緇衣周鄭之世猗嗟李公厥美攸嗣公起文儒振藻奮藝乃飭兵戎乃理民事遊刅恢恢綽有餘地晚釋鞿馽從心所嗜逸步斯淹長川永逝帝命有隆褒卹旅至城東之塋壤樹以制丰碑峩峩螭首雙峙述行紀詞用詔來禩

○明故通議大夫詹事府詹事兼翰林院學士贈禮部右侍郎謚文裕陸公神道碑

儼山先生陸公旣卒且葬其子楫屬予書諸隧首之碑於是楫裒公遺文刻之曰賦詩歌行樂府曰表疏頌贊議辯銘解記序雜文碑志表狀凡一百卷又所著述曰詩微曰書輯曰道南三書曰河汾燕閒錄曰史通會要曰蜀都雜抄曰平湖錄曰詩凖予得徧讀之曰富哉文也然而辯博宏偉馳騁恣肆若泉湧而山出其紀載時事沈鬱雋永若咀炙臠而有餘味其詩淸拔俊逸若芙蕖之濯朝露而丰茸艷彩奪目可謂虎踞詞林鸞翥文囿者矣公始發解南畿舉進士入翰林文章名卽軒然重天下是時孝皇禦極朝廷淸明百官各安其職得以其餘肆力於簡冊翰墨之間諸司各屬往往名雋崛起而與館閣之士爭衡而並馳公於時翹然特出揚英振華每篇章一出人爭傳誦之蓋公於書無所不讀抉隱而鉤其玄與李空同徐廸功諸子上下其議論至於字學玅逼鍾王比於趙松雪公每臨書日數百字過同捨見髹幾輒縱筆塗寫旁若無人旣本於天質之髙邁又輔以學力之勤篤得於朋友之切劘故其問學之宏博書法之精絕皆有所自世之士束書不觀獨學寡聞欲望公之堂奧其可得耶公磊落瑰奇嬉笑成文有蘇長公之風其品騭古今商確事理賞析文義辯識書畫古器談鋒灑然一座盡傾天下之士聞其名而慕往揖其貌聽其論而驚以伏也公自翰林編修升國子司業丁父憂家居數年以廷臣薦起入備講讀遂升祭酒一日經筵進講內閣閱公講章輒加竄易公講畢面奏云今日講章非臣原撰乞自今容講臣得盡其愚上𨿽可之而經筵面奏非故事公出上疏謝罪上覆批答以講章內閣閱看系舊規不必更攺果有所見當別具聞公感激條奏有關聖學事凡千餘言上之當路益忌之疏下吏部左遷延平府同知蓋公奇節髙行不苟同於眾類如此升山西副使提學陽曲生員父爲知縣笞死訴於禦史趙反抵生罪公曰父死非辜人子不共戴天柰何罪之與力辯不合卽上疏劾趙趙亦劾公巳而科道官勘實趙謫外任公得復職補浙江副使仍理學政升江西參政陜西右布政未履任轉四川左布政公自翰林出揚歷藩臬卽刑名錢谷甲兵之事若素習然在江西決淹獄數十民徳之蜀威茂諸夷作亂朝廷命將進剿公移文總兵何卿凡數千言洞悉夷情曲中事機當事者多采用其議復悉力調度兵食未幾夷患悉平召爲光祿卿內閣疏薦領修玉牒攺太常卿兼侍讀學士扈駕幸承天給行在印禦筆署公銜去侍讀二字攺行在翰林院學士升詹事府詹事宗廟災詔百官修省於是公疏乞休詞極懇切乃得旨致仕云嗚呼始公入翰林以文學名繼出補外則優政事晚歲召還旣升華選曾幾何時乞身以退所謂討論潤色之才彌綸經濟之用皆未之究豈不重可惜哉公諱深字子淵姓陸氏學者稱爲儼山先生其先華亭人曾祖曰徳衡始遷居上海之洋涇祖諱璇考諱平俱贈如公官前母瞿氏母吳氏俱贈淑人公生成化丁酉八月十日其卒嘉靖甲辰七月二十五日也享年六十有八配梅氏封淑人子男一卽楫蔭補國子生好學而文得公家法女一適貴州布政司副理問瞿學召公卒之明年葬於上海黃浦之原朝廷遣官營葬賜祭及贈官易名卹典賁臨其可無憾也巳嵩憶在弘治壬戌春會試識公於滄衛之間傾蓋如平生是歲並下第歸歸則約次年必偕來巳而果如約同寓邸同舉進士自是出必聯騎居必連榻公才气俯一世顧以予之不類獨不鄙辱爲知巳栝羽鏃礪蒙益爲多然追念疇昔同遊之士冠佩如雲文采風流照映一時今則零謝無幾矣荒鄙之詞何能爲役楫數以書請誼不忍辭則收淚敍之而系以銘以致予思亦以慰公於地下其辭曰

大江之東環吳淞蘊靈標異秀所鍾寔生哲人爲時宗崛起一代稱文雄弱齡獻賦明光宮云夢七澤蟠心胸揮毫落紙輝晴虹厥聲四溢何沨沨文章有道用乃弘屬詞紀事气以充美哉東序列大鏞爰振文鐸鳴西廱倏然蹋翼下鰲峯武夷雲谷畱其蹤五臺三晉馳行驄岷峨萬疊觀芙蓉晚歸西掖慶遭逢屬車南狩載橐從玉堂視篆承恩隆遄歸三徑哦菊松浩然雅志猶冥鴻大星夕隕遘閔凶天下學士皆哀惆公神洋洋升大空或乘麒麟跨虯龍下上寥廓隨云風俯視寰世塵蒙蒙厥名不滅垂無窮

○明故資善大夫太子賓客南京兵部尙書贈太子太保謚文定張公神道碑

嘉靖甲辰十一月七日畱都大司馬甬川張公卒於位訃聞上悼惜詔賜祭葬如例贈太子太保謚文定謹按純徳不爽曰定蓋美稱焉而得此者鮮矣以丁未正月六日葬公鄞縣雲龍溪之金文山嗣子子中來請文以刻諸神道余與公同舉進士同被選入中祕公年少於余而器度溫粹造詣純篤予邈不能及也中更多故晚歲方幸同升詎意溘先以沒則予何可不銘公亦何忍遽銘公也哉公諱邦奇字常甫系出宋魏國忠獻之後始祖原一淳熙間自臨安徙槎湖遂世居鄞曾祖諱純祖諱忱考諱時敏鄕人稱爲洞云先生予嘗銘其墓祖父俱以公貴累贈太子賓客吏部左侍郎兼翰林院學士公弱冠舉於鄕卽有重名與同邑聞靜中汪與成餘子華相麗澤時稱四友後皆至顯官公始爲翰林檢討居三載以親老疏乞便養出補湖廣按察副使督學政公重行誼精鑑別風教大著旣又以親久居椘思鄞謀乞解職予使廣西與公遇於衡嶽之下畱處十日其後公遂歸鄞是時公杜門卻掃娛親著書有終焉之志矣乃益務覃究性命之學所著大學中庸五經諸說學者傳之嘉靖攺元用席文僖薦復起爲四川提學至則辟大益書院選髦俊以受其業楚蜀之士出公門多顯者公以親年益老復乞休銓部奏攺提學福建便之尋擢左春坊庶子兼翰林侍讀未至升南京國子祭酒公身示教不設榎楚四方士滃然雲集慶得師焉升南京吏部右侍郎丁父憂服闋召爲吏部右侍郎轉左卽攝部篆抗節持衡𨿽窒迕弗撓旣而以本官兼學士掌院事簡充經筵日講纂修玉牒戊戌主考會試所錄多名士己亥冊立皇太子特加太子賓客掌詹事府事上南狩承天命攝禮部篆嘗遣奉先代祀涇藩題主先師釋菜皆被特命恩遇甚隆是時公母太夫人年踰九十公懇疏乞歸上不允溫旨慰答曰大臣祿養壽母自古治朝則有之時以爲榮歷侍郎九載進禮部尙書仍掌詹府事然公恆思將母而南銓部奏遷公南京吏部尙書尋攺南京兵部參贊機務公至簡士伍飭法禁威詟惠浹兵民肅然居數月竟以疾逝距生成化甲辰五月得年六十有一元配王氏繼陸氏贈封皆淑人子男六子中出爲伯兄後而以公蔭授中府都事次子釋國子生次子覲子恩子楨子昭女三餘九章陸滄萬來章其壻也公天性純孝事親至老彌篤初仕時伯兄自家來視得疾道亡公感痛終其身事嫂如母與人交和平長厚未嘗與物忤以故人皆敬樂之爲文章根切理要丰蔚典則所著有觀光紆玉養心環碧等集若干捲行世讀其書當有識其所存者云論者曰乙丑之試得士爲多若公尢卓偉不羣者也然柄用方隆而奄忽䢐終俾朝失良臣士隕令範凡百君子罔不奭然悲焉銘曰

士所自力在行與文本實旣端斯顯於聞鄞有張公純廩天至惟古是師卓有立志踐揚中外翰苑儒臺遂陟成均育俊達材惟聖簡知薦膺寵秩愼密溫恭稟時正直詩詠字徳如珪如璋允也吉士邦家之光雲龍之原溪谷盤郁永安其藏過者爲式

鈐山堂集卷第三十五【終】

●鈐山堂集卷第三十六

神道碑﹝三﹞

◆神道碑﹝三﹞

大明追封奉天翊運推誠宣力武臣特進榮祿大夫昌化伯邵公神道碑

大明贈特進榮祿大夫太傅兼太子太傅成國公謚榮康朱公神道碑

明故特進光祿大夫柱國太傅兼太子太傅駙馬都尉京山侯贈左柱國謚榮恭崔公神道碑

明故榮祿大夫後軍都督府右都督掌錦衣衛事贈太子太保陳公神道碑

明故光祿大夫柱國少保兼太子太保兵部尙書贈太保謚恭襄張公神道碑

○大明追封奉天翊運推誠宣力武臣特進榮祿大夫昌化伯邵公神道碑

聖天子弘化中興因心篤孝蓋嘗仰體皇考獻皇帝追本之意以遵奉聖祖母太皇太后者無所不至又推太皇太后所自出凡褒卹典禮循先朝待外戚故事而行者亦無所不至故昌化伯邵公曁夫人楊氏寔維太皇太后之考妣也先是公與夫人俱早逝權歷於錢塘北山之靑芝塢乃嘉靖己亥公之孫錦衣指揮臣輔具疏以聞詔守臣擇地於西湖南屏山之麓而攺葬焉旣命工曹往董其役又賜諭祭一十四壇給供祀田八頃建祠墓下賜額曰發祥表以石坊中爲勑命碑亭繚以石垣湖山抱揖寔據佳勝而臣嵩承命撰文樹諸神道謹按邵公諱林字懋淸一字宗茂其先洛陽人也曾祖某徙揚之興化縣祖壽再徙杭城父義母彭氏公少而岐嶷長而魁梧倜儻有大志好善惇義楊夫人式克相之嘗夢鳳鳥翔於其庭而太皇太后生天順庚辰被選入內庭事憲宗純皇帝誕育獻皇及岐惠王雍靖王進封貴妃於是贈公爲昭勇將軍錦衣衛指揮使楊爲淑人今上臨禦上皇太后尊號曰壽安皇太后巳而加尊孝惠康肅溫仁懿順協天佑聖太皇太後進贈公爲奉天翊運推誠宣力武臣特進榮祿大夫柱國昌化伯楊加贈夫人自公髙祖王父而下咸錫贈封而官其子姓諸從湛恩鴻龐覃被一門於戲盛矣昔有周詩人詠歌文王之徳必本於摯仲氏壬又曰思齊太壬文王之母以見文王之徳之所以成實由於聖母之徳行純備有以致之也我皇考之徳上媲文王太皇太后之懿增光京室植本瀦源鍾靈發耀繼摯壬而有作非公與夫人協徳之慶哉臣謹拜手敍如右而爲銘曰

維昔太妊嗣徽周姜詩詠思齊姬祚以昌維我太后姜壬是則寔生睿考備有聖徳自天眷命浚發其祥應圖受祉肇啟我皇惟皇達孝推本所自賁錫公門施及孫子爰命有司飭其祠墳殷禮備陳俎豆欣欣公歿𨿽久厥澤惟新顯盛光大世莫與倫屏山蒼蒼湖水之涘伉儷同藏風气攸萃輔臣奉詔勒石道周永示後人以贊碩休

○大明贈特進榮祿大夫太傅兼太子太傅成國公謚榮康朱公神道碑

榮康朱公以嘉靖丙申春將事孝陵道病召還其年七月六日薨於正寢訃聞上震悼輟朝賜棺殮命有司治葬諭祭如制贈太保榮康其賜謚也其子希忠等以月

日旣葬公子懷柔縣北澤山欽賜先塋之次及希忠嗣爵以恭恪愼勤爲上所特眷簡入內直朝夕左右加食祿至一百石賜肩輿賜內乘馬仍推恩錫其三世於是榮康公得進贈特進榮祿大夫太傅兼太子太傅誥詞有曰丕懋之勛揚於當世未盡之祉發於後人蓋異典云希忠將樹隧道之碑以彰榮寵昭先徳乃詣予請曰先人奄棄希忠等幼稚未能卽事墓隧之表用是久虛深惟先徳弗耀遐永是懼敢玆以爲請予昔於榮康公數得承顏色知其平生而與今太傅公在直共事重之姻好則所以書公之碑者其曷可辭謹按朱氏之先鳳陽懷遠人六世祖亮任燕山護衛副千戶子能嗣其職從成祖決策靖難功第一封成國公追封東平王謚武烈子勇嗣從英廟北狩死兵間追封東平王謚武湣子儀嗣畱守南京卒謚莊簡子輔嗣繼守南京加太子太傅佩平胡將軍印卒贈太傅謚恭僖長子麟嗣麟卒無後而公恭僖庁仔也乃嗣兄爵公諱鳳字鳴周早通書史勤學好問識達大體以淸愼自持風雨寒暑不廢朝謁初管五千營亟議修馬政核軍實撫疲薾蓄壯銳營務聿新又上備邊禦虜七事皆精練剴切爲當事者所格然言官自是交薦公矣是時上方勵精鑑別羣臣以公爲才寵異之禮部請朝儀詔以公勛舊重臣充班首上親祀郊廟以公守承天門凡舉大祭祀皆遣公行禮冊封宸妃充正使屢荷金幣蟒服鎧劍書籍及人口之賜冊封荊王復充正使所過州郡嚴約下人贈遺皆卻焉甲午春推公南京守備詔特用公掌中軍都督府事嘗因災變特疏求退蓋前此勛臣無引災自陳者上益賢之旣又以疾乞解政所親勸令少湏公曰府營重寄豈養疾持祿地耶上察其誠聽罷府事而公薨矣公孝友天至母張太夫人蚤逝言及輒悲感事恭僖公無故不去側侍賓客執禮不少懈父疾吁天請以身代及卒哀毀逾禮後蒞中府任益悲曰是先人所嘗履者初兄麟者逆瑾誣革勛衛幾失爵或者謂公次嫡宜嗣公避嫌去之南京居焉麟家用日落多所假貸公悉代償之麟奉使承天寢疾公聞溯江兼程往視護其喪以歸仍持服三年曰吾兄之無後也撫庶弟鸞教養尢至羣從貧乏者爲經紀其婚喪姊妹巳嫁而貧者亦然性儉約無他嗜好獨重詞翰而先世手澤珍惜尢甚蓋公率徳惇行樂善蹈仁厥用弗究壽僅五十一而終時論惜之然有今太傅公受知聖上寵綏眷遇之隆世無其比則豈非天道福善之驗哉公元配白氏尙書恭敏公珪之孫繼徐少師文靖公溥之孫又繼楊及陳而白楊皆封成國夫人陳爲睢寧伯榮靖之曾孫今加封成國太夫人子男三長卽太傅希忠次希孝以平陰死事錄授錦衣勛衛今官都指揮使管衛事次希祖孫男一人時泰銘曰

於赫文祖造我邦入靖內難開虞唐天挺羣策隨龍翔東平武略何洸洸摧堅陷敵維鷹揚胙列茅土爵以王盟存帶礪劵冊藏平陰遘會時劻勷提兵沙漠殂窮荒慶流胤嗣燁以昌五葉浚發稱榮康淳朴內蘊含文章皇曰臣哉爾惟良大廷朝謁首班行屬司材官柄蹶張明禋遣代奉珪璋恪秉精白忠勤將急難喜施義問彰鍾祥篤棐歸義方楚楚太傅金玉相入侍帷幄日贊襄帝追先烈恩露瀼龍章褒錫泉臺香穹碑仡立山之岡勒銘載徳揚耿光世世與國同無疆

○明故特進光祿大夫柱國太傅兼太子太傅駙馬都尉京山侯贈左柱國謚榮恭崔公神道碑

嘉靖己酉夏六月日京山侯崔公卒於位訃聞皇上嘆悼輟視朝一日錫之贈謚賜諭祭一十六壇命工部給棺槨營葬事公在弘治間尙永康大長公主孝宗皇帝之女弟也先進是戊申十月主薨賜葬於都城南下馬社搾子口之原至是啟壙而合葬焉其隧上之碑宜有文公子驥徵以請於予比年予與公同內直又與公甥壻衍聖孔公聯姻好弗可以辭謹按狀公諱元字懋仁太原代州人也曾祖諱璟隱徳弗仕祖諱震山東泰安州判官考諱儒太學生三世俱以公貴贈京山侯加贈太傅兼太子太傅妣俱夫人公少從泰安公宦邸受毛詩尙書泰安公夢有異徵曰是當大吾門乎果被選尙主拜駙馬都尉公美姿儀博覽羣籍善詩戚畹諸貴皆自謂莫及公卿大臣折行輩與之交賢聲翕然聞於時敏慧有謀朝廷每有大遣命必屬之正徳己卯江西逆濠圖爲不軌武皇命公偕都禦史顏頤壽賫勑往諭行至浙聞濠巳反乃旋武皇晏駕公承昭聖皇太后懿旨賫金符詣興邸奉迎今上皇帝入嗣大統上一見知公可屬大事凡有謀議輒咨詢之嘉靖攺元以功封奉天翊衛推誠宣力武臣特進榮祿大夫柱國京山侯食祿一千五百石賜誥劵奉命護孝惠皇太后梓宮葬茂陵又奉命之安陸奉迎獻皇帝神主來京命掌宗人府事上冊皇天泰號命公充捧冊表受使禮成加太子太傅上南幸承天命公偕勛輔五臣扈蹕騎從途遇親王朝見命行殿侍班上渡河侍舟中賜詩命和車駕還京遂命護獻皇后梓宮南祔顯陵事竣慰勞有加自是召直內苑時承顧問公明習典制凡有敷對罔不克當上意又時時撰進文字悉見采用命乘馬禁中泛舟太液命代拜先聖先師於永明後殿命護孝烈皇后梓宮葬永陵皇太子加冠命充掌冠使上念公等侍直勤勞加公太保再加太傅再加特進光祿大夫又歲加食米一百石他如白金綺幣玉帶麟蟒之服上尊珍饌異恩蕃賚不可勝紀生成化戊戌十二月一日曁卒享年七十有二公母弟三人允登進士歷官山東參政充魁鄕薦次光皆早卒公撫其孤咸底成立代之親族待以舉火者尢多雲長子鳳徵娶尙書劉公舜卿之女長女適安昌伯錢惟圻封夫人皆主出俱早卒次子驥徵側室周出公卒後上特恩擢爲錦衣指揮僉事次女適平江伯陳公長子王謨嗚呼自古尙婚帝室者亦繁矣若乃偕老齊壽具膺福履會遘興運簡托心膂玆其尢鮮儷者哉銘曰

汾晉毓秀昴辰發祥姿挺鸞鵠才美珪璋爲帝之甥館於貳室玉帶蟬冠威儀抑抑運遘昌辰翼龍以升勑符載捧江漢䢐徵乃爵通侯金書錫劵酬勩褒功帝隆其眷出護鑾躅入奉禁廬夙夜在公勤誠弗渝梁木云摧華榮奄瘁纓緌含哀當寧興喟都城之南郁起髙墳過者下車視玆刻文

○明故榮祿大夫後軍都督府右都督掌錦衣衛事贈太子太保陳公神道碑

今上皇帝入繼大統維時扈從諸臣從龍而起蒙藉寵靈薦陟華顯流光錫祚垂裕無窮豈非千載一時之遇哉若右都督掌錦衣衛事陳公其一也公諱寅字敬夫其先山東武定州人曾祖玘洪武中以功授燕山左衛副千戶因家京師祖貴父政皆世其官弘治庚戌獻皇帝之國政以才選授管羣牧所事卒於官公襲父職年二十四卽小心勤事朝夕弗懈人咸以遠大期之旣扈蹕來京遂升錦衣衛指揮僉事有詔公等子孫皆與世襲尋命公提督官校管理京城街道又以督理諸大工宗廟及皇史宬成升指揮使管西司房事九廟成升都指揮同知掌本衛事慈寧宮成升後軍都督府都督僉事仍掌衛事奉先殿成升都督同知皇穹宇成升右都督上恭冊皇天太號以公等扈從行勞加服色俸級而前後所蒙白金綺幣及羊酒等賜不可勝紀公重厚簡默器度恢弘果斷剛方事無畱滯隨所任使克舉其職以故受上簡知眷寵特異云歲乙巳公感末疾具疏懇乞解任允之仍命支月俸量給軍校應用公寢疾逾五年嘉靖己酉五月二十八日卒於第距生弘治乙卯十一月享年五十有五公少孤克自樹立事母張太夫人至孝撫弟昊友愛備至官躋武階之極而謙約畏愼安靜老成乞身蚤休優遊以終可謂福履之盛也巳曾祖祖考皆封如公之官妣皆夫人配蔚氏封夫人子男二長翺蔭授錦衣衛指揮僉事管南司事次詡女一長適都督沈至次尙幼公之卒也上聞悼惜遣官諭祭營葬如制仍加贈太子太保其年月

日葬於都城崇文門外西郊亭之原而翺請予書諸墓道之碑乃敍而銘曰

龍躍兮郢中率云附兮景從公乘時兮奮庸首翊戴兮輔忠掌禁旅兮維熊恆夙夜兮匪躬沐恩渥兮優隆何乘化兮長終皇軫念兮哀惆賁卹典兮營封侈千載兮遭逢勒銘示兮無窮

○明故光祿大夫柱國少保兼太子太保兵部尙書贈太保謚恭襄張公神道碑

嘉靖壬寅冬十月三十日大司馬東瀛張公卒於位明年二月二十二日葬於都城南魏村社之原嗣子子中等以大宗伯費公所述公事行來泣告曰惟先公受聖恩致位本兵夙夜競競以不任付托是懼頃因邊患竭心籌思廢寢與食阽於疾危馴至大故庶幾所謂鞠躬盡瘁者矣惟是墓隧有碑而無辭以白先公之心不肖孤厥罪云何敢用以請予與公同舉進士同官於朝幾四十年義惡乎可辭謹按公諱瓚字廷獻姓張氏河間滄州人曾祖諱聚國初以功升沈陽左衛百戶尋升府軍左衛副千戶祖諱能考諱傑代繼其職三世俱以公貴累贈光祿大夫太子太保兵部尙書妣俱贈一品夫人公舉弘治乙丑進士選爲吏科給事中歷兵科都給事中擢通政參議左右通政太常寺卿升通政使公體貌丰碩音吐洪暢進止有儀常奏事廷中皇上輒注目視之以戶部侍郎兼右僉都禦史督延綏寧夏軍餉攺督宣大軍餉大同軍戕其帥據城以叛時議將闔城屠之人心震恐叛者繼起上旣以失事者置之法遂命公爲兵部侍郎兼左副都禦史總制其地公計擒其渠惡二十餘人而盡釋其脇從者民乃安堵遮道羅拜肖公像祠之由是上益簡注知公可大屬矣及還用廷推提督兩廣軍務會兵部尙書員缺銓部擬四五人上意獨屬公行未數捨召還乃拜爲兵部尙書公旣受任殫力圖事安南以其國亂不修職貢者二十餘年於是黎氏以其變來告詔興師討之下禮兵二部議前後凡數十疏乃得兪旨遣文武重臣往宣布徳威莫氏遣使叩闕持表以降公預力焉諸邊奏報至𨿽事孔棘公鎭之以靜凡所題覆籌劃審固動中機宜嘗條陳十六事上皆嘉納行之丙申秋虜吉囊等屢寇邊境公選將厲械先後遇敵於賀蘭諸山於延綏芹菜河蒺藜川於寧夏斬獲首級數百丁酉吉囊剌不臺再入寇大同又斬獲二百餘賜白金彩幣蔭一子爲錦衣千戶世襲公嘗涉歷邊境具知輿地阨塞又周於咨謀故能料敵制勝如此公每奏用閫帥邊吏略其細行惟取其有智識勇略足以事事者江洋寇聚眾千人稱亂守臣請兵討之公舉革任都指揮湯慶以往人或難之公曰使詐使貪兵家常理吾知其能集事耳慶果報平寇公所任人多類此當是時上以本兵務重專意屬公𨿽時有煩言而宸眷益隆委用益堅先後乞休凡十餘疏俱荷溫旨慰畱車駕幸承天以公畱守京師旣進位宮保一品復進少保授光祿大夫柱國扈從山陵特賜飛魚服其它賜賚不可悉紀在部八年事體明練酬應曲當宇量恢豁不見喜怒之色𨿽有犯者亦莫之校屢獲邊功受上賞福澤充溢光裕前後𨿽才智所能或者謂公器大蓄厚福量所鍾亦詎不然哉生成化丁酉月

日卒之日享年七十元配王氏繼楊氏贈封皆一品夫人有子四人曰子中始襲千戶今累升錦衣指揮僉事曰子和中書舍人曰子正錦衣副千戶曰子直冠帶總旗女適朱僉王鎭孫男四人曰繼文國子生曰繼徳次尙幼論者曰天之生材於世豈不多乎顧所享丰嗇薄厚每不齊公起諸生致位六卿階一品乘國戎政受上眷注廷臣如公者不多見及其卒也上爲卹然輟視朝一日賜祭九壇贈太保賜誁恭襄恩禮終始極其完備矧夫子孫眾多又皆孝友謙愼克保厥家由是而觀公之得於天者厚矣是豈人力之所可彊而致哉予故論次揭諸石而復系之以辭用以慰公於冥漠其辭曰

帝都之東瀛海涘蘊靈毓秀厥有自公生魁岸偉幹體端厚嶷重若山峙諫垣銀臺歷長貳廷中奏對稱上旨重瞳屢回勞注視戶曹再命給饟饋狂童叫驩獷莫制轉危爲安出謀智殲厥渠魁從罔治西民徳之競祠祀惟帝簡知眷日起拔置樞曹典兵紀肅肅在公靡怠易運籌決策陳大計猛將材官或跅弛公能用之隨器使西掃長蛇北封豕日南束首獻其贄違言𨿽煩摭形似帝明弗貳保終始旣踐卿保蕃寵祉貴壽考終復多嗣簪組蟬聯賞延世具集諸福疇克爾城南之阡魏村裏皇典卹加恩備至宜有紀述詔來禩予忝執筆在太史

鈐山堂集卷第三十六

●鈐山堂集卷第三十七

神道碑﹝四﹞

◆神道碑﹝四﹞

明故兵部尙書兼都察院右副都禦史贈太子太保謚襄毅潘公神道碑

明故資政大夫都察院左都禦史贈太子少保吏部尙書謚莊靖宋公神道碑

明故吏部右侍郎王公神道碑

明故通議大夫兵部左侍郎陶公神道碑

明故嘉議大夫南京都察院右副都禦史趙公神道碑

○明故兵部尙書兼都察院右副都禦史贈太子太保謚襄毅潘公神道碑

嘉靖辛丑夏詔重建太廟遴選采木大臣僉議工部侍郎潘公前建七陵及奉先殿實董采木之役績有成效宜無踰潘公者而公謁告居裏於是得旨起公於家公受命遄發沿襄漢涉風濤衝冒霧露以往來川貴之間深林穹谷鳥道嵁巖崎嵚之境躬自援歷不以勩辭公計慮精審區畫有條徵發不滯以故人樂於從事不二年獲尋丈大木三百有奇餘木皆稱廟成賜白金彩幣進工部尙書回籍需用未幾起公爲兵部尙書兼右副都禦史提督兩廣軍務公前在蜀過勞得疾至是疾益加行次饒州乃連疏乞休歸而以嘉靖甲辰九月十一日卒於正寢訃聞上深憫悼命有司諭祭營葬特贈宮保一品謚襄毅蓋異數云公諱鑑字希古徽之婺源人初家食與從父今少司馬珍兄少司馬旦弟僉憲選更相切磨﹖﹖馬志績學年十四代父兄執門戶役上書縣令令試其文奇之旣領應天鄕薦登正徳戊辰進士授南京大理評事歷寺副正福建按察僉事丁內艱復除四川攺浙江僉事升貴州按察副使丁外艱復除河南信陽兵備升四川按察使攺山西升江西右布政使四川左使都察院右副都禦史巡撫四川遂攺工部右侍郎督木以至今官公初在閩有寇蘇秉規紏亡命稱大噠哪據海島爲患公分巡其地討平之南安盜起攻仙遊城將官受檄逗𨖻不進乃自擐甲檄興泉民兵伏其歸路邀擊斬獲殆盡福州戌卒作亂勢猖獗公設方略擒捕會邵武卒亦叛則單車馳往諭之而叛者始定於是公名藉起撫蜀以諸縣衛賦輕重無等吏緣爲姦爲畫一法著之令甲賦賴以平鹽井麗江兩酋相仇殺公約雲南撫臣持檄諭之卽解請內轄關南寇馬興率眾逼蜀境蠻落十五寨咸負山谷相結爲援公以計緩之密授總兵等方略以兵塞諸要遂帥精騎搗平其巢事聞賜白金彩幣公在蜀久知地裏險易察於民俗之宜周知夷情之變凡撫循安輯通商便民及詰兵控夷之政大者驛聞小者案舉其治蜀論者謂有張乖崖之風焉督木事完奏言湖廣川貴諸府其民疲於采辦困憊不得息請量議蠲復朝廷從之兩廣之起上意簡在特重用之而公弗祿矣公儀觀修挺性夷易不爲危言激論而耿介壁立不可幹以私治官如家恭勤潔白之操始終一致焉生成化壬寅八月二十一日享年六十有三曾祖諱濟祖諱遺安父諱琦祖父俱以公貴贈通議大夫工部右侍郎祖母呂氏母施氏俱贈淑人配呂氏封淑人子二長溫次澄俱蔭補國子生女三孫男三孫女一溫等將以年

月日葬公於山之原而詣予請銘其神道予往交於潘氏諸公而司馬公希周又同年同僚實以書來請故銘不得辭銘曰

奕奕潘公寔望新安譬彼喬木碩大以繁維三司馬乘時蔚起同本殊幹爲材匪異公年十四嶄然脫穎上書公庭規切時政粵旣登第宦績四揚刑察冤獄兵殲叛羗在蜀歲多治績尢最夷詟其威民懷其惠國有大役起公於家董治得宜人罔怨嗟棟梁巨材萬里雲集淸廟告成帝心有懌乃頒綸命晉位司空寵賚駢蕃以旌厥功惟計在國不爽錙銖惟志在民利安是圖內直外方肅肅其度秉執有確不茹不吐大受方隆遽弗愸遺庸告後人文刻在碑

○明故資政大夫都察院左都禦史贈太子少保吏部尙書謚莊靖宋公神道碑

嘉靖丙午之冬上召南京兵部尙書宋公爲都察院左都禦史公以疾辭不允時當天下詞司述職聚闕下臺丞實與銓部同職考察公至則力疾稽牘評騭臧否手披心計殫日夕由是疾增劇乃丁未正月之八日卒於京師裏第上聞震悼命有司諭祭營葬如例而贈公太子少保吏部尙書賜謚莊靖蓋異數云於是公次子鄕進士介冰奉柩歸豫章而葬謂嵩於公同鄕又同弘治乙丑進士請書神道之碑憶與公賜第後仕宦中外垂四十三載當時同輩存者無幾而公又不可作矣烏能巳於情邪謹按公諱景字以賢世家南昌奉新曾祖惟寧祖鑑有厚徳能施其鄕考迪嘉妣塗氏公旣貴累贈其祖與考皆資政大夫南京吏部尙書妣皆夫人公少孤奮於學弱冠爲諸生試每居首器體凝重識者占爲公輔之器弘治辛酉舉江西鄕薦再會試擢上第授河南睢州知州治行卓聞攺河南道監察禦史是時逆瑾竊柄公慨然引疾去家居十四年足不及城市若將終焉而物望郁起提學田公汝耔巡撫盛公應期先後疏薦起爲浙江按察僉事未踰年聞母病卽棄官歸太夫人卒哀痛勺水不入口者五日服除升山西副使會汾州介休饑民相聚爲盜殺地方官勢張甚撫按檄公往徵之督率行伍躬冒矢石擒獲其渠魁釋降附宥脇從民賴以安靑羊山賊陳卿亂公又合兵討殪之奏以潞州爲府而創立平順縣皆公之功爲多升山東參政攺福建尋升四川右布政使俱未赴攺山西左使公以晉陽地瘠賦繁民多逃竄地畝虛稅責償平民請召人佃種而坐以輕折又定九則徵派之例以祛裏胥積獘咸著爲令轉南京光祿寺卿擢都察院右副都禦史總督南京糧儲革攬納禁糧長揭債減呈逓樣米謹通關之驗收京儲以淸攺左副都禦史佐理院事歷升刑部左右侍郎拜南京工部尙書時修南京奉先殿及舊邸世子府又造黃船公節費料十之七八事竣有白金文綺之賜攺南京吏部旋攺南京兵部參贊機務至卽奏裁守備參隨人役考選武職淸查快船困獘精核養馬利害戎政肅然公履行端嚴執守堅確人不敢幹以私然貌恭气和於物無忤故賢者樂之而不善者亦未嘗有怨焉官𨿽久自奉不異布素方聖明倚毗召正臺端朝野屬望而公以一疾不起哲人云亡豈非世道之大恫哉公配張氏累封夫人子男五長垂慶蔭爲國子生次卽介慶次承慶縣學生次和慶具慶女二孫男三卜以某年月日葬公某山之原余敍而系之銘曰

宋有廣平式懋髙風載其勛伐爲唐宗工顯允莊靖名徳攸同金鍧玉振精美明通初筮河郡繼展臺驄祲氛蔽日林莽潛蹤旣起從政一節匪躬其勤三晉秉憲卽戎開府刱邑誕著膚功及貳邦刑乃正司空冡卿司馬保釐舊宮維玆都臺執法在中帝命維何曰維淸忠一陽占候公來自東公來自東四牡龐龐而弗我畱駕言長終宮保晉秩美謚聿崇瞻彼玄堂有石斯礱樹文撰徳以告無窮

○明故吏部右侍郎王公神道碑

吏部侍郎王公諱道字純甫山東武城人也公之行義孚於鄕而聞譽重於當世偉矣昔在正徳辛未之歲舉進士選入中祕時山東寇亂欲奉祖母避地江南上疏乞補學職詞極懇切得應天學教授居應天學二載升南京儀部主事召攺吏部驗封歷考功文選中更憂制前後在吏部十年雅操端潔大學士西樵方公上言王某學行純正識度宏遠可備宮僚勸講之職乃擢春坊左諭徳公引疾固辭曰朝廷以名器爲重不輕假人以不次之官而人臣惟義分是安當致謹於非分之獲伏望收回成命庶大臣所薦𨿽不得經明行修之士猶不失安分知恥之人於是得旨允以病歸公𨿽去而名益髙士大夫日跂其復用居一載起爲南京國子祭酒未幾又以疾乞歸自是一意家居屏迹城府讀書講學種樹灌園以自適蓋不通仕籍者十有三年而當是時自公卿以至臺諫薦疏日至嘉靖丙午起爲南京太常卿未至遷南京戶部侍郎尋攺禮侍召掌北雍履任三月攺吏部右侍郎然僅閱月公以屬疾遂不起矣公貌厚而气溫學篤而志遠始也馳騁詞翰旣而嘆曰此無益也乃遂研精於義理之學取宋儒程朱書讀之旣又取論語一部反復潛玩有悅於心曰聖門平實簡易之學固如是也公𨿽潛心理學而見世之立門戶相標榜者則深恥之嘗言漢以前無名道學者其人品如張文成曹相國黃叔度管幼安皆眞道學之流𨿽老釋二氏亦各有所見不可厚非凡其言議不隨時苟同故能表見輩流大自樹立不爲利害所動進退從容累遷銓曹兩任國子執法端教表率人才期於俗變風美入官𨿽久自奉如寒素是以君子察其行而考其言推其用心而需其柄用以福生民利國家而天不愸遺遽云以歿嗚呼夫豈斯人之不幸哉公所著書有大學億老子億易書詩春秋等億諸史論斷大學衍義論斷批點六子書及韓柳歐蘇文若干捲公於書無所不讀精擇彊記妙契疾書其所論著義理深刻剖決明當自陰陽律曆醫卜農桑刑名地誌之類靡不通貫曉悉焉曾祖諱復禮祖諱綸考諱琮贈吏部郎中配李氏生公公生成化丁未享年六十有一卒嘉靖丁未七月二十一日訃聞詔賜祭葬如例元配李氏封宜人繼張氏子男三人長幼康舉於鄕次幼廣幼庶女適曹佩往予承乏吏部以侍郎掌部事時公爲驗封郎中特越常序奏攺公爲文選予以此忤用事者至是幼康以神道之文爲請曰知先人者莫如公然則非余誰宜銘銘曰

世每遷誘襲利惛見所可赴若湍奔往往競取以爭喧有篤君子視浮雲避遠聲利耳不聞退然雅志樂丘樊玩心髙明究典墳卓爾大雅寔不羣成均銓署楊令芬貪者可廉薄使惇翩兮謝世遺垢氛有考其不在斯文

○明故通議大夫兵部左侍郎陶公神道碑

敬皇帝在禦承列聖理化熙洽之餘恩仁深流風教彌篤學士大夫多端恪鯁亮而一出於惇實發諸言議施諸政事隨其所處咸有利於國家生民𨿽歷險難不易其志其用不窮蓋至於今人倫風軌未嘗不賴之也以予所知若前給事中今少司馬南川陶公非所謂若人者耶公諱諧字世和起浙省解元登弘治丙辰進士選入中祕巳而授職諫垣公遇事敢言首疏乞緝熙聖學以禆治道又欲以大學衍義置禁中以備退覽至武宗時權姦擅政事多內降公直言駁正無所回怵其疏有曰遠讒佞以一政令修人事以弭災異戒逸遊以保治安皆指切時政而戒逸遊一疏斥言大閹丘聚劉瑾輩蠱惑之罪是時瑾等日伺公所爲思有以中之久無所得乃以他事杖公落其職隨有旨責廷臣朋黨罷輔臣劉謝二公及知名士五十有三人而公猶列名其中旣又搜織逮公下之詔獄與尙書劉公大夏潘公蕃同謫戌肅州公怡然就道在肅日與二公酬詠或感物興懷繾綣忠厚托諸比況有古作者之意焉瑾誅放還家居若干年爲嘉靖攺元今上皇帝嗣位采錄天下舊徳名人乃起公臬司由僉陟副薦升藩嶽之長始任江右繼則皆在河南澤敷政行乃擢中丞督理南贛汀漳等處軍務至則條數事奏行曰重守令專分守寬農民懲貪吏凡以重本厚生防患去慝爲務兩廣總督員缺遷公少司馬仍兼臺秩往蒞之先是羣盜久負遐阻不可悉平公隨在撫剿賞罰信必所向克捷前後俘馘以萬計所輯寧菁峒以千計公推讓羣力不以自張𨿽荷恩賚金幣而人以謂未稱其功也以母喪歸服暌起公入贊兵本公閒達機宜羽儀朝行物望攸屬嘉靖辛丑以廟災陳乞避位遂致仕歸君子惜之云公誠篤毅直而遇事審愼發必當理風節在諫垣善政在蕃服勛績在臺憲而行義在鄕黨茀履考終靡憾也巳陶系出靖節之後有爲臺守者因家於臺自臺徙會稽之陶家堰曾祖諱仕成祖諱壽考諱慥咸有隱徳祖與考以公貴俱贈兵部左侍郎兼左僉都禦史妣章氏封太淑人配沈氏繼配楊氏贈封皆淑人子男三長師善次師賢皆國子生次師蓋孫男十三人大壯中順天鄕試次大原大升大受大臨大節大成大恆大晉大猷大欽大典公以嘉靖丙午十一月二十八日終於正寢年七十有三訃聞詔賜祭葬如例以某年月日葬於某山之原曩余登朝與公相後先獲質其風采言論及觀履險大節仡然壯之蓋未嘗不嘆夫丰芑之遺也今追懷耆宿不可作矣師善請書諸神道之石予重有感焉爲不爲之辭銘曰

惟聖有言仁必以世明運洽隆曰在弘治出議盈庭藹藹多士顯允陶公惇良茂達蚤升峻科亟踐諫闥帝學緝熙至道陳納亹亹夙宵慮其遺闕羣豎竊柄炎聲沸天公諍不懾直也如弦卒罹毒罟投戌遐邊人則曷堪公不爲病流離艱羈不廢賡詠六龍時升氛■﹝目壹﹞淸廓俊乂咸登起公臬嶽爰自江右久歷河壖榮問以流惠孚孔宣乃﹖旄鉞往蒞虔臺建策發政務先綏懷遂陟貳卿司馬之職仍建臺纛百粵是卽旣僕而亨物望所歸薦荷皇眷還之夏闈懸車乞身以佚以息弗究厥施論者爲惜邦失老成士懷遺直勒辭丰碑觀示無極

○明故嘉議大夫南京都察院右副都禦史趙公神道碑

公諱載字文載初舉進士名君琰武廟禦賜今名蒲州垣曲人也曾祖諱郎登洪武初進士爲監察禦史巡按北平以風裁著稱祖諱信隱弗仕考諱﹖乃日拆﹖以公貴贈奉政大夫戶部郎中母普氏繼母衛氏贈俱宜人公中正徳丁卯鄕試辛未進士授戶部主事升員外郎郎中奉命督漕上疏極言漕政利病名藉藉起升陜西參議撫治商洛嘗剿劇寇有白金寶鏹之賜土魯番侵奪哈密爲邊患總督邃庵楊公知公才薦爲甘肅兵備副使時議者欲掩魯番擊之公言外攘必先內治宜實糧餉利器械固堡寨謹斥堠用間諜及仿趙充國懇田故事食足兵乃可舉否則虛內事外徒啟邊釁疏上議遂寢公於是銳意屯種開塩召商實栗寒下期年而士气大奮所戰克捷番酋牙木蘭帖木哥等率眾降者萬餘人又酌屯田便宜十數事條上俱獲允行升陜西參政仍兵備甘肅遂升都察院右僉都禦史巡撫其地仍兼理屯政公稽歲所入以革宿獘人不能爲欺邊方素不知學爲擇師儒以教學官弟子諸番入貢每乞增額公奏請遵定制驗放以省供億減塩引課令本折兼輸以便商賈虜至督將士出戰凡所斬獲親核功次以明激勸守邊數年政績大著升南京都察院右副都禦史提督操江旣去任猶陳邊務十二事曰此吾所已試者俾後人守之耳然是時言者擿他事劾公奉旨聽勘久之事得白眾望公起復用而尋巳不祿矣公生成化壬寅九月初五日卒嘉靖癸卯十月二十五日享年六十有二訃聞詔賜諭祭命有司營葬復以邊功錄其子應丰爲國子生蓋異數云配呂氏有淑行累封恭人子男一卽應丰再娶許氏皆太宰襄毅公孫女也於是少傅松臯翁屬嵩書諸神道之石曰趙吾姻也予重翁命不敢辭又昔在禮部得公建議諸疏閱之蓋公器局閎大有經略材而文學亦優贍所著有西戎議略兵備督儲巡撫諸奏議及畫脂漫興解頤諸稿若干捲藏於家銘曰

繄古充國治兵最良墾田塞下制伏戎羗明有中丞夙閒將略治職邊陲幹城是托蠢彼番夷寇我疆場眾議出師公戒先食野有耕獲廩有峙儲邊患以寧羗酋來歸孰構煩言而成營棘人譽用多卒枉以直公則臥家眾望復起天不愸遺一疾而止帝曰念哉其有武功殊章異渥以賁其終蒲山之原仡仡新阡瑉勒有詞過者式焉

鈐山堂集卷第三十七

●鈐山堂集卷第三十八

神道碑﹝五﹞

◆神道碑﹝五﹞

明故少保兼太子太保禮部尙書翰林院學士贈光祿大夫謚文通費公神道碑

明故正議大夫資治尹兵部左侍郎兼都察院右副都禦史贈工部尙書潘公神道碑

明故資徳大夫正治上卿太子少保兵部尙書陳公神道碑

明封資政大夫兵部尙書翁公神道碑

贈通議大夫南京兵部右侍郎顧翁神道碑

明大中大夫光祿寺卿致仕西愚陳公神道碑

○明故少保兼太子太保禮部尙書翰林院學士贈光祿大夫謚文通費公神道碑

江右仕族之盛其在廣信若鉛山之費少保兼太子太保尙書大學士鵝湖公以倫魁至元輔歿謚文憲其從弟鍾石公復以宮端翰學薦陟宗伯加少保兼太子太保終於位天子賜以卹贈之典易名文通後先競爽慶鍾一門嗚呼盛矣而考公之先積徳深厚所由來者遠曾祖諱榮祖諱應麒應麒生五子曰珣及瑞並發賢科曰瑄舉進士其二隱徳不仕而曰璠者文憲之考曰玙者公之考俱贈如子之官時人擬之燕山五桂云公諱寀字子和幼嶷重如成人讀書彊記臨文屬對出人意表舉丁卯江西鄕試辛未會試廷試咸居髙等選翰林庶吉士授編修時逆濠陰蓄異志謀復護衛文憲在位持不可公娶同郡婁郎中性之女濠妃之妹也故有連濠屢以意屬公公外遜色詞而寶陰折之濠因切齒賂中貴出內批勒文憲與公皆致仕乃益毒敷於公家門戶幾不保濠敗今上皇帝入正大統薦者誦言公等守正被禍詔起文憲及公俱還原職公入侍講筵預修武宗實錄成升春坊贊善尋升南京尙寶卿攺春坊庶子兼侍講掌南京翰林院事升南京通政攺南京國子祭酒文憲再召未入京北祭酒缺朝議將移公補之公以嫌辭升南京禮部右侍郎攺南京吏部右侍郎蓋公六轉居南旣十載余矣於是召爲兵部左侍郎上念公舊講臣兵貳非宜適翰林員缺內閣以公請攺禮部左侍郎兼翰林學士掌院事又命公署國子監事旣乃拜禮部尙書仍兼學士掌詹事府事甲辰廷試充讀卷官是年秋禮部缺尙書遂命公管部事太廟成加太子少保丁未加太子太保賜飛魚服數奉召入西內賜直廬其它服采金幣之賜不可勝紀戊申八月加少保蓋是時公受上殊眷卽有爰立之命而是歲十有二月之十三日公忽遘疾以卒論者惜焉上聞而問曰寀得何疾猶以撰文金幣追賜其家公之在翰林也以經術勸讀色溫气和規益婉切爲同列所稱服爲文章平正雅暢詞采溢發於凡應制之作無不克稱上意識達政體居南雍嘗陳六事居宗昝以地震陳八事悉見允行與人交和厚易直推賢讓善人樂親之公生成化癸卯二月距卒享年六十有六元配婁氏繼吳氏俱贈夫人子男五長懋學以蔭授左府都事升後府經歷調詹事府主簿次懋升懋謙同壽有壽女三適太學生詹翔鷟余幼懋學卜以年

月日葬於邑山之原而拜泣請墓碑憶在正徳丁卯之歲予爲編修公計偕來京以文憲之意來訪於予公時妙齡秀發徳器粹溫予固深重之其後予掌南部公任翰林居相連也出入時接軫相得甚歡逮今凡四十年同時交舊鮮有存者宜懋學之有請於予也然公曆官行事之美與夫宸眷寵錫之隆顧又不可勝書書其大節亦足以槪公平生而傳信後世也巳系之銘曰

繄費之先由蜀來遷於信之鉛兮爰家橫林世載徳音發源洪深兮倫魁上公位致顯庸碩大以崇兮逆藩猖狂扈跋鴟張疇扼其吭兮大義獨持罔卹爾私屢蹈於危兮乃遘昌辰皇運維新旣詘而信兮經幄論思成均作師令聞以馳兮揚歷兩都春卿贊謨薦加三孤兮顯顯徳門萃美弟昆莫之與倫兮皇眷特殊期秉政樞曷不少須兮有位有年有嗣而賢世澤之延兮佳丘孔安丰碑桓桓名以不刊兮

○明故正議大夫資治尹兵部左侍郎兼都察院右副都禦史贈工部尙書潘公神道碑

公諱旦字希周世居婺源之桃溪裏稱望族從父珍官少司馬從兄鑑大司空從子潢大司徒曁公駢武天朝文昌正貳冠佩相映一時仕籍鮮與倫比公賦資淵篤績學醇貫持行飭於勤毖圖事徹於機宜初舉進士授戶部主事以能愼著名升郎中督運眞州時流賊嘯聚運道多梗公悉心督理轉漕無滯擢守漳郡郡故多海寇聚散出沒洪洋絕嶼莫可驅除然非土之豪黠陰爲之主彼亦莫得肆公至廉知其狀取豪黠數人寘之法寇以不來丁內艱服闋復守邵武時中官鎭守及市舶橫括民錢物公裁之不得逞閩俗訟好株蔓連牽至數歲或不解公痛爲懲創變其俗歷升浙江按察副使江西按察使浙江左布政使嚴繩寬布官舉其方法立而惠行升都察院右副都禦史撫治鄖陽以平劇寇功詔賜金幣攺畱都理卿復攺少宰召入爲少司寇山西慶成府宗藩相訐久持未決公奉命往鞠得實以聞再勘永和府事人咸稱平攺少司馬復兼中丞往督兩廣軍務時安南不庭詔用廷議起大司馬毛公伯溫率師討之毛方在制公適道其裏見公語之曰安南恃其險阻叛服不常久矣若兵興禍結連歲月未可解資餉不繼柰何公宜終喪辭諸朝可得緩師俟其聞命求貢因而撫之此萬全策也語不合去至廣因得安南不貢狀上疏言夷狄之國本無人倫莫登庸之篡黎氏亦季犛之篡陳氏也今若緩師移檄以問其罪彼必畏懼修貢俾無失臣禮而止不問其它此帝王治夷以不治之法也疏入毛公遂劾公不任戎務詔公回佐畱都部事公曰吾謀旣不用祿可苟乎遂拂衣歸然安南之事後亦如公議云公家居十餘年不復至城府獨聞人有急周之惟恐後歲旱徒步率鄕人禱雨爲粥糜以哺餓者久之家日落而公陶陶然終其身不以爲憂也以嘉靖己酉八月十有二日卒距生成化丙申享年七十有四訃聞朝廷勑營葬諭祭如例特贈工部尙書加等也大父貴廉父傳賢並以公貴贈都察院右副都禦史母戴氏配程氏贈封皆淑人子男四長曰縉錦衣衛經歷次紳次絲郡庠生次綸女三孫男一縉等將以某年月日葬公於郡城北飛布山之麓具狀來京師請予銘諸墓道考公曆官所至以剪姦平慝著稱至安南之徵兢兢焉執止戈之義是非拙於用大其爲國家計深遠矣𨿽以是歸不再出公之心豈復有所不足哉余旣爲公同年友又賞同官畱都不敢謂不知公者銘其可辭銘曰

滎陽之潘有鴻厥緒派流新安越玆誕著中臺六曹秩號穹膴叔侄弟兄翩翩其羽惟公茂朴篤敬自臧握蘭畫省飛隼雄邦寇攘以遠險健爲良兩郡稱理其聲洋洋乃陟廉訪乃登翰藩乃擢中丞建牙鄖山旣撫流集亦定寇姦帝有褒言金繒煥頒長理貳銓陪都進列入佐秋卿讞議平雪閎略精裁卓其章徹晉秉鉞旄往臨百粵南交篡奪不貢不王皇赫斯怒我武用張惟公建畫文告是將無破我斧無缺我斨閩南鄖西以武成譽豈其重膺而斯巽孺保大定功安民則裕謀旣弗售投紱以歸嘯傲溪月詠歌林扉惠由鄕洽行從世違其業不究其名不隳負郡之山飛布之麓鬱鬱其靈曄曄其沃公乎斯藏千秋是卜篆辭於碑過者仰矚

○明故資徳大夫正治上卿太子少保兵部尙書陳公神道碑

公姓陳氏諱經字伯常其先自閩徙家靑州益都故今爲益都人公之祖諱俊以孝弟力田隱於鄕父諱慶尙義輕財號海春翁皆以公貴累贈資政大夫戶部尙書公舉正徳庚午山東鄕試甲戌登進士第觀吏部政乃奏記冢宰楊公論說時政數千言楊公獎重之選補兵科給事中嘗奉命查盤薊永遼東軍儲先是按事者每以嚴法繩下人用不堪公所至綜核得宜洞究姦獘而不事苛刻升右給事中皇上登極首論新政其一爲端大本以隆大化勸上法古帝王守祖宗成憲其一請究治先朝遺姦言皆剴切時論韙之升通政司右參議歷左通政冊封鄭藩充正使升通政司使尋轉禮部左侍郎仍掌司事四方所上章奏躬自檢閱不憚煩勞陛奏儀度秩秩上每屬目器之巳而升戶部尙書總督倉場兼管西苑農事歲運邊餉仰給太倉公殫力會計釐革宿獘公私允賴苑田產嘉谷多岐之瑞賜白金彩幣會通政使缺廷議以公閒於其職復推公攺禮部尙書仍掌其事未幾詔攺兵部尙書入柄本兵兼提督團營軍務時值邊警條上軍國畏務七事詔皆允行時公曆二品巳六載特加太子少保公感知遇殫盡智慮調度防邊諸務至廢寢食竟以積勞致疾家臥乃具疏力辭上允致仕特賜給驛以去比年廷臣鮮有獲此典者實異恩也公去久之上意猶念公不置今年總督倉場員缺詔復以戶部尙書起公於家命下公先期以疾卒矣嘉靖庚戌二月四日也距生成化癸卯十二月三日享年六十有八於是其子工部都水主事夢鶴請乞卹典上詔所司諭祭營葬如例初公被微恙易簀之前日忽令家人具盥櫛正衣冠北向舉手加額曰吾受國厚恩平居未嘗行一不義存一不仁以負朝廷嗚呼可謂得正而斃者巳公性誠篤簡伉立朝垂三十年門鮮干謁性嗜吟詠意不求工而泊然自適所著有待旦堂集出塞集近雲樓稿東渚小稿並奏稿若干捲藏於家配蘇氏有賢行累封夫人子三人長卽夢鶴次夢艸以蔭任宗人府經歷次夢璜女三俱適仕族孫男女五人夢鶴等卜以年

月日葬公雲門山之原而詣予請文其墓碑予與公同朝久不克辭故序而銘之銘曰

由閩而齊厥系綿居齊積徳世有傳慶鍾尙書仁且賢策名科裏聿騰騫瑣闈獻納聲隆然銀臺奏事近上前雍容雅度儀罔愆春卿司徒位屢遷擢任司馬握戎權云胡疾遘賜歸田帝思舊徳仍惓惓天晝舟徵寵命宣曷不待兮忽殞年雲門有宅東海堧恩光赫奕燭幽泉銘詩紀徳丰碑鐫

○明封資政大夫兵部尙書翁公神道碑

嘉靖己酉秋八月七日封資政大夫兵部尙書梅齋翁公卒於家再越月訃至京師兵部尙書萬達公嗣子也袒括爲位以哭公卿大夫咸往弔予往弔則泣拜曰萬達不孝縻於官守不獲躬視含斂罪莫可贖惟是神道之文所以不朽我先人者惟公是祈焉予諾之蓋尙書負文武才頃歲經營四方南定交趾北禦彊胡勛烈懋著比入柄本兵天子倚重至形諸宸札謂幹城之托不可釋公乃今遭大故以去則所以表先徳以慰其孝思者予曷可以辭哉按公狀諱玉字文璜梅齋號也先世莆田人有秀峯隱士雄者始徙揭陽之鮀江子孫家焉雄四傳至可鄕人稱爲義叟者公之父也自秀峯至義叟代有陰功而義叟尢嗜書好古顓顓守善然義叟鮮兄弟卒以寡助阨於讎家公生而閎朗有志問學爲父辯冤詣吏十又八年巳乃家計窘甚又連值大喪不克卒業猶時時誦說經義授裏中子弟初秀峯隱士之徙鮀江也曰此地濱海山攬有其勝他日必生碩人而公以巳廢學弗克成祖志爲憾及尙書生有奇質則撫之曰其在玆兒乎乃自誦說經義以授尙書海鄕居人漁尙書幼時戲漁公見恚怒曰而不聞考亭沙中畫卦事而顧以居人之業戲邪坐客有言顯貴人富田宅者尙書侍側公正色曰丈夫際世運當轟轟有所樹立豈以是爲哉尙書登進士第服官政公自家貽書必勉之廉愼副憲廣西時左江有兵事公書以妄殺爲戒故尙書徵斷藤輯南大未嘗上首功安南之役建議撫納卒不煩師平定亂國守其家訓也尙書歷官久歸俸於公公爲置義田供祀事卹族之孤寡貧乏者又購地建亭月旦集父老讀鄕約其中以化導鄕人平生足迹罕至郡邑嘗以尙書巡撫陜西一就養所過有致金爲壽者公從容謝卻不爲露陜士夫聞公來幸一見旣見公容止楚楚無不嘆服者會尙書受命督朔方軍公乃歸鮀江公初封承徳再封中憲每念義叟不及命輒愀然不樂比封通議大夫兵部右侍郎又進封尙書皆得贈義叟如所封乃始大喜曰足酬吾願也尙書旣聞喪陳情乞卹典天子從其請詔賜祭葬如例嗚呼榮矣論者曰公之居鄕也歲歉爲有司主賑事序給惟允不足益以巳貲鄕人多所全活盜劫其鄰公纓冠往諭曰虐貧不仁盜愧謝解去卽海寇過公里亦相戒勿犯與漢史稱陳太丘事適相類若公者豈非篤行君子哉公生成化甲午九月距卒享年七十有六配許夫人有閫行早卒尙書母也繼楊恭人又繼黃夫人子四長尙書次萬紀萬程萬逵女五咸適名族往年尙書葬許夫人於鐵場山之陽至是奉公合焉禮也其銘曰

行巳而爲君子錫命而至上卿恩封屢貤卹典具膺凡今之氓胡不作善於公是徵述行有文觀者其興乎

○贈通議大夫南京兵部右侍郎顧翁神道碑

南京刑部尙書顧公應祥往年以都憲巡撫雲南聞母夫人之喪不候代奔歸坐論罷職久之朝廷召起再撫雲南進南京兵部右侍郎召爲刑部尙書復攺南部以前三品秩滿追贈祖及父皆爲南京兵部右侍郎於是例得樹碑墓道公乃自述狀告於嵩曰不肖跧伏山林一十五載榮進巳絕望矣其獲有今玆者明天子起廢之恩也先君之遺也墓石之文敢以請嵩與公同年進士誼不可辭謹按翁諱■﹝日上永下﹞字永暉世家蘇郡長洲隨伯父仕湖州娶於烏程楊氏遂居烏程再徙長興性恬澹不嗜利顏所居之齋曰恬靜以見志精岐黃之業志在濟人不責其報生子而才雅有植槐之志乃躬自訓迪不遣就傳尙書領鄕薦翁挈之北上尢督課其業戒勿接人事尙書舉進士孝廟上賓奉命采史事於南畿翁與俱南暇則令習律例及爲饒郡推官翁復至任恆以平恕哀矜爲訓然密處廨捨三載卽僚寀無知者尙書被徵以年未三十授錦衣衛經歷翁乃得封如其官旣歷升山東按察使翁又以例晉服色與子同然翁素性衝約廉介取予毫髮不苟室廬田產如布衣時無增益者一監司行部至里人有以事干者懷金爲壽翁竟拒之曰吾訓子以廉乃自黷乎尙書雅重精練固廊廟器而所以淬礪成就之者由於翁也及自滇南罷歸翁安之曰蒙譴以親可無歉巳尙書侍色養十餘年翁壽躋耋耋步履食飲彊健如少壯家庭之間蓋欣欣然樂也嘉靖己亥四月日以疾卒享年九十有一髙祖壽一祖伯通皆隱弗仕考諱升贈如翁官娶楊氏初封安人後贈淑人生子四長應禎次卽尙書次應時縣學生汰應元國子生以年

月日葬於山之原銘曰

惠施不言寓迹在醫訓子而學身自爲師子出與出子隱與隱弗以利遷安於義命惟是善積於慶有餘碩大其門爰及尙書如堂斯構如菑斯獲壽越九齡福履康樂湛恩鴻龐厥在身後旣晦用章時乃天道樹之隧首昭徳有文顧渚之陽令懿永聞

○明大中大夫光祿寺卿致仕西愚陳公神道碑

陳氏世家余姚以宦業稱公諱煥字子文居鄰學宮曰吾西家之愚夫也因自號西愚曾祖孟雍贈吏部文選郎中祖雷封彰徳府同知父廷敬薊州判官公爲湖廣參政時以太廟恩得贈祖及父如其官祖母孫氏母於氏皆贈淑人公初以禮經魁浙士旣舉進士授工部都水主事董漕艘於淮丁內艱服闋補營繕未幾疏攺南京由南京刑部主事員外郎歷禮部主客儀制郎中升廣西右參議雲南提學副使湖廣右參政江西按察使布政使入爲光祿寺卿致仕公天性醇厚居官以仁恕爲心至義所不可不爲苟同當在淮時武宗南幸巨閹悍將從所過大索賂莫敢違者公曰禍福命也何以賂爲弗賂亦不及於禍在廣右分守柳州猺獞出沒爲患參將沈希儀領兵界上欲誅之公謂之曰猺不可盡𨿽兵之不能止其患不如諭之義以恩信撫之遂與希儀入其境召諸酋長更爲約不犯則賞之諸酋長大悅聽令擁輿送出境竟不犯柳州滇南士習異中土公之教切切惟安貧惟執義以廉節爲先率之自躬士由是知方焉歲己亥今上駕幸承天所過有司或坐供張不具得譴湖廣撫臣以奉迎事檄公公條其巨細罔不飭備復奉檄督修顯陵公殫力程工務極壯固稱上意而諸監視及承事者因緣幹沒皆不得肆告成詔進一階有金幣之賜一日渡漢江大風雨舟幾覆眾擁公泣公乃命舟人拯溺者活數十人竟以無虞任江西獨四年安和寬簡官民便之吉水豪某者依山阻水恃力與有司抗乃建至庭下察之懵人也貸其死笞之卒攺行爲良民所行每若是光祿典內府諸羞饍中貴率溢額以需公披籍應之中貴頗不便因構語中傷之公於是浩然有歸志會歲考察諸大臣例得自陳公稱老乞歸甚懇上乃可其奏公歸則開圃於舊第之西南壘山鑿池蒔花木構亭其中中有八景皆以愚名自爲文記之歲時約裏中故舊賓客燕飲相娛樂飲輒至醉醉更稱曰餘醉愚醉也然則公誠自托於愚者耶其爲士者曰西愚公豈眞愚耶嘉靖庚戌十二月三日卒享年七十有三配胡氏封淑人子五人長陛早世次墀次升皆舉進士墀延平知府升翰林編修次覲國子生次塈女一人適建寧知府王正思孫男四人銖鋋鉁鑣曾孫男三人淸濂澤公之所履兩逢大狩一治顯陵他人或惴惴慮不免而公皆因之以有譽名柳夷之畫宣恩以樹威漢江之危急人而忘巳吉豪之獄捐文以得情蓋仁厚成性而智足以行之閎材遠識固去倫類什伯至其胤嗣昌繁科第踵接則所以章及人之報紓用世之猷者有在矣公葬有日升乃馳書京師以少宗伯孫君狀請余述文樹之墓道予素辱公知愛升又爲諸生肄業館下誼弗可以辭銘曰

稽山盤延東海廢涘介爲姚江英賢嶷嶷有偉陳公鍾其粹美如玉之溫若絲而理著聲省署分秩藩宣惠流菁峒信解戈鋋乃登學憲振鐸南滇教隆風節士化陶埏荊爲潛邸園陵之邑車駕赫臨百需孔亟公處裕如悉辦以集孝典隆成帝恩駢及江右之攻號稱優優郡邑承訓兵民仰流入長光祿不副其猷浩然止足得告而休惟公所秉明達惇良在繁益鬯任重彌光宦轍所至惠愛洋洋蠻貊可行顚沛不忘公之施用不朽者存公之福澤裕其後昆繩繩紳舄鬱鬱蘭蓀述此銘詩刻在墓門

鈐山堂集卷第三十八【終】

●鈐山堂集卷第三十九

墓志銘﹝七首﹞

◆墓志銘﹝七首﹞

明故衍聖孔公墓志銘

明故安平侯方公墓志銘

明故資政大夫禮部尙書兼翰林院學士贈太子太保謚文恪溫公墓志銘

明故光祿大夫柱國太子太保刑部尙書張公墓志銘

明故資政大夫刑部尙書贈太子少保謚襄簡髙公墓志銘

明故通議大夫兵部左侍郎贈都察院右都禦史潘公墓志銘

明故通議大夫都察院右副都禦史吳公墓志銘

○明故衍聖孔公墓志銘

先聖孔子修明帝王之道以詔後世繇漢以來世主旣崇祀之又爵其裔孫一人使主祀事曰褒成奉聖文宣代殊其稱至宋始封衍聖公然猶兼領他職或止署爲郎其秩視上公品髙位重專宅闕裏以恭奉廟祀惟我朝之制爲然其所以崇寵之者視前代爲至弘治末衍聖公弘緒以疾告於是成庵公以世嫡承襲其爵公諱聞韶字知徳宣聖第六十二代孫也年弱冠召至闕下美風儀孝宗皇帝面賜玉帶麒麟服人咸榮之時少傅西涯李公名重海內登公於門歸以其子一時傾動朝著有冰玉之稱焉正徳攺元視學召公爲分奠官命坐彜倫堂聽講賜茶仍賜宴禮部賜衣帶寶鏹丁卯入賀賜禦制回文詩庚午復入賀屬疾命醫胗視頒賜上尊珍饌夫人以歸寧卒於京邸詔遣官諭祭驛歸其喪賻給甚厚皇上兩視學皆驛召公觀禮而常賜外加賜金織麒麟緋服一襲及冠帶各一以示優異公每值萬壽聖節則奉表入賀比歲患疾艱於拜起然尢力勉以來甲辰復來上溫旨慰之免其朝賀踰年疾甚卒於家丙午二月十一日也訃聞詔賜祭葬如例公生成化壬寅八月十八日享年六十有五元配李卽西涯公之女繼配衛宣城伯璋之女封皆夫人男子二人長曰貞幹今襲封衍聖公次曰貞寧女一人許聘尙書李公廷相子孝元孫男一孫女二公性質惇重不苟言咲識達世故施於有政厥績爲多孔氏祭田蠲租尼山洙泗二書院各設學錄一員典教事鄒縣故有子思子祠特授公弟聞禮爲五經博士使主祀事皆從公之請也闕裏故有志殘缺公嘗請於西涯公輯之以成巨典劉賊之變疏請城闕裏而遷曲阜縣創義倉以歲給三氏子孫之貧者其所建立章章如是事繼母袁夫人及生母江以孝稱居喪一凖禮制而友愛其五弟尢至弟皆先卒撫其孤如子敬禮士大夫來謁闕裏者皆款接盡歡焉將以明年月

日葬孔林家塋之次貞干等以狀來屬銘銘曰

維孔有家寔肇洙泗聖有遺澤施於世世崇徳象賢纓組攸嗣爵之上公始我明制洵美成公宗聖主祀溫溫其恭淑愼爾止歲朝京師罔有愆禮享有牲醪居有賜第都人來觀宣聖之裔曷不復來溘云其逝皇有異恩軫卹彌至焯徳贊休刻銘以志

○明故安平侯方公墓志銘

嘉靖丙午二月四日安平侯方公以疾卒訃聞上爲悼惜遣中官及祠部郎中一員蒞其喪命工部營葬事賜諭祭凡十有八壇旣又賜謚榮靖蓋公在朝廷爲椒房之親恩禮優重宜也公諱銳字廷器世爲應天江寧人祖諱臯占籍錦衣衛因家京師考諱永妣陳氏公體貌丰厚爲人惇重質實其始浮湛裏中有相者言當大貴公曰吾得爲太平閒民足矣皇帝嗣位九年詔禮部遴選宮嬪於是今皇后以公長女入選初冊立爲徳嬪公以恩授錦衣衛鎭撫尋升正千戶後旣正位中宮公升都指揮使扈從車駕南狩道拜後軍都督府左都督旣封安平伯復進封安平侯實食祿一千七百三十石追贈曾祖祖考皆如其爵妣皆夫人公起徒步至通侯寵異冠一時在恆情鮮不汰侈踰溢公獨持以謙撝居常自韜戢上嘗賜之第公取足居息不欲大爲營造服用自常賜外未嘗過求非分由是廷中推賢元配夫人孫氏先卒繼夫人侯氏嗣子一人曰承裕今甫七歲女適張弘縉冠帶總旗次邵瀾錦衣千戶皆孫出又次尙幼許聘靖遠伯子王學禮側室王出公生於成化丁未十一月十五日得年六十卜以是年三月二十七日甲申葬公於朝陽關之車營而葬有銘以請於予維方之先世有隱徳其所由來者遠乃發祥委祉篤生聖喆以母天下公貴處戚畹而能執禮守分不襮不矜尢士大夫之所難法應銘銘曰

於惟化基厥由後徳內教肅成用儀四國塗山啟祚夏業以昌太姒初生在洽之陽倬彼安平籍世餘慶毓徳軒龍坤儀啟正徹侯賜爵五等之崇賜之土田車服是庸公則祗祗似不能言履寵以約處盛彌謙胡不大耋奄忽云逝後聞震恫屢使來視皇有詔命恩卹備至儀曹司空襄其後事嗟哉榮靖茀祿考終刻文玆石令問無窮

○明故資政大夫禮部尙書兼翰林院學士贈太子太保謚文恪溫公墓志銘

嘉靖癸卯七月二十五日禮部尙書兼翰林院學士溫公卒於蜀之裏第訃聞上命有司給祭葬如例贈太子太保賜謚文恪溫公諱仁和民懷字也髙祖子成仕爲蜀遂寧知州因家成都華陽曾祖諱良蜀府奉祠副祖諱彥中蜀府良醫有四子長曰琮官至布政使季曰璽河南參議而公參議之子也舉進士攺翰林庶吉士授編修以忤逆瑾意出補戶部主事瑾敗復爲編修進侍讀充經筵講官丁繼母張夫人憂服除進春坊左諭徳兼侍讀上選用公等六人日侍講幄賜金綺束帶升侍讀學士修武宗實錄充副總裁擢吏部右侍郎兼學士仍侍日講修獻皇帝實錄復充副總裁公念參議公年髙奏乞貤封以巳之官從之未考滿得封典蓋異數也上將大用公有尼之者乃以專管誥勑入東閣而公乞歸飬甚力命馳驛以還加賜白金文綺公彩侍逾二年封侍郎公卒朝廷賜祭葬服滿後數年始就徵如前官命史館經理禦文又命攝吏部事拜工部尙書仍兼學士攺禮部尙書掌詹事府事加太子少保車駕南巡奉勑畱守京師駕還皇太子遣公奉迎於涿州上賜白金彩幣勞焉巳而特命公充監禮使扈視章聖皇太后梓宮南祔顯陵勤勩備至事畢賚錫有加當是時上眷注甚隆而公以病疏再上乞歸甚懇上惻然許之賜寶鏹給驛以行命有司俟病痊奏用恩禮甚厚近年所未有也公舉止端重有大臣體沈深善謀數抗論國事大同之卒擁兵阻城公謂當以慰問代藩遣官因視卒罪狀可撫則撫之便又寧夏撫臣以慶王不軌事聞請徙之髙墻因興兵案誅從反者而公言事未彰白未可卽禁錮請勑戒諭王不悛而後治之以月朝廷議親之仁旣而遣官簿問王果得赦而夏人免於兵家圖像以祀曰活夏城者溫公也公博學彊記爲文辭號稱爾雅嘗同考會試者再主考應天順天鄕試各一辛丑主考會試其所拔錄多名士兩充廷試讀卷官公所歷任侍從淸選官至六卿然弗及大究厥施論者惜焉生成化乙未十二月十有八日享年六十有九元配何氏繼丘氏贈封皆夫人子三人顏頤俱舉於鄕穎蔭補國學生女七壻王麒彭鶴年徐昱張守身何察其二在室孫男一孫女三公卒時顏試禮部聞訃哀泣以銘請於予予昔入院踵公後今四十年來同遊之彥飆逝雲散不可復得矣予也薄陋何能爲役哉而誼弗可辭爲之銘曰

倬彼岷峨雄蜀方炳靈萃秀發厥祥名材異產詎可當挺生哲人國之望爲梁爲桂爲珪璋茂齡載筆白玉堂手制云錦分天章日侍帷幄陳堯湯三纂帝紀金匱藏吁俊多收麟與凰更攄遠略弭凶疆銓曹司空薦歷揚秩宗三禮升文昌翩然謝病歸故鄕文星夜隕天西央厥施未竟眾悼傷卹恩謚典輝彜章吁嗟百世有耿光勒銘玄室昭弗亡

○明故光祿大夫柱國太子太保刑部尙書張公墓志銘

公諱子麟字符瑞其先代州人永樂中以閭右徙實眞定遂占籍槁城曾祖玘祖得才父欽皆隱弗仕以公貴贈封皆光祿大夫柱國太子太保刑部尙書母劉氏生公穎敏異常年十九舉於鄕登成化甲辰進士授南京大理評事升寺副寺正凡居理寺十年擢守汝寧歷山西參政河南布政使都察院右副都禦史巡撫湖廣入爲刑部侍郎晉尙書加太子太保公曆事四聖更踐中外四十餘年其在理寺剛直精愼刑讞駁正無所依避以平允稱汝寧之政訟平賦均膏濡弘洽報政則拜孝皇燕服之賜解任則遺汝民銘頌之思時以爲天下循良之首山右澤潞等郡歲饑公志切焚溺濟以便宜亟於傾廩緩於稽劵所活民以數萬計厥後撫荊南值凶歲復以行諸山右之法賑之所活民又四十餘萬急邊圉謹儲備戒戎律飭官常撫居剿叛舉良剌頑罔不秩然各究其實爲方伯河南鎭守巨璫恣橫不法公獨執其黨屬罪之而地方以寧及爲刑部屢更諸大獄若逆藩金﹖審濠及逆瑾寧彬輩相繼不軌公優然決斷悉抵於法論者謂非守有定植才無郤流不能及也今上卽位特加眷遇屢荷白金彩幣寶鈔羊酒玉帶蟒服之賜至於賜給人口及歸省給鈔爲路費咸爲殊典公貴時二親在堂生膺一品之封朝廷命有司具牲米存問恩榮特異公以親老乞休皆溫旨勉畱最後得請歸養天語諄切促其復來而公浩然雅志優遊林下者二十餘年享年八十又八以終訃聞賜諭祭者九遣官營葬可謂福履備玉也巳公生天順八年八月三日卒嘉靖二十五年六月五日元配谷氏封一品夫人子男二長九鼎以蔭授前府都事次九容早卒女三長早卒次適某某孫男二將以某年月日葬公於邑西先塋之次九鼎來請銘爲之銘曰

法以威克當仁則廢澤以愛周於義則躓有偉張公柔惠且毅明執邦刑窾穴﹖卻無滯亦有惠綏渙其下濟顯秩穹階繇所自致皇眷優隆錫寵蕃異才孰﹖之受大之器福孰綏之展也純備刻石幽堂告於無旣

○明故資政大夫刑部尙書贈太子少保謚襄簡髙公墓志銘

公自刑部致政歸優遊林下者十有八載嘉靖丙午三月二十二日卒距其生天順辛巳正月四日壽八十有六其子知府廷紳卜某年月日葬於祖壠盤谷之左以予素知於公乃來屬銘公姓髙氏諱友璣字肅政溫州樂淸人也出宋太尉瓊之後南渡時髙氏以宣仁戚裏曰世則屠官至節度使節度之孫曰新七者愛樂淸盤谷之勝家焉子孫蕃衍人姓其地曰髙嶴入國朝諱宮者爲華亭令宮生譜譜生沔娶於陳生公生有至性母病朝夕湯藥衣不解帶以孝聞旣舉進士例得歸省及奉銓檄赴選途感異夢覺而驚遂復歸而母疢危克送終盡禮人以爲孝感服除授南京刑部主事歷員外郎郎中治獄詳明諸司章奏悉資詳定擢守九江治迹爲十三郡最三載升廣西參政管田州府事田故夷方險也土官岑猛者坐與族類構爭削秩詔以漢官撫之前官懼而逸廣西撫按疏上謂非得優幹局識達權變之人不可適公考績至京遂有是命眾謂夷性叵測爲公危之公曰臣子委身之日也單車入田境宣朝廷徳威示以順逆利害始猛見公猶擁兵入衛久之乃遂款劾束身聽命公立學訓士置堡五聯其眾歸被虜男女以數百計田人帖服竟不煩兵而寇寢車平活千萬人之命事聞朝廷宥猛且復其官因徙公內地顧忤權幸意仍以知府調衛輝居衛踰年升江西左參政轉山西按察使陜西右布政使擢右副都禦史巡撫大同公洞達政體剸裁如流所至赫赫有聲然數裁抑貴幸以事降二級致仕旣復起爲兵備郴桂副使外艱未赴又用薦起爲山東參政轉福建布政召爲光祿寺卿升南京刑部右侍郎轉右都禦史總督漕運江淮故塩徒出沒爲患公請兵討誅渠惡若干人而招徠其眾革驛傳費宿獘一淸事具江淮保障錄中在漕三年進南京工部尙書攺南京刑部巳而召入北曹居三月餘謝歸公平居色溫禮恭至臨事則嶷嶷操執不渝𨿽屢蹶而興無所依違媕婀故資久而後大用旣用而不獲久學士大夫想聞其名累形薦牘有冥鴻千仞之思焉祖及父以公貴皆贈資政大夫南京工部尙書妣皆贈夫人公旣致仕以俸入構祠祀二尙書又剏書院買膽田教髙氏子姓及四方來學者朔望謁祠退考業講學所居僅敝廬布衣疏食終其身蓋孝恭誠朴出於天性然也配黃氏累贈夫人先卒子男四長廷紳舉鄕薦歷官澄江知府廷實當塗縣主簿廷舉徳府良醫廷愉養利州知州女二適義官方丕國子生李如山孫男十六人曾孫男十三人於是廷紳以公訃聞詔賜祭葬贈太子少保謚襄簡銘曰

髙起太尉爲宋宗臣碩大以蕃徳懋宣仁節使南邁開家海濱浚哲發祥篤生偉人秉心淵塞植節嶙峋巨才洪度展也經綸單車入田蠻獠率賓保障江淮歷試益振八座累遷一徳貞純歸老眉壽儗古大椿傳野騎箕魯邦泣麟公神歸天形返玆窀盤谷迆邐滄海奫淪峩峩髙墳松桂聿新紀徳弗諼斵此堅瑉

○明故通議大夫兵部左侍郎贈都察院右都禦史潘公墓志銘

嘉靖丁酉朝廷以安南國久絕朝貢議發兵往問其罪是時吉囊方窺代郡烽堠屢警兵部侍郎潘公上言今天下之患北圉爲急南夷越在萬里自相篡奪以爲故常遣使諭徳意不服然後用兵未晚也今捨門庭之寇罷民而事遠略力分寇玩非計之得也奏聞上謂安南不庭義當徵討而公職佐本兵不宜沮撓以惑人心詔奪官歸其後以兵書毛公伯溫視師南中宣布徳意而安南尋以納款一如公言公罷逾月言官交章乞還公久之得致仕撫按薦章亦累十數上吏部列名起公俱未報而公臥家踰十年竟以不祿訃聞上乃詔有司給之祭葬仍贈右都禦史公之爲忠皇上固知之矣公諱珍字玉卿姓潘氏世居婺源縣桃溪裏公嘗建祠祀其先祖予爲記其始遷仕系祥在記中祖諱思文考諱坦俱贈兵部侍郎妣俱贈淑人公登弘治壬戌進士知諸曁縣諸曁號難治公治有狀民父母戴之旣去爲立祠樹碑紀其績升大理評事歷山東按察僉事劉賊之攻山東也蓐食秣馬犯於闕裏公憯然曰以先師之宮而吾有司無救於盜賊之患乎乃奏徙曲阜縣並闕裏城之升本司副使兵備遼東丁外艱攺福建尋升山東按察使咸著茂等之績而歷山東最久東人至今思之不忘升湖廣布政使時方營顯陵供費巨萬皆取給湖藩公議節縮糜濫並請九江滸墅二關鈔銀佐之無加楚賦詔從其議湖民若輸宗室祿米當歲會則近省郡縣民緣吏爲姦乃坐其輸於遠郡遠郡民苦之祿不時給上下俱困公爲均其道裏嬴縮之著諸令甲自是公私皆稱便升副都禦史巡撫遼東遼故有邊墉袤數百里久圮不治虜得窺伺爲患前巡撫治之功久不就公議請日役卒凡若干萬人分六營防守親督巡其間五旬而訖工詔勞公金幣內艱去位起南京副都禦史提督操江尋升南京兵部右侍郎攺兵部天下方以大用屬公未幾而安南議興遂以去位焉公恂恂樂易而中實狷介遇事毅然爲之不爲威惕利回所著有愚衷錄省愆錄兩峯存稿年紀諸書凡若干捲藏於家皆本諸事情非空文無實者也公生成化丁酉五月二十六日卒嘉靖戊申七月五日享年七十有二配張氏累封淑人先公三歲卒子男二長鏊貢士次鑾蔭補國子生女一適戴緋孫男一滎孫女二鏊等以某年月日葬公於邑烏塘之原乃奉給事中遊君震得狀走京師詣於乞銘泣曰先人有遺命敢以爲請公昔爲兵侍南都予寔爲南吏書而公族子旦爲吏侍日往來論議相好知公爲深頃嘗請乞用公不獲如願而今不可作矣尙得列其行事於石俾有聞於後世亦庶以慰公之靈銘曰

孰爲仁裏考亭桑梓有郁山川英賢聿起孰爲徳門逢辰叩閽上書不用蹇蹇者存賢澤彌隆祀享百世啟其聞孫爰躋膴仕侃侃藎臣奮批逆鱗師徵勿亟交夷來賓位詘道伸身退言用薦書日騰士望攸重天不愸遺而遽奪之命也謂何弗究厥施堂封在斯弔者來會帝有卹恩公其永慰

○明故通議大夫都察院右副都禦史吳公墓志銘

吳公諱瀚字受夫河南洛陽人也其先吳人國初曰阿演翁者以從戎隸河南衛遂家於洛焉曾祖諱成祖諱興父諱全俱以行誼聞於鄕母李氏於成化丙午六月廿八日生公後以公貴父祖俱贈中大夫陜西行太僕寺卿母祖母俱贈淑人公少敏慧日誦數千餘言博覽羣籍發爲文辭迥出流輩與弟瀛同舉鄕薦又同第進士公初授南京山西道監察禦史性素介直自負慨然有埋輪之志會中官廖鵬播虐河陜事發逮詔獄羣黨猶曲護之冀得末減乃抗疏列鵬罪狀竟寘重典時論快之升江西按察僉事公所蒞湖西訟訴繁委乃省文例詳聽斷髮姦擿伏人稱神明嘗平反疑獄其人感泣繪公像祠之升湖廣布政參議守辰沅諸郡歲旱率吏民徒步雩禱雨隨至沾足郡人謌頌其事時流殍載路請於撫臺發廩賑貸議欲行勘公曰勘則遲久亡者過半矣竟發之撫臺益重公疏薦其賢升陜西副使整飭延安兵備有妖賊聯黨爲幻出沒無常悉計擒之升陜西行太僕寺卿復升山西按察使公法比精練爲眾推服凡大獄訊決罔畱囹無淹禁升右布政使轉左使是歲虜酋擁眾寇太原城素無備公乃擔眾分部固守而躬督糧出犒師巳而援兵四集士獲宿飽眾賴以安又議築外城以固保障晉人至今徳之升應天府尹尋升右副都禦史奉勑巡撫畿甸兼督三關值邊疆多壘遣戌靡常乃廣積貯修械器簡士馬嚴校閱匝月而戰守之具各備又以馬水口李家嶺爲宣大要衝乃鏟壁築垣增屯置戍備戒孔嚴後虜果至浮圖峪不得入議者以二堡經略爲有功焉無何以事忤時議詔回籍聽用於是公乃還洛屏迹山墅人罕見其面撫按薦公經濟可以匡時淸忠可以勵俗宜亟起用以慰人望而公竟以疾不起矣嘉靖庚戌八月八日其卒之日也享年六十有五公簡重沈密遇事能斷𨿽紏棼盤錯從容暇裕不動聲色以吏能稱於時性樂易不自岸異人尢樂從之事親孝處諸弟友愛弟洢瀛早世育其遺孤躬爲嫁娶與季弟不異爨俸羨悉付之不問出入𨿽通顯澹素如布衣時喜聲律晚益工集古句千餘首匯帙藏於家配王氏累封淑人生子二長三樂領者解第進士攺翰林庶吉士歷官駕部郎中次三聘舉人孫男三長本善次本徳次某孫女五人三樂旣聞訃將歸匍匐請予志諸墓中之石蓋昔在中祕嘗考其業於誼不得辭又其姻今大司馬鳳泉王公所述狀事核實可徵故序次其事而系之以銘亦以慰其子之情也公葬以卒之明年月

日墓在某鄕某山之原銘曰

吳氏居落寔肇其祀再世弗顯自公始仕以學植身施於吏治更歷諸藩盤錯屢試惟其休聲所至有稱孰謂不顯位陟臺丞厥用未竟後乃聿興慶流奕奕有永其承

鈐山堂集卷第三十九【終】

●鈐山堂集卷第四十

墓志銘﹝九首﹞

◆墓志銘﹝九首﹞

封中憲大夫都察院右僉都禦史楊翁墓志銘

明故封翰林院編修文林郎李君墓志銘

明故封翰林院檢討徵仕郎前縣令裴君墓志銘

封承徳郎戶部主事古莊張翁墓志銘

贈鴻臚寺署丞黎天監墓志銘

亡女袁室贈安人墓志銘

鎭遠侯太夫人墓志銘

封一品夫人李氏墓志銘

明故封太孺人陳氏墓志銘

○封中憲大夫都察院右僉都禦史楊翁墓志銘

楊翁諱月﹖尋字用昔刑部左侍郎行中之父也世家順天通州曾祖諱榮甫祖諱秀考諱禮妣唐氏寔生翁翁少學儒棄去不欲仕然行中舉進士治邑稱最擢禦史翁封禦史由禦史歷太僕大理少卿僉都禦史翁又封僉都禦史通州去都城六十里翁年九袠精力逾健往來城中率馳輕騎竟日返無倦容或謂有攝生術叩之則搖首不答予聞而奇之每從行中問起居曰吾父日再飯脫粟冬一裘夏一葛之外無長物也間又得其懿行數端歲入必先輸公曰畢此可以卒歲無憂裏中有不平從翁質一言無不帖服者嘗得遺金求其主還之主分金爲謝弗受考其處於鄕於家庭者皆君子長者事書所稱攸好徳非耶嘉靖辛亥二月九日翁無疾而逝距生天順戊寅享年九十有四訃聞詔遣官賜祭配陸氏贈恭人子男五長卽行中才望著於時次行直行恭行恕行簡安一適薛棟孫七衣立玄亢彥享卞曾孫男二陸恭人先公三十年卒葬州城東祖塋至是啟竁合葬焉葬以卒之年五月九日行中以狀來謁予銘夫世所希慕而難得者莫若壽壽之所難者莫若健樂無眚災安享令終也古稱有道之世民罔紮瘥林藪則多黃髮鮐背之老爲世休應翁生長都邑完厚貞固壽躋期頤豈非聖化涵濡休養所致哉而其遺行可稱者又如此夫禮重髙年文闡有徳銘何以辭銘曰

閱齡踰九壽以康天篤其祜躬允臧恩封諭祭來宸章潞河之渚崇哉岡玄宅厥儷宜偕藏勒銘紀徳垂休光

○明故封翰林院編修文林郎李君墓志銘

君卒之十年其子璣官春坊中允國子司業以省母得請歸而速予追銘君之墓蓋君初卒京師中允巳屬予銘至是申前請誼不得辭焉按狀君諱萬古字惟一丰城之湖茫里人也湖茫之李自唐及宋支屬日蕃入國朝以科第起家者二十餘人他仕列中外亦駢附映發其占籍吾袁州仕爲太平府學訓導曰萬魁者君之前母兄也君以兄業儒乃獨理家務素志闊遠不喜逐時利又弗善節縮以故生業日窘然不卹也卽又以遠大屬望璣歲大比璣就省試期當報至君輒翹企坐裏門俟之巳而璣果舉於鄕入對大庭制策滚滚千餘言言皆規切時事天子手批其文曰讜特置髙第唱名儲養中祕授翰林編修於是君來就養京邸遇靑宮恩封如璣之官拜命闕下觀者莫不歆艷以爲榮曰李君果成其志君素善飲飲則行巨觴酣歌爲樂嘉靖丁酉九月臥中忽僕地尋感風痺蓋自是多在牀褥越二年己亥疾力劇遂不起閏七月初九日也曾祖諱杲祖諱琢考諱仁母鄒氏君早失怙而能致其哀塋葬地徒步遠涉至血趾不顧養婺母克盡其誠一果蓏微物不先母食事太平甚恭於財利厚捐而約取一日縣索逋急兄憂無所出乃盡出私奩以輸他日析產語略不及前事於是族人無少長翕然稱君孝友爲難嘗旦出得遺金於道求其人而還之見人窘卽分貸之貸而負輒置不問博通書史考究前聞動稱古人思與之齊性坦易不設機阱與人交遇事可否盡誠忠告蓋君之道信於家庭而稱於鄕黨者如此生成化壬辰八月二十九日壽六十有八葬以

年月

日墓在山之原配封孺人朱氏子男一卽璣一女適同裏余橋孫男二曰庚曰度夫古誼曠遼俗競利趨務封殖取盈孰有視丰財而棄髙識遠覽如所稱於李君者哉大江之西世有處士若徐穉蘇云卿杜淸碧之流皆獨行卓出表冠人羣生爲一世之模歿遺百代之軌若李右者殆聞風而興者耶矧中允君英特有文蔚著時望所以大君之世當未有涯涘則較君所得不旣多乎乃爲之銘曰

世競趨而我後人方取而我否嗜義若飴臨利弗苟棄以取贏其得孰厚吁嗟若人善信孝友其聞孔昭其行靡疚其澤之延維理可究銘以識其藏期永弗朽

○明故封翰林院檢討徵仕郎前縣令裴君墓志銘

君諱爵字仁夫姓裴氏裴自魏晉以來世爲右族唐貞觀志氏族以忠賢貴戚入髙等史傳所載公卿臺省勛徳聞望後先相屬而皆稱曰河東裴氏宋末有自河東徙澤州者名其地爲河東村後遷下村又自下村遷大陽裏者自君之髙祖諱榮始也曾祖諱彥祖諱廣三世同居父諱椿由大學生丞淸丰性孝居母喪廬墓三年詔旌其門君十二隨父廬墓讀書輒自喜綴文十五隨入京父往蒞任君獨畱京從師取友夙夜勵學不輟學成而歸未冠舉鄕闈然屢試禮部弗第乃選令徐之丰邑邑病於水民艱食君緩徵節用除煩振乏爲築堤通道民得利往來無阽沒之患學宮曁諸司行館皆規措創飭民不知勞有犯私鑄者饋吏金求脫卽縛吏正其法治諸豪民之武斷者境內肅然旁邑徭賦恆倚君以平武宗南巡有司憚供億數遁避巡臺以君接備徐洪沽頭夾溝一路處辦有濟諸惠政在丰人至今稱之值父憂歸服闋起令臨漳以母憂歸起令吳橋吳橋近畿輔多侍衛將軍及宦寺前令率爲牽撓不得展君飭巳旣肅又精吏事豪右帖服居二載政平民安常晏坐堂上若無所事事者歷三任屢受當道獎異屬當上九載績君顧幡然曰旣老何以仕爲上疏乞休不待報而行乃首治諸祖塋立祠堂置祭田歲時奉祀一用朱氏禮出貲修孔聖殿社學鄕賢祠立家範鄕約鄕人歸其厚君孝友出天性而承於家訓居二親喪寢處苫塊至終喪未嘗入私室教諸弟以學庠士及門者甚眾子三人寧府學生宇寀皆中鄕試宇舉進士入翰林文行著稱以太廟恩君得封翰林檢討如宇之官先配楊氏繼郜氏贈封皆孺人君自致政歸不復入公門鄕飲禮請亦不赴惟與裏中士夫作耆壽會爲樂素鮮疾疾三日以嘉靖辛亥六月廿又六日卒距生成化戊戌月

日得年七十有四女四李惟孝龐教王鶴齡李惟嶽壻也孫男四本立本固本正本一孫女四曾孫哲曾孫女三宇寓京聞訃將歸奉柩以明年月

日於楊孺人墓合葬而匍匐造余泣請爲銘余故重其世系君爲賢令宇又在門甚久不獲辭銘曰

八裴著族三眷分名徳顯遁代有聞令君繼迹揚淸芬惠施三邑政巳勤飄然稅駕還楡枌有嗣卓犖才不羣瓊樹挺出幹靑雲恩貤綸勑回龍文慶鍾來禩方阜殷徳壽考終無不欣永宅安固斯其墳

○封承徳郎戶部主事古莊張翁墓志銘

光祿少卿張君鎬初舉戊戌進士予適視事禮部明年予以扈從聖駕南巡至定興縣有司爲具餐設次於少卿宅其父古莊翁出見言貌淳朴承接甚備時倉猝僅禮之而去比後少卿每見恆得問翁起居狀今年秋少卿憂去則翁以孟秋之十日捐館距成化丙戌享年八十有四少卿卜以是歲九月之吉奉翁與其妣封安人李氏合葬於邑陽村白溝之陽而匍匐以墓道之文爲請予旣識翁於少卿還往厚誼不得辭翁姓張氏諱景芳字徳馨保定定興人也其先居陜西涇陽在宋有仕爲評事者三世同居詔旌爲義門翁考諱材母劉氏以從戎入京卒葬定興翁僑處煢煢奉其母無有顧之者堅忍含納力勤服儉刻志經營遂能因旅作家而家日底於裕歲侵出粥飼饑所垐活者甚多會大疫復施之藥死不能具棺則助之葬又創修板橋拓官路以便行者建義塾教裏中子弟晚年致行益髙爲邑人所敬服諸爭訟者詣翁得一言卽解去風義聞於一時咸稱張翁長者云翁平生訓子極篤少卿奉教自擢第初任戶部郎督餉雲中習知虜情地形與將材髙下遂擢爲職方郎凡所揆擬動中機宜由是蔚有聲稱擢今官定興距都城僅數捨食飲之奉克以時致翁𨿽老康彊無恙其卒也無化槉乃所謂壽考令終者耶配李安人享年七十有一先翁數年卒子男四曰錦蚤世次銓次卽鎬次鐩縣學生女四俱適農家孫男十二曾孫男十三曾孫女七計翁男女外孫而下凡六十四人昔周人以瓜瓞論民之初生言其初小而末大方翁之生於京師徙於定興累然孤孑門祚僅若綴旒乃今徳慶流衍及於其身親見子孫之眾多而又得光祿君之駿發夫豈偶然之故哉然予聞翁性慈善每戒人母殺牛曰用其力而食其肉吾不忍也他至雞豚亦不輕殺裏諺有張道人之稱夫固積徳行善之有自歟銘曰

其質惇龐天錫之良其行允臧履善執方其後允昌浚發厥祥陽村之原封之若堂銘以載徳翁也弗亡

○贈鴻臚寺署丞黎天監墓志銘

黎生天監字保之臨江新諭人父監察禦史諱鳳問學優洽居臺中舉職有聲儕輩多推讓之然以讒落其職克賫志以歿天監以弘治甲子十一月十七日生於京師邸第予始舉進士與禦史君友善予有息女因許天監婚焉天監童時倜儻不羣旣長爲邑庠生學稍有成禦史君歿予乃攜之入京從輸粟例卒業太學連試京闈弗第天監刻意古書法搦管作字淸勁有法其行行艸逼眞羲獻會朝廷選能書者天監試在選中每入直禁內日給大官之饌累荷白金彩幣及衣布之賜蓋將有品秩矣無何遘一疾竟以不起嘉靖壬寅七月十五日卒卒之時年三十有九耳嗚呼可哀也蓋天監以吾女偕處京邸女屢產子不育以憂傷致疾先是戊戌九月二十五日卒天監喪其配又久無子於是亦以憂致疾嗟乎壽夭得喪命也而乃以此嬰疾自傷其生惑也予嘗謂禦史君之材賢厥用弗究將貽後人以食其報而復有此不知天之道何如也天監側室陳氏生一子曰伯承今甫六歲聘參政南昌劉起之之女或者曰幸哉其有此也而天監歿後朝廷念其勞特贈爲登仕郎鴻臚寺署丞蓋異恩云嗟乎歿而有知其以此自慰乎哉抑更以悲耶於是予遣人以天監之喪歸將以年

月日同妻葬於山之原遂執筆志諸墓其先代世系載予所志禦史君墓玆不著著其歷履生卒之槪而系銘焉銘曰

汝父坎懍弗售其志汝復隕年弗待於仕嗚呼柰何天實爲之兩世我銘吁其可悲

○亡女袁室贈安人墓志銘

安人姓嚴氏諱咸宜吾長女也其母一品夫人歐陽氏初乳而生嫁於袁今工部員外郎應樞其夫也髙州府推官封南京刑部主事修論舅也弘治己未七月初二日其生得年四十有三嘉靖辛丑十月二十三日其卒也卒之五年廟享覃恩安人其封號也始予與刑部居同學友善君之父拙齋翁諱璋耆徳長者以應樞長孫介媒求婚先祖少傅公諾之應樞早失母彭而祖母夏乃保抱鞠之女及門事夏孺人甚謹疾侍湯藥偕寢處經年不少懈而事庶姑禮曲盡如姑故袁之宗稱焉應樞爲諸生久不第會有詔令有司歲集試諸生拔其髙等者貢之與進士鄕舉三途並用於是應樞被選入貢卒業太學數年選爲湖州府推官以女偕行行時女巳屬疾至湖之境疾甚僦菱湖港民捨居而卒遺言曰與夫子茹苦二十餘年吾止此命也惟吾父母恩不能報舅不得終事子婦之道未盡請薄棺斂取縗麻束身以示執服報尊之禮夫子其勿以吾爲念居官平刑惠民積陰徳貽子孫吾目瞑矣口授子鏜書奉京師上父母幸自愛無悲念我又告父乞言爲我銘志則死且不朽應樞於是遣使以遺書來訃告吾與妻哭之慟焉女生而明慧異常好觀書史卽能記握管作字如法女工纂組之事不學而能且其志識尢有足取者初歸時予仕而貧無以爲奩具僅數常服充簏裏俗嗤之女弗以爲戚比予祿賜丰時有所分遺女安儉如故弗矜應樞始孑立數被窘抑女但勸以力學聽命食淡攻苦以助之然甫得祿仕而女遽及大故嗚呼豈不傷哉生一子鏜年十七學巳向成以念母致疾後二年卒一女適左方伯李公澗山長子慶余旣嫁亦卒是益可傷焉今一子曰鈇側室王出也應樞在湖三年能其官爲當道所交薦升南京刑部主事歲餘攺工部今奉使歸擇

年月

日啟女之殯葬於

山之原吾哀女不永年祿食不沾恩封莫待蓋人世之極可悲者矣乃從其志爲志納諸墓使有知殆亦可以自慰也夫銘曰

淸冷兮語言婉娩兮淑資孰來而生兮其去何之貴也弗偕兮命止於斯其藏永固兮志以此辭

○鎭遠侯太夫人墓志銘

太夫人姓蔡氏諱叔能尙淳安大長公主駙馬都尉震之女太傳鎭遠侯謚榮靖顧公士隆之配今管右軍都督府事鎭遠侯寰之母也成化甲辰十月日太夫人生其始生也憲宗皇帝孝莊皇太后遣中使以白金彩幣爲賜旣長明慧端莊選所宜歸以歸顧氏其歸榮靖也孝宗皇帝孝貞皇太后賜金幣爲奩具太夫人𨿽處貴盛入門而執婦道事舅姑盡敬侍婣族有禮禦下以仁戚裏稱焉榮靖以總兵官督漕於淮曁督兵平寇於狼山扈從武廟於南巡已而出鎭於湖湘勛績懋著而在淮十年太夫人皆從教育諸子愛以公禁戢家眾不得妄出入以嚴公無內顧得以竭力王事皆夫人之助公旣老召歸京師而薨寰嗣奉勑守備畱都繼充總兵官仍督漕於淮淸謹爲時稱重夫人之教然也始以榮靖貴封爲鎭遠侯夫人繼以寰進封爲太夫人嘗朝章聖皇太后於宮中班第一進止閒雅章聖問而嘉之命賜茶及金錢一是歲戊申六月之十九日太夫人疾卒得年六十有五其卒也賜諭祭三壇命工曹給開壙夫役寰疏請給假治喪及奉柩還葬於揚州詔皆允之子男六長卽寰次宇密寀寵女二錦衣衛都指揮使王槐都督僉事蔣華其壻也孫男四承光承業承學承問孫女五長適錦衣衛千戶馬世胤餘皆幼於是以年

月日啟榮靖之墓而合封焉大理少卿沈君良才曰顧氏父子治淮廉靖不擾淮人至今思之乃述太夫人事狀寰以請予銘乃爲銘曰

仁柔明祗淑愼其身也翟茀有華肅雝來嬪也洵美帝甥爲侯夫人也桓桓榮靖維國虎臣也兩世鎭淮令聞以振也崇封榮養寵祿備申也奚代之違遽返其眞也廣陵之濱以啟玆窀也合璧同藏綏慶無垠也

○封一品夫人李氏墓志銘

夫人李氏河南洛陽縣人歸於靈寶許氏今少傅兼太子太傅吏部尙書文淵閣大學士松臯公其夫也先任吏部尙書今贈如松臯之官謚襄毅公諱進其舅也初夫人之父謹祥任山東濟南府推官時襄毅爲山東憲副與濟南𨿽司屬相臨而昔同試鄕闈各負文譽以意你相得聞李有女賢乃爲少傅公請婚而李許焉及歸事其姑太夫人髙以孝敬不見其怠處妯娌以輯睦下逮其庶以慈不見其戾周親黨以惠不見其靳少傅公登進士自爲推官徵入臺察攺翰林編修僉事副使參政布政以至侍郎尙書夫人皆隨任所至戒內外以嚴節用度以約其貴也歷膺誥封齊榮極品朝章聖皇太后於淸寧宮從皇后於北郊又從內苑采桑侍宴親蠶壇側賜彩叚寶𦇤福履顯盛而夫人持身以抑不見其有驕盈之色也夫人始生子曰俌早世次曰﹖﹖與蔭授中府都事升經歷再升辰州府知府以夫人病不能赴任奏攺禮部員外郎掌中書事仍給正四品服色女三側室王氏出夫人撫育不異巳出孫男一曰茂楨夫人之卒也以嘉靖乙巳八月二日距所生成化甲午四月二十九日享年七十有二少傅公謂嵩曰吾室與吾處五十五年矣中間予父子兄弟遇遷謫南北奔走艱辛顚困吾室同之時乏婢僕則身親所事鮮貲用則恬淡自怡未嘗有分毫外慕蓋助於吾者實多予比蒙朝廷厚恩祿入旣丰僕禦頗具夫人可以自適而染患痿痺今又棄予以逝此予之痛而何能巳於懷也於是自述狀授嵩使爲之銘嗚呼觀於公之所稱述所傷悼則夫人之賢行從可知矣葬以某年月

日爲之銘曰

偕處其隱約兮弗以隕獲旣視其貴贏兮弗以汰矜肆偕老而永好兮安茀祿之康懌胡淑儀之先逝兮顧內寢之伶俜皇特異於卹恩兮敕工曹而營葬事式向用於玆福兮曰榮哀之備至嗟夫子之悲傷兮曷慰厥思惟令徳之不忘兮視此銘辭

○明故封太孺人陳氏墓志銘

太孺人姓陳氏蘄州人福建都轉運使諱某之女嫁於馮爲兗州府推官諱某之冢婦贈監察禦史諱某之配

今大理少卿天馭之母也初兗州與運使公同裏閈雅相友善各擇配其子而孺人來歸旣歸姻親內外莫不贊賀禦史公力學自樹流輩咸出其下乃試有司屢不售憤欲棄業太孺人舉昔賢楊雄梁鴻坎壈不還譬解之禦史公應貢爲上捨生太孺人從𨿽困處無悔尢怨蹙之色巳而天馭舉於鄕又舉進士授大理評事攺授監察禦史督南畿學政遂擢大理丞以至少卿才望重於時父母之教然也太孺人以嘉靖庚戌正月四日卒於家生成化壬寅五月二日壽六十有九子男二長卽大理君次太學生天駿女一嫁爲生員張儒妻明年某月日葬於郡之某里某山之原大理以修撰王君所著狀請銘於予昔大理歸省太孺人予嘗贈之詩知其能孝也銘曰

蘄有馮陳族茂世殷令徳是好爰締婚姻夫人寔生稟徳惠純婉婉有儀柔靜以仁夫君業成試屢弗鬻兩賢之言諷諭攸篤古有樂羊厥配稱淑學績中輟斷杼爲勗漢世賢母作戒不疑聽讞稱平母聞以怡玆惟夫人式谷似之相其夫君安義弗隳𨿽詘於躬鍾其嗣續執法中臺作士南服晉貳法曹屢緩疑獄僉曰仁哉壽母是祝相古淑哲令聞孔貽嗟咨夫人弗愧母師用昭厥懿篆此銘辭

鈐山堂集卷第四十【終】

●序

湛若水

張治

唐龍

劉節

黃綰

崔銑

孫偉

王維楨

楊愼

○湛若水

鈐山堂集序

嘉靖三十年三月朔旦元相大學士介溪嚴公以其鈐山堂文集三十二卷寓甘泉子於天關授以首簡敍之於時水也以病廢文字十餘年矣焚香對書再拜再拜復再再拜上以答公禮數之殊也亦以賀公求言之篤也曰推公此念人將輕千萬里來進之以嘉言矣況受知如水者乎展而讀之凡爲賦詩古律絕句七百八十頌序記碑五十有九內制講章二十有七雜著二十有五銘四十有三曰富矣哉集乎嫻矣哉文禾有詩不戾乎風雅漢唐矣有言不戾乎訓誥詔令矣於是心悅而神悸焉怳然如入陶朱之室開寶藏之庫萬珍爍灼光彩奪目令人應接不暇又慡然若自失也乃作而揚言曰蓋嘗大觀天地間文而巳矣文卽道之著也語大天下莫能載焉語小天����焉故或識其大或識其小大����一道也道生天地文在天地天地生聖人文在聖人是故經乎天而文緯乎地而文觀乎人而文三才之道文而巳耳天之覆隯也地之持載也日月之代明也星辰之朗耀也云漢之爲章也風雨之潤賁也雷霆之轟烈山峙之巍巍也川流之粼粼也昆虫之喓喓也艸木之夭喬也堯之光被四表也舜之重華煥乎其文章也禹湯之文命之聖謨之嘉言之洋洋孔彰也文武之丕顯丕承也皆文也然天地萬物所以覆載所以代明所以決烈所以章所以流峙所以鼓耀夭喬聖人所以光被所以重華所以文命洋洋孔彰所以顯承其必有所以爲之者矣詩曰維天之命於穆不巳蓋曰天之所以爲天也於乎不顯文王之徳之純蓋曰文王之所以爲文也孔子曰文王旣沒文不在玆乎是故天地聖人文焉盡之矣知天之所以爲天文王之所以爲文則知鈐山之文所以爲文矣或曰請聞其所以曰神而巳矣夫神者道之妙也文之本也子不聞鈐山之降神乎吾於畱都巳形於詠歌矣介翁生而神气以靈疏朗開豁童言宿生之事矢口成章之能應機萬變之妙辛甘調劑之宜履歷於艱難允媚於天子良工心苦人莫與知然則非公之神之精之爲之禾曰請問根本之說曰子謂參天之木果假外而爲之者哉所由本根也得天之气受地之質气質合一生生不測莫知其然之謂神故能由根而榦而枝而葉而華實以參天夫華實也者文之類也根本也者所以爲華實之神之類也知木之所以爲華實則知鈐山之文所以爲文矣水也年將九十矣亦伏生言語支離之時豈復有文乎哉據案隨筆書之重以報公之禮意之隆也亦將以來天下之善言從水也始鞏太平之基於無窮而太平一老亦得以安臥於無窮無虞之天也是故力疾爲鈐山堂文集敍

嘉靖三十三年歲在辛亥夏四月二十一日賜進士出身資政大夫前南京兵部尙書奉勑參贊機務國子祭酒翰林侍讀同修國史經筵講官林下年末八十六甘泉生湛若水頓首謹書

○張治

鈐山堂集序

鈐山堂集集少傅介溪嚴公所著爲文者也公嘗曰先民有言志士惜時吾少固多疢憂然六籍之文不敢後也揆政應物往往發而爲文故作書且滿笥要未能極吾所欲言若夫殫忠事國之義亦略盡於此覽者其或有諒吾之志也已治嘗侍於公聞而嘆曰夫文者人之英華也山川之靈實權輿之矣宜春郡之東鈐山在焉其秀蟠合異靈鳩毓固東南瓌雄選區也在昔楊文貞公實生於郡之鳳臺而少傅公今復崛起乎其間俱以弱齡神悟揚休禁林終陟元輔而文名著盛一代相炳映也其大都同若此豈非山川之靈全﹖而駿發之與何騰淩敻絕橫亙而莫之京哉治嘗讀少傅公之文觀其榷古苞道劑事摛藻無不合作者及輔今上入而護保聖躬出圖議庶政日不暇矣顧其文益工鋪陳帝業經制人文祗應明命陳說化理咸中典則𨿽震衝盤結事匪故常罔不取裁衷臆油然有餘力也其聲郁律而不恌其出泔淡而有餘若斯者由神情之定乎太史公曰不先定其神而曰我有以治天下何由哉神定矣其聲出郁律而端泔淡而不窮不期然者耶故以予觀於公之文則其神可知矣夫神者所以彊立萬事也今天下事若有紛綸葳蕤﹖﹖炙盩瘇痱渙漫不起者非夫明作振理安所不蹶耶公之在相位也因變循形喣育噓蒸埏於無端攻於無名而恊中以爲極至若鎭定撼擊解紓紛錯調劑燥濕茹納闇黯其獨運之智蓋有人不及知而公亦不自以爲言卒之狂噪者息紛亂者止而翕然大同今上厲精之化加乎百王者非公所神明之其何能臻玆哉是故文章徳業二者其神相用也伊訓說命金縢立政諸篇猶之乎文耳而翊戴商周之業格於皇天者亦不出此夫公之藎勞休功施之宗社被之天下流聲乎無窮固有不俟於文者然而玆集也其大足以定國是賁王猷聲歌所發亦足杼軸天人經緯風雅百代之下考徳業者徵焉將不流今而傳後哉嘗觀古之相天下以文著見者寡矣其以文名者類皆困窮拂郁濩落而無所庸焉豈文章徳業不能相有耶抑所際合者之難耶公於今上君臣之間志道孚合謀猷符契得失不能疑其心讒構不能離其交夫然後能兼美二者而大焉是豈徒人事哉將必有爲之權輿者矣詩曰維嶽降神生甫及申山川之謂也集以鈐山名觀者能不有感於斯乎集凡三十有二卷賦頌若干篇五七言古體詩若干篇五七言律絕句若干篇序記碑志若干篇內制及講章若干篇南宮奏議三十卷歷官表奏十卷亦類附焉刻在乙巳之歲

嘉靖乙巳三月之望嘉議大夫吏部左侍郎兼翰林院學士會典副總裁兼修玉牒茶陵張治拜撰

○唐龍

鈐山堂集序

浚川子曰君子修辭要在訓述道徳經理人紀垂示政典尙也必品格古則而後文之美備故曰理勝則傳又曰言之不文行之不遠予讀大宗伯介溪嚴先生之集見其詩思衝溛閒遠在孟襄陽伯仲之間文致明潤宛潔揆之歐陽子稍益之奇未甞不嘆服其體格古雅而卒澤於道徳之會也𨿽然此自其文體擬論之爾予嘗謂君子之文根諸徳性學術之造詣者深乎極矣苟於是二者有歉𨿽其才智足以立言不蕩於滛靡郥芥於蕪穢不刻於恌巧則痼於淺率不迂於事情則迷於時宜不惟無以考徳論學以之敷政軌物亦無所於達矣是故君子病之今觀鈐山之集辭旨沖淡者則知先生之純素雅則者則知先生之正直簡嚴者則知先生之整肅溫潤而韞蓄者則知先生惇大而渾厚朗練而有劑量者則知先生炳於幾先而時措嗟乎玆於道於治其庶幾矣夫安得而不傳使遺之後來必卓爲世模倘代夫王言必有光綸綍此予之竊覩於先生者也世之君子當有契於予言嘉靖十二年歲在癸巳五月庚戌資政大夫南京兵部尙書奉勑參贊機務儀封王廷相序予每遇誦介溪宗伯詩輒興嘆曰泊乎希乎而古之遺音焉然僅一二也而今得鈐山堂集乃詩若文咸備窮日之力且誦且嘆而弗能巳於言聞崆峒子評介溪詩曰淡石潭翁又曰達達者其詞和淡者其詞平夫和平而後謂之至也大圭不琢琢則理紊大羹不調調則味漓上古之文而洋洋而噩噩而優柔平中其大圭大羹之存乎自夫騷工墨匠矜奇角巧僞以刓朴澆以漓醇浮以蝕雅缺然希聲之不復作也幸而有和平之音其於古作者之志則幾矣是集也玄不崇虛深不探冥博不鬭靡奇不衒怪變不習誕葩不離實密不繁節健不耀鋩思衝衝爾情熙熙爾風融融爾气灝灝爾光淵淵爾正猶廣座之中呼者呶者噪者號者奮袂並起撫而止之而從容以言旣和且平則啾呶噪號咸失其音矣夫行空谷聞人足音猶愕而喜況油然而聞古之遺音乎予固於是而三復焉

嘉靖辛卯仲秋旣望資善大夫兵部尙書兼都察院右都禦史蘭溪唐龍序

○劉節

鈐山堂何宗伯嚴公里居也集何公制也錄公制表公里居何重公也劉子序曰美哉制乎沨沨乎聲哉雍雍乎度哉燁燁乎文哉鋪采摛繪麗詞奧旨楚漢之遺軌也宣志理情和聲昭則魏晉之遺音也詮詞命意闡道倡義陳時類事披悃繹素絕塵唐宋振響周秦者也允哉詞苑之鴻裁藝林之懿範矣夫追之琢之文之至者也金之玉之質之至者也公靈含玄悟邃詣精蘊純粹沖和妙厥致矣是故發爲藻華抽運妍巧播之篇簡超契冥賾胡言弗燦胡辭弗章是故神馳八極心遊萬仞經經緯傳馳古驟今謝已披之朝華啟未振之夕秀而流被無窮辟之金追而玉琢之非文之至者哉吁美哉制乎深其造矣

嘉靖壬辰冬十二月朔通議大夫刑部右侍郎大庾劉節序

○黃綰

綰從大示伯介溪嚴公燕暇出示鈐山堂集稍讀一過曰盛哉公之文也庶幾時獘不入歟蓋古之爲文者其大先於言行之實其次則在事物之情方其時制度定禮義則聲教明風俗同而道徳一故其文棈實簡確惇厚含蓄平易明白使千載之下讀之猶足興起𨿽至閭巷婦女田野鄙夫出言成章亦非後世學士大夫之能及其存於載籍詩書間者皆可見也或有聱牙佶屈如三盤十誥者乃當時榜示因其方言使之易曉其後史官節略有若此者豈爲文之體固如是也蓋今之爲文者不本言行之實不求事物之情功利是謀得失是計尙模擬者其辭誕騁私意者其辭昧徇俗好者其辭亂務奇怪者其辭艱崇組繪者其辭靡惟誕故虛泛而無實惟昧故是非失其眞惟亂故流蕩而莫歸惟艱故蹇塞而無用惟靡故淫侈而寡要所以叛道失經誣世病國爲生民害而莫之巳也公以淸明俊朗之才加以研精韞櫝之深故其文之峻潔簡練丰腴委曲則嘗師法韓歐故其詩之沖淡沈婉淸新雋永則嘗出入盛唐諸家力去近習成一家言君子固稱之綰亦何云且公負廟堂重望遭逢聖明以文敷治行當入贊皇猷陶鎔天下之士而滌濯之其爲斯文之慶何如綰劣不足知公幸嘗辱教故書綴集末以俟

嘉靖癸巳夏至前二日通議大夫南京禮部右侍郎黃綰序

○崔銑

論者曰天之將達是人也先屈之其將亨是人也先困之君子之自處不然達矣而具未周復屈可也亨矣而中未實復困可也夫江避礙於三峽而永河洄流於九曲而廣君子之修也挈於心以恊之天下鑑之古以參之斯世去其所不可不去存其所不可不存則其發爲功煥爲文動四方而垂千禩矣太保大宗伯分宜嚴公踰冠舉進士上第讀書中祕試常冠吾曹自故相李文正而下咸偉其才巳直史館穹秩可以契致而公歸棲鈐山之下結茅植楥耽書履素櫝簪弁而冠鶡閒甘脆而茹糲杼思樂潛爲詩若干首銑誦之曰淸婉而綺不浮其質斯肥於山林者乎居十餘年應召還館巳使粵藩掌畱院教國子貳吏禮之卿遂長南曹如其貳者焉道路所經官常所激僚友是酬爲詩若干首感諭乎交際訓敕乎生徒敷納乎治理爲文若干篇銑誦之曰辧於禮裁而藻思致循乎典常而玄倪寓詩其唐之春容文其漢之簡健斯施諸廟堂者乎今聖皇在位修正禮樂詢咨文儒公被知遇股肱攸屬聖心之所創作羣僚之所建白畸士遠臣之所條上公隨方而應執矩以裁可可否否允稱徳意蕃錫累諭騰章奏謝將續梓之孟子謂造道資深然後左右逢其原亶哉銑考古之君興緒植業隨材而授若夫禮樂必俟儒者蓋分合天人知徹幽明體兼述作敬貫淸直一革一因上造下循或張或弛善登僻止故曰明乎郊社禘嘗者治國其如示掌於戲公之文之用至是而大矣哉

嘉靖己亥孟秋日中順大夫詹事府少詹事兼翰林院侍讀學士安陽崔銑序

○孫偉

鈐山堂詩序

詩三百凡各道其心之所欲言而巳耳無定體也詩有體後世泥古而忘已性情者爲之也泥古則困頓規矩而於辭有不達忘已性情則淫靡趨向而於心有不盡楚騷不必泥風雅灘魏諸選不必泥騷唐宋李杜蘇黃諸律不必泥選縱橫髙下各自成家讀之可興可觀可羣可怨心聲之發所以同於人也何害其體之不同今歲首夏嚴太史介溪先生過臨江出示鈐岡詩一帙偉攜入山中績讀一載見其格致髙古韻度深遠略無齊梁以下光景及近時膚脆之習疑其有從入手處而气機圓轉精彩華妙往往自見於繩法之外有非前人漂沬所沾泥蓋自漢魏以來作者門戶窺闖巳熟而思以奮自起立別爲一體者鈐岡山名先生所居近之景趣擅一邑之奇旦暮遊息其間芳潤燻潄有不知其意與境會言笑成聲者矣夫是𨿽作者亦巳忘言也偉非作者安知夫言之有得哉管倚行墨之下時見一斑終非所以論先生也𨿽然至治之聲也終當出鳴大和以備一代之雅鈐岡林澗豈得專夫金膏水碧之玩也哉

正徳乙亥冬十一月十日中順大夫鶴慶知府前工部郎中鷺沙孫偉序

○王維楨

鈐山堂集序

自楨承乏翰林好覽觀當世之作者顧其籍多不盡有居數歲乃始獲鈐山堂集讀焉鈐山堂集者今少師袁州介溪嚴翁所爲詩也夫明興百八十年矣而作者代起猶之霞蒸云變爛乎域中然問之學士或予或否揆之古昔或合或盩若斯集者寔所布遘覩也夫古者今之範也君子之言也非法不道故美而傳今夫公輸子天下之巧人也若釋規矩而自創則拙此道明於弘治之間於時作者數人興而鈐山在其中故搜奇抉異博者能之﹖﹖坌出幻化才者能之然法以約是二者非好古篤力弗至也凡鈐山之作三者具焉是故言出而人誦之鈐山故與空同李氏交李詞尙法亟稱之語在漁石唐翁序中楨旣讀鈐山集乃後又會長老先生習鈐山事者論道之也初翁童丱稱神旣入詞垣卽用才顯名乃復卽謁告返故所居鈐山之東堂而繹業焉蓋七年往也於是蓄日以邃詞日以昌迹遠而名顧近處深巖而朝士大夫慕焉尋及遊兩都歷數階迨今相且四十載余矣爲言累百千澤溢而流貯廣而發要自鈐山始也故總其凡盡系之鈐山號曰鈐山堂集云歲乙巳楨得請且行從故事卽辭於相捨翁手集授之命曰歸序矣始翁居山中有日者談公貴翁拒之詩元無蔡澤輕肥念不向唐生更問年見載集由是言之當是時翁於詞篤矣弗以富貴淆厥志也君子立言而垂不朽者誠非易哉嗟乎弘治時士先實後名用本達末然又皆安安於退養之節如此云

嘉靖丙午三月望翰林檢討關西晚生王維楨頓首謹撰

○楊愼

鈐山堂詩集序

昔人云詩必窮而後工又云詩非能窮人待窮而後工耳其說至爲無稽尙論諸古臯陶喜起之歌八伯慶雲之詠周公七月之風召公捲阿之諷皆身在巖廊而業當鼎軸者也下迨春秋會盟徵伐交聘宴享或自賦詩或引古詩非列國之卿則相禮之使也三代而下若漢之韋孟匡衡江左之沈約王儉篇詠之富傳於藝苑在唐則曲江燕國之二張巨山文饒之兩李又悉功著槐衮而詠播藻繪豈必鶉衣百結而後吟商聲苜蓿闌干而始出秀句乎乃知斷髭聳肩嘔心搖首者乃自貽其戚而非本性情者矣詩能窮人與窮而後工之二說豈其然乎愚捧讀元老介溪先生嚴公鈐山堂詩而有發焉公起家翰林蜚英宇內方其翔鰲署而徊鸞坡講金華而議白虎巳曄然負霖雨之望及登紫廬坐黃閣日侍賡歌重興雅頌舂容大篇則戞擊乎韶濩緣情綺靡則爚耀乎國風郊島之寒瘦元白之輕俗皆不入其胸次而染其性靈若夫穿天心出月脇牛鬼蛇神時花美女又所謂駭而不可施之廟堂而唾去於藩籬之外者也蓋其志則師乎陶伯周召而其體與辭則友乎韋匡沈王二張兩李也亶其傳乎往年唐子薦歸自京師相見出此集觀之愚妄有批評子薦取而鍥之以傳不謂無鹽之突西子也且屬以序愚也空谷藜藋之與居大荒猿鳥之爲伍齒危發禿植落才盡序也敢乎哉以唐子請之再而公不遺遺簪弗敝敝履且有臺音之詒芻言之取也敬事操觚贅諸末簡若夫勛庸之偉翊贊之崇國史當自書之無俟愚喙云

嘉靖丙午夏五月望成都楊愼謹序

●附錄

像贊

◆像贊

禮部侍郎像贊

南京吏部尙書像贊

禮部尙書扈蹕圖贊

少師大學士像贊

○禮部侍郎像贊

禮部右侍郎增城湛若水

左庶子兼侍講學士堂邑穆孔暉

國子司業汝南林時

翰林侍講學士鄂渚廖道南

○禮部右侍郎增城湛若水

夫何宛宛之淸人乎胡然而仙乎胡然而神乎目之烱然如曙辰乎胡容之儼然如循循乎胡拱之翼然如申申乎中若偲偲而存存乎乃遶之三匝三肅而斂襟焉非介溪先生之眞乎夫其中偲偲而若存存也非作皇吉士讀書中祕沈潛經笥翰苑校藝淵乎其文思而不可涯涘乎其儼然而若循循也非司成具瞻愽約是兼文行雙漸帝褒有言師範端嚴也乎其拱翼而若申申也非秩宗三禮謙恭自致惴惴惟是反復疑義慮遠而邃也乎其目之烱然也方將坐廟堂輔天乎以營四方同仁於一視�乎望洋論道經邦燮理陰陽以回蒙龐也乎

○左庶子兼侍講學士堂邑穆孔暉

鈐山孕靈挺生儒碩際昌運世爲國寅直有儼斯像著徳於色形臞神爽威儀抑抑生本夙知學充其質操翰兩亰文聞四溢進講經筵啟沃惟益總教成均士懷其徳師範端嚴爲帝所識拔佐邦禮寵秩攸錫端委廟堂百辟承式年過五十玄發長澤乃知天壽允惟平格【公爲祭酒皇上有師範端嚴之褒故云】

○國子司業汝南林時

夫天降時雨山川出云賢才之生有關气運尙矣故易贊泰亨書稱帝賚斯其較然甚著者也嘗聞弘治乙丑春將試士孝宗祈天冀眞才薦焉乃今果彬彬在位號得人矣公又特焉表見者也玆謂關諸气運非邪時往從館末寔向慕公逮公掌國監獲侍教焉𨿽不佞亦庶幾知公者爾覽者將有考於斯夫贊曰

列星寄說崧嶽降申將興至治乃眷斯人文擅國華學探幽賾其行有常其儀不忒樂善之量求道之心凡我君子罔不是欽顏面晬然衣冠顒若百世髙風聞者可作

○翰林侍講學士鄂渚廖道南

瞻彼君子之範允矣古人之心遠而望之身若不勝其衣而端恪凝重近而卽之言若不出諸口而溫厚和平鈐山毓秀詞苑蜚聲司玄王之五教嗣彤伯之嘉音含道之腴履徳之貞若公者豈非懷鳲鳩之念被蔚豹之文而爲後學之儀刑也哉

○南京吏部尙書像贊

南京吏部右侍郎莆田林文俊

南京吏部右侍郎婺源潘旦

都察院右副都禦史吳郡顧璘

南京太常寺少卿髙陵呂柟

南京國子祭酒鉛山費寀

南京國子司業泰和歐陽徳

南京吏部主事門人趙文華

門人泰和陳昌積

○南京吏部右侍郎莆田林文俊

冡宰介溪先生嚴公像文俊不佞敬以數語贊之語旣不工而又愧知公之未能盡也贊曰

臞然其貌而內則腴眇焉其軀而志則大其學務深造必與古人而同歸其行不詭隨每以流俗爲可嘅文章古雅世之惇彜謀慮老成國之蓍蔡守不變於險夷事不擇乎利害淸風直節百僚是師正論讜言一人攸賴嗚呼是爲嚴公之行而世稱以爲介者乎是以道結於聖明望傾乎中外然士大夫爲世道計者尙惜其畱署之淹而企其端揆之拜也

○南京吏部右侍郎婺源潘旦

形臞於鶴神淸於仙和則春溫介則霜嚴持已以敬待人以謙中道而立無黨無偏從容矩度百僚具瞻

○都察院右副都禦史吳郡顧璘

淳風旣邈士徳斯易行餙靑黃文有枝葉穆穆太宰履道爲則慨然遠想捨華撰實志軌先民學苞羣籍溫恭有儀小心翼翼行顧其方言愼其格罔有城府弗作險棘爰葆中和成是正直狂瀾砥柱淸廟珪璧官著屢昭帝眷有赫風彼四海永歌平格

○南京太常寺少卿髙陵呂柟

貌臒而淸言溫而肅行如雲翔立如鶴矗下士忘疲好善若粥斯其人蓋欲以天下爲度而思使閭閻遐荒皆厭梁肉者乎

○南京國子祭酒鉛山費寀

爲龍爲光如金如玉和匪尙同貞不絕俗外也不岸中外無谷有典有則華國之文有倫有要經世之勛儀刑譽髦領袖縉紳聖皇所毗君子攸珍偉玆風采天下想聞何以﹖之入觀楓宸永錫難老以弼一人

○南京國子司業泰和歐陽徳

泊乎其類山澤之臞晬乎其敷道徳之腴行不詭隨可否從違之必恊於義文有典則疾徐丰約之各極其趨眾方菀棲而罔擇於枯世多巧逢而寧取其愚玆爲詞苑英儒士林哲模宜其寅亮公孤黼黻帝圖若夫幼悟性殊嗜學忘劬今人與居古人爲徒所謂一驥徐驅百駑區區望塵瞠如十駕而不可逾者乎

○南京吏部主事門人趙文華

煦兮春陽淑气晬盈肅兮秋容天髙云澄顯顯夫子大鈞之英仁舒義翕淵角山庭遭時明聖蔚爲國楨立徳與言示之凖繩徳立維何外和內勁威儀抑抑正已物正言立維何發幽鳴盛麗藻雄詞珪璋交映人方疾馳以取售我則居常而守靜人方恣睢以擇利我則遜處而無競人方誇詡以自用我則謙沖而廣聽殆休休其有容直易退而難進故景仰者咸願鼎鉉之司而親炙者熟識丘樊之興然夫子於斯二者又曷嘗有所將迎也耶

○門人泰和陳昌積

敍曰昌積嘗謁廬陵忠節祠而觀歐陽文忠公像矣聳眉修目面若脂澤有文章相及登楊文貞公堂而見其廣目方穎面闊齒露寡須背頗傴僂然豈天授之背將表見其負天下重器耶諺所謂至人無貌良然世多言鈐翁夫子長身矗立瞿瞿不勝衣眉疏如無爲壽鶴相乃今重瞻望其狀貌淸若文忠而背負若文貞也彬彬然鞠躬君子哉至其文章經緯澤業謨明爲祭酒而作士爲吏部尙書而總正公方薦紳學士類能言之昌積弗述惟述其行事似周公者以證其貌如心云贊曰

奕奕鈐岡﹖﹖馬生麟凰發聞弱歲器邁黃張旣施文徳表模四方木天壁水虞惇夏璜尙書山立鶴相龍光似美周旦豈曰歐陽何以似之忠藎寅襄亦由吐握好士思皇又何願之入調陰陽名器居賢寔重廟堂天格天壽永錫民康【漢張安世黃香俱童著殊才】

○禮部尙書扈蹕圖贊

詹事府詹事兼翰林學士上海陸深

行樂圖贊

○詹事府詹事兼翰林學士上海陸深

此公扈從南巡時耶恩袍晃耀雜佩陸離孤卿重望文武兼資天子神聖省方以時公在左右禮樂是司六飛晨渡單騎夕馳據鞍握筆艸奏陳詞密承顧問特受眷知其望之者曰此神仙中人以予度之乃當代之名臣也耶

○行樂圖贊

前人

龍章鳳姿巖廊在上髙才古調淸廟餘響猗與休哉大宗伯像此文章禮樂之司而霖雨鹽梅之望也

○少師大學士像贊

少傅兼太子太傅吏部尙書文淵閣大學士靈寶許贊

太子太保禮部尙書東閣大學士南郡張璧

禮部尙書兼翰林學士華亭孫承恩

南京吏部尙書長沙張治

禮部尙書兼翰林學士華亭徐階

南京禮部尙書進賢萬鏜

○少傅兼太子太傅吏部尙書文淵閣大學士靈寶許贊

著於面藹淸淳可挹之容周於身儼雅敬可度之儀豈瀛洲繪眞之仙彥抑淩煙圖貌之英耆皎如文鳳紫宸煌煌之瑞采昂然靑麟丹陛挺挺之異姿是爲元輔介翁之像天朝柱石之資衮衣玉帶退食委遲鎭重巖廊正气逼淩於霄漢恢弘化理丰功銘勒於鼎彜文體煥天葩而華國詩聲戞瓊佩以鳴時原其夙夜盡瘁密勿論思一人以毗百辟是師宜乎聲名洋溢而福履綏之也歟

○太子太保禮部尙書東閣大學士南郡張璧

精明之气升於列宿降爲碩人才猷完代其文燁燁其徳振振遭我神聖乃掌邦禮乃握衡鈞雍容廟堂束帶山立端笏垂紳巖石具瞻江河默運寰寓同春天子萬祀公多受祉壽考無垠

○禮部尙書兼翰林學士華亭孫承恩

有儼其儀有肅其容凜出壑之淸冰挺淩寒之孤松處心靑天白日接物和气春融其樂善也孜孜乎人巳之兩忘其事上也惸惸乎夙夜之匪躬恢遊刃於盤錯屹砥柱於撞衝付世事於是非榮辱之外約此身於規矩凖繩之中多士以爲儀刑四海賴其帡幪若夫挽彭蠡於筆硯蟠廬嶽於心胸昭回制作蔚爲宗工則希韓歐而追逸駕挹李杜而企髙蹤也

又

愓乎其若畏也奉天明於咫尺斂乎其若退也防志意於滿溢毅然其若承也以一身負天下之安危隱然其若恫也以一心系生民之休戚不爲異者應事處物之常不苟同者持巳檢身之則彼其端拱徐趨垂紳正笏人皆仰其著廟堂之風猷至於出塵遺俗逸思髙情吾又識其慕林泉之淸適也

○南京吏部尙書長沙張治

月﹖寉而若鶴之立勁而若松栢之植湛而若澄衝而若適形於圖史者其貌可識也若矩而方若繩而直其思焉若愓其恭焉若翼循循湜湜靡愆而忒得於瞻仰者其儀可則也揚休臺衡表正百軄禮興樂崇與帝合徳佐明天工贊育萬物如玉如金天下所式見於相業者竹帛可書而鼎彜可勒也若夫大寵若抑大權若釋聞惡若疾聞善若卽事可告天而不求乎人知我鑑以日而不怍於爾室每當劇而居難運幹將而獨割至遺大而投艱恆匪躬之是惜苟吾志之可究務竭盡乎吾力或事會之未能弗遑寧於居息此其獨苦之心非丹靑可狀豈言說之能竟其萬一也

○禮部尙書兼翰林學士華亭徐階

形臞而澤洵粹美之內涵气淸而勁凜剛貞之天植正眸平視秉明照以無私竦立斂容履貴盛而思抑拳拳乎興治建功之心翼翼乎履繩蹈矩之實亮天之工庶績以之咸釐定國之是眾志由之不惑聞望重乎珪璋忠誠貫乎金石噫古有大臣儼然正色玆惟吾介翁之爲徳歟

○南京禮部尙書進賢萬鏜

吾聞之其心肅者其容敬其心莊者其體舒其心達者其顏沃其心邃者其神完其心定者其气勁其心憂勤者其貌臒夙夜惟寅以事一人非肅乎曠度平平不陂以側非莊乎虛明畢照事至沛然非達乎精詣研思學深自得非邃乎孤忠屹立百撼靡搖不亦定乎遺大投艱每忘寢食不亦憂勤乎擬諸其形容象其徳美非吾介溪先生而誰耶說形惟肖股肱乃良山甫令儀百辟斯式先生之相業不其比隆耶可示者貌托諸丹靑自信者心質之蒼旻丹靑有煒爰得其似蒼旻無言疇識其眞然則識之者惟聖天子之明與夫同志者之英耶

