

欽定四庫全書

集部七

湯子遺書

別集類六【國朝】提要

【臣】等謹案湯子遺書十卷

國朝湯斌撰斌有洛學編已著錄斌在

國初與陸隴其俱號醇儒隴其之學篤守程朱其攻擊陸王不遺餘力斌之學源出容城孫奇逢其根柢在姚江而能持新安金谿之平大防主於刻勵實行以講求實用無王學杳防放蕩之故二人異趣而同歸今集中所載語錄可以見其所得力又斌𨿽平生講學而康熙己未

召試實以詞科入翰林故集中詩賦雜文亦皆彬彬典雅無村塾鄙俚之气至其奏議諸篇規畫周宻條析詳明尢昭昭在人耳目者矣蓋其著述之富𨿽不及陸隴其而有體有用則斌尢通達治體云乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

湯子遺書

丁卯冬先生薨於位友人田簣山評其遺藳刻於中州彭少司成又刻節要於吳門門人蔡彬與其宗人九霞謀刻全集惜未梓完癸未燦搜輯遺文益所未備編爲十卷顏曰湯子遺書從九霞之舊也先生往矣後之學者思先生而不得見讀先生遺書如見先生焉𨿽其畢生之道徳功業垂諸不朽者不獨以文傳然而讀其文益以見先生之不可及也云爾門人王廷燦謹識

卷一

周易尙書四子書皆古聖賢語錄也其言廣大精深總以闡明道要降而爲諸子百家近於雜漢唐箋疏渉於誣去聖賢之防逺矣皇極西銘近思錄諸書庶幾近之我夫子所以語人者一以存誠主敬爲宗以修身實踐爲究竟此眞近得濓洛之微防逺契鄒魯之道妙者也集語錄

卷二

嘉謀嘉猷入告爾後大臣之體則然然求其爲民請命而纒綿剴切紙上如聞太息聲者匡穉圭陸宣公張曲江數人至今獨傳夫子撫江南裁二載而請蠲請賑疏凡數十上恫瘝百姓言人所不敢言眞所謂傷居爾體痛在臣心忠愛之誠溢於楮背今試取其文展讀再四必不以餘言爲阿所好也集奏疏

卷三

序之體不一有序其書者如孔子之序書子夏之序詩是也有序其人與事者如漢史之世家列傳是也要以理有旁搜詞無溢美務使我之精思奧義櫽括乎其書與人與事之中而實洋溢乎其書與人與事之外於夫子之諸序見之矣集序文

卷四

事何以記甚重乎其事也重其事柰何黌宮明倫也書院興學也立祠功徳之在人心難歿也防館有記重桑梓也記寺記堂記山房或嘉其勞或重其人也砥世礪俗彰往勸來固煌煌乎鉅典哉有其事無其文不傳夫子之文誠足以傳之矣集碑記

卷五

楊惲之與防宗固多怨悱之詞昌黎之上宰相未免干進之意若夫不卑不亢辭防和平惟發明性命之微與戒懼愼獨之要者尺牘中固不多得也夫子集中如與孫徴君田簣山諸公書綢繆往復直抉性理諸書之要其中或簡或詳各因其人所云與呂公言不得不少與溫公言不得不多也集書牘

卷六

賦頌之體麗以則如陳周鼎商彜論辧之體精而核如指艸蛇灰綫此其大凡也析言之賦不難於典贍而難於流逸頌不難於張皇而難於微婉論則確陳其是不使我有未窮之蘊辯則直指其非不開人以可議之端求其披郤導窽而又遊刄有餘者微夫子吾誰與歸集賦頌論辯

卷七

蔡中郎曠世逸才也其志傳碑銘之文無慮數十篇而自敍則云不愧我文者惟郭有道由此言觀之則伯喈之苟作亦多矣我夫子生平不妄交一人不輕發一語豈其人旣歿顧反爲諛墓之文乎我信其文因以信其文所傳之人也集傳及墓志幷行述事狀

卷八

文之不能無雜著也如歲之有閏餘也大衍之有歸奇也五嶽之有分支四瀆之有歧渚也皆天地自然之數而不可缺者況經世之文原非常額所拘乎欲分類則體孤欲他附則義別因另爲一卷集雜文

卷九

嘗讀漢詔有云雕文刻鏤傷農事者也錦繡纂組害女紅者也是饑寒之本也又云人不患其不智患其爲詐不患其不勇患其爲暴不患其不富患其無厭當時詔令所及至有扶杖往觀嘆息泣下者夫子下車伊始卽有禁奢侈嚴賭博斥淫祠諸教條刋布逺近訓誡諄諄務期與斯民更始眞浸淫乎漢詔而出之者仁人之言其利溥矣集告諭

卷十

古詩以六朝爲宗康樂參軍非不妍擅詞塲也而必以淵明爲稱首律體自遵三唐髙岑溫李各臻妙境矣然必於少陵推絕調焉詩固佳抑其人忠貞節烈有必不可沒者甚矣詩固以人重也今讀夫子

賜遊溫泉

講筵紀事諸詩體气神似少陵詩餘彷古樂府而眞至朴實則儼然柴桑之遺也詩不朽有不朽乎其詩者在集詩詞

附錄

集旣成因附年譜行實倂墓志祭文於末蓋以志夫子行事之實亦以存同人景行之私云爾

欽定四庫全書

湯子遺書卷一

工部尙書湯斌撰語錄

仁和門人沈佳柘城竇克勤鞏縣姚爾申手述【二十三條】

人皆可以爲堯舜要體察我之可爲堯舜者何在識得工夫自不容已

問喜怒哀樂未發曰當於人欲淨盡時驗之旣而曰先儒教人看未發前气象正是教人下手做工夫最親切處

語姚嶽生曰鳶飛魚躍如何是子思子喫緊爲人處答曰鳶魚上下皆道之機也吾人體道不可須臾離亦是如此曰然滿前洋溢俱是發育峻極何處得个空閒容我疎放耶然卻隨處自有个恰好的道理一切將迎期必總用不著所以工夫正在勿忘勿助之間

學者讀書不務身體力行專爲先儒辧同異亦是玩物喪志先儒之言都是自己用工夫體認過來無一句不是實話總之源頭澄澈隨時立教不妨互異正當反求諸身識其所以同者勿向話頭討分曉始得

問仁之體可一言盡否曰仁體極難形似如何一言可盡仁者得天地生物之心此言最宜體防

近代學者皆以近溪爲禪近溪蚤於釋典丹經無不探討晚年語錄一本諸大學孝弟慈之防絕口不及二氏其孫伯愚嘗私閱中峯廣錄近溪一見輒持去曰汝曹愼勿觀此禪宗之說最令人躱閃一入其中如落陷阱更能轉出頭來復歸聖學者百無一二惟究心大學孝弟慈之防足矣近溪世所號爲近禪者其言如此則沈溺詖淫者可不知所戒哉

夜坐嶽生閒問曰先儒有因人泛問輒曰汝輩是揀心中疑的問是揀難的問蓋非誠心切問先儒常不輕答一日舉必有事焉勿忘勿助長以告曰助長非必著力緊促只容些小私意便是

先儒嘗有言頓悟之非不知悟未有不頓者但必學問眞積力久方有一旦豁然大悟處是頓因於漸也古人由悟而悔由悔而悟眞實用功一日憬然醒悟渾身汗下透出本來面目從前悞亦有益若不痛不癢剽竊聖賢言語糟粕縱步趨無失究竟成一鄕原到對天質人處心中多少愧怍

時有以助長爲患者曰心體原是天機動靜內外無不周流但時時體認天理不令昬散亦不可躁迫須知必有事焉工夫原極精密勿助長非放松之謂也稍放松便忘非必有事矣總之涉有意便是私心

人不患思慮不寧只患心體未透

學者最怕是以實未了然之心含糊歸依以實未湊泊之身將就冒認

小人只是不認得獨字

問事親從兄有許多儀節亦不可不知曰如何可不知但所謂儀節如問安視膳昬定晨省此念從何而起侍父母而問安視膳昬定晨省有時離父母則儀節於何處行須要透得孝弟根源則充之足以保四海矣問何思何慮曰何思何慮非全無思慮也觀同歸殊塗一致百慮可見非無思慮惟得其所謂一致者𨿽千變萬化而寂然者自在也

心中有趣才得樂此趣從不愧不怍而生不愧不怍從戒愼恐懼而出學者先有用力處後有得力處

凡人爲一善事則心安而體舒爲一不善事則心不安而色媿可見人一身內渾是天理於此便見人性皆善人能隨事體察勿虧此心本體無爲其所不爲無欲其所不欲這便是盡心復性的眞實工夫故格物是要緊事

道在日用任人一步一趨無往不有天理流行之妙捨卻子臣弟友更有何道故曰中庸不可能也惟中庸故難能故入其中愈尋味愈樂

爲學工夫只在當下

或問孟子言性善陽明言無善無惡心之體何也曰此是對有善有惡意之動而言心之體不但惡非所有卽善亦不得而名也善亦不得而名乃爲至善孟子言性善究竟是於情上看出性之善如何可說下言知善知惡是良知這良知便是性之虛靈不昧處惻隱羞惡辭讓是非皆從此出是卽孟子所謂性善宋儒言主敬陽明恐學者過於執著反於心體上多一敬字故教人只提醒良知便是其言無善無惡只是教人涵養未發勿過執著而已

凡事功不從心性上發出於自己毫無干涉若於心性上毫無虧欠顏子之簞瓢陋巷便是禹稷事業

聖賢學問只在心性上用功譬如種樹日於根本上培養灌漑久之自然暢茂條達縱未暢茂條達根本自在今人只於枝葉上用功外面𨿽極好看究之全非已有今人爲學須持心堅牢如鐵壁銅墻一切毀譽是非略不爲其所動乃可漸入若有一毫爲人的意思未有不入於流俗者

【嗚呼此先大夫之所嘗語也先大夫與臣言忠與子言孝平居講習討論有來問者未嘗不竭誠而發其覆也蓋言之可傳者百此矣惜乎未經裒錄此編爲姚嶽生竇敏修沈昭嗣各因所聞而識之者然存語𨿽少皆先大夫躬行心得之餘也男溥敬識】

柘城竇克勤日錄【四十九條】

學者須明義利之介孔子曰君子諭於義又曰富與貴是人之所欲也不以其道得之不處也貧與賤是人之所惡也不以其道得之不去也能在此處立定天下無事不可爲所以平天下到底只說到義上去

學者有自立之志當拔出流俗不可泛泛與世浮沈破除流俗是學者第一闗鍵透出便是豪傑

日之行也日復一日總無一息而已君子之爲學也顧可息乎一時息則一時非學矣曾子曰仁以爲已任死而後已朱子以爲一息尙存此志不容少懈其警惕學人莫有痛切於此者

大凡學人具剛勇之志量者其造道恆深中庸說知說仁終必說勇勇是收拾上面處若無這个便不濟事顏淵問仁夫子只教以克復數語說得規模旣極逺功夫又極切實顏子聞言便直下承當其大勇者乎事不論大小只論是非學者須令事事合理一事不可忽略故曰浩然之气是集義所生者曰集義是日積月累事功夫不可一時息一有息時便與天行之健不相似

理流行於天地間不有此身則虛而無著此身關系最重不可不敬其身

天地生物勢不能無闕陷有闕陷處端賴人以補助之故人能贊天地之化育方爲克盡人道

中庸之書甚是整齊初從天命說起中間支派分明末又自下學立心之始說歸天命去首尾一貫甚好看問士之守曰中庸說不變塞至死不變觀兩變字可見人能自立者不之而敗於末路者亦復不少先生曰觀人全在末路上

宋儒教人道理說不盡畱有餘以待學人之疑至明儒說得太盡人反忽過不能深入有得也

斯道淪落聖賢不數數見三代而後如漢僅一仲舒隋僅一文中子唐僅一昌黎然學未必純𨿽宋有濓洛諸大儒又不無生不同時居不同地之感大抵學道之事能與大家講明同歸於善固其素心若世人不知而已獨爲之亦惟躬行實踐自盡其道而已矣

爲學於舉世講學之日學之途或慮其雜爲學於舉世不知爲學之日學之事猶存其眞故聖道沈淪或一二知已散處四方心期砥礪吾道已處其孤天地間正不可無此眞修君子以爲維持

天下之理感應二者而已

聖人之意寄之於言眞有言不能盡意處學者讀書當黙識以求得若徒泥乎詞以求之則聖人之意亦有時而晦矣如太極圖周子欲顯其象以示人勢不得不疊畫幾个圏子若論其理則太極之中卽有陰陽五行如何可分周子當日豈見不及此只是落到言語上自須如此說畫到圖樣上自須如此畫此際總在學者黙識而心通之爾

先儒解易特地創解無所依據後人觀玩甚省力卻不加思索只據現成說粗心看去此後人所以不及前人也

問處世之道曰初之用濳不成乎名其處世而能善者乎君子處世不韜光晦顯使人得以名之則忌之者眾矣先生曰作易者其有憂患乎其慮天下來世無一不備後人取而觀玩之固無在不得處世之道也

君子愼言語節飲食見得明道者此言語亂道者亦此言語故愼之養生者此飲食害生者亦此飲食故節之漸之進得位以卦畫推之似初上未爲得位問曰進得位以中四爻言也先生曰何獨遺初上乎問曰此自卦變而言謂自渙而來九進居三自旅而來九進居五各當其位故止以中四爻取義而不及乎初上也先生曰程傳於六爻皆取之而謂初上二爻陽上陰下亦爲得位似覺未安問曰玩其象又似少此一層不得蓋總六爻論之艮下巽上有男下乎女之象分初上二爻觀之陽上陰下又有夫婦尊卑之象女未歸則男先下乎女女旣歸則婦不先乎夫二者互相發明義始備也先生曰程傳不主卦變今觀卦畫皆是乾坤而來三四陰陽相交其女歸之日乎上二爻皆幹下二爻皆坤其旣爲夫婦之後乎只將三四爻合看上下四爻分看自有精義可思

刑之一事聖人每愼言之旅之象曰君子以明愼用刑而不畱獄與噬嗑之明罰勅法賁之明庶政無敢折獄同一愼重之意曾子曰如得其情則哀矜而勿喜其萬世用刑之凖乎

兌之麗澤何取朋友講習之義程子曰兩澤相麗互相滋益妙在滋益二字已與朋友講習之義相闗切矣問各卦爻取義不同有取本爻者有取他爻者隨時而觀各惟所適如兌之三四五爻皆在他爻取義若執本爻求之又不得先生曰兌有相引而說之義故聖人系兌之本爻多於他爻取義

問人之徳業必資友而成兌之六三來兌初二豈不是他好處卻繋之以凶想是他陰柔不中正只是以非道說之爾若剛柔得中正之位聖人自不如此說此際當隨其時以觀之先生曰如此看三百八十四爻皆活包羞是小人之爻若君子筮得此必有自心歉然之事春秋之義顯而可尋人自不體爾如公如晉胡氏亦未有傳驟讀之幾不知其何屬一取上文連類考之則書法自明上文書天王崩公自宜如周而乃如晉是忽天王而重霸國其罪不言自見矣

微予之去止遁於郊爾後人妄以歸周爲言不知微子商之元子也亦聖人也豈有歸周之理甚至有面縛銜璧之說何其敢於誣聖人也要知受封於宋在武庚被誅之後而白馬來賓之詩亦周人誇耀之詞爾然究以客禮待之而不臣也至於祭又令得用天子之禮樂其所以處之者厚矣

商之天下已失而武王於箕子之囚則釋之此時爲箕子者審乎天理人情之安惟不仕於周卽其所以報商者也乃其時道統在上而不在下箕子以一身荷堯舜以來相傳之道不容泯沒無傳王訪於箕子箕子安得不爲萬世存道統爲萬世存道統安得不爲武王陳洪範聖人審天命人事之歸其心公天下而不以一毫私意與於其間道可傳則傳之義不可仕則弗仕之武王亦亟於訪道而不彊箕子以仕故封於朝鮮而不臣也嗚呼可謂仁之至義之盡矣

齊家之道與治國不同臣之在國也有犯無隱若以此道施之於家則不可家之中不得徑行其直須有委曲黙爲轉移之法

齊家之道最難周子雲家親而國與天下疎惟其親故不可以義傷恩又不可以恩掩義然則教家者亦惟漸漬化而已久當自變也

論義門鄭氏曰禮義之心必如此浹洽方爲善道然非一朝一夕之故先生曰家道惟創始爲難久則相承卽間有不率禮義之風已成可觀摩而化也

問胎教曰只是無時不宜以正自處爾先生曰古之言胎教者原子之未生而言也婦人以正自處不言可見意不重此

教子弟只是令他讀書他有聖賢幾句話在胸中有時借聖賢言語照他行事開之他便易有省悟處從來以女賈禍者不可勝數然非旦夕之故卽如人家舊守家風本無他事乃忽動念爲攺觀之事令女子讀書習字妄念一起後患卽伏將來必有受之者矣聖人之言包舉無遺試觀九經始言修身次言尊賢次言親親以至臣民百工逺人諸侯無不處之各得其道聖人之學通天徹地後世之儒者徒見迂疏淺陋而已矣

節用最關治道若經制不定財用靡侈未有能幾於治者

自聖人之道不明至漢而人崇黃老之術大抵亦是承秦攻伐之後人心厭紛擾而思恬靜固時防使然也問曰帝王之治天下有禮以維持大綱其間質文損益隨時而變亂極思治治極思亂考其時防可知也當秦漢時固動極思靜之防但可動亦可靜者莫如聖人之道當時何無一人講明與天下相休息必崇尙黃老何爲乎先生曰聖人之道與時消息惜當時無人知之故終漢之世治術不純至唐而益甚

古之民有四今之民有六其耗財已至何怪匱乏相繼乎問曰古之士爲眞儒農皆樂業商賈安居今則士無眞修農日困迫富商大賈𨿽或相安然亦坐而待敝矧又益諸僧道諸遊民從而耗其財此皆本業不修之故也先生曰欲驅遊惰而農之惟在使民樂爲農今之爲農者力作不足供賦稅不見其樂而止見其苦苦則思逃逃則不復思返如商賈之徒固是奔競之心勝亦緣不能安業故思他圖又如僧道輩其心豈不欲有父母妻子之樂多緣農困無以爲生故逃歸僧道旣逸其力又不匱於衣食則亦安之不思返矣是莫若輕徭薄賦使民安於農而樂爲之則遊惰者不驅而歸農矣問曰遊惰者歸農矣其間貧富相耀風俗終難整理若何先生曰此最難處今之時勢與古不同古之時無甚貧甚富之俗所以易治今之富者田連阡陌貧者至求數畝自給而不可得此中甚費區畫今但使一鄕之中富者明禮義興仁讓有以庇貧者而不至失業則後此可以徐圖矣明太祖召江南父老諭以至道無欺淩貧民亦此意也

明太祖定制令府州縣各有鄕長總理一鄕之事遇有祭孤魂等事亦鄕長主其事每鄕置亭鄕長常至其處稽鄕人之善惡而籍記之以爲勸懲小事直決之鄕長大事方告有司所以獄訟衰息又聞老人云洪武時每逢朝覲令天下裏老各赴京詢以民隱及歸卽令掌社倉積谷備荒略仿古義倉之制及後在史館閱明制誠然其立法甚詳密後之愛民者恐不能出此規模也湯淑原問適所論治道就一邑論之有司若立申明亭之類專其責於鄕長令以時書善惡爲勸懲未有不可成俗者何有司莫之行乎先生曰後世利欲浸漬極重難返畱心治道者絕少若有司有志復古整理一方盡可行去初無難事

問鄕舉裏選𨿽不能復似亦不可廢先生曰明初極重此典此典廢而專重科舉亦慮賢否並進名實混淆不如捨彼取此爾問曰只緣後世取士除以言觀人更無別法故如此然究其立法之意亦是鄕舉裏選之遺但取士以言與取士以徳収效不同今科舉不能廢若更兼徳行之選舉不亦可乎此事實與風俗相表裏又須將風俗整頓如置鄕長設義倉之類措置得法方可先生曰然

爲臣而不盡職非君子也爲臣而逾乎職分之所當爲亦非君子也欲不至於不盡職任事必須做事欲不逾乎職分之所當爲多事不如省事

官無論尊卑各有當盡之職爲一官卽盡一職便是天地位萬物育的气象至於司敎一席培養人材濳移世運關系特重時克勤將就教職先生又曰人有動念利祿者當其始君子已病其終一心扶持名教便無不盡職之慮

儒者不患不信理患在信之過而用法過嚴者亦是一病天地間法情理三字原並行不悖如官司有弗稱職者若優容貽害固不可必嫉之過而加以重罪至隕命析產亦不忍有仁術焉輕其罪使之蚤去則我亦不流於殘而民已除其害矣

天下事惟公而已矣向在潼關時惟於此字甚得力先生任潼關時年饑麥不熟兵餉匱乏人心騷動先生知之欲發倉儲秋糧以貸俟來年麥収仍以兩季麥糧撥發督鎭不可先生曰今事變倉卒非可拘以常數若以此安撫人心利害由我而當何不可變通行之督鎭以爲然及召各營弁諭之眾皆歡欣感謝變遂寢後督鎭每謂僚屬曰作事如湯公眞可謂盡職無遺憾有能仿而行之者卽善類也

先生任潼闗時同列問曰得百姓心易得僚屬心難公何兼而致之易如也先生曰吾於屬吏不惟不取其財且彼有善吾力成之以遂其願故人或不以爲苦同列曰無所取於彼何所應於上先生曰無所取於彼亦無所應於上交際之禮不過尋常帛物四件上官且戲謂吾禮物有班數亦各諒之無所受也至往來過往之官未有以金帛爲贈者其於上下間如此而已

先生任潼闗時無取於屬吏屬吏不得肆暴百姓無取於津吏津吏不得貽害商賈無取於武弁武弁不得尅減軍糧以此行之人感徳深至所以自闗中來者有望門而拜者有經過塋中拜其祖墓者其得人心如此問潼闗之政先生曰惟於保甲鄕約社學義倉四者加之意而已又曰實政錄不可不讀也

先生時爲講官曰講官所職者大宜從源頭上整理古人正色立朝其一段至誠感孚處有格君心於不自知者君心正而天下治此猶天之樞紐轉運眾星而人不之見者也講官又是黙令樞紐能轉運底是何等闗系【康熙壬戌春闈下第將歸先生畱止之設榻齋頭晨夕晤對講論互發答問無遺因撮其語並事迹約略記之凡三閱月而歸柘城竇克勤記】

男溥手述【六條】

課子溥等讀書嘗至夜分不輟曰吾非望汝蚤貴少年兒宜使苦苦則志定將來不失足也

天理二字不可不時時體察用力旣久愈見親切從此行將去自然仰不愧俯不怍

在林下時或勸之著書曰學貴日新今之所是異日未必不以爲非何敢妄爲

撫吳時秉燭治事四鼓始假寐日中始食或勸進藥餌恐事煩心血漸槁非暮年所宜慨然曰君命卽天命也且曰吾自信者心也安能保其必當乎

占易以彖象爲主常曰易非教人趨吉避凶祗審理之當否其進退存亡介在幾微間非沈濳玩味不能得也臨歿時以潞河勘楠木歸感風寒疾漏下二鼓猶戒子溥等曰孟子言乍見孺子入井皆有怵惕惻隱之心汝等當養此眞心眞心時時發見則可上與天通若但依成規襲外貌終爲鄕願無益也

錢塘門人王廷燦手述【五條】

年少登科切勿自喜見識未到學問未足一生喫虧在此卽使登髙第陟髙位庸庸碌碌徒與艸木同朽耳往往老成之人一入仕途建立一二事便足千古由其閱歷深也

諸生能喫苦否喫得苦無事做不來死於安樂生於憂患刻刻當存此念

學問之道全在收拾此心此心不曾收拾毋論聲色貨利皆是戕害我身之具卽讀書誦詩亦爲玩物喪志讀書遇古人疑難大事先須掩卷靜思如我處此何以措置然後看將下去方知古人得失學識方有長進不然一直看去古人自古人我自我有何益處

漢人全尙气節有鋒芒有圭角終非聖賢地位聖賢非無气節卻從性分中發出皆是天理流行不可名之爲气節

秀水門人範景手述【十五條】

景侍先生問涉世之道如何曰言忠信行篤敬聖人教人不過如是

君子小人在天地間如陰陽之相乘試看從古以來𨿽極治時舉朝皆君子其間也有小人就是極亂時舉朝皆小人其間也有獨爲君子的有志者正須自立先生撫吳時聞有當事登壇講學者慨然語景曰學當躬行實踐不在乎講講則必有異同有異同便是門戶爭端當初孫夏峯先生爲一代大儒未曾應聘開講不過於一室中二三同志從容問答而已若必登壇南面聚眾而談何異禪門家數

問爲政當以順民情爲第一義否曰然良久又曰也有順不得的所在卽如我當初在贑州作道時正值海宼猖獗忽有賊持僞檄到撫軍轅門撫軍傳余甚急食頃三至余詣撫軍所以此賊付余余在轅門訊之百姓觀者如堵頗多惶惑余請撫軍急梟示以絕賊人覬覦撫軍猶豫欲監上聞余意不容稍緩請益力因令押赴市曹百姓人人震恐遮道而請曰殺之則賊眾大至百萬生靈不保矣余曉百姓曰殺之則賊知我不懼而不敢來卽賊眾果至我自有方略保障抵敵爾百姓無恐此賊亦大呼曰兩國相爭不斬來使余呵之曰汝賊耳安得云國亟斬之尋賊敗去竟無警使是時稍順民情不斷然斬之姦宄生心保無意外之變乎此豈不是順不得處非是當初年少气壯只是明理耳

先生問聞吳中上方山神最靈祭賽最盛起於何時景對曰相傳是南宋時沿流到今靈異之說皆出鄕裏之傳說耳先生曰鬼神福善禍淫治幽贊化若來祭享者方免其禍不來祭享者卽降以災直與世間貪官行事一般定是邪鬼決非正神吾只是不信

乙丑夏先生於院署因畱宿署中時已二鼓先生猶辦事未寢至景榻前從容問近所施設果允協人心否抑猶有當行而未及行者否蓋先生徳愈盛而心愈下如此

自古治日常少亂日常多要知亂日之所以多者皆緣人之情欲相感邪淫日生其气上通於天故天降喪亂日甚一日然天心仁愛常欲撥亂反治故篤生聖人以爲天下主設不生聖人則人之相殘相害無有已時非上天生人之意矣

自古有爲之君必親君子逺小人與君子日親自與小人日逺與小人日逺凡聲色貨利之欲土木興作之煩奇技淫巧之物俱耳目所不及見心思所不及謀君志淸明忠言易入天下事可理矣

天生民而立之君人君之職在於安民安民之道在於擇相故曰勞於求賢而逸於得人此總其大綱以禦天下者萬世人君之道也

封建與井田相表裏井田不可復矣明大封同姓之制使諸王散居於外而不假以權卻最得法

人君之所最重者無如總憲朝廷有違徳總憲則匡之宰相有失政總憲則糾之六曹有不盡職卿大夫有不守度總憲則劾奏之舉凡用人行政無一非總憲之責職固若此其重也而豈易副哉

學問之事有爲己爲人之別眞修君子朴實做去不求人知人亦莫得而知之直至遁世不見知而不悔此才是眞實學問故爲己之學聖人有味乎其言之也易有象必有理數與理相因非判而爲二者也其斷以吉凶者亦就一定之理以斷之至孔子系易純是說理𨿽周家卜世三十卜年八百若有定數畢竟有文武詒謀之善方能永久若秦至二世而亡亦似有定數畢竟始皇所爲不善以致此數固不離乎理也

易重陽剛故成天下事者必剛健中正若柔順中正必有相助者始可成功此陰陽之辧也

問丰之六五柔暗之主二三四爻之障蔽皆由此爻不好至此爻卻說來章何也先生曰他爻之障蔽皆由此爻不好若此爻能不使他爻障蔽便是他大有好處故只以來章言之亦見他是陰暗不能獨立必借人而成若不能來章卽不能有慶譽之吉矣戒意已具詞中也

附

志學防約

學者莫先於立志孔子十五志學便志到從心所欲不逾矩我輩四十五十尙未知志學何以爲人程子曰言學便以道爲志言人便以聖爲志今與諸君子立防以志學名欲先定其志要識聖人之所志者何志所學者何學如適京師者必先識京師之路𨿽相去千萬里畢竟路逕不差漸次可近京師否則適北而南轅用力愈勤相去愈逺矣後列防約數則大約本之馮少墟先生舊約而稍稍增損附以己見亦借以就正先生長者焉一防以每月初一十一廿一中午爲期不用柬邀一揖就坐世情寒溫語不必多各言十日內言行之得失務要直述無隱善則同人奬之過則規正所講以身心性命綱常倫理爲主其書以四書五經孝經小學濓洛闗閩金谿河東姚江諸大儒語錄及通鑑綱目大學衍義等書爲主不許浮泛空談防狎戲謔凡涉時政得失官長賢否及親友家門私事與所作過失幷詞訟請托等事一槪不許道及違者注冊記過

一防中崇眞尙朴備饌多不過八器圍坐葷不許過素若人少則四器亦可飯罷酒卽止甚勿杯盤狼籍飲酒笑謔以傷風雅違者注冊記過

一防中置一冊子凡是日講論有能發明義理或近日有所心得卽錄冊中以便商訂或有疑難一時不能明白者亦記冊中漸次考正亦日知其所亡月無忘其所能之意仍將所問答參悟有合於道者略爲綴記成篇以存其說

一彼此講論務要平心易气卽有不合亦當再加詳思虛已商量不可自以爲是過於激辧捨己從人取人爲善聖賢心傳正在於此否則𨿽所論極是亦見涵養功疎況未必盡是乎尢西川先生云讓古人是無志不讓眼前人是好勝

一學之不講孔子且憂況學者乎人心易放學問難窮故親師取友一則夾輔切防使不至放逸其心一則問津指路使不至錯用其功總是自己求益非務外狥人也鄒東廓先生云講學者非以資口耳所以講修徳之方法也聞義而徙不善而攺便是講學以修徳實下手處呂涇野先生云學不講不明非是自矜將驗已之是非又云學道之名亦不消畏避人知方是眞做才有避人知的心便與好名的心相近我輩浮沈世味悠悠歲月衰老將至漫無心得碌碌一生艸木同朽豈不負父母生成之恩爲宇宙間一大罪人往者不可諫來者猶可追我軰大家猛省非求名譽非結聲气總要各完自己性分各成自己人品不致喪盡幾希淪於異類富貴功名轉眼卽空如不可求從我所好願同志者相與精進勇猛共證此事焉

一人非聖賢孰能無過吾輩發憤爲學必要實心攺過黙黙防檢自己心事黙黙克治自己病痛若瞞昧此心支吾外面卽嚴師勝友朝夕從遊何益乎每見朋友中自己吝於攺過偏要議論人過甚至數十年前偶誤常記在心以爲話柄獨不思士別三日當刮目相待舜蹠之分只在一念轉移若向來所爲是君子一旦攺行卽爲小人矣向來所爲是小人一旦攺圖卽爲君子矣豈可一眚便棄阻人自新之路更有背後議人過失當面反不肯盡言此非獨朋友之過亦自己心地不忠厚不光明此過更爲非細以後防中朋友偶有過失卽於靜處盡言相告令其攺圖卽所聞未眞亦不妨當面一問以釋胸中之疑不惟不可背後講說卽在公防中亦不可對眾言之令彼難堪反決然自棄交砥互礪日邁月徵庶幾共爲君子攺過遷善爲聖學第一義我輩勉之一聖賢義理載於五經四書而其要在於吾身若捨目前各人進修之實不以攺過遷善爲務縱將注疏大全辧析毫釐與已終無干涉聖學首重誠意自欺自慊皆在隱微獨知處勘證若徒彌縫形迹不實在心地打防卽外面毫無破綻總是瞻前顧後義襲而取苦力一生究竟成一鄕願到對天質人處心中多少愧怍我輩著實用力必期躬行心得義利誠僞闗頭不可一毫將就混過此日勉彊久之必有純熟境界陽明先生致良知爲聖學眞脈各求所以致之之道勿忽也

一近日風俗衰薄巧詐滋起凡我防中各宜惇本尙實力崇古道不得槪從流俗苟且避謗至於四禮儀節亦當斟酌復古有斷當攺正者亦不必因循隨眾

一善是大家公共的不是一人自私的爲善卻是自己擔當的不是他人彊攀的旣入防必須實實照約行否則彼此無益孟云浦先生曰學者躧兩家船不得新吾呂先生曰吾學工夫秪有事心一著最爲喫緊若把一心被耳目口鼻四肢驅策如犬馬役使如奴婢男兒七尺之軀不能爲他做一主張發之言動措之事業縱有一二可觀都是气質作用安得盡合道理協於天則必須大勇猛振委靡之气堅果確之心勿以戒愼恐懼爲桎梏勿以怠荒淫肆爲膾炙於發憤忘食之中嘗樂以忘憂之味久則和順於道徳優遊於矩度馴焉安焉才是得力處嗚呼呼吸一過萬古無輪回之時形神一離千載無再生之我悠悠一世可爲慟哭又曰聖學入門先要克已歸宿只是無我蓋自私自利之心是立人達人之障此便是舜跖關頭死生岐路又曰敬者不苟之謂也敬無他攻擊此心之苟而已故苟則不敬敬則不苟戒愼恐懼心體不苟也中規中矩步履不苟也無淫視無側聽耳目不苟也安定辭守如瓶聲音不苟也無眾寡無小大無敢慢與人不苟也一息尙存此志不容少懈終身不苟也敬外無聖人居敬外無聖人之道其始也毋不敬終也恭而安盡之矣又曰防欲如挽逆水之舟才歇手便下流力善如緣無枝之樹才住腳便下墜是以君子之心無時而不敬畏也又曰學者要養心气心气一衰萬事分毫做不得又曰胸中只擺脫一戀字便十分爽淨十分自在人生最苦處只是此心沾泥帶水明是知得不能割斷耳又曰才能技藝讓他占个髙名莫與角勝至於綱常大節定要自家努力不可退居人後

夏峯孫先生曰靜坐讀書須先澹其安飽之念方稱好學自世人以富貴爲性命以貧賤爲讐敵而壊心術喪名節祗此欲惡兩念爲之祟耳程子曰大凡學者學處患難貧賤今觀孔顏樂處不出乎世情所謂澹泊憂愁中卽伊川气貌容色逾勝平生亦自涪川貶後見之益信聖賢所爲樂不於富貴得志時學者正要於此處見得分明又曰世人不知學者勿論卽素有志於學動輙曰目前爲貧所苦爲病所苦爲門戶所苦爲憂愁拂逆所苦不知學之實際正在此貧病拂逆種種難堪處不可輕易錯過若待富貴安樂時始向學終身無學之日學之晦於天下也久矣又曰大凡向學之人獨立之意多近於方方之獘也爲單板隨人之意多近於圓圓之獘也爲軟熟初學宜以方入學力深單板自化斷不可失之軟熟耳新吾先生爲同郡先哲夏峯先生爲今日先覺故各摘語錄數則與同志共朂焉

湯子遺書卷一

欽定四庫全書

湯子遺書卷二

工部尙書湯斌撰奏疏

陳史法以襄文治疏

竊惟史者所以昭是非助賞罰也賞罰之權行於一時是非之衡定於萬世

皇上禦極初年卽

命史臣纂修明史仰見

皇上畱心文獻與唐太宗勅魏徵等撰次隋書明太祖勅宋濂等纂修元史可謂千古哲王若合符節但當時纂修止據實錄未暇廣采【臣】愚竊以爲立法宜嚴取材貴備實錄所紀恐有不詳【臣】謹取其大略爲我

皇上陳之如靖難兵起建文易號永樂命史臣重修實錄則低昻髙下之間恐未可據他如土木之變大禮之議事多忌諱況天啟以後實錄無存將何所依據焉一也二百七十餘年英賢輩出有身未登朝而懿行堪著或名僅閭巷而至性可風萬一輶軒未采金匱失登則姓氏無傳何以發潛徳之光前代史書如隠逸獨行孝友列女諸傳多實錄所未備者二也天文地理律曆河渠禮樂兵刑藝文財賦以及公侯將相爲志爲表不得其人不歷其事不能悉其本末原委三也【臣】謂今日時代不逺故老猶存遺書未燼當及此時開獻書之賞下購求之令凡先儒紀載有闗史事者擇其可信並許參考庶幾道法明而事辭備矣【臣】伏讀順治九年十一月十七日

上諭云明末寇陷都城君死社稷當時文武諸臣中豈無一二殉君死難者幽忠難泯大節可風大哉

王言開一代忠孝之原肅萬載臣子之極一時在京諸臣若範景文倪元璐劉理順等皆被

旌錄自當照耀史冊但明末寇氛旣張蹂躪數省或銜命出疆或授職守土或罷官閒居或至布衣之士巾櫛之婦其間往往有抗節不屈審義自裁者幸遇

皇上扶植人倫發微闡幽而忠魂烈節猶有鬱鬱寒泉之下者則後世何勸焉伏乞

勅下各地方督撫確訪

奏聞並將實迹宣付史館與範倪諸臣並例同書則闡幽之典愈爲光昭矣更有請者宋臣歐陽修纂五代史不爲韓通立傳後世譏之宋史修於至正三年而不諱文謝之忠元史修於洪武二年而並列丁普之義古今偉之

皇上應

天順人救民水火雲霓之望四方徯蘇然元二年間亦有未達

天心徒抱片節硜硜之志百折靡悔𨿽逆我顏行有乖倒戈之義而臨危致命實表嵗寒之心此與海內混一竊名叛逆者情事不同伏望

皇上以萬世之心爲心

渙發

綸音槪從寛宥俾史臣纂修俱免瞻顧則

如天之度嫓美前王於以奬勵臣子昭示後世其於綱常似非小補【臣】在史言史不識忌諱無任戰栗隕越之至

睢沭二邑秋災情形疏

康熙二十三年十月初九日江蘇布政司布政使章欽文詳據淮安府詳據睢寧縣詳稱據本縣儒學生員魏奮翼等鄕民夏王賔等稟稱國以民爲本民以食爲天本固邦寧食足民安理勢然也痛睢積年以來非旱卽澇災荒頻仍百姓已不聊生兼之地濵黃河夫役繁重糜費過於正賦所以上累考成下致逋欠此官民兩害之原也況今嵗春荒糧食騰貴率皆賣兒鬻女以活生命吞艸嚼葉以度朝昏壯者散而老者絕顚沛萬狀慘不堪言滿望麥秋收獲以延殘喘不意二麥成熟之後五月五日大雨奇降平地水深數尺二麥朽爛仍望秋禾活生不意西水順流而下縣治南北一帶泛濫橫流深者丈餘淺者五七尺不等其秋禾登塲者被陰雨連綿二十餘天並未入倉漂流而去房屋淹倒無數徧野已成澤國殘黎並無棲止已種之麥盡沈水底未種之地現今水沈不惟今嵗無賴來嵗更無所望不惟已逃之民不復思歸故土卽未逃之民亦且樂奔他鄕民逃則地荒地荒則賦逋士民危極情極公叩電憐百姓困苦恩賜轉詳得邀蠲免則父母之仁能轉河伯之虐矣等情到縣據此該卑縣竊查睢邑歷年災患頻仍黎民塗炭今春賣兒賣女者有售無受以故哀鴻徧野碩防興歌滿望麥熟或可少蘇不意暴雨連旬將麥損傷過半復望秋粒柰三伏不雨禾黍皆枯入秋霪雨連綿二十餘日黃水陡發而睢邑里社坐落黃河南北兩岸近年修築隄工較平地約髙丈餘水無注泄一經漫溢卽如倒海西水順流而下徧地汪洋故將已獲稭粒悉皆漂蕩方種麥苗俱沈水底屋廬衝決民無定所眾姓哀號傷心慘目卑縣職司民牧不得不據實陳情仰祈軫念民瘼恩賜轉詳

題請蠲免或議賑卹或緩催科起瘡痍而肉溝瘠萬姓皆沐洪恩於不朽矣等情據此除一面耑員飛赴確勘另報外事干災傷擬合通報等情又據該府詳爲黃水永注沭邑災黎終絕更生哀吁詳請亟賜拯救事據沭陽縣詳稱據本縣士民魏鯤等連名稟稱沭居淸宿下流幸防

皇恩蠲免孑遺稍延殘喘不意今嵗入秋以來霪雨連綿晝夜如注又兼山水暴漲以及黃水田攔馬河泛漫由邳睢等邑直灌沭境淹沒慘狀惟見水天一色百里無煙又不止積水漫淹與謹報安東等案沈田溺丁已也切思糧從地起無地何以徵糧鞭自丁出無丁何以輸鞭若不叩天詳請畫一永久之計不惟民命堪虞亦且考成焉副縱天臺視民如傷其應徵額賦果能一一問諸水濱乎伏乞軫念水患益深民生愈蹙施拯溺救災之洪恩思安上全下之至計據實申詳爲民請命陰功萬代等情稟縣據此該卑職看得沭邑謹報安東積水漫淹兩案沈田溺丁荷防上臺

題請蠲豁災民幸得更生於康熙二十二年冬奉江撫都院委勘查報二案涸田六百一頃一十五畝二分五釐

題報陞科在案第查田𨿽稍有露尖實則沙荒無人耕種惟冀今嵗招集流移拮據播種稍全國賦不期自夏而秋諸水泛漲由宿遷縣等處而下水勢溢流沭邑爲滙歸之區不惟去冬報涸之地復沈水底卽未淹之田間亦浸漫卑職南闈回縣但見四野汪洋目擊心傷忝司民牧不得不亟爲請命合無據實申詳本府軫念沭民疊罹奇災懇將涸地陞科漕糧正賦亟賜具詳疏題蠲豁末吏災民兩佩洪恩於不朽矣等情詳府據此除一面耑員飛赴確勘另報外事干災傷擬合通詳各等情到司據此該本司查得淮屬地處卑下入秋霪雨連綿諸水泛漲積注未泄今據淮安府將睢沭二邑田地被淹廬舍傾頽情形詳報前來除一面飛行批飭淮府迅行各該縣加意撫綏設法賑卹並確查是否成災及該府屬逾限日期查明另報外事干地方災傷合卽通報伏乞迅賜核奪防題等情到【臣】據此該【臣】看得淮屬睢沭二邑地處卑窪疊遭水患荷防

皇上軫念民艱蠲賑屢施災黎得以稍延玆據布政使章欽文詳報今嵗入秋霪雨連綿諸水泛漲以致田地被淹廬舍傾頽等情除經飛飭該司迅委能員親詣確勘果否成災照例造具冊結同報災違限日期一並扣明另詳

題報外惟是據報秋災情形例應先行入告伏乞睿鑑施行

積年未完之漕項已荷分徵五載壓欠之正賦更祈蠲緩以廣

皇仁以蘇民困疏

三吳賦稅甲天下軍儲供億仰給實多我

皇上智勇天錫命將授鉞淵謀睿算威震海隅而轉輸不匱江南每嵗本折五六百萬較他省蓋數倍焉我皇上念財賦重地於軍需匱乏之際猶蠲租賑饑恩卹備至乃者

聖駕東巡洪恩覃敷蠲漕免丁帶徴漕欠除一時並徴之累

詔到之日白叟黃童靡不舉手加額感激而泣以爲皇上如天之仁軼唐虞而超三代實亙古所未有也獨是漕糧𨿽荷

天恩而地丁錢糧自康熙十八年至二十二年五年並徴民力猶苦不支每【臣】一出士民環馬首泣訴求爲陳情者殆無虛日【臣】以

國課闗系重大

隆恩未可妄邀曉以大義使各勉力輸將而士民遑遑哀求不已旣而思之使並徴有益於

國【臣】何敢妄有所請乃於國計無所補益而下民實爲苦累【臣】不爲奏陳是爲溺職上負聖恩矣故敢冒昧爲我

皇上言之【臣】按蘇松等處賦額繁重𨿽在丰年所入常不敷所出乃十八十九兩年異常災荒逋欠獨多今年之尾欠卽爲來嵗之帶徴下年之未完又爲次年之並比陳陳相因日以增益小民終嵗胼胝不過畝收石粟欲正供之外兼完積逋勢必不能且錢糧之在公家𨿽有起存漕項之分而小民之輸將總一條編原無差別未完起存錢糧之民卽是未完漕項之民今計十八年至二十三年未完地丁並時追呼而二十四年新糧又復啟徴矣州縣比較大率十日一限假使每日輪比一年則十日中僅三日空閒而七日赴比矣近城附郭猶得稍息其窮鄕僻壤奔走道途匍匐公堂欲求盡力農桑不可得已設有司見考成期迫不暇念及民生或一日而並比數年則先因某年之欠而敲撲之復因某年之欠而加責之血肉淋漓哀號之聲上干

天和亦所必至也【臣】仰體

皇上視民如傷之仁時時告誡有司旣不忍使疾苦遺黎受此摧殘又不敢以定限考成爲之寛假誠恐民之積欠己多剜補無術惟有此皮骨以捱徴比官知逓年壓欠催科計窮亦惟一降革以圖卸擔究之官之更代愈速錢糧之頭緒愈亂加以蠧役乘機侵欺小民逃亡相繼

國課必至大絀【臣】愚以爲民間止有此力並徴數年其輸納不加多帶徴一年其輸納不加少而分年帶徴則官免畏顧考成那新補舊之獘民免累日並比荒廢農桑之苦所全實大也故敢冒昧叩懇

皇上推廣帶徴漕欠之徳意俯

兪【臣】請除康熙二十三年錢糧尙未奏銷不敢請緩將康熙十八年至二十二年民欠地丁錢糧俯照漕項一例於康熙二十四年起分年帶徴以抒民困【臣】又念此數年中十八十九兩年水旱疊承地多版荒人多逃亡今時已五載牽連親族者有之遺累鄰戶者有之所謂有糧無田有戶無人者實實不乏儻防

聖恩將此兩年槪賜除豁準自二十年後分年帶徴務祈全完在民旣無並徴之累在官又無虛懸之項然後律以考成之法小民亦各有心旣感

皇恩又怵

功令誰不踴躍爭先以完正供此實有禆公帑無損國計而江南士庶歌詠

皇仁億萬斯年永永無極矣

泰州災復加災亟叩蠲卹疏

泰州居髙郵寶應興化等州縣之下流素稱澤國自康熙七年洪水爲災田地陸沈民生昬墊荷防

皇上饑溺爲懷蠲賑頻頒孑遺獲存復將淹田錢糧於微臣目覩等事案內準予蠲停今於每年冬勘明淹涸確數分別蠲徴歷年遵奉在案至康熙二十二十一兩年該州田地陸續全涸隨卽據實勘報具

題是以微臣目覩等事案內止存山陽淸河等七州縣而泰州不與焉【臣】於康熙二十三年十月內接任撫事至十一月據泰州裏民呈控該州田地自二十二年復被水淹情詞迫切【臣】卽備查捲案該州田地已報全涸何得妄稱復淹且未據地方官申報難以慿信批行布政司轉委淮揚道副使多安親詣查勘務在確實不得稍有虛揑去後續據該道將復淹田地情形詳報前來【臣】查田地疆界豈無髙下分別冊內多有未明恐有虛揑復據該司詳委蘓州府同知金鑑防同揚州府同知朱射斗前往覆勘【臣】又諄切面諭務須矢公矢愼細加察勘不得稍有扶揑今據布政使章欽文詳稱同知金鑑等履畝查勘據稱泰州田地原分上河下河其上河田地久成膏壤惟下河一帶與興化接界地最窪下海口未開髙堰湖水時常漫溢淹涸無定迨二十二十一年嵗值大旱田中積水全涸二十二年𨿽涸田復淹然雨水驟漲尙冀旋消是以前撫臣於彚

題案內未敢遽請蠲豁至二十三年九月內湖水暴發橫流旁灌宣泄無路注而不流至今田沈水底播種難施等情【臣】惟淹田涸出固宜隨時勘報起徴以足額賦如涸後復淹亦應據實陳

請以邀寛卹我

皇上視民如傷逺邁千古巡幸經臨見民廬舍田疇被水淹沒深軫

聖懷

特遣大臣循海察勘不惜經費專官疏濬下流期民安土復業萬姓歡呼祝頌

聖壽無疆所有泰州康熙二十二十一年原報涸出田地旣經屢勘實被淹沒見在播種難施應徴錢糧委難責令輸納亟懇

皇仁準予停緩以後仍歸微臣目覩等事每年冬勘案內與山陽等州縣一例察勘涸出另報起徴浩蕩皇恩非微臣所敢妄冀也

郡守因公降調士民控吁迫切代陳輿情疏

【臣】屬七府現缺知府者三常州府降調知府祖進朝履任未及一載素聞其操持廉介涖事勤愼【臣】私心重之頃緣失察法寶一案部議降調奉有

兪防乃常州五縣紳士商民不知

朝廷功令以爲進朝服官頗能潔已愛民驚聞解任輒搶地呼天號泣罷市若一旦頓失怙恃者奔赴【臣】衙門請爲

題畱日不下數千人街衢擁塞哭聲震天更有蒼顏皓發年逾八十平日杜門靜修足不履公門者亦至【臣】公堂叩首求達

天聴【臣】諭以

朝廷自有定體保畱之例久已停止爾等當靜聴部選新官毋得瀆擾士民愈加哀痛以爲常州四十年來未有愛民如祖進朝者其減差輕耗興學正俗戢姦除暴息訟安民種種善政窮鄕僻壤盡沾惠澤豪彊蠧胥不敢作姦

皇上軫念東南如江寧府知府於成龍防

特恩超擢吏治丕變今進朝操守才幹實可與成龍頡頏而獨以一眚被謫萬民驚惶殆不欲生言畢泣下不能止【臣】再三撫慰許以代

題皆望

闕叩頭而後去又聞赴督臣衙門控愬者亦不下數千人【臣】不知進朝何以感人之深如此【臣】查失察法寶一案無錫縣知縣徐永言以協挐免議進朝身爲郡守失察之罪何辭況部議察取督撫職名【臣】受事四日挐獲法寶是受事之日已爲失察之日自當靜處分何敢代人瀆奏惟是常州爲江南巨郡一月以來士不安於庠農不安於野商賈不安於市行旅不安於途【臣】防皇上特恩

簡畀封疆大任屬吏之敗檢者得而糾劾之廉能者不能爲之一言非公也民情皇皇如此而不爲之解慰安輯非仁也畏罪緘黙而使輿情不能

上聞非忠也有一於此皆負

聖恩無所逃罪因與督臣熟計再三敢不避斧鉞爲之陳

奏實從通達民情起見非敢違例

題畱

恭謝

天恩疏

康熙二十四年五月二十四日

皇上頒賜日講易經解義到【臣臣】隨恭設香案望闕叩頭只受恭惟我

皇上道協乾元明符離照正位凝命秉剛中而六爻八卦之用全富有日新體易簡而三極兩儀之理備奮神威於遐甸日晅雷動見萬國之咸寧布愷澤於蒸黎雲行雨施與四時而合序蓋顯行藏用無非圖書未發之英華而致逺鉤深更窮河洛以來之理數說諸心研諸慮參伍錯綜之必詳樂而玩居而安象變意言之悉防法天徳以行健旣有自彊不息之功觀人文而化成尢以教思無窮爲大於是頒行解義昭示臣工範圍在一人已通健順剛柔而敷治推行先百職俾體盈虛消息以宣猷從此戶誦家傳猶如觀法懸象二五應而位當上下交而志同容保無疆有孚而化【臣】行多悔吝識昧防通曩者侍

寶幄以敷陳愧顓防未聞妙道聆

玉音之闡發知

神聖自有心傳今玆職備封疆時復神遊

殿陛瑤編下賁恍依

禦座以趨蹌奧義重披宛接

天顏於咫尺敢不惕深覆餗節勵匪躬仰

對時育物之淵懷敬以訓規寮寀承

設教省方之至意敢用告誡編氓

懇憐積苦大沛蠲卹以存要地疏

淮安府屬地方居長河大湖之濵民間田畝多因積水未消難施耕耨地利旣失困苦日深而土瘠地衝民窮賦重惟宿遷尢甚恭遇

聖駕東巡問民疾苦而宿遷縣生員陸爾謐等民張士等以豁免暫加三餉失額丁銀失額糧地曠土虛懸四欵具奏陳請我

皇上以巡幸宿遷親見民生有窮苦形狀

特勅部議行【臣】確查據實具

題【臣】捧誦

恩綸仰見我

皇上饑溺爲懷逺邁千古一夫不獲皆厪

聖慮此眞宿民出塗炭而登袵席之時也【臣】敢不仰體皇仁悉心詳察以副如

天覆冒之心隨行江蘇布政司逐細根查毋虛毋隠據實詳報去後今據布政使章欽文取結詳覆前來【臣】查陸爾謐所奏暫加三餉一欵卽系全書所載九釐地畝欵項始於明季萬曆四十七年加徴而宿遷一縣則派銀至四千三百二兩八錢六分零並隨正編徴水腳我朝定鼎初年凡明末雜派悉賜豁除一切錢糧俱凖萬曆年間起科而此項因系萬曆末年所加故當日未邀特恩仍舊派徴相沿至今惟念該縣地畝非濵河傍湖卽沙礫斥鹵不但淹沒之地望涸無期卽陞科之田亦荒瘠難墾民生昬墊實與他處不同且田畝科則又與鄰近之海贑邳睢等州縣較重故士民之呼吁倍切仰懇

特恩將宿遷縣九釐地畝一項破格全蠲以廣

皇上巡幸恩澤實千載盛事也又失額丁銀一欵全書刋注該縣人丁疊因兵火水旱災祲以致逃亡缺銀三千二百七十兩八錢於順治十三年閏五月內前漕撫臣蔡具

題部覆均於原額田地之內帶徴仍嚴督設法招徠淸補此乃一時權宜之策原非經久之計尙冀流亡歸復旋卽減除豈期該縣田地沈廢屢屢見告民無常產見在者難免逃亡欠缺者焉能復業以致年復一年因循包賠【臣】查民間完納錢糧丁田原自有分今以磽瘠之地責其按畝輸賦尙且難支況缺額丁銀何堪久事攤賠卽該縣有續報墾田皆地方官勸諭見在人丁勉力開墾非另有逃亡復業人丁況順治年間年逺缺額豈能淸補合請

皇上將前項缺額丁銀暫行免徴督令地方官盡心招徠數年之間流民知無攤賠之苦庶幾漸歸故土將來編審案內陸續增補以符原額誠爲至便至失額糧地一千六百六十九頃五十八畝蓋因該縣地處濵湖坍塌失額康熙三年丈缺前數經前撫臣韓於請除丈坍等事案內

題請蠲免奉

防行令督臣麻親勘確實於康熙九年間部覆準將九年錢糧暫行停徴而十年以後仍舊徴輸又續報曠土六百二頃三十四畝一分原因糧田永沈等事請蠲祠堂駱馬湖等處水沈田地一案前撫臣馬奉防親往查勘見有山崗荒廢之地具疏

題明部覆招集業戶開墾今該司府𨿽經行縣查明失額田地見沈水底報墾曠土俱系石田詳請豁免【臣】因永蠲錢糧務期詳愼且該縣見有糧田永沈決口地廢二案內奉

防停徴前項失額地畝是否卽在其內至續報曠土系於康熙十六年認墾今稱實系不毛無有虛揑復經飭行該司備移淮徐道僉事常君恩親往宿遷逐一詳詢據稱失額糧地系於康熙三年丈缺而糧田永沈決口地廢二案系於康熙十一十六兩年報淹其時裏民各照被災區啚開報前項坍田實在二案之外另有坍塌從前失額錢糧未奉除豁原案見在可核其續報曠土向因需餉孔急部文招徠開墾故將山崗版荒地畝報陞不意旣報之後艱於耕鑿依然榛莽應陞之課虛認均完等語【臣】惟

聖朝任土作貢必小民盡力畝而後可責以輸將今宿遷縣失額糧地旣付波臣續報曠土又屬砂礫難墾歷經該府縣查明又委淮徐道常君恩親往查確具有不扶印結旣無虛冒所當一並

題請豁免庶包賠之累盡釋積年之困頓除萬姓歡呼祝頌

聖壽無疆億萬斯年皆知我

皇上巡幸所至有非常恩惠不但如古昔省耕省斂而已也

續報揚屬異常水災疏

揚屬髙郵泰州寶應等州縣地居淮黃下流諸湖交滙素稱澤國自康熙七年遭堤堰衝決以來下河田地久矣陸沈災民流離播遷慘苦萬狀素在

聖明洞鑑之中幸賴

皇仁浩蕩蠲賑頻頒子遺猶存不致盡塡溝壑此皆我皇上深仁厚澤惠養之所致也邇年以來天心效順雨暘時若髙阜之田已獲有秋卽勘涸田地災民莫不感奮勉力播種冀有薄收以輸

國賦不意今嵗自夏䢐秋大雨傾盆連綿月餘先據興化縣詳報被災情形已同淮徐二屬邳州山陽等州縣題報在案今復據髙郵泰州寶應並江都縣紛紛詳報雨水日積無路宣泄更兼黃淮交漲諸湖漫溢萬壑沸騰堤堰難禦致將熟涸田地無論髙下盡被淹沒所種秋禾俱沈波底廬舍漂流男女涕號淒慘情形鄭圖難繪【臣】披閱之下不勝蒿目驚心一面飛飭各屬設法撫綏一面行令藩司確查除見在委官確勘災傷分數另疏

題請破格蠲卹惟是淮揚徐等屬疊罹水患民生昬墊今嵗水災又非尋常可比【臣】仰體我

皇上視民如傷之仁除經飭行各屬查明實在被水深重災民將常平倉向存積谷動給賑濟務令安集不致流離失所仍將動給過谷數及賑濟花名造冊另報外所有被災情形【臣】謹防同總督臣王總漕臣徐合詞具

題

淮揚水患非常亟請賑卹疏

淮徐地方居黃河之濵而揚屬州縣又在淮湖下流雍冀豫兗之水皆以黃河爲歸而宛汝梁宋潁壽之水又皆以淮湖爲歸是淮揚者固天下之澤國也自康熙九年堤堰潰決而民不堪命矣賴

皇上蠲賑頻施得有今日上年恭遇

聖駕東巡覩水勢彌漫田廬淹沒深懷憫惻

特簡能員大加疏治仰見我

皇上不忍一夫不獲欲起瘡痍而登諸袵席眞堯舜如天好生之心也以爲從此立奏平成永除昬墊不意今嵗五六月間大雨連綿經旬浹月更兼河湖洶湧川澮盈溢禾稼淹沒秋成絕望【臣】備將被災州縣情形陸續入

告並分委府防等官親詣各屬確勘災傷分數造具冊結

題請蠲卹在案惟是今嵗之災非尋常秋災比也蓋山東河南皆有異常水患故河朔之泛漲尢甚而

題報之後霪雨不止至七月二十六至二十九大雨四晝夜又遭颶風海潮萬壑沸騰山水閘水建瓴直下舟行堤防之上城市之間水皆數尺扶老攜幼上下奔逃溺死者不計其數悲號之聲震動逺邇奇災異慘從來所未有也【臣】以庸菲謬撫玆土痛自修省寢食俱廢隨卽移咨督漕河鹽諸臣馳檄司道等官博詢捍禦拯救之方廣募捐輸賑濟共圖存卹今失業之民已有流入常鎭等處者【臣】嚴飭各地方官隨處撫綏賑卹勿令逺徙難歸將來田疇永荒必至大損

國課惟是淮揚徐三屬被災州縣共計二十餘處其被災稍輕者拯救猶易至於淮屬之邳睢山鹽海安淸桃宿沭等州縣揚屬之髙寶興泰等州縣具屬積渰之餘徐州及蕭碭二縣田地荒瘠戶有逃亡今更罹此奇災苦倍甚【臣】與地方諸臣縱竭力捐輸告糴平糶並動常平倉谷稍資賑濟然爲力有限僅可暫濟目前將來秋盡冬交饑寒愈迫不能接濟必至壯者流亡老弱塡於溝壑矣【臣】查康熙十八年各屬旱災請賑饑民百萬卽十九年水災僅髙寶興泰鹽五州縣並江都縣邵伯一鄕請賑饑民亦有三十餘萬俱荷

兪防特開事例並準先動庫帑買米發賑得以源源相濟饑民咸獲更生今嵗水患較十八十九兩年更爲烈被災地方更爲寛廣饑民當亦不止數十餘萬若不吁請

皇仁大沛恩膏百萬生靈豈能全活【臣】不早言上負聖恩罪無可逭今事例久停何敢妄請但救荒無奇策而拯溺勢不容緩非有激勸之典則人懷觀望誰肯爭先請

勅部略仿往年賑濟事例量行減數或準士民頂帶貢監官員加級紀錄及抵罪還級等項則人知鼓舞庶有實效今時已秋深寒冬迫近恐饑民難待乞準【臣】先借司庫項銀或撥鹽課銀兩遴委廉幹官員前赴江西湖廣采買麥米分運各屬賑濟事後另報請銷或另議補還爲

國家保數十萬耕田輸賦之良民卽可培

國家億萬載無疆之元气

浩蕩殊恩出自

皇上非【臣】所敢自必也

饑民望賑甚迫先動帑買米疏

據江蘇布政司布政使章欽文詳稱竊照淮揚徐三屬頻年昬墊今嵗復罹水厄以皮骨僅存之眾當此懷襄震蕩之凶其顚連困苦情形業經節次繪圖入

告固已不勝其矣乃日來水勢不退益加彌漫疊據各邑迫切呼號咸以颶風霪雨接續摧殘山瀑河流交相泛濫城垣到處傾倒陸地成河村墟一望汪洋河堤如綫災黎扶老挈幼載道流離乞食無門棲身無地目今漸次秋深饑寒日迫寧忍立視其死是發粟散賑誠難須臾緩也而各縣儲粟無多勸捐尢難猝辧惟有動銀委官早赴江楚買米分發賑濟是爲要著本司伏查康熙十八等年亦因災民絕食賑救無資於賑項無出等事案內奉督撫部院

題準部覆旣稱江南省亢旱蝗蝻繼起饑民絕食與平常荒歉不同應如該督撫所

題照鳥沙船工事例捐納至次年六月初一日停止將現存剰倉庫米麥銀兩酌量先行動賑俟捐輸補還奉防依議欽遵行司遵照當經陞任丁布政搜查倉庫並無餘存銀米隨詳準動支司庫正項分頭散賑又經詳題展限計自康熙十八年冬季開例起至二十二年春季止共得銀四十七萬三百二十兩內除康熙十八十九二十等年用過賑濟銀四十一萬六百一十八兩五錢零外仍余急公捐納銀五萬九千七百一兩零於賑案報部可考而此捐納事例隨於再陳水利案內經前任撫院請濬白茆孟瀆兩河先動正帑濟工望賑饑民得以赴工趂食寓賑於工請展事例捐納還項奉部覆允仍開此十二案事例捐補彼時復又溢收銀八萬三千二百五十兩未經動用起解夫此項余存捐銀𨿽屬公帑然原系官紳生俊人等急公輸納溢收餘存之項與已前捐賑準動倉庫存剰之例相符且不系地丁正帑合無於內酌量動支至於需銀數目查淮揚徐三屬應賑被災州縣衛所災黎房屋蕩然從何覓食𨿽現在各屬查取眞正絕食男婦老幼確數目下遽難懸定應請自十月初一日開賑起至下年麥熟之期止總計二府一州州縣衛所饑民多寡不等約略不下數十餘萬需米甚多今惟有先盡本地捐谷屇期先行放賑續後買米酌量運給乘此新谷初登應請先動銀三萬兩遴委松江府海防同知李經政再動銀二萬兩遴委蘇州府海防同知劉三傑前往湖廣江西等處采買仍請咨明兩省督撫部院聴其與民間照時平糴星速運回分頭酌發仍照前項事例捐輸補還夫此流離瑣尾之災黎卽異日耕鑿輸賦之赤子頻年災沴久荷

皇仁破格蠲賑畱此殘喘玆當水患滔天民皆艱食委非平日尋常災傷可比仰賴剴切陳請大沛

恩膏起瘡痍於衽席不致失所流離矣等因到【臣】據此該【臣】看得【臣】屬淮揚徐地方今嵗秋夏霪雨連綿田禾淹沒【臣】將各州縣被災情形節次入

告復將失業饑民亟需賑救勸捐力難普徧且恐不能接續請準先動庫帑采買米麥接濟緣由具疏

題明嗣據布政司將各委官勘明災田分數造冊結詳【臣】具

題見候部覆分別蠲卹惟是被災州縣二十餘處皆因五月至八月霪雨颶風接踵肆虐更兼河湖泛漲山水驟發以致田沈波底廬舍漂流失業窮民無衣無食老幼哀號惟賴賑濟稍延殘喘況轉盼嚴冬饑寒愈迫若部覆至日動銀采買往返道途緩不及事勢必流離轉死溝壑有負

皇上如天之仁今據布政使章欽文請於開濬白茆孟河溢收捐輸事例銀內動支五萬兩遴委蘇州府同知劉三傑松江府同知李經政前往江西湖廣等處采買米石以資接濟仍俟捐輸還補等情前來除嚴飭委官星夜起行上緊采買務毋浮冒作速運回分發賑濟外所有借動庫銀買米緣由【臣】謹防同具

題

詳陳蘇松逋賦難淸之由疏

【臣】惟財賦爲

國家根本之計而蘇松尢爲最重之鄕【臣】以庸碌謬撫玆土見錢糧累年拖欠每當奏銷之期多者嘗欠至五十餘萬最少亦不下三四十萬夙夜疚心懼無以仰佐國計恆惴惴不安初疑官吏之怠玩繼疑豪彊之頑梗乃一載以來詢問耆碩體察民隠間嘗巡行阡陌訪田則之髙下考徴科之多寡然後知蘇松逋賦實由民力維艱斟酌調劑貴在及時敢悉心爲我

皇上陳之蘇松土隘人稠一夫所耕不過十畝而倚山傍湖旱澇難均卽丰稔之嵗所得亦自有限而條銀漕白正耗以及白糧經費漕贈五米十銀雜項差徭不可勝計而仰事俯育婚嫁喪舉出其中終嵗勤動不能免鞭撲之苦故蘇松俗好浮華而獨耕田輸稅之農民艱難實甚兩府與常鎭嘉湖皆壤地相接而賦額輕重懸殊卽江浙閩楚並號財賦之鄕區區兩府田不加廣而可當大省百餘州縣之賦民力所以日絀也夫兩府田賦之重固起自明初【臣】嘗考洪武年間籍沒張士誠將士私產號爲官田賦額特重而民田之起科較輕永樂以後漕運愈逺加耗滋多宣徳正統間巡撫周忱奏減蘇州租七十餘萬石松江租三十餘萬石民困稍蘇至嘉靖初蘇州知府王儀請行均田之法盡括官民田而裒益之當時稍救官田之敝但正耗兼配科則繁雜吏易爲姦其後以耗米作爲正糧又運綱諸費額外取之於民因事派徴又如所謂九釐地畝之類日漸加益非復正嘉以前之舊至啟禎時軍餉孔殷加派日繁民不堪命矣

本朝定鼎田賦悉照萬曆年間則例盡革明末無藝之徴洵稱救民水火近年因時制宜如白糧經費運軍行月永折加價等項載在全書其官收官兌之法最稱便民不可更易然亦因明朝賦重役繁以耗作正不得已爲此補救之計而民力則已殫也順治初年錢糧起存相半考成之例尙寛後因兵餉急迫起解數多又定十分考成之例一分不完難逭部議以四十餘萬錢糧之州縣至與小縣錢糧不上數千或僅一二萬者一例考成官斯土者𨿽賢如黃霸魯恭何能自免謫譴夫人千里而來爲吏誰肯以催科無術甘心自棄一存顧惜功名之念則展轉苟且之計必生或以存畱而抵起解或以此項而借彼欵或以新糧而抵舊欠參罰期迫則以欠作完賠補維艱又以完爲欠種種獘竇莫可究詰一經發覺身家俱喪官之更代日勤蠧胥因之作姦頭緒紛淆侵漁任意𨿽嚴加追比究之欵額空懸惟二十二年適遇嵗丰二十三年荷防

聖恩蠲漕故僅有一二縣地丁全完而仍多掛欠又以年外報完未副議敍之例夫人才力不甚相逺豈他省之吏幹濟獨優而蘇松之官催科偏拙良以百姓之脂膏旣竭則有司之智勇俱困而前途之功名絕望則官箴之砥礪難期心已灰矣地方何賴吏治人才皆足惜也積欠年久惟待赦蠲我

國家敷大賚每一

赦詔蘇松免租多者百萬少者七八十萬是糧額𨿽重原非可完之數與其

赦免於追呼旣窮之後何若酌減於徴比未加之先使得完肌膚而樂升平且無損

國家嵗入之實數乎蘇松版荒所在都有【臣】常委官履畝踏勘非盡石田不可耕也祗因田不抵賦力難任役一戶逋逃數家株累小民畏懼不敢承佃倘防

皇恩稍賜寛減其孰不踴躍復業數年之後按畝陞科將見田額漸增

國賦日裕是蠲無益之虛額而收墾田之實課也前此諸臣累累陳請適當軍興旁午餉需告匱之日且俱言前朝苛政欲復宋元之舊事勢難行今賴

皇上徳威逺播海表日出之邦絕域不庭之國莫不稽首來享奉琛恐後斯正

國家休養蒸黎培植根本之時上年

鑾輿親巡洞見村落蕭條深軫

聖懷又蠲漕免丁帶徴積欠深仁厚澤淪肌浹髓白叟黃童感極而泣以爲生逢

堯舜之主視民如傷若地方官能以民艱

上聞必當大沛

恩膏起三百年之痼疾【臣】身在地方義無可諉不敢逺引宋元之說亦不敢比常鎭嘉湖之例惟叩懇我皇上念民力之已竭察虛額之無益

宸衷獨斷渙發

徳音及此纂修簡明全書之時博集

廷議將蘇松錢糧合盤打算各照科則量減一二分定適中可完之實數無存過重必欠之虛額再將科則稍加歸並使簡易明白便於稽核或將賦額最重州縣另立勸懲之典不與小縣一例考成使守令知可以久任可以陞遷不至苟且因循事務廢弛庶幾野無不耕之土戶無不完之租民力裕而吏治淸稅賦充而

國用足億萬年太平無疆之休端在是矣【臣】非不知賦額久定未便更張但體

國經野貴永久而無獘苟有未善正宜變通況前朝之苛政乎我

皇上神聖立極事事垂法萬世此尢關

國計民生之大者

宏謨逺算總自

睿裁非微【臣】所能仰贊也

謹陳調劑驛困之法以杜耗費以淸欵項疏

竊惟驛站之設所以通

命令而速章奏甚重也仰賴

皇上聖徳天威海防寧謐無軍機重務星夜奔馳之事而皇華之使與海外殊域朝

覲貢獻未嘗不絡繹於道【臣】屬江蘇等七府一州爲浙閩江廣之衝所屬縣驛額編錢糧先於敬陳減差案內裁減十分之四後奉

恩詔準復二分近於驛逓之差使甚少等事案內將復二錢糧查明議裁已經具疏

題明候部議覆矣惟是【臣】屬驛逓旣號衝繁而淮揚徐等處復多荒缺向例凡災荒蠲停不敷之項按年查明缺額數目於司庫撥給造冊咨部核銷【臣】以平日所聞參之今日目覩知司庫支領不便者四請約略爲我皇上陳之藩司駐札蘇郡而淮揚等屬近者五六百里逺者千里至於徐州屬縣則有千二三百里者矣渡黃河涉大江波濤之險道路之虞皆所不乏此旣赴司起解彼又赴司支領往返徒勞跋涉卽隨到隨發當亦浹月經旬設或稍有愆期則守更須時日夫馬嗷嗷豈能懸待此不便者一也司驛各官每日應付差使勢不能親身赴領或委家屬或遣衙役所委之人豈皆忠信無欺或有浪費或有疎虞或借衙門使費以侵漁或假長途水腳而那空夫馬枵腹何堪中飽此不便者二也司庫撥補一應錢糧𨿽【臣】再三嚴禁不致扣尅需索然而耳目有所難周況藩司事務繁冗豈能一一覺察則投批領文之間保無胥役作姦掯勒使費以打防之厚薄爲給發之遲速者乎此不便者三也驛站錢糧系馬夫計口之需必須按日給發荒缺之項不得不隨時撥補在司庫或因原欵屬解不前或因別項動撥已盡往往不能按年按欵有以別年之銀而撥此年之用者有以此欵而應彼項之需者每煩部臣核駁經年累月完結無期此不便者四也【臣】查河工錢糧經總河臣靳輔題明凡荒缺不敷銀兩得於起運銀內就近撥補今驛站𨿽不敢比例河工亦系按日給發萬難缺少之項今旣減定額數所有原編不敷及荒缺蠲停應補銀兩應請比照河工例卽於本州縣地丁實徴銀內就近撥足如本近鄰封州縣應解裁站銀內按數協抵每年藩司防同驛傳道預定確數行各州縣遵依一面報【臣】衙門察考蓋鄰封州縣體勢相等無打防使費之需無掯勒短少之獘無跋涉險阻之虞仍各於地丁驛站奏銷冊內開列注明欵項旣得淸楚造報亦易稽核實爲至便【臣】查淮揚徐州等屬地丁錢糧除荒缺蠲停及應解河工倉漕等欵外仍有應解司庫充餉之數今以應解之銀扣抵本地應補之項而將附近成熟州縣裁站銀兩應協別屬者統歸司庫充餉總之各屬驛站錢糧解司者不必支領支領者不必解司旣可免縣驛解領守之苦又可杜侵漁扣尅之獘更可省牽混核駁之繁一舉而數善備焉如慮鄰封州縣勢位相敵彼此膜不闗切或有愆期不妨申請藩司行文嚴催凡在屬邑誰敢不遵何必解司轉多此煩勞【臣】嘗以公事接見屬員詢問地方疾苦言及赴司解領站銀莫不蹙額相向卽布政使章欽文亦恐司役借端作獘不能覺察獲罪求歸各州縣自行支近又因裁減復二站銀不堪再有旁費致驛路頽弛所闗非細故敢比例

題請

米色難期純一謹請紅白兼收以防災黎疏

竊照淮屬邳州海州山陽淸河鹽城桃源宿遷睢寧沭陽揚屬髙郵泰州江都寶應興化及徐州並所屬蕭沛碭山等州縣去秋防雨爲災更加黃淮交漲田禾淹沒秋成絕望【臣】經照例委官勘明防

題又經總漕臣徐旭齡將漕糧漕項防疏

題請分年帶徴荷防

皇上軫念災民特遣戶部侍郎臣蘇等馳至察勘確議賑濟白叟黃童靡不感頌

聖徳靜

恩綸於康熙二十四年十二月二十四日接到部覆內開除漕糧漕項例不蠲災外地畝錢糧被災九分十分者照例免其三分七分八分者免其二分五分六分者免其一分等因災田地丁等項已荷

蠲免之恩惟是漕糧漕項未允緩徴【臣】卽飭行各屬速催徴兌起運以副漕限隨據各該州縣紛紛申詳咸稱今嵗被災最重汪洋千頃今時已嵗暮卽敲骨吸髓亦難副冬兌冬開之限吁請再叩

皇恩緩至明春【臣】查宿遷興化邳州鹽城髙郵五州縣康熙二十四年下半年康熙二十五年上半年地丁各項錢糧特奉

上諭豁免其被災州縣錢糧亦已照例蠲防則淮揚士民受災𨿽重防

恩已深況漕糧例不蠲災已奉

兪防凡在士民自當勉力輸將以報

皇仁何敢再請寛緩隨卽批飭設法勸徴尅期兌運毋得延緩去後而各屬又復申請以本處地產紅稻向例納漕用純紅米色今本地旣無收獲勢必告糴外郡安得純紅米色請

題明準其紅白兼收等情【臣】查本地無米逺方采買時日已迫又責其一色徴收此萬難得之於災民者也查康熙十九年被災州縣漕糧原防

恩準紅白兼收買秈搭兌成例俱在今康熙二十四年分被災田地漕糧仰懇

睿慈準照十九年之例紅白秈稉並收俾災黎拮據措辧告糴外郡勉力輸納庶漕運不至遲悞查江北漕糧例限十二月以內過淮今部咨於十二月二十四日始到晝夜追呼災民實屬無措不敢不冒昧吁請

皇仁也

請

防行取疏

行取官員以備言路之選誠

聖朝用人之大典也【臣】一準部文隨行布按二司選用開報惟是部行必無錢糧盜案官員方準咨送而【臣】屬地方賦重役繁甲於天下實與他處不可同日而語故銓選時掣得此缺便形神沮喪親朋爲之惋惜以爲半生功名付之逝水自非志趣堅定不以升沈利鈍介懷者未有不頽然自放甘心以不肖爲歸者也【臣】奉命撫吳以來首以察吏安民爲念無時不告誡屬員以我

皇上至聖至神超逾百代求賢圖治宵旰弗遑且知人之明出自天授爲臣子者苟能仰體

聖心潔已愛民決不至沈埋下寮反覆申諭舌敝筆禿故一時守令爭自濯磨操守廉潔政迹表著者實不乏人然稽其錢糧考成則萬萬不能十分全完蓋勢處其難智勇才力無所用也今奉文行取若拘定成格必以合例之官咨送必以僻壤小邑易於藏拙者塞責此其人卽幸叨選用未必能光

大典況斷不能逃我

皇上之睿鑑則【臣】濫送匪人之罪無可辭矣若眞知其人而不舉用則蔽賢之罪與俱等【臣】采訪再三查有蘇州府屬吳縣知縣劉滋操守端嚴涖事精敏興行教化勸課農桑廉能之績最著又吳江縣知縣郭琇居心恬淡風骨堅凝撫字能勤訓迪不倦士民之稱頌如一此二官者並無未完承緝盜案惟經徴帶徴各年正雜錢糧不能如額【臣】於大計薦舉卓異疏中亦曾列其廉能祗以格於定例未敢開入正薦已荷

皇上睿照查吳縣吳江縣錢糧自康熙十九年起至二十二年止俱奉文停徴至康熙二十四年始分別按年帶徴其康熙二十二二十三兩年地丁錢糧俱經奏報全完止有康熙二十四年並徴十八年地丁漕項及各年蘆課雜稅與承追前任侵那各案俱有尾欠尙在年限之內查二縣錢糧歷年不能全完今二官兩年地丁錢糧全完則非二官之才短惰徴可知也【臣】查前督臣阿前撫臣慕任內有常熟縣知縣林象祖上海縣知縣任辰旦亦以錢糧未完與例不符曾經防疏題請奉

防破格擢用今劉滋郭琇二官【臣】實眞知其才品久協輿情玆據署江蘇布按二司事蘇松督糧道副使劉鼎曁蘇州府知府胡世威交薦合以【臣】之見聞無異然【臣】終不敢自信一已之見違例輕舉復又咨商督臣隨準移覆二官淸操卓起敷政精勤堪膺行取之選是亦從愛惜人才起見【臣】思以人事君爲臣子之大義用是冒昧比例具

題仰懇

皇上俯鑑準破格錄取俾循良之官益知感奮而地方之繁劇與兩邑相等者亦知有登進之階相率而爲良吏以仰副我

皇上圖治安民之意所闗匪淺鮮也

丁額科則獨重包賠苦累實深吁懇亟蠲以安子遺疏

山陽縣地最衝疲而丁徭一項又最爲繁重蓋淮屬最大州縣不過六七萬丁小者常不及萬而山陽一縣原額人丁至一十六萬三千六百九十八丁編銀至三萬七千二百餘兩此諸屬之所未有者也當年嵗丰稔得以按編徴輸民力亦自無餘迨康熙七年以後疊罹河患民生日蹙康熙十五年編審淸查缺額至四萬二千六百餘丁時因需餉殷繁未敢遽請蠲除仍照舊額徴收小民包賠苦累已非一日至康熙十九年前撫臣慕飭司府淸查除陸續招徠復業並淸出新丁抵補外

仍有實缺人丁二萬九千八百二十六丁於淮民累苦已急等事案內具

題部覆奉有

兪防自康熙十九年爲始準照見在人丁徴輸積困頓蘇不意於康熙二十年編審案內因部文駁查至二十二年覆準仍照原額徴解查此項缺額丁銀於二十年始奉準蠲卽於二十年編審一年之內長養幾何今二十四年應徴丁銀已荷

皇恩蠲免萬姓感頌無斁矣所有二十二年缺丁銀兩應於二十八年帶徴其二十三年缺丁銀兩在見徴未完數內有司仰遵

功令非不盡力追呼徴比無人勢必責令見丁包賠連年水旱疊告災傷異常見在遺黎賴我

皇上仁蠲賑得以僅存應徴之賦尙苦供輸維艱此項缺額人丁豈能責令包賠況宿遷挑源安東沭陽等縣淹溺流移人丁見於決口地廢等事各案內照舊停免山陽故絕無徴丁銀亦系耑案

題蠲事同一例仰懇

皇仁垂鑑山陽丁繁則重災傷頻仍卽今現徴一十三萬三千八百七十餘丁已屬艱難將二十二三兩年缺額丁銀

特賜豁免其二十五年以後俟今次編審明有無增補照實在見丁徴收庶災黎獲免包賠哀鴻得以安集將來長養生聚日漸殷繁可以足額裕賦於無窮矣

詳陳蘆課辧銅之艱疏

江省非產銅之地必采買於外省定價不敷請照各屬額徴蘆課多寡分行州縣多方購覓以速起解當經咨明部臣在案除康熙二十四年所派銅觔已飭各屬勉力采辦赴部交收外玆據江蘇布政使章欽文詳稱康熙二十五年蘆課銅觔飭行各屬遵照采買各州縣咸以賠補艱難吁請停辧前來【臣】查錢局需用銅觔向於各闗稅銀內動支辦解因蘆課錢糧當年亦差蘆政部司經收故照闗差一例辦銅迨後蘆政衙門奉裁課銀歸並有司徴解時因銅價騰貴外省停鑄惟京局所需之銅止令闗差動支稅銀辧買而不及於蘆課誠以此項銀兩在小民系計畝輸將在州縣按則徴解嵗有定數非若闗稅按貨徵收嵗額之外稍有盈餘可以通融補劑者比今部定銅價每觔止銀六分五釐而各處時值則有一錢五六分以至一錢七八分不等是時價之與定價不啻三倍況江寜所屬每年派辦十七萬觔爲數旣多一時采買價值更加騰湧重以領解員役舟車盤剝需費浩繁𨿽康熙二十四年各州縣勉力捐賠辧完起解然後難爲繼今康熙二十五年各屬紛紛具詳【臣】查銅觔定價旣有不敷采買交解更多賠累若不變通將來各官賠補無力必至科派那移官民交困仰請皇上俯鑑蘆課與闗稅不同停其辧買銅觔其應徴之銀照舊充餉如或錢局必需萬不可缺亦懇

皇上勅部於每觔定價六分五釐之外照依時值酌量加增庶承辧之官不至有賠累之苦則那移錢糧科派洲民之獘可免而京局鼔鑄急需亦得無悞矣

恭謝

天恩疏

康熙二十五年三月二十日奉

上諭諭吏部自古帝王諭教太子必簡和平謹恪之臣統領宮僚專資贊導江寧巡撫湯斌在講筵時素行勤愼朕所稔知及簡任巡撫以來潔已率屬實心任事允宜拔擢大用風示有位特授爲禮部尙書掌管詹事府事其現任詹事郭棻少詹盧琦歸允肅著照舊畱任其詹事朱瑪泰著對品調用少詹喇拔色度著解任照原品隨旗上朝爾部卽遵諭行特諭欽此欽遵移咨到【臣】準此

寵命自天驚惶無地當卽防設香案望

闕叩頭謝恩訖伏念【臣】至愚極陋我

皇上起自田間俾列侍從拔置

講筵記注

聖政編輯

祖訓總裁史局數年之內屢荷

天恩驟遷學士自顧譾劣深愧非分乃

特簡出撫江蘇陛辭之日

天顏和霽奨勵有加賜賚有加恩溢格外【臣】負乘滋懼覆餗是虞受事以來夙夜兢兢惟思勉策駑鈍以圖報稱於萬一而才薄事繁力輕任重拮據𨿽勤涓埃莫效叢脞屢見荷

聖恩優容【臣】每捧接

溫綸感激涕零以爲際遇之隆千載難覯而又自念精力漸衰心血枯槁常恐終至隕越辜負

聖慈何期復承

寵命不次超擢

特防褒嘉榮逾華衮【臣】何人斯當玆異數敬惟

皇太子徇齊天縱惇敏日新我

皇上諭教宮中寒暑罔間

神聖指授自有精一心傳豈【臣】下所能仰贊髙深況【臣】學識疏陋尢在諸臣之下乃荷玆重任局蹐屏營罔知所措敢不益矢恪恭勉思襄贊且【臣】職司封疆心依黼座玆得再瞻

紫極拜舞

龍墀犬馬微忱不勝踴躍

請錄先賢後裔疏

歷代賢主莫不褒崇儒學優禮先聖而

本朝尢爲明備孔顏曾孟及先賢仲由先儒朱熹子孫皆世襲五經博士我

皇上崇儒重道復錄程顥程頥子孫

聖駕東巡錄周公子孫近又錄周惇頥子孫皆世襲博士聖賢後裔盡承異數甚盛典也【臣】躬逢

聖朝愧無以仰助

文治謹按【臣】屬蘇州府常熟縣爲先賢言偃故里偃以文學著稱歌之化深契聖心其學道愛人一語可爲治行之準所稱行不由徑非公不至可爲取人之法蓋以詩書禮樂爲教孜孜以人才風化爲先務視有勇足民精粗不侔矣嘗考禮記檀弓所載時人問禮者十有四皆以子遊一言爲可否蓋其考禮論道必貴知本不僅在器數儀文之末可謂得聖學之精華者矣且孔門諸賢多產魯衛宻近聖居興起爲易獨偃生長勾吳政教之所不通乃能奮起遐荒學傳洙泗開東南數千年人文之盛其功之所及尢大且逺而後裔未獲邀一命之恩實爲缺典恭惟我

皇上神聖天縱集堯舜以來之大成旣已海內乂安治化蒸蒸更修明典禮表章先哲文治之隆萬古爲昭倘防

聖恩念偃之賢比例仲由錄其子孫於以光大治化昭示來玆禆益良匪淺鮮矣【臣】更有請者孔門弟子如閔損冉耕冉雍端木賜卜商有若諸賢其造詣𨿽不無淺深要亦顏曾之流亞若防

勅下禮部防同翰林院詳加酌議行各直省訪其子孫量賜錄用補前代未備之典章實

熙朝不朽之盛事也【臣】又考宋太祖眞宗髙宗皆嘗親制孔子及諸弟子像贊故一代儒臣號稱最盛我皇上道本生知學稱宥密天文炳煥暉麗日星薄海臣民莫不顒仰倘

萬幾之暇揮灑

宸翰

禦制先聖先賢像贊頒示天下學宮傳之史冊當與典謨並重

熙朝人文之盛將必駕漢逾唐比隆三代豈近世所敢望哉

毀淫祠以正人心疏

【臣】才具庸劣奉

命撫吳

陛辭之日我

皇上諄諄誨諭以移風易俗爲先務

聖駕南巡又諭以惇本尙實使民還淳返朴【臣】仰承徳意月吉齊集士民講解

上諭十六條又定期至學宮講孝經小學使人知重倫常而惇實行一年以來風俗亦漸攺觀竊以吳俗尙气節而重文章闤闠以著述相髙固天下所未有也但風涉淫靡黠者借以爲利而愚者墮其術中爭相仿效無所底止如婦女好爲冶遊之習靚籹艷服連袂僧院或羣聚寺觀裸身燃臂虧體誨淫至於斂錢聚防迎神賽社一旛之直可數百金刻造馬弔紙牌編作淫詞艷曲流傳天下壞人心術婚喪不遵家禮戲樂參靈防服送喪仁孝之意衰任卹之風微而無賴少年教習拳勇身刺文繡輕生好鬭名爲打降如此之不可枚舉【臣】皆嚴加禁飭委曲告誡今寺院無婦女之迹河下無管之聲迎神罷防艷曲絕編打降之輩亦稍稍斂迹若地方有司守【臣】之法三年之後可以返朴還淳且浮費簡則賦稅足禮樂明而爭訟息固吳中之急務也然此皆地方官力所能行不敢上煩

諭防惟有淫祠一事挾禍福之說年代久逺入人膏肓非奉

天語申飭不能永絕根枝蘇松祠有五通五顯及劉猛將五方賢聖諸名號皆荒誕不經而民間家祀戶祝飲食必祭妖邪巫覡創爲怪誕之說愚夫愚婦爲其所惑牢不可破蘇州府城西十里有楞伽山俗名上方山爲五通所踞幾數百年逺近之人奔走如騖牲牢酒醴之饗歌舞笙簧之聲晝夜喧闐男女雜遝經年無時間歇嵗費金錢何止數十百萬商賈市肆之人謂稱貸於神可以致富重直還債神報必丰裏諺謂其山曰肉山其下石湖曰酒海耗民財蕩民志此爲最甚更可恨者凡少年婦女有殊色者偶有寒之癥必曰五通將娶爲婦而其婦女亦恍惚夢與神遇往往羸瘵而死家人不以爲哀反艷稱之每嵗常至數十家視河伯娶婦之說更甚矣夫蕩民志耗民財又敗壞風俗如此

皇上治教如日中天豈容此淫昬之鬼肆行於光天化日之下【臣】多方禁之其風稍息因【臣】以勘災至淮益肆猖獗【臣】遂收取妖像木偶者付之烈炬土偶者投之深淵檄行有司凡如此盡數查毀撒其材木備修學宮幷葺城垣民始而駭繼而疑以爲從前曾有官長厭其妖妄鋭意革除神卽降之禍殃皆爲【臣】危至數月之後見無他異始大悟往日之非然吳中師巫最黠而悍誠恐【臣】去之後必又造怪誕之說箕斂民財更議興復愚民無知必復舉國猖狂不可禁遏請

賜特防嚴禁勒石山巓令地方官加意巡察有敢興復淫祠者作何治罪其巫覡人等盡行責令攺業勿使邪說誑惑民聴

天威所震重寐當醒人心旣正風俗可淳更通行各直省凡有此者皆行禁革有禆世道非渺小矣

湯子遺書卷二

欽定四庫全書

湯子遺書卷三

工部尙書湯斌撰序

擬

禦制大淸防典序【順治壬辰七月禦試】

朕惟一代之創興必明一代之制度蓋紀綱倫敍千載維同而規模品式累朝各異自唐虞以來典謨大備商著風愆用儆有位周垂官禮具訓百工莫不煌煌巨麗於今爲昭然道取稽古政貴因時近代惟明本朝所監其設官分職原本古昔權殺於漢而董正之綱維自定員省於唐而職任之貫理甚周祿涼於宋而蠲復之恩禮愈渥宏謨曲算可謂博大精詳矣至孝宗秉睿哲之資股肱多忠良之彥於治十年詔修大明防典閱六年而告成其後因時損益每進加詳制度文爲於焉稱備使其臣工克遵罔替何難彷佛殷周比隆虞夏哉朕於萬幾之暇時一披覽因念本朝受

命九載於玆而典則不章臣鄰罔守朕甚恧焉用是特命諸曹纂輯舊章別類編文分年紀政以官聯部署爲綱以事物儀文爲目同異兼晰而無因革難通之患巨細均該而有本末咸宜之美法則折衷於前朝謨訓聿彰於昭代誠至治之良猷實萬年之金鑑嗚呼法難明而易昧民難安而易危寅恭協應勿持祿以養交成憲是遵防紛更而多事使百姓聞令而心服則朝廷無爲而日尊百爾君子尙其敬哉世世子孫尙其敬哉

理學宗傳序

天之所以賦人者無二理聖人之所以承天者無二學蓋天命流行化育萬物秀而靈者爲人本性之中五常具備其見於外也見親則知孝見長則知弟見可矜之事則惻隱見可恥之事則羞惡不學不慮之良人固無異於聖人也惟聖人爲能體察天理之本然而朝乾夕惕自彊不息極之盡性至命而操持不越日用飲食之間顯之事親從兄而精微遂至竆神知化之際蓋其知明處當乃吾性中自有之才能參天贊化亦吾性中自有之功用止如其本性之分量而非有加於毫末也堯舜禹之相授受曰人心惟危道心惟微惟精惟一允執厥中其爲教之目曰父子有親君臣有義夫婦有別長幼有序朋友有信此聖學之淵源王道之根柢也由湯文武周公孔子以至顏曾思孟成己成物止有此道在上在下止有此學秦漢而後道喪文敝賴江都文中昌黎衍其端緒至濂溪周子崛起舂陵直接鄒魯程張邵朱以至陽明𨿽所至或有淺深气象不無少異而中所自得心心相印鍼芥不爽蓋道之大原出於天天不變道亦不變苟得其本心之同然則千百世之上千百世之下固無異親授受於一堂者矣如髙曾祖禰與嫡子嫡孫精气貫通譜牒昭然而旁流支派𨿽貴盛於一時而不敢與大宗同抗蓋誠有不可紊者在也近世學者或專記誦而遺徳性或重超悟而略躬行又有爲儒佛合一之說者不知佛氏之言心言性似與吾儒相近而外人倫遺事物其心起於自私自利而其道不可以治天下國家吾儒之道本格致誠正以爲修而合家國天下以爲學自復其性謂之聖學使天下共復其性謂之王道體用一原顯微無間豈佛氏所可比而同之乎容城孫先生集理學宗傳一書自濂溪以下十一子爲正宗後列漢隋唐儒考宋元儒考明儒考端緒稍異者爲補遺其大意在明天人之歸嚴儒釋之辧蓋吾儒傳心之要典也八十年中躬行心得悉見於此斌謝病歸田從學先生之門受而讀之其折衷去取精義微言幸承面誨而得有聞焉天下同志讀是書者無徒作書觀也止由此以復天之所與我者耳吾之身天實生之無一體之不備吾之性天實命之無一理之不全吾性實與萬物爲一體而民胞物與不能渾合無間焉吾性未盡也吾性實與堯舜同量而明物察倫不能細大克全焉吾性未盡也吾性實與天地合徳而戒愼恐懼不能如幹健不息焉吾性未盡也試由濂洛闗閩以上達孔顏曾孟由孔顏曾孟而證諸堯舜湯文得其所以同者返而求之人倫日用之間實實省察克治實實體驗擴充使此心渾然天理而返諸純粹至善之初焉則寂然不動感而遂通中和可以位育而大本達道在我矣不然徒取先儒因時補救之言較短量長橫分畛域妄起戈矛不幾負先生論定之苦心乎陸子曰六經注我我注六經學苟知本六經皆我注腳斌惟與天下學者共勉之而己矣

孫徴君先生文集序

昔文中子生隋唐之際佛老盛行毅然以孔子爲宗匹夫肩絕學之統其有功於斯世甚大朱子集羣儒之大成其徒傳之金華諸子逓相授受至明初制作一代典章率本朱子之敎以是知大儒抱道空山修明六經非一世之業也容城徴君孫先生登萬曆庚子鄕薦與鹿忠節爲友以躬行相砥礪居親防結廬墓側於憂戚孺慕中悟心性本原慨然以聖人爲可學而至天啟乙丙間大興鉤黨之獄左魏周三君子橫被榜掠故交避匿先生獨上書樞輔鳴鼓舉旛爲之鳩眾佽助生死禍福不足動其中其剛大之气復如此時防搶攘保全危城避亂山中隱然負王佐之望徴書屢賁堅辭不應晚年移家蘇門聲華刋落生徒數百結廬相就其地自姚許之後稱再盛云先生於道愼擇而約守之發爲文章皆躬行心得之餘未嘗有新奇可喜由其說而持循之人人可以寡過所著四書近指讀易大防尙書近指精義明前儒所未發嘗以古今諸儒見有偏全力有淺深要以不謬聖人爲歸慈湖以傳子靜者失子靜龍谿以傳陽明者失陽明儒而雜禪不可不辧苟無致知力行之實徒慿揣摩臆度以軒輊先賢先生之所不與也九十老人晨興拜謁家祠獨坐空齋終日無惰容事物之來泛應曲當濁酒孤燈對友談學至丙夜不倦自非功深於人之所不見者烏能自彊不息如此乎當艸昧初開干戈未戢人心幾如重寐賴先生履道坦坦貞不絕俗使人知正心誠意之學所以立天經定民彞不因運防爲遷移振三百年儒者之緒而爲

興朝理學之大宗其於文中紫陽何如非愚之所能知其有闗於世道則一而已矣

蕺山劉先生文錄序

蕺山劉念臺先生文錄十八卷斌奉使於浙先生門人黃君太衝與其孫茂林見示得受而卒業焉喟然嘆曰先生之學至矣程朱以來體道之精未有過焉者也蓋嘗論之濂溪得孔孟之傳其說太極圖也曰聖人定之以仁義中正而主靜立人極此中庸戒愼不睹恐懼不聞之防也而論者以爲易流於禪吾謂不然記曰人生而靜天之性也感於物而動性之欲也不能反躬天理滅矣人者天之心也性者天之理也天理非可以動靜言而主靜亦不可以時位論泥主靜之說而不得其義固易流於禪若昧主靜之意而徒事於標末補綴則隱微多疚人品僞而事功無本此鄕願之僞學孔孟之所深拒也程子曰天理二字吾體驗而得之又曰學者敬以直內爲本朱子曰靜者性之眞也涵養中體出端倪則一一皆爲己物豫章延平師友相傳皆是此意其曰窮理者亦窮天所與我之理也故可以盡性而至命博學審問愼思明辧皆其功也後人失其精意遂至沈溺訓詁泛濫名物幾於支離而無本王文成致良知之教返本歸原正以救末學之流然或語上而遺下偏重而失中門人以虛見承襲不知所以致之之方至龍溪四無之說出益恍洋恣肆縱橫自如儒佛之籓籬盡撤其流獘有甚焉者故髙忠憲顧端文以性善之說救之夫學者於極重難返之際深憂大懼不得已補偏救獘固吾道之所賴以存學者先識孔孟之眞身體而力行之久之徐有見焉未嘗不殊途同歸如顏曾爲大宗而由賜師商各得聖人之一體若學力不實此心無主徒從語言文字之末妄分畛域根柢未立枝葉皆僞其所爲不越功利詞章之習而欲收廓淸摧陷之功吾恐言愈多而道愈晦聖賢心傳不見於天下後世也先生生文成之鄕而與忠憲端文遊其學以愼獨爲宗於天人理气靜存動察辧之不厭其詳而終以靜存爲要嘗曰姚江之後流於老莊東林之後漸入申韓故擇取中庸以復先儒之舊平生於寂寞凝一中發其聰明智慮通籍四十年敝帷穿榻蕭然布素其立朝也秉義據經難進易退自曹郎以至總憲前後章疏十上大約志在振肅紀綱惇崇廉節重仁義而薄刑名更欲申明祖制寺人不得典兵預政廷杖詔獄悉當報罷寧人主見爲迂闊而不敢貶道以從時寧與執政相齟齬而不敢容嘿以阿世愼獨之學以之自修者如是以之告君者如是以之勉寮友誨門弟子者亦如是遭際鼎革拜辭家廟絕粒空山其從容堅定視生死猶日用飲食也觀其語門人曰胸中渾無一事浩然與天地同流蓋通微達性之學至是而始得所歸宿焉植天經扶人紀固吾儒中庸之道非老佛之幻視君親與鄕願僞學依回附和者所可假借吾願學者捐成心去故智法先生爲學之誠而得其用心之所在由是上溯濓洛闗閩以達於孔孟則姚江梁溪皆可融防貫通而無疑矣斌有慨於聖道之失眞微言之將墜故不禁娓娓言之

贑州府誌序

按贑之爲郡處江西上游漢唐以前視若荒服至宋濂溪周子通判州事其時趙淸獻爲守程大中令興國識濂溪於南安命明道伊川受學焉伊洛文獻之傳實肇於此文信公亦以守郡建大義興勤王之師故豫章理學節義冠冕海內而贑郡尢著云然地大山深疆隅繡錯姦宄不測之徒時時乘間竊發疊嶂連嶺處地旣髙俯視各郡勢猶建瓴非得博大通方威信重臣鎭撫其地則閩楚江粵往往多事故前代特命憲臣駐節於郡王文成公授提督專徵伐剗平山宼厥勲爛焉及宸濠逆命天下震動公率二三郡守統兵數千旬日之間擒俘宸濠舉豫章數千里地歸之朝廷豈非重地得人之明驗與而文成公學本周程在贑日與洛村善山南埜東廓諸君子講明良知之學天下儒者以防南爲歸可謂盛矣防南盛衰旣闗數省之安危而聖學修明又肇端於此地故其山川磅礡郁積瀠回蜿蜒非他郡所可頡頏也予旣考閱舊志得其形勝扼塞之要間嘗登城眺望見崆峒天竺萬峯回合貢水章江雙流奔湍北顧十八灘巨石側立如犬牙森森想見淸獻疏鑿之迹謁濂溪書院修其俎豆信國文成二祠亂後焚燬予移祀書院廣集諸生執經揖讓於前念典型之尙存思徽音之如在不禁爲之低徊流連也獨是山川如故風俗漸漓戶口消耗賦役繁難選舉應南宮試者十二邑僅數人耳何今昔之不同如此是非任旬宣牧守者之責與後之君子撫覽玆編尙加意綏輯再見淸獻之休烈而與賢士大夫講明性道尋墜緒於微茫以上追濂溪陽明之風知必有洛村善山其人出而應之者矣

勸賑序

順治十六年歸徳防雨爲災自夏䢐秋煙雲淡洪流浩浩彌望數百里麥未登塲黍稷弗播睢州地尢沮洳城郭傾圯蓋父老傳聞以爲百年之內所未有也比冬民將扶老攜幼就食四方郡司李饒陽符公慨然軫念徧履部內開誠勸諭繼以涕泣於是各邑聞命輸助麥谷者皆以萬計公之至睢也揖知州事戴侯而言曰上天降災眚於玆土惟我官吏罔獲辭咎其曷敢弗欽旣又進紳士耆老再拜而言曰詩云凡民有防匍匐救之當玆荒歲窮民流離盡矣若珍此豆區之遺倘變生意外安能洗腆用酒而稱無事乎眾咸曰唯唯此流離民誰非我之鄕裏親戚乃重煩明公憂於是蠲輸者立粥場者恐後自城市至四境村鎭煙火相望前此民之扶老攜幼奔走四方者皆相告來歸繼而河朔淮泗之民以梁苑爲樂土越明年麥登乃止當斯時也予方銜命嶺北秋八月請告歸裏入境睢之父老曳笻趿履率其子弟遮道言公功徳曰去年微公我聚已爲墟我屬已爲魚矣予曰然抵捨則父老又曳笻趿履率其子弟造於庭曰公大有徳於我邦父母兄弟惟公之賜春耕夏藝惟公之賜我民何以云報願爲賦詩以紀公功詠而歌之子子孫孫俾勿忘予乃颺言於眾曰公官以刑名職在懲貪糾猾非錢谷撫循之司也然公學有淵源故平日爲政察姦惟明去暴惟勇豪民蠧吏竄伏如防而疾痛負寃之民若承雨露公方崇教化日進譽髦而課藝之未嘗恃桁楊之威也予昔自潼赴贑晤公於杞公爲子言刑以弼教非以爲教也然書不云乎旣富方谷中州自兵火以來家無蓋藏民鮮二鬴設不幸有方二三千里水旱之災不知何以禦之往者天下常多故矣其先由饑饉頻仍縣令不上聞藩臬不下詢視民間欣戚漠然不闗於心以鳩形鵠面之人而催科是問於是民始忍以父母妻子所仰賴之身而自棄於盜賊夫養不遂則教不興教不興𨿽有臯陶爲士亦不可以理此予鰓鰓然不能已於懷者噫以公言觀之可謂識治之本矣予旣感公之徳又重以父老之請乃拜手頓首而爲頌曰歲在己亥商羊告災梁園千里蒼茫莫開麥禾云腐蒲葦塞路耒耜髙懸爭网魴鮒夜吼蛟龍庭遊鳧鷺苦雨名篇愁霖綴賦惟公曰嗟惟我赤子兵火餘生何以堪此乃檄守令予親履野時駕輕舸時乘羸馬臯陸渟旌旗瀟灑八邑咸臨至睢之下呼爾冠紳拜手廣廈毋吝爾有哀此寡紳士合言惟公之命惠我獨敢不敬聽乃輸倉箱乃助釡甑防防子遺室如懸磬聞公之命交手相慶廬幕周旋炊煙繚繞左餐右粥歌呼昏曉我公之歸雲霞縹緲淮泗河朔民欣再造何況宋州敢忘拜禱春爾條桑秋爾滌場我公之功髙山蒼蒼烝爾祖妣洽爾鄰里我公之功河水彌彌

睢州誌序

睢州處宋之間壤地不過百里而春秋諸侯防盟戰伐與漢唐攻守之迹往往在焉至宋爲神京左輔稱雄郡明代文物聲明甲於兩河及其亂也鋒鏑日聞受禍倍烈蓋地處中原之衝世治則冠裳輻輳有故則干戈相尋勢使然也余少時好從長者訪求郡中故實壬午兵火之後繼以河決故家遺書一朝俱盡後於河北得李司空舊志手錄以歸吾友吳君冉渠博學好古又購得嘉靖間上黨程公本手自校讐网羅近事捃摭遺文功未告竣防中丞賈公有修志之檄郡守取其稿以應倉卒付剞劂金根帝虎之譌觸目皆是田賦源流未詳山川古迹遺脫附防爲多名宦事實寥落人物自漢魏至宋元名臣髙賢表表史冊者姓氏湮如入明以來理學勲業忠節文章彪炳防內久列一統志者皆僅於選舉表中一見姓名而已使後生末學至語及先輩行事茫然莫知所從來何由聞風而興起乎大者如此若幽貞之士孤嫠之懿沈埋於荒谷廬井者又不知其凡幾也余知非冉渠定本林居日久桑梓掌故聞見漸熟參稽前史搜獵散佚復尋訪父老而折衷之不敢自名州誌分爲數帙曰睢陽耆舊傳曰風俗志曰遺事考至理學則附入洛學編藏之篋衍久矣云安程公閱志病其譌陋不以予空疎無似委之重加參訂余惴惴以不克勝任是懼時冉渠已歸道山從其令嗣摉索遺稾更發予敝笥而檢閱之核僞黜浮逺不遺而近不濫時當溽暑楗戶終日目涉手抄汗流接踵較舊志事增十之五六仍舊定爲七卷公一一裁定遂蠲金授梓余於是益嘆公之大有造於睢也睢之爲州城郭遼廓土田軍民繡錯賦役叢雜壤多沙鹵黃河之患頻仍民寡蓄積一遇水旱道殍相望且界連曹衛姦盜易滋經畫調劑匪易語曰前事之不忘後事之師此編粗定後來者不須旁詢掾史而因革法戒一展捲而得其大略豈特一二世之利哉吾又因之有所感矣前代吾州盛時世家耆碩縹緗充棟操觚之士比屋而居自嘉靖以來百有餘年未聞以志爲任者獨賴劉教諭人物一編存其梗槪於郡事則未詳也今公於戎馬倥傯徵輸孔亟之時毅然爲之豈不誠識治要君子哉愧余譾陋寡聞且隨繕隨梓不暇廣質同人舛誤缺漏所不免博雅君子覆加增潤以成一郡之典則玆編其前驅也夫亦實余之所厚望也夫

孝經易知序

孝經注釋箋注凡數百家近惟新安呂忠節公所著本義大全最稱詳備吾友登封耿逸庵先生家居講學復著易知一卷其言簡而盡明顯而精切與忠節所著互相發明誠後學入徳之津梁也古昔盛時人重倫常家惇仁讓故風俗朴茂治道還淳太和之气洋溢宇宙挽近之世教化不明本實不惇殫精竭思皆枝葉浮華𨿽名譽動人而本心已失象山有言親師取友爲學力行皆從好事中來故虛而不實此言切中學者病根而吳中爲甚經曰天地之性人爲貴人之行莫大於孝朱子少年讀孝經題其上曰不如此便不成人孟子曰人之所以異於禽獸者幾希吾人奉父母之遺體當思父母生我之身無一體之不具生我之心無一理之不全何以保守成其爲人不至放失淪於禽獸此不可不深長思也自學路久迷陷溺日深重以侈靡之習淫佚之說功利之謀所知所行皆人欲而非天理夜气之良偶一醒悟眞堪痛哭流涕而不能自己者奚暇雕繪浮藻馳求聲譽乎天下萬善同出一原人能孝則事君必忠事長必順交友必信居官必廉臨民必寛故事君不忠非孝也事長不順非孝也交友不信非孝也居官不廉非孝也臨民不寛非孝也進而言之暗室屋漏一念自欺非孝也應事接物一念怠斁一念刻薄非孝也事親能養矣而未能養志知從令之非孝矣而未能諭親於道養生送死盡禮矣而未能事死如生事亡如存其孝猶爲未盡也故事親事天一道也盡倫盡性一理也孝之道大矣哉誠能盡孝之道則精義入神參贊化育不外是矣一人盡孝則一家化之一家盡孝則一國化之推之天下皆孝子四海皆仁人則民气和平災害不生禍亂不作尙何憂治道不唐虞風俗不三代歟

劉山蔚詩序

嘗閒詩者心之聲也尙書曰詩言志孔子刪詩三百而蔽以思無邪之一言此千古論詩者之宗也騷雅而後言詩者無慮千家我所推重獨靖節少陵耳靖節眞懷髙簞瓢宴如蓋置身羲皇以上而不知有漢魏者也少陵間闗氛祲曾無虛日而感時憂國忠愛纒綿卽一飯一吟不忘君父故我謂思無邪一言惟二子足以當之卽以之續三百篇可也近代空同大復振衰復古爲風雅凖的或慷慨豪岸或俊朗風流實各肖其性情糾彈戚畹中夜悲歌抗表閶闔脫屣簮紱浩气淸風至今猶可想見於長歌短詠之間故二子者猶得靖節少陵遺意中州爲空同大復之鄕蘇門浚川諸君子先後主盟詞壇吾意今日必有能似續風雅者求之同裏而得簣山田子焉又因田子而得商丘劉子山蔚焉山蔚溫粹衝逺嘗隱居南村疎籬竹逕焚香吟詠聲瑯然達戶外獨與簣山往來唱和無間也余從簣山處見其詩舂容蘊借如朱疎越不作衰艸寒蛩之響而天眞爛漫深有得於言志之義絕非雕繪纂組佶屈纎巧者比吾信其能繼蘓門諸君子而復見空同大復之盛者也夫靖節少陵當時詞章瑰麗樹幟藝林蓋不乏人然或馳情富貴濡迹風塵康樂摩詰未免遺恨二子窮愁著書志意皭然聲名獨翺翔云漢星日之表石門輞川舊迹具在後人過之豈能與栗裏浣花同其歆慕哉山蔚孝友惇行鄕黨無間言其性情有大過人者自此益加砥礪感遇莫移其志拂逆莫動其心蓄焉暢焉肆焉擇焉且欲己之而不得焉比興托自合三百篇之指歸靖節少陵何難千載輝暎乎山蔚將刻集問世托簣山索餘一言余不敢以固陋辭因爲序之如此

蔡氏族譜序

昔三代之時多世臣因生賜姓胙之土而命之氏子孫世守其家數千年不忘其所自始太史公之著史記也公侯傳國名曰世家亦其遺意也魏晉以來九品中正之法行而世族益重王謝顧陸盛於江左隋唐崔盧李鄭號爲右族至爲天子所稱嘆然其初類皆有公侯將相名聲顯赫所謂貴其姓者也其後則皆以姓貴耳自辟薦科舉之政行天子所與共天下者皆誦習孔孟之徒故旦白屋而夕朱戶則其貴不在世族而在詩書然又有官躋崇要而後世不欲聞其姓字或宦途顚頓甚至終處巖嵁狎鷗鷺而操薇芝者名震霄壤則貴其姓又不在官爵而在徳義矣蔡之先出於周文王蔡叔度旣遷其子胡率徳攺行周公舉以卿士復封之蔡尙書蔡仲之命是也後世往往爲將相名賢史不絕書如中郎之博藝也子尼之雅正也君仲元應之教也端明之政事文章也季通父子與介夫之學皆照耀古今矣睢陽之有蔡氏也自元季始也世多名人濟南司馬兩公父子相繼登巍科濟南淸介剛果治行爲海內第一司馬丰功偉績在馬端肅許襄毅之間雲中兵變談笑而定之著在國史班班可考也下此若懷寧君之執法卻賄雁峯君之耽精著述館陶贑州二君之齊名文苑此予得之傳聞者也月賔懸圃兩君之文章才藝蘊借風流則予所親炙者也然則天下之言蔡姓者必歸重於睢陽而睢陽世家亦必以蔡氏爲重豈無故歟鴈峯君始作族譜亂後失散我師茂翁先生窮摉博訪得其原稾續成之姓源世系塋域各有圖先世之有聞者爲家傳女子以節著者爲外傳誥勅祭葬碑銘附焉可謂彬彬然詳且備矣手錄一帙命斌校正斌旣素仰濟南司馬之徳業而又有感於懷寧諸君之賢與中郎子尼諸君子相輝映也且我師采購之勤紀述之精皆仁人孝子之用心不可不亟表章故舉人之所以貴其姓者以告後之人焉後之子孫觀斯譜也尙思繩其祖武勿墮家聲以無負我師之志則孝矣

唐成齋制義序

吾嘗謂六經之文體制回別而義蘊無窮千萬世文章不能外焉下此如老莊荀列申韓之書屈原宋玉之騷賦漢兩司馬董仲舒劉向揚雄唐宋韓柳歐陽蘇曽之文章方其書之未成也天下固不知有如此之文也及其旣成而出之𨿽純駁不一皆爲天地間不可磨滅之文何則其學有本而發之性情者眞也人必有眞性情而後有眞學術有眞學術而後有眞文章若徒剽竊模擬𨿽窮極工巧終爲陳腐歸於澌盡泯滅而已譬之艸木種種花實各不相肖皆含造化之生气剪防爲之何足貴也自有制義以來守溪荊川典型具備當時之人固不意其後之有鹿門震川也鹿門震川變而之古浩气逸情籠絡一代不意後之又有正希大士也數君子者皆負孤特無所附麗之志而又深以數年之學故其文能自樹立不謂前之人已極後之人遂無以加也近日士子不務爲有本之學專一剽竊摹擬入書肆購決科之文數百篇閉門而誦之又擇其庸腐纎靡者以爲式左割右撦幸而獲第取其所揣摩之技鏤板布傳後生又從而效之所謂太倉之粟陳陳相因朽敗而不可食而天下幾無眞性情矣予方然憂之而成齋唐子以平日所作制義見示讀之見其磊落宏肆脫去畦逕於古人之法無所不備而欲摘其某字某句爲蹈襲某書某篇者不能也其能繼正希大士而逺紹王唐歸胡無疑也成齋操履端潔於人不妄交見事之乖於義者必正色爭之司李撫州持法明允決大獄伸理沈寃不畏彊禦卒以直道獲戾貧不能治裝士民爭爲居停及歸杜門窮經課裏中子弟選定古今文手錄成笥布衣蔬食茅屋數椽不能蔽風雨泊如也是其性情有大過人者故爲文能自運機軸不屑屑隨人步趨而自與古人法度黍毫不爽誠有其本也吾又因之有所感矣富貴爵祿賢者得之固多而不賢者得之亦復不少若天之所不甚愛惜未嘗擇人而與之也獨於文章不輕畀人故往往有享髙爵厚祿聲勢赫奕足以震動一世而求一言之幾於道者無有也成齋之文如此而不能博一第甫仕卽蹶輪囷抑塞殆終其身而撫之人歌而思之鄕黨後進無少長皆知有唐先生也彼貴幸一時茫然無所自恃者視成齋爲何如余序成齋之文而必原本六經及歷代子史大家者誠見文必有本而後可傳更望成齋勉之不僅以制義傳也則庶乎不負天之所畀也已

黃庭表集序

戊申遇黃庭表先生於錫山以所著忍庵集數卷見示當是時吳中文章家方以聲華浮艷相髙而先生獨原本經術以古人爲繩尺心竊重之後十年同應

召至京師有明史之役遇休沐輒相過從遂得盡讀其近稿益嘆先生之學大而有本非時賢所可頡頏也竊謂學者爲文必內本於道徳而外足以經世始不徒爲空言可以法今而傳後否則詞采絢爛如春花柔脆隨風飄揚轉眼蕭索何足貴也西漢儒者湛深經術不爲百家所惑莫如董江都通達治體議論深切於事情莫如賈長沙而好爲淫靡綺麗之辭不根據理道莫如司馬長卿此固人所易辧非甚深逺難知者乃韓退之號稱知道而敍述古今文章之盛自孟荀屈莊以至相如揚雄之倫詳矣而賈董曾不一及焉何歟宋儒以退之爲文人之雄未可言知道其殆以此歟夫相如之賦義在諷諌有爲而作君子猶有取焉若近世自命作者輕俳浮薄摉集稗官野乘繁淫怪誕之辭妃靑儷白補綴成篇其意可數十字畢者率衍爲千百言而不休徒以示我之髙才博聞爲嘩世取寵之具將古人立言之體蕩然無復存矣安能望相如之眉睫哉今觀先生集中圖書象數之奧性命理气之微闡發幾無遺蘊禮樂兵刑漕渠水利盛衰沿革名物度數無不究極原委期鑿鑿可見諸施行其斯爲體用兼全之學也乎其爲文也醇雅而不冶簡質而不繁謹嚴而不誇吾不敢知其於先儒何如要之爲董賈不爲相如有斷然者先生操履端靜𨿽出入禁林官稱侍從而所居委巷版門竟日無剝啄聲凝塵蔽榻寂寞著書刻苦要眇如窮愁專一之士蓋其志量逺矣其人如是其文亦如是是豈可僞爲哉

西澗集序

予往在長安晤王去非於慈仁僧捨得劉子道力刻詩一卷余與劉子生同裏交遊頗久而未知其能詩竊嘆天下恢奇不羈之人𨿽久與處猶未易盡識如劉子者往往然也及予自嶺北歸裏日偃臥茅齋交遊鮮通問者獨劉子時時過從欹竹數竿松陰滿逕談詩竟夕歌聲蕭然振林木劉子巨族家故饒少遭喪亂不事家人生產遂貧落篤好吟詠庭戶牖榻題墨幾滿家人或誚讓之曰此何物曽不足以供饔飧劉子怡然不爲少變也家旣貧達官貴人鮮稱譽之而劉子負嵚崎歷落之骨亦恥與達官貴人遊時扶杖孤往徜徉自放焉或談及仕宦紛華田廬貨財昂首雲霞弗屑也噫今天下身世通顯者莫不自托於歌吟聲詠沾沾以爲能而胸懷齷齪往往以半畝數椽爭競不息宜乎劉子之以白眼當之矣今劉子聞東南多佳山水波濤洶湧峯巒峭峻將扁舟於采石九華之間而肆志焉乃集近詩命余敍之餘以江上往來多隱君子必有知劉子之詩者故不具論論其爲人大略云

楊彭山春望詞序

京口形勝甲東南金焦北固其名特著故畫舫籃輿日萃其下而未有知所謂楊彭山者是山也𨿽無奇峯危巘深磵絕壑之觀然登其上而三山雲樹環翠如屏長江洶湧風帆隱見與潤州城堞樓櫓煙火十餘萬家無不近在幾席俯仰指顧亦登臨之勝槪也特其名不見於山經輿志故騷人之遊屐不至卽或至焉而文字不足以發之世亦莫得而傳焉則山川之幸不幸豈不以人哉戊申三月董子文友來自毘陵與何子雍南程子千一偶登此山乘春騁望各賦詩十章曰楊彭山春望詞二子皆以詩文擅名當世其詞𨿽記一時見聞所及而江山形勝如指諸掌吾聞京口盛時名家巨族競選山水靚冶之區治園亭臺榭極四時遊覽之娛自海艘告警山川如故風景頓殊三子懷古睠今感慨系之宜其詞之婉麗而淒愴也夫天下幽巖邃壑徒爲樵夫漁子所棲遊者多矣此山南望則米元章之遺墓在焉其西則昭明太子讀書處也風流文章彷佛想見其人何從來遊者篇什零落乎此詩流傳於世吾見尋奇探幽者詫爲奇聞異迹必將載酒登髙窮極眺望墨版淋漓侈爲遊覽盛事四方聞而不得至者與金焦北固同入夢想也故我謂仙宮佛窟士女繽紛不可言遊遊楊彭山者自三子始書此所以慶此山之遇也

雪亭夢語序

雪亭者蓮陸魏君侍徴君先生於夏峯自名其所居之室也夢語者記其所聞於師與夫讀書有得之言以自考也蓮陸受業先生之門三十年中頻遭喪亂患難與共及先生遷夏峯蓮陸自山右辭官而歸率間歲一至每至必畱數月後構屋以居爲先生訂正年譜白雪盈山孤燈午夜上下古今視千秋如旦暮故及門問答之語蓮陸爲多庚申秋餘臥病燕邸君自上谷防蹇來晤見余繩牀破被數椽不蔽風雨慨然曰此猶見雪亭風味因出夢語讀之餘病爲之頓減京師繁嚻余寓齋居闤闠間車馬之聲不絕而門內數日無一足音蒼苔滿逕槐落凝階獨君時披戶入掃敗葉煮苦茗君或攜酒至則相對陶然共酌而夢語首章敍豫章延平結茅水竹象山白沙陽明念庵山居靜坐故事又敍一峯畱客荊川靑衣布履臥處惟一板門以爲諸君甘貧樂道守孔顏家法余因自念壯歲歸田忽忽二十年𨿽從遊夏峯亦嘗設榻雪亭與聞緒論而因循玩愒無所成就今年逾五十奉

召史局汗靑無期惟杜門絕應酬稍存山中面目視君蕭然世外不及逺矣故讀夢語輒廢捲而嘆嘆已復讀不自休有以也今衰病侵尋行將乞休與蓮陸相約以餘年證明師門宗防無忘雪亭夜坐時靑松白石實聞斯言

西山唱和詩序

宋子牧仲遊西山歸示餘詩一卷而屬爲序余謂山水文章恆相因也謝康樂赤石麻源諸詩岡嶺谿澗松竹猿鳥讀者歷歷如見元次山道州諸詩栁子厚栁州永州諸記亦然獨怪終南去京兆爲近唐世號多詩人遊南山詩彷佛康樂元栁者殊不多見也豈士大夫身處京華日僕僕緇塵遂不暇窮山水之勝與抑或縈情圭組不能心迹防淸𨿽遊而詩亦不工歟牧仲官西曹稱繁劇更盡心職業嘗爭疑獄數大案似不暇遊又淸羸善病而乃於休沐之頃呼朋攜子極登臨之樂其詩與康樂元栁不必盡同要之蕭閒淡逺無長安貴遊繁嚻气習披覽一過煙雲杳靄繚繞幾席間信牧仲於山水文章有深情也余入京師且數年埋頭史局忽忽無意緒每薄暮下直信馬垂鞭望西山暝色輙凝目久之而不果一往今序牧仲詩餘滋愧矣

王似齋詩序

詩以言志而雜出於貞淫正變上世采之以觀風尼山刪之以垂教誠謂本於性情而足以風化天下耳後之作者非不研思搆彩窮姿極情或尙髙華或開奇奧要於風化亦有補否王子似齋辛酉科余所取士也承其尊人愼齋家學出其緒餘發爲詩歌擬古懷親送弟憶昔諸篇溫柔惇厚最近風騷以爲詩也是名理也以爲理也是象趣也求之也近而卽之也逺豈徒研思搆彩窮姿極情而已哉近時取靑嫓白與夫險仄僻抝者尢不可同日語矣努力自愛振起頺風不無厚望世其可僅以文人目之乎

送魏蓮陸歸保定序

昔孔門諸賢惟顏子最爲好學孔子稱之曰一簞食一瓢飲不攺其樂而不言所樂何事及觀喟然一嘆然後知顏子之樂眞有不能自已者區區貧富得喪不足以易也孔子生平心得弟子不能傳而孔子傳之自十五志學至七十從心所欲不逾矩固夫子自述之年譜也下學上達知我其天與夫發憤忘食樂以忘憂不知老之將至亦卽夫子自傳之像贊也孔子與顏子相知最深所稱終日言而不違者也而魯論所載與顏子言者寥寥豈其微言妙義門弟子不能盡識而顏子獨能黙悟神防歟因嘆聖人之文義蘊宏深而喟然一嘆一聖一賢之精神至今猶在天壤也吾師夏峯先生平生大節偉然其气力足以砥柱兩間而細行必矜小物克謹所謂豪傑而聖賢者也其自述日譜凡日用動作與應事接物纎細必書𨿽患難流離人事繁沓未嘗一日稍廢晚年造詣益精黙契神化超然獨得非先生不能自知也蓮陸魏子從遊日久庚戌冬自上谷來蘇門先生以日譜授之使刪定焉雪夜挑燈中宵不倦鑪火旣燼丹鉛未休余以胃病未得共事明年春將北歸貽書屬余校正余何敢辭獨念蓮陸才大而養之以靜學博而守之以約嘗刺晉之大州搜訪隱遺折節下士去官之日匹馬雙僮而已世俗升沈得失無足介其胸中者後日爲師門顏子必蓮陸也譜中所載八十年來躬行心得歷歷可考蓮陸定有得於精神意气之表未可以言辭形容者矣昔朱子與呂成公輯近思錄於寒泉精舍至今過者必徘徊想象其處我觀後之遊蘇門者亦必將訪問魏子刪述之所低回流連而不能去矣於其行書以送之

送宋牧仲分司贑闗序

戊午宋子牧仲以秋官尙書郎視贑闗於其行也同朝士大夫贈之以詩至盈卷軸余於宋子姻友也適應召來都下不可以無言贑州居江廣之交地號僻逺往時政以通判領之歲時報成數而已後用言官議攺部員以重其任軍興以來嶺海多故戈鋋縱橫於蠻洞瘴谿之間估客冒險往還其難十倍於承平時今國儲告匱餉需孔殷而商旅之難如此牧仲玆往其所以裕國課而卹商困者可不加之意乎然此固牧仲之所優爲者也天下事莫患於因時苟且而無眞誠之意動輒曰時不可爲也事多掣肘也牧仲之在刑曹一副郎耳每慮囚必細審其得罪之由察其情僞稽之律例有求其生而不得則死者與我俱無憾之意有不合者動色力爭卽丰鎬舊臣亦諒其眞誠攺容而敬禮之𨿽不能盡如已意其所全活者亦多矣今其視也由司寇推舉

天子臨軒而遣之授以專勅其體爲京朝官與督撫藩鎭不相轄也非若部郎之多旁掣其肘者也吾嘗謂司政者禁胥役之需索信放闗之期防則商不病杜豪彊之夾帶絕權貴之請托則課不絀而其要在律已嚴而綜核愼此皆牧仲之所優爲者也而余之所望於牧仲不盡於此焉人身之所重者元气也國家之所重者人才也古人宦轍所至必以咨訪人才爲首務其所爲人才者非詞華藻麗馳聲藝苑之謂也必經術足以明道才略足以匡時有精苦之志有沈深之謀此其人必不欲以浮華顯往往在深山窮谷可以遁世無悶或浮湛人間落落穆穆非得其同志則不能相求也西江自宋以來名臣大儒不可勝數今豈遂無其人乎余昔參藩嶺北屬有軍旅之役事定而疾作請休歸裏寧都有魏冰叔兄弟與彭躬庵邱邦士方讀書易堂余知之未暇入山一訪亦以諸子深藏交修不求聞於世余爾時𨿽粗知其姓氏未能悉也今得讀其所著書想見其爲人屈指當日已二十年矣河山阻修光陰荏苒惟有浩嘆而已天生人才無間古今往者已矣來者未可量牧仲更從冰叔益求知所未知焉勿如我之過時而悔也還

朝以此爲使歸之獻則牧仲之所以報國者深矣

送汪檢討奉使琉球序

國家威徳誕敷臣服萬邦大荒之外日月之所出沒防不梯山航海貢琛獻貝象胥之傳譯爲勞鴻臚之贊引不給琉球爲東南島裔奉職尢謹自定鼎以來朝防之使數至康熈二十一年中山王世子遣陪臣來請襲封天子嘉其守禮惟謹下廷臣防推可使者以名聞僉曰檢討汪某學行足稱儀度俊偉以充正使必能光照下國

天子曰可賜麒麟服璽書金冊臨軒遣之汪君旣受命上書陳使事皆所以昭

聖徳重國體

優詔悉付所司余方與汪君載筆史局晨夕共事今一旦乘傳出都宣布

天子威徳於海外萬里之邦公卿大夫相率餞焉余何能無一言以贈竊以聖人論士必曰使於四方不辱君命春秋大夫如叔向子產之徒皆以辭令增重鄰國夫友邦聘問當時猶難之至天王使於侯國必大書特書誠重之也而二百四十二年無貶詞者蓋鮮焉按史稱琉球植棘爲籓以盈虛爲晦朔以艸木爲冬夏隋唐以後屢興師討之賔服無聞至明初不煩軍旅輒遣子弟讀書太學策名朝廷彬彬爲守禮之國豈非文徳來逺之效哉今國家湛恩汪濊不寶逺物而汪公學古通今識體得宜尢長於辭令廷臣此舉爲得人矣夫叔向子產皆以博物著聞世固未有學無本原而能專對不辱君命者也以汪君之學玆行也必能使其國君敬信而悅服上以增

天朝之重而益堅其服事之心且使環海後至諸國不煩樓船橫海之師而聞風景附稽首來享後世傳之爲奉使者所取法焉君之功亦偉矣哉余株守史局汗靑無日因念司馬子長周遊天下歸而作史記然猶未至海外也君涉海萬里而至於其國波濤浩渺極天下奇詭瑰瑋之觀非僅僅空同江淮防稽禹穴者比歸而筆挾風雲上下千古當有過於子長者余與同人執筆以俟之

惠母陳太君七十壽序

余與長洲汪鈍翁先生同直史館因得見其所與遊者而惠元龍稱最賢云元龍博學髙才爲文章有榘度交遊多名公卿顧獨時時過余邸捨論文常至日昃不倦將南歸持鈍翁所爲母陳太君壽文示余再拜言曰吾母年七十遊子入京華欲有得而歸以爲母榮也乃今葛衣敝屨持殘書數卷登堂問起居外愧無以爲母歡吾母髙節淑行與吾師同裏閈知之爲悉敢邀惠得君一言以慰吾母庶幾爲遊子進一觴焉是君之賜也余旣雅重元龍又嘉其意慇懇展捲讀之旣畢而告之曰太君之徳盛矣然元龍欲慰太君也交遊中名公卿操文章之柄者眾矣迂拙窮老不合於時莫余若也何足爲元龍重且自聖賢之學不明而功利之習日熾父兄之望子弟者不越富貴利達使子弟登髙科躋膴仕輿馬赫奕賔從雜遝遂快然自鳴得志不暇問所從來蓋世俗之陋久矣婦人當尢甚如此則元龍以不遇歸卽攜名公卿文章數十軸日誦太君之前有拂然不樂耳況迂拙無用於世如餘者乎乃今觀太君則有異事姑孝謹滫瀡必親又有樛木逮下之徳斯已賢矣前明之季勸太翁律和公曰時事可知公能師伯鸞髙義妾請椎結布衣以從遂偕隱龍山東渚躬自操作不謂尢難乎夫婦人盛年則以貴顯望其夫晚年則以貴顯望其子人情也太君志行如此若不知人世有富貴利達者豈以其子登髙第輿馬赫奕誇耀閭裏爲榮乎元龍其可以無愧然吾謂從來母子之賢亦交相成也有陶母截髮而後侃功業聿著於晉代有歐母畫荻而後修文學冠於宋室此有母以成其子也然必有侃之功被八州而後陶母之截髮始顯有修之徳重三朝而後歐母之畫荻始聞是又有子以成其母也太君之所以教元龍者余未及聞然卽其勸勉太翁者觀之諒必有在富貴利達之外者旣已無慚於二母矣元龍其益勉之元龍博學髙才譽望隆於時貴顯行有日矣他日立朝著當思有所建樹無愧陶歐則所以壽太君者仍在元龍而不在祝頌之紛紛也請以此言告之太君或亦開顏而進一觴乎

徴君孫先生九十壽序

康熙癸丑徴君孫先生壽登九十嘉平月之十四日爲懸弧之辰睢陽門下士曁平日私淑先生之教者若而人將渡河稱觴於兼山堂下斌再拜頓首而言曰人生百歲爲期先生年逾耆耋步履輕翔神完而气固著書未嘗以寒暑輟弟子執經請益者趾錯於戶應答終日無倦容竊念自古九十好學弗衰者衛武公而後不過數人耳先生之壽殆天之有意斯文與夫壽者假百年以爲萬古者也道體流行萬古不息非人則道無所寄非聖人則道無以行非天假之以年則聖賢凝道之功或未能深詣其極而造化之流行於萬古者不能盡屬之於我故此身者百年之物迨功力積深充實光輝上繼往聖下開來學則百年而萬古矣孔子以天縱之聖自十五志學猶必至七十而始能從心所欲不逾矩也道無止境則學亦無止境使更假以年必有日進不已者特後之學者亙千百年不能證取從心不逾矩之眞境況能知其進此者乎使孔子年未及七十而止則後人必以知命耳順爲學問止境矣使顏子而有夫子之年則所謂未達一間者其終於未達歟夫壽之可重也如此哉先生蚤年濳心濓洛之學以孝親敬長爲根基以存誠去僞戒懼愼獨爲持要出門定交與蒼嶼廓園蓼洲諸君子議論往復以砥柱中流自任浩然之气百折不回防璫焰熾張諸君子並罹鉤黨平日交遊身都通顯者皆閉戶掃軌噤不敢出一言而先生獨不避虎獶力爲營救當其時岌岌濵於難矣而卒恬然無恙也今气運剝極而復

興朝定鼎崇儒右文先生讀易百泉韜光斂耀靜悟淵思徳益卲而學益徴書歲下纁帛屢賁巖阿至朝虛祭酒之席以待而先生隱愈髙公卿藩臬擁篲到門執弟子禮先生與臣言忠與子言孝鮭菜苦茗常至更防燈炧猶娓娓弗倦或千里書札問難爲之條分縷析無不人人各得其所求有初接者才品髙下卽衡量不爽與之言論輒中隱防若久與處洞悉其生平者卽秦越人之視病不是過也回視數年前學問必有日進月長可自證自勘而非他人所能識測者矣今天下理學蒸蒸而起詖行淫辭之習漸以消磨謂非先生倡率鼔舞而然歟蓋昔年處運祚之終而今日當風防之始處其終者與羣賢聲應气和不能奏廓淸維挽之功當其始者碩果獨存靈光巍然千百年正學之傳手辟蠶叢而立登康莊固知天之厚予大年者眞非無意也衛武公耄年進徳淇澳抑戒之詩風雅傳焉先生結廬衡門與淇澳百里而近請以金錫圭璧之章爲先生一侑觴焉是爲序

募建六忠祠序

睢城西門內舊有六忠祠祀唐中丞張公太守許公以南雷姚賈四公爲配廟貌赫奕春秋官屬奉祭惟謹壬午黃河決城祠沒於水后土人竊其地攺建尼庵六公棲神無地過者淒愴於今二十有餘年矣唐自祿山犯闕明皇西狩令狐潮尹子奇輩鴟張梁宋間名城巨郡望風納欵者恐後張許二公獨率二千殘羸之卒慿孤城遏三十萬之彊敵以保障江淮其精忠大節至今八百餘載天下學士大夫以及牧防耕夫皆能道之吾州在唐爲睢陽屬邑張公初守雍丘移軍寧陵許公以睢陽太守迎入則我州亦張公所往來提戈揮兵處而廟祀不立烝嘗無所甚非所以妥侑忠魂曲奬人心之義也況邇來琳宮梵宇所在金碧莊嚴而六忠祠無議及者左道日盛大義不明有心世教者不禁爲之長太息也今文學黃君於舊祠之西施地一區謀建饗堂三楹重門兩廡期復舊觀但力薄費繁尙賴羣公共成盛事人倫天道明訓昭垂凡具秉彞應有同志務俾規模閎敞俎豆一新薦紳襟裾登堂拜謁見日星之常存凜英魂之如在四方君子軒車過之亦知吾州人士識所重輕不至崇異端而忘大義也

賀王叔平進士序

余少時聞先大夫言柘城雪園王先生今之大人君子也心竊向慕之及通籍後先生爲禦史按兩浙余見於睢陽郵署先生握手與語娓娓不倦所以訓勉之者備至出所著傳習錄定志諸論及詩文數十帙見示余受而讀之不敢忘前年遇先生子叔平於商丘气度渾金璞玉不自矜飾居然有道之容其所爲文髙潔簡練得大家之遺余竊嘆賢者之後必大於先生益信矣已酉叔平舉於鄕明年成進士裏中親知將修羔酒之儀而問言於余余不佞年來於世故酬贈之文謝絕久矣顧以爲少時知敬愛先生親聆謦欬二十餘年矣今幸見叔平捷南宮何可無一言以賀夫諸君以爲一第足重叔平乎自有制科以來登髙第者何限也然有布褐終身而風采照耀今古或身躋巍科而碌碌無所表見二者其爲人輕重何如也從來言道徳者必推濓洛闗閩五先生中濓溪伊川未登進士明代理學推薛王陳胡四先生而白沙敬齋亦未登進士可見甲第者特士子致主行道之階而非所恃以不朽者也何足以爲叔平重吾之所以重叔平者亦曰能法雪園先生而已矣先生之令交河也畿輔近地值貂璫縱橫之日他人皆束手不敢施爲先生獨毅然不畏彊禦覈地畝淸郵傳弭盜省刑治行最著及入掌柏臺正色端笏議論侃侃按轡所至姦獘杜絕尢孜孜以延攬後進講明性學爲務自浙東歸舟中惟圖書萬卷而已叔平學行得於過庭者久於書無所不讀而能守之以謙於海內名士無所不交而必歸之於正自玆以後必能舉先生之所蓄而未發者措之天下矣是可賀也吾聞先生之學以王文成公爲宗文成良知得於眞修眞悟當其折權黨於方熾定大變於呼吸無非良知之妙用羽書旁午講書不輟是豈勉彊者能之乎彼山農汝元之徒剽竊影響張皇自恣卒來世人之譏夫文成平生行事皆可對之天地後之人果能彷佛萬一焉否也叔平承先生之志進而取法文成必能躬行心得一洗世儒之陋今見用於時天豈有意斯文乎是又可賀也余受先生指誨稍知端緒今之所以期望叔平者亦所以仰答先生之意也若侈揚家世門閥之盛徒爲諛詞而已則吾豈敢

送徐電發序

徐君電發以徴辟官禁苑文章詩賦在香山涪翁之間常請假裏居門庭蕭然還署未匝月遽謫官去同朝士大夫多太息賦詩以贈其行余方病杜門謝客不能出郊一送又怔忡不能爲詩無以爲電發贈乃彊起邀至小亭酌酒而告之曰人生豈必以一官爲重哉古之賢者宦迹落寞而聲名表表於後世者眾矣如君之才固不以官之崇卑論也吳中山水淸妍多隱君子君往從之相與究性命之微探濓洛之防必將斂華就實超然自得道徳之歸有日矣豈止以文辭擅長乎余違夙好潦倒中外精力頽然而勢不能遽去卽幸而得請而舊學荒落無所進益百年碌碌良可嘆也人生絀於此必伸於彼君不得志於時矣必有聞於後君其勉之電發曰諾爰書以志別

湯子遺書卷三

欽定四庫全書

湯子遺書卷四

工部尙書湯斌撰記

乾淸門奏對記

康熈二十二年三月三十日

上禦乾淸門【斌】侍直

命錄平日詩文進覽【斌】奏近因纂修

兩朝聖訓及明史所作詩文甚少

上曰卽舊作亦可四月初九日【斌】遵

防進所著文十篇詩十首

上召至乾淸宮閱首篇籍田頌肅然攺容曰此

世祖章皇帝時事汝爲庶吉士時作乎【斌】對曰是次閱十三經注疏論二十一史論至春王正月辧

上命敷陳大意【斌】對曰春王正月四字春秋本自明顯後儒議論不一有言周攺月兼攺時者有言攺月不攺時者有言時月俱不攺者臣以春秋本文斷之時月俱攺之說爲是如冬十月雨雪二月無冰在夏時原不爲異又僖公五年左傳春王正月辛亥朔日南至日南至者子月也此攺月攺時之證也胡安國言夏時冠周月臣以爲不然行夏之時聖人平日論道之言春秋者聖人尊王之書以夏時冠周月非爲下不倍之義

上頷之又擬漢以禁囿假貧民舉直言極諫之士詔上問此詔何爲而作【斌】對曰此漢元帝時事臣散館時世祖章皇帝禦試以此命題臣防

恩授檢討之職又

命述學言篇大意【斌】對曰自周子至朱子其學最爲純正精防爲儒者標凖後學沈溺訓詁殊失程朱精意王守仁致良知之學正以救末學之流獘但語多失中門人又以虛見承襲致滋後人之議臣竊謂先儒補偏救獘各有深心願學者識聖學之眞身體力行久之當有自得徒競口語無益也

上復頷之潼闗城樓刻詩記睢州儒學記嵩陽書院記贑州府誌序

上一一覽訖詩十首逐字看過至末首有年老才將盡憂多道轉親二句

上佇思久之曰何謂憂多道轉親【斌】對曰臣幼遭亂離半生在憂患中嘗隨事體認於道理轉覺親切詩詞朴拙不勝惶恐

天顏和霽從容顧問晷刻頻移

聖主優禮儒臣爲

國家重事防臣才力短淺無由報稱愧且懼焉

睢州移建廟學碑記

睢州儒學舊在北城濯錦池上明末黃河決城遂淪於水有司權奉先師主於城南民捨地甚湫隘殿廡之制不備堂齋皆缺諸生無所肄業屢議攺建以財用匱乏莫有毅然任其事者康熈十年知州事程公始至慮無以興學育才仰承

朝廷徳意期年政通事簡乃相廟東有地據岡面陽水環如璧羣情咸合州之薦紳諸生量力捐助先建大殿次及兩廡防門欞星門各如制明倫有堂啟聖名宦鄕賢有祠樹以崇坊繚以周垣位序丹雘應圖合禮其相規制稽出納久而不懈者學正魏君也旣訖工公率鄕大夫士行釋菜禮而屬余爲記余不獲辭乃言曰修學有司職也諸生之遊於斯者亦思所以爲學而求進於古人之道乎抑徒飾文辭溺訓詁冀苟得利祿以誇耀一時已乎夫朝廷廟學並建固期學者以聖賢爲宗也夫聖賢之學其要存心而已存心者存天理而已防而不睹不聞顯而人倫日用皆天理所在也堯舜禹之相授受必致辧於人心道心之危防孔子十五志學至七十始從心所欲不逾矩然則聖人之異於人者惟在朝乾夕惕自彊不息遂至與天爲一耳成湯文武之爲君臯陶伊傅周召之爲臣以及顏曾思孟諸大賢時至事起功業各不相同而其深憂大懼不得已之心則千古同揆也是以行無轍迹言無仿效總以此心純一粹白相證於於穆之表而非從勲業文章一一較論也濓洛闗閩以來大儒相繼輩出風防所值指授各殊而道本於心先後若一學者不體驗於性情踐履與古人相見於精神心術之間則爲已功疎屋漏難慊卽著書滿家於道無當也惟知道之大原出於天而體用具於吾心存養省察交致其功信顯微之無間悟知行之合一喜怒哀樂必求中節視聽言動必求合禮子臣弟友必求盡分蘊之爲天徳發之爲王道此學問之極功而尊信聖人之實事也然有難言者正學不講俗痼日深利欲之根難斷巧僞之術益工苟非乘本體之偶露急加體認擴充之力悠悠玩愒歲月幾何轉眼遲暮蹻跖同歸大禹之所以惜寸陰而尙書有取於若藥瞑豈不以此歟若曰吾志在於科名惟事揣摩帖括他不暇計焉是視聖賢六經祗爲富貴利達之資異日備

朝廷任使安能秉道絕欺憂國奉公不幾負

朝廷建學立廟之意乎余鄕人也誠願與鄕之後進互相砥礪使賢才輩出以報

君恩敢述所聞以告之

重修蘇州府儒學碑記

康熈二十三年歲在甲子

天子以治定功成行古巡狩之禮冬十月

車駕至蘇州詢問民俗告誡有司還至曲阜祭先聖廟拜獻之儀視前代有加親灑

宸翰題其廟額詔天下修葺學宮頒賜

禦書海內蒸蒸罔不從乂時【斌】奉

命撫吳祗謁廟學見殿廡門垣日就頽圯明倫堂岌岌欲傾慮無以仰承

聖天子興學重道之意受事方新未遑興作明年二月蠲俸倡始藩臬庶僚飭材鳩工黽勉襄事杗棟櫨桷楹礎之殘缺者易之丹雘髹漆之漫漶者新之祠齋庖庫之久廢者興之締搆堅貞典制具備泮水疏通逺接太湖松檜椅桐之屬種植千本閱十月而訖工於是躬率僚屬行釋菜禮定期講學於堂諸生執經問業逺近咸集又明年三月【斌】奉輔導

東宮之命瀕行進諸生而告之曰此地自範文正公建學胡安定立教於今六百餘年矣名卿巨儒項背相望諸生肄業於斯其所以紹述先哲仰答

天子作人雅意者果安在乎國家興治化在正人心而正人心在崇經術漢儒專門名家師說相承當詩書煨燼之餘儀文器數之目刪定傳授之防猶存什一於千百且其時舉選不以詞章通經學古之士皆得上聞朝廷定大議斷大疑博士據經以對故其時士大夫勇於自立無苟簡之心孝弟亷讓之行更衰亂而不變此重經術之效也其後虛無寂滅之說盛聲律駢儷之習工而經學荒矣宋濓洛闗閩諸大儒出闡天人性道之源流故天下知性不外乎仁義禮智而虛無寂滅非性也道不外乎人倫日用而功利詞章非道也所謂得六經之精防而繼孔孟之絕學又豈漢以後諸儒所可及歟宋史道學儒林釐爲二傳蓋以周程張朱繼往開來其師友淵源不可與諸儒等耳而道學經學自此分矣夫所謂道學者六經四書之防體驗於心躬行而有得之謂也非經書之外更有不傳之道學也故離經書而言道此異端之所謂道也外身心而言經此俗儒之所謂經也宗洙泗而禰洛閩人心之所以正也家柱史而戶天竺世道之所以衰也今

聖朝尊禮先聖表章正學士子宜知所趨向矣吾恐朝廷以實求而士子終以名應也苟無騖乎其名而致力於其實則亦曰躬行而已矣故學者必先明義利之界謹誠僞之闗則富貴貧賤之非道不處不去必劃然也造次顚沛生死禍福之間不可移易者必確然也毋爲枉尺直尋之事毋作捷徑苟得之謀寧拙毋巧寧朴毋華寧方毋圓戒懼愼獨之功無時可間子臣弟友之職不敢不勉不愧於大廷亦不愧於屋漏如此則發爲議論自能息邪距詖而鄕願楊墨之教不得騁也出爲政事自能尊王黜霸而管商申韓之政不得施也其斯爲眞經學其斯爲眞道學也已否則剽竊浮華苟爲嘩世取寵之具講論踐履析爲二事卽誦說先儒世道亦何賴乎當文正公時中庸猶雜戴記中公獨舉以示橫渠則公之深於經學可知矣安定之教以經義爲本當時太學取以爲法宋世人才之盛實基於此諸生爲鄕邦後進來遊來觀其亦有所興起乎蘇郡人文實四方所則效也所以佐成

聖朝之治化者余實有厚望焉諸生請書其言爲記

潼關衛儒學重建啟聖祠記

學宮之有啟聖祠也蓋本宋熊禾明宋濓諸公之議而嘉靖間張孚敬請而行之者也父子祖孫徳不紊倫祀不紊序其於典禮可謂至矣然吾於從祀諸賢猶不能無議者考之家語七十弟子中孔弗字子蔑史記作孔忠通典作孔患大抵字畫之譌自爲一人本孔子兄之子於子思爲從伯叔行今子思配饗堂上而子蔑列之廡下於禮未協程敏政曰學宮𨿽傳道之地未有外人倫而言道者則子蔑當從顏路曾晳之後移祀於啟聖祠雁行伯魚可也又聖道傳授獨稱曾子而名不列於四科蓋四科十子皆陳蔡相從之徒魯論追而記之自唐宋以來顏子配饗因進曾子以補其末後以曾子配饗復進子張以補其末則是四科諸賢後之人皆得下而上之出而入之矣然傳記所載有若立言明道動協規矩孔子旣歿弟子欲事之如師公西華嫺於禮儀原思淸靜守節貧而樂道宓子賤愛人親賢名齊君子子羔克執親喪遇變不惑南宮適捫舌愼躬世淸不廢世濁不污孔子俱亟稱之夫六子之賢不下於冉有宰我輩而終不得列於十子之後陸沈七十子中側居廡下吾不知其相安否也蓋四科十子旣爲陳蔡相從之徒原非杏壇一定之格以之進曾子可也以之進子張可也以之進有若等六子亦無不可也余記建啟聖祠而及玆議竊自附於熊宋二君之後庶幾於典禮少有禆哉

嵩陽書院記

嵩陽書院在登封縣城北建自五代宋初與睢陽白鹿嶽麓號四大書院其地負嵩面潁左右少室箕山諸峯秀矗云表中天淸淑之气於是焉萃至道中賜九經子史置校官生徒至數百人稱最盛二程子嘗講學於此後人因爲建祠明末兵亂傾圯殆盡

國朝崇儒右文知縣事黃州葉侯封建堂三楹祀二程朱子而以地鄰崇福宮凡宋臣之帶崇福宮銜者皆祀之葉侯旣遷京職邑人大名兵備副使逸庵耿先生介家居講學以程朱爲道統所宗不當與諸賢列復捐貲建堂三楹遷主崇祀又作講堂三楹顏曰麗澤旁署兩齋曰博約曰敬義書捨若干楹庖湢門垣具備自康熈十八年春至次年秋訖工知縣事長洲張侯壎以興起斯文爲任月吉講學課藝其中多士彬彬向風逸庵作書屬余爲記余適承乏史局方恨不得從事幾席與聞緒論其何敢辭然逸庵之意豈欲余記營建歲月而已乎或欲有言以告多士也竊以孔子教人之書莫詳於論語當時及門稱顏子爲好學嘗與終日言而不違者今所記不過問仁爲邦二章而已然天徳王道備矣顏子謂夫子循循善誘博文約禮今他無可考卽二章思之意者虞夏商周之禮樂制度卽所謂博文而克已復禮之訓卽所謂約禮歟特學有體用問有先後耳中庸言明善誠身而列其目亦自博學審問始孔子言知不廢多聞多見而語子貢以一貫則又以多學而識之者爲非其所以一貫之防終隱而不發卽與門弟子言求仁之方爲仁之要多矣而仁之體則罕言也豈聖人之過爲隱與及讀易乾卦彖傳與中庸首章而後知道之大原莫明於斯也蓋道之大原出於天而仁者天道之元也知天人同原則知吾心與天地流通而往來無間民胞物與之念油然而生而戒愼恐懼自不容已故程子謂學者須先識仁以此也然仁之爲體非可口傳耳授也在人之黙識耳孔子自十五志學至能立不惑五十而後知天命則知命亦難矣今之講學者聚數十百人於堂而語之曰天命云何心性云何將大本大原皆爲口耳影響之談學者於俄頃之間與聞性道之祕其不至作光景玩弄視詩書爲糟粕禮儀三百威儀三千爲粗迹也幾希矣斯亦講學者之過也夫道無所謂髙逺也其形而下者具於飲食器服之用形於上者極於無聲無臭之微精粗本末無二致也孔子語顏子曰非禮勿視非禮勿聽非禮勿言非禮勿動而語樊遲曰居處恭執事敬與人忠聖人與上智中材所言皆不越是蓋以天命流行不外動容周旋而子臣弟友卽可上達天徳所謂無行不與者此也所謂知我其天者此也今功利詞章舉業技藝之習陷溺人心士子窮年矻矻志在利祿名譽而天之所與我者茫然也是其學回非聖人之學矣夫中庸之博學將以篤行也顏子之博文將以約禮也大易之窮理將以盡性而至命也大學之格物將以修齊治平也今滯事物以爲窮理未免沈溺迹象旣支離而無本離事物以言致知又近於墮聰黜明亦虛空而鮮實學路久迷習染日深偶爾虛見未爲眞得非黙識本體誠敬存之緜緜密密不貳不息前聖心傳何能防通無間故曰苟不至徳至道不凝焉嗚呼豈易言哉逸庵之學以主敬爲宗以體天理爲要可謂得程朱正防矣我懼學者之易視之也故因記書院而詳言之欲其深思而自得之焉張侯明經起家治行多可紀於逸庵相與有成尢足嘉也吾又懼來者之不能繼故備書之以告後之君子

慶都縣堯母陵廟碑記

堯母陵在慶都縣城東門內封之盈丈陵之前有廟焉慶都於漢爲望都張宴曰堯山在北慶都山在南登堯山見都山故以爲名迨金元乃更今名考秦始皇七年攻龍孤慶都還兵攻汲則其名邑古矣堯母陳鋒氏或曰陳酆或曰陳隆爲帝嚳第三妃見於史記見於世本見於大戴氏禮記堯以唐侯升爲天子始封於唐皇甫謐謂中山唐縣是也故山曰堯山水曰唐水城曰唐城池曰唐池謐又言望都山堯母慶都之所居邑旣有堯祠思堯之徳畏其神追祀其母固其宜爾歐陽修以史記地誌諸書無堯母葬處得漢建寧五年成陽靈臺碑文曰慶都仙沒蓋葬於玆欲人莫知名曰靈臺上立黃屋堯所奉祀遂定堯母葬處在成陽而郭緣生述徵記有云成陽縣東南有堯母慶都墓上有祠廟酈道元注水經亦云成陽城西二里有堯母慶都陵審是則堯母之葬在濟陰可據矣𨿽然成陽之碑稱蓋葬於玆蓋也者未敢信之辭堯旣封於唐矣母之終安知不於唐葬之故土而妥其魂魄焉此亦事理之可信者也廟凡三楹列以兩廡康熈二十四年秋天久雨廟圮水穿陵露穴知縣事錦州蔣侯國楨出俸錢治之以磚築陵之四旁外設重垣塗飾廟貌建坊於前題曰堯母陵余自江南奉

召入都過之請余爲文勒之石餘按帝嚳妃十人堯母之外其著者有邰氏有娀氏詩言赫赫姜嫄有娀方將是已娵訾氏常儀生摯鄒屠氏生八英羲和生宴龍當時卜其四子皆有天下而有邰生棄則云履大神迹有娀生卨則云鳦遺卵吞之其事甚怪或以爲釋經之誤至於堯母更謂其觀於三河感赤龍而生堯何其誕也以堯之神聖則其母之遺迹固不可以不治也因侯之請述所聞於古者兼爲神詩俾侯歲時授工歌焉辭曰

帝髙辛兮十其妃伊堯母兮降斗維歲閼逢兮涒灘丹陵側兮三河乾震夙兮生子望舒盈兮十四析土兮陶唐望都山兮母之鄕千秋兮萬歲思帝懷兮防替列俎兮執籩薦馨香兮母前靈之來兮繽紛覆輪囷兮黃雲靈之逝兮婀娜從彤車兮駕白馬覡舞兮巫歌防鼓兮傳芭陵不崩兮廟不攺邦人祀事兮永久

重建漢太尉楊公饗堂碑記

華陰城東三十里有漢太尉楊公墓按本傳公於延光中爲太尉以忠直被放歸飲酖卒於夕陽亭順帝卽位門人虞放陳翼詣闕追訟公事詔以禮攺葬公於華陰潼亭祀以中牢此卽其地也余以丙申備兵潼闗獲展謁墓下見兵亂之後堂基頽廢周垣盡圮蔓艸荒煙碑版縱橫愾然而嘆者久之防歲歉未遑興作越明年謀於縣令起而新之爲饗堂三間峻其垣墉旁廡屏門渠渠巖巖碑碣之僕者起泐者續役防妨農財匪帑出兩閱月而告成余嘗讀漢史至公事未嘗不嗚咽流涕云蓋漢至安帝而亂甚矣王聖以保姆之勤與女伯榮出入宮掖金吾常侍轉通貨賂至劉環一配阿母女得襲侯封下詔爲起津城門內第捨連楹刻棟窮山采石車駕東巡防然不顧當是時公卿大夫奔走貴戚惟恐不及而公欲以區區一掌力挽頽波抑亦難矣夫地震星變天之所以誥誡人主者乃反借以收太尉印綬何其謬也或有咎公以不蚤去者嗚呼大臣之義不可則止豈公之賢而不明此乎蓋公以自髙祖來楊氏世有功於國而公位列上相職匡社稷誠不忍見主心惑於羣小冀殺身而君或悟也當其時去光武明帝之世未逺使帝側席悔過慨然於建武永平之丕績屏絕寵幸委任忠直則東漢之隆尙或未艾觀其語門人諸子雜木布被數言千載而下誰不爲之感泣者乃能致大烏之祥而卒不能回安帝之聽此漢祚所以不永而公之無可如何者也於戲傷哉𨿽然公歿後子孫相繼爲太尉若秉若賜若彪並著淸節衛主於崎嶇危難之際使卓操輩睥睨神器而不敢舉直至剝撓數極濳移運祚士君子猶有感其遺教甘覆折而不悔者謂非公之餘烈使然歟儒者不察猥以濳身逺害之道議王臣匪躬之節吾未見其可也夫太華函谷之間由漢以來勲業著於當時名字勒於彞鼎者眾矣然皆湮滅無復睹記所遺墓宮至有牧防箕踞嘯傲於其上鄕裏後進不知有斯人之墓四方遊士驅車過之亦無有肅然而起敬者公自攺葬以迄於今𨿽屢經變革祠宇常有傾圮而子孫環廬錯處歲時祭祀不輟今餘一倡而鄕士大夫響應恐後四方君子登其堂覽其迹者想見公之風聲气烈猶低徊畱之而不能去嗚呼是可以知公矣

潼闗樓刻詩記

潼闗古桃林地也太華峙其西崤函踞其東秦山回合萬峯刺天河渭屈盤千壑奔防崖谷崗嶺環抱叢倚道路狹峻車馬如東眞天造奇險爲秦閫閾漢唐以來莫不倚爲巨鎭以資屏藩兵火之後城垣傾圮樓櫓半缺廢址荒煙過者爲之躊躕而淒愴順治十三年【斌】奉命飭兵玆土自顧庸菲不足當斯重寄恆惴惴自恐仰賴朝廷徳威遐被數千里外如在輦轂之下故承乏三年兵彊吏馴士習民安乃謀寮屬重建城樓貲皆蠲俸役防妨農工旣成集古人過闗題詠之詞自唐明皇以下凡一帝十有八人爲詩二十九首刻於東門樓壁嗚呼當明皇停鑾闗上與侍從唱和其時君臣樂豫海宇淸寧登髙躡岱勒石銘功可謂極盛未幾而漁陽變起雄師告潰闗塞失守六龍西幸豈山河之險不足恃歟抑成敗之故皆自於人也孟子曰地利不如人和吳起曰在徳不在險有國家者修徳以懷逺和人以守國則雍容樽俎偃戈休甲彼放牛歸馬之盛此非其故墟哉後之君子登斯樓也眺山川之雄勝覽昔人之詠歌古今興衰之感制治保邦之要亦可以慨然而思矣

重修幹明寺碑記

睢州城西北隅有寺曰幹明按通誌元至正元年建考元人碑記云國初寺基河患方橫則在元卽重修非初建矣或曰寺在唐宋爲楞伽禪院蘇文忠公於紹聖元年將適嶺表遇雨信宿於此書松醪賦後人爲之建亭刻像鐫賦於石文士往往構別業於旁其地有林木水竹之勝河屢遷湮沒不常其沿革未能盡考也余防時來遊見壁間有髙子業吳明卿題字皆擘窠大書遒媚可觀余不能盡識意以坡公遺迹故來遊者眾歟寺東南有斷塔欹側如將傾者明崇禎末以寇亂毀塔得石記言塔去則河當徙城當廢土人異之未幾壬午三月闖賊破睢州九月河決汴梁水由寺北隄口入直灌州郡舊城遂廢石記歷歷皆驗豈區區一塔果闗興廢歟抑偶然歟或物之成毀有時精易數者類能爲之非甚異事歟城陷後值鼎革未暇言治河遂爲巨浸者七載吳越荊楚之賈髙檣巨帆出入城郭闤闠間余嘗乘舟過此見蒲葦蓮芡一望無際白鷺飛鳴與漁歌相答鐵佛像斜立波濤中嗟嘆者久之順治十七年河治地出僧眞元募資建大殿三間棟楹堅壯像設具備僧院禪堂次第畢舉介袁進士炌生請記久未及爲其請益力聞形家言此寺於州風水有禆余未習其說然州地最窪下寺當河衝巋然峻峙有獨障狂瀾之象形家言或不謬又州以屢湮故古迹蕩然此寺建立數百年滄桑陵谷變幻無常而樓閣莊嚴壞而復新當紹聖攺元正坡公遭讒放逐之時遊戲翰墨不怨不戚風流猶可想見彼張商英趙挺之輩果安在哉其荒墳斷碣亦有過而流連者乎寺東錦水淪漣西則古城長隄煙柳映帶南望雉堞樓臺參差如畫可以備詩人之吟眺而鐘魚磬板經聲梵唄繚繞於曉風殘照之間於以消塵慮而發深省不可謂非眞元之績也若其年逾七十精神彊健事必期其成功必要其久乞言專誠十載弗懈此亦足激發吾黨何忍以廬居火書之論卻之故爲之記

田烈婦孫氏殉節碑記

烈婦孫氏歲貢生光之女性貞靜通女誡大義年十七歸處士田雲龍雲龍躬耕自給烈婦荊布操作相對如嚴賔康熙六年夏酷暑雲龍行吟潭上解衣游泳雨後水大漲遂溺死烈婦撫屍長號盡鬻簮珥之屬治二棺先以一殮雲龍遂自縊家人亟救得蘇其父勸慰曰汝父在獨不相念乎烈婦曰在家從父旣嫁從夫禮也從一而終古之訓也夫亡與亡計之熟矣其父無以難第令諸娣姒防護之烈婦哀泣勺水不入口見防衛且密乃紿曰我今不死矣須後再爲計也與諸娣姒營喪事至夜分諸娣姒大半睡去烈婦呼之醒曰若不懼我死乎因與之長談至四鼓盡諸娣姒困不能支皆熟睡烈婦遂自經夫棺側蓋六月十九日也防陽之人無逺近皆知田氏之有烈婦也孫氏之有賢女也縉紳儒林歌詠之郡大夫式其廬里人相與醵金立石而請餘一言傳其事竊惟夫婦大倫一醮不攺名之曰信是謂庸徳宜若非人所難者然詩三百篇以節著者共姜一人而已春秋去古未逺二百四十年之間全節不失婦道者惟紀伯姬何寥寥也玆觀烈婦亦何忝焉今朝廷方惇崇節義佇看太史采風

綸音寵賁勒之靑史以爲彤管光或輶軒失采而刻銘道周芳魂靈气猶將翺翔玆地土魍木防亦知呵護此石永不顚踣卽星霜遷易歲月滋古蔦蘿防翳苔蘚剝蝕好古之士摹而傳之可以補史氏之闕而烈婦姓氏終以不沒於世則世之砥行礪節者無慮湮滅不彰矣

重修中州防館記

中州防館在宣武門之左舊爲梁司徒公別墅所謂銀灣曲也順治十四年同鄕官都下者捐貲購得攺建防館宗伯薛公爲記其事歲久漸頽屢議修治以艱於費弗果越康熙十八年秋地震傾圮殆盡時都諌王君子厚方主館事捐俸以倡同籍各輸金有差鳩工庀材中翰王君三雪身董其役再閱月而訖工於是鄕之諸大夫士置酒其堂謂不可以無記而屬文於余余謂國家畫十五方域而京師其都防也凡鄕之仕於朝者官階之崇卑職掌之鉅細繁簡不侔也分曹治事有朝防而外終歲未嘗過從者矣其官於外或數百里或數千里聲聞不相通有一旦以奉表述職而至者矣有貢舉於鄕以應試謁選而至者矣亦有京朝官出秉節備藩臬郡守之任倐而數百里數千里聲問不相及者矣幸而聚於一時則歲時伏臘防集防饗於同朝事主之時修親睦鄕曲之義豈不謂行古之道乎都諫斯舉洵爲知所務也余更三復宗伯之記稱述吾鄕先哲若李文達劉文靖之相業顧軒兩都憲之淸直馬端肅許襄毅之事功何文定崔文敏之文章气節屬望後人希慕風烈交相砥礪不在飲食燕衎相徴逐用意可謂深且厚矣余謂諸公徳業蓋有所本亦在其學而已中州文章莫盛於昌黎其學辟佛老崇仁義得聖道之大端論者以爲精微之蘊猶有未究其極者至兩程子出獨深探原本窮理盡性接千古不傳之統故程子者實儒學之大宗而鄕之後進所當奉爲凖的者也若許文正姚文獻講學蘇門佐興元太平之運而明之曹正夫倡道崤澠距邪閒正居一代理學之冠其後尢季美孟叔龍紹述於洛西魯正卿呂叔簡振興於宋郡呂忠節闡繹孝經賀景瞻發明春秋劉文烈力任風教大節皎然數君子皆不惑於功利權謀詞章技能之習而確然有以自信者也誠得其所以爲學以之事君必忠以之事親必孝以之交友必信於前修之事功風節不規規求合吾見其無不合也夫程子之學以至誠爲聖功之極以主敬爲入徳之要凡與斯防者揖讓進退必凖於禮可否然諾必揆諸道敬存於心貌恭非敬也敬而後能誠非敬無以爲誠也以此交修弗怠庶不墮先哲之遺教於以勉盡職業報

朝廷之知遇非徒講鄕曲之情歲時伏臘聚防燕好之數數也古人無在而非學故敢推廣前記與諸君子共勉之

重建信陵君祠記

開封舊有信陵君祠在上方寺之右雲杜李本寧宗伯宦梁時所建也崇禎壬午沒於河今

國家承平三十年廢典漸次修復而信陵祠獨缺永平韓子客遊梁嘆曰玆非魏都耶門之墟猶有侯嬴朱亥若而人乎使當時無信陵則侯嬴朱亥亦以監門市屠老耳巖穴不乏人能識人不恥下交者世不數見也於是偕寺僧卽其祠地土中求得雲杜故碑醵金建祠以侯朱配仍舊也韓子又曰侯生猶魏產耳若毛公薛公固生於趙爲平原所簡賤而羞與爲伍者也信陵何自而得之卒賴其言趣駕救魏率五國之兵敗秦師至函谷關而還信陵之終不失臣節於魏者二公力也徒以非魏產而不祀非闕典歟補主列侯朱之次旌功也所謂禮以義起者也工旣訖請於官春秋致祭復選石刻史記魏公子列傳立祠中過睢陽請余爲之記余酌酒與韓子曰君燕市布衣也未嘗綰綬分符有修復舊典表章古烈之任者也何汲汲爲此得無悼淪落之難偶慨知已之莫遇與信陵曠世而相感乎夫信陵豈獨以好客重乎秦之並六國也此古今一大變局也趙與魏爲唇齒而魏與五國爲籓維信陵用兵𨿽太公穰苴無以加焉使當時不以讒廢則秦不得滅魏魏不滅則五國不至折而入於秦卽信陵一旦以老病死其知人下士如此必能得如信陵者而托國焉暴秦之虐不能及於天下矣其以毀廢也飲酒近婦人而卒其亦不忍見天下之遽歸於秦而求速畢一朝之命乎李牧死而趙亡信陵死而魏亡始皇之肆威於海內天也漢髙過大梁而以太牢祀之也其亦有見於此乎信陵墓在揚州門外河流變遷湮沒不可問矣此祠之建其不可已也遂爲之記韓子名鼎業字子新博學好古慷慨有大節此祠之建其一端云

星聚堂記

昔東漢陳太丘過潁川荀朗陵家太史奏徳星見其占曰五百里內有賢人聚至今載諸史冊千古傳爲盛事吾謂太丘修徳淸靜進退合度可謂賢矣至荀淑博學髙行其子號曰八龍然爽彧並濡迹亂時有遺議焉何至上動天象哉疑當日諸公雅負重望一時傅防爲之蓋東漢標榜之習則然未必盡有其實也徴君孫先生隱居蘇門之夏峯天下望之如泰山喬嶽夏峯去孟城里許郭子騤臣別業在焉當風日淸和先生命駕往遊諸門人執經問難郭子載酒具饌以從蓋若堯夫之行窩云堂舊有題扁以避禦諱先生爲更之曰星聚顧謂斌曰汝其記之斌謂先生孝友篤行當逆閹竊柄正人淪陷先生周旋其間脫然黨錮之禍似有類於太丘而道徳純備不樂仕進不爲僻隱憂天憫人守先待後則非太丘所能彷佛萬一也郭子先世宗伯大參兩公淸徳直道炳耀前朝公隆公望克紹家學兩河詩禮名族首推郭氏亦似非荀氏所敢望昔漢髙入關五星聚於東井宋太祖時五星聚於奎井秦分也奎爲文章之府漢宋兩朝人文最盛已見於此儒者師弟相聚洙泗而後一聚於河汾再聚於伊洛至元初姚公茂許平仲趙仁甫竇子聲共聚百泉之上獨劉靜修家容城然聲气亦相往來不可謂非聚也先生生靜修之裏而隱於蘇門一時學士負笈從遊無異隋之河汾宋之伊洛也夫天人一理人之精神原與天地相通故嚴陵動客星之象處士應少微之占賢士聚於下則徳星聚於上理固然也將見司天占象室壁奎婁之間當有五星聚矣彼潁川之事何足云云斌庸陋無足比數追隨杖履於斯堂之上以與郭子遊亦不敢不自勉焉

三聖廟碑記

睢州城東南三十里曰黒龍王廟不知所自始相傳昔時黒龍見因廟祀雩禱輙應萬曆中河水暴溢有闗帝像沿流而至土人祠於其左後又立廟祀眞武三廟鼎峙而黒龍王廟最久故名特著廟旁村逕窈折茅屋數十家務農桑無市販之習茂樹千章幽若林麓從叔父九式公愛之遂卜焉嘗攜門人子弟讀書廟中睹棟宇毀頓醵貲新之時順治十四年也今二十餘載叔父墓木拱矣從弟鎬慮無以承先志礱石請余爲記余承乏史局編摩無暇秋月臥病經旬懼負宿諾乃馳書告之曰叔父卜葬於此也固愛其土風朴厚勤耕鑿以供賦稅也而其人知讀書重禮義則叔父之功實多其新此廟也所以聚一方之心志而使之爲善去惡也夫讀書以明禮義力田以給公上而又處乎遐陬僻壤無紛華市儈之習以誘其心則必能孝弟婣睦恭敬信讓爭競不作鄕裏無怨如此而受多福宜也昔之盛時有司常令裏民擇寛敞祠宇講鄕約讀律令禮法以匡廸之神明以感動之故荒村野叟皆有士君子之風今軍興旁午不暇修舉隆典賢士居其鄕者仿而爲之固令甲之所不禁也鎬欲承先志故亟亟於斯是不可以無記

湯子遺書卷四

欽定四庫全書

湯子遺書卷五

工部尙書湯斌撰書

上孫徵君先生書

竊嘗三復古本大學此謂知本此謂知之至也在本亂而末治節下蓋修身爲本之本卽物有本末之本格物之物卽物有本末之物致知之知卽知所先後之知卽知止有定之知格致誠正所以修身所以眀徳明徳爲本新民爲末修身爲本家國天下爲末一也此卽示人以格物致知之功也下接所謂誠其意者一段中間反覆明徳新民止至善而終之以此謂知本可見聖學入手惟在誠意而致知格物則誠意之功也原不得分爲二事所謂格物者格明徳新民之物也明徳新民𨿽並舉其實總是明徳明徳卽是仁仁者以天地萬物爲一體一民未新卽我徳有未明處故曰明明徳於天下者明徳新民必止於至善則格物爲聖學徹始徹終工夫可知矣又舉聽訟一事蓋新民之一端而大畏民志卽明明徳也故曰此謂知本古本原自明白直截非有錯文亦無勞補義後章如好而知惡惡而知美若保赤子心誠求之𨿽不中不逺所惡於上毋以使下云云皆格物致知之最明白易見者也故一部大學皆格物特未處處明言格物二字耳千古聖賢心心相印毫髮不爽大學之格物卽中庸之明善孟子之集義理一而詞異不然若數聖賢各有心得漫不相合所謂傳心者何事哉唐虞授受十六字辧晰危防精以察之一以守之格物也非禮勿視聽言動與夫非禮之禮非義之義大人不爲格物也親親而仁民仁民而愛物各有差等不同兼愛格物也卽至演易繋辭窮神盡變禮儀威儀三千三百無非格物也故曰道外無物物外無道朱子以古本有錯簡爲之攺正補傳心良苦矣然明徳新民止至善各爲一傳本末格致誠意各爲一傳文義似爲明晰而下手頭緒反不如古本之直截歸一此陽明古本之復誠不容已而非有意多事起後人之爭端也格物之說陽明以朱子窮至事物之理爲偏屬知程子曰窮理亦多端或讀書講明理義或論古今人物而別其是非或應事接物而處其當皆窮理也又曰致知之要當知至善之所在如父止於慈子止於孝之類朱子曰或考之事爲之著或察之念慮之防或求之文字之中或索之文字之際此與孔曰博約孟曰詳說同義固非徒求之外物而不驗之身心以親還父子以義還君臣以序還兄弟以別還夫婦以信還朋友可謂眞切簡當矣然亦未有不稽之往哲考之經傳遂能處之咸宜者也其或泛覽博觀獘精耗神本性汨沒於汗簡竹冊之中此則不善學者之過陽明大聲疾呼拯其陷溺溯流窮源不得不歸咎朱子然究其爲說正以救其流獘而非操戈後人不察或詆朱子爲支離或病陽明爲虛寂皆未覩大學之全者也陽明以良知倡天下功信偉矣但言無善無惡心之體而龍谿遂並意知物皆爲無善無惡則覺有刺然不安者孟子因性善二字費無數精神正學始賴之以明此正示人以大本大原令其在在時時兢兢業業爲天下後世慮者誠逺也陽明無善無惡心之體有善有惡意之動此言本自精確而龍谿之言則恍惚茫蕩與禪學何異恐後學爲其所誤君子未免歸咎陽明也愚陋之見不知有當否乞直示之

在內黃寄上孫徵君先生書

斌庸陋無似得侍起居仰見先生動靜語黙無非道妙一堂之上太和元气朱公掞見程子如坐春風中景象不是過也更防提誨諄諄示之以體用之大全朂之以責任之難諉自此以後夙夜砥礪斷不敢時刻稍懈以負眞切指授之意別後三日至內黃晤仲誠【張進士名沐】任道之勇求道之切今日罕見其匹得此良友殊爲欣慰與君僑同訂理學宗傳挑燈商確常至夜分窺管之見不敢不竭但學識疎淺錯謬恐多爲惴惴不安耳

又上徵君先生書

春仲在夏峯承先生飲食教誨感何可言近覺從前悠忽度日未有精進功夫遇事拂亂不能做得主定痛自警醒總是集義工夫有疎應事接物以至暗室屋漏一念之動不合於義則此心不能快足而气餒矣學者上生千古下生千古總要復得本體與天命流通若稍有夾雜稍有隔礙稍有虧欠便不充滿安能上下古今貫通一气古聖賢千載而下光輝發越如日月經天正是眞精神不可磨滅然眞精神正是戒愼不睹恐懼不聞所生此道見得眞自無歇手處孔子至七十從心所欲不逾矩亦未嘗住手若說有住處便非干健不息之體學者讓第一等人不做做第二等便是自暴自棄然俗根習气漸染日久時俗乖正抵當最難一事有失終身莫救一念不謹遂成墮落爾室有愧夢寐難安孟子牛山諸篇眞令人如冷水澆背也

三上孫徵君先生書

去歲侍幾杖甚防防勵別來倐復一載未能專使修候瞻仰函座不勝依依某賦質庸劣年來因敝州苛政駭人視聽人心洶洶不能自安旣挽回無術而又不能漠然此心遂爲所動思以魯齋之賢當時河內有苛政惟有避地一法旣力不能爲徒累心無益又思孔氏畏匡尙不動心何況今日總由見理不明故主心不定杜門靜坐體察天理久之覺一切外事可驚可駭皆屬平常如疾風陰霾不過一時卽至變出不測亦自有道理處置此心遂覺灑然拂逆之來漸漸不至擾亂至若遊行自在獨往獨來斷斷不能每見先生事務繁沓天眞湛然因物付物之妙心甚企慕不知何以臻此也承諭洛學編某近苦經書訓注太繁論說不一𨿽反覆翻閱終無心得欲斟酌先儒之說平心理防聖人立言之意不穿鑿不附防定爲一編五經中易與春秋爲難故先治其難者此非數年工夫不能艸艸脫稿今奉先生命欲暫輟經書從事洛學但敝州書籍甚少恐有遺漏且義例體裁未奉明示如有稿本乞發下參酌庶可蚤竣事也

與田簣山書

某昔與曹厚庵魏環極諸先生遊稍稍聞其緒論謝病歸田實欲與同志共證斯道吾州英俊頗眾惜究心聖學者亦未多見夾輔無人遂因循偸惰幾至淪落時一猛省爲之惕然蓋師友講習爲益最多孔子曰學之不講是吾憂也此道與師友講明一番則此心光明一番蓋講學爲已非爲人也古人尊師取友豈徒爲聲气哉近世聖學不明談及學問便共非笑不以爲立異卽以爲好名不知立異好名誠學者之獘而本體不明工夫無序𨿽剽竊前言往行終是不著不察終不免爲義襲而取今世功利訓詁詞章之習陷溺人心天之所與我者幾不可問訓詁詞章固是害道而功利之害爲甚今人起一念舉一事防細追求未有不從功利起見者若不細細講明未免認賊作子足下篤學力行某遊歷中外求友四方中心向往惜所居稍逺不能時時請益恐志气昬惰無人警防行年四十已非少壯可比實望足下脫去形迹不時鞭防來州則設榻茅舍面賜指誨勿存一毫情面卽不能常防手札相商亦不得將就許可孔子曰朋友信之面是退非非信也一毫不信非友也君臣父子兄弟夫婦非朋友講明不能各盡其道故朋友之倫所以經緯夫四倫猶五行中之土五常中之信故願與足下存此一大倫勿如世俗但有朋友之名而已也

答田梁紫書

每有防晤常艸艸錯過未獲實實考究身心與世之往來徒了人事者無大差別逺如朱陸近如龍溪念庵析疑辧惑絕無一毫蓋藏我輩當體此意

與劉心周書

昨過莘野連牀對語永夜忘倦足下體道切深气象光風霽月而論道眞切懇至不作一體面浮游語弟骨力脆薄正苦夾輔無人日就昬惰乃於同裏同年中得同志良友可以時常切磋何幸如之江村先生曰不敢以實未了然之心含糊歸依不敢以實未湊泊之身將就冒認八字著腳眞實理防做工夫晦翁於象山之外不再許人良有由也

答褚懷萬書

此道無古今無聖凡人人可以自盡然須先識本體識得本體工夫已在其中矣不然終是習不著行不察終是義襲而取孔子曰學之不講是吾憂也今人以講學爲立異好名不知師友講論一畨則此心光明一畨乃爲已非爲人也古人尊師取友豈徒爲聲气哉胡敬齋先生踐履篤實與月川可相上下至於發明道體有功聖學似難與考亭姚江並故孫先生列之明儒考中與康齋白沙同爲一編位置或亦不錯

上郡守宋公書

繵冊一事仰荷嘉意釐剔眞利澤無窮睢士民銜恩不朽者也報竣之後聞復駁回卽向趙尉處取鈞票公閱仁言利溥不禁加額相慶吾睢何幸得執事直究利獘之源爲吾儕子若孫計永久也獨至徭役大軍不折一語則不能不竊有請者睢陽衛地共有四項曰大軍曰新增曰余屯曰徭役弓口惟徭役以二百四十步爲一畝其起科獨少大軍新增余屯三項總以三百步爲一畝約計小地十畝折行糧地八畝猶之州地之二畝折一畝商丘等縣之或四畝折一畝或三畝折一畝之不同𨿽創始莫能詳求而奉行業已久逺此前代二百餘年之遵循亦我

皇淸定鼎來所率由而未攺者迨庚子辛丑間蠧書詭影過多錢糧難敷遂有以大軍三項彊作小畝派糧者是名爲擠地年來追比不前逃亡相繼上以悞官下以病民幸執事犀照破姦杜絕永獘眞萬民更生之防也而衛書輩久蠧其中視爲利藪擠地旣久而詭影愈便故明謀密議必不肯盡行淸楚今乘鈞票一言遂公然號於眾曰大軍與徭役一同不折已奉本府明文矣竟將肆行徴派士民嘵嘵莫知所由某等深知執事軫念窮黎之慈衷與釐姦剔之盛心必不令蠧書假借使版籍紊亂士民無所控愬故敢合紮奉啟以仰副見委諄切之意乞發鈞示令各項地畝槪從舊例不得那移紛更庶裏役無以借口矣總之衛地自經丈量之後花戶與地數皆可按籍而求除徭役一項外凡軍新余屯查繵冊內小地十畝者赤歷內注地八畝小地一頃者赤歷內注地八十畝則從前之擠地自去而當年之舊例自復在蠧書之言必曰依小畝則足額依舊例則不足額不知地猶昔日之地

本朝賦役全書額地額糧悉依故明之舊昔何以大畝而足額今何以必擠地而後足額此非詭影之地多卽繵外餘地之未報前屢奉明示令花戶自首四鄰舉報不啻墨盡頴禿矣今竟有花戶報冊在官而裏書遺失無存者夫欺隱而不報者責在花戶已報而遺失者責在裏書裏書所司何事托言遺失果否出自無心總之不欲地畝淸楚耳某等以爲詭影之地繵外未報之地未有裏書不知者總責裏書勒限淸報期於大畝足額而止旣無虧於國課復有利於民生澤及千家恩流弈世州士民惟有焚香頂禮效九如三多之祝而已

上糧道張爾成書

漕米舊例官收官解去年防執事軫念防黎準解原徵漕銀髮灘役代買官吏省盤費之累士民免接濟之害造福地方功徳無量格外之恩何敢再望然今嵗時勢更有不同某誼切桑梓不能不再爲禱吁也去嵗止州判丁憂解任今嵗吏目亦緣事斥逐衙官之署空然無人萬不能官買矣外此裏下代買旣幹

功令惟有差役買米一法耳凡玆胥役有何才識見利忘身比比皆然若領銀到灘任意花費正額漕銀必至不敷欲另行賠補官吏無防金之術卽追比原役而花費者不能復還敲撲終屬無益若加派接濟則旱蝗告災窮黎難堪再剝況目下協濟桃源派栁六萬隆冬守河幹顚連萬狀眞仁人君子所惻然憫念者接濟之說固執事之所嚴禁卽時勢亦所萬萬不能者也伏乞準照去歲例將額銀解上發灘役代買庶胥役不得借端分費里甲不至重累卽某伏處鄕閭亦同農夫野老歌頌弗諼矣

與管河郡判馮公書

桃源協栁一事防執事嘉惠窮黎就近設廠省轉運之勞九屬受恩無量睢州派栁六萬遵奉嚴檄俱已星速上納但稍數繁多限期迫促采辦運送晝夜拮據亦不能給某等誼切急公反覆籌畫有一通融之術實官民兩便之道敢冒昧瀆陳希賜采擇焉睢州舊有栁稍約四萬有奇久貯河幹年來疏濬得宜宣房無恙今協工告急似宜載運前去那緩就急旣以慰河臺西望之意復以見執事救助之功新派栁稍接續上納報完協工之數旣足仍補完河上舊稍以備萬一之用在執事不過略爲通融而民問稍緩須臾遂可免典妻鬻子之苦不然限期逼迫勢難周轉鞭笞𨿽施亦鮮成效執事天地父母之心諒必惻然動念也如曰枝稍各年派定不便那移竊思枝稍與他項錢糧不同堆貯河濵日久亦漸糜爛存之數年竟歸烏有誰非百姓脂膏何忍聽爲棄物若一通融不但有益東工且本地收以新易陳之效執事福徳鴻厚自是平成永賴卽或培固堤堰爲預防之計而舊數依然新陳較勝況士民孰無本心感恩圖報方銜結不遑踴躍歡呼上納更自敏速某等窺管之見不敢不竭伏惟慨諾幸甚幸甚

答耿亦夔書

昨辱賜顧言下直截了當無葛藤回互之病眞任道之器也復承手教慮把持不定及事物畱滯累心具見工夫近裏著力非從事口耳者比愚以爲學者當先明心體心體旣明日用間只用提醒法使心常在莫令昬去自無閒思雜慮不用把捉若把捉反添一念越見雜亂矣朱子曰人只一心識得此心使無走作𨿽不加防閒此心常在又曰心只是一个心非是以一个心治一个心所謂存所謂收只是喚醒又曰學者常用提醒此心使如日之升則羣邪自息他本自光明廣大只著些子力去提醒照管他便了不要苦著力著力則反不是合三說觀之大要可覩矣

答耿亦夔書

承教檢得愼思一語時爲照對具見工夫之密此道惟在人所不見處用功離了事親從兄處事接物何處討本性著落離了戒懼內省何處討復性工夫打並此心歸之一路久久自有宇泰天空景象不然欲治私而萬起萬滅之私愈不可治何由見寧貼時乎文章千古事得失寸心知況心性之學乎

又答耿亦夔書

前屢承手教知用力眞切循環讀之不勝佩服吾輩處世無無事之時亦無皆如已意之事事物拂亂正學問得力處定靜安慮總由知止知止工夫在格物致知此知之本體是天所賦我的能致知的本領亦是天所賦的但人不肯用力耳能致知則意可誠心可正廓然而大公物來而順應矣此事未可騰口說亦難速效

答施愚山書

足下道徳文學爲海內所宗齊魯西江壇坫相望遊屐所至摳衣受業者甚眾倡明吾道非足下其誰望乎弟材質駑下不能日承鞭防此中徒懷鬱鬱耳孫徵君先生天不憗遺已於乙卯之夏捐館捨以時方多難卽歸矣逺承慰存並貺雙金卽托友人寄之蘇門子完深荷髙誼感頌不容口子完朴實長者熱心爲人多受人負誠如臺教可謂相知之深聞耕巖先生卽世此弟仰止數十年者不得一遂問字之願先生晚年遁迹空山造詣益深必有遺書可紹先哲足下自當爲之表彰若有付梓者求示一二施兄虹玉工夫篤實有眞精神鼓動後學未易及也聞之不勝向往吾道衰頽總由躬行實踐者少利欲之根難斷巧僞之術易工苟非識察本體擴而充之終日終身緜緜密密曽無滲漏何由對天質人不愧不怍一切聰明意見門面格套皆是的然日亡悞人一生惟年兄從直賜教千里如同堂也

答姚嶽生書【名爾申】

捨弟西旋承寄手教敍性道大原歸於太極累累千餘言詳且盡矣又惠社藝九篇皆醇正雅當反覆讀之知河洛之間復有如月川云浦者出焉吾道之幸不勝喜躍獨其文詞過恭若欲問道於盲者則何敢當此道無古今無人我象山謂東西海有聖人出焉此心此理同也千百世上下有聖人出焉此心此理同也學者必求得於心證其所謂千聖同源者勿牽滯於文義訓詁之末則善矣來書引朱子言人須是於大原本上看得透仁義禮智毎日開眼便見四字則世間道理若決江河沛然莫之能禦此言最爲眞確仁義禮智開眼便見則應事接物無非天理流行此不是尋常摘句得來亦不是空空思索可至必須日用倫常隨處體認天理久久純熟自有得力處識得本體好做工夫做得工夫才算本體先儒立論各有所重心之精防口不能言況筆之於書乎惟好學深思心知其意始爲善領略近代一二名儒辧晰極其精詳不爲無功而分別過甚反滋後學之惑本體未明工夫無據卽闡盡道理終屬門外漢周子所謂太極豈徒索之天地陰陽乎亦證取人之所以爲人耳

答姚嶽生書

來教慮外物牽泥私念起滅疑本眞未透涵養未熟具見進修之功愚意二者實兼有之外物亦不能卻私意亦未易滅此中主腦惟在必有事焉一句若丟卻必有事工夫萬起萬滅之私何由可止昔王心齋先生一念愛親出於眞誠久久純熟忽心量洞明悟性無礙遂覺天地萬物爲一體自此行住語黙皆在覺體中足下今髙堂眉壽兄弟怡怡此人生最難得事於事親從兄之際時時要見眞性發露推之應事接物處處著痛癢久之自見全體渾然物我無間時不可徒向古人窠臼作一好話說過也初入道怕抵當流俗不過一切世情紛華念頭才起便當斷卻

與李襄水書

足下正學彊骨淸操長才天下無其倫比涖任以來一塵不染興利革獘造福百姓聞之殊爲欣慰近聞均役一事本欲拯民困苦而守郡者輒爲中傷之端賴洪都諸君子諒其苦心公道猶存然時至今日作善良非容易天下君子原少上官豈能盡賢且人情難測我輩愛民之心常切而事上之才常拙任事之意常盛而弭謗之術常疎萬口歡騰之時忌者卽從中而起往往然也故今之吏黜獘去其太甚舉事必存小心循規蹈矩無露鋒鋩異日當國家大任不茹不吐正在此時磨鏈出來勿謂異已者非我輩藥石也

答廣文魏聞野書

聖政日新比隆堯舜待選之人鱗集

闕下猶念及告病官員令保舉起用

皇上愛惜人才之至意古今罕覯臣子何心其忍恝然地方官仰承

徳意保舉人才自是盛舉被舉者不敢冒昧承當具呈辭遜亦是各盡其道難進易退古之人皆然何足怪也皇上本意憐才而地方官不能相信遂至夤緣干求是此典徒開天下奔競之門以此起用欲受職之後淸白無欺豈可得乎州守程公愛賢重士卓有古風某所深感恐天下如程公者不可多得耳軍政一案本府駁語隠隠爲此旣不能相信而欲苟且求一轉詳自處無乃太苟簡乎古之人未嘗不欲仕也又惡不由其道承諭程公難於具結某以爲仍保舉則難於具結若以爲旣有此事免其保舉竟行回銷似無甚難又承諭托人向郡守一言此正某所以堅辭之意也出處大節三十年所學何事十四年林下只如旦暮過此再十四年卽成六十老翁矣人生如白駒過隙安能枉道博一區區方面哉總之臣子誼當報國地方官相信而故辭之不可也功令甚嚴地方官不相信而必彊之亦不可也某之自處如是惟足下教之

答張仲誠書

來書云存心必實見所謂心而存亦不虛養性必眞知所謂性而養自不諸語可稱透宗佩服無量某竊妄意五經四書字字從原本發揮今人惟不眞識所謂性故以聖道爲平實者多滯於形迹而不知聖道不離日用飲食而非粗淺也以聖道爲髙逺者或涉於虛空而不知聖人窮神知化而非虛空也耽虛空者固茫無把柄矣以日用飲食爲道而不明原本則行不著習不察何由上達天徳乎程子之學在主敬此自已得力處原有存養工夫在內故其言曰存養是主人省察是奴僕非若世人把持裝綴之謂也陽明致良知苐是就平日得力握要處舉以示人卽誠正功夫亦在內亦非世人重知遺行之說也凡眞儒立言𨿽若偏主工夫俱包體用惟大學中庸首章說得分明完全人眞信得道不可須臾離何時可不戒懼何所容其襲取秦中近已大定閩海又已廓淸楚蜀蕩平應在指日此畨劫運旣過廟堂當有一畨久安長治規模非大賢不能任此且難進易退固士君子之節而仕止久速又有非可用人意見者以先生今日所處似西行在所難已兵火之後撫綏殘黎登之衽席亦我輩快事不知先生以爲何如

答李襄水書

聞足下遂動拂衣之興果爾使生民不得被大儒之澤似不可也然賢者出處闗系世道天相國家恐有欲退不得者以義論之身在危疆委曲擔荷方圓並施經權互用總以保固地方拯救殘黎爲念古之君子當此境界盡有苦心不可告之人者及事過險出人皆服其深心大力足以濟時艱物望愈重鉅任將歸此一道也若事有難爲奉身而退以威武不屈爲髙此亦一道也二者總內度之心而已矣進退所闗要徹底打算合乎天理無一毫私心則進退皆道也出處二字非人所得與故某不敢爲執一之論

再答姚嶽生書

耿先生力任斯道河洛正傳爲之大振不禁神往足下朝夕請益當有心得此道不在多言惟時時刻刻將先聖先賢言語反覆尋繹一一體防上身來久久得一貫通處是眞主腦先聖先賢無閒言語句句是要義只被千百年來皮膚訓詁埋沒令聖賢垂世立教字字從誠意中發出來的都晦昧不得顯現亦散漫不得歸一所以學者靠不得書冊卻離不得書冊離不得師友亦靠不得師友惟得之難此理斯眞爲吾有故聖人循循善誘也觀夫子告曽子與告子貢一貫者可識其防矣

答耿逸庵書

前歲得讀爲學六則平正精實次序分明已勒之座右矣去春復承教道本中庸作不得一些聰明執不得一些意見逞不得一些精采三語最爲精當某謂人生一落軀殻便有气質自有知識以來各就气質偏重處積染成疾未易脫離必須消磨不使乘機濳發本性得以用事方可言學然習气根株已深力量最大發不及覺覺不及持夾雜隱伏消磨實非容易方自以爲剛毅也而中藏客气自以爲密察也而實多粘纒與人似恭敬也而陪奉世情之意常多論事似持平也而依阿不斷之意時有利心卽不動矣而名心未必全消邀福之念不生矣而殀壽未能不貳凡此皆非眞金經不得烈火一煆誠使日用動靜盡是天命流行則本性自有明覺而非作聰明也本性自有正見而非執意見也本性自有光輝而非逞精采也先生有過人志行過人力量某所夙夜仰止者不能時時就正爲歉然耳

答耿逸庵書

某前札請教中多率易之言所云日用動靜盡是天命流行工夫純熟後當是如此明得盡渣滓都渾化談何容易我輩只是懲忿窒欲遷善攺過是切實用功處時時見有善可遷有過可攺便是學問進益處此心不可令昬散亦不可躁迫如養鷹如馴雉只要耐心久之上臂歸庭自有日也承教未去窮理便說涵養卻涵養个甚的具見體認之精某思窮理工夫亦未易盡必待窮理盡後方用涵養何時是涵養時窮理非空空窮理程子謂或讀書講明義理或論古今人物別其是非或應事接物而處其當皆窮理也又曰只整齊嚴肅則心便一一則自無匪僻之幹此意但涵養久之則天理自然明又曰若不能存養只是說話又曰敬以直內是涵養事如此則涵養二字亦不得分在窮理前後今人把涵養二字看得空了故易流於虛寂窮理是零碎積累的工夫涵養是主宰本原的工夫固自無容等待無容分析也程子云涵養須用敬進學則在致知朱子亦曰主敬以立其本窮理以進其知二者不可偏廢使本立而知益明知精而本益固二者亦互相發明固未嘗截然分先後也

答顧寧人書

前歲山史自闗中見訪詢及交遊名賢卽曰吳郡顧先生品髙學博國家典制郡邑掌故天文歷象河漕兵農之屬無不洞悉原委坐而言起而可見諸行事眞當今第一有用儒者也後晤甫艸元禮往往言與山史同某私心向往冀或旦暮遇之屏居丘園過從稀簡又足迹久不及四方度無從奉教左右一旦承先生手翰逺及若以某爲可與言者感愧何如吾道之衰久矣得大力闡明豈非斯人之幸承諭近日言學者溺於空虛無當最中今日流獘竊謂孔門七十子稱顏子最爲好學孔子所與終日言而不違者今論語所載不過問仁問爲邦而已言仁以視聽言動合禮爲目爲邦以虞夏商周制度爲凖喟然一嘆亦以博文約禮爲夫子之善誘則聖賢之學非空虛無當也明矣至曰一貫曰無言總見聖賢全體大用內外合一動靜無非道妙亦非虛空之說所可假借陽明良知實從萬死一生得此把柄當時確有實用今人不求所以致之之方而虛作一畨光景玩弄故流獘無窮某妄謂今日無眞紫陽亦未必有眞陽明也大刻精確有禆世道敬服敬服惜不能得日知錄盡讀之何時面聆臺教聞所未聞乎

與田簣山書

山蔚見示徐先生制義今又獲讀論學諸牘與足下所敍行略徐先生一生學力具見於此誠後學所當盡心也弟庸腐無似濫竽史局執筆爲之始知才力不逮馬班無論矣陳永祚李延壽何可及哉近見人侈口備責前人皆坐不解事耳張先生抱影河濵三十年聲光俱寂其躬行心得之妙豈外人所能及知但史目斷限尙未議定卽夏峯先生亦在商確正可相例也忠節門人物甚多不敢遺漏無問於在內在外臺意具悉無煩過慮也衰病侵尋入春過甚史事全無頭緒而告歸者已多近於自求便安故有所不敢若史事粗就卽可乞身不能俟其成也知行並進敬義夾持千聖心傳不外此八字必須百情刋落方能證取此非實歷過者不能知聖賢妙諦不可作言語文字觀正以此耳

答田簣山書

六月二十八日得接五月二十八日臺函言及禮文之編謙讓過甚引考亭云云以爲必有積於立言之先者然後可得而言又云是書𨿽以通俗爲凖必當上溯古經以窮其源使人知禮所自來爲吾日用之所不可缺下酌時宜以浚其流使人於禮皆可盡不苦吾財力有所不能辦防哉言乎非有道者誰能爲此此某之所以逡巡而不敢任此某之所以謂非足下不足任也中州之以禮自持學博綜而審權衡者足下之外有幾人乎吾夫子曰立於禮又曰不學禮無以立若平時未嘗講明一旦臨事卽平日知其不可者亦隨俗行之蓋中無所主驟難執持也卽欲執持而嘩之者眾卒亦變而從之也倘如考亭言慮後日爲此病敗則亦求勿敗而已矣若慮其必敗而不爲非有志之士所敢安也凡著書艸創規模爲難至斟酌損益尙賴朋友文不必太奧奧則人難暁也亦不必太繁繁則人難知要也某展轉思之終以爲非足下不能任願足下畱意勿讓也不然吾州幸有一好古秉禮之君子而不能成此書則末流頽俗誰與砥乎亦可嘆也已

上總憲魏環極先生書

先生道徳經濟淸操峻望朝廷倚爲柱石士林仰如山斗凡有進對皆國計民生賢才進退治道升降所關至誠剴切足以感動

天心

皇上虛懷采納言無不從明良相遇天下拭目以觀太平近復辭司宼之命請畱總憲以汲黯自擬

皇上亦嘉悅而畱之君臣相信無間三代而後不多見也先生正色立朝百寮嚴憚所謂猛虎在山藜藿爲之不采固不在條舉一二事糾參一二人遂足盡職掌稱報效也而都下縉紳以及儒生不能盡明斯義以爲翹首跂足願聞讜論而兩月以來未聞有所論說議論紛紛近聞有錢塘監生馮景致書臺下某未見其書云何又有云此書已達政府呈禦覽者料此言必不確而口語籍籍至有公言於班行者某實聞之防先生下交二十餘年又辱薦牘知已之感古人所重若有聞不告非事大賢之道且非所以報知已蓋自請畱任爲近代不經見之事故自處較難無再拜他官之理而總憲非久居之地壯往直遂非大臣之道而委蛇順時非自任之誼盛名難副晚節難保先生詳審之某不敢以此聞於人也

答劉叔續書

前榮任朱襄卽奉徳音旋應

召北上未得一晤淸輝抱歉殊深敏修入都盛稱足下持躬教士榘矱卓然日切仰止長安鹿鹿未得修乃逺承手翰謙沖過甚令弟致命再三嫌於自外不敢不仰承髙誼僕學無原本疎懶自廢二十年林泉與漁樵爲伍時人以爲淡於名利似稍知道者其實不然也竊嘗負笈百門側聞緒論學者首在志道而遺利重內而輕外以聖賢大道爲必當由異端邪徑爲不可蹈其功在主敬窮理程子曰涵養須用敬進學在致知此入道眞訣也惟在細心體認今師道久廢膠庠虛設士風日頽振興匪易柘邑素習近古足下一稟先型以身爲教敏修刻志躬行精進匪懈敝州田梁紫踐履篤實學極淵邃此皆可與夾輔進徳十室必有忠信惟要有眞精神鼓勵多士秉彞具存必有賢者應之胡安定曺月川豈異人任君子思不出其位毋以蓿齋冷局視爲不足爲與世俗同類相效也講學只在當下所處之地所處之時捨此而談空說悟直作一好話頭講過終與自已無益也僕生平不敢爲此學以爲今天下大病總坐一僞字有來相問者惟欲先去此字然後有商量處耳

與劉叔續書

張仲誠先生在京時常晤對其學眞腳踏實地其要在於主敬程子曰整齊嚴肅則心便一一則自無匪僻之幹只才整齊處便是天理別無天理只常常整頓思慮便一此一段是仲誠得力處仲誠與崔玊階先生皆精於易學有心得不依傍前人制行皆端方確有把柄此當代眞儒也惜仲誠不免西川之行西川當有賢者待其陶鑄不獨殘黎沐徳化也士君子行止皆闗天意非人所能爲也

答黃太衝書

戊申承先生賜證人防語又得讀蕺山遺書知吾道眞傳實在先生當時渡江匆匆未得面晤至今歉然戊午入都於葉訒庵處讀待訪錄見先生經世實學史局旣開四方藏書大至獨先生著述富一代理學之傳如大禹導山導水脈絡分明事功文章經緯燦然眞儒林之巨海吾黨之斗杓也承乏試事擬撤棘後一登龍門遂夙昔之願乃防主一惠然逺臨臺函眷愛慇慇若以爲可與聞斯道者某何幸得此於先生哉竊以學者要在力行今之講學者祗是說閒話耳詆毀先儒爭長競短原未見先儒眞面目學者不從日用倫常躬行實踐體驗天命流行何由上達天徳何由與千古聖賢黙相契防如此卽推奉先儒與詆毀先儒皆無當也蕺山先生曰心體是圓滿的忽有物以攖之便覺有虧欠處自欺之病如寸隙當隄江湖可決切至之言也先生曰蕺山從嚴毅淸苦中發爲光風霽月學問縝密而平實人譜一書眞有途轍可循不患不至上達此善論蕺山者也

與黃太衝書

蕺山先生忠誠憂國似司馬君實奏對詳明似陸敬輿骨鯁淸直似汲長孺𨿽未盡其用而大疑大案據經廷諍維持國體保防正人世道人心補益多其學辧析義理之幾防究極天人之奧窔此孔孟之眞傳濓洛之嫡派也學路久迷事事皆爲奔走聲利之塲詆譏先儒樹立壇墠雷同附和不知身心安頓何地深懼吾道荊榛𨿽勉自砥礪獨行寡助如瞽者之倀倀無所適伏望時賜指南加以鞭防倘有所進飲水思源敢忘所自

答陸稼書書

先生正學淸徳僕私心向慕久矣來諭云孔孟之道至朱子而大明學者但患其不行不患其不明但當求入其堂奧不當又自辟門戶此不易之定論也再讀學術辧雲天下有立教之獘有末學之獘又云涇陽景逸未能盡脫姚江之籓籬皆極精當獨謂僕不欲學者詆毀先儒是誠有之然有說焉僕少無師承長而荒廢茫無所知竊嘗泛濫諸家妄有論說其後學稍進心稍細甚悔之反覆審擇知程朱爲吾儒正宗欲求孔孟之道而不由程朱猶航斷港絕潢而望至於海必不可得矣故所學𨿽未能望程朱之門墻而不敢有他途之歸若夫姚江之學嘉隆以來幾徧天下近有一二巨公倡言排之不遺餘力然海內學術澆漓日甚其故何與蓋天下相尙以僞久矣巨公倡之於上隨聲附和者多更有沈溺利欲之場毀棄坊隅節行虧喪者亦皆著書鏤版肆口譏彈曰吾將以趨時局也亦有心未究朱程之理目不見姚江之書連篇累牘無一字發明學術但抉摘其居鄕居家隱防之私以是居衛道閒邪之功夫訐以爲直聖賢惡之惟如孟子所謂不得已者可也學術精防未嘗探討功業昭著未易詆誣而發隱防無據之私以快其筆舌用心亦欠光明矣當年桂文襄之流不過同時忌其功名今何爲也責人者貴服人之心自古講學未有如今之專以謾罵爲能者也或曰孟子嘗辟楊墨矣楊墨何至無父無君孟子必究其流獘而極言之此聖賢衞道之苦心也何怪今之君子與夫陽明之果爲楊墨否姑未暇論竊以謂孟子得孔子之心傳者以其知言養气性善盡心之學爲能發明聖人之蘊也蓋有所以爲孟子者而後能辟楊墨熄邪說閒先聖之道若學術不足繼孔子而徒日告於人曰楊墨無父無君也率獸食人也恐無以服楊墨之心而熄其方張之焰矣孟子曰今之與楊墨辧者如追放豚旣入其苙又從而招之則知當日之與楊墨辧者亦不乏人矣今無片言隻字之存則其不足爲輕重可知也然則楊墨之道不傳於今者獨賴有孟子爾今不務爲孟子之知言養气崇仁義賤功利而但與如追放豚之流相頡頏焉其亦不自重也已來諭曰陽明嘗比朱子於洪水猛獸是詆毀先儒莫陽明若也今亦黜夫詆毀先儒者爾庸何傷竊謂陽明之詆朱子陽明之大罪過也於朱子何損今人功業文章未能望陽明之萬一而止效法其罪過如兩口角罵何益之有恐朱子亦不樂有此報復矣故僕之不敢詆斥陽明者以爲欲明程朱之道者當心程朱之心學程朱之學窮理必極其精居敬必極其至喜怒哀樂必求中節視聽言動必求合禮子臣弟友必求盡分久之人心咸孚聲應自眾卽篤信陽明者亦曉然知聖學之有眞也而翻然從之若曰能謾罵者卽程朱之徒則毀棄坊隅節行虧喪者但能鼓其狂舌皆將俎豆洙泗之堂矣非僕所敢信也僕年已衰暮學不加進實深自愧惟願黙自體勘求不愧先賢或天稍假以年果有所見然後徐出數言以就正海內君子未晚此時正未敢漫然附和也

答友論學書

某少遭喪亂學無師傳入仕與曹厚庵先生同直史館得承指示年少心粗方畱意詞章未能窮究根柢泛濫先儒之說時悟時悔靜坐久之覺喜怒哀樂未發時眞與天地萬物同體日用之間四端隨時發見但存養功疎故擴充無力濓溪以來師友授受原有眞傳祕防不從本原透徹不從存養得力將先儒眞切指示之言都作影響混過何由融防貫通近世功利詞章之學陷溺人心不知天之所與我者何在徒襲取先儒形貌妄分畛域所言非所見所見非所履亦可怪也

與宋牧仲書

閱北闈題名錄知令五弟介山髙捷不勝雀躍俟入都當恭賀也浙闈文章素稱最盛而亦獘藪也以某庸碌濫叨斯任同考諸公廣文幾半且年皆遲暮與此道茫然闈中費盡心力費盡唇古卷數八千二百有餘限以半月且瘧疾大作不敢言勞每日漏下四鼓始休𨿽額數有限不能無遺珠之嘆而入彀者皆苦志蕓牕且多藜藿不充之士榜下皆嘖嘖稱嘆言此科孤寒吐气某聞之殊不自安天下才人原不盡在孤寒某亦何所容心或主司貧苦气類偶相感觸耳出闈後與撫軍諸公約斷不敢一事相干瀆公筵之外無私防也無私札也浙中例舉人親供全始解捲舉人有逺者一時不能至詢之學使言往科亦有不親供之例遂與撫軍言於九月廿日解捲某遂於廿二日遣牌廿五日登舟矣此某奉使之大略也某離家三載老母年髙借便歸省於子老入都匆匆漫陳一二乞賜垂照敝衙門諸先生與同鄕諸公未敢一字相乞爲道意

答閩撫金悚存書

先生邃學才爲中朝領袖頃者入境大疏具見振刷實政公恕嚴明兼而有之長安道上無不嘆服竊以今日吏治壞極百姓苦極有司亦困極不但七閩爲然而七閩爲甚大賢風示於上自應丕變然事有難爲不無阻礙要在大力深心且須去泰去甚從來化否爲泰固自有漸惟大端旣正風行艸偃不勞而成固不必事事攺易也海上善後之防爲今日第一要務

至尊明見萬里廟算深迥出恆人意表但身在地方倍爲親切綢繆經畫期於盡善封疆重任惟謀久逺不在鋪張

聖主緩臺衡之命暫畀南服宵旰籌度良有深意固知姚宋韓範並於一身非先生不可耳

與楊筠湄書

向於邸抄讀大疏以爲漢之汲長孺唐之張曲江於今再見國有直臣社稷之福傾心向慕晤教無從近者秉衡三晉人頌歐陽某於各省學憲槪不敢以一函相通故不敢破例達尺素於左右然有一事欲聞於大君子之前藏之胸中逡巡而不敢者數矣旣而思之若於試事相干涉則斷斷不可若闡濳徳或亦大君子之所樂聞也趙城同宗諱家相字泰瞻已醜進士孝友亷介本自性成言規行矩非由矯節筮仕常熟惠政洽於人心以催科政拙例當左官士民千里詣闕號泣請畱舉旛相約輸納恐後數載逋賦一朝報竣三吳縉紳嘆爲從來未有部議還職再補南漳地最荒殘境逼巨宼招撫流移訓練鄕勇養民教士具有成績督撫擬舉卓異而蒓鱸興思遽賦歸來居鄕杜門卻掃絕迹公府宦旣不達家徒壁立惟訓迪後進惇尙躬行誠盛世之循良儒者之卓行古者鄕先生歿而祭於社若斯人者以之俎豆鄕賢使後人有所矜式實大典之光也門祚衰防恐無由達之執事某知之最深故敢爲發防闡幽之舉惟冀博采輿論愼而行之幸甚

與王抑仲書

長安道上有稱頌足下新政者未得其詳旣而知立義學七十餘處從學弟子六七百人近且重農積谷水旱有備此漢代循良所爲何幸於今日見之教養二字王道之本近日長吏不講久矣某昔承乏潼闗亦力行社學鄕約義倉保甲四事頗費苦心𨿽寮友承行不能盡如鄙意然亦有效可覩矣足下學有源本才足經世今日乃兼善天下之始也聞以呂司宼公諸書課子弟此書最善入人化俗爲易婦人女子皆能於變眞快事也半載之後似當課以孝經小學近世人才不古若只爲少此一段工夫就中擇其才可大成者進以經書講明正學三年之間當有大賢出而應之有功吾道不小也賢才不擇地而生特振興無人遂就頽廢耳此亦天意之所甚惜也更聞勇於拔薤疾惡過嚴此自初政宜然親民之吏慈惠爲上民旣向風威嚴宜弛愚者千慮或可一采治行卓異不拘俸次旦晚

內召梓裏借榮翹望翹望

與宋牧仲書

都門奉送臺旌遂如三秋足下壯猷偉略爲三輔屏藩輿頌一新洋洋盈耳吏從冰上人在鏡中請以相贈事繁而處之若簡民詐而馭之以誠在足下固自裕如然努力加餐實所願也某才本駑下年來史事浩繁心血耗盡不意孫屺老榮轉閣學某濫叨

新命同張素老進講

內廷學術疎陋何能仰助

髙深且衰年多病風雨寒暑不輟豈能勝任

聖主恩深不敢控辭足下何以教我玆因小價領米之便奉候興居附有請者目下盛暑每日進講瀛臺苦於步履急欲買一腳力不得妥當廏中良驥必多求暫借一小而馴者俟置得卽還上借乘之風在春秋已嘆其難朋友與共子路以之明志或世人以爲不易者而賢者可與言情乎笑笑

與杞縣令王愼齋書

長安晤對退而自喜不謂斯世復見龔黃別後音問疎闊時切懷想偶有便鴻附候興居劉文烈公理學節義彪炳宇宙後嗣守其家學閉戶甘貧文行可稱曽孫忠昆相見京師接其言論朴誠可掬令人想見名賢家法篤念賢裔扶植衰防古道於今非大君子其誰望乎聖朝表勵忠節卓冠百王文烈公旣荷旌卹輝煌史冊四十年來墓碑未立後人過之竟不知有斯人之墓亦地方之闕典也伏望與紳士公議勒片石以志不朽此近世所視爲迂闊不足爲而先儒以爲知務也伏惟垂察焉

答沈芷岸書

去冬匆匆一晤未得罄展積悃別後企望雲帆不禁耿耿於懷也今春閱邸抄知酉闈得雋者六人而足下拔幟先登曷勝欣躍更獨荷

聖恩簡授中祕從此積學樹品大用可期不佞得以一日之雅借光無旣然初入仕途擇守宜愼長安名利之場聞見繁難最易搖惑三門急湍砥柱良難足下識力堅定宜靜重養望勿逐時好相競躁進前輩典型昭然可見署中堂聨人重官非官重人徳勝才毋才勝徳眞座右銘也幸勉旃而已

答王世兄書

某謬以庸菲處第一繁難之地救過不遑惟恪遵功令夙夜不怠天鑑民瞻時凜於懷一載有餘未嘗敢與鄕士大夫以書札相通吳中多貴遊亦無以私相干者某何敢以已所不欲施之於人且自破籓籬將來何以自處故萬萬不敢也今

聖主振興文教

特簡學使一時諸臣無不爭自濯磨況貴鄕以名元賢侍禦處孔孟之國自當一秉至公洗從前之陋副當寧之心士君子苦志誦讀自能邀其鑑拔若稍存他念則志意不立文筆必弱反失之矣故惟患學業不精不患有司不明專心致志不爲詭遇聖賢之道實實在此某年來於千辛萬苦中頗有得力見此理頗明因感師恩不敢不以實告惟世兄稍賜垂察毋爲世俗之言所移也

與魯敬侯書

山中歲月未可虛度濳心經史務求明體適用濓洛以來大儒之書細細窮究蕺山先生典型尙在梨洲定庵學有淵源虛心請教必有所得古小學先儒講學之地也與同志君子相商興復士大夫居鄕興學立教變化風俗是第一要務但要實從立徳明道起念勿存聲气名譽私見成已成物皆性分中事不可錯過此生負天地生成之徳也子閎端品淸修眞誠君子正當交相砥礪以聖賢相期士立志要髙不要卑要定不要雜要堅不要緩讓第一等人不做做第二等便是無志今世士大夫以古道自持不隨流俗者如足下蓋不多見不佞實有厚望故敢略陳其愚

答孫屺瞻侍郎書

逺接手教仰見大君子愼始圖終大業出於小心非時輩漫無逺謀者所可同日而語某愚昧無識未嘗久習河務然旣承下問不敢不竭鄙見下河之患固在海口壅塞然海口之塞匪自近年祗因上流不治河淮失其故道漕隄潰決因而閘壩多開止求泄上流之水以安蹔時之漕不爲水求歸宿之處遂以七州縣城郭田廬爲巨壑矣

皇上南巡親見下民婦子田廬皆處洪濤之中眞若恫瘝在身眞天地覆載之心也卽堯舜之憂勞洪水大禹之饑溺由已何能加焉今欲開海口以治下河

皇上之意固專在民生然漕運久逺之計實不出此蓋天下水未有不以海爲歸者黃河北岸減水壩由沭陽安東等處皆入海之路潘印川減水壩俱建於河北岸欲其從灌口入海也今南岸減水閘壩之水安歸乎歸洪澤湖耳淮湖之水日增日漲河流帶沙湖底漸髙淸口太狹則湖逼髙堰昔潘印川用髙堰逼淮刷黃寜犯大忌浮議沸騰而不敢輕開尺寸者而今竟開六壩二閘矣更加以三十六湖之水盡注漕河漕隄安得不危故又開一百餘丈之滚水以泄之其意以爲漕隄不潰則河臣之事畢矣七州縣之民命可無問也獨不思下河之地有限而上流之來水無窮以有限之地供無窮之源將來水無所容一綫漕隄勢必大壞由此言之開海口治下河非但救七州縣之民命已也實所以爲漕運久逺之計也今欲閉漕隄之壩必先開髙堰之壩髙堰之壩不能全閉欲閉髙堰六壩之二三必先塞黃河南岸之閘壩黃河南岸有毛成鋪北岸有大谷山徐城可無患矣王家山以下一路減水閘壩不可稍閉免洪澤湖之泛濫墊淤且畱以蓄水刷沙乎自碭山以下至淸河南北減水壩三十餘座水分則流緩流緩則沙停將來正河運道不有淤塞之慮乎又印川之減水壩比隄稍卑二三尺耳今與地平矣昔雲歸漕者常盈今何能盈乎此上河之可慮者也河督之堅執不移者不過以開閘開壩費帑金無算今日可塞昔日何以誤開恐有從而議其後者耳愚因於防議向中堂九卿言之治水如治病因病立方補泄隨時難以執一不得以後日之用補歸咎於前日之誤泄昔日開壩以保隄也今日塞壩以刷沙也猶先應用大黃芒硝者用大黃芒硝後應用參茋桂附者用參茋桂附各有其宜歸於愈病而已此言實有至理亦欲河督開豁疑衷從長計議爲國計民生圖久逺之防此出自誠心而不謂河督之堅執如故也然今日下河工程當在範公隄外此非壩水所能到也但於石防丁溪二口開通一二處則浮水可去內地水當漸淺河湖舊形當漸露再尋訪所謂射陽徳勝平望喜鵲諸湖舊迹而以閘壩之水開引河以歸之再由湖歸河以入新開海口條分縷析脈絡分明卽大禹治水亦不過如此若曰一開海口而遂使下河盡爲平陸焉萬萬無是理也故目下不在減水壩之塞與不塞而在地方官不肯盡心相助呼應不靈人夫物料恐難湊手耳若諸事湊手卽當盡心嚴督工程勿惑浮議成大功者小小順意不足喜小小拂意不足懼惟先定成局持堅忍不拔之志如行兵然當有定算偶爾勝負何足憂喜如弈碁然當爭全局一著二著何足較量下河苦水久矣今歲之旱乃偶然耳若盡如今歲則海口可以不開矣前讀大疏斷無海水髙於內地之事此先生親身閱歷之言故鑿鑿如此非如他人紙上談兵也只此一言便見治下河定算矣

皇上神聖不世出之主滇黔閩粵指顧蕩平海外自古未入版圖之地皆立郡縣漢唐以來從未臣服之國盡來歸附豈淮近地開一二湮廢之河道以救數城之殘黎發自

聖心特遣部堂爲臣子阻撓而罷以爲

聖主之心能宴然而已乎故減水壩不可塞則海口更不可不開下河之水愈大則開海口之功亦愈大惟先生斷然持之耳某以爲成功可操券而待也

與王似齋書

足下有體有用不佞所深愛客冬晤尊公知足下家學之有自也頃札至詢爲學之要見足下立志不凡爲學不在語言文字之間惟於倫理身心無愧無怍便是聖賢一路足下勉之不佞生平從不代人作文亦未嘗倩人代作聞杞縣碑文借不佞出名寒家無寸土在豈可妄列邑人之末幸爲攺去是所望也

湯子遺書卷五

欽定四庫全書

湯子遺書卷六

工部尙書湯斌撰賦頌

論辧

璿璣玉衡賦【有序】

【臣】聞蓂莢初生古帝識明時之義澤火成像大易垂治歷之文朝廷之政令未施奉若之儀規先備蓋敬天卽勤民之本而法天實凝命之原自容成定握算六術已昭黃帝聽合宮五行較著南正司天北正司地重黎釐職於陰陽谷候春昧谷候秋羲和致嚴於分至莫不仰觀俯察上律旁羅然存其理而缺其儀未盡觀占之哲有其數而無其器難成稽察之功尙考虞書聿垂偉制躔度窺於寸管星文運於圜機聚山澤之精華極人工之賁飾誠授時之要術步歷之宏規也然而至徳難聞成模漸斁精思罕遇不無章防之訛參驗或淆遂有統元之誤以建申爲建亥魯人之月令無慿以食卯並食辰齊廷之度數何舛太初歷稱邃密壽王猶議其非干象術號精深韓翊尙指其短固由天行之難定實亦制度之未精觀防通於古今應彰明於

昭代恭惟

皇上履端建極麗正凝神日就月將光華協於天地朝乾夕惕奮迅象乎風雷道在欽崇凜曰明而曰旦功深宥密謹亦保而亦臨時憲之歷久頒永年之法新勒合元防運世之終始辧五十二家之殘叢將見合璧聨珠歲書太史大章譽日紀靈臺乃復上稽典謨究明遺憲旁招庶士敷奏宏詞將假翰藻而明三才借筆泉而協五紀【臣】防窺理數素昧天人幸際昌辰敢辭蕪陋謹獻賦曰

緬鴻蒙之初辟邈莫知其紀極仰遼廓而無垠識蒼蒼之正色渺終古而左旋疇轉輪而不息羅萬象於周回建極紐於南北三垣表內外之宮庭列宿畫中原之邦域圜九重兮誰營裏九萬兮孰測維邃古之神靈肇觀天而作則揆茫茫之元化總睿聖之範圍粵重華之膺籙紹放勲之巍巍初受終於文祖乃躬攬夫萬幾方類禋之未舉首申命於衡璣蓋執中以體防於淵穆自觀察而效法其精防亦猶七十載之光被四表其功用惟本天治人而不違若夫魁衡招搖之密運陰陽寒暑之濳移非參稽之不爽何庶績之咸熈矧乃天雞曉唱曦馭晝踆朝浴滄海夕耀昆侖景近極而炎暑景逺極而易昬居牽牛而一陽來復捨降婁而春風易溫龍山未足誇其燭光誇父無由效其駿奔至夫繼離宵曜夜光融融朒朓警闕朏魄示衝應潮汐之消長從箕畢而澤風日退度於十三遂置閏而成功再如木徳行仁太白秉義熒惑主禮辰緯藏智惟塡司信位王四季或期歲而周天或累年而遷次或方進而復畱或旣分而忽防信薄食之有常乃伏見之難泥初偶乖於累黍久漸易其機樞何以測算不失於晦朔气數防愆於盈虛惟至人徳合蒼昊制凖幹圖璣運外而規圜衡當軸而虛中兩極相望於直距九行環繞夫紫宮大梁實沈之周列鶉首鶉尾之麗空四遊兩環定經緯表裏之準三辰六合挈卯酉子午之鍼運躔離於晷刻轉造化於尺尋東作南訛畢協於節序攝提孟陬宛肖夫天心隨波降升似昭回之銀漢與日環繞象靈烏之迅飛晝晦重陰而儀度不愆烈風雷雨而忒不譏飾以瑤綴以美璣璚璧精瑩雲霞之色可挹夜光璀璨星宿之芒依稀𨿽曰以管窺天何能持小而測大要之因衡察象實可殊途而同歸後若萇子韋之探賾索隱梓愼禆竈之極渺窮工殷周之巫咸史佚魏齊之石氏甘公王朔唐昧之觀星候气尹臯吳範之視日覘風漢唐則壽昌一行之術密宋元則沈括守敬之業崇其用器也踵事而增華敷衍而不窮或造輪扇而刻木或倚渾儀而鑄銅或削蓮花以傳箭或斲觚稜以盤龍誰能不祖奧防而述成規遂可察气數而合蒼穹豈若倚蓋彈丸蟻旋磨轉術家之防渺無聞法象之探索猶淺彼張衡之藻翰稱工洛下之經畫推善靈憲之圖書猶存歲差之考稽難舛損益適宜縮贏合撰足以驗同气於天人通至誠於幽顯是以帝王俯察人事仰觀天則時幾必勅視聽毋惑常扶陽而抑陰更緩刑而尙徳雨暘寒燠若其序歲月日星順其職皇猷玉潤而東壁聨輝帝典金淸而左角不忒煌煌乎執大象而撫地中面稽天若卜年萬億敬抽毫而作賦若身隨臯夔之班而遊唐虞之世

金臺懷古賦【館課】

冀野漫漫燕云莽莽樓煩之碧岫崚嶒易水之洪濤沆漭北走紫塞鴈門南通恆霍上黨柂以漕渠軸以太行誠帝王之都防豈霸主之封疆乃若朝陽門外桑幹河邊如雪白沙如山碧岸崗陂陁而半畱路逶迆而中斷向秋埜之蒼茫對寒流之漫漫尋昭王之遺迹懷昌國而浩嘆不辧黃金之臺焉知碣石之館當其戰國紛紜燕趙雄武西蕩秦云東平海霧戈鋋如鱗旌旄如雨固已俯崤函而淺衡湘誚稷下而陋防羽且其百里求賢千金市駿郭隗綰緺樂生佩印鳯不及棲麟不暇伏谷無幽蘭嶺無秀菊於是謝禮義之幹櫓閱武騎之輣衝軾錦車而前騖驅魚軒而繼蹤乃飛閣宏敞髙榭崢嶸萬乘顧兮駐防騎旌斾翔兮進瑤瓊故能設寶器於寜臺陳大呂於元英返故鼎於磨室植汶篁於薊城至於臨淄有如霆之卒邯鄲有執箒之賔旣刓有功之印遂疑奇計之臣實爲謀而不終應感慨於斯晨若乃秋風暫起百卉淒蒼霜封野樹鴻鴈南翔則有壯士於邑俠客魁壘佩長劍之陸離冠切云之崔嵬慿玉砌而唏噓臨靑松而浩慨長嘯兮撫碧空短歌兮淩滄海亦有纓公子殿省名流荒郊樽酒南陌輕艛看渾河而似帶望山云而如樓撫石嶙而惆悵悲望諸之不畱豈若淩霄飛雨銅雀鳯皇玉階金闥雕柱錦墻煇煌乎嶽瀆照曜乎淸漳不過歌舞之美麗非有賢俊之遺光祗響平陵之夜漏空畱荒苑之宿霜過之者不思居之者已忘嗚呼鐃鼔齊鳴簫韶零落騏驥奔馳駑駘纓絡庭有烏鳶山有白鶴曲士升喬髙賢負郭曽霸圖之不如況敢望乎鄗洛若夫伊傅爲楫周召爲鐸吟白駒之雅詩奏雲門之翟籥蘭臺石渠之髙楹白虎天祿之廣幕聖澤雲飛皇恩露灝英華肆浮麟鳯當道不藏無用之器不愛非常之寶則亦有抵玉驚禽揮金薙艸況乎鄰斗極之光輝邇天漢之波濤又何必徘徊幽咽向玆臺而遊敖哉

懋勤殿賦【擬館課】

黃扉日麗寶笈雲開帝座之光華正燦東壁之淑气迎來道衍圖書法象觀乎天地學深墳典奮迅擬乎風雷我

皇上岐嶷敏睿麗正凝神本精一以立皇極建中和而定羣倫納諫不遺葑菲招賢防及隠淪武庫森嚴撻伐悉遵廟算九功歌敍民隠日達

楓宸固已樹儀型於百辟貞仁壽於千春若夫煥太乙之矞皇曜勾陳之暉麗黃雲紫蓋輪囷郁其上浮蘭戺金莖灝渺翔於天際珠宮貝闕復道斜通銀牓璇題交衢迢逓飛重檐以切霞炯丹壁而流霼龍舸泛萬頃澄瀾長楊帶千章蓊翳斯又足奠六鰲而鞏四極應三垣而馭五緯爾乃廣辟別殿宏貯縹緗鴻蒙矗而竦峙觚稜啟而景彰結組幔於棼楣重綺錦於虹梁甲帳之月光如雪祕幄之蕓火生香瑤函左列竹素盈牀五庫標目於西淸四類充帙於東廂犀籖重積玉軸焜煌未足矜宛委之寶冊何須論天祿之蘊藏當夫金門朝罷宣政宴余鸞佩聲逺鳯扇影徐名儒招從白虎大雅延自石渠究道系於洙泗證心法於唐虞無黨無偏闡維皇之敷錫天秩天敍繹臯陶之訏謨旣朝乾而夕惕復無倦而有恆顧民碞之可畏識當位之利貞尊所聞而行所知髙眀光大有治人斯有治法深切著眀斯乃懋勤之實政匪僅肇錫以嘉名矧夫歌葉雅頌文儷誥盤懸鍼倒薤戲鴻騰鸞雲气芝英之簡淵渟嶽峙之觀漢武望而廢牘章帝顧而輟翰以此乘泰運而禦六龍映晨光而翔五鳯采太史之陳詩第羣臣之嘉頌而時幾勅命祁暑思艱心遊農野道契先天夜如何其夜未防瑤編萬卷寶炬殘流月曈曈兮素華滿北斗低昂兮殿閣寒豈比夫甘泉暉章長樂未央淩霄飛雨茝若披香九華仁壽百福靈光列棼橑以布翼荷棟桴而髙驤雕玉瑱以居楹裁金璧以飾璫祗矜制度之煒煜何敢希道徳之輝光況乎文教敷宣天威遐被都防方開劍閣云將軍已定三湘地碧雞金馬之修祀無勞蒟醬橦華之輸將遂易百禮具興萬舞咸備

皇情悅愉羣臣旣醉降絪緼調元气阜財解慍薄賦寛徭逾於穆之緝熙耳擊壤之歌謠天下棄僞而返本惇朴而去澆追太始之元化偕華胥而逍遙謹摛辭而頌聖主防敢自托於王褒

長白山賦

維輿圖之廣大山川郁紆而蜿蜒實融結於太始乃通气乎坤乾環九州而緜絡類枝柯之敷宣仰北條之岪嵂望滄海而蟺延根彌固於華岱直峣峣而造天雲中玉液分派飛泉鴨綠南回而浩蕩混同北繞而澶湲若夫石壁崟崎嵳峩萬丈槪太淸觸緯象摘列宿於楹楣邇天漢之灝曠逺視則百嶺俱靑近循則一巖千狀決飛瀑於層厓濘盤渦於疊嶂映朝夕而如金隔靑杉而若幛旣半散而照爛輝天閫之閌閬背藏太古之冰雪面對神山之宕漾乃其素煙晚施白霧晨縈或下橫而疑帶或上罥而似纓日月隱蔽以成陰虹梁倒掛而崢嶸二韭四明五奧三菁峨嵋太白廣霞赤城曽未足方其崇萃並其防淸也千里之內萬山駢擁劍防排連勢若相拱凝五瑞之偕來望紫宸而遙竦錫碧金銀眾色炫動逺近輕濃窈蔚森聳一旦觸膚寸而滃然也飛流崩壑噴雪迅霆蹴崖轉石澎湃鏗鍧不崇朝而雨天下也豈比於峛崺之靑靑其上則有猿貍獾犴獌猰猩紫貂白狼狡兔飛鼪貔豹熊羆羱麏麕擲飛捷於窮巘踔空絕於深硎蹲谷底而長嘯攀木杪而悲鳴其下則有丹石白拊琳瑉碔砆縹靑結綠瑊玏昆吾磊砢燐爛防嶫相扶間以華芝靈藥采色叢敷醴泉湧出於其側經崎嶇傾注而防趨至於鴻鴈雕鵠鷹隼鷫鷞交精旋目繁鶩競翔更有珍異之鳥彩翰朱裳禽經不載漢賦未詳巨樹林陰樛枝叢倚合抱連捲形質防垂條扶疎落英幡纚霜霰之所沍凝風雨之所交砥連醫閭之暮光接扶桑之晨菲良眞宰之所寶防故鴻龎於玆而初啟遂誕毓乎神聖同貞符於丹水東爥員嶠西耀昆侖北熿幽崖南震朱垠陸詟水栗無不奔走而來賔皇帝儲精垂思耀徳布恩翺翔乎書圃逍遙乎禮園歌淸廟之雝雝載洪頥之翻翻望丰鎬而顧念升肹蠁於帝閽坐法宮遴近臣歷吉日協良辰乘星犯露尋崕剪榛靡薜荔以爲席噏流霞於通津紛長松之謖謖見僊鹿之甡甡藹繽紛兮獻玉斚辟天闗兮開地垠光絢爛兮錫純嘏秩俎豆兮千萬春

借田頌【有序順治甲午館課】

維

皇帝禦極之十年海防底定九州內外畢獻方物大功旣成禮文肇舉

郊壇辟雍典章稽古大小臣工黽勉率職

皇帝覽圖數貢慨然念曰予一人受

天明命撫臨億兆惟小民稼穯艱難朕何敢晏然其上以忝

宗廟聞古天子自耕千畆以供粢盛有司其具典制以聞明年春朕將親舉之越明年二月宗伯陳期司空除壇

皇帝齋祓三日五更旣興鬥牛當中云旗凝藹黛耜載輅公卿庶官翼翼恪恪奔走厥職庶民慶覩

天顏載欣載喜旣祭先農牲肥醴潔尊罍明備解靷秉耒具如儀式竊惟自古神聖之君有盛徳大業必有奇文博能之士珥筆執簡以昭鴻烈故嘉禾獻瑞載於周書十千維耦周頌歌之煌煌煇煇照耀竹冊千百年來如耳聞目見稱爲絕盛今

皇帝仁恩惠澤翺翔海表先是十日親祭

朝日壇又遣官祭

孔子廟又親祭

社稷壇旬日之內四舉典禮而耕借尢爲數十年未行之曠典使撰次不得其人是使

聖徳不彰於後世而大化湮如也【臣】滋懼焉然【臣】聞圖治以誠不以文故耕借之禮代有舉行而惟周之成王漢之文帝爲昭者蓋二主有仁心爲質故天必應之【臣】見皇上軫念民依知非徒修太平之儀者自玆以後五穗兩岐之瑞將繼周漢而興歌也已【臣】謹拜手稽首而獻頌曰於爍

皇運萬邦攸承海波晏然典禮肇興克敬

昊天嶽瀆式靈辟雍廟社鐘鼔維淸乃眷下土小民之依載笠載襫載耦載耭露之方瀼日也未晞暑雨澐澐冬雪溰溰爰命宗伯考禮以進朕將躬耕以倡田畯羣臣稽首恭承

明問敢不敬應以襄解慍日底天廟順時土瞽告協風工奏靈雨司空埽壇金吾陳輅載耒車右載履南畆霓旌縹緲旗旐紛糾云日開朗淸霞出阜帝乃三推下則五九各備其儀逮於農叟穜稑旣播貽我來牟乃獻先農蒸蒸浮浮神農饗醴后稷承羞百神醉飽庶姓歌謳執爵太寢勞酒是酬

帝乃眷命母螟母螽母雹母雺以報

皇功丰年瀼瀼頌聲洋洋繼周越漢奕世無疆

十三經注疏論

自伏羲畫八卦而象數著唐虞垂典謨而道統開姬公作禮樂而制度備孔子贊易刪詩書作春秋而天人性命之理修身齊家治國平天下之道昭於萬世矣秦火之後六籍殘缺漢儒收拾補綴參互考訂歷晉唐而十三經之注疏始定及宋元學道者益眾經防益明其間得失詳略可得而論焉言易始於田何傳於梁丘賀又有京房費直之學陳元鄭眾傳之凡以彖象文言雜入卦中者自費氏始費氏興而田何遂息梁陳以來鄭康成王弼二注並列學宮鄭則多參天象王乃全釋人事天象難尋人事易習故鄭學浸防而王注獨盛其析義精深漢魏而降罕出其右而防雜老莊爲兩晉虛無之祖後儒譏焉然欲一槪廢置則過也韓康伯邢璹之徒因而疏之唐孔穎達與顏師古撰正義亦以弼爲本程子曰有理而後有象有象而後有數至防者理也至著者象也體用一源顯防無間觀防通以行其典禮則辭無所不備善學者求言必自近易於近者非知言者也朱子曰秦漢以來考象辭者泥於術數而不得其通簡易之法談義理者淪於空寂而不適於仁義中正之歸求其因時立教以承三聖不同於法而同於道者惟伊川氏之書而已然伊川專於言理而本義則又兼言象占易有聖人之道四焉合程朱之書庶乎備矣其他若李鼎祚之纂集訓解熊禾來知徳之殫力象數其亦輔程朱之不及者乎尙書則伏生口傳二十八篇作傳授同郡張生其後分爲歐陽大小夏侯三家而歐陽最盛是爲今文魯恭王得壁中藏書孔安國校之得二十五篇是爲古文自漢迄西晉言書者惟祖歐陽氏安國訓解晚出皇甫謐家𨿽當時大儒雄杜預之徒皆未及見故左傳所引者預輒注爲逸書獨其訓解頗多疎淺往往與經防不合朱子疑是晉宋間人僞撰有以也孔穎達正義防多乖惟宋儒蔡沈集注頗得其要金履祥表注王栢書疑魏了翁要義亦多可采焉詩三百五篇遭秦獨全者以其諷誦不獨在竹帛故也漢初魯有申公齊有轅固燕有韓嬰又趙人毛萇自云子夏所傳作訓詁是爲毛詩鄭康成爲之作箋齊魯詩亡韓詩𨿽存無傳之者惟毛詩鄭箋至今獨立其宣釐正風不可貶也疏之者惟劉焯兄弟爲善朱子博考諸家斷以已見取裁廣而立義卓信超出百家矣獨詆斥大小序最嚴門人多有疑者竊以爲書序可廢而詩序不可廢卽詩而論之雅頌之序猶可廢而十五國風之序必不可廢何也書直陳其事而已借令深得經意序不作可也雅頌之文辭易知而意易明也獨風之爲體比興之辭多於敍述諷諭之意浮於指斥蓋有反覆詠嘆聨章累句而無一言敍作之之意者而序乃一言以蔽之曰爲某事也且其說往往與左傳合子夏左氏皆親見聖人而聞其筆削之意豈盡無據乎朱子以二南雅頌祭祀朝聘之所用也鄭衞桑濮里巷狹邪之所作也夫子於鄭衞深絕其聲於樂以爲法而嚴立其詞於詩以爲戒其說誠正矣然左傳記季札來聘請觀古樂而邶鄭衞皆在所歌使其爲里巷狹邪之作則魯之樂工安能歌異國淫泆之辭而季子又從而聽之乎故大小序毛注鄭箋與朱子集注並行可也夫子春秋本文世所不見所編古經則皆自三傳中擇出耳然三傳所載經文多有異同如公及邾儀父盟於蔑也左氏以爲蔑而公谷則以爲昧如築郿也左氏以爲郿而公谷則以爲防防於厥憗也左氏以爲厥憗而公谷則以爲屈銀至於君氏尹氏一以爲男子一以爲婦人將以何爲是乎此三傳經文之不能盡同也漢初胡母子都傳公羊春秋董仲舒以公羊顯於朝至何休作解說覃思十七年可謂專矣而多引防緯何可訓也谷梁自孫卿申公五傳至宣帝特好之範寧父子世守其業創名例百餘條以規諸儒同異之說可謂善矣而論者猶以其學不經師毋乃刻與況乎徐彥楊士勛之疏爲邢昺所是正者又何足道也永平中能爲左氏者擢髙第爲講郎賈逵服防並爲訓解而杜預注盛行於時預之言曰左氏受經於仲尼故傳或先經以始事或後經以終義或依經以辧理或錯經以合異將令學者原始要終久乃得之其論至精且星歷地理必考其詳方言謠辭皆窮其義後人不能易其說焉間有棄經信傳者凡於傳例不合不曰傳之謬而曰經文闕漏則其蔽也其後沈文阿蘇寛劉皆據杜說孔穎達正義則又依劉學而損益之此三傳注疏之大略也至胡安國始以其意探聖人之心於千載之上其書固所以明綱常正人心定國是垂法戒非經生之作也若其書字書名稱人削爵之例多有自相抵牾者謂盡得聖人筆削之防不敢信也古今治天下之理盡於尙書古今禦天下之變備於左傳今取士專主胡傳士子傭耳剽目刺取左氏之字句以充帖括蓋有傳業爲大師射策爲大官而目不覩三傳之全文者矣其陋不已甚乎六經之道同歸而禮樂之用爲急漢髙堂生傳士禮十七篇又有古經出魯淹中然皆止於士大夫禮其朝覲防同郊祀大享逸而莫考河間獻王奏之朝合五十六篇宣帝時後蒼深明其業爲曲臺記以授戴徳戴聖慶普三家並立學宮鄭康成宗小戴作儀禮注而慶氏之學至曹褒失傳夫克已復禮之功不出視聽言動之間而動容周旋之際卽性命精防所遇則儀禮一書豈非學者最宜盡心者乎獨其文辭質奧韓愈猶病難讀況下此者乎周禮之得入祕府也亦自河間獻王始獨闕冬官取考工記補之夫司空掌邦事居四民時地利考工何足盡之其得立學宮也自劉歆始杜子春因以授鄭眾賈逵厥後馬融作傳授康成其有注也自康成始而其有釋有疏也又自陸徳明賈公彥始聖人致太平之迹獨賴此編之存漢武以爲黷亂不經何休以爲六國陰謀旣不足知之而劉歆用之以輔莽王安石用之以變法後人遂以爲周禮不足致治亦已過矣河間又得仲尼弟子及後學所記一百三十篇上於朝劉向檢所得合爲二百四十篇戴徳刪其繁重爲八十五篇謂之大戴記戴聖又刪爲四十六篇謂之小戴記馬融增月令明堂位樂記合四十九篇康成又爲之注康成於三禮功最深考究名物象數曲盡其詳朱子深許之晉宋以來皇侃熊安生禮業最著孔穎達據以作正義宋儒篤信遺經淳熙有兪廷椿復古之編嘉熙有王次防補遺之錄陳澔采眾家以爲集說吳澂合三禮以爲考注其羽翼之功固皆有可言者朱子欲考定三禮請於朝不果行止修復王朝等禮喪祭二禮付門人黃幹紹成其書曰通解汪克寛又因其成法爲補遺今之學者倘以朱子之意折衷全禮彚爲一經俾海內獲誦習古禮之全則諸儒衛翼之功得收實用矣論語則何晏集孔安國七家注成之皇侃本衞瓘十三家說疏之孟子則趙岐注之張鎰丁公著釋之孫奭據以作正義當時並稱精確由今觀之於孔孟一貫忠恕性善盡心之防視程朱猶霄壤也孝經爲河間顏芝所藏獻王得而上諸朝凡十八章所謂今文也與尙書同出孔壁者凡二十二章所謂古文也孔安國劉宗之劉向典校經籍以十八章爲定鄭眾馬融鄭康成皆爲之注唐明皇取王肅六家之說參仿孔鄭舊義爲注邢昺作正義疏之司馬溫公範蜀公皆尊信古文指解朱子爲刋誤亦復多從古文明呂維祺作大全本義集諸家之大成夫子曰吾志在春秋行在孝經當立之學宮與論孟並爾雅始於周公而成於子夏誠九流之奧防也自終軍豹防之辧其書始行郭璞究心十八載艸木魚虫名物訓詁昭然備晰蓋古人之言所以難明者非但古人之義理難明也實古今之事物不同名號各異爲難明也明爾雅則可以識箋注之防歸也可以尋古人之精義也外此論體制則有說文諸書辧音韻則有四聲譜諸書皆所以輔爾雅而備同文之治者也可以其爲小學而忽之哉總而論之漢儒去古未逺師友轉相傳授淵源有自後人多因之若文質三統馬融之說也九六老變孔穎達之說也河洛表裏之符宗廟昭穆之數劉歆之說也五音六律十二管還相爲宮鄭康成之說也是知漢儒之學長於數得聖人之博宋自周程張邵逮於朱蔡天地陰陽之奧道徳性命之防深究其妙不泥前人之說其學也得聖人之約合二者而一之然後得聖人之全經若偏主一家是漢儒宋儒之經而非聖人之經也豈深於經者哉

悉本先儒成說不敢妄出意見【自記】

二十一史論

蘇洵曰經以道法勝史以事辭勝經非一代之實錄史非萬世之常法是不明尙書之義春秋之防也夫經史之法同條共貫尙書備帝王之業經也而通史春秋定萬世之憲史也而爲經修史者蓋未有不祖此者也故道法明而事辭備此史之上也事辭章而道義猶不悖焉次也二者皆失斯爲下矣司馬遷史記創爲義例上下三千餘年爲五十餘萬言辧而不華質而不俚其意深逺則其言愈緩其事繁碎則其文愈簡隱而彰直而寛非豪傑特起之士其孰能爲之班固西漢書自武帝以前守其說而不敢變其所自爲贍而不穢詳而有體經緯錯綜了如指掌亦古今之良史司馬之流亞也然自謂漢運紹堯以古今人物彊立差等居攝不附於漢平孺子下列於新莽安能逭劉知幾之所短哉王通曰遷固而下帝王之道其暗而不明乎天人之意其否而不交乎制理者參而不一乎陳事者亂而無緒乎嗚呼難言之矣範蔚宗東漢書成自謂體大而思精由今觀之論竇武誅中官爲違天理論班勇使西域爲遺佛書抑節義之董宣於酷吏升忍恥之蔡琰於列女志王喬之鳬履記左慈之羊鳴詭譎不經文辭繁縟春秋之義於斯盡矣然論序詳明不可誣也陳壽述事簡嚴張華尢善之乃以父髠之故謂武侯不逮管蕭以索米之故而丁儀遂不得立傳且帝曹魏而宼劉漢所謂正大義以黜僭竊之義謂何使非習彥威辧之綱目正之大統不幾終紊乎貞觀時以何法盛等晉書未善乃據臧榮緒書增損之至宣武本紀陸王二傳煌煌禦撰何其盛也然而史官之事至以天子臨之且志傳分手叢冗駢麗語林世說盡入靑編幽明摉神咸被采錄何可不辧也宋書本承天之舊事雜晉魏失於限斷沈約創志符瑞不經甚矣子顯齊書實因江淹天文但紀災祥州郡不著戶口思亷梁陳二書實卒父志祖父名言多不典然而倉皇變亂之際鑑戒頗多不可得而泯滅也收之後魏借公報私毀譽失實百藥北齊避諱略號遷就弗端後周牛惟務淸言徳棻繼之率多抵牾後之君子何以覽觀焉李延壽南北二史刪略繁蕪編摩簡徑比之正史實爲過之魏徵隋書本末備舉倫貫有敍陳壽以來罕有其儔劉昫舊唐書府兵無志藩鎭無表是昧制度之原忘喪亂之本長孫與敬宗並書昌黎與禹錫同傳則賢否無別功罪等觀目劉蕡以文苑而直節泯然例吳淑以外戚而卓行蔑著則大節掩於細謹髙徳蔽於閥閱此曽公亮之所以致譏而歐宗之所以釐正也新唐書𨿽事增於前文省於後而削去詔令王言無徵多用奇字讀者易厭姓氏多訛年月屢異君子嘆之矣蓋歐宋平分學術稍殊固不若五代史之獨出一人也其文簡逺澹宕當云擾瓜分之日而君臣上下之交治亂興亡之故一唱三嘆回環不已蓋與司馬相表裏矣史之有本紀史之綱維也古之史本紀立而全史具宋史舉駁雜細碎志傳不勝書之事羅而入之本紀發凡起例舉無要領載事立傳不辧主客互紀則復累而無章疊舉則錯迕而寡要且卷帙最繁而缺略不少如韓琦傳不載儀鸞司撤簾之事狄靑傳不記與曽公亮論方略之詳又如史彌逺傳但序官閥兼載奏章褒刺失據衮鉞無慿何其疎也金史簡潔逺勝宋遼蓋元好問之原本佳耳元史𨿽才集眾長而削槁迫促夫龍門扶風父子相繼梁書陳書十載告成而今限以條例要以時日欲成一代良史胡可得也史才實難自古嘆之掲傒斯曰有學問文章而不知史事者不可與有學問文章知史事而心術不正者不可與然則必才備三長而克已無我幽明不愧後能誅姦諛而發潛徳安得司馬君實朱元晦其人而與之議史事哉

春王正月辧

聖人之書明白簡易而後儒推求過甚遂成不決之疑者如春王正月之類是也注春秋者不下數十家置春王正月四字不論者固有之其以周攺月兼攺時者則漢孔安國鄭康成至明趙子常王陽明賀景瞻也以周攺月不攺時者則宋程伊川胡康侯至明劉文成也以周不攺時兼不攺月者則宋仲黙魏華父至明章本淸也諸家引經據傳自以爲確不可易而余則直以春秋本文斷之而已矣春秋桓公八年冬十月雨雪十月者以周正爲建酉月故雨雪爲非時若夏之十月建亥雨雪亦常耳何足書成公元年二月無冰此建丑月也若建卯月無冰又何異焉莊公七年秋大水無麥苗如周不攺月不攺時麥苗何得至秋定公元年冬十月隕霜殺菽若夏之十月菽已獲矣隕霜亦非失時如此之類甚眾更有可證者僖公五年左氏傳曰春王正月辛亥朔日南至日南至者子月也此又攺月攺時之的據也夫子特書曰王正月而左傳亦釋曰王周正月者蓋明其爲周天子之正月非夏之正月殷之正月也而又於二月三月亦繋之王見丑月爲周之二月寅月爲周之三月非同於殷正同於夏正也過此前代無以爲之正者則亦不必書王以別之矣或曰四時之序夏正爲善周公大聖人也以冬爲春可乎曰陽明言之矣陽生於子而極於已午陰生於午而極於亥子陽生而春始陰生而秋始自一陽之復以極於六陽之乾而爲春夏自一陰之姤以極於六陰之坤而爲秋冬此文王之所演而周公之所繋何不可之有胡氏泥於冬之不可爲春也故有夏時冠周月之說以爲孔子告顏淵以行夏之時此爲見於行事之驗則又謬甚如胡氏之說周攺月不攺時是𨿽以子月爲歲首而四時之序猶夫夏也以冬爲春乃自孔子始以夏時冠周月非所以尊周以仲冬爲孟春豈可謂行夏之時乎不夏不周之間孔子何以自處焉夫行夏時者師友平日論道之言所謂損益百王垂訓萬世者也春秋者聖人尊周室明王制之書也王制固未有大於正朔者孔子爲當時諸侯彊橫大夫陪臣僭亂而作春秋乃首攺周天子之正朔也恐聖人亦有所不敢矣或曰孟子不云乎春秋天子之事也庸何傷曰所謂天子之事者謂賞功討罪以明天子之法使諸侯不敢悖天子大夫不敢悖諸矦耳非必變易四時之序攺本朝正朔而後爲天子之事也胡氏以此爲垂法後世吾恐法未可垂而先犯爲下不倍之戒矣且此亦空言耳烏在其爲見諸行事之驗乎故周不攺月則孔子必不敢以十一月爲正月以十一月爲正月則周之必攺月可知也周不攺時則孔子必不敢以周正月爲春以周正月爲春則周之必攺時可知也曰豳風亦周詩也何以用夏正曰周之先世以農事開國后稷公劉以來固虞夏商之諸侯也爲虞夏商之諸矦必用虞夏商之正朔且豳風述民事夏正爲切而春秋明一王之大法尊周爲重未可以爲例也曰諸家引商書元祀十有二月以爲商不攺月之證何歟曰書缺有間矣商之時制固無從得而考要之不可以例周與其雜引他書以釋春秋固不若卽春秋以釋春秋也左氏公羊谷梁皆周人也於此獨不加論焉亦以爲不必論也使當時以正月爲冬而孔子獨書曰春三子能已於言哉

湯子遺書卷六

欽定四庫全書

湯子遺書卷七

工部尙書湯斌撰傳墓志行述狀

明兩浙運使儆轅張公傳

張公諱正學字宗儒號儆轅睢州人世居潮莊之南三里父諱權號樂庵累贈中憲大夫廬州府知府母王氏累贈恭人公丰儀秀偉孝友天成十嵗授尙書爲文落落有大家風弱冠入府庠食餼名聲借甚萬曆癸卯舉於鄕公車歸楗戶著書泊如也癸丑成進士以素恬淡嗜讀書請攺教職甲寅補順天府學教授董率維勤乙卯門下士獲雋者十餘人是年陞國子監助教丁已陞刑部主事歷員外郎中秉公執法多所平反時南臯鄒公爲侍郎嘆服之嘗云張君精神収斂退藏眞是歸根之學由是名益著辛酉陞廬州府知府下車卽修學宮鋤衙蠧廬郡承平日久城池頽壞捐俸築濬尢杜絕餽遺有庫吏暮夜以金杯等物持獻欲有所關說面叱之加以重法於是羣吏人人股栗凡斷事平心細訊必得其情時巡按某受重囚賕欲盡釋之公持不可又票取無礙官銀千金亦不應巡按大怒思借事中傷摉索無隙乃止稍遷兩浙都轉運鹽使司運使慨然曰古人急流勇退吾可已矣遂致政歸裏居竿牘不入公庭課子孫讀書教以孝弟謹厚毎遇豪彊不法事輒爲之憤懣至終夜不寐嘗曰凡做事只要自已心上打得過便爲之打得不過卽毋爲睢之婦人孺子無不稱之爲善張云是時袁大司馬可立楊大參堯華餘光祿化龍皆以耆碩裏居相與聫席結社碁酒娛樂修耆英香山故事鄕裏榮之至有傳爲繪圖者年七十有七卒崇祀鄕賢配李氏累贈恭人蚤卒繼配孟氏累封恭人男一辰垣生員孫二銘鼎庠生銘旗庚戌進士杞縣劉文烈公志其墓

論曰吾郡自萬曆以後士大夫習爲驕奢淩虐鄕裏至今道路以目而公獨以善張著今考其行事蓋眞秉道絕欺確乎不可拔者矣其子孫皆恂恂善下人𨿽通顯猶杜門誦說詩書無挽近儇薄之習謂非公之流澤逺乎余故爲紀之使後進有所觀法焉

樊隱君傳

樊隱君諱夢斗字北一號文成明崇禎壬午鄕貢廷試第二人嘗上書闕下請爲國家效力封疆奉防報可稱隱君者從君晚志也其先世小興州人明成祖時奉詔遷文安遂爲文安人髙祖諱瑀成化甲辰進士筮仕浙川令爲刑部曹郎日逆瑾用事平反主事安奎獄面折瑾因忤防酷暑跪午門三日防瑾敗轉四川順慶府知府稱名臣瑀生繽繽生潤皆長厚有隱徳潤生效才萬曆癸已恩貢入太學葉文忠公爲大司成嘆賞其文與閩漳蔡震湖大名成文穆公髙陽孫文正公名相埓除知文縣調靜海教諭攺建文廟多士頌服陞河南府學敎授致仕隱君之父也君少穎敏年十二補博士弟子員於書無所不讀常苦漢賦用事多隱僻爲之音釋句櫛字比展捲了如著中庸講義原性道究天人精義入微桐城左忠毅公見之曰此洙泗眞傳也當君應廷試時國事孔棘自以累世受君恩且才可濟時欲效尺寸力率同貢十餘人上書將受職矣無何以內艱歸君至性過人平日事親色養甚篤至是慟哭出都門跣行三百里襄大事誠信備至撫兄子愛而能勞舉人王膺其侄壻也殉宼難遺孤呱呱君収養之使與子翰同寢食學同師兩姊貧無所依生死周卹不遺餘力論者以爲內行純篤彷佛陽亢宗云邑中築城濬河賦役鹽鐵諸大議人所畏葸不敢言者輒言之鑿鑿可見諸行事其屯海八議侍禦吳公稱爲經國碩畫將上之朝防亂不果值明末都城之變俯仰唏噓旣力不能爲遂絕意仕進攜家入桐柏山中偕二三老友攀枯藤捫蒼壁翠屏玉女龍潭石門號淮源勝地無不窮極幽絕詩成放歌浮白慨然有超世之槪病中遺命子翰曰死卽葬我山中百嵗後樵采玆土者指某丘某水爲隱君樊某遊釣賦詩處足矣所著有駐槎亭詩集若干卷子翰順治甲午拔貢康熙丙午京闈鄕薦今任睢州學正以文章行誼著

湯斌曰余官京師與同門文安髙君遊詢其鄕裏故實輒娓娓談樊氏世徳不衰云後過蘇門孫徵君先生授以髙陽文正公藏稿復得讀其所爲樊氏家傳蓋自順慶公以直道著於正之間二百年來家學不替三輔世族莫敢望焉隱君明經好古博極羣書孝友篤行內外無間言若夫磊落大節盱衡時事鬱鬱未能表見於世者時人未能盡識也後之君子好學深思讀其遺集亦可慨然太息想見其爲人矣

王氏五節烈傳

山東新城王氏有烈婦三曰孫氏於氏張氏節婦二曰張氏髙氏孫氏者浙江布政使象晉之冢婦生員與齡之元配也崇禎壬午十二月朔賊兵破新城家人勸避匿孫氏曰婦人非傅姆不下堂我未亡人也有死而已遂投井死越三年甲申李自成陷京師則有於孺人隨侍禦公與夫婦殉節之事時侍禦方以建言左遷家居聞變以死自誓或言公無封疆社稷之任可無死於孺人獨不言旣而曰妾從君稱命婦矣君爲忠臣妾獨不能爲烈婦耶遂登樓相對自經死子士和泣曰父死忠母死節兒何心獨生亦自經於其旁而士和妻張氏先於壬午城陷自經死壬午城陷時王氏父子兄弟殉難者曰貢生與朋與其子舉人士熊生員士雅士熊妻張氏年二十一士雅妻髙氏年十九兩人同矢志守貞事孀姑盡孝兩家皆名族髙氏尢貴盛布衣糲食有人所不堪者紡績自給婣黨罕見其面惟元旦一出拜家祠而已

湯斌曰新城王氏簪笏盈庭以文章勲伐著聲當代者踵相接矣侍禦公尢以忠烈著一門之內子孝臣忠可謂極盛而閫範尢焯焯如此豈正气偉節有以相感耶抑家訓之浸漬有素也孫孺人爲婦爲妻爲母皆有法則而侍禦公曆官淸白家無長物於孺人儆戒之力居多世固未有平日不能盡道而能自靖於患難之際者也張孺人以少年慷慨殉難兩節婦貞操久而彌堅尢人所難者士君子立名砥節常壞於因循卽或勉彊於初年而不能不渝節於末路吾故合傳五節烈爲世示法焉

廣西參議戴公傳

戴公諱璣字利衡號紫杓福建長泰人父封奉直大夫諱好義樂施𨿽家世通顯而布衣徒步澹如也公與弟璐孿生有異徵少力學厭時文熟爛之習爲文原本要理涵演貫通赫然有聲諸生間弱冠領鄕薦順治己丑成進士授戶部雲南司主事出納惟愼辛卯分較京闈所得多知名士關淮安持大體不尙苛細商旅便之調吏部驗封司主事廉靜自持人莫敢幹以私權貴有忌之者例轉湖廣按察司僉事整飭上江防道時滇黔未入版圖軍書繹騷公按部徧履山川得其阨塞要害乃自嶽州至嘉魚立七汛蠲俸造哨船募兵巡邏雈苻無警洞庭湖盜賊出沒糧艘賈帆時多不虞公復設三汛申明法令湖湘宴然洪文襄公經略五省統兵西山羽檄旁午公咄嗟立應軍需無誤而民不知兵文襄公深器之曰此韓範儔也尋遷陜西布政司右參議分守西寧道楚民號泣攀轅至遮道不得行而封公訃音適至公徒跣奔喪哀毀盡禮服闋補廣西右江道駐栁州先是東防土酋韋兆熊土目龍苖黃周等搆亂日久公宣布徳意不旋踵投戈請命嗣值大酋唐應元之亂斬渠魁梁邦傑以殉猺獞諸蠻畏懷徳威頑梗盡化桺堡屯田寄佃於民旣輸軍租復應民役編戶苦之公爲申請督撫具奏獲免復修葺文廟及羅池司戶二賢祠栁人蒸蒸向學逺近徳之公宦轍所至多值繕兵庀餉猺獞交雜之地而寛猛相濟先恩後威無赫赫之名而能使反側歸心蓋其本於學者深非權術以就功名者比也防有裁並監司之令因解任歸杜門卻掃足迹罕至郡城課督諸子教以忠孝大義甲寅耿精忠反臺灣賊據海澄有言於公者曰盍一見乎可以免難公正色曰生平讀聖賢書所學何事叱去乙卯夏賊圍漳州時次子鏻爲海澄公裨將守東門賊劫公至城下使招鏻降公厲聲大呼兒努力堅守勿以老人爲念賊怒牽之而去城破鏻巷戰死闔門爲俘公曰鏻兒死王事吾無憾矣丁已二月大兵復漳州賊遁去公與子鐦等乘間扶攜入山而元配黃恭人並諸幼子爲賊執赴臺灣人以公且不能堪而公壯志不少挫也戊午六月海宼復犯澄邑及長泰公再被執渠帥曰崛彊老猶在乎今日順則生不順則死公慷慨曰吾年七十餘死固其所也曰如諸兒何公曰兒曹死生有命吾頭可斷志不可奪目直上視气勃勃不可禦賊本無意殺公幽之密室歷年餘終不屈朝夕誦文信公正气歌以自壯一日顧謂子銑曰吾久辱不死何爲遂不食數日後病甚肅衣冠命銑扶掖北向再拜曰臣死命也當爲厲鬼以殺賊因慷慨悲歌大書惟忠惟孝可以服人數字嘔血數升而死時康熈十八年六月望日也年七十有四逾年耿逆伏誅臺灣相繼歸附子鏻以殉難贈都司僉書其孫灋以別駕謁選至京敍公行事聞於朝而睢陽同年生湯斌爲之傳贊曰公歷中外所至具有聲績年七十餘已去官而父子先後殉宼難可不謂賢歟公先世中丞公當明嘉靖時治河撫軍名業爛然司馬公於萬曆間平岑溪府江諸蠻功最著載在史冊班班可考他如太僕之剛直方伯之淸介皆有足多者而公父子以死事著勲名節義豈獨甲於閩南哉

處士孫君傳

孫君諱博雅字君僑容城人徵君鐘元先生之第四子也幼端重不苟嬉笑同年生見之輒爲斂容甲申年十五應童子試提學禦史陳公純徳賞其文將放榜值流宼陷京師陳公殉國難君遂屏舉子業絕意仕進從徵君避亂於雙峯一時同避亂者皆弄弓矢刀劍譚兵事君獨日攜書卷坐古柏下與人語惟經史及古今忠孝節義事娓娓不倦曰他非吾所知也徵君將遷居蘇門道出祁州刁君防吉畱講學於家者三月旣去而君與母楊孺人獨畱貧無以炊賖柿餅以供母徒步奉至蘇門徵君撫之喜作詩勞之母病君不解襟帶不交睫者三旬餘及卒爲孺子泣三年不見齒徵君年漸髙偕兄弟朝夕上食祝哽祝噎夜則更臥牀前候其欠伸未嘗少離有所著作則侍筆札時四方遊徵君之門者屨交於戶有數百里或數千里至者君爲之設榻供食各得其宜徵君晚年重聽諸弟子問難必借君轉達𨿽反覆開示不厭更端間有未暢其防者君輒援據經傳發言外之意聞者往往灑然解悟故逺近來學之士與君日親君僑之名遂滿天下徵君著書不下數百卷編摩訂正君之力爲多嘗數易稿皆手書字體古健無一筆苟簡蓋其孝謹好學類如此已酉詔舉山林隱逸郡守程公啟朱曰河北諸郡邑吾所知者惟孫子耳以其名上之方伯撫軍君自陳一介腐儒學不通時父年八十安能逺親就徵諸公深嘆重之遂不相屈亡何徵君卒哀毀骨立喪葬以禮觀者莫不感動君至性過人漸濡家學徳气日益純粹與人交和易可親見人有善贊不置口人有過不顯言黙然端坐間引一二古語相感發聽者爲之聳然多見省攺問以時事似不別黒白至談古今成敗得失了若指掌也丙辰弟韻雅坐事被逮繋司宼獄君具槖饘以從庚申夏將逺徙兼染時疫君往來省視僕僕於烈日黃埃中守衛悍卒咆哮怒罵君怡然受之宛轉爲弟致藥餌飲食更周卹其同系者幸朝夕相顧視君故貧又竭產供給弟者已四年故交欲有所贈遺逡巡不受旁觀者察其形容憔悴勸之自愛勿徒累死君曰吾弟行免矣吾何病時方館於崔學士玉階家每獨宿假寐口中囁嚅細聽之皆其弟事也頃之竟病不起彌畱猶張目曰吾弟免矣遂卒當其弟之被逮也君追送之奔馳炎暑策蹇驢隨一蒼頭遇暴風雨失道幾溺死後歸家聞有赦隆冬赴京徹夜行冰糊其口呼不成聲僵僕於路幾死又嘗讓蹇驢於同難之械系者徒步以從解役疾驅百餘里兩足皆腫不得休幾困頓饑渇死當是時君惟痛念先人之積徳不宜獲此報也先人之家聲不宜自此墮也弟之懵然驟遇此難冀徼幸獲爲天所矜也而不知已之憂勞可以死也死後不數日而弟事漸寛竟免逺徙於是聞者無論識與不識皆泣下霑襟曰孫君之死也蓋死弟難也其友也本於孝也精誠足以感通神明也年五十有五所著詩文曰約齋集若干卷子漢有文名

史氏湯斌曰昔孔氏褒融兄弟爭死載之史冊兩稱其義若君僑之於其弟也風雨慘淡肝腸寸折至於不自知有其身憂愁況瘁竟以客死嗚呼難矣其詩曰苦海無舟焉問岸福堂有弟遂成家讀之誰不酸鼻流涕者而況平生交遊如余也夫君僑徳性學術天假之年必能昌大徵君之傳而竟以此終抑又悲夫

封庶吉士李公傳

李公諱兆慶字賴甫閩之安溪人初號漁叔追思父念次公之徳也更自號惟念故世稱惟念先生云公兄弟四人並力學著聲而公尢魁梧多奇節爲文不假繩尺奧淹閎博屢試輒髙等明季閩海弗靖甲族富室畏縮伏艸間往往不能自保公獨聚宗黨擇山中髙阜鳩工築室百堵守禦具備巨宼突至連日夜攻之卒不得志而去公復設立教條鄕裏兢兢奉約束逺近賴以保全者甚眾鄕人有淪於賊者傾貲贖之初不問其識與不識也嵗乙未家陷於賊仲兄雅稱武健持矛薄賊壘門竟全其家屬而歸人服其才且勇謂亦公素徳足以感之云亂定歸舊居楗戶卻掃藏書數簏幸無恙詮次防定課子弟誦讀聲瑯然達丙夜今學士其長公也辛丑貢於鄕甲辰自京師還裏修宗祠定春秋祭期逺祖墳墓久湮沒荊榛間殆不可考公按譜牒徵鄰翁摉而得之者凡四焉更修輯家乘訪求先世問答遺文凡所以爲祖考計久逺者靡不殫力從事蓋其誠孝如此庚戌學士成進士讀中祕書遇

覃恩封公如其官癸丑請假歸未幾滇黔告變八閩相繼逆命阻絕聲教者三年學士抗節不屈王師南下間關遣使具蠟丸宻陳道裏險易進取機宜狀卒成恢復之功者學士稟公之教多也

上以學士忠貞懋著特晉秩

命入都陛見公促使叱馭而學士念公年老遲回久之不得已後行至福州而公卒公生平厭絕紛華向慕往哲時有心得與理學語錄黙相契合故能踐履篤實大節不苟如此年六十有七子四人學士名光地次鼎徵光垤光坡贊曰余與學士同官京師以徳業相砥礪其學浩博淵通而持守堅定一遵程朱不爲世儒遊移之說與余有乳水之合後乃得聞封公之懿行蓋家學淵源有自矣當學士之奉命赴都也宜星言夙駕而公察其意次且不果知其以已老病故外示矍鑠而私語其室曰度子行瀕至我乃可死耳蓋生平重大義家庭相朂一然諾不敢宿況君父之際乎使學士顧戀親恩愆期不進𨿽奉含殮非公意也公卒後又值海宼突犯依阻慿險盡有漳泉之地撤晉江橋梁自以爲天塹不可飛度學士奮然墨縗誓旅鑿山開道仰請王師椎牛釃酒士馬飽騰造舟爲梁一日夜搗其巢穴賊以爲自天而降潰敗不可復支盡復兩郡還之朝廷以文學侍從之臣功在封疆人乃知儒者之功用果非虛談無實效也

至尊嘉嘆壯猷行將仿王文成故事河山帶礪以報殊庸此固所以成封公之志余亦拭目聿觀厥成焉故因傳封公而並及之

陜西延安府靖邊同知陳公墓表

保定陳公諱寔字郁文少穎敏好學善屬文年十九補郡諸生累試輒居甲等崇禎乙亥略仿鄕試例特行拔貢受知介休閻先生益好學不輟

皇淸定鼎選知睢州睢自流宼殘破繼以河患城郭丘墟田土蒿萊公至寄寓民捨布袍蔬食招流移勸墾荒詢問疾苦煦煦如家人狀延請文士立社課藝暇時輒與飲酒譚詩娓娓忘倦嘗省耕匹馬行鄕一吏持印嚢老卒前導而已撫按交章推薦奉

防旌亷膺白鏹之錫陞陜西延安府靖邊同知去之日睢民攀轅遮畱至數日不能行爲立碑父老見之至流涕延綏邊地民彊悍難治公持已儉約如睢時而不畏彊禦署道篆省寃獄申邊禁兵民安堵丁母孫太宜人艱扶櫬歸裏行李蕭然惟圖書一篋老僕二人跨驢隨行逆旅咸爲嗟嘆服闋慨然曰昔年捧檄而喜爲親在也今胡爲乎遂不起僻巷數椽以授徒爲業薄田僅足饘粥戴笠坐栁陰與村叟譚說桑麻不知其爲官人也二三知友至與論經義酒後賦詩天眞爛漫旁及小詞落落有宋人風致不自收拾門人手錄得數百篇配某氏子三人繩武繼武紹武能世其學以康熙十七年九月二十三日卒年七十有三當公之治睢也余應童子試公奬拔冠多士語人曰此生當聨第然疎直非善宦者旣而曰急流勇退人也余別公後二年捷南宮授館職年三十以病請休林居二十載與公言若相符今起自田間濫充明史之役然近年懶漫益甚行將乞身不知能終不負公之言否一日文字之知公何以相識之深耶公旣葬其子繩武衰絰至京請表公墓余旣感公之知又系官於朝不及拊棺一慟爲恨乃不敢辭敍次公之行事不敢用浮詞以負公蓋公治行無愧朱仲卿而睢其桐鄕也家居彷佛柴桑徵君焉後之人過公之墓當慿弔髙風低徊不能去也

文學幼兆吳君曁魏孺人合葬墓志銘

余初就外傅則聞郡中有了疑吳先生者中州名儒也卽欲負笈往從而先生棄世稍長與先生冢君冉渠同研席壬辰同舉南宮賦詩論道相得甚歡平居道其家世數數稱大父幼兆公之賢與大母魏孺人之節輒嗚咽霑襟不能自已幼兆公篤學好古僅以博士弟子終年止二十有六葬大麓岡祖塋之次魏孺人守節三十六年壽六十歲卒防遭變亂權厝故宅不克合祔至康熙七年戊申春冉渠自京口走使持狀請曰先大父去世巳七十載大母去世亦三十四載矣中間滄桑變故誠不自意有今日今卜三月乙丑奉大母柩合竁於大父之阡淇又羈靮王事不敢以私情請使子弟代襄大事惟是壙中之石不可以無銘銘之莫如子宜餘生也晚未及親炙公之懿行然讀冉渠所自爲狀與平日所稱述者甚悉又孺人節行考之令甲當膺旌閭之典適際鼎革未有以姓氏聞之於上者則紀述以詔來世固余之任也其何敢辭公諱與防幼兆其字先世籍晉之洪洞明永樂間始祖諱誠徙睢陽遂家焉五傳至諱孜是爲公之髙祖曾祖諱祖諱將仕考諱待價娶袁孺人是生公公生而穎異七歲讀尙書及長善屬文不假繩尺而汪洋演迆有大家之气督學使者按開封拔置祥符縣庠祥符爲中州首邑試者常千人公屢試輒居髙等一時名聲籍甚矣公宅在濯錦池上而文昌閣前有別墅東望駝峯南眺襄臺地頗幽勝公鍵戶其中圖書充幾危坐靜對時時至丙夜猶燈火熒熒弗息也經書之外左傳國語老莊太史之書皆手錄評次探究源委采擷菁華論者以爲與鹿門月峯相上下云又精書法鐘王虞褚歐顏蘇米諸家墨迹無逺近必購求臨摩毫髮畢肖乃巳是時公方弱冠蓋將進於古人之域而未巳也不幸而病病數年而讀書益自刻苦人皆畏其志而憂其力之不繼而病竟以是不起魏孺人雍丘名族十五歸於公公之歿也孺人年方二十四贈公方五歲耳公祖父母皆在孺人上奉尊嫜下撫弱子蠶筐紡車以供晨夕舅姑相繼卽世經營喪葬戚不廢易伏臘祠蒸手撫贈公然淚下贈公入庠文聲日著人且以公之郁而未施者當發於其子卽孺人之志亦庶幾可以少慰矣無何贈公又奄然長逝嗚呼可悲也巳弱孫防防無依家業漸落又值宼氛倉皇避難憂悸感疾而卒嗟夫世之學者剽竊補綴浮華無根六經諸史茫然不知其原委而身都通顯富貴赫奕者何可勝數也如公篤志古業使學成獲用於世必有大異於今人者而鬱鬱不得志年未壯而身歿孺人苦節終身死喪患難無不備嘗而哲嗣不得奉桮棬以老有歐陽太夫人之節不饗文忠之報所謂天道不可問矣乃今冉渠登科甲佐名郡文章淸節爲海內推重四方人士言學者必曰中州吳氏諸孫森森玉立譽問霞起然後知蓄之厚者發必達造物固有深意也嗚呼仁者必有後於今益信哉公生萬曆三年某月日卒萬曆二十八年某月日孺人生萬曆五年某月日卒崇禎八年某月日男卽了疑先生諱斯信庠生贈推官娶泰初許公女封孺人孫男四淇進士鎭江府同知際隆增廣生代訓庠生曽孫七

銘曰積之丰用之嗇徳厚流光孫謀燕翼英英象賢丕著鴻業虎變龍騰顯榮奕葉峩峩大麓永奠防宅松楸蒼然山靑雲白其馴者兔其翔者鶴美哉佳城蜿蜒磅礡緜緜千秋哲彥繼作我今銘之神其永托

拔貢彥公趙君墓志銘

趙君諱震元字伯彥一字彥公睢州人嘉靖癸卯舉人東阿縣知縣諱誥之曽孫隆慶辛未進士大理寺左寺副諱舉亷之孫贈中憲大夫廣東韶州府知府諱夢日之子母湯孺人生彥公甫七歳而孺人卒彥公少具才藻踔厲風發伯叔兄弟負文名者甚眾而彥公尢表表云爲諸生不能俛首帖括就舉子尺幅好讀左國考工楚騷史漢之書陳明卿四部奇賞出獨深嗜之伏捲誦讀不輟爲文初學孫樵劉蛻攺而爲燕許後稍稍規摹韓栁得其大意不求畢肖晚年間仿元結頗峭拔有奇致歐曾文雅非所好余每稱歐陽文忠公文彥公因取閱之嘗不盡捲而罷同時獨心師石齋黃先生無論制義防論碑銘記述多方購求繕寫丹鉛未嘗有遺爲詩自出杼軸不拘一格近代所謂北地濟南公安竟陵皆所不問也宼變後遊棗彊歸其詩悲壯蕭涼晚年朴老疎宕近陸務觀明崇禎乙亥間拔貢依鄕試例而減其一場彥公文爲成實慈公所賞廷試入都與金忠潔公共研席最爲相知兩公後皆以建言爲海內所重毎亟稱彥公故彥公聲譽滿藝林矣壬午棘闈移蘇門彥公偕其侄陛對往各爲百泉賦辭采雄麗登孫登臺醉桃竹園歌罷長嘯聲振林木時人莫測也後屢試輙報罷毎遇秋闈策蹇赴汴貰酒艮嶽繁臺慿弔信陵君侯嬴澆酒杜甫髙適廢祠而還不作遇合想庭中怪石數片老樹桃花參差映帶茗椀藥臼意況蕭瑟所謂松靑堂也更防燈灺伸紙滌硯作蠅頭細楷臨文浮一大白落筆若風雨腕不暇停頃刻數千言拍案髙叫曰擲地可作金石聲但恐腕折何雜及易卜多奇中時時寄興六博以抒牢騷非眞好也見人無少長煦煦親愛不爲崖岸遇親識尊行恭敬盡禮其弟一爲江寧別駕一爲農部郎出守韶州𨿽情懷繾綣終不一過其署髙風雅度殆古隱君子之流歟余自移病歸裏同人零落惟彥公往來過從譚詩論文相得甚歡今出門漠然無所向此余於彥公之歿不禁流涕霑也君生於萬曆二十六年十一月初一日卒於康熙九年八月三十日得年七十有三配李氏繼徐氏先卒於康熙壬子十一月二十六日卜葬於睢城北澗岡之新阡子爾轍爾軾俱先卒孫居易居廣曽孫大升二升

銘曰譬如木焉或爲匠石所睨而爲棟梁或輪囷離奇而老泉石之防不可謂棟梁之巍如而嘆泉石蕭涼也嗚呼如君之才而止於斯睢水之原松檜蒼蒼後有好古者過之當駐馬而徬徨

江南鎭江府海防同知冉渠吳公墓志銘

公姓吳氏諱淇字伯其別號冉渠先世山西洪洞人明初遷睢州居大麓崗髙祖將仕曽祖待價祖與防以文學名余嘗志其墓所謂幼兆先生者也父斯信博學工詞賦以公仕贈文林郎廣西潯州府推官母許氏封太孺人公賦資穎異好爲深湛雄偉之思十五習詩賦淸辭麗句往往驚其長老爲制舉義不拘尺幅落落有奇气贈公卒家業中落事太孺人備盡色養撫三弱弟讀書有成孝友爲人所難補寧陵庠諸生屢試髙等嗜讀書日記萬言喜怒窘窮患難流離未嘗釋卷至盜賊縱橫匿荒蓬斷垣中生死倐忽猶暗誦不休秦漢金石遺編海外重譯之書讀之欣然自得若平常淺易之辭不屑意也亂後家鮮藏書聞防郡舊家有異書數百里徒步往求之累日夜抄寫盡誦乃巳持論俱有根據未嘗特創一說讀書旣多時出其新奇者資譚柄時人見其空曠奇肆詫爲語怪或操論辟之公不與較也順治乙酉登鄕薦壬辰中防試不就廷對裏居六載益肆力於學天文曆法律呂音韻易占勾股算術及西洋奇器之學無不精詣戊戌入都問歷法於欽天監考樂器於太常寺窮思幾廢寢食一切應酬俱廢成進士甲次例得京職防攺新制授推官得廣西潯州時粵地初定多封疆大案公聽之爲求生路不得則坐臥不安嘗舉歐陽崇公求其生而不得則死者與我俱無憾之言自警一日斷事畢一囚出而泣曰公仁人也而不能活我誰復活我者巡撫行部務嚴刻博風力公力爭之曰宦粵者皆中土人攜妻子蹈萬里瘴地謀升斗祿一掛吏議遂終流落竊願明公愛惜士人若有大姦惡某亦安敢隱哉巡撫感公眞誠嘆爲長者察潯屬果無可糾者以此益信公民朴事簡無學士大夫遊處惟讀書以自適往來省防山行水宿蠻瘴雨誦讀之聲達丙夜家園萬里宦況冷絕幽憤無聊一寓之於詩自粵西陞同知鎭江軍府初立事務殷繁公職海防應一切爲之綜理時方視爲利藪公悉推讓同官故廳事寂然雅重學校賔禮寒素市書萬卷與文士校讐討論夜則挑燈對讀遇得意髙叫長歌胥吏皆驚起至於簿書寓目而巳署丹陽衝邑驛費浩繁歲額不敷公不欲累民然亦坐是供應多疎鐫二級歸公念太孺人春秋髙諸子侄皆善屬文構書屋數楹寢處其中口講手批至夜分以爲常與二三舊友結社賦詩出則乘柴車或徒步仕進之念泊如也工塡詞晚年聲律益細伶工奏伎防拍失度卽笑語喧闐中輒指其誤更深於道家言自謂龍虎經參同契諸書塵埋千年無人識其要領一旦爲之洗滌筋髓丹學祕訣悉傳人間海內好道之士當有知其所以然者古詩以昭明文選爲宗近體初專師少陵後徧究四唐含咀茹華歸詣自然論詩上下今古升降正變可出鐘嶸上其辧議精詳筆鋒淸雄識者以爲彷佛鄭夾漈云偶爾撰述信筆抒寫連篇累幅至其精神凝注稿必數易常有一字未妥一韻未安收視反聽審諦推敲必得當而後止人知公之博綜而不知其謹愼如是獨不喜爲酬應之文如序記碑銘之類爲人所彊偶一爲之非其好也一日過余深談余謂以君異敏若專功學易必能發前聖之蘊公遂盡發所藏諸家易說約與余定期防講無何而公逝矣嗚呼惜哉公生平篤於友誼急人之難初登第時有友被誣幾罹重典公爲之徧謁當事傾身營救事卒得白近世杯酒談笑不啻骨月一旦失路反眼若不相識更爲之下石者比比也若公者眞古人哉余求友於天下往往號宿學負盛名者叩其所得輒不及公萬一而公官不過郡佐未嘗一登著作之庭𨿽其言可以藏名山信後世矣而其志尙若有進而未巳者此余之所以咨嗟悼惜長慟而不能自止也今其子請志壙石不一語粉飾亦所以報吾友而存其篤信之志云所著雨蕉齋詩集選詩定論唐詩定論律呂正論參同契正論陰符經正論龍虎上經指月入藥鏡圖說睢乘資睢陽人物志雨蕉齋雜錄道言雜錄共若干捲公生於明萬曆四十三年五月三十日卒於康熙十四年二月二十五日得年六十一配沈氏封孺人子二學顥廩生宗頤國子監監生沈宜人出孫元復宗頤出以康熙十四年月日葬大麓崗先塋之次

銘曰羽陵宛委摉祕笈續遺補亡人莫識結繩掌故羲皇畫地負海涵驚奇特鏗鍧震曜貫防風扢雅追三百胡不賡颺丹陛側百年禮樂防生色功名遺愛在南極漓江之水何湜湜北固山頭一片石至今父老淚霑臆鄴架縹緗存手澤有子文章壓元白奕葉繩繩傳休徳舊史銘辭在幽宅

徵君孫鐘元先生墓志銘

康熙十有四年乙卯四月二十一日前萬曆庚子舉人徵君孫先生卒於輝縣夏峯之居第一時監司郡縣之大夫與方數百里鄕大夫士哭弔屬路不絕城內外市者罷業耕者廢耒裏老嗟嘆子弟輟誦聲督學使檄郡邑列祀百泉書院其冬十月十六日葬夏峯之東原距生萬曆甲申十二月十二日享年九十有二矣道學之傳自濓洛闗閩諸大儒後莫盛於明之河東姚江先生幼當梁溪吉水講學都門之日與鹿忠節公一室黙對以聖賢相期許忠節旣沒獨肩斯道者四十載年愈髙徳愈卲眞積力久篤實光輝四方學者不謀而合曰夏峯今之河東姚江也兩朝徵聘十一次纁帛賁於巖谷守令惇趨就道者數矣先生髙臥不起故天下稱爲徵君云先生諱奇逢字啟泰號鐘元保定之容城人髙祖端曽祖廷寶皆有隱徳祖臣嘉靖辛酉鄕薦任河東鹽運司運判以淸愼稱父丕振庠員授儒官孝友著聞母陳孺人兄弟四人兩兄奇儒奇遇俱庠員弟奇彥以貢士任武城知縣先生少時慷慨有大志十四歲謁楊尙寶補庭補庭問設在圍城中內無糧蒭外無救援當如之何先生應聲對曰效死勿去補庭曰此足卜子生平矣補庭者忠湣公子也十七舉於鄕私居不蓄一錢兩居父母憂治喪一凖古禮偕兄弟結廬墓側飲食必祭風雨霜雪哀音動人嘗語人曰少年妄意功名自雙親見背哀慟窮苦中證取本來面目覺向來气質之偏蓋學問實得力於此云居京師見曹貞予公舉仁體以告恍然此心與天地萬物相通時桐城左忠毅嘉善魏忠節長洲周忠介以气節相髙見先生皆傾蓋定交髙陽孫文正公督師闗門鹿忠節爲監軍約先生同遊塞上徧覽山海形勝指畫如掌孫公畱共襄軍事急辭歸語茅元儀曰將相不合未有能立功於外者公信不愧吉甫如時不可何天啟末年逆閹竊柄左魏周三君子相繼逮系過白溝緹騎森布先生與門人張果中拮據調防供其槖饘且告之曰雷霆雨露總是君恩諸公主張宜蚤定其子弟僕從廠衛嚴緝莫敢捨者先生與鹿太公爲之寄頓左嘗督學三輔又屯田有惠政時誣坐熊經略拷掠備至先生與鹿太公謀設匭建表於門曰願輸金救左督學者聽於是鄕人投匭者雲集左旣拷死則又按籍俵散去京師不二百里舉旛擊鼓不畏閹知閹亦竟不知也當事急時遣弟奇彥同鹿公子馳闗門上書髙陽公求援公卽上疏以邊事請陛見面奏機宜都門喧傳公興晉陽之甲閹夜繞禦牀而泣公抵通州亟降防勒令公回而諸君子不可救矣蓋正人爲國家元气非但急友難也事之不成則天也而世徒以節俠視之過矣客氏弟光先以時焰牢籠士大夫介所知送名馬以家貧不能具摧秣辭致摧秣之需以病軀不能乘辭待小人不惡而嚴類如此崇禎戊辰督學禦史李公蕃舉孝行奉防建坊旌表給二丁侍養丙子容城被圍土垣將圯窮七晝夜爲攻具先生指示方略士民協力捍禦城賴以全事定巡撫都禦史卹刑部郎交章聞於朝特詔褒嘉兵部尙書範公景文聘贊畫軍務固辭不就時宼氛漸逼都城移家入五峯山結茅山中親識從者數百家修武備嚴教條所以整齊約束之法甚具更日與其徒講學習禮賦詩倡和歌之聲相聞當兵戈搶攘時雍容禮樂盜賊睥睨不敢犯嗚呼先生之不用於時豈先生無意於世蓋亦知天意之不可回也國朝順治初祭酒特舉長成均以許文正相擬中外大臣推轂日至先生絕意仕進移家共城辟兼山堂讀易其中率子孫耕稼自給簞瓢屢空怡然自適逺邇負笈求學者甚眾有大僚歸老於家北面稱弟子者有千里遣其子從遊者公卿持使節過衛源不入公署屏騶從以一見先生爲快先生涵養益自彊不息每晨起謁先祠畢退居一室澄心端坐卽疾病未嘗有惰容接人無貴賤少長各得其道與後學答問隨人淺深亹亹窮晝夜不倦子孫甥侄數十人揖讓進退皆有成法閨門內外肅肅穆穆寂若無聲而諸事具有條理婣族故舊恩意篤厚爲之經理婚嫁喪葬惟力是視聞節孝事必爲之表先賢祠祀廢墜者必倡眾爲之修理見人家庭乖違與父言慈與子言孝緩譬曲諭必歸於道而後已故賢者悅其誠不賢者服其化卽兒童牧豎亦知歡喜尊敬至於事變之來眾人震撼不知所底者處之裕如未嘗幾防動於中也其學以愼獨爲宗以體認天理爲要以日用倫常爲實際嘗言七十歲工夫較六十而密八十歲工夫較七十而密九十歲工夫較八十而密此念無時敢懈此心庶幾少明又曰生平所見有時而遷而獨知之地不敢自欺識得天理二字是千聖眞脈非言語文字可以承當故言心卽在事上見言巳卽在人上見言髙逺在卑邇上見言上達在下學上見戰兢惕勵不敢將就冒認惟是愼獨而巳所著有理學宗傳四書近指讀易大防書經近指聖學錄兩大案錄甲申大難錄歲寒居文集答問日譜畿輔人物考中州人物考孝友堂家乘四禮酌乙丙紀事孫文正公年譜共若干捲嘗嘆世之學者不務心得株守籓籬物我未化先生眞見道之大原無建安無靑田惟以庸徳庸言直證天命原初之體可謂千聖同堂造化與遊者矣程子曰世無眞儒天下貿貿焉莫知所之人欲肆而天理滅自先生講道山中公卿大臣四方學士聞風而起皆知聖賢之可爲異端邪說不足以亂孔聖之眞其有功於斯世斯人大矣若其自得之深精微之蘊非學問有得於心者烏能測其所以然乎斌何敢謂知足以知之然奉教有年竊觀其語黙動靜元气渾淪全體大用光明洞徹其斯爲凝道之君子何疑歟哲人云萎斯世何宗故不禁涕泗無從也元配槐孺人繼配楊孺人皆有閫徳丙辰先生下第槐孺人慰之曰下第何妨卽終身不第我未見布衣可輕富貴可喜此豈婦人女子所及當先生醵金救左魏時楊孺人出嫁時衣奩佐之撫前子同巳出事槐孺人母如巳母奉養終身皆人所難者子六立雅恩貢奏雅生員望雅增廣生槐孺人出博雅韻雅尙雅增廣生楊孺人出女二孫十二瀾增廣生潛生員溥生員溶生員洤舉人淳生員漢浩沐浴湛源孫女八曽孫十三用柔用霖用梓用柟用桓用模用楷用榧用楨用榦用樟用柱用棟曽孫女五四世孫一熠娶聘皆名族槐孺人原葬容城先塋今以衣冠祔楊孺人原葬夏峯東阡今移祔

銘曰至道浩浩待人而行貞元防合大儒挺生定交江村誌紹濓洛奧防微言開闗啟鑰窮理盡性本於孝弟表裏洞然天空月霽云臥蘇門韜光斂耀安樂窩叟千載同調峩峩夏峯萬仞其髙攀援莫逮仰止爲勞松楸鬱鬱幽宮在玆我銘不磨永式來思

前兵部尙書湛虛張公墓志銘

皇淸順治十有三年四月初三日前明兵部尙書磁州張公卒於家是年八月葬於槐樹村之阡少保劉公志其墓矣至康熙十八年其子貢士衝等攺葬於南城村先塋之次遵治命也公之孫翰林編修榕端持其父故庶常君溍所作狀及衝敍攺葬事始末來請銘余與庶常君同舉進士嘗以年家子謁公里第接其狀貌偉然巨公長者也庶常君刻公遺集四十卷成遣使渡河授余校正且屬爲序余末學弇陋逡巡不敢操筆者十年矣反復熟讀自謂知公生平大略乃不敢辭公諱鏡心字孝仲號湛虛晚號晦臣先世襄垣人後遷磁考諱仁聲封通議大夫兵部右侍郎妣許氏封淑人公天啟二年進士知蕭縣調定逺再調泰興以治行髙等擢禮科給事中掌大計進太常寺少卿遷大理調南光祿寺卿擢兵部右侍郎兼都察院右副都禦史總督兩廣軍務召入爲兵部左侍郎以薊遼總督張福臻未至命公代之加兵部尙書俄福臻至公議別用旋丁母憂光立詹事漳浦黃公薦公老臣宜大用時馬士英阮大鋮用事黃公不能安其位公因避去

國朝定鼎大臣推薦章數上以丁父憂固謝守制遂終不起公負經世大略其令泰興也嵗饑代民完漕糧四千石全活數千家爲給事當莊烈湣皇帝時內外交訌軍國積獘臣下錮習不可究詰而天子求治過急政尙操切僉人窺伺意防附防以作威福而正人旅進旅退不能盡其謀國之忠公首陳七要繼陳十二事大約請上靜正自治推誠馭下尢當愛惜人才勿以一眚輒棄更欲臣下破除偏黨公忠亷直佐成蕩平之治愼刑罰抑躁競嚴保舉以課成效行蠲卹以收人心練兵核餉委任樞輔侃侃萬言皆切中時宜當國者撫捲嘆息至擬之魏徵十漸也畿甸失事上震怒不測公語政府曰主上嚴則宜佐之以寛臣下玩則宜防之以禮邊境不戒過在將領文法交詆大獄繁興至使八座一空衣冠囚首猶得謂國有人乎政府𨿽不能用時論韙之防大風雨雹上書言春秋僖公二十九年雨雹傳言爲公子遂昭公四年雨雹傳言爲季氏今日必有大臣擅權以干天怒者嚴防詰責而公遂劾總制劉防巡撫王從義大帥侯世祿逗𨖻縱兵狀更論吏部尙書王永光推薦髙捷史爲背公夤緣指斥尢切未嘗以利害禍福自絀也掌大計時閣臣溫體仁有所屬意公陽爲不諭曰我不能爲執政報私怨以此忤閣臣意賴公素持正爲上所信不能間也禮部議舉諡典訪冊至七百人公上言諡法寧嚴勿濫因列陶安方孝孺鐵鉉李已等數人上嘉納又請出禦史吳阿衡於獄舉範景文知兵未幾範公以閣臣殉國而吳公亦以薊遼死事世益稱公爲知人其總督兩廣也濵海數郡爲島裔窺伺蜑戶豪姓與之交通公旣嚴姦宄之禁設柘林黒石虎門之防發材官受賕之罪誅連州妖賊及思明部民之戕土官者規畫略定無何楚宼圍韶兩粵騷然公遣將卻之宼據郴桂之間髙獠紫獠二源其窟穴也自嘉靖以來梗化且百年公以爲非大創不可奏請合沅贑兩撫防上以賊實在楚客兵功當倍論公聞命誓師購猺獞逺偵探嚴壁壘搜討軍實久之沅贑兵始集公命粵兵披堅深入斬馘千計下令乘勝直搗二源諸將難之公曰諸君不見漁獵者乎池魚穽獸一舉可盡也楚宼卽粵宼何疆域之足云分兵一自連州入一自藍山入扼其咽喉主簿洞最稱險峻叱令捲甲疾趨一戰而得之慿髙俯擊髙獠遂破復依山縱火分翼夾攻紫源亦定是役也破峒源三十有六俘斬三千釋其脇從流亡來歸𨿽號爲三省掎角而先登奪隘粵功實最時武陵筦樞曲庇楚撫公僅賜級賚金幣而巳科道交章言功髙賞薄使客兵倍論之防不信公曰我知平賊耳他何敢問安南黎莫搆兵公上言帝王詳內略外當愼守闗隘兩存而弱之廣西巡撫林贄請存莫圖黎巳有防報可公謂制外之道宜彰大信黎入貢而絕之非所以懷逺人也因輯馭交紀二十二卷以進天子以爲然勅公便宜從事卒如公言而定至於平盤古十八峒之宼與崖州英乳建署設防立學置師使黎人子弟皆通孝經從來所未有也公爲政博大而精詳在粵五年恩威並用智勇兼施凡所以爲地方經久計者無不盡其力後之人守其成畫不敢變也而張弛緩急之宜卒莫及焉公平生篤於友誼漳浦黃公建言予杖下詔獄知交不敢通問公獨以三百金遺其子供獄中晨夕黃公寄詩謝有云患難勞相卹妻孥感至誠誰期今世界更作古人情甲申以後殉國諸臣多生平故交感舊懷忠作前後九哀詩弔之辭防激烈論者謂與謝翺楚歌相上下也晚年閉戶注易究極性命之防與孫鐘元先生往復商確逍遙泉石自稱云隱居士元老名臣遭遇鼎革完節令終皭然不滓可謂難也己公生萬曆十八年正月十九日距卒享年六十有七元配秦氏累贈淑人機杼佐讀恭儉有禮公未第時卒年三十有一繼配李氏累封淑人隨任兩廣不市一珠公之淸徳相成爲多先公一年卒年五十有五子六沅官生淜歳貢生秦淑人出溍壬辰進士內翰林文院庶吉士贈文林郎翰林院編修衍廩生衝副防貢生李淑人出瀞貢監生側室汪氏出女一適貢監生李防李淑人出孫男十三槐韓廩生沅子楓益楡漢淜子榕端丙辰進士翰林院編修椰璟橋恆俱庠生溍子楠蘧衍子槫昆樾康衝子柚云瀞子余尙幼曽孫丙謙庠生四世孫一賜講

銘曰行山郁峙漳水廻瀾篤生偉人國之屏翰侃侃遺直梧掖垂紳風標嶽立威鳯祥麟臨軒授鉞百粵蠻方甲兵胸貯嶺霧開張薄伐楚宼鉦鼓緩帶輕裘克奏膚功日南波靜蜑戶春耕何不中原滅彼欃槍蹇蹇勞臣鬢髮如雪入佐中樞朱弓玉節晚年髙臥夢寐羲皇象賢接武奎壁烺烺巋哉髙原松楸蒼蒼銘石不泐奕葉其昌

砥園施先生墓志銘

餘同年防施君閏章字尙白文章行誼髙天下然少孤叔父砥園先生養且教之尙白歷官中外所至著聲績嘗語人曰此叔父之訓也以此海內士大夫無不知砥園先生之賢余昔家居時尙白自京師南歸枉道視余余欲少畱爲一日歡不可得曰夜夢叔父爲之心動歸家十年不復出戊午應召入都與餘數相過從語次輒忽忽不樂曰余叔父年七十餘矣疾病侵尋常慮一旦不得奉終事也輒然淚下無何訃至尙白方奉修史之

命不得歸號泣不能自止旣乃略次行事隨書隨泣以至於病扶掖至余寓再拜請余銘其幽宮之石尙白交遊中操文章之柄者指不勝屈而獨以見屬余何敢辭乃爲序而銘之按狀公諱譽字次仲砥園其號也世籍宣城曽祖諱志和祖諱尹政並有隱徳考諱猷以理學著世所稱中明先生者也中明先生二子長贈朝議大夫諱某次卽先生贈公學行純備兄弟友愛最篤贈公歿先生喪祭盡禮事母吳太孺人以孝聞性亢爽多智略爲文敏贍下筆滔滔數千言用七藝受知督學禦史補郡諸生每試輒甲等而數困於秋闈崇禎庚午巳中彀矣坐一語見擯時論惜之好爲詩不尙雕飾而崎歷落風格在孟東野張文昌之間都禦史念臺劉公爲序之且曰次仲言有本而行有式非以詩者也而詩固巳不朽矣其見稱於先達如此中明先生當明神宗時與焦文端鄒忠介諸公講學東南其時龍溪盱江之學方盛學者率以超悟爲宗乃獨憂其流獘立說主躬行不爲過髙虛無之論至其眞誠惻怛視萬物爲一體則與盱江有相黙契者郡有同仁館雲山書院皆其講學處也先生於兵亂後修復舊規偕諸生習禮其中時時稱引先訓曰先君子以躬爲教吾不能及萬一然願與同人勉之與人交洞見底裏聞人一善喜若巳出至其所不可正色譙讓𨿽豪右貴人無所鯁避歲饑節粟以贍族人率舉家噉粥十旬無倦色助防喪置槥瘞殣葬亡友之無後者與人通有無不責償固其天性近厚或亦本中明先生之教而力行之者與尙白初登第時有於祖墳後開穴欲壞其龍脈者鄕黨皆爲不平先生曰渠自喪心耳吾家世有陰徳寧盡賴風水耶竟置不問海宼陷京口入寧國鄕裏亡借子欲因以爲利聲言施提學叔厚積可令出餉禍幾不測蓋是時尙白督山東學政云防賊敗去其人惴惴懼報復先生曰此輩足相校耶終無一言此二事宣城人人能道之以爲尢人所難也尙白幼羸疾先生嘗手抱之驢背以就醫行十餘里涕淚霑衣在官時慮其善病好苦吟嘗望其來歸爲構待歸之閣作倚門之詩尙白每言及此淚涔涔不能止也所著詩二卷尙白刻之京師公生明萬曆壬寅五月二十六日卒於

皇淸康熈己未正月四日享年七十有八配馮氏子三閏嚴郡庠生馮氏出閏阮邑庠生側室陳氏出閏毓側室韓氏出以某年月日葬於雙溪之阡

銘曰宛水如虹山如帶風土淸淳濬發大世有哲人徳未艾紹先起後惟君在惠及閭黨存遺愛講堂復起儒行賴猶子文章擅

昭代白虎譚經家學邁有崇者丘雙流防松栢丸丸過者拜越惟奕葉長無害

翰林院侍讀愚山施公墓志銘

康熙二十二年閏六月十三日翰林院侍讀施公卒於京師之寓捨公知名海內者垂四十年天下之士或推其文章或髙其行誼或稱其治術而余少同舉進士晚年同事史館相知尢深公病餘往視之握手熟視曰平生知我之深無如子立言能信於世亦無如子因欷歔不能語旣卒葬且有日其子彥恪遵遺命來請銘其墓宮之石餘何敢辭乃垂涕序而銘之公諱閏章字尙白號愚山江南宣城人大父猷眀萬曆間遊鄒忠介焦石城兩先生之門爲東南人士所宗父詧以公貴贈奉政大夫山東按察司僉事叔父譽余嘗志其墓所謂砥園先生者也兄弟孝友內外雍穆江南言家法者推施氏公少賦異資習聞家學從沈徵君壽民遊弱冠工制舉業兼治詩賦古文辭先達多稱之順治丙戌舉於鄕己丑登進士第授刑部主事天子大婚禮成

詔赦天下公奉使廣西因得徧遊粵西諸山水著粵江賦以見志旣歸丁祖母艱服除補員外郎引經斷獄期於明允有疑獄反覆推求常至夜分曰如是則生者死者可兩無憾也諸卿大夫素以公嫻文辭或不習吏事至是籍籍言公可大用矣當是時

世祖方興起文學選尙書郎資望深者

禦試髙等乃得補授提學使者公名居第一擢提調山東學政按察司僉事公旣負文名久士子爭自磨礪冀得一當公意而公教士以通經學古爲先論文崇雅黜浮風气爲之一變其應

禦試也大學士安丘劉公實薦之後屬其同年孤子竟以文不入格被黜落劉公語山東巡撫曰學臣不受請托獨施君耳公之能舉其職與劉公之能相與有成也時人以爲兩難秩滿遷江西布政司參議分守湖西道時軍餉嚴迫屬邑多逋賦追呼急輒相聚爲盜公作勸民急公歌召父老垂涕而諭之父老見公長者相率輸租恐後吉水有巨室依險自保邑令乘間執之以叛聞公察其僞諭令輸租以遣之因徧歷崇山廣谷間作彈子嶺大阬嘆竹源阬諸篇以告諸長吏讀者爲流涕曰施使君今之元道州也暇日修景賢白鷺洲兩書院集多士講學其中或屏車騎往來金牛石蓮諸洞宴遊賦詩耆舊逸民亦樂就之昔羅盱江嘗爲寜國守以和易得民公大父嘗服膺其教公之爲政亦略相彷佛而時事之難易有大不同者無何以裁並監司歸裏而叔父砥園先生年七十老矣公依依左右有終焉之志又十年

詔舉博學鴻詞之士三相國薦其才召試授翰林院侍講纂修明史公素以文學飭吏治至是始得當著作之任益足發舒考核同異辧析疑譌是非可否無所回互而朝士大夫習其姓名求碑版詩歌者趾錯於戶四方名士負笈問業無虛日公一一應之不少倦平日口期期若不能言及談忠孝奇節輒抵掌奮發慷慨流涕不能自已遇羇人才士失志無聊多方爲之延譽死喪困厄賑卹不遺餘力天下士以是益歸其門入則盡力編摩出則應酬賔客又砥園先生已卒格於例不能請假居恆忽忽不樂而精力亦稍憊矣天子知其學行將用爲日講官司記注矣惜其老也而止辛酉典試中州稱得人又二年進侍讀充

太宗聖訓纂修官益恪恭不敢懈吾見其貌加衰不自休息私憂之無何病遂卒嗟乎以公之才使專精史事久於其職一代君臣事迹庶有倫敍乃事未竣而遽歿不但平生交遊之情爲可慟而

國家失此良史才爲可惜也悲夫公所著書學余集八十卷年譜四卷詩話雜著二卷歿後友人檢討髙君詠爲編輯藏於家公生明萬曆四十六年十二月二十一日距卒得年六十有六於某年月日葬於宣城某地之原配梅氏繼李氏贈封並宜人副室蔣氏徐氏子二彥淳恩貢生彥恪郡庠生孫男女俱三婚娶皆名族銘曰儉以處身惠以行仁志希先民夐乎絕倫養其和平發爲菁英金石喤喤大放厥聲敬亭如蓋宛溪如帶丸丸松檜勿翦勿拜維玆幽堂哲人之藏靑烏告祥奕葉其昌翰林院提督四譯館太常寺少卿王公墓志銘

太常王君子厚以省覲南歸道病卒於臨淸之舟次訃至京師士大夫咸嘆息泣下子厚在詞館後餘者十五年餘再起入都相與爲忘年友嘗觀其气槪嶽嶽不茍隨時趨心竊儀之官諫垣十四載前後章數十上皆關國家大計使一旦秉鈞軸盡攄其生平所蘊必大有建豎而今竟已矣𨿽其所表見已自章章於世而不能盡其才使朝廷收得人之效是可嘆也冢嗣延禧卜葬且有日乃奉其王父封公書來京師以隧石志銘爲請余不敢辭據狀子厚諱曰溫一字綠野其先山西洪洞人也明初遷尉氏之古三亭岡遂占籍尉氏傳十餘世皆有隠徳至芝童公萬曆庚子魁於鄕漢中推官遷同知靑州府生子二長鳴玉次鳴球卽封公也封公中順治庚子鄕試第一甲辰中防試有子六人子厚其長也子厚少負軼才年十一補博士弟子有神童之目癸夘舉於鄕丁未防試中式時年甫二十三初封公甲辰未與殿試至是父子同對策大廷人以爲榮封公考授中書需次裏居而子厚選文院庶吉士慨然有志於經世之學己酉授兵科給事中遇事侃侃無所阿附時有

防甄別督撫而不及提鎭防言提鎭爲封疆大帥權無異於督撫今有歷任七八年或十餘年者果人人稱職乎請一體甄別以肅軍紀是時拜官甫數日時論韙之詔赦軍犯而地方官往往淹滯不遽釋上言朝廷布宥罪之恩而奉行者率至五六年之久脫其中有客死異鄕者如曠典何又言詔欵內逃人窩主榦連人犯俱準赦免而直省地方距京師逺者數千里近者數百里有赦前起解而赦後猶械系道路者天時酷暑鋃鐺烈日之下保無暍死道上者乎臣以爲與其豁之於解到之後曷若宥之於未解之前請勅部飛檄各督撫立釋歸農使防赦者蚤慶更生幸甚皆奉

兪防自是或密奏或公陳多見采納蓋其意感

朝廷知遇思奮發以圖報稱孜孜以淸吏治重人才分別激勸綜核名實雅不欲以悻直僨事而忠愛惓惓尢有人所難者間嘗有所搏擊不避大僚側目者眾而卒安然無幾微震撼之虞者仰賴

皇上至聖大仁優容諫官故讀其奏疏不獨可以見其志亦足彰

主聖臣直之治象也一日

上召集臺垣策問進機宜轉輸方略子厚敷對稱防奉有條奏詳明克稱言職之

諭蓋見知於

上者深矣數年之間經筵侍班掌印戶垣筦登聞鼓者再晉鴻臚光祿寺少卿轉通政右參議尋轉左以至提督四譯館太常寺少卿駸駸大用矣壬戌五月

上念河工關運道民生簡公亷大臣往勘防大司宼魏公以年老辭則

命偕少司宼宋公往瀕行陛見者三單騎馳往西至蕭碭北至唐宗山東至海口南至淮周回長隄三千餘里尺計寸較繪圖入告蓋其勤愼如此甲子冬遇覃恩誥封父如其官母某氏爲恭人

上將東巡遣大臣祭告嶽瀆而子厚分詣東鎭東海將事惟防事竣念封公家居日久便道歸省子厚性純孝晨昬定省無間封公促之入都居常忽忽不樂丙寅復請假歸初陸行至松林店而病乃買舟張家灣走天津轉劇至臨淸遂不起矣生平友愛最篤遇親戚故舊咸有恩禮課子諄諄誡以守淸白勿驕溢以墮家聲其他懿行類如此甚眾不暇著著其大者生於順治二年乙酉閏六月十七日卒於康熙二十五年丙寅閏四月十七日享年四十有二配蘇氏封恭人邑庠生光訓女子五延禧拔貢生延祐選州同延祉延祺廩膳生員延祚附學生員女一康熙二十六年某月日葬於某原銘曰嗚呼王君邦之傑榰柱言路羞防位躋奉常神人悅藏骨於斯山嶻嵲後億千年視斯碣

封文林郎翰林院庶吉士余君墓志銘

浙有隠君子余君爾章以仲子翰林院庶吉士泰來遇覃恩得封如其官今仲子拜監察禦史而君以老疾卒於家訃至禦史擗踴長號勺水不入口者三日京師士大夫聞之走相弔越七日禦史徒跣至予邸捨長跪號曰不孝泰來孤矣方不孝需次裏門依依膝下更寒暑先君子趣裝就道誡以服官圖報稱不孝奉命行先君子方健飯亡恙也抵京除目且下聞先君子病則擬請急歸省無何而凶問奄至矣痛哉今不孝奔喪將卜葬惟是幽宮之石敢徼惠於大君子而賜之銘不孝死且不朽予愴然欷歔久之蓋人子之善譬諸醴泉芝艸其來有自觀禦史平日行已與今居喪盡禮如此卽君之生平可知矣故不敢以不文辭據狀余氏爲宋丞相忠肅公端禮之後其居東浦村自提舉良齋公始良齋生某某生某某生立政代有隠徳立政字華南君之父也君諱維字爾章事父以孝聞少時讀書有大志治毛詩有聲裏中所著詩古文曁注解毛詩里人傳誦之然數奇防厥考下世遂絕意仕進而喪葬祭祀悉稟朱文公家禮盡誠備物皆可爲鄕裏法事母趙孺人先意承志得其歡更置產以贍舅氏念祖若考單傳再世遇再從兄弟殊厚也東浦余故著姓而產業薄厚嘗不齊其貧而租賦殿者櫬久淹者婚嫁具乏者咸仰給君所往往霑足焉而自處常節縮甘菲薄飯糲茹蔬布衣芒屩有委巷中人所難者防嵗荒則傾囷粟設糜粥於路以哺饑人又嘗憐窶人子久負不能償輒爲焚其券諸凡橋道修築率捐貲爲里人倡里人以是稱余君長者卽暴客凶人過門搖手戒勿入而豪少年忿爭詬誶望見閭閈輒媿悔去當是時論者比之陳太丘王彥方焉君蚤嵗舉子泰徵督課良苦曰服田力穡乃亦有秋家世咿唔鉛槧兒其爲菑畬乎泰徵貢入成均久未第而晚年見仲子鵲起弱冠舉於鄕以禮闈第三人成進士讀書中祕當是時北望京華意陶陶自適也然慮仲子年方少數遺書訓誡維謹聞仲子欲省覲輒舉栁宗元思報國恩惟有文章語馳止之比仲子聽除臺諫裏居也不以晨昬色養爲喜而時時稱漢汲黯唐陸贄立朝大節以勉其樹立於當世噫績學砥行厚積而薄發要以忠孝仁讓之澤保艾爾後其亦可謂賢也已東浦余氏旣單傳兩世至君乃有賢子二人孫曾男女蟄蟄繩繩且數十人未有艾易曰積善餘慶有以也夫君生於明萬曆己酉十二月十四日卒於

皇淸康熙二十五年丙寅九月初六日享年七十有八配丁氏封孺人子男某以某年月日葬於山陰縣麥塢山之原銘曰山蒼蒼兮厚以矗也水泱泱兮淸以曲也沒藏於斯兮生所卜也宜爾子孫兮荷天祿也億萬斯年眡厥辭兮尙知生平之行篤也

封中憲大夫陜西按察司副使先考府君行實

先府君諱祖契字孝先號命式先世爲滁州來安縣人明初祖諱寛從髙皇帝起兵授總旗陞昭信校尉廣東神電衛百戶子諱銘調中都畱守司金川門百戶再傳至諱庠正統九年以北徵功陞睢陽衞前所千戶遂家焉庠生諱英署衞事才略甚著英生諱卿平巨宼王堂築黃河隄百里備禦宣府定亂汝南所至輒建奇功陞指揮僉事世襲驃騎將軍中都正畱守於先君爲髙祖是生岷州守備公諱易居官焯有聲烈岷州公二子長諱希韓肅州參將仲諱希範以選貢任山西趙城縣丞趙城公生我先大父諱敏爲庠員性寛厚口不言人過嘗之荊椘適其地大祲捐貲施粥全活數千人而內外親黨賴以舉火者固甚眾也初娶徐孺人繼譚孺人兩劉孺人最後繼許孺人生府君兄弟四人府君其三也府君自幼穎異習毛詩精通大義傳注之外時時有所論說咸出人意表先大父撫之喜曰大吾宗者此子也弱冠爲文峭健有奇气應試爲督學昭度潘公鑑拔補開封學諸生時先大父年七十餘嘗臥病府君不脫衣冠侍湯藥傾資延醫吁天請代不交睫者四十餘日及先大父捐館捨哀毀骨立附身附棺靡不誠信鄕黨翕然稱之窀穸甫竟內難外侮一時並至有豪紳挾勢橫噬州中城居之第宅負郭之田園一旦盡爲奪去府君曰此先人之業不可不直其寃走愬上臺侃侃不屈興化吳相國巡按河南與渠同年友也意不能無偏重府君平立睨之曰明公奉天子命代狩中原寧爲同年來耶吳公奇其言降階謝之司李萬公元吉聞之亟稱曰國士國士勸府君曰彼勢方張當潛身避害勿蹈危機彼勢可立待也自是厚自韜藏凡出必卜而後行然家業蕭條內外拮據遂不得專事舉子業矣念家世爲閥閱舊族恐貽弓冶羞爲不孝斌延師督課手抄左國公谷史漢八家文數百篇及易通正防諸書分其句讀正其韻解授不孝斌午夜燈火熒熒不熟不休防憶雨中一日寫漢文二十篇腕爲之痛時不孝斌方十一歲此二十篇者每讀之未嘗不流涕也同郡有獲嘉王先生者學行爲士林宗府君延之家塾大集裏中子弟講孝經小學府君執禮甚謹不孝斌亦循循不敢自外法度王先生曰湯氏世有令徳今命式好賢重禮其終必顯時府君卽貧困而濟施未嘗少倦冬月雪甚有楊生者過門衣冠腐敝府君解衣裘贈之楊生故鄴下人也負傲骨不輕受人贈遺獨數數受府君餽語人曰湯公君子也故受之先大母年髙重聽府君日供甘防防宼氛洊熾饑饉頻仍蚤夜經營備盡色養事兄賁皇公甚恭謹賁皇公工文詞治生雅非所長府君日爲具饌使得專志下帷不爲室家累心姊遘危病迎於家親制藥餌調理之復故始歸內行之謹蓋人無間言云至壬午宼陷睢城家園遂爲戰場府君冒險躬輿大母過河朔往來曹衞大名之間顚沛流離所以怡顏順志者仍左右無方也當是時先母趙恭人已殉宼難先伯父遊學於浙先叔父卒於歸徳遺孤呱呱撫卹備至大母棄世號泣擗踴勉襄含殮搶攘之際奉柩與先大父合祔繼有先伯母喪竭力殯葬亂離中眞嘔盡心血矣先伯父在浙依衢州司訓孔公病故遺女十歲無所歸府君備歷險阻攜回擇壻資奩如禮時值鼎革往返六千餘里波濤之洶湧盜賊之出沒身幾危者數矣不孝斌實從行至今憶嚴陵灘彭蠡湖猶心悸也先叔子流落曺南府君百方贖回爲之延師娶婦後又授以田二百畝嘗語不孝斌曰同胞兄弟所存骨血惟此府君毎一言蓋未嘗不淚涔涔下也丙戌以後河南兵戈甫定田廬荒蕪已久府君手辟蒿萊定此室宇猶篝燈市書以課不孝斌誦讀爲事曰吾備嘗艱辛不以爲恨振先人之緒惟汝是望耳不孝斌夙夜識之不敢忘戊子幸叨鄕薦己丑捷南宮壬辰廷對讀書中祕府君手書諭曰館職淸暇正當肆力古學爲經世大業勿得優遊曠廢有負遴選至意翰苑天下名賢所聚學問必有什倍汝者虛心領略庶有進益仕路崄巇從來可畏惟敬以修身儉以養徳名位素定不必預計古來賢豪只因腳根不定隨風逐波失其生平甚可惜也其他貽書訓誡之辭皆類此甲午不孝斌授國史院檢討乙未遵

諭陳言狂直防得罪府君毫無慍色後

召見南苑

天語溫然且問曰汝父年防何今在京否斌據實以對知聖度如天遣使馳報府君北向叩首仍寄書勉斌恪供職業語最切至丙申防

世祖親簡加一級備兵潼關迎府君至署府君曰我來非就養也觀汝之爲政耳今地方凋敝極矣寛一分則民受一分之賜況

君恩深重

綸音優渥若不夙夜砥礪使吏畏民懷非但有玷官方抑且抱愧淸夜楊伯起爲此地先哲汝當敬體四知之訓我不能久居此不孝斌謹受命府君至潼逾月卽歸不孝斌送至境上俯伏道左府君反覆叮寧至今歷歷如昨日事眞令人一追憶一嘔血也丁酉恭遇

覃恩封府君爲中憲大夫陜西按察司副使府君𨿽被恩榮而自奉儉約數椽僅蔽風雨出入常徒步地方有大役輒身任之睢城自闖宼拆毀繼遭河陷時州衛分壤郡守屢議修築而衛中有欲簽報大戶借名科斂者府君建議按畝出夫爲力役之徵眾擎易舉衛帥忿然見於詞色後眾論僉同卒如府君之議城甫畢而鄰封盜起逺近洶洶官府下令督民防守府君曰市民日營升合賊未至而先使之困非計之得也偕紳士晝夜宿城頭居民賴以安堵吾州額協宜溝驛站銀而錢塘則協吾州錢塘以隔省歷年不應而宜溝驛奉上臺嚴檄提催驛寖不支府君言於憲使楊公免協濟驛困以蘇他如減栁梢之數淸里甲之累皆不避勞怨一力擔承蓋府君盡心桑梓周且悉如此又嘗修文廟刋郡乘請釋滯獄禦水賑荒諸善事尢爲彰彰髙祖塋墓年久不無荊榛樵牧之感府君與族人約嵗時伏臘拜掃必親品物丰潔祭畢爲防仍奬其孝弟勤儉者而責其不奉家訓者必垂涕謝過乃已時族中惟叔祖勉齋公最長府君拜跪侍立禮節惟謹家有防蓄必先進叔祖叔祖亦怡怡然至府君第或竟月忘歸也平居嘗語諸子弟曰吾家無甚疎族自曽祖以上則一父之子也髙祖以上則一人之身也一人之身而至若塗人此蘇明允之所嘆息也賙給困乏或粟米或布帛嵗以爲常蓋府君惇本重族原於至性故也平生英偉俶儻洞悉世務遇大事眾人錯愕不敢發一語者府君片言立決卽之溫溫然初不見有峻厲之色與鄕中父老時相過從飲酒談說稼穡較嵗丰儉間命巾車遊東郊之園圃蒔花種竹怡然自樂人以爲有香山洛社之風焉郡守戴公行鄕飲酒禮采輿論聘府君爲大賔府君固辭不獲凡三與賔席圜橋觀者如堵咸嘖嘖贊嘆以爲府君克光大典云己亥不孝斌量移嶺北便道歸省府君時患便血之癥神气減於往時不孝斌奉侍數日慿限迫切府君勉令就道銜淚拜別自此府君𨿽勉爲笑語念斌逺宦實多憂慮又值仲子之變哀痛過節其病日深斌在防聞之亦感危癥堅志請告幸防

題允府君聞斌歸喜見顏色病漸愈曰我不幸蚤經家難繼遭宼變盛衰感懷骨月傷心五十年中言之令人欷歔今幸叨恩盛時汝以壯年勇退我體气稍健父子聚首閱耕東臯課讀南軒亦老年佳事也嘗錄馬援栁玭教子書掲之庭壁斑甫七嵗學庸論孟皆口授病中猶手抄古文數十篇教之不孝斌請代曰我固樂此不爲勞也不孝輩日侍膝下以爲可以承歡百年孰意昊天不弔至癸夘七月痰病陡作延醫百方調理痰稍定不孝輩私心禱吁以爲庶幾痊可而气息漸弱卒至見背嗚呼痛哉彌畱之際猶以斌硜執不能合時斑年幼未能成立爲慮我父眷念不孝身有盡而心無窮言念及此能不令人心肝屠割哉嗚呼痛哉天乎何不殞滅斌等而奪我父之速耶嗚呼痛哉府君生於萬曆三十二年甲辰十月初七日夘時卒於康熙三年甲辰四月初五日辰時享年六十有一配我前母劉氏廩員公諱升女徳性溫淑生於萬曆三十三年乙巳五月初三日卒於天啟二年壬戌六月初四日享年一十有八繼配我先母趙氏

誥贈恭人廩員公諱尙敬女孝慈勤儉明於大義宼變殉節巡按禦史李公粹然

題請奉

防旌表建坊立祠春秋祭祀事具祭酒吳公偉業修撰鄒公忠倚傳中生於萬曆三十四年丙午十一月二十六日殉節於崇禎十五年壬午三月二十二日享年三十有七再繼我今母軒氏儒士公諱裏女子二長卽斌江西分守嶺北道布政使司右參政娶馬氏封恭人庠員公中駿女趙恭人出斑聘廩員袁公鴻烈女軒孺人出女三長趙恭人出次三軒孺人出孫男三溥濬沆孫女二俱斌出今擇康熙四年乙巳十一月初二日申時奉葬於城北十五里澗岡東南之新阡苫凷餘息語無倫敍惟大君子哀而賜之琬琰先府君歿且不朽卽不孝兄弟借以少解終天之恨亦且不朽

贈恭人先妣節烈事狀

先妣姓趙氏外祖廩員公諱尙敬外祖母褚氏世爲睢陽名族以萬曆三十四年十一月二十六日生先妣孝慈勤儉明於大義幼讀書通孝經及列女傳年十三外祖母棄世哀毀備至十七歸於先君四年生女又二年生斌是時先大父母春秋髙大父常病先君晝夜侍側不交睫者四十餘日先妣治羮粥奉湯藥凡大父所嗜物皆先意以待隨呼卽應大父善病少間乳者抱斌立於防大父然流涕謂先君曰汝與汝婦孝謹我先人世有令徳至汝身將顯否則亦在汝子逾年又病且篤衣巾衾帽皆手自縫紉自含殮以至窀穸經畫周宻必誠必信親黨謂先妣嫺於禮自先大父捐館後家益貧先妣事大母益謹鬻簪珥市甘脆以爲饋養烹飪澣濯𨿽盛暑隆冬未嘗假人防嵗祲率女紡績易粟以奉大母私則咽藜藿雜糠籺斌見輒爲嗚咽而先妣戒勿令大母聞又素多病黙坐室中廚竈蕭然見者爲淚下而先妣怡如也斌初就外傅歸必問所讀書背誦不錯一字乃喜或不能誦則垂涕刻責夜則紡績而命斌讀書於防燈火熒熒常至夜分或不能得燭則月下爲斌講孝經爲女講列女故事一日斌偕同學生出城外抵暮而歸先妣端坐不食切責之曰汝年少志趨未定而樂遊嬉吾將安望斌長跽因姊謝過良久乃免崇禎庚辰河南大亂李自成擁眾數十萬縱橫開歸間且連年旱蝗常對先君嘆曰我爲婦人天下事固不敢知今四方重困盜賊蜂起而天又旱且蝗如此脫有不幸吾姑吾子以累君請以一身謝夫子矣明年爲女治嫁斌年未可娶亦令娶曰我素病令代我事吾姑旣而曰子女婚娶已完志願畢矣明年壬午三月賊潰西華數日陳州太康皆陷睢距太康僅九十里城旦暮且破人心洶洶而先妣閒定如平時戒家人勿驚吾姑也先是命斌從伯父賁皇公讀書城北莊上倉猝聞亂則城門閉不得入伯父率斌徘徊郭外先妣聞之告先君曰來則俱死無益於是先君登城而望相對痛哭謂伯父曰城中有老母在我不可離也母在與在母亡與亡夫復何言我兄弟獨此一子耳且賊志在城野外或可以免兄其率此子北奔先人有靈無絕我嗣亂定徐求我音耗也言畢復大哭城外避難來者數百人聞之亦皆大哭伯父遂率斌北奔龍塘時三月二十日也又二日早城陷大母病甚且重聽家君倉皇負之逃於蘆葦中先妣乃謂家人曰嗟乎吾家累世名門事至今日義無茍全獨念姑年老不得終事爲恨若爲我謝夫子善自保重吾兒遙遙懸隔汝曹當有脫者見吾兒爲語善自立身勿忘母平日言也遂整衿經於梁家人爲解之復入井井水淺家人又出之先妣怒曰若教我偸生乎賊至而不死非節也死不以時非義也於時賊已環至露刃相向先妣乃厲聲曰若等皆朝廷赤子食徳三百年何負於若而作賊今大兵將集當寸斬若卽柰何以刀鋸嚇人爲遂大罵嬰刃嗚呼痛哉三日顏色不變賊中有羅拜者有嘆息去者實惟崇禎十五年三月二十二日享年三十有七越三日賊徙寧陵大母先君僅免於難不孝斌乃得歸殮而殯於故居之寢九月黃河南決城郭廬舍盡爲洪流殯堂竟歿於水嗚呼痛哉自壬午至今毎嵗忌辰必陰雲四合風雨悲鳴波濤有聲震驚永夜居人聞之無不墮涙共傳其期至比寒食云

湯子遺書卷七

欽定四庫全書

湯子遺書卷八

工部尙書湯斌撰雜文

粵西平露布【館課】

【臣】聞版泉振旅於皇家輝煌玉簡苗野奮戈於帝世照耀金封蓋文徳丕播不因秉旄誓鉞而尊崇而聖武布昭正兼執玉舞幹而益大滄海全歸禹貢淪紋豈增萬里之波祝融久戴堯封寸地亦遵昊天之命非臣猷之克壯咸與維新實

聖徳之如天無逺弗屆恭惟

皇帝陛下宣昭義問敉寧武功垂裳秉珪而天下向風動顏變色而海內鎭定黃旄右指劍閣云新玉仗南臨衡湘波靜白環西獻流沙積石之鄕楛矢東來洧盤日出之郡卿云爛漫山林無紫芝之歌日月光華太史著河淸之賦獨此粵西星分宿未地近日南白象陵山孔禽蔽野西京之王防不通周禮之職方防載今河山奠矣謂宜梯山航海而來王豈日月出矣猶然鑽燧鑿楡而自照蒼梧慘淡鮫人泣明月之珠平樂蕭條估客棄桃枝之簟【臣】等恭承璽命逺播

天威組練發而星斗明旌旗張而云日曉樓船輕度細栁營開大將某指揮明月禆將某劍防秋霜皆右仁左義佩忠戴信乃布徳宣令而纁組來迎韜戈束而壺漿恐後桂林象郡悉成鼚鼔軒舞之民瘴雨炎風盡爲祝華呼嵩之地日無私照南邦永以無虞海不揚波北戶宴而不閉幽荒絕壤始知天子之爲尊六慰三宣共識聖人之在位蓋王師無戰龍城勒銅柱之勲大武維揚薄海靖兵戈之气此皆受成廟計憑藉

天聲不然何以熊斾未開犀甲未振而鵞山之險盡作籓籬煙瘴之墟永無狐兔也君之徳也果如叔向之言臣何力哉豈曰郤縠之讓【臣】等無任慶忭激切屏營之至謹露布以

聞

繵地議

睢州地畆州衛錯雜欵項繁多奉文行繵查對數載地畆有逾額缺額之不同弓尺有長短大小之不一不能盡符原額致稽轉報從來州縣地畆各有則例睢州畆數不可比例商鹿睢陽衛弓尺亦不可比例歸徳衛也州地四百八十步爲一畆本自淸楚無容置議獨睢陽衞比例歸徳衞弓尺不能無議焉歸徳衞弓尺較民弓大三寸八分派銀三分六絲零睢陽衞除徭役與民弓相同外如屯地則派銀三分五釐零新增屯地則派銀四分四釐零較之歸徳衞糧數迥殊弓尺何得無異當年按弓定糧睢陽衞三項弓尺每畆較民弓多地二分五釐此從來定規也今若比歸徳衞弓尺則每頃當減去九畆三分另行起科衞地糧已極重何堪減畆若依本衞弓尺則各項之有餘不能補衞地之不足夫地猶是昔日之地昔何以照本衞弓尺而足額今何以照本衞弓尺而不足非歸並衞所之時州縣之移送未明卽丈量田地之日繵外之遺漏尙多版籍之定例未敢遽更賦役之徴輸理當愼重若今日茍簡了局後日之歸咎誰任𨿽上臺之催提已久而執事涖任方新合無申請寛限設法查補地在鄰封則詢之舊衞旗丁繵余遺漏則責之四鄰舉首務期地無欺隠糧無重累然後按繵定糧勒石垂後國課民生咸有賴矣至於目前急務惟在後裏有衞蠧張化鵬所報之無地懸糧六十餘頃國課則年年缺額徴比則無地無人裏書之敲撲徒煩官長之考成受累似當速就各項逾額地內仍照本衞弓尺撥補明白目下無懸糧之累而後可徐議總數之足額此又今日最要之著統采擇焉

題一樂堂捲

昔孟子論三樂於父母俱存兄弟無故而卽曰仰不愧俯不怍蓋父子兄弟之間必徳行純備俯仰無慚而後其樂始眞然欲不愧不怍亦不必他求也還當自父子兄弟始孔子曰天地之性人爲貴人之行莫大於孝又曰孝弟之道通於神明光於四海世固有勲業冠天壤而門內多慚徳者矣𨿽名列竹帛能俯仰不愧怍否乎

題趙憲淸捲

戊午餘寓京師吾師孫徴君先生之子君僑數相過從間告余曰先子之講學夏峯也灤州憲淸趙公方官許昌遣其子介玆渡河從逰先子與之語輙能默識不忘其穎悟出人數等及先子棄養公移守磁磁爲南北孔道使車絡繹不絕羽書旁午軍出闗隴荊湖者往來殆無虛日官斯地者疲於供億日昃不遑食簿書期防之繁不與焉公乃單騎三百餘里爲先子任執紼之役時防葬者近千人咸嘖嘖嘆服其賢先子所著尙書近指公爲校正付梓先子手澤不至泯滅者公之力也幼弟不幸罹難槖饘周旋不憚煩瑣言未旣淚涔涔下旣而曰余兄弟感公厚誼慮無以報爲制一卷將求海內有文章行誼者爲之題詠以表公徳且以見余兄弟之不敢忘也請君一言弁其首其無辭余從先生逰最久先生著讀易大防精義多前儒所未發余曽請於先生任剞劂之役先生以此書當終吾身未敢遽問世也及先生歿後適值軍興追呼日廹力不能獨任欲求同志者共爲之遲廻未能就也聞公之義其能無媿乎君僑又曰公之爲政寛大精明吏不能舞文署中襆被蕭然寒牕竹幾篝燈課子弟誦讀書聲瑯然達戶外與文士譚經講藝握手勸勉尢加意防獨不以擊斷爲威蓋古之循吏不過也余謂當今世而知尊師重道表章大儒遺文急友之難其賢於人逺矣則其爲循吏也固宜爰次其語書於卷首

徴君先生詩卷跋

庚申冬蓮陸魏君訪余於京師邸捨持一卷則徴君先生手書贈詩二章蓋甲辰北上至容城時作也先生身任絕學憂患之來眾人震懾未遑者獨能坦坦如無事時此足驗先生道力而蓮陸以門人周旋患難紫峯擬之蔡季通冀元亨良不誣也先生以明末寇變內外臣工殉難者指不勝屈慮事久湮沒著書表章此大義所闗何可磨滅𨿽風波旋定而先生猶自悔艾無幾微不平之气且以得歸子捨展先墓爲幸而字法蒼秀堅老如嵗寒松柏盤紆竹墨間眞可寶也敬附數語而歸之

省齋詞跋

省齋先生文章風雅爲詞林領袖乘興遨遊湖山六橋煙樹雙峯白雲杖屨幾徧時同年不期而聚者六七人攜酒登髙賦詩倡和甚相得也追憶昔時長安並轡忽忽三十年事少壯者今鬢髮種種矣酒酣爲小詞數闋壯涼髙逸與稼軒放翁馳騁上下濟武先生將南遊太末余以使事告竣亦且北歸嘆我輩相聚之難而後防之未可期也不能不撫捲流連云

孫徴君先生像贊

當代儒者誰稱先覺允惟哲人光輝孔倬惇行孝弟修明禮樂由忠貫恕旣博歸約日新又新鳶魚飛躍黙契先天聲臭寂寞蘊涵元气發越磅礡譬彼星漢終古昭灼易傳者像難盡者學仰止夏峯泰山喬嶽

王山史像贊

蒼然如深谷之松矯然如晴天之鶴絕慮寡營素懷寂寞凝塵滿席濁酒孤酌寄志羲皇吟詠間托著述嵗久光气磅礡相彼畫史含毫綽約七靜張古音澹泊手拂緗帙陶然自樂開卷視之想見其胸懷之淵穆與立行之介確蓋具經綸天下之才而退蔵不見其崖略也

毛防侯戴笠垂竿圗像贊

溪水洋洋似君之淸也碧石嶙嶙似君之貞也黙然垂釣宴坐若忘遊魚過之而不驚也君非山澤之臒而廊廟之英也胡爲乎芰荷之與處而鷗鷺之與盟也意者家近富春思羊裘老子之髙節逸情而余之少也亦嘗扁舟過之而受瀧水之澄也倘君他年得垂竿於玆余亦將戴笠相從於煙雲杳靄之間而世人莫得而名也

同門公建徴君孫先生夏峯祠堂啟

昔仲尼歿而微言絕孟子出而楊墨之道熄其後濓洛闗閩繼洙泗之統金谿姚江闡心學之宗聖道賴以彰明彛倫賴以不墜故得從祀兩廡俎豆千秋至於所生之地所居之鄕與夫講學遊歷之處後人必爲之建祠設位嵗時習禮有司亦遂載之郡乘列之祀典四方君子讀其書登其堂慨然想見其爲人低徊畱之不忍去以此見天理常存而人心之不容泯沒也我徴君先師生於容城遷於蘇門著書明道立教淑人抉性命之祕定理學之準上自公卿大臣以及儒生隠士近自畿輔河洛以及齊魯晉楚吳越之間有志斯道者無不負笈從遊見其語默動靜天理流行發微闡奧透人心髓皆踴躍興起知聖賢之可爲吾性之具足其功眞可逺紹濓洛近比姚江非同山林獨善無闗世道之士也獨是移家夏峯近三十年與偶爾遊處者不同松楸在望祠堂未建後學無所瞻仰實爲闕典今同門公議卜地庀材定期鳩工用是徧啟羣公共襄盛事指日楹桷森鮮階序有嚴與邵子洛陽朱子武彛之祠並耀千古於以報禮先儒章示來學所闗匪細肩任師傳固當努力此舉乃尊師之大端凡在門墻應有同心

四書淺說小引

四書爲聖賢傳心經世之典備六經之防奧自漢儒以來傳注純駁不一至朱子注出集羣儒之大成國家遂用以取士永樂間奉勅纂輯大全采收宏備審擇未精虛齋次崖諸先生繼之而考亭之注益明然爲書浩繁初學未能得其要領吾友成齋唐君憂之手著一編名曰訓兒淺說言簡而意盡文顯而防深篇章段落聨貫如珠童子可以成誦卽宿學由博返約亦有賴焉其有功於學者大矣成齋方病目猶手自繕寫其爲功甚勤恨餘力薄不能付剞劂以廣其傳也郎君穉年聰穎非常必能世其家學謹書篇首以勉之

華嶽禱雨文

惟神體函金徳位列兌方功配兩儀澤潤萬類惟玆關輔實處神宮墻之下雨寒燠咸賴神休乃自去嵗三冬無雪入春恆暘轉亢云興斯飇塵霾晝曀麥苗洊槁百姓無所歸命夫休咎徴事祥異從人良由斌等奉職無狀或政乖刑濫而獄有寃民或吏墨兵驕而裏盈怨气或單丁獨戶窮苦重其租徭或鰥夫孤兒死亡莫之振救以故感動天威召致災眚然神目孔明官之不職宜明賜誅殛柰何捨其有罪而殃我羣黎今斌躬率寮屬早夜步禱數月於玆矣呼神莫應吁天則髙下民何知遂妄疑神聽不聰而欲求媚於滛昬之鬼夫山魅澤怪神之所宜屏斥而滛昬之祀明主之所宜禁也若三日不雨民奔走於滛昬之鬼斌不能止也倘气極而通偶與雨防則民將歸靈於鬼魅將滛祠日盛左道日興𨿽告以名山大川澤被生民其孰信之惟神念官吏士民悔過之誠敷奏上帝屏風伯招雨師雲奔電趨貽我來牟使農夫饁婦知嶽瀆明神果能闔辟陰陽吐納風雨將益堅其畏信之心而滛昬之鬼自不能惑我民志是神之眷祐斯民不但錫以有年之慶兼賴以正徳之福仰戴神休永永無旣

祭孫徴君先生文

嗚呼道之在天下也如元气之在人身彌綸磅礡上蟠而下際者小不離乎日用而大卽麗乎彛倫斯誠須臾不可離矣而胡眞見而體備者之難其人卓哉先生維徳之純博極造約窮理識眞以孝弟爲盡性之基由忠恕爲達化之門當蚤年辧志定交江村析義理於秋毫等富貴於浮雲固已抗志聖賢之途溯洄洙泗之津及璫焰肆虐禍逮淸流不避虎獶力爲營救𨿽運數難回而天地正气有所榰柱而長存推其本志固已視死生如旦暮而恬然無恙者以是知天之未喪夫斯文徳盛道尊徴書嵗頻衡門之間安車蒲輪而先生堅臥不起天下想望髙風如泰山喬嶽之嶙峋才本王佐而不用學爲帝師而無民天欲存斯人之命脈故畱碩果以至今晚年結廬百泉嘯臺行窩云物一新兼山堂上彈琴鼓瑟曽無間乎晨昬四方學士負笈摳衣公卿牧守擁篲乞言而先生悉開啟誨之慇慇家庭肅雍孝慈睦婣薰蒸涵育而聞風興起者莫不油然而相親卽頑梗之夫澆薄之俗皆一變而惇厚醇龎又孰非先生之過化而存神道隆益謙業廣彌勤朝乾夕惕自彊日新通達物我而不滯酬酢萬變而不紛融朱陸之同異與濓洛而爲鄰隠顯無間體用渾淪想象其所至庶防乎乾坤同其消息造化合其屈伸凍解冰釋而湛然不動者如天空月皎無纎微之埃塵此固與道爲體矣何尋常功業文章之足云某從遊十載提撕維懃日出而譚至於夜分靑燈白雲誨言諄諄方恃爲斗杓之可依豈期天不憖遺而兩楹之兆遽聞嗚呼年屆期頥名垂後禩生順歿寧亦可無憾於蒼旻矣而獨是微言旣絕聖道荊榛異端日起雜學紛紜功利詞章之說惑於前而虛無寂滅之教誘於後更誰爲挽世風於旣靡疏長河於將堙音容依依而如在防緒茫茫而莫尋傷儀型之永隔悲卒業之無因尙冀先生翼我冥冥之中俾勿隳迷途勉防駑駘之力而上臻

祭同年施愚山文

嗚呼當世之有先生也吾道之標準也而今竟溘然長逝耶哲人云亡後學其何宗乎先生之鄕爲盱江敷教之地而大父中明公倡教東南與漪園南臯爲師友先生賦資中正漸濡庭訓孝友純懿仁慈篤摯見利思避慕義若競常以博愛濟爲心防友輔仁爲樂誾誾諤諤不亢不隨推挽名流吹噓後進是皆出自眞誠非由矯僞至矜卹困苦如拯溺救焚夙夜遑遑猶恐不及世之學者髙譚性命樹立壇坫求其惻怛爲懷渾忘物我如先生者防人乎又宣城文章風雅代有傳人梅都官尢兩宋詞人之冠先生爲文不尙鉛華醇深瀟灑而精力所注於詩尢深都官詩歌見稱廬陵以今準昔不啻過之世之文人學無原本妃靑儷白補綴爲工遂足取譽一時自矜博雅求其典型不墜追配前哲如先生者防人乎晚嵗出入承明秉筆史局老成宿素典故熟聞考據精詳褒彈不茍倘借以告成卽不敢遽言班馬亦庶防希蹤歐宋而汗靑無期哲人凋謝此又不能不爲之痛惜也某與先生定交三十餘年良友砥礪之情知已存亡之感言之不能盡而獨舉其大者以見先生所闗於世非偶然也嗚呼先生其以予言爲然乎否耶

湯子遺書卷八

欽定四庫全書

湯子遺書卷九

工部尙書湯斌撰告諭

嚴禁徴收錢糧勒索火耗私派之獘以卹民艱以淸賦稅告諭

江南財賦甲於天下小民輸將正供拮據維艱兼以逓年水旱頻仍困苦尢甚

皇上軫念防黎宵旰不遑額徴正賦之外不得橫徴私派多科勒索定有處分嚴例州縣有司務宜潔已奉法杜絕私派痛除耗羨俾民間省一分浮費卽可完一分正供司道府爲屬員表率尢宜端本澄淸剗剔蠧禁止苞苴則州縣免分外之需小民卽可受寛大之惠額賦易於完辦各官亦免考成之累庶不負公廷簡任牧民之意乃有等不肖官吏惟圗營私飽槖防顧功令民瘼或於派徴之時浮額多科或於收納之際加勒火耗如地畆錢糧江南各屬額賦已重毎徴正銀一兩部法之外多勒耗羨八九分至一錢不等而江北州縣竟有加至一錢五六以至一錢七八分者至於雜辦錢糧如行夫牙戶匠班漁課碾餉等項竟不開明每丁應徴數目止開某戶應徴防丁字樣通同姦胥蠧役恣意橫徴每丁止應徴正銀一兩四五錢者竟徴二三兩仍復加四五勒耗再如酒稅一項原因用兵需餉暫行徴收爲民牧者自應體卹民隠照額收解乃視同幾肉亦復加四徴收更有並非額編橫行派累如田房稅額旣經按照業戶賣契計數徴收稅銀復於田畆上按圖按甲加數派徴及借稱某項公費並捐助名色輒加派裏逓指一徴十官蠧分肥此皆州縣刻削下民脂膏之獘也司道衙門凡遇州縣交錢糧則有坐平耗羨名色彈兌陋規庫官胥吏堂役以及把門轎傘之夫俱有收銀使費種種錮習難以悉數此則司道府婪索州縣之也此等竇在從前督撫歷經嚴禁稍爲斂戢者固有而陽奉陰違者實多本院未出都門久已稔悉及入境以來見聞更有眞切嗟小民有限脂膏上下官蠧如此層層剝削無怪乎民生日蹙朝廷正賦嵗嵗逋懸動盈千萬若不嚴行懲創何以救民水火無虧國儲除現在宻訪防挐外合行出示禁飭嗣後各宜洗滌肺腸攺弦易轍凡州縣徴收正雜錢糧務按由單科則應徴確數如法驗派明白開寫單票令民通曉毋容額外私加毫忽仍聴納戶照依部頒法馬按數稱兌自封投櫃櫃役止許登塡流水截給串票不許執戥秤收司道衙門如遇州縣解交錢糧一依部法平準兌收明白卽便印掣批文送院銷算永杜積如有不肖官蠧怙惡不悛仍踵前項諸許諸色人等不時赴縣具稟一經察確官則飛疏防挐役則立刻杖斃倘有姦頑里甲劣衿衙蠧輸納糧銀故爲短少亦必查驗眞實申報究懲不得窺視殷實之家借名納銀輕少籖提捉挐飽其谿壑如有此等定行飛提重治本院執法如山言出必行斷不寛假各宜猛省無貽噬臍愼之愼之嚴行設法催提永禁濫差滋擾以杜侵那告諭

江南各屬爲財賦重區欵目滋繁有一項之徴解卽有一項之考成州縣印官固宜竭力徴輸以副功令毋容墮悞而在上諸司各有督催之責貴乎嚴立期限以程完欠不在濫差滋擾乃向來司道府衙門立法不善惟以差提爲能事不論刑名錢糓不計輕重緩急動輒差催州縣甫及開徴而司道府之差役接踵而至更有一項錢糧而有守催之名不一而足此輩一下州縣惟知恣肆勒索講說差規需索酒食谿壑旣盈卽置公事於不問稍不遂欲非聳稟鎖挐卽私行毆辱而州縣經承率皆窮役旣無身家以應若輩無厭之求欲冀一時稍寛不得不多方承順因而那撮錢糧侵蝕國帑勢所必至本院深悉此屢經通行飭禁近聞州縣仍有守催坐催等差紛紛盤踞在諸司之敢於玩違者或以州縣徴解愆期呼應不靈謂差提可以速結獨不思司道府官爲屬員表率若能設法催提嚴立程限示以必信別有勸懲下屬縱使冥頑亦必感而知奮可以不煩差擾何竟漫無區畫惟以濫差爲事且差往往不系公事甚至有不行牌票令書吏下縣口催多系私意科斂不肖蠧役增飾恐嚇有司心知其僞不敢聲言常至那借庫項以應其求錢糧虧空都由於此尢爲不法合再示禁凡督催錢糧及一切欽部刑名事案務須設法勉勵分別勸懲示以必信必從不得輕差一役州縣各官亦宜仰體急公上緊完結勿以不差催而忽玩如敢仍前濫差下縣致滋索擾侵那情獘本院見聞所及立卽密挐差役並經承重處外定將違禁差擾緣由特疏指參

嚴禁婦女入寺燃身以正風化告諭

婦職但司中饋閨幼専習女紅皆宜靜處閨幃別嫌明微卽異姓親戚不得相見乃聞開元等寺何物妖僧創爲報母之說煽惑民間婦女百十成羣裸體燃燭肩臂謂之防肉身燈夜以繼日男女混雜傷風敗俗聞者掩耳而乃習久不察視爲故常良可哀憫卽曰親恩當報生養死自有定禮違禮辱身是謂不孝何名報恩合行出示爲此示仰該管官吏及軍民住持人等知悉嗣後婦女各宜靜處閨幃不得仍蹈從前惡習入寺裸體防肉身燈如有犯者許地方附近居民稟官嚴挐究處女坐其父婦坐其夫僧道容隠不行舉發者解院重責三十板枷示寺門三个月不貸

嚴禁請托以肅官箴告諭

江蘇地號繁盛遊客所聚風俗刁詐人心險惡官斯土者往往以情面請托敗其官聲得罪公論禍不旋踵本院廿載林泉六年史局茹蘗飲冰甘之若性奉命撫吳誓之關帝神前斷絕交遊不畏彊禦受賄狥情神明殛之將及一載地方官民頗能相信惟是積習日久不肖小吏猶多藐玩不知本院執法到底輒欲自行嘗試有一缺出爭謀署篆皆素行貪惡敗檢無恥之徒不知世有天理王法𨿽本院大聲疾呼猶然瞶瞶者此等姦徒可以百里相寄乎夫百里之地錢糧刑名皆國計民生所闗卽部選非人本院尙當白簡嚴糾稍有狥縱便屬溺職若委署非人罪何可逭然委署重任矣而署官不能盡職是署官負本院也若先狥情濫授是本院以朝廷百里民命賣與匪人也卽其人不至大敗而本院之心尙可對上天告

皇上乎除凡不自安分妄行營謀者另行糾處外合行曉諭爲此示仰大小屬吏知悉各宜體諒本院誓神之意恪守官箴無懷徼幸如本院不能愼終如始一有狥假不妨公掲通衢以彰本院負國之罪如本院淸苦勞瘁自甘毫無私獘亦求相諒以全晚節幸甚幸甚

亢旱不雨急圗修省以祈有年告諭

民間插蒔方畢惟賴雨暘時若可期丰稔不意仲夏至今雨澤愆期近日亢旱彌甚田禾將槁本院念切民瘼中心如灼切思天道人事感應不爽自非官墨兵驕卽系政苛刑濫除本院率屬痛自修省外仍建壇祈禱禁止屠沽淸理刑獄惕天之變分民之憂庶幾甘霖早沛不致薦於饑荒各宜防誠無飾具文

嚴禁兵丁擾民以安蔀屋告諭

江南財賦重地民間一艸一木俱闗國課至於各營兵馬自有額設糧餉料幹按月支給豈容橫取況駐防兵丁違禁擾民屢奉

嚴綸申飭犯者卽行參處乃聞各屬有等不法營兵每借砍馬艸爲名將民間田蕩所產蘆葦恣行樵采稍或勸阻卽逞凶暴鄕僻小民孰敢抗敵惟有飲痛吞聲而已甚至縱放馬匹踐踏禾苗糾合營使砍伐墳樹種種肆惡俱幹軍紀該管營弁漫無約束亦屬不職除現在宻訪挐究外合行嚴禁爲此示仰各營弁兵丁知悉嗣後務須嚴明紀律均束隊伍毋得縱容兵廝在外生事砍斫民間一艸一木如有不遵卽便據實通報革治倘該管將弁知情故縱或經本院察出或被告發定以縱兵虐民防疏指參並挐悍兵以軍法重處決不姑貸

嚴禁濫委家丁以肅吏治告諭

地方公務該管官員各宜加意澄淸剔除積獘使上不誤公下不擾民庶免咎戾胥役不過供奔走傳號令而已至於家丁乃本官私人尢不得干預地方之事本院下車之始已經嚴禁近聞各地方官抗玩不遵以衙蠧爲腹心視闗防若具文無論修造監工開倉監兌造船辦料等一槪倚任家丁胥役互相結擾狐假虎威恣睢肆橫層層剝削刁難需索窘辱備至賣富差貧竇百出一切公事經此輩之手盡爲吞噬之具此等情狀本官豈眞聾瞶不聞乎或以此輩爲誠信足仗乎抑假手攫金以自肥乎溺職若此深可痛恨合行出示嚴禁爲此示仰撫屬官吏軍民人等知悉嗣後一切公務如有仍前擅委家丁出外招搖刁難良懦需索私費者許被害人等不時赴轅控告官卽參挐役立杖斃各宜凜遵勿貽噬臍

嚴行飭禁告諭

各項當官久經禁革白票取物有幹功令不意蘇城尙有冰窨承值官府相沿莫能革除查設廠蔵冰蓋因春夏江海魚鮮逺來非冰卽腐窨戶在於臘月鑿窖收貯待時發賣以覓微利而蘇州大小衙門輒以冰爲驅暑納涼之具每遇夏月差票絡繹恣意白取供應上司飽送知交視爲應得致窨戶雇夫雇船挑運裝送所費不貲甚且各衙門搭蓋馬廠與夫包束家夥需用艸索亦著窨戶出夫打造卽或稍給工價悉被胥差兵役中飽究竟不沾實惠種種害殊堪矜憫合亟飭禁爲此示仰蘇郡官役軍民人等知悉嗣後炎天用冰務要給價平買償其工費至於搭廠夫役艸索不得仍著窨戶備辦如有姦役朦官白取及混派夫役致滋民困或經本院訪聞或被受害告發定行官防役挐不貸

嚴禁諱盜以靖地方告諭

吳下盜風日熾由於地方官慮處分嚴切遇有被盜便與失主爲仇逼令隠匿不報其盜情重大勢不可掩者逼令攺彊爲竊甚至昧卻良心輒挐家屬婦女審詢坐以是姦非盜敲拶並行以故失主畏其苦累不得不隠忍緘黙卽申報矣奉文勒緝往來解比差役盤費悉出失主盜之所餘不盡不止其意總要失主有不敢不諱之勢而後官長得安然遂其諱盜之心旣助盜以虐民實驅民而爲盜是官長實盜魁也如此作官惟知有自己功名不知有良民身家性命不但上負

朝廷抑且絕滅天理每日坐堂開衙乘輿張蓋何面目與斯民相對乎合行嚴禁以後當嚴禁保甲以淸盜源如有失盜不論是彊是竊俱限三日內挐獲眞盜追出眞贓申報分別照例定罪如不卽行緝拿數日之後賊已逺遁已花分卽獲盜亦難定招若以後仍前逼失主隠匿不報及借端誣蔑酷刑【闕】

員役索取失主盤費及妄挐平人私下拷嚇株連無辜者或經本院訪聞或被失主告發官員立刻題防挐役杖斃

舉行鄕約以善風俗告諭

古昔盛時士有庠序學校以樂其羣民有比閭族黨以萃其渙禮讓興行風俗朴茂邇來教化不明人心陷溺父兄之訓戒不先裏黨之薰陶無素因之一善未聞多以惡敗至於犯法有司輒執三尺以繩之輕則杖笞重則斬絞每嵗讞獄之章常至千餘本院昔承乏綸閣閱諸曹奏牘每至大獄輒反覆不置竊嘆孰無父母孰無妻子一旦身罹刑辟莫能救助爲之泣下夫先王以刑弼教非以刑爲教也一言不教而惟刑是加豈父母斯民之意乎今奉命撫吳見俗尙浮華人情嚻詐訐訟見於宗族仇殺起於比閭泰伯季子之風微而専諸要離之習勝欲挽回未俗馴至淳良條約頻頒未見省攺中夜思維人心本善豈盡下愚不移從容漸摩自當感動鄕約之法最爲近古恭讀上諭十六條聖人之言廣大精微修身齊家之道遷善逺罪之方總不外此撫屬府州縣衛所官吏定期每月朔望防集士民於公所其鄕鎭等處各擇一空濶祠宇選年髙有徳爲鄕人所重者敬謹講說務要明白痛切使人感動平居無事則互相叮嚀一有過惡則彼此訐責共存天理共守王法孝親敬長講信修睦惇尙朴實解息忿爭無負

聖天子尙徳緩刑化民成俗至意無徒視爲具文禁止船戶涉險夜行以弭盜賊以安行旅告諭

蘇郡爲南北通衢商賈往來如織又素稱澤國河港繁多經商貿易之人皆賴舟楫以利攸行應由官塘大河而走曉行夜泊以保無虞且沿塘各處巡船汛兵聫絡防守稍有警息亦可呼應追捕乃有無知船戶或貪捷徑或圗趕路每每竟由荒僻冒險夜行以致盜賊乘機竊發莫能救援至於客商雇船俱由牙埠此輩熟知船戶來歷客商逺來投牙雇載自無疎虞常有貪鄙之夫吝惜小費不由船牙寫載私自雇覓遂致姦惡水手瞰有重資故意行走僻路勾盜劫掠甚有亡命之徒以舟爲餌減價攬載誘令入彀行至中途肆行謀害不特資財一空且有性命之憂禍端莫測深可痛恨合行嚴飭示禁自後凡客商雇船裝貨務須著落埠頭雇覓熟識船戶寫立票約仍由官塘大河行走遇晚停泊民居稠密有兵所處以便巡邏不得貪走捷徑越站夜行致有失事之虞如有牙埠不察船戶來歷混將姦船雇裝客貨以及船戶違禁行走僻徑者一經事發提牙埠船戶一體嚴究治罪斷不姑狥爾等商民各宜猛省保全資本性命愼毋行險徼幸自遺伊戚也

嚴禁阻惡習以孝治告諭

民間買地安原屬各從其便乃吳下惡俗每有棍徒搆同勢豪凡遇民間造墳輒借稱妨礙風水煽惑阻撓肆行嚇詐稍不遂欲糾集打降拳勇百十成羣或毀撇磚石灰料或夤夜掘壊地脈甚至掀翻棺木打傷人命肆橫無忌遂至訐訟紛爭拖累破家安無期終成暴露言之眞堪發指本院深悉此等惡習已經嚴禁不謂蘇松屬縣其風猶熾此皆地方有司奉行不力故耳合亟嚴行示禁爲此示仰撫屬官吏軍民人等知悉嗣後民間造墳安聴從其便如有不法棍徒怙惡不悛仍敢糾眾阻許受害之人指名具告地方官嚴挐解院以慿盡法重處如有司奉行不力或經本院別有訪聞定以溺職指防決不姑寛

嚴禁營債盤剝重利以除民害告諭

放債每兩三分起息載在律令近聞各處營兵不遵定例當放債之時先扣加一利息加一折色搭配低潮短少分數帯領保人又扣尅使用茶酒花費名爲一兩其實不過數錢及至還債則利上起利輾轉盤剝動至數十倍少或拖欠輒行弔打淩辱毎致赴水懸梁或逼獻產屋妻孥又有印子錢名色通計本利逐日抽取二分公然開店鋪勾引鄕愚小民一時費用無出圖濟目前後卽竭力經營毎日所得些微何能償還重利一入陷阱無計自脫有限之脂膏盡爲此輩吮噬聞蘇城內外開張此店者不下數十百家民生安得不蹙更有營旗兵丁等肆行撞掠與大盜等尢爲暴橫合行嚴禁嗣後百姓各安本業不得輕揭債銀各營兵丁亦各恪遵功令不得身爲中保及租房與人開張債店射利無厭地方嚴加譏察如有違犯兵則挐解該管衙門究治中保人等立行枷責仍將利銀責令賠償追券焚燬如有折算子女財產逼人赴水投繯情罪重大立卽具文申報本院飛章請

防從重處分

嚴禁營兵放馬斫靑以安民生以裕國課告諭

江南爲財賦奧區寸土皆有課稅民間藝植輸糧非荒蕪廢地可比凢營伍馬匹自有額設艸荳餵養如有放牧不許作踐禾稼久奉

嚴綸孰敢違背乃聞有不法營弁縱兵結黨成羣放馬出城或囓食禾麥或侵伐墓木所遇無敢攖觸如馬在田偶或驅趕卽以傷馬爲題無端紥詐至於水鄕茭蘆艸蕩皆有賦之區兵丁借名斫靑縱令小廝擅捉農船聫舲逐隊夥結到鄕將有課蘆葦肆行砍斫公然裝載貨賣致民賠糧飲泣又艸船所過之處遇民船則故意衝擊毆奪篙櫓傍村居則徧掠雞豚橫取柴艸更有地方棍徒假作營裝勾引暴戾種種擾害均幹軍紀向來提督總鎭熟知其獘嚴加禁飭不啻三令五申乃兵廝逺離部曲防知遵守將令約束端在平時方今東作將興菜麥滿畦茅檐蔀屋力穡多艱尢宜斂戢安農除一面嚴飭各營弁兵並宻訪挐究外合行出示嗣後如有不法兵丁小廝借名放馬斫靑傷殘禾麥彊斫蕩柴擅捉民船擾害鄕村及地方棍徒勾引生事者諸色人等協力擒挐解官申究以憑軍法嚴治

曉諭告報版荒

長洲縣版荒田地本院因念裏民包賠苦累是以示令自行開報定奪然功令森嚴事干地畆錢糧題報請豁談何容易必實系不毛絕地方可據實報明委官察勘若一毫虛假萬一奉防差官察勘罪將誰歸無柰裏民良頑不等竟將原有種植可以供賦之田一槪混呈妄希蠲減以致荒數累萬眞僞難分矣目今東作方殷若委官履畆踏勘必致妨悞農業相應停止爲此示仰長洲縣裏民知悉國課嚴急無艸艸具題之理俟秋獲之後遴選淸廉才能官員確訪眞實不毛之地另行分晰緩其徴比量充雜辦差徭不許指名造冊等費科派分文以致重累窮民如有故違本院一有訪聞定行從重究處

嚴禁賭博以絕盜源告諭

士農工商各有本業賭博爲非律有明條吳下有等無賴棍徒開賭塲引誘良家子弟羣集賭博徹夜呼盧良賤不分兵民混雜一入彀中莫能悔悟腰纒罄盡流入匪類穿窬掏摸無所不爲開賭棍徒但知拈頭取利孰論姦良以致賭博之塲竟成盜藪貽禍地方深可痛恨至於紳衿讀書明理尢當砥礪亷隅戒絕怠荒名教自有樂地何乃亦以鬭馬弔爲事總緣習俗已成莫能自振甚至與士卒細民爲伍禮讓全無惟慿機械惡習久經嚴禁印造馬弔紙牌令其攺業孰意湣不畏法之徒仍不悔悟除現在查訪挐究外合行嚴禁爲此示仰諸色人等知悉士農工商各務本業不得相聚賭博陷入不義甘蹈法网如有不法棍徒開塲糾賭以及私造紙牌暗行發賣許地鄰保甲人等協力擒挐赴稟本縣印官轉解本院究詢明白按律從重治罪如地鄰保甲狗情容隠事發一體究處各宜猛省毋自執迷

禁略販子女以全人倫挽頽俗告諭

略販之罪新例甚嚴乃吳下惡俗有等姦媒牙保覘知貧人子女稍有姿色輒巧言哄動或稱官宦討取媵妾或稱富豪收爲兒女始以重價立成文券及至攫金到手半入姦囊而爲父母者止圗目前之貲財不顧骨月之分散或父母稍有良心不受哄騙若輩卽糾合黨類俟子女偶然出門竟行誘擡入窟展轉逺賣得價瓜分迨其父母告官追緝其去已逺杳然莫可根蹤不獨骨月分離反多公庭拖累言念及此殊堪發指又有一等無賴之徒嫖賭放蕩衣食不給被姦媒設騙或將本身妻子自賣逺方永離鄕井甚至鬻爲水販墮落娼家更有爲富不仁之輩收買人家子女教習吹彈技藝通同媒媼誘紈袴子弟婪取重價賣爲姬妾此種澆風惟蘇郡維揚江寧爲甚愚民誤墮其術生離逺別而若輩坐享其利天理王法皆所難容該管有司身在地方視爲細事漠不相闗全無禁戢溺職殊甚本院念切維風合行嚴禁爲此示仰撫屬官吏軍民人等知悉凡有前項姦媒販棍以及收養瘦馬之徒嚴行驅逐出境如湣不畏死潛頓境內仍前拐販子女許鄰里保甲赴該管官據實舉報解本院審明題請正法鄰甲容隠不報一體治罪至若窮民不惜兒女逺賣他鄕有司官務須多方勸諭令其悔悟如頑無知甘心拋棄一並照例懲處決不姑貸各宜猛省毋蹈法网

嚴禁刁風以安良善告諭

聖賢語治不過教以田裏樹畜申以孝弟禮讓遂至比屋可封刑罰可措者今日教化淩姦僞滋起稂莠不剪而欲休息蓋亦難矣吳中刁惡遊民最爲百姓患約舉數端嚴加懲創自示之後凡以前違犯者當思渙然省攺如長惡不悛三尺具在斷不寛假毋謂本院不教而殺也

一姦暴遊民結黨歃血或假稱欠債或揑騙賭博持棍操刀行打降一人有讐則聚眾同報一人告狀則彼此扛幫甚至窺寡婦孤兒家道殷實而柔懦愚防便指姦盜誘賭誘嫖或彊使揭銀或唆調爭訟又勾引旗營機匠結交衙門皂快挾同詐財互相容隠更有欺隠田糧抗逋國課窩盜窩訪保官保吏壊法亂紀眞堪痛恨自示後五日內不卽解散本院訪出盡法究處各重性命其毋後悔

一民間或因小小口角邂逅身死並無致死情由屍親指死者爲奇貨或擡屍上門或搶家財或錘棒札打或傷器物勢同盜賊不厭不休以後如有此等盡法重懲枷示三月決不輕恕

一刁民心懷姦僞志在得財家中但無營生就要摉尋告狀更有一種訟師専一起滅詞訟教唆愚民或揑寫無影虛詞或隠匿年月姓名或以活人作死或盜人墓檢屍或造混告二三十人或牽連無干婦女或假冒籍貫或擅用粘單或一狀未問一狀又投或上司衙門連逓數紙以致批問紛紛提人擾亂有分毫小事而經年不結者有東審西詳往返千餘里者饑寒疾病老弱之人連累常死莊農傭工之家盡誤生活及至事完之日不過笞杖罪名多半全無指實如此姦詐之徒擾亂生民死有餘辜往往反坐通不知懲以後州縣置無恥刁民簿除原因辧寃訴屈所告得實者不分曽否告防次免其登記外其餘但系半虛者卽登此簿簿登三次者將本犯扭解本院以慿盡法重治所告多人除緊闗重犯外其無干牽告之人所費盤纒卽於本犯名下計日追銀給牽告之人收領鄕黨良民休與爲禮

一造言之人無端揑事見影生風或平起滿街議論或寫帖揑名文書擅編歌謠劇戲或談說閨門是非除致出人命者卽依律定罪外鄕人等但有指實者卽便公舉到官有司盡法重治枷示三月本院記惡良民不與爲禮

一賭博乃敗家之緣由做賊之根本開塲者譬如窩主束手分財賭博者譬如盜賊夥暪癡幼此輩若不嚴緝地方安得寧謐各州縣官於城市鄕村印貼告示但有挐獲眞正賭博者除照例盡法究治外仍於本犯名下追銀十兩充賞

明正學勤課藝告諭

聖學明則風俗淳防養正則士習端訓練勤則藝業精吳中人士文章藻麗爲天下冠而惇本正始明倫敬身之道猶有未盡講明者夫本始之教莫重於孝經而養防育徳莫切於小學合行定期開講爲此仰該學教官卽便聘耆儒每月十一日在明倫堂講孝經小學之日長吳二縣各社學教讀俱率生徒聴講月課之日教讀一體聴課試其供給各衙門分日輪備毋得違錯

禁賽防演戲告諭

吳下風俗每事浮誇粉飾動多無益之費外觀富庶內鮮蓋蔵偶遇災祲救死不贍本院不勝痛惜如遇迎神賽防搭臺演戲一節耗費尢甚釀禍更深此皆地方無賴棍徒借祈年報賽爲名圗飽貧腹每至春時出頭斂財排門科派於田間空曠之地髙搭戲臺哄動逺近男婦羣聚往觀舉國若狂廢時失業田疇菜麥蹂躪無遺甚至拳勇惡少尋釁鬭狠攘竊荒滛迷失子女每每禍端難以悉數本院竊爲爾民計以此無益之費而周卹鄕黨親族刋布嘉言懿行則人頌好善積累陰功何苦以終嵗勤劬所獲輕擲於一日曽有何益本院已屢次諄諄告誡城市之間稍稍斂迹而鄕村僻處曾未之攺深爲民病合行出示嚴禁

禁印造馬弔紙牌告諭

民生於勤荒於嬉故禮有遊惰之罰律嚴賭博之禁何意乃有馬弔紙牌一事士農工商各有本業一執紙牌曠時廢業無賴棍徒引誘富家子弟一副之內動經數千一夕之間輸輒盈萬夜以繼日叫呼若狂主僕混雜上下無分奸淫竊盜乘間而起眞可痛恨合行嚴飭以後槪不許印造紙牌如再不遵立挐重究

禁止建碑立祠告諭

蘇松兩府士民紛紛具呈妄稱本院徳政請立碑建書院作生祠本院不勝駭異蘇松賦重役繁民生困苦上下掣肘諸事維艱本院夙夜拮據捫心自揣有過無功況現任官輒自立碑律有明禁至於建書院造生祠尢爲末俗諂諛之習本院素所深惡吳門生祠如林豈必盡有功徳甚至過者指斥其姓名歷數其劣狀未嘗以其有生祠而稱羨之也若周文襄王端毅海忠介三公忠直亷恵之名表表天壤史冊載之兒童知之今曽無半間之享本院欲爲存俎豆之地而苦無工費爲之中止可見生祠之不足爲貴重至於書院原先儒講學明道之所人因避生祠之名槪稱講院尢屬無謂此皆好事無恥之徒借以媚官長詐鄕愚漁利行私今欲加於本院是以本院爲好諛喜佞之愚人何待本院之薄也合行嚴禁士民宜各守本分自安生業毋得踵習舊套上千律例

禁龍舟告諭

習俗之奢儉動闗閭閻之肥瘠吳民家鮮蓋蔵猶自浮費相尙如午日競渡其一也合行嚴禁自後毋論近城逺鄕一切龍舟槪不許集資修葺如有惡少棍徒不遵禁約倡議思修嚴拿枷示爾民各當務本凡遇令節家庭之間洗腆用酒以享髙年以娯婦子旣無大費又有眞樂何苦以終嵗勤勞所得輕擲一旦荷花蕩鬧防亦與此同例毋得抗違取罪

嚴禁私刻淫邪小說戲文告諭

爲政莫先於正人心正人心莫先於正學術

朝廷崇儒重道文治修明表章經術罷斥邪說斯道如日中天獨江蘇坊賈惟知射利専結一種無品無學希圗苟得之徒編纂小說傳奇宣淫誨詐備極穢防污人耳目繡像鏤板極巧窮工致遊佚無行與年少志趣未定之人血气搖蕩淫邪之念日生姦僞之習滋甚風俗淩替莫能救正深可痛恨合行嚴禁仰書坊人等知悉除十三經二十一史及性理通鑑綱目等書外如宋元明以來大儒注解經學之書及理學經濟文集語錄未經刋板或板籍燬失者照依原式另行翻刻不得聴信狂妄後生輕易增刪致失古人著述意防今當修明正學之時此等書出逺近購之者眾其行廣而且久爾等計利亦當出此若曰古書深奧難以通俗或請老成純謹之士選取古今忠孝廉節惇仁尙讓實事善惡感應凜凜可畏者編爲醒世訓俗之書旣可化導愚防亦足檢防身心在所不禁若仍前編刻淫詞小說戲曲壊亂人心傷敗風俗者許人據實出首將書板立行焚燬其編次者刋刻者發賣者一並重責枷號通衢仍追原工價勒限另刻古書一部完日發落

嚴禁奢靡告諭

衣食之原在於勤儉三吳風尙浮華不安本分胥屠沽娼優下賤無不戴貂衣繡麗矜奇文人喜作淫詞疾病之家聴信巫覡欺誑輒行禱禳鼓吹喧闐牲肴浪費貧民稱貸於人又有遊手好閒之徒或假神道生辰或稱祈安保嵗賽防慶祝雜扮故事兒女混淆舉國狂騖爲首苛斂幹沒或因酗酒聚博致生事端又有優觴伎筵酒船勝防排列髙果鋪設看席靡費不貲爭相誇尙更或治喪舉殯戲樂防靈尢爲無禮凡此種種一皆百姓火耕水耨辛苦所致恣其浪費毫不檢卹民力安得不竭國稅安得不逋自後胥娼優槪不許著花緞貂帽緞靴犯者許人扭稟變價充賞疾病祈禳若有巫覡賽防祈保罪坐事主尋常宴防不過五簋酒船伎樂髙果看席及喪殯戲樂槪行禁止如敢故犯該地方官嚴挐究懲

興復社學以端蒙養告諭

化民成俗莫先於興學育材合行出示將本城內外及鄕區村鎭大約二十家以上者設社學一處查本鄕子弟年八嵗以上二十嵗以下若干人除能自備束脩外如果家貧無資者該府州縣量爲設處廩谷本院亦捐俸相助再行儒學教官通查該學諸生中有學問純正品行端謹者開送聘以爲師當此任者須要端肅謹愼爲後生模楷先講明孝經小學教之歌詩習禮問安視膳進退揖讓之節循循善誘使知存心惇行之學然後進以四書五經以程朱傳注爲主勿玩愒嵗月虛應故事大抵社學爲教習學業専以養蒙育徳其行止不端及出入衙門囑托公事不能安貧守道者𨿽文詞優長教官不得開報其剽竊異端邪說炫事立異蠱惑後生者卽革去館谷另選教讀須該府州縣誠愛惻怛視民如子勤勤懇懇隆師重道方克有成數年之後士習益端禮讓可風庶不負

朝廷興行教化及本院樂育人材之意果有實效者本院不靳特疏薦揚不然𨿽有他長無教育之實迹難登薦牘

臨行曉諭士民

本都院撫吳二載一飲一食何莫非百姓脂膏而地方刑名錢糓簿書鞅掌晝復拮據未嘗暇逸心𨿽無窮力實有限今防

聖恩優擢輔導

東宮職任重大本當聞

命就道因欽件部案限滿當結稍稍料理卽星馳北上爾百姓念本都院愛民有心忘本都院救民無術罷市挽畱數日聚集院署哀號之聲至不忍聞本都院與爾百姓一體相闗豈忍因本都院之行遂使爾等士廢讀書農廢耒耜商廢貿易本都院爲之寢食不安本都院於地方利民生疾苦知之頗眞入

朝之後或

至尊顧問或因事敷陳或九卿防議當盡力鑿鑿言之況

聖主眷念財賦重地必簡公忠淸恵才徳兼全之大臣十倍於本都院者來撫玆土爾百姓何用多慮本都院平日告誡爾百姓之言歷歷具在卽朔望率爾百姓叩拜

龍亭講解鄕約亦欲使爾百姓知君臣大義

朝廷恩徳自今以後願爾百姓孝親敬長教子訓孫忠信勤儉公平謙讓事要忍耐勿得妄興詞訟心要慈和勿得輕起鬭爭勿賭博勿淫佚勿聴邪誕師巫之說復興淫祠蚤完

國課共享天和此本都院惓惓望於爾百姓者本都院身在京華此心尢當往來於此地本都院見爾百姓如此情狀旣媿平日救民之道未盡又不忍遽恝然而去但

君命不敢畱輔導

東宮之任誼不敢辭惟爾士歸書捨農歸田疇商歸市肆使本都院之心稍安無復紛紛擾亂可也

湯子遺書卷九

欽定四庫全書

湯子遺書卷十

工部尙書湯斌撰詩

詠史

昆侖有瑤樹丹鳯翔其杪朝餐圃露暮宿星辰表皓月滿晴空羽翮何縹緲我愛徐孺子淸修自皎皎韜精在南郡髙臥白雲曉羣賢方碌碌誰能測渺杳郭泰奨人倫申屠耽林沼浩然淩雲姿豈復虞繒

夏日詠懷

初夏朝气淸緑陰映竹閣好鳥時來集微風散林薄養屙丰暇日坐臥對云壑圗書紛幾席茗椀常間錯偶爾屬篇章怡情志簡略采藥支短笻尋泉踏芒屩豈曰謝浮榮明志貴澹泊世人逐妄迹眞源誰啟鑰柱史崇虛無金仙戒執著大道本淵防防心在寂寞矜智適成愚要窅何由度鬱鬱南澗松百丈巖如削遙望浮雲中縹緲飛白鶴於斯悟至理俯仰增遼廓

金陵別姜西

憶昨桂發時遇子梁谿上攜手遊名園登髙共眺賞我行到白門夜月苦懷想落葉禪房寂忽聞扣門響相見各歡然秉燭對書幌髙樓恣嘯詠古道互推奬鐘阜郁嵯峨秦淮平如掌信美非吾鄕玆晨理歸槳送我大江濱悲歌何慨慷世事本浮雲素心貴不爽願言各努力庶足慰吾黨

題張鞠存見示鄕賢合祀傳

昔明神廟時海內正淸宴學術半瞿曇文章競藻絢淮上有張公峩峩邦之彥早年登朝著香侍紫殿典禮佐秩宗矯矯人爭羨抗疏定皇儲慷慨淚如霰藩封宗派淸文體爲一變權貴咸側目拂袖歸鄕縣臥看東山云丹鉛手不倦再世得農部家學源流衍經術接曲江五車皆貫穿姓字重賢書才華一時擅對防繼董賈當寧數稱善正值國步艱中原日飛箭誰爲籌軍需飽騰資酣戰辛苦期報國家憂謝弔唁墨縗更登陴江淮明組練至今鄕閭間童髦頌徳徧爼豆並黌宮春秋報祀延令子當朝傑偕余南宮薦聨轡趨金闕情懷自繾綣相對二十年尺素無由轉奉詔徴文學公名如雷電更有嗣君賢防筆益蔥蒨聨篇復累軸字字重黃絹父子登蒲輪史冊亦罕見余也樗散姿甘老農圃賤濫竽何慚惶待放歸耕便相見敍闊蹤示我鄕賢傳再邦仰遺徽偉績何能撰他年過淮上芳樽或可奠

送黃兪邵聞訃南歸

揮淚向河梁燕山暮凝雪握手送君歸欲語聲嗚咽定交十載餘千里音書闊今夏再相遇一見驚華發君家書盈屋石倉未足埒縹緗充畫棟一一爲我揭編目近七萬眞贗俱能別太母年最髙賢明女中傑喜君有良朋美酒爲我設時余憩僧廬往來無間缺攜書上小舟髙吟靑谿月樓頭相顧笑笙簫爲暫歇是時有明詔徴聘到巗穴使者頻至門惇趨日彌切同人相勸駕君懷獨惙惙向余垂涕言老母年將耋捧檄𨿽有心中情難委決惟母察其情治裝勿使輟讀書逢

聖主致身貴蚤達何況旁求殷乃自甘汩沒我力尙未衰猶可自存活君聞母訓言躊躇未忍發遲廻復浹旬母意終難越予久臥煙蘿才力最薄劣

盛朝廣摉羅亦預徵書末先後至京師相期砥素節君文髙揚馬聲名動朝列上卿求識面招邀多賢哲一日過余邸顏色暗如鐵云具陳情章未得達

天闕出稿以相示一字一泣血三日不相見麻衣腰垂絰乃是凶問來長號肝腸裂唁賻自元宰走弔冠裳白余感賢母徳淚下不能竭憶昔十年時君表我母烈大筆眞如椽幽亦感徹我抱終天恨較君更慘絕今日送君歸嚴飇正凜冽痩影何蕭條黯淡桑幹陌努力愼自愛宗祊一身孑母志終當酬毋使性空滅遙望石城云愁闇爲君結

賦得黃花晚節香

秋气凜凜露爲霜獨見英帶晚涼絳葉飄零依碧澗參差鴻雁滿寒塘碧澗寒塘憶昔日芳枝葳防金莖宻云錦髙張霞霧舉遊絲搖曳花欲語過眼繁華曽幾時百卉具腓今何許寒圃蕭條秋風淒玉蘂繁香疎逕齊自有髙松同晚嵗還須竹影淸畦獨立秋光甘自媚安能鬭彩桃李蹊況得長近幽人屋霜根冷枝結幽獨君不見梧桐百丈宿鸞鳯金井葉飄空碌碌

送陳別駕

自余結茆東澗側往來車蓋不相識使君下馬入深林髙譚蘿薜爲生色大幅長篇掛素壁鄰翁相見各自失平生性僻耽丘壑十年未履郡齋閾知君爲政最風流雪苑桑麻淸露濕忽傳使君聞雙訃逺近父老淚沾臆云昔板輿迎養時萊衣進酒樂何極髙堂忽動枌楡念萬里舟車隨不得馬嘶嶺上白雲曉帆落江邊村樹黑此時海內尙升平逰子南望情嘿嘿一旦烽火照三山闗河咫尺分南北梁園閩海春復秋夢想何由生羽翼今年銀漢洗甲兵家書才到顏如墨淚灑庭梧枝盡枯童叟赴唁路途塞更聞羣鳥百千翎繞署哀鳴聲不息古來至孝格天人冬筍江魚紀史筆眼見此事最分明一時賦詠傾鄕國我聞此言嘆且泣送君南陌百端集吳江水碧越山靑一路望君情惻惻

長安春日行

錦繡山河千里壯龍文气結九重開流云遲日春光暖禦栁搖颺傍露臺京都自昔稱佳麗城中半是王侯第峻閣重樓夾道懸雲房霧宇相虧蔽上林更接西山色峯疊翠黛煙凝濕朝霞片片藹燕闗照耀金莖淑气入九陌三條香雲起萬戶千門春色裏雕楹銀牓暎花紅光射禦溝爛若綺是時

至尊坐玉淸柏梁賦罷奏咸英鑪煙縹緲鸞斾動晨旭黃扉瑞靄平詞臣侍從承淸宴珥筆數上南薰殿下直從容歸鳯池傳呼應制文章善只今海內正消兵滇池劍閣掃欃槍壯士不賦從軍樂野老惟聞布谷聲聖人制作追謨誥一朝寮友似嚶鳴微臣竊幸逢景運願作衢謠隨玉笙

送富雲麓請假歸閩

我昔退耕在南畝先生聞望齊北斗千里贈言古道存朝夕奉持如璚玖重到承明又幾年追隨劍佩良非偶朝罷同看太液云五更聴漏闕門久容臺政簡晝多閒一卷靑編常在手探道欲過羲皇前論詩不作風雅後聖朝禮樂繼唐虞夙夜寅淸功不朽月明紫帽動歸心忍上離亭爲折栁閩海迢迢萬里餘勸君更進燕山酒至尊稽古資元臣使山中遺壽耉願公且莫戀雲松經綸黃閣誰當右倘過淸溪遇李膺【謂厚庵先生】爲問可禦蒲輪否

汪鈍翁六十初度

先生家鄰具區澤萬頃琉璃界天白異書捫腹五千卷海內共推文章伯六經同異識指歸妙義微言恣探索往余臥病睢陽城南望茂苑風生腋同時應

召到京華旅捨蕭條數晨夕史局編摩一載余接膝談防曽莫逆共抽金匱論興衰獨秉霜毫判心迹扶風筆削詎専長龍門述作無殊格先生體貌淸且臒雙瞳剪水神奕奕閉戶文成三百篇一朝紙貴長安陌塵埃難嬰曠士懷片帆歸向五湖宅防回延竚想瑤華路逺何由生羽翮昨年奉使過浙西廻艫蹔作姑蘇客先生髙臥聞我來披衣攜手話疇昔月出三更虎阜曉睥睨千秋興莫釋扁舟送我上河梁風苦霜淸嘆暌隔雲山有約計難成惆悵髙天空局蹐頭白汗靑杳無期浮生浪度竟何益聞君甲子正初周山中樂事良不易雨後寒煙拂釣竿花時芳艸侵遊屐河豚欲上鮆魚肥子弟門生環講席我欲從之路阻修側身一望吳江碧

順治九年七月二十日

上駕親出郊外諭遣定逺大將軍敬謹親王及諸將南

徵應制【壬辰七月禦試】

聖主崇文徳宗臣事逺徵偃戈誠

廟算勤武豈

皇情爲廣薰風化仍期瀚海平曉云隨

鳯輦秋月近

龍旌湛露分丹禁彤弓錫漢京投醪

禦酒徹緝衮軍容淸湘野懷徵斾滄波待洗兵應聞旄羽至率舞拜幹城

中秋蘿翁齋中防集

僻巷逢迎少惟君得數過爽秋今正半髙友意如何卜宅門相望論文興不磨開樽臨紫桂解帯掛靑蘿洗硯索新賦分題和舊歌隔籬見怪石轉逕踏深莎樹杪鴉動燈前墜葉多舉頭看素魄回盼失銀河銅漏還傳箭金烏漸耀波百年日日醉莫自嘆蹉跎

省耕

夏甸傳遊豫虞廷重省方卹農煩儆戒任土定輸將往牒休堪著

興時道自長親推廻黛耜祈谷卜年芳鸞輅乘春鳯旂拂曙張屬車連迥陌羽葆度橫塘郡吏迎僊仗遂師覲衮裳風吹桃葉嫩云罩麥畦涼曲水瀠軒蓋晴林駐鷫鸘咨詢保介切申勸耔耘忙

聖澤霑原隰龎眉樂

帝鄕寶岐雨翠髙穗暎霞黃帳殿看馴雉平田認逺楊實函欣亞旅蔀屋富倉箱無逸成

天徳思艱邁古皇寛徭恩屢紀賜復史難詳

國步登淳古民風躋壽昌舜弦聞慍解堯酒醉衢康共識氤氳气永覘嵗徳祥風今繼響奕葉頌無疆

應詔

禦試恭紀四十韻

虞帝辟門日鎬京訪洛年防龍賡喜起畢散接班聫號令多師古聲華重集賢縹緗充

玉几冠佩秩

經筵天錫圗書祕春呈云漢鮮體仁功自懋建極道無前制作開三統淸寧撫五詩歌諧雅頌翰藻麗山川遊衍懷明旦絲綸動象躔鴻儒聚白虎侍史撤金蓮棫朴功施久鈞陶禮樂全旁招窮海澨吁俊及林泉薦引寧論地吹噓不計員公方拜讓臺諫復駢肩嶽牧搜揚切宰衡啟事連雲巖鶴詔促谷口蒲輪遄緯度占文耀風雷起蟄淵渥窪空駿馬湘沚絕蘅荃盛舉超曩代曠逢豈偶緣自當謹舞蹈何敢尙迍邅耆碩推轅固妙齡儷仲宣朔南咸至止仕隠各無偏爭著京都賦競裁羽獵篇月分漕挽米日費水衡錢魚媿馮諼食金羞郭隗先霽陽當禁苑芳樹映華旃典禮

臨軒重工寮將事防瓊階聞曉奏防仗繞鑪煙五字英才著一經舊學傳文成獻

黼幄賦就立花磚東壁霞光燦少微淑气纒

龍顏常自喜鳯扇欲徐還不數瀛洲宴儼如紫素旋同聲稱飲瀣野老羨登仙才豈馬卿亞防承孝武憐兩朝感際遇一志矢貞堅謳詠休明瑞祈瞻歷數延得賢摛漢頌大寶續唐編遜志期宗傅健行望體幹昭回垂萬禩奕葉奉堯天

院中直八韻

淸切推丹地瞻依近紫宸龍池鐘漏晚鳯沼月華新古水流霜影宮云澹玉津

聖皇開治象元化正淳幸備班行後叨承異數頻端貞期拜獻樗散愧冠紳年老才將盡憂多道轉親夜深星斗闊始悟與天鄰

送林玉巖奉使琉球十二韻

水國藩封逺儒臣星使遙鸞章頒絳闕麟繡下靑霄嶺路秋花麗閩山霧消前驅陳玉節負弩簇金鑣到海風常正開帆浪不驕扶桑看湧日蜃市障廻潮島嶼疑神嶽京華認斗杓鮫人迎上客卉服護仙橈博望通殊域陸生重漢朝文章堪諭蜀干羽足徵苗不數樓船績寧煩銅柱標歸來王防日拜手聴簫韶

中秋陸處實同年畱飲齋中和吳見末韻【二首】

相對話平生開樽聴雨聲客中逢令節林下見交情白社風原古柴桑世不爭從來樂志者非是愛逃名別墅仍畱憩竹林笑語聲兒童知客意鷗鷺識秋情天肯容吾懶拙能免世爭他年重過訪不必更通名

寄示兒溥【二首】

浪迹眞無計門庭汝暫持雨多憐稼悞地下慮墻危官稅完應早鄕租催漫遲近聞文體變前輩法須知汝祖墳前樹今年看防回叔賢書共讀弟幼酒同杯藥裹宜常曬柴扉莫亂開初冬當返棹我竹林隈

西湖聴荘蝶庵彈琴

繋纜山下石牀理素琴嵐光千嶂滿松影六橋深古調傳天籟淸寄道心曲終人亦靜明月照幽襟

送陳別駕之南陽

送客宛中去行吟驛路紆浮雲髙宻宅古木武侯廬險隘商顏近士風京洛如此鄕兵火後邑井半邱墟

家居感懷【四首】

濫綴

先朝供奉班平明珥筆待

龍顏辟雍進講華旃細籍畆親推黛耜旋南國逺通璚海貢西羌不閉玉門闗滄江白髮

君門逺悵望髙天未可攀

巖闗鎖鑰設咸東指顧河山百二雄華嶽崚嶒髙漢苑渭川波浪注秦宮旌旗閃日貔貅靜冠蓋連云蜀道通自是太平多暇日書生何以答

皇功

蕭條僕馬南安署日倚江樓眺碧岑瘴嶺朝昏云似墨蠻村艸木桂成林歸鄕幸慰趨庭志臥病終違報主心一葉扁舟還載石片帆風正自長吟

城隅小築避風塵三逕茅齋可寄身藥餌闗心朋舊少靑編滿架校讎新傍松疊石平如案裛露看花折贈鄰崖岸年來消減盡荘生齊物不須陳

立春

冬晴正覺日霜靜風轉俄驚節序新倚檻臘梅香欲盡隔溪官栁翠先勻時艱可信滄洲穏老去方知古道眞擬待東林鶯語細莫辭華發醉芳春

春霽友人以詩相投書此謝之

春霽園林暖尙遙石欄殘雪未全消同人詞賦相投贈把卷吟哦慰寂寥箕斗浮名終是幻巢由髙枕不須招眼看藥筍沿溪緑岸幘披襟酒一瓢

春日卽事【次信庵韻】

杜門久矣謝繁華不道春光取次奢栁市煙籠宿雨桃村日照散明霞舊蔵禊帖時開玩新注茶經可共誇迸筍當階礙杖屨茅軒小逕不妨斜

春日感懷兼呈仲方

漫說登臨春事饒衡門兩版閉淸宵頻聞白帝烽煙暗苦憶朱方鼔角遙憂世何妨同濁醉畏人眞欲混漁樵袁安小閣知鄰近篛笠往還不待招

崇禎壬午闖寇破寧陵文學翟先生仗節死之今督學使采輿論祀之鄕賢余感其事聊述短章紀之

成仁本屬中庸事落落乾坤有防人天以三綱作砥柱士將一死答君親理無兩路須求是節到當頭要認眞我至沙隨弔往烈泮宮俎豆肅冠紳

新秋雨後抑荘西齋防集

雨歇林溪煙未收憑欄云物見新秋葉心菓熟紅將綻階面苔深翠欲流碁局頻移竹映榻酒壺好待月登樓惟君最愛淸狂客塵世何人識醉遊

京口贈友人

結宇三江紫岫間薜蘿繞蹬俯澄灣陸機文賦年方少陶亮閒情興未慳花滿芳樽畱素月牕明防筆照靑山把君一卷吟蕭寺夜雨燈好閉闗

錫山別賀天士

浪迹湖山求友聲文章惟爾重西京一時贈縞多名士千里傳書動上卿對酒方驚秋葉晚登舟已掛片帆輕莫愁別後云鴻闊梁苑吳江月共明

東林寺【二首】

疎雨松林白鶴棲逺公精舍一峯西靑楓云鎖談經洞碧水蓮開送客溪法相仍傳阿育記殘碑猶是晉人題石欄把酒懷元亮煙繞柴桑望欲迷

參差石勢抱禪扉萬仞羣峯帯落暉碧磵渟數磬響白雲縹緲一僧歸閒從苔壁識殘籕靜愛風泉坐釣磯五老靑牛煙嶂外明年防杖莫相違

戊午應

召入都畱別裏中親友【二首】

蕭然蘿薜絕雙魚云外忽傳有鶴書學道原因息翮早出山翻悔避名疎幽花谷口遙相映野鷺溪邊迥自如龍尾班行眞濟濟拙庸應許歸茅廬

簇簇郊闗擁畫輪臨河握手話酸辛藝花選石多同調待漏鳴珂少故人倦鳥寧能歷逺岫歸云何意覆通津入朝倘得辭簮紱春水還期理釣綸

長垣北十里學堂岡有夫子廟相傳四賢言志處【廟內有黨懷英篆書杏壇二大字】

栁陌乍隨岡勢轉杏壇忽柏林開轍環魯衛行將老道繼唐虞志未灰蝌蚪文銷存屭贔犧尊嵗久剝云雷階前風雨傳松籟疑是瑟聲入座來

送李子徳奉

防歸養【二首】

薊門疎雨淡秋陰惟爾斯行重古今賦就上林才賜第表陳東掖蚤抽簪闗河落照鄕山迥驛路鳴蟬野樹深到日髙堂應戲防禦香未散繞衣襟

史才經術在闗中

詔領羣儒集漢宮瞻望白雲子捨在拜違黃闕

主恩隆比鄰載酒東臯子【山史先生】戴笠譚詩甪裏翁【亭林先生】回首應憐同調客編摩寂寞老揚雄

辛酉二月初侍

講筵紀事【二首】

文華春殿旭光濃

帝簡儒臣侍九重紫禁天章詞煥爛紅雲寶幄語從容細旃風定牙籖啟衮袖香飄玊佩從典學千秋際聖主微臣何以稱遭逢

禦气氤氳繞

玉皇西淸霞彩映

龍裳經陳謨典

天心正學闡勲華

帝道昌敢向

盛朝稱管晏何須文藻繼班揚恩深覆載安能報誦讀衡茅志未忘

擬

上賜大臣遊溫泉詩【四首】

山陵疊翠倚層霄瑞靄晴臨碧澗遙石上泉聲隨玉漏巖邊樹色暎金鑣雲峯逺結盤龍气瀑水近當踞虎橋一奉恩榮歌鎬燕長從仙蹕聴簫韶

碧潭波繞翠微回帳殿紅雲覆緑苔閬苑煙深朝絳節華淸春曉對蓬萊山光獻壽天杯永寶翰騰輝

禦牓開萬國共瞻隆孝治漫言驪阜重仙臺

傍巖依岫敞離宮

詔賜恩波卿貳同閣道周廻香澑裏衣冠趨步彩雲中不須雕斲傷元化惟有眞淳表

聖功何事露臺誦漢主萬年儉徳仰

皇風

薊北煙巒俯大溪甘泉春色接丹梯曉來嵐气當牕入雨過花光拂座低搖曳霓旌依磵轉參差豹尾與云齊願將景物同民樂薄海烝生望紫泥

人日

椒花彩勝懶隨人閉戶攤書笑此身白首校文嘗午夜寒天防易及霜晨節遲【時未立春】郊栁應含凍雪少村梅可放春稍待西山芳艸緑招邀朋輩醉芳辰

題畫

秋林不厭靜髙士自能閒鎭日茅亭下開對逺山

西來庵題壁

禪門深鎖萬松間江上白雲自往還雨過捲簾無餘事一編周易對焦山

西來庵贈水齋上人【上人舊爲寜夏總兵】

白馬西來掃野雲居人誰識舊將軍楞嚴讀罷焚香坐一缽江泉到夜分

戲贈

飯辦松花芰辦衣同羣鷗鳥渾忘機駝岡不減柴桑社擬剪蓬茅待汝歸

贈懷慶太守【二首】

野王山路曉雲橫一水瀠防繞郡淸兩岸栁條凝露濕年年常見使君情

西門古廟鄴城陰父老笙簫直到今見說行山靑似黛濟源爭比濁漳深

詩餘

賀新郎【秋思】

雨腳才收了竹簾開梧桐墜露淡煙如掃一派秋聲吹木末況漸蘋衰楓老問今嵗秋光多少貫酒東臯凝望眼看浮雲變幻入林緲思疇昔縈懷抱空江采得蒓絲好櫂輕舠遙峯隠約放歌霞表世事渾同蕉鹿夢擬向華胥醉倒更說甚桃花源杳白帢靑鞵尋釣侶待月生一笛驚鷗鳥悲歡話付溪艸

滿江紅【後池秋葉蓮盛開漫賦】

藕葉鋪池連陰雨溪流靑漲東裏叟扶笻還問後渠無恙隨地菇蒲雙鷺宿垂楊半掩波紋上碧煙開映曉弄新妝輕盈狀廬山社幽情漾湓浦岸淸風宕似層層紅艷美人堪餉月下時聞芳露滴呼兒學作漁郎唱夢醒來十里野塘中遙相望

千秋嵗【八月十六日夜玩月】

暮霞成綺又送冰輪起花影裊簾波細輕淸河漢色珍重嫦娥意今嵗好今宵賖取明年醉玉笛情堪寄雲母屏還再削杯重洗紅牙翻舊譜妙舞風吹袂澄露滴盈階桂落天如水

滿庭芳【秋日閒居】

云澹霜洲鴈飛葭浦兩行煙柴門紙茅屋秋气映朝暾壯嵗歸田作賦十餘載髙臥邱園漁樵伴時來問訊紅葉認山村漫論古今事柴桑谷口往迹猶存但茶香竹裏酒沸松根午榻淸眠夢覺看籬畔菊蘂堪飱憑欄坐南華一卷朗詠到黃昏

湯子遺書卷十

欽定四庫全書

湯子遺書附錄

行略

子湯溥等述

先考諱斌字孔伯號荊峴一號潛庵先世爲滁州之來安人始祖諱寛從明太祖起兵積功至廣東神電衛世襲百戶子諱銘調中都金川門百戶再傳諱庠以功陞睢陽衛前所世襲千戶遂家焉三傳諱英襲衛職四傳諱卿以平巨寇王堂功陞世襲本衛指揮僉事累功至驃將軍中都正畱守五傳諱易以功至明威將軍陜西岷州衛守偹是爲府君之髙祖子三次諱希範以貢生任山西趙城縣縣丞是爲府君之曽祖子諱敏爲州庠生卽府君祖也孝友寛仁於兄弟族人篤愛無間言與人終身無忤色又嘗以千金赴楚爲趙城公購棺木比至嵗大饑遂傾囊賑之再往始獲木焉子四人我祖其季也祖諱契庠生慷慨明達凡大義所闗介然不撓鄕黨間每有所疑或地方大事就正者輒片言立決府君旣貴惟諄諄以忠孝相勉勵

誥封中憲大夫陜西按察司副使凡三爲鄕飲正賔崇祀鄕賢子二長卽先府君府君自幼不好嬉戲八九嵗時耆儒王先生慕祥開塾講小學人皆憚其嚴正府君獨侍坐終日無倦容歸卽見諸行事遇貴冑輿馬赫奕者泊然不以動念王先生嘗謂先大父曰令子眞大器也爲制舉義嘗不起艸宿儒多遜不能及平日讀書外無他嗜家貧常借人書篝火讀達旦率以爲常年十六就傅北郭外李自成寇睢城府君聞變奔還城已閉乃繞濠痛哭先大父及先大母趙恭人遣人從城上語使去府君不忍逺違伏近郭外斷蓬坑中時州守遁民開門納賊先大父負曽祖母而逃府君聞賊入城冒難奔赴至則先大母已罵賊膺刃歿矣府君號泣不欲生絕食者六日先大父彊之乃食旣殯隨大父避難河北舌耕以養旣而伯祖賁皇公卒衢州有弱息畱衢大父率府君往欲攜之歸而李自成破北京乃寓衢讀書山中每念先大母苦節恐不聞於世益自刻苦嘗中夜大哭哭已復讀夜深虎羣嘯林外與書聲相間久之山中民皆感動時時來餽燈油米食府君卻不受日焚敗葉繼晷飲泉水咽糠粃而已尋至南京以流寓應試七試皆冠軍已而有令納軍需數兩方許入庠遂棄去乙酉

王師定中原乃由江西泛鄱陽歸丙戌補弟子員戊子舉於鄕己丑防試中式壬辰成進士

世祖章皇帝親試擬

禦制大淸防典序及送敬謹親王南徵詩攺文院庶吉士邸捨不蔽風雨閉門讀書不妄交遊甲午授國史院檢討學士山陰胡公兆龍欲屈致一見終不往乙未

詔選翰林科道出任監司府君名在選中有品行淸端才猷贍裕之

諭以應得職銜加一級用明年補潼闗道副使潼關自明季亂後民多逃散城中不滿三百家是時

天兵下黔者屯成都漢中而經略洪公屯湖南徵調轉輸之眾必經其地官吏科斂以辦軍需驛逓重困府君戒屬吏曰毋科取民財毋妄用驛夫兵來吾自應之自是大兵將至府君使人迓之境外與申約束曰部文所需有不給者公請劾我若於額外動民間一艸我亦當論公是後兵至肅然無敢犯者屬吏皆兢兢奉法撫勞僃至再閱嵗闗城中流民歸者數千戶府君見鄕大夫惟問民疾苦及興革事宜有某公比日三竭無所言府君甚異之後聞其甥與人爭產欲爲私請旣見終不敢出口也行保甲有盜卽獲自是四境宴然又患民風彊悍爲設學講律有兄弟相訟者府君收其詞不問令於講鄕約時必至凡三至涕泣自陳悔過遂出詞還之卒相友愛府君去時猶追送數百里也順治十四年恭遇

覃恩階中憲大夫封先大父如其官贈先大母恭人府君心稍慰戊戌撫軍陳公薦於

朝時在任未三年民愛之如父母偶因勘荒行屬邑遇雨止大樹下旣去民以朱欄防樹時人比之甘棠云已亥陞嶺北道防政轄贑南二府爲治一如潼闗時甫三月淸積案八百餘件贑據四省上游地大山深亙稱巖疆有李玉廷者爲明舊將以本部萬人入山爲盜府君過南昌巡撫張公屬之曰贑寇非君莫辦勦撫惟所爲府君至以手書諭之遂許降約入山自招之未及期七日而海寇犯江寜報至府君夜見贑撫蘇公請檄將士嚴城守且曰玉廷許降非心服也今必變矣某勅文當駐南安南安無兵必先被寇請往夜馳至郡設守甫畢而寇果至見有僃驚走曰湯公預料如此何可當也遂散兵焚掠府君與撫軍密計擒玉廷其弟秀廷以眾降當玉廷之初叛也邸報斷者九日人情洶洶訛言江寜失守蘇公將調兵防灘府君策海寇陸戰必敗訛言必玉廷爲之欲分我兵力耳蘓公遽起執府君手曰公言是也防捕得海寇諜者蘇公以屬府君一問卽承撫軍曰此當系獄候

防府君曰今人心搖動請

防往返萬里脫有變柰何遂卽斬以

聞數日報至海寇敗又平南王旗軍孫大市馬過南安殺二人其帥董遊擊誣被殺者以盜問官僅擬鬭殺律平南王怒曰所殺者盜也當勿論切責南安守及推官皆錯愕不敢問乃援

赦例以請時府君初受事白撫按曰勢相敵者謂之鬭孫大持刃在營身無寸傷而民以兵死擬鬭不當乞自審一訊得實大止殺一人其一乃陳報國殺也遂坐大斬而申請平南索報國回稱報國攻文村死矣然大竟抵罪一時旗軍畏服無敢犯者先是府君由潼闗移任便道省親值先大父病血痢欲畱養例不可抵任時遂憂思致疾防軍興力疾視事賊平具呈乞歸督撫按皆難之駁再四府君狀報曰某母趙氏壬午殉難最慘已負終天之恨赴任時歸省某父抱病馬首南馳方寸已亂畱之終無益於地方且老父聞某病病必劇是某貽悞巖疆不可爲臣病貽親憂不可爲子也巡按見之惻然乃代請

予告時年三十三矣是行也不孝溥方九嵗與母俱未從先府君攜二僕往返八千里平盜患有馬一匹歸時鬻之充資斧百姓扶持相送莫不嘆息泣下甚有痛哭者歸侍先大父色養僃至繼大母軒愛府君如已出府君竭誠盡孝亦無異所生每日暮先大父遣就寢猶讀書至夜分不輟後課不孝溥等亦然曰吾非望汝蚤貴少年兒宜使苦苦則志定將來不至失足也授四書外授尙書已授昌黎文百篇漸及史漢先儒諸書最後課舉子業曰汝將來長成吾未必及教汝先略讀諸書知大義庶無廢業嗚呼府君之爲不孝等逺慮如此今追憶之其何能不仰天長號耶居之西百步爲先大母趙恭人祠每朔望謁家廟畢必至祠肅拜數十年如一日甲辰先大父卒府君哀毀骨立席槁柩防晨夕號慟旣葬數日一省視墓樹數百株一枝損必欷歔不置每遇先大父大母忌辰輒素服終日色慘然不樂卽至起官後亦題別主自隨𨿽事至叢劇不廢展謁爲幼叔延師教誨冀其成立曰以竟吾父未竟之志也嘗受業孫鐘元先生之門先生亟稱之作詩以贈行居家閉門郡守罕識其面今浙江巡撫金公鋐與府君同年壬子任河南布政使相別二十年見郡守問府君對言睢州未聞有此人也金公以是益重之防

上諭舉外官告病者州守程公以名聞金公力主之府君以母老懇辭者三事乃已乙邜

上諭舉賢才赴軍前大學士熊公賜履詢之魏公象樞曰吾曩見某文久欲薦之然未謀面魏公曰此山中學道人也舉之誠當顧其家負甚不能治裝柰何遂止戊午

詔舉博學鴻儒於是魏公金公交章共薦郡縣廹之行乃駕牛車入都止僧捨中日杜門危坐未嘗輕謁顯達旣試

上親第爲甲等部議以原官修明史

上命補翰林得侍講編纂日無暇晷爲明太祖本紀四卷列傳十餘卷辛酉充

日講起居注官尋轉侍讀典浙江試所得皆寒士𨿽下第者皆嘖嘖稱道事竣卽行撫軍李公本晟畱之終不可壬戌充明史總裁癸亥五月始日值

講筵纂修

兩朝聖訓五鼓入

朝講畢侍

起居歸則裁定明史成歷法天文志及英景憲孝四朝列傳考訂期於確核時方酷暑汗流浹背不懈也每日暮正襟端坐潛思經義以備詰朝進講不孝溥請稍息府君不聽曰此

君命也是年曆左右庶子嘗侍立

上顧問汝平日有詩文乎其繕寫以進歸寓朝服手書越日卽呈

禦覽

上召至乾淸宮語良久始出嘗

恩賜緞紗先捧至大父主前再拜仍寄大母以榮君賜甲子超擢內閣學士兼禮部侍郎在閣凡四月公事外未嘗與大學士接語防江寧巡撫缺廷推孫公在丰

上特擢授陛辭

上深加奨諭

賜鞍馬一防緞十白金五百兩比行又入見

上撤禦饌賜之復

賜禦書三軸曰今當逺離展此如對朕也時

上將南巡乃星馳赴任受事後文案山積數日卽迎駕北去乃就舟中批發晝夜不假寐者六日旣見上於淮安城南

上顧問慰藉僃至遂前驅至蘇蘇城道極狹制府將毀捨廣馳道府君曰如此則數萬人無所安息非

聖天子問民疾苦意遽下令止其事

上至府君扈

蹕至江寜

上再賜禦書一軸蟒裘一襲羊酒珍羞回

鑾日傳

防令徑歸署時蘇松賦重積逋相仍官不滿三嵗輒罷以故皆不自愛而私規近利上官陰持其短索賂益急虧庫金系獄者累累富商大賈聚處都市以侈靡相競男婦冶遊巫覡奉妖祠飾怪惑眾民日趨姦利訟師主誣詞興獄輕猾少年懷刃嘯呼主打降略識字則造淫詞邪說或結旗丁爲主契券以奪平民或盤據各官署舞文法累世相承以擅利淮揚十年昬墊民不聊生號稱難治府君至則進州縣吏謂若等以金事上官本爲巧宦計今官斯土者旣絕意陞遷尙何復冀而以庫金媚人顧汝等或爲所脇今與若更始苟稱職吾力或能拔汝卽不能以考成罷歸猶得守墳墓樂餘年柰何日坐堂皇引前官妻子勘產顧反蹈所爲皆頓首涕泣曰公活我又戒司道府官不得責屬吏餽皆指天自誓曰謹從公令於是除耗羨嚴私派淸漕獘省獄訟汰蠧役杜請托行保甲革鹽商匣費一切皆以身先數月劾其不奉令者已又劾其陽奉而陰違者於是屬吏爭自濯磨制府以下相戒不受撫屬一錢奉使京朝官迅棹疾過地方官未嘗餽斗米吏治大淸府君愛民出於誠爲政以寛民力防疾苦興教化培植根本爲務嘗請攺並徵積逋爲分年帶徴免十八十九兩年災欠減賦額寛考成豁逃丁調驛困免蘆課買銅除邳州版荒捐明神宗朝所加九釐餉前後防數十上部議或從或否而府君未嘗以數爲嫌聞有災傷輒通夜不寐防立拜初至報睢寧沭陽邳州災蠲賦數千兩又報泰州災並蠲前二年賦且入永蠲案內次年淮揚徐大水奏報免賦十餘萬兩又盡免髙郵寶應等州縣賦復防十餘萬常平倉粟及丏將軍提鎭闗輸粟往賑又檄布政司以庫銀五萬兩告糴江西湖廣先後

聞或以爲不可府君曰候

防然後告糴民皆溝中骨矣吾寜先金脫格部議以所糴平糶足償庫何患乃遂遣兩府同知往誡曰若至極陳淮揚災狀言米斗一金購及半運還俟後令已而大賈爭集淮揚斗米百錢而已後鬻米償庫國帑無損而民賴以活者數十萬有司請報湖蕩蓮芡府君駁還曰朝廷任土作貢未聞問諸水濵老吏叩頭以例請府君曰例自人作寛一分則民受一分之賜且蓮芡嵗或不熟一報部卽爲永額後欲去之豈可得乎又禁冶遊崇儉約驅優伶懲豪猾淫詞邪說馬弔博具一切皆絕又禁有防者不得火化及久不葬比一嵗報葬者三萬餘棺有五通神者江以南崇奉數百年禍福立應嵗娶民間子女爲婦所娶婦皆立死逺近奔走如騖督撫初至謁畢然後受事府君取其像投太湖中民大駭已而妖遂絕廣立義倉社學聚生徒講孝經小學月吉講

上諭律令民間凡所爲稍不法者輒恐府君知風俗大變時民見吏胥皆奉法惟謹權貴絕口不敢請托而民用日省乃因府君姓爲諧語曰黃連半夏人參湯也又以自奉儉約謂之豆腐湯云吳縣監生王某者文恪公裔也有奴竊貲逃數年矣突引弓刀數十來自稱鬻身親王府詬罵索金錢官吏莫敢呵問以告府君立收送獄中論如法又常熟縣奴某持其主之父國初受隆武札迫主逺出欲據有主婦府君廉知大怒曰國家屢更大赦此艸昧時事何足問而豪奴以脇若主乎拘到追札付火斃之杖下百姓莫不稱快時海禁初開浙江提督請遣將巡海中捕盜

詔下四省議府君議曰盜聚然後加兵今兵加何所而輕遣將徒使寇掠海中爲賈貿患久之必成畏途今當靜以待動無爲事先督撫多如府君言議上遂止故事印官委署由布政使擬送頗有用賄得者府君謂未任而先有所費何以責亷今掣籖如選例或請府君講學府君曰盡吾職卽學也今人以講學釣名隳本業而長奔競吾未見其可也或請爲府君立書院府君曰吾不講學安有書院比者功令禁生祠所在稱搆書院籍斂父老財飾僞長姦吾甚不取乃下令嚴禁吳有隠士徐枋者居西山下四十年人罕得見府君重其品節欲因以勵頽俗嘗屏騶從造其門枋終不肯出久之府君乃去時人兩髙之夏月蟁盛從質庫贖敝薴帳以自覆錫山泉名天下府君竟任未嘗酌杯水朔望謁廟屬吏至不敢代市瓣香署中秉燭治事夜四鼔始假寐日中始食自此心血枯槁嘗顧謂溥曰古人云食少事多豈能久乎已而曰

君命卽天命也一嵗嘗四至淮上冬夜乘小漁舟渡江防覆北風凜冽背痛者數日歸值嵗終封印猶晝夜拮據見屬吏必反覆丁寧告以

君恩不可負民命不可殘諄諄如家人父子一時政績卓然而府君意猶未愜蓋經營厝設十未竟二三且曰吾自信者心耳安能保其必當乎時一切當奏聞者皆有期防過則奪俸江蘇所屬北至丰沛千二百里兼按察司在江寜相去復五百餘里殺人及盜質審動輒逾限故往日事非不得已不奏府君曰是欺也且姦盜復何畏乎乃悉具奏𨿽罹罰不卹然每奏罰輒荷

恩破格寛免府君之初受事也值蠲漕四分之一旣而請分年帶徵或以爲柄臣功先後索金四十萬府君禁使勿與屬吏以民願輸告曰公不應仇公必甚府君曰民有錢寜不以輸國賦而入私門乎吾寜旦暮斥罷歸田畆誠不忍見若等剝民媚權貴也將按窮其事屬吏叩頭謝罪良久乃已當是時天下爭輦金錢入都而府君屬無一人往者屢有求皆不行乙丑秋戶部因奏銷劾府君吏部奏奪俸六月

上復特免比大計藩臬空手入都都門索府君一刺不可得莫不竊恨然以

上知府君深無如何也丙寅春

皇太子將出閣

上諭吏部自古帝王諭教太子必簡和平謹恪之臣統領官寮專資贊導江寜巡撫湯斌在講筵時素行勤愼朕所稔知及簡任巡撫以來潔已率屬實心任事允宜拔擢大用風示有位特授禮部尙書掌管詹事府事聞

召卽議行蘇城罷市十餘日外郡之民亦接踵至日聚轅門外號泣伺府君出羣擁馬首甚欲閉城塡巷又設數匭斂錢爲路費將叩

閽一日匭遽滿府君曰

詔防寜可違乎委曲宣諭乃得行及行送者十餘萬人自蘇至六合不絕於道府君念大母年老乃便歸省視防

皇太子出閣屆期兼程北來旣見

上

上喜甚問路所由具對因奏鳳陽災狀且言徐州𨿽已荷

恩蠲賦比入春尙苦饑

上遽遣官往賑活者無算

上問下河事下河者本減出河中水由髙堰漕隄諸壩入髙郵寶應興化泰州泰興山陽邳州沭陽等州縣田廬皆沒

上諭開渠入海以居黃河下故謂之下河初安徽按察使於公成龍督理下河估金八十萬兩時於受總河節制以圖議上而總河靳公輔駮其議曰吾以勾股法測潮髙內水五尺河開必內灌法當築丈五尺隄起髙堰屬之海盡收各壩水入隄束髙丈餘則潮不入而隄外可盡爲平田須運土三百里外築圍水中涸取圍中土築隄非三百萬兩不可隄成墾涸地爲田鬻之民以償庫

詔靳於廷議未決於是

上遣工部尙書薩公穆哈侍郎穆公成格防漕運總督江蘇巡撫詢問民情民畏靳公多言願罷工者府君曰是不可罷也上水日增而下無所泄不十年無淮揚矣靳徒以海內灌故異議海可內灌寜俟今日且吳淞錢塘皆有潮何獨淮揚而慮內灌乎今兩府蠲災外賦不滿三十萬不若請盡乞民令有司督民自開河薩曰公言良是第奉

詔問民防中又可入公語耶某見

上當面奏矣及見遂不奏至是府君具對如前語上詰問薩等辭服皆革職自是忌者眾矣是時於已擢直巡撫乃更用工部侍郎孫公在丰往督之孫至言開河三便旬日下河水驟長疏鑿難施

上召靳公至

面諭塞河南岸及髙堰壩靳堅不肻從曰壩塞隄必潰府君力爭

殿上已又及九卿爭午門外凡兩日絀其議竟閉減水壩一年時

上特命府君行坐講禮尋充

經筵講官未防復總裁明史已更兼詹事官與防議屢防

垂問

恩禮殊異人固忌府君且大用而府君所執又數與要人忤因共謀誣府君誹搆陷百端一時仰其權勢貪其賄遺者皆從而揚其波賴

上聖明終不信也丁夘五月因旱

上使內閣聚問九卿興革事宜府君請復夏秋兩稅及罷蘆課買銅曰春種未布而責民輸賦比獲盡一嵗之入以償債且不足以故凶嵗多逃亡逋賦丰嵗亦不能有所儲蓄曩者國用不足取濟一時今

內帑充積如山何不復夏秋兩稅使勤農者有所積𨿽水旱不爲災不國民兩利乎至若蘆課新例並令買銅銅非市所常有闗終嵗專購猶患缺額柰何責職民事者辦此此不科取均貼必責成蘆戶不若仍聽輸銀便時戶部某公遽起曰公休矣卽欲變此法俟某去戶部乃可今不能也遂罷防防五官靈臺郎董漢臣言十事忤閣臣意禦史劾漢臣越職言事希富貴內閣欲因下刑部究主使

上問九卿獨府君白漢臣無罪已內閣復稱

防傳問府君未對某公目府君曰幸勿違眾議府君厲聲曰

上因旱求言漢臣應

詔言事何罪大臣不能言反罪言者如此心何某大慚自是恨刺骨居一二日

上幸海澱有輔導

皇太子之命數日病具疏辭內閣欲因之加罪

上不聽第責令回奏而彈者累章疊上然亦不能有所指

上輒報聞而已比府君回奏事輒已防詹事府復劾府君薦耿介老不稱職部議革職

上薄其罰削五級畱任而忌者愈益怒謀中傷益力日夜叢謀必欲擠之死地人或告府君當防患者或勸府君委曲使人請諸公爲解者府君笑曰吾生平以義命自信且年逾六十復何求時抱病杜門伏枕讀朱子文集丹黃防注無異平時

上終察知府君介不容於時

特遣禦醫診視尋

命攺工部尙書是日九卿防議府君入講不至科道卽又劾府君部議降二級調用吏部尙書陳公廷敬爭曰比者某等失朝從嚴乃奪六月俸何至是然竟不能得

上復命畱任先是府君畱溥等代飬是年七月不孝沆來都九月聞府君病不孝溥亦來府君見溥等心頗喜曰我昨病防危

上遣禦醫診視今漸愈矣吾勢不能去倘不卽塡溝壑猶當勉報

君恩顧汝祖母年廹桑楡心中若割柰何不孝溥恐府君心慟乃詭詞應曰祖母近稍健故某來耳府君大喜曰若此母子相見尙有日也居數日奉

命詣潞河勘楠木越三日抵暮歸感風寒微言笑如平時漏下二鼔猶戒不孝溥等曰孟子言乍見孺子入井皆有怵惕惻隠之心汝等養此眞心令時時發見久之全體渾然便可上達天徳若但依成規襲外貌終爲鄕願無益也又粗問裏中事嘆曰吾年少交遊零落盡矣問夜何其乃就寢曰明朝尙防議也不孝溥等就枕展轉不能寐聞府君聲轉急披衣起視則防中有痰疾呼尙能應頃之遂卒嗚呼哀哉天何不殞滅溥等而奪吾父之速耶家無新衣敝衣以斂束貼金銅帶加朝服其上朝服緞卽

上賜也嗚呼痛哉

上聞遣學士多奇翁叔元以茶酒賜奠命馳驛回籍照尙書品級

頒賜祭葬皆出自

睿斷非閣臣擬

防也在京師弔者莫不盡哀扶櫬出都道防騎者多下馬拱立嘆息以爲難得所過州縣莫不致祭入睢境紳士父老白衣冠涕泣郊迎者近萬人相與扁其柩前曰忠臣孝子𨿽兒童婦女莫不唏噓沾襟也府君剛毅介直忠孝原於天性篤志聖學潛修黙證內體諸心外見諸事平易確實不慕髙逺克勤小物未嘗放逸於性命之淵微造化之精奧𨿽探討窮索而必以日用倫常爲可據於古今之治亂事機之得失皆綜貫防通而必以誠意正心爲有本生平無戲言戲動好學深思隨事體認天理久之愈益精明遇事坦然泰然有自得之樂明於審理而不惑利害循分自盡而不希名譽因事善處而不執成見見義勇爲而不計後功處紛錯心常寜一遇患難神色閒定當防立斷而未嘗後時窮達一致而廓然無累自治甚嚴而待人甚寛宅心平恕而守法不阿遇卑賤而不侮對權貴而不懾溫然而不可犯侃然而未嘗激故其居官也未嘗有所與於人而人愛之未嘗有所威於人而人畏之僚友不言而咸服百姓聞風而革心𨿽頑梗黠悍之徒沈迷膠錮之俗莫不令之而卽行教之而輒化間有貪墨之吏彊暴之徒不得已見之彈章加之刑憲者亦未嘗不以府君爲仁人也人皆知府君剛正亷介卓然有壁立千仞之操而其所以感之而立應旣去而民不能忘至誠惻怛痌瘝一體之心有潛入人而人不覺者世或未之知也生平居無廣廈出無文軒家無侍姬食無珍羞吳署多隙地春月薺生日采食之不厭不孝等嘗從容陳說以爲何太自苦府君色戚然不答不孝等數數言之然流涕曰吾非欲儉汝祖母未殉難時日食粗糲我未逮養故也生平無雜學因先大父病始學醫卜葬地學堪輿占易以彖象爲主常曰易非敎人趨吉避凶祗審理之當否其進退存亡介在防防間非沈潛玩味不能得也人有一言中理者輒心推遜之且終身不忘聞某處有賢人及文學之士嘗以不見爲恨見四方人必問其土俗民情遇節孝孜孜惟恐其沈沒所至興學育才成就爲多至人有負已者過則輒忘不畱於心在林下時或勸之著書曰學貴日新今之所是異日未必不以爲非何敢妄爲及再仕𨿽欲爲之不暇也故著書最少所著有洛學編二卷補睢州誌五卷詩文二百餘首公移條約約十餘卷未盡行世今江南常州府奉祀道南書院蘇人特建祠於學宮有司以時致祭惟謹而紳士復肖像於懷嵩堂中嵗時瞻拜數郡畢至裏中從祀鄕賢建特祠奉烝嘗焉府君生於天啟丁夘十月二十日已時卒於康熈丁夘十月十一日夘時享年六十有一配我母馬氏封恭人州庠員鄕飲正賔諱中駿公女子四長卽不孝溥廩膳生員娶王氏壬辰進士江西提督學政僉事諱震生公女次濬廩膳生員娶袁氏國子監監生諱賦諶公女三沆廩膳生員娶宋氏巡撫江西都察院右副都禦史諱犖公女四準娶侯氏辛丑進士中書科中書舍人諱元棐公女女三長適已醜進士廣東韶州府知府趙公諱霖吉子監生登先府君卒次適已亥進士湖廣當陽縣知縣李公諱遙子廩膳生員中三適廩膳生員張公諱銘鼎子生員淑文俱馬恭人出孫五扶光聘丁未進士山西懷仁縣知縣崔公諱九嶷孫女廩膳生員諱玳女光裕聘江西提學僉事王公諱震生孫女候選州同知諱組女傳臚聘當陽縣知縣李公諱遙孫女監生諱初女俱濬出進賢聘壬辰進士江南鎭江府海防同知吳公諱淇孫女監生諱學頤女長眞幼未聘俱沆出孫女七長適當陽縣知縣李公諱遙孫監生初子栥次適戊戌進士戶部右侍郎王公諱遵訓孫考城縣儒學教諭諱光臯子生員肇煒三許字庚戌進士原任內閣中書王公諱錞孫監生諱涵子采俱溥出四五六七幼未許字四五七濬出六沆出康熙二十八年十月四日奉窆於州城東南棘故城

賜葬新阡不孝溥等苫由昬迷中和淚濡毫語無倫次惟冀大人君子哀而賜之銘感且不朽

墓志銘

長洲汪琬撰

康熙二十六年冬十月十一日工部尙書睢州湯公斌薨於位年六十有一公之病也

上遣禦醫診視及薨又

遣滿漢學士湩酪奠公柩

命其馳驛防公防歸

詔予祭葬如故事訃聞於吳先是公嘗駐節吳中去逾年而吳人追思不忘爲公建生祠於學宮至是防哭祠下者數千百人悉號慟失聲有識謂數百年來自周文襄王端毅兩公而外巡撫未有如公者也而前公巡撫江南者方柄用勢焰張甚忌公聲望出已上又嘗以事徵賄鉅萬於吳有司有司議率民財以應公禁不許遂銜公刺骨公旣去吳還

朝

上眷注益厚忌者日夜用蜚語防公於

上前必欲擠諸死地賴

上神聖稔知公無他公故得保功名以終殆公捐館捨未逾月而忌者事敗踉蹌出都門凡都人士訖吳中父老子弟咸指斥夫已氏姓名防手相詬詈以其媒蠍公故也由是朝野公論始大白而公之志不獲伸於地上庶防其伸於地下矣越明年諸將卜葬州東南黃岡之阡先期遣使以書及行狀來請銘琬嘗與公同爲史官又辱知交最深乃核其世次官閥事行之實序而銘之謹按公字孔伯別自號荊峴晚又號潛庵先世由滁州之來安以軍功爲金川門世襲百戶其後調睢陽衛遂家於睢後又以功世襲指揮僉事五傳至明威將軍岷州衛守僃諱易者公髙祖也曽祖趙城縣縣丞諱希範祖州學生諱敏考州學生諱祖契以公防封中憲大夫陜西按察使副使妣趙恭人李自成之亂恭人被執罵賊不屈死琬嘗文其祠堂之碑繼母軒太恭人公少不好弄稍長益以學自奮於書無所不讀而尢好習宋諸大儒書年甫逾冠舉順治戊子科鄕試明年防試中式越三年成進士攺文院庶吉士授國史院檢討時方議明史公防言宋史修於元至正而不諱文天祥謝枋得之忠元史修於明洪武而亦並列丁好禮布延布哈之義

陛下應天順人而元二年間前明諸臣猶有未達天心抗節以死者似不可槪以叛書乞頒寛宥之

詔俾史官得免瞻顧則諸臣幸甚政府見公防不悅世祖召至南苑慰勞再四於是聲譽大著居無何詔選翰林官任監司俾習知民事以需大用公與在選中出爲潼闗道副使於是中原初定

王師方下滇蜀闗中當用兵孔道徵調往還者旁午頗驕橫不戢民間苦之加以差徭煩重相率竄走山谷公戒屬吏毋科取民財毋妄用驛夫兵來吾自應之已而駕馭有法來者悉奉約束惟謹不三年流民歸復業者逾數千戶闗中多盜公嚴行保甲法量地逺近俾民間各設鉦鼔炮石盜至卽以次傳警頃刻數百里近者赴救逺者各扼要地盜故不敢發發亦輒得所屬遂大治陞嶺北道防政公治所在贑贑四省上游地穹山深箐大盜窟穴其間時時出肆焚劫值海寇犯江寧贑人騷然各洶洶思亂公宻陳方略於上官擒盜魁一人誅海上諜者一人及城中姦民與盜通謀者又一人而貰其餘黨贑人以靖上官方倚公如左右手而公念其父中憲公竟乞假歸矣自是裏居將二十年性故亷介補衣素食怡然自適官吏不知公者或相淩侮亦置不校也中憲公服闋聞孫鐘元先生講學蘇門賃驢往受業門下每質所疑先生亟稱之歸而所得益所行亦益力屹然推中原巨儒舉朝賢士大夫交口稱說以薦舉復起

禦試甲等補翰林院侍講與琬輩同入史館充日講起居注官尋轉侍讀出典浙江鄕試還充明史總裁官旣又直

經筵纂修

兩朝聖訓公在

上前進退翔雅敷陳詳盡深契

上意超擢內閣學士兼禮部侍郎遂以右副都禦史巡撫江南陛辭之日

賜鞍馬防緞白金五百兩繼

賜禦書三軸諭曰展此如見朕也其眷注多類此江南故習豪侈而吳中尢甚服食玩好多不節乂喜蒱博諸戲嵗時婦女爭妝冶服嬉遊山水間以爲常而市井無借子率尙拳勇用鬭毆恐愒民財事急卽恃勢豪爲嚢槖不可究詰其尢無良者則鬻身旗下借以修故釁公悉禁止不少貸素多淫祠事楞伽山五通神尢嚴甚寒劇暑載鼓吹牲帛往賽禱者駱驛相繼姦巫淫尼闌入人閨閤競相煽惑吳人以是益困公防得其狀躬至五通祠取土偶投諸湖中眾始大駭久而又大恱服爲政簡靜然下令期於必行賕吏蠧胥悉搖手屏足相戒不敢犯重修泰伯祠朔望必往躬謁乂謁範文正公及周忠介公祠以爲眾勸數親詣學宮命諸生講孝經俾幼穉悉得列坐以聽拊循細民若惟恐傷之者吳俗自是大變𨿽窮村僻壤莫不感頌其政里巷因公之姓至以諺語呼公淸湯云公屢上疏訴吳人疾苦請攺並徵積逋爲分年帶徴請捐十八十九兩年災欠請除邳州版荒田賦又請捐明神宗朝所加九釐餉又請免淮揚徐水災諸州縣賦部議或從或否而公初未嘗憚煩也二十五年春有

詔擢禮部尙書掌詹事府事吳人空一城痛哭叩轅門畱公不得則塞城闉阻公行又不得則遮道焚香以送者亡慮億萬人逾千里不絕及公渡淮乃已忌者覘知之愈益憾公

上遇公厚每防推防議必問湯某云何公亦感

上殊遇凡是非可否必侃侃正言不娿不撓忌者方力謀中傷顧未有以發而防五官臺郎董漢臣上書言十事語侵內閣或言漢臣本不知書有代艸者禦史受風指深文劾漢臣內閣擬

防下部究主使

上乃命集九卿更議眾咸欲抵漢臣罪忌者逆沮公幸勿倡異議公曰彼應

詔言事耳大臣不言將愧謝之不暇而忍周內耶因舉手自指心曰如此中何忌者大慚且憤所以誣蔑公萬端且摘公去吳時敎令中語指爲市恩幹譽於是公已患病竟爲讒言所中有輔導

皇太子之命公以病辭忌者欲借是加罪

上不聽僅令回奏遂嗾廷臣交章劾公又不聽後先報聞而已先是公病思歸自以新被讒不敢

請告乃薦前道臣耿公介侍

皇太子講冀以自代耿公老儒迂謹與舉朝不相得復嗾廷臣劾公所薦非是部議革職

上特寛其罰鐫五級畱任猶不愜忌者意羣謀中傷益急公適聞太恭人病乃上疏乞暫歸省

上遣使賫手詔慰諭且欲賜第京師命公迎養公叩頭言老母萬不能來奏上有

防不允公去當公之乞歸也忌者宣言

上怒將公旗下得

防猶祕之急召詣閣中公以病扶挾上輿道路嘩傳湯尙書入旗矣皆泣下而蘇松諸郡客都下者數百人並集鼔廰門將擊登聞鼔訟寃聞公還始散是時防

上保全公禍防不測矣已而

皇太子見公羸瘠大驚曰公果病至此耶越數日

命攺工部尙書忌者勢不得騁更謀興大獄羅織公罪不數日而公病遂革方禍急時或勸公委曲請諸公居間俾稍解者公哂曰吾義命自安六十老翁尙何求哉或又勸公發忌者陰事以紓其禍公又曰吾有老母在未敢以此試也故士大夫咸以爲難配馬恭人子男子四曰溥曰濬曰沆皆州學生曰準子女子三適國子監生趙登諸生李中張淑文孫男五孫女七公平居潛心聖賢之學其於性命之淵微造化之精奧無所不探而一以誠正爲本於古今之治忽事防之得失無所不綜而一以忠孝爲先所撰著洛學編一卷補睢州誌五卷詩文若干捲琬前在史館出入必偕借公淬礪講貫者甚至不知公於程朱何如以視眞魏許姚諸儒則當出其上矣琬方請急亦嘗諷公以歸未防而公欲薦琬爲明史副總裁自江南被

召又欲以宮寮薦琬固謝不可且曰願與公同其退不願與公同其進也琬長於公三嵗訖今猶靦顏人間而公不可作矣每一憶公輒淚涔涔被面何忍執筆銘諸然琬雅以直諒爲公所許倘不能白公之志而暴其受讒始末以示天下後世不防負我死友哉銘曰

猗湯屢遷肇興睢陽逮公之身彌久益昌爲國純臣爲世儒碩道禰洛閩志宗稷益維我

世祖拔公妙年起家內院付以大藩翩然引身潛蟄閭裏

世祖儲之遺我

聖子入登侍從出拊江淮

帝念疲氓往哉汝諧再期政成遽防前席遘彼含沙伏機以射何交之泰而命之邅屢習於坎出險斯艱風雨露雷防非

帝徳

帝心簡在寜虞叵測生榮歿哀公奚憾焉天可必乎人定勝天黃岡之丘不騫不圯瘞是銘詩以竢良史

祭湯夫子祠文

門人王廷燦

粵維嵩嶽代生哲人周多吉士生甫及申耆英宿徳宰相元臣汝南論道祕閣傳經淵源溯接惟公絕倫初遘奇剝寇羾廬焚貞母罹難誓捐厥身含悲厲志嚴命是遵流離東浙僃歷艱辛依棲山窟猛虎爲鄰夜攻墳史彼嘯我呻采薇作飯掃葉爲薪或憐餽食固卻且嗔義不苟取自昔諄諄幸逢

聖代得返裏闉文明肇啟應運攀鱗南宮已奏不肯垂紳吾斯未信彊學席珍多文爲富志非飽溫學優則仕乃達

紫宸校書虎觀藜火夜昕古今典故縷晰羣分旋膺旟旐籓守西秦供輸約法安集懷仁瘡痍頓起驕悍咸馴繼遷南贑撫叛綏循靜弭風鶴智掃煙塵江南半壁賴以寜氛劬勞報國輒念老親陳情屢表感動蒼旻去官就養菽水非貧五車博覽三徑叢堙匪耽巖壑實慕昬晨東山久臥屬望彌殷徴書驟下惇促繽紛重登天祿

經筵僃陳學惟誠正治先耕耘

帝念東南賦重民屯移風易俗非公莫掄澄淸攬轡至便埋輪豺狼是問芻蕘是詢暑不張蓋寒不帷茵食惟荼薺飲則冰蒓正已率屬墨吏羣奔屏輿下士道義知尊吳民好訟劍口鋒唇公惟教化告語誾誾吳俗好巫載號神公惟正直投諸水濱利興獘剔刑簡政均積澆仍陋一旦還淳時惟冑教急借疑丞去我父母師保靑振干戈羽籥輔導殷勤詩書禮樂恭敬溫文懋成

睿徳寵錫彌頻爰陟司空夙夜惟寅心勞力憊一旦忽淪吳民悲慟罷市停畇公之徳業實比陽春敷天均被南國尢欣公之節操有似松筠窮且益堅顯則愈伸公之立行一本忠誠求志行義移孝事君公之學道逺紹闗閩祗期身體不事謏聞【廷燦】不才荷公陶甄生我成我欲報靡因今來承乏實公棠陰勿剪勿伐謳誦猶新爼豆禋祀永矢不泯始知直道乃在斯民儀型匪逺愧疚彌防拜公祠下來格來歆

祭座主湯潛庵夫子文

仁和受業沈佳

嗚呼道歷千載聖逺言湮不有哲人孰繼其傳繄惟夫子鐘嵩嶽之靈秀紹伊洛之防言力闡乎天人之祕識防乎造化之權以一心而爲百代斯文之寄以一身而爲斯民社稷之攸闗方年少而登巍科躋膴仕不數載而遂髙蹈乎林泉及再出而應徵召也內侍

講幄外撫吳防皆著其蹇蹇匪躬之節而爲

聖主咨訪之惓惓繼拜司空之命方簡畀以大任夫何竭忠盡瘁竟溘焉館捨之是捐嗚呼夫子之心昭揭若靑天白日夫子之行和靄若霽月春溫夫子之望尊嚴若北斗泰山而其任道之勇也不以一已之進退爲憂喜每以一夫不獲其所爲恥不以一善成名自足常以望道而未見爲慚其律身之嚴也凜兮若秋霜之烈毫無私欲之爲累湛然如長江之濯而人不得以私事相干其與人之和也儼然望而起肅卽之如坐乎春風秩然言之有條使人皆足厭飫乎其間故其論學則大中至正絕無門戶之同異惟宗乎洙泗濓洛爲正傳其述經則審端尋緒沈潛涵泳絕無意見之偏私惟闡乎六經四子爲淵源其肆力乎文章也旁搜逺紹含英咀華彚萃百家之防足以廻狂瀾而搘拄乎中天至於教人之方以躬行爲要以涵養眞心爲宗因人而施務循聖人之成法而不徒襲乎簡編其用功之宻闇修默識體認天理𨿽當事機之紛沓而此心寧一常覺其不愧不怍而恬然於易以象占爲主於春秋以經文爲正於詩書禮樂則有論述皆以經解經正大詳明日新之學乎心得而不事穿鑿乎陳言洛學有編郡乘有志而國史之輯則期於確核至歷法象緯輿地下及醫卜之書靡不爲之究晰而精専是以徳業事功超軼乎百代而大節偉行彪炳乎人寰若夫孝友篤於家庭誠信孚於僚友仁慈洽乎民物自童穉以迄彊壯自窮居以逮仕宦無一事不可告人而質諸天𨿽細微之事步履之間有見其暉吉之流露而好善之誠惟恐不及疾惡之剛若將凂焉又乎至性之醇全擬其遇事明練有更生稚圭所未及而立心正大則與彥國君實相參其志操澹泊有類乎諸葛忠武而造詣純粹殆合乎明道伊川斯眞

聖朝之名世而得綂於儒先者也【佳】荷蒙甄拔久侍經帷令季子準命從【佳】遊愧難報夫埃涓思立雪之有日未罄乎仰鑽步趨之力忽聞曳杖之訃有失聲於山頽木壊之奚瞻嗚呼易名之典崇祀之儀方有俟乎

天恩之寵錫而仰止靡從依歸無所又不勝其寢門私慟之流連然而不忘者徳不朽者功不可泯者史冊之垂逺克繼序者孝子之象賢夫子其亦可以浩然含笑於九原嗚呼尙饗

湯子遺書附錄

