邢湄丘先生集序今夫人之所貴者﹐徳而已矣。所以聖門四科﹐以徳行爲先﹐而言語﹑政事﹑文學﹐其後焉者也。卽不朽有三﹐立徳爲一﹐徳非人所稱達尊者哉﹗然而自古迄今﹐求其無愧於徳者往往而鮮也。如瓊府文昌湄丘先生謚忠惠邢公者﹐迹其生平﹐少負奇才﹐生年甫十有四歲進庠﹐鄕﹑會二試髙中﹐廷試登二甲﹐人咸謂其長於文學也。迨任四川道監察禦史﹐出巡福建﹑遼東﹑河南三處﹐皆有去恩徳政碑立。及守臺州﹐民甚信服。去任﹐數百人赴京告畱。後攺蘇州府﹐活饑民四十餘萬口。治績表表﹐內外交薦﹐政績爲天下最。朝廷賜敕褒獎﹐陟參浙藩﹐連升都憲﹐巡撫東南。時江南浙江二省莫不蒙公優優之政﹐經濟膾炙人口。憲宗嘉其有守有爲﹐才識老成﹐廉明公忠﹐特敕考察文武官員。淸名美政﹐播聞朝野﹐人咸謂其長於政事也。公片言折獄﹐語必根理﹐排難解紛﹐辯才無礙﹐人又謂其更長於言語也。則其所爲立功立言者得矣﹐猶未知其徳果何如也。今余督學來瓊﹐索郡誌覽之﹐知公名列瓊府鄕賢﹐非僅祀於臺﹑蘇之名宦也。公晚年愈進徳﹐足迹不履公庭。嘗構艸亭於居第之前﹐作記以自見。著有《湄丘集》。惟效薛河汾之爲人﹐蓋脫屣聲利之場矣。且居家孝友﹐表正裏閭﹐多給族戚鄕鄰貧難者﹐山林中經濟亦多。無惑乎論者謂公與丘﹑海二公﹐爲奇甸三名賢﹐他人之賢弗及也。公歸田遐僻﹐潛徳幽光﹐未有爲之請題加贈。名𨿽若遜夫丘﹑海﹐乃論其實﹐志同道合﹐易地皆然﹐不相上下也。故《府誌》傳公鄕評﹐自唐宋以來﹐海南人物莫及。昔時丘﹑海諸公﹐於公沒後﹐猶有稱道不衰者﹐可知公之立徳又極其至矣。謂公專長於政事者﹐豈足以知公也哉﹗余久慕公之風猷﹐公餘欲求其文集觀之。適公宗孫上杓祀生者﹐志切繼述﹐思欲續修公之文集﹐亦是賢孝之裔。具呈餘言爲序。余取舊集閱之﹐𨿽爲夏五郭公﹐乃其所作﹐多有理趣﹐不徒工於纖麗浮巧之文已也﹐是實知道者所爲。公之言﹐誠有徳者之言﹐非有言者之言也。所謂先器識而後文藝者﹐非耶﹗亟宜表之以爲世勸。初﹐余以言爲不足公重﹐未便卽允。後士杓祀生懇求﹐余以公昔爲蘇郡守﹐後升江南巡撫﹐吾蘇人受公之徳澤不淺﹐於義必不可辭﹐故不避其不文﹐而勉爲之序。時雍正甲寅仲秋之吉。賜榜眼及第日講官﹑起居注司經局﹑洗馬兼翰林院修撰﹑提督廣東學政加一級紀錄二次﹑姑蘇後學繆曰藻文子甫拜撰。邢湄丘先生遺集序太史氏曰﹕予讀《邢湄丘先生傳》﹐輒撫捲嘆息﹐想見其爲人。比覽公遺文﹐詞旨明粹﹐成一家言﹐益以見立言有本﹐不可誣也。夫公以名進士﹐歷官憲臺﹐巡撫江淮間﹐功徳在人。其持論侃侃﹐不阿權要﹐何其正也。逮乎解組歸養﹐優遊林泉﹐能以言行矜式閭﹝尙阝﹞。其出處有道﹐光明卓犖之槪又如此﹐故其爲文博大昌明﹐粹然無疵。存者如《大成殿記》《射圃記》《送周推官序》諸篇﹐皆經術淵醇﹐詞理朴茂﹐吟詠間作﹐率非苟且塗飾之詞。言之有物﹐非篤於道者﹐能若斯乎﹖夫瓊僻在荒島﹐而英才輩出﹐未易僕數。其卓卓者﹐則公與瓊山﹑剛峯兩先生﹐並稱「三賢」。昔史所傳﹐豈虛也哉﹗予聞公長於丘﹐而海復繼公後。當時瓊文接址﹐百十年間﹐人物表著如此﹐豈名流之產將不擇地歟﹐抑克自淬厲而人皆可爲也﹖予於公有慕焉﹐並以告善讀公文者。賜進士及第﹑翰林院編修﹑同裏後學張嶽崧謹序。邢湄丘先生遺集後跋嘉慶壬申年﹐嶽崧旣序先生文﹐然當時所獲卒業者僅數頁。繼得《送周推官序》一頁並入﹐知先生文必多遺佚﹐因語先生族人﹐共相搜討。閱今廿餘年﹐嶽崧奉諱歸裏﹐先生裔孫維與宗憲等來謁﹐則先生集已一再梓行﹐嶽崧前序亦已附刊矣。翻讀全帙﹐各體文及詩﹐仍復寥寥﹐且多羼入後人妄增之作。噫﹗此淺人欲藉先生爲重﹐而不知適足爲先生累也﹐因爲別擇數四而汰其贗者。嗚呼﹗嶽崧不敏﹐何足以訂先生文﹖𨿽然﹐先生之文﹐渾朴古雅﹐詞旨深醇。其視贗作﹐如珍琳琬璧﹐𨿽雜之碔砆砂礫中﹐而寶光虹气﹐璀璨輝映﹐不可混淆。此固有目共睹﹐無俟深於文者能辧之矣。抑嶽崧更有感者。丘文莊撰先生墓志云﹐公詩文不多作﹐作必有意趣。而黃泰泉《通誌》載《湄丘集》十卷﹐乃迄今僅存什一﹐何耶﹖余郡居大海中﹐濕熱燻蒸﹐風潮之所侵﹐而虫蠹之所叢﹐不但唐宋謫宦如李衛公﹑趙忠簡﹑蘇文忠諸名賢片楮隻字無復畱余﹐卽明文莊﹑忠介諸公手迹﹐亦復泯然澌沒。每憶文莊嘗爲石室藏書﹐嘉惠來學﹐今日不第書不可見﹐並石室亦湮滅無存﹐將地气使然歟﹖其傳之弗愼歟﹖是可慨已。抑又思之﹐古人傳世之作﹐不惟其多﹐惟其精。後之學者讀先生玆集﹐如文豹一斑﹐吉光片羽﹐卽可愾嘆寤思﹐想見先生之所以爲文﹐與其所以爲人﹐則亦無庸斗靡誇多﹐以爲觀美也已。謹釐訂文一卷﹐詩一卷。道光廿年﹐歲在庚子﹐前護理湖北巡撫﹑湖北武昌等處承宣布政使司布政使﹑同裏後學張嶽崧謹再跋。文

瓊州府學大成殿記夫子沒﹐道在六經﹐天下郡縣凡有學﹐以崇詩﹑書﹑禮﹑樂之教﹐必尊吾夫子爲先聖﹐塑其像祠之廟。學有時廢﹐廟則未嘗廢也。歷代追封﹐尊極王爵加謚﹐備於大成禮﹐攺額大成殿。夫子位正南面﹐從遊賢哲咸以封爵序坐乎左右。廟貌有嚴﹐審法象之器﹐正軒昂之樂﹐謹饗祭之時。吁﹐何其隆耶﹗周室衰﹐聖王不作﹐教化淩夷﹐吾夫子固天縱之聖﹐而不得位於帝王﹐獨與其徒講明道學﹐闡聖教於遺經﹐寓王法於魯史。堯舜禹湯﹐文武之道﹐晦而復明﹔君臣父子﹐夫婦﹑長幼﹐朋友之禮﹐壞而復立。天下之人﹐得不淪於左衽者﹐誰之力歟﹖後世斯文宗主﹐捨吾夫子其誰歟﹖褒祟之典不如是﹐不足以報其功﹐所謂盛徳百世必祀者也。瓊州府學廟﹐志以爲宋慶曆間建﹐迨今四百餘年。靈址在今府治之巽隅﹐地亢气朗﹐興復相繼﹐規制整備。頃者學堂增廣﹐而殿猶仍乎舊。郡守倅上饒蔣侯淇﹑長樂馬侯叔文﹐受值玆土﹐殿適凋敝﹐慮無以彰我朝崇聖報功徳意﹐謀新其作﹐乃出賞罰餘錢﹐遣工師逾海之北求巨木﹐得木名鐵力者﹐選什一於千百﹐趨駕以歸。辰卜旣吉﹐工集其良﹐羣之於肆﹐且斫且陶﹐百作並興﹐餼具食紓﹐惇事森嚴﹐而功自倍。於是撤其敝﹐崇其址﹐鼎新建置。工始於成化丁酉歲之秋﹐明年夏告成。殿總若干楹﹐廣袤視舊無所增﹐而髙過之。飛檐層出﹐百度森如﹐材堅甓完﹐不華不朴﹐望之巍然。時僉事兪公璟按節海南﹐適觀於廟﹐見諸像與圖不相肖﹐而位且相迫﹐復購良工按圖彩塑﹐端其位次﹐內外一新﹐允足以展嚴祀之多儀﹐當崇文之傑作矣。落成日﹐禮行釋菜﹐衣冠聚會﹐皆嘗從事乎《詩》《書》而願學焉者。仰瞻圭冕﹐神光流動﹐其心寧不悚然起敬乎﹗不知皆能信其道而篤於行﹐不爲邪說惑否也。至若春秋仲月禮行釋奠﹐主之陪之﹐亦皆學優而仕﹐資其食於民者。登降殿陛﹐參越聖靈﹐其心寧不自榮於得共事乎﹖又不知皆能行所學以澤斯民﹐法不寇於貨否也。署學教諭陳顒走書求予記﹐言工作之勤。首以夫子所以永垂世範者告﹐終則願於業儒者行思仰止﹐窮於所義﹐達於所法云。瓊州府學射圃記皇明一統天下﹐首建儒學﹐而附之以射圃﹐以教諸生之射。蓋以射者﹐學者之事。禮行於學﹐可以觀徳而選士﹐利用於武﹐可以威敵而禦彊﹐古之聖王務焉。射圃之附於學﹐實酌於古﹐而以時宜制之﹐盛典也。瓊州府學射圃﹐出學宮門西行不百步有舊址焉﹐地不滿射者之力﹐屋不蔽風雨﹐階物不度﹐侯服不給﹐諸生病之。成化辛卯歲之春﹐廣東按察司副使劍江塗伯輔奉璽書來按於瓊﹐政肅風行不一﹐再越月﹐百蠹以消﹐百廢以舉﹐民用寧輯。一日觀射﹐因嘆射圃之陋﹐曰是之獘﹐俗吏之爲也﹐思辟而新之。不欲勞民﹐乃自爲措置。材選其良﹐甓選其堅﹐工選其能﹐拓於其址﹐並諸餘地而增之。總得廣不五十步﹐袤百步有奇。畫地置射亭五間﹐左右附墻各置小屋三間。砌階墀﹐徑直道﹐恢之以染﹐坦若展茵﹐法制備具﹐誠可耦進退﹑比禮樂﹐而張弧矢矣。工始於公至之年夏六月庚申﹐以是年冬十一月己亥告成。總其事而董其功者﹐郡守莆田吳侯琛﹑監諸義官海忠輩也。爲之左右而整飭其器物者﹐都門雷陽王公璲也。公又自爲損益大射﹑鄕射之禮﹐注爲《射儀》一通﹐俾諸生習而射之。瓊之士大夫觀者聽者﹐莫不欣然頌公能宣徳意以翼文化﹐慮久而亡之也﹐欲立石刻《射儀》以貽後人﹐屬郡博陳顒走書來文﹐徵餘言記之。嗟夫﹗世之食公祿而力可爲者﹐曾有幾人而知所當爲哉﹖金壁輝煌﹐有脧民脂而聳老佛之殿閣者﹔風月瀟灑﹐有殫民力而張宴賞之池亭者﹐其視圃亭之作孰當耶﹖抑公之崇儒化﹐不啻此一事。若學校﹑若祭器﹑若揭經程藝﹐皆切切於心而爲之未已。偉哉塗公﹗力可爲﹐而爲君之所當爲﹐不隨俗而流﹐可謂一方兵民之寄﹐而不負委托之重者也。是宜記之﹐附於《射儀》之後以著其美焉。重修文昌明倫堂記今天下學有明倫堂﹐古謂之講堂﹐亦謂之倫堂。蓋以學校所講明者﹐倫理而已。明此理而昭晰於人﹐豈非用人以化成天下也哉﹗文昌儒學﹐歲久而敝﹐憲副塗公伯輔至止﹐以其窄而陋也﹐俾知縣事古藤宋經重經理焉。卽成﹐使生員林徽祈徵余文記。所謂明倫堂者﹐竊惟人民之成﹐倫理之明也。人有五倫而不知所以自明﹐必待聖人立教以明之。經書者﹐教之具也﹔學校者﹐教之所也。聖人之教﹐不能徧及﹐必於眾人之中擇其俊且秀者﹐於學校之中授以六經之道﹐使其朝夕從事﹐誦言究理﹐指陳事實﹐稽古驗今。匪徒自明﹐又以開導其姻族﹐而漬漸其鄕裏﹐俾才良而俗厚。異時學成而仕﹐上以致君而澤民﹐中以淑諸其秀且俊者﹐而俊秀之民﹐他日又推以淑諸人。彜倫攸敍﹐人文之成﹐庸有已耶﹗人倫明﹐則人文成矣。人民成﹐則天下化矣。吾邑以文昌名﹐其士民之美﹐必能如《易》之所云觀乎人文﹐以化成天下。顧三代之文﹐鬱鬱於成周﹐而成周之文﹐不外乎三代之所以明人倫。吾文多士﹐斐然成章﹐以應邑之名﹐要必秩然人倫之敍﹐而後燦然文理之備﹐斯無愧焉耳。苟反而求之﹐文采有餘﹐而實行不足﹐不亦有負於是邑之名﹑斯堂之顏也哉﹗此豈獨士子爲然﹖凡民於是與教於是﹑官於是﹑出入往來於是﹐擁臯比而談經﹐攝掖齊而進退﹐環橋門而觀聽者﹐曷亦思其所以然哉﹗成化九年季冬月記。樂會縣儒學記古者建國必立學﹐有事於學﹐必釋奠於先聖先師。由漢而下﹐天下郡國皆置學﹐釋奠之禮師聖疊尊孔子。歷隋而唐﹐迨於宋元﹐以至今日﹐學校之制益備﹐褒崇之典益隆﹐文廟與儒學俱徧於州縣。學設講堂以會文養士﹐廟建禮殿以祀孔子而從其徒。後攺講堂曰明倫堂﹐攺禮殿曰大成殿﹐其推明化本﹐表著聖功﹐至備至當﹐無以復加矣。瓊之樂會縣廟學﹐初附縣治於泗村﹐後徙調懶。元析其地增益會同縣﹐遷樂會於南泉渡之北﹐再遷渡南﹐初制漫無可考。今之廟學﹐卽今縣治之左﹐創於延祐三年﹐實海北肅政廉訪司照磨範梈所建也。歷歲旣久﹐敝而復作﹐皆仍舊貫﹐未之有攺。正統四年﹐始遷明倫堂於大成殿之左﹐久而復敝。成化七年﹐上命廣東按察司副使丰城塗公總察瓊州兵民之政而整飭之。視郡內諸廟學地隘者弗克聚﹐屋敝者弗克居﹐謂非祟儒毓賢所宜﹐志將有營﹐而材無所出。明年適天下大籍版圖之會﹐乃諭諸州縣﹐俾因民戶割稅驗畝推錢轉裏胥私襲之利而公之﹐以作學之費﹐以營以繕﹐掃舊布新﹐而樂會廟學咸在作列。諸生以隘告﹐公又爲之辟其地而展之。進廟之戟門於前﹐退學之饌堂於後。大成殿﹑明倫堂則鼎新建置。材良甓堅﹐丹堊諸采﹐施當其質﹐規模宏大﹐增壯於前。工垂成﹐而姑蘇邦俊何耕來宰是邑﹐樂其可繼﹐遂盡廊廡齋室庫門諸捨﹐凡隸於學者﹐並加修葺﹐煥然一新﹐誠可以饗聖靈而毓民俊矣。宰將不沒作之者之勞﹐乃具創置遷建之巓末﹐介其學生王克明請記於余。余惟聖王之治天下﹐必本彜倫以綱維風化。彜倫之道﹐具在六經。學校者﹐講經明道之所﹐孔子﹐則六經之宗主﹐彜倫所賴以立而不墜者。彜倫立於子﹐則能父其父﹐立於臣﹐則能君其君。國無之﹐不足以爲國﹔家無之﹐不足以爲家。周祚修之而延﹐秦代棄之以促。忠臣烈婦臨變而不可奪者﹐皆彜倫之道﹐有以緒乎其心也。彜倫在天下﹐有足恃如此﹐則講經明倫﹐固不可無學﹐而崇徳報功﹐亦不可以無廟也。廢而不作﹐作而不擇其地﹐不選其人﹐猶無作也﹐無良有司也。塗公之志﹐蓋樂於作興﹐亦其材足以有爲﹐故能爲有司授成計﹐有司又得業儒者共成其美﹐良可喜也。昔周官立制無一不備﹐獨於設教無官﹐廩士無制。先儒以爲其吏非應文也﹐其士非爲養也。吏非應文﹐是不可以法拘﹐士非爲養﹐是不可以利誘﹐此成周備法紀眾﹐不列學官於六典之深意也。今之講誦於斯堂而瞻拜其廟者﹐尙宜深思此意﹐以自重其職業。修乎內無待乎外﹐則處足以爲席之珍﹐而出足以爲國之寶矣。余重於斯文﹐故爲之記而以是終焉。成化八年秋月吉記。湄丘艸亭記文昌東昆港之北湄﹐有丘狹而長若埭者﹐延亙六七里﹐內藏一丘﹐隆然深秀﹐外夾平疇﹐邢氏居之﹐逮今十餘世爲斯丘之主。丘主人之孫宥﹐拜官南臺﹐不俟老而致其事。旣還故土﹐喜遂初志﹐乃伐丘之樹爲楹﹐斫丘之竹爲椽﹐築丘之土爲墻﹐又剪丘之茅以苫蓋之﹐作亭一間於舊所居之前﹐匾之曰「湄丘艸亭」。客至卽延之茶﹐客退則亭虛而靜。春風秋月﹐冬暖夏涼﹐野樹垂陰乎前後﹐梅竹桑麻交翠乎左右。亭主人俯仰瞻盼其間﹐意方有適﹐則檢牀頭殘簡﹐或喚甕底新醅﹐且研且酌﹐探頤陶情以消閒曠。興發則扶筇曳履﹐從一二童子徐步以出﹐或登丘隅﹐或臨水湄﹐望浮雲而覘飛鳥﹐觀新漲而玩遊鱗﹐心目以豁﹐志趣以舒。興盡而還乎亭。神疲力倦﹐則隱郭幾以徇懶僻﹐臥陶窗以遂黑甜。出而還﹐立而坐﹐睡而起﹐油油然率從意適﹐無所羈絆。以樂餘生﹐志意頗足﹐不知旁之人以爲何如。亭蔭以艸﹐非自矯也﹐取蔽風雨﹐艸易於瓦也。丘加新名﹐非立異也﹐舊曰水吼﹐偏於水﹐曰黃嶺﹐偏於山﹐必兼山水而名之﹐不曰湄丘不可也。吾將散吾情﹐故作湄丘之艸亭。吾將漫吾遊﹐故合水與山以名吾所居之丘。若謂吾丘無平泉綠野之侈﹐亭不似休休熙熙之雅﹐不足以樂﹐是未知吾之所以樂也。吾之樂﹐蓋將拉無懷氏之民而友之﹐相與遊乎太古﹐否則願田舍翁揖而進之﹐共作農談﹐不愛見乎車馬客與之話時事也。丘宜乎約﹐亭宜乎朴﹐不宜侈且雅也。雅吾不爲﹐侈吾不能也。成化甲午夏四月吉湄丘記。暇園成趣亭記明教溪之西﹐文昌通儒裏也。地幽而水淸﹐土性宜樹﹐邑之望族林氏居之。林之冢子曰復初者﹐學究通微﹐志尙髙適。嘗因地宜﹐構名花艸﹐匯植於所居之原﹐結屋其間﹐夷猶獨樂﹐自慶時平身暇﹐得以養髙林壑﹐放志丘園。探艸木魚鳥之性情﹐窺鬼神造化之消息﹐好之樂之﹐亹亹不倦。慮無以自見﹐將匾於屋曰「暇園淸趣」﹐以表其志。走書來京與余相可否。余意欲更暇園作夏園﹐淸趣作成趣﹐蓋取諸古人「四時皆是夏﹐園日涉以成趣」之句也。一日﹐翰林侍讀丘公季方過余﹐因出書相與論確。季方以爲成趣則美﹐而夏園云云者﹐不過地气多暖爾﹐幽人髙趣﹐非閒暇莫由以成﹐暇園當依舊﹐而攺成趣以足之。遂自書於匾﹐且囑曰「幸毋使溪西之文似北山也。」後歸匾之。二年﹐余致政歸鄕﹐悉以向之所以異同其義者告。復初歡然曰「是深得吾素願也﹐溪西之文不必移也。」於是舉觴相慶曰「余與子生同裏﹐子行而吾居﹐子不俟老而歸以尋舊遊﹐趣與餘同﹐不可不同此觴而寫此趣。」乃出紙筆於幾席間﹐俾余記之。辭未就而酒已醉﹐復初自歌曰「時多暇兮﹐居且有園。園有嘉樹兮﹐日秀以蕃。卽彼樹兮探天眞﹐眞趣成兮樂不可言。」余和之曰「行倦兮歸來休﹐尋舊盟兮海湄之丘。裏有美人兮同樂﹐趣以相適兮將復奚求﹖」二人浩然大笑﹐遂並書以記之。雅宜山重瑞記天順庚辰歲之春﹐都憲姑蘇韓公永熙﹐葬其先妣太恭人於郡之雅宜山。旣襄事﹐而靈芝出焉。又九年﹐成化己丑秋﹐公以先君通議大夫合葬於太恭人之兆。時方畢工﹐而鸛鶴又集焉。鄕之士大夫耆彥﹐見者聞者﹐悉相傳頌﹐咸以爲雅宜之有重瑞﹐都憲公之孝徵也﹐各爲詩以歌詠之。郡太守以告於監郡豸史﹐監郡以告於予﹐謀將上其事。公聞而止之曰「焉知其非偶然耶﹖事不足旌﹐安敢以瀆聖天聽﹖得一言記之﹐庶有徵於後足矣。」乃偕予以登雅宜之山﹐謁元堂﹐探靈迹。守冢者指冢之背以告曰「此芝所產之處也。實有二莖﹐一髙一低。幹如文犀﹐葩如瑞綺﹐其色奕然。」又指冢背垣內之松林以告曰「此顴鶴來集之所也。二鳴於垣﹐餘皆在樹。初有百數次﹐夕倍之﹐肅肅然若有驚之者﹐經二宿而出。」旣而由冢之後出於主山之巓﹐覽山之勢﹐皆自白龍陽來﹐彼聯此屬﹐三四起伏﹐而後落爲雅宜。土厚而木秀﹐佳气聚焉。有主有案﹐左右瞰具焉。五患且不及﹐實天下之福地也。因而嘆曰﹕有是山而在東吳富麗之鄕﹐歷千百載萬目中﹐獨無一人得者﹐豈天祕之以遺韓氏耶﹖都憲公以天下人傑﹐入總憲綱﹐出握兵柄﹐負一代才名。身𨿽侍朝廷﹐而心嘗慕乎父母﹐生事之禮﹐至備至周﹐死而卜葬﹐得如是之地﹐宜矣。其葬之具﹐皆上遣官爲之營造﹐公又身自臨之﹐百凡器物﹐必誠必愼﹐實足以藏魄而妥靈。哀至禮盡﹐孝誠有感﹐其瑞物駢臻﹐亦宜也﹐非偶也。夫孝者始於事親﹐中於事君﹐終於立身。昔張曲江居父喪哀毀﹐而庭木有連理之祥﹐迨居母喪﹐而冢前出白鳩白雀之異。其後官至中書令﹐封曲江伯﹐皆由能事親事君立身也。以公之材器徳業﹐事親事君無忝於曲江矣。居喪召祥﹐又有類乎曲江矣。他日所進﹐其爵位功名立身之地﹐又豈下於曲江乎﹖其子孫相承﹐愈遠愈大﹐當自玆山玆瑞啟之也。因書之以爲記。成化庚寅春正月吉日﹐瓊臺文昌邢克寬記。送周君廷重任桂林府推官序節推佐守治理﹐職專刑獄﹐而臧否是非之權守實施之﹐彼此孚合以循乎正﹐未有不能相成以卒志者。故己有善而守違之﹐則疑﹔守有不善而己順之﹐則欺。於是牽制局促之患生﹐而民不蒙惠。僚屬且然﹐況位其上者乎﹖桂林爲廣右首郡藩封三司之都﹐交廣荊蜀之所輻輳。𨿽簡重淳朴﹐著自古昔﹐而齒頰僞集﹐勢必至幽隱困抑也﹐非仁人莫能理直。而怵威之下﹐每承順而不獲其情﹐則己之所不獲自信者﹐又非特守而已也。廷重以文學課最﹐擢膺是任﹐尙其愼之哉。《易》之噬嗑﹐離上震下﹐明照而威震利用﹐獄也。六爻惟九四最善﹐以其剛明﹐故有得金矢之象。然曰利艱貞﹐則知治獄之不易矣。夫四居柔而體剛﹐柔主仁﹐本也﹐剛主威﹐用也。本以寓哀矜﹐用以懲姦慝。艱者愼乎外也﹐貞者正內也。正乎內以致威﹐愼乎外以顯仁﹐積久而上下化之﹐何往不利﹖所謂孚合相成以卒乃志者﹐端在是矣。《呂刑》曰﹐惟良折獄愼而正﹐所以爲良乎。廷重與餘同郡﹐素履重於鄕評。再會京師﹐知之頗稔。予友平仲之卒於邸也﹐含飯斂親﹐重有力焉﹐是司牧之良者。推是心以往﹐其優於所事矣。先考侍禦史府君墓碑記文昌邢氏﹐先爲汴梁人﹐世傳以爲梁開平間仕爲武經大夫者之後。宋南渡後選於瓊﹐始自十二﹑十三二公。十三公充綱使﹐府君綱使九世孫也。六世祖諱章煥﹐仕元爲縣尹﹔髙祖諱徳良﹐仕爲太使﹔祖諱廷瑜﹐署屯田奕百戶﹔公諱世賢﹐隱居處士。府君自號寶穡翁﹐以宥官推封爲禦史。少負剛侃﹐年逾弱冠輒能與人談理道﹐分曲直﹐不阿不矯﹐能人所不能。鄕人凡有爭競不決者﹐往往相約同造其門取辧信詘。事先公處士﹐府君與先妣符孺人心極孝愛﹐葬祭皆盡禮。家訓猶嚴﹐弟侄子孫輩毋敢犯教令。睦宗族﹐和鄕黨﹐厚姻戚﹐樂賓朋﹐敬長上﹐循禮度﹐海濱敬服。成化乙未二月三十日卒於家﹐壽年八十有八。配許氏﹐繼郭氏﹐均封爲太孺人。子男六﹕宥﹑定﹑宣﹑宜﹑宬﹑寅。女四﹕一適貢士陳旭﹐一適黎漢﹐一適王源﹐一適王恕﹐皆鄕之俊士。孫男六﹕琛﹑瑗﹑頊﹑璨﹑瑋﹑理。卒之年五月二十五日﹐葬於峒巄山之原。郡博陳頤旣銘其墓﹐仰惟我朝推恩盛典﹐不敢自蔽﹐謹用立石勒之墓前﹐昭告後代。而宥歸老遐僻﹐不得大手筆表其懿美﹐姑述其世徳大槪﹐勒於碑陰﹐庶繼世子孫有所徵云。成化乙未年夏六月望日記。先妣許太孺人墓碑記孺人﹐故髙安知縣東瓜許有虔女也﹐性聰慧而嫻女工。年十九歸嚴翁﹐恭執婦道﹐內相有方﹐家用以理﹐內外姻戚咸嘉重焉。宣徳乙卯七月二十五日卒﹐壽年三十九。是年冬葬於欄郡之原。子男四﹕長卽宥﹐次定﹑宣﹑宜。女三﹕長早亡﹐一適茂山陳旭﹐一納郎頭黎氏聘焉。宥承念先訓二十年失所恃﹐今獲登進士第﹐拜官禦史﹐祿不及養﹐抱恨終天。所幸追贈有敕﹐得告歸焚黃。於是謄以勒碑﹐用彰天寵﹐並志其私一二於其下。天順元年丁丑冬十月朔日記。族伯司訓訥齋公墓表公姓邢氏﹐諱貴﹐字良貴﹐號訥齋﹐上世汴人。宋南渡後﹐公之九世祖第十二公與其弟十三公﹐避地南遷於瓊﹐家文昌之觀霄﹔八世祖仕宋爲宣議郎﹔七世祖仕宋爲參府﹔六世祖諱宣議﹐仕宋爲文昌知縣﹐官階如祖﹐亦稱宣議郎﹔髙伯祖諱夢璜﹐仕元爲萬安知軍﹔髙祖諱卿﹐仕元爲瓊州按撫司僉事﹔曾祖諱元才﹐仕元爲瓊山﹑文昌二縣知縣﹐遷居三嘉﹔祖諱道與﹐仕元爲巡檢﹔父諱安民﹐隱居不仕。公生而惇朴﹐不樂華靡﹐性嗜文史﹐讀過書永久不忘。邑大夫器異之﹐舉入邑庠﹐從觀瀾林先生遊﹐以書經領永樂乙酉鄕薦。己丑會試登副榜﹐授江西瑞昌縣學訓導。同學友秋官主事林密﹐素重公徳﹐而畏其學﹐欲薦並立。公聞而謝之﹐曰「幸毋相累﹐得英才而教育之﹐是所願也。」永樂甲午丁內艱﹐還守制於家。服闋﹐攺浙江海鹽﹐又移杭州。凡歷三學﹐所至皆嚴課程﹐責學者以熟讀﹐先徳行而後文藝﹐弟子多所造就﹐由科貢出身時用者濟濟。嘗以卹孤周貧等事言於朝﹐秉政者多采用之。正統辛酉﹐乞致其仕﹐詔許之﹐時年六十有六也。公先丁外艱﹐喪葬一依乎禮﹐不作佛事。後以內艱歸﹐州裏勸其從俗以厚報﹐公曰「讀儒書而以異端葬其親﹐斯爲厚耶﹖」執禮愈謹。邑中有志者悉從公學。及致政以歸﹐晚輩益尊信﹐操觚從遊者日踵於門﹐隨才進退﹐皆有成立。樂進者掇科名﹐居家者亦不失爲善人。蓋公負確志﹐植實行﹐文詞典雅﹐詩句沖淡。自幼學壯行至乎老而歸﹐手未嘗釋卷﹐心未嘗爲利動﹐倦倦焉將導帥一方﹐俾良士勇於善﹐懦夫去其飾﹐惰者勤﹐肆者恭﹐同歸於厚。固未得盡如其志﹐然能變舊習﹐俾治喪者不用浮屠﹐家信而裏行之﹐公之力也。正統癸亥冬一遭疾﹐卽服朝服告於先祖﹐禮未畢而疾已亟﹐顧子昇曰「善治棺務從堅朴﹐毋惑異端。」言訖而終﹐時十一月十六日也﹐享年六十有六。娶多髦符氏。子男三﹕長昇﹑次勗﹑次暹﹔女一。昇以公卒之明年正月丙寅葬於祖考墳之後。宥以禦史致政歸﹐昇同其從子俊執狀以告﹐俾有言以闡揚其懿美。宥與公族同出﹐居同鄕﹐學同道﹐故謹次其事以表其墓云。正統甲子十月吉日記。五子字說文昌邢氏﹐居南文者爲世族。族之子曰順﹑曰顯﹑曰灝﹑曰政﹑曰敞。方成立時﹐而其父田叟已沒﹐五子者謹事母讀書﹐皆能世其家而大之﹐敞且今爲縣學弟子員。始予幼時﹐嘗與順﹑顯二人同讀小學書。及舉於鄕﹐而灝﹑政﹑敞三人又從予學﹐謂予敍在族諸父﹐且有師友之素﹐宜字其名而表之﹐而予以會試來京師。又九年﹐始以禦史得告歸省。五子者復請字於予﹐予乃告之曰﹕所貴於人者﹐徳而已矣。凡天付與於人者﹐人能得之於己而不失﹐斯謂之徳。君子所貴莫尙乎徳﹐字宜從徳。夫順其性者﹐踐其形也﹐踐其形卽踐徳矣﹐字順曰徳履。顯乎外者敬乎內也﹐敬乎內卽敬徳矣﹐字顯曰徳恭。世多自首﹐獨商老以灝稱﹐則灝云者﹐將不在皓而在純然者矣﹐字灝曰徳純。政﹐正也﹐欲正人之不正者﹐必正己徳以先之也﹐政之字其曰徳先。敞﹐寬也﹐心體寬大者﹐由道充而徳裕也﹐敞之字其曰徳裕。順其履哉﹐所當履者能履而不失﹐期無往而不順矣。顯其恭哉﹐所當恭者能恭而不忽﹐斯無往而不顯矣。灝其純哉﹐匪年之隆﹐惟徳之充﹐則自然純厚矣。政也何先﹖先之孝友﹐孝友不達﹐則施於有致矣。敞也何裕﹖裕於循理﹐循理而行﹐剛敞乎蕩蕩矣。若以同流合污爲順﹐是非君子之所宜順﹔浮華虛譽以爲顯﹐是非君子之所宜顯﹔徒白以爲灝﹐徒言以爲政﹐任放以爲敞者﹐又非君子之所宜灝宜政宜敞也。凡吾所不欲以告﹐皆非君子之道也。道非君子﹐宜深戒之。五子曰「惟﹐請書以爲訓。」林教志道字說文昌通儒家溪西林氏顯之之子教﹐方幼學時﹐嘗從予習讀。予喜其志可與共學。旣而予歌鹿鳴以起﹐教從師於鄕﹐學無一日廢﹐予又喜其學可與適道。及予致政而歸﹐教出入幾席間﹐謹執弟子禮。一日避席而言曰「教旣醮於客位﹐今翰林侍講學士前庶吉士瓊山丘公聞而嘉之﹐字教曰「志道」。今年四十﹐而道無聞﹐名不遂﹐朋儕將不我畏矣﹐先生何以處之﹖」予告之曰「士尙志﹐志於道徳者﹐功名不足以累其心﹐名之有無﹐宜莫之計。若道無聞﹐吾請說子之字以勸。聖人﹐與佛老權謀術數百家眾技之道﹐於其法無非教也﹐所教各有其道也。士志於道﹐志聖人之道﹐非志佛老權謀術數百家眾技之道。聖人之道﹐載諸六經。經重五教﹕教君臣以義﹐義者君臣之道也﹔教父子以親﹐親者父子之道也﹔教夫婦以別﹐長幼以序﹐朋友以信﹐別者序者信者﹐夫婦長幼朋友之道也。子以四教﹐文以知此道也﹐行以履此道也﹐忠信以存此道也。教以道立﹐道以教明。吾子能志於道﹐則不恥惡衣惡食而可以入徳矣。能志於道﹐則據徳依仁可以馴致矣。有徳有仁﹐則身修而家可教矣﹐不出家而成教於國矣。教字志道﹐丘公之意盡於此﹐子宜勉之。聞道有蚤暮﹐子能勉之﹐是尙可適道﹐未爲晚也。道明徳立﹐則在家必達﹐在邦必達﹐身自顯而名自彰矣﹐奚有不我畏﹐又奚俟於藉靑紫﹐臨利祿﹐方爲遂耶﹖吾子勉之。」成化七年辛卯歲之冬書。各體詩登銅鼓嶺一縱登臨目﹐蒼茫大宇空。斷山浮灩瀲﹐削壁判鴻漾。地撼魚龍鬥﹐潮爭鼓角雄。憑髙獨舒嘯﹐宛在水晶宮。海南風景南荒千里盡王疆﹐四顧天連海色蒼。二郡輿圖興自漢﹐五州編戶盛於唐。故家大半來中土﹐厚產偏多起外莊。弦誦聲繁民物庶﹐宦遊都道小蘇杭。瓊臺雜興七首徳星南斗聚光華﹐文物衣冠聳故家。魚兔疊班唐使節﹐樓臺相望漢宮衙。阜康自擬唐貞觀﹐習尙相髙晉永嘉。聊樂不勞方外去﹐七洲煙月浩無涯。黌館羣遊並俊華﹐書香半襲舊儒家。芝蘭尙友顏回室﹐葩萼爭雄宋玉衙。席上珍藏光發越﹐胸中道富樂肥嘉。白袍自破天荒後﹐秋鶚嘗飛嶺外涯。五指山光勝九華﹐版圖曾奏漢王家。窠中人老多遺世﹐被裏官閒早放衙。橄欖香回茶後美﹐蝤蛑繪出酒餘嘉。薰風座上羲皇客﹐一曲雍容詠聖涯。六鰲洲背湧精華﹐十邑居民數萬家。椰子戶雄橙橘戶﹐檳榔衙勝柳槐衙。匝花海上瓊芝秀﹐含液枝頭錦荔嘉。卻被坡翁收拾去﹐至今龍泣水西涯。大同民習悃無華﹐軒冕浮雲重世家。巷被空花明吉貝﹐屋披云構戰繇衙。稻田秋斂冬還種﹐藥圃菁芳雨更嘉。一斗桑麻半樽酒﹐興如滄海沒津涯。一經相繼續南華﹐誰似淸林處士家。庭外雨晴喧鳥市﹐檐前日暖散蜂衙。菊含霜气秋香烈﹐蔗釀寒漿晚節嘉。且幸海門波不動﹐居閒隨分足天涯。地極南埂萃物華﹐竹垣深淺里人家。兒童總解藏私貨﹐父老無由識縣衙。藜子熟時村酒釅﹐甜茹茁處野淆嘉。東風不負鳧鷺約﹐自首同歸醉海涯。七星排斗豈信人間有列星﹐天移北斗下南溟。望先及塔摹孤影﹐削不成峯笑五丁。返照入波垂列宿﹐密雲扶霧點髙形。皇輿碧落通呼吸﹐何日登臨勒短銘。中秋對月舉頭問月月無辭﹐俯首銜杯有所思。棘院觀光羣射策﹐茅齋刻影獨吟詩。入秋欲養身丰羽﹐試酒先將麵點朱。今夕桂條憑折盡﹐來科畱取最髙枝。任都禦史紀恩半載封章兩度頒﹐主恩深注再遷官。藩參旣領一州易﹐都憲重兼百政難。財賦東南民力困﹐祖宗根本地方寬。拳拳付托爲兵食﹐計拙謀疏寢未安。思親抱悶休閒宦況微﹐白頭親在久相違。後生稚子今應長﹐舊識老翁半已非。山蕨每懷三月美﹐海鰲常記四時肥。逢人莫話歸來日﹐未語先沾淚滿衣。題海天春曉圖送海南道副使致政暘谷風來力尙微﹐海棠花已映荊扉。雷鳴地角宣春令﹐日浴波心散曉暉。啼血鵑寒還樹叫﹐尋香蜂倦繞林飛。漁翁獨起觀天色﹐收拾絲綸趁早歸。歸休途中乞得殘形返故丘﹐滿江明月送歸舟。百年事業隨身老﹐三島煙霞入夢稠。花下自吟移短榻﹐海中相伴有馴鷗。春田鴨粟家嘗醞﹐長醉無人笑白頭。休歸詠懷二首脫卻樊籠得自由﹐家園萬里望瓊州。花看晚節添幽興﹐人憶同時覓舊遊。一枕黑甜山捨午﹐半樽白潑水亭秋。歸來已定棲身計﹐獨愧君恩未盡酬。枉尺何勞計直尋﹐一官嘗抱舊儒巾。時當歲晏芳心歇﹐風人髙秋病骨侵。聖主獨憐章累上﹐列卿同贐酒頻斟。投簪莫訝歸來早﹐倦鳥惟應戀故林。寄葫蘆族人卜築葫蘆境最幽﹐竹籬茅舍似荑茜。身多暇日琴隨鶴﹐意得當年劍換牛。泉石願依山作主﹐簪纓不羨世封侯。頭因無事齊齊白﹐直是羅浮隱者流。書懷生平安分只隨緣﹐臨老休歸得自然。兩腳徐徐行實地﹐一心坦坦對靑天。月因近日光常減﹐竹到經霜節愈堅。記得唐人好言語﹐相公但願汝無權。艸亭望海丘山望海水溟溟﹐萬斛龍驤一羽輕。沙磧煮鹽凝皓月﹐潮痕遺貝麗繁星。硇州夜露金銀气﹐神電晴嵐鸛鶴鳴。同會朝來望北闕﹐休歸長頌海波平。辛丑初度日前生自是白頭翁﹐再見蒼龍歲捨同。身世悠悠還是客﹐顚毛短短返成童。兩間俯仰期無愧﹐百事修爲貴有終。此去古稀年不遠﹐桑楡晚景好收功。和友人韻作吏平江已六秋﹐撫心民事未全酬。閒來且看兒童樂﹐興至還同父老遊。紅葉乘風驚落帽﹐黃花借酒可添籌。羨居作賦稱運彥﹐憑眺髙山任水流。九日有懷虛度重陽六十秋﹐菊花空對酒難酬。閒吟詩句皆新得﹐徧歷江山多舊遊。丘上曙開堪縱目﹐壺中矢發旋添籌。興來活潑天機永﹐散步溪邊看水流。得友人書千里如天遠。三年不此來。書從云外至﹐手把月中開。十歲勉學希賢希聖又希天﹐治國齊家此一身。徳業文章傳世久﹐我今宜勉自童年。送丘仲深至葫蘆口占與君相送到葫蘆﹐酒在葫蘆不用沽。共飲一杯辭別去﹐君行西出故人無。吟翡翠文彩彬彬翠黛鮮﹐品流未讓百禽先。休言筋骨非爲貴﹐且道皮毛也值錢。寄南文徳純家山外平湖水接天﹐漁竿放下又耕田。相過暇日多賢達﹐詩酒優遊忘歲年。寄南文世遠家幽居新築海山頭﹐樹擁芳村翠欲流。好景坐看潮落處﹐釣船漁滬滿沙洲。銀花句風俗年來流又流﹐中流砥柱賴吾儔。於今又作銀花俑﹐禮義何時得轉頭。海南村老歌海南村老非眞村﹐家能識字裏能文。讀書大意破《論》《孟》﹐險夷巧拙知區分。得錢只欲買書讀﹐不置田廬遺子孫。祝融司天霜不殺﹐四時雨露皆春溫。禾收兩熟雜粳糯﹐倉積穜稑多如雲。木奴大者十餘種﹐半花半實充林園。族屬姻婭無遠邇﹐歲時壺榼通溫存。水行乘舟陸乘馬﹐巾服雍容禮義惇。況有童奴可將命﹐幸無徭役相勞煩。采釣芳鮮隨意出﹐海中爲樂難具論。養髙花下酒一樽﹐無事足不躡公門。心有餘寧形亦逸﹐海南村老非眞村。安樂鄕長壽歌有序邑之東有山名曰東瓜﹐居人許伯喬﹐故髙安知縣之冢子也﹐今年壽躋八十。族戚與予言古人尙齒尙徳﹐阿翁齒徳兼有﹐而老而愈壯﹐誠可賀也。咸價以酒﹐謂予爲許甥﹐不可無辭以慶。予故歌此以侑觴云﹕人皆願長壽﹐得之能幾何﹖七十古來已稀有﹐今人八十尢無多。吾家老舅太叔裔﹐天錫偏隆家慶萃。鶴算今年八十躋﹐發鬃蒼然顏似醉。日落春山社散時﹐少年醉臥老扶歸。我翁坐起被雙履﹐身輕步健行如飛。大田歲熟秋收急﹐拄杖田頭終日立。如珠如玉囑童奴﹐莫遺所天拋顆粒。此翁骨相本瑰奇﹐龍馬精神松柏姿。少從嚴侍宰花縣﹐足迹踏徧西江湄。髙安風習厭浮薄﹐操觚直過廬陵學。炙賢摩善友多聞﹐掃盡遊談重然諾。客夢南云遙北堂﹐便辭嚴侍早還鄕。彩衣舞罷尋耕釣﹐食鮮茹美輕膏粱。汪汪語笑來飛瀑﹐五老香鑪猶在目。探春海上獨尋梅﹐滌暑林間常友竹。木奴四望環蒼翠﹐采斷只在此山內。剩栽杞菊佐盤飧﹐細緝茝蘭紉佩蛻。內能睦族多比鄰﹐湖海襟期最可人。識達義惇時望重﹐未容空谷老閒身。烏紗白髮舊弱冠﹐云鶴相邀淸且煥。自將名利等浮雲﹐物外逍遙何羈絆。流水髙山無常住﹐老翁胸中千古趣。不資金鼎練神丹﹐靜養淸修安分素。此心無欲更無營﹐六脈淸和百竅淸。气血流通神秀發﹐性無戕賊自延齡。世人謀壽癡堪嘆﹐念佛喫齋勤賽禱。不知作事要平心﹐卻罔此心從左道。罔而得壽是爲幸﹐潦倒龍鐘奚足敬。誰似我翁老益髙彊﹐壽保太和眞可慶。謝庭蘭玉並才賢﹐正臨初度起芳筵。三族親賓觀會集﹐壽觴滿載酒如泉。階前彩服舞傞傞﹐我爲翁唱長壽歌。舞袖一翻歌一放﹐眾賓爭獻金叵羅。我唱壽歌賓拍掌﹐掌拍聲齊歌益壯。一杯未盡復一杯﹐不覺東方月已上。閒話昇平興未闌﹐新醅繼出盡餘歡。且舞且歌行且拜﹐願君長壽等南山。附錄文昌湄丘邢公行狀都察院左僉都禦史巡撫南畿邢公﹐諱宥﹐字克寬﹐號湄丘。其先本周之封國邢侯之後﹐三國時仕魏﹐爲平原侯家丞子昂之裔也。傳至五代梁開平時﹐有仕爲武經大夫者﹐始遷於河南開封府。迨至宋建炎間﹐有仕爲綱使者﹐南遷於瓊﹐因家文昌。家世業儒﹐爲紫貝望族。惟公質貌魁偉﹐度量宏大。沖和博達﹐而遇節必立﹔恢曠放弛﹐而應機能斷。其家居﹐奉養撫字之誠﹐儀於宗戚﹐而內行著焉﹔其蒞政﹐寬仁端直之徳﹐洽於百姓﹐而外美彰焉。年方幼﹐學遊邑庠﹐弟子員中最取名。正統辛酉﹐以禮經領鄕薦。戊辰登二甲進士第﹐觀政刑部﹐己巳擢四川道監察禦史。明年景泰庚午﹐有誣匿太監王振家財者﹐辭連二十餘人﹐公竟辧其誣﹐皆得釋。叛賊黃蕭養攻廣東﹐城幾陷﹐公獻策﹐與侍禦史璿同總兵董興徵討得平。又明年﹐邊事方興﹐糧儲不給﹐命公督運。公措置有方﹐不再越月﹐邊儲悉備。是年冬﹐出巡福建。先是﹐巡撫禦史許士達與鎭守尙書薛希璉相訐奏﹐事下公﹐公一斷以公﹐無所回互。或言鄧茂七餘黨生亂﹐欲以鎭東軍易延平軍﹐章下會識﹐薛尙書欲徙之﹐公獨毅然曰「人情重遷﹐山海異習﹐輕動或生他患。」卒得不動。民有坐盜死罪﹐臨刑﹐冤號之聲震地﹐公獨疑其非眞盜﹐緩之。未幾﹐果得眞爲盜者。亂後增築永安等四城﹐奏畱班匠助役。城成﹐民不告勞。甲戌﹐出巡遼東﹐是時寇都禦史巡撫其地﹐副將焦禮有邊功﹐主將曹義欲冒之﹐寇爲曹私囑公﹐公不從﹐遂與成隙。丙子告歸省﹐天順戊寅還朝﹐出巡撫河南。奏革舊驛由黃河出穎上以達南京數十所﹐民甚便之。庚辰績滿﹐擢知浙江臺州府。臺俗健訟﹐公治之﹐一惟緣情據理﹐民自信服。居臺四年﹐尋以巡按時事就逮﹐臺之士民有懷持金帛出數百里外贐之者﹐公一無所受﹐曰「吾無庸是爲也。」左遷爲晉江縣令﹐赴任未三月﹐會赦復職﹐補知南直隸蘇州府。蘇之田賦甲天下﹐丁役錢糧﹐視之別郡﹐蓋倍蓰焉。公治之﹐一本情理﹐不立奇苛﹐惟省徭均賦﹐以便民爲務。不期月﹐徳政溥洽﹐歌謠之聲播聞朝野。公性惇朴﹐不樂華靡﹐凡有百般事爲﹐務從簡素。神祠惟涓潔其在祀典者﹐官廨惟修葺其關於用者﹐諸遊宴亭館﹑老佛殿閣﹐一莫之顧。成化二年﹐江南大水﹐蘇民乏食者什七八﹐先盡發七縣預備倉儲﹐並勸借共得米八十餘萬石賑之。六月﹐糧不繼﹐饑民相聚﹐數百餘人持券入積米之家投借。不與者﹐卽彊奪之﹐富室驚愕﹐馳白於郡。公卽給示以諭之曰「積而不散者失乎義﹐取之以彊者陷乎罪。汝輩知彼而不知此﹐今而後知其有積﹐必須指名告官﹐官爲之借。」明日﹐饑民盡持狀執券赴府﹐塡溢街市。令收紙批發付鄕老引同保借﹐又得米八萬餘石﹐聚者散焉。食又不繼﹐又發軍餉一年之外余米二十萬斛。同官有以事未上聞難者﹐公曰「民命在須臾﹐奏允而後給﹐則無及矣。專擅之罪﹐吾自當之。」是年稻熟﹐民饑而不死者殆四十餘萬口。事聞﹐上不之罪﹐加升浙江布政司左參政﹐仍兼理府事﹐降敕褒獎。是年秋﹐再升都察院左僉都禦史﹐奉敕巡撫江南﹐總督兵民財賦﹐兼理浙江嘉湖杭三府糧儲﹐提督屯種。又再敕考察文武官員﹐凡黜陟任處置。公以江南民困輸財竭內給﹐而南京又祖宗根本重地﹐公領命後﹐惟汲汲於培植拯救﹐采察詢咨。官吏則獎廉能﹐黜貪懦﹐士民必杜姦宄﹐抑豪彊。親浚孟瀆﹑丹徒二河﹐增築奔牛等處五閘﹐以便運道。奏革淮安﹑儀眞曬晾﹐而加其腳費﹐以便軍民交兌。攤湖田地糧額﹐則奏科新漲蕩以補之。門攤商稅銳鈔額﹐則奏減原折錢數以紓之。驗口救荒﹐必視倉積之厚薄﹐移有餘以濟不足。抵斗還官﹐必視歲收之丰歉﹐先正賦而後借貸。四年﹐奉敕會同少監宋文毅整理兩浙鹽法﹐首獲僞造鹽引者置之法﹐次擒積年私販者四十餘徒遷之化外。又奏給官錢鑄造鍋盤均其艸蕩﹐俾海鄕丁多者兼主之﹐山鄕不習煎曬者﹐出米貼補代煎﹐出納惟謹﹐商民稱便﹐國賦無虧。五年﹐又再敕考察文武官員。凡軍民利病並官吏升降﹐悉聽爾處置﹐免其先奏始行。是時﹐黜官員者一百七十餘員﹐汰鎭江府冗官二員﹐革罷寧國府驛遞船八隻。一切不急之務﹐悉皆停免﹐以蘇民困。先是﹐江南輪納官物﹐多有虧折﹐往往借貸勢家。其來追償﹐必托勢要折簡於公﹐公一切置之不問﹐勢要家多憾之。六年秋﹐議事來京師﹐章上至再﹐乃得致仕以歸﹐時年五十有五歲也。二親垂自在堂﹐日常扶疾﹐率諸弟奉甘旨﹐田產多讓諸弟。名其所居之地曰湄丘﹐自號湄丘道人﹐結艸亭於居第之前﹑文筆峯上﹐作《湄丘艸亭記》以自見。家居十餘年﹐身恆抱疾﹐間中手未嘗釋卷。詩文𨿽少作﹐作必根理﹐出語必根於道。教子弟有法﹐談及祭禱﹐以爲自紓其愛敬且寬病者之心則可﹐若謂佛能生死人則不可﹐始終不聽異端邪說焉。是歲成化十七年夏前疾作﹐藥弗瘳。語其子頊曰「吾居官無餘藏﹐汝母之服未除而有斯疾﹐必不起﹐我死喪禮宜從儉﹐汝能勤儉以保門第﹐吾目瞑矣。」言訖而終於正寢﹐時五月二十日也﹐享壽六十有六。配林氏﹐同裏林奕之女。子男三﹕長曰頊﹑次日瑋﹑次曰理。孫男一﹕旦。女五﹕長適馮洛﹑次適云霸﹑三適陳繼宗。卜宅得銅斗山之陽﹐夫人林氏墓之左。未終之前﹐病少間﹐以其生平履歷行事約略﹐以授其族弟鄕貢士瀚﹐俾具書牘﹐令其子頊以乞恩來京師。蒙聖恩賜以諭祭葬﹐將歸營公葬事﹐以予鄕人也﹐乃以瀚所書者詣予﹐請爲狀。謹次序之﹐以俟當年之立言君子采焉。謹狀。成化十七年辛丑季冬月上浣﹐賜進士出身﹑資善大夫﹑都察院左副都禦史﹑南海戴縉拜述。湄丘邢公墓志銘都察院左僉都禦史致仕邢公﹐以成化十七年五月甲午卒於家。有司以聞﹐上命禮部備牲儀﹐翰林院撰文﹐遣官諭祭葬之。其子頊以予與公交莫逆﹐求予文志其墓。先是﹐公無恙時﹐貽書畀鄕人林徽詣予﹐豫以銘文爲托。得書未幾﹐而公遽捐館捨。公長予五歲﹐幸後死﹐安敢負托耶﹗乃拭淚序而銘之。序曰﹕公諱宥﹐字克寬。其先綱使公由汴徙瓊之文昌﹐世居水吼村。七世祖章煥仕元爲縣尹﹐六世祖徳良仕元爲太使。髙祖仔翁元時守令﹐以徳行封職社長。曾祖廷瑜署元屯田奕百戶﹐後升千戶。祖世賢隱居﹐屢舉不仕。父文廣﹐誥封文林郎監察禦史﹔母許氏﹐髙安知縣有虔之女﹐贈太孺人﹐繼母郭氏﹐誥封亦如之。公以永樂丙申年生﹐幼聰敏﹐日記千言。稍長﹐年十四補邑庠弟子員﹐甚有時名。閩汀曾先生蘭掌教邑中﹐於諸生中獨加器重﹐異其不凡。同裏溪西林氏﹐爲邑中巨族﹐以女妻焉。歲辛酉領鄕薦。戊辰登二甲進士第﹐觀政刑部﹐己巳擢四川道監察禦史。明年攺元景泰﹐太監王振敗﹐籍其家。有告其家人孫太安匿其財者﹐公與錦衣衛官於信鞠之﹐無實。於必欲沒入之﹐且曰不然禍立至。公曰「無其情而文致於法﹐是我殺之也。」競辧白被誣者二十餘人。又明年﹐邊事方興﹐儲備不給。是年適當百司朝覲﹐建議者請免來朝官被劾之罪﹐俾運通州見儲糧四十萬石實宣府﹐命公督運。公措置有方﹐不盈月邊儲悉足。是冬﹐出巡福建。先是﹐巡按禦史許士達與鎭守尙書薛希璉交惡﹐事聞﹐因令公代士達且核其事。公至﹐一斷以公﹐無所回互。時沙寇甫平﹐或言延平衛軍多其親黨﹐欲以鎭東衛互易之﹐章下會議。薛尙書力主之﹐公獨毅然曰「山海異習﹐輕動或生他患。」卒得不動。巡海官符文獲犯禁入海者數千人﹐請於朝以梟首示眾﹐而冤號之聲震地。公獨疑其非眞盜﹐緩之﹐未幾果得眞爲盜者。亂後增築永安等四城﹐民力有不堪者﹐公奏畱八郡之匠赴役工部者協力助之﹐城得以亟成。甲戌出按遼東。時都禦史寇深巡撫其地﹐副將焦禮有克敵功﹐寇上其功狀﹐乃先以主將曹義。事下覆之﹐寇爲曹私囑﹐公不從﹐遂與成隙。戊寅巡按河南﹐奏革舊驛﹐由黃河出穎上以達南京者數十所﹐民甚便之。凡三巡歷﹐隨在聲稱赫然。得代還京。時寇深總內臺﹐恨公在遼東時事﹐多方捃摭之﹐無所得。及公秩滿需銓曹﹐適知縣甄鐸有故勘人命獄﹐有言忠國公石亨納其賂縱之者﹐命下勘之﹐眾皆畏勢莫敢犯者。寇以公名奏﹐委核其實﹐蓋欲假是以中傷公也。公審核允當﹐訖莫能害。庚辰升知臺州府。臺俗健訟﹐公治之﹐一惟緣情據理﹐民自信服。居臺四年﹐有誣以巡按時事﹐就逮﹐臺民爭持金帛出數百里外贐之﹐公一無所受。又有耆民數千人赴京告畱。公竟坐是降職﹐爲晉江縣令。抵任未三月﹐會赦復職﹐攺知蘇州。蘇之田賦甲天下﹐丁役雜辦視他郡蓋倍蓰焉﹐而俗尙澆浮。公治之﹐一本情理﹐不出奇﹐不立苛﹐惟省役均賦﹐節浮費﹐以便民爲主。不期月政化民洽﹐歌頌之聲播聞遠近。公性不樂華靡﹐且厭浙西俗尙過奢﹐凡百有爲務從簡素。神祠惟涓潔其在祀典者﹐廨捨惟修葺其切於用者。成化丙戌﹐江南大水﹐而蘇尢甚。公發官儲及勸富民﹐得米八十餘萬石賑之。然猶不繼﹐饑民百十持券入富室借之﹐不與則奪。公卽貼示﹐俾饑民指其閉糴者名﹐赴官府爲之借。民爭持狀赴府﹐官爲署券付鄕老﹐俾同保借﹐又得米八萬石。猶不繼﹐又會計軍餉一年之外餘二十萬石﹐發以賑之。同官以事未上聞難者﹐公曰「民命在須臾﹐奏允而後給﹐則無及矣。專擅之罪﹐吾自當之。」是歲﹐稔活饑民殆四十餘萬口。事聞﹐上加升浙江布政司左參政﹐仍掌郡事﹐降敕褒獎。是年秋﹐再升都察院左都禦史﹐巡撫南畿﹐總理兵民財賦﹐並理嘉湖杭三府糧儲﹐提督屯種。公受命後﹐急急於培植拯救﹐采察詢咨。於官吏則獎廉能﹐黜貪懦﹔於士民則杜姦宄﹐抑豪右。浚孟瀆﹑丹徒二河﹐增築奔牛等五閘﹐以便運道。又奏減歲課之重者﹐凡十餘事。戊子奉敕飭理兩浙鹽法﹐己丑又敕考察文武官員﹐凡軍民利病以及官吏黜陟﹐總聽公便宜處置。庚寅年議事來京﹐上章乞致政﹐不允﹐章再上﹐始得請﹐時年五十有五。至是卒年六十有六。公配林氏﹐封夫人。生子三﹕長頊﹐林出﹔次瑋﹑次理﹐偏房劉氏出。女五﹐馮洛﹑云霸﹑陳繼宗﹐其婿也﹐二在室。孫男一﹕旦﹐頊出。將以卒之明年十二月初九日﹐葬於銅斗山之原。公稟性廉介﹐於人不少委曲。言論之際﹐是是非非﹐不少假借。性好讀書﹐於詩文𨿽少作﹐然作必有意趣﹐不爲無益之語﹐字畫亦道美有法。晚年家居﹐尊翁逾八秩﹐公奉養備至。友愛諸弟﹐其田產多讓之。足迹未嘗至城市﹐一切外物略不關情﹐暇則扶藜徐行田圃間而已。構艸亭於所居之前文峯寺墩上﹐顏之曰「湄丘艸亭」﹐因自號湄丘道人云。銘曰﹕極天南隅﹐環海一區。孰知其中﹐有此鉅夫。爲邦司直﹐凜其不詘。明憲之典﹐而不傷乎物。爲民師帥﹐不赫厥聲。爲牧之職﹐而必遂其生。出處以正﹐進退惟禮。君子之心﹐大臣之體。鄕邦是賴﹐焯有其光。幸我後死﹐爲銘其藏。賜進士出身﹑嘉議大夫﹑禮部右侍郎掌國子監事﹑前翰林院學士兼修國史﹑經筵官同郡丘濬撰。中順大夫都察院左僉都禦史邢公墓碑銘成化辛丑五月甲午﹐致仕左僉都禦史邢公卒。訃聞﹐天子悼惜﹐遣官賜祭於家。其子頊不遠千里走京師詣予﹐乞銘其墓上之碑。公﹐予同年友也﹐予知之深。其平居﹐溫溫然不爲嶄絕崖岸﹐及臨事﹐則斷斷有不可拔者。自爲禦史時﹐稱有執守﹐𨿽於總憲者尙不屈就。旣而出治兩劇郡﹐他人殫智畢力愈不治﹐公未嘗立奇﹐惟省徭均賦﹐節饋遺﹐以理折獄﹐不爲私撓而已﹐兩郡皆翕然信服﹐名赫赫動朝廷。乃起爲左僉都禦史﹐賜璽書﹐巡撫東南。公感激﹐益以事自任﹐有干謁者﹐一切置不問﹐以是名益重﹐而謗姦興矣。遂以疾力乞致仕﹐𨿽欲挽畱之有不可得。時年甫五十有五。夫士君子立志﹐確然素定於胸中。以之修己﹐必不易其操﹔以之治人﹐必不爽其政。及稍見幾微﹐必急流勇退﹐不溺乎其常。若公者﹐非有涵養之學﹐通達之材﹐卓越之見﹐不能然也﹐而可使泯沒無傳耶﹖予於義不可辭﹐遂次其名字履歷﹑行治族出之詳而銘之。公諱宥﹐字克寬﹐號湄丘。初入鄕校讀書作字﹐卽與凡兒異。稍長遊邑庠﹐月試季考恆第一。正統辛酉以禮記領鄕薦﹐戊辰登進士第﹐明年拜禦史﹐蒞四川道。景泰庚午﹐太監王振敗﹐籍其家﹐有誣其家人孫太安匿其財者﹐辭連二十餘人。事下錦衣衛﹐鞫如所誣﹐上命公往覆之。公辧其誣﹐皆得釋。辛未巡按福建﹐鎭守薛尙書希璉﹐與許禦史士達相訐奏﹐因命公代士達﹐且核其事。公一以實復﹐不少避。或言鄧茂七餘黨生亂﹐欲以鎭東軍易延平軍﹐章下會議﹐薛尙書以徙爲便。公獨曰「人情重遷﹐山海異習﹐徙之適恐致亂。」卒不徙。民有坐盜死罪者數十餘人﹐請於朝以梟首示眾﹐臨刑冤號不已。公獨曰「盍姑緩之」。逾月果得眞盜﹐枉而復蘇者數十人。亂後﹐增築永安等四城﹐奏畱八郡班匠助役。城成﹐民不告勞。甲戌巡遼東潘陽﹐軍官盜官儲者五十餘人﹐公以潘陽三面受敵﹐奏止黜爲首者二人﹐餘皆罰贖守城。未幾賊至﹐賴以無虞。副將焦禮有邊功﹐主將曹義欲冒而分之﹐寇都禦史深黨焉﹐公不從﹐遂成隙。丙子告歸省﹐天順戊寅還朝﹐出巡河南。革省驛遞數十所﹐復民地取之藩府﹐錄罪囚可矜疑者﹐民皆稱快。得代還京。時寇深總內臺﹐憾公在遼東時事﹐欲尋事無得。適有言忠國公石亨私納知縣甄鐸饋送﹐縱其故勘人命者﹐命下勘之﹐眾畏勢無敢往。寇以公名人奏﹐委核其事﹐蓋欲借是以中傷公也。公覆以實﹐竟莫柰何。庚辰擢臺州府﹐府吏舊皆僦屋以居﹐而新參者輒入金。公恥之﹐卽府治東辟地﹐免新參金﹐公自治屋三間﹐甫一年吏盡有捨。黃巖有浮橋﹐橋有田﹐收田之入以修之。歲久田爲勢家所據﹐而以小舟載渡者﹐又窺微利﹐每竊壞之﹐民甚病涉。公詢知﹐許自首田者﹐減其租人三之一﹐否則盡沒官﹐田盡復﹐橋得不壞。尋以巡按時事就逮。父老有爭懷金饋送者﹐公曰「吾無用此。」謝絕之。時臺耆民數千人上京奏畱﹐後竟左遷晉江縣令。上嗣統﹐復起知蘇州府。蘇田賦甲天下﹐丁役雜辦視他郡且相什百﹐中外仰給﹐最難於守。公治之不期月﹐政化大行﹐歌頌之聲四達。攬納者滋爲獘﹐賦因以虧﹐公痛繩治責償﹐且得餘錢數萬緡﹐因以辟永丰倉﹐築沙河長堤﹐甓連道橋梁﹐爲永久利民。俗喜奢﹐公率儉約﹐諸遊宴亭館﹑老佛殿閣﹐一莫之顧。成化丙戌﹐大水民饑﹐公開倉廩﹐且勸富民﹐得米八十餘萬斛賑之。民猶不給﹐相聚入富室彊取。公卽日榜諭﹐許民指名書券赴府﹐府召鄕老引領往貨﹐其不發與彊取者﹐俱抵罪﹐又得米八萬餘石﹐猶不給。會計軍餉足一年﹐尙餘二十萬斛﹐亦舉貸之。同官以專擅爲慮﹐公曰「民命在須臾﹐待報則無及矣﹐吾當任其咎。」人賴全活﹐殆四十餘萬口。治行表﹐建生祀。事聞﹐上賜敕褒獎﹐升浙江布政﹐仍掌郡事。是年秋﹐遂擢左僉都禦史﹐巡撫南畿﹐總督兵民財賦﹐兼理浙江嘉湖杭三府糧儲﹐提督屯種。詢吏治﹐察民隱﹐獎廉能﹐黜貪懦﹐杜姦宄﹐抑豪右﹐事無微鉅﹐靡不悉心。浚孟瀆﹑丹徒二河﹐築奔牛閘﹐革儀眞﹑淮安兌運米重曬﹐增其腳費﹐淸湖陂田賦﹐減門攤商稅﹐規畫賑濟﹐散斂率有法。戊子秋﹐奉敕巡撫應天等處﹐嚴督官吏﹐撫安軍民。冬﹐敕督理兩浙鹽法﹐罪僞造引及私販渠魁數十人﹐官給煎鹽具﹐俾濱海民兼主之﹐山居者出米給焉﹐民商兩利﹐鹽賦無虧。己丑﹐又奉敕巡撫江南﹑浙江二省﹐通行提督松江﹑嘉興等處﹐又特敕考察文武官員。凡一應軍務民情利病﹐官吏黜陟﹐悉聽從宜處置﹐免其先奏。時黜罷官員一百七十餘人﹐帖帖不敢有怨語。庚寅議事上京﹐乞致仕﹐章再上﹐乃許焉。歸休時﹐二親尙無恙﹐日嘗率諸弟甘旨﹐自以爲至樂。別號湄丘道人﹐作《湄丘艸亭記》以自見。𨿽抱疾﹐手不釋卷。爲詩文必根於理﹐著有《湄丘集》。纂修族譜﹐著爲家訓﹐教子弟尢有法。病時間語及祭禱﹐曰謂裏無良醫﹐市無善藥﹐不忍坐視﹐勤於祭禱以紓愛敬則可。若謂佛能生死人﹐則萬無此理。疾將革﹐語其子頊曰「吾居官無厚蓄﹐喪禮宜從儉。汝能勤儉敬謹﹐以保門戶﹐吾目瞑矣。」遂不起﹐春秋六十有六。公之先﹐在宋建炎間﹐有仕爲綱使﹐自開封徙瓊之文昌﹐世居水吼村。七世祖諱章煥﹐仕元爲縣尹。六世祖諱徳良﹐仕元爲太使。髙祖諱仔翁﹐仕元爲守令﹐以徳行封職社長。曾祖諱廷瑜﹐署元屯田奕百戶。祖諱世賢隱居﹐屢舉不仕。父諱文廣﹐封四川道監察禦史﹐母許氏﹐贈孺人﹐繼母郭氏封孺人。配林氏﹐敕封夫人。子男三﹕長頊﹑次瑋﹑次理﹔女五﹐馮洛﹑云霸﹑陳繼宗其婿也﹐二在室。孫男一﹕旦。墓在銅鬥山之陽﹐與林夫人同葬﹐以成化十八年十二月吉日。銘曰﹕維天降才﹐昭我文明。嶺表海隅﹐亦以匯徵。焯焯邢公﹐起爲禦史。不激不隨﹐之綱之紀。兩臨劇郡﹐人皆憚難。殫智畢力﹐荒類愈煩。公獨從容﹐行所無事。吏飭民安﹐翕然稱治。歲遭饑饉﹐賑貸惠鮮。重保民命﹐敢任擅專。帝曰休哉﹐汝予良牧。維玆東南﹐全畀撫育。公承明詔﹐夙夜精思。搜扶剔洗﹐無鉅無微。知罄我誠﹐報國而已。勞瘁弗卹﹐遑卹讒毀。旣曰病矣﹐哀懇乞身。獲正首丘﹐惟上之仁。帝曰兪哉﹐汝其少逸。豈不汝懷﹐彊爾筋力。旣曰歸矣﹐優遊湄丘。奄忽長逝﹐曷不少畱。公其無愧﹐上念前勛﹐諭葬老臣。寵被一時﹐芳流萬年。文昌邢公﹐誰與比倫﹖惟有後嗣﹐厚望克振。資政大夫﹑太子少保﹑禮部尙書兼文淵閣大學士﹑知制誥﹑修國史經筵官博陵劉吉撰。禦祭文皇帝遣廣東等處承宣布政司右參議謝瑀﹐諭祭於致仕都察院左僉都禦史邢宥曰﹕爾蚤擢賢科﹐授任風紀﹐進秩專城﹐茂著循良之績。陟參藩政﹐遂有都憲之升。正委任之方隆﹐俄以疾而在告﹐養恬未幾﹐遽然云亡。爰念往勞﹐特賜以祭﹐爾靈有知﹐尙其歆服。成化十八年﹐歲次壬寅﹐十一月乙未朔壬寅日。祭都憲邢公文成化十八年﹐歲次壬寅﹐十二月乙丑朔﹐越三日丁卯老友丘濬﹐遣子惇﹐謹以淸酌致祭於都憲公之靈曰﹕惟兄與我﹐生同海外﹐俱以文科北來出仕﹐聯登朝籍﹐益惇鄕契。同於一月之間﹐並命超升顯位﹐兄爲都憲﹐我爲學士﹐大馳朝野之聲﹐增重鄕邦之气。兄先我仕﹐亦先我退﹐家居十有二年﹐得遂歸老之計。憶惟癸巳之別﹐至今僅及十歲。前年之秋﹐兄以書寄﹐他無所言﹐屬以後事。豈意去秋﹐訃音忽至。肯憑無鬼之論﹐負我故人之意﹗因兄所筆﹐序以爲志﹐更爲徵之顯者﹐庶其永傳於世。於戲﹗瀛渤之間﹐瓊崖之地﹐山川淸淑﹐物類華麗﹐幾千萬年﹐秀气始萃﹐生我與兄﹐蓋亦無愧。兄今已矣﹐我獨後逝。旣不能執紼而送﹐又不克傾觴而酹。舉首天南﹐望風灑淚﹐緘詞萬里﹐命子代祭。曰﹕神交以心通﹐諒死生之靡異。尙饗。

