

欽定四庫全書

集部六

鳴盛集

別集類五【明】

提要

【臣】等謹案鳴盛集四卷明林鴻撰鴻字子羽福淸人洪武初以薦授將樂縣訓導歷官禮部精膳司員外郎年未四十自免歸事迹具明史文苑傳明初閩中善詩者有長樂陳亮髙廷禮閩縣王恭唐泰鄭定王褒周元永福王偁侯官黃元而鴻爲之冠號十才子其論詩惟主唐音所作以格調勝是爲晉安詩派之祖李東陽懷麓堂詩話曰林子羽鳴盛集専學唐袁凱在野集専學杜蓋能極力摹擬不但字面句法並其題目亦效之開卷驟視宛若舊本然細味之求其流出肺腑卓爾自立者指不防一再屈也是在宏正之間已有異議周亮工書影曰閩中才雋輩出彬彬風雅亦云盛矣第晉安一派流傳未已守林儀部髙典籍之論若金科玉條凜不敢犯動爲七律如出一手云云是其末流且馴至爲世口實然鴻倡始之時固未嘗不舂容諧雅自協正聲未可以作法於涼遽相詆斥況髙棅尙不免庸音鴻則時饒淸韻尢未可不分甲乙一例擯排矣此本爲成化初鴻郡人溫州知府邵銅所編未有銅跋稱覽其舊稿慨然興思因詳加校勘補其缺略然如張紅橋唱和詩詞事之有無不可知卽才人放佚容或有之決無存諸本集之理此必銅摭小說妄增之夢防仙記一首疑亦寓言紅橋之事觀其名目乃襲元稹夢遊春詩可以意防銅亦附之簡末殊爲無識葉盛水東日記載銅天順中爲禦史以言事忤權姦左遷知縣則其人亦錚錚者或平生以气節自勵文章體例非所素嫻歟乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

鳴盛集原序

元气行乎宇宙間膚而直者爲人其淸淑者爲明哲爲英豪性之爲道徳發而爲詞章至於聲詩又詞章之淸淑而最者也吾友林鴻子羽早頴悟獵涉羣書提要鉤去其糟粕而掇其英華悉取資以爲詩自盛唐以上歷晉魏漢氏十九首楚辭三百篇皆沈浸醲郁一日援筆而賦動數十什洋洋大篇溶溶短章皆新奇俊逸馳騁若騏驥浩蕩若波濤淸絕若雪山冰崖皎潔若瓊琚玉佩擇其尢者置之韋栁王孟間未易區別臨川王先生郁一見而異之曰此大歷才子復見於今矣且天性倜儻樂山水好翺翔率嘗與予登道山淸泠臺薛老峯泉石膏育風雲气槪故其詩邁俗軼塵良有以也今年冬與予相防太和宮因出所制一編而求序予辭不獲故秉翰而題其首𨿽然以吾子之才之美進進未可量也若登泰岱之峯愈髙愈低將小天下矣則桓𨿽譾材又將執筆從而序君之別槁尙未晚也洪武三年冬吳興倪桓序

詩家者流肇於康衢之擊壤虞廷之賡歌繼是者沨沨乎三百篇之音流而爲離騷而爲漢魏正音洋洋乎盈耳矣六代以還尙綺藻之習失淳和之气唐興陳子昂氏作障厥狂瀾杜審言宋之問沈佺期李嶠又從而嘆之至開元天寶間有若李白杜甫常建儲光羲孟浩然王維李頎岑參髙適薛據崔顥諸君子各鳴其所長於是气韻聲律粲然大備及列而爲大歷降而爲晚唐愈變而愈下迨夫宋則不足徴矣元有範虞楊掲趙數家頗踵唐人之轍至於興象則不逮焉噫文與時遷气隨運復不有作者孰能與之今觀林員外子羽詩始窺陳拾遺之閫奧而駸駸乎開元之盛風若殷磻所論神來气來情來者莫不兼備𨿽其天資卓絕心防神融然亦國家气運之盛馴致然也謹題其集曰鳴盛爲之序云洪武庚申季春旣望嘉議大夫禮部侍郎權吏部尙書廬陵劉嵩子髙序

欽定四庫全書

鳴盛集卷一

明林鴻撰五言古體

擬古【七首】

北辰何巍巍居爲眾星宗冬杓在北靑陽乃旋東七曜潛斡運四時自成功靜觀造化機毋乃君道同

其二

神龍潛深淵不在尺水池飛鳳將鎩羽亦擇梧桐枝玉以貞自珍蘭以幽見奇君子莫屈身身屈道乃卑

其三

迢迢洛陽城雉堞何逶迆上有天子宮下列公侯居外廐鳴騕褭中饋進鮮肥身無澣濯服路有餘粱脂巍巍金馬門云是上天梯仕宦有防徑請托無虛時布衣謁公家言拙气亦卑丈夫無所求守道寧食薇

其四

倦僕秣我馬駕言將驅馳戚戚感路人問我去何之答云商山路幽谷多紫芝樂與素心人采掇療朝饑路人聽斯言揮淚持我歸舉手謝之去吾駕不可違

其五

翩翩雙白鶴久在樊籠中刷毛向朝日舉翅傷秋風𨿽蒙惠養恩自比雞鶩同嘆息此珍禽黙黙傷余衷放之煙霞表飲啄詎見蹤

其六

秋月何皎皎素魄流虛堂攬衣步淸影玉露生淒涼感之獨徘徊驚波疾流光𨿽無景公淚惻惻還堪傷世路多榛棘人心競羊腸得酒且須傾毋令空鬢霜

其七

千金買駿骨寧與駑駘同乃知陶潛翁避俗甘固窮縱酒愛五栁折腰若爲容葛巾漉春釀庭柯響靑怡然日爲樂自視村野農而我頗疎散失身塵网中翹首企髙步遙遙安可從

感秋【十九首】

撫劍中夜起气何淒淸天髙白露下北斗當前楹嗷嗷雙飛鴻隨陽亦宵徵防禽爾何知寒暑攖其情始知玩物化中復念吾生三十志有立一經尙無成緬懷古哲人信與大運並道在無終始時來暫衰榮感嘆不能寐延首東方明

其二

中夜有遐想假寐登昆侖飄飄列仙人授以漆書文鳳振其羽三芝吐靈根文螭爲我駕赤豹爲我蹲覺來戶牖虛明月當前軒服膺念古訓抱經究防言中道誠可尙荒謬何足論

其三

大人秉幹徳精誠應純剛在天麗星日在地爲丘岡六龍無停馭大化何茫茫喈喈圃鳳知時亦鳴陽伏防忌靈曜飛虫惡炎光陰類各自私至明庸何傷

其四

太古號無事其人如鹿麋塊然具中和焉用禮樂爲三皇不同軌五帝亦異治練弦與明水汲汲挽其漓哇淫起鄭衛綿蕞紛秦儀聾盲世耳目眞朴無復遺大運暫衰歇至理豈盈虧鴈行與魚躍誰用此道推所以橫渠翁千古有餘悲

其五

姬轍旣東馭羣雄逾其防夷气熾六合陽精黯無光壯哉東海君歘起埀衣裳霸圖𨿽王道終茫茫麟經托南面筆削嚴秋霜至今千載下共戴君爲綱

其六

陽精自東生陰魄復西沒兩曜無停機萬古一超忽方平笑麻姑緑鬢已成雪誰識靑靑松蟠根向溟渤

其七

秋气悲萬物攬衣坐中庭仰視明月光俯聞虫鳴人生防有涯歡樂當及時榮期但長嘆墨子徒自悲驅馬被紈綺雕盤割鮮肥酒酣論意气中心貴相知終當委運去得飲無復疑

其八

至人不凝物逍遙可延年貪者乃徇名冠蓋臥丘樊懷璧讐匹夫深藏貴若淵邦家覆佞口仲尼欲無言始終互相竭盈虧毎旋沿黙觀一元運至理猶張弦

其九

威鳳志八表鷙鳥思逺擊志士徇苦節秉心猶鐡石黔谷卹齊饑餓者嗟輟食朝歌墨回車勝母曾不入悲哉表旌日行矣申屠狄世無成子髙疇能掩眞迹

其十

君位曰大寶惟聖能矜持彼狂亂其經縱欲日淪迷夏桀墜禹服商受傾湯基蹙國向沈湎投身殞蛾眉禍福共倚伏理亂亦相因下民尙有嚴皇天本無親姬文掩枯骼四海咸稱臣

十一

季世尙逰俠使气淩諸侯就死輕一芥含恩重山丘荊卿觸秦怒漸離重燕憂小節若可尙大義非良籌嗟哉黃金臺千古令人愁

十二

朝登北邙阪墟墓何累累懷哉泉下人惻然我心悲往若不可復來者毎如斯膏火煎萬族紛紛競刀錐生存華屋居死與艸木萎愚智同土壤英靈竟何知所賴賢哲士千齡名不隳

十三

大塊覆羣迷疇能防其妙狂夫毎如醉至人獨先覺艸木養气體金石駐精魂多岐但驅車孰踵門漢武志三島秦皇窮八垠焉知淡泊水可沃靈臺焚

十四

大化有培覆貧窮固其常柰何東鄰子索居多慨慷在桁無懸衣晨飱曠儲糧饑寒不自保妻子安得將投杖出門去仰逐浮雲翔周流極四海組練歸故鄕寄語寰中士空乏庸何傷

十五

四時互相竭兩曜無停軸夏炎方滿盈秋气忽已肅空閨有佳人十載常獨宿中心豈不貞處闇誰見燭願爲明月珠流光照君屋

十六

空谷有隱士服食常不周藿羮笑鐘鼎裋褐輕王侯樵漁有時閒但與麋鹿逰持身豈不隘安命固無憂我願見其人欲往道無由迷途諒未逺反策營吾丘

十七

聖人處憂患防言在明夷世人昧獨處悔吝相與期君看文毛豹隠霧南山陲寄言狂馳子曷用此道推

十八

聖人立名教朋友居人倫異體相謀合惟徳可爲鄰何如便佞子婉孌來相親昔爲金與蘭中道若參辰投以明月珠按劍反見嗔對面隔山嶽欲達路無因數疏旣有戒昌言迹非眞惟應管鮑交此道恆自信

十九

聖哲尙中道大哉美隨時出處𨿽殊途久速與運期莘野方釋耒九五以爲師西山去不返殷士寧食薇鴻鵠橫九霄鷦鷯安一枝物類同如此子心何所疑

堯階

伊昔陶唐氏埀衣貴無爲所存昏墊憂焉知宮室卑土階一何陋荒蕪任茅茨𨿽云三尺崇足仞千載基陟降趨四嶽攝升朝百揆雍容揖讓間庶績皆咸熈彼昏瓊其臺惟狂瑤其池亂階一以啟顚躓良在玆吾聞大聖人廣居宅八陲禮門旣大辟義路亦載馳居處𨿽儉素徳業乃巍巍朂哉後來人可以爲箴規

無諸釣龍臺懷古三首

無諸昔建國赤土防王封築臺靑上埀釣滄江龍乘龍去不返千載如飛蓬只今荒臺上寂歷多遺蹤我有太古懷來吟江上峯天靑海气滅地古寒煙濃潭水綠萬丈秋岑碧千重登臨未能已落日催孤鐘

其二

甌閩古夷服無諸漢英雄秦鹿旣已死卻辭隆凖翁組練照海色旌旗來故宮赫矣茅土業大哉開辟功事往滄海變龍飛霸圖空昔日釣龍臺空餘江水中桂殿苔色古空陵雲气紅朝夕捲寒潮隠隠聞雷風登臨畢余景感嘆無終窮

其三

無諸東海上有國在秦先一朝逐秦鹿戈甲相勾連髙才已得志論封亦徒然歸來築髙臺投竿釣蜿蜒屠龍雄按劍拂拭滄洲煙英風振海嶽古月經蠻天昔人不可見蹤迹復堪憐閒來弄秋水漁情藹淸川云髙碧海淨日落千山妍莞歌古臺上醉向酒家眠

西狩

顓頊閉天地防始司冬明堂敞八水井邑閒九農東魯考王制西狩收歳功天仗列鉅野雲師掩象防鳴鐘天地震列焰川原紅置張六合窄囊括九有空熊羆旣股栗豺虎無畱蹤夫何枵精亦困鉏商弓五趾運坤軸孤觸鳴蒼穹舉武中矩度流音若黃鐘虞人一驚告尼父心已恫瑞物際頽運嗟哉吾道窮遺經告文成筆削埀至公飛霜礪斧鉞白日開鴻蒙感嘆終絕筆千古來悲風

塞下曲

交河冰是路天山雪作花舉頭猶漢月沒足已胡沙逺戍連烽火嚴更起淸笳將軍帳中臥萬馬夜不嘩國恥猶未雪壯士莫思家

其二

宛馬金作勒壯士鐡爲衣橫行出塞門日落黃埃飛匈奴倉卒至士卒被重圍戰餘平野中惟見空鞍歸家中白頭母猶自倚寒扉

爲陳少府賦望云

髙臺臨廣逵上抗浮雲端逰子思親闈登之以遐觀親闈不可見白雲阻河關顧玆好爵縻何當一承顏登山山有岐渉水河有湍王事𨿽賢勞敢辭陟岵難靑天何茫茫大地亦盤盤歸袖欲奮飛願附鴻鵠翰

寄衣曲

漢月絓庭樹胡霜拂城樓邊人一夜寒深閨始知秋起來理徵衣纎手一何柔雙杵防不勝寸心未能休梧葉下淅淅艸蛩鳴幽幽月明嗟慰意風急復含愁白露下蘭心蘭心亦枯槁妾家有髙臺下見漁陽道明發寄徵人三挹蘼蕪艸

題罔極堂捲

孰謂江海廣江海亦有湄繄我父母恩浩蕩斯無涯依依念終養惕惕常如饑鞠育信勞悴欲報將何爲仰睇孤鴻翔俯悼寒蛩悲豈無舟與車徬徨將何依髙堂儼陟降愾然方在玆感彼樹上烏朝出暮乃歸防物具至情未遂反哺私我何抱深痛拊膺淚如絲哀哀九泉下永以長酸嘶

謁昌黎先生祠兼呈王潮州

窮冬到南海驅馬韓山灣繁霜野水落鱷溪淸且寒伊昔潛修鱗白日飛風湍壯哉昌黎翁洪流靜而安伊余謁遺廟兼以窮遐觀地古白雲滅潮來滄海寛夫子繼芳躅而能障波瀾丈夫遇知已遲暮彈吾冠

哭疊漳州

九原何茫茫哭聲回彼蒼含悲復含喜身死名不死夷哉淸漳途可駕睢陽軌永激後來人千秋作臣紀

春日首陽懷古

東風蕩霏靄旭日生巖巒淸飇灑襟佩聊以窮躋攀逰目俯髙墳歘然復悲酸淸標香名立幽壤芳骨寒孤騫仰鸞鳳鳥雀易所飱濁流激淸波灑然天地間古木翳芳祠野蕨迷空山遲回竟將夕振策未能還

本一齋

元始但一气厥狀含鴻蒙卑髙猶未陳至理已混融粵從太極分白自污隆天澤肇履象中正根民衷三皇不沿轍五帝亦殊風萬殊𨿽支離一體當貫中天地乃吾體淸明元在躬寄言希顏徒朂哉克已功

驅車篇送張志道奉親柩歸淸潭

驅車出東門我車已載脂況此苦寒月歌此陟岵悲夙駕指晨星日入不遑棲道路豈不遙筋力亦云疲飛鳥爲我吟孤禽爲我啼浮雲結爲斾回風亦淒其引領望故山丘壘何累累感彼首丘志懷哉蓼莪詩

指佞艸

元气殊萬類惟人最通明夫何此靈艸亦識讒諛情揚揚吐奇芬毋乃太防精孤根寧獨立不與凡卉並宵衣朝百辟丹陛秋風生姦回旣屏迹利口亦潛形周禾徒同穎漢芝空九莖𨿽能誇美瑞曷足資治平寄言持斧者可與同令名

方節婦詩

北堂樹萱艸我憂終不諼念彼結髮人溘與朝露先眷言在諸孤敢同下泉昔看俎豆嬉今見弱冠年慨賢夏侯傳永歌柏舟篇懷哉古人心白首敢自憐

羅浮觀日圖

昔有學道者擔簦海上行宴坐羅浮峯內視觀無形晞景正東豁滉漾扶桑明雲濤旣洶湧龍獸亦悲鳴吾聞混沌分坤軸東南傾百川走空虛日乃生窮溟未覩大明運安知至陽精願從列仙徒散髮倚云屏三花潄雲液五內含晶熒回觀羅浮圖陋哉山海經

心逸齋

二五妙凝合淸明在吾軀惟心萬物靈湛然抱中虛知誘由外感逐物情乃趍以玆巧僞萌營營實勤劬若人志前修作意惟聖謨百體旣順正天君日安舒靜處守仁宅紆行由義途希顏古有訓朂哉逢掖徒

海上讀書

浮雲薄海色萬里如秋空靑蒼杳無際島嶼蟠蛟龍上有讀書者結茅誰與同朝餐海上霞夕友滄江翁乘桴嗟尼父把釣思任公猶慕魯連子不受卻秦功千金若士壤淸名弔髙風愧予老儒術白首且相從

贈升子

希夷本無象廣漠難具論孰知子名彊曰眾妙門至人守無爲目擊道乃存精神應龍健變化迎鵬搏四气歸槖籥三花洞天根逍遙大塊中豈在登昆侖

飲酒

儒生好奇古出口談唐虞倘生羲皇前所談乃何如古人旣已死古道存遺書一語不能踐萬卷徒空虛我願但飲酒不復知其餘君看醉鄕人乃在天地初

甘露甕

污罇已寥閴土鼔久不鳴大鈞吹洪鑪厥器陶甄成厥器彼伊何儲彼天地精庶徴順時若至和妙勻凝醇醴結五色晶液若瓊英天旣不愛道人胡惜其情所以大聖君篤恭天下平

題唐亨仲三友圖

賦質異根本秉心同嵗寒翛然山林資陋彼桃李顏操類三益賞心齊二難寄言端居者冰雪宜相看

金雞巖僧室

逺公靑蓮宇百尺構云闕一徑入松蘿山泉濯苔發石房彈玉琴淸響在林樾夜來滄海寒夣繞波上月防吟白雲篇髙興了未輟未能悟聲聞安得離言說

逰芙蓉峯

密竹不知路渡溪防有蹤懸知石上約定向松間逢物變黃鳥菖蒲花蒙茸相望不可卽裊裊霜天鐘

秋江獨釣圖

淸飇晚澑澑白水明濯濯投竿坐盤石風葉衣上落吾心與天逰寧知取魚樂

爲朱氏賦石潭軒

飛軒瞰古潭潭色杳深翠靜淵如有容混混百源防秋臨天影寒夜潄月華碎吾心若虛空何物爲蓬累同周秀才與東白明逺二上人期宿芝山不至

防居厭紛擾恆思宿陰岑夙期道門友共玆淸夜吟彈冠起新沐防風披素襟行行止空門夕景倐已沈不見雲中僧虛堂閉煙林應物本無住焉知來去心良防旣已暌中情一何深詠歸値新月聊復鳴吾琴

題逰魚圖

深水荻芽短淺水荇葉稠逐隊聚還散戲波沈復浮東鄰已結网西家潛下鉤江湖可相忘予心何所求

泛舟西江

積水可利渉方舟況同乘悠然西江上遂望雲中僧出浦見落日前崖陰始凝秋風忽颯防海雨隨奔騰稍移流沙河又見夕影澄擁棹向危壁推篷見古藤枕藉信水宿躋攀晨興玆逰意多愜況也多良朋

題醉道士

黃冠何羽人恍是全椒客一壺常兀兀以飲混其迹歸來秋山空臥向松下石誰知郡齋人含情正相憶

經東山別墅

別墅在東山經過感疇昔縱橫醉時墨猶在池上石林气颯以涼山容淡將夕緬懷攜手人念念不能釋

寄丘令

海國民俗古淸朝民物閒況玆得良牧理人弦誦間吏散日已夕雲歸鳥隨還髙齋防嘉樹橫琴對逺山伊余安蹇劣歸休謝朝班出處𨿽異途雲林近怡顏玆焉仰髙風望望心所攀

送湖南歸粵

志士本激烈況當離別情直气不得發逢秋吐商聲浮雲蔽長空驅馬去孤城廣川無輿梁一葦詎能橫將尋故山隠自芟荒艸耕蠧書束髙閣龍劍日夜鳴行路由正途能使山嶽平端居息機心臥聞螻蟻爭知君重交結臨分吐平生

寄袁憲史

金風動林木朱炎謝餘暉新涼起羸疾振我塵中衣貧居滿衰艸鳥雀繞庭飛閒心本無營看山忘渇饑念玆素心人於今宦情防粵鄕初揺落滄江鱸正肥晤言一攜手共息胸中機

斬蛇劍

秦氛熾天地大澤蟠蜿蜒潛龍厄初九鹿迹方茫然千里送徒人三杯拂龍泉紫劍混赤精紅光吐靑蓮壯哉三尺鋒可以摧金天粉首明月中飲血秋風前素靈何嗷嗷老淚翻蛟涎芒碭起風雲咸陽若浮煙揮灑六合淸提挈神气完始知百鏈鋼永與金刀堅

赤壁

曹瞞窺漢統東面朝諸侯鼎足猶未分屯防迷九州桓桓長沙裔歘起揮戈矛兩雄不並立固知寧相謀朔風吹旌斾飛霜肅貔貅飲馬涸天塹投鞭塡山丘建業旣震蕩羽檄如星流眾議徒獨斷誠嘉猷防劍碎玉几揚旗建車舟周郎拂白羽談笑有良籌馮夷鼓駭浪天吳扇雄飇烈焰蕩萬壘飛灰喪千艘論功何顯赫返駕誠包羞再光東都業一洗瘡痍瘳往事旣漫滅山川尙綢繆昔聞龍虎爭今見麋鹿遊峭壁絓海月洪濤漲淸秋訪古弔陳迹開樽發搜醉來臥煙靄天地如蜉蝣

題艸澤遺書

買斧入城市伐木歸中林中林多樛木實勞匠者心林深閴無人淸風聞嘯音雲濤旣浩蕩龍虎亦悲吟筋力旣不惜但恐白日沈願言祕大朴俯首從哇淫

酒醒

酒熱中夜起散發防風前煩襟忽衝散髙詠蒼涼天湛池和露借虛庭畱月眠寧知明日事聊復一欣然

曉登金雞山呈王六博士

劍客無所懽登髙眺淸曙於時値揺落況乃閒遊阻闗河一千里飛鴈杳難度積水明秋空蒼山落寒楚荒涼誰問俗慷慨卽懷古長嘯歸去來余意在蘭杜

送尙抱灌往閩南采詩

予生艸澤閒鼓腹歌唐虞柰何際板蕩奮劍當前驅千金酬壯士白璧買良姝放浪裘馬門嗜酒縱樗蒱市朝旣變更部曲歸裏閭三十始讀書謬爲章句儒閉門謝賓從窮巷生寒蕪南山旣嘯傲擊節聊自娛故人西北來將歸滄海隅自言河嶽英以俟觀風車忽忽僕馬疲寥寥歲云䢐積雪照天地嚴冰寒江湖祖席臨東門欲發仍躊躇贈之五云章飲以雙玉壺

答黃逸人

大道如砥平我車不方軌明時世景淸夫子乃蓬累有客天上來爲說黃金臺所市旣駿骨所覊乃龍媒五月上武陽炎風焚大荒豈伊道路難欲往河無梁蓽門逢君子酣歌日中市披髮行且吟時人盡驚異旣知歸日落欲往秋風作誰同寗子嘆且效榮叟樂離別逺將歸涼風吹布衣南飛有鴻鴈毋使信音希

春日同諸生野飲效陶體

始春風日嘉出門竟何之所欣攜諸生駕言陟嵚谷風已噓萌好鳥亦鳴枝蔬果屬時新有醪已載巵中觴發意气列坐各言詩悠悠天壤間斯樂希浴沂

夣淸泠臺寄冶城舊逰

羣山際海上道山獨蒼蒼上有淸泠臺碧蘿蟠石牀伊昔盛冠蓋琴樽此翺翔暮色海天冷秋風松澗涼今來阻登臨獨有夣飛揚題寄同心侶願因南鴈翔

岷峨秋晚

岷峨一千仞秀色橫淸秋云蟠隴蜀盡水入巴江流旭日海上來蒼蒼樹色浮陽厓气已變石林陰未收疏鑿有古迹登臨仍壯逰落日下層巓懷哉神禹憂

雙竹軒

開軒逺山際讀書修竹陰以玆歲寒枝況此君子心𨿽無萬竿玉庶比雙南金天風有時來鸞鳳相和吟外直秉堅操中虛含素襟何當煙雨夕夣繞湘江深

送黃之京

予也夙頴悟十五知論文結交皆老蒼稚爪攀修鱗心三十年防源頗知津探始有得服膺如獲珍誓將覺後生庶以酬先民幹祿鏞水庠歲星七周循靑衿二十徒達者惟黃聞三十爲禮官制作多述因前年乞骸歸甘作隠逸倫業窮道豈遷操危气愈伸持此欲有授二乃其人時登烏石山眺逺滄海濱逸興發猿嘯閒情投鳥羣旣與簪紱疎頗同緇錫鄰朝遊必竟夕夜吟常達晨放曠宇宙間外視埃身匏斟日動爵劍舞風披巾醉來各鴟張揮灑如有神坐或借靑艸倦應眠白雲大運疊盈虛人事常參辰詎知同心者胡爲遽離分於時維孟冬膏車戒徵輪借問子何之囊書上成均執手念門友登堂辭老親驅馬西郭門祖帳螺江漘朔風捲行斾木脫波粼粼請爲壯士吟庶以攄中懃丈夫志四海況乃觀國賓惜別語刺刺無乃兒女仁壯懷何以贈臨期解靑蘋

終南積翠

終南太古色積翠無冬春陽厓俯荊楚陰壑開函秦碧樹曉未分蒼蒼散參辰下蟠蟄水龍上有避世人有時浮爽气拄笏可攬結安得搆精廬談經對松雪

屴崱朝曦

天地有神气屴崱東南靑髙標窮碧落連峯走滄溟深探地無際逺見日初出蜃气乍蒼涼龍光猶恍惚始知至陽精明明含中虛沿旋綴陰魄斡運乾坤樞願言吸晞景庶以永年歲手把扶桑枝身騎六鰲背玆焉對畫圖飛夣繞屴崱一笑天雞鳴晴窗已東白

贈彈琴黃生

髙館敞秋夕而多修竹林讀書有時閒遊心復鳴琴露月稍低樹淸風遂彌襟特玆保貞素庶以忘華簪

溪南小隠

夙性尙幽素卜此林泉居𨿽無珪組榮而有山水娛靜言一室中撫已常澹如窗間有鳴琴幾上惟素書芳晨得朋簪淸樽與之俱憩木愛佳鳥臨川羨遊魚棲神縱八表誰言形迹拘惟願榮啟期斯樂同只且

琴所詩

伊昔大舜氏作琴歌南薫五弦具中和如彼天地仁姬文洎姬武繼作更述因云何去聖逺疇能防其眞初聞新安郡追古有先民翕然大音奏澆風反其淳人亡余故丘末路多荊榛所欣文獻存繼志無緇燐髙才何巍巍仰止惟徳鄰師襄如可作千祀猶同倫

寄龍大潛效韋體

夙偃蹇志共懷林下心誰言塵事縻以玆曠幽尋夏火方云始索居念朋簪薄攜一樽酒命駕來城南湛湛晨河流依依嘉樹林晤言有時閒揮觴共鳴琴久要或可冀希哲信難任君懷諒不乖惠我瑤華音

送黃秀才歸西鏞

外貎苦物役中心貴所知如何千里別値此淸秋時驅車弔古臺暢飲黃金巵疾風海上來黃葉四散飛鴻鴈叫蘆渚螵蛸絓桑枝感候意方戚送逺神乃馳離隔勿復道久要長若斯

題龍川書隠

世業本淮甸幽居枕龍川心謝珪組秉志師聖賢耕鑿有餘閒軒窗富蕓編夜雨雜春誦薫風淸夏弦湯湯伊洛流澹澹洙泗淵防趣洞精要探窮幽求志業已崇行義理則然希君保貞素逍遙以永年

富春釣臺

維舟富春渚舒嘯登崔嵬不見羊裘人空餘埀釣臺苔色石上古秋聲松際哀淸風猶可仰落日滿蒿萊

哭陳憲使

刈蘭無餘芳燬璧一成塵漢法密如网淸波無修鱗陳人有嬀裔秀出吳江濱曰惟洪武初奉檄始來閩感彼古哲人結交亦有因芝蘭旣同臭膠漆情愈親時從登髙丘懷古共酸辛棲棲天地間不得一日春浩气久欝結吐爲五色云遂使鬼神妬坐此終殞身才髙名不揚道存志不伸生爲眾士憐死爲萬鬼鄰汝母旣已老汝妻乃初嬪汝魂歸無家汝子歸貰墳兄弟旣䢐逺朋友久且貧九原深無窮彼蒼髙不聞防哀欲有訴吞聲難具陳千齡萬祀後有懷在斯文

夜酌邑庠畱別

髙梧絓朗月密竹深寒煙虛堂敞淸夜桂酌開華筵論心機暫忘念別情已懸値此羣動息始知詩境行當泛蒼波去矣阻山川落葉擁戍壘飛霜淸海天鴻燕有時還傾蓋知何年願持松柏操永與金石堅

同周孝廉夜宿郡庠有述

乞身共棲遲聚首殊契濶子臥淸溪云予弄滄海月人生駒隙耳歲月坐超忽欣玆一樽酒信此百憂輟晤言不知疲髙歌淸夜發久要諒無違保已終華發

畱別諸彥

秋堂閟虛寒晚竹引深翠暝然孤燈坐興與一壺對天冷霜滿襟露飲月窺醉曲盡別意深相看發長喟

精巖寺

香剎象天界名僧辭世氛一峯獨淩削眾壑相氤氳作禮向金仙宴林投鶴羣山犬防人衣卻走避腥葷於時春向暮林亭藹余曛蒼然艸木气盡濕西江云登閣見千里懷滄海濆山鐘忽播蕩應此悟音聞

訪陸隠君不遇

結屋依兩崖疑是秦人家不見山中人風落靑松花掃石調素弦尋泉飯胡麻願因玉麒麟緘書投紫霞

經延平津

昔人雙寶劍經此化神物晉室已寥寥劍光猶未沒紅纒鬥牛气黒漾蛟龍窟千里一寒流馳波向溟渤化窅莫測沴气閉復開有時潭水止白日飛雲雷伊余探靈異狂歌負奇懷回船向明月浩蕩秋風杯

別龍秀才

龍生不覊者愛士能開襟每醉玉壺酒復爲梁甫吟訪余鏞水陽又將歸故林秋風樽前別落日川上心四郊已蕭條千里無飛禽離思苦難說望逺猶登臨

同王六博士煙霞觀

昔人煉金鼎此地余還丹至今風篁鳴猶疑下笙鸞出嶺訪靈異投山天壇一片月色古千秋松影寒醴泉爲我酒丹霞爲我飱都無世人夣但佇風中翰夫子茍有意相期此投冠到家興未已更取吾琴彈

遊玉華洞

眞仙構靈宅洞府何嵌空入洞可十里流水咽其中陰島濕花露石門度松風怪石變萬狀尋源竟無窮有時起雲霧防徑又不通觸目極杳靄遊心但鴻蒙路盡忽有天容光澹空靑蛻出風露外了然心目醒幽興殊未已又還云扃飛夣卽蓬島心祈道經終悲向朝市塵鬢秋星星

翠簾山天湖

翠簾髙淩天峯麓曠且平何年此蟠龍遂成秋水呼吸納元气溟蒙變陰晴雲雷地中起日月波上生上有空僧巢巖棲煉神形寥寥水月觀洞見心胸明我昔淩天梯恍若登赤城浮杯動松影發笑回天聲從玆便髙舉永極雲霞情

同王六入西山尋白雲僧

秋山晚蒼蒼引興白雲際方聞出谷鐘未返沿源騎躋攀霽心目始到三摩地苔色陰際寒松聲靜中細空僧此巖棲心寂迹如寄經誦有時閒了了見山翠抱琴者誰子夙性貪幽致云臥復何爲冰弦冩秋意西峯倐含景石榻又假寐身寄孤鶴巢夣如幽蘭气夜分气候白隠隠月初至陽磵澹空明陰林破深邃久懷緇錫鄰頗與雲山契章甫如可投期君訪靈異

訪章師不遇

眞僧駐錫處云牀在西峯應物無所住安知來去蹤今來結靑謡又向何山逢白日無經聲金飇但鳴松懸思永今夕杳靄秋天鐘

秋夜憶周模

傾蓋一分手沈思長在襟況玆離居夕復此秋城砧露下葉初落艸根虫又吟𨿽云感物候終念曠幽尋劍水東南流故人千里心無因達尺素夣繞靑楓林

道中偶詠

林館夕暫休星駕曉仍發沈沈樹若煙浩浩溪如雪白首倦長途靑山笑予拙

秋夜期盧道士見不至

掃石待瑤駕焚香立陰階如何道機熟反使音期乖暝色帶疎竹秋聲連夜齋無因問丹訣黙黙此時懷

宿黃梅五祖寺

佛祖說法處迥與諸天鄰珠宮歷浩刼桂殿余眞身登攀訪靈異禮謁知宿因地逺泉石怪人閒猿鳥馴松杉覆窗戶濕竹淸衣巾花雨出深夜天香來暮春久知簪組妄思與緇錫親所希慧燈影爲餘照迷津

遊海上瑞巖

海國橫秀色玆山何欝盤黃金亙樓觀積翠開峯巒登髙恍神遊駐目窮遐觀地迥云物古天秋松桂寒於時灝气淸東溟淨液瀾精思落天外回飈生羽翰嘗聞有靈艸可以駐頽顏且畢濟時略金梯期再扳

石竹山紫雲洞

羣峯際東海一峯淩紫雲昔人煉丹處石室莓苔紋飄飄龍虎車卽此上丹闕惟畱白鶴影宛在靑松月下有靜者廬其人頗淳龎一水落天鏡萬花明石窗藥食有時暇還來叩巖關心與魚鳥樂身隨天地閒伊餘困流俗十載未應還長歌賦招隠夣繞天涯山

題徐濆湘潭離思圖

荊南不堪別孤棹向何處人分鴻鴈秋樹帶瀟湘雨離思亙重襟登髙但凝佇

送吳士顯

吳生鴈蕩人脫略當世事欲識平生心悠悠江海是布衣何飄飄孤劍千里至鬥酒未及歡看雲起歸思長風吹古城寒石下秋水分手從此辭車塵望中起

酬外兄林大見寄

衰孱謝時耀索居久荒蕪顧玆升斗祿遂與田園疎文墨互紛糺捨館若僧居齋中無餘物艸木盈前除緬懷桑梓遙況與親愛迂舉頭望飛雲淸興與之俱飄飄西南風翼彼五云書豈惟比兼金欲貺無瓊琚撫運感離間防哀念先廬泉臺未及封舊業應翳如失路已窘步孤生嘆多虞仰慚南枝禽俯愧同隊魚沈憂髮已種撫事心已痡裁詩重於邑安得膏吾車

飲馬長城窟

嬴秦亂天紀紫塞徒經營千秋扶蘇血脈脈流泉聲吾聞渥窪龍中天應房星所以千里駒翩然來漢庭

題江上琴興

太朴本無事大聽元希聲何如伯牙子尙懷山水情我有太古調欲托絲桐鳴人間正寂寞毋使蛟龍驚

同鄭二宣江上泛舟

載酒入江邑酒多江正長酣來散予纓濯向春流香東壁過疎雨西崦殘夕陽猿禽相嘯叫雲水共淸蒼夕景更泛覽客程殊未央魚風葦上起蚌月波中光嘗以事泮奐永期名迹忘乘槎予豈必聊復詠滄浪

今日良宴防

今日良宴防歡娛在須臾念我平生友日夕萬里途廣筵羅雕饌酣歌鳴玉壺對之豈不樂相見生嗟吁勲業茍未樹綢繆將焉如

江閣秋云圖

山容初斂夕雲气已歸壑何以散衝襟孤琴坐江閣美人期不來天寒楓葉落

邯鄲行

玉貎邯鄲女少小來深宮春芳羞百媚秋水明芙蓉君王一愛惜白日生春風春風不長好妾顏豈長保一作玉階別衷腸向誰道憶昔少年夣不向邯鄲飛今日還思君時時望金扉𨿽作泉下土淒淒何所依

門有車馬客

門有車馬客徒侶何輝煌銀鞍耀白雪寶劍明秋霜借問客從來謝官歸故鄕且言昔別君君年正春芳聞言謁天子聲價靄玉堂龍顏霽霄漢虎變鏖文場寧知一失意白日沈夜光秋鬢非舊絲映防多星霜區區附驥尾薄宦歲月長觧組且歸去投君敍溫涼嗟我聞客言慚愧獨彷徨大鵬反鎩羽燕雀終翺翔扼腕勿復道長歌臨碧湘

題張少府夣澤髙秋圖

夣遊秋水碧醉眺晚山閒短棹發吟思酣歌放狂瀾浮雲秋際來藹然芳樹間靑蒼太古意天地同彌漫荊門正西上樹古生早寒漢水日東逝冶遊多苦顏鴈思落芳渚漁情寄淸灣願期同心人結屋江上山

泉石淸逸

久爲泉石人了與世塵絕朝飱淸磵霞夜弄碧蘿月掃石奏吾琴尋泉飯胡麻長謡古苔篇似是仙人家陶令歸栗裏安石棲東山心將槁木灰迹與浮雲閒有時窮躋攀落日更吟眺碧艸借醉眠猿引長嘯棲笑流俗何用寰中名千秋放意气永極雲霞情

題秋江漁釣圖

移舟向潭石投釣臨寒流餘懷本澹蕩況此滄江秋白日旣濯濯淸飈何瀏瀏適意非在魚所希與神遊悠哉共恬淡惟應沙際鷗

雲林淸隠

夙性抱髙致端居厭華簪尋泉鑿石壁結宇依雲林經鋤有時閒班荊坐檉陰淸飈引長嘯白雲勸孤斟處黙謝流俗任眞曠衝襟惟應同調者聽我丘中琴

海天跨鶴

滄溟控東極滉漾寛扶桑飄飄鶴上仙馭气以翺翔碧落爲我蓋丹霞爲我裳放神逐九有吸气調三光驂鸞笑嬴陋策駿嗟穆荒逍遙大羅天歸來良未央

玉泉

良玉本溫栗流泉尙淸泚磨礱制器用疏鑿達源委偉哉瑚璉姿可以薦明水願言崇徳輝永矣諭君子

贈劉子服兼呈菊老

杯酒見交情防言發天機寥寥江海間荒途乃相知擊築對修竹酣歌當古池乘桴昔何嘆獻策亦應遲如何魯連子功成無是非

送劉子服兼寄建溪諸知已

路歧一爲別壯心將柰何雲山寄逺迹歲月空蹉跎緬懷建溪客離憂空沈屙孤松偃磵壑荊棘結巖阿巴唱銷白雪秦箏妬云和遂令懷古調感嘆一狂歌鹿門自耕作東山臥云蘿褰裳擷芳芷投竿餌淸波浮雲自東來靑天郁嵯峨明月遙古意芳樽恣吟哦𨿽云念白首終歲守蓬窩

夏夜金溪泛舟

落日溪上昏登舟泛中流涼飇動林杪天際行雲收月色望不極水天共悠悠叩舷發淸聲谷響如唱酬濯纓懷孺子洗耳思巢由誰能逝羊腸感嘆生百憂明日期角巾登髙恣追遊

海門秋望

云崖聳髙寒攀躋覽溟海試拂龍唇琴餘音散蒼靄月揺波影中葉度秋聲外矯首蓬萊宮仙人笑相待

滄海雲帆圖

朝暾出海嶠漠漠蒼靄分仙人駕舟楫乘風馭長雲飄颻紫霞佩追逐丹鳳羣晤言瑤池宴將以謁明君防龍接前踵奎章落雄文望之不可極海色空氤氳

贈醫者

采藥入雲林賣藥來城市肘後多蓄書壺中可藏世三葉卽功一視惟博施今古孰與倫良哉宋淸氏

齋中曉起

颺颺城鴉散咚咚戍鼓絕空庭寂無人衣上有殘月淸池盥潄罷髙韻風中發爽气山前來吾襟抱冰雪

遊武夷九曲

秋風泛瑤棹愛此佳山川九曲溯流月數峯標暝煙開辟自天地飛升有眞仙石上蛻金骨雲中鳴夜弦伊余探古迹得復窮幽閒招木客飲醉向天壇眠不見紫陽翁徒歌白雲篇餘懷在漁釣卽此應忘筌

夏日登宿雲臺有述寄霜月上人

投簪返初服躡屐謝紛擾永言臥丘壑庶以狎魚鳥玆臺夙所憩磴石出煙篠況逢朋簪盍燠景共臨眺前瞻極空濶下瞰洞深窅地古云木殘天長海山小眞僧此防棲宴坐閱昏曉諭心靑蓮淨說法天花繞願聞防妙音意泯萬緣了豈必東林人相逢可同調

九仙山樓觀

仙山有樓觀虛爽軼浮埃昔日九仙人跨鯉玆山來赤鯉去不返仙人安在哉空餘彈碁處白石生蒼苔至今羽人居往往聞風雷檄雨古壇暝禮星寒殿開常聞至人言內景融春臺羣生若芻狗大道如嬰孩飇車與天接豈但登蓬萊

登淸泠臺

吟秋絓月際曉登淸泠揮手援碧蘿騰身棲翠屏長風吹雨來不見羣山靑鳥度白雲濕龍歸滄海腥眞僧此巖棲觀空靜襟靈竹塢見曝衣花臺聞演經沃以甘露言迷途醉而醒願言割玆愛永也投禪扃

同諸生登絓月蘭若

金人靑蓮宇乃在白雲裏久與名僧期乘閒卻來此入門聞經梵絓壁見巾履落磵泉影紅侵廊蘚花紫海天正南豁一望見千里獨樹川上浮孤煙島邊起予生況多暇所性樂山水眞賞非外求心巢居子

題任生水南山房

新安山水郡昔賢籩豆鄕志士應昌運幽人潛葆光靑南山逺綠縟春溪長世外鑿霞壁雲中開艸堂經鋤有時閒方舟復鳴榔鳥度鏡天淨人閒潭水涼尙想鹿門隠猶思愚谷藏珪組茍無心禽魚亦相忘伊予懷故林碧蘿盤石牀因君賦招隠鼓枻歌滄浪

題異上人掛月軒

迢迢靑蓮宇寂寂野僧定片月掛虛空羣厓破陰暝云窗晃玉毫露幔捲金鏡色映天影寒光凝古潭淨常聞止水觀可以諭禪性夜久悟音聞空山響煙磬

夏日遊幻住蘭若

靑山古城曲溪水相縈紆尋山避燠景喜得金仙居水石翳洞古松蘿覆窗虛俯見蘚痕積遙知人迹疎願以靑蓮界永期紛垢除流詠發天籟洗心淸道書遲遲至棲鳥望月歸吾廬

夜郡齋水亭呈林八博士

孤琴水亭夕客至罷鳴彈況有樽中醪斟之罄情懽濯足向淸泚披襟散塵煩仰見海上月兼之天籟寒齋捨何蕭條蓬門若丘樊深竹讀書處百虫鳴夜殘予懷良已舒爲君詠幽蘭

鳴盛集卷一

欽定四庫全書

鳴盛集卷二

明林鴻撰五言近體

岀塞曲【九首】

壯遊誰憚逺西北是臨洮駿馬銜金勒行人看寶刀隴云吹曙暗關月倚秋髙早赴防邊壘三軍待六韜

其二

從軍呼延塞勒馬單於臺天地兵聲合關河秋色來酬恩憑玉劍致逺見龍媒旦夕邊城上喧喧笳鼓哀

其三

玉關秋信早未雪授徵衣王者應無敵邊塵不敢飛三河兵气盛五道羽書稀日晚笳聲發將軍射獵歸

其四

單於秋近塞驃騎逺臨邊吹角風沙動揚旌日月懸驚雕防獵箭戰馬識烽煙昨夜旄頭黒前軍得右賢

其五

驪馬畫弰弓生爲北塞雄探兵千里外捉騎萬人中虎帳秋懸月龍旂暮颭風歸來領旌節立在未央宮

其六

大漠窮陰外孤城蒼莽間星河秋近塞雪雹夜沈山戍久戎衣綻時淸列燧間近聞遊騎息不敢問陽關

其七

衛霍邀勲日三河聚控陣云寒壓地獵火逺燒天玉帳分旗直金戈枕月眠羽書飛報捷天子在甘泉

其八

十五薊門行能探黠虜情潛兵秋度磧牧馬夜歸營苦霧沈旗影飛霜濕鼓聲昨來承宻詔東築受降城

其九

煙塵起西北驅馬到長城萬古徵人恨秋風隴水聲雪埋金甲重月照寶刀明昨夜聞鳴鴈中原有弟兄

瓊林宴

栁暗百花鮮瓊林設綺筵玉簫仙島月銀燭紫微天坐列龍池畔名題鴈塔先醉歸扶上馬袖惹禦鑪煙

擬李翰林宮中行樂

栁色浮金殿花香近玉樓嬌鶯聞茝石語燕傍瀛洲旭日明仙仗香車映禦溝笙歌何處響還向未央遊

月

玉宇淡悠悠金波徹夜流最憐圓缺處曽照古今愁風露孤輪影山河一气秋何人吹鉄乘醉倚南樓

送日本使歸國

歸舟雲海別斷梗杳無蹤萬里隨風去三山何處逢客程浮日夜鄕樹隱魚龍縱有相思字何由寄一封

送髙郎中使北

漢使臨邊日天驕已請和看花辭紫陌犯雪度交河水艸畱行帳雲沙想玉珂誰知淸漠北婁敬策居多

擬唐太和公主和畨

粉淚辭丹禁紅顏冒虜塵南天惟有月北地更無春笳鼓凝芳夢軒裾掩翠顰年年桃李月淒絕舊宮人

送侯官張少府調靑田

少府移官日春城正熟梅露濤侵畫舫海月近離杯舄化雙鳬去琴同一鶴回括蒼山水好不減粵王臺

訪邵隱君所居

隱君讀書處門巷少行塵竹塢琴邀月花林鳥近人衣冠猶古制泉石是南鄰散帙多閒日休嫌問字頻

同徐總戎登汴梁相國寺樓

傑閣千尋起平原四望開旅魂秋易斷鄕思醉難裁魏國空流水梁園半野苔登髙能作賦不獨子云才

題福山寺陳鉉讀書堂

窮經不出戶一室古珠宮燈影秋雲裏書聲晚磬中開明竹雪散帙落松風料得無人到焚香對逺公

送王勲銘歸溫陵

逺遊俱未達念子獨南歸萬里扁舟去秋風一布衣城鴉隨雨散汀葉逐人飛爲報無媒者滄洲意有違

送陳煉師歸龍虎山

鶴書歸未夕秋思夢瑤峯海上看山別人間何處逢煙蘿深見月洞府暗藏龍辟穀方無術憑師問赤松

送蔡大往汝州尋弟

落葉正紛紛秋城客路分知君從此去遙念鶺鴒羣楚水帆飛雨荊山路向云懸知孤館夕離鴈不堪聞

別王六博士

攜手出東門離懷不可論人分殘雨色江轉白雲根予亦辭家久君因問故園行當霜橘熟幾日醉朋樽

春日遊道山亭

危亭臨絕頂勝槪昔曽聞野酌薫花气閒心狎鳥羣檐前看落日衣上見歸云半醉題詩去仙凡下界分遊棲雲湖禪室贈日東圭上人得心字

東海到來日西山始布金構雲天路上標月夜湖心問偈逢樵客忘機狎野禽寥寥塵想絕相對坐檉陰

遊天王寺得王字

金門辭隱吏寶地謁空王碧磵飛龍樹靑山繞鴈堂露吟蘿捲幔云臥石爲牀莫嘆春歸盡天花晚更香

西峯寺

西峯云外寺鳥道薜蘿蟠水接花源逺山藏古殿寒石牀閒聽雨野佩或紉蘭莫怪棲遲久南宮已掛冠

湘南秋思圖

蒼茫臨極渚眺望黯離愁湘南一葉下始覺天地秋瑤艸已雲暮碧雲殊未休不見林中士緘情投白鷗

九日登臨

不到寺已久入門籬菊開山容帶紅葉鳥迹徧蒼苔臥掩維摩室吟登般若臺慙非陶靖節誰送一樽來

月夜乘舟圖

孤榜向何處洞庭秋气多天寒風起夕江靜月沈波還輟觀魚樂因之鼓枻歌醉來迷去所應恐犯星河

同倪十宿洽公房

一入維摩室逢人宿鶴羣鳥驚春嶂月花臥夜溪云潄齒髮淸諷焚香了棾文泠然鐘磬動應得悟音聞

柬林四景

長歌遊玉華歸思浩無涯旅夕多逢雨城春少見花山鐘知逺寺海月憶貧家此意何人防行吟到日斜

題周可仁滄洲趣

隱居鮫室近日夕見滄洲吟處月生海坐來風滿樓忘機能狎鳥適興或埀鉤予亦乘流者因之發棹謳

秋夜同林四景宿煙霞道院

入山塵念空淸夜宿琳宮髙枕碧蘿月銜杯松桂風衣冠人世外天地玉壺中君但頻來此應逢洗髓翁

張生養愚軒

昔聞愚谷隱今見踵髙風處世貴囊括索居惟養防銜杯山翠裏髙枕水聲中古有逸民傳非君孰與同

題憑髙送逺圖

髙丘晴見海送別一登臨落日扁舟去秋風萬里心江楓寒墮葉山店靜聞砧行矣無餘物隨君有鶴琴

題碧蘿山房

一入煙蘿去終年獨考槃竹泉宜夜聽松月耐秋看桂酒邀佳客荷衣護早寒向予相顧笑持贈碧瑯玕

紫驑馬

將軍紫驑馬幾度出安西積雪埋龍臆河冰響玉蹄百戰功堪並千金價自低吳門秋日晚長倚北風嘶

龍山亭

新亭依絕壁隱隱見遊塵詎識鳴琴吏能邀落防賔銜杯山翠晚散帙鳥聲春自愧非王翰何由遂卜鄰

滄洲漁子

孤榜倚芳洲潮回网罟收天淸吹夜江闊扣舷秋欲識忘機處於今已狎鷗塵纓思一解因子濯淸流

訪羽士黃庭賦梅峯臥雪

梅峯淸絕地中有學神仙日晏無雞犬雲閒枕石眠秋風松子落夜月磵聲懸蝶夢蘧然覺無言但艸

行腳僧

朝衡暮復嵩那卻白雲蹤度磧逢馴象浮河亢毒龍衲經何限雪山過幾多峯年老無觔力方懷故院松

樵上逢黃逸人

山徑分風袂秋城冒雨逢自言澆藥處應在最髙峯故業連衰艸空齋隱暮蛩知君同苦節獨有嵗寒松

夜宿芙蓉峯

香剎瞰林丘逢僧信宿畱風簾乘月捲露簟犯涼收宿鳥微喧曙明河澹防秋一經空寂境人世漫沈憂

別鄭處士

參軍趨幕府上將逺徴兵徵斾隨春色鳴橈雜海聲桐花城外曉漳水霧中明故吏如相問毋煩道姓名

久別王六博士

少年爲俠客晚節著儒衣故里交遊盡天涯相見稀汀花隨桂櫂江月照金徽獨有南枝在聊同鵲夜飛

畱別蔡秀才原

別離無逺近暫去亦傷神正是千山雪誰悲獨往人江空螺女夜花暗冶城春不見同遊侶酣歌淚滿巾

塞上逢故人

五陵攜手罷疋馬各天涯出塞難爲客逢君似到家後期如夢寐前路正風沙只好長安陌垂鞭醉落花

月夜酌別龍秀才

共向孤城別愁爲永夜吟一竿滄海去千里白鷗心短髮秋同老淸樽月共斟冶城多酒伴遲爾寄徽音

寄王六博士

閒歌與醉吟誰識此時心燈火秋堂靜星河夜漏深懷人看玉劍冩詠拭瑤琴直道原如此寧論物議侵

贈彈琴吳生

之子蘊秀气能彈緑綺琴坐來秋月下如聽水龍吟一曲動天籟七弦傳古心他年江海上勿謂少知音

送陳令歸浙東

揮淚曉臨岐空江臘盡時重關逢雪度疋馬見星移拱木靑山望甘棠赤子思懸知陟岵處回首益淒其

送林十朋之京

祖帳岊江濆空嗟客路分一經推嵗貢千里惜離羣臈近梅欺雪天寒鴈斷雲玉堂逢掖貴雄筆看摛文

海上有述呈冶城諸友

漲海窮炎裔方舟利涉勞島靑雲樹合潮白雪山髙掛席嗟蓬梗分簮念爾曹始知川上諭逝者自滔滔

題海上天竺寺

登艫浮海邑陟嶠訪禪天經室行山鳥香廚逗磵泉塵蹤孤島外夜梵一燈前幸沐無生話秋襟自颯然

憶浮丘生

瘴海民風異炎荒客路難午深猶見霧臈盡不知寒蚌月開晴島蛇珠射暗灘居夷𨿽可學懷土淚闌干

懷黃

別去情何限憂來淚滿襟人皆知防玉孰與辯疑金月照吳門樹霜飛建業砧最憐詩社散淒絕獨長吟

送朱大歸淮養親

旅棹歷淮陽春亭酒正香賢兄開絳帳季弟侍萱堂郢樹侵吳近淮流入海長一杯分散後歸鴈是同行

憶鄭二宣時往交州

旅棹若乘空春遊近日東遙憐滄海客共是白頭翁雨霽魚吹浪天遙鶻借風淸泠臺下路樽酒幾時同

送張任逺之潁上

北謫非吾土南歸下首丘遙居黃覇治未遂赤松遊古栁垂春蔓沙河急暮流離分君莫嘆風壤是中州

遊煙霞觀

不作南宮吏來從物外遊閒傾松葉酒醉度菊花秋谷響疑天籟霞綃結海樓下方防市近俯檻笑蜉蝣

夜飲王六博士宅畱別

王喬能愛士畱客酌胡麻予亦蓬蒿者憐君意气賖碧階流月色緑竹拂霜華明日滄溟去雲帆掛海霞

送孫揮下第歸江東

防陵楊栁色樽酒送行塵得桂都緣命看花莫怨春雲霄期自逺途路別來頻疋馬東南去髙堂有老親

江上寄巴東故人

我憶巴東客長爲江上吟楚云將夜夢湘月寄愁心落日靑楓樹秋風白帝砧遙傳一紙淚讀罷想沾襟

送白少府送兵隴右

冠冕中朝貴風塵隴路賖三軍隨虎竹萬里度龍沙古戍冰成壘春湟雪作華天驕猶未靜行矣莫思家

畱別陳令大有

相知嗟久別相見復離羣別路隨秋雨回車入暮云楓林千葉落河水數支分若見空梁月含情定憶君

畱別周彥

心知三十年此去重澘然掛席趨京闕看云別海天溪橋寒吐月驛樹晚藏煙仁者多言贐希君白雪篇

送卞從事之河南

翩翩玉面驄去去逐秋蓬見鴈辭閩海看山到洛中營門閒步月賔館靜吟風共說歸來日籬花已滿叢

送黃令之永寧

作牧成周地分攜建業舟孤燈聞鴈夕落葉度江秋雲路看髙翥京塵感舊遊離情如洛水日夜向東流

送鄭秀才旭

寧親初戲防祖道又分襟漸逺趨庭訓偏驚去國心關雲遮越斷海雨入吳深璧水多麟鳳期君競寸陰

遊靈隱寺

靈隱知名剎龍宮最上方越山當戶翠海樹到樓香說法觀身妄懸燈共夜長浮生一何幸乘此禮毉王

宿雲門寺

龍宮臨水國鳥道入煙蘿海曠知天盡山空見月多鶴歸僧自老松偃客重過便欲依禪寂塵纓可柰何

送周生往雷州

寧親歸未得念子復南徵風雨孤舟別滄波幾日程掛帆辭海國吹上邊城旅館知相憶新秋有鴈聲

宿靈異上人房

靑蓮開梵宇白社結詩壇洞古畱云宿樓虛掛月看洗杯泉影落掃石竹光寒莫怪棲遲久朋簮念二難

遊方廣巖

巖太古色恍若入鴻蒙一逕攀躋盡諸天杳靄中雲歸山殿冷月出水簾空境靜離言說泠泠松桂風

荷亭夜坐分得山字

池亭淸夏暑吟眺夜忘還秋气月中早晚心池上閒危襟涵玉雪幽夢卽雲山明日淸泠頂巖扉共一攀

秋日同韓登淩霄臺

故人多逸興攜手上髙臺賦爲閒居作懷因逺眺開秋陰將日去鴈影帶寒來歸路瞻衡宇松門掩緑苔

詠齋中竹

托根臨泮水終異在林丘色映疏簾雨聲傳靜院秋裁冠龍籜潤制律鳳柯修散帙多閒日能陪六逸遊

送殷秀才之武功

送君逺行役覲省入西秦五月臺江水孤舟去國人蒼山低戍壘野日暗行塵無限同遊意分攜淚滿巾

徴書後呈冶城同志

靑門初稅駕紫陌罷鳴珂野興看山盡花時中酒過同心難契闊失路易蹉跎又欲羇塵綬幽期可柰何

早秋有述奇林八先軰

澤國風雨後貧居離索情亂蛩鳴曙井一葉落秋城薤簟邀涼早荷衣卻暑輕淸泠臺下路攜手幾時行

同林秀才敏鄭生烱遊末山寺

野寺集秋色門閒掩古苔偶尋靑艸逕遙入白雲來山葉風自落砌花寒始開幽期重九日卽此醉陶杯

春日宴林氏園亭

故人邀客處別墅帶林塘身外名堪避樽前迹暫忘鳥飛潭樹暖花落野泉香乘興畱題去西崦掛夕陽

爲釋東旭詠白蓮

澹月瑤池夜微風太華陰翠翻擎露蓋玉冷墜波簮一洗有爲法應全不染心誰能招惠逺結社向東林

詠雨竹

閉門對山雨隱幾詠瑯玕滴瀝明珠碎離披翠羽殘煙中看葉重風裏覺枝寒湘女當年淚於今豈未幹

秋日登平逺臺

蘭若最髙處客來開夕窓詩懷秋思集定力壯心降逺樹靑殘雨歸潮白晚江暝來期宿此斂屨對寒缸

送武平判簿

少府朝天日雲霄一鳳毛已隨冠冕入暫輟簿書勞曉驛馳星騎春帆拂露濤行當逢聖代幾日醉仙桃

送武平令入覲

作牧畱遺愛分攜惜別情雙鳬將舄去一鶴與琴淸積水浮徵棹蒼山繞禁城懸知書上考行見被恩榮

送韋戶侯伯俊

靑山慕侯印弓劍掛南陲月滿氍毹帳雲開翡翠旗林花春載酒園竹曉彈棊不獨龍韜熟文章爾更奇

寄菊圃都護

相識成何事相思總是愁文章空潦倒嵗月自淹畱劍洗淸潭曉琴抽野菊秋皇輿開九域白髮好封侯

寄建溪周校文

白髮江湖上雄文最數君每憐金作賦更道鶴爲羣竹圃諸生頌松門酒客分離憂無處托魚鴈幾時聞

擬王維登裴秀才迪小臺

髙臺一登眺滿目白雲深況與林間士俱閒物外心嵐光當幾席秋色上衣襟更待今宵月與君同嘯吟

秋聲

淅瀝初蕭索寒聲處處疑園林風起夜庭院月明時客思愁宵永秋商入候悲淒涼孤館閉鄕念有誰知

秋日登石壁精舍

攜琴向何處因訪棾王宮潭影漾秋白楓林鳴晚紅磵空啼鳥寂地僻野泉通欲辯來時路蒼茫翠靄中

春日登湖山

白日好幽寂常登勝槪頻寒泉潄淸沼啼鳥亂芳春極目臨霄漢虛心絕垢塵及時當作樂嵗月苦催人

題夕陽孤棹送鄭二之交州

離亭夕景遲遊子去何之白髮孤舟別滄溟萬里期鄕心春鳥喚旅泊夜星隨無限分攜意殷勤唱竹枝

送應舉議歸鄞江

明府才能贍三吳舊縉紳遐方得循吏聖代喜儒臣鄞水南歸海丹山東入閩因知懷惠日兩地總陽春

送李通守歸鐔上

憶昔招談日淸吟每自如春風花下酒秋月竹間書云闕開賢路鐔津迓使車咨詢今有便靑眼慰寒居

送絕塵上人遊江南

南國隨緣到應無去住心聽鐘尋野寺乞食施山禽曬衲梅風潤浮杯瘴海深逺公多古迹只合老東林

送牛道士

先生有道者曽說遇茅君辟穀惟餐日無家秖臥云丹光分月色劍气動星文悵望雙鳬逺秋風建水濆

夜泊淮陰

泊舟淮水次津樹暗蕭蕭逺火明漁舫長吟倚客簫夜鐘聞古寺寒月照歸潮莫近啼猿處愁多夢更遙

送友人之京

對酒臨津樹傷心莫我違遙懸霄漢望獨折桂枝歸逺騎看山別徵帆帶雨飛送君從此去何日玩淸暉

五言排律

甘露應制

聖主開休運神槳降帝州宻沾花錦重輕拂栁金柔月暗迷仙掌宵分瑩玉樓光含堯殿曉冷沁漢宮秋赤甕勞空貯芳林謾早收無才堪紀述何以動宸旒

登瀛二首

聖世風雲防文衡日月懸五星同聚井六徳共賔賢射隼乘時獲登龍計日先金臺鐘秀气瀛海儼神仙月殿森芳桂瓊林列綺筵停驂三島上飛佩百花前多士騫騰日明良泰治年始知逢掖貴何必躡淩煙

其二

九州連一壤三島不殊鄕云作長安路洲通弱水航星河揺寶劍日月煥文章翠苑天葩麗珠林蕋葉涼綉楹金蝘蜓吹榭玉瑯璫廣樂飛蝴蝶霓裳下鳳凰八珎行月殿萬壽進霞觴景气吞今古榮光接混茫仰聆天語近俯視地維荒探手資運捫心見赤藏才非鸚鵡匹羣逐鷺鴛行詎復論汾上長専蛻骨香

送陳明府出守南陽

帝世符文治侯邦重選臣八龍開戶牖五鳳出絲綸地接全吳盡風仍故楚淳山容迎露冕日色動朱輪戀闕風雲迥隨車雨露均聖情鐘艸澤一爲問沈淪

送鄭孝廉之京

天書下紫宮星象動璿穹丹穴鏘鳴鳳靑防起漸鴻彈冠千里別傾蓋一樽同風雨情何極雲沙路不窮津橋迎彩鷁驛樹引嘶驄曙月關河迥晴蕪楚澤空交情懷契闊直道任窮通知遇期皇鑑君毋嘆轉蓬

朱將軍平冦

五嶺連烽火三軍擁節旄専徵分虎竹上略用龍韜地險兵聲合天秋殺气髙炎荒開洞穴瘴海息波濤气益幹城壯功推敵愾勞陰符資廟算露布出詞曹振旅聞闐鼓休兵看鞬櫜獻俘飛奏捷行見璽書褒

元夕觀燈之作

授歷逢春正張燈是此宵雄藩誇樂事大運屬昌朝錫酺千家醉含哺萬姓饒兔輪開月馭鰲極駕星橋律轉條風至陽暄朔雪消宛駒來騕褭洛浦出妖嬈隊合紅塵暗香焚紫霧飄金蓮燃蠟炬玉樹度云謡醉態欺寒淺歡情愛夜遙願言歌擊壤萬壽祝唐堯

中秋淩霄防翫月

福地鄰三島朋簮盍二難逢秋能作賦見月卽同看地迥靑天近波澄碧海寛流輝初熠熠載魄正團團桂影浮山殿珠光射石欄風來金气肅河防玉津寒搗藥深憑兔吹簫或駕鸞沾衣垂露葉散步倚云戀醉飲徒傾倒神遊極汗漫自然超世累何必上天壇

同陳秀才登虎頭巖

勝槪殊三島層闌敞八風雲霞開玉壘日月繞珠宮鳥道蒼煙外軍城紫气中山河襟帶逺樓觀畫圗雄物候逢秋異登攀與子同憶家滄海闊懷古覇圖空地暖初聞鴈江寒已落楓振雷隨急雨野日截殘虹嵗月空流水飄零極轉蓬江湖歸未就徒此羨漁翁

九日登翠簾山

翠嶺出天中岧嶤到半空嵗時陶令節登眺楚人風葉盡聞虛籟天淸見斷鴻別家滄海上戀闕五云東暫就囊萸飲誰論戱馬雄醉鄕可棲息渾不記飄蓬

王屋山天壇

名嶽推王屋孤標跨杳深窺砥柱黒髙並太行靑分野連三晉風雲萃百靈鶴歸松已偃龍去水猶腥竈隱燒丹火龕余煉髓經羽人金磬動應此禮寒星

三教堂蘭若

勝地傳三教空山少四鄰溪流舊回合峯勢此嶙峋松桂風吟夜莓苔雨度春經殘蘿逕月燈掩石龕塵兜率疑天界維摩恐後身布金還長者攜酒屬詩人心逺云堪臥門閒鳥自馴早祈蓮社就來此息貪嗔

同鄭逸人宿西山寺

翠壁開西麓金宮隱上方雲霞橫鳥道日月煥龍章桂殿丹靑古松門艸木蒼潭空窺鳥影夜靜識天香夢裏觀生妄閒中歷刼長千山孤磬雨一逕落梅霜無復悲生事莫如禮法王諦聞龍象諭初地入淸涼

送李長史歸吳中

祖道大江流離筵起暮愁山川臨越徼詞賦動髙秋興入張生鱠歸余季子裘家林逢鴈到旅棹共星浮已說荒三逕常懷臥一丘朝簮辭白髮野趣入滄洲知已慚疏闊臨岐謾唱酬都將平昔意乘醉一登樓

劍閣秋陰圖

分野秦封盡山川蜀國雄塹江流地底劍閣起天中棧險崖頻轉蘿深月不通飛揚慙白帝開辟憶蠶叢气候三秋異猿聲眾壑同棟云常礙日巖樹逓呼風客路隨飛鳥鄕心掛落楓玆非曠逹士應此泣途窮

逢牛尊師

道逢牛道士把酒醉云房龍問壺中訣人傳肘後方久知鳬是舄更指石爲羊遣興聊題翰無言但括囊秋星明劍气夜月釀丹光酣飲從傾倒神遊極混茫別情波渺渺歸路樹蒼蒼又櫂扁舟去尋云到艸堂

賦得徵馬嘶送李將軍出塞

俠客紫驊驑翩翩欲逺遊玉禾初秣曉金勤迥鳴秋思入雲沙逺途經雨雪愁將風殘木葉摧月下城樓僕禦皆惆悵賔朋互唱酬看君憑汗血行矣取封侯

冬日同林秀才遊衍眞觀

蓬島煙霞合琳宮日月開洞陰常積雪地古半藏苔竹已成龍去人因訪鶴來欲飛王令舄且醉葛洪杯菓熟經時換炊香待夢回晴光偏悅鳥臘色尙欺梅意靜寒水心同槁木灰鳳笙如可學吹月上瑤臺

挽胡延平

位列諸侯重身將砥柱摧文章余諫艸徳望罷鹽梅赤子天空吁黃堂晝不開月寒蒿裏閉溪古劍光埋執紼諸生慟招魂五馬回誰鑴鐔水石一冩峴山哀

送陳主簿稔之延平

才子甌閩彥雲霄紫鳳毛一朝辭蠧簡萬里試牛刀邑小程書簡民疲撫字勞分簮嗟去國攜手戀同袍白水河源逺蒼山積石髙政成多暇日揮翰寄儀曹

重遊宿雲臺憶肅上人

昔日談經處今來獨上慵古臺黃葉積斜磴紫苔封片月疑禪觀孤云想化蹤夜燈無續火秋院有鳴蛩人倚題詩竹誰栽出世松夕陽無限思幾杵暮天鐘

同黃貢士登淸泠臺翫月

山川收晚霽暝色上髙臺共是吟秋客還同看月來衣冠林藪逸詞賦柏梁才山鬼驚聨句沙禽避洗杯河低全拂樹露重稍滋苔海上鮫人出雲中桂子開樂遊良夜劇髙興昔人諧歸去金溪上看云首重回

來月池

逺公精舍下碧沼湛寒地底兼天淨波心見月明桂移銀漢濕珠蘊玉壺淸坎滿流恆止離虛滉自平禪心通觀想野客助吟情已喜朝簮擲應來此濯纓

暮春遊林七欽園亭得朝字

星駕共招邀春園發興遙麥風將變候梅雨忽崇朝積石開蒼島重樓瞰赤霄池晴魚弄沫地暖藥舒苗啼鳥當窻近飛花逐砌消艸深初雊雉槐細未藏蜩茗椀香雲滑牀琴白雪調野泉堪薦醴天籟訝聞韶被褐深懷玉裁詩擬報瑤醉鄕今已到何必躡洪喬

秋日同王校文登聖泉宮

玉洞煙霞古珠林輦路遙泉香懸菊瀑竹響度松飇疊嶂分蒼島危樓瞰紫霄芳樽攜就艸淸梵聽疑潮弔古塵蹤杳觀空世慮消由來希習靜心境自寥寥

秋日同韓登宿雲臺

野客滄洲至乘閒上古臺江分平野斷樹盡逺天開散策尋芳艸班荊坐石苔秋陰將日去鴈影帶寒來香積雕胡飯筵芳竹葉杯相逢成暫醉何必問蓬萊

賦得流泉別林山人

靑嶂雨初晴流泉一淸映空涵月色入夜帶秋聲落磵銀河防穿雲玉練明引來山逕潤觸起野潮平靜想和琴曲幽宜濯冠纓滔滔常不已酷似別君情

竹林寺賦得園字

醫王多寶地長者給孤園入社逢僧夏尋山到水源樓開天海色逕掃石苔痕碧篠巢煙鳥靑松裊露猿靜言依覺苑永矣謝華軒此意無人防惟應逹者論

登白鶴嶺

靑山逾鶴嶺碧海望鯨川樹拂扶桑日巖棲若木煙土風驚異域星紀逼殘年艸白寒威冽梅開暖律旋雪消泉動脈風急燒侵田病涉溪頻轉乘空棧若懸壯遊渾漫爾夙志豈徒然戀闕紅雲裏歸休白髮前長途今若折直道古如弦放逐應無慍懷哉栁下賢

宿雲臺燕集

海雨淨炎歊昏星換斗杓天開靑杳靄帝返赤飄揺歷覽龍宮迥躋攀鳥道遙碧筒通露飲白雪度云謡列岫疑看畫泠風訝奏簫竹深涼气早苔宻露痕饒只樹棲馴鳥禪枝咽暝蜩園紅將下葉海白欲歸潮北闕休通籍東林喜見招棲遲心石古衰颯鬂蓬凋失路孤生感觀空萬慮消漫遊聊取醉何必躡洪喬

首春遊道山有述

易象忻逢泰王春正建寅梅寒將臘去椒暖薦時新地斂收藏義天開發育仁百生逢鼓舞萬類荷陶鈞曉沐初彈幘春衣始振塵登山遊寶所擲地禮金身谷響歌林鳥川遊在藻鱗靑舒門栁眼紅破苑桃唇坐嘯風生籟行休艸薦裀濁醪嗟中聖淸茗愛怡神纓冕休勞夢雲山願卜鄰慧燈如可續永矣照迷津

挽理上人

只履歸何處懷師淚滿襟浮雲生滅性明月去來心閱世眞如夢安禪不廢吟畱衣分法侶冩偈別朋簮雨蘚侵行迹風泉想梵音一燈寒竹暝雙樹落花深塔閉虫粘戶巢空鶴避林歷峯山下路從此罷登臨

擬李謫仙秋日登揚州西靈塔

三天分絕頂一气破層標夜月侵牛斗秋河界鵲橋潮聲雲海近闕影帝城遙滉漾珠光動空蒙瑞气饒長風如可借九萬欲扶揺

春暮宿湖山蘭若

雨歇眾芳晚幽尋宿梵筵聞經方文裏聽法比丘前逺逕投昏鳥荒山嘯夜天花飄嶂月玉磬度蘿煙殿古苔衣合湖光月鏡圓仰扳星斗近俯視地維偏心靜空塵到身閒與世遷三生應得悟來此問安禪

鳴盛集卷二

欽定四庫全書

鳴盛集卷三

明林鴻撰七言古體

雪蓬散人艸書歌

雪蓬散人有嬀裔翰墨遊心與神契摹臨祕帖追晉風揮灑雄文明古制蓽門鉄限人爭求荒郊瘞筆應成丘嫵媚雲霞晴變態傾斜風雨寒颼颼伊予與君共鄕縣結交自昔忘貧賤銜杯拓落膽气豪江樓野寺書題徧借問君書初若何君言妙悟應聞歌諧音本自車振鐸渙汗有類風行波乃知至理無不寓要在髙人防其趣古來入室惟逸少後者升堂有懷素當代如君誠亦稀莫嘆蹉跎一布衣有錢沽酒與君飲醉臥目送孤鴻飛

寄王六校文兼似吳二太守

京師三月春雪飛雪後餘寒添著衣曹官祿薄酒苦貴一飲百錢恆不醉忽然停杯憶鄕裏美髯校文最知已作詩斷不讓髙岑醉後狂吟狂欲死有時忽得意竟上金雞山彈琴酌酒送飛鳥心比白雲閒更閒虎頭巖前栁拖地龍池溪上花滿灣醉歸騎得將軍馬城上烏棲門未關白頭太守別來久別後還能相憶否詞賦終爲紙上塵功名不及杯中酒芭蕉葉長近何如前月人來不寄書莫言閩海少飛鴈何事秦淮多鯉魚

寄蔡殷

少年所性尙遊俠夜讀古書朝射獵相逢然諾重千金性命由來輕一葉自言濩落長如此豈謂年光若流水當時意气何足論今日爲儒人共鄙以玆俯仰向時流窮居古巷仍百憂拘鈐禮法坐桎梏鞭撻童稚生仇讎浮雲世態我何有寧甘落魄耽杯酒閔子長懷汶上田桓公謾賦湘潭栁日夕長吟思故山樊籠尙掩衝霄翰知君懷抱亦如此一爲君歌行路難

贈浮丘生

浮丘生能逺遊不學羽客棲丹丘挑簦荷笠來滄洲我昔防棲向溟渤攜書共讀東山月舊遊冠蓋半凋零見子翻令心內熱羨子有逺志放形天地間扁舟濯足望雲海短策振衣登雪山太行北上連鴈門燕臺鄴宮無復存國士由來死知已令人感激思平原諸侯門深少知遇回轅又復歸南楚醉裏行吟七澤秋燈前臥聽三湘雨吾知浮丘心迹奇世人悠悠那得知艸書古篆更神妙擊劍彈棊無不爲嚴冬別我寒蕭索尊酒都門爲君酌車輪遙遙忽不見惟見千山雪花落

送林子山之閩中覲親

釣鱸橋頭流水香冬靑花開榕葉涼壚頭酌酒送行客醉後狂吟成短章世人懷別多慘愴念君此行何坦蕩云是嚴君在武威十年著盡逺遊衣鴻鴈緘中空寄逺魚龍川上苦思歸以玆出門心艸艸拂衣便向長安道古戍飛霜馬色寒重關曙月雞聲早自古秦川亦壯哉三峯華嶽掌中開溫泉緑樹朧朧見渭水黃河曲曲來邊庭相見悲復喜白髮依依問鄕裏九月狐裘尙覺寒千鐘黍酒難成醉聞道東還未有期隴頭好寄折梅詩翻思人世皆爲客何必臨岐是別離

贈曽鋼

二十讀書通大義三十結交江海士不學寰中一豎儒寧爲世上奇男子同遊冠蓋多如雲佩章綰綬何紛紛東序詩書崇四術汝南節義宗三君問君拂衣何太早知君有親今已老鄕夢不離靑浦雲歸心只在方山道城南栁花吹客衣車驂祖餞生光輝共傾濁酒江上別獨攜明月山中歸歸來鄕井宛如昨耕石飲泉貧亦樂閉戶從教水鳥啼垂帷不省山花落逹節非関學隱淪至人舒捲道爲鄰君看古來霄漢上多是尋常畎畝人

賦得獨樹邊淮送人之京

君不見秦淮水流東到海淮邊獨樹如車蓋九月微霜赤葉榦枯枝颯颯鳴天籟枝上啼鴉散曙煙枝頭殘照咽寒蟬離人畱飲停車騎俠客相逢掛馬鞭南國髙僧從此去駐錫雨花臺下路一飯淮邊洗鉢時六時宴坐只園樹野鶴孤云任去還禪心不道別離難山中亦有長松樹待爾靑靑共嵗寒

張子紘畫梅歌

人間百卉競春獨有梅花窮晚節嚴冬雪霰白皚皚此花淩寒今始開繁英澹蕋乍疏宻羣仙佩玉紛瑤臺最憐橫月出修竹不分隨風委緑苔三星處士乘槎客毫素天機冩生色興來揮灑與時人貴宦持錢求不得千枝萬朶宮苑腴枯梢冷萼山澤臒風流閒雅韻自別照水橫厓體總殊妙墨移來茅屋裏半幅溪藤露春意入戶幽禽訝影斜開門野衲疑香至古來畫者亦紛紛今日閩南獨數君不用雪窻花滿樹對玆亦可玩羲墳

懷李郁

李君本是淸狂者十載畋漁向原野梅生豈厭官位卑閔子由來宦淸寡自言濩落可終身誰知尺組能縻人朋遊失路各分散妻孥寄食家仍貧荒涼廨宇炎江表椎髻山氓語如鳥地隔三苗洞穴多天連五嶺人煙少三年無書增我憂憶君翻令懷舊遊開元寺裏猿鳥暮洞天巖前木葉秋襟期相遇每如此魂夢悠悠共千里白髮關山自月明靑山茅屋空流水八月江南鴻鴈飛天邊誰寄早秋詩不如飲酒且安命振翼雲霄尙未遲

過髙逸人別墅

識子何不早見子卽傾倒世人意气不相合顏色𨿽同心艸艸子有園林東海濵香名滿耳人共聞梁鴻避世身不仕孔融愛客家常貧玆晨飲客靑山墅新壓葡萄酒如乳緑樹穿窻鳥當歌紅條拂地花能舞醉來興逸無不爲投壺擊劍仍彈棊人生得意有如此世上悠悠那得知

月夜聞李生彈箏歌

越客本浩蕩秦箏何激揚浮亭子夜月色古一曲萬籟鳴淸商初聞楚調聲激烈志士報讎思飲血再聞宮音如扣鐘魯生揖讓何雍容淸和變調有如此俠客聞之心欲死銀甲彈來更嫣然金魚脫卻渾輕爾吾聞錦瑟五十弦湘靈夜鼓聲淒然遂令帝子剖其半遺音尙有秦人傳秦音楚調聲𨿽異今古由來同一致燕市誰知擊築心吳門孰識吹簫意今夜聞君鼓曲聲百杯不醉壯心橫眾賔枕籍秋衾冷獨倚髙梧看月明

春夜黙處士燕集得滿字

三月六日天微和博士水亭乘醉過主人解衣卽沽酒外史扣壺能嘯歌歌殘夜久星移換新月蒼蒼捲羅幔萬事空嗟白髮新一壺共對淸尊滿子有園林東海潯十載校書甘陸沈平生獨抱飲水節有時或賦還山吟髙齋宴坐探黙時軰狂馳交不得自分綈袍比艸靑直將富貴輕雲白予本南宮澹蕩人與君交誼最相親相逢且盡杯中物遙憶風流席上珍

爲廣上人賦歸雲山房

道山老禪七十餘閉門不出只園居心將明月同淸淨迹比閒雲能捲舒蕭散浮雲閒更閒因風也或到人間晴教海上千峯出暝與天邊一鶴還歸云寂寂山房暝明月蒼蒼僧入定禪心無著云無蹤一塵不染諸緣空山中有僧人不聞世上流俗徒紛紛願爲松下小童子閒與髙僧掃白雲

送林汝學之雷州省伯

四月閩南梅雨涼荔枝花開滿樹香靑門酌酒送行客極浦揚帆辭故鄕君家從父從戎久海外書回驚白首離筵正值落花初客路仍逢歸鴈後知君所重在連枝觸熱投荒應不辭少年意气有如此世上悠悠那得知雷陽咫尺滄溟近戍卒相逢問鄕信蛟室風來白浪腥龍淵日落靑天盡嗟予有侄亦離居萬里炎荒久荷殳天涯亭上應相見爲報平安尺素書

經綺岫故宮

行人曉飯靑山裏驅馬蒼茫經洛水昔聞綺岫盛繁華不謂荒涼今若此憶昔行宮初搆時梯巖駕壑相逶迆美人桂殿夜防月公子柘弓朝射麋翠華一去金門鎖露殿飛螢山葉墮往事吹殘牧風危基半入樵人火今古消沈能幾回春風依舊野花開君王巡狩不復見禾黍空山鳥雀哀

送王孝廉之京

神如玉壺初薦冰气如太阿新發硎羨君早年卽登第許君壯節終成名十年濩落棲衡宇斂翅回翔待髙翥知已文章舉孝廉治安有策幹明主以玆擲筆翻然起祖道車驂若流水客路遙侵朔鴈前鄕情卻望江天裏客路鄕情兩地分徵帆落葉共紛紛君登要路天門去我向秋山臥白雲

賦得無諸城送浦舍人源歸晉陵

君不見昔時無諸城荒丘斷隴今人耕陵谷湮沈知幾代古人精靈竟何在憶昔無諸全盛時都城百雉何逶迆連營國步分秦土繪衮王章入漢儀山河巍巍那可恃躍馬屠龍今已矣列國猶傳赤帝封曲臺尙對滄江水滄江水流去不還故宮落日不堪防寶衣夜化空陵火弓劍秋懸古殿寒故人西歸從此去策馬秋蕪城下路欲將陳迹問行人落葉紛紛不知處

賦得芭蕉雨

野人獨宿只樹林大千飛雨秋陰陰懸燈照影不成寐颯颯蕭蕭窻外音初焉洶湧海濤急又若飛泉防蒼壁雲山夜靜木客吟水鄕秋冷鮫人泣宮非宮霜天气肅鳴丰鐘商非商秋風落葉隨飛揚角非角簌簌江城古梅落徴音羽音是耶非嘈嘈切切鳴天機碎若珠璣落寒玉淸如素指調金徽蹇予平素耽禪說欲悟音聞猶未徹由來大聽本希聲不信雷轟平地裂今夕微吟掛月樓明朝騎馬粵王州聲殘響絕無所見惟見芭蕉一葉秋

送秦山人歸天臺

天臺山人薜蘿衣別予東將海上歸心如月塞徵鴻逺興逐秋城落葉飛人間萬事歸來好脫屣侯門迹如掃樓外孤霞映赤城窻前片月生滄島飛佩須過鴈蕩峯系舟先聽若耶鐘丹光夜繞三珠樹鶴影秋歸五粒松執手河橋酒半醒小山別後桂靑靑願祈海上煙霞祕長保塵中犬馬齡

鐔上送僧歸衡山

上人孤閒似云鶴十五出家住衡嶽說法能超最上禪持心不受羣疑防世上誰知來去蹤南窺太華北遊嵩衲經鴈蕩千峯雪定入峨嵋半夜鐘於今戒臈靑松古猶泛慈航到東土楊栁瓶中九曲云筍皮笠上三山雨昨夜歸心繞楚天西風杖錫又茫然化龍潭畔淸秋別回鴈峯頭舊日禪

林七欽山莊

此君家住浯水西喬林夾道緣靑溪人淳上古大庭世客到武陵花處迷深杯盡日見山色髙枕四時聞鳥啼籬根稚筍看成竹階下飛花踏作泥梓栁折來環藥圃野泉引得灌蔬畦人間鐘鼎口不道雨裏田園手自犁已沾雞黍遂然諾豫愁冠蓋將離暌明日卻從城市去林間相送艸萋萋

巫峽啼猿歌送丘少府歸四明

巫山巫峽連三巴猿啼三聲客思家停舟聽之聲未了卻過靑枝猶裊裊野人乍來錦官城淸秋滿峽啼猿聲黃牛灘上怨楓落白帝祠前哀月明商聲淸冽羽聲亂倐忽東崖復西澗久客聞之淚欲幹壯夫聽此魂亦斷故人歸臥越山云憶得啼猿歌送君扁舟獨宿剡溪夜叫月三聲誰共聞

初秋送友人之冶城賦得把字

行人飲馬秋城下魯酒千鐘爲君把離亭正值鴈驚寒候館仍逢雨侵夜嗟予十年恆壯遊登髙弔逺無所憂襟期脫略向知已生事蕭條隨野鷗南宮作吏歸來久富貴浮雲我何有三品寧論小隱資百壺且醉平生酒露島煙汀岊水濆風帆桂櫂坐離分題詩爲寄漁樵友惜別還看鴻鴈羣

寄陳八參軍

憶昔讀書融水陽靑山影裏開茅堂結交由來重意義使酒或可輕侯王誰言一旦風塵起故里蕭條半荊杞立身自許致功名報國誰能論生死爾時正值煙塵昏手攜俘首懸轅門春風走馬緑楊道落日臂鷹秋艸原功成期將書幕府當路忌才棄如土部曲營殘殺气消關山夢醒秋聲苦此來爲儒逢太淸石田蕪沒荒春耕當時冠蓋半丘土此日交情結弟兄交遊惟君年最髙每以連枝朂我曹天邊落日見孤鴈海上秋風吹二毛劍水無情入海流憑將防淚到炎州願爲鄕曲牧童子與子髙歌同飯牛

贈商生

與子交遊最年少羨子襟期可同調醉墨能噓海上云春箋防拂花間鳥壯遊海內早知名每以才華動九卿丹穴殊看鳳毛貴方諸逺在冰壺淸伊予十年歸未得貧賤由來愛賔客𨿽乏牀頭沽酒錢未甞一日無顏色西鏞城下醉相逢南國新秋意萬重石竹山前滄海月紫雲洞口夕陽鐘

義象行

有象有象來天都大江欲渡心趦趄誘之旣渡獻天子拜跪不與眾象俱象奴勸之拜怒鼻觸象奴賜酒不肯飲哺之亦不餔屹然十日受饑渇俛首垂淚憤且吁天子命殺之眾官束手莫敢屠侍衛傳宣麾壯士被甲各執丈二殳象戰久不克兵捷象乃殂憶昔君王每巡幸象當法駕行天衢瑚錯落明月珠被服美錦紅氍毹紫泥函封載玉璽萬樂爭擁羣龍趍玉璽歸沙漠龍亦歸鼎湖所以老象心南來誓死骨爲枯嗟爾食祿人空負七尺軀髙髙白玉堂赫赫黃金符伊昔軒冕今泥塗嗟爾食祿人不若飯豆芻象何潔爾何污天子垂衣治萬世俾全象徳行天誅嗚呼象兮古所無嗚呼象兮古所無

行路難

君不見東鄰翁昔時零落誰與同一朝精金等糞土結交豪客何其雄兒孫生長羅綺裏舊妻新妾多嬌容黃金白璧條已盡門前冷落生秋風寄言世上諸年少朝更暮攺非堪調梁園春艸何淒淒猶有行人解相弔

五馬承恩圖

昨夜東風天上來長安淑气繞蓬萊新鶯茝石千花裏君王宴樂云屏開鳳輦晴光耀云色金覊玉絡皆龍媒五馬由來羣馬亞一一方瞳汗溝赭承恩蚤立玉階前騰驤肯出神駒下朝來紫气動龍墀變化飛騰那得知莫言天上風雲起自有房星貫紫微

酬張少府惠山僧茶

南風吹雪栁花飄閨中佳人春夢饒白髮儒生未飽食夜眠少困臥終朝淸河縣官公事簡憐我邇來愈疎懶手裹山僧石乳茶題寄齋房豁書眼髙枕蓬頭緘未開毛骨颯颯秋風來相如漢賦八千字懸河暗誦聲如雷山童急走汲井花鐺裏龍涎鳴逺車千日醉魂來斷夢五陵酒伴識還家爲君一啜感君意鳳髓龍脂世空美碧碗滄洲片片雲金莖漢苑稜稜水朝來散步淩仙山恍如輕舉碧蘿間九天若到須臾啜何惜神君騎鶴還

滄海雲帆歌送張少府之京

蜀錦爲帆發光彩掛向扶桑之碧海海上仙山十二樓仙人矯首遙相待船頭錦袍黃鶴仙身朝玉皇遊九天長風吹帆向碧落下視塵世浮靑煙我昔登云向儀曹鈞天廣樂聲嘈嘈夢中折翼下人世悵望云闕心煩勞玆晨送君向云闕春帆直拂濤山雪解纜朝辭北海云曳裾曉待金門月渺渺雲帆柰別何紫陌聽鳴珂君從雲路騎黃鶴余亦逺山臥碧蘿

題桃花馬

玉墀迥立如龍遊金鞍照耀云錦浮防橋浴水落花雨沙苑追風苜蓿秋圉人盡皆輕騄駬將軍不復事驊驑請看千里噴汗血蹴踏風雲不肯收

送林敏歸海上

九月大野黃螵蛸掛空桑城頭立馬見千里遊子此時歸故鄕將歸滄海云且醉冶城月楊柳橋頭酒正香芙蓉館裏花初發戀此使人歸計遲看花酌酒復聨詩眼前相遇不傾倒別後相思空復爲

春日金陵酒肆別故人

長風起天際旭日明京臺江流作寒泉淑气開蓬萊登髙恣爲樂明滅安在哉千金換酒且痛飲笑言未巳將何之當時年少多白首今日花開非故枝金巵何惜倒落月明日相思天一涯君不見鐘山龍蟠虎踞雄惟有江水萬古與之無終窮

君馬黃

君馬黃我馬蒼君馬何蹀躞我馬何昂藏同馳共逐掣電疾覊金絡玉目流光與君意气兩相得日日追遊洛陽陌鬥酒千金同倚樓結交萬乘招豪客君與我同心我與君同好膠漆千年亦不分許君生死期相保寄謝紛紛世上兒朝歡暮攺何堪道

題瀛洲云詩卷

徒知誇父渇不竭海中水縱使愚公在莫平海外山山平海竭目不見層陰萬里何漫漫昨夜長風天際來八表滌蕩陽春回憑髙縱目始快意萬物於我何有哉三山照耀冰壺開旭日正射金銀臺長雲飄空弱水黒瀛洲特聳靑螺色鸞笙鳳管鳴九霄仙人笑待桃花陌羨君輕舉不可攀但臥白石靑蘿間相思不惜冩心素早寄云邊孤鶴還

七言近體

春日遊東苑應制

長樂鐘鳴玉殿開千官步輦出蓬萊已教旭日催龍馭更借春流泛羽杯堤栁欲眠鶯喚起宮花乍落鳥銜來宸遊好把簫韶奏京國於今有鳳臺

春日陪車駕幸蔣山應制【四首】

鐘山月曉曙蒼蒼鳳輦乘春到上方馴鳥不隨天仗散曇花故落禦衣香珠林霽雪明山殿玉澗飛泉近苑墻自媿才非枚乘匹也陪巡幸沐恩光

其二

鐃鼓鸞輿出曙煙翠華玉節上方連諸天日月環龍衮九域山河拱象筵香擁寶城燻瑞气泉當玉几送淸弦宸遊暫此開春澤豈作金輪浪學禪

其三

寶域今春降至尊玉毫此日照乾坤池開八水臨天象地接三臺拱帝垣紫气盡團空外蓋風光徧動鏡中旛九垓此際無餘壤喜見京城雨露恩

其四

笳鼓雲中動帝京六龍移處彩雲輕三天日色臨仙仗八水波光接帝城寶域旛揺銀燭影香山泉送玉弦聲侍臣此際承恩澤願述歌章頌治平

早朝

紫禁初開月欲低千官待漏午門西玉階栁色侵朱閣寶帳香車過禦堤仙仗日臨花气動鵷班風急佩聲齊天顏有喜朝回晚散步花邊路欲迷

寄右講經春日早朝【二首】

王气匆匆曙色開鐘聲隱隱九天來鐘山半壓金鰲上淮水新從玉澗回花擁千官瞻衮冕雪消三殿隔蓬萊小臣曽奏中和曲散作陽春徧九垓

其二

奉天宮殿五雲間舊是春官侍早班大禮慶成嚴鷺序長楊賦奏覲龍顏風光漸報三眠栁佳气長浮萬嵗山身落江湖心魏闕夢魂猶逐曉鐘還

金門待漏送別【二首】

遲遲曉箭促銅龍紫陌雞鳴夜欲終傍院梧桐蟾影沒拂墻楊栁露華濃暗聞玉佩千官集仰覲天顏萬國同朝罷歸來晴旭上都門送別意匆匆

其二

雞人唱徹漏聲殘紫禁齊聨玉筍班日射旌旗光風揺環佩響幾經月落趍朝去曽惹天香滿袖還今日京華送君別蟾宮應待共躋攀

和張考功春日早朝遇雪

今年春早覺春寒紫禁朝回雪未幹太液月低銀兔濕蓬萊天近玉龍蟠吳鹽色瑩差堪擬郢曲才髙欲和難最喜風光先報栁漸舒晴翠拂闌干

雪夜張尙書籌招飲以事不赴

南宮儤直雪晴時凍雀無聲隱竹埤貰酒暫同寒夜飲盍簪深負故人期云垂絳闕知天近月浸霜簾覺曙遲除卻安禪與招隱此身此外欲何爲

送黃贊禮往南閩監祭

漢家天子重明禋奉禮傳宣肅逺臣百粵山川通王气二儀雷雨應陽春朱弦玉管風回律秬鬯包茆夜降神此去建溪桃浪暖中流遙見錦衣新

題中天樓觀圖

海上仙山接混範仙居逺在白雲鄕樓當太乙星辰近樹拂勾陳雨露香絳節馭風來阿母玉簫吹月醉周王可憐八駿歸來晚蕭颯蛾眉兩鬂霜

采石磯

斷磯漂渺駕危亭欄檻孤髙見杳牛渚波濤通海白溧陽煙樹入淮靑騎鯨夜憶遊仙月泛鷁春浮奉使星萬古憑髙一回首玉壺淸酒莫教醒

呈浦舍人源

無諸臺下乍秋風客捨逢君興不窮性僻共耽詩句險愁多卻仗酒杯空平蕪一騎經吳苑積雨孤舟夢晉宮明日又從江上別曲闌愁倚送飛鴻

浮亭夜坐懷黃之

浮亭孤坐夜燈紅一倍離憂百感同春艸緑波頻賦別流年靑鏡暗驚蓬也知纓冕皆身外久憶心知向酒中此意謾勞題尺牘都門雪後有歸鴻

送髙書記之邊

靑袍書記去翩翩紫塞從戎不記年磧裏倚弓看漢月雪中走馬入冰天烏孫部落通煙火勑勒沙塲乏水泉聞道安西無戰鬭時時醉向酒家眠

春日寶峯蘭若遊集得房字

化城鐘動曙蒼蒼野服乘春到上方一犬臥園芳艸暖亂禽啼樹石楠香珠林對酒朋簮盍寶地看花色相忘欲向寰中除苦惱無過依止贊公房

遊秦川湖寺

風動松門野殿荒老僧相見謾焚香身隨斷梗棲卑邑迹比閒雲到上方葉落空林行處滿心超諸品坐來忘淸泠久別煙霞侶想是靑苔長石牀

寄髙逸人

君家別墅抗浮塵曽共浮丘醉度春花落更聞啼寺鳥栁深或見渡江人生涯不定如蓬斷防晤無期望月頻明日扁舟東海去幽居欲與孟家鄰

送人入蜀

把酒長歌蜀道行髙堂千里見君情微霜半落靑楓樹曙月平臨白帝城掛席不離江鴈影沾衣多向峽猿聲錦城莫道無知已何限居人識馬卿

李將軍席上賦淸逺樓

城上危樓駕逺空防幹長憑五云紅幨帷曉駐山河影鼓角秋悲艸木風列宿南垂珠斗近眾流東去劍川雄於今百粵無傳警好把金尊送落鴻

閩關春晚圖送司倉之京

江上離筵惜解攜閩關北上亂山迷花深野戍嘶疲馬月隱關墻聽曙雞劍佩朝天雙闕迥家林近日片雲低京華故舊如相問白鴈音書醉懶題

秋江別思圖

無諸城下送行舟滿座詩人賦逺遊歸夢不離秦苑夕客程多在越鄕秋江楓葉落塡沙岸塞鴈聲寒到驛樓會見使君簮冕貴未應華髮老滄洲

初出同黃少府宿采石

南宮拜疏許歸休蘆荻滄江晚系舟貫酒暫同牛渚詠曳裾無復鳳臺遊海門白湧潮頭急煙島紅拖雨腳收不用臨流濯纓袂此心從此不驚鷗

新秋浮亭夜集

海國新涼一鴈來衣冠髙防壯懷開浮亭夜月樽前滿古樹秋聲裏哀白髮朋遊嗟落魄靑山故業怨低摧燈殘酒醒還成別刻漏應愁曉箭催

九日登絓月蘭若憶鄭二宣

微霜初下越王城衰病逢秋也自輕九日登臨多縱醉百年感慨獨鐘情斷蟬野寺黃花晚逺樹江天白鴈晴卻憶浮丘炎海上懶題詩句同聲

髙逸人

獨城南百尺防粵鄕秋思浩漫漫平臺樹色催殘照近郭砧聲報早寒云物正當搖落後關河終念別離難龍門別墅今宵月誰與相同把酒看

送楊孝廉之京

刺桐花發荔初垂海國逢君話別離日下共優對策天邊相送醉題詩石城古樹秋風早淮水帆夕鳥遲君有長才如賈追趨好向鳳凰池

浮亭風雨夜集憶鄭二宣

天涯此別意何窮一片愁心萬里同明鏡曉霜驚白髮浮亭秋雨夢靑楓書回絕島孤帆逺門掩寒塘舊業空說著登臨多感慨一緘封淚寄南鴻

過東林雙磵有懷舊遊

曽於此地盍朋簮嵗晏重來百感深門掩薄寒初暝雪樹含輕靄欲棲禽滄波涉海驚魂夢白髮看山倦嘯吟聞說逺公能館我便投章甫臥東林

冬夜與髙五秀才館林八員外宅

逺別悠悠嘆二難多君畱飲故情歡生涯秖合尊前醉功業無勞鏡裏看落葉走階風動晚古梅臨水月侵寒何因得似龍門叟野艇終身一釣竿

與陳八參軍夜飲話舊

鄕園別後隔烽煙此夕論交意惘然鴈引歸心離海國杯銜好月醉霜天謀生自愧靑雲後話舊多驚白髮前明日豫愁分手去憑君慷慨看龍泉

寄周一秀才兼呈陳八處士炫

薜老峯前夜詠詩若爲離別思淒其忝於詞客推前軰久約林僧恐後期澤國未霜楓落早山城上月鳥歸遲自慚淺薄非徐穉賴有陳蕃是故知

海口道上有述懷鄭二宣

露下菇蒲有鴈聲曉驂初發宿寒輕新知乍別孤吟倦舊國重來百感生黃葉閉門逢野寺白波侵郭見江城家林暫別堪惆悵翻憶浮丘海上行

將歸冶城畱別陳八炫林六敏

南宮歸後嵗蹉跎此日逢君柰別何野館解鞍行客飯寒山對酒故人歌蒹葭水國孤鴻度橘柚霜林疋馬過爲報已無軒冕夢淸泠臺下臥煙蘿

與黃一秀才軰雨夜浮亭集宴憶鄭二宣

香炧燈殘意萬重與君共憶逺遊蹤尺書不到驚春鴈樽酒相逢話夜鐘風動櫟枝翻暗鵲雨深莎井響鳴蛩自慚淺薄誰招隱尙掩丘樊學臥龍

陳八參軍

露飲梅天雪霽時不堪南望思淒其五勞有病仍耽酒七步何才敢詠詩岐路分攜愁落葉家林歡防憶連枝自慚放逐歸來晚那得鳴鑣到鳳池

憶龍門髙逸人

浮亭露飲玉樽空千里心期此夕同海路想經春艸緑越吟愁對夜燈紅他山花發鶯啼後別墅春歸積雨中聖代只今無隱逸不應多病臥孤蓬

寄林一和

雨館張燈坐夜深故人相對醉成吟二毛易老慚看鏡四美難並愧盍簮澤國曉霜催候鴈縣城春樹變鳴禽賈生尙有長沙謫此日無勞嘆陸沈

送趙生之京

靑門樹色引鳴騶一曲驪歌送逺遊慷慨自知非怨別關河終念對窮愁雲邊夜犬鳴沙驛海上寒山出郡樓到日都門春水緑飛佩上瀛洲

憶鄭二宣時往交州

旬日陰霖結不開窮居幽艸亂侵階也知白髮緣愁長無那靑山與願乖行阻看花攜濁酒臥聞啼鳥閉虛齋比來況與浮丘別一望南天一愴懷

畢公房

躋閣攀巖入化城薜蘿髙臥寄閒情孤窻上月分燈影亂葉隨風雜磬聲麋鹿自知諧野性簮珪何用絆虛名眞僧出世心無事戒得冰壺徹底淸

謫居寄冶城同志

逺別悠悠泣路岐丹心𨿽在鬢毛衰阮籍猖狂緣世難叔牙感慨爲心知春城久判花前醉野館無由雪後期自愧不如閒艸木也承雨露沐恩私

宋中送魏萬之安西

梁苑微霜梨葉紅行人此日發關東酒邊怨別看長劍馬上驚心見斷蓬雲散嶽蓮開泰華月寒郊樹隱新丰窮秋亦有臨邊使待爾題詩寄塞鴻

送浦大歸晉陵分得衣字

離亭徵騎曉騑騑正值關河朔鴈飛白髮相看閩海別靑山遙送晉陵歸江城雨外蓮峯出野寺霜前柿葉稀自愧忘情非上知臨歧惟有一沾衣

寄髙八逸人

離亭髙唱久難酬明月心期戀舊遊泛臘酒香頻中聖流年花發總關愁山園浥露寒梨熟水國迎霜晚稻收自愧湮沈向城市閒情惟有一登樓

送宮人入道【二首】

溫泉宮裏洗鉛華共訝君恩許出家阿監別時畱佩玦道流迎處指煙霞乍拋月殿吹簫譜學煉星壇伏火砂幾度春風緱嶺上步虛閒繞碧桃花

其二

大家有防許求仙便著霓衣下九天碧落早知騎鶴路靑春悔度種花年已教水月澄心鏡無復香雲綰鬢蟬昨日麻姑來問信又言滄海變成田

挽紅橋

柔膓百結淚懸河瘞玉埋香可柰何明月也知畱佩玦曉峯長想畫靑蛾仙魂已逐梨園夢人世空傳薤露歌自是忘情惟上知此生長抱怨情多

登嶽陽樓

湖水平臨防子國嶽陽絕勝濯龍宮樓臺迥出丹霄上島嶼浮來玉鏡中墨客琴樽渾醉月榜人舟楫若乘空靑蘋風起還能賦不獨蘭臺宋玉工

江上送王悅歸關中

秋風吹冷薜蘿衣客裏逢君賦式微楚水別來浮桂櫂秦川歸去掩柴扉中天華嶽三峯削獨樹關河一葉飛我有愁心如斷鴈隨君徵路向斜暉

送朗上人歸匡廬

浮杯渡海寄行蹤歸去匡廬若个峯月滿空山行迹徧心通萬法看經慵蘿深自識雲中寺秋晚遙尋澗底鐘共有東林蓮社約寒流石上幾時逢

將之三華畱別冶城知已

躑躅花開黃鳥吟春城送別栁陰陰故人共灑臨岐淚逐客空懸戀闕心白髮流年嗟落魄靑山歸夢憶登臨金溪此去多乘興不似看花醉故林

賦得垂楊送客

客路垂楊最有情暖風吹緑漸防防雨深煬帝宮前見月落桓伊裏聽葉暗乍堪藏乳燕花飛終恨化浮萍分攜欲折長條贈愁絕河橋酒幔靑

歸冶城辱羣公追餞至江心亭

梅風初熟布帆歸相送勞君到翠微逺樹啼鶯畱客醉髙林深竹見僧稀江心絕島晴浮出雨外孤云濕倦飛野鳥白鷗如有待想應知我拂朝衣

送僧遊蜀

蜀道岧嶤不易攀浮雲蹤迹去如閒畏途棧倚天邊樹舊寺門扄海上山暝猿峽裏焚香宿暮雪城中乞食還岐路送師多感慨朝簮未擲復何顏

秋夜送王廣文還延平

詩客飄颻劍上來玉壺淸酒爲君開梧桐一葉秋聲早河漢三星曉漏催滄海別來頻積夢靑山歸去且銜杯蒼蠅未必能沾玉莫把丹心變死灰

吳航送鄭二之海上

百年相見幾悲歡久客移家欲別難海路雲山天際斷縣城春樹雨中寒已辭紫禁休魚佩未築丹丘愧鶡冠從此一杯分散後嘯臺明月共誰看

畱別髙八逸人

野客行歌賦式微江亭埀栁鸊鵜飛久從別墅花前醉倦逐徵鴻雨外歸極浦波光揺去棹晴川栁色滿行衣冶城亦有同遊侶髙唱於今似子稀

天王寺煙蘿洞

寒巖精舍石林東冉冉垂蘿洞穴空宴坐袈裟深杳靄仙遊環佩小崆峒紅泉雨過花皆落翠篠云來月不通掃石焚香頻到此定逢秦世采芝翁

夏日與諸公至絓月蘭若

翠微精舍薜蘿垂磵戶陰陰暑不知靑艸舊遊苔滿院白蓮新社雨侵池題詩好是書蕉葉招隱誰同賦桂枝不向空門休物累下方塵土欲何爲

秋江離思圖

粵城衰栁拂金堤雨裏秋襟惜解攜客散江亭聞斷鴈酒醒沙館候鳴雞楓橋夜冷吳謳起笠澤天寒楚望迷天路雲山從此別一封愁札爲君題

寄髙逸人

緑楊影裏勸離杯又見黃花故苑開載酒憶遊棲鶴寺懷人獨上釣龍臺雨昏別館疎鐘斷葉盡空江朔鴈來近得浮丘書信否渇心吟望欲生埃

秋夜浦舍人見宿園亭分得天字

南宮飲散動經年此防覊魂各黯然霄漢故人誰更在江潭逐客自堪憐疏燈細雨開秋宴落葉驚風攪夜眠歸去晉陵成逺別好憑陽鴈望南天

寄王六博士

西鏞城下舊迎逢兩地心期意萬重詞客靑山題藻句逐臣滄海寄萍蹤忘情已覺看花懶多病眞成對酒慵卻憶西齋好明月相思吟送暮天鐘

髙逸人見過園亭分得何字

園亭鳥散掩垂蘿上客連鑣晚見過纓冕已捐身外事玉壺且向醉中歌鷹風入樹凋秋葉蚌月流云度曉河今夕相逢須盡醉明朝分手柰君何

送鄭二宣之交州

一曲勞歌酒半醒嗟君此去泛滄溟論交自信心如石避地終悲迹類萍瘴海風濤行處白故山煙雨別來靑冶城亦有同遊侶共向天涯憶聚星

登絓月蘭若憶之秀才

離懷觸景易消魂況復尋云到法園晴雪閉門深竹暝夕陽鳴磬野藤昏林僧夜語多經梵詞客春遊少屐痕最憶暉覊璧水鳳臺新詠與誰論

首春同周大登衝天臺有懷王六徹鄭二宣黃一林六敏

云物蒼涼拂曙開望春吟倚最髙臺煙和緑野宜歌鳥雪徹靑林尙吐梅酒伴分攜龍劍去山人招隱鶴書來升沈榮辱何須問且縱芳樽坐石苔

送陳秀才之京

老逢煙景卽關情況復窮秋別友生對酒自然堪灑淚臨流何必濯長纓帆開積水風初起路繞寒山雪乍晴璧水鳳麟如子少環佩早登瀛

桃源淸玩

桃源勝邑少風塵吏散尋幽學隱淪紅雨亂飄仙洞曉緑云深防誦堂春漆園夢蝶應前兆葉縣飛鳬定後身聞說使君多逸興問津何必武陵人

夕陽

抹野銜山影欲收光浮鴉背去悠悠髙城半落催鳴角逺浦初沈促系舟幾處閨中關綉戶何人江上倚朱樓淒涼獨有咸陽陌芳艸相連萬古愁

離雲飄葉捲得天字

杳杳浮雲暝逺天蕭蕭霜葉拂離筵半空映日飄還散萬里隨風去復連髙擁片帆凝曉色長侵野徑入寒煙送君對此難爲別無限傷心滿目前

題瀟湘煙雨圖

淋漓元气楚天秋湘浦瑯玕翠欲流粉節娟娟含雨長煙梢隱隱拂云稠醉中臥聽寒聲逺吟裏看連暮色浮玉輦不知何處去蒼梧渺渺使人愁

夏夜懷故人

空齋不寐夜初分獨坐淒然憶故人山霧滿庭空翠濕石牀當戶月華新竹窻把酒知何日樵徑攜笻又幾春惟有別時芳艸色閉門相對碧如茵

南浦緑波

溶溶漾漾際沙汀煙樹寒蕪祕逺靑萬頃流光涵玉宇一帆爽气動文星飛禽浴鷺翻晴色落蕋浮花送晚馨明日相思來別處徘徊照影悵伶仃

汨羅懷古

獨向芳辰上防舟長天落日思悠悠千年詞賦名猶在一代英雄事已休每挹孤忠天地老空餘陳迹古今愁蒲樽更欲風前醉長數聲鳴逺洲

緑陰啼鳥

日上髙林宿雨晴緑陰深處一禽鳴落紅塵外偏多恨遠翠梢頭更有情繡倦玉窻聞處巧酒停芳席聽來輕繁弦急管空撩亂白髮梨園按未成

溪山眞樂

何處名山澹碧滋一溪新緑動晴漪移居未傍龎公宅逺道空歌陶令詞鶯囀栁間春色淺鷗翻沙外夕陽遲囂塵何事難拋擲苦把閒身向俗縻

弔黃祥

欲見髙人不可期空堂素幙淚先垂遊絲捲雨閒芳榭雜蔓侵階臥藥籬月冷秋波魂去逺云霾春冢魄來遲芹邊閒卻時懸榻無復淸容見小池

送天使蔣二回朝復命

鞍馬迢迢入帝京共瞻使節出孤城帆分秋色南天晚人沐恩波北海傾奏對九重丹漢近逶迆萬里大鵬輕懸知朝罷從容日更述民風頌治平

老卒還田裏

蚤從玉帳出邊關雪鬢垂絲喜得還銳气暗隨秋色盡老情翻樂故園閒戰塲尙記歸時路村逕猶依舊日山畱得少年長劍在壁間懸卻獨頻看

詠古墓

何代淒涼土一丘蓬蒿馬鬛幾春秋斷碑無字埋靑艸古逕侵田繞碧流山鳥似啼依枳棘野煙如暝鎖松楸當年懸劍今何在空使來人起暮愁

題淮甸歸耕圖

回首吳天海嶠迂防舟斜日過姑蘇劍歌聊復傳鸚鵡座客誰爲唱鷓鴣錦樹連云侵甸麥素潮湧月動檣烏固陵春色還應好聞道田園總未蕪

寄蕭四上捨

栁色千條過一春相思兩地正愁人乍辭簮組成飄泊甘向林泉學隱淪錦字不來勞曉夢玉琴無意染芳塵飛花日日隨流水好把金樽到手頻

錦江春色

天際雪消春水來融融春色錦江開洪濤洶湧翻晴日駭浪奔騰噴怒雷三月魚龍多變化百年舟楫幾傾催誰知大禹當年力惆悵臨風酹一杯

月夜登臺

髙臺突兀五雲頭風捲笙歌徹夜流玉兔初生銀漢影桂花先報廣寒秋夢飛弱水三千里興入仙家十二樓只恐酒醒滄海變笛聲孤起古今愁

歌風臺

漢祖龍飛竟不回巍巍臺榭倚天開覇圖寂寞終塵土王气消沈向艸萊無復故人同擊築空如野客獨銜杯於今六合爲家日颯颯悲風故樹隈

送李通守歸鐔上【二首】

攬轡咨詢出劍津飄飄錦服拂芳塵官亭貰酒逢詩客山徑尋梅問野人紫案鳴琴常對晚黃堂判筆每生春懸知歸去多餘暇好寫淸吟爲寄頻

其二

共看少府歷山城駐馬西鏞第幾程海嶠遙連閩嶠紫昭潭曽似劍潭淸半簾月色供詩句一路梅花遣官情明日咨詢歸去後定將嘉績逹宸京

寓秦淮寄冶城知己

萍蹤無蒂數分攜海國覊魂易慘淒千里歸心逢臘盡亂山殘雪望鄕迷荒村落葉渾成雨極浦寒潮亦到溪遙想石橋梅發處何由縮地一攀躋

秋江離別

聽我離筵把酒吟我吟都是別情深鱸魚忽動三秋興海鶴空懸萬里心曉甸波光槐樹碧夕陽鴈影越山陰明時正好崇勲業底事年來喜擲簮

秋日同諸公至洽師房

洽公蘭若宿云陰上客何頻此盍簪幔捲雲山邀逸興樓標霜月諭禪心空階雨過閒花發絕磵風來落葉深今夜上方期共宿一燈竹裏對君吟

送惠師歸東山別業

逺公飛鍚出人寰別築精藍俯碧灣啼鳥不離階下樹閒雲長防檻前山燈懸靜室觀身悟屐響空林送客還借問松醪何日熟防須乘月到禪關

賈誼宅

聞君放逐此淹畱獻納空懸漢室憂舊宅獨臨湘水逺遺文曽弔屈原愁靑楓極浦煙光晚白鳥空江樹影秋西望不堪懷古意欲因歸去臥滄洲

雪峯寺

微霜落葉度關河古寺淸秋掩薜蘿輕策獨隨飛鳥去好山偏向夕陽過三花只苑逢僧少獨樹空臺積雨多卻憶朋簪耽勝事下方塵世易蹉跎

江上書懷呈林八瑾

昔年曽共醉蘭舟明月閒情憶舊遊獨客荒村空向暮異鄕多病厭逢秋殘煙野戍聞寒笛落日楓林見驛樓爲報別來憔悴盡謾因尊酒更消憂

山中卽事

少年書劍愧蹉跎舊業空山掩碧蘿看竹暫忘塵外事逢人多向雪中過乞歸故國靑霄逺臥病閒門白髮多別去若尋林處士後時相望一髙歌

懷友人陳三源

浮雲聚散幾悲歡久客懷歸憶萬安門對西山朝气爽城臨東海暮潮寒身隨斷鴈兼秋逺夢入疏砧向夜防爲問松蘿舊遊處別來花月共誰看

寄汪知己

客身飄泊類浮萍塵世風波夢亦驚千里靑山違故邑十年白髮戍邊城王門獻策今時寵孔徑看花舊日情魚鴈不辭雲海闊謾勞尺牘慰平生

釣龍臺

逐鹿屠龍事渺茫空臺依舊枕崇岡衣冠神禹傳苗裔風壤宗周列職方南粵云來螺浦白東甌天接虎門蒼登臨送別兼懷古不惜狂吟倒玉觴

詠得攀楊栁寄故人胡大

東風吹緑正依依欲折長條愧別離蘇小門前人散後霸陵橋上燕來時飛花蕩漾隨徵棹亂葉飄飄泛酒旗只恐化萍春又去好將一曲寄相思

寄鄭二宣

旅憩髙吟送曉鐘深懷野客寄行蹤南登逺道憑歸鴈舊隱空山憶臥龍蘿桂同心愁獨住鶯花異日興偏慵遙知別去多詞賦料得顚書也獨攻

寄髙逸人

千里懷君積夢中南宮侍從忝餘同荒居懶病看花盡舊事驚心向酒空苑樹月來依宿鳥海天春去見飛鴻懸知相望無由逹此防令人意不窮

酬王一諸友過訪

故人問病到山村美酒香茶慰討論賈誼有才匡漢室梁鴻無策謁侯門江田未熟晴蕪長館樹新涼夕鳥喧暫得相逢須盡興醉來分散已黃昏

壽胡逸人

碧榕深處鎖煙霞銀燭華筵景物賖石室天香聞杜若玉缸春酒泛胡麻暫輸滄海心猶在久著靑囊髮未華從此自緣方外趣不須勾漏問丹砂

觀趙龍虎習兵

聖代雄藩尙練兵將軍意气重橫行登壇久論安邊計倚劍平臨近海城玉帳鳴笳通逺戍靑絲歸騎出連營懸知漢主垂思慮始信票姚獨羨名

夕陽孤棹

梨葉靑靑春艸齊南天相送夕陽低看雲海國同誰醉倚棹江亭又解攜畬米未收行客飲蠻煙初散曙鴉啼孤篷回首知何處莫動哀吟易慘淒

懷浦舍人長源

祖筵相送槿花時江上逢春感別離詞客登臨芳艸變鄕山吟望尺書遲鶯聲吳苑行人度海色官船暝栁埀最憶玉門聽曙漏思君閒夜益淒其

懷南宮趙大叔度

悲歌對酒彊成懽三十窮經尙考槃楚水逐臣空作賦淮陰年少獨登壇靑山官舍疏鐘晚黃鳥蕪城暮雨寒料得西鏞多勝事淩霄明月憶同看

送楊紫庭之京

津亭送客栁陰陰把袂長歌念盍簮此去雲霄休恨別舊遊江海寄愁心掛帆淮月鄕山近策馬吳關驛路深明日知君相憶處鳳臺登眺與誰吟

送王一之京

楊栁靑靑春艸齊官亭客散夕陽西歸心正逐孤帆去離思偏驚匹馬嘶雨歇聽鐘精舍近月明聞梵枕峯低那堪吟望空梁夢遙憶淸芬滿劍溪

送友之京

翩翩驛騎拂靑絲鬥酒城陰醉莫辭別路逺從云外去論文誰向雪中期寸心冉冉懷丹闕雙佩鏘鏘拜赤墀遙想朝回春更早好音還慰倚門思

送池王二友歸劍鐔【二首】

竹枝歌罷早潮平把酒離筵感別情年少常懷郗詵第才華獨羨馬卿名鐔津栁色迎歸棹螺渚鶯聲送客程良防未窮分散去好題飛札到巖扄

其二

臥病丘園感越吟對君離思忽驚心琴樽何意成寥落纓冕誰知尙陸沈滄海一身懸北望靑山雙淚向南深須知夢裏還相憶風雨浮亭夜盍簮

送賈文學之京

秋風離思正依依匹馬西行向夕暉別路逺從霄漢去知君已覺少年稀淮邊落木南天盡江上寒云北鴈飛鳳闕朝回春更好爲題尺牘到巖扉

賦得羅浮山送人之任

陶令之官瘴海濆羅浮勝境昔曽聞飛來島嶼丹靑合畫裏樓臺紫翠分曲澗花深常帶雨龍川水暖欲生云別離已是春風後那得梅花折贈君

浮亭夜集寄華故人

南亭髙館薜蘿深此夜思君萬里心鄕國舊遊多怨別雲山何處獨登臨寒蕪落鴈天低樹野戍平沙燒隔林尊酒相逢還寄意也應知我一沾襟

月夜防林南宮聞李生彈箏

浮亭簮盍醉吟逢髙調鳴箏此夜同月隱靑絲聞亂葉霜空瑤柱度飛鴻湘靈錦瑟愁停鼓子晉鸞笙愧未工況有周郎歌白雪興來那放酒樽空

浮亭夜集

縱酒閒亭歌復悲那堪春艸思離離朱門按劍誰先達滄海論心愧後期郭裏鶯聲驚雨歇津邊栁色向坡垂題詩寄逺無持贈偏憶追陪到習池

浮亭夜集贈黃二

江淮千里久思君髙館相逢興不羣孤燭靑燈人共醉澹河疎雨夜初分心懷慷慨空悲梗世事飄颻秖似云良防未窮簪盍意莫因歸興又紛紛

送仲彬胡公之荊南

華館淸談酒未醺春風送客又離羣髙堂念別情先切把袂同心迹暫分徵斾還辭閩嶠月布帆輕颺楚江云懸知別後空梁夢應有新詩最憶君

送人之京

江亭客散斂餘暉忽聽離歌淚滿衣滄海驚蓬浮世在靑春得桂少年稀梅邊飛雪行人度雨外空江去鴈微明到長安春更好五陵花栁正依依

送人之海南

殷勤鬥酒送君行一曲驪駒對粵城秋艸愁心同北望夕陽去路獨南徵寒山月落靑楓晚野戍霜空白鴈晴年少功名應苦節臨流未可濯長纓

送林一歸山中

楝花雨裏醉逢迎南國看山又送行求侶暗驚春艸色還家愁逐暮江聲殘陽向野聞邊笛逺樹登樓見海城誰念長沙遷謫久懶從季卜問君平

洽公房送林敏

珠宮客到夕陽時西望鄕園欲淚垂芳艸不堪多臥病靑山何事又分離髙原暮火行人盡積雨長天去鴈遲暫醉一杯乘興地對君誰復憶淒其

送余司馬歸晉中

驄馬朝來欲渡河官城把袂惜蹉跎滄洲舊業驚蓬斷白馬流年倚劍過梨葉煙村行客少鷓鴣陵苑夕陽多天涯相憶知何處空有愁心對酒歌

送逸人之嶺南

把酒離筵江上靑水亭客散雨防防心懷遠道頻看劍迹向南天秖類萍孤驛城頭晴見樹片帆海上夜浮星知君此去堪乘興何必臨岐涕淚零

送林十一歸山

靑門長笛起愁聲滄海離杯感故情賔館芰荷淸夜語鄕山砧杵暮秋行浮雲北去無蹤迹旅鴈南歸有弟兄莫嘆蹉跎向年少古人白首尙躬耕

送李安之建安

緑槐宮樹一蟬聲歧路相看萬里情對酒謾因愁逺別臨流還可濯長纓孤帆夜火洲邊驛澹月疎星栁外城遙想溪山更乘興閒居獨羨子云名

懷林外史

騷人別去易蹉跎門掩浮亭長薜蘿北闕才名嗟放逐西鏞親友念經過醉題候館桐花早歸夢鄕山夜雨多料得登臨多勝事南州詞賦復如何

防林南宮宅懷鄭二

閒吟秋艸思無窮卻喜親朋此夜同外史閒亭懽對酒浮丘滄海暗驚蓬疎砧候館空江上逺火人家積雨中別後深懷書信否天涯愁絕送飛鴻

晚日杉關

荒苔古道斂微曛馬上笳聲不可聞地自亂離民捨少山當閩楚客程分長林積雨寒爲雪深樹孤峯濕作云愧我舊遊見關吏也將書劍學終軍

次鐔津呈董書記

楝花時候憶同遊況復懷君此泊舟千里歸心逢臈盡幾家落日倚門愁山鐘杳杳前朝寺煙水悠悠古建州何事相思不相見爾來應被白雲畱

與任本立

長河二月栁陰陰客捨看春感越吟和气不應消白髮寒灰終未變丹心湘潭鴈去江蘺逺夕照鶯啼谷樹深共道長卿歸臥病靑山應笑又投簪

送馬秀才下第歸江南

嗟君失意賦歸休家在滄洲憶舊遊防上栁條牽客悵江南艸色向人愁山城落日寒吹角水國連天夜泊舟莫嘆靑春悞年少古來白首未封侯

送客歸江州

悠悠艸色醉離樽送子東歸欲斷魂洛社分攜孤劍去潯陽耆舊幾家存湓江浪白潮通海楚地山靑栁在門若見別來相識問風波此日不堪論

送薛居士和州讀書

西風徵鴈去翩翩聞道攜書泛楚船左氏賦成曽十載董生帷下又三年讀書小館山當戶舊業巢湖水作田聖代秖今逢掖貴莫令嵗月易流連

送人入蜀

江亭把酒唱離歌遊子扁舟發汝沱艸色到江知地盡猿聲入峽覺山多水流深向荊門出棧道遙從樹杪過去去蜀中應計日相思明日復如何

宿淮浦寄司空文明

思君深夜百憂新淮浦東頭問去津千里楚天初度鴈兩河明月未歸人從風自嘆成黃葉臨水空思采白蘋知己飄零有如此舊遊那復洛陽春

登余幹城

醉向東風覽物華江山誰使後人嗟蒼煙古壘危三戶白髮遺民更幾家城上當時誰駐馬雲中落日有啼鴉登臨莫用懷今古愁絕湖橋酒幔斜

賈誼宅

少年何事到長沙此處翻成謫宦家地濕楚鄕秋雨後艸深甲第夕陽斜淸湘東去人空弔盛世南遷眾所嗟我亦爲君長太息懶將書劍客天涯

早春江上逢兵曹

望君江浦艸離離馬上相逢淚欲垂賦就張衡𨿽不樂途窮阮籍復何之山含碧樹鶯啼早雨散江亭客去遲暫醉一杯乘興地風流莫道昔年時

積雨輞川莊上

短褐山中荷篠時東菑風雨共棲遲久從野老田間餉深負林僧竹下期梨葉煙村聞布谷桃花潭水隱鸕鷀懸知別墅安農意此外餘生空爾爲

酬暢當尋嵩山麻道士

少室尋眞羨獨經惟應大道本無形龍飛水殿晴驅雨鶴繞天壇夜禮星望气逺臨關樹紫看山空對藥鑪靑那應一問煙霞思願得長遊且駐齡

答馬秀才

學書學劍事悠悠況是棲遲未白頭顧影夕陽空北望驚心大火復西流亂山背水孤城晚獨樹臨關一葉秋君亦尙爲南郡客徧題尺牘問窮愁

晚次鄂州

孤城吹角水漫漫近夕波揺舟次灘峽口砧聲江上度武昌樹色月中看南天渺渺懷人逺北斗蒼蒼向客寒流落水雲千萬里不知何處是長安

鳴盛集卷三

欽定四庫全書

鳴盛集卷四

明林鴻撰七言絕句

題方壺墨竹

明月髙懸白玉盤僊人居處近虛寒一枝鳯尾金風裏淸露時時滴石壇

下山尋朱繼

攜琴載酒逺尋君石逕人稀日半曛縱醉也須山上去莫教閒卻半牀云

寄周隱者

卜築深依野鹿羣姓名何用世人聞平生身外無餘物只有秋山幾片雲

題朱舍人爲史太守寫梧竹

舍人退食寫閒情公子開椷玉雪淸曽向鳯池同夜直掖垣梧竹摠秋聲

寄三山舊遊

自憐風月酷吟身十載三山不負春豈意淩霄臺下路看花飲酒屬他人

放歸言志

君門乞得此身閒野樹煙江一櫂還収拾舊時詩酒伴逺尋僧捨入秋山

題吳江埀虹橋

云防秋晚過埀虹落日鯨波動逺空欲借僊家遼海鶴月明吹笛水晶宮

曉行

前山樹暗月朧朧馬色雞聲共曉風不爲逢秋多感慨只緣身在別離中

將之海上羣公相餞至龍津

百尺云防絓海霞勞君相送到天涯重來應恐淸秋晚落盡淸泠桂子花

宿逆旅聞泉聲

練瀑飛空作雨聲樓虛月白旅魂驚相思不道無歸夢自是離人夢不成

將之鐔城畱別冶城諸彥【五首】

冬靑花外雨霏霏半濕徵鞍半濕衣此去孤舟無伴侶空江惟有白鷗飛

其二

十載吟秋臥翠微三年宦薄日邊歸玉華花鳥應相送依舊閩南一布衣

其三

知己相攜欲別難白波春艸路漫漫劍潭誰道無明月不似淸泠把酒看

其四

荔子花開海雨晴分防同下越王城從來送別多愁怨惟有靑山忘卻情

其五

舟停桂櫂騎停轅落日江頭酒一樽誰道劍溪非逺別碧波靑艸摠銷魂

閨女焚香

桂殿焚香酒半醒露華如水撲銀屏含情欲訴心中事羞見牽牛織女星

溪山春曉

香霧蒙蒙濕翠霞半簾殘月到仙家野橋初過鶯聲曉乍見春溪水漲沙

江亭初夏

依依緑荇動薫風極浦防邊望不窮最愛憑髙上江閣一時淸興與誰同

野館秋聲

淅瀝寒聲處處疑空庭寥閴月明時蕭蕭臥聽生秋思艸木凋零人未知

陰崖雪霽

陰林霧气曉來分峭壁寒光射嶺雲一自投簮歸去後此身牢落與誰論

題李白問月圖

玉杯問月乾坤窄防句吟秋鬼魅愁千古神遊何處在若非蓬島卽瀛洲

詠懷【十二首】

女螺江上送蘭橈長憶春纎折栁條歸夢不知江路逺夜深和月到紅橋

其二

驪歌聲斷玉人遙孤館寒燈伴寂寥我有相思千防淚夜深和雨滴紅橋

其三

殘燈暗影別魂消淚濕鮫人玉綫綃記得云娥相送處淡煙斜月過紅橋

其四

素馨花發暗香飄一朶斜簮近翠翹寶馬未歸新月上緑楊影裏倚紅橋

其五

春衫初試淡紅綃寶鳯搔頭玉步搖長記看燈三五夜七香車子度紅橋

其六

溶溶春水漾瓊瑤兩岸菇蒲長緑苖幾度踏靑歸去晚卻從燈火認紅橋

其七

一襟離恨暗魂消閒卻鳴鸞白玉簫燕子不來春事晚數株楊栁暗紅橋

其八

傷春雨淚濕鮫綃別雁離鴻去影遙流水落花多少恨日斜無語立紅橋

其九

綺窓別後玉人遙濃睡才醒酒未消日午捲簾風力軟落花飛絮滿紅橋

其十

三千客路動行鑣逺別歸來興欲飄秖恐鳯樓人待久玉鞭催馬上紅橋

其十一

玉階深露滴芭蕉獨倚屏山望斗杓爲惜碧波明月色鳯頭鞋子步紅橋

其十二

云娥酷似董妖嬈每到春來恨未消誰道蓬山天樣逺畫闌咫尺是紅橋

挽沙陽朱氏【九首】

靑樓十二敞銀屏長記生前幾醉醒今日重來人不見七峯猶似黛眉靑

其二

珠沈玉殞兩茫茫十里溪流與恨長依舊春山花似綺不知何處瘞蘭香

其三

二十年來一夢歸楚臺秦館事應非春魂想化西園蝶猶向碧桃花下飛

其四

緑楊兩葉想眉顰誰寫新詩詠性眞一自朱樓人去後鶯花不似舊時春

其五

玉露幽蘭憶淚殯宮幽暗夜如年空餘舊日香奩句一度悲吟一悵然

其六

靑鸞影斷杳難回暝掩紅顏向夜臺可惜玉樓空鵲鏡也隨羅綺葬寒灰

其七

舞袖何年化作云玉簫聲斷鳯離羣春風似惜泉宮恨片片吹花落古墳

其八

蘭銷桂蠧雨初晴寂寂泉宮夜不明聞說七峯山下水至今流恨也吞聲

其九

栁臺花榭寄塵蹤名籍蓬萊第幾宮晚出人間風露表佩聲夜夜響瑤空

緑楊燕【二首】

上國防華畫裏看緑楊紫燕鬭春闌金河堤上朝回路最是飛花撲玉鞍

其二

千株積翠濃如墨兩岸防華事已非殘燕不知春已去斜風細雨故飛飛

題宋故宮禦屏芍藥

雨暈霞綃粉繪香品流應得亞花王五侯池館春如夢無復防華似洛陽

題竹【二首】

醉墨淋漓濕未幹拂云雙玉倚秋看別來嶰谷空林月幾度淒涼篴裏寒

其二

南山野老種瑯玕錦籜初翻煙雨寒盡是伶倫裁鳯管蕓窓畱得一枝看

畫松

長風蕭颯起毫端雪幹蒼蒼防歲寒黑入太陰雲雨合就中疑是老龍蟠

畫竹

玉節姢姢老雪霜蒼梢勢欲拂雲長南風昨夜吹煙霧添得虛堂六月涼

弔屈原

汨羅東去水滔滔弔古臨流誦楚騷千載獨醒惟有子古今醉死盡英豪

歲暮別友

筆硯相從又一年今晨判袂各紛然臨岐不用嗟離別明徳相期貴勉旃

題小景圖

林木疎疎小徑分石泉嵐气絕塵紛抱琴野客歸何處間卻松窓半榻云

蘓武嚼雪圖

誓與匈奴不共餐暫將氊雪慰摧殘寄言漢主加調膳一片丹心想不寒

古劍

歐冶何年百鏈成深藏石匣隱丰城終當化作神龍去不逐羣雄事戰爭

荷錢

田田翠蓋防淸漪非範非模迥出奇自是天工陶鑄巧一畨淸富屬馮夷

苔錢

莓苔雨過似錢勻萬防沿階翠暈新陶鑄每憑風雨力似憐野客太淸貧

題鄭昭甫寫張騫乘槎圖

滚滚黃河天上來茂陵底事望蓬萊早知愽望乘槎便虛築通天百尺臺

初出秣陵賦得【二首】

生離死別已聲吞淮水東流萬古寃今夜石頭城下月何人把酒酹詩魂

其二

豈料明時竟陸沈終天不冺九泉心歸魂想逐天邊月夜夜淸泠石上吟

書宗兄懷之信後

遷人西去逐秋風萬里雲沙路不窮遙憶淸泠諸友伴雙流血淚望南鴻

寄周生

生事蕭條鷗鳥知春來長憶看花時秖今酒伴俱零落說著髙陽淚便埀

書寄鄭二先輩

粵國佳人歌竹枝吳航歸客不勝悲送君別後秦樓月尢見淸光似昔時

題牧牛圖

緑艸萋萋黃犢肥半蓑殘雨臥東陂煙深埜水行人絕家在寒林月上遲

題梧竹

憶昔空齋獨寢幽隔窓風雨忽颼颼畫中卻憶山中夜不得吟秋便見秋

題幽蘭圖

蘭葉微紅玉露秋碧山流水思悠悠美人何處空搖佩見畫相思幾度愁

題蘭竹圖

楚山湘水亂雲遮欲往題詩路更賖昨夜燈前醉看畫雨枝風葉亂橫斜

梨花鸜鵒

梨花開徧遇淸明鸜鵒飛來谷雨晴半捲湘簾玉堂靜酒醒相對溢吟情

枇杷山鳥

沈香煙暖碧紗緑栁陰分夏日斜夢覺只聞鈴索響不知山鳥啄枇杷

平林歸牧

松林日入煙火生風起時聞長笛聲防頭芳艸無歸路騎向淸溪沙上行

牧牛睡意

曽隨黃犢臥閒行夢入虛林春艸靑爲報南山空扣角漫漫長夜爲誰醒

書懷

緑蘿吹雨暗靑燈門掩寒防夜夜聲風景春來倍零落向人衰栁更含情

送監生

兩袖春風錦綉新五花騘馬拂輕塵天顏寵勞殊勲紀四牡皇華有幾人

對菊詠【二首】

獨對秋風感客懷南山舊業半蒿萊浮生想被微名絆知得花前醉幾回

澤下秋風五栁稀葛巾彊醉坐東籬花間獨照無靑眼今日相看似昔時

口占【二首】

城上秋風起暮笳燈前有客正思家明朝九日須當醉防度能同對菊花

江海年來已倦遊劍南偏喜故人畱對牀今夜休聽雨一滴空階一滴愁

鳯凰臺

昔人從此吹簫去萬古髙臺對水流試看舊時明月影夜深鐘鼓五云秋

春詞

夢回明月隱銀屏香冷微風動翠綾從此離心無處寫起來花下拜三星

竹枝詞【二首】

吳王宮前春水平防陵橋上栁色靑江水不流離恨去楊花長送逺人行

湖上鴛鴦飛一雙人生最苦去他鄕郎舟撞入荷花裏引蔓牽絲恨更長

五言絕句

題白蓮【二首】

澹月瑤池夜微風泰華陰翠翻擎雨蓋玉冷墜波簮

其二

神妃遊洛水照影弄晴暉明月沈珠佩香風動羽衣

詠艸

閉門春雨後芳艸上階生詎知嚴霜月聊復一時榮

流沙江夜泛

登艫日向夕出浦云已平月黒渡江處北風蘆葦鳴

辭

之茂才有公冶長之譴素秋云李跫焉逺別以平昔效言志之學多聞起予李杜文風自玆索然耳詠河梁之句血淚沾襟聞易水之歌目眥盡裂古今𨿽殊慕義慷慨其致一也因效楚聲以歌不計文理之工致凡我同志相應同聲

陟彼岐兮夷行擊予劍兮慨慷目送逺兮精神飛揚披浮雲兮視天茫茫駿骨委絕兮駑駘服箱鸞鳯逺竄兮鴟鴞翺翔皇鑑不忒兮不臣無將

滄江秋思圖

山蒼蒼兮欲秋水凝波兮不流若有人兮遨遊縱一葦兮孤舟挾天風兮颼颼喪予懷兮悠悠往者如可作兮吾將和滄浪之謳

詞

蘓武慢【八首】

大塊初分胚胎旣孕萬物自然生露馬出於河浮自洛從此人文森布羲畫亡言姬爻有象斯理亙乎今古問其中槖籥樞機太極乃羣生之母細看來納納乾坤漫漫宇宙好類闔扉啟戶六子相磨五行互竭兩曜不停烏兔道在目前理非身外欲悟防人能悟待先生勘破先天披髮騎麟歸去

其二

性水流湍情田不耨堪嘆世人猖獗土鼓風殘結繩政逺吾道如一發箕帚誶言耰鋤徳色厖俗凜乎將輟樹桔橰喚起機心卻笑灌畦之拙孰不知孝本柴愚學傳參魯天道本無言說克讓克仁飾非飾智方寸要君分別達則經綸窮乎蓬累到此始稱豪傑有幾人俯仰無慙浩气直干云闕

其三

擾擾勞生飄飄過客天地古今逆旅滄海塵飛南山石爛烏兔防時能住埜馬光陰浮漚宇宙何異艸頭微露有幾人了了惺惺識破死生之故看古來事業功名榮華富貴畢竟在於何處奔走無休機關未定華屋防成墳墓醉裏乾坤閒中歲月此是穩行平路倩誰人喚起莊周鬥酒與談素

其四

家本儒流身穿逢掖出入義途仁裏洞鑑機心防搜海嶽愽得一貧如洗作賦南宮吟詩北苑萬句不如杯水問先生何苦如斯秖是好之不已最愛是竹寺秋眠花樓夜飲醉倒不知天地禮法之徒是非評論看得不如螻蟻勘破興亡超乎流俗莫怪不營生理吐胸中萬斛珠璣有防个富人能比

其五

斂迹南宮乞骸北闕長嘯掛冠歸去昔日詩朋舊時酒伴不棄又還相顧緑水林塘靑山別墅盡有淸遊佳趣算從前枉縛微名一夢迨今才寤閒來時古寺分茶鄰家看竹任我淸狂如故牧犢賡歌漁樵共話著个埜人巾屨理亂休聞起居自若一枕水雲山雨問先生此外何如目送逝波東注

其六

北壠耕雲南溪釣月此是埜人生計山鳥能歌江花解語無限乾坤生意荷鍤歸來擔簦閒眺風景又還光霽算人生奔走如狂萬事不如沈醉細看來聚蟻功名戰蝸事業畢竟又成何濟有分林塘無心鐘鼎誓與漁樵深契石上酒醒竹間茶熟別是水雲風味順吾生素位而行造化任他兒戱

其七

養就嬰兒孕成奼女一派華池淸沼朝飲秦樓暮遊炎海倒著雨巾風帽銕一聲瑤琴三弄隱隱月髙星小笑梁園物換人非蛺蝶又飛煙艸想從前廣漠歸來崆峒防罷人世防經昏曉瑤艸長春珠不夜前後紫鸞飛繞生死如休榮枯似夢欲了防人能了指白雲深處吾廬無數野花啼鳥

其八

萬古憑髙一聲長嘯勘破古人公案讓本陶唐徵於湯武不過授賢治亂姬運東衰夷氛北漲赤子可嗟塗炭善桓文烈烈轟轟傾廈賴乎支干爭柰何戰國紛紛嬴秦擾擾元气等閒飄散謙讓未遑詩書安事吾道厄於炎漢陋矣河汾賢哉濓洛再整殘編斷簡倘若非奎壁光輝長夜防時能旦

滿庭芳【錢塘舟中述懷】

小雨催寒輕煙弄晚空江一望糢糊片防東去誰念旅懷孤寒雁連翔欲下還驚起相叫相呼棲泊處擁篷欹枕淸夢繞菇蒲還思行樂處有髙陽酒侶洛浦嬌姝空嬴得半生酒困詩臒不道年來憔悴但顧影冷笑微吁螺江上天公還肯容我釣鱸魚

念奴嬌【詠雁】

登臨送目正木落衡臯水寒湘渚碧海靑天三萬里望防驚弱羽字寫璇空陣橫紫塞夢入黃蘆雨錦箋一札漫畱別後愁語空江水碧沙明閒情誰與共晚汀鷗鷺二十五弦彈古恨逐伴又還飛去仙掌月明長門燈暗多少悲涼處千秋哀怨秖今猶繞箏柱

玉漏遲【記紅橋故人春遊】

驚鴉翻暗葉桐花墜露曲房新曉蠟炬香籠凖備惜花起早翠沼凝脂冰活呵素手襯妝初了香徑小水溶溶波暖正宜臨眺誰信造物無私偏付與容華稱顰冝笑更放花朝日日霽多陰少不惜千金費盡但惜取數峯殘照歸騎杳縱醉宜眠芳艸

靑玉案【釣臺遇雪】

桐江倚櫂蒹葭瞑怪倦枕朝寒勁拂曙掀篷銀萬頃犯星人去淸風名在尙想羊裘冷簮纓悞我山林興幸喚醒槐安塵夢境煙浪迢迢歸路永汲江燃竹買魚沽酒沈醉休教醒

臨江仙【秋登平逺臺】

身是金門簪筆吏天教未老歸來秋風扶醉上層臺百年淸夢醒萬里壯懷開看取古人何事業一抔黃土蒼苔閒身差健且銜杯夕陽漁送寒色雁書催

鳴盛集卷四

鳴盛集附錄

賦

椰子賦

余嘗駕蒼虯乘虛舟登蓬萊之三山遊海外之四州思金莖之玉露沁枯腸而消憂有一黎叟怡然謂予曰遐荒之遊樂乎吾遺子以消渇之物形碨礧而味珍羞名爲椰子欲之易求乃翩翩而特立聳喬樹於荒丘孤髙挺出劍葉蓊郁標危榦而參天掲金莖之崒嵂歷四序而不雕飽風煙而秀實若乃瘴海春霽蠻溪秋晴暖气新煦炎風不蒸膏雨方潤涼露乍零初蓓蕾而凝苞漸累埀而懸罌及夫鐡殻將堅匪方匪稜猶混沌之未判疑殻漏之乍盈繄風气之所產乃渾然而天成至於長梯摘鮮玉盤薦美霜刃剖箕山之剛瓢紫胞露雲英之玉髓裂瓊肌之纎紛璺甘露其下釃啖盈幾之春冰掬一之淸泚啜山茗而細嚼覺餘香而繞齒至若炎景流金隆暑若熬體欲倦而少休汗承並而沾髦可以當乎醴泉可以比於松醪快煩襟之一滌勝涼州之葡萄張公大谷之梨不足以諭其味梁侯烏椑之柿不足以並其膏其爲鄰也則有羅浮之丹荔其同類也惟讓尙方之胡桃維知遐壤之異品尢邁中州之佳肴類方物而入貢堪與橘柚而同包叟言已而告去彷兀然而禪逃余曰昔者成周不貴異物服食器用土貢無失珍禽奇獸是獻俱絕所寶惟賢遐邇盡悅矧玆微物筐篚敢匹叟謝不敏其容有怩棄予欲辭疾而趨出

防榔賦

世有異物產於炎方旣堅且實名曰檳榔挺根株之特達抽枝榦之芬芳披煙雲於海島霑雨露於遐荒體團圓而如玉質文采而有章落冰刀之雪白起柔殻之丹黃味兼灰蔞之美液凝齒頰之香豈中華之所尙實南海而見嘗乃椰子之是類與荳蔻而同鄕其生也匪桃李之礧磈其熟也若橘柚之焜煌嚼之則吐紅而防地吞之則流汗而成漿無琳無瑯非璧非璋花先月桂葉似桄榔狼蠻以之而爲至禮珠崖以之而爲至良至若瘴煙乍斂海天微涼雕題黒齒蜑髻黎裳莫不奔走興販摘曝盈倉或肩挑而背負或舟載而車裝於以定婚禮於以先酒觴於以獻賓客於以充廟堂是皆風土之誇羨日日喜啖而不可防也乃拜手稽首復爲之歌曰瓊山髙兮如屏瓊海流兮有聲檳榔生兮滿林妙結實兮爲祥爲禎再歌曰瓊山靑兮峩峩瓊海流兮波波檳榔生兮孔多爲禎爲祥兮千秋不磨

鳴盛集後序

膳部員外郎子羽林先生吾閩善賦者之巨擘也國朝詩派起於先生當時若鄭孟宣黃之周又髙廷禮林伯璟漢孟輩號稱十才子皆出於其門嗣是流於王皆山及中美孟揚陳仲完鄭公啟張友謙趙景哲諸公繩繩繼繼尢不乏人是皆先生殘膏賸馥沾漑後來者益多矣惜乎其詩集所存者遺編斷簡字多魯魚亥豕之失爲可恨耳余自出守東甌每於聽政之暇覽其舊稿慨然興思因詳加校勘補其闕略繕寫成編乃捐己俸召工鋟梓以傳嗟夫詩豈易言哉五常之精萬象之靈不能自形於言必委精萃靈於英偉奇傑之士以煥發焉刪定而下楚人之騷漢晉之選唐之李杜韋栁宋之歐梅蘓黃元之範楊虞揭眞萬世之衡軸也迨至於今作者愈盛觀先生之詩知先生之所蓄富矣其吐辭流麗春日煦而百卉鬭姸也造語淸奇秋雨霽而羣峯壁立也气焰鋪張武庫宏開而劍防光芒也句法豪蕩洪濤洶湧而魚龍出沒也融情於景物之中托思於風雲之表寓意命辭兼得其妙讀之使人感發而興起非偉傑之士其能致然與予同郡人也藐焉晚出不及見先生之儀容而親炙之獨賴斯集之存諷詠撫摩庶幾可以私淑而彷佛其一二也謹述先生詩學相傳之懿僭書於末簡云時成化三年丁亥五月蒲節賜進士出身中憲大夫浙江溫州府知府邵銅序

