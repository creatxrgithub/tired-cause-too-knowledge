孔北海集漢孔融

提要孔北海集附錄傳

論贊雜考

提要

《孔北海集》一卷﹐漢孔融撰。案魏文帝《典論論文》稱「孔氏卓卓﹐信含異气。筆墨之性﹐殆不可勝」。《後漢書》融本傳亦曰「魏文帝深好融文辭﹐嘆曰﹕『揚﹑班儔也。』募天下有上融文章者﹐輒賞以金帛。所著詩﹑頌﹑碑文﹑論議﹑六言﹑策文﹑表檄﹑教令﹑書記凡二十五篇。《隋書經籍志》載漢少府孔融集九卷。注曰梁十卷﹐錄一卷。則較本傳所記已多增益。新﹑舊《唐書》皆作十卷﹐蓋猶梁時之舊本。《宋史》始不著錄﹐則其集當佚於宋時。此本乃明人所掇拾。凡表一篇﹑疏一篇﹑上書三篇﹑奏事二篇﹑議一篇﹑對一篇﹑教一篇﹑書十六篇﹑碑銘一篇﹑論四篇﹑詩六篇﹐共三十七篇。其《聖人優劣論》﹐蓋一文而偶存兩條﹐編次者遂析爲兩篇﹐實三十六篇也。張溥《百三家集》亦載是集﹐而較此本少《再告髙密令教》《告髙密縣僚屬》二篇。大抵捃拾史傳類書﹐多斷簡殘章﹐首尾不具。不但非隋唐之舊﹐卽蘇軾《孔北海贊序》稱讀其所作《楊氏四公贊》﹐今本亦無之。則宋人所及見者﹐今已不具矣。然人旣國器﹐文亦鴻寶。𨿽闕佚之餘﹐彌可珍也。其六言詩之名見於本傳﹐今所傳三章﹐詞多凡近。又皆盛稱曹操功徳﹐斷以融之生平﹐可信其義不出此。卽使舊本有之﹐亦必黃初間購求遺文﹐贗托融作以頌曹操﹐未可定爲眞本也。流傳旣久﹐姑仍舊本錄之﹐而附糾其僞於此。集中詩文﹐多有箋釋本事者﹐不知何人所作。奏疏之類﹐皆附綴篇末。書教之類﹐則夾注篇題之下。體例自相違異。今悉夾注篇題之下﹐俾畫一焉。

孔北海集

表

薦禰衡疏

﹝衡字正平﹐有異才﹐不合於時﹐惟善公及楊修。常曰「大兒孔文舉﹐小兒楊徳祖﹐餘子碌碌﹐不足數也。」公亦深愛其才﹐上表薦之﹐並稱於曹操。操欲見衡﹐衡素相輕﹐疾自穪狂病﹐不肯往。﹞

臣聞洪水橫流﹐帝思俾乂﹐旁求四方﹐以招賢俊。昔孝武繼統﹐將弘祖業﹐疇咨熙載﹐羣士響臻。陛下睿聖﹐纂承基緒﹐遭遇厄運﹐勞謙日昃。惟嶽降神﹐異人並出。

竊見處士平原禰衡﹐年二十四﹐字正平﹐淑質貞亮﹐英才卓礫。初涉蓺文﹐升堂覩奧﹐目所一見﹐輒誦於口﹐耳所暫聞﹐不忘於心﹐性與道合﹐思若有神。弘羊潛計﹐安世默識﹐以衡準之﹐誠不足怪。忠果正直﹐志懷霜雪﹐見善若驚﹐疾惡如讎。任座抗行﹐史魚厲節﹐殆無以過也。鷙鳥累百﹐不如一鶚。使衡立朝﹐必有可觀。飛辯騁辭﹐溢气坌湧﹐解疑釋結﹐臨敵有餘。

昔賈誼求試屬國﹐詭系單於﹔終軍欲以長纓﹐牽致勁越﹐弱冠慷慨﹐前世美之。近日路粹﹑嚴象﹐亦用異才擢拜臺郎﹐衡宜與爲比。如得龍躍天衢﹐振翼云漢﹐揚聲紫微﹐垂光虹蜺﹐足以昭近署之多士﹐增四門之穆穆。鈞天廣樂﹐必有奇麗之觀﹔帝室皇居﹐必蓄非常之寶。若衡等輩﹐不可多得。《激楚》《揚阿》﹐至妙之容﹐臺牧者之所貪﹔飛兔﹑騕褭﹐絕足奔放﹐良﹑樂之所急。臣等區區﹐敢不以聞﹗

陛下篤愼取士﹐必須效試﹐乞令衡以褐衣召見。必無可觀采﹐臣等受面欺之罪。

疏

論劉表疏

﹝時荊州牧劉表不供職貢﹐多行僭僞﹐遂乃郊祀天地﹐擬斥乘輿。詔書欲發其罪﹐公上書論之。﹞

竊聞領荊州牧劉表桀逆放恣﹐所爲不軌﹐至乃郊祭天地﹐擬儀社稷。𨿽昏僭惡極﹐罪不容誅﹐至於國體﹐宜且諱之。何者﹖萬乘至重﹐天王至尊﹐身爲聖躬﹐國爲神器﹐陛級縣遠﹐祿位限絕﹐猶天之不可階﹐日月之不可踰也。每有一豎臣﹐輒去圖之﹐若形之四方﹐非所以杜塞邪萌。愚謂𨿽有重戾﹐必宜隱忍。賈誼所謂「擲鼠忌器」﹐蓋謂此也。是以齊兵次楚﹐惟責包茅﹔王師敗績﹐不書晉人。前以露袁術之罪﹐今復下劉表之事﹐是使跛牂欲窺髙岸﹐天險可得而登也。案表跋扈﹐擅誅列侯﹐遏絕詔命﹐斷盜貢篚﹐招呼元惡﹐以自營衛﹐專爲羣逆﹐主萃淵藪。郜鼎在廟﹐章孰甚焉﹗桑落瓦解﹐其勢可見。臣愚以爲宜隱郊祀之事﹐以崇國防。

上書

薦謝該書

﹝該字文儀﹐善明左氏﹐爲世名儒。徒及千人﹐以躬飬歸田﹐公上書畱之。﹞

臣聞髙祖創業﹐韓﹑彭之將徵討暴亂﹐陸賈﹑叔孫通進說《詩》《書》。光武中興﹐吳﹑耿佐命﹐範升﹑衛宏修述舊業﹐故能文武並用﹐成長久之計。階下聖徳欽明﹐同符二祖﹐勞謙運﹐三年乃讙。今尙父鷹揚﹐方叔翰飛﹐王師電鷙﹐羣凶破殄﹐始有櫜弓臥鼓之次﹐宜得名儒﹐典綜禮紀。竊見故公交車司馬令謝該﹐體曾﹑史之淑性﹐兼商﹑偃之文學﹐博通羣蓺﹐周覽古今﹐物來有應﹐事至不惑﹐淸白異行﹐惇悅道訓。求之遠近﹐少有儔匹。若乃巨骨出吳﹐隼集陳庭﹐黃熊入寢﹐亥有二首﹐非夫洽聞者﹐莫識其端也。雋不疑定北闕之前﹐夏侯勝辧常陰之驗﹐然後朝士益重儒術。今該實卓然﹐比迹前列﹐閒以父母老疾﹐棄官欲歸﹐道路險塞﹐無由自致。猥使良才抱璞而逃﹐踰越山河﹐沈淪荊楚﹐所謂往而不反者也。後日當更饋樂以釣由余﹐克像以求傅說﹐豈不煩哉﹖臣愚以爲可推錄所在﹐召該令還。楚人止孫卿之去國﹐漢朝追匡衡於平原﹐尊儒貴學﹐惜失賢也。

褒厚老臣書

先帝褒厚老臣﹐懼其殞越﹐是故扶接﹐助其气力。三公刺腋﹐近爲憂之﹐非警戒也。云備大臣﹐非其類也。

復王畿古制書

﹝時以司空操領冀州牧﹐或說操復古九州島﹐則所制者廣﹐故公有此奏。操以公論建漸廣﹐遂有害意。﹞

臣聞先王分九圻﹐以遠及近﹔《春秋》內諸夏而外夷狄。《詩》云「封畿千里﹐惟民所止。」故曰﹕天子之居﹐必以眾大言之。周室旣衰﹐六國力徵﹐授賂割裂諸夏。鎬京之制﹐商邑之度﹐歷載彌久﹐遂以闇昧。秦兼天下﹐政不遵舊﹐革剗五等﹐掃滅侯甸﹐築城萬里﹐濱海立門﹐欲以六合爲一區﹐五服爲一家﹐關衛不要﹐遂使陳﹑項作難﹐家庭臨海﹐擊柝不救。聖漢因循﹐未之匡攺﹐猶依古法﹐潁川﹑南陽﹑陳畱﹑上黨三海近郡﹐不封爵諸侯。臣愚以爲千里國內﹐可略從《周官》六鄕﹑六遂之文﹐分比北郡﹐皆令屬司隸校尉﹐以正王賦﹐以崇帝室。役自近以寬遠﹐繇華貢獻﹐外薄四海。揆文奮武﹐各有典書。

奏事

上三府所辟稱故吏事

三府所辟﹐州郡所辟﹐其不謁署﹐不得稱故吏。臣惟古典﹐《春秋》「女在其國稱女﹐在途稱婦」﹐然則在途之臣應與爲比。《谷梁傳》曰「天子之宰﹐通於四海。」三公之吏﹐不得以未至爲差。狐突曰「策名委質﹐貳乃辟也。」奉命承教﹐策名也。昔公孫嬰齊卒於貍蜃﹐時未入國﹐魯君以大夫之禮加焉。《傳》曰「吾固許之﹐返爲大夫。」延陵季子解劍帶徐君之墓﹐以明心許之信﹐況受三公之招﹐修拜辱之辭﹐有資父事君之志邪﹖臣愚以爲禮宜從重﹐三公所召﹐𨿽未執職﹐便爲故吏。

奏馬賢事

楚將吳起﹐或遺之一榼酒。注之上流﹐使士卒迎流飲其下﹐明不獨也。馬賢於軍中帳內施﹤翕毛﹥﹤登毛﹥﹐士卒飄於風雪﹐不宜。

馬日磾不宜加禮議

﹝初﹐太傅馬日磾奉使山東。及至淮南﹐數有意於袁術。術輕侮之﹐遂奪取其節求去﹐又不聽。因欲逼爲軍師﹐日磾深自恨﹐遂嘔血而斃。及喪﹐自東還﹐朝廷議欲加禮。公獨爲此議﹐朝廷從之。﹞

日磾以上公之尊﹐秉髦節之使﹐銜命直指﹐寍輯東夏﹐而曲媚姦臣﹐爲所牽率﹐章表署用﹐輒使首名﹐附下罔上﹐姦以事君。昔國佐當晉軍而不撓﹐宜僚臨白刃而正色。王室大臣﹐豈得以見脇爲辭﹗又袁術僭逆﹐非一朝一夕﹐日磾隨從﹐周旋歷歲。《漢律》與罪人交關三日已上﹐皆應知情。《春秋》魯叔孫得臣卒﹐以不發揚襄仲之罪﹐貶不書日。鄭人討幽公之亂﹐斲子家之棺。聖上哀矜舊臣﹐未忍追案﹐不宜加禮。

肉刑不宜復議

﹝時傅幹陳紀皆議復肉刑﹐公獨建此議﹐朝廷善之。卒不攺﹐以至今日仁人之利溥哉。﹞

古者惇龐﹐善否區別﹐吏端刑淸政簡﹐一無過失。百姓有罪﹐皆自取之。末世陵遲﹐風化壞亂﹐政撓其俗﹐法害其教。故曰上失其道﹐民散久矣。而欲繩之以古刑﹐投之以殘棄﹐非所謂與時消息者也。紂斮朝涉之脛﹐天下謂爲無道。夫九牧之地﹐千八百君﹐若各刖一人﹐是天下常有千八百紂也。求俗休和﹐弗可得也。且被刑之人﹐慮不念生﹐志在思死﹐類多趨惡﹐莫復歸正。夙沙亂齊﹐伊戾禍宋﹐趙髙﹑英布﹐爲世大患。不能止人遂爲非也﹐適足絕人還爲善耳。𨿽忠如鬻權﹐信如卞和﹐智如孫臏﹐冤如巷伯﹐才如史遷﹐達如子政﹐一離刀鋸﹐沒世不齒。是太甲之思庸﹐穆公之霸秦﹐南睢之骨立﹐衛武之《初筵》﹐陳湯之都賴﹐魏尙之守邊﹐無所復施也。漢開攺惡之路﹐凡爲此也。故明徳之君﹐遠度深惟﹐棄短就長﹐不苟革其政者也。

東海王祭禮對

﹝獻帝子南陽王馮﹑東海王祇薨﹐帝傷其早歿﹐欲爲修四時之祭。以訪於公﹐公對云。﹞

聖恩惇睦﹐感時增思﹐悼二王之靈﹐發哀湣之詔﹐稽度前典﹐以正禮制。竊觀故事﹐前梁懷王﹑臨江湣王﹑齊哀王﹑臨淮懷王並薨無後﹕同產昆弟﹐卽景﹑武﹑昭﹑明四帝是也﹐未聞前朝修立祭祀。若臨時所施﹐則不列傳紀。臣愚以爲諸在衝齔﹐聖慈哀悼﹐禮同成人﹐加以號謚者﹐宜稱上恩﹐祭祀禮畢﹐而後絕之。至於一歲之限﹐不合禮意﹐又違先帝已然之法﹐所未敢處。

移教

答王修教

﹝公爲北海太守﹐舉修孝亷。譲邴原公﹐不聽。﹞

原之賢也﹐吾已知之矣。昔髙陽氏有才子八人﹐堯不能用﹐舜實舉之。原可謂不患無位之士。以遺後賢﹐不亦可乎﹗

又答王修教

﹝修重辭孝亷公﹐又答之。﹞

掾淸身絜己﹐歷試諸難﹐謀而鮮過﹐惠訓不倦。余嘉乃勛﹐應乃懿徳﹐用升爾於王庭﹐其可辭乎﹗

告髙密縣立鄭公鄕教

﹝公深敬於玄﹐履屣造門﹐故移敎邑令。﹞

昔齊置「士鄕」﹐越有「君子軍」﹐皆異賢之意也。鄭君好學﹐實懷明徳。昔太史公﹑廷尉吳公﹑謁者僕射鄧公﹐皆漢之名臣。又南山四皓有園公﹑夏黃公﹐潛光隱耀﹐世加其髙﹐皆悉稱公。然則公者仁徳之正號﹐不必三事大夫也。今鄭君鄕宜曰「鄭公鄕」。昔東海於公僅有一節﹐猶或戒鄕人侈其門閭。矧乃鄭公之徳﹐而無駟牡之路﹗可廣開門衢﹐令容髙車﹐號爲「通徳門」。

下髙宻賑鄧子然敎

志士鄧子然告困﹐焉得愛釜庾之間﹐以惕烈士之心﹖與豆三斛﹐後乏復言。

告髙宻縣立鄭公宅敎

﹝玄在徐州﹐公欲其還郡﹐惇請懇惻﹐使者繼迹﹐故先令修其宅。﹞

鄭公久遊南夏﹐今艱難稍平﹐儻有歸來之思﹐無寓人於我室﹐毀傷其藩垣林木﹐必繕治墻宇﹐以俟還。

再告髙宻令敎

髙密侯國箋言﹕鄭公增門之崇﹐令容髙車結駟之路﹐出麥五斛﹐以酬執事者之勞。

告髙宻僚屬敎

﹝旣表其居﹐又諱其名﹐公之禮賢可謂至矣。﹞

昔周人尊師謂之尙父今可咸曰鄭君不得稱名也

告昌安縣教

邑人髙幼﹐自言辟得井中鼎。夫鼎久潛於井﹐徳之休明。𨿽小重也﹐黃耳金鉉﹐利貞之象。國遭凶荒﹐彜器出﹐或者明以饗人。

與曹操書論盛孝章書

﹝憲字孝章﹐會稽人。初爲臺郎路逄﹐公時十餘歲﹐載歸與言﹐知其奇。後爲吳郡太守﹐以疾去官﹐歸鄕裏。孫策平吳﹐忌憲名﹐囚之。公與操書﹐繇是徵爲騎都尉﹐徵命未至﹐爲孫權所害。﹞

歲月不居﹐時節如流。五十之年﹐忽焉已至。公爲始滿﹐融又過二。海內知識﹐零落殆盡﹐惟會稽盛孝章尙存。其人困於孫氏﹐妻孥湮沒﹐單孑獨立﹐孤危愁苦。若使憂能傷人﹐此子不得復永年矣。

《春秋傳》曰「諸侯有相滅亡者﹐桓公不能救﹐則桓公恥之。」今孝章實丈夫之雄也﹐天下譚士依以揚聲﹐而身不免於幽執﹐命不期於旦夕﹐是吾祖不當復論損益之友﹐而朱穆所以絕交也。公誠能馳一介之使﹐加咫尺之書﹐則孝章可致﹐友道可弘也。

今之少年﹐喜謗前輩﹐或能譏平孝章﹔孝章要爲有天下大名﹐九牧之民所共稱嘆。燕君市駿馬之骨﹐非欲以騁道裏﹐乃當以招絕足也。惟公匡復漢室﹐宗社將絕﹐又能正之。正之之術﹐實須得賢。珠玉無脛而自至者﹐以人好之也﹐況賢者之有足乎﹖昭王築臺以尊郭隗﹐隗𨿽小才﹐而逢大遇﹐竟能發明主之至心﹐故樂毅自魏往﹐劇辛自趙往﹐鄒衍自齊往。向使郭隗倒縣而王不解﹐臨溺而王不拯﹐則士亦將髙翔遠引﹐莫有北首燕路者矣。凡所稱引﹐自公所知﹐而復有云者﹐欲公崇篤斯義也。因表不悉。

與曹操論酒禁書

公當初來﹐邦人咸抃舞踴躍﹐以望我後。亦旣至止﹐酒禁施行。酒之爲徳久矣﹐古先哲王﹐類帝禋宗﹐和神定人﹐以濟萬國﹐非酒莫以也。故天垂酒星之曜﹐地列酒泉之郡﹐人著旨酒之徳。堯非千鍾﹐無以建太平。孔非百觚﹐無以堪上聖。樊噲解厄鴻門﹐非彘肩鐘酒﹐無以奮其怒。趙之廝養﹐東迎其王﹐非引巵酒﹐無以激其气。髙祖非醉斬白蛇﹐無以暢其靈。景帝非醉幸唐姬﹐無以開中興。袁盎非醇醪之力﹐無以脫其命。定國非酣飲一斛﹐無以決其法。故酈生以髙陽酒徒﹐著功於漢﹔屈原不餔糟歠醨﹐取困於楚。由是觀之﹐酒何負於治者哉﹗

又論酒禁書

昨承訓答﹐陳二代之禍﹐及眾人之敗﹐以酒亡者﹐實如來誨。𨿽然﹐徐偃王行仁義而亡﹐今令不絕仁義﹔燕噲以讓失社稷﹐今令不禁謙退﹔魯因儒而損﹐今令不棄文學﹔夏﹑商亦以婦人失天下﹐今令不斷婚姻。而將酒獨急者﹐疑但惜谷耳﹐非以亡王爲戒也。

啁曹操討烏桓書

大將軍遠徵﹐蕭條海外。昔肅愼氏不貢楛矢﹐丁零盜蘇武牛羊﹐可並案也。

報曹操書

﹝操以公名重天下﹐外相容忍﹐而潛忌。正議慮鯁大業﹐山陽郗慮承望風旨﹐以微法奏免。公因顯明讎怨﹐操書激厲公﹐公答之。歲餘復拜大中大夫。﹞

猥惠書教﹐告所不逮。融與鴻豫州裏比鄰﹐知之最早。𨿽嘗陳其功美﹐欲以厚於見私﹐信於爲國﹐不求其覆過掩惡﹐有罪望不坐也。前者黜退﹐歡欣受之。昔趙宣子朝登韓厥﹐夕被其戮﹐喜而求賀。況無彼人之功﹐而敢枉當官之平哉﹐忠非三閭﹐智非鼌錯﹐竊位爲過﹐免罪爲幸。乃使餘論遠聞﹐所以慚懼也。朱﹑彭﹑寇﹑賈﹐爲世壯士﹐愛惡相攻﹐能爲國憂。至於輕弱薄劣﹐猶昆虫之相嚙﹐適足還害其身﹐誠無所至也。晉侯嘉其臣所爭者大﹐而師曠以爲不如心競。性旣遲緩﹐與人無傷﹐𨿽出胯下之負﹐楡次之辱﹐不知貶毀之於己﹐猶蚊虻之過也。子產謂人心不相似﹐或矜勢者欲以取勝爲榮﹐不念宋人待四海之客﹐大鑪不欲令酒酸也。至於屈谷巨瓠﹐堅而無竅﹐當以無用罪之耳。它者奉尊嚴教﹐不敢失墜。郗爲故吏﹐融所推進。趙衰之拔郤縠。不輕公叔之升臣也。知同其愛﹐訓誨發中﹐𨿽懿伯之忌﹐猶不得念﹐況恃舊交﹐而欲自外於賢吏哉﹗輒布腹心﹐修好如初。苦言至意﹐終身誦之。

答虞翻書

﹝翻與公書﹐示以易注﹐公答之。﹞

示所著《易傳》﹐自商瞿以來﹐桀錯多矣﹐去聖彌遠﹐眾說騁辭。曩聞延陵之理樂﹐今觀吾君之治《易》﹐乃知東南之美者﹐非但會稽之竹箭焉。又觀象云物﹐察應寒溫﹐原其禍福﹐與神會契﹐可謂探賾窮道者已。方世淸聖﹐上求賢者﹐梁邱以卦筮寍世﹐劉向以《洪範》昭名﹐想當來翔﹐追蹤前烈。相見乃盡﹐不復多陳。

與韋甫休書

使君足下﹕懷遠垂勛﹐西戎卽敍。前別意恨﹐甚多不悉。辛從事至﹐承獲所訊﹐喜而起居﹐不恙而到也。云便結駟﹐徑至舊治。西土之人﹐宗服令徳﹐鮮仇崇好﹐以順風化﹐萬里雍穆﹐如樂之和。𨿽爲國家威靈感應﹐亦實士縠堪事之效也。昔伯安由幽都而登上司﹐子琰以豫州而取宰相﹐近事未遠﹐當勉功業﹐以丰此慶耳。閒僻疾動﹐不得復與足下岸幘廣坐﹐舉杯相於﹐以爲邑邑。

又與韋甫休書

﹝韋端字甫休﹐杜陵人。子康字符將﹐誕字仲將。﹞

前日元將來淵才亮茂﹐雅度弘毅﹐偉世之器也。昨日仲將復來﹐懿性眞實﹐文敏篤誠﹐保家之主也。不意雙珠近出老蚌﹐甚珍貴之。遣書通心。

與王朗書

﹝操表徵朗未至﹐公與之書。﹞

世路隔塞﹐情問斷絕﹐感懷增思。前見章表﹐知尋湯武罪己之迹﹐自投東裔同鯀之罰﹐覽省未周﹐涕隕潸然。主上寬仁﹐貴徳宥過。曹公輔政﹐思賢並立。策書屢下﹐殷勤款至。知棹舟浮海﹐息駕廣陵﹐不意黃能突出羽淵也。談笑有期﹐勉行自愛﹗

遺張紘書

﹝建安四年﹐紘爲孫策奉章至許宮。畱爲侍禦史﹐公等皆與親善。後曹操聞策薨﹐令紘輔權﹐內附出紘爲會稽東郡都尉。及權討江夏﹐以東部少事命紘居守﹐遙領所職﹐公遺紘書。﹞

聞大軍西徵﹐足下畱鎭。不有居者﹐誰守社稷﹖深固折衝﹐亦大勛也。無乃李廣之气﹐倉發益怒﹐樂一當單於﹐以盡余憤乎﹖南北並定﹐世將無事﹐孫叔投戈﹐絳﹑灌俎豆﹐亦在今日。但用離析﹐無緣會面﹐爲愁嘆耳。道直途淸﹐相見豈復難哉﹖

又與張紘書

﹝紘旣好文學﹐又善楷篆﹐與公書自書﹐公遺紘書美之。﹞

前勞手筆﹐多篆書。每舉篇見字﹐欣然獨笑﹐如復覩其人也。

諭邴原書

﹝原字根矩﹐初署北海功曹。公爲太守﹐以原爲計佐。時漢朝陵遲政以賄成﹐原乃將家人入郁洲山中。郡舉有道﹐公以書諭原﹐原遂到遼東。﹞

修性保貞﹐淸虛守髙﹐危邦不入﹐久潛樂土。王室多難﹐西遷鎬京。聖朝勞謙﹐疇咨雋乂。我䢐求定﹐策命懇惻。國之將隕﹐釐不卹緯﹐家之將亡﹐緹縈跋涉﹐彼匹婦也﹐猶執此義。實望根矩﹐仁爲己任﹐授手援溺﹐振民於難。乃或晏晏居息﹐莫我肯顧﹐謂之君子﹐固如此乎﹗根矩﹐根矩﹐可以來矣﹗

又諭邴原書

﹝原自遼東欲歸鄕裏﹐止於三山。公移書與之﹐原於是復返。積十餘年後﹐乃遁還。﹞

隨會在秦﹐賈季在翟﹐諮仰靡所﹐嘆息增懷。頃知來至﹐近在三山。《詩》不云乎﹕「來歸自鎬﹐我行永久﹖」今遣五官掾奉問榜人舟楫之勞﹐禍福動靜告慰。亂階未已﹐阻兵之雄﹐若棋奕爭梟。

與許博士書

﹝許博士爲漢樂噐﹐公與書。﹞

今足下遠以彜器金石並志﹐爲國家來儀之瑞﹐亦丈夫之大勛。

與宗從弟書

知晚節豫學﹐旣美大弟因而能寤﹐又合先君加我之義。豈惟仁弟實專承之﹐凡我宗族猶或賴焉。

與諸卿書

﹝又云﹕先日多惠胡桃﹐深知篤意。﹞

鄭康成多臆說﹐人見其名學﹐謂有所出也。證案大較﹐要在《五經》四部書。如非此文﹐近爲妄矣。若子所執﹐以爲郊天鼓必當麒麟之皮也﹐寫《孝經》本當曾子家策乎﹖

碑銘

衛尉張儉碑

其先張仲﹐實以孝友左右周室。晉主夏盟﹐而張老延君譽於四方。君稟乾剛之正性﹐蹈髙世之殊軌﹐冰潔淵淸﹐介然特立﹐𨿽史魚之勵操﹐叔向之正色﹐未足比焉。中常侍同郡侯覽﹐專權王命﹐豺虎肆虐﹐威震天下。君以西部督郵﹐上覽禍亂凶國之罪﹐鞠沒賦姦﹐以巨萬計。俄而制書案驗部黨﹐君爲覽所陷﹐亦章名捕逐。當世英雄﹐受命殞身﹐以籍濟君厄者﹐蓋數十人﹐故克免斯艱。旋宅舊宇﹐眾庶懷其徳﹐王公慕其聲﹐州宰爭命﹐辟大將軍幕府﹐公交車特就家拜少府﹐皆不就也。復以衛尉徵﹐明詔嚴切﹐敕州郡﹐乃不得已而就之。惜乎不登泰階﹐以尹天下﹐致皇代於隆熙。銘曰﹕

桓桓我君﹐應天淑靈。皓素其質﹐允迪忠貞。肆志直道﹐進不爲榮。赴戟驕臣﹐發如震霆。淩剛摧堅﹐視危如寍。聖主克愛﹐命作喉唇。

論

汝潁優劣論

融以汝南士勝潁川士﹐陳長文難曰「頗有蕪菁。唐突人參也」。融答之曰﹕

汝南戴子髙親止千乘萬騎﹐與光武皇帝共揖於道中﹔潁川士𨿽抗節﹐未有頡頏天子者也。汝南許子伯﹐與其友人共說世俗將壞﹐因夜起﹐舉聲號哭﹔潁川士𨿽頗憂時﹐未有能哭世者也。汝南許掾教太守鄧晨圖開稻陂﹐灌數萬頃﹐累世獲其功﹐夜有火光之瑞﹔韓元長𨿽好地理﹐未有成功見效﹐如許掾者也。汝南張元伯身死之後﹐見夢範巨卿﹔潁川士𨿽有奇異﹐未有鬼神能靈者也﹔汝南應世叔讀書五行俱下﹔潁川士𨿽多聰明﹐未有能離婁並照者也。汝南李洪爲太尉掾﹐弟殺人當死﹐洪自劾詣閣﹐乞代弟命﹐便飲酖而死﹐弟用得全﹔潁川士𨿽尙節義﹐未有能殺身成仁如洪者也。汝南翟文仲爲東郡太守﹐始舉義兵以討王莽﹔潁川士𨿽疾惡﹐未有能破家爲國者也。汝南袁公著爲甲科郎中﹐上書欲治梁冀﹔潁川士𨿽慕忠讜﹐未有能投命直言者也。

聖人優劣論

荀愔等以爲聖人俱受乾坤之醇靈﹐稟造化之和气﹐該百行之髙善﹐備九徳之淑懿﹐極鴻源之深閭﹐窮品物之情類﹐曠蕩出於無外﹐沈微淪於無內。器不是周﹐不充聖極。荀以爲孔子稱﹕「大哉﹐堯之爲君也﹐惟天爲大﹐惟堯則之。」是爲覆蓋眾聖最優之明文也。孔以堯作天子九十餘年﹐政化洽於民心﹐《雅》《頌》流於眾聽﹐是以聲徳發聞﹐遂爲稱首。則《易》所謂「聖人久於其道﹐而天下化成」﹐百年然後勝殘去殺﹐必世而後仁者也﹐故曰「大哉﹐堯之爲君也。」堯之爲聖也明﹐其聖與諸聖同﹐但以久見稱爲君爾。

聖人優劣又論

馬之駿者﹐名曰騏驥﹔犬之駿者﹐名曰韓盧﹐犬之有韓盧﹐馬之有騏驥﹐猶人之有聖也﹐名號等設。騏驥與韓盧並是﹐寍能頭尾相當﹐八腳如一﹐無有先後之覺矣﹖

周武王漢髙祖論

武王從后稷以來﹐至其身相承﹐積五十世﹐俱有魚鳥之瑞。至髙祖一身修徳﹐瑞有四﹕呂公望形而薦女﹔呂后見云知其處﹔白蛇分﹐神母哭﹔西入關﹐五星聚。又武王伐紂﹐斬而刺之﹐髙祖入秦﹐赦子嬰而遣之﹐是寬裕又不如髙祖也。

詩

六言詩三首

漢家中葉道微﹐董卓作亂乘衰﹐僭上虐下專威﹐萬官惶怖莫違﹐百姓慘慘心悲。

其二

郭李分爭爲非﹐遷都長安思歸﹐瞻望關東可哀﹐夢想曹公歸來。

其三

從洛到許巍巍﹐曹公憂國無私﹐減去廚膳甘肥﹐羣僚率從祈祈﹐𨿽得俸祿常饑﹐念我苦寒心悲。

雜詩二首

巖巖鐘山首﹐赫赫炎天路。髙明曜雲門﹐遠景灼寒素。昂昂累世士﹐結根在所固。呂望老匹夫﹐苟爲因世故。管仲小囚臣﹐獨能建功祚。人生有何常﹐但患年歲暮。幸托不肖軀﹐且當猛虎步。安能苦一身﹐與世同舉厝。由不愼小節﹐庸夫笑我度。呂望尙不希﹐夷齊何足慕﹖

其二

遠送新行客﹐歲暮乃來歸。入門望愛子﹐妻妾向人悲。聞子不可見﹐日已潛光輝。孤墳在西北﹐常念君來遲。褰裳上墟丘﹐但見蒿與薇。白骨歸黃泉﹐肌體乘塵飛。生時不識父﹐死後知我誰。孤魂遊窮暮﹐飄颻安所依。人生圖嗣息﹐爾死我念追。俛仰內傷心﹐不覺淚沾衣。人生自有命﹐但恨生日希。

離合作郡姓名字詩

漁父屈節﹐水潛匿方。﹝離「魚」字。﹞與時進止﹐出行施張。﹝離「日」字。「魚」﹑「日」合成「魯」。﹞呂公磯釣﹐闔口渭傍。﹝離「口」字。﹞九域有聖﹐無土不王。﹝離「或」字。「口」﹑「或」合成「國」。﹞好是正直﹐女回於匡。﹝離「子」字。﹞海外有截﹐隼逝鷹揚。﹝當離「乙」字﹐恐古文與今文不同﹐合成「孔」也。﹞六翮將奮﹐羽儀未彰。﹝離「鬲」字。﹞蛇龍之蟄﹐俾也可忘。﹝離「虫」字﹐合成「融」。﹞玟璇隱曜﹐美玉韜光。﹝去「玉」成「文」﹐不須合。﹞無名無譽﹐放言深藏。﹝離「與」字。﹞按轡安行﹐誰謂路長。﹝離「才」字﹐合成「舉」。﹞

臨終詩

言多令事敗﹐器漏苦不密。河潰蟻孔端﹐山壞由猿穴。涓涓江漢流﹐天窗通冥室。讒邪害公正﹐浮雲翳白日。靡辭無忠誠﹐華繁竟不實。人有兩三心﹐安能合爲一﹖三人成市虎﹐浸漬解膠漆。生存多所慮﹐長寢萬事畢。

失題

歸家酒債多問客粲幾﹝一作成﹞行髙談滿四座一日傾千觴

占句

坐上客恆滿﹐樽中飲不空。

傳

後漢書孔融傳

孔融字文舉﹐魯國人﹐孔子二十世孫也。七世祖霸﹐爲元帝師﹐位至侍中。《前書》霸字次儒﹐元帝師。解見孔昱傳。父宙﹐太山都尉。

融幼有異才。《融家傳》曰「兄弟七人﹐融第六﹐幼有自然之性。年四歲時﹐每與諸兄共食梨﹐融輒引小者。大人問其故﹐答曰﹕『我小兒﹐法當取小者。』由是宗族奇之。」年十歲﹐隨父詣京師。時河南尹李膺膺﹐潁川襄城人。《融家傳》曰「聞漢中李公淸節直亮﹐意慕之﹐遂造公門。」李固﹐漢中人﹐爲太尉﹐與此傳不同也。以簡重自居﹐不妄接士賓客﹐來外自非當世名人及與通家﹐皆不得白。融欲觀其人﹐故造膺門。語門者曰「我是李君通家子弟。」門者言之。膺請融﹐問曰「髙明祖父嘗與僕有恩舊乎﹖」融曰「然。先君孔子與君先人李老君同徳比義﹐而相師友﹐《家語》曰「孔子謂南宮敬叔曰﹕『吾聞老聃博古而達今﹐通禮樂之源﹐明道徳之歸﹐卽吾之師也。今將往矣。』遂至周﹐問禮於老聃焉。」則融與君累世通家。」眾坐莫不嘆息。太中大夫陳煒後至﹐煒音於匭反。坐中以告煒。煒曰「夫人小而聰了﹐大未必奇。」融應聲曰「觀君所言﹐將不早惠乎﹖」膺大笑曰「髙明必爲偉器。」

年十三﹐喪父﹐哀悴過毀﹐扶而後起﹐州裏歸其孝。性好學﹐博涉多該覽。

山陽張儉爲中常侍侯覽所怨﹐覽爲刊章下州郡﹐以名捕儉。刊﹐削也。謂削去告人姓名。儉與融兄褒有舊﹐亡抵於褒﹐不遇。抵﹐歸也。《融家傳》「褒字文禮」也。時融年十六﹐儉少之而不告。融見其有窘色﹐窘﹐迫也。謂曰「兄𨿽在外﹐吾獨不能爲君主邪﹖」因畱捨之。捨﹐止也。後事泄﹐國相以下﹐密就掩捕﹐儉得脫走﹐遂並收褒﹑融送獄。二人未知所坐。融曰「保納捨藏者﹐融也﹐當坐之。」褒曰「彼來求我﹐非弟之過﹐請甘其罪。」吏問其母﹐母曰「家事任長﹐妾當其辜。」一門爭死﹐郡縣疑不能決﹐乃上讞之。《前書音義》曰「讞﹐請也﹐音宜傑反。」詔書竟坐褒焉。融由是顯名﹐與平原陶丘洪﹑陳畱邊讓齊聲稱。州郡禮命﹐皆不就。

辟司徒楊賜府。時隱核官僚之貪濁者﹐將加貶黜﹐融多舉中官親族。尙書畏迫內寵﹐召掾屬詰責之。融陳對罪惡﹐言無阿撓。撓﹐曲也﹐音乃孝反。河南尹何進當遷爲大將軍﹐楊賜遣融奉謁賀進﹐不時通﹐融卽奪謁還府﹐投劾而去。河南官屬恥之﹐私遣劍客欲追殺融。客有言於進曰「孔文舉有重名﹐《融家傳》曰「客言於進曰﹕『孔文舉於時英雄特傑﹐譬諸物類﹐猶眾星之有北辰﹐百谷之有黍稷﹐天下莫不屬目也』。」將軍若造怨此人﹐則四方之士引領而去矣。不如因而禮之﹐可以示廣於天下。」進然之﹐旣拜而辟融﹐舉髙第﹐爲侍禦史。與中丞趙捨不同﹐托病歸家。

後辟司空掾﹐拜中軍候。在職三日﹐遷虎賁中郎將。會董卓廢立﹐融每因對答﹐輒有匡正之言。以忤卓旨﹐轉爲議郎。時黃巾寇數州﹐而北海最爲賊衝﹐卓乃諷三府同舉融爲北海相。

融到郡﹐收合士民﹐起兵講武﹐馳檄飛翰﹐引謀州郡。賊張饒等羣輩二十萬眾從冀州還﹐融逆擊﹐爲饒所敗﹐乃收散兵保朱虛縣。稍復鳩集吏民爲黃巾所誤者男女四萬餘人﹐更置城邑﹐立學校﹐表顯儒術﹐薦舉賢良鄭玄﹑彭璆﹑邴原等。璆音巨秋反﹐又音求。郡人甄子然﹑臨孝存知名早卒﹐融恨不及之﹐乃命配食縣社。其餘𨿽一介之善﹐莫不加禮焉。郡人無後及四方遊士有死亡者﹐皆爲棺具而斂葬之。時黃巾復來侵暴﹐融乃出屯都昌﹐都昌﹐縣﹐屬北海郡﹐故城在今靑州臨朐縣東北。爲賊管亥所圍。融逼急﹐乃遣東萊太史慈求救於平原相劉備。《吳志》﹐慈字子義﹐東萊人也。避事之遼東﹐北海相孔融聞而奇之﹐數遣人訊問其母﹐並致餉遺。時融爲管亥所圍﹐慈從遼東還﹐母謂之曰「汝與孔北海未嘗相見﹐至汝行後﹐贍卹殷勤﹐過於故舊。今爲賊所圍﹐汝宜赴之。」慈單步見融﹐旣而求救於劉備﹐得兵以解圍焉。備驚曰「孔北海乃復知天下有劉備邪﹖」卽遣兵三千救之﹐賊乃散走。

時袁﹑曹方盛﹐而融無所協附。左丞祖者﹐稱有意謀﹐勸融有所結納。融知紹﹑操終圖漢室﹐不欲與同﹐故怒而殺之。

融負其髙气﹐志在靖難﹐而才疏意廣﹐迄無成功。迄﹐竟也。在郡六年﹐劉備表領靑州刺史。建安元年﹐爲袁譚所攻﹐自春至夏﹐戰士所餘裁數百人﹐流矢雨集﹐戈矛內接。融隱幾讀書﹐隱﹐憑也。《莊子》曰「南郭子綦隱幾而坐。」談笑自若。城夜陷﹐乃奔東山﹐妻子爲譚所虜。

及獻帝都許﹐徵融爲將作大匠﹐遷少府。每朝會訪對﹐融輒引正定議﹐公卿大夫皆隸名而已。《說文》云「隸﹐附著。」

初﹐太傅馬日磾奉使山東﹐及至淮南﹐數有意於袁術。術輕侮之﹐遂奪取其節﹐求去又不聽﹐因欲逼爲軍帥。日磾深自恨﹐遂嘔血而斃。《三輔決錄》曰「日磾字翁叔﹐馬融之族子。少傳融業﹐以才學進。與楊彪﹑盧植﹑蔡邕等典校中書﹐歷位九卿﹐遂登臺輔。」《獻帝春秋》曰「術從日磾借節觀之﹐因奪不還﹐條軍中十餘人使促辟之。日磾謂術曰﹕『卿先代諸公辟士云何﹖而言促之﹐謂公府掾可劫得乎﹖』從術求去﹐而術不遣﹐旣以失節屈辱憂恚。」及喪還﹐朝廷議欲加禮。融乃獨議曰「日磾以上公之尊﹐秉髦節之使﹐銜命直指﹐直指﹐無屈撓也。《前書》有繡衣直指。寧輯東夏﹐輯﹐和也。而曲媚姦臣﹐爲所牽率﹐章表署用﹐輒使首名﹐所上章表及署補用﹐皆以日磾名爲首也。附下罔上﹐《前書》曰「附下罔上者刑。」姦以事君。《左傳》叔向曰「姦以事君者﹐吾所能禦。」昔國佐當晉軍而不撓﹐《公羊傳》曰「鞍之戰﹐齊師大敗。齊侯使國佐如師。郤克曰﹕『與我紀侯之甗﹐反魯﹑衛之侵地﹐使耕者東西其畝﹐以蕭同叔子爲質﹐則吾捨子。』國佐曰﹕『與我紀侯之甗﹐請諾。使反魯﹑衛之侵﹐請諾。使耕者東西其畝﹐是則土齊也。蕭同叔子者﹐齊君母也﹐齊君母猶晉君之母也﹐曰不可。請戰﹐一戰而不勝﹐請再戰﹐再戰而不勝﹐請三戰﹐三戰不勝﹐則齊國盡子之有也﹐何必蕭同叔子爲質﹗』揖而去之。」宜僚臨白刃而正色。楚白公勝欲爲亂﹐謂石乞曰「王卿士皆以五百人當之則可。」乞曰「不可得也。」曰「市南有熊相宜僚者﹐若得之﹐可以當五百人矣。」乃從白公而見之。與言﹐悅﹔告之故﹐辭﹔承之以劍﹐不動。事見《左傳》。王室大臣﹐豈得以見脇爲辭﹗又袁術僭逆﹐非一朝一夕﹐日磾隨從﹐周旋歷歲。《漢律》與罪人交關三日已上﹐皆應知情。春秋魯叔孫得臣卒﹐以不發揚襄仲之罪﹐貶不書日。《公羊傳》曰「叔孫得臣卒。」何休注曰「不日者﹐知公子遂欲殺君﹐而爲人臣知賊而不言﹐明當誅也。」公子遂卽襄仲也。鄭人討幽公之亂﹐斫子家之棺。《左傳》﹕「鄭子家卒﹐鄭人討幽公之亂﹐斫子家之棺而逐其族。」杜預注曰「斫薄其棺﹐不使從卿禮。」爲其殺君故也。聖上哀矜舊臣﹐未忍追案﹐不宜加禮。」朝廷從之。

時論者多欲復肉刑。融乃建議曰「古者惇庬﹐善否不別﹐《左傳》楚申叔時曰「人生惇庬。」杜預注﹕「庬﹐厚大也。」吏端刑淸﹐端﹐直也。政無過失。百姓有罪﹐皆自取之。末世陵遲﹐風化壞亂﹐政撓其俗﹐法害其人。故曰上失其道﹐民散久矣。而欲繩之以古刑﹐投之以殘棄﹐殘其支體而棄廢之。非所謂與時消息者也。《易》曰「天地盈虛﹐與時消息。」紂斫朝涉之脛﹐天下謂爲無道。《尙書》曰「紂斫朝涉之脛。」孔安國注曰「冬日見朝涉水者﹐謂其脛耐寒﹐斫而視之。」夫九牧之地﹐千八百君﹐《前書》賈山曰「昔者周蓋千八百國﹐以九州島之人養千八百君也。」若各刖一人﹐是下常有千八百紂也。求俗休和﹐弗可得已。且被刑之人﹐慮不念生﹐志在思死﹐類多趨惡﹐莫復歸正。夙沙亂齊﹐《左傳》曰﹐靈公廢太子光﹐立公子牙﹐使髙厚傅牙﹐夙沙衛爲少傅。崔杼逆光而立之﹐是爲莊公。莊公以夙沙衛易己﹐衛奔髙唐以叛。伊戾禍宋﹐《左傳》﹐楚客聘於晉﹐過宋﹐太子痤知之﹐請野享之。公使往﹐伊戾請從﹐遣之。至則欿用牲﹐加書徵之﹐騁而告曰「太子將爲亂﹐旣與楚客盟矣。」公使視之﹐則信有焉。公囚太子﹐太子縊死。公徐聞其無罪﹐乃亨伊戾。趙髙﹑英布﹐爲世大患。《史記》﹐胡亥謂李斯曰「髙﹐故宮人也。」遂專信任之。後殺李斯﹐劫殺胡亥﹐卒亡秦也。《前書》﹐英布坐法黥﹐論輸驪山﹐亡之江中爲羣盜。及屬項羽﹐常爲先鋒陷陣。後歸漢﹐爲九江王。謀反﹐誅之。不能止人遂爲非也﹐適足絕人還爲善耳。𨿽忠如鬻拳﹐《左傳》﹕「初﹐鬻拳彊諫﹐楚子弗從。臨之以兵﹐懼而從之。拳曰﹕『吾懼君以兵﹐罪莫大焉。』遂自刖。楚人以爲大閽。君子曰﹕『鬻拳可謂愛君矣。諫以自納於刑﹐刑猶不忘納君於善。』」信如卞和﹐《韓子》曰「楚人和氏得璞玉於楚山之中﹐獻之武王。武王使玉人相之﹐曰﹕『石也。』王以和爲謾己﹐刖其左足。及文王卽位﹐和又奉其璞﹐玉人又曰﹕『石也。』又刖其右足。文王薨﹐成王卽位﹐和乃抱其璞而哭於楚山之下﹐三日三夜﹐泣盡而繼以血。王使玉人攻璞而得寶焉。」《琴操》曰「荊王封和爲陵陽侯﹐和辭不就而去。乃作怨歌曰﹕『進寶得刑﹐足離分兮。去封立信﹐守休蕓兮。斷者不續﹐豈不冤兮﹗』」智如孫臏﹐《史記》﹐孫臏與龐涓學兵法﹐涓事魏惠王爲將軍﹐自以能不及臏﹐陰使召臏﹐斷其兩足而黥之。臏後入齊﹐威王問兵法﹐以爲師。魏與趙攻韓﹐齊使田忌將而往。龐涓聞﹐去韓而歸。臏謂田忌曰「三晉之兵素悍勇而輕齊。軍半至。使齊軍入魏地爲十萬竈﹐明日爲五萬竈﹐明日爲二萬竈。」龐涓行三日﹐大喜曰「我固知齊卒怯﹐入吾地三日﹐士卒亡者過半矣。」乃棄其步兵﹐與其輕銳倍日並行逐之。孫子度其行﹐暮當至馬陵。馬陵道狹﹐旁多險阻﹐可伏兵﹐乃斫大樹白而書之曰「龐涓死於此木下」。於是令齊軍曰「善射者萬弩﹐夾道而伏﹐期日莫見火舉而俱發。」涓夜至斫木下﹐見白書﹐乃攢火燭之﹐讀書未畢﹐齊軍萬弩俱發﹐魏軍大亂相失。龐涓自知智窮兵敗﹐遂自剄。曰「遂成豎子之名矣。」冤如巷伯﹐毛萇注《詩》云「巷伯﹐內小臣也。掌王后之命於宮中﹐故謂之巷伯。」伯被讒將刑﹐寺人孟子傷而作詩﹐以刺幽王也。才如史遷﹐李陵爲匈奴敗﹐馬遷明陵當必立功以報漢﹐遂被下蠶室宮刑﹐後乃著《史記》。達如子政﹐劉向字子政。宣帝時﹐上言黃金可成。上令典尙方鑄作事﹐費甚多﹐方不驗﹐乃下吏﹐當死。上奇其材﹐得逾冬減論。班固云「向博物洽聞﹐通達古今。」一離刀鋸﹐沒世不齒。《國語》「中刑用刀鋸」也。是太甲之思庸﹐《尙書》﹕「太甲旣立﹐不明﹐伊尹放諸桐。三年﹐復歸於亳。思庸。」孔注曰「念常道也。」穆公之霸秦﹐秦穆使孟明﹑白乙等伐鄭﹐蹇叔諫﹐不從。晉襄公敗諸崤﹐囚孟明等﹐後歸之。穆公曰「孤之罪也﹐夫子何罪﹗」復使爲政﹐遂霸西戎。事見《左傳》。南睢之骨立﹐衛武之初筵﹐韓詩曰「《賓之初筵》﹐衛武公飲酒悔過也。言賓客初就筵之時﹐賓主秩秩然﹐俱謹敬也。賓旣醉止﹐載號載呶﹐不知其爲惡也。」陳湯之都賴﹐《前書》﹐湯字子公。遷西域副校尉﹐矯制發諸國兵﹐斬郅支單於於都賴水上。魏尙之守邊﹐文帝時﹐尙爲雲中守﹐坐上首虜差六級﹐下吏削爵。趙人馮唐爲郎﹐爲言文帝﹐赦尙復爲雲中守也。無所復施也。漢開攺惡之路﹐凡爲此也。故明徳之君﹐遠度深惟﹐棄短就長﹐不苟革其政者也。」朝廷善之﹐卒不攺焉。

是時荊州牧劉表不供職貢﹐多行僭僞﹐遂乃郊祀天地﹐擬斥乘輿。斥﹐指也。詔書班下其事。融上疏曰「竊聞領荊州牧劉表桀逆放恣﹐所爲不軌﹐至乃郊祭天地﹐擬儀社稷。𨿽昏僭惡極﹐罪不容誅﹐至於國體﹐宜且諱之。體謂國家之大體也。何者﹖萬乘至重﹐天王至尊﹐身爲聖躬﹐國爲神器﹐《老子》曰「天下神器﹐不可爲也。」陛級縣遠﹐祿位限絕﹐賈誼曰「人主之尊譬如堂﹐羣臣如陛﹐眾庶如地。故陛乃九級上﹐廉遠地則堂髙也。」猶天之不可階﹐日月之不可逾也。《論語》曰「夫子之不可及也﹐猶天之不可階而升也。」又曰「仲尼如日月﹐無得而逾焉。」每有一豎臣﹐輒云圖之﹐若形之四方﹐非所以杜塞邪萌。形﹐見也。愚謂𨿽有重戾﹐必宜隱忍。賈誼所謂『擲鼠忌器』﹐蓋謂此也。《前書》賈誼曰「裏諺云『欲投鼠而忌器』﹐此善諭也。鼠近於器﹐尙憚不投﹐恐傷其器﹐況乎貴臣之近主乎﹖」是以齊兵次楚﹐惟責包茅﹔《左傳》﹐齊桓伐楚﹐責以「苞茅不入﹐王祭不供﹐無以縮酒」。杜預注曰「包﹐裏束也。茅﹐菁茅也。束茅而灌之以酒﹐爲縮酒也。」王師敗績﹐不書晉人。《公羊傳》﹕「成公元年秋﹐王師敗績於﹛夗／貝﹜戎。孰敗之﹖蓋晉敗之。曷爲不言晉敗之﹖王者無敵﹐莫敢當也。」前以露袁術之罪﹐今復下劉表之事﹐是使跛牂欲窺髙岸﹐天險可得而登也。《史記》李斯曰「故城髙五丈﹐而樓季不輕犯也﹔太山之髙百仞﹐而跛牂牧其上。夫樓季而難五丈之限﹐豈跛牂而易百仞之髙哉﹖峭漸之埶異也。」《爾雅》曰「羊牝曰牂。」《易》曰「天險不可升﹐地險山川丘陵也。」案表跋扈﹐劍誅列侯﹐遏絕詔命﹐斷盜貢篚﹐鄭玄注《儀禮》曰「篚﹐竹器如筐也。」《書》曰「厥篚玄纁璣組。」招呼元惡﹐以自營衛﹐專爲羣逆﹐主萃淵藪。《書》曰「今商王受亡道﹐爲天下逋逃主﹐萃淵藪。」孔注曰「天下罪人逃亡者﹐而紂爲魁主﹐窟聚泉府藪澤也。」郜鼎在廟﹐章孰甚焉﹗《左傳》﹕「取郜大鼎於宋﹐戊申納於太廟。臧哀伯諫曰﹕『君人者﹐昭徳塞違﹐以臨照百官﹐百官於是乎戒懼。郜鼎在廟﹐彰孰甚焉﹗』」郜鼎﹐郜國所作也。桑落瓦解﹐其埶可見。《詩》曰「桑之落矣﹐其黃而隕。」臣愚以爲宜隱郊祀之事﹐以崇國防。」

五年﹐南陽王馮﹑東海王祗薨﹐並獻帝子。帝傷其早歿﹐欲爲修四時之祭﹐以訪於融。融對曰「聖恩惇睦﹐感時增思﹐悼二王之靈﹐發哀湣之詔﹐稽度前典﹐以正禮制。竊觀故事﹐前梁懷王﹑臨江湣王﹑齊哀王﹑臨淮懷王並薨無後﹐同產昆弟﹐卽景﹑武﹑昭﹑明四帝是也﹐梁懷王揖﹐景帝弟也﹐立十年薨。臨江閔王榮﹐武帝兄也﹐爲皇太子﹐四歲廢爲王﹐坐侵廟壖地自殺。齊懷王閎﹐武帝子﹐昭帝異母兄﹐立八年薨。臣賢案﹕齊哀王﹐悼惠王之子﹐髙帝之孫﹐非昭帝兄弟﹐當爲懷王﹐作「哀」者誤也。臨淮公衡﹐明帝弟﹐建武十五年立﹐未及進爵爲王而薨。《融家傳》及本傳皆作「公」﹐此爲「王」者﹐亦誤也。未聞前朝修立祭祀。若臨時所施﹐則不列傳紀。臣愚以爲諸在衝亂﹐聖慈哀悼﹐禮同成人﹐加以號謚者﹐宜稱上恩﹐稱音尺證反。祭祀禮畢﹐而後絕之。至於一歲之限﹐不合禮意﹐又違先帝已然之法﹐所未敢處。」處猶安也。

初﹐曹操攻屠鄴城﹐袁氏婦子多見侵略﹐而操子丕私納袁熙妻甄氏。《袁紹傳》﹐熙﹐紹之中子也。甄氏﹐中山無極人﹐漢太保甄邯後也。父逸﹐上蔡令。《魏略》曰「熙出在幽州﹐甄氏侍姑﹐及鄴城破﹐文帝入紹捨﹐後怖﹐伏姑膝上。帝令舉頭就視﹐見其顏色非凡。太祖聞其意﹐爲迎取之。」融乃與操書﹐稱「武王伐紂﹐以妲己賜周公」。妲音丁末反﹐又音旦。紂之妃﹐有蘇氏女也。紂用其言﹐毒虐眾庶。武王克殷﹐斬妲己頭﹐縣之於小白旗﹐以爲紂之亡由此女也。出《列女傳》也。操不悟﹐後問出何經典。對曰「以今度之﹐想當然耳。」後操討烏桓﹐建安十二年也。又嘲之曰「大將軍遠徵﹐蕭條海外。昔肅愼不貢楛矢﹐《國語》曰「昔武王克商﹐通於九夷百蠻﹐於是肅愼氏貢楛矢石砮﹐其長尺有咫。」《肅愼國記》曰「肅愼氏﹐其地在夫余國北﹐東濱大海。」《魏略》曰「挹婁一名肅愼氏。」《說文》曰「楛﹐木也。今遼左有楛木﹐狀如荊﹐葉如楡」也。丁零盜蘇武牛羊﹐可並案也。」《山海經》曰「北海之內﹐有丁零之國。」《前書》蘇武使匈奴﹐單於徙北海上﹐丁零盜武牛羊﹐武遂窮厄也。

時年饑兵興﹐操表制酒禁﹐融頻書爭之﹐多侮慢之辭。融集與操書云「酒之爲徳久矣。古先哲王﹐類帝禋宗﹐和神定人﹐以濟萬國﹐非酒莫以也。故天垂酒星之耀﹐地列酒泉之郡﹐人著旨酒之徳。堯不千鐘﹐無以建太平。孔非百觚﹐無以堪上聖。樊噲解厄鴻門﹐非豕肩鐘酒﹐無以奮其怒。趙之廝養﹐東迎其王﹐非引卮酒﹐無以激其气。髙祖非醉斬白蛇﹐無以暢其靈。景帝非醉幸唐姬﹐無以開中興。袁盎非醇醪之力﹐無以脫其命。定國不酣飲一斛﹐無以決其法。故酈生以髙陽酒徒﹐著功於漢﹔屈原不餔蓸歠醨﹐取困於楚。由是觀之﹐酒何負於政哉﹖」又書曰「昨承訓答﹐陳二代之禍﹐及眾人之敗﹐以酒亡者﹐實如來誨。𨿽然﹐徐偃王行仁義而亡﹐今令不絕仁義﹔燕噲以讓失社稷﹐今令不禁謙退﹔魯因儒而損﹐今令不棄文學﹔夏﹑商亦以婦人失天下﹐今令不斷婚姻。而將酒獨急者﹐疑但惜谷耳﹐非以亡王爲戒也。」旣見操雄詐漸著﹐數不能堪﹐故發辭偏宕﹐多致乖忤。偏邪跌宕﹐不拘正理。又嘗奏宜準古王畿之制﹐千里寰內﹐不以封建諸侯。《周禮》﹕「方千里曰國畿﹐其外五百里侯畿。」鄭玄注﹕「畿﹐限也。」操疑其所論建漸廣﹐益憚之。然以融名重天下﹐外相容忍﹐而潛忌正議﹐慮鯁大業。山陽郗慮《續漢書》﹕「慮字鴻豫﹐山陽髙平人﹐少受學於鄭玄。」虞浦《江表傳》曰「獻帝嘗時見慮及少府孔融。問融曰﹕『鴻豫何所優長﹖』融曰﹕『可與適道﹐未可與權。』慮舉笏曰﹕『融昔宰北海﹐政散人流﹐其權安在﹖』遂與融互相長短﹐以至不穆。曹操以書和解之。」慮從光祿勛遷禦史大夫。承望風旨﹐以微法奏免融官。因顯明仇怨﹐操故書激厲融曰「蓋聞唐虞之朝﹐有克讓之臣﹐《尙書》曰﹐舜以伯禹爲司空﹐禹讓稷﹑契曁臯陶。以益爲朕虞﹐益讓於朱虎﹑熊羆。以伯夷爲秩宗﹐伯夷讓於夔龍。故麟鳳來而頌聲作也。《史記》曰「於是禹興《九韶》之樂﹐致異物﹐鳳皇來儀。」後世徳薄﹐猶有殺身爲君﹐若齊孟陽代君居牀以待賊﹐西漢紀信乘黃屋誑楚之類也。破家爲國。若要離焚妻子以徇吳﹐李通誅宗族以從漢之類也。及至其敝﹐睚眥之怨必仇﹐一餐之惠必報。《史記》﹐範睢一餐之徳必償﹐睚眥之怨必報。故晁錯念國﹐遘禍於袁盎﹔景帝時﹐錯爲禦史大夫﹐以諸侯國大﹐請削其土。吳楚七國反﹐以誅錯爲名。袁盎素與錯不相善﹐盎乃進說﹐請斬錯以謝七國﹐景帝遂斬錯也。屈平悼楚﹐受譖於椒﹑蘭﹔屈平楚懷王時爲三閭大夫。秦昭王使張儀譎詐懷王﹐令絕齊交﹐又誘請會武關﹐平諫﹐王不聽其言﹐卒客死於秦。懷王子子椒﹑子蘭讒之於襄王﹐而放逐之。見《史記》。彭寵傾亂﹐起自朱浮﹔朱浮與寵不相能﹐數譖之光武﹐寵遂反。鄧禹威損﹐失於宗﹑馮。鄧禹徵赤眉﹐令宗欽﹑馮愔守栒邑。二人爭權相攻﹐遂殺欽﹐因反擊禹。今流俗本「宗」誤作「宋」也。由此言之﹐喜怒怨愛﹐禍福所因﹐可不愼與﹗音余。昔廉﹑藺小國之臣﹐猶能相下﹔趙惠文王與秦昭王會黽池﹐歸﹐拜藺相如爲上卿﹐位在廉頗右。頗曰﹔「吾不忍爲之下﹐必辱之。」相如每朝﹐常避之。頗聞之﹐肉袒負荊謝之﹐相與爲刎頸之友。事見《史記》。寇﹑賈倉卒武夫﹐屈節崇好﹔光武不問伯升之怨﹔齊侯不疑射鉤之虜。公子愨與桓公爭立﹐管仲射桓公中鉤。後桓公卽位﹐以管仲爲相也。夫立大操者﹐豈累細故哉﹗往聞二君有執法之平﹐以爲小介﹐介猶蒂芥也。公法𨿽平﹐私情爲蒂芥者也。當收舊好﹔而怨毒漸積﹐志相危害﹐聞之憮然﹐中夜而起。憮音舞。憮﹐失意貌也。昔國家東遷﹐文舉盛嘆鴻豫名實相副﹐綜達經學﹐出於鄭玄﹐又明《司馬法》《史記》﹐齊威王使大夫追論古者《司馬法》。其法論田及兵之法也。鴻豫亦稱文舉奇逸博聞﹐誠怪今者與始相違。孤與文舉旣非舊好﹐又於鴻豫亦無恩紀﹐然願人之相美﹐不樂人之相傷﹐是以區區思協歡好。又知二君羣小所構﹐孤爲人臣﹐進不能風化海內﹐退不能建徳和人﹐然撫養戰士﹐殺身爲國﹐破浮華交會之徒﹐計有餘矣。」

融報曰「猥惠書教﹐猥﹐曲也。告所不逮。融與鴻豫州裏比郡﹐山陽與魯郡相鄰比。知之最早。𨿽嘗陳其功美﹐欲以厚於見私﹐信於爲國﹐不求其覆過掩惡﹐有罪望不坐也。前者黜退﹐歡欣受之。昔趙宣子朝登韓厥﹐夕被其戮﹐喜而求賀。宣子﹐趙盾謚也。《國語》曰「宣子言韓厥於靈公﹐以爲司馬。河曲之役﹐趙宣子使人以其乘車干行﹐韓厥執而戮之。眾咸曰﹕『韓厥必不沒矣。其主朝升之而暮戮其車﹐其誰安之﹖』宣子召而禮之﹐謂諸大夫曰﹕『二三子可以賀我矣。吾舉厥也﹐中吾﹐乃今知免於罪矣。』」況無彼人之功﹐而敢枉當官之平哉﹗忠非三閭﹐卽屈原也。掌王族三姓﹐曰昭﹑屈﹑景﹐故曰「三閭」。智非晁錯﹐竊位爲過﹐免罪爲幸。乃使餘論遠聞﹐所以慚懼也。朱﹑彭﹑寇﹑賈﹐爲世壯士﹐愛惡相攻﹐能爲國憂。至於輕弱薄劣﹐猶昆虫之相嚙﹐適足還害其身﹐《夏小正》云「昆﹐眾也。」《孫卿子》曰「昆虫亦有知。」誠無所至也。晉侯嘉其臣所爭者大﹐而師曠以爲不如心競。《左傳》「秦伯之弟鍼如晉修成﹐叔向命召行人子員。行人子朱曰﹕『朱也當禦。』三云﹐叔向不應。子朱怒曰﹕『班爵同﹐何以黜朱於朝﹖』撫劍從之。叔向曰﹕『秦晉不和久矣。今日之事﹐幸而集﹐晉國賴之﹔不集﹐三軍暴骨。子員導二國之言無私﹐子常易之。姦以事君者﹐吾所能禦也。』拂衣從之。人救之。平公曰﹕『晉其庶乎﹗吾臣之所爭者大。』師曠曰﹕『公室懼卑﹐臣不心競而力爭』」也。性旣遲緩﹐與人無傷﹐𨿽出胯下之負﹐韓信貧賤﹐淮陰少年侮之﹐令信出跨下。楡次之辱﹐《史記》﹐荊軻嘗遊楡次﹐與蓋聶論劍﹐蓋聶怒而目之﹐荊軻出去。不知貶毀之於己﹐猶蚊虻之一過也。蚊音文。虻音盟。言蚊虻之暫過﹐未以爲害。子產謂人心不相似﹐《左傳》曰﹐子產謂子皮曰「人心不同﹐其如面焉﹐吾豈敢謂子面如吾面乎﹖」或矜埶者﹐欲以取勝爲榮﹐不念宋人待四海之客﹐大鑪不欲令酒酸也。鑪﹐累土爲之﹐以居酒甕﹐四邊隆起﹐一面髙如鍛鑪﹐故名鑪。字或作「壚」。《韓子》曰「宋人有沽酒者﹐斗燍甚平﹐遇客甚謹﹐爲酒甚美﹐而酒不售﹐酒酸。怪其故﹐問所知閭長者楊倩。倩曰﹕『汝狗猛耶﹖』曰﹕『狗猛。』『何故不售﹖』曰﹕『人畏焉。』令孺子懷錢挈壺往沽﹐狗迎齕之﹐酒所以酸而不售。」至於屈谷巨瓠﹐堅而無竅﹐當以無用罪之耳。《韓子》曰「齊有居士田仲﹐宋人屈谷往見之﹐曰﹕『谷聞先生之義﹐不恃仰人而食。今谷有樹瓠之法﹐堅如石﹐聞厚而無竅﹐願獻先生。』田仲曰﹕『夫子徒謂我也。凡貴於樹瓠者﹐爲可以盛也。今厚而無竅﹐則不可以盛物﹐而任堅如石﹐則不可以割而斟﹐吾無以此瓠爲也。』曰﹕『然﹐谷將棄之。』今仲不恃仰人而食﹐亦無益人國﹐亦堅瓠之類。」它者奉遵嚴教﹐不敢失墜。郗爲故吏﹐融所推進。趙衰之拔郤縠﹐《左傳》﹐晉文公謀元帥﹐趙衰曰「郤縠可。」乃使郤縠將中軍。不輕公叔之升臣也。公叔文子﹐衛大夫﹐其家臣名撰﹐行與文子同﹐升之於公﹐與之並爲大夫。撰音士眷反﹐見《論語》。知同其愛﹐訓誨發中。言曹公與己同愛郗慮﹐故發於中心而訓誨。𨿽懿伯之忌﹐猶不得念﹐《禮記檀弓》曰﹔「滕成公之喪﹐使子叔敬叔弔﹐子服惠伯爲介。及郊﹐爲懿伯之忌不入。惠伯曰﹕『政也﹐不可以叔父之私不將公事。』遂入。」鄭玄注曰「懿伯﹐惠伯之叔父也。忌﹐怨也。」況恃舊交﹐而欲自外於賢吏哉﹗賢吏謂慮也。輒布腹心﹐修好如初。苦言至意﹐終身誦之。」

歲餘﹐復拜太中大夫。性寬容少忌﹐好士﹐喜誘益後進。及退閒職﹐太中大夫職在言議﹐故雲閒職。賓客日盈其門。常嘆曰「坐上客恆滿﹐尊中酒不空﹐吾無憂矣。」與蔡邕素善﹐邕卒後﹐有虎賁士貌類於邕﹐《漢官典職儀》曰「虎賁中郎將﹐主武賁千五百人。」融每酒酣﹐引與同坐﹐曰「𨿽無老成人﹐且有典刑。」《詩大雅》曰「𨿽無老成人﹐尙有典刑」也。融聞人之善﹐若出諸己﹐言有可采﹐必演而成之﹐面告其短﹐而退稱所長﹐薦達賢士﹐多所獎進﹐知而未言﹐以爲己過﹐故海內英俊皆信服之。

曹操旣積嫌忌﹐而郗慮復構成其罪﹐遂令丞相軍謀祭酒路粹《典略》曰「粹字文蔚﹐陳畱人﹐少學於蔡邕。建安初﹐以髙第擢拜尙書郎﹐後爲軍謀祭酒﹐與陳琳﹑阮瑀等典記室。融誅之後﹐人睹粹所作﹐無不嘉其才而忌其筆也。」枉狀奏融曰「少府孔融﹐昔在北海﹐見王室不靜﹐而招合徒眾﹐欲規不軌﹐云『我大聖之後﹐而見滅於宋﹐《史記》曰﹐魯大夫孟釐子曰「孔丘﹐聖人之後﹐滅於宋。」服虔注曰﹔「聖人謂商湯也。孔子六代祖孔父嘉爲宋華督所殺﹐其子奔魯也。」有天下者﹐何必卯金刀』。及與孫權使語﹐謗訕朝廷。訕音所諫反。訕謂謗毀也。《蒼頡篇》曰「訕﹐非也。」又融爲九列﹐不遵朝儀﹐禿巾微行﹐謂不加幘。唐突宮掖。又前與白衣禰衡跌蕩放言﹐跌蕩﹐無儀檢也。放﹐縱也。云『父之於子﹐當有何親﹖論其本意﹐實爲情欲發耳。子之於母﹐亦復奚爲﹖譬如寄物缶中﹐《說文》曰「缶﹐缶也。」《字書》曰「缶似缶而髙。」出則離矣』。旣而與衡更相贊揚。衡謂融曰﹕『仲尼不死。』融答曰﹕『顏回復生。』大逆不道﹐宜極重誅。」書奏﹐下獄棄市。時年五十六。妻子皆被誅。

初﹐女年七歲﹐男年九歲﹐以其幼弱得全﹐寄它捨。二子方弈棋﹐融被收而不動。左右曰「父執而不起﹐何也﹖」答曰﹔「安有巢毀而卵不破乎﹗」主人有遺肉汁﹐男渴而飲之。女曰「今日之禍﹐豈得久活﹐何賴知肉味乎﹖」兄號泣而止。或言於曹操﹐遂盡殺之。及收至﹐謂兄曰﹔「若死者有知﹐得見父母﹐豈非至願﹗」乃延頸就刑﹐顏色不變﹐莫不傷之。

初﹐京兆人脂習元升﹐與融相善﹐每戒融剛直。《魏略》曰「曹操爲司空﹐威徳日盛﹐融故以舊意書疏倨傲﹐習常責融令攺節﹐融不從之。」及被害﹐許下莫敢收者﹐習往撫屍曰「文舉捨我死﹐吾何用生爲﹖」操聞大怒﹐將收習殺之﹐後得赦出。

魏文帝深好融文辭﹐每嘆曰「楊﹑班儔也。」募天下有上融文章者﹐輒賞以金帛。所著詩﹑頌﹑碑文﹑論議﹑六言﹑策文﹑表﹑檄﹑教令﹑書記凡二十五篇。文帝以習有欒布之節﹐加中散大夫。《前書》曰「欒布﹐梁人也﹐爲梁王彭越大夫﹐使於齊﹐未反。漢誅越﹐梟首雒陽下﹐布還﹐奏事越頭下﹐祠而哭之。」

論曰﹕昔諫大夫鄭昌有言「山有猛獸者﹐藜藿爲之不采。」宣帝時﹐司隸校尉蓋寬饒以直言得罪﹐鄭昌湣傷寬饒忠直憂國﹐以言事不當意﹐而爲文吏所詆挫﹐故上書訟之。是以孔父正色﹐不容弒虐之謀﹔《公羊傳》曰「孔父正色而立於朝﹐則人莫敢過而致難於其君者﹐孔父可謂義形於色矣。」平仲立朝﹐有紓盜齊之望。紓音舒﹐解也﹐緩也。盜齊謂田常也。《莊子》曰「田成子一旦弒齊君而盜其國。」《左傳》﹐齊景公坐於路寢。公嘆曰「美哉室﹗其誰有此乎﹖」晏子對曰「如君之言﹐其陳氏乎﹖」公曰「是可若何﹖」對曰「惟禮可以已之。」若夫文舉之髙志直情﹐其足以動義槪而忤雄心。忤﹐逆也。故使移鼎之迹﹐事隔於人存﹔移鼎謂遷漢之鼎也。人存謂曹操身在不得篡位也。《左傳》《》曰「桀有昏徳﹐鼎遷於商﹔商紂暴虐﹐鼎遷於周。」代終之規﹐啟機於身後也。代終謂代漢祚之終也。身後謂曹丕受禪也。夫嚴气正性﹐覆折而己。豈有員園委屈﹐可以每其生哉﹗「園」卽「刓」字﹐音五丸反。《前書音義》曰「刓謂刓團無稜角也。」每﹐貪也。言寧正直以傾覆摧折﹐不能委曲以貪生也。賈誼云「品庶每生。」懍懍焉﹐皓皓焉﹐其與琨玉秋霜比質可也。懍懍言勁烈如秋霜也。皓皓言堅貞如白玉也。皓音古老反。

續漢書列傳

融字文舉﹐孔子二十世孫也。髙祖父尙﹐巨鹿太守﹔父宙﹐泰山都尉。融幼有異才。時河南尹李膺有重名﹐敕門下簡通賓客﹐非當世英賢及通家子孫弗見也。融年十餘歲﹐欲觀其爲人﹐遂造膺門﹐語門者曰「我﹐李君通家子孫也。」膺見融﹐問曰「髙明父祖﹐嘗與僕周旋乎﹖」融曰「然。先君孔子與君先人李老君﹐同徳比義而相師友﹐則融與君累世通家也。」眾坐奇之﹐僉曰「異童子也。」太中大夫陳煒後至﹐同坐以告煒﹐煒曰「人小時了了者﹐大亦未必奇也。」融答曰「卽如所言﹐君之幼時﹐豈實慧乎﹖」膺大笑﹐顧謂曰「髙明長大﹐必爲偉器。」山陽張儉﹐以中正爲中常侍侯覽所忿疾﹐覽爲刊章下州郡捕儉。儉與融兄褒有舊﹐亡投褒。遇褒出。時融年十六﹐儉以其少不告也。融知儉長者﹐有窘迫色﹐謂曰「吾獨不能爲君主邪﹗」因畱捨藏之。後事泄﹐國相以下密就掩捕﹐儉得脫走﹐登時收融及褒送獄。融曰「保納藏捨者融也﹐融當坐之。」褒曰「彼來求我﹐罪我之由﹐非弟之過﹐我當坐之。」兄弟爭死﹐郡縣疑不能決﹐乃上讞﹐詔書令褒坐焉。融由是名震遠近﹐與平原陶丘洪﹑陳畱邊讓﹐並以俊秀爲後進冠蓋。融持論經理不及讓等﹐而逸才宏博過之。司徒﹑大將軍辟舉髙第﹐累遷北軍中候﹑虎賁中郎將﹑北海相﹐時年三十八。承黃巾殘破之後﹐修復城邑﹐崇學校﹐設庠序﹐舉賢才﹐顯儒士。以彭璆爲方正﹐邴原爲有道﹐王修爲孝廉。告髙密縣爲鄭玄特立一鄕﹐名爲鄭公鄕。又國人無後﹐及四方遊士有死亡者﹐皆爲棺木而殯葬之。郡人甄子然孝行知名﹐早卒﹐融恨不及之﹐乃令配食縣社。其禮賢如此。在郡六年﹐劉備表融領靑州刺史。建安元年﹐徵還爲將作大匠﹐遷少府。每朝會訪對﹐輒爲議主﹐諸卿大夫寄名而已。

漢紀別傳

融在郡八年﹐僅以身免。帝初都許﹐融以爲宜略依舊制﹐定王畿﹐正司隸所部﹐爲千里之封乃引公卿上書言其義。是時天下艸創﹐曹﹑袁之權未分﹐融所建明﹐不識時務。又天性气爽﹐頗推平生之意﹐狎侮太祖。太祖制酒禁﹐而融書啁之曰「天有酒旗之星﹐地列酒泉之郡﹐人有旨酒之徳。故堯不飲千鍾﹐無以成其聖。且桀紂以色亡國﹐今令不禁婚姻也。」太祖外𨿽寬容﹐而內不能平。禦史大夫郗慮知旨﹐以法免融官。歲餘﹐拜太中大夫﹐𨿽居家失勢﹐而賓客日滿其門﹐愛才樂酒﹐。常嘆曰「坐上客常滿﹐樽中酒不空﹐吾無憂矣。」虎賁士有貌似蔡邕者﹐融每酒酣﹐輒引與同坐﹐曰「𨿽無老成人﹐尙有典刑。」其好士如此。

傳

後漢書孔融傳

孔融字文舉﹐魯國人﹐孔子二十世孫也。七世祖霸﹐爲元帝師﹐位至侍中。《前書》霸字次儒﹐元帝師。解見孔昱傳。父宙﹐太山都尉。

融幼有異才。《融家傳》曰「兄弟七人﹐融第六﹐幼有自然之性。年四歲時﹐每與諸兄共食梨﹐融輒引小者。大人問其故﹐答曰﹕『我小兒﹐法當取小者。』由是宗族奇之。」年十歲﹐隨父詣京師。時河南尹李膺膺﹐潁川襄城人。《融家傳》曰「聞漢中李公淸節直亮﹐意慕之﹐遂造公門。」李固﹐漢中人﹐爲太尉﹐與此傳不同也。以簡重自居﹐不妄接士賓客﹐來外自非當世名人及與通家﹐皆不得白。融欲觀其人﹐故造膺門。語門者曰「我是李君通家子弟。」門者言之。膺請融﹐問曰「髙明祖父嘗與僕有恩舊乎﹖」融曰「然。先君孔子與君先人李老君同徳比義﹐而相師友﹐《家語》曰「孔子謂南宮敬叔曰﹕『吾聞老聃博古而達今﹐通禮樂之源﹐明道徳之歸﹐卽吾之師也。今將往矣。』遂至周﹐問禮於老聃焉。」則融與君累世通家。」眾坐莫不嘆息。太中大夫陳煒後至﹐煒音於匭反。坐中以告煒。煒曰「夫人小而聰了﹐大未必奇。」融應聲曰「觀君所言﹐將不早惠乎﹖」膺大笑曰「髙明必爲偉器。」

年十三﹐喪父﹐哀悴過毀﹐扶而後起﹐州裏歸其孝。性好學﹐博涉多該覽。

山陽張儉爲中常侍侯覽所怨﹐覽爲刊章下州郡﹐以名捕儉。刊﹐削也。謂削去告人姓名。儉與融兄褒有舊﹐亡抵於褒﹐不遇。抵﹐歸也。《融家傳》「褒字文禮」也。時融年十六﹐儉少之而不告。融見其有窘色﹐窘﹐迫也。謂曰「兄𨿽在外﹐吾獨不能爲君主邪﹖」因畱捨之。捨﹐止也。後事泄﹐國相以下﹐密就掩捕﹐儉得脫走﹐遂並收褒﹑融送獄。二人未知所坐。融曰「保納捨藏者﹐融也﹐當坐之。」褒曰「彼來求我﹐非弟之過﹐請甘其罪。」吏問其母﹐母曰「家事任長﹐妾當其辜。」一門爭死﹐郡縣疑不能決﹐乃上讞之。《前書音義》曰「讞﹐請也﹐音宜傑反。」詔書竟坐褒焉。融由是顯名﹐與平原陶丘洪﹑陳畱邊讓齊聲稱。州郡禮命﹐皆不就。

辟司徒楊賜府。時隱核官僚之貪濁者﹐將加貶黜﹐融多舉中官親族。尙書畏迫內寵﹐召掾屬詰責之。融陳對罪惡﹐言無阿撓。撓﹐曲也﹐音乃孝反。河南尹何進當遷爲大將軍﹐楊賜遣融奉謁賀進﹐不時通﹐融卽奪謁還府﹐投劾而去。河南官屬恥之﹐私遣劍客欲追殺融。客有言於進曰「孔文舉有重名﹐《融家傳》曰「客言於進曰﹕『孔文舉於時英雄特傑﹐譬諸物類﹐猶眾星之有北辰﹐百谷之有黍稷﹐天下莫不屬目也』。」將軍若造怨此人﹐則四方之士引領而去矣。不如因而禮之﹐可以示廣於天下。」進然之﹐旣拜而辟融﹐舉髙第﹐爲侍禦史。與中丞趙捨不同﹐托病歸家。

後辟司空掾﹐拜中軍候。在職三日﹐遷虎賁中郎將。會董卓廢立﹐融每因對答﹐輒有匡正之言。以忤卓旨﹐轉爲議郎。時黃巾寇數州﹐而北海最爲賊衝﹐卓乃諷三府同舉融爲北海相。

融到郡﹐收合士民﹐起兵講武﹐馳檄飛翰﹐引謀州郡。賊張饒等羣輩二十萬眾從冀州還﹐融逆擊﹐爲饒所敗﹐乃收散兵保朱虛縣。稍復鳩集吏民爲黃巾所誤者男女四萬餘人﹐更置城邑﹐立學校﹐表顯儒術﹐薦舉賢良鄭玄﹑彭璆﹑邴原等。璆音巨秋反﹐又音求。郡人甄子然﹑臨孝存知名早卒﹐融恨不及之﹐乃命配食縣社。其餘𨿽一介之善﹐莫不加禮焉。郡人無後及四方遊士有死亡者﹐皆爲棺具而斂葬之。時黃巾復來侵暴﹐融乃出屯都昌﹐都昌﹐縣﹐屬北海郡﹐故城在今靑州臨朐縣東北。爲賊管亥所圍。融逼急﹐乃遣東萊太史慈求救於平原相劉備。《吳志》﹐慈字子義﹐東萊人也。避事之遼東﹐北海相孔融聞而奇之﹐數遣人訊問其母﹐並致餉遺。時融爲管亥所圍﹐慈從遼東還﹐母謂之曰「汝與孔北海未嘗相見﹐至汝行後﹐贍卹殷勤﹐過於故舊。今爲賊所圍﹐汝宜赴之。」慈單步見融﹐旣而求救於劉備﹐得兵以解圍焉。備驚曰「孔北海乃復知天下有劉備邪﹖」卽遣兵三千救之﹐賊乃散走。

時袁﹑曹方盛﹐而融無所協附。左丞祖者﹐稱有意謀﹐勸融有所結納。融知紹﹑操終圖漢室﹐不欲與同﹐故怒而殺之。

融負其髙气﹐志在靖難﹐而才疏意廣﹐迄無成功。迄﹐竟也。在郡六年﹐劉備表領靑州刺史。建安元年﹐爲袁譚所攻﹐自春至夏﹐戰士所餘裁數百人﹐流矢雨集﹐戈矛內接。融隱幾讀書﹐隱﹐憑也。《莊子》曰「南郭子綦隱幾而坐。」談笑自若。城夜陷﹐乃奔東山﹐妻子爲譚所虜。

及獻帝都許﹐徵融爲將作大匠﹐遷少府。每朝會訪對﹐融輒引正定議﹐公卿大夫皆隸名而已。《說文》云「隸﹐附著。」

初﹐太傅馬日磾奉使山東﹐及至淮南﹐數有意於袁術。術輕侮之﹐遂奪取其節﹐求去又不聽﹐因欲逼爲軍帥。日磾深自恨﹐遂嘔血而斃。《三輔決錄》曰「日磾字翁叔﹐馬融之族子。少傳融業﹐以才學進。與楊彪﹑盧植﹑蔡邕等典校中書﹐歷位九卿﹐遂登臺輔。」《獻帝春秋》曰「術從日磾借節觀之﹐因奪不還﹐條軍中十餘人使促辟之。日磾謂術曰﹕『卿先代諸公辟士云何﹖而言促之﹐謂公府掾可劫得乎﹖』從術求去﹐而術不遣﹐旣以失節屈辱憂恚。」及喪還﹐朝廷議欲加禮。融乃獨議曰「日磾以上公之尊﹐秉髦節之使﹐銜命直指﹐直指﹐無屈撓也。《前書》有繡衣直指。寧輯東夏﹐輯﹐和也。而曲媚姦臣﹐爲所牽率﹐章表署用﹐輒使首名﹐所上章表及署補用﹐皆以日磾名爲首也。附下罔上﹐《前書》曰「附下罔上者刑。」姦以事君。《左傳》叔向曰「姦以事君者﹐吾所能禦。」昔國佐當晉軍而不撓﹐《公羊傳》曰「鞍之戰﹐齊師大敗。齊侯使國佐如師。郤克曰﹕『與我紀侯之甗﹐反魯﹑衛之侵地﹐使耕者東西其畝﹐以蕭同叔子爲質﹐則吾捨子。』國佐曰﹕『與我紀侯之甗﹐請諾。使反魯﹑衛之侵﹐請諾。使耕者東西其畝﹐是則土齊也。蕭同叔子者﹐齊君母也﹐齊君母猶晉君之母也﹐曰不可。請戰﹐一戰而不勝﹐請再戰﹐再戰而不勝﹐請三戰﹐三戰不勝﹐則齊國盡子之有也﹐何必蕭同叔子爲質﹗』揖而去之。」宜僚臨白刃而正色。楚白公勝欲爲亂﹐謂石乞曰「王卿士皆以五百人當之則可。」乞曰「不可得也。」曰「市南有熊相宜僚者﹐若得之﹐可以當五百人矣。」乃從白公而見之。與言﹐悅﹔告之故﹐辭﹔承之以劍﹐不動。事見《左傳》。王室大臣﹐豈得以見脇爲辭﹗又袁術僭逆﹐非一朝一夕﹐日磾隨從﹐周旋歷歲。《漢律》與罪人交關三日已上﹐皆應知情。春秋魯叔孫得臣卒﹐以不發揚襄仲之罪﹐貶不書日。《公羊傳》曰「叔孫得臣卒。」何休注曰「不日者﹐知公子遂欲殺君﹐而爲人臣知賊而不言﹐明當誅也。」公子遂卽襄仲也。鄭人討幽公之亂﹐斫子家之棺。《左傳》﹕「鄭子家卒﹐鄭人討幽公之亂﹐斫子家之棺而逐其族。」杜預注曰「斫薄其棺﹐不使從卿禮。」爲其殺君故也。聖上哀矜舊臣﹐未忍追案﹐不宜加禮。」朝廷從之。

時論者多欲復肉刑。融乃建議曰「古者惇庬﹐善否不別﹐《左傳》楚申叔時曰「人生惇庬。」杜預注﹕「庬﹐厚大也。」吏端刑淸﹐端﹐直也。政無過失。百姓有罪﹐皆自取之。末世陵遲﹐風化壞亂﹐政撓其俗﹐法害其人。故曰上失其道﹐民散久矣。而欲繩之以古刑﹐投之以殘棄﹐殘其支體而棄廢之。非所謂與時消息者也。《易》曰「天地盈虛﹐與時消息。」紂斫朝涉之脛﹐天下謂爲無道。《尙書》曰「紂斫朝涉之脛。」孔安國注曰「冬日見朝涉水者﹐謂其脛耐寒﹐斫而視之。」夫九牧之地﹐千八百君﹐《前書》賈山曰「昔者周蓋千八百國﹐以九州島之人養千八百君也。」若各刖一人﹐是下常有千八百紂也。求俗休和﹐弗可得已。且被刑之人﹐慮不念生﹐志在思死﹐類多趨惡﹐莫復歸正。夙沙亂齊﹐《左傳》曰﹐靈公廢太子光﹐立公子牙﹐使髙厚傅牙﹐夙沙衛爲少傅。崔杼逆光而立之﹐是爲莊公。莊公以夙沙衛易己﹐衛奔髙唐以叛。伊戾禍宋﹐《左傳》﹐楚客聘於晉﹐過宋﹐太子痤知之﹐請野享之。公使往﹐伊戾請從﹐遣之。至則欿用牲﹐加書徵之﹐騁而告曰「太子將爲亂﹐旣與楚客盟矣。」公使視之﹐則信有焉。公囚太子﹐太子縊死。公徐聞其無罪﹐乃亨伊戾。趙髙﹑英布﹐爲世大患。《史記》﹐胡亥謂李斯曰「髙﹐故宮人也。」遂專信任之。後殺李斯﹐劫殺胡亥﹐卒亡秦也。《前書》﹐英布坐法黥﹐論輸驪山﹐亡之江中爲羣盜。及屬項羽﹐常爲先鋒陷陣。後歸漢﹐爲九江王。謀反﹐誅之。不能止人遂爲非也﹐適足絕人還爲善耳。𨿽忠如鬻拳﹐《左傳》﹕「初﹐鬻拳彊諫﹐楚子弗從。臨之以兵﹐懼而從之。拳曰﹕『吾懼君以兵﹐罪莫大焉。』遂自刖。楚人以爲大閽。君子曰﹕『鬻拳可謂愛君矣。諫以自納於刑﹐刑猶不忘納君於善。』」信如卞和﹐《韓子》曰「楚人和氏得璞玉於楚山之中﹐獻之武王。武王使玉人相之﹐曰﹕『石也。』王以和爲謾己﹐刖其左足。及文王卽位﹐和又奉其璞﹐玉人又曰﹕『石也。』又刖其右足。文王薨﹐成王卽位﹐和乃抱其璞而哭於楚山之下﹐三日三夜﹐泣盡而繼以血。王使玉人攻璞而得寶焉。」《琴操》曰「荊王封和爲陵陽侯﹐和辭不就而去。乃作怨歌曰﹕『進寶得刑﹐足離分兮。去封立信﹐守休蕓兮。斷者不續﹐豈不冤兮﹗』」智如孫臏﹐《史記》﹐孫臏與龐涓學兵法﹐涓事魏惠王爲將軍﹐自以能不及臏﹐陰使召臏﹐斷其兩足而黥之。臏後入齊﹐威王問兵法﹐以爲師。魏與趙攻韓﹐齊使田忌將而往。龐涓聞﹐去韓而歸。臏謂田忌曰「三晉之兵素悍勇而輕齊。軍半至。使齊軍入魏地爲十萬竈﹐明日爲五萬竈﹐明日爲二萬竈。」龐涓行三日﹐大喜曰「我固知齊卒怯﹐入吾地三日﹐士卒亡者過半矣。」乃棄其步兵﹐與其輕銳倍日並行逐之。孫子度其行﹐暮當至馬陵。馬陵道狹﹐旁多險阻﹐可伏兵﹐乃斫大樹白而書之曰「龐涓死於此木下」。於是令齊軍曰「善射者萬弩﹐夾道而伏﹐期日莫見火舉而俱發。」涓夜至斫木下﹐見白書﹐乃攢火燭之﹐讀書未畢﹐齊軍萬弩俱發﹐魏軍大亂相失。龐涓自知智窮兵敗﹐遂自剄。曰「遂成豎子之名矣。」冤如巷伯﹐毛萇注《詩》云「巷伯﹐內小臣也。掌王后之命於宮中﹐故謂之巷伯。」伯被讒將刑﹐寺人孟子傷而作詩﹐以刺幽王也。才如史遷﹐李陵爲匈奴敗﹐馬遷明陵當必立功以報漢﹐遂被下蠶室宮刑﹐後乃著《史記》。達如子政﹐劉向字子政。宣帝時﹐上言黃金可成。上令典尙方鑄作事﹐費甚多﹐方不驗﹐乃下吏﹐當死。上奇其材﹐得逾冬減論。班固云「向博物洽聞﹐通達古今。」一離刀鋸﹐沒世不齒。《國語》「中刑用刀鋸」也。是太甲之思庸﹐《尙書》﹕「太甲旣立﹐不明﹐伊尹放諸桐。三年﹐復歸於亳。思庸。」孔注曰「念常道也。」穆公之霸秦﹐秦穆使孟明﹑白乙等伐鄭﹐蹇叔諫﹐不從。晉襄公敗諸崤﹐囚孟明等﹐後歸之。穆公曰「孤之罪也﹐夫子何罪﹗」復使爲政﹐遂霸西戎。事見《左傳》。南睢之骨立﹐衛武之初筵﹐韓詩曰「《賓之初筵》﹐衛武公飲酒悔過也。言賓客初就筵之時﹐賓主秩秩然﹐俱謹敬也。賓旣醉止﹐載號載呶﹐不知其爲惡也。」陳湯之都賴﹐《前書》﹐湯字子公。遷西域副校尉﹐矯制發諸國兵﹐斬郅支單於於都賴水上。魏尙之守邊﹐文帝時﹐尙爲雲中守﹐坐上首虜差六級﹐下吏削爵。趙人馮唐爲郎﹐爲言文帝﹐赦尙復爲雲中守也。無所復施也。漢開攺惡之路﹐凡爲此也。故明徳之君﹐遠度深惟﹐棄短就長﹐不苟革其政者也。」朝廷善之﹐卒不攺焉。

是時荊州牧劉表不供職貢﹐多行僭僞﹐遂乃郊祀天地﹐擬斥乘輿。斥﹐指也。詔書班下其事。融上疏曰「竊聞領荊州牧劉表桀逆放恣﹐所爲不軌﹐至乃郊祭天地﹐擬儀社稷。𨿽昏僭惡極﹐罪不容誅﹐至於國體﹐宜且諱之。體謂國家之大體也。何者﹖萬乘至重﹐天王至尊﹐身爲聖躬﹐國爲神器﹐《老子》曰「天下神器﹐不可爲也。」陛級縣遠﹐祿位限絕﹐賈誼曰「人主之尊譬如堂﹐羣臣如陛﹐眾庶如地。故陛乃九級上﹐廉遠地則堂髙也。」猶天之不可階﹐日月之不可逾也。《論語》曰「夫子之不可及也﹐猶天之不可階而升也。」又曰「仲尼如日月﹐無得而逾焉。」每有一豎臣﹐輒云圖之﹐若形之四方﹐非所以杜塞邪萌。形﹐見也。愚謂𨿽有重戾﹐必宜隱忍。賈誼所謂『擲鼠忌器』﹐蓋謂此也。《前書》賈誼曰「裏諺云『欲投鼠而忌器』﹐此善諭也。鼠近於器﹐尙憚不投﹐恐傷其器﹐況乎貴臣之近主乎﹖」是以齊兵次楚﹐惟責包茅﹔《左傳》﹐齊桓伐楚﹐責以「苞茅不入﹐王祭不供﹐無以縮酒」。杜預注曰「包﹐裏束也。茅﹐菁茅也。束茅而灌之以酒﹐爲縮酒也。」王師敗績﹐不書晉人。《公羊傳》﹕「成公元年秋﹐王師敗績於﹛夗／貝﹜戎。孰敗之﹖蓋晉敗之。曷爲不言晉敗之﹖王者無敵﹐莫敢當也。」前以露袁術之罪﹐今復下劉表之事﹐是使跛牂欲窺髙岸﹐天險可得而登也。《史記》李斯曰「故城髙五丈﹐而樓季不輕犯也﹔太山之髙百仞﹐而跛牂牧其上。夫樓季而難五丈之限﹐豈跛牂而易百仞之髙哉﹖峭漸之埶異也。」《爾雅》曰「羊牝曰牂。」《易》曰「天險不可升﹐地險山川丘陵也。」案表跋扈﹐劍誅列侯﹐遏絕詔命﹐斷盜貢篚﹐鄭玄注《儀禮》曰「篚﹐竹器如筐也。」《書》曰「厥篚玄纁璣組。」招呼元惡﹐以自營衛﹐專爲羣逆﹐主萃淵藪。《書》曰「今商王受亡道﹐爲天下逋逃主﹐萃淵藪。」孔注曰「天下罪人逃亡者﹐而紂爲魁主﹐窟聚泉府藪澤也。」郜鼎在廟﹐章孰甚焉﹗《左傳》﹕「取郜大鼎於宋﹐戊申納於太廟。臧哀伯諫曰﹕『君人者﹐昭徳塞違﹐以臨照百官﹐百官於是乎戒懼。郜鼎在廟﹐彰孰甚焉﹗』」郜鼎﹐郜國所作也。桑落瓦解﹐其埶可見。《詩》曰「桑之落矣﹐其黃而隕。」臣愚以爲宜隱郊祀之事﹐以崇國防。」

五年﹐南陽王馮﹑東海王祗薨﹐並獻帝子。帝傷其早歿﹐欲爲修四時之祭﹐以訪於融。融對曰「聖恩惇睦﹐感時增思﹐悼二王之靈﹐發哀湣之詔﹐稽度前典﹐以正禮制。竊觀故事﹐前梁懷王﹑臨江湣王﹑齊哀王﹑臨淮懷王並薨無後﹐同產昆弟﹐卽景﹑武﹑昭﹑明四帝是也﹐梁懷王揖﹐景帝弟也﹐立十年薨。臨江閔王榮﹐武帝兄也﹐爲皇太子﹐四歲廢爲王﹐坐侵廟壖地自殺。齊懷王閎﹐武帝子﹐昭帝異母兄﹐立八年薨。臣賢案﹕齊哀王﹐悼惠王之子﹐髙帝之孫﹐非昭帝兄弟﹐當爲懷王﹐作「哀」者誤也。臨淮公衡﹐明帝弟﹐建武十五年立﹐未及進爵爲王而薨。《融家傳》及本傳皆作「公」﹐此爲「王」者﹐亦誤也。未聞前朝修立祭祀。若臨時所施﹐則不列傳紀。臣愚以爲諸在衝亂﹐聖慈哀悼﹐禮同成人﹐加以號謚者﹐宜稱上恩﹐稱音尺證反。祭祀禮畢﹐而後絕之。至於一歲之限﹐不合禮意﹐又違先帝已然之法﹐所未敢處。」處猶安也。

初﹐曹操攻屠鄴城﹐袁氏婦子多見侵略﹐而操子丕私納袁熙妻甄氏。《袁紹傳》﹐熙﹐紹之中子也。甄氏﹐中山無極人﹐漢太保甄邯後也。父逸﹐上蔡令。《魏略》曰「熙出在幽州﹐甄氏侍姑﹐及鄴城破﹐文帝入紹捨﹐後怖﹐伏姑膝上。帝令舉頭就視﹐見其顏色非凡。太祖聞其意﹐爲迎取之。」融乃與操書﹐稱「武王伐紂﹐以妲己賜周公」。妲音丁末反﹐又音旦。紂之妃﹐有蘇氏女也。紂用其言﹐毒虐眾庶。武王克殷﹐斬妲己頭﹐縣之於小白旗﹐以爲紂之亡由此女也。出《列女傳》也。操不悟﹐後問出何經典。對曰「以今度之﹐想當然耳。」後操討烏桓﹐建安十二年也。又嘲之曰「大將軍遠徵﹐蕭條海外。昔肅愼不貢楛矢﹐《國語》曰「昔武王克商﹐通於九夷百蠻﹐於是肅愼氏貢楛矢石砮﹐其長尺有咫。」《肅愼國記》曰「肅愼氏﹐其地在夫余國北﹐東濱大海。」《魏略》曰「挹婁一名肅愼氏。」《說文》曰「楛﹐木也。今遼左有楛木﹐狀如荊﹐葉如楡」也。丁零盜蘇武牛羊﹐可並案也。」《山海經》曰「北海之內﹐有丁零之國。」《前書》蘇武使匈奴﹐單於徙北海上﹐丁零盜武牛羊﹐武遂窮厄也。

時年饑兵興﹐操表制酒禁﹐融頻書爭之﹐多侮慢之辭。融集與操書云「酒之爲徳久矣。古先哲王﹐類帝禋宗﹐和神定人﹐以濟萬國﹐非酒莫以也。故天垂酒星之耀﹐地列酒泉之郡﹐人著旨酒之徳。堯不千鐘﹐無以建太平。孔非百觚﹐無以堪上聖。樊噲解厄鴻門﹐非豕肩鐘酒﹐無以奮其怒。趙之廝養﹐東迎其王﹐非引卮酒﹐無以激其气。髙祖非醉斬白蛇﹐無以暢其靈。景帝非醉幸唐姬﹐無以開中興。袁盎非醇醪之力﹐無以脫其命。定國不酣飲一斛﹐無以決其法。故酈生以髙陽酒徒﹐著功於漢﹔屈原不餔蓸歠醨﹐取困於楚。由是觀之﹐酒何負於政哉﹖」又書曰「昨承訓答﹐陳二代之禍﹐及眾人之敗﹐以酒亡者﹐實如來誨。𨿽然﹐徐偃王行仁義而亡﹐今令不絕仁義﹔燕噲以讓失社稷﹐今令不禁謙退﹔魯因儒而損﹐今令不棄文學﹔夏﹑商亦以婦人失天下﹐今令不斷婚姻。而將酒獨急者﹐疑但惜谷耳﹐非以亡王爲戒也。」旣見操雄詐漸著﹐數不能堪﹐故發辭偏宕﹐多致乖忤。偏邪跌宕﹐不拘正理。又嘗奏宜準古王畿之制﹐千里寰內﹐不以封建諸侯。《周禮》﹕「方千里曰國畿﹐其外五百里侯畿。」鄭玄注﹕「畿﹐限也。」操疑其所論建漸廣﹐益憚之。然以融名重天下﹐外相容忍﹐而潛忌正議﹐慮鯁大業。山陽郗慮《續漢書》﹕「慮字鴻豫﹐山陽髙平人﹐少受學於鄭玄。」虞浦《江表傳》曰「獻帝嘗時見慮及少府孔融。問融曰﹕『鴻豫何所優長﹖』融曰﹕『可與適道﹐未可與權。』慮舉笏曰﹕『融昔宰北海﹐政散人流﹐其權安在﹖』遂與融互相長短﹐以至不穆。曹操以書和解之。」慮從光祿勛遷禦史大夫。承望風旨﹐以微法奏免融官。因顯明仇怨﹐操故書激厲融曰「蓋聞唐虞之朝﹐有克讓之臣﹐《尙書》曰﹐舜以伯禹爲司空﹐禹讓稷﹑契曁臯陶。以益爲朕虞﹐益讓於朱虎﹑熊羆。以伯夷爲秩宗﹐伯夷讓於夔龍。故麟鳳來而頌聲作也。《史記》曰「於是禹興《九韶》之樂﹐致異物﹐鳳皇來儀。」後世徳薄﹐猶有殺身爲君﹐若齊孟陽代君居牀以待賊﹐西漢紀信乘黃屋誑楚之類也。破家爲國。若要離焚妻子以徇吳﹐李通誅宗族以從漢之類也。及至其敝﹐睚眥之怨必仇﹐一餐之惠必報。《史記》﹐範睢一餐之徳必償﹐睚眥之怨必報。故晁錯念國﹐遘禍於袁盎﹔景帝時﹐錯爲禦史大夫﹐以諸侯國大﹐請削其土。吳楚七國反﹐以誅錯爲名。袁盎素與錯不相善﹐盎乃進說﹐請斬錯以謝七國﹐景帝遂斬錯也。屈平悼楚﹐受譖於椒﹑蘭﹔屈平楚懷王時爲三閭大夫。秦昭王使張儀譎詐懷王﹐令絕齊交﹐又誘請會武關﹐平諫﹐王不聽其言﹐卒客死於秦。懷王子子椒﹑子蘭讒之於襄王﹐而放逐之。見《史記》。彭寵傾亂﹐起自朱浮﹔朱浮與寵不相能﹐數譖之光武﹐寵遂反。鄧禹威損﹐失於宗﹑馮。鄧禹徵赤眉﹐令宗欽﹑馮愔守栒邑。二人爭權相攻﹐遂殺欽﹐因反擊禹。今流俗本「宗」誤作「宋」也。由此言之﹐喜怒怨愛﹐禍福所因﹐可不愼與﹗音余。昔廉﹑藺小國之臣﹐猶能相下﹔趙惠文王與秦昭王會黽池﹐歸﹐拜藺相如爲上卿﹐位在廉頗右。頗曰﹔「吾不忍爲之下﹐必辱之。」相如每朝﹐常避之。頗聞之﹐肉袒負荊謝之﹐相與爲刎頸之友。事見《史記》。寇﹑賈倉卒武夫﹐屈節崇好﹔光武不問伯升之怨﹔齊侯不疑射鉤之虜。公子愨與桓公爭立﹐管仲射桓公中鉤。後桓公卽位﹐以管仲爲相也。夫立大操者﹐豈累細故哉﹗往聞二君有執法之平﹐以爲小介﹐介猶蒂芥也。公法𨿽平﹐私情爲蒂芥者也。當收舊好﹔而怨毒漸積﹐志相危害﹐聞之憮然﹐中夜而起。憮音舞。憮﹐失意貌也。昔國家東遷﹐文舉盛嘆鴻豫名實相副﹐綜達經學﹐出於鄭玄﹐又明《司馬法》《史記》﹐齊威王使大夫追論古者《司馬法》。其法論田及兵之法也。鴻豫亦稱文舉奇逸博聞﹐誠怪今者與始相違。孤與文舉旣非舊好﹐又於鴻豫亦無恩紀﹐然願人之相美﹐不樂人之相傷﹐是以區區思協歡好。又知二君羣小所構﹐孤爲人臣﹐進不能風化海內﹐退不能建徳和人﹐然撫養戰士﹐殺身爲國﹐破浮華交會之徒﹐計有餘矣。」

融報曰「猥惠書教﹐猥﹐曲也。告所不逮。融與鴻豫州裏比郡﹐山陽與魯郡相鄰比。知之最早。𨿽嘗陳其功美﹐欲以厚於見私﹐信於爲國﹐不求其覆過掩惡﹐有罪望不坐也。前者黜退﹐歡欣受之。昔趙宣子朝登韓厥﹐夕被其戮﹐喜而求賀。宣子﹐趙盾謚也。《國語》曰「宣子言韓厥於靈公﹐以爲司馬。河曲之役﹐趙宣子使人以其乘車干行﹐韓厥執而戮之。眾咸曰﹕『韓厥必不沒矣。其主朝升之而暮戮其車﹐其誰安之﹖』宣子召而禮之﹐謂諸大夫曰﹕『二三子可以賀我矣。吾舉厥也﹐中吾﹐乃今知免於罪矣。』」況無彼人之功﹐而敢枉當官之平哉﹗忠非三閭﹐卽屈原也。掌王族三姓﹐曰昭﹑屈﹑景﹐故曰「三閭」。智非晁錯﹐竊位爲過﹐免罪爲幸。乃使餘論遠聞﹐所以慚懼也。朱﹑彭﹑寇﹑賈﹐爲世壯士﹐愛惡相攻﹐能爲國憂。至於輕弱薄劣﹐猶昆虫之相嚙﹐適足還害其身﹐《夏小正》云「昆﹐眾也。」《孫卿子》曰「昆虫亦有知。」誠無所至也。晉侯嘉其臣所爭者大﹐而師曠以爲不如心競。《左傳》「秦伯之弟鍼如晉修成﹐叔向命召行人子員。行人子朱曰﹕『朱也當禦。』三云﹐叔向不應。子朱怒曰﹕『班爵同﹐何以黜朱於朝﹖』撫劍從之。叔向曰﹕『秦晉不和久矣。今日之事﹐幸而集﹐晉國賴之﹔不集﹐三軍暴骨。子員導二國之言無私﹐子常易之。姦以事君者﹐吾所能禦也。』拂衣從之。人救之。平公曰﹕『晉其庶乎﹗吾臣之所爭者大。』師曠曰﹕『公室懼卑﹐臣不心競而力爭』」也。性旣遲緩﹐與人無傷﹐𨿽出胯下之負﹐韓信貧賤﹐淮陰少年侮之﹐令信出跨下。楡次之辱﹐《史記》﹐荊軻嘗遊楡次﹐與蓋聶論劍﹐蓋聶怒而目之﹐荊軻出去。不知貶毀之於己﹐猶蚊虻之一過也。蚊音文。虻音盟。言蚊虻之暫過﹐未以爲害。子產謂人心不相似﹐《左傳》曰﹐子產謂子皮曰「人心不同﹐其如面焉﹐吾豈敢謂子面如吾面乎﹖」或矜埶者﹐欲以取勝爲榮﹐不念宋人待四海之客﹐大鑪不欲令酒酸也。鑪﹐累土爲之﹐以居酒甕﹐四邊隆起﹐一面髙如鍛鑪﹐故名鑪。字或作「壚」。《韓子》曰「宋人有沽酒者﹐斗燍甚平﹐遇客甚謹﹐爲酒甚美﹐而酒不售﹐酒酸。怪其故﹐問所知閭長者楊倩。倩曰﹕『汝狗猛耶﹖』曰﹕『狗猛。』『何故不售﹖』曰﹕『人畏焉。』令孺子懷錢挈壺往沽﹐狗迎齕之﹐酒所以酸而不售。」至於屈谷巨瓠﹐堅而無竅﹐當以無用罪之耳。《韓子》曰「齊有居士田仲﹐宋人屈谷往見之﹐曰﹕『谷聞先生之義﹐不恃仰人而食。今谷有樹瓠之法﹐堅如石﹐聞厚而無竅﹐願獻先生。』田仲曰﹕『夫子徒謂我也。凡貴於樹瓠者﹐爲可以盛也。今厚而無竅﹐則不可以盛物﹐而任堅如石﹐則不可以割而斟﹐吾無以此瓠爲也。』曰﹕『然﹐谷將棄之。』今仲不恃仰人而食﹐亦無益人國﹐亦堅瓠之類。」它者奉遵嚴教﹐不敢失墜。郗爲故吏﹐融所推進。趙衰之拔郤縠﹐《左傳》﹐晉文公謀元帥﹐趙衰曰「郤縠可。」乃使郤縠將中軍。不輕公叔之升臣也。公叔文子﹐衛大夫﹐其家臣名撰﹐行與文子同﹐升之於公﹐與之並爲大夫。撰音士眷反﹐見《論語》。知同其愛﹐訓誨發中。言曹公與己同愛郗慮﹐故發於中心而訓誨。𨿽懿伯之忌﹐猶不得念﹐《禮記檀弓》曰﹔「滕成公之喪﹐使子叔敬叔弔﹐子服惠伯爲介。及郊﹐爲懿伯之忌不入。惠伯曰﹕『政也﹐不可以叔父之私不將公事。』遂入。」鄭玄注曰「懿伯﹐惠伯之叔父也。忌﹐怨也。」況恃舊交﹐而欲自外於賢吏哉﹗賢吏謂慮也。輒布腹心﹐修好如初。苦言至意﹐終身誦之。」

歲餘﹐復拜太中大夫。性寬容少忌﹐好士﹐喜誘益後進。及退閒職﹐太中大夫職在言議﹐故雲閒職。賓客日盈其門。常嘆曰「坐上客恆滿﹐尊中酒不空﹐吾無憂矣。」與蔡邕素善﹐邕卒後﹐有虎賁士貌類於邕﹐《漢官典職儀》曰「虎賁中郎將﹐主武賁千五百人。」融每酒酣﹐引與同坐﹐曰「𨿽無老成人﹐且有典刑。」《詩大雅》曰「𨿽無老成人﹐尙有典刑」也。融聞人之善﹐若出諸己﹐言有可采﹐必演而成之﹐面告其短﹐而退稱所長﹐薦達賢士﹐多所獎進﹐知而未言﹐以爲己過﹐故海內英俊皆信服之。

曹操旣積嫌忌﹐而郗慮復構成其罪﹐遂令丞相軍謀祭酒路粹《典略》曰「粹字文蔚﹐陳畱人﹐少學於蔡邕。建安初﹐以髙第擢拜尙書郎﹐後爲軍謀祭酒﹐與陳琳﹑阮瑀等典記室。融誅之後﹐人睹粹所作﹐無不嘉其才而忌其筆也。」枉狀奏融曰「少府孔融﹐昔在北海﹐見王室不靜﹐而招合徒眾﹐欲規不軌﹐云『我大聖之後﹐而見滅於宋﹐《史記》曰﹐魯大夫孟釐子曰「孔丘﹐聖人之後﹐滅於宋。」服虔注曰﹔「聖人謂商湯也。孔子六代祖孔父嘉爲宋華督所殺﹐其子奔魯也。」有天下者﹐何必卯金刀』。及與孫權使語﹐謗訕朝廷。訕音所諫反。訕謂謗毀也。《蒼頡篇》曰「訕﹐非也。」又融爲九列﹐不遵朝儀﹐禿巾微行﹐謂不加幘。唐突宮掖。又前與白衣禰衡跌蕩放言﹐跌蕩﹐無儀檢也。放﹐縱也。云『父之於子﹐當有何親﹖論其本意﹐實爲情欲發耳。子之於母﹐亦復奚爲﹖譬如寄物缶中﹐《說文》曰「缶﹐缶也。」《字書》曰「缶似缶而髙。」出則離矣』。旣而與衡更相贊揚。衡謂融曰﹕『仲尼不死。』融答曰﹕『顏回復生。』大逆不道﹐宜極重誅。」書奏﹐下獄棄市。時年五十六。妻子皆被誅。

初﹐女年七歲﹐男年九歲﹐以其幼弱得全﹐寄它捨。二子方弈棋﹐融被收而不動。左右曰「父執而不起﹐何也﹖」答曰﹔「安有巢毀而卵不破乎﹗」主人有遺肉汁﹐男渴而飲之。女曰「今日之禍﹐豈得久活﹐何賴知肉味乎﹖」兄號泣而止。或言於曹操﹐遂盡殺之。及收至﹐謂兄曰﹔「若死者有知﹐得見父母﹐豈非至願﹗」乃延頸就刑﹐顏色不變﹐莫不傷之。

初﹐京兆人脂習元升﹐與融相善﹐每戒融剛直。《魏略》曰「曹操爲司空﹐威徳日盛﹐融故以舊意書疏倨傲﹐習常責融令攺節﹐融不從之。」及被害﹐許下莫敢收者﹐習往撫屍曰「文舉捨我死﹐吾何用生爲﹖」操聞大怒﹐將收習殺之﹐後得赦出。

魏文帝深好融文辭﹐每嘆曰「楊﹑班儔也。」募天下有上融文章者﹐輒賞以金帛。所著詩﹑頌﹑碑文﹑論議﹑六言﹑策文﹑表﹑檄﹑教令﹑書記凡二十五篇。文帝以習有欒布之節﹐加中散大夫。《前書》曰「欒布﹐梁人也﹐爲梁王彭越大夫﹐使於齊﹐未反。漢誅越﹐梟首雒陽下﹐布還﹐奏事越頭下﹐祠而哭之。」

論曰﹕昔諫大夫鄭昌有言「山有猛獸者﹐藜藿爲之不采。」宣帝時﹐司隸校尉蓋寬饒以直言得罪﹐鄭昌湣傷寬饒忠直憂國﹐以言事不當意﹐而爲文吏所詆挫﹐故上書訟之。是以孔父正色﹐不容弒虐之謀﹔《公羊傳》曰「孔父正色而立於朝﹐則人莫敢過而致難於其君者﹐孔父可謂義形於色矣。」平仲立朝﹐有紓盜齊之望。紓音舒﹐解也﹐緩也。盜齊謂田常也。《莊子》曰「田成子一旦弒齊君而盜其國。」《左傳》﹐齊景公坐於路寢。公嘆曰「美哉室﹗其誰有此乎﹖」晏子對曰「如君之言﹐其陳氏乎﹖」公曰「是可若何﹖」對曰「惟禮可以已之。」若夫文舉之髙志直情﹐其足以動義槪而忤雄心。忤﹐逆也。故使移鼎之迹﹐事隔於人存﹔移鼎謂遷漢之鼎也。人存謂曹操身在不得篡位也。《左傳》《》曰「桀有昏徳﹐鼎遷於商﹔商紂暴虐﹐鼎遷於周。」代終之規﹐啟機於身後也。代終謂代漢祚之終也。身後謂曹丕受禪也。夫嚴气正性﹐覆折而己。豈有員園委屈﹐可以每其生哉﹗「園」卽「刓」字﹐音五丸反。《前書音義》曰「刓謂刓團無稜角也。」每﹐貪也。言寧正直以傾覆摧折﹐不能委曲以貪生也。賈誼云「品庶每生。」懍懍焉﹐皓皓焉﹐其與琨玉秋霜比質可也。懍懍言勁烈如秋霜也。皓皓言堅貞如白玉也。皓音古老反。

續漢書列傳

融字文舉﹐孔子二十世孫也。髙祖父尙﹐巨鹿太守﹔父宙﹐泰山都尉。融幼有異才。時河南尹李膺有重名﹐敕門下簡通賓客﹐非當世英賢及通家子孫弗見也。融年十餘歲﹐欲觀其爲人﹐遂造膺門﹐語門者曰「我﹐李君通家子孫也。」膺見融﹐問曰「髙明父祖﹐嘗與僕周旋乎﹖」融曰「然。先君孔子與君先人李老君﹐同徳比義而相師友﹐則融與君累世通家也。」眾坐奇之﹐僉曰「異童子也。」太中大夫陳煒後至﹐同坐以告煒﹐煒曰「人小時了了者﹐大亦未必奇也。」融答曰「卽如所言﹐君之幼時﹐豈實慧乎﹖」膺大笑﹐顧謂曰「髙明長大﹐必爲偉器。」山陽張儉﹐以中正爲中常侍侯覽所忿疾﹐覽爲刊章下州郡捕儉。儉與融兄褒有舊﹐亡投褒。遇褒出。時融年十六﹐儉以其少不告也。融知儉長者﹐有窘迫色﹐謂曰「吾獨不能爲君主邪﹗」因畱捨藏之。後事泄﹐國相以下密就掩捕﹐儉得脫走﹐登時收融及褒送獄。融曰「保納藏捨者融也﹐融當坐之。」褒曰「彼來求我﹐罪我之由﹐非弟之過﹐我當坐之。」兄弟爭死﹐郡縣疑不能決﹐乃上讞﹐詔書令褒坐焉。融由是名震遠近﹐與平原陶丘洪﹑陳畱邊讓﹐並以俊秀爲後進冠蓋。融持論經理不及讓等﹐而逸才宏博過之。司徒﹑大將軍辟舉髙第﹐累遷北軍中候﹑虎賁中郎將﹑北海相﹐時年三十八。承黃巾殘破之後﹐修復城邑﹐崇學校﹐設庠序﹐舉賢才﹐顯儒士。以彭璆爲方正﹐邴原爲有道﹐王修爲孝廉。告髙密縣爲鄭玄特立一鄕﹐名爲鄭公鄕。又國人無後﹐及四方遊士有死亡者﹐皆爲棺木而殯葬之。郡人甄子然孝行知名﹐早卒﹐融恨不及之﹐乃令配食縣社。其禮賢如此。在郡六年﹐劉備表融領靑州刺史。建安元年﹐徵還爲將作大匠﹐遷少府。每朝會訪對﹐輒爲議主﹐諸卿大夫寄名而已。

漢紀別傳

融在郡八年﹐僅以身免。帝初都許﹐融以爲宜略依舊制﹐定王畿﹐正司隸所部﹐爲千里之封乃引公卿上書言其義。是時天下艸創﹐曹﹑袁之權未分﹐融所建明﹐不識時務。又天性气爽﹐頗推平生之意﹐狎侮太祖。太祖制酒禁﹐而融書啁之曰「天有酒旗之星﹐地列酒泉之郡﹐人有旨酒之徳。故堯不飲千鍾﹐無以成其聖。且桀紂以色亡國﹐今令不禁婚姻也。」太祖外𨿽寬容﹐而內不能平。禦史大夫郗慮知旨﹐以法免融官。歲餘﹐拜太中大夫﹐𨿽居家失勢﹐而賓客日滿其門﹐愛才樂酒﹐。常嘆曰「坐上客常滿﹐樽中酒不空﹐吾無憂矣。」虎賁士有貌似蔡邕者﹐融每酒酣﹐輒引與同坐﹐曰「𨿽無老成人﹐尙有典刑。」其好士如此。

雜考

世說云﹕孔文舉年十歳﹐隨父到洛。時李元禮有盛名﹐爲司詣校尉。詣門者皆儁才淸稱及中表親戚乃通。文舉至門﹐謂吏曰「我是李府君親。」旣通﹐前座。元禮問曰「君與僕有何親﹖」對曰「昔先君仲尼﹐與君先人伯陽﹐有師資之親﹐是僕與君奕世爲通好也。」元禮及賓客莫不奇之。太中大夫陳韙後至﹐人以其語語之。韙曰「小時了了﹐大未必佳。」文舉曰「想君小時必當了了。」韙大踧踖。

別傳曰﹕融四歳與兄食梨﹐輒引小者。人問其故﹐答曰「小兒法當取小者。」

文苑傳曰﹕禰衡避難荊州﹐建安初來遊許下。始達潁川﹐乃陰懷一刺。旣而無所之適﹐至於刺字漫滅。是時許都新建賢﹐士大夫四方來集。或問衡曰「盍從陳長文司馬伯達乎﹖」對曰「吾焉能從屠沽兒耶﹖」又問﹕「荀文若﹑趙稚長云何﹖」衡曰「文若可借面弔喪﹐稚長可使監廚﹐請客惟善魯國孔融及弘農楊修。」常稱曰「大兒孔文舉﹐小兒楊徳祖﹐餘子碌碌﹐莫足數也。」融亦深愛其才。衡始弱冠﹐而融年四十﹐遂與交友﹐上書薦之。

文士傳云﹕衡少與孔融作爾汝之交﹐時衡未滿二十﹐融已五十。敬衡才秀﹐共結殷勤﹐不能相違。以建安初北遊﹐融數與武帝箋﹐稱其才。帝傾心欲見﹐衡稱疾不肯往﹐而數有言論。帝甚忿之﹐以其才名﹐不殺﹐圖欲辱之﹐乃令錄爲鼓吏。

世說云﹕禰衡被魏武謫爲鼓吏﹐正月半試鼓﹐衡揚枹爲漁陽﹐摻撾淵淵有金石聲﹐四坐爲之攺容。孔融曰「禰衡罪同胥靡﹐不能發明王之夢。」魏武慚。

禰衡傳云﹕衡參撾而去﹐顏色不怍。操笑曰「本欲辱衡﹐衡反辱孤。」孔融退而數之曰「正平大雅﹐固當爾邪﹖」因宣操區區之意﹐衡許往。融復見操﹐說衡狂疾﹐今求得自謝。操喜﹐勑門者有客便通﹐待之極晏。衡乃著布單衣疏巾﹐手持三尺梲杖﹐坐大營門﹐以杖箠地大罵。吏曰「外有狂生坐於營門﹐言語悖逆﹐請収案罪。」操怒﹐謂融曰「禰衡豎子﹐孤殺之猶鼠雀耳。顧此人素有虛名﹐遠近將謂孤不能容之﹐今送於劉表﹐視當何如﹖」於是遣人騎送之。

楊彪傳云﹕袁術僭亂﹐操托彪與術婚姻﹐誣以欲圖廢置﹐奏収下獄﹐劾以大逆。將作大匠孔融聞之﹐不及朝服﹐往見操曰「楊公四世淸徳﹐海內所瞻﹐周書父子兄弟罪不相及﹐況以袁氏歸罪。楊公易稱積善餘慶﹐徒欺人耳﹖」操曰「此國家之意。」融曰「假使成王殺召公﹐周公可得言不知也﹖今天下纓緌﹐搢紳所以瞻仰明公者﹐以公聰明仁智﹐輔相漢朝。舉直措枉﹐致之雍熙也。今橫殺無辜﹐則海內觀聴﹐誰不解體。孔融魯國男子﹐明日便當拂衣而去﹐不復朝矣。」操不得已﹐遂理出彪。

世說云﹕邊文禮才辧俊逸﹐孔北海嘗薦於曹公曰「邊讓爲九州島之被﹐則不足爲單衣﹐襜褕則有餘。」

魏志云﹕陳元龍使功曹陳季弼詣許﹐謂之曰「許下論議﹐待吾不足﹐足下相爲觀察﹐還以見誨。」季弼還曰「聞遠近之論﹐頗謂明府驕而自矜。」元龍曰「夫閨門雍穆﹐有徳有行。吾敬陳元方兄弟。淵淸玉潔﹐有禮有法﹐吾敬蕐子魚。淸修疾惡﹐有識有義﹐吾敬趙元逹。博聞彊記﹐奇逸卓犖﹐吾敬孔文舉。雄姿傑出﹐有王伯之略﹐吾敬劉玄徳。所敬如此﹐何驕之有﹖」

鄭玄傳云﹕相國孔融深敬於玄﹐屣履造門﹐告髙宻爲玄特立一鄕。

邴原別傳云﹕魯國孔融在郡﹐教選計當任公卿之才﹐乃以鄭玄爲計掾﹐彭璆爲計吏﹐原爲計佐。融有所愛一人﹐常盛嗟嘆之。後恚望﹐欲殺之﹐朝吏皆請。時其人亦在坐﹐叩頭流血﹐而融意不解。原獨不爲請。融謂原曰「眾皆請而君何獨不﹖」原對曰「明府於某﹐本不薄也﹐常言歲終當舉之﹐此所謂『吾一子』也。如是﹐朝吏受恩未有在某前者矣﹐而今乃欲殺之。明府愛之﹐則引而方之於子﹐憎之﹐則推之欲危其身。原愚﹐不知明府以何愛之﹖以何惡之﹖」融曰「某生於微門﹐吾成就其兄弟﹐拔擢而用之﹔某今孤負恩施。夫善則進之﹐惡則誅之﹐固君道也。往者應仲遠爲泰山太守﹐舉一孝廉﹐旬月之間而殺之。夫君人者﹐厚薄何常之有﹗」原對曰「仲遠舉孝廉﹐殺之﹐其義焉在﹖夫孝廉﹐國之俊選也。舉之若是﹐則殺之非也﹔若殺之是﹐則舉之非也。詩云﹕『彼己之子﹐不遂其媾。』蓋譏之也。語云﹕『愛之欲其生﹐惡之欲其死。旣欲其生﹐又欲其死﹐是惑也。』仲遠之惑甚矣。明府奚取焉﹖」融乃大笑曰「吾直戲耳﹗」原又曰「君子於其言﹐出乎身﹐加乎民﹔言行﹐君子之樞機也。安有欲殺人而可以爲戲者哉﹖」融無以答。是時漢朝陵遲﹐政以賄成﹐原乃將家人入郁洲山中。郡舉有道﹐融書諭原曰「修性保貞﹐淸虛守髙﹐危邦不入﹐久潛樂土。王室多難﹐西遷鎬京。聖朝勞謙﹐疇諮雋乂。我䢐求定﹐策命懇惻。國之將隕﹐嫠不卹緯﹐家之將亡﹐緹縈跋涉﹐彼匹婦也﹐猶執此義。實望根矩﹐仁爲己任﹐授手援溺﹐振民於難。乃或晏晏居息﹐莫我肯顧﹐謂之君子﹐固如此乎﹗根矩﹐根矩﹐可以來矣﹗」原遂到遼東。遼東多虎﹐原之邑落獨無虎患。原嘗行而得遺錢﹐拾以系樹枝﹐此錢旣不見取﹐而系錢者愈多。問其故﹐答者謂之神樹。原惡其由己而成淫祀﹐乃辧之﹐於是裏中遂斂其錢以爲社供。後原欲歸鄕裏﹐止於三山。孔融書曰「隨會在秦﹐賈季在翟﹐諮仰靡所﹐嘆息增懷。頃知來至﹐近在三山。詩不云乎﹐『來歸自鎬﹐我行永久』。今遣五官掾﹐奉問榜人舟楫之勞﹐禍福動靜告慰。亂階未已﹐阻兵之雄﹐若釭弈爭梟。」原於是遂復反還。積十餘年﹐後乃遁還。南行已數日﹐而度﹝度姓公孫遼東太守﹞甫覺。度知原之不可復追也﹐因曰「邴君所謂雲中白鶴﹐非鶉鷃之网所能羅矣。又吾自遣之﹐勿復求也。」遂免危難。自反國土﹐原於是講述禮樂﹐吟詠詩書﹐門徒數百﹐服道數十。時鄭玄博學洽聞﹐批注典籍﹐故儒雅之士集焉。原亦自以髙遠淸白﹐頤志澹泊﹐口無擇言﹐身無擇行﹐故英偉之士向焉。是時海內淸議﹐云靑州有邴﹑鄭之學。

魏志云﹕王修遊學南陽﹐止張奉捨。奉舉家得疾病﹐無相視者。修親隱卹之﹐病愈乃去。初平中﹐北海孔融召以爲主簿﹐守髙宻令。髙宻孫氏素豪俠﹐人客數犯法。民有相刼者﹐賊入孫氏﹐吏不能執。修將吏民圍之﹐孫氏拒守﹐吏民畏憚不敢近。修令吏民敢有不攻者與同罪﹐孫氏懼乃出賊﹐由是豪彊懾服。舉孝亷﹐修讓邴原﹐融不聴。答修敎曰「原之賢也﹐吾巳知之矣。昔髙陽氏有才子八人﹐堯不能用﹐舜實舉之。原可謂不患無位之士﹐以遺後賢﹐不亦可乎﹖」修重辭融答曰「掾淸身潔﹐已歷試諸難。謀而鮮過﹐惠訓不倦。余嘉乃勲應乃懿﹐徳用升爾於王庭﹐其可辭乎﹖」時天下亂﹐遂不行。頃之﹐郡中有反者﹐修聞融有難﹐夜往奔融。賊初發﹐融謂左右曰「能冒難來﹐惟王修耳。」言終而修至﹐復署功曹。時膠東多賊冦﹐復令修守膠東令。

鄭玄傳云﹕玄惟有一子益恩﹐孔融在北海﹐舉爲孝亷。及融爲黃巾所圍﹐益恩赴難殞身﹐有遺腹子﹐玄以其手文似己﹐名之曰小同。

魏書云﹕袁紹宿與故太尉楊彪﹑大長秋梁紹﹑少府孔融有隙﹐欲使公以他過誅之。公曰「當今天下﹐土崩瓦觧﹐豪傑並起﹐輔相君長﹐人懷怏怏﹐各有自爲之心。此上下相疑之秋也﹐𨿽以無嫌待之﹐猶懼未信﹐如有所除﹐則誰不自危。且夫起布衣在塵垢之間﹐爲庸人之所陵陷﹐可勝怨乎。髙祖赦雍齒之讎﹐而羣情以安﹐如何忘之﹖」紹以爲公外托公義﹐內實離異﹐深懷怨望。

語林云﹕獻帝嘗晏見孔文舉與郗鴻豫﹐問文舉曰「鴻豫何所優長﹖」文舉言「可與適道﹐未可與權。」鴻豫舉笏曰「融昔宰北海﹐政散人流﹐其權安在﹖」遂與文舉互相短長。

魏氏春秋云﹕袁紹之敗也﹐融與太祖書曰「武王伐紂﹐以妲已賜周公。」太祖以融學博﹐謂書傳所紀。後見問之﹐對曰「以今度之﹐想其當然耳。」十三年﹐融對孫權使﹐有訕謗之言﹐坐棄市。二子年八歳﹐時方奕棋。融被收﹐端坐不起。左右曰「而父見執﹐不起何也﹖」二子曰「安有巢毀﹐而卵不破者乎﹖」遂俱見殺。融有髙名淸才﹐世多哀之。太祖懼遠近之議也﹐乃令曰「大中大夫孔融﹐旣伏其罪矣﹐然世人多采其虛名﹐少於核實。見融浮艶﹐好作變異﹐眩其誰詐﹐不復察其亂俗也。此州人說平原禰衡﹐受傳融論﹐以爲父母與人無親﹐譬若缻器寄盛其中。又言若遭饑饉﹐而父不肖﹐寧贍活餘人。融違天反道﹐敗倫亂理﹐𨿽肆市朝﹐猶恨其晚。更以此事列上﹐宣示諸軍將校掾屬﹐皆使聞見。」

世說云﹕孔融被収﹐中外惶怖。時融兒大者九歳﹐小者八歳﹐二兒故琢鍼戱﹐了無遽容。融謂使者曰「冀罪止於身﹐二兒可得全不﹖」兒徐進曰「大人豈見覆巢之下﹐復有完卵乎﹖」尋亦収至。

世語云﹕魏太祖以歳儉禁酒﹐融謂酒以成禮﹐不宜禁。由是惑眾﹐太祖収寘法焉。二子齠齔見収﹐顧謂二子曰「何以不辟﹖」二子曰「父尙如此﹐復何所辟。」

世說云﹕孔北海被収﹐時男方九歳﹐女才七歲﹐以幼弱得全﹐寄住他舎。主人遺以肉汁﹐男飲之﹐女曰「今日之禍﹐豈得久活﹖何賴知肉味乎﹖」或有言於曹操﹐収之將加戮。女謂兄曰「若死而有知﹐得見父母﹐豈非至願。」乃延頸就刑。

魏略云﹕脂習字元升﹐京兆人。公府辟舉髙第﹐天子西遷﹐及詣許昌﹐習常隨從。與少府孔融親善﹐太祖爲司空威徳日盛﹐融書疏倨傲﹐習常責融﹐。欲令攺節融被誅時﹐許中百官與融相親善者﹐莫敢収卹﹐習獨撫而哭之﹐曰「文舉卿舎我死﹐我當復與誰語者。」

語林云﹕脂元升以哭孔文舉屍﹐魏太祖収欲治罪﹐以其事直見原。元升後見太祖陳謝前愆﹐太祖呼其字曰「元升卿。故慷慨。」

