

欽定四庫全書

集部二

黃禦史集

別集類一【唐】

提要

【臣】等謹按黃禦史集十卷附錄一卷唐黃滔撰滔字文江莆田人幹寧二年進士第光化中除四門博士尋遷監察禦史裏行充威武軍節度推官王審知據有全閩而終守臣節滔匡正之力爲多五代史稱審知好禮下士王淡楊沂徐寅唐時知多士多依之獨不及滔五代史多漏略不足據也又集中有祭南海南平王文稱崔員外昨持禮幣嘗詣門墻爰蒙執手之懽宏敍親仁之防云云乃爲王審知祭劉隠而作按隠自大彭王進封南平王再進封南海王據五代防要南海之封在隠卒後一月故此文尙稱南平王說者或以髙季興亦稱南平又不知此文爲代審知所作遂謂滔嘗應髙氏之聘亦考之未審矣唐書藝文志載滔集十五卷又泉山秀句三卷並已散佚此本卷首有楊萬里及謝諤序萬里序謂滔裔孫永丰君自言此集久逸其父考功公始得之僅四卷而已其後永丰君又得詩文五卷於呂夏卿家又得逸詩於翁承贊家又得銘碣於浮屠老子之宮編爲十卷是淳熈初刻後再刻於明正徳三刻於萬曆四刻於崇禎此本卽崇禎刻也集中文頗贍蔚詩亦有貞元長慶之遺𨿽不及羅隠司空圖而實非徐寅諸人之所及其頴川陳先生集序稱天復元年甚叨閩相之辟考幹寧四年唐以福州爲威武軍拜審知節度使累遷同中書門下平章事封瑯邢王至梁太祖卽位乃封閩王仍同中書門下平章事滔稱閩相而不稱王則所謂規正審知使守臣節度是亦一證也末有附錄一卷又載滔裔孫補遺文一篇補字季全紹興中進士歷官安溪縣令所著詩觧九經觧人物志等書皆失傳惟此篇僅存故附滔集以行雲乾隆四十二年十月恭校上

總纂官【臣】紀昀【臣】陸錫熊【臣】孫士毅

總

校

官【臣】陸費墀

黃禦史集原序

余在中都於官書及士大夫家見唐人詩集略及二百餘家自謂不貧矣逮歸耕南溪之上永丰明府莆陽黃君沃又遺余以其祖禦史公文集其詩尢奇蓋余在中都時所未見也詩至唐而盛至晚唐而工蓋當時以此設科取士士皆爭竭其心思而爲之故其工後無及焉時之所尙而患無其才者非也詩非文比也必詩人爲之如攻玉者必得玉工焉使攻金之工代之琢則窳矣而或者挾其深博之學雄儁之文於是櫽括其偉辭以爲詩五七其句讀而平上其音節夫豈非詩哉至於晚唐之詩則寱而誹之曰鍜鏈之工不如流出之自然也誰敢違之乎余每見繪畵唐人李杜輩衣冠之奇古也偉之乃未旣而笑之者至矣不笑不足以爲古也古之可笑者獨衣冠哉禦史公之詩如聞新雁一聲初觸夢半白已侵頭余燈依古壁片月下滄洲如遊東林寺寒三伏雨松偃數朝枝如上李補闕諫艸封山藥朝衣施衲僧如退居靑山寒帶古術夜啼猿此與韓致光吳融輩並遊未知其何人徐行後長者也永丰君自言此集久逸其父考功公始得之僅數卷而已其後永丰君又得詩文五卷於呂夏卿之家又得逸詩於翁承贊之家又得銘碣於浮屠老子之宮當禦史公之峕豈自知其詩文之傳不傳哉然二百年間幾乎冺矣而復傳於二百年之後然則士之所立顧其可傳與否耳其不傳也奚以慼其復傳也奚以欣余於是獨有得焉余見士大夫子孫承家百年而不毀者或寡矣而永丰君能力求其祖之詩文於二百年之前其可尙也夫而永丰之士有曽時傑與其猶子晞說者得此書又欣然刻印以供士君子之好古書者其又可尙也夫按唐藝文志禦史諱滔字文江光化中爲四門博士其集舊曰黃滔集云淳熙三年四月廿六日誠齋野客廬陵楊萬里序詞章關乎气運於唐尢驗云唐興三百年气運升降其間而詩文因之自晉陽舉義開館宮西以延文學竟用詞賦取士士以操觚顯者無慮數百家大都始沿江左頽習競於絺繪耽披靡而乏气骨伯玉奮然洗刷沈宋燕許輩出振響以至貞元長慶經術大明修古彌眾於時墨儒詞匠所爲詩若文咸矩矱自然不以雕飾爲工相與贊翊道眞賡颺鴻化斯爲鏘鏘爾雅故文盛於韓栁皇甫【上系舊刻補闕】而其衰也爲孫樵爲劉蛻爲沈顏詩盛於李杜劉白而其衰也爲鄭谷爲羅隱爲杜荀鶴禦史生最晚而獨不然其文贍蔚有典則策扶敎化其詩淸淳丰潤若與人對語和气鬱鬱有貞元長慶風槪祭陳林先輩諸文悲愴激越交情之深不以晝夜死生亂離契濶爲問斷馬嵬館娃景陽水殿諸賦雄新雋永使人讀之廢捲太息如身生是時目攝其故爲文若是其亦可貴已方登科時適昭宗之季年猶覆試殿廷再中選然後得官未幾而朱梁移國因歸閩不復西故不志合於世夫詎知八九葉之後得賢耳孫而平生作爲文章遂獲表見者邵州將鋟板於郡齋遣信謁序禦史之從兄曰校書君璞者名見集中有閩川名士傳及霧居子予曩時嘗敍之矣故不辭而書禦史諱滔字文江繇四門博士至裏行監察考功諱公度邵州名沃慶元二年十月十四日煥章閣學士宣奉大夫提舉隆興府玉隆萬壽宮魏郡公鄱陽洪邁序

壁中之書孔聖所定漢有安國從而傳之得以明於萬古君子之於學是以重其世也河汾王氏有時變論五經錄政大論政小論皇極議興衰論非文中之賢嗣著於首篇則四方恐未必知其名況書乎余嘗得眉山旌善院東坡大全兩集乃其孫蜀守仲虎與弟季文所較而刋者比之他處最爲無誤今之所傳皆以此本爲凖的然則世有其人固不同矣黃禦史以文名於唐而累葉蕃衍盛大於閩中至本朝紹興戊午有考功公大魁天下考功之子永丰縣公又能裒集禦史詩文力加是正廣而傳之於是永丰二士曽時傑漢臣晞說少張因爲鏤版繇此禦史之書光芒於時可以無窮二防與余厚見委題序余感孔聖與河汾眉山之事而並書之庶幾儒家者流之子若孫畱意先集乃有補風教之一端云淳熙四年九月朔渝川謝諤謹書

欽定四庫全書

黃禦史集卷一

唐黃滔撰

賦

周以龍興賦【以旋服國中位光鱗族爲韻】

周以創三十代啟八百年旣鳴鳳以授徳復興龍而禦幹奔天下之二分豈惟雨驟擎雒中之九鼎寜止波旋當其韜仁聖以表威靈湧禎祥而呈气色歧梁防銜耀之所隴湛蟠泥之域防年貪餌吞將呂望之鉤一旦飛天霹破殷辛之國觀夫或屈或伸非假非眞澤霈六合恩濡兆民以息虞芮作在田之迹以卻夷齊爲逆物之鱗掀陸海之波濤固殊鯨浪擴九重之宮室肯類鮫人則知指縱而或仗爪牙善戰而靡資血肉火兵戈而𨿽假燒尾鏡今古而未嘗寐目遂使盟津契防此時莫愧於雲從羑里棲遲昔日何傷於魚服下蟄如此髙翔曷量子蠻貊而虫沙附申忠信而鬐鬛張足以雄飛革命首冠興王駕木徳於震宮蒼然被彩應陽精於乾象赫矣飛光所謂建皇基立寶位模日楷月規天矩地非三聖之尢異焉可以神物而取類邈罔象乘鴻蒙奔霆迸電驅雷走風非四靈之感通焉可以與周而同功豈徒角樹臣佐穴居域中挐開粟而攫散財滂沲有截壽九齡而豢十亂振奮無窮懿乎後煥放牛前光播谷愈彰聖徳於王者益驗神蹤於介族則老耼之道漢祖之顏永冝雌伏

明皇回駕經馬嵬賦【以程及曉畱芳魂顧迹爲韻】

長鯨入鼎兮中原六龍回轡兮蜀門杳鼇闕而難尋艷質經馬嵬而空念香魂日慘風悲到玉顏之死處花愁露泣認朱臉之啼痕莫不積恨緜緜傷心悄悄逝川東咽以無駐夜戶下扃而莫曉襃云萬疊斷腸新出於啼猿秦樹千層比翼不如於飛鳥初其漢殿如子燕城若讎驅鐵馬以飛至觸金輿而出遊謀於劍外駐此原頭羽衞參差擁翠華而不發天顏愴恨覺紅袖以難畱鴛鷺相驚熊羆漸急千行之珠淚流下四面之霜蹄踐入神表態忽零落以無歸雨露成波已沾濡而不及棧閣重處珠旒去程玉壘之雲山暫幸金城之煙景旋淸六馬歸秦卻經過於此地九泉隔越幾淒惻於平生釵飄彩鳳之蹤鬢蛻元蟬之迹茫茫而今日黃壤歷歷而當時綺陌雨鈴制曲徒有感於宮商龍腦呈香不可返其魂魄空極宵夢寜逢曉妝輦路見梧桐半死煙空失鸞鳳雙翔鏡殿三春莫問菱花之照耀驪山七夕休瞻楡葉之芬芳大凡有國之尊罕或傾城之遇孰言天寶之南面奚指坤維而西顧然則起兵𨿽自於靑娥斯亦聖唐之數

以不貪爲寶賦【以不驚他貨士之意哉爲韻】

以玉爲寶兮寶之常名以不貪爲寶兮寶其可驚彼空矜其純粹此特稟其淸貞潔已虛中旣處一言而落落飛聲擅價終傾眾寶以鏗鏗宋人獲希代之珍子罕當連城之防且曰伊我之寶非君莫遺提攜而日月耀手跪拜而丘山屬意殊不知飲冰勵節如冰之色何煩匪石推心剖石之姿足棄如此則別號瓊瑰得之非荊山者哉獨爲奇美種之乃情田而已莫不掃埃垢於嗜欲擴規模於亷恥器之於國雕鎪皆讓劍之流利之於人貿鬻悉投錢之士繇是煥爛羣目鏘洋一時自葉至珍之比永辭凡口之嗤豈可輕重貴賤諏議燐緇實矜華爾則以琬琰當也輝今暎古我則以惇素稱之卒使民知反朴之風俗靡攫金之過豈惟淸白以足謂固亦溫良而大播所以不潤屋而潤身蓋非貨而曰貨則知以非貨而爲寶者少以所貨而爲寶者多少則與珪璋而合美多則與瓦礫而同科故其滌以蕪穢加諸琢磨采於已而不采於彼貴於我而不貴於他縱饒秦氏當時曾欺趙地爭柰楚君昔日薦刖荊和宋人於是辭黙而慙顏頳而走斯言旣得以佩服吾寶乃分其妍醜誰能持確論秉貞姿問貪夫之信不

景陽井賦【以擴然舊事國艱人悲爲韻】

臺城破兮煙艸春舊井湛兮苔蘚新自遺迹於天子幾興懷於路人蓋悲萬乘之尊投身到此豈爲一之故舉世驚神叔寶以立作荒君在爲亡國玉樓之絲管宵咽桂防之兵戈晝逼禦天失措且四方之大何從沒地無慙顧九仭之深可匿便委鴻業旁攜綠鬟奔入澄之內冀逃吞噬之艱殊不知理昧納隍處窮泉而詎得誠乖馭朽攀素綆而胡顏旣而出作窮鱗奪歸偏爵一時之覆轍如此千載之遺波儼若陌上澄澈丘中寂寞暗淘人事以冰釋旁冩江天而鏡擴靑銅有恨也從零落於秋風碧浪無情寧解流傳於夜壑徒觀其蕪沒沙逕葳蕤澤葵漁樵汲引荊棘榮衰𨿽虛中而可鑑終徹底以堪悲寶鏡休分豈有得銅之日雕筵罷設永無投轄之期固以滌盡繁華銷平曩舊猶驚鼎沸於余湧更弔山崩於疊甃荒涼四面花朝而不見朱欄滴瀝千尋雨夜而空啼碧澑斯則堙塞終古蕭條永年半竭而珠璫或出陸沈而翠蓋寧旋莫可追尋玉樹之歌聲邈矣最堪惆悵金缾之咽處依然嗟夫穿鑿豈殊淺深非異蓋悲鮒蟄之穴不是龍潛之地所以避匿其中莫比漢髙之事

課虛責有賦【以理派空至方明得門爲韻】

虛者無形以設有者觸類而呈奚課彼以責此使從幽而入明寂慮澄神世外之筌蹄旣歷垂華布藻人間之景象旋盈昔者陸機賦乎文旨推含毫佇思之道得散朴成形之理𨿽羣言互發則歸於造化之中而一物未萌乃鏁在茫之始是冝囊括牝箕張混元暗造無爲之域潛臻不死之根致彼音塵莫隱於秋毫纖芥令其影響俄通於萬戶千門然後扇作波瀾騰爲气色無論於逺近髙下罔計於飛沈動植如鏗至樂非所聞而遽聞若摘珠非所得而遽得則知文本於道道不可量杳韜存而韞亡道散於文文不可當乃飛鋒而耀鋩取之者取之逾逺偶之者偶之不常故其越兔影邁烏光向無聲無臭之間陶開品彚於出鬼入神之際定作圓方乃使巧拙應機虧全任器考其始而始則無覩驗其終而終則有自物居恍惚牢籠而俟以眞歸精匿杳冥搜索而期乎實至所謂擺揚恬澹剖判虛空冀其神貺逮彼幽通豈惟率爾邈然散著於山川艸木風飛泉湧爭飄於鳥獸昆虫夫如是則洞啟幽曽無險隘流音旣自於扣寂成像還同於畫卦然後知文苑之菁華亦沖和之一派

送君南浦賦【以越空緜目傷妾是君爲韻】

南浦風傷心然春山歷歷春艸緜緜那堪送行客啟離筵一時之萍梗波濤今朝惜別千里之秦吳燕宋何日言旋當其繋馬出船候潮待月低徊而少婦對景愴恨而王孫望闕莫不撚嶰竹以淒楚撥湘弦而激越且當蘋澗把芳酒以畱懽莫被薰風吹片帆而便發君不見陌上塵中奔西走東車輪似水馬足如蓬夜泊而猿啼霜樹晨徵而月在空爭得枝間比翼更同於越鳥只應波上離羣便逐於燕鴻莫不太苦行人偏傷別妾龍媒而嘶出金埒鸞扇而持歸玉篋於時莫展歌顰全沈笑靨郊天路口愁攀夾渡之栁條采蕨山前忍看解維之桂檝是知無人免別有別皆傷使人落顏貌枯肺腸淚成雨鬢侵霜朝悲五嶺暮怨三湘夢去不到書來豈常況一川之景茫茫橫衝楚徼兩防之風濤直截炎荒無不銷魂如何舉目賫行而寶劍三尺畱下而明珠十斛林駢樛木推誠而敢望合懽洲躍嘉魚取信而當期剖腹及夫樂闋人散飛日曛遺鞭卻取解佩還分玉驄之歸步愁舉蘭棹之移聲忍聞須知赤帝之江頭兩心似火莫自蒼梧之防曲一去如雲𨿽佇錦衾而贈我終摛錦字以醻君已而誰不別離別離如此誰不相送相送於是則東門與北梁不足云爾

水殿賦【以翻量去日有水空流爲韻】

昔隋煬帝幸江都宮制龍舟而礙日揭水殿以淩空詭狀奇形𨿽壓洪流之上崇軒峻宇如張丹禁之中當其城苑興闌波思起截通魏國之路鑿攺禹門之水於是怪設堂殿妙盤基址屏開於萬象之外嶽立於千艘之裏還如玉闕控鼇海以崢嶸稍類雲樓拔蜃江而聳峙皆以防飾無比雕鐫罕量裝羽毛而揺裔疉瓊璧而熒煌鏡豁四隅逺近之風光冩入花明八表古今之壯麗攢將天子乃縱巡遊極駕馭登巨艦以龍躍擴深扄而虎踞旌旗劍防以絡野珠翠歌鐘而觸處三十六宮之雲雨澒洞隨來一千餘里之塵冥蒙撲去百幅帆立千夫腳奔上搖烏兔下竄蛟黿天吳邂逅以驚殺地軸參差而軋翻蘭棹桂檝之駢闐行辭洛口鴛瓦虹梁之岌嶪坐徹夷門啟閉詎常登臨罔畢雷訇之竹箭衝過輻湊之木蘭貯出栁絲兩防褭爲朱檻之春水調千聲送下淸淮之日旣而遄驚鬼瞰遽及神謀鑾輅而飄成覆轍樓船而墮作沈舟寶祚皇風一傾亡於下國霞牕繡柱大零落於東流嗟夫駕作禍殃樹爲罪咎穿河彰沒地之象泛水示沈泉之醜血化兆庶財殫萬有所以湯武推仁不得不加兵於癸受

狎鷗賦【以釋意與遊遷之汀曲爲韻】

海童以泛泛浮浮愛於白鷗遂將窮於賞翫乃相狎以遨遊彼鳥何知苟同心而同徳斯人足驗諒不忮而不求當其訪物外之髙蹤得沙間之逸致云心瀟灑以薦往鶴貌飄颻而疉至列爲儔侶肻無求友之聲卻盡猜嫌皆得忘形之意至若海鏡秋碧天藍霽靑磨開桂月於浩畫出蓬山於杳冥爾乃瞻雪影緬風翎曲得其情此曠蕩而來依別派不言而信彼聯翩而飛下回汀四目夷猶兩情容與曾無隼擊之患忘到鳩居之所羅列靡慚於交契固類朋遊參差罔愧於弟兄還同雁序斯則別號羽客防爲水楊栁之江頭雨夜蒹葭之渡口霜天莫不探此景象窮乎嵗年異雞羣之迥處殊鶯谷之髙遷掃塵緒以皆空那虞觸网負身弓而不綰詎肻驚則知蟬蛻是非羽翔凡俗豈鷹揚於霄漢之外乃鶚立於濤之曲因嗤鴻渚蓋春去以秋來翻笑鵲河竟離長而會促其父旣駭於斯爰令執之才及入籠之念已興登俎之疑潮滿滄洲游泳空期於水際日生丹壑翺翔遽在於云湄所謂禍機中蔵物情外釋且斯鳥之猶爾豈於人而能隔則包含詭紿之流冝覽之而攺易

知白守黑賦【以爲後之則迹無顚墜爲韻】

白之能知須守黑於所爲黑之能守則知白而無咎聖人所以立言於彼垂訓於後將令學者得韜光用晦之機不使來人有實矜華之醜是冝采厥理扣其辭豈非白也吐耀含輝稟西金而成姿或黃而可得或蒼赤而可期知之者必能洞徹萬物昭彰一時故爲禍患之所之黑也光沈影匿漫北水而成色旣視之而不見亦曉之而莫得守之者必能混合羣象冥蒙眾惑故爲安靜之所則繇是任懷霜而懷雪不在明言縱如璧以如珪終須黙識如此則凖繩萬國鏡八區俾其擅淸名者若昧抱明智者如愚有於不有無於不無亦猶玉之貫虹以韞石而爲玅珠之象月以蚌胎而爲殊論於物而物且能爾驗於人而人焉忽乎是以釣璜於西渭之濱扣角向南山之夕須知刖足以招禍莫若漆身而遁迹君不見鬥牛烏兔垂大明而或隔陰霾麟鳳龍作嘉瑞而常居藪澤則知以白蔵黑兮道無不全以白離黑兮理其不然若內包乎皎皎當外處乎緜緜故懷希代之珍者被褐負不羈之才者艸然後彰典式克免危顚夫如是則垂戒無垠推誠觸類靡令受采之質或爽處蒙之意吾徒也勉之哉佩帶斯言而勿墜漢宮人誦洞簫賦賦【以淸韻獨新宮娥諷誦爲韻】

王子淵兮誰與倫洞簫賦兮淸且新麗藻上聞於天子妍詞徧誦於宮人名價有玆冩札於禦牋彤管風流無比吟哦於貝齒朱唇斯賦也述江南之翠竹生彼雲谷甘露朝灑瑞晴撲般斤遽取於貞勁防律乃知其韞蓄旣而植物惟一樂工惟獨九重聖主俄聆於玉韻金聲兩掖佳人爭致於瑤編繡軸受授相從彤闈絳宮始喧喧而歷覽旋一一以精通十二瓊樓不唱鸞歌於夜月三千玉貌皆吟鳳藻於春風莫不魯殿慙魂巫山破夢應教墨客以心死解得紅妝之口諷時時桂席驚飄舞雪於羅衣往往蘭臺誤下歌塵於綺棟於時閒趙瑟秦箏駐雲雨咽咸英非春而禦苑花折當夏而幽閨景淸如鷰人人卻以詞鋒而勵吻雕龍字字爰於禁署而飛聲泉噴香喉云靡綠鬢豈貫珠之歌同調固如簧之言別韻遂使霞牕觸處不吟紈扇之詩樂府無人更重箜篌之引斯則琴賦與笛賦奚過才子獲才人詠歌體物之能有是屬詞之道如何一千餘字之珠璣不逢漢帝三十六宮之牙齒詎啟秦娥方今天鑑求文詞人畢用有才可應於妃後工賦足流於嬪從洞簫之作兮何代無誰繼當時之吟誦

省試人文化天下賦【以觀彼人文以化天下爲韻幹寧二年及第】

明彼今古聞諸聖賢易垂言而著在八卦人有文而形於普天用以成章旣驗斯風之肅穆矚之於物乃知厥徳之昭宣吾君秉此格言恢乎至理以爲文在天而苟可鑑文在人而誠足視在天則時變從之在人則化成有以故體此以禦宇取玆而敎人且文也肇自河見洛書陳道徳故仁義新出無爲而入有象齊父子而一君臣旣而上古遐中古邇苟流播之如此乃弛張而若彼始則六十四位演自周王旋則三百五篇刪於孔氏故得有國之君凖繩斯文詩書禮樂以表裏干戚俎豆以區分莫不經天緯地髣髴氤氳布彼寰瀛風行而艸偃被於億兆玉潔而蘭薰然後鏗作咸韶散爲風雅調暢動植周通夷夏車書得以合矣貴賤與而同也遂使九州四海皆瞻黼黻於朝端墨客詞人交露鋒鋩於筆下大哉人文之義也煥矣赫矣可名可觀惟聖朝之所擅豈悖徳之能幹推其時而時或異論其道而道斯完故將垂百王而作範豈惟充萬國以咸懽者也夫如是則肩比三王威銷五霸彰馭馬之成政克俾雕龍之擅價彬彬乎哉鬱鬱乎哉有以見我唐之至化

館娃宮賦【以上驚空壕色施碧艸爲韻】

吳王歿地兮吳國蕪城故宮莫問兮故事難名門外已飛其玉弩座中才委其金觥舞榭歌臺朝爲宮而暮爲沼英風霸業古人失而今人驚想夫桂殿中橫蘭房內創丹楹刻桷之殊制扣砌文軒之詭狀如從渤澥徙蓬闕於人間若自瑤池落蘂宮於地上繡柱云楣飛蛟伏螭基扄郁律鉤楯參差碧樹之珍禽夏語綠牕之瑞景冬曦吳王乃波伍相輦西施珠翠族來居玉堂而澒洞笙簧擁出登綺席以逶迆觸物窮奢含情愈惑欲移楚峽於雲際擬鑿池於檻側花顏縹欺樹裏之春光銀焰熒煌卻城頭之曙色殊不知敵國來攻攢戈耀空虎怒而拏平雉堞雷訇而擊碎簾櫳甲馬萬蹄捲飛塵而滅沒瓊樓百尺爆紅燼之防蒙悉繇袖舞殃朱唇唱隟瑤堦而便作泉壤玉礎而旋成蘚石恨畱山鳥啼百卉之春紅愁寄壠云鏁四天之暮碧悲夫往日層構玆辰古壕香逕而同歸寂寂稽山而杳自髙髙遺堵塵空幾踐羣遊之鹿滄洲月在寧銷怒濁之濤已而西日悤悤東波浩浩松楸而駢作荒隧車馬而輾通長道彼雕墻峻宇之君冝鑑丘墟於茂艸

陳皇后因賦復寵賦【以言情暮作國黛朝天爲韻】

陳皇后一鏁長門蕭條渥恩欲冩退宮之永恨因求體物之嘉言蜀郡才髙述遺芳於桃李漢皇心感歸舊職於蘋蘩想夫迹墜城南寵移天顧難期獻蠒於春晝不忍解簮於日暮瓊樓寂寂空髙於明月秋風瑤艸萋萋莫輾於金輿玉輅於此蓄憤夫何釋情犀浦有多才之著上林推獨步之名沽酒而居每樂當壚之事量金以至爰流擲地之聲於是摛妍詞貌濃黛侔錦字陳綺態郁芬馥於茝席悄丁當於珠佩鵲巢入搆翻成別鶴之悲馬首虛瞻不識牽牛之會振動文苑旋彰國朝旣切采蘼於藻麗遂牽連理於桃夭一旦惻聖鑑錫嘉昭已無爲雨之期空懸夢寐終自淩雲之制能致霄莫不傾北園駭南國絲蘿而昨日靡托珠翠而今朝攺色玉臺有恨舞鸞之影孤來金闕無恩吐鳳之才續得設使望幸顒若含情黙然擢髮同論於漢殿揮毫莫購於巴川則此日前魚定作小鱗而赴海寧令破鏡卻成圓月以升天懿夫掞天之手𨿽奇麗水之珍可博苟非玆賦之贊詠奚救當時之黜削方今妃後悉承歡不是後賢無此作

秋色賦【以雨作愁成然知興起爲韻】

白帝承乾乾坤悄然潘嶽乃驚素髮感流年抽防筆疉花牋驅走羣言冩抑鬱之懷矣搜羅萬象賦蕭條之景焉於時淒淒漠漠零露蒙作杳杳冥冥勁風吹成或靑山兮薄暮或綠野兮新晴昨日金輿天子自西郊而迎入此時火斾祝融指南極以遄徵於是踆烏減赫顧兔添明地上落紅蕖之態中吟玉笛之聲華嶽峯髙染蓮華而翠活湘川樹老換楓葉以霞生愈碧吳山偏淸漢水松柏風髙兮嵗寒出梧桐蟬急兮翠死衡陽落日和旅雁以飛來劍閣中宵逐哀猿而嘯起遂使隋堤靑恨吳嶺綠愁廬阜之蟾開石面錢塘之雪入濤頭空三楚之暮天樓中歷歷滿六朝之故地艸際悠悠魚美東鱸獸獰西虎送鸞扇之蔵篋迎蛛絲之織戶海上而輕籠皓月皎潔成冰隴頭而惹著陰雲蒼茫欲雨斯則寒暑推移衰榮可知金生火死菊換蘭萎豈惟自遐及邇窮髙極卑上澄鵲漢以淸淺東瑩鼇洲而渺彌數聲之鶴驚時九臯搖落一夜之新霜撲處百卉離披是時坐客聞之侔色揣稱咸言此日之摛藻更苦曩篇之秋興

戴安道碎琴賦【以徒候徽響致聚深情爲韻】

拔塵俗之能琴其誰不欽戴安道之擅名斯異武陵王之慕義彌深降使殷勤將召來以聆雅越持誠慷慨爰擊碎以示胸襟想夫名利莫羈霞爲賞澗松𨿽聳於梁棟野鶴不侵乎羅网吳山越水韜物外之淸光蜀軫虞絲播人間之妙響杳杳區區何人戒途白屋忽驚於嘶馬朱門欲俟於啼烏焉有平生探樂府錚鏦之妙爰教一旦厠侯門戛擊之徒於是賁出月牕毀於蓬戶擲數尺之鸞鳳颯一聲之風雨朱弦並斷類冰泉裂石以丁零玉柱交飄誤隴雁驚弓而飛聚使者焉知宣言大非且異鍛珠之義寧同碎斗之譏陌上回塵走淸風於玉殿堂間釋手章素節於金徽於時野客相髙時人或陋梧雕桐斷以寧顧漆解膠離而莫救至若池亭夜月之景巖谷春風之候遙當野防肯思流水之曾彈靜對庭蕪待從幽蘭之不奏向若投綠綺以無意維城而有情亡一時之髙躅矜六律於新聲則此日知音但仰躍魚之弄碧山煙霧寧畱蔵豹之名則知藝至者不可以簮笏拘情髙者不可以王侯致終挺特以驚俗不斯須而辱志於今人語其風孰不揖當時之事

融結爲河嶽賦【以形質中成人事路復爲韻】

象帝以伐出物我陶開杳冥至精風散元气雨零一濁一淸旣定乾坤之體或融或結遂爲河嶽之形豈非斷乎鼇足之時剖彼雞黃之日二儀各立以交泰一气旁流而洋溢於是蒼茫不定奔爲歸谷之墟積聚無從疉作幹霄之質則令川陸天下江山域中淺深莫極夷險難窮剛柔隨之而洶湧嗜欲繼之而隆崇翻雪浪與霜濤下吞方厚拔重兼疉嶂上列圓空爾乃產鱗介虫沙植毛羽艸木星辰晝夜以明滅烏兔東西而往復則有負龍擎文籍其陽九陰六共觸愚移傾缺其天樞地軸如疏朴略波萬壑以派分似截渟仭千巖而云矗旋聞大禹鞭神巨靈湧身鑿通浩擘斷嶙峋然後惣注滄海爭磨碧旻舟檝風生航利名於世世輪轅雷起駕禍福於人人至今若帶興言如拳設諭牢籠下土以箭急控壓中洲而石固三門九曲競呈升沒之源太華維嵩交辟奔衝之路誰能究厥理考其情溝瀆曷爲而散作丘陵奚補而攢成致彼至柔灑回邪而互急俾其峻極乾道徳以全平吾欲炭韝陰陽鑪燃天地鼓將邐迆之濬谷瀉破連延之積翠令今日之形象復當時之寤寐默默緜緜然卻歸於無事

魏侍中諫獵賦

我太宗之啟聖崇基魏侍中之推誠輔時恐羽獵以失徳采風騷而屬詞瞻仰皇情欲止畋遊之事激揚丹懇爰陳諫諍之詩當其內則雍熈外無攻討閒憶擒飛而逐走靜乃搜林而索艸殺傷有度𨿽知不損於仁心狝狩非時或慮微妨於帝道於是傾素節揣深衷何以闡禹湯之誡莫如陳周召之風願開三面之仁上行君聖遂取二南之義下效臣忠爾乃揮以防毫流於妙墨文髙而簡牘增煥思苦而煙霞動色莫不大罄箴規堅持讜直輝珠耀玉面陳丹陛之前諷古諭今袖獻紫宸之側錯落淸唱錚鏦雅言敍獲獸爭禽之理述好生惡殺之源少補化輕禆至尊字字而請休馳騁篇篇而乞罷驅奔非不能繼子云操賦而進非不能續司馬裁書以論蓋以詩也中律鏘金成章璨綺掬山川气象於彼載帝王興衰於此以之刺上則上或風從以之化下則下皆艸靡所以摛此章句依於典墳希一覽而恩覃羽族冀再觀而惠及毛羣庶幾六藝之妍終資睿鑑當使三驅之禮不越明文然後甲馬休飛騂弓莫控俾百獸以率舞致四夷之入貢故其旌逸調賞淸詞錫防繒而甚眾

誤筆牛賦【以從其誤著異質眞成爲韻】

王獻之繢畫彌精變通可驚失手而筆惟誤防應機而牛則眞成用是飾非旣擅一時之妙持功補過爰垂千載之名當其團扇羽輕素繒云薄搦金管以如剪露秋毫而似削莫不佇思翔鸞澄神丹鵲臨風緬想滿輪之桂月鋪開對景嘆嗟一點之松煙飄著隱暎瑕匿依稀漆濃旣黑白之斯異顧東西而曷從南容之玷難磨空傷往事曹氏之蠅可學遂展奇蹤於是逐手摛成隨冝演出斯須亡墮落之所頃刻見下來之質筆爲鋒也無慙賣劍之年墨作池焉豈愧蹊田之日則知負藝通神呈功駭人遽從無而入有俄背僞以歸眞況乎烏文黛暗駮彩花新兔翰初停旁起落毛之想防須尙對遙懷食角之因足令飲穎牽懷飯秦動思坐驚踐葦之處立驗放桃之地手捫而執紖罔殊衣惹而飾繒奚異經年不去寧生防犢之心終日長閒豈有駕車之意所謂取象於斯稱工在玆𨿽恨纖芒而到此終持妙迹以加其矧復首尾曲盡毫釐莫遺示不用於秋深之日目無全於縷斷之時桓溫乃拂拭增驚周旋載顧徒見奇於手巧了莫知其筆誤大凡遊藝之人無不卻塵而掃污省試王者之道如龍首賦【以龍之視聽有符君徳爲韻乾符二年下第】

王者以禦彼萬國居於九重旣體天而立制遂如首以猶龍視聽無偏四海自看其波湊聰明罔失兆民咸覩其雲從豈非祖述聖明披陳道徳以王者爲天下之大域中之式非澄耳目不可以燭暗通幽非審細微不可以開基建極於是設諭斯異微文特殊以端拱之尊比義取產澤之靈合符則而象之旣不雷同於形質區以別矣爰將首冠於寰區然後則嶽嶽髙居顒顒克定翼左右而何慙角聳鏡逺近而宛同神瑩𨿽云黈纊洪纖之狀咸觀縱使垂旒巨細之音畢聽則知播雍熈之化爲昭聖之君遽配騰驤於水物益彰超邁於人羣濬恩波而固類興雨呈瑞气而非同召云侔其矯舉之形無幽不鑑嫓彼孤標之貌有象皆分故得迥拔可觀感通自有散皇明而珠耀於頷揚徳澤而浪生於口寧同荀爽只擅美於弟兄更異華歆但垂名於朋友所謂表有截播無私乃藹然而同徳非蠢爾以呈姿言乎漢祖之顏方能比也念彼伯陽之道未可方之今我後變見乘時飛翔葉理四方盡入於傾聽陸海無遺於俯視夫如是則龍之首兮未可論功而較美

白日上升賦【以人習道優空舉步爲韻】

天上神仙人間得焉靑囊有術白日升能拔迹之如是非稟生之偶然明明而飛出寰區其誰不駭去去而立臻霄漢成道奚先斯人也學至感通質離寒暑揮毫而金簡初載端冕而玉皇有佇緜邈而臺鶴浦幾劫勤求參差而羽駕霓裳一朝輕舉當其瑞景融融圓虛碧穹有煙霞兮蓊郁數處有鸞鳳兮盤旋半空競矚塵眼誰原道風俄然乘軒後之龍朝辭水上忽爾控王喬之鶴晝入雲中滅沒孤飛飄颻莫駐數聲如觸於瓊佩一片漸髙於防霧何門積學換俗骨以輕輕此日登眞躡瑤池而步步莫不極雲路逗天津昆丘入境閬苑尋春瓊樹之花有主蘂珠之宮闕無塵翹首仰攀便接蓬壺之士低眸俯視大驚朝市之人得非龍虎專修陰陽久習早成金鼎之九轉迎咽玉鑪之一粒則必夙居丹壑冥契浮丘卻歸鼇背之三島遽別羊腸之九州不然者安得從地面升雲頭當紅塵之午景爲碧落之良遊較美古今列子之乘風固劣論功晝夜姮娥之奔月非優懿夫曦轡亭亭烏光杲杲爰脫屣於方厚驟致身於蒼昊蓋以研鏈斯至囂煩克掃愚將蹈妙域以扣關學取上升之道

禦試曲直不相入賦【題中曲直兩字爲韻釋云邪正殊途各有好惡幹寧二年覆試】

曲也者厥理惟何直也者其詞可屬一則見回邪之所自一則非平正而不欲故聖人立此格言爲乎懿躅俾有家而有國不與混同令自髙而自卑靡相參觸至如木也或表從繩之直或疉來巢之曲𨿽則含煙帶雨共呈蒼翠於巖間而聳本盤根各稟規模於山足勿言同地而錯雜固乃殊途而瞻矚所以方能中矩俟良匠之所知勁不爲輪信奇材而可錄莫不分彼邪正鎭於時俗且木之理兮猶不差忒人之道兮切在忠直直也不可以曲從曲也不可以直飾行於已而已有異施於人而人是測繇是屈原在楚餔其糟而不爲比干相殷剖其心而可得顧惟忠讜之受性豈與邪諛而同域其不相入也理苟如是俗奚以惑小人曲媚或乘造次以得時君子直誠可仗英明而輔國今我後恢睿哲以禦幹澄聖心而立極惡似鉤而在物樂如弦而比徳惟曲是斥彰萬乘之凖繩惟直是求示百王之楷式微臣之獲詠歌敢不佩之於取則

禦試良弓獻問賦【釋云太宗問工人木心不正則脈理皆邪於理道取五聲字次第用各雙聲爲賦格幹寧二年覆試】

文皇帝以精求要義下訪良弓以木心之邪正旣別將理道之比方乃同木若有邪奚副準繩之一一理如無苟必資國祚之崇崇斯蓋體元立制啟聖乘幹與禹湯而接軫將堯舜以差肩覩於物也必有誠焉言念爲弓尙窮於脈理豈於有國不注意於英賢否則何以宏丕圖於赫赫垂寶祚於緜緜者哉則知黃帝造舟車之旨其難爲比周武倒干戈之文殊不稱美觀艸木而尙此燭幽統寰區而足彰致理遂使度木掄材之子每自依依獻可替否之臣曾非唯唯今吾皇播聲教以鏘洋濬恩波而浩汗乾坤與之而合徳夷夏有之而一貫斯弓不制洞其理以明明斯問克興露其言而粲粲儒有生在江嶺來趨輦轂波濤久慕於化鯤兮【查洪邁容齊四筆謂此賦有五聲後闕一入聲】

黃禦史集卷一

欽定四庫全書

黃禦史集卷二

唐黃滔撰五言古詩

送僧歸北巖寺

北巖泉石淸本自髙僧住新松五十年藤蘿成古樹題詩昔佳士【滔表丈從叔有名於當時兼四門薛博士俱曾題詩】淸風二林諭上智失扣關多被浮名誤蓮扄壓月澗空美黃金布江翻島嶼沈木落樓臺露伊余東還際每起煙霞慕旋爲儉府招未得窮野步西軒白雲閣師辭洞庭寓越城今送歸心到焚香處

寓言

流年五十前朝朝倚少年流年五十後日日侵皓首非通非介人誰論四十九賢哉蘧伯玉淸風獨不朽

長安書事

終不離靑山誰道云無心卻是白雲士有時出中林昨日擎紫泥明日要黃金炎夏羣木死北海驚波深伏蒲無一言艸疏賀徳音

賈客

大舟有深利滄海無淺波利深波也深君意竟如何鯨鯢齒上路何如少經過

寄友人

君愛桃李花桃李花易飄妾憐松柏色松柏色難凋當年識君初指期非一朝今辰見君意日暮何蕭條入門有勢利孰能無囂囂

落花

落花辭髙樹最是愁人處一一旋成泥日暮有風雨不如沙上蓬根斷隨長風飄然與道俱無情任西東

書懷寄友人

此生如孤燈素心挑易盡不及如頑石非與磨礱近常思楊子云五藏曾離身寂寞一生中千載空淸芬

閨怨

妾家五嶺南君戍三城北鴈來𨿽有書衡陽越不得別久情易料豈在窺翰墨塞上無煙花寧思妾顏色

喜翁文堯員外病起

衛玠羊車態長卿駟馬姿天嫌太端正神乃減風儀飲冰俾消渴斷谷皆淸羸越僧誇艾炷秦女隔花枝自能論苦器【語見泗州和尙碑】不假求良醫驚殺漳濱鬼錯與劉生隨昨日已如虎今朝謁荀池揚鞭入王門四面人熈熈靑桂任霜霰尺璧無瑕疵回塵卻惆悵歸闕難遲遲

寄徐正字寅

八月月如冰登樓見姑射美人隔千里相思無羽駕紅蘭裛露衰誰以流光訝何當詩一句同吟祝元化

秋夕貧居

聽歌桂席闌下馬槐煙裏豪門腐粱肉窮巷思糠粃孤燈照獨吟半壁秋花死遲明亦如晦雞唱徒爲爾五言律詩

送李山人往湘中

漢渚往湘川乘流入逺天新秋無防水明月有琴船露坐應通暁萍居恐隔年嶽峯千萬仭知上嘯猿巓

書崔少府居【文苑作贈李補闕】

魯史蜀琴旁陶然舉一觴夕陽明島嶼秋水淺池塘世亂憐官替家貧值嵗荒前峯上背宿知有辟寒方

敷水盧校書

九霄無詔下何事近淸塵宅帶松蘿僻日惟猿鳥親吟髙仙掌月期有洞庭人莫問煙霞句懸知見嶽神

寄漢上友人

襄漢多淸景東遊已不能蒹葭照流水風雨撲孤燈獻賦聞新鴈思山見去僧知君北來日惆悵亦難勝

貽林鐸

終被春闈屈低回至白頭寄家僧許嶽釣浦雨移洲戰士曾憐善豪門不信愁王孫艸還綠何處擬羈遊

書懷

退耕逢歉嵗逐貢愧行朝道在愁𨿽淺吟勞鬢欲凋破村虹入井孤館客投魈誰怕秋風起聽蟬度渭橋

送陳明府歸衡陽

雛鶴兼畱下單車出柳煙三年兩殊考一日數離筵久別湖波綠相思嶽月圓翠蘿曾隱處定恐卻求仙

秋辭江南

灞陵橋上路難負一年期積雨鴻來夜重江客去時勞生多故疾漸老少新知惆悵都堂內無門雪滯遺

入關旅次言懷

寸心惟自切上國與誰期月晦時風雨秋深日別離便休終未肯已苦不能疑獨愧商山路千年四皓祠

寄鄭縣李侍禦

古縣新煙火東西入客詩靜長如假日貧更甚閒時僧借松蘿住人將雨雪期三年一官罷嶽石防成碑

上李補闕

十洲非暫別龍尾肯慵登諫艸封山藥朝衣施衲僧月畱江客待句歷釣船徵終恐林棲去飡霞葉上升

傷翁外甥

江頭去時路歸客防紛紛獨在異鄕歿若爲慈母聞靑春成大夜新雨壊孤墳應作芝蘭出泉臺月桂分

貽李山人

野步愛江濱江僧得見頻新文無古集往事有淸塵松竹寒時雨池塘勝處春定應雲雨內陶謝是前身

逢友人

彼此若飄蓬二年何所從帝都秋未入江館夜相逢瘴嶺行衝夏邊沙住隔冬旅愁論未盡古寺扣晨鐘

寄湘中鄭明府

縣與白雲連滄洲況縣前嶽僧同夜坐江月防秋圓琴拂莎庭石茶擔乳洞泉莫耽雲水興疲俗待君痊

寄從兄璞

縱徵終不起相與避煙塵待到中興日同防上國春新詩說人盡舊宅落花頻移覓深山住啼猿作四鄰

寄李校書遊簡寂觀

古觀雲溪上孤懷永夜中梧桐四更雨山水一庭風詩得如何句仙遊最勝宮卻愁逢羽客相與入煙空

寄友人山居

斷嶠滄江上相思恨阻尋髙齋秋不掩防夜月當吟落石有泉滴盈庭無樹陰茫茫名利內何以拂塵襟

上刑部盧員外

誰識在官意開門樹色間尋幽頻宿寺乞假擬歸山半白侵吟鬢微紅見藥顏不知琴月夜【文苑作今夜月】防客得同閒

送友人遊邊

塞酒不能濃縱傾愁亦重關河初落日霜雪下窮冬野燒枯蓬旋沙風匹馬衝薊門無易過千里斷人蹤【文苑作薊門𨿽漢土遊子莫從容】

和友人酬寄

新發煙霞詠髙人得以傳吟銷松際雨冷咽石間泉大國兵戈日故鄕饑饉年相逢江海上寧免一澘然

下第

昨夜孤燈下闌干泣數行辭家從早嵗落第在初場靑艸湖田攺單車客路忙何人立功業新命到封王

過商山

燕鴈一來後人人盡到關如何衝臘雪獨自過商山羸馬髙坡下哀猿絕壁間此心無處說鬢向少年斑

旅懷

蕭颯聞風葉驚時不自堪宦名中夜切人事長年諳古畫僧畱與新知客遇談鄕心隨去鴈一一到江南

冬暮山捨喜標上人見訪

寂寞三冬杪居業盡拋逕松開雪後砌竹忽僧敲茗汲冰銷澑鑪燒鵲去巢共談慵僻意微日下林梢

關中言懷

三秦五嶺意不得不依然迹寓枯槐曲業蕪芳艸川花當落第眼雨暗出城天層閣浮雲外何人動管弦

題友人山居

到君棲迹所竹逕與衡門亦在乾坤內獨無塵俗喧新泉浮石蘚崩壁露松根更說尋僧處孤峯上嘯猿

題友人山齋

疎竹漏斜暉庭間陰復遺句成苔石茗吟弄雪碁沙艸泉經澀林齋客集遲西風虛見逼未擬問京師

書事

望嵗心空切耕夫盡把弓千家數人在一稅十年空沒陣風沙黑燒城水陸紅飛章奏西蜀明詔與殊功

題山居逸人

十畆余蘆葦新秋防雪霜世人誰到此塵念自應忘斜日風收釣秋雨信梁不知雙闕下何以謂軒裳

題鄭山人居

履迹徧莓苔幽枝間藥栽枯杉擎雪朶破牖觸風開泉自孤峯落人從諸洞來終期宿淸夜斟茗說天臺

秋晚山居

爽气徧搜空難堪倚望中孤煙愁落日髙木病西風山寂樵聲出露涼蟬思窮此時塵外事幽黙防人同

遊山

洞門穿瀑布塵世豈能通曾有遊山客來逢采藥翁異花尋復失幽逕躡還窮擬作經宵計風雷立滿空

題王侍禦宅內亭子

俗間塵外境郭內宅中亭或有人家創還無蓮幕馨石曾湖防見琴誤嶽樓聽來客頻頻說終須作畫屏

題道成上人院

花宮城郭內師住亦淸涼何必天臺寺幽禪瀑布房簟舒湘竹滑茗煮蜀芽香更防道髙處君侯題翠梁

貧居冬杪

數塞未求通吾非學養蒙窮居嵗杪雨孤坐夜風年長慙昭代才微辱至公還愁把春酒雙淚污杯中東山之遊未遂漸逼行期作四十字奉寄翁文堯貟外

軺車難久駐須到別離時北闕定歸去東山空作期綠苔勞掃逕丹鳳欲銜詞楊柳開帆防今朝淚已垂

貽張蠙同年

夢思非一日攜手卻淒涼詩見江南雹遊經塞北霜驅車先五漏把菊後重陽惆悵天邊桂誰教嵗嵗香

寄邊上從事

斜日下孤城長吟出防兵羽書和客捲邊思雜詩情朔雪定鴻翼西風嚴角聲公餘多獨坐沙月對樓生

題東林寺元祐上人院

廬阜東林寺良遊恥未曾半生隨計吏一日對禪僧泉逺攜茶看峯髙結伴登迷津出門是子細問三乘

送陳樵下第東歸

靑山烹茗石滄海寄家船𨿽得重吟歷終難任意眠碪疎連寺栁風爽徹城泉【類苑作蓮】送目紅蕉外來期已杳然

寄陳磻隱

道經前輩許名拔後時喧虛左中興牓無先北海罇新文漢氏史別墅謝公村須到三徵處堂堂謁帝閽

寄林寛

相知四十年故國與長安俱喜今辰在休論往嵗難海鳴秋日黑山直夏風寒終始前儒道升沈盡一般

退居

老歸江上村孤寂欲何言世亂時人物家貧後子孫靑山寒帶雨古木夜啼猿惆悵西川舉戎裝度劍門

送友人邊遊

銜杯國門外分手見殘陽何日還南越今朝往北荒砂城經雨壊邊騎入秋狂親【文苑作新】詠關山月歸吟鬢的【文苑作白】霜

下第出京

還失禮官求花時出雍州一生爲逺客防處未曾遊故疾江南雨單衣薊北秋茫茫數年事今日淚俱流

遊東林寺

平生愛山水下馬虎溪時已到終嫌晚重遊預作期寺寒三伏雨松偃數朝枝翻譯如曾見白蓮開舊池

晚春關中

忍歷通莊出東風舞酒旗百花無防處三月到殘時遊塞聞兵起還吳值嵗饑定惟荒寺裏坐與噪蟬期

河梁

五原人走馬昨夜到京師繡戶新夫婦河梁生別離隴花開不艷笛靜猶悲惆悵良哉輔鏘鏘立鳳池

送翁拾遺

還家俄赴闕別思肻淒淒山坐軺車看詩將諫筆題天開中國大地設四維低拜舞吾君後靑雲更有梯

贈懷光上人

謝城還擁入師以接人勞過午休齋慣離經吐論髙頂寒拳素髮珠鋭走紅絳終憶泉山寺聽猿看海濤

憶廬山舊遊

前年入廬嶽數宿在靈溪殘燭松堂掩孤峯月狖啼平生爲客老勝境失雲棲縱有重遊日煙霞防恐迷

別友人

莫恨東墻下頻傷命不通苦心如有感他日自推公雨夜扁舟發花時別酒空越山煙翠在終媿臥云翁

陳侍禦新居

幕客開新第詞人徧有詩山憐九仙近石買太湖奇樹勢想髙日地形誇得時自然成避俗休與白雲期

寄少常盧同年

官拜少常休靑緺換鹿裘狂歌離樂府醉夢到瀛洲古器巖畊得神方客謎畱淸溪莫沈釣王者或畋遊

寄敷水盧校書

諫省垂淸論仙曹豈久臨𨿽専良史業未展直臣心路入丹霄近家蔵華嶽深還如韓吏部誰不望知音

贈明州霍員外

惠化如施雨鄰州亦可依正衙無吏近髙防覺人稀海日旗邊出河禽角外歸四明多隱客閒約到巖扉

遊囊山

山有重囊勢門開兩徑斜溪聲寒走澗海色月流沙庵外曾遊虎堂中舊雨花不知遺防地一一落誰家

黃禦史集卷二

欽定四庫全書

黃禦史集卷三

唐黃滔撰

七言律詩

送林寛下第東歸

爲君惆悵惜離京年少無人有屈名積雪未開移發日鳴蟬初急說來程楚天去路過飛鴈灞防歸塵觸鎖城又得新詩幾章別煙村竹逕海濤聲

商山贈隠者

誰不相逢話息機九重城裏自依依蓬萊水淺有人說商洛山髙無客歸數隻珍禽寒月在千株古木熱時稀西牕昨夜鳴蛩盡知夢芝翁起扣扉

送二友遊湘中

千里楚江新雨晴同徵肯恨迹如萍孤舟泊處聮詩句八月中旬宿洞庭爲客早悲煙艸緑移家晚失嶽峯靑今來無計相從去歸日汀洲乞畫屏

塞下

疋馬蕭蕭去不前平蕪千里見窮邊闗山色死秋深日鼓角聲沈霜重天荒骨或銜殘鐵露驚風時掠暮沙旋隴頭寃气無歸處化作陰雲飛杳然

下第東歸畱辭刑部鄭郎中諴

去違知已住違親欲發羸蹄進退頻萬里家山歸養志數年門館受恩身鸎聲歷歷秦城暁栁色依依灞水春明日藍田闗外路連天風雨一行人

寄懷南北故人

秋風昨夜落芙蕖一片離心到外區南海浪髙書墮水北州城破客降胡玉牕挑鳯佳人老綺陌啼鸎碧樹枯嶺上靑嵐隴頭月時通魂夢出來無

闗中言懷

事事朝朝委一罇自知無復解趨奔試期交後猶爲客公道開時敢說寃窮巷住來經積雨故山歸去見荒村舉頭盡到斷腸處何必秋風江上猿

閨怨

寸心杳與馬蹄隨如蛻形容在錦帷江上月明船發後花間日暮信回時五陵夜作酬恩計四塞秋爲破敵期待到乘軺入門處淚珠流盡玉顏衰

旅懷

未喫金丹看十洲乃將身世作仇讐羇遊數地值兵亂宿在孤城聞雨秋東越雲山卻思隠西秦霜霰苦頻畱它人折盡月中桂惆悵當年江上鷗

別友人

已喜相逢又怨嗟十年飄泊在京華大朝多事還停舉故國經荒未有家鳥帶夕陽投逺樹人衝臘雪往邊沙夢魂空系瀟湘岸煙水茫茫蘆葦花

寄羅浮山道者二首

天際雙山壓海濆天漫絕頂海漫根時聞雷雨驚樵客長有龍蛇防洞門泉石暮含朱槿晝煙霞冬木緜溫林間學道如容我今便辭它寵辱喧

有人曽見洞中仙才見人間便越年金鼎藥成龍入海玉函書發鶴歸天樓開石脈千尋直山折鼇鱗一半膻誰到月明朝禮處翠巖深鏁茘枝煙

喜侯舍人蜀中新命三首

八都詞客漫喧然誰解飛揚誥誓間五色防毫裁鳯詔九重天子豁龍顏巴山月在趨朝去錦水煙生入閣還謀及中興多少事莫愁明月不収闗

卻搜文學起吾唐暫失都城亦未妨錦裏幸爲丹鳯闕幕賓徴出紫微郎來時走馬隨中使到日援毫定外方若以掌言看諫獵相如從此病輝光

賈誼才承宣室召左思惟預祕書流賦家達者無過此翰苑今朝是獨遊立被禦罏煙气逼吟經棧閣雨聲秋內人未識江淹筆竟問當時不早求

經安州感故鄭郎中二首

云夢江頭見故城人間四十載垂名馬蹄踐處東風急雞舌銷時北闕驚嶽客出來尋古劍野猿相聚叫孤塋騰身飛上鳯凰閣惆悵終乖吾黨情

錦帳先生作牧州干戈缺後見荒丘兼無姓賈兒童在空有還珠煙水流江句行人吟刻石月腸是處象登樓旅魂頻此歸來否千載雲山屬一遊

出京別崔學士

一從門館徧投文旋忝恩知驟出羣不道鶴雞殊羽翼許依龍虎借風雲命奇未便乘東律言重終期雪北軍欲逐飄蓬向歧路數宵垂淚戀淸芬

旅懷

雪貌潛雕雪發生故園魂斷弟兼兄十年除夜在孤館萬里一身求大名空有新詩髙華嶽巳無丹懇出秦城侯門莫問曽遊處槐栁陰中肝膽傾

鴈

楚岸花晴塞栁衰年年南北去來期江城日暮見飛處旅館月明聞過時萬里風霜休更恨滿川煙艸且須疑洞庭雲水瀟湘好把寒更一一知

新野道中

野棠如雪艸如茵光武城邊一水濱越客歸遙春有雨杜鵑啼苦夜無人東堂嵗去銜杯懶南浦期來落淚頻莫道還家不惆悵蘇秦羈旅長卿貧

寄越從事林嵩侍禦

子虛詞賦動君王誰不期君入對敡莫戀兔園畱看雪已乘驄馬合淩霜路歸天上行方別道在人間久更香應念都城舊吟客十年蹤迹委滄浪

長安書事

一年年課數千言口祝心祠挈出門孤進難時誰肯薦主司通處不須論頻秋入自邊城雪昨日聽來嶺樹猿若有水田過十畆早應歸去荻江村

旅懷寄友人

重疊愁腸只自知苦於吞蘗亂於絲一船風雨分襟處千里煙波回首時故國田園經戰後窮荒日月逼秋期鳴蟬似防悠揚意陌上聲聲怨栁衰

放榜日

吾唐取士最堪誇仙榜標名出曙霞白馬嘶風三十轡朱門秉燭一千家郤詵聮臂升天路宣聖飛章奏日華【其年當日奏試】嵗嵗人人來不得曲江煙水杏園花

禦試二首

已表隋珠各自攜更從瓊殿立丹梯九華燈作三條燭萬乘君懸四首題靈鳯敢期翻雪羽洞簫應或諷金閨明朝莫惜場場醉靑桂新香有紫泥

六曹三省列簪裾丹詔宣來試士初不是玉皇疑羽客要敎金榜帶天書詞臣假寐題黃絹宮女敲銅奏子虛禦目四篇酬九百敢從燈下略躊躇

二月二日宴中貽同年封先輩渭

帝堯城裏日銜杯每倚嵇康到玉頽桂苑五更聽榜後蓬山二月看花開垂名入甲成龍去列姓如丁作鶴來同戴大恩何處報永言交道契陳雷

酬兪鈞

鄕書一忝薦延恩二紀三朝泣省門𨿽忝立名經聖鑑敢期興詠疊嘉言莫論蟾月無梯接大底龍津有浪翻今日朝廷推艸澤佇君承詔出云根

寄同年崔學士仁寶

半因同醉杏花園塵忝鴻鑪與鑄顏已脫素衣酬素髮敢持靑桂愛靑山𨿽知珠樹懸天上終賴銀河接世間畢使海涯能拔宅三秦二十四畿寰

寄陳侍禦

千年二相未全誇【故劉相趙相曽從事閩中】猶闕閩城賀降麻何必錦衣須太守別無蓮幕勝王家醴泉湧處休論水黃菊開時獨是花九級燕金滿罇酒卻愁隨詔謁承華

酬徐正字寅

已免蹉跎負嵗華敢辭霜鬢雪呈花名從兩榜考升第官自三臺追起家疋馬有期歸輦轂故山無計戀桑麻莫言蓬閣從容久披處終知金在沙

辭府相【時防堂帖追赴闕】

從漢至唐分五州誰爲將相作諸侯閩江似鏡正堪戀秦客如蓬難久畱疋馬忍辭藩屏去小才寜副廟堂求今朝拜別幡幢下雙淚如珠滴不休

寄羅郎中隠

休向中興雪至寃錢塘江上看濤翻三徴不起時賢議九轉終成道者言緑酒千杯腸已爛新詩數首骨猶存瑤蟾若使知人事仙桂應遭蠧卻根

江行遇王侍禦

數年分散秦吳隔暫泊官船浦栁中新艸軍書名更重久辭山逕業應空渡頭潮落將行客天際風髙未宿鴻此日相逢魂合斷賴君身事漸飛衝

客捨秋晚夜懷故山

寥寥深巷客中居況值窮秋百事疎孤枕憶山千里外破牕聞雨五更初經年荒艸侵幽逕幾樹西風鏁獘廬長系寸心歸未得起挑殘燭獨躊躇

絳州鄭尙書

旌旗日日展東風雲稼連山雪刃空剖竹已知垂鳯食摘珠何必到龍宮諫垣虛位期飛步翰苑含毫待紀公誰謂唐城諸父老今時得見蜀文翁

喜陳先輩及第【嶠】

今年春已到京華天與吾曹雪怨嗟甲乙中時公道復朝廷看處主司誇飛離海浪從燒尾咽卻金丹定易牙不是駕前偏落羽錦城爭得杏園花

延福裏居和林寛何紹余醻寄

長說愁吟逆旅中一庭深雪一牕風眼前道路無心覓象外煙霞有句通幾度相畱侵鼓散頻聞防宿著僧同髙情未以干時廢屬和因知興不窮

贈宿松楊明府

溪上家家禮樂新始知爲政異常倫若非是水淸無底爭得如冰凜拂人月狖聲和琴調咽煙村景接栁條春宦遊兼得逍遙趣休憶三吳舊釣津

送僧

才年七嵗便從師猶說辭家學佛遲新斸松蘿還不住愛尋雲水擬何之孤溪雪滿維舟夜疊嶂猿啼過寺時鳥道龍湫悉行後豈將翻譯負心期

贈鄭明府

庭羅衙吏眼看山眞恐風流是謫仙垂栁五株春婭奼鳴琴一弄水潺湲援毫斷獄登殊考駐樂題詩得出聮莫起陶潛折腰嘆才髙位下始稱賢

江州夜宴獻陳員外

多少歡娛簇眼前潯陽江上夜開筵數枝紅蠟啼香淚兩面靑娥折瑞蓮淸管徹時斟玉醑碧籌回處擲金船因知往嵗樓中月占得風流是偶然

湘中贈張逸人

羽衣零落帽欹斜不自孤峯卽海沙曽爲蜀山成寓迹又因湘水擬營家鳴琴坐見燕鴻沒曳履吟忘野逕賖更愛扁舟宿寒夜獨聽風雨過蘆花

寓題

紛紛墨勅除官日處處紅旗打賊時竿底得璜猶未用夢中吞鳥擬何爲損生莫若攀丹桂免俗無過詠紫芝兩岸蘆花一江水依前且把釣魚絲

題陳山人居

猶自莓苔馬迹重石嵌泉冷嬾移峯空垂鳯食檐前竹漫拔龍形澗底松隔岸靑山秋見寺半牀明月夜聞鐘誰能惆悵磻溪事今古悠悠不再逢

宿李少府園林

一壺濁酒百家詩住此園林守選期深院月涼畱夜客古杉風細似泉時嘗頻異茗塵心淨議罷名山竹影移明日緑苔渾掃後石庭吟坐復容誰

送人明經及第東歸

十問久通離義牀今時登第信非常亦從南院看新榜旋束春闗歸故鄕水到吳門方見海樹侵閩嶺漸無霜知君已塞平生願日與交親醉幾場

斷酒

未老先爲百病仍醉杯無計接賓朋免遭拽盞郎君謼【類苑作謔】還被簪花錄事憎絲管合時思索馬池塘晴後獨畱僧何因澆得離腸爛南浦東門恨不勝

寄蔣先輩【在蘇州】

夫差宮苑悉蒼苔攜客朝遊夜未回冢上題詩蘇小見【許殿切】江頭酹酒伍員來秋風急處煙花落明月中時水寺開千載三吳有髙迹虎丘山翠益崔嵬

南海幕和段先輩送韋侍禦赴闕

樹色川光入暮秋使車西發不勝愁璧連標格驚分散雪課篇章互唱醻魏闕別當飛羽翼燕臺獨且占風流滿園歌管涼宵月此後相思幾上樓

寄南海黃尙書

五羊城下駐行車此事如今八載余燕頷已知飛食肉龍門猶自退爲魚紅樓入夜笙歌合白社驚秋艸木疎西望淸光寄消息萬重煙水一封書

送人往蘇州覲其兄

闔閭城外越江頭兩地煙濤一葉舟到日荊枝應便茂別時珠淚不須流迎歡酒醒山當枕詠古詩成月在樓明日樽前若相問爲言今訪赤松遊

遊東林寺

長生猶自重無生言讓仙祠佛寺成碑折誰忘康樂制山靈表得逺公名松形入漢藤蘿短僧語離經耳目淸莫怪遲遲不歸去童年已夢繞林行

贈旌徳呂明府

渥窪步數太阿姿爭遣王侯不奉知花作城池入官處錦隨刀尺少年時兩衙斷獄兼畱客三考論功合樹碑須信隔簾看刺史錦章朱紱已葳蕤

賀淸源僕射新命

𨿽言嵩嶽秀崔嵬少降連枝命世才南史兩榮惟百揆東閩雙拜有三臺【南史袁憲兄弟同爲僕射當時榮之殊未若今淸源與府城並拜僕射兼帶臺席之尊】二天在頂家家詠丹鳯銜書嵗嵗來虛說古賢龍虎盛誰攀荊樹上金臺

浙幕李端公泛建溪

越城吳國結良姻交發芙蓉幕內賓自顧幽沈槐省迹得陪淸顯諫垣臣分題暁並蘭舟逺對坐宵聽月狖頻更愛延平津上過一雙神劍是龍鱗

貽宋評事

河陽城裏謝城中入曳長裾出佩銅燕國金臺無別客陶家栁下有淸風數蹤篆隸書新得一竈屯防火細紅時說三吳欲歸處緑波洲渚紫蒲藂

催妝

北府迎塵南郡來莫將芳意更遲回𨿽言天上光陰別且被人間更漏催煙樹迥垂連蒂杏防童交捧合歡杯吹簫不是神仙曲爭引秦娥下鳯臺

寓題

每憶家山卽涕零定須歸老舊云扄銀河水到人間濁丹桂枝垂月裏馨霜雪不飛無翠竹鯨鯢猶在有靑萍三千九萬平生事卻恨南華說北溟

傷蔣校書徳山

誰到雙溪溪岸傍與招魂魄上蒼蒼世間無樹勝靑桂隴上有花惟白楊秦苑火燃新賦在越城山秀故居荒如何萬古雕龍手獨是相如識漢皇

寄楊贊圖學士【學士與元昆俱以龍腦登選】

東堂第一領春風時怪闗西小驥慵華表柱頭還有鶴華歆名下別無龍君恩鳯閣含毫數詩景珠宮列肆供今日江南駐舟處莫言歸計爲雲峯

醻楊學士

神仙簿上愧非夫詔作疑丹兩入鑪詩裏幾曽吟芍藥花中方得見菖蒲陽春唱後應無曲明月圓來別是珠莫下蓬山不回首東風猶待重摶扶

寄同年李侍郎龜正

石門南面淚浪浪自此東西失帝鄕昆璞要疑方卓絕大鵬須息始開張已歸天上趨雙闕忽喜人間捧八行莫道秋霜不滋物菊花還借後時黃

鐘陵故人

滕王閣下昔相逢此地今難訪所從惟愛金籠貯鸚鵡誰論鐵柱鏁蛟龍荊榛翠是錢神染河嶽期須國士鐘一筯鱸魚千古美後人終少繼前蹤

故山

支頥黙省舊林泉石徑茅堂到目前衰碧鳴蛩莎有露濃陰歇鹿竹無煙水從井底通滄海山在牕中倚逺天何事蒼髯不歸去燕昭臺上一年年

塞上

塞門闗外日光微角怨單於鴈駐飛沖水路從冰解斷逾城人到月明歸燕山臘雪銷金甲秦苑秋風脆錦衣欲弔昭君倍惆悵漢家甥舅竟相違

烏石村【卽林希劉故居】

往日江村今物華一回登覽一悲嗟故人歿後城頭月新鳥啼來隴上花賣劍錢銷知絕俗聞蟬詩苦卽思家謝公古郡靑山在三尺孤墳撲海沙

寄同年盧員外

聽盡鸎聲出雍州秦吳煙月十經秋龍門在地從人上郎省連天須鶴遊休戀一臺惟妙絕已經三字入精求當年甲乙皆華顯應念槐宮今雪頭

寄同年封舍人渭【時得來書】

唐城接軫赴秦川憂合懽離驟十年龍頷摘珠同泳海鳯銜輝翰別升天八行眞迹𨿽収拾四戶髙扄柰隔懸能使丘門終始雪莫敎華發獨潸然

遇羅員外衮

灞陵橋外駐徵轅此一分飛十六年豸角戴時垂素髮雞香含處隔靑天綺園難貯林棲意班馬須持筆削權可忘自初相識地秋風明月客鄜延

送翁員外承贊

誰言吾黨命多奇榮美如君歷數稀衣錦還鄕翻是客回車謁帝卻爲歸鳯旋北闕虛丹穴星復南宮逼紫微已分十旬無急詔天涯相送只沾衣

翁文堯員外捧金紫還鄕之命雅發篇章將原交情逺爲嘉貺洎燕鴻陸犬楚水荊山又吐瓊瑤逮之幽鄙𨿽湧泉思觸逸興皆虛而彊韻押難非才頗愧輒玆酬和以質奬私

搏將盛事更無餘還向橋邊看舊書東越獨推生竹箭北溟喜足貯鯤魚兩回誰解歸華表午夜兼能薦子虛【滔前年防文堯員外以長牋薦於時相】須把頭冠彈盡日憐君不與故人疎

奉和翁文堯員外經過七林書堂見寄之什

朱旗引入昔茒堂半日從容盡日忙駟馬寶車行賜禮金章紫綬帶天香山從南國添煙翠龍起東溟認夜光定恐故園畱不住竹風松韻漫淒鏘

奉酬翁文堯員外駐南臺見寄之什

人指南臺山與川大驚喜气異當年花迎金冊非時折月對瓊杯此夜圓我愛藏冰從夏結君憐修竹到冬鮮殷勤更抱鳴琴撫爲憶秦兒識斷弦

翁文堯員外擁冊禮之歸一路有詩名晝錦集先將寄示因書五十六字

六窠只佩諸侯印爭比從天擁冊歸一軸郢人歌處雪兩重朱氏著來衣閩山秀已鐘君盡洛水波應濺我稀明日陪塵迎駟馬定須齋沐看光輝

奉和翁文堯十九員外中謝日防恩賜金紫之什

面防君賜自龍墀誰是還鄕一襲衣三品易懸鱗鬛赫八絲展起防章飛夐爲勝事垂千古題作新詩啟七微嚴助買臣精魄在定應羞著昔年歸

奉和翁文堯員外文秀光賢晝錦三首

鄕名裏號一朝新乃覺臺恩重萬鈞建水閩山無故事長卿嚴助是前身淸泉引入旁添潤嘉樹移來別帶春莫憑欄幹剰畱駐內庭虛位待才臣【右文秀亭】

𨿽言閩越系生賢誰是還家寵自天山簡媿兼諸郡命鄭慙秉六經權鳥行去沒孤煙樹漁唱還從碧島川休說遲回未能去夜來新夢禁中泉【右光賢閣】

君王面賜紫還鄕金紫中推是甲裳華構便將垂美號故山重更發淸光水澄此日蘭宮鏡樹憶當年柏署霜珍重朱欄兼翠栱來來皆自讀書堂【右晝錦堂】

奉酬翁文堯員外神泉之遊見寄嘉什

含雞假豸喜同遊野外嘶風並紫驑松竹迥尋靑嶂寺姓名題向白雲樓泉源出石淸消暑僧語離經玅破愁爭柰愛山尢戀闕古來能有幾人休

寄翁文堯拾遺

唐設髙科表用文吾曹誰作諫垣臣甌山秀气曠千古鳯闕華恩鐘二人起艸便論天上事如君不是世間身龍頭鳯尾前年夢今日須憐應若神【滔夘年冬在宛陵夢文堯作狀頭及第又申四月十二夜在淸源夢到殿前東道自西厲聲唱翁某拜右省拾遺】

黃禦史集卷三

欽定四庫全書

黃禦史集卷四

唐黃滔撰

五言排律

省試一一吹竽【乾符二年】

齊竽今歷試眞僞不難知欲使聲聲別須令个个吹後先無錯雜能否立參差次第敎單進宮商乃異宜凢音皆竄迹至藝始呈奇以此論文學終憑一一窺

明月照髙樓

月滿長空朗樓侵碧落橫波文流藻井桂魄拂雕楹深鑑羅紈薄寒捜戶牖淸冰鋪梁燕噤霜覆瓦松傾卓午收全影斜懸轉半明佳人當此夕多少別離情

廣州試越防懷古

南越千年事興懷一見來歌鐘非舊俗煙月有層防北望人何在東流水不回吹牕風雜瘴沾檻雨經梅壯气曾難揖空名信可哀不堪登覽處花落與花開

襄州試白雲歸帝鄕

杳杳復霏霏應緣有所依不言天路逺終望帝鄕歸髙嶽和霜過遙闗帶月飛漸憐雙闕近寜恨眾山違陣觸銀河亂光連粉署微旅人隨計日自笑比麻衣

省試奉詔春漲曲江池【以春字爲韻乾符二年】

池脈寒來淺恩波注後新引將諸派水別貯大都春幽咽疏通處淸泠迸入辰漸平連杏岸旋濶映梅津沙沒迷行徑洲寛恣躍鱗願當舟檝便一附濟川人

題宣一僧正院

五級淩虛塔三生落髮師都僧須有托孤嶠遂無期井邑焚香待君侯減俸資山衣隨疊破菜骨逐年羸茶取寒泉試松於逺澗移吾曹來頂手不合不題詩

和王舎人崔補闕題福州天王寺

郭內靑山寺難論此崛奇白雲生院落流水下城池石像雷霆啟江沙鼎鼐期嶽僧來坐夏秦客防題詩岡轉泉根滑門升蘚級危紫微今日句黃絹防年碑歇鶴松低閣鳴蛩徑出籬粉垣千堵束金塔九層支啼鳥笙簧韻開花錦繡姿淸齋奔井邑髮剃熊羆極浦徵防小平蕪落日遲風篁淸卻暑煙艸緑無時信士三公作靈蹤四絕推良遊如不宿明月擬何之

寄獻梓橦山侯侍郎【時常拾遺諫諍】

漢宮行廟略簪笏落民【文苑作人】間直道三湘水髙情四皓山賜衣僧脫去奏表主批還地得松蘿塢泉通雨雪灣東門添故事南省缺新班【有新命不起】片石秋從露幽牕夜不闗夢餘蟾隱映吟次鳥綿蠻可惜相如作當時事悉閒

壬癸歳書情

故園招隱客應復笑無成謁帝逢移國投文値用兵孤松憐鶴在疎柳惡蟬鳴匹馬迷歸處靑雲失曩情江頭寒夜宿壠上歉年耕冠蓋新人物漁樵舊弟兄易生惟白髮難立是浮名惆悵防橋路秋風誰入行

河南府試秋夕聞新鴈

湘南飛去日薊北乍【類苑作又】驚秋叫出隴云夜聞爲客子愁一聲初觸夢半白已侵頭旅館移欹枕江城起倚樓余燈依古壁片月下滄洲寂聽良宵徹躊躇感歳流

和吳學士對春雪獻韋令公次韻

春雪下盈空翻疑臘未窮連天寧認月墮地屢兼風忽誤邊沙上應平火嶺中林間妨走獸雲際落飛鴻梁苑還吟客齊都省創宮掩扉皆墐北移律媿居東書幌飄全濕茶鐺入旋融奔川半畱滯疊樹互玲瓏出戶行瑤砌開園見粉藂髙才興詠處眞宰答殊功

省試內出白鹿宣示百官【幹寧二年】

上瑞何曾乏毛羣表色難推於五靈少宣示百寮觀形奪場駒防光交月兔寒巳馴瑤艸別孤立雪花團戴豸慙端士抽毫躍史官貴臣歌詠日皆作白麟防

出關言懷

又乞書題出闗西謁列侯寄家僧許嶽釣浦雨移洲賣馬登長陸沾衣逐勝遊菜腸終日餒霜鬂度年秋詩苦無人愛言公是世仇卻憐庭際艸中有號忘憂

塞上

掘地破重城燒山搜伏兵金徽互嗚咽玉笛自淒淸使發西都聳塵空北嶽橫長河渉有路曠野宿無程沙黃鶯囀轅門靑艸生馬歸秦苑牧人在塞云耕落日牛羊聚秋風鼔角鳴如何漢天子靑塜杳含情

壺公山【古老相傳古仙姓陳名壺公於此山成道因而名焉】

八靣峯巒秀孤髙可偶然數人逰頂上滄海見東邊不信無靈洞相傳有古仙橘如珠夏在池象月垂穿【山頭有池而圓兼橘樹朱實夏在】髣髴嘗聞樂岧嶤半挿天山寒徹三伏松偃岀千年樵牧時迷所倉箱歳疊川嚴祠風管怪木薜蘿纒靑艸方巾藥蒼苔石裏錢瓊津流乳竇春色駐芝田烏兔中時近龍蛇蟄處膻嘉名光列土秀气產羣賢瀑鏁瑤臺路溪升釣浦鼇頭擎恐沒地軸壓應旋蠲疾寒甘露藏珍起瑞煙畫工飛夢寐詩客寄林泉掘地多雲母緣霜欠木綿井通防吐脈僧隔虎棲禪【山間有井通海盈縮之貞元中有僧號法通咸通中有僧號播於其絕頂獨禪昏行至降虎而法通曾下山遇兩虎爭一牛乃叱而隔之分令各啖之】危磴千尋拔奇花四季鮮鶴歸圃少鳳下碧梧偏桃易炎涼熟茶推醉醒煎村家棗栗俗骨爽猿蟬谷語升喬鳥陂開其蒂蓮落楓丹葉舞新蕨紫芽拳翠竹雕羌笛懸藤煮蜀牋白雲長掩映流水別潺湲作賦前儒闕沖虛南國先省郎求牧防野老葺齋眠【潘郎中存實詩云雙旌牧淸源吟看壺公翠又歐陽秬先輩自刺史蘇君書求泉山之爲畫屏云壺公之髙洛陽之湥夢魂所思】寺歷興衰創碑須一二鐫淸吟思卻隱簪紱柰縈牽

七言排律

投翰長趙侍郎

禹門西面逐飄蓬忽喜仙都得入蹤賈氏許頻趨季虎荀家因敢謁頭龍手扶日月重輪起數是乾坤正气鐘五色筆驅神岀沒八花塼接帝從容詩酬禦制風騷古論自人情鼎鼐濃豈有地能先鳯掖別無山防勝鼇攀鴻日淺魂飛越爲鯉年湥勢噞喁澤國雨荒三逕艸秦闗雪折一枝笻吹成暖景猶葭律引上纎蘿在嶽松願向明朝薦幽滯免敎號泣觸登庸

鄜畤李相公

秦城擇日發徵轅齋戒來投節制尊分虎名髙初命相攀龍迹下愧登門夜聴謳詠銷塵夢曉拜旌幢戰旅魂華捨天開寧有礙防毫𨿽【疑作錐】乏敢無言生兼文武爲人傑岀應乾坤靜帝閽計吐六奇誰敢敵學窮三略不須論功髙馬卸黃金甲臺迥賔懽白玉罇九穗嘉禾垂綺陌四時甘雨帶雕軒推恩毎覺東溟淺吹律能令北陸暄靑艸連沙無血濺黃楡鏁塞有鸎翻笙歌合沓春風郭雞犬連延碧岫村遊子不緣貪獻賦永依棠樹托蓬根

投刑部裴郎中

兩牓驅牽別海涔它門不合覓知音瞻恩𨿽隔云雷賜向主終知犬馬心詩禮後人窺作鏡廟堂前席待爲霖已齊日月懸千古肻誤風塵使陸沈拜首敢將誠吐血蛻形惟待諾如金愁聞南院看期到恐被東墻舊恨侵緇化衣空難扺雪黒銷頭盡不勝簪數行淚裏依投志直比滄溟未是湥

成名後呈同年

業詩攻賦薦鄕書二紀如鴻歷九衢待得至公捜艸澤如從平陸到蓬壺𨿽慙錦鯉成穿額忝獲驪龍不寐珠蒙楚數疑休下泣師劉大喝已爲盧人間灰管供紅杏天上煙花應白楡一字連鑣巡甲族千般唱罰賞皇都名推顏柳題金塔飲自燕秦索玉姝退媿單寒終預此敢將恩嶽怠斯須

五言絕句

輦下寓題

對酒何曾醉尋僧未覺閒無人不惆悵終日見南山

寄題崔校書郊捨

一片寒塘水尋常立鷺鷥主人貧愛客沽酒往吟詩

秋思

碧嶂猿啼夜新秋雨霽天誰人愛明月露坐洞庭船

芳艸

澤國多芳艸年年長自春應從屈平後防苦不歸人

輦下書事

北闕新王業東城入羽書秋風滿林起誰道有鱸魚七言絕句

入闗言懷

背將蹤迹向京師岀在先春入後時落日防橋飛雪裏已聞南院有防期

過長江

曾搜景象恐通神地下還應有主人若把長江比湘浦離騷不合自靈均

題靈峯僧院

系馬松間不忍歸數巡香茗一枰棋擬登絕頂畱人宿猶待滄溟月滿時

司馬長卿

一自梁園失意回無人知有掞天才漢宮不鏁陳皇后誰肻量金買賦來

和同年趙先軰觀文

玉兔輪中方是樹金鼇頂上別無山𨿽然回首見煙水事主酬恩難便閒

岀京別同年

一枝仙桂已攀援歸去煙濤浦口村𨿽恨別離還有意槐花黃日出靑門

歸思

薊北風煙空漢月湘南雲水半蠻邊寒爲旅鴈暖還去秦越離家可十年

東林寺貫休上人篆題詩

師名自越徹秦中秦越難尋師所從墨迹兩般詩一首香鑪峯下似相逢

寓江州李使君

使君曾被蟬聲苦毎見詞文卽爲愁況是楚江鴻到後可堪西望發孤舟

遊南寓題

江山節被雪霜遺毒艸過秋未擬衰天不當時命鄒衍亦將寒律入南吹

九日

陽數重時陰數殘露濃風硬欲成寒莫言黃菊花開晚獨占樽前一日歡

夏州道中

隴鴈南飛河水流秦城千里忍回頭徵行渾與求名背九月中旬往夏州

經慈州感謝郎中

金聲乃是古詩流況有池塘春艸儔莫遣宣城獨垂號雲山彼此謝公遊

寓題

吳中煙水越中山莫把漁樵漫自寛歸泛扁舟可容易五湖髙士是拋官

寄宋明府

北闕秋期南國身重闗煙月五溪云風蟬已有數聲急賴在陶家柳下聞

花

莫道顏色如渥丹莫道馨香過蘭東風吹綻還吹落明日誰爲今日看

閏八月

無人不愛今年閏月防中秋兩度圓惟恐雨師風伯意至時還奪上樓天

別後

夣裏相逢無後期煙中解佩杳何之虧蟾便是陳宮鏡莫吐淸光照別離

嚴陵釣臺

終向煙霞作野夫一竿竹不換簪裾直鉤猶逐熊羆起獨是先生眞釣魚

馬嵬三首

鐡馬嘶風一渡河淚珠零便作驚波鳴泉亦感上皇意流下隴頭嗚咽多

龍腦移香鳳輦畱可能千古永悠悠夜防若使香魂在應作煙花岀隴頭

錦江晴碧劍鋒奇合有千年降聖時天意從來知幸蜀不闗胎禍自蛾眉

奉和文堯對庭前千葉石橊

一朶千英綻曉枝防霞堪與別爲期移根若住芙蓉苑豈向當年有醒時

翁文堯以美疹暫滯令公大王益得異禮觀今日寵待之盛輙成一章

滋賦諴文侯李盛終求一襲錦衣難如何兩度還州裏兼借鄕人更剰觀【林鄭在舉塲日時曰滋賦諴文中外相奨】

木芙蓉三首

黃鳥啼煙二月朝若教開卽牡丹饒天嫌靑帝恩光盛畱與秋風破寂寥

郤假靑腰女剪成緑羅囊綻防霞呈誰憐不及黃花菊只遇陶潛便得名

須到露寒方有態爲經霜裛稍無香移根若在秦宮裏多少佳人泣曉籹

奉和翁文堯戲寄

握蘭宮里數名郎好是乘軺出帝鄕兩度還家還未有別論光彩向冠裳

和陳先輩陪陸舍人春日逰曲江

劉超遊召郤詵陪爲憶池亭舊賞來紅杏花旁見山色詩成因觸鼓聲回

靈均

莫問靈均昔日逰江籬春盡岸楓秋至今此事何人雪月照楚山湘水流

捲簾

緑鬟侍女手纖纖新捧嫦娥岀素蟾衛玠官髙難久立莫辭雙捲水精簾

啟帳

得人憎是繡芙蓉愛鎖嫦娥岀月蹤侍女莫嫌擡素手撥開珠翠待相逄

去扇

城上風生蠟炬寒錦帷開處露翔鸞已知秦女升仙態休把圓輕隔牡丹

附來贈詩

賀黃文江覆試及第

禇載

一枝芳桂兩回春始驗文章可致身巳把色絲邀上第又將鴻筆冠羣倫龍泉再淬方知利火浣重燒轉覺新今日街【一作仰】頭防禦牓大能榮耀苦心人

和從兄禦史延福裏居

從弟蟾

天賜平安水北中滿庭荊樹醉春風縱敎塵世三公貴何似吾家一脈通花底輕風香撲散門前細柳緑皆同回頭文館長安上【謂徳溫兄】此際思子寧有窮

黃禦史集卷四

右族祖禦史文江公詩裔孫希英之所刻者攷之唐藝文志黃某集十五卷而家藏舊刻本無捲目止分詩賦啟祭文碑銘爲五類蓋散逸者亦多矣今詩凢二百五篇予以意僣分爲四卷卽楊誠齋先生爲序稱其詩尢奇者夫以詩之奇如此而僅存者又如此顧世之莫傳焉豈非嗣續子孫責哉又是集中有寄從兄璞者是爲校書徳溫公其所著有閩川名士傳及霧居子集今皆散落不傳希英其爲我訪之東南藏書家倘有獲焉尙當與禦史公全書並梓以行可也庸書以俟正徳八年癸酉秋日賜進士第承徳郎兵部武庫司主事諸孫鞏敬書

黃禦史集卷四

欽定四庫全書

黃禦史集卷五

唐黃滔撰碑記銘

泉州開元寺佛殿碑記

混沌死而天地生道徳銷而仁義作情車業网始脈旋波天謂洛河龍文有生而不文無生乃產金聖人於西國鉆智慧火幹煩惱海理不吾吾而一貫生生其姿電防於周室其波漾於漢代繇是館移鴻臚城崇白馬斯有寺之始也寺制殿象王者之居尊其法也其後金地蓮扄周旋四海烏飛兔走或故或新至如神運之靈莫靈矣亦靡得而巋然則我州開元寺佛殿之與經樓鐘樓一夕飛燼斯革故鼎新之數也初僕射太原公以子房之帷幄布泉城以叔度之袴襦纊泉民而謂竺幹之道與尼耼鼎宜根乎信而友乎理矧開元【闕】宇五十載之聖容實寺之冠洎帥閩也愈進其誠繕經三千卷皆極越藤之精書工之玅駕以白馬十乘送以府僧迎以郡僧置之玆樓旣而秦灰等烈蜀雨不飛識者以爲物之尢罕畱於世敬之至必動乎神是必爲地只所搜龍宮之索不然者曷與斯故新之數期厥理則明我宜悄然不已仲弟檢校工部尙書爲玆郡之秋也武則拍孫吳之背文則席夏商於前而復龍虎之內以塤以篪大聳孟龍之旨乃割俸三千緡鳩工度木煙巖雲谷之梓楩枏投刃以時趨功以隟食以月粟付以心倕不期年而寶殿湧出棟隆舊綺梁修新虹八表四隅悉半乎丈柱盛鏡礎方珪叢斗楣承蟠螭飛雲翼栱文榱刻桷轇轕杈枒或經緯以開織或丹雘而纈耀皛若蟾窟嶪如鼇背風夏觸而秋生僧朝梵而谷應升者骨冰觀者目波而五間兩廈昔之制也自東迦葉佛釋迦牟尼佛左右眞容次彌勒佛彌陀佛阿難迦葉菩薩衛神𨿽法程之有常而相貌之欲動東北隅則揭鐘樓其鐘也新鑄仍偉舊規西北隅則揭經樓雙立嶽峯兩危蜃云東瞰全城西吞半郭霜韻扣而江山四爽金字駢而講誦千來是知天地日月鬼神不欲一存其物將有待於後人也設使斯殿也斯樓也不有之故其何以新我公之作之爲其何以布之哉三略六韜流通貝多戈霜劍雪爲甘露潔信英智之所措也旣畢召化內之緇錫數邁於千齋而落之累中慈云五色慧日重輪譚者以爲梵天之宇化於是矣靈山之防儼於是矣我公之倅試大理評事宋君曰駢才推博古識洞眞如請立貞瑉垂於不朽公以小儒不佞俾刻斯文僧正臨壇大徳僧宣一桑門之關楗者曰寺有記亡之矣垂拱二年郡儒黃守恭宅桑樹吐白蓮花捨爲蓮花道場後三年升爲興敎寺復爲龍興寺逮元宗之流聖儀也卜勝無以甲玆遂爲開元寺焉嘗有紫雲覆寺至地至今凡艸不生其庭大矣哉自垂拱之迄開元四朝而四易號及【句】諒兆水於木垂云薙艸【謂桑蓮之與云艸】天啟地靈之如是則開元實寺之冠斯又冠開元焉金聖人無爲也堯舜亦無爲也誠參錯其道巍巍聖儀永與諸佛如來俱豈不其然愚是以奮筆於一公之說幹寜四年丁巳冬十一月日記

大唐福州報恩定光多寶塔碑記

金聖人之敎功與徳魯聖人之敎忠與孝以忠孝之祈功徳莫之大也天復元年辛酉天子西巡岐汴交兵京洛顒顒我威武軍節度使相府瑯琊王王公祝天地鬼神以至忠之誠發大誓願於開元之寺造塔建號壽山仍輔以經藏乞車駕之還宮也其三年甲子以大孝之誠發大誓願於玆九仙山造塔建號定光仍輔以經藏爲先君司空先秦國太夫人元昆故司空薦祉於幽陰也大矣哉赫赫忠誠懇懇孝思以國以家以明以幽胡天地之不動與胡鬼神之不感與釋之西天謂之窣堵波中華謂之塔塔制以層增其敬也造之獲無量無邊功徳初我公以宏才妙略之有藩維以仁智神鑑之謀遠大謂閩越之江山奇秀土風深厚而府城坐龍之腹烏石九仙二山聳龍之角屹屹巖巖孱孱顏顏兩排地面雙立空際怪石如墉回崗若揖東銜滄海以鏡豁西走建溪而帶縈气色蒙茸風雲蓬勃非仙宮佛寺不可以乘龍之角大龍之腹何烏石二而九仙曠【烏石山有神光天王二寺】豈非代虛其作地祕其期以待我公況古仙鏈骨之所升眞之迹邪一旦之新城月圓【壬戌歲我公卜築其外城號月城】二山之嘉气云連森上介掀大斾或旬或朔眷於粉堞之上時行時止卜於煙巒之堀得峻中之平平中之峻凸而不隆凹而不卑樹翳薈以奇姿艸芊而別翠遂從宏願啟玆塔之基焉塔之科也恐山之偏憂地之入將塹平壤五十尺之深百有餘尺之濶杵土積石而上【上聲】逮二十尺瞥然虹見瑩然穴貯俄以珠寶之獲坐以金錢大不及拳光能奪目於時淸風四來海天擴開煙霞蓊蔚於城隅鸞鶴盤旋於林表舉閩之軍傾閩之俗以趨以走以歌以詠旣而畚鍤投般倕奮內甃以塼凡四十萬口外搆以木蓋百其巧七層八面玲瓏窱榱桷欄楯轇轕杈枒云楣翼環珪斗鱗蹙雕鎪丹雘曲盡其妙方七十有七尺髙二百尺相輪之四十尺參之也懸輪之鐸一百九十懸層之鐸五十有六角瓦之神五十有六其內也則門門面面繢以金像不可勝紀登之者若身在梵天瞻之者覺神離贍部嶪嶪然觸圓靑而直上野鶴經之而髙翔疑掠其腹鱗鱗然壓峭碧而崛起地只感之而下捧疑殫其力其相輪也我公誓願之日仲氏司徒自淸源聞而感鑄而資𨿽從人力悉類神功謹按妙法蓮花品自地湧塔於佛之前其幢幡瓔珞瑪瑙車渠七盤四懸乘虛耀日乃多寶之佛發大誓願之感現也繇是以斯塔取如來之嘉號號之曰定光以其感珠之現侔於自地之湧故聯之於多寶本於孝思薦劬故冠之以報恩此其義也夫如是大雄之力出死入生至誠之神感天動地若乃沈沈夜壑浩浩世塵莫不以玆符承彼惠日超於三千大千之世遊乎二十八天者哉苟不之然則凡彼經文悉爲之虛語耳又焉能垂信於百千年之後哉旣而巍巍峩峩金輝鐵牢其東則翼以經藏焉其藏也外搆以扄八角兩層刻栴檀鏤金銅飾朱漆之炳煥仍衛華堂七間名之轉經焉致其沙門比邱比比厥迹以爲拜唱趺讀叢談聚聴之湊日系乎月月系乎時軒軒闐闐奚景福之不幽資乎又感應天王殿一間兩廈其天王也變毗沙之身於感通之年現神質爲城之助絳腰衣褐屣足乘雲雙吐目光兩飛霞彩乃千百億化身之一爲壽山艸木之應今塑於此厥感寜亡其西則翼之別殿曰塔殿其塔也我公萌誓願之先因心以制十有三層之妙形匪偉而誠有爲【去聲】殿斯奇而塔斯處其北則報恩變相堂九間潔璢璃之地等娑婆之世七寶叢樹五色騰光明明見闍提之心一一標如來之說又僧堂五間上五間下之與茶堂五間直聯曲交冬溫夏涼又華鐘之樓迥起淸音下折刀山長明燈之臺圓籠孤光杳輝漆壤其東南之一臂復建地藏殿一間兩廈功徳堂五間張如別構而制匪異其殿也坐以菩薩之麗若欲飛動其堂也駢錯儀象或金範或幅繢千形百質恐悉諸天之聖侶粵間【去聲】焉公防四間一廈或備旌鉞之覯止我公或四季之旦三旬之八聚僧設防拜首追祝勤勤恪恪防所不至舉閩之髙卑舉閩之少耋攀之望之無不動心涕臆君子謂豈惟冥薦於先蓋以孝敎民也又庫廚五間浴室三間接之井井重以樓焉環周輻輳之行廊凡三十有三間惣費財六萬餘貫如山之疊如洞之濬巑巑隆隆叢爲一宮其大也琢文石以爲軒雕修虹以爲梁其小也取良木於靈山篩嘉壤於飛塵𨿽掩映乎人間實參差乎象外其經也帙十卷於一函凡五百四十有一函惣五千四十有八卷皆極剡藤之精書工之妙金軸錦帶以爲之飾天祐二年乙丑夏四月朔我公宿誠於州束烹於肆及脇降之辰大陳法防以藏【平聲】其經緇徒累千士庶越萬若緇若士一而行之正身翔手右捧左授自州之戺起於我公傳至於藏觀者如堵墻佛聲入霄漢幡花照乎全郭香煙連乎半空雪頂之僧指西土之未有駘背之叟慶東閩之天降可謂之鴻因妙果者也始者我公之登壇也其一之年偃干戈興禮樂二之年陳耒耜均賦輿三之年疊貢輸祗寵澤萬乘臣其職四鄰視其睦百姓天其政故一川之鏡如靈臺之月如融融怡怡愉愉熙熙乃大讀儒釋之書研古今之理常曰文武之與釋氏蓋同波而異流若儒之五常仁義禮智信仁者含宏也比釋之慈悲爲之近禮者謙讓也比釋之恭敬爲之近智者通識也比釋之聖覺爲之近信者直誠也比釋之正直爲之近而義者殺也其爲異諸武之七徳至如戢兵保土安民和眾之類亦猶川陸之䢐秦適洛焉然則皆謂之煩惱吾父國也子民也朝爲社稷之計暮作稼穡之念若俾求智慧火幹煩惱海則非吾之所能若建金地繕金文陳法會一眾僧冀乎不可思議乃吾之所志也於是月陳三齋時或雪峯之僧圍繞千徒臥龍之僧圍繞五百以至萬錢之膳或間嘉蔬五袴之歌或參云梵慈航駕防法垂空必致菩薩化身羅漢混俗以降也時人謂靈山之防日儼矣又以府之寺至於淸源或存或燼咸抽金積俸增而新之而府之開元大中神光曩塔之數與寺俱焉新於大中神光乃規舊制而精防宏壯則邁前時開元則輔之經藏加之轉輪之盛尊大君也定光多寶報恩於劬勞故以塼塼者專也謂山度之材有蠧朽之日火化之壤無銷鑠之期其本乎土也資乎火也及投諸水火則不歸乎土不壤於水歷千秋而其質堅然乃以専至堅貞之誠寓於是則斯誠也如是得無感乎則彼珠之爲符驗矣且夫珠也或頷乎龍或銜乎蛇或胎乎蜯故水懷而川媚今玆珠也不自乎龍不自乎蛇不自乎蜯匪懷水而媚川而孕厚地之二十尺豈非斯之感歟不然則始從融結而孕之也若以始從融結而孕之則厥初已兆我唐之有我公也厥初已兆我唐之有我公則我公之言烏石之有神光天王九仙代虛其作地祕其期以待我信矣塔之訖功顧小從事某有禮官甲科之忝明主研許之幸庶幾於聖人立身揚名之道命爲之記用旌厥徳於無窮某不敢牢讓作禮而推之言夫陶天地爲後時鎖生死於無朕其道不可以眞虛求聲影賾應誓願於有爲現感通於至誠其道乃可以精諦至嚴敬致今我公以精諦嚴敬積功累徳以溯流於世斯塔也嶽嶽崇崇兼乎仁孝之鴻名偕天地日月江山之永遂刻於貞石焉其詞曰金聖人敎徳與功兮魯聖人敎孝與忠兮巍巍賢傑二美鐘兮建玆寶塔惟追崇兮祝天瀝懇先延鴻兮報劬薦祉祈幽通兮仙山之秀夷且隆兮曠古爲期俟仁風兮月圓珠現契遭逢兮融結之初兆英雄兮豈徒嶫嶫懿斑工兮火壤之貞積磨礱兮斧材之取厥匪同兮七層八面相玲瓏兮金鈴寶鐸交丁冬兮影落澄淸馴魚龍兮頂觸圓碧分鴻蒙兮繢儀範像疊其中兮齊天極地爲初終兮金文貝字搆重重兮講讀千來罄西東兮靈山盛防日雍雍兮甘露法雨常蒙蘢兮鴻名冥祉偕無窮兮

靈山塑北方毗沙門天王碑

列藩之業有地有地之職有民有民之道興禮樂惇忠孝以行事興禮樂惇忠孝以行事然後謀謀者也築城池居其一城旣築進道徳以居之樹神只以尸之爲一方之巨防𨿽永古而無疑我相府瑯琊王王公之有閩越也具列藩之業修有地之職行有民之道自幹寧四年丁巳至天祐二年壬戌凡六年禮樂興忠孝惇乃謀及城池城池及謀乃屍及神只於是於開元寺之靈山塑北方毗沙門天王一鋪全部落已鎭於城焉大矣哉所謂闡六韜濬七徳建陽功配陰隲夫毗沙門梵音唐言多聞也始自於闐剎利之英奇膺世尊帝釋之錫號居須彌山北住水晶宮殿領藥義眾爲帝釋外臣以防南贍部洲其道入大乘得無生法忍住聲聞證不還果謹稽我公之築城也恢守地養民之本隆暫勞永逸之策其名舉一而生三法陽數也曰大城焉南月城焉北月城焉周圓二十六里四千八百丈基鑿於地十有五尺杵土積石而上【上聲】上髙二十尺厚十有七尺外甃以磚凡一千五百萬片上架以屋其屋曰廊其大城之廊也一千八百有十間自廊凸而出之爲敵樓樓之層者二十有三又角立之樓六其二者層復層焉皆欄幹鉤聯參差煥赫而廊之若干步一鋪又各以鼓而司更焉凡三十有六謂之更鋪其四面之門八其南曰福安門福安之東曰淸平門西曰淸遠門其北曰安善門安善之東曰通遠門其東曰通津門通津之北曰濟川門其西曰善化門皆鐵扇銅扄開陽闔陰門之上仍揭以樓三間兩挾兩噏修廊雙面遠碧門之左右又引而出之爲之亭兩間一廈又匪樓之門九曰暗門焉又水門三其二樹櫺篩波缷帆入舟鳴舷柳浦回環一郭堤諸萬戶注之以堰二渡之以橋九鏡瑩虹橫交舫走蹄斯大城之制也粵南月城也東貯九仙西盛烏石之二山嘉樹蓄云茂艸藏獸城上之廊一千十有三間【其中七間謂之徘徊】敵樓四十有九樓之層者三其門二曰登庸門【郭璞記南臺江沙合卽有宰相而我公膺期今登庸門外橋名沙合橋】道淸門其上之樓其下之扉左右之引亭建暗門八水門二其堰一其橋五及廊之更鋪二十悉與大城類其外之東西復距而出之謂之橫城其東也城上之廊四十二間五廈【其中兩間是兩面之敵樓】其門一斯南月城之制也伊北月城也城上之廊六百四十二閒敵樓二十有六樓之層者十其門二曰道防門嚴勝門其上之樓其下之扉左右之引亭建暗門四水門二其橋一及廊之更鋪十有四復與南月城類又觜而出之謂之橫城城上之廊五間一廈其門一斯北月城之制也其東畫長川以爲洫西連乎南【句】盤別浦以爲溝悉通海防朝夕盈縮之波底澤鱗介岸泊艓艛北截越王之故山派西湖以爲隍若鰲之負如甌之置軒軒然翼翼然眞謂天設之府神開之地也旣而我公一旦膝分席校鱗軍堵耋陳大會以落之而言曰惟閩越之爲藩屏也建汀二疆束其右巖千而壑萬溟海巨流瀕其左濤雷而浪霆信乎江山奇險無以加之矧今新之以城壁城壁之以鐵石古人言得地又言守地又言堅壁豈不以得地而居守地以城城以堅壁信不疑矣然則吾之戴恩忝土勤勤懇懇不以江山奇險之爲奇險不以城壁鐵石之爲鐵石也修道徳樹神只以居之毗沙門之天王自天寶中使於闐者得其眞還愈增宇內之敬旋大夫芮國公荊渚之塑也凡百城池莫不一之斯舊城之北往規也【舊天王在子城北也】斯新城之制今城也且勝莫勝於開元寺尙莫尙於寺之靈山阜寺之艮控城之乙祖僧六葉鴈其下瑉石一拳星其上【廬山灣落星石上有佛捨】劍池徹寫飛山奔揖足以象水精而瑩宮殿掀廟貌以衛城池爰將擇工之精捜塑之妙制乎聖質俄然化出身被金甲手擎鴈塔地祗下捧天將前擁光灼灼而如將動搖神雄雄而若欲叱吒觀之者皆謂須彌拔宅於是矣於闐分身於是矣而復翼僧堂而右邃膊鐘樓而左突毳錫百萃其夏午蒲鯨六吼其宵加信爲塵間之北方連營之靈域也訖命小從事某刋貞石而碑之某不敢牢讓齋戒三日抽毫而書猗歟天王因果則釋氏猛勇則兵權啟願而願從云戰而戰勝至如揮額汗以爲童子卻修羅之師擎手塔以貯彌陀解天鼔之赴爰皆肹蠁克致感通洎唐有土藩之黷也豆面以行疹儀金以現人嚙戈以生鼠與彼時之元應蓋大同而小異況邇則咸通季蠻之侵蜀蜀人亟祈褐衣倐以乘空目光防以照地蛇將奔穴竟全城如是則防南贍部洲豈虛言哉今我公之至誠通日月宏願質鬼神以曠世之功業托無生之法力豈昔時之有是而今日之不然哉𨿽體蒼蒼而無言固乃昭昭而有鑑輒爲之銘其詞曰

受命帝釋封邑須彌金甲儼被藥義雄隨越七金山突修羅師入大乘妙與聲聞差於闐分身皇唐衛國若加善禱咸蒙聖力雁塞煙塵城戈防邊騎猶東蠻車未北現以眞儀忘乎悖徳懿彼閩越大哉侯王仗鉞務本築城爲防石取他山壤塹聯崗疊百厥雉累千乎廊卻鐵之觸疲羽之祥奔馬轡並馳車軌方巢鳳於樓蟄龍於隍如嶽斯立如翼斯張不有依憑曷旌扃鐍臺略俄啟神驅遽設鐵須卓堅漆曈曝昳捧足神俯持劍將列月殿巍峩靈山嶻防法逮無生權惟有兵昔之若是今肯忘情閩山永髙閩江永淸厥宜識之盤石斯城

丈六金身碑

釋氏之稱釋迦牟尼佛千百億化身而古今之世以諸佛菩薩其或鑄成塑成刻成其或壁繪幅繪乎像不可勝紀況多應現感通之自其非之乎我公粵天祐三年丙寅秋七月乙丑鑄金銅像一【句】丈有六尺之髙後二十有三日丁亥繼之鑄菩薩二【句】丈有三尺髙銅爲內肌金爲外膚取法西天鑄成東越巍巍落落毫光法相初我公登壇之三年己未秋一夕雨歇天淸風微月明瑤兔無煙銅龍有聲俄夢天之西際防以照物防云罅裂大佛中座嶽嶽以覯止熙熙而啟言曰斷予一臂衛之一方旣覺而思現乎形昭像也斷一臂誓誠也衛一方保眾也始嘉其異姑黙其事後創其意乃命自賓席之逮將校將校之逮步乘步乘之逮眾庶其有植信根之深者暎惠燭之明者許一以金投吾俸中將櫝於肆俟以銅易而後鳩工鴻鑪卜境擇日鑄斯佛於九仙山定光多寶塔之右古仙徐登上升之地其日圓空鏡然江山四爽橐籥之上【上聲】騰爲煙雲盤旋氤氳五色成文又有羣鳥或若鴻鵠或如鸎鵲交翔而間鳴自寅而及午斯佛也一瀉而成翼日我公禮閱之乃與夢中一類其形儀長短大小無少差其一臂工以之別鑄而防【其像大工慮其不就計以一臂別鑄而防之乃暗符夢中】我公神之而露其夢於是迎入府之別亭磨瑩雕飾克盡其妙朝夕瞻拜時不之怠冬十有二月丙申防僧千千以幡以幢以鐘以磬引歸於開元寺壽山之塔院獨殿以居之翼二菩薩於左右三十二相足八十種好具螺累累以成髻珠隱隱以炫額檀信及門而膝地童耋徧城而掌膠夫如是豈非千百億化身之一乎不然者焉得入乎夢而如乎神成乎形而如乎夢夢不之告工以之缺者哉其應現感通復爲之殊矣大矣哉且先天地生之謂道後天地設之謂象道者也以無爲爲志之者授心印於虛空象者也以有爲爲志之者疊慧力於報應論者惑【句】以之爲風馬曾不謂象猶道之轂也無象道不行矣始者摩騰竺法蘭二梵僧不愼其像東其道且西耳惜乎不與三皇五帝同世而出設與三皇五帝同世而出必能從容朴素遲回仁義詐僞未之亟蠧也柰何天將後之豈徒然哉豈不以仁義之生也曰堯與舜仁義之亡也曰癸與受至於列國之際彊秦之立癸受之悖亹亹其躅天謂仲尼之祖述堯舜憲章文武終不能獨制之故東釋迦牟尼於中土大陳出生入死之理天堂地法之事以警戒之𨿽人世之風波萬態逆翻而幽府之防縲一無苟免上智聞之若鏡之磨中智聞之若泉之澄下智聞之若火之燒謂之爲有則河沙芥子之說虛誕難測謂之爲無則應現感通之事尋常立驗故能銷嗜欲更禍福一貴賤則爲禆敎化之一源湛然不動感而遂通者也而以金厥地蓮厥宮張法橋以度人無刑网以束俗世之敬之可也怠之可也黷之可也繇是有委之國君委之大臣之旨旣而委之則人非常人道非常道我公曠代之生也有神僧識仗鉞之雄也應江沙期合仙人防築城之盛也契菩薩說【初丙午嵗我公至淸源未仕時有僧號涅槃於眾中駭而指之曰金輪王之弟三子防人間幸勉之專生殺柄又閩之侯未嘗至宰輔晉時郭璞記曰南臺江沙合卽有宰輔相我公之登臺席也江沙契焉又梁時王霸怡山上升山在府城之西五里光啟丁未嵗衢之爛柯山道士徐景立因於其仙壇東北隅取土掘得瓷缾七口各可容一升水其中悉有炭上總蓋一靑刻文字雲樹枯不用伐壇壊不須結未滿一千嵗自有系孫列後來是三皇潮水蕩禍殃巖逢一乍間未免有銷亡子孫依吾道代代封閩疆其壇東南有皀防樹古云眞君於此樹上上升其後枯矣至咸通庚寅嵗復榮也又嬀山僧號大安頃坐西禪者乾符中曰府城之到九仙三橋其中乃菩薩行化今之新城及焉】夫神通爲佛魂交曰夢神非夢而罕通夢非神而不感我公之慶鐘也其如是矣其明年正月十有八日乙未設二十萬人齋號無遮以落之是日也防云纈天甘露粒松香花之气撲地經梵之聲入空座客有右省常侍隴西李公洵翰林承旨制誥兵部侍郎昌黎韓公偓中書舍人瑯琊王公滌右補闕博陵崔徵君道融大司農瑯琊王公標吏部郎中譙國夏侯公淑司勲員外郎王公拯刑部員外郎農楊公承休文館直學士農楊公贊圖文館直學士瑯琊王公倜集賢殿校理吳郡歸公傅懿皆以文學之奧比偃商侍從之聲齊褒向甲乙升第巖廊韞望東浮荊襄南逰吳楚謂安莫安於閩越誠莫誠於我公依劉表起襄漢其地也交轍及館值斯佛之成斯防之設俱得放心猿於菩提樹上歇意馬於淸涼山中我公乃顧幕下者滔俾刻貞石以碑之某以甲科忝第盛府蒙招刋勒之職不敢牢讓謹推於厥防經云作佛像之功徳斗量海以有盡塵碎刼以無窮至若靑黛之畫辟支一金之補毗婆戲爲之而以艸木思見之而刻栴檀其猶蛻現其生羽金其報而況今乃儼至誠從靈感銅乎萬萬金乎千千防鼔鑄於神仙之山卜貞吉於火土之數其積功累徳豈可以邊以涯而言之哉或曰梁武帝之隆釋氏今古靡倫奚報應之昧乎對曰梁武帝隆釋氏之敎不隆釋氏之旨所以然也夫帝王之道理世也釋氏之敎化人也理世之與化人蓋殊路而同歸彼宵旰於萬有故一夫不獲若已隕諸隍中此濟度於觸類故欲凡一有情悉皆成佛梁武帝則不然以民之財之力剎將三百祈功覬徳則歸諸已啼億兆而不乳削頂頷以言覺所以私所以然也今我公爲邦則忠孝於君親【自興兵之來天下以三司之泉皆名直進獨我公以俸錢爲直進三司之運悉如舊焉闕庭大稱其美】牧人則父母於生民造塔四其一曰壽山以昭皇帝辛酉歲西巡發誓願以祝熊羆乞車駕之復宮闕其二曰報恩多寶定光追薦於先世其三其四大中神光爲軍旅也爲人民也繕經五藏其二進於上其三附於壽山定光大王意同乎塔月三其齋或千僧或千佛疏乎誠首則君親次則軍旅人民而已後焉況斯佛已之而不已與賔席將校步乘眾庶共成之故其地出明珠海出瑚幾於蓮花妙品之繁車渠瑪瑙幡幢瓔珞周乎多寶之湧也【開元定塔基掘地丈有五尺之深得寶珠坐以金錢又於海中得瑚樹凡二百餘株矣】夫其貺之如彼靈感之若此則斷一臂衛一方斯昭昭矣豈與彼而論哉某是輒奮筆而無愧爲其詞曰

托入佳夢鑄成鴻鑪毫光法相銅肌金膚恍惚現形昭彰合符不有爲也其如是乎唐一其宇越百其區伊閩之設於地之殊西城甌仭東塹鰲隅匪徳莫處惟仁靡逾懿其橐籥飛作醍醐焦山艸木不得不蘇苦海波瀾不得不枯仙花防謝慧日寧䢐永玆一方盤石其都

莆山靈巖寺碑銘

釋波東流湧爲花宮花宮之構咸宅靈秀靈秀之啟其或神授則知融結之始已有待於金聖人也粵靈巖寺乃莆山之靈秀焉神授焉懿夫嶽立大山堆下數峯面乙臂坤石嵌松瘦昔梁陳間邑儒滎陽鄭生家之生嚴乎一堂架以詩書旣而秋一夕風月淸朗俄有神人鶴發麻衣丈餘其狀見於堂曰誠易玆爲佛宇善莫之大生拜而諾瞬而失旋以堂居僧像佛獻其居爲金仙院卽陳永定二年庚申也【鶴發麻衣西天之謂故號金仙】山水推其奇鶴髮增其異緇錫日萃院落日峻隋開皇九年升爲寺焉左漱寒泉右擁疊巘危樓豁壺公之翠上方視防海之波唐景云二年辛亥寺僧志彥入內背文講四分律睿宗嘉之錫號聰明彥因獲言所居寺之自復有僧無際持妙法蓮華經感石上湧白泉僧歿而泉變淸焉遂膺敕額爲靈巖寺太和二年殿中彭城劉公軻幕提泉印聆寺之勝不缷而宿吏不蔬而午掬泉而漱隨手以涸其石今坎於上方之上其僧復有悟凖慧全省文靈敞無了悉間生祗園堅持宻行或臨壇表徳或降虎示眞厥眾如雲厥施若市洎武宗皇帝乙丑之否邑之東有敬善寺民井而居之幹有玉防寺民畝而田之獨玆之奇豪人互以金輸爲幽宅之卜若有之衛竟不克遂敞公了公乃除帽首絳腰沈蹤處晦逮宣宗皇帝之復索之於石罅云根歸之於蕪基燒址山靈之感行羶之慕投金執斵匪招匪勸不越閏而其宇鱗鱗其徒翼翼敞公咸通六年秋八月云滅靡風而大樹折庭靡觸而大殿傾瓦了公八年冬十月坐亡色身不壊今龜陽之號眞身大師者也則知僧以行而神其亦地以靈而感若乃軒軒月殿藹藹松門醍醐雨天璢璃鏡地慧燭九枝而吐焰慈云五色以垂陰推於甌越居之甲乙今僕射瑯琊王公牧民之外雅隆淨土論及靈勝以爲東山神泉之比【神泉寺在府城之東山其泉亦自僧感而湧也】繕經五千卷於玆華創藏而藏【平聲】焉卽天祐二年春二月也初侍禦史濟南林公藻與其季水部員外郎蘊貞元中居玆而業文歐陽四門捨泉山而詣焉【四門家晉江泉山在郡城之北其集有與王式書云莆陽讀書卽玆寺也】其後皆中殊科禦史省試珠還合浦賦有神授之名水部應賢良方正科擅比干之譽【防云臣遠祖比干因諫而死天不厭直更生微臣也】歐陽垂四門之號與韓文公齊名得非山水之靈秀乎元和才子章孝標邵楚萇朱可名寄詩以題大中中【宣宗元年丁卯號大中凡十三年】潁川陳蔚江夏黃楷長沙歐陽碣兼愚慕三賢之懿躅葺齋於東峯十年咸通乾符之際【懿宗元年庚辰攺咸通凡十四年僖宗元年甲午攺乾符】豪貴塞龍門之路平人藝士十攻九敗故穎川之以家寃也與二三子率不西邁而愚奮然凡二十四年於舉場幸忝甲第東歸之尋舊址蒼苔四疊嘉樹雙亞【今東峯雙龍眼樹卽往嵗書齋之庭陰也】訪舊僧云扃十扣雪頂一存於是謹祝金儀益誓丘禱以謝玆山之靈秀刻銘貞石兼補前賢之未述其詞曰山奇孕神地勝惟靈螢窻旣夜鶴髮斯形一畝請宮雙蓮建扃洞深夏寒林茂冬靑松竹鏗樂峯巒豁屏皛迷蟾窟茫眺防溟持經僧志湧石泉泠四分律講萬乘君聽勅飛額防寺以靈名不有地祥焉動天庭大士鴻生珠明桂馨良牧聳聞華構藏經浩刼不泯匪玆曷丁敬祝巉巖勒石以銘

龜洋靈感禪院東塔和尙碑

三敎之萬古也咸以師弟子授獨釋氏之師弟子削姓以名別爲父子之流葉東塔和尙葉眞身大師其道偕極不可思議以父子言克盡弓裘之善和尙法號志忠俗姓陳世居仙遊祖諱璠父諱笻繼以好尙山水崇佛友僧生和尙自於乳抱鼻逆羶辛九歲詣眞身大師爲童子一見之兩如宿契年十五落髮初大師之卜洋也云木之深藤蘿如織狼虎有穴樵采無逕俄値六眸之巨足躡四俯仰其首如作禮者三逡巡而失遂駐錫卓庵名其地曰洋焉洋之泊也盂不及村畬不及菑山產菜號苦蓋以之充卯而齋惟大師與和尙俱歲移月更名馳迹漏檀信尋而施漁獵投而事時謂之二菩薩僧其地或來人之稍乖嚴潔則立有蛇虎驚吼之怪及武宗皇帝乙丑之否棄之而絳帽潛匿大師允檀信之迎隱於數家和尙棲於巖穴之內不離玆山相伍者麋鹿馴伏者虎狼旣而靡耕菑杜施丐還取苦蓋之卯至今玆院之逢歉歲一卯之風不泯宣宗皇帝復寺之始議者以靈巖之奇勝非我菩薩僧不可以宏就由是都人環乞大師以居故和尙獨薦洋之址焉松堂揭而覺路喧天金磬敲而道花滿地誠以上升道士不受籙成佛沙彌不具戒和尙且不之然旋將西遊受具足戒於襄州龍興寺大中十二年東還由廬陵與艸庵和尙値艸庵曰來自何山曰六眸山曰六通乎曰慧非重瞳和尙蓋行髙而言寡是日對答如流旣及本山人地愈盛院落則不營而峻供捨則不化而來咸通三年靈巖力圓乃迎大師返於玆八年大師坐亡法身不壊南北歸敬闐然無時和尙以之煩十三年遂南五步裏之山得峯之秀室而禪焉卽今南畬也廣明元年弟子智朗惠朗鑑藏輝景閒幹鴻超悉以植性祗園分光慧炬以謂我大師承法馬祖親得心印則和尙焉今以宿曉而晦辭煩卽靜不可使六眸靈感之地畱形示滅之異葉其葉而不之大乎於是迓乞歸於院將以張法輪式救迷津其如感通𨿽然現沒有數中和二年【是時公尙未登甲科】龍集壬寅三月十日示滅壽年六十有六僧夏二十有五後二旬之一日建堵波於東岡焉嗚呼和尙之道不粒而午不宇而禪與虎狼雜居所謂菩薩僧信矣其三月之朔語其眾曰至道之有顯晦師弟子不欲雙立昔大師之去也畱形爲之顯今吾之行矣速藏爲之晦故將儀貌若生而蓋棺晦朔不逾而啟土從付囑也其上足景閒幹以凡紀道名須資詞筆懇賫行實扣愚求文某早訪蓮扃今悲松塔敢辭抽思用刻貞銘爲之銘曰

六眸獻山二葉開蓮號及菩薩正眞自然雲林匿迹狼虎參禪仙花撲地智月懸天示滅之滅顯晦岐焉布金左岡建塔開阡實歸上界寧曰下泉松風柏雨空悲歲年

華巖寺開山始祖碑銘

師法號行標俗姓方祖榮父安莆之盛族師生於建中二年辛酉齠齓卽穎悟異於諸童九嵗投玉防寺監寺神皎出家將二年皎嘉其拔萃命之落髮師以梵行未至不敢預大僧數至貞元十七年【時師年二十一】方薙鬢髭翼日遽講所習涅槃經一寺嘆服旣而辭其師北遊抵京薦福寺受戒品詣章敎大師法防章敎奇之令首其眾凡十年士君子之造者無不聳慕尋爲功徳使推入道場憲宗善之元和十一年【丙申師年三十六】東歸復於玉防焉法雨隨車慈云被物洎武皇帝【防昌元年辛酉】除佛捨籍釋子於戶部師則巾華陽衣縫掖晦迹樵客廬於西巖石室律身守道如居千眾及宣皇帝復寺【大中元年丁卯師年六十七】刺史瑯琊王公迎以幡花捨於郡開元寺俾爲監領大中六年【師年七十二】師以環足之煩擁旅之數乞歸故山先時玉防之北巖泉石之奇也卜而居之縣令中山甄宿與莆之士庶爭沐醍醐共隆蘭若煙巒蔽虧朱碧掩暎前俯平川後峙奔嶠地自人勝名由道髙刺史河東薛公仰其孤風復馳開元之僧衛以入郡日扣華嚴大義幾忘食寢洎解印與之偕至北巖題之爲華嚴院以徹祠部焉師咸通六年七月五日示滅壽八十有五僧夏六十有四後四十有五日建窣堵波於西岡十一年其徒從紹疏師行實於闕升其院爲華嚴寺有徒三十人皆肅肅可觀不忝師門於戲師儀梵骯髒言詞雅直衝黙而明敏慈恕而剛毅儒書皆通三皇五帝之道言未嘗及而人知其博古也經論綜貫天堂地法之說舌未嘗舉而人皆務崇善也所至淸風凜凜政所謂釋子之髙傑者也弟子道光道圓令詢悉器傳師道愚冠扣師關壯以隨計幹寧二年忝登甲科東還薦造金地歲周三紀膠掌而拜影堂腹槁而銘遺美不可使桑門大士泯而無述焉故銘曰

智月不缺乘虛照物道花不衰吐艷無時洞徹照灼傑然吾師稟薦福戒分章敎枝厥宗得雋內庭擢之銜香徹印雲間資期數有污隆道無燐緇徳風徒襲法舸寧維山幽迹髙身沒名垂松塔𨿽故竹毫可追稽首影堂敬刻斯碑

福州雪峯山故眞覺大師碑銘

大師法號義存長慶二年壬寅生於泉州南安縣曾氏自王父而下皆友僧親佛淸淨謹志大師生而鼻逆薰血乳抱中或聞鐘磬或見僧佛其容必動以是別鐘愛於膝下九歲請出家葉而未卽十二從家君遊莆田玉防寺寺有律僧慶元持行髙潔遽拜之曰我師也遂畱爲童子焉十七落髮淳朴貞古了與流輩異曁武宗皇帝乙丑之否乃束髮於儒冠菜中而蓬迹來府之芙蓉山照大師見奇之故止其所至宣宗皇帝之復其道也涅而不緇其身也襃然而出北遊吳楚梁宋燕秦受具足戒於幽州寶剎寺訖巡名山扣諸禪宗突兀飄颻云翔鳥逝爰及武陵一面徳山止於珍重而出其徒數百咸莫之測徳山曰斯無偕也吾得之矣咸通六年師歸於芙蓉之故山其年圓寂大師亦自潙山擁徒至坐於怡山王眞君上升之地其徒熟【熟師已嗣徳山】累累而欵關師拒而久之則有行實者始以師同而議曰師之道巍巍乎法門圍繞之所不可造次其地宜若鷲嶺猴江之爲卜府之西二百里有山焉環控四邑峭拔萬仭崷崪以支圓碧培塿以羣靑怪石古松棲蟄鶴靈湫邃壑隱見龍雷山之半頂之上則先冬而雪盛夏而寒其樹皆別垂藤蘿防茸而以爲之衣交錯而不呈其形奇姿異景不可殫狀𨿽霍童武夷無以加之實閩越之神秀而古仙之未攸居誠有待於我師也祈以偕行【去聲】秋七月穿雲躡蘚陟險升幽將及之師曰眞吾居也其夕山之神果效靈翼日巖谷爽朗煙霞飛動云庵旣立月構旋隆繇是柅法輪於無爲樹空門於有地行實乃請名其山曰雪峯以其冬雪夏寒取鷲嶺猴江之義始則庚寅逮於乙未師以山而道侔山以師而名出天下之釋子不計華夏趨之如赴召乾符中觀察使京兆韋公中和中司空潁川陳公每渴醍醐而不克就飲交使馳懇師爲之入府從人願也其時內官有復命於京語其道其儕之拔俗悟空者請蛻浮華而來剃僖宗皇帝聞之翰林學士訪於閩人陳延郊得其實奏於是聖錫眞覺大師之號仍以紫袈裟俾延郊授焉大師授之如不授衣之如不衣居累夏辛亥歲朔遽然杖屨其徒啟而不答云以隨之東浮於丹丘四明明年故府侍中之有無諸【句】尅【句】洗兵於法雨致敬於禪林馥師之道常東望頂手後二年自吳還閩大加禮異今閩王誓眾養民之外雅隆其道凡齋僧構剎以之焉爲之增宇設像鑄鐘以嚴其山優施以充其眾時則迎而館之於府之東西甲第每將儼油幢聆法輪未嘗不移時余乎一紀勤勤懇懇熊羆之士因之投迹檀漁獵之逸其或弭心鱗羽戊辰年春三月示疾吾王走毉毉至粒藥以授師曰吾非疾也不可防子之工卒不之餌其後札偈以遺法子函翰以別王庭夏五月二日鳥獸悲鳴云木慘悴其夜十有八刻時滅度俗壽八十有七僧臘五十有九以其月十五日塔其藏焉其塔也其徒僉云以山之奇堂之峻【法堂也】大師之生也王【去聲】是其歿也不宜捨諸故坎其中焉若干尺之髙若干尺之周皆雕瑉石錯火壤燐燐然嶪嶪然四隅則環宇以庥玲瓏窱雲霞時入風雨罔侵其日奔閩之僧尼士庶僅五千人閩王娣之子降左金吾衛將軍檢校刑部尙書延稟始陳祭是設齋焉大矣哉大師之見世於是罔量其僧邪自始及玆凡四十年東西南北之夏往秋適者不可勝紀而常不減一千五百徒之環足其趨也馳而愈離辯而愈惑常曰三世諸佛十二分敎到此乃徒勞耳其庶幾者若干人其一號師備擁徒於元沙【今安國也】其二號可休擁徒於越州洞巖其三號智孚擁徒於信州鵞湖其四號慧稜擁徒於泉州招慶其五號神晏今府之鼔山也分燈之道皆膺聖奬錫紫袈裟而沙級宗一大師招慶晤大師鼔山定慧大師之命焉其曹早曰法𨿽無說名以文垂自少林之逮曹溪無不刻碑而紀頌我師其黙乎一旦惣其曹【句】首曰從智如堵而扣愚求文某老且病刋勒之加多已辭避欽師之道不覺聳然偉夫恭聞釋波之東注也流其象則不流其旨流其旨則不象其形厥初大迦葉之垂二十八葉至於達摩達摩六葉止於曹溪分宗南北徳山則南宗五葉大師嗣【句】其今六葉焉雪峯之分沙洞巖鵞湖招慶鼔山其道皆離貝葉以祗其七非某之能言也但美數公葳蕤其葉眾多殷勤之請遂爲之銘而應其求其詞曰

曹溪分派誰繼南宗一言冠絕六葉推雄無物之物非空之空不瑩而明不增而隆縮靡秋毫舒靡鴻蒙不有靈鏡曷揚眞風懿彼閩越巍乎一峯洞壑斯異雪霜罕同天之有待師也云鐘名將道協迹與仙崇奔走厥徒百千其叢庶幾幾人莫不通分燈照耀樹本玲瓏聖君寵疊賢王敬重不生不滅曷始曷終刻貞石於斯文旌厥徳於梵宮

黃禦史集卷五

欽定四庫全書

黃禦史集卷六

唐黃滔撰墓志銘

司直陳公墓志銘

姬孔之教與日月以懸天顏閔之馨作芝蘭而出地可不誄淸塵於桂苑揭貞石於松阡敍白楊之別生悲風示黃壤之下藏嘉气者哉漢太丘長二十三世孫南安縣尉諱眞生處士蕘蕘生大理評事齊忠信篤敬不類今世嘗有白雀巢其庭宇佳蓮產其池塘識者謂其後必大有子九人皆力儒學公其長也諱嶠字延封齠齓好學弱冠能文與髙陽許圖江夏黃彥修居莆之北巖精舍五年而二子西去復居北平山兩地穴管寧之榻十霜索隋氏之珠然後應詔諸侯求試宗伯而以咸通乾符之際龍門有萬仞之險鶯谷無孤飛之羽才名則溫岐韓銖羅隱皆退黜不巳故公自丁丑之及丙申髙價馳而逸步躓旣而大盜移國徳公文行之深者安州鄭郎中諴孫拾遺泰嘆而勉之久乃持輦下之屈名適蜀中之貢府致鄕士倒屣場席開路淸風旣爾竊爲權官沽諸將求識而薦之公時巳出經試比言之者【缺一字】筞帋而亡是舉光啟二年收開三年榮登故相滎陽鄭公禮部上第大哉公爲人謹信居家純孝事繼親彌善廬先君墓泣血有聞其所爲文扣孟軻揚雄戶牖凡三百篇有表奏牘頗爲前輩推工且大唐之設网士得之於是者歲幾人焉矧復有避宦者之節若走沖虛之車焉滎陽公自以得人其春首門人脫麻攝京兆府防軍司空太原公帥閩解榻以【缺一字】辟之爲大從事受大理評事兼監察禦史今府相繼擁於節旄益賢其參畫奏大理司直兼殿中方期輟從藩屏入踐諫垣不幸寢疾浹辰不起矣享齡七十有五光化二年十月三日嗚呼將來失其鏡斵者喪其般倕𨿽登大年終恨朝露三年庚申正月十七日丙午葬於泉州莆田縣崇教裏北平故山禮也公兩娶魯國林夫人滎陽潘夫人其子三人仲曰說買石太湖刋文愚與公同邑閩越江山莆陽爲靈秀之最貞元中林端公藻冠東南之科第十年而許員外稷繼翔其後詞人亹亹若陳厚慶陳泛陳黯林顥許溫林速許圖黃彥修許超林郁俱以夢筆之詞籝金之學半生隨計沒齒防寃曠乎百年而公追二賢之後七年而徐正字寅捷八年而愚【缺一字】莫不江山之數耶猗歟昔之負髙才不以位而碑者襄陽惟孟先生焉今也累懿徳不隆位而碑者以陳夫子始愚沾巾宿艸無媿抽毫其辭曰

江山之秀鐘乎人純孝髙節並其身掬玆二美摛爲雄文以之登桂科以之列蓮賓斯爲君子誰曰未仁嗚呼九原宜樹貞瑉

祭文

祭陳侍禦【嶠】

維光化三年歲次庚申正月庚寅朔十五日甲辰將仕郎守國子四門博士黃某謹以淸酌之奠敬祭於侍禦陳君延封之靈伏以靈閩之江山莆稱秀絕首武徳之科級自貞元之英哲其後繼生碩儒亹亹鴻都交懷荊璞互握隋珠皆指期於拾芥終慟哭於彎弧洎宣皇之後年則夫子之斯出持曾參之孝行袖孟軻之文帙薦賦諸侯上書聖日射宮而勁挺矢藝圃而葳蕤華實難亨者吾道難偶者至公管仲三奔非戰之過孫十上蓋時未通七千里而辛勤上國二十年而惆悵東風人皆一一以興憤我獨孜孜而養防旣而鳳闕飛塵城掛牓儀曹方急於中興權宦輒窺其上賞殊不知楊吟誦於犬子景薦延乎商鞅古爲不然吾肯斯仿誰不奇夫子之節誰不髙夫子之名冰霜卻污松栢居貞渭水之釣有守武城之逕寧行逮夫岷峨歲攺岐雍煙淸天子復含元謁見有司新都省權衡巍巍令聞赫赫嘉聲遂從寰海迥翥蓬瀛振輝光於甲乙開道路於孤平望髙而先脫麻衣家逺而須榮鄕土十二人林君茂躅一百年莆邑大數君侯設醴以前席里巷拜塵而如堵雷車轞轞鶴駕翩翩初命就門見東周之三語前程不日俟西漢之七遷旋以孔罇引滿徐榻解懸白璧黃金而疊矣玳簪珠履以加焉列藩所得者賢才古人所重者知已旣將推珍於席上豈獨矜詞於雪裏莊周說劍則韓魏呈鐔郭隗升臺則樂鄒覯止繡衣曜日驄馬嘶煙飛詔而賓階次第假途而棘寺盤旋莫不漢帷駐防薛石畱牋從容渥澤寵異淹延胡言薤露忽敗椿年嗚呼石火風燭驚波逝川聖賢之不免矣古今之共痛焉某江鄕則中外親姻帝裏則參差硯席干名而後乎一紀論友而仰乎三益蟬槐結念幾同京洛之愁鸎栁看時各署神仙之籍別來輦下歸自甌中塵忝而郤詵桂綠因依而王儉蓮紅斷金益固投漆攸同見行藏於柱史論倚伏於塞翁實期以始者文場之懿徳邇來使府之淸風伏蒲北省起艸南宮更雪當時之寃滯少爲吾黨之隆崇是何天之喪道之窮悤悤大夜默黙穹某復曉夕以思江山之事林君則以合浦垂名夫子以申秦得意髙步斯振宏規靡異前輩曠世後來遂志俱蟠使下之柏俱擅乙中之二【林端公貞元七年首閩越之科第以珠還合浦賦擅名後十年莆邑許員外榮登自此文學之士繼踵而悉不偶時曠八十七年始鐘於延封其文以申秦續篇擅名後六七年徐正字及第兼某塵忝林端公同延封牓皆第十二人皆開路於後人皆終使府大判官判官皆柏臺林荊南延封閩中也】推是言之豈偶然耳賢哲相望今昔一致嗚呼延封昨日而冰壺仙霧今辰而丹旐芻靈𨿽死生之理能一終痛傷之懇罔寧況以平生樹徳幽宅刋銘無慙郭泰之賢牋毫曷措爰枉趙岐之寄涕淚交零水咽云愁風悲日暮精靈一閉於泉壤歲月空蒼於壠樹椒壺略備蘭俎聊具申永訣於斯言庶冥感其誠素嗚呼哀哉

祭先外舅

伏以彼蒼者穹禍淫福善噫何斯言之或謬歟籛鏗壽而顏淵夭盜跖牖而嵇康刑屈原寃而文考溺冉惡疾而左喪明胡其然哉胡其然哉伏惟明靈栁蔥松峭山嶷鶴孤落落君子行行魯儒始者辭鷗西邁希鵬北䢐髙髙蟾桂赫赫鴻都和防之寧三泣宋盧之俟一呼而以气直志大數奇道污大中季之計車奔走咸通際之名路﨑嶇於是涕唾聲華毫釐簪笏枕中罷競於名位壺裏別窺於日月東尋玉籙則龍虎嵳峩南訪金沙則羅浮突屼北固風淸西陵月明蘭舟泊防金磬飛聲塵埃謝傅之叔侄夢寐茅家之弟兄古觀秋住靈蹤日行松下之齋宮肅肅雲山之醮火熒熒罏燃北癸鼎化西庚羽人傾蓋府帥投誠【說浙西周】體範居陶象端適衛蓋婚嫁之須了匪貨財之所系愈髙云鶴之逍遙益笑匏瓜之系滯何武江都蕭墻禍儲羊腸莫守蝸角旋孤【說淮南髙】蕭條陳蔡之圍聖賢大困惆悵昆崘之火玉石俄俱綿邈吳山蒼茫閩海遽聲沈而響絕薦時移而歲攺絡秀愁積孟光泣倍山頭之鶴駕無覩水底之鯉書空待宅相徵輪梁園洛濱見徐甲之移主知伯陽之蛻身海山失翠煙樹亡春某竊惟早歲忝拜淸塵防以拾靑相器投漆相親鑑羲之必晉朝名士識陳平爲漢代英臣爰將淑女俾結嘉姻十載不攀於桃李兩誠空貫於松筠愚以感明靈之殊義戴明靈之至仁金重季布枝輕郤詵逡巡東越拖擲西秦實期歸釣嚴灘終棲鄭谷戶外山碧樽中酒綠將仰止於樂冰冀參差於衛玉豈意寂寥音信髣髴幽明聖人之齊始卒君子之一枯榮天上之鵲橋宜度人間之鴛被須成開簾鳥囀回轡蜩鳴東牀則黯黯愁色南渭則哀哀哭聲嗚呼哀哉平生气槪昔日忠貞齡曷昧駒隟斯驚在物之理豈人之情愚輒疑道家有形全气全兵解木解考斯事矣或其義也不然者胡埋南祖之蛇罔念北翁之馬嗚呼哀哉列塜開阡重泉九原古之所制今也斯存伏惟明靈魏夫人遺蓮鋒而取諭葛仙翁堘竹枝以爲論固以神遊蓬島洞入桃源然則不樹松柏罔貽子孫是用葬喬山之冠劍招湘浦之精魂滕公啟室宋玉申言曰楚山靑兮淮波綠劉雞飛兮隨鷁覆遺蹤脫屣辭彼俗楊栁霜多不堪矚螺江淺兮甌山陰繼升天兮徐董任風爲輪兮雨爲轡東歸來兮北追尋陳桂席兮奠椒漿樹馬鬛兮開壽堂千秋萬歲兮舊江鄕魂歸來兮山之陽詞咽淚迸猿悲鳥傷東波送恨西日沈光雪耀霜明而莫覩芝焚蘭爇以空芳孀妻捧奠出女屍喪嗣男而杳杳江嶺鄙子而明明肺腸劍以求心而克許樂以悲告而寜忘願明靈之冥感鑑蘋藻於壺觴嗚呼哀哉

祭崔補闕【道融】

故右補闕博陵崔府君之靈惟靈大唐有進士科無巖穴詔故鵠版之降不易其人元和之起也則有陽諫議城凜凜淸風其不起也則盧諫議仝昭昭髙道一以權豪之忌空福道民一以堯舜之世但樂箕潁其後陸君洿以忠勳應召惠君寔以忠諫赴徴未委起艸伏蒲何如人也洎博陵崔君之生也迥稟髙奇兼之文學近則繼李飛之蛻隨貢逺則同毛義之志奉親東浮謝公舊州式避戈防遁於仙巖濬谷克業經綸而以酒美肉羶澤馨川媚五避三顧懸榻開樽不辭小國之權蓋切髙堂之養旣而大君之思夢說四輔之急薦雄系三詔而就門參七人而列職仲舒謁帝必演春秋呂望投竿定爲師傅柰何龍蛇起陸烏兔無光莫扶劉氏之宗祧空泣袁安之涕泗甌中越絕養素守防賢王之結嘉姻時議之期良輔豈意皇天不祐白日無憑消渴之亟茂陵少微之入瑤桂芝焚蘭爇梁壞山頽𨿽人生之有定期實士徳之爲不幸嗚呼閩中二月煙光秀絕脂轄赴闕鯤鳳嘈囋其猶南浦魂斷北梁涕咽而況昨日軒車今朝塗芻唱薤露以出門飛粉旌而戒途五離擇日九泉卜居其在樵蘇其在博沽至於路行尙皆悲吁矧其嶽嶽之曰男子鏘鏘之號魯儒識通防握耀蛇珠數百篇有唐之詩數千字中興之書國風騷雅王佐謀訏沈光之猶衝斗垂翼之未摶扶賷志歿地其痛何如雲物爲之無色剛忍爲之不愉某飲風永嘉傾蓋無諸多君於士元廊廟待我以叔度陂湖交言旣異投分斯殊方俟彈冠仰修程於霄漢誰云執紼悲落景於桑楡豈鬼神之害良善而吉凶之昧賢愚顏回先死盜跖後殂世之災生之毒痡愴恨風燭淒涼隙駒肴匪丰俎酒匪馨壺嘆松蒿而永往托蘋藻以聊舒明靈有感鑑而歆歟巳乎巳乎嚱嚱

祭陳先輩【鼎】

惟光化四年歲次辛酉正月二十七日祭於陳君之靈閩山秀气魯國淸塵天之授受鐘我仁人卓矣生世學而立身衛玠則旁輝其舅曾參則大孝於親始者隨計歸越上書入秦擅價而侯門傾動呈功而鳳藻精新咸通之年九霄也鷁路乾符之際萬仞也龍津旣而甌嶺經兵蜀川迎帝匪無隨駕之懇實切問安之計肩負燋飯志銷丹桂𨿽深藏豹之誠難遏化鯤之勢都堂昔日困一千輩之交鋒大國中興作第二人之登第杏園醉後華表歸時往嵗井邑玆辰羽儀旋屬姑蘇積舋勾踐興師於是板輿避地艸檄從知百越之江光洶湧四明之山翠參差長鯨旣剔逸足難羈東別朱門南還故里一朝而奄至泣血三載而蔑聞見齒仲由此後千鐘之祿悠哉毛義終身一檄之榮巳矣修程不顧盛徳逾馨田園艸綠戶牖山靑與防龍而抗迹追園綺而忘形且期齊鶴算壽陟齡是何修短之期莫測吉凶之國難扄明神罔祐大禍斯丁士林慘怛詞苑伶俜某始自童年至於壯嵗江鄕爲竹馬之友京輦作谷鸎之防三朝被刖棲遲泣荊璞之艱十上遭時次第到瑤蟾之內誰言倐忽遽嘆存亡痛人琴之俱絕緬膠漆以空傷嗚呼用新平生徳行曩昔文章近則孟浩然𨿽人間不仕逺則卜子夏乃地下爲郎誠以髙科而貞退固從陰隲以舒張逝水東流踆烏西匿昨辰而椒桂獻酬今日而藻蘋滴瀝且彭祖之延永壽亦至銷磨而巨卿之哭故人得無淒惻況乎東西多故南北遙程不得親隨薤露送別於塋旣闕殷勤而執紼空將嗚咽以沾纓謹以依稀蔬果一二精誠願冥符於肹蠁申永訣於幽明

祭林先輩【用謙】

維光化三年歲次庚申十一月曰敬祭於林君執光之靈惟靈夫渥窪之足以千里之爲程巳馳之而俄沮嶰谷之音以六律之爲府旣防之而忽泯夫不永其終始何痛如之嗚呼林君得以言矣君負相如之詞賦慕郤氏之科名一紀秦城千門禰刺𨿽眾口大馨其鳳藻人罕如焉而三春累困於鸎喬數何奇也然則女貞而十年必字藥靈而九轉須成果契至公克升上第旣巳東堂得意南國言旋龍珠則動彩於握中雁序則增輝於天際將冀盛淸風於吾道豈期嘆逝水於人生屈原之難問者天蔡澤之不知者命螺江煙景方翻丁令之羽毛駒隙光陰俄啟曾參之手足誠壽夭靡移於夙契且鬼神何害於善人禍福吉凶悠揚曖昧淒涼物理慘怛人情今則壽域斯開貞魂永蟄壠頭水咽山上云愁鄧攸之繼世無兒語畱身後崔曙之遺孤有女詩在生前𨿽衰盛之同休亦存亡之至痛某京闗進退硯席參差幸忝先鳴彌欣繼防未賀桂枝之入手忽從薤露以傷心修短有玆吁嗟何極靈輀戒路丹旐翻風逺寓丹誠聊陳薄奠願垂冥感鑑歆於斯嗚呼哀哉

祭右省李常侍【洵】

惟靈金石呈姿陂湖稟量伊彼昭代生乎徳門膺河淸嶽峻之期擅賈虎荀龍之號時稱最怒【賈家三虎偉節最怒】家謂無雙月中則桂樹連枝日下則鴛行接翼故得鄰家醜婦競顰西子之睂洛下諸生皆掩謝公之鼻爲大廷之領袖定千古之風流旣而魏闕飛塵蜀都迎駕𨿽則急賢於行在而志作賦於閒居畱連霅水之煙波容與松江之嵗月其柰珠以川媚蘭於澤馨從吳苑之琴樽疊堯天之雨露金臺蒲省驄馬螭頭誠幾三顧以就門猶作八元而在野其後七升赴命二玅對敡天駟呈材蛟龍得水入鼇山而侍從登鳳閣以優遊名由實生位以徳舉天子乃擢王褒爲諫議升孝若於貂璫前彰潤色之功後養燮調之業旋以欃槍未落岐雍多端忘越嶺之﨑嶇慕荊州而倚托東閣之畱連斯重北轅之行邁方營誰料彼穹者天俄奪之魄漳濱一鬼驟苦劉楨殷氏兩楹遽鐘夫子山頽梁壞璧碎芝焚𨿽人世之死生實士林之摧沮今以湖湘梗澀伊洛迢遙北邙之路連天松楸莫附南巷之號至血丘壠權宜煙雲慘澹於原頭猿鳥悲涼於林際某曩從上國獲戴殊私近慶外藩薦承厚顧每佇十旬之入拜寜期二豎以來攻彭殤𨿽謂其同休幽顯其如乎永隔靈輀戒路丹旐翻風昨辰而椒桂獻酬今日而蘋蘩滴瀝人生到此天道何言雙淚空流九泉無曙東波嗚咽西日蒼茫輒寓玆誠謹陳薄奠敢祈冥感髣髴歆斯

祭司勳孫郎中

惟靈趙璧呈姿隋珠稟價爲乎國器生之徳門劉家則三嘏揚芳馬氏則五常擅美故得數枝郤桂交茂鴒原一本田荊分輝雞樹理窟則曲臺得雋寶人則華省垂名繇是迥拔蘭宮騰光水鏡臺推二玅日俟七升不幸岐雍多艱干戈未偃補傾乏石救濁非膠爰攀雁序於五湖因轉驥程於百越誰料皇天不祐彌薾斯縈遽折椿齡俄隨薤露山頽梁壞芝爇蘭焚𨿽修短之有定期實簪紱之爲至痛今則江湖梗澀京洛迢遙權卜靈崗寓安壽域川上之東波嗚咽雲間之西日慘淒大夢莫回下泉長暮某早於輦轂歷踐軒墻旋振羽於丘門獲陪塵於阮巷顏回短命旣恨當年溫氏冥裝復從今日人生若此天道何言涕淚空流幽明驟隔嗚呼哀哉輀車明發丹旐晨飛輒憑蘋藻以寓誠用薦塗芻於永訣願垂冥感髣髴鑑歆嗚呼哀哉

祭宋員外

故軍倅觀察推官檢校主客員外郎廣平宋君希邈之靈惟靈物有盛則有衰人有生則有死古今不易之數毫髮無差之理然則厥壽苟百壽終則滅厥身苟修身歿名畱是以顏子夭而其言不朽原壤老而於道何求吁嗟希邈藹然淸休蘭杜敗而終馨松柏折而終秋徳木千尋人材八尺夐云鶴於風裁濊陂湖於胸臆旣而臺築黃金禮先白璧爲席上之至珍運幕中之婉畫洛水波淸泉山翠橫優遊五府輝映雙旌兩地之隆崇物望一方之煦姁人情繇是入曳珠履出居武城尊俎克彰於令譽弦歌迥振於嘉聲才業大聞君恩薦至爰從棘寺以寵陟旋慶蘭宮之澤被丹鳳飛詔銀魚受賜𨿽棠陰蓋地能資樹徳以行春而醴酒疊觴終以持盈而戒意九仙樹碧八座塘深駐淸源則一府延頸赴無諸則一郡沾襟嗚呼希邈持何道致人如斯之欽豈非秉仁義忠孝以行巳無是非毀譽以萌心者哉柰何晉公二豎漳濱一鬼惡去藥石之內樂入膏肓之裏冉耕惡疾以相攻長卿消渴而不止艾煙百冗藜杖二年禍被三彭之所迫靈非九轉以寜痊嗚呼哀哉石火風燭驚波逝川誠修短之無攺矣柰痛傷之有等焉芝焚桂爇璧碎珠捐至於行路孰不涕漣愚一揖淸塵偏容瑣質初憐淡以如水後乃投而若漆十年之寒暑無變三益之金蘭愈宻洎夫秦城駐迹儉府叨招竊惟上榻幸忝同寮南貳隼旟𨿽寄懷而稠疊北依龍節終積戀以迢遙沙防迎歡津樓送別且言不日之後防誰料終天之永訣人生夢幻夫復何言世路存亡難勝痛咽嗚呼哀哉昨日而牋函寓意今朝而蘋藻興詞駒隙之光陰如此臺之學習何斯幽明驟隔音信無期加以道路修阻弓旌縶維慟哭寢門而莫逮叫號穹碧以奚爲聊馳一奠之椒桂用敍千秋之別離噫嚱噫嚱巳而巳而

祭錢塘秦國太夫人

惟天復二年歲次壬戌敬祭於故秦國太夫人之靈夫生帝王則若文母方鐘至聖生人臣則若陶母方降大賢信夫韜昴宿之耀於胸襟掬嵩山之气爲懷抱豈容易哉伏惟明靈天資婦道神授母儀金石不足諭其貞明芝蘭不足表其芬馥訓逾孟織智邁謝圍顏氏子則提育聖人曹大家則師資諸女旣作閨門之上瑞乃生英傑於皇家立曠代之鴻勲擁兩藩之龍節食則萬錢調膳祿則三世及親見防衣則衣錦之姿見冰鯉則和羮之味騰輝女史興詠國風推於古今實無倫比乃由懿徳致此大榮嗚呼靈藥難求流光易謝本冀霜松而永壽忽驚風燭以斯零竟成舉世之悲傷空切至誠之號慕某幸攀令嗣獲忝親鄰論交旣契於金蘭抹泣乃同於親屬輒陳薄奠用表悲誠敢冀明靈依稀歆鑑

祭南海南平王【代閩王】

故南平王之靈惟靈五羊奧區畨禺巨壤漢爲列郡唐作雄藩總百蠻五嶺之殷有出將入相之盛是故地啟嘉數天生大賢濬六韜三略之才謀韞五袴二天之政術俾其於家受詔衣錦禡牙控二十四州之繁難當二十八齒之美茂光揚千古冠絕一時鐘其明靈其昭昭矣至若恢張霸業揚淸波臺陟九層靡慚郭隗劍提三尺授自呂防爰持副貳之雄姿遂領節旄之重寄繇是澤施甘露令肅秋霜掀文房武庫以連云騰逸气英風而偃艸上榻則阮瑀下賢則左車從善則軾閭宣威則斷案故得越伏波之銅柱獻欵而來感鄂公之鐡鞭呈祥以見火山攺色珠浦生光無煩處默之酌泉大鄙趙佗之累土然後鳴鐘出入調鼎升聞致交趾之封疆歸石門之教化九遷渥澤克居浴鳳之池雙立節旄逺過跕鳶之水𨿽士鮪列弟兄三地山簡兼荊湘四州語未同年事推曠世嗚呼是何才徳之若彼功業之如此而彼穹者天不壽其齒畢雲龍之契防與鶴而等倫矧天子方欲使降皇華恩宣金冊表裏東周之盛旌崇南越之隆胡二豎之急攻竟三醫之莫救泰山頽壞俄興孔氏之歌漢水淒涼遽罷羊公之市實國家之不幸實藩鎭之不幸某早塵與國旋忝睦鄰𨿽瓊樹之未親若銅盤之已接方定金蘭之至分豈期幽顯之驟殊況以幸結良姻累交專介幕下崔員外昨馳禮幣嘗詣門墻爰防執手之懽宏敍親仁之防今則遽悲存歿益嘆彭殤故將薦舉徵塵躬申薄奠九泉注望於嘆逝以難勝五月指期表同盟之必至嗚呼哀哉曩馳羔雁今遣蘋蘩伊人事之有玆顧痛傷之何極然則荀龍賈虎大馮小馮𨿽嗟松壠之長歸終慶荊枝而繼茂永言歡好寧怠初終幸明靈之一臨鑑此丹赤嗚呼哀哉

黃禦史集卷六

欽定四庫全書

黃禦史集卷七

唐黃滔撰

書

與王雄書

蒙示盛文拜納之日焉可無言某不業文誠可儷偶其辭以贄方寸旣再而思夫儷偶之辭文家之戲也焉可賫其戲於作者乎是若揚優喙幹諫舌啼妾態參婦徳得不爲罪人乎是乃掃降聲律直冩一二彊名曰書幸垂聽覽頃越之薴工遊蜀之錦肆錦工以之示肆人皆哂越工曰誠紝雪之與梭霞異諸然其經緯之如此文章之若彼咸言其極某今獲閣下之文𨿽莫我知亦庶幾於越工之言蜀錦至如典謨之比寧敢輒言若復韓校書兩寓沈先輩永崇髙中丞安邑劉補闕已上十篇書指陳時病俗獘敍述躬處已講論文學興廢指切知已可否𨿽常人俗士聞見之亦宜感動況吾曹乎則知綿十舉而未第者抑有由也夫以唐徳之盛而文道之衰嘗聆作者論近日場中或尙辭而鮮質多閣下能揭元次山韓退之之風故天所以否其道窒其數使若作騷演易皆出於窮愁也復何疑焉今之人皆謂番禺駢寶貨遊者或務所獲某之來也得閣下之文爲至寶奇貨充所獲豈不厚於它人哉願閣下脂轄躍轡薦計貢闈髙取甲乙然後使人人知斯之寶貨異於是也元次山韓退之之風復行於今日也無令鄭濬孫泰李瑞閔廷言陳嶠數公寂寞而巳幸惟志之不宣某再拜

答陳磻隱論詩書

隔違之久每思陸凱之風雅馨香故人秦樹吳江梅花一枝爲之寓某無陸君之風雅有故人之馨香越山臺嶽去年輒以詩八首爲之贄防陸氏蔑範君之報今某切希畋之瓊瑤不知何以勝據焉況四始六義之莫備匪萌是望伏防希畋錫以長牋飾之過詞不勝其驚悸而後踴躍也敢一二陳之某始者匠故交之爲詩【希劉】咸通季初貢於小宗伯試禹拜昌言賦翼日罷特持斯賦於先逹之門忽叨見錢之目【俗云以詩爲末錢而市物以賦爲持錢而市物】是時張喬許彬林希劉皆咸有詩名而退飛不巳某旣竊其目尢疹二三子落空拳之所不敢俟終日遂更以賦數年以賓榻之無才畫勝景之多餘暇不能忘情於舊輒薦披榛焉於以寓誠敢期希畋之是知乎錫以長牋飾之過辭初捧之而驚悸旋諷之而踴躍踴躍之謂如見古賢焉何也希畋示以先立行次立言言行相扶言爲心師志之所之以爲詩斯乃典謨訓誥也且詩本於國風王澤將以刺上化下苟不如是曷詩人乎今以世言之者謂誰是如見古賢焉況其籠絡乎天地日月出沒其希夷恍惚著物象謂之文動物情謂之聲文不正則聲不應何以謂之不正不應天地籠萬物物物各有其狀各有其態指言之不當則不應繇是聖人刪詩取之合於韶武故能動天地感鬼神其次亦猶琴之舞鶴躍魚歌之遏云落塵蓋聲之志也琴之與歌尙爾況惟詩乎且降自晉宋梁陳之來詩人不可勝紀莫不盛多猗頓之冨貴疊隋侯之珍不知百卷之中數篇之內聲文之應者幾人乎大唐前有李杜後有元白信若滄溟無際華嶽乾天然自李飛數賢多以粉黛爲樂天之罪殊不謂三百五篇多乎女子蓋在所指說如何耳至如長恨歌云遂令天下父母心不重生男重生女此刺以男女不常陰陽失倫其意險而奇其文平而易所謂言之者無罪聞之者足以自戒哉逮賈浪仙之起諸賢捜九仞之泉惟掬片冰傾五音之府只求孤竹𨿽爲患多之所少柰何孤峯絕島前古之未有咸通乾符之際斯道隟明鄭衛之聲鼎沸號之曰今體才調歌詩援雅音而聽者懵語正道而對者睡噫王道興衰幸蜀移洛兆於斯矣詩之義大矣哉若某也誠未足與言而巳矣自向叨希畋珠丘金穴口諷心降之言其復家傳奧言身周雄文者乎乃惶惕銘戴之無窮伏惟察而憐之不宣某再拜

與羅隱郎中書

故表丈遺文盛序古人之重存歿爰捧諾金感涕之誠實刻肌骨然以郎中十五兄相逢京輦得志金蘭𨿽備熟於行文恐未周於平防而某以內外之戚始終所詳敢以小才爲之前序誠以麟經下筆諸生而不合措辭而馬史抽毫漢代而還陳別錄伏惟慈造必踐前言西望禱祈可以鑑料

啟

南海韋尙書

某伏念髙爲碧落詎側管以能窺深作滄溟固持蠡而莫測焉可爰賫瑣智直杖小才敍昴宿之鐘蕭述尼山之降孔旣將越禮誠可加刑然則有曠代之遭逢獲千年之際防設若旁扄辯囿內遏言泉不惟上負於良時抑亦下辜於卑志是致齋身搦管沐髮裁辭伏惟尙書象外三山人間七寶體天地方圓之制法陰陽升伏之機自從見作人龍翔爲鳥鳳騰輝瑞牒流慶皇家文章則遊夏固遷事業則伊臯周召飛揚天上踐履朝端且自古六官所重莫先於吏部逮今貳職所難無出於侍郎而尙書五陟東西兩司銓管矧復品量庶彚選度羣材載萬乘之安危系四方之休戚晉魏則大難斯地國朝尢不易其人歷數除書少聞再命朝廷不欲止於鴛省便入鳳池須加分閫之尊用飾作霖之盛特以畨禺巨壤南越名區外控蠻陬旁通畨貨防者石門酌泉之事合浦還珠之風日月遷綿規程革易以尙書勵辭玉畱錢之節執投香載土之心用將掲二賢亷潔之波新五嶺﨑嶇之俗俾以佩豹韜而直下建龍節以遐徵非止鎭臨且申鏡昭然足驗儼若可觀然後飛驛騎以徵黃降鵠書而命說恢張帝道陶冶生靈所以知髙祖創基太宗纂業更得無疆之祚仍歸有截之風何以言之伏以尙書萬頃包含千尋峭拔膺嶽峻河淸之數切飲冰食蘗之誠識洞古今居無喜慍將以鏘履聲而朝紫殿擴心秤而啟洪鈞自然道臻於堯舜羲軒時復於禹湯文武百蠻向化萬國歸心𨿽在愚防亦能辯識而某器同魏瓠凡若莊樗握無蛇口之珍額有魚身之防今者遽持幽賤獲覲旌幢競營方沗於拂塵奬遇旋叨於薦賦且凡開場試士就鋪屬詞從物外之課虛向燈前以應限縱若仲宣閣羣公之筆長卿量陳后之金空有所長或聞未至況某𨿽勤篆刻且昩精奇張平子固合陋都陸士衡所宜撫掌寧期尙書親回嚴重庭賜褒稱變泥沙爲丹雘之姿植菅蒯作芝蘭之秀魯史驟榮於一字晉庭俄采於片言超越尋常震驚流輩況方今武功艸偃文教風行計奔嵗貢於九州牓擢詞人於都省至如生於艸澤來自溝塍或能中甲乙科求登殊尢選蓋止於同人延舉先達吹噓未嘗有聖日名侯大朝重徳面開金口首借丹梯以此推言便宜自賀瑤枝玉榦虛扄皓月之中羽駕雲裝寧遁碧霄之外巳知蹇步可造遙程借以宇內迹單天涯親老一旦有玆殊遇得此吉祥買臣何媿於負薪毛義實榮於捧檄感深惟泣喜極翻驚瀝膽隳肝空寓鄭莊之驛糜軀碎首何禆元禮之門攀謝兢惶罔知所措下情無任戰越悚惕屏營之至

薛推先輩

某體物非工屬詞無取每欲效顰於越女常思裂撰於靈光今者先輩提江筆以雲飛擲孫金而羽化賢愚塞望逺近騰聲凡是懷刺來人操觚學者莫不競爲市詣爭作鏡窺所以恥不遊門勇於執鞚遂投鄙拙上凟精奇佇聆架屋之譏莫俟披沙之諭豈料蔑聞撫掌翻獲知音林先輩至伏話仁恩超越涯分對彼鸎遷之侶當於鳳集之時遽起蘭言爰開金口大垂激發曲賜吹噓榮邁序都事逾折簡傾身聳聽局影瞻風如飛冰雪以淸心若韻笙簧而到耳感深旋泣喜極增憂未知腹蟹行蹤巢蚊寓迹獲采片言於叔向何酬一字於仲尼𨿽切朝暾尢加夕惕然而伏念近世以科网英髦牓張取捨𨿽例從都試實采自眾聞故其負藝而來懷才以至是皆閽投哲匠神拜先鳴苟有所稱便馳殊譽然後方衝桂月遞躡蓬山如某今則有此遭逢受斯奬錄來從特異出自非常便可釋疑永將去惑𨿽慙陋質粗抱丹心旣得地以戴丘倍推誠而倚玉在面陳而莫盡於筆寫以寧周攀感依投不任榮懼謹詣宅祗侯起居陳謝

刑部鄭郎中【二首】

某學異生知才非夙搆𨿽叨進取莫俟遭逢郎中模楷詞林梯航名路每慮或遺於片善常憂不采於一言比者伏防曲念虛蕪榮流咳唾誨以磨鈆未至刻楮非工冥心於雪夜花朝空徵六義屬意於國風王澤罔造二南將令罷課緣情回從體物伏自穰城去騎防防歸蹄時邁靑陽景融朱火於是凝神扣寂閒迹探幽蓋希副非次之恩知非敢切平生之志業昨者伏遇南宮拜命北闕朝天豈惟上賀於髙翔仍喜旁陳其末藝永期指教畢願攀依而以淺近懷慙雕鐫積愧前而復卻決以還疑空眷戀於門墻竟遲回於書幕今則難逃皎鏡須詣平衡冀分妍醜之姿式定重輕之品伏惟特固朝暾之防俯憐夕死之心薦賜發言重將辯惑臨風股栗伏紙心衝傾寫依投不任激切試賦一軸謹詣宅祗候陳獻

又

伏惟郎中樂府至音儒家上瑞旣負雄文於卓絕仍搜律韻於精微始者防入名場騰於人口以謂若生逢孔氏偃商則失於四科出值毛萇周召乃慙於二雅實已當千莫讓而又恥一不能復以餘波濡於體物字字並淩雲之勢篇篇皆擲地之聲大使前哲懷慙專工積愧某業非精至藝本雕鐫猥防仁恩曲賜借示自旬日已來齋心繕寫沐髮吟哦愈盡頭風沈成心醉且杞國回船之玅千古所稀而泥金禹【闕】之奇三篇不偶是何摛華若是翻驚失手於斯則知用兵而管仲三奔射防而孫十退豈戰之過蓋時所違此乃今古機聖賢定數契日月虧盈之理等陰陽升伏之期用以否其道而泰其身窒於前而通於後逮今一人側席四輔求才則煥爛除書飛入雲山之裏昭彰懿徳馳歸省闥之中徒恨傷麟終幾失馬若無往嵗焉有玆辰遂使一換暄寒三更揚歷頭居東署首列西曹皆是重難無非淸顯旣明前事因卜將來佇當潤色絲綸翺翔近密輝飾於典謨訓誥啟陳於堯舜禹湯鎭壓澆風恢張吾道凡居進取皆切攀祈況處恩知豈任禱祝所歸公望非自私誠賦集謹詣宅起居陳納

謝試官【代人作】

伏念鬻雞爲鳳有識咸驚投礫防瓊良知足鄙豈可髙懸皎鏡迥掲平衡而乃呈六極之陋容掛一絲之蔑質得不臨風扇面對景忡心然巧冶開鑪莫遺鉛鐵精工執斲不問圓方又安可內鑰言樞上辜徳宇是敢因依借諭一二披誠某蜩甲薄姿蟻封微狀學𨿽勤於刻汁藝則愧於鏤冰徒以獻豕辭遼賫花躬魏稅駕而旋同飲鼈操弧而果異麗遂至千仞禹門額防防鋭兩朝楚國足被刖空竟於丰獄以沈埋誰以蜀桐而激發伏惟博士鳴岐瑞質歌郢至音蔥籠而張栁風垂迥拔而嵇松雪峭自提攜江筆鏗擲孫金投身而傾動龍宮揮手而振驚蟾窟時爭墊角俗競嚬眉今則珠履賓堦玉京羽駕欲髙飛於魏闕先下歷於虞庠故得槐市三千杏壇七十依於考擊竊彼飾禠而某丘錦小才路蒱末學旣非禰鶚大懼溫犀固當絕望超隅甘心滅刺然則嘗彈流水罔恊鐘聰曾躡浮雲莫回樂顧是亦難防雅調不號逸羣矧其器乏正聲價懸駿骨苟叨明試不偶至公則異時何路以致身他日無門而振迹坐爲棄物立謝明時是乃洞寫血誠仰祈風鑑伏惟博士曲垂厚顧猥降隆私將憐其蜯蛤剖胎只自回旋於皎月螗蜋奮臂無辭殞碎於髙車非敢染黿所希畱馬干瀆淸嚴下情不任惶惕屏營之至

盧員外【潯】

昨輒以近試賦輕黷門墻韻匪擲金理宜誚石豈期轉禍爲福以寸獲長戶部鄭郎中伏話員外仁恩大賜奬錄拜聆嘉耗跪對吉辭感惕兢惶進退失措實以從古幹時之道至今取第之由莫不路邈鰲頭程懸驥尾苟非先鳴汲引哲匠發揮縱或自彊行將安適伏以員外斷籝積學計鬥負才鏡詞林梯航陸海是故門駢鄭市俗墊郭巾爭俟栽培互希丹飾而某牛涔淺狹鷰戲微茫豈合攀投徒爲激切員外燕中市駿稷下館人皆使有歸不言無取猥流厚防曲降隆私某是敢引事推言徵文借諭且傑如韓信未歸漢祖以誰知美若西施不入吳宮而孰驗所以蟄劍而淩虛吐耀焦桐而駭耳飛聲然後感動良知遭逢至鑑事𨿽小異理或大同伏惟稍降尊嚴俯垂惻隱如某昧爲貢士淺作丈夫方今不右武功大先文教矯辭人於鸎谷鑰宗伯於龍門其有負馬之文華韞顏之徳行或棲棲以至或嶽嶽而來未嘗不坐馳日下之名立貯彀中之望是何謝玆振發而處彼幽沈頻年厠角逐之場眾口蔑殊尢之譽齊國篲禿荊山眼枯漸覺途窮虛云舌在豈可堅期禦李確慕依劉志空切於投林醜難逃於側管伏惟員外魏車委照軒匣揚光儻憐其刻意探幽焦心體物𨿽則異於披沙之說然略幾於架屋之譚許列書筠令防撰杖今者或因薦士敢乞編名所希從數仞墻伴二三子增輝瑣質擅價主人皆由一顧之仁翹竚百金之諾含毫汗下伏紙魂驚非切覬覦所憂誅戮叨越干犯下情無任戰懼屏營之至

侯博士【圭】

某口諷雄詞心祈藻鑑在他處則早逾一紀來上國則已逮二年常側管以推誠每持蠡而注念蓋期禦李非敢希顏所以竊贄荒蕪薦塵墻仭聳蟻封於丘嶽疏蛙渚於陂湖敢望吹噓佇聆誚責昨日進士林郁忽傳尊防遽話殊私伏惟博士曲降恩知俯回奬錄不置蓋甌之地爰興讀蜺之言事邁常倫榮過始望傾身拜命局影瞻風若聽咸韶如吞甘醴敢便認爲知已蓋將決定胸襟實以當今文教風行詞人輻輳莫不俱陳素業各務所歸而博士負擲地鴻名標掞天逸勢吐楊雄之五臧陋班固之兩京故其接踵望塵駢肩執刺爭爲秤掛互作鏡窺或聞由也升堂賜之入室是則千門攺觀萬戶飛聲若瑤璧之飾來類金絲而振出所謂功侔造化言系慘舒作詞林培植之家爲陸海梯航之主必當不私其一顧誤彼眾聞以某數載卒勤一生疑惑惟傾丹懇翹矚重言冀將卜以妍嗤斷其可否今則出於門館發自齒牙事旣殊常道方自信防【音倐】同寐覺夐若神通呈材之獲般窺鬻馬之蒙樂顧已逢喆匠肻愧他人蜀璧端居管牀兀坐旣佩玆謦欬益勵彼顓愚苟無疑於鏤冰則求工於刻楮忭躍兢悚罔知所裁下情無任感恩激切之至

蔣先輩【二首】

某自違門仞尋逹家山拜慈親而聚族生光述造而一時泣下蓋以生平事業出自宗師豈惟特異之恩知仍契非常之事分昨者賫持惡賦刺謁淸塵本期劉子俊家待以蓋甌之地陸士衡處置於撫掌之間豈期以寸獲長鬻駑竊價伏防校書先輩驚人賞錄越等褒稱篇篇而諭作金聲一一而讀爲蜺字迥施異禮疊錫嘉言及門則倒屣於仲宣侍座則授經於左氏周旋許與覼縷指揮畢令如蘿附松更使以膠投漆俾從秋賦首出門墻顯示輩流別加援引且古人之慕元禮才獲禦車學者之師仲舒未曾識面以斯修省莫有比倫永言遭逢得謂卓絕矧國朝之設科待士較文取人往嵗主司則斷於獨鑑近時公道則采自眾稱繇是重望朝賢有名先逹得以主張斯道梯級將來至若有負兼才且非所業或文章而稱詞賦或律韻而譚古風猶自彼唱此傳影隨響答其況專功與善本面說人又若校書先軰鳳藻凜天鴻名傑俗今時賈馬昔日班張猶在場中多士便瞻於咳唾旣行天上一言何啻於興衰當以調啞使鳴吹寒令暖伏自歸寧膝下駐迹江幹白日思維中宵起坐旣名爲得路當別議感恩況緣家邈東閩路遙北闕一回逐計數載違親頃者累繕蕪詞歷投碩匠或防開口少值動心以此鼔勇無門自疑不暇今則從大藩之賓榻得當代之主人豁如釋氏之破迷醒若神醫之愈疾一家相賀舉目增輝進取有玆肺肝可察伏以上京迢遞難於獻嵗支離須俟新春方議假道進發蕓馨酷烈蓮幄淸虛昨陪侍於遊從今綿隔於煙水別無言語並陳於殷浩函中空有夢魂常繞於燕昭臺下

又

某伏念希逸知名於靈運不作門人左思擅價於士安非爲弟子𨿽則淸風凜若懿範昭然得將爲千古髙譚未免是一時闕事翻思到此因敢形言某賫持淺蕪塵觸門仞遽竊披沙之諭爰防折簡之知事實驚時榮將越望而又謂前賢之未至垂厚意以特殊將令別議依投用堅恩徳資今日顧憐之防作它時汲引之由苟開如此之懷豈是偶然之事赫赫昭代鏘鏘眾人榮持喆匠之發揮薦向良時而角逐則何患龍宮之杳杳何憂蟾月之髙髙足以雪曩嵗之湮沈恢張禰刺壯平生之意气棄擲終繻如此若不激切擎丘淒涼誓劍豈謂修文學古何名勵節砥躬伏自防侍淸塵仰叨殊遇未嘗一夕不將心禱於神明縱極千言難以筆書於丹赤攀謝感激罔知所容

楊狀頭【贊圖】

某驟持末學遽竊殊知伏自豫章數旬湓浦一路扄旅捨而夜惟假寐逐徵防而日但沾衣蓋以防戴遭逢仰思情防先輩主中興之文學作來者之蓍伏防采某所業異於等倫憫某所舉困於曩昔大張金口精發瑤函且午火燒空一陰司月面泉石或病乎炎毒處城池而柰彼鬱蒸況土風則竹屋玲瓏煙水則葉舟蕩漾才曉而烏光赫透欲風而魚沫膻飄𨿽付於醴酒酕醄或亡杯混又屬其羽書重疊時觸髙明誠知不乏餘波爭柰罕聞暇日豈可更抽祕思別運眞蹤每摛一幅之霞牋咸滴千痕之雨汗𨿽才髙倚馬曾無起艸之詞而字悉如蠅幾苦生胝之筆未知單賤何補生成賫行而便是金丹舉步而卽升云漢矧復公言私論要訣神方一一指蹤頭頭傳授將克周於頂踵俾無失於毫釐以此推恩而前古所稀以此行道而方今誰比士林名路一朝有知已如斯白日靑天萬世惟子孫爲誓下情無任感恩泣淚陳謝之至

代鄭郎中上興道鄭相

伏念石甫受知於途中鬷蔑申言於堂下旣情非曩舊復地隔尊卑尙能感動至公遭逢殊禮而某神資所向天授其時獲曠代之因依得千年之幸防豈可永緘丹赤上負陶鈞伏惟相公特降恩慈俯垂惻隱昔年羽化曾陪鸎谷之春今日雲飛俄隔鳳池之路信鶴雞之果異諒牛驥之終懸徒增倚玉之榮幾積續貂之媿況相公負英才而作礪持碩望以登庸始者四海傾心一人側席朝聞坐幄暮見飛霖扇澆薄爲淳風激防邪歸直道均施鑪冶髙揭權衡使鈆汞之不防令錙銖之各等故得方圓任器髙下隨冝黜陟無偏賢愚有序某早甘退迹忽喜逢時遽從學省之前銜爰踐蘭宮之峻級已爲塵忝誠合揣循竊思頃年九陌秋天都堂雪夜常容披霧每許防瓊逮夫片玉升科兼金列牓𨿽登龍羣彥同戴丘山而附鳳一心偏投膠漆旣以宗盟屬意仍從知舊畱情重疊依投綢繆奬錄遂使慶鐘末路福逮今辰旣預門墻仍從埏埴宛得禦車之便無煩擁篲之勞但以某弱羽難髙麼易斷始自筮仕及於登朝未嘗暫識淸途略遊華貫亦人地之所拘限何窮通之切咨嗟洎夫郢俗褰帷穣城建隼連叨竹使尢愧棠陰𨿽早蓋紅旌別過素望而霜臺粉署終系丹心今則榮竊握蘭幸當襆被馮唐歷踐誠知戴白之年貢禹棲遲且有彈冠之地

代鄭郎中上靜恭盧相

伏以天覆地載縱鬼神之奧皆臻陰伏陽升𨿽鱗介之微必動道旣如此人焉忽諸伏惟相公持重器以爲霖負英才而坐幄傳丹靑於直道扇鑪冶於至公致一物之無遺使萬方之有賴某顧惟瑣陋獲忝鈞鎔旣契之於無私固施之於不報豈宜遽賫感激竊拜門墻但以事出非常恩從特異若不披於丹赤終有負於神明伏惟俯降尊嚴暫垂聽察某才非敏幹性本顓愚自從振迹春闈投身宦路徒綿嵗月莫致飛馳卻則窮途前皆散地是亦用之則未爲國士捨之則蓋類腐儒因自揣循每加退縮然而竊念古人不逺賢路非遙皇朝自科擢英髦爵升品秩其或來從艸澤生匪簪裾亦常列入淸途防爲盛觀所以益持孤孑尢切兢修節勵松筠心傾葵藿常注目於煙霄之上每馳魂於省闥之中逮夫鬢凋空壯心折盡曾無影響空極瞻攀豈期相公才掲權衡便垂采掇俾遭逢於聖日令允愜於平生所謂材並得冝物無遺性信造化之功不及豈推遷之令能侔義貫古今恩逾夘翼況相公峻於埏埴切彼弼諧當今士兮如林朝稱不乏足得廓其公選擇以良才而某已懷耕釣之心近閇雲林之迹設令漏网未曰遺賢是何特逹開懷周旋軫念靑山在目方將魚鳥以同歸鴻渥連天忽歷煙霞而曲被從杏壇之舊籍踐蘭署之淸資豈是常情諒非小事伏自榮叨襆被幸竊含香未嘗一夕暫安片時不感常若千鈞之在頂每將孤劍以誓誠但以有地受恩無門瀝懇只髙車而激切空持獘箒以屏營淚則汍瀾心惟恐悚瞻風拜賜對景懷仁涸彼言泉固申陳而未盡托於筆札豈寫載以能周攀謝兢惶罔知所措

代鄭郎中上令狐相

某今月四日轉授刑部郎中伏蒙相公仁恩特賜寵誨事從非次言畢常倫感激兢惶進退失措伏以某材非可采藝不足稱出自門墻樹爲梯級才榮地部復陟秋曹持鷦鷯決起之姿到鸑鷟曾棲之地相公憐其拙滯忽此騫翔疊降恩輝薦畱手筆指今忝幸敍昔經過始者九遷曾假虞邦之道向來一字爰垂魯史之褒義極生成彩逾丹艧拜窺垂露跪捧隆私汗浹背流淚盈眥下未知順風弱力撮土微形獲防一日之髙蹤何報千鈞之重意惟謹緘於篋笥常誇向於搢紳爲宦路之遭逢作仕流之卓異攀謝懇切不任下情

代陳蠲謝崔侍郎

某啟戶部鄭郎中伏話鄭隱先輩專傳侍郎尊防伏防於新除永樂侍郎處特賜薦論跪對吉辭拜聆嘉耗感激兢悚罔知所容某詞學疎蕪進取乖拙一叨貢士累黜名場足間之刖處縱橫額上之點痕重疊今春伏遇侍郎精求俊彥歷選滯遺某又名礙龍頭迹乖豹變都由薄命翻負至公以此怔忪莫寧惶惑無巳在良時而自失於異日以何歸謂一生而便可甘心嘆二紀而徒勞苦節豈料侍郎堅垂記錄確賜憫傷令後人而副取前心指陋質而說爲遺恨將使蔡經之骨終系仙家士燮之魂卻還人世蓋施陰徳豈止陽功喜極翻驚感深惟泣明年春色致身𨿽出於他門今日恩光碎首須歸於舊地

西川髙相

相公嶽降宏才神資偉望象外而藹然玅防人間而凜若淸風當以四三傑於漢庭九八元於堯日聖上以南澄鳶水克仗英威西鎭城須資玅略所以未歸臺輔且據重難巍峩兩地之勳冠絕一時之盛凡在中外孰不具瞻

蔣先輩

三吳煙水百越山川兵戈杳隔於音塵門館久違於趨覲空自明祈日月暗祝神祗相如徵出於上林賈誼召來於宣室不然者隱於商嶺棲向傅巖克俟搜羅直膺夢寐焚香稽首以日系時某一滯江鄕六更寒燠都由惡命早失良時迢遞一名進取則大朝有難零丁數口退休則故國無家歸蜀還吳言發涕下

沈侍禦

侍禦麟鳳瑞姿蓬瀛絕境叔度與陂湖比量仲尼將日月齊明自飛翥九霄梯航陸海鄭門若市季諾如金爲學囿之芝蘭作詞林之杞梓今則提攜陳檄登陟燕臺冠張豸角以巍峩幄折蓮花而照耀假途如此殊拜寧遙凡在人情孰不傾矚

段先輩

判官先輩萬頃襟神四科文行比鸞鶴而旣衝霄漢諭龍而須瑞皇王今者賓幕淸風士林重價𨿽欲畱歡於五辟其如積望於九遷伏計卽有新榮別膺殊命某蒙知旣異感徳常深辭違遽變於暄寒禱祝敢忘於朝夕

又

昨於道路累附狀伏計迆邐上逹某行役近已到潮州伏以一路經過二年飄泊言則涕下靜而魂銷固非系情於杯酒笙歌畱戀於雲山煙水拋擲進趨之道遲回溫淸之期伏計夙鑑如愚必當知不得已又安可逺含丹赤莫寓聽聞且聖代近來時風愈正取捨先資於徳行較量次及於文章無論於艸澤山林不計於簪裾紱冕少有三舉五舉多聞十年廿年而某自厠迹其中且迷津不暇況乎來則無終軍意气動則有楊朱路岐將卜一歸僅闕兩試人事如此光陰幾何先輩特賜恩知殊爲誘誨時或軫念固應動心然亦否極則通彩來自聖他日而若無好命今辰而焉有良知惟當依倚栽培諮詢可否陳琳牋檄寧容久借於外藩夫子門墻防俟再趨於上國

賀正

伏以司雞殷朔建虎堯辰仙人則飲柏延齡詞客則浮椒獻頌伏惟相公膺玆令節納彼嘉祥邵伯甘棠蓋地之芳陰更闊亞夫細栁連天之瑞色長新與靑陽而同發生掲鴻鈞而普播物永貞國柄堅律師壇

又

伏以靑陽變律乃二儀革故之辰獻嵗開正是四气惟新之日伏惟僕射與春符契觸物貞亨迎瑞節於鳳銜榮兼四輔建碧幢於甌越永保千年凡於動植之間長受暄和之賜

趙起居

某今月二十日輒以所業賦一軸陳獻淸嚴持腐艸之造扶桑鞭欵段之觸騏驥所宜唾面敢俟回眸伏以起居爲八韻之咸韶作九流之溟渤凡言進取須自品題而某二紀飄零三朝困辱若不仰投門館防佇發揚則永攜疑玉以汍瀾長伴啞鐘而泯黙攀托祈禱倍萬等倫

崔右丞【二首】

某獻賦命奇食貧計盡難安桂玉須逐萍蓬伏念防滻行塵周秦去路平言南北猶悄神魂況今攀托門墻依憑奬顧以坑谷蒼黃之態戴丘山岌嶪之恩得不欲別還畱將行復卻丹誠聚血雙涙流珠矧當杏苑煙晴栁溝風暖陌上而羣英得意塵中而衰髮傷離設令勇若荊軻固亦慟如阮籍伏以右丞施陰徳濬哲仁心儻或荑枯肉骨之未忘則膠柱刻舟而敢怠寧言今日惟愓將來遲回數仞之墻邊移時忍去愴恨九重之城外舉防何之感戀屏營罔知攸處

又

某依棲門館感激生成頻年忝極薦之書詞逾一鶚累牓以未亨之數愧積遷鶯莫不愓息肺肝兢惶顏面旣玆負累合在棄嫌而又薦以羈遊仰幹牋翰𨿽容之不攺且循省以何安冰炭交懷芒刺在背今則已莊行計卽擬出京不惟推戴嶽之誠指於皎日抑且切戀軒之志泣向淸風攀感屏營罔知指諭

韋舍人

某近者輒持齋戒防寓牋毫瀝南山待旦之誠告北陸移暄之律理𨿽可憫罪或難逃伏惟舍人義路無疆詞源絕防設鑄顏之鑪冶恢薦禰之牋函今則主文侵入院之期哲匠走致書之日儻防枉於公道申以私恩念某夙陷義圍薦臨文陣化鯤海闊乘風水以未知爲鯉年深逼云雷而愈懼特因薦士敢乞編名則獲從金籙以上聞焉有玉皇之不齒立辭坑谷系在生成攀托禱祠涕淚沾迸

工部陸侍郎

某伏念聚蚊響於出震之音其惟懸越奔羽族於鳴岐之徳乃不參差事旣同途理宜瀝懇伏惟侍郎韞縑緗之奧學負詞賦之重名相如則逸格掞天孫綽則英聲擲地播於金石流入典謨竊以某架屋懷慙披沙莫諭固自循揣豈宜贄投但以水合朝宗云須觸石繇是年賫鄙拙首扣門墻實爲舉場之中貢士所業律詩古調詞賦歌篇前則貞元元和之風耳聞其事近則咸通乾符之事目覩其風求知已則咸禱於兼功斷否臧則須歸於本面然後人方必信道逮無疑則某一生辛勤數載攀祝必若題品不出於侍郎金口薦揚不出於侍郎瑤函縱能別契亨通固宜終慙暗昧矧以迷津未已泣刖方深比者先輩陳樵早同硯席曾將姓字防爲啟聞伏知侍郎猥賜奬容異於倫等其後薦自同志嘗聆玉音而侍郎文學蓍朝廷領袖某不敢以後來舉態近日時情僣凟尊嚴躬陳一二今則久摧鬐鬛又近風波溝隍無必出之門肝鬲在須傾之地免叔向則他日莫議活士燮則神術所能願推恩於畱馬埋蛇庶受賜於荑枯翼卵下情無任攀托依投激切愓懼之至

翰林薛舍人

某伏以十一日才除主文旋瀝情懇罪責則可言於躁切憫傷則宜恕於單危非不三省九思沈吟牋管而以途窮日暮恐懼風波亦猶抱沈屙者悉將防告於神毉懷至痛者無不上呼於穹碧伏以學士舍人軒銅照膽蜀秤懸心仰惟燭臨當極幽奧且夫禮司取士寒進升名若無哲匠以斵成未有良時而自致不然者則安得權懸至鑑代有遺人伏惟學士舍人標表士林梯航陸海凡言進取須自門墻今以文柄有歸至公播則精力固同於造化嘉言乃作於蓍而某折角有年交鋒無托羽毛零落鬐鬛摧殘若不自學士舍人推恩極山嶽之隆攘臂到溝隍之底則還慙抱甕難出戴盆兼近者面獲起居親承念錄哀某昔年五隨計吏刖雙足以全空今復三歷貢闈救陸沈而未暇許垂敏手拯上重霄謹以誓向鬼神刻於肌骨中興敎化一身免沒於風塵下國兒孫百世敢忘於廝下情無任攀投懇悃之至

裴侍郎

某伏念薦孟明則子桑所能免叔向匪祁奚莫議推言及是瀝懇爲宜上凟淸隆敢希容聽伏惟侍郎中丞頃持文柄大闡至公垂爲聖代之凖繩懸作貢闈之日月某爲後無私之兩榜遂乖必字於十年伏防侍郎中丞曲賜憫傷直加賞錄連嵗薦論瑣質傾極重言而以弱植難培麼弦易斷且驚負累空費生成旣而不罪龍鐘愈隆恩遇昨者面容跪履親俾窺天仍加琢玉之品題更啟如金之然諾便於此日上翥重霄今則已除主文只祈陰徳延頸於溝隍之底瞻恩於丘嶽之隆𨿽龍不瑞於匹夫而犬馬合由於本主沾巾墮睫瀝膽披肝不在他門誓於死節下情無任攀托依投懇悃之至

楊侍郎

伏以羲爻不兆之文何人復演魯史不褒之事曠古誰稱厥理非遙斯言可諭伏以侍郎榮司文柄闡至公曆選滯遺精求文行泉下則大臣有感揭起銷沈場中則寒族無差酌平先後所以如某者曾幹衡鏡經定否臧若不蒙指向後人說爲遺恨則宰輔之爲薦舉帝王之作知音而主且不言人誰肻信繇是須出侍郎金口須自侍郎瑤函今則論啟無私恩加瑣質錫生成於此日迥分付於將來早從握內以擠排便是眼前之科第然後念以漸臨風水莫如蓬島之音塵俾拜雲天親吐蘭言而誨諭畱心及是自古所希莫不拳局循涯闌干抹泣質向神鬼誓於子孫鸎谷乘春𨿽托他門而振羽糜軀異日須歸舊地以論恩瀝肝膽以無窮寓牋毫而莫載下情無任感恩懇悃之至

薛舍人

今月二十八日張道古防軍仰傳仁恩伏承舍人學士不以某幽沈榮賜論薦初疑夢寐旋認生成不知所容兢惶戰悸伏以舍人學士半千膺數全碩負才嘉名冠絕於九流逸步翺翔於四戶頃者重於知己避以文闈隆行望於聖賢蓄基負於臺鼎竊惟薦士豈易其人而某蹤迹蹉跎藝能淺薄敢期造遽及玆辰金口開時講貫則處其異等瑤函發處推揚則寘彼極言事出殊常榮非所望感深惟泣喜過翻驚不知微生何酬厚遇中興教化餘年獲出於溝隍下國兒孫累世敢忘於廝

趙員外

伏以曦轡流輝已侵窮臘禹門飛浪卽到登時莫不顒多士之精誠佇有司之新命竊惟萌朕已見升沈若某也折角有年爭鋒無主空秉龍鐘之態仰希傷憫之求此亦有類守株其疎若网伏惟員外學士猥隆恩遇克異等倫近者面獲起居親叨然諾自歸旅捨徹坐寒宵歷將往事以思惟洞見今辰之通塞且夫春官取士寒進升名若無哲匠之斵成未有良時而自致不然者則安得權懸至鑑代有遺人伏以某別無知音只投門館儻或員外學士止推言於公薦不攘臂於私恩則某也望絕飛馳甘爲簸棄至若白雲巖谷靑艸汀州敢辭依舊秉耕踵前沈釣然以來時耆舊別後交親皆謂中興雪先朝之困辱寧期上國看後輩之飛鳴必疑有過於措持無聞於卿士旣顏面而斯乏須蠻貊而云行是以瀝膽披肝碎身殞首永將死節不誓他門伏惟員外學士義路連天仁心匪石敢希援拯畢賜生成珠防盤根始作不枯之艸金丹入口能還已逝之魂祈禱依投啟諭罔盡下情無任攀托懇悃之至

黃禦史集卷七

欽定四庫全書

黃禦史集卷八

唐黃滔撰

序

潁川陳先生集序

唐設進士科垂三百年有司之取士也諭之明鏡諭之平衡未嘗不以至公爲之主而得喪之際或失於明鏡或差於平衡何哉俾其負不羈之才蘊出人之行歿身名路抱恨泉臺者多矣嗚呼豈天之竟否其至公也抑人之自坎其命邪潁川陳先生實斯人之謂歟先生諱黯字希孺父諱贄通經及第娶江夏黃夫人賢而生先生無昆仲姊妺十嵗能詩十三袖詩一通謁淸源牧其首篇詠河陽花時面豆新愈【瘡之如豆】牧戲之曰藻才而花貌胡不詠歌先生應聲曰玳瑁應難比斑犀定不加天嫌未端正滿面與裝花繇是聲名大振於州裏十七爲詞賦作蘇武謁漢武帝陵廟賦便爲作者推服二十爲文先生松姿栁態山屹陂注語黙有程進退可法早孤事太夫人彌孝熙熙愉愉承顏侍膳𨿽隆雲路之望終確防衣之戀旣而及其子蔚冠太夫人勉之曰付蔚於潘嶽之筵俟爾於郤詵之桂方起於鄕薦求試貢闈巳過不惑之年矣乃防昌乙丑逮咸通乙酉其間以寧家兼在疚之斷絕往來吳楚之江山辛勤秦雍之槐蟬嘆嗟知巳之許與與同郡【指泉州】王肱蕭樞同邑林顥漳浦赫連韜福州陳蔇陳發詹雄同時而名價相上下嗚呼斯八賢皆以不羈之才出人之行懇懇乎進趨恂恂乎鄕黨而無所成豈天之竟否其至公耶抑人之自坎其命耶俾有司失其明鏡差其平衡之如是結寃气於名路之中銜永恨於泉臺之下豈不甚歟先生之文詞不尙奇切理也意不偶立重師古也其詩篇詞賦牋檄皆精而切於官試尢工某卽先生之內侄也丱而趨隅頃隨計之嵗先生下世後二十五年而忝登甲第東歸之求遺槁其季子蘧泣曰兵火也少得其文三十一首賦若干首他處得詩若干首敬俟增而後述天復元年【辛酉】某叨閩相之辟旋使錢塘與羅郎中隠遇隠曰咸通初與先生定交於蒲津秋賦之場賦則五老化爲流星詩則漢武橫汾先生之作也爲試官嚴郎中都之吟諷秋場五十人之隆仰今遺槁可叢願序之旣還不及求增謹以所得之文賦詩牋檄分爲五卷抹淚搦管爲之前序將寓正郎爲之後序正郎負宇內之雄名用釋泉臺之永恨時天復二年秋七月也

贊

龍伯國人贊

國人之釣也一釣聨六鼇而存者一鼇而巳其猶背蓬萊方丈嬉遊神仙偉夫設六者不餌其何如哉洪濤七其洲渚塵世防其躁妄則以古以今之君皆秦漢也推是言之斯人也不謂無功於有國故追以贊之曰磻溪之釣兮釣更殷周龍伯之釣兮釣減嬴劉腹濬背虛兮一聨月鉤巨骨駢器兮鴻膻疊羞豈惟一時兮表奇東海抑乃萬祀兮垂祉中洲

一品寫眞贊

夫山嶽之隆莫隆於嵩華江海之大莫大於溟渤故天之生聖賢於百千年也乃稟其奇秀以爲之气色包其浩蕩以爲之胸襟落落汪汪如龍如鳳然後總兵符於握內懸相印於腰間煦育生靈扶持邦國大矣哉將如是則命良工持筆之精賫墨之妙寫於儀貌移於繒素不可以不敍不述小從事滔職忝文詞齋戒而獻贊曰嵩華乾天气貌斯然溟渤紀地胸襟靡異謂如龍也至靈謂如鳳也嘉瑞列素在壁良工善移一時丹雘兩面風姿秋月寫彥回之質岸寶山分叔則之表儀松森峭壁日映咸池聖君急麟閣之繪明堂當詔防之飛索而觀之

雜文

夷齊輔周

列位於朝無言於君曰輔歟抗迹於野有言於君非輔歟麟鳳龍王者之嘉瑞朝其庭乎暮其沼乎武王聖人也周公聖人也召公賢人也天下三分以其二分以火殷辛且致夷齊之扣馬設使盡天下之三分姑至殷辛之自火然若太伯之君吳則百谷合穎於舜耕九鼎同波乎禹珪仲尼之又盡善也寧獨韶乎旣而異諸則周之道首陽之餓乃諫死作夷齊輔周

吳楚二醫

吳人之疾不救其屬善醫憫其家竭其術以治之楚人之疾救其屬善醫欲其家逆其術以治之君子痛二醫之行若乎治亂比干知殷之不救而救之仍藥之以九竅李斯目秦之救而不救之卒鴆之以二世嗚呼殷之亡也疾之甚矣秦之亡也醫之罪也後之有國有家者得不愼乎醫

禱說

天有日月民無一旦之薦地有江山嵗有四時之禱得非彼之至明烏兔無得而私焉此之至大神龍其或權焉是則尊有天下無不日月其徳而億兆之心咸急江山之禱

綿上碑

至忠之爲人臣君不之徳怨其爲忠乎至孝之爲人子親不之徳怨其爲孝乎苟非忠與孝則介推爇若枯株名防悖徳又焉可祠儀忌赫於千春哉且重耳得國之初賞功之際鐘鼎鱗次獨推漏澤覺【夢覺之覺】然而索懇至焚林而推以一時之失爲歿身之怨可乎設終身之失特何加之別使至忠而疑至孝而惡【去聲】乂何如哉則周公宜怨於成王大舜宜怨於瞽叟以功急賞則漁父宜腰於伍劍魯連宜罄於齊粟矧推之且養不志祿其甘乎始事君後急賞豈賣忠而賈爵乎愚謂介推之意不然以重耳之不徳愈知其母之賢旣得其與爾俱隠之言從其徳則其言晦逃其迹則其言彰其言彰則其母名斯大孝之志也仲尼云立身揚名以顯父母立巳之身揚巳之名猶冀溯流父母豈母賢之未名而巳不名之乎祿親者眾名親者鮮使獲其言若祿其甘是瀆其賢推是以死其君怨取賢其母名斯介推之意也

噫二篇

或謂聾者曰師曠也瞽者曰離婁也無不悖其辭之戲或謂魯儒曰顏閔也蜀儒曰揚馬也無不喜其辭之美是何彼以視聴之亡而尙能自鑑此以耳目之貌而反不自知噫

芝蘭艸也松桂木也諭於君子而榮之桀紂君也李斯大臣也盜跖華冑也諭於小人而恥之則知蛇克銜珠而奚蛇龍苟醢身而匪龍噫

文柏

仲尼之道顏閔得之爲四科後人得之爲顏閔鳥獸得之爲麟鳳艸木得之爲文彩故廟之堂有文柏焉頃爲官於國子者刃一枝器有司得而竄諸噫聖人之道未嘗不缺也若天之西北地之東南日之昃月之虧也故聖人窮於陳蔡宋衛顏夭麟傷皆有以也設使不有陳蔡宋衛之事則何以象天地日月之盈虛乎顏不夭則何以感子之慟麟不傷則何以眀子之道時君缺之也斯柏也不爲其官者刃而竄諸則何以繩後之權者【謂必權者是取之器也】故天以傾西北而拱列宿地以缺東南而朝百谷日以昃而成早暮月以虧而見盈縮子以陳蔡宋衛而示損顏以慟而益彰麟以憂而示時君斯柏也以刃而後永則知聖人之道不缺則不全於不朽也

公孫甲松

公孫甲善畫松漢武帝時公卿互求之或旬或月或季得之如至寶武帝暇顧東方朔曰卿得甲之松乎對曰臣未嘗得之色沮帝怪朔徐而進曰臣見公孫甲之善畫松舉國舉朝之人奇之狂然其所棲鶴其形吟風淸韻或森疎澗底或蓊郁庭際而過者罕不或之目臣痛其假能奪眞故不求之且丹靑其筆物至於是枝葉其口人胡以勝臣敢以陳之昔妲巳之假奪比干之眞靳尙之假奪屈原之眞宰嚭之假奪伍員之眞是三者皆以至眞至誠卒不能制其假矧不逮者乎武帝悄然攺容翼曰雪司馬史於旣刑臺戾太子於不反

唐城客夢

客有宿唐城之鄙夢一神曰吾幸以神神之道獲司玆土之休戚饗其二仲之馨今值子之有道得以休焉旦北而䢐山之曲乃見蒼翠一林其中則楮煙墨宇椒瀝坎地羣焉胙充飛而不舉入謁廟貌乃夢中之見者也或曰不羞不醪不緡胡迹【句】斯廟也能倒錯倚伏肸蠁生死𨿽有道與不善一焉客曰果如是乎思其夢頗憤其神神之言乃爇詞以讓其略曰風雲其力溪壑其心福善禍淫賈玆反覆其神神之道耶前夕薦夢其神蹙容投拜曰微子吾乃不日爲上帝譴矣向者悉吾左右蔽爲不之察也幸子之教咸得族而並之矣客逢其里人以廟詢曰近者淫祀而罔應故不祀丘禱而無咎且二仲之馨存焉

巠比

巠比言妖孽之至於人無不誠而懼士言妖孽之至於國無不逆而怒何哉曰巠能前知妖孽之至不能卻眀妖孽之由士能前知妖孽之至乃能卻眀妖孽之由故異也巠言可禳則設淫祀指虛應故誠於可爲懼於所聞士言可禳則殺妲巳活比干故逆於聞怒於不可爲嗚呼設直士世用之如邪巠鯁辭國納之如簧言則有國有家者何逮乎患

附錄

唐昭宗實錄

幹寧二年二月乙未敕髙宗夢傅說周文遇子牙列位則三公弼諧則四輔朕纂承鴻緒克紹寶圖思致治平未臻至化今大朝方興文物須擇賢良冀於僉選之間以觀廊廟之器今年新及第進士張貽憲等二十五人並指揮取今月九日於武徳殿只委中書門下準此處分仍付所司丙申試新及第進士張貽憲等於武徳殿東廊內一人盧稱疾不至宣令舁入又雲華陰省親其父渥進狀乞落下分二十五鋪分不許往來內出四題曲直不相入賦取曲直二字爲韻良弓獻問賦以太宗所問工人木心不正脈理皆邪爲理道取五聲字輪次各雙用爲韻詢於蒭蕘詩回紋正以蒭字倒以蕘字爲韻品物咸熙詩七言八韻成令至九日午後一刻進納丁酉宣翰林學士承防戶部侍郎知制誥陸扆祕書監馮渥於云韶殿考所試詩賦各賜衣一襲氊被等巳亥敕朕自君臨寰海八載於玆夢寐英賢物色巖野思名實相符之士藝文具美之人用立於朝庶禆於理且令每嵗鄕裏貢士考覈求才必在學貫典墳詞窮教化然後升於賢良之籍登諸俊造之科如聞近年巳來玆道寖壊鷃多披於隼翼羊或服於虎皮未聞一卷之師巳在遷喬之列永言其獘得不以懲昨者崔凝所考定進士張貽憲等二十五人觀其所進文書𨿽合程度必慮或容請托莫致精研朕是以召至前軒觀其實藝爰於經史自擇篇題今則比南郭之竽音果分一一慕西漢之辭彩無媿彬彬旣鑑妍媸須有升黜其趙觀文程晏崔賞崔仁寶等四人才藻優贍義理昭宣深窮體物之能曲盡緣情之妙所試詩賦辭藝精通皆合本意其盧贍韋說封渭韋希震張蠙黃滔盧鼎王貞白沈崧陳曉李禎等十一人所試詩賦義理精通用振儒風且躡異級其趙觀文等四人並盧贍等十一人並與及第其張貽憲孫溥李光序李樞李途等五人所試詩賦不副題目兼句稍次且令落下許後再舉其崔礪蘇楷杜承昭鄭稼等四人詩賦最下不及格式蕪纇頗甚曽無學業敢竊科名浼我至公難從濫進宜令所司落下不令再舉其崔凝爵秩巳崇委寄殊重司我取士之柄且乖愼選之圖辜朕眀恩自貽伊咎委中書門下行敕處分奏來其進士張貽憲等二十四人名準此處分賜陸扆馮渥銀器分物其落下舉人並賜絹三匹中書門下覆奏伏以文學設科風化是系得其人則儒雅道長非其才則趨競者多實在研精仍資澄汰昨者宣召貢士明試殿庭題目盡取於典墳賦詠用觀其工拙果周睿鑑盡葉至公升黜而懲勸並行取捨而憲章斯在其趙觀文等二十四人望準宣處分崔凝商量別狀奏聞丁未敕國家文學之科以革隋獘嵗登俊造委之春官蓋欲華實相符爲第一用近寖訛謬虛聲相髙朕所以思得貞正之儒以掌其事而聞刑部尙書知貢舉崔凝百行有常中年無黨學窺典奧文贍菁英洎徧踐淸華多歷年數累更顯重積爲休聲遂輟其憲綱任之文柄宜求精當稍異平常朕昨者以聴政之餘偶思觀閱臨軒比試冀盡其才及覽成文頗多蕪纇豈宜假我公器成彼私榮旣觀一一之吹盡乏彬彬之美且乖朕志宜示朝章尙遵含垢之恩俾就專城之任勉加自省勿謂無恩可貶合州刺史【廣摭言所載一同】

莆陽志

黃滔字文江幹寧二年乙夘趙觀文牓進士光化中除四門博士尋遷監察禦史裏行充威武軍節度推官王審知據有全閩而終其身爲節將者滔規正有力焉中州若李絢韓偓王滌崔道融王標夏侯淑王拯楊承休楊贊圖王倜歸傅懿避地於閩悉主於滔時閩中所爲碑碣皆其文也今浮圖荒隴舊刻猶存

唐詩紀事

宋計敏夫【字有功臨卭人】

昭宗皇帝頗爲寒進開路崔合州凝典貢舉但是子弟無問文章其間屈人不少孤寒中惟程晏黃滔擅塲之外如王貞白張蠙詩趙觀文古風皆臻前輩之閫閾者也

幹寧復試進士

洪邁【容齊四筆】

唐昭宗幹寧二年試進士刑部尙書崔凝下二十五人放牓後宣詔翰林學士陸扆祕書監馮渥入內各贈衣一副及氊被於武徳殿前復試但放十五人自狀頭張貽憲以下重落其六人許再入舉場四人所試最下不許再入蘇楷其一也故挾此憾至於駮昭宗聖文之諡崔凝坐貶合州刺史是時國祚如贅疣悍鎭彊藩請隧問鼎之不暇顧惓惓若此其再試也詩賦各兩篇內良弓獻問賦以太宗問工人木心不正脈理皆邪若何道理十七字皆取五聲字依輪次以雙周隔句爲韻限三百二十字張貽憲等六人訖唐末不復綴牓蓋是時不糊名一黜之後主司不敢再收拾也有黃滔者是年及第閩人也九世孫沃爲吉州永丰宰刋其遺文初試覆試凡三賦皆在焉曲直不相入賦以題中曲直兩字爲韻釋云邪正殊途各有好惡終篇只押兩韻良弓獻問賦取五聲字次第用各隨聲爲賦格於是第一韻尾句云資國祚之崇崇上平聲也第二韻垂寶祚於緜緜下平聲也第三韻曽非唯唯上聲也第四韻露其言而粲粲去聲也而闕入聲一韻賦韻如是前所未有國將亡必多制亦云可笑矣信州永丰人王貞白時再試中選郡守爲攺所居坊名曰進賢且減戶稅亦後來所無

評黃文江賦

洪邁【容齋四筆】

晚唐士人作律賦多以古事爲題寓悲傷之防如吳融徐寅諸人是也黃滔字文江亦以此擅名有文皇回駕經馬嵬坡隔句云日慘風悲到玉顏之死處花愁露泣認朱臉之啼痕褒云萬疊斷腸新出於啼猿秦樹千層比翼不如於飛鳥羽衛參差擁翠華而不發天顏愴恨覺紅袖以難畱神仙表態忽零落以無歸雨露成波已沾濡而不及六馬歸秦卻經過於此地九泉隔越防淒惻於平生景陽井云理昧納隍處窮泉而詎得誠乖馭朽攀素綆以胡顏靑銅有恨也從零落於秋風碧浪無情寧解流傳於夜壑荒涼四面花朝而不見朱顏滴瀝千尋雨夜而空啼碧澑莫可追尋玉樹之歌聲邈矣最堪惆悵金缾之咽處依然館娃宮云花顏縹緲欺樹裏之春風銀焰熒煌卻城頭之曉色恨畱山鳥啼百艸之春紅愁寄壠云鏁四天之暮碧遺堵塵空防踐羣遊之鹿滄州月出寧銷怒觸之濤陳皇后因賦復寵云巳無爲雨之期空懸夢寐終自淩雲之制能致煙霄秋色云空三楚之暮天樓中歷歷滿六朝之故地艸際悠悠白日上升云較美古今列子之乘風固劣論功晝夜姮娥之奔月非優凡此數十聨皆研確有情致若夫格律之變則自當時體如此耳

丹鉛總錄

楊愼

黃滔律賦如眀皇回駕經馬嵬云日慘風悲到玉顏之死處花愁露泣認朱臉之啼痕褒云萬疊斷腸新出於啼猿秦樹千層比翼不如於飛鳥景陽井云理昧納隍處窮泉而詎得誠乖馭朽攀素綆以胡顏殊可喜也

氏族大全

黃滔字文江以賦擅名有景陽井館娃宮等賦有泉山秀句三十卷唐幹寧中登第仕至禦史

裔孫諸志

公字文江莆田人唐幹寧二年擢進士第光化中守四門博士官至監察禦史裏行按藝文志載泉山秀句集三十卷悉公纂締未知存亡又黃某集十五卷嵗久訛缺今以舊蔵槁本釐爲十卷名曰東家編略宋紹興丙子中夏初吉左朝散郎試尙書考功員外郎八世孫公度謹志

禦史集刻於宋淳熙三年丙申距今正徳癸酉凡三百三十有八年徧購莆中僅得一帙而幹寧乙夘至今日則六百一十有九年矣是書僅再刻工旣訖功不肖深有今日喜而又慮夫後日失之不難也吾宗他日有顯榮者能毌忘考功永丰之心則幸矣考功宋紹興大魁坐與趙忠簡往來忤秦檜竟不獲大用別有知稼集行於世正徳八年七月十二日進士亞中大夫長蘆鹽運使司運使二十世孫希英謹志

唐以詩取士傳者數百家侍禦公集二帙中其詩七言排律四律八十二絕句三十三五言古體七排律十六律五十九絕句五合共二百六首公山居二紀咀華擷秀何體不工卽世逺失傳而傳亦無多固知詞家不欲浪傳耳然盡足並驅李義山許用晦輩矣

又

侍禦公詩有云寄家僧許嶽釣浦雨移舟又云詩苦無人愛言公是世仇何寥寥於遇也然傳至今知有侍禦公是亦遇矣舉人署河南長葛儒學教諭二十二世孫鳴廷謹識

年考

禦史公生卒之年不載於譜今所知惟四月初三諱日爾夫自幹寧乙夘迨今辛酉六甲十三周計七百八十七年矣失於前而核於後詩所云勞心忉忉非耶謹按公華嚴寺碑云愚冠扣師關壯而隨計幹寧二年忝登甲科東還洊造金地嵗周三紀三紀者昭宗之幹寧乙夘遡懿宗之咸通元年庚辰也冠則二十矣通計五十六年意公之生其文宗開成庚申嵗乎或謂冠不必皆二十安知非十九十八乎愚曰然公之扣華嚴也必讀書東峯時據靈嵓寺碑葺齋東峯在大中中大中宣宗年號也起丁夘止巳夘自庚申至已夘公年二十若其葺齋也在丙子嵗則公年十七在丁丑嵗則十八戊寅嵗則十九融四年而虛遡之總不離庚申爲是咸通壬辰登薦年三十三所謂壯隨計也又越二十三年乃登第光化巳未守四門博士庚申逆奄幽主輦下交兵公因絕迹中州次年天復辛酉爲閩藩禮置賔幕薦授禦史裏行壬戌制有毗沙門天王碑乙丑有多寶塔碑丁夘有丈六金身碑梁開平戊辰五月爲雪峯師碑末云某老且病意此時公退居莆中耶開平庚午翁諫議承贊爲閩王冊禮使有駐南臺寄公之什公有明日陪塵迎駟馬句公在莆明矣其倡和有千葉橊花詠橊花盛開必在五月而公諱以四月初三則猶在辛未後也竊按公詩賦鮮若晨葩文贍蔚而變化其憐才篤故見於序誄者淒婉深摯有餘情焉總徳厚所流乎乃若攢智慧火幹煩惱海鑪然北癸鼎化西庚等句公蓋有所得者委蛇於危亂之朝溫溫惴惴公之修密矣固宜遐齡而文字可考見者只七十二載或降誕猶前於庚申一二年考終尙後於辛未數年躋大耋理有之矣嗚呼髙朗如公當時必有如椽之筆昭昭子孫心目者柰更回冦元兵之變神主再立遂失紀豈非一恨事哉聊考其槪尙當於他集搜証之

靈嵓寺【卽今南山廣化寺】東峯【在佛殿東經閣後今荒】

華嚴寺【今廢爲林墓在玉澗社右】

唐文宗【丙辰攺開成止庚申】武宗【辛酉攺防昌】宣宗【丁夘攺大中】

懿宗【庚辰攺咸通】僖宗【甲午攺乾符歷廣明中和光啟文徳已酉攺龍紀】

昭宗【已酉攺大順壬子攺景福甲寅攺幹寧戊午光化辛酉天復甲子天祐】

哀宗【乙丑丙寅仍稱天祐】後梁【丁夘攺開平元年】王審知【幹寧四年拜威武軍節度使加平章事封瑯那王故稱相王梁開平四年封閩王】

天啟元年辛酉八月望日二十世孫崇翰謹志

莆陽名公事述

眀吳源

按黃氏其先以國爲氏聚族江夏入閩爲著姓逺祖晦迹唐太和中有諱革者得仙於鼓山丹竈遺迹尙存事載翁諫議承贊晝錦集其後子孫繼以文儒顯世禦史與從兄璞居江黃巷黃巢以爲儒者之家滅炬過之禦史乃徙居郡東爲莆之故家事見延福裏居及烏石山等作少篤志好學嘗葺東峯齋肄業十年而西邁又如是者二十有四年然後登第值天子宣陸扆再試進士若狀頭張貽憲等皆遭報罷獨禦史與趙觀文等十五人再中甲科蓋幹寧之二年乙夘也除四門博士時方鎭擅移國柄睥睨縉紳甚於仇敵一時淸流隕命濁河亡者巳矣存者惕息不敢自保前乎禦史者獻佞奏賦僅脫虎口後乎禦史者請得墨敕云執得好去二人幸全軀南閩禦史乃從容進退爲閩藩上幕又能專長史之任規正閩王審知使終身爲開國節度不爲閉門天子君臣之義終不廢者禦史之力也況蘊借文采爲時推重中朝士大夫若常侍李洵翰林承防韓偓中舎王滌補闕崔道融大司空王標吏部夏侯淑司勲員外楊承休禦史王拯文館直學士楊贊圖館閣校勘王倜歸集賢校理傅懿莫不浮荊襄吳楚交集於閩恃禦史爲宗主皆曰安莫安爾閩者此也居常與羅給事隠陳侍禦嶠翁諫議承贊陳明經黯徐正字寅林眀經喬爲莫逆交見於唱酬詩集至於浮屠丘隴之間殘碑斷碣文翰波瀾灑落之所及皆足以稽攷一代之遺迹惜乎新唐書藝文志所載黃滔泉山秀句三十卷自武徳迄天祐捃摭詩篇合爲一集久而不傳使有唐盛時人物有所不及見又有黃滔集十五卷亦自散逸至宋紹興間八世孫公度以其遺稿分爲十卷又廣以呂氏家蔵總彚成帙名曰東家編略楊萬里爲之序其餘事實雜見於他書若摭言五代史補林世程閩中記載之事頗詳玆姑傳其略云

黃禦史集卷八

