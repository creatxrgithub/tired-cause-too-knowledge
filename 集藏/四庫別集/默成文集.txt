

欽定四庫全書

集部四

黙成文集

別集類三【宋】

提要

臣等謹案黙成文集八卷宋潘良貴撰良貴字義榮一字子賤號黙成居士婺州金華人政和五年以廷試第二人釋褐爲辟雍博士累遷提舉淮南東路常平靖康元年召還坐事除監信州汭口排岸髙宗卽位召爲左司諌歷除徽猷閣待制提舉亳州明道宮坐與李光通書降三官卒贈左朝奉大夫事迹具宋史本傳良貴學術醇正侃直不阿首論何防等之不可爲相又與黃潛善呂頤浩相忤又面劾向子諲屢坐屏斥而所守不移故朱子亦稱其剛毅近仁其論治體箚子等篇悱惻沈痛足以感人又足以覘其節防其集見於史者十五卷久佚不傳此本乃康熈中其裔孫所刋僅文二十首詩二十七首詞一首皆掇拾於散亡之餘粗存梗槪然以集中除謝諸表與本傳年譜相較亦多足資參訂如年譜載良貴旣至嚴州任請祠得主管亳州明道宮轉祕書少監遷起居郎拜中書舍人今集中有辭免祕書少監申省狀可與年譜相證而本傳不云轉祕書少監又良貴知嚴州之後凡再爲中書舍人集中有謝中書舍人誥表又有謝中書舍人表可證而本傳但雲起爲中書舍人不著前後再命皆可以補宋史之闕誤惟是篇頁寥寥而彊分卷帙未免有意求多又一卷二卷皆載本傳及年譜誥勅等文至三卷乃及其著作𨿽用宋敏求編李白集之例而喧奪太甚究爲編次無法至潘畤乃良佐之子於良貴爲猶子而亦附其傳志於末編尢爲不倫今姑仍舊本錄之而附糾其叢脞如右乾隆四十三年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

黙成文集原序

天地之化包括無外運行無窮然其所以爲實不越乎一陰一陽兩端而巳其動靜屈伸往來闔辟升降浮沈之性𨿽未嘗一日不相反然亦不可一日而相無也聖人作易以通神明之徳類萬物之情其所以爲說者亦若是焉耳矣然及其推之人事而擬諸形容則常以陽爲君子而引翼扶持惟恐其不盛陰爲小人而排擯黜抑惟恐其不衰何哉蓋陽之徳剛陰之徳柔剛者常公而柔者常私剛者常明而柔者常暗剛者未嘗不正而柔者未嘗不邪剛者未嘗不大而柔者未嘗不小公明正大之人用於世則天下防其福私暗邪辟之人得其志則天下受其禍此理之必然也且非獨於易之說爲然蓋凡自古聖賢之言雜出於傳記者亦未有不好剛而惡柔者若夫子所謂剛毅近仁而又嘗深以未見剛者爲嘆及乎或人之對則又直以有欲病棖也之不得爲剛蓋専以是爲君子之徳也嗚呼若故中書舍人金華潘公者其眞夫子所謂未見者哉熹𨿽不幸而不及灑掃其門然讀其書而猶喜於有以得其所存之彷佛也蓋公自宣和初爲博士則已不肯托婚富貴之家而獨嘗論斥大臣防蔽之姦矣及爲館職又不肯遊蔡京父子間使淮南又不肯與中官同燕席靖康召對因論時宰何防唐恪不可用恐誤國事以是謫去曽不旋踵而言果驗建炎初召爲右司諌首論亂臣逆黨當用重典以正邦法壯國威且及當時用事姦邪之狀大爲汪黃所忌書奏三日而左遷以去其言𨿽不大傳然劉觀所艸謫詞直以揣摩詆訾爲罪則其事固可知已紹興入爲都司又忤時相以歸復爲左史一日直前奏曰先王之所以致治者以其合於大公至正之道此年之所以致亂者以其反此而已陛下今日誠冝仰思祖宗創業之難二帝防塵之久俯念生靈塗炭之苦土地侵削之多夙寤晨興不敢少置每行一事必先念此然後發之務以合於所謂大公至正之道勿以一毫私意曲狥人情則天下庶有休息之期矣服喪還朝又以廷叱奏事官而忤防以去自是之後秦檜擅朝則公遂廢於家而不復起矣然公平生亷介自將自少至老出入三朝而前後在官不過八百六十餘日所居僅庇風雨郭外無尺寸之田經界法行獨以丘墓之寄輸帛數尺而已其淸苦貧約蓋有人所不能堪者而處之超然然未嘗少屈於檜其子熺暴起鼎貴勢傾中外亦未嘗與通問也嘗誦君子三戒之言深以在得之規痛自儆飭至於造次之間一言一行凡所以接朋友教子弟亦未嘗不以孝弟忠敬節儉正直防微謹獨之意爲本其讀書磨鏡之諭切中學者之病當世蓋多傳之而所論汲長孺蓋寛饒之爲人尢足以見其志之所存已嗚呼若公之淸明直諒確然無欲其眞可謂剛毅而近仁矣夫以三代之時聖人之世而夫子已嘆剛者之不可見況於百世之下幸有如公者焉而不得少伸其志以沒其條奏章槁有補於時可爲後法者又以公自焚削而不復存平生之言頗可見者獨有賦詠筆札之餘數十百篇而已後之君子蓋將由此以論公之世其可使之沒沒無傳而遂已乎公之兄子今廣州使君畤謂熹盍序其書而傳之熹不敢當而亦不得辭也於是三復其書而掇其梗槪附於書首以告觀者且時出而伏讀之以自勵焉公諱良貴字義榮一字子賤自號黙成居士集凡十有五卷廣州字徳鄜少學於公植志行巳甚有家法數爲郡守部使者愛民戢姦不憚大吏所至皆有風績云淳熙丙午春三月已卯朔旦具位新安朱熹謹序

欽定四庫全書

黙成文集卷一

宋潘良貴撰

論治體札子

臣嘗謂自古一治一亂不可爲常由堯舜迄於五代三千二百九十餘年其間所以治者無他君臣協心共相戒飭凡所施爲合於大公至正之道而已所以亂者無他君臣異志皆務因循凡所施爲悖於大公至正之道而已仰惟祖宗之有天下兵不血刅市不易肆天意人心不約而歸當時制爲法度立爲紀綱非益於國非利於民有所弗措是以海內廓然無事百有餘年承平日久姦邪擅權肆爲欺蔽率意攺作祖宗紀綱法度廢壊殆盡遂繼之以大亂陛下紹承大業於艱難之際焦心勞思欲恢復中原迎還二聖九年於玆矣然而治道殊未有以稱聖意者臣謂大公至正之道尙塞而未行也夫祖宗順此道而治其後逆此道而亂今不欲治安如祖宗時則已如必欲之可不兢兢業業朝夕惟此道之是念乎臣願陛下靜澄其心思祖宗創業之難念父兄逺狩之久憫生靈常懷塗炭之苦憤土地日有侵削之憂凡下一令行一事必先以此四者爲念然後發之於政詔大臣同心協力勿以一毫私意曲徇人情斷自今日其已往者漸以公正之道更革之其方來者力以公正之道固守之如四時之有信如金石之不移則天下庶有休息之期也如其不然臣恐大事寖以大壊𨿽無敵人之患而中國自敝矣陛下畱神察焉取進止

謝嚴州到任表

忱辭上達極陳愛日之情睿澤下流恭被自天之命愧增汗浹感極涕零中謝伏念臣蚤奮單貧誤防識擢有親已老去鄕實難屬奉詔音肅馳行闕載因陟岵復念趨庭仰軫皇慈俯施洪造仍寓名於龍閣俾增重於虎符奉檄惟慚啟途已至西瞻佳气喜帝所以非遙東指白雲迎親闈而甚邇拊循有暇定省惟勤每於學禮之餘得奉教忠之訓克諧烏哺敢替葵傾此蓋伏遇皇帝陛下盛徳日躋至仁天覆操賞罰之魁柄駕馭百工恢道徳之宏綱包羅一介曲従人欲仰見天心臣謹當惕惕以思孜孜自厲旣遑將父欣逢孝治之朝何以事君願效古人之節

謝嚴州送還兵級不合借請降官表

事違令甲罪見劾章仰荷湛恩曲行輕典中謝伏念臣涉道迂淺従政拙疎日者叨亳社之祠宮解桐廬之印綬扶攜老穉資借車徒𨿽無千里而不必聚糧顧餘百人而安所仰食束裝欲發援例來言一時猥狥於人情三尺謬幹於吏議重惟鹵莽退積兢慚敢意懲愆止従褫秩玆蓋伏遇皇帝陛下總該庶政駕馭羣工好惡未常有私賞罰必惟其當臣敢不恪遵明訓深省往尢所愧身閒更切無名之粟倘紓國難願捐不貲之軀

謝中書舎人告表

塵禁省以代言巳慚非據卽裏居而拜命更冒殊恩憂患餘生周章失措中謝伏念臣立身寒苦賦性戅愚先帝擢臣於布衣今逾二紀陛下置臣於諫省亦復終星每思自效於涓埃庶或少裨於海嶽其如命繆動與願違日者召自眞祠寘諸冊府旋載螭廷之筆亟聯鳯閣之班始奉除書遽聞親疾方寸已亂卽日遂行惟玆專輒之私宜在譴呵之域敢圖孤迹上軫皇慈憐臣去國之蒼黃則錫命以爲問寢之防臣遭難之窮乏則賜金俾襄大事之勤存沒知歸哀榮有耀𨿽碎螻蟻之命曷酬天地之恩及此外除恍如昔夢拜九天之綸綍命實維新被三品之服章徳非其稱恭惟皇帝陛下加惠羣工厲精庶政湛恩遐曁顧𨿽小物而曲成孚號誕揚不以陳人而中廢臣敢不激昻殘喘策厲懦衷蚤夜以思克謹教忠之訓險夷不二永堅狥國之誠凡可捐軀誓當竭節

謝中書舎人表

待盡倚廬方畢三年之制召還西掖載膺一札之除寵至魂驚感深涕隕中謝竊以政事之地必資論思獻納之才詔令之行當得深厚坦明之訓惟奧學該通於今古英詞追配於典謨識慮知爲治之後先直諌宏事君之規益斯可以仰助雷風之號誕揚綸綍之言如臣者憂患陳人荒蕪下士稟資方拙更三黜而自憐賦分奇窮巳半生而寡與頃叨螭筆旋陟麟臺始被寵光遽罹防禍抱苦願終於苫塊無心復造於衣冠日月遷流形容凋顇撫祥琴而增慕傳召節之巳頒果奉除書復還舊物裏閭攺觀共瞻天眷之優隆頂踵知愧獨荷聖心之簡記頋𨿽碎首曷報鴻恩玆蓋伏遇皇帝陛下乃武乃文克勤克儉思道如商髙之恭黙接下過周宣之愼微事舉法於春秋化每形於雅頌廣收俊彥欲致中興施及妄庸亦叨睿奬臣敢不孜孜奉國亹亹禔身溫故知新願日深於徳意獻可替否庶或補於艱難誓竭孤忠以期沒齒

謝集英殿修撰提舉江州太平觀表

承之掖垣蔑著盡規之義丐閒祠館曲防従欲之仁祗服恩私益深漸懼中謝伏念臣入仕二紀獲事三朝惟知忠義而披露肝心敢念饑寒而保持祿位自信甚篤人言莫因歷落﨑眾皆指爲可笑流離困苦臣獨奮而不衰屬憤姦邪實非職守歷階陛殿怒髮衝冠𨿽非能衛社稷而執干戈亦庶防如鷹鸇之逐鳥雀退思冒昧甘俟誅夷始陳待罪之章亟防涵貸旋上奉祠之請卽獲便安仍加論撰之名俾全進退之節君父之慈憐若此臣子之報稱若何恭惟皇帝陛下駕馭羣雄綜核名實陟降無私而帝則是順好惡罔作而王道攸遵如臣狂愚不忍竄斥然方軍食匱難之日而坐靡廩廥國事搶攘之際而燕處山林俯仰以思面目有愧臣敢不恪勤香火懲艾過愆疾病交侵𨿽作終焉之計形骸未隕益堅國爾之心庶畢餘生以酬洪造

辭免祕書少監申省狀

準尙書省札子八月十二日三省同奉聖防潘良貴除祕書少監不授告指揮到於所居州軍依條差撥疾速前來行在所供職臣良貴昨於建炎元年內任工部員外郎爲父年老抱病陳乞宮觀建炎四年內防恩除荊湖南路提防刑獄公事亦是不曽赴任紹興二年任左司員外郎僅二月乞便鄕差遣防差知嚴州到任四个月卽令宮祠八年之間累防除用皆以親老懇求便私今父八十九嵗比之往日衰病益侵人子之情尢難逺去伏乞特賜敷奏攺除一宮觀差遣伏指揮

辭免起居郎狀

準尙書省札子三省同奉聖防除臣起居郎日下供職聞命震驚罔知所措伏念臣頻年以來四更宮觀實緣親老非敢偸安玆被誤恩召寘冊府充職逾月獲覲淸光輒罄丹誠仰乾天聽丐還眞館復遂初心退而省循方呵譴忽防陞擢局蹐靡寧況左史之職君動則書班於從官其選素愼不惟臣愚非所宜據而請閒得要求退獲遷言行相違尢難安處伏望聖慈特降睿防追寢成命除臣一在外宮觀以安愚分謹錄奏聞伏勅防

乞宮觀狀

臣近因權攝左史彈奏戶部向子諲繼上章待罪𨿽防聖恩寛貸然臣恐懼終不自安伏念臣稟性愚戅賦分窮薄臨事妄發屢陷危機若久居侍從之間必速致顚排之悔兼臣近更憂患心志凋摧獻納論思自知無補伏望聖慈曲加覆防除臣一在外宮觀差遣以養殘骸倘未致於死亡誓當圖於報效伏勅防

黙成文集卷一

欽定四庫全書

黙成文集卷二

宋潘良貴撰

謝張丞相啟

退卽山林久濶寒暄之問仰瞻斗極徒頒次舎之光誠𨿽切於飛馳禮遂成於逋慢祗以爲媿不能自文竊惟神物之防持宜有福祥之單厚輒申悃愊敢茵慿恭惟某官望重百僚名聞九牧出處系朝廷之輕重道徳爲人倫之表儀光滉咸池夾輔中天之皎日威申華夏蕩除四塞之妖氛更險夷而節義愈明被謗傷而功庸益著迨膺申命起防價藩微云之滓太淸曽何傷於盛徳大旱而作霖雨實有望於嘉猷諒無暖席之期卽拜賜環之命顧惟無似深沐厚恩早防公緒之噓枯繼辱祁奚之舉類蘭臺適體屢興嘆於沈英紫槖持荷更叨榮於取頴中緣禍變分絕生存雞骨支牀僅畱食息魚書染素莫效勤劬居然星紀之薦更藐爾珠廷之在望嵗聿雲暮道阻且長井越參旗夐隔轅門之拜衮裳綉芾佇聞黃閣之開願益惠於生靈用亶符於睿眷傾依之切敷敍奚殫

賀翟防政啟

恭審光膺帝制防秉國鈞六星比而三臺色齊識天心之所屬百僚喜而萬夫悅服慰人望之咸歸竊以自古治亂之分常系人材邪正之用泛觀百家諸子皆苦口而丁寧遐想九夷八蠻悉望風而進退非特時勢之必至抑亦人心之所同惟其正不勝於邪是以亂常多於治方今國家之患顧不在玆遂使幅靡寧莫知所向倘匪老成之出曷扶危殆之基荷上穹之未忘庶斯民之可救伏惟某官佐時人傑間世英賢瑞玉無瑕大寶儼陳於淸廟霜筠有節孤風獨厲於嵗寒蜚聲騰譽於三朝歷險更夷而一致江湖𨿽適常懷觀闕之心鐘鼎旣安何異山林之性方主上無多難之畏而左右惟正人之求用圖再造之功宜趨我公之入固將以大忠經世以至誠格天問國事萬變而不窮陳王業七月之所致掃骫骳懷姦之俗伸耿介有气之風使乾坤無震蕩之憂生靈措休息之地詢之天下誰曰不然某性質凡愚學術固陋素乏趨承之幸遽防特達之知昔掌禮闈嘗與甄收之列迨承宻防復叨論薦之榮念此恩不忘於須防𨿽多言莫致其萬一陽徳純粹物淸和仰祈順時倍保鈞重瞻依頌禱不勝下情

答雷公達

諭以聚書飲酒爲樂此吾人之習气也然酒不可多飲大率此物入口則昏過量則亂聖人於書特作誥一篇易六十四卦終以濡首爲戒禮使人飲酒終日而不得醉蓋禍患多生於此旣作郡尢宜節愼也老而讀書不須務博當研味聖賢立言指歸以洗心勵行則老而益精明士人至晚年倒行而逆施之者十常八九正爲不解讀書耳僕自諭爲昏鏡諭書爲磨鏡藥當用此藥擦磨塵垢使之通明透徹而後已若積藥鏡上而不施磨擦之功反爲鏡之累故知托儒爲姦如張禹孔光之徒曽不若庸夫愚婦也公以爲何如萬里通書不敢效常人作防言以孤逺意此狂友故態也幸一笑納之

啟李太發【卽莊簡公李光也】

言念粵従初仕𨿽爲道義之交逮此晚年未托葭莩之好靜惟寒族敢議通婚旣防金石之嘉言用致筐箱之菲幣伏承令女小娘子資涵粹美秀夙著於閨房某侄畤質本戅愚學初聞於詩禮式因媒妁願結絲蘿將親迎於大門庶承祧於宗祀其爲媿佩罔罄敷陳

答田氏禮書【田經國公之姊丈而武公之甥也】

伏承髙明之従弟武乃吾姊之子而某之甥也吾姊爲田氏婦三十年矣老而益貧某欲以長女妻武俾之左右奉承焉此素志也玆承申之以媒妁致之以雁幣敢不拜嘉

黙成文集卷二

欽定四庫全書

黙成文集卷三

宋潘良貴撰

矯齋

君子知彊爲善而已矣遑卹其他而世之忌人修也無以蓋之則羣聚嘩笑目之曰矯特立獨行之士固不爲變而中人忌其加巳也往往嫵媚軟熟不敢出一善言行一善行卒至於無所忌憚爲小人之歸而後已予自出仕見士大夫習以成風敗壊天下人材不可勝數心甚悼之中庸曰君子和而不流彊哉矯中立而不倚彊哉矯凡四言之不以爲煩考之六經未嘗若是之諄諄者也是矯者君子之所務而眾人之所忽古人以爲訓而今人以爲病也近世老師宿儒爲中庸傳者十數家未嘗有斷然發明子思此意者尢可嘆也夫鈞是人也性近而習逺所以相逺正在矯與不矯耳情動於中物誘於外擇之不精執之不固未有不喪已於物者詎可日不用力於矯耶視聽矯之言動矯之一切日用惟禮之行義之由道之適久則若性自然矣故勉彊行之與安而行之成功則一予謂中庸一言之則曰矯二言之則曰勉彊皆聖人忠恕進學者之道也吾宗伯益端雅而尙志求予名所居之齋因榜之曰矯蓋予韋子思之訓始終不衰也今老矣俯仰樂而無媿故以勉子子其懋哉

靜勝齋

凡人自平旦而起目視耳聽手持足奔其心念之所經營雜然無一息暫止及夜而安身可以休矣又有夢焉飛揚沈墜得失悲歡與夫恐怖之事往往失聲而泚汗如是汨沒至老死而不悟者天下皆是也故常爲靜者之所憐憫曹君用晦異時與予同鄕校遊上庠今餘二十年矣屬過予言曰向誠有意於功名官旣不偶乃得更儒冠爲武此世事之不可必而甚可笑者也頻年不喜事事寄傲僧廬辟齋於西廡以自適幸爲名之夫吾子一人之身也方其髙車秣馬馳逐乎通都大邑何所見而其心如彼今而紙窓竺屋環堵蕭然終日凝黙何所見而其心如此是必有靜於中而勝於外者矣然予觀醉者顚倒錯亂旣醒而病病而悔且言曰終吾之身誓弗入於口忽一旦樽俎設於前歌舞在其側又欣欣起而従之不獨忘其身之戒反醒者以爲妄人子懲於前旣已靜矣其進益此道視醉者以爲鑑哉

寶林禪寺記

義烏縣南云黃山下梁普通元年傅大士依雙檮木結庵大同六年卽其地建寺因名雙林佛殿宋治平三年賜今額宣和三年燬於防紹興四年建藏殿住山僧標次第復完凡爲屋一千二百餘間

有大比丘其名行標號曰慧炬一日過予従容言曰維云黃山是爲蕭梁善慧大士修證道塲我以緣法總徒一年兵火之餘豈弟慈祥外防我法考其性資有大士宗我將懇祈丐其名禦起勝妙因爲邦人倡郡將聞已愀然攺容顧謂標曰方時孔囏民力困耗吾防此方如防元气不以毫髮呼擾井閭況此土木不急之工勞人費財爲役甚鉅縦使彌勒卽今示見我猶持此力勸止之標聞是逡巡而旋復見予言事不諧矣予曰太守之職承流宣化奉法愛民而外有爲實非其責不若自營我法博募廣求況師駐錫以來道俗傾鄕時節或至咄嗟可成標還云黃山大開法席徧召檀那而告之曰惟我大士誕毓此方爲瑞爲祥人人共仰雙檮建寺甲於叢林自梁迄今餘六百載流通祖道代不乏人宣和三年盜起【闕】定不幸煨燼一椽不存今歷嵗時堂廡齋防粗成行列獨玆殿址瓦礫弗治妙相慈容久無所宅爾等善友忍坐眡耶客聞標語歡喜踴躍於是退而各盡已力大出金錢合而計之餘五十萬以紹興二年春經始三年冬告成其髙八十餘尺而廣倍其半中安像設莊嚴妙好外繚闌楯雄麗靚深入化人宮迥出空際裏之士女與旁州之人奔走往來作禮數皆曰耳目未嘗見聞山林增輝緇衲雲集坐變榛莽爲金碧區未有成辦大緣如是之速者也故嘗論之一切世有爲之法皆有分齊長短可度輕重可權淺深可側小大可稽至於佛法則大不然淵乎妙哉視之不見聽之不聞智不能知識不能識古經云以思惟心測度如來圓覺境界如取螢火燒須彌山終不能著觀夫世之治生殖業銖積寸累可謂勤矣假使骨肉就其乞貸愛惜靳吝未嘗輕捐至佛防中心生悲喜則傾囊倒廩略無畱難又其最者身體發膚頭目髓腦於彈指頃棄舎如遺其故何哉蓋淨智妙圎與吾如來本同一體念起背覺遂爾合塵塵昏本明轉不息佛以慈悲哀憐覆防於生死海誓作津梁猶如父母惜所愛子子出逺遊望望不至彼爲子者漂流途路𨿽未卽歸寢食之間嘗懷憶念聞說父母涕淚自垂感召之因疾若桴鼓此豈可以情量揣摩筆舌形其萬一哉標之爲是役也予最詳其本末故樂爲之記且懼來者之隳其績也復爲說偈曰良木秀山澤中林猶百年斵削應約繩必資諸巧匠陶者輸瓦甓圬人施塗泥絲网及寶鈴丹漆塈塑績罷精磨嵗月始克觀厥成金錢與糗糧所費如山積𨿽名有漏法實爲無量徳庶俾凡覩聞因緣得入道我昔禮大士廣廈餘千間何人持烈煙一燎不存芥嗚呼有施者又有戕毀人良繇弗思維縦我無明故今合檀施力作新美逾初丁此時囏危爲眾作依怙咨爾方來者毋意隳前功增飭愛防之當如扞頭目使百千萬億遊戲依雙林於寵華防中永瞻微妙相

紹興六年二月日左朝奉郎直龍圖閣管亳州明道宮潘良貴撰

君子有三戒說

孔子曰君子有三戒少之時血气未定戒之在色及其壯也血气方剛戒之在鬭及其老也血气旣衰戒之在得予謂此言如大醫王之治病其鍼砭足以起死人而肉白骨但方其病時不遇此𨿽遇之而不受者滔滔皆是也予少出見紛華而悅及壯好勝多忿色鬭二病纒痼餘二十年莫覺莫知朋友莫予告也今老矣二病不藥而去獨志得之心早夜熾然非問舎求田則慮子孫而憂妻妾曰如是則可以安吾身也如是則可以適吾意也嵗得貨財若干則可以足吾用度得谷粟若干則可以飽吾宗族官當擇優厚之地俸當爲蓄積之資橫心所念莫非惟得之従嗚呼誠可哀也已夫夜之所夢多晝之所爲也臨事而不懼皆平日之所習也今志得之心不戒如此脫遇有可得者能辧禮義而受之乎其貪冒無恥爲小人之歸必矣乃知得之一字痛鍼老者之膏肓非聖人不能言也予旣犯其二戒幸而未死尙可奉其一以周旋自今以始當以徳之不修學之不講聞義不能徙不善不能攺爲憂其餘流行坎止一切付與自然得正而斃焉斯已矣失之東隅收之桑楡尙庶防其無愧焉

潘好古字說

予始官京師聞吾宗有士名好古字敏修爽邁不羣與予弟遊太學同硯席雅相愛好而獨未之識也其後予以予宮祠居鄕敏修始來訪予坐與語气直而志剛奮然有志於爲巳之學心益器之建炎已酉金大入明越予避地武川復與敏修相依於劉巖之上暇日従容正襟而問曰子名而又字之豈夫子所謂我非生而知之者好古敏以求之者乎曰然予曰凡學者皆有師不可不嚴而欽況夫子自生民以來未之有天下之所尊事乎彼其言曰我非生而知好古敏以求之自謙之詞也𨿽自卑之辭然所以爲夫子亦不過如此而已今子名且字之必以我爲好大而不降讓也請以字易之夫古不可以不好聖而不好古不得謂之聖賢而不好古不得謂之賢學者以聖賢爲師卒期至於聖賢而後已然聖賢得於古必有以行於今所謂行於今非茍有所合也今有戾於古以古正之正之而従也則推之天下與民共由不卑今而尊古正之而不従也則斂之一身獨行其道不枉古而従今要非好之篤鮮有不移於今者老子曰執古之道以禦今之宜禦猶禦馬也緩急馳騁惟禦之適而不惟馬之禦誠能禦今可以言好古矣請易子之字曰伯禦甫子學誠施於今吾將觀子矣

肅齋說

侄甸求名其讀書齋且言曰小子不敏請事斯名予觀晚進爲口耳之學僅能誦紙上書衒露輕儇忽同列而侮老成求日益而爲君子難矣所謂君子者無往而不致其肅也外之言貌視聽內之心思常恭莊端恪不少懈焉子試習之積時以終日積日以終月積月以終嵗造次顚沛不忘所謂肅者行之三年然後見予而問焉予又將以語子子不易予言則自玆始今以名齋其出入觀之

黙成文集卷三

欽定四庫全書

黙成文集卷四

宋潘良貴撰

鄭亨仲作亭西山顏曰可友以書求詩爲賦一首【亨仲卽北山忠湣公字】

君不見子猷嗜好與俗殊種竹不可一日無又不見太白淸狂世絕倫舉杯邀月獨相親風流二子去巳逺塵埃那復聞髙人鄭侯未遇身更閒躬耕自樂巖谷間開亭容膝日寄傲坐對嶕峣崪嵂之西山西山蒼翠如堆玉松奏笙竽云作屋澄鮮爽气日夕佳不學時情易翻覆田文唾面嗔小兒翟公署門良可悠悠權利悲一時樂哉此友誰能知鄭侯與我論心久年少相従今白首對山勿著絕交書要須著我成三友

夜坐聞竹聲示侄

室明窓有燈夜暗天無月趺坐依蒲團竹聲助淸絕初疑小雨至蕭蕭俄復歇忽然變軒昻風湍散巖穴聽久耳根靜萬慮皆瑩徹塵凡不待掃境妙心自潔奇哉不二門欲倩維摩說

和季成弟中秋不見月【時寓妙智山中】

經年等待中秋月一夕陰雲掃不開髙樹時驚疎雨過空山那復故人來夢回誰憶霓裳戲老去愁聞水調哀與子相逢長得醉何須佳節始銜杯

朱教授見寄七言二首遂用其韻

賢哉蘧瑗晚知非此道吾今亦庶防囊乏一錢聊自哂家無三徑不妨歸冥鴻久已離矰繳野馬由來見靮鞿溪上月明船正穏肯將簪笏換蓑衣

等閒長嘯倚孤松云破天邊見碧峯架上殘書猶可讀瓶中儲粟不堪舂生涯幸有千年秀身世何須萬戶封僧榻寄眠無一事覺來深省聽晨鐘

僕讀沈約傳怒其緩頰賣國發上衝冠然古今人每壯其東陽八篇文辭未有少之者因次卿登樓新什輒效立春體制和且攄所懷云

隠侯文治知何用千古端羞墮淚碑國危忍助神鼎覆身免猶嗟革帶移登覽寒煙縈逺目淒涼夕照謝髙榱傷心往事君須賦恐有遒人來采詩

夏日四絕

四月天气初欝蒸碧桐照空門巷淸何人解助隠居樂爲我喚取黃鸝鳴

掃地焚香避濕蒸睡餘茶熟碾聲淸風來桐竹僛僛舞雨過堦除防防鳴

錯落星河天未明太虛涵露气全淸東方隠約生光耀便覺林間宿鳥驚

姢姢防竹拂雲長門巷無塵气自涼多病無情如嚼蠟臥看風篆博山香

夜與仲嚴叔倚季成三弟同坐聞笛各賦一絕

西北干戈撥不開今宵聞笛更淸哀髙堂親老發垂白與子買舟歸去來

法淸晚步分韻得夕字

有生能防何避亂不謀夕聯翩二三子晚步縦所適田野無人聲牛羊斷歸迹時看墟曲中寒煙裊修碧雝雝南飛雁北信杳難覓不知二聖君然淚沾臆小臣眞蟣虱持顚頋何力殘臘行當除靑陽來已逼衰骸分塡壑公輩冝彊食

贈方仁聲

公吾里人客寓吳興神情散朗如晉宋間髙士晚得官無仕進意築庵西溪名曰云茅以衛生養性爲事詩文雄深雅健追古作者云

學道悠悠未見功敢言凡質有仙風他年一鉢江湖去先向苕溪訪葛洪

和沈秀才

年來有客従黃石老去何心望紫泥世事違人常八九生涯隨力任東西

軟語幹時芻豢美苦言投俗桂姜辛山河若欲攄幽憤盥手焚香讀過秦

弱齡慮事心常破壯嵗投閒鬂已華但得安貧如北阮何妨受侮似東家

和三二兄西莊書懷

莫問莊生然不然時中只可自隨緣冬深江北無邊報又得安貧過一年

賢愚狂聖等爲人要是天君自策勲舉世紛紛誰得妙韓公惟許孟軻醇

古來達士盡窮空我愧修身道未丰痛飲不妨歌楚些投閒何幸伴吾儂

一炷淸香度博山妙觀不著有無間此心欲報難論價放我形骸十載閒

和仲嚴弟暮春二絕

吾生四十已侵尋獨喜年來不動心世事升沈君防否人間春去落花深

沂上風光防獨知陶然寧復嘆春移吾人老大知何用仰止前賢須及時

梅花

天與孤髙花獨新世間艸木信非倫影涵水月不受彩气傲冰霜何待春冷淡自能驅俗客風騷端合付幽人往來百匝堦除裏頓使心無一防塵

气欲崢嶸嵗欲新寒梅方信冠羣倫直能平地淩封雪可是回根迎小春九畹蕙蘭眞上客千山桃李盡庸人卽今擕酒江郊去弄蕋攀條一拂塵

雪中偶成

飛花看六出俄向臘中來解驗人情喜始知天意回夜闌牕愈白晚凍日難開麥熟何時節饑民正可哀

二

歉嵗多流冗邦侯喜鄧來雪除驚臘盡耕近樂春回郊野猶同色江天已半開短衣難揜脛誰說少陵哀

挽陳徳固守禦

彊敵登城日中華將士奔人皆趨北闕君獨死南門祕計無人用英聲有史存秋原悲淚落桂酒與招魂詞

滿庭芳【中秋】

夾水松篁一天風露覺來身在扁舟桂花當午云捲素光流起傍蓬窓危坐飄然竟欲到瀛州人世那知此夜空際列瓊樓休休閒最好十年歸夢兩眼鄕愁謾贏得蕭蕭華髮盈頭往事不須追諫從今去拂袖何求一樽余酒持杯顧影起舞自相酬

黙成文集卷四

