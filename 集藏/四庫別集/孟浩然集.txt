孟浩然集唐孟浩然

提要序

卷一卷二卷三卷四輯補

提要

《孟浩然集》四卷﹐唐孟浩然撰。浩然事迹具《新唐書﹟文藝傳》。前有天寶四載宜城王士源序。﹝案士源卽補《亢倉子》之王士元。其事亦見序中。此作源字﹐蓋傳寫異文。﹞又有天寶九載韋滔序。士源序稱「浩然卒於開元二十八年﹐年五十有二。凡所屬綴﹐就輒毀棄﹐無復編錄。鄕裏購采﹐不有其半。敷求四方﹐往往而獲。今集其詩二百一十七首﹐分爲四卷」。此本四卷之數﹐𨿽與序合﹐而詩乃二百六十二首﹐較原本多四十五首。洪邁《容齋隨筆》嘗疑其《示孟郊》詩時代不能相及。今考《長安早春》一首﹐《文苑英華》作張子容﹐而《同張將軍薊門看燈》一首亦非浩然遊迹之所及。則後人竄入者多矣。士源序又稱詩或闕逸未成﹐而制思淸美﹐及他人酬贈﹐咸次而不棄。而此本無不完之篇﹐亦無唱和之作。其非原本﹐尢有明徵。排律之名﹐始於楊宏《唐音》﹐古無此稱。此本乃標排律爲一體。其中《田家元日》一首﹑《晚泊潯陽望香鑪峯》一首﹑《萬山潭》一首﹐《渭南園卽事貽皎上人》一首﹐皆五言近體﹐而編入古詩。《臨洞庭》詩舊本題下有「獻張相公」四字﹐見方回《瀛奎律髓》。此本亦無之。顯然爲明代重刻﹐有所移攺。至序中「丞相範陽張九齡等與浩然爲忘形之交」語﹐考《唐書》﹐張說嘗謫嶽州司馬﹐集中稱「張相公」﹑「張丞相」者凡五首﹐皆爲說作。若九齡則籍隸嶺南﹐以「曲江」著號﹐安得署曰「範陽」﹖亦明人以意妄攺也。以今世所行別無他本﹐姑仍其舊錄之﹐而附訂其舛互如右。

孟浩然集序

孟浩然字浩然﹐襄陽人也。骨貌淑淸﹐風神散朗。救患釋紛﹐以立義表﹔灌蔬藝竹﹐以全髙尙。交遊之中﹐通脫傾蓋。機警無匿﹐學不爲儒﹔務掇菁藻﹐文不按古。匠心獨妙﹐五言詩天下稱其盡美矣。閒遊祕省﹐秋月新霽﹐諸英華賦詩作會﹐浩然句曰「微雲淡河漢﹐疏雨滴梧桐。」舉坐嗟其淸絕﹐咸閣筆不復爲繼。丞相範陽張九齡﹑侍禦史京兆王維﹑尙書侍郎河東裴朏﹑範陽盧撰﹑大理評事河東裴總﹑華陰太守鄭倩之﹑守河南獨孤策率以浩然爲忘形之交。山南采訪使本郡守昌黎韓朝宗謂﹕「浩然間代淸律﹐置諸周行﹐必詠穆如之頌。」因入奏﹐與偕行﹐先揚於朝﹐與期約日引謁。及期﹐浩然會寮友﹐文酒講好甚適。或曰「子與韓公豫諾而忘之﹐無乃不可乎﹖」浩然叱曰「僕已飲矣﹐身行樂耳﹐遑卹其它。」遂畢席不赴﹐由是閒罷﹐旣而浩然亦不之悔也﹐其好樂忘名如此。士源它時嘗筆贊之曰「導瀾挺靈﹐實生楚英﹐浩然淸發﹐亦自其名﹐開元二十八年﹐王昌齡遊襄陽﹐時浩然疾疹發背且愈﹐相得歡甚﹐浪情宴謔﹐食鮮疾動﹐終於冶城南園﹐年五十有二。子曰儀甫。浩然文不爲仕﹐佇興而作。故或遲行﹐不爲飾動以求眞﹔故以誕遊﹐不爲利期以放性。故常貧﹐名不繼於選部﹐聚不盈於擔石。𨿽屢空不給﹐而自若也。

士源幼好名山﹐行年十八﹐首事陵山。踐止恆嶽﹐咨求通元丈人﹐又過蘇門﹐問道隱者元知運。太行采藥﹐經王屋小有洞。太白習隱訣﹐終南修《亢倉子》九篇。天寶四載䢐夏﹐詔書徵謁京邑﹐與冢臣八座討論﹐山林之士麕至﹐始知浩然物故。嗟哉﹗未祿於代﹐史不必書﹐安可哲蹤妙韻﹐從此而絕﹖故詳問文者﹐隨述所論﹐美行嘉聞﹐十不紀一。浩然凡所屬綴﹐就輒毀棄﹐無復編錄﹐常自嘆爲文不逮意也。流落旣多﹐篇章散逸﹐鄕裏構彩﹐不有其半﹐敷求四方﹐往往而獲。旣無他事﹐爲之傳次﹐遂使海內衣冠縉紳﹐經襄陽思睹其文﹐蓋有不備見而去﹐惜哉﹗今集其文詩二百一十八首﹐分爲四卷。詩或缺逸未成﹐而制思淸美﹐及他人酬贈﹐咸錄次而不棄耳。王士源序。

宜城王士源者﹐藻思淸遠﹐深鑑文理﹐常遊山水﹐不在人間。著《亢倉子》數篇﹐傅之於代。余久在集賢﹐嘗與諸學業士命此子﹐不可得見。天寶中﹐忽獲《浩然文集》﹐乃士源爲之序傳。詞理卓絕﹐吟諷忘疲﹐書寫不一﹐紙墨薄弱。昔虞阪之上﹐逸駕與駑駘俱疲﹔吳竈之中﹐孤桐與樵蘇共爨。遇伯樂與伯喈﹐遂騰聲於千古。此詩若不遇王君﹐乃十數張故紙耳。然則王君之淸鑑﹐豈減孫蔡而已哉﹖余今繕寫﹐增其條目﹐復貴士源之淸才﹐敢重述於卷首。謹將此本﹐送上祕府﹐庶久而不泯﹐傳芳無窮。天寶九載正月初三日﹐特進行太常卿禮儀使﹐集賢院修撰上柱國沛國郡開國公韋滔序。

卷一

○五言古詩

尋香山湛上人

朝遊訪名山﹐山遠在空翠。氛氳亙百里﹐日入行始至。谷口聞鐘聲﹐林端識香气。杖策尋故人﹐解鞍暫停騎。石門殊壑險﹐篁徑轉森邃。法侶欣相逢﹐淸談曉不寐。平生慕眞隱﹐累日探靈異。野老朝入田﹐山僧暮歸寺。松泉多淸響﹐苔壁饒古意。願言投此山﹐身世兩相棄。

雲門寺西六七里聞符公蘭若最幽與薛八同往

謂余獨迷方﹐逢子亦在野。結交指松柏﹐問法尋蘭若。小溪劣容舟﹐怪石屢驚馬。所居最幽絕﹐所住皆靜者。密篠夾路傍﹐淸泉流舍下。上人亦何閒﹐塵念俱已捨。四禪合眞如﹐一切是虛假。願承甘露潤﹐喜得惠風灑。依止此山門﹐誰能效丘也﹗

宿天臺桐柏觀

海行信風帆﹐夕宿逗云島。緬尋滄洲趣﹐近愛赤城好。捫蘿亦踐苔﹐輟棹恣探討。息陰憩桐柏﹐采秀尋芝艸。鶴唳淸露垂﹐雞鳴信潮早。願言解纓紱﹐從此去煩惱。髙步陵四壁﹐玄蹤得三老。紛吾遠遊意﹐學此長生道。日夕望三山﹐雲濤空浩浩。

宿終南翠微寺

翠微終南裏﹐雨後宜返照。閉關久沈冥﹐杖策一登眺。遂造幽人室﹐始知靜者妙。儒道𨿽異門﹐雲林頗同調。兩心喜相得﹐畢景共談笑。暝還髙窗眠﹐時見遠山曉。緬懷赤城標﹐更憶臨海嶠。風泉有淸音﹐何必蘇門嘯。

春初漢中漾舟

羊公峴山下﹝一云漾舟逗何處﹞﹐神女漢臯曲。雪罷冰復開﹐春潭千丈綠。輕舟恣來往﹐探玩無厭足。波影搖妓釵﹐沙光逐人目。傾杯魚鳥醉﹐聯句鶯花續。良會難再逢﹐日入須秉燭。

宿來公山房期丁大不至

夕陽度西嶺﹐羣壑倏已暝。松月生夜涼﹐風泉滿淸聽。樵人歸欲盡﹐煙鳥棲初定。之子期宿來﹐孤琴候蘿徑。

耶溪泛舟

落景餘淸暉﹐輕橈弄溪渚。泓澄愛水物﹐臨泛何容與。白首垂釣翁﹐新妝浣沙女。相看未相識﹐脈脈不得語。

彭蠡湖中望廬山

太虛生月暈﹐舟中知天風。掛席候明發﹐渺漫平湖中。中流見匡阜﹐勢壓九江雄。黯黮凝黛色﹐崢嶸當曙空。香鑪初上日﹐瀑水噴成虹。久欲追尙子﹐況玆懷遠公。我來限於役﹐未暇息微躬。淮海途將半﹐星霜歲欲窮。寄言巖棲者﹐畢趣當來同。

登鹿門山懷古

淸曉因興來﹐乘流越江峴。沙禽近方識﹐浦樹遙莫辧。漸到鹿門山﹐山明翠微淺。巖潭多屈曲﹐舟楫屢回轉。昔聞龐徳公﹐采藥遂不返。金澗養芝木﹐石牀臥苔蘚。紛吾感耆舊﹐結攬事攀踐。隱迹今尙存﹐髙風邈已遠。白雲何時去﹐丹桂空偃蹇。探討意未窮﹐回艫夕陽晚。

遊明禪師西山蘭若

西山多奇狀﹐秀出傍前楹﹝一云西山饒石林﹐磋翠疑削成﹞。停午收彩翠﹐夕陽照分明。吾師住其下﹐禪坐說無生。結廬就嵌窟﹐翦竹通徑行。談空對樵叟﹐授法與山精。日暮方辭去﹐田園歸冶城。

聽鄭五愔彈琴

阮籍推名飲﹐淸風坐竹林。半酣下衫袖﹐拂拭龍唇琴。一杯彈一曲﹐不覺夕陽沈。余意在山水﹐聞之諧夙心。

疾愈過龍泉寺精舍呈易業二上人

停午聞山鐘﹐起行散愁疾。尋林采芝去﹐轉谷松蘿密。傍見精舍開﹐長廊飯僧畢。石渠流雪水﹐金子耀霜橘。竹房思舊遊﹐過憩終永日。入洞窺石髓﹐傍崖采蜂蜜。日暮辭遠公﹐虎溪相送出。

襄陽旅泊寄閻九司戶

桂水通百越﹐扁舟期曉發。荊門蔽三巴﹐夕望不見家。襄王夢行雨﹐才子謫長沙。長沙饒瘴癘﹐胡爲苦畱滯﹗久別思款顏﹐承歡懷接袂。接袂杳無由﹐徒增旅泊愁。淸猿不可聽﹐沿月下湘流。

大堤行寄萬七

大堤行樂處﹐車馬相馳突。歲歲春艸生﹐踏靑二三月。王孫挾珠彈﹐遊女矜羅襪。攜手今莫同﹐江花爲誰發﹗

還山贈湛禪師

幼聞無生理﹐常欲觀此身。心迹罕兼遂﹐崎嶇多在塵。晚途歸舊壑﹐偶與支公鄰。喜得林下契﹐共推席上珍。念玆泛苦海﹐方便示迷津。導以微妙法﹐結爲淸淨因。煩惱業頓捨﹐山林情轉殷。朝來問疑義﹐夕話得淸眞。墨妙稱古絕﹐詞華驚世人。禪房閉虛靜﹐花藥連冬春。平石借琴硯﹐落泉灑衣巾。欲知明滅意﹐朝夕海鷗馴。

秋登萬山寄張五

北山白雲裏﹐隱者自怡悅。相望始登髙﹐心隨雁飛滅。愁因薄暮起﹐興是淸秋發。時見歸村人﹐平沙渡頭歇。天邊樹若薺﹐江畔洲如月。何當載酒來﹐共醉重陽節。

登江中孤嶼贈白雲先生王迥

悠悠淸江水﹐水落沙嶼出。回潭石下深﹐綠篠岸傍密。鮫人潛不見﹐漁父歌自逸。憶與君別時﹐泛舟如昨日。夕陽開晚照﹐中坐興非一。南望鹿門山﹐歸來恨相失。

晚春臥疾寄張八子容

南陌春將晚﹐北窗猶臥病。林園久不遊﹐艸木一何盛。狹徑花將盡﹐閒庭竹掃淨。翠羽戲蘭苕﹐頳鱗動荷柄。念我平生好﹐江鄕遠從政。雲山阻夢思﹐衾枕勞感詠。感詠復何爲﹐同心恨別離。世途皆自媚﹐流俗寡相知。賈誼才空逸﹐安仁鬢欲絲。遙情每東注﹐奔晷復西馳。帝恐塡溝壑﹐無由振羽儀。窮通若有命﹐欲向論中推。

書懷貽京邑故人

惟先自鄒魯﹐家世重儒風。詩禮襲遺訓﹐趨庭紹未躬。晝夜常自彊﹐詞賦頗亦工。三十旣成立﹐嗟吁命不通。慈親向羸老﹐喜懼在深衷。甘脆朝不足﹐簞瓢夕屢空。執鞭慕夫子﹐捧檄懷毛公。感激遂彈冠﹐安能守固窮。當塗訴知己﹐投刺匪求蒙。秦楚邈離異﹐翻飛何日同﹗

遊雲門寺寄越府包戶曹徐起居

我行適諸越﹐夢寐懷所歡。久負獨往願﹐今來恣遊盤。臺嶺踐嶝石﹐耶溪溯林湍。捨舟入香界﹐登閣憩旃檀。晴山秦望近﹐春水鏡湖寬。遠行佇應接﹐卑位徒勞安。白雲去久滯﹐滄海竭來觀。故國眇天末﹐良朋在朝端。遲爾同攜手﹐何時方掛冠。

示孟郊

蔓艸蔽極野﹐蘭芝神孤根。眾音何其繁﹐伯牙獨不喧。當時髙深意﹐舉世無能分。鐘期一見知﹐山水千秋聞。爾其保靜節﹐薄俗徒云云。

山中逢道士云公

春餘艸木繁﹐耕種滿田園。酌酒聊自勸﹐農夫安與言。忽聞荊山子﹐時出桃花源。采樵過北谷﹐賣藥來西村。村煙日云夕﹐榛路有歸客。杖策前相逢﹐依然是疇昔。邂逅歡覯止﹐殷勤敍離隔。謂余搏扶桑﹐輕舉振六翮。柰何偶昌運﹐獨見遺艸澤。旣笑接輿狂﹐仍憐孔丘厄。物情趨勢利﹐吾道貴閒寂。偃息西山下﹐門庭罕人迹。何時還淸溪﹐從爾煉丹液。

歲暮海上作

仲尼旣已沒﹐余亦浮於海。昏見斗柄回﹐方知歲星攺。虛舟任所適﹐垂釣非有待。爲問乘槎人﹐滄洲復何在。

越中逢天臺太一子

仙穴逢羽人﹐停艫向前拜。問余涉風水﹐何事遠行邁。登陸尋天臺﹐順流下吳會。玆山夙所尙﹐安得聞靈怪。上逼靑天髙﹐俯臨滄海大。雞鳴見日出﹐每與仙人會。來去赤城中﹐逍遙白雲外。莓苔異人間﹐瀑布作空界。福庭長不死﹐華頂舊積最。永遠從此遊﹐何當濟所屆。

自潯陽泛舟經明海作

大江分九派﹐渺漫成水鄕。舟子乘利涉﹐往來逗潯陽。因之泛五湖﹐流浪經三湘。觀濤壯枚發﹐弔屈痛沈湘。魏闕心常在﹐金門詔不忘。遙憐上林雁﹐冰泮已回翔。

早發漁浦潭

東旭早光茫﹐渚禽已驚聒。臥聞漁浦口﹐橈聲暗相撥。日出气象分﹐始知江路闊。美人常晏起﹐照影弄流沫。飲水畏驚猿﹐祭魚時見獺。舟行自無悶﹐況值晴景豁。

經七里灘

余奉垂堂誡﹐千金非所輕。爲多山水樂﹐頻作泛舟行。五嶽追尙子﹐三湘弔屈平。湖經洞庭闊﹐江入新安淸。復聞嚴陵瀨﹐乃在此川路。疊嶂數百里﹐沿洄非一趣。彩翠相氛氳﹐別流亂奔注。釣磯平可坐﹐苔磴滑難步。猿飲石下潭﹐鳥還日邊樹。觀奇恨來晚﹐倚棹惜將暮。揮手弄潺湲﹐從玆洗塵慮。

南陽北阻雪

我行滯宛許﹐日夕望京豫。曠野莽茫茫﹐鄕山在何處。孤煙村際起﹐歸雁天邊去。積雪覆平臯﹐饑鷹捉寒兔。少年弄文墨﹐屬意在章句。十上恥還家﹐徘徊守歸路。

將適天臺畱別臨安李主簿

枳棘君尙棲﹐匏爪吾豈系。念離當夏首﹐漂泊指炎裔。江海非墮遊﹐田園失歸計。定山旣早發﹐漁浦亦宵濟。泛泛隨波瀾﹐行行任艫枻。故林日已遠﹐郡木坐成翳。羽人在丹丘﹐吾亦從此逝。

適越畱別譙縣張主簿申屠少府

朝乘汴河流﹐夕次譙縣界。幸因西風吹﹐得與故人會。君學梅福隱﹐余隨伯鸞邁。別後能相思﹐浮雲在吳會。

送從弟邕下第後歸會稽

疾風吹徵帆﹐倏爾向空沒。千里去俄頃﹐三江坐超忽。向來共歡娛﹐日夕成楚越。落羽更分飛﹐誰能不驚骨。

送辛大之鄂渚不及

送君不相見﹐日暮獨愁緒。江上夕徘徊﹐天邊迷處所。郡邑經樊鄧﹐雲山入嵩汝。蒲輪去漸遙﹐石徑徒延佇。

江上別流人

以我越鄕客﹐逢君謫居者。分飛黃鶴樓﹐流客蒼梧野。驛使乘雲去﹐徵帆沿澑下。不知從此分﹐還袂何時把。

洗然弟竹亭

吾與二三子﹐平生結交深。俱懷鴻鵠志﹐共有鶺鴒心。逸气假毫翰﹐淸風在竹林。遠是酒中趣﹐琴上偶然音。

夜登孔伯昭南樓時沈太淸朱昇在座

誰家無風月﹐此地有琴樽。山水會稽郡﹐詩書孔氏門。再來值秋杪﹐髙閣夜無喧。華燭罷燃蠟﹐淸弦方奏鵾。沈生隱侯胤﹐朱子買臣孫。好我意不淺﹐登玆共話言。

宴鮑二宅

閒居枕淸洛﹐左右接人野。門庭無雜賓﹐車轍多長者。是時方正夏﹐風物自蕭灑。五月休沐歸﹐相攜竹林下。開襟成歡趣﹐對酒不能罷。煙暝棲鳥迷﹐余將歸白社。

峴潭作

石潭傍隈隩﹐沙岸曉夤緣。試垂竹竿釣﹐果得查頭鯿。美人騁金錯﹐纖手鱠紅鮮。因謝陸內史﹐蒓羹何足傳。

齒坐呈山南諸隱

習公有遺座﹐髙在白雲陲。樵子見不識﹐山僧賞自知。以余爲好事﹐攜手一來窺。竹露閒夜滴﹐松風淸晝吹。從來抱微尙﹐況復感前規。於此無奇策﹐蒼生奚以爲﹗

與王昌齡宴黃十一

歸來臥靑山﹐常夢遊淸都。漆園有傲吏﹐惠我在招呼。書幌神仙籙﹐畫屏山海圖。酌霞復對此﹐宛似入蓬壺。

襄陽公宅飲

窈窕夕陽佳﹐耒茸春色好。欲覓淹畱處﹐無過狹斜道。綺席捲龍須﹐香林浮馬腦。北林積修樹﹐南池生別島。手撥金翠花﹐心迷玉芝艸。談天光六義﹐發論明三倒。座非陳子驚﹐門還魏公掃。榮辱應無間﹐歡娛當共保。

同張明府淸鏡嘆

妾有盤龍鏡﹐淸光常晝發。自從生塵埃﹐有若霧中月。愁來試取照﹐坐嘆生白髮。寄語邊塞人﹐如何久離別。

夏日南亭懷辛大

山光忽西落﹐池月漸東上。散發乘夜涼﹐開軒臥閒敞。荷風送香气﹐竹露滴淸響。欲取鳴琴彈﹐恨無知音賞。感此懷故人﹐中宵勞夢想。

秋宵月下有懷

秋空明月懸﹐光彩露沾濕。驚鵲棲不定﹐飛螢捲簾入。庭槐寒影疏﹐鄰杵夜聲急。佳期曠何許﹐望望空佇立。

仲夏歸南園寄京邑舊遊

嘗讀《髙士傳》﹐最嘉陶徵君。日耽田園趣﹐自謂羲皇人。余復何爲者﹐棲棲徒問津。中年廢丘壑﹐上國旅風塵。忠欲事明主﹐孝思侍老親。歸來冒炎暑﹐耕稼不及春。扇枕北窗下﹐采芝南澗濱。因聲謝朝列﹐吾慕潁陽眞。

家園臥疾畢太祝見尋

伏枕舊遊曠﹐笙歌勞夢思。平生重交結﹐迨此令人疑。冰室無暖气﹐炎云空赫曦。隙駒不暫駐﹐日聽涼蟬悲。壯圖竟未立﹐班白恨吾衰。夫子自南楚﹐緬懷嵩汝期。

田家元日

昨夜斗回北﹐今朝歲起東。我年已𨿽仕﹐無祿尙憂農。野老就耕去﹐荷鋤隨牧童。田家占气候﹐共說此年丰。

晚泊潯陽望香鑪峯

掛席幾千里﹐名山都未逢。泊舟潯陽郭﹐始見香鑪峯。嘗讀《遠公傳》﹐永懷塵外蹤。東林精舍近﹐日暮空聞鐘。萬山潭垂釣坐磐石﹐水淸心益閒。魚行潭樹下﹐猿掛島藤間。遊女昔解佩﹐傳聞於此山。求之不可得﹐沿月棹歌還。

入峽寄弟

吾昔與汝輩﹐讀書常閉門。未嘗冒湍險﹐豈顧垂堂言。自此歷江湖﹐辛勤難具論。往來行旅獘﹐開鑿禹功存。壁立千峯峻﹐潨流萬壑奔。我來凡幾宿﹐無夕不聞猿。浦上搖歸戀﹐舟中失夢魂。淚沾明月峽﹐心斷鶺鴒原。離闊星難聚﹐秋深露易繁。因君下南楚﹐書此寄鄕園。

宿楊子津寄潤州長山劉隱士

所思在夢寐﹐欲往大江深。日夕望京口﹐煙波愁我心。心馳茅山洞﹐目極楓樹林。不見少微隱﹐星霜勞夜吟。

送丁大鳳進士赴舉呈張九齡

吾觀《鷦鷯賦》﹐君負王佐才。惜無金張援﹐十上空歸來。棄置鄕園老﹐翻飛羽翼摧。故人今在位﹐岐路莫遲回。

送吳悅遊韶陽

五色憐鳳雛﹐南飛適鷓鴣。楚人不相識﹐何處求椅梧。去去日千里﹐茫茫天一隅。安能與斥鮺﹐決起但槍楡。

送陳七赴西軍

吾觀非常者﹐碌碌在目前。君負鴻鵠志﹐蹉跎書劍年。一聞邊烽動﹐萬里忽爭先。余亦赴京國﹐何當獻凱還。

田家作

獘廬隔塵喧﹐惟先養恬素。卜鄰勞三徑﹐植果盈千樹。粵余任推遷﹐三十猶未遇。書枕時將晚﹐丘園日空暮。晨興自多懷﹐晝坐常寡悟。衝天羨鴻鵠﹐爭食羞雞鶩。望斷金馬門﹐勞歌采樵路。鄕曲無知己﹐朝端乏親故。誰能爲楊雄﹐一薦《甘泉賦》。

從張丞相遊紀南城獵戲贈裴迪張參軍

從禽非吾樂﹐不好雲夢田。歲晏臨城望﹐只令鄕思懸。參卿有數子﹐聯騎何翩翩。世祿金張貴﹐官曹幕府連。歲時行殺气﹐飛刃爭割鮮。十里屆賓館﹐徵聲匝妓筵﹐髙標回落日﹐平楚壓芳煙。何意狂歌客﹐從公亦在旃。

登望楚山最髙頂

山水觀形勝﹐襄陽美會稽。最髙惟望楚﹐曾未一攀躋。石壁疑削成﹐眾山比全低。晴明試登陟﹐目極無端倪。云夢掌中小﹐武陵花處迷。暝還歸騎下﹐蘿月在深溪。

采樵作

采樵入深山﹐山深水重疊。橋崩臥查擁﹐路險垂藤接。日落伴將稀﹐山風拂薜衣。長歌負輕策﹐平野望煙歸。

早梅

園中有早梅﹐年例犯寒開。少婦爭攀折﹐將歸插鏡臺。猶言看不足﹐更欲剪刀裁。

澗南園卽事貽皎上人

獘廬在郭外﹐素業惟田園。左右林野曠﹐不聞城市喧。釣竿垂北澗﹐樵唱入南軒。書取幽棲事﹐還尋靜者論。

王迥見尋

歸閒日無事﹐云臥晝不起。有客款柴扉﹐自雲巢居子。居閒好花木﹐采藥來城市。家在鹿門山﹐常遊澗澤水。手持白羽扇﹐腳步靑芒履。聞道鶴書徵﹐臨流還洗耳。

與黃侍禦北津泛舟

津無蛟龍患﹐日夕常安流。本欲避驄馬﹐何知同鷁舟。豈伊今日幸﹐曾是昔年遊。莫奏琴中鶴﹐且隨波上鷗。堤緣九里郭﹐山面百城樓。自顧躬耕者﹐才非管樂儔。聞君薦艸澤﹐從此泛滄洲。

題長安王主人壁

久廢南山田﹐謬陪東閣賢。欲隨平子去﹐猶未獻《甘泉》。枕席琴書滿﹐褰帷遠岫連。我來如昨日﹐庭樹忽鳴蟬。促織驚寒女﹐秋風感長年。授衣當九月﹐無褐竟誰憐。

庭桔

明發覽羣物﹐萬木何陰森。凝霜漸漸水﹐庭橘似縣金。女伴爭攀摘﹐摘窺礙葉深。並生憐共蒂﹐相示感同心。骨刺紅羅被﹐香粘翠羽簪。擎來玉盤裏﹐全勝在幽林。

卷二

○七言古詩

夜歸鹿門歌

山寺鳴鐘晝已昏﹐漁梁渡頭爭渡喧。人隨沙岸向江村﹐余亦乘舟歸鹿門。鹿門月照開煙樹﹐忽到龐公棲隱處。巖扉松徑長寂寥﹐惟有幽人自來去。

和盧明府送鄭十三還京兼寄之

昔時風景登臨地﹐今日衣冠送別筵。閒臥自傾彭澤酒﹐思歸長望白雲天。洞庭一葉驚秋早﹐濩落空嗟滯江島。寄語朝廷當世人﹐何時重見長安道﹗

送王七尉松滋得陽臺云君不見

巫山神女作行雲﹐霏紅沓翠曉氛氳。嬋娟流入襄王夢﹐倏忽還隨零雨分。空中飛去復飛來﹐朝朝暮暮下陽臺。愁君此去爲仙尉﹐便逐行雲去不回。

鸚鵡洲送王九遊江左

昔登江上黃鶴樓﹐遙愛江中鸚鵡洲。洲勢逶迆繞碧流﹐鴛鴦鸂■﹝氵鶒﹞滿沙頭。沙頭日落沙磧長﹐金沙耀耀動飆光。舟人牽錦纜﹐浣女結羅裳。月明全見蘆花白﹐風起遙聞杜若香﹐君行采采莫相忘。

髙陽池送朱二

當昔襄陽雄盛時﹐山公常醉習家池。池邊釣女自相隨﹐妝成照影競來窺。澄波淡淡芙蓉發﹐綠岸毿毿楊柳垂。一朝物變人亦非﹐四面荒涼人住稀。意气豪華何處在﹐空餘艸露濕羅衣。此地朝來餞行者﹐翻向此中牧徵馬。徵馬分飛日漸斜﹐見此空爲人所嗟。殷勤爲訪桃源路﹐予亦歸來松子家。

○五言排律

西山尋辛諤

漾舟乘水便﹐因訪故人居。落日淸川裏﹐誰言獨羨魚。石潭窺洞徹﹐沙岸歷紆余。竹嶼見垂釣﹐茅齋聞讀書。款言忘景夕﹐淸興屬涼初。回也一瓢飲﹐賢哉常晏如。

冬至後過吳張二子檀溪別業

卜築依自然﹐檀溪不更穿。園林二友接﹐水竹數家連。直取南山對﹐非關選地偏。卜鄰依孟母﹐共井讓王宣。曾是歌三樂﹐仍聞詠五篇。艸堂時偃曝﹐蘭枻日周旋。外事情都遠﹐中流性所便。閒垂太公欽﹐興發子猷船。余亦幽棲者﹐經過竊慕焉。梅花殘臘日﹐柳色半春天。鳥泊隨陽雁﹐魚藏縮項鯿。停杯問山簡﹐何似習池邊。

陪張丞相自松滋江東泊渚宮

放澑下松滋﹐登舟命楫師。寧忘經濟日﹐不憚沍寒時。洗幘豈獨古﹐濯纓良在玆。政成人自理﹐機息鳥無疑。云物吟弧嶼﹐江山辯四維。晚來風稍緊﹐冬至日行遲。獵響驚云夢﹐漁歌激楚辭。渚宮何處是﹐川暝欲安之。

陪盧明府泛舟回峴山作

百里行春返﹐淸流逸興多。鷁舟隨雁泊﹐江火共星羅。已救田家旱﹐仍憂俗化訛。文章推後輩﹐風雅激頹波。髙岸迷陵谷﹐新聲滿棹歌。猶憐不調者﹐白首未登科。

陪張丞相祠紫蓋山途經玉泉詩

望秩宣王命﹐齋心待漏行。靑襟列冑子﹐從事有參卿。五馬尋歸路﹐雙林指化城。聞鐘度門近﹐照膽玉泉淸。皂蓋依林憩﹐緇徒擁錫迎。天官近兜率﹐沙界豁迷明。欲就終焉志﹐恭聞智者名。人隨逝水嘆﹐波逐覆舟傾。想象若在眼﹐周流空復情。謝公還欲臥﹐誰與濟蒼生。

臘月八日於剡縣石城寺禮拜

石壁開金像﹐香山繞鐵圍。下生彌勒見﹐回向一心歸。竹柏禪庭古﹐樓臺世界稀。夕嵐增气色﹐餘照發光輝。講席邀談柄﹐泉堂施浴衣。願承功徳水﹐從此濯塵機。

同獨孤使君東齋作

郎官舊華省﹐天子命分憂。襄土歲頻旱﹐隨車雨再流。云陰自南楚﹐河潤及東周。廨宇宜新霽﹐田家賀有秋。竹間殘照入﹐池上夕陽浮。寄謝東陽守﹐何如八詠樓。

峴山送朱大去非遊巴東

峴山南郭外﹐送別每登臨。沙岸江村近﹐松門山寺深。一言余有贈﹐三峽爾相尋。祖席宜城酒﹐徵途云夢林。蹉跎遊子意﹐眷戀故人心。去矣勿淹滯﹐巴東猿夜吟。

宴張記室宅

甲第金張館﹐門庭軒騎多。家封漢陽郡﹐文會楚材過。曲島浮觴酌﹐前山入詠歌。妓堂花映發﹐書閣柳逶迆。玉指調箏柱﹐金泥飾舞羅。誰知書劍者﹐年歲獨蹉跎。

登龍興寺閣

閣道乘空出﹐披軒遠目開。逶迆見江勢﹐客至屢緣回。玆郡何塡委﹐遙山復幾哉。蒼蒼皆艸木﹐處處盡樓臺。驟雨一陽散﹐行舟四海來。鳥歸餘興滿﹐周覽更徘徊。

登總持寺浮屠

半空躋寶塔﹐晴望盡京華。竹繞渭川徧﹐山連上苑斜。四門開帝宅﹐千陌俯人家。累劫從初地﹐爲童憶聚沙。一窺功徳見﹐彌益道心加。坐覺諸天近﹐空香送落花。

與崔二十一遊鏡湖寄包賀二公

試覽鏡湖物﹐中流見底淸。不知鱸魚味﹐但識鷗鳥情。帆得樵風送﹐春逢谷雨晴。將探夏禹穴﹐稍背越王城。府椽有包子﹐文章推賀生。滄浪醉後唱﹐因子寄同聲。

本闍黎新亭作

八解禪林秀﹐三明給苑才。地偏香界遠﹐心靜水亭開。傍險山查立﹐尋幽石徑回。瑞花長自下﹐靈藥豈須栽。碧网交紅樹﹐淸泉盡綠苔。戲魚聞法聚﹐閒鳥誦經來。棄象玄應悟﹐忘言理必該。靜中何所得﹐吟詠也徒哉。

長安早春

關戍惟東漠﹐城池起北辰。咸歌太平日﹐共樂建寅春。雪盡靑山樹﹐冰開黑水濱。艸迎金埒馬﹐花伴玉樓人。鴻漸看無數﹐鶯歌聽欲頻。何當桂枝擢﹐歸及柳條新。

秦中苦雨思歸贈袁左丞賀侍郎

爲學三十載﹐閉門江漢陰。明敭逢聖代﹐羈旅屬秋霖。豈直昏墊苦﹐亦爲權勢沈。二毛催白髮﹐百鎰罄黃金。淚憶峴山墮﹐愁懷湘水深。謝公積憤懣﹐莊舄空謠吟。躍馬非吾事﹐狎鷗眞我心。寄言當路者﹐去矣北山岑。

陪張丞相登荊州城樓因寄蘇臺張使君及浪泊戍主劉家

薊門天北畔﹐銅柱日南端。出守聲彌遠﹐投荒法未寬。側身聊倚望﹐攜手莫同歡。白璧無瑕玷﹐靑松有歲寒。府中丞相閣﹐江上使君灘。興盡回舟去﹐方知行路難。

荊門上張丞相

共理分荊國﹐招賢愧楚材。《召南》風更闡﹐丞相閣還開。覯止欣眉睫﹐沈淪拔艸萊。坐登徐孺榻﹐頻接李膺杯。始慰蟬鳴柳﹐俄看雪間梅。四時年籥盡﹐千里客程催。日下瞻歸翼﹐沙邊厭曝鰓。佇聞宣室召﹐星象復中臺。

和宋太史北樓新亭

返耕意未遂﹐日夕登城隅。誰謂山林近﹐坐爲符竹拘。麗譙非攺作﹐軒檻是新圖。遠水自嶓冢﹐長云吞具區。願隨江燕賀﹐羞逐府寮趨。欲識狂歌者﹐丘園一豎儒。

夜泊宣城界

西塞沿江島﹐南陵問驛樓。潮平津濟闊﹐風止客帆收。去去懷前浦﹐茫茫泛夕流。石逢羅剎礙﹐山泊敬亭幽。火熾梅根冶﹐煙迷楊葉洲。離家復水宿﹐相伴賴沙鷗。

奉先張明府休沐還鄕海亭宴集

自君理畿甸﹐余亦經江淮。萬里音信斷﹐數年雲雨乖。歸來休浣日﹐始得賞心諧。朱紱心𨿽重﹐滄洲趣每懷。樹底新舞閣﹐山對舊書齋。何以發佳興﹐陰虫鳴夜階。

同張明府碧溪贈答

別業聞新制﹐同聲和者多。還看碧溪答﹐不羨綠珠歌。自有陽臺女﹐朝朝拾翠過。舞庭鋪錦繡﹐妝牖閉藤蘿。秋滿休閒日﹐春餘景色和。仙鳧能作伴﹐羅襪共淩波。別島尋花藥﹐回潭折芰荷。更憐斜日照﹐紅粉艷靑娥。

贈蕭少府

上徳如流水﹐安仁道若山。聞君秉髙節﹐而得奉淸顏。鴻漸升臺羽﹐牛刀列下班。處腴能不潤﹐居劇體常閒。去詐人無諂﹐除邪吏息姦。欲知淸與潔﹐明月在澄灣。

同王九題就師山房

晚憩支公室﹐故人逢右軍。軒窗避炎暑﹐翰墨動新文。竹閉窗裏日﹝一作竹蔽檐前日﹞﹐雨隨階下云。同遊淸陰徧﹐吟臥夕陽曛。江靜棹歌歇﹐溪深樵語聞。歸途未忍去﹐攜手戀淸芬。

上張吏部

公門世緒昌﹐才子冠裴王。自出平津邸﹐還爲吏部郎。神仙餘气色﹐列宿動輝光。夜直南宮靜﹐朝趨北禁長。時人窺水鏡﹐明主賜衣裳。翰苑飛鸚鵡﹐天池待鳳凰。

和於判官登萬山亭因贈洪府都督韓公

韓公美襄土﹐日賞城西岑。結構意不淺﹐巖潭趣轉深。皇華一動詠﹐荊國幾謳吟。舊徑蘭勿翦﹐新堤柳欲陰。砌傍余怪石﹐沙上有閒禽。自牧豫章郡﹐空瞻楓樹林。因聲寄流水﹐善聽在知音。耆舊眇不接﹐崔徐無處尋。物情多貴遠﹐賢俊豈遙今。遲爾長江暮﹐澄淸一洗心。

下贛石

贛石三百里﹐沿洄千嶂間。沸聲常浩浩﹐洊勢亦潺潺。跳沫魚龍沸﹐垂藤猿狖攀。榜人苦奔峭﹐而我忘險艱。放澑情彌遠﹐登艫目自閒。暝帆何處泊﹐遙指落星灣。

行至漢川作

異縣非吾土﹐連山盡綠篁。平田出郭少﹐盤壠入雲長。萬壑歸於海﹐千峯劃彼蒼。猿聲亂楚峽﹐人語帶巴鄕。石上攢椒樹﹐藤間養蜜房。雪餘春未暖﹐嵐解晝初陽﹐徵馬疲登頓﹐歸帆愛渺茫。坐欣沿澑下﹐信宿見維桑。

久滯越中贈謝南池會稽賀少府

陳平無產業﹐尼父倦東西。負郭昔云翳﹐問津今已迷。未能忘魏闕﹐空此滯秦稽。兩見夏雲起﹐再聞春鳥啼。懷仙梅福市﹐訪舊若耶溪。聖主賢爲寶﹐卿何隱遁棲。

送韓使君除洪府都督

述職撫荊衡﹐分符襲寵榮。往來看擁傳﹐前後賴專城。勿剪棠猶在﹐波澄水更淸。重推江漢理﹐旋攺豫章行。召父多遺愛﹐羊公有令名。衣冠列祖道﹐耆舊擁前旌。峴首晨風送﹐江陵夜火迎。無才慚孺子﹐千里愧同聲。

盧明府九日峴山宴袁使君張郎中崔員外

宇宙誰開辟﹐江山此郁盤。登臨今古用﹐風俗歲時觀。地理荊州分﹐天涯楚塞寬。百城今刺史﹐華省舊郎官。共美重陽節﹐俱懷落帽歡。酒邀彭澤載﹐琴輟武城彈。獻壽先浮菊﹐尋幽或借蘭。煙虹鋪藻翰﹐松竹掛衣冠。叔子神如在﹐山公興未闌。嘗聞騎馬醉﹐還向習池看。

宴崔明府宅夜觀妓

畫堂觀妙妓﹐長夜正畱賓。燭吐蓮花艷﹐妝成桃李春。髻鬟低舞席﹐衫袖掩歌唇。汗濕偏宜粉﹐羅輕詎著身。調移箏柱促﹐歡會酒杯頻。儻使曹王見﹐應嫌浴浦神。

韓大侯東齋會嶽上人諸學士

郡守虛陳榻﹐林間召楚材。山川祈雨畢﹐云物喜晴開。抗禮尊縫掖﹐臨流揖渡杯。徒攀朱仲李﹐誰薦和羹梅。翰墨緣情制﹐髙深以意裁。滄洲趣不遠﹐何必問蓬萊。

初年樂城館中臥疾懷歸

異縣天隅僻﹐孤帆海畔過。往來鄕信斷﹐畱滯客情多。臘月聞雷震﹐東風感歲和。蟄虫驚戶穴﹐巢鵲眄庭柯。徒對芳樽酒﹐其如伏枕何。歸來理舟楫﹐江海正無波。

上巳日澗南園期王山人陳七諸公不至

搖艇候明發﹐花源弄晚春。在山懷綺季﹐臨漢憶荀陳。上巳期三月﹐浮杯興十旬。坐歌空有詩﹐行樂恨無鄰。日晚蘭亭北﹐煙花曲水濱。浴蠶逢奼女﹐采艾值幽人。石壁堪題序﹐沙場好解紳。羣公望不至﹐虛擲此芳晨。

送莫氏甥兼諸昆弟從韓司馬入西軍

念爾習詩禮﹐未嘗離戶庭。平生早偏露﹐萬里更飄零。坐棄三冬業﹐行觀八陣形。飾裝辭故里﹐謀策赴邊庭。壯志吞鴻鵠﹐遙心伴鶺鴒。所從文與武﹐不戰自應寧。

峴山送蕭員外之荊州

峴山江岸曲﹐郢水郭門前。自古登臨處﹐非今獨黯然。亭樓明落日﹐井邑秀通川。澗竹生幽興﹐林風入管弦。再飛鵬激水﹐一舉鶴衝天。佇立三荊使﹐看君駟馬旋。

送王昌齡之嶺南

洞庭去遠近﹐楓葉早驚秋。峴首羊公愛﹐長沙賈誼愁。土風無縞紵﹐鄕味有查頭。已抱沈屙疾﹐更貽魑魅憂。數年同筆硯﹐玆夕異衾稠。意气今何在﹐相思望鬥牛。

卷三

○五言律詩

與諸子登峴山

人事有代謝﹐往來成古今。江山畱勝迹﹐我輩復登臨。水落魚梁淺﹐天寒夢澤深。羊公碑尙在﹐讀罷淚沾襟。

臨洞庭

八月湖水平﹐涵虛混太淸。气蒸云夢澤﹐波撼嶽陽城。欲濟無舟楫﹐端居恥聖明。坐觀垂釣者﹐徒有羨魚情。

晚春

二月湖水淸﹐家家春鳥鳴。林花掃更落﹐徑艸踏還生。酒伴來相命﹐開樽共解酲。當杯已入手﹐歌妓莫停聲。

歲暮歸南山

北闕休上書﹐南山歸獘廬。不才明主棄﹐多病故人疏。白髮催年老﹐靑陽逼歲除。永懷愁不寐﹐松月夜窗虛。

梅道士水亭

傲吏非凡吏﹐名流卽道流。隱居不可見﹐髙論莫能酬。水接仙源近﹐山藏鬼谷幽。再來迷處所﹐花下問漁舟。

閒園懷蘇子

林園𨿽少事﹐幽獨自多違。向夕開簾坐﹐庭陰葉落微。鳥從煙樹宿﹐螢傍水軒飛。感念同懷子﹐京華去不歸。

畱別王維

寂寂竟何待﹐朝朝空自歸。欲尋芳艸去﹐惜與故人違。當路誰相假﹐知音世所稀。只應守寂寞﹐還掩故園扉。

武陵泛舟

武陵川路狹﹐前棹入花林。莫測幽源裏﹐仙家信幾深。水回靑嶂合﹐云渡綠溪陰。坐聽閒猿嘯﹐彌淸塵外心。

同曹三禦史行泛湖歸越

秋入詩人興﹐《巴歌》和者稀。泛湖同旅泊﹐吟會是歸思。白簡徒推薦﹐滄洲已拂衣。杳冥雲海去﹐誰不羨鴻飛。

遊景空寺蘭若

龍象經行處﹐山腰度石關。屢迷靑嶂合﹐時愛綠蘿閒。宴息花林下﹐髙談竹嶼間。寥寥隔塵事﹐疑是入雞山。

陪張丞相登嵩陽樓

獨步人何在﹐嵩陽有故樓。歲寒問耆舊﹐行縣擁諸侯。泱莽北彌望﹐沮漳東會流。客中遇知己﹐無復越鄕憂。

與顏錢塘登樟亭望潮作

百里雷聲震﹐鳴弦暫輟彈。府中連騎出﹐江上待潮觀。照日秋云迥﹐浮天渤澥寬。驚濤來似雪﹐一坐凜生寒。

大禹寺義公禪

義公習禪寂﹐結宇依空林。戶外一峯秀﹐階前眾壑深。夕陽連雨足﹐空翠落庭陰。看取蓮花淨﹐方知不染心。

尋白鶴巖張子容隱居

白鶴靑巖畔﹐幽人有隱居。階庭空水石﹐林壑罷樵漁。歲月靑松老﹐風霜苦竹疏。睹玆懷舊業﹐攜策返吾廬。

九日

九日未成旬﹐重陽卽此晨。登髙尋故事﹐載酒訪幽人。落帽恣歡飲﹐授衣同試新。茱萸正可佩﹐折取寄情親。

除夜樂城張少府宅

雲海訪甌閩﹐風濤泊島濱。如何歲除夜﹐得見故鄕親。余是乘槎客﹐君爲失路人。平生復能幾﹐一別十餘春。

舟中晚望

掛席東南望﹐靑山水國遙。舳艫爭利涉﹐來往任風潮。問我今何適﹐天臺訪石橋。坐看霞色晚﹐疑是赤城標。

遊精思觀回王白雲在後

出谷未停午﹐至家已夕曛。回瞻山下路﹐但見牛羊羣。樵子暗相失﹐艸虫寒不聞。衡門猶未俺﹐佇立待夫君。

與杭州薛司戶登樟亭驛

水樓一登眺﹐半出靑林髙。帟幕英僚散﹐芳筵下客叨。山藏伯禹穴﹐城壓伍胥濤。今日觀溟漲﹐垂綸欲釣鰲。

尋天臺山作

吾友太一子﹐飡霞臥赤城。欲尋華頂去﹐不憚惡溪名。歇馬憑云宿﹐揚帆截海行。髙髙翠微裏﹐遙見石梁橫。

宿立公房

支遁初求道﹐深公笑買山。何如石巖趣﹐自入戶庭間。苔澗春泉滿﹐蘿軒夜月閒。能令許玄度﹐吟臥不知還。

尋滕逸人故居

人事一朝盡﹐荒蕪三徑休。始聞漳浦臥﹐奄作岱宗遊。池水猶含墨﹐山云已落秋。今朝泉壑裏﹐何處覓藏舟。

姚開府山池

主人新邸第﹐相國舊池臺。館是招賢辟﹐樓因教舞開。軒車人已散﹐簫管鳳初來。今日龍門下﹐誰知文舉才。

夏日浮舟過滕逸人別業

水亭涼气多﹐閒棹晚來過。澗影見藤竹﹐潭香聞芰荷。野童扶醉舞﹐山鳥笑酣歌。幽賞未云徧﹐煙光柰夕何。

夏日辧玉法師茅齋

夏日茅齋裏﹐無風坐亦涼。竹林新筍穊﹐藤架引梢長。燕覓巢窠處﹐蜂來造蜜房。物華皆可玩﹐花蕊四時芳。

與張折衝遊耆闍寺

釋子彌天秀﹐將軍武庫才。橫行塞北盡﹐獨步漢南來。貝葉傳金口﹐山櫻作賦開。因君振嘉藻﹐江楚气雄哉。

與白明府遊江

故人來自遠﹐邑宰復初臨。執手恨爲別﹐同舟無異心。沿洄洲渚趣﹐演漾弦歌音。誰識躬耕者﹐年年《梁甫吟》。

遊精思題觀主山房

誤入花源裏﹐初憐竹徑深。方知仙子宅﹐未有世人尋。舞鶴過閒砌﹐飛猿嘯密林。漸通玄妙理﹐深得坐忘心。

尋梅道士

彭澤先生柳﹐山陰道士鵝。我來從所好﹐停策夏云多。重以觀魚樂﹐因之鼓枻歌。崔徐迹未朽﹐千載揖淸波。

陪姚使君題惠上人房【得靑字】

帶雪梅初暖﹐含煙柳尙靑。來窺童子偈﹐得聽《法王經》。會理知無我﹐觀空厭有形。迷心應覺悟﹐客思不遑寧。

晚春遠上人南亭

給園支遁隱﹐虛寂養閒和。春晚羣木秀﹐關關黃鳥歌。林棲居士竹﹐池養右軍鵝。花月北窗下﹐淸風期再過。

人日登南陽驛門亭子懷漢川諸友

朝來登陟處﹐不似艷陽時。異縣殊風物﹐羈懷多所思。剪花驚歲早﹐看柳訝春遲。未有南飛雁﹐裁書欲寄誰﹖

遊鳳林寺西嶺

共喜年華好﹐來游水石間。煙容開遠樹﹐春色滿幽山。壺酒朋情洽﹐琴歌野興閒。暮愁歸路暝﹐招月伴人還。

陪獨孤使君同與蕭員外證登萬山亭

萬山靑嶂曲﹐千騎使君遊。神女鳴環佩﹐仙郎接獻酬。徧觀云夢野﹐自愛江城樓。何必東南守﹐空傳沈隱侯。

贈道士參廖

蜀琴久不弄﹐玉匣細塵生。絲脆弦將斷﹐金徽色尙榮。知音徒自惜﹐聾俗本相輕。不遇鐘期聽﹐誰知鸞鳳聲﹗

京還贈張維

拂衣去何處﹐髙枕南山南。欲徇五斗祿﹐其如七不堪。早朝非晏起﹐束帶異抽簪。因向智者說﹐遊魚思舊潭。

題李十四莊兼贈綦毋校書

聞君息陰地﹐東郭柳林間。左右瀍澗水﹐門庭緱氏山。抱琴來取醉﹐垂釣坐乘閒。歸客莫相待﹐緣源殊未還。

寄趙正字

正字蕓香閣﹐幽人竹葉園。經過宛如昨﹐歸臥寂無喧。髙鳥能擇木﹐羝羊漫觸藩。物情今已見﹐從此願忘言。

秋登張明府海亭

海亭秋日望﹐委曲見江山。染翰聊題壁﹐傾壺一解顏。歡逢彭澤令﹐歸賞故園間。余亦將琴史﹐棲遲共取閒。

題融公蘭若

精舍買金開﹐流泉繞砌回。芰荷薰講席﹐松柏映香臺。法雨晴飛去﹐天花晝下來。談玄殊未已﹐歸騎夕陽催。

九日龍沙寄劉大

龍沙豫章北﹐九日掛帆過。風俗因時見﹐湖山發興多。客中誰送酒﹐棹裏自成歌。歌竟乘流去﹐滔滔任夕波。

洞庭湖寄閻九

洞庭秋正闊﹐余欲泛歸船。莫辧荊吳地﹐惟餘水共天。渺彌江樹沒﹐合沓海湖連。遲爾爲舟楫﹐相將濟巨川。

和李侍禦渡松滋江

南紀西江闊﹐皇華禦史雄。截流寧假楫﹐掛席自生風。寮宷爭攀鷁﹐魚龍亦避驄。坐聞《白雪》唱﹐翻入棹歌中。

秦中感秋寄上人

一丘常欲臥﹐三徑苦無資。北土非吾願﹐東林懷我師。黃金燃桂盡﹐壯志逐年衰。日夕涼風至﹐聞蟬但益悲。

重酬李少府見贈

養疾衡茆下﹐由來浩气眞。五行將禁火﹐十步想尋春。致敬維桑梓﹐邀歡卽故人。還看後凋色﹐靑翠有松筠。

宿永嘉江寄山陰崔國輔少府

我行窮水國﹐君使入京華。相去日千里﹐孤帆天一涯。臥聞海潮至﹐起視江月斜。借問同舟客﹐何時到永嘉﹖

上巳日洛中寄王迥十九

卜洛成周地﹐浮杯上巳筵。鬥鷄寒食下﹐走馬射堂前。垂柳金堤合﹐平沙翠幕連。不知王逸少﹐何處會羣賢﹖

聞裴侍禦朏自襄州司戶徐豫州司戶因以投寄

故人荊府掾﹐尙有柏臺威。移職自樊沔﹐芳聲聞帝畿。昔余臥林巷﹐載酒訪柴扉。松菊無君賞﹐鄕園懶欲歸。

江上寄山陰崔國輔少府

春堤楊柳發﹐憶與故人期。艸木本無意﹐枯榮自有時。山陰定遠近﹐江上日相思。不及蘭亭會﹐空吟祓禊詩。

送洗然弟進士舉

獻策金門去﹐承歡彩服違。以吾一日長﹐念爾聚星稀。昏定須溫席﹐寒多未授衣。桂枝如已擢﹐早逐雁南飛。

夜泊廬江聞故人在東林寺以詩寄之

江路經廬阜﹐松門入虎溪。聞君尋寂樂﹐淸夜宿招提。石鏡山精怯﹐禪林怖鴿棲。一燈如悟道﹐爲照客心迷。

宿桐廬江寄廣陵舊遊

山暝聽猿愁﹐滄江急夜流。風鳴兩岸葉﹐月照一孤舟。建徳非吾土﹐維揚憶舊遊。還將數行淚﹐遙寄海西頭。

南還舟中寄袁太祝

沿溯非便習﹐風波厭苦辛。忽聞遷谷鳥﹐來報五陵春。嶺北回徵棹﹐巴東問故人。桃源何處是﹐遊子正迷津。

東陂遇雨率爾貽謝南池

田家春事起﹐丁壯就東陂。殷殷雷聲作﹐森森雨足垂。海虹晴始見﹐河柳潤初移。余意在耕稼﹐因君問土宜。

行至汝墳寄盧徵君

行乏憩余駕﹐依然見汝墳。洛川方罷雪﹐嵩嶂有殘云。曳曳半空裏﹐溶溶五色分。聊題一詩興﹐因寄盧徵君。

寄天臺道士

海上來仙客﹐三山望幾時﹐焚香宿華頂﹐裛露采靈芝。屢踐莓苔滑﹐將尋汗漫期。儻因松子去﹐長與世人辭。

和張明府登鹿門山

忽示登髙作﹐能寬旅寓情。絃歌旣多暇﹐山水思彌淸。艸得風先動﹐虹因雨後成。謬承巴俚和﹐非敢應同聲。

和張三自穰縣還途中遇雪

風吹沙海雪﹐來作柳園春。宛轉隨香騎﹐輕盈伴玉人。歌疑郢中客﹐態比洛川神。今日南歸楚﹐雙飛似入秦。

歲除夜會樂城張少府宅

疇昔通家好﹐相知無間然。續明催畫燭﹐守歲接長筵。舊曲《梅花》唱﹐新正柏酒傳。客行隨處樂﹐不見度年年。

自洛之越

遑遑三十載﹐書劍兩無成。山水尋吳越﹐風塵厭洛京。扁舟泛湖海﹐長揖謝公卿。且樂杯中酒﹐誰論世上名。

歸至郢中作

遠遊經海嶠﹐返棹歸山阿。日夕見喬木﹐鄕園在伐柯。愁隨江路盡﹐喜入郢門多。左右看桑土﹐依然卽匪佗。

途中遇晴

已失巴陵雨﹐猶逢蜀阪泥。天開斜景徧﹐山出晚云低。余濕猶沾艸﹐殘流尙入溪。今宵有明月﹐鄕思遠淒淒。

蔡陽館

日暮馬行疾﹐城荒人住稀。聽歌疑近楚﹐投館忽如歸。魯堰田疇廣﹐章陵气色微。明朝拜嘉慶﹐須著老萊衣。

他鄕七夕

他鄕逢七夕﹐旅館亦羈愁。不見穿鍼婦﹐空懷故國樓。緒風初減熱﹐新月始登秋。誰忍窺河漢﹐迢迢望鬥牛。

夜泊牛渚趁薛八船不及

星羅牛渚夕﹐風送鷁舟遲。浦漵常同宿﹐煙波忽間之。榜歌空裏失﹐船火望中疑。明發泛湖海﹐茫茫何處期。

曉入南山

瘴气曉氛氳﹐南山沒水雲。鯤飛今始見﹐鳥墮舊來聞。地接長沙近﹐江從泊渚分。賈生曾弔屈﹐余亦痛斯文。

夜渡湘水

客行貪利涉﹐夜裏渡湘川。露气聞香杜﹐歌聲識采蓮。榜人投岸火﹐漁子宿潭煙。行旅時相問﹐潯陽何處邊。

赴命途中逢雪

迢遞秦京道﹐蒼茫歲暮天。窮陰連晦朔﹐積雪滿山川。落雁迷沙渚﹐饑烏噪野田。客愁空佇立﹐不見有人煙。

宿武陵卽事

川暗夕陽盡﹐孤舟泊岸初。嶺猿相叫嘯﹐潭影似空虛。就枕滅明燭﹐扣船聞夜漁。雞鳴問何處﹐人物是秦餘。

同盧明府餞張郎中除義王府司馬海園作

上國山河裂﹐賢王邸第開。故人分職去﹐潘令寵行來。冠蓋趨梁苑﹐江湘失楚材。預愁軒騎動﹐賓客散池臺。

落日望鄕

客行愁落日﹐鄕思重相催。況在他山外﹐天寒夕鳥來。雪深迷郢路﹐云暗失陽臺。可嘆淒遑子﹐勞歌誰爲媒﹗

永嘉上浦館逢張八子容

逆旅相逢處﹐江村日暮時。眾山遙對酒﹐孤嶼共題詩。廨宇鄰蛟室﹐人煙接島夷。鄕關萬餘里﹐失路一相悲。

送張子容赴舉

夕曛山照滅﹐送客出柴門。惆悵野中別﹐殷勤醉後言。茂林余偃息﹐喬木爾飛翻。無使《谷風》誚﹐須令友道存。

送張參明經舉兼向涇州省覲

十五彩衣年﹐承歡慈母前。孝廉因歲貢﹐懷橘向秦川。四座推文舉﹐中郎許仲宣。泛舟江上別﹐誰不仰神仙。

溯江至武昌

家本洞庭上﹐歲時歸思催。客心徒欲速﹐江路苦邅回。殘凍因風解﹐新梅變臘開。行看武昌柳﹐仿佛映樓臺。

唐城館中早發寄楊使君

犯霜驅曉駕﹐數里見唐城。旅館歸心逼﹐荒村客思盈。訪人畱後信﹐策蹇赴前程。欲識離魂斷﹐長空聽雁聲。

陪李侍禦謁聰禪上人

欣逢柏臺舊﹐共謁聰公禪。石室無人到﹐繩牀見虎眠。陰崖常抱雪﹐松澗爲生泉。出處𨿽云異﹐同歡在法筵。

和張丞相春朝對雪

迎气當春立﹐承恩喜雪來。潤從河漢下﹐花逼艷陽開。不睹丰年瑞﹐安知燮理才。散鹽如可擬﹐願糝和羹梅。

卷四

○五言律詩

送吳宣從事

才有幕中畫﹐而無塞上勛。漢兵將滅虜﹐王粲始從軍。旌旆邊亭去﹐山川地脈分。平生一匕首﹐感激贈夫君。

送張祥之房陵

我家南渡隱﹐慣習野人舟。日夕弄淸淺﹐林端逆上流。山河據形勝﹐天地生豪酋。君意在利涉﹐知音期暗投。

送桓子之郢城過禮

聞君馳彩騎﹐躞蹀指南荊。爲結潘楊好﹐言過鄢郢城。摽梅詩已贈﹐羔雁禮將行。今夜神仙女﹐應來感夢情。

早春潤州送弟還鄕

兄弟遊吳國﹐庭闈戀楚關。已多新歲感﹐更餞白眉還。歸泛西江水﹐離筵北固山。鄕園欲有贈﹐梅柳著先攀。

送告八從軍

男兒一片气﹐何必五車書。好勇方過我﹐才多便起余。運籌將入幕﹐養拙就閒居。正待功名遂﹐從君繼兩疏。

送元公之鄂渚尋觀主張驂鸞

桃花春水漲﹐之子忽乘流。峴首辭蛟浦﹐江邊問鶴樓。贈君靑竹杖﹐送爾白蘋洲。應是神仙輩﹐相期汗漫遊。

峴山餞房琯崔宗之

貴賤平生隔﹐軒車是日來。靑陽一覯止﹐雲霧豁然開。祖道衣冠列﹐分亭驛騎催。方期九日聚﹐還待二星回。

送王五昆季省覲

公子戀庭幃﹐勞歌涉海沂。水乘舟楫去﹐親望老萊歸。斜日催烏鳥﹐淸江照彩衣。平生急難意﹐遙仰鶺鴒飛。

送崔易

片玉來誇楚﹐治中作主人。江山增潤色﹐詞賦動陽春。別館當虛敞﹐離情任吐伸。因聲兩京舊﹐誰念臥漳濱。

送盧少府使入秦

楚關望秦國﹐相去千里餘。州縣勤王事﹐山河轉使車。祖筵江上列﹐離別恨前書。願及芳年賞﹐嬌鶯二月初。

送謝錄事之越

淸旦江天迥﹐涼風西北吹。白雲向吳會﹐徵帆亦相隨。想到耶溪日﹐應探禹穴奇。仙書儻相示﹐余在北山陲。

洛下送奚三還揚州

水國無邊際﹐舟行共使風。羨君從此去﹐朝夕見鄕中。余亦離家久﹐南歸恨不同。音書若有問﹐江上會相逢。

送袁十嶺南尋弟

早聞牛渚詠﹐今見鶺鴒心。羽翼嗟零落﹐悲鳴別故林。蒼梧白雲遠﹐煙水洞庭深。萬里獨飛去﹐南風遲爾音。

永嘉別張子容

舊國余歸楚﹐新年子北徵。掛帆愁海路﹐分手戀朋情。日夜故園意﹐汀洲春艸主。何時一杯酒﹐重與李膺傾。

送袁太祝慰豫章

何幸遇休明﹐觀光來上京。相逢武陵客﹐獨送豫章行。隨牒牽黃綬﹐離羣會墨卿。江南佳麗地﹐山水舊難名。

都下送辛大之鄂

南國辛居士﹐言歸舊竹林。未逢調鼎用﹐徒有濟川心。余亦忘機者﹐田園在漢陰。因君故鄕去﹐遙寄《式微》吟。

送席大

惜爾懷其寶﹐迷邦倦客遊。江山歷全楚﹐河洛越成周。道路疲千里﹐鄕園老一丘。知君命不偶﹐同病亦同憂。

送賈昇主簿之荊府

奉使推能者﹐勤王不暫閒。觀風隨按察﹐乘騎度荊關。送別登何處﹐開筵舊峴山。徵軒明日遠﹐空望郢門間。

送王大校書

導漾自嶓冢﹐東流爲漢川。維桑君電意﹐解纜我開筵。雲雨從玆別﹐林端意渺然。尺書能不吝﹐時望鯉魚傳。

浙江西上畱別裴劉二少府

西上浙江西﹐臨流恨解攜。千山疊成嶂﹐萬壑合爲溪。石淺流難溯﹐藤長險易躋。誰憐問津者﹐歲晏此中迷。

京還畱別新丰諸友

吾道昧所適﹐驅車還向東。主人開舊館﹐畱客醉新丰。樹繞溫泉綠﹐塵遮晚日紅。拂衣從此去﹐髙步躡華嵩。

廣陵別薛八

士有不得志﹐淒淒吳楚間。廣陵相遇罷﹐彭蠡泛舟還。檣出江中樹﹐波連海上山。風帆明日遠﹐何處更追攀。

臨渙裴明府席遇張十一房六

河縣柳林邊﹐河橋晚泊船。文叨才子會﹐官喜故人連。笑語同今夕﹐輕肥異往年。晨風理歸棹﹐吳楚各依然。

盧明府早秋宴張郎中海園卽事

邑有弦歌宰﹐翔鸞狎野鷗。眷言華省舊﹐暫滯海池遊。郁島藏深竹﹐前溪對舞樓。更聞書卽事﹐云物是新秋。

同盧明府早秋夜宴張郎中海亭

側聽弦歌宰﹐文書遊夏徒。故園欣賞竹﹐爲邑幸來蘇。華省曾聯事﹐仙舟復與俱。欲知臨泛久﹐荷露漸成珠。

崔明府宅夜觀妓

白日旣雲暮﹐朱顏亦已酡。畫堂初點燭﹐金幌半垂羅。長袖平陽曲﹐新聲《子夜歌》。從來慣畱客﹐玆夕爲誰多﹗

宴榮山人池亭

甲地金張宅﹝一云甲第開金冗﹞﹐榮期樂自多。櫪嘶支遁馬﹐池養右軍鵝。竹引嵇琴入﹐花邀戴客過。山公時取醉﹐來唱接籬歌。

夏日宴衛明府宅

言避一時暑﹐池亭五月開。喜逢金馬客﹐同飲玉人杯。舞鶴乘軒至﹐遊魚擁釣來。座中殊未起﹐簫管莫相催。

淸明日宴梅道士房

林下愁春盡﹐開軒覽物華。忽逢靑鳥使﹐邀我赤松家。丹竈初開火﹐仙桃正發花。童顏若可駐﹐何惜醉流霞。

寒食宴張明府宅

瑞雪初盈尺﹐寒宵始半更。列筵邀酒伴﹐刻燭限詩成。香發金鑪暖﹐嬌弦玉指淸。厭厭不覺醉﹐歸路曉霞生﹝一云醉來方欲臥﹐不覺曉雞鳴﹞。

和賈主簿弁九日登峴山

楚萬重陽日﹐羣公賞燕來。共乘休沐暇﹐同醉菊花杯。逸思髙秋發﹐歡情落景催。國人咸寡和﹐遙愧洛陽才。

宴張別駕新齋

世業傳珪組﹐江城佐股肱。髙齋徵學問﹐虛薄濫先登。講論陪諸子﹐文章得舊朋。士元多賞激﹐衰病恨無能。

李氏園臥疾

我愛陶家趣﹐林園無俗情。春雷百卉坼﹐寒食四鄰淸。伏枕嗟公幹﹐歸田羨子平。年年白社客﹐空滯洛陽城。

過故人莊

故人具雞黍﹐邀我至田家。綠樹村邊合﹐靑山郭外斜。開筵面場圃﹐把酒話桑麻。待到重陽日﹐還來就菊花。

途中九日懷襄陽

去國已如昨﹐倏然經杪秋。峴山不中見﹐風景令人愁。誰采籬下菊﹐應閒池上樓。宜城多美酒﹐歸與葛彊遊。

初出關旅亭夜坐懷王大校書

向夕槐煙起﹐蔥蘢池館曛。客中無偶坐﹐關外惜離羣。燭至螢光滅﹐荷枯雨滴聞。永懷蓬閣友﹐寂寞滯揚云。

李少府與王九再來

弱歲早登龍﹐今朝喜再逢。何如春月柳﹐猶憶歲寒松。煙火臨寒食﹐笙歌咽曙鐘。喧喧鬥鷄道﹐行樂羨朋從。

尋張五

聞就龐公隱﹐移居近洞湖。興來林是竹﹐歸臥谷名愚。掛席樵風便﹐開軒琴月孤。歲寒何用賞﹐霜落故園蕪。

張七及辛大見訪

山公能飲酒﹐居士好彈箏。世外交初得﹐林中契已並。納涼風颯至﹐逃暑日將傾。便就南亭裏﹐余樽惜解酲。

題張野人園廬

與君園廬並﹐微尙頗亦同。耕釣方自逸﹐壺觴趣不空。門無俗士駕﹐人有上皇風。何必先賢傳﹐惟稱龐徳公。

過故融公蘭若

池上靑蓮宇﹐林間白馬泉。故人成異物﹐過客獨潸然。旣禮新松塔﹐還尋舊石筵。平生竹如意﹐猶掛艸堂前。

早寒江上有懷

木落雁南度﹐北風江上寒。我家湘水曲﹐遙隔楚云端。鄕淚客中盡﹐歸帆天際看。迷津欲有問﹐平海夕漫漫。

南山與老圃期種瓜

樵木南山近﹐林閭北郭賒。先人畱素業﹐老圃作鄰家。不種千株橘﹐惟資五色瓜。邵平能就我﹐開徑剪蓬麻。

裴司士見訪

府寮能枉駕﹐家醞復新開。落日池上酌﹐淸風松下來。廚人具雞黍﹐稚子摘楊梅。誰道山公醉﹐猶能騎馬回。

除夜

迢遞三巴路﹐羈危萬里身。亂山殘雪夜﹐孤燭異鄕人。漸與骨肉遠﹐轉於僮僕親。那堪正漂泊﹐來日歲華新。

傷峴山云表上人

少小學書劍﹐秦吳多歲年。歸來一登眺﹐陵谷尙依然。豈意飡霞客﹐忽隨朝露先。因之問閭裏﹐把臂幾人全﹖

賦得盈盈樓上女

夫婿久別離﹐靑樓空望歸。妝成捲簾坐﹐愁思懶縫衣。燕子家家入﹐楊花處處飛。空牀難獨守﹐誰爲解金徽。

春怨

佳人能畫眉﹐妝罷出簾帷。照水空自愛﹐折花將遺誰﹖春情多艷逸﹐春意倍相思。愁心極楊柳﹐一種亂如絲。

閨情

一別隔炎涼﹐君衣忘短長。裁縫無處等﹐以意忖情量。畏瘦宜傷窄﹐防寒更厚裝。半啼封裹了﹐知欲寄誰將﹗

寒夜

閨夕綺窗閉﹐佳人罷縫衣。理琴開寶匣﹐就枕臥重幃。夜久燈花落﹐薰籠香气微。錦衾重自暖﹐遮莫曉霜飛。

美人分香

艷色本傾城﹐分香更有情。髻鬟垂欲解﹐眉黛拂能輕。舞學平陽態﹐歌翻《子夜》聲。春風狹斜道﹐含笑待逢迎。

○七言律詩

登安陽城樓

縣城南面漢江流﹐江嶂開成南雍州。才子乘春來騁望﹐羣公暇日坐銷憂。樓臺晚映靑山郭﹐羅綺晴嬌綠水洲。向夕波搖明月動﹐更疑神女弄珠遊。

歲除夜有懷

五更鐘漏欲相催﹐四气推遷往復回。帳裏殘燈才有焰﹐鑪中香气盡成灰。漸看春逼芙蓉枕﹐頓覺寒消竹葉杯。守歲家家應未臥﹐相思那得夢魂來。

登萬歲樓

萬歲樓頭望故鄕﹐獨令鄕思更茫茫。天寒雁度堪垂淚﹐月落猿啼欲斷腸。曲引古堤臨凍浦﹐斜分遠岸近枯楊。明朝偶見同袍友﹐卻喜家書寄八行。

春情

靑樓曉日珠簾映﹐紅粉春妝寶鏡催。已厭交歡憐枕席﹐相將遊戲繞池臺。坐時衣帶縈纖艸﹐行卽裙裾掃落梅。更道明朝不當作﹐相期共斗管弦來。

○五言絕句

宿建徳江

移舟泊煙渚﹐日暮客愁新。野曠天低樹﹐江淸月近人。

春曉

春眠不覺曉﹐處處聞啼鳥。夜來風雨聲﹐花落知多少。

送朱大入秦

遊人五陵去﹐寶劍直千金。分手脫相贈﹐平生一片心。

送友人之京

君登靑雲去﹐余望靑山歸。雲山從此別﹐淚濕薜蘿衣。

初下浙江舟中口號

八月觀潮罷﹐三江越海尋。回瞻魏闕路﹐無復子牟心。

醉後贈馬四

四海重然諾﹐吾常聞白眉。秦城遊俠客﹐想得半酣時。

檀溪尋古

花半成龍竹﹐池分濯馬溪。田園人不見﹐疑向武陵迷﹝一作疑向洞中棲﹞。

同張將薊門看燈

異俗非鄕俗﹐新年攺故年。薊門看火樹﹐疑是燭龍然。

峴山亭寄晉陵張少府

峴首風端急﹐雲帆若鳥飛。憑軒試一問﹐張翰欲來歸。

口號贈王九

日暮田家遠﹐山中勿久淹。歸人須早去﹐稚子望陶潛。

同儲十二洛陽道中作

珠彈繁華子﹐金羈遊俠人。酒酣白日暮﹐走馬入紅塵。

尋菊花潭主人不遇

行至菊花潭﹐村西日已斜。主人登髙去﹐雞犬空在家。

張郎中梅園作

綺席鋪蘭杜﹐珠盤忻芰荷。故園畱不住﹐應是戀弦歌。

問舟子

向夕問舟子﹐前程復幾多。灣頭正好泊﹐淮裏足風波。

揚子津望京口

北固臨京口﹐夷山近海濱。江風白浪起﹐愁殺渡頭人。

北澗泛舟

北澗流恆滿﹐浮舟觸處通。沿洄自有趣﹐何必五湖中。

洛中訪袁拾遺不遇

洛陽訪才子﹐江嶺作流人。聞說梅花早﹐何如此地春。

送張郎中遷京

碧溪常共賞﹐朱邸忽遷榮。預有相思意﹐聞君琴上聲。

戲贈主人

客醉眠未起﹐主人呼解酲。已言雞黍熟﹐復道甕頭淸。

○七言絕句

過融上人蘭若

山頭禪室掛僧衣﹐窗外無人溪鳥飛。黃昏半在下山路﹐卻聽泉聲戀翠微。

涼州詞二首

渾成紫檀金屑文﹐作得琵琶聲入云。胡地迢迢三萬里﹐那堪馬上送明君。

異方之樂令人悲﹐羌笛胡笳不用吹。坐看今夜關山月﹐思殺邊城遊俠兒。

越中送張少府歸秦中

試登秦嶺望秦川﹐遙憶靑門更可憐。仲月送君從此去﹐瓜時須及邵平田。

濟江問同舟人

潮落江平未有風﹐輕舟共濟與君同。時時引領望天末﹐何處靑山是越中。

送杜十四

荊吳相接水爲鄕﹐君去春江正渺茫。日暮徵帆泊何處﹐天涯一望斷人腸。

輯補

不覺初秋夜漸長﹐淸風習習重淒涼。炎炎暑退茅齋靜﹐階下叢莎看露光。

【錄自汲古閣本《孟襄陽集》三】

長樂宮

秦城舊來稱窈窕﹐漢家更衣應不少。紅粉邀君在何處﹐靑樓苦夜長難曉。長樂宮中鐘暗來﹐可憐歌舞慣相催。歡娛此事今寂寞﹐惟有年年陵樹哀。

渡揚子江

桂楫中流望﹐京江兩畔明。林開揚子驛﹐山出潤州城。海盡邊陰靜﹐江寒朔吹生。更聞楓葉下﹐淅瀝度秋聲。

【以上二首錄自《國秀集》中】

送張舍人往江東

張翰江東去﹐正在秋風時。天晴一雁遠﹐海闊孤帆遲。白日行欲暮﹐滄波杳難期。吳洲如見月﹐千里幸相思。

【錄自《又玄集》上】

白石灘

跂石復臨水﹐弄波情未極。日下川上寒﹐浮雲淡無色。

【錄自《禦選唐詩》二七】

淸明卽事

帝裏重淸明﹐人心自愁思。車聲上路合﹐柳色東城翠。花落艸齊生﹐鶯飛蝶雙戲。空堂坐相憶﹐酌茗聊代醉。

題梧州陳司馬山齋

南國無霜霰﹐連年對物華。靑林暗換葉﹐紅蕊亦開花。春去山無鳥﹐秋來見海槎。流芳𨿽可悅﹐會自泣長沙。

【以上二首錄自《全唐詩》卷一五九﹑一六〇。後一首《全唐詩》注云「一作宋之問詩。」】

尋裴處士

涉水更登陸﹐所向皆淸貞。寒艸不藏徑﹐靈峯知有人。悠哉煉金客﹐獨與煙霞親。曾是欲輕舉﹐誰言空隱淪。遠心寄白月﹐華發回靑春。對此欽勝事﹐胡爲勞我身。

【錄自《永樂大典》一三四五《二﹟士﹟處士二》。汲古閣本《孟東野集》卷九﹑《全唐詩》卷三八〇皆收爲孟郊詩。】

句

微雲淡河漢﹐疏雨滴梧桐。

【錄自王士源《孟浩然集序》引詩】

逐逐懷良馭﹐蕭蕭顧樂鳴。

【錄自《全唐詩》卷一六〇﹐注云﹕省試《騏驥長鳴》詩﹐見《丹陽集》。】

