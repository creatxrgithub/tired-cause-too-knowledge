文木山房集﹝淸﹞吳敬梓撰卷一賦擬獻朝會賦並序正聲感人賦繼明照四方賦移家賦並序卷二詩一觀海西墅艸堂歌雨遺園四首雜詩初夏村居羅錦宣攜樽過訪賦謝病夜見新月小橋旅夜風雨渡揚子江殘春僧捨笙琵琶早春過冶山園亭追悼周羽士楊柳曲送別沈五遂初寄懷章裕宗二首寄李嘯村四首傷周羽士登周處臺同王溯山作春興八首古意冶城春望過金舅氏五柳園舊居永慶寺過叢霄道院滁州旅思九日約同從兄靑然登髙不至四首秋病四首石城晚泊渡江望眞州訪楊東木敷五不寐將往平山堂風雪不果二首月賦得祕殿崔嵬拂彩霓賦得云近蓬萊常五色賦得惇俗勸農桑題王溯山左茅右蔣圖寒夜坐月示艸衣二首雪夜懷王溯山山居二十韻丙辰除夕述懷元夕雪題史鐡力竹牕夜坐圖二首挽王宓艸沈五自中都來白下旋復別去悵然有作全椒道上口占六首閒情四首卷三詩二贈李俶南二十四韻酬靑然兄貧女行二首傷李秀才並序美女篇二月三日舟發通濟河同李蘧門作夕陽錢圖南齋中夜坐左伯桃墓投金瀨邰村同司徒左文趙壽民司徒孔文司徒際周話舊石臼湖弔邢孟貞神弦曲並序月夜懷姚文潔黃侖發村捨雀二首酬李蘧門秣陵關贈黃侖發二十韻病中憶兒烺初夏惠隱寺花嶼山房食筍分韻得竿字夏日讀書正覺庵示兒烺送別曹明湖贈楊督府江亭眞州客捨雨夜楊江亭齋中看菊雨方靖民楊巨源攜樽過余寓齋小飲贈眞州僧宏明歲暮返金陵畱別江賓谷二首天臺紅藤杖歌爲姚文潔作伯兄自山中來夜話山居之勝因憶去秋省兄未及十日而別詩以志感得二十韻陳仲怡刺史畱飲寓齋看燈屏同李蘧門作贈家廣文蒙泉先生哭舅氏題白沙翠竹江村﹝見山樓香葉山堂東溪白雲亭芙蓉沜耕煙閣因是庵眾響齋仙壺寸艸亭﹞挽外舅葉艸牕翁送學使鄭筠谷夫子還朝三十韻曉發姑孰道中慈姥山贈洪別駕月航臘月將之宣城畱別蘧門江上曲仙人磯晚眺雪後過采石磯白紵山曹躍舟畱宿南軒入琵琶峽除夕寧國旅店憶兒烺卷四詞金縷曲滿江紅又念奴嬌蹋莎行虞美人減字木蘭花又又又又又又又賀新涼惜紅衣解語花買陂塘又洞仙歌沁園春千秋歲金鏤曲疏簾澹月月底修簫譜滿江紅瑣牕寒乳燕飛喝火令如此江山蹋莎行小重山燕山亭惜黃花靑玉案慶淸朝百字令桂枝香虞美人減字木蘭花西子妝髙陽臺踏莎行水龍吟惜秋華水龍吟內家嬌文木山房集外詩文三十三篇石臞詩集序玉巢詩艸序玉劍緣傳奇序尙書私學序修潔堂集略序辛酉正月上弦與敏軒聯句老伶行贈七十八叟王寧仲江上阻風同王蔗田李蘧門作西湖歸舟有感金陵景物圖詩﹝冶城杏花村燕子磯謝公墩鳳凰臺莫愁湖憑虛閣靑溪雨花臺琉璃塔靈谷寺桃葉渡天印山觀音山幕府山烏衣巷東山雞籠山太平堤長橋三宿巖龍江關鐘山﹞奉題雅雨大公祖出塞圖文木山房詩說孔子刪詩四始六義之說風雅分正變后妃鐘鼓亦房中之樂捲耳畫工圖雷桃夭漢神父母孔邇采蘩申女羣妃禦見馬鹿騶囿七子之母簡兮翟茀降王爲國風雞鳴雞鳴與丰皆齊詩子矜野有蔓艸魏風角枕錦衾駟驖秦人不用周禮秦之士賤污澤豳東山之四章四牡采薇出車杕杜伐木菁菁者莪生芻壹束社辟雍泮宮陽厭彼童而角魃時邁大王剪商玄鳥附錄程晉芳文木先生傳顧云盋山誌﹟吳敬梓傳朱緒曾國朝金陵詩徵﹟吳敬梓小傳李斗揚州畫航錄﹝節錄﹞胡適吳敬梓傳吳敬梓年譜重印文木山房集序唐時琳文木山房集序吳湘臯文木山房集序程廷祚文木山房集序方嶟文木山房集序黃河文木山房集序李本宣文木山房集序沈宗淳文木山房集詞序沈大成全椒吳徵君詩集序王又曾書吳徵君敏軒先生《文木山房詩集》後﹝有序﹞

賦一擬獻朝會賦﹝並序﹞臣聞舜受終於文祖﹐輯瑞者羣後﹔禹大會於塗山﹐執玉者萬國。周禮太宰﹐象闕懸憲章之新﹔漢殿未央﹐著作歷承明之選。講禮述職﹐龍樓鶴禁之中﹔考績獻功﹐金戺玉階之下。凡以正班爵之義﹐訓上下之則也。皇上握紀開階﹐禦符當璧﹐聰明智勇﹐商後之珠庭﹔惇敏狥齊﹐神農之玉理。仰觀天而俯察地﹐栗栗孜孜﹔就如日而望如雲﹐巍巍蕩蕩。林林兆姓﹐咸歌帝徳之化神﹔濟濟臣工﹐喜覲天顏之咫尺。平章百姓﹐表正萬邦。六相五臣﹐都兪吁咈﹔四門三宅﹐亮采疇咨。長治久安﹐猶虛座而側席﹔旣富方谷﹐仍省賦而蠲租。堯鼓舜旌﹐盡彷徨於寤寐﹔周鞀夏磬﹐愈懋勉而焦勞。明試以功﹐襄贊不愆於圖事﹔從欲以治﹐拜颺罔愧於質誠。重譯來朝﹐聽歡聲之雷動﹔介圭入覲﹐聯班序以云名。臣早披綿蕞﹐未列簪紳﹐欣逢喜起之年﹐時雍於變﹔幸值明良之運﹐乃庚載歌。其辭曰﹕月在孟陬﹐歲次柔兆﹐皇帝方昭受命之符﹐登聖人之寶﹐命典儀以領贊﹐徵諸生而搜討。瑞煙籠鴟吻之光﹐旭日麗龍尾之道。朱宮則藹藹以逶迆﹐丹地則耽耽而窈窕。萬戶曦多﹐重檐霧少﹐玉花停夜﹐金壺送曉。殷殷戴旞﹐映宮艸之霏微﹔細細鑪煙﹐駐遊絲之繚繞。凜昊天之明旦兮﹐較鵷班而尢肅﹔問夜色之未央兮﹐比雞人而更早。魚鑰欲啟兮﹐噦噦鸞聲﹔鳳輦將駕兮﹐晰晰庭燎。維時沙堤堂老﹐金鉉銀靑﹐鳴珂列炬﹐爭看火城。禁花宮漏﹐澹月疏星﹐上林鶯囀﹐曉陌雞鳴。法度重﹐尊卑明﹐揚旌旆﹐盛簪纓。冠蓋兮赫奕﹐章服兮錦榮。金闕曉鐘﹐警侍臣之待漏﹔玉階仙仗﹐許學士之登瀛。紺練輝兮霞采﹐霜戟照兮春晴﹐羽旄飛兮馳道﹐翠華停兮璇扄。衣冠香惹﹐劍佩花迎。整齊以正八表兮﹐共聽傳蹕之肅﹔遏密方在四海兮﹐不聞大樂之聲。於是開閶闔之門﹐坐太極之殿﹐盡列龍旟﹐才分雉扇。日色方臨﹐香煙徐轉。玉佩鳴兮聲鏘﹐金蟬耀兮目眩﹐翠煙揚兮髙旌﹐淑景輝兮雕輦。才稀晝漏﹐久與宰執以相親﹔有喜天顏﹐不使近臣之習見。銀燭光添﹐玉珂采絢。端拱而無爲兮﹐愛育黎民﹔過化而存神兮﹐裁成赤縣。宮殿兮風微﹐階陛兮露濺﹐綈幾兮式憑﹐束帛兮旣薦。爾乃百揆使宅﹐五教敬敷﹐五流有宅﹐五宅三居﹔艸木鳥獸﹐疇作朕虞﹔惟寅惟淸﹐秩宗共圖﹔直溫寬栗﹐典樂是娛。天子曰咨﹐羣臣曰都﹐心腹兮耳目﹐左右兮與俱。山龍華虫兮觀垂裳之象﹐宗彜藻火兮用作服之需。五采五色兮彰於百辟﹐六律五聲兮振於九衢。翼爲明聽﹐臣鄰奔趨﹐光天之下﹐至於海隅。則有王萯將榮﹐宮槐常守﹐祥擁帝梧﹐瑞籠堯柳。玉盤仙掌﹐金莖天酒﹐梁髙燕雀﹐旗翻蚴蟉。嵩呼兮匝地﹐拜舞兮稽首。捧絲綸兮﹐千堆珠玉之輝﹔鏘環佩兮﹐一部笙簫之奏。受天之祐兮﹐惟其有章﹔何福不除兮﹐俾爾單厚。猗歟休哉﹗元首明﹐股肱良﹐庶績熙﹐庶事康。虞賓光於列位﹐呼韓廁於班行。百寮濟濟﹐萬國皇皇﹐內自畿甸﹐外被要荒。司儀之職無替﹐臚人之列有章。若川流之歸海﹐猶湛露之晞陽。惟日徵而月邁兮﹐一人有慶﹔祝卜年而卜世兮﹐萬壽無疆。正聲感人賦﹝以淸明廣大五色成文爲韻﹐撫院取博學鴻詞試帖﹞天子省風﹐聖人禦宇﹐旣攸敍兮九功﹐復孔修兮六府﹐擇吉日而合樂﹐乃伶倫之俱舉。雲門太蔟﹐咸池大呂﹐太濩太韶﹐大夏大武。飭歸出滯兮﹐用半用全﹔崇徳象功兮﹐登三咸五。維時奏龍虡﹐吹鳳笙﹐鸞簫咽﹐鼉鼓鳴。蒙瞍入奏﹐司樂載庚﹐分刌節度﹐實大聲宏。晨露承云﹐燦龍樓之日麗﹔朱弦疏越﹐映鳳閣之花明。溯休和於中天﹐紀克諧於虞代﹐獸舞鳳儀﹐臯庚禹拜。維我皇之至徳﹐邁前聖而尢最。舞籥歌鐘兮奏以九成﹐伐鼓摐金兮宣於兩大。佳气兮郁紛﹐響遏兮行雲。云和靈應﹐瑯璈奇芬。干羽修兩階之舞﹐戈鋋靖萬里之軍。旣從五降之節﹐遂成五色之文。斯時也﹐大地昭融﹐芳晨晝朗﹐昭徳表功﹐合樂親往。洞心駭目兮﹐律呂淸音﹔虛已竦神兮﹐笙竽逸響。遞奏豈二八﹐繁弦非一兩﹐輕塵已飛散﹐遊魚亦翻蕩。將調露以致和﹐比鈞天而更廣。爾乃八音繁會﹐九變希聲。播徳畱兮睿賞﹐通靈協兮羣情。和陰陽兮五音六律﹐順天地兮六瑩五莖。維暢中而動外﹐斯激濁而揚淸。於是太和之气﹐出而相值﹐貞臣思奮﹐賢士益飭﹐爲國之良﹐爲邦之直。正直兮平康﹐剛克兮柔克﹐休明兮鼓吹﹐鴻猷兮潤色。猗歟感人﹐厥惟正聲。協五事﹐麗五行﹐宣九徳﹐布八紘。用之邦國﹐格於神明。以雅以南兮﹐與七政而並用﹔享親享帝兮﹐共五禮以俱呈。無增悲而導欲﹐乃情至而文生。爰拜手而稽首﹐祝久道而化成。繼明照四方賦﹝學院取博學鴻詞試帖﹞兩儀垂象﹐二曜著形。羲輪隨轉﹐望舒靡停。麗天出地﹐水气金精。纖阿旣潔﹐陽徳方亨。弭節於暘谷兮﹐運渾儀而轉轂﹔照檻於榑桑兮﹐應聖主之神明。維時出震繼離﹐膺圖禦世。炎昊犧軒﹐云師火帝。仰觀俯察兮﹐合璧重輪﹔齊政窺璣兮﹐懸車頓轡。鳧飛騏步兮﹐旣倍顯其晶華﹔顧兔蟾蜍兮﹐亦尢呈其光麗。惟睿作聖﹐惟徳參天﹐陰闔陽辟﹐動直靜專。感而後應兮﹐采移華耀﹔言而後行兮﹐光照珠連。成器致用兮﹐不遺乎寸晷﹔容民畜眾兮﹐克肖於張弦。九徳旣備﹐四時咸宜﹐三綱攸綜﹐萬物恬熙。窮神知化兮﹐共耀靈而並麗﹔體信達順兮﹐與朱明而同規。遂乃遠及山陬﹐遙通海嶠﹐參贊兩大﹐整齊八表。東漸西被兮﹐無非翹首之歌﹔朔易南訛兮﹐大有含哺之貌。洵俊徳之克明﹐乃無微之弗照。至於師師鷺序﹐肅肅鵷行﹐常依覆幬﹐得覲焜煌﹐若葵心之向燠﹐猶湛露之晞陽。他如雕顏卉服﹐侯甸要荒﹐俱承煦育﹐胥受容光。寥遠月氐之國﹐迢遙日出之鄕﹐皆因風而受吏﹐盡重譯而來王。信太平之有象﹐正化日之舒長。惟照臨於九宇﹐以表正於萬方。移家賦﹝並序﹞粵以癸丑之年﹐建寅之月﹐農祥晨正﹐女夷鼓歌。余乃身辭鄕關﹐奔馳道路。晏嬰爽塏﹐先君所置﹐燒杵掘金﹐任其易主。百里駕此艋艇﹐一日達於白下。土云信美﹐客終畏人。阮籍之哭窮途﹐肆彼猖狂﹔楊朱之泣岐路﹐悲其南北。昔陸士衡之入洛﹐衛叔寶之過江﹐俱以國常﹐非由得已。梓家本膏華﹐性耽揮霍﹐生值承平之世﹐本無播遷之憂﹐乃以郁伊旣久﹐薪纆成疾﹐梟將東徙﹐渾未解於更鳴﹔鳥巢南枝﹐將竟托於戀燠。煙寒土銼﹐仲蔚之居盡蓬蒿﹔月冷繩牀﹐陳平之門惟敝席。心妍面醜﹐力薄才綿﹐紫萱豈療愁之花﹐丹棘非忘憂之艸。饑者歌食﹐勞者歌事﹐覼縷懼荒耗之譏﹐忳悒盡侘傺之況。嘆老嗟卑﹐思來述往。禦鑪宮錦﹐舊事銷沈﹔葛帔西華﹐故交零落。氾騰財散﹐聊自適於琴書﹔賈島詩窮﹐復何心於薪米﹖相如滌器﹐鑪邊有嫭姱之女﹔景略鬻畚﹐山中遇蹣跚之翁。誅茅江令之宅﹐穿徑謝公之墩。烏衣巷口﹐燕子飄零﹔白板橋邊﹐漁舟欸乃。苔殷蠆紫﹐淒涼何代江山﹔斷碣繚垣﹐寂歷前朝陵樹。簾開晝永﹐雀作嘉賓﹔戶冷宵澄﹐魚爲門鑰。具崔洪之癖﹐不言貨財﹔讀潘尼之詩﹐易遺尺璧。遂乃笙簧六藝﹐漁獵百家﹐有若之惡臥﹐焠之以掌﹔蘇子之屈首﹐刺之於股。坐蕭藻之牀﹐書帙蠹希﹔映孫康之雪﹐鑪香鴨困。林宗不攺其樂﹐痀僂用志不分。竟同元豹﹐任終隱以無傷﹔轉慚蝜蝂﹐能負財以至死。𨿽無揚意之薦﹐達之天子﹐桓譚之賞﹐傳於後人﹐優哉遊哉﹐聊以卒歲。蛟入仲舒之懷﹐鳳吐子云之口﹐染翰列元中之名﹐別館著紫方之號﹐金稜玉海﹐連城足比﹔禿友退鋒﹐成功可期。千戶之侯﹐百工之技﹐天不予梓也﹐而獨文梓焉。追爲此賦﹐歌以永言﹐悲切怨憤﹐涕涶流沫。左思之賦覆醬瓿﹐亶其然乎﹖李賀之詩投混中﹐是吾憂也。我之宗周貴裔﹐久發軔於東浙﹝按族譜﹕髙祖爲仲雍九十九世孫﹞。有明靖難﹐用宣力於南都﹝遠祖以永樂時從龍﹞。賜千戶之實封﹐邑六合而剖符。迨轉弟而讓襲﹐歷數葉而遷居﹝始祖諱轉弟公﹐自六合遷全椒﹞。值前代之中天﹐正太和之宇宙﹐隸淮南爲編氓﹐勤西疇以耕耨。隕榮露而脂凝﹐合蕭云而車覆。春畝靑連﹐芳郊綠繡﹐鷓囀而挃挃鐮揮﹐蟀吟而軋軋織就。艤舟於蔡姥湖邊﹐扶杖於丁姑祠右﹝蔡姥湖見全椒志﹐丁姑祠見搜神記﹞。爰負耒而橫經﹐治靑囊而業醫﹐鬼臾區以爲友﹐僦貸季以爲師﹐翻玉版之精切﹐研金匱之奧奇。徳則協於仁恕﹐知則達於神示。聰明理達﹐淳良廉潔﹐道遺金而不拾﹐墻有桃而詎折﹝先世還金事﹐至今鄕裏皆稱之﹞。講孝友於家庭﹐有代傳之淸節。信作善之必昌﹐乃誕降於髙祖。自束髮而能文﹐及勝衣而稽古。紹絕學於關閩﹐問心源於鄒魯。夢丹篆而能吞﹐假采毫而不與﹐淸麗芊綿﹐疏越朱弦﹐風行水上﹐繁星麗天。初奮發於制舉﹐仍追逐於前賢﹐仲舒無窺園之日﹐公美無出墅之年。遭息翮而垂翅﹐遽點額而迍邅。夜珠之光按劍﹐泣玉之淚如泉。暖風晴日﹐張樂花前。望龍門而不見﹐燒虎屍而茫然。席帽隨身﹐番氈蓋骨﹐躬耕而田病磽確﹐轉徙而財難薛越。貧居有等身之書﹐幹時無通名之謁﹝寧國太守關驥以書召﹐謝不往﹞。時呵壁而問天﹐遂舉觴而喝月。種白楊於蕭齋﹐感黃槐於林樾。隴上烏飛﹐花間鶯歇﹐流水潺湲﹐寒山硉矹﹐無不傷遲暮於美人﹐白盈顚之華發。乃守先而待後﹐開講堂而雒誦﹐歷陽百里﹐諸生遊從。鳥啼花影﹐馬嘶香鞚。薖軸之寤寐言﹐趾離之告吉夢﹐見神物之蜿蜒﹐占大璋之載弄﹝髙祖夢神物﹐而太史﹑黃門攣生﹞。肇錫之以嘉名﹐命王家而作棟。於是駒齒未落﹐龍文已光﹐始則河東三鳳﹐終則馬氏五常。或篤志於鉛槧﹐或盡力於農桑﹝曾祖兄弟五人﹐四成進士﹐一爲農﹐終布衣﹞﹐尋桑根之遺迹﹐過落葉之山房。家有逸民之號﹐人傳導引之方。東華遺俵﹐閬苑翻觴﹐落次仲之翮﹐逐簫史之凰﹝布衣公無疾而終﹐人傳仙去﹞。伯則遨遊薇省﹐叔則棲遲槐署﹐季抗疏於烏臺﹐受兩朝之眷顧。似子固兄弟四人﹐吾先人獨傷晚遇。常發憤而揣摩﹐遂遵道而得路。三殿臚傳﹐九重溫語﹐宮燭宵分﹐花磚月午。張珊网於海隅﹐懸藻鑑於畿輔﹐詔分玉局之書﹐渴飲金莖之露。羨白首之詞臣﹐久赤墀之記注。五十年中﹐家門鼎盛﹐陸氏則機云同居﹐蘇家則軾轍並進﹐子弟則人有鳳毛﹐門巷則家誇馬糞。綠野堂開﹐靑雲路近﹐賓客則輪轂朱丹﹐奴僕則繡镼妝靚﹐卮茜有千畝之榮﹐木奴有千頭之慶。宅爲因舊﹐齋號長梁﹐禽鳴變柳﹐燕寢凝香。故物惟抒於簪笏﹐舊業不系於貂璫﹐謝棋子之方褥﹐去班絲之隱囊。紗帷晝暖﹐素琴夕張﹐圖史與肘案相錯﹐綺襦與軒冕俱忘。聽呂蒙之囈語﹐過張申之墨莊﹐鼎文有證謬之辧﹐金根無誤攺之傷。羨延陵之歜子﹐擅海內之文章。吾父於是仰而思﹐坐以待﹐网羅於千古﹐縱橫於百代﹐爲天下之楷模﹐識前賢之紀載﹐實文苑之羽儀﹐鮮滄海之流芥。元默以爲稼穡﹐洪筆以爲鋤耒﹐獨正者危﹐至方則閡。九州之被有餘﹐三秀之門斯在。雕虫而恥壯夫﹐棄觚而嘆散儒。講學鄒嶧﹐策名帝都﹐摩石鼓之文﹐聽圜橋之書。當捧檄之未決﹐念色養之堪娛﹐感蔡順之噬指﹐鄙溫嶠之絕裾。捆蒲葦而織屨履﹐浣廁牏而滌溺器。菽水堂前﹐板輿花裏。見孝艸之敷榮﹐有慈鴉之戾止﹐六芝競進以延年﹐五采戲前而色喜。曾參之心樂三釜﹐趙槪之母年八十。身隱而文焉用﹐善養而祿弗及﹐方遂茅容之願﹐遽下臯魚之泣。肝幹肺焦﹐形變骨立。白蛇素貍之擾﹐皓烏皬雀之集﹐凡見似而目瞿﹐皆隱志之相及。喪葬旣畢﹐精業維勤﹐卷之萬象﹐揮之八垠。守子云之玄﹐安黔婁之貧﹐觀使才於履屐﹐作表帥於人倫。郈成分宅之義﹐羊舌下泣之仁。門堪羅鳥﹐庭無雜賓﹐揮樂廣之麈﹐書羊欣之裙﹐馬帳溢執經之客﹐鹿車駢問字之人。暮年黌捨﹐遠在海濱﹐時矩世範﹐律物正身。時遊歷於緇帷﹐天將以爲木鐸。系馬堂階﹐衣冠萬彟。鮭菜蕭然﹐引觴徐酌。春夏教以詩書﹐秋冬教以羽籥﹐鳥革翚飛﹐云蔓連閣﹐見橫捨之旣修﹐歌泮水而思樂﹝先君爲贑楡教諭﹐捐貲破產修學宮﹞。凜朽索之馭馬﹐每求信於尺蠖﹐守規矩與繩墨﹐實方圓而枘鑿。微子之嘆蓬飛﹐仲尼之感桑落﹐歸耕潁上之田﹐永赴遂初之約﹝先君於壬寅年去官﹐次年辭世﹞。賢人則歲在龍蛇﹐仙翁則惟遺笙鶴。於是君子之澤﹐斬於五世﹐兄弟參商﹐宗族詬誶。假蔭而帶狐令﹐賣婚而締雞肆﹐求援得援﹐求系得系。侯景以兒女作奴﹐王源之姻好惟利。販鬻祖曾﹐竊貲皂隸﹐若敖之鬼餒而﹐廣平之風衰矣。彼互郎與列肆﹐乃販脂而削脯﹐旣到處而轍畱﹐能額瞬而目語。魚鹽漆絲﹐齒革毛羽﹐澀譶澩僇﹐駔儈枝梧﹐漉沙構白﹐熬波出素﹐積雪中春﹐飛霜暑路。遷其地而仍良﹐皆雜處於吾土。山傪人面﹐窮奇鋸牙﹐細旃廣廈﹐錦幄香車﹐馬首之金匼匝﹐腰間之玉辟邪。春風則乘醉而倚﹐秋月則倍明於家。替之列戟鳴珂﹐加以紫標黃榜﹐莫不低其顏色﹐增以淒愴﹐口囁嚅而不前﹐足盤辟而欲往。念世祚之悠悠﹐遇斯人而怏怏。梓少有六甲之誦﹐長餘四海之心。推雞坊而爲長﹐戲鵝欄而忿深。嗟早年之集蓼﹐托毀室於冤禽﹐淳於恭之自箠不見﹐陳太邱之家法難尋。燻鑪茗碗﹐藥臼霜砧﹐竟希酒聖﹐聊托書淫﹐旬鍜季煉﹐月弄風唫﹐談諧不爲塞默﹐交遊不入僉壬。爾乃洛陽名園﹐輞川別墅﹐碧柳樓臺﹐綠苔庭戶﹐羣鶯亂飛﹐雜花生樹﹐枕石漱流﹐研朱滴露。有瑰意與琦行﹐無捷徑以窘步﹐吾獨好此姱修﹐乃眾庶之不譽。賀拔惎之交疏﹐劉鵂鶹之門杜﹐羣疑奊悳﹐有似墨杘﹐間間嚙嚙﹐聇聇棲棲。無爲牛從﹐寧爲雞屍。灌夫罵坐之气﹐莊叟物外之思﹐壯士歘兮絕天維﹐北斗戾兮太山夷﹐閉戶而學書空﹐叩門而拙言辭。至於眷念鄕人﹐與爲遊處﹐似以冰而致蠅﹐若以貍而致鼠﹐見幾而作﹐逝將去汝。飄瓦而忮心不怨﹐虛舟而惼心不怒。買絲五色﹐繡作平原君﹔有酒一杯﹐惟澆趙州土。當其年少旅愁﹐東下西遊﹐向臨卬以作客﹐過鄴下而登樓。馬鳴驛路﹐雞唱星郵﹐嚴霜點鬢﹐酸風射眸。鼠窺燈而破夢﹐鳥啼樹而生愁﹐月曉則深林寂寂﹐葉落而古道颼颼。風力酒冰﹐寒威綿折﹐行道遲遲﹐憂心惙惙。日薄西山﹐乍明乍滅﹐有迷津而莫問﹐無幽事之可悅。樂莫樂兮新相知﹐悲莫悲兮生離別﹐看山光而黯淡﹐聽水聲而嗚咽。旣而名紙毛生﹐進退維谷﹐嘆積案而成箱﹐亦連篇而累牘﹐𨿽浚發於巧心﹐終受欪於拙目。鬼嗤謀利之劉龍﹐人笑苦吟之周朴。竟有造請而不報﹐或至對賓而杖僕。誰爲倒屣之迎﹐空有溺廬之辱。撥寒鑪之夜灰﹐向屠門而嚼肉。五世長者知飲食﹐三世長者知被服。彼錢癖與寶精﹐枉秤珠而量玉﹐遂所如而齟齬﹐困窮塗而瑟縮。金陵佳麗﹐黃旗紫气﹐虎踞龍盤﹐川流山峙﹐桂槳蘭舟﹐藥欄花砌﹐歌吹沸天﹐綺羅撲地﹐實歷代之帝都﹐多昔人之旅寄。爰買數椽而居﹐遂有終焉之志。樓外花明﹐簾前日麗﹐竹院風淸﹐紙牕雪霽。常捫虱而自如﹐乃送鴻而髙視。弔六代之英才﹐忽愴焉而隕涕。彼夫金張之館﹐許史之廬﹐南鄰鐘磬﹐北裏笙竽﹐有萬人之僮客﹐具千乘之輜車﹐生奇樹於庭內﹐待時英而館虛﹐久從吾之所好﹐豈有慕於彼都。乃有靑錢學士﹐白衣尙書﹐私擬七子﹐相推六儒﹐旣長吟而短嘯﹐亦西抹而東塗﹐咸能振翼於云漢﹐俱誇龍躍於天衢。誰解投分之交﹐懼誦絕交之書。於是登髙舒嘯﹐臨流賦詩﹐朝露之托柏葉﹐枯朽之出菌芝﹐世事則惟感木槿﹐文字則竟少萋蕤﹐澆書攤飯﹐朝斯夕斯。況復回文織錦﹐故人織素﹐鬢影春風﹐縞衣茹藘﹐垂露華於石井﹐彈綠綺而佳趣﹐不工封禪之書﹐聊作美人之賦。別有何戡白首﹐車子靑春﹐紅紅小妓﹐黑黑故人。寄閒情於絲竹﹐消壯懷於風塵﹐識沈約夢中之路﹐銷江淹別後之魂。謙以稱物而平施﹐忍以含容而成徳。石火電光﹐終於此滅﹐取富貴以何時﹐嗟韶年之轉迫。且夫消息盈虛﹐天道在焉。余家世於淮南﹐乃流播於江關﹐枯魚窮鳥﹐不可問天﹔布衣韋帶﹐虛此盛齒。寄恨無窮﹐端憂詎止﹖憶風景之通華﹐寫哀思於側理。妙曲唱於旗亭﹐絕調歌於郢市。正如雍門之琴﹐聞而淚落無休﹔素女之瑟﹐聽則悲生不已﹗

詩一觀海浩蕩天無極﹐潮聲動地來。鵬溟流隴域﹐蜃市作樓臺。齊魯金泥沒﹐乾坤玉闕開。少年多意气﹐髙閣坐銜杯。西墅艸堂歌先人結廬深山中﹐布衣蔬食一畝宮。靑山層疊列畫障﹐綠樹槎丫映簾櫳。門迎流水蓼花灣﹐牧唱樵歌競往還﹐琴樽無恙塵囂靜﹐指點深林暮靄間。有明末運干戈裏﹐黃巾赤眉紛如蟻﹐淮南十家九家空﹐眼看城郭生荊杞。先人倉皇走避兵﹐茅屋傾攲茂艸生﹐污萊滿目牛羊下﹐野水爭流禽鳥鳴。五十年來成幻夢﹐斜陽廢墅少人行。吾先君子長太息﹐欲將舊宅重經營﹐手持錢帛告田父﹐昔吾先人此環堵﹐多年侵奪勿復言﹐梁燕飛來知故主﹐茅茨重翦土重築﹐釃酒諸昆共揮麈﹐竹苞松茂好相期﹐莫忘先人慶寧宇。袛今搖落又西風﹐一帶楓林繞屋紅。明月空傳天子詔﹝西墅﹕一輪明月髙擬鹿門﹐莊烈皇帝敕書中語﹞﹐歲時瞻仰付村翁。雨

輕暖捲簾衣﹐孤亭暮雨微。落紅辭密樹﹐新綠滿遙扉。階下苔痕長﹐梁間燕子歸。西牕燈影暗﹐枯坐欲忘機。遺園四首辛苦靑箱業﹐傳家只賜書。荒畦無客到﹐春日閉門居。柳綫和煙結﹐梅根帶雨鋤。舊時梁上燕﹐渺渺獨愁予。新綠漸成陰﹐催耕聞暮禽。治生儒者事﹐謀道古人心。薄俗髙門賤﹐窮途歲序深。無聊愛墳籍﹐詎敢說書淫。秋聲何日到﹐殘暑去天涯。鴉影梭煙樹﹐松陰繪月階。病魔皆故物﹐詩境落孤懷。獨倚危樓望﹐淸光聚此齋。風雨漂搖久﹐柴門掛薜蘿。靑雲悲往事﹐白雪按新歌。每念授書志﹐其如罔極何。可憐貧賤日﹐秪是畏人多。雜詩鴻雁鳴雝雝﹐白露淒以墜。大夫用爲贄﹐徳與長者配。或謂之鴚鵝﹐南遊靑春背。況乃上虞縣﹐民力遂可廢。春銜拔艸根﹐秋啄除其穢。悵焉忽單飛﹐孤鳴中腸碎。傷彼水中鳩﹐關關和其喙。初夏村居羅錦宣攜樽過訪賦謝風雨彌旬久﹐晴天一啟扉。客攜樽酒至﹐驚亂林鳥飛。刺水秧鍼瘦﹐沾人柳汁肥。江東老羅隱﹐明月送將歸。病夜見新月一痕蟾光白晝殘﹐空庭有人病未安。暮禽辭樹疑曙色﹐影落文牕移瑯玕。無聊盡日秋聲聚﹐露重羅衣玉骨寒。欲攀仙桂問月姊﹐老兔深藏不死丹。仰天長嘯夜气發﹐絲絲鬼雨逼雕闌。小橋旅夜客路今宵始﹐茅檐夢不成。蟾光云外落﹐螢火水邊明。早歲艱危集﹐窮途涕淚橫。蒼茫去鄕國﹐無事不傷情。風雨渡楊子江幾日秣陵住﹐扁舟東復東。濃云千樹合﹐驟雨一江空。往事隨流水﹐吾生類轉蓬。相逢湖海客﹐鄕語盡難通。殘春僧捨花落回廊靜﹐鐘聲丈室過。三春靑鬢攺﹐一院綠陰多。客久無鄕夢﹐愁深有病魔。獨憐良夜永﹐明月在藤蘿。笙

數聲鵝管絳唇幹﹐撥火金鑪夜向闌。孺子獨生伊洛想﹐仙娥曾共幔亭看。幾時天上來靑鳥﹐何處風前聽紫鸞。最憶澄心堂裏曲﹐小樓細雨十分寒。琵琶鳳尾龍香世莫傳﹐半灣逤邏系冰弦。雪深六月明妃冢﹐淚滿三更商婦船。坐嘯竹林差共擬﹐重登花萼亦堪憐。郁輪袍曲非難制﹐祗是無因上舞筵。早春過冶山園亭追悼周羽士晴光冉冉過樓臺﹐仄徑捫蘿破蘚苔。仙客已歸蓬島去﹐名園仍向冶城開。獨憐殘雪埋芳艸﹐又見春風綻野梅。十載知交存此地﹐袛今寥落不勝哀。楊柳曲送別沈五遂初江南二月春風吹﹐江邊楊柳千萬枝。行人欲折不忍折﹐籠煙蘸雨垂綠絲。王恭張緒不可見﹐困酣嬌眼如欲啼。攀條流涕桓宣武﹐何不移栽元武陂。昔日幽燕輕薄兒﹐斫取柔條系斑騅。越溪春半如花女﹐祓褉牽裳憐愛誰。羌管聲中傷別離﹐聲聲寄我長相思。寄懷章裕宗二首柳煙花雨記春初﹐夢斷江南半載余。直到東籬黃菊放﹐故人才寄數行書。香散荃蕪夢覺遲﹐燈花影綴玉虫移。分明攜手秦淮岸﹐共唱方回腸斷詞。寄李嘯村四首帶雨徵鴻過晚天﹐懷人中酒夜無眠。小山叢桂今安在﹐欲賦淮南招隱篇。鄴侯風骨謫仙狂﹐白下空臺詠鳳凰。好佩茱萸食蓬餌﹐菊英滿泛九霞觴。飄零身世同秋雁﹐寂莫郊坰狎野賓。浪說吳剛能斫桂﹐無由得見月中人。修竹千竿酒百樽﹐華林江左舊名園。共君相約年年醉﹐世上升沈安足論。傷周羽士豈是黃金不鑄顏﹐剛風浩劫又吹還。月明笙鶴緱山頂﹐歸向蓬萊第幾班。登周處臺同王溯山作髙臺多春風﹐旭日照彼岨。攬袂試登臨﹐懷古遙踟躕。昔者周孝侯﹐奮身三惡除﹐家本罨畫溪﹐折節此讀書。古今同一轍﹐與君皆僑居﹐工愁吳季重﹐深情王伯輿。抗志慕賢達﹐悠悠千載余。春興八首秦淮三月水﹐芳艸綠回汀。樓外鶯梭囀﹐牕前漁榜停。午煙隨處滿﹐卯酒未曾醒。花事知何許﹐柴門竟日扄。移居星歲易﹐爲愛白門山。遽步連花港﹐蘭舟系柳灣。窺檐賓雀去﹐繞樹暮鴉還。長晝茶鐺沸﹐耽吟亦解顏。失計辭鄕土﹐論文樂友朋。爲應蓬自直﹐聊比木從繩。揮麈淸風聚﹐開樽皎月澄。回思年少日﹐流浪太無憑。但覺黃金賤﹐其如白璧玼。纏頭當日價﹐乞食近年詩。顧曲周公瑾﹐呼盧劉穆之。歡場無限事﹐猶自系相思。興來憑水檻﹐豈是好樓居。耆酒稽中散﹐窺園董仲舒。閒情時有作﹐消渴病難除。一事差堪喜﹐侯門未曳裾。小閘通潮信﹐春風羕碧流。玉簫聲斷續﹐銀蒜影夷猶。北裏尋商女﹐南朝問故侯。銜泥雙燕過﹐落日水明樓。近市居原誤﹐無由學灌園。誅茅江令宅﹐蠟屐謝公墩。漫畫終何益﹐寒號亦自存。每將偕隱意﹐三復昔人言。積雨朝來霽﹐垣衣上板橋。春光自明媚﹐客思轉蕭條。柱按鵾弦劇﹐杯傾鵲腦消。殘燈髙枕夜﹐夢裏故山遙。古意妾年十四五﹐自矜顏如花﹐靡容翳鮫綃﹐膩理覆蟬紗﹐耳璫垂明月﹐臉暈凝朝霞﹐黃金飾釵纛﹐碧珠綴鬢鴉﹐褰帷當戶坐﹐皎皎燦天葩。麝火博山然﹐雲母屏風遮。女師勤鍼黹﹐侍婢理箏琶。母兄命良媒﹐交口稱柔嘉。自緣根本好﹐那復委泥沙。豈知盛年去﹐空閨自長嗟。五陵輕薄兒﹐紛紛斗驕奢。遂言鄰女美﹐棄妾不復誇。含羞臨曉鏡﹐恐似鳩盤茶。冶城春望鑄劍池臨古道旁﹐忠貞祠墓枕平岡。雨餘圓蘚生虛壁﹐風過長松倚壞墻。建業三春花事好﹐勾吳千載霸圖荒。衣冠晉代渾難問﹐獨憑髙原空夕陽。過金舅氏五柳園舊居紅土山前柳色深﹐幾年淒愴在江潯。養花天气春寒淺﹐易主亭臺往事沈。瘴雨蠻煙悲宦況﹝舅氏爲廣西修仁令﹞﹐蛛絲蝸篆尙庭陰。回思賭墅圍棋日﹐寂莫羊曇淚滿襟。永慶寺桃花紅映上方時﹐蠟屐登臨有所思。昔日主家羅綺盛﹝寺相傳爲梁永慶公主香火﹞﹐只今佛地繡幡垂。招提夜雨寒茶竈﹐店捨春煙颺酒旗。盡日小樓貪習靜﹐浮屠倒影壁間移。過叢霄道院﹝康熙丙子歲﹐先君子讀書其中﹐今道士尙存﹐年九十餘矣﹞鈴鐸風微靜不聞﹐客來芳徑正斜矄。煙昏樹杪鴉千點﹐水長陂塘鷺一羣。幽艸綠遙尋古剎﹐疏牕碧暗哭遺文。白頭道士重相訪﹐極目滿山飛亂雲。滁州旅思曉望諸峯翠色新﹐雨餘芳艸碧如茵。春光已過湔裙節﹐勝地渾無蠟屐人。旅病那堪花入夢﹐暮寒不厭酒沾唇。遙思二月秦淮柳﹐蘸露拖煙委曲塵。九日約同從兄靑然登髙不至四首盡日憑闌有所思﹐夕陽不見野艇移。牕前綠水紋如縠﹐一夜淸霜減舊時。綠橙手擘味淸嘉﹐黃菊枝頭漸著花。獨坐河亭人不到﹐一簾秋水讀南華。吾家才子推靈運﹐也向秦淮僦捨居。故國茱萸從插徧﹐登髙作賦已全虛。寒煙冪歷暗長橋﹐幾點漁燈趁晚潮。酤得鄰家新釀美﹐半鑪麩炭火親燒。秋病四首女蘭香細掩牕紗﹐白夾單衣病裏加。一縷藥煙當水檻﹐寒蟬聲斷夕陽斜。﹝同作

蕪湖朱卉艸衣月影初臨樹影加﹐茶煙將斷篆煙斜。閒憑曲錄闌干立﹐一架秋風扁豆花。﹞素領應隨秋气深﹐卻緣消渴罷彈琴。美人一賦堪千古﹐何用子虛與上林。當風怕看來賓雁﹐苦雨愁聞逐婦鳩。不是鄰家遺潘沐﹐那能臨鏡彊梳頭。屯賤誰憐虞仲翔﹐那堪多病臥匡牀。黃金市駿年來貴﹐換骨都無海上方。石城晚泊落日寒江上﹐吳舟掛短篷。荻花連岸白﹐燭影傍人紅。大澤眠鷗鷺﹐晴天響雁鴻。焚香祝奇相﹐願借一帆風。渡江呼婦鳩聲水一涯﹐魚噞猶恐尙風霾。癡兒不識波濤險﹐笑指船如水靸鞋。望眞州波光駘蕩綠楊灣﹐漁市人家曬网還。日暮危檣依曲港﹐寒雲遮斷小帆山。訪楊東木敷五相看鎩翮漫歌呼﹐羨爾龍文與鳳雛。買棹寒江冰欲合﹐連牀細雨酒頻酤。回廊自署湯提點﹐長夜惟消木野狐。不是故人施榻待﹐扁舟風雪又菇蘆。不寐客中眠未穩﹐漏鼓聽愈眞。月落烏辭樹﹐燈昏鼠近人。酒痕渰病肺﹐詩卷伴間身。側耳棋枰響﹐因思王積薪。將往平山堂風雪不果二首平山堂畔白雲平﹐文藻偏能系客情。不似迷樓羅綺盡﹐只今惟有暮鴉聲。空懷遷客擅才華﹐不見雕闌共絳紗。卻憶故山風雪裏﹐摧殘手植老梅花。月

二分明月好﹐深夜自光輝。玉兔臼常滿﹐金猊香漸微。車放寒薦酒﹐橘柚晚侵衣。遙念靑溪口﹐憑闌盼我歸。賦得祕殿崔嵬拂彩霓﹝督院取博學鴻詞試帖﹞長樂鐘聲啟﹐天門羽仗齊。深宮開戶牖﹐祕殿儼榱題。瑞靄螭頭麗﹐香煙鴟吻迷。芝房含旭日﹐藻井映晴霓。楓陛多鳴玉﹐彤廷半執圭。銀靑來復道﹐金紫向沙堤。但覺層霄近﹐還疑弱木低。紅梁才語燕﹐絳幘又鳴雞。采色輝珠箔﹐華光映錦綈。喈喈嬌鳥喚﹐恰恰曉鶯啼。率舞獸咸拜﹐聯班馬正嘶。幾多詞賦客﹐通籍在金閨。賦得云近蓬萊常五色﹝撫院取博學鴻詞試帖﹞龍樓朝日麗﹐鳳閣瑞云翔。膚寸看初合﹐觚稜倏已光。氤氳含彩仗﹐靉叇映旗常。白鶴春風滿﹐輕鱗淑景長。紀官宜殿陛﹐爲雨潤農桑。五色兼三色﹐千秋捧聖皇。賦得惇俗勸農桑﹝學院取博學鴻詞試帖﹞淑景堯封麗﹐仁恩禹甸長。辛勤看士女﹐勸課重農桑。綠野春如繡﹐靑郊艸正芳。畻邊揮黛耜﹐陌上執懿筐。蘭澤髙低徧﹐蘋花遠近香。和風來密樹﹐甘雨溢方塘。戴勝飛何急﹐倉庚語轉忙。定將收繭稅﹐紵待莠苞稂。喜見趨耕織﹐欣瞻裕蓋藏。豳詩堪入詠﹐朋酒祝無疆。題王溯山左茅右蔣圖平生我愛王摩詰﹐輞川圖畫妙入神。篋藏此圖三十載﹐晴牕拂拭無纖塵。有時酌酒與裴迪﹐花枝艸色眼中新。浮雲富貴非所好﹐愛山成癖樂其眞。披圖沈吟仍怏怏﹐輞川野色平於掌。那似江南煙水區﹐丹靑紫翠多駘蕩。嵚崟埼礒仍硱磳﹐崔嵬歷陵人觀仰。白門佳麗古所稱﹐誰其峙者茅與蔣。幾年卜築板橋住﹐秦淮水色鐘山樹。木蘭舟內急觴飛﹐楊柳樓邊歌板度。著書仰屋差自娛﹐無端擬獻金門賦。授簡曾傳幕府招﹐蠟言梔貌還枝梧。秋風襆被返白門﹐牕外寒潮退舊痕。咄嗟獨憑闌干立﹐長者叩戶笑言溫。手持絕妙倪迂畫﹐畫出逍遙莊叟園。短松少鶴相隨久﹐修竹啼鶯古意存。兩山翠色煙雲繞﹐中有艸堂深窈窕。書卷應堪比鄴侯﹐樵蘇時復思莊蹺。幾稜欣看遠近田﹐一條寒玉溪光曉。春秋佳日快登臨﹐髙懷那許塵容擾。雅志髙懷見此賢﹐何須服食求神仙。蘭臺家世千秋重﹐藝苑文章四海傳。祗此蓬瀛共瑤島﹐休言綠野與平泉。便擬將身入圖畫﹐不羨王維居輞川。寒夜坐月示朱艸衣二首今夜霜中月﹐依然照獨吟。短檐窺野馬﹐曲木礙歸禽。但覺情懷減﹐其如歲序侵。鄰家歌舞宴﹐徹曉惱人心。忽念朱居士﹐耽吟夜撚髭。篆煙縈畫障﹐漏水咽銅蠡。蠹木虫何苦﹐鉆牕蜂太癡。何當一樽酒﹐斟酌月明時。雪夜懷王溯山山居二十韻十日不相見﹐相思契轉深。端憂多雪霰﹐悵望好園林。鐘阜濃於染﹐茅山翠欲沈。垂繒看凜烈﹐磐石積頑陰。馬蝟嚴威集﹐鴉翎宿霧侵。濕苔封薜戶﹐空穴送霜砧。織楚門將塞﹐誅茅路可尋。田家新釀酒﹐土室且孤斟。肘後堆靑簡﹐牀頭枕素琴。定須摛寸管﹐詎肯戀重衾。紅樹酣荒店﹐黃花辭故岑。玉虫寒閃閃﹐金虎夜愔愔。鳳尾松堪寶﹐龍絲竹似鍼。天懷原澹泊﹐風物任蕭森。不獨常披翰﹐還宜愛盍簪。扁舟良友聚﹐施榻故人心﹝荊門﹑躍舟同在山莊﹞。絮語同揮麈﹐攤書共識蟫。歡娛良不易﹐離別感難禁。皸瘃撚髭苦﹐淩兢擁鼻吟。言歸在何日﹐乞我辟寒金。丙辰除夕述懷歲序倏雲暮﹐羣動日以迫。靑帝將乘權﹐玄冥又如客。寄居秦淮上﹐五載星霜易。令節空坐愁﹐北風吹牕隙。霸子俱跳蕩﹐萊妻只羸瘠。商陸火添紅﹐屠蘇酒浮碧。惟有虎宜畫﹐那無雞可磔。指囷復何人﹐助予呼將伯。堪笑謝仁祖﹐轉向修齡索﹝王溯山饋米﹞。入夜醉司命﹐陳辭多自責。回思一年事﹐棲棲爲形役。相如封禪書﹐仲舒天人策。夫何采薪憂﹐遽爲連茹厄。人生不得意﹐萬事皆愬愬。有如在网羅﹐無由振羽翮。嚴霜覆我檐﹐木介聲槭槭。短歌與長嘆﹐搔首以終夕。元夕雪元夕三更後﹐雪花飛滿天。全無明月影﹐空有夜燈懸。詞賦梁園客﹐肌膚姑射仙。何人金殿側﹐簪筆祝丰年。題史鐡力竹牕夜坐圖二首月牕趺坐有誰俱﹐夜色空明照白須。千畝渭川茅屋外﹐寒煙深處長王芻。江寧縣南二十里﹐簫管竹生慈母山。頭白歸來應卜築﹐風標常似畫圖間。挽王宓艸白鬢負人望﹐今見玉棺成。髙隱五十載﹐畫苑推耆英。篋貯宣和譜﹐圖藏佛菻形。九朽豈煩擬﹐一筆能寫生。毫端臻神妙﹐墨暈勢縱橫。裝池抽玉躞﹐觀者愕然驚。懸金在都市﹐往往收奇羸。幽居三山下﹐江水濯塵纓。牕前野竹秀﹐戶外汀花明。揮手謝人世﹐緱嶺空簫聲。卿輩哀挽言﹐或恐非生平。顧陸與張吳﹐卓然身後名。沈五自中都來白下旋復別去悵然有作金石同交誼﹐相思涕淚流。如何三載別﹐不遣一宵畱。候館迎徵雁﹐津亭聞暮鳩。獨憐江上月﹐雙照故人愁。全椒道上口占六首山凹曉日上三竿﹐蘭渚停輿露未幹。乍暖已教衣攃絮﹐那知江店尙春寒。烏犍穩臥閉柴門﹐千樹桃花又一村。翻恨陽禽聲聒耳﹐春原無處不消魂。海燕初來塞雁歸﹐楊花風滿杏花飛。幾年白社疏行迹﹐老樹今成四十圍。楡甲雨過春水平﹐村原無復桔橰聲。年來料得多丰稔﹐墻角先看薺菜生。湔裙村女集方塘﹐釵焰波光間日光。爲聽竊脂枝上語﹐相邀同賽馬頭娘。舊水何堪飲社翁﹐兼旬兀坐雨聲中。因過村捨知春盡﹐漸見含桃火齊紅。閒情四首娉婷市近薴蘿西﹐倦客探幽叩碧閨。溪上桃花紅雨過﹐牕前楊柳綠陰低。𨿽無美酒傾三雅﹐尙有新詩詠九迷。釵焰鏡光私語處﹐生憎滿院曉鶯啼。咫尺仙源緣分乖﹐莫愁眞合住秦淮。因貪媚蜨收奩粉﹐爲愛遊蜂集鬢釵。飛絮落花三月暮﹐綿繻甲帳片時偕。朱櫻樹下重攜手﹐看足明金壓繡鞋。兜娘年少泰娘嬌﹐小別麻姑路已遙。牕蔽蛾眉看自在﹐橋排雁齒定魂銷。繡墩春暖麟文席﹐彩袖香籠鳳翼簫。不是梁淸曾密約﹐那能此處見云翹。香燻透骨有誰知﹐謫向塵凡冰雪姿。晝永春殘人乍別﹐態濃意遠淚偸垂。曾聞名士多寥落﹐何事佳人亦仳離。安得與卿登玉版﹐大羅天上看書碑。

詩二贈李俶南二十四韻行旌新歲至﹐候館早春寒。梅蕊宵疑坼﹐椒花曉未殘。光風迎北戶﹐淑气轉東闌。晉接言辭洽﹐周旋禮數寬。家聲重仙李﹐功業著樓蘭。憶昔橫戈數﹐曾聞倚劍看。秋風衰艸白﹐落日大旗丹。羌笛聲多怨﹐鳴笳夢豈安。龍城誇萬仞﹐虎旅凜三單。月朗輝銀鎧﹐沙飛染繡鞍。革心有硐戶﹐稽顙是呼韓。禹甸休傳檄﹐堯階慶舞幹。長才試盤錯﹐壯志歷艱難。自合膺專閫﹐還宜議築壇。邊疆欣奏凱﹐薄海羨飛翰。虎豹嫻韜略﹐蛟螭走筆端。焚香鑪鴨瘦﹐翻帙蠹魚漧。才子珠爲唾﹐先生鐵作肝。髙情惟覓句﹐雅韻若無官。適興還揮麈﹐新詩擬弄丸。油幢千騎上﹐鬃馬萬星攢。躬應升平運﹐交深寒士歡。揮毫驚浩瀚﹐伸紙自汍瀾。佇見頒綸綍﹐天階奏鳳鸞。酬靑然兄鳴鳩飛戾天﹐詩人獨長嘆。明發念先人﹐不寐涕汍瀾。況當明聖代﹐敢忘振羽翰。兄昔膺薦牘﹐驅車赴長安。待詔三殿下﹐簪筆五云端。月領少府錢﹐朝賜大官餐。卿士交口言﹐屈宋堪衙官。如何不上第﹐蕉萃歸江幹。酌酒呼弟語﹐卻聘爾良難。淮南舊業荒﹐江左春色闌。酒人復延訪﹐詞客且盤桓。歌場酌大斗﹐狂呼顏渥丹。忽焉獨書空﹐中心信尠歡。行道會有時﹐豈能終澗槃。兄其崇明徳﹐無爲摧肺肝。貧女行二首蓬鬢荊釵黯自羞﹐嘉時曾以禮相求。自緣薄命辭徵幣﹐那敢逢人怨蹇修。阿姊居然賈佩蘭﹐踏歌連臂曲初殘。歸來細說深宮事﹐村女如何敢正看。傷李秀才並序丙辰三月﹐余應博學鴻詞科﹐與桐城江若度﹑宣城梅淑伊﹐寧國李岑渺同受知於趙大中丞。余以病辭﹐而三君入都。李君試畢﹐卒於都下。賦此傷之。扶病驅馳京輦遊﹐依然名未上瀛洲。報羅不是人間使﹐天上應難賦玉樓。美女篇夷光與修明﹐艷色天下殊。一朝入吳宮﹐權與人主俱。不妒比螽斯﹐妙選聘名姝。紅樓富家女﹐芳年春華敷。頭上何所有﹐木難間珊瑚。身上何所有﹐金縷繡羅襦。佩間何所有﹐環珥皆瑤瑜。足下何所有﹐龍縞覆氍毹。歌舞君不顧﹐低頭獨長吁。遂疑入宮嫉﹐母乃此言誣﹖何若漢臯女﹐麗服佩兩珠﹐獨贈鄭交甫﹐奇緣千載無。二月三日舟發通濟河同李蘧門作麗景方如許﹐如何作旅人。薰梅紅漸減﹐擘柳綠初勻。古廟春煙濕﹐荒村社火新。晝眠知有禁﹝月令﹕是日禁晝眠﹞﹐宴宴笑言親。夕陽夕陽紅與綠波溶﹐烏榜靑煙春意濃。近岸繡幡飄柳外﹐誰家餈酒祭勾龍。﹝同作

江都李本宣籧門蕊淵西下遠波融﹐篷底炊煙煮晚菘。行飯舵樓閒眺望﹐綠楊村店酒旗紅。﹞錢圖南齋中夜坐卻羨春暄美﹐都忘客思淹。薜門初倒屣﹐花徑乍開簾。細艸縈書帶﹐垂楊拂帽檐。相邀傾酒盞﹐閒坐數郵簽。但覺襟懷爽﹐應教勢利恬。淸吟思沈謝﹐髙臥想羲炎。自笑緇常化﹐誰憐突不黔。從今與朋好﹐愛說老夫潛。左伯桃墓元辰余俶裝﹐疊垛浥朝露。蘭蕙被光風﹐松篁夾廣路。煙黯蒲塘橋﹐遙指左桃墓。憶昔並衣糧﹐含笑入深樹。良朋相楚歸﹐死骨終相附。懷古撫殘碑﹐想見交情固。良足惇友誼﹐胡乃急榮遇。亦有卻聘人﹐灌園葆貞素。投金瀨春風花落溪水羕﹐貧家柴門閉水上。女兒三十無夫家﹐日日臨流洴澼絖。蘆中窮士伍子胥﹐星奔乞食來村墟。壺漿豈爲投金報﹐感激沈身魚鱉瀦。白霓爲裳玉爲佩﹐昌容練色煙染黛﹐岸艸汀花無限愁﹐霧鬢風鬟竟安在。人生遇合信難期﹐傾城顏色無人知﹐若教身入吳王苑﹐尊榮寧得讓西施。邰村同司徒左文趙壽民司徒孔文司徒際周話舊密戚忻相聚﹐香醪味獨甘。燒燈開斗室﹐設榻近書龕。往事俱重述﹐行蹤亦共諧。爲言居勝地﹐終日事幽探。黃蕊當牕發﹐丹蘤繞戶酣。艸痕同織翠﹐水色欲拖藍。耕鑿時無失﹐林泉樂可耽。倉庚飛熠耀﹐燕子語呢喃。細雨童驅犢﹐薰風婦餵蠶。荷鋤遵廣陌﹐倚杖瞰晴嵐。曠渺情何限﹐風塵客轉慚。良宵難再得﹐拄頰聽淸談。石臼湖弔邢孟貞石臼湖中春水平﹐石臼湖邊春艸生﹐團蒲爲屋交枝格﹐棘庭蓬澑幽人宅。幽人半世狎樵漁﹐身沒名湮彊著書﹐海內宗工王司寇﹐丁寧賢令式其廬。式廬姝子何以告﹐惆悵姓名爲鬼錄。撿點遺書付梨棗﹐頓使斯文重金玉。前輩風流難再聞﹐只今湖水年年綠。神弦曲並序邰村地介吳楚﹐俗尙鬼﹐奉關壯繆甚謹﹐社日與勾龍並祀。旅況無聊﹐爲作迎神﹑送神之曲﹐令巫覡歌焉。挾日兮朝暄﹐蠲爲饎兮赤虋﹐酌淸酤兮刲黝牲﹐揚靈旗兮采幡。擊坎侯兮鼉鼓﹐神之來兮江滸。駕翔鳳兮飛龍舟﹐檣風落兮纜錦浮。被犀皮兮衷兕革﹐操吳戈兮帶楚鐵﹐剖魚獸兮珠文﹐弭象骨兮解轡紒。巫再拜兮陳詞﹐神去兮江之涯。乘雲車兮風馬﹐渺翩翩兮將下。仲春兮振旅﹐神之的兮捍吾圉。月夜懷姚文潔黃侖發黃權眞快士﹐姚合擅詩篇。一別春江上﹐重看明月圓。檐光搖短燭﹐香篆裊殘煙。此際知何處﹐淸吟夜未眠。村捨雀二首銜書授籙也休論﹐棲宿猶堪傍市門。何事空村來啄粟﹐可知挾彈有王孫。昏目還應慮夕暉﹐春暄且趁短垣飛。無端一陣催花雨﹐濕透嘉賓褐色衣。酬李蘧門子性極和緩﹐餘懷多壯憊。相約同遠行﹐十日九睚眥。吳舟六幅帆﹐其中小於芥﹐瑟縮同眠食﹐詎敢共噦噫。回望秣陵城﹐小李將軍畫。因之詩思動﹐伸紙書倒薤。竟忘局促苦﹐連宵意不敗。君子淡以成﹐小人甘以壞。願得常攜手﹐互作韋弦佩。秣陵關箯輿芳徑艸痕斑﹐明庶風來滲客顏。一帶江城新雨後﹐杏花深處秣陵關。贈黃侖發二十韻叔度不相見﹐因之鄙吝生。春花香水榭﹐暮雨暗江城。遊屐五年共﹐行觴一座傾。掀髯惟笑傲﹐捧腹更縱衡。渴驥臨摹妙﹐捕蛇詩句淸。解衣看盤礡﹐信手卽經營。吹影空齋話﹐遊絲小院晴。郤超眞好客﹐許武果成名。憶昔方年壯﹐翺翔上帝京﹐每觀三耦射﹐嘗饜五侯鯖。瘦馬投山店﹐扁舟問水程。燕吳悲異路﹐楚越又宵徵。老憶家千里﹐愁形發數莖。言歸呼酒伴﹐良友訂詩盟。滿貯紅粱醞﹐新烹玉糝羹。虛堂宜說劍﹐曲室且鳴箏。鑪幾多蕭散﹐門庭少送迎。懸弧當勝日﹐折簡召耆英。座有金光艸﹐人疑木帝精。狂夫來索醉﹐洗盞祝長庚。病中憶兒烺自汝辭余去﹐身違心不違。有如別良友﹐獨念少寒衣。病榻茶煙細﹐春宵花气微。郵亭宿何處﹐夢也到庭幃。初夏惠隱寺花嶼山房食筍分韻得竿字偶過支公院﹐荒畦綠幾竿。款扉驚晝課﹐燒筍供朝餐。合配香粳熟﹐應知粉籜殘。從今謝逋客﹐畱待竹平安。夏日讀書正覺庵示兒烺仲夏艸木莽﹐離慜郁長鞠。涼臺不可得﹐仁祠映林麓。呼兒移臥具﹐來就老尊宿。板榻欹云眠﹐艸裳離塵服。炎光大火灼﹐惟期就湯沐。忽然玉虎鳴﹐但覺金雞伏。奮鐸振天關﹐衝孔回地軸。頓忘癉暑心﹐願言被霧縠。始知轉眼間﹐世事多翻覆。貧賤安足悲﹐篝燈向西塾。送別曹明湖淸風戒寒衣沾露﹐與君相遇靑溪渡。秋江駭浪布帆輕﹐送君歸去闔閭城。今夜扁舟潤州地﹐爛熳花開鶴林寺﹐鱸膾蒓羹取次嘗﹐橙黃橘綠彊人意。十月聞君又遠遊﹐北道嚴霜滲敝裘。長安卿相舊相識﹐應須笑傲淩五侯﹝時將謁趙大宗伯﹞。人生知遇眞難得﹐揮手別君淚沾臆。贈楊督府江亭狻猊產西域﹐本非百獸倫﹐一朝同率舞﹐圖畫髙麒麟。三苖昔梗化﹐戈鋌擾邊垠。桓桓楊督府﹐鉦鼓靖煙塵。功成身旣退﹐投老歸江濱。廉頗猶健飯﹐羊祜常角巾。明月張樂席﹐晴日坐花裀。丹心依天桴﹐白髮感蕭晨。方今履泰交﹐禮樂重敷陳。天子聞鼓鼙﹐應思將帥臣。眞州客捨七年羈建業﹐兩度客眞州。細雨僧廬晚﹐寒花江岸秋。奇文同刻楮﹐閱世少安輈。秉燭更闌坐﹐飄蓬愧素侯。雨夜楊江亭齋中看菊秋雨羈慈室﹐驚傳折簡呼。黃花依玉箔﹐翠葉映瓊蘇。愛客忻投分﹐論文恕鄙儒。不因逢勝賞﹐誰解旅懷孤。雨

皇天不雨五閱月﹐誰鞭陰石向佷山。我今客遊二百里﹐眞州僧捨掩松關。維時季商律無射﹐肅霜納火細菊斑。夜靜薄寒擁衾臥﹐忽然揮汗熱面顏。阿香喚汝推雷車﹐殷殷雷鳴盈淸灣。初疑江邊巨艘發﹐詰朝驟雨聲崢潺。翻盆三日不復止﹐慧門丈室苔斑斕。寒花幽艸俱漂沒﹐惟見階下水潺湲。老夫顧此情懷惡﹐客居幸得半日閒。呼童鄰家賒美酒﹐箕踞一醉气疏頑。明晨衝泥問楊子﹐妻兒待米何時還。方靖民楊巨源攜樽過余寓齋小飲入門攜酒鐺﹐慰余羈旅情。舊事殷勤說﹐新詩刻苦成。雨餘秋轉麗﹐霜後水初淸。盡日饒佳趣﹐休辭醉月明。贈眞州僧宏明﹝僧姓蕭﹐全椒人﹐余從母之子也﹞昔餘十三齡﹐喪母失所恃﹐十四從父宦﹐海上一千里。弱冠父終天﹐患難從玆始。窮途久奔馳﹐攜家復轉徙﹐吁嗟骨肉親﹐音問疏桑梓。今年遊眞州﹐蘭若寄行李﹐中有一比邱﹐聞我跫然喜。坐久道姓名﹐知爲從母子。家貧遭飄蕩﹐耶娘相繼死﹔伯兄去東粵﹐存歿不堪擬﹔仲兄遠傭書﹐遙遙隔江水﹔弱妹適異縣﹐寡宿無依倚﹔兄弟余兩人﹐流落江之涘﹐髡緇入空門﹐此生長已矣。哽咽語夜闌﹐寒風裂窗紙。歲暮返金陵畱別江賓谷二首廣莫風多寒气凝﹐布帆霜雪照愁燈。從今袛可憑雙鯉﹐問訊相如病茂陵﹝賓谷以秋日抱病歸﹞。長云斷岸盡相思﹐衰柳何堪綰別離。楚鼓數聲村落晚﹐扁舟重遇佛貍祠。天臺紅藤杖歌爲姚文潔作臥梅書屋春光麗﹐客來叩戶探淸制。臥梅老人倒屣迎﹐呼童執末趨同行。云是天臺紅藤杖﹐天臺老僧昔我貺﹐二十五年常函藏﹐斑深色古壽者相。摩挲今日拂塵埃﹐笑語閒庭步紫苔﹐桃枝靈壽差堪擬﹐枯蔓蒼藤何有哉。杖端非飾不噎鳥﹐銘以篆書獨夭蟜﹐薊門陳君雕鏤工﹐公輸刻鳳出意表。吾聞千歲藟爲蘡薁藤﹐援以樛木同鉤繩﹐且復相隨遊錦市﹐應免他時投葛陵。鐘山千尺濃云護﹐曳枝年年濕芒屨﹐應羨山靈有夙緣﹐自慚塵坌無歡趣。百歲淸閒非易求﹐得意當思五嶽遊﹐眼見春花爛南陌﹐百錢買醉須阮修。伯兄自山中來夜話山居之勝因憶去秋省兄未及十日而別詩以志感得二十韻地本煙霞窟﹐兄爲巢許倫。百年歌帝力﹐十畝樂天眞。抱阜宜營室﹐還汀許結鄰。綠回芳艸長﹐黛染遠峯勻。社鼓烏江廟﹝居與烏江項王廟相近﹞﹐靈旗牛渚津。山川余質朴﹐習俗尙淸淳。野老嬉遊共﹐村翁來往頻。藤蘿陰漏月﹐桑柘影隨身。美酒盈杯勸﹐良苖幾稜新。餳簫花外市﹐牧笛雨中春。幸免家人謫﹐偏余稚子親。攤書消永夜﹐髙枕臥淸晨。自著潛夫論﹐寧辭原憲貧。昨秋過故里﹐畱我住彌旬。薜荔依門巷﹐蒹葭變水濱。圓沙知雁聚﹐曲港見鷗馴。蟹籪緣溪富﹐魚罾罥樹均。嘉肴仍速舅﹐肥牡定娛賓。願得長相倚﹐須完未了因。寄聲勞擾客﹐此是武陵人。陳仲怡刺史畱飲寓齋看燈屏同李蘧門作煙綃霧縠稱絲絕﹐中含火齊光皎潔。鯨魚鱗甲動蚖膏﹐秀華掩映管弦咽。風流太守解組歸﹐愛客開樽燈月輝﹐滅燭畱髡客不去﹐不知門外雪霏霏。贈家廣文蒙泉先生吾宗宜碩大﹐分派衍梁溪。名字標黃閣﹐綸音降紫泥。淸才堪禁近﹐課士且卑棲。系馬春風暖﹐銜杯月影低。槐陰看蟬集﹐柳外聽烏啼。鐘阜邀詞藻﹐秦淮淨品題。微吟驚候吏﹐奏績付詩奚。大雅將淪落﹐斯文賴整齊。昔年賢使相﹝謂嵇相國﹞﹐投分幾招攜。豈合甘蕭散﹐應難得久稽。聲稱盈玉殿﹐依舊赴金閨。哭舅氏河幹屋三楹﹐叢桂影便娟﹐緣以荊棘籬﹐架以蒿牀眠。南鄰侈豪奢﹐張燈奏管弦﹔西鄰精心計﹐秉燭算緡錢。吁嗟吾舅氏﹐垂老守殘編。弱冠爲諸生﹐六十猶屯邅。皎皎明月光﹐揚輝屋東偏。秋虫聲轉悲﹐秋藜爛欲然。主人旣抱病﹐彊坐蕓牕前。其時遇賓興﹐力疾上馬韉。夜沾荒店露﹐朝衝隔江煙。射策不見收﹐言歸泣涕漣。嚴冬霜雪凝﹐偃臥小山巓。酌酒不解歡﹐飲藥不獲痊。百憂摧肺肝﹐抱恨歸重泉。吾母多兄弟﹐惟舅友愛專。諸舅登仕籍﹐俱已謝塵緣。有司操尺度﹐所持何其堅。士人進身難﹐底用事丹鉛﹖貴爲鄕人畏﹐賤受鄕人憐。寄言名利者﹐致身須壯年。題白沙翠竹江村見山樓隔江嵐翠重﹐髙寢畫圖展。疑是仙人居﹐蓬萊水淸淺。香葉山堂文杏花葉香﹐古柏虯龍附。俯仰難自如﹐移亭應就樹。東溪白雲亭東溪看朝隮﹐薈蔚眾皺堆。東溪人已去﹐白雲自往來。芙蓉沜朝采芙蓉花﹐暮采芙蓉葉。芙蓉不見人﹐臨風舒笑靨。耕煙閣北捨飛倉庚﹐南村鳴布榖。細雨試開軒﹐綠蓑覆黃犢。因是庵﹝庵有綠牡丹﹞架上白鸚鵡﹐牕前綠牡丹。何如航海客﹐親至落伽還﹝見鴻書﹞。眾響齋大塊多噫气﹐斯齋眾響俱。其南爲梵宮﹐其西爲仙壺。仙壺水色碧於黛﹐花光紅若霞。連甍架飛棟﹐卽此是仙家。寸艸亭斯園最髙處﹐惟見云舒捲。憑欄一禦風﹐不覺泠然善。挽外舅葉艸牕翁吳中有耆碩﹐轉徙淮南地﹐自號艸牕翁﹐所師僦貸季。愛女適狂生﹐時人嘆髙義。茅檐四五椽﹐繞籬雜花蒔。肘後懸靈樞﹐案前堆金匱。園林劚藥苖﹐屏風掛鹽豉。徙柳多奇情﹐鍼茅亦遊戲。梅福莊光甥﹐昔賢愛同志。嗟余辭鄕久﹐終歲不一至。前年懸弧辰﹐畱我十日醉﹐示我平生業﹐周易蠅頭字。旁及老莊言﹐逍遙無物累。自言歲龍蛇﹐逝將謝人事。績學翁所勤﹐近名翁所忌﹐無人爲表微﹐誰定黔婁謚。送學使鄭筠谷夫子還朝三十韻帝徳敷文教﹐醇儒受主知。南屏誇毓秀﹐西浙信鐘奇。鄒魯心源接﹐臯夔事業宜。摛辭先紫闥﹐簪筆上丹墀。鰲禁回翔日﹐龍樓申命時。風期儲作相﹐簡畀命爲師。聖代恩光美﹐諸生教育垂。中川飛彩舸﹐長路颺云旗。被化千餘里﹐勞臣三載期。弦歌聲絡繹﹐羽籥舞參差。繼志人皆仰﹐因材篤靡遺。冰壺常自耀﹐水鑑果無私。舒嘯聞鸞鳳﹐揮豪篆虎螭。春風開絳帳﹐夜雪坐臯比。語默無非教﹐周旋必中規。叩簾仍待問﹐撤幙不差池。三變容皆見﹐一隅舉所疑。持衡余獎進﹐取士掩瑕疵。披覽官齋晚﹐微吟夜漏遲。孤寒羣愛戴﹐蹶弛荷扶持。昔歲彤廷詔﹐曾令蓬戶窺。不才塵薦牘﹐授簡寫新詩。坐待官廚飫﹐吟看日晷移。幾回瞻謦欬﹐再拜奉師資。知遇眞難報﹐蹉跎尙若斯。驚心易寒暑﹐臨別重謳思。哲匠饒經濟﹐名賢好翼爲。鸞臺九重待﹐鳳閣百僚隨。教澤咸沾被﹐酬恩難縶維。摳衣姑孰路﹐惆悵送旌麾。曉發姑孰道中曉風吹酒醒﹐鞭影拂云屏。水漲然犀浦﹐煙迷夢日亭。麥英紅菜圃﹐楡莢白蒲汀。日午徵人倦﹐茅檐野騎停。慈姥山店捨看新月﹐傳爲慈姥山。伐蘗﹝樵﹞穿徑去﹐燒筍度林還。酒薄難勝夢﹐燈昏彊照顏。僕夫催曉發﹐衫袖露華斑。贈洪別駕月航詩學看前輩﹐騷壇久擅場。宦遊戎馬地﹐歸及水雲鄕。五柳陶潛宅﹐千金陸賈裝。瑯函三萬軸﹐流涕說仁皇﹝佩文韻府參校諸臣﹐月航與焉﹞。臘月將之宣城畱別蘧門餘日霜霰零﹐獵葉聲颾颼。才從眞州返﹐復向宛陵遊。君唱幽蘭曲﹐送我赴輕郵。篷牕窺天縹﹐江水眞安流。雪霽艷朱炎﹐相思登北樓。江上曲玄英遵中川﹐帆影嚴云結。靑山秀長松﹐森若錦罽列。江蒲見居人﹐送寒鼓聲咽。客子遠行邁﹐都忘換時節。江上北風多﹐江岸蘆花折。日暮隨罛師﹐漁燈遙明滅。仙人磯晚晀舟系危磯畔﹐登髙瞰大荒。雁聲來浦漵﹐鳥影下帆檣。檜柏虛籠月﹐菇蘆遠受霜。客遊驚歲暮﹐無計理歸裝。雪後過采石磯我行采石磯﹐殘雪嵌巑岏。靑松出秀色﹐黃竹垂瑯玕。碑版懸閣道﹐祠宇燦林端。曾聞宮錦袍﹐嘯詠過前灘。供奉一云沒﹐太息思才難。捨舟入衢國﹐風疾客衣寒。白紵山白紵佳名在﹐玆山空翠微。春風回冶步﹐夜月舞文衣。伏櫪歌聲壯﹐龍蟠王气非。可兒誰指墓﹐惆悵向斜暉。曹躍舟畱宿南軒畱我南軒宿﹐今年此再過﹝初夏送督學鄭筠谷夫子曾寓南軒﹞。蟻浮尊滿酌﹐鵝素手重磨。貧賤徵途久﹐知交離別多。感恩望霄漢﹐相顧嘆蹉跎﹝躍舟亦受知於夫子﹞。入琵琶峽路入琵琶峽口遲﹐江天晴色敞堯曦。霜畦綺錯衰楊外﹐滿眼靑山謝眺詩。除夕寧國旅店憶兒烺﹝兒年最幼﹐已自力於衣食。其東道主皆長者也﹐故篇末及之﹞旅館宵無寐﹐思兒在異鄕。髙齋綿雨雪﹐岐路飽風霜。莫詫時名著﹐應知客思傷。屠蘇今夜酒﹐誰付汝先嘗。

詞一金縷曲﹕盛夏題霍公山房何計鞭陰石﹖只當天﹑燭龍鞭火﹐愁心如熾。敗屋閒雲依破衲﹐松影北窗堆積。看茶鼎﹑風吹習習。荷葉三枚延法慶﹐寶光師﹑飛錫河婁國。我相在﹐竟誰識。山城梵宇巍然立。嘆幾時﹑靑鴛白馬﹐又生荊棘。假使泉明今尙在﹐蓮社定須重入﹝霍公談先君子往事﹞。便滿眼﹑惟餘俗物。揮淚我來尋舊址﹐悵遠公﹑頭白今成雪。鐘樓外﹐又斜日。滿江紅夜雨空階﹐尋短夢﹐重衾寒戀。記那日﹐芳郊香徑﹐桃花人面。樓上春暄開翠幙﹐牕前侍女揮紈扇。把紅紅白白糿芳詞﹐思量徧。武陵洞﹐天臺院﹐路已失﹐峯猶轉。恰勝常道罷﹐回眸難見。山獺有情空抱木﹐冰蠶到死仍畱繭。好風光﹐如夢復如塵﹐腸千斷。又﹕冶山卞忠貞公廟子孝臣忠﹐垂竹帛﹐功名如許。想當日﹐直言正色﹐褰裳衛主。北府軍兵遺恨在﹐南朝君相淸談誤。便全家碧血染雕戈﹐靑溪路。國運攺﹐荒墳墓。王者作﹐新祠宇﹝廟爲明太祖敕修﹞。看衣冠劍佩﹐精靈呵護。獨嘆謝鯤稱放達﹐堪羞王導虛名譽。悵千秋﹐灑淚冶城邊﹐聽春雨。念奴嬌﹕枕薤紋冰簟﹐早橫陳玉體﹐寶釵斜墜。酒醒夜闌纖手按﹐剩有助嬌花蕊。膩髮絲牽﹐凝脂香染﹐臉暈回身未﹖舊家放處﹐思量怎地能睡。卻笑古陌邯鄲﹐盧郎髙臥﹐嘗盡愁滋味。洛水一篇思舊賦﹐此物賺人流涕。半世孤眠﹐三更新夢﹐惟爾知蕉萃。今宵無賴﹐化爲蝴蜨相戲。蹋莎行仄徑苔肥﹐小池萍厚﹐憑闌祗有人消瘦。乍晴還雨暮寒多﹐餘香漸褪雙羅袖。密約無憑﹐愁腸依舊。菱花知我眉間皺。濕云如夢掛湘簾﹐簾前春去空長晝。虞美人﹕題畫扇殷紅淺綠傳毫楮﹐按節猶能舞。八千子弟盡銷磨﹐記得兵殘楚帳夜聞歌。無端闌入江邊艸﹐又染丹靑稿。世人惟解重嬌娃﹐不見萇弘碧血化爲花。減字木蘭花﹕庚戌除夕客中今年除夕﹐風雪漫天人作客。三十年來﹐那得雙眉時暫開。不婚不宦﹐嗜欲人生應減半。鮑子知余﹐滿酌屠蘇醉擁鑪。又

昔年遊冶﹐淮水鐘山朝復夜。金盡牀頭﹐壯士逢人面帶羞。王家曇首﹐伎識歌聲春載酒。白板橋西﹐贏得才名曲部知。又

田廬盡賣﹐鄕裏傳爲子弟戒。年少何人﹐肥馬輕裘笑我貧。買山而隱﹐魂夢不隨溪谷穩。又到江南﹐客況窮愁兩不堪。又

學書學劍﹐懊恨古人吾不見。株守殘編﹐落魄諸生十二年。狂來自笑﹐摸索曹劉誰信道。唱盡陽春﹐勾引今宵雪滿門。

又哀哀吾父﹐九載乘箕天上去。弓冶箕裘﹐手捧遺經血淚流。劬勞慈母﹐野屋荒棺拋露久。未卜牛眠﹐何日瀧岡共一阡。又

閨中人逝﹐取冷中庭傷往事。買得廚娘﹐消盡衣邊荀令香。愁來覽鏡﹐憔悴二毛生兩鬢。欲覓良緣﹐誰喚江郎一覺眠。又

文瀾學海﹐落筆千言徒灑灑。家世科名﹐康了惟聞毷氉聲。郎君乞相﹐新例入貲須少壯。西北長安﹐欲往從之行路難。又

奴逃僕散﹐孤影尙存渴睡漢。明日明年﹐蹤迹浮萍劇可憐。秦淮十里﹐欲買數椽常寄此。風雪喧豗﹐何日笙歌畫舫開。賀新涼﹕靑然兄生日小院淸無暑﹐襯湘簾桐陰柳色﹐階前過午。痛飲綠醹今夕酒﹐此是謝庭瓊樹。況更有﹑兒郎阿虎。服食神仙蓬島客﹐紫泥菱﹑滿向冰盤貯。千歲鶴﹐爲君舞。人間富貴𨿽朝露﹐也休學﹑許家馬磨﹐終身貧窶。捉鼻低頭知不免﹐且把棋秤共賭。莫問他﹑故人何處。小弟今年憔悴甚﹐但銜杯﹑不放銀蟾去。池艸盡﹐昔時句。惜紅衣﹕紫茉莉用白石詞韻嬌女煙飛﹐新歌雲散﹐倚秋無力。點砌幽花﹐明霞襯天碧。土化鴛鴦﹐曾記取﹑燒金仙客。蕭寂釵折鳳鸞﹐訪工人消息。平康巷陌﹐佩解羅囊﹐紅蕤枕相藉。奇葩恰許﹑掩冉蕓牕北。試問雁來霜後﹐幾度小階巡歷。只紫荊一樹﹐何處照他顏色。解語花﹕雨後荷花靑萍乍破﹐綠葉低翻﹐掩映遙天罅。香心撩惹。還剩有﹑珠顆盈盈欲瀉。碧筒堪把。剛植向﹑藥欄花榭。愛多情﹐水佩風裳﹐伴幾時間暇。因憶錦帆銷夏。露輕盈半面﹐星眸頻射。館娃荒也﹐誰提到﹑玉樹後庭閒話。江姝淚灑。曾記取﹑珠璫偸卸。到如今﹐蓮步荷衣﹐付雨婚風嫁﹝元載聞荷中有聲﹐如十五六歲童子﹐歌玉樹後庭花﹞。買陂塘﹕癸丑二月﹐自全椒移家﹐寄居秦淮水亭﹐諸君子髙宴﹐各賦看新張二截見贈。余旣依韻和之﹐復爲詩餘二闋以志感焉。少年時﹑靑溪九曲﹐畫船曾記遊冶。紼纚維處聞簫管﹐多在柳堤月榭。朝復夜。費蜀錦吳綾﹐那惜纏頭價。臣之壯也。似落魄相如﹐窮居仲蔚﹐寂莫守蓬捨。江南好﹐未免閒情沾惹。風光又近春社。茶鐺藥碓殘書卷﹐移趁半江潮下。無廣廈。聽快拂﹑花梢燕子營巢話。香銷燭灺。看丁字簾邊﹐團團寒玉﹐又向板橋掛。又

石頭城寒潮來去﹐壯懷何處淘洗。酒旗搖颺神鴉散﹐休問猘兒獅子。南北史﹐有幾許興亡﹐轉眼成虛壘。三山二水﹐想閱武堂前﹐臨春閣畔﹐自古占佳麗。人間世﹐只有繁華易委。關情固自難已。偶然買宅秦淮岸﹐殊覺勝於鄕裏。饑欲死。也不管﹐幹時似淅矛頭米。身將隱矣。召阮籍嵇康﹐披襟箕踞﹐把酒共沈醉。洞仙歌﹕題朱艸衣白門偕隱圖山圍故國﹐正桃源紅綻。恰向幽人畫圖看。羨雙仙﹑一種遊戲情懷﹐多少事﹐付與空江斷岸。被紈斟美酒﹐琴韻簫聲﹐眉宇何須露精悍。燕子語呢喃﹐抱甕而歸﹐烏衣巷﹐夕陽零亂。我亦有﹑閒庭兩三間﹐在篴步靑溪﹐板橋西畔。沁園春﹕送別李嘯村春雨如絲﹐假蓋衝泥﹐訪余板橋。嘆佯狂李白﹐思原無敵﹔工愁吳質﹐益用增勞。水色縈牕﹐衣香滿座﹐共倚河亭短燭燒。驚心處﹐又蒲帆髙掛﹐待趁新潮。黯然欲別魂消﹐悵去住難憑仗彩毫。怕魚箋三萬﹐僅能塗抹﹔龍賓十二﹐只解詼嘲。開府淸新﹐參軍俊逸﹐何日論文倒濁醪。君思我﹐在秦淮十里﹐楊柳千條。千秋歲﹕四月初一日金其旋表兄五十初度寄祝熟梅時候﹐簾外薰風透。梁燕乳﹐庭花瘦。堆盤烹白小﹐洗盞呼紅友。千古事﹐文章盡爲先生壽。伯玉知非後﹐翁子窮經久。人漸老﹐愁依舊。彈琴看鬢影﹐潑墨盈懷袖。須念我﹐一春寂寞靑溪口。金鏤曲﹕七月初五朱艸衣五十初度織屩堂中客﹐困風塵﹐如流歲序﹐行年五十。南越北燕遊倦矣﹐白下鑿坯爲室。似巢父一枝棲息。昨夜桐風驚短夢﹐把園林萬綠都蕭瑟。秋士感﹐壯心迫。荀卿正遇遊齊日﹐嘆胸中著書千卷﹐沈埋棄擲。尙有及時一杯酒﹐身後之名何益。張季膺斯言堪述。天意也憐吾輩在﹐且休憂塵世無相識。長壽考﹐比金石。疏簾澹月墻匡月轉﹐漸霧滃秦淮﹐牕影遮斷。蕉萃黃花滿徑﹐槿籬零亂。絲絲蒜發羞臨水﹐倦憑闌又成長嘆。板橋垂柳﹐漁家系艇﹐晚炊菇飯。正客子淒涼滿眼﹐待香醪自煮﹐綠蟻浮盞。三百靑銅﹐買得幾鑪麩炭。冷吟間醉原無味﹐更何堪愁深酒淺。步櫩屣倚﹐殘星數點﹐兩行哀雁。月底修簫譜鵲鑪煙﹐鸞鏡影﹐記向畫屏見。竹葉花裙﹐白薴趁時翦。是他病後心情﹐愁中風度﹐幾曾帶玉釵金釧。錦堂畔﹐早把銀燭髙燒﹐重簾隔嬌面。射覆分曹﹐姊妹半宵宴。只餘幾度回眸﹐一聲長嘆﹐瞞不過杏梁雙燕。滿江紅雀化虹藏﹐又過了﹑今年冬序。臨水檻﹐寒潮綠減﹐夕陽紅聚。幾處霜風催銍艾﹐誰家夜月鳴機杼。更木蘭﹑椒葉蓋奚頭﹐糟牀注。豈合在﹐他鄕住﹖豈合被﹐虛名誤﹖盼故山榛莽﹐先人邱墓。已負耦耕鄰父約﹐漫思彈鋏侯門遇。再休言﹐得意薦相如﹐淩雲賦。瑣牕寒﹕憶山居薜荔墻邊﹐藤蘿石上﹐自然瀟灑。長松百尺﹐絕似虯龍髙掛。嘆三年柴扉未開﹐蛛絲网徧茅檐罅。只晚驅黃犢﹐霜楓紅映﹐夕陽西下。寒夜從容話。枉眷戀秦淮﹑水亭月榭。撇卻家山﹐紫翠丹靑如畫。想潑醅春酒正濃﹐綠楊村店雞豚社。幾多時﹐北叟南鄰﹐定盼余歸也。乳燕飛﹕甲寅除夕令節窮愁裏﹐念先人﹑生兒不孝﹐他鄕畱滯。風雪打牕寒徹骨﹐冰結秦淮之水。自昨歲移居住此。三十諸生成底用﹐賺虛名﹑浪說攻經史。捧卮酒﹐淚痕滓。家聲科第從來美。嘆顚狂﹑齊竽難合﹐胡琴空碎。數畝田園生計好﹐又把膏腴輕棄。應愧煞榖貽孫子。倘博將來椎牛祭﹐總難酬罔極恩深矣。也略解﹐此時恥。喝火令﹕題刺繡圖寶髻香螺染﹐羅裙綠艸齊。新裁淡墨水田衣。坐擁薤紋冰簟﹐團扇也相宜。拂曉煙初斂﹐當春鳥正啼。自挑弱綫小牕西。絕勝樗蒲﹐絕勝賭圍棋。絕勝筍輿油壁﹐花外蹋香泥。如此江山一船離恨斜陽外﹐遙凝數行穹翠。亂藻橫陳﹐崇蘭稚密﹐才過淸明天气。魚兒燕子﹐看飛入檣邊﹐皺來波底。綠柳靑簾﹐趁虛人聚水中沚。終宵眠﹐亦未穩。早月到﹑篷牕好夜如洗。蠟屐誰家﹐湔裙那處﹐偏我羈愁千里。心驚不已。嘆百五韶光﹐袛余餘幾。雨甲煙苖﹐菜花開徧矣。蹋莎行鹿韭香濃﹐雀瓢香細。何人庭院春初霽。還家兩月不曾過﹐又從江上招舟子。挑薺籬根﹐焙茶牕際。一般也有幽間事。獨憐涉險總無端﹐櫓聲軋軋波聲裏。小重山﹕三山云榜淩波拂曙行。回看煙霧裏﹐別江城。點頭沙鳥過遙汀。臨斷岸﹐綠徧水香稜。八字賈帆輕。連宵春兩過﹐浪花平。憑舷山影落牕欞。靑天外﹐何處曉霞明。燕山亭﹕蕪湖雨夜過朱艸衣舊宅川後停波﹐屏翳送寒﹐搖蕩澄江靑霧。橋外數椽﹐蘚蝕苔殷﹐映帶柳塘花塢。燕子歸來﹐知認否﹑當年誰主﹖無語﹐銜落蕊迎風﹐繚垣低度。怊悵孤客淒淸﹐聽瑟瑟蕭蕭﹐夜牕聲苦。梁市阮廚﹐燭掩香銷﹐知他故人何處。他日相逢﹐難說盡﹑別離情緒。思汝﹐同聽者﹐半宵春雨。惜黃花﹕采石江花紅羕﹐浪花綠漲﹐過危磯﹐憶當年謫仙情況。燕子掠波回﹐魚妾隨潮長﹐但系著﹑幾行橫网。騎鯨淒愴﹐釣鰲疏放。古之人﹐古之人﹐祗今安往﹖帶月臥孤篷﹐釃酒催三漿﹐也博得﹑十分酣暢。靑玉案﹕塗次懷王溯山梨花寒食春將半﹐記分袂﹑溪橋畔。別後頓教春又晚。長堤楊柳﹐芳洲芝若﹐綠徧江南岸。應勞髯叟將余盼﹐幾月遊蹤似天遠。遙憶瑟居情興懶。一簾煙雨﹐半鑪香霧﹐坐聽流鶯囀。慶淸朝﹕李嘯村畱飲園亭雁膳堆盤﹐龍修滿徑﹐盡堪畱客舟旋。才通畫刺﹐便教投轄爲歡。不用玉船瓊畟﹐淸談揮麈最相關。園亭外﹐鵓鳩喚雨﹐聲出林端。多少暮云春樹﹐嘆別離蹤迹﹐說也淒然。空廊散錦﹐還看江月重圓。暗水細流曲徑﹐隔籬新漲一溪煙。空凝思﹐板穚艇系﹐紅藥欄邊。百字令﹕天寧寺僧捨見靑然兄題壁詩長廊塵黦﹐是吾家康樂﹑舊曾題處。一自旁求巖穴裏﹐爭說拔茅連茹﹝兄應博學鴻詞科入都﹐余時亦被薦﹐故云﹞。瘦馬黃埃﹐明駝紫陌﹐挾策長安去。虎羞龍聖﹐只畱貽贈詩句。追憶春艸鳴禽﹐西堂淸曠﹐終日同揮麈。老大轉傷漂泊甚﹐分手北燕南楚。花雨空祠﹐江聲虛壁﹐神鬼應呵護。紗籠何日﹐木蘭花正盈樹。桂枝香﹕望九華颿颿乍落﹐見黛色黏天﹐九峯堪削。鋪岸魚衣如繡﹐水葒參錯。帆回柁轉斜陽裏﹐又依然江天寥廓。嵌空石廠﹐誅茅畦町﹐簇叉攙桷。念客裏風光不惡。又鬥茶時候﹐紅莎綠蒻。何日丹鑪鍜竈﹐結廬林薄。終南太華都休問﹐只思尋深洞巖壑。幾行沙鳥﹐幾雙社燕﹐幾聲風鶴。虞美人﹕貴池客捨晤管紹姬周懷臣汪荊門姚川懷幾年同作金陵客﹐古渡尋桃葉。今年作客在池州﹐買得鰣魚沽酒共勾畱。絲絲梅雨維初夏﹐煮茗消閒話。端陽節近旅愁牽﹐孤負秦淮簫鼓擁燈船。減字木蘭花﹕識舟亭阻風喜遇朱乃吾王道士昆霞卸帆牕下﹐一帶江城渾似畫。羽客憑闌﹐指點行舟沓靄間。故人白首﹐解贈靑銅沽濁酒。話別匆匆﹐萬里連檣返照紅。西子妝蒲劍方交﹐荷錢乍極﹐潑眼安橊花吐。畫梁元乙恰歸來﹐向湘簾﹐傍人矜舞。新詩漫與。且邀得﹐狂朋怪侶。坐綠陰﹐聽蛻蟬聲斷﹐迎涼庭宇。羈棲誤﹐三月春光﹐拋擲如塵土。一帆江上趁潮平﹐愛河幹﹐午風淸暑。旌門幕府﹐有多少感恩知遇。洗徵衫﹐幾陣濯枝驟雨。髙陽臺﹕眞州客捨晤團冠霞﹐以江賓谷手書並新詞見示﹐倚聲奉答柘月初虧﹐盲風漸緊﹐扁舟又別江城。雀室潛聽﹐蒲帆趲就秋聲。關情只有辭巢燕﹐怕看他鳩化爲鷹。怪兼旬﹐爲踏槐黃﹐誤了鷗盟。眞州老友重相訪﹐示懷中一紙﹐彩筆縱橫。夜掩禪關﹐剪燈細讀﹐淒淸。假饒樂句常連袂﹐也何須鼓瑟吹笙。盡沈思﹐爇盡薰鑪﹐沸盡茶鐺。踏莎行﹕鏡薌亭窮海累臣﹐上林天子﹐鏡薌亭畔傷心事。霜空木落雁銜書﹐歸期回首初春是。碧艸頹垣﹐紫苔唐肆﹐瀕江弔古堪流涕。祗緣身未到邊關﹐不知洪皓含悲地﹝郝經元臣﹐元世祖使經來宋告卽位﹐賈似道畱於眞州十五年﹐至元將滅宋始還。經在眞州時﹐以雁系帛書﹐又常遊鏡薌亭﹐作記。宋金華詩曰﹕木落霜空恣所如﹐歸期回首是春初。上林天子援弓繳﹐窮海累臣有帛書﹞。水龍吟木犀香滿精廬﹐晚來受月池光淺。一龕佛火﹐一鑪茶影﹐一牀詩卷。旅鬢迎秋﹐斷魂驚夢﹐曲闌憑徧。悵才晴又雨﹐重陽近也﹐畱不住﹑辭巢燕。休說瓊樓玉宇﹐盡西河吳剛迷戀。功名尙記﹐昔年知遇﹐依然淪賤。北固山明﹐南泠水美﹐客懷聊遣。謝多情老衲﹐軍持淨洗﹐把黃華薦。惜秋華﹕寓齋菊花紅葉爲積雨所敗傷之榮露凝脂﹐看施元的的﹐臉霞初暈。冷淡幽姿﹐添他幾般丰韻。盲風乍滿籬角﹐黃雀雨驚寒雁陣。霜信。悵離披數枝﹐閒階誰問﹖愛賞傾新醞。似佳人絕世﹐翠眉蓬鬢。呈素質﹑表膩理﹐香銷燈燼。今宵月漏濃云﹐又盡教﹐綠遮紅襯。休慍。待移栽﹑膽瓶重認。水龍吟﹕自然鐺爲眞州家薌林賦半升鐺裏乾坤﹐問誰巧制同丁緩。香濃聖水﹐光瑩伏火﹐淡煙徐轉。盡日回廊﹐連宵寒雨﹐一樽常滿。羨奚奴去後﹐幾番沸了﹐渾不用揮紈扇。盡解相如消渴﹐更添他杜康沈湎。花陰徑窄﹐蘭舟波淨﹐相攜遊徧。小病初愈﹐故人重到﹐乳花浮盞。待餐來溫餅﹐朱衣拭取﹐驗何郎面。內家嬌﹕生日作行年三十九﹐懸弧日﹑酌酒淚同傾。嘆故國幾年﹐艸荒先壠﹐寄居百里﹐煙暗臺城。空消受﹐徵歌招畫舫﹐賭酒醉旗亭。壯不如人﹐難求富貴﹔老之將至﹐羞夢公卿。行吟憔悴久﹐靈氛告﹕須歷吉日將行。擬向洞庭北渚﹐湘沅南徵。見重華協帝﹐陳詞敷衽﹔有娀佚女﹐弭節揚靈。恩不甚兮輕絕﹐休說功名。

文木山房集外詩文三十三篇石臞詩集序纖河皎潔﹐應無不死之丹﹔緱嶺迢遙﹐詎有返魂之艸。由來慧業﹐定屬生天﹐遂使斯人﹐永焉辭世。蓋鏤心嘔血﹐旣經抉摘以無餘﹐而盱眼拗腸﹐自棄喧囂而欲去﹐如艸衣朱山人所傳湯子石臞其人也。家本通華﹐才稱綺麗。七齡揖客﹐辧座上之楊梅﹔五歲攤書﹐易賦中之《枯樹》。兄爲靈運﹐感新句於西堂﹔弟是少遊﹐寄閒情於下澤。正好鄴侯珊架﹐探來玳瑁千函﹔常使奉禮錦囊﹐貯就葡萄一篋。燻鑪茗碗﹐微吟於花明日麗之時﹔棐幾湘簾﹐晏坐於月白風淸之候。赤文綠字﹐應虎气之難埋﹔玉軸牙簽﹐有龍賓之常守。胡爲鄧禹封侯之歲﹐已棄人間﹐乃以禰衡被薦之年﹐遽歸泉路。霓旌絳節﹐邀遊於十洲三島之間﹔赤鯉靑螭﹐出漢於八石九丹之側。正使修文座上﹐得遇顏回﹔亦令奎宿宮中﹐相逢蘇軾。金莖瑤艸﹐共毛穎以敷榮﹔玉液瓊漿﹐染鄃麋而沾灑。應嘆此間之樂﹐轉嗟浩劫之勞。獨有故人﹐難忘往事。倘叩鐶於華屋﹐定爾銷魂﹔如聽笛於鄰家﹐居然流涕。理殘編而太息﹐可泣鬼神﹔開散帙而校讎﹐長畱天地。竟以壽之剞劂﹐直可被以管弦。繡列錦鋪﹐護持應多神物﹔膏殘馥剩﹐沾丐猶及後人。懸以國門﹐自合不脛而走﹔胠之篋衍﹐仍疑破壁以飛。雍正甲寅季秋重九前三日﹐全椒吳敬梓書於秦淮寓齋。﹝湯懋紳《石臞詩集》卷首﹐乾隆刻本﹞玉巢詩艸序吾友玉巢大兄﹐技擅雕龍﹐夢能吞鳳。才情綺麗﹐人稱系出容居﹔門第通華﹐學則家傳《新詠》。弱齡染翰﹐搜殘玉軸牙簽﹔壯歲操觚﹐譜就金荃蘭畹。杜陵性癖﹐惟佳句之是耽﹔奉禮苦吟﹐縱嘔心而奚卹。柳文暢雅音未就﹐繼以擊琴﹔王之渙賭酒方濃﹐因而畫壁。南浮湘漢﹐探些只之餘音﹔北走燕云﹐問悲歌之遺習。虫魚花鳥﹐收來斑管居多﹔風月江山﹐貯入錦囊不少。羈思旅鬢﹐何妨重補《四愁》﹔孤影窮途﹐直欲髙吟《五噫》。二百年竟無此作﹐亹其然乎﹔六一公嘆能窮人﹐此之謂也。玆者秋風襆被﹐匿影僧樓﹔夜雨芳樽﹐遲君水閣。啟盈箱之芍藥﹐才是徐陵﹔浣滿手之薔薇﹐友非吳質。新篇如許﹐何從重以推敲﹔近體尢工﹐宜先付之剞劂。固已唅宮嚼徵﹐淸於雛鳳之音﹔更見棘句鉤章﹐大有靈蛇之握。參軍﹑開府﹐他年與爾細論﹔白俗﹑元輕﹐今日姑應壓倒。且同剪燭﹐仍命開樽。雍正甲寅重陽前三日﹐全椒同學教弟吳敬梓書於秦淮水亭。﹝徐紫芝《玉巢詩艸》卷首﹐雍正刻本﹞玉劍緣傳奇序君子當悒郁無聊之會﹐托之於檀板金樽以消其塊磊。而南北曲多言男女之私心﹐雕鏤劖刻﹐暢所欲言﹐而後絲奮肉飛﹐令觀者驚心駭目。且或因發於一時﹐感於一事﹐非可因玉釵掛冠﹐羅袖拂衣﹐遂疑宋玉之好色也。吾友蘧門所編《玉劍緣》﹐述杜生﹑李氏一笑之緣﹐其間多所間阻﹐復有鐵漢之俠﹐鮑母之摯﹐云娘之放﹐盡態極妍。至《私盟》一出﹐幾於鄭人之音矣。讀其詞者沁人心脾﹐不將疑作者爲子衿佻達之風乎﹖然吾友二十年來勤治諸經﹐羽翼聖學﹐穿穴百家﹐方立言以垂於後﹐豈區區於此劇哉﹗子云「悔其少作」﹐而吾友尙未卽悔者﹐或以偶發於一時﹐感於一事﹐勞我精神﹐不忍散失。若以此想見李子之風流﹐則不然不然也。全椒吳敬梓敏軒氏書。﹝李本宣《玉劍緣傳奇》卷首﹐乾隆刻本﹞尙書私學序往讀賓谷《梅鶴》詞﹐詫爲白石﹑玉田嗣響﹐𨿽先輩小長蘆朱叟亦當卻步也。旣讀君詩﹐气體溫厚﹐又非詞之所能盡。越數年﹐遊揚州過訪﹐叩所著﹐賓谷逡巡避席言「年且壯﹐頗厭薄雕虫技。少日治《尙書》﹐未究其義﹐近乃於諸儒注釋外﹐參以己見﹐成書數卷。固不敢謂立說窮經以公海內﹐則僅一人之私而已。」敬梓自維學殖荒落﹐頃始有志《三百篇》。羣言泛濫﹐靡所指歸﹐況在諸經﹐尢爲瞀昧。顧嘗考劉歆《七略》曰「《尙書》直言也。」又曰「書以決斷﹐斷者﹐義之證。」俗學於經生制舉業外﹐未嘗寓目﹐獨好竊虛談性命之言﹐以自便其固陋。一二髙明之士﹐喜持辯論今文﹑古文之眞僞﹐聚訟無休﹐究何當於《書》之義理。今讀賓谷所著﹐冥搜博采﹐蓋有神悟焉。夫聖人之經﹐猶天有日月也。日月照臨之下﹐四時往來﹐萬物化育﹐各隨其形之所附﹐光華發越﹐莫不日新月異。學者心思紬繹﹐義理無窮﹐經學亦日爲闡明。若兢兢乎取先儒之成說而堅守之﹐失之懦﹔必力戰而勝之﹐亦失之躁也。昔之說者﹐謂任章所引《周書》曰「將欲敗之﹐必姑輔之﹔將欲取之﹐必姑與之。」蕭何引《周書》曰「天與不取﹐反受其咎。」疑此卽蘇秦所讀之《陰符》。老氏之言﹐範蠡﹑張良之謀﹐皆出於此。朱子亦云﹐老子爲柱下史﹐故見此書。其說豈非奇僻﹖而賓谷生千古後﹐舉《舜典》一「元」字﹐云已開老氏一家之學﹐爲五千言之權輿。則知老子𨿽深遠﹐要不外乎經。旣而笑曰﹕『此正餘一人之私﹐蓋二十八字先儒久斥以爲僞者也。」斯其卓識不在宋儒下盤旋﹐亦作漢晉諸賢所能籠絡。他若辧九族﹐辧五事﹐因夢與卜以破後世鬼神荒誕之見﹐皆足以補注疏所未備﹐固非詞章之士所可及﹐以之嘉惠來學﹐揭與日月同行﹐可也﹐豈一人之私學乎哉﹖秦淮寓客弟吳敬梓題。﹝江昱《尙書私學》卷首﹐淸乾隆刻本。焦循《揚州足徵錄》第十三卷

《榕園叢書》續刻本﹞修潔堂集略序水國斜陽﹐影亂鴨頭之舫﹔板橋明月﹐香霏鵲尾之鑪。正笙歌鼎沸之場﹐誰耽寂寞﹖值羅綺喧闐之窟﹐且廢謳吟。賤子方倚枕以髙眠﹐良友乃款靡而惠問。手持一卷﹐光逾照乘之珍﹐篋貯千函﹐秀奪縹紅之色。拂燈展誦﹐行間則虎僕盤拿﹔啜茗淸吟﹐字裏則龍賓郁崛。具說大纛髙牙之上﹐盡慕奇才﹔何況談林翰數之中﹐咸稱畏友。洵人才之極致﹐命相知以定文。屬在老天﹐爲談往事。鉤雨飛兔﹐揚子云曾是知音﹔翔鳥驅驢﹐馮敬通每爲嘉嘆。英才踔甚﹐平原不數禰衡﹔逸气奔騰﹐洛下何知賈誼﹖覽莊周之著作﹐笑其了不異人﹔聞在思之篇章﹐詫作此間傖父。旣乃笙簧六籍﹐漁獵百家﹐偶翻雅舞安歌﹐卽裕經綸以名世﹔暫造義府理窟﹐已成醇邃之儒宗。才擅三長﹐班﹑馬定當卻步﹔文髙五色﹐韓﹑歐俱在後塵。元﹑白𨿽號詩家﹐久經壓倒﹔屈﹑宋縱工騷賦﹐不過衙官。是以赫赫重名﹐枳棘棲之鸞風﹔紛紛諸子﹐大樹撼以蚍蜉。快藻鑑之無私﹐昌黎束帶﹔看賫函之有日﹐貢禹彈冠。六一公謂能窮人﹐知其免矣﹔二百年竟無此作﹐豈不然乎﹖僕與寧君﹐交稱密契﹐昔親蘭臭﹐今托絲蘿﹐因讀名篇﹐益增余憾。僕也久荒學殖﹐兼乏友聲。早歲襤杉﹐已作半枯之葉﹔頻年燈火﹐終無太喜之花。抱蠹簡以閒居﹐羞見詞同尬駱﹔守蕓窗以永日﹐愁聞文道眞豬。《大雅》云亡﹐百身何贖﹔古人不作﹐七聖途迷。觀仕進之門﹐犀皆禿角﹔問神仙之路﹐鼠盡拖腸。獨寐寤歌﹐願言則嚏。何期吾人﹐具此絕倫超羣之才﹔幸在同時﹐見斯空古軼今之制。自合懸金於市上﹐豈宜韞玉於山中。記我讕言﹐恕予故態。乾隆十有三年五月旣望秦淮寓客吳敬梓拜題。﹝寧楷《修潔堂集略》卷首﹐淸嘉慶間家刊本﹞辛酉正月上弦與敏軒聯句蟾魄出林薄﹝吳培源﹞﹐板橋煙靄生。水紋冰已泮﹝吳敬梓﹞﹐雲葉雨初晴。鐘阜含輕碧﹝培源﹞﹐江潮蕩遠淸。鳳樓簾影動﹝敬梓﹞﹐鹿苑塔光明。香冷尋梅塢﹝培源﹞﹐宵長擁竹罌。靈辰宜刻燕﹝敬梓﹞﹐逸興且騎鯨。節近燒燈市﹝培源﹞﹐人遊不夜城。鶯花摧淑景﹝敬梓﹞﹐簫管奏升平。巷足烏衣舊﹝培源﹞﹐歌翻《白練》輕。渡寒桃葉去﹝敬梓﹞﹐門掩柳枝橫。斷礎纏芳艸﹝培源﹞﹐叢祠長杜蘅。菜傭猶冶習﹝敬梓﹞﹐鞠部按新聲。狎客誰江總﹝培源﹞﹐佯狂憶步兵。山川畱我輩﹝敬梓﹞﹐風月自多情。薄宦同樗散﹝培源﹞﹐窮途愛采榮。空傳賈島佛﹝敬梓﹞﹐誰薦《子虛》名﹖且約探春侶﹝培源﹞﹐相期載酒行。靑郊飛布谷﹝敬梓﹞﹐綠樹聽倉庚。放志還舒嘯﹝培源﹞﹐閒吟喜載賡。今宵渾不寐﹝敬梓﹞﹐參昴爛前楹﹝培源﹞。﹝吳培源《會心艸堂集》詩四﹐乾隆初刻本。吳培源爲虞博士原型﹞老伶行贈七十八叟王寧仲聖皇峻徳如雲日﹐赤雁歌成白麟出。遊河巡洛邁唐﹑虞﹐禦宇升平六十一。乘輿六度幸江南﹐貝葉三花華蓋含。勾陳列宿湛盧劍﹐陪輦詞人玳瑁簪。駐蹕金陵佳麗地﹐舊京憑弔思明季。樂舞雩門祭孝陵﹐行宮夜半喧歌吹。中有伶工最少年﹐歌喉百囀聖人前。幽咽如聞隴頭水﹐嘈切琵琶四十弦。忽然靈威歌天馬﹐行雲自止塵飛下﹔宮女私驚聲繞梁﹐侍臣共見顏如赭。君王親顧賜纏頭﹐中使攜來寵渥優。幾日鑾輿渡江去﹐從玆鞠部姓名畱。鞠部從玆羨榮遇﹐秦靑﹑咸黑都相妒﹔下裏喧傳郢市歌﹐何人敢學邯鄲步。本朝家法重明良﹐偶爾伶工一擅場﹐新磨安敢呼天下﹐幡綽焉能侍上皇。鼎湖龍去曾偸泣﹐當日禦階看鵠立﹐夢裏猶聞天語呼﹐潦倒梨園自於邑。潦倒梨園五十年﹐蕭蕭白髮暮江邊﹐誅茅自構三間屋﹐種秫新營二頃田。蒔花插竹吋酣酒﹐往事追思曾回首﹐濃綠參差盼帝梧﹐嫩黃搖曳瞻堯柳。有時乘興入豪家﹐忻看綽板間箏琶﹐不知匿笑緣何事﹐爲道流涎逢麯車。今年城北花朝會﹐鶣翲拉沓紛無賴﹐四座都爲失意人﹐老伶闌入歡聲大。銀燭重燒眼倍明﹐蹣跚兩足不成行﹐參這邦老新裝就﹐緩步氍毹歌一聲。一聲歌罷羣稱善﹐都緣曾侍瑤池宴﹐似從天上謫人間﹐屈指流年若飛電。我語老伶聲勿吞﹐曾受君王賜予恩﹐才人多少《淩雲賦》﹐白首何曾獻至尊﹖酒闌燭跋笙歌歇﹐行到板橋珍重別﹐曾見當年歌舞誰﹐秦淮流水鐘山月﹗﹝吳培源《會心艸堂集》詩四﹞江上阻風同王蔗田李蘧門作驛路梅花盡﹐春帆出白門。翻風看社燕﹐吹浪有江豚。杜若藏籬落﹐蘆芽護岸痕。停舟尋店捨﹐沽酒坐黃昏。﹝陳古漁《所知集初編》卷二﹐乾隆三十二年刊本﹞西湖歸舟有感滿地霜華滿舵風﹐桑陰零落稻粱空。濃沾兩袖西湖雨﹐灑向煙波月色中。﹝陳古漁《所知集初編》卷二﹞金陵景物圖詩﹝原題「乾隆丙辰薦舉博學鴻詞﹐癸酉敕封文林郎內閣中書秦淮寓客吳敬梓撰」。陶澍所藏﹞冶城朝天宮卽吳冶城。楊吳時爲紫極宮﹐宋爲祥符﹐尋攺天慶。元名玄妙﹐又升爲永壽宮。明洪武十七年重建﹐後有萬歲亭。凡大朝賀行禮﹐於此習儀。山門徑道﹐折而爲九﹐疊拱層檐﹐樓閣環繞。最後冶城山﹐相傳爲吳王夫差鑄劍處﹐晉尙書卞壼墓在焉。壼以禦蘇峻﹐偕其二子眕盱同殉國難。於其所葬之處﹐官而祀之﹐以勸後世之爲人臣子者﹐宜也。至今歲時遣官致祭。冶山幽絕處﹐煙艸卞公祠。庾亮淸談日﹐蘇峻稱兵時。荒城殘日下﹐大衍野雲垂。至今嚴伏臘﹐風雨護靈旗。杏花村貴池有杏花村﹐以杜牧「牧童遙指」之句得名也。金陵亦有杏花村﹐在城中西南隅鳳凰臺下﹐無所謂村也。然居民叢集﹐煙火萬家﹐機杼之聲相聞﹐染練之砧不斷﹐錦繡成坊﹐足勝杏花春色。又餘地傍城闉者﹐或爲園囿﹐或種松竹﹐亦微有城市山林之意。昔亦曾種杏百餘株﹐以擬佳名。但開謝不常﹐盛衰疊見﹐惟因其名以仿佛之云耳。紅雪籠花塢﹐靑煙撲酒簾。茅屋四五家﹐新蒭懸步檐。淸曠屏氛雜﹐稔知非閭閻。但見春駘蕩﹐不見雨兼韯。燕子磯觀音山東北﹐一石吐江濆﹐三面懸壁崿絕﹐勢欲飛去﹐則燕子磯也。觀音巖怪石礌垂﹐蒼黛參差﹐上接雲霄﹐而大江自龍江關西來﹐直過其下。觀音閣亦傍巖就江﹐朱闌憑之瞰江﹐若在樓船頂上立。行客至此﹐入觀音港﹐捨舟登岸﹐卽壯繆廟。先至水雲亭﹐入祠﹐左則大觀亭﹐坐石磴臨江已覺蒼茫無際。又捫松蘿拾級以上﹐磯巓有小亭名俯江﹐從石罅下窺﹐猶見江轉磯底。蓋至此金陵地脈已盡。其上則采石磯之險﹐下則金﹑焦﹑北固之勝﹐北趨邗溝﹐則平衍無山。故北行者多勾畱﹐而南歸者至多喜色也。石戴土山砠﹐淩空飛燕子。孤根蕩地軸﹐不信深五里。歸客一開顏﹐太息江山美。亭亭閣上松﹐渺渺巖下水。謝公墩金陵有兩謝公墩﹐其一在冶城北與永慶寺南者﹐乃謝太傅所眺。李白《登謝公墩詩序》云「此墩卽太傅與王右軍同登﹐超然有髙世之志者也。」其一在舊內東長安門外銅井庵旁﹐所謂半山裏者。半山寺舊名康樂坊﹐因康樂孫靈運。今以坊及墩觀之﹐或康樂子孫之所居也。王介甫詩「今日此墩應屬我﹐不應墩姓尙從公」﹐東坡譏之。考介甫所居卽康樂坊﹐然則「我名公字」﹑「我屋公墩」之句﹐乃誤以康樂爲太傅也。其圖灌木蓊翳﹐左則永慶寺之浮屠矗於林表﹐蓋太白所詠之謝公墩也。永慶寺在玄武橋西﹐梁永慶公主所建﹐因以爲名。又名白塔寺。主家布金錢﹐紺宇因之成。地險人喧少﹐超然遺世情。別有半山裏﹐地界極分明。直拗笑獾郎﹐獨與昔賢爭。鳳凰臺鳳凰臺以李白之詩而名﹐共右爲鳳遊寺。初名叢桂庵﹐明神宗時﹐焦太史澹園易今名﹐立石爲記。臺屬寺內﹐今臺所存者培螻﹐寺亦傾欹極矣。臺在花盝岡﹐城內秦淮﹑城外護河二水之間。唐升州城尙狹小﹐此處可憑髙眺遠﹐至楊行密恢廓城垣﹐逾淮水而南﹐臺之風景盡矣﹐徒以太白詩存其名耳。又臺下有阮籍墓﹐謂明時掘斷碑得之。按籍陳畱尉氏人﹐歿於景元四年。後二年魏始禪晉﹐又十五年晉平吳﹐籍始終魏人﹐固不得葬於吳地。《一統志》記籍墓在尉氏縣東四十五里﹐是其實也。或疑阮孝緒墓。孝緒字士宗﹐音同而傳訛焉。其圖則因舊志而渲染之。酒星亦云沒﹐臺空鳳難駐。荒葛罥修途﹐崩榛塞廣路。如何劖斷碑﹐遽有步兵墓。後先兩酒人﹐千秋動欣慕。莫愁湖出三山門外半里許﹐有莫愁湖﹐相傳妓名莫愁者居此﹐因以爲名。然梁武帝詩云」雒陽女兒名莫愁」﹐則不應在此。其所以傳聞者﹐以石城二字。按楚有石城﹐莫愁居之﹐亦非此石城也。今其地廣數頃﹐水色縈洄﹐石城橫亙於前﹐江外諸峯﹐遙相映帶。中有梁氏園亭﹐盛夏軒窗四啟﹐淸風徐來﹐令人忘暑﹐殊不羨淵明北窗下也。又按湖在前明爲徐中山王園﹐蓋與賀鑑後先可媲美云。美人不可見﹐搔首望天末。蔓艸縈裙帶﹐繁華點妝額。遙望風潭淸﹐漸見溪堂豁。野水飛鴛鴦﹐喬木鳴鶬鴰﹐當風撫層楹﹐湖外山一抹。憑虛閣登憑虛閣者﹐所以望後湖也。閣在雞鳴山極髙處﹐逼近閣下一帶﹐則臺城瓴甓猶在﹐蓋千餘年物。考華林園﹑芳樂苑﹑日觀臺﹑永安宮﹑淸暑殿﹑靈和殿﹐披香殿﹑芳樂殿﹑玉壽殿﹑五明殿﹑光華殿﹑永賢殿﹑靑漆樓﹑齊云觀﹑臨春﹑結綺﹑望仙三閣﹐歷代踵事增華﹐皆在臺城內。今則一望荒煙蔓艸﹐惟見水光接天﹐搖蕩於髙閣疏窗而已。登髙望翠微﹐空翠濕人衣。悵望臺城外﹐當年立長圍。一朝雄圖盡﹐空嗟人事非。山禽猶解語﹐沙鳥獨忘機。懷古有餘情﹐憑闌逸興飛。靑溪過大中橋而北爲靑溪。按吳赤烏中鑿東渠通城北塹﹐以泄後湖水﹐其流九曲﹐達於秦淮。後楊吳築城斷其流﹐截於通濟城﹐支流與秦淮合。又自通濟門納重譯﹑澗子諸橋水﹐遂從西北至三山門﹐復與秦淮合﹐以達於江。今其河道由潮溝南流入舊內﹐所過復成橋﹑西華門﹑蓮花橋﹑珍珠橋﹝珍珠橋者﹐陳後主泛舟遇雨﹐水生浮漚﹐宮人指爲珍珠﹐故云﹞﹑玄武橋﹑紅橋﹑竹橋﹐入濠而絕﹐所謂靑溪一曲也。秦淮水亭相連﹐笙歌燈火稱極盛。路入靑溪則兩岸皆竹籬茅舍﹐漁唱樵歌互答於冷煙衰艸之外﹐耕夫扶犁﹐漁家曬网﹐昔人擬於苕﹑霅﹑瀟﹑湘﹐猶未足盡焉。路過白下橋﹐綠波靜如練。林中宿鳥安﹐橋影行魚見。舊內水淤滯﹐斷垣藤蘿罥。築城斷淮流﹐悵然思李昪。雨花臺聚寶山之顚爲雨花臺﹐世傳梁武帝時雲光法師講經於此﹐感天雨花。其說甚誕。蓋山產細石如瑪瑙﹐故名爲「聚寶」。山麓爲梅岡﹐晉豫章內史梅賾家於岡上﹐或云營於岡下。出聚寶門二里外﹐直造其巓﹐上有方正學﹑景忠介二先生祠。近臺則永寧泉﹐泉極淸洌。茶社酒村皆近泉之左右﹐遊人於此小憩。近年岡下建倉頡廟﹐郡中士大夫春日以牲牷酒醴致祭廟中﹐奏古樂﹐用佾舞﹐每傾城往觀。此殊有三代報賽風﹐不似篤信浮屠者﹐梵唄喧天﹐香花匝地已也。香風吹萎華﹐煙雲籠嵽嵲﹐緩步上半岡﹐懷古尋斷碣。其旁冢累累﹐其下藏碧血。柳陰酒旗颺﹐柳色茶煙結。開冰操棘矢﹐逐疫持桃茢。都人修禮樂﹐用以祀倉頡。琉璃塔長幹寺舊有阿育王塔﹐歷代皆言其中有舍利口爪發各一枚。明永樂中建塔髙九級﹐純用琉璃爲之﹐凡十六年始畢工﹐此郡誌所載。寺蓋自東晉以來名長幹﹐劉宋以後攺爲天禧﹐洪武時災﹐上命毋救火﹐俟其焚盡﹐因建今寺。壯麗甲天下。永樂建塔時﹐攺名報恩。康熙中南巡﹐禦書匾額一級至九級﹐各因數起義﹐輝煌天語﹐至今士民瞻仰焉。舍利何年置﹐淩虛到碧霄。春日光晶熒﹐秋月影動搖。但悟眞空相﹐何慮劫灰燒。香燈仗佛力﹐莊嚴托聖朝。靈谷寺蔣山之東南獨龍阜有禪院﹐其地去城市更遠﹐二六時中﹐粥魚齋鐘﹐開士尢喜棲托於此。舊名道林寺﹐梁攺開善﹐明洪武初徙山之東偏﹐攺名靈谷。自山門入松徑五里乃至寺﹐其路履之有聲﹐鼓掌則聲若彈絲﹐俗呼「琵琶街」。佛殿不施一木﹐皆壘甓架洞而成﹐俗呼「無梁殿」﹐規制仿佛大內。後有浮圖﹐卽梁寶志公幻身﹐攺葬於此。塔前有石泉﹐僧曇隱所得八功徳水也。左梅花塢﹐寺有明祖禦制《大靈谷寺記》。石泉旁有松偃幹﹐明祖月夜曾掛衣於上﹐虫蟻不生。老僧又傳言﹐寺中余杏亦爲明祖所賞﹐賜以玉帶﹐至今果核中有圍如帶。接竹倒垂松﹐水滴如石乳﹐長松間夭桃﹐帶以梅花塢。左側近長陵﹐石馬蹲宿莽。守陵猶阿監﹐誰取一抔土。乃知聖明朝﹐隆禮髙千古。桃葉渡桃葉﹐王大令妾﹐王詩「渡江不用楫」﹐後人詩亦云「桃葉春深夜渡江」﹐則其渡宜與江相近﹐不當在秦淮上。然彼自送其妾耳﹐何與人事﹖此處之必用渡而不可以設橋者﹐則以通濟水關天門來水﹐不設橋以閉塞水道故也。順治時李某爲江寧守﹐設木橋。康熙癸卯易水爲石﹐以垂永久。又不知廢於何時。今則仍木橋﹐名利涉。圖作於康熙丙午年﹐正有木橋之時。圖中仍爲問渡之景﹐綠柳毿毿﹐畫簾隱隱﹐作二人者立於渡口﹐舟子操小榜輕搖以至﹐則王山人所以存古意也。花霏白板橋﹐昔人送歸妾。水照傾城面﹐柳舒含笑靨。邀笛久沈埋﹐麾扇空浩劫。世間重美人﹐古渡存桃葉。天印山去都城四十里外有方山﹐形如方印﹐故名天印山。秦始皇鑿金陵﹑疏淮水﹐此山乃鑿處也。吳大帝爲葛翁立觀﹐齊武帝欲爲離宮﹐其迹皆湮沒不可考。《南史》載徐嗣徽兵至秣陵故治﹐齊人跨淮立柵﹐度兵夜至方山。周文育等各引還﹐齊兵自方山進﹐及倪塘。據此﹐則方山在六朝時﹐亦爲用兵設險之地。今天下一統﹐承平已久﹐圖中惟繪采樵者數人相與歌吟其下。岌嶪仙人館﹐支筇口一攀。丁丁伐木聲﹐遙出林薄間。谷深鳩隱蔽﹐林茂鳥緡蠻。升平化日舒﹐行歌共開顏。更須攜旨酒﹑桑柘影中還。觀音山山在觀音門外﹐俯瞰大江。明洪武初卽山建觀音閣﹐正徳間因閣建寺﹐賜名弘濟﹐禮部侍郎呂柟爲文記之。殿閣皆緣崖構成﹐危石半空嵌絕壁﹐上以鐵鎖穿石﹐下臨江水﹐如燕怒飛﹐波濤噴激﹐歷歷如畫。禪堂亦金碧交錯﹐竹樹參差。圖中以其半繪大江。由觀音山下數十里爲烏江﹐別由三山下二百里爲蕪湖。九江分道一曰烏江﹐二曰蚌江﹐三曰烏土江﹐四曰嘉靡江﹐五曰畎江﹐六曰浮江﹐七曰廩江﹐八曰提江﹐九曰菌江﹐東會於彭澤﹐經蕪湖名爲中江﹐則此正江流扼要處也。山後石壁方一丈六尺許﹐有大士像﹐眉髮宛然﹐不自雕鏤而成﹐亦造物之一奇也。注湖以漫漭﹐灌江而漰沛﹐滈污六州域﹐經營炎景外。山凹架佛堂﹐彤樓遠塵壒。焚香祝奇相﹐安流永淸泰。幕府山世傳王導從晉元帝渡江﹐建幕府之所在﹐因以爲山名。按《晉書》帝爲瑯玡王﹐與導素相親善﹐軍謀密策﹐知無不爲。晉國旣建﹐以導爲丞相﹐尢見委仗﹐號爲「仲父」。嘗從容謂之曰「卿吾之蕭何也。」桓彜過江﹐與導極談世事﹐以爲得見管仲﹐宜其建牙吹角之地﹐猶足動後人之憑弔也。其山去城西北二十里﹐周回三十里﹐髙七十丈。山有五峯﹐峽中有石洞幽邃。中峯有仙人臺﹑虎跑泉。西北峯曰夾蘿﹐亦名翠蘿﹐上有達摩洞。其圖皆覼縷可稽云。五峯髙以長﹐石洞帶翠蘿。沙鳥煙中沒﹐石帆天際過。髙才推管仲﹐重任擬蕭何。幾時軍府地﹐酣眠讓達摩。烏衣巷東晉時﹐烏衣﹑馬糞皆王﹑謝所居。烏衣巷在城南﹐有王﹑謝故居﹐一堂匾曰「來燕」﹐久傾圯﹐馬光祖撤而新之。堂後建亭館。圖中所繪浮圖蘭若﹐則白塔寺也。地傍南郊。其浮屠金碧﹐亦可仿佛長幹寺景象。城南送夕暉﹐春風燕子飛。言尋王謝宅﹐閭井生光輝。牛心金柈貯﹐塵尾玉屑霏。廣廈久已傾﹐人往流風微。惟餘舊蘭若﹐茶板出荊扉。東山謝安本髙隱會稽之東山。及爲太傅﹐從駕南渡﹐偶步於金陵之土山。後人挹其風流﹐擬於會稽。土山本無名﹐今卽以小東山爲名﹐與石跪山相望﹐去城東南四十里。太傅翼晉室﹐恬怡見風貌。手持蒲葵扇﹐都人猶競效。偶憩林麓間﹐名山夙所樂。他年屐齒折﹐淮淝恣騰越。始知賭墅時﹐霧隱南山豹。雞籠山玄武湖上有林麓曰雞籠山。齊武帝早遊鐘山﹐射雉至此始雞鳴﹐因名雞鳴埭。建寺於山上曰雞鳴寺﹐建塔曰普濟塔。前明爲欽天山﹐於山巓置儀表以觀象緯﹐爲觀象臺。中葉遷儀器於順天﹐此臺遂廢。臺髙二十丈﹐階級二百餘﹐始躋其巓。康熙中南巡﹐禦書「曠觀」匾額﹐至今稱曠觀亭﹐在山最髙處。射雉鳴雞處﹐山形蔚以深。有如縱木座﹐鼓鈸禮鴿王。聲華徧海內﹐毋乃太猖狂。遙指古洞中﹐此老疲津梁。太平堤出太平門外﹐有長堤﹐其水則後湖也。一名蔣陵湖﹐一名玄武湖。湖中洲凡五﹐前明貯天下圖籍於湖中洲地﹐遂爲禁地﹐燈火不得入。其洲周四十里﹐魚蝦菱芡之利最多。康熙中百姓納稅於官﹐湖爲民佃。乾隆初﹐上元令請歸官佃﹐又成禁地矣。澄澈蔣陵湖﹐神光似沅澧。彌漫春雨多﹐極望樹如薺。芙蕖紅欲然﹐蒲稗靑如洗。步上長堤遊﹐雲水飄菇米。長橋圖中繪一長橋數丈﹐曰長橋﹐今無此橋矣。或云余澹心所作《板橋雜記》﹐卽此橋也。考明朝初年設諸樓﹐貯妓樂其中﹐教坊司掌之﹐以延四方遊客。來賓樓在聚寶門外馴象街﹐重譯樓與來賓樓對﹐鶴鳴樓在三山門外﹐醉仙樓在三山門內﹐集賢樓在瓦屑壩西﹐樂民樓在集賢院﹝疑當作樓﹞北﹐輕煙翠柳樓在江東門內﹐淡粉梅妍與輕煙翠柳對﹐南市北市在城中武定橋﹐長橋在其處﹐所謂「花月春風十四樓」也。或云「十六樓」。今皆毀廢無存。頓老彈琵琶﹐張奎收洞簫。鏤衣去湖湘﹐垂白猶妖嬈。不見朝朝艷﹐空聞夜夜嬌。惟餘淮水月﹐曾照幾春宵。三宿巖朱修撰《三宿巖詩序》云「宋虞允文破金軍於采石﹐回舟系泊於石邊﹐故名三宿巖。其題名尙存。今建靈石閣於上﹐爲遊覽之所。江流𨿽徙﹐隔於洲外﹐而嶙峋特立﹐自是奇觀。」據此﹐則此地在宋時尙爲江流所至﹐今則隔洲愈遠﹐濤聲浪擊﹐不到耳邊。𨿽信宿巖中可以漱石﹐未必枕流矣。嵯峨靈石閣﹐傳石三宿巖。其上爲靑鴛﹐玲瓏怪石嵌。昔日湧江濤﹐巖下落徵帆。今日列僧廬﹐巖下長松杉。龍江關龍江關在大江口東南。諸國進貢者梯航數萬里﹐每歲必至﹐立關於此﹐以招來之﹐所以柔遠人焉。《郡誌》﹕龍江遞運所船水夫﹐紅座船水夫﹐龍江水馬驛﹐應支銀兩俱有定額。今客船愈積﹐所支更增於前。其上稅者赴關口。余往來行旅之舟﹐則有數小舟橫截於河道中﹐一爲問其人卽鼓棹行矣。圖作夜雨之景﹐亦以狀行旅之優遊自得﹐共賞江山之秀麗云。系纜龍江關﹐遙望金陵縣。關吏不相苦﹐泉貝每多羨。昨夜東風急﹐風前翻石燕。沽酒且停橈﹐坐看煙雲變。鐘山鐘山在城東北十五里﹐兩峯挺秀﹐北一峯最髙﹐其上有一人泉。孫吳時攺爲蔣山﹐因蔣侯神也。山爲都城屏障﹐陰陽向背﹐情態無窮﹐朝暾暮靄﹐朱殷掩映。其圖尺幅中具有層巖列岫之勢。北接雉亭山﹐明陵在焉。康熙中南巡﹐懸「治隆唐宋」匾額於殿宇﹐至今歲時遣官致祭。山上舊傳有吳大帝陵﹐今不可考。紫气冒碧峯﹐艸木鬱蔥蒨。千磴挹晴嵐﹐松風滿臺殿。孫陵莽榛蕪﹐口陵惟永奠。榮光上燭天﹐宸章萬目眗。言尋茱萸塢﹐云深不可見。策杖下層巒﹐夕陽山幾片。奉題雅雨大公祖出塞圖玉門關外狼烽直﹐毳帳穹廬犄角立。鳴鏑聲中欲斷魂﹐健兒何處吹羌笛。使君銜命出雲中﹐萬里龍堆廣漠風。夕陽寒映明駝紫﹐霜花曉襯罽袍紅。顧﹑陸丹靑工藻繢﹐不畫淩煙畫邊塞。他日攜從塞外歸﹐圖中宜帶風沙態。披圖指點到窮發﹐轉使精神同發越﹐李陵臺畔撫殘碑﹐明妃冢上看明月。天恩三載許君還﹐江南三度繁花殷。繁花殷﹐芳艸歇﹐蔽芾甘棠勿剪伐。治晚生吳敬梓﹝盧見曾《出塞圖》現藏故宮博物院﹞

文木山房詩說孔子刪詩太史公曰「古者《詩》三千餘篇﹐及至孔子去其重﹑取可施於禮義﹐上采契﹑后稷﹐中述殷﹑周之盛﹐至於幽﹑厲之缺……三百五篇。孔子皆弦歌之﹐以求合韶﹑武﹑雅﹑頌之音。禮樂自此可得而述﹐以備王道﹐成六藝。」孔穎達曰「書﹑傳所引之詩﹐見在者多﹐亡逸者少﹐則孔子所錄﹐不容十分去九。遷言未可信也。」歐陽修曰「遷說然也。今書﹑傳所載逸詩﹐何可數也。以《詩譜》推之﹐有更十君而取一篇者﹐有二十餘君而取一篇者。由是言之﹐何啻三千。」四始六義之說「四始」﹑「六義」之說始於《大序》。大序或云作於孔子﹐或云作於子夏﹐或云漢儒。古列國之詩﹐勞人怨女所作﹐太史采而達之天子。孔子論次﹐刪存三百餘篇﹐自《關雎》至《殷武》﹐皆可佩以弦歌﹐見美刺﹐以裨政教。如謂「四始」獨明興衰之由﹐將其餘遂無關政教而工歌所不及者乎﹖《呂氏春秋》曰﹕孔甲作《破斧》之歌﹐實始爲東音﹔禹娶於塗山﹐塗山女作歌曰「候人兮猗」﹐實始爲南音﹔周公及召公取風焉﹐以爲周南﹑召南。周昭王將徵荊﹐辛余靡……﹐實始作爲西音。有娀氏二佚女作歌曰「燕燕往飛」﹐實始作爲北音。詩云「以雅以南。」則《雅》《南》宜並稱。今以二南爲風之始﹐國風置而不論﹐且雅一也﹐小雅﹑大雅分而爲二﹐則南一也﹐周南﹑召南詎不可分而爲二乎﹖呂氏先秦﹐似爲可據﹐旣雲南﹑雅﹑頌﹐則「六義」之說不應捨《南》而稱《風》。孔穎達云「比賦興原來不分」﹐則惟有風﹑雅﹑頌三詩而已。至《周禮》有六詩之文﹐始分爲六詩。或又云「比賦興別爲篇卷﹐孔子始合於風﹑雅﹑頌之中。」穎達云「若然﹐則離其章句﹐析其文辭﹐樂不可歌﹐文不可誦。」竊意小雅中有近於風者﹐周南中有近於雅者﹐豳詩則兼風﹑雅﹑頌而有之﹐或古之太師聆音而知其孰爲風﹐孰爲雅﹐非章句之士拘於卷軸之謂也。至於賦比興之說﹐凡舉一物者卽謂之興﹐質言其事則渭之賦﹐其謂之比者與興無異。夫賦者﹐詩之流也。後世之論作賦者曰「詩人之賦麗以則﹐辭人之賦麗以淫。」虫魚花鳥﹐雜陳其中﹐無非賦也。是賦可以兼比興﹐詠一物﹐紀一事﹐而意別有在﹐亦賦此物賦此事也。必欲分章斷句﹐以爲此賦而非比興﹐此比興而非賦﹐恐作詩者不若是之繁瑣也。且於其賦物者謂之興﹐乃有時亦謂之賦﹐何乃自亂其例耶﹖體物之工﹐無逾詩人﹐今悉牽合於興﹐其於物情物態轉多拘窒不通者矣。聖人之於詩﹐期適於用。作詩之人所詠在此﹐所感在彼﹔讀其詩者所聞在彼﹐所感在此﹐浸淫於肺腑肌骨之間﹐而莫可名狀。聞男女贈答之言﹐而感發於朝廷之事﹔聞花鳥虫魚之注﹐而感發於性命之功。故曰「興於詩」﹐又曰」不學詩﹐無以言」。所謂「變動不居﹐周流六虛」者﹐於詩亦有之。如必循其義例﹐所言在此﹐所感卽在此﹐又於其體物之工者﹐盡牽合於他義﹐是詩人但能言人之情﹐而不能言天地萬物之情﹐而詩之爲教亦狹矣。朱子不信《序》說﹐辧之不遺餘力﹐而獨於比賦興則兢兢守其繩墨﹐若斷然不可易者﹐何也﹖如「四始」﹑「六義」之說爲說《詩》者必不可廢﹐則《論語》之言《詩》者﹐未嘗及之﹔孟子最善於詩﹐未嘗及之﹔子貢﹑子夏﹐孔子所許可與言詩者﹐未嘗及之。自漢以後有是說。欲以得詩之綱領統紀﹐轉於三百篇轇轕決裂﹐而不免牽扭附會之病。至毛公以」雄雉於飛﹐差池其羽」爲興衛宣美其衣服以悅婦人﹐其泥亦太甚矣。信乎﹐章句之學非聖人意也。風雅分正變或曰「風﹑雅之分正變也﹐有之乎﹖」曰﹕有。詩之所言夫婦﹑父子﹑君臣﹑昆弟﹑朋友之事﹐如夫婦居室爲正﹐則淫奔爲變﹔君明臣良爲正﹐則篡逆爲變。孔穎達云「百室盈止﹐婦子寧止﹐安之極也﹔厭厭夜飲﹐不醉無歸﹐樂之至也﹔民莫不谷﹐我獨何害﹐怨之至也﹔取彼譖人﹐投畀豺虎﹐怒之甚也﹔知我如此﹐不如無生﹐哀之甚也。」然此皆言詩﹐非言音也。《大序》云「治世之音安以樂﹐亂世之音怨以怒﹐亡國之音哀以思。」季札觀樂曰「其細已甚﹐民不堪也﹐是其先亡乎﹖」或古人聆音﹐必有得其興亡之故於語言文字之外者﹐今已失其傳﹐惟子其所陳之美刺求之。則當據一詩而各言其孰爲正﹑孰爲變﹐不當以國次﹑世次拘也。可美者爲正﹐可刺者爲變。則美之者詩之正﹐刺之者詩之變。如謂其詩𨿽正﹐而其音實變﹐夫孰從聆音而知其故也﹖汪琬曰「二南﹐正風也﹐然而有《野有死麇》﹐可不謂之變乎﹖十三國﹐變風也﹐然而《柏舟》之爲婦﹐《淇澳》《緇衣》之爲君﹐《七月》之陳王業之艱難﹐可不謂之正乎﹖《鹿鳴》以下二十二篇﹐《文王》以下十八篇﹐皆正雅﹐然而《常棣》之弔管﹑蔡﹐𨿽謂之變可也。《六月》以下五十八篇﹐《民勞》以下十三篇﹐皆變雅﹐然而《六月》《車攻》《崧髙》《烝民》《常武》諸篇﹐皆以美宣王之中興﹐夫旣從而美之﹐則異於《圻父》《白駒》之屬審矣﹐𨿽謂之正亦可也。」余心韙其說而推言之﹕夫黃帝使素女鼓瑟﹐帝悲不止﹐乃破其五十弦而爲二十五弦﹔師曠知南風之不競﹔螳螂捕蟬﹐琴有殺聲﹔山崩鐘應﹔路逢牛鐸﹐識其聲爲黃鐘——凡此皆有聲無文﹐可以占吉凶興亡之理。天下不乏知音之人﹐必能辧之﹐則風﹑雅之變在音而不在詩。今必斷其卷軸﹐以十三國爲變風﹐以《六月》以下﹑以《民勞》以下爲變雅﹐而於其中稱美之同亦文致其爲譏刺﹐則說《詩》者之過也。至變風之有《豳風》﹐斷不能解以爲刺﹐則云「亂極思治﹐而以《豳風》終焉。」𨿽或一道﹐其說亦牽彊矣。古人聆音皆見於幾先﹐不知音而據詞以定正變﹐如後世以唐玄宗「鸞輿出狩」之詩占其所以中興﹐以南唐後主「春花秋月」之詞爲「亡國之音哀以思」﹐皆事後之論﹐彊作解事﹐不足據也。后妃《關雎》《序》﹕「后妃之徳。」後﹐君也。妃﹐夫人也。蓋言君與夫人之徳也。東漢孝明帝《紀》云「應門失守﹐《關雎》刺世。」因舉古之賢臣與賢夫人﹐周人所稱﹐則其爲文王太姒可知也。先儒或以爲太姒欲得賢輔﹐或以爲宮中之人美太姒而作。要之﹐「後夫人之行不侔於天地﹐則無以奉神靈之統而理萬物之宜。」則以「寤寐」「輾轉」爲太姒思得荇菜以供宗廟之祭﹐未爲不得詩人之意也。鐘鼓亦房中之樂《北史》﹕「隋文帝謂羣臣曰﹕自古天子有女樂乎﹖楊素以下遂言無﹐房暉遠曰﹕臣聞窈窕淑女﹐鐘鼓樂之﹐此卽王者房中之樂﹐不得言無。南唐後主立小周後﹐廷臣疑房中之樂無鐘﹐亦舉《關雎》爲證。捲耳楊愼曰「予嘗愛《荀子》解《捲耳》云﹕捲耳﹐易得也﹔頃筐﹐易盈也。而不可以貳周行。深得詩人之心矣。《小序》以爲『求賢審官』﹐似戾於荀旨。朱子直以爲『文王朝會徵伐而太姒思之』﹐是也。但『陟彼崔嵬』下三章﹐以爲托言﹐亦有病。婦人思夫而陟岡﹑飲酒﹑攜僕﹑望砠﹐𨿽曰言之﹐亦傷於大義矣。原詩人之旨﹐以太姒思文王之行役而云也。陟岡者﹐文王陟之也﹔馬玄黃者﹐文王之馬也﹔僕痡者﹐文王之僕也﹔金罍兕觥者﹐冀文王酌以消憂也。蓋身在閨門而思在道途﹐若後世詩詞所謂『計程今日到梁州』﹑『計程應說到常山』之意耳。曾與何仲默說及此﹐仲默大稱賞﹐以爲千古之奇﹔又語予曰「宋人尙不能解唐詩﹐以之解《詩》﹐眞是枉事﹐不若直從毛﹑鄭可也。』」畫工圖雷王仲任曰「圖畫之工﹐圖雷之狀﹐累累如連鼓﹔又圖一人﹐若力士之容﹐謂之雷公﹐使之左於引連鼓﹐右手推椎﹐如擊之狀。」予閱《五經》之圖﹐其圖罍正如此。嘗謂此異狀莫覿﹐古人不應鄙俚乃爾。後見《博古圖》﹐始知所謂雷者﹐蓋鏤爲回文﹐以其似「霌」字而名也。霌﹐古雷字﹐《論衡》又引《禮》曰「刻尊爲雷形﹐一出一入﹐一屈一伸﹐爲相較軫則鳴。」出入屈伸﹐正似今之回文﹐與《博古圖》合。豎儒目不見古器﹐誤人多矣。桃夭馮復京曰「朱《傳》宗鄭《義》﹐以《桃夭》爲婚姻之候。今俗多用其說。不知毛﹑鄭二義﹐合之則兩得﹐離之則兩偏也。爲毛說者﹐以秋冬爲期﹐《孔子家語》云﹕『霜降而婦功成﹐嫁娶者行焉。冰泮而農桑起﹐婚始殺於此。』又曰﹕『冬合男女﹐秋班時位。』孫卿﹑韓嬰皆曰﹕『霜降逆女﹐冰泮殺止。』董仲舒曰﹕『聖人以男女陰陽﹐其道同類。天道向秋冬而陰气結﹐向春夏而陰气去。故霜降而逆女﹐冰泮而殺止﹐與陰俱近而陽遠也。』爲鄭說者﹐以二月爲期﹐《夏小正》曰﹕二月﹐『綏多士女。』綏﹐安也﹐冠子娶婦之時也。《月令》﹕仲春『祠於髙禖。』蓋玄鳥生乳之月﹐以爲嫁娶之候﹐天子重之而祀焉。《白虎通》曰﹕『嫁娶以春﹐何也﹖春﹐天地始通﹐陰陽交接之時也。』凡此諸書﹐皆二家證據﹐未易評定得失。然鄭本據《媒氏》之文﹐愚請卽以《周禮》正之。《周禮﹟媒氏》云﹕『仲春令會男女﹐奔者不禁﹐會女之無夫家者。』蓋時至仲春﹐則農桑巳興﹐婚姻過晚﹐故不禁奔者。或無夫家﹐則汲汲然伺而會之﹐若正爲婚姻之時而復不禁奔﹐則男女必多野合者矣﹐豈禮也哉﹗據荀卿云『霜降逆女﹐冰泮殺止』﹐意謂九月至二月皆可婚也﹐此近得其實矣。或曰﹕然則《朱傳》以此《桃夭》及『女心傷悲﹐殆及公子同歸』﹑『倉庚於飛﹐熠燿其羽』爲婚候﹐又何耶﹖予按《孔晁》曰﹕『女心傷悲﹐謂蠶事始起﹐感事而出﹔熠燿其羽﹐諭嫁娶盛飾﹔此篇《桃夭》﹐以諭女之少壯。』各自有說。且仲春亦可婚﹐何害其爲感時詠事哉。」漢神《韓詩章句》曰「遊女﹐漢神也。言漢神時見﹐不可求而得之。」《韓詩傳》曰「鄭交甫過漢臯﹐遇二女妖服﹐佩兩珠。交甫與之言曰﹕『願請子之佩。』二女解佩與交甫而懷之﹐去十步探之﹐卽亡矣﹔回顧二女﹐亦卽亡矣。」張衡《南都賦》﹕「遊女弄珠於漢臯之曲。」《水經注﹟方山》下﹕「水曲之隈﹐云漢女昔遊處。」據此﹐則《漢廣》之詩﹐祠漢神而作也。「漢有遊女﹐不可求思」﹐猶云「心不同兮媒勞﹐恩不甚兮輕絕」也。「翹翹錯薪﹐言刈其楚」﹐「刈楚」以秣﹐猶云」采芳洲兮杜若﹐將以遺兮下女」也。「之子於歸」﹐言神之倏來倏去﹐猶云「入不言兮出不辭﹐乘回風兮載云旗」也。「漢廣不可泳﹐江永不可方」﹐重疊言之﹐猶云「時不可兮驟得﹐聊逍遙兮容與」也。江﹑漢之人﹐佩文王之徳化而不得見文王﹐因祠漢神以致其纏綿愛慕之意﹐幽渺恍惚之思﹐蓋《九歌》之濫觴﹐而後人迎神送神之曲﹐皆托始於此。想唐人猶能知其源也﹐談理之儒必謂江﹑漢之女被文王之化﹐變淫亂之俗﹐男子嘆其昔可求而今不可求。曲爲之解者﹐謂男子無犯禮之思﹐女子有不可犯之色﹐自然不相求。又謂秣馬爲行親迎之禮﹐以娶此女。幾經曲折矣﹐捨《騷》賦而談《詩》﹐欲爲道學﹐不知俱墮入俗情也。父母孔邇《後漢書》「周磬居貧養母﹐儉薄不充﹐嘗誦《詩》至《汝墳》之卒章﹐慨然而嘆﹐乃解韋帶﹐就孝廉之舉。」蓋以《韓詩》解「父母孔邇」爲父母迫饑寒之憂﹐辭家爲祿仕故也。意是汝旁之國﹐有家貧親老之君子﹐仕於商紂之朝﹐知國事之日非﹐見伐木於汝水之側者﹐動良禽擇木之思。「君子」﹐謂文王也。「旣見」﹑「未見」﹐皆擬議之辭。旣知其終不可見﹐故𨿽勞苦憔悴﹐猶私幸得近其父母﹐以遂其孝養之願。而說《詩》者必爲婦人﹐何也﹖采蘩《采蘩》﹐夫人親蠶也。《祭義》﹕「古者﹐天子諸侯必有公桑蠶室﹐近川而爲之﹐築宮仞有三尺﹐棘墻而外閉之。及大昕之朝﹐君皮弁素積﹐卜三公之夫人﹑世婦之吉者﹐使入蠶於蠶室﹐奉種浴於川﹐桑於公桑﹐風戾以食之……世婦卒蠶﹐奉繭以示於君﹐遂獻繭於夫人。夫人……遂副幃而受之﹐因少牢以禮之……及良日﹐夫人繅三盆手﹐遂布於三宮夫人﹑世婦之吉者使繅﹐遂朱綠之﹐玄黃之﹐以爲黼黻文章。服旣成﹐君服以祀先王先公。」申女申女者﹐申人之女﹐旣許嫁於酆﹐夫家禮不備而欲迎之﹐女氏拒之。夫家訟之於理。《毛傳》云「昏禮財帛﹐不過五兩。」鄭《箋》云「室家不足﹐謂媒妁之言不和﹐六禮之來﹐彊委之。」據此﹐蓋兩家爭訟之辭﹐非女子自言也。《摽有梅》﹐女父母擇婿之詩﹐《野有死麇》﹐女父母惡無禮之作﹐莫不明白顯易。諸儒或以爲女子自作﹐或云詩人探女子之心而爲言﹐紛紛曲爲回護﹐以致作《詩疑》者刪去《野有死麇》。以孔子所不敢刪者而彼毅然刪之﹐其所由來者漸矣。羣妃禦見方回云「鄭康成謂羣妃禦見之法﹕女禦八十一人﹐當九夕﹔世婦二十七人﹐當三夕﹐十五日而徧。自望後反之。苟如此﹐則王后一月之間不過兩禦於王。除王后當夕獨進之外﹐其餘則三夫人而一夕。九嬪九禦﹑世婦每九人而一夕。𨿽金石之軀﹐不足支也。況古者天子﹐祭天地﹑祖宗﹑社稷﹑山川﹑朝日夕月﹐爲禮不一﹐動輒三日齋七日戒﹐而可以無夕不禦女乎﹖涪州羅端良謂﹕『王之六宮﹐以象王之六寢﹐王后之所治。世婦爲後之屬﹐實分掌之。九室以象卿之九室﹐列九嬪之所居。女禦爲九嬪之屬﹐實分處之。二十七世婦者﹐先世禦女之老而無子者﹐𨿽在王后六宮掌事﹐不在於進禦之列。九嬪與九禦五日一見﹐王后無夕不見。五日一洗沐﹐則一嬪與其禦進﹐四十九日而九嬪九禦畢見。一時再見﹐四時八見﹐每見則十人共一夕﹐不如王后一月二十四日見而專其夕也。』此說又通於康成。」馬鹿《雅翼》云「古稱馬之似鹿者﹐值百金。」今荊﹑楚之地﹐其鹿絕似馬。當解角時﹐望之無辧。土人謂之馬鹿。是知趙髙指鹿爲馬﹐蓋以類爾。騶囿歐陽修云「《召南》﹐風人美其國君……順時畋於騶囿之中﹐蒐索害田之獸。其騶囿之虞官﹐乃翼驅五田豕以待君之射。君有仁心﹐惟一發矢而已﹐不盡殺也。故詩之首句言田獵之得時﹐次言君仁而不盡殺﹐卒嘆虞人之得禮。」按《月令》﹕「田獵﹐命僕及七騶咸駕。」則虞者﹐馬禦也。《舜典》益作「朕虞」﹐周有山虞﹑澤虞﹐大田獵采山澤之野。則虞者﹐虞人也。故《韓詩》云﹕『騶虞﹐天子掌鳥獸官。「賈誼《新書》云「騶者﹐天子之囿。虞者囿之司獸者也」。據諸儒之言﹐永叔洵非臆說。七子之母「衛之淫風流行﹐𨿽有七子之母﹐猶不能安其室。故美七子能盡孝道﹐以慰其母心而成其志﹐作《凱風》之詩。」《孟子》曰「《凱風》﹐親之過小者也。」如因淫風流行﹐背其死夫﹐棄其生子而思再嫁﹐謂之「過小」可乎﹖竊意「不安其室」云者﹐或因飲食興居稍不快意﹐年老婦人未免囂淩詬誶。七子故痛自刻責不能善其孝養以慰母耳﹐未必因思再嫁也。古者女子二十而嫁﹐已生七子﹐三年乳哺﹐至第七子成立之時﹐母年殆將五十﹐豈有作半百老媼而欲執箕帚爲新婦者哉﹗讀孝子之詩而誣孝子之母﹐予心有不忍焉。故立此說以俟後之君子。簡兮余反復《簡兮》之詩﹐而嘆碩人之所見淺也。「士君子得志則大行﹐不得志則龍蛇。遇不遇﹐命也。」「鴻飛冥冥﹐弋人何纂」﹐何必以仕爲﹖卽不得已而仕﹐抱關擊柝可矣﹐孰迫之而伶官﹖旣俯首於伶官﹐卽當安於龠翟之役﹐必曲折引伸以自明其所思於庸夫耳目之前﹐誰其聽之耶﹖《卞和論》云「蘭生幽谷﹐不以無人不芳。玉產深山﹐不以無工不良。雕之琢之﹐取以爲器﹐人之樂﹐非玉之幸也。和旣以玉刖矣﹐以玉殉可也﹐以玉隱可也﹐必涕泣漣洏以自明其爲玉﹐何其愚也﹗」觀此可爲詩人進一解。翟茀「翟茀以朝」﹐諸家注皆作車。今按﹕翟﹐楡翟也﹔茀﹐首飾也。國君夫人翟衣而嫁。玆云「衣錦」者﹐在途之所服也。「說於農郊」﹐說《說文》作襚。言莊姜始來﹐更正衣服於衛近郊﹐至是翟茀以朝於君耳。「茀」訓首飾﹐見王輔嗣「婦喪其茀」注。降王爲國風孔子刪詩﹐降「王」爲國風﹐此陋儒之說也。《左傳﹟襄二十九年》﹕季札觀樂於魯﹐已爲之歌「王」矣。孔子至哀十一年始自衛反魯﹐樂正《雅》《頌》得所。今按王風十篇﹐惟《黍離》似箕子《麥秀》之歌﹐故以爲大夫閔周之作。其他旣無宴享聘問之文﹐亦不見亡國之感﹐則不過因其地所采之詩﹐故冠之以「王」﹐無所謂升降也。雞鳴朱子讀《女曰雞鳴》之詩曰「此詩意思甚好﹐讀之有不知使人手舞足蹈者。」諸儒所解亦甚多﹐究未得此詩之妙在何處。竊意此士乃樂天知命而有化及閨房者也。人惟功名富貴之念熱於中﹐則夙興夜寐﹐忽然而慷慨自許﹐忽焉而潦倒自傷。凡琴瑟罇罍﹐衣裳弓繳﹐無一而非導欲增悲之具。妻子化之﹐五花誥﹑七香車﹐時時結想於夢魂中﹐蒿簪綦縞﹐亦復自顧而傷懷矣。故王章牛衣之泣﹐泣其貧也﹐所以終不免於刑戮。卽伯鸞之妻﹐制隱者之服﹐猶欲立隱之名也。此士與女﹐豈惟忘其貧﹐亦未嘗有意於隱﹐遇鳧雁則弋﹐有酒則飲﹐禦琴瑟則樂﹐有朋友則相贈。士絕無他日顯揚之語以驕其妻﹐女亦無他日富貴之想以責其夫。優遊暇日﹐樂有餘閒。此惟在三代太和宇宙時﹐民間或不乏此。而鄭當淫摩貪亂之世﹐乃有此修身齊家之君子。故詩人述其夫婦之私言﹐佩諸管弦﹐便可使威鳳翺翔而遊魚出聽也。比戶盡如此士女﹐倘所謂風動時雍者矣。其所關於人心政治者﹐豈細故哉﹗雞鳴與丰皆齊詩子貢《詩傳》以《雞鳴》與《丰》皆齊詩﹐誤入於鄭。以爲齊桓公相管仲﹐以匡天下﹐齊人美之﹐賦《風雨》﹔公子小白適莒﹐齊人慕之﹐賦《丰》。子矜《序》曰「《子矜》﹐刺學校廢也。」孔穎達曰﹕鄭國衰亂﹐不修學校﹐學者分散﹐或去或畱。《詩》三章皆陳畱者責去者之辭。程子曰﹕世治﹐則庠序之教行﹐有法以率之﹔不率教者﹐有至於移屏不齒。又禮義廉讓之風所漸陶﹐父兄朋友之義所勸督﹐故人莫不彊於進學。及夫亂世﹐上不復主其教﹐則無以率之﹐風俗雜亂浮偸﹐父兄所教者趨利﹐朋友所習者從時﹐故人情莫不肆情廢惰爲自棄之人。𨿽有賢者欲彊於學亦豈能也﹖故悲傷之而已。野有蔓艸《韓詩外傳》﹕孔子遭齊程本於郯﹐傾蓋而語﹐顧子路曰「取束帛以贈先生。」子路對曰「士不中道相見。」孔子乃詠《野有蔓艸》以曉之。則其爲賢人君子班荊定交之作無疑也。魏風魏爲舜﹑禹之故都。昔舜耕於歷山﹐陶於河濱﹔禹菲飲食﹑惡衣服﹑卑宮室。一帝一王儉約之化於時猶存。其地磽確﹐民貧俗儉﹐有聖賢之遺風焉。晉獻徒欲武與威以臨諸侯﹐竟滅其地而賜畢萬。魏以國小兵弱無如之何。斯時魏之君子﹐豈無如鄭所南﹑謝臯羽其人者﹐傷心故國形爲詠歌﹖今按其詩﹕《葛屨》﹐似惡晉獻之褊心不能容諸侯也﹔《汾沮如》﹐似言畢萬𨿽美﹐非我族類也﹔《園有桃》﹐所南之「一礪再礪﹐至於數十礪」也﹔《陟岵》﹐蔡子英之歌《七章》也﹔《十畝之間》﹐淵明之《歸去來》也﹔《伐檀》﹐西臺痛哭也。至於《碩鼠》﹐則惡晉已極﹐寧適他國﹐不樂居此。不轉瞬間而晉之公族盡矣﹐獻公身沒﹐國乃大亂。則亟亟於滅魏﹐何爲也哉﹗角枕錦衾《正義》曰﹕《葛生》﹐「《傳》以婦人怨夫不在而言﹐角枕錦衾則是夫之衾枕也。夫之衾枕非妻得服用。且若得服用﹐則終常見之﹐又不得見其衾枕始恨『獨旦』。知其衾枕是有故乃設﹐非常服也。家人之大事也不過祭祀﹐故知衾枕﹐齋乃用之﹐故云『齋則角枕錦衾』。夫在之時﹐用此以齋﹔今夫旣不在﹐妻將攝祭﹐其身旣齋﹐因出夫之齋服﹐故睹之而思夫也。《傳》又自明己意以《禮》﹕夫不在﹐斂枕篋衾席﹐韣而藏之。此無故不出夫衾枕﹐明是齋時所用﹐是以齋則出角枕錦衾也。」朱子盡去此說﹐則顧衾枕而思夫﹐竟是「蕩子行不歸﹐空牀難獨守」之意﹐似非詩人溫厚之旨也。駟驖黃幼玄曰﹕襄公旣驅犬戎﹐遂有西周之地﹐於是觀藪澤於中原漆﹑沮之間﹐此《駟驖》所由作也。夫秦受岐﹑丰八百里之地﹐不聞延訪遺老﹐講求政教﹐而惟田獵是務。所同行者﹐公之媚子也﹔所從禽者﹐獵狗也。以鸞車而載田犬﹐所尙可知矣。不獨此也﹐鼓瑟鼓簧而云「並坐」﹐則猶然酋長雜處之習。蓋先王之禮樂﹐至此而蕩然矣。觀被髮於伊川﹐知百年而爲戎﹐可勝嘆哉﹗秦人不用周禮《蒹葭》之詩﹐《序》以爲秦不能用周禮﹐致知周禮之人﹐遙遙在水一方﹐而不知訪求。此所謂天地閉﹑賢人隱之時乎﹖徐筆峒曰「蒹葭蒼蒼﹐白露爲霜」﹐諭秦家肅殺景象也。是時先有避秦者﹐《秋水篇》其《桃源記》邪﹖秦之士賤馮復京云「無餘」﹑「不飽」﹐簡褻極矣﹐猶徘徊嘆息而詠《權輿》﹐是彈鋏而歌之陋習也。秦之士賤﹐良然。厥後鞅任而法苟﹐儀相而約亂﹐睢修睚眥﹐澤始呻吟。其用秦者皆非士也。《詩》歌《權輿》﹐吾於其來秦也悲其遇﹐而猶於其去秦也信其賢。污澤魏黃初中﹐有鵜鶘鳥集靈芝池。《詔》曰「此詩人所謂污澤也。曹詩刺恭公遠君子而近小人﹐今豈有賢智之士處於下位乎﹖否則﹐斯鳥何爲而至﹖其博舉天下俊徳茂才獨行君子﹐以答曹人之刺。」據此﹐則馬端臨所云﹐魏晉有《左氏》《國語》《孟子》書出﹐學者捨三家詩而從毛氏﹐此其淵源深矣。惟朱子力辧之。豳

《豳風﹟七月》之詩﹐化工肖物﹐上下與天地同流﹐後之君子莫能贊一詞矣。晦翁取王氏之言曰「仰觀日星霜露之變﹐俯察昆虫艸木之化﹐以知天時﹐以授民事。女服事乎內﹐男服事乎外。仁以誠愛下﹐下以忠利上。父父子子﹐夫夫婦婦﹐養老而慈幼﹐食力而助弱。其祭祀也時﹐其燕饗也節。此《七月》之義也。」《詩弋》曰「鳥語虫吟﹐艸榮木實﹐四時成歲﹐此豳之《五行志》也。衣桑食稻﹐敬老慈幼﹐室家惇和﹐此豳之《禮樂譜》也。染人冰人﹐狩獵祭饗﹐邦國秉禮﹐此豳之《憲章錄》也。周公制禮作樂實本於此。」董子曰「舉顯忠孝﹐表異慈愛﹐所以奉天本也﹔墾艸植谷﹐開辟以足民衣食﹐所以奉地本也﹔明教化﹐感以禮樂﹐所以奉人本也。」按莊元年《公羊傳》說「築王姬之館」云﹕於「羣公子之舍﹐則以卑矣。」是諸侯之女亦稱公子也。《詩》所云「公子同歸」者﹐《豳》之「女公子躬率其民﹐同時出﹐同時歸」也。兕觥﹐罰爵也。此無過可罰而云「稱彼」﹐故知舉之以誓戒眾﹐使之不違禮。東山之四章楊愼曰﹕《東山》詩﹐「熠耀」之訓爲螢火久矣。今《詩疑》見他章有「倉庚於飛﹐熠耀其羽」﹐遂以「熠耀」爲明貌﹐而以「宵行」爲螢火。固哉﹐其爲《詩》也﹗古人用字有虛有實﹐「熠罐」之爲螢火﹐實也﹔「熠耀」爲倉庚之羽﹐虛也。有一明證可以決其疑﹕《小雅》「交交桑扈﹐有鶯其領」﹐與此句法相似﹐此言桑扈之領如鶯之文﹐非謂鶯卽桑扈也。彼謂倉庚之羽如熠耀之明﹐非謂熠耀卽倉庚也。「《詩》無達詁﹐《易》無達象﹐《春秋》無達例」﹐可爲知者道耳。四牡采薇出車杕杜徐元扈曰﹕《四牡》《采薇》《出車》《杕杜》﹐皆君上之言也。然上之勞下﹐而但曰使臣在外﹐如何勤勞憂苦﹐如何奉公忘私﹐則下之情未必能盡﹐而其文亦索然無味矣。今勞其人而反托爲其人之言﹐俱道其明發之懷﹐仳離之恨﹐歲月之久﹐往來之艱﹐思望之勤﹐旋歸之樂﹐甚而曰「將母來諗」﹐又甚而曰「莫知我哀」﹐一時臣下之隱衷伏慮﹐畢達於黼坐之前﹐而惻然推赤心以置人腹。盛世君民一體﹐至於如此﹗想其至誠所動﹐眞足使人截脛碎首而不悔。文章之用﹐乃能動天地而感鬼神者﹐凡以此也。卽此可見﹐詩中托詞用意﹐有入神之妙。如此諸詩﹐比於正言直述﹐巧拙之數﹐豈不相去十倍﹗所以風人之言﹐大都托言以見志。如美正刺淫﹐間或摹畫其詞﹐以爲懲勸﹐皆不必正爲其人言之也。且《雅》之體﹐視《國風》爲嚴﹐王者勞下尙托爲其下之言﹐以擬議情事﹐感動人心﹐而《國風》諸詩﹐《獨斷》以本文爲正﹐如《行露》《氓》《著》之類﹐皆以爲前人所自作﹐拘之甚矣。如《四牡》《杕杜》﹐無《禮經》及《左》《國》明文可據﹐其不定爲久役而怨其上者乎﹖毛﹑鄭諸儒﹐𨿽百口其何辧哉﹗伐木《伐木》之詩﹐疑春社祀勾龍而作也。《周禮》﹕司垣氏以木鐸修火禁﹐及攺火之候﹐則伐木以取楡柳。而暖谷春回﹐正鳥將出谷之時﹐故以伐木鳥鳴爲詠。祭賽之後﹐繼以燕樂﹐諸父諸舅兄弟朋友皆在焉。「桑柘影斜春社散﹐家家扶得醉人歸」﹐寫盛世之風俗﹐禮讓藹然﹐足以感後之君子也。漢宣帝五鳳二年詔曰「夫婚姻之禮﹐人倫之大者也。酒食之會﹐所以行禮樂也。今郡國二千石﹐或擅爲苛禁﹐禁民嫁娶不得其酒食相賀召。由是廢鄕黨之禮﹐令民無所樂﹐非所以導民也。《詩》不云乎﹕『民之失徳﹐乾餱以愆。』勿行苛政﹐故飲食燕樂﹐三百篇屢言之﹐所以通民之情﹐使達其和樂之气﹐以彌災疫而召嘉祥﹐非細故也。」《聽雨紀談》曰﹕」鄭康成訓『沽』爲榷沽之『沽』﹐毛氏《傳》謂『一宿酒曰沽』。蓋三代無沽酒者﹐至漢武帝時方有榷酤﹐似以『一宿酒』爲是。」菁菁者莪《菁菁者莪》《序》主於育材。自毛萇以下﹐迄唐﹑宋諸儒無異說﹐紫陽攺爲燕飲賓客之詩﹐不可從也。荀子曰「《傳》曰﹕君者舟也﹐庶人者水也。水則載舟﹐水則覆舟。故操舟得人則逸而安﹐否則﹐入水必溺矣。」此語特奇。生芻壹束東漢徐穉嘗爲太尉黃瓊所辟﹐不就。及瓊卒歸葬﹐穉乃負糧徒步到江夏赴之﹐設雞酒薄祭﹐哭畢而去﹐不告姓名。時會者﹐四方名士郭林宗等數十人﹐聞之﹐疑其穉也。乃選能言語生茅容輕騎追之。及於途﹐容爲設飲﹐共言稼穡之事。臨訣去﹐謂容曰「爲我謝郭林宗﹕大樹將顚﹐非一繩所維﹐何爲棲棲不遑寧處﹖」及林宗有母憂﹐穉往弔之﹐置牛芻壹束於廬前而去。眾怪不知其故﹐林宗曰「此必南州髙士徐孺子也。《詩》不云乎﹕『生芻壹束﹐其人如玉。』吾何徳以堪之。」據此則此詩之爲刺宣王不能畱賢者之去﹐允矣。所謂「大樹將顚﹐非一繩所維」也。社

馮復京曰﹕大社﹐后土也。鄭依《孝經緯》﹐以社爲五土之總神﹐所謂五土者﹐山林﹑川澤﹑丘陵﹑墳衍﹑原隰也﹐非《左傳》「履后土」之「后土」也。《左傳》蔡墨云「共工氏有子曰句龍﹐爲后土﹐后土爲社。」則后土是官名。句龍配食於社﹐亦稱爲社也。祭禮必從稷﹐以同功均利故也。稷配以柱﹐商吋又易以棄。《禮》有大社﹐鄭云在庫門內雉門外之右﹐卽冢土也。王社﹐先儒或謂建於大社之西﹐國社﹑侯社宜亦如之。賈公彥從崔氏之說﹐謂王社﹑侯社在藉田內。然歷代藉田但祭先農﹐不聞祭社也。《白虎通》云「天子之社﹐壇方五丈。諸侯半之。其主則石也。其列則社東稷西也。其牲則天子太牢﹑諸侯少牢也。其祭有三時﹐仲春命民杜﹐孟冬大割牲於公社﹐及《孝經緯》『仲秋禳禾﹐拜社稷』是也。大社﹑國社有稷﹐而王社﹑侯社不置稷者﹐或爲民祈報﹐或但祭國之土示也。此外又有勝國之社﹐市中之社。若大夫之社﹐其大者則二千五百家爲之﹐《周禮》所云州社也。其小則二十五家亦爲之﹐《左傳》所云書社﹑千社也。」又《鼓人》注云「社祭﹐祭地祇。」則大地與神州之只俱蒙社名。故《中庸》云「郊社之禮﹐所以事上帝也。」此篇首章云「或耘或籽」﹐已是夏耘之事。此章云「以社以方」﹐鄭氏以爲秋報農夫之慶﹐以爲大蠟勞農。下文祭田祖﹐鄭又以爲始耕之事。故嚴氏定爲明年春之事。而下章爲成王省耕﹐朱子又以下章爲省耘。予以爲一篇之詩﹐首尾聯貫﹐彊分二年﹐甚爲無謂。《月令》﹕仲夏﹐「大雩帝……乃命百縣雩祀百辟卿士有益於民者﹐以祈谷實。」凡祀五精之帝﹐必配以五人帝。神龍已配赤熛怒﹐若勾芒﹑蓐收﹑句龍﹑后稷之等﹐舉該於百辟卿士內矣。正應經文「祈甘雨」「介黍稷」之事﹐於義爲允。不必有秋報春祈紛紛之說。《禮》﹕正月「祈谷於上帝「﹐不聞祈雨也。辟雍泮宮楊愼曰﹕辟雍泮宮﹐非學名。予於《魯頌》引戴埴之說而申之旣詳矣。近又思之﹐《說文》辟雍作「廦廱」﹐解云「廦﹐墻也。廱﹐天子享宴廦廱也。」《魯詩》解云「騶虞﹐文王囿名也。辟雍﹐太王宮名也。」以《說文》《魯詩》之解觀之﹐則於《詩》「鎬京辟雍」﹑「於樂辟雍」之意皆合矣。辟雍爲天子學名﹐泮宮爲諸侯學名﹐自《王制》始有此說。《王制》者﹐漢文帝時曲儒之筆也﹐而可信乎﹖孟子曰「夏曰校﹐殷曰序﹐周曰庠。學則三代共之。」使天子之學曰辟雍爲周之制﹐孟子固言之矣。旣曰「辟雍」﹐而《頌》云「於彼西雍」﹐《考古圖》又有胥雍﹐則辟雍也﹐西雍也﹐胥雍也﹐皆爲宮名無疑也。《魯頌》旣曰「泮宮」﹐又曰「泮水」﹐又曰「泮林」﹐則泮宮者﹐泮水傍之宮﹔泮林者﹐泮水傍之林無疑也。魯有泮水﹐故因水名以名宮。卽使魯之學在水傍而名泮宮﹐如《王制》之說﹐當時天下百二十國之學﹐豈皆在泮水之傍乎﹖而皆名泮宮耶﹖予又觀宋胡致堂云「《靈臺》詩所云『於樂辟雍』﹐言鳥獸昆虫各得其所﹐鼓鐘簴業莫不均調。於此所論之事﹐惟鼓鐘而已﹔於此所樂之徳﹐惟辟雍而已。辟﹐君也﹔雍﹐和也。《文王有聲》所謂『鎬京辟雍』﹐義亦若此而已。且《靈臺》之詩﹐敍池臺﹑苑囿﹐與民同樂。故以『朦瞍奏公』終之。胡爲剿入學校之可樂與鐘鼓喈韻而成文哉﹖《文王有聲》﹐止於繼武功﹑作丰邑﹐築城池﹑建垣翰以成京師﹐亦無緣遽及學校之役。上章曰『皇王維辟』﹐下章曰『鎬京辟雍』﹐則知辟之爲君無疑也。《泮水》詩言『魯侯戾止』﹐且曰『於邁』﹐固宜非在國都之中。且終篇意旨主於服淮夷﹐故獻馘獻囚﹐出師徵伐﹐皆於泮宮﹐烏知泮宮之爲學校也﹖特取其中『匪怒伊教』一句爲一篇之證﹐則末矣。《王制》起於漢文時﹐其失已久。後世旣立太學﹐又建辟雍﹐若有兩太學者﹐尢可笑也。」按致堂之言﹐與予意合﹐而《說文》《魯詩》﹑戴埴之論﹐皆可迎刃。特俗見膠滯已久﹐可與知者道耳。陽厭《抑》詩曰「相在爾室﹐尙不愧於屋漏。」範王孫曰「按鄭之義﹐以『陽厭』爲祭末之事﹐助祭者至此易倦﹐故以不愧戒之。考之特牲禮﹐陰厭尊有玄酒﹔陽厭納一尊而已。陰厭備鼎俎﹐陽厭俎實三个而已。則非徒在祭末﹐而其禮亦略矣。」朱子云「獨居於室﹐不主祭言故。」《逌旃瑣言》云「不愧屋漏﹐猶云不愧暗室。」然孔子云「當室之白﹐尊於東房﹐是謂陽厭。」則屋漏非暗室矣。此《箋》云﹕『匪隱之處。蓋用《儀禮》厞用筵之文。」彼文又云「佐食﹑闔牖戶﹐降則室內無人。」故彼注云「攺饌爲幽暗。」「有司徹司宮﹐闔牖戶。」注云「或者神欲幽暗是也。」非以屋漏爲暗室也。若《詩》取暗室之義﹐則宜云「不愧於奧」﹐不得云「不愧於屋漏」。欲從朱說者﹐但謂室中𨿽虛﹐尙當不愧於東北之隅﹐理亦自通﹐何必指明爲暗﹐反孔子之說乎﹖彼童而角「彼童而角﹐實虹小子」。鄭《箋》云﹕」童羊﹐譬皇后也。而角者﹐諭與政事有所害也。此人實潰亂小子之政。天子未除喪﹐稱小子。」朱《傳》云「彼謂不必修徳而可以服人者﹐是牛羊之童者而求其角也。亦徒潰亂汝而已。」竊謂二說皆不達《詩》意。人亦稱總角﹐何必牛羊﹖此只謂總角之童子潰亂而已﹐猶云猶有童心者也。魃

《山海經》﹕黃帝攻蚩尢冀州之野﹐蚩尢請風伯﹑雨師縱大風雨。黃帝乃下天女曰「魃」。雨止﹐遂殺蚩尢。魃不得復上﹐所居不雨。叔均言之帝﹐後置之赤水之北﹐所欲逐之者﹐令曰「神北行」。說者魃不列祀典﹐又歲凶殺以爲常﹐故稍秉權﹐輒大肆慘虐焉。何不爲增特祠以稍殺其焰﹖不知禳災於賦災之鬼﹐如揖盜而求免也﹔加禮於不禮之神﹐如對仇而彊顏也。獨不聞叢﹐籍神於人﹐五日而叢枯﹑七日而從亡乎﹖故宣王惟號呼於「昊天上帝」「羣公先正」﹐以驅祓之﹐所以他日於四夷之反側也﹐務勤《六月》《采芑》《江漢》《常武》之師﹐而必不以議和議款遺中國羞﹐中興之業已見端於此矣。時邁郝經曰「後王巡守祭告﹐亦通用《時邁》之詩﹐故名「肆夏」﹐取篇末「肆於時夏」語﹐卽《周禮》「鐘師九夏」之一也。《國語》云「金奏肆夏繁遏渠﹐天子所以享元侯也。」呂叔玉云「肆夏﹐《時邁》也﹔繁遏﹐《執競》也﹔渠﹐《思文》也。」肆﹐遂也﹔夏﹐大也。言遂幹大位﹐謂王位也。太王剪商胡庭芳曰「愚讀《詩》至太王『實始剪商』﹐未嘗不慨後之論者皆不能『不以辭害意』也。何以言之﹖太王蓋當祖甲之時﹐去髙宗﹑中宗未遠也。後二百有六年﹐商始亡。且武王十三年以前﹐尙臣事商﹐則『剪商』之云﹐太王不但不出之於口﹐亦決不萌之於心﹐特以其有賢子聖孫有傳立之志﹐於以望其國祚之綿洪﹐豈有一毫覬覦之心哉﹖議者乃謂太王有是心﹐泰伯不從﹐遂逃荊蠻﹐是太王固已形之言矣。夫以唐髙祖尙能駭世民之言﹐曾謂太王之賢﹐反不逮乎﹖」升庵曰「此言是矣。但未知《詩》之字誤也。按《說文》引《詩》作『實始戩商』。解云﹕『戩﹐作剪。』且《說文》別有『剪』字﹐解云﹕『滅也。』以事言之﹐太王何嘗滅商乎﹖攺此者必漢儒以口相授﹐音同而訛耳。許氏曾見古篆文﹐當得其實。但知『剪』之爲『戩』﹐則紛紛之說自可息。若作『剪』﹐𨿽滄海之辧﹐不能洗千古之惑矣。曾謂古公亶父之賢君﹐而蓄后羿寒浞之禍心乎﹖」玄鳥余讀《玄鳥》詩《傳》﹐而嘆其誣也。仲春之月﹐玄鳥至﹐祈子於髙禖﹐契之母簡狄請子有應﹐詩人因其事而頌之。詩人之辭﹐興深意遠。若曰仲春之月﹐禱而生子﹐斯言爲不文矣。求其說而不得﹐從而爲之誣﹐云「玄鳥銜卵﹐翔水間而墜﹐簡狄取而吞之。」大卵不出蓐﹐燕不徙巢﹐云何得銜﹖卽使銜而誤墜﹐未必不碎﹐尙安得取而吞之哉﹖蓋好奇之過也。後世祖其說﹐如謂黃帝之生﹐電虹繞樞﹔帝俊生十日﹐傅說爲箕星﹐蕭何爲昴星﹐柳敏爲柳星﹐張麗華爲張星﹐以至嫦娥奔月﹑織女渡河﹐種種不經之談﹐詞賦家所艷稱﹐而儒者不道。乃於玄鳥之說則深信而著之於經﹐何其惑也﹗按今世俗祈子﹐祀張仙子二月之胐仙之象﹐手弓而立﹐蓋取《禮》文「帶以弓韣」之義﹐髙禖廢而仙之事舉焉﹐則愈傳而事愈誤矣。

