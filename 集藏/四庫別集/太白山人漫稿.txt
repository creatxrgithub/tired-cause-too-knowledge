

欽定四庫全書

集部六

太白山人漫槁

別集類五

明

提要

臣等謹案太白山人漫稿八卷明孫一元撰一元字太初自稱秦人或曰安化王孫也嘗棲太白之巓故稱太白山人又嘗西入華南入衡東登岱又南入吳與劉麟吳珫陸昆龍霓稱苕溪五隠晚而就婚施氏遂卒於吳興麟爲文以表其墓一元才地超軼論者至以王猛之流擬之其所爲詩排奡淩厲往往多悲壯激越之音讀之極伉健可喜朱彜尊至謂其瓣香在黃庭堅持論𨿽不免稍過然當秦聲競響之日而能矯然拔俗如此亦可謂獨行其志者矣明史藝文志載一元太白山人稿五卷此本爲崇禎中湖州周伯仁所刻凡八卷蓋據吳興張氏本及陽湖本而合輯之者原錄於八卷末尙標有補遺若干首而捲內無之蓋當時有志搜訪而未得也閔元衢歐余漫錄載一元逸詩有送許相卿詩一首見許氏譜題王伯雨園亭二首見烏靑鎭志和吳甘泉詩四首重逰一首君馬黃一首見眞迹飲馬長城窟一首見盧志庵所錄續於紀宣符家得十四首又稱鮑稚■﹝山上﹝弓攵﹞下﹞家有其詩抄約千餘首則其散佚亦多矣乾隆四十四年正月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●太白山人漫槁目錄

卷一

古樂府

卷二

五言古

卷三

七言古

卷四

五言律

卷五

五言排律

卷六

七言律

卷七

五言絕

卷八

六言詩

七言絕

●刻太白山人漫槁題辭

孫太初先生以超軼絕世之才遊半天下卒卜居於吾湖考其年僅三十有七而當時之偉人傑士無不折節下先生若得交於先生爲幸者沒之日各分任其平生所屬使無復有遺憾非有一段不朽者沁入人心奚以至於斯餘生也晚不獲炙先生但見湖之先薦紳大夫及耆舊之士每嘖嘖稱先生爲畸人至得其詩槁中片紙隻字無不寶爲弘璧天球也者當年諸刻惟餘外家張氏本稱善而歳久業荒悉以飽蟻鼠之腹有心者傷之長兒仁偶過舅氏從零落中見其僅存者什之一因覓其原本又從友人處得陽湖本合爲補葺並傳志敍言彚成一集以流布海內俾海內之慕先生者知先生之詩瓢猶有在而當時劉元瑞鄭少谷李空同諸君子所以表章先生者令千載如見云槁曰太白山人存舊志也崇禎已夘春日吳興周中度身爲父題

●太白山人漫槁序

太白山人漫槁者吾友孫太初所爲詩也夫曰漫者觸而成聲無謂有謂之云也太初闗西豪傑也束髮入太白山爲山人繼入終南泛觀恆岱遵龜蒙慕宣聖遺韻止於鄒魯之邦久之踰江淮下吳越鶡冠布袍獨立於萬象之表志孑如也夫髙蹤遠影者顧以世爲不足爲乎及讀其詩皆悲壯奇崛感激奮發而卒澤以中和如神龍在淵變化不測得時而興乘雲雷而雨天下噫是豈忘情遁性爲犂輿耒耜者倫乎或曰太初離親戚去墳墓逺遊於方之外與名教或不相蒙者是何言哉孔子曰丘也東西南北人也復欲居九夷嚴子陵去齊適越管幼安徙於遼東孫明復隱居於太山之陽邵康節去家入洛四十而後娶古之賢達流寓於外要必有所爲而安焉者獨太初爾邪或曰吳越之人右文人易致名譽太初操觚飾智揚揚然爲髙意有終南之捷者夫以太初之才稍自抑以應今之世何往弗達顧甘心寂寥卒其世以餂無端功名邪吾嘗與太初乘月泛洞庭浩歌漁父傲睨一世若無少芥蔕於其懷又嘗與臥西湖之上見其息深深時乎天長時乎地久要固有道者吾聞無欲而後可應世今之應世者可勝議哉漫槁凡若干余爲之序以傳槁而曰漫則固傳也太初不與也正徳戊寅歳春二月少谷山人晉安鄭善夫書

余序太初漫槁成太初曰子眞知我者又明年庚辰而太初死遺命以漫槁必付余余歸弔其廬撫其孤攜其槁至杭梓而行之凡與太初遊者如杭人許臺仲陳遂初髙世美湖人施邦直沈仁伯徽人程世大孫道甫戴仲良率來集事於乎使太初復生諸君當不愧其平生之言乎是年秋七月望善夫志

●太白山人漫槁序

太白山人漫槁成予友少穀子以示予於勝果寺俾序之序曰吾讀太白山人詩而知吾越山水之盛也吾聞山水能生奇人矣太白山人秦人也入吾越時未有詩名久而漸張公卿方伯連帥之尊輿皁優伎之賤無弗知有山人者吾越山水之助也夫寓吾越者多矣而何獨一太白山人乃得其助蓋山人以其雄壯渾厚之資肆之以詭怪佳麗之觀若甘和白采之合美故其詩往往爲人所傳而予固知其必傳於後也夫旣能生奇人矣而奇人自外至者復能畱焉畱之者與生之者等也故因以知吾越山水之盛又曰太白山人江湖間不可無也漫槁之刻太白山人不可無也有太白山人然後重江湖有漫槁然後太白山人重少穀子之意也今之神山人者曰山人長髯白面玄談靜養決非凡骨眞仙或可成也器山人者曰山人宏才廣識知兵曉吏事使之用世當若古之王猛者流而惜其流落不偶也有鄙山人者曰山人豈無父母妻子親戚墳墓而乃溺情忘反也山人願學林逋矣而何卒取少艾以自污也棠陵子曰太白山人不可鄙也神之者誣矣器之者或未必然也江湖之間不可無也予嘗遇山人於姑蘇之臺竊欲友之而吏事牽矣山人於少穀子盡讀交遊所贈而曰獨心伏於昆山予嘗感其知而再會無由矣然有待也蓋髙明之士一變必殊絕吾及其變而友之當有得矣嗚呼已焉哉又曰太白山人已矣能使少穀子收其槁以傳又能使劉元瑞諸君子治其後事予友吾惟可崛邁之士也而於山人毎心伏焉殷近夫余畏也而畏山人皆有忘形刎頸之意嗚呼山人可謂得豪傑之心者矣夫用世者在先得豪傑之心然則太白山人𨿽謂之用世之才可也

正徳十五年閏八月二十日棠陵方豪漫書

●欽定四庫全書

太白山人漫槁卷一

﹝明﹞孫一元撰

○古樂府

拊劍篇

天風揚蓬海水嘯波白日慘光嚴霜被柯【一解】

廣野千里豺虎滋多朝無英雄守土柰何【二解】

余本秦人久客吳中楛矢不忘志念忡忡【三解】

十年無家被褐不完拊劍長視歌聲無歡【四解】

自君之出矣二章

自君之出矣冷暖何所依不能見君面但見篋中衣

自君之出矣生死那可知不能保君身但保𦇤中兒

邊人曲

燕山風髙白艸枯月明何處夜吹蘆邊人戍久不忍聽淚濕腰間金僕姑

雉子曲

麥穗長雉子肥雄啄啄雌依依迎風鼓雙翼吐綬爛錦翚鸑鷟以爲儔鷹鸇遠相飛願哺爾雛願戢爾衣不近齊人終無禍機

解所佩日本小劍遺殷近夫作公莫舞

晴空一夜走白螭河鼓下照寒江湄葛盧之山元气裂神物將化天有爲鐔頭驚見赤花古轆轤純鉤皆莫數千年碧血燐火明萬里陰風髑髏語帝王气象佳蔥蔥玉虹提攜行相從座上酒酣公莫舞要是當時隆凖公

楊白花

簾幕閉重重六宮春已暮金梭萬丈絲不挽楊花住

班媫妤

紈扇歌初歇開簾艸又新如何雙燕子占斷六宮春

郎住竹堋口

郎住竹堋口妾住楊栁■﹝田耎﹞楊栁絲空長不能系郎船

驅車復驅車

驅車復驅車起拂車上露願作車後塵逐君車輪去

古別離

有酒復有酒餞子河梁路離情不可整風亂道旁樹

雉子曲二章

花葉正田田雉子行哺雛錦翚覆滿身相顧還相呼聖人在位民用和只今四海無网羅

花蕚正離離雉子行相求飲啄靑山下雌雄鳴且酬四座沈沈動歡酌堂上何人奏此樂

吳女詞三章

開簾示晷欹剪花金刀冷脈脈情轉深誰牽轆轤綆

當牕織錦字拋梭聲吚啞阿弟不肯閒拆我牽牛花

燕尾剪空寒花苞才小吐吟成春恨詞隔窻教鸚鵡

倦倦林中鳥二章

倦倦林中鳥羽毛隨所依風霜太酸苦肯念身不肥

倦倦林中鳥一枝聊卑棲鸑鷟不我昆鵂鶹莫我嗤

春江曲

家在銀塘住微茫隔煙霧春水新生偶沒篙鴨嘴岸崩人不渡問船盡日澹無歸擁衣夜宿靑汀露

采蓮曲二章

越女顏如玉和歌行晚風舉頭乍相識棹入蓮葉中

蓮葉翻亂紅正在若耶曲願見隔溪上對坐斗眉緑

太白山人漫槁卷一

●欽定四庫全書

太白山人漫槁卷二

﹝明﹞孫一元撰

○五言古詩

雜感八首

白日下悲泉瑟瑟寒風鳴羣芳悴中野豈不懷孤英冥運有興沒主者亦何情朅來南榮趎還當抱此生

棘岡生廣庭出入良崄巇鸑鷟不遐顧昆侖安可期偪側居人世感此末歲悲去去勿復道悠悠祗自知

太古固無言有言淳朴喪詩書已失眞龍馬終成像身生羲皇后心在羲皇上萬事多變遷眞宰自無恙

中古造無射耗財空備器元聲未擬和佞言滿朝市所以百年來戎馬無糞地畎畝事徵伐土風轉頹至安得虞舜弦爲我理六气

大道無狹邪全徳萬物備白日浴咸池悠然會此意熠耀爭微光鷾鴯矜小智欲辧已忘言滄溟浩無際

抱易住靑山長日靑山對煙雲散不收晨昏變奇態應知住山心不在萬物內乾坤古神器機運誰謝代以道獵眾能兀兀意獨在歸來南郭翁天根同一嘅

昔年雲中士被褐離塵表相逢契夙心結我平生好臨別海門東贈以玄芝艸殷勤再致辭敎壽浮丘老至今不敢遺終身願持保但恐風雪深與時同枯槁

齊州赴宿諾滄海歸茒廬浴髮淸泠中沙月動影虛天風颯然來吹我白莵裾手持古松枝朗讀鶴背書輕身煉五芽去與元化俱

江上逢春感興

嚴雪散寒雨堅冰開積霃靑陽變修條東風回舊林節物感孤志連翩春江潯椒花遠自媚淸尊彊費斟十年一被褐百回結塵襟豈無鄕闗念所愧國士心開匣撫神物牀頭流泉音冥運誠崄巇履玆思何深不徒一朝奮要在萬物任淸詩繼絕響聊此抱膝吟

遠逰

海水照髯影天風吹角巾早年負奇好五嶽散閒身日觀倚髙寒車箱夢猶眞一笑謝塵世采藥靑澗濵偶來不解事長句驚四垠幾年聞格鬥中原白骨新山鬼夜啼血層雲愁髙旻靑鳳叫孤月茫茫鼎湖春攀髯不可得終歲泣遺臣

讀髙士傳

鐘鳴山閣靜晨起自櫛頭霜樹被繁實日出紅欲流稚子裹糗糧下澗汲寒湫焚香開卷帙靜坐法前修因看龎徳公鹿門眞可求

靖江西浦與殷近夫別

離節動靑郊髙筵敞江濵哀觴爲歡酌溫念忘客身連山瞰水陸平明眇煙塵淸曦升木末長風吹遠津桑麻接上國炎海爲南鄰生聚豈鹿豕行當逆龍鱗結交非在多要得允衷淳古來豪傑士寄托各有因患難茍相得誰論骨肉親政當篤明愛安可辭苦辛結此園中艸炯言懷好春

春日吟

地偏無往來空庭春正深會此淑霽景花木弄繁陰去去散芳躅風來吹我襟意得不能語野鳥酬好音翛然遂忘倦盡力還幽尋纎纎孤月上遲遲白日沈呼來林居子還當期此心

東門行

晚出東門道停車望眼舒悲風橫空來瑟瑟吹我裾芳華盡銷歇杞枳生郊墟我前跑野■﹝犭窮﹞我後號山狙無家問樂土八九村疃虛饑民抱子出野哭還趦趄他方尙格鬥盜賊驕有餘四海困轉役人命化爲魚有魂招不得剪紙滿溝渠涕下漫沾巾幽懷何時攄

與甘泉老人入董■﹝山奧﹞山

天風下髙木寒日墮蒼蒼對坐靑崖底卸杖白石傍瓦甌出泉味布袍受松光雲霞有古好芝桂永相將還攜韓終輩去訪蓬山陽

訪樵者

遠尋山中樵不識山中路隔林伐木聲遙憶林深處不晤竟空歸日墮西陵樹

江上餞別友人四章

晨起促徵鞍薄言駕舟楫送子赴修河不忍與子別蘭苕會摧殘蔦蔓不堪結淒淒情未宣惻惻心欲折

心折慿洲渚玄云構重陰慷慨撫時序況此離別襟嘈嘈佇繁吹戚戚理哀琴暫延林莾間睠此念彌深

念深重離筵含酸聽我歌天寒冰澌結君䢐當柰何窮獸不出藪倦鳥豈離柯期子早歸來歲晏守山阿

山阿遵時晦人文會陸沈履運多崄巇感念昔與今淒風振修薄嚴霜被喬林願言同此夕寤寐思所欽

送周用賓進士訪道入少華山【有引】

嘗聞齊人安期生以策幹項羽羽不能用欲封之侯不受遂亡去予謂古之仙者往往皆豪傑輩爲之友人周用賓棄官訪道入少華山予喜安期生之風感激於斯人因作是詩以送之

滄江望不回孤峯晴自立猛虎嘯天風肯爲人所縶嘗聞安期生畫策君未入歸來謝煙火淸露中天吸千年玩弄間人世風雲集坐此無窮門滅景煉玄汁

山中石菖蒲雨過忽開九花喜而盡采食之

山中一雨涼窻前曉气淸菖歜忽開花一葉冒九英文石帶淺碧照我幾簟明嘗讀古仙傳此艸天之精出有靈物護時見雲气成上帝憐我苦服之令長生玉杯收玄露采花浮輕盈但覺五情好旋茹毛骨輕便當謝人世去去東蓬瀛

種松

種松滿昆丘眼中生蒼鱗松根化爲石松葉不受塵中有結廬者長年事隱淪入云荷長鑱斸苓靑澗濵木食有奇志乃與天爲鄰放歌白雲裏去去空山春

田舍早春作

今辰初解凍遠望田苖稀日出會羣情鳥雀相喧飛村婦荷鋤至隔捨煙火微阿童三尺箠驅羊散柴扉風來廣郊陌春事正依依

侶魚

淸池耀明鏡緑萍淨相依水面散寒花樹底風生微主人時夕來釋杖坐苔磯叢石圍小島遊魚吹浪飛眼中銀潑剌鱗光亂斜暉物我澹無言相對兩忘機余亦觀化者願與子同歸

收菊花貯枕

呼童收落英晨起晞淸露滿囊剩貯秋寒香散庭戶夜來夢東籬枕上得佳句

秋夜同紫峽逸士雪江老僧軰十人宿南屏山中誦逋仙夕寒山翠重秋淨鳥行髙分韻賦詩餘得夕字

荒煙散不收殘山帶遙碧林鴉晚依依艸雉時嗝嗝斜光明不定居人掩荊柵朅來喜盍簮林下語幽賾厓屋燈火靑野蕨旋新摘豈無伏虎禪亦有飛鳬客愛此小昆丘人世白雲隔願當抱奇幽烱言永終夕

江上送殷近夫奉母東歸

春色滿汀洲沙晴鸂■﹝勑鳥﹞遊故人別我去回首江之陬半月屆水宿掛颿風力柔芳蘅弄遙碧閒雲澹不收逺見蒜山月晚泊瓊花洲推篷慈顏喜得魚沙市頭人生會有別歡聚不知憂平明望齊魯乘流發棹謳

我愛陶弘景

我愛陶弘景不受萬乘束掛冠事棲遁歸來臥空谷靑山讀玉書白鶴下髙木乃知悟恱心長日云相逐

我昔何所夢

我昔何所夢所夢在南箕下騎蒼麒麟被髮浴天池日月相磨蕩雷電爲爭馳魚龍舂撞死風雨失所師蒼水使者怒九潦丈人知長跪告丈人臣實愚以■﹝言坒﹞願當謫下土廣輪受譴羈手持靑藜杖濩落無所之朝投昆侖巓暮宿渤澥涯鮏羴厭塵土所過多魍魑沆瀣不自飽五內常抱饑渾沌日斵喪顏色非舊時翩翩黃鵠鳥相望不相隨空懷云錦字無由報歸期

王野雲見寄華山誌忽憶余曩昔月下著羽衣醉吟蓮花峯上今已三載自過江南無此豪興喟然而嘆作詩寄謝故道及之

憶昔遊上淸長風吹羽■﹝衤夜﹞仙人九節笻扶我蓮花側太空借韶濩羣動聲相嚇石髓酌天瓢此物山不惜醉倚洗頭盆月華凝欲滴獨鶴驚夜半回首秋云碧三年萬里遊此事墮今昔媿謝山中人黙光運闔辟

與杭東卿憲副論宋人詩

勃興黃九窮妙處空自知坐海不用舲孤嘯三山湄邇來幾百載還受世人嗤平生陳正字白首不相疑入門坐盤礡知有古畫師

紫陽山中徐步

窮壑臥孤松寒風生杖屨幽人獨往來鳥咔自成句因山剩得秋欣然有餘趣片雨弄江光孤雲起汀樹望中水似天嘯坐漁舟去

云居子

龍山有髙人結茒亂雲裏愛云不出山自號云居子晨夕餐云腴眼中緑筋起十年不見人偶逢靑崕底古心仍古顏相看不作禮但問何處來翠靄濕芒屣予亦澹忘言笑拈金鵝蕊

程節婦

君身椅桐枝妾身葛藟艸相感纒綿意永言百世好一朝詎摧傷妾身寧自保生死願從君寸心日杲杲不學浮萍花東西蕩風沼

吳興北亭與邦直別

靑松盤巨壑不受人間塵鸑雛異眾鳥自飲砥柱津羣情貴茍合難以保厥眞吾與夫君交終始道相親同擷雲中艸還尋天上春一朝來告別去作上國賓正値歳時暮況與豺虎鄰咽涕重感傷手挽君車輪寒禽各嘯侶落木亦悲辛惟願君歸來臥此淸澗濵

寄斗笠翁【有序】

予往年在山陽時有客斗笠短褐訪予於山中因與坐古梅樹下竟日視神气超然了無酬對一笑不別而去予意甚奇之今年甲戌孟冬八日有逺客至忽寄一詩云憶昔山陽時訪君古梅邊靑山不隔雲飛來滿座前風格正堪似气味亦相連竟日不作語此是象帝先自從別君來想象山月圓恐君爲世用墮落天亦憐海上若木枝島中玉禾田引領候君歸寄此黃澤篇乃海門羅先生耳予卽惘然感悟作詩從此逝矣

往年斗笠翁相對空山裏坐撫古梅根眼中蒼鱗起景象入無言玄冥乃至理別來經幾年夢想隔丹嶲昨得白雲詞披覽忽驚喜重感至人心涕下悲未已若木與玉禾一望幾千里揮手謝塵凡長往從此始髙歌碧雲回一劍駕海水

聞劉元瑞按察使棄官與甘泉山人候久不至南國有髙人棄官萬里道晨夕問音書相候靑林杪歳暮悲風塵會晤苦不早何日入門來捋須傾懷抱東山吳居士況汝平生好朅來同幽棲笑拾金光艸

三隱逸詩

嚴子陵

子陵太公流埀釣迹相似一朝載後車尙父任國事陵也帝王師諫議非所志桐江一絲輕煙水從此逝文叔惟故人侯霸乃奴隸髙蹤邈難攀淸風滿天地

徐孺子

刑人弄神器漢道日將覆羣賢抗大義機露身先戮矯矯南州士云臥匡山曲髙鴻眷靑冥潛虯媚幽獨朅來世可遺力耕食自足四海弔黃公千里芻一束下榻走陳侯身尊道不辱緬邈有斯人千古仰髙躅

陶淵明

淵明豪傑人出處亦有道昔讀荊軻詩彷佛見懷抱晉室漸陵夷一官非所好劉裕乃何人天意亦艸艸歸來臥潯陽甲子紀年號酒乃寓眞情菊也見孤操

夢逰黃山吟

朝看黃山圖暮夢黃山行手捫天都月一笑雲煙橫丈人眉如霜采秀忻相迎酌我以石髓遺我以瓊英泠然跨黃鵠更欲逰空明羣峯忽不見一舉還自驚覺來發長嘆半牕松雨鳴

曾大尹世榮饋江魚

平生味道腴藜莧心自足邑侯念此意遠饋春江玉驚犬吠成羣打門走健僕雪花初出水鸞刀破銀腹風味極不常更倒牀頭醁隔座目力窮到手杯盤速麤糲得解圍吟聲動花竹

石川子

魯門有狂客昔隱泰山中髙謝九州島事自築一畝宮鹿裘才掩骼悟恱晨夕同飲牛汶水湄訪道屍鄕翁物情視蝡動長嘯回天風偶來逰汗漫邂逅瀛海東語笑若宿好顧我啟方瞳授我玉屑飯五內煙火空久當遺凡蛻相將入無窮

贈鈍翁

丰狐自胥疏每爲腋所悞翡翠巢南林亦以文見捕世人玩葩藻投老終莫悟夫子抱淸浮以鈍守中素還能逺囂聲朅來隨煙霧予亦畏壘民從子返初步

春日閒居和韋蘇州

亂髮午未梳槀居幽興生焚香了淸晝無夢到京城雨過山枝緑倚枝有餘情舎南村水滿鵓鳩聲催耕地僻語論稀牀堆圖史淸朅來坐成懶那知世网嬰

題許氏夫婦節義

夫因爲弟死婦乃守夫節一門節義俱聲光繼前哲呱呱膝下兒衣食賴提挈夜窻機杼聲孤燈半明滅白髮映靑裙投老志愈烈磊磊澗底松凜凜巖上雪感慨歌此詩燈前聲嗚咽

贈別王與時方伯

海中三花樹石上五粒松與子今有約相候尋其蹤褰衣白雲杪時戲蒼精龍手把古苔篇還訪昆侖峯峯頂咽玄露長令有好容回首謝塵世莫教生秋蓬

夢采藥王屋山小有洞

夜來何所夢所夢在名山采藥小有洞長鑱亂雲間忽覺異人境已知自不凡靑厓貼天日下照芝艸斑雙轅駕白虎遙見仙人還向前心自喜飛步相追攀手把翠云蓋懇求啟祕闗長日不肯語相待神自閒但教食雲霞要畱好容顏一笑還自悟白日逰塵寰

首夏一日坐錢員外仕宏竹間小樓戲簡

首夏鳴禽繁晏坐竹間樓天風灑琳瑯碧雲衣上流焚香了長日短童具茶甌枕簟對靑山頓覺五內幽地僻不受塵主人更淸修何當拜龎老同入鹿門遊

張山人

張子湖海士弱齡自崛起讀書法前修隱棲茒茨底曠哉山水情鶡冠烏皮幾巖花紛始紅石耳翠還紫觸物發幽響淸詩有妙理遠慮累可輕遺榮心自喜緬邈山中遊百世懷杖履

送潘子北上

潘子南中秀意气淩飛鴻出門佩雙鞬告別時匆匆駕言遊燕趙覽光蓬萊宮杖策謁天闕危言開帝聰上以陳王道下以陳民風慷慨抗髙義披肝瀝其衷予亦磈礧士失志岐路中長劍拂鞶厲側睇心衝衝願子茂大猷寤寐思所崇

題程時望介齋

新安昔上郡黃山秀而起程氏重黎後居此古仁裏異代見孤操眼中得吾子結茒山之隈行歌靑澗底飲泉義固在饑凍未應恥千載於陵翁可以同此理

題汪庸夫孫道甫道義同心捲

兩兩澗底松鬱鬱歳寒操靑靑百尺絲上有女蔓艸女蔓不終好一夜風霜老

太白山人漫槁卷二

●欽定四庫全書

太白山人漫槁卷三

﹝明﹞孫一元撰

○七言古詩

松樹障子歌

眼底何人畫松樹一株兩株拂煙霧靑入石泉形影空老摧嵒壑愁日暮山鬼作靈夭矯行於莵受縛卻回顧摩挲雙眼看不眞恍然步入廬山路气寒心悸狂欲踆仰面大叫眞宰怒雷霆排空頃刻成茒堂卻被風拔去停杯収捲起長嗟四壁秋聲雨如注

畵孔雀引

吳溪大絹長十尋何人奪此造化心不寫凡鷹與快鶻獨寫靑山石上之文禽髙冠照水弄深碧翠尾隔花浮暗金文章眞合自嫵媚雌雄長日靑樹林君不見杜陵詩中語意深見詩對畫如見箴赤霄玄圃湏往來愼勿渇飲寒泉陰

咄咄行

太白山人愁咄咄灑淚盈把眼見骨夜深按劍燈熒熒岀門萬里天突兀長江老龍作人語熒惑正照江之滸短衣蒯緱節士歌破屋陰風動環堵蜀之劍閣國西門■﹝豸契﹞貐久據揚風塵豎儒幾年秉旄節民命視同鼎中鱗憶昔孝皇養士恩銀章朱紱出入尊白頭至今坐通籍急難誰肯排天閽嗚呼此事難再舉君臣大義從斯■﹝度攴﹞回首欲投煙霧深釣竿獨抱滄溟去

酒酣歌贈鄭繼之地官

司徒之官不可求早年通籍金閨遊靑袍只今厭奔走兒女衣食泣道周屢見文章出翠釡未聞廊廟登天球鄕闗萬里望不及風吹離思江花愁野人勤汝早歸來塵埃骯髒難爲儔朝廷嬖孽未除盡早晚尙有巴蜀憂冰雪照野驚歲暮行人烽火多阻修天狼出明東海岸哀凰獨叫西康州酒酣對汝不料事爲此長歌歌未休

黃山行

黃山昔云與天通三十六峯常冥蒙晨昏日月轉地中下連滄海沃焦東嘄陽一足啼遠松天雞野岸巢髙風中有靈迹世難窮洞門水簾捲鬱蔥五色閃映金銀宮秋風花落靑桂叢聞有髙人祕其蹤洗藥流出砂泉紅長年兀坐石牀空萬物入手愁化工吾聞此山元气鍾異人往往時相從苔篇鳥書雲霧封我來啟此心忡忡洞裏韓終倘相逢倒景同佩蒼精龍萬二千年壽無終

山中人歌

山風日暮吹黃獨山人歸來山中宿白雲萬頃髙映屋山光相對眉髮緑萬物到手吟不足詩艸牀頭牛腰束麋鹿相過亦不觸毳袍芒蹻識髙躅上皇之時道超俗吾聞不死遊亭毒我今煉藥山之麓山中之人駕黃鵠

劍閣行寄彭濟物總制

老子輕裘豪且雄挽弓射龍江水中落日半壁翻江赤巫峽明月啼■﹝犭員﹞狨中原一髮渺何許峨岷萬里來秋風古云劍閣罪眞宰盜賊竊據今無同地生度量固人力全活民命天爲忠健兒倒戈喜多夢歸來散馬關之東燕然銅柱亦細事致君堯舜臣之功野夫甘守西山餓再見庶物回沖融庶幾乎再見庶物回沖融

松厓歌寄方方伯壽卿

吾聞䢐徠之山嶻嶭髙萬丈上有古松千尺蟠踞厓之顚白日行天不到地蒼藤翠蔦倒掛相鉤連皴皮剝落根半露偃蓋反走枝相纒下有元精山靈祕流膏入土今千年樵人牧豎不敢伐乃知神物天能全陰厓半夜起蛟蠖哀壑萬里含雲煙世間此木不見用偃蹇獨臥空山前只今大廈將傾圮風雨無庇眞堪憐嗚呼安得此木供采用能令四海蒼生重熙然

南屏山歌

屏之山兮髙且閒雲冥冥兮水潺潺山中人兮古心顏坐白石兮擷翠菅雙鳥忽兮翻飛念塵世兮多違夕陽下兮千里眇悵望兮不歸

吳氏雙桂歌

吳家軒前有雙桂虯枝曲鐵相交蹉黒飆一夜鬼神會天香墮地愁素娥露靄向曉半身濕煙痕翠剝莓苔多邇來更借栽培力開花無數黃金柯君家兄弟好奇古攜我共坐靑婆娑月色輕揺白鸞箑秋光浮動金叵羅气酣耳熱發大叫仰面不怕眞宰訶寒蟾無語玄兔泣一泓翠影揺山河相看一笑唾壺缺攬筆贈君雙桂歌

題梅花贈太守黃子和

使君作郡滄洲邊我曽一見神翛然長髯方瞳有仙骨種梅猶記羅浮巓瓊盤鐵曲一萬本茒屋正在春風前寒姿自照日杲杲白鶴下叫靑溪煙我歸管領君勿嗔采花拾實還候君

南榮老人歌

南榮老人睡起晚過午柴門日初轉下牀看山懶不冠山光樹光渾莫辧秋風更覺艸堂深鳥雀相馴機事淺平生得處不湏書愛云弄泉歳華晏

跨驢遊西山天竺寺

秋葉滿林吹亂紅秋光半在山寺中老衲迎門解幽事一見呼我長髯公薫鑪相對坐中夕松聲泉韻何沖融獨鶴隔竹向人立欲鳴未鳴幽意同气酣日落豪思發詩成三繞靑桂叢造物小兒玩人世俯仰何必悲無窮布袍斗笠自髙格狂歌醉叫驚山翁歸來明月散林影驢背仰嘯秋山空

泛髙士湖【有引】

正徳乙亥孟春十四日予與石川子泛舟西湖時石川子著方山冠予戴華陽巾被髙士服把酒四望予顧謂石川子曰昔靑蓮居士李白與尙書郎張謂泛沔州南湖因攺爲郎官湖今日予與子遊頗追迹前事西湖固可爲髙士湖矣石川子一大笑酹酒於湖命予作詩紀之予時已爛醉卽信口長短成篇不竄易一字

我聞唐家李白一世賢郎官之湖至今傳我今與子繼其迹勝事豈許昔人專方冠野服興不淺駕船載酒淩蒼煙千山萬山兩岸如羣龍蜿蜒盡在幾席前靑山落杯底白日行舟邊黿鼉突兀波面出大魚小魚爭避船君把鬥酒我歌扣舷天風下來云葉翩翩爛醉騎鯨遊昆侖巓

春前五日大雪

一夜雪飛石徑齊淸晨壓我茒屋低小奴開門抱甕出赤腳汲水愁衝泥墻頭饑烏太無賴繞我階上啞啞啼南山黃獨寒無苗長鑱歸來風怒號

按察使劉元瑞惠寶劍歌

劉侯意气天下無惠我寶劍來昆吾腰間斜解虎頭綬魚皮纒鞘蒼波麤鑄煉自是神明力歐冶已死風胡䢐泰山爲砥作平地東海出淬蒼鱗枯星迎寶鍔孤光動赤帝篆文畱其膚天地相視忽攺色樹木慘怛風號呼空山日暮熊兕走蛟騰鯨駭翻江湖黃雲古壘結不散寒■﹝氏鳥﹞嘯雨愁荒蕪憶昨邊烽接天起闗城不守失邊鄙天子憂惶費經理今𨿽掃逐猶未已國無守臣國之恥劉侯劉侯莫輕擬元也闗中豪傑士只今契會風塵裏酒酣擊劍哀歌起揚眉結義從此始萬里同行報天子

謝鮑山人采松花見寄

山人縛屋黃山巓靑松萬株盤屋前春風摘取花滿裹逢人遙寄吳門仙吳門仙人身已輕服花更向靈气生白日獨坐若木下滄海如席龍不鳴昨夢訪君松樹樾赤腳蹋云石苔滑天風颯颯吹欲醒歸來松際畱明月

錢員外畫小石山歌

錢侯畫石大者如踞彪小石犖確如驚虯雲際十峯五峯出白日不動蒼煙浮中有山人煮石處茒屋藏縛靑厓幽黃鶴飛來飲丹穴月中桂樹枝相樛錢侯錢侯有仙骨手奪造化與天侔我有仙人九節碧玉杖與侯還訪昆侖十二之蓬丘

致道觀看七星檜樹歌

海虞山前突兀見古檜眼中气勢相盤拏上應七耀分布有神會地靈千歳儲精華皴皮無文盡剝落老根化石吞泥沙據山■﹝山上畾下﹞峞映壑■﹝含牙﹞谺身枯澑雨枝黒藏蛇佇立頃刻雲霧遮日落未落山之厓同行觀者皆嘆嗟舌捫頸縮無敢嘩歸來靈物不可究夜宿撼牀恐龍鬥

鮑氏藏書樓歌

鮑君藏書十萬軸气壓石渠吞天祿縹囊緗帙盡古今竹簡蝌蚪驚觸目昔從惠子見多方後聞張華載滿轂唐時世南行祕書豈獨李邕號書簏今於君家盡見之挿架堆牀動成束我夢化作太乙精手燃靑藜訪君屋緯象玄文發隱奇夜半風雨眾靈哭嘗聞聚書後必興況是魯齋舊儒族六經行天日月明文章末學厭紛逐鳳衰麟死三千春主持吾道寧無人

題古木竹石圖

石根拖雨雲腳過老木■﹝含牙﹞谺石欲墮白日抱珥天色微翠葆含吟風勢大山空往來不見人山鳥一聲山竹破當時此畫作者誰湘娥猶泣眞宰悲

吳偉瀑布圖

何人畫此瀑布圖巓厓老樹云模糊風前披拂佇玩久筆力乃是江夏吳吳生當世名第一揮毫落紙人莫及骨格老硬神气淸飛濤漱石石欲立懸巖遠勢亦可愛直瀉似是廬山派槲葉瑟瑟天風來晴沙碧嶼蒼茫外美人隔水把瑤艸鴻雁雙飛鸂■﹝勑鳥﹞小天寒日暮意無極靑石漠漠望中杳我生蹤迹眞好奇年來遠結滄洲期眼中見此足幽賞分泉煮石聊自怡

黃山歌贈戴仲良

吾聞黃山三十六峯靑挿天懸厓峭壁萬文飛流泉古松盤壑風吼地蒼藤翠蔦白日生雲煙奇石媚幽獨小芝紅欲然若有人兮山之巓烹霞煉石元化旋宇宙入手春無邊有時黃鶴鳴翩躚且吹玉笛桃花前月明相約講重玄我來手持靑苔篇龍漢之祕心相傳洞中一笑三千年

蟠桃圖爲鮑氏母壽

鮑君寄我蟠桃圖緘書相示來中吳索詩詠圖爲母壽牙籖錦軸雲光敷風前披拂佇玩久滄海萬里島嶼孤紫文緗核大於斗此木要與凡植殊春風倒捲綘羅袖酒暈時上紅玉膚云烘霞蒸光不定一顆不易千明珠昌容綠華駕文鯉王喬琴髙乘白鳬摘桃實兮來仙都飄飄蕙帶雲霞襦捧桃獻酒爲母壽三千年後遊蓬壺

分歳詞

去年分歲東海涯今年分歲山人家地鑪盤礡笑傖父隔座呼酒聲啞啞采餌飣盤出鮮脆還從杯面分椒花吳儂相向祝如願兒大軒冕田桑麻吾亦不祝亦不嗔但敎有酒壽吾身

題楊明府山水圖歌

楊宰手持山水圖打門過我聲相呼登堂展圖急相示雲煙滿面秋疎疎畫者何人得天力長風萬里動地急攬衣縮頸不敢前袖中怕有波濤入洞庭之派湘漢分君山一點入靑雲上有老龍吹笛處月明彷佛淸韻聞黃鶴樓前花事闌黃陵廟裏竹陰間沙鷗野鶩殊可樂蹋浪翻萍時自還彭蠡兩岸煙樹依中有陶朱釣魚磯飯餐鰕菜常容與手著魚經無是非楊宰楊宰心思聰平生愛畫精天工要令知我歸來處便是圖中陶朱公

平厓道人歌

道人致身何蕭爽縛屋靑厓平如掌年來漫有雲霞想道骨仙風日應長雲裏金支下翠旗夜半猿鶴鳴蕙帳長生木瓢白石樽對月松醪引翠浪浩歌日暮采瑤花大澤空山自來往

周舜卿山水圖歌

周生初學盛子昭畵手相傳心獨勞後來卻擬戴文進落筆開縑分秋毫气韻浮動意已極掛出滿堂皆動色山腰半掃雲气橫樹杪瀟瀟天風急瀑布下掛蒼厓間近看頗類匡廬山又見武陵桃更有商嶺芝松間似是黃與綺皓首相從同避時一朝出山回帝力四海爭看歌羽翼至今漢道有光輝對畵感事心嘆息周生周生名已著平生所畵亦無數此幅差勝盛與戴髙堂白日生煙霧

黃山歌

黃山嶻嶭幾萬里亂峯如龍矗雲起晨昏日月轉山腰三十六軸盤地底昆侖渤澥气勢來衡嶽匡廬逺相倚長年冥蒙飛煙霞白日雜沓走麋麂玉泉丹砂鍾靈根芝艸瑯玕長不死中有髙人事隱棲縛屋開門亂雲裏崖木野藤時作花澗水泠泠石齒齒牀頭木瓢白石鐺檐頭甕牖烏皮幾避世應同屍鄕翁著書還擬鶡冠子我亦乾坤放逸人探奇名山興未已落日長歌招隱詩采藥尋君從此始

題張玲畵

四時花張子寫生人嘆嗟解衣停筆思盤拏金盂倒汁墨痕斜挽回物力春豪奢風前脈脈牡丹芽小艸濈濈爭含葩夏橊秋蕖取次花四時會有重幃遮不敎飛泊委泥沙請子更寫古松枒淸陰盤據山人家石鼎煮苓延歲華

西湖山居

道人縛屋南山裏西湖正對柴門底藜杖經旬懶出門門前看湖聊爾耳秋風撫掌桂花開坐對白石歌隱士溪翁住近不相知晨昏同飲西湖水

環溪釣處爲陳憲僉題

長樂山水閩中雄諸峯北來開巃嵸一溪發源深莫極環繞卻與諸山逢山根倒挿溪水碧山靄冥冥溪樹失鴰鶬鸂■﹝勑鳥﹞啼向人四面波光山月出美人有時坐溪邊竹竿裊裊牽春煙腰間笭箵興自好日暮吟對江花前我亦平生稱釣翁十年避地滄溟東他時倘慕三花樹萬里來尋煙霧中

太白山人漫槁卷三

●欽定四庫全書

太白山人漫槁卷四

﹝明﹞孫一元撰

○五言律詩

秋興二首

白幘乘髙興靑山載酒甌登臨歌猛士形勝俯南州龍臥江光晚鵰盤云色秋西湖有狂客吹笛徧滄洲

平野秋光淨廣川落日虛紅畱楓樹晚黃見菊花初時序悲舟楫江湖無諫書南山歸臥處還喜有茒廬

渡江

鬥酒醉初醒長歌望海門晚山橫北固落日照中原沙白鳥雙下天靑江獨吞壯懷方激烈危坐欲騰鶱

看山

支郎構別業龎老逺塵寰偶到無言處來看江上山風篁元不整水鶴自飛還殘日漁樵盡柴門影獨閒

讀孟浩然詩

春水長蘭苕春鷗來復饒雲光欲到地江色澹相揺濁酒同漁父輕風動野袍峴山斜照裏歸去趂鳴橈

同沈啟南吳門載酒泛月二首

望望蒼茫裏閒雲度野田山空偏受月水闊不分天酒琖初侵夜星河半在船白袍江海上樗散自年年

微茫風日暮歸鳥下靑田暝色遙吞樹波容澹寫天豚魚不吹浪萍葉故迎船笑殺鴟夷子浮家不計年

登越江城寄彭濟物憲副

鼔角風初曙登樓倚望時春愁迷斷雁野色帶荒陴千里雲山夢十年江海詩兵戈阻前路還系故人思

有客

艸堂對湖水地僻有髙情雨意開林色秋光泛菊英到船覓魚蟹有客過柴荊長日看山處相畱幾簟淸

曉起

曉起風威急江城鼓亂撾沙明初報日樹凍半畱花末路無騰蹋孤懷有歳華平生杜陵老爛醉是生涯

癸酉六月望夜同施邦直棹舟西湖歷六橋抵望湖亭乘月登孤山拜和靖處士墓

向曉南屏路相攜上釣■﹝舟侖﹞山根晴亦濕湖面夜難昏月色畱吹笛鷗羣避洗樽來尋林處士地下有知言

戎馬

戎馬臨闗塞笳聲逺地哀朝廷聞選士道路困輸財星月天山動烽煙瀚海來安能有飛將坐掃陣雲開

漁父

野水平於席中流風力微江花迎日淨沙鳥背帆飛黃帽爲漁父靑錢買釣磯只今鷗社裏投老願無違

聽泉

聽泉坐厓石來洗人間煩到面葉聲亂隔林雨意喧調髙元自得道在卻誰言歸路不知晚還看白鳥翻

席上沈啟南先生限韻賦白荷花因柬錢士弘水部

越女起新浴亭亭立晚涼波明弔淸影露冷薦瑤觴與月還同調無人只自芳永言老南浦願不嫁東皇

送杭東卿憲副入京

對面意不盡長風吹別襟江湖浮樹杪鸛鶴下秋陰羣盜還多難諸方慮已深治平望公等堯舜格君心

夜起煮茶

碎擘月團細分燈來夜缸瓦鐺然野竹石甕瀉秋江水火聲初戰旗槍勢已降月明猶在壁風雨打山牕

謁孤山林和靖處士祠

我識林居士角巾老不妨文章余琬琰山水借聲光老鶴迎人立疎梅作意香誰言傍修竹配食水仙王

憶昔

憶昔雲中士括囊祕命修於莵駄醉影老劍伴淸遊絕火毛三伐飲泉月一抔十年回首處天地隔滄洲

晚霽

晚來雨初霽煙火隔林微一徑牛羊入孤村桑柘稀長天下逺水積霧帶嵒扉月黒聞人語溪南種樹歸

月夜同施彥器毛應奎二憲副三茅方丈對飲得饒字

意極不成舞角巾醉裏豪菉葹悲道路山水自漁樵白月照鬥酒長風吹鬢毛夜深催擊缽一笑得詩饒

月夜登臺和彭濟物韻

淩虛有古榭入夜月同幽桂影吹欲散水光凝不流酒杯落吾手詩句破髙秋見說盧敖在同追汗漫逰

送彭濟物憲副赴闕

多難還分手秋邊一劍雄靑雲懸短夢白日照孤忠驛竹啼山鬼江汀臥晚楓兵戈猶在眼好奏未央宮

夜坐柬錢員外士宏

中夜不成寐屋梁落月空攬衣驚鼠散看劍炙燈紅吾道空山裏年華細雨中故人有傲吏相憶興還同

對酒

嵒石韜弓劍風塵混客身易消吳地酒不見隴山春失路無騰蹋供愁似眾人獨憐嵇叔夜何處可藏眞

幽居雜興十首

艸堂連翠微一徑轉柴扉竹裏廚人散雨中春事稀蜂房爭自課花片覺全飛政愛蒲團好焚香了化機

六籍聊遮眼髙眠傍屋牙春來詩得計老去醉爲家門映斜陽樹山開背郭花鄰翁閒有約相對話河車

十日荒城雨開門艸又新若無一杯酒辜負百年身澹澹春圍野靑靑山近人喜看江上影依舊白綸巾

野次寡輪鞅春深漸輟耕幽禽隔樹小滋蔓上墻生蒲長靑堪把桑空繭欲成自緣耽野趣不是愛逃名

歸臥茒檐下讀書終愛貧鶯聲十年事艸色滿城春道喪悲浮俗情髙夢古人眼前君莫問我與酒杯親

雞聲催旦暮歳月夢中移云漢空回首溪山獨占奇買船同鶴載得句報僧知卻笑南華子間看野馬馳

柴門春雨裏野水明荒陂碧艸看還長白袍閒自知短歌聊起舞扶醉彊題詩元有林泉志歸來更不移

淸風生甕盎吾亦愛吾貧看竹雲連屐鉤簾雨映人梅花偶到座硯水動浮春意外渾無物靑山共此身

小艇初移棹揺揺進遠風晴江獻嶼碧老樹消春紅鬥酒長吟處百年無事中釣竿如在手便好作漁翁

睡起不自好出門望逺山碧雲回夕色老木澹秋顏道路從違裏菇蒲坐嘯間吾師白鷗鳥長日與同還

贈別顧華玉謫全州

桂嶺經行處泉聲日夜潺飛虵晴掛樹毒霧晝沈山去國鳴孤楫傳詩到百蠻栁侯讀書處遺像沅湘間

江南道中

去國烽煙異懷人涕泗滂九闗啼虎豹三月裹餱糧日晚漁人語云回雁路長請泥吾豈敢晏坐恐埀堂

鵝湖費閣老見訪山中作詩贈之

天遠辭朝日江淸一棹東艱危思欲濟畱滯气還雄水宿魚龍國帆連鸛鶴風便隨梅福去莫問國師公

重遊江上寺

重遊江上寺相對一樽開耒耜知天力東南息戰灰堞樓浮海動潮勢抱山來落日聞人語漁樵一徑回

聞開化兵亂問訊吾廷介父子

問訊南來客移家近向城長貧方學道多病更聞兵顧我蓬蒿質憐君江海情續盟定何日瓢笠祝融行

費鵝湖閣老顧與成參議同訪有詩見遺依韻和答

雨餘秋寺裏一徑轉松長上客同乘屐髙人獨據牀塔陰眠石壁鶴迹徧山房歸去猶餘興看鷗意不忘

感興

作詩久成祟身世困天弢夢斷心猶壯燈靑首獨搔梨花三月暮春水一帆髙何處歸來好看山破白醪

江城柬殷近夫

沙上風煙異經時老客心遠天低故壘落日帶空林目極芳華晚愁緣野水深江城有嚴武猶可慰孤吟

席間戲和近夫

江上風煙好依依俗更惇故人有傲吏喚客共淸樽覓句開梅閣投壺對竹根一春狂未了頭戴小烏巾

對雪

淸晨寒威作倐爾失荒陂饑烏噪欲死老鶴光自奇斜斜全傍竹脈脈政宜詩西湖理釣艇憶得去年時

避冦吳興山中二首

日暮漁樵散山空河漢明柝聲悲永夜戎馬閉孤城去國美人盡感時黃葉生酒杯徒自好極目一沾纓

露下虫聲雜蓬門月色沈燈明人按劍風急虎行林南國兵戈滿中原涕淚深裋衣挽不及臥病北山岑

簡邵國賢少司徒

靑鞵偶城市邂逅喜相投一笑滄江逺到門拄杖畱人文望吾子天意老漁舟不盡風前興寒花臥晚幽

寄山中相知

世間果何意一事我來無碧海分瑯菜靑天夢白楡笑看驢背影又落華山圖欲語無人會月明■﹝犭員﹞自呼

西湖

十里山如拭西湖背郭流僧歸虹外雨雲抱水邊樓春事多逢醉歌聲半是愁獨憐垂釣者吾欲共滄洲

同董子言陳用明沈天用僧古心晚涼攜榼湖上以老杜山靑花欲然分韻得花字

六橋尋勝處去去望中賒樹老秋連石湖酣晚映花山光酬野客詩意愛漁家歸路殘陽裏鏗鏗拄杖斜

夜過王漢章畱酌

一笑眞良晤相看意气同杯痕寒較淺暝色坐來空倒幘髙人醉焚香秀句工阿咸更淸絕愛客似而翁

月夜過淩時東

角巾興自好愛月訪柴門幽事同吾子靑山閣酒樽江風動髙樹野水明孤村欲問今宵意漁歌起釣■﹝舟侖﹞

宿歸云庵

獨坐山中寺境閒眞意存瓦燈燃石壁松葉暗柴門夜久無羣動詩成偶自言上方鐘意早山月落前軒

秋夜不寐

造物終難料夜長耿不眠酒醒燈暈裏秋墮葉聲邊盆盎乾坤夢溪山藜莧緣平生陳正字死不受人憐

沈啟南挽詞

風流驚絕代投老有餘情海內求詩艸圖中聽水聲人多憐蹇拙天亦愛聰明回首荒山道斜陽艸樹平

夜宴

河漢近瑤席開簾空翠生金杯揺夜影畵燭剪春聲一笑藏鉤戲低回舞雪輕歡歌雜未歇澹月照三更

送許天賚赴春試

角巾快一識相對殘陽紅多路笑我拙收功與子同山靑去鳥外春滿片帆中政恐釣竿手畵眉終未工

劍

得自昆吾北土花尙蝕紅歌魚志終俠斫地气何雄寒日飛孤電晴空走白虹平生忠義在仗爾靖蠻戎

晚晴信步至城東艸堂主人開樽畱酌

東風吹晚步拄杖散閒身燕掠春陰薄鳩鳴桑葉新過君文杏館呼我謫仙人政有煙霞骨還知麋鹿親

毗陵李太守禦賊

戰格東西破孤城誓始終自揮朱雀幟眾擁紫髯公吳楚哀歌滿江湖控制雄爲憐巡遠義湏愛晟瑊風

休寧■﹝氵義﹞口十詠

旗山

有美神明地靑山旗勢開連村看世冑繼代有賢才赤羽迎云出翠華拂日來人家讀書處髙下見松梅

鼓石

平野山根出形如一鼓橫何人費修琢眞宰自生成苔剝靑猶好雲深濕不鳴太平有樂部還擬獻承明

筆峯

山勢南來遠筆峯獨不羣煙嵐晴露頴艸木碧成文人物千年秀道源百世聞夕陽重回首髙望入寒云

硯嶺

一帶嶺橫起渾如硯琢成咸池淸露滴仙掌黒云生元气天應結人文世久明誅茒山麓下閉戶著陶泓

暘谷

谷口日升處雲開萬里輝遙看峯影出漸覺露華稀地暖禽聲樂泉甘艸木肥端明種松處百萬已成圍

雲溪

落日溪光淨閒來坐石磯因看異人迹猶見紫雲飛岸坼楓根出沙寒石髮稀懷賢增感慨回首意都違

龍山

蜿蜒山脈好神物欲飛翔亂石蒼鱗動千松翠鬛長地形接閩越人物自梁唐山腳遺祠在題詩仰末光

鳯林

聞道東林竹當年有鳯鳴濕云吹不散涼月亂還明疎見晚山色遙連茒舎淸豈無逸士駕載酒寄髙情

鄕約

休陽萬山裏民物義相惇耕鑿猶前古詩書自一村應看風俗厚尙有典刑存遺訓追先哲年來徳業溫

吟社

續代開吟社佳時剩一遊思奇山攺色興到鳥深愁大雅聲猶在黃初泒尙畱太平風物好有句頌皇猷

荊溪道中

樹夾蒼厓立遙遙溪路微浪花迎棹尾山影上人衣饑鵲鳴將下頹云凍不飛還尋舊逰處日暮漁樵稀

幽居二首

萬事歸來好幽居養性靈敎兒收藥裹畱客話熊經投老丈人行生來處士星相過君莫問身世一魚舲

自得窮通理幽居不誤身淸流梳石髮遠霧著山巾竹上僧畱偈庭前鶴近人科頭坐終日吾自愛吾眞

王方伯與時制深衣幅巾大帶絇履見遺小詩裁謝

敎化尊方伯能令風俗惇人文今更煥吾道喜猶存居士香山社先生獨樂園興來風日好行傍栁花村

永嘉王子揚見訪山中畱酌

樽酒歌聲發蓬門秋意深泉光浮野竹山气濕空林一笑得吾子百年獨此心便期同隱操更喜有髙吟

山寺對雪

寒入山中寺今晨雪意逢淸樽畱客過野興對僧濃別渚迷鷗影深林印虎蹤此時誰會我倚杖立髙松

送吳希明

送子長楊渡白雲歌未終江山情共別燈火夢還同一路黃梅雨半帆白鳥風波聲催棹急何處寄詩筒

宜興吳克學雨中遠訪予於吳山一宿而別詠此送之

故人共短席相對酒杯深一宿蘧廬夢百年翰墨心雨疎分薄曙虫響起空林後夜成相憶月明何處砧

僧明秀東林別業

結屋東林下市鏖回不聞疎花寒照雨老樹暝巢云摩詰元非病懶殘不忌葷茒檐兀坐處萬物自蕓蕓

石林

亂石生寒靄殘林帶晚曦松涼供睡穏山靜與詩宜入洞隨猿迹登崕割蜜脾朅來天壤內此地可棲遲

同淩時東吳介夫僧古心逰虎跑寺泉頭分韻得空字

長日尋幽處穿林興不窮把杯秋寺裏得句野泉中山路晴吹葉石梁晚度風有僧同杖屨更洗世情空

失鶴六首【有引】

余蓄一鶴一夕開籠調舞忽爾髙逝長望不還時松房夜寂風月淸烱獨引步顧影誦唐人想伊只在秋江上之句因用首尾作詩六首付童子長歌以招之

只在秋江上孤音何處聞夢回千里月愁入萬山云欲賦招難返長憐思不羣此時還憶汝書寄武夷君

只在秋江上連宵信不通忽看云外影漫擬頂間紅樂府音猶是山家籠已空此時還憶汝學舞小庭中

只在秋江上長吟首重搔避煙茶已熟窺戶月初髙山角聞孤笛湖陰夢小舠此時還憶汝把酒興空豪

只在秋江上髙飛竟不還君應憐逺漢吾豈戀區寰云冷難成夢月明疑扣闗此時還憶汝何處訪蓬山

只在秋江上孤蹤竟所之花間扶杖處竹外聽泉時野客來玄圃山僧寄紫芝此時還憶汝伴我夜吟詩

只在秋江上煙霞幾萬重階前畱墮羽苔面想行蹤云影忽傍水月明猶在松此時還憶汝跨我出樊籠

西爽亭會別周參政楊顧二參議

對酒山亭上淸秋思更豪輕鷗動江色片雨帶林臯興逐王司馬詩當何水曹分攜聊一笑日暮上漁舠

寄越中諸友

自別西湖上逃名人不聞飯甘黃獨味身在野鷗羣俗病難相惱靜居已策勲何時還一笑采秀入閒雲

贈鄭師凖【有引】

浦江義門鄭師凖訪予山中坐次因與談先世同居之義鄭氏自宋建炎初至我朝居已十餘世歷三百餘年合數千指而食守宗法不墜宋元二史具載孝義傳中而我朝猶以孝義顯被殊恩之盛然則舉斯世之大而義之間見者僅僅若是是可嘉也亦重可嘆也作詩贈之

義居聞鄭氏十世浦江濵國有張公藝人傳李自倫宗文今更見俗化喜猶淳海內樊籬共寧無感激人

虎丘慧上人山房

占勝景相於僧閒水竹居牕幽滋蘚暈樹老帶虫書石鼎秋聮句溪園夜剪蔬買山錢可借許我築茒廬

獨往

無媒幽徑迥笑語領東風遠燒攙新緑寒花動小紅野情藜杖底詩句酒杯中一路春相候何人識化工

燕都張子言訪山中

有客自髙格入山從我遊衣裳上云色幾簟枕泉流嵇叔遠世味山公得酒儔柴門近湖水還可到漁舟

春日吳門和李獻吉見寄二首

春水動幽興江行人迹稀靑楓隨浦斷遠鴈與雲歸過雨花經眼停舟山近衣長吟愁落日霞外看餘暉

漫艤吳門棹因成極勝遊野吟峯影出林臥艸光流帆面過江鳥云陰開晚洲狂歌聊自得隨地覓巖丘

石亭

石亭圍野色晏坐長髙情細竹通幽澗呼兒洗玊罌蒼蒼松雨墮冉冉島云生掃石題詩句長畱眞隱名

惠山寺

髙臥山中寺瞢騰過午鐘身間隨物化意到與天通松閣雲光入山泉雨气空焚香憶摩詰興味頗相同

同顧與成參議過蓉湖別墅分韻得禾字

龍山斜帶郭樹宻野涼多湖气燻晴日雲光淨緑禾茶瓜隨地覓村徑與君過佇愛幽居晚兒童竹裏歌

遊道場山

伏虎昔年寺塔畱雷半焚我來白日靜鐘落靑山聞亂石開雲气晴池散鳥羣遲回興不盡林葉落紛紛

雨晴

曉起雨初霽輕風到野袍日迎山气盡天入鸛羣髙出澗喜新漲攜僧同小舠欲畱還自去詩意動林臯

錢員外施藥濟人逺近風動作詩戲贈

濟世韓康伯辭官陶隱居花前開藥裹月下檢方書道骨時應長塵緣漸破除髙風動城郭人迹滿門閭

寄顧臺州華玉

使君有道气爲政亦山中坐見桃花色靑林度逺風才堪一世用官與眾人同饑食莤溪橡長歌興不窮

遊龍井山

石磴攀蘿上天風倚杖吟鐘鳴山意動泉靜樹光深白日觀云物淸樽坐石林歸來興更好纎月映孤岑

晚涼獨坐湖上荷花盛開

薄晚西湖上花開還自憐風回香冉冉鷗泛葉田田云色晴移水月明淨放船夜涼興更好獨坐釣絲邊

鄭繼之地官久不過湖上奉簡

怪爾狂吟客不過湖水濵寧遭官長罵莫得野人嗔云外烏藤杖水邊白鷺巾相看只自好空送月華新

同孟僉事望之登虎丘山

停舟倚暮色開琖對江濆山回朱甍出鐘鳴碧殿聞林花交野岸石壁動春云落日狂歌客登臨興不羣

東郭艸堂和王濟之閣老韻

艸堂臨野水苔積路難分枕簟虛山月琴尊度海云■﹝口答﹞然眞得道隱矣不須文長日少人迹門開鸛鶴羣

蘭

落日天風動空山蘭葉芳瀟瀟湘水闊冉冉楚雲長獨抱幽人操空懷王者香隔江費褰采歲暮永相望

贈黃得之二首

海內談詩早聲名髙適齊風塵同佇望衣食各卑棲落日雙鵰急空林孤兕啼愁聞更出狩校獵羽林西

我愛黃江夏雲山夙有期風流懷上世瀟灑有淸詩笑拾滄江月行歌靑桂枝嵇康徳石髓王烈許從師

聞郡使者救水荒

地入黿鼉窟天連鵝鸛羣君心時注念使節日憂勤滄海流雲气靑山捲浪文歳功猶足望歌頌動江濆

簡程確齋

有美人中傑名應入邵評易傳殷末世文尙漢西京樽酒觀羣化衣冠異俗情率溪有長雚釣取北溟鯨

海鹽陳用明朱元素僧明秀見訪山中酒次作詩贈之

可人費招挽今喜過蓬門黃烏坐中午靑山意外春詩新聮石鼎興逸逐淸樽明日還相憶來歌白鷺巾

題孫道甫東園捲

小辟東園地間來樂事宜幽懷流動處好鳥忽鳴時灌藥引淸沼護花編短籬主人足髙興嵇呂共襟期

遊勝果寺

偶過江上寺政遇遠禪師泉石闗幽興雲山進酒巵小樓圍晏坐細雨好尋詩隔塢茶煙起燒殘藤一枝

茒屋淸溪上

茒屋淸溪上漁歌入座聞水光偏映竹釣石自生云地近靑藜杖身隨白鳥羣此中有眞趣長日少塵紛

壽楊氏母九十

阿母逢初度北堂風日晴花光動酒影玉笛轉春聲女閣淸樽在華筵白發明膝前供笑語願祝到云礽

送友人北上

扣舷歌小海判袂送君行秋入風雲壯鵰盤原野晴山迎揚子渡潮語廣陵城還憶西湖上漁歌載酒觥

題孫以徳竹窻捲

窻前立蒼壁坐對時蕭森秋影云垂地夜聲風滿林寒吹拄杖濕靑入酒杯深湘客渺何許遙聞飛佩吟

贈友人之梁宋

壯志輕離別鏤刀拂雪明他方正多事中原誰請纓彩裘違故國琴築歇芳聲勸爾一杯酒出門空復情

石川子夜半相訪

境靜人羣絕夢回庭影空打門走狂客半夜驚山翁烏鵲霜林月堞樓皷角風更湏笑疎懶脫幘坐髙松

宜軒爲吳孟端賦

兄弟古所愛君家義仁行靑春池艸夢白日棣華明潁上荀文若吳中陸士衡詩書有家學不負竹洲名

次韻寄祝維貞員外

歸來光範門書策不須論白日自幽事淸泉在小園鳩鳴開竹閣月曉過梅村鄰父時時回壺觴笑語溫

孫萬春挽詞

西風起天末驚失少微星問字人初去燃藜火尙靑竟眠藤樹樾難起艸堂靈偶過西州路令人涕泗零

觀魚

步屧石池上觀魚坐短蒲翻萍銀撥刺吹浪雪模糊沙白雲光淨日斜島嶼孤濠梁相對處吾亦偶忘吾

浩嘯

浩嘯竹林間來過湖水灣晚花餘色淨雙鶴照衣閒用拙思深隱時危慚獨還狂歌聊自得隨意弄潺湲

發漕河

初日浮髙樹淸鷗散淺沙掛帆湖水上聞笛野漁家岸坼菇蒲合云迷山郭斜芳洲動幽興自起采蘋花

歳暮

身世馬虺隤索居不用媒恩多貧曝日吟苦饑鳴雷凍鵲遲遲下晴梅鼎鼎開詩書娛此夕吾意老山隈

春日王氏池亭一首

別浦漁歌近臨流水檻開主人時杖屨斜日在莓苔沙淨新篁出亭幽羣鳥來習池風景異喜有葛彊陪

大善寺贈惠上人

訪客溪邊寺惠休解愛才髙吟時野興小坐引春杯翠壁雲光薄靑林雨气開會當忘物我相對碧山隈

過黃勉之明水艸堂

去去艸堂逺懷人藜杖過靑林散山靄翠壁吹江波竹裏鳩聲切吟邊野興多相看皆道气白日臥云蘿

同吾進士謹遊陳遂初湖上艸堂

野徑山光裏艸堂湖水傍開樽臨絕壁岸幘俯滄浪虛渚秋光淨髙云晚木涼同遊得朋舊歌罷興偏長

飲惠憲副北屏別墅

對酒淸溪上聞歌杳靄間竹光酣晚日云影動秋山好鳥移時下名園盡日閒主人愛瀟散野客不知還

寄鄭繼之

少谷平生友靑雲半載離豈忘吳地客不寄鴈門詩嘯傲定何日經綸須此時後期解朱紱同飽九莖芝

訪許進士臺仲九杞山中二首

山水經年別樽罍十日畱柴門沙月動木榻海云流同愛名山隱難忘帝國憂何時解朱紱一笑共滄洲

下榻山中夜論交海上村百年同意气雙淚獨榦坤木葉風江亂秋燈霧樹昏滄洲終自好白首釣魚■﹝舟侖﹞

溪堂落成鄰漁以篛笠艸蓑見遺

卜築苕溪上幽居景自賒杜陵今避地龎老喜移家石榻靑霞滿山樽白月斜鄰翁惠釣具雲水足生涯

尙書許公挽詞

四海哀良弼百年憶老成西風吹畵翣落月照丹旌相紱懷當日戎冠識舊名我爲天下念回首一沾纓

南軒下梅數花初放對酒盡日

春日南軒下數花梅已香疎枝通月色淡影接溪光忽忽小詩就悠悠孤興長會湏憐獨立對坐領年芳

陸氏永思堂

堂在溪流上門開雲樹中靑禽回野日黃葉引山風何日煙霞地來尋桑薴翁把酒坐終夕回首茨門東

同淩時東邵文化沈邦魁飲戴山大石上

載酒問山寺尋幽過遠林殘霞依水淨新月隱杯深坐久頻移石歌長得賞心靑春元自好歸棹有髙吟

哭吾惟可

前年近夫死今日汝云亡泉石音容外乾坤涕淚傍才名悲造物星漢失文章吾道竟誰語寥寥孤夢長

漫筆用姑蘇文秀才韻

翛然脫塵累浩汗竟何之千里雲山夢十年江海詩魚龍酣白日鴻鵠自淸時著眼觀羣化長歌酒一巵

秋夜不寐

虫聲破孤寐起坐轉蕭騷白露星河近西風鴈背髙江山泣吏卒天地入旌旄老眼蒼茫外長吟首獨搔

夜雨

寒柝聲初急殘燈焰不修長吟聞夜雨獨客臥江樓節物東山念朝廷西鄙憂驚風振叢薄迷鴈失灘洲

枕上漫爾成詩

枕上三更夢愁多記不分長天低野樹茒屋帶星文月色萬里靜江聲永夜聞武夷猶汗漫宗社想諸君

題愛日樓

髙樓奉親處日色滿檐牙壽祝靈椿樹詩歌丹棘花緑樽侑幾席白髮恱年華春靄階庭內蘭孫又茁芽

修竹亭

修竹何年種虛亭散翠陰淸風自長夏赤日避髙林裊裊山云淨娟娟溪霧深地偏人不到來往動髙吟

太白山人漫槁卷四

●欽定四庫全書

太白山人漫藳卷五

﹝明﹞孫一元撰

○五言排律

出塞二首

夜出漢家城朝來塞上行黃金短匕首白馬縵胡纓瀚海驚傳檄燕山暗住兵妖狐衝隊立燐火隔原明栁拂轅門曙旗翻朔雨晴笑談開爼豆陳列走蛟鯨帳底鐃歌起軍中殺气橫寜知謝州簿猶是一書生

四塞黃雲接西徵更北徵饑鷹掠地去駿馬跑空鳴出磧河聲咽抱關山勢橫風生聞觱栗月黒見欃槍艸際髑髏語雲間獵火明旋炊白登路暗搗黒山營鼓角三邊肅熊羆萬里行提攜玉龍起擬死報明庭

贈李將軍徵南十八韻

上將元知敵全軍用伐謀折衝臨逺服仗鉞下南州天末黃雲暗海門落日愁朱帆開逺浪畫角起中洲號令三軍肅妖氛指日收千山迎劍气萬里擁蛇矛風急聞哀鴈波翻駭伏虯舟人歌小海幕客盡輕裘羽檄飛前渡艨衝據上流候晴占雉尾厭气射旄頭馬援收諸洞畱侯用一籌驚鱗還自潰窮獸欲何投殺勢奔封豕威聲走怒彪潛兵分部伍歸路扼咽喉尙詐終防變乞降更莫畱直須臨獠穴盡擬破蠻酋俘獻君門喜凱還道路謳將軍列茅土四海仰皇猷

久雨書悶十四韻

窮日閉茅屋雨深境更淸楯眉上行蟻墻角臥空罌時序了長句生涯終短檠回風摶野曠新水漲柴荊入夢暮云碧懷人秋蘚生荒雞啼逺戌山鬼嘯空城衮衮風難定悠悠事屢更關河成阻越盜賊正縱橫看劍哀歌咽銜杯樂意傾紀綱須汲黯諫疏憶匡衡十載居南服同時笑北傖鸑雛饑欲死汗血老無名極目煙波闊回頭布褐輕誓將一竿去吾欲弄滄瀛

贈殷近夫靖江二十韻

霄漢瞻多士君才滯一方靑袍走吏卒白馬照江鄕學與前賢翼名應後輩光文鋒膏鸊鵜政理臥桁楊吳楚瘡痍地乾坤戰伐場孤城危此日哀笛動淸商萬里憂南服羣凶睨海疆轒轀防破取號令極飛揚涕爲黎元墮心應末俗傷風雲看變合形勝認低昂謀食同雞鶩危身破犬羊農間畱武備帝上演天潢喪亂哀孫楚賓朋憶鄭莊獨憐淸詠苦每愛劇談長去國煙雲異故園橘柚荒土風猶未習水味只新甞鳥盡滄波闊天低落日黃子情惟浩蕩吾志正悲涼歲晏舟檣闕途窮菉葹芳猶懷西北念夢寐耿難忘

近夫雨中載酒夜訪

夫子多髙逸爲官解愛賢衝泥山徑裏訪我桂叢邊不廢淸時興還開文酒筵寒枝通宿鵲細雨濕浮煙盤出銀絲鱠詩歌漁父篇艸堂元自僻華燭更成妍絕勝習池飲接■﹝罒離﹞倒載還

送別彭衝老

論交非一夕去路惜匆匆鳥盡暮云碧天低落日空風塵千里別燈火一舟同句得勸杯處春歸吹笛中江山我亦老天地子何窮萬事已殘醉百年終短篷案畱靑玉在劍蝕土花紅客裏哀王粲戎間識呂蒙昂蔵各有意搔首看飛鴻

居定慧禪院

髙眠雲中寺道路久費攀生涯依老宿幽事逺塵寰窻晴藥裹徧榻靜圖書環殘葉下平阪荒煙翳潺湲懶久厭文字靜多生道顏短童立晚吹野色上柴闗境適物已化語忘機自閒門前桂應熟去去秋滿山

田園卜居

明時有遺逸學稼老田園荷鍤云千頃歸耕月滿村郊原隨步屧田父共開樽引水蔬成畮編籬花映門竹邊行鳥雀桑下散雞豚晴日行看稼白頭坐弄孫年丰占木徳春到驗梅根農事時相較歲功日自論徵科吏未擾耕鑿俗相惇看結田神社蹋歌笑語溫

太白山人漫藳卷五

●欽定四庫全書

太白山人漫藳卷六

﹝明﹞孫一元撰

○七言律詩

吳興浮碧亭

浮碧亭前湖水平拍檻呼酒雙眼明靑天不動釣絲捲白魚入手漁舠輕悲風萬里動南紀落日一望揺東瀛沙鷗野鶩少機事道人亦有滄洲情

南徵

南徵五月動旌旄瘴靄蠻煙望目勞此日壺漿迎虎旅幾年江海泣弓刀戍樓鵰落風雲壯野日猩啼戰壘髙更喜皇天能悔禍不妨遊子臥江臯

滄江

千林艸樹靜相依來往尋詩坐釣磯地近靑春惟鳥雀夜來新水到柴扉中原落日愁多夢萬里滄江定不歸擬向鹿門爲地主不妨常著芰荷衣

卜居一首柬甘泉山人

歲晚卜居艸堂靜長日晏坐人迹稀梅花不開凍雲合雪片忽墮山鵲飛春杯到手何意味江風隔岸吹客衣歸來道路不須問雲谷丈人還可依

春來兩月懶不讀書蕭然無一事

少喜讀書今懶讀下牀過午頭亂蓬靑山滿樓晏坐處落日半江元气中看花聽鳥了物意尋詩把酒酬春工風前忽自發一笑十年夢落滄洲東

得彭濟物總制書

白馬行營照暮春風流文采一時尊遼陽燈火夜談劍梁苑詞人今在門聞道經時頭盡白還知百戰气猶存寄書爲慰南州客臥病獨吟江上村

辛未中秋攜張逸人僧龍玉升顯東明西湖泛月吹笛飲酒登望湖亭扶醉漫興

一望晴煙破暝幽湖天灔灔月初浮旋攜鬥酒呼鄰父小有蔬盤上釣舟笛咽水龍中夜冷杯揺河影萬山秋人間回首悲何事欲覽淸光最上頭

嶽武穆王祠

誓死從來建大勲長驅虎旅蕩邊氛中原故舊今餘幾四海相看獨有君吾道千年元气喪皇圖萬里一江分至今風斷黃龍府鐵馬猶嘶戰後云

蓬牕

靜啟蓬牕發孤嘯天風四檐吹晝晴亂石橫泉自經緯幽蘭老桂時爭淸詩書端坐了節序山林無事完姓名夜深魍魎向人拜薜茘女蘿衣分明

送彭濟物赴闕

鬥酒長歌賦逺遊客心無賴攬衣裘西風老鴈啼殘夜虛館靑燈夢九州島一路江山隨指顧萬方時瘼要分憂功成天上歸來日還覓滄浪舊釣儔

秋晚登鎭海樓

樓上輕雲散女陴樓前狂客獨支頤江當夕照半添色詩與秋山兩鬭奇木葉無言時序暮塵寰多事杖藜知只應又被漁郎笑雨細風斜歸去遲

新卜南屏山居

石上藤蘿對夕曛解衣長日坐來頻挽回滄海眞無計領略靑山合有人養鶴似嫌雙口累爲漁又過一生身相逢惟是南屏老獨樹柴門許結鄰

山居著野服

道人占斷南屏景十里靑山帶郭斜對水柴門通鶴渚隔鄰煙火是漁家巖頭老檜占風雨石上昌陽閱歲華妝點太平還著我棕鞵桐帽送生涯

江上別吳廷髙約明年同遊嚴陵釣臺

一曲離歌日欲晡寒云漠漠亂蘼蕪晚風江上人初別黃篾樓中酒漫沽凍樹裹花春有迹暮林無葉月平鋪明年凖擬桐江去共訪嚴陵舊釣徒

登吳山絕頂望錢塘江潮

獨倚危岑岸接■﹝罒離﹞晚潮初上練痕齊亂撾鼉鼓妖蛟舞倒捲銀山海日低弓弩千年人去後帆檣萬里望中迷憑誰喚起眉山老爲誦錢王廟裏題

荒村

落日長風吹磧昏荒村寒月動籬門江潮枕上悲心壯山鬼燈前夜語繁亂後客身猶萬里鬥間雲气望中原欲添春水隨行李更聽漁歌起釣■﹝舟侖﹞

同顧九和侍講鄭繼之戶部顧與成正郎殷近夫縣令泛太湖作軍中樂酒酣賦詩

洞庭秋老翠陂陀景物恢奇望裏過石柱天風回鸛鶴海門波浪見黿鼉帆檣萬里憐漁父鼓角中流和棹歌獨倚蓬窻渾不醉浮雲西北意如何

贈鶴【並引】

殷近夫養二鶴每予至輙相對舞愛而作詩贈之

爲愛使君雙舞鶴杖藜相過水雲鄕入門瘦影當窻見隔樹閒行共我長碧海靑天憐昨夢朱琴瑤月鬭圓吭他年結屋羅浮上萬樹梅花待汝翔

聞江陰解圍喜而獨酌爛醉

好音慰我靜風塵漫喜呼兒笑語新夏武有詩歌盛代江山無恙著髙人短蓑月下形應古白酒牀頭計未貧安得盡聞烽火息一瓢長醉太平春

中秋夜同吳興淩時東海昌董子言陳用明西湖翫月爛醉歌此

十里蒹葭雨盡收西湖一望月光浮野袍白幘同幽事菇米蓮房作好秋波靜龜龍聽醉語夜涼河漢帶漁舟髙情盡在形骸外不用逢人說勝遊

與施邦直過南野堂訪陸如昆侍禦遊道場山泛碧浪湖臨別書此

一笑長髯意已投角巾相對艸堂秋看山載酒靑藜健籠鶴尋僧盡日遊浮世事多悲去鳥野人道在只滄洲他年寄迹來南墅小結芳鄰水竹幽

晚晴獨眺升山絕頂

石磴天風笑語淸捫蘿直上思猶輕斷虹收雨靑山出白鳥弄波斜日明迹學漁樵成久業身隨麋鹿長髙情兵戈滿眼眞何意只漫蓬蒿過一生

避俗

避俗年來學養慵惟憐猿鶴日相從閒看流水孤笻往偶與歸樵一徑逢老去形骸無長物淸畱門戶有髙松空教使者求顏闔知入雲山第幾峯

遊西湖【有引】

甲戌秋七月十三日李參戎汝盛南徵功成著野服訪一元於南屏山中旣與掉舟湖上放歌飲酒於渚蒲沙鷗之間盡日樂甚因謂西湖自坡仙逝後五百載無此樂矣今日一元與汝盛有之爲作一律以志他日有求其迹者於此亦可見云

虎旅將軍功業新也來林下放歌頻幾年天地傷多事此日江湖合有人菱葉亂迎靑雀舫波光忽動白綸巾君王若念南徵意乞與西湖寄此身

十五夜與汝盛泛舟湖中再疊前韻

西湖雨過荷气新船頭對坐言笑頻淸樽到手有眞意明月墮地延髙人一雙沙鳥忽近座無數巖花吹滿巾兩江事業不須問來伴漁樵終此身

陪李參戎汝盛遊勝果寺酒酣登月輪峯望錢塘江潮

閒來野寺尋幽事扶醉登臨興更豪山腳遙分雲樹碧海門初上浪花髙坐當落日吟偏壯望入中原首重搔投老要窮奇絕處不妨隨地混漁樵

贈徐廷應

老翁白首負奇好來往江湖稱地仙野鶩沙鷗各解事靑蒓紫鱖寜論錢月明滿地夜呼酒山色半帆秋放船偶過海門訪嘯父相逢各誦雲煙篇

烏啼

烏啼野樹歲將暮滿眼菉葹行路艱老我秪應依白墮幾人猶未識靑山百年知已長鑱在萬事無心拄杖閒獨倚髙原望明月隔云黃鶴幾時還

和劉元瑞參政夜歸見寄

林下輕涼愜素裾雨晴薄暮景偏余閉門句好香殘後搗藥聲髙月上初世上風塵元自厭山中靜業未全疎他年杖屨來尋我同在羅浮頂上居

至日攜搕登道場山

瞥眼風塵歲屢遷椒盤栢酒自畱連半生作計閒爲上到處論交山最賢好句忽成黃葉寺小舟漫倚白鷗天松聲泉語無人會獨坐巖頭意已傳

和文徵明除夜見寄

節序驚心每憶家小牕無柰客愁賖風前布褐窮難送夢裏江湖鬢未華香滑春盤堆菜甲暖分歲酒媚椒花浮雲西北應還念坐對寒燈夜畫沙

月波樓爲陳子魚題

危樓溪上倚層空住近仙人白兔宮浪靜魚龍眠掛影夜涼河漢動秋風鉤簾弄釣滄洲上開檻洗杯淸鏡中他日乘舟聽吹笛我來相訪水雲東

王與時方伯顧與成參議見訪山中

柴門車馬藩侯重下榻髙談盡日歡笑我風流丘壑相對君倒著竹皮冠山中芝艸闌干長石上松陰空翠寒記得晦翁詩句好一川風月要人看

秋日簡王與時方伯

九月江南風色幽狂歌長日愛林丘酒杯且擬東籬醉汗馬未收西國憂鴻鴈鴛鵝俱自逸蘆花楓葉各知秋眼中今有王夫子曲檻新開看水流

春晚歸山中艸堂

生涯未了烏藤杖裹足茅茨年復年報答淸朝渾是句破除塵事總宜眠生來白石仙人分老結碧山學士緣剩有一裘行帶索等閒懶坐野狐禪

送李劍州白甫

發船撾鼓使君行望裏連云棧閣橫此日黎元猶在念十年格鬭喜初平鐵堂峽繞秦山逺玉壘峯連漢水淸更喜文翁今在蜀此行須見治功成

衡門

投老衡門不用名閒雲時伴一身輕牀頭酒盡春剛去座上山靑詩又成淺水短蒲蛙閣閣澹煙修竹月盈盈憑誰爲問天隨子藥艸新生較幾莖

秋夜坐吳山僧舎

夕陰一抹暗江城入夜星河淺澹明度水煙寒千樹暝隔林云臥一僧淸絡虫故故催機杼木葉蕭蕭送雨聲獨坐山牕情自會燈花無那向人靑

乙亥元日

元日狂歌倒竹樽東風昨夜到柴門生逢盛世憂何事家在靑山道自尊殘雪疎林開舊色白沙細浪長新痕春來漫有滄洲興文■﹝勑鳥﹞銀鶿滿釣■﹝舟侖﹞

孟秋十六日孫道甫範文一昆仲邀予同汪進之京兆方質夫逸人泛舟西湖二首

云移洲渚樹回灣來泛湖光十里閒逸客風流同白幘道人詩句說靑山天畱晚景平波上鷗落漁家亂竹間此意與君須領略菇蒲明月棹歌還

載酒同尋白鷺灣相看一笑意猶閒殘霞隔水宜詩句歸鳥度云見晚山謝氏賓朋牛者上岑家兄弟渼陂間醉歌小海無人和獨與漁郎泛月還

棲雲樓

樓上閒雲萬頃漫愛雲長日倚闌干巖花半落嵐光重木葉亂鳴江雨寒野老自甘泉石味兒童時進蕨薇盤閒來更覺靑山好湘簟疎簾靜裏看

宿歸云庵

沙淸竹碧鷗出飛野老候余開石扉暮雲捲雨日初落木葉滿山風乍稀酒杯入夜意自好篝燈向人寒相依窮幽覽勝乃吾事坐愛名山忘獨歸

送嚴季祥會試

逺徵此日憐吾子木落蒼山煙霧開掛席獨看淮北月與誰同眺沛中臺上林冰雪愁時暮萬里江湖入夢來此去君門看獻策濟時須用出羣材

九日登南屏山漫興

南屏九日登臨地望裏風煙秋事幽靑蕊娟娟憐物候孤帆裊裊隔江洲秦云隴樹歸心逺昜水燕山落日愁詩罷長吟還自佇汀鳧沙鴈晚相遊

畱周用賓宿山中

道人訪我西湖間拄杖月明聞扣闗焚香下榻夜初靜解衣對坐神自閒眼中君似王摩詰海內我亦元次山短袍髙帽意更逺同來白日遊塵寰

仲冬一日聞雷有感

仲冬一日忽聞雷無乃皇天號令乖白日風雲時自晦橫江波浪起爭豗千官不見居庸道八駿空馳黃竹哀北望何人經國計野臣孤憤泣蒿萊

題倪司諫公在竹裏館

使君家在渭川上茅堂正對靑瑯玕皇陂月出夜初靜紫閣云連秋映寒已愛冉冉坐中見更要瀟瀟吟處看聞道南鄰有蔣詡攜壺相過日髙談

夢鄭繼之

不見平生鄭廣文風塵側望隔靑雲殊方物色偏憐客兩夜燈花頻夢君隔葉山鳩髙自語避人江鸛獨爲羣眼中此日堪惆悵塞北音書久未聞

孟僉事望之載酒晚訪湖上

堆案不愁簿領急靑春畵舫載歌行看云湖上牽淸夢對客船頭洗玉觥沙岸行人楓樹黒水樓殘夜月華明追隨此日眞髙會四海相看意气橫

送少穀子繼之

少谷山人去不返洪河素舸坐長空一官臥病菇蒲裏萬里看山煙霧中海內談詩名已動夜深說劍气還雄闗西野客應憐汝君有當年季子風

登城漫興

獨上荒城望九垠長風吹月到天津蛟鼉浪起全吞楚鳥鼠山空逺見秦歲月虛驚靑瑣夢江湖終要白綸巾不須更道歸來好爛醉樽前軟腳春

新築苕溪艸堂成

白沙翠筱淨江潭新築堂成映色寒旋有飛鳬臨釣石卽看浴鷺傍淸湍扁舟此日鴟夷子木榻經年管幼安長暇南鄰呼酒伴一樽相對坐林巒

夜訪吾舎人廷介畱酌

白首相看笑語同滿樓秋色坐來空瓶開美酒晚畱我心到古人今有公一夜好詩燈暈裏十年舊夢雨聲中故山風物渾無恙還結茅茨八九弓

遊天竺寺

樓閣排空送目勞肩輿到寺步還遙古雷破碣無全面老樹拏崖露半腰盛世不須妝放逸靑山政爾要詩豪歸來湖上東風晚帶得芳鮮气未消

贈靑城道士

新織鷺蓑間紅羽水雲隨處足徜徉傳來彭蠡魚經古見說眉山帽桶長云冷聽鐘尋野寺月明吹笛過江鄕如今去覓玄眞子還伴漁郎作醉狂

梁溪舟中遇吾廷介廷順昆仲口歌送之

吳門北下喜相尋乍見扁舟系水潯感慨獨收今日淚昻蔵同露百年心髙歌醉裏江湖逺白髮燈前夜雨深此去秣陵如憶我逢人還寄敬亭吟

次韻答邵國賢少司徒

歲華荏苒坐成暮江南十月葉亂投滄海放身我何意老松閱世天能畱虞卿著書只愁思杜陵老病惟孤舟幾年格鬭歸未得隨地看云藜杖幽

吳節婦

閨門節義綱常重里巷何人詠竹洲剔目要看同此烈握符須信仰前修杼聲細雨孤燈夜虫語空堂萬木秋我爲題詩重起嘆百年風化見皇猷

仰則堂爲吳孟昌題

竹洲洲上有幽居爲繼先人結構初野徑古梅春事舊石池孤月夜光虛當時人去斯名重絕代堂成仰則余須信幹淳經濟在異時家學有遺書

鄭繼之新著小烏巾訪予作詩戲贈

道人相見一笑同烏巾自制誇新工禮數懶慢政著我山林風流今愛公眼前物議一時事溪邊自照雙鬢蓬接■﹝罒離﹞倒載間紅羽何當江上尋漁翁

望海

絕頂天風吹鬢毛長天東去望中遙沙邊煙浪浮珠牡島上人家住翠鰲萬里閒情窮海嶽百年無事只漁樵連翩盡日歸來晚看到潮生月色髙

十四夜月下微醺仿邵堯夫首尾吟

薄晚微醺對月圓此時意象獨能傳皇王有用從千古魚鳥無言共一天好句忽成幽徑裏春風初到野梅邊襟懷老大元無事薄晚微醺對月圓

把酒漫成

南窻不作裹足臥出門萬里隨所之寶書長劍豈無意白日髙歌應自奇楊子艸玄遭客罵杜陵痛飲眞吾師百年事業不須問隨地看山笻一枝

率溪書院和韻

構得茅堂枕石磯矮籬匝匝槿相圍通渠水暖魚知樂隔塢梅開春有機半引短簾供野望漫搜奇句了殘暉階前盡日無人到綠上莓苔幾片衣

秋日孤山樓對酒

玄晏先生不解愁偶來湖上一尋幽健杯到手傾巴峽捷句驚人破蔡州四野秋聲酣晚日半空云影抱晴樓倚欄遙望歸來處家在靑山最上頭

重過南屏山

白幘長歌湖水隈兩年風物是重來吟邊忽漫乘髙興亭上依然笑舉杯獨樹山花還自照深春江燕故相回尋幽此日眞吾事隨意看云坐石苔

有客訪予南屏山中袖出鐵笛作三弄予聞而作

有客磊落江海情袖中取笛時一鳴初聞浪捲水龍咽靜聽鐵擊珊瑚聲漢戍三秋泣沙磧胡鴈中宵悲月明感時去國意無那折栁落梅能自生

檇李城別倪世亨

檇李城邊春意動與君半月喜連翩弱條麗蕊看梅栁白髮靑樽且歲年交友晚逢文舉喜諸郎早得仲容賢西歸他日同乘興萬里淸江放舸船

幽居

幽居結構逺風塵長愛靑山老此身隠幾忘言眞得道閉門卻掃不逢人近湖鸛鶴來終日繞屋椶篁靑過鄰喚起林逋同載酒六橋風月興猶新

贈申將軍制閫薊門

靑雲鼓角動邊畿白日旌旗赤羽飛直免蒼生憂社稷喜聞天子卸戎衣三秋瀚海風傳檄萬馬燕山夜破圍他日功成憶孫楚江邊來問釣魚磯

中秋夜攜諸友澉墅湖泛月望海

中秋此地成髙會山雨初收澉野隈望裏星河舟楫近坐中滄海酒杯開月明靜抱黿鼉出樹色晴浮島嶼來爛醉狂歌眞自得回頭天地莫生哀

有感二首簡休陽程世大

長吟獨坐思衝衝回首江湖夢寐中石壁靑燈懸夜雨山城畫角散天風十年故國憂戎馬萬里音書滯塞鴻避地風煙憐杜老艸堂今寄浣花東

北風雨雪歲瀟瀟問舎求田意已勞去國久堪衣佩玦撫時空惜劍吹毛齊東鄭泰名應早鄴下田疇气自髙回首風塵今萬里側身天地一漁舠

幽居

小結幽居苕水上坐分沙艸地應偏鳴鷗浴鷺春長滿翠木涼云江可憐白日著書眞自適靑山招隠不虛傳扁舟亭上時來往獨有侯芭問太玄

題程世洪棲雲樓

樓上閒雲萬頃漫愛雲長日倚闌干巖花半落嵐光重木葉亂鳴江雨寒野老自甘泉石味兒童時進蕨薇盤閒來更覺靑山好湘簟疎簾靜裏看

憶鄭繼之

年來苦憶鄭夫子獨坐幽林興轉孤皛皛鷗羣回晚日靑靑菱葉散春湖何時共采金鵝蕊此日君猶銀兔符一笑滄洲終自去那堪風物眼中殊

過陳進士遂初湖上艸堂

盛年射策憐吾子早卜茅堂湖水涯臥病滄洲心自得看云白日首重回鵁鶄鸂■﹝勑鳥﹞柴門近翠石寒沙水葉開作客乾坤吾自放終當同隠白雲隈

喜雨

驕陽一雨動林臯喜極呼兒破白醪石壁靑燈云色亂艸堂叢竹夜聲髙蒼生望歲心偏切獨客憂時意已勞水滿前湖風日好釣絲十尺弄漁舠

艸堂

溪上髙秋云木涼地偏人事不相妨開門江日流書幌背水秋花照艸堂塹北買田時未就捨南種竹已成行幽居自擬王官谷藥褁書籖引興長

中秋

中秋酒醆聊乘興南國兵戈未息機作客慣看吳地月憂時重泣楚臣衣逺江天入星河濕髙木吟回風露稀一望滄洲終自好百年只漫釣魚磯

題範文予臞庵捲

道人黃山梅花仙瘦骨崚嶒神蒼然飲泉坐石幽澗底衣艸食木靑厓邊汊川風物久作計工部家學猶堪傳夜深兀坐松月靜獨鶴一聲柴庵前

夜坐

中庭露下濕徵裾獨起蒼茫佇望余河漢夜深人語靜海門潮上月華初盛時去國愁難破看劍燒燈气未疎三載相看隔南越故山戎馬久無書

九日登南屏山漫興

客中此日逢佳節扶醉來登千樹林斜日碧雲秋寺淨折荷殘葦晚湖深中原目送雙流淚老馬時存萬里心何處艸堂還可借杜陵今有卜居吟

李郎中元任過別湖上

苦竹泠泠沙雨靑秋風別我釣魚汀好持使節朝天子莫道江湖有客星北固云回山歷歷洪河龍鬥浪冥冥眼中經濟須公等殿上夔龍有典刑

種竹

種竹荒岡手記曽滿林蒼翠盡騰淩遙連野水靑無間斜壓秋云冷不勝慣覓漁竿防稚子秪分拄杖與山僧黃陵歌罷無人和明月闌干只自憑

太白山人漫藳卷六

●欽定四庫全書

太白山人漫槁卷七

﹝明﹞孫一元撰

○五言絕句

江上

沙礫喧寒雨楓根挽釣楂菇蒲起煙火隔水是漁家

解衣

解衣坐漁梁水風來許許月明不見人幽篁自相語

靖江道中

落日精靈語空山旅客驚沙寒畱鷺影風急走江聲

鉤簾

鉤簾坐晚吹鬥酒娛淸暉幽懷未可言木葉不停飛

遊吳

裋褐心愈壯蒯緱歌自聞薄遊吳王國來尋季子墳

孤山

誰將一拳石棄此湖水邊老梅盤拏春玩弄到何年

相見

相見不作語天風吹長須探取虎盤囊畱贈昆侖圖

喜晴

鳥鳴隔籬落雨腳上翠微閉門吟正苦客來爲解圍

睡起

睡起散幽躅荒岡春日西野雲飛不起寒壓竹枝低

春日遊恵山以老杜一徑野花落孤村春水生衍韻次第得詩十首

春色滿三分梅事過其一不有載酒遊白日去更疾

茅堂蔵山隈尋轉更幽興一鳥浴寒塘數花明小徑

石橋斜斗水竹杖行堪把隔溪鶴如人相看不知野

境靜山光合門臨釣石斜老翁抱甕出淸曉來灌花

半里同井臼數家帶籬落溪翁畱白魚社友移新籜

向晚意不歇殘陽澹欲無漁榔隔浦斷樵響入云孤

閒撫溪邊石坐談竹下門殘霞不作雨逺水欲浮村

短策時尋句髙懷自領春山禽莫相避我是住山人

卸杖坐松根覓句煙雲裏得意酬靑山一掬野泉水

歸來吟不了剩有水雲情船頭借漁笛韻中明月生

淨業二首

燻鑪參鼻觀蒲團伴法喜閉門風葉堆半月書不理

容成覺麼虫盤特了一句我今無所聞結茅雙松樹

秋夜

道人晏坐起推窻時一吟白鶴忽不見月明秋滿林

雜詠四首

夕陽沒中流舟子不停櫓風來未滿帆望斷桃花浦

云容溪上澹木葉山中稀野客靑絲屨髙人白板扉

霧靄濕空山招提路未分穿林人不見鐘磬卻相聞

盡日不見魚風髙网罟冷蹋船歸未歸江波蕩人影

毛應奎副使隠居嚴陵釣臺赴召小詩贈之

長風吹去棹萬里客星孤何物爲君贈桐江畫作圖

秋晚

秋晚不扃扉秋亭一葉飛采蓮人不見水面落紅衣

永夜

黃葉下西阪山空秋正淸永夜無人語殘河盡意明

避客

報客頻勞鶴束書更住山從今松桂裏散髮弄潺湲

偶成二首

寒日下髙木照見女幾山豺虎聲相聞何人當九闗

■﹝虫虎﹞蝓斗未已攻破蚯蚓竅傍有食气翁抱膝獨長嘯

題孫道甫小景五首

家近新塘曲月明魚可掬盡夜澹忘歸和云汀上宿

辛苦忘平生云深出林阪短衣不掩脛行歌落日晚

秀色盡堪餐身輕意欲舉日觀倚髙寒排云與天語

茅堂匯溪流一帶淸未已萍底山更奇蒼煙飛不起

巾杖散髙躅鉤輈啼逺林幽懷春冉冉日暮落花深

思賢書院十首

靑龍橋

石梁無病渉杖屨時相逢昔聞橫空霓今見跨水龍

淸風樓

長天帶川原野水映林薄倚欄吟眺余江日當窻落

學禮亭

幽亭枕溪流春風敞華牖喤喤聞笙鏞禮筵陳爼豆

養蒙館

夕陰下松間虛館春風裏夜窻燈火深兒童弦誦喜

名宦祠

絕代有新祠松篁映林麓歲時薦江蘺遺愛動民俗

鄕賢祠

髙議排山嶽典刑猶鄕土我來瞻拜餘花竹映庭戶

志學堂

六經立人極萬古如星日遊居日以深春風羣芳茁

卓然亭

日夕獨往來花竹靜相對身在萬象間意在萬象外

息遊所

枕簟對靑山琴樽事幽暇日夕宴坐余庭除雙鳥下

漱芳亭

芳意滿幽亭石池流水活沙頭羣鷗來檻外雙峯落

庚午九月廿五日夢中偶得

黃落獻晚山楓林有餘景攜鶴上漁舟布袍弄江影

題孫道甫明齋

致虛本無功輻輻自一轂天根念正微吾以觀其復

齋居

春日敞柴門春風來小園菜苗隨意長桔橰無時言

白鳬

白鳬看不足坐買江上舟長日牽春夢江光揺緑洲

餐气

開窻見山气餐之不盈口端在阿堵中笑入無何有

濯髮

濯髮泉水碧更坐灑天風麋鹿不相避同在此山中

夢遊華山

半空隔風雨萬壑聞長松我往采三秀騎龍蓮花峯

山中

來往不逢人家在山深處獨鶴忽飛來風動月中樹

晚眺

洞庭落日黃虹气映林薄逺水揷山根斷厓傾云腳

卽景

落篷回風力移舟維石次樹影散平波蟬聲入古寺

亂山帶喬木斜日望中碧白雲忽傍人馬首嵐光滴

太白山人漫藳卷七

●欽定四庫全書

太白山人漫藳卷八

﹝明﹞孫一元撰

○六言詩

雜興三首

道在須傳大雅歌長再和建安天馬離渥窪水鳳凰飲砥柱湍

河嶽英靈鍾聚星辰躔次依然化作開元二鳥啟鳴大運千年

神君衣裳冶雅天人气韻髙閒題首猶餘甲子瓣香誰拜門間

江上

日落不聞人語江空喜動鷗羣散髮弄木蘭楫乘風訪洞庭君

縱筆二首

塵世功收翰墨江上還我形骸笑落風前斗笠小兒拍手攔街

細雨年華冉冉髙江木葉靑靑萬事付釣竿手一生讀種魚經

宿華陽洞

偶過金陵地肺雲中坐對三峯折得瑤華獨玩月明歸去騎龍

○七言絕句

山人

山人住在瀑布西早晚看山情自怡屋下紫芝髙一尺無數春風不受吹

醉著

瓦瓶倒盡醉難醒獨抱漁竿臥晚汀風露滿身呼不起一江流水夢中聽

桃源圖

溪上春風笑語溫溪頭春水漲新痕中原逐鹿人誰是桃葉桃花自一村

苦寒行二首

半月閉門友朋絕過午下食鳥雀憐風狂髙江浪打岸雪壓濕突炊無煙

凍雲漏日黃無光野客禁此手足僵急走南村覓春信梅花不見只詩狂

夜泊闔閭城

欲行未行風力柔吳門掛席夜正幽秋水半汀鷗夢我好山兩岸月隨舟

憶王屋山人

幾時不見鹿皮翁回首碧雲天自空記得去秋新月夜荳花棚下說年丰

耽酒

野人耽酒難料理十日牀頭作醉狂偶扶藜杖出門去庭艸風吹一尺長

宿江幹

宿鳥不移林影靜春旗猶颭晚風虛城頭明月夜如水江口小舟人打魚

與殷近夫放舟江心對月

掛帆半夜受天風白幘髙歌海月中千古閒情誰領略一杯今與使君同

愛竹

眼中愛竹只數根他時畱取雙文樽除卻酒徒與漁父春風長日不開門【東坡在蜀時以銀竹尺許裁爲雙筒謂之文樽】

野夫

兩山夾湖當城隅何人能過淸風廬黃葉抱霜蟪蛄老野夫閉門窮著書

白薴詞

江上睡鴨煙艸肥江南白薴催換衣雨聲四月不知暑過盡櫻桃人未歸

晚泊江村

半江黃葉飛晴雨萬里長天坐短艘村酒瓦瓶呼渡急石門山月去人髙

寄靑空道人

鬥酒長歌對夕曛相思無那隔重云夜來夢到西湖路白石灘頭鶴是君

西湖

十里飛花送酒巵六橋兒女蹋春詞無人會得漁翁意獨立晴湖照影時

春日書事

欲晴未晴雲日黃美人不來心獨傷漫倚東風數春事桃花梨花飛過墻

梅杖

幾點冰花尙未消一枝鶴膝凍翹翹夜來夢到相尋處野水斜通白木橋

荷巾

宓妃乞與波間碧慿仗南風爲剪成試著晚涼溪上坐道人眞得愛蓮情

竹莊爲孫用彰題

小築閒莊枕水潯繞墻種竹碧森森亂紅吹盡春無幾借看君家秋一林

文徵明爲其友人伍君求作山水小幅十年甫成君求出示予因賦絕句

繭光墨色喜新增肯作尋常斷壁稱十載獨畱阿堵妙畵師誰是顧金陵

開樽梅花下候解道士夜深不至

童子洗杯惱淸夜何處酒徒來更遲梅花相看眼不醉挑燈自誦山人詩

毛貞夫參政別予籠一白鶴與丹書一函見遺卽席戲成二首答之

奇格踉蹌自少塵白楡花落島中春主人應是浮邱伯不惜仙禽借與人

半世徒誇萬卷功埋頭今作蠧魚虫元知天上多文字雲篆煙書更不同

畱許天賚宿山中

皇極閒窺天地心只容髙臥華山陰枕邊鼻息君來候政是人間韶濩音

王與時方伯求予制濓溪巾兼作小句贈之

角巾一笑有眞意云物相看水石間要得平生二三友天應畱取臥靑山

飲龍井

眼底閒雲亂不開偶隨麋鹿入云來平生於物元無取消受山中水一杯

奉和文徵明元日見訪

簫鼓迎新節事忙喜驚閒客過山房主人依舊淸狂甚笑博梟盧送酒香

嘗吳中橘酒戲成

大觥落手流香新酴醿葡萄渾失眞秪應常在勾吳住要與木奴作主人

席上偶成

楊花燕子弄春柔醉倚箜篌笑未休依舊淸風明月好買船吹笛過滄洲

秋夜

林屋無人月正明推窻欹枕睡魔輕一秋詩句知多少聽盡瀟瀟葉上聲

宿西山韜光庵

露下庭空蛄蟪鳴山深不聞長短更天風吹人酒欲醒北斗揷江河半明

南窻下芭蕉盛開五月瀟然有秋意

道人生意山中足養得芭蕉四五枝盡取幽涼供穏睡還分秋色與新詩

竹枝詞二首

湖日初明湖水涯門前鵲鳴郎到家折得艸花還自喜揷向阿奴雙髻了

郎到家時春正忙願郎看蠶奴采桑去年蠶死猶自可今年蠶死愁殺郎

林侍禦過訪畱坐竹下問武夷山水

淸泉長日漱潺湲豸史峩冠訪竹關自笑道人迂野性相逢先問武夷山

春暮

門開轣轆東風曉酒熟牀頭無可人聽盡雨聲渾不寐棟花楡莢過殘春

漁翁

漁翁生長不識字坐對滄江有好懷不用滿船載書畵一篷獨掛酒篘來

約鵝湖費閣老明年同遊武夷山因作短歌二首贈別

武夷山髙秋意涼云陰半落松桂蒼靑壁無人沿月上蹋船放歌溪水長

野鶴照衣來淸濆山樹開花畱白雲他日移居溪水上道衣同拜武夷君

謝方方伯壽卿恵米

耽貧自笑山人瘦飽飯還歌方伯賢白石鐺中消歲月漫炊松火汲淸泉

中酒閉門一月偶出晚步戲成小句

燕麥花開春亦移道人扶杖下山時獨醒免使漁翁笑捲葉分泉當酒巵

讀李世卿大厓文集二首柬乃弟立卿憲長

丰芑多才世亦雍文章猶見昔賢風天根悟處梅花早要有江門一老翁

杖屨當年誰與從白雲回首有髙蹤畸人隨化文章在我夢羅浮四百峯

訪錢隠君

隠君南國舊王孫小築茅堂水竹村我亦江湖陸魯望釣竿獨抱訪柴門

西湖

門前云物時來宿沙上鷗羣亦自呼背郭不知有城府矮牀竹樹坐臨湖

陽羨山人

陽羨山人戴鶡冠偶來白日遊塵寰雲霞一夜忽入夢卻騎麋鹿還靑山

坐竹林精舎

髙幘短袍雲霞光扁舟系纜野籬傍焚香靜坐了無語山寺閉門春竹長

江南大水歌六首

揚子具區波勢連吳門淞泖盡雲煙郎家住處今何地長日掛冠愁不前

落日薄山風蹙波天吳九首海云多茫茫一望愁無那聽妾勸公無渡河

日黃抱暈天風號海若鶱騰白浪揺連山浮石來噴雪恰似曲江八月潮

郤疑地軸折中流雨倒風翻不肯休飛閣橫梁通海气鳴鷗浴鷺失汀洲

海側江翻地不毛崖危石斷日吞潮時聞西北猶巡狩不見東南親射蛟

宿雲積霧晝長昏滔日浮山白浪吞空道武皇塞瓠子還須神禹鑿龍門

潯陽歌十首

半夜煙飛殺气橫水軍攻破九江城天子垂衣正南面殊方逆賊敢稱兵

畫艦雕戈兵勢來南康已破九江摧鄱陽瀲灔空愁目廬阜崔嵬作戰臺

安慶合圍久莫摧中原保障有奇才半夜縋城三死士艨衝百萬隻空回

金陵龍虎帝王基石作城垣江作池此是先皇開國地畱都萬載莫輕窺

中丞就義身難屈憲副臨危罵未休要令後代看臣節白日行天滄海流

潘鵬陷賊翻行說劉李逆謀乃助姦卽日爾曹皆殄滅一時天下愧儒冠

兵戈北指犯天閽未到南都勢盡奔一夜玉顏凋後艦珊瑚寶玦泣王孫

內官白面坐喧呼盡道能開五石弧臨敵一時皆撲滅貂璫鐵劵豈應圖

王公眾道善提兵伍守臨鋒气亦橫大戰長江看掎角成功今日是書生

聞道君王統六師蠻兵百萬羽林兒親徵若果臨南徼江水今爲飲馬池

尋天臺山水

桃花洞口流水源石梁橋畔古苔存山人遙贈金鵝蕊笑隔雲光無一言

除夜

短瓶臥壁不盡飽宿火向人還自靑明日梅花應作意春風一夜打柴扃

彭濟物憲副雨中訪予於吳山三茅觀時予方醉臥分付童子未報佇久馳歸旣而馬上戲成一絕見寄聊復奉答

頹云壓山山木黃瓦溝鳴泉檐澑長政惱門前立馬岌須便水底眠知章

席上分韻同詠紅梅忌絳雪胭脂丹砂霞色酒暈二首

皎皎從來忌太尢司花別處與風流就中根撥無人會眼底還將物色求

平生正爾擬相親面著無言意更眞紅拂敢疑顏色似淸風林下謝夫人

入天臺山畱別王河秀才

撾鼓發行棹相聞我在人間是離羣天臺四萬八千丈遙弄雲泉須憶君

歸來

望望江山阻且修歸來泉石漫夷猶黃塵瞥眼無人見輸與寒蟬自管秋

殘冬廿八日立春

酒捷不堪逢過節天涯霜雪正淪陰百年我亦何爲者也費椒盤菜椀心

汀上

汀上閒雲收未了望中白鳥影畱雙乾坤此意何人畫吟到無聲月滿江

題文徵明畫春江圖二首

過午輕雷風色鮮斷虹迎日破寒煙鷗淸沙淨宜詩句舊日仙人白下船

野樹無人陰自合斷峯隔岸雨猶靑鸕鶿鸂■﹝勑鳥﹞畱春住正是江南杜若汀

書張山人壁

尋詩衝雪過山家拄杖鏗鏗石徑斜自笑道人無長物酒壺隨處有梅花

戲效汪京兆西湖六首爲孫道甫書於湖之南屏山居

問林和靖爭孤山

孤山君已占多春此日還當讓後人千樹梅花雙舞鶴也須著我白綸巾

和靖答不允

占斷孤山五百春暗香疎影句猶眞六橋煙月春無數元屬梅花舊主人

固爭

我亦歸來事隠淪山靈已許不須嗔乾坤風月無常主要有當時領略人

和靖怒答

鶴化梅枯地自春歲時伏臘薦芳新蘇公堤在猶從姓能道孤山更屬人

解和

昔人叢桂歌招隠今日梅花肯見分放鶴開籠亦不惡摳衣長日願從君

和靖許分孤山一半

西湖十里春無數夫子能來意亦嘉煙水平分相對住一山明月共梅花

山居一首僧廉一淸過訪作贈

過晨睡起髮鬅鬠雨後茅檐樹色增下榻裹巾開藥竈敲門看竹有山僧

春日

晚風庭院靜年芳燕子歸來艸正長莫道幽人無一事灌花洗竹一春忙

晨起見菊花盛開有懷靑田令殷近夫

鳥下淸晨日色淨起開雙戶照花幽故人何戀五斗粟不共東籬萬斛舟

李參戎汝盛手持白羽扇見遺口占奉答

盛世何勞起臥龍山林鐘鼎道還同直須著我靑松下嶺月溪風指顧中

長吟

落日射江江气深微云薄樹生秋陰靑山白日足幽事著我長吟萬木林

睡起

睡起行吟日過午葛巾芒屩水雲間虎頭食肉非吾事要與圖南分華山

梨花

露華時爲洗鉛妝剪剪輕風透越裳深院無人吹玉笛秋千斜搭月如霜

梔花

若爲秋水淡妝成縞袂靑裙似有情獨倚西風弄秋影向人無語可憐生

偶然成詩

詩書伴我眞多事云臥天行意自閒半世論交徧天下眼中惟覺有靑山

謝安

東山已慰蒼生望別墅風流太傅遊醉後猶傳靑海舞白雞夢斷已千秋

陶潛

江山萬里云無色歸去柴桑日已斜風景滿前非故物東籬采采獨黃花

林逋

開籠放鶴空山裏巖畔梅花野興孤天子當時重封禪西湖合著老林逋

題美人圖六首

鬥艸

艸色風晴綠滿坡佳人拾翠眾相過衣裳帶得芳鮮气一笑歸來春意多

圍棊

棊局當窻笑語淸鴈行雲陣各縱橫緗簾疎簟無人見庭鶴時驚落子聲

秋千

花下羅裳映縠文秋千彩架簇春云回頭偶道金釵落深院風淸笑語聞

蹴踘

宋祖英雄靖海疆蹴戎猶自意難忘春風別苑三千處教得宮中此藝長

彈琴

翠翹云髻有風儀坐弄瑤琴日影移性格聰明誰第一辧弦應似蔡文姬

題詩

花影亭亭日滿階鳳箋象管句新裁因風栁絮眞堪擬誰有當年道韞才

睡起效趙子昻

小窻酒醒夕陽低艸色撩人思欲迷曵杖起來出門去山櫻子落竹雞啼

秋夜渡江

西風吹鬢綠■﹝髟上監下﹞鬖擊榜長歌酒半酣野月上船燈影亂載將秋思過江南

春曉

薄曉鳩聲初睡起山光半落竹門開淸風茗椀蒲團靜細雨春盤菜甲堆

詩成

短幾兀言情自會一詩才就夜三更燈靑火冷不成夢殘葉打窻送雨聲

太白山人漫槁卷八

