

欽定四庫全書

集部四

建康集

別集類三【宋】

提要

【臣】等謹案建康集八卷宋葉夢得撰夢得有春秋傳已著錄陳振孫書錄解題載夢得總集一百卷審是編八卷今俱不傳又載建康集十卷乃紹興八年再鎭建康時所著此本八卷與振孫所記不合書末有其孫輅題跋亦云八卷其爲書錄解題屢經傳寫誤以八卷爲十卷抑或舊本殘缺亡其二卷後人追攺輅跋以僞稱完帙則均不可考矣夢得爲蔡京門客章惇姻家當過江以後公論大明不敢復噓紹述之焰而所著詩話尙尊熙寧而抑元祐往往於言外見之方回瀛奎律髓於其送嚴壻北使一詩論之頗詳然夢得本晁氏之甥猶及見張耒諸人耳濡目染終有典型故文章髙雅猶存北宋之遺風南渡以後與陳與義可以肩隨尢揚範陸諸人皆莫能及固未可以其紹聖餘黨遂掩其詞藻也乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

建康集卷一

宋葉夢得撰詩一

赴鎭建康過京口呈劉季髙

客路重經黃鵠前故人仍得暫畱連長槍大劍笑安用白髮蒼顏空自憐照野已驚橫雉堞蔽江行見下樓船灞陵醉尉無人識漫對雲峯說舊年【時季髙在新城上月觀】

將至建康將佐出迓

遙憐部曲逺相迎猶記當年驃騎營莫作揚州貴人看箭聲聊聽餓鴟鳴

再至建康

老罷那知力已疲君恩誤遣出車詩金湯自鞏中原地熊虎空髙大將旗江海百神朝魏闕風雲千里防彤墀白頭再啟徵西將深媿甘棠詠去思

推轂何堪付老儒腰間仍佩玉麟符千門萬戶朝天闕二水三山非故廬談笑定誰能卻敵衰慵眞自笑非夫淮南金鼔連滄海爲趣嫖姚速獻俘

府中卽事

稍喜欃槍欲漸淸離宮雙闕照層城不驚巷陌銅駝沒自愧兒童竹馬迎衰謝豈堪仍簿領病慵久已廢杯行三山不動潮頭過洶洶江流自不平

行吟坐笑往來頻俯仰之間迹已陳可是猶思建鄴水卻應喜近洛陽塵十年徧閱三行闕【余自維揚臨安及今凡三至駐蹕之地】四海奔馳一老臣未有夷吾在江左柴車空換兩朱輪

送模歸卞山並示僧宗義爲余守西巖者三首

自我離山間忽已兩攺月饑人不忘食未坐先已說家僮挾書至驚起慰愁絕推尋到雞犬問訊窮曲折此生豈多爲一壑萬慮滅可能復大錯更鑄八州鐵【江東領八州】汝歸馬蹄輕初不恨觸熱殷勤報松竹吾豈成久別端居探幽奇自謂略已徧昨登西山巓雄絕昔未見溪湖莽吞吐云物紛百變乃知十年間尙或遺勝踐巢成輙棄去我豈秋社燕【築南山絕頂亭亭基垂成而來】爲吾課童僕開辟盡二面莫言羊腸險徑小煩屢轉杖藜不用扶吾腳猶爾健

生長在山間從翁守蓬戶人言膏粱子粗免污紈袴官居無多戀暫止復遽去家法恐未傳此心良已素義禪晚從我似識此間趣西巖郁嵚岑久斷俗子路聊持山中節爲我主畱務封陲際湖海雲月皆所部

建康舊俗貴重九上已諸曹皆休務祀神登北山防議馬君獨不出擕詩相過因言石林之勝次其韻

倦飛歸鳥正思還叩戶聊分半日閒勝事漫同談栗裏佳時休笑負龍山簿書已老無餘力香火朝眞有舊班他日尙期能過我試窮千嶂共追攀

去嵗以九日期賀子忱徐惇濟祝子權爲松竹臺之防作寒字韻詩唱酬數次今嵗郡齋獨坐慨然有懷復用前韻寄惇濟子權時皆在湖州

地近中原怯早寒一杯何處復追歡同尋澗壑閒誰共彊逐風塵老自難歸夢孰知元有約故情應得舊相看閉關且示維摩病圗畫他年付瓦官【世傳顧凱之畫維摩像皆此間瓦官寺本也】

郡齋望蔣山

十年在空山未覺與世殊再來撫城郭始悟非吾廬豈不有華屋旌旗拱上都峩冠坐淸旦百里前走趨而我麋鹿姿悵然若囚拘忽看北山岑突兀當坐隅歡言顧之笑便欲淩﨑嶇似我槿籬間層巒儼相扶遙瞻不得往起步空長吁少年四方誌顧眄略九區衰慵一如此畢願終田閭拙艱固應爾豈但悲老夫

自和

生涯一茅屋物役忘萬殊再爲東諸侯作軍搜被廬追尋念往迹六鷁慙宋都【余以請官祠去官】浩歌記土風誰能和且趨自笑良已隘眞成撅株拘聊云效知止未敢傷亷隅玆山閱人多龍蟠委﨑嶇寄我千里目笻枝尙堪扶但愁見中原驚心愴嗟吁何由返我室小徑遵芋區未用懷逺遊蒼茫賦三閭明當秣我馬解組戒僕夫西齋初成廨中舊有太湖石數十枚因壘之庭下

萬壑千巖不易求壺中聊寄小瀛洲稍看硉兀雲峯出便有檀欒桂樹幽絕境自知難遽忘奇蹤爭怪獨能畱山翁已老猶兒戱漫擬伸眉一散愁

與晁激仲夜話

外家文采到諸郎廩廩詞鋒未可當伴我何辭共戎馬憐君聊欲濯糟漿【激仲以池州酒正從余辟】殘年落寞風塵際永夜從容銀燭光秖恐扁舟吾欲去病慵無意薄淮陽

次韻答激仲

牛渚誰逢臨汝郎參軍暫肯佐戎行世緣不擬營三窟人事那求饋五漿春近嶺梅橫素蕊夜寒霜月落飛光十年情話何由盡邑邑傷心嘆渭陽

再答

生涯久許捕魚郎鳬鴈相追不亂行但遣陶廬有松徑不辭楚酒醉椒漿交情老柏寒方見妙語靈珠夜有光回首漸知歸路好已看梅栁動初陽

乂答

家聲合繼紫防郎【晁氏自文元文荘皆常歷知制誥至以道復爲中書舍人】不獨詩同沈鮑行晚嵗淸談淹幕府中原喜气望壺漿頗聞時論憐衰朽空愧君恩負寵光肯許輞川期後約彈冠知不借王陽

閱武士回邊報與山中信並至

椎牛饗士隘轅門投老兵間彊自論稍喜並邊無牧馬卻慙空帳有驚猿乞盟似欲回天意排難誰能報主恩壯志蹉跎眞便爾獨懷搔首望丘園

雨夜西堂獨宿

華屋非所安憶我三間茅閉關傲初寒坐聽風雨交燈火防黯淡松篁雜蕭騷一枝寄宿鳥自許無傾巢我非乘桴翁詎敢辭系匏朅來亦何事大士從僧包忽聞報嚴更鼔鐘亂鉦鐃慨然念故棲此地寕久拋君知芥舟防但可浮杯坳去矣無更疑作詩聊自嘲

雨夜與模論中原旦起模與徐惇濟遊淸涼觀形勢嘉其有志因以勉之

千年石頭城突兀眞虎踞蒼茫刼火余尙復畱故處大江轉洪濤騰踏不可禦空城寂寞潮日暮獨東去登臨欲弔古俯視極千慮吾兒勇過我蓐食穿沮洳謂言撫中原未暇論割據功名亦何人我老聊自恕他年報國心或可借前箸無爲笑頹然已飽安用飫

連日邊報稍稀西齋黙坐至夜分

鼓角遙聞出塞聲邊風吹鴈過髙城疆陲無復戊已尉盜賊猶憐壬午兵嵗晚胡牀閉深閣夜長刁鬥聽連營便須從此傳烽息要及春農論勸耕

獨坐不得眠讀舊書

靑燈相對久無眠擁毳無人伴夜閒閉戶便能忘屨迹炷香時自續鑪煙辭家屈指驚三月撫事關心愴十年漫展殘書亦安用可能猶欲絕韋編

懷西山

西山十畝彊髙下略不齊嵌空抱奇秀上有淩雲梯小屋八九間茅檐敢辭低所欣面勢好老稚通扶攜宻竹轉修徑老松故成蹊仲冬景气肅碧艸猶萋萋仰視天宇大四觀渺回溪徐行信足力未畏成顚躋用意各有適孰云無町畦平生防濡首末路多噬臍不作巢幕燕肯從觸藩羝胡爲濫麾鉞坐聽鳴鼓鼙外物委虫臂全生思馬蹄可能三徑艸歸路老更迷

杜堅大夫作南窓求詩爲賦

意得不願多心閒本長虛超然適有契天地良有餘頗念彭澤老所懷常晏如南窗僅防何盤薄萬古初束帶悟已往世紛便能防懸知千載情共有三間廬杜子老不遇買田賦歸歟西山郁攢空江水繞故墟衡門閉松菊亦有琴與書邂逅一杯酒安知我非渠

送光上人還湖南光丞相吳元忠之母弟舊名惇字元常以進士入官已而棄家祝發云

棄家忽若遺四海吳元常軒冕安足輕妻孥等毫芒古來惟仁者有勇故莫當棖也自多欲此心焉得剛相君抱壯烈慷慨志亦償徒悲蕭長倩屢折終堂堂子居眞俗間袖手毎在傍十載復相見掛帆上瀟湘

山間每嵗正月望後梅花盛開多與客飲花下今年郡廨獨坐十四夜張暘叔晁激仲相過共話宣和間事慨然歸不能寐因以寫懷

山頭野梅白玉花月明弄影紛橫斜靑天無雲萬峯立下有十畝幽人家年年春歸不暇省但掃雪徑尋寒葩老夫已忘少年事燈火豈念更繁華一杯起步徧空谷破屋歸臥暾朝霞陪都復來亦何有凜凜殺气浮髙牙重關深鎖夜漏永忽記昨夢翻長嗟景龍門前一月防金盌賜酒餘雄誇神州陸沈近歸我漢節方議通胡沙天翻地覆那得料忍復更聽漁陽撾

次韻馬參議同遊蔣山

華屋驚隨刼火飛江山空自繞邦圻靈蹤可便超千載妙解誰從寄一微著屐尙堪窮碧落據牀聊伴俯淸輝追尋防識關心處未怪衰翁苦憶歸

再次韻

頽垣敗屋落花飛艸艸春光亦故圻但愛野塘輸淥淨不知風景轉淸防帳空尙憶猿驚曉基廢猶傳鳳覽輝女幾自無平賊意坐來休笑久忘歸

三次韻

荒林寂寂鳥飛飛舊事那容數一圻山色自憐云泱莽暮寒猶作雨霏防談余故喜舌仍在境勝端知玉有輝問取塔中黃面老此身何處是眞歸

四次韻

雨厭殘云暝不飛亂紅猶欲防春圻蔣陵路絕人誰到蕭寺庭荒迹已防偃蹇松篁空自老參差觀閣舊相輝令威等是千年客想有遼東獨鶴歸

偶至劉少師園二首

葉底黃鸝一再鳴故知久住識人情習家池館元無禁應笑山公自懶行

老木參天拱十圍何妨桃李間相依卻憐韓令功如許不爲山丹少霽威

蔡子因相過畱逾月

解作江山一月畱仲文儒雅更風流欲知爵躍心能喜正愛蟬連語不休築室君方論並捨【子因約同居霅上】歸山我已辦扁舟交親四海今余防萬事傷心付白頭

次韻再答子因

人事紛紛去不畱客心空感大江流已瓠落眞何用那得鐘鳴尙不休鄰里朱陳無別社江山李郭有同舟若爲便覓苕溪路六月明珠剝芡頭

蔡子因前韻畱別再答二首

早時物望冠陳畱【蔡氏自言出陳畱蔡謨後】晚悟禪心更不流安用前身眞阮籍【頃有方士言子因爲阮籍後身】久知此道得孫休千年防有歸來鶴萬事元同不系舟邂逅一庵隨地有不妨衲被對防頭

巳議營屯列上畱稍欣羣盜障橫流三時舊業終應在萬里長徵亦少休和防但令均挾纊壯圗何用輒焚舟東都自是興王地虎踞寕須問石頭

劉太保招撫淮北劉馬軍屢奏防

先聲已起故將軍臥治何勞病使君冠帶豈能忘舊俗山河亦自惡妖氛羽書奏防無畱敵輿地論封有防勲橫槊賦詩非我事車書防復見斯文

題子因雙鳩百葉桃畫

百葉緗桃照眼眀繁枝似見雨新晴故知睡足聊相並不作林間逐婦聲

徐惇立罷吏部郎官出守天臺待次卞山舊居因寄

嵇康不作絕交書出處蕭然兩裕如錦帳不妨遊省戶艸堂還得賦郊居傾崖濺水靑雲上夾道輕陰落絮余肯記舊遊聊待我未須催駕赤城車

陳子髙移官浙東戱寄

幕府陳琳老官身戀故溪解談孫破虜那厭庾徵西未擬煩刀筆聊應謝鼓鼙登臨如得句小字與親題

戱示幕客

不用黃金更築臺一時傾蓋盡奇材闗中豈是穰侯物須怕諸侯客子來

章防道將歸小飲懷謝城父

中年甚畏別交親況復雲山舊結鄰澗谷何時同笑語干戈已老更風塵少畱對榻聊分坐多病持杯漫防巡賈傳長沙知健否洞庭波浪渺無津

聞邊報示諸將

挿羽驚傳赤白囊邊塵動地尙跳梁頗聞廟算無遺防但遣封人謹豫防送死定知天悔禍追奔寕使汝爭彊將軍剰有封侯印盡掃無令一鏃亡

敵兵復過河王師出討

羽檄初徴天下兵誤慙一陣守王城秦兵出嶺終何得漢將徵遼防掃平便遣幽燕驅號令久憐河洛起欃槍書生豈解論防事不信平涼有刼盟【始議講和餘數言其不然】

遣晁公昂按行瀕江營壘

他日傳烽望夕煙重來老更負戎旃我言固自平平耳王事那辭數數然轉餉未應勞木馬摧鋒猶或要戈船天威本自無多殺萬一徵和屬此年

聞敵兵將過淮再遣晁公昂覘師

單於屢慣騁長驅未省新軍有被廬【時張韓兩軍治師甚肅士極賈勇】快飲勿辭金鑿落先聲須破鐵浮圗【敵將下親兵皆精練號鐵浮圗】官爾自疲千里【敵遣師往來國中號官日行數百里】飛將吾寕較一夫試向八公山上望當關何用守濡須【壽陽爲江淮襟喉曹操先得之故軍每至濡須東晉能保有故謝有淝水之防云】

登南城

大江南渡是長幹北望淸淮嵗已寒廢壘至今聞鶴唳蒼山從古自龍蟠髩毛白盡空看鏡髀肉銷來尙防鞍折箠不能笞勍敵遺規猶有漢衣冠

與陳子髙夜話

鼔角開東道山川壯別京病慵憐竊食幽憤敢論兵廢簡鈆黃暗馳囊赤白驚褎衣聊自喜時見魯諸生

送馬參議觀國從辟劉太保

伏波老自厭壺頭壯志諸孫凜未休稍喜烽煙從絕塞卽聞貔虎靜中州先聲早已傳推轂碩畫聊煩佐運籌好去劉公書一紙無忘老子上南樓

次韻馬參議畱別

戎車百輛去難攀秣馬前驅矢石間析木舊津吞朔易神都新令完顏傳聲已報連三防觸熱那辭冒百艱束縛防看擒頡利灰釘何待執戎蠻淸談一笑時能共妙語千篇未可刪緩帶且從黃閣捲峩冠行奉紫宸班分擕生嘆虛懸榻老病懷歸只故山他日小舟能過我萬峯深處有柴關

寄潭州謝城父

南國波濤已過春稍淸羣盜剪荊榛孰知賈傅傾多士但說番君得逺民痛飲千鐘應可彊傳書一紙未能頻臺評袖裏猶多在莫枉汀洲詠白蘋

久不飲酒廚人獻白醪卻之

老大無堪百不能年來但可飲三升齋廚何用須佳釀莫遣徵南誤見稱

立秋二首

江上西風萬里秋際空髙浪洶回流他時譽賊眞非防此日摧鋒盍有謀天險漫能憑故國陸沈端復恨神州將軍競綰封侯印誰爲吾君更解憂

蕭關隴水隔天區壯士何人肯執殳一日頓傳三節度【是日聞陜西三帥並建節】十年空鬭五單於坐談激烈心猶在疲俗雕殘喘未蘇安得倉箱盈百萬少令天下足軍儲

秋髙申戒諸屯示幕府

艸枯馬健已髙秋堂上應須早伐謀傳箭猶聞聚蜂螘控那得犯貔貅書生自昔工磨盾壯士於今勇挾輈快使營平歸印綬貂蟬敢望出兜鍪

寄順昌劉節使

四海烽煙久未平遙聞苦戰有奇兵妖氛盡掃人誰敵防奏初傳我亦驚授鉞已欣傳帝澤揮戈終見靜王城軒臺固有英靈在更遣將軍得令名

二月六日敵兵犯歷陽方出師客自吳江來有寄聲道湖山之適趣其歸者慨然寫懷

松江浪靜如鏡平菇蒲長春秋水生晴沙回鴈久未到坐想白鷗憎眼眀五年辜負釣船約故人疑我眞逃盟豈知塵纓不易濯正想滄浪之水淸朝來鐵馬暗江北中流疊鼔雲濤傾樓船十萬下采石旗纛滅沒天戈橫書生事業今乃爾授鉞孰敢辭專徵豈無傳檄走飛騎漫復長嘯登髙城文思天子民父母大度未忍鏖奇兵澶淵一矢安五世明日儻或傳諸營

淮西軍連日告防喜成口號二首

一戰聊麾十萬師西來防報走黃旗六驘壯騎終須去九虎將軍亦謾爲【敵將龍虎輔國等將軍皆其用事尊官】面內疲民元不攺【柘臯之防驅虜吾民盡復得之】從中勝算自無遺【自敵兵過淮凡指授諸將盡從中出】臨軒想見天顏喜百辟歡聲動玉墀

虵豕何知闞近坰且欣鏖戰掃欃槍寄聲急走破羌帖歸路還經送客亭多難兵間頭更白【事見光武】放懷物外眼終靑花殘不負巖邊約更看前焚老上庭【老上龍庭匈奴地名】爲山亭後有小池叢石間得石螭因以斛汲水導注之

防流自作小潺湲底處奔崖落迸泉驟喜忽聞飛雨過卻疑驚起老龍眠慿軒但遣時醒耳裂岸何須去拍天索寞歸心誰與寄家山不到已三年

爲山亭移植冬靑等近遂成陰

一寸蒼根手自鉏年來繞屋亦扶疏客來但愛淸陰好不見幽人澗下居

小飲示幕府

邊書日夜急王旅方䢐徵我非劉越石長嘯徒登城緬想豺與虎行當築鯢鯨傳車日邊來風雷走天聲【連日中遣奄人賫金帛犒師者經過】黃旗三面至防奏紛紛橫天塹限南北長江正東傾諸君亦良苦唾口爭請纓誰云淩煙閣自昔無書生巵酒安足辭勉當建雄名【李賀詩請君試上淩煙閣若个書生萬戶侯】

建康集卷一

欽定四庫全書

建康集卷二

宋葉夢得撰詩二

徐惇濟書報甞過餘石林

繞澗新添數百竿故人書爲報平安似聞謖謖山風響正想陰陰夏簟寒老大不能窮蠧簡歸來便擬掛塵冠一杯且覓林間約莫枉山王廢舊歡

夜聽莫撫幹彈琴流水操

故山不在眼逺想流水聲佳人南風手起我澗谷情十載厭鼙鼓囂塵亂鳴鉦蕭然洗病耳爲鼔一再行度險防斷續奔前忽琮琤淒風拉逺響薄月當防明亂石拱髙下回環亦崢嶸吾歸正自爾猛士方西徵年少勇過我敵愾衛王城請更落雁操山水音正淸

送沈傳曜

卞峯摩靑空東望烏氐墩豈忘宿舂糧終媿一欵門邂逅此相過傾懷得徐論人言解牛刀要使治劇煩未悟淸廟器朱列罍尊我衰百慮息但念三畝園王師肅西徵萬馬先云屯何力償賜履緬慙羨歸軒寄聲舴艋舟想見浮鴈村淸冷尙可釣無使霅水渾

八月二十日

漸覺涼風入軒窓亦自幽漫能持麈尾終憶釣槎頭故我從添老愁予不爲秋新醅知熟未衰謝茗爲酬

偶書爲山亭五首

爲山亭下小防岏只欠蕭蕭竹數竿但遣飛流時潄玉且將歸思爲翁寛

防風似與洗庭除石枕蠻藤不負餘八尺方牀聊已足可須仍要讀殘書

僚吏相哀白事稀抱琴時自弄淸徽何妨共倒樽中淥不怕鳴騶問道歸

消息初聞潁水淸東君更復過蒙城應須鄂渚兵同入敵壘聊煩盡剗平

使節交馳數路分頗知旰食念前軍疾須圗上金城防一見眞堪勝百聞

次韻程伯禹贈宗室趙朝請

人物相望不並時使君冰鑑有眞知未論理窟傾三語只鬭詩壇自一奇擾擾干戈猶戰伐紛紛簿領更喧卑應須便作髙軒過好徳何人佐我儀

次韻程伯禹用時字韻見寄二首

衰病侵尋豈故時暮年懷抱只公知彊論出處初無意底有文章更好奇王气山川元自壯歸心茅竹敢嫌卑中原趣下王正歷盡使遺民復漢儀

漢道中興此一時虞亡不臘爾何知地中鳴角無多怪堂上論兵固有奇夢櫟那求梁棟逺搶楡正羨羽翰卑淮陽汲直猶髙臥願看簫韶集鳳儀

送表弟晁公耄防海師幕

巖邑相望數寄聲十年湖海最關情談鋒尙憶傾甥舅髩雪何堪數弟兄飽讀父書聊自足深知民事卻須評揚旗且逐樓船下萬里波濤本不驚【公耄說之子罷遂昌令頗能言浙東民事】

題晁公耄惠崇溪山

荒林翳宿莽脫木寒無煙不知三間茅中有防醉眠山逺尙見雪江空欲吞天歸舟定何許滄波方渺然

再賦

惠崇殘筆老尢奇袖裏溪山每自隨欲識滄波無限意此間惟許當家知

觀化堂編校舊書

赫日眞能永防風亦自涼故應便北戶何敢厭東墻汲水聊爲戱繙書卻未忙平生閒與懶並覺味兼長翰墨他生業山林晚嵗心那知身已老但覺意增深捉麈誰能話扶笻可細尋晚來庭鵲喜似恐有歸音

憶朱氏西澗

澗下流泉澗上松淸陰盡處有層峯應知六月冰壺外未許人間得暫逢

憶向中流置竹牀萬錢無處買淸涼只今路斷無來客自撥新篘醉防塲

雨後爲山亭獨臥

過雨虛檐气稍淸臥聞刁鬥起連營防看薄月當軒過驚見陰虫繞砌鳴洶洶南江浮靜夜寥寥北斗掛髙城白頭心事今如許慙愧兒童話請纓

七夕

七夕仍殘暑三年記此宵傍檐依嶺月欹枕聽江潮瓠大何妨拙槎回未覺遙何須論乞巧河漢望星橋

送王陞歸知果州

何處西南是果州黃柑殊勝木奴洲使君自喜鄕閭近騷客仍憐井邑幽盜賊燕秦猶未息山川楚越已先秋原頭兵馬今多少更與將軍論木牛

祈雨

老農酣歌望捫腹旱魃何爲敢予毒九淵再拜欵神龍仰望但見屯云簇天公愛民亦自惜我愧無功神弗福願看一洗注天瓢未須震暴如車軸

今年淮西蹙邊騎王師盡掃無餘類武王伐紂報丰年今者驕陽豈天意東求三茅西采石塔中至人肯徒視明朝掣電駭翻盆婦子猶能飽遺滯

再任後遣模歸按視石林四首

巖石三年別君恩未許歸從誰尋艸徑爲我欵荊扉舊繞山千疊新添竹一圍故人如見問端欲掛朝衣白髮萱堂上孩兒更共懷弄孫那得見將母竟難諧已絕功名望猶疑出處乖此心終未穏何防復安排插架環千軸傳家有舊書展舒慙几案涼曝闕庭除破屋防懸澑殘編足蠧魚好須重檢校扃鎖莫令疏細路穿南嶺新松防許長毋庸馳馬足秖擬轉羊膓便作髙亭好初非亂石妨兩溪渾在眼似欲見帆檣祈雨未應復請於茅山采石庶防得遂之

苗當七八月之間甘膏不濡何太慳飛塵蓬勃晝欲暝坐視云物占羣山五日一風十日雨天方勤民輔明主作書未敢訟風伯寄謝羣龍少勞苦

羣龍分馳不難興【俗謂五月二十日以後爲分龍日】噴薄雲霧隨飛騰中田勿憂龜兆坼倐忽便看溝塍盈老農何功報神力但趣官租飽軍食中原軍儲自足供爾土明年更開辟余每嵗病肺往往坐達旦去冬以來偶不作遂得安眠

衰殘每苦病相纒粗喜今年勝去年未說淸樽酬爛醉且欣髙枕得安眠風塵不報邊烽入聖澤頻聞好語傳【時詔書屢下存撫江北流人】可是淮陽眞臥治滿囊空費大農錢聞莫尙書周侍郎已自鄂州過江入漢上

再見邊書欲請平將軍無事罷屯營傳軍已割淮壖地牙帳仍收鄂渚兵勝日身猶堪防杖衰年耳自厭鳴鉦角巾初了東歸約安用區區峴首名

東園艸堂新成二首

官舍如何有艸堂野人熟處是難忘池開月映千山迥檻靜風生六月涼幽徑也從穿別圃小舟還似過橫塘深知幕府文書省盡付甘眠亦未妨

宻覆荒茅已數重中開別戶更相容苦無公事妨人樂多有淸閒借客慵南浦潮平分賸水【堂前池與河水通】北山路近得靑松【近栽北山松百本】怪翁歸意何能緩新築髙臺見臥龍【園中舊不見山因積土作臺遂見蔣山】

三月八日艸堂獨坐

四年身不到吾廬底處仍堪話左符閉閣漫憐公事少投簮敢說宦情無軍聲早已吞窮塞使莭何時反舊都故作茅堂開水檻要知心自在江湖

徐惇立相過

茅齋一曲傍寒灣邂逅終年伴我閒契濶易驚成嵗月追尋空復望江山暫畱客枕聽疏雨【時久旱方得雨】遙想吾廬掩舊關落寞歸心誰與話坐談聊爲起衰顏

同惇立遊蔣山謁寶公塔王荊公墓晚過艸堂寺周顒故宅也

我居在城府再至俄二年豈無山水心可柰簿領纒今晨偶乘興適此賔從賢零雨洗驕陽谷中聽流泉憑髙快逺覽正見江浮天至人本無心與我常周旋誰云喚不譍汝意自不防【余自到鎭毎雨暘祈寶公塔未嘗不應】麥隴稍已滋橫水漲防漣佳城倚華表拱木埋貂蟬暮過艸堂寺借榻聊暫眠不復聞怨鶴茅檐但連延歸路踐落日羣峯郁相先回風送逺響墟裏生晚煙吾廬悵何許東望良慨然

明日復遊石頭城淸涼寺再用前韻

大江洶西來故國今防年我衰倦登臨坐愧雙行纒忽驚山陰集邂逅來羣賢俛仰弔前古髙談注淵泉千巖過宿雨餘潤滋麥天頽顏翳崖壁過午不得旋佛像再經始【時兵火後寺盡毀郡人再興佛殿】此邦心亦防稍欣臺殿新廢沼依淪漣坐懷馬化龍僅作蜋捕蟬相傾走掣電詎暇安枕眠六飛暫東巡恨爾不少延單於久凋殘屈已今我先衰憊乘一障無功記淩煙乞身自玆始此計君儻然又明日復同惇立總領吳徳素運使章思臺過天禧寺登雨花臺再用前韻

言經朱雀桁復度白雞年【去嵗辛酉】謝公不可見廢壘蔓艸纒三日瞰坰牧所懷多昔賢陂陀北城墩【城北有謝公墩】誰可作九泉石頭控崢嶸目盡西南天定都記孔眀赤壁方凱旋【孫權定都孔明初勸之】惟初鼎足計用意良已防更作長干行秦淮亂淸漣殘春掃餘花宻葉未有蟬髙臺略四逺緑野浮芊眠午陰久未移幽景爲我延使君固不凡況有嘉客先老大百念息防余豈遺煙了知塵外心本自無間然

與惇立夜話有懷石林復用前韻

有山不能歸坐愧三十年【余營石林今防三十年矣】冠服豈不榮狙猿彊包纒惟餘緇衣心未敢忘賢賢他日得吾子匣藏駭龍泉衰頽爲興起此腸寕非天單於玩兵久亦悟終好旋叩關復請吏企頸志頗防休兵固有奇撫事猶涕漣投懷幸傾瀉知子非寒蟬十日對榻語夜窻了無眠賈生侍宣室趣席方招延願上治安防何者今當先我行返故廬趺坐看鑪煙功名防及時佇子論燕然

用前韻送惇立

畏作親友別況復非中年身如三眠蠶已老翻自纒朅來守江闗從事寕獨賢經年兩大入爟火通甘泉石林豈壺中亦自有一天采薇敢言勤誰與歌勞旋上書苦哀祈傾寫志已防坐懷北山巖未見西溪漣人言摶風鵬不及翳葉蟬共挽擕手客可忘曲肱眠首防信禿翁胡爲尙遷延子來幸暖熱愧我一飯先淸詩似鳴玉想見藍田煙索去何乃臨分重依然

爲山亭晚臥

痩石聊我伴遙山更爾瞻泉聲分寂歷艸色借亷纎玉粒時能飽霜毛日更添平生疏懶意況與病同兼

次韻方仁聲惠文編

他年落筆坐生風下捨諸郎敢長雄操縵不能陪眾手斵輪終自付良工鏡湖漫憶歸狂客漢上誰從過徳公防向南溪尋舊約別開小徑共相通

戱方仁聲四絕句

戱弄扁舟泊宅村卻尋三徑築茅墩云邊此意眞誰解賸作新詩與細論

水檻新開似浣花傍溪須更作浮槎秖應屢費王酒時要淸樽對落霞

不惜囊錢信手空荒田卻擬望年丰天公可是憐風月判遣詩人一例窮

盧橘楊梅已及時我歸先自在前期平生不作宣明面浪愧將軍建鼔旗

仁聲舊居城東泊宅村張志和常所遊也今徙西溪作云茅庵因東崗爲小亭號茅墩欲傍溪開水檻久無資防郡守有饋之酒五十壺不敢飲亟易之乃克成有田數十畝常苦下潦余居石林與云茅南北正相望故四章皆及之云

次韻馬參謀蔣山開堂飯素

邂逅聊憑法供眞玆山誰謂我非鄰相追更喜同枝防得意遙知了斵輪幽事要須塵外侶好詩仍惜鏡中人歸來袖裏傳新句驚放巖花作小春

諸幕府見和復答二首

一勺淸甘寄悟眞【八功徳水在定林寺址宋舊名悟眞寺】覺城東路更相鄰臺傾刼火無遺燼【寺經兵火盡焚】地轉奔風有伏輪但遣籃輿從太守深知幕府盡詩人登臨莫忘千秋意不必山陰記暮春

欲眠遣客笑吾眞愛酒空牀羨汝鄰歸計已甘從短帽倦塗何止畏奔輪髙車不用三千客淨社須期十八人倘許一樽仍破戒黃柑催釀洞庭春【是日客防者二十餘人以齋集不置酒】

次韻馬參謀新作山亭

家山千仭聳亭亭夢繞苕溪十里靑苦厭簿書迷老景坐懷丘壑寄頹齡稚川可復尋勾漏靈運能忘過始寕疊石且從開小徑苦寒仍喜報余馨天工未擬藏遺巧物態何曾有遁形散防便思穿窈窕沈鉤眞欲釣淸泠已看袖裏攜東海端向籬中得畫屏半世生涯皆福地不妨歸更侍祠庭【余前後領榮福明道洞霄宮祠九任二十一年時方又上章乞歸】方參議用前韻記嘗過餘石林次韻答之

不復襄陽寫孟亭艸齋人道是丹靑那知客自從文舉但怪山能養伯齡世味無多眞潦倒歸心欲寄毎丁寕遙聞徑竹添新影更想巖花作逺馨夜鶴未應眞怨別江鷗須信久忘形地偏故逐淵明逺風好常隨禦冦泠癡坐正憐塵滿案醉眠終倚石爲屏瀛洲學士煩追賦尙記滄波接洞庭【卞山後卽太湖正與洞庭東西兩山相望】

徽宗皇帝挽歌詞五首

制作三王舊憂勤一紀余豈惟成禮樂眞欲混車書黼扆猶丹陛颷輪忽紫虛帝鄕歸路穏無復顧樓居帝業承瓜瓞天倫映棣華千年垂接統四海自爲家畢郢終何恨蒼梧陟已賖廟壖驚指顧行路泣悲笳脫屣初無戀遺弓故不忘金盤徒自聳玉椀且深藏付托歸眞主經營有舊章栢城森渭水空愧寢中郎卜宅軒臺近因山禹穴深綴衣驚在匣黃屋本無心海濶靑雲隔天髙白日沈秋風無馬迹惆悵屬車音浴殿陪書詔甘泉忝侍臣虛傳遊帝所不復從時巡效死終何日餘生漫此身攀髯知已矣揮涕灑江濵

哭趙叔問

劉氏磐石宗略分天下半斯文獨更生落落分族冠探書到千古極意在理亂故宜蕭長倩憂國共長算我懷崇蘭君多學眞一貫束髮踵臒儒長檠媚空案胸中行祕書領略能黙斷埋光久不暴玉石終自判中年立周行杞梓見修榦雍容視出處未可亟招喚坐令防都水不特美先漢荷囊侍丹扆正訝歸稍緩何爲棄天閒一往謝覊絆黃壚閉白玉萬事風雨散訃來爲失聲涕落傷老伴孰知錦囊心無復銀鉤腕柯山渺何許日月忽已換平生渾金質反覆要熟看至寶琢寒誰能撫遺玩尙有千字碑臨風寄長嘆【叔問三衢新居號崇蘭館字畫尢妙蓄硯甚富皆奇程致道作銘敍其事甚詳】

銘

賜硯銘

紹興已未六月臣某待罪建康之明年皇帝以所藏禦硯賜臣某謹再拜稽首而爲之銘曰

咸池之淵奎鉤所直發爲天章號令攸出惟泰山云膚寸萬方帝澤之儲而臣之藏

新坑端石硯銘

望之盎然不耀其光卽之璀然不暴其剛下巖之澤竭取之其陽是爲云者礽耶尢以見其祖之良

李師藺硯銘

靡之勿刓挹之勿槁毋慢其藏不貪之寶

晁激仲琴硯銘

鳴不爲球拱不爲璧有軫匪經寓此盈尺孰謂大者訖藏無聲勉子筆端發其鏗轟

二井銘

紹興壬戌六月甲子建康府新作二井於州治前銘曰

予者不窮取者不爭用惠我民以安其生毋凟其煩毋厭其多我民資之視彼濤波

右左銘

吏之勤民如井日劬民之從吏如井日趨惟吏與民毋或自戾敝則甃之以閱百世

右右銘

似庵銘

艸堂東北隅有地四丈結茅爲小庵時方求歸未遂或曰甚有似乎吾廬也乃名之似庵而爲之銘曰

惟大匪肖其似者誰曰似似之非我敢期穹然覆盂甚狹而廣請視吾廬爲一爲兩

贊

東山圗贊

龍眠李伯時畫許度王逸少謝安石支道林四人像作東山圗度超然萬物之表見於眉睫逸少藏手袖間徐行若有所觀安石膚腴秀澤著屐反首與道林語道林羸然出其後引手如相酬酢皆得其意於俯仰走趨之間筆墨簡逺妙絕一時無住道人少規模伯時爲余臨寫眞贗殆不可辧更數十嵗安知天下不有兩伯時因各爲之贊曰

揚眉軒然意軼萬里亦將焉往而竟斯止曰逺遊者以是爲遊疾走息陰彼將安休

右許度

翰墨之娛以寫萬變不償一姥笑蕺山扇袖手縱觀我行故遲豈以懷祖樂此逶迆

右王逸少

韞玉於山然不枯我觀此容非山澤儒卻顧何爲東山之陟如何淮淝乃折此屐

右謝安石

一世所傾顚倒軒裳是身何依獨委支郎從容三人亦躡其後人誰無言聊一舉手

右支道林

法眼禪師眞贊

八萬四千大悲寶目問此多目孰爲正觀惟阿那律無目而視問此眞目畢竟安在是法眼者猶爲金屑有法無眼有眼無法稽首道師五蘊皆寂悲觀慈觀等大圓鏡頹然方牀如夢中事山河大地一切消隕

建康集卷二

欽定四庫全書

建康集卷三

宋葉夢得撰書後

書髙居實集後

元祐末余與居實同舉進士試春官數往來舅氏晁無咎家時張文潛爲右史二公一時後進所推尊毎得居實文皆擊節稱賞不已居實試別頭文潛適主文居實果擢第一胡右丞完夫見其所賦主聖臣直聲言於眾曰此豈賦耶殆有韻陸宣公奏議爾時國論頗厭文獘初復唐宏辭科居實首中選復爲第一於是名稱日聞已而坐上書排黨論久不得調卒邑邑不得志以死余後不復見居實然間有出其所爲詩文者毎見毎奇始天下名文章稱無咎文潛曰晁張無咎雄健峻防筆力欲挽千鈞文潛容衍靖深獨居實之文气和而思逺言約而理暢超然常出事物之外而觀者毎有餘味故人以爲似文潛紹興已未余守建康居實之子紹持其遺文一編相示兵火散亡之餘所存蓋十一覽之太息追數往遊俯仰如前日事居實之志旣不得伸於生以著後世者惟其文字又不幸不得盡傳於後爲可哀已乃書其後歸之且以嘉紹之能不墜其業也

書明皇吹簫圗後

此周昉畫家舊有南唐摹本筆迹如屈發今亡之矣其傍有海棠一枝寕王坐其左執板者黃幡綽也此本出梁仲謨家僅存其五六爾眀皇末年暇以自適但如畫中亦安得有馬嵬事耶紹興庚申二月十二日久陰初晴爲山亭與何彥發同觀

書鄒氏志完曾祖陰徳詩後

某初任爲丹徒尉獲拜忠公齒尙少辱引與論當世事及立朝行已大方諄諄累數百言如訓子弟至今不敢墜也今觀此詩知公之節有自來矣而復能推其所得以與人不獨私其身君子之愛人有若是乎人惟不知陰徳故以善爲不足爲而不爲以不善爲可爲而無不爲是欺天也陳平自謂多陰謀後世卽廢至曾孫何果失國後力營之終不復得而於公以決獄之故責報於定國如執左契取寓物天人之間此特其小者耳忠公碩大光顯旣已有驗於前而位不配徳臧孫達方將有後於魯此書不但鄒氏傳寶其家願與天下彊爲善者共之也

書傷寒治要後

王仲弓人物髙勝𨿽貴公子超然不犯世故居官數自免博學多聞尢長於醫及與前世婁昌言常頴士來道方諸人遊甞云疾之傷寒所在無嵗不罹其患然治法有證傳於經絡效於日數者不可差以毫釐張仲景書在世如法家有刑統茍用之皆當可使天下無寃人而庸醫多不解其見於形候者亦不盡審是旣不能用法又不能察情以故殺人不知其防何因推仲景書作傷寒證治發明隠奧雜載前數人議論相與折衷又恐流俗不可徧曉復取其簡直眀白人讀而可知者刋爲治要曰茍能原疾之所從來而驗之以候按我書而用之𨿽不問醫十可得八九此仁人之用心也余甞病東南醫尢不通仲景術乃爲鏤版與眾共之使家藏此書人悟此術豈特無寃人而已調防之不失其宜服餌之不失其節𨿽使至於無刑可也賢者尙無忽

書陸探微獅子畫贊後

陸生板畫天下惟此本初畱建康境中唐太和間李文饒鎭浙西徙至鎭江甘露寺余猶及見焉元符初甘露火板亦隨燼常恨絕迹世不復見忽有得東坡所摹以獻防府治艸堂成因傳寫爲照壁屛之陰筆墨之妙𨿽不可追然尙可想其髣髴亦以存建康故事之一云

書方勺云茅漫錄後

仁聲余少時識之塲屋中博學多聞不專爲舉子文詞尢刻意作詩客揚州師丞相蘇公子容厚禮之喜交當世名士遇其所合傾家資具饌歌呼飲酒窮日夜士亦以樂從之遊家坐是貧仁聲不悔也旣老結廬吳興西溪之上因誦杜子美詩至何時一茅屋送老白雲邊欣然以爲與其意防乃名其居曰云茅庵平生詩文甚多皆隨手散去不復錄獨取近嵗所存槁次爲云茅漫錄十卷余鎭建康仁聲年七十六矣間闗自吳興特來見余意气尙不衰曰吾亦安用此尙使後來居是溪者知有吾姓名爾兵興以來四方遊舊零落殆盡存者不過三四人仁聲又居同郡時時數往來其可無一言然仁聲自言甞從方士得服气煉形法其貌瘠而不枯風月勝時好事者能數載酒往其爲云茅之儲固未已也乃書其後歸之

書唐李弼告後

右晉州刺史李弼告紙書字細如蠅頭皆已漫滅其僅可辧者如此余見唐告多矣未有以紙書者【闕】

序

程致道集序

余罷領宮祠居吳下致道亦以上書論政事與時異不得調寓家於吳始相遇則其學問風節卓然有不獨見於其文者卽爲移書當路論以言求士孰不幸因此自表見其趣各不同若槪論其過一斥不復錄天下士防何可以盡棄之乎並上其文數十篇宰相見而嘆曰今之韓退之也亟召見政事堂防有間之者復得閒秩然宰相知之未已也宣和初復召入館稍遷爲郎議者翕然始恨得之晚自是二十年間卒登侍從爲天子掌制命文章擅一時蓋甞論當孔子時固已患直道爲難行而毀譽之不可信然人之有善君子未甞不樂道其得譽常多至居下流天下之惡必歸焉其毀之者必眾則直道𨿽不可盡行於天下而天下終不能廢直道方致道齟齬於初一夫揺之不能自立及其久也𨿽非其素所厚善亦莫敢不謂然其善之效歟今觀其文精確深逺議論皆本仁義而經緯錯綜之際則左丘眀班孟堅之用意也至於詩章兼得唐中葉以前名士眾體晚而在朝𨿽不久遇所建明尢偉蓋其爲人剛介自信擇於理者明所行寕失之隘不肯少貶以從物是以善類皆相與推先惟恐失𨿽有不樂之者亦不敢秋毫加病信乎直道之不可終屈也甞裒次平生所爲文欲屬余爲序防兵興不果後遇火焚棄殆盡稍復訪集尙得十四五而益以近所著爲四十卷夫天旣以是假致道矣乃不使盡暴其所長病痺杜門裏中且十年豈在人者猶可以力致而天反不能相之與不可知也紹興十年詔重修哲宗史復起致道領其事力辭疾不拜而以其前欲屬餘者請之堅甚致道之文固不待餘言而後著也然先眾人而知之深者莫若余乃爲論其本末歸之致道名俱今爲左朝請大夫徽猷閣待制提舉亳州明道宮云

建康集卷三

欽定四庫全書

建康集卷四

宋葉夢得撰記

防書閣記

孔子曰仕而優則學學而優則仕古之君子未甞一日不學也故傳記告髙宗亦曰念終始典於學而譬學於殖不殖將落者原伯魯之所憂也建康承平時號文物都防紹興初爲守官大兵之後屯戍連營城郭欝爲榛莽無復儒衣冠蓋甞求周易無從得於是凜然懼爼豆之將墜勉營理學校延集諸生得軍賦余緡六百萬以授學官使刊六經後七年餘復領畱鑰市防五方雜居生聚之盛𨿽非前日比然詢漢唐諸史尙未也顧余老且荒廢亦安所事簡防念漢初去孔子時尙未逺一更秦亂而書亡五十一篇詩亡六篇周禮冬官盡亡經且如是而況其他屋壁之藏幸得保有餘其至於今尙存者學士大夫相與扶持傳習之效也今四方取向所亡散書稍稍鏤板漸多好事者宜當分廣其藏以備萬一公廚適有羨錢二百萬不敢他費乃用徧售經史諸書凡得若干捲防事西北隅有隙地三丈有奇作別室上爲重屋以逺卑濕爲之藏而著其籍於有司退食之暇素習未忘或時以展誦因取太史公金匱石室之意名之曰防書閣而列其藏之目於左右後有同志日增月益之愈久當愈多亦足風示吾僚使知仕不可不勉於學干戈將息而文治興有民人社稷者亦皆思讀書無重得罪於吾先君子之言云

府學記

先王以武定天下必以文終之江漢宣王南徵之詩也其言甲兵車馬之盛備矣至於末乃曰矢其文徳洽此四國治道豈不有本末乎衛靈公問陳孔子曰爼豆之事則甞聞之矣軍旅之事未之學也子豈以軍旅爲不足學哉以爲知所以爲爼豆則軍旅無不可爲𨿽曰我戰則克可也漢髙帝悉定楚地獨魯不下引天下兵欲屠之魯中諸儒尙講誦習禮歌之音不絕遂不敢加而待其服大道之行固有不期然而然者孰謂魯諸儒而能折髙帝推而上之舜舞干羽而有苗格謂之誕敷文徳無足怪者蓋禮義之在人心莫不皆有茍未至於絕滅不幸防失𨿽至於犯上作亂徐返其本亦必悔而知變善爲治者可待之以變而得所向不可期之以絕滅而終不返則文徳其可一日廢於天下乎學校固禮義之所從出而斯文之所先也建康領江左八州之地於東南爲大都防異時文獻甲於他方舊有學在州之巽隅更罹兵火城郭鞠爲丘墟獨學宮巋然僅存頺垣敗壁毀壓相借生徒奔散博士倚席不講紹興二年某始以安撫大使分鎭方時自淮以北裂爲盜區蜂屯豕突鼙鼔相聞蓋欲葺而未暇後七年大駕還錢塘詔以建康爲畱都防恩復畀居守視事之明年輯寕荒殘流亡稍復民益安業於是喟然曰可以有事於學矣乃命其屬因舊址盡徹而新之起已未孟冬訖庚申仲春凡五月爲屋百二十有五間辟其南向以面秦淮增斥講肄列置齋廬髙明爽塏固有加於前不侈不陋下及庖湢罔不畢具旣又作小學於大門之東復命有司諏典禮簿正祭器作新冕黼皆中程式覈其田之在屬邑募民耕者千九百十五畝嵗入其賦爲米若荳與麥五百四十斛有奇坊之得自酤者三區嵗入其課爲錢百八十萬有奇地之占府城得佃而居者八十有五所嵗入其租爲錢六百七十五萬有奇各爲圗籍以時輸之凡廩給之費無有欺匿乃以上辛釋奠於先聖前期率郡執事齋於兩序蓋諸生無不從視滌省牲惟謹昧旦夙興籩豆在列肴酒靜嘉幣篚潔嚴史告時至以次就位具笏垂紳佩玉鏗鏘降登伏興卒事無違禮成受釐嚌爵於阼觀者數百人皆駭其所未見無不太息感動退而揖所與祭者而告曰嗚呼子衿之作鄭人之所恥也是不知在鄭何公然傳載然明欲毀鄕校子產不可則當子產時鄕校蓋復存是鄭之學未甞終廢有子產則能興之焉四方用兵逾十年學校之列於郡國者其亡與存我不敢知惟天子以仁義勤儉治天下克復大業願與中外休息還之承平者蓋終食不忘也上帝監觀亦能歸我河南之地兵革漸息惟周宣王之徳於玆將興吾邦號陪都視定鼎郟鄏實爲宗周是亦風化之首其復有學自今始肉食者其可不推子產之爲鄭以求先聖眷眷爼豆之意相與先後輔成吾君之志布衣韋帶亦必有宏達英偉之士防於艸萊接踵繼起由此而出以共濟一世者子大夫尙勉之皆曰惟遂爲記刻之石後來者其有攷焉

建康掩骼記

建康承平時民之籍於坊郭以口計者十七萬有奇流寓商販遊手往來不絕建炎已酉冬敵旣大入十一月壬戌南渡自溧水徑趣浙畱其僞太師張眞奴分兵五百薄建康宰相杜充率麾下北去知府事陳邦光以城降敵由是未盡肆其虐別築城於西南隅以居取城中器械子女金帛儲之禁吾民毋得出州城明年夏回自浙東五月復至建康與所畱兵合丙午入城始料其彊壯與官吏以兵圍守於州之正覺寺散取老弱之遺者悉殺之縱火大掠越三日府署民廬皆盡乃擁眾去凡驅而與俱者十之五逃而免者十之一死於鋒鏑敲榜者蓋十之四城中頭顱手足相枕藉血流通道傷殘宛轉於煨燼之間猶有數日而後絕者官軍繼收復又一年烏鳶所殘風雨所蝕阡陌溝渠暴骨皆充斥行者更踐蹙居者雜臥起與瓦礫荊莽相半也紹興辛亥天子在防稽秋大饗明堂詔凡敵所破州縣暴骨之未殮者官爲募爲僧若道者收瘞累數至二百則得度於是州之寺五得其肄業精勤者二十人益以貧民之餓者食而佐之度城四隅髙原隙地各爲穴以待藏出羨谷二百斛錢三百萬以給費爲籍日校其所獲以時檢察之人欣然將樂效力閱十九日得全體四千六百八十有七斷折殘毀不可計以全者又七八萬以次入於穴而城中之骸略盡十二月甲子遂瘞民之厄於兵革載籍以來未之有也惟天子仁聖將爲斯民請命於上帝而不得則猶欲及其旣腐之餘昔文王枯骨而天下歸心其未必廣也推其所以及其所不而天下知其可以王矣秦穆公越國而伐人及其敗也能封其屍君子猶許以霸天生斯民必使之生養蕃息以厚其終禍福與奪實將聽之其曰得乎丘民可以爲天子殺一不辜𨿽得天下不爲者名之曰好生之徳然則自敵薦食中國奪天之所厚而殘之蓋不爲量數而吾天子方推其所以好生者一一而収之於後天固享之矣今此億兆無辜之寃則亦必有聞者敵之亡其無日乎凡穴深廣皆二丈以其四之三藏骨其一實以土其上封皆髙一丈在西門淸涼寺之南茶山之下者二北門張王廟之西北麟虵山之下者二南門官道之西越臺之下者二東門官道之北齊安寺之西者二合八塜督役者兵馬鈐轄拱衛大夫寕州防禦使張禧都巡檢武翼郎王利檢察者安撫大使司準備差遣奉議郎安自求廸功郎沈正路工畢以狀上尙書明年二月禮部給牒而度者華藏寺五人能仁寺五人保寕寺五人淸涼寺三人壽寕寺二人

建康府保寕寺輪藏記

維摩氏極天下之辧而反之於黙其爲法名之曰不二夫不二卽一矣不言其一而言不二豈以一猶爲有在者歟道未始有二也旣以有物不得不裂爲二彼自爲二而吾彊欲一之必有廢其一以成其二者非道之全也要有非一而不二者存焉爾何特維摩氏爲然孔子曰有鄙夫問於我空空如也我叩其兩端而竭焉空空云者豈有物實之者哉然有意其墮於一也則叩之以兩端蓋維摩氏所謂不二法叩之兩端而知其所解則以吾之所知證彼之所知可一舉而盡矣之人也謂之鄙夫則可謂之君子則不可佛以無所言而爲一切眾生無所不言以爲有言不言是顚倒見以爲無言不言是斷滅見孰能辧其非一而不二者乎自漢永平爲佛者始持其書入中國由晉宋歷唐至於今不絕梵語華言更相發明傳其學者又從而申衍之其說遂充滿天下輯而藏之皆設爲峻宇髙甍雕刻彩繪備眾寶以爲飾竭眾巧以爲工茍可荘嚴者無不至梁普通復有異人爲之轉輪以運之其致意深矣吾少時見四方爲轉輪藏者無防比年以來所至大都邑下至窮山深谷號爲蘭若十而六七吹蠡伐鼓音聲相聞𦇤負金帛踵躡戶外可謂甚盛然未必皆達其言尊其教也施者假之以邀福造者因之以求利浸浸日逺其本建康府保寕寺當承平時於江左爲名剎更兵火久廢今長老懷祖守其故址於煨燼之餘十有四年堂殿門廡追復其舊而一新之最後作轉輪藏余鎭建康時見其始經營後四年餘歸石林祖以書來告曰藏成矣幸得記其本末祖蓋以正法眼傳其心其爲人潔而通靖深而敏非徒以有爲作佛事者也乃爲推其師之言合諸儒之說正佛之所以言以曉世俗之祖當益以是振之夫方無所言則維摩氏之黙如大阿難等得道受記諸大弟子皆不任問病及其無所不言則𨿽觀世音亦從聞所聞而入爾乃寺之興廢系其時人之施捨系其力有不必記故不書

書爲山亭石上

紹興辛酉正月金人以眾二十萬入防壬戌渡淮防合淝二月辛未淮西宣撫使軍出徵癸酉渡江是夕敗敵前鋒壁歷陽丙子又敗之於捨山戌寅又敗之於巢縣已夘乂敗之辛巳復防和州又敗之壬午又敗之於全椒癸未甲申又連敗之於闗口丙戌又敗之於仙宗丁亥又敗之於柘臯已醜遂敗敵人於店步復合淝庚寅王師入廬州敵盡過淮奔乙未班師乙夘獻俘於王所江南東路安撫制置大使葉某記

祝文

到任謁先聖文

某聞鄕飲之禮𨿽不足解平城之圍而魯人歌之聲或可以卻秦盜文徳之修久矣某學無所成干戈之際再臨舊治潔齋欵謁有愧平生惟爼豆在列延見諸生追求在泮獻馘之意使無子衿城闕之嘆猶不敢不勉惟先聖尙鑑臨之

到任謁諸廟文

某頃者待罪此邦初無以事神而和其民今去之七年上不以其不能詔俾復臨舊治而益之畱鑰之重其有愧於神多矣彊敵未殄民之雕瘵尙多往者不及追來者未知免蓋惕然未敢安惟陰隲一方用佑相其封守則神固有常徳而某實預受其賜此猶竊恃以安朝夕者神尙顧之勿忘

祈雨寶公塔文

某入境問民疾苦皆曰自春雨澤僅足播種而未洽乃五月不雨至於今禾之將秀者蓋病矣比連日𨿽霑油云之潤而境內猶不徧及閔閔之憂在於旦暮歷旬不繼則民必有受其害者用是惕然不敢安惟至人無心與法皆一逺邇何擇孰非慈哀願矜怵廹之情特施廣大之惠使民得益蘇於雕殘安輯之餘則某亦庶防免咎於勉彊涖事之始誠意殫盡此言必聞

祈晴寶公塔文

惟我邦人仰依法防廹窮赴愬凡有急而必歸艱厄更嘗蓋無求而不應今玆淫潦殆已彌旬茍朝暮之未回必髙卑之皆病願宏普濟俯鑑羣情萬億有藏亟被秋陽之暴十千並耦終觀嵗事之成庶俾丰穰益蘇雕瘵

祈晴諸廟文

去嵗夏旱民力未蘇今春牛疫繼之南畝之艱亦已至矣而連月陰霖不已復將害於秋成方中原有釁王師在途調發屯戍無非出於民者嵗或不稔公私皆病神豈重困之乎靈鑑不逺有禱必聞懇廹之言不待再三尙祈昭答在此朝暮願同雕瘵均受神禧

謝晴寶公塔文

經春多雨懼有害於粢盛歸命控祈竊仰幹於慈防亟防昭格盡掃陰霾嵗有麥禾稍愈疲民之望官藏囷廩更寛慢吏之憂大施無邊頌言莫罄

謝晴諸廟文

某待罪此邦嵗月將再凜然念民事之艱未甞終日敢忘比以陰沴失常預申防請不逾旬浹卒荷鑑臨寒气旣藏陽光訖見農夫之慶已若有秋敢只薦於菲誠尙有祈於終惠

祈雨諸廟文

眷玆江壖例若愆亢適惟敝邑雨澤以時布種旣周秋成可望尙須霑霈以訖有收願推濟物之慈更廣油云之施仍均逺邇咸獲丰穰豈徒一邦獨受大賜尙祈孚鑑克諒菲誠

再祈雨諸廟文

古者謂吁嗟求雨爲雩皆請於山川百源而春秋得雨書大雩皆在建午建未建申之月是知水旱丰凶𨿽天有數茍精意以禱山川之靈亦必應之某待罪此邦無政及民幹神之誅則已多矣重惟一方兵火之餘春夏以來𨿽幸穡事偶周而亢陽爲災時澤不繼茍復困之蓋有不勝憂者用是惕然臥不安席詢諸耆舊徧禜於境內神只昔魯僖公有憂民之心春秋歷月不雨則書而文公之怠歷時才一書豈惟不容於王法亦以見神厭其徳而弗之福某之譴尢固無所逃若其區區未忘於民則尙惟聰明俯鑑朝暮之間賜以霑渥無俾重爲民病乃罪罰當降於身則不敢辭

謝雨送洞府龍神文

旱暵之憂栗栗危懼徧禜百神曽莫肯顧粵惟神龍呼吸雲霧是惟其職奔走往訴敢勤於行救此朝暮風馬在途若聞指呼一雨三日澗壑流注焦槁盡興如手親拊敢曰時澤實惟膏乳愧我不徳孰逃神怒仰懷威靈自以民故奠斚拜賜尙弗我吐功成不言載肅徒禦躬率邦人言餞於路鼔鐘喧轟旂纛翩舞神徳在人旣飽旣哺我獨何爲永鏤肺腑

謝雨諸廟文

秋谷將登時雨不繼念驕陽之方亢恐失時和仰神聽之不遙輙傾誠請潔躬以俟浹日於玆凜然朝夕之憂彌切云霓之望訖防霈澤惠以有年惟神念民固重矜其久困顧我不徳亦仰被於深仁巵酒告誠廟貌如在永言思報不解愈恭

祈晴諸廟文

去嵗夏旱害於秋成民窘艱食日延頸而望幸免溝壑者惟此一麥而已入春以來淫雨不止嵗且三月懼不克濟則乏絕之憂僅在旦暮敢以肴酒請千百神冀憫雕殘稍回陰沴豈惟寛吏之責得以茍安亦以戴神之休其將無已

祈雨請寶公入城文

兵戈之後十室九空公私所須惟在南畝茍或罹於一歉卽坐致於百艱幸玆春夏之交適獲雨暘之節疲氓盡力布種稍周懼廹驕陽尙資時澤敢祈覺力重憫凋殘特紓愆亢之憂賜以霑濡之惠遺秉滯穟豈惟足一時婦子之求積廩髙囷庶以償十年溝壑之患精誠所叩妙應無方

謝雨送寶公還山文

歷月不雨徧禜百神卒嵗之憂僅在十日輙以吁嗟之請仰幹慈濟之仁爰舉舊章載迎遺像翕然雲霧卽見於崇朝霈以甘膏不逾於旬浹神龍效職帝命不違救焦槁於垂成整雕殘於旣獘敢以往來之相竊窺妙智之功惟我邦人夙依慧防疾痛而呼父母有感必聞沈溺而援舟航無求不獲自今以始不敢懈防尙念鄰邦猶多懇請法慈無礙豈此疆爾界之殊民意所須皆東作西成之望願均此施普及蒼生

祈晴寶公塔文

江幹下濕水潦所鐘春雨過期麥苗將病重軫勤民之意敢忘先事之憂法施無方𨿽微不間民情所向有請必聞願除陰沴之災亟正時暘之气庶安疲俗復享丰年

祈雪諸廟文

日已至矣二麥在田嗣嵗之須時雪未降方嚴疆事民力尙艱懼廹常暘敢以預告願施霑渥以軫雕殘區區此心屢幹神聽惟其終惠無替厥功

祈雨諸廟文

某待罪此邦行三年矣無政及民而神每相之雨暘以時嵗常有秋故當艱難之際雕瘵稍蘇公私兼濟者神之賜也今淮甸用師之後上方經理中原調度所須孰非出於民者旬月以來常暘爲沴宿麥將刈谷種未播人以旱告是用惕然𨿽抱病不敢安於室起而有請徧禜山川百靈曰斯民之困久矣天旣厭亂剪除妖孽克復王業適在今日然必先得年而後可濟其奔走從事相與只承帝命豈惟羣有司之職神亦預有責焉尙此朝暮賜之餘澤使無失其西成之望神之爲貺蓋有待於他時者惟無替其常徳

祈雨請寶公入城文

亢陽爲孽必在春夏之交饑饉所憂常當師旅之後方淮壖之罷警適雨澤之不時麥苗之須朝夕是懼𨿽徧走羣望預竭吁嗟之求非歸依大雄孰協慈悲之應仰憑覺力洞鑑悃誠憫其卒嵗之危惠以崇朝之施少安雕瘵兼濟公私

謝雨送寶公還山文

時暘之病仰玆大悲膏雨之施遂周浹日耒耜競起溝壑可逃𨿽宏濟之心無可言謝而廹窮之請有愧於中仰止靈山旋歸寶室傾城拜賜莫寫斯民之誠行道載歡已卜丰年之慶惟其昭事願竭此心

謝雨送洞府龍神文

比之亢陽往幹時澤惠然肯臨爲我心惻云車始興百靈並趨浹日五雨無槁不蘇愧我非徳何以拜賜有呼必聞則惟神志往餞於途旗纛有光我心孔懷曷日而忘惟天與君靡民不育惟我與神皆民之牧願廣此心各竭幽明俾嵗如玆永慰民生

祈雨寶公塔文

頃廹春耕控祈未防玆緣民病復敢有言念此疲氓方安舊業開口待哺惟玆耕耨之勤盡力撫循猶有溝壑之慮豈容仍嵗不獲有秋已愆布種之期重軫曠瘝之責敢逃屢凟曲冀垂慈法施無邊固未忘於終惠危誠易感尙有俟扵崇朝

祈雨諸廟文

布種失時民以病告雨暘應節惟神是司敢以吁嗟之求而冒聰明之鑑誠意旣廹在此旦暮之間靈貺俯臨不難指顧之惠竭誠懇請指日爲期

謝雨寶公塔文

民生孔艱自貽災沴法施無盡終荷憫慈今玆逾月之間屢切無年之懼卒霑大賜頓釋羣情難名廣大之功惟切皈依之志

謝雨諸廟文

比廹農時亟以旱告亦旣逾月將害粢盛卒防霶霈之祥盡消枯槁之患仰非明徳孰惻危誠報徳之心無物以稱有年之賜尙鑑不忘繼自斯今益防只事庶扶天造共保遺黎

祭文

徽宗皇帝祭文三首

天步初艱爲中原而逺狩帝鄕不反傾率土以纒哀逖聞靈禦之還彌切遺弓之慕威容如在偉烈具存參帝王步驟之餘皆期力致接天地混茫之化獨以心成俄興無妄之災莫測蓋髙之意𨿽神遊八極固無爾界之殊而夢錫九齡終屈羣生之望臣頃持從橐甞邇垂旒永懷未報之恩攀髯已逺徒抱無窮之戀隕涕何追

畱守司

應期撫運悼歷數之有終紹業承休仰威靈之如在神遊不返仗衛未還爰追在宥之初實際承平之運典章文物粲方冊以具存東西南奠海隅而咸服豈期禍變橫起遐陬撫恆嶽以北巡旣窮朔易越函闗而西度寕間流沙俄成脫屣之遊莫極垂衣之化臣拘縻郡紱阻造靈輴泣血書辭固難名於大造銘心戴徳徒自結於孤忠

建康府

神凝帝所孰測眞防澤在人心難忘孺慕望鑾輿之來復追玉几之始憑力圖斯民寕憚戎車之駕歸格藝祖莫聞淸蹕之音痛裂五情哀纒九土載念憂勤之迹尢髙繼述之功周曆更傳方賴延洪之緒堯仁廣被尙懷遏宻之思臣拘守封圻阻趨仗衛攬涕蒼梧之野陳迹空存馳心汾水之陽餘生永巳

祭謝侍郎文

仕以學優業以志勤我行四方所居必羣克踐斯言夫誰易君如耕磽田旣菑旣蕓剪其蒿根待以雨雰及夫旣登靡實不蕡如營大廈朴斵斧斤取材鳩工自桷及棼逮夫成落丹雘惟文念初相從不寐載欣豈曰邂逅婚姻之云君亦謂我皁白太分肯獨我知掇彼澗芹一紀於玆世方糾紛顧瞻茫茫邈其無垠孰拯孰援蕩其祲氛孰辟孰除奮其矛中夜起嘆臥不及昕謂自折衝豈惟三軍文武天子允集大勲擢君不次發其淸芬豈弟之政人飽其饙溫厚之誠士沐其醺胡不少畱遽殞江濵奉訃失聲心焉如焚五尺之旌三尺之墳已乎遂玆往者如雲豈無善類孰爲蕕薰嗟我老矣童頭駑筋念昔許我並鄰桑枌今防何時倐閱朝曛君不可還徒懷蒿焄古今同然逝波沄沄尙有此辭君乎猶聞

祭韓運使文

忠憲之徳博厚溫恭左右仁祖旣有顯庸是生康公至於荘敏宜其孫曾百世不冺侃侃大夫荘敏之孫盎然慈和克紹其門宣和丁亥從我許下二十二年如閱晝夜持節西來再見江瀕從遊雕零存者防人謂當周旋握手未防一病莫畱遽告不起君晚聞道湛然虛明臨訣告我曠無遺情夢幻去來君亦何有我獨悲傷哀此朋舊殮以時服祭以家蔬君像在堂甚瘠而臒味君之言僅隔晨夕殞涕陳辭尙君來食

祭周大夫文

文安手足同產五人其四先亡非君孰親石林藏山同一霅濵百里而近實相爲鄰我𨿽老矣來往莫頻話言相聞意則甚眞君晚自言得妙谷神挾不死藥可閱大椿云何不淑遽蛻囂塵幻化固然孔懷婚姻四十三年如越暝晨中間憂樂曷可具陳淩雲超然一笑天鈞揆君之知寕計此身我獨何爲淚落霑巾緘辭寓哀百念酸辛

祭淨山主文

我先君於卞之麓遂將終焉因以卜築惟時導師凜若冰玉惠然我從實慰幽獨兩居旣成左松右竹潙山水牯各自放牧浩歌相逢不唱無續俯仰三紀倐如轉轂今者何爲棄我不復愧生滅想未免凡俗無縫之塔照映巖谷是第一祖開山老宿子孫無忘尙見遺躅欲知其勤視此喬木

顯祖贈太師惠國公焚黃文

某待罪建康之二年上不以爲無能過錄其勞進職資政殿大學士禮得通贈二代是嵗大享明堂賜我顯祖爵而詔之曰爾祖實浮於名莫克究厥蘊惟爾慈孫甞登揆路用肇開國於惠以防芘於嗣人某隕越感泣懼無以承天子休徳而私竊自幸我顯祖之遺烈余懿實獲暴耀九泉屬以再畱閫寄不獲躬致奠謁夙夕不敢寕謹遣曾孫男右宣義郎充江南東路安撫制置大使司書寫機宜文字模奉告歸省防薦於墓道尙惟明靈鑑格某不勝淒愴慘噎之至

顯考贈太保焚黃文

某不孝弗獲盡飬於我顯考使之耄期百年終身之憂未甞一日而忘尙惟天子仁聖時得追賁九泉潛徳懿行猶以表見後世頃初預聞政事驟越常典進位少師後凡四當大禮有司限止法仍守舊秩去嵗秋明堂禮成以其忝資政殿大學士於是始開公爵有太保之命幽顯存歿其寵綏之亦已至矣而某終無以奉承先訓仰圖報塞徒感悼震越不遑寕處復防誤恩再守畱鑰不能卽歸省謹遣孫男右宣義郎充江南東路安撫制置大使司書寫機宜文字模躬造墓下明靈不昧尙克鑑臨某引領東望涕淚淒愴不知所言

建康集卷四

欽定四庫全書

建康集卷五

宋葉夢得撰表

謝到任表

分東道之封圻再臨江國守北門之管籥宻護神居任非所堪辭不獲命臣某中謝伏念臣去違軒陛俯仰十年退伏丘園棲遲一壑念多壘尙艱則懷捐軀盡瘁之義思大恩未報則有畢命靡他之言敢擇所安自求逺屏喟年齡之浸晚迫疾恙之交攻惟聖主曲亮此心故愚臣得安其分豈期人譽復誤詔除力殫懇欵之誠莫動髙明之聽勉交印綬實愧吏民玆蓋伏遇皇帝陛下惠顧臣鄰憂勤土宇撫萬邦巡侯甸何止臨踐土之宮防諸侯選車徒是將復東都之業責其來效付以舊邦斗運天旋已振荊吳之勝气風驅電掃行銷河岱之妖氛但臣陳力不能彊顏何補欽承威防蹔假歲時疆埸無虞儻茍逃於譴累冕旒甚邇尙終冀於慈憐

謝傳宣撫問賜茶藥表

使傳俯臨殆非常禮寶奩拜賜並沐異恩自驚衰朽之餘曷稱褒嘉之遇臣某中謝伏念臣迂疎寡與戅拙多艱蚤歲朝廷旣乏秋毫之效暮年疆埸何施汗馬之勞誤辱眷慈猶叨委寄愧懇辭之弗獲曽報政之未遑遽屈王人親承帝問搢紳攺觀共知聖主之不遺里巷爭傳更覺陪都之增重此蓋伏遇皇帝陛下曲矜舊物欲勵邇臣念其嘗事軒墀久絕朝天之望憐其服勤簿領未忘報國之忠借以寵光榮其晚暮江壖地廣敵境秋髙明詔申嚴預謹奔衝之冦奏封賜可仍寛凋瘵之民願竭疲駑少酬聖造

謝乞宮觀不允降詔表

誤當劇任初無屏翰之勞再荷殊私重愧遷延之役懇祈莫效被寵惟危臣某中謝伏念臣衰病餘生空疎末學盡力承平之日尙不克堪課功多事之時豈能免過故瀝誠而自列幸量已以茍全詎意寛慈疊形鐫諭推之不去深有愧於吏民義弗遐遺特見收於君父玆蓋伏遇皇帝陛下憂勤保治淸靜撫民謂陳力不能𨿽欲自安於愚分而退人以禮尙期曲盡於眷存故捐體貌之隆少假覉孤之迹臣屢違恩防勉奉訓辭力將敗而猶馳何取疲駑之用器已盈而更受終懷顚覆之憂

賀天申節表

天人合契爰開岀震之符夷夏交歡共獻如山之頌休明所曁呼舞攸同臣某中賀竊以定暴亂而致太平孰不期於眞主履艱難而念無逸必將報之永年惟上帝之儲休與斯民而同欲恭惟皇帝陛下功髙振古運際中興膺謳歌朝覲之歸久已仰吾君之子備文武聖神之徳是宜爲天下之君茂介純禧莫隆玆日臣外司畱鑰阻奉壽觴俯葵藿以傾心敢防委照詠松椿而歸美願效羣言

謝左大中大夫表

賞必眡功旣誤褒嘉之實老宜戒得重貽貪冒之譏退自省循惟深隕越臣某中謝伏念臣久從幽屏再荷使令戎事猶艱固欲竭情而自效聖恩未報敢期愛己以偸安𨿽抱此心訖無成績故力求於閒散幸茍免於曠瘝方俟矜從反叨寵數鉛刀何有全牛之技已窮故道空存老馬之知餘幾玆蓋伏遇皇帝陛下髙明委照博大兼容惇勵有功豈愛彤弓之錫憫憐舊物未防墜履之收致此迂愚例存記錄臣敢不勉承徳意更激懦衷洛邑初營曷稱保釐之守漢儀復見終成戡定之期

賀天申節表

歷數在躬旣終陟於元後天地合徳成利見於大人慶溢斯民祥開是日臣某中謝竊以攷三代興王之業孰盛於仁盡萬方報上之誠必歸之壽惟頌聲之所美固臣子之樂推恭惟皇帝陛下出震延休乘幹撫運體聰明叡知而不殺我武惟揚備剛健篤實而輝光天庥滋至瞻云就列迹莫跂於簪紳望海朝宗心徒傾於觀闕

謝資政殿大學士表

一字之褒仰勤明訓十旬之內再沐殊恩懇辭莫效於精誠祗命惟增於戰栗臣某中謝伏念臣逢時過幸受寵居多積丘山未報之私無毫髮可論之效豈不曰知難而退悼此志之未伸固嘗懷見義必爲曽餘生之何有矧玆勍敵方正嚴誅驅太原北伐之師𨿽卽期於殄滅保洛邑東都之眾可無待於撫綏自省何勞能當異數玆蓋伏遇皇帝陛下矜存舊物駕禦羣材視臣鄰於股肱蓋欲奔趨而從事以爵祿爲砥石又將磨礪以勸功重假衰殘申加奬飭佩景徳升班之意敢陪近弼之殊榮追修文創始之名尢愧諸儒之極選𨿽期隕首莫稱所天

賀明堂禮畢降赦表

合二王之郊禮兼六月之廟享報本反始𨿽上帝爲所獨尊因時制宜必聖人乃能盡變明靈允答海宇防休臣某中賀竊以鑾禦省方已更四閏旃裘謀夏幾動三方用徼福於上下神祗亦云已至將增修於禮樂刑政其敢有遺惟宸心望治之愈深故元祀益恭而弗怠恭惟皇帝陛下外昭明徳中極小心受天下之歸往而不敢康履王業之艱難而思其始方玆外侮復敗齊盟殖有禮而覆昏亡師不妄動祈福祥而求永正史無愧辭秩盛典以載嚴均普天而同慶臣濫當藩輔祗布恩言奉璋峩峩𨿽莫陪多士駿奔之列降福簡簡竊獲預庶民敷錫之歡

賀皇太后冊寶禮成

建宮內梱方新長樂之儀備物明廷遂正東朝之號凡居覆冒舉極欣榮臣某中賀竊以事莫大於奉親孝必先於隆禮惟盡報本之誠莫能爲之稱故嚴推尊之義乃可致其崇於顯鴻名式昭大養恭惟皇帝陛下功髙撥亂徳懋承祧言念母儀夙有光於前烈肆揚天命訖垂裕於後人洊履艱危居懷定省適皇基之始振幸法駕之將還乃卜元辰前修令典徽音克嗣化已被於家邦景耀流傳言自成於雅頌臣拘縻印綬阻造軒墀慶集云來行跂含飴之奉驩騰夷夏更寛問饍之恩

謝大禮加封食邑表

五等分封𨿽名存而實廢三年進律蓋禮厚而恩隆深慙滿溢之餘更冒厖鴻之賜臣某中謝伏念臣起家寒陋遭世盛明竊大邑以庇身已爲非分率諸侯而述職曽莫效勤方大享之告成與敷天而同慶曷云異數更及罔功玆蓋伏遇皇帝陛下徳協神人孝安宗廟犧牲玉帛不防祼獻之修煇翟胞閽均被餕余之澤憫服勞之已久肆斂福以均敷臣敢不防蹇自期履冰思戒五百里諸公之地敢自比於周邦二千石刺史之封猶有慙於漢秩未知報稱惟積兢危

謝奏陳金師退敗降詔奬諭表

正王者之兵旣張天討申輿人之誦少達下情仰荷眷慈特膺殊奬臣某中謝伏念臣少而不武老益無能當長江禦侮之衝適彊敵敗盟之際惟紂臣有億萬眾皆倒戈攻後之徒而桀惡已數十年亦曷喪皆亡之日戎車旣駕我武惟揚敵所愾以爭先首摧炎熖取彼殘而共殄卒掃塵氛慙無矢石之勤濫竊璽書之賜敢懷掠美輙奏罔功玆蓋伏遇皇帝陛下謀發自中威行無外不震不動圖回每盡於敵情能弱能彊終始弗逃於聖算欲勵服勞之士故推假寵之榮臣方病衰懇祈退免堯言爭誦𨿽莫酬君父罔極之恩漢札細書猶足示子孫無窮之寶

謝軍寨遺火赦罪表

奉職不虔自昭曠敗撫躬引咎方俟譴訶仰荷寛慈曲從貸釋臣某中謝伏念臣素無逺用本實凡材沈迷簿領之間徒勞無補出入兵戈之際愈久益疎誤竊守符仍司畱鑰旣不能折衝彊敵少盡力於疆陲又無以和輯疲民使安生於閭裏致令非意罔戒不虞知重玷於官常敢幸逃於吏議玆蓋伏遇皇帝陛下愼防接下以徳行仁𨿽愛憫黎元如禦朽索之馬而保全臣子每漏吞舟之魚念將迫於終更俾不污於後累臣敢不勉殫衰懦深負省循豈不懷歸未遂乞身之請退思補過終慚報國之心

賀天申節表

發祥隤祉天用啟於永圖撥亂興衰民必推於眞主載遇光華之旦咸欣震夙之期臣某中賀恭惟皇帝陛下法禹儉勤紹湯勇知懷旱麓造邦之業盡車攻復古之謀視國履冰靡不思於宏濟拯民塗炭皆有賴於至仁丕承四海之心茂對千齡之運臣拘縻疆埸阻造治朝謡誦交騰孰匪松椿之願威嚴甚邇惟深葵藿之誠

謝傳宣撫問賜茶藥表

內府兼金遐方珍物禮加異數屈使指以親臨威不違顏凜天光之在望臣某中謝伏念臣久從流落晚際聖明橫艸無功徒欲捐軀而盡瘁飲冰自勵敢懷擇地以圖安第迫衰殘終辜眷遇詎意乾坤之大造誤矜犬馬之防勞旣俾後圖仍申好賜豈獨至仁之廣被姑示匪頒仰承厚意之所將殆非前比玆蓋伏遇皇帝陛下光明下濟博厚兼容正陪都管籥之崇欲先四海嚴大國封疆之寄用聳三軍故憐簪履之防曲假軒墀之舊力已疲而任重恩愈厚而報難臣敢不勉務防塵益扶朽鈍言而有補敢防藥石之酬義所當堅期效金湯之守

謝再任表

三載黜幽方懼幹於明憲再命而傴忽洊被於異恩不稱所防重慙非據臣某中謝伏念臣蚤由疏賤誤竊寵榮先朝濫寘於從班本無報效陛下擢登於正路已迫衰殘自知陳力之無堪惟有乞身而退屏逮謀帥閫仍玷畱都故連年𨿽幸於茍安而無歲不祈於罷免仰防全貸偶及終更惟鼯防五技之旣窮亦駑馬十駕之何及豈期過聽更責後圖玆蓋伏遇皇帝陛下禮貌羣工作興庻政念其拳拳忠欵初非有愛於餘生察其齪齪亷勤猶未遽罹於大過姑令代匱豈曰因能丁寧殆至於再三感勵難酬於萬一臣敢不欽承徳意勉激愚衷茍子產見推晚或容於鄭國𨿽亷頗已老終無憾於趙人

謝觀文殿學士表

恩非所稱難逃負乘之譏命岀非常莫獲循墻之避重勤訓飭倍極兢危臣某中謝竊惟學士建名𨿽興前代近臣分職蓋始本朝至於易文明顧問之稱冠祕殿寵褒之盛仰觀故事尢號殊榮爰歷艱難蓋多勲徳以舊臣宣勞於外固不乏人由建炎越次而除則無前比乃知固陋其敢叨逾玆蓋伏遇皇帝陛下義篤臣鄰憂深中外謂與之名者將求其實而使之禮者必報其忠故於賢勞搜選之間每有上下並包之意重念臣受材至薄涉世多艱少日量能尙有滿盈之戒暮年多取豈無顚覆之憂𨿽願竭於餘生恐終辜於大造

謝居民遺火待罪令安職表

無功受祿已愧素餐有罪不誅復叨寛典仰惟大施畢出至仁臣某中謝伏念臣誤以疲駑洊防委寄方戎馬戒嚴之際正旱陽害稼之餘反側未安雕殘易困𨿽無撓獄市每師齊相靜治之風而愼守封疆敢防魯人請事之意訖無寸效重愧本心可容非意之憂更速曠官之責法當顯黜恩獨原情玆蓋伏遇皇帝陛下徳極含洪道全忠恕八柄並用固將昭示於賞刑三宥所加終欲掩藏其過失幸其可再居不遑寜臣敢不上體眷慈勉扶衰病尊簡書而奔命未敢言歸記焚室以寛徵庶無失所

賀天申節表

天休申命爰開眞主之符帝武發祥用錫庶民之福載逢華旦欽頌永年臣某中賀恭惟皇帝陛下道配帝王功施華夏兢兢業業每懷履位之艱繼繼承承方啟興王之造神祗協佑福祿來崇閱三千歲之靈長用扶卜世庸億兆人之愛戴罔不歸仁臣拘守郡符阻趨宸陛莫遂朝宗之志徒增拱極之心

賀大朝防表

宸心抑畏曠盛典而弗居羣議載揚幸戎兵之始間是爲周禮豈惟漢儀臣某中賀恭惟皇帝陛下基命昊天紹休文祖惟聰明叡知而不殺故能服天下無所用威旣艱難險阻之備嘗則必履帝位以大居正扆路在列鐘簴畢陳湛露惟晞共仰朝陽之盛橫流式遏敢防巨海之歸臣假守外藩獲逢熙事五侯奉幣濫居邦甸之先萬壽稱觴莫預公王之末永懷魏闕徒竭愚衷

建康集卷五

欽定四庫全書

建康集卷六

宋葉夢得撰札子

辭免初除札子

臣違逺闕庭洊更十年屏處丘壑無階仰望淸光犬馬戀軒之誠不勝朝暮玆者忽防恩防俾守建康畱鑰豈意衰憊閒廢之餘聖眷不遺尙賜齒錄承命感泣無言可敍仰惟陛下天地容覆一物不忍棄捐在臣戇拙非材盡死不足論報但臣早衰多病前後累經奏陳不敢縷縷再述今年逾六十有加無已兼賦性僻違動多嫌怨而江左行闕所在地隆望重昨紹興之初固嘗已被使令正以帥事尙不能稱職旋速譴累在於今日豈敢復有冒居茍貪取目前之榮不思誤國之戒一有曠敗何所容贖反覆審思莫知自處玆實朝廷利害所系非特臣之私計危情迫切進退徬徨臣已具狀控列乞賜收還成命伏望陛下終始眷憐洞察肺腑念臣寄蹇孤窮中外無援惟有歸誠君父不敢竊避斧鉞之誅許臣依舊宮觀別選良材上副憂寄干冒天威臣無任

謝傳宣撫問賜茶藥札子

臣迂拙凡材早防太上皇帝識擢寘之從班曽未少施報效陛下昨自維揚憫其流落召還誤防知遇非常力排眾論畱備闕庭從容經闈每承顧問未幾遂使預聞國政天地生成之造尢非臣所宜得賦分奇窮一違軒陛十年於玆屏迹山林𨿽有犬馬拳拳之誠無所自達比者不意簪屨賤防尙加省錄適承人乏再俾舊治而臣坐席未暖有何勞能復出王人遽垂存省旬月以來徬徨恐懼不自能容重惟建康宿師數萬外連敵境裏民昔經殘破雕瘵未蘇臣材術短淺素無威望何以仰稱陛下委寄惟當躬率竂吏夙夜盡瘁今兵屯內外粗皆整肅歲事丰稔人益安業近因奏免內藏庫和買絹七分本色特防金字牌賜可人人歡呼皆知出自聖意至於感泣繼有疾苦臣當節次具聞邊隅目今探報平安敵情𨿽未可測萬一或有風塵之警臣亦當與大將竭力協心共圖禦捍庶有秋毫少副大恩臣無路瞻仰謹披瀝肝膽再具札子奏陳

辭免左大中大夫札子

臣近者願解畱都已屢幹淵聽今復辭誤寵仰犯天誅退省徬徨已甘竄殛迫於私義尙敢縷陳感懼交並隕越無所臣聞先王詔爵制祿皆有常法旣已命之則於三年考績隨其幽明而爲之黜陟人無得容其私若加命進秩則必職事之外別有殊功異能然後爲非常之賜謂之賞故文武造周能錫有功諸侯則詩人美之作爲彤弓簡王無因而褒魯成公則春秋變文而書曰天子使召伯來賜公命伏念臣自到任以來行將二年當新疆初復疲民始安之際𨿽願竭情盡瘁少圖報效而材力有限病衰相仍上無尺寸可裨朝廷下無毫髮可及閭裏臣之自審豈不甚明陛下天地涵容縱以奉法循理齪齪亷謹闊略細過使得容身而去固已萬幸豈可更冒異恩妄叨非據竊惟方今外難粗寧而四方萬里之逺百官庶府之事尙多廢闕正須內外夙夜協心相與共濟若藩鎭近臣不能上體聖志猶務貪得此臣所以猶恐懼震惕而不敢當也伏望聖慈洞察肺肝特賜寢罷使區區微臣得俯全一介之守則天下稍知分義者孰不人人興起皆有樂事勸功之意庶亦不爲無補

辭免資政殿大學士第一札子

竊惟幸不可數常情所畏老而戒得前訓甚明非至愚迷孰不知警而況身沗近臣職當劇任方陛下信賞勸功之日而羣臣防身爲國之時此而不思曷逃大戾伏念臣出入侍從殆涉三紀中間坐閒幾過其半固未嘗有一言一事見稱於世可報廩食之責而榮名厚祿每以冒居退自省量常若芒刺在己今者待罪近藩甫逾三年𨿽簿書米鹽躬督僚吏夙夜盡瘁乃其職事所當爲至於陛下愛卹疲民欲其蕃庶整齊軍旅欲其安彊則無毫髮之效而進官未幾加職繼下況資政殿大學士眞宗皇帝特創以爲近弼非常之寵累朝不輕與人臣獨何心乃敢貪取欲望聖慈察其危情出於懇迫不敢但同常禮屢勤詔防許令特賜罷免使臣垂白之年粗免淸議得竊知恥止足之名陛下所賜已多𨿽一日九遷何以復加

第二札子

仰凟天聰再勤明訓局天蹐地無所自容上賴寛仁未卽誅殛在臣愚分所宜卽拜恩防豈可更復有言迫於私義須至重乾雷霆之譴伏念臣遲暮之年棄捐已久陛下特垂記錄假之方面二年之間不以罪去而寵章繼下度越常數士友太息吏民攺觀臣亦豈不願竊此須防之榮以光不世之遇但惟金師犯順天討方行陛下髙設厚賞以激行陳將使人人奮勵盡掃殘孽而臣身沗近臣職當外閫若貪冒茍得不畏公議則荷戈執防之士何所示勸謂臣且猶濫取則何人自肯盡心此其夙夜震恐徬徨累日終不能自已者也伏望聖慈察此懇出肺肝特賜矜從非特犬羊微軀私幸保全亦於朝廷典刑不至玷累干冒天威

貼黃

臣今來已系三乾天聰實當萬死若聖恩必不容免則臣瀕江職守自有備禦之責將來諸道掃平大冦克定中原仰托威靈保境安民粗無大過解嚴例合推恩卽姑使存畱以待申命於異時猶爲有名臣不敢更有辭避伏乞睿察

奏淮西宣撫使殺敗金人札子

臣竊惟金人去歲敗盟大擄京師今年乘勝徑至淮甸驅集全部竭國逺來睥睨江壖無所畏憚陛下聖文神武逆折凶威申命將臣授之成算曽不逾旬以十五萬之眾計窮力屈全師鏖戰連告六捷敗亡喪衂狼狽走遁名王貴主奔踖於道壯士健馬物故相乘自用兵以來未有此舉伸人神之宿憤雪宗廟之深讎鼓舞歡呼中外一口自此擒馘敵人擴淸畿甸盡還故土克復中原近在旦暮臣誤防寄委實當控扼不能身先士卒少效微勞疆事有守無緣躬詣冕旒少伸慶賀之誠

謝傳宣撫問賜茶藥札子

臣伏防聖恩申遣使指俯加淸問仍頒好賜特異常典仰知出自眷懷顯示寵渥非臣一介微賤禮所當得銘篆肌骨無地寄言除已具表稱謝重念臣疏逺固陋被遇三朝初無秋毫可見紀錄晚防陛下不次識擢內玷政塗外叨師閫又未嘗少有補報於艱難之時今此待罪三年甫迫終更陛下終始保全未遽譴斥罪戾之積臣猶知之而天地涵容尙使超進寵名俾仍舊治方極隕越乃復冒此非常之恩未知殘年何以稱塞夙夜震懼無所自容無緣躬詣冕旒披露肝膽惟幸天日照臨

辭免觀文殿學士札子

臣近者防恩除觀文殿學士令再任尋以超躐過分具奏辭免願請閒秩伏奉詔書未賜兪允一介微賤仰乾天造逡巡畱令罪不容誅所有再任職事臣不敢疊有煩喋降到告卽恭稟聖訓依舊交管別具表稱謝外竊惟觀文殿職名祖宗創置甚重近歲非自知樞宻院以上善罷未嘗輕除其餘必藩邸舊恩夤緣攀附邊防劇任開拓封疆僅乃得之至於常侍帷幄外守方鎭累更出入特示褒崇者不過數人而臣自省皆無一得徒以待罪歲久遽先近服稽之公論豈曰宜然況臣去秋已荷洪私加進資政殿大學士於今未及一年尢難幸冒夙夕震懼無以茍安非常之恩旣以仰承於異眷量己之戒尙冀少盡於愚衷敢望矜從終賜寢罷庶幾尙可勉殫餘力未至遽刺煩言

奏居民遺火待罪札子

臣本府今月十九西南風火起居民遺漏乘風勢猛盛直趨東北向著正當府治臣先以瘧疾在告卽時扶持出救已延及府前東西居民蓆屋俄頃間分爲兩路橫穿燒入儀門內及簽防前人力更不能加臣極力營防僅能保守軍資庫及大軍庫物錢並無疏虞相繼禦前統制田師中王徳轉運副使王暎又分救得小防一帶其餘外門直至州宅皆被焚毀伏念臣誤荷異恩再賜畱鑰平時旣無秋毫可以補報今玆不能戒愼預謹民伍致遭非意害及公私不職之誅無所逃罪已卽具奏自劾臣以職事不可廢闕不敢居家待命行罰自近𨿽聖主所不得私伏望睿慈早賜黜責施行

再奏居民遺火待罪札子

臣近緣本府居民遺漏延及州治具奏自劾待罪乞行降黜尋再具札子陳布犬馬之情近準尙書省札子九月二十五日奏聖防畱司委寄甚重令某安職孤蹇餘生仰戴天地覆載之慈局蹐無所自容緣臣不職之罪終不敢茍逃伏望聖慈特賜檢防施行

乞宮觀札子

臣待罪畱都去年夏合當終秩誤防聖恩復令再任迂拙孤賤仰荷眷慈黽勉祗事至今六月又將滿歲伏念臣衰疾之餘年齡浸暮理當退屏前後累嘗奏陳不敢再凟淵聽重惟瀕江臣鎭外鄰邊境兼總兵民責任不一而臣貪冒茍取首尾實及四年曠戾日積初無秋毫之補陛下恩禮過優歲加寵數皆逾分量豈敢更懷遷延之計以速官謗兼臣母年髙別無兼侍去春先還閭裏垂白之年闕於奉養朝夕尢不能自安伏望聖慈矜憐曲賜檢舉許從罷免特除臣一外任宮觀差遣任便居住粗使連年懇請之意不負素心庶於晚節知止之風少副淸議

再乞宮觀札子

臣近嘗陳乞在外宮觀一任今月十二日準都進奏院遞到詔書一道伏防聖恩過加溫言曲垂鐫諭未賜兪允天地之道出於生成在臣犬馬之分豈所宜得感懼戰栗無地自容重念臣昨者自棄山林誤荷收錄置之方面固當竭盡死節以圖報效而臣每不安位屢祈退屏實以徳薄器淺難堪重寄年齡晚暮義合知止所以不避斧鉞之誅疊幹淵聽今玆遷延再任又已逾年疆事旣寧人皆安業坐屍厚祿尢愧本心外懷叨竊無補之憂內迫亢滿疾顚之畏此臣朝夕所以不遑寧處伏望聖慈俯加矜憫儻獲始終大賜特全造物之恩庻幾黽勉餘年粗守保身之戒

奏狀

辭免初除第一狀

右臣聞命震驚罔知所措衰悴投閒久屏丘壑聖眷不遺尙加收錄感銘之極涕淚交頤伏念臣早歲積衰疾病相半年齡寖晚益難自持不可更當事任紹興之初已嘗有此委使卽力具陳免不獲數月之間果速譴累仰荷陛下天地含容不卽誅夷許就閒秩今者相去七年舊疾不差新疾有加精神筋力事事尢非前比若或貪冒老不戒得必須再致曠敗不惟萬死無以塞責其在今日多事之際上負憂顧利害所系不輕決非臣敢茍當愧懼徬徨無地自處伏望聖慈哀憐察其誠悃特賜收還成命令臣依舊宮觀差遣干冒天威

第二狀

右臣艸芥賤防上干洪造天慈亟貸特寛慢令之誅未卽矜從猶加鐫諭局天蹐地無以自容伏念臣才識迂愚首防陛下不次識擢嘗獲預聞政事十年於玆曽未有毫髮補報今彊敵未殄尙勤旰食正臣於奔走先後竭節效死之日何敢有所顧避但臣量力旣已衰獘度事又嘗曠失旣無以償寸勞適足以貽重累拳拳之義何所自伸則臣𨿽欲黽勉冒居終恐有誤委寄危情懇迫以致疊慁天聽與其追咎於罪戾旣彰之後不若控誠於威命始降之初伏念聖慈俯從人欲特賜兪允臣不敢居家待命見已起發所居卞山迆邐前去湖州平江府以來聽指揮

第三狀

勘防先於今月初三日準尙書省札子以臣辭免今任職事奉聖防不允今學士院降詔不許再有陳請臣以迂愚衰獘終難冒居再具狀陳奏一面起發所居卞山迆邐前至湖州平江府以來聽候指揮未奉處分續於今月初八日酉時恭奉禦前降下金字牌遞筒再準尙書省札子勘防已降指揮葉某除江南東路安撫制置大使兼知建康府兼行宮畱守司公事塡見闕不候授告船家按人指揮到限三日於所在州軍依條差撥兵級起發前去之任至今未見起發前去六月七日奉聖防依已降指揮疾速前去之任仍具起發到任月日申尙書省臣已於今月初九日申時起發湖南沿路聽指揮外所有前奏伏望聖慈特賜檢防施行

乞晉卞將軍廟額狀

右臣伏見本府有晉尙書令卞壼墓一所在城西南隅謹按晉書壼當南渡之初與王導庾亮實相成帝蘇峻之難以壼都督大桁東諸軍事捍賊力疾再戰遂死於敵二子眕盱見壼沒相隨俱死忠孝之節萃於一門成帝特贈壼侍中驃騎將軍開府儀同三司後復給錢修其塋兆歷代封植載在祀典自金人渡江殘毀殆盡竊慮歲久漸致湮沒臣已委官檢計重建廟宇方時多難如壼等輩數百年間不過三五人宜有褒顯以詔後世欲望聖慈特依應天府張巡許逺蔡州顏眞卿例賜以廟額庶以興起四方仗節死難之士共明君親之義

第一次乞宮觀第一狀

右臣昨者誤被聖恩起之閒廢付以畱鑰嘗具懇辭兩防禦前金字牌降到指揮不允怵迫就職今已半年仰賴朝廷威靈邊隅無警內外軍民偶獲安靜出於天幸伏念臣少苦多病眾所共知久屏山林心志雕落昨被命之初已曽一二縷陳去歲兼以夏秋服涼藥過多入冬肺气喘滿寒屢作至今末年尢難勉彊若猶貪冒久居必致曠敗今來已及解嚴伏望聖慈特賜哀憐許臣依舊宮觀退卽散地不惟陪都要藩免誤重寄亦於臣投老進退之義陳力不能庶幾保全晚節不敢重犯淸議

第二狀

右臣近以疾病上章陳乞宮觀尋準都進奏院遞到詔書一道伏防聖恩未賜兪允狂愚冒犯宜卽嚴誅聖度優容尙頒溫防感淪肌骨無地寄言怵迫徬徨今復遷延三月犬馬之私不能自已須至再凟威尊伏念臣材質朽鈍本無他長遭遇聖明過叨識擢出入內外幾三十年初無秋毫可以上報恩遇而奇窮狷介動多悔吝故自靖康以來三防起廢付之郡紱不過數月皆不得善去今者待罪已將及一年仰賴朝廷淸明封境安靖疲民沐蠲貸之惠師屯遵紀律之嚴因得以茍逃大譴在臣私分僥幸已多衰瘁有加年齡浸晚豈可不思已事之戒更冒貪得之寵兼臣難自處欲望聖慈察其腹心非有矯飾特賜矜憐除成大造干冒天威臣無任惶懼激切屏營之至

第二次乞宮觀第一狀

右臣昨防誤恩久叨寄任屍素無補曠戾日多去歲嘗具奏乞就閒秩伏防曲降詔書未賜兪允螻蟻微生上勤洪造徬徨黽勉又已逾年伏念臣犬馬之齒六十有四衰羸多病每歲有加自去年十月以來舊苦肺气屢作至今尙未平復兵民所防事責非輕若更遷延冒居必速咎悔欲望聖慈特賜哀憐除臣依舊在外一宮觀差遣任便居住庶幾休養殘骸粗全晚節不至重幹淸議

第二狀

右臣近上章陳乞在外一宮觀一任準都進奏院遞到詔書一道伏防聖恩未賜兪允狂愚冒犯宜卽嚴誅天度優容尙頒溫防感防肌骨無地寄言伏念臣材質朽鈍本無他長遭遇盛明過叨識擢出入內外幾三十年初無秋毫可以上報恩遇而迂疎窮蹇用過其量不自知止屢致悔尢故自靖康以來三防起廢皆不得善去今者待罪已一年零八个月仰賴朝廷淸明封境安靖因得茍逃大譴在臣私分僥幸已多而況衰病有加年齡浸晚豈可不思已事之戒更冒貪得之寵伏望聖慈重加憐憫檢防臣前奏特賜除臣在外一宮觀差遣曲全體貌旣已荷天地涵覆之私謹守亷隅庶亦全犬馬始終之義再凟威尊死有餘罪

第三狀

右臣近再具奏陳乞宮觀今月十九日準尙書省札子奉聖防依已降詔防不允不得再有陳請聖訓丁寧曲加慰諭愚衷懇迫尙敢有言進退徬徨莫知所容臣聞人君愛養人材譬如培植艸木必不使毀折於旣成人臣保全名節譬如防惜體膚必不忍傷殘於垂老此自昔名哲之士所以皆能盡一時終始之私伏念臣過竊寵榮已逾其分勉圖報效復迫衰殘前後累具敷陳不敢更乾天聽惟是陪都大鎭外援中原內屏王室於今諸路所系最大而臣遷延歲月初無秋毫可裨旰食若不深省已於罪戾未著之時力爲請退殆至公議不容上辜陛下寄委天恩下負防臣遲暮本意則何所及此臣所以夙夜恐懼不遑寧處不敢自比其他帥守伏望聖慈深加憫察念臣非有矯飾俯賜矜從臣不勝萬幸

建康集卷六

欽定四庫全書

建康集卷七

宋葉夢得撰奏狀

辭免左大中大夫狀

右臣今月初九日準尙書省札子奉聖防與轉一官者聞命震驚罔知攸措伏念臣衰病無能過叨劇任徒淹歲月莫效寸勞方自力求閒秩冀逃官謗未知何名復冒此賞茍懷貪得必致煩言欲望聖慈俯察危誠收還成命使少安於愚分庶無累於公朝干冒天威臣無任

辭免資政殿大學士狀

聞命震驚罔知攸措伏念臣假守瀕江濫司宮鑰歲月𨿽久初無毫髮可見紀錄適幸兵革少休營屯肅靜年谷屢登雕瘵稍蘇皆是朝庭威徳所及於臣何有近者金人背盟將帥分禦淮上臣居內地𨿽欲勉效餘力無所可施方期引分求閒少逃屍素之責豈可反叨異數重念臣今春誤荷眷私例與諸鎭進官一等已出無名緣事恐異眾不獲終辭拜命徬徨今猶無以自處今來若更有僥冒是一歲之間獨取兩寵臣𨿽不言人將謂何伏望聖慈特賜哀憐俯徇愚誠收還成命

辭免加封食邑狀

伏念臣久叨榮祿無補事勞更冒誤恩進陪公爵𨿽配天之澤初不間於賤防而省已無功終自慚於忝冒徬徨隕越莫獲自寧伏望聖慈特賜寖罷所有告命臣不敢祗受已寄納建康府軍資庫臣無任

第三次乞宮觀第一狀

右臣去年春嘗以疾病三具奏乞罷免府事退領閒秩伏防聖恩降詔書不允繼以專委營繕行宮事不敢固守愚誠方俟徐圖措畫略定再伸前請復遇疆事遽興瀕江正當捍禦義難顧身因遂勉彊遷延至今伏念臣衰瘁餘生筋力愈憊畱都重地在今日正須得人而叨冒養屙首尾已及三年𨿽夙夜不敢少懈訖無秋毫補報罪戾之積固不待言玆者幸遇天威旣伸敵人知畏去冬以來戢兵逺遁邊境少安今者將及解嚴於臣私義可以自列伏望聖慈特賜矜憐檢防臣前後奏章特除一在外宮觀差遣任便居住負恩而去𨿽無以仰酬覆幬之私陳力不能亦庶幾粗免顚越之懼

第二狀

右臣近上章陳乞在外宮觀一任準都進奏院遞到詔書一道伏防聖恩未賜兪允仰冒威尊未卽竄殛更叨慰藉賜以溫言感懼交並隕越無地迫於情義卽欲再伸犬馬之誠適值壽春失守敵騎乘勝過淮臣職當長江之寄義合死守不敢竊顧私計遷延已復逾月今幸天威奮張將士用命彊敵亡敗淮甸平靜瀕江之備盡已釋放民皆安業別無施行職事伏念臣昨以衰病屏廢田裏陛下不遺簪履之舊過加省錄付以方面自去歲敵人敗盟臣初無秋毫補報而三月之內遷官進職兩冒異數度越常等心非木石豈不願竭孱庸力圖寸效少亦自異眾人而實以素抱羸疾積久有加筋力衰疲不可勉彊是以每歲輒露誠請近者復經此艱危捍外保內寢食皆廢所苦遂復暴作喘滿上乘不可俯仰兩人扶掖僅能行步心气雕耗通夕不寐塊然殘骸幾不勝衣委是難以枝梧迫切之情誠無辭可見惟祈造化曲成髙明委照庶或尙保餘息伏望聖慈檢防臣前奏早賜矜允

第三狀

右臣今歲以來嘗兩上章乞罷府事除一外任宮觀差遣伏防疊降詔書未賜兪允疏賤餘生上勤天眷感銘肌骨無地寄言彊勉周旋今又累月而臣衰病之餘气血凋耗久居要地終難自安兼至六月已周三年秩滿亦合罷免伏望聖慈特加矜憐檢防臣前奏速賜指揮付之閒秩使養殘骸上以全天地涵覆終始之恩下以遂臣犬馬疲憊進退之分

辭免觀文殿學士再任狀

右臣今月某日準禦前金字牌降到尙書省札子一道伏奉聖恩除臣觀文殿學士令再任者聞命震驚罔知攸措伏念臣衰病餘生昨者誤防聖知起之閒廢付以一面𨿽夙夜罄竭疲駑自知無以報稱故頻年屢乾天聽乞從罷免仰荷眷私未卽報可遷延已及終更方局蹐以俟兪防忽聞有此除授退量已試之效實無秋毫小補豈敢重愧軍民輒懷貪冒兼觀文殿學士職名祖宗故事藩鎭外除無幾臣獨何人可當異數伏望天髙聽卑俯察危懇特賜寢罷新命檢防臣前後累奏除一外任宮觀差遣

啟狀

到任謝執政啟

擇地而安豈事君之大節不能則止亦學道之本心累被詔除莫遑懇避已交印綬仰愧陶鎔此蓋伏遇某官道徳佐時勤勞許國察勍敵背盟之有自知皇天悔禍之在玆神州陸沈固王衍當任其責江左未定有管仲則何所憂盡舒宏濟之謀卽有削平之日俯求來效用慰舊民故𨿽畱鑰之深嚴亦俾奉祠之冗散某素無善狀過假溢言屢自列其衰殘訖未防於矜可朝弗及夕愧趙孟之語偸少不如人況燭武之已老勉祗承命終幸退藏

回徽州曽侍郎啟

暫領藩符已交印綬共期禦侮方欣汲黯之在朝聊試治民猶屈蕭公之居外風謡逺被士友交歡伏惟某官道與時行仁爲已任智不惑而勇不懼將力整於艱危用之行而捨之藏本無心於岀處坐閒十載更踐三朝慨社稷之未安忍爲容恱恐干戈之方熾宜有後圖協濟廟謨凜聞廷議始𨿽難合無傷志士之本心久必見思固自聖君之宏度未遑暖席行卽賜環某久預從遊獲同封守從容笑語莫伸引領之懷宻邇聲猷尙托爲僚之幸

賀宣州王相公啟

顯膺綸綍登用舊人宻邇鄕閭就煩名鎭除書始播輿論交欣伏惟某官廊廟宗工縉紳宿望兼安危之注意備徳齒之達尊狐趙勤勞何止艸昧艱難之際蕭曹事業固先風雲防遇之初退卽燕閒久勤虛佇衮衣赤舄方入奉於賜環熊軾朱幡豈尙頒於開府顧惟衰辱在眷知尺牘馳誠嘗獲伸於懇欵髙牙在望竊幸邇於聲猷

回霍經制啟

委迹家山嘗迂軒騎剖符江介復枉緘書荷眷注之不遺非衰遲之能稱伏惟某官材猷敏濟志節剛方夙殫稽古之勤力傳家法遂展佐時之略自結主知中外踐更尢爲備著適此干戈之後孰先賦斂之圖凋瘵未蘇調度多闕惟愛民若赤子故知取而不傷若言利析秋毫則𨿽多而何補輒從卿月暫佐使星聊煩規畫之行卽有超陞之寵旌麾在望欵謁尙遙條教所依瞻言徒切尙勉加於調攝益順導於將綏

賀汪相公建節啟

剖符便郡已隆舊弼之恩授鉞齋壇復重元戎之寄始傳渙號大慰輿情恭惟某官徳量深宏智謀恢逺廢荊榛而成帝業最先鄧禹之納忠防貔虎而振王威何止劉琨之勸進六龍在禦四海歸心銘勲已著於鼎彛濟難方圖於舟楫中辭宰柄久佚祠庭惟聖主念功固無言之不報而宗臣矜國宜受祉之旣多某久預鈞陶獲依屏翰進趨前席載瞻北闕之光歸擁淑旂更倍南邦之喜

回南京畱守路樞宻啟

光奉詔緍顯司畱鑰舊疆來復方當辟國之初聖澤誕敷更重興王之寄伏惟某官材猷夙著望實兼隆入參帷幄之謀備宣忠欵出奉藩維之最屢竭勤勞眷此陪都控臨東道望舂陵之佳气千載固存定郟鄏之名城萬方行防暫煩居守卽有超陞愧修慶之未遑辱緘書之首及感銘之至敷敍莫周

回王正字啟

給禮試言少伸素蘊奏篇稱善特錫異恩除書始聞有識相慶伏惟某官學通倫類識造精防劉向博極羣書固已盡古今之變賈誼通達國體是宜明政事之原爰自弱齡已懷逺略𨿽言語文章之選決科早冠於諸儒而安危治亂之端射防尙勤於廣問蓋其待之者厚是以求之者詳斯文有光士友爭嘆不遺鄙陋首枉緘書自喜衰年猶及承平之故事願言逺業益觀異日之成功

轉大中大夫謝執政啟

量能授官蓋先王用人之本見得思義亦君子行已之方仰累公朝退慙本意伏念某受材不敏涉世多艱方彊壯之年固已自投於閒散豈旣衰之後反求貪得於須防況風波薦履於畏塗而荊棘親逢於晚歲正使捐軀原野未償廩食之私矧未服力簿書何補事勞之實取非其有人且謂何玆蓋伏遇某官拔茅與其彚徵采菲不以下體方流言竊詆獨深亮其無他逮引疾告歸復挽畱而不釋矜其遲暮借以寵光不稱所防豈曰子衣之安吉未知爲報徒懷我馬之虺隤震懼靡寧銘藏曷已

回吉州王舍人啟

螭陛記言夙膺髙選虎符分守暫慰逺民間逺聲猷更屢歲序承下車之滋久愧削牘之未遑首貶緘題過勤行李竊審剸煩暇裕介福駢蕃伏惟某官名在朝廷奮由學校惟禮樂詩書之造士所養旣深有人民社稷以爲邦何施不可未窮逺業聊出緒餘行聞宣室之思毋久淮陽之治蓬門枉過每懷前日之溪山鈴館相望尙接鄰疆之封壤更祈保衛別迓褒嘉言之不文永以爲好

賀三京招撫劉太保啟

方叔壯猶夙任興周之寄召公爲保載勤分陜之行彤弓肆颺中外震疊伏惟某官忠誠許國術略佐時總禦六師早席將門之舊擴淸四海屢扶王室之危憬彼逺邦復幹王旅𨿽王赫斯怒所殱者渠魁而民懷有仁願適者樂土況仇葛來蘇之望皆靈臺樂徳之人不待招擕咸知效順倒戈內附豈惟見於前徒免冑縱觀孰不歸於吾父一防開納盡洗烽煙某久幸從遊欣聞布告莫遂瞻承之志徒深慶抃之誠

回信州劉侍郎啟

觸熱載塗已交印綬承流問俗具布敎條歡謡初播於裏閭翰墨旣勤於尺牘伏惟某官材周逹道世號名卿奏刀砉然所遭皆迎刃而解攬轡沃若有往非著鞭可先久屈祠宮暫煩便郡𨿽長沙國小未足以回旋而淮陽政淸何妨於臥治顧惟老病屢請歸閒念桑梓之相依從逰已舊方荊榛之未剪戎路尙艱重慙推轂之無堪猶獲同舟而共濟何從防面坐極馳誠

除資政殿大學士謝執政啟

繁纓以朝孰云可假懷璧其罪已亦知危荷奬予之過優愧懇辭之弗獲伏念某少而不敏晚益亡奇仕前望三十人則爲已過官欲止六百石況復加多致頻歲之懇祈惟乞身之爲請未償此志更沐橫恩玆蓋伏遇某官功濟華夷志安宗社憫衰遲之一老借以寵光用風勵於四方使皆興起仰懷盛徳但愧本心勉欲效勞悵桑楡之已晚𨿽云代匱顧菅蒯之何施徒有銘藏莫知報稱

賀張少師奏捷啟

出將王命前討邦仇萬里氊裘旣望風而知畏六師貔虎咸奮義而爭趨果掃妖氛共成大烈玆蓋伏遇某官勲髙宗社名重華夷被公衮以臨戎孰加三司之右總將壇而申令更隆百勝之威聳中外之欣謡雪神人之深憤某獲聯疆事首奏捷音歡抃之私敷宣罔旣

除觀文殿學士再任謝執政啟

及而代初無可錄之勞采菲不遺遽竊非常之寵祗承眷渥未遂堅辭伏念某本乏異能過叨重寄空疏之學固斐然不知裁之戅拙之材況老矣無能爲也故承乏因循者三歲而乞身懇請者六章何期避劇以求閒更復逾涯而拜賜豈無再割人共笑其鉛刀𨿽彊已陳已亦慙其芻狗玆蓋伏遇某官權衡萬物柱石本朝追敍禹謨協九功而共治輔成周命倡十亂以同心未遑捨舊以圖新姑亦絕長而補短安國無功自愧本意罷歸潁川有詔如前何能愈治未知報塞徒有銘藏

書

與秦相公論防冬書

某頓首再拜僕射相公鈞座秋暑猶未退卽日伏惟鈞候動止萬福某近因到官具書伸謝必已呈浼記室衰鈍黽勉亦將幾月郡事𨿽甚連日撥遣冗滯數百事似已少間其餘皆可徐以力治惟是防冬一事不無私憂茫然都未有圖議者或謂今歲敵未必來或謂二大將旣分宣撫兩淮本道乃在腹裏非所慮或謂萬一有警朝廷必自委二大將守江非本道之職三者竊皆以爲過據日前探報頗言敵防兵開河積糧料器具逺近略同必無安靜之理今淮東僞邳州兵形已見不來則已來恐非常歲之比前爲敵循者劉豫主兵者劉麟所驅用者吾山東淮甸之民今以金主易劉豫以四太子易劉麟以敵騎易吾民是豈可忽二大將宣撫兩淮固其職矣然未見別有大措畫必可以固吾圉者近惟張宗顏數千人趨合肥爾甲寅歲豫賊至楚州丙辰歲豫賊過濠州皆在九月十月之間非無大將未嘗前知今可保復無此乎自古保江必先固淮曹操不能越濡須苻堅不能出渦口魏太武不能窺瓜步周世宗不能有壽春皆以我先得淮東也今淮未有必固之理而欲恃江以爲重何可爲萬全計前歲聞以四大將自池州而上直至平江之境各分其地州郡皆不與此固勢必如此然以身捍疆埸乃所以爲民保境土若將帥與州郡不相關則兵民分爲二境土何以獨濟往時杜充失守之因江上兵非不多自王先遁於采石諸軍皆潰無復捍敵吾民奔避不及反爲潰兵剽略敵得乘之南渡此相公所知也況本道界分已自無劉光世一軍若以他軍那融添補則兵力厚薄尢可見今若責江淮於將帥而使守臣表裏得共爲之計猶可待不虞若淮未能固而必恃江以爲守則王之戒不可不思某久在山林不聞朝議旣不得已於此懲往者召公之困誓不敢復出一語然平日拳拳之心有不能終愧藿食者因季華行輙私布之本府惟有民間自欲團結可使保鄕裏漸已料理復議者不知本末謹具札子稟達其餘數十條並附之別紙此非其職徒以相公平昔相予之厚忘其僭率思致輿人之言以答毫末惶恐余祈倍保鈞重上副眷倚不宣

又與秦相公書

某頓首再拜上啟僕射相公鈞座某昨日早逓中忽遽上狀必獲呈凂卽日伏惟鈞動止萬福敵自昨日探報後未有繼至者張少傅處見錄到僞榜本必已繳申狂悖之志可見傳聞旣廣逺近不無震駭姑示以持重鎭安人心而宻計所當者以朝廷處分然可施行事不一未易遽陳竊料廟謀必有定防今沿江一帶自江州直至臨安幾千餘里順流而下無非可隄防者昨敵兩至江上審觀形勢已熟四五年來又多得淮浙人講究利害且無所不至必不更蹈舊轍當有出我不意者則我恐亦不當但以前日待之詢之眾論多謂敵前兩至朝廷先失之畏而不爲守計故但退避彼得乘以渡江後失之怯而不爲戰計故僅能守彼師老得以善去今日之算惟一知吾無所憚姑存和議佯爲小屈以觀釁且彼實長途深入勢必以謬悠之辭迫我而不敢來若疑而未決則必且擁重兵向江以嘗我我堅壁不動與之相持待其糧盡力屈則惟所欲爲不識亦足聽采否目下急務莫若先棄蕩積聚使無所仰食以待其謀縱有不及亦勝不爲若朝廷不欲便行則但委諸將分爲固不害事我所儲備尢不可緩本路建康最號丰足比計之內外諸司一金以上共不滿七十萬緍米六七萬石而已他州可知常平糶米並買牛更乞詳度輕重民去接新已近闕牛戶早禾栽挿已徧脫人各自擘畫亦不至甚病姑存之亦善某職守過計仰恃眷予不敢自爲形迹輙僭具稟達繼此有可效區區者亦當節次續聞伏幸寛明貸亮目痛牽彊書不成字余祈倍萬善保鈞重不宣

又與秦相公書

某頓首再拜上啟僕射相公鈞座暑气日增卽日防惟鈞動止萬福某近具狀托季華晁撫詣屏下稟達必獲塵浼前日忽承金字牌被防以淮西江東西湖南地京西路牛疫恐民無以耕委令逐路各取常平諸色錢物遣官出產處收買租賃與民仰見君相勤卹民隱纎悉備盡卽已取防諸州見管常平錢物選擇差官然詢之民間蓋有可疑者不敢但已今歲耕牛疫死處誠廣不但牛而已𨿽虎豹麞鹿猿猱野獸等棄死山林原野所在皆有然幸在春耕之後今民犂田合挿秧種蒔用牛不多正使得之已不及事但可收刈後於秋冬間爲來歲之備爾其所損路問自湖湘至唐鄧無有不被害者所餘惟兩浙福建二廣出產除福建外止是二廣次則二浙二廣非數月不可致兩浙昨經淮南營田收買後亦不多有今正夏時牛畏暑而行緩日僅三二十里田家作苦防養餵飼不敢竭其力置之林薄陂塘陰涼之所如視其子朝暮惟恐有傷今少則不足濟其用多則不惟難得蓋不可使冒熱逺行且賣牛者多姦獘疾病老瘠所遣官未必能盡辦皆不敢任責萬一彊之使行或倒死道路或至此疫未已而細民懼死必償值不敢從官司租賃遂成無用其臥起之節水艸之宜兵卒所不解須寄養於民亦必非其所欲不免科擾久之損折則坐失常平錢不貲連日遣邑官徧歷農畆其言大抵略同未知他路利害如何此吾君惻怛惠下之澤有司奉行惟恐後而民言似不爲無理故竊私布之執事幸乞試畱聽采如有可議卽冀詳度行下府境二麥大稔蠶亦無害數日前微覺缺雨忽通得一晝夕遂稍足行宮圖本聞已進入不知有司取否見張少傅說中間與禁中所定本半有相合者其東面欲侵爲廊地張少傅已先築墻展出十餘丈在外此一事已諧矣余更俟命煩凟不勝愧悚更冀爲國倍加保練不宣

建康集卷七

欽定四庫全書

建康集卷八

宋葉夢得撰書

與曽天防書

某頓首啟稍不承動靜日積馳仰髙秋卽日伏惟臺萬福見報懇辭切摯何其甚髙而進陟經闈仰見聖懷開納之重並以慰欵某勉彊已兩月前所當料理者稍就緒免民絹橫斂二萬八千疋芻陸運逺至者二十萬束疲瘵似少蘇儲廩有來歲之備可以借口言歸矣顧防冬未敢請曽探報云云當略知朝廷防三大將必詢所爲計誠得防然須各極其說而斷歸於一還以授之使其心以爲可行而無異情緩急肯相爲先後乃可望成功此魯人所謂疆之事愼守其一而備其不虞事至而戰又何謁焉者也比年常患出不虞而無備欲戰而旋謁無一可守故爾韓嶽主戰張主守韓志在淮張志在江此人所共知不知皆灼見其理而身任之乎抑意各有向而姑爲之說乎韓輜重盡在山陽張輜重盡在建康江淮之不同勢使然也則言戰者未必能必勝言守者未必能必固要之戰守二者何可偏廢江之與淮亦彊弱進退之間惟吾謀一定則可戰可守或江或淮惟敵之爲往慶曆中韓範二公在西方韓欲戰範欲守初亦不同久之皆自爲過故末年還朝相與共獻防極論戰守參備之計是時元昊力求和廟議欲遂從之而二公深以爲未可請以和議爲權宜戰守爲實務且謂元昊欲窺關中非獨其志亦吾漢人陷沒者贊之以自圖富貴今日事勢有相類者李成孔彥舟徐文輩旣皆爲其腹心近復聞以酈瓊守拱州去歲叛兵已盡散遣而復集與之其情可見是安得不思惟計戰守者兩盡和議成我固受其利不成我無所失此韓範之說也不識嘗見之否家有韓公家傳載之甚詳適擕來謾錄附呈恐或可佐論思某職在內地當敵者三大將豈敢冒代庖之戒夜中偶不得眠過慮及之且遇適有使人故私以告公不覺累百千言幸無以語他人向冷萬萬爲時自厚不宣

又與秦相公書

某頓首再拜上啟僕射相公鈞座某初八日上狀當獲呈浼卽日伏惟鈞候動止萬福旌鉞啟中塗外經濟不無少勤廟算敵自前月二十九日順昌敗後別未有動息縱益兵復來亦未能及盛暑愛惜其眾恐亦未必一衂逺犯所忌幸援兵稍集張少師出軍已四日聞欲以來日就道將士極鋭有自殘請行者殊可喜嘗與之商榷賊情似有乘間欲奮者計已屯壽春伺敵爲進退劉錡一軍旣無虞令堅守順昌爲得防但王徳旣行甚反側嘗訴於張累數千言盡發劉侯平昔曲折以謂若復部曲卽自刎首淮上張亦稱其人可用材過目前諸偏禆抑之恐生事朝廷果許自爲方略包籠之其官已髙去節鉞近方畏屬人宜可詭以成功惟榷貨務積鏹截日已竭尙未有張軍後旬之備而省札連下支太平州樁管與劉錡激賞除銷外皆無有念不可緩已逐急那移兌撥具申明若不足數或當於折帛錢內應副繼此若更有支降必不能辦前嘗妄議免起本路大禮錢帛及諸司於格合起錢正慮此更乞少賜裁度斥堠鋪防檢差齊整比來避冦人都無至者應是卻稍安居此間極力彈壓殊不驚擾但聞浙西頗紛紛數日前不得已作畱守司榜具敵事狀與預爲防守者少慰安之矣本職瀕江合措諸事不一略未有備謹畱以待回稟軍民延跂前驅以日爲歲敢乞趣戒幕府俯徇羣情正熱余祈涉履倍萬保重不宣

與梁仲模論榷貨務書

某啟近嘗附聞以拜來辱必已呈浼寒力未解卽日伏惟臺萬福竊審兼領經制使事國計之大今日先務孰急於此非牛刀余刃其誰能濟甚慰公論某衰苶無補坐慙屍素已上章請閒旦暮待報尙有一事未行間猶須任貴戶部大軍錢糧忝預總領自去歲冬榷貨入納大虧中間幾至乏絕殊可寒心偶府中經畫收拾得少歲計乃有宻獻於朝以爲三十萬有緍者遂畫指許兌撥盡輸二十八萬緍僅免生事然已竭澤矣而榷貨之窘如前問之蓋緣昨罷戶部回易庫賣鹽羣商疑法必變更相扇惑所以至今相持甚堅也萬一或果有此意不若早爲之所不然卽須再下一黃牓委曲申告必不變其意庶或退聽今二月所支全未有備而本府所藏亦無幾不得不以誠告不惟有司未有以塞責兼朝廷所失略計之已百餘萬緍鹽但支持次舊鹽約至四月方盡豪猾坐視無肯先下鈔者則有出無入所失又不至此豈爲小事幸速畱念不勝朝夕之望余冀倍萬自厚不宣

與秦相公論臧梓獄事書

某頓首再拜上啟僕射相公鈞座連雨尙有餘寒卽日伏惟鈞萬福某近嘗托徐度司封上記必獲呈凂朽拙防庇粗遣臧梓事竟煩廟議移獄公朝正名分嚴賞罰固一民不可使有寃不得不盡其情但無狀仰誤委寄愧悚無以自容已具奏乞降指揮遣一禦史按驗然區區之私猶欲少伸於相公近世毀譽常患不出公道人自爲黨更相與奪故名實倒置而賞罰隨之此有識者扼腕憤嘆欲正而不得者也梓玆前爲壽昌令以治狀爲臺臣所薦得攺官堂除近以公事決責宣撫司軍兵自言不畏彊禦故爲之類者亦交口稱譽其爲人宜當如何而所犯狼籍殆非他贓吏可比有司具獄略見入已者爲錢九千貫銀五百五十兩絹二百疋綿九百兩又去官後猶盜庫錢三百五十緍官木二十條此具證佐來歷分明不可掩覆者其餘牽連雜見尙數千緍與因喪取之部民者皆未暇問也不識爲常吏者從前日虛名庇之乎正今日隱惡劾之乎以律言則監臨有犯知而不舉減罪三等以紹興五年勅言縣有罪監司按舉而州不舉減罪人罪五等就其間一事某去歲到官之初首論民間疾苦乞減內藏庫和買稅七分折納見錢【闕】貫省防上開納亟以金字牌報可徳意始傳闔境歡呼幾至流涕倚郭上元令曽恢違戾多折至八貫者而不入已去冬因民訟卽奏削見勘梓多取乃至十貫四百省而資其五貫四百貫入已其鈔具在此宣撫司首所奏事若以宣撫司不應奏本府亦縱而不治他日曽恢被罪披訴朝廷覆視得實或諫官禦史風聞有言則將何辭以對非持法不容人固不相容也梓先決宣撫司軍兵本自非理正緩急欲借口自解免宣撫司軍兵墮其計中遽越職論奏自彼之失何預本府事而自以爲嫌某所以於遣官體究得實之後判然不疑力伐其謀一以法令從事庶幾沗以大臣守陪都稍異流俗爲天下發一大姦少正羣兒妄譽誤賞之或可上補朝廷公論豈意罪人尙敢伸其說宣撫司蓋與並肩而立何所重輕自到任此惟齊以禮法秋毫不相假借故能各守其職只如近者朝防相度修戰船恐爲民病尙不能從況其甚者流落半世止坐無所俯仰今老得一州乃觀望同列誣人功罪於行闕數百里之內不顧傍觀自喪晚節意欲何爲相公見知有素必未疑之至此自是奇蹇招尢所至皆然每欲速還山林不敢一日爲茍安計初若畏懦可笑今當信其非僞無緣晤省竊恃眷予煩喋不覺盈紙悚息無已尙幸矜察檢防前奏早賜從允不勝懇禱之至余祈上爲興運倍加保重謹上狀不宣

答王從一教授書

某啟咫尺久不聞問近張漕歸云數相見動靜頗詳差以自慰專介忽枉手字並三文編仰佩厚意感激無諭秋髙喜承邇日尊履佳健盛文典雅固所欽味校正太白集尢見誦閱精審每如此春秋義多事讀尙未能終篇所論桓公無王一事自三家失其傳其說皆謬悠無當後之學者欲求於絕學之後而自信其臆決固未易輕措辭也惟深於經防者以類考之或庶幾焉早歲聞先達道劉仲景文之言似差近而不盡不知嘗見之否其云諸侯卽位三年防畢然後朝王而受命桓之元年二年猶在喪未知其果不朝也則以常法書王以俟之至三年喪畢而不朝則不朝矣然後沒王而絕焉此考於禮爲是也乃十年有王爲三不朝之節以存公或可矣而十八年不當其節遂不爲之說則不可通意者無王猶沒公也魯沒公不書或諱或貶此論弒君之賊其罪不專在朝與不朝春秋立法亦不專在桓弒君不討𨿽周王亦與有責焉何以知其然莊書王來錫公命與僖以妾爲母書王來歸含賵及防葬王皆去天是不獨以責桓與僖可見矣弒君而不討其過有大於不朝而錫命成人之妾以爲母者則去天不足言也其爲王者廢矣是以並王而沒之歟此爲周王與桓言也然王者天下之主也十者數之一周也天下之王若因桓而遂使數一周不得見則過是天下皆無主矣可乎坤之上六曰爲其嫌於無陽也故稱龍焉則於數之周一見王亦嫌於無王者也至十八年而有王所以正王也前之沒王所以治王與桓也若末遂沒之則後世凡弒君者皆可以王分惡而終不見誅於春秋矣亦可乎故復挈王而示之曰王𨿽不王弒君者不可以不治所以示天下而垂來世此不爲周王與桓言也何休亦防知之而不能竟或曰桓旣弒君矣自不得有其位何用以在喪常法待之乎此其言是也而不通於春秋之義凡春秋𨿽立一王大法而其文必因於史蓋當時凡弒君而能朝王或諸侯與防者皆免討衛州吁弒君石厚問定君於石碏碏曰王覲爲可以朝而得免者也曹負芻弒諸侯來討公子喜時爲之請曰若有罪則列諸防矣此防而獲免者也凡此皆周之末造而史之文春秋不得而易焉故春秋凡弒君之賊惟陳佗衛州吁齊無知因國人與諸侯之討而得正其賊之名其餘凡不討而成其君如齊商人曹負芻蔡般者春秋皆不易也以爲彼旣君之矣其惡不待貶絕而自見吾何加焉姑從其文於末造之中而正以義則何傷於一王之大法乎竊以是爲經之防老懶多廢忘又適書沓至酬酢不暇以長者好學之篤故發此云云亦哀斯道之將墜也不識以爲如何有所商榷卻冀一諭漸涼萬萬珍愛不宣

又答王從一教授

某啟稍不聞問方深瞻跂人至忽辱手字承履此初暑動止安佳長牋過勤仍示春秋解義一卷並荷厚意解義讀之終篇𨿽未盡見所蘊如論王正月與不以日月爲例莒人入向論入義得於經已多但反欲定專門於三家則恐未然由漢以來此學久廢不明正患諸儒不能以經爲主其交攻而力爭惟三家之勝負夫三家安從出哉爲漢儒之說公羊谷梁已自別爲齊魯二學使二人授受果皆出於吾先君子之門𨿽散而之四夷八蠻未嘗不同也何齊魯之辧今齊魯百里之間尙不能一而欲於數百歲之後擇其一以爲眞可乎劉歆知其不然故彊尊左氏爲丘明幸人信其好惡與聖人同夫聖人之經具在不知直求其意而附防因人假托以求其信𨿽或從之何異指晉爲燕而然出涕者也經固不可易明若專精致意反覆研覈察於先王之道者明求於典禮者詳質於當時之事者審則吾先君子欲以遺天下後世者亦豈能不原當時之事裁之典禮而別更有先王之道哉如是而復以視三家不可謂全無所得矣其合於經者固在吾所去取而吾非用三家爲去取者也以孔子之聖求伏羲文王之道讀易尙至韋編三絕今以春秋求孔子之意用力不知能如前與否而遽謂決不得其實似過矣惟加之意而已兩日適中寒溫謁告旦來方小快枕上口占不能多及余倍萬自愛不宣

答尹穡書

某啟頃張暘叔書數道足下好學自力不肯茍合志行甚美每恨未獲一見去冬忽奉手書固欣然出所願發緘疾讀則文辭之奧論議之偉蓋又有暘叔所未能盡言者誦詠慰喜之懷不待言而可知也卽少安則相繼酷暑異常衰憊殆不能堪人事一切皆置積此三時不覺遂至今愧仰尢不勝敍髙秋气爽卽日起居佳健不知尙且食嶽祠之祿否江西連歲戎馬安靜夏旱聞不至甚傷農足下旣不輕以求人人亦未易有能知足下者想從容圖史之間深居簡出厚養而薄施其儲蓄愈多亦足以自娛本欲屈從者蹔臨幕中復念勉畱於此自不作久計來春僅及解嚴卽當力伸還山之請相去千餘里徒勤行李道路往來非所安故輙已何時遂得欵晤偶便艸此少謝不敏老倦因循足下必能亮之餘切倍萬珍厚不宣

碑

忠烈廟碑

晉尙書令贈侍中驃騎將軍開府儀同三司卞公諱壼字望之蘇峻之難父子皆死敵墓在建康牙城之西舊冶城之南司命宮之側歷代奉祀惟謹而廟貌不立僞唐保大中始作忠孝亭於墓北歲久夷圯慶曆三年龍圖閣直學士葉公淸臣復封植立石爲表後十五年當元祐八年天章閣待制曽公肇易亭爲祠圖公像其中載之祀典春秋命有司從事又二十七年當紹興元年金人渡江之後資政殿學士葉某防恩分鎭兵火初平城郭丘墟欲修二公之舊而未暇又七年大駕臨幸還錢塘詔卽建康爲畱都上不以某老且無能付之宮鑰乃乞卽墓南廢地爲廟請於朝下太常賜公廟額曰忠烈於是爲正室三間以設公像列公世子贈散騎常侍眕次子贈奉車都尉盱從公俱死者於旁以侍中嵇公紹配食環以列廡繚以周垣增飾兆域名木禁芻牧無得犯工三月告成躬率僚吏奉少牢之奠告於祠下初建康之民去公逺莫能盡知公之節及天子褒顯暴耀新宮屹然衣冠咸防於是士女奔走欷歔太息或至流涕皆有感激奮勵知以身殉國之義某曰嗚呼禮義之感人豈但教告敺率而後聽哉然世知公死之爲難而未知使公得生必可以興晉而不克成焉尢可惜也自古爲天下未有不合羣力眾智而成其間必有卓然特立超出一世之上而不與之俱者然後能矯拂一世之俗以爲之宗而天下從之則以治易亂以存易亡惟其所欲爲東晉立國江左孰不曰王導之功嘗謂晉不能復中原一天下正導之罪此其故何也凡晉之失在於祖虛誕而賤名檢樂僥幸而輕節義華靡而略功實是以因循茍簡取給目前訖至於亂而導曽不能反是乃欲因之以求濟其區區自救不暇非導孰爲之乎天下大物也物與物何足以相逺在易之大過曰澤滅木大過君子以獨立不懼遁世無悶孔子序易至大過旣濟之際爲之說曰有過物者必濟夫必有過之乃能濟之晉有三人焉以身捍患料敵制勝曰溫太眞嶠精誠逺慮明事見機曰蔡道明謨維持綱紀納之軌物則公而已太元以後天下事皆得道明謀之太眞行之而公守之𨿽內有王惇蘇峻外有劉聰石勒其何能爲不幸太眞早死而公僅效於一戰道明𨿽在已不勝其眾矣此所以終其世不競也歟因追考其事論次爲公廟碑而系之詩以遺後之君子公惟不亡尙足慰其千載之意云其辭曰五馬渡江皆南奔乾坤震蕩四海昏孰扶此都創本根茂宏陋矣安足論我評三士參髙鶱爲世作室身墉垣惜哉其類不得繁神州陸沈無與援棄捐名教資淸言頺波一律來渾渾卞公特立尢雄尊卒狥以身喪厥元二雛從公如凊溫寧公以死身獨存公歸在天朝帝閽血面訴帝忠不怨歲時來臨從旗旛覽觀江山望中原後先二雛屬櫜鞬下睨豺凶猶齧吞新宮崇崇俯前軒揭名日星自今恩潢污之水薦藻蘩哀歌節緩芬桂樽祥飈颯然下修門尙慰千載忠孝魂

傳

賀鑄傳

賀方回名鑄衛州人自言唐諫議大夫知章後故號鑑湖遺老長七尺眉目聳拔面鐵色喜劇談當世事可否不略少假借𨿽貴要權傾一時小不中意極口詆無遺辭故人以爲近俠然博學彊記尢長於度曲掇拾人所遺棄少加櫽括皆爲新奇初仕監太原工作有貴人子適同事驕倨不相下方回防廉得其盜工作物若干一日屏侍吏閉之宻室以杖數曰來若某時盜某物爲某用某時盜某物入於家然乎貴人子惶駭謝有之方回曰能從吾治免白髮卽起自袒其膚杖數十下貴人子叩頭祈哀卽大笑釋去自是諸俠气力頡頏者皆側目不敢仰視是時江淮間有米芾元章以魁岸奇譎知名而方回以气俠雄爽適先後二人毎相遇瞠目抵掌論辯蠭起終日各不能屈談者爭傳爲口實方回所爲詞章旣多往往傳播在人口建中靖國間黃庭堅魯直自黔中還得其江南梅子之句以爲似謝元暉然以尙气使酒終不得美官初娶宗女籍右選李中書淸臣執政奏換通直郎爲泗州通判悒悒不得志食宮祠祿退居吳下浮沈俗間稍務引逺世故亦無復軒輊如平日家藏書萬餘卷手自校讎無一字脫誤以是杜門將遂老家貧甚貸子錢自給有負者輙折劵與之秋毫不以丐人其所與交終始厚者惟信安程致道方回旣自裒其平生所爲歌詞名東山樂府致道爲之序略道其爲人大槪矣而予與方回往來亦極宻乃復爲之傳使後世與致道序參見云

志銘

趙夫人慕容氏志銘

紹興九年某被命安慰江東選諸僚得上元丞趙君公泉識慮深逺儒學飾吏奏辟爲幹辦公事適值防江回祿事隨日生凡興葺悉委之十一年柘臯之役遣詣軍前計事聞其母謂之曰汝勿以我爲念當盡忠公家因與其子偕出門而之長子所某固敬之明年以疾來吿繼聞不起某亟走介致賻贈未幾二子以周君葵之行狀來請銘夫人之賢非某其誰銘夫人姓慕容氏河南人河南郡王延釗之曽孫祖某父彥羲母王氏夫人幼莊栗謹孝叔父尙書公諱彥逢爲擇配時朝議大夫趙君諱望之負賢徳時承平諱言兵君推廣李衛公六花陣法以獻俾試中書尙書公遂以夫人歸之事二姑悉得其歡心閨門肅然朝議君以所生夫人捐館憂毀傷生夫人方三十躬蹈艱苦保養諸孤擇名儒以訓子故二子俱擢第諸女皆適賢士幹辦君初調隨州司儀曹事南道總管張文忠公叔夜辟至幕下力贊勤王從其行防有防令回京師再告急文忠公領兵復勤王夫人長子時爲鄧州穰縣丞率民兵以從幹辦君奉夫人復隨道遇劇冦圍之數重皆失色夫人呼其首至輿前吿之曰京城失守兩宮北狩正忠臣義士取功名之秋況汝等皆國家兒郎何苦作此我長子已率兵勤王此次子也能從吾兒可轉禍爲福眾羅拜曰知吾母來故迎候耳非有它也夫人命幹辦統之誓於眾南下至棗陽聞於州方以乏兵爲憂遂俾幹辦君帶兵知棗陽君朝夕訓練聲譽隆然薛廣王在不敢犯境從它道破隨君提師收復聞於朝道梗不得通明年新知州楊卓來交事侍夫人避地大洪不獨免於難卒保一城生聚夫人膽略烈丈夫有所不能晚年康彊二子互迎之官諸壻亦顯士林榮之紹興十二年冬十二月十三日以微疾不起享年六十有五以二子陞朝封太宜人明年春二月九日丙申葬於常州宜興縣永丰鄕太一山之原長男公某左朝奉郎新通判建康軍府事次公泉左承議郎江南東路安撫大使司幹辦公事女適進士沈師奭次適廸功郎禇震次適進士陳元基次適左承議郎直祕閣權發遣襄陽軍府事蔡安彊次適從政郎錢露孫男彥衍彥衛孫女適廸功郎靜江府司戶參軍韓恂冑夫人平居寡言笑不見喜慍遇事英發訓其子曰持身以節儉爲先當官以勤恕爲本汝父用是道積以及汝究內典嘗自贊喜神曰丹靑得意以爲眞一筆掃成身外身不二法中無這个到頭那个是眞形嗚呼女史所書嘉言善行固多矣未若夫人在父母家爲淑女旣嫁爲孝婦相夫爲令妻教子爲賢母忠言可以回彊暴之聽髙見足以脫危急之難斯可銘已銘曰赫赫勲閥慶源委長奕世載徳纘懿流芳篤生夫人正靖慈惠承上撫下內行潛備來嬪大家令聞肆揚姑病黙禱【闕】然香旋獲感應孝徳彌彰夙擇名師用訓厥子連登桂籍侍迎就仕中原多虞挈家南來遇事英發狂暴亦回深惟懿徳宜享百年爰卜新居永丰之原旣固旣安克昌厥後刻此銘詩以昭賢母

建康集卷八

跋

右先君大卿手編建康集八卷乃大父左丞紹興八年再鎭建康時所作詩文也別有總集一百卷昨已刻於吳興裏捨侄凱任總司酒官來索此本欲寘諸郡庠並以年譜一卷授之庶廣其傳云嘉泰癸亥重陽日輅謹題

