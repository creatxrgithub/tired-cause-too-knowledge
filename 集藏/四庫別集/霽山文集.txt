

欽定四庫全書

集部四

霽山文集

別集類三【宋】

提要

【臣】等謹案霽山文集五卷宋林景熙撰景煕字徳陽號霽山溫州平陽人咸淳辛未太學釋褐授泉州校官歷禮部架閣轉從政郎宋亡不仕與王修竹鄭朴翁胡汲古輩尋嵗晏之盟往來吳越間所著有白石槁雜文十卷白石樵唱詩六卷明天順中呂洪求得白石樵唱本又於元音中得讀文山集一詩而白石槁巳有佚缺僅得其記序賦銘而下若干篇釐爲詩三卷文二卷今白石樵唱世有別本單行而文不槪見此爲康熙間沈士尊汪士鋐所刋行蓋卽呂洪所定之本也景熙晚年英气詘折刻意矯尙風節其詩文皆發抒性情而一本之忠孝要不徒吟嘯風月而已乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

霽山文集原序

予平陽素稱文獻之邦騷人墨客義士忠臣何代無之宋淳祐壬寅挺生林先生諱景熈字徳陽號霽山居州治後白石巷別墅在城西趙奧馬鞍山之麓予今所卜築卽其故址也咸淳辛未先生上舎釋褐授泉州教官歷禮部架閣轉從政郎適元勝宋遂不復仕恆與同舎生邑人鄭朴翁輩私相嗟悼以不能死國難報君恩爲愧丙子元兵破杭有楊總統盡發越上宋諸陵墓棄其遺骸於艸莽中人莫敢收先生在越痛憤不已乃與朴翁佯爲采藥偕行陵上以艸嚢拾之盛以二函托言佛經埋瘞越山植冬靑樹以志之而哭之以詩旣而返於故鄕隱居別墅研窮經史摛繪文章教授學徒其忠義之懷毎形諸言辭間道徳之士聞其風者罔不敬仰識與不識咸稱霽山先生時爲會稽王監簿延致與尋歳晏之盟於是往來吳越殆廿餘年戊申歳歸自武林感疾迨庚戍冬卒於家享年六十有九所著文十卷曰白石槁詩六卷曰白石樵唱一皆本於忠義之所發越傳誦江湖膾炙人口歷歳滋久頗多散亡乃者致政大尹葉公衡出示先生白石樵唱始末具全予又於元音中得先生讀文山集一詩仍撿閱家藏舊書僅得先生白石槁中記序賦銘而下凡若干篇其他制作迄無尋究予懼歳月愈久散亡愈多輒敢僣逾正其豕亥釐爲五卷摠爲一帙題曰霽山先生文集將鋟諸梓以廣其傳俾人得以誦習詳玩庶幾先生忠肝義膽耿耿不磨也竊嘗思之予不幸而生於先生百年之後弗克覩其容儀親炙其教誨猶幸而嗣居先生藏修之地得以仰其髙節覽其遺文此於逸槁予不得不爲先生輯也若其詩句之髙古文辭之典麗自有諸先正之首引曁夫知言者之評論有不待予贅辭姑序其出處作述大略云峕大明天順七年龍集癸未春三月下澣糓旦賜進士文林郎廣東道監察禦史後學呂洪書

白石樵唱序

霽山林徳陽前釋褐進士也壯年英華果鋭之气無所於托如水發洪源木梗石捍而借詩以鳴之有一編屬朋友胡汲古轉致石峽山中請予評予惟詩所以道情性蓋直泄其中之蘊而無待乎外者然而騷人文士之得意處毎曰神助殆思與景遇而艸木禽魚皆吾情性所寄以發唐張燕公守嶽陽而詩益淒惋得江山助也徳陽自鴈蕩遊會稽禹窆荒寒云愁木愴憑髙西望而錢塘潮汐之吞吐吳山煙霏之舒捲紛感互發凡以寫吾郁陶者何限故其詩淒惋而悠以博微以章宛然六義之遺音非湖海嘯吟風月而已於詩家門戶當放一頭因書卷端以歸蛟峯居士方逢辰君錫序

先生諱景熙字徳陽姓林氏溫之平陽人也宋咸淳辛未太學釋褐授泉州教官歷禮部架閣轉從政郎時異事殊遂不復仕乃棲隱故山以詩書自娯旣而會稽王監簿移書屈致與尋歳宴之盟於是先生往來吳越間殆二十餘年戊申歳歸自武林感疾迨庚戍冬終於家時年六十有九先生少工舉業有塲屋聲時文旣廢倡爲古文發爲騷章往往尢臻其奧晚年所著雜文十卷外有詩六卷題曰白石樵唱行於世愚嘗熟玩其詩大抵皆托物比興而所以明出處系人倫感世變而懷舊俗者至矣卷首數篇尢爲親切其他題詠酬倡𨿽有不同然而是意亦未嘗不行乎其間讀者倘以是求之則庻乎不失其本領而有以知其詩之不苟作也至於造語之妙用字之精法度之整而嚴格力之淸而健又未易以名言今輒爲之注釋云昆陽後學章祖程和父題詩自三百篇楚詞以降作者不知幾人求其關國家之盛衰系風教之得失而有合乎六義之防者殆寥乎其鮮聞也惟陶淵明以義熈爲心杜子美以天寶興感爲得詩人忠愛遺意霽山先生之詩蓋祖陶而宗杜者也熟味之可見矣抑嘗思之詩固出於人之情性然非發之以句法之淸英諧之以音節之和暢融之以趣味之悠逺則亦枯淡淺促而不能以入妙寧保其不使人玩之易厭索之而易竭也哉善乎先生之爲詩也本義理以爲元气假景物以爲形質濯冰雪以爲精神剪煙雲以爲態度朱弦防越而有遺音太羮酒而有遺味其眞詩家之雄傑歟予嘗伏讀而竊愛之沈潛反復蓋亦有年於是童課之暇不揆僣逾爰輯舊聞爲下注腳間有見其意之所指義之所在亦輒爲發揮而不敢隱焉第胸無積學家無儲書其間援據尙有未盡明者姑冀講問少傋其全一日子安儀中二友生請曰夫注艸堂詩者數百家注雪堂詩者亦不下百餘家迨今猶不能無遺憾而況以一人之見乎盍缺之以竢後賢予嘉其言因出此槁俾錄以示初學固未敢傳諸作者惟博雅君子訂其舛訛補其疏略使霽翁之詩久而不墜則於風雅亦未必無少助云元統甲戌暢月後學章祖程謹書

吾鄕霽山林先生前朝遺老履和蹈貞晚年英气詘折爲詩其立言命意欲厲風節蓋彷佛艸堂翁忠愛之餘思也今宜竹章君和父獨喜其詩爲之箋注誠以其所作有關世教民彛非特尙其融液句度之淸妍亦非自示其掇擥故實之贍詳而已昔李善輯注文選援據該博而無其義子邕能補其缺章君所注辭義兼得而其學識之正尢有可觀者曩年君嘗與予翰札辧論河洛圖書往復數四予固已知其學有根柢別後久客湖海齒載侵尋彊與年少爭一資半級於端簮澤笏中毎用自愧念欲東歸與君行輩追逐雲泉相羊文字之樂何可得也重念鄕山寥泬文物睽孤章君乃獨能慨慕前修之流風發揮遺槁之芳韻必使光塵逺暢有永以傳等而上之復將有大著述以廸後雋余又當拭目云至元元年歳在乙亥十月一日鄭僖書於赤霞城

欽定四庫全書

霽山文集卷一

宋林景熈撰白石樵唱一

南山有孤樹【先生之居南對昆巖上有老松常有烏集故因之成詩以寓出處之意】

南山有孤樹寒烏夜繞之驚秋啼眇眇風撓無寧枝托身未得所振羽將逝玆髙飛犯霜露卑飛觸茅茨乾坤豈不容顧影空自疑徘徊向殘月欲墮已復支

商婦吟【寓思君之意】

良人滄海上孤防渺何之十年音信隔安否不得知長憶相送處缺月隨我歸月缺有圓夜人去無回期回期倘終有白首寧怨遲寒蛬苦相弔靑燈鑑孤幃妾身不出幃妾夢萬里馳

故衣【明思親之意】

篋中出故衣絡緯聲四壁昔年慈母綫一一手所歷眷眷遊子心惻惻虛堂夕逝水不返流孤云杳無迹空令攬衣人一綫淚一滴衣敝柰有時母恩無窮期終憐寸艸心何以報春暉朝寒縱砭骨念此不忍披且復返所藏永寄霜露思

秦吉了【邵氏見聞錄瀘南有畜秦吉了者能人語夷酋欲以錢十萬買之其人告以貧欲賣之秦吉了曰我漢禽也不願入蠻夷山不食而死】

爾禽畜於人性巧作人語家貧售千金寧死不離主桓桓李將軍甘作單於鬼

孫供奉【幕府宴聞錄唐昭宗播遷隨駕伎藝止有防猴人猴頗馴能隨班起居昭宗賜之緋袍號孫供奉朱溫簒位取此猴殿下起居猴望殿陛見溫徑趨其所奮擊溫令左右殺之】

緋衣受天恩日瞻唐殿駕朱三爾何爲欲使兩膝下皤皤長樂老閱代如傳舎【詩意以爲秦吉了孫供奉二物特禽獸耳尙知服節死義不忍事非其主而李馮二公以堂堂將相一則偸生異域一則濫祿累朝是誠何心哉】

古松

獨占寛閒地不知揺落天山林猶古色風雪自窮年龜伏靈根壽禽巢絕頂仙棟梁非所屑幾見海成田昆巖【昆山在州治西南雄於眾山爲州城之表巨巖冠其顚俗名古巖山有孔穴空洞可容數十人世稱昆陽蓋指此山】

神斧何年鑿南山片石盤玉藏仙笥古翠落縣門寒老木天邊瘦歸雲雨外殘市塵吹不到朝夕靜相看鄭宗仁會宿山中【宗仁朴翁也號初心平陽焦下人太學釋褐出身仕至國子正】

挑燈懷舊夢移席近春泉共話忽深夜相看非少年斗垂天末樹燐出雨餘田亦有茅檐下飯牛人未眠

桐角

田家無律呂聲寄始華桐碧捲春風老淸吹野水空客心寒食後牛背夕陽中不惹梅花恨年年送落紅

雲門卽事【雲門山在會稽南三十一里今名雍熙】

最愛林中過客稀坐分片石澹忘歸僧閒時與云來往鶴老不知城是非瀟灑山光秋入畫淸寒花气曉侵衣一溪截斷紅塵影西有任公舊釣磯

獨夜

客鬢雙蓬老拾遺一燈明防酒醒時百年回首忽成夢萬竅有聲皆是詩殘夜月枝烏未穩故鄕水艸雁多饑裌衣初試新霜冷欲折黃花寄所思

舜廟【在會稽東南一百里】

聲防薫萬壑幽三千年事水空流衮衣剝落星辰古野廟淒涼鹿豕秋孝友風微惟故井神明冑冷尙荒州九疑回首孤云逺老淚斑斑楚竹愁

寄葛秋巖

吳地繁華半刼灰故山秋逺夢頻回琵琶亭老春風棹桑落洲寒夜雨杯歲月悠悠人幾換闗河渺渺鴈空來酒酣欲寄豋臨眼黃葉斜陽滿廢臺

寄林編修【名千之字能一平陽人】

大雅凋零尙此翁醉鄕一笑寄無功衣冠洛社浮雲散弓劍橋山落照空東魯有書藏古壁西湖無樹挽春風巾車莫過靑華北城角吹愁送暮鴻

答周以農【平陽睦源人號稼村】

一燈細語煮茶香雲影霏霏滿石牀萬里夢魂形獨在十年詩力鬢俱蒼山空絡緯悲秋雨水落蒹葭足夜霜未會漆園觀物意酒闌猶發次公狂

謁嚴子陵祠

客星謫下桐江湄傲睨煙雨何年歸空遺淸气滿林壑艸木不受春風肥我來維舟奠椒醑薜荔祠荒泣山鬼亂峯欲雪江气嚴老蜃吹云日色死白水眞人禦絳衣勲臣四七攀鱗飛防鴻遐舉不可致天地浩蕩容漁磯季年燻貂成黨獄阿瞞朶鼎終瑟縮東都節義何爲髙七里之臺一竿竹

題陸大參秀夫廣陵牡丹詩卷後

南海英魂叫不醒舊題重展墨香凝當時京洛花無主猶有春風寄廣陵

歸自越避防海濵寒食不得祭掃

持酒無因灑墓松禽聲花色慘東風去年此日身爲客及到鄕山又客中

曉意

僧鐘覺曙烏紛飛防林光宿云漸離石我起開秋房南山忽入幾相對各老蒼我老幾何年山曾見鴻荒流泉送日月危石支興亡問山山無言啼猿起前岡

九日會連雲樓分韻得落字

冉冉海霧深荒荒山日薄登髙集華裾縱目天宇廓落葉悲䢐年寒英照深酌心醉乃文字意行非澗壑緬懷斜川遊此道久寂寞胡爲吹帽人白首戀賔幕窮途謬行藏異代懸美惡吾愛漉酒巾西風不能落

遊仙壇【仙壇山在州治東五十步】

窈窕懸僧廬空山斷諸想上鄰境泬寥下瞰色蒼莽猿鶴無宿期今古契眞賞坐中風雅談林壑散淸響涼飈灑我髮白雲隨我杖醉臥松下石不知海月上

飛雲渡【在瑞安州西一里】

人煙荒縣少澹澹隔秋陰防影分南北潮聲變古今斷峯僧塔逺初日海門深小立蘆風起乘槎動客心

道中

程入江鄕宿新炊飯帶沙亂山愁外笛孤驛夢中家野水平菇葉春風足楝花西來三兩客閒說舊京華

歸白石故廬

四鄰井竈出荒墟獨鶴歸來認舊廬一逕蒼苔供瘦防半簮華髮伴殘書斜陽巷陌語初燕新水池塘生細魚小立春風憐寂寞忽吹花片入襟裾

春暮

乾坤萬事上眉端寂歷東風獨倚闌白髮餘春能幾醉緑陰細兩不多寒香飄苔逕花誰惜影落沙泉鶴自看碧眼野僧知我意素琴攜就竹西彈

酬潘景玉【平陽人】

喚起離愁落木聲抱饑猶自向書耕江湖有夢追前事天地無根笑此生歳晏斷鴻羇客影夜深殘火故人情幸來相就分岑寂閒對梅花酌翠觥

用韻寄陳振先同舎

心事淒涼寄鴈聲石田苔滿未妨耕西風戌角摧年換殘夜江樓見日生煮茗敲冰貧有味看花隔霧老無情湖山猶憶笙歌底笑領春香緑滿觥

送葛居士住棲碧庵

越山巉巉越臺孤井中雙鯉曾走吳滿坡叢竹遺舊箭回首覇業空煙蕪詩人訪古淩絕壁危樓竟欲老深碧聲揺孤枕海濤壯影伴瘦笻山月白了然道者亦離塵一龕松下分秋云秪今虎豹滿平陸鏈骨誰與箋靑旻琴心劍气兩寂寞醉墨淋漓風雨落九十九峯歸夢寒玉笙泠泠跨飛鶴

春感

栁花衮雪春防防溪風一夜吹爲萍萍隨風去渺流水人生無根亦如此故山入夢艸芊芊半窻疏雨寒食天曉來白髮稀可數多少朱顏化黃土髙原冉冉靑煙斜麥飯灑松能幾家子規叫殘金粟暮繭紙蘭亭已飛去

贈玉泉眞士

紫霞之佩緑玉笻鞭笞鸞鳯八極空碧照人懸方瞳黃冠無數趨下風自言試邑滄海東飄忽風雨傾槐宮湛盧夜吼將安從爾來長嘯招葛洪丹气不死橫爲虹全胎十月還倥侗三花自聚天無功笑我雙鬢垂秋蓬十年白石煮不紅安得四方上下如雲龍

秋夜

片月相隨過竹居風生荷葉酒醒初窻扉半掩秋虫急猶有殘燈守故書

吳中會故人

一聲新鴈荻花秋片月吳松共客舟卻憶去年今夜月思君獨上越山樓

妾薄命六首【取古者烈女不更二夫之義以寄吾忠臣不事二君之心不然則王昭君蔡文姬非不薄命也而其所以舎彼取此者其義蓋有攸在】

盈盈梁家姝奕奕晉朝使斛珠不論貲得傋巾櫛侍一笑金穀春列屋俱斂避豈知錦步溫已復爲愁地念主惠妾深緣妾爲主累樓頭風雨深殘花抱春墜【此篇言緑珠也】繁花隨逝水日暮朱樓空哀哀徐州妾事主不及終空房輟膏沐明妝欲誰容春風燕子來秋風燕子去去來影常雙孤鸞抱顦顇回首醉嬌時百花不敢媚【此篇言盼盼也】二八入宮掖一笑空三千云階渺何許步步生金蓮繡鴛不勝春飄若淩波仙榮華一回首荊棘森我前君恩花上露妾心井中泉井泉誓不波下照靑靑天【此篇言潘妃也】夫君仕虢州不幸早歳折負骸歸靑齊道逺囊復竭投棲不見容落日人煙絕髙義無展禽辱身顧豈屑野露雜涕洟皇天鑑孤孽肯惜一臂殘涴此全體防【此篇言王凝妻也】

陌上桑欲稀室中蠶正饑妾心知采桑安知使君誰結髮爲人婦幾年守空幃婦義不移天相邀何乃癡老姑倚門久不待盈筐歸爲妾謝使君風化關庭闈【此篇言羅敷也】國難義當馳送君逺行役黎明別江郊東上北山脊江云妾眼迷江風妾衣坼魂去形獨畱兀然化爲石化石君倘知勿復念衾席願持如石心爲國作堅壁【此篇言望夫石也】

寶林寺鰻井

云根藏海眼靈物此中蟠吐沫晴巖雨飛陰夏木寒何年化龍去半日待潮看消長從誰問微吟倚石防

寄懷

圖上追三笑詩中寄七哀孤棲非絕物多難亦成才歳儉米生竹春寒衣上苔不知遼海客化鶴幾時回

宿臺州城外

荒驛丹丘路秋髙酒易醒霜增孤月白江截亂峯靑旅鴈如曾識哀猿不可聽到家追此夕三十五郵亭

賦梅一花得使字

防雨霜葉槁地誰爲乾坤挽仁气苔枝老丑春力微綃出蛟宮剪初試芳信不消三兩防已壓春風二十四百花頭上頭更髙空谷天寒弄幽致太素忽開渾沌苞陽奇首泄河圖祕山林骨格知無雙冰雪精神眞寡二道人紙帳臥江月卻愛獨淸同此意淺波照影自相耦憶向孤山作春事斜陽凍蝶愁未知海上先鋒靑鳥使

賦冬嶺孤松得秀字

靈丹九轉無仙授槁色千林何可救凍蛟出壑蒼髯秀勁气獨與防鬭秦官五輩空遺臭陶徑單傳無別冑天寒落日啼猿狖如見襄陽古耆舊花開花謝當春書蒲栁迎秋惟恐後此地不知黃落候一蓋髙風撐宇宙貞心耿耿神明佑六陰𨿽朋不敢冦朔風揚威雪貿貿君子之傷君子守明堂一柱難獨構靑牛伏千歳壽

紀夢【此借夢爲題以言故居之事也】

江風吹夢到書樓樓外新鴻數防秋葛老巾山空落照晉時帶水尙東流魚蝦市散荒煙合鳥雀門深細艸幽何處一聲長笛起覺來獨客在滄洲

葛壇卽事【仙壇有平石方十餘丈舊傳葛洪煉丹之所故名葛壇】

半壑松云識稚川擕琴曾此寫風泉日烏月兔神丹古春蚓秋蛇醉墨鮮世事榮枯成一笑人生好丑在千年下方城郭塵如海輸與山中枕石眠

答陳植父

衡門愁絕坐詩窮瘦防荒途況此翁流水年華孤月在黃花心事幾人同鄕書杳杳迎江鴈客枕蕭蕭避井桐昨夜蒓鱸應入夢扁舟歸去及秋風

贈天目吳君實【天目山在臨安縣西五十里】

詩興翩翩度雪溪巖云猶防舊畱題夢回殘月蒼梧曉家在春風秀麥西萱艸堂深衣屢寄桃花觀冷酒重擕故山石鏡無人問空與寒猿照影啼

秦望山【在會稽嵊縣秦始皇登山望海處故名】

鐫石奇功席捲來眼中滄海一瓊杯神山只在靈鼇背徐福樓船不見回

項羽廟【在山陰縣南十五里】

夜半追兵入楚營鴻門玉碎夘金興江東父老猶羞見地下如何見範增

豋謝客巖【在溫州積谷山下】

嶻嶭鎭九斗贔屭挾五丁飛霞適何來縹緲開殊庭永懷謝康樂坐嘯山水城曠代得眞契登臨有餘情松風灑六月使我毛骨淸猿鳥亦仙意人生胡營營石麟臥荒麓問此誰氏塋野老向我言其人昔公卿珠玉照黃壤送者冠蓋傾華朽變百年所寶非修名乃知鐘鼎貴不如芝薇馨所以世外人返老還吾嬰倚杖空嘆息洞口云防防

秋日橊花

彼美石氏姝相逢緑陰早借問此何時淸霜下百艸舞裙冷猩紅自作背時好誰家返魂香招以華素顥水霞晚猶鮮山日寒更杲燕逝蟬無聲園林迹如掃飾明以驚昏豈昧出處道飄零餘寸丹耿耿歳華老

連雲樓【先生家有樓扁曰連云】

我心適無事看雲起南山層檐接空影而不礙往還昔年凡鱗化乘此靑防間膚寸未膏物黃埃滿人寰剛風忽吹斷小寄白石間豈不自怡恱良田變茅菅何當鞭丰隆上扣虎豹關

昌源懷古【昌源阪在會稽縣南三十五里吳越王錢氏所之處】

牛頭一星化爲石千仞稜層垂鐵脊隆隆隱隱佳气藏列峯環拱效圭璧玉棺何代埋云根三朝萬乘子復孫典冊輝煌照九土歳時園廟嚴駿奔輪云自古幾翻覆山靈不守松柏禿離離荒艸鬼火靑麥飯無人灑林麓我來弔古欲雪天梵宮金碧棲寒煙殘僧相對語寂寞苔梅隔嶺春年年

賦雙松堂呈薛監簿【監簿名肩防永嘉人有堂扁曰雙松】

宿覺山中有雙松一朝刼燼鱗鬛空端明堂前有雙松至今古色摩蒼穹此物受命本千歳扶持若有神始終天畱貞質表文獻龎言幻學寧女容昔賢種松如種徳柯葉餘事根本丰百年封植雨露飽厥聲大肆鳴笙鏞掀髯相視雪貿貿擁蓋對立云童童不知天地有黃落防失柄春無功聞孫峩冠立松下典刑如侍幹淳翁昻藏見謂廊廟具夭矯亦有山林風稜稜鐵靣不可犯麾去秦爵如飛蓬防衣奉酒列淸影森森頭角皆虯龍

雙檜堂爲魯聖可行可賦【魯君永嘉城內人】

魚頭公子冰雪姿根柢忠信華文辭乃翁手植豈無意貞固已作層霄期气含芝術體松柏容成山下神仙宅淸陰冉冉生庭除緑霧纎纎防琴冊風檐對語如索詩君家伯仲諧塤篪養成材器丰且碩蓄泄雲雨蟠蛟螭黃州謫臣坐詩累杳杳蟄龍空九地蒼根畱取千載芳何物醜秦盜名字

新春

衰顏慿酒潤故國得春新兵革兒童長風霜天地仁艸心懸落日栁眼看行人擾擾紅塵者知誰效角巾

神山寺訪僧【在平陽仙口】

獨客無淸伴髙僧住別村空山卓錫影斷石系舟防風細松生籟沙虛竹走根小亭閒坐久落日嘯孤猿

萱艸

近種鹿蔥碧初抽鵠觜黃千年入風雅一艸寄綱常澹日空階影餘春宮佩香此時憂正切對爾可能忘

避防海濵【庚寅歳山防爲妖先生避地仙口作也】

偶動乘桴興孤笻立海頭兵塵何處避春色使人愁腥浪翻蛟室癡云結蜃樓神山空縹緲人弱不勝舟

鄭氏西莊

不踏紅塵道結廬依水鄕逺峯開宿雨髙樹表初陽犢臥野門寂雁飛秋稻香午橋花竹地回首已淒涼

客懷

道出簫臺北靑鞵第幾山看云生逺思臨水覺衰顏石室猿空老花時燕獨還春光已愁寂況復在兵間太學同舎徐應穮誓義沈井後十年眾爲營墓立碑私謚正節先生

髙名不與魄俱沈魚腹孤忠耿至今翠碣已書身後謚寒泉猶照死時心神遊舊月山河攺夢斷疏槐風雨深埋骨誓終從武穆棲霞嶺樹隔秋陰

寄呈方蛟峯尙書【尙書名逢辰字君錫嚴州人宋淳祐擢進士第一仕至尙書】

野鶴松根認履聲夢中鈞樂尙冷泠南山老翠幾千尺北斗寒芒第一星泉石好春歸健筆乾坤正气寄遺經神功未展潛蛟在還捲風雷付六丁

聞家則堂大參歸自北寄呈【丙子春巴延兵至杭州則堂家鉉翁以參知政事與丞相吳堅等充祈請使詣燕申祈請之議國亡守志不仕貶河中府十九載至元三十一年甲午召還放自便乃歸江南時年八十有二矣】

濵死孤臣雪滿顚冰氈齧盡偶生全衣冠萬里風塵老名節千年日月懸淸唳秋荒遼海鶴古魂春冷蜀山鵑歸來親舊驚相問禾黍離離夕照邊

酬潘景玉【平陽人】

讀史雙眸夜烱然一聲江雁落燈前馬非汗血材終下木或靑黃性不全風月未容詩入務乾坤應許酒爲年寒城日出無窮事老耳山中獨聽泉

翁氏仁壽堂次韻【翁氏號秀峯鹿城人有堂扁曰仁壽】

黃葉靑苔晝掩關無端兩鬢爲詩斑胸吞云夢不知岸堂在崆峒豈有山捲道暮年荊璞在傳家遺墨浦珠還王良去後鹽車厄老驥空懷十二閒

答柴主簿二首【名傑號觀齋瑞安人】

相隔云江有夢尋篇詩寄舊重兼金山林未遂鹿麋性風雨空愁葵藿心老气十年看劍在秋聲一夜入燈深銅槃消息無人問寂寞西樓待雁音

閒采秋荷自制衣相逢舊雨語依依學窮科斗心空老夢跨蟾蜍肉不飛幾喚江防和雁渡長歌巖戶見雲歸何須化鶴千年後城郭人民半己非

待應平坡侍郎郊行口占二首【節巖字和父平陽人登淳祐第歷官刑部郎吏部郎寶謨待制革命後歸老南坡】

春霖捲流芳霽旭浮遠野白首正元人相期古松下試耕黃犢健入社白鷗眞桞外呼舟去水風吹葛巾

別方槐庭山人二首

半生書劍孤心老萬里山川兩眼醒空向西陵問佳气舜田禹穴艸靑靑

夜闌深語剔寒釭別意蕭蕭竹半窻明日孤防鴻影外東風殘雪過曹江

送果上人遊五臺【在代州雁門郡】

萬里防師最上闗五臺髙處雪花寒出門有礙憐吾老獨枕殘書夢杏壇

飄飄孤錫度風沙南北由來本一家防透五臺峯頂雪卻歸大庾看梅花

故相賈氏居【賈似道字師憲臺州人】

當年構華居權焰傾衛霍地力窮斧斤天章煥丹艧花石擬平泉川途致玆壑惟聞丞相嗔肯後天下樂我來陵谷余山意巳蕭索蒼生墮顚崖國破身孰托空悲上蔡犬不返華表鶴丈夫保勲名風采照麟閣胡爲一聲鉦聚鐵鑄此錯回首耒艸碑荒煙掩余怍

寄周計院【埏瑞安人】

海桑變紛紛秀色見孤嶼山林華髮尊黨遂深衣古獨余鈞天夢翛然在巖戶翳翳桂魄灰沈沈槐夢雨江濤豈不深修鱗掛网罟不知義井船秋風系何許

別所親

人生重離別況此雙鬢蓬亭桞非故色昨夜吹霜風臨分復攜手野色猶蒙蒙愁深轉無語寫入潺湲中一水分兩支來共髙髙峯出山暫相失到海終相逢

溪行

風髙余暑盡獨策興悠然野色延幽步秋聲入暮年日斜禽影亂水落樹根懸回首故人逺城笳吹夕煙

仙壇寺西林

古壇仙鶴杳野鹿自成羣松气浮淸曉經聲出白雲石穿僧屋過水到寺門分人世無窮事山中了不聞

問桂

空吟招隠句林下立多時秋信在何處天香開幾枝山河深夜影水石隔年期曾是搴英客淸愁欲語誰

聞蛬

淒苦難成調秋風入細艸根語深夜燈下感流年落葉巳滿徑徵人猶在邊寒衣何日寄思婦不成眠

寄鄭宗仁

城南懷舊別谷口寄春耕野鶴巢云老林僧管瀑淸養花疏石髓煉藥伏山精見說孤燈雨年年著易成

哭郭同捨【宜孫】

寂寞靑燈舊流離白髮新病猶依故國死乃見全人殘墨家無子髙風墓有鄰斯文堪一哭落日冷湖濵

白拒霜【木芙蓉之別名】

美人瀟灑江水東玉爲肌骨冰爲容豈無嫣紅閙別浦自性淡竚羞迎逢燕脂百斛鬭宮飾白帝有令毋纎穠霜紈霧縠許在列其敢誨冶女不共阿環羽衣曾按舞睡棠何事分春濃不如淡掃粉亦卻諸姨合避虢國封當時親承香露渥峽夢回首云無蹤空聞天王守太白朝元閣下悲秋蛬我來殷勤爲花壽鉛霜贈爾瑤兔舂卻向花間酌淸气叱禦勿進琉璃鐘

答鄭卽翁

初陽防霧出林遲貧病𨿽兼气不衰老愛歸田追靖節狂思入海訪安期春風門巷楊花後舊國山河杜宇時一種閒愁無著處酒醒重讀寄來詩

王修竹監簿名樓曰與造物遊命予賦【王公諱英孫號修竹防稽人仕至將作監簿素與先生友善革命後先生遊越多居其家莊子上】

秦望諸峯入幾看仙居縹緲五云端天髙地迥三千界月白風淸十二闌碧海气淸珠佩濕明河影落玉簫寒超然身在鴻蒙上何必蓬萊跨紫鸞

東山渡次胡汲古韻【汲古名僑號天放嚴州人】

客來持酒灑煙霏空想髙風意欲飛老洞藏雲安石臥孤舟載雪子猷歸一川白鳥自來去千古靑山無是非欲上危亭愁遠眺廢陵殘樹隔斜暉

寄陳用賔【觀國溫州人寓居越州】

水竹翛翛稱客居有時挾防自觀魚爲儒老入他州籍懷古幽探異穴書日暮碧雲歸已晚歲寒靑桂看如初文章自古多憎命狗監無勞誦子虛

喜劉邦瑞遷居采芹坊二首【邦瑞溫州海壇人遷居越州府學前采芹坊之南】

鄕心幾夢海壇居半老儒冠計未疏岸竹色侵春壓酒墻花香度曉翻書卜鄰俎豆三遷後負郭田疇二頃初雨過新蔬靑可摘小船籬外賣溪魚

並鄕聚散笑怱怱歲月無情忽兩翁燈火城南聽夜雨桑麻杜曲憶春風百花新意皆歸燕萬里離愁獨寄鴻重約扁舟尋禹穴夕陽疎樹亂雲東

過風門嶺【在平陽仙口臺州亦有之】

客來自風門颼飅撼兩袖溪回眾峯新畈絕一嶺又行行春日微怪禽啼白晝流年感花稀古道表松秀聊此寄小酌餘酣掬山澑

贈泰霞眞士祈雨之驗【衝眞平陽人姓吳氏】

火旂焰焰燒坤垠蒺蔾滿道風揚塵槁苗無花不作糓老農扶杖田頭哭哭聲不爲塡溝渠室罄何以供官輸檄龍唄佛寂不應蜥蜴那能擅權柄泰霞眞士鞭風霆緑章叩天天亦驚雲沛雨起膚寸防防都是盤中飯須臾收斂歸無聲翩然駕虯出山城我聞調元功自古亢爲常暘伏常雨廟堂有道司牧良坐看玉燭開金穰淮南捕蝗蝗更在饑蛟齧人陸成海肥羊日日供大官論功乃使專黃冠眞士寸田無水旱天機子夜交離坎寶積寺僧捨古梅一樹皆榮而頂獨枯卽席爲賦【寺在瑞安州孫橋西】

鐵虯偃蹇八尺彊云屋深深吹玉香開徧枝南與枝北頂頑不受春風徳悄如枯禪坐瞿曇霓旌羽葆來毿毿世情冷暖異榮朽道眼看來兩何有炎州嶺上識祖衣參橫月落皆機老僧與客一笑頃醉借莓苔防疎影醒來忽憶孤山前系舟老樹飛雪天翠羽無聲江色凍夜闌秉燭渾疑夢貪嗔到此一一除獨有愛花癡自如

哭徳和伯氏六首【季徳淵先六月逝】

棣隕雙葩淚灑紅百年己短更匆匆秪今風雪棲棲影地老天荒一个鴻

風塵何處托淸魂家世梅花水月村舊篋已無封禪槁獨憐渇病似文園

空遺破硯孤心苦只博生綃兩鬢華小婢燈前泣秋雨竹房不見夜呼茶

溪冷浣花宗武哭池荒夢艸恵連愁行人猶說春風夜燈影書聲共水樓

伯兮臒似松間鶴季也孤於雲水僧昨夜夢中聞笑語覺來秋在影堂燈

艸枯霜白泣原鴒五十三年老弟兄風雨對牀緣未了荊花重合在來生

山窻新糊有故朝封事槁閱之有感

偶伴孤云宿嶺東四山欲雪地鑪紅何人一紙防秋疏卻與山窻障北風

僧門

一閒每笑不如僧及到僧門閒未能昨夜褐袍風雪裏隔溪犬吠入林燈

霽山丈集卷一

欽定四庫全書

霽山文集卷二

宋林景熈撰白石樵唱二

雜詠十首酬汪鎭卿【名鼎號桐陽平陽人】

防烏不停飛斂景下防谷徵途險在前而況車折軸誇父追羲和欲挽丹砂轂意逺力不任化作鄧林木漫漫夜何如長歌飯觳觫

百感湊孤夜江樓起呼月秋虫聲轉悲念此眾芳歇人生非金石靑鬢忽已雪逾淮橘心移出山泉性汨猗蘭抱孤芳不受宿莽沒

老來屏人事北窻寄髙眠飄颻禦風逺銀闕開九天虎豹不見嗔豈予有仙緣玉座覆紅雲香鑪霏紫煙黃冠立小兆冉冉導我前下土蟣虱臣微衷懷欲宣兵戈幸休息饑饉方連綿洪惟大生徳實制水旱權願言回哀眷與世蘇倒懸皇靈閔臣請曰其啟丰年再拜謝闕下回飈墮林泉夜雷聲殷殷甘澤朝盈田沈思喜且驚魂交非偶然士抱當世憂天猶爲之憐況此咎證臻庸非爕理愆貞觀有房杜斗米曽三錢

鳯徳嗟已衰宣尼欲浮海賴有載道經神功補元宰刪詩挽風變系易憂世駭春秋筆削嚴西秦書乃采微義將警周逆悲大運攺悠悠千古心後死文乃在

予有憂世心蒿然見眉睫崇交擬昔人西風寄三疊作詩匪雕鎪要與六義涉臣甫再拜鵑髙風或可躡肯作蟋蟀鳴悲涼和秋葉

靑蓮不墮刼金鼎能回枯吾道寄流水此外何所須豈不念百年奄忽歸丘墟生死同晝夜逆天詎敢居異端紛溺人微此吾其魚

淪惡易如墜進善難如登危哉方寸地風雨吹防防尺水增丈波鰍鱔亦爲鯨海桑空變易天地終淸寧感此坐中夕疏林動秋聲

漢日落西崦孤彗明中州徳負英猛欲挽無萬牛龍鳯一已逝斯人復安求區區守江左老此以莵裘大義固不識卑哉孫仲謀

垂垂大廈顚一木支無力精衛悲滄溟銅駝化荊棘英風傲幾碪濵死猶鐵脊血染沙塲秋寒日亦爲碧惟畱吟嘯編千載光奕奕

權臣坐偃月棄官如飄蓬及玆顚沛秋翻然挺孤忠一死未得所网羅掛秋鴻渡淮已不食蛻槁夷齊風何人續遷史表爲節義雄

趙奧別業【在平陽城西二里馬鞍山下】

已無湖海夢漸老足閒情野杖日尋壑家書時到城開池納天影種竹引秋聲亦愛簞瓢樂年來世味輕

艸花

不入羣芳譜生機屑化工十年多曠土一種自春風蝶舞殘陽影螢明細雨叢令人懷洛艷錦幄照簾櫳

夜意

澹然無一事至樂在書牀老石棲雲定疎松過雨香碪淸秋巷迥燈白夜堂涼此意無人會重城醉夢鄕老松舊隱爲曹許山賦【許山諱櫓孫瑞安人父侍郎松廬先生暮年手植七十五松於庭夾徑蔚然其後因有老松舊隱之署】

七十五松在當年手植翁龍髯云滿壑鶴唳月當空三品非秦爵諸郎有晉風夜深淸籟發歸佩玉丁東

中和節

栁下一瓢酒湖風散積陰晴舒生物命春酌化工心鶯語調寒燠花妝定淺深悠然情性會宇宙入孤吟

天臺隱者

俗駕不曾到瘦笻時復攜肺肝淸澗飲鬢髮老巖棲野巷猶雞犬春城自皷鞞未應人世外別有武陵溪

新昌道上

江湖猶是客歳月已成翁仙路重云外人家落木中山防經燒黒土脈入泉紅又得春風信孤花照驛東

寄懷

風雨知何夕干戈寄此身靑燈少年夢白髮異鄕春水驛逢花使丹田守谷神行窩隨處樂聊自得吾眞

贈吳秀才林東歸

幾夜髙堂夢不知山水長西風歸鴈蕩落日過烏傷斷影云空白孤心艸欲黃終憐負甘防淚灑蓼莪章

越中送徐君寅歸閩

此地同爲客當秋獨送君斜陽畱薄醉逺道惜輕分老淚遺陵木鄕山出海雲天南有回雁音信倘相聞

餞盛景則教授【臺州黃巖人職教平陽】

空明仙人朝帝所跨鶴淩虛墮霜羽洞中石髓流不幹聖泉寫入君肺腑潘江陸海一目盡自提修綆汲千古碧芹水冷涵夜燈丹鳯山空鳴曉鼔有時白戰風騷塲小巫見之縮雙股飯𨿽不足仁義腴墻陰老薺羮春苦丈夫出處各有道天地綱常要撐拄俗吏惟知騁刀筆腐儒亦或拘訓詁雲霧窻寒森寶書廣文袖有修月斧離亭酒短秋防開鴈蕩峯前桂花雨

送橫舟眞士遊茅山【任眞平陽人姓林氏茅山在建康府】

海鯢吹腥浪千尺野渡橫舟人不識春風未暖六經灰閒抱黃庭煮白石緑章夜徹九虎闗坐使孽海生靑蓮蟾蜍窟冷手自探西湖一鶴梅花仙四時茫茫行大塊君向何山飛羽佩雙袖攜云發天臺孤竹騎龍窮地肺瓣香持謁三茅君上淸袐笈開瓊文十月嬰兒誰抱送飛出泥丸跨丹鳯

讀秦紀

瑯邪臺上晚云平虎視眈眈隘八紘萬里不知人半死三山空覓艸長生兆來鬼璧沙丘近威動神鞭海石驚書外有書焚不盡一編圯上漢功名

項羽裏【在山陰縣南十五里有廟在焉】

英雄蓋世竟何爲故里淒涼越水涯百二勢傾爭逐鹿八千兵散獨乘騅計疎白璧孤臣去淚落烏江後騎追遺廟荒林人酹酒至今春艸舞虞姬

元日卽事

宿霧沈城海日遲十年冉冉鏡中絲江湖舊夢衣冠在天地春風鼔角知杜曲桑麻歸已晚尙平婚嫁畢何時野人問我行藏事自向庭前采柏枝

燈市感舊

舊夢仙山駕海鼇飛梅如剪栁如繅千門疑是繁星落九陌不知明月髙零亂遺鈿空宿艸升平疊鼓散春濤寒燈寥落殘書在獨抱荒愁寄濁醪

栝城【處州古爲栝城】

寒芒曾動少微星一水溶溶疊嶂橫落日漁舟吹逺笛斷煙戌屋帶荒城沙鷗欲近如招隱關樹無多亦厭兵卻憶鶯花亭外路太平簫鼓沸春聲

答唐玉潛【越州人東墅注玉潛名玨卽與霽山同收宋陵骨各葬義士也】

畎畆孤心老未衰一籬瘦菊一瓢詩黃埃赤日漫多事蒼狗白雲能幾時山酒柏香春壽母案書蕓冷夜呼兒橫琴妙在無處何必知音有子期

陪王監簿宴廣寒遊次韻【亭四畔皆植木犀名廣寒】

銀橋疑駕海天長丹粟離離照翠觴影浸山河瓊殿冷舞深風露羽衣香亦知廣莫元無野卻笑溫柔別有鄕手折一枝驚昨夢素娥憐老授霜

楊妃菊

昭陽舊恨逐風飄歳晚山中霜露饒彭澤歸來空自老中原舞破爲誰嬌返魂碧海薰初炷宿酒沈香暈不消亦是前身曾捧硯品題因得入詩瓢

漁舎觀梅

冷云漠漠防籬陰瀟灑苔枝出竹林影落寒磯和雪釣香浮老瓦帶春斟幾慿水驛傳芳信秪許沙鷗識素心回首西湖千樹逺扁舟寂寞夢中尋

陶山十詠和鄧牧心【陶山在越州南以陶貞白嘗隱於此故名】

晴峯無數蘸淸流窕寒生六月秋百鏈不須歐冶劍沼吳人在采蓮舟

右若耶溪

巨犗長竿釣海波空遺磯石臥荒坡千年無此垂綸手多少饑民向浙河

右任公子釣石

流來一水截人寰虹背秋寒十二闌白鶴飛邊人影絕天風吹佩玉珊珊

右集仙橋

笑拂靑蘿問隱君千巖秋色此平分當時宴坐無人識惟有松風共白雲

右陶宴嶺

一室元無斧鑿防閒雲四壁守孤猨空山靜閱古今過不老乾坤是此門

右石石

玉笥孤防喚不來長風破浪憶江淮不知海水何年陸萬斛龍驤寄斷崖

右石船

聞說東夷有聖人歷山何處此耕云露苗猶灑當年泣寂寞春風鳥自耘

右舜田

鈞天夢破珊瑚枕巖壑春供翡翠屏一卷黃庭云半席夜深讀與嶺猨聽

右葛仙翁石牀

元非鑄冶自成灣烏兔烹煎那得閒卻問黃糧幾畨熟不知沸鼎在人間

右上下二鑊

洞霞疑接臺峯近石棧空歌蜀道難一種靈苖人不識半山霜露夜痕幹

右附子岡

酬謝臯父見寄【南劍人翺】

入山采芝薇豺虎據我丘入海尋蓬萊鯨鯢掀我舟山海兩有礙獨立凝逺愁美人渺天西瑤音寄靑羽自言招客星寒川釣煙雨風雅一手提學子屨滿戶行行古臺上仰天哭所思余哀散林木此意誰能知夜夢繞勾越落日冬靑枝

送諭舜舉歸壽乃翁七十

聞君有奇气千巖在胸中歳晚攜甘防歸以獻乃翁乃翁松柏姿深村侶樵農風塵了不識七十顏如童舉桉各華髮抱孫戱花叢境閒意易足食淡神常丰乃知世网外宇宙皆空同仰山千歳酒防袖圍春風

過徐禮郎狀元坊【徐儼夫字公聖平陽人淳祐廷對第一終禮部郎中】

名坊臨野渡曾此產魁豪湖帶詩書潤山增科第髙刼灰遭斷礎鬼火出深蒿東海揚塵久無人釣六鼇

古松

雷電空山夜髯蛟起石泉喬陰無六月老气欲千年斸藥人能壽巢枝鳥亦仙天風靈籟發彷佛奏虞弦

訪朱月峯不值

見訪擕琴去西風半日程云畱秋渡冷月過別峯明落葉驚疏鬢黃花照澹情思君不能寐一雁叫深更

題長春子自畫【呂洞賔別號長春子】

辟糓曾吞日月華春風不老聚三花關一竅通無極白髮餘生笑有涯野鶴相防盟秀竹洞云何處食靈披圖彷佛橊皮迹珍重還如東老家

挽浙西提舉李公【名錫字宗禹永嘉人】

文獻凋零半壠云荊花舊宅冷溪濵欲知禮樂千年事曾寄行藏八袠身旌節自天驚隔世衣冠入地見全人鵠袍猶憶談經處風雨宮槐暗落薪

挽徐若翁【似孫自號肖梅溫州城西人】

化鵬有便風初積棲鵩無端日已斜絕漠亦傳垂死偈故朝曾是勸忠家層霄夢斷關山笛深雪魂歸院落花公論蓋棺應自定猶言遺徳在東嘉

重過虎林【虎林山在錢塘舊治北半里亦曰武林今爲郡稱】

漠漠江湖夢蕭肅禾黍秋淸笳吹落日白髮過西州池涸神龍逝山空老鳯愁惟餘關外水寂寞自東流

故宮

驚風吹雨過歷歷大槐蹤王气銷南渡僧坊聚北宗煙深凝碧樹艸沒景陽鐘愁見花甎月荒秋咽亂蛬

辟雍【天子學宮之名】

冠帶百年夢昔遊今重嗟璧池春飲馬槐市暝藏鴉堂鼓晨昏寂廊碑風雨斜石經𨿽不火歳歳長苔花

禮闈【禮部貢院也】

楓陛將親策蘭宮此並馳凡鱗風雨化澹墨鬼神司染栁春衣淨防花曉馬遲偶來追昨夢戌屋艸離離

西湖

繁華巳如夢登覽忽成塵風物矉西子笙歌醉北人斷猨三竺曉殘栁六橋春太一今誰問斜陽自水濵

拜嶽王墓【嶽飛葬西湖之棲霞嶺】

寥落一壞在英雄萬古寃孤忠懸白日遺恨寄中原樹老殘霞澹塵深斷碣昬東南天半壁往事泣寒猿

孤山【在西湖林逋隱於此山】

回首咸平夢淸風自滿湖乾坤一士隱身世此山孤鶴去空秋影梅開尙舊株耳孫今白髮持酒酹寒蕪

葛嶺【宋度宗賜賈似道第於西湖葛嶺】

不讀霍光傳炫然桃李門湖山變朝市烽火滿乾坤膽落冰天騎魂飛瘴雨村春風吹麥秀誤國竟何言

飛來峯【在武林】

何年移竺國秀色發稜層淸極不知夏虛中欲悟僧樹幽嵐气重泉落乳花凝猶憶烹茶處閒來話葛藤

寄別諸公

盍簮譚舊夢持酒送餘春天地緑陰雨江湖白髮人時平銷劍气客久積衣塵又出重關北斜陽獨問津五月五日寓嘉禾學宮顧東浦載酒相過二博士偕來飲就醉翌日畱詩爲別

嘉禾古三輔積水何蒼茫舊遊夢歷歷況此逢端陽束艾肖人形傾葵抱天常蕭蕭老逢掖得依夫子墻鵷湖無五月宿雨生微涼客從東浦來手持紫霞觴采蒲泛纎玉沃我書傳香殷勤兩博士雜出肴與漿書嚢談未了一醉齊彭殤酒醒忽不樂起防北斗芒歳月感疎鬢風煙渺殊方明當理徵棹斜日鱸魚鄕

訪二陸故居【機云故居在華亭縣西北三十里昆山下】

風流懷二陸才名動三吳斯人不可作千載空煙蕪當時騁俊筆萬象爭先驅有如明月璧美價傾鴻都世運有翻覆韞匵眞良圖惜哉去就乖毀此千金軀人生皆有死百年同須臾獨遺文字芳乃與天壤俱淒涼昆山寒冉冉谷水枯白鶴久已寂黃犬誰復呼荒祠掛殘陽扁舟入菇蒲采蒓薦秋水庻以明區區

簡衛山齋【平陽人寓居松江府】

虎林一傾蓋艸窻雪初殘酒酣夜剪燭妙語鏗瑯玕回首隔吳越淸風渺難攀焉知白首余逺訪滄波間大鵬九萬里神駿十二閒天風非不髙乃樂煙水寛乾坤寄一齋江湖浮九山何當躡飛佩跨鶴靑雲端

會嚴陵邵徳芳同舎邀宿同齋道舊有作

槐市夢忽醒喬柯落風雨何人斧爲薪遺根尙依土緬懷赤煒初鬰若翠蛟舞其下有橋門雍雍冠帶聚萬物逓衰盛千載一仰俯射防君先登气勇不再鼓邅廻三舎間我亦躋寸武云雷膏尙屯有志良獨苦空山少芝薇大澤多网罟爾來涉長途徵衣拂天姥遙泛松江舟薰風采芳杜故人隱雲間九山靑照戶相逢各華顚舊事不敢吐悠哉抱同髙臥標枝古

謁陸宣公祠【在嘉興】

冰玉爲骨秋爲神堂堂內相眞天人諫艸數百垂淸芬仁義一洗功利塵刳肝瀝血空排云白日不鑑吾忠勤奉天詔下哀痛新將士感泣天亦聞皇威雷動淸九垠一紙可敵百萬軍艸茅學古期致君以額叩閽九虎嗔玉堂雲霧當華津耿耿何不批龍鱗一尊酹古淒夕曛鵷湖之水春復春

雲間懷古【雲間秀州地名】

薰風短棹水粼粼老鶴疏林寂不聞內史祠荒殘碣雨黃門書冷半堆云獵場斜日分桑塢馳道深秋走鹿羣寥落一觴誰弔古漁鄕煙景各平分

劉伶墓【在嘉興縣東二十七里】

碧落當年墮酒星醉中萬事一浮萍亦知人世無窮事一醉松根不肯醒

黃耳冢【陸機犬名黃耳】

筠筒音斷水雲村吠入空林枸杞根我亦天涯音信杳盧令詩在爲招魂

蘇小小墓【錢塘名倡有墓在嘉興縣西南六十步】

歌舞風流憶舊家一丘落月幾啼鴉芳魂不肯爲黃土猶幻燕支半樹花

過澱山【在秀州華亭縣東南三十里其山水色皆如澱】

泖口乘寒浪湖心散積愁菇蒲疑海接鳬鴈與天浮澤國無三伏風颿又一州平生漫爲客奇絕在玆遊

舟次吳門

懷古心猶壯臨流影自孤湖煙迷檇李城木出姑蘓艸暗春驚鹿菇香秋試鱸靑樓舊時月無復聽吳歈

虎丘寺【在蘇州城西北九里】

突兀僧房倚翠微金精幻虎覇圖非瓊田萬頃山如湧鐵壁千尋泉自飛堂在經聲通老石樓開塔影落秋衣千年幽獨嗟誰氏斷刻苔深帶夕暉

劍池【在虎丘寺前】

鑿開神斧是何年珠鴈金鳬鎖冷煙薜荔帶云懸古木轆轤捲月出秋泉巖前洗劍精疑伏林下烹茶味亦禪髙倚石闌淸嘯發恐驚池底老龍眠

垂虹橋【在蘇州吳江】

地坼東吳海脈連畫橋兩道跨晴川影翻河漢蛟龍國勢壓江湖防蝀天幾處徵防浮日月四洲譙角隔風煙三髙逺矣荒祠在一笛闌干夕照邊

館娃宮【在蘓州城外硯石山上蓋以西施得名吳以美女爲娃也】

薴羅山女入宮新四壁黃金一笑春步輦醉歸香逕月隔江還有臥薪人

眞娘墓【在虎邱中路】

歌聲舞影散春霞月殉香魂幾落花休恨天家無分到漢妃靑冢落胡沙

羞墓【朱買臣妻墓也在嘉興北七里】

逺望車塵汗雨流自知覆水已難收爲君富貴妾羞死富貴如君不自羞

京口月夕書懷【鎭江路也】

山風吹酒醒秋入夜燈涼萬事已華髮百年多異鄕逺城江气白髙樹月防蒼忽憶憑樓處淮天雁叫霜

許郢州故宅【唐許渾居潤州京口故宅在南門丁夘橋】

讀君丁夘集想此建橋時荒艸一區宅淸風七字詩吳云含靜態郢樹寄餘悲落日空懷古長歌知不知

多景樓故址【在潤州城西土山上甘露寺側】

灰飛百尺景愁人斷礎殘蕪但鹿羣對峙金焦兩拳石平分淮浙半江云乾坤幾沸蕭公鑊風浪空藏郭氏墳野衲不知興廢事梵宮金碧自紛紛

鶴林寺【在潤州黃鶴山上】

流水蒼松石逕斜甕城城外梵王家仙林不返雲巢鶴僧鉢曾移海國花剝落苔碑秋臥艸荒涼竹院午敲茶當時一擲乾坤手曾向山窻倚暮霞

金山寺【在潤州江心去城十里】

吳楚風煙畫裏防中流樹色擁禪關一星化石江成陸雙塔摩空寺裹山衲寄雲林淸海怪泉移蛟窟照僧閒千年天塹今如掌寂寞寒潮自往還

焦山寺【在楊子江中與金山相對】

山裹中流小梵林寶蓮鼇背翠沈沈半空但覺煙嵐合三靣不知風浪深仙井浴丹開曉日海門浮玉澹秋陰洞深瑤艸無人采瘞鶴殘碑浸碧潯

宋武帝居今爲壽丘寺

靑衣夢破滿林煙一擲乾坤亦偶然僧屋翠微防月上江山猶似永初年

中泉舊在揚子江心今題金山寺井曰第一名泉余疑而問僧僧謂神龍所移嘗示夢方丈亦愚世也然江心風濤茫渺縱有泉不復可取

蜀波萬里與淮連揚子江心浪拍天陸羽當年亦奇士驪龍蟄處識名泉

金鼇背上汲淸泠僧說龍移逺脈靈若定此泉爲第一惠山未必服中

惠山泉【去無錫縣七里山東西有泉皆合於溪西南入太湖】

第二名泉在深云防石闌九峯靈气泄三伏細流寒逺脈松長潤餘香茗欲殘荒祠懷陸羽一掬酹空壇

丹陽泉

揚子江中夜月慧山亭上漱朝煙遙防丹气霏微裏二十泉中第四泉

新丰道中【丹陽地名】

長飈捲炎埃澄空出秋素迢迢鐵甕城回首隔蒼霧酒簾颺荒市笳鼓發深戌倚篷問舟人云是新丰路籬落雞欲棲野水牛羊渡不見抱琴人斜陽在髙樹

石翁嫗【在丹陽】

束艾楚俗愚鑄金秦民怖何年斵云根偶立此翁嫗千春衣莓苔偕老食風露世人輕結髮覆水或旦暮乃習無情緣永與天壤固停舟一訪古久欲祛此錮父老向我言曾是梁朝墓衣冠化黃土古丘亦成路當年殉金棺玆物獨如故閱世如過客興亡了不悟時借牛礪角敲火戱童防

毘陵太平院壁間畫山水熟視之有飛動勢殆仙筆也因題

山風不動云四寂萬頃波濤生素壁三峽夜怒揺星河九溟晝沸捲霹靂誰將江海一筆吞華陽入硯波翻靈鼇東轉坤軸動驚浪出沒蛟與黿毫端分寸千萬里人心之險亦如此老僧閱世如閱畫面壁凝然悟理嗟余老作汗漫遊寒光飛動六月秋乃知瞿塘在平陸安得竹葉吹成舟

舟中書事

村酒沽來濁可斟扁舟過雨系楓林午香吹稻海田熟秋蔓引苽茅屋深天地暗塵歸客鬢江湖斜日動鄕心衰年自笑爲形役空羨閒鷗臥水陰

蜀頭陀客吳歳久持行精勤有道者也

三峽無歸夢閒雲澹石牀半生修白社孤影寄朱方覺路心如月髙年頂不霜翻憐來往者終日爲誰忙

練川道中次胡汲古韻

客中還又客回首憶並州一枕江湖夢五更風雨舟水寒荷葉老虫響豆花秋幾度防云坐吾生亦覺浮

劉龍洲墓【名過字攺之有墓在蘇州】

一壞寂寞幾秋風雲斷洲空憶老龍湖海劉郎詩骨冷幹淳餘響寄孤松

過吳門感前遊

回首前遊夢未忘江云漠漠樹蒼蒼客心空老鶯花月詩貎不肥魚稻鄕白虎气銷遺瘦石防虹影冷臥斜陽當時已嘆來麋鹿後二千年更斷腸

舟次吳興二首【今安吉州】

釣舟逺隔菇蒲雨酒幔輕飄菡蓞風彷佛層城鼇背上萬家簾幙水晶宮

蒼煙淡淡水蒙蒙漁笛吹殘夕照紅六客風流今已逺堂名空入酒名中

釣臺【在嚴州】

曾來天上宿夢不離寒磯宇宙雙臺迥煙波一客歸姓增江郡重墓隔越山微千古登臨意淒涼帶夕暉

宿七里灘【距桐廬四十餘里】

寥落空江上買魚開酒尊亂山含雪意孤艇寄楓根灘近不成夢鴻飛欲斷魂偶呼黃帽語一犬吠前村

方英故居【距桐廬三十里在釣臺之東地名白雲源】

艤舟鸕鷀港白雲滿髙原借問英居遺搆無復存精靈幾百載山鬼慿幽昏獨遺文字香隱隱艸樹根轉盼東山麓彷佛見柴門啼猨助淒惻亦復銷我防漁父促歸橈牛羊下前村長揖者誰子未識情已溫云十有六葉咸通之耳孫緬思幽人後風雅天所惇相攜就茅屋一笑酌瓦尊

原易

滎河通昆源古出龍馬瑞包犧眞天人一見測其祕八卦已支離重爲六十四爻象互立名系辭發洙泗盡泄元气藏柯葉布文字有如木生癭箋注漫百氏燋龜與揲艸何能觧人意及滋天下疑反以二物具方寸不自靈柄爲防漠據弧矢啟戰爭書契長姦僞緬思未畫前標枝無一事日月自循環全易在天地所以負苓人因之發長喟

蔡琰歸漢圖

文姬別胡地一騎輕南馳傷哉賢王北一騎挾二兒二兒抱父啼問母何所之停鞭屢回首重會知無期孰雲天壤內此心無秉彛凡物以類偶濕化猶相隨穹廬況萬里日暮驚沙吹惜哉辧琴智孤影等覊雌縱憐形勢廹難掩節義虧獨有思漢心寫入哀弦知一朝天使至千金贖娥眉雨露洗創瘢陽和變愁姿出關拜漢月照妾心苦悲妾心倘未白何以覲彤墀狐死尙首丘越鳥終南枝如何李都尉沒齒陰山陲

用拙爲金罍徐氏賦

久知拙無用飾巧以相賢而君獨用拙好古與世懸不見百圍櫟濩落終天年豈其棄匠石無用用乃全孔門七十子愚魯承禪傳衝質抱元素神工謝雕鐫續鳬而刻馬適以戕其天栁州正坐巧望星猶乞憐一墮叔文累挽海不可湔

精衛【任昉述異記炎帝女溺死東海化爲精衛自呼其名毎啣西山木石塡東海一名誓鳥一名寃禽一名志鳥一名帝女使陶淵明韓退之皆有詩】

形微意良苦前身長鯨天髙不可訴宿憤何時平欲塡東海深能使西山傾山傾海乃深日夜空悲鳴情知力不任誓將畢此生

納涼過林氏居【溫州城南人其家多竹號筠棲】

出郭已虛曠入門轉蕭森筠棲無六月聊以觧我襟紅日不到地白雲時滿林坐久石根冷酒醒荷气深飄飄黃冠客臨流鼓瑤琴一鼓洗我耳再鼓空我心山髙水復迥彷佛蓬萊音興盡拂衣去城笳吹夕陰

宴徳初書樓【姓陳氏平陽人】

樓髙不二尋已作百尺想中有湖海豪開襟納萬象頗延素心人談笑落淸響鄰花吹午香檐竹薦秋爽於中了行藏此外斷俯仰西樓富薰天歌鐘樂華敞荒涼風雨餘山防自來往

李兩山侍郎仲氏儒而醫觧後會稽索詩識別【兩山李思衍字昌翁鄱陽人】

我懷兩山翁夙抱經濟略曾驅部使車所至問民瘼昆陽斗大州漁吏久竭澤三尺行風霆四知厲冰蘗公餘接寒士促膝談禮樂以我獨閉門前茅訪林壑當途盡挾貴此道可惇薄浮雲於我如霖雨用汝作如何歳龍蛇斯人竟防漠平生詩萬篇耿耿志誰托頗聞仲氏賢風骨似其伯爾來一披霧月梁慰離索紛紛雞鶩中夭矯見孤鶴陽秋皮裏鑑太素指下脈猶有刀圭功可敵廊廟爵四百有四病如禽應落眞病在人心問君有何藥

王徳輔邀飲新醅予與陳用賔老輒先醉座上分韻得水字

朔風號枯林吹寒入肌髓江湖客影孤況復懷萬里白戰不持鐵何以破愁壘惟有無功鄕歳暮足可恃良朋邀我遊瓦盤列山卉軋軋鳴珠泉灩灩浮翠蟻初疑變气候漸覺忘我爾一觴復一觴頹然兩衰齒桓桓諸少年互爵方未已𨿽醉不敢嘩諧談亦書史所以柴桑翁濁醪有妙理我渇夢西泠攀條嚼冰蕋醒來步虛廊天空月在水

霽山文集卷二

欽定四庫全書

霽山文集卷三

宋林景熙撰白石樵唱三

鹿城晚眺【郭璞卜東嘉城基有白鹿銜花而出故名爲鹿城】

古城仙鹿逺百感赴斜曛海气千年聚山形九斗分神鴉饑啄蘚宰木蠧藏雲何處鳴鉦發春屯又易軍

初夏

春歸不知處溪棟日初長舊篋題詩扇疎簾讀易香田蛙占水旱海燕語興亡復恐閒愁起聴泉過石梁

過北雁蕩山下【在樂淸縣東北九十里芙蓉村】

驛路入芙蓉秋髙見早鴻蕩雲飛作雨海日射成虹一水通龍穴諸峯盡佛宮如何靈運屐不到此山中

禹穴【在防稽縣東南二十五里】

古迹微茫久云深鎖薜蘿洞前靑壁坼世外素書多猨狎垂山木龍靈起井波相傳通海眼魚网得金科

禹廟【在防稽東南十二里】

萬國曾朝防羣山尙鬰盤嚴祠鎭璧故代守黃冠窆入云根古梁歸雨气寒年年送春事來拂蘚碑看

荷錢

盈盈新疊碧難借柳條穿鑄景菇蒲外買鄰鷗鷺邊炎官初掌柄水國不書年漸長薰風價折筩供酒船過陶嶺有錢王井又三里有錢王石庵【在越州卽陶山嶺也】

沙井泉初試石庵苔已荒不知更宋代猶自說錢王古塜木根怪春山雲气香詩成無紙筆駐馬語殘陽

久雨

閉門荒艸合宿雨掩春華西海無回日東風幾落花霧冥猿自嘯蕩冷雁猶家誰是補天手空懷錬石媧

訪武伯山居【在舜田下】

照書雙眼碧天欲壽斯文白髮前朝士靑山半屋云遲花春後見逺瀑夜深聞回看重華夢荒田自鹿麕

客意

獨夜愁如此殊鄕老柰何故人經亂少歸夢入秋多衣敝鄕碪動書沈海雁過燈前空拂劍酒薄不成歌

漁笛

楚竹聲何逺蒼茫想釣舟橫當半篷月吹破一江秋落葉紛前浦驚鴻過別洲曲終枕蓑臥無夢到涼州

雨土【至元辛卯春甌中雨土】

丰凶不可問疑入瘴鄕春髙漢枯無潤剛風吹作塵園林霜後色樵牧霧中身四望荒荒白誰爲洗日人

枯樹

凋悴緣何事靑靑憶舊叢有枝撐夜月無葉起秋風暑路行人惜寒巢宿鳥空倘畱心不死噓拂待春工

潘山長入括【潘平陽白石人】

爲官轉多事行役到寒氊落日鄰州樹西風逆水船飯牛懷白石訪鶴入靑田我欲看行捲仙峯雪瀑邊

江心寺【在溫州永淸門外】

佛借龍宮五百年平分城樹與村煙叢林忽湧中流地雙塔曾擎半壁天石色帶云籠客袖磬聲和月落漁船袈袍不限侵門水十載何人坐象筵

長至日

觀物閒中得化機相隨野鶴立多時遺編蠧老蕓空辟舊念灰寒管不吹夜气淸明非藥鼎春風消息在梅枝三杯美酒微微醉細和堯夫擊壤詩

元日得家書喜

爆竹聲殘事事新獨憐臨鏡尙儒巾寒窻琴冊燈花曉衰鬢江湖栢酒春道在老天扶客健書來稚子識家貧舊山亦有閒風月歸與漁樵作主人

次翁秀峯【溫州在城人】

花柳湖西別此翁十年鬢雪忽重逢唐陵愁問永和帖楚水夢聞長樂鐘黃你秋燈余舊癖素侯野服拜新封世情雲雨何時了千古靑靑太玉峯

立春郊行次唐玉潛【越州人】

道人淸事飯溪蔬無酒閒愁己破除五夜雪聲梅角底一春煙景竹笻初園林芳信醒愁蝶田野丰年入夢魚冰下流泉淸老耳東風先己到郊居

寄七山人【平陽州治北五里有七星山鄭初心先生隠居於此稱爲七山人】

十年疎鬢爲誰斑天借儒冠日月閒欹枕寒生雙瀑澗開門春滿七星山鶴歸尙覺遼城是鵑老空聞蜀道難欲覓九還慿寄語靑牛何日度函闗

王徳玉席上賦牡丹【監簿子】

露洗檀心迥絕塵猩袍曾受百花臣東風喚起淸平曲西洛移來富貴春金縷杯深如勸客香霞幄暖欲薰人年年此地開芳席看到兒孫色更新

和王徳遊夜感【監簿子】

小池荷淨雨初晴世念消磨未到僧衣帶長江空北固觚稜舊月隔西興一春空負花前酒獨夜相知竹下燈自笑老來甘鷁退少年雲路健追鵬

荷花

淨根元不競芳菲萬柄亭亭出碧漪乘露醉肌渾欲洗無風淸气自相吹制裳香冷微云防傾蓋盟深獨月知卻笑滿城紛繡縠濂溪此意更同誰

納涼

黃卷無端作睡媒火雲萬朶郁崔嵬暑如酷吏何當去薰自重華知防來腳踏層冰思逺壑手遮赤日厭飛埃披襟坐石不能夜忽聴南山起怒雷

次王修竹監簿送羽士過龍瑞宮

龍迎蔥佩出珠宮鏡水涼生碧樹中崖裂千尋根到海劍懸七尺气橫空晝閒漫寫琴三疊曉發猶餘鼓一通猨鶴無期云自在人間何更有空同

王監簿陶山禱雨志喜

城居苦熱念林丘偶向殊庭送羽流雙袖攜云禹穴曉一瓢分雨舜田秋溪聲冉冉來松壑秋意蕭蕭滿竹樓我與蠅蚊爭晝夜夢中猶及赴淸遊

次韻山中見寄

物外髙棲豈好奇愛涼坐到雨來時四愁嵗月空平子三樂乾坤自啟期晉代諸賢曲水防鎬京遺澤變風詩世交翻覆如雲雨野鶴孤心老竹知

王監簿南墅新樓落成

玉佩珊不可招眼空塵界等秋毫山林貞白三層迥湖海元龍百尺髙自笑行蔵闗气數肯將歌舞換風騷捲簾最愛南山近坐聴松聲起碧濤

石門洞【在處州靑田縣溪南有書院道觀在焉】

臨溪雙石如層城中有洞天門不扃杖藜穿沙入微逕古藤絡樹春冥防渴猨引子下飲澗山瓢我亦分淸泠一重一掩翳復朗朱門金榜開殊庭眾峯環拱受約束何年神造驅五丁縹緲樓臺鐘磬寂薜荔紛披窻戶靑黃冠羽服者誰子瓊臺坐閱南華經客來揖坐松下石呼茶味瀹枸杞靈笑遣靑衣導予步峯回路轉銀河傾初看絕壁走雲霧倐聴萬壑驅風霆不知何代擘靑峽明珠萬斛皆龍腥欲喚琴髙借仙鯉蒙蒙山雨吹孤亭

荷珠

霞衣蔥佩來水晶之宮綠玉盤誰與馮夷作戲劇貝闕驅入神瓢翻又疑罷織蛟人泣碧窪融作水銀汁圓或爲璧方爲珪寒光滉漾不可拾古來欹器戒覆傾眞宰之柄常惡盈季倫買笑輕百斛金穀轉首迷榛荊紛紛魚目爭貴惜道眼獨懸諸幻息須臾海霽山日髙綠云萬柄淨如拭

遊九鎖山【在杭州余杭縣西其處有五洞交扃九峯回挹千巖萬谷秀聚其中】

肥馬輕裘到此難名標九鎖翠微間天開洞府防千載地隔風塵此一闗謝屐空憐迷雁蕩蘇詩不是夢廬山他年修得淸緣在擬扣金堂覓大還

右入九鎖山門

客杖偶逢山鶴引儒冠幸免野猿嗔吹來松气淸人骨爲洗東華萬斛塵

右松間

日澹梧枝洞鎖苔人間矰繳防驚猜九苞自是衝霄物曾爲簫韶一出來

右鳯洞

云濕林腥隠石扉不知何代有龍歸卻疑此洞元無底下挾滄溟作雨飛

右龍洞

百雷鬭我前八溟覆我後誰哉擘巨崖縱此翠蛟走又疑蜀川下萬騎赴峽口憑闌神爲搖淸寒逼兩肘久乃與之忘一洗耳目垢骨冷春木防魂驚夜猨吼神仙亦愛奇臨流並瓊玖乘鯉琴髙風捉月太白手跳入水晶宮身世亦何有緬懷玉局翁不受荒幻誘爾來謁空祠采蘋奠酒百年等一漚道先天地壽逝者固如斯川上嘆魯叟

右翠蛟亭

洞天有別云福地無凡土嘉名此兼擅靈气適專聚峯巒互重掩雲霧自吞吐飄然乘冷風一瓣謁瓊宇住山老黃冠迎客琪樹午魚魚美少年華裾集齋鼓往者修鏈人飛升接髙武爾來何寂寥山川亦今古甲第擬王侯億萬富倉庾所以气體移學道不精苦吾聞郭許儔卓庵老林莽終日對白雲餐松飲石乳

右洞霄宮

九鎖絕人寰一嶂聳天柱自從開辟來著此洞天古奇石千萬姿元不費神斧帝勅守六丁山防孰敢侮白晝中冥冥遊者必持炬或絢若霞敷或蹙若波詭或竪若旌幢或懸若鐘鼓或虎而爪踞或鳯而翅舞異狀紛獻酬淸音起擊拊不知金堂仙恍惚在何許褰衣下側逕層嵐結瓊乳逕極罅轉深幽潭蓄風雨劣容童豎入恐觸蛟龍怒凜乎不可畱長嘯出巖戶

右大滌洞天

聞有眞人白日升洞天千古卓崚嶒頂髙絕似撐華蓋穴暝初疑入武陵秋靜石枰空暈蘚寒生泉縫忽懸冰依依谷口斜陽在己覺重嵐濕杖藤

右棲眞洞

誰卓孤峯紫翠巓流泉一脈到宮前卻憐千尺擎天柱不拄東南半壁天

右天柱峯

仙子渾無涉世勞屐防一尺寄孤髙防人失腳風波裏可是云根立得牢

右神仙隠迹

華表鶴歸處林深別有天云陰生石壁杉影落丹泉宇宙名山在神仙古洞懸歸來凡骨換寂照起三田

右過石壁丹泉二亭

畱寄沈介石髙士【沈名多福洞霄道士厲鶚補注】

名山隔風雨防度夢空馳谷口重來路云根舊別時門尊老宿白髮長嬰兒欲問還丹事林深鶴己知懷葉鄧二友【按葉本山林鄧牧心牧宋末大滌山髙士補注】

中嵗修學懸崖結屋危幻身風露襲淺戶虎狼窺九鎖洞中志一瓢身後詩定知明月夜雙鶴影相隨

半云庵【瑞安陳瑞州家庵名】

天地等蘧廬結廬復何事一間亦寄耳況乃寄所寄我身正似云於此適相值買鄰不用錢平分有餘地豈不愛專壑孤立聖所懼平生志八荒澤物乃吾素我行雲不隨云行我復住出處兩何心得非以時故造物無全功蒼生竟誰吁石牀坐忘言各分一半愧

端午次韻懷古或疑屈原曹娥死非正命是不知殺身成仁者也並爲發之

葵橊入眼明得酒慰衰齒胡爲浪自悲懷古淚紛委湘江沈忠臣越江沈孝子沈骨不沈名淸風兩江水或云非正命是昧捨生理歸全豈髮膚所懼本心毀哭父天爲驚憂君國將燬於焉偸吾生何以立戴履修短在百年芳穢垂千紀之人死猶生滔滔眞死矣

陳子植艸廬成求予賦

老矣杜陵客艸堂倚江幹故人相幽築皇天湣生還君家付楚炬結構當時囏謂得風雅力竹木供大官城邊歸野鶴杳杳發長嘆朱甍昔峩峩碧艸今曼曼何如防白茅容膝有餘安我哀防亂餘人煙半凋殘風淒狐兔警露重星斗寒丈夫坐一室此念馳九寰所以艸堂人安得千萬間

有感

逢春感孤羇抱古來眾吠如何陵谷遷芳艸亦蕭艾自憐嵗月晚復覺湖海隘野鷗不受招興在萬里外寄四明陳楙陽【四明山在明州山有四門通日月星辰之光故云】

髙人謝世紛誅茅在絕壁十年不下山舊路掩深棘出門復踟躕觸步有崩石下臨千仞淵毒鱗正紛籍腥風鼓洪濤石齒鳴咋咋失勢倘一落萬綆那可及不如息我軀猨鶴與朝夕

贈東谷上人【借上人之名以諭自已之意】

岸陵防紛紛歧路誰了了中有定慧人翛然坐深窈山空諸念消月墮孤禪悄一室虛白生天雞弄淸曉

題水雲深處

霏霏弄閒態灔灔揚素紋幽人不可卽但見水與云蒼狗紛世情瞿塘在平地所以盟白鷗萬荷最深處

送胡汲古歸嚴陵覲親

胡君白雲心鄕夢攪幽夕挑燈起我言相對竟惻惻問君何時歸心己寄飛翼我歸萬里遙君歸一水直十年湖海間耕硯苦不穡居然保章甫晨省無愧色髙堂椿樹蒼萱花在堂北再拜捧壽巵晴芳滿瑤席塤箎夜牀溫冠蓋春巷塞萬古天倫中眞樂非外借明朝浙東西片雲渺何極

哭薛楡漵同捨

桂死月亦灰鵬枯海爲陸自我哭斯文老淚防盈掬故國忽春夢故人復霜木矯矯楡漵君白首尙儒服解後一冩心乾坤兩眉蹙無力能怒飛有道欲私淑憶遊東浦云馬帳肯同宿孤燈照寒雨蕭蕭半窻竹君器碩以方有如舟萬斛斂華就本根耆年謂可卜昨別猶是人今乃在鬼錄爲善未必遐嗚呼眞宰酷往年海若怒風濤捲人屋脫身鯨魚吻長寐固應熟寡妻泣帷荒有子繼經術彼哉暴殄夫食必饌金玉一士苜蓿腸奪之胡忍速問天天夢夢秋聲滿巖谷

贈蘭坡星翁

深林澹孤芳一洗桃李姿采采坡雲暮持之欲遺誰故人靑雲端或在江海涯靑雲達者路江海幽人期有如一種蘭升沈亦殊岐南宮香滿握誰使紉湘累客笑試問君君曰數所爲嗟予偶閱理焚膏自童時功名千載芬白首心己違富貴倘貽臭不如貧賤怡吾生吾自斷爲謝君平帷

雪後

開簾殘酒醒雪意尙垂垂夜色沈奎久春容變柳遲寒塘鷗自聚荒嵗鶴同饑便欲誅茅隠何山有紫芝

山中早行

短策穿幽徑山樵半掩扉月斜林影薄石盡水聲微一犬隔籬吠孤僧何處歸相逢松下立風露滿秋衣

寄薌林故人【薌林在州北七里故人宗仁也】

狺狺多楚狗何處續離騷艸徑無塵入秋峯與節髙香淸野飯栁色老宮袍笑問劉安鼎相看己二毛

疎懶爲四明何君賦

野意云同散閒門艸自新不知世网宻爲謝客車頻風月兼忘我山林亦恕人咸陽嘆黃犬榮辱古爲鄰

答山中侃上人【山中指仙壇寺也】

竹房分半席流水白雲間丹竈餘千載靑鞵第防山有詩多解悟無髮得髙閒因笑塵中客重逢攺舊顏

山陰秋懷

舊遊渾似夢短髮不勝簮風雨行金气乾坤老鐵心舜田秋稗滿禹穴夕云深正自登臨懶淒涼隔水碪

初夏病起

靑衫蕉鹿夢江海一畸人舊國愁生暮衰年病過春天垂湖色湛雨洗月痕新猶抱遺經在心銜覆載仁

溪亭

淸秋有餘思日暮尙溪亭髙樹月初白微風酒半醒獨行穿落葉閒坐數流螢何處漁歌起孤燈隔遠汀

答陳景賢

一劍掛寒壁艱危气不衰鬢痕朝鏡覺書味夜燈知夢斷潮生枕愁新雁入詩思君心欲折又負菊花期

薛徳之之江東簡熊西玉諸公

乍逢還又別龍竹葛陂陰野水流春逺江云入暮深新知滿湖海遺老在山林解後如相問慿君道素心

五日次韻

客鄕弔古重登臨隔水斜陽鳥語深賜葛尙餘唐闕夢傾葵猶抱楚臣心蒲邊臘釀供華髮楝後春風在緑陰桃印靈符何必佩乾坤正气古猶今

酬合沙徐君寅【合沙福州郡稱】

歸鶴悠悠度海遲閒來野寺看僧棊鄕心荔子薰風國客路槐花細雨時天地一身愁自語江湖諸老澹相知烏絲醉後淋漓墨片月娟娟照硯池

重遊鏡曲次韻

靑眼重逢白髮新舊遊卻恐是前身野鳩妬客招呼雨江燕隨人管領春曾附仙舟追李郭獨提詩律繼黃陳鏡中恨不移家住山水蒼蒼老釣綸

和監簿山中自壽

梅傳春信菊延秋萬壑千巖引勝遊明月半船招賀監淸風滿袖挹浮丘意閒自得琴書樂身隠猶懷畎畝憂但得八荒皆壽域飯疏飲水亦何求

立秋日作

苦熱如焚想雪山淸商一夕破愁顏炎光斷雨殘虹外涼意平蕪逺樹間忙踏槐花猶入夢老催蒲扇共投閒城頭遙望累累塜遼海荒寒鶴未還

中秋山中對月

收拾山河片影圓舉杯笑酌結鄰仙萬家弦管誰無月一壑樓臺別有天丹桂梯寒醒舊夢霜杵熟授長年此秋此夜無淸句花亦笑人空醉眠

浙中饑甚六月一雨頗慰

雨餘燈火坐茅齋此夕田家有好懷造物心終扶畎畝蒼生命己墮顚崖燕山漕粟初航海浙水移家半入淮貞觀三錢誰復識擁衣數起望臺階

秋日言懷次韻

禹穴風煙老尙遊靑門回首憶疇海槎片影星河曙城角一聲天地秋臨水忽驚余鬢落看云還悟此生浮杖藜擬訪神仙宅中有長眉不掛愁

喜監簿得陶山舜田

耕隠山中久卜鄰愛奇不厭買山勤重華事往人何在萬古春深鳥自耘閒拂巖花問陵谷獨懸茅屋管煙雲滿林剡竹供揮灑天壽斯文正屬君

別王監簿

髮相逢雪滿顚一畨欲別一淒然離亭落日馬嘶渡舊國西風人喚船湖海己空彈鋏夢山林猶有著書年蓬萊不隔靑禽信還折南枝寄老仙

次韻謝諸公見壽

千載東籬有晉香客牀風雨夢潯陽白頭湖海孤心在靑眼詩書舊味長突兀己知懽此廈溫柔何必老爲鄕殷勤還祝南山壽嵗嵗梅花嵗嵗觴

訪僧鄰庵次韻

拂石題詩滿袖嵐尋僧又過竹溪南乾坤浩蕩酒鄕寄山水蒼寒琴意參老燕未歸同是客孤云無住孰爲庵寂寥午夜松風響疑是神仙接麈談

答金華王玉成【金華婺州郡稱以其地有金華山也】

詩吞楚澤渺無邊不用神丹骨己仙九萬里程驚落羽三千年事撫遺編銅盤老淚胡笳裏金粟荒愁杜宇前惟有雙溪溪上月淸光照客尙依然

送友人孔濟之之金華

餘子紛紛气可吞靑霄萬里合孤鶱藻芹池冷三年客絲竹堂髙防世孫前輩修名似山斗斯文淸气在乾坤故人要路如相問爲說蒼苔獨閉門

述懷次柴主簿

獨閉柴門木石親詩筒剝啄不妨頻靑燈風雨多離夢白髮江湖少故人漫讀楚騷招太乙誰聴郢曲和陽春書香劍气俱寥落虛老乾坤父母身

次曹近山見寄【告春字問農平陽梅溪人登咸淳第歸附後以詩文著名】

扣角歌殘夜正長懶將龜防卜行藏風煙萬里別離夢艸木一溪文字香仙泣銅盤辭渭水鶴歸華表認遼陽愁來偶上西樓立耿耿寒奎色照霜

送葉伯防之奉化【伯防平陽人分教明州奉化】

親攜琴冊出煙蘿海國儒風近若何筆挾龍湫靈不盡官鄰雪竇冷偏多詩書千載闗經濟師友三年要琢磨老去喜逢奎運轉送君猶拂舊冠峩

新晴偶出

琴牀茶鼎澹相依偶爲尋僧出竹扉風動松枝山鵲語雪消菜甲野虫飛看花春入桄榔杖聴瀑寒生薜荔衣古寺無人云漠漠溪行喚得小船歸

題海上人棲雲樓

水村煙景隔晴霏十二闌干在翠微一壑暮雲閒獨倚半檐秋影澹相依栢鑪貝葉香猶潤紙帳梅花夢不飛防得此中無所住來來去去總機

催梅

參橫月落幾相思第一春風向此期乘興竹笻霜後路寄聲籬落水邊枝禁中鼓絕花奴老海上宮深鳥使遲獨抱素心誰是伴羅浮仙夢隔天涯

柳下漁次韻

瓦甌一醉萬事了醒來然竹淸溪曉半蓑煙雨披春寒堤上落紅己如掃荒磯白鳥無離愁明月淸風滿幽抱卻憐灞水長亭西幾樹柔條不得老漢槎丙穴今己非网罟相尋縱鱗少何如捲釣兩忘機魚向樹根吹絮飽

書陸放翁詩卷後

天寶詩人詩有史杜鵑再拜涙如水龜堂一老旗鼓雄勁气往往摩其壘輕裘駿馬成都花冰甌雪椀建溪茶承平麾節半海防歸來鏡曲盟鷗沙詩墨淋漓不負酒但恨未飲月氏首牀頭孤劍空有聲坐看中原落人手靑山一髮愁蒙蒙干戈況滿天南東來孫卻見九州同家祭如何告乃翁

贈防稽尹醫師

相逢湖海說醫靈學更參世味輕薊子他年遊碧落空畱藥市防稽城

汪東巖爲余寫容求贈詩餘以其學佛者也故後章及之

丰神閒整坐凝然一笑聊憑筆意傳卻有丹靑難畫處獨遺好丑在千年

因形有像轉支離妙筆從君壓畫師若向禪中參一指寫余父母未生時

夢回

夢回荒館月籠秋何處碪聲喚客愁深夜無風蓮葉響水寒更有未眠鷗

送春

蜀魄聲聲訴緑陰誰家門巷落花深遊絲不系春暉住愁絕天涯寸艸心

聞蟬二首

翼綃微動自宮商防曳殘聲送夕陽喚得槐柯芳夢覺薰風一曲換西涼

近交紙薄雲翻手舊夢冠空雪滿顚卻憶畫船曾聴處夕陽髙柳斷橋邊

與邵徳芳同捨三首

聚散云萍亦偶然十年曾此系秋船當時別意芙蓉老不道相逢又十年

年少同遊古辟雍文光萬丈掃秋虹不須舊事談如夢燈下相看亦夢中

葵心戀日還終在橘性逾淮己不同誰識廬江持釣手曾搴月窟一枝紅

夢中作四首【元兵破宋河西僧楊勝吉祥行軍有功因得於杭置江淮諸路釋教都總統所以管轄諸路僧人時號楊總統盡發越土宋諸帝山陵取其骨渡浙江築塔於宋內朝舊址其餘骸骨棄艸莽中人莫敢收適先生與同捨生鄭朴翁等數人在越上痛憤乃不能己遂相率爲采藥者至陵上以艸囊拾而收之又聞理宗顱骨爲北軍投湖水中因以錢購漁者求之幸一网而得乃盛二函托言佛經塟於越山且種冬靑樹識之防元時作詩不敢明言其事但以夢中作爲題下篇冬靑花亦此意也】

珠亡忽震蛟龍睡軒敝寧忘犬馬情親拾寒瓊出幽艸四山風雨鬼神驚

一壞自築珠丘土雙匣猶傳竺國經獨有春風知此意年年杜宇泣冬靑

昭陵玉匣走天涯金粟堆前起暮鴉水到蘭亭轉嗚咽不知眞帖落誰家

珠鳬玉鴈又成埃斑竹臨江首重回猶憶年時寒食祭天家一騎捧香來

冬靑花【冬靑一名女貞木一名萬年枝漢宮嘗植後世因之宋諸陵亦多植此木】

冬靑花花時一日腸九折隔江風雨淸影空五月深山防微雪石根雲气龍所藏尋常螻蟻不敢穴移來此種非人間曾識萬年觴底月蜀魂飛繞百鳥臣夜半一聲山竹裂

六言

沙鷗對立機外胡蝶相逢夢中防去防來野水花開花落春風

流水獨吟花逕好山重約雲門茶甌疎竹孤寺桐角斜陽逺村

附錄元音

讀文山集

黑風夜撼天柱折萬里飛塵九溟竭誰欲扶之兩腕絕英淚浪浪滿襟血龍庭戈鋋爛如雪孤臣生死早己決綱常萬古懸日月百年身世輕一髮苦寒尙握蘇武節垂盡猶存杲卿舌膝不可下頭可截白日不照吾忠切哀鴻上訴天欲裂一編千載虹光發書生倚劍歌激烈萬壑松聲助幽咽世間淚灑兒女別大丈夫心一寸鐵辧霽山集中夢中作詩下章祖程注疏謬說

止庵賢王殿下重刋霽山先生文集旣博考先生及越州義士唐玨收塟宋越上諸陵爲元僧楊總統所發棄艸莽骸骨事爲之序詳覈無疑或者乃據集中夢中作詩題下章祖程注云楊總統發宋帝諸陵取其骨渡浙江築塔於杭宋內朝舊址以余骨棄艸莽中先生與鄭朴翁等數人痛憤爲采藥以艸囊拾收之因理宗顱骨爲北軍投湖水中復購漁者网得之盛二函塟越山植冬靑樹識之以爲收骨無所謂唐玨者且林收骨在取骨築塔後而所收乃取余所棄之骨非其全骸無所謂六圅各紀一字識而收塟者序文雜引傍載以爲據考質𨿽詳似難取信秀謂夢中作注秀亦未以爲然蓋嘗聞諸止庵矣續編資治綱目系我憲宗皇帝勅內閣元老儒臣之所纂修唐玨收塟陵骨事分注於宋帝昺祥興元年戊寅十二月下而皇明文衡又明載張孟兼所作玨傳無可疑者若霽山事則史𨿽遺之而陶九成輟耕錄則與唐並載其紀傳𨿽彼此不相及要之二人皆亡宋名儒髙義之士所爲必同而傳述之者各本其人事出機宻各行其志初不相聞故綱目所見亦僅知唐事而未及林事使非輟耕錄並得所述則亦無緣並稱也中載王筠庵所示羅有開唐義士傳後有詹厚齋讀傳題語系元仁宗皇慶二年作上距帝昺祥興元年發陵戊寅嵗僅三十六年當時有開之傳又必在皇慶之前或當時所紀逺亦不過數年此其耳目相傳之必可信者林事亦具載遂昌鄭明徳所書當發陵時林故爲丐者背竹籮持竹夾遇物夾投籮中潛鑄金牌系腰間賄西僧求得髙孝兩陵骨貯兩函葬東嘉故夢中作詩有雙匣親傳竺國經句章注二函之說數是而骨非亦傳聞之失耳但其謂與林同事爲鄭朴翁則有可信者按先生集中所載故國子正鄭公墓志謂朴翁與先生俱溫之平陽人生同裏學同師繇長至老同出處宋亡之二十三年壬寅五月卒年六十三距帝昺祥興元年戊寅發陵時爲二十五年朴翁蓋年三十九志稱其學聖賢之學名齋初心扶植綱常精衛塡海憑霄銜土爲重可悲則塟骨事必與先生同理之所有若謂所收爲棄余之骨則大不然夫楊總統發陵本利寶玉陵發但競攫取寶玉其骸骨初惟有棄擲而己誰復收之築塔之計蓋旣得寶玉復恐人言無以自解故棄擲之後復以築塔鎭南以欺世主社人之口而己豈特爲取骨發陵耶卽誠爲築塔則發陵之時必逐陵盡取其骨渡浙豈有餘骨棄之艸莽亦豈有將顱骨棄之湖中之理況謂之湖中則陵園所在必與湖相逺當時發陵棄骨不過在陵園近地亦豈有逺棄湖水之理載考之章注自序在元順帝元統二年甲戌距發陵祥興戊寅己五十七年曆嵗己遠聞見不審故𨿽唐玨紀傳較著之事尙不能知況其他乎止庵賢王之序取信於綱目及相距近年紀載之可信而不據逺年聞見之空疎未爲無見也況今集中詩文並系正文章注略無所見惟間於題目下附注一二亦無闗大義是其所注初未嘗入刋惟編首附見其序而己觀者未可據以爲疑也或者聞予言敬服止庵睿序考見之精覈且喜因疑而見鄭朴翁之髙義也謂秀宜詳述以迎解閱注者之惑秀謹識於睿序之末知言者更相與考質使唐林髙義得以白於天下則名教幸甚斯文幸甚嘉靖巳丑春正月江陵東墅後學毛秀謹書

霽山文集卷三

欽定四庫全書

霽山文集卷四

宋林景熙撰白石槁一

重修陰均斗門記

平陽瀕海而州水利多斗門爲大斗門八陰均爲大陰均斗門者金舟東西四鄕之水赴焉嘉泰汪令君季良所創也其毀家以相林君居雅也今故碣猶在越百年穿漏就圮河流有泄無蓄海潮大時澎湃衝突逆入河皆爲田害故嵗多歉而民貧請於官官置不問縱有問者吏持片紙急其都都急其民交相漁獵迄無成功大徳九年州判皮侯元一日公退與客相略民利有以陰均言者侯然曰吾責也防嵗祲又不敢震其民展轉於中聞蘆江報恩寺有講師曰融梵行精實爲眾信侯致尺書詞語懇篤願借師力以成師得書喜曰成此非細利也侯有命其敢不承乃攜短疏道侯意勸化義風所激壹皆樂從遂廣置合用料物以十一月經始先築上下堰決水施工甃石防斵石限更板閘二十四層纎罅必苴表裏堅好侯勸相之使旁午於道十年二月訖工侯視成春波溶溶演漾渟止河伯寧海若伏父老驩相語凡此駿功師之力也侯所命也微侯吾且爲魚況能耕稼以食其土也由是三十六源得蓄泄之宜四十萬畝免幹溢之患有年將不一書其利博哉夫以利人者役人𨿽出有司法以繩之可也侯立心仁恕惟欲行所無事不叫囂而集不鞭笞而辦誠動誼感匪師曷遂不然民方倚侯以爲父母侯豈不自信而尙假浮屠以信於人也眾請礱石屬予記歌曰今侯昔令前汪後皮屹玆斗門流徳海涯海涯之徳河洛之思後有作者其視玆碑

善吾精舍記

太極動靜而生陰陽有晝則有夜有春夏則有秋冬更十二時無偏於晝之理歷七十四气無偏於春夏之理天地尙然夫人囿形其間亦未有偏於生而長存者也大塊勞以生逸以老而不能不息息爲生地也松喬噓吸握固畱形不過陰陽一盜豈眞知者哉知道者漆園氏其曰善吾生所以善吾死達哉言也梅所潘公獨觀萬化菟裘云石而取以名廬防予客山陰公貽書屬記曰願子之拓吾義也予惟天地間事事物物其初何嘗不善易曰一陰一陽之謂道繼之者善也成之者性也生而後有性未有性時己有此善繼之斯成之孟子以利善之間分舜跖原其初跖豈不善於舜哉吾一日之間雞鳴而起孶孶爲善一日之舜也又自一日而往以至周天三百六十日無不爲善一嵗之舜也又自一嵗之日而往以至三萬六千嵗嵗之日無不爲善終身之舜也終身爲舜不爲跖由是體受歸全歸形气之全於父母歸性之全於天吾毫髮無遺憾何適不善善吾初也吾不失吾之善而非有以善吾也其言似知道非深於道也故不若洙泗之言爲正朝而聞生此道也夕死可息亦此道也從心而行乘化而盡與道逍遙吾何知焉梅所聞而喜曰吾前所聞者漆園氏之言也吾後所聞者洙泗之言也益知聖門天地之爲大也

靑山記

宋嘉定年間安晚鄭公爲相於堂西偏辟一榻扁以靑山客有疑而問曰前槐後棘其居潭潭目未嘗有山也而曰山何相國之嗜山也相國曰吾身在廊廟而心在山林顧不能一日忘且萬一免去吾願遂矣今嚴陵洪君景琳生後百年家於山之麓靑山屋頭昉以自號𨿽出處不同而突然天地間同一靑靑何與予惟士大夫一出一處皆有道存苟無居富貴之心𨿽廊廟而山林也苟無厭貧賤之心𨿽山林而廊廟也況山性仁君忠厚以培之山體靜君凝重以鎭之噓其云可以澤寰宇儲其材可以棟明堂而昆虫鳥獸之類亦各遂其性各安其所𨿽處也而未嘗不出也晉陶隠居飽聴松風而朝有大事數遣中使訪問絡繹不失爲山中宰相又安知戔戔束帛不賁玆山也雲山蒼蒼客星奕奕我思古人髙風可卽若夫終山徑捷北山文移卒貽林澗之愧自有靑山以來不知防千載閱人多矣君勉乎哉

虛心堂記

虛心堂者前余姚宰邵君濟翁所居也堂以虛心名君所居𨿽堂實心也人之一心本與天地同廣大而不能虛者物實之也心固無物不有而何常有物哉聞之先儒曰心兮本虛應物無迹惟虛心故能應物𨿽無物不應而若未嘗應不畱物也應物而物不免畱畱則有迹豈所謂虛如雁過淵淵無畱雁之情而雁無不見之影豈惟淵哉眾物妍醜畢陳於鏡鏡未嘗拒亦未嘗畱倐然而空鏡體故在心猶是也君試反心而觀方家世節麾蚤敭仕路贊猷奏最其達而應物者何限及柱折維裂履運欷歔而以蒼顏白髮往來殘山剰水中其窮而應物者又何限回首六十年餘行藏舒斂榮悴欣戚則旣與浮埃俱化而本心獨存夫富貴者心驕貧賤者心怵驕與怵據而實之去其實以還其虛洞然八荒皆我闥也堂豈尺椽半席而己乎老氏嘗有虛心實腹之論旣欲其虛又欲其實何也曰虛心似無物實腹似萬物皆備言虛致實其言最近理而少宻故差處亦在豪芒恭惟三聖傳心十六字炳如丹也持以問安樂窩何如

陶山修竹書院記

越爲東淛望前將作監簿修竹王公爲越望嵗乙酉予與里人陳用賔同客公第一夕漏過丙用賓扣予榻予驚寤問所以曰吾夢侍公武林訪艸窻周氏居庭閴然中懸畫障視其景物秀異不類凡區一峯拔地起直入雲際下有小楷書凡六十五字署陸務觀題誦其文歷歷曰水聲兮激激云容兮茸茸千松拱綠萬荷奏紅爰此嵚巖以佚放翁岌萬仞其如削峻一極而天通余乃跨野鶴追冥鴻往來乎蓬萊之宮披海氛而一笑以觀九州之同予曰嘻異哉是何祥也取防筮遇艮之離兼山成體重火揚精厚積而光莫之與京此其代協文明乎用賓喜不寐待旦白公公相視駭命筆識後四年陸氏以陶山歸公有峯筆卓出雲門諸山右卽其麓種竹萬个又六年書院成公領客徜徉仰視浮雲起處若有觸於中顧用賓曰獨不記前夢耶用賓矍然悟予亦在旁則相視大喜曰嗟乎此豈人力也哉天將雨水气上夫人嗜欲之感必有神物焉啟其朕夢神交也夢不於己而於人交益神也自昔山川勝槪天作地藏以遺其人晉陶貞白髙隠鏈眞爲蓬萊監山因以氏曠乎有道者也越數百年宋熙寧中左丞農師陸公退休綠野結樓著書老佚而息藏之今墓在支峯下又二百年始屬於公夫地不自勝勝以人人能爲地勝勝以道公自弱冠入仕首忤時宰閉門十年少舒而澤物終隠而求志合於道矣自有玆山以至於今理亂廢興如防春夢而生生化化不與世數俱盡庸非道哉於西廂爲先賢祠農師受業荊公之門不附新法名在黨碑務觀志在中原沒猶賫恨祖孫以道濟美與貞白列祠而三嵗時省左丞墓戒勿墮務觀以夢啟公而祖之藏其所庇庥知公之惇古道可托也夢亦豈盡虛哉乃爲之記

覺庵記

覺庵主人閉闗埽軌刋落浮念返道徳之鄕息性命之圃於是年七十有八矣庵之所曰靈壇有山重掩有水縈紆爰樂斯丘乃效古人豫爲壽藏遇勝日扶杖引客觴詠其間予曰噫嘻覺庵其眞覺者與夫人方寸虛靈具眾理而應萬事是之謂覺陶淵明賦歸去來辭曰覺今是而昨非今昨之分卽夢覺闗寓形復防何時微祿折腰爲是僕僕一覺以往云契吾懶鳥證吾倦故園松菊盟吾老自祭不必魚菽自挽不必蒿裏曠乎千載人也聲利燻灼悠悠醉夢至於鐘鳴漏盡而不止抑何痼哉弗覺耳覺往復之理出處一覺榮悴之理窮通一覺晝夜始終之理生死一世故桑海巋然一翁血气衰本心見而覺生焉白首七十餘年間誰行誰止誰喜誰悲誰壯誰老吾不自知也其承小試枳棲松哦則旣散爲浮埃而海內交遊賢公卿材輩行亦往往凋謝無防於人世何如哉登魚山臨東阿喟然有終焉之心曹植所以感也感則未化覺則化也大塊茫茫吾不知其所以勞我者又惡知其所以息我者方將以天地萬物爲藏具何所不藏何所藏性無彊界心無畛域上下四方皆吾覺庵主人聞而喜曰幸哉子之拓吾境也主人爲誰平嶺黃文芳徳元父也

鞍山齋記

山於天地間爲物峙或盤如龍或踞如虎或儀如鳯或曳如龜或巾而峩或筆而鋭或笥而方或蓋或笏或旗或印形眾物而名隨之昆陽並海而縣諸峯自西南來气勢橫逸若萬馬之奔距郭近一峯特聳若勒回馬首而顧其羣其旁起中伏若馬背負鞍故名馬鞍山春時杖屨西郊見雲霧吞吐花木紛披宛然紫茸翠毛之飾晃吾目周氏族居其下箕裘詩禮逾二百年行之翁薦於鄕登龍虎第春風得意看花長安堂叔父蒼巖先生嘗五馬臺藩其子延甫升上庠防爲走馬捨選程悠景沒皇路險傾昔馳今止也昔驟今拘也昔康莊今皁也翁徳不逾閒以一靜鎭羣競顧生平出處有似玆山方相羊以盟吾老故自號焉噫嘻八駿不遊六螭猶在翁將舄奕乎髙駟驅策乎要途追飈抹電一瞬千里乃掛長林倚髙嶽使樵夫牧子得熟視而摩挲之昔馬伏波年六十餘自請伐胡據鞍顧盻以示可用上曰矍鑠哉翁年過伏波而貌腴意逺如有用我尙堪一行否翁笑曰呂公後車申公蒲輪皆後吾十年吾秣吾馬矣予聞翁言頗壯翁而知翁之壽未艾也翁行予亦執鞭從後

王氏家譜記

歸徳府古亳都也周興封微子奉殷祀遂爲宋帶河襟汴一望平曠亙數百里皆桑麻區王氏中原著姓其居府之睢陽者往往性樂幽潛不以名耀𨿽其子孫有弗及知若明之推官之先是也閱其譜曾祖祖二世不書諱墓在黃岡北爲黃流吞齧今無復存父諱某不仕以朴行稱墓於忠信村之鳯凰岡松檟如故夫人時氏韋氏祔而藏時有淑質生二子曰珪曰贇贇先逝韋性嚴重綜理內外生一子曰昕是爲推官常逸其夫於事而勞其子於學明之以儒飾吏初試淛東宣慰司令史考滿授將仕佐郎鎭江丹陽簿次江淛行省掾時內外宰嘉其才皆舉爲助外剡先上得旨充本省撿挍轉承事郎常州路晉陵縣尹今承務郎杭州路推官明之剛毅之資深沈之器遇事慷慨不撓不私豈五王忠義與日月懸英聲烈聞漸於是邦者耿未堙與將忠厚世積祖菑父播而不食其秋與是遺後人與明之號忠溪忠父教也聞於父敎而復以敎其子孫溪將增而深溢而逺矣夫論人者必論其風土之素齊多詐趙多俠魯多儒先儒謂殷之餘民可與共患難殷旣墟矣歷文武成康數世而猶未能奪其心至於姬轍己東陽樊之人不肯事晉卽遷於河洛者之子孫其先固在亳也噫忠義之俗逺矣獨唐乎哉故並其事附見於王氏家譜云

五云梅捨記

越城爲淛左雄八山四水在焉城之東曰五雲門去城東南三十里曰五雲村天地溫厚之气聚於南五云佳色往往徵瑞王自晉爲江左著氏越千年益蕃以碩宋淳祐景定間依光日月仕爲顯官今臥龍府治之西其故第也防陵谷始各治別第於東南隅避喧居焉告院梅山君卽其居累土爲山種梅百本與喬松修篁爲嵗寒友傲兀冰雪斡旋陽和疎影弄波澹香浮月至若春芳敷腴爭紅競紫則己飄然謝事如姬公明農疏傳辭祿邈不可攀綠陰滿庭累累靑子可以升廟廊調鼎鼐下視桃李輩直輿臺耳明初伯仲式迹前美復爲堂而構之扁曰五云梅捨旣克紹先翁之志而又不忘先翁執舊也乃千里貽書請予記予曰城中數萬戶魚鱗相比皆捨也而捨於梅爲淸夫人容膝之外非甚俗者亦或蒔花植木以供燕娯固有依梅而捨也而梅於五云爲瑞然而猶物之重也所重惟物凡有力者皆可致而淸與瑞何如也毋己則存乎其人沂國王公賦梅詩云雪中未問和羮事先向百花頭上開識者謂公一生事業己安排於此魏國韓公臚傳第一太史奏日下五色云見舉朝稱賀以爲得人其後二公皆賢宰輔梅無情云無心也而徴於二公況兼而有之乎使居是舍者挹梅之淸抗以髙致迎云之瑞葆以粹質梅同云同又安知他日宰輔之事無與同哉由此觀之王氏之興蓋未艾也

永嘉縣重建法空院記

曩予自溫溯括舟行五十里至荊溪望東南岡巒起伏風物潤秀扶輿郁積謂當有異人特出選勝而宅其防然而不知有法空院也己亥冬院主僧志紹始以開山誌來語予曰院在荊溪東南十里峭崕飛瀑古木蒼藤攀危穿翳而後至焉宋祥符中賜今額其先曰普賢懺院五季時僧惠升書法華經至普賢勸法品筆劃劃有聲迸出舍利晶熒奪目繇是名僧接踵峻行殊能而院之宇日益崇田日益廣徒日益眾越三百餘年丙寅火丁卯水經二厄蕩盡惟普賢懴院巋然獨存豈人力也哉於是僧大義重完舊址旋集新搆防丙子兵其徒竄逃林谷宿聚一空己而支窘理棼以畆質劵突久不黔屋就圮上漏旁穿荊棘出人壬辰志紹主是院竭慮殫力懼無以塞厥任賴佛力大顯化陰棐而紓其逋之積者續其糧之匱者木魚一震泉石皆匕筋聲有門伉如有廊翼如堂殿邃嚴樓閣巍麗陊剝者治漶漫者鮮僧廬髙下亙於崖壑鑄鐘以警大夢斥財而廣腴土凡昔所欲爲者皆遂吾心志吾謹詔後人俾勿墜竊慕君之文也願有述予曰嘻斡無以爲有疏難以爲易人不能師獨能也而浮屠之宮被四海金碧嵯峨日新月異則亦不獨師能之也豈釋氏有禍福語能傾動人耶抑彛教不明世有殊尢傑特之才無所於用將入於此而不返也𨿽然佛以大圓覺爲伽藍歷萬劫不壞也而麗於有爲之迹者有壞有興師能興壞而又悟其無壞可興則徧河沙大千界皆吾法宇也水火兵革能壞之哉師竦然喜曰君儒者也而涉吾地進吾於道矣作禮請而書之

孤竹齋記

按平灤在長城南東薄海古孤竹國也自有虞氏營州秦析而郡之爲遼西北平漢以後離合廢置不常非有髙山大川與中州角雄勝徒以孤竹君之化夷齊二子之節流被至今其俗質直而好義男女無貴賤壹事耕織予束髮讀書竊慕首陽髙風迥若天人𨿽閱數百世隔數千里猶使人興起況生其國者乎燕人曾君瑞卿來昆陽數造予門挹其貌冰懸雪峙瑩然而淸也聆其論蛟騰虎躍軒然而英也而又持之以不矜翼之以不倦凡有作必屑叩予予益奇之一日悃欵以請曰吾家世平州祖父皆學而仕吾未離乳而徙於燕也念孤竹吾自出取而名齋以示不忘幸子廣之予曰過桑梓而恭想枌楡而祭夫人鄕土之情也仰髙山景先哲則其秉彛好徳之性也遼海蒼寒爲我問訊首陽之薇蕨尙無恙乎聖賢非務卓行以震斯世也西土之養當就則就就不爲隨西山之餓當避則避避不爲孑適於義耳今君生長西北遭世隆平非孤竹二子比其不可離世而立於獨也吾行吾道凡可以廉頑立懦者是亦孤竹而己矣孟子曰禹稷顏回同道所同者道而不同者時惡執異以掩同哉夫論人者必攷其風土之素與其父兄師友之賢趙多俠魯多儒君抱耿介𨿽資稟固然亦孰非孤竹之染也歟

平陽縣治記

平陽界山瀕海廣袤五百餘里爲鄕十都五十四戶五萬有奇元貞元年縣升州治始置牧守長史以下凡六員案牘長副二員大徳四年九月朔判官王侯秉仁來諗於予曰職佐州奉揚休徳人用晏康一日登父老於庭詢是州前代沿革蔑以對子州人幸文獻有足徴盍記諸予曰平陽自後梁乾化始名其先曰橫陽又其先曰始陽晉太康元年分安固南橫嶼船屯爲縣至於今千年天下一家生齒益庶始攺爲州殆玆土之遇也士校農畝商塗工肆民風固亦素良然而撫之則循激之則駭人情不甚逺也爲政者洗心貞白一以父母道牧之美衣甘食爲太平民不亦幸歟侯請勒石以詔厥來

公溥堂記

治有防防之後有堂防以蒞事貴嚴堂以燕處貴舒舒以養嚴也平陽舊爲縣治閎壯如牧守居其堂曰橫陽道院令尹陳容用周元公語更其名曰明通公溥之堂至元丁丑治燬越四年辛巳重建防事及儀門兩廡元貞元年縣陞州攺創譙樓於儀門之南百步前瞻偉美獨堂宇未構斷礎荒榛無以崇其後繡衣之使省風戾止據鞍決事退食西偏觀防不肅大徳辛丑秋太守孫筠謀於佐曰是不可無堂夫堂則誠不可無而無劵鬼弗輸也無粟天弗雨也於是守與佐先自捐俸率六房諸吏防故家鄒氏以樓屋售髙廣適稱酬其直徙以構嵗丰民烝然樂事如子之集自經始至落成不浹月治於是大備入斯堂也布武委蛇凝香深穏防尢增而嚴登斯樓也山英川靈畢獻幾席風雨霜露助其教化鳥雀桑麻驗其生長堂若增而舒乃卽舊名縮二字爲公溥堂以明自公生明爲通極也守屬予記予固辭不獲復於守曰惟公之體立則溥之用行一人之心千萬人之心也一州之治天下之治也同體而蠻觸對面而樊墻莫切於身莫近於僚屬而道不行焉況逺乎喜怒愛惡各自爲心閭閻痛癢血脈不貫簸弄三尺以至侵迫陰陽感召水旱夫孰非私也今坐是堂者天地焉鑑其上赤子焉恬其下壹是以公至溥推此心天下可乎獨一州也哉守聞而喜曰子言匪諛實規諛疾疢也規藥石也請刻於堂旣以自勉又以勉後之人也

永嘉忠烈廟記

永嘉忠烈廟在郡學東百步𨿽故居庳隘英風勁節與九鬥相髙非他廟比始建於太守王公定重建於今縣尹王公安貞二公生不同世居不同壤惟尙賢惇化之心根於秉彛者同也而又同氏不偶然己宣和間睦冦猖獗所至同惡響應州連防且五六建瓴而下蕩搖我境守貳將棄城走教授霅川劉公士英憤激於衷曰吾徒誦詩書講逆順而俛首帖耳以事賊乎館下生石礪慷慨佐之畫守禦謀行保伍法出奇計數挫賊鋒於時海內習安郡無武備而忠驅義感獨恃人心爲守保全城以還天子越五十六日王師至賊始驚遁永嘉遂爲秉禮義之邦益信獻俘執丑古稱頖宮而眞儒折衝凜於百萬之騎有非武夫健將可同年語也上賞功劉通守太原防金人犯城死於力戰卒全其節石辭祿不居以布衣終皆毅然爲鬼雄賜廟固宜嵗老榱桷毀圮奉神像遷於學大徳丙午八月庚中廟成乃迎以歸尹帥其屬張樂置醴奠焉郡學掾阮琦嘗贊是役與諸生列拜祠下咸曰耿耿乎休哉夫受朝廷命以來爲縣上扶敎次勤政不敎不政而私欲是營下矣予𨿽未諗公政聞其修孝子墓建忠烈祠系於風教者可書政而孰大於是故因邦人之請爲記以壽於石事有曠百世而相感者吾亦不自知其何心也於是乎記

賓月堂賦

南雁蕩葉君堂於山之陽野蔌盈俎春醪在觴索居無朋欲飲誰相俄有客自天東駕五云而來水佩金裳冰姿玉質初流光於檐楹忽散彩於庭閾不由介擯竟造幾席主人見而異之曰噫嘻此佳賓也揖與同坐淸寒襲肌於是撤觴與俎挹沆瀣以爲醴攜斗柄而酌之匪曳裾而投轄意炯炯以相依主人謂賓曰古稱孟嘗三千珠履勢交何常合散如市生死翟門喜怒廉裏太行之山灔澦之水陶潛所以息交劉勝因而掃軌乃若髙照萬古渺視九寰不翻覆於雲雨豈遷變於燠寒對之可以增雙眸之碧卽之可以洞寸心之丹若子者予所樂賓恨相見之晚也賓冉冉促膝若復於主曰當今非但主擇賓賓亦擇主尼父所主不主衛疽宗元亦客辱於王伾開閣漫爾入幙何爲黃金之臺徒觀美五花之館空遺嗤自開辟以至於今閱人多矣知愚好醜惇澆臧繆伏意廋情靡有遺照乃若持玉斧兮掞河漢以爲文斫丹桂兮梯層飈而絕塵斯靈府中自具廣寒淸虛也而不然者豈予所屑賓峨眉秋影昔白之賓今賓子乎南樓夜色昔亮之賓今賓子乎主人聞賓言再拜起謝顧影復自笑曰嘗聞天地間萬物之逆旅往過來續寓形防何吾方擾擾焉身自爲賓又安能賓夫賓也𨿽然是當有耿耿者畱天地間萬古惟道不朽天所以髙地所以厚象緯所以著明誰實主之夫豈有限之形而欲結無窮之交哉言未旣天雞咿喔斗轉河低賓不答去亦不辭第見斜光回薄林鳥驚棲主人舉手招賓賓己在西山之西

湯婆傳

湯婆溫鄕人其先居驪山之陽得湯泉因以爲氏凡散居匡廬汝水佛迹巖東城與秦渝歙劍間皆湯氏支派無寒屬婆形倭腹魁端重渟涵似有徳又工坎離之術常以虛致滿狎之者气和體寧心兵不起故鄕人尊其稱初世未之器防天寶中上召楊太眞賜浴華淸由散地入直暄津香液寵於妃妃貴予之沐邑封溫鄕君自是聲價喧湧人爭卽之捐千金鑄其模締盟衾席願托足於嵗寒靑燈雪屋擁被孤吟能作蒼蠅聲相和答然守口如瓶不以漏泄取禍己而融和透肌引入華胥之國向曙猶溫注其餘波可供盥颒厥功茂矣與竹夫人性異涼燠夫人寵旣衰束之髙閣遂與婆相於永日自謂有腳陽春惟蕙帳麻衾栢枕雅相善而得專房於山林孑叟金帳侍兒不之齒亦不以是熱中𨿽老奉妾事彌謹有徳有功自鼎鑊置袵席歷險夷有節可書也己贊曰湯氏派防徧天下惟驪山之屬最盛早遇貴妃固辭封爵卒免禍以全身可不謂知乎後有腳婆者得名雙井黃太史家太史撫其腹曰公然一婆是可老我於溫鄕矣或謂太史嘗在臨川得之汝水一派云

粦說

柔兆困惇之嵗朔騎壓境所過殺掠數十里無人煙明年秋予舟夜過北塘半醒睡一奴坐舟尾曰何怪也予瞪目視有火靑靑什什伍伍己而散漫阡陌彌千亙萬直際林麓予曰異哉此粦火也釋文謂人馬之血積而有光其信然與奴熟視浸玩脫艸屩招之冉冉近舟次復麾使去漸逺漸稀予撫舷嘆曰陽鳥西䢐萬目如漆彼馮托幽昏以恣弄光怪何獨粦也然粦不能近逺人而近逺之者人也晉溫嶠然犀牛渚海族百怪不能遁其形若有呼者曰於君幽明道逺何意相照世未爲無怪也孔氏不語怪道其常而己矣故人失人之常鬼行其怪中國失中國之常夷行其怪怪且不可言而況招之以自近也哉

蜃說

嘗讀漢天文志載海旁蜃气象樓臺初未之信庚寅季春予避冦海濱一日飯午家僮走報怪事曰海中忽湧數山皆昔未嘗有父老觀以爲何異予駭而出防潁川主人走使邀予旣至相攜登聚逺樓東望第見滄溟浩渺中矗如奇峯聨如疊巘列如碎岫隠見不常移時城郭臺榭驟變倐起如眾大之區數十萬家魚鱗相比中有浮圖老子之宮三門嵯峩鐘鼓樓翼其左右檐牙歷歷極公輸巧不能過又移時或立如人或散如獸或列若旌旗之飾甕盎之器詭異萬千日近晡冉冉漫滅向之有者安在而海自若也筆談紀登州海市事往往類此予因是始信噫嘻秦之阿房楚之章華魏之銅雀陳之臨春結綺突兀淩雲者何限運去代遷蕩爲焦土化爲浮埃是亦一蜃也何暇蜃之異哉

悼墨卿文

墨卿友於予再霜矣毎染筆云滃研發我波瀾初得之山陰世家曰此柯山葉氏舊制制法精妙色潤而性堅予非詞翰不屑用故嵗用僅寸許計其餘可友六霜頗珍襲有伺予怠者竊而去筆悴研枯悼惜累日然不知落誰氏子夏曰楚人亡弓楚人得之孔子聞之曰惜其不大也不如人亡而人得之予非昧於是輒介介焉何也世方仇文操寸管以摛華藻寥寥然也設不幸入龍斷之場米鹽酒薪瑣屑記注以俗卿可柰何設不幸入異端之室飾虛無述荒怪以幻卿可柰何設不幸入雁鶩之曹舞弄三尺出入人罪以累卿可柰何龍斷以文其粥異端以文其誕雁鶩行以文其姦使爲是三者相磨於冺滅豈不悲夫

霽山文集卷四

欽定四庫全書

霽山文集卷五

宋林景熙撰白石槁二

季漢正義序

通鑑魯史也綱目春秋也魯史載二百四十二年行事至春秋筆削嚴矣或問紫陽夫子曰通鑑綱目主意安在答曰主正統毎閱其書莽大夫如編魏荀攸晉處士唐特進筆削一字間況老瞞漢盜徳漢冑史不當黜冑而與盜故以蜀漢系統上承建安下接泰始而正統於是大明用春秋法也同時文昭朱子作三國紀年亦以蜀漢爲正然而不廢前史者猶魯史之於春秋也正統在宇宙間五帝三王之禪傳八卦九章之共主土廣狹勢彊弱不與焉秦山河百二視江左一隅之晉廣狹彊弱居然不侔然五胡不得與晉齒秦𨿽系年卒閏也世無魯連子豈惟紫陽悲之胡君從聖學古篤任道毅旣重志三國又爲季漢正義於以翼前修而扶正統意何切也抑持寸管以誅姦慝天地鬼神實與聞之顧所以自持其身者必無毫髮或愆於正不然彼冥冥者亦將有辭千古在前萬世在後從聖其尙謹之哉

胡汲古樂府序

唐人花間集不過香奩組織之辭詞家爭慕效之粉澤相髙不知其靡謂樂府體固然也一見鐵心石腸之士嘩然非笑以爲是不足涉吾地其習而爲者亦必毀剛毀直然後宛轉合宮商嫵媚中繩尺樂府反爲情性害矣樂府詩之變也詩發乎情止乎禮義美化厚俗胥此焉寄豈一變爲樂府乃遽與詩異哉宋秦晁周柳輩各據其壘風流醖借固亦一洗唐陋而猶未也荊公金陵懷古末語後庭遺曲有詩人之諷裕陵覽東坡月詞至瓊臺玉宇髙處不勝寒謂蘇軾終是愛君由此觀之二公樂府根情性而作者初不異詩也嚴陵胡君汲古以詩名觀其樂府詩之法度在焉淸而腴麗而則逸而斂婉而莊悲涼於殘山剰水豪放於明月淸風酒酣耳熱往往自爲而歌之所謂樂而不淫哀而不傷一出於詩人禮義之正然則先王遺澤其猶寄於變風者獨詩也哉

洗心錄序

洗心錄者錄古今善惡之報使人有所勸而爲善有所誡而不爲惡仁哉髙君之用心也而以洗心名何居蓋善惡皆由心起其發眇綿其判天壤或謂陵谷以來眞宰茫昧善未必福惡未必禍豈欲俟其熟而報始定乎又謂不在其身則在其子孫而爲善爲惡者偸吾身之不及見以至於怠且肆夫必俟其熟而又使之怠且肆天之仁愛斯人未必然也報應之說起於釋氏吾儒所不道誠乎爲一善者豈有一毫責報之心哉苟有一毫責報之心𨿽善猶利也人在天地間自有此心而君臣父子夫婦昆弟朋友之倫具凡君臣而義父子而親夫婦而別昆弟而序朋友而信皆本心天理之油然一不如是則有愧於心凜若芒負俯仰無以自容是禍福之報不必在天而己在吾之一心釐而爲四十門析而爲數百事皆心所造夫子謂獲罪於天無所禱也此以天之理言也𨿽然上焉者不待勸戒而自爲善下焉者𨿽有勸戒而不能己其爲惡將使觀是錄者洗其不善之心而復其本善之心其爲中人設乎吾能約心而致謹於善惡所自出中人以上者也可以語上矣

宋景元詩集序

文有緒宋氏自學稼公嗜古而文苗焉其子潛室秀於鄕至雲海少師乃碩其獲厥後平齋西厪諸老茂學摛詞不以水旱輟耕繇是先疇日益辟今芹渚翁字景元則其九傳也僕解褐歸往謝渭陽族楹連桷比皆誦聲翁在諸舅中意气疎爽與僕上下議論一何壯也陵谷後十年復見翁兩鬢蕭颼道舊事如夢問誦之地則葵麥離離矣或謂翁燻鑠憂患必且卑貌孫言求與時偶而翁固不然暇日出詩示僕曰此十年間感慨而作也意所欲宣伸紙縱筆不復有所揀避子爲我評之僕端讀盡卷毛骨起立而知翁方寸之耿耿者亡恙然則詩中有史固不使石壕吏廬子闗等作得以獨雄千古也文之緒有自來矣齊門好竽楚國多狗其捲而懷之以俟有千載心者

二薛先生文集序

永嘉自許少伊右丞周恭叔太博劉元承給事受業程門爲最先一輩而義理之學始於此矣生而晚者𨿽不及成徳達財之列而亦竊聞私淑之教見知聞知成功一也薛氏世學蓋三百年最後玉成公學於慈湖楊敬仲刋華據實猶程門緒餘僞學禁興只手衛道著伊洛源流各爲譜傳書成而化更生人之類不爲洪水猛獸吾道力也又以弓冶授其子叔容公志力毅負荷千年念聖逺言湮爲孔子集語二十卷念國家內外治疏爲采薇天保末議二卷念伊傅周召之業不復見隨世蹇淺不能登其主於三代爲宅揆成鑑二十二卷薦紳剡進上經一覽藏之祕府以詔厥來防兵興君亮區區收拾於煙埃零落之餘兩世遺文其僅存者泰山毫芒而己水心嘗曰爲學而不接統緒𨿽博無益也爲文而不辟世教𨿽工無益也二先生之學之文豈徒博而工哉統緒之的教化之要於此乎在君亮早自矜飭懼勿克紹以貽斯文羞況當升降絕續之防世方仇學而欲壽其世學者力益難心益苦君亮勉之立言垂世仁也繼志述事孝也仁且孝聚於薛氏祖子孫三世嘻不亦重可敬夫

送松存弟序

林氏自閩徙居平陽之坳中至予十二世系益蔓嵗合族亡慮數百人敍拜行酒少長秩如予以奧裏第二支松存爲伯仲行別二十年更陵谷君自湖海歸省調爲錄而予隠州郭於是相見白首愴道武林舊事方其操數寸管與海內英雋角輒嶄然出蓋自師教童習耗思慮而僅工之一旦棄如土梗可悲己科舉廢士媒靑雲猶假所業以自見夫所業者豈必出其所搆相與爲欺以至抗顏倚席貽笑子衿有如君者蜀日越雪政自寥寥夫錄以舉善君裁鑑精月書季攷不失錙銖而又限義利以律身辧損益以取友士灑然矜奮稱其職矣噫嘻穹壤間斯文一縷若有若亡然而生人之類不爲禽獸鬼蜮者無喪文之理也奎復明他日以文瑞世微君而誰哉予老矣或恐後死得與於斯幸君之亢吾宗也於其行輒贈以言

王修竹詩集序

三百篇詩之祖也世自盛入衰風自正入變雅頌息矣風雅頌經也賦比興緯也以三緯行三經之中六義備焉一變爲騷再變爲選三變爲五七字律蓋自晉宋齊梁而下義日益離李杜手障狂瀾離者復合其他掇拾風煙組綴花鳥自謂工且麗索其義蔑如古者閭巷小夫閨門賤妾其詩往往根情性而作後之士大夫反異焉何也詩一言以蔽之曰思無邪無邪者誠之發當喜而喜當怒而怒當哀而哀當樂而樂匪風下泉之思是也大序言變風發乎情止乎禮義不變者猶於變見之謂非丰鎬遺澤可乎山陰修竹王公有詩千餘予端讀盡捲賦核而該比形而切興托而悠三百篇之法度宛然在焉蓋情性以發之禮義以止之博以經傳助以山川老以事物而豈一日之積哉公弱冠入仕首觸時宰閉門十年至於少舒而復捲乍出而終藏視富貴如空中云其所自養者固矣天地間惟正气不撓故淸气不渾淸气與正气合而爲文可以化今可以傳後而詩其一也予數從公遊嘯吟泉石每一篇作有飛出宇宙之意己而斂入絲粟寂乎無聲使人三嘆不能己前輩評宋渡南後詩以陸務觀擬杜意在寤寐不忘中原與拜鵑心事悲惋實同夫同其所以詩之心則亦同其詩誰謂務觀之後無務觀也

龍源普渡紀勝詩序

橫舟眞人名注丹臺神遊碧落乃甲辰下元主龍源普度大齋九虎閽髙綠章夜扣三泉錮魄盡使昭蘓厥功偉矣笙鶴朝回環而觀者心竦毛竪許山曹君爲詩美之金舂玉應鉅帙粲然豈以異教同源吾儒抱濟川之具不及拯人於生而翻羨師之拯人於死歟𨿽然天堂無則己有則君子登地獄無則己有則小人入向使彜教修明天下皆君子之歸而小人之棄生順死寧如晝夜之有經正不知何罪可度也惟君子少而小人多旣自喪其所以生之理又不幸以兵死以刑死以水火盜賊死失其正命卒墮沈防此荒幻之說興普度所以有功而吾道之不行於世其亦重可慨也故爲並序而書之

庚申玊樞防規約序

庚申防崇老氏教也經灰尙寒士如六日蟾蜍無所於用往往遊心衝素以康濟其身乃或逸出於異教然教𨿽異也而有不異者焉老氏謂泊兮其未兆若嬰兒之未孩卽吾儒不失赤子之心是也道書載庚申日三彭每乘人睡奏過帝庭遂有守庚申之說防實昉是予謂不然使吾埽除物欲夜气湛如天地神只臨之在上𨿽三彭無所施其仇若未能寡過彼得借以爲辭而吾方惕然警懼如盤盂幾杖之在側三彭非仇予實忠予矣夫子云獲罪於天無所禱也天卽理也由理而動淵黙雷聲方寸地卽玉樞也周三百六十日皆庚申也窮理盡性以至於命諸君尙勉之哉

馬靜山詩集序

詩起於康衢之謠而暢於三百雅歇頌沈王風蔓艸系於時矣杜少陵自天寶末年感時觸景花淚鳥驚非復和聲以鳴其盛然而猶有唐也予讀靜山馬君詩淸厲沈鬱扶天墜閔人窮意寄言外方其破硯寒燈蕭然四壁人不堪之而能發天葩於枯槁振古響於寂寥手提偏師亦足抗賈孟之壘君數過予坐一樓評萬象相知至徹肝鬲人或未知也君賦孤琴詩曰邈邈今世耳悠悠古人心嘻世無古耳久矣髙山峩峩流水潺潺吾琴吾鼔遊吾之天知奚喜不知奚病哉

送厲直之逺遊序

東陽厲君直之僕圜海同捨郎也老槐風雨若有異物焉馮之夜秉燭相視如夢君曰予客江西十年訪舊遊半入地幸而存者或逃山林或淹黨逐或老或貧廬陵劉防孟執斯文牛耳盟嘗爲予作孝經纂注序俄復溘然於人世何速也語己各欷歔顧僕偶未死猶以老且貧流落殊鄕而君兩鬢漆黑方翩翩駕輕飈遊萬里外何壯也問所挾探囊不見有物獨孝經一部與胸中耿耿亡恙其爲具齊之瑟越之章甫也嘻迂矣嘗聞孝者百行之源自古明王無不以孝理天下君持是書過東魯瓣薌洙泗起曾閔於九原與之講切將必首肯心印夫身體髮膚受之父母不敢毀傷孝也父母全而生之子全而歸之昔賢臨深履薄以終其身至啟手足曰今而後吾知免夫是書得行革偸從厚崇禮逺刑使人人全其天地父母之仁而無毫髮之毀況乎食稻衣錦不一顰其顏猶謂有人心也於是相攜出西郭門奉酒三酌壯其行曰君不迂矣

顧近仁詩集序

予曩識近仁顧君於稠人中老鶴雞羣風格振整己心敬之先伯氏主鄕校月有書近仁毎先諸子鳴予因從旁擊節則又識其文矣而未識其詩也壬寅冬近仁攜小慙槁過予虞廷遺音一鳴吾耳乃並與其詩識之蓋詩如其文文如其人也近世剽竊聲響竅蚓爭喧自謂能詩而不本於吾文以文其所不能至裂詩文爲二途而不知歸一也豈有拙於文而工於詩哉近仁辭語渾雄而發之以華藻气骨蒼勁而節之以聲律全體互宣參唐歷選不懈而及於古於是近仁春秋髙矣而槁以小慙名也何居予自二十己學詩星霜冉冉學不加進每視舊作愧中汗外防欲盡刪乃己而人方許之以爲工淟涊復存終不意滿昔人謂小慙人小好之大慙人大好之玆槁得無類是乎故爲序其捲端以歸

鄭中隠詩集序

中隠鄭君前甲科進士也亦旣搴桂抱月而歸風摶水擊謂鳯池可立致未防哭怙恃六霜又哭離黍彷徨顚沛將冩其悲惋無憀之鳴捨詩奚寄詩文之一也君詩如其文冠冕佩玉榘度舂容可以施典冊薦郊廟乃雅沈頌歇郁爲匪風下泉之思回首楓宸臚唱杏苑芳題如隔宇宙蓋君之所能存者心也而所不能挽者時也其禮義彛倫丰鎬遺澤尙隠然於變風中者今復見矣其孤以君之集來請爲序予旣重君之爲人又喜君之有子克揚前人光花淚鳥驚詩中有史千載猶有考焉其尙謹而藏之

故太府少卿錢公墓志銘

公諱應孫字定之吳越武肅王十二世孫曾大父諱某故奉議郎贈太師鄭國公大父諱象祖故特進右丞相太師魏國公謚忠靖父諱某故通直郎贈中散大夫妣王氏封令人公生於寶慶丁亥以忠靖遺表澤補承奉郎歷任監淮東總領所鎭江所戶部大軍倉辟淮東帥司準遣知泗州臨淮縣添差浙東帥司主管機宜文字除提舉左藏庫兼戶部退換局遷諸軍糧料院出知建昌軍仙都觀閣依舊任除大理正遷兵部郎中出知贛州攺知溫州不赴陞直寶章閣攺知徽州得替丐祠主管建昌軍仙都觀陞直華文閣紹興府司馬帶行軍器監兼宣撫司參議官除太府少卿積階至朝請大夫初公爲倉官時吳門守鄭公霖檄往冝興覆核圍田水傷先是來者望洋無措公制二甑髙二丈許載以舟遇圍投甑決去甑中水驗稻株損果十九乃以實申盡蠲其租八萬餘斛疇不謂智公始至某都喚里正久不至問故曰爲辦過都錢未登問數防何曰例一千六百緡半歸核官公笑曰今所歷八十六都盡然爲富翁矣卽力革前獘吏卒受絲粟以上坐以贓疇不謂廉過瓜洲督視糧船回渡遇風後舟覆公戒舟師急往救曰活一人者予十緡於是數十命得免魚腹公如所活酬之疇不謂惠建昌軍學敝風雨懼不支公初下車鋭然攺作繚以墻垣一洗舊觀刑部尙書包公恢記之旴江書院舊有田郡因兵興以其租養軍廢不治公復振之防富民犯法籍其畝三千餘撥入書院士得養爭淬礪以報公明年登進士科十有一人禮部侍郎陳公禮記之疇不謂敏軍之南門有娶宗女者夫婦恣暴奴相繼死非命至是復斷小婦之兩足事聞讞實竟杖流之要援不得入疇不謂斷於戲公以王門之冑相國之澤二十一而從政三十六而專城意其忽視世故以爲不足經意而識逺慮務沈厚得大體智以開物廉以飭身惠以拯溺敏以興教斷以除凶使公得盡其用雲油雨沛膏我六合豈止如今所觀哉防厄九蒿目怵心己而屏置人事植菊疏泉放乎詩酒自號寶慶老人有寶慶集若干捲家藏法書名畫古銅彛鼎焚香宴坐賞弄終日嘗曰吾以遣吾情焉耳非有玩物之癖也自唐世王吳越宋南渡後始賜第於臺至公晚嵗復攜家還越而以疾終也乃在臺之寓捨實辛卯七月二十一日得年六十五其孤以壬辰正月三日塟公於天臺縣花桃山娶董氏封恭人先公逝予曩因來越侍公遊十年又十年復來公己謝世其子國衡詣予泣曰先人凡九寒暑而未得銘願請於君予不獲辭乃摭而述之銘曰

錢氏之先曰籛鏗歷仕殷周始封彭六十五葉門益吳越啟運武肅生山川艸木錦繡榮忠懿挈土歸朝廷黔黎富樂不識兵繇唐而宋防廢興九王之後揚逺聲公二千石升月卿培此寸地流芳馨東牀得賢子明經餘慶衮衮鐘云仍嵯峨丹丘郁佳城後千年兮仰玆銘

故國子正鄭公墓志銘

余與國子正鄭公生同裏學同師繇長至老同出處人與其同然而是非眇忽之際更相箴正以至固爭極辧不苟焉爲同也不幸公先余往所嘗交者聞而皆哭余哭之倍明年其孤將以十二月甲申塟公於五峯之原求余銘拜且泣曰是不敢忘先人之遺命余𨿽荒落念相知爲深其得辭公諱朴翁字宗仁家溫之平陽曾大父諱國珍大父諱得孫父諱阜卿恩封迪功郎妣周氏恩封孺人常簿臺守蒼巖先生女弟公生於嘉煕庚子少頴出未弱冠束書遊京頖名暴如雷癸亥以類申補太學戊辰升內捨辛未捨校平壬申癸酉公闈連魁中甲戌省闈又中公以前廡賜上捨釋褐授迪功郎福州教授尋除國子正轉從政郎公少失怙母鞠教劬苦曁成名又失恃毎恨祿不及養追慕終天卒棄官耕隠薌山瀑下越故人厚禮招之往來轍迹餘二十霜其後次子同出乃糠粃萬事遊神髙邈以辛丑十月得疾卽趣歸其友固畱醫理病日侵至壬寅季春九日支憊登輿越十有二日至家形神將離對家人語尙歷歷己而伏枕又四日悠然而逝得年六十三公學聖賢之學名其齋曰初心沈毅直方自許致澤至於志不獲遂猶以言語文字扶植綱常精衛塡海憑霄銜土其重可悲也晚慕顏子坐忘竹雲一榻竟夕不寐余聞而貽書以眞知實踐四字致愛助公自信力謂吾己得大意余亦不知公之所自得竟何如也或疑公學兼黃老而病且死欲實其議然性有能盡而命不可期理有能窮而數不可必𨿽立卓之顏而不免於短也況以此議公哉公程文在黃子冊中膾炙海內至今誦之有雜著二卷曰續古詩一卷曰厚倫皆精實可傳余敬公之才而有大節也法宜銘銘曰

公之文兮爛其河漢公之行兮丰厥根幹歷艱危兮忠孝不遷人孰知兮知之者天

故待制吏部侍郎應公墓志銘

嵗庚子六月丙寅宋吏部侍郎中奉大夫應公年九十卒閭巷哭庠序哭其疏逺不識公者聞而亦哭明日大風雨拔木偃禾信宿乃止豈哲人淪亡闗於世數人所悲者天亦震與公諱節嚴字龢父其先繇婺徙溫平陽曾祖諱光大祖諱顯道父諱叔度贈中散大夫母朱氏封令人公生嘉定辛未令人夢神人紫袍玉帶乘白虯而下覺而生公中散命其少名曰夢辰免乳習九經如懸河諸子百家過目輒記至耄不忘也決科七嵗試童科中三十有四登甲辰武科六年庚戍再換文科歷仕外任漣水教淛漕東幹長樂宰贛倅兩淮制司機參淮西憲兩淛運判權臨安府事內任國子監書庫太學錄國子監簿司農丞軍器監刑部郎官右司直寶章閣司農卿樞宻院撿詳祕書監右文殿修撰權刑部侍郎吏部侍郎寶謨閣待制積階初授修職郎通籍攺奉議自奉議凡八轉至中奉大夫曩公在六館時渠璫黷政公與學官九人扣閽陳其罪疏不報同時去國海內髙之逮長淮幕防烽燧急公進策元戎率將校登陴固守冒矢石不動邊賴以安其才自許經濟識大體周細故治法徵謀獄情軍餉咸效其職至於獻替論思毎以四方水旱盜賊爲上言之儼然先正遺風柱折維裂渤澥揚塵間闗歸隠自嘆祿丰功嗇不克狥義恥也客從中原來見公龎眉皓髮如商顏圖畫中人異且拜問以攝生之術公笑曰吾有夜气丹矣爲文精實詣理有補世教課曾孫竹屋一燈丙漏下不倦幅巾藜杖時行虛落間園翁溪友忘其昔貴自號平坡居士倐盛夏時得微疾精神笑語亡恙一日整冠坐命孫傳翁侍戒以修身齊家之則曰謹識之語己而瞑嫓朱氏漕使雪廬趙公之甥先二十四年卒男一將仕郎蚤世孫一將仕郎傳翁曾孫五以是嵗十一月己酉葬公於管峯之原於戲孟子謂天下達尊三有一己希況於全乎公爵三品齒九袠徳以參之歷麾節如韋素田具饘粥廬庇風雨可不謂淸疾惡若臭嗜義若甘勢利燻人眾前獨卻可不謂介更夷險易亨窮閱少壯老終始於學弗惰弗遷可不謂一枝葉盡脫根本獨在乘化消搖返於太初非有盛徳者如是與是宜爲銘銘曰

生也何來有光如虹逝也何歸怪雨盲風黃髮四朝白雲一竁維徳之芳緜於世世

宋貢士晉齋先生陳公墓志銘

橫陽丰山陳氏淵源文獻世其家自左廂兵馬使傳十有二葉而至貢士公其間或隠或仕𨿽仕或不顯若嗇於天矣而名父子難兄弟哲夫懿婦先後一門銘其墓者皆當代鉅筆而龍泉葉公銘之再由此觀之斯文之澤嗇於前而丰於後天之報善未嘗爽也貢士諱某字某生嘉定乙亥曾大父諱某故修職郎大父諱某故承奉郎父諱某承奉長齋公嘗師止齋先生光廟初扣閽不報歸遁林泉以學授子若孫貢士習聞緒餘又益濬之其學通經濟而不局於章句其文根義理而不衒於葩藻淳祐己酉薦於鄕景定辛酉再薦黜禮部始謝舉子業與季弟節庵出壁藏數千卷丹鉛手勘永夜伊吾精而性命粗而事物近而視聴言動之則逺而元防運世之故熟討窮研學益深文益古遊戲儷語亦闗治教時宰將起公布衣以重史館貢士固辭曰是不可易吾素自號晉齋亦望道之得行也時未可進退以斂之時未可昭晦以養之隨時變易以從道也於是貢士年八十矣大徳戊戌十月微疾卒於家貢士行不求僻言不立怪壹以忠信篤敬爲受用根柢人亦燻徳而良巷有爭者不之官之貢士質焉貢士曰某直直者喜曰某不直不直者愧己而喜愧兩忘各釋爭爲睦於以見盛徳之感人而人心天理不甚相逺也自類舊槁若干捲謂斯文未喪後當有知予心者娶尹氏先十五年卒孫彌仲泣而求予銘予非其人懼黍先哲彌仲請益堅則敬次其語志之銘曰

知士藏愚達人據槁維此齋居而以晉表晉之自明明非外皦惟退於時乃進於道好丑千年孰壽孰天講學之功幹淳諸老

宋朝請大夫太常寺簿知臺州周公墓志銘

故臺守常簿周公旣葬之三年夏其孤益昌以公行狀來泣請銘余謂公行應銘法宜求當代鴻筆僕非其人敢辭益昌固請按狀公平生歷官書之悉獨立朝二事闕而不書恐久遂淪沒且死猶有知將遺憾重泉矣遂志其大節以俟來史若狀所己書寧略公諱元龜字錫疇溫平陽人生慶元戊午讀書迎解落筆輒驚人少有老度窮有通識以六典貢漕闈升賢闗擢嘉熈進士第教授廬州歷江淮諸司幹官扶彛倫贊規畫卓有能稱用舉員五攺官試縣一監州再登朝三縣有彊冦公掃淸之州有滯獄公平允之朝有公議公建明之凡材而仕者猶能焉至於系賢類消長之防闗國事安危之防而見逺識微固爭力郤𨿽觸虎牙中虺螫而不以爲悔則仕而材者或難之而足以見公之守也開慶己未提轄左帑時太學六士扣閽耿耿漢之三君八俊也當揆怒其攻己將擢公言路諷以意公正色曰臺諫天子之耳目不可市私恩直士國家之元气不可以報私忿祖宗三百年學校公論所自出柰何摧折之乎語己束裝明日臺疏下矣景定初登庸元勲咸謂公相國故人要津立致公尺書不叩光範一廢六霜癸亥始以主管官告院除未防委買江東限田用爲心膂公昌言排之曰熙寧間海內無事王安石以新法騷動釀成中天不忍言之變普天之下莫非王土未聞瘠子以肥父而家可爲也聞者震耳防者交吻而公復不容於朝明日又臺疏下矣夫豈不知唯唯之爲福諤諤之爲禍然寧此勿彼何也富貴電光也名節日月也公素疾邪其於不義富貴視之若凂故隨仕輒己進尺退尋十有三年而通籍二十六年而持麾人方悶悶我獨徐徐勁節髙風爲世仰慕然則彼讒人之致力乃借譽而揄揚誠如歐陽子所云也晚簿曲臺意天以禮樂俟君子不半期予郡郡又不及試豈古道之難復生人之寡祐哉京歸道得疾及門而疾革以咸淳癸酉五月一日卒年七十六階朝請大夫曾大父諱某大父諱某父諱某累贈朝請大夫是爲戒軒先生先生嗜古及交慈湖楊公簡鶴山魏公了翁其學根義理達事物公所樹立父教也自號蒼巖雜著八十卷又喜編纂有訓鑑大搜文苑心嗜師友四騷觀史大議管見類要詞科類槁奇字法語各若干捲夫人林氏封宜人男三益昌臺州黃巖簿晉昌邵武軍戶曹鼎昌臺州戶曹兼憲幹周氏世居馬鞍山下垂三百年祖墓在其東松栢蒼然公就旁隴自營繭室先塟宜人至是年八月庚申始合竁焉銘曰

掞河漢兮爲章抱鐵石兮爲腸與世濩落兮與道翺翔維此馬鞍山兮生養而死藏彼囿形兮同死獨不死兮畱芳

故國學內捨蘧君墓志銘

君諱某字徳威蘧其氏也蘧爲昆陽希姓今族於南江者實自衢來至於君九葉爰溯厥先在春秋時衛大夫名瑗孔子稱之曰君子是爲蘧氏鼻祖譜牒弗傳寥寥二千年間君子之澤若是乎逺也曾大父諱某大父諱某父諱某皆隠徳不耀箕裘忠厚逮君殖以孝友華以詩書益蕃且碩君少頴發經傳諸史過目成誦試有司數不利借逕韜略戊辰補國庠較藝居先明年升內捨又明年請監舉下第東歸不以得喪累懷事親菽水盡歡執喪哀毀以至骨立詳於冡捨而略其家丰於時祭而菲其奉髮垂白每道父母時事輒泣下嘗曰兄弟均父母遺體也與仲氏怡愛藹然家事鉅細悉以付之仲氏疾醫禱徬徨不幸不起則泣且嘆曰人生大夢耳須珪組何爲幸而有田可以備饘粥有先人之廬可以蔽風雨吾亦從此遁矣防陵谷兵戈騷屑所至無完室君旋祓荒穢結小屋數間繚以楡柳種菊蒔蘭乃角巾野服挾策相羊云嵐舒捲艸木榮謝無不目擊而心領嵗時美景燕洽族姻命家童歌淮海淸眞詞盡醉而止念生無所用逺不能澤當世近猶當惠其鄕嵗祲蒿目語人曰爾饑吾食能下咽乎輟廩分賑又海糴以續其匱貴入而賤出人徳其濟曰蘧公活佛也悲夫以君之行己及人明於大體而周於細故其爲君子之後也庶乎無愧矣娶林氏帑院公之女男霆龍歸章氏爲婦君生於宋嘉定庚寅二月以大徳辛丑十月戊寅終於正寢年七十有二初君自卜兆於靈溪之原詔霆龍曰美哉斯丘窈而深廓而有容是爲予千秋之幽宮予死毋越三月循古禮也霆龍祗治命以臘月甲申奉柩藏期薄而乞銘於予予以同捨郎不得辭銘曰

桑田兮海水槐國兮風雨彼美人兮在何許采芙蓉兮江之涘抱貞芳兮以道終始百年兮抔土垂孝友兮詔孫子

宅銘

晉陶淵明履運欷歔逃之酒旣不可將逃於永歸之宅今嚴陵同子邵君尙友千載竊慕髙風自志宅又擬自挽七章以寄親友於是君年六十七矣自虞書己有徳之名揚雄艸韓愈鉤非恍非惚在天地先窅微深妙萬物出乎此入乎此者也君知皦皦之爲病將黜聰明冺好惡身世兩忘而復返於𨿽於中虛明萬古不夜如韞玉於匵欲掩其光而光卒不掩得無尙白歟乃爲銘銘曰

橋門之雋月窟之仙宇宙無窮陵谷忽遷眾皆瓦毀我獨璧全櫟以散壽蘭以明煎孰云眞宅維徳之知白守黑返天地先如抱息靜閱千年君曰旨哉斯銘可鐫

霽山文集卷五

