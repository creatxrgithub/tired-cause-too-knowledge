

欽定四庫全書

集部六

一峯集

別集類五【明】

提要

【臣】等謹案一峯集十卷明羅倫撰倫字彜正別號一峯江西永丰人成化丙戌進士第一授修撰釋褐甫三月以疏劾大學士李賢謫泉州市舶副提舉明年詔還復原官攺南京供職尋以疾辭歸退居金牛山授徒講學以終事迹具明史本傳倫與陳獻章稱石交然獻章以超悟爲宗而倫篤守宋儒之途轍所學則殊明儒學案云倫剛介絕俗生平不作合同之語不爲軟巽之行凍餒幾於死亡而無足以動其中庶可謂之無欲今覽其文剛毅之气形於楮墨詩亦磊砢不凡𨿽執意過堅時或失於迂濶又喜排疊先儒傳注成語少淘汰之功或失於繁冗然亦多心得之言非外彊中漧者比也後載夢稿二卷記夢之詞至三百餘首隠約幻渺幾莫測其用意所在亦文集中罕見之體以其人足重故得附本集以傳今亦姑仍舊本錄之焉乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部六

一峯文集目錄

別集類五【明】

卷一

防

防

狀

卷二

序上

卷三

序下

卷四

記上

卷五

記中

卷六

記下

卷七

傳

跋

墓志

謡

文

哀辭

說

銘

祭文

卷八

書上

卷九

書下

卷十

詩

卷十一

詩

卷十二

詩

卷十三

詩

卷十四

歌

欽定四庫全書

一峯文集卷一

明羅

倫撰廷試防

皇帝制曰朕惟古昔帝王之爲治也其道亦多端矣然而有綱焉有目焉必大綱正而萬目舉可也若唐虞之治大綱固無不正矣不知萬目亦盡舉與三代之隆其法防備宜乎大綱正而萬目舉也可歷指其實而言與說者謂漢大綱正唐萬目舉宋大綱正萬目未盡舉不知未正者何綱未舉者何目與已正已舉之綱目可得而悉言與我祖宗之爲治也大綱無不正萬目無不舉固無異扵古昔帝王之治矣亦可得而詳言與朕嗣承大統夙夜惓惓惟欲正大綱而舉萬目使人倫明扵上風俗厚扵下百姓富庶而無失所之憂四夷賓服而無梗化之患薄海內外熈然太和可以增光祖宗可以匹休帝王果何行而可必有其要諸士子學以待用其扵古今治道講之熟矣請明著於篇毋泛毋略朕將親覧焉臣對臣聞居天下之大位必致天下之大治致天下之大治必正天下之大本正天下之大本必務天下之大學堯舜禹湯文武之位天下之大位也堯舜禹湯文武之治天下之大治也堯舜禹湯文武之心天下之大本也堯舜禹湯文武之學天下之大學也有其學然後能正其心有其心然後能致其治有其治然後能保其位治也者帝王保位之良圖心也者帝王出治之大本學也者又帝王正心之要道也古先聖王知其然是以堯學扵君疇舜學扵務成昭禹學扵西王國湯學扵成子伯文王學於鉸時子武王學於虢叔其所以精一此學維持此心者無不至也故徳澤加扵當時名聲垂扵後世功髙天下名並日月而不可及自漢而唐自唐而宋其間英君誼辟非不欲致治如唐虞三代志士仁人非不欲致君爲二帝三王然寥寥千載未有一二庶幾乎此者或君有可學之資有欲學之志而不遇其臣如髙祖之扵蕭曹太宗之扵房杜神宗之於安石是非其君之罪也或臣有匡國之才有格君之學而不遇其君如賈董之扵漢陸贄之扵唐二程朱子之扵宋是非其臣之罪也此君臣相遇自古以爲難而有志之士所以扼腕憤嘆而不能自已也此漢所以止扵漢唐所以止扵唐宋所以止扵宋而不能唐虞三代者此也臣毎見前史見君有向學慕道之心而臣不能成之則悲其爲臣臣有匡國致君之學而君不能用之則悲其爲君陛下繼祖宗列聖之位卽堯舜禹湯文武之位也稟天縱聰眀之資卽堯舜禹湯文武之資也治已至矣猶以爲未至徳已盛矣猶以爲未盛乃萬機之暇進臣等於廷降賜淸問首詢唐虞三代下逮漢唐宋諸君惓惓欲正大綱舉萬目以眀人倫以厚風俗以富庶百姓以賓服屬國以增光祖宗匹休帝王臣有以知陛下此心卽堯舜禹湯文武之心也陛下之有此心非特臣之幸也實宗廟社稷之幸天下生靈之幸也臣敢不以堯舜禹湯文武之所學者爲陛下勉哉昔範祖禹上帝學八卷以爲自古治日常少亂日常多推原其故由人主不學也朱熹將入對或曰正心誠意之學上所厭聞熹曰某平生所學在此若有所回防是欺君也陛下有志扵唐虞三代之治而無漢唐宋諸君之失固無不學之心亦非厭聞正心誠意之說者臣敢不以平生之所學者告陛下而自防扵欺君之罪哉使愚臣扵此犬馬之誠有未盡芻蕘之言有或隠上負朝廷下負所學臣恐後之悲今者無異扵今之悲昔也臣請因聖問而畢言之陛下試垂聴焉臣聞道之大原出扵天是道也極扵至大而無外入扵至小而無內語其大也則爲父子爲君臣爲夫婦爲長幼朋友之倫若网之有綱所以根柢乎人心紀綱乎世道乃天地之常經所謂爲治之大綱也語其小也則爲禮樂爲刑政爲制度文爲之具若綱之有目所以扶植乎三綱經緯乎國體乃古今之通誼所謂爲治之萬目也是道之綱非吾心主宰之則無自而正是道之目非吾心維持之則無自而舉此心也者又所以主於身而爲正大綱舉萬目之根本也心𨿽主宰乎是綱非學則有所惑綱何從而正心𨿽維持乎是目非學則有所蔽目何從而舉此學也者又所以正其心而爲正大綱舉萬目之根本也大綱不正固不可以言治萬目不舉亦非盡善之道也故古昔帝王之治其道𨿽多端然必大綱旣正而萬目兼舉若堯之肇唐舜之起虞禹之創夏湯之建商文武之造周皆不能外乎此也在堯之時親睦九族以廣愛敬之恩釐降二女以正閨門之禮館甥二室以厚朋友之倫堯之大綱無不正也在舜之時底豫瞽叟而父子之位定克諧傲象而兄弟之化成刑於二女而閨門之儀肅舜之大綱無不正也欽若昊天敬授人時命羲和以秩東作命羲叔以秩南訛命和仲以平西成命和叔以在朔易命鯀以治洪水命四嶽以明揚側陋允釐百工咸熈庶績萬目之舉扵堯何如也察璣衡以齊七政舉祀禮而朝諸侯命四嶽以明四目達四聰命十二牧以修內治服逺人命禹以宅百揆命契以敷五教命臯陶以明五刑命伯夷後防以作禮樂命龍作納言四方風動庶政惟和萬目之舉扵舜何如也唐虞之大綱無不正萬目無不舉如此豈徒然乎本扵堯舜之心惟務大學以正其大本也不寶淫泆不視玩好而允執其中堯之學也罔逰於佚罔淫於樂而允迪厥徳舜之學也使唐虞之君不事乎此則學有未至而大本不立矣綱何自而正目何自而舉哉其在禹也典常之率由彛倫之攸敍其在湯也舊服之載纉人紀之肇修其在文武也麟趾以厚公族棠棣以燕兄弟鹿鳴以饗羣臣樛木思齊以嚴閫教故其子孫或敬承繼禹之道或布徳服禹之迹或率乃祖攸行或鑑先王成憲或篤敍正父或對揚光命或率徳以蓋前人之愆或脫簪以輔中興之治此三代之所以正大綱也其養民也夏以貢商以助周以徹焉其教民也夏曰校殷曰序周曰庠焉其制刑也夏有禹刑殷有湯刑周訓祥刑焉其建官也夏商官倍亦克用又周人六典阜成兆民焉其作樂也禹作大夏湯作大濩武作大武焉其正朔也夏建寅商建丑周建子焉其習尙也夏尙忠商尙質周尙文焉三代之大綱無不正萬目無不舉如此豈徒然乎本扵禹湯文武之心惟務大學以正其大本也祗臺徳先不自滿假懋昭大徳不邇聲色禹湯之學也不盤逰田緝熈敬止不作無益克愼明徳文武之學也使禹湯文武不從事乎此則學有未至而大本不立矣綱何自而正目何自而舉哉此堯舜禹湯文武惟能務天下之大學以正天下之大本所以能致天下之大治三代而下漢唐宋諸君𨿽有天下之大位而不能務天下之大學所以天下之大治卒不能致也漢就髙祖言之如發義帝之喪戮丁公之叛庶乎明君臣之義髙四皓之名割肌膚之愛庶乎全父子之恩立白馬之盟定同姓之封庶乎廣昆弟之愛故繼世之君子不敢叛其父弟不敢制其兄婦不敢駕其夫臣不敢専其君豈不由髙祖之作則哉此其大綱可謂正也然其養民也阡陌之壊未久而井田之制不復其教民也坑焚之祻未久而學校之制不復郡縣之設未久而封建之制不復五禮六樂之廢未久而禮樂之制不復此其萬目未盡舉也況兄弟不容兆扵頡之錫封夫人同席兆扵戚姬之見寵大將見殺兆扵韓彭之葅醢先儒謂漢大綱正以臣觀之漢之大綱亦未能盡正如唐虞三代也漢非惟萬目未盡舉而大綱亦未盡正以其或不事扵詩書或溺扵黃老或雜扵刑名或荒扵土木神仙而聖學也雜聖學旣雜則大本不立何怪其大綱之未盡正萬目之未盡舉哉唐就太宗言之脇父臣虜逼奪神器父子之親何在推刃同气蹀血禁門兄弟之義何在納巢刺妃媚武才人閨門之禮何在故繼世之君子攝兵叛其父臣攝兵叛其君婦駕其夫兄戕其弟豈不由太宗之作俑哉此其大綱可謂不正也然設府衞之法彷佛古人寓兵於農之意設覆奏以審刑彷佛古人欽防之意此其萬目可謂能舉也然法令之行比之先王未純也田疇之制比之先王未備也學校之教比之先王未盛也禮樂之具比之先王未修也先儒謂唐萬目舉以臣觀之唐之萬目亦未能盡舉如唐虞三代也唐非惟大綱不正而萬目亦未盡舉如此以其或蔽扵異端或荒扵逰畋或錮扵女色或甘扵小人而聖學也怠聖學旣怠則大本不立何怪其大綱之未盡正萬目之未盡舉哉宋就太祖言之其厚兄弟也金匱之書千古不磨神器之重一朝脫屣其厚勲舊也杯酒解柄終全勲名雪夜再幸不攺殊恩其待臣下也鞭撲不行扵殿陛罵辱不及扵公卿其嚴閫範也內言不出扵外私恩不害扵公故繼世之君持盈守成家庭之間𨿽不能匹休乎麟趾之盛也而撡戈之事則未聞閨門之內𨿽不能齊美乎闗雎之化也而聚麀之恥則未有此其大綱亦云正也然制度頗因五代之舊不能復先王之制勸課農桑美則美矣視三代養民之制何如修廣學校盛則盛矣視三代學校之制何如禮樂紛諸儒之喙視三代制禮樂之遺意何如兵財由朝廷之制視三代制兵財之遺法何如以至贓吏之戒不嚴敗軍之法不立設官之制太冗任子之恩太濫此其萬目亦未盡舉也先儒謂宋大綱亦正萬目未盡舉以臣觀之黃袍加身未免來人之公議燭影避席未免起人之疑心徳昭之死未免不厭夫眾心郭后之事未免有疵扵盛徳則宋之萬目固不舉矣而其大綱亦豈盡正乎宋之諸君見扵行事如此𨿽曰夜分讀書未免徒侈乎虛名𨿽曰炎暑談經未免不闗乎實踐聖學旣無其實則大本不立矣其大綱之未盡正萬目之未盡舉又何怪其然哉漢唐宋所以不能致唐虞三代之治皆由大學不講大本不立故也我太祖髙皇帝龍飛淮甸混一區宇心堯舜禹湯文武之心而大本以立學堯舜禹湯文武之學而大學以明故以其大綱之正言之觀其祭畢便殿泣下不止遣祭皇陵哀感不勝則我太祖之聖孝一虞舜之大孝周武王之達孝也觀其剖符錫壤建封諸王上衞國家下安生民則我太祖之親睦一虞舜之惇敍九族周武王之時庸展親也觀其君臣同逰之言則與唐虞之都兪吁咈商周之左右篤棐同一揆也觀其申明五常之誥則與唐虞之惇典庸禮商周之建中建極同一揆也大綱之正有不如唐虞三代者乎以萬目之舉言之則法井給民之言互知丁業之戒與古人重農之意相出入也學校教民之制鄕飲勵俗之禮與古人立教之意相表裏也內設六卿以總治天下外設布政司以分理郡邑內設都察院以肅朝廷之紀綱外設按察司以爲四方之耳目則其制官之意庶幾乎古人六卿九牧相倡和也兵部帥府相繼扵內而將帥無偏重之勢布按都司相制扵外而藩鎭無専恣之患則其制兵之意庶幾乎古人司徒司馬相統屬也命牛諒以制禮則斟酌先王之典以還中國之舊命陶凱以制樂則務宣和平之意而屏防狎之習萬目之舉有不如唐虞三代者乎列聖相承心太祖之心學太祖之學聖徳日新而無不正之綱聖化日廣而無不舉之目然法久則自生世久則俗自降故人倫有不明風俗有不厚而我祖宗之綱目漸以倫斁百姓有不富屬國有不服而我祖宗之綱目漸以乖張陛下嗣承大統於玆三年夙夜惓惓惟此之慮陛下此心卽堯之競競舜之業業禹之孜孜湯之栗栗文王之翼翼武王之無貳之心也然自卽位以來躬行大孝以先天下已有意扵明人倫而人倫至今猶未明斥去邪佞禁制奢侈已有意於厚風俗而風俗至今猶未厚躬畊籍田蠲免租稅已有意扵富庶百姓而百姓至今猶未富庶簡練將帥嚴飭邊備已有意扵賔服屬國而夷狄至今猶未賓服陛下有堯舜禹湯文武之心而不能致堯舜禹湯文武之治意者陛下扵堯舜禹湯文武之學有未至乎何其心之惓惓而效之邈邈也臣請爲陛下熟言之以陛下望治之切求治之篤必憤發於中憂形於色而惓惓之誠益有所不能已也夫天下之事未有不行扵上而行扵朝廷者也未有不行扵朝廷而行扵天下者也以人倫言之今公卿大臣𨿽軒墀之內有霄壤之隔是非不及扵面諭則腹心無所托而下情不得以上通可否惟出扵內批則耳目有所蔽而上心不得以下究何有乎君臣相親之義也陛下誠能體腹心手足之義略崇髙貴重之勢召見不時咨訪非一使願輸忠悃者得以獻其誠務爲蔽欺者無以施其詐則君臣之化行扵天下而無有不厚也閭閻小民忍心害理生則私妻育子別借異財曽禮義之不知死則食稻衣錦火水瘞曽禽獸之不若何有乎父子相愛之恩也陛下誠能望陵興哀慕之悲慈養勤定省之誠公卿守終制之典士夫嚴匿服之禁則父子之化行扵下而無有不親也隔形骸而分秦越弟或戕其兄同門戶而設藩籬幼或賊其長何有乎兄弟之愛也陛下誠能厚同气之恩廣友於之愛嚴犯上之律惇敬長之風則兄弟之化行扵下而無有不愛也妾媵無數庶人僭公侯之分婚娶論財嘉禮啟貪鄙之風何有乎夫婦之道也陛下誠能則闗雎之化正宮闈之禮申明婚嫁之式定著妾媵之數則夫婦之化行扵下而無有不正也所貪者利祿誰同心而相濟所附者權勢誰同道而相益落穽下石者紛如貽書爭諫者寂若何有乎朋友之交也陛下誠能親君子之朋逺小人之黨燭擠陷之姦奬恊恭之正則朋友之化行扵下而無有不善也人倫之明自扵上非務學不能知臣願陛下惓惓聖學以正大本急求所以明倫之道則人倫庶乎可明無異扵唐虞三代也以風俗言之朱扉一開燕鵲駢集諛佞詭隨者名之曰變通緘黙自便者目之曰忠厚直言正色者非之曰矯激持心操莭者刺之曰干名此士夫之風喪也陛下誠能塞奔競之門杜謟諛之口奬名節之士張正直之气則士夫之風振矣庶人帝服娼優後飾雕梁畫棟惟恐其不華珍饈綺食惟恐其不丰錦綉金玉惟恐其不多姝色麗音惟恐其不足此奢侈之風盛也陛下誠能躬節儉之實抑浮靡之費重僭逾之罪定上下之等則奢侈之風降矣典學校之教者屍虛位而無實行由科貢之途者飾虛譽而乏實才此學校之風衰也陛下誠能重師儒之任使無實行者不得以濫叨嚴科貢之選使無實才者不得以幸進則學校之風興矣珠宮梵宇照耀云漢髠首黃冠充斥道路此道佛之風熾也陛下誠能監梁武宋宗之失斥禍福報應之論惟崇乎正道毋惑扵邪說則道佛之風熄矣苞苴一入賤可使貴賄賂一通滯可使達黷貨載歸裏閭稱慶琴鶴自隨妻子怨讟此貪黷之風盛也陛下誠能綜覈名實督行勸懲亷介者必彰而無隠貪墨者必誅而無赦則貪黷之風止矣風俗之厚自扵上非務學不能知臣願陛下惓惓聖學以正大本急求所以厚風俗之道則風俗庶乎可厚無異扵唐虞三代也以言乎百姓之失所則徵求極扵錙銖而漏巵扵寵幸之費苛斂至扵毛髮而尾閭扵異端之奉此吾民之困扵賦斂者可卹也徵舸貢艦動連千夫工匠輿臺延及數戶此吾民之困扵徵徭者可卹也田連阡陌利累羊羔家雞圏豕惟其所啖此吾民之困扵豪家巨室者可卹也嚢帛籯金飫鮮醉醲市虎門妖恣其所欲此吾民之困扵貪官黠胥者可卹也劫掠踐蹂雞犬一空脇持抑逼肝腦塗地此吾民之困扵兵戈盜賊者可卹也父食其子夫鬻其妻壯者散扵四方老稚轉乎溝壑此吾民之困扵饑饉流離者可卹也百姓之失所固可卹矣然卹之有其道焉大要在扵重守令急務在扵節財賦守令者民之父母守令不重則好民之所惡惡民之所好豪猾由此而橫盜賊由此而起財用者民之命脈財用不節則以一而科百因十而斂千賦斂由此而苛徵徭由此而濫欲重守令在扵愼選科貢疏理冑監嚴勵風紀精立銓法欲節財賦在扵簡閱軍士沙汰冗官杜抑私愛斥絕異端科貢旣愼則専圖僥幸者不得以幸進冑監旣理則茍延嵗月者不得以幸選風紀旣嚴則貪濁有狀者不得以幸免銓法旣精則文理不達者不得以幸用政績不聞者不得以幸遷而守令自重矣軍士旣閱則老弱無能者不得以幸食冗官旣汰則備員充位者不得以幸祿私愛旣杜則貴戚近習之屬不得以幸賜異端旣斥則佛老邪怪之徒不得以幸幹而財用自節矣何患百姓之不富庶哉百姓之富庶自扵上非務學不能知臣願陛下惓惓聖學以正大本急求所以富庶之道則百姓庶乎可富而無異扵唐虞三代也以言乎軍政之宜修則河套難復羌黠扵西變詐之不測侵掠之不常驅之不足扵兵守之不足扵食此西方之邊事可慮也阻山川以爲固結流民以爲援鬼出神沒蜂屯蟻聚此荊襄之諸冦可慮也丹崖千仞靑壁萬重攻之則據險守之則廢時此兩廣之諸冦可慮也團聚山砦流俘鄕邑我進則彼去我退則彼來此川蜀之諸冦可慮也夷狄之梗化固可慮矣然服之有其道焉大要在扵修內治布恩信急務在扵擇將帥足兵食內治不修則根本不固恩信不立則人心不服將帥非人則敵人不畏士卒不附兵食不足則士气不振眾心不守欲修內治在扵戒逸樂足民用任君子退小人欲布恩信在扵宥脇從綏降欵欲得將帥在扵收人望専委任戒欺罔欲足兵食在扵廣屯田增土兵逸樂旣絕則主心日正民用旣足則邦本日固君子旣用則羣防日陳小人旣退則姦日銷脇從旣宥則叛亂日懷降欵旣綏則歸附日眾人望旣收則將才日至委任旣専則將士日奮欺罔旣戒則賞罰日明屯田旣廣則儲蓄日富土兵旣增則兵力日振何慮屬國之不賓服哉夷狄之賔服自扵上非務學不能知臣願陛下惓惓聖學以正大本急求所以賓服之道則屬國庶乎可服而無異扵唐虞三代也嗟乎陛下惓惓扵唐虞三代之治而臣惓惓勉陛下以唐虞三代之學者誠以大綱之未正臣不憂也人倫之不明風俗之不厚臣不憂也百姓之未富庶夷狄之不賓服臣不憂也臣所憂者陛下之大本𨿽已正矣或不能如堯舜禹湯文武之光明陛下之大學𨿽已講矣或不能如堯舜禹湯文武之精一陛下由臣之言持惓惓圖治之心致惓惓爲學之力如堯舜如禹湯如文武則天理日明人欲日消妖艷之色淫哇之聲不足以蕩此心便辟側媚之言不足以蠱此心神怪佛老異端之說不足以惑此心沈湎荒淫盤逰之事不足以荒此心華麗珍怪奇玩之物不足以侈此心土木刑名徵伐之類不足以雜此心而大本立矣大本旣立由是大綱可正萬目可舉人倫由是而可明風俗由是而可厚百姓由是而可富庶夷狄由是而可賔服薄海內外由是而可熈然太和宗廟由是而可以永安神器由是而可以永保聖壽由是而可以永延祖宗列聖由是而可以增光二帝三王由是而可以匹休而漢唐宋諸君不足以望陛下之下風也若大本不立則𨿽疲精憊神以求正夫大綱舉夫萬目以遂數者之效而快陛下之心亦將徒爲文具而天下之事無一可爲者矣此臣所以欲陛下從事扵學也然臣之所謂學者非稽同合異以爲博也非鉤深致逺以爲奇也非縭章繪句以爲美也臣之所謂學者卽大學之道也是學也卽堯舜禹湯文武之所學者也其目有八而各有其要平天下治國齊家之要在扵修身修身之要在扵正心誠意正心誠意之要在扵致知格物宋儒衍繹其義以進告其君齊家之要有四曰重妃匹嚴內治定國本教戚屬修身之要有二曰謹言行正威儀誠意正心之要有二曰崇敬畏戒逸欲格物致知之要有四曰明道術辧人才審治體察人情是書也乃先聖之心法萬古之元制治之良圖保邦之大道陛下必惓惓扵此晝而誦之夜而思之親近儒臣質問疑義毋徒事虛文毋徒應故事毋徒聞之扵耳而不識之扵心毋徒聴之扵人而不復之扵已毋徒能之扵始而或忽之扵終毋徒講之扵百辟雲集之時而卽棄之扵宮閫深嚴之地毋以朝夕而有間毋以寒暑而有輟或摘其要語而列之屏幃或參以祖訓而銘之座右考之扵經証之扵史如某事也古人以之而治以之而安以之而興以之而壽卽惕然以省曰吾今日之所行有合扵此者乎如某事也古人以之而亂以之而危以之而亡以之而夭卽惕然以省曰吾今日之所爲有類扵此者乎念念在此此念之外無它念事事在此此事之外無他事如是然後可謂之惓惓也如是然後所存必正念所出必正言所行必正道所親必正人如是然後身無有不修家無有不齊國無有不治天下無有不平也嗟乎人主之心未嘗不好治而惡亂也好安而惡危也好盛而惡衰也好壽而惡夭也然治常少亂常多安常少危常多盛常少衰常多壽常少夭常多往往違其所好蹈其所惡夫豈其本心哉以不能惓惓扵學而陷扵不知故也如人之療病未甞不欲其生而卒至扵死者亦豈其本心哉以方書不熟而用藥不精故也方今天下之勢如人受病非不枵然且大形猶人也內自心腹五臓外達四肢百骸無一毛一髮不受病者識者以爲寒心而庸醫委之曰安病者不悟其非和之曰吾無病也昔扁鵲見齊桓侯曰君有疾不治將深桓侯曰寡人無疾如是者三扁鵲望見桓侯而走後五日桓侯病作召扁鵲扁鵲已逃去臣願陛下以本心爲元气以賢臣爲明醫以古聖賢經史祖宗寶訓所載之言爲古方爲藥石懼病之將深而預治之信任明醫熟閱古方深察脈理精擇藥石節嗜欲愼防防日調理其元气急求病根之所在而剗除之則元气日固扵內邪气不攻扵外則百病自消天年自固何憂壽不如堯舜不如禹湯不如文武者乎及今猶可爲也及今不爲臣恐扁鵲望之而走矣𨿽噬臍無及也唐虞三代與我祖宗列聖之大綱無不正萬目無不舉元气本固客邪難入病無自而生也漢唐宋之或大綱正而萬目不舉或萬目舉而大綱不正元气未固客邪易姦隨病而施藥者也自唐虞而三代自三代而漢唐宋用是道則治不用是道則亂用是道則安不用是道則危用是道則盛不用是道則衰用是道則壽不用是道則夭用是道則延長不用是道則短促然則是道也乃世道治亂之所系也社稷安危之所闗也風化盛衰之所由也人主夭壽之所本也國祚長短之所在也陛下可不大儆扵心乎易曰正其心萬事理差之毫釐繆以千里董仲舒告武帝曰尊其所聞則光明矣行其所知則髙大矣髙大光明不在乎他惟在乎加之意而已臣願陛下加意扵臣之言毋如武帝不加意扵仲舒之言也蘇軾對仁宗曰天下無事則公卿之言輕如鴻毛天下有事則匹夫之言重如丘山今天下不可謂無事矣臣願陛下不視臣言如鴻毛而視臣言如丘山則天下幸甚生民幸甚臣俯拾蒭蕘上塵天聴不勝戰栗之至臣謹對

奏疏

翰林院修撰臣羅倫謹奏爲扶植綱常事臣聞朝廷援楊溥故事起復李賢者臣才識庸下學問粗淺頃承天問賜對大廷猥防聖恩親置首選毎自感勵思酬奬遇凡聖學大要君道急務朝廷闕失紀綱廢弛官吏貪酷生靈愁苦風俗壊士气委靡兵戈擾攘饑饉薦臻提其綱領疏其節目狀其情實探其根源爲萬言書獻於陛下以舒天下之望以酬陛下之恩頋筮仕未久諳練未深而又廟堂大臣百僚庶寀必有憂臣之所深憂言臣之所欲言行臣之所欲行臣以疎逺驟進之人恐蹈冒言越職之罪是以心𨿽懷憂口不敢言口𨿽欲言時未暇及此臣之罪也亦臣之分也近者李賢遭喪之時朝廷下起復之命臣竊謂李賢大臣起復大事綱常所闗風化所系天下所瞻後世所監左右侍從給捨臺官有知義理不頋流俗必陳正論以扶綱常是用緘黙因循至今言𨿽若迂所闗甚大事𨿽若緩所系甚切由前數事臣旣未暇陳由此一事臣又未敢論是乃偸合茍容之徒非有忠君愛國之心固非陛下求臣之本心亦非愚臣報陛下之夙願也𨿽越職忤義君子所嫌未同而言聖人不與然先王立制時政有失庶人工藝猶得匡諫況臣備員近侍防恩深重扶植綱常臣之志也披寫悃憤臣之忠也惟陛下亮之伏讀聖防有曰朕夙夜惓惓欲正大綱舉萬目使人倫明扵上風俗厚扵下陛下是言眞可爲國家扶綱常天地立民極萬世開太平者也然欲正大綱莫先扵明人倫厚風俗欲明人倫厚風俗莫先扵孝孝者天之經也地之義也國而非此不可以爲國家而非此不可以爲家人而非此則禽獸矣中華而非此則夷狄矣故先王制禮子有父母之喪君命三年不過其門所以教人孝也古者求忠臣必扵孝子之門誠以居家孝故忠可移扵君爲人臣者未有不孝扵親而能忠扵君者也爲人君者未有不教其臣以孝而能得其臣之忠者也昔子夏問三年之喪金革之事無避禮與孔子曰魯公伯禽有爲而爲之也今以三年之喪從其例者吾弗知也陛下扵李賢以金革之事起復之歟則賢所未聞也以國家大臣起復之歟則禮所未有也似與先王制禮之意不同也似與孔子之言不類也似與陛下防臣之初意不合也以故事大臣當起復歟則爲君者當以先王之禮教其臣爲臣者當據先王之禮事其君臣不暇逺舉請以宋言之仁宗嘗以故事起復富弼矣弼之辭曰何必遵故事以遂前代之非但當據禮經以行今日之是仁宗卒從其請孝宗嘗以故事起復劉珙矣珙之辭曰身在艸土之中國無門庭之冦難冒金革之名以私利祿之實孝宗卒允其辭此二君者未甞拘當代之故事以彊起其臣此二臣者未嘗循當代之故事以茍從其君故功澤加扵當時名聲垂扵後世史筆書之以爲盛事士夫誦之以爲美談此無它君能教其臣以孝臣有孝可移以忠扵君也自是而後無復禮義史嵩之欲援例起復爲丞相王黻起復爲執政陳宜中起復爲宰相賈似道起復爲平章此數君者未嘗不以當代之故事起其臣此數臣者未甞不以當代之故事從其君然生靈以之而困天下以之而亂社稷以之而傾貽禍扵當時遺臭扵後世此無它君不教其臣以孝臣無孝可移以忠其君也詩曰殷監不逺在夏后之世臣願陛下以宋爲鑑使賢盡孝扵親爲萬世之大臣陛下以禮處賢爲萬世之大君此臣之願也亦賢之分也以賢身任天下四方多虞而起復之與則仁宗之時契丹桀驁未爲無虞也孝宗之時金人盛彊未爲無事也陛下必欲賢任天下之事不専門內之私則賢身不可起口則可言宜降溫詔俾如劉珙不以一身之戚而忘天下之憂使賢扵天下之事知之則必言言之則必盡陛下扵賢之言聞之則必行行之則必力則賢𨿽不起復猶起復也使賢扵天下之事知之而不言言之而有隠陛下扵賢之言聞之而不行行之而不力則賢𨿽起復猶不起復也陛下無謂廟堂無賢臣庶官無賢士君盂也臣水也防圓則水隨以圓防方則水隨以方君好諫則臣隨以直君好諛則臣隨以佞臣直則忤防多忤防多則惡心生惡心生則祿不可保身不可安矣誰肯不保其祿不愛其身乎臣佞則順防多順防多則愛心生愛心生則寵愈可固位愈可安矣誰肯不固其寵不安其位乎陛下誠能扵退朝之暇淸閒之燕略崇髙貴重之勢親直諒博洽之士開懷放納防禮尊延講聖學之大要明君道之急務詢政事之得失察生民之利病訪人才之賢否考古今之治亂諏風俗之盛衰咨邊防之緩急捨一己之見而以眾人之見爲見捨一己之知而以眾人之知爲知順防之言則察而逐之使貢諛保寵者無以自容忤防之言則容而受之使輸忠爲國者得以自盡羣防畢陳眾賢並用則賢所欲言者人亦能言之又何必違先王之禮經拘先朝之故事損大臣之名節虧聖明之淸化而後天下可治哉朝廷舉措大臣出處天下觀之史筆書之淸議𨿽不行扵朝廷天下以爲何如公論𨿽不行扵今日後世以爲何如誠不可不懼也誠不可不愼也夫賢之起復尢諉之曰負天下之重任應先朝之故事比年以來朝廷以奪情爲常典縉紳以起復爲美名食稻衣錦之徒接踵廟堂據禮守經之士寂寥無聞不知此人扵天下之重任何所闗耶此事扵先朝之故事何所據耶先朝自楊溥之外未聞起復某人爲某官也今起復之官何如此之多耶以其髙謀逺慮足以定天下之大議耶何未見其發也以其折衝禦侮足以定天下之大難耶何未見其能也以其直節勁气足以勵天下之士習耶何未見其有也以其深仁厚澤足以浹天下之民心耶何未見其行也以其忠言讜論足以禆朝政之闕失耶何未見其敢也陛下何取扵斯人而起復之哉意其平昔之計不過阿媚權勢豫爲己地及遭通喪之時則必曲爲諛說上防天聴不曰此人辦事理可奪情則曰此其故事例當起復旣遂姦計略爲虛辭一不兪允歡然就位未有堅請如富弼懇辭如劉珙者也名曰奪情實則貪位名曰起復實則戀祿且婦扵舅姑喪亦三年孫扵祖父母禮有期服奪情扵夫初無與其妻起復扵父初無干其子今或館捨如故妻孥不動乃號扵天下曰本欲終喪朝廷不容𨿽三尺童子臣恐其不信也爲人父者所以望其子之報豈擬至扵此哉爲人子者所以報其親之心豈忍至扵此哉枉已者未有能直夫人忘親者未有能忠扵君望其直人而先枉已望其忠君而先忘親陛下何取扵斯人而起復之哉何不使之全孝扵家而後移忠扵國哉昔富弼有母喪韓琦言起復非盛世事而富公竟不可奪史嵩之遭父喪太學生羣攻之至數百人而嵩之竟乞終制今大臣起復羣臣不以爲議且從而爲之辭所以豫爲己地也羣臣起復大臣不以爲非且從而成其事亦所以豫爲己地也大臣旣無忌羣臣復何慙羣臣旣有例大臣復何辭今之大臣固韓琦富弼之罪人今之羣臣又太學生之罪人也上下成風靡然同流致有公爲起復之例私爲匿服之計例在溥恩則匿服以受封例在得官則匿服以聴選例在掇科則匿服以應舉例在遷官則匿服以遷例在求賄則匿服以之任率天下之人爲無父之歸臣不忍聖明之世風俗之綱常之壊一至扵此也夫愛親之心孩提有之短喪之說下愚恥言況在冠裳之列聞聖賢之道肯扵其親無三年之愛乎特以貪利遂至忘親孔子曰是可忍也孰不可忍也又曰上有好者下必有甚焉者陛下誠能守先王之遺禮遵祖宗之成憲待之以禮義而不縻之以爵祿激之以亷恥而不誘之以名位使積習之脫然以除則忠孝之心油然而生向𨿽忘其親今則爲孝子向𨿽後其君今則爲忠臣亦理之所必有勢之所必至也特在乎陛下轉移之間何如耳天子者以孝治天下者也大臣者佐天子以孝治天下者也欲孝行扵天下必先行扵大臣臣願陛下不惑羣議防自聖衷取回內臣許令李賢依富弼故事守制依劉珙故事言事其餘已起復者悉令追喪未起復者悉許終制脫有金革之事亦從墨衰之制任國事扵外盡心喪扵內朝廷旣正則天下自正大臣旣行則天下自效人心天理不可泯滅誰肯甘心爲不孝子靦顏爲不忠臣乎綱常由是而正人倫由是而明風俗由是而厚士心由是而純紀綱由是而張國勢由是而一矣臣言一出犯者皆忤眾怒羣猜將無不至不曰狂生妄議未諳國體則曰腐儒迂談不逹時宜不曰矯激干名希求進用則曰道理𨿽是窒礙難行近年以來類爲此語阻塞言路折挫士气臣𨿽愚昧豈不自知言忤扵人殃及扵己議出扵今禍貽扵後然夙夜皇皇惟恐上負朝廷下負所學取議扵天下貽笑扵後世是以昧死爲陛下言之惟陛下矜賜優容使讜言日進曲加保防使士气日振則天下幸甚宗社幸甚俯竭愚忱仰祈天鑑臣謹奏

奏狀

南京翰林院修撰臣羅倫謹奏爲乞恩養病事臣原籍江西吉安府永丰縣人由成化二年進士出身欽除翰林院修撰五月內爲建言事欽蒙調除福建泉州府市舶提舉司副提舉成化四年四月內欽防復南京翰林院前職臣一介微賤超受寵榮旋以狂愚罪當誅戮仰賴皇仁曲賜容宥尙加敍用尋輒収錄此天地罔極之恩慈父愛子之情不是過也若非艸木罔不知恩臣鞠躬盡瘁死而後已以圖報稱萬不能一獨念臣命窮福薄病痰連延元患吐紅誤爲積熱屢服寒藥由此虛耗積成內冷自去年力疾赴命日服醫藥暫得茍安及秋之任抵冒熱邪輙發痰瘧到任以後諸癥侵加頭目昬暈四肢痺輭形貌𨿽人精華已竭實難任事叨冒榮祿因扵十月內告南京通政司轉送南京吏部行應天府撥醫調治未見痊可本部勘覆是實扵成化五年二月內移咨吏部定奪緣前病日增加以左股濕痛若不陳懇恐殘軀難保後報無期伏望皇上體上天好生之徳終慈父愛子之情曲爲矜憫容臣暫還田裏尋醫調治少俟痊愈隨卽赴朝以備任使以圖報稱臣不勝悚懼待罪之至爲此令義男董鑑謹具親賫奏聞伏候勅防

一峯文集卷一

欽定四庫全書

一峯文集卷二

明羅

倫撰序

送陳公甫先生序

白沙先生處南海者二十餘年矣觀天人之微究聖賢之蘊充道以富尊徳以貴天下之物可愛可求漠然無動其中者孟子曰飽乎仁義不願人之膏粱令聞廣譽不願人之文繡周子曰見其大則心泰心泰則無不足無不足則富貴貧賤處之一也其斯之謂與夫天生物也人爲貴焉人之爲貴也心焉心之爲用也仁以居焉禮以位焉義以道焉知以出焉信以成焉以配天地以明日月以行鬼神以流河海以奠山嶽以綏萬邦以蕃艸木育鳥獸大行爲伊周窮居爲孔孟不其大與孔子曰富與貴是人之所欲也貧與賤是人之所惡也先生不欲富貴而欲貧賤獨何心哉志其大而已矣堯舜禹天下大聖也爲天子天下大貴也有四海天下大富也孟子曰人皆可以爲堯舜荀子曰塗之人可以爲禹爲堯舜爲禹爲其富貴已哉爲其大而已矣走而爲大者麟飛而爲大者鳯介而爲大者鱗而爲大者龍人而爲大者聖賢飛走鱗介有爲大者以人而不爲焉不亦禽獸之恥乎趙孟之所貴彼能大之亦能小之也自我而大者彼惡得而小哉大自人者小人大之一時大之君子不大也小人大之君子大之天下大之後世大之大自我也然後可以爲大也先立乎其大者則其小者不能奪也然後亦可以爲大也可大者獨先生哉先生南歸道金陵諸君各爲四韻詩以別謂餘言余頋曰諸君自立其大者毋徒大先生予何言

福州府學重正諸書序

學盡其性止矣聖賢之學何爲也盡其性止矣聖同天不亦大乎聖人盡人以天易以盡人心之陰陽詩以盡人心之性情書以盡人心之政事禮以盡人心之中樂以盡人心之和春秋以盡人心之名分凡以盡人之性也教之至也伏羲肇之神農黃帝堯舜禹湯文武繼之孔子成之凡以盡人之性也虞夏商周之盛也六經之教未備也人無不學學無不盡其性者尙行而已後世備矣聖讀而庸行尙言而已尙異同者工奇淫性無與焉尙羽翼者工訓詁性無與焉尙辯愽者工記誦性無與焉尙文藻者工詞章尙利祿者工科舉性無與焉尙言以傳逺也乃不屬乎性焉其猶道水乎無本也逺乎哉逺乎哉孔子曰予欲無言懼人之離本也堯舜禹湯文武之爲君臯陶伊傳周召之爲臣孔顏思孟周程朱許之爲師不以言乎實諸中而華諸外也孔子曰有徳者必有言言之不經廢也可乎廢其廢何爲其不可也廢莠以亂禾也廢紫以亂朱也廢鄭衞以亂雅也廢不經以亂道也何爲其不可也古之學者一一故天今之學者二二故離一其二盡人以天也何爲其不可也福州府學經史子集在焉禦史塗公棐僉憲遊公明太守吳公淵圖正其訛而傳之屬倫序之倫懼廢者之傳而學者之亂也著其說於端使讀者知所尙焉

南丰文集序

南丰先生元丰類槁五十卷續槁四十卷外集十卷類槁宜興板行矣續槁外集世未有行者南靖楊君參來令南丰刻宜興板於縣學屬倫序之夫聖賢之學心乎道非心乎文也道成於己而文自顯也文人之學心乎文非心乎道也學文而因窺乎道也道成而文自顯者文與道爲一也因文而窺乎道者道與文爲二也道也者天命之性本諸吾心散諸萬事其大者君臣父子夫婦兄弟朋友之倫其小者威儀文辭食息起居之節其達諸家國天下尊卑貴賤相接之體制度文爲之著其筆之扵書以詔後世則易詩書春秋禮樂之文皆聖賢之文也聖賢非有心扵文也道成而文自顯也孔子曰文王旣沒文不在玆乎孟軻氏沒而斯文不傳矣後數百年而得董仲舒焉得揚雄氏焉仲舒惑扵災異未醇乎道揚雄失扵黃老美新之文君子羞之其能與扵斯文乎楊雄氏沒又數百年而後得韓愈氏焉道之大用亦庶乎矣然急扵富貴而檢身之道不及其能與扵斯文乎又數百年而後得歐陽氏出焉學者宗之以配韓愈然因其言以求其道亦未免乎韓氏之病也當是時也其徒倡而和之者眉山蘇氏臨川王氏南丰曽氏其尢也二氏之說淫扵老佛者有矣惟曽氏獨得其正而猶未得與扵斯文何也其用心者韓愈歐陽之文非文王孔子之文也當是時也濂溪之周子河南之程子橫渠之張子三子者之用心文王孔子之文也使曽氏而得其門焉則其所立其如斯而已乎新安朱子所以與其文之正而惜其未見夫道之大原也扵戲數子者之文率數百年而後得一人焉其心專而力勤終其身也而卒不得與扵斯文者心乎文而非心乎道也昔孔子之門身通六蓺者七十人獨如愚之顏子莫有能及者非惟當時羣弟子莫能及而天下後世卒莫有能及者心乎道也孔子告顏淵以非禮勿視聴言動心乎道者之所事也心乎文者有至有不至心乎道者無不至矣故孔子曰未之思也夫何逺之有言心乎道者無不至也𨿽然曽氏之文不得與扵文王孔子之文矣然亦豈非百世之士乎餘三過南丰而問焉其世已無聞其祠已爲蔬圃景泰間訓導汪倫立祠扵讀書巖下主其祀者先生之叔父易持之後也楊君旣梓其文復欲請於朝以祠之予故成其志使聞先生之風而興者知求道扵內也

羅濬淵父母挽歌詩序

哀死而歌之禮乎古未有也禮也哭日不歌望柩不歌適墓不歌鄰有喪舂不歌里有殯不巷歌歌以樂也斥苦以歌虞殯以歌蒿裏薤露以歌歌以哀也歌之始也歌以樂哀非禮也歌以哀禮也古未有也哀死者人之情也凡血气屬莫不有知有知則知哀其類鳥獸之類喪也回翔鳴號蹢防踟躕而後去情也情扵人也至矣父子哀之兄弟哀之妻妾哀之鄰里鄕黨哀之無他情之至也楚人死秦人則不哀之越人死燕人則不哀之無它情之不至也故曰知死者傷後世挽歌焉秦楚燕越之相哀也斯禮也亡矣子曰吾求也爲吾親人曰吾應人求也爲人之親天下其孰解之誠爲親乎有道焉舜爲親焉重華禹爲親焉祗承孔子爲親焉學周公孟子爲親焉學孔子三聖一賢其爲親也求諸內而已矣今曰爲親忘其內而役乎外何也噫也久矣上捨濬淵甫倫同姓家萬安其父母卒有歌而哀之者謁余序余不能止也解其言

薌城胡氏族譜序

與日月爭光其忠簡公乎胡氏之族可無斯人乎公登第扵建炎二年宋方南渡自是偏安一隅不能復振矣姦檜柄國力主和議公上章乞斬之金聞募本千金君臣奪气不敢南牧者二十餘年中國可無斯人乎倫讀之未嘗不斂袵流涕也曠百世而相感者天理民彛不可泯也天下後世可無斯人乎公之先金陵人五季時公霸者刺史吉州霸子勝家郡南之薌城公其後八世也公仕終端明殿學士公之孫槻榘防公官終戶兵二部尙書自元符至咸淳二百年中公族先後解於鄕免於國學登於大廷者凡數十人他仕者又數十人胡氏之族其盛矣乎公忠節甲天下名聲流後世公其以也胡氏之盛乎公與朱子同時而使同道焉公之盛何如也使公之後人同道於公焉胡氏之盛又何如也倫弱冠時聞大官有附公後者人笑之曰可爲忠簡而不爲乃爲忠簡後乎倫聞之曰人茍自爲忠簡巳哉孔孟可也茍不自爲孔孟之後亦庸人而已矣狄靑不附狄梁公守道不附文忠公夢煜不附忠簡公三公者卒自爲立扵後也郭崇韜何益哉胡氏舊譜公七世孫贛元撫州路照磨修之公十世孫珦懼久而佚墜謀重修焉請予序者珦子縉戊子貢士也志克紹先烈者詩曰無忝爾祖聿修厥徳珦其以夫胡氏之後其以夫

昌先生挽詩序

正統壬戌倫十二齡矣有舉補弟子邑庠員者先夫人曰止禮義之地而尙利毋乃不可乎越己巳倫授徒扵里人梁某氏爲郡學生來歸倫謁之梁紿曰郡學非縣比問舉主曰貢士王某也問贄儀曰捨菜畢舉果栗行酒也倫曰有是乎以告伯兄兄喜曰可往矣先夫人曰止其謾語哉兄不聴果謾語也激之者曰某防郡學某不遊爲羣兒唾死必也兄憤然粥世業往某舉倫是夕指一齋長曰汝師之齋長退倫謂某曰此謂誰氏先生以爲倫師乎明旦王某聞之吐舌曰子禍自此始矣乃去依曽淮氏以居淮吉水人居久之聞有譖撼倫者倫曰命也人其如命何或告先生先生曰有是人乎吾安之吾安之倫不知先生何如也異日言於教授曰必此人也其有成乎教授曰是故作喜雨詩者卿言是也命蠲其徵是嵗庚午也頃之倫以母喪去學壬申服闋廬陵尹欲周之使其子共學焉先生故也梁徳剛曰以汝而受有司之饋乎倫曰汝言合哉乃館於梁氏者五年丙子貢扵鄕壬午先生貢扵應天府甲午倫丁外艱臥病倚廬夢至官府若郡治然倫登東樓聞先生樓下語雨止倫出先生入矣占夢曰先生其不起乎果不起是嵗八月也又八年先生之子化以挽歌來速文或曰文可乎倫曰方眾棄而與之是亦先生之徳也子曰以徳報徳何爲其不可也乃序之使志於道者知不可辱身扵學校而志扵治者知學校之政不可廢也

水西魚氏復姓序

天之生物也使之一本獨人乎哉艸木鳥獸之類皆然也螟蛉之似我形聲之似也其本則非也花木之相接枝葉之似也其本則非也本之一者天也岐而二之者人也以人而二乎天悖理傷化莫大焉今夫父祖子孫一气也所貴於有後者非以遺體所屬乎其爲子孫者屍而祝之扵廟墦而祭之扵野不忘其本也廬陵之歐陽皆祖六一巽翁獨曰吾祖非六一若祖六一是無吾祖矣夫冒同姓之祖君子且以爲無其祖況冒它姓之祖乎水西魚氏望僊世族其彥曰旦初曰循理謁倫請曰吾姓非曽吾祖非元裕吾本姓魚氏宋司馬子魚之後世吉水之魚梁初祖名天霽子九人唐末五代時並知州事世所謂九子十知州者也其第五子曰孝緒知袁州罹世多難乃易魚下加日而姓曽辟地於今裏去今五百餘載裏中三尺童子皆知水西之曽本魚梁之魚也舊譜襲久而不革祖元裕而上溯子輿溫陵之公亮南丰之子固皆旁援以爲族吾心恥之欲復姓扵魚何如倫喟然嘆曰此春秋之義也昔魯襄公時莒以子鄫爲後春秋書曰莒人滅鄫以其本之二也古之人有王潔氏者辟難而詭姓毛謂其子曰毛非吾姓結非吾名乃復姓扵王有馬世榮者辟亂而姓葉死且囑其子曰吾馬氏也不得已而更今姓汝後幸正之吾死目亦瞑矣至其孫晉而復姓扵馬晉牛金之子亦因逃患而攺爲牢又攺爲尞尞氏名防者乃請於朝而復姓牛此三氏者君子之倫至今與之以其知本之一也然或復扵其身或復扵其子若孫旦初是舉獨復扵數百年之後視三氏者不尢偉乎是故孔子之所與也倫願學孔子者故序而著之使冒姓忘本有聞旦初之風而興者是亦民彛之一助也

壽丁氏節婦姑孺人八十序

丁節婦孺人姓羅氏宋忠臣武岡公正甫之曽孫明靜庵處士永濟之季女一峯居士羅倫之從姑也孺人淑質天成略涉書史靜庵公愛之命以潔名朝夕曰頋女名女職遂矣選壻得丁恆信氏丁故大家從父子堅爲禦史以才稱丁氏咸曰配宜如羅氏者及笄歸門內咸宜未五年而恆信卒且訣曰女能養吾祖母養吾母乎吾且死目瞑矣孺人泣曰諾恆信卒二姑煢煢在室孺人順適色愉滿容媼禦皆喜長老交賀二姑考終兩附謹厚承祀孔時賔履塞戶罔覺薄厚或以他意幾風之者孺人曰制扵天者命制扵我者義吾知有義命而已不知其它貞聲懿望鼔聞逺邇有司以聞有詔旌之四方萬眾一口曰賢哉丁節婦乎爲父母者訓其女爲夫者勑其妻莫不願其有節婦之行也爲女爲妻者莫不願有節婦之行在其身也扵戲仁也者人之心也人所以異扵禽獸者以其有人心也爲臣而忠爲子而孝爲婦而貞皆不失人之心者也天柱立而地維固皇極之大化玆乎借矣女子之行丈夫或未之能也烏可少哉成化甲午冬十月後望四日屆孺人之誕生上距洪武乙亥八十年矣孔子曰仁者壽扵此乎徵族從各爲歌詩四韻倫抃爲之序云

天寶劉氏族譜序

庶矣劉氏淸江劉名天下三先生以焉熈寧中公是公非文學丕顯其友則司馬公南渡後靜春子澄繼之其友則朱文公天寶劉氏於三先生同出太保式式仕唐附宋聚書墨莊貽休後人文公記之芳潤翰苑宋光宗時墨莊後曰宗實仕新昌巡檢爰宅天寶士元其後也以族世蔓遙簡帙重大別淸泉爲前譜天寶爲後譜志承考也柱史王樂用曰某曰以三先生僥恵教扵先生毋辭夫睦族之道譜其文也盍反其本而已祖父之心在我後人吾之心一也彼私自也視兄之子不猶吾之子矣自吾父視之有異乎從父之兄弟自大父視之從祖之兄弟自曽大父視之至無服之兄弟自初祖視之有異乎服有隆殺世有逺近勢也情無親疎乃祖父之心也勢吾無如之何矣情不盡乎柰何孝弟之心油然生矣貧賤收之患難卹之死喪賻之凡以盡吾情也世之位都卿相富連阡陌樂余其身畱遺其子孫而族之人不得其門而入挈壺去爲溝中瘠者何限何惑之甚歟弗思耳夫所欲莫甚扵生目欲畱其明時而昏耳欲畱其聰時而聵身欲畱其存時而去況外物乎君家之墨莊非有膏腴之沃金玉之玩牙籖錦軸揚爲飛塵化爲烈燼幾聚而幾散矣況他物乎聚必有散隆必有替治必有亂盈必有虧天之道也天地鬼神且不能違況扵人乎惟善保其生者可以引年善保其國者可以永命善保其族者可以世家士元欲世其家乎亦善保其族而已矣卽墨莊以立義莊所謂耕道而熟仁者於此乎在此保族之道也斯言也吾聞扵三先生三先生聞於二公二公聞扵周孔周孔聞扵堯舜堯舜聞於乾坤

三禮考注序

先王之道不行於天下夫豈人心異扵古哉上之所以爲教下之所以爲學非其道爾禮也者先王之所以爲教也天之經也地之義也民之行也是故聖人則之以化成天下士有定習民有定志官有定守國有定制天下之治運於掌矣周衰去扵戰國燬扵秦穿鑿附防扵漢先王之典未墜扵地者存什一扵千百也宋大儒紫陽朱文公甞考定易詩書春秋四經以三禮體大未能序正元臨川吳文正公用繼其志考周官以正六典以大司徒之半補冬官之闕蓋取陳氏兪氏之論也以儀禮爲經禮記爲傳蓋取朱子之論也考三王而不謬俟後聖而不惑其公之志乎我朝東裏楊文貞公曰吾邑康宗武受學扵公元季兵亂書蔵康氏亂後郡人晏壁彥文從康之孫求得之掩爲己作以公支言敍錄考之逸禮八篇今存者六篇儀傳十篇今增者五篇傳外又增曲禮八篇凡增十三篇又聞老長言文正晚年扵此書欲復加考訂不及臨沒授其意扵孫當當甞爲之而未就今此書增入禮義率混淆無別決非當所爲豈壁所增耶文貞之疑是矣倫嘗因其言考之士相見義公食大夫義敍錄用劉原甫所補今此書二義所補者皆出戴記敍錄成扵蚤年此不載年譜先後不可考而纂言之成明年公易簀矣其可徵無疑也凡考注所取經若諸侯釁廟取諸大戴而小戴喪大記亦載之傳若冠義等取諸小戴者纂言悉寘不錄今此書增入若服義喪大記喪義祭法祭義學記樂記諸篇皆復出先後取捨矛盾特甚凡敍錄所載若冠義婚義等篇編注精審文義粲然其餘士相見公食大夫二義及所增十三篇者綜彚混淆注釋粗略悉取陳氏集說中語割裂而補綴之可考也非公手筆無疑矣獨其以曲禮補士相見公食大夫二義以喪義祭義等五篇補喪祭二禮之傳傳外曲禮八篇盛徳言人君之禮入官言人臣事君之禮立孝言人子事親之禮內則言女婦事父母舅姑之禮少儀言少事長之禮表記言揖讓進退之禮而學記樂記爲是書之終又與纂言不異其名篇取義似非後人所能及者疑公定其篇目未及成書臨沒授其意扵孫當其謂是歟故後人因而竄入之文貞所聞其誠然耶然與纂言不合又未可深考也公著述之功未有大於此者惜其書未及成而爲後人所亂者如此成化庚寅大理寺卿仁和夏公時正巡撫江右得是本扵憲副夏正夫正夫得扵編修張廷祥廷祥得扵祭酒胡若思若思之本其文貞之所錄者與長樂謝公仲仁時守建昌時正畀繡梓以傳且屬倫校讐之乃訪善本扵臨川文正之子孫已不知有是書矣書蔵康氏文貞所聞其亦然也倫時臥病深山僻無書籍仲仁乃取通解注疏諸書旁正而訂之善本未得恐不無訛謬也然聖賢之遺經因是而傳焉三公之用心亦可尙矣河南監察使何廷秀謂予曰沅州劉有年永樂初守太平府進儀禮逸經十八篇逸禮唐初已亡宋元大儒皆未之見有年何從而得哉然廷秀之言非妄也好古君子上請逸經繼類成編傳以戴記其不入傳者從纂言所類別爲記以附焉則先王之典庶乎無遺矣於戲禮儀三百威儀三千待人而行君子尊徳性以立其體道問學以致其用如有用我執此以往文武之政其庶矣乎

壽宗兄紀正五十序

羅豫章出也自豫章往湖西者二十有二世矣八世祖八十四宣義聖卿府君有五男子皆字曰徳兄紀正倫彛正皆二十四宣義徳誠府君出也鳴羅氏者五徳羣從子姓舉扵漕司扵浙扵湖南扵冑監餘三十舉大比無虛嵗東軒曽禦史遺江淮制幹靜觀公書曰名宗鼎盛花樹之韋桐木之韓不能過也科第雲哉水心松野余頑滄洲數君子者孤忠亮節宏才碩學抗賈馬友夷光而望張許科第云哉倫在髫齡大父朝夕曰汝母忝前聞人倫受教惟謹乃學詩學春秋兄曰汝姑捨所學而從我乃學伏生書時貧甚艱得書取兄防易讀之己巳防郡庠昔淵明之出也爲饑之所驅爲倫之驅者獨饑已哉予去而兄業醫矣以醫儒近也庚午罹內艱癸酉唾紅兄視曰內熱有餘也下藥冰之七年而後愈丙子貢扵鄕庚辰痁兄視曰內不足也藥過矣易上藥實之寅入酉回自秋䢐春雨雪交集視窓隙微明戶外履濕濕聲兄至矣當是時也衣無禓裘食無鮮羞貴無趙孟可矣兄不可無也兄之治倫非有華陀之神扁鵲之巧也病至攻邪气退則防元气二道而已使天下之醫皆吾兄天下之病者皆遇吾兄天下之爲兄而待其弟者皆吾兄則可以盡年可以保命可以睦族而好同气矣良士之醫已良相之醫國知是道乎克己禦冦攻吾邪也養性保民防吾元也則可以壽吾道可以福吾民矣兄初度五十浮壽有限而眞壽無窮倫以兄之醫吾者醫吾兄吾兄壽矣式克詔我後人窮則壽吾道達則壽吾民以不佚前人光且以詔天下之爲醫天下之爲士天下之爲相者

番禺李氏族譜序

李之先南雄保昌人邵琰父子登宋進士第琰生朝儀大夫縎縎生承奉大夫仙之始遷番禺仙之生安撫助教攑攑二子天棐龍圖待制生吏部侍郎昴英文溪忠簡公也天亮生徳慶府尉冑英英生國史編教仲實實生以寧寧生徽州經歷昌昌生禧孫孫生禎禎字徳孚己夘鄕薦由成均銓天曹陳公甫倡道東南何時舉林縎熙輩左右之徳孚聞風脫屣霞外君子韙之間托序其譜倫謂徳孚曰修譜立族之大本修身立天下之大本譜不修也無以紹其先身不修也不辱其先乎自宗法廢而譜學興矣明其本之自出所以尊尊也別其支之由分所以親親也尊尊親親之道盡而族之大本立矣譜先人之遺迹無修且不可而況扵遺體乎修身之道李氏之先忠簡得之崔菊坡文辭雋偉功名趯趠初平得之濂溪願中得之豫章冰壺秋月瑩徹無瑕則又度越扵功業文章之外者此徳孚所宜知也初平聞濓溪語二年而有得徳孚扵公甫八年扵此矣公甫之所告徳孚之所聞豈外濂溪乎靜閱圖書光霽襟懷灑然在目其言曰志伊尹之所志學顏子之所學又曰至尊者道至貴者徳人之至難得者道徳有扵身而已此徳孚所宜知也此道不聞七葉珥貂三世列防猶不足以大其族焉有扵沬榮乎昔在聖門由路數子皆志諸侯獨漆雕開曽防已見大意夫子說而與之其意可見矣此修身之大本也張子曰子孫才族將大徳孚質扵公甫以吾言爲何如

送陳僉事夢祥歸番禺序

後世茍不公至今無聖賢歐陽子之言也何待後世乎人心天命之至公天命不息人心不死斯民也三代之所以直道而行也古之君子或屈扵一時而伸於萬世讒扵一夫而信扵天下君子之心初容有待扵天下後世哉而天下後世之人心自不能捨君子而歸之天命之公不可解扵心也蓋嘗觀扵易乎君子者陽之剛小人者陰之柔剛常正柔常邪剛常明柔常暗剛常公柔常私剛常大柔常小剛進柔退則成泰而天下防其福柔進剛退則成否而天下受其禍孔子曰吾未見剛者孟子曰至大至剛孔子孟子之所謂剛吾未見其人矣見其似者可矣今之君子若尙書王君公度禦史謝君元吉太守楊君繼宗僉憲陳君夢祥亦庶乎其似者非歟尙書不得其職數月去禦史三上章出百日謫去太守屢抗彊武乞錢若水例致其仕去僉憲九載不遷辟讒去或曰子剛僉憲何居呂刑曰非訖於威惟訖於冨僉憲以之虞廷之剛登之配天后世之剛擠之落穽聖人作易扶陽抑陰剛者惟恐其不盛柔者惟恐其不衰何獨異扵是哉埋輪都亭請劍尙方幸今世無斯人有之待之復何如其加之君子以是畏天命而悲人窮矣先是侍郎原公巡視江右謗書連幅公曰夢祥爲男子吾乃爲婦人欲驅一世男子盡爲婦人柰何陳公甫門人容彥昭易徳元陳秉常曰鄕爲身死而不受今爲宮室之美爲之萬世同流夢祥故吾吾以是知人心之公無待扵後世也或曰僉憲大剛則折人方戒之而子乃與之何也蘇子曰士患其不剛當患其太剛而懼之以折耶折不折天也非剛之罪也爲此論者鄙夫患失者也僉憲歸矣以直養而無害吾見塞於天地之間

送三峯歸南海序

南海之涘有三峯焉蟠踞廣博意气端重色如頳玉者兩峯也風骨巉巗气度軒豁如神人異僧使人望而敬之者南峯也娟好靚秀如素女靜姝逺之可愛而近之不可狎者東峯也煙消霞斂風淸日眀陰陽和暢萬景嫵媚眉睫間一接佳气則精爽飛動神情怡悅及夫雲霧歘起雷電晦明則神沒鬼出駭目驚心倐忽萬狀此三峯之所同也兩峯在東良容君彥昭有之南峯在玉樓之西易君徳元有之東峯在魁江之上陳君秉常有之三峯之外在番禺者何氏有矩峯在東莞者林氏有熈峯三峯髙之白雲九曜石鼔大奚諸山皆俛伏其下不敢抗視五峯脈脊皆自昆侖昆侖在白沙南世傳潁川白龍所宮天下文明則見海南諸山昆侖最髙防泉潤澤可被千里屯云膚寸可雨天下與羅浮相望羣峯列岫層巒疊巘凡出昆侖者皆磊落奇詭特異眾觀𨿽跨州超邑橫河絕海而端嚴拱抱尊面昆侖如弟子之服先師無違背者武夷之西雲谷之東蔡氏有九峯胡氏有五峯成二山之偉觀此五峯者不亦重白沙昆侖之偉觀乎客有好奇者曰子知南海之昆侖矣知西海之昆侖乎吾能言之其大蟠天地其髙蔽日月閬風之苑圃之墟宮天帝而館神人其入中國者北紀則嵩華恆岱南紀則岷峨衡廬小天下塊三山杯五湖者皆昆侖之支脈爲之也子欲盡天下之大觀吾與子其俱往三峯主人同聲曰諾吾將由南海之昆侖陟西海之昆侖矣遂仗劍長歌浩然而往

碧梧丹鳯圖序

皇帝臨天下有六年制若曰朝廷正而天下治善人多也善人之多師道立也汝左右予輔其簡在位學有典則往師俊造以媚朕志扵是姑蘇夏公正夫以禮部郎中遷江西憲副敬學事也三載考最扵天官憲臺羣公繪碧梧丹鳯圖以象之合詠歌以美之命湖西羅倫序之倫曰鳯聖徳也掲義而挾禮負仁而入信履文而系武有道則見無道則隠善人國之鳯也在亂若鳯在治若鳯鳯爲聖人出也是故舜時來儀文王時鳴岐山舜文之聖朝陽之梧桐也臯防稷契髙崗之鳯凰也鳯以致鳯鳯之至也宜哉自周之東朝陽之梧桐秋矣孔子鳯而聖顏子孟子鳯而賢或老扵曲肱或困扵陋巷或卒扵防說故曰鳯鳥不至吾已矣夫漢氏而下時君之慕鳯扵其名不扵其實或以鶡鵲爲鳯或以野鳥爲鸞鳯卒不可見也天下豈無鳯乎致之不以其道鳯之不至也宜哉其在下者雄欲鳯漢而棲於新室通欲鳯隋而儀於隋文君子若鳯謂隠見之得宜也雞非鳯比猶知曉晦之候鳯徳固若是乎大江之西羣鳯之郊藪也濂溪之周氏艸廬之吳氏象山之陸氏道徳而鳯者也廬陵之歐陽氏南丰之曽氏文章而鳯者也若忠宣洪氏信國文氏之流則忠義而鳯者也天理不息則人心不死鳯固聖徳然不離飛鳥也可以人而不如鳥乎同聲相應一鳯鳴而眾鳯皆鳴梧桐在朝陽矣侯其以徳爲首以仁爲心以信爲負以禮爲履以武爲系引吭振羽而一鳴焉則羣鳯隨之舜文之端至矣吾將洗耳而聴扵捲阿也

蕭冰厓詩集序

詩非爲傳世作也本乎情性止乎禮義詩不能以不傳也若三百五篇是已當周之盛國風之詩多出扵田夫閨婦之口而其辭義之奧音節之正皆可以被扵歌而爲法扵天下夫豈學而能哉蓋先王仁義禮樂之教自閨門而達扵邦國由朝廷而下扵閭巷所以漸其心志而形諸四體和其聲音而發扵文章有不自知其如此之盛也王迹旣熄風雅道喪宏材碩士句攻字琢用意非不精用力非不勤卒無異空花目好音過耳夫豈才之相逺哉所以教而化之者無其本也然太極之運不息則人心之天不喪是故豪傑之士間生其中亦無愧扵古者若靈均之憂憤杜陵之忠愾陶彭澤之衝澹皆本乎性情之眞庶乎禮義之正闗扵民彛物則之大視風雅不知何如惡可以後世之詩例視之哉宋氏有國三百餘年治教之美逺過漢唐道徳之懿上承孔孟南渡以後國土日蹙文气日卑而道徳忠義之士接踵扵東南其間以詩詞鳴者格律之工𨿽未及唐而周規折矩不越乎禮義之大閒又非流連光景者可同日語也若冰厓蕭公亦其一人矣公諱立之寧都蕭田人登進士科仕至通守遭世搶攘未及上乃自放扵詩當其意到若觀嶽馬矯若淩雲鶴媚若春園之桃李蒼若冬嶺之松筠視三君子者不知何如亦南渡以後之髙品也公詩宗江西泒澗泉趙公章泉韓公雅愛澗谷羅公公爲澗谷所知則其詩可知矣同時以道徳鳴者艸廬吳公以忠義著者疊山謝公公納交扵艸廬又見知扵疊山則其人可知矣公子士贇注李太白詩今行扵世公集舊板燬扵兵嗣孫儀鳯繼顯前聞欲重壽諸梓屬其序扵予予嘗病科舉之業詞賦之工害天下之學術欲變之而未能乃爲公序而傳之何也喜其近扵本不爲無益之空言也

嶺南王氏族譜序

人之扵身無所不愛也痛則抑之癢則搔之無尺寸之膚不愛焉有尺寸之膚不愛則疾痛屙癢不知爲痿痺爲癈痼矣所謂不仁也夫子若孫吾身之所出也寒焉衣之饑焉食之疾痛焉憂之無所不用其愛也視子孫之身猶視吾之身仁有甚扵此乎自夫一人之身化爲千萬人之身則貪心萌焉爭心起焉相視如秦越相挺如仇敵防扵墻瘠扵溝而不卹矣昔一人之身今何忍至此也先王扵是制宗法以統之所以廣仁也大宗統百世百世宗之小宗統五世五世宗之凡受命扵宗子有無相通患難相卹禮俗相交𨿽千萬人之身猶一人之身而民焉有不仁者乎此先王之治所以不可及也天之生物也由本而榦由榦而枝由枝而葉祖猶本也大宗猶幹也小宗猶枝也小宗之羣弟猶眾枝葉也有本而無干枝葉何所麗乎三代之後宗法廢矣由是天下無世家朝廷無善治鄕黨無善俗今日之人心夫豈異扵三代之人心哉教之無其道統之無其法耳是豈獨小人之罪君子與有責焉嶺南王氏吾郡大姓也其先有國英者自臨川徙扵恩江國英之後文質文潤自恩江徙扵嶺南恩江之族有諱鎬者以詩鳴扵宋嶺南之族國初以來仕至禦史者二人起居注一人郡博縣教六人州佐縣令若干人於戲宗法廢而門第之說起矣族之有貴而有賤家之有富而有貧人之有賢而有愚譬諸身焉有生而有死以富貴而大其族者豈可常哉大而可常莫若行先王之法也先王之法行扵家則一家仁矣行扵族則一族仁矣行扵天下則天下之人無有不仁者矣天下者家族之積也張子曰縱不能行之天下猶可驗之一鄕王氏行之扵其族則它日行之天下者自此而始也門人王斆請敍故書以貽之

一峯文集卷二

欽定四庫全書

一峯文集卷三

明羅

倫撰序

秋江劉氏族譜序

孔子仕不媚君祭不媚鬼然則有所媚乎媚其所當媚不媚其所不當媚也父子兄弟宗族之懿天性也以恩而全其天非所當媚者乎是故聖人之教在父子則相隠在兄弟則怡怡在鄕黨則恂恂似不能言者媚之至也今夫一族千萬人其初兄弟也兄弟其初一人也自一人而視千萬人固以千萬人之心爲心自千萬人視之能以一人之心爲心乎自千萬人者不以一人之心爲心而各以其心爲心此譜之所以作也秋江劉氏望族也將譜其族一心以媚扵族人素彬曰子可無言乎予未暇也明年譜告成扵祠堂長老呼其少者前來曰自吾先人之有斯圡也以儒世其家者五百年扵此矣儒者之道何謂也汝知吾譜之所以作乎凡爲吾族者子以孝媚其父弟以敬媚其兄少者以順媚其長貧而無歸也富者收之愚而無能也才者教之貴且富者不以加其父兄宗族生相慶而死相弔也千萬人惟一心以媚扵一人如斯而已矣倫聞之喜曰此固吾之所以爲言也昔蘇文忠公曰吾鄕之俗大家顯人以門族相尙推次甲乙皆有定品謂之江鄕非此族也𨿽富且貴不通防姻羅劉世防姻家其長者吾視之猶父兄少者吾視之猶子弟其老長教其子弟固吾之所以爲教吾所以爲教固孔子之所以爲教也

洛陽送別圖詩序

河南胡公之官泉南也二年矣材敏四聞憲臣特簡扵羣有司中命拜表詣闕下瀕行太守嶧陽李公同守松江髙公通守姑蘇張公曁賔從之賢者俎殽觴酒飲餞於洛陽橋東畀小子倫與離觴之餘滴時暑雨初霽海空一碧倫執盞言於胡公曰君知夫海乎上沃幹樞下混地軸環中國以爲池帶四夷以爲島其涯也渺乎其淵也窅乎海之大非自大也百川之積也方百川之朝宗於海也澎湃洞踏騰踔駛駃萬折而必東川不自知其勞也川之達非自達也畎澮之積也川海之扵畎澮泰山之扵丘垤也孰大而孰小也小也大之朔大也小之望小不小其小大以大其大也故禹之同四海決九州必盡力扵畎澮也不大大而小小也不大大而小小禹所以智扵水也舶司一雨水暴溢予疑其海也皁人曰此溝澮之淤也海無與也命疏之自是雨之水不能患也益然禹之知扵水也君子之導民猶禹之導水也海靜而善容君乎川動而善勞臣乎畎澮微而善從民乎知扵導民者不小之斯已不小之不淤之斯已夫水之在地气之在人也水淤則浲气淤則病情之在民也亦然有虞之時詢於四嶽以辟四門以明四目以達四聰所以疏吾民之淤而不小其小也水之淤也疏之禹民之淤也疏之四嶽非小小而大大者也此有虞之治所以溟渤冠古溝澮屢世而大莫之大者也今聖皇堯舜宰輔嶽姒善容乎爲海善勞乎爲川而畎澮之善從者猶未淤免也君甞扵此乎盡力矣不大大而小小矣今之朝宗扵海有小小而大大者乎與君讐者乎此知於導民者也其以吾言告之君曰諾太守諸公爲五韻詩成命倫以言扵君者序之命畫史圖之命書史書之

譚節婦詩序

宋譚節婦趙氏永新人歸譚氏年二十七元師下江南丞相文天祥檄女弟彭震龍復永新降將劉槃誘元兵陷城婦抱嬰兒匿禮殿中兵執欲污之屠兒瞰於梁見婦罵曰賊死吾舅死吾姑吾從舅姑死耳犬彘敢吾污哉母子遂遇害血漬禮殿入磚宛爲婦抱嬰兒狀或磨煆之狀益顯先是元兵入浙東臨海王貞婦者主將欲納之婦齧指血書石投崖而死血漬入石天陰雨墳起若始書時扵戲二婦者何天異之表人極扵萬世也後未百年紅巾冦禾川省元陳允中辟彭九萬行軍鎭撫其妻李氏躬爨犒軍戰屢捷明年苖獠入城李氏及其子友諒女秀英俱被執以刃脇之問所求罵曰吾死耳吾何求賊輒連殺之於戲永新未百年得二烈婦與文文山余豳公耿光相上下夫豈偶然哉建文壬午靖難師起永丰峒民變夏克紹妻黎氏奴欲屈之黎不屈瞠曰我死後賊奴不出三日後三日奴果戰敗死此猶慷慨亂離耳若遭世承平從容就義猶未易乎吾見其人矣丘咨疇妻熊氏年二十三從夫死譚洪季妻張氏從夫死年二十五丁達常妻聶氏未嫁聞夫死從之年二十吳恆鑑妻曽氏夫死從之年二十三黃宣徳女年三十一其夫丘病以身代死之於戲由是觀之婦持節義淪艸莽者可勝道耶是豈有待而然哉所欲有甚扵生所惡有甚扵死固扵心而不可解也爲人臣子不背君父若此婦焉則國家喪亡之禍何自至哉夫何平居穹官厚祿秉鉞執衡髙自標譽或目以婦人則艴然怒一旦變故竄伏忍恥棄人家國而不頋視此婦寧不愧死耶陳君粹之僉江西憲事按節永新嘆曰節義者天地鬼神之所相也而況人與乃合古今詠歌刻石於祠戒知縣事李某屬敍於倫乃連書之以媿爲人臣子而棄君父者於戲枋世道者盍亦知所先務哉

瑤田梁氏族譜序

梁之先河陽人周平王以秦仲功爵其少子康伯於梁后以國氏佺仕唐節度河陽爲河陽人佺後六世寔從李克用擒黃巢瑕丘子均玉任子得兵馬指揮使中原驛騷避地於瑤田土曰澦塘徙水北姜坊姜後滅爲梁坊奕葉重英子濟領方州舉於宋民則秉彛舉江西於元國朝益大洪武辛亥起下第士與計偕梁氏起者五人伯興仕河南布政使先丞應天祿取口外還太倉上以老實稱之幕佐縣令鄕校師一世蟬聫裏閈嘻歆夫自宗法廢門第盛而譜牒興譜牒興禮義修而門第盛盛以富貴外也內則可久矣禮義之盛內也江州之陳麟溪之鄭非五世珥貂七葉列防而風奮天下光崢百世禮義之澤深哉夫一人之身爲千萬人之身以千萬人而視一人若疎逺矣以一人而視千萬人疎逺可乎古之人親吾親以及人之親四海之內好焉不忘也況初一人也疎逺可乎蓋嘗觀扵螻蚍一臺共居一糈共食況吾人也胥戕胥虐罔念其初一人也而可哉倫梁氏壻也明道壻彭氏晦翁壻劉氏二氏以著焉倫媿無以著梁氏也梁氏其務扵內者以自著焉毋徒務乎其外也

雯峯饒氏族譜序

饒氏世家甘竹太守秉鑑甫易甘竹爲雯峯雯峯泒自東山東山自宜黃東原東原自南城白幹白幹則番陽徙也饒本堯後後世避秦南遷番陽益食爲饒唐徳宗時番陽之饒有元亮者安撫浙西歸寓南城今南城則白幹疊石歷山上湖新城則象岸宜黃則東原濯江神岡崇仁彭原智原廣昌則東山甘竹遷善南丰則白捨堯方皆其後也元亮二十六世聞孫曰希明克惇義睦合諸侯之譜修之冡嗣秉鑑偕其弟某壽梓以恵諸族屬倫敍之敍曰善世其族者先禮義而後富貴禮義人心之固有富貴天命之或然求之不可必得得之不可必守若夫禮義人不求耳求之斯得守之斯久人不知出乎此何也所以貽其子孫者田園惟恐其不辟宮室惟恐其不壯金玉貨貝惟恐其不積科名爵位惟恐其不隆且瞻也不思以淑其心其福之者適所以禍而促之也保一族者無禮義且不可況保天下者乎先王之時鄕黨閭巷非有宗族之親骨肉之愛貧窮相收患難相捄死亡相助慶弔相交自夫政衰教弛同宗共出之親渙散乖離患難則乘之貧賤則淩之死亡則棄之凡見其可欲者皆奪之以爲己有而不卹綱常之道大壊而不振矣於戲教之行也異類爲膠漆其廢也同气爲仇讐禮義之闗扵教化豈細故哉先王之法不見扵今大觀君子可遂已乎萃之以祠聨之以譜合之以義聚均之以義田教之以義學周之以義莊之以義塜濡乎耳而染乎目者皆足以化其心若蘇州之範氏江州之陳氏浦江之鄭氏今番昜之虞氏亦庶乎其可矣天下之大𨿽非一家一族之可化然天下者家族之積也使天下之人各愛其身各睦其族亦庶乎先王之化矣予欲修是法以行扵吾之族徳未孚而力不迨饒氏有可爲之勢有欲爲之志在爲之而已予所望扵饒氏者固以望扵天下也

丰城塗氏族譜序

盛衰消息天道然也公卿起自犁鋤世家降爲輿皁無恆尙矣以人回天顯微隆替祖考之所以望我後人也在自立而已立之道柰何立徳也立功也立言也立徳本也徳也天之與我者明善以開扵始復初以宅扵終徳有諸已矣是故用則行其道扵當時安社稷澤生民不用則行其言扵後世繼往聖開來學古之君子所以保姓受氏也今之君子或異扵是焉崇髙富貴卑抑貧賤齊梁之防士陋巷之匹夫非有趙孟之貴韓魏之富也而終隨乎天地焉自立而已爾丰城塗氏豫章著望系出塗山南唐時尉洪都去土姓塗洪撫間塗姓多其後也元世祖時後曰桂芳仕至孔目自金溪徙丰城憲副君伯輔六世祖也伯輔爲禦史時長老詔修其家譜伯輔奉命惟謹譜其所可知闕其所不可知以傳信也天下譜其族者多矣蘇譜以明允聞歐譜以永叔聞二公之言立故也況超此而上乎繼今塗後師顏孟以立徳師大召以立功師近代之歐蘇以立言塗後其有聞乎朂哉伯輔以昌爾後也若托他人之言以圖不朽亦末也伯輔勗哉

南溪髙氏族譜序

欲大其族者人之同心也有立徳而大者有立功而大者有立言而大者孔氏之族有仲尼焉徳配天地名並日月言滿天下功在萬世孔氏以之大也簟瓢陋巷不攺其樂顏氏以之大也閒先聖之道正人心息邪說孟氏以之大也立徳而大者也蜀之諸葛亮宋之範希文立功而大者也漢之董仲舒唐之韓昌黎立言而大者也欲大其族者人之同心也濓溪之周氏河南之程氏考亭之朱氏繼孔孟而立者也其大同焉江南世族尙矣吾邦其最也立言而大者其歐陽氏與立功而大者其文山氏歟若胡忠簡氏若周文忠氏若楊文節氏或以功立或以言立皆能大其族者也繼孔孟而立者吾未之見也是故古之立也大上立徳其次立功其次立言今之立者或異是焉其上焉者位列公卿名魁科甲曰吾立也其下焉者宮室之美田疇之良子姓之彊有力曰吾立也人亦曰彼立也者其族之大不亦宜乎坎井之蛙醯甕之雞不自知其立之小也井外之海甕外之天不知其大何如也廬陵之髙溪有昌氏焉文山之裏也其彥曰大倫大雅之弟也大雅冡嗣曰廷相先生以科第立門戶予幼師事焉大倫修譜以系族立祠以祀祖左欲起義倉周凡族之貧者其亦志於立者乎固將以大昌氏之族也大倫之立其斯已乎固將以望昌氏之後也言之立也以文功之立也以位徳之立也斯立矣徳立本也有徳者必有位徳立而功成矣有徳者必有言徳立而言顯矣昌氏之後立功由文山氏立言由歐陽氏立徳由程朱氏窮理以致其知立誠以達其本孔孟之立可待也顏子曰有爲者亦若是孟子曰乃所願則學孔子聖人與我同類者亦爲之而已矣周子曰士希賢賢希聖聖希天勗哉昌氏之後也吾見其大也

建昌楊義官挽歌詩序

門人楊玘有父之喪羅子未弔焉玘環絰衰杖血泣踵門曰玘聞之曰先子有善而弗聞不仁也聞而不以其人不知也吾痛夫聞之無從也敢告於君子立言以聞焉三君子以告翰林王先生大韶志其壙張先生廷祥銘其墓莊先生孔昜表其道若夫挽者之歌先生其首之無辭四君子者先君子將賴以聞也羅子曰噫末乎哉吾聞諸孔子人子之聞其親也其惟孝乎三年之喪孝之達也玘也有三年之哀扵其父母乎禮曰喪則致其哀斬衰服苴容體之哀也號泣無時聲音之哀也惟而不對言語之哀也蔬食水飲不茹醯鹽飲食之哀也寢苫枕塊不禦內室居處之哀也此三年之孝也喪終三年孝子之心終其身也是故見雨露則淒愴焉見霜雪則怵惕焉見桑梓則恭敬焉見犬馬則愛存焉見手澤則不能讀焉此終身之孝也孝子哀痛之至創鉅之深是故思終身弗辱也居處則思莊動作則思正長老則思恭兄弟則思友交友則思信事君則思忠蒞官則思敬見得則思義思終身弗辱也一力不敢輕用一獸不敢輕斷一艸一木不敢輕剪思所以廣孝也孝之至也塞乎天地溥乎四海昭乎日月括乎鬼神施諸後世而凖人皆曰某幸哉有子如此某幸哉若是以聞可乎玘覽涕而謝曰聞矣請服之終身用書之冠於羣言之首

送沃禦史序

饑易爲食渇易爲飲人之至情也苛政之害非饑渇所能諭也昔泰山婦人三世死扵虎以無苛政而不去孔子以爲苛政猛扵虎永州之民業捕蛇者其祖父死之其身幾死者數然不毒蛇而毒扵役賦栁子以爲賦斂之害毒扵蛇夫生人之害未有毒扵蛇與虎也而苛政過之予故曰苛政之害非饑渇所能諭也丙戌進士沃君文淵以監察禦史按治江西曆臨瑞袁吉察苛政之毒吾民者盡解而去之貪墨震慴聞气遁逃軺車所至父老舉手加額曰不圖今日見眞禦史誰從天子復借一年庶若等少蘇須臾哉信乎饑渇之易爲飲食也及期代去藩垣羣公速言於行夫天子天也宰相元气也禦史雷霆也驚山破石驅魑魅魍魎而走之𨿽雷霆之能事而非其至方羣陰閟伏震奮出地雷雨滿盈艸木甲拆元气和暢以收天功至矣子歸哉拾遺補闕翊贊王度熈庶績而康萬民使天下之人欲象其徳而不可名百世之下君子無譏焉斯可矣毋自至羅倫序

薌城梁氏族譜序

抗義而舉之不可以有加也取之非取也取其急扵義也急扵義者君子也急扵利者小人也所好乎君子者非好其名也好其急扵義也所惡夫小人者非惡其名也惡其急扵利也吾甞試觀之凡免人於難者必君子困人於厄者必小人以是知君子之必可好小人之必可惡也若吾友梁徳剛者其君子之可好者與始吾防郡庠時眾方笑之以爲迂或欲黜之以貧爲辱於學徳剛獨有取焉有司有憐其寒饑者徳剛曰非其義也一介不以取諸人扵是推其有以同之予之困而能成者徳剛之賜也昔子路願車馬輕裘與朋友共敝之而無憾夫子許其升堂朋友義廢久矣徳剛獨抗而舉之不可以有加矣使如子路之遇聖人其取之當何如乎徳剛修梁氏譜成屬予敍之予謂徳剛曰朋友之義君抗而舉之庶乎古人矣君子推恩親而近者易疎而逺者難君能扵其難獨不能扵其易乎反是心而克之無所往而不爲義矣求之古人若蘇州之範氏象山之陸氏江州之陳氏浦江之鄭氏皆以義而大其族者也四族之大俟梁氏而五焉敍扵譜以俟

丰嶺羅氏族譜序

仁其所不當仁義其所不當義無適而非仁義也有所不當乎齊堂過牛而不忍仁所不當仁也夏乘貢金而不信義所不當義也仁所當仁義所當義可得聞乎仁莫大扵愛親愛親者必尊祖義莫大扵愛兄愛兄者必敬宗斯二道也孝子慈孫不用其心惡乎用其心孝子用其心扵斯也蔬水不知食之淡衣防不知衣之惡井朴不知居之陋日月邁血气衰不知老之至凡祖之所出宗之所別無所不用其愛且敬焉合敬同愛不思以繼之敬愛止扵吾身矣爲之法焉緦麻無服之親同爨也謂之義聚分井以給之謂之義田儲蓄以備其急也謂之義莊列屋以居之謂之義宅羣族人之子弟廩而教之謂之義學斂棺衾之扵族也謂之義塜合而名之若江州之陳浦江之鄭謂之義門無所往而不爲義仁在其中矣是道也豈特吾羅氏之所當知哉天下之保姓受氏者皆所當知也羅有三祝融後國扵羅楚滅羅子孫散居楚蜀漢恵帝時珠爲大農令自長沙遷豫章後以豫章爲望甘羅仕秦秦亡去甘姓羅羅鬼國外夷也入中國因氏羅羅望豫章者非出扵彼也明矣峯嶺羅氏亦出豫章其先自泰和徙也居斯土也其十有七世矣宋季輝卿者官來安路通判世累資富惇厚而向儒術三十年前倫與峻極同學郡庠成化乙未倫來金牛洞峻極及叔父季傑開正密堂以居來學不辭焉以崇義也擴是心而充之義無不可爲矣浦江之鄭江州之陳亦人也彼以門閥大其族者惡知所謂禮義乎

送王宗源歸閩序並詩

一峯山人主金牛洞天閩人王宗源將往見焉饒雯峯曰宗源達人固山人之所好也宗源至山人方臥翠微房乃攬衣出戶則張拱於九曲飛雲頭矣須眉鶴鶴儀觀偉然扵是披淸風割丹霞燕扵萬花春谷晝則棲雲夜則浴月摩挲金牛招呼鐡鶴旬有五日而後返援之而弗能止也山人笑曰子將爲云乎將爲水乎將雲行水流而無窮乎固將窮扵六合也乃命邑史艾方師圖之金牛洞主題之雲水道人歌之以壯斯逰歌曰靑山皂帽誰家子行盡天頭與天尾一朝飛上小蓬萊鐡鶴金牛夜能語山中不住雲溪上無停水雲行水湧杳無邊與君爲終又爲始

淸塘姚氏族譜序

外物不知其髙深反諸內焉髙深者在我矣此保族之道也顏子扵聖人之道仰之彌髙非髙而何鑽之彌堅非深而何王侯之門髙視天而深視海七十子之徒達如子貢勇如子路藝如冉求非不知聖道之髙深也外駕未能稅焉獨顏氏子頽然陋巷以終其身簟瓢世家配闕裏扵無窮故曰髙深在我者保族之道也昔夏侯何晏之徒妄作名字自相標榜以深與神卒陷扵曹爽之黨陸淳栁宗元八司馬者揚揚然自以伊呂復生堯舜之理可致卒辱扵叔文君子羞稱焉之數子也大者覆宗小者蔑祀故曰髙深在我者保族之道也淸塘姚氏先世有諱堪者宋紹聖丁丑自峽江徙裏之【闕】芳洲又六世卿大徙淸塘又十二世兩岐析居戰平世系明白以右江鄕君子有取焉夫子之扵顏氏博之以文者大學之格物致知也約之以禮者大學之誠意正心修身也是果髙深而不可及哉天下之保其族者無過扵顏氏姚氏欲保其族如顏氏而已矣天下之保其族者果無過扵顏氏彼徒騖乎其外者是舍大椿而暮朝菌也姚氏之偉者曰衮弁曰節勵帥族人修其譜請予序之予故樂爲之言

遇原熊氏族譜序

應感虛明之地虛明之至君子之極也君子之心無欲則虛虛則明明則誠誠扵此則動扵彼未有至誠而不動者也誠之動物也不疾而速不行而至孚扵豚魚化於夷狄格於艸木而況我族類乎夫一族之中尊扵我者祖父行也爲伯爲叔同扵我者伯仲行也爲兄爲弟卑扵我者子孫行也爲侄爲從侄爲無服侄其初一人之气所爲也譬諸一身焉爲目爲耳爲口爲鼻爲手爲足爲頭項背爲五臟內而爲骨髓外而爲皮膚百體具焉一人之气所爲也一體有疾手爲之擗足爲之踴口爲之呻吟其自刃自戕蹈水赴火非病心風狂或有所憤激誰不欲保其身乎至扵視其疾則不若視其身非惑之甚與遇原熊氏其先仕唐有至太傅者由洪家於丰衣冠相望科第相繼號爲名族夫所以爲名族者獨在於富且貴乎金張許史韋杜崔盧春花秋夢幻滅無遺安在其顯扵今也在扵子孫之賢耳子孫之賢在扵以禮義淑其心禮義足以淑心則視一族猶一身百世猶一世貧富相収患難相卹仇忿相忘慶弔相交孝慈相勸友讓相尙進而不已至扵明明而不已至扵誠鄒魯顏孟之風伊洛程朱之化萃扵一族矣若捨禮義而以富貴焉吾末如之何也矣某修其譜屬其序扵予熊羅通家也故序不以頌而規

上固劉氏族譜序

本乎天者本乎人也本乎人者本乎天也吾可爲盜跖吾可爲孔丘在吾而已矣祖父子孫生本乎天成本乎人孝敬慈譲成本乎人生本乎天生乎天而成乎人者器也成乎人而生乎天者道也以器而載道者孔子徒也離道而虛器者跖之徒也孔跖之分夫豈逺哉幾而已矣夫見父母而孝心生焉見兄長而敬心生焉見子孫而慈心生焉人之同情也自是而推之親其親以及人之親長其長以及人之長幼其幼以及人之幼天下可運扵掌況扵吾族乎上固劉氏先世有諱滿者唐太和中自寧都木湖徙吉水明善裏今上固是也宋至和中割屬永丰爲永丰人劉氏世祀漢神先君余頑先生士從題其祠曰劉公廟前百尋木鏜鎝無窮人籟竹乃公自是赤龍種何用畱矦黃石谷劉啟扵唐盛扵宋唐登武宗朝榜者曰僎曰倩宋登徽宗朝榜者曰澥澥二子長朝宗居東臯次希顏居環西繼第世美者曰鋒曰泌曰桂曰杞東臯派也曰鍨曰應科曰觡環西派也環西彥曰某煥奎道通屬敍其譜夫江鄕定品以科第門閥世其家若予之見異扵是矣科第名爵得扵人求之有不得者矣得之而猶夫人是固跖之徒也孝敬慈讓得扵天求之無不得者得之而困扵窮以死是固孔之徒也孔跖之相去何啻天淵劉氏其亦知所擇夫

層山郭氏族譜序

事其所當事不事其所不當事人道之常也正倫理篤恩義敬所尊愛所親事死如生事亡如存事其所當事也惑異端黷淫祀不爲善以去惡冀徼福以免禍事其所不當事也修祠以尊祖修譜以敍宗非當事之先務乎事其所當事修之至扵無所壊事其所不當事不修之而至扵壊不修之久而至扵大壊天下皆是也事其所當事不事其所不當事修之至扵無所壊者若層山郭氏是已郭之先諱伯宜仕南唐監軍恩江鎭子二安功侍父從後主入汴定功贅吳氏其後徙層山蕃衍碩大超諸姓之上郭得姓自周虢叔林宗振漢子儀鳴唐太原汾陽著望天下上下數千年由二人而郭氏大焉塞天地而明日月何事扵修而後無所壊哉孫叔豹謂保姓受氏不若立徳立功立言之不朽郭氏之後立徳其法曽閔立言其法歐蘇立功其法君家之子儀則其大豈有旣乎將亦無事扵修而後無所壊也𨿽然功之立以時言之立以學徳之立也斯立矣立徳有要乎事其所當事不事其所不當事也郭氏之譜懼其壊而修之者某也屬予敍其譜者某也嘉其修之至扵無所壊從而敍之者某也於戲郭氏之後人其亦修之至扵無所壊哉

敬庵詩集序

莫論其髙深莫論其淺近通乎性情止乎禮義而已夫奇髙深而卑淺近論詩之通病也以性情禮義爲主而不論其髙深淺近焉達扵論詩者也三百篇之爲詩國風淺近雅頌髙深然本之性情止乎禮義風雅無異也聖人皆錄而不棄焉後世之爲詩若李太白黃山谷非不髙深也陶淵明白樂天非不涉扵淺近也然君子皆錄而不棄焉何也夫性情猶水也禮義猶防也水止扵防性情止扵禮義則不流而淫不流而淫則其爲詩也固風雅之遺意矣然則髙深者吾取之非取其髙深也取其禮義也淺近者吾取之非取其淺近也取其禮義也故曰論詩以禮義爲主者達扵論詩者也髙深而過扵嵬刻淺近而流扵鄙俚君子無取焉若敬庵先生之詩其禮義之發扵性情者乎吾固未暇論其深淺也倫自弱冠則聞先生之名以爲卓然長者之風欲一見而不可得也後二十年得與先生之子防故家遺俗猶有在者故爲敍先生之詩而傳之使知先生之可傳者不獨其詩也先生諱某字常悅姓丘氏鼇溪人

送劉敷烈歸安成復姓序

敷烈劉氏以醫而冒姓羅扵是蓋九世矣醫遂以羅鳴毛英懋得奇疾致敷烈氏療輒愈聫佩以君見一峯山人扵金牛洞山人曰君望出豫章何泒君吐實山人曰有是乎哉是二本也禽獸之賤艸木之微且一本焉而況扵人乎古之人有墨臺氏者辟患而攺爲墨又攺爲怡怡氏名寛者不能復姓其初君子譏焉牛金之子因逃患而攺爲牢又攺爲尞尞氏名防者乃能請扵朝復氏扵牛君子與焉君子譏寛而與防者以其能復與不能復而已君不畏君子之譏乃畏鄕人之口亦獨何哉君鄕之前輩若李忠文劉忠湣之忠太守劉嘉秀之亷皆予之所敬仰者也君能樂道之蓋達扵理者已理茍是天下吾毀萬世吾異扵吾乎何損理茍非天下吾同萬世吾譽扵吾乎何加而況匹夫之口乎君之鄕號多士君歸以是解鄕人之惑以予言爲何如英懋乞言扵君不忘其功予立言欲君不忘其祖持此以報不亦厚乎

家禮要錄敍

守寶慶府黃巖謝氏世修去苛裕民乃錄家禮之要者以教其民成禮俗也湖西羅倫敍曰冠婚喪祭禮之大者也冠以成人婚以正始喪以送死祭以追逺人道之大經政事之根本文公先生之定此禮也考諸三王而不謬建諸天地而不悖質諸鬼神而無疑百世以俟聖人而不惑者也禮之不行也其吾民之罪乎養之無道教之無素耳是故耕者無百畝之田蠶者無五畝之桑仰不足事俯不足育奚暇治禮哉儀章升降揖讓不習乎體𨿽欲治禮也其如禮何夷鄙野習佛老異言塗生民之耳目溺天下扵污濁禮之不行也其吾民之罪乎於戲民者邦之本也養而教之善固其本者也今夫兩家之子其生也同其養也同而教不同焉異日傲其長上而背其父母必昔之不教者也爲國而不以禮可乎違上所命從厥攸好詩曰民之秉彛好是懿徳寶慶之民其從太守之好也如水之就下也天下之守令皆寶慶焉化成而俗美矣治天下也何有

一峯文集卷三

欽定四庫全書

一峯文集卷四

明羅

倫撰記

隆壽堂記

彰徳太守王君良玉其先吾里人也洪武初戍襄陽籍爲襄陽人君由進士官至戶部郎中出守今官君爲戶部也考最以聞天子嘉之推恩其所自出誥封母韓氏爲安人詞若曰國家禮恩臣下必上及其父母廣孝道也咨爾韓氏益隆壽祉茂膺休命臣瑤拜手稽首曰臣母受玆休命臣子子孫孫其永保之左庶子黎太僕名其堂曰隆壽昭天寵也王徵賢曰太守其能子乎吾子有言太守願也倫曰子道已扵此乎孔子曰立身行道以顯父母揚名扵後世然後爲能子也隆親之壽人子之同心也有盡者在天無窮者在我良玉聞是道乎歐公里之先正也以犯顏敢諫爲忠以濟時行道爲賢功立扵當世言行扵後世鄭氏夫人之名由是而壽焉良玉本廬陵而生扵襄歐公本廬陵而生扵緜其生同也良玉官扵朝而出守於彰歐公官於朝而出守扵滁其仕同也良玉幼孤母韓教之歐公幼孤母鄭教之其幼孤同也其生同其仕同其幼孤同其壽親也獨可無同乎爲人子而歐焉然後爲能子也歐公之同時也河南有程氏二夫子焉道承孔孟徳配顏閔惜乎歐與同時而不與同道也爲人子而程焉然後爲能子也天下後世道歐公者必曰鄭氏夫人之教也道程子者必曰侯氏夫人之教也良玉其同矣乎天下後世道良玉者必曰韓氏之教也然後爲能子也然後爲能隆其親之壽也然後爲能對揚聖天子之休命也

桑園許氏祠堂記

初祖之祭古未有也自程子焉禮以義起者也朱子廢之以疑扵禘也爲義而起者重本也厚天下之大經也爲疑扵禘而廢者明分也正天下之大法也二子之意並行而不悖也記曰禮從宜宜者何從程子也從程子者何緣人情也先王制禮緣人情而設也不忘其所由始者人之情也今夫防井之氓始爲宮室者祀之始爲稼穡者祀之始爲飲食者祀之凡有功生民者皆祀之不忘其始也況吾身之所始乎焉可廢也記曰君子行禮不求變俗又曰先王修其教不易其俗緣人情也初祖之祠士族之俗也世士之族逺或漢魏近或唐宋合族之眾多倍千寡倍百初祖之祠士族尙焉初祖而下髙祖而上簡其有功徳古所謂鄕先生者配之羣祖則祭扵墓而已髙祖而下則各祭扵小宗之家其爲屋也祠而不廟其爲享也薦而不祭其時以冬至也正至朔朢則參冠婚喪則告明譜讀約則防善則書過則懲一於是祠焉所以維族人之心使知千萬人之身其初一人之身也貴不至忽賤富不至驕貧少不至戾長不至相視如塗之人也先王崇化道民之意其亦庶乎程子之說焉可廢也朱子廢矣然嵗率族人一祭扵墓焉其徒謂如墓必有祠今墓逺而祠扵家亦祠扵墓之類也焉可廢也斯禮也羅氏之族行之二十餘世矣不以程而始不以朱而廢是亦可見人心之同然而不能自已也河平許氏吾邑望族也徙吉水桑園者十有五世矣世以儒鳴初祖之祀先祖之配如吾族也斯禮也士族之達禮也是亦可見人心之同然而不能自已也於戲自先王至扵今日人心豈相逺哉所以教而養之者非其具耳祀禮宗法皆先王化成天下人心之具也非士之所得爲也許氏子能纉先人之緒行之扵其族時而可逺焉是爲之兆也許氏子名楫字濟川戊子貢士學扵予而志扵古倫是以記之俾以傳於後【羅氏祀禮見十一世祖宋廣東提刑撿法登崇公記】

永丰縣學孔子廟記

王祀孔子尊已乎未也尊以文也非尊以道也道一也曷爲孔子尊乎眾人棄之聖人至之孔子者道之至也祖述堯舜憲章文武孔子之道所以至也至者立教棄者由教由其教不遵其道可乎開元禮自天子下執弟子禮尊以文也尊其道則未也中庸曰尊徳性而道問學尊其道也尊之何宜靜宜畏焉動宜謹焉學宜博焉問宜切焉思宜密焉卑污者宜易之以髙明狹隘者宜易之以廣大傲戾者宜易之以溫良獧薄者宜易之以惇厚柔懦者宜易之以剛毅昏愚者宜易之以通敏本之身也視焉宜明聴焉宜聰貌焉宜恭言焉宜愼事焉宜敏移之家也爲父宜慈爲子宜孝爲兄弟宜友爲夫婦宜正爲婣族宜睦爲鄰里鄕黨宜卹時而我用達之天下也宜正君心以正朝廷正朝廷以正天下天下之人貧者宜富宜復井牧之制以養之俊秀者宜教宜復學校之制以育之教之成也賢者宜用宜復鄕舉裏選之制以取之君子旣進宜逺小人以成天下之務宜冠昬喪祭以厚天下之俗宜朝覲聘問以通天下之情宜黜佛老巫覡左道之教以正天下之人心宜棄詞章浮華記誦涉獵之徒以端天下之士習宜斥權謀術數百家眾技之流以一天下之人才弗化也宜明刑辟以威之弗順也宜詰戎兵以備之天下一家中國一人尊孔子之道宜如此也漢唐宋之君臣尊孔子之道至此乎𨿽今存可也柰何其未至也於戲孔子之道尊之至也君焉堯舜文武矣臣焉臯防伊周矣士焉顏曽思孟矣柰何其未至也今之尊孔子者聞其所讀之書孔子也聴其言觀其所綴之文孔子也求其所以爲孔子則未也昔有學孔子者姓孔字仲尼升其堂入其室伏其幾襲其衣裳曰我仲尼也求其所以爲仲尼則未也今之學孔子者其猶此人之學孔子乎優孟之學孫叔敖也楚王以爲眞叔敖也求其所以爲叔敖則未也今之學孔子者其猶優孟之學叔敖乎或曰夫子之不可及也猶天之不可階而升也嘻惑也孔子之道不可及哉盍觀諸身乎吾手之持吾足之行吾聖人也吾口之味吾目之視吾耳之聴吾聖人也吾心之同然獨不聖人乎聖人先得我心之同然者故孟子曰乃所願則學孔子也永丰縣學新孔子廟成初僉憲陳公騎倡之通判黃公隆承之大尹歐陽明成之三公者其志扵尊孔子之道者乎伻來曰陳公曰子邑人也宜有以告邑人倫故以尊孔子之道告邑人

牧庵先生畫像記

牧庵先生姓鄧氏名淮字表臣以字行漕溪里人父時俊庚辰進士胡靖榜仕考功主事出通判衢州兄凖平臣由貢士仕終閩府伴讀世春秋學名家初考功斆學淮南蘇人施槃往受學焉先生弟視之槃掄魁未幾卒沒齒不忘焉先生學成試有司不合拂袖歸曰何混一第爲哉城闕山林各適其性而已不復就試正統壬戌聘師扵水心書院倫髫丱先生視之子如也語人曰必此子者其有成乎羣從富驕而好防先生曰汝視我出入焉倫受教視先生出則挾書歸視其入復如之先考大山府君自外歸問曰兒可教乎先生曰惟此子也吾其成吾其成因授以胡氏春秋學先生教人以禮爲先朝夕曰博士先生曰禮樂不可斯須去身此地可容身不可容禮樂乎小子勿墜爾家訓也侍燕居論邑先達問彥剛劉公曰毅矣問秉素陳公曰介矣問博士曰寡欲吾未見其人矣問伴讀曰怡怡如也又曰髙山仰止景行行止小子識之又曰與其以一善而成名寧學聖人而未至也小子識之先生師羅氏三十年猶一日毋惰气毋矜色毋傲容毋狎言童兒婦女亦薫其化曰鄧先生徳人也成化庚寅倫自廣昌歸謁史有貌先生像者倫曰不類也吾貌其中贊曰不汲汲扵名不役役扵利矜而不爭同而能異逍遙乎大化不知老之將至

玩易軒記

易天地陰陽也人得天地陰陽以生無非易也昔者聖人仰觀俯察逺求近取以天地陰陽之易發人心之易所以前民用而教萬世也夫艸木鳥獸之爲物人之爲人生死出入扵大化之中無異也其所以異扵物者何也隨時變易以從道也吉凶消長者易之時也進退存亡者人之事也進退存亡惟其時焉則人道盡而易在是矣君子之扵易也居則觀其象而玩其辭動則觀其變而玩其占爲是故已長樂謝君仲仁治旴之明年作軒曰玩易易豈易言哉孔子晚而好易七十子之徒其與言者多矣易罕及焉易豈易言哉秦漢而下斯道晦矣至宋三子而後大明邵以數程以理朱以占仲仁之居扵斯觀象玩占內反諸心精體而實蹈之必有得扵文字之外者而後可也

西園淸隠記

瀧岡以歐陽氏空坑以文山氏潤芳籍而流天下瀧岡之南空坑之西毛氏西園在焉淸隠居士英懋築也毛氏世家龍城後徙空坑若毛孝子仁見知歐陽公副使公亨甫見知文丞相世以有聞丞相起義元師李恆追及空坑大戰東固方石嶺將軍鞏信死之先君武岡公被執文山在危厄間大石墜得阻後人名其石曰神石成化己丑倫請告歸欲拜六一公扵瀧岡訪文氏遺迹扵空坑東西就食未暇也又六年甲午倫友陳公甫門人容彥昭易徳元陳秉常三人者來乃相與探奇獵勝償夙願焉因過毛氏西園時春熙景明萬物嫵媚主人肅客酌扵花下幽禽對語防魚不驚好山低昻出沒云外居士頋客曰此吾之所以樂也夫六一公世扵斯而寓扵潁歸老故鄕卒負初志文山氏又遭世俶擾視死如歸以吾觀之安土樂勝二公之心夫豈逺扵人哉乃不能兼而有之二公之所不能有者吾乃得焉此固吾之所以樂也昔文王靈臺與民同樂國家涵煦百年休養生息吾民衣食乎畎畝樂生送死而無憾者非上之賜耶吾又安可不知所自耶三人扵是酣飲浩歌相與賦五言四韻退倫爲之記

明江西僉憲徐君明徳先塋記

龍山之岡徐氏先塋所也天順元年丁丑三月某日刑部主事今江西僉憲徐君明徳奉其先府君皇贈刑部主事澄潭居士先妣安人童氏祔於其位考之祔也祖王考諱文王甫之墓妣之祔也祖王妣洪氏孺人之墓昭穆位敍壤樹殷殺協禮稱律孝敬聿昭公諱珤字宗政世望維揚曽大父仁甫元季辟地山陰遷嚴之建徳大父仲旻父文玉隠居行義允聞扵鄕叔父信古由成均爲稽勲主事守漢陽更寶慶轉福建鹽運司使持平守公吏悚民懷其居父母喪也三年不忍去又三年而後歸此徐之先有人也運使公無後公命諸考後以季弟宗賢宗賢卒婦沈氏義不貳適郡守以聞旌門刻石貞曜旁流此徐之內有人也奕世儲慶沛源流潤鐘扵僉憲頴秀維實英槪拔倫理績明允克邁先烈此徐之後有人也先是公父文玉府君厭囂樂靜肇別墅扵龍山夫婦考終合壙以公臨卒遺命敍祔伯季衘哀恪遵治防立石塋道俾世萬子孫以無忘先徳於戲大化無窮浮漚沒海貴賤同波驪山茂陵當其勢也气懾四海雄視萬代曽幾何時煙蒿露麥狐兔穴其旁樵兒蕘豎躑躅其中北邙坯圡算成堙漫是故可久者徳也非勢也寒泉之野瀧岡之阡云木蒼然山輝水曜髙厚無疆此故何哉非以其後之賢歟詔爾徐後立徳師朱立言師歐立功師伊周龍山之岡得不終扵天乎

八景樓記

太極山川奇秀圓明甲天下陽儀東麓曰招攜類太極而小焉甲鼇溪招攜之東岡回巒拱水洑川渟山人鄧君丕隆見而愛之作樓以居其有也甲招攜山人與客登斯樓焉頋龍川曰此帶水也帶吾居鹿角曰此文峯也文吾人陽嶺曰此朝陽之所升吾早而賔焉月池曰此夜月之所止吾夕而俯焉波濤洶湧扵嶺北吾耳之咸韶也云影裴徊扵水東吾目之天章也漁唱扵環江樵歌扵峽吾朋儕之唱和也凡是八物吾得有而樂之有力者莫吾禁也合而名之曰八景之樓客曰吾之所樂者異扵是孟子曰萬物皆備扵我矣反身而誠樂莫大焉邵子曰觀物者非觀之以目而觀之以心非觀之以心而觀之以理也昔者聖人之作易也仰觀天文俯察地理以通神明之徳以類萬物之情此謂觀之以理而反之扵身也天機流動至誠無息者造化自然之理也觀物以窮理窮理以反身君子爲學之要也觀天以常其健觀地以常其順觀山以常其止觀澤以常其說觀風以常其巽觀雷以常其奮觀日月以常其明觀水之洊習以常其進凡寓扵目而備扵我者無不反之扵身此誠之之事也誠之至則誠矣學至扵誠天地與大日月與明鬼神與順五行與敍天下與仁萬世與名超有無外生死天壤之間復有何樂可以代此也夫然故不可得而名也不可得而名者太極也太極者天下萬世之甲也扵斯樓何有

繼節堂記

此君賢扵天下王公大人閭巷嗇夫罔有異口尢厚扵山人處士君何得此扵人哉一峯居士曰君秉直不撓似衞之史魚漢之汲黯臨難不攺節似殷之比干周之伯夷叔齊遁荒閒之野甘寂寞之濵由然自適似孔門之顏回洞明中虛逍遙物表無入而不自得似防漆園之莊周君徳備矣獨以節名先其大也幹徳至剛象幹以龍龍動物也生乎水君植物也生乎陸其相去逺矣或曰君入水化龍故君之子孫皆以龍名蓋同徳也同徳扵龍賢扵天下宜矣予少寡外交獨與君友北抵幽冀南竄閩粵聞君所在輒尋造焉欣然終日樂而忘歸君亦以予爲知己莫予棄也比訪君扵金牛洞中將卜鄰焉共君老扵山林聞潭溪處士某甫與君通家先考某常開軒以待君凡君之昆弟子孫族屬朋友主人皆批淸風抹明月禮賔之不色倦考甫旣逝處士以執友視君延君扵堂名曰繼節意承考也孔子曰夫孝者善繼人之志善述人之事易曰逺取諸物處士近承先徳而逺交扵君其人可知矣是必無辱扵君者遂爲之記

益庵記

南海陳公夢祥僉憲江西結庵扵公署之偏名之曰益公退居之思內有以益已外有以益人也屬予記之夫益求之而後至求益扵利者之市求益扵名者之朝求益扵道者將何之哉求諸已而己矣孟子曰求則得之舍則失之是求有益扵得也求在我者也求之有道得之有命是求無益扵得也求在外者也珠璣象求利者皆知其爲寶圭組軒冕求名者皆知其爲榮盡其知力以求之郿塢之金西園之銅何益扵得乎若夫仁義道徳天之與我者求則得之四海之富天下之尊不能敵也象曰風雷益君子以見善則遷有過則攺風烈而雷迅遷善猶風攺過猶雷則其益扵已者大矣彖曰損上益下民說無疆天施地生其益無方損己之有益人之無如天地之育萬物則其益扵人者大矣益有要乎曰有子見夫水乎水出扵山山不得而有所居者髙也水非出扵海天下之水莫大扵海出沒日月浸灌天地水出扵山而海得其益以爲大所居者下也海之受益扵水大者小者淸者濁者黃者黒者海無所擇焉君子之受益扵人猶海之扵水也毀者詈者沮者斥者皆反求諸己而已扵人也何尢夫然故則天下之益萃扵我凡富貴貧賤死生禍福若浮漚之起滅扵大海一無所動其中者況匹夫之毀譽乎吾嘗與公言君子之學在得扵己而已吾有所得天下吾譽萬世吾同不足以爲加天下吾毀萬世吾異不足以爲損公不以爲不然公求益扵內非求益扵外者試以吾言觀之

宋文丞相祠堂記

爲臣死忠爲子死孝死一也可以動天地可以感鬼神可以貫日月可以孚木石可以正萬世之人心位萬世之天常孟子曰我善養吾浩然之气以塞乎天地之間夫殺身成仁捨生取義非浩然塞扵天地之間者能與扵斯乎若宋丞相信國文公是已公名天祥甫弱冠奉廷對陳君道之大本經世之急務文思神發萬言立就可謂天下之大才矣董宋臣主議遷幸公上章乞斬之呂師孟偃蹇傲命公又上章乞斬之賈似道誤國要君公當制以義裁之勤王詔下重臣宿將縮頸駭汗公提孤兵獨往當之敵次臯亭三宮震動宰相遁荒公挺身獨往說之可謂天下之大勇矣夫慷慨就義決死生扵一旦中人猶或能也若歷履萬死其執彌堅其志彌厲非仁者其能乎方公之使於元軍抗節不降乘間脫京口走眞州如揚州趨髙郵抵通州苗再成逐之李庭芝疑之外迫扵彊敵內煎扵饑饉無日而不當死然後遵海道涉鯨波歸立二王開督南劍敗績扵空坑仰藥扵潮陽絕粒扵南安當死歷萬死而不死卒之就囚燕獄從容南向而後死震動天地照曜萬世可謂天下之大忠矣夫公之忠誠能墜空山之石能通七里之神能作廣陵之風雨能起畱夢炎輩之敬悚而不能免賈似道之沮黃萬石之疾李庭芝之疑陳宜中張世傑之忌何也蘇子曰其所能者天也其不能者人也其斯之謂與宋之亡也死國者多矣陸秀夫張世傑死扵海李芾死扵潭趙昴發死扵池姚訔死扵常趙世賞死於洪先君武岡公開禮死扵吉安公制服哭祭之督府行朝死者不可勝數𨿽然死矣未有如公之出萬死而後死也微子之去箕子之囚龍逢比干之諫伯夷叔齊之餓諸葛武侯之鞠躬盡瘁備於公之一身矣自古亡國之臣未有如公之烈也收宋三百年養士之功立千萬載爲臣之極不在扵公乎非仁者之勇浩然而塞扵天地之間者乎公去今二百年順天祠公扵學宮鄕郡祠公扵城南公之子孫祠公扵富田富田之祠元季兵變爲橫民所奪龍鳯間僉事李公飲冰復之正統間知府陳公本深繼之景泰間都憲韓公雍奏加謚號錄用子孫今上成化二年僉憲李公齡來掌學事以公九世孫繼宗入學俾公鄕人周丕憲割田贍之是皆有功扵名教可書故書之以詔萬世之爲人臣者

寶慶府學記

君子所以異宵小人心所以異禽獸學也學之爲道何也其性仁義禮智也其情惻隠羞惡辭讓是非也其倫父子君臣夫婦長幼朋友也其學之則視聴言貌動靜無違也其施之序家鄕國天下無不凖也其敎詩書禮樂也皆所以盡其性而無慕乎外也先王治天下上是道已井天下之田以養之羣天下之明秀立學以教之擇其道成徳尊已試扵事而退者以師之設鄕舉裏選之法賔興以取之士生斯世無仰事俯育之頋無科舉爵祿之累無百家眾說異端之咻目其見焉耳其聞焉心其惟焉口其言焉身其行焉惟以盡其性而無慕乎外焉舉而備諸公卿大夫之位百執事之列則功被社稷澤及生民此先王之治所以不可及也周衰井田廢而學校之政息矣𨿽闕裏之教親炙吾夫子之化沂水之詠陋巷之樂汶上之辭二三子而已其餘以干祿爲學以聚斂爲仕以正名爲迂以短喪爲安皆當時速消之徒也況後世乎繼周而治維漢近古夏侯勝以明經拾靑紫桓榮以稽古誇車服戴聖之貪鄙馬融之奢淫揚雄王肅之仕簒僞皆當時名儒也況後世乎道之不行也千五百年而後濓溪周子出焉周子之道孔子孟子之所傳也其言曰志伊尹之所志學顏子之所學皆以盡其性扵內而無慕乎外也由周子之道用爲伊尹不用爲顏淵銖軒冕而塵金玉矣今之學者去周子未逺也其志伊尹之志其學顏子之學蓋有之矣吾未之見也嗚呼善學者以其身爲聖賢不善學者以其身爲禽夷自聖賢而去禽夷也逺矣學者其亦知所擇哉寶慶古邵州周子遺化之地也黃巖謝侯世修來守是邦革政斥淫祀疏老佛之徒興禮俗以正人心期年而政成視學宮陋圮以隘乃出官錢廣地而新之爲大成殿殿後爲尊經閤旁爲兩廡外爲防門泮池環之石梁其上池外爲三門南爲欞星門欞星西爲學門門斗入外曲爲司訓之舍四區內爲生徒之舍二區區十五楹惟明倫堂兩翼爲毀文昌祠學西百步爲周元公祠若侯之爲其徒新學已乎將庶幾周子之遺化也庠生李鑑禹謙來曰司訓危純氏曰傳侯之美邦人之心也夫子知侯者毋使其無傳焉乃原學以告扵邵人有聞周子之風而興者曰此謝侯之功也

竹鶴軒記

盤谷居士有竹鶴癖所至種竹與居攜鶴以逰客過之曰子何癖乎昔衞懿公好鶴鶴有乘軒者卒亡其國子猷好竹至呼之爲君而子猷不成扵晉子何癖乎居士曰凡物好之而不忘則癖仁者樂山忘其山也知者樂水忘其水也若人之見也樵者亦樂山漁者亦樂水乎目癖乎色不忘乎色也耳癖乎聲不忘乎聲也癖乎富貴不忘乎富貴者也堯舜桀紂皆有天下也堯舜有天下而不與焉忘天下者也桀紂有天下至扵忘其身堯舜忘也桀紂癖也懿公之亡桀紂之癖也鶴能忘其國乎凡物好之而不忘則癖忘則神熒河之圖伏羲忘其爲馬洛中之書神禹忘其爲茂叔忘扵蓮伊川忘扵梅陶淵明忘扵菊張旭之爲書也忘其爲書而後神也好事者種菊一籬植蓮一池號扵人曰吾愛菊也愛蓮也猶童子執筆而爲旭之書號扵人曰吾旭也其能旭乎子猷之扵竹也好之亦若是歟是故天之生物也忘其生也物之生也忘其所以爲生也今夫鶴俛而飲仰而啄招之而來放之而去忘其鶴也今夫竹貫四時而不攺幹雲霄而不撓虛中而直外毋矜色毋傲態忘其竹也吾以一老頽乎二物之間方其境與神防心與物防天地吾不知其大日月吾不知其明鬼神吾不知其幽千駟萬鐘吾不知其富布褐蓬茅吾不知其貧心腹腎腸耳目鼻口吾不知其爲我也而況扵二物乎吾將燒竹煮鶴而逰扵無何之鄕矣吾何癖吾何癖居士閉口隠幾而臥客不能難局蹴而退居士姓某名某

繼拙齋記

金鼇東麓勝地曰車溪支壠中峙蟠欝夷衍淸溪外抱形若環壁溪回峯隨羣秀森拱亙若天城里人丘氏居之四方迪靖則奧區沃壤利用丰大而無求扵外其或有警則阻山帶河敓攘防劉之徒辟易退辟罔敢幹扵正元季紅巾盜起丘君叔侄宣義衞眾庀休成聚監邑多羅臺辟地居之國朝開化越餘百年若拙逸翁孟哲敬庵翁常閱先後樹惇以聞厥冡嗣孫魁道思紹前聞別號繼拙而屬記扵予夫聖賢之道大公而至正無巧亦無拙也自王化陵夷民俗滋僞乃以君子之循理安分者爲拙小人之機變幸得者爲巧是故正其誼不謀其利明其道不計其功君子安之以爲正小人笑之以爲拙也君子視圭笏爲柴柵而巧扵干進者以爲拙視名譽爲韁鎖而巧扵取名者以爲拙視金玉爲砂礫而巧扵冒利者以爲拙當捨生取義則視死如歸而巧扵偸生者以爲拙是果眞拙者哉吾聞之拙扵人者巧扵天拙扵知者巧扵道拙扵今者巧扵古曽參之魯顏氏之愚孟子之不遇似若拙矣而巧扵爲聖人之徒儀秦之辯鞅斯之知似若巧矣而拙扵謀其身傳曰作徳心逸日休作僞心勞日拙拙者作徳者也巧者作僞者也作徳者始𨿽若拙而終則有福而無禍有安而無危作僞者始𨿽若巧而人禍天刑未有能善其終者也其拙孰甚焉由是觀之拙者未必不爲巧巧者未必不爲拙也魁道之繼乃祖之拙其亦有見扵是乎安得天下之人皆捨巧而趨拙哉予固天下之至拙者以拙者而記拙者之事非予誰宜扵是乎書

冷庵記

丙戌進士陳君粹之由大理寺副來僉江西憲事名其退省之廬曰冷庵或問於一峯居士曰天地間一元气而已舒而燠爲春夏斂而冷爲秋冬燠可愛冷可畏曷不爲其可愛爲其可畏者乎昔廣文先生座客無氊沽酒無錢人號曰冷官今居有髙堂出有輿馬前旗旄而後旌節異乎昔之冷者矣無冷之實而盜冷之名扵義何居夫子知粹之者其有說乎居士曰是非爾所知也夫冷者天地之義气也人心之靈義肅之則冰欲然之則火目然乎色耳然乎聲口然乎味四肢然乎安佚顚防欲海焦爛名塗皆內熱之所致也扵是沃以泗源之水淸以程門之雪使百念灰冷萬境俱寂湛然冰壺皓然秋月此冷之體也暑路炎荒霜飛雪積崖陰壑虎伏蛇蔵海立河凝山摧嶽僕見者膽栗聞者毛竪憂者喜病者愈僕者起怨咨者謳吟此冷之用也𨿽然無冬不成春無貞不生元安知可畏者不爲可愛乎勞尊能謙素履無咎又安知熱者不爲冷乎事固有倒行而逆施者此吾粹之所以爲冷也乃歌曰眾欲熾如冷斯寂矣萬民焚如冷斯濯矣百官冷大化行天下樂矣冷庵聞曰居士知我者解我固當請書扵庵壁用頋諟明命

西隠堂記

逾太極西南曰文昌瀧水勞扵坎位西山巽扵坤隅巨家張繹恆居其勝命曰西隠或曰以其環西水之麓故曰西或曰舊第東而新堂西故曰西成化乙未冬湖西羅倫來主金牛洞繹恆參焉倫曰隠顯猶陰陽也時陰而陰時陽而陽時隠而隠時顯而顯時而已矣在蠱之上九不事王侯髙尙其事時而隠也在觀之六四觀國之光利用賔扵王時而顯也天無心扵陰陽君子無心扵隠顯時而已矣陰陽無二體隠顯無二道古之人隠居以求其志行義以達其道此言何謂也吾子亦聞之乎繹恆曰夫子之言大矣吾惡敢當吾惡敢當夫顯而出隠而處量其時已乎無亦量其才也不家食吉利涉大川所畜者大也求路二子得聖人爲之依歸或死非其食或附益非人無能攺扵其徳其視汶上之辭陋巷之居竟何如竟何如夫天地之化無涯人之生有限以有限浮無涯將蠢而作蟄而止與萬物者樂其天吾又安知顯之爲榮隠之爲卑乎吾聞木有樗者以不材而終其天年極其倫乃斯物之徒與遂去不復與言倫頋門人曰隠者也作西隠記

嚴氏祠堂記

吉丰南鄕江山宏麗天城四周蟠回三百餘里一峯中崢三峽外錮萬壁環拱表曰太極象以圖也水心奠扵坎位泉湖辟扵坤隅妃英疋美道如金牛裴佪不能去睠其勝也湖傍圡名曰積善堆嚴氏肇基之嚴之先曰陶唐仕至光祿大夫辟地扵梅川密石載傳曰威爰啟斯土宏貽碩後世葉墨英威之裔孫某某恊族謀建祠扵堆尊所出也徵文記之倫曰先王之世立宗法制宗廟宗有小大廟有隆殺維持人心匡翼世道其法尙矣粵及後世王制廢而教道息不三四傳防不知所出人自爲家鄕自爲俗情同秦越釁侔仇敵殆有甚焉兄弟父子假貸不通休戚不闗逸樂不均一觝而觸勃然操戈父不能其子兄不能其弟此豈人性太逺扵古乎教之非其道耳斯舉也禮以義起君子有取焉盍亦反其本而已自今至扵後日老長誨其子弟昭穆相敍慶弔相交患難相卹貧乏相周冠婚喪祭禴嘗祊繹咸禮合誠然後爲禮義之族也不觀扵木乎葉麗扵枝枝麗扵榦幹霄漢而上後嵗寒而凋其本固也若培養不厚榮瘁有偏行道斯惻匠石回盼其得爲美木乎嗟夫大其族者人之情也大其族而不以禮義焉是欲茂其末而不厚其本也嚴氏先其制矣尙圖其實乃克有終可徒恃江山之壯而已哉世系官爵祭田饗器別具扵碑陰

義渡記

鄕貢進士何步恩曰金溪之南有淸江焉道旴要津也春夏雨暴溢冬寒沍行者病涉邑人王秉材舟之舟屢易秉材卒子廷則嗣秉材之爲廩舟人以舟之人號曰義渡如此者其義乎倫曰嘻義哉先王之教民也九月成徒杠十月成輿梁無義渡也渡以義名民乃病涉矣五畝之宅一夫所受無義宅也宅以義名民乃無恆家矣八口之家九一而助無義田也田以義名民乃無恆產矣比相保族相卹黨相救鄕相周無義倉也倉以義名民乃菜色而父子離矣家有塾黨有庠術有序無義學也學以義名民乃悖徳而不肖者族矣步恩曰此非廷則之所得爲也若廷則之爲其猶愈扵已乎天下之人有廷則之爲者其猶愈扵已乎夫子之言非吾廷則之所得爲也倫曰子言是也昔範文正之尙義也忠宣嗣之文正之未爲或爲之而未盡者忠宣盡爲之蘇人至扵今賴之天下後世至扵今稱之廷則之嗣秉材能如忠宣之爲乎然後可以爲義也忠宣之義子之謂者也此非廷則之所得爲乎步恩曰此廷則之所爲也步恩以告廷則廷則拜稽曰謹受教步恩廷則金溪人

寄傲軒記

雯峯山中有逸民焉自號曰寄傲居士念玆曰寄傲行玆曰寄傲名言玆曰寄傲山曰傲山溪曰傲溪居曰寄傲之廬問其姓名曰吾不知也問其何許人曰吾不知也縉紳處士貴介公子聞其風聲辟易駭汗無與逰者乃呼菊爲朋結松爲友與麋鹿爲羣庭廡之間幾席之下山獻其奇水獻其渙風月獻其恵朗煙霞獻其變態天地萬物莫不獻其所有居士不讓而有之充乎若有得也泊乎其無與扵外也大宗師聞之曰隠者也往就見之經宿而後去乃與防焉之無何之鄕廣莫之野貼云爲席飡露爲漿挈月爲明架虹爲梁無始之上六極之下八紘之外攬之而有也瑩然笑曰子知傲乎傲凶徳也儒者之道傲不可長庶人得之不保其四體大夫得之不保其宗廟諸侯得之不保其社稷天子得之不保其四海至人得之洪流滔天而不溺烈火涸澤而不焚震雷破山風翻海而不驚騎日月挾宇宙以逰乎無朕之外死生之大且不能變也而況利害之秋毫乎居士曰夫子惡乎得之曰得之陶潛陶潛得之夷光夷光得之維斗維鬥得之圓景圓景得之渾沌渾沌得之太極居士聞已芒然而歸臥三日而後語人曰吾而今而後知大道之無盡也或曰居士姓饒氏名秉元

寧縣進士題名記

進士名成扵周科定扵隋文盛扵唐宋夫求其實而不以文士修其實以應之實爲主文爲賔也徇其文而不以實士修其文以應之文爲主實爲賔也上之求士也文已乎考其文將以求其實也士之自修也先其實猶防之防錦也先其文猶土木之質衣以文繡飾以金碧流盼晃曜諦而觀之可醜矣知仁聖義中和之徳孝友睦姻任卹之行士自修之實也夫何洛誦副墨鏗然其音炳然其文將究其實其土木之質乎周制旣廢士或舉扵管庫起扵刀筆出扵鬻繒屠狗豈必其人之文哉然功光日月名流竹帛以士自名者豈管庫刀筆鬻繒屠狗者之不若耶何自待之輕也脫芻蕘離疏屩紆朱曳紫秉笏垂紳榮加祖考肥及妻孥誰之賜哉瘁躬宣力康世文明脫或不幸殺身成仁捨生取義分也乃誇裏閭傲親戚侮長老尸位素餐貪墨敗檢窳政本而隳風教獨何心哉寧縣進士未有題名提督學事憲副夏公正夫命知縣事某勒石以詔後世後世將指議曰某名進士某實進士嗚呼可懼哉

一峯文集卷四

欽定四庫全書

一峯文集卷五

明羅

倫撰

記

恩江橋記

云蓋濫觴防扵恩江至扵文江入扵章江瀦扵彭蠡宋縣永丰瀕江而治厲深濟盈民用胥咨元氏有土邑氓王輝造舟爲梁捐畝四百濟廢也輝卒半鬻丁氏余湮輿板曽達帥輿人建橋而捨之翰林學士曽徳裕應奉曽巽申黎州判官朱文禮袁州巡檢丁朝佐革木用石縣監大牙失裏尹佟復丞孫昭祖議以克咸扵是丁氏歸田曽氏朱氏先貲達董其事邑司代去宰何仲溫丞徐處仁繼集乃庸勤怠疊乘經始延祐越泰定入至元訖至正歷二十祀而後成迨我國朝圯葺相因用修以鹵報壊以速成化更歷憲副閩陳公煒憲僉廣陳公騎浙徐公懷傅章湖西乃命縣司乃申郡佐鳩工扵良萃緡扵訟剜石扵山賈材扵湖南補毀完墩稱捨居梁履險若夷萬姓冒忭張太史元禎有辭扵成知縣歐陽明請告去位彊進士滿來攝縣章底定前績曰夫子邑人子而無辭何以惎我後人對曰令有之辰角見而雨畢天根見而水涸雨畢而除道水涸而成梁是先王之制也先王之時司徒視學司空視土司冦詰姦田有經界裏有聨比澤有陂障川有舟梁道有列樹不令者有誅所以廣恵扵天下也自時厥後有學校而無教化有田裏而無井牧有人民而無什伍陂障不防扵澤舟梁不修扵川茀塞不治扵道其司民上也長厚者土木貪惏者豺虎民扵是乎不堪命矣是廢先王之教也昔子產爲政養民以恵使民以義溱洧乘輿孟子譏其恵而不知爲政子產小國大夫也天下若謂何哉將通九道旅九山甸九野陂九澤同九川宅九隩以奠九州一梁已乎將奚先也曰在得人

恥庵記

孟子曰人不可以無恥倫曰人不可以有恥自其初也不可以有恥自其後也不可以無恥自其初也天完扵人玉完扵璞若有恥焉是自喪其寶也故曰不可以有恥自其後也天玷扵人玉玷扵瑕若無恥焉是自喪其寶也初無及矣防其後所以復其初故曰不可以無恥今夫羞惡之心人皆有之其初也有恥之心無恥之事大人者不失其初也自有所不爲達之扵其所爲則能充其無穿窬之心無所往而不爲義矣士未可以言而言與可以言而不言是皆穿窬之類也自有所不爲而充之則穿窬可至扵大人自語黙之微而不謹則士或入扵穿窬可不畏乎吾聞之古之學者爲己今之學者爲人爲人可恥也古之仕者爲人今之仕者爲己爲己可恥也學而爲人仕而爲己是皆穿窬之類也學恥爲人仁必如堯孝必如舜學必如孔子無恥矣仕恥爲己君必致扵堯舜民必措扵熈皥無恥矣故曰恥之扵人大矣無恥之恥無恥矣憲使陳君文曜以恥名庵學恥爲人而志爲己仕恥爲己而志爲人斯二道也君其孳孳焉斯無失其初文曜曰聞子之言乃見孟軻

萬載縣興造記

國家之待士也因其才而養之以養吾民也士之仕也以其才易吾民之養非厲民以自養也是故飲食車服宮室使令易菲惡以甘固敝陋以壯麗野朴以輕便非過也宜也夫公宮之制內以位敍外繚周垣入則同署出則同門扵欲使之防貪相察勤怠相繩以立政體傳之無窮非獨以自養也夫何仕者不假官營私則安扵敝陋此何道哉萬載爲邑麗帶袁筠俗易治廨宇腐壊漫不可支海陽陳崇文吏斯土也扵是八年矣知其民之可使也乃圖新之南向爲公堂北爲退思之所前爲重門旁爲吏宇龍亭有庫居貨有蔵戒石有亭徒役胥史居息有捨凡爲屋餘百間民見其成而不知其勞殆非才其然乎移之扵理何有今夫四方司牧寵賂章行上之所爲民亦歸之剝膚椎髓公私罄然掃地赤立民不堪命不革其舊而新之殆甚扵斯宇乎夫司牧而奪其有是盜之也吏之盜吾民也久矣安其養而盜之國之養士士之養扵人其端固然哉易之道以陽爲君子陰爲小人君子者養人而養扵人小人者養扵人以自養君子內而小人外則成泰小人內而君子外則成否否者陰柔之極致也象曰否終則傾何可長也傾否爲泰易壊爲新天之道也風俗之成政化之行夫豈逺扵人哉書曰邇可逺在玆君尙圖之縣丞陳某伻告紀成乃文其成以詔來世

陶桓公祠記

大尉陶公諱侃字士行鄱陽人徙潯陽父丹吳揚武將軍母新淦湛氏公少孤貧從察辟仕至太尉爵長沙郡公卒年七十六國南二十里防謚曰桓公有大功扵晉謙勤忠恪雄毅明敏在軍四十一年戎政齊肅昭徠以禮懷逺以徳屢當大冦所向克捷羣醜破滅自南陵至白帝數千里道不拾遺蘇峻之役溫嶠推爲盟主子喪不臨竟趨石頭斬峻兄弟王室載寧峻將馮鐡殺公子瞻奔扵石勒以爲戍將公使告勒勒召而殺之勒髙自標致比肩二劉撡懿輩不頋也乃畏公如此魏晉之際浮虛成俗公深疾之常語人曰太禹聖者乃惜寸陰至扵眾人當惜分陰豈可逸逰荒醉生無益扵世死無聞扵後老莊浮華非先王之法言不可行也故其所立耿耿一節始終不渝朝夕運甓竹頭木屑悉入掌舉束穟莖栁不忘劬勞卓樹殊勲濟斯世功成身退屢欲遜位臥疾登舟去方鎭若脫屣非明智卓行能與扵斯乎梅陶稱之曰機神明鑑似魏武忠順勤勞似孔明魏武用智傾漢夫豈公之比哉公之忠誠凜秋霜而貫白日然觀晉史庾亮之傳應詹之書則疑其有跋扈之心溫嶠之舉毛寶之謀則見其有頋望之迹登天折翼彈血成文動可疑怪此中知所不屑而謂公有是事乎蓋行髙致毀蘇峻之誅庾氏愧憾世執朝權秉史筆者從而誣成之耳東坡蘇公布衣吳澥咸辯其非紫陽朱子表而出之然後公之大節俟後世而不惑也使公志行扵永嘉則二帝必不至扵北狩中原必不至扵板蕩行扵咸和則北可梟石勒西可平李雄不偏安扵江表矣柰何惠懷庸繆之主成帝削弱之資不足輔以爲也公曽孫潛方劉裕簒勢已成自以晉世宰輔之後恥屈身異代述酒荊軻等作殆欲爲漢相孔明之事而無其資於戲分莫大扵君臣行莫大扵忠孝公之祖孫無愧焉曽謂魏晉以降有斯人哉塗邑東有公讀書臺或少依外氏扵此耳公母墓則好事者爲之也公父母潯陽在東昌者意爲近之今憲使陳公文曜修臺創屋提學憲副夏公正夫名曰惜陰書院憲副洪公萬善設祠像公扵中以公曽孫靖節先生配焉將使後之人進而仕退而處景行先哲咸庶乎斯道也其禆世教大矣令尹葛君先後承襄是亦非俗吏所能予故樂道之也葛君名貞字某云

瀧崖記

瀧有三源一道沙溪一道上固防頭一道金牛東南抵興國界視二水特大焉下合流爲瀧歐陽崇公之阡沙溪之瀧也瀧遂以名天下去金牛十五里蒼崖峻壁循瀧而環若玉玦然瀧崖翁張邦俊居之翁以勤力致貲富酣嗜林壑客至命童觴酒豆殽鼎茗炷香鼓枻溯流緣崖索翠遇奇絕處輒轟飲放歌竟日忘返客謂翁曰欲貴者人之同心也翁賤軒冕而榮簑笠逺城闕而邇山林毋乃非人情乎翁指崖傍花曰其初也枵然枯株耳已而葳蕤已而爛漫離披飄逝波而化微塵可立待也子達此知榮辱之理矣又指崖上云曰其生也膚寸耳已而布防太虛合而爲雨散而爲暘捲舒無迹子達此知出處之理矣吾少依稼穡歐陽文忠公吾邦人也吾耳熟焉公之立朝以犯顏敢諌爲忠以濟時行道爲賢以古文倡天下變西昆詆訶佛老不遺餘力至比之韓愈孟軻吾異時北涉淮泗南跋閩廣閱達官貴人多矣窮天下之欲以自厚其身及其子孫庶乎公之所爲者蓋有之而未見焉吾聞之四郊多壘大夫之辱也地荒而不治士之辱也然則居先正之邦不度才量時而冒進焉不厚吾黨之辱乎吾𨿽獸死木腐窮崖幽谷湮滅無聞殆不辱吾瀧岡矣使窮天下之欲以酣豢其身吾不願以此易彼也客無以應明日以告扵倫先是倫來主金牛洞翁築防秀堂居防士給田百米以養之翁有此見有此言宜矣遂次第其語書扵瀧崖之壁

明倫堂記

先王作民父母知衣食之艱也設井以給之飽暖無教近扵禽獸設學以教之教養不寄之司牧則久而或廢封建所以守之非明刑弼教𨿽有粟不得而食也肉刑所以輔之道與世移政由俗革阡陌裂而井田廢郡縣設而封建革髠笞立而肉刑除惟學校僅存耳學所以明人倫也父子兄弟之親以恩夫婦之合以情君臣朋友之合以義五者人之大倫天下之達道也人之有是道也猶其有是身也身豈逺扵我哉置扵明則見置扵暗則不見自其見而爲有自其不見而爲無初非身之有無也明暗之不同也學校之教發其暗而通其明爲是故爾先王之學養智仁聖義中和之士修之以孝友睦姻任防之行士生斯世無俗學詞章之雜道修扵身公卿大夫之位自至無爵祿之累左道未興異端邪說之惑無自入焉此道之所以易明而天下之所以治也後世之學名存而實亡矣上之所以取士師弟子之爲教與學講章句課文字誘之以利祿明之適以暗也其髙才明智之士求扵言語文字之外則墮虛寂而不自知何怪乎道之難明哉𨿽然教人取士之法今𨿽異扵古矣而道之本扵人心見扵日用載之聖賢之經者固無古今也學之士頋名以求實離暗以卽明孝慈修而家道隆明良合而朝廷安天下治舉而措之耳夫何逺之有新昌劉恭禮爲明倫之堂扵其邑庠僉憲陳君粹之曰是全生民之彛禆聖明之化而彰劉氏之美不可無記也扵是乎書

寧縣學科貢題名記

水土底貢象犀珠玉金石珍怪之物絲麻谷粟繒綺纎纊艸木之花果禽獸之翎毛筋骨凡玩好賜與邦國大小之用必命有司程其良焉不度者有誅夫是物也君徳臧否社稷安危生民風俗休戚淳漓無與焉猶若是其嚴也況扵人才乎孟子曰不信仁賢則國空虛非無人之爲虛也無其人之爲虛也夫仁賢者所以與天位治天職食天祿安社稷而休生民者也其視頥口腹而玩耳目之好輕重較然矣乃嚴扵彼而疏扵此何哉夫天之生才猶木之生扵山也養之有素取之有節材不可勝用矣茍爲不養謂是山之無材豈理也哉古之善治者非借才扵異代也今萃天下之才養之扵學校今日之士固異日公卿大夫百執之所選也不端其本無以直其末不澄其源無以淸其流所以養而取之者夫豈無其道乎如之何其可忽也𨿽然教人之方取士之法今𨿽逺扵古矣而其所以取我之意固有在也吾之所以得扵天聖賢之所以教我者固未嘗不在此焉若惟爵祿之利報不圖其稱則負其取我之意矣夫禽獸艸木其取也不負其取也禽獸艸木不負其取負其取者詩書禮樂之士是詩書禮樂之士果不若禽獸艸木耶寧縣學科貢士無題名提學憲副夏君正夫命立扵學宮夫豪傑之士參天地而贊化育與日月爭光可也碑之有無何與焉然則勒石以示勸者有司之職也以豪傑之士自待以不負其所取而無愧扵禽獸艸木者二三子之職也吾固以待扵二三子二三子其亦以此自待哉

羅浮庵記

倫自幼則聞玉笥之勝欲一往而不可得一日夢防焉至山門傍曰法樂洞天流水縈帶羣峯玉立童子出迎延入庵中道士睡方起良久謂曰若所逰者夢耶予矍然曰是若之夢眞耶予今之來者直眞逰矣若乃指實爲妄是若之夢未覺耶何若語之魘也道士笑曰東海之東南海之南西海之西北海之北上自無始下至無極皆夢境也伏羲幾籧神農軒皥熈穆無爲堯舜禪讓湯武放伐劉項爭雄君者吾不知其爲君牧者吾不知其爲牧百世一夢也朝菌不知晦朔旦夕一夢也蟪蛄不知春秋時月一夢也上古大椿以八千嵗爲春秋八千嵗一夢也前混沌死後混沌生天地以十二萬九千六百年爲死生十二萬九千六百年一夢也莊子曰方其夢也不知其夢也覺而後知其夢也若夢猶未覺耶若謂予夢夢也謂若夢亦夢也予與若皆夢也若見盧生乎方其適也知其適而已不知其爲夢也及其欠伸而寤也適安在哉若起艸萊登金門步玉堂名震天下不三月而南竄荒徼然後去袍笏而蓑笠逺城闕而山林視昔之有其夢也耶其非夢也耶乃不悟此逰之非夢非固耶予方謝道士道士辭去蹶然而興曰其眞夢也自是往來扵懷成化丁酉春林緝熈自羅浮來成眞逰焉黃時憲王忠肅許濟川自吉水至陳苻用自廬陵至自玉峽捨舟而陸暮抵大秀宮宛然夢境矣翌日約道士徙宮扵天王閤約苻用結庵扵閤後最奇處名曰羅浮庵苻夢也予頋諸君曰是逰非夢矣緝熈曰安知其非夢乎謂爲非夢恐復爲道士笑也明日各下山辭去明年見緝熈扵薌城相與太息曰昨逰成夢矣符用來告庵成書夢語刻扵庵中庶來者知人生之所遇無非夢境也以得喪而欣戚何爲

常春堂記

外父雲巖翁與其弟與言與莊爲堂扵南園曰常春命子壻羅倫記之倫適與客過其堂焉方嚴冬也風觱發而气栗烈冰柱掛檐雪花如手坐良久足麻木齒牙下上指僵袖外不得屈伸客笑曰今日之春何在乎常如何也指酒壺曰春在此乎非也巡檐索梅花笑曰春在此乎非也二物𨿽可名春非春之常也夫天地之化燠而爲春熱而爲夏涼而爲秋寒而爲冬方其至也推之而不可拒及其去也執之而不可畱雨生扵雲水生扵山云與山不得而有也春生扵天天且不得而有之而人欲有之以爲常不亦惑與倫曰是非客所知也夫春在天爲元在人爲仁仁固春之爲也邵子曰收天下春歸之肝肺是春形扵身則睟面盎背形扵家則父子慈孝兄弟友讓夫婦唱隨卽其人入其室如在春風中矣臯防稷契得之爲唐虞之春伊傳周召得之爲三代之春孔子得之爲萬世之春當時弟子得之浴溯詠歸亦爲聖人之所與自是千有餘嵗周子春扵濓溪明道春扵河南夫是春也得扵天而有扵我是固所以爲常也翁兄弟埀白嬉怡羣從朝夕奉觴和顏是亦所以爲常歟翁老矣翁之子孫收是春扵身未用春扵家用則春天下進退乎周程防臯之域而後可以爲常也翁字與仁兄弟五人與亷與爵已世云

剛峯記

予性剛見剛者好之若饑渇之扵飲食不能自諭扵口也求之不可得則友其人扵古相與論其世如侍幾杖而聆罄欬已而欷歔企慕至爲之泣下予之好剛蓋天性然也孔子曰吾未見剛者孟子曰我善養吾浩然之气至大至剛以塞扵天地之間富貴不能淫貧賤不能移威武不能屈此眞至剛之大丈夫哉孔孟之所謂剛固予之所好者也思欲與天下之人同進扵剛以是凡防扵予者皆以剛益之惟恐其墜扵柔也梁君徳剛亦其一人已君諱侃初無字予字之曰徳剛別以剛峯易其字欲君頋名思義果扵剛而不墮扵柔焉或曰剛折而柔存此非知剛者也天不剛乎地不柔乎地有陷而天未嘗墜不剛者存而柔者墮乎山止也水流也山剛而水柔不剛者存而柔者去乎齒之折者剛之無本者也發附扵頭顱頭顱存而毛髮去者何也或曰子之論則辯矣象君之剛而以山何也夫人之不能剛者動扵欲也易以艮象山彖曰艮其止止其所也止其所則不動扵欲矣大畜以艮畜乾彖曰剛健篤實輝光日新其徳無欲而應乎天也孔子曰剛毅木訥近仁仁天徳也予方困扵屢有司欲周之徳剛曰以汝而受有司之餽乎扵是推其有以同之成予之剛者君有力焉以是知君之必能剛也易之象凡陽必剛凡陰必柔剛者必君子柔者必小人剛進柔退則成泰柔進剛退則成否安得如君輩之剛者百數十人置扵中外庶天下防泰之福乎此固予之志而非今日之可言也𨿽然剛之成泰者系乎天剛之同天者在乎已君姑勉其在已者以俟乎天也是爲記

世壽堂記

萬乎天者萬乎人萬乎人者一乎天一乎天固一乎人也萬乎天而萬乎人萬之所以爲萬也萬乎人而一乎天萬之所以爲一也萬一合而天人同矣夫壽夭富貴貧賤賢愚康寧患難天之所以萬乎人也所以爲壽爲夭爲富貴爲貧賤爲賢爲愚爲康寧患難太虛之所以萬乎天也太虛所以萬乎天者天不自知也一乎太虛而已天所以萬乎人者人不自知也一乎天而已君子知其一乎天也壽夭富貴貧賤賢愚康寧患難譬之浮雲捲舒聚散萬變乎前而吾不自知也一順乎天而已夫壽也富也貴也賢也康寧也順境也夭也貧也賤也愚也患難也逆境也天之扵人與之以順而去其逆或出扵一族萃扵一門其非萬之一乎若云蓋蕭氏是已蕭氏之先名庭驥者以進士尹崇仁論伊川荊國之學見知扵葉水心名湘者以進士爲防昌知事從何了翁起義兵敗績湘及子姓死者三十人見知扵文丞相名養防者以詩見知扵吳文正名儀者中進士爲主事永樂中言事死之則蕭氏世多賢矣居者有良田廣宅仕者明經術後先相望則世富且貴矣壽人之所大欲有甚扵富且貴而不可必得者蕭氏之彥曰世達壽八十妻張氏壽九十七子正啟壽八十三妻王氏八十七弟正隆壽八十妻黃氏八十四一門兩世父子兄弟夫婦耄耋康寧子孫才俊怡愉何得扵天者厚耶𨿽然壽夭富貴貧賤康寧患難賢愚天之所以萬乎人也積善以永天休使壽而無夭賢而無愚富貴而無貧賤康寧而無患難人之所以一乎天也蕭氏之子孫懋之是爲記

大中書院記

有所大而非大執之而無有秉之而不亂入之而愈深升之而無盡瞻之在前忽然在後其大無外其小無內無物不有無時不然賢知者過之不肖者不及有所大而無所大也無名也無可名也彊名之曰中子思子曰喜怒哀樂之未發謂之中中也者天下之大本也此心之不偏不倚中之體也周子曰中也者和也中節也天下之達道也此事之無過不及中之用也中爲大本者其體無不具中爲達道者其用無不徧夫是之謂大君子之學持靜之本以存其虛防動之流以守其一虛則內有主而不出一則外有防而不入則物不交扵我矣物不交扵我則我之所以爲我者非人也天也天人合一則天地自我而定萬物自我而遂中自我而大矣夫豈有待扵外哉江侯伯溫登丙戌進士由秋官出守南雄以惇化本扵興學建書院扵學宮之傍名曰大中延叔父某主之教諭單廷亮曰書院左學宮右郡城巾山北峙天馬南翔嵐光壑態隠暎東西而書院適其中書院後爲樓樓後爲亭二東曰光風霽月西曰源頭活水前爲堂外爲門四環以池池東爲登云橋西爲步月臺中爲天光云影亭造扵天而爲扵人無適而非中也此書院之所以名也予笑曰是非吾所謂中也吾所謂中天命之性聖人之教也聖人之教俾人自易其惡自至其中民以官爲本官以人爲本師弟子之爲教與學易其惡而至其中則善人多善人多則朝庭正而天下治此中之所以爲大而江侯建學之意也無已則問扵濓溪無已則問扵夫子之孫子思無已則問扵唐虞夏后氏之三聖人

雯峯別墅記

遡臨汝而上旴者千里山水名天下最善者三焉在臨汝蘇山最善浮屠氏之宮也在旴郡王城最善親王之所遺也在廣昌雯峯最善古今莫能知太守饒公秉鑑始主而居之湖西羅倫過而頋焉樂而不能去其右則吳王芮之軍峯也其左則鎭縣之金嶂也其前則壺公之紫霄也其後則南霽雲霽也尊者如帝卑者如臣比者如友橫者如屏卓者如筆簇者如臺殿甌者如城屋湧者如波濤驟者如馬翼者如鷲踞者如獅象蹲者如虎豹蜿蜒者如龍蛇繪如削如鑄如琢如神施鬼設不可名狀雲霞往來變態翕忽合而名之曰雯峯焉旴水中注迆邐回抱如不欲去易之爲雯溪雯溪之東兩澗夾流爲雯澗支隴傍峙翼澗而出乘雯溪而止爲雯岡雯澗中夷平田沃壤可六七百畝窳地成池形若環壁爲雯池梁池而入池上爲雯門門內通渠泉聲琤然嘉木異石雜置左右爲雯渠有堂翼然臨扵渠上爲雯輝之堂合雯峯山水之輝也堂後爲寓樂寓形宇宙之內而樂扵此也爲安晦祠顯而居晦非安不能也祀先之堂爲昭孝繼述之善裸薦之成昭其孝扵祖考也云消日明重門洞開雯峯眾奇雜然前陳於幾席之下矣合而名之曰雯峯別墅焉夫雲霞成章天之文也山水成奇地之文也仁義成徳人之文也以地之文合天之文雯峯山水之奇也以人之文合天地之文然後可以主雯峯山水之奇也於戲有常者此山也無常者此人也有常主乎無常主乎主乎常斯文而已若尼丘之常主扵孔雲谷之常主扵朱是已主人曰善吾而今而後知無常之爲有常也扵是乎書

榮壽堂記

尹廣昌葉侯年扵是六十矣邑人士皤者弁者府胥者輿皁者章縫者頌者執歌史者執圖酳者執爵酳者執壺炰者執牢駿奔克咸羅拜庭下祝曰吾侯祗承天子命底綏百里民吾侯榮矣又祝曰吾侯誕彌時維下壽底扵黃耇吾侯壽矣祝旣以名扵堂志不忘也何喬壽曰子盍記之倫曰嘻異哉榮乎榮壽乎壽人之情也榮乎好辱乎惡壽乎好不壽乎惡人之情也人情之好順也猶水之好下也遂諸海者其惟水乎由其道也人之好順也何莫由其道也孟子曰仁則榮孔子曰仁者壽順之道也由之斯至矣堯舜周孔其至矣乎萬世仰止如其榮敝以天地也如其壽無他由其道而已矣吾聞之卓魯之爲吏也未聞周孔之大道也民到扵今稱之其功仁乎紆朱懷金黃扉白首者俄空焉鄙夫哉鄙夫哉其榮也外矣侯其聞乎於戲吾見好榮者矣好壽者矣未見好仁者矣好乎彼不好乎此是猶好出而不由其戶也可乎侯其聞乎忠信以本之誠敬以居之康貞以干之豈弟以施之禮樂以文之扵其內不扵其外扵乎古不扵乎今斯亦至矣否附以韓魏之家益以彭之壽奚有侯名茂髙字斯培世家莆云

建昌府學記

古之學者義也今之學者利也學學所以爲人也人者天地之心也五行之秀也學以成之人之義也先王之教也古之學者學之爲君臣焉學之爲父子焉學之爲長幼焉學之爲視聴語黙焉學之爲進退辭受取與焉學之爲生死福禍焉所以學爲人也以則聖人以配天地以順四時以敍百物以興禮樂以崇道藝而措諸天下國家官諸後世所以學爲人也其學焉者義也家以教之塾黨以教之庠術以教之序國以教之學不帥教者鄕左移之右右移之左不變移之郊不變移之遂不變移之逺方終身不齒有左道以亂民者殺其敎焉者義也三年大比考其徳行察其道藝興其賢者能者以禮賔之論定然後官之任官然後爵之位定然後祿之其用焉者義也士生斯世也不義焉往及道之衰異端之言盈天下天下之言不出扵佛則出扵老老者曰吾利人生也佛者曰吾利人死也天下之民聞其言而樂之樂乎彼不樂乎此矣其能由學乎凡學者問其業幼者曰能誦讀已長者曰能科舉已學成而名立者曰能詞章已考其徳行察其道藝以書未有也學異乎古也父兄之願如之師保之誨如之朋友之胥漸如之不易其初教異乎古也三年大比考其文而第焉賔扵鄕升於成均揚扵王廷乃命以位大夫之貴公卿之尊可坐而待也父母曰顯矣妻子曰肥矣僚友防姻曰榮矣考其功能紀扵彛常以匹休前聞人蓋未有也用異乎古也士生斯世也非豪傑之士不利焉往由周而上帥天下以義而民從之由漢而下帥天下以利而民從之其治效可考已教道之闗國家也如此我朝列聖建學立師則古昔先王知是道也建昌郡有學舊矣弗稱謝公士元來守郡乃爲之以風士心視舊壯焉巡撫夏公時正見而是之命師立其道命弟子從其教命太守終其事命倫紀其成

一峯文集卷五

欽定四庫全書

一峯文集卷六

明羅

倫撰記

閩縣治重修記

閩治之爲也二君勤焉邵君基之陸君定之閩古侯官地也攺扵隋國朝因之令路圓玉建治焉至扵今百有餘嵗其也甚矣今皇帝卽位之三年遼陽邵君奎來令其邑進厥民曰治之也若此其甚也時可已乎眾曰諾民乃子來力者見事財者見費乃告治焉毀者易之卑者髙之隘者辟之固者因之中爲堂堂後爲燕休之次東爲防典史居之西爲庫傍兩翼爲吏捨中爲甬道南爲中門南折而東爲外門爲陽和坊亭左爲申眀右爲旌善中門東西爲榜房爲碑亭后土爲祠爲監室爲井亭各以序焉用人之力若干用糧之費若干用金若干用木用石用甓用竹若干用木工石工圬鏝之工若干興事扵丁亥七月落成扵戊子二月未竣也時倫有召命反扵泉道扵閩達觀扵邑新營頋邵君曰令之爲乎民之爲乎君曰民之爲也民之願也倫曰固也民之願也其斯已乎饑者願食寒者願衣勞者願休父願慈子願孝兄弟願友宗族親戚願睦鄰里鄕黨願卹鰥寡孤獨廢疾者願養也民之願彼也孰愈此也凡吏扵土者皆民之爲也其爲彼也固將以易此也君子之居扵斯也固將思之爲此以易彼乎君曰思矣此則令之爲也子其記之庶有勉乎竣事則速倫旣北還邵君去矣陸君繼之君吾同年也爲君誦之昌澤曰此則潤之爲也又三年報曰事竣矣來速文乃書畀之使是邦之後人知二君之嘗勤扵斯也

徽州進士題名記

聖賢立言以明道也朝廷用人以行道也道太極也太極動而陽焉靜而陰焉一陰一陽萬物出焉人也者其秀焉五性具焉七情感焉情蕩而其性鑿也聖人繼天立人極焉孔子不得其位明先王之道以詔萬世鄒孟氏沒道之不明也千有餘嵗周程張邵繼作朱子光而大之子徽人也其爲道也所謂建諸天地而不悖質諸鬼神而無疑百世以俟聖人而不惑者矣以修扵家可周可程可顏可閔以立扵朝可伊可周可臯可防以致其君可堯可舜可湯可文爲天地立心爲生民立極爲萬世開太平無不可也孟子曰夫人幼而學之壯而欲行之朝廷之待士也方其幼也設學以教之及其成也設科以取之設位以任之設祿以厚之爲是道也今夫防食魚者也祭而後食焉豺食獸者也祭而後食焉所以報本也臣也者食君之祿者也不如豺防可乎好榮者人之同心也人皆知進士之榮也其科起扵隋由是而榮者不知其幾也而不以其道譬諸舜焉其榮以朝者也如好之莫若行道舉烏獲之任是亦烏獲也行朱子之道是亦朱子也朱子之道世爲天下之法況其父母之邦乎禦史陳君士顯督南畿諸學其望諸君在是矣詩曰儀刑文王萬邦作孚陳君有焉髙山仰止景行行止諸君有焉

孝思堂記

詹瓘將歸言扵倫曰吾聞之仁人之事天也如事親焉孝子之事親也如事天焉吾不得爲仁人猶願爲孝子居以孝思名其堂思事天之道事吾親也夫子其有以教我乎倫曰善乎爾之思也天地者吾之父母也父母者吾之天地也仁人之事天孝子之事親其道一也爲父母之子而不孝焉未之思也孟子曰孩提之童無不知愛其親也大人者不失其赤子之心者也善乎爾之思也思不失其心也人之幼也其扵父母也飲食思焉寤寐思焉疾痛屙癢顰笑啼號造次必思焉未嘗免扵父母之懷也夫豈教之能乎其性然也及其長也思私妻子而後不頋父母焉思安佚其四肢而後不頋父母焉思從耳目之欲而後不顧父母焉思鬭狠以勝人而後不頋父母焉思縻爵以自榮而後不頋父母焉夫豈其性然哉移扵物也善乎爾之思也方父母之存也居則思致其敬焉養則思致其樂焉病則思致其憂焉及其沒也喪則思致其哀焉祭則思致其嚴焉思其色不忘乎目也思其聲不絕乎耳也思其心志嗜欲不忘乎心也一舉目而思父母也非禮不敢視焉一傾耳而思父母也非禮不敢聴焉一出口而思父母也非禮不敢言焉一舉足而思父母也非禮不敢蹈焉一動念而思父母也屋漏不敢愧焉兄吾父母之長子也吾思敬之弟吾父母之幼子也吾思友之祖考吾父母之所出也吾思尊之宗族防婣吾父母之所愛也吾思睦之鄰里鄕黨吾父母之所交防也吾思防之尊天下之髙年思吾父母之所老也慈天下之孤幼思吾父母之所幼也仁天下之顚連而無告者思吾父母之所矜也一獸不敢輕剪一艸木不敢輕折思吾父母之所與也記曰孝子成身太上不辱思至扵此然後可以成身而不辱其親也善乎爾之思也仁人孝子其事天也如事親焉其事親也如事天也此之謂也善乎爾之思也詹瓘蹙然避席曰瓘聞命矣自是不敢忘乎孝思

澹軒先生祠堂記

君子之學成已此心成物此心此心也天地此心鬼神此心古今此心華夷此心堯舜禹湯文武周公孔子此心澹軒先生此心睢寧之人此心天下後世皆此心也心之感物也不疾而速不行而至不大六合不逺萬世而況親炙之者乎廬陵之士教天下學者多矣以心感物者吾得二人焉廬陵孫先生鼎吉水彭先生汝弼孫先生教松江其沒也人祠之彭先生教睢寧其沒也人亦祠之二先生何得此扵人哉盡此心焉耳吾聞之孫氏和靚端凝襟韻夷坦彭氏簡重方嚴不可茍合而一以至誠爲主其爲教也皆惇本實而抑浮靡基以忠信作以防恥不動聲气不施鞭撲弟子愛之如父母父兄懷之如親戚愚智一口以爲盛徳君子此二先生之所同也爲教授爲禦史冠豸峩如衣繡燦如風動百辟化被多士勇退急流髙蹈林壑孝養嬉愉懿然天衷此孫先生之所有也慶鐘李才敏夙成大魁天下近侍帝庭立孝扵家而以移忠扵國諸孫競爽玉雪輝暎鸞鵠停峙此先生之所有也先生立扵已者至故入扵人者深得扵天者厚非人之所及也嘗自號澹軒一切世味泊然無好在睢寧時大新學校睢寧樂與成之有司不與焉別構艸屋扵堂之西諸子弟先生旣沒門生父老爲位其中朝夕哭臨如喪考妣因卽祠焉知縣何皥至曰學祀先師禮也禮宜稱文乃新今祠提學禦史戴公丕羽義舉用風治屬崇賢好徳禆道化二公亦此心也於戲仕被儒服屍師位者所在森立利已忘義悖道棄徳士胥咨怨將一日不堪其位況去思乎況不已而屍祝之乎其肆然民上者𨿽榮被圭衮而穢流海內嗤貽後世斯二人也獨無此心哉亦獨何也吾聞之師道立扵上善人多扵下士修扵家有正學朝廷之用有眞儒使師天下之學者皆若而人則天下治矣師道之闗扵王化豈小故哉若先生之所有盛徳厚業令子賢孫光照無極惡計祠之有無哉予與先生之子敷五防同學而仕同官故爲記之以慰邦人之心以告來者或有聞先生之風而興是亦吾道之一助也扵是乎書

樂靜堂記

樂靜處士以名其堂客頋而問之曰天樂動地樂靜水樂動山樂靜人心之靈天吾髙地吾厚山吾峙水吾流周子曰動而無靜靜而無動物也動而無動靜而無靜神也子之所樂無乃物而不神乎處士曰子言吾惡敢當哉吾樂非爾所知也天地間凡物皆有樂鳶樂扵天魚樂扵淵艸木樂扵春候虫樂扵秋農樂扵野工樂扵肆商賈樂扵市仕者樂扵朝吾隠者也樂扵山林而已矣山林之樂無車馬之喧無圭衮之華無樓臺之壯無聲色之娛無刀鋸之辱無奔走伺候之勞漁樵與侶麋鹿與羣花徑小車孤舟野水淸風時至明月自來境無往而不靜心無往而不樂以吾樂名吾堂也不亦可乎客曰異乎吾所聞動靜交而天地之道盡人心之神天地之至妙至妙也動靜合一而人之道盡程子曰無欲則靜靜則虛虛則明動亦樂靜亦樂天下之廣居吾居天下之正位吾立天下之大道吾由用之則行兼其樂扵人捨之則蔵獨其樂扵已蔬食水飲簟瓢陋巷吾樂自如窮無所損也桓圭衮裳髙牙大纛吾樂自如達無所加也大敵壓境白刃臨前吾樂自如威武無所屈也退蔵扵密與天地同體彌綸六合與天地同用此之謂神此之謂眞樂顏子之不攺孟子之未嘗不豫至是境也莊列之天防禦風何與扵此哉處士曰大哉言乎吾老矣不能進扵是也吾將守吾樂以終吾身處士姓王名某旣卒五年其子某告吾友劉素彬求記其堂蓋欲顯其親扵無窮也欲顯其親者人子之心有人子之心者試以吾言求之

新城縣治重修記

父母萬物者天地父母萬民者聖人聖人天地之心也君以治之師以教之公卿百執侯牧師帥以承之所以父母斯民使之不失其本心也仁之惻隠義之羞惡禮之辭讓知之是非四者人之本心也聖人與我同者口鼻之臭味耳目之聲色四肢之安佚眾人所以失其本心也此心失則違禽獸不逺矣幾何胥匡以生哉天生民有欲天生聰明時乂民之失此心其斯民之罪乎姬周之衰道失民散孟子曰鄕爲身死而不受今爲宮室之美妻妾之奉窮乏得我而爲之此之謂失其本心又曰堂髙數仞榱題數尺我得志弗爲食前方丈侍妾數百後車千乘馳騁田獵我得志弗爲弗爲者不失其心也此心不失民之所好好之民之所惡惡之可以爲民之父母矣故曰饑者易爲食渇者易爲飲徳之流行速扵置郵而傳命未欲平治天下如欲平治天下當今之世捨我其誰王如用予則豈徒齊民安天下之民舉安由是觀之此學不明此心不存欲求治之善者未之有也孟氏以還幾年扵此矣屍然民上者吏縱弗肅民困弗蘇老姦宿猾皆肆而弗治昔人之所爲者無一爲之其所不爲者皆爲而弗防天子憂防元元之意壅不下流夫豈其本心然哉此學不明故也建昌屬邑四令宜其民者百年得二人焉南豊衡君嶽新城陳君員韜民到扵今稱之斯二人也所謂不失其本心者非與大湖呂君廷揚來令新城民亦宜之部使者中以法鰥寡有辭禦史直之民宜之如初廷揚知民之可與有爲也乃新公宇乃葺廨捨乃理廏庫繼以餘力修公館扵湖東爲置郵扵五福予過而視之奐然大壯頋謂廷揚曰此居廣矣不有廣扵此乎此位正矣不有正扵此乎此道大矣不有大扵此乎天下之廣居吾居天下之正位吾立天下之大道吾行進而由扵民達不離也退而由扵已窮不失也窮達進退無入而不自得此之謂不失其本心夫然後天地自我可以爲民之父母矣是道也吾有望扵廷揚不然廷揚固無憾吾將有憾扵廷揚廷揚名讚丙戌同年父老請予記故不以頌而以規

孝友堂記

士大夫有問孝者則謹對曰思其誠問友曰誠扵孝斯誠扵友矣孔子曰順乎親有道反諸身不誠不順乎親矣誠曷終乎土可入誠不可得而息也入土斯已矣誠曷不息也所謂生也守之以死死則終誠不可得而息也常易而變難能扵其易而不能扵其難者有矣能扵其難未有不能扵其易也誠之不息也自其初乎息扵其後者弗思其初也方其初也饑斯號哺寒斯號衣痛癢斯號爬搔須臾離其母則號求之必得其母而後已此其初愛父母之誠也其有息乎其扵兄弟也食則同案衣則傳服學則連業逰則共方戲豫憂號無不同其情焉此其初愛兄弟之誠也其有息乎及其後也妻子具而是心息矣反而思其初焉是心將油然而生也其孰能禦之新諭李仁端養寡母而友諸弟能扵其易矣吾懼其變扵難也勉以思其初詩曰靡不有初鮮克有終

安慶府學欞星門記

此聖人之門也上帝命之聖人立之天下古今之人由之以太極爲棟檼以陰陽爲闔辟以五行爲往來以六合爲垣宇以誠爲椳以敬爲鑰以禮爲闑以勇爲衛以知爲先入此門也然後爲大成其行天下之大道其立天下之正位其居天下之廣居升其堂其廣無外入其室其密無內天下之髙年皆吾家之老也天下之孤弱皆吾家之幼也天下之顚連無告者皆吾家之兄若弟也天下之昆防艸木動植百物皆吾家之黨與也防羲神農黃帝堯舜禹湯文武周公孔子之治載之六經者皆吾家之所以爲教也其教之成也根扵心睟扵面盎扵背施扵四體而達扵吾家父安其慈子安其孝君安其仁臣安其敬長幼安其序朋友安其信男安扵外女安扵內士安扵學農安扵耕商賈安扵貿遷行旅安扵役天地萬物無不各安扵其所此吾家之教化也庭艸壇杏紅翠交映天鳶淵魚飛躍上下光風霽月灑落無邊此吾家之景象也趙孟之貴韓魏之富視之如浮雲然至吾家者必得其門而入顏子入之而嘆其髙堅曽子入之而美其富潤子思孟子入之而極其髙明廣大故曰堂髙數仭榱題數尺我得志弗爲也其所見者大也自是以來漢儒以訓詁爲門魏晉齊梁以老佛之虛無寂滅爲門唐儒以文辭爲門昌黎韓愈欲入其門而不以其道孟氏而後入其門者宋之諸子可數矣或吟弄其光霽或品題其風花或洞辟其堂奧或塗塈其垣墉嗚呼得其門者或寡矣以訓詁詞章爲門者穴竇而入者也以老佛異端爲門者則迷扵蓁莽之區而已安慶府學欞星門舊處窳地藥局前蔀教授泰和羅君用俊至曰象正大髙明豈斯稱哉太守余姚陳侯云鶚貳守濟南李侯芳聞而是之以白提學禦史戴公巡江禦史譚公某二公咸允鳩工伐石撤藥局以位欞星前俯通衢未竣而陳侯去李侯終之易學門扵西立泮宮坊扵舊欞星門立泮橋扵池上甃石而髙大之是有功扵學可書介諸生楊慶陳偉來謁文紀其成二生歸碑吾言扵門使防聖人之門者知在此而不在彼也

寶慶府進士題名記

君子之學非爲名也名者所以馭下也馭天下而不以名堯禹不能爲也是故善治天下者善馭天下之士而已裏選旣廢科舉攸興上之待士俊茂異等育於學校名曰秀士文藝中式賓於有司名曰貢士對揚休命登於天府名曰進士名曰秀士鄕人榮之名曰貢士國人榮之矣名曰進士天下之人榮之矣育之於學賔之於鄕進之於大廷揚之於天下上之所以待士者至矣夫然後名其官而爵之名其官於縣一邑之人尊之矣名其官於郡一郡之人尊之矣名其官於方嶽一道之人尊之矣名其官於天子之廷天下之人無不尊之矣以匹夫之微禦萬姓之尊上之所以待士者至矣然天下之士豈皆君子而無小人乎君子道長成泰小人道長成否茍無道以禦之欲其爲君子而不爲小人也難矣是故考績於三載黜陟於九載潔已不污名之曰防臣焉守職不回名之曰直臣焉憂國防家名之曰忠臣焉泛應曲濟名之曰能臣焉果防乎果直乎果忠乎果能乎斯爲君子矣其或陰回憸賊名之曰姦臣焉逢迎容悅名之曰佞臣焉昬墨有聞名之曰貪臣焉殘忍害物名之曰酷臣焉果姦乎果佞乎果貪乎果酷乎斯爲小人矣爲君子者車服以庸之彛常以銘之爲小人者裔夷以竄之檮杌以書之無非欲其爲君子而不爲小人也上之人所以待士者至矣某學進士舊無題名黃巖謝君世修來守是郡懼無以勸來學成化九年刻著於石後之人將歷指其名而議曰某也君子某也小人由進士爲君子其榮也無窮矣由進士爲小人其辱也無窮矣可不懼哉有君子之榮無小人之辱有道乎曰有志伊尹之所志學顏子之所學

邵武縣學復地記

惟天生民有欲惟先王時乂體國經野以爲民極乃域九州乃制九服乃設邦國都鄙之數制其畿疆而溝封之井牧其田野分地域而守之乃均會其山林川澤原隰之名物而厲禁之乃設閭黨庠序之教察其遜讓雍睦者以勸之錄其過惡者以懲之乃制司冦之刑禁其暴亂力正矯誣犯禁者以告而誅之時惟我民罔不生生各有寧宇矧惟有學有越我疆乎逮王迹熄伯圖起乃棄惟我先王典不時式矣粵在南服有縣邵武學圮以廢豪戎盜其廢而有之訓導葉君梁君曰時可已己之匪人爾繆爾通爾惟考志詢玆黃髮用告有位乃謀邑宰乃復郡侯乃咨憲臣憲臣布令豪乃以侵地來歸東八筵修縮廣二西五筵修盈廣三乃堂乃構堂五楹公食於所居徙於捨捨三倍之剏始丁亥戊子落成二君咨予紀乃成績余曰子來惟我祖宗受天明命綏於萬邦維玆序庠惟堯舜禹湯文武成康遺典具在惟爾有職典厥於學毋或鰥曠惟有俊在玆學古入官昔余攸聞惟稷惟契惟伊惟周學乃有成惟今天下貴者富者彊有力者罔有定志惟奪乃饜士無恆家農無恆產萬民罔攸生在下惟我皇帝恭黙思治惟爾有俊登於良弼在帝左右惟先王舊典時式時而措之天下可均民惟永寧矣不然一畝之宮不能庇而有如天下何惟乃圖之葉君名禎臨海人梁君名文淞臺人邑宰李君名仁魯國人郡侯盛君時望錫山人僉憲劉君子肅豫章人而余翰林修撰羅倫永丰人云

雙節堂記

謂婦人爲男子可乎曰可曰何由知其可也以其行也非以其質也夫臣之從君婦之從夫其屬以人其經以天其義一也一而無二三綱以正九法以敍萬化以基若虎溪蕭節婦劉氏者可易乎哉劉故夏朗大家節婦端習公之女翰林學士文介公儼蘇州教授南園公諭之從姑擇配得蕭東鑑氏歸未數嵗東鑑卒子瑀半嵗繼卒門內外防姻慮其少寡而無子也以語覘之節婦泣曰夫吾天也天可二乎吾足一移異日何以見亡人扵地下今何顏面人哉舅姑難其志命冡嗣東鉉之子澂濟後焉劉氏視猶已出鞠我立我配其兄劉庶績之女成化丁亥澂濟卒劉氏年四十二撫遺孤曰存性姑婦相依衣食寢興凢視姑爲節鄕士大夫以二婦之相繼以貞也表其堂曰雙節遺孤存性以教授君狀來告史氏曰形气之私人孰無之不能以禮義制之則其去禽獸不逺也臣子之扵君父樂人之樂食人之祿而不能憂其憂死其事者吾見多矣而婦之不二其夫者一家或三四人一族或十數人一鄕一邑有不可勝紀者節義之性人皆有之何獨能扵婦人乎所見専而所守固也若蕭節婦是矣嗚呼此豈獨賢扵女婦而已哉存性祖文志國朝旌爲義民宋紹定戊子進士諱正者其先也信國文公三世卒業其門先君武岡公弟登仕府君亦三世聨姻扵其門云

冰雪堂記

章節婦者桂林衛周千戶之女廣西方伯金華章公俊民之庶妻也年十六歸方伯生子延年又三年而方伯薨節婦居喪不飲酒不食肉不脫絰帶者三年自是手不膏沐面不脂粉身不紈綺足不逾防朝夕誨延年曰吾聞婦人從一而終吾所以忍死者爲汝故也汝有見焉吾含笑見汝父扵地下矣崇仁廖行儉先生司教於郡庠節婦曰先生有道士也汝往師之延年如母教學遂有見爲延年書於其事母之堂曰冰雪昭節婦至也行儉受代歸延年介來曰幸爲記之吾母庶有聞乎行儉曰臣妾之至行人子之至情皆可尙也吾子其毋辭夫冰與雪天下之至潔也吾心之潔以之日與月天下之至明也吾心之明以之天與地天下之至大也吾心之大以之人生而靜本至大也至明也至潔也欲動而性鑿焉大者狹矣明者暗矣潔者污矣君子之學何也完其至大復其至明全其至潔也婦人非由學者乃獨能焉有斷臂者有髠髮者有劓其鼻者有縊其項者有仰藥而死者有絕粒而死者有沈淵而死者有投崖而死者有蹈白刃而死者皆所以全其至潔也居今之時吾得二人焉丘節婦樂安人姓熊氏夫死從之同穴而譚節婦南丰人夫蚤死其家將攺嫁之潛復壁中不粒者五日縣官使人呼曰吾爲若全節聲不絕若絲其他終身不攺者往往如是也章節婦之心夫豈異扵是乎今夫臣之從君婦之從夫一也平居暇日目士君子爲婦人女子則勃然怒去一旦君父有難曽婦人女子之不如所以全至潔與日月同其明天地同其大乃在此而不在彼何也使士君子而皆此婦人焉則人之國家豈有喪亡之禍哉予故書節婦之事以愧爲人臣而懷二心者

靖位公館記

尙書兵部員外郎黃巖謝君世修守寶慶之六年介十日千里走一峯山中告其友湖西羅倫曰自吾郡之新寧抵永州之東安陸行二百里使臣夕至館谷無所次於逆旅夕於置郵尊異王臣具瞻羣下考禮弗稱成化二年禦史大夫繁昌吳公欽奉上命巡撫湖南周爰行部恪勤乃職吏畏其威民懷其恵四境肅和百廢具興乃命都指揮同知劉某傭匠於工擿役於戍造甓於陶取木於山相宅於靖位介中道也逾時工成民罔聞知使者之至居宇資用如官府如寺觀如富者之宅如主出而歸其家樂而防去矣省不佞惟傳捨之修無足書者而公之善宜昭來世先生職在太史宜無辭者倫對曰樂人之樂者憂人之憂顏子大賢也不遇其君簟瓢陋巷屢空終身今士大夫居有廣廈衣有文繡養有庖廩出有車馬夕有傳捨役有輿皂凡吾所有而顏子所無者皆上之賜也是故爲臣而勤其職者宜也非過也周書曰制治於未亂保邦於未危顏子之爲邦先王之道也今虞夏商周之禮樂猶未盡用姦邪讒佞貪墨之徒猶未盡去鄭衛淫哇之聲猶未盡屛蠻夷冦賊猶未盡弭風俗猶未盡厚生民猶未盡寧四海之內猶未盡無虞彊宗豪戶田宅逾制猶未盡均削釋老邪說百家眾技惑世誣民猶未盡攘斥山川鬼神之變雨暘寒暑之災昆虫艸木之殃猶未盡消息凡吾君之所憂者亦公卿百執事之憂也是故爲臣而勤其職者宜也非過也於戲人之寓斯世猶寓斯捨也可不懼哉世修以復於吳公公曰然請記於靖位以告來者

勅書閤記

皇上嗣大歷服以小民受天永命制曰國家保有四海子萬民元元時惟艱食朕甚湣之有助朕者有司其稱朕意復之如令吾邑姚寛重氏首義應詔縣官以聞朝廷防璽書旌曰義民復之終身無所與寛重拜手稽首曰皇帝誕降寶命臣敢不祗承惟臣子子孫孫其永寶之乃匠重屋置璽書其上尊閤之也閤成其侄壻郭捧珠氏屬倫記之倫曰君臣之義無所逃天地之間也天不可無日民不可無君一日不可無也天下之民王臣也天下之土王土也天下之財王所有也臣之事君不敢私其身敢私其土私其財乎先王之制體國經野民皆井授三年耕必有一年之食九年耕必有三年之食乃施教法於邦國都鄙教其所治民使之比閭族鄙保受周救當是時也國無私土家無私財𨿽有凶旱水溢民無菜色周之衰也諸侯皆去其籍及夫後世其敝甚矣國家將潤澤先王之典正經界分宅裏立萬世不易之常法永安烝黎克綏天祿今日之舉一時之權也寛重能首義以從其不能於後乎昔卜式輸財助邊漢史譏之寛重能乎卜式有慚徳矣太史公曰閭巷之人欲砥行立名者非附靑雲之士安能施扵後世寛重其能施扵後世矣不復貲矣勉哉寛重捧珠往告寛重曰惟命

一峯文集卷六

欽定四庫全書

一峯文集卷七

明羅

倫撰傳

吳孝子傳

吳孝子代父死者四十餘年矣湖西羅倫聞之乃爲之傳曰孝子名駒字彥驤南丰石油里人石油之吳稱自唐始至孝子而著孝子孝友天至讀書通大義頗工詩日侍父母左右飲膳必躬視之昬定然後就寢諸弟則之幼稚狎侮者必訶之或曰幼也孝子曰其幼乎吾聞曽氏之家幼者不詈人其天性然乎有鬻田於從兄彥質者兄辭以窶孝子代鬻之歸其田於兄初孝子父湖宗以茂材授政和令攺海陽令歸宣徳丁未傭里人孫住給力其家一日孝子出外裏胥彭文傑曰孫一吾籍甲也誘而防之潮宗覺率諸子拒之門毆文傑致死法坐潮宗孝子曰吾父老矣吾弟幼且無後自詣告曰死文傑者彥驤也令難之孝子曰以子代父何不可乎況殺人者實彥驤也非吾父與弟也令憫而代之孝子日侍父獄中朝夕起居猶荷校以立父出獄人曰孝哉吳氏之子乎或有感而泣下者居二載防有詔讞疑獄行在所孝子在行中行至淮安病卒年且六十一矣時辛亥六月日也余至廣昌太守饒公秉鑑曰孝子之事吾猶及也掲紳曰彥驤純孝人也可使其無傳乎時長樂謝公士元守建昌聞曰是可風吾民矣乃表其閭而復其家史官曰世以孝聞者或刲肉一臠廬墓三載精變天地誠動鬼神況以身代死若彥驤者乎其與日月爭光也宜矣嗚呼爲臣死忠爲子死孝若吾彥驤者天綱人紀賴以立也世可少斯人哉

跋

跋文昌朱義士墓碑後

右墓碣一通翰林博士張君伯頴爲有元義士朱公英發作也公諱士華字英發別號溪南居士甞師宜黃文學頴老劉先生授書學成而亂作至正壬辰紅巾四起公議辟地防監郡丁中憲舉兵復吉州檄蒼筤劉朝列鎭瀘江西臺椽劉子永守白沙府長史陽承事守沙溪公仗義保障爲官兵聲援賊襲執公曁涉江公紿賊赴水死於戲人誰無死公得死其所矣倫聞長老言元綱旣頽賊起淮頴蔓於江漢韓林兒據中原陳友諒據潯陽朝廷遣尙書董銓黃釗防使吳當平冦江西中用間棄功竟弗就羣盜蜂起鄧克明據桃溪陳普據新淦普侄陳海據永丰孫本立據廬陵新安陳闗據苦富髙以介據永丰明徳折桂三鄕立砦太平圍士夫多庇砦主以生陳宗舜禾川名士尙附陳闗茍旦夕活諸何責乎其臨難仗義可考見者吉州則蕭彛翁一再赴學宮井死戴大賔扼賊龍泉眾寡不敵死章立賢盡室投江死永新則姚正叔捍賊三世死樂安丘甲擊勍賊黃畱戰死永丰則羅明逺賊穴其腰三日死貢士唐景行罵賊死於戲士遭亂離死腐野艸多矣獨數公之死有聞焉天理之在人心固不泯也傳曰國家之敗由官邪也官之失徳寵賂彰也當承平時貪冒尸位玉帛充盈子女靚麗縱欲怙侈僭用咸極致國危敗納妻獻女忍恥乞憐五性斁而三綱淪矣扶天理立人極乃發見扵艸茅之士使國家得斯人而用之夫豈有敗亡之禍乎謀人之國者可以永監矣望振公五世孫倫同學友予欲廣其事於左方使來者有所考也

跋錢文肅公與張繹貴書

錢文肅公習禮致政時閔里人饑饉稱貸於姻家張繹貴甫以周之予友張廷祥樂道之重題其紙尾其冡嗣褒兼美及其弟涪守黻兼素屬予載之倫聞昔先王理天下正井牧比什伍崇本出末九年耕積三年食𨿽有水旱民無菜色民心膠而天命固後王所以有天下而不已也阡陌旣裂兼並俗起時之君臣僅致小康未大猷凶饑相仍餓殍盈野民心渙然國亦隨之人之配極造化以無私也王者無私扵國臣民無私扵家天下不治未之有矣今天下固先王天下也有可行扵古而不可行扵今哉公登永樂壬辰進士由學士貳宗伯踐淸要者三十有六年納誨沃心曽以斯道乎此倫之所未諭也𨿽然貪冒成風公獨脫然無少緇玷歸榮故鄕惓惓扵里人如此其潔已之義及物之仁有可言矣繹貴亦慨然副之非樂善好施者不能也然救荒良法社倉最善朱子創於建陽四方從者眾公以是告張氏其有不從與惜當時未及也自甲申至今六亡十年廬陵大官最多獨李文毅公以節義公以淸狷有聞於世洪熈攺元文毅充講席奮忠讜動天地而格鬼神繼司成均諸生愛之如父母二公晚路權璫執命文毅見辱石冒代死諸生號救闕下者數千人公獨以病免歸二公去位先後不一年公年已七十五文毅登甲申科計其年亦不下七十後二年爲正統乙巳權璫禍敗二公猶及見之出處去就君子大節屯之初磐桓利居貞明夷之初不食而行二公其有與倫申廷祥之論忽爾覼縷李公初謚文毅更謚忠文所謂文節廷祥筆誤云

墓志

南園公墓志

南園公卒於是六年矣孫壻倫始得志其墓志曰公姓梁氏諱旺字儀象其先汴人辟黃巢亂徙裏之姜坊居之姜氏絕不知何時梁氏盛爲梁坊梁世有聞人民則秉彛著科第於元國朝伯興仕至河南布政使初丞應天祿口給外辭太祖以老實稱之公大父玉和父東啟世不仕公幼孤立有聞大父善耕先生與之裏中髙防防必公在則往倫時杖履左右公見奇之命歌風雅古詩以爲樂公久而益莊動止有則裏子弟樂傲放者見公必自檢退私語曰老成典刑具在此翁初公冡嗣有女公奇之曰必配良士正統辛酉大父卒家亦落莫媒氏以名聞公曰得矣吾固奇此子也家人愕眙相頋間因長老厚公者竊謂公曰嫁女須勝吾家公輕與寒士柰何公曰非爾知竟歸羅氏己巳倫遊郡庠公曰止丈夫有立何秀才爲乎旣而勅諸子給其費丙子倫貢於鄕今上二年丙戌倫登大廷入翰林爲修撰其年夏五月黜爲泉州提舉道鄕謁公公已病瞠目視曰爲子孝爲臣必忠汝就道毋我頋翌日病革家人公扵峽上之仙人巖亥山已向倫臨穴哭卽行公𨿽不樂仕好以前輩仕者風後進甞謂倫曰吾幼時布政公已致仕坐郭桓累籍其家惟書數帙公懼不免中道經死太祖聞而哀之命復其家比長見羅愽士致仕歸望鄕足履以前曰吾父老宗族所也婣族盛供悵禦者峻卻之歸以書一帙易一羊祭告家廟二公者吾猶及也今亡矣俗好鬭公教子以尙容裏中語梁氏之樹惇者必曰公家公配李氏先公卒子五人長與仁以女配倫者次與言次與亷先卒次與莊次與爵亦卒孫男十某某孫女某某曽孫某某於戲公其有後乎公居南園人號曰南園公銘曰已乎南園公雲山蒼蒼水溶溶爲公宮乎其中已乎南園公

蘭畹先生墓志銘

於戲此處士姚公墓也湖西羅倫志焉羅姚世連交大父靜庵先生永濟大父善耕先生永仁二父令善惟公倫甫髫髠公來眡二父長身玉立須眉鶴鶴儀觀偉然觀者驚異公退倫私曰翁何許人大父曰戚裏自樹蘭畹先生童子容識之逾年辛酉大父卒逾七年丁夘公卒逾二十一年丁亥倫乃銘公墓或曰子不銘墓胡然而銘公墓聞諸人曰公弱喪考俗疫喪者不喪公曰疫鬼祟喪子其有知乎卒喪之無恙人咸曰異哉姚氏子他豪有力者同胞越貊公視父母子視已子鞠誨克之異他豪有力者公學琴於後軒謝利用久之曰吾得其人矣琴亦可無也獨旡弦乎哉喜賔客雅歌投壺終於大耋捨傍學山晚營壽蔵其陽疾棘召諸子曰死生有命吾聞諸夫子淫祀能生死人哉毋辱我於地下我地下何以見先人修然而逝時正統某年月日距生洪武某年月日得年七十有一祖仲陽父一防世嘉遁取胡氏前左軍都督經歷尙迪孫女子三人衮紱衮繡衮弁克惇公樹女一人適某孫男十人某某孫女一人某適羅某曽孫十九人某某公諱玨字介圭人稱蘭畹先生淸塘里人孤子弁來乞銘咸曰公樹者子宜銘曰樹於一鄕風聞四方其聲揚揚曷不樹國天柱特特萬有其宅禦風以逰禦气以周寥廓以休厥樹我取樹元何有樹千萬壽

謡

爲張主事時達荒政代民謠

張君時達荒政也丙戌饑民相食君主漕運呂梁活民命數千有誣君因民以自利者君曰辟謗而視民死孰與防謗而致民生爲益力余南遷道呂梁諗之民民曰然君寔吾父母也余憩眞州徐君大華君同年也同道也劇談之且曰先生益白其心扵人人用是因民辭效風體以歌之使觀民風者采焉使司民命者勉焉吁嗟危兮餐糠糜兮仁我侯兮視我兒兮恵我饑兮吁嗟苦兮艸木茹兮仁我侯兮視我子兮活我死兮吁嗟極兮自相食兮仁我侯兮視我子兮起我斃兮吁嗟我侯兮展我父母兮胡爲之人兮而不我頋兮曷告天子兮

文

諭屬文代寶慶守謝世修作

聖主治天下守令是重焉以其親民也夫親民莫如令其次莫如守令父母於一邑守父母於一郡所以父母云者以愛民如子民亦愛之如父母也所以愛民如子者知其饑而食之焉知其寒而衣之焉知其勞苦而逸之焉知其利而與之興焉知其害而與之去焉知其賢而優之焉知其不肖而教之焉四境之內吾民之好惡無不知而從之焉然後可謂愛民如子也吾愛之如子分之當然也初何心扵彼之復也而爲吾民者生則愛而戴之死則屍而祝之流芳竹帛垂範百世如古之龔黃卓魯者眞民之父母也今人之心豈異扵古人哉方其含餔畎畝鼓篋庠序見貪墨賊民者輙攘臂切齒而憤之髙談擊節眞可翺翔古人而犬彘若輩也及一旦綰銅章佩墨綬以臨民上則勢利之薫炙妻子之浸灌淫朋比友之慫附和則前日之良心死而貪心生矣如倚門之妖如負嵎之虎如驅羊之狼吮膏防髓肆然不知其可恥且惡也囊帛匱金居則連屋水則連舟陸則連車以買官則連爵以買田則連阡以買居則大廈連云以買肥甘則方丈連味以買姬妾則粉黛連室以買服用玩好則珠玉錦繡連箱如此而已矣殊不思之七尺之軀一日之享米不過一升肉不過一豆酒不過一瓢冬不過一裘夏不過一葛爲吾身則身外皆長物也爲子孫則子孫不能保而有也爲昆弟防友則刑辟戮辱昆弟防友不能免也噫所以求仕者以其尊且榮也不知所以尊且榮者不在富與貴而在功與徳也金張許史視龔黃卓魯何如哉乃計不出此而出彼何也卒使正士羞與同朝正人羞與同鄕正朋羞與同門族人羞與同宗至其逺裔子孫亦羞以爲祖快欲扵一朝而流穢扵千載何其愚之甚也爲吾屬者尙監於玆以誠存心以防律己以儉制用以公照物以恕待人以勤厲事以敬事上以嚴肅下以和睦僚以仁防民以寛容眾則庶乎矣詩曰靖共爾位正直是與國有明憲予罔攸貸其毋悔

哀辭

山陰居蘭陳先生哀辭

成化五年春陳公居蘭卒居蘭生扵東越長扵東越戍扵南郊徙扵北燕卒扵金陵子三人禦史直夫其季良也居蘭卒命曰蘭東西南北人也死其歸我先人之兆直夫以之子友羅倫哀之代執紼辭曰

居蘭生山之陰潁川澤沃靈根深居蘭長嶺之表山荒荒谷窅窅瘴雨蠻煙飽經了居蘭老老燕山功名寂寞毛髮班繡衣春當霄漢立老父終日開懽顏居蘭化金陵道東家西家白頭翁百年埋沒同秋艸居蘭有餘馨不逐秋風老靈旐翩翩歸故丘歸故丘死卽休

說

靜軒說

人之生也靜感而後動生焉性靜也天下之大本也情動也天下之達道也心統性情妙動靜之主也敬以居之養其靜而制其動也子思子曰戒謹不睹恐懼不聞養其靜也莫見乎隠莫顯乎微制其動以養其靜也能制其動動亦靜靜亦靜動靜一矣是故敬而後能靜靜而後能明明而後能誠誠則動靜一而幾扵聖矣故聖賢非性生由養靜以至之不觀扵水乎聖人之心猶止水也沓至而不亂善應而不蔵主扵靜以一其動也眾人之心猶潢污也澄之久則止止則湛一而照萬夫豈由外而得哉制扵動以養其靜也程子曰靜然後見萬物皆有春意此之謂夫

愚坦說

不通之謂愚無險之謂坦古之愚也直直斯坦矣今之愚也詐詐斯險矣愚而坦者得扵天者不移扵人也愚而險者天移扵人矣易曰履道坦坦幽人貞吉坦其君子之道與來之坎坎入於坎窞凶險其小人之道與處士蕭某以愚坦自命諗之曰顏氏子終日不違如愚睿而爲愚也寧武子邦無道則愚知而爲愚也斯二子也陋巷不攺其樂患難不幹其身無往而不吉矣若栁子厚之阿附匪人戮辱其身而不悔乃以愚自文無往而不凶矣子厚之愚人皆知笑之矣夫學不聞道恃知以自私而卒歸扵愚者皆是也使其闋然自省如寐之得醒將自愧之不暇何暇子厚之笑哉愚坦其知所擇與魯之大賢衛之名卿亦自勉而已矣廷瑗欲世其道乎爲此而不爲彼也何以愚言爲

善人說

善者性之源惡者習而後移者也習扵善則善習扵惡則惡生而惡者移扵气者也移扵气與習惡由是生焉善非其初乎曷爲明其初見善則好焉見不善則惡焉天下之至情也善非其初乎大學之教在止扵至善教人以復其初也神發扵知幾防扵意致其可欲大而化則聖矣聖則止扵至善矣不入扵室者吾止也化而聖者吾進也止未至也可乎文江上防有善人焉問之李其姓儀佑其名果善人乎許良楫曰某事善某事善問之里人裏人曰善人也問之鄕人鄕人曰善人也孔子曰善人吾不得而見之矣吾乃見善人乎難扵古而易扵今者何也善人其進而未止將終扵善人而已哉

萬里說

天下莫險扵水鵬之徙南溟也水撃三千里險之至也鵬能忘其險焉摶扶搖而上者九萬里髙之至也鵬能忘其髙焉鵬能防其髙與險也夫豈無所待而然哉風之積也不厚則其負大翼也無力九萬里則風斯下風之積也厚矣予聞天之髙十九萬里九萬里天之半也鵬之飛也半扵天而不能至有所待也有所待者不能至其至也無至而無不至者無所待也乘天地之正禦六气之變以逰無窮者無所待者也世有斯人乎若未之遇也蜩鳩斥鷃惡知九萬里之上有大鵬者哉大鵬惡知其上有天者哉天臺有風鵬焉號萬里作是說以貽之

澹軒說

淡者天下之至徳也泰伯讓天下夷齊讓國孔子疏水樂在其中顏子簟瓢不攺其樂淡之所成也故曰淡者天下之至徳也春秋戰國臣弒其君子弒其父積骸爲山流血成川敗國亡家者相踵也不淡之所成也故曰淡者天下之至徳也天下之物莫淡扵水水初非有醎也至海而後醎之味成焉水源扵山疏爲溝澮溢爲江河滲漉浸潤五穀繁滋艸木暢茂淡之所成也海濵之地彌望斥鹵艸木不生五穀不茂不淡之所成也海居之人汲水以自隨或掬海水飲之則顚倒瞀終日不寧淡則宜扵物與人不淡者反是故曰淡者天下之至徳也孟子曰養心莫善扵寡欲寡之又寡以至扵無則目不盲扵五色口不爽扵五味耳不聾扵五聲天下之物無一足動其中而淡之徳成矣水者天一之所生人心之天亦天之一也淡有要乎曰有一爲要

立齋說

忠孝劉氏瀧岡仕族予表叔行也務學有年矣屬予名其齋予名之曰立或曰立之義如何予攷之傳其立義有四有立定之立三十而立可與立立扵禮之類是也有豎立之立立愛惟親立敬惟長本立道生之類是也有卓立之立顏子所謂如有所立卓之類也有竪起之立孝經所謂立身揚名名立扵後之類也叔孫豹所云又有立徳之立有立功之立有立言之立皆竪起之謂也立𨿽不同而三者之立可槪之矣三十而立聖人教學者以立也有所立卓顏子見聖人之立也立扵禮可與立本立道生學者之立功效次第也立愛立敬立身揚名治天下者之立也曽閔立徳者也能立學者之立見聖人之立則立徳者可言矣葛狄立功者也能立身行道則立功者可幾矣賈董韓歐立言者也能立徳立功則立言者乃其餘事子之所務者立言也立徳其法扵曽閔立功其法扵葛狄而鄕先正歐陽子輩則立言之法云表叔其有志扵斯乎

寶墨說

君子之寶吾聞以善未聞以墨也夫善者人之心天之命太極之本然也人寶之而仁家寶之而慶國寶之而榮天下寶之而和平惟墨之寶也珪其聖乎粵方冊旣廢紙道乃成墨功攸著聖賢精微之蘊古今監戒之迹備矣天地位而易行陽善陰惡陽剛陰柔陽君子而陰小人君子觀之體陽剛之中正去陰柔之邪佞則太極之全體在我矣寶有大扵此乎彼役役焉朝秦暮燕求之身外而不已者豈吾之所謂寶哉皓歸而求之請質扵無極翁

銘

婁岡梁氏鐘銘

大道何象黃精英大者何聲虛空雷霆警百氓之憒憒振萬古之防防乾坤示則麟鳯呈靈寂感生於方寸中和洽於閨庭礪磨南嶽塵擁東溟天畀夫子全此徳眞

端硯銘

去觕朴之質妙中和之精金聲玉色地緯天經捨之則居然而貞用之則天下文明

祭文

祭外祖安和文

倫聞先夫人有言曰吾姓李氏系西平之宦裔世淸賽之儒紳吾父安和寛夷篤實吾母曽氏柔靜貞純吾弟集淵俊民茂異粵惟大父聫吾邦鄒魏之姻而黨事方興在永樂丁亥之春弟年十一侍父母於南郡吾年十三歸嬪於汝之嚴君父母憂憤卒殞其身吾弟自鬻極於艱屯成童來歸徙於常徳有子二人而李氏之不絕一燼燃於寒灰一髮引於千鈞於戲人誰無父人誰無母吾父母之死獨含寃扵九泉善者得禍惡者得福何顚倒乎彼天豈懵懵在上都不知聞而下民之禍福壽夭任其自然滄海有涸泰山有頽而終天之痛無騫春云慘慘秋月娟娟吾父母之逰魂想戀戀於故阡靑山可墳蒼崖可鐫汝異日少長成吾父母首丘之志是亦百世之良緣也先夫人沒十有六年倫乃得官仕未三月南竄海堧暫回翰苑道病歸田臥雲霞而枕泉石竟成痼而莫痊尙有待於它日酧先夫人之遺言望行雲而一奠不知涕泗之漣漣

祭外祖南園公文

嗚呼天乎碩人其喪乎嗚呼天乎碩人其不我畱乎嗚呼天乎天乎莫我知也夫方余挹欝未濟特紛紛總總兮誰知顑頷兮侘傺不吠山犬兮定嘯鴟夷公獨畦畱夷與掲車滋杜衡與江離索芳艸扵蕃叢兮搴胡繩之纚纚指幽蘭之猗猗搜嘉禾扵蔚林兮盻中椒之淸芬指菌桂之幽枝畱一鯨扵眾族遲孤鳯扵羣飛釋驥車大行之阪乘我龍兮云衢嗚呼公之此見其誰及之將髙霄漢駕日月兮齊輝嗚呼公若兮天何不我畱兮大昭於時嗚呼已而已而吾之徳報兮將何施謂將爲之發潛兮公之馨徳芳菲謂將爲之厚斂兮公之重衾云依依吾爲蕉黃兮空薦香茘丹兮徒羞觴繐掩淚兮空浪浪嗚呼心傷兮心傷日崦嵫兮尙朝陽月朦朧兮尙朔光公何乘雲兮終帝鄕地邈邈兮天茫茫水悠悠兮山蒼蒼令人懷感兮何時忘嗚呼哀哉兮伏惟尙享

一峯文集卷七

欽定四庫全書

一峯文集卷八

明羅

倫撰書

在告與三閤老

起居常禮不敢瀆陳輒有悃誠上干鈞聴倫自往年勞傷作業心血紊經吐咯不已醫者謬庸誤爲積熱大寒諸藥經服累年前證暫除病根尙在勞重復萌虛耗日甚轉成痼冷遺漏不禁百計求醫略無收效形貌猶人精華已竭元气旣耗六淫七情觸處成病去年被命力疾就道緣途服藥到都茍安曁秋之任少冒熱邪輒發痎瘧自到任後諸證駸加頭目昬暈渾身痺痛院事𨿽簡而外務沓來乞言問候門無虛日愚性疏直尢恐忤物酬答倦勤稽諸古方詢於明哲僉謂投閒凝神內觀病乃可療積久不瘳後報無期因告吏部移諮定奪候報延久病轉危篤今春加左股骨節濕痛跬步難移日者傳聞行移南部徑自奏請審如所聞則遞道迂滯動經年嵗爰自在告俸給皂已行辭遣非惟病勢加深而朝不謀夕勢難久畱是用輒露血誠上干天聴若防防出欲望臺慈深察情悃暫賜投閒醫調痊可隨卽赴朝鞠躬盡瘁以備任使若叨防榮寵而竊名髙蹈則臣子之大罪也倫豈敢有此心哉精神恍迫言語無敍伏惟容照特防處分不勝幸甚

在告與崔冡宰

別更嵗籥臺斗在瞻素恃愛隆敢罄愚悃惟垂聴焉倫自蚤嵗卽乖調攝心血錯經過聴庸醫以爲積熱累服苦寒積成痼冷離火上炎坎水下漏精元日涸去年被命緣道尋醫到都茍安入秋赴任觸冒暑淫遂成痁瘧虛耗日甚百病駸加頭目昬暈痔痼成漏臂膊酸輭執鞭揮筆亦不能久今春以還左股骨節濕痛拜跪起伏動難爲禮間甞發作須扶乃行天地鬼神鑑臨在上非敢有冒僞之私以取欺罔之罪也獨以病源隠微動口羞澁天性伉直尢恐忤人扶衰力憊不倦酬應浮議流聞恐誤臺聴未防開允行移南部徑自上請審如所傳遞道迂逺動經嵗年爰自在告俸給皂悉行辭遣非惟病轉危篤而藥食之奉饔飱之給無所從出勢難久畱且稽諸古方詢諸耆壽咸謂病根已深惟得投閒內觀凝神保和然後可愈用是吐露血誠上干天聴倘防賜下伏望鈞慈卽賜開允免行勘覆暫令少休以保殘喘少俟痊可隨卽赴部以備任使不勝幸甚

與李賔之

別忽半載自別去內損日甚元气日耗延及四肢痺痛甚苦舉動因乞歸養茍延餘息圖終報稱直夫來時卜日就道眾曰俟報禮也乃止事委直夫終之而乃悠悠夫爲人謀而必忠聖門教人之大方曽子傳道之實功也記語者次有子以孝弟行扵家忠信及扵人合內外之道也人已有二道豈有人已哉忠扵爲已而不忠扵爲人眾人之通病也直夫豈不忠扵爲人者哉此道之不明耳夫豈直夫之過也固吾之罪也曽子吾不得而知矣傳曽子之道者非伯淳乎伯淳所至𨿽僮僕亦終其事況朋友乎直夫之定交扵餘者亦旣數月矣而此道不明扵其心吾罪可得逭也不耘已之田而耘人之田吾豈敢哉直夫豈以干人者喪已耶夫茍賢也則幹人而進之可也況幹退者獨不可乎聞直夫已托足下矣直夫托足下猶吾托直夫也足下忠扵爲人者其事必終矣脫猶未也其往終焉速以文來引踵以俟倫頓首

與劉用光

倫白用光足下向承過論處皂事吾聞之喜而不寐矣吾弟此論𨿽權一時之宜未盡合聖賢之道然以今視之可謂蟬蛻污濁之中而脫然自新者也吾惡得而不喜哉然吾猶有說焉豈不信吾弟之過也懼爲眾是之所讙也夫一事之非與十人談之非之者一而是之者九聞者率從其是而違其非者以非者少而是者多也今此事也一二人談之一二人以爲是三五人談之三五人以爲是數十百人談之數十百人無不以爲是間有知其非者亦垢面縮喙扵其間不敢一毫自異者懼爲眾是之所讙也眾人皆以爲是而吾弟獨以爲非此吾之所以喜而且懼也吾弟明扵知非而果扵遷善必有以實吾之喜而虛吾之懼矣且君子處事當視義理爲是非不當視人情世故以爲是非也此事古無有也祖宗之時亦無有也有自近代始吾嘗見東裏先生三朝聖諭錄載此事是東裏時始有也頋佐之爲都禦史也東裏薦之也一日有言頋賣放皂者宣宗皇帝召士奇問曰頋佐有此事否爲大臣而不檢如此何以長風憲哉卿何爲薦此人也士奇對曰此事有之近仕者祿不足𨿽臣亦然非獨頋也噫東裏誤也重祿以養士不能使好於而家時人斯其辜東裏之見也誠憂祿不足乎今日之天下固唐虞三代之天下也以堯舜禹湯文武之道輔其君則天下之大且家給而人足況仕者之祿乎八口之家百畝之田五畝之宅生之有道用之有節老者衣帛食肉少者免乎饑寒而又以保助乎其鄰里親戚況據四海之富哉大臣以道事君當何所取法耶一事不合乎道或貽四海之憂而遺千百年之患爲人謀國不經逺之猷而茍且一時近小之利此三代以下所以無善治也東裏得君行政如此其専且久也而見不出此何也昔髙允事元魏百官俸不足尢以淸修苦節先之東裏縱不能以唐虞三代之大臣自期豈可復居髙允之下乎其見不出此何也然其初猶未如此之甚也利源一開末流無所不至以今視之則倍蓰什百扵其初矣其椎骨剝髓以病天下之民命蠧士心而虧國體污蔑一代之治化而遺羞千載者未有甚扵此也君子所以惡夫作俑者此也脫以爲士無常產以官爲家仰事俯育之資無所扵出則如吾弟之所處其亦庶乎其可也今士夫之嗜利無恥者貪多務得旁求巧取皆以爲吾之分當然正猶李赤被厠鬼身入穢污過者莫不掩鼻彼方揚揚然自以爲鈞天帝都而莫之覺也然秉彛義理之良心吾弟勉爲之同志之士安知不有彚興者乎是𨿽不能頓革一代之積而爲吾徒者庶乎少免污穢之辱也則吾弟之所及者多矣善待其生者以百年爲千載千載之事在此舉也吾弟勉之

復胡提學書

斯民也三代之所以直道而行也不觀扵今人乎目之視耳之聴口鼻之臭味手足之持行固三代之民也而獨此心異扵三代之民乎何其才之古今之相違也是豈學者之罪哉師之不以其人覺之不以其道耳天之生此民也使先知覺後知使先覺覺後覺古之覺人者覺之以禮義今之覺人者覺之以利欲古之爲教也方其幼也覺以小學而行藝立及其長也覺以大學而道徳明今之爲教也父之扵子兄之扵弟師之扵弟子其所以覺之者方其幼也詩律聲對及其長也則科舉爵祿而已此外無以爲也欲人才之逮扵古也難矣今欲革故鼎新必如明道熈寧之論而後可而行之必以其時必不得已焉如伊川之看詳晦庵之私議取其不戾扵法不駭扵俗者時而行之使禮義之教日淑扵其心若修扵身也孝弟忠信防恥禮義行扵家與鄕也冠防喪祭睦婣任防則待以異類或彰之扵旌善或祿之扵廩餼或貢之扵南官或興之扵鄕薦其或超然物外韜光晦影潛修密造則必旁搜博訪防禮崇徳君子之爲善也夫豈求知扵人哉而作人之道吾當然也若其悖扵是者姑惟教之教之不攺則出之然徒法不能以自行未聞立不得人之法也孔子曰爲政在人周子曰師道立則善人多其機軸轉移又在執事取捨之間而已倫自家食聞執事歸謂人曰嶺南髙士有陳公甫倫謹識之其後公甫道成徳尊名聞天下自執事發之聞公甫之風而興者何時矩林緝熈輩執事又能張而大之所在學校有若而人拔頴連茹鶴鳴子和則風動而化成矣易徳元陳秉常光恵湖西觀其爲人皆知重內而輕外已大而物小相與嘖嘖稱嘆不已曰自有提學作人之功未有先如執事者也宋之人才如孫泰山張橫渠李泰伯輩皆自仲淹作之而湖學之盛甲扵東南是時洛學未興而諸公見趣已非漢唐所及程朱以還道學大明士君子幼學壯行醉夢終身而不知返夫豈其心異扵三代之民哉覺之不以其道下觀者無所從而入耳治天下無他道風而已伯夷下恵以匹夫奮百世之上而興百世之下況秉化衡軸皇極有能奮庸四方不風動乎扵治天下何有執事有志當世故爲執事陳之伏惟亮察

與周時可書

吾子得第後夏友來問何居曰居給事禦史則辭居翰林他官則不辭以給事禦史其任重耶辭也是也以翰林他官其任輕也不辭也非也辭讓之心人皆有之先王因人心而制禮也登防辭焉作止辭焉飲食辭焉交際餽遺無不辭焉榮以爵大者不辭可乎古之人有不辭者矣抱闗擊柝乘田委吏也尊者辭也卑者不辭也翰林之官卑耶不辭非也君子之辭也非僞也禮也全吾禮所以直吾道也不辭而冒受則道枉矣枉已者未有能直人者也孟子曰孔子進以禮退以義所以直吾道也子路論爲國而其言不讓夫子哂之況直居其位而不讓乎先王以禮讓爲國其化之成也公卿大夫讓扵朝父子兄弟讓扵家士讓扵庠序朋友親婣讓扵黨裏耕者讓畔行者讓路故曰以禮讓爲國乎何有今將行道以化天下不先之以讓何也登防作止飲食不辭焉人皆以爲非也榮以爵而不辭焉人不以爲非也非其小而不非其大何也今之辭者何宜乎辭內而居外辭尊而居卑辭朝著而居州邑其宜者也所以安生民而利社稷也所以正人心而善風俗也所以繼孔孟程朱之道而範來學也昔範宣子讓其下皆讓宣子一國士也而況天下乎吾初第時眾以例格吾辭南回嫌扵辭至是在告不能辭今日污吾榜而福不及斯民吾之罪也君固吾也君其捄之予日望之

書先府君事略寄陳石齋

先君姓羅氏修大其字也別號大山宋忠臣水心先生七世孫始祖諱寅辟五季亂自豫章徙永丰至先府君十八世矣羅氏在宋由科第登仕銜者數十人多以節義著聞水心先生開禮松野先生士鼎余頑先生士俊滄洲先生時翁其章章者也先君天性孝友兄弟三人二弟早世語及嗚咽不已曰命有如某乎大父善耕先生好義崇文先君奉承惟謹無不得其懽心視異出弟如同气指其子謂倫曰以養以教汝之責也鄕黨宗族服其衷公咸取宜焉折過發頳色退省必自愧服或欺取其資產曰物豈有常主乎家人拾遺曰吾命窮也可居他人有耶竟求其主給之家政以傳長兄惟權量必自謹好早起雞鳴必具巾櫛夜獨行不懼晚益貧啜粥飲水裕如客至必罄倒而去謂所知曰吾家世忠孝今有後矣異日必大吾門吾貧且老何恃以爲樂乎恃有此耳俗尙風水說以福禍胥此出長兄頗通之私告曰某陰宅某陽宅合堪輿家愼勿泄則曰使此地果能福人耶吾可獨有哉走告曰吾兒不妄汝遂有之嵗壬午明年值春官謂不肖孤曰星家謂吾限出寅當阨汝苐去死生命也不去汝能續乃命乎泣請曰兒去祿仕矣先君曰吾不汝止苐汝欲爲之吾恐有不可得者吾知之矣明年春正月先君果棄養且易簀謂長兄曰母以異教污我吾心事天知之縱有地獄吾死不當入矣又三年丙戌不肖孤果及第皆如先君言嗚呼痛哉先君心天日也宜得引考者乃不祿焉嗚呼痛哉遺影在堂敢希敍贊幽明光矣

奉曹州李冡宰書

倫在家食已聞大司馬王公公度及公之名比釋褐南宮王公已引疾去位縹然如威鳯之在云漢也公時都憲臺倫在諸生公獨能以禮下之公卿不下士久矣非有髙世之度絕人之見其能然與旣而倫入翰林憂世之志見公必吐公未嘗不首肯而心服也未幾倫黜泉南𨿽云泥萬里而心未嘗不在公左右居一年防恩賜還夕扵杉闗夢公有退休之祥比聞公已宰銓衡私謂不驗未及語公比來南都夢如初告陳廷彥曰李公其去位乎何其祥形吾夢也未幾公果去位夫公之進退繋扵吾之夢寐如此是豈偶然耶古之大臣身居畎畝而心在社稷公尙益杜門講學修其身齊其家惇化扵其鄕而風被扵天下以禆皇化之未周則身𨿽退而道益進迹𨿽隠而名益彰天下之士之望不虛矣若以進退爲欣戚固非公之志亦非倫之敢望扵公也公尙朂哉

復翁宗海書

凡同年四海兄弟也有賢而秀者如吾兄焉則同道同心又非獨同年已也若倫之蠢且愚者則同年而已其道固未敢同也吾兄乃不忘而念之倫敢忘吾兄哉自別建陽中道疾驅聞家兄見背歸已嵗除不遑寢食襄大事也大事旣襄已揮淚就道急王命也小吳離家倉卒遣回四月造朝九月赴任十月在告候問錢帥念已北上未及奉書非敢忘也所忘者忘其志扵終養耳吾兄之志不移耶固吾之所樂道也夫仕爲親榮將以行其道也道時可行也一官之授必抗章而力辭進以禮也一言不合卽奉身以求去退以義也非固爲是以要君也不如是則枉道矣枉道則辱身以及親矣道時乎不可行也則山林而已矣畎畝而已矣必不得已而爲親也則抱闗擊柝而已矣乘田委吏而已矣君子豈樂貧賤而惡尊富哉立乎人之本朝而道不行則辱身以及親矣古之君子榮親以禮義今之君子榮親以爵祿進士入仕不爲給事必爲禦史不爲禦史必爲主事媚竈乞墦恬不爲恥曰吾以榮親其或守一州令一縣則戚焉以悲曰其如吾親何給事禦史誠美官也然不得其職則禍蒼生而誤社稷辱親甚矣州官縣令官誠卑也視抱闗擊柝則尊矣一得其職則流芳百世其親之榮視彼何如也吾初第時欲授卑職以遂初心而二三同志恐成亢激力沮閤之其流至污吾榜而毒天下吾之罪也近欲遂初志而百病浸加矣然初志猶未巳也同年中有砥柱頽波者乎固天下之大幸也中將北上昌澤已南求其以吾言告之

與謝元吉書

凡治已必先治心心者舟之柁也欲正其舟而不正其柁可乎治人亦然不先治其心則一病去一病生矣气質有偏則有病偏扵剛者病躁急病褊狹病粗疎因其病而克之可也躁急者克之以詳緩褊狹者克之以寛容粗疎者克之以謹審然後可也然非心存焉則已熄而復然已抑而復長病證𨿽退病根尙在安在其爲可也吾非剛者有剛者病嘗試驗之粗疎平時居多躁急褊狹則因怒而後見焉情之發也怒爲難制方其來也突如焚如震如乘時而應之則有不勝其悔者矣必堅忍而力制之候其防伏靜定而後徐而應焉則不中不逺其悔寡矣吾弟有吾之所無不可有吾之所有如有吾之所有則一日子而亥一嵗春而冬一生少而老持守此心如過獨木橋如禦逸馬如俯懸崖如見大賔而對上帝使主心常存客气聴命則病根自除而病證不形矣如是用功方爲第一流人也若徒務制其外而不從事扵其中譬操萬斛之舟扵長江大河遇狂颶巨浪捨柁而惟篙櫓是仗焉吾見其危矣願相與圖之除其病根其病證則具存扵別紙

與陳直夫書

倫頓首直夫大孝賢弟吾初聞令先君遺命計非五十金不可因爲一切之計蓋亦古之道焉召徳懋慮之不至初不計足下有疋馬椽屋也其求之人亦與眾計之豈敢濫取以污足下哉使無所處邪則行求四方以成父志可也使有所處邪則如管寧陸贄一無所受可也今有所處甚善也孔陽早來道吾弟求銘而父猶吾父也吾豈敢辭哉但其禁方嚴猶自犯之則是猶盟也口血未幹而已叛去矣二人言之而未信猶見棄扵聖賢況一人之身而所爲猶發瘧然焉用此人文哉故禁例未開𨿽同父之賢晦庵猶不爲也孔陽謂求徳懋仲昭此三人者固不得而讓也然亦只直敍名姓邑裏如司馬公論極是不必過文吾當與觀焉聞節約家禮此法良是大本在飲食男女此豈待僕之言哉嫌疑之際猶不可不愼也以敷五能行況吾弟素淸約堅忍者有不能哉然亦不可太過致傷生以累老母古人所謂身自執事者面垢而已此可以爲法苫蓆𨿽去地稍髙不可傷濕气務必漆堅法亦須講求不可臨時無措伯恭居喪授徒子靜極以爲非今日使子靜在恐亦不敢以爲非也勉之顯親之道在此而已少有跛躄則天地𨿽大吾恐無容身處矣己丑三月十二日信筆

又

禮須心中了了到下手處方成得不然或貽終身之悔矣向背只依山川自然形勢免惑野師浮議居喪雜儀只依家禮參防儀禮禮記自小祥大祥一依之飲食自量彊進不可因而致病貽老母憂須避嫌疑不可自信而已古人之受污者多以此人或以是污之亦無路分說也愼之以治心爲先心正百行皆正矣非程朱書不必泛防蓋無許多精力又恐惑人也柔克以剛僞克以誠怠克以勤慢克以敬須先正容體倫告直夫

又

所作哀辭甚淺意不佳孔陽知得下了多少工夫方到吾平日全不用心然不必以此誤正的工夫詩文不如人無害也鼎升也要向善但恐見得局促可爲問金華廖先生動靜此公卻盡髙自家進善須無足處有足便小了臧否人物此是一件不好勾當稱善須是美事然必見得透恐爲僞人所罔但不可求備耳且居喪言語不與平日同朝仲相防爲致聲焉聞周可大來僉事吾友也倫又言

與劉素彬書

倫白素彬八哥昔書與劉某必從如轉丸矣此非獨劉某之罪亦吾黨之罪也大抵習俗之溺人如醉者之酣扵酒寐者之酣扵夢也所貴乎君子者醉而能醒寐而能覺也吾嘗猛省焉生三十九年矣無一日不在醉夢中也此無他醉而寐之者多醒而寤之者少也不知吾弟之醉且夢今醒已寤且否乎吾固賴吾弟醒我而覺之也習俗之醉夢人非獨一樣富貴也凡詩文之必扵工科名之必扵得皆是也自今以往科名之得失文詩之工拙皆洗淨而痛決之不使亂吾之念慮一意從事聖賢之學研精義理檢防身心必至扵成人而後已學詩文而至不過爲詩人文人而已學科舉而至不過爲官人而已學吾道而至則可以爲聖人可以爲賢人詩文科舉之學固有工之而不至求之而不得者也若夫道在吾身豈有求之而不得哉而世未有工而求之者醉夢扵彼而不覺寤乎此也今士夫中稍有繩趨尺步者則羣聚而讙之曰此道學也其中無定守者未有不隨而化矣噫目之視耳之聴手之持足之行吾聖賢也饑之食渇之飲冬之裘夏之葛宮室之居吾聖賢也喜怒好惡日用種種吾無不聖賢也獨吾之心不可以聖賢哉所以爲之不必刪述定作如孔子之折衷羣聖以垂憲萬世也不過求諸吾心致謹扵動靜語黙衣服飲食父子君臣夫婦長幼朋友以至辭受取捨仕止久速無不合乎聖賢已行之成法而已豈有工之而不至求之而不得者哉孔子曰有徳者必有言孟子曰修天爵而人爵從之道徳旣修名實旣著則言語不求工而自工爵祿不求至而自至若徒以文章詩律足以自立則揚雄李白皆可以爲聖人而爵位科名則世之宰相狀元何限其一時之富貴气焰𨿽足以歆動鄕閭而奔走天下之鄙夫庸士卒與艸木禽獸同一泯滅澌盡而無聞其恃以存者若吾鄕之劉丞相董參政者適足以貽不令之名爲子孫鄕閭之辱也何足道哉公安純篤有志惜其不能撇地自見耳相見間可以此意道之

與門人書

足下從吾防久矣然所志一科第耳此有命也可必得哉便使得之不過鄕人稱爲官人而已一時之貴耳有若求之卽得上可以爲聖人次可以爲賢人又其次不失爲君子貴扵百世而不泯者則不知求此無他溺扵聞見習俗之卑陋而已求之道無它反諸吾心自念慮之微達事爲之著無一不合聖賢已然之成法是矣入自小學近思錄始如廣東陳公甫者其人也喬壽資質好只被科舉壓了頭不知近能擺脫得否若不以得失置胸中則應舉也未甚害與吾防者善類甚多隻在門者少耳相見者其以吾言告之

一峯文集卷八

欽定四庫全書

一峯文集卷九

明羅

倫撰書

奉謝大韶先生書

傳太守來已具書達左右凡丈夫立身自有法度以百年爲千載之計此豈待他人言之而後知哉求諸已而已矣胡忠簡早年名節𨿽與日月爭光可也後其友李彌遜謂曰人生亦不解事事可稱只一兩節好便好胡後喪名失節此言有以入之也人可無朋友之助哉吾所望扵先生者非但忠簡而已先生之自立宜何如也比聞治屋髙允爲相居茅舍溫公爲相居土室當二公之時貴戚大官髙門甲第金碧輝映照耀日月摩切云漢者何限而今安在哉明仲好議論恐賢者之自立不徒在扵議論也時復相見以吾言示之可發一笑呵

復張都憲書

道中艸札塵瀆明聰宜棄水火乃賜珍襲益重愧赧倫私竊念執事之扵倫猶春風之扵艸也艸不謝榮扵春風春風亦不自知其爲艸之榮也何以爲知已報防孔子曰不患無位患所以立執事之自立宜何如也以幼之所學爲壯之所行上致安扵社禝下被澤扵生民奮扵百世之上而風乎百世之下然後可也今之學者幸生程朱之後矣捨程朱而不師猶梓匠輪輿捨規矩而爲方圓也朱子嘗使淛東矣其言曰今日壊了這个寛字故其爲政多主之以嚴而濟之以寛今紀綱日弛風俗日漓官吏日貪土豪日橫盜賊日蕃民生日益凋天變扵上地變扵下有識寒心皆寛之所致也易大畜曰不家食吉利涉大川謂其能濟天下之險也執事以濟險之才當濟險之任宜臨餐輟食撫枕忘寐思以濟天下之險可也昔諸葛武侯治蜀開誠心布公道集眾思廣忠益諸有忠慮扵國但勤攻吾之闕大哉武侯乎執事近師朱子逺師武侯則險可濟而功可成矣余友章徳懋議論頗有源委似負經濟之略布衣陳剰夫閩中髙士也以此二人者俯而詢之未必無分毫之助也仕者爲通隠者爲髙皆非中庸之道視道之行否何如爾行藏欲合時請防牀頭易敢爲執事頌之

與明三叔書

倫頓首蕭校尉來得十二月書反復數四拳拳欲攺酒過吾所深喜也然過之當攺豈獨酒哉吾所望者固不獨此也過之在人聖人且不能無況眾人哉君子不貴扵無過而貴扵攺過聖人亦人也過而攺之至扵無過則吾亦聖人而已夫日用之間一動一靜一語一黙一飲一食一喜一怒一嚬一笑一辭一受一取一予一行一止一進一退自一念之微至萬事之著自一身之近至天下之大有一毫不合乎天理之當然而違乎聖賢之成法皆過也攺之而至扵無然後爲聖學之全功也相去數千里過與否吾不得而見之然因言以驗其心則過之當攺者恐非獨酒也曰矢攺酒過自今以往道可不修徳可不崇防近思錄實有益其意是矣然別求好書以切科舉又以家貧爲憂則所謂修道崇徳者恐未嘗實用其功而近思錄實有益者姑以應之扵口而實未嘗有益扵心也正猶昔之熟扵酒不自知其過扵醉也夫得深則誘小內重則外輕是以飽乎仁義不願膏粱令聞廣譽不願衣繡顏回陋巷原憲環堵夷齊餓扵西山閔損辭扵汶上皆有得乎此也近世大儒有下第者其言曰今秋幸不爲考官所取得與弟侄研磨義理猶捨荊棘而達康莊猶去野店而居安宅修道崇徳之君子固如是也今乃汲汲科舉之得而以家貧爲憂則其念慮之差與世之醉夢富貴者何異又非特一語黙喜怒嚬笑之過而已若以家貧親老未免此途以階祿仕固聖賢之所不棄但不可豫以得失置胸中耳至欲取各處小錄以廣見聞此又惑之甚也科舉文體本自卑弱正昌黎韓子所謂無待學而能者今日小錄又不過一時鄕舉引援故舊頭腦冬烘者以爲之耳其披靡文气支離義理蠱惑士心益又甚矣何乃欲視而效之耶不過徇時好而急扵得耳昔劉幾輩爲文過奇詭未有如今日腐爛軟熟之甚也歐陽公且深惡而痛斥之而嘉祐士風爲之一變吾今力不能變頋乃使則而效之又歐公之罪人也特地猛省作急回頭不然終身酒不濡唇亦醉夢了此一生矣

復丘學正書

人生行樂耳須富貴何時古之達者也倫夙慕斯人而顚沛一出昔淵明之出爲饑所驅爲倫之驅者獨饑已乎此長者所知也已而速反初服抱屙幽谷及此星周八矣進無益扵國退無益扵已惟思選名山探幽谷枕流潄石臥云飡霞以終此餘年他無所願也昔北走燕南走閩周防萬里隻眼已具未有若吾邦山水之奇而東南巖壑最勝自古未有發其幽光者其無待扵今日乎良辰美景尋我同好疏食菜芒鞋藜杖披防茸踞虎豹登虯龍遇防意處快飲數觴浩歌一曲大書翠壁之地所復如初以樂吾餘日不亦可乎去年一出正欲了此而所知親故未亮素懷烹豚炮羔醉飽連日爽气才騰塵襟已塞轅已南而復北席未暖而卽行敢故違長者之命乎爲是故也乃厪厚禮稽顙拜嘉顏汗沛如伏惟亮察

復進賢呂大尹書

王方之防厚之至也禮也堂食之分厚之至也義也孔子曰君子義以爲上倫欲買義田周宗族知義之可爲不知力之不可爲也執事聞之分堂食以助焉非有尙義之心其能然乎吾聞之君子視人猶已以義處已不以義處人非君子之道也孟子曰非其義也非其道也一介不以與人一介不以取諸人堂食之助在執事不可與在僕不可取也君子之道無他義利之間而已學之不講未有不以利爲義者今時之皂堂食以利爲義者也食以堂名退食扵公之需也非一人可得而私也在執事亦不可取也然則何所用與用備義倉周吾民之急者出乎民者反乎民也君子故曰義也執事欲爲君子與行吾言而已矣執事亮之

復保寧李太守書

倫白太守李君辱書恵以懷賢事屬倫記之甚盛舉也僕敢不祗命獨其中有可辯者不得而黙焉夫古者國祀賢扵西學鄕先生歿祭於社皆以勸也此爲治之大本也捨是而求治猶倒植而求茂矣後世此意不講上之責扵下下之應乎上者簿書期防之間而已欲求善治得乎乃君獨有此舉必非從事虛文以邀一時之譽者也其志可尙矣獨其所謂賢者則有可疑焉君殆未之考也夫古之賢而列扵祀者必其道徳之尊名節之著事功之隆足以爲後世之勸者也徒有名位者不得而與焉此聖人之法也按堯叟堯咨並舉進士第一堯佐亦登甲榜堯叟仕宋眞宗位至宰輔契丹入冦請幸成都當時若非冦準社稷危矣其後又傳經義附防天書致天下爭言祥瑞卒壊一代治體而宋以此亡其爲人如此而可以爲賢乎堯咨𨿽無可考然入爲學士出補名藩功不槪見乃精扵弧矢自號小由基致母撃之金魚墜地則其不賢亦可見矣獨堯佐治郡所至有聞𨿽韓魏公言其非輔弼才相業無大可觀然朱子錄其言行列宋之名臣則兄弟中之賢者此殆庶幾也三公之賢否章章如是今乃槪以爲賢而懷之又從而祀之可乎若以其爵位科名足爲是邦之重也則如堯叟堯咨者皆不忠不孝之人丁謂王欽若之流也其一世之富貴泯滅澌盡適足以貽不令之名而重爲是邦之辱也何取以爲勸哉若以爲修前人之廢典則彼吳昭夫者獨以將相名其堂而閻蒼舒之記其語詞輕重之間亦未嘗槪以爲賢也惜其不能辯而正之耳自今日觀之則彼二子者亦見人富貴而動念垂涎者也惡可重踵其失乎三公之子孫傳在頴汝間未知是邦有否也若以爲廢而去之或傷孝子慈孫之心則禮有之先祖無是善而子孫譔之是誣其祖也所以百世不能攺也子孫且不可誣其祖況爲守土之官而誣其邦之先臣乎且太守舉事以大公至正定後世之勸懲子孫固不得而與也余嘗過呂恵卿蔡京之邦矣問其子孫無一認以爲祖者至其邦人亦羞道之堯叟之邦人與爲其子孫者獨無是心哉質之禮義無一可者君其從吾計與當撤二公之像沈之扵江専祀文恵更三陳爲文恵書院其懷賢者祗以懷文恵之賢也二公𨿽不能從父母之教而其父母固以忠孝教之矣別扵文恵祠後爲正堂像秦公燕國而祀之使是邦之人爲子者知必從父母之教而爲父母者亦知所以教其子也則善矣昔鼻亭祀象千有餘嵗薛伯髙由刑部出刺道州卽撤其屋墟其地栁子厚稱其得化人之理楚俗尙鬼且久伯髙一旦去之明者稱快至今況此事自君起之自君廢之固易易也新一代之耳目定百世之是非在此舉也君其無疑僕尙當執筆爲君記之

與府縣言上中戶書

倫嘗聞程子曰一命之士茍存心扵愛物扵人必有所濟王荊公行靑苗門人故舊遺書邵子欲投劾去邵子曰寛一分則民受一分之賜投劾去何益也仁者用心固如是乎倫素性剛褊好論世事自臥病山中杜門卻掃凡有干謁非獨公事至扵文字若非其人皆拒之而弗答也乃今而有言焉何也孟子曰惻隠之心人皆有之朱子曰凡民有患難勢可言於官則爲言之不可言則多方救防之吾邑之民困於苛斂其患甚矣予無力以救之惡得已扵言耶古之徵者三君子用其一緩其二今日有秋糧之徵有夏稅之徵有上中戶之徵用其五用其六矣欲民之不流離而去爲盜也難矣爲民父母行政何忍至扵此也諸徵姑勿論以上中戶言之吾幼時猶未有也祖宗之時未有此法也各布政司未有此例也作俑者何人乎始者一里或一二名今一里有十數名者一家有兩三名者一都有百十名者聞諸人云合縣二千六百名椽則曰一千四百八十名吁何其多也詢之旁縣無如是之多也徵諸往時無如是之多也度諸事勢亦無如是之多也吾鄕八九兩都素號重難永樂以來雜役悉免今不下二百名矣所徵人戶逃絕者有之無糧者有之軍匠者有之秀才者有之鰥寡孤獨者有之欲憑元報以盡徵之可乎若曰戶有虛絕田無逃亡此可施之扵經界旣正之時不可施之扵賦藝之日何也民田畝數升官田畝數斗下甲人戶原佃官田寒暑之衣食不給橫豪之剝削無已官府之徵求無藝乃以官作民鬻於他主田居富屋糧坐下戶況裏書作飛泒詭寄一區虛糧有至數百石者一里有至數十石者一家有至數石者欲執糧以定徵可乎吾見多矣凡有科差吏胥舞文裏老受托以上而爲下以下而爲上田連阡陌者諸科不與室如懸罄者無差不至可痛也可悲也今所徵人戶賣屋者有矣賣田者有矣賣牛者有矣賣子女者有矣脫婦人之簮珥者有矣敲撲之下何求不足寃號之聲上徹於天人事旣乖天道不順苦雨連月米珠薪桂官吏裏胥旁午鄕曲雞犬不寧爲民父母行政何忍至扵此也若求販扵糧裏已貱虛糧已貱鹽糧又貱中戶貱如是其多也民有所不堪矣然則何爲而可也吾聞紙價數萬四十六縣出之一縣一千則四萬六千矣縣加五百則六萬矣吾縣以一千五百爲率除已徵若干尙欠若干未徵若干其逃亡死絕軍戶生員貧難下戶悉應蠲免外其餘人戶多則朋合少則獨徵足一千五百之數則已矣事難懸度其損益又在執事裁之也主扵不傷吾仁民之心而已若據元申之數務求取盈以媚上司之意而失下民之望恐仁者之用心不如是獨執事未知其情耳使知之也其有不從乎或曰其如上司何予應之曰公卿大臣其天人耶抑生扵人間也方其困扵閭閻防於學校撃節伊周髙談孔孟其志何如哉一旦得行其道其不能爲吾民之福乎民者邦之本也財者民之命也傷其財則傷其命傷其命則傷其本矣朝廷建官分職所以固其本也諸公其肯傷邦家之本而不能爲吾民之福乎鄭俠布衣也見民苦扵新法爲流民圖以進況名在從臣之列者吾當披肝瀝膽以與爾百姓請命諸公宜無不從者信筆遽書不覺滿紙

與族叔謙益先生書

倫與叔父幼並艱苦今倫幸叔父不幸者豈盡才力不足哉是蓋有命焉貴之由乎命者固不可必得矣有若求之必得非命之可制者人自不求耳是故士有布褐蓬茅而光榮百世者亦有重侯累印而污蔑千載者此修其貴扵已者而彼徒得扵人者爲貴也貴扵已者孟子之所謂良貴吾心本然之善也善之所進有髙下人亦隨其有而貴之人心秉彛之至公也不必逺引以吾家觀之松崖先生端厚柔慤一家一鄕之善士也一家一鄕之人貴之雪庵先生淸心寡欲修徳謹行吳司業稱其以道尊天下楊少師稱其爲江西一人劉子欽稱其心地無愧程朱名公巨卿防其門者異日頌其徳美莫不賫咨涕洟下至閭裏野夫婦人亦莫不喜道其姓字此一國之善士也故一國之人貴之水心滄洲松野余頑以至士迪先生或提孤旅赴難勤王視死如歸或慷慨激奮謀復宋社而大志無成或棄官髙蹈自比殷頑或上書相府乞存宋祀而屢聘不屈或妙年英發愽綜羣集而終身不仕當時名人如文丞相趙孟濚吳艸廬劉須溪周翠庭歐陽道或師之或友之或制服哭之無不推而尊之𨿽丁末造道不能大行扵天下而孤忠淸節昭耀千古至於今爲烈此庶幾天下之善士也故天下之人貴之是數君子者或肥遁巖谷或沈晦下僚所立耿耿子孫至今賴焉況以聖賢之道自立者乎叔父未可以爲不幸也在自勉而已矣倫𨿽幸至此地使徒以得扵人者可恃而少變其未達之所守則上辱祖宗下累子孫也必矣其幸者又所以爲不幸之甚者也詩曰聿修厥徳毋忝爾祖叔父以之

戒族人書

列位叔父列位兄長別後想得安康倫別無他囑爲人祖宗父兄者惟願有好子弟所謂好子弟者非好田宅好衣服好官爵一時誇耀閭裏者也謂有好名節與日月爭光與山嶽爭重與霄壤爭久足以安國家足以風四夷足以奠蒼生足以垂後世如汴宋之歐陽修如南渡之文丞相者是也若只求飽暖習勢利如前所云則所謂惡子弟非好子弟也此等子弟在家未仕也足以辱祖宗殃子孫害身家出而仕也足以污朝廷禍天下負後世甚至子孫有不敢認如宋之蔡京秦檜此豈父兄祖宗之所願哉想其勢熖官爵富貴豈止如今日鄕裏中一二前輩也而今日安在哉然所謂好子弟者亦在父兄子侄成就之耳人才之盛鄕黨爲最然非父兄敗之則子孫喪之取譏天下貽笑後世甚可惡也載之史書使後世之明君賢主輕棄南人未必不由此也吾願叔父聴之子侄戒之共慫成我做天地間一个完人蓋未有治國不由齊家家不齊而求治國無此理也何謂齊家不爭田地不占山林不尙鬭爭不肆彊梁不敗鄕裏不淩宗族不擾官府不尙奢侈弟讓其兄侄讓其叔婦敬其夫奴恭其主只要認得一忍字一讓字便齊得家也其要在子弟讀書興禮讓若不聽吾言譬如爭一畝田占一畝住基兩邊不讓或致人命或告官府或集親戚所損甚大若以此費置買前物所費幾倍若曰住基無賣此又愚也其所以爲此計者不過遺自已之子耳父母之心愛子孫一也今奪吾父母之子以與自已之子甚非吾父母之心也父母𨿽不在逆其心則逆天理矣安知吾子孫不如今日之爭哉凡事皆此類也而此事尢切故特言之今後若有田地等物不明只許自家明白不許擾及官府我若不仕尢當守此言也其餘取債之屬民甚貧窮可憫自已少用一分便積得一分徳奴僕放橫不可放起自今以後無片言隻字經動府縣方好不然外人指議此人要做好人不能齊家世間安有此等好人哉由此得禍不可知也兼我在此國事日在心懷仲淹做秀才時便以天下爲己任況今日乎進退得失有義有命吾心視之已如孤云野鶴脫灑無繋自古壊事皆是愛官職底人弄得狼狽了脫使根本不安枝葉自能保乎戒之戒之若使我以區區官勢來齊家不以禮義相告便成下等人了但中間有等無知子弟與不才奴僕弄出事來則須治之以官耳叔父須戒之愼勿以吾言爲迂也

與張廷芳

今之進士上者期給事次者期禦史又次者期主事得之則哆然不勝其大視同年亦漠然也其視州官縣令若鵒鸞之視腐鼠惟恐污其喙矣一或得之則防耗魄喪對妻子涕泗橫流薾然不勝其小矣視彼三職者恍九地之視九天也至有垢面婢膝昬夜乞哀以求免者矣噫也極矣君子之仕也將以行其道也道有所隠淟涊媕婀以保祿持寵者𨿽尊爲王公貴爲卿相君子視之陸海中一塵也何給事禦史爲乎哉茍在我也𨿽晨門封人乘田委吏千古之下仰餘光而望下風者若景星鳯凰之不可及也況州官縣令哉今之近民而得行其道者莫如令其次莫如守同年近補外者不旬月間佳聞四達視彼之居三職而寂焉無聞者固已一金一泥矣況進此而上乎吾子其無以彼之自大者自大而以已之小者自大云

與劉顯仁

僕聞賢才出國將昌子孫才族將大所謂才者非必科名爵位之謂也今劉氏之子孫盛矣然必期以久大之業然後可也吾丈非不知之然行或有不逮非眞知也今爲士者殺之使爲穿窬有不可得者知之眞也一日不死須做一日是目下便立定跟腳以此律身以此教子便不枉一生矣吾丈達者故及之

又

顯仁先生知已自吉水別回思僕之罪大矣所見多不明所論多不正所行多不當所貴乎友者以其有助已也君之助僕者多矣而余之助君者何如哉何待君之薄也此僕之罪所以大也君圓通廓落練達老成何有僕之助哉然友道固如是也若徒資助扵君而無一言以爲君助是故非君望僕之心也朋友之倫豈宜如是之薄哉異日恐無以見聖賢扵地下也凡吾之所欲言者皆君之所已知也皆聖賢之所已行也皆天下士讀書者所共知也而天下之人卒未見有行之者何也溺扵流俗而不自知也今天下之俗士不登科登科不給事禦史給事禦史不方伯連帥方伯連帥不侍從六卿侍從六卿不師保閤下不已也求而得之者非徒自以爲榮天下之人狐媚而鼠趨之矣求而不得者非徒自以爲辱𨿽親戚朋友皆笑其迂濶而鄙其無能也凡其求而得之者皆自以爲大智然自君子觀之則卒自陷扵大愚而不自知也何也流俗𨿽不美而天下未嘗無正人天下未嘗無正論此固人心之所以不死而天道之所以扶持斯世者也斯人也𨿽自以爲大智而卒無以服天下正人之心卒無以得天下正論之歸近則貽羞扵一世逺則遺臭扵後世正士羞與同朝鄕人恥扵同裏逺裔子孫恥以爲祖卒與艸木禽獸同一泯滅澌盡而後已此其自以爲大智非大愚而何哉原其立心之初豈期至扵此哉特溺扵耳目見聞流俗之非而至此也且人之所以求富貴爲身與口而已子與孫而已身之所衣者寒不過一裘暑不過一葛口之所食者肉不過一豆米不過一升酒不過一壺子孫終非我所能謀而保其有也而一念之非遂至如此非大愚而何哉君達人誠不至此也昔禹之戒舜曰毋若丹朱傲毋慢逰舜豈丹朱慢逰者哉特禹之戒舜當如此也君豈至此哉特僕之告君當如此也孔子曰進以禮退以義自秦漢以來此義不明扵天下千數百年號爲儒者多無完人爲此義不明故也至宋程朱數大儒出相與講明力行其守難進之禮則一官之授必抗章而力辭其秉易退之義則一言不合卽奉身以求去當時公卿士夫多已從化故宋之治俗幾乎三代者數君之力也惜乎人主惑扵小人之邪說故大儒之效不見扵時而宋之治終不能等三代者此故也今日祖宗養士百年吾等至此豈不自愛其身哉自踵至頂皆朝廷之所有也但扵聖賢之道有虧恐非養士者之初心矣吾榜中號爲得人然卓卓者無幾其中豈無人哉但恐溺扵流俗而不肯自拔也近聞有求免作縣者其穢徳已四聞矣龔黃卓魯非人哉頋無志也無志則師保閤下亦祗以如吾之前言而已況給事禦史哉昔伯玉行年五十知非吾謂明日死今日知非亦可僕非多矣君無忘助我也君勉之入徳自近思錄始陳獻章先生今第一流人也可近之令弟員外先生叱謝師覧無錢君可助之更病事千萬維持使無後頋之憂蓋元患吐紅服多寒藥隨成自遺虛怯而今則時頭痛手足痿痺曽出回手已不能馬鞭蓋勞便受風也而今已成狼狽回家調治一二年便來煩公卒調防之

與何惟一

足下欲爲好人乎當以國家爲心生靈爲念聖賢爲師孔孟程朱之道力行之而已欲爲好官乎則如此而已足下豈徒欲爲好官者哉

與鄭禦史

爲禦史大本當以明道爲法而隨時措之牀頭易曽振塵否

與夏止庵憲副書

凡寛則百敝皆生嚴則可理𨿽處一家或教鄕校十數人亦須嚴況司一道長萬夫乎吾嘗以此告相知者皆未有信而行之何也凡上有好者下必有甚焉今貪官甚扵盜刼皆欲止盜盜愈止而愈有先生買田金牛而好義之家如張邦俊願施百石羅俊極毛英懋皆欲出三十石此豈有所彊哉下觀而化也止庵記及寧縣文猶未暇成姑俟入山方可了也

一峯文集卷九

欽定四庫全書

一峯文集卷十

明羅

倫撰五言古詩

湖西八景次陳石齋韻

太極丸春

鄕名太極何山象太極也天城環周三百里象外兩儀也中峯忽出平地峯麓回抱廣袤百畝象中太極也書院居之

一丸三百里兩儀位太極誰從羲皇前畫此無量易白日煥天章萬古永不蝕吾亦欲無言天本幽黙

翠幽玩

光霽巖東去太極書院十里許東儀之麓也別號翠洞天洞髙明圓廣下容千夫深不可測逰者秉燭丹房繡壁奇形異狀耳目未有東南巖壑最勝未有先扵此者

金鼇開一竇乃透雲麓一入洞天逰火龍銜玉燭仙都象衛嚴永夜不得宿仰視但鴻蒙瀛海駕蟠木

金鼇霽雪

太極東山髙踞云漢若巨鼇橫海隆冬初寒未雪先白已霽旬月浩然猶故

東極蟠金鼇寒通雪山白祝融鞭火龍六月銷不得曽上金鼇頭已在昆侖側只恐金鼇飛白玉橫天勒

玉冕晴雲

太極南山羅絡奇詭此峯尊嚴若端冕垂旒暑夏亢陽云巾其頂霖雨時應土人仰之以爲雨候

坤厚載神秀雨暘時若之沛然澤下土乃與天公疑朝隮已膚寸熯旱方此時虹霓愼勿見羣黎生苦饑

大旒垂玉

太極北山水心之主山也山腹靈湫蒙泉注湧飛流千仭如垂玉然

大旒自何許太乙元精傾此水下無敵上與銀河並一入眾生口萬刼塵心淸萬刼塵心淸萬刼消心兵

飛轝橫翠

太極西山髙望金鼇翠屏萬仭一碧橫空世傳飛仙駐轝其上

仙人此息駕太極開鴻防如何紫蓋力敢與昆侖爭蔽虧三萬里晝夜移天行紫气滿云漢可望不可名

一峯來秀

一峯在太極爲中峯在書院爲西峯在水心爲南峯水心太極北山之麓吾廬居之向一峯巋然其南故曰來秀

太虛忽突兀孤碧自天拄完完太極鄕浩浩陽春塢萬象羅兩儀俯首環內竚撫掌無極翁昨夜聞天語

三峽回淸

三峽太極水口山也第一龍堂峽第二龍湫峽第三下瀧峽盤回百里溪流其中

百里蟠天城天河下縈互羣龍沕淵潛眾蛟輕使負源通昆侖丘影接扶桑樹日暮聞棹歌武夷是何處

逰太極丸春次容彥昭二首

天心開太極天腳垂碧艸艸根雲峯靑萬壁拱蓬島島中一丸春自此風光好撫掌無極翁蒼天未曽老

又

太極開蒼防天心非艸艸四山突中峯翠環擁瓊島一丸三百里萬象各妍好中有長春人獨抱春風老

逰翠幽玩二首

紫薇開洞天拚此黃擘天人好珍奇玉府寶蔵塞君居南山南我居北山北爾汝兩忘形相防非物色

又

玉堂囊靑山母乃巨靈擘羣仙燕淸都一壺春拍塞紫气來靑牛窈然忘南北指防極虛無太本無色

贈易徳元陳秉常次陳石齋

朝辭白沙雪夜臥西湖月湖天月在水烱然淸爽接吾家富薫天大造委此業棹歌揚中流速爾進歸檝

聞趙允用北行偶寄

病夫懶讀書只愛華胥境一榻松風淸北窓淸晝永合眼見周公山童驚不醒君今旅途逰莫戀邯鄲枕

臥龍巖次容彥昭

夙昔慕至寶尋此蜿蜒蟠逶迆到龍門落手驪珠寒掌中見明月眼底無瑯玕飛潛各有防與爾隆中防

送何喬壽歸旴江

何生旴江來魯秀媚寥宇孔門二三子參也吾與汝一片金牛云萬傾西湖水去去勿復道天黙無語

馬龍瑞芝堂詠

馬家眞龍種西極來流沙毓此气精千載成靈華應圖光瑞日鴻祉熈無涯浩歌靈芝辭爲我懷漢家

寄梁徳剛

南海李徳孚已從白沙老西江梁徳剛枉愛靑山好徳剛發長笑靑山莫吾惱猿鶴爾勿驚吾亦歸來早

四皓圖爲饒雯峯題

天地有此山直到此翁好皓髮驚龍顏險語正穹昊後車來飛熊何如渭濵老俛仰幾嬴劉朝夕屢榮槁白雲照空山霞外迹如掃至今山上芝翳翳荒秋艸

和陳白沙二首

水雲媚一窩去天九萬五饑腸冰玉淸飽嚼雲月苦掉頭懶應客多謝巢與許客去掩柴扉隨引雞豚數仰面防行雲藹藹翳層宇庭柯鳥聲和喚醒夢中語

又

君年四十八我年四十五百年幾防面念此長恨苦金臺首相見各委霞外許擁懷素心人動輒屈指數賁然三子來歡聲撼茅宇瀧濵是曹溪他雨對牀語

松云爲易徳元父世衡題

崢嶸白雲東松樹幾千尺曽經秦漢來萬古橫一碧黒風捲靑山白晝飛霹靂須臾洗層霄見此太古色茅檐淸露繁研硃防周易

讀太白詩

太白橫西天萬古色不攺至人孕元化風豪驚百代靑天騎白龍傲蕩弄雲海太白邀我來招手六合外太白與我言爲我開天在拾得白日還迷途杳無礙

題陳僉憲粹之和四皓圖二首

秦坑气爇天商山色方好一鹿走寰中孤鳯鳴秋昊多謝赤松徒設网羅此老片語回天心一气噓萬槁遂令箕箒妾敢把漢宮掃噫嘻隆凖公作事何潦艸

又

箕潁去已遙山林復誰好亦有采芝翁皓髮照蒼昊嗣漢配彼天赤手借此老東鄰亥字人獨伴霜木槁野雉懷鴆心火龍宜電掃何乃迷先幾人彘橫秋艸

思親堂爲建昌王垣賦

靑靑澗畔松不爲霜雪衰鑿鑿澗中石不爲流水移胡爲白髮人忽若朝露晞長夜去防兒心寕不悲泣血不到地滴著身上衣衣當有時兒悲無已時兒身匪金石不死將何爲生當長相思死當長相隨

思親堂爲建昌閻明賦

仰觀天蒼蒼俯視地茫茫天地亦何極人命如朝霜靈椿忽已摧萱艸淩北堂慈烏反哺心悲思結中膓夜夜吐哀音涕涙沾我裳圓景淡無色浮雲慘不揚墻終乃身參閔同翺翔孤芳振千載黃泉耿幽光

題界江李文光八景繼陳公甫作

石齋天下士落筆浩縱橫江山欲攺色星斗芒寒明界江忽在手萬里隨君行龍眠久黃土此畫天無精想當盤礡時半夜雷霆驚依依古槐栁不謝東風榮紫煙生瞑色霽月涵秋淸宛宛牧童起翳翳漁燈靑摩訶亂吾伊夜靜如聞聲捨弟廣東來念子江湖英唾壺歌欲缺玉笥嶸蒼防

贈容彥昭次陳石齋

傳呼走柴門有客邁行只衣冠不駭俗語言多近裏可是白沙來乃渾化查滓白沙霞外客兄弟遄與處伯兄遣君來此意良何以肯爲廟堂尊而乃山林取何由見汝兄汝弟見可矣詩好兒童傳誼髙朋舊喜我非靑囊徒聊爾嬉雲水憑君具隻眼一照三萬里

用揚山此日不再得韻送馬生歸南海

黃浩無極滄溟忽枯桑況乃麼麼生浮雲度虛蒼聚散倐忽間惜此分陰光方寸渺六合太極丸陰陽气機乘出入寂感無邊方存亡繋摻捨泰山逺毫芒冰淵視臨履安此終然臧利劍一入腹欲火肺肝戕云子委塵泥至寶珍粃糠襟裾衣牛馬四大空昻蔵包羞含遺臭焉能復流芳咨爾媚學子有欲斯無剛及時醒大夢晝夜馳徬徨仁宅固云廣義路亦已長居由聖所與曠捨成荒莊馬生南海來玉質披天章脫迹露軒冕防心聲教場謙受若虛谷忘悔同牽羊顓師學幹祿顏回誠坐忘毫釐謬千里先幾宜自彊寒雪立未消朔風上歸航脊梁爾鐡硬一擔挑綱常仰視白日舊萬古何當忘負玆彼綿力防然我心傷行邁勵無斁罔念聖作狂

壽劉菊莊

天臺老僊伯云是菊莊翁朱顏映華髮碧眼開方瞳澹蕩防雲海飄飄隨西風東籬下白菊暗滿黃花叢夕歸餐落英爲我好顏容世事懶開口薄俗爭樊籠黃金生羽翼飛入蓬萊宮蒼生亦何罪遭此捶炰凶天命且不畏況乃悲人窮肝肺苦焦裂耳目昭昬聾悠然遂獨往長嘯巖扉中金丹煉玉質曽與安期逢金牛卜仁裏杖屨頻春風諸昆總愛客情深非貌恭盤飱稱丰儉芋栗呼兒童淹畱未忍去引劍摩蒼穹淸芬散蘭雪髙防淩煙虹鯨鯢不敢動蚊蠆若爲鋒把此共君往前山云數重得酒輙復醉但恨糟牀空不學張子房長饑從赤松防防撫六合造化無全功男兒生世間猥瑣非英雄

四言古詩

存徳堂爲西溪何純賦並引

見山先生忠於宋吾祖武岡府君之同道也太虛先生隠於元吾祖松野先生滄洲先生之同道也羅與何世同道者余故賦之

扵維見山赫赫武功不顯其忠武崗攸同

允文太虛滄洲維則炳文之徳昭我南國

見山之族太虛之孫纉戎列祖積徳彌惇式我後昆詩不有言徳輶如毛民鮮克舉之維何氏世舉之誰其風之作頌嫓之維彛正甫與之

右見山四章一章二章章四句三章章五句四章章七句

一峯文集卷十

欽定四庫全書

一峯文集卷十一

明羅

倫撰五言絕句

題饒雯峯山水四首

混沌太古色江山煙霧中艸堂無俗客日日來春風

二

年拋造化外气入煙霞間夕陽林下路白髮照靑山

三

素琴本無弦白雲本無心虛舟在野外知他浮與沈

四

層陰閉六合萬徑無行蹤老翁不僵手一絲繋春風

題饒松坡畫四首

靑山不解語流水豈知音仰面發長嘯蒼蒼對此心

二

云移山不動客去水相隨髙臥南窓意羲皇祗自知

三

一棹歸何處柴桑是我家莫言嫌一飽籬下有黃花

四

笠下眼似海驢背肩如山雪月品題徧翻笑天工慳

山水小景

老屋靑山下孤舟淺水邊黃昬魚飯飽榻卻矮篷眠

月梅

廣寒夜突兀疎影自天橫嫦娥不敢睡合眼夢魂驚

題陳粹之龍

北斗司元柄南湫亦化工若無天在手泉下不相容

題毛英懋春夏秋冬小畫

曙气薫云壑香風戀艸堂小舟輕一葉恰好受風光

夏

髙閤不受暑翛然午夢涼棹歌何處起淸吹落滄浪

秋

秋水淸無底幽然淨我心片鴻天宇順落日放船吟

冬

滕六寒無恙山河信手封老翁無住著隨意系江風

和緝熈薌城謾興

低頭防明月仰面貪歸鳥庭前白露下已濕靑鞋了

寄梁徳剛歸自南雍

笑殺南園老秦淮醉幾秋歸來無一語酣劍防吾鉤

題蘭與饒裕

翠袖舞春暉光風聖得知夜深渾不寐玉露防羅衣

又

春動云丘筆幽蘭映雪窓一峯才拂手六合散天香

題竹與蕭球

玉英臺下路半夜舞靑鸞龍孫眠不得疎影上防幹

題族叔潤屋先生鵲圖

昨夜下天河南飛路幾多歸來無一語無柰月明何

晚翠樓

長簿消晨煙返照啼幽鳥飄然過片雲寒山靑了了

蘭

春意自天來靈均气未回山童呼不醒飛上楚王臺

又

紫心蒼玉佩初散玉皇家昨夜瑤臺月憐君未欲斜

虎

白日君當道山前子婦悲秋原煙艸裏誰復問狐貍

緑扇

碧雲從天來淸風落君手老龍睡初醒恍惚無何有

題饒雯峯鴈

時序炎涼異南來又北歸乾坤三百里惟爾識天機

陳舜明泰齋

秋候天如水風淸月正明浮雲防一防長望泰階平

題松與溧水袁濟

人心是浮雲一日幾變易吾友山下松此心已如石

夢

日晏歌黃鵠時淸茹紫芝君心天下獨天意獨君知

初四日夢

東井回天地西奎應古今已無生與死況復說浮沈

二十九日夢立誠

北斗佳人在東風信此君防他天意思深得月精神

二十二日玉笥夢

闗山一隻鴈霄漢兩三峯借問門前水依然萬折東

丙午十月初三日夢

鐡騎鎖東風殘花野興濃玉梅猶在此消息自天通

五言律詩

和林緝熈正密堂

寂歷驚猿定幽軒月到時江山空翠在肝肺老天窺甲子消明鏡泥塗渾素絲可堪藤簟冷香露滿薔薇易庵李令譽同學郡庠別二十載見予金牛驚喜交集敬酬元倡

昨夜茅堂裏匡牀共語時君心江月得吾意岫云知歡極杯無算交深道愈夷宦情渾欲割畎畝眞吾師

和緝熈示弟之作示諸生

寒餓添疎懶輕肥誤俊英人心爭水火造物劇孩嬰自在閒中睡倉皇紙上名分明眼前事聊復醉還醒

劉氏孟禎迎暉樓

天道此中和江樓曙气多浮雲消海岱病眼對山河年老流光易春酣放口歌茅檐寒餓久愛爾數相過

讀書樓爲門生張麟賦

溪山深隠處一逕漸通幽六合同吾宇南州獨此樓浮雲連海動河漢自天流髙枕丹霞上春風笑未休

挽掲竹庵

竹庵忘此老伏臘走比鄰碧艸他生夢黃花化後身石田孤鶴瘦煙水五湖貧卻憶經行處西風淚滿巾

南村別墅爲饒松坡題

吾愛南村好頻過處士家白雲畱客住濁酒隔墻賖陰壑蔵春雪淸溪洗暮霞自今來往慣薇蕨早生芽

答陳公甫

靑天回白首霞外送防鴻沙界無窮樹霜空見此松君王畱一劍老病息孤蓬試問雲臺趣農談信野翁公甫感秋有吟因寄章徳懋莊孔昜及倫三人用次其韻

大地秋風動萬竅無定音山河孤鶴夢風雨一龍吟靑眼有此客白雲何處心思君令人老華髮一千尋

佛嶺三首

元兵李恆追及文山神石墜隘道阻先君武岡公被執鞏信戰於東固死之卽此地也

宋運方當絕人心未死何防王納欵日義士揮天戈鞏信支東固文山節五坡君防艸木气猶自壯山河

二

秦賈先亡國文山可柰何自憐天下詔誰奮魯陽戈生死勤三後忠誠動五坡髙風不可見名落舊山河

三

追塵特地起孤憤柰天何翠玉樓前淚黃雲塞下戈二龍爭北野孤鶴夢東坡卻憶樊籠外乘槎欲泛河

頭次陳秉常

萬里昆侖小蒼茫快此登層雲開赤腳陰壑動靈練石嫌天漏尋花愛國馨靑山來戀我應識艸堂情兩暉樓次容彥昭樓舊名迎暉夢攺兩暉

畫棟飛雲表鴻名落夢間大明開晝夜光霽動天山髙枕元龍臥橫江一鶴還老夫幽興熟爲爾一開顏

光霽巖次容彥昭

太極開天府淸虛此一堂幾回桑海變不及廣寒香萬象懸金穀羣仙醉玉牀蓬壺深咫尺生被碧山囊

府教巖次容彥昭

先君武岡公名開禮字正甫宋進士授武岡軍教授徳祐元兵南渡辟知永丰縣從文山起義勤王空坑之敗大罵不屈囚吉州獄八日不食而死文山北行制服哭祭之事在宋史巖在婁原洞幽巖東回紆明瑩公嘗幽棲於此土人以其官名之

金身不可防鐡心應易酸風吹浮雲去吾與南山安頟頟蒼天在瀟瀟白日寒橫流當砥柱回卻黃河幹

扇和巖次容彥昭

如何深厚底蔵得一壺春朔雪不到地春風長被人天陶吾輩老花好自家新聞道山靈語知予樂是眞

又

陽和在深谷無秋旦旦春山魑憎過客巖燕喜來人風防瓊芝脆天淸玉宇新桃花逐流水去住任天眞

水心書院次容彥昭

逰子來何之來之水心亭同流混淸濁髙思入靑病菊東籬醉幽蘭陋室馨石齊頻入夢經緯兩防防書崇仁萬玉山僧房廖欽止處登瀛洲達此寺三十里

王道荒東漢山名自太康璣衡斟北斗雷雨動西方客夢云隨鶴禪心月在牀登瀛三十里前路滿風光

和林緝熈逰玉笥山並序

玉笥山大秀宮道家號法樂洞天奇秀旁流南海布夜林緝熈雲水名嶽從羅浮春於山中道士許淸源頋畱乃開靑囊約徙宮於天王閤結羅浮庵於閤後最奇處時從行者黃時憲王忠肅許良楫陳苻用符用候秋落手此庵云

野仙臨玉笥引袖拂天星侍立雙童小防山隻眼明洞雲含雨潤鶴夢帶煙醒自嘆羅浮客春杯溢四溟

送饒經歷還金谿

問病來金嶂髙談徹玉闗何人無白髮吾道有靑山雲水流行處漁樵問答間孤舟今夜別明月共君還

瀧濵次容彥昭二首

南海三君子來問瀧岡居山髙日月小樹古虯龍紆暮年得一飽衰力尙三餘寄言白沙老倦翼且棲梧

又

別業來何處瀧岡水竹居江山容我老朱紫信誰紆南海三君過西窓兩月餘劇談中夜起香露滴髙梧

毛氏西園次容彥昭

毛氏西園好溪南未有之參橫虎出夜松暝鶴歸遲病骨靑藜杖秋香短竹籬小窓孤榻在合眼見巢夷

送梅鼎歸鉛山

歸路鉛山縣梅花萬樹春靑天元屬我白髮肯饒人道徳防前輩冰淵戰此身寄書長不達傳與故鄕親

定賴丕初宿金牛夢意

气運回千載何人朕兆先天花搖鳯舞云錦擺龍眠垂統開來學沿源得不傳東風又周道四海正懸懸

送王生歸家

王家兄弟好吾道在南安禮樂開三極陰陽渾一丸春深冰自水人去雪猶寒天末涼風起浮雲正好防

淸風洞次容彥昭

問爾來何際來從象帝先後靈噫紫府和气蕩光天骨冷龍眠處魂淸鶴夢邊古今渾不息君子自幹幹

翠華巖次容彥昭

皇天開洞府自我馬蹄忙春漏黃金界云和翠玉房寶山陰火動竇紫霞香回首無何上神功接混茫

和林緝熈過劉宅韻

舉舉扶胥子雲樓日幾層野人回碧眼赤子問靑燈山盡天無礙春歸夢有憑防鴻防杳杳遮莫頋虞罾

送劉師覽分教沅陵

塞外傳金口沙頭醉玉巵靑山宜我病明月憶君思江漢淸秋潤沅湘白日飛廟堂登稷契云壑隠巢夷

江山一覽亭

一目空南極飛梯上紫煙幾鬟孤照外匹練落霞邊江漢心宗海嵩華气擁天魯城春眼後此地亦悠然

一橫亭

有客在南溟文章气已防何人防北斗稚子指東星下釣綸方定燒茶夢未醒湘云今我是曽上妙髙亭

文鄕書捨

吾道貞元日文鄕气又春乾坤三萬里江漢一完人山气通雲谷泉聲是泗濵大虛皆我屋明月可芳鄰

蒼雪亭

蒼顏未覺老古心誰與同風雪不攺色山林惟此翁吾憐造化意乃在山谷中盤桓成浩嘆萬壑生淸風

九月夢

南師翻孔孟西客鏤唐虞秋月梧桐夢春風故舊書陽回天有信云動海成虛試問圭峯老乾坤幾乘除

天上人間

吾廬依北斗人道是東山云臥星槎穏天中帝柱閒路由黃道表人在紫薇間誰捧三竿日淩煙夢未還

小蓬萊

引袖拂蓬萊飛雲九曲臺火當三殿去山送七星來洞府春如海秋空夜不埃白衣如邂逅沈醉菊花杯

九曲飛雲

羅浮在天上指防是微九曲雲中去三天日下飛紫薇回閤道淸露濕仙衣世路羊腸險人間悶不知

言志

歸路玉花驄行人大華東龍頭驚昨夢馬足信東風天上開三省江南問一峯養雛成大鶴種子得髙松

十九日夢

秋風爲誰急秋艸爲誰深吾道通天地人心自古今誤疑梅是雪不道菊成金昨日東籬下山樽滿滿斟

夢吟浮香塢

塢舊名大山可里許陋巷居之丙子鄕薦後庚辰辛巳間晚道其中覺一所有香叔父修益曰山中必有香艸也先府君然之旣而香漸廣丙戌登大廷南遷得歸異香滿塢晚則薫室繼生諸子比已寂然乙未春陳公甫門人容彥昭易徳元陳秉常夕於塢中因及其事欲定名而未得其夕夢曰浮香塢

異香浮上界春到紫薇家人道誰從定天心未有涯野風依客興丹露對流霞可是長春境蓬萊萬嵗花

夢吟異奏亭

予家龍池之上浮香在池東異奏亭在池西亭名異奏何也乙酉赴南宮予出三門外張宣輝後至奔告曰適間龍池西北鼓聲鏜然木板響答以族右其樂別也竟不見人此何祥乎先兄陽和先生曰此山英靈送吾弟往矣何以人爲予目止之行至西崗聞金銅聲以巡司官在岡外也旣而亦無浮香塢旣定三君曰盍圖此以對其夕夢曰異奏亭

君行孚天地君心動鬼神大名中日月吳樂播韶鈞阿閤猶儀鳯西郊未出麟如何湖上曲長奏洞庭春

夢定春堂吟

壬辰橒生先夢人報其母曰五魂無主中和動气動中和萬古春繼曰一定萬古春乙未夢曰似君不老可無憐夫媍同春一萬年無限雲霞皆落手定春堂上繡香煙旣定其塢曰浮香亭曰異奏堂曰定春館曰同春云皆乙未夏夢也

東風無著手卻向艸堂來大化畱鈞座光天落壽杯有云皆載兩無地不栽梅餘慶吾家厚元君未鑿壞

夢同春館吟

日日是春風吾家大化同一誠孚犬馬五教及兒童水暖魚魚出泥融燕燕通度江春色滿花栁各靑紅

十二日夢文岡阡吟

文岡之阡曽大父元六府君大父善耕府君季大父永四府君阡也天順癸未春試燕臺夢歸謁阡石門三重甕捲如城左右閽人髙齊於門倫慨然歐陽之阡旣名瀧岡此合名龍岡乎傍白衣人曰龍岡不若文岡倫曰何謂文也白衣指一山曰此非文峯乎但見一峯蒼翠出門髙秀刺天舊名椒園因易其名曰文岡

虛無曽指防三老已蓬萊春意回函丈天光落上臺大明萬怪伏文秀一峯來無限風光好南山進壽杯

入道門

爾等由吾道須先自洗心雪消春動艸月上夜鳴琴杏腳書壇古云根石室深幾人能到此白髮忽千尋

五言排律

古潭爲劉禮作賦

秋江有古潭開自無極先飛流掛北斗靈源通上天陽潛含渾渾陰閉入深淺滄桑外浮沈宇宙邊洞明空地底虛大貯天圓日月含黃道星辰泳紫躔脈通靑嶂骨文爛玉霄箋河漢淸無敵滄溟勢欲連鏡平飛組練珠抱睡蜿蜒馬飲河圖出呈洛數全嫁蟾橋度鵲入鳥鏡窺鸞河伯羞誇大秦鞭浪欲塡壽籌逢海屋仙樂洞庭弦雪艇寒無恙星槎夜欲編一虛空礙滯萬象訝森駢孕秀生豪傑髙門得世賢忽逢江上老疑是水中仙湛一心源寂瀾翻舌本懸詩懷傾浩蕩道體見淵泉濁激塵滓散防窺混沌穿暮春陪防浴淸夜共熹沿淡薄交情古光明夜气鮮靈均曽種芷茂叔爲栽蓮白髮欺明月愁心散紫煙羊裘霞外釣漁笛月中舷嚴瀨名髙斗愚溪唾積淵隨波豈吾事浮海竟誰緣機外鷗三防間中鷺一拳榻篷來鶴夢歌棹動龍眠世態隨陽鴈塵根脫殻蟬濯纓呼孺子鼓枻鬭嬋娟海若低偸眼馮夷醉拍肩談驚鬼膽話妙破天權夙好羅浮客呼來不上船菜園寛似海醉筆大扵掾運泰肥三極歌傳滿大千傍花眉展秀見酒口流涎樂水心元癖尋山意亦便正冠來入社潤筆不須錢治世三生佛閒官一味禪著書深閉戶共爾磨兜堅

雯峯山水吟並引

旴山水奇也雯峯山水又旴之奇也太守饒公秉鑑卜別墅於此焉倫過而悅之裴佪不去者三日公癖於山水倫之癖有甚扵公者扵戲自風水之說興人怠扵爲善矣山川亙宇宙人事之疊往疊來者何足恃也𨿽然尼丘孕孔嵩嶽降申扶輿淸淑之气其鐘在人固矣惟善則得之饒氏之子孫其勉之吾見其大矣

造化鐘神秀雯峯好山水人道昆侖來起止三萬里其根盤廣莫枝葉布寰宇恆碣維北門皇都天帝主在徳不在險古道吾有取是邦固雄壯奇秀實在此天功巧雕琢無乃役神鬼萬馬雪中奔羣鶴自天翥蜿蜒翔蛟龍蹲踞降虎兕玉堂端筆鋒寶殿開斧扆武侯八陣圖李靖六華壘疏鑿神禹功積聚伏波米眾奇雜前陳眼手驚頋指太守好事者伊此開別墅野師方云云道眼自許許病夫一經過極口嘆不已奇寶委道傍盲者宜弗視良驥非伯樂鹽車竟垂耳太守聞予言一夜喜不寐予爲大守說風水何足恃聊此娛吾生百年能有幾貧賤我輩安富貴子孫喜富貴足良圖在此不在彼我昔登東山周爰觀闕裏荒哉曲阜城離離滿禾黍巍巍魯東家天地與終始後來希聖徒亦有朱夫子四海幾滄桑兩家大華峙先民重積徳徳積福乃趾云何晉唐後邪說爇天起靑囊不自課金函與誰啟有術勿自福況福它人只何當焚其書一洗靑山恥由來積徳門光嶽鐘英偉君家尙勉旃螽斯蟄麟趾孔朱有遺訓曽楊休掛齒

一峯文集卷十一

欽定四庫全書

一峯文集卷十二

明羅

倫撰七言絕句詩

和林緝熈題宣和殿臨韓幹馬

夢入黃鸝紫殿陰天津空費杜鵑心宣和玉輦君休問老在西風五國林

示學者

碧天如水浩無窮萬刼消沈晝夜同獨步鴻蒙誰不死一丸光動紫薇中

題梅窓四好

凍合山河骨未摧【老干淩寒】重陰先透一陽回【孤根得暖】東風獨與春光首【疎花綴玉】商鼎調俟子來【佳實垂金】

題李氏懷恩堂

東風何事欲沾巾猶未全歸七尺身一片昊天頭上立此生長照此心眞

題朋江朱望震成趣園

忽聞屐齒驚蒼苔可是淵明歸去來平生此老用不盡黃金無數寒香開

答廣徳太守周梁石以近體見規兼遺古琴欲以養中和之徳者

湖西風月吳江舊廣徳煙花越錦新不是五弦傳太古夢中誰與出天眞

寄胡梅川

金精山下漏春光雪裏春回一綫陽謝得梅花淸到骨東風長壽萬年香

題漢宮圖

白蛇中斷赤旂開四百年中夢兩回惟有終南舊山色雨餘猶自送靑來

題五云蕭氏三公五爵圖

漢苑唐宮世已空莫將興廢語東風人間萬事皆塵土一段繁華又夢中

中秋日代修篤四叔作送馬生歸南海

靑天拾得中秋月照破閻浮萬刼塵昨夜長風吹不斷淸光隨著海南人

蕭宜衝見陳公甫於白沙胡憲副希仁隆禮下之海天空濶風日和暢招霞外布衣林緝熈何時矩李徳孚輩更酬互答律倡呂和綽有雩下風致宜衝袖謁一峯山中因題其首曰海天吟防並續貂焉以俟於諸君

太虛云去天無衣洞門兩斷山開扉山人莫袖東風手指防梅花無是非

又

海天袖得蓬萊回眼裏衡廬安在哉三十六峯吟不盡朱張還向雪中來

題新諭袁孝子方泰艸亭

風花髙下艸煙靑春滿袁家孝子亭阿母瑤池香夢杳防衣猶隔翠云屛

贈隠士

此翁行坐一壺天甲子流年大撓先卻笑君平生計拙自家風月不須錢

送施生歸新諭

南海淸風宇宙流林何分得白沙秋西湖一尺先天雪辜負寒光六月浮【林緝熈何時矩皆公甫門人】

示萬載彭用中陳鑘二首

倉黃紙上閒言語寂寞天獨此心桐樹未秋明月古山童沈睡艸堂深

又

淡煙疎雨野人家獨立蒼茫眼欲花籬落晝長雞犬靜春光恰好到桑麻

挽同年劉顯仁

丙戌同年三百五泥塗甲子是君先黃鸝莫說瀛洲夢山下春花正可憐

贈陳壁蔡玹二首

聞道東華老秀才自將雙腳涴黃埃知君不是尋常客解取棲雲嶂上來

又

柴門流水稻花初城市心塵肯到無篛笠蓑衣煙雨去老夫依舊是農夫

題春夜宴桃李園圖贈陳粹之

春宵花月爲誰明羅綺筵中欲二更東老倉皇眠不著夜深還聴管弦聲

寄廬陵梁徳剛歸自楚

天上人間第一家善聲今已著中華元龍湖海歸來日洞裏東風醉紫霞

丙戌同年呂廷揚出令新城予尋醫旴江視之同逰天峯老僧乞題因書扵壁

淡淡閒雲野日黃城南春服紫霞香弦歌聲裏天峯寺緑樹重陰午夢長

登新城令陳君員韜遺愛亭

棠樹陰陰手自栽年年春日領春來道傍芳艸無人問一度東風一度灰

防福山寺二首【並序】

福山舊名覆船山唐懿宗易覆爲福宋祥符去船名福山紫陽朱文公蓋嘗防焉寺僧像而祀之同年呂廷揚來令新城約予同防因正其位號祀扵大雄氏之後室名曰崇正時成化十年甲午五月晦日也

云和艸樹拂天香無盡光中見紫陽萬籟一空天似水滿船風月武夷堂

又

洗天雷雨過南山佳气無邊紫翠間長笑一聲空浩刼白雲飛盡老僧閒

別廷揚

釀得新城萬頃春碧桃扶醉不辭頻羅浮山下梅花屋夢裏逢君恐未眞

題旴守仲仁玩易軒

白髮蕭蕭思滿巾鑪香不動閉闗心等閒欲問春消息梅樹枝頭防淺深

題呂豸讀書處

好山端爲此君來竹逕茅堂次第開曽向讀書臺上望西風吹盡陌中埃

題饒雯峯梅二首

萬古淸香橫宇宙幾枝疎影照寒暉玉堂不識孤山趣長日無言對紫薇

又

六合空無一防埃暗香多在雪中來柴門長日無人到彊半詩懷爲汝開

送梅宰入覲

千樹東風滿上林九重春意待君深孤舟一片梅花月照見離明萬里心

送楊慶陳偉歸安慶二首

羅浮春色自君來萬疊雲山紫翠開無限風光皆落手袖中歸去有蓬萊

又

浮雲殘雨總瀟然畱得羲皇太古天明月滿船湖上路棹歌光霽杳無邊

送張興和歸貴溪

明月春光滿釣磯西湖今夜棹歌歸南軒莫入東窓夢童冠於今解浴沂

和林緝熈題瀧崖之作

流水何心苦未休白雲依舊思悠悠山人莫被閒花惱只恐天翁亦白頭

與黃時憲

忽驚淸露濕芙蓉灺盡燈花月正中欲把行蔵話端的請君還拜石齋翁

寄閩中馬孝子惟一【莆人雲姓髙】

三年蔬水如君少一片天然孝子心昨夜三山明月滿不知甘露灑幽林

逰武夷偶成

櫂歌聲動幔亭春風景依然漢與秦流水三三山六六古今逰盡幾多人

送蕭主事廷珍回南

塵逐西風散馬蹄江南歸思朔云迷耳邊聞得田夫語昨夜前村雨一犁

送人還鄕

江漢西風吹客衣滄波浩浩一舟微柴桑若問陶彭澤不爲黃花解印歸

偶書

聞道蒼生淚滿衣病多偶與素心違羊裘不著寒江雪只裹春風臥釣磯

寄容彥昭聞兄弟欲異居

尋春何必問誰家春事無端落暮霞海上東風休自老容家庭院有荊花

題陳粹之丙吉問牛圖

遺黎橫道劍橫天太武猶煩問一元二百年終多事在漢家丞相本無言

贈宜黃席瑄

何處滄浪此濯纓金牛明月棹歌亭請君試問東流水曽共黃河幾度淸

題守村

南畝東風萬種肥花邊煙雨上蓑衣燈前細與兒孫約老子生涯汝自知

寄邵武盛太守時望

亂山髙下晝防防樵水東頭數防靑聞道山間明月上幾回風雨只從星

送梅太尹鼎考最行

一川楊栁萬金絲祗與人間管別離天上別畱芳桂在廣寒秋長最髙枝

送費瑞

帶得東風萬里歸東風無地不相隨小窓若問春深淺窓外桃花易滿枝

活人堂吟

藥裹匡牀白日貧敝裘寒擁洞云春聞君屋外黃金杏顆顆東風顆顆仁

風梅

調元消息在花魁昨夜東風特地來湖上數枝防結實蒼生休道渴心埃

挽郁樂山

一函夜閉空山前浮雲散盡山依然山中猿鶴亦解語明月長戀山人眠

壽王勁翁

碧雲門榻南山秋紅塵兩腳東門羞世上閒忙防不得先生已入無何逰

太極池

太極池邊艸一亭水光山色上疎欞西堂風月如相問爲道南州臥不醒

慕椿堂

黃髮嬰兒百嵗憂八千辜負漆園秋西風夢落無何有香葉浮天玉露流

云庵靜坐吟

獨向空山靜坐時白雲提構若爲誰夜深只遣山童數月到梧桐第幾枝

丹鳯朝陽

綘闕雲霄散紫霞丹山碧海曉光華喚回一枕周公夢自倚東風送落花

送苻瑞還金田

一片長天一片秋吳江分入楚江流自來浮海無人健莫作尋常防仲由

春融門

無端杖屨倚通瑞入丹霞霽景融海月春光收不盡碧筒和露咽東風

秋卓門

百仭云風一槖吹動萬山秋更卓蒼溟涼云洗空靑鐡鶴夜眠猶未覺

洗心亭

一片靈臺百染污天將明月與君孤源頭活水依然在洗得湯銘一字無

洞虛池

洞天落落洞池虛天自如如水自如浮象只教行不盡祗扵閒處防鳶魚

雲山第一窩

風光天下已無雙萬里雲山盡樹降一咲出門天廣大不知塵外有滄桑

鐡鶴亭

一笛西風夢不驚碧天如水大多情月明依舊南飛去萬里云片羽輕

萬花春谷二首

紫幹亭亭麗玉華紫陽光景上袈裟憑誰出此擎天手剪破東風散防霞

又

萬花庭院各春風春在金牛繡谷中一味東皇心事好韶光流徧紫霞宮

半畝方塘

開破雲山第一窩秋光無底鏡天羅云根一脈陽和動添得靈源水气和

防龍亭

金鱗玉甲靑雲衣秋聲已破東風圍須臾變化雨天下浮光萬古驚淸輝

鳴蚪亭

靑山一幅鳴天機丹崖萬壑飛虹霓靑山莫管閒雲非閒雲猶裹靑蓑衣

橫月亭

梧桐枝上橫天飛天空云淨秋遲遲書臺萬古生淸暉人心萬古圓明時

玉華峯

一柱東風戀紫霞數聲雞犬野仙家東風自此無分破添得碧桃無數花

鑑湖書屋

湖上秋光碧萬尋吾伊聲裏日千金莫教平地風波起一鏡秋毫坐古今

題梅

南枝漏泄東君信防破江南一片春鐡笛一聲山月冷半空飛下縞衣人

夢題王許三峯

六月霜飛萬井寒江南煙雨此峯防剡溪若解先生意日日茅亭住得安

二十三日夢

歸城兒女候秋光采采黃花泛酒觴霜後有霜花更好東籬畱得萬年香

太極丸春

萬山蒼玉一丸春太極先生是此君無限風光防不盡山河全露素王身

金鼇霽雪

金鼇海上際天來凍合雲樓霽不開無限淸光皆落手艸堂明月棹歌回

玉冕晴雲

變化無端古又今捲舒由我此機深時來慰滿三農望个裏無心是有心

翠幽玩

一壺光景浩無邊妙絕中和大有天自古洞門無俗客至今畱與濟川仙

大旒垂玉

一泒銀河夜不收碧山無礙此天流紫雲芳艸春無際卻界長天一色秋

飛轝橫翠

碧雲芳樹與天齊回首湖山萬皺低莫遣桃花逐流水恐人疑是武陵溪

三峽回淸

三峽盤回百里通洞天深鎖水雲中無邊光霽誰爲主一泒銀河萬折東

一峯來秀

倚天髙樹遏云流只見長春不見秋曉月瞳瞳光四海無邊佳气擁羅浮

初四日夢

海棠流月過蘓墻照見茅堂是玉堂堂上眞元無別主劉郎依舊與劉郎

十一月一日將至瀧濵夕毛氏西園

太極西皇是我家碧雲長樹醉流霞玉華仙子歸來日咲指東風第一花

初二日至瀧濵夕車溪張氏

勸君莫向靑山家勸君莫向東風誇面前自有好田地菊花開後開梅花

十二月一日夢送望振北上

鐡鶴亭前醉碧陰金牛洞裏睡云深明年袖裹東風去喚得天邊杏滿林

丹霞室

瑞入春風醉紫霞東華光景賸西華金墩不似仙墩好玉鏡閻浮次第花

云崖

百仭云片玉淸園林風致似虞廷只緣解得髙山意指下無音太古情

六合云

東華光景儼南華六合風花屬我家試上雲樓足淸賞與君長醉赤城霞

浴月亭

無柰淸都道气何金波萬頃浴嫦娥廣寒秋色深無底一片虛云照大羅

金牛亭

不耳牛亭夜載煙好緣長不受春鞭自從脫卻金籠後多在靑山玉樹邊

金牛洞天

洞天風景碧虛中九曲云根一綫通誰向紫陽山下路梅花三弄倚東風

二十一日夢

野仙才割白雲房夜靜梅花試玉香一段春風無限力幾翻推倒紫霞觴

二月初二日夢

次第開花次第花隔墻何必問誰家也應無柰春光好長對東風醉紫霞

又

四海明年宇宙香萬花庭院各春光綱常擔上挑三統萬古綱常上脊梁

玉柱峯

玉柱峯頭紫气回淸明時節逼峯來只今閒卻擎天手南部煙花總自裁

五月初二日夢

陰陽管束璣衡外宇宙呼噓槖籥中嵗事化權今在手人間何樹不東風

三月初七日夢

髙卑一曲動靑春日春風拜考亭不是昊天無處著潔魂應送水成淸

九月

海天吹雨未曽收曽上雲樓努力休收斂此心歸寂寞一方明月爛沙頭

十一月初三夕於杏林

天機才動玉壺春海內初防白日頻頭上葛巾猶在此與君同是葛天民

又

庭燎春和萬國香小橋虹路倚天長明年去借仙翁手指防云章對玉皇

十六日夢

彷佛雲霄玉萬竿依稀王母駕靑鸞來時不識歸時路共向瑤臺月下防

二十五日夢

月色花香掌上防分明春事滿防幹憑誰說與林和靖雪樹枝頭雪未幹

閏二月二十六日夢

紫閤春陰倍艸堂玉蓑金笠戴春光從今收拾乾坤後自對靑山借一觴

十六日夢送安成醫士劉敷烈

野客歸來野興狂水雲樓閤水雲香鏡湖十里春如畫一樣荷花一樣香

十月初三日夢

酒畔逢春手莫停耳邊鸎語大分明閒花野艸春全賴遇著東風一樣生

夢

聖賢爲學在求心爲學心求古自今回首羅浮山下屋梅花春意一枝新

無題二首

畱得一瓢収野興忽然雙鶴水之淸秋風不敢吹茅屋只恐先生夢裏驚

又

沈醉東風未得醒落花飛絮日防防門前有个長松樹莫遣黃鸝來上鳴

初三日夢

黃花隨處隠天流萬壑淸風一夜秋可是謫仙緣未滿不妨還作此山囚

七月初九日夢

秋風無恙布袍輕十里西湖格樣淸一片鐡心聽不盡天津長短杜鵑聲

一峯文集卷十二

欽定四庫全書

一峯文集卷十三

明羅

倫撰七言八句詩

和林緝熈訪六一公於西陽宮宮有瀧岡阡表

秋日微涼艸樹悲此情堪與故山離蘇黃人物從頭數周邵風流雅未知野老自能償伏臘東風無計柰糠粃憑君莫唱滄洲曲一淚斜陽灑臥獅

又

西傾一極論今雨潁上方歸思欲離古樹碧圓山欲斷小窓虛白月先知滄江已老三秋鬢太古風淸萬國粃暮雨無言翁仲泣淡煙芳艸對殘獅

和林緝熈書梁徳莊云庵壁

面面春光送艸廬自堪蹤迹混樵漁卽防風絮終無定卻愛閒雲得自如禹甸有緣憑造物楚天無夢在仙裾人間晴雨渾閒事嬴得花前到小車

逰霜崖洞天並序

文昌西山麓曰霜崖洞天洞有石船古今無知者宋陳橫齊張習甫瀘濵張養直諸老標異洞乃以名迨我文明少師楊士奇寺丞張宗璉侍講彭敷五繼迹墨於戲山川自宇宙昔晦而今顯也不以人乎成化戊戌張君兼素信次予逰用瀘濵韻各一首兼美將磨崖刻之後之觀者亦將有感扵斯乎

野人疎散便成仙自在吾心自在天紅葉爲誰流水去白雲畱我碧山前煙傳桑海三生石月抱袈裟九月船風物不殊諸老異露華無語對潺湲

贈劉善敍往湖南並引

劉友善敍將見都憲劉侯孚於湖南也其友羅倫執盞祝曰傳不云乎國家之敗由官邪也官之失徳寵賂章也致敗之由豈有外扵此乎寵賂之章其有甚扵此乎昔和斯哈瑪爾平章斯土黜陟惟允盛徳交孚逺邇洽和交廣欵服況聞周公孔子之道者乎吾子扵侯爲同姓居廬陵爲同郡賔西塾爲同道非浚恆之初者吾見其相與以有成也贈以詩曰

愛汝今日湖南逰長風萬里無淸秋江山有待亦吾土兄弟相防是故侯直道毎增知已重老夫端爲大家憂天臺舊有延生藥轉手疲癃信爾瘳

逰蕭瀧瑞賢亭次侍講彭敷五

東風淸晝洗浮陰十二防幹帝汝臨一代文明元有數二儀淸濁到而今好山苦戀閒雲住秋水生欺病眼深試問臥龍何日起禹門消息是天心

張東白往西山夏正夫訪不遇錄其作見寄予亦約東白重逰口占元韻

金牛病客老摧隤也學山翁芋栗煨東白先生非我輩西山佳候是良媒使君月下敲門去半夜山陰棹雪回聞道安峯無限好春風還許綈袍陪

復廖行儉並引

行儉任金華時荷佳句見貽及是罷歸過一峯山中倫執易集要就正於飛轝道傍一夕夢曰三才旣展卻奔四稚之家千古有人大畫文王之易行儉言還依韻酬之癸巳十月晦

登瀛道人羅浮過排風馭气來無何千里萬里海天逺五峯十峯春色多本相了無塵刼礙浮生虛被身名魔大明千古曙長夜中天共指回揚戈

復新昌王直庵樂志

風騷回首盡臺輿野老煙花興未除萬壑秋聲和鳯律一蓑春色上牛車貞元自古天難老麟鳯中原网易疎茅屋蕭然湖上榻靑山流水夢何如

送何廷秀按察河南

西風秋意滿陶園采采黃花泛此樽醒醉百年消日月行蔵今日任乾坤中原藩鎭諸公在北極朝廷萬世尊老病多君戀明主夢回欹枕釣蓑溫

陳夢祥歸南海內翰張廷祥憲使陳文曜憲副夏正夫憲僉徐明徳陳粹之防餞於洞陽觀聫句寫別倫聞次其韻

長江一色楚天南別緒無端夢與參百嵗逢君能有幾兩儀添我便成三洞陽日暮誰辭醉陋巷風光只自甘極目湖山秋萬里錦衣何處覓歸防

僉憲徐迂齋陳冷庵防於泰和觀臨別言懷

泰和觀裏秋光滿共對寒香進此杯病骨可曽緣客醉好懷今日爲君開碧山白髮定誰老黃鶴靑霄何處來十二天章還老手明朝歸取五云裁

題徐迂齋匡廬秋霽圖用前韻

東南秀色甲天下無限秋光落酒杯紫蓋黃旗山色見光風霽月艸堂開羣雄已散浮雲夢此老猶尋白鹿來欲剗匡廬塞彭蠡中原萬里入平裁

題徐節婦捲用張方伯韻

懶拈鸞鏡掃蛾眉羞見楊花別故枝芳艸有情還夜合貞松無夢與春移婦人自我如男子造化從他似小兒一片鐡心編不盡直從刪後更無詩

西隠張氏防英圖

宇內春光領欲完名園今得萬花防幾回淸夜宴桃李九老東風入肺肝病客且扶藜杖去勸君莫放酒杯幹不知墻外春深淺醉把花須仔細防

聚英堂用蕭宜衝韻

呼童連夜報靑山海內衣冠此防難別段鸎花休問主自家風月不曽閒蒼天慣我長爲客野老防君亦解顏莫學山陰便歸去短篷殘雪五更寒

答夏憲副止庵見贈二首

久病寒衾易覺秋老懷珍重爲東周天有意緣誰在紫綬何人爲國謀月桂夜長迷玉兔銀河秋盡隔牽牛雲山十二窩頭路多謝先生夢寐求

又

髙堂明鏡萬莖秋屋上西風撼不周鑿沼且畱明月住買山初爲白雲謀誰呼鐡笛先招鶴自著蓑衣早放牛道在莫須同出處此心還向止庵求

和緝熈過毛英懋西園隠居

肝肺贏餘五畝春艸堂云暖小山貧塵中物色元無我林下心情見此人鶴伴野翁梳白髮蝶隨春色上烏巾褰衣細問西園老怕有人家可並鄰

和緝熈畱別

甲子流年又幾春東風初散馬蹄頻自憐白髮添明鏡悵望靑天入暮云寒日臥龍遲逺夢冷花幽鶴伴芳辰相逢且盡樽前酒無那滄波欲送人

唐曲江公張九齡志徐孺子碣陳獻章公甫題憲副夏寅正夫邀倫同和憲使陳煒文曜刻石東湖亭上聘君子季登及陳蕃禮宜侑享故及

古往來今成代謝靑山流水費興亡流連木榻堪何事慘淡炎精遂不光文獻銘章秋月白杜陵煙艇落花香林居細問防子人道天心合有常

又

垂白西山欲滿顚漢家不遇中興年巢由事業非吾願陳竇功名到耳邊蓑笠獨堪惟飽飯衣冠他自上仙船平生只愛申屠子老去相防落照前

又

黨錮諸君宿艸寒西山南浦謝盤桓莫煩使者室懸榻懶逐羣兒學掛冠未有煙花嶠我老只餘風月倩人防生芻一酹東湖水幾許淸光入肺肝

又

聞道東都萬古悲可堪人事與天時羣雄睥睨嗟何及一代人才信有禆黨籍盡教諸子與天機惟許此翁知解嘲莫笑揚雄論誰畫陳蕃入此祠

和夏正夫題陳粹之家蔵南陽臥龍圖

三分天下羽書馳龍臥南陽未起時海內風塵皆羿莽眼中魚水是湯伊未除漢賊身先死便絕江流恨不移曉霧一綃巾幗在靑山千古笑曹丕

和夏正夫題陳粹之家蔵藍闗擁馬圖

金剛未破羚羊角西極流風大夏薫自分疎狂投瘴海敢將衰朽負明君藍闗馬瘦堪寒雪嶽頂天低識暮云卻笑元和無眼孔鱷魚猶解畏斯文

和答涪守張兼素

昨夜淸風度碧山蓑衣初振水雲間流年信我添華髮世路逢君祗厚顏深樹黃鸝閒自語落花飛燕傍誰還柴門已與山童約明月今宵不用闗

又

春光容易落花輕世路山河算幾程芳艸可憐諸老去好風偏爲故人淸也知蝴蝶渾閒夢卻笑狝猴亦世情老子婆娑眠不著五更寒極裘橫

林緝熈歸防於薌城梁宅和洪城見寄

雲水千峯更萬峯此心期與故人同蒼茫世路浮生在澹泊春杯野興濃鄕夢幾回茅店月蓑衣無恙栁花風明年喚取陳公甫皂帽靑天信一蓬

奉寄大韶謝先生癸未南省火先生出予於厄

曽同丙子防鄕榜丙戌登科更在門南省再生眞父母西湖歸老任乾坤十年不見先生面多病難忘聖主恩獨立蒼茫回白首滿蹊桃李竟何言

慰敷五失子

聞君失子勿深悲猶似從前無子時造物戲人聊爾耳男兒到此不須疑東坡緣業無它累尼父前知後汝期獨對紫薇過半夜一燈風雨讀昌黎

題張氏水村小景

逢著閒人只防頭海邊今我是沙鷗多情芳艸舊知已如意好山都上樓白髮已前渾是夢黃花相與又逢秋年來解得濠梁意卻笑逰魚誤中鉤

和緝熈同春書臺

萬玉峯頭自在春暖雲晴雨爲誰貧誰知別樣風花手只屬麄衣澹蕩人芳艸漫同康樂夢野花羞傍紫陽巾卽呼猿鶴畱君住莫問東家更買鄰

和緝熈謁文信公富田祠

杖屨春光滿一峯文山猿鶴若爲容乾坤臥榻還他主伏臘謳歌信野翁夷夏有情回白日興亡無計柰西風檐花落盡燈前雨懶聴南禪半夜鐘

題薌城梁徳剛書屋用林緝熈韻

乳燕鳴鳩甲水濵小軒幽逕足聴聞坐忘芳艸翻疑夢寒盡梅花剰得春世事暗隨燈燼落年華偏戀老翁新芒鞋竹杖身長健頻上金牛醉野人

送張兼素北上並寄大韶明仲敷五諸君

文昌人物張兼素來謝涪州太守回無數靑山容我有幾多黔首待君來朝廷今日眞無事艸野它年愧不才傳語諸君憐老病餘生畱取付春杯

答陳石齋二首

海上歸來臥一丘煙霞萬頃勝封侯靑山未老我長樂明月不來心獨憂雲谷耦耕添此老華胥髙枕是吾州蒼天鼎鼎憑誰在笑倚東風自防頭

又

帝與華胥作睡侯天廚無分飽珍羞友朋愛我垂髙誼妻子耘春不解憂十載驅馳歸故里兩年漂泊落它州艸亭風雨瀟瀟處卻爲蒼生白滿頭

寄謝元吉

曽見西湖柱史歌長歌三日遏云和雷霆白晝果在地牛女淸秋無渡河淮西艸木色不攺衡陽花栁春何多幾時攜取陳夫子澹月疎煙醉碧蘿

頭次容彥昭先祖妣地處

上三峯髙倚天斜傾北斗飛寒泉野鳥啼吟古蜀帝寒花的皪羅浮仙龍山自落烏紗帽馬鬛新封翠玉鈿萬古淸明風木在淚河東注下伊川

次陳公甫九日韻

三千里外傳佳句兒稚爭歌九日詩黃菊有知催我病蒼天無定使人疑煙霞落夢還多日月露回秋候此時獨倚柴門搔白首南山佳气接東籬

瀧槎吟爲彭汝正

萬里瀧源天上來乘槎仙子幾時回客星午夜犯牛女煙雨一竿歸釣臺白髮未消湖海气淸風半入雲濤堆蓑衣醉臥黃昬後一枕江聲鼻息雷

一橫亭

一篷煙雨待君來憑席風濤日幾回尼父已虛浮海夢傅巗初用濟川材一亭眞意畱芳艸兩岸春光付野梅老子羊裘方臥穏棹歌休傍釣魚臺

又

孤舟端爲濟川開載滿東風傍釣臺魚飯情懷渾落魄雲天光影共裴佪浪拋栁絮春無定醉臥蘆花夢未回玉漏不知催幾許早行人已待君來

和彭敷五二首

聞道東瀧居士來湖山寂歷湖光漼破除塵海夢一覺消得羅浮春幾杯今雨城南驚老樹東風竹外見全梅靑山莫笑空回首紫錦囊中萬玉堆

又

五栁先生歸去來芰荷衣上露漼漼不由天地不由我無盡煙花無盡杯別樣家風幽澗竹一般春意隔墻梅老來只怕風濤險懶下瞿塘灩澦堆

謁艸廬先生祠

道契山中訪有初艸廬祠下掃寒蕪六經日月渾無夜萬古眞元自此符黃閤夢回空北極紫云淨小東吳補天功課誰能就密鏈精倚太虛

送曽郎中約義歸致

解印悠然歸故林南山佳气忽千尋浮雲世事從今古芳艸人間自淺深萬壑淸風鶴夢一天秋水白鷗心憑渠領得東周意莫和山前楚鳯吟

復陳公懋

年年九日登髙處野老悲歌可柰何籬落秋香簮後少闗河春艸望中多浮雲萬里天慳雨明月千川水漫波閒得百年懷抱在白頭林下防蹉跎

戲贈明仲弟【明仲天庭中鶴頂紅一防嘗云須學明道】

防君卽欲防明道無那蒼生福未緣鶴頂漸紅朝日表蠅頭初黒退花前官閒盡爾還詩債老去堪誰送酒錢莫道府中無職事閉門猶自抱風眠

次易徳元

靑天飛下靑山蒼山光無盡天茫茫赤腳仙人九節杖一日拄盡靑山長物外逍遙混沌老空中語笑雲霞香黃鶴髙飛在何處蜻蜓猶逐東風狂

成化丙戌夏五月予得罪謫泉南提舉道經金鼇門生彭宜鑑夢中有作意若爲予者時九月二十一日也

墻角寒梅昨夜開誰知春在雪中回松筠到處爲貞友桃李漫山總俗材淸影不隨流水去暗香時逐好風來冰肌玉骨無人識先占千紅萬紫魁

逰紫霄觀

兩袖西風上紫霄古碑磨蘚認前朝黃塵滿地孤云在紫極中天萬國標不爲丹砂逃日月且緣薪火問漁樵何人更結華山屋泉石中分正道寮

復江浦張都憲二首

聖主憂勤稼穡難大臣忠奮亮天官日邊紅杏春前種海上黃茅夢裏觀玉殿薫風淸社稷冰壺秋月照心肝東籬無限秋光好畱與淵明晚節防

又

萬鼎橫天玉鉉扛堯波導海息舂撞秋飛野艸靑千里春遞鸎花滿萬邦云外鳯毛眞有侶海邊鷗鳥信無雙功成南紀標銅柱自見聞風萬壁防

復且齋

朔風鶴氅來湖濵雪中艸樹生陽春浩歌一曲泣神鬼浮漚萬古同天人雲霞拂袖海嶽動花月在戶乾坤貧鹿門回首忽千里蒼茫獨立傷吾神

迂齋爲徐僉憲題

對人長笑野夫狂未到東周气不防閒夢苦疑天未穏緩行猶恐地無綱滿園春意無羊到一枕風淸爲蝶忙露冕若逢當道虎幾回車上臂先攘

正密堂

一片靈臺莫自欺此機才動山翁知秋毫不染銘盤日夜半無人秉燭時香燼上薫宇動冰壺淸沁玉淵輝紫陽心印傳千古笑指南山未許移

一峯艸亭

病來久謝乾坤勞白板霜飛安所遭千峯不管甲子老萬竅一任天風號麋鹿過門防个个野翁餽藥來忉忉百年有意堪誰道檢書日夜燒松膏

來賢堂

曉天光霽動千山回首英靈見二難鐡鶴夜畱露飲金童朝煮白雲飡筆頭瀾湧文翻水鏡裏春回酒上顏誰在靑霄望牛斗可教長劍倚虛寒

張元恵藥酒

藥和雲液效方神日日山妻泣四鄰食防自知非宰我獨醒誰信是靈均誰將鷀杓分余滴欲脫鸘裘換一巡忽報白衣人送至玉壺持送曲江春

洪峩閤

百雉城架�寥玉華仙宇欝岧嶤丹書北斗光合黃道中天紫气饒泮水載陽秋月皜淸風歸洞野雲消梅花閤上春如海鐡鶴仙人放玉簫

二十六日夢寄饒雯峯太守

好雲乘雨到雯峯一片閒雲度大空故國有懷天角白小窓分睡日頭紅秋拋兩鬢蓬髫外春在三生落魄中此老胸懷無畫手杏花庭院栁花風

夢和人慶先考初度

宇宙千年老八荒不知更變幾滄桑黃花三徑秋風早白髮一簮生意長雲母屏前歌皓齒牡丹亭畔試沈香浮雲一任閒舒捲嬴得靑山望渺茫

足隠

五栁先生歸去來陶然獨對菊花杯巢由不識君人面伊呂徒勞王佐才蓑笠毎披煙雨去牛羊幾放夕陽回錦袍公子莫來此門對南山日懶開

初八日附黃圭夢

兩儀防得眞鉛汞勘破陰陽妙物機明月滿天秋似水東風一樹栁如絲萬家赤子庭中泣半夜靑雲枕畔飛雷電若驚龍便起大施霖雨洗瘡痍

十八日夢

海上歸來十五秋西風無計白人頭丸中化主先生在物外年華甲子流丹竈一方仙客防玉階方寸昊天畱南山佳气無邊在天壽蒼生樂未休

又和同春書臺

翠錦雲山信手栽光風消息自天來人間好事傳千古海內長春此一杯河漢昭回傾北極寒泉膏潤麗東萊丹霞百尺虹光動昨夜奎星落上臺

一峯文集卷十三

欽定四庫全書

一峯文集卷十四

明羅

倫撰歌

湖山萬里歌並引

益庵陳夢祥僉江西憲事考滿歸南海冷庵陳粹之同寮而厚別送攸鎭驛益庵寫湖山萬里圖以寄情予爲之題

光霽湖天月滿舷棹歌聲裏鐡腸仙棹歌聲禋日如年歌聲一透鴻蒙堅歌停雲散山依然歌韻初傳滿大千渭城三疊流空煙湖山一曲江天連潁川老子歸田園桑麻萬頃東風妍蓑衣篛笠犁鋤邊芒鞋竹杖風花前麻衣艸座南陽阡石頭玉板東坡禪人間官不直一錢四時靑紫西風蟬至今薄俗違髙賢夢祥骨鯁知誰憐我獨擊節非諛便粹之瀟灑輕肥鮮益庵冷暖寒無氊手持鐡杖來扶顚兩公脊硬當皇天金蘭气味同心言海天夢落煙霞先西江忽上番禺船乾坤瘡痍誰當痊天河莫寫中幽悁冷庵回首別袂褰益庵落筆驚龍眠湖山萬里離情牽湖山萬里一幅箋防鴻天濶鳯孤騫

靜棲巖歌並序

靜棲巖舊名聖棲巖蓋佛子之居也去廣昌十五里在吉祥裏北石山壁立如翠玉屏風下有洞穴深廣圓瑩可容百數十人奇山秀水環繞左右邑人掲黻氏辟荊棘造廬舍延叔父蘭窓先生主之叔父曰非靜無以成學易其名爲靜棲命畱題刻石遂斐然成章使後之髙人大隠知靜棲之名發乎蘭窓叔父也叔父名曰修益

混沌神工劈天斧鑿破鴻蒙開太古靑天碧玉一萬仭玉宇玲瓏紫虛府緑云繞梁丹霞繡柱明月掛檐淸風入戶琪樹扶疎瑤艸緑白鶴回翔紫鸞舞王喬來逰傅說築堵左手撫蓬壺右手挾天姥貝闕珠宮等是閒洞天福地羞與伍掲陽有佳人好事過謝五邀請羅浮仙來作靜修主饑餐紫芝渇飲玉乳春陽融融液肝腑天葩奇芬吐日錬五色石萬杵霜苦借問爾何爲欲把靑天補仙人本是好閒居卻憶蒼生思下土君不見山前婦人哭啾啾爲道淫雨無時休

節婦歌並序

節婦姓某氏父某年二十配某氏三載其夫卒子一人甫五嵗亦卒或勸其攺配者節婦哭曰此言何至吾耳乎吾聞婦之事人從一無二吾生爲某氏婦死爲某氏鬼矣聞者惻惻毛竪扵戲婦貞其夫子孝其父臣忠其君是皆出扵秉彛之性天柱賴以立地維賴以固者節婦比有之忠臣孝子鮮聞焉豈婦人能之而丈夫反不能哉欲動乎中而所守變乎外丈夫有愧扵婦人多矣若節婦者惡可無聞哉予故傳其事而播諸聲歌使觀風者有所采也

泉流不歸山雨落不上天妾心死不回金石無全堅白日經中街飄忽沈西海妾心日不如長夜瞳瞳光不攺明月懸淸輝三五二八圓又虧妾心月不如一圓耿耿無虧時妾心一寸鐡不與洪鑪滅妾心萬鈞石不觸洪濤裂妾髮可剪妾頭可截妾心之白不可涅憶妾二十春結髮事良人焉知三載皇天傾羅幃繡幕生素塵懷中五嵗兒水上浮漚淪白髮蕭蕭垂老親防衣零落空悲辛吾聞陳孝婦夫死養姑心愈固朱幡入奏丹書來黃金北斗髙門戶又聞杞梁妻一哭梁山傾精誠變天地黃土非無情君不見章臺女傾城華去年嫁東鄰今年歸西家顏色皎皎如桃花如桃花貪結子紅顏不惜污泥沙回首天漢上雙鳯縹縹淩紫霞蓬蒿仰面空咨嗟

竹溪歌爲南雄陳壁先考賦

大庾嶺頭梅花所出气壓羅浮名動月窟潁川遺老冰雪風骨嗚呼梅花花中之儒先天下之春胡爲不友而友此君此君虛直是此老之心術此君標格是此老之精神婆娑鸞鳯影變化蛟龍身睿聖與齊徳俗士不敢親翠云一萬丈白日搖蒼旻蒼雪灑六合祝融回朱輪姑射仙人冷偸眼廣平學士冰生唇晉七賢唐六逸一年三百六十日日日來傾三百杯脫帽露頂此君側玉山自倒非人推竹溪處士今何在半夜還騎防鳯回和夏憲副止庵賦陳粹之冷庵赤壁圖歌

赤壁一萬丈不爲浮雲裘崢嶸蘇長公豪气蓋九州東華塵土涴汗腳摩防雲海浮虛舟山髙月小自今古小人防蛆君子龍虎東風赤壁一炬紅千載曹劉兩丘土我耳不欲聞何客吹洞簫山林杳防鳥獸悲號風塵澒洞欲拔腰間倚天劍陸剸蛇豕水斬鮫鯨手挾南溟鵬足躡飛雲履仰天發長咲自把太虛擬轉眼五百年冷庵好畫止庵賦江西二妙世間無倒腔翻作蘇仙圖橫江孤鶴夢若醒人間軒冕眞泥塗

挽張方伯

嚴霜殺碧艸白露晞靑苔美人一去不復來秋風白帝孤猿哀爲君一掛劍枯樹生春華鬥間紫气芒寒斜隆君萬壽天無涯

定王樂用冷庵歌

君不見淮陽城君不戀曲江景君不味羅珍羞君不皦衣裳錦君居冰一壺君出雪一艇千山寂鶚聲萬境絕塵影道有凍餓人冷庵無此冷我寒待君衣我饑待君省民瘼不問問牛喘莫學漢家丞相丙冷庵冷冷如鐡萬國如在紅鑪中江南六月寒風雪恥庵好向冷庵逰冷庵好傍恥庵結庵外諸君知不知兩庵裏事乾坤歇

集成蘭

眾當路我空谷無人而自芳無風而自馥上師魯叟下友靈均隨分山林吾亦足蕭艾如不知栽傾自培覆

靜觀堂

靜觀堂上本無我九曲中更有天隻眼已拋桑海外萬象忽落鴻蒙前秋橫古月鶴初定春枕白雲山欲眠

鳯棲丹穴

棲棲坐斷梧桐枝云衢文翰光陸離朝陽聲動羣鴻悲髙崗影落寒山輝八月霜飛秋气淒秋巖雨滴空垂垂鳯兮鳯兮今來儀滄江白髮歌明時

龍臥滄濵

白雲飛盡寒潭淸空山艸木流芳馨秋日雷霆震復驚春風頭角深潛形蛟人夜泣淸湘碧驪珠曉吐滄波明瀧濵瀧濵明發靈八荒淨洗天瓢傾

冷庵嵗寒幽趣圖

君心虛君節剛君性直君色蒼可深山可巖廊可春陽可秋霜此君所以爲三友之一流萬世之芳

夢送張萬禎

寒蟾影落光天中巨艦艨衝野水東桂溪隠者禎庵翁艸鞋路逺朱門通雲天悠悠光景融裴佪杖屨酣東風桃李無言朝露滿五云沾路春光濃

題邑史艾方師存機軒

艾宣昔日丹靑學寫徧朝家及臺閤孤標雅操自天成敢與諸黃較彊弱云孫自少心孔開挾藝過我羅浮來一峯山人忽驚訝筆奪造化非常才緬思今代老吟伯詩載牛腰富能得展圖示我云錦章盡是功名天上客金牛野老誰與論窮經棲雲鎖洞門云胡索我寫長句安得好手如右軍諸公衮衮難趾美空唱巴人污君耳思君此去名愈香何異彩鳯鳴朝陽防當上國寫禦容天子穆穆侯皇皇

贈畫史艾方師

有客貌古須眉蒼靈臺倒湛秋天光運筆通神超頋鄭潑墨無迹齊黃王爲予揮灑一峯亭雅懷一段何可當金牛洞府雲間分明移來靜觀堂觀之無厭愛無足此人此畫今無雙變化無窮杳難測妙無言兮紙一張行防應詔賔上國麒麟閤寫鴻鴈行

一峯文集卷十四

