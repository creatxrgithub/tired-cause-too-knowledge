

欽定四庫全書

集部八

漢魏六朝百三家集

總集類

提要

臣等謹案漢魏六朝百三家集一百十八卷明張溥編溥有詩經注疏大全合纂已著錄自馮惟訥輯詩紀而漢魏六朝之詩匯於一編自梅鼎祚輯文紀而漢魏六朝之文匯於一編自張燮輯七十二家集而漢魏六朝之遺集匯於一編溥以張氏書爲根柢而取馮氏梅氏書中其人著作稍多者排比而附益之以成是集卷帙旣繁不免務得貪多失於限斷編錄亦往往無法考證亦往往未明有本系經說而入之集者如董仲舒集錄春秋陰陽劉向劉歆集錄洪範五行傳之類是也有本系史類而入之集者如禇少孫集全錄補史記荀悅集全錄漢紀論之類是也有本系子書而入之集者如諸葛亮集錄心書蕭子雲集錄淨住子是也有抵牾顯然而不辧者如張衡集錄周天大象賦稱魏武黃星之類是也有是非疑似而臆斷者如陳琳傳中有袁紹使掌書記一語遂以三國誌注紹冊烏桓單於文錄之琳集是也有僞妄無稽而濫收者如東方朔集錄眞仙通鑑所載與友人書及十洲記序之類是也有移甲入乙而不覺者如庾信集錄楊烱文二篇之類是也有采摭未盡者如束晳集所錄餅賦寥寥數語不知祝穆事文類聚所載尙多之類是也有割裂失次者如鍾會集成侯命婦傳三國誌注截載兩處遂分其首尾各爲一篇之類是也有可以成集而遺之者如枚乘七發忘憂館柳賦諫吳王書及玉臺新詠所載古詩可成一卷左思三都賦白髮賦髑髏賦及文選所載詠史詩亦可成一卷而擯落不載之類是也然州分部居以文隸人以人隸代使唐以前作者遺篇一一略見其梗槪𨿽因人成事要不可謂之無功也周亮工書影曰西蜀楊升庵太史著書至二百餘種豫章朱郁儀中尉著書至一百十二種當時未聞有茂陵之求張天如𨿽一時名流然無多撰著當時至見於章奏求其遺書人有幸有不幸如此云云其於溥頗致不滿今案溥所論著不出當時坊刻之習誠可付之無譏若此一編則原原本本足資檢核實逺勝其它作𨿽使肩隨於二人固亦無不可矣

乾隆四十六年五月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

漢魏六朝百三家集卷四十

●晉張華集題詞

張壯武博物君子晉室老臣彌縫暗主虐後之間足稱補衮竟以猶豫族誅橫屍前殿悲哉壯武初未知名作鷦鷯賦以寄意感其不才善全有莊周木鴈之思旣賦相風朽社亦躊躇於在髙戒險盛衰交心及陟臺司不祥數見中臺星坼少子韙勸其遜位猶戀弗忍決漢王京兆不念牛衣遂沈牢獄然死以直諌誠重泰山壯武豈忘牧羊時乎名位已極篤於守經徒爲賈氏而死適資人口耳晁氏書目云張司空集有詩一百二十哀詞冊文二十一賦三今余所綴輯賦數過之文不及全詩歌八十餘中間拂舞白紵舞杯盤舞諸篇晉代無名氏之作藏書家本亦有系之張司空集者然觀其壯健頓挫類非司空溫麗之素餘詩平雅近代詩家深貶其博學爲累豈所謂聽古樂而臥乎壯武文章賦最蒼深文次之詩又次之大抵去漢不逺猶存張蔡之遺詩藪論詩晉以下若茂先勵志廣微補亡季倫吟嘆等曲尙有前代典刑余於司空諸文亦云

●目錄

賦

鷦鷯賦﹝有序﹞

歸田賦

相風賦﹝有序﹞

永懷賦

感婚賦﹝有序﹞

朽社賦

瓌材枕賦

豆羮賦

表

上壽食舉歌詩表

薦成公綏表

議

封禪議

晉文王謚議

廢黜武悼楊太后議

哀策

武帝哀策文

武元楊皇后策文

誄

章懷皇后誄

魏劉驃騎誄

列文先生鮑玄泰誄

箴

女史箴

大司農箴

尙書令箴

瓌材枕箴

銘

倚幾銘

杖銘

書

與禇陶書

報雷煥書

暫西帖

問

甲乙問

序

博物志序

贊

博物志地理略贊

樂歌

晉四廂樂歌

王公上壽詩

食舉東西廂樂詩

其二

其三

其四

其五

其六

其七

其八

其九

其十

其十一

正旦大會行禮詩

其二

其三

其四

晉冬至初歲小會歌

晉宴會歌

晉中宮所歌

晉宗親會歌

晉正徳大豫舞歌

正徳舞歌

大豫舞歌

晉凱歌

命將出徵歌

勞還師歌

晉白紵舞歌詩

其二

其三

晉杯盤舞歌詩

拂舞歌三首

白鳩篇

獨漉篇

濟濟篇

詩

遊獵篇

遊俠篇

博陵王宮俠曲

其二

門有車馬客行

輕薄篇

壯士篇

蕭史曲

祖道徵西應詔詩

祖道趙王應詔詩

太康六年三月三日後園會詩

其二

其三

其四

上已篇

勵志詩

其二

其三

其四

其五

其六

其七

其八

其九

答何劭

其二

其三

情詩

其二

其三

其四

其五

感婚詩

雜詩

其二

其三

擬古遊仙詩

其二

其三

贈摯仲洽詩

招隱

其二

荷詩

橘詩

●欽定四庫全書

漢魏六朝百三家集

卷四十

﹝明﹞張溥輯

晉張華集

○賦

鷦鷯賦﹝有序﹞

鷦鷯小鳥也生於蒿萊之間長於藩籬之下翔集尋常之內而生生之理足矣色淺體陋不爲人用形微處卑物莫之害繁滋族類乘居匹遊翩翩然有以自樂也彼鷲鶚鵾鴻孔雀翡翠或陵赤霄之際或托絕垠之外翰舉足以衝天觜距足以自衛然皆負矰嬰繳羽毛入貢何者有用於人也夫言有淺而可以托深類有微而可以諭大故賦之云爾

何造化之多端兮播羣形於萬類惟鷦鷯之微禽兮亦攝生而受气育翩翾之陋體兮無玄黃以自貴毛弗施於器用兮肉不登乎俎味鷹鸇過猶俄翼兮尙何懼於罿罻翳薈蒙蘢是焉遊集飛不飄揚翔不翕習其居易容其求易給巢林不過一枝毎食不過數粒棲無所滯遊無所盤匪陋荊棘匪榮茝蘭動翼而逸投足而安委命順理與物無患伊玆禽之無知兮何處身之似智不懷寶以賈害兮不飾表以招累靜守約而不矜動因循以簡易任自然以爲資無誘慕於世僞鵰鶡介其觜距鵠鷺軼於雲際鵾雞竄於幽險孔翠生於遐裔彼晨鳬與歸鴈又矯翼而增逝咸美羽而丰肌故無辠而皆斃徒衘蘆以避繳終爲戮於此世蒼鷹鷙而受紲鸚鵡慧而入籠屈猛志以服養塊幽縶於九重變音聲以順旨思摧翮而爲庸戀鍾岱之林埜慕壠坻之髙松𨿽蒙幸於今日未若疇昔之從容海鳥爰居避風而至條枝巨雀踰嶺自致提挈萬里飄颻逼畏夫惟體大妨物而形瓌足瑋也陰陽陶蒸萬品一區巨細舛錯種繁類殊鷦螟巢於蚊睫大鵬彌乎天隅將以上方不足下比有餘普天壤而遐觀吾又安知其大小之所如

歸田賦

隨陰陽之開闔從時宜以捲舒冬奧處以城邑春遊放於田廬歸郟鄏之舊裏托言靜以閒居育艸木之藹蔚因地勢之丘墟丰蔬果之林錯茂桑麻之紛敷用天道以取資行藥物以爲娛時逍遙於洛濱聊相羊以縱意目白沙與積礫玩眾卉之同異揚素波以濯足溯淸瀾以蕩思低徊往畱棲遲庵藹存神忽微遊精域外藉纎艸以爲茵援垂陰以爲蓋瞻髙鳥之陵風臨鯈魚於淸瀬眇萬物而逺觀修自然之通會以退足於一壑故處否而忘泰

相風賦﹝有序﹞

大史候部有相風在西城上而作者弗爲豈以其托處幽閒違眾特立無羽毛之飾而丹漆不爲之容乎

蓋在先聖衜濟生人擬論天地錯綜明神在璇璣以齊七政象渾儀於陶鈞考古旁於六气仰貞觀於三辰爰在保章世序其職辧風候方必立惟極循物致用器不假飾眇修幹之迢迢淩髙墉而莖植玄烏偏其增翥睎雲霄而矯翼嘉創制之窮理諒器淺而事深步元气於尋木寄先識於玆禽旣在髙而思危又戒險而自箴𨿽回易之無常終守正而不淫永格立以彌世志淹滯而愈新超無返而特存差偶景而爲鄰

永懷賦

美淑人之妖艷因盼睞而傾城揚綽約之麗姿懷婉娩之柔情超六列於往古邁來今之淸英旣惠余以至歡又結我以同心交恩好之欵固接情愛之分深誓中誠於皦日要執契以斷金嗟夫天衜幽昩差錯繆於參差怨祿運之不遭𨿽義結而絕離執纒綿之篤趣守徳音以終始邀幸會於有期冀容華之我俟儻皇靈之垂仁長收歡於永已

感婚賦﹝有序﹞

方今歲在已巳將次四仲婚姻者競赴良時粲麗之觀相繼於路嫁娶之會不乏乎目乃作感婚賦曰

彼婚姻之俗忌兮惡當梁之在斯逼來年之將至兮迨星紀之未移窈窕初茂玉質始盛容華外丰心神內正接軫連騎隱隱習習充街塞裏暉曜城邑相麗姿之綽約兮遙髣髴以感心怨佳人之幽翳兮恨檢防之髙深﹝一本無彼婚姻四句﹞

朽社賦﹝有序﹞

髙栢橋南大道傍有古槐樹蓋數百年木也余少居近之後去行路遇之則已朽意有緬然輙爲之賦因以言衰盛之理云爾

伊玆槐之挺植於京路之東隅得托尊於田主據爽塏以髙居垂重陰於道周臨大路之通衢饗春秋之所報應丰胙於無射歷漢京之康樂踰喪亂之橫逆朱夏當陽蓊藹蕭森徵夫云會行旅歸心輶軒停蓋輕輿托陰吉人向風而祛袂王孫淸嘯而啟襟睎甘棠之廣覆褊喬木之無陰

瓌材枕賦﹝一作張紘﹞

有卓爾之殊瓌超詭異之邈絕且其材色也如蕓之黃其爲香也如蘭之芳其文彩也如霜地而金莖紫葉而紅榮有若蒲桃之蔓延或如兔絲之煩縈有若嘉禾之垂穎又似靈芝之吐英其似木者有類桂枝之闌干或象灌木之叢生其似鳥者或似驚鶴之徑逝或類鴻鵾之上徵有若孤雌之無咮或效鴛鴦之交頸紛云興而气蒸般星羅而流精何眾文之炯朗灼儵爚而發明曲有所方事有所成每則異姿動各殊名眾夥不可殫形制爲方枕四角正端會致宻固絕際無間形妍體法旣麗且閒髙卑得適辟堅每安不屑朱碧之飾助不煩錐鋒之鐫鏤無丹漆之彤朱罔觹象之佐副較程形而靈露眾妙該而悉備珪璋特逹玙璠富也美梓逡巡不敢與並相思庶幾睎風於末列神龍之姿眾鱗相絕昔詩人稱角枕之粲季世加以錦繡之飾皆比集異物費日勞力傷財害民有損於徳豈如玆瓌旣剖旣斵斯須速成一材而莫與混並纎微無加而美曄春榮

豆羮賦﹝一作張翰﹞

乃有孟秋嘉菽垂枝挺莢是刈是獲充簞盈篋香鑠和調周疾赴急時禦一杯下咽三嘆時在下邑頗多艱難空匱之厄固不綴歡追念昔日啜菽永安

○表

上壽食舉歌詩表

﹝太始五年尙書奏使太僕傅玄中書監荀朂黃門侍郎張華各造正旦行禮及王公上壽酒食舉樂歌詩華上表朂以魏氏歌詩二三四五言與古詩不類以問司律中郎將陳頎曰被之金石未必皆當故朂造晉歌皆爲四言惟王公上壽酒一篇爲三言五言此則華朂所明異旨也﹞

案魏上壽食舉詩及漢氏所施用其文句長短不齊未皆合古蓋以依詠弦節本有因循而識樂知音足以制聲度曲法用率非凡近所能攺二代三京襲而不變𨿽詩章詞異興廢隨時至其韻逗曲折皆系於舊有繇然也是以一皆因就不敢有所攺易

薦成公綏表

竊見處士東郡成公綏年二十五字子安體珪璋之資秉不器之量知深慮明足以妙見研思篤好則仲舒之精引之﹝闕﹞世貞幹足以惇風篤俗淵才逹學足以弘導世教固逸倫之殊俊搢紳之檢式也

○議

封禪議

海內歸心符瑞之應備物之盛未有若今之盛者正宜禮中嶽封太山禪梁父發徳號明至尊厚福慶篤黎民﹝闕﹞肇自生人則有後辟載化之數莫之能紀大徳齊代揮揚仁風

晉文王謚議

殊位盛禮實隆明徳班爵崇寵亦光茂勲至於表名贈號世考洪烈冠聲無窮者莫尙於號謚也論功髙於禹稷比徳邁於伊周

廢黜武悼楊太后議

﹝賈後旣誅後父楊駿因宣言太后同逆諷羣公有司奏太后亦宜廢黜惠帝詔曰此大事更詳之華爲中書監議稱武帝皇后不從遂廢爲庻人弒之﹞

夫婦之道父不能得之於子子不能得之於父皇太后非得罪於先帝者也今黨其所寵爲不母於聖世宜依漢廢趙太后爲孝成後故事貶太后之號還稱武皇后居異宮以全貴終之恩﹝黨其所寵後傳作黨惡所親異宮作離宮﹞

○哀策

武帝哀策文

感大饗之無虧哀罇俎之虛設叩龍輴以長叫痛靈暉之潛逝其辭曰欽惟皇考體道之眞徳侔乾坤齊曜三辰應期登禪恊於天人上虔郊祀下惠兆民憲章唐虞允得其津捜揚仄陋故老是賓百揆時序盛業日新恩從云翔威猶霆震江海靜波岷嶽無塵四夷率服莫不來臣肅愼奉貢越裳效珍化此獘俗歸之至淳昔在上聖咸享百年哀哀皇考用不是臻遘厲彌侵景命殞顚舎此昭晰卽彼幽玄仰瞻靡怙廓若無天終制尙儉率由典度華幕弗陳器必陶素不封不樹所在惟固貽法來世是則是慕大隧旣啟吉日將徵鐘鼓雷震白虎抗旌龍螭驤首良駟悲鳴倡者振鐸挽夫齊聲背此崇殿將適下庭玄宮窈窕修夜冥冥光燈永戢幽闥長扄仰訴皇穹零淚屏營云誰能忍寄之我情結心墳隴永憑聖靈

武元楊皇后哀策文

天地配序化成兩儀王假有家道在伉儷姜嫄佐嚳二妃興嬀仰希古昔冀亦同規今胡不然景命夙虧嗚呼哀哉我應圖籙臨統萬方正位於內實在嬪嬙天作之合駿發其祥河嶽降靈啟祚華陽奕世丰衍朱紼斯煌纘女惟行受命溥將來翼家邦憲度是常緝熈陰教徳聲顯揚昔我先妣暉曜休光後承前訓奉述遺芳宜嗣徽音繼序無荒如何不弔背世隕喪瑤齊無主長去蒸嘗追懷永悼率土摧傷鳴呼哀哉陵兆旣窆將遷幽都宵陳夙駕元妃其䢐宮闈遏宻階庭空虛設祖布紼告駕啟途服翚■﹝礻兪﹞狄寄象容車金輅晻藹裳帳不舒千乘動軫六驥踟躕銘旌樹表翣柳云敷祁祁同軌岌岌蒸徒孰云不懷哀感萬夫寜神虞卜安體玄廬土房陶簋齊制遂初依行紀謚聲被八區𨿽背明光亦歸皇姑沒而不朽世徳作謨鳴呼哀哉

○誄

章懷皇后誄

自天陶靈必有徵祥誕在初載亦曜神光顯應天祿聿嬪聖皇受气自然實聽淸和內含茂質外發英華身處宸極敬恭惟夙窈窕淑媚柔順婉穆宣慈內政流化太微六宮變雅淸我壼闈經綸庻屬積思萬幾旣臻緝熈玄澤流衍將翼我後登封降禪氛祲告妖沈結彌畱奄忽升遐棄世髙遊聖上哀懷感切悼心率土髙素遏宻八音眇眇遊靈將焉所之容光幽邁豈有反期杳杳新宮下絕三泉茫茫陵域合體中原委棄暉章卽安太淸

魏劉驃騎誄

昔在殷周惟伊惟呂穆穆公侯紹玆勲緒如何上天殱我鼎輔金剛玉潤水潔冰淸鬱鬱文彩煥若朝榮功遂身退致仕懸輿志邈畱侯心邁二疎風凜凜以翼衡云霏霏以承蓋旐聨翩以飄颻旌繽紛以奄薄

列文先生鮑玄泰誄

於鑠列文續蕤皇祚夏后基命靈根巳固杞鄫旣微枝離葉布爰曁叔牙世贊齊風翼桓濟管遂登霸功越在漢隆三司並蹤烈考中丞妙世顯名峩峩先生誕資英俊淑質淸淳蘭芳玉潤抗行崇邈遊心大順允文允明聰昭秀哲啟冥演幽守文命世抱道沖虛執義貞厲棲遲無悶不營不忮擬志雲霄致命窮逹行爲範軌言成隱括宜登遐年弘此徽猷濟濟縉紳永挹淸流取識遺音日想表儀孰云玄泰曽不我知感傷慷慨揮涕滲澌已矣鮑子寜爾玄陰振聲竹帛永播徽音

○箴

女史箴

﹝惠帝時華懼後族之盛作女史箴以諷﹞

茫茫造化兩儀始分散气流形旣陶旣甄在帝庖犠肇經天人爰始夫婦以及君臣家道以正而王猷有倫婦徳尙柔含章貞吉婉娩淑愼正位居室樊姫感莊不食鮮禽衛女矯桓耳忘和音志厲義髙而二主易心玄熊攀檻馮媛趨進夫豈無畏知死不恡班妾有辭割歡同輦夫豈不懷防微慮逺道罔隆而不殺物無盛而不衰日中則昃月滿則微崇猶塵積替若駭機人咸知飾其容而莫知飾其性性之不飾或愆禮正斧之藻之克念作聖出其言善千里應之茍違斯義同衾以疑出言如微而榮辱由玆勿謂幽昩靈鑑無象勿謂玄漠神聽無響無矜爾榮天道惡盈無恃爾貴隆隆者墜鑑於小星戒彼攸遂比心螽斯則繁爾類歡不可以瀆寵不可以專專實生慢愛極則遷致盈必損理有固然美者自美翩以取尢冶容求好君子所仇結恩而絕職此之由故曰翼翼矜矜福所以興靖恭自思榮顯所期女史司箴敢告庻姬﹝造化一作元化﹞

大司農箴

家有廬井王有廩籍阜茂丰物和鈞關石在周之室不虔政首棄稷弗修不籍千畝匱神乏祀敗於戎醜穡臣司農敢告左右﹝一本無家有廬井四句﹞

尙書令箴﹝一刻摰虞﹞

用罔愆昔舜納大麓七政以齊內成外平而風雨不迷仲山翼周靡剛靡柔補我衮闕闡我王猷王猷允塞而四海咸休𨿽曰聖明必資良材無曰我智官不任能發言如絲其出成綸千里之應樞機在身世季道缺天綱縱替旣無老成攺舊法制法制不修不長厥裔尙臣司臺敢告侍衛

瓌材枕箴

彧彧其文馥馥其芬出自幽阻升於氈茵允瓌允麗惟淑惟珍安安文枕貳彼弁冠冠禦於晝枕式於昏代作充用榮已寜身興寢有節適性和神

○銘

倚幾銘

倚幾之設設而不倚作器於此成禮於彼

杖銘

不正陷墜不安傾危

○書

與禇陶書

﹝陶字季雅吳郡錢塘人淸淡閒黙以墳典自娛吳平武帝補臺郎建中校尉華爲司空與陶書﹞

二陸龍躍於江漢彥先鳯鳴於朝陽自此以來常恐南金巳盡而復得之於吾子故知延州之徳不孤淵岱之寶不匱﹝世說云張華見禇陶語陸平原曰君兄弟龍躍云津顧彥先鳯鳴朝陽謂東南之寶已盡不意復見禇生陸曰公未覩不鳴不躍者耳華曰故知延州之徳不孤川嶽之寶不匱矣不云是書﹞

報雷煥書

所致詳觀劍文眞幹將也莫邪何復不至𨿽然天生神物終當合耳﹝眞晉書作乃何復不至尺牘作可復至否﹞

暫西帖

得書爲慰僕諸惛疾巳甚蹔西臥歸還乃悉比將念反不具張華呈

○問

甲乙問

﹝安丰太守程諒先已有妻後又娶遂立二嫡前妻亡後妻子勲疑所服中書令張華造甲乙之問﹞

甲娶乙爲妻後又娶景匿不說有乙居家如二嫡無有貴賤之差乙亡景之子當何服本實並列嫡庶不殊𨿽二嫡非正此失在先人人子何得専制折其親也若爲庻母服又不成爲庻進退不知所從

○序

博物志序

余視山海經及禹貢爾雅說文地誌𨿽曰悉備各有所不載者作略說出所不見麤言逺方陳山川位象吉凶有徵諸國境界犬牙相入春秋之後並相侵伐其土地不可具詳其山川地澤略而言之正國十二博物之士覽而鑑焉

○贊

博物志地理略贊

地理廣大四海八方遐逺別域略以難詳侯王設險守國保疆逺遮川塞近備城隍司察姦非禁禦不良勿恃危阨恣其滛荒無徳則敗有徳則昌安居猶懼乃可不亡進用忠良社稷永康教民以孝舜化以彰

○樂歌

晉四廂樂歌

王公上壽詩

稱元慶奉聖觴後皇延遐祚安樂撫萬方

食舉東西廂樂詩

明明在上丕顯厥繇翼翼三壽蕃後惟休羣生漸徳六合承流三正元辰朝慶鱗萃華夏奉職貢八荒覲殊類黻冕充廣庭鳴玉盈朝位

其二

濟濟朝位言觀其光儀序旣以時禮文煥以彰思皇享多佑嘉樂永無央

其三

九賓在庭臚讚旣通升瑞奠贄乃侯乃公穆穆天尊隆禮動容履端承元吉介福禦萬邦

其四

朝享上下咸雍崇多儀繁禮容舞盛徳歌九功揚芳烈播休蹤

其五

皇化洽洞幽明懷柔百神輯祥禎潛龍躍雕虎仁儀鳯鳥屆遊麟枯蠧榮竭泉流菌芝茂枳棘柔和气應休徵滋恊靈符彰帝期綏宇宙萬國和昊天成命賚皇家賚皇家

其六

世資聖哲三後在天啟鴻烈啟鴻烈隆王基率土謳吟欣戴於時恆文示象代气著期

其七

泰始開元龍升在位四隩同風爕寜殊類五韙來備嘉生以遂凝庻績臻大康申繁祉胤無疆本枝百世繼緒不忘休有烈光永言配命惟晉之祥

其八

聖明統世篤皇仁廣大配天地順動若陶鈞玄化參自然至徳通神明淸風暢八極流澤被無垠

其九

於皇時晉奕世齊聖惟天降嘏神祇保定弘濟區夏允集大命有命旣集光帝猷大明重曜鑑六幽聲教洋溢惠滂流惠滂流移風俗多士盈朝賢俊比屋惇世心斵雕反素朴反素朴懷庻方干戚舞階庭疏狄悅遐荒扶南假重譯肅愼襲衣裳雲覆雨施徳洽無疆旁作穆穆仁化祥

其十

朝元日賓王庭承宸極當盛明衍和樂竭祗誠仰嘉惠懷徳馨遊淳風泳淑淸恊億兆同歡榮建皇極統天位運陰陽禦六气殷羣生成性類王道浹治功成人倫序俗化淸虔明祀祗三靈崇禮樂式儀刑

其十一

慶元吉宴三朝播金石詠泠簫奏九夏舞云韶邁徳音流英聲八紘一六合寜六合寜承聖明王澤洽道登隆綏函夏總華戎齊徳教混殊風混殊風康萬國崇夷簡尙惇徳弘王度逺遐則

正旦大會行禮詩

於赫皇祖迪哲齊聖經緯大業基天之命克開洪緒誕篤天慶旁濟彛倫仰齊七政

其二

烈烈景皇克明克聰靜封略定勲功成民立政儀刑萬邦式固崇軌光紹前蹤

其三

允文烈考浚哲應期參徳天地比功四時大亨以正庻績咸熈肇啟晉宇遂登皇基

其四

明明我後玄徳通神受終正位恊應天人容民厚下育物流仁躋我王道輝光日新

晉冬至初歲小會歌

日月不畱四气回周節慶代序萬國同﹝一作咸﹞休庻尹羣後奉壽﹝一作爵﹞升朝我有嘉禮式宴百僚繁肴綺錯旨酒泉渟笙鏞和奏磬管流聲上隆其愛下盡其心宣其壅滯訓﹝一作詠﹞之徳音乃宣乃訓配享交泰永戴仁風長撫無外

晉宴會歌

亹亹我皇配天垂光畱精日昃經覧無方聽朝有暇延命眾臣冠蓋雲集罇俎星陳肴蒸多品八珍代變羽爵無算究樂極宴歌者流聲舞者投袂動容有節絲竹並設宣暢四體繁手趣摯歡足發和酣不忘禮好樂無荒翼翼濟濟

晉中宮所歌先王統大業玄化漸八維儀刑孚萬邦內訓隆壼闈皇英垂帝典大雅詠三妃執徳宣隆教正位理厥機﹝一作司﹞含章體柔順率禮蹈謙祗螽斯弘慈惠樛木逮幽微徽音穆淸風髙義邈不追遺榮參日月百世仰餘暉

晉宗親會歌

族燕明禮順餟食序親親骨肉散不殊昆弟豈他人本枝篤同慶棠棣著先民於皇聖明後天覆弘且仁降禮崇親戚旁施恊族姻式宴盡酣娛飲禦備羞珍和樂旣宣洽上下同歡欣徳教加四海惇睦被無垠

晉正徳大豫舞歌

正徳舞歌

曰皇上天玄鑑惟光神器周回五徳代章祚命於晉世有哲王弘濟區夏陶甄萬方大明垂耀旁燭無疆蚩蚩庻類風徳永康皇道惟淸禮樂斯經金石在縣萬舞在庭象容表慶恊律被聲軼武超濩取節六英同進退讓化漸無形太和宣洽通於幽冥

大豫舞歌

維天之命符運有歸赫赫大晉三後重暉繼明紹世光撫九圍我皇紹期遂在璇璣羣生屬命奄有庻邦愼徽五典玄教遐通萬方同軌率土咸雍爰制大豫宣徳舞功醇化旣穆王道恊隆仁及艸木惠加昆虫億兆夷人悅仰皇風丕顯大業永世彌崇

晉凱歌

命將出徵歌

重華隆帝道戎蠻或不賓徐夷興有周鬼方亦違殷今在聖明世冦虐動四垠豺狼染牙爪羣生號穹旻元帥統方夏出車撫涼秦眾貞必以律臧否實在人威信加殊類疎逖思自親單醪豈有﹝一作無﹞味挾纊感至仁武功尙止戈七徳美安民逺迹由斯舉永世無風塵

勞還師歌

玁狁背天徳構亂擾邦畿戎車震朔野羣帥贊皇威將士齊心旅感義忘其私勢積如鞹弩赴節如發機囂聲動山谷金光曜素暉揮戟﹝晉書作戈﹞陵勁敵武步蹈橫屍鯨鯢皆授首北土永淸夷昔往冒隆暑今來白雪霏徵夫信勤瘁自古詠采薇收榮於舎爵燕喜在凱歸

晉白紵舞歌

詩輕軀徐起何洋洋髙舉兩手白鵠翔宛若龍轉乍低昂凝停善睞容儀光如推若引畱且行隨世而變誠無方舞以盡神安可忘晉世方昌樂未央質如輕雲色如銀愛之遺誰贈佳人制以爲袍余作巾袍以光軀巾拂塵麗服在禦會佳賓醪醴盈樽美且淳淸歌徐舞降祗神四座歡樂胡可陳

其二

雙袂齊舉鸞鳯翔羅裙飄颻昭儀光趨步生姿進流芳鳴弦淸歌及三陽人生世間如電過樂時每少苦日多幸及良辰耀春華齊倡獻舞趙女歌羲和馳景逝不停春露未晞嚴霜零百艸凋索花落英蟋蟀吟牖寒蟬鳴百年之命忽若傾早知迅速秉燭行東造扶桑遊紫庭西至昆侖戲曾城

其三

陽春白日風花香趨步明玉舞瑤璫聲發金石媚笙簧羅袿徐轉紅袖揚淸歌流響繞鳯梁如矜若思凝且翔轉眄遺精艷輝光將流將引雙鴈行歡來何晚意何長明君禦世永歌昌

晉杯盤舞歌詩

晉世寜四海平普天安樂永大寜四海安天下歡樂治興隆舞杯盤舞杯盤何翩翩舉坐翻覆壽萬年天與日終與一左回右轉不相失箏笛悲酒舞疲心中慷慨可健兒樽酒甘絲竹淸願令諸君醉復醒醉復醒時合同四座歡樂皆言工絲竹音可不聽亦舞此盤左右輕自相當合坐歡樂人命長人命長當結友千秋萬歲皆老壽

拂舞歌三首

白鳩篇翩翩白鳩載飛載鳴懷我君徳來集君庭白雀呈瑞素羽明鮮翔庭舞翼以應仁幹交交﹝晉書作皎皎﹞鳴鳩或丹或黃樂我君惠振羽來翔東壁餘光魚在江湖惠而不費敬我微軀策我良駟習我驅馳與君周旋樂道亡余﹝晉書作忘饑﹞我心虛靜我志沾濡彈琴鼓瑟聊以自娛淩雲登臺浮游太淸扳龍附鳯目﹝晉書作自宋書作目﹞望身輕

獨漉篇

獨漉獨漉﹝晉書作獨獨祿祿﹞水深泥濁泥濁尙可水深殺我雍雍雙鴈遊戲田畔我欲射鴈念子孤散翩翩浮萍得風揺﹝宋書作遙﹞輕我心何合與之同並空牀低帷誰知無人夜衣錦繡誰別僞眞刀鳴箾中倚牀無施父寃不報欲活何爲猛虎斑斑遊戲山間虎欲嚙人不避豪賢

濟濟篇

暢飛暢舞﹝晉書作暢暢飛舞﹞气流芳追念三五大綺黃去失有時可行去來同時﹝晉書作去來時同﹞此未央時冉冉近桑楡但當飲酒爲歡娛衰老逝有何期﹝晉書作何有期﹞多憂耿耿內懷思淵池廣﹝晉書作曠﹞魚獨希願得黃浦眾所依恩感人世無比悲歌且舞無極已

○詩

遊獵篇

歲暮凝霜結堅冰沍幽泉厲風蕩原隰浮雲蔽昊天玄云晻■﹝云冘﹞合素雪紛連翩鷹隼始擊鷙虞人獻時鮮嚴駕鳴儔侶攬轡過中田戎車方四牡文軒馭紫燕輿■﹝徒或徙﹞旣整飭容服麗且妍武騎列重圍前驅抗修■﹝旃﹐冉代丹﹞倐忽似回飆絡繹若浮煙鼔噪山淵動衝塵雲霧連輕矰拂素電纎网蔭長川遊魚未暇竄歸鴈不得還﹝一作旋﹞由基控繁弱公差操黃間機發應弦倒一縱連雙肩僵禽正狼藉落羽何翻翻積獲被山阜流血丹中原馳騁未及勌曜靈俄移晷結罝彌藪澤囂聲振四鄙鳥驚觸白刅獸駭掛流矢仰手按遊鴻舉足蹴犀兕茹黃批狡兔靑骹撮飛雉鵠鷺不盡收鳬鷖安足視日冥徒禦勞賞勤課能否野饗會眾賓玄酒甘且旨燔炙播遺芳金觴浮素蟻珍羞墜歸云纎肴出淥水四气運不停年時何亹亹人生忽如寄居世遽能幾至人同禍福逹士等生死榮辱渾一門安知惡與美遊放使心狂覆車難再履伯陽爲我誡檢迹投淸軌

遊俠篇

翩翩四公子濁世稱賢名龍虎相交爭七國並抗衡食客三千餘門下多豪英遊說朝夕至辯士自縱橫孟嘗東出關濟身由雞鳴信陵西反魏秦人不窺兵﹝藝文類聚作開濟疆﹞趙勝南詛楚乃與毛遂行黃歇北適秦太子還入荊美哉遊俠士何以尙四卿我則異於是好古師老彭

博陵王宮俠曲

俠客樂幽險築室窮山陰燎獵野獸稀施网川無禽歲暮饑寒至慷慨頓足吟窮令壯士激安能懷苦心幹將坐自﹝闕﹞繁弱控餘音耕佃窮淵陂種粟著劍鐔收秋狹路間一擊重千金棲遲熊羆穴容與虎豹林身在法令外縱逸常不禁

其二

雄兒任气俠聲蓋少年場借友行報怨殺人租市旁吳刀鳴手中利劍嚴秋霜腰間義素戟手持白頭鑲騰超如激電回旋如流光奮擊當手決交屍自縱橫寜爲殤鬼雄義不入圜墻生從命子遊死聞俠骨香身沒心不懲勇气加四方

門有車馬客行

門有車馬客問君何鄕士捷步往相訊果是舊鄰里語昔有故悲論今無新喜淸晨相訪慰日暮不能巳詞端競未究忽唱分途始前悲尙未弭後憂方復起輕薄篇末世多輕薄驕代﹝一作或﹞浮華志意旣﹝一作能﹞放逸貲財亦丰奢被服極纎麗肴膳盡柔嘉童僕余粱肉婢妾蹈綾羅文軒樹羽蓋乘馬鳴玉珂橫簮刻玳瑁長鞭錯象牙足下金鑮履手中雙莫耶賓從煥絡繹侍禦何芬葩朝與金張期暮宿許史家甲第面長街朱門赫嵳峩蒼梧竹葉淸宜城九醞醝浮醪隨觴轉素蟻自跳波美女興齊趙妍唱出西巴一顧城國傾千金寜﹝樂府作不﹞足多北裏獻奇舞大陵奏名歌新聲踰激楚妙伎絕陽阿元鶴降浮雲鱏魚躍中河墨翟且停車展季猶咨嗟淳於前行酒雍門坐相和孟公結重關賓客不得蹉三雅來何遲耳熱眼中花盤案互交錯坐席咸諠嘩簮珥咸墮落冠冕皆傾邪酣飲終日夜明燈繼朝霞絕纓尙不尢安能復顧他畱連彌信宿此歡難可過人生若浮寄年時忽蹉跎促促朝露期榮樂遽幾何念此腸中悲涕下自滂沱但畏執法吏禮防且切磋

壯士篇

天地相震蕩回薄不知﹝一作可﹞窮人物稟常格有始必有終年時俛仰過功名宜速崇壯士懷憤激安能守虛衝乘我大宛馬撫我繁弱弓長劍橫九野髙冠拂玄穹慷慨成素霓嘯吒起淸風震響駭八荒奮威耀四戎濯鱗滄海畔馳騁大漠中獨步聖明世四海稱英雄

蕭史曲

蕭史愛長﹝一作少﹞年嬴女吝童顏火粒願排棄霞霧好登攀龍飛逸﹝一作竟﹞天路鳯起出秦關身去長不返簫聲時往還

祖道徵西應詔詩

赫赫大晉奄有萬方陶以仁化曜以天光貳迹陜西實在我王內飪玉鉉外惟鷹揚四牡揚鑣玄輅振綏庻寮羣後餞飲洛湄感離嘆淒慕徳遲遲

祖道趙王應詔詩

崇選穆穆利建明徳﹝一作明明﹞於顯穆親時惟我王稟姿自然金質玉相光宅舊趙作鎭冀方休寵曲錫備物煥彰發軔上京出自天邑百寮餞行縉紳具集軒冕峩峩冠蓋習習戀徳惟懷永嘆弗及

太康六年三月三日後園會詩

暮春元日陽气淸明祁祁甘雨膏澤流盈習習祥風啟滯導生禽鳥翔逸﹝一作逸豫﹞卉木﹝一作桑麻﹞滋榮纎條被綠翠華含英

其二

於皇我後欽若昊幹順時省物言觀中園燕及羣辟乃命乃延﹝一作初筵﹞合樂華池祓濯淸川泛彼﹝一作泛泛﹞龍舟溯遊洪源﹝藝文作溯渚遊源﹞

其三

朱幕云覆列坐文茵羽觴波騰品物備珍管弦繁會變用奏新穆穆我皇臨下渥仁訓以慈惠詢納廣神好樂無荒化逹無垠

其四

咨予微臣荷寵明時忝恩於外攸攸三期犬馬惟慕天實爲之靈啟其願邀願在玆於以表情爰著斯詩

上巳篇

仁風導和气句芒禦昊春姑洗應時月元已啟良辰宻云蔭朝日零雨灑微塵飛軒遊九野置酒會眾賓臨川懸廣幕夾水布長茵徘徊存往古慷慨慕先眞朋從自逺至童冠八九人追好舞雩庭擬迹洙泗濱伶人理新樂膳夫然時珍八音硼磕奏肴俎從橫陳妙舞起齊趙悲歌出三秦春醴踰九醞冬淸過十旬盛時不努力歲暮將何因勉哉眾君子茂徳景日新髙飛舞鳯翼輕舉攀龍鱗

勵志詩

大儀斡﹝鳥括反﹞運天回地遊四气鱗次寒暑環周星火旣夕忽焉素秋涼風振落熠耀宵流

其二

吉士思秋實感物化日與月與﹝平聲﹞荏苒代謝逝者如斯曽無日夜嗟爾庻士胡寜自舎

其三

仁道不遐徳輶如羽求焉斯至眾鮮克舉大猷玄漠將抽厥緒先民有作貽我髙矩

其四

𨿽有淑姿放心縱逸出般於遊居多暇日如彼梓材弗勤丹漆𨿽勞朴斵終負素質

其五

養由矯矢獸號於林蒲盧縈繳神感飛禽末伎之妙動物應心研精耽道安有幽深

其六

安心恬蕩棲志浮雲體之以質彪之以文如彼南畝力耒旣勤藨蔉致功必有丰殷

其七

水積成川載瀾載淸土積成山歊蒸鬰冥山不讓塵川不辭盈勉爾﹝一作志﹞含弘以隆徳聲

其八

髙以下基洪由纎起川廣自源成人在始累微以著乃物之理纆牽之長實累千里

其九

復禮終朝天下歸仁若金受礪若泥在鈞進徳修業輝光日新隰朋仰慕予亦何人

答何劭

吏道何其迫窘然坐自拘纓緌爲徽纆文憲焉可踰恬曠苦不足煩促每有餘良朋貽新詩示我以遊娛穆如灑淸風煥若春華敷自昔同寮寀於今比園廬衰疾近辱殆庻幾並懸輿散髮重陰下抱杖臨淸渠屬耳聽鶯鳴流目翫鯈魚從容養餘日取樂於桑楡

其二

洪鈞陶萬類大塊稟羣生明闇信異姿靜躁亦殊形自予及有識志不在功名虛恬竊所好文學少所經忝荷旣過任白日巳西傾道長苦智短責重困才輕周任有遺規其言明且淸負乘爲我戒夕惕坐自驚是用感嘉貺寫心出中誠發篇𨿽溫麗無乃違其情

其三

駕言歸外庭放志永棲遲相伴步園疇春艸鬰鬰滋榮觀𨿽盈目親友莫與偕悟物增隆思結戀慕同儕援翰屬新詩永嘆有餘懷

情詩

淸風動簾帷晨月照﹝五臣作燭﹞幽房佳人處遐逺蘭室無容光襟懷擁虛景輕衾覆空牀居歡惜夜促在戚怨宵長拊﹝五臣作撫﹞枕獨嘯嘆感慨心內傷

其二

遊目四野外逍遙獨延佇蘭蕙緣淸渠繁華蔭綠渚佳人不在玆取此欲誰與巢居知風寒穴處識陰雨不曽逺別離安知慕儔侶

其三

北方有佳人端坐鼓鳴琴終晨撫管弦日夕不成音憂來結不解我思存所欽君子尋時役幽妾懷苦心初爲三載別於今久滯淫昔耶生戶牖庭內自成陰翔鳥鳴翠偶艸虫相和吟心悲易感激俛仰淚流衿願托晨風翼束帶侍衣衾

其四

明月曜淸景曨光照玄墀幽人守靜夜回身入空帷束帶俟將朝廓落晨星稀寐假交情爽覿我佳人姿巧笑媚歡﹝一作讙﹞靨聨娟眸與眉寤言增長嘆淒然心獨悲

其五

君居北海陽妾在江南陰懸邈極修途﹝一作修途逺﹞山川阻且深承歡注隆愛結分投所欽銜恩﹝一作思﹞篤守義萬里托微心

感婚詩

駕言遊東邑東邑紛穰穰婚姻及良時嫁娶避當梁窈窕出閨女嬿婉姬與姜素顏發紅華美目流淸揚韡煒眾親盛於我猶若常譬彼暮春艸榮華不再陽

雜詩

晷度隨天運四時互相承東壁正昏中涸陰寒節升繁霜降當夕悲風中夜興朱火靑無光蘭膏坐自凝重衾無暖气挾纊如懷冰伏枕終遙夕寤言莫予應永思慮崇替慨然獨拊膺

其二

逍遙遊春空﹝一作宮﹞容與淥池阿白蘋開素葉朱艸茂丹華微風揺茝若增波動芰荷榮彩曜中林流馨入綺羅王孫遊不歸修路邈以遐誰與翫遺芳佇立獨咨嗟

其三

荏苒日月運寒暑忽流易同好逝不存迢迢逺離析房櫳自來風戶庭無行迹蒹葭生牀下蛛蝥网四壁懷思豈不隆感物重鬰積遊鴈比翼翔歸鴻知接翮來哉彼君子無愁徒自隔

擬古

松生壠阪上百尺下無枝東南望河尾西北隱昆崖剛風振山籟朋鳥夜驚離悲涼貫年節蔥翠恆若斯安得艸木心不怨寒暑移

遊仙詩

云霓垂藻旒羽袿揚輕裾飄登靑雲間論道神皇廬蕭史登鳯音王后吹鳴竽守精味玄妙逍遙無爲墟

其二

玉佩連浮星輕冠結朝霞列坐王母堂艶體飡瑤華湘妃詠涉江漢女奏陽阿

其三

乘雲去中夏隨風濟江湘亹亹陟髙陵遂升玉巒陽云娥薦瓊石神妃侍衣裳

贈摯仲洽詩

君子有逸志棲遲於一丘仰蔭髙林茂俯臨淥水流恬淡養玄虛沈精研聖猷

招隱

隱士托山林遁世以保眞連惠亮未遇雄才屈不伸

其二

棲遲四野外陸沈背當時循名掩不著藏器待無期羲和策六龍弭節越崦嵫盛年俛仰過忽若振輕絲

荷詩

荷生綠泉中碧葉齊如規回蕩流霧珠暎水逐條垂照灼此金塘藻曜君王池不愁世嘗絕但畏盛明移

橘詩

橘生湘水側菲陋人莫傳逢君金華宴得在玉几前

