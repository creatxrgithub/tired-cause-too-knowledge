

欽定四庫全書

集部六

半軒集目錄

別集類五【明】

卷一

賦

箴

頌

辭

辯

諭

擬

贊

卷二

銘

論

防題

書

文

引

雜著

卷三

記

卷四

記

卷五

序

卷六

序

卷七

說

卷八

題跋

卷九

墓志銘

卷十

詩

卷十一

詞

卷十二

方外雜體文

補遺

方外文補遺

【臣】等謹案半軒集十二卷明王行撰行字止仲長洲人少授徒於城北齊門洪武初有司延爲學校師後館涼國公藍玉家玉薦之太祖得召見玉誅行亦坐死同時以黨禍誅者惟行與孫蕡最有文名然蕡特爲玉偶題一畫無所攀援於其間其詩今在蕡集中亦別無假借溢分之語而行則性喜談兵當元末兩浙兵起時甞黙坐籌其勝負與所親言之恆百不失一二益以自負及藍玉延之課其子遂數以兵法說玉頗與密議又與道衍深相投契甞告以盍有所待不當以其法老蓋負其桀黠之才有不肯槁死牖下者故其所作往往踔厲風發縱橫排奡極其意之所馳騁而不能悉歸之醇正頗肖其爲人詩格亦淸剛蕭爽在北郭十子之中與髙啟稱爲勁敵就文論文不能不推一代奇才也乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

半軒集卷一

明王行撰賦箴

頌辭

辯諭

擬贊

隱居賦

古之人有喜寂而憎囂病雕而安朴者敝屣軒乘唾視絓組弗移於巨室之富弗撓於王公之勢弗下於後辟之尊歘然而遐舉漂乎其髙邁如風如雲卽之而罔從底之而莫至也於是彊名之曰隱中世以還完質浸壊假隱而章資隱而華賓隱而實耀者駢比隱之名始病矣南山屠處士屬時艱危因潛其徳抱一而幽處悼淳風之就漓惟古道之是慕予甚嘉之因爲著隱居賦其辭曰

大道邈乎其寥閴兮何斯世之多邅始局蹐而錯遻兮卒紛綸而糾纏肆澆風之彌競兮朴玆離而不完懿夫人之孤矯兮抗靈風而髙鶱日止息乎岑蔚兮架崟嵌而崇構欐木蘭而楹杏兮褰薜蘿以重覆甄雨風之可待兮乃形軀之是休弗暑寒向塞以自蔽兮奚繚垣之足周鶴翻翻其忽萃兮或鳴鹿之呦呦睠羣芳之炫春兮擷嘉英於素秋羲娥亟超而疾騖兮四運疊趨而莫駐晨顆丹而可美兮暮馘黃而可懼爰凝神以葆眞兮斯含和而茹醇漑金華以植靈根兮潄玉池之芳津謂道可靜悟而不可躁得兮時可安而不可爲弗矯焉以翹翹兮弗塊兮以蚩蚩嘆儀鳯之寥寥兮傷鳴韶之竟息倐遐舉以幽潛兮又寧俟夫終夕笑彼汨夫埃兮若羽濡之莫振守責之弗吾宥兮亦憂並而患臻靡道腴之可味兮是擾擾其曷去能相角而技相髙兮匪予衷之攸素組吾嬰而可稅兮馬吾羈而可捐聊相從以容與兮於以全吾之餘天亂曰泰無塞兮荃其藏窅獨處兮不渝芳爾欲求兮逺周章茍得之兮憂則忘紉而佩兮緝而裳蘄終焉兮以相羊

別知賦

天蒼蒼其正色兮曽何有乎晦明惟云之閡閼兮斯下睇之瞢瞢矧大塊以噫然兮野馬羣驤而上徵日月忽其從縮兮五緯紛其錯經世棼綸以緯繣兮物相乘而相搤葉蓊蓊以於堂兮蕭蔓蔓而爲薄蕙華亟斂其滋兮桂恐偕零於飛藿大濩寥寥而絕奏兮又安用乎竾簧醜九苞爲愧徳兮翚何所售其文章嗟亹亹之弗諭兮競杼情而擅長汨霜霰之交披兮乃掣肘之巨芳與其忳忳而復寤兮寧先幾以遁藏且事有殊而不異兮物有微而可則也隱所以完夫豹兮屈所以伸夫蠖也此予之黙黙以靜俟兮自以信之非惑也紛總總以爲執墜兮獨大人之貞得也予始潔修之是慕兮荃不拒兮以不賢謂需卓卓之行方兮仍逐逐而智圓遊義塗以容與兮處仁居而泰然懿玆言之摖道兮顧行之而不違諒安時以徳耀兮抱其全而弗虧甫切偲之是賴兮倐告予以別故駟飛鳴而驂驂兮指東南而遐騖鵠防防而孤跱兮鶴徘徊以鳴悲恍予志之若失兮惄予心之不夷心不夷兮柰何悵臨風兮浩歌歌曰山川莽蒼兮長路漫漫淒其雨風兮凝陰沍寒行則甚勞兮居孔安系夫人兮逺何旃吁嗟乎往不我將兮止不我然爲我遄歸兮無淹歲年

來月樓賦

莽無垠兮太淸離離錯陳兮宿與星寒防兮灝气凝皎東方兮浮精海洋洋兮大波澄廓四表兮同一明我居敞兮逹四扄月之來兮皓以盈旣窅窕兮入亦徘徊兮孤停鑑薄帷兮射彩度曲房兮流晶𨿽盈虧之有變終莫掩兮虛靈猨嘹嘹兮逺響鶴噭噭兮交鳴篁稍稍兮焱戰光泛泛兮露零夜何其兮將半倐斜漢兮西傾挹靈輝於丹府蕩浮競之煩情謝埃氛之下迹超云臥兮天行世紛紜兮萬物一非予之所營惟淸景兮獨得儗豪華兮孰勝豈眾遺兮我取邈無人兮繄爭

眠云賦

聊因余之閒暇散幽趾於巖扄時靑陽之甫霽正白雲兮始生乍防繹兮縷細稍揄揚兮素輕出深谺之怒歕度長林以柔縈爰乃髙步遐登觀其狀態匪一坎之孤興乃千峯而共防如掀如埀如奮如怠若輪而旋若艘以載立揺揺之懸旌翼亭亭之髙蓋或爲鳯兮俄爲龍倐成虎兮忽成兕方逸獸兮原馳奄驚禽之煙逝渾渾兮湯湯淵淵兮濊濊濤鼓雪於崩川水激湍於奔瀨殘飄斷舞與皓鶴以偕來薄翳微涵失瑤芳之所在於是陶笻告憊謝屐訴疲拂紫苔之文薦褰翠薛之修帷悟莊生之幻理與周公以爲期彼氤氳而不化復窈窕兮相隨離披兮感同裯於重覆繚繞兮疑入幕於層圍矧動蕩兮漂流欲浮躬兮泛體遊漾溫湯之源防泳淸沂之涘承流沫於呂梁轥雄潮於浙水漸朱光之麗正覺氛沴之消除渙爾雪融而冰釋霍然葉掃兮焱驅廓靑天兮萬里恍六合之開舒嗟夫變易難常推遷靡間時因景以見新景因人而知變人爲景而相移景非人之能戀紛世態而常然詎玆變兮獨惟所值之不齊異憂懽兮欣怨置勿念兮復何言繄寤歌兮申嘆

墨芙蓉賦

煙靡靡兮朝陰水渺渺兮夕深儼幽姿兮爰飾度秋鏡兮初臨旣霜寒之解拒復嵗月之能任噫胡然哉是豈服丹而不化駐顏景兮於今也耶

畫菜賦

膏雨雲霽春陽載姸彼生物之欣榮繄嘉蓛其競鮮碧冉冉兮云湊靑遙遙兮霧連苞翠葆以萌土色緑房而貯煙含素英之璀璨茁頳芽之曲拳或蝥虎兮罥絲亦蝓牛兮畫涎盈暮擷之傾筐登晨餐之窳盤疇何攄夫妙思貌玆形而與傳羗豪縑之假質乃神聚而天全𨿽學圃之細微非哲人之所賢茍防是而有爲吾胡爲而捨旃噫吁夭夭者華妍媸孰加伊秀則麗伊實如何玩斯圖而永嘅而有得其意於粉墨之餘也耶

東野艸堂賦

葺茨宇於東墅兮聊違囂以離喧攬虞岡之朝翠兮挹綫浦之秋煙華竹隱防枌槐防軒戶有賓屨牖有朋樽琴瑟左張圖史右陳時乘暇以自放兮亦以怡情而養神濯足兮臨流晞髮兮朝暾飛繳罥羽設緡罣鱗樊逕兮防藥分庭兮樹諼來遊兮來歌出入兮旦昏不致縻於好爵足自得於天眞謇髙居兮何累豈所謂無懷氏之民與

節婦賦【有序】

溫陵陳節婦莊防夫守義著卓卓之大節太原王行爲作節婦賦於乎古之人有賦寡婦者已然寡婦之賦賦其情節婦之賦賦其義以義制情情有不足言者矣

厥惟生人元化萃靈陰陽合並奇偶乃成天倫肇初本由伉儷有典有常人道斯貴夫嫓於君妻之曰齊一適不二再醮匪儀衞姜之貞君子彼韙前修令猷遺武堪履王澤旣竭眾禮蕩然詎乏紹之孰返其原維姜之儉乃或時見於誠降衷治亂靡間淮陽祀陳譙郡存曹然諾旣泄婦節以髙出目示心解腕潔已寧不愛身義激所使遙遙炎陬薄海之邦亦有其侶氏陳名莊於歸未久所天逺賈浮舶鯨波漂入畨土歲行世移無聞及家恃失怙防疇依以居蓋勤女紅以衣以食揆禮自閒拒勿使忒我儀儵返茹荼亦忻豈曰舊姻載敬載賔俄唱羣謀復趨海路雲濤震崩竟以溺訃哀哉具防揆度是遵遂捨遐荒謂曰有人防防處嫠瘁容毀服保育我孤蘄茂陳族令淑外聞厥徳之修咸合而慕凱玆好逑有彊委禽甘言悅之慨忼自誓莫或遂之字孤底成嗜學向善防三十年家日滋衍夫人所爲固各有志曷克具完得彼失此吁嗟維莊天實相且獲全於義無傷厥軀伊人之良可稱孔有而此大節眾善之首易著咸恆詩始關雎刪之贊之聖人愼諸愼之云何風教之原苟不是重人道冺焉嗚乎吾人見善宜紀爰修信辭竢采於史

官箴

咨爾眾士篤學古道學成而仕以養以教教養事百各司其官君令我施君祿我餐邦本弗固庶事用殘政不欲苛刑不欲寛寛則罔濟苛則靡安小惡弗爲涓流成池片言可用毫末將拱禍旣有胎徳豈無種損贏益虧禁暴泄壅從諌勿咈然諾勿宿欲不可縱貨不可黷勿忽小人蜂蠆有毒勿輕小道輪輶可覆勿謂剛可長長剛者亡勿謂柔可履履柔者恥剛彊有時柔弱有宜時宜克念願在深思勿恕而昏必恕而明勿淸而窒必通而淸毋循舊獘毋逆善名保此以行何功弗成人有恆言爲臣不易耄言輯戒朂哉有位

孝箴

人繄百行惟孝其首由本而枝實在父母古先聖哲遺軌可遵嬀汭有虞允也斯人頑嚚處尊傲復在下揆以恆情孰可堪者是則不然盡我當爲已或有虧曷知親非曁不格姦克諧玆效振古而今獨爲大孝希聖者賢曰閔與曽胡知其人孔孟攸稱自時以還希賢是士代不乏人光於信史其尢可喜必舜之師母有後先孝無等差漢包晉祥令聞庸著受虐愈謹被逐不去姑因二者以見其餘勿待枚舉可徵三隅天理民彛終古無息欲昧學明必由先式辭具我箴小子識之載誦載思以淑爾斯

諭已箴

不審而動之謂率不思而爲之謂易夫玆二者汝有之乎蓋學焉而有之學乃弛言焉而有之言必違以之施於身殆斯及以之接於人辱必隨其至也家而家傾國而國殞天下而天下危矣噫是可畏也不可畏邪不知而不畏魯焉者也可知也知之而不爲自棄者也不可告也今不絕汝以自棄罔矜汝以不知故告焉汝其思也邪其不思也邪

彀齋箴

學以至道猶射中的功成未完莫造爾極旣完斯功如射斯彀持滿審固乃中之始學射者志於彀焉求及彀時正庸勉旃學者學道以類於是朂之懋之毋怠厥志先哲諭言以揭於齋夕睹晨瞻尙念之哉

用拙齋箴

拙有近於直巧或似於佞巧而不佞斯多能可尙焉拙而非直則疏陋而已矣矧夫心存衒巧固拙者之流而致能用其拙亦去巧無幾噫孰若拙其巧巧其拙以順吾性而不違於理也邪

圃箴

爾藩外修爾圃內治載朂爾勤所植斯遂諭玆事者可語學焉內外交養厥功乃全圃與學與並行弗悖爰服是箴庶乎無愧

瞻松亭頌【有序】

魏國文正範公有舊宅在吳城之北隅宅有二松世傳公手植也其十代孫天章卽松爲亭名曰瞻松蓋將因公之手植以致其景仰之誠也天章與行交間道其作亭之意行嘆曰公之聲光昭於後世徳澤被於子孫流於無窮者固不待松而後見也然行於松也則嘗有所感矣公有言先天下之憂而憂後天下之樂而樂能是言也有一夫不獲時予之辜之心焉天不欲令宋大治故小人之害公者眾公之執政也不久有其心而不得盡行於事仁人君子莫不爲時惜之然亦知公之後必有能繼其志者矣公旣薨公之子忠宣公果爲相事業之隆有光前烈於是人皆偉公之義方所致而莫知公大存夫身後之訓也何也蓋公之舉動無茍然者其植松也豈茍然哉其必欲其子孫有儆於歲寒之義使無變其所守之節也是以忠宣公勁正立朝屢折不撓終能使功名烜然繼公之後者是松寧不有助也況忠宣而下又皆以直道著稱於時不違先志則是松之遺訓其亦逺矣昔公之先時魏州王氏亦嘗植三槐於庭以三公期其後𨿽其言卒應然徒望之以祿位孰若公之以徳訓哉故三槐之子孫極盛於當時而至今蓋尠見者玆天章乃能好學自修景仰二松如此益見夫以徳訓其後者子孫必多賢也亭旣成爲之頌曰於巖斯宮魏公之家公也莫從逝矣則遐於顯斯訓公遺於嗣丸丸貞松勵爾窮歲猗歟忠宣是訓克遵碩徳鉅才爲王令臣自是以來代有令聞則之度之罔愆於訓爰令嗣人景仰彌篤有瞻於松載營載築築斯營斯新亭岐岐允式是瞻前烈用熈

云岫辭【有序】

吳朱立道氏以陰陽家相攸之術遨遊士大夫間人之敬愛之者多矣番陽周公伯琦由侍禦史謝事僑居吳尢相與善間以小篆法大書云岫二字貽之立道卽以之自號屢來求攄其說予因而思之曰物之在天地間而能利夫物者斯良物也物有動焉有植焉而各致其用其有非動焉非植焉若他山之石者至觕厲也猶可以攻玉而成其美況巍峩之岑呴旉雲气以澤物者乎譬諸人焉一才一藝無不爲世所用況用之大者歟然能推一才一藝而廣之可以至於大猶一拳之石而具夫澤物之理也今立道之相攸蓋欲人向吉背凶而已其愛人之心爲何如推愛人之心而廣之仁斯不可勝用矣相攸云乎哉是云岫之義也旣攄其義復系之辭曰【相攸義出詩韓奕章】

巍巍窽龢絪緼靜之爲用動所根動中復有靜者存天地大和乃化醇其出孔微被無垠霑渥下土萬彚春要知人身玆可倫善端始萌實至仁充而大焉諒在人卽物諭理非妄陳審能之斯道惇

園隱雜歌辭

陳畱方君以常家吳興子城下而與別業之在白龍岡上林者皆以園隱稱某往來三者間登髙臨深弔古防幽之所曰龍溪曰仙人項曰石泉曰處士冡並上林白虎岡而六間謂予凡是六者有可悲可樂可泊而休可令人忘於世惜某也無文弗能歌詠以發之使可聞者泯泯願以請於君幸畱意焉予聞嘉其志非徒謾遊者因使之道其名狀而爲之著辭六其言龍溪波流漫平水色流濊气蒸蒸時乘陰而起揆之以久豈有龍匿其深邪辭曰

可方兮可舟伊之濯兮伊之遊毋遊兮毋濯有龍兮伊宅云之上兮澤下流毋龍之凟兮於龍伊求

其言處士冢不知其姓名世代惟荒榛灌莽貍鼯爲家上無新封宰木殘落子孫之絕蓋久矣毎釃酒弔之爲決然殞涕悼夫世變之難常而形神之易毀也辭曰

天廓廓兮髙且明爾獨幽幽兮閟宮載防爾世兮民莫聞風淒淒兮雨雰雰逝不可復返兮夜不可晨千秋萬歲兮同埃塵

其言仙人項下陡上平雲樹交擁世傳仙人嘗憇於是天宇澄霽望之隱隱若樓觀變炫煙霞間式造其巓猶飄飄有輕舉意蓋淸絕境也辭曰

巍巍丹霄奕奕綘宮靈焱翼轅羣眞以降龍節右弭霓幢左悾來不及迎去莫可從鸞引鵠翥山髙水空其言石泉在白龍岡之麓決石上注泩然而停余溢所漸艸色光美人言泉出而方氏昌也辭曰

出之濡縷兮積之淵淵欲知其流兮斯視其根

其言上林壤地四平無長谷大山之阻民俗朴儉勤於稼穡居是有桑枲之饒漁釣之樂慊乎其自足也辭曰

黍穰穰桑肺肺蠶斯成蕓復揭寒莫我加饑莫我蒞桑肺肺黍穰穰民所樂天之慶

其言白龍崗周廣萬防羣山四抱髙林塢森直茂蔚果實材章薪蒸篠簜當盛時計其所入幾古所謂素封者故近世恆髙居自養希就祿仕爲鄕先生之辭曰

嶪嶪崇邱兮屏嶂繚之坡壠宛宛兮與水東馳峒谷窽硿兮林木莽莽中之所殖兮陸海儷富嗟居之人兮復奚之慕生有養兮死有歸處則安兮敖以娛山中之樂兮不可獨只來者其誰兮吾將與俱

著辭已復請言之曰使勒諸座右以爲山水之寵遂書歸之

樹屋傭辯

申屠叟居太湖之島木質而不華自奉甚簡因樹爲屋自處甚卑以傭自名於方仲子嘗之與休髙防之下客有羣而至者坐而問焉曰洞庭之間有樹其屋傭其名者非子也邪夫羽者集於林遊者潛於淵號者叢而家蠢者壤而穴其常居垣以固其外屋以列於中堂於坐而室於寢人之常居也屋之於樹豈常屋乎好逸而畏勞惡賤而喜貴疾卑而慕尊人之常情也自名以傭勞而賤且卑矣豈常情耶或應之曰吾聞之矣橧巢以居亦能遂其生也鉗焉之奴竟以成其志也屋哉傭哉胡不可哉傍之踞者曰嘻橧巢以居無宮室也鉗之爲奴有所避也有宮室而無所避何爲而爲是乎蓋凡崇卑髙下等虛名也朴陋莊嚴非實相也而乃滯有爲之迹生分別之念非愚其病矣此樹屋而傭名者所以不自覺其卑又豈知其陋也或囅然於側曰斯言也空寂之緒餘也彼固空寂之徒耶今因樹爲屋儉之極也以傭自名賤之至也世有三寶儉居其一儉固能亷也然則儉之極也其防之始歟髙以下爲基貴以賤爲本然則賤之至也其貴之端歟言未旣有笑者曰向固失之子亦未爲得也子言淸淨之糟粕也夫叟也讀古今之書修姬孔之業而空寂淸淨乎哉凡人之修夫身也知之易而行之難自持以儉猶或流而爲侈自處以卑猶或流而爲驕旣侈以驕去道其日逺矣易曰卑以自牧則不至於侈矣傳曰儉以養徳則不至於驕矣且爾見其因樹爲屋而過於儉也不知其處之殊泰也見其以傭自名而過於卑也不知其自待殊重也自處之泰自待之重非有道者其能歟則其儉也卑也皆道也果傭云也哉樹屋云也哉於是眾論紛紜莫折其衷乃旅而興列而進以質於叟叟曰吾倦矣遂臥而不與言於方仲子亦弗能決詳其辭來告余因筆之以俟叩於叟焉

二王書帖辯

余嘗論右軍行書若所謂不思不勉而從容中道蓋聖於書者矣人見其方圓平直無有爲之迹而不知其未嘗偭夫規矩準繩而去之也學右軍者不於其防矩準繩而求之則亦非徒無益耳觀其父子之間可見故以大令爲不得右軍家法者不可以爲深得其法者亦不可特大而未化也歟鼎文嘗從余遊好學書因之論如此然欲進於書捨右軍吾不敢以勉之

疑辯

讀經不可疑然疑在學者不可不辧也故疑則聖人之言不行不辧則聖人之意不明姑以二經言之孝經爲孔子曽子之問答舊說爲出於孔氏之書信矣然其引詩多非類分章亦謬妄可鄙朱子始疑而離析之經以明其綱傳以釋經文固昭昭矣然增傳之十二章所載殊無意義有以來臨川吳氏之刪詆也吳遵朱釋而稍加檃括爲可憑也然世迨今不能行聖而有位者自堯舜至周公而已周公論爲治之道備矣未嘗一言及乎利武王受西旅之獒大臣猶駭而廷諍之不已聖人所爲將爲後世法一舉手投足未嘗不愼況定一代之制筆爲全書宜聖人之所不茍也然周禮之於利何其言之若是其密也如金玉玩好之入玉府良貨美賄之貢內帑山師川長皆使致珍異之物其汲汲於利𨿽小邦聚斂之臣亦不若是豈周公聖人之意哉其非周公之言決矣小子一髮之疑安得不辯乎

夷亭潮辯

吳婁江東流百廿里入海則海潮西上五十里抵縣昆山而止昆山迆西三十五里屬長洲邑地名夷亭自昔相傳潮至夷亭出狀元宋季時言屢應至正甲午歲當大比其潮適至郡二邑人交謂爲邑士科第之兆明矣旣而士之貢於有司者皆不第人相視盻盻然疑天亦戱警於人或又疑兆於後科於方仲子爲之辧曰潮之至與否適也至而應與否亦適然爾且潮之未至夷亭之年士固有取科第者矣彼又何所取徴邪以潮至爲科第之兆訊諸父老按諸郡誌𨿽可徵不誣然其言過於誕薦紳者不道也春秋紀災異而不書其故洪範推五事之得失必原諸人設士或學未究而業未就今徒責望於天是又惑之甚者予未之能黙庸辯以釋之

睂諭

有用者常於無用者屈非以有用屈也有有用之心故屈也無用者非無用而不屈也無有用之心故不屈也蓋有有用之心則怠怠則不習不習則至於無用矣無有用之心則謹謹則習習則至於大有用矣今楊君號睂庵是以無用自處也嗚呼以無用自處乃所以爲大有用者與

辧色諭

蠢動無目而不知色鳥獸有目而不辧色辧色其人乎人而不能辧色盲者耳然則盲者其鳥獸之不殊耶不然也盲者之於色𨿽不能辧假人則能辧能辧無亂於色也奚類於鳥獸哉今夫白黒易辧也有白其黒而黒其白者自以爲視之明而不知亂於色也亂於色有目不如無目矣鳥獸乎人也有目而不如無目斯類於鳥獸已乎

規諭

爲器之難莫難於爲車以其方圓平直皆具也然四者之中方圓難而圓其尢難者蓋方之用靜圓之用動靜有一定之安而動必周流而無滯茍圓有未至則凝濇膠礙轉焉而或尼之不足以致車之用矣圓之難爲如是而車之用也未嘗闕何也有規以爲之借也爲圓而必借於規規其至圓者乎規爲至圓而其所由以圓者何所法也亦必法於規耳圓而必法於規則所法之規其圓蓋莫加焉是規也惟能取法於前斯能爲法於後無異於人之學道也人之學道必有所師者異於常則其爲師也足以法矣北郭王光庵先生吳中之碩師也其聞望徳業蓋所謂爲圓之規而張肯繼孟實師事焉凡其道之所宜知者繼孟無不以叩道之所宜行者光庵無不以應也於是繼孟之所造日以深所得日以富所持日以嚴實日以積聲日以著爲規之任日以歸其任其實旣已臻輪扁之妙今將之徐氏之賓席則取法之者將益至致夫明體適用之功者將益成而所謂法於人者將益有徵矣於戱圓出於規而圓復可爲規則圓之用無盡學出於師而學復可爲師則學之傳不窮是皆以其成已者成夫物也以成已者成物則天下無不可爲之器亦無不可行之道矣作規諭

畫竹諭

善畫者不求似非不求似也不迫於形似也譬之臨書迫於形似則薛道祖之按模脫墼矣今日乍晴瀾伯求冩雨意因費一池水墨形𨿽不似意實似之脫墼之誚不到我矣如疑此說當從米老質之

擬

永嘉余君唐卿夷圃萟蔬守漢陰之節乃名其居曰采大夫士制詩文美之者眾矣來徵餘言余方讀太因以采擬一首貽之時至正乙已孟秋朔也【一方二州一部三家天圓陽象三木下上】

采陽肇厥施兆彚借以資采蒙其荑

【行屬於木謂之采者立春之節萬卉茁萌艸最昜發采艸類有養之道故謂之采采云初一日入營室四度】

初一霑之毣毣承天之澤

【一水也天一生水其象性爲采行屬於木賴水以生故言承天之澤】

測曰承天之澤滋其培也

【水土相應木以殖也】

次二壤坼於曦被其藿葵漑之勿稽

【二火之廢也火本爲養以廢不能養反有損於木土生於火不受木制故言壤坼必資於灌也】

測曰漑勿稽恐致瘁也

【不制以水木必受傷】

次三茁於丰本蔽防防

【三木之王也又在木世木尅土故其盛蔽也】

測曰防防之蕃類相遭也

【水在木世象性爲采故言遭類】

次四盜朶頥循其藩無所亡

【四金之廢也爲盜爲口故言朶頥爲限隔故爲循藩以廢不能盜故言無所亡】

測曰遇盜無亡閒於初也

【致其謹始之戒也】

次五屍於圃愼攸取毋溺薺甘毋射荼苦乃貞

【五土也爲君故主於圃甘土味也故易溺苦火味也土之母故不可厭也】

測曰愼取乃貞從欲斯危也

【戒之至也】

次六叔靳於沚惟薦之以無誠有戾

【六水之廢也爲宗廟故言薦凡五行之王者爲君子廢者爲小人小人鮮誠故多罪也】

測曰薦而無誠戾之歸也

【無誠則罪必萃】

次七鼎而熟茹逾於肉果翁之腹

【七火也爲竈故言鼎言熟爲祖父爲養故言果翁腹也】

測曰茹逾肉果翁腹飽其歡也

【木爲喜火爲樂火在木世喜與樂並故言歡也】

次八莛之碩有皖其實防

【八木之廢也有衰謝之道然在木世又爲多子故其莛碩而實實之成榮則斂矣故言防也】

測曰皖其實冥揫諸內也

【旣成】

上九時之隕籜其榮濯濯被霜如沃載庸爲蓄

【九金也金本尅木然在木世八之鄰又爲木象性爲采木旣盛矣而金以陰類處老陽之位故不能爲厲所以其榮反濯濯如沃然物至於九則亦老矣故止可爲蓄也】

測曰被霜反榮不屈於時也載庸爲蓄終克自拔也【不爲所克能致於用也】

芥舟贊

謂天地之大莫大也特語其形謂一塵之微莫微也徒論其迹莫微之微詎不能充廣於無垠莫大之大寧不可斂藏於微忽滯於形迹者不足與見不可見之妙拘於限量者烏可與造容無所容之域加大千於毫未覺其多納萬象於黍銖不爲之隘惟拘無能諭之微而向於言不可名之大然後爲逹人之觀至道之極也芥舟之號豈亦有見於是而假其稱以寓意乎若然則是舟也泛諸廣漢之淵浮於無何之澤亦不覆而不溺矣

晉光祿勲顏含贊【有序】

當司馬氏之東遷風俗旣隳綱紀已墜士之侃然自信守道不回者無幾也而光祿勲顏公含乃能不溺於時持貞狥正予固已髙之矣及觀其答馮懷之問乃知公蓋汲長孺王休徵之儔也然長孺不屈於武安侯卒爲孝武所重休徵難晉文之拜亦旣爲魏元臣以公之賢獨不得大行其道果何如也耶使是時王導有知人之明急賢才之志登而庸之則其所爲必能振頺而興靡乃視其老於未衰邈無畱之之意其責安所歸乎或曰天時人事之變於時已極正君子隠藏時耳就令公復用其骨鯁忠赤將難容於時而致不測之患優遊以終亦詎非其幸也𨿽然推公之侃然之心蓋非茍求幸免者誠能用公於大則太宰之禍必有以折其姦謀而不至若是然也豈天之亂晉而靳於賢才之用也歟遂爲贊曰

繄古君子曷依曷違忘人之勢道義是歸惟光祿公爰體於玆固持厥志侃侃弗移鄙夫小人末焉乃趨望塵以拜不愧公歟吁嗟公道莫克大顯孰任爾尢斯導之淺道可郁也志可屈耶千紀寥寥淑可沒耶

明月舟贊

明月在天舟在水以月名舟良有以月來舟中光灑灑舟行隨行已隨已有屋臨波舟可儗舟自常流屋常止我聞名迹相假耳呼馬作牛桃作李堅白徒勞疲頰齒此屋此名非與是請君往問無言子

七賢圖贊

惟伊七君髙迹邁倫放情任曠於酒得眞劇談虛辭義錯陳謂彼禮度傷和敗醇遂令其徒千載欲親玆睹遺像邈慨斯人

雷雨防嬰圖贊

疾風斷途零雨漂靡有婦畏雷乃掩兒耳伊婦與兒知必母子茍非母子胡愛如是兒之云幼母保防之母之老矣兒將何爲凡爾君子再展斯捲是觀是惟繄學之勸

欝林石贊

孫吳欝林太守陸績仕歸無裝舟輕則泛江不穩也載是石以鎭之歸置所居門外人用稱之表其防節石尙存予居吳門東北陬相去僅數十武旦暮見而起米芾之敬仍贅詞贊之

載貪而歸名隨賂隳航防以入譽久無斁臣道若流爾克孤障萬古凜然盍拜斯丈

牛監簿贊【有序】

宋石曼卿與僧祕演爲詩酒侶一日謂演曰館俸淸薄甚妨痛飲演曰當引一酒主人奉見有納粟牛監簿者髙貲好義嘗語演某𨿽薄有貲產而身迹塵賤慕師交友盡館閣名士或遊奉有闕無恡示及演因諭之攜謁曼卿令致官醪十擔爲贄演爲傳刺曼卿問何如人演曰前所謂酒主人者也牛生亦精度詳雅曼卿延與閒語演曰繁臺寺閣虛爽可愛久不登矣生乃離席曰學士與大師果欲登閣預需下諭別捨介繁臺之側正與閣相對容在閣迎石諾之一日休沐約演演戒生生如期陳具於閣器物殽核丰潔冠都下石演褫帶髙歌飲至落景曼卿醉喜曰此遊可紀以盆漬墨濡巨筆題云石延年曼卿同空門詩友老演登生卽拜叩曰塵賤之人幸獲陪侍乞掛一名以爲華寵石𨿽大醉猶握筆沈慮無以拒之因目演演醉舞佯聲諷之曰大武生捧硯用事可也不免續題其下云牛某捧硯後歐陽永叔戱以詩云捧硯得全牛當時傳爲佳事生於其流亦可謂善於振拔矣不獨竊餘輝於石演而又入歐公之賦詠非其自致如此今亦安知所謂牛監簿耶澹如子於此有慨因爲之贊曰

才者天所畀學焉我之修天我旣已一貧富非吾謀富來不可辭富去那解畱辟如凍雨至水中防浮漚石演非不貧日夕醉始休牛生豈不富錙銖夜防搜而我奚取之與世有不侔自拔泥滓足逍遙陟崇邱𨿽非己力至所攀異常儔不有繁臺書姓名存以不纎羽附鵬翼得遂雲天遊故令千載下詩中詠全牛茍徒事乃身孰辧誰與疇爰知名不稱沒世良堪羞勝彼足自諭芻言斯令猷

讀書圖贊

瓊玉之瑩然者賦之姿春陽之煦然者气如斯莊而不矜見其閒暇之度靜而匪懈若有深沈之思承灌木之嘉陰來靡靡之涼颸玩芳有蘭挹秀有芝而乃燕休也不釋於簡編蓋將求粹美於聖賢之是師置此心於羲皇太古之上夫豈徒讀其書而誦其詩也與

天臺陳太史像贊

臺嶽鐘產吳城遷僑神淸冰玉气和弦匏潄六藝之芳潤胸次儼羅夫星斗起八代之衰獘毫端倒捲夫波濤斂迹於勝國揚英於昌朝校勘東壁之府著述西淸之曹傲睨區宇而覺隘淩厲雲月而愈髙噫吁若人也凝絕類之學術擅不世之文豪蓋將延歷滋久而猶可想象其風標者耶

戶部滕尙書像贊

容之丰气之充所操防而秉忠當艸昧嘗與殄妖沴際天造則克贊神功甘雨力祈蘇槁震霆莫及掩聰心無愧由不虧臣之節史筆有定盍載其事之公

兪立庵像贊

气充然而色溫然是特其貌焉爾峩其冠而博其帶豈徒容而已哉至其讀古人之書不獨究其言修在己之行非惟事其外英妙之年翺翔於中朝而不有其榮遲暮之境落寞於江湖而不易其志者顧何人爲相知抑幾人而能是乎𨿽然不事於外詎自以爲能不有其榮曷求知於世此先生之所以爲先生而君子當尊而貴之也耶

茫茫道人眞贊

以其貌而觀之則皆謂之臒也以其气而觀之疑其內之腴也𨿽然吾亦不敢自是蓋將叩之以究其何如也

蒼山眞士贊

才之修兮气之昌學之邁兮文之光天之於君其允臧旣不及施復厄於時獨胡爲乎而靳於斯然觀人者不於其身於其前之靡兮後之振孰爲是言繄道之經嗚呼噫嘻子孫有徵

周處士遺像贊

身若不勝衣非弱也內旣丰而外似約也言若不出口非訥也辭弗華而行斯實也繄厥有兮孔良蓋藏焉而未試遘世路之失夷抱其全而以逝吁嗟斯翁遺容若玆儼姿儀其如在黯怊悵兮瞻思

東臯子眞贊

其外之容若惰也而內究夫幽其偃而休非肆也聊以適於自然和可餐兮醇可茹嗇之充兮顚之痊蕓蕓者徒熈熈爾年豈所謂全己之天以全人之天者耶

李髙士像贊

藹然其容炯然其瞳內養旣丰外气乃充其止也玩月華於秋水其動也防云行於太空況乎學老莊而不泥其潔身之迹故能事軒岐而多成利物之功

周自牧像贊

觀其燕坐也若無所思聆其雄談也何贍於辭似不足於魁梧之貌而有餘於溫潤之姿年𨿽髙而气不衰內旣腴兮外若羸子盡歡於滫瀡又承志以書詩吁嗟之人祉福爾滋爰徵厥倫尠或似之

繆仲素眞贊

於其容己見其天質之美於其言而知其讀書之功其守可尙足表其所嗜之淡其行可嘉足驗其所學之充是所謂粹然之善士可視爲臞然之素翁耶

王立方小像贊【有序】

古之論人必以气爲主觀其气可知其有爲蓋事無大小非气不能決不能決則將抵牾變式戾其所以爲事此气乃能有爲也然所謂气亦豈馮淩觕厲徒加於人者哉在於學之有素見之能明養之旣充而決之能果焉耳今士君子之獨善其身而能利夫人者惟醫爲然醫之善在乎能決然非茫然決之而已疾之來也逆焉從焉攻焉守焉決之各適其可乃克收治安之功不然尠弗致危者余友王立方氏性度開朗才具通適學問修明而聞見滋逺夫以所負之才施無不可顧約而承家業之醫於疲癃閼札之被其利者蓋廣宜乎致聲之籍籍也然其姿貌屼屼無委曲俯仰意態有類乎尙气者其爲气也豈徒加於人哉所謂學之有素見之能明養之旣充而資之以決者矣觀其像可見其爲人況余知之者因爲之贊曰

屼然之貌足以勝其所負超然之懷斯以表其所悟儒猗以醫綽有餘裕是誠得乎問學之功匪徒有於遊揚之譽此余所以艷於衷而不啻如其語也

半軒集卷一

欽定四庫全書

半軒集卷二

明王行撰銘論

策題書

文引

雜著

古節堂銘【有序】

父母之情之至者莫甚於欲其子孫之蕃且逺也措一慮焉必計之曰無傷於徳以致吾子孫之累乎處一事焉必計之曰無倍於理以貽吾子孫之憂乎何也蓋父母者子孫之所自出而子孫又父母之所以托之者也太史公曰爲十年之計者種之以木爲百年之計者種之以徳言似隘矣種以木豈特爲畢身之謀種以徳又烏止百年之計哉君子之澤之止於五世者特以言其繼之者不及【原闕】耳使繼之者得其人其澤又僅五世而已乎然種徳固足以致其後之蕃且逺而後之人又烏能知前人種徳之意哉茍不知其意而怠於自修則反以忝於先而負其托矣此古人所以有種木以寓其種徳之意者也範魏公嘗手植二松於庭後之子孫仰之曰是遺我以貞堅後凋之訓也於是有歲寒之堂焉更三百年猶不朽也五世云乎哉則其種木以寓其種徳之意者爲何如其能副前人付托之意者又何如耶古人則旣然矣而學夫古者今復見焉袁君仲和其人也仲和居吳之練圻市植五檜於堂之前挺然羣立蓋以得夫範氏種松之防也仲和歿子四人曰原理曰某咸好學自勵懼或怠其成業朝夕徘徊於五檜之側曰噫吾先人之手澤也其操有如此乎遂以古節題其堂焉其有合夫歲寒之意哉於戱前人旣師於古矣後人又師於古焉則袁氏子孫之蕃逺也玆非其始也夫玆非其始也夫金侯徳儒旣爲堂之記而某又徴予言因爲之銘銘曰

惟古人兮慮孔周培厥徳兮貽孫謀儼手澤兮堂下紛雨露兮相樛維桑梓兮恭敬止矧遺訓兮系在爾式谷兮似之以燕翼兮堂之基基有堂兮堂有題仰則瞻兮俯以思閱歲年兮無圯凜冰霜兮弗移於戱噫嘻朝斯夕斯子子孫孫勿替引之

庭翠軒銘【有序】

生意在天地間未嘗息而隱顯則各有時焉方其隠也爲顯之本及其顯也實隠之發窮陰凝寒天地閉塞生意若息也春陽一舒萬彚敷暢生意則藹然矣觀生意者當觀於閉塞之時而閉塞之理又可於敷暢而得之周元公不去庭前艸要存生意蓋方究夫陰陽動靜之際欲人卽顯以識其隱也昆山周性初世業醫藥人多奇效疾咸歸之聲稱甚著予友丰浜余君士平以人徒美其聲之著而未知其學之功且性初之氏元公同也因用晦庵贊公之語題其軒曰庭翠蓋諭人卽其聲而識其學也君旣爲之記性初又徴予文遂銘之曰

究觀生意隱顯一源夫亦何心大化自然然是言也以言夫天欲求生意敬集吾義勿正勿助曰養厥气而謂然者學之所至所至旣爾我气充而人或未至庶其教之譬之於醫己躬靡虧爰克診人孰病攸爲在天吾聽在己吾謹謹我之修實天之順若醫之良自治是師欲以巳治治人不治顯乎隱乎罔非生意有扁在軒庭艸交翠

豫軒銘【有序】

句吳金公信氏其名曰莊交於予三年矣予毎嘉其字之有意於自警也夫莊整齊嚴肅之謂也整齊嚴肅而信焉則非所謂色莊者矣以是爲字非有意於自警然乎且公信之爲人守愼畏禮毎防飲而歸必詢其從者曰向得無失禮於座人乎對曰無之乃始安息推是而往爲善孰禦哉相與以來蓋亦日異而月不同矣予則欲因其源而利導之使以沛然也故題其燕休之所曰豫軒豫素定之義也素存乎敬則臨事而莊有不待言信固在其中矣噫其亦公信之志也與復爲之銘曰

莊以持已敬爲之基內外有殊信見乎施繄字與名互發其意扁豫於軒益表斯義厥惟自彊有志竟成猗與韙與視我斯銘

耕讀齋銘

力服於田望乎有秋勤事於書繄道是求有書有田旣耕以讀越若亂離世資自足君子謀道饑或忘之曷微學矣奚徒飽爲足易致荒安則生怠弗怠弗荒道焉斯在昭昭我銘在數十言咨爾學者齋居視旃

嘉樹軒銘

崇軒翼翼婁東潯嘉樹繁蔚成髙林前人培植根柢深欲使後裔庥其陰祝融典時熾爍金淸風泛涼濯裾襟式坐以臥歌復吟陳觴展冊舉可任繄此大惠遺子衿後裔要識前人心我爲斯銘比規箴子孫永保其毋侵

沈學庵自志銘【並序】

學庵予友也爲人謙愼自將與物無忤勤於問學手未嘗釋卷尢思益人纂修外科新錄本艸發揮精華十二經藥治療遡源廣切韻圖檢例增補廣韻七音字母及墨法集要調膳錄等爲書凡如幹種或行世或傳家無不精實詳備人多資之洎晚年爲慮滋逺故自志其全歸之處余旣讀而復嘉之用系以銘銘曰

有生者不諱死非以理之固然與亦修諸己以聽諸天耳𨿽云遲暮寧不足以樂餘年耶順以安之歸全而已此學庵所以自爲之志而余爲銘焉者也迨夫手足啟而斂爲某月某日幽室閟其扄爲某月某日則距其銘之時歲復幾遷矣於乎斯銘也誠君子之終事而爲永久之傳也哉

貞節堂銘

貞節之堂曰疇居母賢子孝婁東隅溫陵故鄕僑乃吳母也氏莊陳繄夫夫湛鉅淵子幼孤自稱未亡禮攸模厥志一定竟不殊風操凜凜冰霜如子孩以童詩復書撫循勉飭教養俱逮冠而壯立室家生產弗怠貲庸腴締好勿向常流趨來則罔非君子徒戶階屨盈賔席敷室中經史書與圗琴瑟幾頴尊罍觚坐談聖賢義理攄執禮毎下心恆虛士林翺翔致令譽惟學之嗜他無湏升堂喜壽懼運䢐淸溫定省循朝晡防甘毳滑靡所無母也樂只子色愉至斯謂非有成歟微母志堅能爾且孰題玆扁匪誇諛爲記厥事今鴻儒玉堂餘暇筆屢濡辭宏義正爲發舒乃知世道自隆污民彛天理終弗渝嗚呼於記其徴諸

三代異尙論

聖人之有所作爲也不求以同於人亦不求以異於人適其宜而已矣其治天下也不出奇以自髙不立名以自別順於時而已矣譬之人焉冬焉而必裘夏焉而必葛渴焉而必飲饑焉而必食人之常也茍或寒而人皆裘而我獨葛焉暑而人皆葛而我獨裘焉渴而人皆飲而我獨食焉饑而人皆食而我獨飲焉是則所謂出奇以自髙立名以自別不欲以同於人而求以異於人矣豈聖人之用心也哉漢之論三代者曰夏尙忠商尙質周尙文嗚呼胡爲而爲是說也尙者有意専務於此而不屑於彼之謂也謂之有意専務於此而不屑於彼者豈足與言聖人之全體大用也哉忠也質也文也三代固有不同也而爲尙之云者是不知三代之所以忠所以質所以文者矣胡爲而妄爲之說耶今夫木之生也始而甲焉坼焉而幹焉然後枝葉花實從之也蓋方其甲坼也己具夫枝葉花實於中矣則枝葉花實者所以發夫甲坼而幹者也謂甲坼也枝葉花實也爲二物哉昔者包羲氏教民火食也而未及於粒食焉𨿽未及於粒食而粒食之理已具於中矣神農氏教民耒耜以粒食豈固欲異於伏羲也蓋亦因時制宜觸類而長以發伏羲之所未發而已軒轅氏作車以載於陸而未及乎舟也未及於舟而舟之理己具於中矣夏后氏作舟楫而行於川蓋以發軒轅之所未發者耳苟謂包羲軒轅専務於炮炙輪輿而不屑於耕稼舟楫謂神農夏后専務於耕稼舟楫而不屑於炮炙輪輿者皆以眾人之心窺聖人者也故尙忠尙質尙文云者皆後世之人妄爲之說而非當時之言也何也夏后氏之興也天下猶未平洪水橫流泛濫於中國民不得而寧谷不得而熟禹乃掘地導水而注之海驅蛇龍而放之菹由是天下之民僅免爲魚鱉而爲之君者方且靜以息之惠以養之烏可輕有所變更作爲以煩動之哉當是時也𨿽欲不以渾朴治之不可得也然史之贊禹亦曰文命敷於四海謂夏果遺於文乎商之起也以七十里之小東徵西怨南徵北怨卒放桀於南巢以拯生民於塗炭天下之人去桀之暴歸湯之仁孜孜焉洗心拭目以仰望其徳化於是乃告萬方作明君攺正朔易服色當是時也𨿽欲不漸爲形質制度以治之烏可得哉然觀其張网之祝恆性之誥謂非商之忠可乎周之文也始於太王至於文王三分天下已有其二矣武王奉文考之命以伐紂救民周公承文武之徳以輔君攝政於是申井田之制厲六官之式修禮樂惇揖讓齊法度養之教之文物典章煥然大備而夫子以鬱鬱稱之當是時也天下之民歸周已久矣天下之安定也非一日矣而又三聖人之相繼監三代之損益𨿽欲不文其可得乎然夫子之稱之也非美其徒文而美其文質之得宜也謂周其無質乎由是而觀三代之治𨿽不同稱有不能不同者矣則其所以異者蓋不得不爲之異非固欲爲之異也𨿽然則又有說焉凡天下之物有形者必有壊天下之事有迹者必有獘堯舜禹之相傳爲天下計也非有一毫容心於其間也而其獘也亂臣賊子以之而借口則忠也質也文也焉得而無獘哉蓋忠之獘也鄙野而無禮故流於愚則繼之者不得不以質救之質之獘也使气而剛勁故至於叛則繼之者不得不以文救之而文之屑而委靡致以不振能乎繼之者非禹湯文武周公不能也使繼之而有禹湯文武周公亦必有以繼之矣嗚呼三代之治之所以不同者爲天下計非有所容心於其間也無所容心於其間其獘猶若是使有所容心於其間則吾知夏不得而爲夏商不得而爲商周不得而爲周矣

宋太祖論

爲人君者用人以爲臣此用臣之權在君理之順者也爲人臣者立人以爲君則立君之權在臣理之逆者也理之順者百世行之而無異理之逆者茍非叛亂不得已者不敢行焉然而有立君之權而君有不忘之者何也蓋其君以爲彼之權旣足以立我則亦足以廢我故卽位之初未得國柄常惴惴焉卑詞下禮髙爵重祿以悅之而是臣之重權益重居位浸久已得國柄而忌其偪己則孜孜焉深求其過爲之詞以去其立君之權摧挫屈抑以消其偪已之勢甚有欲迸其生而殘之者豈是君固有忍於是臣也哉特以其權旣如是不思有以釋之則其勢愈偪而已將受其制則有不可測者藏於其中此謂利害切身而不得不爲之所者也漢文之卽位也禮絳侯甚恭而帝目送之其目送之無他忌之之心形於外也故其爲相未幾而遽允其求罷之請再相未幾而遽遣之就國一聞疑似之言立下之獄而略無纎毫顧借幸而絳侯惇厚木彊不足以致人之深忌故得保其要領不然𨿽有太后之言吾知其不能免矣漢宣之繼大統也霍光毎朝必斂容禮下之驂乘之時若負芒刺無他畏之也畏之則忌之加甚矣幸而霍光小心謹愼足以緩其君之見忌之心故能僅以身免然至於子孫則遂殘滅之矣夫孝文仁主也孝宣賢君也豈好於寘此二臣也哉亦迫於勢之然耳矧文宣之立也以同姓至親有當立之理周霍之立之也爲社稷計無貪功之心而君臣之間猶且如是則夫叛亂之臣背所當事之君扶立異姓攘其君之位而與之以覬非望者其能無間然耶且其所立之君自知非己當得而得之必內多計慮內多計慮則所謂忌其勢之偪己而思有以釋其權者滋又甚矣若太祖是也太祖之得天下也非有同姓之親當立之理與夫朝廷之大臣皆委心而歸向者也特王審琦等數人仗其兵威逐其君而納之耳則審琦等之功之大何以加哉而數人者又皆桀鷔貪狠而非惇厚小心者也夫功大者望報必深而貪很者其欲難厭彼髙擁立君之權以責無涯之報則爲其所立者又將何以待之又安能不生忌之之心而思有以釋其權也哉此太祖所以不能髙枕而安臥也然而太祖豁達大度不欲用其權術而乃發其至誠披其肝膽諭之以安危曉之以禍福而數人者亦皆豁然開悟慨然自解其權君臣交歡共享其樂後之人人皆知太祖爲得處之之道非文宣之所及而不知其亦有以也蓋太祖之英雄神武素有以伏此數人而數人亦自知己之材智非太祖之敵是以帖然聽其頥指故能君臣之間兩全其義不然𨿽有善處者吾知其必不足於相殘矣或曰太祖之諭數人以田宅貨財玆說類夫語販夫賈豎之言非所以待豪傑奇偉之士也而數人之聽之亦太祖之幸焉耳嗚乎彼數人者誠何異於販夫賈豎其志實不出貨財田宅之間而已尙何豪傑奇偉之可疑乎若夫豪傑奇偉之士則固盡忠於君以保其國而忍爲玆叛亂以爲富貴之資也哉

太祖論下

處天下至尊之位者當存天下至公之心存至公之心則君子小人之至於前者莫能遁其情而匿其迹君子小人旣辧則天下無不可爲之事是以明君賢主所以生則致雍熈之治死則遺子孫以安者也漢髙帝之訃身後也曰蕭相國死曹參代之曹參死王陵代之陵少戅陳平多智可以助陵而平不可以獨任周勃厚重少文然安劉氏必勃也後皆如其言無不驗蓋髙帝於時以至公之心觀此數人數人之情莫得而隱故能逆料事幾旣明且哲如此也唐太宗謂朝之羣臣可托幼孤無如李勣故使髙宗以僕射任之與其盡忠輔治然武氏爲後盡殺唐宗室幾滅唐祚皆勣之爲之也夫勣於羣盜𨿽有將材而非臨大節不可奪者以太宗之賢亦難知之也惟勣累立戰功方加寵遇以私愛蔽其至公之心是以昧於顧托以取害於當時貽譏於後世也惟太祖也亦然太祖之信任趙普謂普吾社稷臣也所謂社稷之臣者爲國忘身侃然君子不以事君爲容悅以安社稷爲悅者也而普則庇姦營私徇情背義至使其君授受不明曖昧以死陵土未幹嗣子見殺社稷之臣固若是耶夫普之偏刻貪忌無君子之節太祖非不知也特以其輔翼有功溺於私愛是以累知人之明遺子孫之患不能無愧於漢髙也嗚乎彼之存至公則利隨此之溺於私則害至公私之間利害如是人君世主可不愼哉余又嘆夫太祖以聰明英武之姿開造基業而其所爲乃有類唐之代宗者亦可怪也夫君之於臣所謂辧其君子小人者最爲急也其臣誠君子也與之可無間矣誠小人也固非所當用然不幸其有功於國無可去之理則不可不思所以待之之道焉蓋小人之有功必恃恃則驕驕則恣旣驕且恣尠有不爲亂者所謂待之之道亦有以制其驕恣之心使之無至於亂而已矣昔漢孫程等援立順帝可謂大有功矣然程等皆奄官小人特利以自恃順帝知此是以就其爭功卽加震怒削官徙封遣之就國恝無矜念其恝無矜念者豈其少恩哉亦所以制其驕恣之心也夫順帝漢中才之主惟能一時不溺於私而其所爲便同英武自今觀之猶偉然可嘉也代宗乃不然元載粗鄙小人初無勲徳自以去魚朝恩有功驕矜自恣代宗知其然不思有以制其驕恣之心更俯從其非理之請至載罪惡著盈勢不容已又不能明討而誅之乃藏疏逺小臣於其省之中立黨人排以謀去載類夫小人之相排陷者豈帝王明白正大之所爲哉此所以爲代宗之庸愚也太祖之有天下也趙普固嘗立功矣然普以小人之量恃其舊勲多爲縱橫則不可不制也當其奪人田宅防臣言之太祖非權不能制其驕恣之心反辱防臣以張其气及其略無顧憚心不能堪下制罷之可也乃夜召竇儀誘之計普陰非儀不肯然後籌於盧多遜遜因得行其久蓄之姦計於是而爲之謀以黜普矣普之罷未至類於元載也而太祖去普之迹甚類於代宗之去載且以代宗之庸愚固無足怪太祖聰明英武而亦爲是之爲何也蓋太祖之初得位方徳普功縱其所爲一切不問此太祖以私愛蔽其至公於待普之始故不暇爲君臣之間杜漸防防久逺之慮也及徳普之心漸衰追思前日縱普之所爲無非可悔恨者普又不知自戢且復恣橫是以蓄憤積怒思以深刻治之遂入姦臣之計此太祖以私恩蔽其至公於待普之終故不暇審黜罸之重輕顧帝王之大體也然則太祖之於普始終愛惡一任其私是故逼於庸愚而不復自知矣嗚乎順帝惟一時不溺於私𨿽雲中才所爲便同於英武太祖惟不能存其至公𨿽以聰明英武所爲無異於庸愚公私之差得失如是人君世主可不愼哉可不愼哉

郡庠公試策題

問左史紀言右史紀事古史之體也然紀言者紀其言辭號令紀事者紀其動止事爲則爲職也豈常人所能任哉必也明足以窮萬物之理才足以適天下之用知足以通難知之意文足以發難顯之情然後能著善惡之迹明得失之故使後之人得以信之耳不然則善者不幸而不章惡者或幸而得隠不足以爲史矣史職之難有如是乎粵自左右史廢後之紀述者以言與事合而爲一左右史之體始混左傳傳春秋者名非史也其體則右史混於左史焉國語紀列國之語名非史也其體則左史混於右史焉左氏以下其體𨿽混而未至於大亂也及司馬遷爲史記創爲帝紀世家列傳書表志而左右史之體始大亂然自遷而後代之爲史者皆宗之豈遷之史乃賢於古之史乎豈遷果能任爲史之職如向之云云者乎不然何其累世而不知攺也蘇轍作古史以謫遷之非是已然有古之名而未能復古之體何也荀悅漢紀以紀名而多論司馬光爲通鑑編年祖左傳而論事似荀悅其亦不足於遷乎古人有言欲求右史之體考之書欲求左史之體考之春秋朱子之通鑑綱目學春秋者也其果左右史之體乎爲史之體合古今而折之其果宜於分而二乎宜於合而一乎諸君日於經學之餘從事於史必能深著其說請攄所蘊誠相與講焉

與王常宗書

行頓首常宗有道足下別玆屢日殊積懷思才有所羈使弗得朝夕相見亦可嘆也比體中何如寒燠不齊正宜寛廣自釋以加調防毋徒欝欝爲也士大夫生逢亂離已爲不幸困處圍城之中是重不幸也況足下倉卒非意誤觸於玆非不幸之尢者乎以僕之家居安處仰可以承父母之顏色俯可以接妻子之笑言猶或恍然動思則惕懼悚驚如狂如失乃知足下離膝下之歡絕室家之愛防防孤影客館蕭然不能不戚怨憂悲而忘鄕井之念也𨿽然此人情之所同而於道則有異焉道非固以矯情而逆性亦顧其重焉者耳今夫爲人之子則當保父母之遺體以紹祖宗之緒其事則常其責至重足下素所講而知之況足下之所負又不止於如是也太夫人在堂無他兄弟奉養承先府君付托之重而志有所未伸士君子之所爲須循合禮度則足下之責不其尢重已乎旣重其責其身烏可不自重也古人論調養之道云心閒則外患不入然則心不閒外患且入矧憂戚耶醫家謂憂甚則傷心心身之主也主旣傷百骸四體其得泰然乎茍不能寛廣自釋有若萬分之一食飲不甘起止不適吾恐其憂將有甚於膝下之遺鄕井之逺也徒爲無益之戚貽患於躬常人猶不可況所負尢重於常人者哉且以先府君積徳後必大今足下之才之學足以徴之𨿽母子暫隔旣不忘孝養之忱則天與善人必自有處烏可不自愛以靜竢之乎若云困厄浸久不得不憂則一城之中詎獨足下事己無柰何當一委諸命焉足下講道素明必計之尢熟又何說之待僕僕之說是謂薦巧於工埀獻聰於師曠多見其不知量然其忠則或可采也足下無亦取其忠而埀聽乎洗硯堂記一二日繕寫奉上余非面莫究

謝雨文

噫吳之農亦曰勞思山而耕岨【音苴山戴石也】而墾脂濡膏瀝僅免於饑蓋十日不雨則無獲矧欝陰久閟而驕陽扇威使稌之方者弗得興黍之褎者弗得滋所以衝衝怲怲於神而有祈信感焉而遂通玆答我而不遺甫潔圭之是進已陰雲而四垂倐雷而轟忽電而馳風蕩漂而橫厲澍渙汗以旁施惟涸載盈惟磽斯肥茁秀於槁發榮於萎繄無霑而不沛實有年之可期旣丰於公亦覃其私巵有防釀饁有新炊以饇厥眾以餉其師寧力之致皆神之釐可悃愊之弗伸而報謝之不時爰濯罍於行潦仍擷藻於淸漪庸三奠以見誠式九頓而陳詞瞻靈焱於寶轡庶明神之在玆

畫前詩引

聞之鏡中覩影得數十里於咫尺之間畫裏防山見千萬重於縑素之末非盈非縮何慮何思大而小之斂萬於一以小觀大一本萬枝曰解於斯心目無礙春云島嶼飄飄藻麗之章秋水江天蕩蕩空明之景緑陰淸晝白雪晴朝席上煙霞尊前林壑撫編如寂開卷粲然時則有若逸韻騷人醉鄕詩客風軒月榭雨夕燈宵各持所長墨芳牋瑩喚中山之毛頴召農之陶同防文塲相與從事交云得雋在適所宜古云醉花宜晝醉雪冝夜醉樓宜暑醉水宜秋引而伸之能事畢矣文規隱侯之裔英妙之年愛客好文解賞欣詠牙籖矗架縹帙盈牀按抑揚擊盞而歌皆交遊刻燭之賦奇珍異品己自成百福之香匳操簡舉觴要我發四時之春色攄詞忘陋領意攸陳

寄勝題引

詩本有聲之畫發繅繢於淸音畫乃無聲之詩粲文華於妙楮一舉兩得在乎此焉言夫畫也極山水艸木禽魚動植之姿言夫詩也盡月露風雲人物性情之理春生秋實一揮灑而已成地下天髙在詠歌而咸備以運其不見不聞之思遂成其可喜可愛之觀所謂言語精英胸懷邱壑者矣文權生學唫喜畫悅性怡情或以有聲引其無聲或以堪題麗於堪寫如大如小且方且圓萃爲一編名曰寄勝明淨幾緗縹瑤籖裊芳匳雲篆之香啜素盌雪花之茗時展而玩以樂逺賓之心載賦以歌庸適燕閒之興優遊弄翰談笑題辭

怡情萟苑題引

穠華粹色麗矣必松筠間之則麗而淸幽泉古石臞矣必彩翠羃之則臞而潤譬相人之術焉嗇而無餘骨丰而無餘肉斯足以入相矣此怡情藝苑所以富潤而淸修也若夫當靑妙之年處紛華之域乃能好文欣藝耽賞愛吟則是碧雲池館不徒美於春芳紅樹崗巒擬必成其秋實者矣以立得楓江之秀有萊子之歡以奉防甘之餘不孤遊適之興佳時勝地攄抱開襟雅韻古音手談口奕十日水而五日石鴻戱海而鵠遊天欲探象外之幽奇或吐胸中之豪爽非夫好者孰致斯哉是以明淨幾縹帙華籖時一展之情可怡矣𨿽然和而節也在乎好禮之家麗以則焉乃見詩人之賦

致聲

吳今以醫鳴而宏其聲者曰韓公茂氏實宋魏國忠獻王十一世孫也吳爲東南一都防挾藝術以遊揚玆郡者不少而醫其尢也然數醫指必首屈於公茂夫以都防之地醫復多於他藝術而數醫必先於公茂公茂之爲醫可知已公茂年未至耋老也耋老者之聲多後之夫年未耋老而耋老者之聲不先於公茂公茂之爲醫可知己予始疑公茂之致其聲之若是何以也洎熟之乃知其固有以而無足異也嘗見夫疾者之來求之也不視其所以求之之丰嗇也視其疾之亟否也否亟也非徒丰而且勢焉亦弗之先也茍亟也非徒嗇而且窶焉必弗之後也疾有弗治治必盡其情也藥有弗用用必底其良也此其疾之走之而聲之歸之也予謂其固有以而無足異也非耶髙陽許瀾伯予交也嬰疾之日加劇予告諸公茂公茂爲趨來診之咍曰是其幾不受藥矣然可治什一不可治什九吾盡吾情爲耳己而疾屢變隨變輙應之瀾伯竟得起噫公茂之急於義也素知之不因瀾伯始知之也然因瀾伯則固益知之矣瀾伯徳公茂之深而謂幣不足以將其誠言不能以究其意故徴余文以發之𨿽然不徴余文余得已於言哉余得己於言哉公茂也乃今而後益致其聲之宏矣作致聲

報施

有施必有報而報必視其所施皆天理然也嘗聞之積徳者後必大餘謂不然非所以報積徳也茍大者不知大之所自則必無所施無所施其報也亦竭矣故曰非所以報積徳也然則柰何曰積徳者後必賢茍賢矣必能知所自知所自必能有所施有所施則其報無窮矣鄕先正有曰自祖宗來積徳百餘年而始發於吾可不知所自乎又嘗曰不爲相必爲醫蓋存心於活人也非賢而有所施者乎故其子孫至於今而不替鄕友王爲善以醫名門三世矣其祖徳齋翁嘗掌宛陵醫政一時名人鉅卿皆所尊禮而寒門賤家有所請求應之如恐後防防之積固有在哉已而彥禮父繼以其道鳴浙河之西聞望益盛余嘗獲親之平和慈愛無滯於中視人呻吟如已疾痛其爲陰徳槪可知矣彥禮父歿爲善事兄立方如事父師立方教爲善如教弟子兄弟之間有怡怡之和悅有翼翼之嚴敬故其學業日益精活人日益多聲望日益著且重而爲善猶以爲未足彌加淬厲嘗兄金華朱丹溪先生著醫家書數十卷行世而傳後誠有以發前人未發之蘊使欝者達閉者開而疑者釋蓋大有功於醫矣且立言必本於人倫明乎物理知其由儒而入也曰儒其不可以學乎茍有得於儒吾醫其益暢矣於是復取經史眾說而兼讀之玩味討論懇懇無倦余每與之談觀其言之所向志之所趨將不至丹溪不己也於戱誠不至丹溪而不己積徳生賢餘言又可徴矣夫丹溪儒而有得於醫而爲善醫以兼事乎儒𨿽先後不同所至宜無不一也且今爲善之年校丹溪事醫之年又先數歲有志竟成寧不可至也哉玆喜余之言有徵又嘉爲善之志可尙故書以贈之

立志

居可逸之地而不自逸有善治之聲而益自治此其人之志可嘉矣蓋古之人恆自審其已者顧吾能盡吾之所當爲否也又烏知所謂可逸之地善治之聲也哉然可逸之地善治之聲未有人不樂之者也今乃有之而不顧焉是非立志以古人自期者曷能爾耶長洲張生文源年甫弱冠動止如老成人厥甫怡云處士愛之惟義方是教其外舅沈翁伯凝又與予交累代嘗遣之學於予予觀文源承奕世綺紈之饒無所爲而不遂其意可謂居可逸之地而乃益自朂勵講習彌篤至爲詩詞或設一言措一語意不自足則竟夕忘寐其不自逸爲何如持身甚嚴行髙而气和恂恂焉不宮褐之寛博人皆曰恭儉恭儉可謂有善治之聲矣而乃內外交謹凡體於身之禮一無少忤則其益自治者又何如耶夫學莫先於立志有其志則能成其功譬諸射焉志旣正體旣直良我弧善我矢必抵於正鵠斯可期於中不中將不已焉今文源之志以古人自期則必道益加修學益加進不至於古人不已傳曰立志以明道希文自期待孔子嘗論志不可奪文源立志宏逺而無所揺奪誠不至古人不已也可嘉哉作立志

半軒集卷二

謹案卷一第二頁前八行笑彼汨夫埃兮原本訛溘今攺第二十六頁後八行納萬象於黍銖原本銖訛珠今攺第二十九頁後六行當飲一酒主人奉見原本引訛飲今攺

欽定四庫全書

半軒集卷三

明王行撰記

石屏記

孔翠翚翟之文甚麗也而弗能堅雲霞華彩之文甚美也而弗能久繪繡綺錦之文甚工也而假力以爲之故予𨿽或睹之而不愛非特不愛而又少之以其文之著也惟山有石焉異於是精致而淸潤中溫而有文遇識者致之剖琢礱砥飾而爲屏則若渾淪始判而萬象列焉若月未生魄而山河鑑焉若敞綃帷而望嵩華焉若懸方諸而照華月焉其文之見者兀而舉然漫而偃然若蓊而樹若奔而瀧濃疑其邃淡疑其逺黝疑其幽蒼乎而古黛乎而秀廓者天淨漠者煙積暝焉如陰皛焉如晴涓焉如澄奇態瓌狀依微窅言可得而殫盡耶至麗而能堅至美而能久至工而不假人爲故予甚愛之重之敬而友之何友之友其有君子之徳也方其未遇時頑然混凡石而不自異而中之包含蘊蓄者自若也及見用而披豁呈露於初之包含蘊蓄者亦無加焉不幸或復見棄汨於泥沙淪於榛莽則於今之披豁呈露者又豈有所損耶世之士能含其文而不自見用藏進退而不變其所存則於君子不逺矣故予敬之而忘其爲石也若夫徒飾其文以爲玩誇其奇以爲美則斯石也有愧夫渤海朱叔重善畫而好事喜從文人才士遊有小石屛方不逾尺而溫潤淸古自言得之石偃山中而求予爲記夫叔重旣能知求余文而石屏又予之所愛可不爲之記乎且尙使夫人知予於斯石也非徒愛其文而以敬其徳也

讀書屋記

先王之政不修而小大學廢後之學者讀其書而已矣讀書者第欲以識其篇章通其句讀則𨿽髫稚無難焉然求其得夫讀書之要乃有垂白而莫究者以漢之碩儒老生猶未知其萬一也蓋讀書非徒誦習其章句講說其文辭必當因聖人之言求聖人之道由聖人之道見聖人之心也方漢儒當煨燼之餘追求散亡修殘葺墜著述累萬言而不止可謂勤且勞矣而卒尠合聖人之道者不究夫讀書之要也由漢以還虛僞日張崎嶇其坦平雕繪其完素紛綸授借各是其是學者莫知適從而聖人之道益昧昧矣炎宋旣興斯文之運漸復濂洛諸子出聖人之道乃明然程氏甫沒而門人已有駸駸於老佛者況無大賢爲之依歸而守陳編窺斷簡者耶曁夫徽國文公集大成而纉承丕緒決澄流導深源幽通滯達濂洛之道始大行於時迄今而愈盛今之學者讀其書而議論言說或戾於道者幾希不戾於道宜今之士可幾於三代而終有愧於漢何也蓋濂洛徽國之言聖人之心也其行聖人之道也襲其言不心其心談其道而不行其行欲無愧於古人得乎乃知聖人之道𨿽不外乎書而非徒誦習之可得也𨿽然先正有言以傳解經經通捨傳味之旣熟道在胸中並經亦捨之矣嗚呼此其爲讀書之要也與防稽唐君處敬力學而能文多識而好古以讀書題其講肄之所而丐予爲記處敬旣能讀聖人書求聖人道尙奚言哉顧朋友之義不可辭姑道所聞以塞其請

適軒記

適軒者髙平範徳謙與其賓友燕處之居也徳謙敬謹退讓喜從儒先君子遊聞人談說古今人物賢否興壊理亂是非得失之故聽之終日不厭治一堂以待賓客頓設茶荈蔬食必懇盡其勤厚以故士君子不靳友之及其友浸博日之來者多周旋不容於一室乃再徙之始購得鄰家隙地度爲園屋其中六楹旁爲翼捨而軒其前令髙敞明達植梧竹雜樹映蔚庭戶蕭爽心目至者咸悠然忘去徳謙甚樂之來告曰某之接奉諸君杖屨則是居也某日以處諸君日以萃焉可無名乎予問之處若萃也何如曰諸君之萃講學以相資某之處竊私其誨導之益則亦各得其適也予曰若然以適名足矣遂名之復求文爲記爲之言曰凡人有所好則必有所適然而聲色之娛逸遊之樂適者恆多焉其次學問切劘爲悅者非生徒之美弗能也徳謙乃知捨彼而取是亦賢已哉今夫人有樂於娛戱有樂於服田者方其適意時固亦無所辧及秋之至也娛戱者卒無所獲服田將不有得乎徳謙旣能適扵是使終始不變秋之得蓋必有望矣故爲之記而復勉之

先硯堂記

吳東南之大邑曰嘉定武林王君彞之居在焉其居有堂基構崇厚尊嚴固安題曰先硯之堂蓋居其先世之遺硯於其中也彞以書來吳道其所以名堂之義屬爲文記之按書彞之先本陳姓曽髙而上世以文儒爲宋官至祖吳山翁入國朝爲江浙稅課提舉襟度超邁嗜酒不羈垂五十始生子某是爲彞之考東軒先生也東軒生二年而母亡四年而提舉君歿孤防無依歸育於外氏年浸長資性明悟外氏欲子之稍祕其姓以是尠知其爲陳氏子也及其學修行優徳業聞著郡使者薦其才於宰相署爲儒學官皆誤姓之以外氏之姓堂帖旣下而甫克知固辭弗許因屢自辧之未獲釐正遂至於今焉初東軒君之就學也得家所遺之舊硯用之至夫學業底成歷官南北恆以之自隨厚借深函保愛彌至後病亟指以示彞曰吾卽死他無與汝言第姓之未復吾遺恨也陳氏故物惟此硯在汝能見是而思我陳宗必復矣勉諸彞泣而受並書遺訓而識之蓋將其衰服旣除陳詞上論以求反正焉先硯名堂所以示承先訓而不敢志也其書又曰吾家不幸中微先君子幼失怙恃然能間關自立思奮其身以紹祖宗之緒其亦難矣而彞則生長燕安早受家庭之訓洎乎從師交友所須無不備焉視先君之樹立艱難爲幸則旣多矣惟以才質庸下學行荒迂竟未能有爲以完先業此日夜所以疚心也況遺誨諄諄曉然在耳倘不克承荷以遺先君之羞其罪可勝負哉今玆堂旣構奉其遺言遺器合匵而藏之陳宗旣復則啟匱陳器敬誦遺言以復先君之命是彞之願敢請記之以爲朝夕之勉焉嗚呼若君者可謂能繼其先志者矣蓋自先王之政不修而古之宗法廢宗法廢故譜牒不明而姓氏無紀於是冒姓易姓賜姓及譌聲之姓出矣其間能致其根本之思而自歸於宗者無幾也玆觀東軒父子之所爲其不有異於人哉且夫一硯之微而君以遺言爲重嚴奉之如此則其於宗祀之系將不益盡其心乎有以知陳宗之復振必在於是庸書而記之

吳松漁捨記

吳松江名其源出自天目東北入於海其曲有姚城者地借松陵滉漭數千頃平波滂流煙濤風漪朝霞澄而夕景霽雲月蕩而魚鳥嬉景象日百變加有秔稌桑薴之饒萑葦蒲荷菇芡菱蓮之利而又逺攬玉峯近挹白羊穹窿橫山洞庭諸秀爽蓋佳境也吳蔡彥祥之漁捨在焉捨間林園翳水竹衡門茅宇通敞淸邃琴尊在前圗史左右是幽人隱者之居也而題曰漁人多昧其防予未識彥祥時固聞之已洎識而稔之始知彥祥嘗一出矣回瞻庭幃皎爾垂素於是愓然謝事歸養親焉夫養親甘鮮滫瀡其具也吳松澤國鮮食之美所聚彥祥寧憚於漁哉使其居山吾知其不憚獵矣且今操网持釣具入煙水以趍魚者豈必題其居題其居士而漁者也人奚訝哉抑又聞古有獵於書者矣彥祥好學而勤簡編在幾又安知其不漁於書耶漁於書以求其理漁於水以求其物求其物所以養其親求其理所以顯其親其彥祥之志也哉志也如是知養親之道者矣予方嘉之而求予爲記遂爲之書

佩韋齋記

防城髙君隅仲隱居虞山之陽力學自修常結韋以爲佩因題其齋居曰佩韋間請於余屬文爲之記余曰韋旣佩矣復題其室而又欲記之何也曰某之居是也俯可以見所佩仰可以見所題庶幾乎知勉焉復得君之文以朂之朝誦暮維則益不敢媮惰矣此某之願幸無致拒也余曰所爲佩韋者非慕古人之自儆者與曰然曰古之佩韋者二人焉曰西門君曰範史云也玆將誰慕者夫西門之爲人性剛以急故取韋之柔緩以自儆焉而史云則亦效西門耳隅仲之欲自儆亦因二人乎余嘗觀西門之沈巫治渠𨿽皆出於剛決而詞气雍和不威不厲亦可見韋之有助也然而能使民不敢欺則又非柔緩之所致也於以知其𨿽假韋以矯性之偏而能自適其宜不至於過不謂善於取物以自儆者乎若史云者𨿽云佩韋而猶亟隘亢厲詭激終身未嘗變焉於韋果何得哉是則同於佩韋而不同於所得也以隅仲之開敏通明自治不怠其所慕也必在西門而不在史云矣𨿽然抑又有說焉夫剛則必急柔則必緩勢之固然也急則易以敗緩則易以弛又不能無偏失焉故琴瑟之張也過急則絕過緩則不成聲車馬之行也過急則顚覆過緩則不前緩急之間固當有道矣佩韋者可不知是乎西門氏則能知而能行也已史云能知不能行也隅仲旣學西門烏得而不知是哉知是已烏得而不能行哉旣能知又能行固隅仲之所自勵而亦余之望於隅仲者也其謂何如曰君之言某之志也非君之教之某將何以正之哉請書之餘曰諾遂書以爲記

筮室記

事有常而有變語其常可因其已然以推其當然語其變則不可以其當然而計其必然也事旣不可固執其常又不可逆虞其變然則未至之事果皆不可以前知而思深憂逺者終不得解其惑矣此聖人所以慮天下後世而筮之法所由設也卜筮之書曰易而已夫易廣大悉備將以順性命之理通幽明之故盡事物之情不専於筮也至其決嫌疑定猶豫以開物成務非易孰能與於此哉由是言之易固不専於筮而筮非易莫以也然而包犧之畫易之象也文王之彖周公之爻孔子之贊易之辭也是皆己成之卦一定之書所謂居則觀其象而玩其辭者也若夫臨事以求一卦之象於羣卦之中觀三極之變於六爻之內以定吉凶據吉凶以決事則必假蓍以問焉傳曰聖人之作易也幽贊於神明而生蓍蓍神物也以故問焉而以言其受命也如響無有逺近幽深遂知來物然則易必待蓍而後吉凶以告非蓍固不可以問易也蓍其烏可少焉哉太山羊君某務學好修精於筮以占之擲錢求卦非聖人之意乃求聚蓍以古法揲之其將筮也齋戒沐浴以命蓍旣筮己虛心端意以觀象故其吉凶之衍有奇耦焉居處一室虛明安靜名曰筮室間請屬文以爲記於戱羊君之於筮可謂精矣惟古法是師而不流乎習俗宜其占之驗也顧惟筮之功大而易之理微余何足以知之而敢言之矧其妙又有不容言者將何以說哉𨿽然亦有以復於君矣夫易之爲書聖人立筮以爲教其言向吉背凶皆踐履進修之道也學易者可徒視之占決而不以反諸身乎管輅郭璞謂有得於占矣於易果何與哉窮理盡性以至於命此作易之極功能體之則幾於易矣以君之師古好修不可不知是也能知是則所謂不假卜筮而知吉凶者又當與之論焉是爲記

滄浪軒記

句吳呂君志學和厚詳雅務學而多文所與遊皆名人勝士締余交則友愛尢至者也間來告余曰吾友有呂彥貞長洲人也年芳茂而謹諄諄力學士大夫嘉言善議聽之未嘗倦蓋有志於學者也家處一室旁列圖史開軒臨水疏達髙亮題曰滄浪慕君之文已久無與爲介玆托某以請幸爲之記焉傳云不知其人視其友余𨿽不識彥貞然徵諸呂君則可以知其人文固不能辭矣昔者仲尼聞滄浪之歌曰淸斯濯纓濁斯濯足自取之也彥貞以是名軒豈欲因自取之義以自儆且自勵乎均水也或以濯纓或以濯足均人也或致尊嚴或致欺侮豈偶然之故哉名宗右族昌盛之時顯貴光榮希或與抗而爲之子孫者摧謝雕落流於猥下不得與中人齊是烏可諉之盛衰之數亦其自取然也至若家人編戶乃有奮發振厲不溺其習修飾其言行鐫切其問學拔出乎庸常之流而置身於尊髙之地者非其自取與然推是兩端可以知其名軒之意不苟矣彥貞其誠有見於是乎有見於是吾將見其學也如川之增矣

可竹居記

吳有道人姓徐曰子庠年老矣精明彊健業醫以自養居市門東卑垣委巷而室屋翛然循垣四周篁竹森植長梢茂葉拂戶牖而鳴淸風揺堦除而散疏月煙霞來棲埃罔至所謂城府之林墟區中之物外也余見而嘆曰信乎蘇子言不可居無竹是居其可竹哉道人聞之恍若悟解卽以可竹題其居來謁文爲記余謂道人隱者也又嘗爲醫者也竹何事哉𨿽然吾知之矣蓋醫之爲術治人之疾者欲治人之疾先淨已之心已之心淨則疾之來譬物之當鑑莫能自匿然後治之功可濟也今道人之居是無囂雜之煩有蕭閒之適外境己先淨矣外旣淨內其可不淨乎宜其人之疾若灰之澣垢無畱難也然所以去囂雜而致蕭閒者則又在於竹竹其果無助也哉有竹焉記之宜也道人之欲文誠以是夫言未旣作而謝曰是實某之志先生發之而愈明請得以朝夕諷詠焉余嘉其志遂書之

淸安堂記

東陽沈達卿氏居吳長洲之周莊奕世以來咸以勤愼惇願處鄕里治生修業日以優裕至達卿產益廣貲益饒勤愼惇願益甚而浸文以飾之他無所嗜惟蓄經書子史古圖譜法書名翰之迹樓而庋之籖軸彚列暇則左右閱視喜溢眉宇間曰此吾所以爲子孫者乎此吾所以自樂者乎聞者莫不嘉嘆所居之堂庭戶靜深棟宇宏晨光可辧幾席旣安子婦孫曽秩焉序進問興居奉甘毳怡怡翼翼四世一堂周旋而下上所謂禮法之家益將求夫庶幾焉堂之題間炳然有書曰淸安之堂以締交於余也嘗揖予西階以升指其題以謂予曰是書也示諸子孫而已非欲以自命也儒先大夫不遺而見教者多矣幸子日相親與宜見知爲尢深願得文以記焉予不能辭也蓋亦觀其家政矣外嚴敬而通融內懽愉而肅穆齒尊者不耽於滋味以極口腹之嗜年富者不惑於聲色而湛綺紈之習其欲則旣淡矣欲淡故神淸神淸故气和而體安气和體安故動靜語黙之間益可爲子孫之法矣則淸安也誠豈達卿一身之謂哉毎子孫之定省也恆謂之曰吾之與若得優遊於堂宇之下從容於閭裏之間無手足之勞衣食之慮者祖宗之休澤也可不思所以答夫祖宗者乎答焉無他使祖宗之業益昌而弗替焉耳今吾之年甲子一周矣茍得聞賢人君子之言且服焉而不自惰況年之盛者顧不日親夫明師良友以成其學耶益昌祖宗之業吾今有所望矣子孫咸俯首受教退則侃侃各存其自修之心焉於戱學之一言其淸安之基本乎夫學所以明理以自治也理旣明斯欲愈淡欲愈淡斯神愈淸神愈淸斯气愈和而體愈安气愈和體愈安斯學愈進學愈進斯有以遺其後人則淸安也豈特示今之子孫今之子孫將各示其子孫矣淸安之承承而來曷可量也祖宗之業不由玆而益致其昌大已乎則淸安也後將有以名其鄕者矣是爲記

心逺堂記

予嘗觀夫君子之澤矣其出之者深斯其流之者逺也後人能承其先世之澤而益爲先世之爲則其澤也愈逺而無窮矣昔人之基也而我堂焉昔人之菑也而我播焉則必致夫構之成而獲之實不惟使先業之無替將益加之光美焉則其爲子孫也誠克盡纉承之道者哉若松陵張氏其亦庶幾於此矣松陵吳屬邑也其地有儒林瀕太湖之陰張氏之居實在焉張氏貲素饒宗族亦盛先數十年時有以翰墨著稱者爲心逺翁心逺字淸夫防達明秀與遊多中朝巨卿湖海知名士嘗受書法於吳興趙公己造其堂嚌其胾矣方被薦北上除貳山東之魚臺忽有歸與之賦時人髙之鄧匪石虞邵庵咸著文以爲餞翁旣歸優遊鄕裏以文墨自娛題其堂之顏曰心逺人因以爲號焉今觀其所自賦與姚江村黃文獻諸公所爲賦心逺堂諸詩亦足以想其風度矣心逺之孫有名琦者端厚有爲不事紈綺乃辟其故居而擴大之仍新夫心逺之顏以示不忘先徳也間因予友信庵簡以告予以謂自有玆堂以來大夫士爲之詩歌者多矣而未有記之者也冀得一言用垂永久故不揆以請焉余不云乎克盡纉承之道者乎張氏蓋琦其人也琦之聲聞亦稔矣及是舉也蓋以充所聞之有考也且夫前人之造其基業而爲永久之圖者固有望於子孫之賢也然子孫之能修其世業而不孤其所望幾何人哉非夫先世之徳積之厚出之深而流之逺則其澤也有時而旣矣由是言之則張氏之先積徳之厚爲何如耶余所以不辭而爲之書俾傳之子孫將益光其先業以致無窮之澤也哉

常春閣記

靑陽之發育固一歲之端和气之沖融乃四時之貫蓋和气爲春之本而春又時之本和气之貫乎四時是春之行乎四時也夫溫熱涼寒時之敷施有節生長收藏時之功用無窮自其有節者觀之見疊運之恆殊自其無窮者觀之知貫通之惟一一者非他和气而己和气之所在春之所在也四時常和卽四時常春矣四時常春此功用之所以無窮而處身之所以當效也與吳興沈由規予友也其所以自處吾知之矣何自而知之自其名閣以常春而知之蓋閣也其退休之所也知名退休之所以常春斯知以和自處矣知以和自處則親親之節豈外是哉然而一歲之中旣有溫熱涼寒之節一日之中又有旦晝夕夜之節夫節所以適其和也有其節斯能致其和焉由規欲何以親其親哉吾意其仰承顏色則思其防甘之奉燠寒之問疾痛癢屙抑搔之節焉其退休於閣也則思其飲食之宜居之謹賔敬拊循雍睦慈惠之節焉迹玆以往蓋將無所不節無所不節斯無所不和矣噫是其名閣之志也與閣之得名旣久祈予記之亦久矣顧未能如其請也玆始諗之玆說焉由規作而曰斯言也誠某之志也請書以爲記

春艸堂記

春爲四令始三令皆所以終春之气不有其始則無以爲終是春之气亦大且博矣凡物一受春之气以生而艸則其易生者艸之生也一旦蔽原隰信宿窮蒼莽其非尢易生者乎以易生之物而受博大之气天地間無隙壤矣然春生物不自徳而受其生者則徳之也天地者萬物之父母而春者父毋之生气受其气則當知其所自出一艸之微猶然而非艸之微者其謂何哉人於天地間猶艸之盈壤地也艸盈壤地猶不忘其所本況人靈於兩間顧可忘其本乎天地者吾祖之所本吾祖者吾親之所本而吾親吾之所本也吾之所本報之宜如何耶卽其能爲而爲之不遺其餘得爲而爲之不至於過亦足謂報之與古人所以興寸艸之心難報三春之嘆也嗚乎昊天罔極終能遂其報哉𨿽然盡其道以自治存其心而不懈亦孝子之善處矣溫陵陳彥防氏題其奉親之堂曰春艸徴余記其義也書以貽之

靜者居記

張君來儀之入吳也予得內交焉見其沈厚衝黙心甚敬之洎詢其鄕則九江著姓世以儒素相承其來有自矣君旣壯去鄕溯江逾浙受易於山陰尹夏君仲善甫曁卒業四方兵起道梗不得歸因僑於武林之東裏閉門謝客以學自勵大夫士希得見之或曰是靜者不可混也君聞之喜遂以靜者居題其室及來吳屬予爲記曰使吾得勉焉以無負名吾者噫君之志善矣哉顧予庸陋何足以言之𨿽然願交於君而不獲者有矣予顧得執筆以奉之詎非幸也其亦敢終拒乎竊以聞於先哲者復焉蓋凡人之性𨿽有靜躁之殊而其同得於天者則本靜也以气間於有生之初欲蔽於旣生之後其本靜者始汨焉君子之爲學將以擴其物欲之蔽正其气稟之偏而反乎其本靜也故學焉而有成則恆在乎靜有非躁者可得而同矣昔者孔門之子張已有聖人之一體惟其過髙務外難與並爲仁況其下者乎以子張之量髙志彊固不至於躁較夫深潛純粹終日如愚者則有間矣此聖學之傳所以於是而不於彼也故程伯子云惟靜者可以爲學叔子亦毎見學者能靜坐輙嘉嘆之周元公則曰學之要一而已一者無欲也又曰無欲故靜𨿽其意各有在然惟性靜然後能靜坐能靜坐然後能存養擴充由募欲以進於無欲也無欲故靜則其靜也大矣嗚呼此大賢之事予烏足以知之而敢言之耶然而自眾人學以至於聖人則亦不外乎是矣今以君之生質之美而復加之以操行之髙問學之篤如此譬猶駕良駟而騖通衢亦何所不至尙奚負其人之足慮哉若夫動靜本原之理具於大易之書君日講之必詳矣又不待予之勦說也是爲記

蜀山書捨記

吾郡徐君幼文爲人淸介有气節立志髙逺博學多聞見喜爲文詞古詩歌以自適年甫壯遭時多虞不克施其志乃避地於吳興之蜀山立屋以讀書焉屋成徵予文爲記未果爲也歲乙已春君來吳復以記請至秋又請焉余謂之曰春秋之法常事不書非不書也不足以書也今夫爲學必有講肄之居人事之常耳君以讀書而立屋焉非常事乎而汲汲欲記之亦有說與豈是居也有構締之精刻琢之美丹雘之藻麗足以記之與則務外而遺中絢華而棄實於學蓋有損焉不可也豈以山之髙可以資覽觀溪之深可以事游泳泉石之奇秀可以供勝賞之樂爲足記與則未合乎藏修遊息之義而先致夫玩物防志之失焉不可也而君欲何記哉君曰皆非也惟僕以不敏之資以荒於學恆有歲不我與之懼今幸得溫其舊習於閒靜之所故欲識其歲月於壁得朝視其所識而自省曰居於是幾何日矣學其有加於初乎夕視其所識而自省曰居於是幾何月矣繹其有加於初乎不敢望日有進而望月有進焉不敢望月有進而望時異而歲不同焉則僕之願也子何不成吾之願乎余聞之瞿然而謝曰斯過矣交於君而不能知君之志有是哉予之陋者尙足爲之記乎𨿽然君之命亦不敢終拒也遂記之曰徐氏蜀山書捨其建也始於至正二十有四年歲甲辰秋九月某日其成也距始建之日後幾十有日焉入而居之則又後於成之日幾日而當某月某日也

石林書捨圖記

吳城西多山其名師者於城爲最近望之其形若獅然故名其山多石而少壤艸木皆堅瘦疏碎其挺然以修蔚然而林者皆在乎山之麓而麓之陽則石林書捨在焉書捨者同郡周伯常之居也伯常居於是耕鑿桑麻以養其親讀書爲學以娛其志宗族旣以言其孝交友旣以稱其良而裏閭鄕黨亦有善人之舉焉親旣歿居以兵毀遂擕家比南僑於濠郡而其晝而思寐而夢未嘗不在乎師山之麓焉曰吾親不可得而復見矣然吾之鄕猶在望也吾曷時而歸吾鄕耶其友有聞而悲者爲之繪其故居之狀爲圖以貽之於是伯常朝而向夕而面不是圖之或離也曰吾未能歸吾鄕覩此可以少紓吾思矣因托其友羅可道求爲是圖之記嗚呼繪畫不足記也然人子之心孰無之故鄕之念孰忘之予𨿽獲朝夕奉承乎膝下之歡蹤迹不出乎鄕井之外然豈可以吾之幸而遽不防人之不幸也則是文也𨿽欲辭不可得而辭矣爲之言曰人之所以爲人者以其知所本也本者何父母之謂也記曰入裏必式非式乎其裏也父母之等夷所在也詩曰維桑與梓必恭敬止非敬乎桑梓也父母之鄕之產也父母之等夷所在必式之父母之鄕之產必敬之況於父母之居乎今伯常親歿之後旣懷永慕之戚況親捨復毀得不重其戚與則其寤寐不離乎師山之麓者誰不宜哉若伯常可謂知所本矣且夫人之於交友也樂爲之樂憂爲之憂庶得交友之道焉今繪圖以貽之者旣欲紓其憂而求文以記是圖者亦以慰其憂則二人者可謂知夫交友之道矣伯常旣能知所本二人者又能知交友之道是皆有典常之系焉予可己於言乎伯常也觀是圖而誦予言可無槪之繪盡所視爲文辭也已是爲記

處庵記

古陳姚君家吳城中辟燕居之室靜深隱奧題於顏曰處庵嘗坐予而指其題曰將以自警也願得一言使朝夕誦之幸也敢望已乎客有囅然於坐曰夫名然而實不然非也實然而名不然亦非也以君之才方將奮厲磨淬激昻軒揚出而爲世用史而士士而大夫發其蘊以行其志使上有所裨下有所惠也命以處焉其名之然耶果實之然耶或曰不然也世固有迹處而心出者謂之處可乎迹出而心處者謂之處不可乎因其迹以質其名究其外以遺其內矣予曰噫名實之論得矣內外之說韙矣然皆不明其題之之義也夫世之事萬變而無窮日往而弗息以無窮之變而弗息之求則將何以得之哉要在處之而已矣然求而弗息固無不應之道變𨿽無窮而有一定之理以一定之理而處無窮之變無不得者也今君好學慕義周謹詳密懼有茍焉之失故自命以處焉則處者審擇愼處之謂豈隱顯之謂哉君來朝視其題曰處乎夕視其題曰處乎是能服如之何如之何之訓者矣言未旣君作曰潛有心而子度之至矣請書遂爲處庵記君名字處道云

來徳堂記

東吳李君士明嗜學修行尢精於炎帝軒轅岐伯之言人癃疾聲聞著揚大夫君子咸敬禮之君之所處琴瑟是陳圖史在列題曰來徳之堂以予友之深也徴爲之記辭有弗可因究其故焉蓋君之爲醫授受於莊先生子正先生吳興人早孤而貧克自力於學通某經連試有司連屈落魄江淮間無所遇乃更事醫醫之道殊振以來徳名其寢有子多病指謂君曰是兒非壽器吾後不知所托如至不幸實有望於子君敬諾焉先生沒果無後君旣畢心防圖像奉之家歲時修禮惟謹玆以其名堂者亦以示不忘也嗚呼吾於是有所感矣自世教衰風移而俗下相師之道不篤昌黎猶未知籍湜輩能不叛去否程氏門人淫於佛老者有之今君於先生受醫業耳顧懇懇若是其所謂君子者乎然古有感人之徳而以其姓名其子者矣有慕人之賢而以其名名已者矣況師弟子間耶則君之名堂亦宜矣𨿽然寧獨是哉夫徳者吾之所得於天者也惟不能操而存之故有已焉失之者茍一旦反求諸己則其徳復爲我有不待求之而自無不在此庸人聖哲之所以分而學者所當盡力者也今君能因名堂之義而益加反身之功則君也吾見其不獨擅聲於醫矣是爲記

三事記

余平居暇日喜聞四方士大夫談說湖海間舊事然奇迹異狀多莫能記惟三事𨿽非奇偉然可爲學者勸戒故著以記之初聞祝寧事祝寧者濮陽鄄城少年也多力喜擊鬭自爲兒與裏中兒戱相格一里多異下之年二十爲母家報仇殺人亡命走潁川潁川富人談公子故與寧善寧主之有繆鐡者本鍜工以善槊聞齊楚來潁川川豪爭辟捨捨鐵寧慕鐵久將就之學防公子亦迎鐵師之擇日具禮再拜跽請曰願爲弟子幸賜教鐵不爲動直曰諾寧見黙曰乃爾屈耶欲無學然不忍捨又憚屈乃窺其教公子用槊時識其步趨進退刺伐之度私習之稍久自謂術已至欲當公子詰朝謂公子曰吾在鄕有槊名子今事槊可共角乎公子己盡知其情狀不欲言弗許寧請堅甚公子不得己起與角因自計盡用吾術必殺之不忍也乃畱其術不出槊甫一再交佯不勝罷寧以爲已實勝卽大喜自任槊矣汝盜起潁川募兵擊之寧拊槊曰有所售也公子知其術未善固止之寧奮曰吾槊此不用用何時耶遂應募直撓賊爲賊刺心死後聞曼仍事曼仍者宛陵革履工也仍少時父使學制革履革履師性急仍瞢鈍動不能知師意指被斥者數矣仍意愈下終不去師後更憐之竟教仍成技焉仍技旣成制履務精好然家在杜厠巷中巷委陋人鮮知仍以故履不恆售或謂之通途可售耳仍曰不然意吾履未精無他也乃益擇善材愈精制之躡仍履者覺堅好倍他履不易敝浸以相傳曼仍履遂大售家致饒裕仍死子繼業之遭亂乃絕後聞堵郎事堵郎者豫章人其父大賈也堵郎生四月父出賈年十七未識父獨與母居家貧母死無以自活爲人傭不任傭作亡去依父故所使牧奴奴業爲馬醫教郎馬醫術郎自恨窮苦甚勤厲學可成父返郎卽自棄馬醫歸父使就奴卒業郎曰幸大人歸非乏財也猶事乎娖妮技乎竟不學頃之父死用浮屠燃燈因火家盡燔卽復困厄里人爲嘆曰使不廢馬醫豈憂衣食哉郎聞亦自悔後轉徙不知所之時有徐娩亦豫章人徐翁女也徐翁家貲巨萬無子獨有娩修組織事日不輟家人曰豈少若物乃自苦耶娩曰固當習耳且富可保乎後家果廢娩夫死不更嫁遂以女紅自養終身鄕人至今道其事嗚呼是端可以勸戒矣祝寧恥再拜之屈不求其術之要致殞其身世之學不務師友更自用以昧於事者其害豈異寧哉而學不患其質不美患志媮耳志旣堅無自足意鮮不成者於曼仍事可見己堵郎勤始棄終知顧不如一女子良足嘆也今夫學者乃或自廢視堵郎其少儆哉

江村逺意樓記

吳長洲之周莊有髙年焉曰陳和之登七襄矣神淸體彊耳聰目明視年之相若者然不侔也蓋其動容舒徐不局局於所必爲汲汲於所必得遇事之來泰然以處未嘗窮究而畱滯此其壽考之繇也家有一樓余嘗登焉可以徙倚而敖嬉可以眺遐而矚逺可以冩幽懷散煩欝而未有名也爲題之曰江山逺意客有見之者曰逺意之防果安在哉豈因其前挹羣山後瞰長泖左秀水而右郡郭耶其將覽天表之遊雲極目中之飛羽延朝光而入戶畱明月以當楹耶不然則以其汀煙浦雨沙藂水實秋遡景舉席而揚舲者一望無際焉耳逺意之防果在是乎余曰然子之所陳誠逺矣然其逺也目及之逺而已獨不聞夫源之深者其流長本之固者其枝盛積之厚者其蕃乎今和之之子也皆挺然有爲孫也皆森然成立而能以耆耉之年享其安養非有所積能如是乎古人以有子爲萬事足況有孫乎況有曽孫乎況由玆以往承承而續繼繼而蕃乎此其逺也始爲逺矣豈目前之謂在外之景乎哉題之防攸在客方媿謝和之喜予言善遂書記之

靜一齋記

居可欲之地見可欲之事而不爲可欲所誘當華盛之年有華盛之資而不爲華盛所溺者此其人亦可尙矣大可欲之與華盛人之易得而誘易得而溺者而乃莫之誘莫之溺也非其生質之美學習之正能之乎然質美矣必美而沈厚學正矣必正而専精斯其爲可尙已蓋非沈厚則易以動也非専精則易以貳也易以動易以貳又烏能保其終無誘溺之患哉此有沈厚之姿而能致専精之學者所以爲可尙也東甌花用端湘陰湯時中之友時中嘗與之來見詢之貴家子也侍其親宦畨禺居之蓋久矣畨禺古南粵之地其人與物美麗而繁富乃其俗然其可欲之與華盛何如也而用端以英妙之年挾貴遊之資在他人固已忘其誘溺矣用端則恂恂敬飭自奉若儒素顧乃從士君子考徳問業焉豈余所謂質之美學之正者乎不然何爲而異其倫也一日來告曰某在畨禺時儒先長者不遺愚陋者有矣今玆違萬里來遊吳幸愜平生之願又獲承下風於君子良自慶已家居有齋題曰靜一茍得一言教之使有以佩服焉非至幸乎然不敢望也噫用端誠所謂性姿沈厚而志學之専精者乎則予不可靳於言矣因謂之曰夫靜萬事萬物之本根也故曰人生而靜天之性也性本靜爲學蓋以復其性也可不思所以靜乎能靜則心湛然而純一心湛然而純一則事物之來應之各循夫天理而性可復矣是靜一之義也此用端之所嘗聞而以之名齋者乎用端姿沈厚若是學専而精則益進若是名齋之義可謂無負矣𨿽然嘗聞之矣靜之與動猶本與末非兩事也言夫靜如明鑑止水可也槁木死灰不可也欲如明鑑止水亦有其道乎曰敬而己敬貫乎動靜存養省察在其中則靜一之功捨是將何求乎今欲無負於名齋之義其必勿遺夫敬哉用端作而曰至哉論也幸得聞之請記之以佩服焉

雪坡記

雪坡者吳長洲韓髙士可立之號也可立通有熊老氏鄭列蒙莊之書究明其學著聲殊籍甚其所知皆縉紳大夫湖海勝流與遊方之外之名徳也予友李修乃其同邑同道而同志者來告予曰可立以雪坡自號儒先君子多畀之詞章請一言記之誠嘉寵也敢蘄少注意焉予嘗聞之欲知人而信於已不若信於人蓋已之得之者少人之得之者多也毎得之湖海之知可立者詳其爲人寛厚而髙亮胸中灑然纎芥莫之畱滯也因以質修修曰是誠然然則自處甚髙而煦煦然者令人可近自治甚潔而藹藹然者無靳於人此又吾可立也予然後知若人之爲有以稱其雪坡之號矣夫雪之爲物當陰之時而自潔其皦皦之質若不可犯矣然與陽和俱化有潤澤之益焉坡之爲物由卑而寖崇無斗焉絕物之意故其土溫厚有產物之饒焉當雪之委於坡而坡之承夫雪陽和旣闓則其潤澤而產生者蔚然矣今可立自處者髙而令人可近自治者潔而無靳於人是其學之誨其徒徳之薫其友猶所謂霑夫天澤之益而資夫陸產之饒者必多宜乎縉紳士夫名人勝流咸與之遊喜談樂道之也此予謂可立之爲有以稱其雪坡之號也與夫人之道夫可立者如此修之請又加勤焉予獨得已於言乎因攄予所聞以爲之記

筠谷鄭氏墓祠記

衢之開化曰金溪有山曰奎婁峯其下曰筠谷故儒宦家鄭氏居焉谷口則學錄公之墓也其子瓛等卽墓立祠以奉公之神孫團筮仕以使事抵吳告予以其先世之故請書志之按學錄公諱鈞字汝一世衢人祖明夫宋咸淳癸酉進士父師吉元徽州儒學正卽筠谷府君也筠谷君早孤育於季父介夫典教江陰故公以延祐丙辰生江陰之定山天質旣美滋力於學受經於白雲許先生之門人應至正甲申鄕試以貳榜任本郡儒學錄人皆崇之尋退居筠谷下聚教族人子弟鄭以儒業著稱者率其弟子也大明洪武戊申公年五十七九月庚寅以疾卒娶葉氏前翰林學士天麟之孫𨿽生貴戚而儉勤謙抑宗黨是則先公一年生後公五年歿子三長卽瓛次瑄次玒俱克家孫五長卽團次圞圉圃囦卜地得吉防玉砂金泉之秀以九年臘月朏合葬焉實今墓也墓旣盡其邱封之禮祠又廣其嚴奉之敬知其後之益昌於是而徴焉於乎予復有他徴矣觀典教翁一綱二十目之書撫捲輙爲之太息當是時廷臣豈無任言責者而乃固本根正綱紀披肝瀝膽剴切懇至顧非疎逺之臣弗得聞耶此天下有志之士所以扼腕慷慨想望傾慕之無已也然翁位不滿徳僅宰百里而終筠谷嘗少施而未竟其才學錄公嘉惠後學至賢良宜有發舒矣而志不在於華耀好還之道果何如耶𨿽然其理間有在矣今團以英妙之年善於其職公防勤愼通敏而端確稱其爲故家子孫也其進豈可量哉好還而益昌其後將不在於玆乎則予之所徴蓋有不誣者矣因其請倂予之有徵者書焉

半軒集卷三

欽定四庫全書

半軒集卷四

明王行撰記

彞齋記

吳長洲沈伯凝氏好學而勤於古鼎彞尊惇之器金石法書之迹以至於圖畫像物珍異之玩一見輙能別識定其久近髙下是非良否之自湖海間號稱好古博雅者無不嘆其知鑑家治一室左琴右書燕幾在席題曰彞齋於其奉親教子之餘是休是處間嘗求予發夫義未有以復之也旣而詢之曰所謂彞者與生俱生性所固有之常不增於聖人不虧於常人者也復何言耶且觀子之處家矣於親欲以盡其孝於弟欲以致其友於子欲以嚴其訓於外以和於內以肅固有之常玆見諸天倫已而又書其題焉則有言無所加無言無所損欲何言也耶伯凝曰然聞諸先生長者中人之資理易昏而欲易熾理易昏而欲旣熾所固有者冺矣況下質乎故書於題朝夕瞻焉以自省而求夫固有之存願得語其要也噫伯凝誠可謂好學者矣好學而需言予可靳乎先哲有遺訓矣欲存其固有之常莫先於格致之功格致所以明夫事物之理也伯凝旣多知鑑已推而廣之復何難哉夫格致以明其理然後力行以踐焉固有之常其不在乎彞也今旣見其書於題將復見其有諸身矣伯凝作而曰教也如是敢不勉諸請書爲齋之記洪武十四年冬仲吉

南村記

石湖之南有綺川焉圖經所載也今迹其地蓋所謂莫捨者已村之聚三數百家前瞰具區後倚郡郭吳淞徑其左橫山峙其右亦勝處也予友張季璉之居在焉季璉開敏有才具倚事談賞意度豁如學問旣勤而文辭尢所嗜好自締予交見其日進而不已也嘗謂予曰靖節移居有云欲居南村非卜其宅樂與素心之人賞奇文析疑義耳言契於心地復相似今以南村自命矣予因笑曰家林去子之居裁一望𨿽不足自謂素心而文義則嘗從事矣來往無艱數與晨夕其可乎季璉聞之大喜是以不見未嘗不思見之未嘗不傾寫也他日至其居揭所謂陶庵之下有石屏樹其側髙可逾丈上刻八分書南村二大字字體類陳文惠公惟古勁過之下復小字書陶詩移居章首語石已多皴瘃非近時物也予甚異之季璉曰適得之耳因出其所記石陰文讀之事頗奇曲折見其記予然後乃知事固不容於偶然而亦莫非偶然也惟其偶然而始見有不偶然者焉昔聞有名其齋而不能自處者後之處其齋者名適應之嗟夫名齋者豈虞後人之應之而應之者亦固無意於處其齋也季璉之得斯石偶然耳而當時之刻石者乃適爲之役焉此偶然而不偶然者見也𨿽然司馬長卿多文士也乃慕藺相如而名其名先長卿時亦有名相如者則文非所長也其亦同長卿之慕耶北宮黝似子夏而名未必同子夏欽鄴皆字子夏其果似子夏乎今季璉有契靖節之詩因以自號而刻斯石者其亦有此契耶是不可知也不可知不足論予則有所感焉綺川𨿽載於圖經而其名久不顯以無足爲之表著者也今南村之名因季璉而已著後之事圖經者吾知其以南村明綺川矣季璉曰茍如子言願爲記之以爲後徵遂爲記

佳聲樓記

凡聲皆足以動人而不能明動之之義聲而能明其義其惟言乎今夫聲之大而逺者雷也能動人之敬畏而不能使知敬畏之理聲之微而切者虫也能動人之悲思而不能使知悲思之故聲之啁雜以讙者鳥獸也能動人之愛惡而不能使知愛惡之情聲之和暢而舂容優柔而窅者風與竹樹遇也能動人之愉懌憂傷而不能使知愉懌憂傷之道也嘗聆於樂矣五聲十二律更唱疊和以爲八音之節蓋繹繹然相續而不絕也及登歌也乃獨諦夫人聲焉以其辭之明而義之著也則人聲也其動人之至者乎古之人曰家有讀書之聲便佳矣所謂書詩書易春秋禮樂聖人之言所載讀而味之因其言究其理明所以爲人之道以善諸已以淑諸人者也夫人聲動人之至者聖人之言又人聲之至也則聞之者烏得不感發興起而嘆其佳也哉長洲沈達卿予友也志於教孫其子伯凝也勤於教子從予遊者曰程曰巽曰衡所謂孫若子也結樓面陽窓明幾淨講習之所於也朝而瑯然夕而泠然髙下抑揚詠歌諷誦諸生之讀書也過之者莫不聳然駐聽曰佳哉聲乎予聞而嘆曰甚矣聖人之言之感人也豈惟古人聞而佳之今人聞之者莫不佳之也於是以佳聲題其樓焉逹卿父子乃前曰諸生之幸也承教於明師斯樓之幸也獲題於君子教旣明勉其學以無渝題之著成其名於不朽茍得一言可以兼之矣嗟夫教之矣有不勉其成乎題之矣有不期其逺乎此固予之志也遂書以記之洪武十五年冬九月吉記

韙軒記

是與非公天下之論也而非非是是乃有未易公者焉亦在乎明夫理而已矣理旣明則似是而非似非而是者不能惑吾之中而事有不可別者乎然而其父攘羊而子証之其事則是其理則非竊父而逃以避士師之論其事則非其理則是茍非學也烏能明夫是哉吳興沈生文矩資性通敏讀書賦詩出流輩嘗從予遊毎見其學日有進焉耳矣而處乎重慶之下熈熈怡怡家居嚴密棟宇宏邃其講習之所題曰韙軒來告曰生離講席日有荒落之懼願得一言以爲朝夕之警焉於戱文矩其果志於學已乎夫韙之爲言是也茍求夫是則無不可爲之事矣然事之未至也講學以明其理則事之至也𨿽不求是自無不是矣茍怠於學而理不素明則𨿽欲求是又烏能得夫是哉然則欲求事之是當先明夫理欲明夫理當益厲夫學也今文矩以是名軒朝夕視之思無負其義則學日益進理日益明處事日益精而徳業日益新矣𨿽然平地爲山𨿽覆一簣進吾往也豈假他人之力哉此予所望於文矩文矩亦當是予之言也夫

居易齋記

易古訓平夷也考之於經有與簡並言者矣有與樂並言者矣有與和並言有與直且諒並言者矣而子思子之書曰君子居易以俟命釋者謂易平地也居易者素位而行俟命者不願乎外不願乎外斯能素位而行素位而行所以不願乎外也而必曰君子者非君子不能也然平易之地常情不能無忽焉惟忽乎平易之地故有用智以求勝任數以使物者役役焉日勞其生以爲勝可得而卒莫之得以爲物可動而卒莫之動以至於气疲神瞀乃徒嘆夫力之不及也噫豈力之及不及哉理有不可違耳能知理之不可違而夷然居平易之地富貴貧賤壽夭禍福一委之富貴貧賤壽夭禍福而弗之計弗之計所以恆優遊有餘而迄爲所謂君子者矣沛國朱某父家姑胥之長洲有爲以小篆法題其所居之齋曰居易來求文記之旣爲之敷其義而復告之曰齋居之題非徒爲美觀記之之詞非徒以誦說要必體之於身也今某父齋顏之題如是必能書予之文揭諸壁間朝夕於焉以玩夫居易之義其將有所得矣有所得更當爲攄其蘊焉是爲記

何氏園林記

吳城與杭相去逾三驛宋都杭吳爲近輔地衣冠舊家多居之橫山公有別業在今閭邱坊內人喚爲孟園思陵常書城市山林四字賜之可以想見當時之景象矣宋亡園廢釋某者得之搆爲僧捨謂之廣慈庵土木華盛矣洎吳內附庵盡毀爲棄地者十五年而屬之何氏何氏防稽人居吳且三十載醫其世業也年開八袠學博而得其要術精而妙於用已疾無畱艱者故𨿽字朝宗莫或輙字之惟稱可人翁焉翁旣得是園積土爲邱象越之曲山阿蓋其舊所居處也因卽其名而名之曲山山之左有礫阜曰玲瓏山山之麓有泉林有茶坡有按花塢有杏林有藥區至於桃有蹊竹有逕涵月有池藏雲有谷而曲山之南則將築爲丹室辟爲桂庭庭外爲松門門之外曲澗繞之石渠通焉園之雜植龎萟亦皆森蔚蔥蒨紛敷而芳郁日以淸勝予總爲目之曰何氏園林大夫士之遊觀者咸謂變廢區爲佳境翁亦勤矣多詩以賦之翁嘗與予步園中笑曰園之姓孟時固不意爲僧居也僧居之盛安知爲棄地地方棄又豈期夫歸之吾而獲大夫士之歌詠哉旣往者如是未來者不可知丹室有成足以安吾之暮景余則非所計矣予聞而嘆曰翁眞達人也盛衰消息相尋於無窮君子固不較也然以孟之崇貴釋之殷富盛衰之理有不可違者矣今翁之治玆園𨿽多淸勝而不求夫悉備不至於甚盛聊假之爲歌詠之資以樂其天爾代謝曷從而致耶況醫多陰徳嗣續有弗替豈孟之與釋所得而擬哉然則何氏園林吾將見其爲永久之傳矣翁喜曰論至於斯可無記乎遂書以貽之洪武二十一年春二月甲子

采菊亭記

萬物囿於气化而不自知惟气化何如而已矣故潛焉而莫之飛植焉而莫之動菌則晦朔之不足木或千齡而有餘是孰爲之者哉謂有爲之者不可謂無爲之者亦不可謂無爲之者不可果孰爲之也耶亦气化而已矣今夫百谷之實飽人之腹一也而有先種而後熟者焉有後種而先熟者焉花卉之色悅人之目一也而有物生而卽榮者焉有物成而始秀者焉物成而始秀惟菊焉耳蓋榮於物生之時眾所同秀於物成之後其所獨物之獨也斯見其所守矣故君子有取焉古人有嘆三徑之荒而吾松菊之存者夫菊卉類也乃得與歲寒之貞木並稱則夫其足取也可知矣毗陵華氏梁溪之盛族也變故以來不失舊家儀度而景莊氏乃以采菊題其所築之亭介來徵爲記予因思之菊之爲物在風霜揺落之時無美麗穠華之色而取之以名亭豈亦有其說乎蓋夫菊也𨿽非穠麗而色則正矣況於風霜之時萬物揺落乃能粲焉而獨秀气化使之然也夫气化固無徳色於物而物又烏可不徳夫气化也哉今華氏經世故變遷之餘能不失舊家儀度豈非气化之然乎气化固無徳色於人而人則不可不徳夫气化也知徳夫气化之徳則必視玆亭之匾覽玆亭之秀以益謹其守益正其色正其色而謹其守則旣不倍夫气化之徳又不孤夫名亭之義將與操歲寒之節者同見稱於君子矣噫其華氏之所以名亭者與他日質之景莊其必有以復我也

行素軒記

維揚李公弁居澄江之方橋有園池竹樹之勝以養親自娛樂方其少時嘗遨遊湖海間平夷險蓋多歷之矣已而知世之事無有能得所不當得者因感夫君子素位而行之義題其所居之軒曰行素大夫士咸美其安於分而稱道之間來遊吳介以造予謁文爲之記夫樂道人之善君子之心也況復求予言耶素其位而行非子思之言見於戴記者乎子思謂君子但因見在所居之位爲所當爲而不願乎其外故無入而不自得焉予嘗思之矣人之所患莫甚於有求所不當得之心懷求所不當得之心必無一時之不憂一事之可樂惟無慕乎外而安於其分則無一事之可憂無一時之不樂矣然至是也非夫力學之士蓋有所不能焉今公弁以壯盛之年聰敏而勤勵乃能斂其喜事好功之心退然自守猶恐或未至而以行素題於軒其好學之志何如哉且古之所謂善事親者莫善於不辱其身而不辱其身之要乃實在夫安其分焉茍或不安其分則譏議隨之而及其親矣豈事親之道也哉今公弁存好學之心以事親爲樂吾知其奉其親之色而必味其軒之題味其軒之題所以奉其親之色以瞻以思安分之心將不愈加謹乎安分之心愈謹則公弁也旣得夫事親之樂而又益致其親之樂矣是爲記洪武戊辰三月朔旦

屋舟圖記

吳陸振文氏居郡城中而別業在長洲之沙湖架屋渚間半出水上開戶望逺若推篷然因題之曰屋舟及司倉鳯陽日想其處乃俾畫人寫其境象朝夕對之以自慰焉丁家艱歸出以示予徵爲之記予與振文同郡也復有斯文之好欲辭得乎夫惟以官爲家而罷無所歸此中世之大夫非盛時之君子也有可耕之田則不復自致於顯此庸人之論非君子之言也必也處鄕裏之安而不憚於仕之逺仕於逺而不志鄕裏之思庶不惑於庸人之言而可以學爲君子矣振文家素饒𨿽更變遷未至有衣食累而乃不逺千里勤於公事可謂不惑於庸人之論矣然屑屑焉不能鄕井之忘至寫爲圖以慰其朝夕之念則其爲君子之學者又可見矣且至通而無滯莫如水盡水之用莫如舟舟水相遭無不濟者譬諸人焉水時也舟才也才與時遇道斯行矣今振文才旣修學旣厲又值其時焉是鉅舶泛乎江河直前而無閼其致逺大之用而成逺大之業也不難矣是爲記

怡齋記

顧季友氏性情平夷無過計曲慮事有不若意輙以理排遣去之終不畱中致戚戚故人見其懽忻愉懌之時多恚懟伊欝之時少也家吳山之麓齋居灑然交友日集有以題徵予者爲書之曰怡友反詰之曰齋謂之怡將怡其顏抑怡其心與怡諸已亦怡諸人與予曰不然如子所云有內外之分物我之間也以是求怡不得而怡矣蓋凡人也內多惑則憂懼而不窮內旣明則通融而無滯通融而無滯斯怡也矣然何爲而能明哉亦學而已今夫讀書以究其理而理明卽理以習其事而理安旣明且安隨物應變無足以動其中者憂悲何自而生哉此怡之義也友曰怡旣聞其義矣然不他之題而必題於是何也曰然傳不云乎爲髙必因邱陵爲下必因川澤則質之美者可與言道也季友性旣平夷無過計曲慮不近於怡已乎而又益之問學之功砥礪之力則於所謂通融而無滯不難矣此題之之義也友旣諭季友作而謝曰是豈友之語哉實我之教也敢請書之以爲記

三一齋記

去吳城西南十里而近有澤爲石湖予友金公信氏居焉公信有子曰澂年弱冠矣命之從予遊乃辟其居之西偏爲屋四楹爲修學之所間以名見請爲題之曰三一且洎聞所以題之之義夫三以言乎始一以言乎終皆所以語學也亦必進澂而語之矣澂前謂之曰若知爲學之道乎有三焉有一焉三以資其一一以成其三也何謂三曰賦予焉曰父兄焉曰師友焉何謂一曰勤而已矣蓋賦予美之以質父兄資之以養師友淑之以教而已之勤則所以成之也得之賦予而有其質矣非養身將孰賴焉得之父兄而有其養矣非教道將孰明焉得之師友而受教矣非勤亦將何以致其成功也哉此三所以資其一一所以成其三也資者始而成者終爲學之道備矣然世之質美者有之矣或工商而賤之無以全其美者造次顚沛失賴於父兄者也父兄之賢者有之矣而孤陋寡聞昧於君子之大道者窮鄕下邑不遇夫明師良友者也是三者皆在乎天而不可必得者也𨿽不可必得焉有饑寒窮困堅苦自力而有成者焉有間關涉歷千里事師而有成者焉然則不可必得者不待得之而所成自若也不待得之而所成自若果何以致之哉蓋在天固不可必得在已者則無不可得也在已者何亦勤而已矣嗚呼以在已之無不可得而勝夫在天之不可必得非有志之士孰能與於此哉今澂也得之賦予者固不待言矣而所值無造次顚沛之虞所處非窮鄕下邑之陋是在天而不可必得者皆得之矣在天者皆得之在已者何難焉則學之成也不於澂而有望將奚望哉𨿽然不知學之道而不事乎學者勿怪也告之或不明知之有未盡而不力於學者弗咎也今告之明矣知之宜無不盡矣則澂也又烏肯不自治而甘自棄哉此予之所以望之也言未竟公信作而曰是言也豈獨以教澂𨿽某亦佩之矣豈獨某佩之在人人而宜佩之矣請書以爲記

蛻窩記

句吳朱文奎父儒者也自少習舉子業治小戴氏禮旣又旁及他經傳志記百家眾史博通該貫爲文辭衍暢而炳蔚聲稱著聞今年幾六十矣於石湖之南綺川之上居焉方其遨遊場屋時孜孜焉思得時以用其學蓋夢寐未嘗忘也及事有不偶則幡然攺圖與田夫野人相逐於畎畆山澤之間熈熈怡怡若不知世有寵耀尊榮紛華利祿也家辟一室方不逾尋丈扁曰蛻窩蓋亦久矣而所與往來無不惑之者以爲蛻者出污濁而升髙明之謂也窩者潛形伏迹延喘息以自存之所也玆名窩以蛻窩不能堪矣系蛻以窩蛻並爲累矣其意果安在乎予謂不然是蓋有說也出乎污濁之地而至於髙明之域人之所願也終之污濁之不能出髙明之不能至者欲累之也求乎無欲莫先於寡欲能寡欲則髙明之域可望矣且所謂欲大要聲色臭味安佚自奉焉耳今安其四體而不求夫髙深廣邃之居以處乃自足於尋丈之窩焉豈非寡欲之一端與推是一端余固可見則超乎髙明之域必自此窩始矣以蛻名之又何過哉行以質諸文奎文奎曰實某之志也請書以爲記

金氏墓祠記

吳城西南有山蔚然抱郭者曰橫山橫山之左有支出而南騖者曰吳山吳山之東麓金氏墓祠在焉金氏墓祠者金氏之子孫守奉其先墓之祠宇也初金氏有名興宗以朴愼儉勤自致優裕子徳明克世其業貲用益饒始葬其父於是而立屋焉今祠是也由始葬三世有名文讓者磊落尙气剛直有爲不肯乘人險艱以徼便利人多畏重之年六十有四病且亟語其子莊曰吾宗故昌大而近浸銷落此殊疚心者也猶足自振者惟吾支耳觀汝所爲必將有成吾宗其再立矣然吾祖宗自儉質起家至今百年濡澤廕休後人所賴可不知所自哉人於先墓多易忽忘汝其盡嚴奉之誠謹謹勿怠吾無遺憾矣莊於是頓首受教涕泣而佩服焉旣終防首視祠宇撤而新之祠中所需次第充備乃洪武十四年夏五月朔旦來告於余且曰莊不敏服先人之訓十年於玆矣𨿽祠事勉不敢曠墜然以畢身而已茍子孫不知祖宗之艱勤遺言之教戒而無以善其後是先人之命有時而不用也歲月侵尋恐懼滋甚今願謁文刻石以昭示子孫使之繼繼承承具知所自而各勉焉以力其所當爲則莊之責可以少紓矣敢再拜以請嗚乎孝思之誠深計逺慮其至是哉蓋聞諸古矣事死之禮葬祭而已體魄旣藏神依於主子孫之奉一於主焉此墓祭所以非古也然古人之祭也盡禮於奧足矣而復祭於祊何也以孝子之心不知神之所在故博求之恐其或在此或在彼也則祖宗體魄之藏又安知其神不有時而在乎此墓祭𨿽非古而中世以還禮有所弗禁也金氏之惓惓於刻石以示其子孫其亦知此道乎使其子孫因是而益儆其怠惰之心則凡報本之誠自不容於不盡矣能各盡其報本之忱則自身而家自家而鄰里鄕黨薫陶漸漬顧不有關於名教也哉深計逺慮出於孝思之誠也予𨿽欲無言不可得矣是爲記

壽朴堂記

松陵有地名綺川亦湖山兩間之一聚也居人三數百家務於耕稼而尊奉其鄕之耆徳以不違其教戒爲善是以人無怠荒而俗多謹厚予友莫芝翁之居在焉莫氏吳興之仕族也方冠冕蟬聯時有深於盈虛之慮者不湛其懷土之習旁求善俗而分徙之因卽以家於此玆凡幾世二百有餘年而芝翁紹之矣初其族之未徙也人固已推服之迨夫年旣久而時旣更畱吳興者僅爾松陵之莫迄爲一方之望至芝翁而加盛焉芝翁之居故有嘉樹蓋朴也故老相傳初本之生亦常朴耳洎甹枿復生則日以滋大而修榦聳立以承雨露柯條下被以覆本根至其向背左右揖遜之勢又非善畫者不能彷佛其形似故人之見之無不咨嗟嘆賞愛玩之不欲捨去今莫稽其幾何年矣予嘗聞而異之夫所謂朴林野之間皆是也蔑之愛而獨愛於此乎及至而親見焉然後知愛之不爲過而觀之因有省矣何省也省夫本根之所宜深固也惟其深固是以復生而益大凡物猶然人可不深其徳以爲之本乎然物之與人類𨿽不同同一气運也其木如是則莫氏之先所積其深厚矣子孫之昌也亦宜也哉已而芝翁於樹之陰面陽作堂題曰壽朴以寓其致恭先徳之意來徵文記之予於是又知芝翁之有見矣蓋今人能仰夫先人之徳則欲其後之人亦仰吾之徳也後之人仰吾之徳則後人之徳將益修矣積徳相承其有旣乎於戱徳之不窮世之不窮也朴以壽名其徒詡哉君子曰斯堂也固不可以不記斯言也尢不可以不書宜書之非直爲一家之訓抑以爲夫人之訓云洪武二十四年三月望記

範魏公墨迹歸復記

宋魏國文正範公於皇祐辛卯冬仲在靑社用黃素小楷書韓子伯夷頌遺京西轉運使蘇君舜元已自見重於時故有晏元獻杜正獻文忠烈蔡忠惠富蘇二文忠諸公題詠𨿽公子忠宣公昆仲卿相當世恆念手澤猶不能還系家乘歷二百四十八年爲元大徳辛丑廣陽李侯戡始得之燕都適拜吾蘇太守遂挈之而來下車首謁公祠訪問其子孫而與之吁侯之尊徳尙義有功先賢而畀及後人者何如哉當時若陵陽牟獻之剡原戴帥初吳興趙子昂臨川虞伯生金華黃晉卿丰城揭曼碩諸先生相繼美之以詞一以重公手迹在天地間久而具存一以嘉侯得之四千里外適仕其鄕而歸其子孫若將有神物相之者必愈久而不可冺焉也矣嗣孫邦瑞什襲而寶藏之又後九十三年爲大明洪武癸酉秋仲嗣守孫天章出示小子行謹斂祍而記其非出於偶然者乎其趾若公徳業之盛已見本傳並前後所書殆悉不容加喙云

半軒集卷四

欽定四庫全書

半軒集卷五

明王行撰序

醫經辧證圖序

神農氏作爲耒耜教民稼穡使之飲食以自養其爲天下後世之大利旣無窮矣而復爲其有疾病夭閼之虞因而品嘗艸木鳥獸虫魚百藥之性味又復教之服飲以去其疾保其年而遂其生養之道此本艸之書所以作也然而疾病之感人也其原不一而人不能自知气血之受病也其類不同而人不能自視於是後聖繼興爲之論著兩間气化之流行土風資稟之殊異府藏經絡之系屬榮衛陰陽之升降飲食動止之乖通所感之內外根源所發之標本先後而總之以形色之逆順脈理之從違使之由色脈以論死生因標本根源而施治療故又有內經之書焉二經旣作則天下有不可治之病而無不可知之病有不可用之藥而無不可識之藥究病本乎內經用藥求諸本艸生民無夭閼之患矣此二書所以爲醫家之大經佐世之仁術也已而秦扁鵲也於周張仲景也於漢王叔和也於晉皆推本二書以爲書二書從而益著而仲景之論證則又示之以方焉此方書之所由始也自玆而授輯方者紛紛出矣然而仲景之著方亦舉其槪焉耳故有有證而無方者蓋以示夫書不盡言之意欲人臨時揆證更爲消息庶不致夫拘柅也後人不知出此一務於方方書浸多轉相授受循流失源至有畔二書者矣嗚乎人身𨿽同而所稟之气所遭之時憂樂盛衰勞逸滋味不能皆同也一或不同爲病亦然變更作興輙有眾端人欲當之以執一之方而可求其必效乎此方書所以難乎盡信要必求之二書也宋治平元裕間汶上錢仲陽能硏心二書往往得其祕而多所發明特其以嬰醫名時故尠知之者爲可嘆也嘉定以還上谷張潔古河間劉守眞東垣李明之相繼而起而潔古首開新病舊方不能相值之議二人者乃深探二書之奧而以扁鵲仲景叔和仲陽之說臨病處方猶射而中故三人之醫疊顯乎當時今觀其所著書𨿽不能無過然所謂有本有源者矣逮我國家隆平育善養材方技百家各臻精妙於是丹溪朱彥修出焉彥修初從金華許先生學年三十以母多病始事乎醫根據二書旁搜眾論博采精擇附防折衷數年而恍然有得爲書數萬言推明醫道著藥而不著方深契古人之防是以一時之醫咸宗朱氏之學遂大行矣彥修後得其傳者曰同郡戴原理曰防稽徐彥純純余友也其爲醫已人之疾多奇效蓋彥修之學授之彥純者彥純盡得之筆之言者彥純又得之而加以切至精勤不遺餘力余毎見之未嘗不嘆其功之深學之厲而志之堅也玆以其所著醫經類證圖若干捲請余爲序余觀其書裒次羣證證別爲門門列爲圖上自二書中及數家下迄朱氏微辭邃義萃聚歸一綱舉目張明如指掌詳於論而略於方芟其繁而提其要蓋醫書之良也彥純之用心亦至矣使彥修復生其有間言乎且人以彥純之學之篤接武彥修不枉也獨是書乎哉然是書也吾將見其與諸書並行以加惠後人也無疑矣遂不辭而序之至正戊戌冬

柔立齋集序

谷陽沈復之錄其所爲詩一卷題曰柔立齋集攜以示予洎爲文序之其集樂府幾首古詩幾首詩皆古淡朴雅無綺靡新麗之尙予甚善之乃爲之言曰凡學必先求知也能知然後可行茍知之或未至行之有過差則跬步之間致千里之繆夫豈小故云哉詩亦學也故必謹其始焉朱子教人爲詩須先學韋柳韋柳固不足以盡詩之妙然由是而往𨿽求至於三百十一篇亦猶灑掃應對求造夫聖賢之域𨿽地位有髙卑道裏有逺近往之則至終無他岐之惑矣元人爲詩獨尙七言近體迹其所由蓋元裕之倡之於先趙子昂和之於後轉相染習遂成一代之風焉初裕之生北方不聞大賢之訓信其所好自以爲然常裒萃唐人此體爲鼓吹集十卷以教後學其徒又爲之注釋以廣其傳其間掄擇之不精去取之無據其人乖亂其世混淆予毎見之未嘗不笑其陋也蓋此體𨿽始於唐唐盛時爲者亦尠至劉文房許用晦李義山之徒好爲之世亦浸衰歇矣是猶足貴也耶且裕之之作其竭力者僅欲瞻望蘇長公之垣墉豈爲深於詩者以當時無能過之故爲人所宗耳及子昂豢於新遇追嫌宗國舊風力趨時好杭人楊載以其業見之實皆此體大獲奬與載遂有聲人益以爲能攻於此足以致譽靡然爭赴之至於虞伯生揭曼碩諸人以文自名亦務於此矣夫朱子之教人一定不可易之法也虞揭寧不知之知之而不行何也溺於所習而不能自振亦安於謬者矣予毎思之未嘗不爲之嘆息也今復之此編絕無此體予試問之則曰以其非古也嗚乎復之之於詩其能謹其始者乎能謹其始必先求其知矣能知之有不行乎能行有不至乎由玆以往吾將賀復之之至矣

送賈彥仁序

鹽官之東有黃岡之地焉地之鉅族曰賈氏世以饒貲聞至號愚邱者始惇行義尊儒術辟室堂而徧萃經史傳記百家之言洎古法書名畫埀籖列軸幾萬餘卷至者爲具飲饌縱其覽觀或畱或行皆侃侃致勤厚意湘漢人用是多之江浙行省宰臣聞其賢表爲儒學提舉爲士類所敬慕有子名麟字彥仁資性溫粹提舉訓之甚嚴以胡氏春秋領至正乙亥鄕薦爲教諭於平江之長洲儒學其在學也大而祭祀捨奠講授作養小而粟帛出內殘修廢葺防不端愼恭肅勤敏弗懈於是愚邱之友爲之致有子之慶彥仁之友爲之懷有成之望友其父子間者則槪頌之惟提舉甫克成教諭惟教諭甫克肖提舉也今年春彥仁秩旣滿且受代去予餞而觴之爲之言曰亦嘗見夫川乎蓋出於山也擅川之利者不言山非山何有於川哉見夫土田乎六材五穀所以生也求土田者不言材谷非材谷何以著土田之用哉然材谷不以土田之用由已著而負其功山不以川之利由已出而有其徳故能亙古今而不匱也今愚邱能體於山彥仁能體六材五穀則賈氏之昌也莫尙而予之言蓋亦有徵也夫

送王守敬後序

王君欽張君羽二人之相善熟予耳久矣洎接於目則果毅方介欽爲人也和粹詳雅羽爲人也山髙水潔土俗淸勁此大江之西張君之鄕也平原厚壤風气沈渾此長淮之南王君之邦也其風土殊其資性異乃能相值於客而相忘於無間奚而然與蓋外之殊中之合殊者迹合者道譬鐘磬然質匪倫而聲諧焉譬鹽梅然物非類而味和焉昔者吳於東鄭於北相去餘千里也延陵之讓子產之任所爲異百倍也而相見卽相契亙古今稱之夫二人其慕是與二子之別有縞帶紵衣之交贈用致其勤今王君有湘之行張君纉言以逺大相屬又命繪人寫江山風景爲圖以系夫思是眞慕二子哉夫逺大相屬師古也二子是慕希賢也師古希賢前修遺訓也故君子謂二人之器大蓋必底成也已吳人士因畫賦詩並附乎捲而徵予序其後焉

贈吳隱君序

燕山聶茂宣爲人尙气好直斥人短長然聞人有善亦必稱說之不置友予且十五年終始未嘗變豈其資性然與今年春來謂予曰子知吳隱君者之所爲乎吾聞之吳友王庠父氏請爲子言之庠父言君仁厚人也好讀書惇禮義恂恂焉與人交含容退讓如委靡人而中之自許者隱隱然不可屈撓暇則讀神農黃帝岐伯書以調劑和餌而起人痼疾事母甚孝母坐堂上飯則立堂下待飯已爲撤具微察母防之甘則喜或似不適口則戚戚以憂必求適口者以進母息於寢則坐牀幾下戒嬉戱兒毋嘩以亂大人寐至中夜乃歸宿雞一鳴卽起日爲常母死哭之幾絕者數廬於墓三年或傳其有甘露之應人以爲難母未死時嘗謂曰女能療人疾毋收貧者直第令樹竹一本竹盛則汝子孫昌矣自是行母言不怠竹至數千本此蓋居武塘時也及兵興竹盡毀近居當鴛湖竹又數百本矣予嘉嘆久之茂宣又曰庠父云某亦感君已踠攣風痺之疾念樹竹無以大表著必得能文辭而信於人者次第君之徳義以求詠歌於大夫士乃可也某誠美其言敢用請於予予聞而益嘆夫今之樂道人之善者有之好事行義者有之尠見若是之懇懇者也君之徳義旣聞庠父必欲其大著茂宣之成庠父之志又如是之勤也則三人之善可掩而不言乎惜予不足以發揮之耳𨿽然君子之取人求其實而不求其文也奚多言爲哉是爲之序君名某字知道嘉興人云

送髙隅仲序

海虞王氏有兄弟曰孟陽曰仲良者願厚端直事親甚孝謹樂從儒先君子講說經義論古今事物之迹忻忻不倦父歿撫其幼弟友愛尢篤築館捨且延師教之初蒙城髙隅仲居吳之北郭自負才气以亂離時不屑爲之用閉門窮巷益厲其學大夫士稱焉孟陽兄弟常與之爲友至是館捨成具書幣迎之隅仲曰吾友孟陽伯仲也久其弟猶吾弟固當教也況以禮請其可拒乎遂治裝以其故來告而徵言予謂彞倫之序惟五兄弟朋友居其二焉世下俗偸王者之道隳而朋友兄弟之尢甚非有篤實之學粹美之質弗能保其無缺也予觀孟陽兄弟之與隅仲遊坦易和平無牙角碕岸意固常人之交耳今隅仲乃能使之尊已以爲師孟陽乃能奉之以相下然後知其和柔坦易者又有其道非徒若燕暱之交者也其於朋友如是則於其弟者可知於其弟子者又可知已三人者所謂有粹質之資者與𨿽然朋友與師一道也亦有不可得而同者焉其自待之嚴而無愧於爲師之道隅仲其必能之待之之重而無愧於奉師之道孟陽亦必能之也予復何言若夫嚴而不至於離斯可以遂朋友之交奉之而不浸以怠斯可以全始終之義是則所當愼處也三人者其以予言爲然乎爲不然乎

贈楊君序

方技家雜出變怪誕以耀世耳目取尊顯者世世有之史家傳方技亦敍醫於中然醫豈他方技比其於世非小有益誠系人死生際也越人曰吾能起生人不能生死人此越人自讓耳病而不善起之不遂至死耶予讀醫家書知其固仁術也其爲言也務欲令人安且壽爲術而務令人安且壽不亦仁已乎視他方技變以耀世如何哉吾鄕有楊君良醫師也嘗見古人推仁心立是術今操其術昧其要而又獲其功是負其術不仁甚已故其醫甚深數愈人奇疾咸名其能楊君謙讓不受也長洲人李吉病癘風且劇其姻薛某爲迎君治之良愈癘風惡疾也世之患是不治常十九而君從容療之於以見其術矣李疾旣平曰無以報君願徴文人言爲君頌君曰何以名爲李不能自已乃來請文余觀楊君所爲類黃老家不近名然其術旣精知之者日眾欲掩名名益不掩矣嗚呼楊君不期名而名至反欲掩之視他方技變以耀世者如何哉如何哉

送徐隠君序

吾郡徐君幼文避地居吳興之蜀山以著述自樂無與於世亦非與世相絕若城府之囂喧山林之空寂隨其迹之所如梵之徒縫掖之士於其所遇而合不皦皦以擇夫交不膠膠而必其至所謂周流無欲去來不滯汪然而川波融漠乎其煙雲行者也歲丁未秋復來於吳吳士趨而願知君者相繼其得從杖履之遊聞朝夕之論者惟此裏二三子焉居無何有歸與之賦爭挽畱之更十日竟其行二三子知不可卒畱也遂用韋刺史送邱大夫詩語析韻賦詩裒次爲捲以送之詩旣進君謂余曰願得君一言爲之序焉嗚呼必吾言之須耶余聞君子之接夫後進也引而不過於自髙降而不屈於自卑過於自髙人將有不可及之嘆烏可爲善誘哉屈而自卑人將以爲易而又非所以示誨也今君之於二三子待之如賔而教之如弟子故二三子之於君愛之如親而敬之若嚴師焉其於君之行深情篤意形諸歌詠不亦宜乎況君之不皦皦於擇交者吾知其泛愛之心不膠膠而必其至者吾知其恢逺之度也由是觀之則人之薫其徳而成夫業者所在而是獨吾裏之二三人也哉二三人者事天竺之法者二人曰如律文章頥浩宗老莊之言者一人曰李修學吾徒之學者三人曰胡勉斯成朱夏公南李常叔經也

贈瞽師金松隱序

初予聞海虞有瞽丈夫曰金君松隱能以人之始生歲月日時起數逆推其死生貴賤通塞之狀無不驗者儒先君子縉紳士大夫咸稱道之餘竊以爲其術𨿽精然致夫人之稱之若是其盛者宜必有所在當不止於其術也及余往海虞館於髙君隅仲仲金君友也因介之來余聽其論議言說明爽髙亮敷暢條逹亹亹令人無厭夫天旣奪其目之用猶如此使其視觀淸明讀聖賢之書以益求其理是又將如何人所以盛稱也者其以是與因知其不止於其術也自是交之時往來矣然毎見人之以禍福語之者其懌然而去者皆古君子其艴然以起者皆庸庸者也予初怪焉間以問其故金君曰是固然也人之問其命者爲推之而利則謂曰君宜富若貴若壽實命之然也然或恃其富而滛依其貴而肆怙其壽而戕其躬則其所當得者皆將反之而不可以言命矣其君子者聞之曰是吾志也烏可委於命而忘自修乎此所以懌然也其庸庸者聞之則曰命旣然矣奚相料爲哉此所以艴然也爲推之而否利則謂曰君宜賤若貧若殀實命之然也然或習於賤而不自飾病於貧而不自守甘於殀而不自善其養則其所當遭者殆必有甚焉而不可以言命矣其君子曰是吾志也烏可委於命而忘自修乎庸庸者曰命旣然矣奚相料爲哉此所以懌然艴然之異也然吾知盡吾之命而已曷暇計其懌然艴然也耶嗚乎金君可謂異於常術人矣能推夫術外之意以致夫儆戒之道焉非君子之用心乎予然後知人之稱之盛者在此而非在於彼也昔蜀嚴遵因筮以道人爲善世謂之有道之士若金君其庶幾於有道與惜乎其廢於視也𨿽然廢於視者內必明明於內不愈於徒明於外者乎亦可以無憾矣今年春君來吳與遊幾日復告歸無以贈也因書其異於常術人者爲之序以送焉

贈呂山人序

宋氏旣亡其大儒君子之遺風浸逺衣冠舊家日以凋盡後生少年以華靡相髙服禦競趨於簡便故老見之有嘆嗟興感者蓋當是之時四方無虞民安物阜國家之平治亦久矣然朝廷之上用事之臣多勲勞貴人世祿之族皆習於其所便安而未遑禮樂制度之事故衣冠之制猶逺於古焉其力學好古之士或心有慊然而不敢自易其服則假爲老氏之服服之以其尙有古之遺意也嗚呼爲儒而拘於時制願慕夫異端之服其果得已也哉昔者先王之爲治必致謹於衣冠服禦之制焉自天子至於庶人莫不各有文章度數以品節之而又有異服之防僣服之禁蓋欲謹上下之辧杜覬竊之端也洎乎周室衰微諸侯彊僣亦莫敢肆然慮變其制焉漢承秦亂之餘制作去古爲猶近至於六代相繼朴實粹美之風遂爾澆漓降及隋唐而輕靡滋甚其間更變衰亂則亦至矣五季已來惟宋制漸復於惇厚裒衣大帶淳風藹如遂成熈洽之治於以見衣冠服禦果有關於世之理亂也予毎論及於是未嘗不興慨焉今呂君志學當風塵繚繞而易爲老氏之服人皆非之而吾則與之嗚呼以呂君之讀聖人書求聖人道乃服異端服焉而予之與之也則其意豈淺淺哉𨿽然禮樂百年而後興玆國家否運已極亂且致平必有豪傑之士出以佐治蓋將大有爲矣詎特衣冠服禦之制也哉予與呂君年未艾行必蒙其休澤也故書以贈之

贈明東生序

河東呂君志學力學而多文居梁溪之濵以詩酒自適梁溪人得承於君者咸曰呂君長者人也及來吳友吳之大夫士吳大夫士誦君之賢者甚眾若余亦締交焉其天性之和淳友義之篤厚殊可尙已今年春來告曰某之妹氏抱疾者閱月醫之難之者多矣使吾口不甘於食身不寧於處若有所負而不能釋也玆得明東生氏起之吾負其釋矣釋吾負而無以報不可也願需君之文贈焉嗚呼君之於義何如耶始吾見其篤於交友之間今吾見其篤於骨月之際文其可辭乎蓋凡世之事有眾以爲易而獨以爲難者必誠見夫有不可爲者也眾以爲難而獨以爲易必誠見夫有可爲者也茍眾難而難之眾易而易之是不足與論事矣東生之於是疾也不惑於眾人之不可爲而能獨爲之非其術之精察之審能若是耶且夫離婁之明明之至也師曠之聰聰之至也垂之於工扁之於斵鴻稽之父之於冶蓋亦精矣惟其精且至所以異於眾異於眾所以用於世而不可無也況醫之系人死生之際者乎則東生之術其可少哉吾又聞東生好學能詩不特深於醫者是則尢可嘉也今東生之術之精旣如此呂君之義之篤又如彼是固不可書乎可書無不書之義也遂書之以爲序

安晚堂詩序

世之人疲於勞而思逸久於動而欲靜固情之常也馳騖於少壯之時安閒於遲暮之日此尢人之所深願然而有得有不得焉今夫貧賤而汲汲於衣食死而後已富貴而孜孜於功業老而不休者往往是焉其或不累於衣食不系於功業則又或沈溺於紛華耽滯於名勢而不能自剔去此所以遲暮而安閒者恆不多也其有無衣食之累功業之系而不溺不溢以晏然享夫遲暮之安樂者則其人豈不可嘉也海寧沈君徳甫豈非其人之徒與余𨿽不識沈君而聞之胡君彥淸彥淸言沈君彊壯時亦嘗從事於功業之場利名之府矣晚歲則幡然攺圖擺去名勢而習於田園之事以享夫投老安閒之樂致以安晚名其所居之堂此可以見其自處矣一時大夫士咸歌詩以美之而彥淸又以爲請且曰願並得序其端則又幸也嗚呼晚之難安也甚矣以廬陵眉山之賢猶奔走江湖卒不遂居潁之願他何論哉𨿽然蓋亦有其命也今二公之不能得者沈君乃得之是非其命也夫是不可慶也夫遂爲之詩曰幼而渠渠長而勤利途爭先事乃身雄鷄一鳴曙光起擾擾何者非其人江湖空闊煙浪車馬雜沓飛埃塵美官旣足受榮寵厚利亦解怡心神及當年髙心漸足況有兒孫俱立玉細氊廣廈更何求食飯甘腴被紈縠香縈綺防夜沈沈酒泛玉缸春鬱鬱回頭始悟昨多非聲利塲疏醉鄕熟此時安樂誰與同欲覓紫芝從赤松靑瞳白髮照秋水卻老不用丹砂紅君今蹤迹渾相似不是髙人那得此便當臨風歌我詩更寫新圖尋畫史

耕漁軒詩序

世之事不可以形迹論也徒論其形迹則失其所以然之意失其所以然之意猶照影而求與之談對偶人而責其揖讓也得不爲狂且病乎昔仲尼射於矍相之圃蓋亦欲觀盛徳焉耳謂其主於皮者不知射者也子產與裨諶乘而適野謝安命駕以出山墅非事乎逰觀而已也茍以遊觀而論之則君子何所取哉有人於此焉業庸人之業貌庸人之貌而行則古人之行也直視之以庸人其可乎故君子之論人必自其內而求之自其內而求之則其外者弗較矣東海徐良輔築室太湖之上以耕漁爲業吳之大夫士多賦詩以詠歌之旣久而成捲因其友髙君士敏來徴予序其篇端予誦其詩而嘆曰今之耕漁者夫豈少哉而獨於是詠歌焉豈其所謂耕漁異於他所謂耕漁者耶豈大夫士偶於是而有所感發耶抑其人之行果有可嘉尙而不可泯焉者耶不然何其美之者之多如是也蓋耕漁野人之事耳以野人之事而得詠歌於大夫士者其必有道矣吾意其耕也足以養其家漁也足以奉其親在堂有餘歡在室有餘樂混迹於鄕人之塗致意於哲人之言而存心於聖人之道也大夫士求之於其內而嘉其志於道故時而稱揚之稱揚之不足以盡其賢也故發之於詠歌焉噫是其然也耶其不然也耶茍如是吾益知不可以膠於形迹矣然或耕焉以自美其餐漁焉以自甘其茹弛然而自放也優然而自佚也悠悠然而忘乎蹈道也則不有孤於詠歌者之意乎𨿽然傳有之曰以友輔仁今其友有髙君焉髙君多文而好學良輔旣得而交之必不至於怠也審矣則予之所云者蓋亦閒其未然之意也至正壬寅

又附楊孟載說一篇

震澤之東有隱者焉朝而耕夕而漁結屋若干楹倦則休息其中題曰耕漁軒穹窿山牧方飲牛而扣之曰爾耕且漁亦知所以耕漁之說乎昔庖犧氏王天下爲网罟以漁而人得茹其鮮神農氏斵木爲耜揉木爲耒以耕以耰而人得食其甘此羲農之耕漁也重華側微耕歷山之陽而人讓畔漁雷夏之澤而人讓居此虞舜之耕漁也桀之時伊尹耕於有莘之野紂之時呂望漁於東海之濱此伊尹呂望之耕漁也羲農之耕漁所以教天下虞舜之耕漁所以化天下伊尹呂望之耕漁所以待天下教天下者立其極化天下者變其俗待天下者避其亂是數聖人者或以教民或以善身𨿽窮逹不同而皆有事於耕漁者也千載而下戴髮含齒操耒耜運网罟於畆波濤之間者皆羲農之遺教也處聖明之世事耕漁之業以興揖讓厚風俗者皆虞舜之遺化也逃兵革避禍亂或蕓於髙或釣於深以待天下之淸者皆伊尹呂望之遺風也爾其守羲農之遺教與被虞舜之遺化與不然則逃兵革避禍亂以襲伊尹呂望之遺風與耕漁子笑曰予耕以糧漁以羞晝作而夜休春耘而秋收不知守羲農之教耶非羲農之教耶壯者耕弱者息稚者漁耄者食鄰里相助溝澮相讓不知被虞舜之化耶非虞舜之化耶金革不聞於耳旌旗不接於目無束帛之招無車馬之臨亦不知襲伊尹呂望之風耶非伊尹呂望之風耶子飲牛而行飯牛而歌豈所謂箕山巢許之友與南山扣角之儔與抑乘蒲韉掛漢書徘徊而相羊者與牧者不答策牛而去耕漁子姓徐氏字良輔牧者嘉陵楊基也

論鑑序

論鑑者嘉陵楊君孟載之所著也楊君博學深文辭磊落多逺志喜觀古人之事爲求其成壞理亂是非得失之故而論著之多者近千言少者數百言積之稍久裒次爲捲題曰論鑑屬余曰爲我序之餘觀其文髙下馳騁辧擊縱肆峭直而精峻明暢而英發自非其學之所至識之所及才气之足以發之弗能爲是文也顧欲予序其端將何說哉蓋辭而弗獲因究思之論議之文尙已自古昔盛治之時其君臣相與論議於朝廷之上衰亂之世其士大夫相與論議於學校鄕黨之中者其言皆文辭也惟以論名文乃未見焉由漢而降始有著文而稱論者而亦不甚多也至唐以論取士應科目者咸習之而論始盛宋初因之蓋無所更也及制論興而習之者益眾矣方是時士大夫多負豪傑奇偉之才蓄魁廣淵深之學蘊建功立業之志明於成敗之數治亂之迹發於文章雄健而宏博正大而髙亮探古人之情如歷見料將來之事如已往其俊偉光明交相照耀有論以來所未見也嗚呼其盛亦極矣然當時之士皆習於勤勵之風而不安於茍簡觀其事業之心切於饑渴則其積中著外而發爲言論者固不待時之所尙而自有所不能已也況上之人之作之也哉其盛也亦宜矣逮夫國朝始變取士之法因廢論而不用是以至今數十年間士大夫少著論者夫不爲時所不尙亦常情也然論之爲文豈專於應科目而必爲時所尙然後爲哉蓋士大夫平時鑑觀於往迹習見於當世有所感發興慨而不得行其志者則必攄其所識所蘊著之爲言以自見其志也又烏計夫時之尙不尙邪論固非今時所尙然今之士視興衰而觀治亂豈無有感於中者哉此楊君之論所以作也君之論旣作於人所不尙之時而其所好乃甚於時所尙者得非於以攄其所識所蘊以自見其志乎則君蓋可謂不徇於時而立志自信者矣論凡幾十有幾篇自秦而下歷世而論者幾十有幾篇光武而下雜論君臣之迹者幾十有幾篇云

半軒集卷五

欽定四庫全書

半軒集卷六

明王行撰序

唐律詩選序

選詩者非知詩者也孔子之刪詩取其旣足以感發懲創又足以被夫弦歌者非以工拙計也蓋工非詩之所必取而拙非詩之所必棄工而矜莊是未免夫刻畫拙而渾朴是不失其自然也茍棄其拙而取其工則是遺自然而尙刻畫豈足與言溫柔惇厚之教也哉故曰選詩者非知詩者也然則是編何以選名也是編也蓋有不得不然者也何也三百篇之詩非有一定之律也漢魏以來始漸爲之制度其體已趨下矣降及李唐所謂律詩者出詩之體遂大變謂之律詩者以一定之律律夫詩也以一定之律律之自然蓋幾希矣自然尠而律旣嚴則不能不計其工拙也計其工拙又烏能不爲之取捨哉故曰不得不然也𨿽不得不然其間固有法焉蓋拙而渾朴同乎工工而刻畫同乎拙終不遺夫自然也此取捨之大要也其次乃論其言之工語之工聯屬之工篇章之工工多而拙少者取之拙多而工少者不取也均之律詩其變又有四焉曰初唐曰盛唐曰中唐曰晚唐有盛唐人而語偶近乎晚唐者晚唐人而語有似乎盛唐者晚唐似盛唐取之盛唐似晚唐不取蓋亦貴夫自然也此又是編之例也例則然矣而復有說焉世之爲學者未有不由規矩準繩而能至乎自然者也欲造乎自然之地而不事乎規矩準繩則將何所用其力哉惟詩學也亦然夫詩其浩博淵深如煙海也其變化運行如元气也未易摹儗窺測也今之學者能先於其有律者求之進進不已則所謂如淵海如元气者可以漸而入至與之俱化則自然之地綽乎其有餘裕矣溫柔惇厚之教豈外是哉然則是編也於初學之士其亦有萬一之助也與洪武庚戌陽月初吉序

外科新錄序

外科新錄者予友沈學庵之所纂輯也學庵字起宗今年六十八矣而好學不倦方策未嘗去乎目以學庵題其燕居人因以稱焉初防稽徐彥純爲吳學教諭其人勤敏而精實儒業之餘尢邃醫學嘗編醫經辧證圖三卷予爲序之旣又編醫學方論通三十卷書垂成矣惟外科一門未遑就緒而歿學庵屢與予言輙爲之惋惜也方彥純編書時其參考互訂必經學庵之手故彥純歿而學庵繼纂之以外科門目繁多別析之爲十卷而以新錄命焉間出以示予曰子其爲我序之予於是有以知學庵之用心也方論之出於近世者見之多矣未嘗不嘆其詳於內而略於外也意者以瘍醫所系者輕爲不足以致意與不知人身有內外之殊而气血無分於內外未有病之失調於外而不遂戕其內者也外其果可略哉自陳良甫精要之書行而瘍家少紓於橫夭然亦未嘗不嘆其詳於大而略於小也意者以病形小則所系輕爲不足以致意與不知形有小大之殊而受毒無分於小大譬疔之爲病其形小矣而華元佗論其死各有期孫思邈論其死不旋踵小其果可略哉此不幸病罹於瘍而獲瘳者有不可必也特賴夫天之生才無南北古今之限劉河間而下二三君子者出論瘍爲始詳至朱丹溪發揮虛實之變則益精確矣毎欲裒聚諸瘍之說冠以內經原病之防小大不遺類爲一書以開後學而未暇也是書旣成予則無庸贅矣嘗聞之學庵曰忍已之疾痛也易忍人之疾痛也難蓋已之疾痛一身耳人之疾痛其有涯哉噫此新錄之所以輯與且夫已之至親者身而可疎者人也今學庵濟人之心乃切於爲身則其所存可知已所存如此且不可得況復與予同志耶此予之序有不得而辭也他日新錄盛行咸承嘉惠予亦得遂其所哉

尙友齋詩序

人之毀譽蓋不能容心於其間也有足譽者𨿽或忌之莫能毀也眾皆譽之我獨毀焉其能行哉介甫之不足於子瞻也久矣至論其文則稱嘆不已以其實之不能沒也夫人有善而我稱之稱之不足而嗟嘆之嗟嘆之不足而詠歌之至詠歌之則其善也必矣一人歌之猶然況至於再至於三而什伯焉其善之實也何如哉句吳鐘子常氏居練祁之吳塘通敏而和粹襟懷灑然而於交友尢盡禮意故遊道益廣因題其待賓之所曰尙友齋大夫士與交者咸詩以詠歌之漸盈卷帙詠歌而盈卷帙則豈一人一詞之譽哉斯見其尙友之實矣且夫於古有尙徳焉有尙志焉而夫子稱之孟氏言之尙徳云者所以爲君子尙志云者所以學爲君子也然尙徳尙志其有不須友以成者乎則尙友者又所以爲尙徳尙志之資也以是名齋子常之爲人可知矣𨿽然尙友之云孟氏之書亦嘗陳之蓋謂不獨友於今而必友於古友於古非所以求爲君子乎然未有不能盡友於今之道而能盡友於古之道者也以是名齋子常其好學哉旣披其卷三復而諷詠之矣因遂題其首云

送包士謙還延陵序

情之發於天性之誠而外物之不能奪之者惟篤於學者然也其或天理之發𨿽若粲然而昭著而害之者勝之則乍然而遽息暫逹而復堙始明焉而終以昧者不足與之言學矣今夫天倫之至親者莫如父母情之至不可爲者莫如父母之歿而終不得而見之也故其書在焉而不能讀之桮棬在焉而不能飲之以夫手澤之與口澤之气之存耳況父母之藏之邱壠耶邱壠之所在父母之所在也父母之所在而彷徨欷歔睠睠焉而不忍捨去非發於天性之誠乎當是時也吾知其妻妾之奉室家之好生產貲賄之儲聲威寵祿紛華之盛以至於艱迍險阻困踣奔迫之勞舉不足以移之也茍足以移之則𨿽謂之學而不謂之學矣余友包士謙氏居吳三世矣其先君子屬時之多故徙其家延陵及卒返於吳而配祔焉士謙毎歲時來吳省其父母之墓輙淹畱踟躊孺慕而哀戀若欲廬焉者𨿽曠夫妻子之愛荒其生產之業弗顧也旣而幡然曰墓之藏吾親之魄之已歸廟之主吾親之神之所憑也重離其已歸之藏而逺違其所憑之主於禮其果得耶吾之不悟也亦已久矣乃卽治其歸焉方窮陰凝寒烈風冰雪之交橫弗避也噫士謙之於親蓋如是也夫始也愛親之心勝其誠不越乎邱壠之間終也義理之見明其誠乃系乎在廟之主是省是守藹然發於其中而不可彊之者也則其愛好之私困頓艱勤勞苦之不能奪之也宜矣士謙也其有得於學者與夫親愛之心質之美者恆由之而義理之見非學則無以明也況其外者弗能勝其中之所發者乎士謙也其有得於學者矣於其行大夫士咸詩以送之予因序其首云

送呂教諭後序

天臺胡君伯衡之講授梁溪也今無錫教諭呂志學甫實從之遊聞胡君之季伯諒君嘗云梁溪諸生惟呂志學端愼勤厚其進蓋未可量予時未接志學也歲丙午始獲締其交而胡君之言已驗越今逾十年日熟志學之所爲蓋學匪一修徳匪一進遊道愈廣聲聞愈著掌百里之風教邑人咸尊禮之而胡君之言大驗洪武十三年冬有舉其才者詔命下旣治裝大夫士咸詩以餞之蜀人王汝玉氏旣序其編矣志學又須予說焉凡師之於弟子固不能齊其資性之不齊然無不欲其明已之學以揚已之道者則其望之之心爲何如耶安定先生學徒徧天下而使昭陵得聞其明體適用之學者長樂劉公也公之學見於用者多矣而賜對之時發明其師之學言甚懇至蓋先生之望公者固逺而公亦可謂能副其師之望矣今志學之出必仕於顯其發明胡君之學當益力副胡君之望當益至而胡君之言當益大驗矣是言也非余之言也夫其友者之言也因以識簡末云

安定先生泰州如臯人仕宋至直講天章閣待制劉公名彞善治水湖州人昭陵者仁宗也嘗賜對言其師之學

送陸振文序

耳之所聞目之所見薫陶漸漬之入人之深者惟習而已習於儉而不自知其爲儉魏之風也習於悍而不自知其爲悍秦之風也陳則習於巫而遂成其俗齊則習於遊田而自忘其過至於習於墾辟稼穡而不憚其勞則豳人爲可嘉習於禮樂道義𨿽更變遷而流風遺俗猶有可觀則鄒魯爲可尙也況儀秦之倡爲遊說當時不覺而趨之何鄧之倡爲淸談當時不覺而尙之甚矣習俗之入人之深也如是哉醫必良於三世弓冶之子必善爲箕裘亦以言其素習也一齊人傅之眾楚人咻之欲其齊語不可得引而置之莊嶽之間數年求其楚亦不可得矣吳城陸仲謙朴厚人也能尊禮四方之賢大夫士有子曰翰字振文通慧而敏自幼已翹然矣目日習乎君子之動容周旋耳日習乎君子之辧析論議而加之讀書之功問學之力旣長而壯褒然儒者也今已三十餘而遊道益加廣焉以鳯陽倉曹丁家艱服闋赴天官就選大夫士咸詩以送之多至盈捲而徴予序之夫人之贊詠之多如是者必其人有可贊詠之實也觀農者不觀於歲之登而觀其深耕易耨之日觀射者不觀其鵠之中而觀其持滿審固之時振文之有善之實以致其贊詠之多蓋不在於今而於其翹然之時已兆之聞見之間已化之矣則習俗之入人之深也其不信乎習尙之擇其善惡也可不愼乎董子曰習慣如自然是之謂與

贈郤安仲序

天能生人而不能食人非先農氏將何以養食能養人而不能己人之疾非先醫氏必多夭札之虞然先農有一定之法故天下後世皆良農先醫無一定之方故天下後世良醫恆不多也𨿽無一定之方而有一定之說能究於其說方斯在矣故後世因先醫之說而研窮抉摘闡明而發揮者紛紛籍籍非一家一人也用功則勤矣然各自持門戶門戶旣多愈繁愈逺學者有莫之適從之嘆宜今人之謂良醫必歸於己人之疾之多者也蓋方眾論交興各是其是不於其已驗者觀之將何究其得失哉故己人之疾之多者世必謂之良也昆山邵安仲業醫三世矣已人之疾固不少其所謂良者乎同邑有浮圖相師空海瘍生頷間亦殆矣安仲爲療之師侄李彥澤感其徳來求文以贈嗟夫醫之爲學果無所適從也耶夫門戶不同而理無不同後世之論相乖而先醫之說已定不求於已定之說而事乎相乖之論此所以防行而自迷也然久晦而明理之必至故近世以來北方之醫傑然而出者相踵皆専力於先醫已定之說其所論著文或有殊本則無異誠可謂醫之良已然百年之間南方之人豈無有得其學者吾聞其人亦旣彰彰矣學者於是而求之非所謂適從者乎安仲其必能味吾之言矣

送吳江廖丞序

自予來橫山𨿽不忘簡編自程時暇亦徜徉水泉林木之下隴畝墟落之間往往與田翁野人語其種植耕稼之事土風鄕井之宜不自知其與之習也山𨿽版圖吳邑其壤地則與吳江相錯猶犬牙然故相親接者多吳江之民毎聞其民談頌其官長之賢亹亹如不足且曰眞所謂父母者問之則曰吾貳令廖君廖君余因思是必士君子不然不能致是也及還城城之大夫士自吳江來者稱廖君不寘口道其實非一事問其人則曰儒者也予因自喜其臆之之有中然猶未必其果何如人也夫人之不可以力致者善聲也其尢不可致者匹夫匹婦之善之也匹夫匹婦之善之非有其實能爾乎匹夫匹婦猶可以一端而致其善大夫士則非可以一端而能致其善也大夫士之善之其實又何如哉則𨿽不必其果何如人其人固可必矣今年秋予友金侯徳儒致其所著贈君之文書以來告曰君儒之材者也吾文可徴矣今秩已及考將朝京師吳之以文鳴者咸詩以餞子其序於篇端嗚乎斯有以知君之果賢矣夫善聲之形於大夫士之齒頰之間且不易致況形諸文詞翰墨之間乎一二人之賦詠之且不易致況得之多士乎且金侯之文固少許可者今觀其美之至如是則君之果賢無疑矣古人之信人有見而信之者有聞而信之者豈必身親與之乎聞而信之則固因可信者之言而信之也今𨿽不識廖君金侯之言則可信矣遂不辭而爲之序

都昌送別詩序

都昌送別詩者都昌之大夫士送其令兪君有立還吳之詩也初有立家居吳城南之西陬予家城東之北陬相去餘十里然而締交則舊矣蓋其爲人惇厚端靜語言如不出諸口嗜好衝素气度閒整而力學制行考義究古作爲文章寛博而周悉與人交恂恂無忤士林之譽有古學者之風焉洪武四年秋有薦其才者用知韶之樂昌人毎自曲江來詢其爲政稱善不輟口曰豈弟而嚴審愼而決其防如此及以父憂歸見之謙下更甚若無所能爲予意向人之言未必皆然也已而在憂者例起之遂知南康之都昌有來自西江者詢之與聞於樂昌者無以異予始自愧疑之之過矣今年春其母防大祥間出此卷見示且曰幸爲序之讀之愈益愧己之不足以知之也然復自思亦豈無其說哉蓋自用之於處者是得之其家學者用之於出者是得之其師者也何也自其曽大父秋蟾先生以來三世隱居教授實深潛其輝耀者今其見於家居若是非得之於此乎其師永素陳先生文昭則尙气自許勇於有爲中至正甲午乙科進士第尹慶元之慈溪慈溪之政卓卓在人口耳今其見於爲政者若是非得之於此乎惟其得之家學旣如彼得之於師又如此此其不易以知之也然則其出也乃其體之發其處也又其用之藏也耶所謂有古學者之風其殆是與其殆是與

贈徐孟銘序

醫活人術也故操其術者恆以活人自任而用其術者亦以活人任之則醫之能活人也必矣然死生非細事要不可不自愼也毘陵徐孟銘蓋所謂能自愼者予聞之矣其族祖仲淸嘗僑吳城中時四方大夫士多萃吳下家惟無病病必延仲淸視之仲淸之名籍甚去歸其鄕今十五年矣而又聞孟銘之聲焉徐氏何多賢耶徐氏之先有以藥濟人者見於神仙家書豈其澤至今猶未冺與矧聞孟銘不獨精於醫又能讀儒家書好賦詠則其人又可知矣姑蘇包士貞嘗患失血之疾且殆已孟銘爲起之士貞感其徳以他無足報乃求名人大夫士之詩以贈之多已成捲請予題其端昔道潛以詩名士大夫間龎安常嘗爲之療疚潛方思所報東坡曰盍與之一轉語也則以詩酬醫有故事矣然未聞安常能自賦詠也今孟銘能自賦詠於詩不大相契乎士貞之贈豈徒然哉然則孟銘之於醫所以能愼者豈亦得於溫柔惇厚之教也與是爲序

送錢以方序

士之爲學淑已而已惟其能淑夫已故有以及於人流水之爲物盈科不得不行君子之於道成章不能不逹亦理之必然也哉且夫木枝之蕃者以其本之固也本固而枝蕃其防必廣則不期人之依其防而人自依之谷實之碩者以其種之美也種美而實碩其味必永則不期人之飽其味而人自飽之夫依之飽之在木與谷猶常道也而得以依得以飽者蓋有非小補者矣姑蘇錢以方予同邑人也力學自修文詞精贍以明毛氏詩著聞毘陵之無錫縣學延致之訓其弟子員以方雅不自滿謙不屑就再閱歲主教席者躬致禮幣堅請之以方曰某𨿽審於自揆亦何敢峻絕人情也哉乃治裝行有日吳人士咸賦詩以餞以方以嘗從予遊也請爲序於端噫以方從予講學時舉措特殊其倫類固知其有今日也今日而尢不自滿他日其易量耶以方之自待如是則錫山之弟子員自玆而往非徒得以依吾將見其有餘地非徒得以飽吾將見其有殘膏賸馥矣

髙齋弦誦詩序

髙齋弦誦詩者予友秦思尹氏之所與遊者之所賦也詩凡十二首賦者十二人思尹遊道廣矣今之賦詩者其尢相親者也一日十二人者踵予門而告曰某等之獲交於思尹非一日矣朝夕蓋未嘗逺離也今思尹司訓長洲已三月某等時一造之瞻黌宮之髙明覽齋廬之嚴肅瑯然洽然聞弦誦之聲未嘗輟也有不自覺其心融而意舒气和而神暢者矣因相與賦髙齋弦誦之詩旣以寫其欣慕愛樂之懷又仿像其禮樂雍容之趣詩已成捲敢請爲文序之予聞思尹之家居也惟事乎讀書養親焉蓋其爲人平易和雅識逺慮周處物治身務思古道用其所學作爲文辭整飭而舒徐縝實而華潤至於經術尢於詩故邑士大夫延禮之訓其學之弟子員而士林有得人之慶也方思尹從予時予固未嘗不盡夫友之之情思尹亦未嘗怠其事予之意也於時人已識之曰是足爲器也已今思尹學之所至聲聞隨之朋儔之所欽承後賢之所屬望而髙堂永晝庭戶淸寂執經鼓篋者鴈行以相次思尹則拂徽詠歌敷捲陳義聽者開明觀者敬聳𨿽予亦爲樂之況玆十二人者乎其形之賦詠也宜求予序之也又宜矣𨿽然予因是則有感焉聖人之教人必各因其才而得才以教之又君子之所樂也烏有處君子之心而不樂於教人者耶惟拒之以不信絕之以不爲斯亦無如之何耳今思尹之所教旣皆可成之才又有必成之志則其日侍乎幾頴之前從乎杖屨之後者將復有識之而曰是足爲器者已予𨿽衰猶未耄也尙及與賦者同見夫後賢之逺至也矣

送戴伯兼還金華序

予自幼以洎於壯所見業於醫者咸論病據方而用藥未有論藥制方而已疾者也嘗有誨予醫者亦曰治某病以某方某方治某疾而已然竊疑之病多變而無常方一定而有限以有限之方應無常之疾吾恐其有時而窮也旣而有告予者曰欲求緣病處藥不執故方論得其情而效如其論者今王立方氏爲然予聞造之聽其譚殊不類常聞也因而質焉根據深逺博而叩之援引精切予大嗟異問其所從得曰金華戴氏肅齋原禮父也問戴氏所從得曰義烏朱氏丹溪先生也丹溪之道大行於浙河之東其聲昭晰於東南而衍溢於天下然不知焉學乃如是也立方因以丹溪之所從得與其所自得肅齋之得於丹溪與自得於已者歷舉而詳陳之然後乃知委之源焉支之本焉立方之於疾所以論得其情效如其論者良有自哉立方曰欲知丹溪之教人當觀肅齋之教人肅齋教人有曰必先治已利欲之病乃可治人气血之病徒論云乎哉誠哉是言立方之所聞如此宜其學之至於是也慨談此時殆十有五年肅齋嘗一西遊道經吳下獲承下風而接緒論矣予𨿽不事醫肅齋則非泥於醫者故夢寐有時而相親也今年春肅齋之子伯兼來吳觀其尙气有爲論議髙爽家學之外博及諸書予不覺興嘆焉夫於肅齋固知有伯兼之爲之子於伯兼益以知肅齋之爲之父也時云秋矣伯兼告歸好事者爲寫孫太白還山圖餞之士大夫咸詩於圖上立方謂予曰子於肅齋父子間不無情矣今伯兼歸乃無言乎噫肅齋予敬慕之矣伯兼予歆艷之矣復何言哉𨿽然立方之情不可虛也因書所以敬慕歆艶之者以爲諸詩之引焉

送陳士開序

中吳古多士自宋渡南吳爲三輔近地大夫士多僑寓者故文物爲尢盛焉百年以來𨿽洊更變遷而彬彬之風比他郡猶不盡廢譬之多藏之室消歇之餘尙足副中家之假貸蓋所從來者厚矣玆數年間北方之學官延禮師儒者往往趨吳吳人士應之者幾人矣徐之碭山久虛訓席其邑之大夫方懷教弛之憂而有以陳士開薦者乃具禮幣使其弟子員李某周某來吳拜士開之館而請焉士開行有日其所與遊咸賦詩送之而徵予爲序予因自喜吳人士之從予遊者有司鄕邑之訓者矣有司鄰邑之訓者矣有受千里若二三千里外之聘幣者矣指固不可一二屈也今士開𨿽非予弟子而從予友遊又將設臯比於碭山之黌捨則謂吳邦爲多士者非耶𨿽然人之求夫人者志於得所求耳而應其求者盡誠以畀之斯不負其求之之意也士開行矣勉之吾將見碭山之弟子員不失所求而其邑大夫之憂可釋矣是爲序

送沈志道序

姑蘇古稱吳防以吳爲東南都防也其地爲防府其民人之蕃且庶也宜哉而城之闤闠莫盛於儒教表忠之兩坊然其民類多伎藝販沽以資農爲業𨿽庶而不得舒於衣食奉養朝夕之贍故人皆小心勤愼莫敢少焉以自肆自佚其知讀書之家則所守彌謹讀書而生質之厚者其守愈益謹焉予友沈學庵居儒教坊今年六十七矣讀書蓋未之或廢𨿽不拘於章句之學而自通明大義爲務質性惇實而謙下蓋其爲人惟見人之所長而未嘗不知己之短則所謂小心勤愼愈益甚焉尢可知矣其子志道以吳邑薦其才將與防計者偕大夫士多賦詩以餞而徵予爲序學庵予友也其子方出爲世用予安得已於言乎蓋夫人之欲爲善者要必取法於善人焉然法於逺不若法於近法於疎不若法於親法於所聞不若法於所見也今學庵以惇實之質加之讀書之功而熟於小心勤愼之習是其善也人將有法之者矣而志道乃爲之子則所謂近所謂親所謂見者兼得之也矧夫義方之訓之固有其素耶吾知志道之出其設施措置必能守夫忠厚謙下小心勤愼之家法而不違矣然則予𨿽不得已於言亦復奚言也哉亦復奚言也哉

梁溪漁友圖詩序

予友呂志學父掌教錫山聲聞著矣年六十有退休之志自號梁溪漁友梁溪其鄕裏也好事者爲繪之圖大夫士咸爲之詠歌焉歌詠浸多裒爲卷軸徵予紀其事於圖而冠於詩予不得而辭也晉宗少文志好名山而足迹不能徧至乃畫圖四壁臥以遊之以適其意今志學身處黌宮厥有職業不得時至其鄕樂其林園煙水之勝斯圖旣展則神情超然邈乎自得蓋似於宗少文矣或曰古稱同類曰友志學儒者也顧乃友於漁漁其類乎不然也同志曰友耳志茍同奚必論其迹哉張子同有道之士也謂誠漁耶而以漁自居漁父辭至今傳於世詎必食於漁然後爲漁哉志學之所尙可見矣志學弦誦之餘毎多賦詠予時見之未嘗不喜其气益昌意益暢詞益修而指益逺蓋老而愈工久而彌篤者也則爲之詠歌者無率然之作也哉求爲之序蓋亦宜矣且志學居吳中時吳之文人才士多與之交轉首二十年故舊凋落今爲之賦漁友者當時之人十無二三使諸名勝無恙則其卷軸之富又當何如得不重予之感乎此予之文所以不得而辭也詩在捲者幾首某郡某人某郡某人好事繪爲圖者黃鶴山人王蒙叔明也

送丹厓唐君序

丹厓唐君處敬防稽人也領至正己亥鄕薦爲皇岡書院山長終秩轉嘉興儒學正其爲人惇厚夷雅博學多聞見大夫士咸愛敬之初君爲山長時以其暇日來吳客於今左轄呂公所教其子三人長守恭次守敬守忠𨿽年之至稚者訓之皆有法度後三閱歲而有嘉興之除三童子乃以父命更從予學觀其動容周旋則知君之教之亦至矣今年春君將覲其親以就職三童子知之依依向予告曰守恭等之侍丹厓先生之日不爲不久矣慈愛訓誨不爲不多矣玆攜家以行先生與之交最善以有言贈之願得附姓名於捲裔使見區區之情不知於義合否幸先生教之予聞謂之曰可哉夫弟子之於師有三在之義焉一日師之終身爲弟子矧三年之久乎宜其不能無戀戀也今三童子之學於予則予之弟子也弟子之質師以義小大之叩小大之鳴以諭師之道也因其得以誘之由其善以道之亦師之道也今君之徳固非三童子之所能道然其情可終冺乎所以書之者旣以不冺其情又以盡予之道也

杏林詩序

杏林詩者美董君某甫之詩也君家曁陽以醫術著欲修其逺祖廬山翁之業起人之疾甚眾人之輸報者君與約曰惟饒富多畜及官有祿者以金若耕桑萟圃事山澤治工技者以所出其里人之貧逺客之羈窮有甘防之營者勿以貲惟種杏一樹有子子種有弟弟種婦女兒童責奴種老無子家無奴者大夫之休於鄕者服道徳操文墨者毋須報約定咸遵之數年杏林蔚然矣然人徳深而報之不逮皆以爲慊又重其約不故貳於是能文者始爲詩以詠歌其徳焉詩旣多君裒爲捲及避地來姑蘇以示予而告之故復請序之予讀而嘆曰君亦賢已不以世屬爲疏逺而復修其先業非賢其能乎且廬山翁之杏林要在楚君繼之今於吳焉豈必同其地哉夫楚之杏林已數百年父老相傳道翁事猶歷歷而不識當時有能詠歌如今者否然不必論也今則不知君之杏林亦能使父老相傳於數百年之後君之子孫亦能如君之復修其業否𨿽然文詞於言爲至精不愈於口耳相承耶是編之人豈無能顯其文於後世者則君之聲以傳又不待父老之言與杏林也矧觀君之約其人皆藹然出於忠厚者古云本之厚者枝必蕃此如可信則君之子孫必克大其業也已

送金汝霖還西江序

云陽李先生之解江浙儒學提舉也寓吳之文正書院居焉先生始爲名進士聲譽已聞動四方旣歷淸顯文章學業益爲人所向慕故南北士大夫之過吳者必求見先生吳人士尢以獲親先生爲至幸而予亦嘗得竊承下風焉及先生歸西江兵革起海內道梗棘不得通吳城旋亦陷音問遂絕矣越十有六年歲丁酉吳亦平客有西江來者余問先生所在曰永新死矣余方驚悼客笑曰使非兪總制將不得終其年玆旣保全以歿尙何悼哉予究其所以客不能詳也今年秋武陵蕭鏈師偕新安金君汝霖見訪予不識金君鏈師曰永新總制兪公賓客也予因記客言問曰非活李云陽者乎曰然子何以知予爲道其故金君曰請詳以語子初永新旣下兪公入城撫其民云陽方被創僕道上公見其儒服問爲誰云陽仰應曰我李某也公久已熟其名卽下馬親掖之使載歸其營手注藥合其創勅左右謹視防受命就以兵守是州遂館云陽於家焉公本新安人素漸朱子之餘澤讀書明理義好學不倦乃日與云陽講說經義論道古今人物興壞理亂是非得失之迹殊加禮遇又與之商略重新學宮教弟子州人化之更三年而云陽歿厚其棺斂盡禮而葬焉旣葬復裒其所爲文若干捲刻之猶以爲未因某之東行切囑曰李先生嘗司浙江文防其文章必多散落浙東西者可悉心搜訪以來吾令工人削梓矣某之往來吳越者以是也予聞而興慨兪公之賢一至此也明日鏈師復來曰金君已畢事將還西江玆邦士大夫咸賦詩以寵其行願得君之文冠其編則金君之有光加矣予謂之曰以兪公若是之賢金君能副其意又如此皆可尙者予得靳於言乎且西江文物之盛由宋及元大賢君子相繼而出𨿽曽經亂離兪公又能作興之使愒不廢玆天下理當治平他日文章之士果能追蹤前代則公今日之所爲寧獨有功於李先生實有關於西江之文運也金公歸必能益贊公之作興矣予何靳於言哉

贈周廷昌序

姑蘇爲東南防府九流氏咸盛於他方而醫其尢也其以女醫名家傳世久逺益昌而不替惟周氏然予嘗觀百家之能奮振於世者𨿽其才若學足以自致亦系其家門之气運焉其孤寒之出勃焉而興忽焉而靡昌宗鉅族綿延以防腐消而澌冺者皆其气之薄也能如深源之流愈出愈長莫可窮其紀極斯固受气之厚然必世有人焉蓋惟其家門之气厚故世出其人其才若學足以自致已嗚乎豈易而得哉若周氏是非易得者矣周氏顯於醫自宋至今凡六傳世髙門大居閭門相接季昆叔仲冠裳濟濟稱譽交著其奕世之不復多見瑤珥瑜環照映森蔚又浸浸乎八世何其盛耶六世中有廷昌氏治業益勤聞將加顯矣非所謂家門之气厚而世有其人者與今年秋予友陳彥良之子婦病廷昌爲起之彥良來曰冢婦承祭祀病非細故也非廷昌之善治能無憂乎無徳不報敢謁文報之彥良可謂知所重矣病系一身之憂而冢婦則一家之系也爲解一家之憂宜其徳之深也於焉以推則夫廷昌之業精而解人之憂亦多矣醫多陰徳後必大周氏其當益大乎故爲之序以塞彥良之請而致望之之意於廷昌云

送湯孟循序

湯先生師言本湖南之長沙人宋嘉定間有爲大理少卿者始家於吳實先生之髙祖也先生以周禮領咸淳癸酉鄕薦入元由校官仕至從仕郎某州判官先生與吾郡文正範公八代孫文英友善因爲仲子郁字子文娶其女子文種學修文辭稱聞揚著憲臺交薦兩授司訓皆不就開門授徒至今爲鄕先生子文孟子述字循通敏有才气旣承父祖之基業又習外家之聞見士林之聲籍甚今年春朝廷舉賢才令下有司旣薦之行有日大夫士咸詩以餞來徵余引其編端余毎承厥祖下風而復交其父可靳一言乎夫論人固不論世類也仲弓自當見用黃叔度海內所歆尙何世之論哉然瑕邱江公子孫皆爲博士歐陽生至孫歙八世皆爲博士是果誰之澤與今孟循家學旣如此外氏又如彼瑕邱歐陽何逺哉要無愧其子孫焉爾嗚呼可不勉哉𨿽然行而不怠無不至者孟循行矣毋怠斯其至哉

敷金嶺樵詩序

敷金嶺樵者義興殷伯賢氏之所自命也嶺在義興銅官之陽土石有金色故云其下伯賢家也伯賢之先蓋出商裔至唐始爲吳人族世鉅大大父以儒業遺其後伯賢七歲誦書史有祖風旣冠能親接大夫士無倦母疾卒伯賢哀痛逾禮饘食者一年酒脯不近口幾於病父勉之始飯處家甚睦所爲恆尙篤厚縣人譽之或言之令令彊出爲胥復材之薦諸府府檄下辟懇求免不得乃就職以防勤稱有惎其善者離於法則誣致之事終白歸曰吾志遂矣卽布衣艸履牧畜墾田日奉防甘於膝下暇則入山谷與樵蘇爲偶忻忻如也一旦守復召之曰汝今可史矣伯賢頓顙辭守曰人惟求舊汝何辭竟不許史職更善由胥而史今七年矣毎見人史之必曰我敷金防樵也果史耶大夫士髙其志者咸賦之伯賢毎得詩卽躍躍以喜卽拱璧不至是句吳浦長源稔交之故道其人如此噫亦賢矣長源又曰其詩已盈捲願謁文冠其端長源其忠於友已乎其果知伯賢已乎夫古人之觀人於其心不於其迹載筆於柱下待詔於公車而謂之爲隠人皆不之信然其心未嘗不隱也木石之與居麋鹿之與友而謂之爲仕人皆不之信然其心未嘗忘仕也若人者可不究其心乎今伯賢以身則處乎簿書之間以名則郡府之史而自命爲樵人固不然君子則然之然其心也昔有樵夫之拜於髙人之庭者髙人者曰汝豈樵哉後果與人爭气勢不相下至相噬焉則髙人固已識其心矣若人者果可信其迹耶今伯賢也長源之語之旣如此大夫士之詠歌之又如彼則其果樵乎非樵乎吾不待質諸髙人而得之矣

送葉公羽序

長洲葉公羽以蘇學弟子員起家爲燕府奉祠正迎其親之官幾年矣毎人自北平來蘇余詢公羽何如輙曰孝敬人也詢所以孝敬各有指稱或殊或同非一事也因嘆曰公羽其果賢耶公羽執經時𨿽不余捨然觀其所爲有離其倫者固已期其有賢聲矣玆以孝行聞其賢又何如哉凡人之見稱於時各以其所善也見稱以孝眾善莫之或先矣公羽其不孤予之望哉今年夏公羽衰麻來見以其父墓銘爲請然後知其以外艱去任而還於鄕也旣襄事復往侍其母夫人蘇之士夫咸賦詩以餞公羽又持捲來請弁其端公羽之聲其益著已乎北平之去蘇餘三千里公羽匍匐哀號扶其父櫬歸葬故邱情禮兼盡斯足稱之矣人莫不有親也其從仕逺方能如公羽之不違夫養生送死之道者幾何人哉蘇𨿽公羽故鄕而北平則母夫人之所在遄歸之興蓋欲慰親倚門之思也鄕人賦詩以贊詠之詎不宜乎嗚呼公羽之於余友也非師弟子也而其自居若弟子者以余嘗與其師同事也其師已矣顧乃喜其不孤余之所望能不重余之感也夫洪武十八年九月朔褚園序

爲邊文叔謝其弟陳熈甫序

予鄕有故家舉郡中無爲之右者曰邊氏非無故家之右之也無詩禮相承之出其右者焉邊氏出陳畱由大夫公以經笥鳴於漢而經書之源流衍者凡幾世至楚邱君楚邱而下四世得禮部君禮部當五季時登幹祐元年進士第以循吏稱廣順間自是而後世擢髙科膺寵遇爲鄕邦之元而著之史傳者亦盛矣訖宋歷元𨿽顯晦各有其時而春秋家學無少替世麟之扁揭之堂顏炳如也禮部君來更幾世至朝奉君始居吳又幾世乃貫長洲籍又幾世至伴讀君則予嘗覿之矣伴讀卽世其子文叔司黌訓於鄕邑事母夫人以孝聞母夫人年開九袠文叔之所以致其樂者日加勤愼談者謂足以見其詩書之源流衍之無窮而君子之澤未易以世數計也今年秋母夫人遘疾瀕於危殆文叔於醫禱之謀蓋無餘智巳已而得舊所從遊者陳熈甫藥之而愈文叔一日來告曰母氏之疾微熈甫之庸心將何以紓不肖不孝之責乎玆縉紳逢掖胥爲之喜而詩以爲熈甫贈請序以冠於篇焉嗚呼是益有以見邊氏詩書之澤矣吾聞熈甫從師時其師爲之講明夫義理者甚至熈甫欲報之外物曷爲之報耶今而於其師致憂之時體其師事親之心竭力盡誠起師之親之危疾以釋師之憂紓師之責其善於報師者哉非其義理之明曷能若是耶義理明而若是是以其得於師者報其師矣故曰益以見其詩書之澤也然則大夫士之賦詩者非徒以爲熈甫贈又將以爲邊氏詩書之澤之慶也與洪武二十一年四月吉褚園某序

送顏新民序

長洲顏新民由新安知縣丁父憂服除將赴銓曹待選鄕人士咸賦詩送之來求言爲之序予謂新民所以求言者欲予有所教戒也烏可美詞說之而不副其來意乎乃進而語之曰食人之食事人之事理之常也食焉而怠其事陪臺亦愧之況夫臨民者哉民吾等夷也一旦衣冠以臨之知其所當奉事也役之左則左役之右則右鞠躬俯首順而承之惟恐或後烏乎將誠賢於彼乎吾見其鞠躬俯首順承而恐後曰是固當然也其如吾何一切不卹焉於戱民無如吾何吾則如理何回視吾之身可無慮夫寒也吾之腹可無慮夫饑也是果孰從而出哉盍思所以事其事焉事其事無他忠而已矣蓋忠者所以報國家也所以卹民下也予聞新民在官時有政已有政必樂聞夫善道也故以是語之新民也能無怠其事事之心非不孤予教戒亦不孤卷中諸詩之意矣是爲序

緑茗園宴集詩序

盍簪著義援古無疑伐木興歌徴今何咎諸君值芳辰之優暇爲勝集於名園維時節旣謝春气方迎夏風披緑茗飄翠雪於瑤階露貯紅蕉瀉華漿於碧盌鳴琴幽澗淸音與流水同聞泛斚澄波景羽共遊鱗並駛幸爾同玆遭亂於焉俱得偸安惟欣舜日之舒遂忘楚氛之慘各爲四韻用識一時

右仿唐人春夜宴桃園序體

半軒集卷六

欽定四庫全書

半軒集卷七

明王行撰說

醉樵說

華蓋山之樵有好飲者或目之曰醉嘗道置其薪而寐後之樵者盜其薪同樵者見之呼醉樵而語之曰而樵以飲爲事邪以薪爲事邪醉樵諤諤而復唯唯同樵者又曰而樵以飲爲事邪以薪爲事邪醉樵曰而以吾以飲爲事則以飲爲事而以吾以薪爲事則以薪爲事同樵者曰而不知盜盜而薪邪醉樵曰薪則薪焉盜則盜焉夫奚庸知也同樵者曰醉乎醉乎世未有若而之不醒者也盜而薪而弗知告之知而弗悟非蚩蚩邪醉樵乃囅爾而笑曰而何言之異邪而以吾爲醉則以所謂盜吾薪者爲醒邪而以醉爲果醉而醒爲果醒邪而以醒爲是而醉爲非邪而以彼爲得而我爲失邪而以得爲果得而失爲果失耶而以得爲果得而失爲果失宜以吾爲蚩蚩者也同樵者憮然有間曰而將混其醒醉而齊其失得乎而將逃扵有爲而匿扵無爲乎無爲則無事乎樵已乎醉樵曰噫嘻而知有爲之爲而不知無爲之爲而知而之爲樵而不知吾之爲樵吾爲而言吾之樵吾之樵也以精神爲斧斤而發之於純一之硎以叚若木不足以當其銛扶桑不足試其鋩而大造則吾薪之根也元气陰陽吾薪之幹也日月列星風雨霜露吾薪之柯條而擾擾之生物則吾薪之朽腐螙蠍也吾今剔其朽抉其螙棄遺其柯幹而得其根矣而以吾爲醉而然邪醒而然邪是爲有爲邪無爲邪彼亦能盜吾之有而有之邪將弗能盜之邪同樵者無以對乃復頽然而就臥撼之而不蘇呼之而不寤同樵者若忘若遺若諭若悟惝怳踟躕負薪而去

僂說

婁江有僂焉畚其業農余而織農作而售以爲常歳戊戌婁民大疫東事弛畚弗得售或誡僂能殺而直將賈諸僂曰嘻詎以暫而奪吾常也織之不置畚愈積裏多讓之僂唯唯明年吳大發民城杭僂用無畱畚資直甚裕裏賀之僂亦唯唯果何爲者邪業之不售守其常而不屈心無加憂功無加怠業之旣售有其利而不驕功無加修心無加喜異哉噫士君子之所爲茍僂之若也吾知其扵道不逺矣

莊生說

甚哉莊生能行其道也以布衣而國君尊信之非有盛徳宜不如是竊怪其所爲皆市人之道也太史公稱其亷直是豈然哉以金之故而欺其君復以金之故而賊其人市人有所不爲防且直者爲之乎𨿽然生無足道也信之者可笑耳吾有以知戰國之君果若是庸庸也噫其君庸其臣則肆其民得遂其生乎至正辛丑冬讀越世家書

雜說四首

黃老之術儒者之徒弗言以其惑夫人之道也然曹參之興起文景之崇尙者黃老也武帝之好之公孫之用之者儒者也何武之治不逮於文景歟噫武之好儒非誠也之業儒非眞也儒不純且無益況不眞乎文景則黃老之純者耳其治國優矣克儗扵唐虞矣乎唐虞之治其儒之治耶抑亦黃老之治耶𨿽然五穀種之美者也茍爲不熟不如稊稗黃老扵文景之世其稊稗之秋也歟

居奇貨以徼利者時而待價弗亟乎其信也是蓋賈之良者焉貨之弗奇而急扵利則走市而鬻之走市而鬻之𨿽貴亦賤況賤者乎伊尹大公之貨奇貨也韞櫝亦久矣茍非求之者亟弗易出之也及出之則大行扵天下後世利不旣博乎孔明學伊呂者也故有足稱焉王猛則嘗走桓溫之市矣桓不見用直猛之貨未甚奇也然猶有不猛及者何如哉嗚呼彼操瑟立齊門而不售者乃欲誰之咎耶士之大節出與處而已矣蓋出處在乎已所以出處在乎天在乎天時也在乎已其道歟眾出已獨處必有所存之志也眾處已獨出必有可行之道也眾出而隨之出眾處而隨之處則其所執下矣時處而處弗嫌人之皆處也時出而出弗忌人之皆出也忌人之皆出矯而處焉嫌人之皆處激而出焉則又詭奇而自異矣詭奇也執下也惑也仲尼曰或出或處蓋君子之道在焉觀人之節者據是而求之可以得其情矣

古傳驗陳寶得其雄者王得其雌者伯咸謂此談者之誇辭也故褚遂良以對太宗飛雉之問而蘇軾氏譏之𨿽然軾亦不能無失也軾謂太宗時所集者雉有不足以問陳寶之符不知陳寶與雉相去能幾何也秦文之伯不及齊桓不聞齊桓得陳寶而後成也光武之治不及三代不聞三代得陳寶而後治也蓋帝王之符徳焉而已祝网之言湯之符也虞芮之化周之符也奚假諸羽毛鱗介之徴也哉

世之論言者曰言有責也無責而言謂之訕然有責而後可言者今之制也無責而皆可言者古之道也均之治世不可以言治亂世不可以言亂亂而不言亂非言治也言治之所以也治而不言治非言亂也言亂之所以也治而言亂有所儆亂而言治有所勸旣儆且勸其所習者革矣故狃扵治而弗能終治者有自大之心也安扵亂而弗能致治者有自棄之心也自大自棄皆不聞治亂之言者也自大扵治亂隨其踵矣況自大扵亂乎無責而不言世從而衰矣況有責而不言乎有責而不言上容之志見焉故知上容者所事必自大自大者所使多上容上容自大之相遭治亂可得而知矣

富溪漁者說

天目發源而下防大滙扵具區而東趨其流分派別汪停迅注隨地不同而富溪其一也水至富溪猶散行者之顧影畱連而舒徐猶祀余之敬存陶陶而遂遂故其精神所聚有丰厚之家焉吾友彥常居之彥常溫雅和易防順謙抑產饒矣不自覺其饒資裕矣不自有其裕而下人惟恐或失焉大夫士多稱之乃以漁自命亦足以知其趣向矣今夫漁蓋志扵魚者也必修其网罟時其風煙約之以絲綸勤之以舟楫無不得魚者以盡其在已故也今彥常能志扵善而忘其饒裕無矜無驕不怠不傲接賔友以禮讓教子孫以惇實其盡已何如哉善斯得矣大夫士之稱之不亦冝乎於戲觀富溪之波瀾而知其有本者以發源之髙觀顧氏之子孫而知其有本者以先徳之厚漁乎漁乎吾將見其得夫善也猶掣鯨扵東溟而不屑稽山之釣任公云乎哉任公云乎哉是爲說

墨翁說

吳隱人沈起宗居闤闠之中康莊之會煉墨以自食名其捨墨室號其躬墨翁人咸熟之遂遺其姓若字與名曰墨翁墨翁或謂之墨已名其室何名室已又號其躬何翁曰非爾知吾因以自警也始吾之扵人見夫欲言也含而不吐吐也畱而不盡良爲病之何自苦哉及觀金人之戒至扵三緘焉則知含而不吐己幾失之出𨿽不盡所喪多矣夫墨黙也故因以自警也是則果終黙乎得屛而息箝而喙乎曰吾黙其所可黙不黙其所不可黙然可黙皆是不可黙惟二焉何也友也子也友也相輔以仁相勉以道茍一黙焉昧切偲之義矣子也飭之義方約之詩書茍一黙焉失訓教之道矣此其所不黙也曰嘻何黙之多而不黙之少哉論未白其以質諸予予曰未也子不可黙而有可黙也友不可黙而有可黙也忠告善道不可則止不止致辱焉非友而黙乎父子不責善責善則離離則不祥矣非子而黙乎曰如子言墨翁其愈墨耶曰身教從言教訟徒向之諄諄不致其藐藐耶且吾有所聞焉耳何聞聞諸仲尼仲尼云何君子訥扵言敏扵行

鈍齋說

鈍非君子所患茍不以鈍自期不鈍矣不鈍非君子所貴或以不鈍自許斯鈍矣鈍之與否受之於天非力之所爲者以質言也鈍之與否𨿽得扵天亦人之所爲者以學言也以質言者君子聽之以學言者君子勉之聽之者以言乎不鈍而不以言乎鈍不以言乎鈍𨿽聽之而不忘其勉之之道焉勉之者以言乎鈍而兼以言乎不鈍兼以言乎不鈍𨿽勉之而亦成其聽之之功焉則勉之也聽之也旣各適其用而又相爲用也不鈍而不能聽之是以不鈍自許也鈍而不能勉之是以鈍自棄也是皆下愚之類也茍力以反是焉則非聖賢之徒歟不鈍能聽之而不忽乎鈍者之自治吾扵顏也見之鈍而能勉之而不忘乎不鈍者之所至吾扵曽也見之是曽也非以鈍自棄顏也非以不鈍自許也不自許不自棄以至其極焉非賢聖其孰能也哉燕山王宗魯甫自號鈍齋徴予爲之說予觀宗魯之質非鈍者也而以鈍自名是不鈍而恆懼其鈍也恆懼其鈍肯以不鈍自許乎必能加勉之之功矣其進曷可量哉宗魯也其有志扵學者歟君子有曰賢希聖士希賢又曰顏何人耶希之則是吾扵宗魯有望矣

臞齋說

沈思敬氏居吳之練祁淸修自守以體之弗腴也題其齋之顏曰臞間以徴予攄其說予嘗造其居焉客有指其顏者曰夫盛麗紛華人之所慕也而弗居舂容丰澤人之所悅也而弗取顧以是名豈將斂容下志儉約以自處乎老當益壯何古訓之不式也或曰非也吾聞之退者進之基損者益之始欲取而必與知白而守黒弱可以屈夫彊柔可以勝夫剛是皆抑之所以揚之者也庸詎知其非臞以致夫腴乎予曰嘻是固然歟曷亦觀夫四運哉時之春也萬物敷暢而條逹气融而色暢天地之間充滿洋溢可謂腴矣然物之生非物之成也洎夫秋也萬物凋落而揫斂气凝而質堅天地之間沈寥蕭條可謂臞矣然物之生者至是而始成焉君子之爲學亦然幼而童童而冠冠而壯腴之時也然必四十乃不惑五十乃知天命人至五十猶時之秋也而學旣成矣材之成乃以致夫用學之成乃以及夫物則腴也臞也果孰愈哉思敬也當富盛之年蓋嘗從事扵功名利祿之間矣今乃閒居靜處潛徳而弗耀以教其子孫而善其鄕裏則其及物者果腴之時耶臞之時耶以是名齋果非也耶果是也耶客無以爲對思敬曰願書以爲說

朝宗字說

學者必造聖賢之域猶水之必歸扵海也水而不歸扵海洿焉者也蓄而不遂者也學而不求造聖賢之域畫焉者也惰而不自勵者也水之洿焉水之所值然也非水之罪也學之畫焉學而自棄也非學者之罪耶蓋惟無學耳茍學焉固不可以自畫也江生名漠而字曰朝宗取書江漢朝宗之義朝宗諸侯見天子之名以江漢之必歸扵海猶諸侯之必朝扵王故云夫江漢大水也登諸岷與嶓以至扵海其道裏之逺逆折之艱亦甚矣𨿽逺且艱不歸扵海不已也今人之爲學求諸其身甚近也聖賢之域亦不外乎其身也無道裏之逺逆折之艱也何爲而不自勵耶𨿽然無其志則無其功茍有志焉何所不至也江生旣以是名又以是字其必有志扵學已有志扵學寜不底其成耶江生也茍能勉焉以無負其字之之義則余之說也蓋可徴也已

孟敷字說

事爲之善者莫甚扵務其內而不務其外事爲之不善者莫甚扵知有內而不知有外善其務內而不務外者非欲使之遺其外也先其本而後其末也不善其知內而不知外者非欲使之事其外也有其體而必致其用也今夫泉出於源混混焉不捨晝夜盈科而進放乎四海由本盛而末無不盛也其澤物之功爲何如哉茍𨿽有其源而不能渫治淸潔下而不上爲時所捨則體𨿽存而用則亡矣尙何望其及物之功也哉蓋事其內而不遺其外是培本以逹其末明體以適扵用也則其善也斯足謂之善矣潁川陳生名謙吳其家也其祖若父皆以溫恭遜順之道自處故以謙命之生以予交其父祖間也來以字爲請爲字之曰孟敷夫謙者卑下之道敷者施布之義也以卑下之名而傳之施布之字其亦有其說乎予嘗究夫謙矣蓋謙有存乎已者焉有敷扵人者焉存乎已者內之謙不自滿足之心也敷扵人者外之謙溫恭遜順之道也能存其不自滿足之心斯能敷其溫恭遜順之道茍溫恭遜順之道有不敷則不自滿足之心將不存矣此敷所以發其在內之謙使之施布扵外也故謙之六四曰無不利防謙夫能發防敷布其謙承上接下之道得矣又安往而不利之也哉𨿽然又有說焉人之爲學未易量其進止者以其有不自滿足之心也學而有不自滿足之心則所見愈明所處愈髙而所行愈逺所謂培本以逹末明體以適用者無所偏而溫恭遜順之道自有不得不敷者矣孟敷識之當益勵其不自滿足之心以無忘父祖所以命名之義必有徴矣

字李氏子說

萬物本乎天人本乎祖木必有本而後枝葉生焉蓋枝葉非本不生本非枝葉不芘枝葉而能芘其本斯盛矣子孫而能光其祖斯孝矣孝乎孝乎亦報本之道焉耳李氏子名嗣祖求字扵予予字之曰彥本彥本也能毋忘乎孝斯不孤予字之之義矣

字蔣氏子說

人有疑則思問能問則理可通而惑解然仲尼曰舉一隅不以三隅反則不復也其亦有不獲問者乎非然也不復不告扵不再問者耳再問是能證三隅矣烏可不白之耶有弗問問之弗知弗措也在勉之而已矣蔣氏子名思問求予字字曰公勉公勉也能致三隅之思斯不孤予字之之義矣

字瞿氏子說

前人之望其後之人無不欲其久逺而蕃昌也後人能纘承前人之業則由是而逺而不負前人之望矣纘承之道何如亦學而已勤扵學足以榮其先怠扵學足以忝厥祖學其可不務耶瞿氏子名纘求予字之字曰思承而告以纘承之道思承勉旃母或怠荒允纘前修俾逺而昌

金容之字說

處物之道莫大扵能容欲有容莫過扵自治能自治其所容也益大矣夫所謂容非姑息容忍之謂蓋包含容養之謂也必欲自治者欲己之明也已茍不明則物之至吾前而瞀惑亂不能別其是非邪正而欲有容焉必致扵姑息而容忍矣已旣明則善者吾知保而飬之使得自安不善者吾知涵而養之使之自化使之自化則不善皆歸扵善矣有容之大孰過扵此哉然所謂明非在乎一事一物之間而自治又非一朝一夕之功也亦嘗觀扵水乎夫水之在物蓋至明而至難定者也惟其難定故𨿽明而恆汨扵泥而濁之不能致夫明之用要在乎力加澂之之功而已能加澂之之功則水旣明而能容萬象之見矣惟心也亦然心之扵人蓋至明而至易放者也惟其易放故𨿽明而恆蔽扵欲而昬之不能致夫明之用有甚扵水之汨撓也心之撓有甚扵水則澂心之功當不益加扵澂水之功乎能益加其功則心旣明而能容萬理之著矣萬理旣著則是非邪正之至者吾得以區而別之以各盡夫處之之方其所容者大而能盡其心之量是知澂心乃自治之本而能容乃澂心之驗也故非澂心無以爲有容之地非有容無以見澂心之功然有能澂心而不能有容者矣未有不能澂心而能有容者也不能澂其心而欲容夫物則所謂姑息容忍者矣其扵自治不亦倍乎茍能澂心而不能容物則又不足以盡夫心之量豈所謂能盡夫自治之道者哉是則能容也又所以盡自治之道也歟句吳金公信氏有子曰澂從予逰丐爲之字予以其方向學也字曰容之而告以自治之道焉容乎勉之其能以包含容養爲之法姑息容忍爲之戒吾將慶其有成矣

沈文矩字說

吳興沈伯凝氏嚴扵教子家庭之間雍睦可觀仲子程旣冠矣方其冠也請字扵賔曰文矩時固有三加之辭已今命之從予逰也復求予講夫矩之義以教之於戲予嘗思之矣弟子之扵師也其猶獵之扵原漁之扵澤各隨其力可以遂其得焉師之扵弟子也則猶礛錯之扵璞玉斤斵之扵杞梓機杼之扵蠶絲麻枲各因其材而必底其成焉今程也有可教之資伯凝有必成之望則予也烏可不勉之以底其成哉乃謂之曰亦嘗知夫規矩之謂乎規矩所以爲方圓之器也今欲爲方而必求之矩是欲食而必食欲飲而必漿也其可以他求乎哉茍能知矩之爲方已而不能以功自程是知食之治饑而不勤扵耕漿之治渴而不勤扵鑿弗能遂所求矣然有能不憚扵勤而自力者而不知漿之在鑿食之在耕則亦自程其功而不知矩之所以爲方者防行觸途進退何據哉惟學也亦然學所以爲君子也窮理盡性爲君子之道也爲君子而必事乎窮理盡性斯爲方而事乎矩者也知窮理盡性爲君子之學而不能致日新之功斯知用矩而不力扵自程者也知自力扵君子而不知窮理盡性之學斯能自程而不知用矩者也噫能自程而不知用矩不至扵方而已知自力扵君子而不知窮理盡性之學則疑仁而陷扵墨翟疑義而陷扵楊朱其害詎可言哉此所以知矩而必力扵程能程而必求夫矩也𨿽然矩之與程其亦有先後乎吾聞之矣先明諸心知所往然後力行以求至焉爲學之序也今名之者蓋教以力行字之者實誨之知往予之說則又勉之並進其功也嗚呼程乎其敬若翁之望毋忘而師之勉哉

李氏子字士期說

橫山金公信氏通敏有襟度恆自振奮不欲後扵人有子曰澂從予逰漸通義理旣求字之而爲之說矣有壻曰頤姓李氏又求爲之字而勉之夫欲成其子固人之情也復欲成其壻焉則所謂恆自振奮不欲後扵人豈不信哉乃進頤而謂之曰古之記禮者百年曰期頥釋之者曰頥養也人至百年無所不受其養也所以謂之期者人壽以百年爲期也今宜志曰士期期乎聽之予則又有說焉今夫人之生子也必期之曰是必享百年之壽也以百年期其子者是愛其子也及長而學也要必期之曰是必爲君子也以君子期其子則愛其子豈不愈扵期之以壽乎人之始有知也必自期曰我其享百年之壽乎以百年自期者是愛其身也及就學也要必曰我其爲君子乎以君子自期則愛其身豈不愈扵自期以壽乎期以壽則扵身也有限期爲君子則垂名扵無窮且期以壽則旣有限而又或不可必期爲君子則旣無窮而又可必也自期者不扵其可必而扵其不可必豈所謂善自期者哉然期以壽蓋夫人而然期以君子則非知學者不能也古人有言立志以明道希文自期待又曰伊尹顏淵大賢也學之𨿽未至亦可爲賢人是非能期爲君子者乎可以爲法矣期乎勉哉茍勿徒期之以有限而必期之以無窮斯所謂善自期矣斯不孤夫字之者之說矣斯能體夫求爲之字者之心矣是爲說

沈文權字說

姑蘇沈氏以雄貲鉅族聞海內有子名防字文權簡厚寡黙乃父伯凝謹扵教子命之從余防間爲之請其字之說余不得而辭也觀其字之之義蓋取系辭傳所謂防以行權者焉於戲聖人之陳九卦所以明夫反身修徳以處變之道而終之以防以行權權豈易言者耶𨿽然余則有說焉君子之處事莫切扵防也能防順扵理處事之道斯得矣欲防扵理將何所先其惟學乎夫學以究其理而防順以行之無不可爲之事矣故曰防徳之制也今防也廕庥乎重慶之下方當其富有之年致其問學者有餘功資其問學者有餘力齋居淸肅戶閒靚明師良友之是親卷帙簡編之是習則其學之成也不有望乎𨿽然行逺自邇登髙自卑不可以躐等進也故九卦之陳必有其序焉基所以立柄所以持心不外而善端存守不變而恆且久懲忿窒欲以修身遷善攺過以長善自驗其力不變其所然後能防順扵理以制事變其至扵權極矣權豈易言者耶𨿽然防也年富日益彊學當日益進優柔防入以至仁熟義精扵事優遊有餘裕此行權之義在體之何如耳用爲之說

陳防民字說

吳有良扵毉人之術者姓陳氏字仲原年登八袠矣而和厚恭愼其所業書在九家者流𨿽自有其說然其間有不能不涉吾書者仲原必尋其逹道循階陟戺以求其所以然故其比他業是業者有通博之聲焉仲原之子希武恂恂殊敬飭見士君子未嘗有惰容士君子見之亦未嘗不嘆其家庭之有素也希武之子曰謙旣冠矣所筮之賔爲字之曰防民三加有辭成人之道備著而其所以字之義則來請其說焉於戲謙名而字巽誠有其說是取扵釋夫地中有山之卦者之義也地中有山其卦名謙釋之者曰謙巽也以巽釋謙何也巽之爲義順夫理也謙之爲義有而不有也蓋有而有之屬乎私有而不有屬乎公公理也有而不有能順夫理矣此巽所以釋謙也然嘗觀扵事矣有成而後毀也有盈而後虧也有盛而後衰也有得而後失也有而不有斯能有矣故謙之彖曰君子有終焉譬諸學也有若無實若虛則可造聖賢之域亡而爲有虛而爲盈約而爲泰則難乎有恆足以見之矣今巽民得天與之美資承父祖之嚴訓名以命之字以申之旣深切而著明矣巽民也宜益諟夫名之字之之義以母忘父祖之攸訓哉

花用端字說

東邱花用端名本自南粵防東吳介余友瀏陽湯時中來見且致其所以見之意焉觀其人气貌沈渾動容周旋安舒而愼飾詢其年逾冠耳而志尙殊正樂從士君子防處一聞講說經義論古今事理輒歆歆喜見扵面因嘆曰貴防而靑年有若是賢耶固可以見其質之美矣間而來告曰某之名若字旣承君子之嘉惠而其所以字之義則有未之悉者茍得聞其義以佩服之斯至幸也敢請余然後知用端之質誠美矣能不爲攄其說乎蓋凡物皆有本也而本之爲義實始扵木焉夫本者木之所由以生者也故本之固者其木修本之端者其木直旣修且直則材之成也足任工師之用矣顧修之與直乃有不得而兼者焉然能修而不直工師不顧能直𨿽不修亦弗之棄矣噫其直也非由扵本之端其可得耶今字用端者因名以取義將不在玆乎且夫用端之資扵家者有溫厚之地賦扵天者得懿美之質其本端而且固矣又何慮夫修之與直不得而兼也哉𨿽然本固矣無使夫佚欲以撼之本端矣益加夫學問以培之始扵其賦扵天與資扵家者無負焉蓋固而無撼則本日深而愈固端而益培則本日盛而愈端愈固而愈端則吾將見用端也良材之成與丸丸之木同致夫棟隆之吉矣是爲說

半軒集卷七

欽定四庫全書

半軒集卷八

明王行撰題防

防唐程晏上器解

予每讀上器解至痛器之失所未嘗不三復而嘆夫世之有材能而不得用用而不得其所者誠可惜哉𨿽然與其用而不得其所不若不得用猶足以抱其全也其旣用而失所思欲抱其全而不可得者則又可哀也已

纂宋系統圖防

予觀宋之得天下非有積徳累仁之漸特軍情之推戴出扵一時無異扵郭周之簒漢而其享國之久三代而下乃無及之者𨿽中葉而夷虜據華然不攺宋號不移趙姓至三百有二十年是何由而能致耶蓋以太祖操殺人之柄而不嗜殺人太宗有驕侈之資而不樂驕侈眞宗似嘗驕侈矣而不忘仁愛率由舊章迨乎仁宗四十二年天下之民幾扵皥皥之世宋之爲宋治斯亦盛矣惟盛極而衰理之必至是以英宗以旁枝繼統乃生神宗滋培亡國之基本紹聖攺元正人盡廢徽宗得位益徇所私假是以濟非戕民而侮敵宜若可亡矣而禍萃厥身祚無故𨿽蒼黃南渡僕而復興左枝右梧又歷九傳而炎運乃熄扵時論者莫不嘆其弱而不振因致其亡嗚呼弱而不振宋之所以爲宋也使非弱而不振果能必其不亡也哉周之卜世也三十卜年也七百而後則竟過之是固以彊而延乎秦自期扵萬世而二世遽亡是固以弱而促乎漢武彊矣而當時有岌岌之勢其不亡者以樂極衰來之悔心能自鑠其剛暴之气也然而蹀血禁庭骨肉屠戮至扵望思亦足悲矣光武中興用柔道以勵風節洎其末世𨿽以姦操之彊梁猶沒齒不敢施其弒奪之計亦有畏扵公議耳晉一海內其勢非弱也不四十年而主社稷者非復司馬氏之子孫也隋旣平陳好殺滋甚繼以煬帝狼戾滛毒自以爲彊也才三十年而楊氏不血食矣迹是而推使宋非弱而不振亦安必其不亡也矧彊之與弱得失有不待辧也蓋彊者必恃恃則肆己肆己則虐人虐人則怨生怨生則天怒天怒亡必隨之矣弱者必愼愼則審已審已則愛人愛人人亦愛之人愛之天必祚之矣天祚之其孰亡之也哉若然弱者其終不亡耶非也弱之極亦亡然其亡也如水之涸猶有餘潤焉茍彊而亡則如火之倐滅豈復存其煨燼耶此又彊弱之勢也且三代皆聖王之後也不能無亡宋能必其無亡乎宋不能不亡而其亡也猶有光焉殷士膚敏祼將於京哲人蓋傷之矣今宋𨿽亡而士君子有未嘗沾其防祿受其一命者乃至終身不忍忘國恩自非愛人而人愛之又烏能致乎此哉扵是可以見宋之爲宋矣故曰使非弱而不振安能必其不亡然今亡也猶有光也姑蘇王行旣纂是圖而防扵後云

題張來儀懷友詩

古人之取友也愼所以友道恆篤友道篤故過相規徳相資而學相勵三者有矣又必憂其憂樂其樂非恝然如塗人也今人之取友也茍是以友道恆薄友道薄故面相阿技相髙而業相忌三者友矣至或樂其憂憂其樂反不得塗人之若也噫友道之不惇亦甚矣𨿽然十室之邑必有忠信謂今之人果無慕古者未必然也及觀張君懷友詩蓋益信矣張君處圍城中朝夕自憂之不暇乃能推己之憂以憂朋友之憂形諸賦詠其扵友義何如也且君學茂徳修所著必爲世重是詩旣傳則扵朋友之道所補不深已乎此余所以感嘆而具敬也三誦之餘謹書以識

題孫敏詩【惟學】

自國風再變而爲楚辭又變而爲樂府樂府之變去詩人之意逺矣樂府近性情之正者亦多音節短促少寛厚和平之韻起讀者淫佚哀傷之思古人所謂不足以諷而適以勸也惟古詩十九不大逺有詩人之意爲後人所當宗然其閫域髙深又非初學之士所能入此詩又所以不易也晦庵先生教人學詩必從韋栁始以其猶間有古詩之遺意然韋得之多而栁得之少韋之所必當從也惟學聰敏有奇才方鋭扵爲詩其錄此卷偶多樂府體故以予之嘗見諗之惟學能持此質諸大方之家倘得正其疎謬則又望以教我

題唐應庚字說捲

顥西方色也西方之气𨿽殺而實生若果碩則有復生之理也庚續也長續日之光所謂西有長庚者也唐生名顥而字應庚其亦取扵斯乎應庚聰敏好學方精扵醫夫醫也有生生不息之道其學也致續續無間之功吾將賀生之不孤斯義矣玩古翁和易詳愼有子而賢亦宜也夫

防周正道行述

宋旣南吳爲三輔近地故家文獻往往在焉入元日防月泯洎更亂離零落殆盡始予厠迹士林前軰已不獲多見玆老矣欲求文獻可得多耶數年以來頹惰艸野時一入城輒陪拙逸先生淸論每聞前輩儀刑竟日不厭因復自喜𨿽不得見而知之聞而知之亦幸矣矧先生年愈尊行愈髙而學愈勵所謂故家而不泯者乎嗚呼今亡矣將復何望哉然先生之子傳少予數歳能述其先徳如此蓋亦賢矣則周氏之後非徒不泯其將復著已乎感嘆之餘因書以識

防湯氏先友諸帖

予嘗論寒酸之士非有所憑依而自致華顯以大其宗者人皆以爲難而獨以爲易何也蓋彼驕心無自而生而奮厲之志有所發也惟名門之子孫弗驕弗惰𨿽更變遷能世守其業而無替者斯爲難耳自非有篤厚之質學問之功其能邇耶長沙湯氏自大理少卿始貫吳籍四傳而至碧山先生以周官家學領咸淳癸酉鄕薦入元仕至州判官一時交際皆碩儒鉅卿聲聞揚著所謂名門者非耶碧山有孫完溫厚好學𨿽方匿其華耀而確守家業蓋兢兢焉玆裒其先友翠巖龔公而下十有四人與其祖往復書札凡二十餘帖裝潢成兩卷將以傳扵永久而徴予題之曰愳先徳之或泯也嗚呼若完者非予所謂難得者乎以冺其先徳爲懼視其家業何如哉使名門之子孫皆因是而勸焉則無慙扵顏氏之訓而扵風教有補矣遂爲之書

防端孝思艸書

艸書以二王爲宗而法二王者每難扵气韻二王無大書或擴而大之則入唐人閫域入唐人閫域𨿽勿姿媚而气韻益難今人以气韻姿媚論爲一途殊乖書法孝思致力二王蓋久此幅𨿽大其體而气韻藹然豈易得哉郭若虛雲气韻非師可傳此評畫耳予借以評書識者當賞其尢妙

防芥隱信筆書

三山陳宜獻字獻可先浮光人髙曾而下始居閩中世以文學著稱仕不甚顯獻可則築室苕溪之東林不復仕進以讀書事親爲樂文筆甚優所著芥隱信筆且百卷未及刪治而終入元其書散佚吳有沈通甫者得其殘帙數十卷藏之通甫歿書復浸廢至正間予友唐自牧父偶扵市人家見而閱之驚曰此書可備史闕乃爾錯亂殘壞耶卽購之以歸方事釐次而其友張蕓已又得其首卷扵杭倂歸之自牧扵是詳加考訂摭其要者二百六十二篇分爲八卷繕寫成編此書是也予嘗怪元之有國以吏爲治不任儒術之實𨿽嘗設科取士而天下之廣三年之曠僅取百人右榜復居其半故讀書者不多而著述之傳扵世者殊少良起後人之慨嘆也然亦豈無山林之士抱道未伸而書以見志者以旣無爲之揄揚扵當時又無爲之發明扵後世故不得而傳也如獻可者以世儒之冑生文治之時學裕才優著述宏富然此書也非自牧爲發之亦零落朽腐而已又烏知其足備史之闕哉乃知少文之時傳世之書不多得見無足怪也是則自牧之扵獻可也亦可謂有功也已因閱是書而題扵後云

防鄭所南行錄

右所南先生行實一卷吳門唐謙自牧所纂錄也錄成以示予予讀之至其末云公之行可尙惜無人爲作傳姑記其槪如此因嘆曰自牧之錄此其有闗扵世教哉蓋先生亡國一太學生耳非有官守言責而享祿位之崇也顧其不屈也若是則夫受國恩承顧托乃俯首帖耳若無所與而諉曰運數有歸者獨何心哉先生遂至扵終身坐臥未嘗北向則其秋霜烈日之難犯者益懍乎其不可向邇矣故其歿也平日之靦然自欺而不能無愧畏扵先生者方自慶幸又烏肯執筆以發揮之也哉此先生之髙節峻行所以日逺而日亡也今自牧乃能括篇章殘廢之餘故老凋零之緒掇拾纂綴得不至扵盡冺而世賢不肖用心之不同扵此可見矣嗚呼使伯夷之風不聞扵後世頑夫安得而亷懦夫安得而立哉予故曰自牧之錄此有關扵世教也嵗癸卯三月書

防謝疊山江東十問

公丁亥七月上鐂丞相書有曰某江南一愚儒耳自景定甲子以虛言賈實禍天下號爲風漢正謂此書也使是時當國者有人心得此而籌之則宋必不亡柰何得此而讎之竟以亡人之國也後之讀此者乃服公之言有驗哀哉更百二十又三年爲洪武丙寅防

題貢獒圖

西旅貢獒一事見扵周書已詳著矣有以見古人之寶賢而不寶物也爲是圖者非無意蓋必有爲焉耳則觀之者可徒視爲粉墨丹靑之玩也哉

題趙子固蘭竹捲

趙子固襟度蕭爽似米南宮時人謂其有六朝諸名人風致觀其筆迹所至超軼絕塵非踵常襲故者所可到亦非踵常襲故者所能識方得意時無一防王孫習气惟知有圖書滿船探搜古祕煙雲水墨出入窅防勝賞淸吟惟日不足故其所成之梅竹妙層出展對之頃令人心目開朗睡思消而醉魂醒也雪堂居士嘗以淸雄郁評南宮書畫此卷亦足當之哉

題陳邦度詩後

詩先國風而後雅蓋風本時之歌謡雅則禮之樂章也學詩者不先之風無以見詩人發扵性情之自然不歸諸雅無以識君子止乎禮義之中正此不易之序也邦度博學好問尢喜爲詩然其所賦無論正變率多風體此編是也夫人之學與日進則識以學明邦度春秋甫盛其進猶月恆川增未量所止茍知其序則今日之風皆他日之雅要在勉之而已披誦之意書以歸之

題周正道橫山八景詩後

先人所藏在橫山之麓予往來山中數矣山有八景故老傳頌頗久之東家東家曰八景吾家得之之西家西家曰吾家得之則是景也家得之而人愛之矣予舊嘗賦焉曰吾亦得之乎或笑曰子將爲已有邪非已有已寓耳間以告拙逸先生先生曰吾亦爲盧氏賦之矣嘻先生得之盧氏亦得之乎因題其詩尾以識一笑

防東唱和捲

右詩一卷渤海髙啟季廸蜀山徐賁幼文訪梁溪呂敏志學甫扵東所唱和也初吳城文物北郭爲最盛諸君子相與無虛日凡論議笑談登覽遊適以至扵琴尊之晨薌茗之夕無不見諸筆墨間蓋卷帙旣富矣及更變遷相繼散去或顯融扵修途或隱迹扵林野或歸復扵九原而余亦來山中矣人生離合固有數耶如卷中三人季廸已逝幼文方守官河南志學𨿽時一見然掌教錫山亦不得數相親與追維往昔能不興懷且此唱和時東去城殊不逺余復不能相從以陪談詠之後此懷又當何如撫捲慨然曷能自已三復披誦書以識之

題鷦鷯居樗賦

右鷦鷯居樗賦余友顧季友氏作也季友名諒隠居吳山之麓四十年矣早歳多從故老防見聞殊廣而謙抑若無所長玆賦蓋自況也豈固然哉亦深以自蘊耳老氏曰知其白守其黒季氏似之非耶余讀其辭而愛之因題扵後云

題朱彥修風水問答後

君子之所謂趨吉避凶亦鄕善倍惡修人事以順天理而已天理平易而正直人事亦惟平易正直爲可以順之順天理矣果吉若凶所不計也公劉之遷邠擇地利以便民居周公之宅洛承先志以服土中耳民居旣奠先志旣成人事至矣順夫天理孰過扵此若曰定形局而必扵是而期後之有天下立方向而必扵是而期祚致八百年之永者豈足以爲公劉周公也哉丹溪之爲是書深斥卜之非可謂不溺扵流俗矣而扵居室乃拘拘焉爲是委曲煩碎之說旁引曲證謂必爾而吉不爾而凶若無毫末之可違者固平易正直之所爲耶且夫陰陽五行有自然之運或爲菑咎良非偶然惟徳足以消弭今乃以力勝之非理矣此又見其不能篤扵自信也孔子曰致逺恐泥丹溪其泥者哉

防韓處士壽藏記

死生者晝夜之道原始反終而知其說理有必至焉者且虆梩揜之之後其事非獨爲親當然爲已亦當然蓋已卽親之遺也則壽藏豈爲太早計乎韓君之言曰吾親吾已藏之矣吾親之遺𨿽方處乎晝要必及乎夜耳及扵夜而不得見其所藏吾其果安已乎此藏所以作也嗚呼君可謂能致夫深長思者矣能致其思扵身後也如是則身之前又寜至有樂正子春之患耶是文也他日傳諸後後其當益致其謹哉

書元裕之論文訣而題其後

右遺山元好問裕之論文訣𨿽云論文實看文字法也惟作者能知作者之苦誠非易事然茍能字字求之則用心亦精矣所謂作者將不始扵此乎古有云讀書一目十行又云目數行下又云五行俱下皆史文耳先儒曰讀書只怕尋思推究者爲可畏如史所云何足畏哉金生澂學爲文辭方扵古人文字中求其法制故書此以貽之而幷識其後云

書嚴誠則事迹捲

忠孝兩事其實一途君子不責其能兼亦未嘗不貴其能兼也能盡其忠斯全其孝自非見之明守之正卓然有立毅然不回孰能爾哉古所謂照映史策令後世興慕仰者非斯人之徒歟今讀嚴誠則上監郡書幷觀其扞冦事迹蓋所謂能兼者誠則始也陳欵懇以白其兄之罪實出扵天倫之情終也令族屬以舒其鄕之難又發扵忠憤之气𨿽成否在天而義則由已若誠則之事傳諸方來簡編焜燿矣宜其嗣人文學起家出宰百里首途如此致逺可知況長洲又懼其先徳之湮錄埀後其賢又可知矣天恆報施善人扵玆其可見哉

題周艸畫像捲

宋運旣䢐吳有三山鄭所南先生杭有弁陽周艸先生皆以無所責守而志節不屈見稱前二十年時獲瞻所南先生像扵吳門唐氏所南孤勁嚴峭有凜然不可犯之色觀其終身未嘗北鄕而坐可槪見焉今獲瞻艸先生像扵長洲沈氏艸豪偉秀逸有飄飄邁俗之气觀其自贊之辭可槪見焉二先生姿韻𨿽殊要皆介然特立足以增亡國之光者矣晚生後學不得親接其言辭風範扵當時乃獨扵其遺像以想見其人可勝其歆慕也哉沈氏字伯凝家多法書名迹而尢寶藏此卷云重光作噩良月丙午望

題彛訓堂手卷

學校之設天子之政也學校之教聖人之言也聖人之言豈出扵天理之外天子之政又豈出扵聖人之言之外也哉衍洪範者曰皇極之敷言是彛是訓扵帝其訓凡厥庶民極之敷言是訓是行以近天子之光嗚呼天下之常理天下之大訓非學校扵何以明耶學校旣明之則庶民是訓是行之效可致矣此金侯子肅所以扁其縣庠之堂爲彛訓也侯用儒術起家出宰百里觀其名堂之義可以見其報本之學矣

題張繼孟所藏歐文後

余年十七八始獲厠迹士林中日從先生長者之後時張君子昭已六十歳矣君家多藏書防道甚廣大夫士咸禮愛之丙申冦攘書多散失事旣定君子蕓已漸復購収幾及扵舊而欝攸盡取之矣蕓已沒子肯繼孟志復収書一日持此卷來告余曰先大父四十四年所裝書也手澤存焉蓋散失後先人未及収者今得之矣噫書之存亡亦有數乎使已収之則旣燬矣以不幸不得扵當時乃幸得存扵今日豈偶然哉繼孟能不忘其先購得而喜其亦賢已因書以識之

題蓮峯易先生墓後

右番陽周公伯琦爲廬陵易恆書其曽祖蓮峯先生墓表篆書一十二正書二十六初恆旣得此書兵亂隨失今復購獲之且勒扵石而裝禠其迹爲捲徴余識之按蓮峯名斗元字復之一號太初昆山之南與劉龍洲墓東西相望嘗觀其家藏宋進士野水陳諤詩以爲蓮峯才气絕似龍洲同爲廬陵人𨿽先後不同又皆年五十三而死所藏相去復甚近故爲一詩以弔二墓云嗟夫龍洲𨿽自負才气遨逰諸侯間竟放浪無所成晚家昆山無嗣以死至今荒塜埋沒荊藂野蔓中遽欲尋而不得先三十年時有守是州者嘗爲表之而人亡政息石旋以僕今蓮峯身沒百年乃有曾孫能扵艱難困踣之餘成此大事亦可尙哉是則才气鄕裏壽年三事蓮峯可同扵龍洲而有後一事龍洲不得同扵蓮峯矣嗟夫蘇長公云世事皆尋常惟有後足以慰意其至論耶錄絳守居園池記而題其後【唐樊宗師作】

記所以紀事其義必因文以逹之蓋欲人之知解也而務扵怪僻晦澁其辭使人讀之不能了了又豈爲文之法哉若絳守居園池記是已韓子稱紹述扵辭大得又稱其文從字順必非指此蓋言其所謂三百九十一篇之類耳惜乎其未得見也此記觧不解非學者之急務然今錄其本者欲因其已見而冀得其未見者也

題趙子昻畫臥雪圖

袁邵公雪中閉戶將何所求令之造之固無加損扵公亦無加損扵令也而遂相傳以爲美事美時之可尙耳或者又惜令亡其名亦不煩惜也使公與令聞餘言當相顧一笑旣畫之八十四年澹如王行題扵翠巗而下十有六人之後

題陳子貞楷書後

古人自待之重恆扵其所爲見之不在事之大小也明道先生作字時甚敬而荊公書每如出匆遽中荊公非自待之輕者而爾雲谷叟所以謂其不可曉也此卽是學之訓後世惟當確守哉貞翁此幅可謂能守玆訓者矣

題白庵捲

白之爲色一也而古有堅白同異之辧君子蓋無取焉然孟軻氏乃謂白羽之白非白雪之雪白雪之白非白玉之白何耶其防則有在矣今夫白羽之白白也黔則見其變焉白雪之白白也釋則見其亡焉其白固足恃乎惟白玉之白也磨之而不燐湼之而不緇不緇不可使之變不燐不可使之亡不變不亡則其白也斯可謂之白矣時仲以白名庵其義果安在乎噫時仲儒者也其必得孟氏之防哉

半軒集卷八

欽定四庫全書

半軒集卷九

明王行撰墓志銘

陸均序墓志銘

均序諱庠姓陸氏均序字也蘇之吳縣人祖諱某妣陸氏父諱榮妣姚氏生元統元年二月庚戌卒洪武十三年九月辛亥年四十有八娶唐氏丈夫子五曰鑑權濟煥垣女子二曰住奴小奴孫男一曰靈童唐氏曁垣先卒卜以是年十月庚午合唐氏兆縣之靈巖鄕山花塢之原其將也鑑以狀來乞予銘予扵均序蓋未之云識也而鑑嘗從予友防因鑑而推其所自固以知均序爲可銘焉且夫富樂壽人之所願也又未若有後之爲至願者蓋樂壽僅止其一身而子孫乃繩其後繩其後吾宗其衍矣今均序年幾五十非夭也寢疾以歿考終也而復斂以禮而葬以時子孫冠衰哭踴哀送人而至此亦何憾哉銘曰

少年浮湛同裏閭壯而自振事乃軀鋤荒薙薉忘勤劬灌漑瘠磽成沃腴瀼瀼雨露爰復濡有秋遂底充偫儲罔云自怠異厥初根培坻防固爾株由來禮儀興有餘長子挾策從師儒含飴抱孫蘄晚娛天畀至止迷其衢吳山蒼蒼蔚杉櫧骨肉復土魂防虛幽堂永古諒不渝有銘在刻其徴諸

宗處士墓志銘

處士諱本先字景明姓宗氏先金華人宋名臣有贈正議大夫觀文殿學士諡忠簡諱澤者京口之馬鞍山其九世祖也有朝奉郎通判泰州諱如圭者徙潤以守先塋因占籍焉其五世祖也有知光山縣諱有大者其曽祖也入元有句容尉諱彛平江路錄事司典史諱昌者其祖其父石其母氏也處士始由丹陽侍父來吳居吳者餘五十年年七十有四以卒實洪武十四年十一月癸卯也娶陸氏子男三人曰某某皆先卒女三人曰貞寧壽寜適陸某先卒壽適衛某貞適李勤勤有孝行良扵文卜扵某處某山之原以是年某月某日奉處士狀來乞銘予與處士𨿽居一城而相去不能近然時一相見接其動容辭气亦足以得其人也處士性恬易爲事不近名守已有方足迹未嘗爲勢力造諸毀譽戚忻時委之酒不膠其志扵得喪環堵之室幾榻蕭然泊如也通易春秋旁及子史百氏究探義理老不少倦早獲知扵虞翰林集授以爲文辭法故所著述不違矩度尢深扵詩今所存凡若干首嗚呼處士有足銘者已銘曰

忠簡之業史編赫然忠簡之藏潤其永傳徙家守塋泰州府君潤之有宗金華之分丹陽潤邑處士攸宅從父宦吳遂從吳籍餘五十年棲遲衡門義理簡編詠歌俎尊語隱顯焉𨿽以時異學行之求無忝先世命數有終寜復茍延手足旣啟歸之以全卜吉扵原有溫其土銘爾幽室允玆終古

許能翁墓志銘

能翁諱運字榮逹姓許氏能翁人稱之也世爲蘇人父丕之母聞氏生元大徳丁酉年八十二洪武已卯十月庚申沒翁朴厚無外飾早失怙恃艱勤業食與衣不得事扵學然知學之必當事子之必當教觀右腕骫攣不爲用翁曰汝支𨿽廢心目固不廢宜從儒先求知爲人之道無復類若翁也觀因得日隨士君子杖屨防學庸而進居闤闠中甚隘一樓廣不能逾常而汛埽殊潔才人墨客至其上翁時致殽醴令子將勤敬意客有狂者髙踞濶談縱肆無忌翁令曲意順之客知亦懼而悔且嘆曰翁能事乃爾耶能讀如耐謂忍事也能翁所以稱焉翁少而壯未嘗識官府門衰而老未嘗出城郭門惟惴惴以虧體辱親爲懼然事遇順逆亦不易以戚易以喜鄕里人卒自謂弗如是弗足稱能也已翁之配仇先八年卒子男一卽觀也女二哲適吳智適孫孫湯陰主簿諒也觀卜以是月壬申奉翁葬吳縣光福裏鄧尉山之原而仇合祔焉銘曰

古稱有容斯徳之繄學者之功今翁能耳實容之邇繄其質之美惟能之爲詎特全其歸子復賴而子賴伊何后彌克揚邁古之藏永固以藏猗惟翁之光

元故蔣處士墓碣銘

行友蔣君卒之明年其子男辰復以病死行痛傷之嘆曰天胡忍扵君如是極也謂天不與善人耶仁者必有後以君爲非善人耶君固未嘗爲惡也天胡忍扵君如是極耶君未歿時以行有年契引辰示行曰瀕老得子計不能自教是兒成立有望扵吾友焉行曰史稱嘗活人者後必大君活人多矣何憂扵後乎於戲今辰乃死史爲無足信已君之歿也行亦方病甚弗得治君防及起往奠之其家已用浮屠言燔君匶而沈其骸矣行大悲恨然不可柰也因思惟督辰有成光其先業使君無恨死庶塞區區責耳寧意辰今若是復何望哉𨿽然茍勒石著銘表君之行義以昭扵後使君不終泯泯猶可以少紓責乎而是也行何敢怠焉扵是舉君之槪謹序次而銘之君諱國光一諱太嘉字仲賔江陰人曽大父某大父某父某字淸之卒官建徳郡從事母某氏建徳君深扵醫又善越方能著物虛空中不墜畫禽鳥壁間令翔舞使鼎中物蒸蒸自熟可啖君欲學之建徳君曰特狡獪耳醫有活人功是可學也廼出書授之朝夕爲講究其要君醫遂洞精矣後來吳人未之奇也有老兵行泣道上問之曰子爲魅所憑莫能治死也君爲往視病子方躶踞瞠目大詬且敺人醫不可近君嘆曰易與耳卽令其家兒捨後斸大螾數十爛搗投水中去泥以水遙示病者病者見水遽起持飲未盡隨薾然臥更與藥防之瘉里人大驚從是有聲矣吳醫葛干孫通敏有才辯數愈人奇疾名甚振松陵人父子俱病君與共診之葛曰父可起子法當五日死君曰父夜半死子明日午死葛不信從衡難君君但唯唯是夕共寢其家夜半父昻頭湏粥葛防君曰死猶能食乎君不應粥未就果死明日中子亦死葛大慙服一豪家奴病傷寒期月體兢兢而振齒相擊不能成語醫環視束手君後至呼曰趣取羊肉來羣醫咍曰傷寒大忌羊肉也君曰諸君苐母言以羊肉斤許熟之截取中大臠別用水鬻良久取湆一升啜奴戰止汗大出瘉其術異扵人皆此類君性剛然慈愛人疾家貧不敢致君君自爲治富家來迎或小拂意終不往是以全活甚多而家不益裕君嗜書老未嘗倦所著有傷寒疑目活人書正譌傷寒鈴括親驗方等數卷至正十七年三月卒年六十一娶某氏女二長適某次適某男一妾某出卽辰後君十四月沒又一月始勒銘樹君家祠中當明年五月也於戲以君陰徳之多揆理之常宜昌厥顧至扵無嗣焉何也豈理或多變而不常乎亦有適然而不由扵理者乎何他不逢而君獨逢之可哀也已可哀也已銘曰

善而通天所與兮惡而窮天所阻兮伊理之常吾所據兮惡而休其躬善覆羸扵凶吾將孰從吁嗟君邪適離玆邪爰刻我銘慰君之悲邪

呂府君墓志銘

君諱梁字某姓呂氏其先世爲唐著姓代有聞人自許國文穆公防正以相業顯宋淳化咸平間宗族遂蕃盛世居開封後五世有安者避靖康之難始來安丰之霍邱家焉霍邱生贈太傅靑靑生志暉及全志暉某官全贈太師太師之孫文徳當宋季以材武立大功官至少傅武寜保康節度京湖安撫制置等使封衛國公其族益昌大而某官更二世至武義大夫諱文旺扵衛國爲再從兄則君之曾大父也武義生武功大夫閤門宣贊舍人兼司選舉統制官諱師才以守江州歸國朝獨後官止明威將軍管軍千戶使將泰州故今爲泰州人明威第四子諱君鑄妃周氏實生君君生長富貴家不事生業日馳馬從犬鷙擊獵爲樂然遇人能敬謹視下慈惠因得人懽心亦頗好爲義鄕裏有急多赴之伯兄果早亡有子珍甫睟君鞠育教誨期扵有成而珎倜儻豪縱不就羈束雄藩鉅都足迹四至嘗逰燕趙歸不時君恆戚戚蓋憂其兄之後也及珎貴顯歷官江浙樞密行省兩府爲外宰相養祿之崇君皆及享之故晚年之樂尢優防而自得焉至正戊戌三月壬辰以疾卒扵吳年六十三娶姜氏子二良彬良女一佛奴孫男一思讓珎與良彬卜兆長洲武邱鄕大梅墩之原將以是年四月庚戌奉君來乞銘銘曰

有鉅之宗曰惟呂顯扵宋初國封許自玆以還纘厥緒衛國之功肖伊祖事業之殊文與武時安若危亦異處衛國從兄爲武義後入國朝者其子明威之官襲兩世君𨿽小支實其系生逢太平承世貴防良駕堅適懽意晚年之樂猶子致蓋食報焉良有以天年告終其定數體全而歸復奚慕武邱之原瘞斯固我銘諸幽期永古

亡友王君墓志銘

至正二十六年夏六月三日余友王君仲亷卒渤海髙季廸來告余相與走其家哭之有嫗抱嬰兒牖下余顧之益悲初仲亷病臚鼔每作輒困劇嘗指其女璚哥謂余曰不幸無子又病若是卽死是能繼吾宗乎語已泣下余慰之人孰無病病須瘉子年甫壯行有子無憂越三歳而嬰兒生仲亷喜抱樂余曰果如子言吾幸不絕可無憂死及仲亷卒兒生才十有六月嗚呼天旣畀之而復靳之不使之見其有成人豈非命哉仲亷母甚老子甚幼若不能無遺恨然母老諸兄賢可養子幼家有產可恃以育而長防玆二者防防又何如恨耶後十七日其兄伯時來請餘二人曰某之亡弟獲交扵二君也久知之無深扵二君者合以某月某日葬某所某墓非二君銘誰其銘敢請余辭季廸曰伯時言是也然我識仲亷久扵子子宜銘勿辭按仲亷名隅仲亷字汴梁人曾大父諱某大父諱某父諱鑄咸匿耀弗著母某氏娶郭氏年三十有五女一卽璚哥未筓男一卽嬰兒名瓊林仲亷性至孝有才气先習舉子業未成棄去用其才爲古歌詩疎爽新麗多見稱扵人觀其論議言說蓋欲有所爲使其聲流扵後與古聞人侔不獨詩也學且進而病作竟迄扵死悲夫銘曰

賦其才廼抑其施予其後而奪其壽天乎天乎斯莫究

醫學正周菊所墓志銘

菊所姓周氏吳人菊所其號也髙曽本由武弁顯至大父洎父皆讀書事醫爲業始以儒醫名菊所因復仕爲平江路醫學正大父號菊圃父存菊故菊所之號以紹其先焉周之著扵吳自宋迄今八世矣言鄕邑舊家宗族之蕃必及周氏菊所實爲之大宗其家城西南畤髙閎大居閭裏相接歳時合族昭穆在序冠裳簪珥堂室爛然而菊所雍容怡愉仰承頫防稱其所以爲宗子者𨿽沒猶能入人想象也菊所之嗣曰瑾尢兢兢善振飭常自言大宗在我能無砥礪乎因亦系菊扵巖以自命其志可見已古多陰徳者後必大醫固多陰徳周氏其當益蕃耶洪武十九年冬十月瑾遣其子黼致辭扵余曰瑾不幸失所怙者十五年矣先人斂五日而報葬銘有弗暇爲也玆重不幸是月丙戌母氏又亡將以甲午祔扵先人之兆瑾方衰經苫塊禮弗可違敢泣血稽顙具先人行實令黼請銘焉嗚呼欲銘而父母乎𨿽靳弗之能靳矣按狀菊所諱繼周字仁之祖諱子華考諱觀光妣初再皆陳氏生丙申正月丙申卒辛亥八月辛已年七十有五娶鐘氏繼室田氏鐘年幾十有幾先卒田年七十有四今卒子男四長卽瑾次琰璵琬女五壻曰朱中張忠禇彥盛榮劉序孫男四黼黻冕金陵狗女三曾孫二吳縣至徳鄕沙涇村之原則周宗之塋域也爲之銘曰

徳積扵陰人弗能知而亦不自知也扵子孫乃始見焉周氏之久而益盛其見者乎袁君載云利人而人不知者必受其福斯言有徴矣菊所之藏其終古哉

洛下邵君墓志銘

君諱光祖字宏道姓邵氏由康節居河南運使犍爲監簿來番易七世三遷而爲江東人監簿諱潛曽祖也其諱徳初祖也諱信父也母氏則華焉父宦扵吳從防吳頗久故𨿽交道廣而江湖無定居然熟吳人爲多而視吳猶家也性夷易無勾曲畛畦扵人不事迎合亦不致忤好讀書求義理不厭有得樂以教人或迷扵它岐必諄諭振挈歸之扵道生七十五年矣洪武八年夏六月癸丑時主城西陸安氏天劇暑方病熱稍間聊出焉頃卽還曰我躬兢兢寒不能支何也安爲速醫至已伏枕汗大寫如漑醫視之曰不可爲已遂卒娶沈氏再娶輒死竟無嗣謀其所以葬者皆其友也有徐左嘗館之扵家至是曰生吾館死吾塋兆吾責也李敬嘗從之防至是曰生吾不能盡館之道死吾當奉其主也謀定卜日得七月辛酉卜地得吳縣光福鄕鄧尉山之原謀其者相與來乞銘銘曰

因其友以見其爲友因其弟子以見其爲師有諸已者如是獨無後也何居已而已而厝扵玆噫

學齋張公墓志銘

學齋諱畦字蕓已姓張氏嘗以種學名其齋人因以學齋稱學齋之先家汴有官禦帯者女眞亂華時以其職渡南遂爲吳人祖官秉義郎父雯不復仕以儒業居家富扵書尢多奇志僻傳故聞見殊該洽學齋幼服庭訓不懈扵學攻文辭通胡氏春秋資性恬夷扵物少致忤以道義自適每賔朋過從情與勝遇輒熙熙然晨夕一日謂余曰獲承先徳防庥棲遲文墨忽不自知今年之爲五十又一也曩之所懼以先配無嗣今再配之子已冠而昏後其有望矣噫孰知其言無幾何而遽死乎洪武十九年學齋之柩在殯歳星一周已而再配朱氏卒其子肎卜地扵縣之太平鄕姑余山之原將奉二柩葬具狀來乞銘學齋余友也銘可辭乎狀稱歳甲子十月辛酉甲寅八月壬寅學齋之始終也歳癸酉六月辛已丙寅十月乙已朱氏之始終也朱氏終之八日壬子則二柩之封日焉嗚呼張氏易武以儒傳子洎孫迄今無少替所謂後其有望者是已然肎也不惟是也又有克孝之聲焉亦由學齋能奉其親故也子父繼以孝聞其不可尙也夫其不可銘也夫銘曰

惟梁有張遷吳以居武弁之雄化爲文儒文儒之教父蹊子蹈旣纘厥家復踵斯孝姑余之藏允固以藏繩繩來嗣伊孝不忘

徐文質墓志銘

洪武丙辰三月癸已姑蘇徐文質氏卒其孫本踵門告曰遘罹閔囏祖考傾背實不肖累夫復何言惟吾祖之歿也生八十有九年矣而鄕黨宗族無不惻愴淒斷惜其逝而不畱者蓋吾祖資性平夷內無隱蓄思輒見扵言爲事徑情尠勾曲計慮故人多信之久復致懷也人也懷之如是爲之子孫者如何且吾祖之生遭家浸防早亡所怙恃能自樹立力扵艱勤迄有今日也不然後人將何賴哉玆兆旣卜吉矣本因自思其氏系裏居死生歳月固所宜愼然其必當示諸子孫而不可泯者盍亦致其愼也故徴諸文筆發焉敢拜以請嗚呼本之言可謂能知本者也能知其本情在可嘉不得而靳之矣按狀文質諱彬文質其字世家吳居善藥以輔醫術考諱叄妣蔣氏娶盛氏先卒子曰肅義哲謀時孫男曰瑛瓚本珎謙祁進瑺珣南瑋瑋爲將仕郎衡州衡山丞女曰英適王旬芬適王琳芳適雷原蘭適張仲楚蕙適邱進蘩適盛繼先曾孫男某某女某某子若孫凡三十人而早世者肅謀芬蘭在逺者義瑛瓚謙祁珣居官者瑋其生元至元二十九年壬子其是年三月丙午其兆則吳縣胥臺鄕黃山之原也嗚呼徐氏其將益蕃乎觀扵其孫子可知矣蓋夫人也得扵天而幾扵五福者𨿽難猶易也至扵旣與之安富以樂其身復與之子孫以蕃其後則豈易而得哉若徐氏也可謂不易得者矣乃銘曰

勤而有謹而守介其壽蕃其後人之然兮天復厚繄銘爾藏斯永久

沈茂卿墓志銘

茂卿諱森姓沈氏茂卿其字也世吳人祖富父榮妣葉生元天歷二年蠟月壬寅卒國朝洪武九年如月戊辰年四十有八娶程氏子男一人經女二人徳徴徳徽卜地得吉扵長洲縣尹山鄕長山之原卜日得吉扵是年菊月甲子將宜志以納壙中遂志而銘焉銘曰嗚呼茂卿其沒也耶茂卿之病也爲之孥者曰胡苦吾家翁耶寜吾病毋病吾家翁吾懼吾無以依也爲其交者曰茂卿友道不薄也𨿽偶嬰扵恙善可恃其必有瘳矣其父兄者曰吾兒非常兒倫也其扵親也篤矣天豈固疾篤扵親者乎年甫爾可無憂也嗚呼攷諸其孥言是能慈者也質諸其友言是能信者也其父兄之與之又必能孝弟矣況夫廹者之歸之爲紓其難匱者之告之爲濟其急耶嗚呼今死矣果何如也耶蓋可恃者理之常不可恃者理之變理之變始見其命焉嗚呼茂卿之死也是非其命也夫是非其命也夫

先君墓志

先君諱懋字盛甫世蘇人姬姓王氏也歳在甲子爲甲辰月在時爲冬仲日之幹爲丙支同乎其歳此其生之始也距生之始年七十有二歳卯月酉戊子朔其生之終也筮葬日得吉扵是月已亥筮葬地得吉扵吳縣靈巖鄕橫山之原娶羅氏子二長行次濟濟先卒行不肖孤也嗚呼不肖孤弗克自修愆郵深積防極之恩莫報而凶孽延扵先人可勝痛哉且先君子之徳非不肖孤口之能易陳筆之能易志不敢置辭扵間也惟其歳月不可不謹故托諸堅石焉嗚呼痛哉痛哉不肖孤行泣血謹志

沈榮甫墓志銘

榮甫姓沈氏諱榮世爲蘇之長洲人考富妣曽生扵元大徳十年春正月閏之甲申卒扵國朝洪武九年秋八月之壬寅得年七十有一娶葉氏先卒丈夫子二長森次彬森先七月卒女子四徳淑適何徳美適張徳儀適周徳誼適錢皆同郡也孫男三經綖紳女二徽徴以九月甲子葬尹山鄕長山之原鳴呼榮父考諸其鄕蓋所謂善人者矣初榮父之先君子防扵故侍講袁文淸公之門公每嘉其惇信義時楚之長沙攸縣人馮子振方張聲譽號海粟以文翰自矜許來吳必主之深加愛厚爲大書積善二字殆以表其志也及榮父持家政乃築堂構宇以馮書揭諸題間旣以承大先志又以朂其後人是足以見其好善之心矣故得優防暮年克享壽夷然委順全之以歸亦可以無憾矣宜銘曰

好善人之所同爲善吉之所鐘吁嗟而翁繄善之從天年旣崇全厥終銘辭永古昭幽宮

湯碧山妻範氏墓志銘

範氏吳人魏國文正公十世孫也生而秀慧長儉勤自持父爲擇歸宋大理少卿瀏陽湯公六世孫碧山先生名儒也以名門女女名門人思觀徳然其禮法素馴又益修儀度賢聲斯著矣旣而養子納婦抱撫孫甥而偕老君子士友閨門槪則焉年八十三洪武辛酉八月庚寅朔以疾卒筮得某月甲子祔先塋扵長洲縣武邱鄕震山之原子完來以銘爲請銘不易爲也然豈靳扵名門之懿耶因遂閱其狀焉狀云諱伯愚字元魯考諱文英元教授吳郡祖諱邦哲宋司法淮安軍曽祖諱慶宋知循州軍府夫名郁子名允名勉名完孫名述名近孫女名某曽孫則某某也銘曰

慧女賢媍慈母壽祖天畀人修兩無負歸諸幽允終古

全仲莊妻趙氏墓志銘

伯趙名宜淑汴人其先宋宗室也穆陵入繼大統封母弟爲芮福王國亡元授王金紫光祿大夫檢校大司農降封平原郡公實其曾祖也公生孟桂中奉大夫檢校大司農平原郡公其祖也中奉生由珤奉議大夫知濰州其父也曽祖妣秦國夫人黃氏祖妣平原郡夫人吳氏妣夫人馮氏伯趙生貴家能循姆教年二十歸京兆全璧璧字仲莊穆陵舅氏贈太師封昌王名越之元孫也昌王昭考追王扵越名某生慈憲夫人及王慈憲適宋室越州會稽尉名希瓐是爲榮文恭王實穆陵所自出也昌王之子贈太師封和王名昭孫生女又配紹陵爲仁安皇后而紹陵實生扵福邸則全趙之昏舊矣今趙乃復歸扵全也全氏入元貴盛少衰而禮訓弗替伯趙處閨門堂室間殆無違度而教子有母道焉吁有自哉歸全三十有一年當洪武三年二月壬戌上推其始生延祐七年十一月壬寅爲年五十一而卒子三人從善從義從禮女二長適趙文次在室孫男二某某時方僑乎吳不克歸會稽先塋之次以十一年之蠟月庚申厝乎長洲縣陳公鄕上薴瀆之原銘曰

以懿之姿生扵貴族以懿之訓成其婉淑生有其質訓復文之婦道母儀尠厥施尠厥施克相夫子子以洎孫永延扵嗣薴凟之原以固以藏永兮終古銘昭爾臧

張仲良妻周氏墓志銘

周氏諱性端吳人父諱謙母許氏延祐庚申八月甲戌生生二十三年嫁爲同郡張仲良妻妻仲良四十六年年六十八卒洪武丁卯六月戊戌也子男二曰堅曰介女一壻錢衡孫男基女媛以明年四月辛未吳縣靈巖鄕南周村之原從吉卜也惟仲良資性和易處鄕裏以善人稱而內贊之賢往往在人口耳子堅扵父亦殊肖子介家居時兄弟之相親愛怡怡如也及介以儒學起家爲荊州防衛知事勤扵其職美之者必原其父兄家法之懿而母夫人之助實多焉仲良夫婦年相若而意復相順桑楡之景歡忻夷懌人方羨之而疾竟不起矣嗚呼傷哉𨿽然死生晝夜理之常耳矧年登七袠享榮養者幾十年迨夫歸全夫子婦孫怛哀號頎乎其臨竁人生至此宜無不滿意矣系之銘曰

夫與和我柔爲之婦子與孝我慈爲之母彼禮彼之施我道我之務此生之養也榮而歿之藏也固幽扃旣安古復古

全士宜妻張氏墓志銘

京兆全士宜妻仲姬諱靜圓其氏張也張氏無別系一出晉公族蔓延東南在吳爲尢著仲姬今長洲沙湖人也祖諱祐字吉甫父名裕字裕卿仲姬生慧悟事多領解動止輒得翁意指旣長翁益愛之爲求佳子弟爲之壻得士宜遂妻焉妻士宜八年年二十三生一子觀矣洪武八年已卯正月二十七日病卒庚辰蠟月二十八日縣之陳公鄕上雉凟之原全氏先塋之次也嗚呼惟全氏宋後家族旣華貴𨿽再易代至今爲名門家世相承皆安守順處故士宜殊巽順而仲姬之夫夫婦婦則固良矣顧乃年命不延遽然殞瘁可哀也夫銘曰時陽春兮嘉卉蒪曰有儷兮同厥荂儷伊何兮匪庸彚前朝戚裏兮今名家【葉】惟根柢之厚深繄柯條之發舒沭雨露之芳潤滋膚理之鮮腴夭夭其姿灼灼其華並乎夕秀齊乎朝葩倐霜霰之載加遽一生而一䢐䢐云已矣生其柰何悲霣珠扵淵泉傷委玉扵泥途攷之彭殤短修自殊爰有命爾詎人之謨雉瀆之原已厝先姑旣安且寜其從與居

沈氏幽堂豫志銘

姑蘇沈經思則家長洲之尹山和易端謹人也恆服先人之訓愼黙無易言家素修扵禮戶庭之間雍容怡愉而靜宻嚴敬嵗時儀度內外秩秩思則自幼習之以故親禮賢士夫彌復周謹君子嘉焉自其祖父繼沒年甫十六七固已力持門戶人以爲難能黽勉自程有舉無墜𨿽云先徳所施理宜有在而其勤敏淬厲克自樹立亦可見矣已而竟以體故罷羸不任憂勞之交至而嬰況痼之疾焉洪武二十一年春思則扵是三十有九矣來告余曰經之獲親杖屨也久每自慶今疾勢日彊度終不可爲已爲身後之營矣昔祖禰之藏咸沐志文之寵足以爲不朽之托經如不起當從先兆之次先生必憐而畀之銘然及其防息尙存使得一瞻夫濡翰斯含笑入地矣予聞而興嘅因謂之曰觀子之志豈欲豫銘其藏耶言未旣思則驩然興之曰茍若是則他何所復望哉嗚呼思則其誠逹者乎逹者之志則吾固當成之矣遂不辭而爲之銘曰

惟楚葉公原夫氏之祖也大父諱榮厥字榮甫也諱森字茂卿氏程氏章父而洎母而少母以祔也娶徐繼金六禮所嫓也徐生曰疇沈宗之緒也至正後庚陽月壬寅繄其生之初度也揆理之常壽未渠央迄莫違扵定數也原始要終若旦夜然生不諱死之故也長山之原實惟先塋他時之所當祔也銘後幾年嵗某月某日某扵焉以安厝也土之亢而溫閟之固而深日吉辰良其終永祐也

唐氏壽藏銘

吳闤闠之居有唐氏焉好藏書多奇僻傳記𨿽去予家亡數里而時造之其善予者曰自牧氏自牧名允謙性簡直審愼交際而扵予則未嘗畱所蘊蓄也間嘗談其先世之盛族屬之賢而詳及其祖東嶼翁之學行不覺起予之遐慕焉及自牧遷家濡溪方懷之不置而予友沈起宗氏爲其外兄子髙甫持事狀來徴文銘其所營之壽藏閱其狀正東嶼之孫而自牧之從兄也予因詢自牧近起宗則致子髙之言曰某之家世載蘇之版籍舊矣髙祖而上逺難遽攷其得考者曽大父子男三人大父子男四人而某之伯季數亦至五蓋非單弱之族也變更以來日替月陵庶系旁支益就澌靡故大父之遺體惟自牧與吾自牧𨿽二子得孫輒失之今在逺亦死矣鄕裏所存僅某一身嗣無涯而年幾八十朝夕相依老夫老婦而已茍不豫以圖之一旦斂手足形歸復扵土而世系蔑聞則吳門唐氏非特其人冺焉其聲亦斬焉絕矣玆勉襲趙臺卿司空表聖之遺矩兆竁已成敢乞爲之銘以埀不朽則某之至願也予一聞是言三復悲嘆旣傷自牧之永逝又善子髙之慮逺遂不辭而爲之銘按子髙名允升曾祖居士諱某號黙庵祖省元諱士昌號東嶼父諱良知號菊莊母孫氏妻龎氏名貞靜子髙生延祐乙卯某月某日今年七十有六龎氏生泰定丁邜某月某日今年六十有四其兆在吳縣胥臺鄕梅灣之原蓋卜吉也予聞子髙之爲人以約自處以信自守蓋亷靜端慤而詳雅者也今以其言質其所操誠相符矣龎之歸唐不及事其姑而克事其舅扵夫婉順無疾言遽色所謂朝夕相依眞事實矣他日合而藏焉禮也銘曰

身之光繄惟全而藏系之久金石玆弗朽原之亢而水深土之溫而气厚竁以閟之安爾壽

半軒集卷九

欽定四庫全書

半軒集卷十

明王行撰詩

題畫

淸霜入林山葉赤烱烱寒蟾照空碧千尺孤峯倚絳霄俯仰乾坤一秋色髙懷本與山水同閒蹤得伴漁樵翁縱談不及塵世事笑指天外南飛鴻披圖景象看如此雙目頓令淸似水欲憑粉墨寫蓬瀛更拂溪藤尋畫史

題倪元鎭畫

平生泉石共襟期身後園林失舊姿最是令人久相念詩中圖畫畫中詩

東海倪君瓚字元鎭居南蘭陵之梁溪家故多資不樂進取以詩酒縱適山林泉石間每援筆自圖其所防境象好事者多得之庸人俗流求終不與晚年家益索時往來吳城中隨處宿畱一日雲間人有以財自雄者聞君名使使致綺縠縑布雜物直數百千館下君笑曰此人亦知有我耶將受之使因出楮箑三數握前曰主願得佳迹爲玩君艴然曰是欲工藝我耳乃盡以所遺散與坐間寒客及陪臺賤夫不畱毫髮謂使曰趨持扇去語而主我畫不可賄得也其自重如此此幅其盛年迹也法度修整气韻淸逸君逝矣見之令人增念因詩扵上其不肯畫扇一事當時甚髙之不記久皆忘矣故書如此噫元鎭𨿽非大雅士亦豈易得哉

鄭禧之松林才子圖

橫空防霞澹初卷一片蒼云隔層巘逺壑淸風拂樹來煙鬛捎捎總如翦蹇驢隨意歷山岡此景此情應兩忘忽驚啼鳥翠防裏催我佳句投奚囊人生樂事知多少獨有吟情超世表爲瀉詞源浥畫圖晴壁髙堂楚山曉

寄綺川故人

云木翳長夏閒齋有餘思緬彼湖上山日夕生妍姿佳約旣已屢歡防阻前期芳條含晚榮碧艸余舊滋終當遂良覿賦詠髙秋時

寄題聚碧軒

喜遂投閒意開軒出竹林髙空蒼雪墮永夏緑云深縹帙涵晴色湘簾駐晚陰須知子猷興千載一虛心

題畫

恭先髙尙道翁先生嗣子種學績文迥出流輩方以英妙之年隱迹林野人咸樂其棲遁予則愛其能靜焉夫靜所以去躁也古人云險躁不能理性非靜無以成學是則恭先其理性者歟其成學者歟出畫需題因書扵上時洪武丙午秋楮園識

一曲淸灣幾曲山白雲紅樹夕陽間髙秋賸有登臨興不憚攜琴日往還

題許瀾伯先塋圖

我二親歸藏久矣今見此圖乃知許氏之思不異予之思也肺腑流出之言觀者勿校其工拙

藏親已云竟思親那可忘冩親藏魄處朝夕似親傍

題自作畫

戊辰三月望過湯氏小林居時中畱宿漉酒之餘適水墨在案因灑翰滿紙不覺澹雲濃樹隱映虛逺而靑山穆然自不攺色予方嘆靜者有常而動者無滯時中乃曰是足爲畫也已明日裝潢成捲徴題爲寫當時意如此

髙館良宵睡思遲葛巾重著半醺時都將滿抱林泉興付與閒墨半池

題聽松捲

長松知幾樹樹樹著淸風飛雨夜初急怒濤秋更雄醉歸山月裏髙臥石樓中那復鈞天夢知音自不窮

寄題逺山樓

漾水迢迢逺空當樓歷歷遙峯髙捲湘簾獨坐煙中幾朶芙蓉

煙楚蒼茫際曉霜空浩蕩凝秋何限江山逺意披襟獨倚層樓

酬韓防庵

巾箑之惠紓遲有愧情見乎辭

永夏倦炎燠頹陽劇朝嘅彼欝欝懷益此靡靡煩旋當嵗華晏凝陰霜霰繁果烈不可任乃復思晴暄寒暑互侵虐弱質詎長存故人念衰朽交情彌見惇輕箑貽夏涼重巾致冬溫溫涼適其宜安我旦與昏斯惠良匪薄胡能答瑤琨東風入林廬春事看已殷羣彚紛自暢新泉生故源時物諒足娛髙居況邱園爰忻慰遲暮相從詠道言

次韻沈學庵閒居雜興三首

學庵髙尙以所賦閒居雜興三章見示不揆輙塡其韻焉一章言其自得二章言其居處三章亦聊以道予之情味也然才劣辭俚蓋有不勝其意者矣錄以似之粲焉是寵

庭戶無塵雜軒楹淨埽除鑪煙消晚坐簾日照晨梳淸逸吟邊興騫騰醉裏書時看問奇者來覓子云居樹影覺秋疎山光映晚除溪毛和雨薦石髮任風梳艾藥余篆蕓暉架有書呼兒具毫楮應欲賦閒居閒懷聊自適老態詎難除白髮從千丈淸風每一梳眾峯陪獨詠孤枕伴羣書況有能吟侶時來慰索居

松云二士圖

晴靄翠紛紛春橋水乍分山家在何處松外萬重云幽石暖差差苔華緑漸滋不辭同晚步溪上有新詩碧嶂猿聲後淸宵鶴思前孤亭羣樹底堪與坐談滿地寫松陰元芝擬共尋樵蹤渾不見知得此山深相識更相逢前山此路通桃煙連幕翠只在白雲中

贈櫛生沈志道

吳有隱君子姓沈氏翺翔士林而不肯用其學扵仕年逾六十矣鏈墨以自食因號墨翁有子志道能讀書篤厚勤謹嘗曰吾力不足以務農吾巧不足以爲工商固不爲也則將何所扵食耶乃修櫛髮之業焉以爲理人之髮可以自治心之躁動理人之耳可以自治目之忤視以是而食所得多矣故其以櫛名特善扵他以櫛名者是足以見墨翁之家教也今將治裝西防其父攜來與予別且求贈以詩云

安眠海運朝黃宮髮如日出防霜松含風老梳起爲櫛習習萬竅聰明通市門有客亦何者山花滿髻雙顴紅肩囊朝出暮復返彈鑷逺送孤飛鴻嗟玆兩事誰所記豫章太史眉山翁自非此藝有妙適孰肯置爾詩囊中況今子復異扵眾雅有古意蟠心胸淸陰緑樹畫檐靜湘簾拂拂生防風靑雲撒地絲萬縷綰束不厭冠巾重予年漸衰嘆種種時亦借子修儀容子今逺行事逰歷湖海賸有神仙蹤煙霞塵土偶相遇會湏更逹純陽聰

寄蔡漁村

兩年江館得相親俄復荷衣染市塵幾度相思更相羨淸風明月屬閒人

憶同江渚問梅花把酒吟詩興總佳此日塵埃城郭裏每看云鳥落天涯

題赤壁賦意圖

羽扇風前故迹洞簫聲裏髙秋悵望美人何處江山應識重遊

墨竹

寒牖晚風聲細涼池夏日陰淸隱隱碧雲鳴仙人何處吹笙

桂月防笛便面

月色與天香相將浥露涼弦中有流水幽韻入淸商

題子昻書歸去來詞

卷首畫淵明像次書歸去來詞而題曰大徳四年秋九月吳興趙孟頫書後又畫幽篁拳石而復題云旣書歸去來餘興未已乃作竹石淵明亦當愛此耶

虛館坐淸曉髙秋零露時佳菊秀可飡寒葩含晚滋芳馨發孤思寫此歸來詞餘興猶未已玉生瓊枝孰謂公子懷不與幽人期撫卷三嘆息繄年非義熙

題九華山圖爲陳二守

池陽古鄣郡江左聞佳聲峨峨九華山謫仙之所名其巓紫霄迥其下滄波澄千巖白雲起萬象淸風生玆地旣靈秀艸木皆欣榮中有隱者居奕世傳芳馨潛徳耀厥後應召趍宸京悠悠乘倅車來治姑蘇城政化爰已洽惠我東南氓公暇有登覽逺目增雙明新圖貌故山足慰瞻云情君親本同事扵焉著忠誠撫捲興我詠遙峯天際橫

梅花卷

漠漠素云迷空山雪霽時齊開一萬樹都是向南枝淸影照碧水寒香隨晚颸誰言林處士獨解爲題詩

休牧圖

禾黍髙低壠畝寛一春勤苦一秋安泉甘艸美涼陰臥不用家人接牡丹

題生挽捲

生死若晝夜始終理之常知者付自然昧者徒悲傷觀玆綴語言預計身後藏要令執紼人相挽歌其章自非曠逹士孰不諱死喪死喪何足云逝波日茫茫四運疊相代臘謝適春芳載歌生挽詩憂樂兩俱忘

題畫八首

濃翠幕晴嵐春山古寺間鳥啼花落處曽共扣禪關羣嶂繞溪靑晴來馬足輕不辭山路逺隨處聽啼鶯江檻俯淸潯髙秋水气深楸枰互相對機事亦何心春水逺浮天悠悠一釣船樵靑且沽酒絲上鯉魚鮮晚岫含殘日寒波蕩逺空層欄人獨倚秋思渺無窮隱迹混樵蹤幽居碧澗東秋光勝春色紅樹白雲中極目楚天遙湖亭晚興饒平波千萬頃鷗影落靑霄一水泛秋光千山共夕陽江鄕無限好都屬釣魚郎

畫二首

髙館疎簾晚乍開讀書聲裏故人來山中本自無塵土催得家童埽緑苔

雨後飛泉下碧湍長松修竹艸堂寒無人解識髙人意溪上靑山獨自防

題子庭竹石喬柯

髙空飛飈激淸商一夜黃落滿磵岡百虫銷聲流水澁獨有古木淩寒霜層崖削銕斧鑿在亂石磊磊秋云荒蓁藂交榮灌莽盛緑靑紫翠碧與蒼條枯漧壯忽盡埽依舊煙篠連風篁我嘗見之興嘆息觀變乃能知厥常玆因遺楮聊示幻便與所見爭毫芒波翻墨池澷傾防雨入溪山同混茫豁然晴目快先覩槎牙蕭瑟撐髙堂逃禪石室到爾柏以墨寓戲成淸狂書墻涴壁正如此癡戇醉顚安足當惟應老巨差或近吐气矹硉終難方亦知造化不可量筆端賦形誰翕張蛟蚪虎兕鸞鳳凰攫身騰躍勢欲翔天機神妙露復藏我今作詩喚防莊空山樗櫟壽莫彊與子共入無何鄕

次韻張伯純見寄

一從髙迹隱林坰城郭登臨不共行流水髙山誰得解暮云春樹幾多情平湖逺漢空明裏落日羣峯紫翠橫已喜芳鄰近得接好懷那惜向君傾

讀書齋

閒齋寂無營我外馳意韋編在燕幾芳席藹蘭气薿薿庭艸深沄沄澗水駛永坐弦我詩淸風自南至

雪後西灣訪友道中卽事

山中風雪下三日日出未消溪上寒行路不辭穿窕人家何處有瑯玕初春艸色緣沙見數樹梅花隔水防此景欲摹難潑墨擬將粉筆冩林巒

髙房山寒江孤島圖

千山萬山重復重嵐艸樹深莫窮髙堂大袖示寛廣要以筆力誇奇雄靑紅蒼翠滿縑素缺處殘碧分遙峯𨿽云眼底供一快未見濶逺開心胸歷觀畫史每如是意謂此法由來同昨嘗淩秋防揚子一舸縹緲乘長風洪波舂天渺無際出沒但有孤輪紅中泠盤陀瞬息過回首浮玉雲濤中乃知山水有佳處到此始覺飛埃空當時海嶽應飽見落墨便自超凡庸不將層疊競工巧遂使气象齊鴻蒙平生愛畫惟愛此苦恨妙法無能攻九州之表有人物意匠彷佛宗南宮莫言未入米家奧百年猶數房山翁玆圖咫尺便千里生綃數幅徒爲功亦知盤礡意有在正欲逐米追髙蹤愛之歌詠乃常理好事況有天隨宗同觀何人江海客气似貫月書艎虹文辭瀾翻沛難禦奔走風雨驅丰隆古稱珠玉在我側濡翰自愧言非工黃塵城郭久見困何地閒靜能相容詩成忽復三嘆息矯首長望靑防鴻

虎丘春霽圖

羣巘抱西郭一峯出平田孤秀淩太淸旁絕絡與聯古迹徧林谷幹將閟重泉劃開千尺厓下見淸泠淵翠壁絢霞彩葩詞詠千賢於時屬靑春霽色明髙天鳴鳥亦已和眾卉紛自妍夙駕爰此逰襟懷遂悠然豈曰事賞心觀俗古所傳來牟蔽丘壠饁耕滿疇阡樂土有若玆勤政復勉旃願同擊壤氓熙熙度餘年

題趙元臨髙房山鐘觀圖

北苑貌山水見墨不見筆繼者惟巨然筆從墨間出南宮實逰戲父子並超軼豈曰董是師賡歌偶同律髙侯生古燕下筆蛻凡骨舂容米家气犖確老僧質沄沄水墨中探破造化窟嘗圖得鐘觀景象照云日長松更飛泉霞彩互飄歘今朝見玆畫臨冩意無失淡入稜層隔岑蔚乃知趙雲子後欲復奇逸髙堂時一舒六月气蕭瑟平生丘壑性塵土欣已拂因之興我懷山中斸苓術

爲王立方題雪峯孤眺圖

層空飛雪夜漫漫獨倚危闌向曉看縱使萬山同一色不妨孤嶂出髙寒

東子出畫徴題而書其上如此凝陰沍寒萬彚不舒而愈見嵬峭比陽春一敷所以蔚然而深秀也惟此人知此道楮園

寄陳惟允

時否賢才隱年饑瘦稚啼倦防同縮蝟起舞訝聞雞祕語推圖防荒愁怯鼔鼙磨碑求著作先與艸淮西

中秋張來儀宅賞月

隱君家住虹橋南美景良辰性所耽適當平分秋色夜賞月邀朋同盍簪座間文會總知已胸襟灑落無畱含仰觀太虛雲霧捲星宿斂迹山藏嵐穹穹窿窿天上下萬里一色埀靑藍須臾白蓮出東海淩髙直湧憑誰探漫流金波澈銀汞光輝如晝明相涵玉蟾吐彩耀孤鏡冰輪碾空脫兩只疑顧搗靈藥因依桂影長毿毿諸公樂翫豪興發浮觴覓句崇髙談爭奇衒巧各有味如啖蜜蠟回香甘謪仙問歌詞韻勝陽春寡和吾當慙卻憐此月不易得一別一載理所諳商飈扇涼繁露啼螿繞階淒以韽後期未審果何境不如引滿直抵酣扵焉就室相枕藉鄰雞喔喔將鳴三

次韻楊孟載見寄

懷刺歸來臥枕書白雲滿榻閉門初艸未信揚雄病禮法從知阮籍疎短障夕陽悲蟋蟀方塘秋水老芙蕖南村口燥呼難得一任狂風捲廬

次韻髙季廸見寄

廿載誰詢獨處情翛然江郭養餘淸老顏照水同梅瘦短髮臨風鬭雪明寒鴈聯行輕落渚晚鴉結隊逺歸城怱怱歳暮相思切又辱沙塘折簡行

贈均田民部何員外

嘗觀夏禹貢揚州下下田歷商至周漢唐宋幾千年漸稱極膏腴庶盛鮮與肩邇來困戈鋋隴畛相棄捐𨿽云東南賦多瘠少厚全恭遇維新朝限均際幅員所以委明公疆理來旬宣口分與世業多寡無陂偏一以國制重一以民務便頃畝弗浮隱釐撮那盈朘置奠邦本固肇造熙皥天山河誓帶礪聖祚萬世延吾民歌帝力王道其平平

送顧光逺赴廣東行省郎中

嘉謨翊新命昭代人文熙選職從要津分司奠南維畨禺隔星紀雄藩控華方伯古諸侯贊畫郎署資所以借異才弼亮符休期養士負材器撫民息瘡痍炎瘴千里淸雨澤三春施故鄕別宿去去當其時丈夫貴有爲詎作兒女悲停杯贈馬策髙翔粲容儀何必守章句終年困蓬藜

送侍書宋仲溫出任鳳翔同知

善書聞宇內盛事起江東楷艸嘉攸習鐘王信許宗千金堪立價百日豈論功勁捷橫空鶴盤旋戲海鴻入神繇獨悟馳譽忽遐通薦剡來原籍觀光詣法宮抽毫濡太液揮翰代天工禦賞符前轍輿評邁古風杯沾銀鑿落佩曵玉玲瓏逺甸多民瘁深憂切帝衷一朝防峻擢萬里赴提封仁煦爲邦易敷宣脫頴同専城昭聖化別駕佐時雍邊境戈鋋息郊原戶口充寶雞鳴角角岐鳳葉雝雝拭目文華展流傳史冊中

送莫禮敬應聘之京

頻年湖上讀書多束帛戔戔忽見過霄漢明良圖治理林泉英俊徧遮羅登朝簠簋材偏美調鼎鹽梅味較和只恐西風秋欲起四鰓回憶渺煙波

聞徐幼文轉河南布政因寄

憶昔交防重鄕邑孔思周情緫英特喜君文采尢出奇玉樹臨風擬標格倐承剡薦登天衢切任耳目官黃樞澄淸式攬範滂轡獻替或引辛毗裾出巡南州動山嶽金吾將軍膽欲落澡明滯獄沛甘霖埽卻炎氛淨邊廓紫薇花開分省春左轄步履淩星辰尋陞諸侯古方伯一柱兀障中霄雲綬綰銀章造民福立勲定繼臯防躅蹇予林下渺相思翹首長空翥黃鵠

滕用亨諸篆體歌

維周大篆成史籕宣聖傳經制蝌蚪緫因倉頡見鳥迹象形置書變來久李斯小篆類玉筯鐘鼎魚虫分眾手碧霄鸞鳳漫回翔滄海蛟螭互蟠紐有如垂露楊桞葉或似委薤劍環首許愼程邈評已彰餘子紛紛亦何有有唐陽冰號髙古常榻鴻都嶧山譜新泉丹井尙幸存纓絡麒麟折釵股刻符摹印气形義理深闗非小補南陽髯翁學古書雅與秦漢參錙銖古文奇字蕩胸臆豈若俗工譌魯魚自言初習勝國時玉雪左丞吾所師荻莖錐沙指畫腹廿年勤苦求妍姿嗚呼方今世雍熙明良際遇千載期大書功徳勒金石絕勝艸艸人間碑與韓公望衍斯道逰穹窿山次韻畱題顯忠寺

春來防山奚獨後佻狹少年豈不有雲山登眺本淸事今朝始逢知已友共操小舸過西郊抵岸芒鞋競行走羣峯云擁怒猊攫髙松風撼長鯨吼謾攜仙子采樂筐願縮天人散花手磴危苔滑側身緣力疲仰嘆前無偶翠防深處聳招提殿宇虛明敞窓牖到時少憩借禪牀老衲呼茶我需酒一尊未罄起吟哦任使流光換辰酉乘興去探法雨泉蜿蜒瀉出蒼厓口洄湍響激玉霄琳舞沫逆灑山椒杻諒玆幽勝天所畀恣意飽觀寧用趣況皆無辱又無榮故鄕佳景耽宜久詎因貶謫抱羈憂全勝當年栁州栁

寓懷呈王太守觀

把劍欲一舞援琴思一彈彈協太古心舞激壯士肝彈舞非衒技深愧相知難出處分已然中道敢不安但恐韶光邁淸霜殞樷防所以陋雞棲梳刷排鵷鸞雲霄一展舉九萬淩風翰昔似丹穴雛志薄金瑯玕今同涸轍鮒鬐鬛摧泥蟠吐沫不自濡引領空長嘆至人傾天瓢何吝一滴慳毋令東海若慙絕西江瀾

江館有懷王爲善

江館坐閒夕客懷聊自寛思君不可道淸夢若爲安露气寒花馥霜華晚葉丹蔥蔥好城郭延首向西看

次兪有立客中九日

君在江村我在家各巡籬落看黃花一庭閒日遲遲景兩岸防茫淺淺沙不使好懷畱世故偶因佳節感年華身輕隨處聊堪樂況有吟哦觧嘆嗟

雪航

大野饒積雪溪山同混茫軒窓時眺望虛防若舟航曉霽浮玉色夜寒流月光山陰餘興在吟詠不能忘

春江釣艇圖

春日初長倦讀書夕陽流水蕩空虛扁舟聊復持竿去意在靑山不在魚

水雲居

秋水春云萬里空酒壺書卷一孤篷多情最是閒鷗鷺畱得詩人作釣翁

贈地理師

素業承家學有師江湖聲譽舊聞知風生客座談天處云滿山衣相地時已向支幹搜隱祕更扵龍虎探幽奇何當示我靑囊術爲爾憑軒一賦詩

冬景六言

溪上人煙釣家雪余鴻迹泥沙路入雙崖窈窕花開幾樹枇杷

秋景小幅

煙碧帯霜紅秋深處處同晚晴山更好詩在野航中

題郭巨逢金捲

爲親忘子亦堪憐鋤底黃金豈偶然簡冊本期惇薄俗晉人曾說鄧攸賢

仕女障子

讀罷文女史箴日長庭院正春深防蜂舞蝶閒情思那解當時匪石心

髙林雪竹

防月吟風一萬竿翠云繚亂拂靑鸞嵗寒別有精神在宜憑防幹雪裏看

先月樓二首

水邊樓館絕纎埃髙捲湘簾碧嶂開一防飛蟾破秋色淸光先入座間來

結樓臨水上風景問如何明月夜先到淸光秋更多髙檐埀碧漢低檻俯金波想得憑空闊長吟復浩歌

倪雲林竹樹

幽篠弄寒姿喬柯霜後時吟有殘墨畫得醉中詩

吳仲圭墨竹

煙葉正靑靑軒曉思淸開簾看春雨江上有歌聲

杏田畫

月下相逢縞袂寒松枝淸露濕煙鬟只因翠羽能歌舞畱得春風滿醉顏

寄唐伯愼

未見卽云別別懷安可忘平生雙醉眼四海一詩囊喬木蒼云合髙樓白日長屏山逺相望煙水正防茫

宜晚軒

靑山無古今松柏有歳年不爲時所易詎將春共妍玆軒號宜晚庭除帶林泉勝地愜髙爽閒門謝啾喧靑紅復蒼翠山光雜溪煙懿彼軒中人閱世情淡然明霞暈晴頰防霜防秋顚開口無別語娓娓羲皇前膝上玉雪弦手中瑤華編予每與談笑髙懷欲騰騫餘年釋塵纓休佚諒所便爲我賦招隱毋云孤願言

題畫

水色映蒹葭遙山更晚霞扁舟載詩去秋思滿天涯重覓舊池臺孤村夕照開閒情聊共寫攜得素琴來

梅花折枝圖

映水一枝開春從筆底來髙樓漫吹笛終不防蒼苔

半軒集卷十

欽定四庫全書

半軒集卷十一

明王行撰詞

贈送朱彥祥

沈隱侯守東陽建八詠樓其地又有雙溪之勝故曰明月雙溪水淸風八詠樓朱公子彥祥家本吳喜逰歷時寓東陽一住餘十載今年六月還訪親舊秋復南轅約來春攜其徳曜驥子歸復故宇臨岐無以寓情因尋林鐘商曲有名淸風八詠樓者南宋詞林所制也調旣適時譜又合東陽故事塡一闋以餞云

逺興引逰蹤徧踏天涯芳艸偏愛雙溪好有隱侯舊迹層樓云表碧霞丹嶂看縹緲憑防吟嘯偶佳遇畱搗霜歳星旋又周了歸期誰道無據幾回首興懷故林猿鳥今日相看暫得翠尊同倒南翔仍訴幽抱擬待春空杳與鵷雛鴻侶共還池島

和季琳端陽值雨水調歌頭

葵陽閟晴彩橊火濕朱光不知今日何日煙靄漲蒲塘已過淸明時節未近重陽气對景自斟量應是家家雨梅子要催黃向朝來尋舊事問江鄕共言當此佳序那肯負年華𨿽阻綉茵鬭艸不廢翠蕤剪艾更結防絲長昌歜縷香玉情味付霞觴

寫意秋水晴霞

客裏光陰那更是厭厭春雨有如許霑帷濕幔灑窓飄戶十日曉寒添故絮一天暮色淒平楚待新晴何處倚吟肩東樓柱芳艸際煙橫渚修竹外花連塢便重整酒壺茶具詩豪琴譜狂似次公從更醉豪如謝掾休誇舞有情懷只好共漁樵爲賔主

寫懷水龍吟

塵路風花暖空晴絮防絲賸有縈牽處客懷幸自不禁愁啼鵑又恁催歸去細艸春沙埀楊古渡忘機可得如鷗鷺平湖卻也慰人心片帆不礙煙中樹

顧氏隱居一江春水

黃花翠竹臨溪處正是幽人住不嫌拄杖破蒼苔便道有時煙雨也湏來隔簾塵土紛紛起久厭防陽市若能招我作西鄰從此一溪流水兩家分

鄒氏隱居一江春水

白雲紅樹秋山下一片江南畫門前流水帶晴沙更是繞籬寒菊正開花如何眼厎逢佳處偏許幽人住也須來此置茅茨莫待有人相寄艸堂資

春霽沁園春

昨夜園林才聽雨鉤簾滿眼晴色濃靄旋消淡風微颺軟絮柔絲輕織乍翻暖翼傍檐新燕低無力徧徙倚池上畫防云影亂澄碧謾道逝水飛塵相將九十詔光誰解分得況千金淸宵一刻花香月色兩相宜客裏倦懷時自適幾許吟嘯才情更付防人醉邊芳艸舊時南陌

惜春如夢令

一日尋芳一度一樹繁花一步回首又何時流水亂紅無數春暮春暮幽艸緑陰庭戶

春館書事江月令

向暖漸生慵思尋春似減情忺酒懷詩興揔懨懨只有看山不厭薄晚正須憑檻新晴鎭自鉤簾幾多濃翠曉來添話與白雲休占

答平逺翁送金桃浣溪沙

一夜東風落絳葩幾番醲露染丹砂熟來風吹似仙家滴處芳香沾玉筍破時顏色勝金芽小兒三采不湏誇

聯芳詞

靑陽肇令淑气載新萬卉未芳梅先應繼梅而艷惟杏能之梅杏聯芳春物滋麗韶華九十二卉開端杏𨿽晚生見梅之淸深知加敬故度夷則商一曲以美之曲曰品字令梅亦愛杏之麗因答以夾鐘商之曲曰迎春樂春見二卉交歡不能自黙亦度林鐘羽一曲以嘉賞焉曲曰解語花夫梅杏皆色以事春者乃能不妬忌而相敬愛贊美如此可謂賢矣旣賢之其詞不可不錄故錄之錄之者緱嶺仙人之裔不知其名人稱之楮園叟云

飛瓊環佩在縹緲香雲影裏冰絲瑩蹙霞綃帔瑤階玉砌雪月看初霽不柰妖妍相嫵媚任天然風致綽約仙姿眞絕世眾芳無地先得春風意右品字令

裁霞剪雪芳枝艷正防醉潮丹臉露華濃洗淨殘煙染更不用閒妝防碎錦穠香空復念臨曉鏡碧波防灩無那似嬌嬈算只有春能占右迎春樂

寒消雪防暖防煙絲又去年時蕙芽初透輕澌盡蹙蹙翠波風皺淺黃暈栁防隱映瓊芳孤秀最愛他纎指輕輕折暗香盈袖艷質固應低首卻休慙穠麗不似淸瘦也還知否可人處飛燕玉環都有羅浮夢後更莫問前村沽酒但好教膩白嬌紅鎭年年如舊右解花語

雪景便面如夢令

滿眼落花飛絮回首瓊林玉樹馿背是何人得了防橋詩句歸去歸去春在醉鄕深處

訪王光福之常煙水居靑山相送迎

煙蒼蒼水茫茫閒訪幽人煙水鄕扁舟孤興長蒲含霜柳含霜蒲栁蕭蕭靑又黃水雲鷗鷺藏

半軒集卷十一

欽定四庫全書

半軒集卷十二

明王行撰方外雜著

鶴瓢山房記

吳城東北有老氏之居曰寜眞主者李君名睿淸愼好學其祖閒翁時開堂館其徒之四方至者戶外之屨恆數十兩有黃老師者自蜀之靑城山來道气昆峭一室盡傾君遇之殊謹居數月告去君以爲學之要扣之黃嘆曰汝誠志扵道邪因語之云云曁出一瓢曰是從我幾百年行地餘萬里今以遺汝見是如見我也勉之君敬愛焉瓢形類鶴遂以鶴名之幷題其室曰鶴瓢山房仍以自號尊信黃師之意也玆二十年矣今年秋始至告予以其故且曰睿之防有所得者皆師之惠也敢忘諸𨿽然睿不敢忘睿之弟子其能識乎弗能識則繼其後者無復知吾名室之意一再傳而遽令老師之惠泯泯此睿之所懼也願爲記之以貽後之人焉予聞之曰李君可謂不忘所自者矣然有道之教人不下滯扵物也師顧使君滯一瓢亦因其形似以寓其警勸之意焉耳夫鶴之爲物遐引而髙舉尙潔而變修頸鉅喉納新吐故豈欲君絕去世紛知白守黒以同之與捨其凡穢采气混元以同之與思其鳴響應時而不息其屯防子午司天之與思其金乘火養而全其七返九還之功與不然瓢奚系扵道哉若夫因是而進之無怠則胎解羽化浮防太虛與造化相終始又非鶴之所可倫矣噫此特予之億之者也庸詎知黃之意果爾然耶言未旣君作而曰睿所以服之而致夫有得者君皆盡之矣然二者欲勉修之二者未之能修也幸庸書之以重之警焉寧獨爲後人之語也哉予嘉之遂書爲記君字士明至正二十六年九月日

百丈泉記

吳城之西有山聳防深秀羣山回環勢若拱向者曰穹窿山之半有泉淨明潔餘流下注者曰百文泉泉不知發扵何時其名則浮屠梵廸所制也初迪相地搆居於山之北麓今海云庵是已搆成門廡殿堂庖湢悉具洎土壤髙亢艱扵井飲迪曰鳥可使後人有勞汲之艱扵是披榛扶棘得是泉扵樷翳間卽防甓而引之比屬於庖累百尋焉此名之所由立也蓋六十年扵玆矣至正二十五年春迪之孫智及介予友道衍要予觀是泉請爲之記予謂之泉之出久矣而弗記今欲記之何也及曰始吾祖之成是居其營謀經度已艱且勞矣洎求是泉勞又加焉吾徒乃泰然享其休養之安扵此寜不思所自有以自修而爲之效乎故集扵泉也見其非渟之能淸非汨之能濁則思學不待勸而勤亦必不沮而惰也見其一脈之防能及千仞之逺則思善必由積而成惡必自隱而著也見其源源之流晝夜靡間則思惕勵修省無一息之可懈也見其潦不爲之濫暵不爲之涸則思毋富驕以滋欲毋患難而忘道也今吾則省矣吾子孫去吾祖日逺茍無以示諸後則創始之艱其弗能知而益以怠矣玆欲使知祖宗之念其後者之不敢忘如此庶或有所警也故不可以不記幸子無難焉予聞而嘆曰及亦賢也浮屠以空寂爲宗扵事少能計慮而猶圖及扵是也夫貴家大族憑藉世資惟事荒佚至不克負荷則甘自零落委頓者寜不少知愧哉今以及之賢使不溺其法而齒扵冠帶則其所爲必又有可觀者矣惜其老也故不辭而爲之記迪字允元嘗主義興之善壽寺及字以申今主徑山五月十六日記

素軒記

幹竺氏浩宗原辟丈室之東偏爲燕休之所軒其前而題曰素間造予告曰浩之獲防扵門亦舊矣願一言使自勉焉予爲思之夫乾竺氏離宗族去親愛屏逺聲色淡泊嗜好則衣無綺繢之飾食無鮮毳之美出無俊華而居無斵鏤皆其法之常也又何揭諸顏間以自見哉且宗原端愼惇實人也端愼必無悻悻以自髙惇實必無的然之事外又鳥有皦皦求人之知之意乎其所謂素必有其說旣而悟曰吾知其所謂矣非宗原將不及此之防夫素者常也常斯久久斯成𨿽以天地之大上而髙下而厚系之日月之明運之四時之化載山嶽之崇而振河海之廣亦以其常耳故能前乎已往之世而莫計後乎始來之日而無窮也或少忒其常焉則變怪興菑沴作莫遂夫一朝之居而不能成天地之功矣人之學也寜異是乎卽事以明夫善反身以致其誠求之精勤而持之悠逺不渝扵尊榮富貴之時無倍扵造次顚連之際則學之成也有望矣茍暫作焉而遽輟始暴焉而終寒𨿽華而不及實𨿽播而無所獲吾知非善學者矧望其成乎此學之所以不可不自力扵持循之功也宗原有見扵是而欲勉其素守之常也歟況凡人也弛焉以自放也易奮焉以自飭也難常情莫不憚扵難而樂扵易故學者未嘗不少而成者未嘗見多也今宗原以粹美之資而克自砥礪如此則學之成也不扵宗原有望復誰望哉是顏之題也亦書紳之義也吾可以不記乎是爲記

適軒記

吳人李士明氏學老子之法舊以適題其所居之軒嘗邀余玆軒之下客有謂余扵坐者曰子知夫適之道乎余曰不知也適之道奚爲子盍爲我言之客曰事之在人以爲悲而在我則爲樂在人以爲病而在我則爲泰在人以爲忿怒而在我則爲悅者孰使之然哉其志趣不一而所適者異耳夫柔臑甘毳之扵口珠玉錦繡之扵體利欲快足之扵心三者人之所同好也溺人之所同好故得之則忻失之則戚予之則喜敓之則怒旣得而復憂乎失旣予而復懼乎敓則憂懼悲戚相尋扵無窮是帥已而聽役扵物也又何時而自適哉今將以淡泊適其口以朴素適其體以自然適其心弗犯乎憂病弗渉乎喜怒弗幹乎欣戚則無所往而不自適矣余應之曰噫子之所謂適者子之適非我之適也子之適有恃者也以淡泊適其口非淡泊口將不適耶以朴素適其體非朴素體將不適耶以自然適其心非自然心將不適耶故曰有恃之適也有恃之適是之謂適之不適適之不適則無往而適矣吾之適詎子之謂耶吾之適不適扵淡泊而亦不適扵非淡泊也不適扵朴素自然而亦不適扵非朴素自然也必淡泊朴素自然而適者膠膠者也非淡泊朴素自然而適者皎皎者也吾則不知適而致夫淡泊朴素自然耶亦不知淡泊朴素自然而致夫適耶謂淡泊朴素自然而致夫適者非也謂適而致夫淡泊朴素自然者非也謂淡泊朴素自然無與乎適適無在乎淡泊朴素自然者亦非也淡泊也朴素也自然也適也渾渾乎與俱茫茫乎同歸放之荒荒而弗卽付之防而弗追是之謂不適之適也適之適又安往而不適哉以不適之適而較夫適之適其有間乎其無間乎將以適之不適以鐫汝之年乎抑以不適之適以全汝之天乎客窈然無以對某曰子之辯亦善矣子之道亦勝矣某亦敬承教矣可不記之乎予曰惟遂書以爲記

瞻木軒記

吳城東北隅有老氏之館曰寜眞館之左廡有萃賔之堂曰聚雲堂之東偏有偃休之軒曰瞻木軒之陽有木孤幹亭立柯條下被者則陵杏焉初植杏而南步許有大櫰數尋杏生倚之出其顚華葉明秀爲館之勝及城被圍其櫰旣伐杏亦並廢未幾故杏之根旁逹者發焉斯今杏也以無污廢因挺特而起把而且拱矣不傾不偃若非杏者館之主者李君以其弟子修嘗讀書扵是也指以謂之曰若知世之爲物非有所依不能自幹者也今是杏乃能獨立如是可以人而不如木乎爾其朝夕視之以自儆也遂以之名軒焉明日修來告以是言求文爲軒之記嗚呼修誠志扵學矣乎每從余以逰蓋將以求益也今名軒之義乃師之言固盡之餘亦可得已哉嘗觀夫木之生扵山也其修竦端直而材者率林立者也連蹇踡擁而不材者多孤植者也林立斯有借扵匡掖之功孤植則無得扵夾持之助惟人亦然矣學之成恆存乎引翼鐫磨其不成者則失教扵父兄師友也茍或非待乎匡掖夾持而有成無失扵引翼鐫磨而不進是則不以自立又以自棄者耳自立者固當以自法自棄者可不以自戒乎今修質性淳美好學向善𨿽無引翼鐫磨固望其戒扵自棄況有父兄師友之資也耶昔者富鄭公洛都之館有杏聳特髙峙時人異之以爲公遺其正直以訓其子孫也是杏也得無近似之乎則修之學師扵古逺有鄭公之訓法扵今近有乃師之言其成立之有望可信矣夫𨿽然修也能扵余之說屢誦而屢思之亦必求所以副人之望矣

贈道衍上人序

世謂沙門氏離去中國禮樂制度之事故其法縱弛曠肆過髙無實眾以此病之孰知其不足以蔽人之善哉北人渡河而防人則駭也蓋其俗故不善防而莫之信也今沙門有能修道徳攻文辭治先王之言者爲其法所泥希或重之餘未嘗不爲之三復而嘆仲尼稱不以人廢言而可以其法而遺其人耶吳沙門道衍上人髙爽通亮气貌屼屼聽其言求其學陰察其所爲不合扵儒者無幾特有衣冠之異耳嗚呼余可以少斯人哉古言人之超乎其類非俊偉弗能也蓋上人所謂俊偉者非耶上人醫家子醫家固多陰徳後必大其在上人歟然不遂爲儒而治扵沙門氏何也當紛離潰擾毀酷恆人之所居獨沙門哉上人年方壯今天下亂已極且必該治治然後出扵時以發其所蘊其上人之志歟不幸世或不治上人沙門以終其身蓋亦有其命焉𨿽然豈余之所望哉所以聒聒道此者非自喜欲以發夫不知上人者也上人豈以餘言爲戾其法也夫

送道衍之逕山序

道衍上人吳人也魁磊髙岸气度偉然恆自重其所負喜爲博貫該通之學其吐辭華陳論議往往峭防而深濬髙者旣欲求逐扵古人下者亦不屑與其徒較是以郁屈抵梧落落而難合予嘗觀其貌有以識其中是其所爲固知其逺扵世也其居婁水之上蓬藋蕭然居之不以爲陋閉門深坐或數月不出出遇髙山深林大溪長谷防搜遐覽亦或屢嵗不歸興之所至則長歌逺嘯慨忼悲激莫知其所以也每曵履行吳市塵埃中大夫士尠知之者間獨樂與予交不知其何求也且求慕古人以徇扵道不知爲世俗之爲信古人之所尙不知今時之所好知內之必當治而不能求務外之飾非我者眾是我者少毀者日來而知者未遇所以邅回抑逆莫克伸其志也上人之與予交欲何求耶將益求其迕扵時邪欲求夫合扵世之道邪茍求合扵世之道而扵予焉不其愈難合已乎𨿽然當世之人安知終無與上人同其志者蓋知有所待也使終無合扵今將有合扵後世不合扵今而合扵後世其得其失亦必有所辯矣庸何患焉已而上人果有逕山書記之召來告行則喜予言之有徴也夫逕山天下之大剎書記其徒之髙選茍防知上人者孰能以是任之哉則知不待扵後世而今已有知之者矣𨿽然亦不足爲上人喜也蓋合不合在命可以合可以無合又在義焉上人亦何與哉若予者𨿽無可以求之扵後世然亦不能求合扵今也上人其往哉予亦終索居矣

送浩上人序

世之不可以意而求而亦不可以意而卻者惟名爲然蓋有期之而莫能使來拒之而莫能使去者矣今有人焉窅然而居泊然而處知盡乎已而不知慕夫人固無事乎聲華矣然而不期聞而聞不期著而著者以其實之積也譬壤之沃焉不能使艸木之無滋石有蘊焉不能使巖巒之無澤也素軒浩講師宗原友扵予舊矣爲人通和而詳愼莊重而紆徐內典旣精外學兼富然恆謙以自牧故人彌加禮重杭之亭松之崇先嘗虛席矣眾咸推之無異辭及請疏到吳師皆固謝不往是非諸名徳所以望之之意然益髙其風致焉閱今已十有一年而師之學愈精行愈勵迹愈深而聞愈著矣洪武辛酉正月之吉吳典僧者顧會其屬曰吾職之重化而已今蘇爲東南會府報恩爲賢首五山以五山之大剎居會府之要區而講筵久不啟在政固當爾耶其各審擇所宜以補其處眾因曰必求所宜曩辭崇先之請者其人也卽共舉師焉師亦亟辭或謂之曰出處各有時子莫之中不可執也何謂時人情焉耳今羣議已然勢不容止顧復防防無變將何爲哉言未旣而檄下趣赴主司需考焉行有日其常所與防者咸賦詩以餞謂予宜序扵端夫名之不期聞而聞而拒之莫能使去者以其實之積也今師之實其固一日之積哉欲求艸木之毋滋巖巒之毋澤吾知其不能已𨿽然順人情所以順時順時所以順理也亦何辭耶玆行也必有宗工鉅徳向之知師者今見師之出而益自信其知人之不妄者矣

送浩師住報恩寺序

善扵處已者斯善扵接物接物而善其處已可知矣然處已欲善而不欲有自善之心譬諸玉焉五徳之具天下古今共謂之非玉自謂也茍玉以自謂則不足以爲玉矣故凡人之善而自善者以量之不能勝而自覺其有也爵之所受爵之量也彊之以爲觚則不勝不勝則溢矣𨿽欲不自覺可得乎是知善而不自覺必其量之宏而有所受者矣予友浩講師宗源其有所受者乎蓋其人也質粹而行髙才修而學邃乃退然以自持欿然若無有先十有七年時嘗至龍河全室泐禪師方丈特禮遇殊厚徑山中竺咸謂予曰聞宗源嘗從子防誠逺器也全室將畀之髙職矣師卽低回遜避卒謝以歸及主普光寶幢二剎徳望彌著武林諸山以亭舉之今左善世道公時住上竺爲制防辭期擬尢重師訖辭焉夫大方之宗師碩徳蓋莫逾扵全室愚庵用拙存翁融軒諸公者而皆扵師惓惓屬望如是非其才業之優處已接物之善能致是哉顧師則聲望日隆謙下日甚所謂徳量之宏善而不自覺者非師之謂其誰謂耶洪武庚午夏眾推師主席報恩師固讓而不獲也乃以四月八日迎師入山祝釐講道予有以知報恩之盛舊觀當還而南窓薰公之迹可繼矣蓋薰公之家靈鷲也而師實與同焉況人之待已重者視外必輕視外輕則有爲而不撓不撓斯可以成其爲耳今觀師之謙抑退讓皆其自待之重也自待如是視外何如哉吾將見其所爲有成而薰公不難繼矣是爲序澹如居士

送圓講師序

事之難莫難扵期所至而易莫易扵至所至期所至非難也而難之者期而易之則難也至所至非易也而易之者期而難之則易也蓋難其所期則志不懈易其所至則气自倍以不懈之志而挾夫自倍之气其能至也必矣夫東西家之相去甚近也茍無所事焉𨿽有聖人莫與之接也楚之距宋亦逺也茍志扵道焉𨿽北方學者莫先之也且古之所謂金石爲之不能堅水火爲之無所用者亦誠而已況不離乎曰用之常而無髙逺難行之事哉此志所在气必隨之而不患乎至之不易也湛源圓講師之扵學也予知之稔矣蓋其資性惇慤無茍且之意故其所處多詳委而周悉其所業皆精實而淵慤方從事乎文辭也𨿽日星之明風雷之變若無關其視聽也洎研窮乎教典也𨿽饑渴燠寒疾痛癢屙若無與其口腹肌體也何也志有不暇也吾知師蓋不難扵所至而難扵所期不易其所期而易其所至者矣及融室翁之任報恩也是知師爲法器師亦傾已尊事日親講筵數年之間竟獲大寶扵華藏扵是如事畋之得雋事耕之得獲事舟之得濟事構之得居所謂期所至而至所至焉然後知金石有不足間水火有不足蹈而髙逺難行之事有不足言矣洪武辛未正月眾以師補寶幢之席故事旣舉當赴所司需試治裝告行所與防皆賦詩以送予則任初簡之責焉𨿽然亦何言也道扵天地間隨所在而皆是非語言文字之所能盡也然微語言文字將何以明夫道哉師也初旣有得扵辭予復有得扵道也他日闡揚宗防使其徒咸得師之所得則融室之道益明而師之扵所自亦爲無負矣

送李修詩序

甚哉友道之不可不篤也能篤扵友道則其所以爲人者可知矣今夫我之尊也我得以仰承之我之卑也我得以俯視之扵仰承俯視之間其情有不能彊盡者矣惟友也我之儔也世固有郁積其衷而不可發敷扵父子兄弟之間者扵朋友乃能敷發之扵是而致其箴規焉勸勉焉切磋而砥礪漸磨而成就焉則友道之相資者爲何如哉此所以不可不篤也其道旣篤而扵其暌離防合之際又有不期而然者扵其合也有不期之懽扵其離也有不期之戚蹔離而復合其懽淺蹔合而復離其戚深是皆其不期者要必制之以義焉若夫爲親而勤扵其事事君而盡扵其職皆義之所在也茍有別也𨿽不能無惘然扵分手之時然終不紐其相聚之懽而爲無益之戚矣姑蘇李修門髙士也居太常樂歌之職幾年矣以二親在堂先嘗一歸省今年春復謁告來歸承親之歡者閱日月之交凡再玆將還職其所與防者咸賦詩以餞而徴予序扵其端予觀諸賢之詩𨿽與扵將離之懷而必勉之以愼扵其職𨿽美其不忘思親之念而又嘉其能盡事君之誠詞理粲然發乎情而止扵義予然後知修之與諸賢平時友道之篤也諸賢之扵修能盡交防之義也蓋非其友道之篤則不動其賦詠之情非盡交防之義則不能致切偲之益今旣賦詠以發其情又切偲而致其益則其相愛而相資者何如哉予固不得而無言矣故爲之陳交友之道云

虛白室詩序

老子法中有士曰鐘希聲居吳之練圻練圻去吳城東南餘百里蓋瀕海之地也希聲𨿽居海濵而樂從士大夫防通敏而勤遜故大夫士亦樂與之也所居一室以其法中人語顏曰虛白彭城金君徳儒爲記之予觀其文因知其爲人也希聲旣得君之記又求四方名人士之詩懇懇不倦閒來告予曰某不自揆竊獲諸君子之篇章以爲華耀玆已成捲矣而未有序其首者茍得一言引之爲寵不益加乎𨿽非所敢望而實所願也希聲其果勤若是已乎其勤如是可不告之以君子之道哉嘗觀扵天地間矣虛則通窒則塞虛則明窒則昧物皆然也今夫數尺之題數仞之堂其髙可矚逺矣而或面墻焉亦將何所見哉此室必虛而乃白也惟心也亦然虛則理著窒則欲昏理著則萬物在吾一心欲昏則一心役扵萬物君子小人所由以分也其可不自愼耶今希聲旣名其室如此又求言扵大夫士而無倦其亦志扵君子之學也歟其能不泥其法也歟

海萍說

某詢無言上人居吳之婁江嘗觀扵海之濵有所值而興感遂以海萍自號因予友李錬師求攄其說因爲思之夫言水之鉅莫至扵海言艸木之防莫至扵萍以至防之艸木而與至鉅之水相遭蓋邈乎其不相爲情矣然海𨿽至鉅而其霑濡潤澤之理較之一勺之多未嘗有餘萍𨿽至微而其根萌生發之理較之千尋之材未嘗不足以理之無不足而觀夫理之無有餘然後知形有大小之殊而理則無殊扵小大也人之扵天地也亦然兩間之髙下如此其廣也數尺之形軀如此其也以如此其而處乎如此其廣之中寜異夫一萍之扵鉅海也哉然天地𨿽廣理則無間扵微人身𨿽眇理亦能充而大然後知天人𨿽殊而理則未嘗不一也天人之理一矣而人則尠能一之何也蓋夫人也其本固無二也其或气囿扵生之初欲蔽扵生之後天人始離而二矣其因天理之明以開其物欲之蔽卽學問之功以正其气稟之偏自有諸已充之以至扵大而能化此聖人之所以能合夫天也茍自止以廢其已修之功縱欲以遂其不美之質彊戾則覆其是非怠惰則甘扵污下此愚人之所以益逺夫天也益逺夫天斯益逺扵人矣嗚呼人而求無逺扵人捨聖人將何所法也哉捨聖人將何所法也哉上人學浮圖者也而樂從士君子防必能求天人之理矣故說以貽之

與道衍上人書

行頓首斯道上人足下不相見使復通月共處一城若相去數百里然殊不能無惋惋僕以父母妻子之故生事繚繞弗得朝夕奔走以足下斯道揭揭一身無反顧之累何不令僕時時望見顏色邪僕性朴野不能隨時追逐上下遭逢亂離所學固陋與世俗不偶屛處獨居誰復相顧斯道粗爲見知濶略猶爾其他何所望哉防時與足下論朋友之道正不如此豈容一旦遽異所言私求其故未得其說及有人自城南來云見足下深自退藏若有所避然後知足下之不出有故矣始者與足下論朋友之道有不合流俗者固疑人不善也今僕果以是故招謗速尢令人畏避斯道之不出得無與僕類乎若然則古朋友之道不惟不可復行扵今亦不可復言扵今矣何也僕嘗言古者朋友有相責之義無相髙之心無相髙之心故友道篤而無間有相責之義故人爭勉而自修是以友愛日篤而交致其益也今乃不然有相髙之心無相責之義蓋有相髙之心則恱善柔而親佞媚固不修相責之道矣相責之道旣廢扵是親者前非疏者後議而違迕乖離語言譏誹之風作矣尙求所謂交相輔益者耶若夫士君子之所爲則宜稍振頹俗不當靡靡隨之使相責之義吾徒亦廢是朋友之道絕也而可乎蓋其悲之者深故其言之者切豈期惡異者聞之便起紛紛用爲尢謗世道如此聞之烏能不屛處獨居黙黙自守也今斯道之深自退藏意者亦坐是邪僕又以爲士君子平時觀古人之成壞理亂是非得失之迹亦能見善者善之見惡者惡之也使能因所善而爲勸因所惡而爲儆則我今效人人後亦將效我顧不偉邪矧今武夫史市子野人有向善之心者見儒衣冠亦知致敬曰讀書人也所謂敬讀書人者正以其能求古人之善以效之耳茍不能效之而又反之詎能徒愧所讀之書寕不有孤扵見敬者之心乎是以過不自量欲知修勵也然本出扵好善之誠不知乃速謗之道紛紛者愈甚矣又烏得不令人深避也今斯道之所主豈亦有是耶使斯道果皆若是則固僕之無可柰何者尙敢爲斯道之責乎𨿽然亦不可因人之言而遽異所守也所守不變浮言將必自定茍必若紛紛之議人固不當爲善人而不爲善與虫魚鳥獸何殊僕𨿽不佞亦不敢自比扵虫魚鳥獸以足下之敏逹髙明必自有處矣僕與足下外𨿽不同中實有同者蓋斯道非若他事佛奉師碌碌作沙門者也或乃謂僕収召異端不尊已道是蓋不明曉僕之心與斯道之所負者奚足與之辧耶聊爾及之以發一嘅嘆耳所欲言甚多非相見莫備道足下𨿽簡出其能彊爲一來乎

題道士髙九成知白卷

知其白守其黒老氏之言也爲老氏者固當明其防予則知白字而有感焉白之爲色色之本也能三入而纁六入而纁天地之正色則是染也所以成其白也茍紅焉紫焉君子恥近之則其白也喪矣夫人有美質而爲君子之學以成之斯知其質之美者也知其質之美而爲君子之學猶知夫白之爲本而爲纁爲者矣九成能從事扵學故以諗之

素軒夜集詩引

彊圉單閼牡月望之明日予與思尹湛源洎陸幼倫同過古永光僧院浩上人宗源房因畱宿焉夕篹之餘乃開素軒煮芳茗焚香談詠身世兩忘曙光欲興猶不覺夜之䢐邁也扵是相與賦詩以紀淸集予思古云良辰美景賞心樂事四者難幷非逹人語也要知非風雨則良辰逺塵嚻斯美景會意皆賞心所安卽樂事亦何待明月爲中秋菊花作重九耶詩成就書予引其首澹如居士

題來鶴辭捲

冠佩鏘鏘儼致齋淸安堂上醮筵開九霄共仰孤鸞至萬里俄看眾鶴來寥唳淸音風澹蕩回旋輕羽雪毰毸湏知感召由誠敬贊詠兼欣屬上才

鐵嘯軒

旌陽有遺亦賦仙人姿蕭散薄世榮結樓水之湄酒酣防鐡笛丹鳳鳴雄雌又如孫公和長嘯蘇門時爰名鐵嘯軒見者稱其宜雲間有吟翁時與同襟期昔倒樓上尊今看卷中詩翩翩繼芳躅屢誦騷人詞因之一憑防翛翛起遐思餘韻渺猶在春江煙樹滋

題寒山拾得圖

松風謖謖生夜涼白露欲濕練衣裳蒼蒼古苔徧幽石石根煙篠連疎篁攜手道人同徙倚應是禪牀定初起笑指天邊明月光方寸要當如此耳

贈無相

湖海覓佳士氛埃嘆銷沈獨有遺世蹤不異古與今上人蒞名剎素聲著藂林防生無滯懷逸气淩孤岑玆焉逺相過淸風灑煩襟方欣共徜徉歘然起遐心歳月易云晏新陽復來尋去去何當還願貽金玉音毋令積遙思江山煙霧深

和衍上人見寄二首行香子

蹤迹祗園談笑神仙到尊前人愛逃禪波瀾舌底風月吟邊似辯中安書中素醉中顚忘情世慮泉石因緣兩芒鞋幾度朝天歸來此日重話他年共夜燈春苑樹晚湖船

時世推移造化難齊幾多般簸弄成虧防肝虫臂臭腐神奇卻又何論侏儒飽嵗星饑胸中磊磈眼底妍媸便將都付與希夷從前解事今已無知但睡時茶醒後酒興來詩

詵上人畱宿踏莎行是日兪明府鶴瓢道人同訪

髙樹顚風疎篁嘯雨靑山繞屋云來去出林殘磬諷經余撲簾輕霧燒香處閒客相過仙蹤偶駐山僧更解畱人住夜燈火茗鷗寛談不盡雞聲曙

半軒集卷十二

欽定四庫全書

半軒集補遺

明王行撰

壽采堂記

吳城之北有許氏焉曰謙翁其子孟器與弟仲顒皆讀書致飬因築室以爲敬進甘防之所而題壽采扵其顏實用楚萊氏娛親之意也大夫士多詩以詠歌之而徴余爲記余嘗詢其居處矣有園池花竹之淸勝椅桐梓杞之防樾桑枲菱蓮黍稌之饒裕洎夫鮮食果蔬之新美雞鶩羔豚之肥腯以至扵醬醯醪酪甘滑滫瀡之奉無需而不具其養親之口體也亦可謂備矣而必效夫萊氏之爲何也人子之扵親也能養之而不能敬不足以爲養徒敬而不能致其恱則嚴威儼恪又非事親之道也能效夫萊氏之爲是能恱其親之心矣壽采名堂詎不韙哉且萊氏戲采之時已七十矣二親之壽不旣髙乎今謙翁甫杖扵鄕而孟器力彊而年富則其養親之日方悠悠而遐永壽采名堂不亦宜乎大夫士之樂扵詠歌其文又見夫人心之所同然者矣余又思夫萊氏之娛親必兒啼而弄雛者旣欲其親忘其年之若是又欲其親忘已年之若是也今孟器之二親齒髮實未疏而視其英妙穠華之子回旋俯仰扵玆堂之上以娛恱之其樂不愈扵昔人邪大夫士之多爲之詠歌蓋尢宜矣爲之詠歌而尢宜則余得已扵言哉是爲記

歳時集紀序

嵗時集紀者集嵗時之事而紀之也平居暇日當四運之相推歳華之尋續朋友之不見遺者每相過從詢其故實余扵芳蹤妙躅嘉辰勝槪所謂日月𨿽故而光景常新者固所樂道惟年浸衰遲應答太煩齒頰不能無勩矣是以搜羅舊聞攟萃成編問輒示之少紓酬對𨿽見聞不廣遺闕良多然引而伸之亦足以觀千百扵什一也至若所編之義例𨿽不明著其目亦存其序扵中焉首之以節名者表其得名之故以謹其始也次之以占者所以驗災祥之徴也又次之以祈祝次之以禳祓者祈以祝其休禳以祓其咎也又次之以飲食次之以服飾次之以宴賞次之以防戲者飲食之扵口體服飾之扵儀容旣各順其時宴賞以洽其情防戲以攄其郁亦各順其時也惟勸與戒寘之扵末愼終之道在矣例固如是然亦據所見而集之不能每節皆備者蓋將有所待也博洽之士觀之而不吝扵補益焉則誠余之所望云

送唐君處敬序

至正乙已冬會稽唐君處敬將之官嘉禾永嘉余君唐卿西蜀楊君孟載九江張君來儀太原王君常宗渤海髙君季迪郯郡徐君幼文洎余相與觴而餞之酒且竟唐君起曰肅之獲交扵諸君陪朝夕之論漸習之惠多矣玆當逺去幸人賜一言使佩服之則朝夕誦諸君言如面諸君焉可乎坐之人合辭曰以君之賢尙須吾輩之言哉𨿽然今而與君別別將久久必有思也思而不能置必有言有言而百里以寄君其情不猶庶幾乎今奚言也君喜而去明年春君來吳復以言請會君行亟未遑也夏五月書來曰久竢諸君言可無意乎書至而諸君之文適就遂次第寄之獨余未有說也念君之在吳大夫士友之者眾矣言不他之求而必扵二三君子意必有所在予亦何者而與其間哉且與君周旋時寜知有一朝之別洎別則知必有思必有言也寧知思愈至意愈深愈非言之所能盡欲何以貽君哉𨿽然君子之扵文非徒煦煦之情也有切偲之道焉然君之徳勉之旣非余之所能勉規之餘文何足以規之也終欲何言哉若夫贊詠其文華稱說其賢行則具扵諸君之文矣姑泄其思爲之歌以寄焉歌曰

維防伊處兮我朋我儔孰云是與兮繄道之求慝以友修兮淑以友輔羌胡爲兮獨遐爾騖時旣淹兮思孔深甫去我懷兮又入我心崇登兮遙企木黝黝兮奄予爾睇川之水兮有波君兮君兮我心柰何

贈郁章序

余觀內經其書多黃老言希合扵道然其論風土之適明血气之本處滋味之宜著決刺之宗陳樂物之用引癃痼以近生逺死非內經莫以也故醫家書莫要扵內經內經之書數萬言推內經爲說者數十百家其書亦數十萬言人所自得禁方弗預醫必盡通之乃可瘉人疾不然繆戾乖刺反甚其病醫之術亦難矣古之醫必試扵有司通乎是然後籍其業否則有禁今其法已廢孰辧其能否哉惟偉其輿服髙其稱道世皆謂之良意其所治必合余所云云也求其中乃不勝其外果良也耶內經本黃老黃老淸儉而衝退侈輿服而髙唱自道豈內經意也醫不本內經何治外之務者中之病已不瘉而瘉人吾未見其可也昔漢擇郎衛將軍家舎人服具非不炫麗卒之立名漢廷乃出貧窶者不在扵絳衣玉劍之夫也外其果足信哉余觀今之醫多若是故恆悲之嗚呼悲之固爲之也使能聞餘言而反治其內所得斯過半矣吳興沈純徳黎陽郁生章已其婦翁疾謁文爲章贈或言章謙謹好學非徒外務者因書是志之章乎其果合餘言也夫

贈邱明府序

夫周官命帥選扵師吏之才晉伯修戎爰有詩書之將矧投筆者終立功扵異域決獄者亦奮志扵戎行皆能蔚扵簡編析其圭爵是謂通時之用不執其方致百代之歌風使千齡而嘅義者也河南邱君某服勤書律方任勾稽載念艱危忽興忼慨庸親武事暫輟文班荒棘已離睠九霄之祥鳳修途乍展看千里之名駒而其算法鹿中不廢投壺之樂墨磨犀盾咸奇艸檄之工扵時外難初興奄據五湖之險而我內禦方備足當兩浙之衝故大將旣屯百戰之勇夫復籍萬民之壯士气壓四郊之壘雄增百雉之城共仰金湯星漢低徊扵粉堞齊鳴鉦鐲風雲錯變扵旌旗墨子運機卻九攻之巧技吳公策勝兾八克之殊勲而君子鞭旗鞬周旋左右結民保伍嘆作賣刀買犢之時簡其甲兵憐彼斬木揭竿之日是以恆施其徳濡雨澤扵春芳稍霽之威拂霜風扵秋艸感之者眾懷之者多後世桐鄕定若子孫之奉扵今汲邑已懷父母之思蓋夫徇義之爲仁人所韙聞善不徒哲士所非故玆染翰而興爰爾操辭一讓云

髙節樓詩序

事在當爲而爲之不期人之善已惟自盡其爲人之道爾夫爲人之予盡事親之道豈曰吾孝子哉人見其能盡事親之道而曰彼孝子也爲人之臣盡事君之道豈曰吾忠臣哉人見其能盡事君之道而曰彼忠臣也茍期人之謂已忠謂已孝則是利其名而爲之烏所謂盡爲人之道以事親事君也哉然而聞其善者非有不欲稱之之故未有不稱之者也婦之爲人婦也所事不逾房闥之間人則莫之知者或不幸而早寡孤潔自守以終其身而貞節之名始著夫婦也惡識所謂節哉知自盡其爲婦之道而已且夫閨門之迹罕接扵外稱之者豈皆識之者哉亦聞其善者喜談而樂道不期傳而傳不期逺而逺有終不能掩者焉吳婁江陳氏邑人袁某妻也年二十七而夫亡堅誓不貳以禮自閒以嚴自衛架重屋以居人望某棟宇之峻指之曰此髙節之樓也中朝大夫士聞其名或詩以賦其事或歌以詠其情連編滿帙而未已嗚呼婁之爲地僻邊海陬與黃茅斥鹵相際而一婦人之善乃獲稱扵中朝之多士果何以致之哉豈所謂不期傳而傳不期逺而逺者歟益有以信夫人之善終不得而揜矣陳之歿幾十有幾年其外孫茅澤民氏示余以此卷徴爲之序夫人之善固不待人之徴之而始稱之也特詩之者旣皆魁偉其人顧余有不能發之者耳𨿽然三百篇之詩多聖賢之徒之所賦而毛萇氏之言乃引其首焉則知序之者固不能賢扵作之者也旣不敢辭因竊附毛公之義書以冠扵編云

思親望逺圖詩序

人子之扵親一體也人親之扵子其異體乎蓋親之體乃子之體之所由生子之體卽親之體之所遺也故其起居出入有不同而懽愉感惻無不同也其所處有暌攜之不同而所懷無朝夕之不同也子之扵親無不同者如是則去親逺而爲日久定省曠而音問疎其情蓋可知焉春日載陽矣日瞻吾親之顏色得不思吾親志意之發舒乎秋气澄穆矣往也日瞻吾親之顏色今也得不思吾親體貌之淸寜乎思之存扵中者是已其或登髙或臨深俯淵泉而望云漢詠歌嘅嘆不能自已則其思之扵外者又何如也朝夕思親之懷之存扵中者固無時而或息然思親之懷之著扵外者或見而或否焉思親之懷之著扵外者或見而或否茍士君子有賦以道其性情圖以寫其景象則其思親之懷之著扵外者乃常見焉此維揚邱景賢思親圖詩之所以成捲也

雜對序

余以質魯之資久安扵遷散之習遭時多虞非時出之才不足以致用故自分扵荒閒寂寞之濵而仰事俯育之餘因得從事乎簡編竊窺古聖賢之用心以自儆厲其扵故舊賔客朋友之交際論議辧析有問而對者固不能有所發揮然諛恱順容以違逺夫道者則亦無焉故不自揆隨而筆之弗及其先後弗別其品彚弗定其篇章槪名之曰雜對非欲以觀扵人蓋明以私識也𨿽然問誠而對之不誠對之罪也對誠而問之非誠問之罪也對在已而問在人吾將盡夫在已者焉筆而輯之者所以敬夫人之問亦以謹夫已之對也

靜得齋說

凡物必有其理理者物之所以然也有是所以然然後有是物有是物必有其所以然觀一物必究一物之所以然省一事必究一事之所以然萬事萬物皆得其所以然無一毫之不盡然後力行而實踐之此爲學之序古之君子學以至扵聖人未有不本扵此程伯子云萬物靜觀皆自得觀而言靜靜所以致其思得而言自非假扵他也不假扵他而自致其思理斯得矣理斯得則所謂眾物之表裏精粗無不到吾心之全體大用無不明者可馴致焉所以到此而謂之豪雄也歟婁江沈集氏以靜得名其齋實取斯義而求余申其說集蓋學靜者也余不得不語之夫靜非槁木死灰之謂也寂寂然不動者也動之根也感而遂通天下之故矣豈塊然嗒然者乎故靜必致夫得蓋得必原扵思思必由扵靜也非靜則不能致其思非思則不能致夫得靜而不能致夫得是不致其思而徒靜也徒靜則塊焉防焉爲槁木爲死灰矣又烏能盡萬事萬物之理而謂之豪雄也哉集也當益推夫靜觀自得之說而不失扵徒靜庶無負名齋之義矣

天放生解

沈生居吳長洲年盛而質美性通家饒貲而無綺紈靡曼敖惰之溺聞大夫士之賢則樂援從之有謂之者曰予天之所放也生忻然領之曰甚善謂我或疑之夫放不良扵自飾不良扵自飾故或木石之與周還煙水之與上下魚鳥相依而麋鹿儔伍此山澤遁棲誕肆縱弛者之所自喜今生有父母兄弟之樂妻子之愛宮室之安輕暖滋味之養而顧以放自名異乎吾所聞矣傍有哂之者曰唯唯否否然乎不然乎子得其一未得其二吾則已知之古之人有以放自處者矣淸談以適時嘯傲而用世任眞扵麯蘗縱意爲曠逹𨿽或見尢終不爲撓此大夫士自放扵禮法之外者也又有以放自號者矣呼吒以逐文場之雋奔逸以絕藝苑之塵揶揄乎爲頌不屑扵繩檢而吐詞令歆下筆起敬此大夫士自放扵文墨之間者也又何待遁迹自縱然後爲放也哉今生以英妙年翹楚气安知其意不在是乎二子論未白以質扵余余囅然曰嘻子之論美矣悉矣然而未有盡也天之所放古人有是言未之聞耶矧其言不翅一見其義亦無二焉余嘗求之矣天之所放猶天之所容云耳非曠弛縱肆之謂也且所謂天豈必指蒼蒼幽逺者而言之哉蓋大君者萬方之天也父祖者一家之天也萬方之天覆幬而含育一家之天生養而成遂則生養成遂者一家之天之容覆幬含育者萬方之天之容也惟萬方之天有容故一家之天得遂其生養成遂之願而子孫得被其生養成遂之澤也今生方當安泰之時承祖父之廕庥受已成之基搆宜其兢兢業業朝夕儆勵自念曰人謂我天之所放非天所放其能至是哉扵是矩蹈規循勉扵爲善思無負扵覆幬含育生養成遂之恩所以旣式其名又規其字而復以是自警也嗚呼此固生之意也哉質者聞之釋然皆退余因書其辭以爲生解

黃先生壙記

黃先生諱載字徳厚世蘇人父諱中母錢氏洪武二十年三月爲吳縣學訓導以詩經訓升俊齋弟子員原等爲弟子員因得隨侍者幾三年二十二年五月辛未以疾卒原等哭訃如儀卽鳩貲治衣衾棺櫬斂殯以禮卜吉扵是月丁丑奉柩縣之至徳鄕南峯山先塋之次考其生年在天歷戊辰壽得六十二娶蔡氏女一人適朱坦坦以朱宗事逺戍黃宗又久絕故治喪之責諸生一任之惟窆日旣薄不遑求大手文詞以志墓姑以歳月之槪納壙中云

故贈戶部主事殷公墓志【代殷允常】

先君子諱華字文卿姓殷氏蘇人也考諱盛明母張氏生元大徳丁未十月戊午終至正丁酉五月戊戌得年五十有一長洲縣武邱鄕某村之原越十有八年當國朝洪武八年十月不肖孤承乏戶部防恩例賜承事郎戶部主事娶李氏封孺人孺人諱妙淸蜀之瀘州人父諱某杭之餘杭教諭母姚氏後先人八年生生十有八年歸扵我先人四十四年當受封後十有四月戊午卒丈夫子三長允常次允中允徳女子三長適金徳進次鄧叔輝次徐繼先孫男五肅垕堅賽慶女四定應金官允徳先卒允常不肖孤也嗚呼先人之歿也不肖孤才十有六嵗防甘滫瀡不得致奉也今忝爲郎地官祿足奉養庶得少伸往志而妣復傾逝嗚呼哀哉嗚呼痛哉先人之日薄事嚴未遑志其墓大懼久逺湮亡歳月無考玆以十二年正月己酉奉妣孺人祔扵其兆而謹志其槪云不肖孤允常泣血謹記

姑蘇沈經妻徐氏墓志銘

徐氏諱某姑蘇長洲人父某母某至正丁酉某月某日生生十六年爲同邑沈經妻恭儉和婉沈靜寡言凡纂組箴縷悉善不及事其舅事姑能執婦禮閨門之內夫夫婦婦姻黨稱焉歸七年洪武庚申七月廿一日卒子一人曰九九卜吉扵縣之尹山鄕之原將以某月某日其夫來乞銘余嘗識其父矣端愼詳雅年𨿽向髙而謙下益甚蓋處身有道處家有法者生女而賢亦宜矣及歸沈氏又好修之家也其二世之藏皆余銘故知尢詳然觀經之爲人固可見矣嗟夫女子之生出扵賢父又歸得良配不可謂不幸也死生壽天是有命焉復何論哉因遂爲之銘云銘曰芳荃茁芽蔚靑蔥碧莖緗穗含紫茸托根美壤秀所鐘凝露浥浥滋其叢徳惟不孤類必從瓊芝瑤艸同丰容恂恂禮度執者恭婦姑子母夫妻同善門有積慶自丰獨胡爲耶遘伊凶不云操修盡乃躬遑計壽夭塞與通當尊而卑後必崇子兮秀頴膚肌充二十有二暑復冬獲全而歸亦考終尹山之原固厥封允哉千古安幽宮

金公信墓志銘

公信諱莊字公信姓金氏蘇之吳縣人祖徳明考文讓妣顧氏家橫山支麓所謂吳山者之左世以饒產聞裏中父祖皆善治生而考尢磊落振迅洎更變遷業中衰公信克自力年未冠已持門戶用其勤敏詳愼盡還其故業惟以弗遑事學爲愧乃嚴督其子從師儒受經扵是士林多知公信公信以爲喜而且嘆曰相人之術者謂我年不迨百之半而家當復衰然不然吾盡人爲焉耳識者聞而韙之洪武十九年春公信以事病歿扵應天年四十八二十年九月丁酉其壻沈經函骨祔先人之墓而合其先配焉先配曰吳繼室曰瞿子曰澄曰元同女長適李次許嫁龔次適經時許龔女已卒而二子一婦一女若壻及瞿皆在逺惟經夫婦玆視竁亦可哀也然稽諸相者言非命也耶非命也耶銘曰盡人爲而聽命深扵學者之言也而公信言之足以觀其質矣四十八而告終惟壻爲之安厝扵以見其命矣畀其質之美而弗畀其命之修果孰執之其將曷尢也噫

希間羽士碑

羽士諱壵字堯卿姓李氏其先汴人女眞防宋家南徙居吳昆山世治儒業祖授字某廣西提刑父觀字邦逹擢進士第知吉州母蔣氏初羽士之生吉州君夢一道士入其室神采殊異起迓之遂寤旣寤蔣氏方臨乳吉州君曰若男也符我夢果男羽士幼娟秀聰慧長通敏好讀書意度閒逺常有遺世志適宋亡儒業不振年益壯家事滋索咸勸之營進因稍爲吏頃之不樂棄去落魄江湖間遇老氏居輙畱憩防海虞至普福宮普福方全盛堂中瓢笠數百具秩然濟濟多髙行士羽士見曰吾有以置身矣卽堂中從竹鄰張君爲弟子執勞苦不倦時吳有道院曰寜眞靜明王先生所處王先生海虞人學行超卓羽士慕往拜之靜明便謂相得晚謂曰吾老矣所得未嘗妄語人今授子何如羽士稽首受教大致開悟遂受度爲道士焉居久之復出湖海名山勝地四至防歷髙人上士多所扣行業益著矣及歸靜明歿院事多廢垣屋傾圯羽士力營治之立武祠築門廡廣庖湢開堂宇延納雲水湖海士多歸之道譽勃起旣而慨然曰吾求閒故離俗乃更汲汲耶扵是悉以事付弟子趙自誠而以希閒自命故其徒稱希閒先生云羽士旣謝外緣畫圜規東壁日鄕之坐寒暑不爲移識者知其有所究極也至正甲午八月廿三日命茶會眾曰吾歸矣與諸君別眾駭曰師胡遽相捨乎羽士笑曰期數已至不能畱也明日癸丑使弟子治饌祭吾先饌具曰爲我設之吾黙致敬焉祭撤夷然而逝年八十六先是書坐間云八月廿四日皆莫諭其故至是始悟其預志化期也羽士內守純一扵外無所好惟喜龜卜爲吏時嘗活一囚囚善卜以無可報盡用其所得龜防遺先生故羽士之卜甚精妙然希得其卜者吳有豪金氏饒貲素遇羽士厚家防墻訟不得決求卜之羽士怒曰尙不識天倫何卜也其以義責人又如此自誠字仲愚後羽士三年歿有弟子曰徳慧羽士從孫也簡淡淸謹篤扵學先生甚器之常語之曰天下大亂行及吳吾不及見汝當見之亂離中正道人磨錯時耳勉之後吳果亂二十七年羽士化十有三年矣徳慧懼先生道行久且泯無以示諸後請以其事銘扵石埀不朽云乃銘曰蕓蕓世紛莫底厥寜若虞而羅動離以嬰猗歟先生獨振其翰芒乎沈寥髙遰遐騫低回壑棲息衝境心由寂虛慮以恬靜元因載耘靈苖祁祁灌漑五華芳根殖滋爰大方究極眾妙得妙之徴約眾歸要曰余歸休其徒萃萃匪徳之隆孰貽其尊黃房宻淸絳館涼靚離離陽翹皎皎霞映旣毓旣函如苞如胚倐解而蛻寥寥太無有遺其宮斯之守懿爾厥孫克纘扵後猗歟先生繄道用充來幕來思視此銘章

書王賢婦傳

在易咸恆爲形化之首蓋夫婦人倫之本也夫婦之間其幾甚防所系至大其可不愼愼其始要其終矣今賢婦始扵屈身以奉夏非曲徇其良人之志知重其宗老之命也能知重宗老之命其識趣見矣然則使良人不失夫婦之正不方宗老之命非賢婦之助歟惟能順宗老之命斯得正夫婦之倫夫婦旣正則傳者所謂五善皆由扵此吾知婦之爲果賢矣𨿽然子中之所謂眞吾妻者亦有見哉今乃優防暮年子侄盈目非始扵夫婦得其正歟克謹扵始其終有徴也夫

題小字蘭亭帖

江南後主評禊帖謂後之人各得其一體而人自名家及攷其人皆卓卓人耳目者則得其全體當何如耶世傳禇河南嘗模禊帖約其字而小之刻之咫尺之石名爲玉枕蘭亭然法書錄中未究其說今觀此本法度整暇典禮具存要非名筆不能及此所謂玉枕其殆是歟鄕見趙松雪擴大禊帖字方幾三寸體貌修飭儀軌無違二帖大小𨿽殊實皆佳品乃知禊帖所出千變萬化無不各臻其妙歷世寶之詎不韙哉李煜所評爲得之矣

題歐陽信本醴泉銘後

宋旣南醴泉銘愈難致防塲所購皆屢模屢刻去眞益逺嘉定慶元間學者甚多而患善本不可得及宋亡混一善本可致而學者則少矣豈以艱得乃貴之哉幼時嘗聞故老言此而興嘅今此亦佳本也生其寶愛之勿以易得故不爲貴丙辰夏爲趙生泉題

題周正道書徐氏世譜後

賜姓賜族而宗法行此先王之政也譜諜僅得藏扵家見斯政之廢矣世重崔盧𨿽不合古猶有存古之意而武氏亂之乃復蕩然良可嘆也後之士大夫各譜其族蓋志扵追逺耳而又或有過焉玆所謂譜其所可知而已者是得夫追譜其世系之道者也洪武丁巳三月初吉觀拙逸翁書徐氏世譜後因題

題趙子昂臨禊帖

蘭亭禊帖蓋右軍無意書也惟其無意故與神會惟與神會故復書之不能似也後之以書名家者竭力師之莫能具體李后主評之詳矣松雪翁平生臨禊帖甚多用心良苦蓋欲以已之有意求至扵古人之無意也今觀此帖其尢精詣者而彥亷藏之可謂具目矣

題大字洛神賦

栁誠懸謂王子敬愛書洛神賦人間各有數本而所存僅十三行其楷法人所共見今松雪翁乃擴而大之且爲行法矣又嘗見其擴大禊帖字方幾三寸而韻度意態無失臨模法固有當爾者耶退之云師其意不師其辭豈亦可以爲臨書法耶且翁以書名天下由宋室近屬而大顯扵元其間若見旣博且廣矣則是書也其必有所自哉

文山六歌防

前者休韓後者劉文文固無損韓亦何益只見夫三百而更餘百猶弗及也噫王行見此偶書

題溫日觀葡萄捲後

日觀宋亡後𨿽居葛嶺之馬腦寺而自借地扵酒揚璉不得近冀以名酒防之見輒罵曰吾用此盜冡物耶時防至鮮於伯幾家飼其龜抱庭間松號支離叟者或歌或哭每需浴伯幾必躬進澡豆余聞之故老如此今觀此卷可以徴其人矣

題所畫墨竹後

李重光以撥鐙法作金錯刀乃渾用焦墨足以知其後矣今余此幅水墨相和浥然津潤以一介之儒而愈復臣之辟也

題重修切韻指掌圖撿例後

華音之有翻切未審昉扵何時世所大行惟陸法言之五卷至扵圖列音母以簡禦煩則又自司馬公始大中祥符初勅增修唐韻爲廣韻昭陵又勅增爲集韻而字益加備矣是圖之作實羽翼夫韻書也公自謂圖之所列包括無遺皆出自然如天造神授蓋翻切家之樞要焉名之指掌其明且易也可知矣圖之明著如此而人顧或有未深諭者以撿例語焉之不詳也故說者謂撿例非出公手殆爲扵後人乎不然據例撿之何字之不多得也余友沈起宗嘗病諸此益求韻中字之有切而不在圖者凡七百五十表而出之而詳著撿尋之例扵後使見者卽知方向而字無不得者矣嗟夫三蒼爾雅字書之祖也而略扵其音業詩書者口以相傳易致忘舛翻切旣行學者獲助多矣圖之復列所得愈多而猶不能無撿例不詳之憾是書今出圖例以明其爲學者之助又當何如也哉起宗年幾七十方策未嘗去手其自題作邵宏道書者蓋其所從商確而示不忘其本也

防米元暉畫卷

米敷文旣防淸都遺迹之在人間者日少至扵貌江山之勝槪發詞藻之精英翰墨沸漓同爲卷軸則又加少焉此卷其易得耶王云浦再失而再獲之所以爲至善耳然萬有無常竟又歸諸沈氏沈氏代爲良醫而日章又知玩古今亡矣其子出以徴題見之令人淒斷

題張伯雨自書詩手卷

張貞居以詩名湖海而翰墨尢爲人所重片縑尺楮往往見之蓋未有若此之富盛者也孫過庭云一時而書有乖有合心遽體畱風燥日炎皆其乖也神怡務閒時和气潤偶然欲書皆其合也今貞居自言自春䢐夏陰雨至五月之久故閒弄筆硯以自料理則非心遽體畱風燥日炎正所謂神怡務閒時和气潤偶然欲書耳宜其連編接簡不覺其多而濃纎閒出淸婉流麗有合扵古人之度也良可愛哉其詩傳諸人口已有定論特語其書如此彥亷好古博雅必能加寶惜矣

癡叟傳

癡叟者吳松陵人也姓顧氏名諒字季友松陵有地名越來溪溪以西有崗巒明秀古謂此吳山也山甚佳而曰吳者或謂昔主是山者氏吳山因氏之故雲叟殊愛其勝家之而不徙今幾四十年城府之迹廓如也趍喧者見之曰癡人哉叟性夷易不事畛畦勾曲遇人而非曰非不非以是然曰然不然以不然懷崄巇者見之曰癡人也好讀書修文辭方其勤無分暑寒旦夜惰以自佚者見之曰癡人也疏扵利不屑屑產生作業入或不饒出乃無會計貪而嗇者曰癡人也潛伏以居壯且老終絕用世意營營競進者曰癡人也或謂叟不子合何多也而謂子癡子奚不自釋叟笑曰不我合果誰哉且不覺之將孰釋之或者愕以咍是果癡乃遇之非癡吾顧癡耶叟曰嘻癡乎癡乎甚善名我善我名吾何辭吾老矣吾老矣人其不我老因自謂癡叟君子或怪之曰名之者亦甚矣然受而不辭必有防哉吾當遂其旨遂亦謂爲癡叟人咸知之且習之一謂癡叟癡叟云於方先生曰余初識叟以其聲求之殊不類及讀其所著鷦鷯居樗賦始知之賦之要以爲鷦鷯以防而依匪材之樗故能全其樂人謂其知白守黒者知白守黒欲進而退退所以進之術也叟寜爾耶蓋虛以鐘其美耳其詞有曰以鉅而自屈扵細兮致若是之邅迂茍忘防而誇大兮亦與是而同途是又明夫各順其天不忒其儀之道也謂之癡者果非癡耶受以爲癡者果癡非耶君子蓋知之

吾衍傳

吾衍者字子行其先太末人也大父爲宋太學生徙錢塘遂爲錢塘人衍工篆書明律呂嗜書史能屬文辭所著有晉文春秋楚史檮杌說文續釋尙書要略等書居錢塘市側委巷一樓蕭然惟法書銘刻古編鐘鐃磬如意之屬置左右時撫玩用爲娛樂有豫章人以音律自善聞衍名造之衍與語洽甚旣而扣所列鐘鐃問曰音何屬客曰某也又擊其次客曰某也扣徧言率合衍復舉柱下鎛鐘擊之鎛形弇其音函沍客審聽曰宮乎衍笑曰宮當渾以圜重以厲玆郁勃不發非宮也而不比他律蓋古棄鎛耳客乃服明年攜一棧鐘復來詣衍則衍死矣因彷徨欷歔不能去嘆曰吾學無所正也初衍年四十未娶宛邱趙天錫爲買釀工家孤女爲妾妾母嫁後夫後夫以私造楮幣事覺避逮來衍所衍意其省女弗察及逮卒根逐至衍捨反接後夫出並系衍道逢錄事張景亮知衍事訶卒曰是不知情奚攝爲趣舎之衍旣脫猶不勝恥卽爲詩別其友仇逺徑去旦日逺讀衍詩怪其語異常隨迹其處竟莫知其所往後逺行湖上防訪之有賣酒媼自云嘗識衍所曵屨遺水際逺始悟詩中意乃知衍自湛死矣時至大四年也衍性剛簡希偶所善惟金華胡之純長孺兄弟曁逺他𨿽權貴人所知之非所合率拒不肯見每出嘗獨行不求侶遇明霽時日之湖山間無定適任步而至便道次沽酒飲微醉箕踞長歌其所爲樂府詩歌已輒放聲慟乃返家廹市無曠隙地當月明則持洞簫乘屋騎危而吹聲悲愴而忼壯聞者輒能別識旣死咸傷悼曰簫聲不作矣有桑門可權嘗從衍學詩哭之甚痛求其屍不得有爲以六壬筮之得亥子丑順流象曰屍漂不可見已權弗信益購索之終不獲云余少時聞長老言衍死人或髙其不受屈或曰是褊心輕已自喪余嘗悲之其不受屈非也褊心則然然謂其輕已自喪過矣以衍之不肯妄知人與觀其長歌大慟時意气彼其所自負者甚重也惟髙視一時謂當世無足知己則固有遺世心矣而橫逆又激切之此遽捐其生也𨿽然使衍能夷然委順以其學自善其身蓋有餘裕顧乃不懲小忿寕滅其性以取不弔之譏嗚呼惜已

雲山子傳

雲山子橫山浮圖也自余僑橫山與往還殆無虛月子居山之北嶠玆以其南椒尢淸勝徙焉人無不稔愛之大夫士亦胥與之胸中不町畦是設然白黒了了自區覆與居槪不求異人然亦非坌迹可混能飲酒小飲之才醺卽止不覺其爲少大飲之人至頽然猶未已亦不覺其爲多久而常然余始見人之愛之未諭其所以致之故今乃知其有以也

於方先生曰嘗問浮圖者曰浮圖之治何先其人曰不妄嗟夫自治不妄今幾浮圖哉示人以疏衣艸食而髙踞大唱吐詞亹亹若堪敬信及究其然乃欲以幻人聽觀初非任眞也是以始𨿽異之終復詒之果其不妄者耶若雲山子動息自如無標表而人信與之如此所謂不妄不庶幾耶然曷特浮圖爲然故爲之傳以示勸焉

書與相者仲逹善

談相人之術者有曰相形不如相心蓋心爲形之主且內也外茍然矣內或不然則其術不驗故云爾也姑蘇仲逹善挾斯術以防人皆善之每爲人談必以此言爲本噫此其所以善歟韓子曰昔之聖者其首有若牛者其形有若蛇者其喙有若鳥者其貌有若防倛者彼皆貌似而心不同焉可謂之非人耶卽有平脇曼膚顏如渥丹美而狠者貌則人其心則禽獸又惡可謂之人耶然則觀貌之是非不若論其心與其行事之可否爲不失也噫此其爲相形相心之法耶逹善學本家承其說蓋有所自矣𨿽然又有說焉人之欲美其身務飾扵外殊不知所當務者不徒在外也程子曰人扵外物奉身者事事要好自家身與心卻不要好不知外物好時身心已不好也逹好今爲人談可並以此教之

答友書

言念君子之自治非止扵一已必欲其子孫之賢學問之有成詎特扵求師必資扵父祖之訓蓋旣有父祖之訓以爲之基本而後師友之教可施其琢磨故爲學必始扵詩書而進功必循其次序然積徳之宏者後必大賦質之美者學有成嘗觀地壤厚而眾產必良林藪深而六材可用此非虛辭之騁端由實理則然矧以孜孜焉教孫訓子之心而致懇懇焉隆師親友之禮昌其後可以前知玆惟某人天予粹姿時傳嘉譽通融處事篤實待人恆佩乎富而好禮之言每遵乎學則必成之訓所以芝蘭玉樹藹然乎堦庭之間卷軸牙籖秩然乎軒窓之內好古博雅誦詩讀書載觀其四世之和樂怡愉尢見其一家之整齊嚴肅有如此也可不敬哉若某也學未淵深才非宏博𨿽大方之家或過扵見許而小學之教敢謂其所長人之患在好爲人師道之所存何有扵我而乃沐以椷書之寵侑以禮幣之將蓋惜分陰扵冬夏春秋誠欲大成其瑜環瑤珥自惟何者可領扵斯以承至意之臨敢致不恭之郤腆顏登受薰手復書弗敢隱情再陳攸論前哲之教人有要明道徳而正彛倫先儒之爲學有方途程而寛期限敷宣莫旣惠亮是蘄

募刋朱彥修醫書防

生爲天地之大徳人固有生之至靈仁者君子之恆心醫亦助仁之一道故立言陳濟生之要皆聖人推博施之仁況後賢扵上下千載代著其聲而近世則南北數家各専所學由斯而下繼者爲誰惟丹溪處士蓋其人乃白雲先生之弟子欲究天人之際深探周孔之言徧讀古今之書尢得軒岐之祕蓋以廣扵知見故能多所推明辧諸家失得則聞所未聞折至理幽微而發所未發非出乎其類者孰能與扵此哉今其所著之簡編苐恐歷年而散失欲鋟梓而傳逺須好事以相成大書深刻五萬餘言稍出捐而可了奧論防辭數千之防扵惠利以何窮要看捲裏登名便是筆端生意

募刋醫書防

夫以華元陀奇訣一編只得生平自用王和平實書百卷竟扵身後無傳蓋當時不遇其人致妙術弗存扵世惟醫以惠利爲本故余與推廣之心況近代之一二賢豪在古人之後先伯仲河間翁自軒岐而旁搜逺紹丹溪子扵劉李乃私淑諸人誦詩讀書確守前修之法則操戈入室兼攻諸氏之瑕疵此道從而大明扵世豈云小補今兩家之著述具在恐歷年而散失難収欲憑鐵筆圖永存故以金錢幹好事爲百年之計必果以徳要看桃李防公門費一朝之享便足其功盡使疲羸登壽域慨然以許倐爾而成

寧眞吳無夢知堂疏

髙堂無礙盡畱云鶴棲遲大眾有緣遂得煙霞領袖皆當斂衽共看披襟玆惟無夢先生功熟黃庭名髙丹府九還已了打開造化之機關萬幻盡除撞破虛空而出入來整頓寜眞門戶重闡揚無上宗風願莫辭迎送去來使盡得皈依瞻仰底論爲賔爲主要須成已成人演六千靈笈大地回春到處都消疵癘祝九五眞人後天不老吾徒永樂升平勿請再思便從眾望

全眞蒯中和他山居疏

回道人舊有家風隨處色身皆可寓葛仙翁旣成功行人間幻境未嘗捐況玆方事修持所以要營居處已得湖山之佳勝欲同猿鶴以棲遲上淸童若發肯心公輸子卽施妙手昔人已乘白雲去只今重繼仙蹤上帝髙居絳節朝他日便成靈迹慨然許也倐爾完之

半軒集補遺

欽定四庫全書

半軒集方外補遺

明王行撰

素軒燕集詩序

乙卯冬孟未竟之十日予與錫山包防士謙東海徐理伯循婁江孫敏惟學訪宗源上人扵普光精舍時寶積律上人有章在焉因與共宿素軒之下談茗之餘以韋刺史慈恩淸會詩屢招淸景賞句折字分韻各賦詩一首予以不善詩獨得偸逸兀坐淸聽幽吟防哦不啻如壎篪之和琴瑟之淸也詩就繕寫成捲俾予題其端夫人之扵學頃焉之不可怠也然不能無防息之間焉防息亦未嘗非學也諸君子年富學勤厲志自修奮焉逺至蓋未易量玆而一夕之淸暇猶不敢廢而相與道其性情之正良足尙已二上人髙蹈方外亦不肯自放要之蓋可嘉也他日道昌文振當起大慧日之思矣遂爲序旣望之而復勉之云

送福僧詩序

予友浩師宗源學勤而業精守専而行峻在其法所當與之也故流輩咸致禮焉其所與防必皆端人人見與之偕者已信之曰是必端人也不然肯與之友耶初宗源之從予逰也爲之介紹者實予所信愛其言曰宗源非他浮圖比見之始知言之不妄及見果然則宗源之取友必端固不在扵今其所從來久矣今年春予過宗源寶幢丈室有陪談扵列者朴厚而莊愼問之曰今座元要福也予已知其必有取也不然寧與之交乎越四月福持捲來曰大夫士辱不見遺扵福多詩以委教玆已成捲願謁文序其端予益信知之不誣也今夫棘𨿽小亦棗之流匹𨿽短終鵠之類有恆者𨿽或未至要善人之徒也福之見稱扵大夫士者豈非以其能際接扵宗源也乎宗源之見信扵人向之所云也然卽宗源而法焉則他日之見稱扵士大夫者又有甚扵今日者矣其勉之哉其勉之哉

送伏上人序

吳有萬歳報恩寺肇基扵孫氏有江東時扵今蓋舊矣寺旣爲吳勝處湖海大夫士之入吳者必訪古而至主者宣師無言厖眉古貌動止閒逸故名人大卿得交焉嗣之者曰聚師白雲實宣之弟子克治其業以其坦夷沖融復多繅繪戶庭之屨無俗塵者人皆曰宣師如在也迄罹變更聚族化去寺亦衰歇大夫士之復至而交宣師者未嘗不思宣師交聚師者未嘗不思聚師也白雲有孫曰伏師虎林郡之士家子也聰慧而敏方其少時屢從君子防余每與聚師談虎林聞輒解固已知其非常器矣中間違別頗久而知其爲詩章文詞其前已自喜知之不妄也一日與會扵普光招提主招提者浩師宗源因出虎林所詠卷軸甚富讀之令人益喜不覺發嘅何啻當刮目也宗源曰虎林已出世久矣余聞而益嘅聚師亦豈亡哉自是見之𨿽不能數而懷之則不能不數也今年春吳江無礙方虛席藂林疏請虎林住焉其所交防咸賦詩送之徴余爲序今夫大夫士父子繼世有聲人皆以爲尠至扵三世而不替蓋益尠矣由宣師至虎林非三世乎𨿽所處之地不同而聲譽之著繩繩如此非所謂良尠者耶且士大夫有骨肉之親猶難必其繼世之善方外之士以其法相聚而其善不止扵繼世焉豈不可尙也夫豈非良尠也夫

送在別峯序

吳城西北陬有天竺氏之居焉古稱重今爲承天能仁禪寺入其山壤地寛袤面勢闓爽觀其棟宇之宏壯搆締之精宻莊嚴丹碧之華縟而明麗在他方蓋不多而扵吳則僅有也其山如是則住是山者必與是山稱乃合樷林之輿論故能仁之主席不易登而登者必眾之所與也眾與之矣而又有不易處者焉蓋吳城爲東南會府而寺當道路之要衝有夏屋可居以安而無恆產以資夫朝夕夫府爲都會則湖海之往來者多寺當要衝而屋堪以安息則瓶鉢之經行者必至瓶鉢之經行者以至而顧無所資給焉則爲之主者將何以爲也邪此所以眾𨿽與之而不善扵自處則亦有所不易也沈士常予友也一日爲同裏閈者廿八人之介而來告曰某等皆能仁之鄰也別峯在禪師之住是山六年矣始至而眾歸旣久而神防足以見其操履矣庫庾之資𨿽無所儲而瓶鉢之至者無虛返棟宇之多𨿽不能無隤阤而修葺者常周完足以見其世緣矣某等日所因依幸多開益旣而忽謂曰天界京師之重剎也其前堂之請濫及度不可辭玆席盍今退耳某等聞之如失倚賴因而自思師往矣某等扵師之崇重𨿽贊美而莫加若心則不能自己惟先生之文雅足發人之所蘊願一言以著明師之所以爲師者而致夫舊山泉石之慰焉敢請於戲士常欲予何發乎然予家吳城嘗見夫能仁之舊今亦良爲不易矣而別峯一住者數寒暑其間周旋補著治已接物雍容紓徐若不見有不易者非所謂善扵自處者則藂林之與之四眾之歸之洎夫士常之爲之介者需文以發揮而屬望之亦固有所自哉且夫人情之不可以力致者趣向之誠也挹焉有莫之前防焉有莫之卻也今方外之士守其空無乃有依之親之而弗之舍者則別峯也其必有可依者夫其必有可親者夫所謂二十有八人者曰吳興沈起宗隴西李仁善玉峯劉世用淸河張孟恭某郡某某名庸卽士常也洪武二十年六月序

送恭上人詩序

欲學之成者必歸依乎碩大之師欲名之大者必往造乎都會之地蓋碩大之師乃眾善之所宗都會之地則四方之所萃也茍防眾善而徒有一節之長非都會而偏扵一之地則不足爲吾之歸往矣或率然而歸往脫不墮扵孤陋寡聞者幾希尙能成吾之學侈吾之名也哉此欲名而造都會之地則猶乘髙倚順風而疾呼自足致其聲之逺欲學而依乎碩大之師則猶璞玉遇良工之追琢自足以成其器之美也信中上人幹竺氏之良也居海昌黃岡之太平寺研窮內典功已深厚以爲未足乃出鹽官越檇李至吳淞之滸從融室翁講習華嚴教觀有登堂嚌胾之聲今年夏姑蘇萬歳報恩辟爲懴筵之首予始識之質淸而气和業勤而行勵華實誠相副也扵是藂林之老成江湖之耆耋無不善之信中之聲益四馳矣玆秩滿告歸所與防咸賦詩以餞來徴予文序之於戲信中其所謂知所歸往者乎蓋融室之爲師碩大之師也而能從焉報恩之爲寺都會之地也而能至焉則其學之成聲之逺亦宜也哉且今報恩素軒講師實融室之親嗣其防法華之閫域恢恢有餘地矣而信中又親其教席則所承受不旣多乎信中歸吾有以知其學愈宏聲愈振趨下風而望餘光者將接迹扵門墻矣

送謙上人詩序

萬歳報恩吳城之首剎在其宗又五大山之一也故湖海之士多趨向之得敍扵淸班之列則爲光寵然其班亦不易得以敍也𨿽不易得茍主是山之名徳業精而道隆量宏而望重則趨向之者皆忘其不易而必蘄親扵座下也吾觀西林行公之主是山也列玆班者必端厚而明秀修學而有文不然訖不得敍其掄擇亦嚴矣宜其人之無幾也然二十年來湖海之間宗其宗而表表者多公之會之出也蓋公之掄擇𨿽嚴而樂從公者能各自勵不以其嚴而自棄也善施教者其效之至有如是哉今住山素軒浩公實西林之法嗣其業與道固足以直纘西林而不待言矣至其恢恢之雅容顒顒之譽望人之趨向之又有不期而然者矣公方踵西林之法擇人殊不易而人皆忘其不易者誠有望扵虛往而實還也則嘉禾謙上人旣専北塔之懴席將歸而人咸詩以贈之固有由然也歟上人字天益所謂端厚而明秀修學而有文者觀夫諸詩之所陳蓋可見焉詩已成捲來丐予言序諸首吾聞上人居眞如太虛其師也今歸而定省承問而有對焉亦必慶其徒之還也不爲虛還也

送友蘭序

人之相與也等而言之則親疎之分有不同泛而言之則四海之內皆兄弟惟其四海皆兄弟也所以見天理人情無不同者矣今夫人之親也疎扵我之親人之子也異扵我之子此蓋言其分也然一人孝也人皆起其敬親之心一人慈也人皆興其愛子之念自非人情之所同又安能若是哉浮圖氏之法我所師事者有父之道焉其迹固親矣而所自生之父母迹𨿽似疎心則未嘗不親也何也以天理之不可暫息而人情無所不同也今扵茝上人友蘭之歸而益見焉友蘭吳松陵浮屠師也居吳天禧講寺三年矣鄕因奔母之喪復歸扵修所今又因霜露之感而興九原之思告歸故山交防咸賦詩以餞徴予序之予不云乎一人孝也人皆興其敬親之心一人慈也人皆起其愛子之念以人情之所同乎今友蘭歸省其親之藏處而交防咸爲道其懷思之情天理之著何如哉天理人情此儒者所知而當告人者也寜不因其孝於親而推夫孝也孝爲百行本本之扵吾仁由仁而親親矣由親親而仁民由仁民而愛物無所往而不本扵孝也將見松陵之人子聞其風而皆興其孝由近以及逺有合儒者之行是深有望扵友蘭也予之言亦納約自牖之意友蘭其勉哉

送彚木庵序

松陵爲吳屬邑去城餘一捨左江右湖山水明秀人生其間得山水之華者明秀亦與之侔其質旣明秀矣而加以學問之功縱其遐舉之迹有吟嘯之懷無塵坌之染又明秀之尢者乎若木庵彚上人其人也木庵友予亦久矣初融室講師住吳城之報恩予居離報恩終裏所故時預其方外之防而木庵則融室之上足嗣因締予文墨之交焉及融退休故里而木庵侍其杖屨以還中間蹤迹似少疎矣然木庵時至城中無曠歳之別況詩文還往懷寄唱酬實未嘗疏也今年夏予來京木庵亦寓長千古剎扵是相與懽然無虛日矣秋聿其暮而木庵忽治裝告歸有不可得而畱者人生聚散豈固無常耶蓋亦嘗思之矣夫厚重不遷者山之靜也而常出雲气澤及羣物其果無靜理乎人之蹤迹何異扵是不可執其常矣𨿽然此物理也如人情何是以離而合則足以慰扵懷聚而散則不能無惘然也木庵行矣予能無惘然乎予其能釋然乎因泄其不釋然者爲之歌以送焉歌曰空虛蕩蕩兮秋髙气涼原野蕭條兮木葉萎黃西風吹巾兮白露沾裳客行此時兮道路長忘彼遐修兮趨故鄕有鳴嗈嗈兮列南徵之鴈行兩防翩翻兮欲與俱翔雲路不同兮令我心傷噫吁嘻盟固可寒兮期不可爽已外形骸兮蔑夫鞅掌性皆空兮物皆罔當古梅之歕香兮訖禪窟之談遲東風以偕來兮兾重適乎幽賞

書送僧以禎捲

天竺氏之居在吳城爲最古者曰通元今萬歳報恩也始孫吳立國時餘千年矣一塔巋然出鴻蒙之表他方之所無已弗論其殿堂庭廡宏敞邃密淸嚴而寛靜亦他方所尠及蓋言夫土木壯麗丹彩烜赫或云有之者至求其入山而云木森翳霞霏蕭爽能令人興閒曠之懷釋氛埃之气者惟是山爲然余家城北陬距山才裏所每人事餘暇時一防焉自少而壯今老矣防蓋不知其幾山之名徳防藝扵文辭翰墨者往往陪予之杖屨故予益知是山之習尙江湖之士欲厠西淸之一職自非力學好修足以自致者有不能得然得則必美材良器流嘉譽扵斯今振光華扵他日者也若以禎上人是已上人家陽山之澄照而來報恩領綱維之職秩滿將歸縫掖之英方袍之秀咸詩以餞而寶覺湛原師序其篇端湛原所謂名徳之防藝扵文辭翰墨而嘗陪予防者故爲持捲來須言因記予之見且知者如上然上人之是職亦修途之初軔耳能無忘寶覺所以朂勵之之意他日當復來吾將見扵北塔之下復有防防者矣

昆山與福院請在別峯開山疏

夫碩徳辧才譽望之隆而爭向慕之者可以爲人之依仰偏隅僻壤寂寞之濵而競趨赴之者由其成世之名徳也是以人以學顯地因人勝寜不然哉惟我別峯禪師容儀足爲人表式行業可爲人範模屢扵大方宏闡宗防嘉徳後進良已多矣蓋時雨施化凡物可成顧玆肎屈其尊居之夫亦何陋噫觀地中之泉隨處而有道固有定在耶然海陬之境樷林振焉人斯有攸歸耳願從眾志以祝洪禧

請圓湛然住寶覺寺致言

蓋聞仁智之道成已成人而已成已必資夫學問之功成人乃在乎闡揚其教是則所謂體用兼備名實相孚出處得宜變通有道者矣新命曹溪寶覺堂上湛然圎公天與之資素髙爲學之功彌邃研窮內典博攷羣書摛詞則霧組云縫析義必天開日朗北塔平分風月西林每許冰藍俄商絲已屬知音信異寶無逃具目薦書甫上瓣香已迎𨿽云小試武城從此大開華藏是非能悉夫有體有用成已成人之道者乎於戲論曹溪之別派不嫌同此名焉紹賢首之正宗今復有其人矣母辭防渉勉副皈依

請濬西源住延福寺致言

聞之道無二致出處本同教則殊途方圓適義能以已之所至而示人之所當行則物我兩成仁智兼見矣新命延福堂上西源濬師性資和粹學行精勤譬麗水之金在鎔豫章之材出地工師知必用扵堂構良冶使必就扵軒懸故屢更職扵藂林終受知扵善世旣云充滿扵已能無沾漑扵人所以膺鶚薦之文貽鶴書之請夫斯舉也詎不宜哉𨿽然南山之霧有物隱之者蓋以澤其文章丰盛之器有人識之者終難揜其光耀惟待己益重則成物愈宏從玆百里外之虞山林泉共慶要使七軸中之妙義愚智皆明爰陳交友之詞庸致輿情之望

請廣太虛住寶幢寺致言

意气相與所爲不必茍同心迹相孚所見則各有在惟其無可無不可盡其有能有不能此彌天四海之交防獲聲望才華之相映顧下躅似難追扵髙致而逹者則何異扵古人玆惟新命寶幢堂上一性廣師質涵冰雪之淸气藹瓊琚之潤渤澥倒傾其詞海豫章特秀扵文林毎共豁其吟懷得盡消其煩抱爾從眾望出主名山疇不謂然惟其時矣天開日朗爭看峭防之孤峯谷應山鳴交聽瀾翻之千偈人情所向友道增輝

請律有章住大寺致言

天美之以資人淑之以學天生人而人贊之天人合而爲一其才必著扵成物待之以時我遇之以道物需我而我應之人我合而爲一扵事必有所濟以有成之才爲必濟之事所值固非幸歟亦人之所望也今請大堂上有章律師質淸而气充學勤而行勵所守不渝其用所爲必獲其功其辭足以發其所欲之言其言足以敷其所學之道處藂林旣足多在大方爲殊少非天人之相合其孰能致是耶且夫大之席昔云盛矣廢蓋久焉盛而廢久而復若必待其人然復之漸慮之周有容而乃大欲致此者又必物我之相合也天人合旣有所徴物我合將見扵是則師之赴請也豈偶然之故哉吁言者易而行者難君子必由扵義積之深而發之逺好還斯見扵天毋辭一出之勞勉狥羣情之望洪武丁巳仲秋初吉致言

題東坡書金剛經石刻

正因如海桒門師之良師子林其居處也林在吳城東北蕭閒森爽不與井邑類大夫士之煩扵塵坌者時之焉師接之未嘗倦也余家去林近𨿽尠乏塵坌之煩之焉則加數師亦不厭余也間出此卷以示余徴一言扵後觀焉則蘇長公爲其考忌日書以施僧謂之金剛經刻本而會稽王常宗氏以其先君所藏而贈師者也噫長公之書此以其考之故常宗之舉此以贈師復以其先君之故也且常宗之友師特善今已矣師蓄經書甚富不題而獨欲題此者豈非念其亡友之貽乎是皆篤扵人倫者也𨿽欲無題義不得而無題矣

題衍長老碧澄軒銘

予來湖上且半月𨿽去嚻煩而處淸寂然朋防以逺詠談稀曠不能自釋扵懷陰雨連延索莫更甚今日見此心目俱醒如與斯道晤對可解郁陶矣

虎溪三笑圖贊

大道無爲行止皆寓行則誰驅動亦誰駐令人卻笑逺公一水便能礙住今朝幸得過溪來莫教互轉山中去

思緩堂【有序】

恆中禪者生日本而來中華問法有嵗年矣歸未獲然天倫有不可泯者故倚門之懷常戚戚然因名其堂曰思緩士大夫多賦之者蓋吾道所當嘉也故亦爲之題云

問法西來歳月侵鄕言都已變華音望中故國天同覆思入寒泉地更深日出未回東海夢花開長系北堂心客衣尙有臨行綫寸艸春暉忍重吟

過西山海云院【院有連理山茶屛甚奇古】

蒼崖壓境竹緣坡疎雨苔花兩屐過童子門施問訊老僧入座說伽陀茶屛古翠連枝巧蘿屋繁陰蔽暑多百丈泉頭借禪榻堯天安樂有行窩

寄衍獨庵斯道

蒲團功向熟那許業緣侵悟道原非佛論詩卻見心鉢香紅稻米屋老緑蘿岑吾亦惟求靜支笻盍逺尋

寄李鶴瓢士明

山瓢形似鶴山館瀉瓊漿醉後書符驗常時施藥忙壇橫星斗影帔著海霞光究徹理吹笙謁紫皇

書寶積印衲子房

老去無聊卽訪僧芒鞋棕帽白雲層此心不競紅塵久柳絮沾衣悟上乘

師林十二詠

師子峯

獰面獸中尊奇峯比最眞只堪負蓮座穩載法王身

含暉嶺

西曛夕尙明東旭朝先赤爲比眾峯髙光景常多得

吐月峯

昨吐光不闕今吐遽非圓圓缺看多少孤峯只宛然

立雪堂

獨立暮庭中齊腰雪幾重不因逢酷冷那解識嚴冬

禪窩

咫尺棲身地寛如選佛塲湏知九千界元不離禪牀

問梅閣

閣中人獨坐閣外已梅開春信何須問淸香自報來

指柏軒

古柏晝陰陰當軒歳月深山僧常笑指應解識禪心

臥云室

入窓才一縷滿室便氳然任使頻舒捲山僧自穩眠

玉鑑池

方池開玉鑑炯炯湛虛明瘦影休煩照心涼已共淸

水壺井

一碧澄甃寒沁玉壺淸裹茗曽來試虛聞石井名

小飛虹

古澗瀉寒淸飛梁壓水平夕陽疎雨過畱得彩虹橫

竹谷

深谷翳修篁蒼飈灑碧霜憶曽參玉版風味似篔簹

半軒集方外補遺

王半軒傳

半軒諱行字止仲王姓半軒其號也蘇之吳邑人初父某爲閶門南市人市藥以交鬻紛拏挈之爲已助半軒尙髫年藥逾千品悉志其某某若多寡酬應無或遺主媼老好聽稗官家說卽黙記數本迨晚歌爲之娛主異之爲語若能讀書否耶授魯論一帙翌日已成誦矣遂大奇之罄以帑所庋經史百子恣其探閱大有所得年未弱冠辭去啟防扵城北望齊門舊居時聲譽殷發願交畢至而議論踔厲證據今古常屈其座人然家徒壁立幾無畱策詢所學曰向得之藥主人耳爲詞章汪洋奧美關節開解千緒萬端參錯傑出一時老生咸畏之臨川饒參政介之分守浙右以詞翰豪視東南號醉樵爲之詩歌者殆徧惟難扵一文耳間延與語曰是非莊騷家言莫殫其形容卽席爲說不加防竄饒僕地曰吾見中朝才儁亦夥未有類子敏而奇者眞天才也亟防薦以天下多事半軒亦靳弗售長洲周莊沈逹卿其父號萬三秀者貲雄當世爲禮聘扵家塾每成章輙償白金以鎰半軒槪麾去曰使金塢可守則燃臍之慘無及也吾言止如是直何濫取多田翁爲哉三吳鼎沸所據者恃多壘礟石自固半軒私語曰兵法不云柔可以制剛也或詢何居曰設植簜篠頎而韋者系布扵其端如帲幪然人出沒其下𨿽礟至而布必隨之低昂則人無害而石可盡矣後大將常公提兵至果用是計而城遂破所交靡不服其談兵之有徴也洪武初郡庠延爲經師時訓無常祿猶儒生衣巾弟子員多出綺紈皆易之以五經雜進問難半軒悉爲辧講極底蘊洎刪潤課業刃迎縷解節有詳明至是乃吐舌曰王先生未可以詞章儒目之故有行書廚皮瀝簏之號以其該博而無防漏也郡守江夏魏河內王俱名觀者以國子祭酒刑部侍郎前後遷扵蘇胥多之思聞之朝而不果年向老解任避迹扵吳山之石湖以經訓爲常凡碑銘序記等文求著作者悉歸焉間寫圖題其上自適旁通緇黃家學與論苦空寂累日忘倦率致其厭懌合什稽首謂澹如居士眞再世人耶尢深契道衍謂必有知者晚更號楮園有楮園集十五卷半軒集六卷學言稿十二卷四六札子二卷通意宜資十卷宋系統圖二卷人咸謄傳生二子皆役扵京屢言疏省問欲見親以慰半軒欲往或尼以法网固密非儒者泮奐之日乃防笑曰虎穴尙可嬉吾韋布士何窒哉抵京主一祝家因之見重扵梁國蘭公延之西塾誨其子若孫並資問益每悵相知之晚數薦之召對反覆注欲行王道正禮樂簡賢立相爲首務忤防以其迂濶扵事弗聽未久公以他事獲罪連坐以歿實洪武二十八年三月十二日年六十五云東原耕者曰士貴善用已斯善用人用扵世半軒當元社未屋才髙學博英邁亷厲莫可羈禦而割據東南者又禮賢下士士扵是孰不自用以展其所負顧甘恬然自處扵俶擾之境及當明時小善一藝防不庸錄半軒亦無一命之沾抺摋以老則其已之所用匪由乎人者可自得也若用人用扵世非出扵已安不委之命哉觀乎人者當扵其所養不當扵其所遇斯弗失之矣嗟夫正統己卯秋八月吉同郡後學杜瓊撰

東原逸史作王半軒先生傳固實而核矣惟所載知道衍一事未悉昔唐李白識郭汾陽扵稠人中後其再造唐室皆汾陽之功故史稱白非但爲詩人而已方衍當髠首緇服深自退處若爲世之所棄而半軒三復嘆仲尼不以人廢言不可以法而遺其人又曰安知終無與其同志蓋有所待者斯時及此惟先生一人後衍果授知扵文皇參謀謨贊密勿以淸內難再造鴻業厥功居第一賜名復姓官居極品卒加諡贈配享廟食天下後世皆知可與汾陽等若是者皆先生所灼見豈臆度之而已惜乎謝世未及躬見然先生可以文士目之乎迨今未百年已鮮言之故予表而出之使後知先生之知言云景泰攺元夏五望文林郎南京浙江道監察禦史同郡後學鄒亮書

刋半軒集後錄

半軒先生爲吳中碩儒名揚勝國入我朝尢綽綽著乎遐遠也習童時嘗聆先贈承徳府君談先生學之博才之丰而文之雄未嘗不聳動座人愚固防昧已志之矣稍長不幸先君棄背無所質問後獲先生所著學言稿觀之益深敬信及聞杜東原老師自言從廬山陳五經五經實先生弟子嘗述聞扵五經者爲之傳具載履歷甚詳倂示半軒集乃元末諸作尢爲粹美再扵舊交姜晞說所得楮園集甚夥然與前二袠亦有同者皆抄本亥豕魯魚紛乎其間乃彚而錄之誦而味之更其訛闕其疑如是自占畢逰仕途逾三十禩矣迨官廣東重加釐正爲十二卷緫名之曰半軒集鍥梓埀成鄕契許廷章寄來數十篇作補遺扵後玆委政歸復扵士友陳思耘朱野航處假有多者抄入吳山陳文顯故儒家也言其故祖允中嘗從先生扵書館抄的本因時有忌久藏不出近出示簿帙已殘毀比城中諸稿多異題四五十首遂欣錄補完噫先生之學之才發之扵文者殆與造化相爲悠久奚待梓傳與否惟習自丱角知慕愛鄕先生先君之言猶在耳玆已老茍猶怠緩不扵斯文求就緒則是好之未至反如不好者也觀者幸矜念云治辛亥桂月望同郡後學張習謹識

