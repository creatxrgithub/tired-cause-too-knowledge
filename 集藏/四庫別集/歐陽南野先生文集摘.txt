

歐陽南野先生文集

卷一書﹝嘉靖已丑至甲午內集一﹞

答章介庵

人之心﹐各有所明﹐各有所獘。古之聖賢亦必親師取友﹐好問好察﹐然後能去其所獘﹐以適於道。助我之憾﹑啟予之喜﹐孔子猶有望於其徒﹐而離索之久﹐子夏不自知其過﹐況吾輩乎。僕自問學以來﹐誠賴朋友講習切磋﹐而後此心之是非﹑義利﹑公私﹑邪正取捨漸明﹐而克治漸密。故嘗自念﹐人不可一日而不求友。

答陳盤溪

後世之學﹐正坐信此不及﹐乃自生枝節﹐自作艱難﹐以成其意見﹐不思吾身動靜語默﹑行止久速﹑視聽食息﹑知識思慮﹐莫非良知之所爲﹐而一毫之人力無所與焉。。。。。。。人惟不能循其良知而作好作惡﹐用智自私﹐是以動靜語默之間﹐皆失其則。。。。。。。故君子之學﹐循其良知而不自私用智以鑿其天命耳矣。靜而循其良知也﹐謂之致中﹐中非靜也﹔動而循其良知也﹐謂之致和﹐和非動也。蓋良知妙用有常﹐而本體不息。不息故常動﹐有常故常靜。常靜常動﹐故動而無動﹐靜而無靜。故凡動而無靜﹑靜而無動者﹐物也。良知﹐心之神明﹐妙萬物者也﹐體用一原﹑動靜無端者也。知此則知致知之功矣。。。。。。。循良知而無所虧欠之謂致﹐致非有所推廣增益也。循良知而無所損害之謂養﹐養非無所充滿流動也。。。。。。。動而不動於欲﹐則得其本體之靜﹐非外動而別有靜也。

二

古人之學﹐只在善利之間。後來學者﹐不知分善利於其心﹐而計較揣量於形迹文爲之粗﹐紛紛擾擾﹐泛而無歸。故宋儒主靜之論﹐使人反求而得其本心。今旣知得良知﹐更不須論動靜矣。夫知者﹐心之神明﹑知是知非而不可欺者也。。。。。。。致知也﹐故無感自慮﹐有感自直﹐所謂有爲爲應迹﹑明覺爲自然也。是之謂靜。若有意於靜﹐其流將有是內非外﹑喜靜厭擾﹑如橫渠所謂累於外物者矣。

夫人者﹐天地之心。故萬物皆我。天地一身﹐故格物所以致我之知﹐親民所以明我之徳﹐合內外動靜之道也。

三

道之不明﹐正惟學不知心之良知﹐而倀倀然求之於外﹔旣聞良知之說矣﹐又或混於見聞知識之眞妄錯雜者﹐誤認以爲良知﹐而疑其有所未盡。不知吾心不學而能﹑不慮而知之本體﹐非見聞知識之可混﹐而見聞知識莫非妙用﹐非有眞妄之可言﹐而眞妄是非輕重厚薄莫不有自然之知也。故近世學者聞而不信﹑信而不盡﹐其蔽蓋在於此。

答劉道夫

所以爲聖者﹐在乎良知之能致﹐而不系乎气質之所重。故學者之希聖﹐亦惟在乎不欺吾之良知﹐而不必希髙慕遠﹐謂必如何而後爲良知也。

答傅石山

心之良知之謂道心﹐雜以私意之謂人心。知也者﹐致其良知於人心道心之間而不欺也﹔行也者﹐致知之功眞實懇到﹐恆久而不已也。。。。。。。苟不實致其知﹐則亦不足謂之知。此聖人致知之學最爲緊切﹑所以異於後儒者也。。。。。。。並進交修。。。。。。猶有二也﹐二則不能無先後也。若無物不實致其知﹐無時不實致其知﹐則一而已矣。孰爲知焉﹖孰爲行焉﹖而何先後之可言哉﹖。。。。。。君子無時無物不致其知﹐語默如是﹐動靜如是﹐學問思辧無不如是﹐故無時非行﹐無物非行﹐而無時無物非知矣。。。。。。。若謂旣無私意﹑旣無客气﹐而猶未能中道﹐竊以爲無是理也。

答周陸田

君子之學﹐循其良知。故𨿽疲形餓體而非勞也﹐精思熟慮而非煩也﹐問察辧說而非聒也﹐淸淨慮澹而非寂也﹐何往而不心逸﹖何往而不日休﹖故學貴循其良知而動靜兩忘﹐然後爲得。。。。。。。於動中求靜﹐而未能動靜兩忘﹔求良知於動靜之間﹐而未能循良知之動靜也。夫功夫本體非有二也。。。。。。。良知常動常靜﹐必何動中求靜﹔良知常思常逸﹐何必別求心逸﹖故循其良知﹐之謂大公順應﹐之謂居敬行簡﹐聰明睿智﹐皆由此出。殊途百慮﹐莫非一致﹐嘗何疏漏隳窳之足患哉﹗

答羅整庵先生寄困知記

。。。。。。知覺與良知名同而實異。凡知視知聽知言知動﹐皆知覺也﹐而未必其皆善。良知者﹐知惻隱﹐知羞惡﹐知恭敬﹐知是非﹐所謂本然之善也。本然之善﹐以知爲體﹐不能離知而別有體。蓋天性之眞﹐明覺自然﹐隨感而通﹐自有條理者也﹐是以謂之良知﹐亦謂之天理。天理者﹐良知之條理﹐良知者﹐天理之靈明﹐知覺不足以言之也。致知云者﹐非增廣其見聞覺識之謂也﹐循其惻隱羞惡恭敬是非之知而擴充之﹐以極其至﹐不使其蔽昧虧欠﹑有一念之不實者。。。。。。。物無方體﹐知無方體﹐格致之功亦無方體。物無窮盡﹐知無窮盡﹐格致之功亦無窮盡。日積月累﹐日就月將﹐而自有弗能已者。﹑故格物者﹐聖門篤實眞切用力之地﹐沒身而已者也。彼佛氏以事爲障﹐以理爲障﹐旣不知所謂格物﹐而其徑超頓悟﹐又焉有積累就將之實哉﹖。。。。。。良知至易至簡﹐而其用至博。若孝親敬長﹑仁民愛物之類﹐千變萬化﹐不可勝窮﹐而其實﹐一良知而已。故簡易者未嘗不繁﹐而繁卽所以爲簡﹐非有二也。。。。。。。離本然之善﹐則別無可學可問之事﹔捨學問之繁﹐則別無至易至簡之功也。讀書亦問辧之一端。書也者﹐紀人心善惡是非之迹者也。古人善惡是非之迹﹐亦吾心善惡是非之迹也。。。。。。。故古訓非外﹐身心非內也﹔讀書非先﹐修身非後也。

又

。。。。。。教剳謂﹐人之知識﹐不容有二。孟子但以不慮而知者名之曰良﹐非謂別有一知也。今以知惻隱羞惡恭敬是非爲良知﹐知視聽言動爲知覺﹐殆如欏伽所謂眞識及分別事識者。某之所聞﹐非謂知識有二也。惻隱羞惡恭敬是非之知﹐不離乎視聽言動﹐而視聽言動未必皆得其惻隱羞惡之本然者。故就視聽言動而言﹐統謂之知覺﹐就其惻隱羞惡而言﹐乃見其所謂良者。知覺未可謂之性﹐未可謂之理。知之良者蓋天性之眞﹐明覺自然﹐隨感而通﹐自有條理﹐乃所謂天之理也。猶之道心人心非有二心﹐天命气質非有二性﹐源頭支流﹐非有二水。。。。。。。性非知﹐則無以爲體﹔知非良﹐則無以見性。性本善﹐非由外爍﹐故知本良﹐不待安排。

。。。。。。教剳謂﹐某前書隨其位分﹐修其日履﹐𨿽云與佛氏異﹐然於天地萬物之理﹐一切置之度外﹐更不復講﹐則無以達乎一貫之妙﹐只緣誤良知爲天理﹐於天地萬物上良知二字安著不得﹐不容不置之度外耳。以某所聞﹐實異乎是。凡所謂日履者﹐吾心良知之發於視聽思慮﹐與天地人物相感應酬酢者也。夫人所以爲天地之心﹑萬物之靈者﹐以其良知也。故隨其位分日履﹐大之而觀天察地﹐通神明﹐育萬物﹐小之而用天因地﹐制節謹度以養父母﹐莫非良知之用。離卻天地人物﹐則無所謂視聽思慮感應酬酢之日履﹐亦無所謂良知者矣。若於天地萬物之理一切不講﹐豈所謂隨其位分修其日履以致其良知者哉﹖惟是講天地萬物之理﹐本皆良知之用﹐然人或動於私而良知有蔽昧焉。權度旣差﹐輕重長短皆失其理矣。必也一切致其良知而不蔽以私﹐然後爲窮理盡性﹑一以貫之之學。良知必發於視聽思慮﹐視聽思慮必交於天地人物。天地人物無窮﹐視聽思慮亦無窮﹐故良知亦無窮。其所以用力者﹐惟在其有私無私﹑良與不良﹑致與不致之間﹐而實周乎天地人物﹐無有一處安著不得而置之度外者也。

。。。。。。某非以學問思辧爲後而可緩。但謂學問思辧者﹐學問思辧其良知耳。善讀書者﹐開發良知之聰明而磨礱之﹐日精日密﹐不以一毫私意自蔽﹐不以一毫私欲自累﹐則大訓古典﹐莫非切己﹔博識泛觀﹐莫非易簡。非外讀書而別有尊奉其良知以從事於易簡之道。然必眞能於讀書之際﹐念念無自欺而求自慊﹐無爲其所不爲﹐無欲其所不欲﹐乃可謂之開發磨礱﹑不遠人以爲道者﹐而無先後緩急之可言也。

教剳謂﹐有物必有則﹐故學必先於格。今以良知爲天理﹐乃欲致吾心之良知於事物﹐則道理全是人安排出﹐事物無復有本然之則矣。某竊意﹐有耳目則有聰明之徳﹐有父子則有慈孝之心。聰明之徳﹑慈孝之心﹐所謂良知也﹐天然自有之則也。視聽而不以私意蔽其聰明﹐是謂致良知於耳目之間﹔父子而不以私意奪其慈孝﹐是謂致良知於父子之間。是乃循其天然之則﹐所謂格物致知也。天理之則﹐民之秉彜﹐故不待安排而錙銖不爽。卽凡多聞多見﹑其闕疑闕殆﹑擇善而從者﹐秉彜之知﹐其則不遠。猶輕重長短之於尺度權衡﹐捨此則無所據﹐而不免於安排布置﹐非所謂不遠人以爲道者矣。

答陶鏡峯

尊意似未免疑良知過於簡易﹐致知涉於籠統﹐須有所裨補增益﹐然後足以盡其全。此則殆非所以論良知也。良知者﹐性之昭明靈覺者也。天下無性外之事﹐無性外之學﹐凡百慮殊途﹐無有出於良知之外者。。。。。。。夫念念循其良知則無忘﹐念念循其良知而無毫末之加焉則無助。勿忘勿助云者﹐欲學者惟良知之循﹐必有事焉而不墮於忘助之病耳﹐非致知之外﹐猶有待於勿忘勿助以裨補增益之也。

答徐少湖二

今之志於學者﹐往往多談繁說﹐而於眞心實地上未能著實磨礱鍛煉﹐去偏祛蔽﹐故施爲往往乖戾。

答周良卿

是非之心自一念之是非以至於庶務之是非﹑古今萬變之是非﹐無不能知。然非必周知庶務﹑通達萬變而後謂之良知。若通達萬變而後謂之良知﹐則赤子安得而有之﹖猶之明能察色﹐非必盡察天下之色而後謂之明﹐聰能聽聲﹐非必盡聽天下之聲而後謂之聰。

答問五條

私意一齊放下﹐則良心流行不息矣。學與思﹐卽是一齊放下的功夫。。。。。。。良知是心之神明﹐貫乎動靜者也。良知上用功﹐則動靜自一。若動靜上用功﹐則見良知爲二﹐不能合一矣。

答胡仰齋

夫知良知﹐而後知所以致良知。良知與知識有辧。知識是良知之用﹐而不可以知識爲良知。。。。。。。夫知識必待學而能﹐必待慮而知。良知乃本心之眞誠惻怛﹐不學而能﹑不慮而知者。而人爲私意所雜﹐不能念念皆此良知之眞誠惻怛﹐故須用致知之功。致知云者﹐去其私意之雜﹐使念念皆眞誠惻怛而無虧欠云耳。

答柯雙峯

心之本體﹐猶之太虛。太虛之中﹐無物不有﹐而無一物能爲太虛之染污。苟太虛染污一物﹐則非復太虛之本體﹐而不能爲無物不有者矣。故凡富貴利達﹑文章事業﹑忻戚苦樂﹑一切愛憎取捨﹐皆足以爲心體之累。

答聶雙江

良知二字﹐就人命根上指出本體功夫﹐直是眞切著明﹐謂之不學而能﹐不慮而知﹐則本體自然一毫人力不與焉。學者循其自然之本體而無所加損﹐然後爲能致其良知。大學言﹐如好好色﹐如惡惡臭﹐自慊而已﹐曷嘗致纖毫之力﹗故曰﹐大人者﹐不失其赤子之心。赤子之心﹐原無艱難溪徑﹐此誠意之旨也。二。。。。。。靑原之會甚善﹐。。。。。。但須常常提掇良知頭腦﹐使諸友日就平易簡實﹐無浮泛論議﹑曲折溪徑﹐乃爲有益。

答歐夢舉

皆水也﹐其源一﹐而其流淸濁異。淸者不失其本源﹐濁者失其本源。𨿽失其本源﹐然不可以濁者爲別一源﹐𨿽則淸濁未始異源﹐然不可不知其源之本淸也。是故不可混也﹐亦不可二也。良知與知識﹐何以異於是﹖良知至善者也。知識則有善有惡。不知所辧﹐則認知識爲良知﹐而善惡混矣。歧而二之﹐則外知識以求良知﹐良知何從而見哉﹖。。。。。。獨知也者良知也﹐愼之者致知也。凡人意念之善惡﹐無有不自知者。善則慊﹐不善則不慊。𨿽小人之爲不善無所不至﹐而其消沮愧悔﹐自有不能慊於心者。此良知之不容自欺﹐所謂誠爲可掩者也。。。。。。。程子云﹐天徳王道﹐其要只在愼獨。此堯舜之所以精一於人心道心之間者也。。。。。。。來書云﹐考聖賢之經傳﹐參事物之散殊﹐不過以資吾心之知識﹐豈藉此以收致知之全功哉﹖夫君子多學前言往行以畜其徳﹐非以資知識而已也。學者誠能於事事物物之間念念毋自欺而求自慊﹐則凡考經傳﹑參事物﹐莫非畜徳之學﹑致知之全功。苟以資吾心之知識﹐則亦不得謂之致知矣。

二

夫致知格物之學﹐先須體認良知明白﹐而後有所用其力。。。。。。。知良知之所以爲良﹐則知所以致知﹔知所以致知則知所以格物﹔知所以格物則致知之功切近精實﹐知行合一﹐非若後世之廣其知識見聞﹐使初學之士泛濫而無所歸者比也。

寄何益之

意之善惡﹐𨿽小人無有不自知者。愼其獨知﹐毋自欺而求自慊﹐則知至而意誠矣。

卷之二書﹝嘉靖乙未至丁酉﹞

答王鯉塘

夫良知𨿽不待檢點而有﹐而檢點卽良知之用。一不檢點﹐卽不用其良知矣。。。。。。。大學言致知﹐正欲學者時時檢點﹐毋自欺而求自慊﹐則舉足啟口﹐莫非良知。此顏子所以有不善未嘗不知﹑知之未嘗復行者也。

答陳明水

兄與緒子別紙謂﹐近時學者往往言良知本體流行﹐無所用力﹐遂至有認气習爲本性者。誠然誠然。吾兄謂有以救之不若說致知功夫﹐不生獘端。鄙意則謂﹐今之認气習爲本性者﹐正由不知良知之本體。不知良知之本體﹐則致知之功未有靠實可據者。故欲救其獘﹐﹐須是直指良知本體之自然流行而無所用力者﹐使人知所以循之﹐然後爲能實用其務﹐實致其知。不然卻恐其以良知爲所至之域﹐以致知爲所入之途﹐未免歧而二之。

答鄒東廓

象山先生云﹐千虛不博一實。有眞實志念﹐得眞實朋友切磋。又聞吾兄以懲忿窒欲爲聖門第二義之語爲非﹐某竊以爲﹐存乎其人耳。學誠得第一義﹐則懲忿窒欲皆第一義也。苟落第二義﹐則𨿽無思無爲﹐猶不免爲第二義耳。

答郭中洲

承諭﹐良知之學﹐同志講得甚明﹐但覺致字全無下落。某竊謂﹐致字無下落﹐卽是良知講得未明﹐良知果明﹐致字卽不容無下落矣。

答楊方洲

聖人之學﹐莫要於愼獨。獨知者﹐卽良知也。愼之也者﹐不欺其知以致乎其至也。。。。。。。誠不自欺﹐則知至意誠而無所不慊﹐孟子所謂反身而誠樂莫大焉者也。學至於誠且樂﹐而凡榮辱得喪之系乎外者﹐舉不足以嬰其心。

答張卿理二

區區近約王龍溪相與箴砥礪﹐始知向來滲漏錯誤﹐大抵嗜欲割截不盡﹐眞機無由活潑也。

答王心齋

君子之心﹐毋自欺﹑求自慊而已。誠求自慊﹐則𨿽困心衡慮﹐勉彊其所不逮﹑究極其所未至﹐莫非自慊﹐而何至於苦﹖學而至於苦﹐只是認良知不眞﹐非毋自欺而求自慊之功。誠非自慊之功﹐則𨿽樂其所樂﹐亦非良知之所以爲樂者。

答李古原

夫聖人之學﹐不失其本心而已。心之良知之謂知﹐心之良能之謂行。良知良能一也﹐故行也者﹐知之眞切運用﹔而知也者﹐行之明覺精察﹐本合一者也。知而不眞切運用﹐是謂臆度﹐非本心之知﹔行而不明覺精察﹐是謂冥罔﹐非本心之行矣。故學以不失其心者﹐必盡其知行合一之功﹐然後能得其知行合一之體。

答萬五溪

古人之學﹐以自慊爲主﹐以毋自欺爲功。

答確齋兄軾

孟子之言﹐蓋謂良知自孩提而已有﹐以見知之本良﹐非謂孩提所發無非良知﹐而無復不良者也。良知自孩提而已有﹐故人皆可用其致知之功。然自孩提所發﹐已有不良者矣﹐故人不可不用致知之功。此聖賢教學之意也。

答方三河

政學本非二事﹐學以求盡其心﹐故眞誠惻怛﹐充周徧滿。其臨民也﹐生養安全﹐非以市恩﹐懲責督罰﹐非以示威﹔其與人也﹐遠而不攜﹐邇而不褻﹐非以用知﹐恭而有禮﹐非以納交﹐嚴而不怒﹐非以寡怨﹐毀譽不驚﹐利害不怵﹐非以作气﹐無所不盡其心而已矣。

二

古之君子視民如傷﹐故能愛﹔用財如己出﹐故能節﹔見不善而內自省﹐故能恕﹔心如太虛﹐利害毀譽如浮雲﹐故能應。常應常定﹐動罔不當。此非戒懼謹獨精一之至者﹐未易言也。

三

人本有眞誠惻怛之心﹐故能修愷弟之政﹐而民受其福。心有不誠﹐則𨿽文章數度周詳縝密﹐猶未免爲徒法﹐而況未必能周詳縝密者也。故君子之學﹐莫大於立誠。凡榮辱得喪之交錯乎外而感乎其中者﹐如冰入湯﹐如雲過虛﹐堅凝靜定﹐無所妄動﹐然後爲能誠。是故根心生色﹐盡己之性而盡人﹑物之性。否則種種作爲﹐或生於榮名功利較計論量之私﹐心勞日拙﹐無以結民心而終成善治矣。

答王在庵

莊子𨿽未能無獘﹐要從自己實踐中立言。吾輩因其言以求入﹐種種嗜欲﹐不全放下﹐終難湊泊。直須胸中打疊潔淨﹐不著古人一語﹐而心心相契﹐乃是吾輩眞實命根。此孔子所以欲無言者也。近覺學之不進﹐皆由談說想象﹐靡費實踐功夫。每一思之﹐眞是耳熱汗下﹗

寄彭季山二

吾輩今日之學。。。。。。從潔淨心地上專精畢力﹐由本達枝﹐自有根心生色﹑不言而諭之盛。則凡語言文字﹐莫非實理﹔知識聞見﹐莫非實得。不然﹐恐未免沾泥帶水也。

寄何善山黃洛村近得龍溪同宿數時﹐頓覺舊習之非。大抵此心未到澄瑩精純﹐便起種種作用言說﹐認爲眞機活潑﹐不知里許盡是安排布置﹐種種作用皆爲粉飾﹔種種言說皆爲戲論。今須直下了徹﹐始有進步處也。龍溪直是學問透徹﹐直是善鍛煉人﹐相與切磋﹐直是心心相契﹐更無許多逢迎遷就門面摺數﹐誠吾輩所不及﹗

答敖純之

往時相聚﹐未嘗直從心地眞切砥礪﹐拔去私邪﹐而徒口吻談說﹐未有定靜安慮之實。則區區自誑誑人﹐負君多矣。

寄錢緒山

近得與龍溪兄聚處﹐盡覺舊習之非。此心未到精瑩澄徹﹐種種識鑑運用﹐總是自私用智﹐總是浮飾。始信靜專動直﹑靜翕動辟心體﹐本是如此。未能充實﹐必無光輝﹐分毫假借不得。

寄劉晴川

某近來始覺從前學力疏繆﹐種種作用﹐盡非精實。一切私邪﹐往往弄奇作怪。視世之不學者𨿽念有粗細﹐轉念有遲疾﹐其爲未得眞根眞種則一而已。向時以爲功夫未熟所﹐所自今觀之﹐根種不眞﹐縱糞多力勤﹐終爲荑稗。直須洗骨滌髓﹐庶復天元一气耳。

答友人問朋儕中莫不知有致良知之學﹐然須識取良知著落﹐則致知功夫始更精切﹐不然﹐未免攙和兼搭﹐只到門外﹐不到門內也。。。。。。。學者往往識取未眞。。。。。。。

答洪峻之

致知之說﹐近來講論益詳﹐然見解不可以爲眞知﹐揣料不可以爲實際。一切俗情斬截不淨﹐良知未到圓融瑩徹﹑未能自快自足﹐而徒於一事之間﹑一隙之明﹐以爲物格知至﹐其爲自欺﹐大矣。

二

夫臨深履薄﹐眞是生死所關﹐一步蹉跌﹐便喪身失命﹐故不待彊其心以戒懼而自有不容已者﹐志切故也。今學者視其心之得喪﹐果能如其身之生死者乎﹖則其從事於戒懼﹐亦未免或作或輟﹐乍斷乍續。。。。。。。志不切故也。

卷之二書﹝嘉靖戊戍至乙已﹞

答張紹中

夫學莫大於眞切懇到。三軍可奪帥匹夫不可奪志﹐眞切懇到故也﹔朝聞道夕死可矣﹐眞切懇到故也。悠悠虛度﹐言行不相顧﹐表裏不如一﹐則不能眞切懇到之爲病耳。。。。。。。只眞切懇到致其良知﹐則自然弘毅﹐足以勝重任而遠到矣。

卷之三

答張維時

一眞一切眞。此𨿽佛氏語﹐然聖學亦不能外也。志向眞僞﹐毫釐之際。精一不二﹐則小徳川流﹐大徳惇化﹐無不在我。種種外慕﹐只是不眞。一眞則萬僞消除矣。

答陳盤溪

良知二字﹐朋友講說日精﹐求其眞實擴充﹑盡釋塵累﹑眞得赤子未有學問思索見解知識以前純一無僞之心﹐亦未見有承當得起者。

答友人問

無自欺三字﹐是心學眞訣。吾輩正坐自欺耳。

答朱芝山

良知卽是獨知﹐顯淺易知﹐簡易易從。蓋𨿽童稚愚蒙﹐獨知未嘗不明。𨿽放僻邪侈﹐獨知未嘗不良﹔𨿽昏迷蔽昧﹐獨知未嘗可以自欺。。。。。。。愼其獨知﹐日精日明﹐五常百行﹐皆由此出。苟自欺自迷﹐則旦晝所爲﹐牿之反復﹐𨿽其事親從兄﹐亦義襲而已矣。故學問之道﹐惟此知最眞最近﹐不假彊爲﹐不待遠取﹐上智下愚﹐皆可持循。吾兄猶謂無下手得力處﹐何耶﹖

答李古原

夫道﹐由之而後知﹐知之而後言。臆而知之﹐臆而言之﹐則於己於人皆不足以達道。

答孫蒙泉

說到此﹐須造到此﹐始是修辭立誠。不然總是虛見虛談﹐無益於學。

答王鯉塘

夫不從軀殼起念﹐𨿽富貴功名﹐何者非道﹔從軀殼起念﹐𨿽道徳仁義﹐何者非私﹗

答友人問

良知之學﹐相傳浸久。習其說﹐不旣其實。知字或未有的確﹐若之何致之﹖蓋孟子良知﹐徵諸孩提﹐言赤子之心也。吾人爲赤子時﹐意慮不作﹐欲習未染﹐愛敬中出﹐是非內明﹐不由學問﹐匪涉思爲。。。。。。。博學學此﹐力行行此。問此辧此﹐思此得此。

寄黃久庵

道有本﹐徳有基。大人者﹐不失其赤子之心者也。基本不立﹐種種修爲﹐盡是勝心浮气﹑私智小慧。

答王蒙泉太守

良知之靈﹐於義利公私誠僞﹐分毫不可欺蔽。某嘗謂﹐無功利之心﹐則通體是義﹐出義則入利矣﹔一體萬物﹐則通體是公﹐出公則入私矣﹔不失赤子之心﹐則通體是誠﹐稍有起作﹐卽入於僞矣。

答戚補之

象山先生分別學者之病有二種﹐一是情欲﹐一是意見。吾儕以情欲未了之心﹐而又文之以意見﹐則二病兼受之矣。然意見作障﹐亦只是情欲未了。三凡私意甚微處卻甚眞﹐卻是聖凡大界限。然須從根本究竟始得。昔人謂齊得喪﹑一生死者﹐言得喪死生皆循其良知耳。良知本體﹐生亦自愛﹐死亦自惡﹔得亦自喜﹐失亦自惡。皆其虛靈之因應變化﹐如太空浮雲﹐起滅無礙﹐卽是死生得喪處之一也。今俗人以死生得喪爲心﹐固有所著﹐然以齊死生得喪爲心者﹐亦是從死生得喪上發心﹐亦有所著。有著卽是作好作惡﹐卽是凡情。惟循其良知﹐無所倚著﹐卽是眞好眞惡﹐卽是王道﹐卽是天則。

寄蕭文奎

夫學以性命爲宗﹐然性也有命﹐君子不謂性﹔命也有性﹐君子不謂命。何則﹖天人一體﹐性命無二。謂性者﹐以彊力必致爲功﹐故不足以知天而盡性﹔謂命者﹐以縱任無作爲賢﹐故不足以知人而至命。凡此各有所倚﹐未免二之。意見爲蔽﹐迷本喪眞矣。昔子思語盡性而察鳶魚﹑推鬼神﹐闡隱微之旨﹐蓋言命也。孟子語知命而遠巖墻﹑避桎梏﹐立順受之教﹐蓋言性也。道不可以智求﹐理不可無心得。故君子無所不盡其心﹐而未嘗有所容心﹐所以順性命之理﹐通神明之徳﹐豈容分毫倚著﹖遂將千里謬迷矣。

答吳蘇山世情遮迷﹐猶易警發﹐意識襯貼﹐卒難破除。因思吾儕𨿽與後來諸友精粗淺深稍有不同﹐然不免落此二病。其爲不徹悟良知則一而已。良知不得徹悟﹐縱有格致功夫﹐終是影響。

答周良卿

良知在人﹐無有提而不悟﹑呼而不醒者。然須眞有爲聖人之志﹐直截將有識以來種種習气徹底勘破﹐全體放下﹐則赤子之心﹐本自光明瑩徹﹐本自充拓變化﹐如日中天﹐如水行地﹐眞不假知識湊泊﹑意气幫助者。

答陳明水

學無巧法﹐惟是此心當體卽眞﹐纖塵不染﹐不由解悟﹐不待思爲﹐眞如赤子之初﹐然後種種色色莫非眞覺﹐莫非實用。

答彭云根

人心虛靈﹐𨿽小人閒居爲不善者﹐與聖人同然。涵養擴充﹐不以欲蔽﹐使虛靈之用火燃泉達﹐足以保四海﹐則君子之所以克念作聖者也。。。。。。。願靜觀默識﹐姑置古人種種議論﹐如生在未有文字以前﹐直從自心虛靈獨知處涵養擴充﹐以得其炯然不可欺﹑勃然不可已者﹐則凡荀程歐子之言﹐其精純者﹐皆發吾心所自有﹐而其疵駁者﹐亦足以知其受病之所自﹐以爲內省之助﹐此固古人多識畜徳之道。

寄李汝貞

儒佛之辧﹐不必急急於此﹐而彼之言說近吾儒者﹐亦不必故加排斥以求異﹐要在念念不欺良知﹐自彊不息﹐到得精義入神﹐則千古是非﹐只在目前﹐毫釐仿佛﹐如見黑白矣。不然﹐流入意見想象﹐終無自得也。

寄貢玄略

致知之學﹐本自簡易明切﹐但吾黨未能毋自欺﹑未能恆自慊耳。事事慊於知之謂格﹐是謂知本﹔念念不欺其知之謂誠﹐卽是無念。人己本末﹑主宰流行﹐本非二事。

答郭平川性有七情﹐欲居一焉。欲也者﹐性之情﹑天之理也。循天之理﹐是謂道心惟微﹔動於意必﹐至於不節而縱﹐是謂人心惟危。危微之幾﹐如水湧爲波﹐波平爲水﹐間不容髮。窒欲者﹐警省戒懼﹐窒其意必之萌﹐以不至於縱而無節﹐致知之學也。

卷四書﹝嘉靖丙午至辛亥﹞

答王耦齋二

體用一原﹐晃微無間。非時寂時感而有未感以前別爲未發之時。蓋𨿽諸念悉泯而兢業中存﹐卽懼意也﹐卽發也﹔𨿽憂患不作﹐而恬靜自如﹐卽樂意也﹐卽發也。喜怒哀樂之未發謂之中﹐蓋卽喜怒哀樂之發而指其有未發者﹐猶之曰視聽之未發謂之聰明﹐聰明豈與視聽爲對而各一其時乎﹖

寄聶雙江三

夫良知者﹐常寂常感﹐常應常廓﹐然未能寂然﹐則其感必不通﹔未能廓然大公﹐則其應必不順。故致知之功﹐致其常寂之感﹐非離感以求寂也﹔致其大公之應﹐非無所應以爲寂然也。蓋卽喜怒哀樂而求其未發之中﹐念念必有事焉﹐而莫非行其所無事﹐時時見在﹐刻刻完滿﹐非有未發以前未臨事底一段境界﹑一種功夫﹐免得臨事揣磨﹐入於義襲者也。夫念念有事﹐毋自欺而恆自慊﹐卽是集義﹐卽是致和﹐卽是致中。故曰中也者和也﹐中節也﹐一也﹐二之則所謂未發者或近於二氏之虛靜﹐其發而臨事﹐或未免以揣磨義襲爲感通順應而不自覺﹐亦勢有必至者矣。。。。。。。

來教云。。。。。。虛靈是體﹐知覺是用﹐。。。。。。此是周程正法眼藏﹐可容以所知所覺混能知能覺也耶﹖夫知覺一而已﹐常虛常靈﹐不動於欲。欲動而知覺始失其虛靈者。虛靈有時失﹐而知覺未嘗無﹐似不可混而一。然未有無知覺之虛靈﹐。。。。。。此皆後儒有此兩字而爲之分疏云耳。若求其實而質以古聖之說﹐則知之一字足矣﹐不必言虛與靈﹐而虛靈在其中。。。。。。。蓋心惟一知﹐知惟一念﹐一念之知徹首徹尾﹐常動常靜﹐本無內外﹐本無彼此﹐焉有虛而後靈與夫能知所知種種分別也。凡種種分別者﹐蓋未免因數字之義﹐依文生解﹐展轉附會﹐非從一念之知徹底直透。。。。。。周子立無欲之旨﹐動靜皆無欲也。程子所謂無事﹐蓋情順萬事而無情﹐內外兩忘而澄然無事者也。有動靜內外之分﹐則用功未免有取有捨﹐有先後﹐𨿽未必是內非外﹐然要之未能兩忘則一而已。

來教又謂﹐以能知覺爲良﹐則格物是功效﹔以所知覺爲良﹐是宜以格物爲功夫。此執事自謂推見先師之意而不盡同其說者。然恐未然也。夫知以事爲體﹐事以知爲則。事不能皆循其知﹐則知不能皆極其至﹐故致知在格物﹐格物以致知﹐然後爲全功。後世以格物爲功者﹐旣入於揣磨義襲而不知有致知之物﹔以致知爲功者﹐又近於圓覺眞空而不知有格物之知﹐及其宛轉湊補﹐斐然成章﹐愈習愈熟﹐去道愈遠矣。故格物致知之學﹐旣不失於揣磨﹐而亦不失於空虛﹐此先師所以發千聖之祕旨者也。

答閭啟明三

君子隨其所居之位﹐事事物物循其是非之知﹐毋自欺而求自慊﹐所是必爲﹐所非必不爲﹐果斷縝密﹐無所不盡﹐故物格而知至。此知是心之明徳﹐是天理之昭明靈覺處。知常不欺﹐卽是天理流行﹐於事事物物以達之天下﹐卽是明徳明於天下。。。。。。。先明諸心﹐然後力行﹐伊川先生此語意亦未瑩。明道先生謂﹐明得盡﹐滓渣便渾化﹐卻與天地同體。然則﹐不力行者﹐豈得謂明諸心乎﹖

答陸主政子翼

知也者﹐自知之明﹐視聽言動之非禮﹑喜怒哀樂之不中節﹐一切善與不善﹐誠密察而不自欺﹐則莫不知之﹐所謂物之則也。

答王新甫

夫自覺則不待彊﹐不能彊﹐則覺未眞切也。。。。。。。夫官不可以求暇也。民未遂其生﹐與未復其本心﹐何啻水火之焚溺﹗治民者﹐將以救焚拯溺也﹐烏得厭煩﹖厭煩求靜﹐得非救焚拯溺之心有所未切乎﹖。。。。。。夫堯舜之道﹐孝弟而已矣﹔孔孟之道﹐忠恕而已矣。今語人以堯舜孔子﹐或不敢當。若語人以愛親敬兄﹑已所不欲勿施於人﹐又何不敢當之有﹖

答周以介

夫性一而已﹐惡得有二﹖然危者爲人心﹐微者爲道心。危微之幾﹐如水湧爲波﹐波平爲水﹐間不容髮﹐則亦不可以其本一而不精察其所以二者而致之一也。

答孫宗禹

凡毀譽之來﹐皆益以感動其心﹐曰﹐是告我以過而導我於善者﹐益省其所未至而不敢足乎其所已能。君子無入而不自得之學﹐正己而不求諸人者如此。

答毛伯祥沈惟順

人之身心﹐自朝至暮﹐視聽言動之感應﹑喜怒好惡之酬酢﹐或作或止﹐無非事物。然念有善不善﹐故事物有格不格﹐而獨知昭然﹐不可欺也。

答陳履旋周子云﹐無欲故靜。今有意求靜﹐欲也﹐厭煩又欲也﹐勉彊順俗又欲也﹐心惡得而靜哉﹖

答馮州守

良知不由聞見而有﹐而見聞莫非良知之用。。。。。。。良知聞見本不可得而二也。。。。。。。幾微之間﹐一毫不以自欺﹐則灑掃應對﹐便可到聖人事﹐而況讀書作文﹖苟自欺其獨知﹐不盡其本然之善﹐則𨿽一匡天下﹐民受其賜﹐猶不得謂之仁義﹐不得謂之學﹐而況今之讀書作文﹐以功利爲心者乎﹖。。。。。。身心功夫﹐一眞俱眞﹐一得俱得。若不於功夫上求實際﹐而於文義上求分曉﹐則將有無窮可疑﹐而辧之𨿽明﹐亦無分毫於己者矣。。。。。。。人惟一心﹐心惟一念。一念之中﹐明覺精察之謂知﹐眞切懇到之謂行。知不能眞切懇到﹐是知而不行。知而不行卽是病﹐卽不得謂之知。行不能明覺精察﹐是行而不知。行而不知卽是病﹐卽不得謂之行。故心之知行本一﹐而人之不能一者﹐失其本心者也。。。。。。。非若後世以讀書考古爲知﹐以應事接物爲行﹐判然二事而欲合之一也。惟愼其獨知﹐念念毋自欺而恆自謙﹐則知行無不合一者矣。。。。。。。良知卽是獨知。獨知非閒居獨處之謂也。靜亦此知﹐動亦此知﹐𨿽稠人廣眾中視聽言動﹑喜怒哀樂﹐紛交錯應﹐而此知之明﹐是是非非毫髮不能自欺﹐卽此是獨﹐卽此是良知本體。從愼獨不自欺處發用﹐卽是良知發用﹐卽是天理物則。𨿽至於勉彊困衡﹐亦不爲造作安排。

答翁東崖

所論莊生齊物﹐要亦近吾儒見大心泰之旨。惟其縱恣脫略﹐不知致知格物之實﹐故未免於有蔽。

答貢玄略

學問功夫﹐惟當於知上理會。此一點靈明﹐卽性命之理﹐萬化之原。此處不欺﹐卽種種皆眞﹔此處一欺﹐卽種種皆假。

卷五書﹝嘉靖辛亥至甲寅﹞

答殷時訓

夫萬物皆備於我﹐而天生蒸民﹐有物有則。則者非他也﹐良知是是非非﹐其則不遠。

答梅純甫

夫守法信度﹐節用愛人﹐必不心翼翼而後能與斯民和平安靜﹐非自致其喜怒哀樂之中和﹐不足以及此。此正格物致知之實學。

答沈思畏侍禦

古之欲明明徳者﹐其志意誠切﹐眞如惡惡臭好好色﹐故𨿽用力困勉﹐人一己百﹑人十己千﹐皆心之所自慊﹐未嘗費力。故凡費力撐支﹐只是此志未能誠切之故。費力撐支其病小﹐所以費力由未能誠切﹐其病大﹐最宜精察。

二

天理卽是良知﹐良知卽是獨知。獨知不欺心﹑常惺惺之謂敬。獨知惺惺﹑私欲不雜之謂一。凡讀書作文﹐專心致志﹐獨知惺惺﹐更無私欲之雜﹐是爲格物致知。稍惺惺﹐私意萌動﹐乃是逐物﹐乃是有所著而蔽其知。非專心致志便爲逐物也。

。。。。。。來書云﹐良知心之本體﹐處事之就度規矩﹐達之天下﹐更古今而不易者也。寵於日用間亦只憑此作主﹐然其所爲之事﹐有昨以爲是﹐今則覺其爲非﹔己以爲是﹐因人講論則又以爲非者。若謂或爲毀譽得失之念所蔽﹐則如迎送賓客﹑發落事務細行小事﹐其得喪毀譽亦無上念﹐然亦有見得前後不同者﹐何也﹖又如一事自見未嘗﹐必須考證講求﹐然後停妥﹐則良知猶有不足﹐乃待於外面幫補耶﹖且伯夷伊尹柳下惠已造聖人之域﹐良知豈不能全﹖卻各見一偏者﹐何也﹖﹝答﹞良知無方無體﹐變動不居﹐故有昨以爲是而今覺其非﹐有己以爲是而因人覺其爲非﹐亦有自見未當﹐必考證講求而後停妥﹐皆良知自然如此﹐故致知亦當如此﹐然一念良知徹頭徹尾﹐本無今昨愉外之分也。。。。。。。﹝諸聖﹞𨿽未純乎天道﹐然不害其爲聖﹐然不得爲純乎天道之聖。假之以年﹐功深力到﹐則亦純乎天道也。

來書云﹐克己功夫﹐必拔欲根﹐方爲實學。是矣﹐然自有此身﹐則有此根。故佛老之學因其根之難拔﹐將一切人事俱從斷滅。今聖賢之學﹐正要人事上用功﹐則飲食男女俱不可去者。旣爲此事﹐欲拔此根﹐則實不能也。如何則可﹖﹝答﹞要去此欲之根﹐便將此事斷滅﹐。。。。。。恐未必如此。欲亦是七情之一。循良知﹐則爲性之欲﹔不循良知﹐則爲私欲。如饑欲食﹐渴欲飲﹐良知之本然也。甘食甘飲﹐則動於气而不循其良知矣。故拔去欲根﹐在致良知﹐而不動於气﹐其要只在愼獨。

來書云﹐。。。。。。事物紛擾﹐不免撓亂。縱使用心省察﹐亦不能虛明平妥。且如臨深蹈險﹐或意外變故﹐心卽不免驚動﹐必是彊制。𨿽則彊制﹐亦難安穩。況彊制又非致知之道耶﹖若曰死生得喪俱有定命﹐何必如此﹐則又自爲解說﹐自生枝節﹐非良知本體。不知何如而後可﹖﹝答﹞良知有不思不慮時﹐亦自有千思萬慮時。但千思萬慮﹐而此心是是非非文理密察。察則紛擾亦是精明靈爽﹐亦是虛明平妥。。。。。。。

來書云﹐。。。。。。不知好善惡惡如何能如好好色惡惡臭之不費力也。﹝答﹞用力與費力﹐懇切與迫切﹐相去只毫釐之間。。。。。。。此等處﹐良知一一明白﹐則自了然矣。

來書云﹐。。。。。。孔子假我數年﹐卒以學易﹐可以無大過。。。。。。。聖人心與造化爲一﹐其無過固不待學易而後能。然學者欲寡其過﹐不在此心天理人欲上用功﹐如何學易便能寡得﹖。。。。。。

答項甌東

。。。。。。程門論格物﹐有謂物物致察﹐宛轉歸己。如察天行以自彊﹐察地勢以厚徳。來教正亦想似。然物在彼而格在我﹐猶有彼此之分也。夫意用仰觀﹐則仰觀爲一物﹐意用於俯察﹐則俯察爲一物。同一觀察也﹐而用心不。有鹵莽滅裂者﹐有沈溺倚著者﹐有以盡職業者﹐有以謀功利者﹐有以爲暴者﹐有以禦暴者﹐有如來教反身以修徳者。蓋敬怠善惡異。而格與不格由分。其心之獨知﹐有昭然不可掩者。卽觀察之事而格之﹐主敬勝怠﹐攺惡從善﹐正其不正﹐以盡其當然之則﹐然後知至而意誠﹐是觀天察地亦莫非日用身心性情之學。

。。。。。。意用於播谷種樹﹑芟艸斬木﹐則播谷種樹﹑芟艸斬木爲一物﹐卽播種芟斬之物而格之﹐則艸木之榮瘁開落﹑始終本末﹐一一用心講究﹐以盡吾播種芟斬當然之則﹐然後吾之知始自慊而意無不誠。如此則講究艸木﹐亦是誠意正心之功﹐非不求於內而求於外﹑不求諸心而求諸物者。蓋所主不同﹐作用自別。推而至於士之讀書作文﹑商之通功易事﹑仕之事君治民﹑童之灑掃應對﹐莫不皆然。

來教云﹐若指物字爲視聽言動﹐便屬身字﹐若指爲喜怒哀樂﹐便屬意字﹐指爲身之所以接乎天下國家者﹐便屬知字矣。﹝答﹞身心意知物﹐𨿽各有所指﹐其實一好惡而已矣。。。。。。。名言𨿽殊﹐實體無二。若泥名執言﹐則無由得其實矣。

來教謂﹐。。。。。。蓋學問宗旨在先徳行而後文藝﹐學問工夫必先講學而後自修。﹝答﹞。。。。。。夫聖人之學﹐精一於人心道心而已矣。故必一念之中發彊剛毅足以有執﹐文理密察足以有別﹐乃爲知行合一之功。夫執事與人必有講論﹐必有文藝。講論文藝亦必與人。蓋莫非吾心視聽言動之用﹐而豈有知行之分哉﹖惟講論文藝時﹐吾之用心或純乎道﹐或雜以人﹐必於二者之間致其發彊剛毅﹑文理密察知行合一之功﹐然後講論之物格﹐講論文藝之知致﹐然後念念精而不雜﹐一而不二﹐意誠心正而身修。如此﹐則文藝亦卽是徳行﹐講論亦卽是自修。不然﹐則未免於二之﹐非精一之學矣。

來教謂﹐。。。。。。中庸﹑﹑如何卻舉好學而歸之智﹐舉力行而歸之仁也﹖

答聶雙江

。。。。。。非卽其事而格之﹐則亦無以致其知。故致知者﹐誠意之本也﹐格物者﹐致知之實也。不事於誠意而徒以格物者﹐謂之支﹔不務於格物而徒以誠意者﹐謂之虛。。。。。。。知覺固是發﹐然非別有未發﹔固未必皆良﹐然良知亦不外於知覺。知覺之無欲者﹐卽良知也﹐未發之中也。。。。。。。未發非時也﹐言乎知之體也。。。。。。。卽喜怒哀樂之發﹐而有未發者在﹐故曰喜怒哀樂之未發謂之中。。。。。。。故心無時而不知﹐知無時而不發﹐發而過焉﹑不及焉﹐其獨知必不慊矣。。。。。。。不可以動靜分分者也。。。。。。。以知覺爲已發﹐以良知爲未發﹐以發上用功爲安排﹐以未發用功爲涵養﹐卻似微分動靜﹐幸更察之。。。。。。。蓋考亭分心與理爲二﹐以主敬爲靜養﹐爲存心﹐以講究思索爲格物致知﹐爲窮理﹐以誠意正心修身爲反躬實踐﹐爲力行﹐其本原功夫已自不同。。。。。。以發與未發爲二﹐亦非所謂一原無間者也。蓋先師之所默契往聖而異於諸儒者﹐正在於此。。。。。。。獨知其本體也﹐愼獨其功夫也﹐中和則其效驗也。。。。。。。以爲未發不可淺言也﹐必若所謂寂然不動﹑無聲無臭云者而後謂之本體。。。。。。鑿之使深。。。。。。遂使聖門明白不易之學﹐反成晦僻難曉。故先師於答問中發其義曰﹐良知卽是未發之中﹐正欲人知致知卽是致中﹐破前此深求之蔽﹐易爲通曉。。。。。。。念念愼其獨知﹐文理密察﹐無自欺而求自慊。縱令淸詣深造﹐亦只是於獨知精詣深造。。。。。。。此蓋愚不肖可以與知與能﹐而聖人所不能盡者矣。。。。。。。來教謂﹐定體炯然在中﹐寂然不動而萬化攸基。此是涵養所得﹐非若空想虛談者﹐乃略不言及感通﹐卻是專主靜養﹐鄙意微有未協耳。。。。。。。內外兩忘﹐不見有炯然之體﹐則眞炯然矣﹐允執厥中矣。。。。。。。居處執事與人﹐何處無視聽言動﹐何處無喜怒哀樂﹐何處非格物致知﹐何處非存養未發之中也﹖。。。。。。自大賢以下﹐學固未必盡是﹐不善固未必盡知﹐過固未必能盡見而內自訟。。。。。。。

二

來教謂﹐良知本寂﹐感於物而後有知﹐不可遂以知發爲良知而忘其發之所自。心主乎內﹐應乎外﹐而後有外﹐不可以其外應者爲心﹐而遂逐外以求心。故學問之道自其主乎內之寂然者求之﹐使之寂而常定﹐則感無不通﹐外無不該﹐動靜無不制。譬之鑑懸於此﹐而物來自照﹐此謂無內外動靜而一之者也。是非愚之見也﹐先師云﹐良知是未發之中﹐寂然大公的本體﹐便自能感而遂通﹐便自能物來順應。又云祛除思慮﹐令此心光光地﹐便是未發之中﹐便是寂然不動。﹝答﹞。。。。。。心之良知﹐無間可息﹐惟動於欲﹐而後不良。不良知爲不寂﹑不通﹑不虛﹑不靈﹑不中﹑不和。精一其知﹐不動於欲﹐斯復其良。良者爲寂爲通爲虛爲靈爲中爲和。。。。。。。師以思慮無邪﹐光光是心之本體﹐爲中爲寂爲公。尊教以祛除思慮﹐心光光地爲中爲寂爲公。然旣曰心光光地﹐則有光光地之心。有心則必有知﹐則中寂不得爲無知﹐知非感物而後有矣。師嘗云﹐無有作好作惡﹐方是心之本體﹐有所忿好樂﹐則不得其正。。。。。。。則中不當在喜怒哀樂未發之前矣。師答汪石潭書謂﹐君子之學﹐因用以求體﹐謂非別有寂然不動﹑靜而存養之時﹐謂且於動上加功﹐勿使間斷。動無不和﹐卽靜無不中﹐而所謂寂然不動之體當自知之。此可見致中功夫不離乎喜怒哀樂﹐而所謂中產和出者﹐體用一原﹐非若標本源委﹐有彼此之可言也。來教謂﹐某良知感應變化之說﹐似以源泉爲江淮河漢之所出﹐然非江淮河漢則亦無以見其所謂源泉者﹐此非鄙人意也。夫源委與體用稍異。謂源者委所從出可也﹐謂非委則無以見源﹐源豈待委而而後見乎﹖蓋源與委猶二也。若夫知之感應變化﹐則體之用﹐感應變化之知﹐則用之體。猶水之流﹐流之水﹐水外無流﹐流外無水﹐非若源水委委之源﹐源外無委﹐委外無源﹐首尾相資而非體用無間者也。

。。。。。。性之七情﹐更互而發。無一刻無性﹐則無一刻無情﹐無一刻非發。。。。。。。故未發言其體﹐發言其用﹐其實一知也。此知無形無聲﹐故謂之不睹不聞﹐非他人所與﹐而各各自知﹐故謂之獨。。。。。。。

來教云﹐歸寂之功﹐本無間動靜﹐而動靜一以歸寂爲主。。。。。。。寂而感者﹐是從規矩出方圓也﹐安有所謂過與不及哉﹖。。。。。。今不求天則於規矩﹐而卽方圓以求之﹐宜其傅愈訛而失愈遠也。﹝答﹞。。。。。。雜念不作﹐閒靜虛融者﹐知之靜﹐蓋感於靜境而靜應也﹔思慮變化﹐紛紜交錯者﹐知之動﹐蓋感於動境而動應也。。。。。。。精明不欺於五官爲用不用之時﹐是爲格靜之物﹐大學所謂瑟恂﹐中庸所謂齋明者也﹔精明不欺於五官並用之時﹐是爲格動之物﹐大學所謂赫喧威儀﹐中庸所謂非禮不動者也。蓋動靜皆有事﹐皆卽此知之感應變化而用其精明不欺之功﹐格物以致知也。規矩方圓之諭誠然﹐。。。。。。然此諭猶未也﹐規矩方圓有彼此者也。方圓有時乎不爲﹐規矩有時乎不用也。若知之感應變化﹐如水之流﹐。。。。。。無彼無此﹐無時不然者也。

答賀龍岡

良知本虛﹐致知卽是致虛。眞實而無一毫邪妄自欺者。致虛之功也。故格物致知﹐由至虛至靈皆我固有。若有見於虛而求之﹐恐或離卻事物安排一个虛的本體﹐以爲良知本來如是﹐事事物物皆從中流出﹐習久得效﹐反成障蔽。程子謂﹐橫渠言淸虛一大﹐使人向別處走﹐此亦不可不精察也。

凡事討求格子﹐固是舍本求末﹐然心之良知怵惕必於入井﹐慚憤必於呼蹴﹐恭敬必於賓祭﹐𨿽屢變而不亂﹐至於凡事﹐莫不皆然。謂之有格子﹐可也。所謂有物有則者也。然變易無常。。。。。。謂之無定格子可也﹐所謂無方無體者也。

夫動靜有無﹐亦是良知變易之名。紛然而錯擾者﹐良知之動而有﹐然未嘗增也﹔凝然而專一者﹐良知之靜而無﹐然未嘗滅也。。。。。。。有見於動靜﹐則動時無靜﹐靜時無動﹐物則不通者也﹔有悟於良知﹐則常動常靜﹐而無動無靜﹐神妙萬物者也。。。。。。。

夫良知本自知愛﹐本自知敬﹐然必擴而充之﹐然後能火燃泉達。故自本體而言﹐平旦之好惡﹑小人之厭然﹐何嘗不渾成﹖自擴充而言﹐則堯之兢兢﹐舜之業業﹐何嘗無功夫﹖不用功夫﹐卽昏卽放﹐所謂渾成者安在﹖然離卻渾成則亦何從而用其功也﹖

答曾雙溪二

來教謂﹐嘗聞先師有云﹐不睹不聞是良知的本體﹐戒愼恐懼是致良知的功夫﹐學者常睹其所不睹﹐常聞其所不聞﹐始有著落。。。。。。。先師有云﹐本體要虛﹐功夫要實。。。。。。。近時同志有謂良知是虛﹐格物是實﹐虛實相生﹐天則乃見﹐似以良知﹑格物﹑天則分爲三事。。。。。。事當冗劇﹐亦容有照管未到處。。。。。。。由功夫不能常用﹐是以良知未得純一耳。﹑﹑﹝答﹞。。。。。。語𨿽未瑩﹐然其意本謂用格物致知功夫﹐則良知日精日瑩﹐似未嘗分爲三事。。。。。。。冗劇照管不到﹐只是不照管﹐未有照管不到者。

卷之六家書抄

四癸已八月朔日

凡事奇特不足貴﹐惟此心平實有恆爲難能也。

八甲午閏二月七日

王文正公有傲弟﹐不可馴。一日公歸自外﹐適其弟盡碎酒缸於庭﹐酒流滿地。公攝衣循無酒處徐步而入﹐竟不復言。韓忠獻公與歐曾諸公同在政府﹐每議事﹐二公至厲聲相攻﹐不可解。公一切不問﹐俟其气定﹐徐以一言可否之。二公皆伏﹐事無不濟。此最可爲處昆弟鄕族之道。若嘵嘵揭揭﹐辧己之是﹐折人之非﹐所謂以善服人﹐人未有能服者。。。。。。。宋景文公論治民云﹐吾與之生﹐故能爲吾死﹔吾與之樂﹐故能爲吾憂。吾常謂﹐禦僮僕﹑處鄕鄰莫不皆然。。。。。。。四鄰皆火﹐不及吾家﹐誠可堅爲善之志﹐睦宗卹鄰﹐亦不可後矣。

十一甲午十一月十二日

府縣及鄕士夫一切慶問之禮不可廢﹐此非以爲媚。府縣吾父母官也﹐鄕士夫吾斯文骨肉也﹐於此不用其情﹐惡乎用其情﹖但近世欲以此爲干求之資﹐故不事干求者﹐遂並其禮而廢之。夫我不加禮於人﹐往往不自覺﹔人不加禮於我﹐我心若之何哉﹖此彊恕而行之道。。。。。。﹑他人過失醜惡﹐一切不可形之於口﹐卽此便是天下歸仁气象。。。。。。。情愛貴厚﹐檢責貴薄。

十三乙未正月二十四日

聞家中與某頗有芥蒂﹐此大不可。凡有情於我者﹐當記善忘過﹐可以全交。或一言不合﹑一事不稱意﹐而遂相忤﹐此豈有忍有容之道﹖

十五乙未七月二十三日

民貧盜起﹐𨿽富足之家﹐其能獨利﹖吾家今歲租入﹐須消減時價糶之﹐以惠鄕族﹐貸者可輕其息。佛經以得遇貧乞爲幸﹐謂捨此無由種福田﹐亦善諭也。凡處人處事。。。。。。苟以富貴爲心﹐則全體先蔽。

十七乙未十月十六日

前書云云﹐此等事只隨時應酬﹐不必營營。無百年不死之人﹐無數世不貧之家。但據見在盡其有事﹐使後人有所賴而爲善耳。

十八丙申二月十七日

家業漸殷﹐須痛戒種種熱鬧﹐甘忍恬淡寂寞﹐非必彊爲於外﹐直從心體洗得恬淡滋味﹐乃能有常。不然﹐則自謂髙賢﹐猶不免爲俗人。古之稱聖人﹐必曰飯糗茹艸﹐若將絡身﹔必曰遁世不見知而不悔。得此滋味﹐則𨿽衣鼓琴﹐榮華顯盛﹐有之而不與﹐居之而不染﹐亦不失其爲恬淡寂寞者也。

卷之八記

集義堂記

義者性之徳﹐非自外也。心之良知之謂性﹐成性存存之謂徳。動不拂性﹐慊於其心之謂義。。。。。。。告子之徒離義言性﹐而曰性無善無不善也﹔離心言義﹐而曰義外也﹐非內也。曰彼長而我長之﹐非有長於我心﹐猶彼白而我白之﹐從其白於外也。。。。。。。蓋告子自以其道爲至﹐將以易天下﹐謂聖人無思無爲﹐寂然不動﹐老安少懷﹐物各付物者﹐亦若此耳。。。。。。。當是時﹐佛未入於中國。然其言眞性空寂﹐非善不善﹐諸相無性﹐緣生爲幻﹐不假修證﹐頓契眞如者﹐與告子實相表裏。故予嘗謂﹐中國之佛學﹐自告子旣萌之芽。。。。。。。蓋告子之學﹐究心性命﹐志於深造自得﹐非若耽耽於富貴爵祿﹑見利忘義﹑以性命爲無益者也。意見之蔽﹐卒叛儒歸佛﹐而其流之禍﹐儒者以爲烈於洪水猛獸﹐則道術小差﹐惡可以爲細故而莫之辧者﹗故學之不講﹐孔子以爲憂﹐況殉利棄義﹑謂性無益﹑謂身不能﹑謂不學無傷﹐禍將何所不至耶﹖

卷之九雜著

從叔格庵先生別言

致其良知﹐則無適而非學。不然﹐非周公孔孟之學也。。。。。。。良知以天地萬物爲一體﹐故見人之善﹐若得其所欲而愛護之也﹔人之不善﹐若疾痛在躬而撫摩之也。。。。。。。故滂者必視天下無物非我﹐無人不可入於善﹐然後爲致其良知。。。。。。。夫道者性也﹐人之良知也。率之而喜怒哀樂達﹐故曰達道。是故易知也﹐易人也。遠良知以爲道﹐則難。

贈徐遠卿

言政者﹐必曰才智﹐才智末也。致其良知﹐故民一身﹐天下一家。是故痛思摩﹐癢思搔﹐疾思藥﹐饑寒思衣食﹐勞思逸﹐憂思釋﹐樂思達﹐淫思節﹐田疇思易﹐垣墻思固﹐外侮寇攘思禦﹐是故才智罔不周。

答董兆時問

學者能依著見成良知﹐卽無過中失正﹐苟過中失正﹐卽是不曾依著見成良知。。。。。。。大杖則走﹐可以施於必欲殺子之父﹐而不必施於愛子之親﹔可以施於父盛怒之際﹐而不必施於親微怒之時。此等因應變化﹐良知自能知得。。。。。。。此心所謂非思而得﹐非勉而中﹐天理之自然者也。只是人不能一一依著耳。。。。。。。良知固能知古今事變﹐然非必知古今事變而後謂之良知。孔子曰或生而在之﹐生而在之者﹐非能生而知古今事變者也﹐生而無私意蔽其良知而已。夫生知者﹐以其生而無私意而不蔽其良知﹐則學知者﹐亦惟學去其私意以不蔽其良知而已﹐困知者亦惟困心困力﹐去其私意以不蔽其良知而已。。。。。。。夫學問思辧之功﹐求以不蔽其良知﹐則𨿽未純乎良知﹐然蔽漸去而知漸復矣。

徐任夫贈言

學莫大於主靜﹐非虛靜之謂也。無欲之謂眞靜﹐聲色臭味﹑富貴聲利種種世情不作於意﹐故其止也廓然無體﹐其出之也﹐根心生色﹐如艸木之暢茂﹐如機緘之發﹐不假造作﹐是謂動靜無心。

贈鐘生貴

獨知也者﹐良知也。愼之也者﹐毋自欺﹑求自慊以致乎其至者也。𨿽小人放僻邪侈﹐無所不至﹐其掩惡飾善﹐若無所容。良知之不可已者如此。故小人而能愼其獨知﹐則知至意誠﹐可以進於聖賢﹔君子不愼其獨知﹐則牿之反復﹐將不遠於禽獸。

樊存智明卿字說

良知人所固有﹐是故莫不好仁而惡賊﹐貴義而賤利﹐榮忠信而鄙詐佞﹐崇恭敬而恥傲惰﹐尙孝慈而羞狠戾。其見之行事﹐得其所好而所惡者不加其身﹐則其心泰然矣﹔失其所好而所惡者躬自蹈之﹐則其心歉然厭然矣。夫良知本明也﹐而至於躬蹈其所惡﹐欲蔽之耳。然未免於歉且厭者﹐則其明曷嘗遂息﹖。。。。。。然則﹐𨿽小人之良知﹐亦未嘗不存﹐惟有以蔽之而無以致其明﹐𨿽有存焉者寡矣。君子之良知﹐亦不能無蔽﹐惟有以明之而不受其蔽﹐𨿽有不存焉者寡矣。愼其獨知而罔有所欺﹔充其所惡而勿施於人﹔攺其所歉而求快於己﹐明之之功也。及其渣滓渾化而明著動變﹐我固有之﹐豈待於外哉﹖

聽鶴對

聽鶴先生過南野子講徳旣退﹐客有問者曰﹐王君何規規焉惟鶴之聽﹖。。。。。。南野子曰﹐客何王君之訝也﹖昔者孔子嘆逝川﹐子思子詠鳶魚﹐豈規規於川與魚﹖道匪外至﹐學貴神悟。感於所遇﹐會心焉耳矣。故觸目皆川﹐觸目皆鳶魚。然則﹐謂王君所聽無非鶴也﹐不可乎﹖。。。。。。心不可有也﹐而亦弗淪於無。。。。。。。知此﹐則知聽鶴之心。

王汝文贈言

事事致其良知而政理矣。當官之道﹐曰淸愼勤﹔理刑之要﹐曰中正﹑明達﹑果斷。凡人有不致其良知而能淸能愼能勤者乎﹖有致其良知而不中正﹑不明達﹑不果斷者乎﹖汝文往哉﹐其以學爲政﹐予且因政以觀子之學。

贈張徳卿守雅州

政與學有二乎哉﹖學也者﹐盡其親親仁民愛物之心者也﹐政也者﹐行其親親仁民愛物之事者也。未有無其心而有其事﹐亦未有不行其政而能盡其心者。

策﹝庚戍會試程文﹞

性貴盡也﹐非貴言也。其言之者﹐示人盡之之功也。言貴行也﹐不貴辧也﹐其辧之者﹐欲人行之無惑也。。。。。。。

夫一陰一陽之道﹐在天曰命﹐命之流行曰气﹐气之凝聚曰質﹐質之虛靈曰心﹐心之生理曰性﹐性之發動曰情﹐情之作止反復曰習﹐本末一原者也。性者習之體﹐習者性之用﹐性習而善惡分﹐習與性成而善惡不移﹑始同終異者也。故無不善者﹐性之常﹔習而後有不善﹐則逆其常者也。然爲善斯慊﹐不善斯不慊。蓋根諸心而不可欺者﹐未始易乎其常。孔子言性近習遠﹐以至於上智下愚﹐此本末終始之別也。孟子承之﹐謂善端爲固有﹐謂得之失之出於求捨﹐謂之倍蓰而無算﹐非才之罪﹐此明其順逆常變者也。。。。。。。楊朱無見於性之義﹐則取爲我以爲義﹐墨翟無見於性之仁﹐則兼愛以爲仁。子莫無見於性之中﹐則執一以爲中﹐告子之不動心﹑鄕願之徳﹑許衍之無爲﹐皆無見於性之本﹐故以其意見者爲學而思以易天下。。。。。。

孟子之論﹐所以距行﹑正人心者﹐其爲實用﹐眞足以比功禹周﹐非無益之空言也矣。後人又推所未備﹐將以輔行其說﹐乃以善歸性﹐不善歸气質﹐則信辧矣。然所之沖和偏勝也﹐質之剛柔明暗也﹐本天命之流行凝聚﹐繼善而成性者也。故曰性相近﹐言其成性小異而皆善也﹐有不善者﹐習之所成﹐非气質之本然﹐孟子所謂弗思弗求者也。故又不可不愼其所習。習於善﹐𨿽柔且暗﹐善也﹔習爲不善﹐𨿽剛且明﹐不善也。。。。。。。後世徒見自幼而惡者﹐疑非習成﹐而又不可以污性﹐則推之於性習之間﹐曰此气質也云爾。蓋徒知視聽言動之習﹐而未知不視聽言動之習也﹔知有心之習﹐而未知無心之習也。

居養之移气體﹐胎有教而子多才﹐此其漸習豈以心思耳目哉﹖知胎之教與居養之移﹑漸染之習﹐則自幼而惡者﹐皆成於習﹐而非天賦之一定﹐故無不可反而之善者。

。。。。。。若曰气質所成也﹐則言非禮義與自謂不能者﹐且諉於天之困﹐而堅其自暴自棄之心﹐又何教之立哉﹖

卷之二十一序

太宰龍湖張公之官南都

人之言曰﹐天下之患﹐莫大於民貧而爲以爲生﹐故治道莫先於富民。民富斯樂生而興善﹐圖永安而厭始禍。故可以親上敵愾﹐而不可以爲亂。言則似矣﹐而未探其本也。夫志定於上﹐斯風行於下。不疚其心﹐則無害於政。故好惡於人大矣﹐率性而無作﹐故循物而有恆。無作之政簡以肅﹐故民有餘力而無泰志﹐相勸於勤生節用之業﹔有恆之令舒以貞﹐故士忘畏忌而樂展布﹐恣行其奉法循理之志。如是而民富可幾矣。斯道也﹐𨿽聖人復起﹐莫之能易。

李子守思南贈言

昔韓子刺潮﹑柳子刺柳﹐皆不鄙夷其民﹐而約之於法制﹐道之以禮義﹐故能流惠澤而垂令名。

三峯鮑先生擢江西大參

人或謂某﹐先生蓋有深慮焉﹐曰江西生齒蕃而地產薄﹐丰歲猶仰邦以爲足。。。。。。夫政在養民﹐民不得其養﹐政之失也﹐能無慮慮乎﹖予聞而喜曰﹐先生憂民若此﹐吾邦之民可以無憂也已矣。聞之善制法者﹐不辟地而民阜﹔善作人者﹐不變法而政成﹔善興化者﹐不易吏而心革。人有天性﹐好徳畏法﹐其常也。惟愼其所以感之者。是故﹐帥以廉﹐則墨者畏﹔帥以仁﹐則暴者馴﹔帥以澹泊﹐則奢者儉﹔帥以正直﹐則媚者恥﹔帥以簡靜﹐則煩擾者息。故吏道淸而興釐之政可舉。政理賦節﹐民安其條﹐各竭力任職﹐樂其生計﹐供其貢賦﹐𨿽至愚冥﹐豈好爲姦欺﹐以冒法禁﹖必不然也。故曰﹐政有本﹐治有要﹐身修而百姓安矣。

送都諫羅君參政山東

富彊﹐國之所務。然阜民而取其餘﹐用之有節﹐斯國以民裕﹔用民而不問其不足﹐取之必盈﹐斯民以國病。此又務富彊者之所宜省也。

