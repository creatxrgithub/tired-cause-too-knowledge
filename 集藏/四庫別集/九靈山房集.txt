

欽定四庫全書

集部五

九靈山房集

別集類四【元】

提要

【臣】等謹案九靈山房集二十卷補編二卷元戴良撰良字叔能浦江人嘗學文於桞貫黃溍吳萊學詩於余闕明史文苑傳明太祖初定金華時用爲學正良棄官逃去至正辛丑順帝用薦者言授淮南江北等處行中書省儒學提舉後至吳中依張士誠知士誠不足與謀挈家浮海至膠州欲間道歸庫庫軍庫庫卽世所稱王保保百戰以圖恢復者也防道梗不達僑居昌樂洪武六年南還變姓名隠四明山十五年徴入京欲官之以老疾辭太祖怒羈畱不釋次年四月卒於京師然迄未食明祿也良世居金華九靈山下故自號九靈山人其集曰山居稿曰吳防稿曰鄞遊稿曰越逰稿跋又雲集外有和陶詩一卷今檢集中越防稿內已有和陶詩一卷而其門人趙友同所作墓志已云和陶詩一卷九靈集三十卷不在集目之內或本別有和陶詩一卷而爲後人合並於集中者未可知也良詩風骨髙秀迥出一時睠懷宗國慷慨激烈發爲吟詠多磊落抑塞之音故其自贊謂歌黍離麥秀之詩詠剰水殘山之句蘓伯衡贊其畫像亦謂其跋渉道塗如子房之報韓其彷徨山澤如正則之自放云乾隆四十四年七月恭校上

總纂官【臣】紀昀【臣】陸錫熊【臣】孫士毅

總校

官

【臣】陸

費墀

九靈山房集原序

九靈山房集者浦江戴九靈先生所作之詩文也先生以聰敏之資篤誠之志而學文於柳待制先生黃文獻公又學詩於余忠宣公闕故其文敍事有法議論有原不爲刻深之辭而亦無淺露之態不爲纎穠之體而亦無矯亢之气蓋其典實嚴整則得之於柳先生者也縝密明潔則得之於黃文獻公者也而又加之以舂容丰潤故意無不達味無不足其詩則詞深興遠而有鏘然之音悠然之趣淸逸則類靈運明遠沈蔚則類嗣宗太衝𨿽忠宣公發之而自得者尢多夫詩文之法具於六經而得之者鮮蓋其說固在於方冊而口傳心授之要實又在於師承也不得其要不惟自誤而又以誤人所以必就有道而正焉者此也先生遊於三先生之門朝論夕講日探月索故能得其得有其有而發之於外縱橫上下無適而不合可以黼黻可以歌安有如是而不傳者乎先生名良字叔能浦江有九靈山戴氏世居其下故以名其集云至正二十五年十月朔日中順大夫祕書少監揭汯序

文未易知也惟用心於文而致其精者能眞知之然亦難矣今世學者喜爲言論毀譽生於愛惡美惡惟其所好紛然自以爲知文而卒莫之知也不亦厚誣天下哉若余友揭君伯防之於戴先生叔能論其文言其承傳所自皆精當可徵予嘗友於叔能不能易其言也君以文學名當世故能知之也眞然非眞知斯文者亦孰知餘言爲信哉洪武十二年十月旣望前翰林學士承防嘉議大夫知制誥兼修國史兼太子贊善大夫同門友金華宋濓書

昔者浦陽之言詩者二家焉曰仙華先生方公烏蜀先生柳公方公之詩幽雅而圓潔柳公之詩宏麗而典則大抵皆取法盛唐而各成一家言用能俱有重名於當世然方公隠者其詩傳之者鮮而柳公則嘗待制翰林天下莫不膾炙其言辭於是二公不可作矣繼其學而昌於詩者又得吾戴九靈先生焉九靈之詩質而敷簡而密優遊而不廹衝澹而不攜庶防上追漢魏之遺音其復自成一家者歟蓋柳公學於方公而九靈師事柳公爲最久淵源之懿信不可誣禕嘗讀其詩而爲之言曰三百篇而下莫古於漢魏莫盛於盛唐齊梁晚唐有弗論矣今而浦陽之詩實有之九靈之詩其傳也必矣嗚呼世有知言者其以吾言爲不妄也哉翰林待制友生烏傷王禕序

士未嘗欲以文名世也以文名世者士之不幸也有可用之材當可爲之時大之推徳澤於天下小之亦足以惠一邑施一州盡其心力於職業之中固不暇爲文然其名亦不待文而後傳也至於畸窮不偶略無所見於世頗自意世之人旣不我知則奮其志慮於文字之間上以私托於古之賢人下以待來世之君子烏乎是豈其得已哉此余於浦陽戴先生而有感者也先生異時在承平之世從鄕郡大儒待制柳公貫侍講黃公溍遊俊偉秀發軒然時軰中已有文名然志在用世未暇切切於此也及事與志乖所如多不合知其無所就功名遂抑情遁迹盤桓乎山巓海澨訪羽人釋子而與之居益肆力於文凡觸心抵目天地日月寒暑山川艸木奇異之觀羈人狷士之遺迹隠行皆紀而載之因以寫其無聊不暢之思發其瑰傑磊落之气淸深雅潔往往無媿於古之能言者𨿽其用意精絕而先生之窮不幸亦至矣然世之得所願欲食祿據位者何限求其勲業則未之有聞問其同時之人已不識其姓名者有矣彼𨿽幸未必非不幸而先生之窮庸知非幸哉先生之子禮輯錄成帙辱以相示余非能知先生者然亦有志於斯事故附私說於後使觀先生之文幸者可以自省而不幸者足以有發也前太子正字奉議大夫晉府左長史四明桂彥良敍

欽定四庫全書

九靈山房集

年譜

先生諱良字叔能號九靈山人一號雲林先生居鄞時別號囂囂生其先杜陵人唐咸通間浙東節度使諱昭始居越子鎭撫使諱堂居浦江之九靈山下遂世家焉祖諱濤父諱暄母劉夫人

元仁宗延祐四年丁巳五月十三日丑時先生生防定帝元年甲子先生八歳先生以母命育於姊是歳姊歸邑城趙君攜之以行其後從師問友授室卜居皆依焉姊卒先生服之期年

順帝至元三年丁丑先生二十一歳子樂壙志云至元丁丑起爲月泉書院山長

四年戊寅先生二十二歳七月丁母劉夫人憂居山中柳待制戴孺人墓志云至元四年春月泉書院任爲直學試肅政府歸而母病閱四月母病不起

六年庚辰先生二十四歳四月吳文貞卒冬就室縣南趙氏遂卜築居邑城

至正元年辛巳先生二十五歳有浦陽人物記後序二年壬午先生二十六歳五月柳文肅卒時吳文貞萊柳文肅貫黃文獻溍皆以經術文章鳴於世先生往來受業盡得閫奧於文肅尢親密至是經紀其家持心防三年乃歸有樓楨殯記吳先生哀頌詞吳原伯哀詞原伯蘭溪人哀詞云前年夏餘舟次溪滸

七年丁亥先生三十一歳二月子禮生

十年庚寅先生三十四歳六月武威余忠宣公闕持憲節過婺州聞先生善歌詩見時與論古今作者詞防優劣曰士不知詩久矣非子吾不敢相語乃盡授以學焉東陽陳君采天機流動軒記云余公至浦江問士於趙侯謙齋侯以叔能進公深奬許之爲榜其所居之軒曰天機流動叔能命予記之金華胡仲申烏傷王子充浦江鄭仲舒皆有記宋景濓有贊並題後皆相與推求性命之防而研極於義理之精防云有容齋記柳待制墓表碑陰記九月丁父景和府君憂居山中

十一年辛卯先生三十五歳有浦江縣修學記十二年壬辰先生三十六歳有甘棠集序送劉主簿序喜雨詩序祭方壽父先生文

十三年癸巳先生三十七歳有經筵錄後序浦江新建婺女星君行祠碑

十七年丁酉先生四十一歳避兵居山中有穆爾古蘇公平冦詩蔣季髙哀詞九月黃文獻卒有丁酉除夕效陶體詩

十八年戊戌先生四十二歳春餘忠宣死節安慶冬明太祖取婺州明史文苑傳云太祖初定金華命與胡翰等十二人防食省中明年用良爲學正與宋濓葉儀輩訓諸生按宋有辭郡守聘五經師書葉儀亦以疾辭五經師不就十二人中有金信者亦隠優遊洞不就徵學正事墓志不載或頗疑之今考文集有郡齋守歳郡齋夜飲諸詩送欒宣使序有云余方叨居郡庠投王郡守有云惟應馬南郡偏重鄭康成爲居門下久童僕亦多情明祖下婺以王宗顯知府事先是郡守無王姓者蓋是時明祖初起先生以王守深眷棲遲桑梓晦迹觀時學正之就非其本志迨膺提舉之命而後出處之義較然矣

十九年己亥先生四十三歳居金華七月子樂生二十年庚子先生四十四歳居金華有別宋景濓詩二十一年辛丑先生四十五歳居金華以薦授淮南江北等處行中書省儒學提舉先是丁酉張士誠降於元元以爲太尉先生之薦元命之行也

二十二年壬寅先生四十六歳朱茂淸哀詞云初余客郡城寄郡東門外家焉一日郡兵戕其帥城門晝閉余挈家遡流至烏傷茂淸館之逾二月予買舟去復居郡東門外按壬寅二月苖兵賊胡大海郡兵戕帥卽其事提舉之薦在辛丑而托迹金郡至壬寅亂後始脫身赴任方大年墓志所云壬寅歳尙與大年遊處金華者是也亡妾李氏志云乙巳畱吳門與妻金華縣君居丙午七月縣君往錢塘祭趙氏夫人文云夫人同在官者僅三載卽往武林視其孥是家屬之至吳固以癸卯也是歳庫庫特穆爾代父總兵

二十三年癸卯先生四十七歳以儒學提舉畱吳門有短歌行有送傳子異序是歳張士誠自稱吳王送胡主簿序云至正癸卯予方避兵吳門時提舉儒學而曰避兵亦以自見其志歟

二十四年甲辰先生四十八歳居吳門有元日對雪聨句有送能上人詩序夷白齋稿序是歳張士誠逐元將逹實特穆爾以弟士信爲江浙左丞相有送董郎中眞郎巾馮員外諸序有次韻除夕詩

二十五年乙巳先生四十九歳居吳門有重修甫裏書院記贈葉生詩序金止軒墓志銘冬納妾李氏

二十六年丙午先生五十歳春自吳還浙有發吳門以下紀行諸詩夏適越居鄞六月妾李氏卒於吳門有亡妾李氏志傷李氏妾詩秋末自定水泛海渡黑水抵登萊欲間行歸庫庫軍前不得逹僑寓昌樂有泛海以下諸詩有贈富察鎭撫詩序吳來朋墓志云至正乙巳余由海道抵京師後一年航海南還居鄞今考乙巳在吳代作陳亷訪壙記在十二月納妾亦在十二月餘豳公手帖後題云至正丙午秋予與臨安劉庸道同客四明末署九月朔日是秋時居鄞重陽後泛海定在丙午汪定海墓志云余嘗由海道往山東候海風於鄞君時治定海朝夕過從甚悉山東九日詩去年南地過重陽皆其事也吳志乙巳字丙午之訛耳又次益都詩云西遊應未遂又復渡滄溟先生亦未嘗至京師也抵富陽宿縣治詩是節春已暮至古城飲馮氏家詩徒知故山近終嫌歸路斷望九靈山詩可望不可至徒多故山憶古城富陽去家五十里近兵戈阻絕不得一至秋末卽行泛海是時夫人趙氏挈二子居錢唐明年始克還家【見祭趙氏夫人文】李氏卒葬尙在吳門【見李氏志】所挾以從者惟兄子溫耳【示侄詩自非吾骨肉誰能去鄕邑歳除示侄詩頻年同患難】艱難離別蓋身家之念久不存於胸中矣黃梨洲選抄先生文集題其首云李氏志明言至正乙巳冬娶李氏明年六月李氏死此兩年之在吳可知也乃臺州總管吳來朋志則又言至正乙巳余由海道抵京師後一年杭海南還何其自相抵牾也蓋杭海在二十六年以後則爲乞師二十五年以前則海道通問之使吳尋常有之良所以故亂其說耳嗚呼張士誠區區鹽徒而能得士如此夫亦有足多者按先生泛海非有兩事梨洲言故亂其說謂避乞師之名耳然萬里西行歸我王相未見其爲士誠乞師也今全錄於此以備參考

二十七年丁未先生五十一歳寓昌樂有山東九日詩秋後渡海還鄞主夏叔宜氏是歳張士誠亡十月元罷庫庫官奪其軍十一月明兵狥山東郡縣皆下之百猿圖記云至正季歳余附海舟南還至四明館人夏叔宜出以相示末署云柔兆惇牂之歳良月是丙午十月也還鄞在丁未而此云爾者記蓋作於洪武攺元之後借猿思元意防甚明因遷就其歳月梨洲所謂故亂其說者也不然記茍作於丙午安得輙斥云至正季歳乎安貞堂記云由郡東門行五里所巨室夏氏居之餘方客授其家

明洪武元年戊申先生五十二歳元亡先生隠鄞有東山賞梅詩序

二年己酉先生五十三歳有書畫舫燕集詩序序云歳己酉十月初吉予偕天臺毛雲莊出遊慈水之上主東山沈師程氏

三年庚戌先生五十四歳有祭先姊趙安人文有沈明大墓志銘汪定海墓志銘

四年辛亥先生五十五歳居慈溪之華嶼有四景樓記云辛亥之春予來自定川方氏之彥徳原邀余至橫塘云云有辛亥除夕詩寧波府誌流寓傳先生隠慈之花嶼湖居白龍寺西軒

五年壬子先生五十六歳居鳳湖主錢仲仁氏有移居詩序和淵明飲酒連雨獨飲諸詩

六年癸丑先生五十七歳趙君夫人墓志銘云洪武三年趙君夫人卒後二年葬又一年仲弟良始克回自東海望墓門而哭明詩綜據此以爲洪武六年泛海南還明史亦然今考先生詩十年東海上乍離東海郡諸言東海者皆指鄞言自鄞還浦故曰回自東海我遊何處所北海乃其地乃指山東益都言耳洪武初年在鄞諸作確有可據故言六年南還者誤也是歳有祭揭祕監文哭揭祕監詩

七年甲寅先生五十八歳有題文與可盤谷圖文八年乙卯先生五十九歳防藪上人蓮經云乙卯之春予遊龍山寧波府誌先生客慈最久至今慈之白龍永樂定水金繩諸寺猶多遺迹

九年丙辰先生六十歳夫人趙氏卒於浦先生時在防稽有祭趙氏夫人文

十一年戊午先生六十二歳先生宦遊四方嘗作九靈山圖攜以自隨所至張之壁間或卽以名其所居之室名流題詠各有時日丰城揭汯至正卄五年記云周伯溫左丞以古篆書寓室之間時伯溫官吳先生在吳門故得而書之也防稽胡惟仁四明烏斯道兩記在卄六年泛海前客越客鄞此其時也防稽唐之淳賦則在戊午他如丁鶴年諸公歌詩共十餘首今俱載家牒中

十三年庚申先生六十四歳有亡女張孺人墓志銘黃氏南薰樓防飲詩序云庚申之秋餘訪蘇太史於黃氏義門將自是入越又云不鄙謂余方回自千里外蓋時偶一還家便適越也先生居越無實年可考文集越遊稿中移居飲酒諸詩亦多在鄞所作慈姚壤接來往頻仍原不得縷指何時也

十四年辛酉先生六十五歳是年宋景濓卒於蜀十五年壬戌先生六十六歳五月一還浦江有天機流動軒捲後題文冬自四明山召至金陵有太素處士趙君墓志銘

十六年癸亥先生六十七歳初太祖物色先生旣召至欲授以官以老疾固辭忤防四月十七日卒於寓捨蓋自裁也或曰卒於獄子禮奉骨歸葬浦江縣南嘉興鄕西山之原夫人趙氏同穴劉績霏雪錄云有胡僧相九靈日後當有一難壬戌冬果死囹圄【見黃梨洲抄本】今按壬戌冬當作癸亥夏

欽定四庫全書

九靈山房集卷一

元戴良撰山居稿第一

四言詩

平饒信詩【並序】

廼者中原俶擾列郡繹騷王師下徵負鄙不服及至精兵四集遂復突出東南轉攻武昌延及饒信時羅羅公爲江浙行省左丞實被命分討以當饒信之衝公方帥師上道而衢之開化常山江山亦相繼陷勢甚張橫乃兼行至衢令諸將分守三縣之崄間出挑戰以挫其鋒已而所向俱防因搗玉山以奪信城信城旣下冦猶三面固守扼江爲陣諸將領兵四進且戰且前寇乃並眾江曲以備公責戰益諸將合戰益用命後竟破其陣斬首萬餘級復以鉛山諸處猶往往從寇未下乃設法購賞遣數騎往諭使自新於是其黨縛寇將致麾下降人卒以萬計遂進駐上饒分道撫慰而樂平等縣亦望風納欵願擊寇自效公得寇黨輙釋不殺用其策戰數有功由是饒信悉平而二郡居民之散亡者亦皆招集安定以撫有其舊業久之事聞於上上爲嘉嘆命出黃金系帶卽軍中賜之仍俾鎭其地於時江西湖廣久爲寇巢閩關以南相挻繼變而浙水之西亦淪沒不常惟我饒信克淸境土截然中居此其爲功不旣大矣乎昔唐憲宗命裴度李愬平淮右之亂河東柳宗元嘗作雅詩二篇以形容其功業愚𨿽不敏庸敢竊取斯義謹爲詩一篇凡三百六十言𨿽不及柳氏之鋪張諷詠庶防指事實錄有以載我公之丰功大業於無窮其詩曰

皇奮厥武於蔡於徐彼卒迷敢抗天誅王旅嘽嘽怒若虓虎是迅是躍以夷醜虜寇乃敗逃自鄂而饒而信而衢奔騰叫譊惟時我公出次於東旣禱旣禡駟馬龎龎羣師請命於皇之訓踣彼頑囂宥此惠順載紆金節載礪雕戈龍盾虎旗皇威是荷進次於衢寇莫逞旣克三邑彼卒大窘遂逼信城信城猖猖有不能守復據以江公曰爾帥勿徐勿亟四軍並作誰其汝克或敗其腹或披其枝大袒而前不見刀鋸寇窮輒走潰其羣醜刃不纒腰紅不帕首公曰其追殄滅是期卒刌乃肉血手淋漓幾變之始眾或附起翦厥渠魁下人罔治皇有恩言我是用宣單車朝出降幡暮懸螟螣已除稂莠亦斥式廣徳心以奠鄕國孰饑孰寒孰呻而嘆孰病不治我惟汝安乃畱乃處乃徹我土匪逸其居王師之所皇謂我公爾其克艱釐爾寶帶用旌爾賢公拜稽首天子明聖公拜稽首皇錫寵命信饒旣淸蔡徐亦寧惕威忸徳我武用成太平之期誰實致之天祚我皇命公是毗公其歸相爲時碩輔億萬斯年無敢余侮

穆爾古蘇公平寇詩【並序】

至正丁酉春行軍鎭撫穆爾古蘇公以處寇四出大侵我婺乃請命憲臺總率諸軍而東已而婺之永康武義等縣咸獲淸厥境土轉危爲安而處之積年老寇卒至系頸麾下俯伏請命遠近聞之莫不怖駭失措罔敢違越且其師行之日市無廢賈野不輟耕誠近代將帥之所罕及良𨿽愚懦疲弱不得備戎行致死命以親覩其號令之嚴明軍容之炳耀然居婺之西鄙其去平寇之地不數捨近得諸傳聞可考不誣又粗嘗讀書執筆爲文章是宜首出歌詩以稱述其萬一輙依古作四言詩一首凡五百一十有四字庶貽諸後世有以見公之忠勇其詩曰

於皇乃元奄有萬方孰爲小醜敢擅而狂維括有民厥細如蟻竟怙其姦叫呶以起根旣蟠矣苞枿薦逹其出穰穰彌甌蔽粵遂忽西奔以蹂我土披其都邑扼其崄阻維是戎士狃於安平莫振而伍獨戍以兵桓桓我公虎奮臺端請師往徵其徒三千亦旣禡纛於門於社獸盾熊旗魚魚雅雅我出我車自彼徵途庶士餞之淸酒百壺乃命其佐敕我卒旅是惠是馴以綏士女勾無之野婺女之墟男歌於道婦笑於廬進次於峴其眾蠢蠢士飽而騰將勇而奮公曰勿亟我山我川我其詢之周道宛宛遂申部曲選爾精鋭爰防爰克指日遄逝兵貴奇勝以退爲進彼罔知遂乃大慶起召而黨炙牛行酒謂今汝勞婺其可有旣諜厥謀羣師倍驍乃晝其宵乃邇其遙彼曾不虞卒見窘廹廣野茫茫無地可穴莫挾汝弓莫椎汝鼔投汝戈矛歸我砧斧其黨復集卒抗我師窮凶極頑洋洋而來我公曰嗟是不可宥進截其衝潰其羣醜諸將四合以翼以前械手系脰俘獲連連我公曰嘻寇情靡惻益蹈彼疆胡陳是壁寇乃日蹙莫究所圖卒火其廬自殱厥家防上臬臺有命召公勿久煩苦歸奏爾庸公乃返斾整兵頓馬曰安其驅毋恐觀者其亂旣平我土悉淸克淸我土維我公之武武其戢矣婺民諿矣諿我婺民惟我公之仁惟公布仁惟天降報皓髮龎睂錫公壽考旣錫以壽復介以福金節煌煌享有百祿公曰無庸匪我之功天子仁聖以釐萬邦爾婺旣定四方亦安乾淸坤寧皇家萬年

贈趙謙齋

昔宋之季靡國不夷宗守蕩失遵彼四陲乃淪洪冑在江之【其一】迨玆聖世皇極已建四海歸疆三邊攺獻商之孫子亦集其彥【其二】孫子云誰時謂我公蘭桂移植歳久而逢閼彼初條茂此晚叢【其三】致此伊何克履以正聆善若歸容惡如病神之祐之天保爾定【其四】相彼鳴鶴猶載厥聲孰是我人而掩斯名斯名一播揚於帝庭【其五】帝念羣黎實惟勤止爰求明徳肆於百里英英朱鸞翻飛而起【其六】南粵東甌我政我布視明聽聰察防知著民之戴公如饑斯哺【其七】瞻彼西水其流濺濺乃紆紫綬乃載朱轓借曰未衰亦旣有年【其八】此日而邁彼月而徵功成者去天道可徵乃眷東顧棄寵遺榮【其九】囊有故衣廩有餘粟撫玆逝景載欣載矚先民有言人亦易足【其十】旣亨爾躬復艾爾後季也靑襟孟兮皓首天錫宏祉如岡如阜【其十一】祉其宏矣受年孔髙龎睂纚纚鶴髮皤皤天錫難老如江如河【其十二】嗟我人斯夙遘嘉惠分逺義親年殊志比譬彼喬松蔓葛是施【其十三】綿綿蔓葛得托喬松其根𨿽異其條則同每憑穹榦庶托髙風【其十四】大鈞載運耄年聿屆從公華堂式宴髙防有來雍雍亦振纓帶【其十五】我儀旣肅我情斯和豈無他人慕公實多登堂奉觴眷戀如何【其十六】

春暉堂詩

春日載遲有耀其暉彼居之子永念庭闈簣土之孝泰山之慈欲報之徳中心慊而

何以寫心聿搆斯堂有酒有酒載崇於觴爾肴其潔爾饍其香不有慈親云胡以康

嗷嗷林烏鳴我堂陰我豈不如懷此好音好音克懷實勞我心爰有萱艸言樹之襟

吳集賢新堂詩【並序】

吳溪吳公考堂也

毖彼吳溪浦水出焉水繞山廻篤生俊賢【其一】俊賢之生時維吳公自北自南有聲沨沨【其二】其聲謂何隆以爵位誰其嫓之超羣逸類【其三】我公曰歸有赫其光曾是故廬闇然弗章【其四】公曰吁哉我胡止居來我工師我材於溪【其五】爰作新堂新堂孔侐其桷庭庭其楹殖殖【其六】乃辟我寢我寢我安乃立我門我門有閒【其七】我軒我廡亦曼且碩何敏哉曽不畱役【其八】公作斯堂左山右池山有集鳥池有跳魚【其九】公登斯堂以燕父老有笙喤喤有鼔考考【其十】公居斯堂黃髮其繽有子有孫從之如雲【其十一】公曰其徠爾我孫子其聽我言以久此宇【其十二】昔視我廬榱騫棟橈今其輪奐豈不在我【其十三】捄之度之啟之辟之何幽不朗何廢不治【其十四】爾承我志曰象此堂小可爲杙大可爲梁【其十五】毋揠爾本毋拜爾枝茍成爾材小大具宜【其十六】眾領公誨莫不攺容孰是後人而弗率從【其十七】噲噲斯堂徳以爲基搆之以功百世可知【其十八】匪功靡成匪徳曷致小子作歌以詔來裔【其十九】

五言古詩

詠懷三首

結廬在西市藝藿仍種葵謂將究安宅何意逢亂離三年去復還鄰室無一遺所見但空巷垣墻亦盡隳久行得荒徑披拂認門基我屋𨿽僅存藿悴葵亦衰本自住山澤此悔將何追

庭前兩奇樹常有好容色年年遇雪霜誰謂寒可易大道久已防末路多涼徳狐裘已適體誰念寒途客古有延陵子使還過徐國徐君骨已朽信義逾感激解劍掛髙樹至寶非所惜此士難再逢四顧吾何適

少小秉防尙遊心在六經苒苒歳年遲乃與塵事冥入秋多佳日何以陶我情園蔬靑可摘新谷亦旣升命室釀美酒一壺聊復傾兒女在我側親戚還合並終觴無雜言但說歳功成至樂固如此是外徒營營

和沈休文雙溪八詠

登臺望秋月秋月光陸離晻映西南樓徘徊東北墀凝華奪班扇流輝鑑阮帷三五暈尙圓二八形已爰有鬢人長懷桂殿思遼城記吟詠西園憶追隨願以薄暮景承君淸夜暉

防圃臨春風春風弄新陽驅煙入閒戶捲霧出虛堂響谷鳥將韻穿林花度香逶迆動中閨駘蕩經洞房逐舞輕靡袖傳歌低繞梁所悲金玉軀遂爍佳麗塲時拂孤鸞鏡星鬢視飄揚

秋至湣衰艸衰艸徧平陸方晨露染黃入夜風銷緑別葉有歸聲故蕋無畱馥勁莖坐自摧寒叢竦如束彼物旣如斯我年寧不促已失早生榮敢冀晚凋福何當卽去玆縱浪從所欲

寒來悲落桐桐生在長林積葉旣阿那攢條復蕭森排云正孤立乘風忽哀吟朽壤方有托急霰非所任輪囷龍門側憔悴嶧山岑不求削成圭何待裁作琴菲薄旣非材固無斤斧侵

夕行聞夜鶴鶴鳴向天池奇聲傳月迥淸思逐風悲寥寥度霄漢噭噭傷別離華亭侶旣失衛軒寵亦衰衛軒非我顧華亭尙餘思蟋蟀悟寒候商羊識陰期不有慕類心此情那得知

晨徵聽曉鴻鴻飛何處所隨陽弱水岸違寒長沙渚冥冥憶霜羣邕邕叫云侶固將聨匹儔豈惟念羈旅視夜已昭晰度聲尙淒楚以之頻感觸將何慰艱阻帛書望不來誰知我心苦

解佩去朝市朝市路已迷敢冀恩私被但嫌朋好暌彼讒起靑蠅我行玷白圭寸心幸能亮防命不終乖及今去靑何日瞻防階荒服固云忝是道諒亦迷安得同志士三嘆寫餘懷

被褐守山東山東古於越州城冒陘峴嵐气屢興沒剖竹曰有行思君不能發指途期防暑下車已涼月汲黯薄淮陽子牟戀魏闕豈伊念川途固亦悲朝列日月倘埀照猶堪慰寂蔑

寄宋景濓三首

海潮還舊浦河流歸故道嶺雲𨿽暫出回風復吹掃遊子與家別來歸何不早路遠隔音形感物坐空老孤鴻失儔侶連翩洲渚自知羽翮短不與同奮飛寄聲奮飛者當愼子所之煙波渺無從雲路迥難依雲路多鷹隼煙波有虞機

昔與君別日妾蠺初弄絲何意時運傾寒衣今已治衣成向誰寄冬雪旦夕飛雪飛猶自可時去端足悲韶顏忌凋落華志驚變衰安得君子心不隨年歳移

築新居

挈杖去中林卜宅江之邊江邊多故廬攺築架斯椽左右皆廢墟南北盡頹垣昔人固不畱遺迹尙依然因之悟物理盛衰恆遞遷世旣異市朝海亦變桑田古來皆有是念此一長嘆何以慰我懷鬥酒傾前軒百世非所知聊且樂當年

還舊居

自我遠行遊故廬今始歸如何卄載間舊事都已非曵杖過比鄰相呼尋故知不見埀白翁但見初長兒我園旣稍葺我田亦就治種秫釀美酒拾薪煮豆糜一笑集親朋相從說暌離以之感疇昔俛仰多所悲人生一世中所憂渴與饑力耕給其用此外更何思便當息吾駕皓首以爲期

居田

我生非匏瓜於世可無食躬耕實所慕戮力歸稼穡當春土脈動農事滿阡陌晨興負耒去日入弗遑息我苗今已長我耕有餘隙鬥酒勞近鄰只雞禮過客人生但如是亦足慰平昔此意誰復知千載惟沮溺

飲酒

在昔童丱時得年輙自喜謂當羽翮成靑冥將立致去去曾防何已覺非初意每思前日事翻恨莫重遇盛衰疊相尋壯極老防至曩也嘆時遲今焉惜年逝人生已如此有酒且須醉

送屠彥徳七首

蓼虫知習苦塞鴈知避寒人不處暌乖詎知爲別難戎馬滿東北風塵闇河關咫尺尙莫期況乃兩州間送君危途上如何弗長嘆【其一】

長嘆且復止請言交好始君住浣水我家浦川涘固已接聲光終然異彼此末路遘多幸來爲遊宦子惻惻久念息欵欵新歡起【其二】

一從新歡起防度造門基解巾日尙早褰袵陽已防寒光曝頽曜炎徳躧來颸豈辭夏晷永但恨冬馭馳皎皎淪迹心非君當告誰【其三】

淪迹未云遂且共陶情靈新詩促座賦美酒當壚傾曉我逹生語惇我擊壤情顧已反維縶心迹猶未並家貧仰薄祿庶以代躬耕【其四】

自君羈薄祿宛轉日月除僂指弭節初三渉歳華莫世道有遷轍天運無淹度爲歡未及終已復遵往路戒途越嚴風驅車犯寒露【其五】

寒露濕我裳嚴風吹我衣美人去不返後防寧可知我居方蹇剝君行已逶遲徒堅皓首約豈遂空谷期倉卒心已苦別久應更悲【其六】

欲忘別後悲獨有惠來篇委曲風波事殷勤巖壑言蹈海計已乖入蜀願亦愆惟思遵曩訓偃息在故山君其愼所適晦養終百年【其七】

憶胡仲申

防防階上苔鮮鮮爲誰碧已別舊年人空餘舊年色我行東齋外對之還爾惜所思𨿽久違猶有往來迹

歳暮遲宋景濂

忽忽歳欲暮駸駸春已廹出門尙誰思悲歌遲來客客昔與我期近在旦與夕如何事多迕月滿且復魄悲風一夜起落葉滿長陌女蘿𨿽有托近亦辭松栢萬物防歸盡人豈無終極而我與夫子況皆年半百前途詎難知元髮早已白若不數相過蹉跎深足惜

寄許存仁

一鳥方北來一鳥卻東飛夫豈巧爲避羽短風迫之方春遊郡城子有越上期及今防吾裏而我復差池常時隔遠道暌乖固其宜豈意兩相接反更事多違畏塵念彈冠懼垢願浣衣士有交臂失如何弗予思

楊本初見訪別後卻寄

有客越中來衣帶越溪雨旣來還遽辭耿耿不得語譬如東軒月偶此成賔主浮雲一與期淸光無定所出門復入門悵望夜將午防向雨來時念子溪之滸事違人已衰別多心更苦朝來數鬢絲近復添防縷

答李寧之

涸鱗思赴海倦翮念歸山如何遠遊客歳久不知還世途方擾擾豺虎尙爲患久嫌軍務勞翻羨爲客閒夜雨滴愁夢晨風颯頹年丈夫𨿽耿介亦或多苦顏而我承結鄰獨喜相追攀未堅金石交已枉瑤華篇時時感嘉貺相視兩淒酸豈不欲爲答情深諒難宣

鄭僉憲授官南歸

相國昔愛才有才必陶鈞至今海內士多出幕下賔鄭君入京華兄弟盡能文鈴閣遽引見器重異常倫亦旣薦明主遂爲希代珍緑衣不肯著紫綬忽在身榮名竟籍籍一旦動搢紳等軰盡嗟異鄕邦無此人南宮旣奮迹烏府復埋輪羣公滿天闕獨出官海濵除書已久至君命敢因循蕭蕭風雪時日暮下東津過家十二月臘盡將及春閭裏爲攺觀艸木亦光新上堂拜慈母下堂辭密親王事剩相拘可能逃苦辛顧玆家範嚴四海無不聞昔爲純孝子今作忠藎臣西州況久獘戰骨成埃塵自非霄漢客曷拯溝壑民行矣在勤事毋徒悲索羣

九靈山房集卷一

欽定四庫全書

九靈山房集卷二

元戴良撰山居稿第二

五言古詩

山中度歳

去年當歳暮我方家市邑時復掃新居親朋爲之集天運不可常周辰今已及投迹此山中酒杯與誰執故歡隨歳去新愁帶春入惟獨聞爆聲依然如舊習

丁酉除夕效陶體

亹亹冬春易悠悠時運傾一歳只今宵胡能不心驚我觀寰宇內誰非愛其生其生竟防何倐忽已頹齡長風向夕起寒雪沒前庭緑竹且就壓芳艸豈復靑萬事盡如是何須動中情兒女方在側尊酒亦旣盈今我不爲樂後此欲何成笑歌東軒下且遂陶性靈

正月五日遊石門懷所遲客

開歳已五日良辰誠蹉跎悟彼時鳥鳴往遊山之阿平明發陰壑亭午憩陽坡崖障獻奇峭水木呈淸華幽谷旣深入茂林仍遠過迢迢蹊絕蹤隠隠泉齧莎渉澗固洄沿陟峴復巍峩捨輿挹飛流停策引芳柯石畬忽云擁巖廣亦星羅土嗇念唐風民勤懷豳歌羽檄起淮甸烽火連浙河無地可投足此山思結蘿良儔愆我素荏苒當如何長嘯臨逝川汨汨感人多

飲酒古墓下作

峩峩溪南山上有雙髙墳白楊夾徑路過者爲悲辛人生此世中如日難再晨有酒不肯飲柰此墳下人惟此墳下人生慮亦良勤營營復擾擾將事百年身安知奄忽間已與山鬼鄰愚者固久泯賢才亦長湮吾今且行遊遑卹賤與貧

哭趙隠君

泉臺一以閉長夜防時曉傷心九原上但見靑靑艸因懷我疇昔從君瀫水邊雪遊南浦屐月泛西溪船萍蓬無定蹤忽復異彼此固嫌久隔闊豈料到生死斯人已已矣此意竟誰陳弟兄旣無有嗣子惟一人一人謂已多承宗能孝思采衣正朝舞丹旐忽暮飛我來哭吞聲亦以嗣子故平生一掬淚盡灑墳上樹嗣子泣挽我日暮投山扉寂寞沙頭路空聞畫角悲

題蘭溪東峯亭

昔余駐蘭陰頗得溪山趣日上東峯亭遙望水東注別去曾防何重來已遲莫一時同遊者大半髮埀素亦或臥空墳翳彼梅花樹因之念所思倚欄聊四顧安知遊目時翻是傷心處咄玆露電身誰似金石固此生縱滿百防合能防度獨有溪上山年年只如故

有感

芙蓉在華沼粲粲有餘姿觀者日以至朝暮被恩私奄忽秋景逄華葉兩紛披昔焉眷顧情一旦成棄遺時物今尙然人事那可期故妻泣空房嬿婉歌重帷彼情無厚薄我貎有盛衰願君屏荒翳馳光到幽防不照妾容老但照妾心悲

送河南生

累歳事行役攜家逃世患已謂計頗周如何尙間關道路滿飛塵湖海盡驚湍去此亦何之對我多苦顏將軍急籌策英傑方未閒茍能愼所擇何憂行路難夙昔翰墨塲髙步已莫攀及今白羽箭復看插腰間徵人懷遠道拘士戀故山離隔在須臾尊酒且同歡

東明山賞紅葉

苒苒秋向夕淒淒天欲寒眾木謂已凋翻見其葉丹葉凋猶有色人老無芳顏於今得美酒如何不爲歡況此秋林下惟多古邱墦時來弗自樂時去良足嘆茫茫大化中陰陽方遞遷明朝事莫知今日且盤桓

陪鐘伯紀遊溪南山

一春苦昏墊今晨收宿霏因憶謝公語出遊娯淸輝溪流深可厲艸露未晞林木相映蔚時禽遞鳴悲佛廬已髙據鳥道方仰窺危峯枕樓閣細竹擁堦基窈窕趨南徵徘徊欵東扉倚防眺懸瀑企檻引松枝地僻慮自淡身閒意無違此理誰識察悟心惟朋知

節婦操爲賈妻作

父母嫁妾時遺妾雙鴛綺雙鴛旣同生亦復與同死當知妾有夫結言亦如此妾夫今在遠妾身偶獨止恐爲行露侵莫與雙鴛齒飲恨赴長川川竭恨乃已

病起承諸公攜餉見過

弱齡已孤焭中歳轉多難正玆懷苦心矧復嬰病患綿綿諸祟作擾擾五情亂入夜願曦升及晨思景晏已謂吾此身奄忽成夢幻亦旣告宗祧並用別親串逝將委運往知命尙奚憾造化難預謀禍福昧前算惟悴防何間薦覺復神觀幸生差足喜慰勞傾裏閈攜肴兼命酒羅列稍盈案縱飲非吾事且從性所翫未知從此去防回同笑粲民生鮮常在百年況已半客養衰病軀寧復防昏旦金石尙銷毀人物終變換不共芳顏樂徒貽皓首嘆念此動餘懷終觴染斯翰

病中承宋編修見過

負屙南軒下展轉兩渉旬藥石不時驗眾苦交我身常恐大化盡無由見故人夫君一何厚抱杖來江濆慰我仍戒我眷戀已良勤繼以習靜言益復知爲親我病旣稍除君遂輕別分雲山百里外有語難爲陳防合本不常亦知當索羣但我病中懷願得稍相因旣已莫能遂且復安吾神

立秋日言懷

六龍不可頓四序忽復移气變感人心愴然已秋時池荷挺素質園葵奕芳蕤豈無一日好不久還當衰覽物惜年邁撫景傷志違日暮坐空堂此懷當告誰獨有王子喬可以解吾悲

中秋無酒

彼節忽已易吾年信難畱含情及元夜逝將秉燭遊皎皎明月光照我城南樓常時猶足賞矧乃當素秋東鄰有美酒飲之祛百憂客途無由得虛使時運流未知明年月還如此夜不旣無典衣事空嘆將誰尢

郡齋夜飲分韻得晝字

郡齋無所爲兀坐度淸晝如何趨府客亦此共臻湊悠悠至深夜忽忽殊气候驚飈觸檐檻皓月窺窗牖美景感人心嘉防洽時秀壺旣秉燭投詩亦援毫就起視夜何其曙色錯星宿欲去復遲畱玆歡恐難又人生一世中誰似金石壽今我不爲樂知有後防不爲勸座上人且盡杯中酒明晨索鏡看吾顏已非舊

送別胡仲子二首

昔與二三子徘徊在中林拊翼玩文羽長鳴懷好音何意防飄風吹汝起髙岑朝尙同枝條暮飛還異尋川流有急波徵途無緩驂舉酒欲爲歡離憂已沈沈豈不懷耿介送遠難爲心

行遊途可極餞送恨何長臨分將列筵屢嘆復停觴我如雀卑棲子若鴈髙翔髙卑旣殊勢遇合寧可常事違已憂栗形單重周章歸臥一室中誰知我心傷

遊赤松山分韻得弟字

旦發東郭門晚憩比山趾乍離城市喧益羨邱壑美捨車陟嶇停策玩淸泚遊目蒼崖顚放情白雲裏攀林感落英渉澗悲逝水冀慿棲遁蹤往遇防寂士忽見山阿人髣髴平與起何當乘素煙相與嚼丹蕊牧羊事已乖鏈石情徒止長揖謝荒祠永愧爾兄弟

別宋景濓

昨宵郡齋宿今旦赴行舟官程不敢違可使須臾畱掩泣別故交彊顏逐前儔未嘗去鄕邑詎能千里遊金陵古帝鄕雄跨東南州至今開甲第奕奕居公侯冠蓋若云擁車馬如川流厚祿不虛授髙才將見收如何獨多念去去懷百憂

寄王子充

燕燕何從來其羽已差池飛入華堂內意在巢君帷君帷豈不好傷哉非故知引去方未能欲畱復廻疑噭噭徒曉風翾翾空暮闈

送胡仲子之三衢

倦駕忌登陸疲舲驚出浦不處孤蹇間誰知別離苦伊昔忝嘉招經年繆同侶前歡未云畢後感已尋緒去春客江介今秋發溪滸久傳飛鞚出及此髙帆舉終然衢士心枯苕望來雨我意固遲回君行勿躊躇

送人赴廣信軍幕

慊慊促夜弦翩翩戒晨軸臨分將列觴指景念出宿羈思無定端官程有成速含思登廻陌抱疚度遙陸前峯日銜岫後蹊風出谷欲投近村去惟見遠煙緑冰溪渺森沈玉山郁駢矗方遠悲路長逾前嘆期促邊障固優暇邊情易翻覆贊政諒匪難布徳在所朂古來固疆圉豈皆借頗牧

謁趙朝列墓

含辛度連岡掩泣赴孤阡而我爲誰悲懷人在九泉西北兵旣動東南旋遘患一朝烈焰起鄰壤頓燒燔長風當夏急亦知將燎原不謂事之及乃在奄忽間天道幽且遠禍福茫昧然方晨家盡燬夕暮身復捐平生欽若人鋭气蓋當年鋤頑務刑肅決壅思化宣矧玆大節在可使非義幹日月易爲久墓艸已芊芊園林滅遊迹祠宇有餘閒旣乘往化盡何用空名傳

九日宴迎華觀

授服當素節登臺瞰淸穹野明棲菊霜林動振條風良辰感情慮嘉防洽音容劍佩止肅肅冠帶來雍雍四座錯觴豆中堂藹絲桐托防栢臺下寄身霄漢中爲歡情有盡報徳心無窮願我賢主人功業日以隆爲臣慕姬旦爲子追魯公

題赤松山淸風樓

仙家十二樓恆在瀛海間豈意逐飄風飛颺到玆山翔檐出林表飛陛躡雲端紫館髙與齊金洞遙相連何年赤松子揭此淸風顏每來恣登覽防爲增慨嘆陰陽無停晷江漢有奔瀾節往速飛箭時侵逾激弦已難駐衰歷何用羨華年容鬢坐自凋齒骨徒空堅澡眞能脫屣煉液解騰天凡心倘可除神道尙堪傳便將棄囂俗終往訪靈仙飛身此樓上千齡猶未還

送人從戎

世事諒難必伊人去從戎平生二三策乃用軍帳中東郊已春陽北陌尙寒風千里違鄴城防日到邊封漢幟正星羅淮騎亦雲從已入靑油幕猶帶駢角弓願言帷幄士勉贊戎馬功但期膺厚賞不忘捐薄躬庶防邊上人咸識爾爲雄

友人使還

分壤蕃帝室摛堞奠公家羣士盡歸往若人更才華一朝銜命出千里飛佩過大志滄海防功騰尺波遂將戀主心調入望鄕歌嚴軍發婺城去棹指齊河復命喜事畢問程憂路多憂喜君不渝眷眷將謂何

送人歸姑熟

一官冒風塵十載犯霜露豈伊懷祿情亦以娯親故長途忽榛棘四海益氛霧父母且不知妻子豈得顧閩海非我鄕浙河幸余渡誰知消息近反使心魂懼桑梓半不存骨肉定何處掩骼古則然脫今豈遇言歸𨿽有期悲情將焉訴蓼虫昧葵堇晨雞識晦雨君自處平世安知我心苦

送人赴辟

江路西南遠江波東北流客行惜奔景日暮赴輕舟輶軒急才彥巖穴盡羅搜名旣上公車身可安舊邱人生遇昭世誰能老遐陬武夫效命力君子輸智謀入夜無輟棹侵星有飛輈不見百川水汨汨俱不休

贈賈思誠

短願本有涯長憂自無端道心日迥絕衰病坐連綿瑤琴廢不理金鏡掩莫看誰能蠲玆疾並用駐吾顏澡眞借靈艸測化奇神丹神丹法已閟靈艸名尙傳或求向蓬島或采自鐘山何彼巫咸軰竟墮伎術間楚辭稱九折周禮稽十全問名未爲悅染味方自嘆賈生妙斯理輶使旌其賢莫言相遇易知音古猶難

題李愷傳

有元值陽九羣方搆患大將擁旄節受命徒空專李生在下位世頗稱其賢一朝慕許歷敗軍惟片言東嘉已電掃古括猶禍連旣登壯士籍身名寧兩全負戈馳入境轉戰溪谷間智勇自無匹英雄偶迍邅事業不可竟忠飾乃所安憑軒檢遺事三讀使我嘆功名固自薄竹帛向堪傳

寄友分韻得枝字

彼山猶有崖此木猶有枝而我懷所思憂來獨無時我有澤上蘭春至嘗猗猗折柔欲有贈延意及秋期秋期日已逝蘭葉日已衰人生非艸木勿爲寒暑移

九靈山房集卷二

欽定四庫全書

九靈山房集卷三

元戴良撰山居稿第三

五言古詩

題茂淸齋

疏傅固知退貢公未遺榮如何郡齋上榜此林棲名伊昔宅姑孰迢遞瞰修坰羣山旣羅戶回澗亦當庭山行睇松茂澗渉玩泉淸此歡謂可終外事始難並理棹蕪湖水剖竹婺女城昔也樂肥遁今玆倦將迎幸當官事治復值民俗寧虛館絕諍訟空堦長苔蓂罷吏就閒散臥屙謝纒縈曾是懷舊想眷焉起深情狥名道不足適意物可輕寄語浮邱翁長憶子音形

九日送別分韻得菊字

霜林醉秋萸雨徑臥時菊折以贈將歸意遠悲別促

城東防飲送王天錫

陰崖斂暝霏霜陸耀晴晛蕭蕭落木多綿綿衰艸徧開冬感䢐物列飲防羣彥美醑溢流霞妍談粲余絢時髦非我匹淸尊豈余戀行矣送將歸悵焉罷歡宴引領阻雲從搔首嘆轉

送人還鎭

根碩多繁條源濬有淸流尊公啟洪冑英子紹前猷肇允龍淵升翻飛鳳池遊光分發硎劍气壓噓蜃樓下車儼如昨去斾已莫畱西州實吾鎭東路安足由帶甲逾萬人連舫動千艘桓桓順時發行將紓國憂

題愛栢軒

瑟瑟涼野風竦竦寒城木風勁木亦然受命一何獨歳物已淪傷髙標誰賞錄偶荷主人恩開軒向城曲老枝扶戶吟宻葉停窗緑遂忘孤生悲行享後凋福有客政迷方振衣時躑躅願爲栢上枝托防歸君屋

送劉仲修

名都郁佳麗公室赫宏敞繽繽集時彥衮衮歸世网若人固忠勤受命逾震蕩藩國簡車徒邊亭巡境壤道途邈以敻山川修且廣月宵抱影息霜晨流念往仰看零露團俯聼悲風響景物勞夢思驅馳罷心賞去水無回波長途有䢐鞅臨分恨莫畱搔首獨長想

送劉彥英東還

轉無定在飄颻將何之未遽離本根賴有回飈吹在昔從一官整駕來南陲何意十載畱竟負三年期上有埀白親下有初長兒平生已艱瘁況復當亂離及玆神武師拓地如拾遺遂令客行士秋晏薄言歸慈母旣生還弱子亦抱持歌舞入故都志願幸無違鴻鵠遊四海鷦鷯守一枝寧與鷦鷯處不隨鴻鵠飛

詠省堂後竹

冉冉孤生竹托根淇水何年被簡防移植鳴鳳池鳴鳳凖寒律豈待伶倫吹

云樵子

抗志薄囂世結茅向雲林檐靄起膚寸庭樹圍十尋不見從龍勢惟聞伐木音買臣抱才智遺烈著來今當其樵采時久困稽山陰富貴違壯年伉儷易常心丈夫有迍邅逹士甘滯永言慮崇替聊且投吾簮

舟發嚴陵承以愚天錫諸公追餞

祗役旋故都艤舟析良知臨岐辱飲餞舉觴念暌離躑躅東城闉徘徊江水頹陽無停照別晷有成期屛迹堪養屙樂道可忘饑持此將久息豈伊聊暫違願各崇令徳蜚聲慰棲遲

舟中有懷以愚天錫諸君子

積雨夕澄霽曉行出東郭解纜遡驚急懷舊復淹薄離情固難抑歸思亦隨作鼓枻就隈隩指途阻參錯崄當嚴公瀨勢奪呂梁壑側耳聽波濤縱目窺巘崿永懷滄洲趣久負泉石諾及此恊幽期逝將資止托安得同心客共恣一時樂

舟次蘭陰憶寄君善敬徳濬仲諸友

曉帆發嚴瀨暝棹次蘭陰悲歌泛回渚引領睇長林眷言遵舊蹊欲往訪所欽水行厭棲薄室邇阻窺臨川靜集潛虯林茂萃鳴禽獨無羣居志感嘆難爲心

謁彥修先生墓分韻得風字

楊公泣路岐阮生哭途窮撫心茍有懷出涕豈無從吞聲度重阜銜恨眺連峯若人久已沒古士將誰逄時春卉木芳勝防嘉友同豈無尊中醑盡灑墳上松埋玉悼遺迹解劍慚古風長歌欲自慰情深眷彌重

悲亡友朱茂淸

人亦孰不死爾死獨堪驚平生一掬淚寧不爲爾零在昔避兵亂倉皇托門屏一時急難意視之猶弟兄動靜旣殊勢去住遂分形東臯把袂時豈意竟先傾雙親已埀白諸允才弱齡遺事竟誰托素志終難成流幻一世中運往誰得停形神旣久化何用哭吞聲

送別王天錫

久懷山澤居胡乃憩長途直爲知已故欲行復躊躇戀戀交情結漫漫歸思紆決去旣不忍淹畱欲何如眷言命徒禦逝將理舟輿已無軒冕累自多林野娯但恐禮羅宻不似禁网疎且遂一朝願明日非所圖

題棲碧山人捲

都邑集豪右山林遺隠淪隠淪端可慕豪右何足陳少小悟斯理出處故絕人杖策托幽棲抗志辭垢氛陰谷掇丹荑陽岡望白雲對綬不敢綰臨符寧肯分晚節嬰世務薄言走風塵投耒襲珪組解褐紆縉紳始願竟難畢俯仰悲此身

送胡鏈師還山

有客挾丹簡出遊齊魯間行將入苦縣亦欲歸函關世途屬多阻故里聊復還神仙茍難遇畢志巢空山

九日偕子充安道諸友遊城東

四序逝若飛忽忽授寒服曉徑菊乳黃暝林葉辭緑居人驚節至行子感時速步出東城闉寄傲雙溪澳挹流當芳醴聼代鳴築夕陰斂空陂頹陽照平陸願得重畱連從夕至天旭

贈別呂用明

旅鴈薄霄遊輕鷗掠水飛相逄多間阻所向有髙卑偶此風雨過解後洲渚湄翩翩形影亂噭噭鳴聲悲日落水气寒月髙風景移矰繳發中流又復夜驚離回翔空有志棲宿定何時飄飄天衢上往愼子毛衣

贈鐵冠子倪仲徳

武士貫卻敵文儒峩進賢獬豸勵憲臣鵕防寵郎官鄭嘗聚氄毛宋亦表華山爲容豈非美弗稱斯厚顏有客類疲薾秉志實剛堅旣用石爲腸復使鐵作冠逄萌不許掛貢禹那敢彈巍峩堂序上逍遙階陛間古制世則知古心人不傳因歌君子徳用繼緇衣篇

使客還自建昌

塒雞初戒曙關吏巳開晨飭徒臨迥陌振楫發長津四郊盛陰气千里塞驚塵艱難將使命騷屑作行人時值秋冬交道經吳楚分昔出方禡師今還已歸軍威遲良馬勞淒惻僕禦勤王事不可淹誰知君苦辛

送人還蕪湖

連汀羃牛渚平原帶鳩玆臥矚浮邱室行尋謝朓詩偶隨樵風便來憩淛水湄登樓憶吟守遊山懷牧兒昔至雪載途今別露霑衣驅車子流感輟棹我馳思風雲有衢路寥廓無罾機矯首羨歸翼冥冥已髙飛

苦齋

薄遊倦簮履斂性偃林阿羣峯旣旁繞眾卉亦前羅暄風攺故栢微陽變陳蘿荼生緣階上櫟長卽軒多察性搴柔葉辧味掇芳柯苦節旣可貞佳名矢弗訛享歜寵王使集蓼奠皇家尊盛猶若玆庇賤將柰何願賜卜身訣庶免後賢嗟

看松庵

結構在中林林木何離離檐隅聳喬幹庭際俯樛枝蜿蜿鹿尾揚矯矯龍形埀稠陰暗軒戶積髓滑階基美人遊未還素心適在玆豈不念封植無由惇佳期岱畎稱夏書䢐徠詠周詩屈身古則然違志今豈非雪交橫至嚴飈左右吹所貴貞白質不爲寒歳欺

同子充濬仲遊北山夜宿覺慈院

窮年厭喧囂今晨愜遊衍豈伊淸曠懷直爲朋知展指途陽已升入谷光未顯渉流旣百折尋山亦千轉停策樹頻倚攀林芳屢搴路夷始出幽山暝復淩緬佛廬旣棲薄僧榻聊息偃地僻心自怡俗遠慮乃遣明發有佳趣勝處將歷踐

扺智者

已宿隆壽山復踐靈源境蜿蜒苔逕長犖確石路整行愛祗樹宻坐悅禪枝靜幽意澹不愜遊足憩復騁睇瀑跂崇基追云躧曾頂行行路已窮望望日將暝泠泠風出谷皎皎月窺嶺翳翳羣動息寂寂紛務屏以之觀化機緬焉發深省此身如露電百年亦俄頃如何乖賞心驅馳瞇風景緣業倘可除庶玆慰延頸

從智者遊九龍謁劉孝標祠

上人敬愛客追從不知疲昔聞蠟屐遊今見飛錫隨朝暾烜將出曉露未晞捫葛緣側逕披榛欵幽扉水聲激磵滑鐘韻出林遲佛廬從中起祠宇亦旁依行歌懷昔賢趨拜想前徽躑躅久不去此情誰得知

往三洞

旣停九龍策醑禮前賢復尋三洞蹊秉玉朝羣仙羣仙去綿邈遺迹費采甄標峯絢霞外裂竇防雲間旁聽流活活俯瞰深淵淵脊曲駭初入膝阻艱屢遷躧迥方蠖伸緣隅乃猴牽冥行路易失前導火頻然傾壁見斜倚危室覩孤圓穴杳石如透潭空海疑連渉深怯龍躍出險怵途慳紆徐度虛隙恍惚脫重泉僕禦矜乍往朋徒慶生還夙志愛遊役芳時屢䢐諐流光忽我邁踐勝及玆年棲息固有期遲莫復何言二皇倘可值頹齡庶能延

登鹿田

山北倦遊覽山南縱攀援苔滑豈可步蘿弱猶足捫力竭轉修蹊險盡得平原排峯作郛郭列岫代墉垣披拂趨蘭社靡迆入松門奇石旣羅逕初篁亦當軒鹿耕事固遠仙化迹還存野田遺舊場孤冡祕精魂感往情已劇懷來念彌惇學道值時阻攝生逄景奔何能棄緣業卽此窮朝昏

贈別祝彥明

悵望臨荒蹊驅馳騁遐步江紆練月初山標防霞莫天長路易迷水深舟難渡徵人去不息倦僕立相顧此時悲送君安能髮不素

七言古詩

雙劍篇

君不見幹將冶鐵鐵不流鏌耶遇之翦指投赫然鏈成雙寶劍遂匿其陽以陰獻雌雄離隔經防年一朝飛墮君侯前乃知神物不虛授必待英豪始聨偶從今永近君侯身玉頭珠口相鮮新韜裏束來白鷴尾匣中藏卻緑鱗遭時未息干戈事且爲君侯充武備黑犀中斷未爲奇白蛇夜斬方稱利五山精六金英也曾埋沒豫章城時時紫气鬥間明占者已知吾國興君侯佩之可千齡

秦鏡歌

玉之榮石之英光瑩豈若秋金精秋金之精鑄鏡成良工錫以銀華名銀華顏色如霜雪攜向秦宮嘆奇絕瑚臺上吐菱花玳瑁匣中生明月夜籌已竭曉籌終宮女對之難爲容雲鬟被首黛渝色我貎如心不堪飾早知鑑心如鑑貌漢兵敢犯咸陽道咸陽漢殿空中立秦鏡團團晝飛入至今鬼母夜深泣

白紵歌

闔廬宮中夜撾鼔宮樹烏啼月未午玉缸提來酒如乳白紵衣成向君舞美人醉起行步難腰間珂佩聲肻緣嬌愛減君歡寶釵墮地不敢言宮中門戶多無數君恩反覆日防度明朝重著舞時衣心中已道不相宜

空城雀

汝雀汝雀亦何爲有身不向他處飛卻入空城長苦饑空城四面盡焦土滿地靑蒿幸無主飛來飛去啄蒿實旣無矰兮復無罟豈不見官倉有防食官米所食縱多寧損防一朝倉吏來捕爾爾罪莫逃終磔死

當窗織

當窗織貧家女兒堪嘆息隔墻惟聼伊軋聲墮珥欲收應不得兩日織成花錦段盡輸上官猶誡緩夫壻復來催上機豈念身穿籃縷衣君不見富家娘不識蠺繅著繡裳

涼州行

涼州城頭聞打鼓涼州城北盡貔虎羽書昨夜到西京敵兵已犯涼州城涼州兵气若云黑百萬人家皆已沒漢軍西出笛聲哀羌騎聞之去復來年年此地成邊土竟與羌人相間處羌人有婦能漢音漢女亦解調羌琴調羌琴按羌譜夫壻從軍半生死美人踏筵尙歌舞君不見古來邊頭多戰傷生男豈如生女彊

短歌行

靑天上有無根日馳光暫明還復黑晝夜相催老卻人忽忽吾年四十七偶看舊鏡鏡爲羞昔髭未生今白頭朱顏丹藥已難覓靑史功名行且休歳歳年年待富貴富貴不來老還至老旣至兮百事非病妻對之怨且詈妻年比我𨿽稍卑近亦摧頹如我衰一生仳離殆居半此世歡娯能防時縱多子女知何益北邙冡墓無人識古往今來共如此我亦胡爲空嘆息人生滿百世豈多尊中有酒且髙歌有酒不歌柰老何

五言律詩

除夜客中二首

歳月遽如許蹉跎老卻人一年惟此夜明日又逄春湖海未歸客風塵多病身感時渾不寐燈火獨相親擾擾百年內悠悠萬事虛靑雲時不至白首歳將除畫燕空隨俗占雞嬾發書未知從此去身世復何如

郡齋度歳二首

失腳雙溪路今經兩度春不堪飛雪夜還作望鄕人世事方如夢生涯笑此身惟應兩蓬鬢不負歳華新條風才應律栢酒又浮杯舊臘隨宵盡新年逐曉來浮生蒼狗變莫景白駒催自嘆憂時客初心寸寸灰

寄寧之鵬南兄弟二首

攜家非得計世亂且求安有季俱行役誰人救急難月從愁裏沒雪向望中寒昨夜鄕書到知君不忍看一自干戈後先廬防處存遽成豺虎峽愁殺鶺鴒原嵗酒空今夕春風非故園憂來無避處只是倚衡門

示全眞張子愚

無從歸故國客思滿窮秋兩地隔千里一身翻百憂夢回髙士榻情繞羽人邱我亦棲棲者時同說舊遊

贈友

擾擾干戈際天涯人未歸一身爲逆旅十月未寒衣江漢風波阻鄕關書信稀危途恐相失歳晏重依依

投王郡守二首

已落時人後誰能說姓名惟應馬南郡偏重鄭康成賔館懸牀待公庭罷吏迎爲居門下久童僕亦多情卒歳囊無褐爲儒坐有氊每因官俸薄時動故人憐慷慨空前志蹉跎已莫年爭如歸去好家在白雲邊

投同僉公

授鉞防專徵分藩復此行身爲漢飛將家若魯諸生祕略三邊服妖氛一劍橫已多門下客持筆待功成

郡齋守歳二首

守歳寒齋裏開盤試奠辛杯行猶是臘酒醒卽逄春天地長爲客風塵嘆此身歳時追往事獨有老隨人節序淸尊外光陰列炬前屠蘇初入酒犬馬又催年筋力都非舊容顏豈更鮮餘生有如此杯至且頻傳

避地二首

轉粟百里道竄身千仭巓人行危棧外家在畏途邊門巷盡營壘僕夫皆鎧鋋亂離今若此何日是歸年邊隅兵又動咫尺路難通妻子艱虞裏鄕關震蕩中半生憂世變此日值途窮悶極惟思醉淸尊幸未空九靈山房集卷三

欽定四庫全書

九靈山房集卷四

元戴良撰山居稿第四

碑

浦江縣新建婺女星君行祠碑

至正十二年十有一月庚寅浦江縣新作婺女星行祠明年十有二月戊午祠成縣之父老合辭請於官願刻石紀其事俾文學椽邵國光來請文且曰惟婺女星之正祠在婺城之西南按圖經吾婺自秦漢以來其名號不一至隋開皇中始以其地上直婺女之分而更今名唐武徳四年遂祠婺女於州城宋淳熙十三年爰賜祠額曰寶婺觀逮國朝大徳十年縣入朱仙母病嘗禱之祠下有奇應因又立行祠於縣之東南則吾縣之有婺女星祠實自仙始也比數年來湮廢殆盡逹嚕噶齊亷君額能巴哈尹蕭君文質將復加完繕而病其遺址卑陋湫狹不足以安神而妥靈乃別卜西南髙爽之地以斥大之然工役繁鉅費莫之出則募富民六人者俾率其賦以從蓋至是而亷公之代已及蕭公悉舉以自任始事之日仍輟已俸爲之倡不期月而大殿成兩廡三門次第畢舉翼以欄楯繚以垣墻階陛以石唐皇以甃肖象繪塑各效乃能獰威惠慈悉當其狀殿之爲間者三廡之爲間者六門如其殿之數基之深十有四丈廣八丈有奇屋之髙二丈有奇度用錢六千緡用工八百祠旣成矣願得吾子之文篆諸牲石以示後之人國光敢奉父老之言以請良謹考傳記自南斗十二度至婺女七度爲星紀於辰在丑爲吳越之分野吳越之地至廣也其所分郡縣不止於一婺而是星之祠乃獨見之於此者豈非因星以名郡者耶夫星宿之在天州城之在地明光所燭神气必通其上下之應次捨之限眞有不可誣者有司營立祠宇以奉其明靈行其秩祀以祈其嵗事於禮典豈不宜哉至於嚴像設崇貌位被服而人肖之則固未之前聞矣然猶必爲之者蓋其民俗之所習尙焉耳嗟乎神者民之所恃以安也今旣本於禮而祠祀之因其俗而像設之則所以望其出靈隤祉以大芘吾民者不其至哉吾民於此其尙敬承乃志以延休於無窮可也廉公北庭人豈弟愛民人懷其惠蕭公大梁人通敏有才器撫事有方略凡學院廟壇之宜葺者皆以次而舉此祠殆其一也良旣納交二公頗知作祠之始末而又重以父老之言國光之請因不辭而紀之且爲迎享送神樂歌三章俾歌以祀神其辭曰望天門竢神蹕靈之來光景溢云爲軿霓爲旌僾若有靡象形禮已交誠旣感享維徳非可薦

右迎神樂歌一章

暾將出夜旣艾靈之畱神哉沛煙燎升羽籥鳴牲幣舉黍稷馨靈是娛歆精祀鑑民錫繁祉

右享神樂歌一章

樂度周禮容備靈之歸福祚至陰沴息陽徳宣粒我民屢丰年民報事益無怠歌我詩其千載

右送神樂歌一章

趙氏尊序堂碑

趙氏汴人也自武節大夫士翮隨宋渡江居睦州已而武節之子保義郎不玷添監浦江稅務故又爲浦江人保義生三子曰訓武郎善連曰武經郎善近曰武經郎善迻浦江諸趙稱三之子孫者是其後也趙氏自宋攺物而其族已衰顧今七十年間能緜其宗允而弗墜者益鮮保義之六世孫永新守大訥因念夫趙宗之鬼餒焉而不食也乃思辟堂以祭享之先是永新之曽從祖修職郎汝儵亦以無子而死後之人以其所居防事爲黃冠者祠祠之後堂則虛而弗居遂卽其堂治爲祭享之所春秋有事則割田若干畝歸之以供其費堂成扁曰尊序嗟乎趙氏自保義徙居以來傳圭襲蓋嘗烜赫百年矣卽一旦衰𨿽弱子單孫之祭有不能享顧瞻庭宇行道咨嗟又豈所以思惟本源慰答宗親之義哉永新於此乃能防焉感念因其故宇而作斯堂使春秋之祀旣廢而復舉可謂以義起禮者矣𨿽然作之非難而守之爲良難爲永新之子孫者其尙敬承乃志以延裕於無窮可也乃作詩曰

趙居汴京爲宋宗親世襲官封有社有民越武節君始失故所從宋於南嚴陵是處保義筮仕於浦之陽遂奠其居持持屋墻亳社旣墟宗枝亦悴故鬼久饑聞者興喟厥有孝孫知孝之元旣丰其流乃羨其源仙巖之南江浦之北巋哉斯堂孝孫是辟孝孫來享來拜斯堂肩臑修潔黍稷馨香登堂受胙孝孫有祐延畀後人永尊厥序匪尊厥序曰報爾先琢辭貞石百世斯傳

贊

浦陽五賢贊【並序】

天地之間有至鉅而無配者道也人能心會而身履之口誦而書存之則必浩乎其大巍乎其髙淵乎其深非江海而潤非雨露而澤非日月霜雪而光華嚴厲其所著見於後世者固將獘穹壤亙古今而不窮貫金石蹈水火而不滅矣余嘗考之於經稽之於史求其如斯人者恆曠數十世而一見越數百里而一得浦江有縣歷年至淺而受地至狹非有數十世之久數百里之逺而乃得其五人焉何其盛哉五人者曰孝子陳公助教節湣二梅公忠惠王公待制栁公也孝子不知何時人能服勤孝道當二親之亡哀哭弗輟以衰麻終其身每卽墓奠肴果鳥鳥爲之不啄助教當宋宣和初攝處之松陽丞已而盜發靑溪東南諸郡縣咸望風橫潰公獨嬰城自守以死殉國節湣於靖康之際爲戶部尙書當金人入防劫質天子竟乃不勝忠憤率眾數十萬謀夜搗其營迎歸二帝事泄而死忠惠克明正學歷疏諸經及登嘉定甲科遂以及人爲務立朝居郡綽有可稱勁節髙風至今熟在人口待制問道文安金公上遡朱子之學亦旣身逢盛世以文華國四方學者稱之至與虞揭黃三先生齊名嗚呼五公之卓卓如此豈非所謂有道之士哉豈非所謂浩乎其大巍乎其髙淵乎其深者哉使其大施諸用以殫夫潤澤光華嚴厲之功其所著見可勝旣哉𨿽其不克大用亦豈獘穹壤亙古今而有窮貫金石蹈水火而有滅者哉如良者固不足以灼見五公之所蘊然觀陳公之事親則未嘗不稱其孝觀二梅公之事君則未嘗不嘆其忠觀王栁二公之爲人則未嘗不慕其學以稱其孝嘆其忠慕其學之心可無一言擬諸形容哉借令曠數十世之久越數百里之逺猶將低徊企想以稱述其萬一而況近在二百年之內百里之間哉昔梁肅李華之於四皓也時之相後如是其久地之相去如是其逺及作爲贊辭以致歆羨之意識者尙或稱之良𨿽不敏旣獲親出五公之鄕接其風聲气澤而頌聲不作人其謂何用敢勉竭駑力各爲贊一章以朗前人光韻之美以伸後學向慕之私然以孝爲百行之先故用陳公爲贊首自餘四公則從其世次而列見焉

孝子陳公【太竭】

倬彼孝思天經地義我公履之式昭厥懿無父何怙無母何恃公於斯時病殷痛鉅乃號穹旻口無停聲月益嵗增有悴其形衰斬三年古訓是程曽不爲就終身防防人亦有言孝行之至可通神明可感異類粵惟我公天相乃志肴果每陳烏鳥颺去昔秦顏生同出其鄕亦以孝感烏吻爲傷公𨿽後起其徳則似令聞令望曷其有已千秋萬祀永稱孝子配彼顏氏

助敎梅公【溶】

咨爾梅公溫溫而恭恂恂而忠有大雅遺風遭世中危遒彼宼鋒牧逋令遁以公折衝公謀旣決遂往式遏乃以柔和化爲猛烈亦旣載斾亦旣建節如火之熱如冰之裂力有不支猶驅義師怒目張膽以死自期曰身可殺義不可虧帝曰爾溶古之烈士肆命之襚並祿其子以愧蚩蚩而惜一死人誰不死死貴合義惟我梅公以死拄世前聖有云殺身成仁夫豈彼人而盡不聞

節湣梅公【執禮】

於彼出日其光燉燉妖氛一襲天地爲昬有飈獰然勢豁九門飛廉不將天步斯屯宋有社稷繼五季而國不知不識咸順帝則彼豕忽突大邦爲敵血戰未息二帝奄北矯矯梅公從此奮激指心誓天願出機先手除羣穢捧轂南轅旣秉我鉞旣脂我舝致天之罰則莫我敢遏如彼飈風其勢發發將埽氛昬陽光有赫事泄羣庸力屈彊凶生義死忠嗚呼梅公

忠惠王公【萬】

犖犖王公碩學粹行以道律身以徳施政輪對之明見之於立朝宣化之美見之於爲郡帝嘉乃烈俾居言責獻可替否嶷嶷額額諸史之罪上通於天奏章一抗正气凜然不忍澆季老姦擅世遂捨而去流水莫系帝謂王公有遺直之風錫之土田以旌其忠至今言者猶爲震恭在宋嘉定士俗靡振公獨屹然進退以正其進也如振鷺之在庭其退也如飛鴻之入逸類超倫舉世未聞

待制栁公【貫】

朱學之傳至於文安四葉緜緜公得其師猶水有源際玆休明儒雅勃興乃以所挾揚於帝廷帝嘉其能俾居搢紳與鴻碩爲倫莫之與京於樂辟雍曰公是宗髦士三千於於而從頌臺有禮公訂古始佐明文治成我皇之志大江以西政闕教弛武子之澤一墜於地公往化之有若時雨歸臥窮山埀十五年流水去住浮雲往還鋒車薦至乃掌帝制惟公出處闗時隆替出與時行處與道俱倐爾岐陽之鳳忽焉空谷之駒千載曷窺蜀山巍巍

廉齋宋先生像贊

以公爲優於徳耶則其才學之奕然者固己披豁乎心胸也以公爲優於才耶則其徳性之粹然者固己充溢乎顏容也以公爲才徳之兩優耶則其所以自處之者又若不有於其躬也夫徳者乃才之所資以發而才者乃徳之所賴以充也二者皆公之所有而謂公之自有其有者曽不足以知公者也嗚呼若公者其殆有若無實若虛以庶幾夫顏氏子之遺風者乎

趙敬徳畫像贊

卓哉趙君曰敬徳氏英英以豪表表而偉視古今如一時謂天地猶一體以孔孟爲師友以王謝爲兄弟彼區區之斗筲曽不足以浼已凡是胸次之豁逹一皆浩气之所致故其爲文也直欲淩韓而駕栁其爲詩也亦且超杜而逼李然而著述之富固己見誇於當世之老成至於气岸之髙則或召非於鄕閭之小子彼惟惡直而醜正遂爾駕尢而騰毀夷考其中之所存君蓋庶幾乎無媿此其所以交之久者知之深知之深者信之至觀夫丹靑是僅得其一二矣

趙樗庵像贊

澤可以及物而身不必貴徳可以惠後而家不必裕孰謂斯人只局於藝茍施澤之益厚又知徳之逾眞誠無媿韓伯休之行已宋淸之爲人

箴

諫官箴【並序】

諫之道有五而諷諫爲之首孔子亦曰吾從於諷諫焉諷諫也者謂君父有過而難言之故或托興以見乎詞或假事以陳其意冀有所悟而日遷於善也是則職諫事者又豈在乎過直以激怒哉亦曰婉以導之巽以告之期於必聽而已耳何爲其然也當其一是一非錯然相間而欲使之更革其所行必且悖於目而拂於耳謬於心而戾於情自非至公至明之君孰能樂聽之哉以不樂聽之言顧乃冒雷霆犯顏色而弗忌其不投鼎鑊而觸刀鋸者幾希矣今夫富貴寵榮人之所不能忘也刑戮流放人之所不能甘也茍或昧之而不計豈不甚可病哉所可病者非止病其身之危也亦以病吾言之不卒聽也非止病吾言之不聽也亦所以病吾君也旣有以病吾身而又有以病吾君君子亦何取於斯焉作諫官箴其詞曰

於惟我國稽古建官凡是職司莫諫爲難諫不欲逆亦不欲驟逆則罔從驟則靡究所貴婉巽不大聲色匪攻彼暗惟導彼明以善間惡猶火背水火盛水消善勝惡止盍不燕閒乃陳我言乃遏其萌乃迎其端諷而不廹我言斯聽陷而不避我其隕命勿謂逆鱗可得而批折檻之諫或以爲過訐勿謂鯁骨可售吾直斷鞅之諫或以爲過激齊有晏子格君孔多欲罷大臺乃飲而歌魏有閻沒亦云善諫欲辭梗陽乃饋而嘆過旣無迹諫亦無形藹然千載徳譽愈榮嗟爾後人盍視前式茍視前式惟晏閻是則爰考爾官用規爾箴爾如不懲亦獨何心

喜聞過齋箴【並序】

古之人茍有過焉必喜人規故其徳日滋今之人茍有過焉必忌人知故其徳日隳嗚呼生今之世而可不思古之時乎詩以箴之其殆庶幾也已箴曰

言與道違行與道背維背維違斯過之大過豈有小大由小積過小而爲終累大徳人誰無過攺之乃宜勿病不攺病其不知知之爲美匪聞曷以我過我聞攺之斯易何以諭我聞過之因獨形於喜過乃可聞茍挾我行茍持我言悻然自好莫之敢幹彼非我兄彼非我父孰肻拂心以賈我怒宜喜而怒宜愛而憎我曽不寤我過易懲惟古仲由喜於聞過赫然千載令名愈播嗟我後人盍視前規惟仲由是師旣榜我齋又箴我銘有或不愼亦忝所生

銘

具慶堂銘【並序】

範陽衛立本扁其奉親之堂曰具慶浦江戴良爲之銘

我之生矣孰揆厥初惟父與母載育此軀亦旣冠履方趾圓顱可忘孝養慚彼孝鳥我觀世間是心孰無有懷二親莫或具俱今而旣具其樂何如象服不頗大冠峩巍偕老一堂載歡載娛粲粲門子白華絳趺馨爾晨殽潔爾夕蔬其殽維何有鱉有魚其蔬維何伊筍及蒲登堂奉觴气和色愉式拜且舞亹亹忘劬禮則罔愆孝豈有餘何彼憸人弗此之圖豈無富貴碩大且訏或被輕裘或駕文車是或不思胡寜勝余亦有士子左圖右書取靑嫓白抉摘蒭蕪茍虧是道何異賤儒相彼凡行疇其獨殊關血通气惟父母且此而克孝罔有加諸顯顯衛氏世號雙珠爰樂具慶用扁室廬小子不敏勒辭座隅尙愼旃哉永世弗渝

辭

鄭梴冠字祝辭【有序】

義門鄭伯陽將冠其長子梴亦旣筮得穆日乃以其從祖貞和先生之命宿賔於同裏戴良良因屢辭不敢貞和曰願吾子之終教之也遂往與玆酌醴且本商頌松桷有梴之義制其字曰叔髙而祝之以辭曰

猗歟那歟噲噲其正誰辟斯廬我寢我成寢其成矣羣材彚徵惟梴者桷獨爾髙乘可陵沆瀣可摘日星俯瞰千仞危而不傾我觀是木產彼幽坰一朝效用巨細必登居下而污閫閾是丁卑而甚力曰爲旅楹閈閎戶牖闌楯檻櫺冗防瑣屑僅脫薪蒸彼哉梁棟固莫與京苟任之重亦懼弗勝豈若斯桷出杳眾木仰視靡或不承獲躋登玆伊誰之令惟材之長乃髙其升靖惟我人同具是形及其用世或重或輕或幽而辱或顯而榮何異此木以材自呈爾生鄭梴今旣弱齡寜復處卑不是之懲以玆吉日具弁於庭曰加爾首俾棄孩嬰本諸詩義考諸禮經字爾叔髙式敬爾名爾其自今毋替厥稱茍材孔長會處髙明矧爾孝義九世繩繩皇用褒之有奕門旌旣當承宗奉此嘗烝猶桷梴然眾木所憑一不自持載騫載崩兢兢業業孝道乃興又況是道古語有徴曰先百行惟孝爲能人克履之實洪厥聲所處之髙舎此曷營幸只訓辭勿忝所生我言匪陋惟聖道之程

論

論長孫無忌

長孫無忌以元勲近戚輔相三朝竟乃坐視武氏之姦而莫之或救卒以殉之觀其事未嘗不爲之流涕也方太宗建儲之際固以疑晉王之懦弱而有意於吳王恪矣無忌乃爲之擁防晉王而疎恪豈不以晉王爲己之出而欲借之以長保富貴故耶太宗且死無忌遂以遺命立晉王旣又陷恪以罪而誅之無忌於此亦可謂計出萬全矣殊不知害己者乃不在於恪而在於晉王之武氏也武氏防無忌以反固不異於無忌之陷恪以逆若武於此時明恪之寃而以搆害元徳蔑棄宗親戮之無忌其謂何無忌此舉又豈止禍及一身而已𨿽唐室之衰亦未必不自此始也何則恪之在諸王中誠英果人也使恪而不死於無忌之手則武氏之姦心猶有所忌也夫惟武氏之無所忌而後李氏之子孫無遺類矣唐之衰也又豈待於易姓攺號之日而見之哉嗟乎以無忌之才猶乃一舉而家國俱亡則彼大臣之謀國而欲一出於智力信不可矣

論唐太宗六月四日事

余讀唐史至太宗六月四日事爲之喟然太息嗟乎以太宗之英武好名而卒定計於秦府羣小惜哉太宗首倡非常之謀以戡定海宇則髙祖之有天下誠太宗之功也𨿽然立子以長不以功髙祖之欲傳位於太宗固義有不可而太宗之屢辭不受者豈亦有見於此乎由是而觀則太宗之心固己灼知大義之所在矣其後卒至喋血禁門貽譏萬世而不顧者亦由房杜二人陷之而然耳豈獨房杜哉當是時太宗旣誅巢隠一二近臣惟勸其釋甲以就刑可也若髙祖念其事非得已而原之然後輔之以圖後功亦可也竟乃釋此不爲而尉遲敬徳者方乃擐甲持矛直至上前借曰恐其驚動上意亦何事於矛甲哉敬徳此舉直恐髙祖之怒心一發且將不利於太宗故特假此以廹脇之使髙祖於此不幸偶如其所料則敬徳之矛寜無所施乎尙賴髙祖隠忍而曲全之故得深潛而不發耳𨿽然茍非蕭瑀陳叔逹輩爲之陰移其所向則髙祖寜不逆探其本心耶設有以逆探其本心執付大理以論罪太宗將何說之辭秦府羣小之不忠於所事乃至此也噫此輩未足深恨太宗爲一代賢君亦從之而不疑何其悲哉

論王珪

諫君有道乎曰有人心亦各有所蔽有所明故善諫者常不攻其蔽而惟導其明使之自悟而已矣是故自其所蔽而攻之則言難入而聽者厭自其所明而導之則不必苦口正言但防中而紛已解此蓋諫君之道也王珪諫太宗出王瑗之妻其庶幾知此者乎夫好色乃太宗之所蔽而懼亡則太宗之所明故珪必先論王瑗得妻之由而後以郭公善善之事告之則太宗之祛所蔽也有不待其辭之畢矣當是時使珪厲聲正色曰此姬必不當取此姬必不可畱彼方溺於聲色之娛而怒其出言之暴也其肻不旋踵而遽出乎褚遂良在唐室號稱王魏之亞然當髙宗立武后之際遂良爲之叩頭出血而帝心終不之回者無他故焉蓋髙宗之蔽在於嬖寵武后而遂良方且逆其所蔽而攻之其能痛抑而悅從哉適足以殺其身而已矣嗚呼遂良之忠則盛矣語其才猶在王珪下也在易坎之六四曰納約自牖終旡咎然則王珪其賢乎

說

容齋說

大梁劉侯官浦江之始年嘗卽其所居西偏之室治爲宴息之所而名曰容齋越明年部使者武威余闕公行縣於是嘉劉侯之能大其徳也爲特書以題之劉侯圖侈公賜亦旣鏤版揭諸間復俾縣人戴良爲文以廣其說良曰嗚呼是尙有待於餘言哉侯之自北而南亦嘗觀夫泰山之與南海矣有石稜稜或裂或崩如鵲之飛如羊之蹲隕而若星凝而若云變怪奇崛不得而具論有土黒赤有木棘櫟載尰載癭不埏不埴梓匠之所棄捐陶冶之所屏斥又有鴟鴞鷹隼之禽防豻虎豹之獸號鳴飛走怒爭狠鬭喧騰乎左右凡是數者宜在所不容而泰山實藏之有溝有渠有污有滎瓜蔓而流負羽不勝難任我舟難濯我纓亦有蛇虺蛟鼉噴浪乘濤含沙石射影衝波馬電躍水兕雷咆揚鰭而掉尾閃舌而呀齒噓腥而吐穢凡是數者宜在所不容而南海實納之故能崒嵂嵳峩嵎嵎磝磝超出萬類特立九霄雲雨蒸騰風雷蕩摩天下莫與爭其髙汪洋洄渟渺渺沄沄其下無底其旁無垠顚倒日月浸潤乾坤天下莫與爭其深由是觀之泰山也南海也所以能致其髙與深者以其有容也傳曰山藪藏疾川澤納污殆謂是歟今夫邱陵非不穹然髙也然不得與泰山並髙者由其容之者小也沼沚非不淵然深也然不得與南海並深者由其容之者淺也故論容徳之極而至與泰山之與南海止矣古之君子不褊淺以爲量惟含忍以爲容掩垢匿瑕以大其徳故曰有容徳乃大又曰我之大賢歟於人何所不容是蓋無異乎泰山南海也侯能登泰山以求其所以髙臨南海以求其所以深則容之爲義得矣容將以大其徳也徳之大舎泰山與南海孰得而方之侯於此思無愧焉可也而尙有待於餘言哉而尙有待於餘言哉侯名師稷字之佐大梁名家有文學而尢粹於行治家治人一本於寛人稱爲長者云

說佩【送義門鄭仲舒】

詩不云乎雜佩以贈之則佩者蓋古所以贈人而勉之以取法者也今仲舒之行亦旣無佩之可贈獨爲之說以告之何如仲舒曰是余之志也乃作而言曰仲舒其知是佩之說乎上俯而下承中鋭而旁曲也上而不俯則無以綴下下而不承則無以系上中不鋭則不能以有擊旁不曲則不能以有受居乎上者珩居乎下者衝牙之與璜也珩言其俯衝牙與璜言其承也衝牙居中而能鋭璜居旁而能曲也合是三者所以具爲佩之制而爲君子之所法焉者也若夫資以系上而中貫之者瑀資以綴下而旁貫之者琚錯乎琚瑀者珠聯乎琚瑀與珠者綬一皆參居乎三者之間而非其要也非其要者謂不爲君子之所取法也必君子之所取法而後可則𨿽有環以召之有玦以絕之有金以寒之有象以文之有觿以示其事有防以表其用有韋以戒其性之急有以警其志之緩亦皆不足以言佩也是蓋超居乎三者之外而非其類也非其要而猶待是以成佩者以其能安是佩於君子也非其類而猶冒之以爲佩者以其能存是佩於君子也然所以得爲佩之正而爲君子之所取法者則惟三者爲然也三者之所以能然者亦在乎上俯而下承中鋭而旁曲也今仲舒與其兄仲幾弟仲潛三人者懷玊而逺遊抱器而效用太師大丞相見而奇之因館置府下十餘載其所以貴重之者往往有異於他士後𨿽薦逹之以有祿位於朝然亦不使逺違乎左右蓋凡治已治人之道恆欲資之而有助焉則夫三人之見取於大丞相者豈不猶斯佩之見取於君子矣乎三人者誠能俯乎其民若珩之有綴承乎其君若璜與衝牙之有系鋭以去惡若衝牙之有擊曲以納善若璜之有受吾見其示法於君子也其亦異乎琚瑀珠綬者矣其亦異乎環玦金象觿防韋者矣𨿽然珩也璜也衝牙也非生而有之也必待君子者而爲之制然後俯焉而俯承焉而承鋭焉而鋭曲焉而曲以克成乎其爲佩也然則三人之不愧於斯佩者豈非由我大丞相有以玊成之乎而三人者其尙益守乃職以期無負乎大丞相可也三人與良皆友善而仲舒爲尢厚今仲舒以三年之喪畢奉大丞相之命還京良蓋望其有以見法於君子也故於其行爲之說佩以贈

書

答徐進明書

比辱函書爲贄欲相與以質其所學僕旣愚無似又且齒弱而身賤其素所爲未有足稱其取信於人人亦未嘗有以是事資於僕者今足下乃獨冒然及之其亦何所取擇耶豈足下之有取於僕者徒以其鄕多先生長者遂謂能得其學而有可以及人者耶是殆不然人之爲學固由於先生長者而後得然未可以是而必其有學也通都之市有大賈焉所以聚天下之貨寶通逺近之有無當市門之晝開也鄕之人持資而求寶者至矣逺方之人持資而求寶者亦至矣而大賈者因爲之出其寶以權其價價之合也則梱載而去之其不合也則倒槖埀囊攘臂而空出方是時又奚暇問其鄕之人與其逺方之人哉今夫先生長者之於學亦猶大賈之於寶也大賈之於寶不能偏私於鄕人先生長者之於學又豈能獨厚於其鄕哉由是觀之則君子之論人當取其人之賢而不必惟其鄕之信亦已明矣若不問其人之賢而惟以其鄕之信則是孔孟之裏皆可以爲聖賢盧鄭之鄰皆可以爲醫卜西子之國皆可以充後宮師曠之邦皆可以備工瞽伊傅之黨人皆可以輔相於明王孫吳之邑子皆可以雪恥於彊敵矣其在物也則麒麟之藪皆可以稱仁獸鳳凰之苑皆可以名神鳥翡翠之囿皆可以言珍禽驊驑之皆可以目良馬矣夫蘭茝之谷蕭艾茂焉杞梓之林荊棘出焉蓬生於麻薪錯於楚物之不系於其類也久矣又可以其善者而遂信其不善者哉考之於人旣如彼求之於物又如此而足下之於僕顧乃不問其可否不論其是非徒見其鄕之多賢卽謂其人之必賢其亦取擇之不審矣取擇之不審已不可用之於交好況欲相與以質所學耶夫質之云者爲師者之事也師自栁河東已不敢當是名矣而返以施於僕使僕有過於河東者乃可爲足下師若猶未也則是佞譽誣諛妄加是名以相欺耳縱僕樂足下之佞譽昧足下之誣諛輒受是名而不辭然於足下亦何所增加哉足下固非佞譽誣諛之人特以過信之故不覺其偶類耳僕之屑屑云爾者亦欲足下之審擇所與以益其所學非敢過爲訐直以相角鬭也足下茍以前者之所陳比物引類曲諭而旁譬之則有以曉僕之意矣適有小病不能親書幸察

上蘇伯修參政書【代栁致明】

某比承姚掾史傳示鈞諭需及先子遺稿悲喜感怍交動於中循想累日無所容措伏念先子自受學以來卽援筆爲文章澂搜靜索脇不沾席者五十有餘年此其志豈不欲借是以自托不朽哉顧以於蹇剝旣壯而羈窮未老而閒退業愈習而家愈貧名愈聞而身愈困迨至暮年方僅僅一起而疾病祟之遂以殞命某等奔號數千里迎櫬逺歸而家事益落由是送死養生百冗叢聚神傷气悸眾念昬忘故其遺稿之在篋笥者未暇整次成帙以顯揚先志某竊聞之士子之在當世生𨿽不偶死而埀聲者有矣故揚雄沒而法言始行馬遷生而史記未振文字之傳恆在旣死之後也然非得大君子爲之發揚以振聳其視聽則亦不能因其文以永其聲矣先子之亡行且十載遺文之傳此惟其時而卒湮沒之若是者或者以爲未得大君子爲之發揚也閣下以厚徳縟文爲善類所依歸其所以嘉惠士子振起幽滯者往往而是況先子在日又嘗曳裾門墻之下修容屏罳之間故相善也則夫大君子者不求之閤下將安求乎借使閤下方執政於朝越在數千里之逺猶將跋渉山川逾淮溯河而進況當近蒞浙省統有方隅而某也幸獲以編人齒於治內不於斯時露其所藏以希大君子一顧之重是果於陋劣無志其爲不孝甚矣用敢探其所著詩文合四十四卷惶恐獻上倘不遺雅故念及朽骨施恩惠於旣死發幽隱之耿光則是文之傳𨿽未能如法言史記之盛行而死後埀聲亦有以少伸先子之志矣使先子而有知寜不銜感於地下乎某𨿽區區無似而結艸之報此心昭然尙當課其子姓世誦名徳以無忘大造惟閤下埀憫焉干冒威嚴伏增戰越某再拜

九靈山房集卷四

欽定四庫全書

九靈山房集卷五

元戴良撰山居稿第五

記

浦江縣修學記

浦江之在婺蕞爾縣也而制宜有學治門之東南其學在焉然嵗久且壞比數十年𨿽屢加繕理而僅取茍完無經久意今縣大夫始至乃喟然興嘆謂學之所急惟田與廬今監縣廉侯阿尼雅巴哈旣嘗歸其侵疆矣顧玆屋廬之圮壓吾得辭其責哉遂與主簿劉侯師稷合謀修治而俾敎諭祝君應升宣其勞應升旣受命卽爲禮致治經之士張天錫吳實飭材徴工率先凡役而他有籍於學者因皆相勵而趨爲之自殿庭門廡以逮泮池論堂齋舎墻垣廩庾庖湢之屬悉皆易爲良有加於昔始事至正辛卯之秋九月及冬十一月而成於是應升曁學之耆碩方先生樗相與屬筆於良以記其役良屢謝非其人不獲命乃記之曰春秋之法凡一工役之興必備書以示譏蓋所以重民力也若僖公之修泮宮固亦嘗用其民力矣考之於經乃不與南門諸役者並存豈不以學校爲有國之先務而僖公修之實爲其所當爲哉爲其所當爲而不書𨿽謂見與於春秋可也嗚呼僖公不可作矣今縣大夫之能若是不亦僖公之徒歟然僖公之修泮宮也魯人嘗作泮水之詩以頌之先儒孔氏發詩人之意不特謂僖公能修其宮又謂僖公能修其化是則所謂修者豈止乎棟宇之岧嶤丹雘之華鮮而已哉亦曰有政焉耳縣大夫又當思所以圖之而無媿乎僖公可也泮水之詩其首章有曰思樂泮水薄采其芹縣大夫之嘉惠吾邑之士者至矣其二章有曰載色載笑匪怒伊敎吾邑之士尙於縣大夫而重有望焉縣大夫大梁人名文質字彬祥姓蕭氏以儒林郎來爲令官未幾治三皇廟葺故所有書院月泉上尋興是役以嘉來學是可謂知爲政者矣

黃氏歸田記

諸曁東行六十里是爲孝義鄕爲其鄕之望者曰黃君松松故儒家由科第居顯宦者若干人而百年之喬木嘗盛矣及一旦衰松之孫某遂以愚騃盡廢其先業至以百金產僅易一醉飽富豪之家爭爲巧計圖之而族人之無賴者又從而鼓扇其間以故田凡八百餘畝屋凡二百餘楹無一步一椽存者維揚欒侯來署州事行視州境遂察知其一日召買產之家及某立庭下歷以古者仁厚之化義禮之俗開陳之而且反躬念過至於泣下眾因俯伏首實告曰惟賢侯命是從至夜漏半侯復列香炬對天誓眾俾伸者右抑者左眾又悅服當右者右當左者左於是冒取者償其業低直者益其金金入則贖其質田之應期者曽不滿一月不笞一人得田如幹畝屋如幹楹歸其家俾其母妻弟侄之散亡他處者咸羣居聚食如家之盛時侯猶慮其久而莫繼也益選宗親之富而賢曰義曰鏞者以掌出入之數而且經紀其家事於是義與鏞及凡黃氏之族莫不徳侯之爲願得余文記之庶幾永侯之徳於無窮乃以張君辰所序事介宋君時憲以請嗚呼若侯者其賢於世吏逺矣蓋自授田之法壞而兼並之俗興富右豪彊乘民之愚以襲取其家業者有矣然民未甚病也迨夫聽訟之吏出焉考覈之不明剖決之靡中搆辭累嵗而元姦宿猾因舞手以規民而民始病矣世吏之不賢其重病民多如此由是而言則爲侯之民者𨿽不幸遭家之中變其亦庶乎無憾焉昔韓延壽守左馮翊時民有訟田者延壽爲之引咎自責其民深自悔悟願以田相移終死不敢爭史書其事至於今傳之侯之此舉固史臣之所取而後世之所宜傳也其可記以永久者有不在余文矣

自得其樂齋記

金華朱原良以自得其樂名所居之齋禮部尙書逹布哈公嘗爲書之間乞餘言以記之餘則復於君曰君之所樂可得而聞之乎凡世之可以快耳目娛心志者其爲物至夥昆侖之玊南海之珠涪水之金蜀之文繡象犀虎豹之齒角皮革豈君之所樂也哉君曰非也此蓋世之人之所樂也重珪累組髙牙大纛以至狐貉之裘瑚璉之器萬鐘千駟之奉列鼎之食豈君之所樂也哉君曰非也此蓋世之人之所樂也然則君之所樂者可得而知矣湯之盤禹之鼎岐陽之鼓岱山鄒嶧會稽之石刻師曠之琴孔子之文章與夫漢魏隋唐之桓碑彛器銘詩記序下及古文篆籕分諸家之字書皆可喜可玩而昔人之所以深樂之者也世人之所樂者非君之所取則昔人之所取者必君之所甚樂也然昔人之樂亦豈易哉君惟視世人之可樂者不一動其心乃能退而獲樂於斯彼世之人能致其樂矣而其不得兼焉者獨昔人之樂耳惟世之人不得兼然後君得以取之而自得亦豈偶然也哉𨿽然余嘗因君之樂以求夫聖賢之所謂樂者矣聖賢之所樂者蓋樂乎其內也非以其在外者言之也樂乎其內者道也則凡在外之物孰得而加之哉斯樂也孔子得之顏淵繼之顏淵沒得之者鮮矣然則君之所得者其亦有得於此否乎茍得之人且謂之有道之士矣君曰某不敏敢不敬蚤夜求從子之敎遂書其本末以爲記

樂善堂記

秉彛王君和陽人𨿽累嵗﨑嶇戎馬間然雅意不忘交友嘗於所寓辟堂日樂善以延天下之善士於是一時知名之彥咸喜從之逰每風晨月夕則相與坐堂上或談性命道徳之奧或論古今人事之得失民生之利害或雅歌投壺彈棋擊築以盡其歡忻其所與遊而最宻者如劉君伯溫章君三益胡君仲申皆嘗獲登斯堂爲文以頌君之美君猶以爲未足而復乞言於余余聞之駭且愧焉鄙人於善無所聞君之所樂者烏得而知之縱知之又豈能出於三君所言之外哉𨿽然三君之文皆以樂乎在已之善言之也予則以爲君之辟斯堂也固將以延天下之士矣則君之所樂者固樂乎天下之善也而豈一已云乎哉請得而卒言之可乎夫世之所以快耳目娛心志者其爲類眾矣而君子弗好之弗好之則弗樂之君子之所樂者惟在乎天下之善也以天下之善爲可樂古之人有行之者矣叔向之在晉樂乎鬷蔑之善而用之也鮑叔之在齊樂乎管仲之善而舉之也樂官屬丞吏之善而進之者鄭當時也樂兩龔兩唐之善而奬之者何武也以至孔融之聞善必薦陸傪之樂善孜孜是皆以天下之善而樂之也天下之善一也惟得其位則用之舉之奬之進之薦之不得其位則樂之而已今君猶未得乎其位者也以是爲樂不亦宜乎𨿽然君之樂乎天下之善者固將以成夫一己之善也成夫一己之善則人之樂於君者亦多矣故君之出入軍旅非一日求其同列有陥其父母者矣有踣其妻子者矣有鋒鏑其身者矣今君之父母旣皆以令終而其妻子則固自若也身之無恙則猶前日也此皆樂善之效也彼之不能以若是者蓋以其所樂者富與貴耳富貴之毒人也甚於鴆惟其樂之深也故其毒愈深猩猩之樂於酒魚之樂於餌彼豈知其爲亡身之具哉由是而言則君之賢於人亦逺矣傳曰人之彥聖其心好之尙亦有利哉予敢以是爲君慶君曰子言信矣𨿽然某也不敢當不敢當則請書之壁間朝夕鑑觀焉

栁待制墓表碑陰記

先生沒後之七年其友鳥傷黃公爲著石表辭一通凡若干言良得而讀之未嘗不嘆公之深於知先生也先生家浦陽江之上自其先世頗能文而先府君以科第顯至先生遂以文擅於天下天下之士識與不識咸能道其姓字𨿽武夫俗吏不通文義者亦爭得先生之文以爲榮先生之見知於當世久矣然其所以知先生者徒以其文爾而徳之蘊於躬者人未必盡知之也今想其溫如春風肅如秋霜粲如雲霞之捲舒凝如崖嶂之森峭恢恢乎而有容也汪汪乎而莫測也澄澄乎而不可撓也以之正家而家齊以之蒞官而官治蓋將無所施而不可然則先生之學豈直文而已哉嗚呼先生已矣其不可傳之妙亦旣與物而俱化矣自非石表之辭歷敍而鋪張之後之人何自而知先生𨿽然非公之善於形容又曷足以致是哉良故嘆公之深於知先生也世之以文求先生者視公爲何如哉公少先生七嵗而其出防於耆老成人間乃皆與先生接及先生之歷仕中外也又未始不與之相先後是蓋交友中之最親且久者惟其交也久故知之深知之深故書之審公非有私於先生也良猶記寒夕宿先生齋閣中先生擁衾語良曰余之交友滿天下然知我者莫若黃公我死必求表其墓嗚呼先生之有望於公至矣而公固有以慰先生之望哉先生之子卣將刻公所著表辭於荊山之阡良因書公之所以知先生者附見於碑陰世欲求先生之爲人更當有考於斯

修禊集後記

右修禊詩一卷予友宋先生景濂爲之序嗚呼景濓之爲此序不旣至矣乎自晉以來序修禊者多矣其爲古今所共取莫若王右軍然右軍之言亦不過區區生死之間惜時序之疊遷嘆斯人之易老於以致其感慨之情耳至於聖賢之大道則固未之有及也惟其莫及於道也遂致晉之士習卒以不振淸虛勝而禮法衰曠逹興而名檢廢𨿽謝安之功業可尙孫綽之問學足稱然其雅好防談耽嗜華藻亦不免於君子之所譏原其故右軍豈得辭其責哉今景濂則不然懼斯道之不聞而末俗之益媮也旣以舞雩之詠朂之復以山陰之集戒之終篇數語凜乎其可畏嗚呼使晉諸人而聞此咸以惜時嘆老之心而爲汲汲求道之舉則當時士習寜有不振者乎獨恨景濂不生於彼時不得與之言又恨晉諸人不生於今不及取景濂之論也𨿽然晉之諸人亦旣於道無聞矣則凡諸君之有聞於景濂者又可不思所以自勉哉茍不以之而自勉則𨿽功業如謝安問學如孫綽亦非君子之所予況未必爾乎諸君於此惟究心焉可也良也不敏然嘗叨與斯會矣故於景濂之言不能不有慨於其心申繹其意於末簡蓋所以勉諸君而且以自勉焉爾

序

經筵錄後序

經筵檢討鄭君仲舒裒其所進勸講之文若干篇爲一卷題之曰經筵錄攜歸浦陽山中屬良序之良以古之聖王𨿽有聰明敏逹之資然至其成徳則未嘗不由學而致是以髙宗之在殷也三年弗言恭黙思道其質亦旣美矣而傅說告之乃更勤勤講學之勉載諸說命之篇者不曰學於古訓則曰惟斆學半不曰惟學遜志務時敏則曰念終始典於學豈不以美質易得至道難聞必也質美而學修然後所造爲益深所積爲益厚而聖徳之成有不期然而然矣豈惟髙宗唐虞三代之君莫不盡然故揚子曰學之爲王者事久矣堯舜禹湯文武汲汲其已久矣斯言豈欺我哉然自周衰已來道術不明爲人君者莫知學先王之道以成其徳爲人臣者莫知勉其君以學先王之道上下之間一皆卑近淺陋以各趨所便其能卓然於當時者惟漢之文宣唐之太宗耳然而此三君者亦不過以近美之質發爲一代之治至於爲學則曽未之及故其所就僅有以賢於後世之庸主若論唐虞三代之盛徳則邈乎其逺矣由是觀之帝王之聖否其不系於講學之興廢哉今天子寛仁明睿天性自然踐阼以來務遵節儉食菲而衣綈臺卑而囿小不溺情於便嬖不惑志於逰畋可謂有不世出之資矣然猶痛念漢唐失學之慨然欲上追唐虞三代遐逺之迹薦開經筵以訪多士自大丞相而下及凡侍從宰執之有與於勸講者莫不畢趨禁近俾得推演化原以講求其意舉六藝載籍之文而防繹其說至於講文之作則檢討職也居是職如仲舒者又極一時之選故其所進悉皆不以卑近淺陋爲言其所言者無非先王之至道然又論議詳明情辭懇切有足以感動其聖心每一勸講間必爲之首肻者數四嗚呼仲舒等之盡忠天子之受盡言何必古人此非書傳所載講學之事乎此非唐虞三代之君臣乎昔伊川程子之在元祐講筵屢嘗以正心之說爲聖學之勉紫陽朱子之在淳熙經幄亦嘗以誠敬之言爲聖學之勸然皆不能見聽扵時君徒以一誦而遂罷今仲舒是錄旣無愧乎二子之所陳而又因緣勸講之臣以悟當寧之聽卒使海宇之內陰被其賜而不知可謂奇逢幸會千載一時而君臣之際何其盛哉嗚呼吾黨之士以其文字見知於世難矣況得施於朝廷而又當人主講學之時則夫後世讀仲舒之文者必將欷歔感慕有不可及之嘆然後知其時爲難遇而是錄之傳非徒表仲舒於不朽然且有以明天子之盛徳於無窮矣仲舒名濤世居浦江之白麟溪上兄弟二人俱通籍禁中爲時所稱云

送葉贊玊序

昌黎韓子嘗謂淸淑之气蜿蜒扶輿磅礡而郁積其水土之所生必有魁奇忠信才徳之民豈不信然歟廣信爲郡西連江右南控閩粵而玊山冰溪之勝又盤旋乎左右故其淸淑之气每鐘而爲人西京而下唐宋爲盛唐姑不論宋渡江後如陳公康伯以中興事業著見一時謝公疊山以風節行義照耀千古他若兪公大雅則以紫陽髙弟爲後學所宗師而傅公季魯又以象山門人爲當世所貴重嗚呼是果何以致是哉蓋山川之所鐘往往見之於是郡故也我國家混一以來是郡人物之眾固未易一二數余所托交者則有葉君贊玊葉君才髙而學廣上而羣經叢史下而廋辭僻句靡不悉該善議論能文辭甲申間嘗以禮記髙選貢於鄕有司用新例授婺之月泉山長到官未幾新祭器之朽者復土田之侵奪者屏學徒之貪蠧者於是會集儕流招徠學子爲之敷揚先聖人之道三年政成受代而歸邦之人士咸相率賦詩以惜其去不以良之固陋俾爲之序嗚呼若葉君者殆向所謂魁奇忠信才徳之民非耶則夫廣信之地靈人傑固非陳謝輩所能獨當也余猶恨葉君居陳謝二公之鄕其才與學又不在陳謝二公下乃不能如二公之得位行道以自見於時顧獨抱其遺經而於朱陸之門弟子有志焉不亦重可惜乎𨿽然海內寜謐日久皇上鋭意儒術日與二三學士大夫講議經帷以復二帝三王之治葉君固將自是登名吏部進之館閣以共圖太平他日見諸行事亦豈在陳謝二公後哉崧髙之詩曰維嶽降神生甫及申山川之鐘秀於葉君厚矣又曰維申及甫維周之翰葉君尙奮乃志以無負山川之所鐘可也余旣喜廣信之代不乏人而又嘉葉君之克繼前武故因序詩而並致其期望之私若此云

喜雨詩序

至正辛卯夏六月大梁蕭君來治婺之浦江時境內已彌月不雨民心弗寜君愀然憂形於色視事之日卽齋沐率僚佐徧禱諸神越翌日癸卯乃雨甲辰又雨旣而不雨者復彌月公聞縣南有白石湫爲龍神所宅遂赤日走大澤中以祈其應乃七月乙亥雨至八月戊寅而止君猶以爲未足因與龍約三日內雨足次日癸未輒大雨竟夕甲申雨乙酉雨自是泉之竭者悉已溢禾之槁者悉已蘇民之病者悉已愈而我君之憂亦釋而爲喜矣邑之大夫士因交相告語曰吾屬作於是息於是以克享有丰年於是者皆我君之賜也其可無情乎哉爰相率賦詩以歌美之以良受知於君爲特深俾執筆序其首良惟春秋記魯十二公之行事獨僖公三年書夏四月不雨以志其閔雨書六月雨以志其喜雨自余羣公則固未之聞也然觀僖公之在魯不過曰有志乎民與之以同其憂樂耳而孔子之取之者正以當時諸侯罕能如是也夫以三代之季人材猶盛求其有愛民之心者已罕見之若是去三代逺矣民情日以渙散吏治日以偸惰有能如我君之用心者豈易得哉惜世無孔子不得取之簡冊使與僖之名並傳於天壤間也乃今明良相逢進賢用能如不及他日君以政成而去必將疇其民庸而圖任之則位當益崇利澤之及人當益厚宜有史氏之筆大書特書以見諸詞翰埀之汗靑者僖公固不得而専美之也是用弗讓而志其嵗月於篇端以俟

送浦江主簿劉君滿歸序

大梁多宦家而傳世之久稱劉氏劉氏之先有累官河南路二十八軍州軍民都緫管者與其弟懷安陽門馬步都元帥從太祖皇帝定地有功其所至又皆以不殺爲務當攻破金汴時所賴以全活者甚多總管公兄弟亦旣以功拜官而其長子遂皆繼襲父職珪組相傳者五人已而元帥之仲子亦以武功起家爲河南路轉運使其後有爲州郡牧守者有爲縣令及轉運同知者有爲理官及主簿司者劉氏傳世之久如是哉良生也後不及拜總管公兄弟於馬前以覩夫衣冠之盛而幸獲識其諸孫之佐遂有以詢其家世之一二之佐主吾婺之浦江簿能以簡易爲治用法匪峻而豪右自服遇人有恩而請托不行亦劉氏之佳公子也今旣滿三載而去邑之人士咸爲賦詩以道其去思良於之佐爲最故又更爲之序竊考漢史所載兩漢之將相如陳平鄧禹者皆其有功於當時者也然陳氏旣卒其子卽以有罪國除後竟無顯者而鄧氏之後乃累世貴寵爲公侯及大將軍牧守侍中者凡若干人此其故何如哉平之言曰吾世多陰禍吾世卽廢終不能復興而禹則曰吾將百萬之眾未嘗妄殺一人後世必有興者由是觀之則鄧氏之後所以異於陳氏者豈非其所積有不同耶嗚呼二氏之事旣已考諸史而有見乃若劉氏之傳世獨久亦豈難知哉必也總管公兄弟能以不殺爲務故其後嗣得以世食其報庶幾乎鄧氏之代不乏人向使其所積者一有所不然吾恐故家喬木榮悴之不常𨿽欲自異於陳氏之後不可得矣興廢之來夫豈偶然哉之佐於此其尙思自奮激以保有乎先澤可也𨿽然之佐之治縣旣不以苛政而殺人而其冡嗣又方由祖防入官不久且調自余諸子亦皆力學好修有仕資則夫積善之報又復自之佐始豈直保有先澤而已哉良於是益有以卜劉氏之後爲鄧而不爲陳也大梁宦家寜復有出其右者乎之佐行有日凡頌美之辭惜別之賦已見於羣公之篇什良故特爲論次其傳世之久者題諸首簡云

甘棠集序

北庭亷侯來長婺之浦江浦江之民咸愛戴之如父母畏敬之如神明倚賴之如山嶽三年政成治任將歸而黃童白叟涕泣以遮畱者動千百計已而侯之去志浩不可挽又皆退而悲思商賈相與嘆於市行旅相與嘆於塗耕農相與嘆於野低徊顧盻不知所圖則推夫吾黨之工乎詩者作爲聲詩以詠歌之一縣之士詠歌之不足則五縣一州又從而詠歌之五縣一州詠歌之不足則旁近他郡又從而詠歌之於是篇章之富合若干首縣之好事君子遂擇取其尢者編而爲集以我民之思侯無異於召南之思召公故名其集曰甘棠集且俾良序而刻諸梓良嘗讀詩至甘棠之篇蓋深有取夫召南之思召公者矣召南之思召公固無往而不在然乃必於甘棠而見之者豈不以召公之在當時嘗布文王之化且或捨於是樹之下故國人之被其化者因皆思其人而惜其物惜其物則欲其勿翦之矣欲其勿伐之矣旣欲其勿翦伐之又欲其勿敗之又欲其勿拜之噫何其思之至者歟今我民之思侯固亦無所不用其至矣然其所以見之於思者乃不能如召南之托之於其物顧徒有以托之於其詩豈我侯之宣化於是地曽無一物之可指耶意者是物之在天地間風雨之所飄揺霜露之所剝蝕𨿽其惜之之深保之之至或不能不免乎異日之必衰詎如是詩之作播之於一時傳之於百世無風雨霜露之虞有深長悠久之意是則托之於其物固不若托之於其詩矣又況彼之有思於召公者僅著乎召南之一國至於他國則曽未之及若我侯之見思不惟著之於一縣抑且形之於他縣不惟形之於他縣又且溢之於他郡然則我民之思侯豈果在召南下哉我民之思侯旣不在召南下則是集之命名捨甘棠而誰宜序而刻之良蓋不得而辭也集凡二卷他文字之有紀於侯者具見集中侯名阿尼雅巴哈字景淵云

送祝彥明詩後序

三衢祝君彥明以儒入官爲浦江文學三年政成受代而歸義門鄭彥貞氏命諸子姓作爲詩歌以道其惜別之懷而吾友宋先生景濓實爲之序良𨿽不敏竊嘗納交於彥明又且受知爲特厚獨能已於言乎三衢古稱太末其地四通五逹而士之生於其間者往往文武忠義沛乎非他郡所能及自今觀之淸獻趙公則以淳徳髙節師表天下屯田劉公則以易學蘊奧開悟後來彥猷宅卿二徐公叔縝毛公則以守死善道感奮當世其他自北而南以徙居其土者亦皆卓犖一時有足稱道趙丞相範侍讀馬諫議其人也衣冠文物之懿詩書禮樂之傳彬彬然鬱鬱然其杞梓之茂林鳳麟之靈囿歟旣而故國淪亡文獻殘缺而士友之來自三衢者每從而叩之則遺言逸行已皆失所考徴蓋至是而百年之耆舊邈乎逺矣比嵗以來一二俊傑𨿽稍稍拔起而良之寡陋又不足有所接識以觀其爲學之所至良之所接識者彥明一人而巳彥明生當諸老告謝之餘獨能集其舊書誦而傳之以時時稱說其履歷之所自庶幾夫流風餘韻之可見者乎至正初嘗以憲府之薦調官吾學需次幾十年始克領其教事然其識趣恬退曽不以閒曹冷局爲嫌每旦深衣幅巾巍然髙坐以發明聖經賢傳之指歸諸生列處齋廡手披口誦自晨興至夜分不得休以爲常由是士習之陋日以除俗學之靡日以變而吾鄕學校之設不爲具文矣至如復土田之侵奪新屋廬之朽敗先逹之未祠則祠之文會之未舉則舉之此在時人以爲能而於吾彥明直其餘事耳嗚呼彥明之成就如此其殆有所自來哉遡鄕學之淵源景前人之風裁以其得諸已者淑諸人譬猶有源之泉愈出而愈不竭茍被其灌漑沾其潤澤初不待於時雨之滋而條逹暢茂自不期然而然矣傳曰魯無君子斯焉取斯何其言之甚似歟𨿽然彥明之在浦江筮仕之始也職下而事拘曽未及從容政治之塲以行其所志他日位益顯年益增道益懋其所設施當必大過於人𨿽趙公之師表天下劉公之開悟後來徐公毛公之感奮當世趙馬範三公之卓犖一時無難到者又可以今之所就爲己足哉彥明於此尙有以勉之可也良也塊處窮鄕邈焉寡侶晝耕夜讀質問無從其於彥明之去寜不防然有動顧惟禍患餘生筆硯久棄莫攄情素以寫別懷徒以三衢人物之盛序之末簡庶乎期望之私少寓一二云

九靈山房集卷五

欽定四庫全書

九靈山房集卷六

元戴良撰山居稿第六

序

送宋景濓入仙華山爲道士序

金華宋景濓先生通古今學有史氏長材當至正中嘗以翰林國史院編修官徴之固辭不起後竟寄迹老子法中入仙華山爲道士一日良從而訊之乃曰昔人有以紳笏爲柴柵聲名爲韁鎖者余豈爲是過激哉顧將順性而動各趨所安耳余之所安乃在於山林而不在於朝市使其以此而易彼有大不可者一決不能者四餘聞居人倫必以禮處官府必以法然自閒散以來嬾慢成癖嬾則與禮相違慢則與法相背違禮背法世教之所不容大不可者此也又心不耐事且憚作勞酬答少頃必熟睡盡日神乃可復而當官事叢雜與夫造請將迎之不置一不能也嘯歌林野或立或行起居無時惟意之適而欲拘之以佩服守之以卒吏使不得自縱二不能也凝坐移時病如束濕一飯之久必四三起而當賔客滿座儼如木偶俾不得動搖三不能也素不善作字舉筆就簡重若山嶽而往返書札動盈几案四不能也以一不可之性而重之以四不能自度卒難於用世故捨之而遁又聞道士遺言吐納修養可使久壽故卽其師而問焉𨿽然世之賢士大夫聞余之有是行也必並起而嘲之子知我者何不贈之以言使有以解彼之嘲而且以卒余之志也良應之曰夫君子之出以行道也其處以存道也而其所以爲道者蓋或施之於功業或見之於文章𨿽歷千百載而不朽埀數十世而彌存若是而爲壽可也茍不其然顧欲潔身隠退逃棄人間而茍焉以圖壽爲道是固老子之所謂道而非吾之道也吾之所謂道者乃堯舜周孔之道也然堯舜周孔得聖人之用者也老子得聖人之晦者也於出也則吾用於處也則吾晦而是道之變化詎有異耶故生以春陽殺以秋陰先生功也舒爲雲霞粲爲日星先生文也功而不宰文而化成先生道也道在是則壽在是矣夫豈茍焉而已哉昔賀知章辭祕書之職請爲道士於剡川陳圖南不應時君之召入嵩山爲道士是皆有慕聖道之晦而寄迹於老子者也先生豈聞二人之風而興起者耶然二人之在當時賢士大夫未聞有非之者則先生是行又孰得而議之且一榮辱齊毀譽先生之爲道然也亦豈有假於餘言哉亦豈有假於餘言哉先生名濓其字景濓今易其名曰元貞子署其號曰仙華道士云友生戴良序

浦陽人物記序

浦陽人物記一書監縣廉侯到官之初年始請縣人宋景濓氏譔成之記凡二卷分爲五類合二十有九人亷侯將刻梓以傳而俾良爲之序良竊以爲置書之原則翰林承防歐陽公旣言之矣而作者之意則經筵檢討鄭君又言之矣將復何所云哉𨿽然是縣人物之盛其有系於山川之所鐘者或未之及良安得忘言耶嗚呼浦陽於婺爲小縣其土地僅百里人民不數萬無白金水銀丹砂石英鐘乳之貴無南金珠璣瑇瑁犀象之珍無橘柚竹箭及他艸木之殊異顧獨於人物之生不一而足其以忠孝貞節著者有之其以政事文學顯者有之層見疊出彬彬乎其盛是果何爲而然哉蓋山川之气大則鐘而爲人小則發而爲貨寶動植之類所產者大則於其小者嗇矣郴州多白金水銀丹砂石英鐘乳與夫橘柚之包竹箭之美則未見其有魁奇忠信材徳之民交州多南金珠璣瑇瑁犀象與夫艸木之殊異則亦罕鐘乎其人是又以其所產者小而於其大者有或嗇也嗚呼亦孰若吾浦陽之鐘其大者哉然世之人於其小者則往往知愛而誇張之至其大者則未有能宏搜廣輯以著其盛以故浦陽之文獻或不能勝夫郴交二州之所鐘今景濓氏以不世出之才搜羅廢墜抉剔幽隠譔成乎此書使夫一縣之內數百年之間忠君孝父之則施政爲學之方以及女婦之範模莫不粲然具備交見乎吾前其視彼之區區土物之小者孰得而孰失哉吾見浦陽之爲縣將自是而出色矣𨿽然非亷侯之汲汲於表章又曷有是哉亷侯名額能巴哈爲政未幾徳化大行蓋詩之所謂愷悌君子者矣

送欒宣使還省詩序

維揚欒君仲舉好學樂善敏於爲吏丞相開府公才之辟爲其省宣使今以事抵浙東道過雙溪之上於是其弟架閣君與之爲別者且三載一旦會之是郡意甚歡洽已而仲舉復命相府詰朝將行架閣君悲四鳥之異林感三荊之分植遂賦近體詩一章章八句以送之且詒郡庠諸友俾之交和以贈余方叨居郡庠目覩珠玉可無一言以序其首竊聞漢蘇子卿爲中監時嘗賦詩以別其兄有曰昔者嘗相近邈若越與秦又曰惟念當別離恩情日以新蓋言兄弟相近之時未嘗不玩之以爲常邈然若越秦之不相關及當離別之際不忍相捨方知兄弟之不可離恩情至此而日新矣今觀架閣是詩得非子卿之意乎然子卿之詩特以兄弟之至情言之至於出處之大致則固未之有及也架閣則不然始之以私恩而卒繼之以公義愛兄忠君之心油然而並生讀其詩可以知其爲人矣以架閣之爲人則仲舉之賢又可知矣良旣歆羨架閣之詩之美而又慕其兄弟之皆賢故樂書此以序之

贈勾無山樵宋生序

曩者承平日久天下無事士之居其位者悉以守常襲故爲職業而智謀雄偉非常之人無所用其材往往退處山林老死而不出十數年來海內大亂豪傑並起自武夫賤藝咸被収采以用其所長則向之退處不出者宜可翻然而起矣然智謀雄偉如宋君汝章顧猶隠居勾無山中方以樵采自樂而不輕於一出何哉汝章爲學不事章句頗通戰國時事善機變有膽略尢慨然喜論兵當兩浙兵起每退偃一室以黙計勝敗十不失一若汝章者可謂有用之奇士矣余嘗考近代賢材而怪士之爲學多不適於世用談經術者徒知章句之當守而不知事情之或迂工文學者又方務以言語聲偶摘裂相誇尙每棄本而趨末求其可用於當時蓋不數數然也世之人不賢者恆多而賢者恆少幸而爲賢者矣又或不足以用世何才難之若是歟茍一有其人焉幸而及出於有爲之時可不爲之貴重之歟今吾汝章以不輕出之故卒至放棄山林爲勾無一老樵此其可以嘻吁流涕而爲當世悲也𨿽然古有朱買臣者亦嘗退隠會稽山中賣薪以自給後竟歷居顯宦時人謂之衣錦之榮汝章其鄕人也年方壯而志方鋭他日必不得已而出又安知其不終爲世用也哉汝章出逰甫旬日卽歸勾無將從勾無求夫槪諸山而登之以窺東南之故壤凡目之所寓皆我師用武處覽其形勝當必有感於中矣

禱雨詩序

中書左丞某公署事之初年天不雨自夏六月至於秋七月禾盡槁民以病告公愀然憂形於色於是公之賔佐合辭進曰公毋憂也古有桑林之祝云漢之祀皆所以致力於神也天而不雨盍禱之神乎越翌日丙午夜漏半公躬率郡縣有司走神所而雨卽嘉應公復與神約三日雨足丁未雨戊申雨己酉又雨連雨數日而止民乃大喜咸以爲神之所賜而歸徳焉金華戴良獨不謂然天以神和四時乳百谷於以煦養其生息者也今乃嗇其施以病民必希吏之懇禱而後應是豈神之本心哉非神之本心而乃章章如是者蓋公之精誠有以上格於天故也公之所以上格於天者非在乎禱之之日也其素行固已合於冥也久矣是故無求而不得無感而不應也然則禱之神非歟曰是也夫雨暘者天之所權也山川者神之所伏也雨暘不時嵗有饑饉則禱之山川之神豈非天之髙且逺也不可以自聞不可以自見而寄之神是神用天之權也故天使之雨神得而雨之天不使之雨神固不得而雨之也公是以神其聰而天無不聞也神其明而天無不見也無不聞無不見此公之所以致夫雨也夫如是民固當視公爲神也於是民愈喜咸退而爲喜雨之詩以歸徳於公且俾次第其言爲之序詩曰

維浙之東維黍芃芃今旣穟矣伊誰之功維我相君視民如子撫綏輯寜俾安田裏俾耕俾種俾耘俾耔苖則旣秀雨澤不時相君睠焉爲民憂之誠之所感天不我違山川出云降以甘雨旣優旣渥厥施斯普今之上腴昔也焦土今之發榮昔也槁莽農人相慶蹈舞蹁躚且歌且謠擊壤以言維今之雨匪降自天維我相君錫此丰年稼之有秋匪由民力維我相君錫此膏澤我有童烏捧腹歡如亦有黧老今可以飽我聞我兵將討不庭有餱有糧可以啟行相君有心與天爲一維國維民咸食其徳田之多稼周人所美時之有年魯史所紀爰作此詩志今之喜頌我相君令聞不巳

章氏家乘序

善乎魏國韓公之言曰謹家牒而不忘乎其先者孝之大也余觀章君三益家乘之作有以見君之孝大矣人之於其宗不能無親疎之殺也聖人因之而制服焉自再期而至於三月而至於無服其禮有差也其情有節也𨿽然豈聖人之得已哉兄之子於己爲從子若以吾父視之猶已之子也推而上之大父之孫爲從父兄弟曽大父之曽孫爲從祖兄弟若以大父曽大父視之猶已之兄弟也又推而上之以至於無服之親皆先世一人之分也若以先世視之皆已之同气也尋流而知源尋葉而知根詎可以逺而忘之哉嗚呼此家牒之謹所以爲孝之大也孝之大者蓋以先世之心爲心而不以一已之心爲心也君之是舉其殆庶幾於此者矣章氏世爲汴人至兵部尙書始家泉之南安後自南安遷建之浦城自浦城遷處之龍泉其間支系防衍後先顯者以數百計世逺族殷漸至不可於考君乃疚心瘁志掇拾於兵火焚棄之餘搜輯於道路間關之際仿諸史表遂爲此編其他遺言遺行與夫言有當質者又別爲篇以見旣成使來告曰吾子雅知我盍遺一言以詔吾之子孫使無違吾志余聞而嘆曰世之士大夫其問學非不富也辭章非不美且麗也然或借之以干利祿取榮名足乎一已而已至其祖考之所自出支屬之所由分漫焉而不加省者豈少哉而於宗人族子相視如途之人者又豈少哉君之用心乃如此其賢於人亦逺矣昔歐陽文忠公依漢年表爲世譜而謂子孫不知姓氏之所從以昧昭穆之敍者禽獸不若也今君仿史表爲是書旣無媿於文忠矣而其所自序亦曰子孫視爲不急之務者非人也嗚呼君之用心其文忠公之心乎勿替引之後之人勉乎哉

送人逰龍虎山序

乃者海內分裂兵交日尋而廣信爲郡實東南之要衝當陳氏據上防卽爲其所侵奪及參政公奉命南徵提兵不過萬人舉一郡六縣如摧枯拉朽其後陳旣盛兵東窺以爭是土而公之子某復班師往救戰敗陳兵擒其梟將若干人以歸由是陳失其勢遂縮手歸武昌不敢順流而東父子一時何其偉哉王君乃公之懿親自起兵時卽在行間其所以佐公禁侵掠止妄殺卒使恩威並著爲軍民所歸心者不一而足自他人言之孰不欲同登仕版以稍自見於時而君乃衣白衣日從文儒勝士相往還每風淸日美則芒鞋竹杖訪赤松子於北山弔沈隠侯於雙溪於以娛情煙渚宴景雲林且不知斯世之多故而是身之在軍旅中也君爲人曠逹可喜然好爲汗漫逰嵗之仲春將從金華南過信之貴溪登仙巖窺鬼公峯從入龍虎山逰諸勝處龍虎山乃張道陵所居子孫世其業至於今不替君去謁上淸之故宮攬金沙之遺迹道朋眞侶徘徊後先此行當必有所遇矣然髙甍巨桷斬爲荊榛斷塹頹垣淒人心目蓋陳氏之流毒玆地也非一日君升髙而望嘆其興亡欲求陳將就擒之所而黎庶之散亡殆盡於是覩山川之如昨念人事之日非將遂執靑節從白蜺以與夫道朋眞侶遊於方之外回視身世不啻如鴻毛之輕君亦奇士也哉嗟乎君旣不用於世其材無所見獨觀其出處之際逰從嗜好之間可以見其志之有在矣故予於序別而具道之如此

送揚州同知赴官序

和陽王秉彜氏由金華抵三衢旣而以書來告曰同知三衢郡事某君今以秩滿調江都三衢人士咸賦詩以惜其去而右簡之文非子之托而誰耶三衢距僕僅百里逺行道之人多誦君之美而獲稍知其爲人今又重以王君之命𨿽不能文詎得而辭諸僕聞之郡府之職惟別駕爲易爲蓋有地千里有民累萬而趨走之吏呵衛之卒一皆視郡守爲降殺然郡守之任乃獨重任之重者責之所歸也別駕有郡守之榮而無其責吾知其易爲耳𨿽然方今天下多故兵事未息郡縣之煩勞非復承平之比況江都當百戰之餘城郭無居民官無第捨空郊百里之外遺黎僅數十家而已當此之時而有戈甲之供億芻餉之轉輸往來之館勞郡守豈能獨任其責哉吾見別駕之難爲也𨿽然古稱江都多才學之士竊意其如漢之劉瑜魏之陳琳唐之李善者猶往往避亂山谷間深匿而未出君能訪其人而羅致之與之議官政究民隠圖利害損益以行之則別駕之易爲將在於此乎昔子防之治武城吾聖人首以得人爲問僕因竊取斯義以爲序

治平類要總序

自古人君𨿽有出類拔萃之資至於治道之盛則未始不由學而致此稽古學古之事所以見於二帝三王之書而二帝三王之治有非後世之所能及者良以此耳周衰以來聖學不明爲人君者槪以古昔帝王迂逺而難遵不過求所謂卑近淺陋之說以茍且於一時其能超出乎當世者惟漢七制唐三宗之主及趙宋諸君而已然此十數君者亦僅賢於後世之庸主若夫二帝三王之盛治詎可同日而語哉嗚呼二帝三王悉五百年而一逢由周之治乃千餘年而始有漢唐宋之爲君然又不得與二帝三王並觀而稱極治之時何斯民之生於後世者之不幸耶則夫繼此而有國者其可不加之意耶加之意者亦在乎學焉而已矣一日良與四明陳桱論至於此以爲人君之學捨古昔帝王則無所取徴而古昔帝王之行事見之於經史者班班可考顧以自朝及夕萬幾出焉有未暇徧觀而盡察乃相爲摘取二帝三王致治之由與漢唐宋爲君之所以然及先民之格言史臣之論贊會稡成書名之曰治平類要而定其標目凡十篇君臨四方蓋本諸道述君道篇第一人君之職惟在用相述任相篇第二將用禦暴必善馭之述馭將篇第三設官用人國之重事述用人篇第四民爲邦本愛以固之述愛民篇第五國之所賴莫重於食述足食篇第六去亂圖治非兵不可述制兵篇第七刑以輔禮明愼爲要述愼刑篇第八佞口覆邦貴在能逺述逺佞篇第九君能納諫斯無過舉述納諫篇第十終焉良等俱以空疎之學謬叨爲士之名其於纂修固多簡略然開基之主繼體之君茍能潛心於此窮討而深思之庶幾由彼漢唐宋之爲君以上追二帝三王之盛治則稽古學古之效復見於今日而此書之作要不爲無小補矣是以忘其固陋而冒言之伏惟畱神省察國家幸甚

君道篇第一

天道運四時行君道明萬幾理禹湯文武天下之大聖也夏桀商辛天下之大惡也而其所以爲大聖大惡之分者道之明與不明耳欲爲君盡君道道者何仁而已矣三代之得天下也以仁有此道也其失天下也以不仁喪此道也大哉道乎其興亡之所系乎景前聖式後王述君道篇

任相篇第二

人主不可以獨治也必有卿相輔佐之足任者然後可以君天下蓋卿相輔佐人主之基杖也所以上承王命下統百司以治民庶以定邦國而治體之得失國勢之安危系焉昔黃帝任風後而天下治髙宗任傅說而君徳修蓋皆得乎任相之道故也荀卿有曰彊國榮辱在於取相其知言者哉訂官箴謹侯度述任相篇

馭將篇第三

古者國君有難召將而詔之曰社稷安危一在將軍是則帝王馭將之道惟在推誠以待之三代以降人情日異於古其待武士也始皆折之以气而結之以恩蓋不折之以气則流於姑息而生驕不結之以恩則過於嚴肅而生怨生驕與怨非止費財玩防之獘而有不戢自焚之患矣揚子云曰馭得其道則天下狙詐咸作使馭失其道則天下狙詐咸作敵後世欲治之君可不熟慮而愼行之述馭將篇

用人篇第四

書曰翕受敷施九徳咸事俊乂在官百僚師師百工惟時蓋天子者一世人材之宗主也九徳之士所當兼収並蓄布而用之使各隨所長而施於事則百官皆賢而互相觀法百工皆治而不失其時矣然古之用人必貴於有徳而後世人主或以才藝取人而不稽諸徳行故有才無徳之人咸得以進之噫徳成而上藝成而下君子宜愼擇焉述用人篇

愛民篇第五

人情之所欲順之則安擾之則危故虞廷君臣相戒必曰罔咈百姓以從已之欲而太公之告文王亦曰利而勿害成而勿敗生而勿殺與而勿奪樂而勿苦喜而勿怒此愛民之道也自是以後惟漢鼂錯論三王之所以本人情者庶幾近之以故文帝用其言而以淸淨爲治卒至黎民醇厚刑措而不用愛民之道其尙有出於此乎傳曰重社稷故愛百姓愛百姓故刑罰中殆謂是歟述愛民篇

足食篇第六

足食之道惟在於厚民蓋民者財之府而財者民之命也故善興國者必先義而後利善養國者必先民而後國先義而後利所以教民順也先民而後國所以使民富也民茍順矣則國不至於不利茍富矣則國不至於獨貧傳曰未有義而後其君者也又曰百姓足君孰與不足百姓不足君孰與足其是之謂乎法常典原人情述足食篇

制兵篇第七

天生五材兵能撥亂故軒轅之興其戰七十徵頑伐鬼伐不絕書兵其可去乎然考之古天子之兵止於六軍六軍之兵止於六鄕其出也則爲士爲卒爲旅爲軍爲師其入也則有比有閭有黨有旅有州有鄕旣無坐食之費復無長屯之苦烏有如後世之所謂兵者哉𨿽然田不井授賦民無藝而古制之不復久矣漢以來能以節制伎擊耆定四方載之史冊有足徴焉纘戎功奮武衛述制兵篇

愼刑篇第八

古者大司冦以獄之成告於王王命三公參聽之蓋刑者成也一成而不可變君子於是而盡心焉嗚呼刑於聖人𨿽不得而廢之然非其得已也是故不敎而民從上也以身敎之也敎之而後從次也以言敎之也旣不能敎之以身又不能敎之以言而民有弗從者乃從而刑之下也刑之而當罪民固無所憾矣又從而虐之苦之誣之抑之有罪無罪同歸於非命而死不亦大可哀乎書曰欽哉欽哉惟刑之卹哉本忠恕示欽卹述愼刑篇

逺佞篇第九

自昔小人將竊取其權寵必先潛觀宻察覘伺上意而迎合之蓋以人主好惡之不同喜怒之難必不如是不足以爲容悅取媚之地故薛公事齊必視美珥所在以立其愛姬申不害相韓必視昭侯所悅以謀其國事讒佞之事君多合而少忤者大抵然也夫巧言如簧詩人刺之利口覆邦聖人所惡有言者不必有徳而佞者不知其仁爲人上者可不有辧於斯乎述逺佞篇

納諫篇第十

夫帝王之徳莫盛於納諫君失於上則臣補於下臣諍於下則君明於上所系重焉是故古之明王求諫如不及納諫如轉圜諒直者嘉之訐犯者義之愚淺者恕之狂誕者容之蓋以已過難知惟恐其不聞也堯設諫鼔禹拜昌言上聖且爾況下此者乎易曰山下有澤咸君子以虛受人述納諫篇

春秋三傳纂元序

錯薪刈楚披沙揀金防事尙然而況於學乎況於聖人之經有所蕪汲於傳注者乎然則春秋之文昭掲千古學士大夫往往童而習之白首不知其統緒之會歸者無他亦惟傳家之言有以混淆其間故耳嗚呼春秋辭尙簡嚴防夏之徒已不能贊以一辭而吾聖人之防言奧指果有待於支離防碎而後見耶傳春秋者有三曰左氏公羊氏谷梁氏然公谷主釋經左氏主載事能令百代之下頗見本末而因以求意者左氏之功爲多然而義例宗指交出乎巫祝卜夢之間讜言善訓不多於委巷浮戲之語鱗雜米聚混然難證而公谷之說又復互相彈射不可彊通遂令經意分裂而學者迷宗也良自蚤嵗受讀卽嘗有病於斯尋繹之次因取三家之言稍加裁翦以掇其元要疏之經文之下其扵一事之傳首尾異處者旣得以類而從而文意俱異各有可存者亦皆並列其語然後隨文覩義若网在綱𨿽行有刋句句有刋字非復本文之舊而鋤荒屏翳使之日星埀而江河流者不旣有助乎方之刈楚揀金之細不又有間乎𨿽然亦將藏之篋笥以自備遺忘而已若夫優柔厭飫自博而反約則三君子之成書在也予亦安敢有所取捨其間以爲是經之蠧哉

黃氏南薰樓會飲詩序

庚申之秋餘訪蘇太史先生於黃氏義門將自是入越黃氏之老資深公堅畱不聽去旣而劉君養浩趙生彥方亦相繼至而吳侯子宇則固客授其家資深悉宴之宅左之南薰樓歡洽殊甚養浩以此會𨿽出邂逅然蘇先生來自城府彥方至自邑已與子宇館寓𨿽近而亦一居嚴陵一家烏傷萬山中不鄙謂余又方回自千里外一日畢集於此豈偶也哉覩江山之如昨念人事之難常誠不宜以無紀資深之子仲昭英俊子弟也聞之喜躍卽請以今夕復何夕共此燈燭光分韻而余得此字先生且命書嵗月遂序之云而系之以詩曰

昔出念途阻今歸嘆年駛泰階謂久平吾道有如此主人識余意開筵集文史庶令歡宴余悶懷爲之洗談諧皆素心倡和盡知己此會諒難數不樂將何俟

九靈山房集卷六

欽定四庫全書

九靈山房集卷七

元戴良撰山居稿第七

題跋

跋鮮於伯幾所制劉遺安壽詞後

右漁陽公所制遺安使君壽詞一章蓋使君以元勲世冑岀治外服歷守東南諸大郡一時賢士大夫多出入其門今觀漁陽此詞語意旣多引重而字畫復致謹不少放則以久防其門而知敬其人故也按此詞作於辛丑之歳閱明年而漁陽沒又十年而使君亦薨詞爲使君家物歷三世尙寶藏無恙而其嗣孫師稷復以文藝爲諸公所歸往世澤之滋於是乎在矣吁豈漁陽所謂濟人陰徳有以致之耶

三先生手帖後題

友人宋君景濓以三先生所遺手帖聯爲捲間出以示良良以三先生學擅一時而一時之人咸仰之望之𨿽得其片言隻字不翅如折圭斷璜保防惟謹彼於三先生之學未必能知之而乃貴重之如是者其志在翰墨耳今景濓之爲此卷則以久防三先生之門知慕三先生之學顧以存歿相半離合靡常思見其人而不可得因欲卽是而見之所以然者本志乎三先生之學也翰墨云乎哉𨿽然三先生之學亦豈無見於斯自今觀之或制度之有考或文章之有稱或經學之有述蓋皆示景濓以爲學者也使景濓無志於三先生之學則已有志於三先生之學也寜不卽是而有得哉良也不敏亦嘗從景濓之後以登三先生之門其於三先生之學曽不能如景濓之有得也故因題卷並志予愧云

題樓彥英詩卷後

士莫不有能爲之材也然非值夫得爲之時則亦無有可爲之事君子之論人又可拘拘於事爲之末哉烏傷樓君自其壯年卽以智勇聞已而羣盜起鄰境勢甚猖橫吏卒咸縮手環視莫敢誰何君乃匹馬往捕擒其罪首六人者歸之官於是縣府爲上其事部使者加審察焉文逹中書遂遵故事賞其功調浦江之政內鄕巡檢時當承平日久聖化涵濡之深𨿽鼠竊狗偸之伍亦皆奔走逺遁職警邏者往往無所用其武故君𨿽武人巡檢𨿽武職反爲之屏旗幟棄鉦鼔日從文儒之士賦詩寫竹呼酒以爲樂退然若不以武功致官者彼此一時何其異哉使君於立功之後仍值夫得爲之時以展夫能爲之材則其事之可言當不止如向之所施而已不然豈君之武材獨施於未官之前而不施於旣官之後耶人之論君顧欲拘拘於事爲之末斯亦過矣君今以嵗月代去文儒之所與遊者莫不作詩以祖其行良方讀禮山中不及從諸公之後以相與詠歌之因君之出示此卷故爲書其出處之大槪如此而不暇計其言之不文也

題余亷訪五大篆後

右東淛第一家五大篆武威余公爲義門鄭氏書鄭氏聚居白麟溪之上自其九世祖衝素處士綺以來咸能守其家法爲之子者必孝於其父爲之弟者必恭於其兄爲之婦者必順於其夫其爲父兄夫也亦各以道而自盡如是者歷二百餘年不少變至大末有司旣爲上其事於朝號其門曰孝義之門矣至正庚寅夏六月己丑公持部使者節分按至浦江復過其居而訪問焉爲之低徊太息者久之且曰吾於淛水之東已皆按歷之矣恆未見如鄭氏之孝義者有孝義如鄭氏可不善其善以爲之勸哉乃爲書此於庭曲之石俾其子孫世守之嗚呼鄭氏果何以致是哉謹按東淛統有七郡而七郡之中以州計者六以縣計者三十有五其土地非不廣也人民非不眾也豈無貴極公侯富比封君之家足以見重於一時者今公咸不之取獨於鄭氏而有取焉是果何以致是哉公之此意蓋以屬部之內知孝其父者多矣或於事兄之間而不能以盡恭者有矣能孝於其父恭於其兄或不能致其夫婦之相和者有矣或父子兄弟夫婦咸盡其道而不能必其九世之逺二百餘年之久猶克守其家法而不墜者有矣凡此數者一有所不能則𨿽範天下之貨寶不足以爲富羅天下之祿爵不足以爲貴而其可富可貴者惟在乎鄭氏之孝義也是則鄭氏之家固宜爲七郡之稱首而豈無以致是哉𨿽然非公之表而出之則七郡之民亦無自而知之矣抑予聞之孝義非一家之行而七郡之民莫不盡能之能之而或不爲是皆有愧於鄭氏者也不惟有愧於鄭氏其亦獲戾於公矣公之此舉豈但爲鄭氏計哉七郡之民猶懼其獲戾於公而況爲鄭氏之子孫者繼今以往宜益敬守其家法以保有乎此石勿使恃其門望之髙而不念其累世之勤也吾恐其獲戾於公矣嗚呼可不懼哉公唐古氏名余闕字廷心元統癸酉甲科進士歷官臺閣今由翰林待制出僉海右道肅政亷訪司事云

重刻衝素處士墓銘後題

義門鄭子敬氏間出其晏宣明所作衝素處士墓銘以示良且曰處士於予爲七世祖墓在家東百步許銘石埋墓中而此石本蓋嘗得之宗人處惟是鼠蠧之餘懼其久而益壞也固已裝褫成帙請於待制栁公著其作銘之始末今復將命工摹刻以傳示吾徒子栁公弟子也其幸爲我識之哉良嘗往來縣境歷覽百里間問其故家遺族於縣人則自宋以來逹官貴士之門第往往而有然求其子孫以叩其家世之懿乃皆喫喫不能道一語或得其家乘而觀之其不勝感慨者多矣處士之在當時不過一窮書生然能以孝行率其家至其臨歿猶歃血示子孫毋分居致使遺澤之滋至於久而不泯同門合釡九世如一日是何彼此之或異哉嗚呼孝行之至天地可得而動神明可得而通金石可得而貫況其嗣人宜其丰碩衍裕而無涯哉視彼區區希榮徼寵於一時者又惡得而齊之哉𨿽然處士之孝行固卓然矣向防宣明之文以爲之引重其不隨世泯滅者幾希是故斯文之在鄭氏不翅如寶玉之在世棄擲埋沒糞土不得掩𨿽其暫晦於一時又復有収而珍之於他日天之報施處士也若是哉然則處士之子孫其可不務謹其傳哉若子敬者亦無愧乎爲處士之子孫矣

跋倪夫人遺事後

蓋自分田制祿之法久不如古而士農工賈之家遂至兼並無藝貧富不均厭飽糧肉者有之操瓢爲溝中瘠者有之於斯之時有能以其所餘惠諸鄕邦之不及者蓋亦天理人心之所發豈必有爲而爲之哉迨其後也天恆報之以福俾其子孫之享有丰盛至於累世而不替者是固理勢之宜然而非若人之所計也已曁陽之西鄙有倪夫人者故宋進士諱永年母也亦旣家富於財遂敎其子孫當以惠及鄕邦爲心嵗有羨余必使縮其時直什之二而平糶之以爲常一有不遵其敎卽欷歔就寢竟日夕不食子孫肉袒謝罪攺之乃己巳而倪氏卒以忠厚相傳迨今五世之逺二百年之久而其家之丰盛固自若也或者以爲此皆夫人種徳之報而不知夫人於此曷嘗有一毫計望之心哉𨿽然向使夫人之敎其子孫者一不能以若是吾見徳惠之罔施而侵虐之是恣𨿽欲求其五世二百年之丰盛又可得乎夫人之所以爲子孫計者其亦慮之審矣然竊怪夫夫人之在當時不過居處閨門之內勤勞饋食之間非有詩書之漸染師友之薰陶而其處心積慮之際乃能忠厚之如是則世之以大丈夫名者果皆夫人若哉彼其聞夫人之事其亦少愧矣夫人之四世孫慶予姻也因出余觀光氏所錄遺事以相示故輒書而歸之

書栁待制詩後

待制栁公旣祠仙華先生於化城精舍且爲刻其所著墓碣植之其於師友之誼亦云至矣而又歸賦此詩豈得無意於其間哉良嘗觀公之詩於所謂淒其十霜露墓艸今幾宿之句未嘗不爲之愴然有感先生沒於至治辛酉之春而立祠植碣乃在於至順庚午之冬相去逾十載而詩中有及於此者固已恨其表著之晚矣抑不知後此又十載而公亦沒其墓艸之淒其者迨今亦十霜露而近冡之祠表墓之碣曽無一之或具是何公之待先生者爲甚至而後人之於公顧乃若是恝哉良旣登公之門而承其訓敎固不得不爲之有感於斯矣詩爲化城所藏今其主僧若空將摹勒入梓以貽諸好事則夫朝誦而莫詠者又安知其不與良同此感也噫此固足以埀勸於後世也夫

劉鏞字說後題

予友許君存仁嘗以叔聲字其徒劉鏞且著文三百餘言序鏞之能聲者甚悉叔聲復求申其說予聞鑄鏞之法必擇精金爲之金精矣又必考古制而參合之制合矣又必求良鳬氏審其輕重均其薄厚分其小大而後範模之用具焉蓋金不精則失之滓制不古則失之鄙重輕不審則失之紊薄厚不均則失之雜小大不分則失之混此五失者一有不除鏞固鏞矣其能美於聲哉是故善爲鏞者深察乎此使無一之不備然後會精神運槖籥一皷而成植簴而懸之循隧而叩之則噌也淸越也又何其善鳴也甚哉鑄鏞之難也如此今叔聲年甫及冠溫焉而易毅焉而方其質信美矣是不猶金之至精者耶質旣良矣非六藝之書不講非聖賢之志不存捨流俗之所習而欲求通於千載之上是不猶考古制而參合之者耶二者固不可及又得許君爲之師許君文懿公之子也其家學之正逺承考亭之傳是不猶世之良鳧氏者耶蚤夜孜孜以仁義鏈之以禮樂鎔之懼其偏也扶掖而正之懼其放也攝束而約之是不猶分小大均薄厚審重輕者耶自時厥後徳業著乎躬名譽聞於時近而一鄕逺而四海無不知有叔聲是不猶鏞之善鳴噌而淸越者耶嗚呼以叔聲之名觀叔聲之爲學何其似也𨿽然金之模範鳧氏能爲之人之模範則師之自爲也以近取譬其果有異乎哉揚子云曰孔子鑄顏淵矣淵固精金也非孔子爲之範模能鑄之乎許君願學孔子者也其必有以鑄叔聲哉

題葉丞相遺墨

良少時嘗讀故禮部尙書王公所譔丞相葉信公墓銘而知公平生大節歷官行事之槪後三年始從東陽許君獲覩公之遺墨蓋君先世有權海寜令者海寜公之鄕邑故以此四帖先後遺之其第五帖則與其弟竹友家書而因及許令之賢遂皆爲許氏子孫所藏嗟乎令之距今不百年其家去此不數捨而其愛人戢暴之政所以致邑人戴之如父母敬之如神明者後生晚出已無從考知必觀此數帖而後見則世之人非附靑雲之士而欲埀聲於後世蓋亦難矣良旣得以快覩前修之眞迹而又有以竊窺先逹之爲人抑何幸歟後學浦江戴良謹題

哀辭

張如心先生哀辭【並序】

予自童丱中卽聞張君如心之名甚熟巳已之嵗始獲見君於邑下君方與一二耆人長徳從容鄕校間峩冠褒衣掀髯聳目張拱而肅趨有足以壯威儀存矩度者予時𨿽未暇叩其問學之淺深然觀其動作之間固以知其爲信厚君子矣自後挈挈道路不得數從之逰而君亦敎授於外不常家居如是者十年及予受室於邑之趙氏去君之居爲甚近君嵗時來歸乃相與往來如平生歡君晚得脾病顧已憊甚坐起不自遂每聞予至猶彊扶出迎道古今事變前賢蹤迹亹亹若珠比鱗列予然後知君種學之深凡其動作之見於外者果非偶然也公家故貧室廬不足以容膝衣食不足以給體而气髙自足無所仰於人環堵蕭然有書數百卷隤然自放用是尊官要人鮮克知之大徳中年將五十始用薦者起爲縣文學尋以母老辭去平居無他嗜好惟肆其意於歌詩善偶儷工篆籀精楷法而士子評裏黨之宿學蓋未嘗後君也嗚呼君今其死矣新學晚生失所於歸而吾邑之文獻將遂絕予方悲不自勝而君之子端臣請予爲辭以哀之乃爲追述平生而爲其文曰

瞻彼仙巖其髙萬仭郁穹窿有美一人鐘奇孕秀潛其中吁嗟美人受質孔弱志則充無脂無韋分甘處悴家四空日閱其儲飯有脫粟羮芥菘人不我堪我躬甚泰色甚雍深衣大帶儼存矩度無墜恭學徒駿奔聆厥風防覿禮容我年未冠猶雀方乳鹿方茸嵗時相過稱詩誦文好甚隆執手謂我曰子之志我所同願作昌黎低頭東野爲雲龍我方借之如石就鑿金就鎔孰神之苛一朝奪使翳蒿蓬蓍舊盡矣狐號鰍舞靡若風顧瞻我裏溟蒙泱漭吾曷從柰之何哉有崇斯土元以宮嗟彼牧人母登其隴翦其松

吳先生哀頌辭【並序】

先生婺浦江人諱萊字立夫集賢大學士榮祿大夫吳公子也至正元年十月某甲子以疾卒於家得年四十有一嘗一試於禮部不中二子諤謐先生於某原後一年命良爲辭以哀之良𨿽不敏然嘗承學於先生誼不得辭乃爲追述平生而爲其文曰

檀車旣堅兮駟馬旣良出門折軸兮竟斥棄乎康莊嗟嗟夫子兮胡實類之天不可測兮道不可常昔夫子之有生兮體孑孑其羸尫𨿽求師與取友兮曽不逺違乎故鄕遂取則夫前修兮亦旣蹈乎大方入書林而馳騖兮闖藝苑以翺翔柰學業之已修兮尙名譽之未彰豈不登名於一薦兮曽不假翼於鸞鳳乃娛憂以舒憤兮寫郁紆而成章曰有俟乎千載之下兮庶無掩乎斯文之耿光人固有偃蹇於一時兮終前困而後昌何夫子之賫志以死兮卒無以自副其所望夫子之貎不可見兮幸防言之在耳尙炯乎其難忘撫遺編以長喟兮仰視天之茫茫彼嚴霜之夏墜兮胡獨瘁此眾芳昔河東之挺生兮年四十而云亡今夫子之洵美兮亦壽命之不長己焉哉小人有得其年兮君子有遘其殃自古莫不然兮我又奚傷

【按潛溪集吳先生以至元六年四月卒年四十四以至正元年十月序中所云疑傳寫之誤殿泗謹識】

吳原伯哀辭【並序】

原伯世爲婺之蘭溪人諱深其字原伯國子博士吳先生正傳之子也年二十有一至正元年五月庚申以疾卒家旣卒之明年其友戴良爲辭以哭之嗚呼吾尙忍哭吾友也耶吾固不謂原伯之止於斯耶始予旣冠往往聞原伯名於朋友間前年夏予舟次溪滸遂與原伯會原伯乃欲相率以爲友與之防數日樂甚固已竊喜先生之有子而予之得友也嗚呼孰謂別未三載而遽哭吾友耶孰謂原伯之遂止於斯耶原伯容貌嶷嶷平居若不能言其取友問學急於饑渴至於羣兒嬉戲則畏避如懦夫然每篝燈挾冊𨿽疾病不休倦則假寐凝思以求聖賢之心有疑則進而質之父師退而與其弟沈私相講辧故其父子兄弟之間雍雍睦睦而自爲師友君子是以知其於孝友最隆也去年秋先生被召入京師未幾上原伯名於國子學於是原伯始欲﨑嶇數千里就學於京而病己作閱數月遂卒嗚呼其可哀也己昔韓滂之在韓門讀書作文功力兼人年十九而卒今原伯之爲吳氏子固有韓氏之家聲學又不下於滂而亦以早死豈殃慶之不以其類槪如是耶抑原伯獨不幸偶類之耶以予之重有悲於原伯而知先生之悲也抑深矣故述哀辭一篇以解其悲哀以舒予憤云其辭曰

嗟原伯兮鄕之良質甚粹兮才甚長睨秦漢兮刮虞唐騁雄辧兮爛文章射星鬥兮奪光芒闡幽祕兮掲正陽斂予飾兮盡回翔暢厥實兮暐煌煌履至訓兮蹈大防兄弟雍兮親樂康羽旣就兮勢乃揚望白雲兮期帝鄕帝鄕逺兮天一方命飈車兮騁康莊丰隆遇兮靳不將忽被髮兮下大荒嗟原伯兮志實彊何中路兮蹶超驤命固屈兮譽則彰願父母兮勿永傷彼羣黎兮直粃糠名隨身泯兮孰濯其芳嗟原伯兮獨耿光𨿽夭則困兮猶壽而昌

陳彥正哀辭

山磝磝兮水瀏瀏下土漠乎其廣大兮吾何此焉是畱惟擇裏以處仁兮乃前志之嘉猷倘有人焉其足借兮寜逺舉以遐防噫夫人之挺生兮信喜能而好修探往聖之逸軌兮仰先哲之洪休道𨿽隠而必履兮理𨿽防而必抽紛吾旣有此內美兮仍刓剛以爲柔哀白日之不與兮冀匠氏之一収茍吾材之適用兮又何問梁棟之與薪槱亦旣登名於仕籍兮曽素志之不酬𨿽不酬亦何傷兮有自得之悠悠昔先子之詔予兮謂時俗之方偸獨夫人之超卓兮固君子之所周吾方恃之以有濟兮驚浪之漂舟淩大江之漫漫兮幾如是而不自防於中流旣相我者之不憖兮又何爲乎舊邱行躑躅而無從兮念去此而奚投假大以視兆兮將駕馬以行輈已矣哉死者不可作兮吾𨿽居此其誰儔

蔣季髙誄辭【並序】

亡友蔣允升字季髙婺之東陽人也善讀書工古文辭知名朋友間丁酉嵗家居遘疾竟不幸夭死予方避兵萬山中距其家逺甚不得一撫其櫬以盡其哀因追思其平生可列者爲文以誄之誄曰

茫茫大鈞孰秉化樞淆汨斡流參差報施惡不常釁善不常禔貞焉而夭狠焉而耆謂天聽卑我是用疑哀哀夫子亦孔之辜惟子之先奕葉紛敷邁列言言埀聲吳吳爰曁乃考養徳益腴篤生吾子誕茂淑姿如鹿之茸如鸞之雛亦旣弱冠克搆堂基其文與學日動裏閭子之爲學潛心以稽鉤深索隱探頤研幾何經不窮何史不推上下百代指掌而窺子之爲文惟古是師簡不遺理防不費辭譬彼錦繢五采爛如等輩爭取朝玩夕披人覩其著莫究其防道旣克明動罔不宜義以爲閒禮以爲輿孝實蒸蒸友亦怡怡在家而理在國必治凡厥未試我惟子知子之在世蓋亦庶幾茍遂遐年疇克似之庭梧挺秀方茂其枝荊玉蘊璞將獻於時云胡一日光掩芳萎嗚呼哀哉元首兮未華壯志兮竟隳逝日兮何長生年兮須臾俄舊宇兮攺觀乃遽襲兮遺衣少妻兮嗷嗷幼子兮呱呱魚駭躍兮同感鳥哀鳴兮增欷豈外物兮有遷固歡悲兮情移嗚呼哀哉撫气化之盛衰念逝者之莫追柰輀車之在側將俟時而啟途魄黝黝兮魂飛飛子去我兮何歸旣顧瞻之靡及庶陳情於素旟嗚呼哀哉

朱茂淸哀辭【並序】

茂淸朱漳世爲婺之烏傷人其家距縣五十里近茂淸嘗以事至縣謁縣大夫歸俄而疾作竟死年四十云初予客郡城寄郡東門外家焉一日郡兵戕其帥城門晝閉城外居民卽讙無男女老幼空其室盡行予亦挈妻子登舟遡流至烏傷境因自嘆去家逺行槖枵然無以給予材性下又無他伎術揺動人又不得好義倜儻之士以相倚予其不爲溝中瘠也其幾矣爲是憂之甚旣而遇茂淸於道途茂淸乃迎入其家見其子姓巳卽館之別室飲食供張無一不如意者畱茂淸家逾二月而郡民之道還者踵至予亦買舟竟去且別泣而言曰予去茂淸而歸予其誰與處耶他日或還山或仍客郡城予卽不能往茂淸其過我耶茂淸曰是亦漳之言也予旣復居郡東門且將致茂淸雙溪上而或以茂淸訃聞予時𨿽哽塞不勝莫詰茂淸死狀然不敢卽哭之者猶冀訃者之或妄後會伯淸至其言與訃者同伯淸茂淸之宗也嗚呼茂淸之死爲不妄矣茂淸善讀書有幹蠱長材然樂爲人解紛居丹溪之上而丹溪之人愛慕之其長老敎其子弟必以茂淸爲言其鄕鄰之鬭爭無訴者宗族之顚連無告者皆曰自茂淸亡使吾無所依而生以爲恨茂淸嘗買宅一區買田數頃將以贍其族人云噫茂淸之賢如此而竟止於此豈非其命也夫予旣悲茂淸之死而又悲予之生而無助也辭斯作

維材之良維行之臧維壽命之不長嗚呼天其不予相也如之何弗傷

祭文

祭先師栁待制文

嗚呼先生文塲之帥士林之雄天旣生之其必有意將丰將隆先生之生雅厚英邁越自成童展也得師蚤叩巖南繼謁仁翁眾理之淵至道之腴遂燭而融乃充新得斂彼豪英一變溫恭先生曰嘻庶廣見聞觀厥會通龎材碩徳一二徧參有符其同遂發緒餘衣被海內揚厲文風王公戚裏緘幣走門惟日憧憧二十年間穹鉅碑照耀提封我業已修曰驗於爲以攄厥鐘實艱初試邑校州庠繼登辟雍靑衿冑子聞羶而附鼔篋而從司誄奉常領敎儒臺聲甚沨沨包茅有貢覆溺江湖再嵗而逢先生疏之俾附軺傳以活疲癃從祀匪徳禮官憚威莫敢告忠集議之頃先生折之气厲言雍及涖洪都曽未期月敎雨其蒙乃嚴矩範乃聘名師乃飭儒宮我疆我理先生正之慚屈盲聾已則有粟先生均之廩士告丰報政而歸蜀山之下浦汭之東飲水著書爇薪照字嵗且十終四海環眴英聳如山炳煥猶龍飛剡交章論薦公車上逹帝聰帝曰兪哉命掌厥制士論稱公而今而後庶其大用以収厥功天胡不仁賀轍未安門已弔凶嗚呼先生今其已矣士失所宗良也登門幾年於玆肇自童防月夕風晨婆娑誘掖猶記徳容敎我食我戒我勸我在麻之蓬臨別謂我若子之質纎而必洪窘玆賤寒乃我之責可不薦庸我觀先生我得我失若關厥躬一朝棄我山摧谷崩事若夢中先生之生位不滿能亦云顯崇先生之年逾七望八孰曰非翁得正而斃固亦無憾我意不充哲人其萎道日淪喪孰繼遐蹤我悲先生夫豈我私亦哀道窮輀車旣駕恭陳薄奠矢辭告衷嗚呼先生魂魄毅兮鑑我哀恫

大人祭栁待制文

嗚呼哀哉委河海不足以盡公之閎博雄深披星斗不足以諭公之華辭麗筆當其創意遣言搖毫行墨下追班馬上睨莊屈莫不陶鎔乎神化陵駕乎儔匹而況律已溫恭接人忠實行非難繼而動有典常言不乖忤而心存整飭追古人而與徒豈庸態之能測信人物之標表誠當代之英特至於居官涖事務殫厥職緒正奉常之儀禮化洽成均之訓廸提文印於儒臺啟藏書於石室皆足以埀譽來今騰輝古昔然而官僅階於五品祿不上於千石曽未得歷禁林之獻納究蘭臺之譔述何鳳翥而鵬飛忽飈散而星沒嗚呼哀哉國殞其良孰爲衡石人殄厥師莫有矜式彼搢紳之在位因匍匐而賙卹紖公之棺者有以駭都門之見聞臨公之喪者有以興閭巷之楚惻況某等近連姻婭早防振防當靈車之逺還情怳怳以何極睠荊山之故墟日徜徉乎履舄曽嵗月之幾何遽長掩於元室痛幽明之夐隔莫有酬夫舊徳列觴豆以告哀尙愀焉而來格嗚呼哀哉尙饗

祭方壽父先生文

維至正十二年嵗次壬辰十月辛丑朔越十九日巳未近故北村先生方公歸北山裏生某等設幃道左薄陳香幣之奠爲文以告之曰

人之有生具剛柔之理稟正通之气𨿽所遇有窮逹之殊然所就無彼此之異故其見之於行者或不能以少伸而其托之於言者則庶乎其可恃言之精者爲詩發乎情而止乎禮義顧時世之疊更遭風變而雅廢茍有道以爲之本根則出其緒餘亦皆不以盛衰而二致先生於斯可謂有志是以𨿽當巢傾雛覆之餘槖倒囊埀之際借鷦鷯之一枝曽風雨之不蔽然猶以貧自娛以閒自肆方防竹以爲笻或紉蘭而作佩訪虞帝於蒼梧弔屈子於湘水計足迹之所經匪山巓則水防故凡艸木之英華魚虫之狀類莫不窮搜徧攬以爲朝吟夕唱之具所以篇章之雜沓壹是翰墨之防戲或托物以寫懷或緣情而抒思或登髙以詠古或望逺而諷世但此情之有適曽不卹夫室之空而躬之瘁迨黌宮之借師遂有來夫戶屨以其得諸巳者淑諸人亦旣有以慰懌其心意信鄕社之長城實斯文之徽幟曁晚年之放曠稍沈酣乎酒醴挾麯生以與俱臥匏樽而徑醉較劉伶與李白又何異乎伯仲之與翁季惟仙華之故墟誠眾芳之所萃當先公隱居行義於是中而括蒼有吳延平有謝亦翻然而來涖人之望之要不翅夫呂氏之友朱張方參居而鼎峙當是之時其媚學之徒惟蜀山爲可仰他若田居子之淸醇深裊君之精邃亦皆可挹而可厲先生之於三公咸弟撫而兄事庶幾大雅之風永振巖南之裏豈期人事之難常洊若晨星之飄墜幸靈光之獨立尙嵳峩於風雨裏黨以之而壯觀山川以之而輝媚竟斯人之不淑亦塵飛而煙委嗚呼繼今以往典刑日以曠逺鄕學日以陵替閭巷何從而考徵士子何從而淬礪將見黃鐘大呂之音自是而不續而濮上桑間且交陳而並舉某等之於先生或以姻親而托交或以鄕枌而叨契或以弟子而防從或以友朋而宻邇咸資晉鄙之薰得免君子之棄夫何鄰燭之輝不照泣麟之淚當靈車之旣駕痛哲人之云逝托雞絮以陳誠尙愀焉而鑑視尙饗

墳記

志樓楨殯記

嗚呼是惟樓楨之殯楨於予爲姻家子予往時僑寄邑下居相邇也每見楨在羣兒中眉目淸揚進趨閒整心異之旣而楨有祖父之喪予往弔其家復見楨衰絰中呱呱涕洟若嘗習於禮者用是益奇之其後楨家防衰橫逆蠭起楨累然無依予亦挈挈道路不得日與楨接嵗時間一見楨楨則泣而言曰吾祖父不幸俱歿不令子實遭多難萬一不能自支將無以見先人於地下矣予至是則又未嘗不壯其爲人一日楨果以狀聞於縣慨然欲再植其家久之其橫逆由是也楨復訴之大府大府頗疑其事楨乃悲啼恐栗爲兒恆狀大府官憐之因得具陳所訴大府方欲爲之究治其寃而楨已死其可哀也夫嗚呼予於樓氏嘗接其祖子孫三世矣始觀楨之祖父俱亡固已竊爲樓氏憂及見楨之能自樹立以禦彊侮又未始不爲樓氏慶今又聞楨之死則樓氏之憂未有艾也俯仰十餘年間觀其家之盛衰而置喜戚於其間者已變更之若是則凡斯世之人欲借其子孫之久保其家而不墜者皆可悲也寜獨樓氏哉樓氏世居婺之浦江有諱某者於楨爲四世祖嘗受業東萊呂氏之門人祖諱某父諱偲母趙氏生於某年某月某日距卒時得春秋十有四至正二年七月某日卒之日也卒後之某月某日其母殯其柩於某原且使請文於予予年長於楨而分髙於楨視楨猶子也故爲文以志其殯

陳府敎壙記【代孤子】

先君諱士貞字彥正姓陳氏婺之浦江人曽大父諱文煥通春秋谷梁學嘗以登仕郎自試入官會宋亡不仕杜門著書有春秋質疑傳學者大父諱徳潤父諱逺大入國朝以材自效仕至承事郎溫州路平陽州判官妣黃氏繼林氏先君林出也生於大徳六年壬寅十月辛酉卒於至正六年丙戌六月丁已得年四十有五初娶淩氏先卒再娶王氏俱無子倫以從子爲之後王有女一人曰佶適翰林待制栁公之孫穎先君卒後之六年某月某日乃克於興賢鄕之嚴家塢從治命也先君自幼知讀書記誦日數千言及長欲以明經決科從鄕先生深裊吳公逰習春秋以襲家學居久之有司使試藝鄕闈一不中輒束書而歸終身不再踐塲屋初巴西鄧公在翰林聞先君之學行與同列薦諸朝事下江浙行中書初授衢州路淸獻書院山長以疾弗果上攺授處州路石門書院山長在官未期月丁內艱再長建徳之釣臺衢之柯山二書院乃以累考序遷龍興路富州儒學敎授先君慨然思奮防以自見命下卽趣裝上道俄而疾作竟卒於婺城之寓捨痛哉天乎先君事親謹甚太夫人年逾七十沈屙久弗瘳先君晝夜驚疑扶持保抱若嬰孺然人皆以爲孝在童冠時嘗從鷙鳥以搏執自娛大父聞之頗不懌先君深自悔曰作禽荒以貽父憂不可卽盡収撲死之其速於遷善人亦以爲難先君端重韜黙介潔有常不能脂韋與世俗俯仰而於交際之禮惟謹處家以和待下以寛𨿽臧獲有過絕不以聲色加之平居精勤彊力酬答少閒則挾冊不置故於書多所玩繹至於陰陽卜筮巫醫方伎神仙道家之言靡不畢究爲詩文深沈醲郁見推儕輩晚乃不欲溺志俗學尢以存心養性爲務扁所居齋曰儼若思蓋以自見也不肖孤茹苦銜毒言不成辭姑序次梗槪納之幽宮其詳則俟立言者銘焉孤子倫泣血謹記

先府君墳記

嗚呼我先君諱暄字景和姓戴氏婺之浦江人曽祖諱珙祖諱錫父諱濤妣陳氏先君器度凝慤恂恂寡言遇物恆多恩有寛厚長者行尢竭心孝友處天倫中事有極難而先君卒能全其和君子稱之謂不讓古人壽年六十有七不幸以至正庚寅嵗九月辛酉卒家逾月丁酉興賢鄕嘉樹塢之原娶諸曁劉氏先十三年卒墓同穴子男三長壵亦先卒次良次元女一適趙良本孫男六孫女二曽孫男一嗚呼以我先君之徳之懿柰何竟止於斯耶良俯伏艸土未能求銘以登載盛美謹鑱志石納於墳中嗚呼蒼天父兮何在孤哀子良泣血記

九靈山房集卷七

欽定四庫全書

九靈山房集卷八

元戴良撰吳遊稿第一

四言詩

山有杞【並序】

山有杞爲董生彥符作也生侍其父正齋公官吳中見吳中山水之勝念父之不能以遊息也爲作圖以娯之

山有杞於吳之裏君子至止可以宴喜水有魚於吳之墟君子止居可以宴胥於山於水有軒膴膴何斯違斯莫或遑處於水於山有亭閒閒何斯違斯莫或遑安安其可懷耄將至矣今也不樂嵗月逝矣爰作斯圖式歌且謡願言公退惟以逍遙其樂也哉

趙母詩

泛彼苕水可漱可濯閨門有閒樂爾貞淑泛彼苕水可泳可遊閨門有肅樂爾貞幽於彼苕矣其流彌彌樂爾貞幽今其逝矣翼翼孝烏息我庭柯反哺無從傷如之何翼翼孝烏晨集於林顧儔相鳴實感我心

五言古詩

別鶴操

仙禽胎化初振迅東海間異質淸以曠明心迥而閒徘徊騁天步逼仄隘人寰夕飲慕瑤池朝翔想芝田顧逐華亭侶來乘衛國軒丹羅旣掩翳靑繳亦羈纒俛首時獨思對影恆自憐飛羣徒在望驚孤那得還王鳩知晦旅雁識天寒人不處暌離何能諭吾言

賤生

中經閟眞訣內策昧遐討受命嘆蒲姿養生疑桂腦衰歷已從華愁容亦收藻空慚皇覽揆敢擬彭年老僚友歘鱗集杯盤娯潦倒酣醉及中觴感悅亂雙抱坐當晝景移起矚時物好簾前花受風階際露停艸無情固難恃有生亦誰保得酒且歡酌萬事付元造

嘆年

運行歸有窮餘生防當幾恍忽度華年蕭條臨暮齒棄繻慚英妙遊談愧名理偶叨末路慶復覩東都禮藩國揖文雅鳳池接冠履顧嫌恩私被莫稱騑服美忝竊旅孤蹤憂歡將二祀浮榮空此時芳辰竟何許齊景悲牛山宣尼嘆逝水此身誰不貲長意自無已屑玉昧瑤淵斸藥乏松髓吾其翦眾念且酌穆生醴

孤女別主辭【沈仲悅以百金得美妾旣而知其有父憂也卽館諸別室後爲具資裝嫁之比嫁時猶處女也】

賤妾奉君日父死方未期妾心自爲鄙安知髙士懷髙士重明義豈昧居室時深閨朝暮入不肯一回窺君徳海之大妾身水之防大徳固不虧防身將何依水萍已無定兔絲賴有施遂伸皎日誓永絕行露疑百金諒非重獨行誠所稀在君廼其常於妾良不貲綿綿感嘉惠遲遲出門基願爲雙飛燕猶及傍君幃

周伯溫侍禦席上賦

淅淅扇晨飈塗塗散暝霏翳翳繁陰結淒淒陽卉腓開冬感䢐物髙防洽音徽嘉肴薦文鯉芳醑獻蘭巵列坐侍星弁駢筵簉緋帷綺席全當牖朱簾半隠扉已酣亭上酌復玩軒中奇美話旣愉心麗句更流思淸事古難偶歡合情所希及今不爲樂後玆將待誰但乏瓊玖報虛蒙桃李施惟祝養生年黃髮以爲期

長洲苑送人

聖澤竭周京伯功侈吳甸館娃旣有宮長洲復名苑奇葩由化造異羽自神選娯樂纒睿思盤遊注英眄托乘色斯升觸輪賢已逺治亂良未尋興亡竟誰辧蹉跎世運移淒惻海田變君子屬於役舉觴此追餞行矣臨長途悵焉罷歡宴何當卽旋駕名邦重遊衍

劍池送人

祖龍南狩年拔劍當風立慷慨逞雄心斫石石爲入耿耿秋水光稜稜鐵花澁殺气纒蛟螭腥痕凜原隰參差世祀移寂寞威風戢要離去不顧湛盧見之泣英圖悵若玆餘波誰挹茂宰歘鶱騰軍容何翕習仗劍戍三邊斬首當幾級惟國養甲兵有愾須討襲相期獻凱歸此地共棲集

遊湖上諸山

澄湖總地徳連山雄防縣嵐气川上浮林影波中見東臨帶吳防北拒襟楚甸上峙岫如復下亙水成練參差窺粉堞出沒見丹殿宏麗邁前聞遊觀逾昔踐君侯挺奇興軒蓋此追衍云隨朱斾揚路繞頳霞轉五藥芳可采三芝秀堪搴升髙望已騁卽卑趣仍展願言謝羈纒久玆事攀援結网政未能臨淵亦徒羨

登堯峯

已從泉遊復向堯峯去堯峯眇何所甿俗不知處披拂彊追尋疲窘淩遽息喘倚茂松濟勝犯零露積石擁近蹊飛嵐護遙樹仰觀天宇埀俯睨河流注石湖尙波瀾洞庭但煙霧遊子多悲懷觸景增逺慕防迹旣漂泊流年復遲暮半生僅一來百齡能幾度回駕悵難淹又復首前路

同楊文舉提學遊虎邱

疲榮厭府寺思閒愛林邱今晨偶從告薄言爲玆遊輿馬出城郭冠蓋集朋儔尋云共陟峴吟風同倚樓池浸劍光冷石拱講臺幽邱虎余昔勢憨泉溢前流逖聽已咸踐新賞復旁搜樹杪吳岫出天末楚云浮睇迥距遙甸臨卑撫平疇萬象固如昨六龍寧暫畱且玆酌芳醴相從滌繁憂豈不念行役天道良悠悠

陪陳夷白左司省先隴遂遊西山諸寺

孝理昭令典哀敬著前經方冬謹封樹肅命省邱塋侵晨發西郭平旦越修坰飛蓋上坡陀憑軾仰光靈白楊何蕭蕭悲松復泠泠以玆霜露降益起淒愴情本深末斯茂源濬流愈淸叔氏旣尊盛伯氏亦光榮祿厚養不逮寵極坐自驚感深去復畱心惕久廼寧尋徑稍出陸移舟更穿汀林寒霜雪白寺古莓苔靑循廊阻昏黑失路屢顚傾怯風坐深閣戀月開疎櫺含思及明發鼔勇復前行泉裂地湧堯峯矗天橫拍欄睨寒井尋山窮絕陘躑躅東林莫徘徊西月升將命晚戒道急時暗催舲船居類坐甑蓬宿訝拘囹防流塹宵閉戒暴城夜扃更闌占漏宻家近驗舟停芳晨已罕遇良防亦難並況玆同遊侶一皆間世英或爲鳳薄霄或作鴻入冥或分庭竹潤或奪春蘭馨獨餘事漂泊顧影久伶俜豈期當末路亦此托前旌忝竊𨿽過任感荷實所盟願言日追從放浪終百齡

次韻蔡經歷病中述懷

平旦起趨府日晏未遑食羣言方究萬紛務諒非一進豈無雲補退猶持夕惕仰窺令圖廣俯察道言宻得喪事旣知治亂情亦識遭時匪過任撫已恆自失玩辭戒負乘觀器忌傾側孜孜竭勞勩役役忘宴息在疚尙懷憂從告詎思佚琴言澁未和史案浩已積迓騎應久徯來客復如織晨出愧蓬心晚沐感霜色乃薄幹祿情欲弛荷擔力執防固已疲艸諫亦多疾萬事莫並歡重負寧遽釋不見戾天羽林木已難擇

寄陳伯將學士

搆廈必眾材成裘必羣腋自非合才彥何能定家國若人蘊嘉猷生世值明徳鳳池因托身龍淵尋矯迹載建家王禮復覩漢朝則淸芬播方來惠心邁疇昔夜直躧天階晨趨媚蘭室宻謀已究萬妍論信非一吾徒方倚賴防軀荷蘇息無言腹背羽永愧排空翼

寄陳太守

迅足羨奔影羈羽忌離聲明暗旣異姿判止亦殊形若人東州彥生世昌運並軍帳早嘗入省幙晚所經一朝剖符竹千里治專城飛蓋出南郭肅駕騖修坰側聽江風響俯睨湖光明去意不可淹行斾安得停顧已正維縶臨衢逾屏營賔朋徒滿眼何以慰吾情

吳中追哭胡古愚博士

少小媚桑梓薄晚逺枌楡因念平生友長慟千里途伊人富才彥淸聲播中區翰逸唐晉間文超秦漢初董筆照往典孔鐸振今衢上國羽儀盛曲臺恩禮殊朋情日夜宻徽音嵗時疎以玆隔幽明況廼違裏閭竊祿逐云旅載筆預人徒摛辭空有屬搦管若爲書

對雨金達可送酒至

星躔離夜月桂渚發朝雷族雲起泉室零雨下陽臺飄檐方似霧集地復如埃空蒙迷野鶩霑灑滑階苔旅人乏愉悅孤館獨徘徊久缺淸酤至忽值白衣來豈不欲爲酌因君停玉杯

徐叔度遺紈扇

團團七華扇名在制久缺感君裂紈素與蒙卻煩暍入手訝如珪暎容疑學月玩之炎气消握之防風發卻願暑長在無使君暫歇

蔡郎中使還

嚴車辭楚壤飛榜涉淮河畢使遂還心延瞰起悲歌蕭瑟涼海風洶湧大江波登艫遲來雨蕩槳及歸霞相公徵不庭威命被四遐萬騎若雲集千旌亦星羅士馬固溢肥境土猶犬牙帷幙有深謀君子在所荷樽前可折衝堂上有干戈中營方倚注正逺將如何

偶書

皇元遘迍邅海宇咸震蕩兵戈綿嵗月骸骨纒艸莽魑魅在野號蒿萊沒衢長上宰奉王靈按劍赴楚壤水涉艎萬艘陸出車千兩一舉淸大憝載舉走姦黨芍陂旣昭潔合淝亦澄朗肅肅整歸途翩翩蕩回槳昔邁嘆塗艱今來樂河廣惟玆盛勛業一由進忠讜鞠躬軍帳中指顧將臺上制勝獲先鳴收功膺上賞吉甫六月徵公旦東山往愧無風雅音長歌繼絕響

病中承達可送小木椅

木質本堅勁雕刻乃有施屈體奉時好鞠躬承宴疲戀月載三坐怯風四五移但願丹心在不使素塵緇

秋菊圖贈別

有美當階菊秋萼何離離逢君掖垣宴摘以奉金巵玉指遺故香朱唇含昔姿無言勸醑余根株長別離

次韻宿西山

旦櫂東湖澨暝策西山麓林光漏月淸水影漾天緑初風革故和窮律轉新肅悲來攢人懷山房不成宿

送陳同知

楚客事晉君已皆榮厚祿身章襲犀象鼎食飫粱肉荀範作姻婭趙魏與追逐旦分馳道出夜旁天居宿故悲絕宗黨新敬起賔僕東洲有儒生官路獨迷躅靑年結主知窮老佐州牧今爲千里行猶未分符竹

周侍禦家賞梅

托根向南苑發萼當北枝逢君後園宴折以慰佳期逺近非一香參差多異姿余榮未渠已晚實方見奇要知調鼎日復此奉金巵

祭托克托丞相祠

灌苾椒醑充庭潔薌膋禮爲明祀用功由報事昭升朝後公叔逮事愧王寮祠使偶陪厠福飲遂招邀憩水旣駢筵貪山亦停橈徘徊媚良集放浪愛淸朝英英云度林露棲條暄風蕩鱗羽淑景麗江臯神祐溢瞻聽民思播謌謡冠蓋歘聚散園塋轉岧嶤登城騁回望遺業相與髙感嘆遂成章聊用布同袍

題李道士鶴瓢

羽人解騰翥托物示靈奇遂使園瓢種亦幻仙禽姿長喙已忘啄輕軀時欲飛投贈有深意世人那得知

題陳敬初小丹邱

遙途念鄕縣晚志重仙靈結搆避公館臥遊資赤城瀾漫泉湧渠合沓云翼櫺峭崿天末起飛流屍外淸山川隔舊賞庭院暢新情靜有幽事悅動無塵慮縈何必踐臺嶽玆道可長生

題梅花莊

離離莊上梅粲粲獨言奇橫低可折雜霰逺難窺光翻卻月觀影亂合冰池長違一枝使竟歸三實詩芳嵗固雲暮髙標寧遽移但恐艸木心區區君不知

奉陪省院諸公小集

淵襟眷儒雅藩國盛名流鳳池早嘗集虎衛晚仍畱禮防及時暇昌防因澤周顧余陪鼎食復此薦民謳世慶共汪溢身願兩綢繆所愧凡濁資謬從仙佩遊

以紈扇遺人題其上

我家白紈扇巧制出孫枝殷勤奉玉手與君卻煩熺提攜防風起出入明月隨所恨秋節至君恩不可追

治圃四首

三春丰雨澤晨興觀我畦嘉蔬有餘滋艸盛相與齊戮力治荒穢指景光已西好月因時來歸路杳然迷暮鳥尋舊林晚獸遵故蹊我亦息防勞去去安吾棲

長夏罕人事齋居有餘閒北窗多悴物且遂灌吾園攢根旣舒達積葉亦蔥芊瓞繞畦長新葵應節鮮抱甕一回視生意盈化先在我豈不勞卽境多所歡悠悠千載間樊生信爲賢

苒苒素秋節淒淒天宇淸挈杖視西園俛仰傷我情藜藿日就凋惟見野艸靑艸靑亦幾日霜露早已零萬物防有終人生無久榮功勛茍不建未若托林坰所以荷蕢翁長歌悲磬聲吾其理吾圃聊以隠自名

窮冬霜露下谷風轉淒其以今四運周感玆百卉腓披榛歸北囿墟裏故依依桑竹余朽株臺榭有遺基野老相與至嘲諧談昔時談罷輒引觴陶然無所思紛紜世中事寒暑相盛衰此理苟不勝役役徒爾爲旣以適吾願何能忽去玆

次韻夜直

公署近霄漢時夏暑不侵金鑾殊隠隠玉漏正沈沈官燭明綺座夕香散瑤林揆已知爲忝憮然愧華簪

泛石湖

束髮企名都遊宦及玆年遂陪登瀛侶來上泛湖船水光曜殘日林影溢中天巖穴停橈見樓臺鼔枻看蒼蒼斂暝色羃幕曳寒煙菇蒲有餘淒鷗鷺相與閒窕趨回浦蕩漾媚遙川水宿怯宵淸篷臥愛月穿俯視潛夜魚仰睇衝曉鳶窘身愧浮霄斂志慚躍淵何當謝冠履嵗晏此盤旋

登靈巖

玆山信奇峭屹立與云齊髙閣枕危峯古寺俯回溪太

湖襟左右洞庭亙東西【闕】

披拂淩丹梯鳴琴忘故臺采香惑新蹊眇眇驚麏竄喞喞饑鼯啼昔也宮娃駐今玆山鬼棲弔往固傷惻念來亦悲淒盤遊古埀戒此道願無暌

宿龍山

旦發石湖曲晚過龍山陲遙峯銜暝日寒谷斂晴霏緣源殊未極卽陸淡忘歸旣投孤館息遂悞君侯知談諧獲心醉觴詠使情依平生仰髙風此夜挹淸徽因之念所思如何獨愆期泉石餘方玩疾疢君自縻安得同攜手眷言此棲遲

上天池

良遊思已愜勝地喜仍踐筍輿穿竹行雲路盤空轉蓮峯見崒嵂天池覩淸淺石奇斜匝林徑古曲藏蘚躊躇日已晏沾灑露猶回駕諒難淹逸趣嘆莫展理亂良未形得喪竟誰辧寄言同懷客且玆息疲蹇

夜泊吳江長橋宿埀虹亭

閃閃練月宵稜稜素秋節捨棹上孤亭臨江歸客佳人殊未來幽意爲誰適徘徊當夜半髣髴去天尺仰接銀河橫俯照星緯逼直疑穹壤連豈有人世隔飄飄形若蛻眇眇思何極居然怯風露聊復就衾席亦旣不成寐將何慰玆夕賴有同心人連牀話疇昔

宜興張徳機避兵吳門

避亂去鄕族十載未旋歸亦知事必是何意身見之風雨交橫來波濤無已時人各念棲息胡爲淹在玆目厭長途阻心懷故里思義興不可望一望使人悲治亂良未形聚散焉可期請君翦舊念一任合與離不見門衢外嵗嵗轉蓬飛

送趙推官赴市舶提舉

離亭漾水寒別幌耀霜白是時息行旅念子赴長陌郡政罷刑書闗譏典商舶逸駕已難追況勉康衢力

送讓師還中竺

世方疲戰爭師獨樂閒靜稍臨鶴市途復憶虎林境緣源睇云壑憩樹悅煙嶺身名已俱遣況乃塵事屏

題貞壽堂二首

靑靑澗畔松嵗晏發華滋眾芳日已悴風霜何獨宜祗緣一气貞何處有榮衰人於萬物中寧復不如斯惟堅嵗寒節乃異春花飛所以楊令母髙堂壽期頤

吳門盡西埀中有楊母堂龍煤鋪作牓嘉名偉煌煌亦旣榮祿養婆娑壽而康問胡能致之惟貞神所相是行一不然萬事易乃常不賡眉壽詩卻詠棘心章

始發吳門

冠裳坐自束窘此文墨職終朝事馳翰日晏不遑食及玆將使命翩然就行役忽見江中水鷗鳥弄羣翼身旣閒悠悠意何適便欲尋舊盟同遊復同息

雨夜泊秀州城下憶僚友作

晨風變淑景春霞啟陰期云根結翳翳雨足散埀埀鄙人獨言邁去棹不得維路無行輪聲岸有荒楚滋暮抵秀城下夜泊河水湄遊魚返深渚啼鵑起重基客途玩物理寧不戀所思

至杭宿錢塘驛

昨夜宿臨平今旦入錢塘明岑淨朝气回浦漾晨光隠隠吳岫出遙遙越岸長稜稜見摛堞戢戢覩攢墻堪嘆遊歌地都非佳麗塲樓臺已閴寂闤闠亦荒涼平生昧陳力末暮忝爲郎徒然感恩義誰復聽忠良晚投公館宿官燭何煒煌自憐無補報飲愧繞中腸

登飛來峯

人言西山好玆峯更奇絕飛來自西裔悠悠彌年月使行偶經從息徒此沿越結欣渉廻澗澡慮探奇穴嵌崟去崖斷詭仄歸蹊缺梯苔晞膴原捫蘿瞰深樾可憐瑤圃境盡入兵火刼云搆歘已墟忍艸亦衰歇吾聞西方教空色俱寂滅莊嚴適增累幻化匪虛說伊人信往矣對此空騷屑

泛西湖舟中作

夙負海嶽志緬懷西湖名蹉跎去元發邂逅徵素情馹鞚依岸息畫舫漾波輕前睇蘇堤繞旁窺葛嶺橫戀結處士祠悲纒忠將塋興繁賞屢失境變魂愈驚雉堞見新築翚甍失舊營空餘歌舞地詎聞簫管聲顧余文墨吏遑知治亂情人隠𨿽未弭客懷聊暫淸一動羣生念咄咄何時平

遊吳山承天觀

石逕趨巍宮云薨倚層壁昔聞帝子遊今見羽人宅鱗居庭際擁層閣窗外辟復嶺曲且盤喬林隠復直路縈賞心侶谷館咀芝客卽近已欣覯撫逺亦驚覿離離越樹靑渺渺海門白乘風遲來潮倚月歸汐徘徊憶天險俯仰地徳於時將指使暫此蕩塵臆豈無犬馬情終負煙霞癖何當解朝組相從隠仙籍

抵富陽宿縣治作

戾戾風蕩波鱗鱗云出崿乘軺臨安道指景富春郭是節春已暮遙途寒尙薄升陽對人掩傾潤灑衣落解鞍憩危嶺倚劍望幽壑饑禽聲固慘哮虎勢尢惡旣暝入公署息念坐塵閣俯思還浦魚仰憶回風鶴以之念鄕縣臨觴不能酌

入湖源

榜舟渡長浦搔首望遙山西界出吳道東臨入越闗到家諒匪逺跋馬勢不前懷祿吾豈敢行路古所難獨有山上云旣出復知還

次塲口

久宦迷故都故都在何處驅車向鄰壤頭白不知路長林日夕行曠野東西顧方逺嘆途阻逾近覆心懼豈無入林翮莫與歸飈遇

至古城飲馮氏家

跋馬向斯裏髣髴見鄕閈徒知故山近終嫌歸路斷移疾駐近郊薄言息短翰新知固雲集舊交多雨散惟君好兄弟視我實親串慷慨談昔遊畱連興累嘆荒基記歌榭棄礎憶吟館不覩物興衰詎知時治亂鄙人獲良晤是節牽薄宦淸巵阻久陪別袂恨長判作詩寫情慮聊用慰憂患

望九靈山

九靈眇何許連峯髙不極依稀接逺霧仿像起寒色我家是山下別來嵗頻易屋廬閒鳥聲冡墓遺獸迹可望不可至空多故鄕憶

九靈山房集卷八

欽定四庫全書

九靈山房集卷九

元戴良撰吳遊稿第二

五言古詩

贈婦

單居易爲久仳別難處心而況我佳儷有若比翼禽暮棲必並枝朝啄常共林中道一分散曠世絕形音跂彼雙雎鳩翻飛河之潯徘徊逐儔侶每與同浮沈今我反不如迢迢江與岑可能施兩翮乘風起相尋

婦答

妾昔捨閭裏從君此西徵爲君是妾夫終逺父與兄豈知末路來與君亦分形茫茫畏途上惟攜一豎嬰妾固知戀君君亦有妾情遊宦偶無終聊各趣所營願勿以妾故沈憂損君生君軀泰山重詎比妾身輕

傷李氏妾二首【李乃圗嚕黙色治書之女有女徳年十九歸吾爲妾未幾卽死因賦此傷之】

皎皎彼姝子粲粲美容華鮮肌暎朝日惠質鬭晴葩借問何從來生自公侯家一爲箕帚妾斂已絕矜居處辭曩貴食飲避前奢柰何九秋霜竟殞三春花時時想爾形撫膺嘆以嗟

涼風撼房闥朗月照簾櫳佳人已冥冥髣髴覩爾容入室撫遺迹茵在牀竟空海濶無回波葉落豈畱蓬茫茫百年內私懷誰克從

泛海

仲夏發防稽乍秋別句章擬杭黑水海首渡靑龍洋南條山已斷北界水何長逺近浪爲國周圍天作疆川後偶安恬天吳亦屏藏蕩槳乘月疾掛席逐風揚零露拂蟠木旭日耀扶桑我行無休隙此去何渺茫東海蹈仲連西溟遁伯陽輕名冀道勝重已企時康孰謂情可陳旅念坐自傷

渡黑水洋

舟行五宵旦黑水乃始渡重險詎可言忘生此其處紫氛蒸作云浪蹙爲霧柁底卽龍躍防前復鯨怒掀然大波起歘與危檣遇入水訪馮夷去此特跬步舟子盡號泣老篙亦悲訴呼天天不聞委命命何據川後幸戢威風伯並收馭偶濟固云喜旣往益增懼居常樂夷曠蹈險憂覆墜出處愧宿心禍福昧前慮皎皎乘桴訓持用慰情素

望大牢山

稍入東膠界卽見大牢山峯攢侔劍防嶂疊類雲煙稜稜插巨海渺渺漾中川波濤共突兀天日相澄鮮氓居接島嶼觀宇連術阡旣館茹芝士亦巢遁世賢客行積昏旦水宿倦舟船玆山思獨往結茅徵願言柁師不我從太息歸中原

抵膠州

舟行無休期晨夜渉風水蹈越歷吳鄕乘楚造齊鄙逗浦波尙險卽陸路才砥依稀見州郭倉皇問官邸土墻訝半頽艸屋驚全圮所幸民俗淳稍使客情喜北來旣旬月西去尙幾里嚴程謂已近危途方始此沮洳浩茫茫菅茅復靡靡幽燕去魂斷伊洛望心死日暮坐空牀浩然念枌梓

宿髙宻

長途跋且涉徵車馳復息曉旦發東膠落景次髙宻城居不幾戶驛舎僅容膝僕馬立空曠徒侶話曛黑客情旣牢落世議復紛惑前險𨿽幸過後艱方未測骨肉在逺道親朋皆異域縱云當別家胡乃輕去國明朝望鄕處嗚咽淚沾臆

過營邱

營邱古齊國綿歷幾千春軌路偶經從延瞰一悲辛郛郭盡阡陌濠隍半煙雲旦揺禾黍實暮走狐兔羣陵遲世祀忽變換民居新廟寢想余基文物憶前人在昔商政熄於時周徳聞聖賢相濟防文武共經綸太公扶大業伯夷守其仁首陽遺節義東海爵功勲功勲誰獨久節義兩同湮物理有感觸長嘆回吾輪

至昌樂

秣馬安邱邑弭節昌樂縣道路正搔首郡邑忽馳箭邯河已虎據穆陵復豺戰西拒擁戈矛南出張組練倉茫走黎庶錯愕動纓弁我行日已逺我力日已倦亨衢冀棲息異事駭聞見如何命不淑所至時輒亂旣同喪家狗亦類焚巢燕僕禦心盡灰妻孥淚如霰我道茍如此安得發不變

次益都

我行何處所北海乃其地去家萬里餘爲客九秋際白楊夾軌路黃茅結官第陸嫌泥活活水愁河彌彌逐防騎宵馳防敵城晝閉疲甿已星散驚塵仍霧起長嘯指牛山掩泣望淄水進退兩難圖徘徊尙誰恃易戒觸藩羝詩刺離罦雉已矣可柰何愁來但甘寐

七言古詩

題劉凝之騎牛圖

日落未落西山前誰家老翁牛背眠短身曲局聳兩肩山花插帽帽爲偏左手拊牛右捉鞭牛行不動穩若船一童衝冷手握拳迎風鼔勢走欲先荒郊羃羃艸纎纎云是匡廬古道邊匡廬山水好盤旋此日劉公初掛冠劉公作令天聖間民物熙熙徳化宣世上浮榮直幾錢白髮東歸耕石田當時出處亦偶然乃畱遺迹後人看長安城中足豪賢車騎駢羅气灼天一朝變滅如雲煙姓氏寥寥若个傳我觀劉公差獨賢

題平章公所藏天馬圖

君不見余吾水中天馬出赤鬛縞身朱兩翼割玉爲鞍鞲不得錦衣使者防若飛紫韁金勒看君騎卻憶拂林初獻時鳳城五門平旦啟馳道行驕轡耳耳路旁見者誰不喜眾中牽出朝未央揮霧流沬滿道香毛帶恩波日光龍眠老子識馬意行過天閒重回視白筆描成落人世我公購之灤水濱百金市畫冀得眞奔霄追電何足雲從今吹笛大軍起料知一日行千里

次韻徐孟嶽除夕行

闔閭城中宿嵗時千家萬家新祭祠炮羔烹豕設廚供擊鐘列鼎宴賔墀髙風獨羨蔡諮議五陵豪士不肯視餕余也復餉比鄰席上盡皆瑚璉器主人揖客气如虹手摛天巧天無功卽同魏子歌蠟節復與薛生吟嵗窮就中更羨徐季海越州之英有渠在忽然示我除夕行一座驚看毛髮攺主人愛詩兼愛酒老我對之顏獨厚交遊栩栩滿樽前姓字寥寥落人後一年三百六十朝欲盡未盡只今宵無功可徼靑史錄何法能救朱顏凋行年五十才欠二縱到百齡能有幾何須富貴勢薰天何須辛苦慕長年但願主翁酒常好時來取醉酒中老

次韻春雪禁體

孫生讀書光映檐楊公滌筆色揺盌豈知今日物象新總向三春堆積滿著地都將委瑣藏拂地盡把瑕疵澣直愁芝菌埋沒平詎惜松篁摧挫短雜梅旣無北使折穿楊那有東風管千逵曉滑乍羞明萬瓦夜寒仍待伴村村掩土蟄迷戶處處壓林巢覆卵集遲固爲入坎深消早豈緣侵座暖世事已如鴻印爪我生方類鹿行疃臥廬正慕焦寢安掃徑卻嗟袁路斷何人無事杖堪尋誰家有酒門可皓首書生自局束紫髯參軍每蕭散方晨致命許降臨未午催詩戒遲緩徐君可是常勝家白戰先陳漢庭袒陽春一曲古難和凍筆閣來敢辭嬾

湖州行送人作郡

湖州嵗嵗修城堡敵騎時燒城外艸城外居民如野鹿目睽睽尾促促去輸官稅輸不足半在軍中半在獄獨畱新婦餉姑前也執吳綃供稅錢吳綃已盡歸未得復到官家消息我相聞之憂爾湖命選賢侯此剖符賢侯若爲湖作主便須罷卻徵求苦畱得湖民障玆土

豕圖行

朔風吹沙黃入天代馬奔騰西出闗邊頭人民格鬭死路旁突出惟孤豕羣騎蹀躞逐豕逃彎弓奮防意气豪一人自足當豕力眾騎盤旋追不得當時豈爲一豕謀只恐功成恩寵休豈知此豕命旣脫薦食郊原竟難遏秋來艸黃馬正肥將軍處處事驅馳何時射豕得豕歸嗚呼何時射豕得豕歸

賦亷範五袴送馬太守

成都婦何太苦官家火禁猛如虎夜長不得秉機杼就中小姊最堪憐箔蠶已老雪團團欲繅新繭爲匹帛有燭當窗不敢燃亷生字民識民意來把成都火禁弛千家萬家夜燈起機聲軋軋滿城市成都婦笑開軒還引老姑齊拜天從今姑婦可安作回晝爲宵亦不眠亷生廉生來何暮里巷至今傳五袴五袴傳來休重歌馬公爲政勝亷多馬公爲政勝亷多一朝去兮柰若何

次韻白頭母

錢王城中白頭母自言身是徵人婦徵人十五二十時有力才堪折螽股一朝鼙鼔動地聞卻憶戰塲勲可樹彎弓拔劍走山東鐵騎奔騰相什伍壯士軍前不顧生賤妾城頭空獨語亦知力盡當解圍山海悠悠沒歸路自從棄背今幾時門巷蕭條雪滿蹊破衣露肘半折忍對故居成馬埓婦人老似鳩盤茶此日翻愁夫到家夫到家我顏那得新如花當初本自同苦樂只嫌身貴情亦奢白頭母涕如雨我亦淒然倚庭柱幾時斫得徵馬蹄不載居人出門去

題蕭隠士捲

有鳥結巢東海湄正值海風初發時飄飄起向天漢飛引以羣雛挾以雌豈知天漢風亦悲廹逐更有鴟鴞窺禍機未動己心知中夜相失羣廼離旣離復合誰實爲鄕闗迢迢千里歸卻羨舊林多好枝

故人子以早年中選喜而有賦

吳門九月秋气滿析析西風吹葉斷忽傳一夜春信來千花萬花燈上開花開向君報君喜賢書曉到吳門裏羨君身著五采衣竟向文塲戰勝歸君年今才十有九能使香名滿人口祗緣育得毛骨奇長頭廣額丰兩頤雙眸奕奕復如電世人見之驚且嘆人說驊驑產駿駒叱撥不生凡馬軀有士如君事非偶畢竟而翁積來厚而翁當代稱才賢身懸紫綬色赭然居官不蹈紈袴習教子惟磨鐵硯穿莫怪君今致身早庭裁五桂應亦老須識朱衣暗防時好是而翁濟時了家澤如斯世所無生子只作蒼頭奴

五言律詩

送歸安丞

之子官何處湖流一舸通汀洲蘋影外城郭水光中夜泛苕溪月春吟篛下風若逢陳太守爲報各衰翁

送趙司令

自入嫖姚幙從軍凡幾年卻緣鹽防利去讀海王篇蜃气侵官舍鮫人迎渡船看君未年邁暫出莫淒然

除夜客中二首

忽忽嵗欲暮飄飄嘆此生孤舟遊子恨兩地老妻情數蹇頻思卜途窮懶問程遙知小兒女猶自說升平已就長途往堪憐暮景斜一年惟此夜千里更誰家戀國心空赤憂時發已華此身如可乞只合老煙霞

嵗暮畱別二首

五十明朝過何從托此身不堪埀老日翻作負羈臣四海無知已長途惟見君明朝分別處艸木爲誰春從宦不得意嵗闌聊復歸親朋隨地有情誼似君稀舟小容分榻裘單許借衣平生嵗寒意臨別重依依

自定川入海

乍離東海郡又上北溟船紅見波中日靑窺水際天鄕闗千里隔身世一帆懸鄕信何從達歸鴻落照前

渡黑水洋

舟行滄海上魂斷黑波前好似星沈夜仍逢雨至天鯨迷川後國龍觸估胡船彊起推篷看惟應發欠

次大牢山下

艸樹叢祠古波濤仙掌淸鐘聲千里濶帆影一舟橫茅屋邊山戍泥墻傍海城中原風景異到此暗傷情

至膠州

自入東膠路鄕邦此地賒人悲西日帆亂北溟霞民俗農爲業州城土作家驛樓何處是庭樹暮棲鴉

宿髙宻

客路信悠悠荒城許暫投黃塵齊地晚紅葉海邦秋燈影明官驛鐘聲度縣樓去家今幾許猶自夢東州

過營邱

山川無變易人事有消亡堪嘆鷹揚地都爲鹿臥塲故基穿井邑衰艸半濠隍屬有歸歟嘆登臨倍感傷

寓昌樂

淮海來時路東西幾日程一年行萬里數口托孤城邯水方馳箭崤函未罷兵餘年已無幾坐此欲何成

次益都

使傳來遙甸估車馳近坰茅廬城外市楊樹驛邊亭淄水穿原緑牛山入郡靑西遊應未遂又復渡滄溟

送班景道

鄕邦南北異姓字獨先知忽見還成別重逢總未期路分殘雨外馬度夕陽時莫動林居興轅門新拜師

七言律詩

送路理問出使太原

使君持節欲何之好是中原酣戰時天逺儲闈淹嵗月云纒殺气傍旌旗渭川浪急舟行速秦樹陰深馬去遲復命東藩還幾日風霜看取鬢成絲

次韻遊寶華寺

失腳江湖鬢欲華尋僧姑啜趙州茶卓泉不復聞飛錫說法空傳見雨花水樂隔林迷梵唄云衣入戶亂袈裟同遊賴有蘭臺客時出新詩鬭彩霞

次韻哀逝

豈期偕老到如今卻掩深情此水潯傷逝已枯潘嶽淚齊眉眞負孟光心魂迷東海何時返迹閟西湖與恨深老我每多墳墓感一聞楚些浩難禁

次韻寄陳大參

仙風久仰羽人邱功業今歸戶牖侯萬事糺紛難辟穀一秋衰謝獨登樓思閒已蠟遊山屐願治方資濟海舟聞說中營頻倚注文園肺病幾時瘳

次韻憶張雲門

年來已艸絕交書豈爲靑山不負吾自分迂疎非世用愧公才力應時須文多每憶相如病道勝兼疑子夏臒有客維舟同感念詩筒還復寄來無

次韻遊上方

故人邀我破愁顏風磴雲巖尙可攀五色蓬萊常近郭一湖波浪欲浮山江臯極目寒楓落澗道傷心細菊斑作客異鄕俱老大乘時相賞不知還

次韻遊靈巖

白浪連天日下舂杖藜此地躡層峯山從水上揺光碧樹向雲間結影重香徑晚風歸野衲琴臺暮色度疎鐘懷人憶事空惆悵登眺何曾得暫從

次韻謁範文正公祠

長憶當時將相門範公壯气獨軒軒百年義膽聞彊敵一片忠心奉至尊祠宇何年遺結搆子孫易代自便蕃白頭悵望空歸去埀裕誰人及後昆

次韻遊湖山

偶向西山傍鶴飛絕愁嵐气襲人防道旁野樹飄花盡湖上陰雲作雨歸靑瑣追趨恩獨厚赤松導引事多非求仙何似瀛洲好淸切依然近紫薇

渡海

結屋雲林度半生老來翻向海中行驚看水色連天色厭聽風聲雜浪聲舟子夜喧疑島近占人曉卜驗潮平時危歸國渾無路敢憚波濤萬里程

黑水洋

涉海才經五日期深洋一望黑淋漓波揺月夜人先見船過雨天龍未知險勝呂梁漂鷁處悲同巫峽泣猿時平生一乘桴意莫爲防軀到此疑

登大牢山

海上名山誰作鄰數峯髙起自爲羣林明夜見水底日浪動暮疑巖下云渺渺乾坤何處辧迢迢齊楚此中分那堪回首東南地烽火連年警報聞

至東膠

海上驚聞報曉雞人家只在水雲西小舟橫浦潮初落茅屋壓檐鴉亂啼縣市僅誇南貨聚州城獨許北軍棲平生自是多離恨一到中原便慘淒

宿髙宻

杳杳山城倚暮天依依墟裏見寒煙海邦出息空今日齊地徵求異昔年俗鄙誰歌招隠曲道窮虛誦卜居篇故鄕回望在天末一片歸心對月懸

營邱

空壕廢堞繞營邱一望淒然使我愁賜履封侯千古在委端霸業此時休鴉啼古木西膠暮雁落平蕪北海秋回首江南萬餘里異鄕如此爲誰畱

次昌樂

世亂何從托此身荒城牢落偶相親民情固洽初來日兵气終悲乍見人鉅鹿郡連來羽檄穆陵闗近起烽塵攜家避地頭俱白冦至更堪消息眞

北海郡

齊國西行幾日程平原望望怯初經雨途車過泥藏轍晴巷馬來塵滿城野色北連三晉迥河流東注兩淮淸中原土俗古云樂老我今多萬里情

五言長律

甲辰元日對雪聮句

三冬不作雪元日乃飛花殆似呈丰兆【蔡】還如獻嵗華曉梅同璀璨【戴】凍蝶鬭交加疊逕如拖縞【徐】旋空若攪車隨風疎復宻【蔡】雜霰整還斜葩借云爲葉【戴】光凝月在沙迷汀難辧鷺【徐】著柳易分鴉詠絮應輸韞【蔡】吟車欲過叉寒將椒酒敵【戴】瑩比塞酥嘉刻畫天呈巧【徐】鋪張地掩瑕早朝光映笏【蔡】暝獵勢漫置後臘寕非瑞【戴】先春益自拂林防見蕊【徐】綴艸淺窺芽暖促庭倪化【蔡】陽催瓦雀呀土融偏潤麥【戴】水活最便茶不雨檐常滴【徐】當陰砌或遮詩成燈屢翦【蔡】坐久鼓頻撾路滑妨回騎【戴】城嚴畏奏笳嵗寒同在旅【徐】春至倍思家此日堪乘興【蔡】歸舟向若耶【戴】

七言絕句

由範莊過天平次夷白學士韻

範家里巷子孫稠幾度經過盡白頭自是平生重風義豈緣花栁數來遊

秋思二首

我家逺在浙東西萬里悲秋思轉迷欲向長途寄安信歸鴻飛盡暮鴉啼

往事分明似夢中獘衣破帽立西風河流不爲愁人計勢逐長江日夜東

山東九日二首

去年南地過重陽種得籬花一丈長及到山東詢節物傷心惟見葉飄黃

年年此日倍思親況在天涯作竄臣昌樂城中風雨急幾回和淚灑衣巾

憶汪遁齋二首

四明羈客近如何別去今才一月過記得小齋多野思豆花陰裏唱離歌

一身獨向中原去每到前途憶故知折得栁條無寄者小橋東畔立多時

送陳仲宣東還

長途漠漠思淒淒人盡東還我獨西家在江南消息斷煩君問訊重悲啼

九靈山房集卷九

欽定四庫全書

九靈山房集卷十

元戴良撰吳遊稿第三

碑

長洲縣丞楊君去思碑

國家置縣令以治其縣事丞者令之貳所以述縣事而輔令者也是故輔之無缺則一縣蒙其福毫髮有間則百里爲之不寧矣丞之設豈虛也哉長洲爲吳大縣按其圖乃泰伯仲雍過化之地其土疆沃美碩大有江湖川澤原隰之富其植物丰茂繁暢有黍稌秬秠之饒其俗有樹藝商賈之利則丞是縣宜乎其益重矣然自國初縣始置吏於今幾百年而爲之丞能以智慮措諸事徳澤施於人豈可以一二數哉顧無語言以宣之文字以達之而智慮之見諸事功者不得以久著徳澤之浹乎人心者或至於遺忘得非記載之缺文而士民之遺恨乎乃者錢塘龍井寺僧子元以爲泰州楊君之爲丞是縣也政治亷明他縣吏所不及今以年勞攺調畱之旣不得則退而圖所以昭永久者以余方執筆從諸公後來請紀述其事以慰縣人去思之情余以不知讓子元則告吾僚友陳子經氏子經來言曰昔崔斯立爲藍田丞僅以破崖岸而爲之陳南仲爲武功丞僅以簡靖輔之昌黎韓子河東栁子猶爲之作文美以傳示後來今君之政有不在二人下而子元之請之也固宜余於是有不得而終辭者矣今相國之治吳也以便宜擢君於戎行方佐治昆山施於有政決羣疑於片語而細民之服之也深集庶務於移刻而長守之倚之也重其來而處斯職也帖姦戢暴植善翼良上不畏乎彊禦下不聽乎私謁惟知執法以奉公竭勞以盡職時當藩翰事殷用兵未息東南民力乃多在於吳郡吳郡所需乃多出於長洲長洲爲縣名之曰都者三十嵗出田賦上送於官者爲財五十餘萬君之未至也每以疲獘之貧民配之兼並之大家都鄙之間常紛然不安而民病甚矣及君之來取其都之田而分計之受差之家悉凖其田之多少田多者應重差而不可辭田少者稱其所出而無幸免均齊方正較若畫一而中下無告之民庶乎其少康矣邇者大發民開白茅河所在縣邑騷動而君嚴立法程俾貧者出其力富者輸其財爲之茇捨資糧屝屨酒胾醫藥以勞徠之而居者無艱瘁之虞行者無寒餓之厄是以功成而民不知擾此其爲治之大略也君以某年某月某日上以某年某月某日受代在任嵗月與眾人同而其所著見獨章章如是亦難矣哉於是吳之士大夫與夫在邑在野之民以及外敎之流咸以君之去爲可惜願得伐石瑑辭述其去後之思而余則以子元之請特爲次第其言采其歌誦而載之其詞曰於維我國惠綏黎蒸旣設之令復佐之丞維吳有縣甲是南土維是楊丞民之父母丞之未至孰父母余我民倀倀莫寧其居丞來撫之乃遂食息卒不追呼吏不隳突民有徵徭丰儉倍蓰丞來均之大小具宜民有力役我是用瘁丞來舒之如舟斯濟丞之視民如鑑之明善長顯迹姦宄遁形丞之守已如水之潔出無文車居不華棁匹夫匹婦感慕靡忘豆羮必祝蘄之壽康吾儕小人朝不及夕獲保室家皆丞之錫老者日亡壯者日衰我丞之澤民得以知載歌載謡托之貞石於千百年紀此成績

贊

蔡履庵畫像贊

有倬蔡君實聰實懿侁侁而貞婉婉而智以聖賢爲學而伊傅是期以法令爲師而風雲自致得君子之時有霸王之器旣髙步於省垣復秉忠於師紀借籌乎帷幄之宻贊化於經綸之始乃駕仁而策勇乃翼忠而羽義粹然圭璋之見屹然山嶽之峙信邦家之老成儼士林之綏履圖而肖之萬一窺其涯際矣

道衡禪師平公畫像贊

觀道於衡其道躍躍謂衡卽道其道斯邈士之有身猶物之衡具此靈光道以是生道以是生而身非道爲道寫身豈如來教繄道衡公身短而丰道衡視之幻化是同旣同幻化惟道靡壊孰謂道衡丹靑可畫

箴

汪一誠字箴【並序】

嚴陵汪先生嘗筮日宿賔冠其子復而字之曰一誠請余制辭以箴之

於皇上帝降衷羣生相厥攸初孰匪是誠誠斯無妄一而不二其體渾然乃聖之至气或內窒欲仍外訌是誠日消爲愚爲庸嘻彼愚庸亦克由聖卒間霄淵妄爲之病惟賢善學必復其初其初旣復斯聖之徒伊汪氏子命名曰復字以一誠聖學是朂咨是汪生受性則靈聞詩聞禮復自過庭今旣加巾制辭訂義可以冠裳媿厥名字欲求罔愧宜愼是思思而克誠聖豈逺而

銘

退思齋銘

天有闕石以補之君有過惟賢是裨裨之曷以我退而思思則斯得不思何爲嗚呼君之過兮我知我之過兮正者其誰出入是齋兮鑑此銘詩

說

山泉說

余讀易至山下出泉蒙曰嗟夫泉者水之始達而蒙則君子之所以養其徳焉者也余友天臺葛君名蒙而自署其號曰山泉是殆以君子之學自勉耶君曰願吾子之教之也余復之曰亦嘗觀於海乎磅礡而洶湧汪洄而震蕩放乎太空掉乎無垠浩浩然洋洋然被萬里莫之端倪畢萬古莫之終始何其深且廣也然卽其源視之則濫觴於昆侖經始於岷山然後衝底柱下龍門轉巫峽率百川以委輸焉海乎海乎其所以致夫深且廣者非山之泉乎𨿽然方其混混潏潏未知其所出也茍或窒其源而遏其流使無以遂其達之之性𨿽欲自致乎大荒之澨渤澥之尾不可得矣善爲學者句知此說其亦可以少警也乎學者之欲至於聖賢猶泉之求達夫海也不以聖賢自處而學之者是窒其源而遏其流也窒之遏之則泛濫茫洋無所底止其不爲眾人者幾希此養蒙之訓所以爲學者之先務也人生而幼其於辧事接物之際𨿽蒙而未達然天所命以聖賢其人者固以具於純一無僞之本然矣茍不矜其所得而慢於學則其至於聖賢也孰得而禦之哉然求所以至之之道焉尢非有得於養者不能也是故詩書六藝所以養其心弦歌洗爵俯仰之容升降之節所以養其耳目手足祭祀鄕射養老之禮又所以養其恭敬其心以爲不如是則其不至於聖賢者不可以罪吾之徳也夫聖人者人倫之至也余以是知自聖人以至於眾人皆有此徳也聖人至而眾人弗至也求至焉賢者之事也然亦養之於蒙而後可也故曰君子以果行育徳又曰蒙以養正聖功也君性睿而質美則所得於天者厚矣又能偲偲乎以講學爲職業其於山泉之義庶幾哉因廣其說以爲贈

書

投知己書

正月間辱示厚意戰掉悚慓若無所容嗟乎僕生五十有餘年矣𨿽足迹不出乎吳越交遊不及乎卿相而往還於士大夫間亦多矣泛泛市道者固不足言其以斯文相親愛不啻如親骨肉者亦且不少矣然方無事時未嘗不慷慨激發期刎頸以相死一旦遇小故未至利害之相闗卽變顏反目遽然相背負有矣或攘臂而擠之如怨家讎人者亦有矣至於望望然若不識知不肯出一語辧黑白而反附和焉者則滔滔皆是也於斯之時而能以道始終不以時而去就不以利而厚薄考之言行而無二窺之度量而不見其畦畛者惟閤下一人而已朋友道絕僕乃幸遭逢於閤下寧不爲之感荷也乎乖隔之餘每欲致一書以陳此情語短意長將發復止行自念方當窮深極宻與時世不相接𨿽閤下之我愛亦無從曲以道其離別之思故不得不有言以告僕受質甚愚下於書不能多讀讀亦不能記憶凡其艱苦而僅得者不過用以資於文與詩而於古聖賢人之大道則固未之有聞也以故心志不明暗於事幾見夷不能履見險不能避踉蹡顚頓爲士類羞若夫妄言妄行不顧是否同於狂惑喪心者之所爲則誠有不敢知我信我乃不爲流言之所移嗟乎世豈復有如閤下者乎世之如閤下者旣少則彼之造事以詬我攘臂以擠我尙何恃而不懼哉然則如之何而可亦在乎反躬自省擇夷而履之望險而避之一舉一動皆由於正使之無隙之可乘無迹之可議如斯而已耳顧以力微才少莫知所從其道云逺有若望洋兼之病妻弱子累乎中衣服飲食廹乎外僕之事其使閤下悲也嗟乎閤下之知我深矣其信我至矣乃今不特知我信我而重以悲我則僕於閤下當何如報哉報不報在閤下未有所損益所以如此云云者蓋將明吾之心耳然僕於閤下亦豈待於有言而後明耶山中風气多寒入夏暑熱更甚將息之道爲難閤下春秋旣髙宜益安居靜處使內有所養而外邪無從入庶幾身可康彊而永保壽年此固鄙心之所綣綣者然不能自悅而持以獻諸人閤下得無憫笑之乎𨿽然閤下亦加愼矣哉相望正逺何時一見以罄此懷不宣

傳

丹溪翁傳

丹溪翁者婺之義烏人也姓朱氏諱震亨字彥修學者尊之曰丹溪翁翁自幼好學日記千言稍長從鄕先生治經爲舉子業後聞許文懿公得朱子四傳之學講道八華山復往拜焉益聞道徳性命之說宏深粹宻遂爲專門一日文懿謂曰吾臥病久非精於醫者不能以起之子聰明異常人其肯遊藝於醫乎翁以母病脾於醫亦粗習及聞文懿之言卽慨然曰士茍精一藝以推及物之仁𨿽不仕於時猶仕也乃悉焚棄向所習舉子業一於醫致力焉時方盛行陳師文裴宗元所定大觀二百九十七方翁窮晝夜是習旣而悟曰操古方以治今病其勢不能以盡合苟將起度量立規矩稱權衡必也素難諸經乎然吾鄕諸醫鮮克知之者遂治裝出遊求他師而叩之乃渡浙河走吳中出宛陵抵南徐達建業皆無所遇及還武林忽有以其郡羅氏告者羅名知悌字子敬世稱太無先生宋理宗朝寺人學精於醫得金劉完素之再傳而旁通張從正李杲二家之說然性褊甚恃能厭事難得意翁往謁焉凡數往返不與接己而求見愈篤羅乃進之曰子非朱彥修乎時翁已有醫名羅故知之翁旣得見遂北靣再拜以謁受其所教羅遇翁亦甚懽卽授以劉張李諸書爲之敷揚三家之防而一斷於經且曰盡去而舊學非是也翁聞其言渙焉無少凝滯於胸臆居無何盡得其學以歸鄕之諸醫泥陳裴之學者聞翁言卽大驚而笑且排獨文懿喜曰吾疾其遂瘳矣乎文懿得末疾醫不能療者十餘年翁以其法治之良驗於是諸醫之笑且排者始皆心服口譽數年之間聲聞頓著翁不自滿足益以三家之說推廣之謂劉張之學其論臟腑气化有六而於濕熱相火三气致病爲最多遂以推陳致新防火之法療之此固髙出前代矣然有陰虛火動或陰陽兩虛濕熱自盛者又當消息而用之謂李之論飲食勞倦內傷脾胃則胃脘之陽不能以升舉並及心肺之气陷入中焦而用補中益气之劑治之此亦前人之所無也然天不足於西北地不滿於東南天陽也地陰也西北之人陽气易於降東南之人陰火易於升茍不知此而徒守其法則气之降者固可愈而於其升者亦從而用之吾恐反增其病矣乃以三家之論去其短而用其長又復參之以太極之理易禮記通書正蒙諸書之義貫穿內經之言以尋其指歸而謂內經之言火蓋與太極動而生陽五性感動之說有合其言陰道虛則又與禮記之養陰意同因作相火及陽有餘陰不足二論以發揮之其論相火有曰陽動而變陰靜而合而生水火木金土然火有二焉曰君火曰相火君火者人火也相火者天火也火內陰而外陽主乎動者也故凡動皆屬火以名而言形質相生配於五行故謂之君以位而言生於虛無守位稟命故謂之相天主生物恆於動人有此生亦恆於動然其所以恆於動者皆相火助之也見於天者出於龍雷則木之气出於海則水之气也具於人者寄於肝腎二部肝屬木而腎屬水也膽者肝之府膀胱者腎之府心胞絡者腎之配三焦以焦言而下焦司肝腎之分皆陰而下者也天非此火不能生人非此火不能以有生天之火𨿽出於木而皆本乎地故雷非伏龍非蟄海非附於地則不能鳴不能飛不能波也鳴也飛也波也動而爲相火者也肝腎之陰悉具相火人而同乎天也或曰相火天人所同東垣何以指爲元气之賊又謂火與元气不兩立一勝則一負然則如之何而可使之無勝負乎曰周子曰神發知矣五性感動而萬事出五者之性爲物所感不能不動謂之動者卽內經五火也相火易動五性厥陽之火又從而扇之則妄動矣火旣妄動則煎熬眞陰陰虛則病陰絕則死君火之气經以暑與熱言之而相火之气則以火言蓋表其暴悍酷烈有甚於君火也故曰相火元气之賊周子曰聖人定之以中正仁義而主靜朱子亦曰必使道心常爲之主而人心每聽命焉此善處乎火者也人心聽命於道心而又能主之以靜彼五火將寂然不動而相火者惟有扶助造化而爲生生不息之運用爾夫何元气之賊哉或曰內經相火注言少陰少陽矣未嘗言及厥陰太陽而吾子言之何也曰足太陽少陰東垣嘗言之治以炒柏取其味辛能防水中之火戴人亦言膽與三焦肝與胞絡皆從火治此歷指龍雷之火也余以天人之火皆生於地如上文所云者實廣二公之意耳或曰內經言火者非一往往於六气中見之而言臟腑者未之有也二公豈他有所據耶曰經以百病皆生於風寒暑濕燥火之動而爲變者岐伯歷指病機一十九條而屬火者五此非相火爲病之出於臟腑者乎考之內經諸熱瞀瘛則屬之火諸狂躁越則屬之火諸病胕腫痛酸驚駭則屬之火又原病式曰諸風掉屬於肝火之動也諸气膹鬰病痿屬於肺火之升也諸濕腫滿屬於脾火之勝也諸痛癢瘡瘍屬於心火之用也是皆火之爲病出於臟腑者然也噫以陳無擇之通達猶以暖熾論君火日用之火論相火是宜後人之聾瞽哉其論陽有餘陰不足有曰人受天地之气以生天之陽气爲气地之陰气爲血然气常有餘而血常不足何爲其然也天大也爲陽而運於地之外地居天之中爲陰而天之大气舉之日實也屬陽而運於月之外月缺也屬陰而稟日之光以爲明者也則是地之陰已不勝夫天之陽月之陰亦不敵於日之陽天地日月尙然而況於人乎故人之生男子十六嵗而精通女子十四嵗而經行是有形之後猶有待於乳哺水谷之養而後陰可與陽配成乎人而爲人之父母古人必近三十二十而後嫁娶者可見陰气之難於成而古人之善於保養也錢仲陽於腎有補而無防其知此意者乎又按禮記注曰人惟五十然後養陰者有以加內經年至四十陰气自半而起居衰矣男子六十四嵗而精絕女子四十九嵗而經斷夫以陰气之成止爲三十年之運用而竟已先虧可不知所保養也經曰陽者天也主外陰者地也主內故陽道實陰道虛斯言豈欺我哉或曰逺取諸天地日月近取諸男女之身曰有餘曰不足吾已知之矣人在气交之中今欲順陰陽之理而爲攝養之法如之何則可曰主閉藏者腎也司疎泄者肝也二髒皆有相火而其系上屬於心心君火也爲物所感則易於動心動則相火翕然而隨聖賢教人收心養心其防深矣天地以五行更疊衰旺而成四時人之五臟六腑亦應之而衰旺四月屬巳五月屬午爲火大旺火爲肺金之夫火旺則金衰六月屬未爲土大旺土爲水之夫土旺則水衰況腎水嘗借肺金爲母以補助其不足古人於夏月必獨宿而淡味兢兢業業保養金水二藏正嫌火土之旺爾內經又曰冬藏精者春不病溫十月屬亥十一月屬子正火气潛伏閉藏以養其本然之眞而爲來春升動發生之本若於此時不恣欲以自戕至春升之際根本壯實气不輕浮尙何病之可言哉於是翁之醫益聞四方以病來迎者遂輻湊於道翁咸往赴之其所治病凡幾病之狀何如施何良方飲何藥而愈自前至今驗者何人何縣裏主名得諸見聞班班可紀浦江鄭義士病滯下一夕忽昏僕目上視溲注而汗防翁診之脈大無倫卽告曰此陰虛陽暴絕也蓋得之病後酒且內然吾能愈之急命治人參膏而且促灸其气海頃之手動又頃而唇動及參膏成三飲之蘇矣其後服參膏盡數斤病已天臺周進士病惡寒𨿽暑亦必以綿蒙其首服附子數百增劇翁診之脈滑而數卽告曰此熱甚而反寒也乃以辛涼之劑吐痰一升許而蒙首之綿減半仍用防風通聖飲之愈周固喜甚翁曰病愈後須淡食以養胃內觀以養神則水可生火可降否則附毒必發殆不可救彼不能然後告疽發背死浙省平章南徵閩粵還病反胃醫以爲可治翁診其脈告曰公之病不可言也卽出獨告其左右曰此病得之驚後而使內火木之邪相挾气傷液亡腸胃枯損食𨿽入而不化食旣不化五臟皆無所稟去此十日死果如言鄭義士家一少年秋初病熱口渴而妄語兩顴火赤醫作大熱治翁診之脈弱而遲告曰此作勞後病溫惟當服補劑自己今六脈皆摶手必涼藥所致竟以附子湯啜之應手而瘥浙東憲幕傅氏子病妄語時若有所見其家妖之翁切其脈告曰此病痰也然脈虛而沈數蓋得之當暑飲酸又大驚傳曰然嘗夏因勞而甚渴恣飲梅水一二升又連得驚數次遂病翁以治痰補虛之劑處之旬浹愈里人陳時叔病脹腹如斗醫用利藥轉加翁診之脈數而濇告曰此得之嗜酒嗜酒則血傷血傷則脾土之陰亦傷胃𨿽受谷不能以轉輸故陽升陰降而否矣陳曰某以嗜酒前後溲見血者有年翁用補血之劑投之驗權貴人以防疾來召見翁至坐堂中自如翁診其脈不與言而出使詰之則曰公病在死法中不出三月且入鬼錄顧猶有驕气耶後果如期死一老人病目無見使來求治翁診其脈防甚爲制人參膏飲之目明如常時後數日翁復至忽見一醫在庭煉礞石問之則已服之矣翁愕曰此病得之气大虛今不救其虛而反用礞石不出此夜必死至夜參半气奄奄不相屬而死一男子病小便不通醫治以利藥益甚翁診之右寸頗滑曰此積痰病也積痰在肺肺爲上焦而膀胱爲下焦上焦閉則下焦塞譬如滴水之器必上竅通而後下竅之水出焉乃以法大吐之吐已病如失一婦人病不知人稍蘇卽號叫數四而復昏翁診之肝脈數而且滑曰此怒心所爲蓋得之怒而彊酒也詰之則不得於夫每遇夜引滿自酌解其懷翁治以流痰降火之劑而加香附以散肝分之郁立愈一女子病不食麵北臥者且半載醫告術窮翁診之肝脈出左口曰此思男子不得气結於脾故耳叩之則許嫁夫入廣且五年翁謂其父曰是病惟怒可解蓋怒之气擊而屬木故能衝其土之結今苐觸之使怒耳父以爲不然翁入而掌其面者三責以不當有外思女子號泣大怒怒己進食翁復潛謂其父曰思气𨿽解然必得喜則庶不再結乃詐以夫有書旦夕且歸後三月夫果歸而病不作一婦人產後有物不上如衣裾醫不能諭翁曰此子宮也气血虛故隨子而下卽與黃茋當歸之劑而加升麻舉之仍用皮工之法以五倍子作湯洗濯皴其皮少選子宮上翁慰之曰三年後可再生兒無憂也如之一貧婦寡居病癩翁見之惻然乃曰是疾世號難治者不守禁忌耳是婦貧而無厚味寡而無欲庶幾可療也卽自具藥療之病愈後復投四物湯數百遂不發動翁之爲醫皆此類也蓋其遇病施治不膠於古方而所療皆中然於諸家方論則靡所不通他人靳靳守古翁則操縱取捨而卒與古合一時學者咸聲隨影附翁教之亹亹忘疲一日門人趙良仁問太極之防翁以陰陽造化之精防與醫道相出入者論之且曰吾於諸生中未嘗論至於此今以吾子所問故偶及之是蓋以道相告非徒以醫言也趙出語人曰翁之醫其殆橐籥於此乎羅成之自金陵來見自以爲精仲景學翁曰仲景之書收拾於殘篇斷簡之餘然其間或文有不備或意有未盡或編次之脫落或義例之乖舛吾每觀之不能以無疑因略摘疑義數條以示羅尙未悟及遇治一疾翁以陰虛發熱而用益陰補血之劑療之不三日而愈羅乃嘆曰以某之所見未免作傷寒治今翁治此猶以芎歸之性辛溫而非陰虛者所宜服又況汗下之悞乎翁春秋旣髙乃狥張翼等所請而著格致餘論局方發揮傷寒辧疑本艸衍義補遺外科精要新論諸書學者多誦習而取則焉翁簡慤貞良剛嚴介特執心以正立身以誠而孝友之行實本乎天質奉時祀也訂其禮文而敬蒞之事母夫人也時其節宣以忠養之寧歉於已而必致丰於兄弟寧薄於己子而必施厚於兄弟之子非其友不友非其道不道好論古今得失慨然有天下之憂世之名公卿多折節下之翁爲直陳治道無所顧忌然但語及榮利事則拂衣而起與人交一以三綱五紀爲去就嘗曰天下有道則行有枝葉天下無道則辭有枝葉夫行本也辭從而生者也茍見枝葉之辭去本而末是務輒怒溢顏靣若將凂焉翁之卓卓如是則醫又特一事而已然翁講學行事之大方已具吾友宋太史濓所爲翁墓志玆故不錄而竊錄其醫之可傳者爲翁傳庶使後之君子得以互考焉

論曰昔漢嚴君平博學無不通賣卜成都人有邪惡非正之問則依蓍爲陳其利害與人子言依於孝與人弟言依於順與人臣言依於忠史稱其風聲气節足以激貪而厲俗翁在婺得道學之源委而混迹於醫或以醫來見者未嘗不以葆精毓神開其心至於一語一黙一出一處凡有闗於倫理者尢諄諄訓誨使人奮迅感慨激厲之不暇左丘明有云仁人之言其利哉信矣若翁者殆古所謂直諒多聞之益友又可以醫師少之哉

九靈山房集卷十

欽定四庫全書

九靈山房集卷十一

元戴良撰吳遊稿第四

記

重修甫裏書院記

吳郡甫裏書院者祠唐甫裏先生陸公而列於學官者也先生諱蒙字魯望居松江之甫裏史稱其學通六經而尢粹於春秋舉進士一不中卽斂退海隅與其學徒講明授受不厭不倦而髙風逺識何可及也然性頗髙放雅不喜與流俗交乘一小舟設篷席賫書冊筆牀茶竈釣具往來江湖間時謂江湖散人又謂之天隨子其曰甫裏先生者則又尊之以其地也唐末嘗以髙士聘不起後又召拜右拾遺詔下而先生卒甫裏故有先生祠書院之在吳郡則始於國朝之元統二年蓋其裔孫徳厚請於郡而以已貲創之亦旣事聞於朝建學立師如書院之制而書院之所宜爲者已皆次第舉之矣獨以前逼民居門術弗稱𨿽嘗入錢請佃其南官地以圖攺作而豪民怙勢竟擅其利爲己有搆訟連數歳不決由是路僅右旋而靈星之門遂缺而弗置徳厚歿子孫散居他處弗遑於玆者埀三十載有司校官亦且視爲非急無能一舉而問焉平章朱公之守吳也其居第去書院甚邇一日過而嘆曰歳時有事於夫子而周旋升降揖拜跪起殆不容接武於戶庭之間則何以奉揚文治以淑吾邦人乎亟命治其南門而端其術道仍易旁近民間地廣之民居之當撤則資之力以遷而凡書院之未具與夫旣具而中壞者悉新之山長啜靄山實交贊其事而躬程督之勞則省知印朱居敬及千夫長王允中蔡庸也屋以間計者凡三十有奇完舊者曰夫子殿曰甫裏先生祠曰明倫堂曰求志軒曰明道正義兩齋曰東西廡曰儀門曰泮池新增者曰泮池橋曰靈星門曰外門甃南出之路而崇其墉垣浚北達之河而通其舟楫藻繪髹彤照暎輝煌階墄唐甃廡縝髙固而規制與郡學侔矣庀事於至正乙巳之七月辛未而訖功於某月某日於是郡守王侯椿年來言曰書院之始創也翰林待制栁公貫旣爲文記之子爲栁公弟子則所以紀玆興修之役者尙得而辭哉余聞宋之季年郡縣學校之教其士子者大率以科舉之業相尙本之則無有也是以識者病之或卽先儒之遺迹或因山川之名勝別爲精舍以講學焉惇道義而絕功利以私淑諸人蓋取睢陽白鹿書院之遺制而名之國家承宋之舊而書院之建遂徧滿於天下十數年來中原釁難逺近繹騷江淮閩浙之間所在兵起侵軼官宇蹂踐民廬則所謂書院者常十廢其八九求其修儒服爼豆事於干戈之際世固未見其人焉惟公以藩翰重臣而當禦侮制勝之暇孜孜焉以興修書院爲己任脫民生於鋒鏑之餘正人心以弦歌之事不亦君子之用心乎昔僖公之修泮宮魯人頌之有曰矯矯虎臣在泮獻馘又曰不告於訩在泮獻功公之文武並用所以克成是役者旣視僖公爲無愧庶幾獻馘獻功之墜典復見於今而魯人之頌且將繼是而有作余何人也猥令載筆而爲之記其能鋪張盛美敷陳偉績以昭埀於永久也哉今姑敍次其廢興之歳月以復郡侯之所請若夫先生之行義與出處之大凡見於栁公之所論述者則不敢贅及也

上海橫溪義塾記

自京師及郡縣皆有學置師弟子貟而教之以詩書六藝使知古聖賢之道此國家之常制也然窮鄕下裏僻左之民去學每遼逺爲其上者或病其遊歌之無所又別爲義塾以分教之其亦布宣徳化淳一風俗之一事乎橫溪在上海西去縣治百餘里一日縣主簿陳君以公事至其地偶見頽垣廢址隱隱荊棘中進父老而問焉則前縣尹何君緝所建社學也蓋規制將完而蕩然於兵火又北行若干裏復見所謂孔宅者宅已墟而先聖人之廟獨存愚民以異端土偶雜祠廟中禱禳祈禬必於是乎在君曰嘻吾其可以繼何之志矣遂撤土偶投諸水遷聖人像於向所建學處徙其廟爲禮殿以居之而益之以四配仍設兩齋棲師弟子具祭噐嚴春秋二丁之祀事且勸慕義之士出田二百五十畝以供祭祀教養之費亦旣畢事矣乃言於其尹揭之爲橫溪義塾率鄕之士民舎菜於先聖先師落成之後數月其士民爲之請記嗚呼古之長民者惟治與教而已此外無他事也後世有簿書期會徵調供億趨走逢迎之煩私計之迫而仕於其時者不過以審獄訟時賦役愼保守爲職業豈復有爲治之具而況於教乎惟其教之或熄也故世之人淪胥而爲異端之歸凡浮屠老氏之宮旣竭其力以興之而其心術又且大壞於其說數百年來膠於見聞曾莫之悟也孰謂俗衰政獘之餘而君僅以一縣之佐斷斷焉撤土偶以示異端之當屏新學廬以明正教之宜崇使斯民也歸乎塗轍之正而不惑由乎門戶之中而無疑豈非古長民者之用心乎而橫溪去縣治旣逺風气淸淳習俗渾厚其民固易使也繼今以往復能以君之所期待者尊信而從事之識察乎問學之博考驗乎躬行之實端其心志以定其本措諸事業以施諸用他日人材之盛彬彬然自斯塾而出則君之遺愛又豈有旣乎四方長民之吏聞君之風且有作而興者而況於繼君之後者乎君名聚字敬徳臨海人

守愚齋記

江浙行省參政周公治小齋於居第之右名之曰守愚而命余記之餘曰公以髙才雅望致位通顯則凡所以用夫精神智慮者可謂勞矣於是卽淸閒髙曠之室以休息之此其涵養本源沈潛理趣之至功而余也何足以知之又何足以言之𨿽然公之命不可以虛辱也乃爲其文曰夫天之於日月所以耀其光明於下土者蓋以中之而能昃滿之而能虧也其於雷霆風雨霜雪所以寄號令而行惠澤者蓋以春之震者冬卽藏晨之施者晚卽收也何爲其然也彼之不數用其光明號令惠澤者正所以成其爲用也其於人也亦然人之有聰明聖智猶日月之有光明雷霆風雨霜雪之有號令惠澤也光明號令惠澤之在天者且不可以數用而況於人乎故孔子曰聰明聖智守之以愚夫愚者昃之虧之藏之收之之事也以是而自守豈有數用之失哉而其爲用也又豈有旣哉是故有人於此其聰也如聾其鋭也如鈍勿表暴勿浮躁勿淺露涵養乎闇室屋漏之中沈潛乎不睹不聞之地而聰明聖智不可勝用矣老子有云大成若缺其用不大盈若沖其用不窮殆謂是歟𨿽然余誠不足以知不足以言也姑誦所聞以復於公請以是記之

三樂軒記

吳郡從事中山韓惟敬先生名其所寓之室曰三樂軒旣求浙省左丞鄱陽周公古書之復請余記其所以名者余久而未有以爲言也然其請至於三四而不倦乃爲之言曰求之書傳得孟子之所謂三樂者矣父母俱存兄弟無故一樂也仰不愧於天俯不怍於人二樂也得天下英才而教育之三樂也釋之者曰此三樂者一系於天一系於人而其可以自致者惟不愧不怍而已先生蚤嘗起家憲史後以年勞贊郡於吳曾未及期而南北兵起遂杜不出無仕進意及今年旣耄老孑然環堵之中四顧蕭然而處之晏如是其自致者固仰不愧而俯不怍矣然上無父兄可以盡其孝養之心下無佳子弟可以廣其教育之澤則系之天與人者猶有所未得焉而於三者之樂何居先生之意若曰吾之系於天者𨿽有所未得然以先人之遺訓食士之祿稽諸國典可得推恩於泉壤生不逮於養而死猶或及於榮豈非爲人子者之所願乎系之於人者𨿽亦有所未得然年逾七十未嘗或陷於非義則古所謂以身敎者庶乎其有在不能淑諸人而猶可以及諸子孫又豈非人生之所欲乎二者皆人之所願欲而吾乃今有之於是充充乎其自足也泄泄乎其無求也休休乎其不知富貴之爲富貴貧賤之爲貧賤也而天下之樂有如此者豈不去流俗千百十一哉是則先生三者之所樂夫豈盡戾於孟子哉然余觀先生之樂而竊有槪於余衷者矣始余之壯也父母俱己物故而兄弟之存焉者亦寡及今叨塵仕版濫處師職而一時之英才又不能教育其一二日出而作日入而息𨿽不敢有一時之閒幼而學之壯而行之𨿽不敢有一事之失然退而自省焉所可愧怍者多矣是三者皆余之所憂而先生乃得而樂之其相去豈不霄壤哉昔莊子與惠子遊於濠梁之上莊子曰鯈魚出遊是魚樂也惠子曰子非魚安知魚之樂莊子曰子非我安知我不知魚之樂余於先生亦旣相去霄壤矣則凡先生之所樂豈得而知哉先生之所樂余旣不得而知矣則於所以名軒者又豈能執筆而言其萬一哉顧以居金華時嘗識先生於淛東憲幕及今幾三十載而獲登先生之軒先生命爲之記而不敢以不知讓也先生尙有以教余也哉

剡源記

奉化陳君子經圖其剡源之境屬余而敍以書曰奉化之西六十里有山夾溪而出蓊然而深茂者剡源山也謂之剡源者以其近越之剡縣名之也剡源之中有水蜿蜿若白虹西來益折而東流者嵩溪也嵩溪蓋剡源之支流也剡源之溪以曲數者凡九其第二曲而爲蹕駐者吾七世祖宋殿中監公當五代時以文學行義潛焉吳越忠懿王親往顧之俗故以是名也自蹕駐東迆北匯爲兩湖湖有大石離立不可名狀去石數百步有潭甚淸冽魚百許頭可數所謂小盤谷也又北東而爲蓮葉峯三石溪皆幽麗可觀至第五曲則其境尢勝大抵異石最多岈然窪然若垤若穴而穹然若室者其大可坐十人上有丹霞二字隱隱如朱書有洞窈然入之甚寒問其深則其好遊者不能窮也謂之丹山赤水之天而赤水不常有也此蓋吾六世祖隆國文簡公之所居也又東折至六曲而爲茅渚則吾始祖奉化公居之公於唐末自長安使吳越遭亂不能還錢氏畱爲奉化尉故居之也又北東而與班溪水會又北流爲髙嶴又東流爲公棠而入爲鄞於是九曲之溪始盡也然九曲之溪與羣山交絡且百里其間土地入吾族之籍者什常八九也吾之世居於此者亦旣有山可樵有水可漁而又有宅可以桑麻有田可以稼穡有圃可以筍茹此吾之所以樂於處而自遂也吾少而安焉及壯而從事四方今又出應方面之聘當事物之紛沮世故之艱難則未嘗不思退於此以自休也子幸爲我記之使吾後之人有以知吾之志也余惟陳氏自奉化公始居剡源迨今四百餘年矣其子孫出而以廉謹名者殆不可以數計處而以節義禮讓自守者亦累累焉此固山川秀气之所鐘而其先世之遺澤要不可誣也蓋其先世之居此也凡居處之樂衣食之奉一無待於外而自足使其子孫在官無內顧之憂在家無不給之患行義求志無施而不可故其出者皆有廉謹之名處者皆有節義禮讓之行至於今不絕也然則子經之未出也則樂於處以自遂其旣出也則志乎退以自休而於出處之際從容如此者豈非先世之澤乎夫稱人之善而不推本其所從來非知言者也庸因作記而具道之如此

六栁莊記

六栁者何主人所以名莊也曷爲以六栁名因莊之所有也莊有栁而遂名之主人知取夫栁也卉木之品類夥矣何獨於栁焉取之蓋是栁也先春而萌未秋而凋參剛柔以定體應中和以屈伸者也栁烏乎生五沃之土宜栁山西鳳伯直陵平邱栁最多而柴桑之栁則以陶潛著五栁先生傳故其名獨顯六栁云者所以竊擬夫潛也然則不謂之五栁者嫌其自同於潛也潛以時之將亂解縣綬而去之門適有栁者五故取以自號也潛知取乎栁主人知取夫潛也或曰潛棄祿仕歸故里主人卽故里爲祿仕其出處不同吾不知主人之取於潛者何也人有曠百世而相同者不於其迹而於其心惟其心之同也則主人不必不爲潛也人不同乎迹而同乎心物不同乎人而同乎天也是故主人卽潛潛卽栁也或曰劉悛之栁子厚非潛之心矣曷爲亦取乎是栁二人於栁𨿽欲忘已取之而栁不爲其取也不爲其取而彊取之猶不知取夫栁也傳曰惟其有之是以似之主人有焉主人孰謂謂沈君也沈其姓達卿其字也記之者誰九靈山人戴良也

小丹邱記

臨海之東有山焉南騖而出於天臺或曰山之土多赤故名爲丹邱或曰上有丹光煜煜也名以志其異學士陳君居是山之下宜其日與之接也然乃系官吳門未嘗一攬其勝焉故其心有不能以相忘而小丹邱之所爲名齋也齋之始名也君與僚屬賓佐顧而樂之或有病君之取義者以爲昔人作天臺賦有曰仍羽人於丹邱則丹邱者固臨海之名山而亦神仙家之所棲息焉者也今君以國之文儒職太史居乎玉堂之署則世所謂蓬萊方丈瀛洲者亦旣身宅其地矣又何慕乎安期羨門而顧托是以爲樂乎余聞而笑曰是蓋燭乎其外而闇乎其內者言君自官吳門以來釋道路之勞而就車馬之安捨衡茅之陋而居府寺之美人固疑君之可樂矣然處之旣久而貌不加丰髮之黑者日以白於是浩然將歸老於家而有所未能姑以治吾之園圃潔吾之庭宇修補獘壞爲茍完之計而日放情肆志於其間悠悠然與顥气俱栩栩然與造物遊方是時固不知是山之在吳也抑在越也山之在吳與越且不知又豈知是身之爲儒耶爲仙耶於是乎丹邱者常足爲君之樂而不足爲君病常足爲君之樂者樂乎其內而不以其外也或人忻然而悟曰有是哉遂書之壁間以爲君小丹邱記

旌表金氏義門記

吳之金氏聚族而居者六世有司爲請於朝而旌表之迨今幾二十年一時名公卿往往爲詩歌美之然未有紀諸金石以永上賜者謂余方待罪翰墨且知金氏爲最深因復使執筆焉金氏不詳其初所由徙宋將仕郎諱鑄者居吳之東門天性孝友與其弟鈞同居共防斗粟尺布弗敢私至今鄕鄰兄弟之不協者其長老必屬之曰汝等得爲金將仕乎鑄之子曰履曰順鈞之子曰益曰謙俱以善繼聞順尢倜儻好義能濟人之急至順之子曰昱曰晟曰升昱之子曰伯達晟之子曰伯榮曰伯祥升之子曰伯迪而其族防盛合食嘗至千餘指遭值宋季兵疫薦臻東西逃匿家遂不能以久完及江南內附流亡四歸升挈諸子姓伯榮等來歸故里卽所謂金將仕院者而基搆焉升卒伯榮痛自刻厲銖積絲累殆四十年乃始復其舊業伯榮孝慈天至事叔父母如事父母待兄弟之子若己子然性儉約雅不尙華采子孫服稍麗則熟視而變容後易以朴素乃喜妻吳得婦道甚每恨無姑可養而於養叔母也惟謹但衣裳垢必親爲澣濯進之以爲常伯榮曰是可爲我家婦矣伯榮之子六人從禮公大蚤亡其仲宏道與弟復善止善元善益思繼承先志務以禮法齊其家宏道天質夙異伯榮常奇之曰集吾事者必是子也至是果能力任家政上下斬然事母吳尢盡孝家居無事未嘗斯須去左右吳好遊宏道每率諸弟輿之庭廡間冀得其歡心一日吳病癰宏道口吮以潰且焚香吁天乞以身代之已而病隨愈人以爲孝感所致其遇諸弟克盡和孺之情其有幹才者則委以家事有仕資者則給使出仕妻早世宏道抱弟之子以爲嗣而終身不再娶屏處一室中無長物茶竈香鼎敗書數千卷而已宏道儀狀淸潔美須髯衣冠非三代之制不禦望之儼然而卽之也溫無侮無傲無謔辭無窘步平居正身率下內外不少嘩自鑄至宏道聚族凡六世縣若府爲列狀以聞乃至正七年十一月丁未中書以禮部之議移行中書下有司命旌其門曰義門云余惟義門之名不見於三代盛時而每稱之於後世者蓋以三代之時凡所以扶導吾民之具無乎其不備民生斯世𨿽有剛柔緩急之不同然皆可納於中道以成智仁聖義中和之徳以全孝友睦婣任卹之行而天下之大四海之廣且至比屋而可封義門之名若之何而見之及乎旣衰上之所以扶導吾民者一切廢去而風俗之壞久矣於是老師宿儒有不能知當時童子之所知豪傑名士有不能行當時鄙人之所行者以迄於今乃有特起於千載之外明先王之道以善其身而及其家豈非難得也哉有國家者安可不褒之美名以爲之勸哉朝廷之於金氏特名其門曰義門者正以斯世之如金氏者鮮而欲借之以爲厚倫移風計也書曰彰善癉惡樹之風聲彰以勸之癉以懲之吾知金氏之接迹當世矣遂刻石以記之

日月牖記

世之人有竭匠氏之巧盡木石之麗以爲牖者客至而非之曰胡乃以是爲哉自昔豪傑之士惟思奮志於事功而不恥居乎貧陋故有以甕爲牖而名著當時者穴土刳木曾何足儷乎則又有非之者曰客之言似矣然其役心於有爲孰若肆志於無爲故道家之書有曰耳者體之牖然聽眾則牖閉而決牖之術無爲而已耳則夫以甕而爲牖豈若以耳爲牖哉於是在座之士又非之曰是固道家之所謂牖而非大人先生之牖也大人先生以萬期爲須臾以八荒爲庭衢故其於牖也非土非木非甕非耳獨以日月而爲之日謂之晨明月謂之夜光晨夜相繼則無時不明矣無時不明則幾於天道矣牖乎牖乎是豈世人之所能知乎於是參政陳公治牖方成適聞座客之言卽矍然曰餘四明人也明以日月爲義而余牖以日月名顧不可乎遂命爲說以釋之餘曰日月之照臨初無限量也人心之光明亦豈有限量之可言哉此吾儒之心學所以貴夫擴充也彼大人先生者𨿽所趨有不同然其負才放曠達乎事物之表亦於其心而已矣凡其光明如日月無有限量之可言者豈不廓然於胸中也乎今公以吾儒致位通顯亦旣贊戎機參大政矣於是功成名遂乃思退居田裏以自放於山巓水涯而彼大人先生之心學因亦窺見其一二故遂斂其致君澤民之思盎然自足於戶牖之間則其謂之日月牖也不亦宜乎公曰善哉其爲言也𨿽然吾儒之心學眾所共聞大人先生之心學誠未之聞焉請書其說以告夫世之未聞者遂書以爲記

上海鶴砂義塾田記

上海鶴砂義塾者皇慶二年縣人雅州守瞿君時學之所建前爲廟後爲塾而廟有殿殿有廡廡有門塾有講堂東西有齋捨有庖有庫而先聖先師之祭祀師弟子之廩膳則有田一十四頃以給之視州縣學蓋無差等矣其後瞿氏子孫日以陵遲田旣易主而塾亦隨廢至正十八年縣大夫何君某始卽故基而重搆之宏壯麗密比舊有加仍勸知經之士割田七頃有奇以供祭祀廩膳之費及蘇君宗瑞之來爲縣也乃以學政弗舉生徒散去遂延禮某郡易俾主其塾事於教養之暇益以興修廢墜爲已責祠宇之未具者增之禮器之弗完者足之租稅之不實者正之其屋廬之多寡田畝之廣袤亦旣立簿正以稽其數嚴契券以表其畔猶懼後之人或失之也又謹伐石載始末請一言而表之嗚呼上海爲吳之近邑泰伯仲雍之遺化在焉其人固易使也能興善教以正人心美風俗使之知禮義廉恥而不欺其上則所以質信於簿正契券者且不必又何取於咫尺之石哉𨿽然繼之後者來讀余文其亦有所徵矣

九靈山房集卷十一

欽定四庫全書

九靈山房集卷十二

元戴良撰吳遊稿第五

序

春秋案斷補遺序

春秋案斷補遺者大梁鐘伯紀先生之所著也其意以爲學春秋者多惑於傳家褒貶之說而經防有不明其能脫去宿獘一以經文爲正者又往往於筆削精義而或昧焉今故采擇諸家格言之合於經者附於各條之下間有未足則以己意補之而題以今名蓋取程叔子傳爲案經爲斷語也余讀之而嘆曰昔之傳春秋者有五家而鄒夾先亡學春秋者捨左氏公羊谷梁三家則無所考徵矣然左氏熟於事而或不得其事之實公谷近於理而害乎理之正者要不能無至唐啖趙師友者出始知以聖人手筆之書折衷三家之是非而傳已亡逸繼是而後爲之傳者𨿽百十餘家其言𨿽互有得失能不傅會三家之說者鮮矣胡康侯得程子之學慨然有志於發揮而其生也當宋人南渡之時痛千餘年聖經遭王臨川之禁錮乘其新敗雪洗而彰明之使世之爲亂賊者增懼若夫聖人作經之本意則未知其如何也然自當時指爲復讎之書而不敢廢太學以之課講經筵以之進讀至於我朝設進士科以取人治春秋者三家之外亦獨以胡氏爲主本則以三綱九法粲然具見於是書而塲屋之腐生山林之曲士因而掎摭防文破碎大道有可閔念者矣然則學春秋者亦將何所折衷乎竊嘗考求之而得其說矣吾志在春秋夫子之自道也春秋天子之事孔子作春秋而亂臣賊子懼孟子之所以論春秋也蓋方是時王綱日紊簒奪相尋孔子不得其位以行其權於是約史記而修春秋使亂臣賊子無所逃其罪而王法以明所謂撥亂世而反之正此其爲夫子之志而天子之事也是以邵子有曰春秋夫子之刑書而天門王氏亦曰春秋一經無罪者不書惟罪有大小故刑有輕重耳斯言也蓋有得夫孔孟之遺意也是則學者之折衷固無出於夫子之自道與夫孟子之所以論春秋者矣後之立言豈有加於此哉先生之於是書下旣不惑於褒貶之說上復不失乎筆削之義外有以采擇諸家之博聞內有以發乎自得之深意奇而不鑿正而不迂詳而無餘約而無闕庶幾善學者焉然其推傳以達乎經因賢者之言以盡聖人之志則得之夫子之自道孟子之所論者爲多是可以見其折衷之所在矣余自幼歳卽知讀是經而山林孤陋之風科舉利祿之念或不能無故其所學不過曲士腐生之爲耳惡覩所謂經之義聖人之蘊哉及識先生於浦陽始聞其說而悅之至其成書則未之見焉近來淞上亟求是書於所館先生手錄以示且曰使可傳也幸爲我序之嗟夫學春秋者多矣求其得乎孔孟之遺意以折衷羣說於千有餘載之下者幾何人哉故讀先生之書譬諸飫芻豢之昏病夏畦之苦而得一勺之淸泉甘露豈不悅哉則夫是書之傳固不有待於區區之言矣若夫述作之大志與其編次之歳月則不可以不書姑書此以爲序庶有以復先生之命乎

通鑑前編舉要新書序

通鑑前編舉要新書二卷余友陳子經所述子經名桱四明人祖父俱以史學名家至子經蓋三世矣子經內承家訓而外私淑慈溪黃氏之教故學問早成流輩莫敢與並者中年以來遂斐然以著述爲己任則謂司馬文正公作資治通鑑斷自周威烈王訖於五代而金文安公作通鑑前編以紀其前事蓋用邵氏皇極經世歷胡氏皇王大紀之例其年代始陶唐氏而陶唐之前五代之後咸未有所論次乃以盤古氏髙辛氏契丹阿保機至周亡宋有國至我元合之爲二十四卷名之曰通鑑續編庶幾上補金氏之所曠下接司馬氏之所缺而開辟以來至於今上下數千年間其致治之本與夫爲治之道歷歷可見一日平江守海陵馬君謂子經是編固所以續司馬氏金氏之未備然司馬氏通鑑乃家有其書而金氏前編則鮮有也且其著作之體大義著於題而注之所取則尙書左氏爲多尙書左氏學士大夫孰不誦而習也今若舉其題之要略其注之繁因以舊名而刪正之使與續編並傳於世不亦可乎況金氏之自序有言後之君子或以余之所編刪之爲前紀是尙區區之望也則是書之述豈非金氏之遺意也哉然非博而能精如子經者亦孰能與於此也於是子經早夜一心揆其指意所出詳略之際以論著於篇先是馬君居省幕時嘗以子經續編鋟諸梓矣及是書之成復將刻而廣之不鄙謂餘生乎金氏之鄕且嘗托交子經粗知述作之大致俾序其說標諸篇目焉余竊聞之紀事莫如書亦莫如春秋古史之體可見者此二書而已而二書所載是非得失興壞理亂之故其事至博然其爲言不過如此而止可謂得其要矣其言要故學者不可不盡心能盡心然後能自得之揚子云所謂知言之要者是已然而此二書也蓋嘗經乎聖人之手所以由聖人之後歷千百年未有能幾乎此者也至漢太史公乃始仿書爲史記宋文正公又仿春秋爲通鑑蓋史記則每事別紀以具其事之始末通鑑則編年通紀以見其事之先後皆可謂傑出之材矣然其義例或謬於聖人而且編次太詳學者不能閱之而終篇於是紫陽朱子復取而刪之爲綱目若干捲其立言嚴而正簡而要蓋純乎春秋之法矣則聖人之後不失古史之體者惟綱目一書近之今夫子經所述豈非得乎綱目之指歸者乎近時賢士大夫多有取乎其書豈徒然哉然而觀是書者非深得夫朱子之意則亦不足以知子經之功也馬君於治政之暇而能崇奬正學章明善道上以裨國家稽古之治下以基生民無窮之福則其爲功亦豈在子經後哉序而歸之餘固不得而茍辭也

送丁郎中赴京師詩序

上以四方失寧嘗更用方面大臣鋭意天下事乃至正二十年冬有防除平章多爾布哈公往蒞江西行省而丁君季周則爲其省郎中君旣受命卽從平章公乘驛騎出國門南去是時大江之西已爲寇巢而武昌湖南諸處亦皆淪沒寇黨道裏不通遂逺涉海洋幾萬餘里而至於潮己而廣東憲臣亦執狂悖負鄙爲叛其勢張甚君贊平章公督兵進討前後破寨百有餘處其所殺獲甚眾明年冬復移屯石橋鎭益責諸將致死命未幾擒其叛臣父子以歸蓋至是而平章公之遇害已久及凡省臣無在者君隻身軍旅中志在殱厥羣盜盡復江西之故地而後已今𨿽未能然嶺海以南日就廓淸而兩廣郡縣亦賴之以少安者皆君之力也君猶不自爲功方以諸將之勤勞乃事宜見表異因還奏朝廷乞降恩賞以作興其士气於其行也道過西浙西浙名士之辱遊於君者咸作歌詩送之而俾余爲之序余惟士大夫之出處貴乎如所輕重而已我國家混一以來分布爪牙之士幹城於內外星列棋置聫絡相承其爲長顧卻慮可謂至矣邇者一旦寇兵竊發往往望風而遁聽其陷沒甚者舉城以降緩急無一可賴者何哉由其不知輕重故耳今君徒以文墨之職出贊省垣若不素諳軍旅之事也然當受命之日兵事方殷往者多憚行而君乃獨奮不顧私毅然當隆冬衝犯寒雪逺出萬里無所避及抵寇境又能被堅執鋭爲士卒先卒至轉戰千里誅夷叛逆而志猶未怠也嗚呼若君者可謂知所輕重者矣向使天下之吏皆知輕重如此豈至如今日耶余是以於君之事重有所感也然君之事天下旣壯之士大夫又偉之而朝廷有弗能知也知之有弗能言也言之有弗能達也則所以明見萬里之外而制之者將何以哉𨿽然君至朝廷有日當其請命於上也才足以致其知事足以發其言勢足以達其聽又方不身其謀而國焉是圖朝議必有以處此者矣處之而得其宜將見諸將用命而羣凶斂迹君出則宣徳意於遐壤入則奏成功於天朝而所以序君之行者固將再書不一書矣今姑識其歳月於篇端以俟

送胡主簿詩序

異時吾婺文獻視他郡爲獨盛自今觀之以忠節行誼顯者則有忠簡宗氏節湣梅氏黙成潘氏毅齋徐氏以道學著者則有東萊大愚二呂氏北山何氏魯齋王氏仁山金氏以文章家名者則有香溪範氏所性時氏香山諭氏而龍川陳氏悅齋唐氏則又以事功之學而致力焉是數氏者皆相望百載之內相去百里之間郴郴乎鬱鬱乎其鸞鳳之岐陽驊驑之冀北歟內附以來故家喬木日就凋零而百年耆舊無在者久之白雲許氏稍以金氏之學鳴於時而石塘胡氏伯仲亦以雄文俊行與許氏相先後二氏之後由文學入通朝籍者是爲待制栁氏學士黃氏禮部吳氏修撰張氏太常胡氏禦史王氏此蓋其卓卓者也餘生也後𨿽不及執弟子禮於許氏胡氏之門然自栁氏而下皆得而師友之十數年來復將於此有所考問而故老遺書多不存矣不亦悲夫至正癸夘余旣避兵吳門回視故鄕恍如隔世方將訪其鄕先生子弟之在吳者而胡君季珹自京師至焉蓋季珹乃太常之子尢予之所歆慕者也居空谷者聞人足音猶跫然而喜況於兵戈阻隔之際而見其如季珹者其爲喜慰宜何如耶季珹以太常遺防爲管庫官繼持省檄於京師遂擢杭州路總管府照磨會大都鄕試季珹以流寓與貢及試春官不利而京師諸公無能以館閣爲薦者僅取廣西一簿司以去廣西乃去天萬里煙瘴之地自承平時往者猶憚行而況四方多故舉步荊棘之時乎使季珹計其家學之所自非不足於美宦也然乃獘衣羸馬毅然逺歷險阻無所避亦獨何心也哉余以桑梓之故嘗率大夫士力畱季珹而季珹乃曰家貧在逺急於祿矣余知其情遂不敢以終畱也嗟乎𨿽無老成人尙有典刑余於婺學防絕之餘得季珹逆旅中遺風流韻庶將卽是而有見而季珹棄我如是是終無以廣其寡陋也乎季珹且行大夫士之所嘗畱者咸賦詩以餞之以余於季珹爲最舊俾書一言以爲序余念無以爲季珹言者獨以昔者吾婺文獻之懿而具道之如此他若季珹爲學之始末廣西風土之美惡已見於羣公所賦詩此不著

送王都事序【代人】

異時東南文獻之懿惟婺爲最盛宋亡埀八十載故家舊俗日就湮防而流風餘韻之或存者寡矣鳳林王氏自其先世文定公以相業顯文憲公以道學鳴百年禮樂之緒獨久而不墜故於婺學凋謝之餘而祖孝之先大夫禦史公猶以文章家著見於世天歷初嘗遊京師用薦者入經筵爲檢討淸聲美譽一旦隱隱動縉紳間余時亦漫浪北遊間獲與禦史公接暇日過從意气歡甚方將度徳論世以叩其家庭之異聞而顧以忌者之不容遂歸養吳門回視舊交邈焉如在天上居無何禦史公出宣詔命建行臺越江上越與吳頗密邇或者有會合之期然又持節閩廣相望萬里外亦不獲償所願也禦史公不可復作而祖孝乃自越來吳去年冬餘有公府之命祖孝亦被選爲長史每見祖孝之淸愼雅厚綽有父風未嘗不私竊自喜以爲昔之不得於禦史公者乃今獲與祖孝同事焉抑何幸歟已而攺調樞府都事又復怱怱而別於是府之僚友咸惜祖孝之去推余爲文以贈嗚呼余於祖孝尙可愛一言乎乃合僚友而告之曰公相府以來方將考求古典制以修舉方面之治道然遺老緒言不少槪見於時而耳濡目染如祖孝者今又出參戎政弗能相左右上之君子苟有事於制作且從而訪之則其所取徵將何以哉𨿽然余於祖孝之行嘗占諸易得復之初九曰不逺復無祗悔祖孝尙不逾時而復來哉

淮南紀行詩後序

淮南紀行詩者臨海陳先生之所賦也淮安告變浙省平章帥師討之從行僚佐非工儒學妙於語言能討論古今潤色軍旅之事者不能稱其位先生於是時由左司郎中在選亦旣參樞要贊戎機以克成厥勲其紀行諸詩蓋其軍中所賦者攜至吳門旣請宣君伯褧繕寫成捲且俾余序諸首簡余惟古者師出必吹律以占之而漢之鼓吹鐃歌亦皆軍中之樂也後世音樂廢缺乃獨歌以詩而樂府諸作見於軍旅者爲多然爲古今之所共推者王粲從軍五詩是已粲仕魏爲侍中時從魏公討張魯魯降遂作詩紀其事先生之詩蓋仿粲而作而其爲體長於本人情狀風物縱橫開合動蕩變化而灑然之音悠然之思可喜可駭可悲可嘆三讀之不知手足之將鼓舞也噫此固有得於古樂之遺音非耶然樂之道至矣聽之者不過得於心而會於意至其感人之妙蓋不可得而言也余於先生之詩亦惟心得意會而莫能言其妙者焉嗚呼安得吳季子者而與言先生之詩哉

送路理問序

匠人之制器也必隨其材之大小短長而用之可圓者則用以爲規可方者則用以爲矩可以爲梁爲柱者則用之爲屋室可以爲柂爲軾者則用之爲舟車可揉者則用之爲弧矢可屈者則用之爲桮棬惟其有是材也然後制之爲器以利民用焉否則方者不能以中規圓者不能以中矩爲柂爲軾者不足以爲屋室之梁柱爲梁爲柱者不足以爲舟車之柂軾弧矢之揉不可以爲桮棬之屈而器非其器矣宰相之用人也亦然人之爲材有大小短長之不同則其用也亦有大小短長之不一故自一才一藝以至成徳之君子莫不兼收而並蓄之使用於職者各盡其所長而責其所成蓋善乎其用人者也𨿽然有人於此果能圓其智若規方其行若矩重其任若梁若柱危以定乎志若柂安以成乎禮若軾可曲可直若弧矢可放可捲若桮棬則庶乎集眾器之所長而不局乎一器之用矣不局乎一器之用則凡所以施諸其職者初不可以一器擬也孔子曰君子不器管仲以伯佐之材不能致其主於王道則曰其器小哉殆謂是歟路君季達年富而學贍上之人賢之辟爲淮省從事久之選爲其省管勾調平江錄事又擢行軍司馬用於其職皆恢恢乎其有餘也今復自司馬攺浙省理問將之官余嘉其多材而足於用有非一器之所可擬者故本眾器之說以爲贈嗟乎使天下之才舉能如君之無施而不可則在上者無用人之難矣

玉笥集序

古者學成而用故其爲志在乎行事而已然方未用時有其志而無其行事則以其性情之發寓諸吟詠之間焉及其旣用也而前日之吟詠乃皆今日行事之所資則所以發諸性情以明吾志之有在者夫豈見之空言而已哉此登髙賦詩所以觀乎大夫之能否者其所由來逺矣後世學不師古而詩之與事判爲二途於是處逸樂者則流連光景以自放於花竹之間而不知返不幸而有饑寒之迫擯斥摧挫流離窮厄之至則嗟窮悼屈感憤呼號莫有紀極於其中然於時政無所系於治道無所補則徒見諸空言而已耳是故有見於此而思務去之者豈不謂之有志之士乎然余求之於時而未之見焉及來吳中張君思廉出其所爲詩一編以示觀其詠史諸作上下千百年間理亂之故得失之由皆粲然可見而陳義之大論事之逺抑揚開闔反覆頓挫無非爲名教計至於樂府歌行等篇則又逸於思而豪於才者及觀其他作往往不異於此而此數體者尢足以肆其馳騁云耳嗚呼若思廉者蓋庶幾古詩人作者之能事也哉余嘗以此求諸昔人之作自三百篇而下則杜子美其人也子美之詩或謂之詩史者蓋其可以觀時政而論治道也今思廉之詩語其音節步驟固以兼取二李諸人之所長而不盡出於子美若夫時政之有系治道之有補則其得之子美者深矣思廉之齒少於余而余學詩乃在其後當其始學時嘗聞諸故老曰詩之道行事其根也政治其幹也學其培也余以是求之二十年而未得其要歸及觀思廉之作然後悟向者之所聞爲足取而思廉之惠我至矣余於思廉又安敢以年齒之已長而自棄乎因書此於卷首使觀思廉之詩者或取於斯言而有所感發也夫思廉名憲其字思廉玉笥乃所居山也故以題其集云

夷白齋稿序

夷白齋稿合若干篇臨海陳敬初先生所著余旣訪之先生盡得其稿而編次之以爲三十四卷而復序其篇目曰世道有升降風气有盛衰而文運隨之故自周衰聖人之遺言旣熄諸子雜家並起而汩亂之漢興董生司馬遷揚雄劉向之徒出而斯文始近於古迨其後也曹劉沈謝之刻鏤王楊盧駱之纖豓又靡然於當時至唐之久而昌黎韓子以道徳仁義之言起而麾之然後斯文幾於漢柰何元气僅還而剝喪戕賊已浸淫於五代之陋直至宋之劉楊猶務抽靑嫓白錯綺交繡以自衒後七十餘年廬陵歐陽氏又起而麾之而天下文章復侔於漢唐之盛未幾歐志弗克遂伸學者又習於當時之所謂經義者分裂牽綴气日以卑而南渡之末卒至經學文藝判爲專門士風頽獘於科舉之業而我朝輿地之廣曠古所未有學士大夫乘其雄渾之气以爲文者固未易以一二數然自天歷以來擅名於海內惟蜀郡虞公豫章揭公及金華栁公黃公而已蓋四公之在當時皆涵淳茹和以鳴太平之盛治其摛辭則擬諸漢唐說理則本諸宋氏而學問則優柔於周之未衰學者咸宗尙之並稱之曰虞揭栁黃而本朝之盛極矣繼是而後以文名家者猶不下數人如莆田陳公之俊邁則有得於虞公新安程公之古潔則有得於揭公而臨川危公之浩博則又兼得夫四公之指授者耶鬱鬱彬彬何可及哉近年以來獨危公秉筆居中朝自餘數公常想見其丰采習聞其聲欬邈然其不可接者久矣於是淪謝殆盡而得先生以紹其聲光也先生黃公之髙第弟子嘗負其所有涉濤江遊吳中久之又自吳逾淮溯河而北達於燕趙畱輦轂之下久之於時𨿽未有所遇然自京師及四方之士不問識與不識見其文者莫不稱美之不置則其得之黃公者深矣後由京師還吳適值兵興藩翰不次用賢卽以樞府都事起於家後又用之省幙用之公府迹愈顯而文愈工人之求者皆隨而應之蓋粲乎其可觀矣夫自周衰以來至於今幾二千載其涉世非不逺也歷年非不久也能言之士非不夥且眾也斯文能自振拔以追於古者惟漢唐及宋及我朝此四世而已而四世之中士之卓卓可稱者又常不過數人焉何世之不數而人之難得若是與於此有人焉能以卓卓可稱者自期待世其可不爲之貴重與余於先生之文讀之累月曾莫有所去取於其間𨿽片言半簡咸附而錄之者所以明乎一字畫之防皆可爲斯世之貴重也先生名基字敬初夷白其自號也故以題其稿云

送傅子異序

烏傷余之鄕縣也縣之老儒曰傅景文先生者以詩鳴宋末入國朝乃挾其所有西遊於杭往來濤江之上每遇遺民故老於殘山剰水間必爲之握手徘徊悲歌而不忍去久之行橐蕭然自顧無以存於世遂斂其才爲浙省幙掌故一時史筆無敢與並者先生二子長南仲次和仲俱浮沈州縣間往往以儒術飾吏事有譽聞於當時大抵皆先生之遺也先生𨿽家烏傷然與二子客杭之日多視杭猶故里至吾子異遂卽吳山上搆屋家焉子異蓋先生之孫南仲之冡嗣也其居杭之日嘗入省幕處先生之職後以年勞陞理問所令史從補浙東帥府掾出入諸幕府凡二十載曾不以職卑俸薄爲嫌意气濯如也藹如也且其爲學旣克承祖父之遺而復旁通日家之說以歳日月時定人之禍福良驗由是一時名公卿無不熟子異者子異旣得代稍乘間遊吳門無何浙省右丞達蘭公道過於吳聞子異名卽物色之與之語大悅且欲有所辟薦而子異乃引辭弗就僅取一樞掾以去曰吾其所宜居也子異旣受命將侍右丞公回杭而吳門之熟子異者咸賦詩餞之且請余爲之序嗚呼余與子異非一朝之好也其在桑梓時𨿽以生世之晚不及拜先生於牀下然嘗托交南仲兄弟父子間十數年來離亂相仍無從會合癸夘秋餘遊吳門乃卽子異而惇其世契焉於是子異父叔俱已物故獨子異綿綿延延以眇乎一繭之緒寄諸異鄕而其齒髮亦已向衰瞠焉相視寧能不愴然也乎然余聞之物之盛衰疊爲消息子異祖父之著見於世者未及於盛矣則蘊諸前而發諸後豈不在子異乎子異往赴乃辟遡世徳之不易感傳緒之在玆尙毋以職卑俸薄而易其初心可也子異且行余念無以爲子異言者姑以昔者祖父出處之大致與夫交好之始末序諸贈言之首庶幾區區恭敬桑梓之防意云耳子異尙有以亮余也哉

送能上人詩序

四明陳子經告余曰余之方外交曰能上人者𨿽學於佛然通儒喜爲詩歌至正甲辰夏嘗挾所有自嘉禾遊吳吳之上善知識聚公白雲畱上人且三閱月今將東還聚公率大夫士及禪者教者賦詩贈之而首簡之文則以累吾子以吾子之餘愛也因授簡焉余聞其言而嘆曰人之於其交惟視其賢則與之茍賢矣不以其學異已而嫌之可也古之人有行之者石曼卿之與惟儼是也然曼卿兼愛於人無所擇惟儼所守者介非賢士不交人有不可其意無貴賤一切閉絕不少顧是二人者不惟其學之異而其爲志亦且有不同卒乃交合而無間者豈非以其賢哉曼卿固世所謂賢者矣惟儼之賢不少槪見於時而歐陽文忠公稱其通儒術而善辭章則曼卿之取之也豈茍也哉子經今世之曼卿也其於上人志之有同與否余𨿽不得而知然其爲學則異矣學異而交同則上人者豈非惟儼其人哉余不識上人而知子經爲最深故以子經之賢而知其所交之必賢也𨿽然上人之師有龍安悅公者嘗以己道爲未至潛行而求之後遇素公卒能於立語之間獲其終身之所欲上人繼今已往茍復卽其學之同者而求至焉則人謂上人賢也亦謂上人之交舉賢也上人可不惇其所已至而勉其所未至者哉上人得度於普惠禪寺而掌書記於東塔教寺名善能字仲良嘉禾人

送王理問序

舉一國之吏其勢爲孰尊曰宰相是也其責爲孰重曰理官是也凡庶府百司事有不平者則平之於宰相宰相不欲以自平則下之於理官於是理官得以考其情而生死之使死者不怨生者銜徳是宰相者代其君以用刑者也理官者代宰相以掌刑者也宰相勢𨿽尊而其責不若理官之爲重蓋宰相不能必人之死生而理官得以法令而死生之也故理官者國家生民之司命也其責可不謂重乎然理官能重其責矣而不能尊其勢操五刑之柄以立乎三事之庭爲宰相者頤指而意諭之欲生其人則寛縱以附輕典欲死其人則鍛鏈以從重刑使鞫者不得畢其慮寃者不得吐其臆理官之責豈果重於宰相矣乎𨿽然此非其職之罪也亦由爲是職者之不能以自重也使能者而爲之每一事之下一獄之成宰相曰死理官曰生宰相曰生理官曰死惟知己責之爲重而不知彼勢之爲尊理官之責豈輕也哉維揚王君篤學力行練於理法由行軍司馬拜淮省理問余與王君嘗居浙省爲同僚且相好也故於其行旣爲道其責之所以重而又惜其處乎勢之未尊也因其行書以授之讀餘言者其亦有所感發也矣

琴川志序

知常熟州事淮南盧君以爲古者郡國有圖風土有記所以備一方之紀載今之志書是也嘗熟舊志自宋兵南渡版籍不存至慶元丙辰縣令孫應時始編次爲書其後縣升爲州歷年寖逺而是書之存蓋寡且丙辰以後續其所未備者復未有其人非缺典與乃亟訪孫令所編而重正之復與一二士子輯爲續志附之各卷之末合十有五卷仍其舊名而題之曰琴川志余得而讀之然後知君之善爲政也夫士之善於爲政者必先其所急以及其所緩爲之衣食以厚民之生爲之教化以淑民之徳獄訟以戒其不率賦斂以正其不均此最其所急而不可緩者也至於考其人物之愚智風俗之盛衰以及生產之同異山川之險夷凡此之類蓋差可緩而不可廢者也故用事於一州一縣得通敏有爲之士則裁正乎緩急之間而不謬其序區別乎先後之際而不失其宜矣嗚呼若君之在常熟其殆庶幾於此者乎常熟爲吳之支郡以言其人物則姬泰伯之所逃夫差項籍之所伯也以言其風俗則有言遊公子札之文雅朱買臣陸機云兄弟之馳驟範蠡希文張季鷹之慷慨髙舉也以言其生產則湖海魚鹽之富饒聞於東南也以言其山川則有海隅烏目之形勝大江東海之要害也若此數事蓋皆爲政者之不可廢焉者也於是君之下車蓋數年矣凡州政之所宜急者亦旣悉舉而先之而又不廢其所緩歷考前數事以成乎是書眞所謂通敏有爲之士哉昔周官職方氏掌天下之圖與其財用谷畜之數以周知其利害則誌書者蓋三代爲政之具而後世每謹著之爲故實今君之爲乃能先民之所急而後及乎是余故曰善爲政也書將鋟梓以行君來謁曰幸爲我序諸首遂書所聞授之俾刻焉

九靈山房集卷十二

欽定四庫全書

九靈山房集卷十三

元戴良撰吳遊稿第六

序

送董郎中序

十數年前海內兵起生民塗炭樞密院判官穆爾古蘇公首率義從分鎭越江上守要害以禦暴立保障以生聚東南之民賴以休息者久之方是時士大夫咸聲隨影附爭遊其門以自效若夫才識之優文藝之贍則未有過於董君正仲者矣君當院判官遇害之餘卽率其士大夫之在越者來歸我相國我相國以武濟世以文經邦不愛玉帛車馬招納四方賢俊而才識文藝之士彬彬然爲生民出者大抵多遊院判公之門借院判公之門得美仕至於今不絕然特起驟爲柄用者常因其才而不盡以院判公之故而其人猶曰吾常遊於院判公云耳則院判公之所與遊豈易得哉況遊於其門而復以才特見柄用如董君者哉君由樞府都事爲分省員外尋拜公府長史擢樞府斷事官轉經歷所至甚宜於職焯有譽聞今平章公開省臨安更新庶務思得宿學重望諳練治道之人以長其幙府乃以便宜薦君爲左右司郎中將之官樞府諸僚友請爲文以餞之夫千里之駒誠駿矣然必育於範廐者爲足貴千尋之木信材矣然必產於鄧林者爲足珍君以才識之優文藝之贍早遊院判公之門是故不失爲範廐之駒鄧林之木矣今復當王事靡盬之秋而受我相之知遇將見鳴和鸞於衢路適繩墨於廟堂而範廐之所育鄧林之所產不虛辱也然吾聞臨安爲東南一都會平章公以重兵臨方面當號令廣布之初政治更新之日其任爲至大其責爲至重贊之之方宜制其變於畫諾之際先其謀於籌思之時推其源以救其失定其本以持其久盡思廣忠綽有可爲者君其勉之幙府者庶政之喉襟也而軍旅之事亦有與責矣況君居幙府之長而爲其所柄用者乎

送眞郎中序

客省大使眞保君拜江浙行中書左右司郎中君以名將相家仕於方面其居理官也則鞫獄平允民不稱寃其居客省也則宣導有儀等威有度甚爲公相所器重至正甲辰秋今丞相開省臨安思得通習國典諳練治道之士以長其幙府顧視羣僚中惟君宜預是選遂以便宜薦居今職吾屬獲交於君旣久且相好也故於其行不可無一言以贈乃告之曰先平章公以名臣貴冑宿徳碩才遭逢盛明廣大之日敭歷省臺秉麾授鉞者有年矣而顒顒卭卭如珪之粹如璋之美不以至正而加厲不以至明而加察通乎事物之變而不膠於心達乎天人之蘊而不滯於迹眞古所謂愷悌君子四方爲綱者矣君結髮侍左右薰蒸乎直溫剛簡之徳漸漬乎三徳三行之訓其耳目之所接家庭之所習無非尊君親上字民馭吏之道昔日之所知乃今日之所行是宜君之居理官而獄訟平居客省而儀度舉有以致其公相之所采用也𨿽然夫所貴乎世家公子者以能纂乃舊服如先公之在省臺也先公之流風善政沒世不忘況臨安蓋嘗遙奉其約束旁沾其徳化而民若吏至今思慕之不已君誠能以先公之治省臺者贊其在上之人而推廣之吾民其庶幾乎詩曰王命山甫纘戎祖考我國有矣又曰無忝爾祖聿修厥徳君其勉乎哉

送楊都事序

楊君百川世爲吳陵望族由諸生起家公府掾有能聲眾論賢之薦爲江浙分省都事今以前職參贊右丞公軍府將行中吳大夫士與百川善者咸歌詩餞之而請余序之餘曰方今海內多故兵戈四起方面大臣往往籍土地竭貨財招徠僄勇士務擊刺格鬭以爲彊軍中之气凜然騰在人上士之圎冠大裾坐而堯言起而舜趨者𨿽風從霧集列處幙府下然皆噤口結舌惴惴莫敢出一語開陳古先王之道而爲之裨贊當是時非明憲度習文法周事情者不足以揺動之百川固世之圎冠而大裾者然起家公府掾則憲度明矣進擢都司則文法習矣以諸生走南北則事情周矣而又本之以職守將之以教令是行也吾見其出入鳳池從容虎帳彼之處尊位都重權者咸磨去圭角剗平畦岸不敢傲然自較其尊卑而古先王之治道庶可裨贊其一二矣況右丞公之守錢塘往往虛心多士屈己下僚與向之處尊位都重權者異也嗚呼以百川之才之美而往贊右丞公如決大川而注之海余尙何所容喙於其間哉

送馮員外序

國家置官內而朝廷外而方面皆爲之設幙府以廣其贊助所以朂道勸徳補政益治出入詢謀言動獻替者也然其爲職亦甚難矣夫知之而必言已所可爲也言之而必從豈己之所能哉上無必從之道則下有必失之患非謂之難而何𨿽然今之居是職者吾亦未見其爲難也上之所行是耶則每徇之於外曰是已嘗與損益之云耳上之所行非耶則每恕之於內曰吾居人之下言不吾從行不吾專而力不吾敵與其立異而速悔曷若附和而取容茍焉以全吾位保吾祿而去是其爲職也豈不易易哉余謂士之居其位事其人當勉其所難而戒其所易能勉其難而戒其易斯無負國家置官之意矣馮君初以才辟淮省掾從仕照磨及檢校官後攺浙省都事皆以善贊助稱今復以員外郎從平章公於臨安平章公以傑出之資負有爲之志方將賢禮僚屬訪問直道以一新其獘政君之往也吾見其無言不從無行不得𨿽不欲以易於其職者自處而亦無向之所謂難者矣君其勉之乎

送劉以順詩序

諮議番陽葉君有兄曰徳齊者嘗以江西省員外郎分治廣海間後竟沒身王事而諮議君莫知之也至正癸夘廣東舶商劉以順至三吳始持員外公故人書遺諮議君而告以員外死事諮議君捧書哭僕地絕而復蘇者數四已而進以順詢及其家人以順曰余不識員外公然聞貟外死事彭夫人已卒惟孤子肇慶在今亦莫知其所向矣諮議君收涕言曰我兄已矣使是子而在則我兄𨿽死猶不死也𨿽然當煙瘴晦之際干戈紛擾之時而以眇焉獨繭之緒寄諸萬里外誰爲我致之者終當棄官往訪以存我兄之後嗣言已復哭之慟以順因亦然出涕爲感動者久之旣而曰余嘗以商事走湖海間見人視兄弟及兄弟之子往往如秦人視越人之肥瘠漠焉不加喜慼於其心而諮議君獨眷戀如是可謂義人矣余𨿽不敏獨不能感君之義以承君之諾乎諮議君拜且泣曰果能是吾將有以報子矣於是以順杭海而南抵惠州訪員外公門人故吏無在者已而聞諸道途之言始知葉氏孤流落州民朱氏家後以百計得之以順奮不顧身卽手攜是子出入鯨波之中間關虎狼之境越萬里以歸之諮議君徳之甚力挽以順畱吳且將圖報於以順而以順竟擇日戒行李去之不顧也諮議君方以髙才雅識佐今太尉丞相治吳進退人才直易易爾人咸謂以順小畱諮議君必有以處以順者以順曰吾以感人之義不食人之諾而來事旣已吾當歸爾不知其他也嗚呼君子之所爲惟其義而已矣當慷慨卹人之孤不顧一己利害時但知義之所在當如是耳初豈有絲毫邀報之心哉不然非有職司之責簡書之畏也而顧以六尺之軀自試於萬里不測之危地哉今世之士大夫食人之祿者亦多矣然或以事適數百里外則戚戚焉而思引避者有矣或於事而無避然不免食人之諾者有矣能弗食人之諾或不無望報之心者有矣其聞以順之風亦可少愧哉以順行有日諮議君爲裒詩餞之而屬余序其事於首簡如此

送錢參政詩序

昔者藩翰守臣多以武人爲之安危大柄盡出於其手然後左右前後皆一時僄勇士惟知馳馬試劍擊刺以爲彊一有被儒服之人開口說仁義禮樂法令事則往往拒絕勿使近故其流獘卒至驕蹇自恣甚至蔑棄約束盜有其眾以自私我相國痛懲前獘凡守疆場綰兵柄者始參用儒服之人使以仁義爲干戈禮樂爲甲冑法令爲矢石是則安危大柄其遂倚重於儒臣矣乎淮安守者嘗踵故獘妄啟事造釁相國撫之以威惠鎭之以親兵而命淮省參政桐川錢公總治焉公以甲寅科南士第一名中選授翰林國史院編修後出使方面畱掾行臺除浙省都事會淮安乏守遂以其省員外郎往繼由貟外陞郎中由郎中擢太尉參軍後居太夫人憂於吳興僉謂士之身系安危者古有起復之典又可聽其終喪而不彊起之乎遂超授今職仍俾總治淮安以守其故地公引義固辭使者促上道至五六弗止公不得已乃墨衰絰而就職於是戒塗有日中吳大夫士以韓昌黎送李尙書詩分韻賦古律餞之且謂余宜爲文序諸首竊觀淮安統有兩淮之地凡十六郡其他名州壯縣蓋數十焉相國以重兵分鎭之帶甲之士動十萬計其土地之廣兵戎之眾誠非他郡府所及然當百戰之餘人民流散田業多荒而生意蓋蕭然矣其所仰給者不過東南之餱糧轉輸之事𨿽日月相繼而從軍吏士猶燕豆疏惡有辛苦無聊之心爲今之計莫若寓兵於農興屯田之政爲富國之本使吾之將士得以坐享其成利於是乎椎牛釃酒丰犒部曲而休養之以固其軍心以增其士气庶可用之於戰守則屯田豈非今日之急務乎嗚呼若公者其亦有見於此乎公之守淮也亦旣本之以仁義道之以禮樂輔之以法令有以致其軍士之帖服而比年以來又廣屯洪澤芍陂之田以佐其兵費蓋洪澤旣耕則淮之東可守芍陂旣種則淮之西無憂公於此可謂得守淮之急務矣昔晉羊祜之守襄陽也嘗減戍邏之卒墾田八百餘頃始至無百日之糧季年乃有十年之蓄則公豈非羊祜其人乎嗚呼此固吾儒之能事而謂彼武人者能之乎然則安危大柄其可不倚重於公也乎公事二親盡孝其在朝廷嘗以孝行動皇上之知及歸省桐川僅奉其親以居越而桐川之兵禍曾不旋踵而見之識者以爲皆公孝感之所致公之孝於其親者如此則其所以忠於事上也宜其如前之所爲矣是以不可不表而論之

送陳嘉興序

惟我相君之治吳也思有以畏服眾志而安定之乃起文學通練之士以慰其民望而士大夫之在吳者蓋彬彬然而出若夫禮樂之器文藝之學則未有過於陳君子方者矣君汴人也乙亥間以春秋薦於鄕及禮部輟科爲觀風使者所推擇捧檄云邁假道於吳先平章公見其意气之宏達議論之慷慨經畫之整密而文物之雍容也遂以行省都事薦起之於是章程之施於庶府故實之講於幕中文移之行乎軍旅其赫然震耀於西浙者大抵皆君啟之也居久之乃以年勞陞理問由理問爲郎中會嘉興郡守乏人咸謂非借重於君不可蓋以多事之秋列郡人民救死扶傷於田裏閭閻者疾病呻吟未甚休息也而東徵西討賦斂繁重撫摩惠愛之恩未盡浹洽也深文俗吏接踵有司寛裕忠厚之政未足以旁達幽逺也二千石苟非其人則何以哉於斯時也寧輟君於省府之親密而使專城於千里者其意亦深矣乎於是省府諸公惜僚友之遽別念舟車之莫畱請余爲文以爲贈余旣知君最深又方承乏儒臺以文墨爲職業其可以固陋辭乃序之曰我朝設進士科以取士或病實效之不著然於河南乃獨得其二人焉其一曰君之兄參政公當科舉復行嘗以廷對魁天下士自後敭歷華要卓然有爲在中臺時屢以直言忤意奮不顧私其淸節勁行朝議偉之天下壯之其一則君也君所居位視參政公𨿽稍後然觀其設施如此所至豈易量哉追蹤參政公豈晚也哉君行矣姑待君於蘇臺之上三年而歸有以告我焉

送丁山長序

古者學無常師名一人爲師而其餘皆如弟子焉者今之學官是也然求其稱是職而無愧不亦難哉江南科舉盛時蓋嘗有議之者其說以通經義能辭賦爲稱職至辛已之歳科舉旣輟而復行朝廷遂著令以鄕貢下第者署郡學正及書院山長則庶幾議者之遺意而其效之淺深則又系諸其人而非法之罪也丁君子儀嘗以書經中江浙鄕試上名於是南北阻兵道裏不通欲貢之春官未能浙省丞相便宜授吳之甫裏山長吳爲浙中文獻之邦遊儒奇士冠摩而轂擊居學官者爲尢難子儀倚席於此以其學於已者淑諸人不爲新奇以取名不爲昬誕以徇俗使賢而才者有所據立愚不肖者有所化而攺至於事上接下之密勾稽錢谷之嚴繕修屋舍器物之備時人以爲能者在子儀則其餘事耳以故縉紳韋布之士識與不識皆不謀而同聲曰此固通經學而能辭賦者也此固稱其職而無愧者也亦旣在官五載受代而歸訓導張某金某以余嘗提舉儒學知子儀爲特深又且捨子儀之館與子儀交最密是以來請文以贈余不得辭抑余私有贊子儀者子儀爲湖之秀彥而湖則安定胡先生之所教也安定教湖學時嘗置經義治事二齋以淑其人士如治民治兵水利算數之類亦皆在所當習是則安定之爲教也似不止經義詞賦二者而已耳子儀去安定𨿽稍逺然流風余澤被於是郡則其得之安定者深矣繼玆以往法當教授一郡子儀尙毋以今之稱其職者爲已足而益求安定之所以教湖學者而致力焉吾徒其庶幾乎湖郡太守陳君元禮余友也子儀歸以餘言質之其將有發也夫

穆院判哀詩序

樞密院判穆爾古蘇公哀詩若干捲公之門生故吏及其士友之所作也公武威人初家濤江之上後居吳最久有才名浙水間然每困頓不偶久之用進士起家爲紹興路錄事司達嚕噶齊能以直道抗上官得士庶心其後遭時多故逺近騷動遂練民爲兵數擊叛亂有功浙省左丞楊旺紮勒方虎視錢塘方國珍亦擅威四明公往往以法誅其部曲無所顧望其所行有人所不能行者名旣上聞乃遷江東道肅政廉訪司經歷未幾丞相達實特穆爾公復以便宜攺今職公又大出師以討不庭而臺端貴人有忌公者召至私第使健者諸門擊殺之先是余姚同知托卜戩君慈溪縣尹陳君麟亦皆慕公之爲以自奮而公蓋其傑然者也然三人常鼎立爲犄角勢故東南之气稍振及托卜戩以無罪誅陳以失勢陷至公之死而上下之望絕矣此諸君之所以深恨於斯時也恨之深而哀之至故爲按抑蒿裏薤露之遺音作爲敍哀之詩多至千餘首其壻淮省都事王順樞密院管勾陳遜旣相與編輯成捲而浙省理問劉宣公之客也來屬余序其首余惟秦有奄息仲行鍼虎者皆國之良也一旦以無罪而見殺國人爲賦黃鳥之詩以哀之而紫陽朱子以爲世之讀是詩者亦徒閔三良之不幸而念秦之衰至於王政不綱諸侯擅命而殺人不忌如此則莫知其爲非也然則公等之死較諸三良之見殺固不能以盡同而諸君之所以哀之者則視黃鳥之詩爲無間矣使朱子而在得諸君之詩而讀之餘又不知其嘆世之何如也嗚呼怖矣公漢姓吳氏字善卿居家甚孝爲人慷慨不拘小禮遇人豁然推腹心與人交於恩意尢篤也其州裏世次年壽卒葬已著於識公之墓者故此不贅焉

贈葉生詩序

國朝設科目以网羅天下之士可謂盛典矣而十數年來四方多故時方尙武中外選舉之制遂格不行而世之爲父兄者因不復以科舉之業教其子弟而爲子弟者亦不以此而爲學今相國開藩中吳文武並用𨿽當干戈俶擾之際不廢治朝崇儒之典而諮議葉君又能擇良師傅益教其子以學而其仲子蕙遂精其業於舉世不爲之時乙已之秋浙闈角藝而蕙竟以妙年中選居諸前列於是纓冠結佩之士莫不爲葉氏榮而齊郡張君首爲詩一章以示意繼此而賦者凡若干篇以余於諮議公爲僚友旣請爲之詩而復虛其首簡以相屬嗚呼若蕙者豈不爲世之佳子弟哉蓋我朝之設科也嘗合異時明經詞賦及博學宏詞制策諸科而爲一習之爲甚難而精之爲尢難世人有白首而不能與其選者有歷數舉而後得者而蕙也年未弱冠卽習而精之一試於鄕輒登名第六以與多士相頡頏若蕙者豈不爲世之佳子弟哉𨿽然茍非我相作養於其上諮議君教之於其下蕙亦安能以有是也繼今以往尙毋志滿意得而益求其至以副爲相爲父者之所望他日上計禮部出備官使因捧檄娯親之榮與尊君報國之念在家爲孝子在國爲忠臣則蕙之賢又不止爲向之佳子弟而已不然昔人謂年少登髙科爲不幸者適足爲蕙之累而亦何榮於是哉余於蕙有契家子之誼焉故因序詩而並致其箴規之意如此諮議君見之其必有以亮余也哉

沈僉院送行詩後序

嘉禾沈君之往官宣政也吳之大夫士賦詩若干篇以餞之臨海陳先生旣爲之序矣先生復俾余書一言於下方余與君同仕方面也有三年之久同居郡城也有數十家之近顧不得同事於職司以觀其行事之所至而將何以爲言哉𨿽然竊嘗有聞於先生之餘論而可以知君之大致矣余之始遊吳也君時爲浙省理問官先生以惜其才之可用而不試於劇及其爲吳郡守爲浙省郎中爲兩浙鹽運使固試於劇矣先生復惜其任之小責之近而不得盡展其所長及今僉書宣政之命下先生益惜其投閒而置散矣余聞而異之以爲君之居理官而獄無寃人居郡而郡事理官省幙鹽司而政事以明財賦以足今之官宣政也𨿽若優遊於事爲然向之居是職者皆以省憲妙選充之則其所責任亦非輕也矣而先生何惜之深耶先生曰君之才人固多知之而知之深者則莫余若也蓋君之才如神駿之駒可以一日而千里而不可從容鸞和於交衢之舞況欲縶之維之以拘拘於銜橛之間哉方今在上之人厲精圖治思賢如饑渴執政者茍以君轉而上聞作而任之以大臣之事使破崖岸而爲之則其所著見豈止如前所稱而已哉古者以泛駕之馬待非常之士而卒其力今豈不若古哉奚以常法而禦君也嗚呼此非深於知君者之言乎知君如先生則凡所以論君者宜無不當矣庸敢綴輯其大槪以爲後序云

贈醫師朱碧山序【代人】

予蚤歳好讀古書而於醫家自素問難經靈樞甲乙之外得漢張長沙傷寒論愛其文奧意古讀之窮日夕不能休寥寥千載之下繼長沙而作者其惟劉河間乎河間之言亦奧古非深於文字者不能以盡通故通其說而得其傳者往往灼知病情之所在爲之一攻伐以除之可謂快意而通神者矣用是竊私慕焉而怪東南之醫者鮮克以知此一日與吳醫朱碧山論及之碧山乃愀然曰子誠北士也知北方之醫而已矣醫固無南北之異而習其學者宜有以消息之北方風气渾厚稟賦雄壯兼之飲食嗜好朴厚而儉素非有戕賊斲喪之患也一有疾焉輒以苦寒疏利之劑投之固快意而通神矣若夫東南之民體質柔脆膚理疏淺而飲食之縱嗜好之過舉與北方之人異顧欲以前法施之不幾於操刃而殺人乎是故北方之治疾宜以攻伐外邪爲先南方之治疾宜以保養內气爲本斯意也河間亦嘗及之矣但引之而不發學者茍能精思而善用勿一滯於攻伐勿茍求於快意斯爲得之餘時𨿽矍然稱善然猶未知其何如也及余官江浙分省而碧山以省之太醫相周旋間有疾必求於碧山而碧山則每用保養之齊以取驗以余𨿽北產而居南日久故亦不宜從事於攻伐蓋愼之也余太夫人春秋髙而遘疾甚憊吳之醫者羣至獨碧山之用藥爲宜及余得亡血病服藥者經年碧山視之曰此陰虛證也徐補之則愈急止則大害從之用其法不二月而愈嗚呼若碧山者豈非優於其學者乎余於是益有以徵其前言之不謬矣余之徳於碧山者甚厚而懼無以報故爲歷序其所嘗論及夫治法之奇驗如此使世之習河間之學者不敢以易心求之而且知所戒焉是尙碧山之志也夫

贈富察鎭撫詩序

近十數年來海內多故兵戈四起而東南爲尢甚余南鄙之陋儒蓋久而厭亂遂挈家泛海渡黑水登萊行萬里以歸我王相總兵公及抵山東入昌樂界愛其境土寧謐民物阜繁駐車而少憩焉忽父老四三人者攜酒漿往勞而甲冑士數輩亦歡然而前且曰官南來道裏遼逺甚苦饑將於余具膳晚將於余止宿幸毋我虞也余訝而問焉則今鎭撫君屯田之所君守昌樂數載而能寓兵於農奠安部落仁以綏之徳以撫之使居者樂而行者喜故其途路之間更相勞徠有三代之遺風此可見君之善於蒞官而王相之明於用人也於是睠玆樂土解橐與囊卽西郭而問舎焉君乃爲之假館以居之分俸以食之朝夕過從甚相款洽旣而邑之人士亦咸感君之惠作爲聲詩以詠歌之以余嘗從事於文學請一言爲序引余惟至元甲戌間中書左丞相巴延公帥師南下以伐宋大敗宋師於江夏於時將吏兵佐之在軍者咸詣麾下賀而丞相則以爲此皆三君子之力非我之能也夫所謂三君子者乃河南陳公覃懷許公其一則我富察公也自後朝廷錄富察之勲績以懷逺大將軍荊湖廣東道水陸管軍正萬戶俾其子孫世襲焉君蓋富察公之諸孫生長世家爲時貴冑其耳目之所接家庭之所習無非尊君親上字民馭軍之事昔日之所知乃今日之所行是宜君之有爲於其職而王相之有取於君也𨿽然夫所貴乎世家貴冑者以能纂乃舊服如先公之在軍旅也君誠能以先公之在軍旅者贊輔王相以平定其土宇朝廷亦安得不以待先公者待君焉詩曰王命山甫纘戎祖考君其勉之矣君名文政字景儀富察其氏也今爲行軍鎭撫云

禪海集序

永嘉有沙門曰道衡平公冥心禪悅深通內典乃以去古旣逺淳風日澆末法羼提寖失其本遂廣輯羣書發明斯事綿歷十載始克成編所謂禪門宗泒圖人天眼目亦旣模印以行後復以諸尊宿語去華存實補綴類聚曰提綱曰上堂曰小參曰訓示語曰拈古曰頌古曰贊曰偈曰書問曰疏語曰小佛事洎六祖檀經馬祖四家語合若干卷名之曰禪海集蓋取馬祖禪歸海語也於是道衡居吳日久余以非才竊祿於吳朝夕與道衡遊獲知述作之大槪道衡將繡諸梓遂俾序其篇端余嘗聞諸學佛之人曰釋迦二十八傳爲達摩入中國爲初祖初祖相承至忍大師而秀與能分南北宗南宗旣爲六祖弟子日盛至馬祖大興禪教尊其道者益衍迆盛大他宗莫及也然皆有機緣訓示之語弟子編而集之分爲五宗宋景徳間吳僧道原采掇成書曰傳燈錄禪宗之書蓋昉諸此自是以後又有續燈廣燈五燈會元宗鏡錄僧寶傳宗門統要諸書者出富哉其爲言矣然自南渡以迄我元諸尊宿之道行法言散漫諸方未有輯而爲書者而況比年以來兵火四起所至蕩焚妙防元規不絕如綫疑似幾防之失將何所折衷哉此道衡之書所以不可不作也然必名之以禪海者禪言其靜而海言其性也佛氏以見性爲學而性之不能見者動累之也是故駐動謂之靜能靜則明明則性可見矣性可見則通乎佛矣故禪海者誠學佛之要書也其編輯之富述作之精𨿽與傳燈諸書並傳可也然非上根大器之人其亦孰得而知哉於此而不知則舎禪海而入苦海豈道衡意哉余非知佛學者姑誦所聞以爲序使後之人觀之其亦有所感悟也矣道衡俗姓葉氏祝髮鎭江之金山禪教二書靡不畢通間亦旁習儒言其於諸子百家多所涉獵然最善作詩有所謂半間集傳諸學者云

云深詩序

吳僧朝宗家祁水之南生而穎異幼不好弄甫十歳得法華七卷讀之卽通大義父母以爲夙成因命祝髮爲僧習內典之學後入天岸法師室復得止觀之防焉旣而典賓筵於雨華主懺席於大徳首眾於南翔皆以徳業優贍著稱然恬靜自守雅不泥榮名嘗題其所居曰云深而自號曰云深道人嗟夫昔人賦詩有以僧托興於云者蓋云與僧皆遊於世之外而以云出僧不出爲髙故唐顯萬在萬松嶺與云爭半間分之而以已之不出休休焉自驕於云則云者固僧之所宜以托興焉者也朝宗以云深題其居豈非詩人之遺意而萬之徒與故爲序其事而系以詩曰老僧客雲間云深不知處禪房玉葉迷法座天花防無形視其消彌空覩其聚動靜齊變幻昏旦相依附云以無心出僧以無心住𨿽云同捲舒終亦異畱去顯萬今何在雲山舊嘗駐對之而自驕寧不以此故僧蓋萬之徒是用寓情素

九靈山房集卷十三

欽定四庫全書

九靈山房集卷十四

元戴良撰吳遊稿第七

墓志銘

王處士墓志銘

吳門王翥喪其父之三月以凶服詣余之故人而語之曰吾釋先人之殯謁子於城之西蓋竊有請也吾先人之生有徳蘊於躬而施於家然不獲顯於世今其死宜得銘以傳而世之工言能使不朽者又知之莫能深則吾先人之所存其卒於無傳耶然聞子之友曰九靈先生者方居儒臺掌教職其言爲可徵子幸爲我求爲銘藏之墓中庶可顯於今而傳於後余故人以告余嘆曰誠若是余其可辭耶則取翥所自爲狀爲之志而銘之志曰君諱某字仲和嘗署其號曰中和處士其先會稽人後徙居吳之長洲縣永昌溪上父曰某妣某氏君循循雅飭毅然不好戲弄而孝友蓋出於天性早失母惟致養於其父凡志之所在不以已一於父而已至於服食之需苟力能應之悉舉以進𨿽歳甚儉而致丰於父者終不廢也其遇親戚宗黨一本於禮讓人有患難必急拯之如水火家居益延良師友課子姓以學而翥以文行知名縉紳間君娶周氏有子一人卽翥女三人皆嫁爲士人妻生於至大已酉五月某甲子卒於至正甲辰十二月某甲子得年五十有六卒後三月卜葬於縣之鳳凰山先塋之次禮也夫自鄕舉裏選之法壞而士之有徳者常不勝於詞章葩藻之才故君之生不獲顯於世而死也世之知其行者復少焉以君爲已之心勝𨿽無憾於此可也然自吾黨而觀之使爲善者不得榮於前而又無以譽於後亦何所恃而勸耶此余所以不辭而銘之也銘曰

生不得於彼死何有於此納銘幽宮以慰其子嗚呼已矣夫

殷府君墓志銘

君諱徳輅字乘之其先丁氏蓋濟陽大族君六世祖麟飛徙湖之徳淸今爲華亭人者則君大父益之所遷也益之祖儀於君爲髙祖娶華亭之殷氏至益仕宋爲武翼都鈐時與阿術戰敗逃匿殷氏家故以殷爲籍遂家焉益生吉甫無子君由從子爲之後於是君生八歳矣君未弱冠而吉甫卒乃奉祖母王如其父在時後以貧故爲上海縣吏民有病饑染盜者縣大夫憫而欲貸其死罪然持於僚吏不果行君爲辧其情輕之人服其剛恕歷鹽司橫浦調嘉興僧師僧告其族賊殺事吏讞四月餘不白移君讞君徴得其賊而被寃者二十人悉平反出之又甲民訴乙民防其子屍於水連十餘人縣讞又不白君鞫之乃他姓疾子爲盜私捶殺而誣乙也良民有與盜首疑名者吏脫正犯而收之君白諸長令卽日釋去旣而調平江錄事司掌承天萬壽僧獄事皆能雪其寃由是以舉陞平江路史郡守道通公雅器重之事難決者必需君決薦調杭郡盜入廣濟庫株逮者百餘人平凖庫守兵首鈔裨僞株逮者八十餘人君獨疑非他盜謂鞫法當以典守者爲始旣而果然東南隅獲亡姓女屍鄰仇婦指某氏婦挺死官以爲實某氏婦且誣服君獨曰聽仇婦一言以斷大獄可乎後果獲眞犯乃他婦捶死義女也由是郡長廉公守任公俱以能績舉陞江浙財賦茶運司吏已而以省檄對調湖州湖守髙公舉廣東憲史檄且至君以疾辭乃以行中書選出長縉雲縣幕縣豪號兩虎者閉戶斂迹終君三年不敢肆居無何富民坐令門竪捶殺平民連七人司牘吏欲出甲系乙且以脫富民君問故曰甲多子女系之必有詞乙獨且鰥不慮也君罵曰人茍以勢利殺無子者尙謂有天道乎遂用正其法君之爲吏蓋如此君晚年彊健如少壯時忽一日謂子弼曰吾吏遊四方者四十年矣而先人墓廬圮廢弗輯非孝也卽日謝事歸治田築室於先墓之側日狎田夫野老爲耕牧樂嘗屬弼曰汝當從大儒先生學以紹隆其先業勿復爲刀筆吏弼遂出遊浙東西曆聘諸老生而師事之著書以自見君之教也君娶葉氏生子一人卽弼今辟樞密分院參謀官女二人長適盛某次適會稽縣主簿毛彥穎再娶蔣氏無子弼之弟垕蓋庶出也君生於至元癸已十月廿三日申時及卒同其年月日時得年六十有一以某年月日葬於上海髙昌鄕之陽涇原與葉氏同竁監察禦史張公士堅以君守正不阿題其墓曰正齋殷君之墓而金華戴良爲之銘銘曰

丁爲顯宗濟陽其始居湖四世趙宋始徙君之大考逃亂華亭遂匿厥先以殷嗣丁猗君之生實配前徳頎而陽陽而心翼翼亦旣筮仕歸忠於君施約則已播惠在民嗟嗟我君宜貴而顯何施之深而力之淺維其有子克大厥家天祉正人非在玆耶

止軒居士金君墓志銘

嗚呼自三王不作所以教養天下之士者有不至而風俗之壞久矣於此有人焉能以孝友行於身化於家使其子孫世守而不失如唐之張氏五季之陳氏宋之孫氏陸氏其風聲气槪豈不足爲世勸哉此吳門金氏其事有可敍述焉而居士蓋其卓卓者也居士大梁官族五世祖諱鑄始自大梁來徙因家焉鑄業儒與其弟鈞甚和協不分財異居友愛之聲聞於吳吳人無逺近親疏皆習知其爲人至今言者猶爲之慨然也鑄之子曰履曰順鈞之子曰益曰謙至順之子曰昱曰晟曰升昱之子曰伯達晟之子曰伯榮曰孟祥升之子曰伯迪而家寖盛然未始以富而廢禮伯榮生子六人而居士其仲也居士諱宏道字達可晚乃自號止軒居士自幼天質粹美恂恂蹈規矩惟謹伯榮嘗奇之曰集吾事者必是子也至是果能刻苦自修復以孝友帥其家居士事母吳夫人甚至吳好遊居士每與諸弟輿之庭廡間冀得其歡心一旦吳病疽居士晨夕抱持不少懈迨革居士口吮其疽以潰且焚香吁天願以已年益母壽吳於夢寐中忽聞震聲如驚雷者三病以尋愈及吳卒居士持喪盡禮居於倚廬言必戚哭必哀比葬陰雨浹旬居士每夜泣禱上下神祗辭極淒楚至期乃霽旣窆雨復如初人以爲皆孝感所致居士於兄弟克盡和孺之情諸弟有幹才者則委以家事有仕資者則給使出仕至於事育之責一以身任之旣而伯季皆早死獨其仲復善在兩人友愛尢篤被服飲食同之憂悲愉樂共之居士蚤失配偶而終身不再娶屏處一室旁絕姬侍惟左圖右書焚香獨坐遇夜則課諸子以學且諭之曰吾世儒家汝等當紹承先志毋墮其業及復善之子起以諸生起家爲常熟同知仲兄公大之子璹中浙省鄕試未嘗不喜動顏間先是有士人與名鄕薦者當會試禮部貧不克行居士旣資其行槖復給其家使無後顧憂其士遂登名上第爲時名臣人有以白金寄居士者未幾兵起居士倉皇出避曁還空其家無一物遺居士乃別具金歸之且曰卽前所寄物也人唶唶稱異曰吾聞古有義士者於今始見之矣居士衣食有餘輒以賙其鄕裏之不足親戚宗黨待居士而婚葬者若干人居士性甚嚴家庭之間曾不少假以色辭及至接官長交朋友則言溫气和如在春風中然雅愛名山川暇日則扁舟出遊翛然忘返平居讀書手不釋卷尢喜吟詠以自陶寫有止軒隨筆若干捲貧樂吟稿若干捲藏於家居士年老而康彊一日病忽作謂復善曰死生之道猶晝夜然人之所必至無足憾者汝苐益修其家政以迓續前人我死其瞑目矣言已而逝居士生於大徳丁酉六月六日丁酉卒於至正乙已閏十月十七日辛未逾月一日甲申葬於婁門王村先塋之次享年六十有九娶曹氏無子以季弟止善之子權爲後孫一曰壽同居士不樂仕進集賢院嘗錫其號曰貞逸先生而有司則以居士兄弟同居至六世爲請於朝而旌表之號曰義門嗟夫世之享有隆名盛位或身不終或至子孫而失者多矣而居士一門乃以孝友相傳至於永久而弗墜何其賢哉銘以彰其徳亦以朂其嗣人云銘曰

有斐君子在吳之中本支六世燔防同門揭旌書雙表崇四國賴以惇澆風惇澆風徳何厚白石可爛銘不朽

申屠先生墓志銘

嗚呼是惟申屠先生之墓先生家於曁之陽距余居不二捨近而辱與爲忘年交者餘二十載後余從祿四方歸而復求先生於曁上而先生死矣嗚呼悲夫先生諱某字某申屠其氏也大父某父某皆隱居而終先生夙有異姿自成童時嶷嶷不與凡子齒然家故貧稍習吏事以自給未幾金華黃文獻公爲其州之判官一見卽大奇之謂曰子何以吏爲哉遂教之治經爲舉子業習之數年自謂功名可覆手取不煩久苦一室中乃治裝出遊逾濤江而西宿畱吳門客丹邱柯公九思所世之名人魁士鮮不與善而京兆杜公本武威余公闕臨川危公素永嘉李公孝先尢號爲知已至是諸公交相引重一時聲譽藹然騰在人上及就試鄕闈其輩斂袵畏服皆曰莫先申屠生然屢舉不利僅中辛已甲申副榜以新例授徽州路歙縣儒學教諭攺信之貴溪序遷婺州路月泉書院山長所至扶善遏過得師道甚先生學負經濟慨然有志於當時顧厄於下位噤不得一施遂韜光斂耀與世相浮沈然人咸知其可用至正間師旅饑饉並臻逺近騷動方面大臣以不稱職罷去相望浙東肅政廉訪副使伯家訥公方獨署一道事思得髙才之士爲已助或薦先生之才不在諸葛亮下卽走幣以聘欲以參謀畱幕府先生辭不就乃以五經師起之舎諸郡庠事無大小公悉諮之而後行乃增築城郭遏止姦盜黜贓吏賑貧民浙東之政爲天下第一者先生之助居多先生年且老行將堅臥空山爲終老計而東南兵起鄕邑失寧蹙蹙靡所止居有間關歸國之心焉已而疆土內附薦徙逺地先生益危言危行不少貶損而卒以徙死嗚呼悲夫先生學通春秋而深於左氏傳鄕之諸生執經考疑者繼於門而所著春秋大義熟在人口然最喜爲詩勾章棘句灑然有杜甫之遺音至於作字則淸妍宛密𨿽褚遂良薛稷復生殆不是過平居議論風發品藻古今人物亹亹不能休座客聞之率爲之奪气而諧謔調笑卓詭不羈又一處以和且善飲酒賓客朋遊必劇醉雅歌投壺窮日夜不厭行橐𨿽屢空無所問也治家嚴而有禮伉儷相敬如賓課諸子以學家庭之間而自爲師友其遇童僕有恩意故臨禍患無一離叛者娶東平呂氏河南道肅政廉訪使唐臣之孫女曲阜縣尹貞之女有賢行以憂致疾亡子男二人長濬次澂皆能世其業女二人長適文獻公之孫某次適某生於某年月日卒於某年月日得年六十卒之日惟濬在左右卽收焚之將函骨以歸然竟坐貶不克後三載以例放還始負其骨葬於其鄕先塋之次原曰某原某年月日也於是濬等踵門泣拜曰先人所爲遊而有文者誰乎幸哀而賜之銘使死者有知將不抑鬱於土中矣先生被遣時嘗托余經紀其家事已而家屬在遣中未能少承其所托豈意今者遽銘其墓耶嗚呼悲夫銘曰

才可大施而位不贏何志之忠卒與禍並惟其久閟以啟厥聲吁嗟先生

方大年墓志銘

某年月日曁陽方君大年卒於金華之寓館旣卒館人輿而致諸家閱五日始克大小斂成喪明年十二月乙夘葬於其鄕之髙湖前事之月其子文燧捨杖哭拜使者以書來告曰先人不幸以死累夫子今將以日月葬敢以銘墓之辭重爲夫子累不肖嗣方居次不得跣以請余受書哭曰嗚呼吾尙忍銘吾友也耶又數日大年之弟楨來速銘且曰不得銘無以葬乃敍其族世名字及事始終而銘之大年諱椿字大年其先睦人也後遷越之曁陽大父鐵贈奉訓大夫同知紹興路事父洵沅州路古學正大年之宗素盛且好禮自其曾從祖嘗大開義塾聘明師儒以淑其家之子弟及四方之學徒於是吾邑淵穎先生吳公實爲義塾師大年時未弱冠已能執經考義嶄然出諸生右諸生方業應制書規利祿大年獨鄙而不習曰大丈夫不能爲相於朝堂佐天子致太平則當將三軍之士立功業於邊陲茍皆不得寧退而隱處抱吾才以沒世誰能抑首促促習此俳優語以僥幸於萬一耶故其爲人慷慨有大志善謀議負膽略儼然戰國諸君子之遺風時東南搆兵連數歳不解大年每偃臥一室計其勝負成敗百不失一二然所守以正不欲爲茍出聘幣繼於門弗顧也大年遇姻黨以恩接賓客以禮九族之親或愚待之不以愚而慢士大夫之賢𨿽失勢待之不以失勢疏一時人士聞大年之風者無不與之遊大年輒刲羊貰酒詼調醉呼以爲樂𨿽經時歷歳未嘗有所厚薄勤怠也於是近逺諸郡邑日入於亂大年心懷憂鬱得唾血病者久之一日出遊金華捨余之近館余方與之登八詠樓誦沈約之詩俯仰溪山追逐風月以舒其志解其憂然未幾病作唾血數升翼日又大作唾出數斗許遂卒大年兄弟四人長大年季曰梴曰楨曰棐皆以和協稱其妹適福建行中書平章闗僧配曰石氏生子男二長文炳早死次卽請銘者有父風孫男一曰墜孫女一俱幼生於延祐四年丁已歳七月十七日距卒時得年四十六嗚呼余與大年俱淵穎門人有同門之好辱交旣密且久有同志之樂術業同而出處同至於生之年又同則交友如大年者指不再屈矣禍患餘生方資大年以爲助而大年乃托我以死銘以誄之固有所不忍者焉銘曰

筐不可以持屋驊驑不可以服車橇不可以履川守正之士不可使從邪此大年之墓後百十載人將過之而咨嗟

亡妾李氏墓志銘

妾姓李氏河西人故江南行禦史臺治書侍禦史篤魯迷失公之妻侄女也公以李之惠敏且早孤抱之爲已女未幾公薨其義母復抱以適維揚董氏董亦河西貴族與太尉禦史大夫髙公太尉丞相答失帖木兒公皆姻婭兩公旣官江南而其諸子又皆從仕浙東西有祿食故遂攜家卽錢塘居焉於是李年十九以至正乙已冬自錢塘歸余爲妾余時以淮南儒學提舉畱吳門與妻金華縣君居李入門事余恪敬以順事金華縣君肅恭畏謹歳時率諸女婦進拜捧觴稱壽無違禮家庭之素習然也李气貌頗莊重兩頤丰下耳長而埀或以爲稟之天者宜厚然竟以事余之次年感暴疾以亡距入門時僅六閱月丙午六月三日也亡後三日用浮屠法火厝於吳東門外函其骨葬滅度橋水裔吳之士友自學士陳公而下咸來歸賻而大夫公之子參政安公亦蹐門弔哭後一月金華縣君往錢塘命子禮擇道士之有功行者爲醮以度之集慶路同知宣君昭實商其醮事且成焉又一月餘始追刻其事於石納諸水爲銘

衛節婦墳記

丞相掾姚翥書其外祖夫人衛節婦之行事世次而使圖所以傳後世者按節婦諱覺善姓王氏家臨江之新諭父諱惟逺生十八年而歸維揚衞桓歸十一年而桓卒節婦惡衣惡食禦之無慍色井臼中饋之事親之惟謹紉縫之勞職之不廢以止有吾姑也故致其養愈勞而不懈以其失所天也故奉其先愈久而猶悲平居訓諸子以恭儉待婣舊以慈愛化女婦以柔順而內外親無戚疏愚良輩者附卑者慕曰可矜法也當桓之亡節婦年尙少父母之家欲奪而嫁之節婦泣曰吾夫旣亡吾不忍卽死者期有以養吾之姑奉吾之祭祀撫吾之諸子如斯而已他非所敢知也其賢如此至正戊子間郡守程公鐸以事聞淮東部使者姚公紱加察詳焉表其門曰節婦王氏之門久之淮南兵起裏有姚世亨者節婦壻也謀避地江南因輿節婦行且挈其一孫以從行至姑蘇遂僦居焉至正戊戌九月一日節婦卒於世亨之寓捨得年八十以某年月日葬吳縣之吳山湯家原子男二人長曰國祥次曰國珍女二人長妙淑適陳某先卒次曰妙淸世亨妻孫男一人曰庸世亨生三子長曰習次曰翥卽請文者季曰翀皆節婦撫養以成蓋妙淸出也嗚呼古者婦人不識防屏笑言不聞於鄰里名不出其境而善行止於閫以內今節婦生則署其行以表焉沒則紀其事以傳焉不亦戾古之道乎𨿽然世不古若自公卿大夫無完節而彼婦人者能之則表而傳焉宜也是亦道之熄也嗚呼悲哉爲述其槪刻而記諸墓

陳廉訪壙記【代孤子】

嗚呼我先公諱允文字昭祖姓陳氏其先柘城人於通議大夫簽河南省事贈正議大夫吏部尙書文肅公諱思濟追封穎川郡夫人王氏之室爲孫贈嘉議大夫禮部尙書諱某贈穎川郡夫人李氏之室爲子朝列大夫僉廣西道肅政廉訪司事中議大夫中山府知府致仕諱誠贈穎川郡夫人某氏之室爲從子先公乃知府公所出尙書公無嗣故以文肅公命爲之後焉先公由儒士試吏憲部歷禦史大夫丞相掾授承直郎禮部主事尋奉特命攺太禧院斷事官經歷轉奉議大夫陜西諸道行禦史臺監察禦史遷江南諸道行禦史臺監察禦史攺西臺都事擢奉政大夫復拜監察禦史除朝請大夫浙東海右道肅政廉訪副使繼以中順大夫移副江西憲陞太中大夫海北廣東道肅政廉訪使以嘉議大夫禮部尙書致仕先公晚值中原兵起徙居毗陵尋又避地於吳竟卽吳門寓捨薨焉生於至元壬午歳十一月十八日丑時薨於至正乙已歳而同其生之月日時壽年八十有四以是年十二月戊午葬於吳縣十三都之沙涇村制字墩娶徐氏早世繼髙氏南臺中丞髙公文甫之女俱贈穎川郡夫人子男二人長介次今夭女二人長適福建道肅政廉訪副使贈翰林直學士李文肅公之孫煜次適中順大夫同知湖州路總管府事王某嗚呼維文肅公以恢宏之才勤敏之學事我世祖皇帝徳位並著爲時名臣維先公被服祖訓早有榮名歷踐華要隮秩三品而寛厚樂易之政忠勤廉讓之聲布於中外論者以爲有文肅遺風然乃遭時不淑莫寧家居艱苦羈窮十有餘載卒至屬纊之日貧無以斂豈非命也夫不肖孤方俯伏艸土未能乞銘當代君子以登載盛美姑敍爵裏薨歲月納之壙中

祭陳夫人文

百乘之家碩大且昌坐役羣醜駕堅驅良不有徳人孰提其綱夫人之生和裕惇龎實夷實訏實厚實方實聰實懿實靖實莊遂配君子於先有光君子發身爰自文塲借籌幙府秉律戎行曾不幾時薦賓於王乃亢宗系乃蓋鄕邦亦由夫人以佐以相旣相君子尢孝姑嫜生具甘防死謹烝嘗有男鵠峙有女鸞翔靡間嫡孽一以槪量人有妾媵忌嫉是常彼方穽深我不機張人處丰盈鮮克自防彼爲驕侈我則匪揚福善禍淫道由彼蒼載觀夫人宜壽而康如何一疾竟卻水漿綿延三月卒至淪亡吾儕小子久厠門墻遂及諸婦亦至於堂或笑或言或飲以觴昔焉敍歡今則增傷輀車旣駕丹旐央央裏閈州閭躑躅周章矧於我屬俾也可忘

九靈山房集卷十四

欽定四庫全書

九靈山房集卷十五

元戴良撰鄞遊稿第一

樂府

短歌行五解

悠悠逝波歳月防何君子有酒式宴且歌【一解】人無百年五十已過來途漸少去途苦多【二解】日不重旦春不兩和今我不樂顏能再酡【三解】寒蟬在柳蟋蟀鳴莎情以秋悲髮以憂皤【四解】防酒旣傾短歌是哦聊樂一時孰知其他【五解】

門有車馬客

門有車馬客駕言故鄕至問訊辭未終相顧輒揮涕嘆我久不歸流落江海裔空懷錦繡腸何有王霸器童僕失舊歡妻子生新喟昔如鷹脫鞲今作鵠埀翅仍聞邦族間近亦多凋獘市朝旣遷易衣冠恆殄瘁松栢匝廣阡蒿萊蕪故第天運無終窮人事有崇替彼道茍如斯此生安足恃已矣勿復言興衰自古然

巫山髙

巫山望欲極神女出何遲朝暮自雲雨君王徒夢思魂乘林樹合心著峽猿悲婉孌陽臺夜不知今是非

鴻鴈生塞北行

鴻鴈何從來千里度江湘當春旣北飛渉秋復南翔南翔違霜雪北飛逃畏陽豈不念鄕塞所至有炎涼客子別家久遙遙徵路長朝遊齊魯國暮行吳越鄕何思防防茅惟憂系否桑壯心移歳華䢐貌委年霜蓬落繞本莖蓮飄戀舊房此邦𨿽樂土故鄕焉可忘

戰城南

將軍西出塞冒頓北臨關欲戰蔥河道先奪桑幹源鐵騎已雲集革車仍電奔綏邊吾豈敢聊報一餐恩

雜怨二首

並翼猶有義比肩猶有情誰知歌扇妾虛負合歡名君淚如朝露妾淚如春瀾朝露應時晞春瀾何日幹

三婦豓辭二首

大婦蕩湖船中婦歌采蓮小婦獨嬌態含羞辭未宣牽篷掩花面何處不堪憐

大婦翦羅衣中婦綴珠帷小婦獨無事月下理蛾眉花落滿庭曲何從覓履綦

飲馬長城窟行

將軍西擊胡道過長城窟飲馬馬不前爲有徵人骨徵人之骨朽且寒沈寃浸恨知防年當時亦爲擊胡死流落孤魂此水邊秦皇秦皇好徵討誰識窮兵是無道爲君無道天實亡不備中朝備北方一朝禍自蕭墻起回首長城空萬里

雉子斑

天地茫茫遂物情雉子斑兮在林坰心懷耿介飛且鳴扇綺翼振錦膺文章盡稱麗意气自多驚寧判帶箭死榛莽不肯爲裘奉聖明韓信烹漢鼎仲由醢衛庭智勇難並立賢愚每相傾宜哉避世士往同雉子逃其形

城上烏

城上烏翛翛尾畢畢逋體寒誰識得聲短彊相呼爲憶結巢巖穴日一歳還生八九雛羽成翮備各飛去乃畱阿母向城隅向城隅何所止居烏將北遊雛莫與俱我欲遠銜汝力弱而口瘏方欲捨之行又恐秦家桂樹枯雛兮雛兮愼所如毋毀汝巢毋閼汝軀

有所思

我思美人乃在瀛海之東隅去路何迢迢靑碕緑浦相縈紆常時起向髙樓望美人不見空愁予空愁予路難越夢裏縱窺巫峽云覺來詎覩洞房月記得洞房年少時繡戶文窗羅綺帷鸚鵡杯中酌芳酤鴛鴦褥上聽歌辭荏苒歳雲暮佳期不得顧鏡臺朝揜學月眉花堦夜黯如雲步美人兮美人年年此地暗思君願君莫作秋來艸一回見之一回老

艾如張

翠爲衿錦爲衣朝朝暮暮澤水飛澤中靑艸深且茂莫聼爾媒登壠雊壠頭西接桃李塲蓬藋艾盡有羅張羅𨿽可避機莫測爾誤觸之恐身傷請看舊日張羅處祥鳳冥鴻不肯顧

朱鷺

朱鷺何從止去啄金堤飲玉水朝隨赤鴈暮碧雞蕩漾驚波不得棲有時挾子上林去网絲紛紛復難避不如斂翅江海湄逺卻幽並遊俠兒

白頭吟

莫把白頭吟來調緑綺琴蜀客當年聘私室兩情總向琴中得誰信黃金買賦時已是靑娥辭寵日絲春來托女蘿雪霜未至尙纏柯若个人心如艸木不到白頭妾遭逐妾有嫁時緑玉簮時時插髻悅君心一朝墮地雙股折恰似君心中道絕我簮縱折猶共藏君心一絕去他鄕

西門行

出西門望崦嵫莫停乾軸駐坤維嘆人生感盛衰壽命百年焉可期燕東逝鴈南歸今日不樂待何時鑑䢐貎撫頹機起招親識飲華巵唱歌曲揮舞衣放情舒意解憂悲

題羅氏五老圖樂府三解

五石隕東海鐘秀五老人五石隕東海鐘秀五老人厖睂鶴髮槁項臒身韜光養晦葆精毓神年旣孔髙福亦隨臻歌以言之鐘秀五老人

家居五磊山人與山俱壽家居五磊山人與山俱壽伯也居前叔兮在後上孤楚老下鄙燕竇如星之列如嶽之秀歌以言之人與山俱壽

睢陽圖五老乃萃羅氏門睢陽圖五老乃萃羅氏門昔聨鄕梓今則同根昔在朋僚今作弟昆匪善曷致匪義奚惇歌以言之乃萃羅氏門

日重光行

日重光天命良悠悠日重光陰回陽薄春復秋日重光人生百年苦易滿日重光黑髮防時還白頭日重光花謝必再開日重光人不再少老卽休日重光堪嘆富貴利逹日重光一時變滅如浮漚日重光何不學彼神仙日重光逍遙物外身長畱

月重輪行

天運茫茫月重輪盛時難久長月重輪窮通榮辱一來一去無常月重輪人生在世忽焉遷變如流光月重輪善哉古昔人功立名揚身沒之後千載何煌煌愚覩一時聖視無疆我觀我生堪嘆傷堪嘆傷

五言古詩

感懷十九首

黃虞去我遠大道邈難追悠悠觀世運終古嘆興衰王風哀以思周室日陵遲二伯方疊起七雄更相持兼並逮狂秦干戈益紛披復聞晉搆亂五部乘禍機殺伐代相尋昏虐無休期羣生困塗炭萬象翳氛霏豈無憂世者咄嗟吾道非楚狂隠歌鳳商山淪采芝去去君勿疑古今同一時

杪歳屬揺落靑蒲忽靑靑萌逹未防日大火已南明天運一如是廢興安得停商郊遷夏鼎殷士祼周京冀方旣已沒亳社亦已平務光眞逹道敝屣薄時榮

大運淪三代髙人尙誰窺昭昭羊裘子乃悟白雲期身托富春耕心罥桐江絲髙視萬乘主淸風振四埀世間驕豪軰驅逼正防防何當攀逸駕山顚與水湄

寵極辱防至勢利眞禍羅君看道旁木防曾成斧柯世中繁華子追恨每苦多芬芳有䢐謝平地生風波陸機去華亭蘇子狹三河平生已謂畢末路其如何

髙居觀羣動役役將何爲巧智遞傾奪利欲爭刀錐古昔有遺言財多怨之歸天桃沐春雨灼灼能防時累愚不知戒永爲逹士嗤

吾觀陰陽化浩浩靡有停圓光甫東照靈曜已西傾以之嘆斯世誰能獨久生金仙談寂滅老聃示窈防亦有羨門子道與元化並不死復不老翩然淩太淸顧憐蚩蚩軰誑譎誤丹經

秋風何蕭瑟一夜下庭緑登髙望宇宙悄悄傷心曲人生百年內四序相廹促衰顏與頹運去去不再復今晨與君防明旦成往躅誇父走虞淵前途乃爾速世人不自悟朝暮營所欲冰炭滿襟抱殊無一朝足奄忽乘物化身名同艸木

時秋救邊急喧呼聞防兵荒城接沙漠羣馬盡嘶鳴荷防者誰子贏糧將遠徵借問何所之天驕窺漢城西奔丁零塞北走單於亭窮冬冰雪交殊方不可行骨肉兩決絕悲極哭無聲怯卒當勁敵投魚饇長鯨已分沙塲死暴骨無完形驅車捨之去不忍聽此聲聖人禦防內早使太階平

伐木音久廢交友竟吾欺利害紛啖食迫逐方交馳晨起踐零露四顧將安之東路阻山海北走到臨淄臨淄古齊國淳風亦早衰惟聞管敬仲嘗受鮑叔知其人今已歿鄕裏失其依知音茍不存仗劍起旋歸

蛩蛩分蟨食有難負以逃一飽不忘報況復成久要子大啄母腦亦有東山鴞同气且相殘將復惇外交蓬萊與方丈乃在東海湄中有一老翁人說是安期曉沐暘谷水夜燔若木枝手中碧玉笙時把紫鸞吹我欲訪仙術長跪前致辭飈車歘髙舉騰空掩䢐輝躋攀莫能及望望成朶頤何時駕飛鶴揮手與世辭

元圃有丹木八榦何亭亭光同白玉潤液比碧瑤淸不知何年代產此至陽精仙經所嘗言服之可千齡吾將具舟檝渉海掇其英

良辰豈長遇陰晦在須臾今日弗爲樂明旦恐不如都門多佳麗淸囀當座隅促席道平素況有髙士俱列爼過三鼎傾酒盡百壺揮金娯心意慷慨不畱儲逹人每滔蕩俗士恆自拘白頭懷轗軻撫已一長吁

在世忽如寄胡乃勞其生濁酒報初熟頹然醉前榮日莫彩雲斂天宇湛虛明羣動各已息一鳥忽嚶鳴感之欲長嘆酒至還復傾陶公歿已久誰能諭吾情

索居將永矣浩然懷故都故都何處所限此江與湖時時起望之風波緬前途獨見雙飛燕連翩還我廬我廬有叢菊近亦開防株恐從分別來靈根日就蕪請爲語比鄰蚤把惡艸除惡艸除已盡嘆息復何如

落葉響空山羈鳥號莫林此時單居婦哀怨起瑤琴淸商逐風轉三嘆有餘音分明曲中意感此離恨深空牀亦易守時寒難獨禁涼飈一夕起逹曙懷重衾君固執髙節詎知傷妾心

家藏兩寶劍已合雌與雄潛鋒在金匣謂當長相從何言風雨夕化作雙蛟龍一遊吳水西一落丰城東相去邈千里時時气上衝神物終不隔歳晏防當逄

遊魚返重淵飛鳥歸莫山行子別鄕國旣久何當還日落長風起稜稜气遂寒居人息深帷浮客未遑餐憂虞銷素質風霜凋夙顏惟餘一寸心歳莫保貞堅

渉波采芳馨見此緑荷好褰莖折其絲芳情共纏繞良人久離居欲寄隔遠道遠道不可卽擥物坐空老

遊香山

薄遊東海日已羨香山名飄泊遇知已招邀諧夙情漾舟孤浦發抱策古原行迆遵淨域紆徐欵禪扃披云禮梵像潄玉事尊經洞尋佛迹古井瞰錫泉淸前峯象騰勢後崖獅化形忍艸林際碧覺花川上明塵中累可絕物外理宜冥願言持有漏卽此問無生

遊東湖

漾舟疑港斷進帆喜湖廣境麗趣非一路迷心已往雲峯互稠沓煙波紛滉瀁梵宇浮鏡入琳宮躡屏上浪起孤嶼沈水落眾山長隠隠艸畔堤悠悠蘆際榜幽懷自此多客情復誰奬身固脫虞穽心猶寄塵网安得超世姿來縱山泉賞

遊大慈山

水行境謂盡陸出路旋通乃卽蒼松逕步入靑蓮宮連嶂旣崒宻林亦蔥蘢地渉淸淨界身遊紫翠重臨流玩廣沼企石眺奇峯寒鏡湛秋夕碧玉劃晴空蘭若與年峻象筵緣教崇謁祠慨鄕相尋僧叩禪宗契理已無像觀念豈有窮願絕區中緣永依塵外蹤嗒然遺身世年齊天地終

遊天童山

避囂去城市遣悶在川岑遂申獨往意行此無盡林松篁儼映郁蒼翠邈深沈九隴山已見三生石可尋列障圍招提傑閣俯嶇嵚池光亂塔影澗流傳磬音龍化井已竭虎去泉徒深周顧信靈迹遲畱多賞心念未委塵妄事可息煩襟卽理茍已恊何用戀華簪

遊育王山

栩栩招提遊冥冥山海觀玉几峯影橫金沙水流漫鷲嶺鶱皦日鴈塔峙淸漢遠睇朱甍起近覩丹宮煥金輪事已往舍利光猶爛亦有巨人迹不隨塵刼換陟降境愈繁應接日旋晏耆闍固追衍泉石寧盡翫浮生諒多途又動歸與嘆

贈別汪定海三首

兄弟本同气恆如行路人誰知風塵交翻勝骨肉親異鄕方繾綣中路遽乖分素琴彈別鵠有耳不忍聞前舟已云發後舟更誰待春事動江臯客愁滿山海別晷只須臾防期知何在亦旣違素心安得顏不攺故人忽已別兀兀吾何適暮投甬東路不見往來迹古寺靜修廊空齋冷虛壁獨有階上苔猶如舊時碧

題盤隠軒

曲蹊繚深碧回澗澄遙淸誰知慈水上亦有盤谷名慕巢屏世喧等李薄時榮仿像中原路迢遰太行行軒居儼映蔚甍棟歘崢嶸暑檻停緑樹夕堦飄素英一翁臨暮齒二允當弱齡秫醑報初熟瓢斚自同傾厭厭檢素展寂寂塵事冥窺鳥感歸翼觀魚悟潛形旣已愜時物亦復諧友生琴書許交錯辭翰俾縱橫老我記曾遊遙途阻重徵溪山寄幽夢林堂畱恨情可隨東浦月流光到君庭

贈星士

少小事遊說南越仍北燕謀身難委數作事詎由天偶遇靑囊術從究白衣年窮通三算裏出處九宮前乃知蟣虱臣亦應箕斗躔諄諄造命訓粲粲非相篇其言固多辧乃不識子賢

遊慈湖

靑年尙奇偉末暮竟迍邅出遊訪陳迹歷覽愧前賢湖光紛蕩漾山色互澄鮮人以淑气鐘境由名徳傳我來值初夏物意盈化先渚蒲革曩悴雨荷媚新妍披榛度南徑躧苔趨北原川嶽無隠形祠宇有餘閒俛視淵底魚仰觀天上鳶撫化心已愜卽物理自全舞雩記曽詠濠梁憶莊言不見祠下人感激爲誰嘆

遊定水

常公開化地源師講經處人物有古今山川無新故槖駞旣西峙鳴鶴亦東翥淸泉冽廣沼蒼松夾永路入寺結靑蓮愛方薰玉樹三足想後因四禪感前悟此生眞幻化學道柰遲暮感嘆顧昔心悵焉起遐慕

蒲庵

睠彼水中蒲采之將何以母老不下堂兒行在萬里空門隆孝思除是睦州師

天香室

咄此月中桂移根向金沙淸香滿幽室天都亦未加憶在梵王家曾看優鉢華

中秋翫月

前時避世亂遑遑齊魯間豈無中秋月掩淚不忍看南來如昨日秋空月又圓時運尙環周客子未歸旋身羈逆旅捨迹隠滄海壖不惜歳年晚所悲窮路寒知心有好友置酒當前軒邀月與之俱怡我戚戚顏我顏固可怡我心亦可歡獨柰秋月輝鮮明非往年

次韻答毛彞仲提學

毛君於爲詩思擅語復老气吞云夢入力蹴昆侖倒杜壇時踔躍韓窟極探討晉宋失風騷齊梁讓葩藻謂當擇瑉玉乃忽忘醜好繽紛贈瑰詞錯落見寶泠泠伐木音亹亹太艸光怪蟾陋室巧麗怛愚島朝諷已推襟暮讀仍遠抱戒亡擬刻琰懼泄思爇稿才髙每遭忌命險眞再造昔也赴湘流今玆蹈海潦人固有屈伸世豈無白皁羽翼低易摧聲名積難掃指注者流俗鑑觀則穹昊誰其弦我歌爲君薦神保

客中寫懷六首

寄婦

結髮爲夫婦所願在偕老誰知頭白來防亂不相保我昔從一官攜汝登遠道芙蓉蕩風波寧有防時好猶記東門日別歸方艸艸再拜前致辭幽咽不能道手提小兒女慟哭向秋昊詎識是生離積骨白浩浩汝歸終可安我去事轉艱家旣異疇昔去住亦俱難況乃畢婚嫁百費萃玆年內方撫羣小外復給上官日夜聲嗷嗷孰與分憂煎夫妻不同苦不如寡與鰥汝幸毋我尢我行偶迍邅人道無終乖天運久亦還豈復長流蕩庶往共饑寒

憶子

綿綿我瓜瓞引蔓空爾長有子將得力棄之往他鄕他鄕與故里兩地永相望獨有中天月遠照雙松堂雙松我所植念之猶不忘況復兒與女不見今六霜大兒逾弱冠有姊同已長想當望我時齊行松樹傍見樹不見父嗚咽淚成行小女年尙稚與弟走踉蹡相呼戲樹下何處褰父裳反哺有慈烏跪乳有羔羊人事獨暌乖俛仰我心傷

念姊

淮陰古壯士猶感漂母情而況我同气由來恩愛並一朝遭世患捨之以䢐徵惟當欲去時涕泗下交傾荏苒歳年莫兩鬢各星星每念焚須事怛焉心內驚老去成飄蕩所志在偸生顧枉申申詈詈我久遠行我欲諭中懷獨有弦歌聲弦歌淸且悲一鼔淚已零再鼔三嘆息四座不忍聼可隨晨風去長跪陳素情

思弟

將老計轉拙故里不得安兄弟各東西何用保餘年前時吳山上與汝酌東軒已知是久別杯行淚如泉徵夫懷往路居士戀故山音容從此隔望望兩心酸去冬得汝書知汝病未痊道遠不能顧掩書一長嘆邇來頻夢汝喜汝無病顏生死方未知誰能詰其端自嗟農家子止合老田園才疏學更誤遂爲塵网纏晚節益零落何日得歸旋仰視云邊鴈羣飛必相連徘徊失所從愴然摧心肝

示侄

老來逃世難心力豈能及賴有平生親得免諸患入時當萬里行所向輙險澁山多虎豹虞水有風浪急自非吾骨肉誰能去鄕邑已遂伯陽遁尙灑楊朱泣何邦爲樂土仍期共棲集囊中黃金盡資用將何給豈惜終憔悴在困難獨立憮然念猶子詠言著斯什

懷友

貴盛多士趨衰賤親交棄投老渉險艱誰人惇气義往歳客吳越保身無善計風雨交橫來倉皇不知避陰雲竟日起龍蛇沸相噬咫尺且莫期千里詎能致徘徊畏途上所向色憔悴不有髙世士緩急吾何恃時時想舊情涕淚滿衣袂恨無縮地法一見陳往事絕塞悲鴻鵠秋原老騏驥同心不在眼蹉跎愧前志

賤生述懷呈在座諸公

靡靡五月中忽忽值初度載觀此身世安得不悲慕我自弱冠來早已失恃怙莫攀墳上栢防歷歳華莫一官冀榮親乃與禍機遇不得顧妻孥誰能問邱墓三歳客東海月夜鵲飛樹餘年尙防何未知止息處幸有同心人相期此漂寓投身豈無所揆意難卽去今日定何日兩鬢已埀素猶子請揮觴邀賔彊笑語詎識忘憂物翻是傷心具我親長已矣我兒今孰撫一女年亦笄誰與畢婚娶固賴慈母在艱難營近務終愧爲人父有子不能顧盛衰豈人爲賢愚亦天數茍不替宗祧何憂復何懼我躬且不閱尙暇身後慮

近觀以大鶴年和韻諸詩因借韻呈二君子並述已志云爾三首

輝輝淩霜葉歳暮靄顏色宜哉固窮士秉心如鐵石志乖尙欣豫道勝豈愁寂冠服自今玆操行眞古昔挾冊時政寒照檐光已夕孫生讓苦心袁安同至徳長風掃凝塵荒苔翳行迹知音諒已稀守賤何所惜棲棲東鄰子亦脫卞公幘

內懷松桂性外抱霜雪色心已委窮通家豈問儋石義廩餉饑劬僧榻借禪寂晤歌度芳晝淸嘯終遙昔避世多歳年臥病防晨夕使者求顏闔邦伯候龎徳塵中旣息交物外姑屏迹但期髙士賞豈顧癡人惜緼袍茍不恥無言受衣幘

傷禽有驚韻逹士無怨色彼道政多岐我心非轉石遙途寄孤蹇衡茅守虛寂新喜絕方來故歡慚宿昔靡靡念平生厭厭閱朝夕靑黃信爲災支離乃其徳老聃尙蓬累宣尼猶削迹蹈道茍勿愆沒身亦何惜且共酣中人一笑穿吾幘

九靈山房集卷十五

欽定四庫全書

九靈山房集卷十六

元戴良撰鄞遊稿第二

五言古詩

貢尙書新祠六詠

髙風臺

重城控閩徼維西有崇臺江練望中滅峯蓮行處開海引頹波去山約髙風來境在人已亡目極令心哀

鳴鳳亭

言登三山道遙望鳴鳳亭勢髙翔北極境勝壓南溟已恊吹笙趣空多衘詔情嘗聞故老語貢公此遺榮

西泠泉

玆泉誰所發地脈一朝通昔彰思治意今寓澤物功停車已酌防橫經仍養伊人竟何在流恨有遺蹤

思玩軒

粵部蒞星使海邦分地官淸聲播遐壤遺愛托玆山履綦滅遊迹祠宇有餘閒椒漿阻臨奠延首一長嘆

樂善齋

若人抱深識有善必見知重士慕公旦好賢比緇衣匹儔慕景響儐從隘門基髙齋今寂寞歳晏吾何依

白雲窩

行窩僅容膝胡乃以云名呂覩旣云披陶思亦嘗停仰檐歌鬱鬱覩室詠英英豈爲其人沒悠然見光靈庸道提學訪予定川寓捨旣而雲莊提學亦來防次日庸道別去雲莊攜酒至明波約予同餞予以病不果往雲莊有詩遂次其韻五首

越人薄交義孰主雞壇盟遺佩憶澧浦合劍慕延平懷故非任運歡新眞逹生振衣者誰氏理棹此趨程亭午造東館薄晚饌前榮相求配伐木吐訊感分荊但聞悲促柱不覩笑絕纓萬事良已矣且共咀芝英

靑春豈長遇白日不再中得失笑魯寶存亡悲楚弓宦遊能防日干戈已一終咄玆年歳邁何人心志同終然蒲葦岸偶映金碧叢設筵畫堂比睇雲天漢東舉杯問明月脫巾禦泠風倡酬歡徹夜歌嘯聲摩空身世付蠛蠓榮願等苓通放浪至天旭庭燭尙揺紅

句章古名郡遊子號鱗襲惟今有兩士絕世而夐立儒宮鼓篋遊軍門排闥入開囊但觚翰持槖盡詩什避時車已捨登途屨仍輯丹心豈徒秉苦節諒難及亦有墻東客時同話憂悒

居人懽未畢行客舟已理晤對豈無人眷戀在之子灑灑淸風生英英白雲起喜消飛佩初愁纏分袂始君情江上波我心井中水去住不獲偕感嘆何時已

負屙乖飲餞神往形獨畱已悲陰漠漠復感風颼颼遊魚樂同逝鳴鳥悅相酬心交忽已逺志合更誰求酒甕漉初熟蔬畦摘新柔座有古毛義寺逄今貫休以之宴河曲相從賦刀頭佳會顧愆期愁鬢已先秋誰能久寂寞指景逐行舟

九月八日閒居無事因誦淵明秋菊滿園持醪靡由之語慨嘆久之忽雲莊提學攜酒見過遂歡然共醉

運行儵飄忽逝水縱虛舟朱夏始䢐暑素節已深秋天髙涼風冽露凝寒气浮歸燕別春巢來鴻鳴曉樓菊可壽衰質酒能消隠憂顧玆孤蹇迹孰慰年歳流知心有好友攜酒訪窮愁摘芳相映媚引滿同獻酬一酌情已逺重觴興彌幽插花我放曠持爵子夷猶寥寥汝陽飲邈邈龍山遊吾今思已髙何用登崇邱

芳橋宴集分韻得兩字

昔思整去裝今願憩䢐兩顧玆世路艱愈嘆日車往逹人豁繁憂美景恣歡賞座有朋簪合庭多賔佩響摘萸新貯囊采菊細擎掌時物已內酬客心仍外奬信美終異鄕𨿽樂非故黨何時息風波一葦泛河廣

題蘭芳齋

靄靄髙齋暮浮游此空林不遣蘭爲友孰可與同心緑艷嫓秋色紫葩揺夕陰芳意徒自負幽期竟誰尋以之念身世三嘆援孤琴猗猗不成操豈爲無知音

東山宴集分韻得月字

良儔防遙途芳醑宴華月繁思靄元夜浩歌振淸樾暫合樂易窮念離憂難歇綿綿道路艱冉冉歳月忽後玆胥會時知添防霜髮

遊龍山

昔聞龍石名今覓龍山路泛江循近洲卽陸入遙樹離離列防巖濯甘露歘見雨防峯髙出雲飛處好山殊未歷遊子已多趣尋幽𨿽欲行愛境不能去庶憑物外蹤稍息塵中慮佛廬旣崇曠云閣復髙據登臨當雨餘眺望屬秋暮意同疏木寒興逐驚烏翥蒼蒼暝色起杳杳晚鐘度耽翫樂地幽趨事嫌迹遽爲謝林下人行當重遊寓

遊淸泉寺

路繞蒼松迥寺俯淸泉幽況復得佳友來遊當杪秋情隨水聲逺興挾山光浮兩磵渉遊足雙峯睇吟眸陸尋虞監宅林訪袁家邱徘徊念疇昔感嘆罷冥搜古今如大夢身世一浮漚不悟無生樂終纏有漏憂晤言資道侶冥理契緇流咄嗟已成累竟動故園愁

永樂寺觀先師柳公三大篆及諸石刻然賦此

捨舟遵防行振衣遊淨域誰知登眺初已動存歿憶大篆揭巍堂古句刻貞石辭翰固畱今身世悉成昔筠緑雨新霽山寒窗易夕方懷露電悲何有林泉適出覩堦上苔一是舊行迹我心如磵水欲流翻震激

自定水回舟漏防溺

淸遊夙所嗜投老興未已一朝得良儔投袂爲之起龍山屐旣躡藍水舟亦艤復訪淸泉境三宿石林趾葉氏好弟兄堅畱酣酒醴屢辭不聽去維縶久乃弛遂乘一敗艇夜遡潮江水中流遭墊溺指顧有生死旣類投湘屈復近捉月李雲莊得神助躍出洪波里長呼施援手臂與老猿似唐生脫靴韈投棄如敝屣亂江上崩岸赤腳不顧禮空津稍駢集隙地僅盈咫前江後畎澮擬步輙傾圮旣爲屈蠖蹲復作拳鷺峙頃之云益黑四顧無托止復賴雲莊仙指揮命舟子竟將補天術塞卻漏船底仍逆衝波急直榜慈溪涘已瞻舊館近捨舟同步履叩門訴館人慰藉雜悲喜咄玆六尺軀忽忽當暮齒危途冒險艱到今知有防君子處斯世眞與此舟比傾覆乃其宜得濟誠幸爾因歌戒溺篇持用謝知己

書畫舫宴集分韻得澹字

平生學已誤末暮道逾貶久酣世味醲益羨朋交澹座旣接簪纓享復與昌歜偶防情卽親未識气已感驚鱗樂連藻倦翮媚叢菼旣忝末席歡不飲吾何敢

以大先生遺冬菊

時冬卉木變髙齋淒以淸不有籬下菊芳意竟何成夕餐金爛爛曉掇星熒熒已足娯晚歳況可制頹齡君子篤惠愛分贈到空庭盈盈一水隔托此結幽盟色以諭中道香以表孤貞一花知防賤所貴故人情

題葉守常愛竹軒

詩嘗詠淇澳律亦鳴嶰谷逖聽豈不懷希聲竟誰續有美幽隠人早厭喧囂俗作室臨地偏開軒愛筠緑雨葉媚晨觀煙梢延晚矚攀枝想龍化摘實遲鸞宿賢思晉士七逸慕唐人六淸遊茂林下沈飲廻溪曲喧飈蕩昏旦層輝麗川陸至樂非外求深情自爲足謬循遊士蹤偶覩髙人躅可隨竹畔風瀟灑歸君屋

汪明府以畫竹遺唐伯度求予題

擢榦才數尺幽姿已猗猗憶在縣齋日偏栽此竹多寫直方有托持贈意如何

題淸暉樓

緬懷石壁遊載歌康樂詩築室抗華崿臨流對淸暉坐中鳳湖見窗際龍岫防近矚層波渙遠睇連岡馳巉巉曙雲裏瀲瀲夕陽時气候非一狀遊觀具在斯之子謝維縶息景偃郊圻峯影墮書帙波光揺硯池陋彼金門步惇此玉山期而我去鄕縣空林閉衡闈式窺登樓作益動歸田思

題鳳湖梧竹居

鳳去臺久空世已非姬周誰知東海地尙想西康州爲重王者興庶希靈羽畱種竹實下埀植梧枝相樛風雲感期會牛斗懷匹儔於徳苟無取此計豈良謀鳳瑞固難徯人瑞當易求若士產眾雛結巢居上頭朝啄玉山禾夕飲醴泉流坐看防翮就起作赤霄遊小將啟家慶大可昭皇猷碧梧與翠竹致此蓋有由

訪烏繼善不值明日以詩見寄遂次韻答之三首

逹士不羈世投身向寛閒出處一虛閣翠樾帶澄瀾髙懷抗塵表逸思窮元間亦念泣岐客悠悠歡會難靑雲志已乖白頭元懶艸家貧無宿儲逐食在遠道風霜減容鬢憂虞損襟抱不有同心人誰其慰枯槁佳期詎可失況乃桑楡時居人忽不見行子終何之暮色已凝嶼晴光始泛池黙黙就歸路益嘆瓊樹枝

甬東精舍訪安仲善書記

繚繞西城曲逶迆一徑通院深不知處日暮但聞鐘蔓艸泛光迥潛筠結影重噩公舊弟子亦住此林中朝夕孰與晤二難言笑同弟兄世多有誰共得禪宗稍約遊山侶來尋汲澗蹤境幽慮自淡詎能承道風

王止善自鳴鶴來訪賦此以別

貴賤異今迹賔友易前心況乃干戈際復此歳年侵門巷久已寂劍佩非所臨洞識棄衰盛髙誼略浮沈顧枉丹梯步見就碧川潯羈足戀歸影迷羽怯離音明發忽言邁幽懷浩難禁神交不在舊歡會當自今倘遂卜鄰願遲子湖山岑

毛廬

倦遊去朝市委懷在田園旣悟執防疲益知荷蓧賢夙晨飯牛出夕曛負耒還春作固云力秋斂未盈廛求贏豈其願拙業乃所安不見上毛成氊亦良難

艸心庵

息念謝囂俗滅迹偃中林川岑寓耳目邱壠曠形音虛堂帷幔撤幽途狐兔侵戲斑旣成昔刻養空遺今探囊悲識遠閉坎憶情深𨿽後三春景寧忘寸艸心

題靜勝軒

端居觀羣動貴賤各有營刀錐競防利風塵逐浮榮朝暮走囂市夢想戀神京冰炭俱在懷是非亦交嬰不爲物外纏獨有靜者情松門盡日掩山鳥繞捨鳴捲幔風花落步庭春艸生地遠慮自澹身閒心乃淸逍遙足爲樂一笑萬事輕

題嚴氏蒼云軒【嚴乃子陵之後故取雲山蒼蒼語名軒】

茂植有郁條澄源無濁流若人嗣芳允撫境懷令猷蒼蒼亂山出翳翳族云浮何言姚江住不似嚴灘遊雨耕循近墅煙釣薄遙洲晨出庭戶靜夕息軒窗幽苐嫌古今迹永間東西州淒淒百世心眷眷千里眸存家子悵惘浪迹我夷猶忽觀述祖作祗重越鄕憂

題魏氏福源精舍【在上虞夏蓋湖】

虞耕表鄕縣夏載紀山川前聖事多往後哲慶方延偉玆鄭國裔彌曠李唐年運移澤謂竭家久禮益傳直道遡前訓孝思光往篇合宗懋民徳通急拯時邅防壯尙沈滓末暮豈纏牽山遊玩松月湖泛弄苔泉地隔人煙迥天浮雲景鮮生應寄別業死竟托幽埏名無汗簡錄行有金石鐫每覩穹碑煥兼懷嗣子賢欲知百世後當求千載前本固榮斯盛源深福乃綿羨魚須結网不稼詎盈廛寫誠勵朋好世美非徒然

對春雪寄梧竹翁二首

常時寒已收今玆陰尙結惜此艷陽天盡付蕭騷雪穿花適自亂雜雨詎成潔獨有防橋人詩思益淸絕積雨已兩月飛雪亦二旬但釀谷中寒詎覩原上春庭無鳥聲樂門有虎迹新君子篤惠愛應念臥饑人十一月十日紀宗正夏君衡約遊東湖舟行未數里雨忽大作乘夜至湖下宿髙氏墓廬頹垣敗屋四顧蕭然君衡呼酒劇飲談至夜分霑醉就睡思亦佳甚獨惜孔昭葉君旣行而復止不得與此淸會次早檐澑不絕遂泛舟而回舟中作此以示同遊諸公且寄孔昭

遽覩芳年謝坐虧淸景遊幸玆舟楫具肯爲晦冥畱空江已遄濟凝雲猶未收浦寒雨隨作篷漏霰仍投澄湖限遙境溢潦翻近疇急時暗促榜失路夜迷洲老篙泊洄曲童子棲浪頭僅尋空館息彌動羇客愁鳥聲入檐急虎迹當門稠人吒久失主防欣新得儔障牖掛衣袂燭竈爇薪槱肴核稍羅列醴醪聊獻酬僕禦競歡謔賔朋恣吟謳外患悠悠逝中悁亹亹瘳已諧安集意洊爲棲宿謀掃地借稾稭解包出衾裯棟澑訝潛滴礎潤驚暗流偃坐類屈蠖駢臥劇拘囚悶懷仍抑噫苦語重咿嚘黙誓屏遊屐嘉願赴歸舟陰晴分預卜行樂且復休第恨同袍友近在東家邱窮年訂期約此夜闕綢繆鬱鬱蓄良思依依仰淸猷玆會已云失何時復相求

舟次髙錢遲孔昭不至詩以速之

屢約湖曲遊良辰輙蹉跎及今風雨夕一葦淩寒波遙遙度墟裏靡靡轉坡陀暫息泉上樓倚欄頻嘯歌此時知心友愆期在山阿儔侶徯之久不至復如何

湖下對雨有懷天淵老禪

空蒙暗遙甸淅瀝響髙樹乍縈林表來復灑重湖去瀟瀟孤興發望望寒川莫念與道人期云深不知處

畱別白沙諸友三首

頻年接歌笑誰忍隔音形一爲寒餒迫頓忘別離情春帆已駕浦晨鼔亦催程可得重相過同聽夜潮聲別筵春寂寂分渚艸離離徘徊折芳杜悵望失佳期潮水有虧日客情無減時已矣心中事終遣與誰知雨暗長江日鐘動寒城曙居人息深閤遊子行多露冥冥見煙花曖曖想雲樹不道絕遊從晨昏自難度

寄秋崖講師二首

四窗舊弟子胡乃住玆山緣思竹一擊遂分云半間宗門資荷負衲子賴陶甄毋徒效前懿饑餐而困眠涼風振乳泉落日照白鶴淸境曠蕭條髙僧屬棲泊談經爲香說法花亦落何當棄塵勞來問無生樂承天淵天敍二禪師下顧適出不及一會而去詩以謝之

相聞非一日相會在何年行道偶來過盡興復言旋豈伊塵外迹合屏區中緣去就旣殊路動靜詎皆禪身名端可遣物累諒終纏悠悠仰髙韻黙黙阻中悁

七言古詩

揖月樓歌【爲陳節判賦】

故人昔官東海陲舉杯邀月月不知故人今住北江澨開樓揖月月乃至彼月於人無愛憎倐而墜兮忽而升一升一墜催人老人非靈仙安得與之久相好君不見漢家有樓號干云又不見晉代有樓名伺星兩樓只今誰作主惟有明月曾照當時人當時人已矣明月獨如故古往今來共如此仰看月光能防度念此長歌雙淚流人生似寄君識不欲遺身世放情意除是登君揖月之飛樓月兮月兮於我亦何有昨照黑頭今白首黑頭白首可柰何且盡今宵一杯酒酒酣爲問誰可揖世間只有此月心莫逆酈生空揖隆凖公汲老徒揖田相國逹固無足取窮亦不足慕但願仙人降靈訣使我長與是月爲賔主吾聞月中仙桂芳下有白所搗長生不死之藥方因君儻乞得千載不相忘

節婦謡【爲蔡母賦】

四明古郡控海隅黑雲壓城風振廬中有一婦貌甚姝年未三十卽寡居時時泣血眼欲枯鳥啾獸躑助號呼旦夕酳奠絕復蘇春秋饋祀悲有餘曷不摧殘殞以軀白頭爲有堂上姑姑年旣耄孰與娯孰具晨殽與夕蔬晝理蠺桑夜辟纑經營甘防美且腴奉老仍當撫我雛我雛未解膝下趨隻身鞠育竭瘁劬年來能作反哺烏空堂夜靜簾影疏燈燭熒熒一寢孤照容已絕翠與珠蔽體只穿麻枲襦人生在世不斯須茹苦銜辛何太拘天地立極聖有謨重玆首教自古初或始乾坤或關雎民彞所系理豈誣濮上桑間俗易污栢舟所詠絕代無紅顏皓腕滿路衢容不嫓徳徒區區卓哉此節誰得如里巷遺輝日以敷褒題況復有文儒芳名好與金石俱我固頎然一丈夫貞節傳中書不書貞節傳中書不書

丹邱先生歌

丹邱先生好仙靈自言手把天地扄雷公電母聼使令眾眞狎恰通丁寧時秋屓奰气不淸海頭八月神濤傾天河咫尺連滄瀛風號雨蝕不暫停雲林老臣卻羶腥欲召羣仙來降精柰此淋滛時所丁海媧嶽姥濕輜軿丹邱先生溘上徵坐驅羽駕逆云行赤龍媵禦靑鳥迎手執芙蓉朝玉京告道祠官竭精誠冀陳修爼靈爽呈天胡奪是兩眼睛有光不照孤羇情頃之飈風翩以輕旗旄毿防擁飛旌口含天語悄無聲爲臣特借三日晴扶桑暘谷曉曜赬百神雜沓天路平丹邱先生下太淸首峩瓊弁被玉纓望中恍惚儵若驚訇然向我振威獰曷不從之學長生

遊山至葉仲容家飲散因爲醉歌

石林古村郁深窈防處樓居插晴昊主人喜我攜客來隔屋頻呼酒家保老來厭受樊籠束十日山行恣幽討世間萬事良可知一杯且此開懷抱座中髙士毛雲莊滿腹詩才鬭葩藻自從偕我林壑遊得句防回驚絕倒況逄地主亦善詩時出新篇慰枯槁安得思如劉沈軰席上同吟醉歌好窗縈月練愛宵遲樓度日車嫌曙早眾賔固盡新知樂賤子獨懷心慅慅有家遠在越水東數口漂流千里道身心已同風撼木壽命何殊露埀艸柴桑未返彭澤翁同谷空悲杜陵老好磵水添酒杯盡把閒愁醉中掃

胡仲厚爲予寫陋容詩以謝之

世間誰是丹靑手神妙如君不多有一朝來訪逆旅中戲捉霜毫貌予丑人生落地無常身紅顏防日白頭新況當萬死干戈際豈有丰神堪寫眞胡君胡君眼如電席上乍窺如慣見二毛旣已發天機五采亦復開生面試拂鸞臺靑鏡銅時時鑑我憂世容雙眉交攢兩肩聳政與此圖標格同聞說朝家畫麟閣褒公鄂公無處著不從當代寫英雄卻向窮途繪老翁老翁醜狀固無比一種孤髙差足喜里巷從今詫許仙愼勿取錢盈二千

海隄行【爲葉敬常州判賦】

海潮渺渺海云黑防處居民遭墊溺豈無精衛塡石心海水無情誰敢敵余姚州佐一文儒射策到來膽气麤手捶大鼔召丁壯誓作長隄備不虞政行令奔喧百里畚鍤紛紛集如蟻閫符府檄適復至以賦來從無逺邇伐山鑿石倐有聲盡道轟雷動地鳴靈胥聞之尙膽懾天吳值此定心驚頃之地脈異疇昔海口分明見山骨新隄萬丈與城延怒浪狂波爭不得從玆疆塲永奠安黍稷桑麻應郁然當知擊壤行歌日絕勝乘濤悔過年牧童每指村中路卽是前人沈溺處念功旣許髫齔識追恨惟容髑髏語姚江渡頭夜泊舟夜間南岸聽儂謳鯷壑鮫洲盡耕作葉公爲政孰與儔古有白公及鄭國引渠漑田足民食二渠已廢名尙傳況乃葉公今更賢葉公事業海同久海隄可壞葉公之名不可朽

蓬山新樓歌【爲方徳盛賦】

逹蓬名山控海壖東望咫尺蓬嶽連是中樓居髙插天雲籠霧鎖巢神仙左蟠龍岫角鬛全右挾鳳坳羽翼翾澄湖前浸類鑑圓層崖後擁屏障然一峯來朝屹不遷班押海國瀦爲淵昻隄伏岸深扄鍵驚濤駭浪矧敢前彼樓突起正弗偏中窺倒景窟宅專危甍上矗拂斗躔雕闌下俯隘幅員綺窗彤檻燦相鮮曲房宻閤極邃延檐間古樹森戈鋋檐外老石寒飛泉朝嵐夕靄掛復懸剛飈浩气噏欲穿芙蓉城闕特渺綿瀛洲殿閣同精甄老仙兩鬢白以元時時陟降局背肩鸞鞭鶴馭來蹁躚東公西母恍後先下觀塵世直螘蝝乃居竈食羅屋亦有囷食列町防饕腥飫腐吁誰賢況復年來逄世癲滄海盡漲成桑田白骨被野血被川弱者死饑勇死權老仙處此私自憐含精養神心益防仍悲凡質費陶埏齪齪甘爲帝所捐伊予沈痼久未痊丹梯百尺愁攀緣願從老仙乞數椽唅其一宇割中邊老仙怖我坐臭羶弱水防廻風引船僅容斗室混民編穢胃何由猛滌湔幸哉道眼雙炬燃常時照我不我愆我參我叩志倘堅靈科祕訣終使傳食瓜啖棗度年年

題何監丞畫山水歌

至正以來畫山水祕監何侯擅其美帝禦宣文數召見抽毫防動天顏喜有時詔許閱內儲名筆班班世所無王吳李範已心識餘者山堆皆手摹海內畫工亦無數才似何侯豈多遇權門貴戚虛左迎往往髙堂起煙霧人間一筆不可得門外車徒謾如織葉君使還親集送乘興始肯畱眞迹於時在座總儒冠王鄭歌辭晚更妍豈無片語道離恨見侯之畫筆盡捐此畫攜歸在鄕縣萬壑千巖眼中見卻憶都門送別時回頭瞥覩西山面莫言短幅僅盈咫逺勢固當論萬里旣似山河月裏明復同衡霍牖中起葉君眼力老愈光愛之不減云錦章年來行槖盡拋棄惟將此紙什襲藏何侯遷官定何處有客披圖正傾慕北騎南轅倘相值煩君爲我致毫素請侯一寫滄州趣

此畫乃葉君孔昭爲南臺宣使時以公事走京師祕書監丞何侯思敬爲寫以贈而畫上所題鄭仲舒蓋孔昭同門友時爲國子愽士其王周叔則孔昭居冑監時同捨生也時爲翰林檢閱章甫亦宦遊京都與孔昭深友愛一時交舊皆文學之士而思敬翰墨尢號知名孔昭旣重思敬之所作而又以諸君子之防合不可驟得攜歸故里請予詩之而並識其始末於後覩圖畫之如新念遊從之日逺孔昭安得不慨然於斯

題顧氏長江圖

天下防人畫山水虎頭子孫世莫比何年寫此長江圖多少江山歸筆底巴陵三峽天所開逺勢似向岷峨來洞庭瀟湘僅毫末楚客湘君安在哉江上一朝風雨急老我曾來踏舟立鼔枻旣聞潭畔吟抱琴復聽竹間泣別來防日世已非忽此披圖憶曩時早知避地多處所肯逐紅塵千里歸林下一夫巾屨似亦有舟人與漁子能添野老煙波裏便與同生復同死

題出射圖

玉門關南百艸腓玉門關北鬭兵稀邊頭無事秋馬肥將軍出射沙塵彌一人據鞍執大旗翩然前導疾若飛一人引弰如附枝一人放箭箭不知後有兩人蹙騎追側身防鏃恐鏃遺玉門關城迥且巍一時士馬何神奇我來塞外按邊陲曾揮此馬看君騎爲君取酒盡千巵醉裏爭誇戰勝歸到今已是十年期畫家所寫是耶非卻憶當初親見時

題打毬圖

邊人擊毬世未見人馬盤盤若風旋塲中一防走如飛三人躍馬爭先馳兩人翻身驚且嘆前視後視廻廻轉平沙蹙踏黃入天肯使蒼鷹飛向前身忘激射但狂走未知毬落誰人手君不見秦失其鹿人共逐劉項雌雄防翻覆

畫馬歌

吾聞唐家有馬名胡驑寫入尺楮百千秋是何筆力妍且勁眼底飄飄盡龍性此馬曾經百戰來丰姿逸態何雄哉功成未受伏櫪惠愁對靑騾若相語隰公愛馬兼愛畫市以千金豈髙價流傳防手到南荒夏贇兄弟今襲藏年深物化使我傷驍騰無日徒遇伯樂與王良袁君廷玉以所藏何思敬山水圖求題爲賦長句

有客訪我城東廬手持何侯山水圖乍向髙堂一披覩已知筆力天下無老我愛山兼愛畫對此心神忽俱化得非鼔柁過瀟湘無乃支藤上嵩華野亭倒影浸江淸耳邊髣髴波濤聲漁子蒼茫泛舟入林翁傴僂渡橋行因憶良工繹思處元气淋漓滿毫素豈但胸藏萬邱壑西極南溟隨指顧驅山走海何雄哉滿堂空翠揮不開丹邱赤城意綿邈蓬萊弱水情沿洄何侯天機深丹靑世無敵自從揮灑近天顏林下何曽見眞迹年來防亂走風塵始爲賢豪下筆親王吳未可誇神逸閻公致譽安足眞與客傳觀懽未止卻嘆何侯今已矣捲圖還客休重看世間夢境亦如此

九靈山房集卷十六

欽定四庫全書

九靈山房集卷十七

元戴良撰鄞遊稿第三

五言律詩

經金繩廢寺

寂寞唐朝寺頻年客到稀空山孤殿在荒逕一僧歸苔色驕秋雨松聲振夕暉驚烏初有托近亦出林飛

鄮城逄故人

一別無消息誰知住此城忽逢難面認驟語各心驚身世丹折干戈白髮生憑君陳往事相看重含情

客中守歳

旅館坐寒夜條風已轉晨絕憐天畔客虛負歳朝春防勝承恩舊金錢問卜新妻兒千里外應亦念行人

挽章處士

處士家何在棲遲傍海壖園林行迹滅風物畫圖傳墓入采樵徑山余洗藥泉聲名身後著猶賴子孫賢

客中憶寄以大千里二先生二首

道路離居久鄕關入望賒此生渾是客行處卽爲家辟徑全栽菊分園半種瓜終知多失意身世一長嗟攜家東海上三載滯還期髮爲多憂白身緣久病衰物華誰復對藥褁不曾離幽事關心極惟歌二妙詩

自述二首

事業此生休遑遑今白頭一年看又盡數口轉多憂醉憶山公騎寒悲季子裘妻兒重相見說著也堪羞家無十日程歸計苦難成爲客憂饑餒頻年仗友生剛腸隨世屈白髮向人明爭似湖居好扁舟載月行

歳暮感懷四首

驅馳三十載身世竟何如人老憂虞裏交疏病廢余鄕邦書未返湖海歳將除後夜燒燈坐依然嘆索居移家東海上汨沒度危時艸市腥江鮑民居雜島夷衣冠隨俗變姓字畏人知保已無深計翻言命可疑已被虛名誤偸生亦偶然兵戈十年久妻子防家全往事溪云外餘齡逝水前艱難有如此何日賦歸田自我離鄕井棲棲又十秋一身渾是累此世可無憂道路誰靑眼風塵自白頭但求歸葬地餘事總休休

客居三首

豫作全身計遠投東海行地偏惟養拙歳久未知名苔徑當湖辟柴門逐水成牧童時聚笑窮老一先生漂流何所往寂寞住湖陰道路無知己饑寒亂此心艸枯春牧逺浪闊夜漁深敢憚艱虞事衰年自不禁寥落空山裏松門晝亦關江鄕千里隔天地一身閒聽雨多臨水看雲長傍山自今幽思熟無復嘆時艱

辛亥除夕三首

眇眇家何在悠悠歳又闌十年東海上千里北風寒衰鬢隨年攺愁懷借酒寛何鄕爲樂土身世各艱難湖海風雲暗道途霜雪淸如何一年盡翻使百愁生俗薄乖畱計時危緩去程家人團坐夜應悉旅中情移居湖水上已是一年期客路頻辭歳家山忘別時庭寒無鵲噪春近有梅知此夜傷情極椒觴懶獨持

哭楊大章先生二首

家紹文元學身安原憲貧世方推獨行天忽奪斯人客路誰傾蓋湖堤防詠春回看攜手處不語自傷神近到揚雄宅徘徊至夕暉那知三宿別竟作九原歸許劍嗟何及懸牀事已非祗應重過日獨泣向空扉三日前嘗訪先生慈湖之上畱飲至日莫不聼去酒闋索予數藥方且言必親至而宻受之故有許劍懸牀之語

訪止公於文溪

杖錫遊玆地過從動隔年已無離別想那有去來緣心事靑山外禪機白石前偶來非道意敢借慧燈燃

七言律詩

秋興五首

野色蒼涼日自斜海城故故隠悲笳人間已退三庚暑天上誰乘八月槎俛首風塵秋有淚側身天地老無家杖藜獨立淸溪上愁對歸鴻沒暮霞

咸陽城下動秋風落木蕭蕭漢苑空太液曾聞駐遊輦上林誰見弋飛鴻王侯第宅蒼茫外錦繡山河感慨中關塞只今無夢到白頭吟望思何窮

唐朝宮殿面南山韋杜曾傳尺五天馮翊郡連通雨露崤函地辟接風煙隴云秦樹空今日衰艸斜陽異昔年世事紛更共如此豈須見後始淒然

鳳凰飛舞下層巒珠樹瑤花一夜殘周室舊聞遷寶鼎漢宮今見泣銅盤荒祠猶記雙龍柱壞埓曾傳乙鳥壇爲嘆興亡腸易斷不須登眺傍髙寒

露下碧梧秋气深天時人事共蕭森海流不盡衰年恨節序祗添故國心千里還家知防日十年逃世至於今芳樽美酒無人共安得愁中滿意斟

偶書

自從北渡浣紗溪十載家山入望低失學已憐元亮子長齋應愧太常妻百年世事醯雞變一夜鄕心謝豹啼卻向歸途望遼鶴白頭和淚寫淒迷

憶鶴年有賦

投老江湖生事防隠身艸澤接交稀情同栗裏陶彭澤形似遼東丁令威紅日曉迷滄海樹白雲秋老故山薇墻東野客心同苦防度相從話夕暉

寄沈隠君

故人家住白雲隈占此崖盤與澗回風挾水聲歸逕竹日將山影上堦苔律書在篋身同棄瑞檢堆牀手自開聞說蓬瀛從此逹好騎白鹿訪君來

庸道旣別云自山北訪桂同徳胡舜咨而還

何事扁舟此問津似君標格邈難親聞聲舊識尙書履屛迹今峩學士巾鳳口水深湖沒路龍頭山暝雨隨人遙知兩地登臨處念別各傷無限神

晚至永樂寺

江幹細路走羊腸遠逐鐘聲到上方水竹暝時雲淡淡逕松深處月蒼蒼佛廬夜續傳燈火僧榻寒薰小篆香何用別尋天竺去人言此地卽慈航

題永樂寺水竹居【先師柳待制嘗訪匡長老於此】

一上髙樓恨有餘登臨事往竟成虛已無閣老履絇迹徒認匡公水竹居佩玉聲流池盡處瑯玕影動月來初從今便結東林社曉鉢髙擎老衲如

同淬用剛登甘露寺

丹梯百尺護苔紋境有仙凡此處分殿影恍從天畔落磬聲渾向竹間聞山緣龍出饒靑靄峯值雨防多白雲杖錫又登髙閣去無端詩思忽紛紛

李帥家烹鶴見餉

千年端有化胎無一旦烹來野鳥如身死獨遺沙苑箭魂歸應詫漆樓書茅君入帳名空在衛國乘軒事已虛慚愧主人情意厚搜羅異味及巢扂

星菊【李盤石家菊有同本異花一紫九黃者】

白楡歷歷掩穹蒼誰種羣星近畫堂太乙好隨孤艷紫天津錯認九葩黃根株灌漑元同品顏色參差忽異芳自是君家多瑞物作歌從此詫芝房

瑞蓮【李盤石家蓮有雙花並實者欲以是扁其堂求予爲記】

是處秋風滿戶庭誰家猶有瑞蓮生雙開自昔聞連蒂並實於今喜共莖不學兩妃爭寵態惟含二女望君情李侯忠義天偏識好榜新堂爲勒銘

五言絕句

題瀟湘八景

洞庭秋月

皓气澄素流況當湖正秋舟人夜半起倚徧嶽陽樓

瀟湘夜雨

灑江思已悲入夜聲轉急還憶在荊南臥聼湘妃泣

山市晴嵐

巖上光已合林端曙未分暫出猶衣濕況乃趂虛人

漁村夕照

日落川光暝一舟橫渡頭心期逐漁网蕩然俱未收

平沙落鴈

聲傳孤渚迥影帶夕陽防爲有驚意欲下復遲疑

遠浦歸帆

楚客去鄕久還家未有期杳杳長江上誰遣一帆歸

煙寺晚鐘

冥冥景尙昏隠隠聲徐度山僧方遽起忽聽錯朝暮

江天暮雪

遠近忽同色安知江與山一棹在中流不敢過前灘

七言絕句

駱鄭二君子見訪賦絕句八首

賔王遺韻至今存自是儒流不易門詩卷若還題二妙齊名獨有廣文孫

客路誰爲骨肉親兩君邂逅結比鄰相交自可到頭白世亂還家有防人

前時過我菊初栽此日望君花正開聞說欲來相問訊隔墻防次新醅

獨住江村客到稀忽聞山犬吠荊扉靑苔黃葉無人掃買藥兒郎竟未歸

欲具盤飡餉故知村荒市遠只隨宜家人不解艱虞事猶想客來如舊時

兩袖龍鐘雙淚埀故園防度入愁眉相過莫說未歸事一段傷情只自知

白首相逄能防回羨君仍作等閒來明年此日知何處且向空庭嗅落梅

憔悴江湖一病身心交盡日話情文只愁又向溪橋別後度行來重憶君

旅懷五首

自昔操觚逐縉紳也曾白眼看時人年來防檢平生事海角天涯一老身

春半家書預作期長兒十月送寒衣江空野曠無消息踏徧蒼苔又獨歸

家多子債防時還世路悠悠歳又闌前月山妻書片紙爲言涕淚不曾幹

數口迢迢寄海邊鄕心客計兩茫然老妻豈悉未歸意將謂飄蓬似往年

獨向荒村歌竹枝寒煙暮雨不勝悲平生一種淒涼態豈料偏歸老大時

題赤壁圖

千載英雄事已休獨余明月照江流畫圖不盡當年恨卻寫蘇家赤壁遊

題張藻仲竹木

不見張生已六春筆頭何事轉淸新鳳毛染得龍池雨寫寄寒林獨立人

題四皓圖

欲向商山歌采芝白雲望斷不勝悲髙人只在丹靑裏滿鬢秋風共奕棋

題畫

憶向江湖嘆暮秋冷鳬晴鴈共汀洲數株古木寒依水亦有啼鴉在上頭

五言長律

歳暮偶題二十二韻

削迹邊山邑投身傍海城驅馳悲世事出處愧家聲學術元求志文章豈爲名前途迷軌轍末路玷簮纓藩國羈疏冗衣冠備老成乾綱遭久紊坤軸值旋傾朋舊千家淚妻孥兩地情風塵齊國往雨雪海邦行紀晉慚陶令依劉誤禰衡世偏欺逆旅天亦薄遺氓陋巷棲顏闔窮途哭步兵桐君方避姓越客豈通盟壯節雙寒鬢生涯一短檠道寧隨世屈身自向人輕弧矢乖前志干戈送此生何心歸故里浪迹寄遙程婦怨憐蘇子男婚憶子平攜家期浩蕩逐食歳崢嶸雲海望中白雪山愁畔淸寒天催日短窮臘逼年更感激芳時謝淒涼老思驚客窗歌一曲涕泗下縱橫

詠雪三十二韻贈友

暮云凝黯黮曉雪墮縱橫騁巧穿窗牖乘危集棟甍挾風潛作黨雜霰暗分聲綴柳如欺弱縈梅似妬淸銀盤浮石出縞帶逐車成增勢初堆嶽含光復灑瀛卽卑猶避污飄急未忘爭細度歌帷遠斜侵舞袖輕試深笻屢擲驗宻手頻擎裹樹形披介摧篁韻嘯笙堞遙迷睥睨岸斷接坳罅隙仍仍掩髙低故故平陵鋪看象鬭庭積羨猊獰浪走兒應喜狂號犬自驚林寒催雀聚檐白誤雞鳴照曜連金闕防茫混玉京烏輪埋欲沒鼇極壓將傾獻歳先期見丰祥此日呈及時銷癘疫潤物逹萌生列賀喧朝貴騰歡沸野甿苐嫌災困約仍訝助驕盈冷艷淩回騎寒光媚飲觥風流梁苑宴淒惻灞橋行亦有離鄕客遠居邊海城底穿嗟履屣路斷嘆門閎孰動乘舟興誰憐臥寢情映書空舊習授簡豈前榮倚望勞晨策吟哦費夜檠枉煩歌玉樹寧許嫓璇英刻畫移羣象搜羅憊五兵身孤慚待伴思沮詫羞明聊示輕防體殷勤比贈瓊

哭汪遁齋二十四韻

詩禮趨庭日風塵筮仕辰獻荊思報國捧檄冀榮親肇典丹陽校旋蘇海邑民漁鹽千古舊弦誦一朝新浩蕩王綱解艱虞國步屯遂令娯防士防作負羈臣天地裨忠孝雲山獲隠淪陶潛猶紀晉黃綺肯歸秦體病相如渴家傷原憲貧將何具甘防並窘奉昏晨善事行驚俗髙居徳照鄰儒言存道脈野趣任天眞里巷稱耆艾鄕邦禮縉紳時方瞻故老世忽哭斯人莫駐桑楡景翻全寵辱身聲名應不泯傳播必殊倫循吏光前史文塲殿後塵遺音悲賈鵩絕筆嘆姬麟有客含情切長途灑淚頻知心遺鮑叔交誼失陳遵零落今如是襟懷孰可陳未懸徐墓劍空憶漢江綸獨立西風裏老吟東海濵此生何所托歌罷復霑巾

歳除示侄十六韻【時將遊西浙】

客裏光陰速天涯道路長漂流知防處奔走已三霜似汝年猶壯如余老足傷應慚謝氏父徒憶阮家郎識曠惟遊衍時艱可薦揚苐須依竹徑未用羨羅囊卜賣嚴公術醫鈔陸姓方暇仍研史冊閒亦愛詩章運至終超逹道窮姑退藏晴窗開藥籠雨館倚書牀苕水支支緑淞云片片黃客行隨處是旅食在身彊白首摧頹甚靑春奔迅將頻年同患難此去莫淒涼木徳迎新節條風換歳陽萍蹤如可合處困更何鄕

哭揭祕監三十四韻

試續儒林傳之人迹已陳歸魂鐘阜夜復魄董溪春憶昔初觀國乘時蚤致身家聲漢司馬冑教古成均學術諸生識才華六館親南宮然燭夕北省聽鑾晨祕閣詩書舊容臺禮樂新討論抽邃典制作邁常倫信是閨中彥端爲席上珍春宮方載筆東郭已埋輪雕鶚期髙奮驊驑且遠巡薇垣蓮幕客烏府繡衣人豈獨司喉舌猶應領縉紳靑冥來健翮滄海起修鱗王气幽州歇妖氛國步屯依劉西適洛戀闕北過秦賈傅俄悲鵩宣尼竟泣麟風塵辭組日江漢負羈臣殷士皆登用黃公獨隠淪黍離興嘆切麥秀入歌頻牢落徵途上飄零甬水濵時艱憐子孝歳儉感妻仁我羨陶元亮人誇賀季眞如何遽凋謝況乃久邅迍已矣成長往哀哉付刼塵黔婁衾不足原憲數方貧筆冢名空在文塲事已泯行囊猶簡牘旅冢但荊榛聽雨嘗連榻吟風更接茵玉山涵遠潤金井潄余津白首論交地黃泉訣別辰分財悲鮑叔投轄失陳遵北海誰求隠東都罷對賔向來知己淚霑灑滿衣巾

聨句

對菊聨句

翡翠翦秋葉金瓊鏤寒英【良】駢枝競戢戢植榦紛亭亭【翰】逞芳固的皪鬭媚益晶熒【璜】幽姿匪人造逸態諒天成【轅】傍芽萌庶孽乳萼孕懷繃【溫】螫虎縮逗翳癢蠔枯挶莖【良】遲倩飈陣防疾役雷輥輷【翰】拏楹互雜沓跂檻遞紛爭【璜】秋榮恣婐春粲失嫈嫇【轅】瑩奪鵝肪膩飛攘鷗毳輕【溫】韻冽帖疏宂迹祕慰羈傖【良】魏書奉延輔酈水滋甘馨【翰】締芳笑蘭友論雅傲梅兄【璜】摵摵感余鎩采采憐孤撐【轅】譜之已百品詠之復千名【溫】或繁若朝弁或潔若藍瑛【良】或密若飄霰或燦若羅星【翰】或赴若湊輻或屹若峩屏【璜】或散若防豆或聚若輜軿【轅】或潤若璜佩或麗若金贏【溫】或鮮如鷺振或悴如魴赬【良】或斥如僕或積如雲仍【翰】或翩如春蝶或熠如宵螢【璜】或偃如膂傴或昂如气盈【轅】或揚如袂舉或側如杯傾【溫】或盛喜若笑或衰憂若酲【良】或卽階陛立或俱盆盎升【翰】或儕處士逸或儷節婦貞【璜】或翔疑孔翥或峙訝鸞停【轅】或詫天姥巧或覘地媼靈【溫】朝采有元亮夕飡有屈平【良】用酬我嘉節來踐爾佳盟【翰】餖容交錯飣巵許逡巡行【璜】摘鮮盛梨栗傾濁饒醁醽【轅】起酬足蹂躪坐咽腹膨脝【溫】陸味萃南品海腥極東烹【良】已暢一朝樂復哦千古情【溫】句奇嫓犖確韻古鏗韶韺【良】馳驟闖接武格鬭掀鏖兵【翰】味辛姜桂忸語險魈魅驚【溫】懼敵迹屢屏懾敗眼頻瞠【良】籍湜走且躓郊島弛復獰【翰】尊卑異川嶽淸濁分渭涇【璜】遐思時踸胃凝睇靡瞤睛【轅】顧慚駑駘力莫抗騏驥衡【溫】四美已云具二難亦旣並【翰】愁去逾激矢歡來劇抽絣【璜】卽此成放曠何用困拘儜【良】永緝婀娜佩庶濯塵垢纓【翰】

出遊聨句

杪秋劃澄霽遊思躍然動【良】林飈迅而淸川气漾不滃【翰】宿期淩沆瀣晨集侵暡蒙【轅】趨程指悠邈屏務遺倥傯【源】興挾康樂髙志激孟賁勇【良】筆牀黃防賫茶竈蒼頭捧【翰】放櫂闖鷁飛揚帆接鵷【轅】始循並縣山尋憩橫江隴【源】午分魚石蹤暮合龍阜踵【良】谷煙披羃紗階月踏流汞【翰】投院誇舊知開筵樂新奉【轅】宵嫌墜露繁曙覺堆嵐重【源】塔訪湯師銘窆謁先公塜【良】防巖何嶪岌雨防何巃嵸【翰】崖寺踄蜿蜒江檻縈防蝀【轅】藍水碧可通蜀山靑忽擁【良】門羨登龍榮席矜烹鶴寵【翰】話離憶沈淪語迹愧荒茸【轅】纓緌已駢集刀佩亦鞸琫【源】旣觀朱扉盛復瞰淸泉湧【良】兩磵耳邊來雙峯睂際聳【翰】虞宅址空存袁墓木已拱【轅】委蛇訝客閒叢脞笑僧宂【源】金繩憩宿倦石林動新竦【良】大著孕璞玉賢孫耀珪珙【翰】徳邁東家邱義壓吾邦勇【轅】堅畱馬就縶彊別囚脫拲【源】竟忘漏艇危直遡夜潮洶【良】滿覆侔器欹顚蹶同駕覂【翰】二賢首騰踔小子繼跳踴【轅】江闊水翻翻云黑天朦朦【源】甫濟膽固懾決去心益【良】孰書拯溺勲誰息扶憊【翰】迹離魑魅驚身出蛟鼉恐【轅】叩門气始振卽館語猶恟【源】儒服漸林立賔墀竟川壅【良】爭看麟一角共譽五總【翰】吐辭超鮑謝刮智駕晁董【轅】舫齋窺曩楹蘭室睇今栱【源】困僮屛屢觸醉侶酒頻喠【良】屈伸付蚨蠖聚散等蠛蠓【翰】歸情蕩躍鱗別思眇抽蛹【轅】筆耕期已駛詩債事尢氄【源】雲莊充昔聵雲林跛初【良】唐生竟神駭沈子亦聽悚【翰】畫軸捲入檐書冊收貯籠【源】磬折向蒼茫矢躍超蒙澒【良】仰視云畔鳶去逐煙中鸏【翰】到家跳夜厖入室響寒蛬【轅】後會知何時余髮已種種【良】

九靈山房集卷十七

欽定四庫全書

九靈山房集卷十八

元戴良撰鄞遊稿第四

贊

滑伯仁像贊

貌不加丰體不加長英英奕奕其學也昌蚤啄詩禮之精華晚探素難之窈茫推其有足以防世而範俗出其餘可以滌藏而湔腸是故知之者識其隱身遁命之老儒不知者以謂醫師一代之良而已矣若人也其亦遊神二者之間以玩於世而卒返於其鄕者邪

汪縣尹像贊

於維汪侯民之父母有猷有爲有學有守遭世中危髙謝以歸子職克修臣節靡虧時行時止名教之美我瞻侯像其顙有泚

項彥章像贊

倬彼項君侃侃恂恂實聰而懿實藝而文方躡履霜臺羽忠翼仁復飲水上池以神異聞厲濁爲淸化秋作春是扶是拯欲人如身旣存心於利物仍抗志而出塵其應世也慕祥鸞之隱見其置身也任尺蠖之屈伸倬彼項君爲世令人

章處士像贊

有鳩者杖有鶴者裾雲谷風溪以遊以居葛天氏之民與抑荷蓧接輿之徒與

夏祥甫像贊

猗與夏君克儉克勤克昌於家克厚於倫謂我弟兄一气之分如彼手與足豈伊異人我居旣同我財亦均一家之內孝友如春帝曰爾民爲我國鳯麟乃降旌書於海之濵旣表爾門仍復爾身履張蹈陳永世有聞

梅石處士趙先生像贊

峩冠褒衣鮐背龎眉飭以躬也春陽其煦秋霜其厲正以容也行備於身譽著乎人道之充也不榮以祿惟裕以福徳之鐘也覩是丹靑猶有典刑爲士者之雄也

趙太初像贊

有粹其容有廸其道志慕羲農學原黃老獘衣糲食四十星霜气淸色澤神夷體康遊心太初鏈形大化混沌鴻蒙作我廬舍忿世之濁去而上翀俾爾孫子晤瞻衝風

趙母戴氏眞贊

翼翼戴宗積慶自躬誕生淑女於趙之從髲髢峩峩副笄僮僮居兩族間有徳有容其徳伊何孝敬是持父母舅姑悉由此推乃揚婦則乃愼母儀曰子曰孫咸仰惠慈恩隆義篤燕及姻族有呱者孩曾不異鞠爰曁下人悉資愛育寒不泣襦饑不號粟行旣孔仁復粹而淳慮不越閫聲不聞鄰內安恭順外絕忿嗔黨裏是賢況其嗣人賢而克壽蓋自天佑爰肖容儀以貽厥後弟述贊辭庶幾不朽於千百年嫓彼軻母

羅氏五老贊

於惟羅君天錫壽耉有年有徳五老之首化行同气澤被後昆龍光下燭爛其盈門

於惟羅君世之列仙龎眉鶴髮弟後兄先堂靄春風門霑恩雨凡爾後人永蹈遺矩

於惟羅君貎則孔臒實肥於義徳與齒俱旣和同生亦鐘令子洛社之榮庶其在此

於惟羅君旣富而壽亦篤友恭其徳克懋廣顙長身幅巾深衣望之儼然咸仰令儀

於惟羅君實惟季氏昔也孤髫今焉暮齒施政孝友式纘聖謨茫茫海隅用惇薄夫

蟄居生贊

郁乎其文美乎其容粹如白璧穆若淸風四明文學不足以啟其武三山儒臺曷足以大其蹤噫此蓋治世之元亂世之臥龍豈宜長居於九野久蟄於三冬也耶

劉貞逸像贊

有倬劉公克孝而敬縱覽羣言以充其行謂當盛際歸忠於君顧斂猷爲作世隱淪載烈埀休實昌厥後象笏朱衣曰兒宜受亦旣有子而又有孫我瞻遺像永愧徳門

李仲賔像贊

肅肅霜臺正百司也其綱一舉萬目隨也誰其履之天子毗也亦有賔贊輔徳威也彼美李君何頎頎也貎則孔莊心其夷也蹂彊翼弱名四馳也羣姦所嫉善類歸也食元之祿旣有爲也服必時制矢靡移也式觀斯像俾我祗也起爲之贊匪溢辭也

陳文昭監丞像贊

侯以文儒施政海隅人孰似之曰召曰杜爲母爲父侯實以之蓋於治民去其敗羣余悉子之彼或其訛我戈是荷四國倚之一忤彊藩十載海山時竟使之朝嘉乃績好爵屢錫卒莫起之圖像如生觀厥所行誰不韙之後有董筆詢名考實尙其紀之

九靈自贊

識字不如揚子云摛辭不似沈休文胡爲而有沈之瘦胡爲而有揚之貧觀汝之生盍視汝眞以不死不活之眼而欲覽八詠之風致以半饑半飽之腹而欲吐四賦之淸新此所以亂叔敖於優孟辱中郎於虎賁也乎若乃處榮辱而不二齊出處於一致歌黍離麥秀之音詠剰水殘山之句則於二子蓋庶幾乎無愧

趙太素像贊

髽兩髻而不言孰知其元幻凡質以爲仙孰知其然惟天者全是以能永年是蓋得夫一气之先

松風老人呂君像贊

君名復字元膺松風其別號也胡仲厚氏爲寫像九靈山人贊之曰

以兩眼而窺六藝之奧以一心而究六技之精汲汲乎其成已之志拳拳乎其濟物之誠得一善有以澡身而浴徳防一毫可以起死而回生是故知之者識其爲吾儒之老成不知者有以謂擅夫一代之醫名而已矣𨿽然此皆得其粗而語其膚者也彼其怡神浩刼之餘遊心太古之初忌者之所不能毀附者之所不能諛惟嘗讀其書者於此復覩其圖焉然後知其老不枯賤不污身之臞而道之腴乎

錢春軒像贊

顒顒卬卬如圭如璋矯迹詩書之府防勳翰墨之塲豈所謂朝薦公車暮綰朝章以飛聲於金闕而致身於玉堂者乎然乃袖補天之妙手祕醫國之奇方卽湖山以嘯傲弄雲泉而相羊是殆弁髦功利螻螘侯王如黃叔度之在漢賀知章之在唐也

眞逸處士像贊

我觀若人質秉柔剛秋气颯乎毛髮春風入其肺腸化行閭裏而至等公侯於蠛蠓政布家庭而直陋功名於粃糠是蓋築和義以爲基居孝友而爲鄕者也當其弄雲泉以遊戲卽邱壑而相羊但見淸卻松林之風華奪云錦之裳而不知澤被民物光煥朝章者殆各夢而同牀也耶

菊村先生袁君像贊

體貎之厖然气宇之昻然泛學海之汪然倒詞源之滂然以爾爲儒林之隱豹耶則嘗獻藝於省垣以爾爲仕途之逸驥耶固已放志乎雲泉矣嗚呼若斯人者是殆不忮不求以從容於出處進退之間乎

袁廷玉像贊

以一心而涵今古之祕以兩目而啟天地之關知人之所不能知言人之所不能言奪造化之元妙定出處於機先旣轉禍以爲福亦化愚而爲賢求其爲人殆孟子所謂胸中正則眸子了焉者與

南宗禪師定公像贊

雲閒水止不足以語其道山包海容不足以諭其量若乃求泡影於幻身寫防光於頂相又豈足以擬其人而盡其狀哉噫此所以名飛縉紳之間行出緇流之上不爲物外之津梁則爲法中之龍象矣然師之所至亦豈止是而已乎

風光軒贊【並序】

天淵禪師居二靈之風光軒方外友戴良謹拜手稽首而述贊曰

觀色以目聽聲以耳何有風光掲名於此風出乎谷光或在湖各各異相如盤走珠有大比邱一笑而防聲色不離觀聽罔礙於時此老晏坐軒中是心廓然同太虛空同太虛空非愚非慧軒居已忘風光亦棄

銘

竹所銘【並序】

慈溪羅彥直以家多美竹顏其堂曰竹所徵予銘之嗟乎竹於植物中無芬香豓色之可悅而彥直之取之也何居然芬香所以悅吾鼻豓色所以悅吾目而香不芬色不豓者乃所以悅吾之心也則夫植物之可取其有過於是竹者乎𨿽然世之人以芬香豓色役乎其心者亦多矣予懼彥直所取之不固也銘斯作

孰花匪香孰艸匪色君豈惡此而竹斯植問竹之香香則孔淸孤竹伯夷靄靄其名問竹之色色亦甚美綠竹武公其文斐斐王稱此君白謂似賢其色其香莫或比焉伊羅氏子虛而且直曰芬曰豓豈爲心役旣顏其居復勒以銘庶憑竹友以振徳聲

槐軒銘

沈剛用柔掲其宴私之室曰槐軒屬予爲之銘銘曰

惟沈所廬於山之南有軒翼翼有槐潭潭沈曰其嗟來爾子孫洗心澡慮聽我話言我築我軒爾居爾息曷視我槐以符爾徳徳以爲根學以爲枝根固枝蕃徳貶學虧伊仁伊義爾操爾踐曰詩曰書乃厲乃勉譬之植槐土厚壤肥泉流雨露以漑以滋有不蓊茂時乎未至月益歲增吐黃含翠母折爾枝毋撥爾根庶幾百年其陰滿軒三槐王生厥徳靡競至於魏公與槐俱盛爾遵我志用謹封植嫓徳於王必世乃食噲噲斯軒槐以爲徵匪三公是慕惟徳之承

種徳堂銘【並序】

余姚張與權家有種徳之堂蓋其祖父俱以善醫惠及其鄕人至與權十三世矣與權復挾是術遊明越間明越之民賴以全活者甚眾越人某爲制銘詩二百四言使掲諸堂上朝夕覽觀以朂其徳云

有堂渠渠張氏所辟維彼張氏世種以徳其徳伊何啟自古昔法以陰陽和以數術是鍼是砭是湯是熨濟我夭札起我疵疾讓不責報奮不遺力祖父浚源子孫流澤有此室廬綺窗畫壁門多車馬庭有履舄豈堂之華惟徳之飾噫古神聖繼天立極其養生也敎之稼穡其救死也詔以藥石旣曰對時亦云育物是徳實深實厚實碩匪前曷作匪後曷述人亦有言種而後獲毋謂松栢必培必植毋謂黍稌必艾必銍累世之慶一夫之積我銘足徵永矢無斁

拙守齋銘【並序】

會稽王漢章宋禮部尙書厚齋先生之裔孫也見世之巧於宦者或至防身而辱先乃欲拙守其先業而題其齋以示警九靈山人繹其意而銘之銘曰

物盈兩間則萬斯有孰巧於爲孰拙其守我目之明實本於蒙我耳之瞶乃成厥聰蒙瞶匪拙明聰非巧維拙其巧善守之道伊禮部公古人與偕爰有諸孫拙守名齋曰守先業寧愚與魯彼巧而出我拙而處嗟爾王生遵此大戒勿以其拙行厥狙詐昔漢長沙已國於東猶拙其舞巧以求封生其鑑之去巧取拙日坐齋居念念弗越大成若缺大盈若沖缺則不獘衝則靡窮祖徳逺矣斯學孰受小子述銘用警座右

紫金石硯銘【並序】

葉晉孔昭得紫金山黒石斲爲硯徵良述銘銘曰

懿玆石孕朔北剛以勁潤而液其徳元其神黒從飲仙供醉筆

端硯銘

質孕碧溪膚割紫雲外持堅重中含粹溫書城之寶士林之珍人不能然於硯則云

心耕齋銘

四明施宏道名其所居之齋曰心耕金華九靈山人爲銘以朂之銘曰

心爲我田今我其耕我如不耕吾何以生耕之曷以乃耒乃耜隴畝旣治畔岸亦理孰爲稼穡曰種以仁孝弟忠信以耨以耘惟食與色爲厥稂莠我其除之我苖克秀惟師與友爲厥雨暘我其時之我苖靡傷仁旣成矣稼穡熟矣饗之祀之神其福矣心貴乎廣耕貴乎勤我銘齋居用警學人

耘業齋銘

章生蟬扁其講學之齋曰耘業蓋取韓退之詩語也九靈山人爲之銘銘曰

士之於學猶農於田耘而又耘其業乃專伊士所穡何穡非性由是而賢由是而聖惟四其端仍五其常旣六其藝亦三其綱此而致力是曰種學始之不耘終何以獲去其害苖耔而耨之捕其食心長而茂之乃秀乃穎乃堅乃好乃觀厥成有相之道捨是奚植怠是奚收不植不收誤我有秋昔唐昌黎庶幾知此而以耘業勉其學子咨爾章生是則是效匪以銘齋亦克允蹈

箴

人性皆善齋箴【爲東平李元善作】

肇允烝民乾父坤母誕降之衷天命則有是名爲性與生俱生一本於善惡何以萌惟血與气誘以物欲日削月朘噫其難復動靜云爲擾擾紛紛毫釐之差聖狂所分堯舜盜跖其初靡二敬怠一殊天淵遂異匪性使之人心則然惟心其性眾善乃全持性之方有若防城仁義禮知我壘我營目作旌旗耳作金鼔孰帥孰兵气爲之主我備旣至我守旣堅宼攘之來乃殪乃殲宼其殲矣明而誠矣性誠一固聖功成矣繄昔尼父訓萬年習逺性近已發其端曁孟軻氏益憫斯世指示本原以祛其蔽有儒一生李姓善名宴坐齋居戰戰兢兢嗟爾君子勉哉敬止小子作箴以諗同志

求諸已齋箴【爲四明方士敬作】

懿玆君子學以求已彼也小人求人而已求已之學在彼厥初仁義禮知而勿謂無失而求之實主於我成己成物推之則可求人之學營營外馳不黯其徳獨華以辭金臺玉堂是居是遊小人之榮君子之羞惟已惟人其端甚邇毫釐弗察謬則千里有倬方生克迓前猷不務人知惟已之求爰辟斯齋左圖右史日新之功庻其在此咨爾方生念之敬之弗怠弗荒其惟自知古人逺矣此學罔傳我作銘詩式訛是觀

碑

靈仁廟碑

寧海縣南行六十里曰桑洲靈仁廟在焉廟始居洲之上流唐貞觀中壊於水居民見所漂神像止洲滸遂卽其地重搆之而廟制未完也五代時有陳氏盧氏者嘗以事禱之應因捐已貲爲寢殿門廡規制稍備而廟額未錫也至宋端平初神假夢所司以賜今額而爵號未頒也入國朝盜起婺之玉山蔓延是縣至則陰兵四起若有所見盜遂驚潰不入境事聞禮部遂降璽書賜以嘉惠王封而庭曲之碑無文以刻也予方避地東海目覩斯事礱石請記遂不獲辭竊聞名山大川往往儲精孕靈出雲興雨以妥祥隤祉於吾民而嘉惠王之廟食玆土由唐曁今靈異疊見然姓諱裏第未之前聞豈非山川之气有所憑依而致耶國家饗祚受釐懷柔百神凡天下郡縣能禦菑捍患載在祀典者靡不崇秩異數以昭答洪惠寧海僻居東南去天萬里而綸綍渙汗所以寵錫於爾神者何其盛哉是不宜以無述乃因其請爲作迎送神樂歌二章俾歌以祀神其辭曰

臺嶽靑臺水明靈之來杳冥冥唱歌發牲酒馨天章煥神意寧右迎神樂歌

臺嶽萃臺水沛靈之歸祥曖曖雨暘若歲時泰民欣欣禾斾斾右送神樂歌

說

愛菊說

鄞有髙世之士曰駱先生以大貎嚴而气剛行峻而言直學廣而聞多落落不與世俗相俯仰一語之不合一事之不諧則望望而去終其身不齒以故世之士子鮮有當乎其意辱與爲忘形交者然獨視菊如賢友朋每歲卽小齋之外羅植數百本春而鋤夏而灌秋編其而屏列之當天气始肅寒英盛開披鶴衣戴折角巾攜九節杖巡行圃中見夫幽姿勁質淩轢風霜則思淬厲節操處艱瘁而不屈見夫黃而不雜得土之中則思正色獨立使君子有所敬而小人有所畏見夫早培晚盛不競不爭則思居謙處讓退可以無咎而進爲有悔見夫味甘而气馨品髙而性介則思蓄用以待時潔身而處俗不與黃茅白葦俱出於斯世凡是數者一或不類於是菊又爲之徘徊花下仰而視俯而思且愧而且責必也物我兩防彼此無間然後與之曹處乎軒牕寂寞之濵並驅乎艸木揺落之際若相磋以道相錯以徳不自知其情之孚而身之化也夫如是則菊也先生也眞所謂賢友朋也菊有賢友朋之象而先生猶愛之如此況世之賢士子乎是故無賢士子則已有則必爲先生之所愛如愛斯菊矣先生愛賢之心豈果有異於愛菊之心乎嗚呼菊不能以自賢惟先生能賢之士子不能自知其賢不賢惟先生能知之賢也吾其愛不賢也吾其棄嗚呼安得賢如是菊陶姓而潛名者與之論先生之交際哉

唐林字說

句章唐起賢之冡子林從予遊久今年十有五矣起賢將責之以成人之道也乃行三加之禮而請字於予予取班固學林之語而字之以孟學且爲說以告之曰生亦卽夫髙山大澤之林乎望之蔚然而愈茂入之窈然而愈深陟之嶄然而愈峻是果何以致此哉蓋其得地之力也完而去人境也逺得地力也完故其積也厚去人境也逺故其戕之者少於是乎茂也深也峻也有不期然而然矣今以近郊之林而爲國人之所窺伺晝夜所息之气薄雨露所潤之日淺而斧斤之伐牛羊之牧又相防於無窮此豈復有向之蔚然窈然嶄然者乎生入學林亦若是而已矣而其爲茂爲深爲峻也又有甚於此者焉吾懼生之積於內者有未然而戕於外者日以至則所謂蔚然窈然嶄然者且化而爲濯濯矣嗚呼是豈林之性也哉生乎其繼此而務學也乎然學有二焉有義理之學有文詞之學義理之學猶斯林之有根柢所以修夫天爵之貴者也文詞之學猶斯林之有芬葩所以慕夫人爵之榮者也生能舎文詞之學以求義理之學而從事焉始無愧乎斯林之所養矣孟子曰茍得其養無物不長茍失其養無物不消予之告生止於此矣生再拜曰敢不敬蚤夜求從祝辭

唐氏四子字說

句章唐景先氏有子四人焉曰轅曰輪曰轂曰輻轅則字之以伯度輪則字之以仲規轂則字之以叔直輻則字之以季齊一日景先請所以字四子者其說云何予曰吾子亦知車之任重而致逺乎其轅以句衡欲其有度焉適淺深而謀進退也其輪以載地欲其中規焉杼於澤而侔於山也其轂居於輪之中欲其直焉而不動也其輻湊乎轂欲其齊焉而相任也夫如是則車之爲用庶幾哉今四子之車其材良其質堅吾固望其任重而致逺矣𨿽然猶懼其法之於外者有所未至也四子於此茍能守之以度而無折無絕也如轅通之以規而不匡不附也如輪容乎其直揉乎其齊也如轂如輻則其取法是車也不旣至矣乎由是而觀則轅也輪也轂也輻也必合爲一器而後可以成乎車則汝四子之爲兄爲弟也亦必合之爲一心而後可以成乎家然欲使之有合也亦在乎度以守之規以通之容乎直而揉乎齊耳是故引而行乎上者轅也達而行乎下者輪也轂之與輻又所以同乎輪者也轅不度則無以制其下而使之行輪不規轂不直輻不齊則無以聽乎上而奉之行輪也轂也輻也固弟焉而役於轅者也轅乎吾見爲兄之難矣轅率諸弟學於予予嘉景先之有子也作字說以貽之

朴太素字說

聖如孔子賢如老莊其言不過曰繪事後素曰見素抱朴曰明白入素無爲復朴蓋朴也素也皆質之所始也質之所始其道之根乎是故中虛外無不可爲像是謂溟涬道之根也有物混成先天地生是謂厖鴻道之也斯道也不特儒道二教爲然𨿽釋氏之敎亦然嘗讀止觀書悟卽假卽空之理六度萬行自一眞出眞卽道也道卽質之所始而朴與素之說也周氏慈溪右姓詩禮世其家有奇比邱出焉東臯宜朴字太素者是已太素幼薙染具戒後習內外學奉師祖圓智翁居冡間大方之士多招以淸職而祖老辭不就其卓識髙行固已振於叢林如玉之就雕木之就斲駸駸乎其向用矣予懼其離朴而散素也故爲之字說以祝之曰充耳琇瑩玉之就雕以成佩者也而質弗朴則難乎其爲佩矣楩楠豫樟木之就斲以爲梁爲棟者也而質弗素則難乎其爲梁爲棟矣學者質之弗朴弗素也然亦安能受道乎所以字朴曰太素者蓋以受道之質許之矣𨿽然太素禪子也知所謂翠竹黃花之說則於是道可一笑而領

太素說

易卦有復所以復乎其本始也本始也者朴而未散之謂也朴而未散是名太素老子之抱朴見素莊子之復朴入素又皆求復乎太素之說也然則曷爲而復之復之之道惟神是守守而勿失與神爲一惟其一也故不雜惟不雜也故能純傳曰能體純素謂之眞人斯言豈欺我哉浦陽趙君儒家子也晚好老莊之學從伯氏太初先生遊獘衣糲食絕去華靡是蓋有志乎純素者矣以其字思復而別號太素子一日求其說於囂囂生生曰越席疏布物之素也質先禮後人之素也而道家之素易與老莊之說一也易言其復而老莊言其素也然所以復乎其素會儒道而爲一者又君之所自得非予之所能知而亦非可以言告也太素子拊手稱善遂書之以爲說

瑄蘊中字說

瑄蓋用之以禮神而爲器之貴者也然則人也亦有見用於世而爲其所貴乎公卿大夫士是也其於僧也則不然僧蓋出世間者也是以無用而爲用世固莫得而貴賤之矣然則師之能瑄也亦在蘊諸中而已蘊中之說云何師讀止觀書知六度萬行自一眞出則知所蘊之義其在斯乎其在斯乎師名瑄而字以蘊中因爲之說云

九靈山房集卷十八

欽定四庫全書

九靈山房集卷十九

元戴良撰鄞遊稿第五

傳

髙士傳

嗚呼甚矣哉髙節之士爲難遇也易稱君子之道或出或處或語或黙夫捐身以行化者知進而不能退嫉世以矯情者知往而不能返二者各得其道之一偏惡覩所謂中哉孔子曰不得中行而與之必也狂狷乎狂者又不可得欲得不屑不潔之士而與之是狷也是又其次也孔子居周之世而其言如此況世變多故君子道消之時乎於斯之時責士以必中而不過則天下爲無士矣君子之於人也樂成其美而不求其備況蹈義乘方蟬蛻塵埃之表時固難遇其人乎吾之有取於鶴年有以也哉有以也哉作髙士傳

鶴年西域人也曾祖阿喇卜丹與弟烏瑪喇皆元初巨商當世祖皇帝徇地西土軍餉不繼遂杖防軍門盡以其資歸焉仍數從徵討下西北諸國如拉朽廷論以功授官阿喇卜丹老不願仕時賜田宅畱京奉朝請烏瑪喇擢某道宣慰使其後招降吐蕃有大功遂自宣慰拜甘肅行中書左丞祖沙木斯迪音由北晉王從官起家累官至臨江路達嚕噶齊政尙寛仁民懷其徳父智黙特喇卜丹輕財重義盡取祖父遺資賑諸親故之不足及他士之貧者然性尙豪邁雅不喜榮名年四十始應額琳沁丞相辟主臨州縣簿以治行髙等陞武昌縣達嚕噶齊有惠政解官之日父老爲築種徳之堂請曰吾縣蓋公之桐鄕願畱居毋去武昌公亦愛其土俗異他處遂家焉生子五人而鶴年最幼武昌公死時鶴年年甫十二已屹然如成人其俗素短防所禁止者獨酒鶴年以爲非古制乃服斬衰三年仍八年不飲酒家有遺資悉推與諸兄不畱一錢自遺也武昌公在時以鶴年倜儻類已甚鐘愛畁蔭從父桓州職鶴年亦辭謝不敢有惟益厲志爲學淸苦自將與寒畯賤士等或曰汝貴家子不效祖父爲官人顧乃過自矯激如此鶴年曰吾宗固顯貴然以文學知名於世者恆少吾欲奮身爲儒生豈碌碌襲先蔭茍取祿位而已邪鄕之諸儒長者以其年幼而有志多樂敎之年十七而通詩書禮三經豫章周懷孝楚大儒時寓武昌執經問難者比肩立然獨器重鶴年且欲同歸豫章而妻以愛女鶴年以母老諸兄皆官千里外無他兄弟備養辭不行母聞而遣之鶴年曰人之所以爲學者學爲孝耳今捨晨昬之養而從師逺遊人其謂斯何明年淮兵渡江襲武昌鶴年奉母夫人以行所在艱阻三閱月始達鎭江菽水不給𨿽傭販賤業騎射卑職皆趨爲之不問及夫人捐館捨鶴年哀毀盡臒鹽酪不入口者五年於是浙以西日入於亂鶴年聞從兄吉雅摩迪音避地越江上徒步往依焉時江南行禦史臺移治玆郡大夫拜珠公鶴年父友也雅知鶴年卽辟爲從事禦史圗烈圖圖們岱爾亦舉校官余觀胡布延特穆爾安慶舉孝廉鶴年痛祿之不逮養也俱不應浙東廉訪僉事都沁布哈延致鶴年於家俾諸子師事之且剡薦入館閣薦章未出而宵逝南臺大夫實喇達哩公被召還朝思得文儒之士以備其諮訪復以從事辟之江西閩海二道肅政府又以其省儒學提舉薦皆陳悃以辭毅然不一就鶴年與吉雅摩迪音友愛吉雅摩迪音掾南臺時欲以利祿勉鶴年鶴年去不顧後以直言忤權要謫遷江右道裏梗塞僕皆憚行鶴年乃獨衝寒雪冒險途千里從之後還越宿畱四明或旅食海鄕爲童子師或寄居僧捨賣藥以自給𨿽久處艱瘁泊如也通政院判伍實督運海上自負才气見賔客不爲禮而獨賢鶴年虛左迎至邸鶴年當隆冬衣不掩脛伍欲解衣衣之畏其淸介言欲發而中止鶴年當困苦時人有濟之者𨿽饘粥之費無所受然行囊稍裕每好赴人之急人之享其惠者蓋數數然也時兵戈四起鶴年益逃匿海島絕其迹已而海上多盜鶴年轉徙無常大抵皆明之境內明當方氏之盛幕府頗待士士之至者踵接鶴年獨逡巡逺避門無一迹慈溪縣尹陳麟號稱賢令四方士大夫多依之鶴年居是邑數載未嘗覩其面鶴年天質頴悟讀書過目輙成誦善詩歌而尢工於唐律爲文章有气至於算數導引方藥之說亦靡不旁習然專以躬行爲學非其食不食非其衣不衣重然諾尙气節人或有失𨿽尊盛必盡言以告已有過𨿽少賤者規之必斂袵聴受見人一善稱之不容口卽不善未嘗言然性頗褊隘於物少容因自謂曰凡爲淸士當以廉爲主義爲輔和爲衛三者備庶可免於今之世矣由是徳益修而行益勵有東漢髙士之遺風員外郎馬子英不妄許可人嘗曰吾友多矣可托妻子者惟鶴年一人世以爲知言

贊曰昔申屠蟠居父憂哀毀過禮不進酒肉者十餘年家貧傭工自給郡召爲主簿不行隱居梁碭以經學自娛至今想其爲人猶凜凜有生气鶴年執親之防有過無弗及而間闗亂世利祿不行至其爲學博覧經史而本於躬行𨿽蟠何以加諸詩曰髙山仰止景行行止又曰維其有之是以似之其鶴年之謂乎

周貞傳

周貞江湖隱人也字子固晚號玉田隱者其先居汴宋渡江徙儀眞家焉大父順父允堅皆不仕貞自童齓時性敏而好學遇書卽善誦知義理旣長益負奇气倜儻大徳元貞間稍出爲汗漫遊欲以其學自奮防防有以貞姓名薦貞且北行至揚子江嘆曰仕所以濟人茍居一藝以拯斯人之疾苦𨿽不仕於時猶仕也乃返棹吳淞江亟取神農黃帝書及春秋秦漢以來下至金宋諸醫家習之無何隱隱名動西浙疾病顚連者必歸貞貞皆樂然應之每遇奇疾古今人所未諭者貞以意與善藥輙速已瞿運使得熱病𨿽祁寒亦以水晶浸水輪取握手中醫以爲大熱貞曰此寒極似熱非熱也飲以附子湯愈衛立禮得寒病𨿽盛夏必襲重裘擁火坐宻室中醫投以烏附增劇貞曰此熱極似寒非寒也煮大黃芒硝飲之瘳王君海子病癩眾醫莫能療貞授匕藥漱之牙齦出穢血數斗旣而形盡瘦骨立後第以美味補之數月瘥王經歷患身輕飄飄若行空虛中易醫凡七十人皆以爲風虛與熱劑轉加貞曰此酒毒也卽以寒涼之劑驅之隨愈趙鶴臯妻病咽漧水漿不能下眾醫盡愕貞叩以平生所最嗜獨鸂卽命烹餁進之授以匕筯入口無所若已而食進病如失一婦人因產子舌出不能收貞以朱砂傅其舌仍命依產子狀以兩女子掖之乃於壁外潛累盆盎置危處墮地以作聲聲聞而舌收矣一女子忽嗜食泥日食河中污泥三椀許貞取壁間敗土調飲之遂不嗜泥貞以古方今病之不合往往出奇見輔其法而取驗類如此貞善繪事而尢精於音律家寧海知州陳行之嘗延致教大成樂貞持古律管吹之以節五音之髙下黃文獻公爲作記有吹其律而鐘自應之語然雅好鼔琹家居無事必引琹以自娛一日大雨雪有權貴人聨騎詣門進肴酒請爲白雪之操貞厲聲曰大樂與天地同和今天大寒是豈樂一餉時耶且若獨不聞戴逵破琹之事乎客愧謝而去貞爲義若嗜欲至於視利輕之如糞土在寧海時有直學韓成之者負官錢數千緡自度貧無以償乃於學齋中引繩經其脰貞號救之爲竭行橐代償及韓滿去空一家走謝且白無行資貞時橐已竭仍質所服衣相之行治病王氏子時王問藥直幾何餽贐當幾何貞怒曰吾愈人疾未嘗覬其利汝富家翁必欲以利酬我不過移汝禱禳一朝之費耳豈可面計重輕待我若小市人哉泉幣交於前悉謝罷無所受貞長身美風儀須髯秀整器局淸古外謙和而內嚴峻落落不與世俯仰王公大人每卑禮鉤致貞視之邈如平居與客談元亹亹不能休然無一語及時俗事環堵蕭然室無長物當得時或焚香淸坐或雅歌投壷或吹鐵笛弄玉簫怡然自得賔至則刲羊釃酒與之盡歡無纎毫儉嗇意卽有餽遺輒取以賙人之𨿽屢空不顧也甥女孫氏生七歲而孤貞忍貧鞠養及笄具資裝嫁之故人夏徳輔有女欲度爲尼貞曰以女爲尼獨吝遣嫁耳乃育爲已女命故人子李嗣宗爲贅壻貞無子以嗣宗之子稷爲之後嗣宗事貞甚謹而貞遇之頗嚴厲茍有小過必危坐終日不與言嗣宗偕其妻盛服立左右惴惴莫敢仰視貞頷之去乃肉袒謝罪而退貞嘗采藥中吳吳人館之遂翛然忘返將終老焉至正乙未秋淮兵犯吳境城陷貞杜門堅臥不食飲者九日而卒七月五日也時年八十三將屬纊呼嗣宗悉取生平所著書焚之

爲說者曰予嘗遊淞上抵吳門過貞向所經行處訪其遺事而故人長老無在者及來四明定海縣尹汪汝懋爲予言貞事首尾如此嗟乎士君子立天地間不欲懷才抱藝自附逸民之列者懼其潔身以亂倫耳今貞𨿽隱處江湖然能以善醫拯人之危困起人之死至眾其遇貧無依又往往傾行槖濟之不復顧有無可不謂仁乎世衰民散君臣道廢一旦防兵及境或望風款附或執殳效驅馳以冀須臾毋死者何限今貞僅於逆旅中視死如歸可不謂義乎能仁與義謂之潔身亂倫可乎嗚呼世之不及此者眾矣一布衣乃毅然類古有位者之爲尙可謂世無人乎汝懋乃貞所嫁女甥子愼慤不妄人也其言有可徵故列之爲世勸

唐二子傳

四明唐復禮二子長轅次轂復禮以擅匿官鹺事被陷且執拘以歸於京轅詣吏代父命不省乃叩頭流血繼之以死吏憫其情遂脫父梏而梏之使行行至越轂適自杭回遇諸道上旣挽轅衣袂頓足哭曰兄爲冡子宗嗣所托不可以圖死弟請代兄行轅不從轂紿之曰兄訥於言說往必不免弟有一計可生幸無苦竟奪其梏加已手吏亦憫而從之轂抵京系獄者旬日近臣乃奏其非罪例免以歸得不死嗚呼干戈興學校廢禮義喪風俗隳中人以下咸漸漬於失教被服於成習人倫之際無不大壊而天理或幾乎熄矣於此之時能以孝友修於身行於家至於捨死而不顧豈非難得也哉故吾於轅之代父轂之代兄有所取焉此兩人者當慷慨就梏時其心已謂其必死而終得以無死者幸也非其所逆知也則其所存可不謂較然不欺哉君子之於人也聞其美而樂道之況捨死者人之所難乎轅嘗讀書轂尢矯然可喜使皆學道進徳終之以禮樂庻幾哉流聲後世可與國風所稱衛宣二子列矣勉之哉勉之哉

許丞傳

君姓許氏名原閩人也其父素業儒老爲裏校師君自防傳父學𨿽朴而頗贍於書多所觀覽爲詩與文務逹其意而已疆土入職方有司彊起赴鄕選召對吏部授明州府定海縣丞始至縣人以君盛年未更事易之及觀君所爲始皆大畏服一縣聳然然上之人多未知君果可以有爲也時時有所責君不爲動𨿽箠辱橫加未嘗一明其非罪亦不以是傷其民於是西北用兵未已徵需尙繁戈甲之攻造旌棨之營置調發無虛日且地瀕大海歲修治海舟蓋難以數計而官直不時降或已降而爲吏胥所欺隱每事苐差民之中次者一二人以主其出納謂之庫子凡所費用皆令其代輸期防廹促至日受榜笞不卹也以故歲獘民產恆數十家君惻然曰是豈爲民父母意哉卽詣府請其直集裏役之長分授之俾售其物次第歸之庫爲召集人匠造之使如法吏皆不得有所與僅令持筆治文書以防稽勘耳是以功成而民不知擾鄕之人不憚爲庫者蓋自君始也縣以業海爲生自民船不出海所恃以存者獨田租然當民產之無制裏役之無藝都鄙之間常紛然不寧而民病甚矣君曰救獘之孰甚於此者乃取其田分計之受差之家悉凖田之多少田多者應重差而不可辭田少者稱其出而不得以橫擾中下無告之民庻乎其少瘳矣其他宿獘之未除君止正其尢蠹民者餘皆一聽其自新或有所笞罰𨿽豪劇吏茍得萌蘗一切摘發窮治之不恕諸吏視君皆側目至以鄙語目君卒不得已潛以他計出君俾不久於位防慈溪闕令府檄君攝令事君治慈溪如定海興利除害不一月而大治民以私鹺被獲者吏受其賕而罪以旁連君微行得實卒更其獄使罪有所歸而受抑者得以伸人至今言之縣久不雨君禱之白龍公不應後以策鉤致吏之梟狡者大書其背曰天不雨吏獘爲之也旣而雨隨至縣乃大稔君色仁气溫言若不出口及見義輙矯矯不可撓慷慨辧且彊也爲政去觚角絀雕琢以平易質實爲務而尢謹持其廉行每出入月俸必負以自隨一錢之費必已出民以飲食進悉卻之不聽有私致一肉於舟者則舉而投之江自奉寡約甚菅屨徒步不問道裏逺近以爲常𨿽祁寒未嘗禦靴襪衣服僅取其蔽體𨿽甚垢獘弗易也日食飯一盂蔬二味非公享酒胾不入口視民如子女與之語款款若恐不得當其意至有甚惡乃始繩以法有可已者卽不究以故民之愛君亦如子之於父母君在其位則色喜或以事出則皇皇如有失一日臺檄下憲府追君甚急老幼聞者咸錯愕比上道號泣而送者殆千人且慮乏行資無一人不懷金以至自府尹而下及縣之僚佐與他官之在城邑者亦皆割俸金馳贈於道左君悉謝遣無所受曰造次顚沛見人之所守縱死不易吾心矣抵京上之人卒明其非罪未幾乃還及還逺近大夫士無不交口稱賀喜其公論之有在後數月當得代然以父憂去先是父年老不可以迎養畱其妻子使養之居官計日用俸輟其餘以歸爲具甘防居其父然父年益老則念輙悲之此君之事予得於所聞者也昔司馬遷記前世循吏詳者人數事略者三事而止今予所論次君事視遷之所記多矣然猶以爲聞之者少也令所聞者多則其事可勝書耶姑卽是次爲君傳庶使世吏知勸焉

論曰詩稱愷悌君子民之父母孔子曰吾未見剛者若許君非所謂愷悌而能剛者與君以諸生起家始受一命而爲丞其所樹立已卓卓可稱如是使磨礲灌養之不止吾未量其所至也古語有雲天下之寶當爲天下惜之豈謂君哉

抱一翁傳

抱一翁者東嘉人也今居越江上姓項氏名昕字彥章晚更自號抱一翁曾大父某大父某父某比三世俱以和義維其家翁自幼聰敏好方數外大父杜曉村世業醫常奉父命謁受其書讀之年未成童已暗誦岐扁素難王叔和脈經稍長學易趙穆仲葉見山所後以母病醫誤投藥死痛之乃益厲志醫術欲盡受他禁方聞越大儒韓明善先生爲方善也遂往拜之盡得所藏方論甚富後更詣陳白雲受五診奇防歷試其說皆精良防金華朱彥修來越出金源劉河間張戴人李東垣諸書示之翁獨疑古方不可治今病之論亟往錢塘見陸簡靜叩之始悟古今方同一矩度也後又往浙右見葛可久論劉張之學又往建鄴見戴仝父仝父亦是郡儒者爲譔五運六气機要若干篇授翁太醫院使張廷玉善撟引案摩甚奇非世之所聞也翁亦得見事之盡其伎於是爲人治診病決死生無不立驗裏鐘姓者一男子病脇痛眾醫以爲癰也投諸香姜桂之屬益甚翁診其脈告曰此腎邪病法當先溫利而後竭之投神保丸下黒溲痛止卽令更服神芎丸或疑其太過翁曰向用神保丸以腎邪透膜非全蠍不能引導然巴豆性熱非得芒硝大黃蕩滌之後遇熱必再作乃大泄數出病已翁所以知男子之病者以陽脈陰脈微澁者痛也澁者腎邪有餘也腎邪上薄於脇不能下且腎方惡燥今以燥熱發之非得利不愈經曰痛隨利減殆謂此也鐘女病腹脹如鼓四體骨立眾醫或以爲娠爲蠱爲瘵也翁診其脈告曰此气薄血室鐘曰服芎歸輩積歲月非血藥乎翁曰失於順气也夫气道也血水也气有一息之不運則血有一息之不行經曰气血同出而異名故治血必先順其气俾經隧得通而後血可行乃以蘇合丸投之三日而腰作痛翁曰血欲行矣治芒硝大黃峻逐之下污血累累如者可十數枚應手愈翁所以知鐘女之病者以六脈滑而且數者气結滑者血聚實邪也故气行而大下之鐘有從女病名同而診異翁曰此不治法當數月死向者鐘女脈滑爲實邪今脈虛元气奪矣又一女子病亦同而六脈獨翁曰眞藏脈見法當逾月死後皆如之越幕官費姓者有子病甚眾醫皆以爲瘵盡愕束手一日費對客獨泣客以翁薦翁診之曰此病暑邪非瘵也家問死期翁曰何得死何得死爲作白虎湯飲之卽瘥翁所以知費子之病者切其脈細數而且實細數者暑也暑傷气宜虛今不虛而反實乃熱傷血藥爲之也費病胸膈壅滿甚篤昏不知人醫者人人異見翁以杏仁薏苡之劑灌之立蘇繼以升麻黃耆桔梗消其脹服之逾月瘳翁所以知費之病者以陽脈浮滑陰脈不足也浮爲風而滑爲血聚始由風傷肺故結聚客於肺陰脈之不足則過於宣逐也諸气本乎肺肺气治則出入易苑陳除故行其肺气而病當自己建康萬夫長廉君病醫投丹附姜桂逾甚翁診其脈告曰此得之酒病當噦作聲食入卽出而後溲不利廉曰然予平生所嗜獨燒酒翁進葛花解酲加黃芩飲二升所勢減眾醫以藥性過寒交沮之翁旣論不恊辭去卽嘆曰實實而虛虛過二月當入鬼錄矣果如翁言翁所以知廉之病者切其脈細數而且滑諸數爲熱滑爲嘔爲胃有物酒性大毒大熱而反以熱劑加之是火其火也且溲祕爲陽結今皆反治故二月死也茶商李富人也啖馬肉過多腹脹醫以大黃巴豆治之轉劇翁後至診之寸口脈促而兩尺將絕翁曰胸有新邪故脈促宜引之上達今反奪之誤矣急飲以湧劑且置李中座使人環旋頃吐宿肉仍進神芎丸大下之病去眾醫咸曰予所不及也浙東僉憲史君素苦足病發則兩足如柱潰黃水逾月乃已已輙復發翁診其脈告曰六脈皆沈緩沈爲裏有濕緩爲厥爲風此病風濕毒俗名濕腳气是也乃以神芎丸竭之繼進舟車神佑丸下濁水數十出遂不發動南臺治書郭公久患泄瀉惡寒見風輙僕日臥宻室以氈其首熾炭助之出語吚吚如嬰兒諸醫皆作沈寒痼冷治屢進丹附不時驗翁診其脈告曰此脾伏火邪濕熱下流非寒也法當升陽散火以逐其濕熱乃煮升麻柴胡澤瀉羗活等劑而繼以神芎丸郭曰予苦久泄今復利之恐非治也翁曰公之六脈浮濡而弱且微數濡者濕也數者脾有伏火也病由濕熱而且加之以熱劑非苦寒逐之不可法曰通因通用吾有所試矣頃之利如木屑者三四出卽首之氈去次去熾炭病旋已鄞董允謙妻患衂三年許醫以血得熱則淖溢服瀉心涼血之劑益困衂才數防輙昏翁診之六脈防弱寸爲甚曰肝藏血而心主之今寸口脈微知心虛也心虛則不能司其血故逆而妄行法當養心仍補脾實其子子實則心不虛矣服琥珀諸補心之劑愈浙帥胡公病發熱惡風而自汗气奄奄弗屬諸醫作傷寒治發表退熱而益增翁診其脈陰陽俱沈細且防數處以補中益气之劑醫止之曰表有邪而以參茋補之邪得補而愈盛必死此藥矣翁曰脈沈裏病也微數者五性之火內扇也气不屬者中气虛也是名內傷經曰損者溫之飲以前藥而卽驗南臺掾梁彥思使閩而足不能履醫以風論或以腳气治經年不瘳翁診之六脈僅微數而他無所病卽探患處乃骨出不入肯綮耳施以按摩卽愈南臺治書徳哷穆蘇公足失履而傷腕骨掌反於後者六閱月矣眾醫不能治公知翁精按摩曰幸予治也翁令壯士更相摩從辰至申而筋肉盡腐遂引其掌以蹂之啑啑然有聲藥以兩月其足如常時金參政子年方稚嘗嬉戲偃臥於階側忽驚馬踐其足胻骨斷碎卽死久乃蘇翁以其法治之卒完其足步履無所苦閩萬夫長陳君臨陣爲刀斫其面瘡已愈而宥與鼻不能循甚惡時時仰泣曰吾面無完膚生何以見妻子死何以見父母乎乃拜翁求治翁命壯士按其面膚肉盡熱腐施之以法卽面赤如頳盤左右賀曰復故矣左丞王公畏瘴毒晨必命醫診省醫鄭生切其脈愕曰平日兩尺無虞今忽不應指可怪也公卽驚曰人無尺脈猶樹之無根其能久生乎命他醫診之其論亦同乃命翁診翁曰此天和脈勿妄治也因陳气運交反之道以曉之公叱眾醫曰若等誤人多矣奪提舉俸者二人翁之於醫多類此於是門人學子懼其老且衰也力請著書以貽後乃作脾胃後論以補東垣之未備其略曰或問脾胃之有虛寒信乎曰脾胃乃百病之源然每惡寒而喜熱寒者陰气盛陽气微也熱者陽气盛陰气微也而所以致夫陰陽之微盛者脾胃之虛故也甚則陰陽孤立而死矣經曰有者爲實無者爲虛故气並則無血血並則無气气血俱失故爲虛又曰陰盛生內寒厥气上逆寒气積於胸不得瀉瀉則溫气散寒气獨畱故中寒也又曰邪气盛則實精气奪則虛故陰勝而爲實靈樞曰風雨寒熱不能獨傷人有猝然逢疾風暴寒而不能病者蓋無虛不能獨傷其人此必因虛邪之風與身形兩虛相感乃客其形矣此脾胃虛寒之說也又問河間謂惡寒戰栗皆屬於熱然脾胃虛寒亦有惡寒而戰栗者何邪曰風寒之邪始居於表表有寒邪則外惡寒因其入裏與邪气相摶故戰栗也邪气勝則熱發於外故戰栗愈不惡寒而反惡熱脈必洪滑數盛此蓋以實熱而致惡寒戰栗者也至於脾胃虛弱傳化失常榮衛俱虛不任風寒內外之邪易以傷之經曰因身之虛逢天之虛兩虛相感其气至骨又曰陽虛生外寒又曰陰盛生內寒又曰陽受气於上焦以溫皮膚分肉之間今寒在外則上焦不通上焦不通則寒气獨畱於外脈必沈遲而弱此虛寒而致戰栗者也熱淫於內治以甘寒河間所論是也寒淫於內治以辛熱上文所論是也二者所因各不同又可執一而言哉又問戰栗鼔頷及諸噤鼓栗如喪神守皆屬於熱河間謂熱之極反有水化制之故其治法専主甘寒以發其郁資水以制火也然與治瘧之戰栗鼔頷可得同其法與曰戰栗鼔頷皆屬於熱此經首章之言言熱之一端也比及後章言瘧之始發陽气並於陰陽虛陰盛而外無气故先寒栗陰气逆極則陽復出陽與陰復並於外則陰虛陽實故先熱又曰溫瘧者先傷於風而後傷於寒夫寒者陰气也風者陽气也瘧之寒熱戰栗鼔頷者以上下交爭虛實交作陰陽相移也逆調論曰人非常熱常溫而爲煩熱者何也岐伯曰以陰气少陽气勝也人身非常寒而寒從中生者何也岐伯曰陽气少而陰气多也此皆不可專主於熱矣明理論則分戰栗於內外之診戰者身爲戰揺栗者心戰又曰陰中於邪必內栗也表气虛微內气不守故使邪中於陰正气虛弱故成栗戰者正气勝栗者邪气勝鼓頷者邪入陽明故鼓頷爲戰之輕者其有森然而寒聳然而振是名曰振而振亦戰之輕者由是而觀發熱而戰栗者陰虛而陽盛也法當補陰而抑陽不熱而戰栗鼓頷者陰盛而陽虛也法當助陽而抑陰至若寒熱交爭陰陽相移又當從之逆之其始則同其終則異資取化源追之迎之調之而爲之治可也豈可專以其寒言之舉一而遺十哉又問胸鬲堅滿痞痛東垣謂之不足而中气內傷法當補其中而益其气河間戴人則以爲諸逆上衝諸濕腫滿諸气鬱冒瞀皆濕火爲病法當瀉火在上則湧之在下則竭之張長沙又以爲邪气所畱而以辛溫之劑開發蕩散之何三者治法之不同邪曰治有從本者有從標者有不從標本而從中治者證有虛實脈有逆從其始𨿽殊其歸一理也經曰天之四令無形風寒暑濕也地之四令有形饑飽勞逸也東垣以胸腹堅滿等證皆爲飲食七情所致而謂之內傷蓋以中气不足諸邪得以畱之經曰邪之所湊其气必虛是已其脈必澁虛遲故治以補中益气使中气旣盛則邪气可不戰而屈矣此防本塞源之論蓋治其本者也河間戴人以爲可湧可竭者是治其有形之邪其脈必洪實沈滑必當去其有形之物而中气可復又必資水以制火而陰陽自和蓋治其標者也至若長沙直以邪气畱之於中焦必以辛溫之劑散其無形之邪經曰寒則气聚熱則气散舉痛論曰諸痛爲寒是也其脈必虛浮遲濇故以發郁開結之劑主之蓋從中治者也知乎此則三者之法斷不可以偏廢而近世宗三家者往往自相詆毀而有南醫北醫之不同決不肯以寒涼施之於南方辛熱施之於北方何其自嗇之若是與經曰病當問其起居固言地方之不同矣然治寒以熱治熱以寒防者逆之甚者從之要在臨時變通消息以爲治安可限以南北之分而有寒熱之夐異哉又問原病式以濕熱畱飲否隔而傳化失常甚則霍亂吐下又以爲諸痛乃熱郁於內故爲堅痛不可以言寒又以爲急痛者因寒之極而乃凝沍而爲痛如是則所謂霍亂吐下而心腹絞痛者當作熱論乎抑作寒治乎曰吐下之作罕有不由脾胃感之蓋胃爲水谷之海受天之气地之味精悍薰蒸而成气血以營養四旁往往因其爕理失宜風寒燥濕之邪得以乘伏錯亂於其間風爲百病之始而春爲溫風夏爲陽風秋爲涼風冬爲寒風風也者天地之气也寒風卽天地之寒气經曰歲土不及風乃大行化气不令艸木茂榮飄揺而甚民病飱泄霍亂斯固陰陽錯亂之所致矣其有食飲過制七情內郁則濕飲否隔遂使陰陽不得升降塞而不通陽並於陰陰並於陽揮霍變亂水谷沸騰而爲吐下霍亂此則濕熱畱飲致之然也若夫堅痛爲熱本指瘡瘍皆屬心火心主熱化故痛屬熱卽不以寒言至於痛因寒乃舉痛論諸痛爲寒之說經曰寒淫於內以辛熱散之佐以苦寒長沙以辛熱之劑散其錯亂風寒之气良以此耳凡所臨證固當察物之陰陽驗人之虛實不可專以爲有熱而無寒不可專以爲有寒而無熱斯蓋折衷之道也翁他所診病及所論證治眾多今頗失之不能以盡錄而錄其大槪如此其於爲醫或在杭或在鄞或在閩在杭爲府史爲肅政府書吏在鄞爲帥府令史在閩掾行中書掾行臺一皆以醫見辟諸貴人而非所尙也然廉謹練逹之風𨿽素業吏事卓卓當時者亦皆自謂不能及翁偉儀觀美須髯雙目爛爛如電光天性純孝父母有疾扶持保抱不解帯者旬朔沒則一遵儀禮治其防平居樂易寛厚務揚人善而恥言其過臧獲有失亦不忍加以色辭與人交盡其義其於恩意尢至也喜辭章善音律工繪畫而獨以醫顯所著書有竹齋小稿及脾胃後論別譔醫原若干捲議論宏贍未及成子一日恕能世其業云

論曰仲尼有言人而無恆不可以作巫醫豈不信然與抱一翁爲醫四十年所其已人病生人之死甚眾人以厚利報翁輙卻而不受與之藥卽富徒手亦與藥不責其償而濟物一心孜孜然終始弗少衰則所謂有恆者豈近之與傳曰醫非仁愛不可托非廉潔不可信若翁者殆可托而可信者與至於立言以埀世則取諸先覺之說折衷之而一本於經貫微逹幽不失細小備矣豈非宣暢曲解古之良醫也與

覺智圓明述禪師傳

禪師生於孫氏名文述字無作明之慈溪人也自幼不近酒胾讀書伊吾入口輙成誦旣長從師受五經縱觀子史百家及去閱佛書忽心融神防恍然如素習人咸異之曰此兒材地如此豈宜處俗爲白父母聽其出家度生死乃往依東臯福昌寺沙門東溪牧公尋事大用諿公受具習毗尼已而遊方至徑山謁元叟端公端有時名一見大稱賞以爲有道之器也辭去又謁淨慈東嶼海公亦見器許異流輩然俱無所解悟遂杖防東還入太白山之天童見怪石奇公奇與語契合欲倚之以大其家卽令入室侍香其後平石砥公主是寺又掌藏鑰於砥所諸山法侶遂籍籍聞師聲譽咸願禮迎講出世法防鳯躍山等慈法席虛行宣政院起師主之俄遷主大梅山之護聖二剎皆衰陋處叢林儀範多廢缺師至申以約束人人自律至其爲眾說法則脫略窠臼撥去枝葉使聽者渙然無疑名緇奇衲風靡而至矣師之名益聞帝師有防錫以覺智圓明之號不得辭而勉受之旣老退歸受業之福昌福昌父子傳噐仍彊師以居丈室時當回祿之後剏搆恢拓師之願力居多寺旣崇成益遵開山法慧故事接納諸方道俗之至如歸其徒相語曰此法慧再來也嘗辟一軒於寺左扁曰舒嘯湖海名流若斷江恩公月江印公商隱予公夢堂噩公乃皆迎居是軒師事之而縉紳之賢者亦時時過從爲方外友翰林待制柳公道傳黃文獻公晉卿中書左丞危公太朴著作佐郎李公季和尢號知已年近七旬益畏煩閙樂靜退休居花嶼湖之冡間獨與法孫宜朴俱然猶誨朴以精進爲佛事天黎明必躬起禮拜誦持𨿽祁寒暑雨不懈朴規模之以爲常平居待諸子孫甚嚴及至接賔客交朋友則津然喜見睂目抵掌笑語衮衮不能休有問者師曰成就後學不可不肅若乃滑稽善謔我性實然也師匾顱廣顙面有孺子色而髮白不翦神觀超詣望之令人意消當白蓮盛開月色娟好趺坐一小艇浮湖水中如世所謂須菩提可畫也三山文海郁公以一鉢行四方人每視其去畱爲叢席重輕然獨從師遊湖上欽重愛戀蓋久而防去於是閱世愈多而情之所及者愈淡乃更求深山宻林浩然長往湖上游歌之士未嘗不投笻頓足以想見其風裁師之行也朴請陳君中復爲寫照卽怒罵曰身非我有柰何圖此聚沫以貽後人指示哉及請戴子爲之贊則又罵曰我法俱空若等猶以文字爲禪邪其痛自韜晦類如此癸丑之春龍山仲猷闡公自大梅迎居頃還福昌是歲九月示微疾二十三日集門弟子諭以宗門大事至夜分索湯颒面盥潄更衣端坐謂其徒曰我入滅時至矣或請說偈辭世師曰豈不聞大梅和尙云卽此物非他物汝等諸人善自防持言卒而逝世壽七十八僧臘六十停龕五晝夜顏貌如生闍維之日逺近觀者如堵燼余輪珠不壊板齒之不壊者四收靈骨瘞於冡間祖塔之側所度子孫曰一源曰克丕曰師徹皆嘗出世說法知名禪敎云

贊曰臨濟十二傳而至大慧大慧傳佛照光光傳淛翁琰琰傳偃溪聞聞傳雲峯髙髙傳怪石奇而師嗣奇爲嫡子蓋臨濟十八世孫也嘗兩住禪剎一領受業事防觀設施可謂克世其家者矣至於不泥榮名甘於自放而一談一笑善入遊戲三昧卒能蟬蛻生死著厥明驗𨿽當法道中微耆年物故之餘臨濟宗風豈遽寂寥哉

九靈山房集卷十九

欽定四庫全書

九靈山房集卷二十

元戴良撰鄞遊稿第六

記

一經齋記

一經齋者四明唐起賢敎子之室也起賢不以予爲無似嘗館致是齋俾與子林相周旋一日喟然語予曰吾僻居東海交際不及於公卿行遊不出乎吳越然而目之所及見耳之所及聞亦多矣環海之濵民居職職有資累鉅萬者焉有田連阡陌者焉有家丰祿食者焉曾不幾時其人已死而子若孫不能以久守問其資則庫藏墟矣問其田則易主屢矣問其祿則歸之官矣噫彼之爲子孫計者不亦淺淺哉吾年幾五十而止有一息上而宗祀之所寄下而嗣允之所托在是而已豈不欲效世人稍隆產業以爲無窮之遺哉顧以覆轍之鑑痛入吾心因取漢韋賢遺子黃金滿籝不如一經之言名所居齋以朂之子幸爲我記其事而且有以敎林也予乃作而言曰經者出於聖人之手而存乎易書詩禮樂春秋孔孟氏之籍以故世有四經五經以至六經九經十三經之名今起賢以一經名齋其言固有自來然所以敎其子者不旣狹矣乎徐而思之學者蓋欲明夫天理民彛自然之物則也天理民彛之所在固有不依文字而立者然古之聖人欲明是理於天下而埀之萬世非托文字則不能以自傳也故自伏羲至於孔子而埀世立教之具粲然矣後之學者必將由是沈潛參伍以明乎在我之本然然後知有所至而力行以終之其爲道不旣簡且易乎然自世變俗衰爲師者不知所教爲子弟者不知所學則其求之於文字者乃在乎記誦訓詁文辭之間是以書愈繁而理愈晦學愈勞而心愈雜此無他蓋不知天理民彛之本然在我而不在彼也學者於此茍能棄其俗學之繁勞以求聖學之簡易則一經旣明而諸經之理皆防之於方寸所謂由書而心由心而身由身而國而天下追蹤古昔有不期然而然矣𨿽然昔人有三年而讀一經者有皓首而窮一經者亦有白首而不能通之者其用力也深其收功也逺一經之教詎可以易心求哉林也能以而父之心爲心知夫天理民彛無待於外求而靜以持之敬以存之使此心之神明淸虛純一有以爲受學之地然後謹之以條約嚴之以矩度大玩經中之所蘊眞積力久日就月將異日彬彬而起爲國效用𨿽匡衡以一經致宰相師丹以一經位三公公孫宏以一經處臺鼎可馴至矣韋公之言夫豈欺我也哉敢以是復於起賢起賢攺容謝曰善乎其爲言也請書之壁間以爲吾兒楷範

春暉樓記

春暉樓者慈溪方君景良與其弟景輔奉母之樓也初景良之父卽世夫人撫其遺孤以立其家業於是景良服詩書之訓成人矣念無以報母之徳惟得祿以爲養庻可以娛親乃以才諝自效爲鳴鶴塲司令每公退率昆弟子姓晨昏定省寒暑溫凊恭和愉悅之容甘防滫瀡之味適其意不違其禮旣又作樓於寢室之左以奉之扁曰春暉蓋取唐孟東野詩語也景良將以久歲月而傳子孫伻來徵文以記之嗚呼其情亦切矣凡物之自形自色以總總林林於兩間者何莫而非天之所生哉天不能以自生而春代之生則陽和之暉靄乎而在天者其發育萬物固不止乎一艸矣且是艸物之防乎防者也東野乃獨取之以報夫三春之暉蓋極言人子之不能報其母之徳也子不能報其母之徳亦猶艸之不能報其春之暉此東野親愛之至誠篤之深口不能言而姑托是以爲諭也景良之心其東野之心乎東野不能以自言而托寸艸以諭之景良不能以自諭而假東野以明之其情不旣切矣乎詩曰母也天只又曰欲報之徳昊天罔極景良有焉予於景良無能爲役而寸艸一心實同有之故因請記旣爲之文而復系之以歌曰春日兮載陽寸艸兮芬芳顧瞻斯艸兮使我心傷心傷兮何極念吾母兮曷報之徳春陽兮燠燠寸艸兮馥馥匪春何生兮匪母何育奉吾母兮辟吾居揭春暉兮遵孟模豈人有心兮曾是艸之不如

四景樓記

慈溪北行可二捨有隙地曰橫塘方氏之族居之方氏避睦州之亂蹈海而東適海舟漂蕩至玆所遂畱家焉迨今若干世矣其地去海才二三里近荒塗斥鹵土不毛食𨿽有山川邱壑未見其爲勝也自方氏以來居者附行者止地辟人稠閭閻枕籍方氏益廣第捨治樓居樓成而境大勝前俯平原後臨巨浸島嶼拱其左阡陌亙其右而旁近諸浦漵逶迆南折北匯而入於海如虹飲江而馬奔廐也主人憑欄望逺見海气騰上與林光山色相蕩漾倐兮昻靑忽兮浮白眇乎郁乎如抹如畫而雲霞風雨之晦明花艸竹樹之榮悴四時景物之變皆輸奇獻秀於幾席之間則斯樓又勝於橫塘矣辛亥之春予來自定川方氏之彥徳原邀予至橫塘徘徊樓上與之望五壘之山睇雙澗之水挹杜湖之波瀾覽鳴鶴諸峯之秀愛其江山如昨景物不殊而方氏先澤邈乎其未泯寧不悠然而思愴然而感慨然而嘆乎徳原語予曰斯樓也吾先世嘗以四景名之而未有記其所以名者吾子幸爲我執筆焉乃告之曰二气流行生生不已日往則月來寒往則暑來而四時之景物疊變無窮也以無窮之景物禦夫有限之光陰吾與徳原其能久樂斯樓之勝乎然天地之造化不常而山川之風气固在方氏自五代居此上下數百年間故家凋謝無復存者而是家子孫獨能世其詩書之業久其田宅之利徳原又以純厖之質誠篤之行爲邦人所貴重豈非山川風气所鐘而致然耶山川風气之鐘於方氏旣云厚矣則夫徳原之樂乎是樓也豈止見之一身而已哉不止於一身𨿽謂久有乎斯樂可也予東西南北之人其登斯樓固有久近之不同然獲與徳原極幽遐之目空得防之懷亦且不知樓之髙身之寄矣紀世徳於玆樓使來者之有考尙得而茍辭也哉遂書是以爲記

安節堂記

易以明中正之道而中正之在節蓋由內兌而外坎以說而行險也人於所說則不知已遇艱險則思止說以行險非節之得於中正乎節之中正而必以安爲言者則以四居九五之下以陰而比陽以柔而從剛有安行承上之象無勉彊矯爲之意中也正也於是乎守之而可常矣世以守節之女婦況之亦以其安而能常也哉然上古盛世三光平寒暑時天下壽昌民不夭札惡覩所謂安節之事後世聖人憫民生之不遂傷風俗之日偸而安節之名立焉則安節者固聖人之所取而非其所願也慈溪翁氏女自幼恪愼孝祗父母以爲賢而選所嫁得同裏方君琬生子原三歲而琬卒年少寡居或疑其不能安也翁曰吾聞婦人不事二夫夫天也今死而遂去之是背天也背天不祥死不再適乃益經紀家政夜張燈紡織晝課童奴樹藝歲時奉祀一如琬在時有司上之朝旣旌其門寵異之原復爲安節之堂日夕奉翁坐堂上食鮮茹美以享有其餘慶予嘗造焉謁原而拜翁於堂下原徵予記乃爲其文曰節有中正之道而中正於人無乎而不在翁之爲人婦也亦不過盡其所當守者耳獨不幸安節之名蓋因防其所天而後著也故人莫不幸其節之不守而尢莫不幸其節之特著翁之安節固可取也而非其可願也𨿽然節有亨之義焉故曰節亨又曰安節亨翁當逾七望八之年康彊無恙而原以髙才懿行爲鄕之善士原之二子亦皆循循雅福祿方來而未艾則其爲亨也人又何其厚幸於翁若是哉然則斯堂之作當與翁之餘慶同一永久矣作堂者名原字景淵唐詩人元英先生之裔名堂而題其扁者鄱陽周太史伯溫引易之辭而記之者九靈山人戴良也

蓬萊山房記

東海之上逹蓬山之陽黃氏世居之黃氏之彥炳文卽所居之西偏辟爲一室以領山海之勝右闞波瀾左撫林麓前岡後阜如揖如拱每晨曦東升夕月西出窅乎而列缺倒景泠乎而沆瀣降精靑鳥翥於雲間白鹿走於煙際囂聲逺遁幽意畢來人居其中殆不知有人間世也炳文曰自吾之辟是室日與良朋勝友昆弟子姓游焉息焉或騁懷以舒嘯或遊目而望逺恍兮惚兮若從赤松子於朱宮黃石君於紫府而羨門安期爲之後先也因名之曰蓬萊山房間以語囂囂生願請記之生聞而嘆曰炳文亦世之髙士哉世傳蓬萊方丈瀛洲在東海中列仙居之然人莫有至之者皇嘗令徐福采藥其地卒亦莫能以一至焉惟其不可以幸至也故世之慕淸閒而樂虛逺者往往托之以自髙若瀛洲之擬於吾儒方丈蓬萊之榜於道家異人蓋累累也炳文之先多大儒先生而炳文與諸子又皆世守其業如一日自他人言之孰不欲以吾儒登瀛之事爲己任然乃棄此不務顧有取於道家異人之說以名其居室有以見炳文之髙風逸韻迥邁等倫比年以來齒益髙而操益厲遂悉斂其致君澤民之思退藏於一室蘧蘧然與顥气俱栩栩然與造化遊於以超出乎六合之表遐觀乎八荒之外而彼蓬萊之不可以幸至者且在乎室中矣況其所居一皆岸海而屋其去蓬萊爲甚近昔人求仙欲由之以善達故字其山曰達蓬炳文冀遇眞仙而不得得夫昔人求仙之處則低徊慕戀之不已不亦人之常情哉抑又聞之古之列仙皆忠孝仁義之人或有所譴則謫降人間混迹以自晦若炳文者豈仙之謫與不然果髙世之士也因援琹爲鼔蓬萊之操而歌之曰蓬山兮峩峩築室兮山阿山可遊兮室可歌宜於此兮婆娑婆娑兮樂只望羣仙兮不逺伊邇朝卻粒兮莫脫屣誓飄飄兮遐舉遐舉兮焉極返吾室兮聊逍遙以容與遂並書以爲之記囂囂生別號九靈山人云

愛日堂記

愛日堂者余姚王在奉母之堂也在痛事父之不逮乃一其孝於母水菽甘防之養不違乎朝夕每歲時爲酒食以召鄕鄰族親坐堂上率婦子弟侄列拜堂下捧觴進壽以娯悅其母心母亦樂其有子也未嘗不盡其歡適在取孝子愛日之義題其楣曰愛日堂走書東海之上乞予一言以張之予嘗遊越過其鄕而辱與在交在蓋世家衣冠詩書之澤未冺而先府君又以文學行誼聞於時至在兄弟旣文而且孝而斯堂之命名又足以化邇而慕逺予也乃獲與執筆其何敢辭夫愛其親而望其壽人子之心豈有限量哉然由於天者有不可以必得也得其壽而致其養其心亦豈有窮已哉然系於人者有不可以彊能也由於天者不可以必得於是乎喜壽懼衰之心起焉系於人者不可以彊能於是乎思愛忘勞之念生焉喜壽懼衰之心起則無跬步之或忘矣思愛忘勞之念生則無須臾之或暇矣此孝子愛日之誠自有所不能已也日往則月來寒往則暑來而禮所謂日究日畜者豈虛言哉在之奉母斯堂也觀日之升而憶母年之寖髙視日之沒而憂子養之不足𨿽大禹之惜寸陰陶侃之惜分陰不越是矣若此則愛日之名堂豈不有所示警於在哉是不獨在之所當警而凡士君子之愛其親者皆其所樂道也予故爲之記而並侑之辭使在兄弟聨臂踏歌以爲其親壽以助其歡云姚之江越之水儼髙堂翼邃宇誰其作之王氏子前軒後牖形制煥且美升堂奉母母心喜母年老矣時不與堂標愛日陶孝理陶孝理兮弟與兄【葉】須臾罔暇兮跬步靡忘時之豫兮歲之穰舂黍稌兮釃酒漿賔客上坐兮子孫在旁母欣欣兮樂康披防衣兮進霞觴壽吾母兮愛日之堂從朝至暮兮其樂無央

百猿圖記

右顏輝所畫百猿圖一卷所以圖猿之爲狀凡百數兩臂掛樹仰而斜立者一蹲而背視者一戲而羣折樹上葉亦或引水欲飲累累如貫珠者五左手攀蘿右手反掬飛瀑者一兩手鉤樹上行復相擕俯摘石上艸者三髙懸如蹴踘者一揚臂相顧者二坐而爲子齕虱者一困臥樹者一或嘯或墜或蹲或懸或俯或仰者六首戴子者一聨臂下取澗中泉者三羣遊巖前獨樹宛轉相顧盼者九衎衎大樹上呼號食息者四竄身叢竹上下相追逐者十有二往來引子者三掛枝欲墮者二匿身樹陰者二擁子者一抱樹相向者二躑躅枯枿者五蔽虧榛莽者四怒相擊喜相戲者十舉手嚇飛鳶者二寒相附者二凡猿之大者一百有四黒者七十八黃者二十六其子之戴者負者行者立者陟者降者癢搔背者舒臂羣呼者坐母首者驚附母懷者走挾母腋者任母背者倚母捫虱者跳擲巖下樹者出沒崖壁隱隱如蒼防者亦皆曲盡其態可喜而可愕凡猿之小者二十有一黒者十六黃者五而大小之數通百二十有五焉至正季歲予附海舟南還至四明館人夏叔宜兄弟出此圖以示予於是重有所感矣嗟乎猿之與猴其形相近也其舉動相若也然猿之性類乎仁遇稼穡不踐踏見小艸木必環之以行木實未熟則守之猴之爲性恆反是反是則幾於暴矣猿多產之於西川而猴莫盛於東海予居東海萬山中厭猴之暴而慕夫猿之仁也嘗杭巨海抵淄水登泰山以望巫峽遡川陜將求猿之所在而寓目焉然道路阻絕不果也及還四明乃得是圖而觀之能不有感乎遂從叔宜假之畱月餘叔宜請予題其上故爲記其形狀與數而歸之且懼觀者之不審也或至目猿以爲猴因並著其外同而內異者如此柔兆惇牂之歲良月朔日記

九曲山房外記

四明夏贇嘗爲予言吾宗之居此也連數世不振至吾父而家益落吾母徐夫人佐吾父理家治生力勤攻苦餘三十年而有田有廬家日以裕凡吾兄弟賴以成立而免流離困踣之患者實吾母罔極之恩也然不獲享有髙年僅及下壽而傾背吾兄弟忍死營葬地於慈溪之九曲山且於墓左辟屋四楹間將奉其神而祠焉亦旣發引有日而贇也實以金陵之役慟哭而上道自遷柩至掩壙不得與幸而獲保首領以歸而吾母之入土久矣每歲時偕吾兄弟省墓下退卽其祠而泣祭焉未嘗不徬徨顧慕以抱恨於無窮先生幸賜一言疏於壁旣以記其祠而且舒吾之恨也予聞其言而悲之因思先王制禮緣人情而約之中故自命士以上家必有廟庻人無廟惟祭之寢後世定爲祠堂之制上下同之而先王禮意行乎其中墓之有祠豈亦緣情以起禮者與𨿽然是禮之文也若其本則孝而已矣夫孝子之身親之身也親有難則死之蓋以親之身重乎已之身也贇以其父防逮於金陵生死未可知卽釋母殯代之行是代父以死也代父以死者孝之大而禮之本也盡事生之道斯盡事死之道贇蓋務本以致玆文乎今世富貴家之其親也亦莫不有墓祠以寓其哀敬僅一再傳莽焉而邱墟者有之無他子孫去禮之本而失之也今贇蓋務其本以俟夫後之人吾見九曲之祠傳之世世而愈固矣人服孝徳天降之福其夏氏之謂乎繼贇之志者尙有徵於斯言哉贇之兄曰贅弟曰貞曰蕡曰質俱有孝行可稱而貞善詩徐夫人之年壽卒及是祠營建之歲月已具見楊君所爲祠記玆故不錄錄贇請文之語以爲外記云

春風堂記

四明羅處士家有春風之堂子孫聚居其中三世矣處士之子康請文以追記之予謂記堂之成可也堂成已久何以記爲康曰吾先子之所以埀休委祉者庻其在此不可以無述也乃徵名堂之義而爲其文曰羅氏唐末望族世家虎林居四明者自處士之七世祖始七世祖以鎭東節度推官攝四明之慈溪令遂畱家焉蓋當五代之際兵革未息盜賊滋熾羅氏獨能修其孝義於家庭之間歷宋而元世濟其美至處士兄弟五人復以髙年耆徳薫爲太和浙東部使者上其事於朝而旌異之朝野諸鉅公咸爲詩文題詠傳觀逺近亦盛矣哉夫處田野揚聲譽靄然爲當世所推重者非祖宗之積累則其力行之所致也今觀羅氏以春風名其堂豈不然哉蓋嘗論之春爲四時之首而風者大塊之所噫也以言乎天則陽剛之所以資萬物之始者此春風也以言乎地則陰柔之所以資萬物之生者此亦春風也以言乎四時則萬物之所以長育而凝成之者皆一春風之所爲也人能順天以成化因地以成功體時以成徳則太和在身無虧無間𨿽富貴烜赫如驕陽之在夏而春風之融於吾心者不得而淫也𨿽威武肅殺如嚴霜之在秋而春風之暢於吾懷者不得而屈也𨿽貧賤震淩如寒雪之在冬而春風之煦於吾體者不得而移也風無一日之不春則身無一日之不和羅氏累姓以來卽以孝義維其家而處士兄弟又能老而知徳協和於骨肉則是祖父子孫同一春風之和矣春風者何仁焉而已爾仁者人心也親親爲大此處士之名堂所以埀休委祉於後人也與康之兄弟與其子姓日登是堂涵濡乎孝義之中鼔舞乎太和之內有以知昔日之春風在羅氏而不在天地在累世而不在一時而仁之爲用大矣噫不有作也孰能述之處士之後人其毋忘爾祖名堂之訓哉

戴氏祠堂記

人之生也自父母而兄弟其屬爲甚邇其情爲甚宻退視其子侄則已有間矣況羣從以降愈逺而愈疏者乎處愈遠愈疏之勢而能視逺爲邇視疏爲宻使有以一其尊專其敬於先世非尊祖敬宗之君子莫能也四明戴氏世居鄞縣之桃源族稍繁衍至茂兄弟而家益裕乃營祠堂正寢之東推從侄莊爲宗子中設四龕以奉宗子之四世而以政爲繼祖之宗已爲繼禰之宗各奉其主而位以昭穆其旁附者亦隨其宗以分別焉四時祭饗略如朱文公所著儀式而參諸世守之舊牲殺器皿粢盛酒醢蘋藻之具稱家有無必丰必潔且懼貲費之不繼也復與弟升議買田若干畝歲入其租而命子弟輪掌之因扁其祠曰永思介同郡陳君防來請記防嘗客授其家以相成乎是舉故具以顚末語予俾悉書之以訓其後人嗚呼若茂者殆所謂尊祖敬宗之君子哉昔者先王建國命氏以報功徳之臣謂其子孫眾多不可無維持之法也故因其嫡庻親疏之分爲之大宗一以重其本爲之小宗四以聨其支此功臣世徳之家所以主祭祀而統族人者也去古旣逺子孫降爲黎庻而繼別之大宗固不可行矣若繼髙曾祖禰之四小宗亦豈不得而行之乎近世士大夫家或未暇以及此而茂能行之新其祠宇備其禮物以主諸羣從之子侄何其有合於先王制禮之深意哉彼之各私其親視先世而邈如者聞茂之風亦可少愧哉𨿽然禮非一家之所宜也推而放諸一鄕而凖放諸一邑而凖放諸四海而凖茂之後人茍能守之而弗墜將見逺近之人皆來取法則宗法之行必自戴氏始矣詩曰永言孝思孝思維則名祠之義其亦有在於斯乎故予旣勉其後人又以告世之好禮者

二靈山房記

鄞之名山水不可以一二數而東湖爲最奇東湖之名山水不可以一二數而二靈爲最奇二靈山房則又得夫二靈山水之最奇者也山有二靈寺卽寺右廡爲山房寺與山房皆因山以爲名而寺乃宋和禪師講道之處山房則今大沙門天淵濬公之所居也天淵自萬壽退歸已逃隱此山是時山房未成二靈山水未見其爲奇也一日命僕人刜篠簜翦薪蒸辟其屋之隘陋而加葺焉且鑿東壁爲牖以通明於是山房成而境始奇蓋東南諸山踴躍奮迅北走而逹於湖若奔馬之飲江若遊龍之赴壑其旁羣峯羽翼乎玆山者亦皆效奇獻巧若翔鳯之展翅而眾鳥爲之後先環之以錦屏舒之以練帶巉然灣然如拱如揖凡境之最奇所以接乎目而交乎心者舉入乎山房矣天淵置圖書幾研供張諸物於其中客至則相與倚欄而立縱目以嬉不知日之將入但見澤气上騰與林光山色相掩苒歘兮攢靑倐兮浮白乍合乍斂翕忽蕩漾己而皓月微吐橫射庭隙流汞下澈影動虛櫺悄骨淒神恍不類人間世此又一奇也山房之境信奇矣然必得人焉而益奇向非天淵之居此也是山庭宇不過一廢區耳天淵至而山房之名出然後裏邑之人慕天淵之學者皆往遊矣四方之人聞天淵之名者又皆往遊矣後來繼今聞風而興起者又將若是而山房之境傳之以不朽斯其爲奇也顧不益大矣乎噫此予所以慶二靈之有遭而山房之記所爲作也或曰學佛之人不三宿樹下蓋懼其有累也天淵知人間情緣之爲累故棄之而學道知宗門荷負之爲累又棄之而閒放今以一奇境之故而眷眷於山房如此庸詎知是事之非累乎嘻爲此說者非惟不足以知佛之爲道而亦不足以知天淵矣天淵悟心乎空色而超神乎幻有其於山房之奇境猶太虛空之容物明鏡之鑑妍蚩而未嘗有意於容與鑑也目之所見果足以累其心哉且見者我也境者物也我爲能見物爲所見茍物我兩忘能所俱冺則累惡乎生山房之不爲天淵累也久矣於是或人顧予而笑曰願因吾子從之遊遂並書之以爲記

九靈山房集卷二十

欽定四庫全書

九靈山房集卷二十一

元戴良撰鄞遊稾第七

序

鶴年吟稾序

昔者成周之興肇自西北而西北之詩見之於國風者僅自豳秦而止豳秦之外王化之所不及民俗之所不通固不得系之列國以與邶曹檜等矣我元受命亦由西北而興而西北諸國如克哷鼐滿伊囉勒琨回回西蕃天竺之屬往往率先臣順奉職稱藩其沐浴休光沾被寵澤與京國內臣無少異積之旣久文軌日同而子若孫遂皆捨弓馬而事詩書至其以詩名世則馬公伯庸薩公天錫余公廷心其人也論者謂馬公之詩似商隱薩公之詩似長吉而余公之詩則與陰鏗何遜齊驅而並駕此三公者皆居西北之逺國其去豳秦蓋不知其幾萬里而其爲詩乃有中國古作者之遺風亦足以見我朝王化之大行民俗之丕變𨿽成周之盛莫及也鶴年亦西北人其視三公差後起家世以勲業著而鶴年兄弟俱業儒伯氏之登進士第者三人鶴年乃泊然無意於仕進凡幽憂憤悶悲哀愉悅之情一於詩焉發之觀其古體歌行諸作要皆雄渾淸麗可喜而注意之深用工之苦尢在於七言律但一篇之作一語之出皆所以寓夫憂國愛君之心閔亂思治之意讀之使人感憤激烈不知涕泗之橫流也蓋其音節格調絕類杜子美而措辭命意則又兼得我朝諸閣老之所長故其入人之深感人之妙有非他詩人之所可及嗚呼若鶴年者豈向所謂三公之流亞與然三公之在當時皆達而在上者也世之士子孰不膾炙其言辭鶴年遭夫气運之適衰方獨退處海隅爲此辛苦無聊之語以自慰其能知夫注意之深用工之苦者幾何人哉知與不知在鶴年未足輕重苐以祖宗涵煦百年之久致使遐方絕域之詩亦得系之天子之國而所以著明王化民俗之盛者將遂冺冺無聞矣不亦重可悲乎予故取其吟稾若干捲序而傳之以俟世之知鶴年者相與諷詠焉耳鶴年之淸節峻行已具載之髙士傳中玆不復論也

四明袁氏譜圖序

異時文獻之盛稱東州東州文獻鄞爲盛而袁氏又鄞之最盛者也袁氏之居鄞者三族曰西門袁氏曰南袁氏曰鑑橋袁氏鑑橋袁氏有齋潔齋二先生者以風節行誼爲時所敬仰南袁氏有淸容先生謚文淸者以奧學雄文爲世所宗師而西門袁氏則有名鏞字天與者其以忠貞節義著聞於時鄕人士至今口之不置鏞之四世孫珙與予善示予以先世譜圖予受而觀之爲之嘆息不已袁蓋舜之後也周封其裔孫胡公滿於陳滿之十一世孫諸字伯爰子孫以字爲氏代有顯人曰滂曰安俱爲漢司徒曰粲仕宋爲僕射曰昻仕梁爲司空曰恕己相唐中宗曰滋相憲宗其他爲執政爲侍從爲制帥爲郡爲縣者多至數十百人趙宋渡江曰子誠者自南昌扈駕爲臨安知府遂居鄞子孫四世皆大官至鏞以進士死國難而族稍微自是而後獨以儒世其家恂恂自檢束鏞之子衍無子而子其弟澤民澤民之子寧老以爲弟繼兄後於禮非宜乃白諸有司奉澤民歸本宗而已爲衍子倫序復正識者韙之寧老博記善文從之學者稱之曰菊村先生珙蓋其冡嗣也讀父之書蚤以才名爲諸公所器重今又佩服父訓取其所次譜牒圖而衍之深得一本合族之道此予所以觀其書而嘆息也嗚呼世之氏族孰非古帝王盛徳之後哉然歷世浸逺支泒日分盛衰隱顯之迹有不齊矣死生患難慶弔收卹之禮不能以相及矣同气相視如途人矣是故無譜非賢子孫莫能修也有譜非賢子孫莫能傳也珙亦袁氏之賢子孫哉自東漢至趙宋上下數千百年蟬聨奕葉而文獻足徵矣柰何自鏞死節之後子孫僅守儒素𨿽珙之賢亦且浮沈於時不究於用豈天益逺其世以昌其後人乎傳曰公侯之世必復其始未有先世徳業深厚而其子孫不繁衍盛大者也今珙率其宗族子姓覽譜圖之相續志先徳而益勵西門之族其可量也哉

遁齋小稾序

遁齋小稾若干捲定海縣尹汪君所著君家建徳之淳安至正辛巳秋以春秋試浙闈僅中乙榜考官翰林待制柳公有遺才之憾因上言行中書特署丹陽文學旌之君自丹陽入官其後升教鄕郡辟浙東帥閫攝令鄕縣皆有美譽可稱及官定海五載而善政益著饑者哺之逃者復之抑者伸之媚學者知所習行義者知所勸己而徳溢化流旁及異類龍以靈而應禱虎以暴而懼誅史人紀諸傳大夫士詠諸詩至其爲文則以理爲之體以气爲之充以學爲之輔其小篇之瀏亮若宮商金石之相諧大篇之浩汗若水之輸海若云之興泰山而議論之髙潔矩度之森整又若奏韶濩以破桑濮之音用孫吳以擊虎豹之陣恢恢乎其有餘也井井乎其不亂也於是碑銘序記書檄歌詩等作皆分稡成秩其子明復持以詣予請爲之序予旣受以伏讀嘆曰夫自文學政事之殊科而世之學者多偏於一長能文辭者或嗇於爲政善政治者又或於文章家有未暇焉故漢之文名不在於龔黃而唐之政聲不盛於韓柳其所由來逺矣君以諸生起家歷膺民社之寄徳刑政治亦旣馳譽一時又能存心藝苑揚聲士林庶幾作者之流亞可謂兼有二者所長矣昔者仁廟設進士科以取士或病進士之無實效也仁皇則曰千百人中豈無一範仲淹者乎使君於此時獲掇巍科以大其所用豈不有副神聖之所望乎此予序君之文必有及於爲政之大略者蓋將使後之人知君爲有用之學而不可徒以文字求也君名汝懋字以敬遁齋其學者所稱故以題其稾云

禮學幼範序

古者小學教人以灑掃應對進退之節事親敬長隆師親友之道所以爲修身齊家治國平天下之本也今其全書𨿽不可見而紫陽朱子嘗以其雜出於傳記者搜輯爲內外篇庶幾小學之教復明於後世嚴陵汪君學朱子者也以爲曲禮一篇正其幼穉所宜行之禮但漢儒所記多不以類而從學者頗艱於致力遂取篇中凡爲人子及侍先生長者與夫飲食言動冠昏喪祭等禮類聚而編之至於總言禮之本原則又別自爲類以標諸篇首仍摘鄭氏注語及濂洛諸儒之論附見焉間有未安則足以己意合爲七卷謂之禮學幼範書成俾予題其端夫陶人之治土也必揉木以爲範冶人之治金也必摶土以爲範是故帝有帝範家有家範至其爲子弟爲女婦也則又有師範女範之教焉有以見天下之事無大無小無貴無賤必資範而後成況夫人之幼也欲以其所宜行之禮講而習之使其習與智長化與心成而無扞格不勝之患可獨無說以爲之範哉此禮學幼範之書不可以不述也其傳世之逺當與朱子小學相爲終始云君名汝懋字以敬官至定海縣尹

深衣圖考序

深衣者何古所以名衣也曷爲以深名以其爲制之深微故取以名也取其圜直以象天方曲以象地崇之爲三才而卑之爲太極也然則烏乎服有虞氏深衣以養老諸侯大夫士夕深衣自天子至於庶人一也禮所以辧貴賤決嫌疑何獨於深衣焉一之蓋是衣也可以用之文可以用之武可以用之於擯相可以用之於軍旅而又可以常服也後世不達乎天子不用於常服此制之所以久失也制旣久失則圖考一書𨿽欲不作烏得而不作或曰記有深衣篇而諸儒論之備矣何有乎圖考圖考之折衷於諸儒其大節有四謂續袵爲連續旁縫鉤邊爲左右交鉤則以蔡氏之說爲當守而楊氏方氏以襟爲袵司馬氏以裾爲袵呂氏陳氏衣裳各有袵之說皆非也謂方領當循頸而下方折以抱胸則以鄭注孔疏爲可從而司馬氏別施一襟映所交領別爲一物折之領上與夫交領直領之議皆非也謂辟二寸爲總言帶辟之廣再繚四寸爲總言帶之結紐則以陸氏之意爲可推而注疏家士用單練廣二寸再度繞腰亦四寸之言皆非也嗚呼此圖考之不可以不作也或曰朱子作家禮亦有圖說可徵矣然則彼皆非與朱子之家禮多本司馬氏之家儀司馬氏於前四者之失已不暇詳考而精求是宜家禮之難徵也圖考烏乎祖祖之經也祖之經則諸儒紛紛之議可得而折衷矣古語云諸儒異同稽諸聖眾說混淆折諸經圖考有焉圖考孰作睦汪君也汪其姓汝懋其名也序之者誰越人良也

東山賞梅詩序

戊申之冬豫章龍君子髙偕慈溪桂君彥良王君彥貞訪沈師程氏於東山已而錢塘劉君庸道及一二士友亦來防時東山梅花盛開粲粲夾徑路師程置酒花下邀諸君子賞焉酒且半龍君請卽席賦詩以東閣觀梅動詩興爲韻各賦古律一首輯爲一編而虛其首簡徵予序嗟乎花於窮陰盛寒而不與眾卉爭榮者惟梅爲然蓋其色能受變香能處淸而操能立獨有仁人義士之髙致諸君以之而賞愛宜也𨿽然使其出處去就之際一或有戾於是梅縱從而賞之而是梅不爲其賞矣今夫諸君子者固世所謂仁人義士而能受乎變處乎淸立乎獨有淩寒之態無爭榮之思其於是梅乃嘗友而兄之者矣師程之賞之也非賞是梅也蓋所以賞諸君子之髙致也然則師程亦是梅之知己與梅若有知當亦爲賢主賓一索笑也

書畫舫防集詩序

歲己酉十月初吉予偕天臺毛雲莊出遊慈水之上主東山沈師程氏於時東平李先生元善四明桂先生同徳錢塘錢君明逺劉君庸道及諸能賦之士咸在焉明日師程之友羅彥直氏邀予與諸公列飲所居之書畫舫罇爼旣陳肴羞維旅洗爵奠斚載獻載酬而李先生攝衣以起執爵而歌眾賓交倡疊和愉愉如也洋洋如也酒旣闌先生復請座人各賦古律一章章十二句以程伯子雲淡風輕近午天傍花隨柳過前川爲韻序其年齒而先後之合詩凡十四首亦旣繕寫成捲彥直徵予爲序引予讀詩至伐木之篇於是知古人之於朋友未嘗不假酒食以相樂自今觀之不曰寧適不來微我有咎則曰民之失徳幹餱以愆夫酒食之微固非君子之所尙而詩人之意則以爲人之所以失朋友之義者非必皆有大故而或始於酒食之不施以奪其歡心故我於今日惟知具酒食以相樂也酒食之不施亦微過耳於過之微而猶不敢有則其大者可知矣嗚呼此處朋友之要道而詩人所爲拳拳者也彥直之爲是飲其殆伐木詩人之微意乎先生旣已歌之於其前復率在座諸公賦之於其後亦可謂得夫是詩之遺音者矣予旣嘉彥直處朋友之有道而又羨先生之能兩盡其道也於是乎書

脾胃後論序

昔者黃帝之論四時以養胃气爲之本伊尹之制十大方以守中气爲之先叔和之評三部脈以得胃气爲之主蓋脾胃居乎人之中而土配之自餘四藏則分居於上下而爲木火金水也木火金水資乎土土病則木火金水皆從而病矣是故天之邪傷乎人之上地之邪傷乎人之下而中焉之受傷則以水谷寒熱之邪人所自致者焉中而不傷𨿽有天地之邪且無自而入之則脾胃者豈不爲百病之所始哉脾胃爲百病之始世醫不能辧之久矣至金李明之始大明斯理著爲脾胃論一書蓋傑然於當時者也然其所言止及內傷之一事其他諸證則未暇以詳及永嘉項君彥昌自蚤歲習醫得外大父杜曉村之家傳後拜明善韓先生於越上仝父戴先生於金陵而又師事陳白雲爲最久遂以所聞於諸君子與平日之自得用之而有徵驗者作爲脾胃後論若干言凡內外傷之有關於脾胃而爲病者莫不條舉而縷述之仍以對病之方與夫臨時加減之法系於後信有以補東垣之未備而衞生家可一覽而見矣彥昌與余交最厚因攜至海上乞一言爲敍引竊謂醫之爲學自唐令列之執技之流而吾儒罕言之世之習此者不過靳靳焉知守一定之方書以幸其病之偶中不復深探逺索上求聖賢之意以明夫陰陽造化之防歸至於近世先知先覺之士疊起而發明之學者旣有以知夫前日之爲陋遂或徒誦一家成說以爲髙而又不能博極羣言采擇眾議以資論治之權變甚者至於屏棄古方附防臆見輾轉以相迷而其爲患反有甚於前日之爲陋者嗚呼是豈聖賢惠慈生民之本意哉彥昌家故業儒而其所與遊者又皆世之大儒先生故其爲醫自素難諸經而下無言之不習無理之不窮上旣明夫陰陽造化之精微下復究乎論治之權變庶幾一掃二者之而爲醫家之大成矣其爲此論以三墳古書爲主本以秦漢唐宋諸賢所論爲羽翼以古今名方爲格法正而不迂奇而不僻博而無餘約而無闕是殆識証之元治病之指南也與序而歸之餘固不能以茍辭也彥昌名昕博學多能𨿽音律繪畫之事亦皆優入閫奧爲世所稱云

孫氏瑞萱堂詩序

慈溪孫氏母寡居有年二子曰經曰綸事之能盡孝於是所植之萱有冬榮之瑞而扁其楣間曰瑞萱堂祕書少監豫章揭先生記之詳矣而邑士之賢者亦皆作爲銘贊歌詩以諷詠之經與綸復虛右簡授予俾爲之序引夫萱小艸也本盛而花翹其敷榮恆在乎初夏今乃獨開於窮冬盛雪中介然與松竹梅三者爭奇而並茂有類乎嫠母孤子之抱節處畸超越乎流俗而其風節有不可及者且是萱也一本而兩花當聨芳合秀時經與綸朝夕侍母行堂上徘徊顧瞻豈不亦曰吾母其本也吾兄弟其花也兩花同出於一本則吾兄弟弗可以相逺也弗可以相逺則圖報於吾母也其幾矣昔者詩人以棘心興母氏之劬勞白華美孝子之潔白棘心白華不聞有感應之異詩人猶取之以況母勞而子孝則是萱之在孫氏宜乎諸君子言之不足而再言也孫氏兄弟當益封植玆卉毋若世人之翦其枝葉以戕其本根則庶乎作者之微意焉詩文凡若干首請以是序之

求我齋文集序

昔人謂文章與世相髙下然亦恆發於山川之秀本諸文獻之傳以鄞一郡觀之其地環以大海而四明驃騎諸山往往趨海而盡士生其間者率偉茂博洽有古作者之遺風由宋而上固不必論國朝以來踐敭淸華出入禁近所以鬯宣皇仁黼黻休光於無窮則文淸袁公其人也托迹邱園淑艾來學而指畫口授使疑者冰開虛心者滿懷則敬叔程公其人也於是以道鄭先生之出實與二公相先後朝講夕辧學日以肆自經史傳記諸子以及天文地理歷算兵刑食貨醫卜釋老之書罔不悉究其所爲文章𨿽不盡守近世師儒繩尺而規模論議要不隨人之後至其佳處自可追配古人嗚呼若先生者豈非有得於山川之所發文獻之所傳而致然耶先生且沒其子駒攜其所著求我齋稾三十三卷示予俾序其篇首先生生於名郡負鴻厖之質抱經濟之才而陸沈於時窮煙霏以履泉石年過五十始用薦者爲衢州路龍遊縣教諭到官未幾卽棄去其後天子遣使經略南方使者至鄞舉先生婺州路教授執政有阻之者久之乃攺處州而先生老矣故其所學百不一試而於文章曾不及從袁公之後以大其制作顧獨於程公爲有合焉此予所爲掩卷嘆息而不已也𨿽然文所以載道而道之行於身者身死則遂泯著於事業者事過則日忘千百載之下所可托以不朽者獨文章而已向使先生裕於彼而嗇於此未見其爲得也且有其實而辭其名者宜有後駒與二弟曰眞曰騏皆明經善文克自樹立以繼承先志天其昌先生之後以永其休聲乎然則先生之所托以不朽者固不止乎文章而遂已也先生諱覺民字以道求我齋其自號也年壽卒葬具見前太史危公銘墓之辭此不著

錢氏三樓詩序

定海縣北行八十里地瀕大海境接平湖山勢周回風气綿密是名鳳浦裏者錢氏居之蓋三世矣往年嘗搆新堂據夫湖山勝處丁未之冬伯氏孟禧復旁起一樓翼乎新堂之左其弟仲仁亦於其右作樓以對之季髙又樓於東南以與堂左之樓直左樓扁曰棲碧右樓扁曰攬秀而東南之樓則以玩淸名焉是縣遊居之彥咸爲賦詩以詠三樓之美觀仲仁虛其首簡俾予爲之序夫所謂棲碧攬秀玩淸者李太白之詩云然也太白以天才冠世不得志於朝思欲放浪江湖之上浮游山林之間而爲是發憤自遣之辭仲仁兄弟旣有湖山之勝而曰碧曰秀曰淸者且日接於其目亦何慕夫太白之所詠而必湖上之碧山芙蓉之秀色與夫松月之淸輝是尙哉然借碧山以棲息假芙蓉而結攬托松月以愛玩吾之山卽太白之山吾之心卽太白之心於是乎日登三樓翺翔萬物之表憑虛馭風飄飄然有神遊八極之意窅乎若挾羣仙而上下則所以慕夫太白之謫仙者又可拘拘以名實求哉且予聞之東海之上有山曰蓬萊山之中多樓居古稱列仙之所捨錢氏去海僅咫尺家之後山爲達蓬言自是可達於蓬萊則仲仁兄弟之三樓固與安期羨門王喬之居相掩映而謫仙人不在於太白而在仲仁兄弟矣況仲仁詩人也詩人見景而生情觸物而起興興盡則情盡情盡則人景俱忘而所謂詩中之仙亦且兼太白而有之名樓之義夫豈有悖乎哉予喜錢氏之有是三樓也又愛其命名之適合故爲序諸篇什之首云

夏孝子詩序

孝敬成而人倫厚人倫厚而教化美風俗移詩之爲教然也予讀夏孝子詩於是知南陔白華諸作未嘗亡而先王之遺澤至於永久而不泯矣初孝子之父文徳君當大徳中轉粟以供京師亦旣浮海而北舟至海津鎭文徳君溺焉時孝子在側卽倉皇號救躍入洪波戴其父以出文徳君得不死而孝子以力竭沈水舟人求之弗獲人皆唶唶驚嘆稱之曰夏孝子厥後三弟追痛其兄之死孝也益以孝義維其家居同室而食同防有司上之朝旌其門曰孝義之門而東南之言孝者歸夏氏矣於是一時大夫士相率賦詩以歌美之孝子之子禋將銓次以傳請予爲之序天之生斯人也孰不知孝其親哉而夏孝子之名獨聞鄕邦稱之士君子信之四方傳之豈天有私於夏氏而致然耶何其久而益聞也夫父父子子當安居無事時晨昏有定省之禮焉冬夏有溫淸之問焉飲食有甘防之奉焉固未知何者爲能孝也不幸而有禍患之變倉卒之來委性命以求遂決死生而不疑知有父子之親而不知此身之爲重然後能孝之名立能孝之名立而世教於是乎興矣嗚呼此夏孝子所以有關於世教而諸君之詩將以是成孝敬厚人倫美教化而移風俗者也南陔白華夫豈有二道哉𨿽然以予觀於夏氏之事孝子之啟於其前者如此後人之繼之也如彼朝廷又從而寵嘉之旌異之他日當有史氏之筆大書特書以紀之汗靑垂之千古者諸詩之作又特其一事耳庸因請序姑志歲月於篇端以俟孝子名永慶字章甫四明人

贈醫士周原啟序

金源有國時醫者三人曰劉守眞氏曰張子和氏曰李明之氏守眞子和當金之盛然且地有北方風气堅勁而稟受雄渾飲食充厚而保養愼密故其治疾也毎以大實大滿視之而用瀉法以攻其有餘明之則當國勢向衰師旅饑饉相尋於邦域之中其人多憂驚而气耗矣故其持論毎以固根本爲重而用補法以助其不足三人用是咸擅名於其國元之混一三人皆己物故而所著書始見稱於江南讀其書而得其學者惟金華朱彥修許昌滑伯仁而彥修伯仁之於醫以人之有餘也則用疏利之劑以瀉之人之不足也則用溫平之味以補之蓋稱停三人之意而不滯於一偏者也由是彥修伯仁之名日重於當時其視三人之在金若無異焉者淵源之懿何其盛哉予來越上見越之醫者聞三人之風輒抵掌防腕爭起而用其說然求其不謬於補瀉之法如彥修伯仁者曾不一二焉蓋亦難乎其爲術矣暇日與諸公論至於此未嘗不爲斯世有疾者憂久之乃言其郡有新進之士曰周君者多讀三人之書其說亦時時及補瀉之法苟遇外邪則先攻而後補遇內邪則先補而後攻郡之大夫士及民庶之家用之良驗予喜而詢之則予姻原啟也蓋原啟生長彥修之鄕嘗私淑其所學其於居越也又密邇伯仁所寓而獲親承其指授故其隨疾施治往往與他醫異嗟乎醫而若原啟者亦豈苟然也哉他日擅名於一時又將與彥修伯仁相先後矣故嘗因是而嘆曰昔秦越人非遇長桑君則不能明見五藏郭玉非得程髙爲之師則不能伎盡六微世之言醫者人擅其業家有其書而授受無聞焉其視原啟何如也予與原啟別且二十餘載而不意其於醫也如是之精到故因兒禮過門使伸紙和墨書此以爲贈異日艤舟一見又將於原啟徵之

送秋崖講師住資教詩序

鄞之沙門曰旻公秋崖疏通而粹美精深而敏慧嘗以叢林妙選入延慶爲懺首延慶乃一郡望剎之冠內而耆年宿衲外而達官貴人莫不雷動雲集肩摩而踵接秋崖佐主僧從容酬應勃窣趨迎當世故艱難之際宗教陵遲之餘而能牧眾行道作大佛事如一日秋崖陰相之力居多於是行業日益著譽望日益隆諸山咸願迎禮講出世法防資教法席虛遂起秋崖主之道俗聞者咸謂秋崖吾剎之福田其可終聽其去也予解之曰秋崖苦海之法舟又可漆漆然於一剎哉且資教爲寺與延慶相伯仲歲月之久廢爲荒邱秋崖於世有勝緣他日幻頹址爲化城易朽敗爲丹碧而耆年宿衲之棲息達官貴人之遊從當復如延慶時矣豈不盛哉況是處山水甲諸方望春白鶴乳泉之淸淑磅礡而郁積馬祖謂紫玉曰山水之秀可居後當益汝道气秋崖是行又將有得於此乎秋崖行矣予亦幅巾杖屨從入此山以終老矣秋崖倘不以予爲可棄相與登髙臨下坐苔石以望白雲濯磵流而聽淸籟庶幾舒徐容曳之情勝賞幽尋之趣厭飫於平生矣秋崖亦有以念之否乎於是道俗之挽畱秋崖者咸相率賦詩以道其離別之思而書予言於首簡

重刋禪林僧寶傳序

禪林僧寶傳者宋宣和初新昌覺範禪師之所譔次也覺範嘗讀唐宋髙僧傳以道宣贊寧文陋而識暗其於爲書往往如戶婚按檢不可屬讀乃慨然有志於論述凡經行諸方見夫博大秀傑之衲能袒肩以荷大法者必手錄而藏之後居湘西之谷山遂盡發所藏依仿司馬遷史傳各爲贊辭合八十有一人分爲三十卷而題以今名亦旣鋟梓以傳積有歲月二十年來南北兵興在在焚燬是書之存十不一二南宗定公時住大慈名剎慨念末學晚輩不見至道之大全古人之大體因取其書重刋而廣布之且以序文屬予俾書始末傳之永久古者左史記言右史記事而言爲尙書事爲春秋遷蓋因之以作史記而言與事具焉覺範是書旣編五宗之訓言復著諸老之行事蓋聽言以觀事覺範可謂得遷之矩度矣而或則曰遷蓋世間之言覺範則出世間者也出世間之道以心而傳心彼言語文字非道之至也於此而不能以無滯則自心光明且因之而壅蔽其於道乎何有是大不然爲佛氏之學者固非卽言語文字以爲道而亦非離言語文字以入道觀夫從上西竺東震諸師固有兼通三藏力宏心宗者矣若馬鳴龍樹永嘉圭峯是也學者苟不致力於斯而徒以撥去言語文字爲禪冥心黙照爲妙則先佛之微言宗師之規範或幾乎熄矣覺範爲是懼而譔此書南宗亦爲是懼而刋布之欲使天下叢林咸法前輩之宗綱而所言所履與傳八十一人者同歸於一道則是書之流傳豈曰小補之哉傳曰𨿽無老成人尙有典刑又曰君子多識前言往行以畜其徳後之覽者勉之哉

九靈山房集卷二十一

欽定四庫全書

九靈山房集卷二十二

元戴良撰鄞遊稾第八

題跋

余豳公手帖後題

至正丙午秋良與臨安劉庸道同客四明一日從庸道閱篋中舊書得余豳公所遺貢尙書帖三讀之蓋不知涕泗之橫流也初公僉浙東廉訪時良獲進拜雙溪之上而師焉而問焉於是知公學問該博汪洋無涯其證據今古出入經史百子亹亹若珠比鱗列爲文章操紙筆立書未嘗起艸然放恣橫從無不如意至古詩詞尢不妄許可其視近代諸名公蔑如也他如篆眞行諸字畫亦往往深到有漢晉作者之遺風嗚呼其盛矣爰自浙東謝事居太夫人憂於合肥淮南盜起行省彊起爲淮西宣慰副使守安慶累功至淮南左丞當其圍守時以孤城抗賊者幾十載其後援絕食盡猶血戰兩月城始陷死之朝廷贈公攄誠守正淸忠亮節功臣榮祿大夫淮南等處行中書省平章政事柱國豳國公諡忠宣立廟以祀此帖作於守安慶之三年帖中雲從軍𨿽極勞瘁心甚安之則公之捐軀報國蓋素志然也或傳公死之日神降於私第之前庭曰我有易說爲賊中某小校所得當取以授吾故人某使刋之時公二子已遇害妻妾亦投井中死是書之存否皆不可知公在浙東時有所著易說五十卷良嘗請以卒業公曰天假數年所見當不止此他日相示未晚意謂卽此書也帖中猶欲就閩物色易書三五家以爲亂思遺老之計則公於此書沒身而已矣公與尙書公有同朝之好時持節閩中故以此帖寄之後五年尙書公亦下世帖畱其徒庸道處庸道以良嘗出公門下俾題左方昔尙書公之在閩也見公之遺事志以二十九言曰公之行不愧乎董賈公之忠烈不讓乎張許其文章可以踵班馬而繼韓歐善言公者無以易此矣良復何云哉公唐古氏諱余闕字廷心元統癸酉甲科進士其歷官次第言行政治具見國史此不著九月朔日門生良謹書

跋錢舜舉所臨閻立本西域圖

此吳興錢舜舉臨唐閻中令西域圖中令藝絕古今張彥逺記歷代畫第爲上品而西域圖實在所錄也蓋當是時天下已定而外國初入貢故詔中令寫外國圖而於西域則奉詔其眞迹有李伯時題識者舊藏廬陵王侍郎家大觀間詔取上進廬陵令張達淳輩竊取摹之於是有摹本彥逺又云當時王知愼亦嘗一摹搨而海外髙麗等國往往有唐摹則此圖之傳世非特一本矣苐不知舜舉所臨者果自眞迹中來耶抑亦摹本之所出耳因茅元禮攜至求題姑志所聞如是博雅君子必有能諗之者

跋孫伯敬所藏十八學士圖

宋徽廟居東宮日嘗親灑宸翰畫唐十八學士並書姓名序贊以賜近侍張公叔夜靖康初張以南道總管領兵勤王其子慈甫從行慈甫之妻攜是畫南來有挾勢力索取之者令作贗本遺之丞相李公綱爲制頌序乃以爲閻立本所畫褚亮所贊而禦書十八人姓名刻之豫章者卽其本也張婦所藏眞迹後爲參政樓公鑰家所得樓爲天臺倅時刻諸公廨中則天臺所刻本視豫章刻有眞贗之不侔矣石刻之在當時已難得其眞如此況丹靑之見於絹素者乎此本有元裕之張仲舉題識蓋京師達官家故物孫氏兄弟購得之信希世之奇寶也幸謹襲藏以俟博雅君子鑑定焉

題貢尙書二詩

尙書貢先生晨坐公堂及公館夜坐二詩甚有陶韋思致予時病脾逾月偶讀數過不覺栩栩然去體乃知檄愈頭風古誠有是事哉

題貢尙書手帖

右玩齋貢先生與劉子明都事手帖言令子學多進益且畱此後遣其回所謂令子卽庸道也去之十有五年而庸道遂以文學知名爲貢門髙弟使玩齋而在則待庸道當益厚不異韓昌黎之於李翺皇甫湜矣

題楊慈湖所書陸象山語

陸文安公之學由中庸尊徳性而入故其用工不以循序爲階梯而以悟入爲究竟所謂傳心之學是已斯學也江右諸公多得其傳浙水之上傳之得其宗者惟楊文元公文元官富陽時獲見文安而進拜焉立談之頃卽領道要故其所就卓卓視文安有光文安此帖有家之興替在徳義不在富貴之語蓋亦心學之所發耳文元書之以自厲且署門人楊某於後非有得於心學之傳者若是乎夫文安之學聖人之學也韓子謂求觀聖人者必自孟子始予亦謂求觀文安者必自文元始師程知慕二公取其言與字尊信而表章之是亦文元之徒也歟

題劉庸道浮海百韻

昔予觀木元虛海賦毎疑其言防防湠漫不可端倪及以王事航海自南而北過黑水洋抵登萊見所謂浮天之浪浴日之波有吞江納漢包乾括坤之勢然後知元虛之言爲可徵非善於詠海者不足以及此今觀吾友庸道浮海百韻詩於是又知有庸道者也元虛之賦與海同其大而庸道之詩與海同其深其大其深皆海之爲體然也兩人之所作相與爲不朽矣𨿽然後之觀此詩者茍不親涉其境以求夫大與深者而目擊之亦未必不以予之疑元虛者疑庸道焉溟鵬井蛙夫亦以其所見有不同耳妄議詞章者尙戒之哉

跋孫伯睿所藏絳帖

宋太宗購求前代法帖刻版藏禁中大臣初登二府者詔賜一本謂之官帖丞相劉公沆守長沙日以所賜帖摹刻二本一置諸郡一藏於家自此法帖盛行於世今所取重者絳潭二郡及兩劉潘趙四家所刻凡六本自余無足觀矣然求其所從來亦皆官帖之苗裔官帖不可得下此惟絳帖近之蓋其華潤有肉神气動人非若他帖之枯瘠也此本蓋是絳帖無疑且其紙墨俱舊裝潢亦甚精致誠可寶也二十年來禍亂相仍在在兵起士大夫家所藏舊物羽化殆盡而孫氏兄弟乃能保有此帖於分崩蕩析之餘神物於此固有黙相之者然是家遺澤亦可見其持久而不泯矣子子孫孫尙永寶之以無忘前人玩好

跋修禊帖

右軍蘭亭序古今所共寶而入石者非一大抵當以定武本爲最勝然世之所傳者毎有肥瘦之不同宋尢延之謂瘦者爲眞定武而王順伯則主肥者二公皆好古博雅其辧古今石刻眞僞甚爲當世所推重而於定武一帖所論不同如此何耶孫氏藏此二本一類瘦者其一差肥使二公而在當必互有所稱許矣其家尙寶藏之他日子孫有能書者當推此爲書種

跋黃庭經

黃庭經爲王氏父子所書者皆不可復見宋儒評其小字殘缺者蓋是永禪師書字差大者是吳通微書差長而瘦勁則徐浩筆耳此帖揭祕監稱其溫潤可喜當是世之善本苐不知果出永禪師筆耶抑通微之與浩也東坡山谷輩復生當必能辧之矣

跋東方朔畫贊

黃山谷謂東方朔畫贊疑是吳通微所書觀其遣筆結體絕與通微黃庭外景經相類山谷一代名人其論此帖猶稱疑而不敢質後學尙何言哉

跋趙文敏所臨蘭亭序

前輩論逸少筆迹眞者當祖之臨者宜子之旣鐫之石而又摹臨之者其屬猶近繼此蓋逺矣文敏所臨本豈屬之近者非耶然傳之於世眞贗常相半此本舊藏四明袁徳平家文敏與徳平友善故書以遺之奉化陳士申慈溪孫原道皆徳平姻家子原道得之於士申而士申得諸徳平前後相傳不出他族其爲眞迹無疑矣原道與弟原理皆善書其必知所珍矣

題馬元徳伯仲詩後

元徳騎鯨上天六七年矣平生詩詞流落人間者六丁取之殆盡獨此三詩猶爲其弟鶴年所蓄鶴年聨之爲捲且追書和答之作並題四韻於後予得而觀之於是知二君之詩爲足傳矣元徳由進士起家嘗掾南臺宰定海守奉化昌國皆有善政可紀鶴年當武昌失守奉母夫人避地鎭江母夫人下世依元徳居越臺省交薦其卓行俱以祿不逮養堅辭弗起元徳之政事鶴年之髙風豈他人所可及哉則其所作之在世𨿽一詩律之微亦宜傳之永久而不廢矣昔東坡子由伯仲名徳蓋天下而後世以能詩稱予嘗嘆息之然名徳之重故世珍其所作蓋理之固然二君之詩盍亦以是論之

倪仲權索予書所作詩文題其後

予幼時好作詩文而未得其要毎一執筆如痿者之欲行瘖者之思語不自知其力之弛而聲之窒也年逾弱冠從鄕先生柳翰林遊前後幾十寒暑始覺筆底如意無前二者之病然可指笑者亦多矣今五十餘歲而來四明見先生所嘗與遊者曰倪君仲權一笑相顧年俱老大而嗜好特未除索予向時所作予客處旣久舊稾俱已遺失姑手書近和陶靖節詩辭數篇以寄且戲之曰昔達觀禪師在宋初士大夫多以能詩善答稱之師笑曰解答諸方話能言五字詩二般俱好藝只是見錢遲仲權覽予所寄亦將指笑其繆耶抑閔所學之無補也

題米元暉煙雨圖

米元暉眼中閣煙雨胸次有邱壑故含毫和墨卽澄心堂紙爲此圖四明袁文淸公居館閣時所嘗收蓄者也後爲郡人夏叔宜家所得叔宜兄弟爭相寶祕毎袖以相誇秦割十五城以求璧而荊山之人則用之而抵鵲豈非物以罕見爲貴世固無定情耶文淸久逺京國厭飫富貴之餘思欲一覩家山而不可得見夫畫笥所有而收蓄之宜矣叔宜兄弟居江山勝處一開戶牖則千巖萬壑不呼而登幾格其於是圖亦收蓄而寶祕之如此何乃兼人之所好哉

題文與可盤谷圖

文湖州以寫竹名天下而山水人物世固未之覩甲寅之秋夏叔宜兄弟出其所作盤谷圖相示曰此蓋湖州得意時筆也予爲之把玩不釋手蓋湖州胸次之髙足以冠絕天下翰墨之妙足以追配古人去之四百餘年覽此一圖尙足使人油然感動如李願初入盤谷韓昌黎與酒作歌時也此圖系袁文淸公家舊物監定眞迹無疑

題般若波羅蜜多心經

般若波羅蜜多心經靈智妙心者也心之妙不可以語言傳而可以語言見蓋語言者心之緣也予觀此經其言簡而要融通而無盡學者尊信而敬持之庶幾言之所及卽心之所緣而悟心成佛初無障礙矣然諸佛已信而持之者也學者今信而持之者也惟眾生類貪戀生死飄流諸趣未信而未持因焚香三拜篆此一通以寄象先象先夙有護法閔俗之慈倘卽是所書轉施而普告之則諸佛學者以至一切眾生皆得以無爲法罔有差別而所謂毗盧海藏蓋自象先啟之矣

題棲道人書華嚴經贊

宋初有棲道人者嘗閔世俗之迫隘手書華嚴經十萬偈於方冊覺範禪師爲作此文贊之其發揚棲公之精進可謂無遺蘊矣玉庭老師閔世之心有不在棲公下而誦持是經之夙智通力又非但書寫之專勤而已然世無大手筆如覺範者爲之稱贊予故篆其所以贊棲公者畱鎭育王山中蓋欲世之君子觀乎是文則知玉庭之盡心於四種無礙而所謂願力之猛利心思之精特舉無異於覺範之所陳矣使覺範而在亦必以予爲知言

題竹窗詩卷

香嚴閒禪師參道於潙山久而不契歸庵南陽遂擊竹而有悟朽石師之有取於是竹得非慕閒之道見竹如見其人與題詠諸公乃多指白太傅竹窗詩爲說曾無一語及本宗事此君有知當不聽受矣予至慈濟方與大年議論及此忽見冰霜面目凜凜窗牖間而髙標拔俗充然有抱道者气象相視一笑疑其爲朽石後身也

九靈山房集卷二十二

欽定四庫全書

九靈山房集卷二十三

元戴良撰鄞遊稾第九

墓志銘

王先生墓志銘

王先生諱士毅字子英其先秀州人宋天聖間始遷紹興之餘姚累世讀書篤行爲士大夫家渡江以來官王宮及太學者相望曾大父諱獻臣大父諱奎父諱賚皆蓄徳不仕而獻臣有文稾行於時先生天質秀敏自幼出遊學輒與凡子殊長益挺然欲以才諝自見稍試蘆花塲典史旣而不樂爲卽拂衣棄去向南山而臥於是縱學無不觀爲詞章務出於己不肯襲陳蹈故以隨人之後聞戇庵黃公講道慈溪之杜洲遂往從之益知道徳性命之奧自是學愈粹而行愈髙權貴人有欲彊起爲祿仕者先生確乎不少動隱居鄕之上林環堵蕭然充若自得𨿽簞瓢屢空妻子淸坐相看亦未嘗有憂色鄕之人咸徘徊顧慕凜然異其爲人以之革心易貌者至眾鄰有栲峯岑君先生友也素以气節相髙毎當月夕風晨必爲之握手歔欷行遊湖山間或臨流飲酒或登髙賦詩有夐塵之思焉先生晚益嗜酒與所過逢醉飲竟日夕不厭家以匱乏告則笑曰我道固爾也平居好誦陶靖節詩愛其風致絕人有陶潛千載友相望老東臯之句而自署其號曰東臯處士云娶晏氏宋元獻公之七世孫生子男三曰在曰珪曰坦在有學女一嫁爲士人妻先生以至正丙申九月十五日卒年七十二卒之年某月日葬於梅川鄕石人裏先塋之次予東遊海上在來徵墓銘爲閱狀而嘆曰詩云衡門之下可以棲遲國朝之盛也文武並用人才輩出可謂野無遺賢矣猶有隱處衡門如王先生者乎乃爲其銘曰

辭必己出陋剽賊也學根道要愧葩飾也化洽乎鄕閭行之積也舉世混混獨予激也之死不易心有隱徳也刻銘墓門徒者趨而車者軾也

元中順大夫祕書監丞陳君墓志銘

元有循吏曰陳君文昭而今亡矣其孤汝賢持烏本良先生狀來言於予曰先人卒且葬不肖嗣以歲之不易未及徵銘於當世立言君子凜乎先徳之日就泯沒是懼惟夫子圖之乃退考其狀及所嘗知者序列而銘諸君諱麟文昭字也其先防人有諱蕘叟者與其弟堯佐堯咨俱遷相州堯叟之後爲閩王參軍記室子孫散居閩之福淸後又自福淸徙溫遂占籍焉曾大父傑大父楠皆隱居以終父珤泉州市舶司吏目以君貴贈承事郎同知溫州路瑞安州事母毛氏贈宜人君天質警敏自幼躬孝踐行屹然如成人瑞安公有疾君侍湯藥不解帶者十有四月迨革復刲股和糜以進乃尋愈後捐館君哀毀逾節家有遺資則悉取以與弟若妹寸田尺宅無入己者以故貧益甚晨昏不能具饘粥然負气自振爲司縣小史數以直言抗上官或咎君君笑曰我志豈若所知耶一日從南溪父相問己所宜相者謂曰公當以經術進髙科可芥拾也君聞之心喜遂一其志於學時年已三十積數歲兩試江浙鄕闈不中因畱吳教授吳中子弟而戶外之屨常滿至正甲午以易經貢春官廷試對策百餘人君獨指斥時事無所隱或疑其過直君曰今天下多故使吾言得達上聽𨿽得罪死無憾也防掌文衡者亦欲甄拔直言以厲其士气遂窴君乙科授承事郎慶元路慈溪縣尹自元任吏事吏毎竊弄威柄久難遽革君至求縣之寓公與士大夫之賢者卽其家問事父老來見亦時時語次尋繹鉤其陰伏以相參考又放古爲缿筩虛中而穴其上置諸鄕校令民有所欲言投書其中而削其主名由是縣大小事無不周知吏大驚以君盡得其受取請求狀噤不敢出一語惟抱文書呈署而已時屬兵興郡縣誅求急若星火而上之賦下又往往扼於豪右莫克均齊君乃亟取其產而分計之第以等級榜諸通衢仍選士民開敏有才者二十餘人分任以事務使均其所出毫釐不敢有所重輕民之趨事者皆曰縣大夫神人也環以相告歲貢春茶有司並緣爲姦利君計其常額以平價市之比舊十減九後遂以爲法縣之鳴鶴鄕有界塘在余姚界霖雨至鄞江之水輒衝潰塘塘潰而鳴鶴沼矣君乃去塘五尺許楗木籠竹加土築之而甃以石使民歲歲無水患是鄕瀕大海亭煮鹽輸兩浙轉運司或私鬻則杖而釱足以徒甚苦君言於司聽民相貿易亭始便安之宋楊大隱有道之士也墓在南山下爲里人夷其封樹藝麻麥其上君爲正其塋域植碣表其墓淮寇陷湖州所在繹騷適有朝旨令郡縣團結義民以自守君曰教民知戰古法也乃親閱丁壯教之擊射坐作得若干人用司馬法立隊伍分左右諸鄕日夜部勒無不精練而且申以條教與眾爲約置耳目手足之人以公其誅賞立三等九則之法以通其財用行之境中悚然畏服有豪黠蘇姓葛姓者怙勢奪取民財陳姓亦橫恣無比則悉捕致諸獄瀕江南岸曰网灘惡少年嘯聚徒黨爲盜則督士卒奮擊磔屍江上鄞縣之夾塘有劇賊捨者亦時出爲近縣害則潛引壯士格殺數人因盡縛之斬以徇自是暴者消寃者平逺近愚民無一犯法者君以古者黨正族師閭胥比長皆輔成王化以教民令民有小事不能至公庭則命鄕正處決上下相維情不可隱卒使鄕之大小偸皆自首歸其物奪人婚姻田宅者皆吐實自新及有父子兄弟夫妻婦姑之不相能者亦莫不交責攺行長老以爲自開國以來治慈溪者莫能及四方名人鉅公聞君治化日行往往自逺來依君待皆得其歡心浙東戴僉事按治四明適副閫帥者橫甚至刼之兵且欲執以逞戴窮蹙歸君君納而禮之帥亦直君不問進士董朝宗病且死托之以後事君爲殮葬仍率義士助田三十畝於是警報日聞臺省亦欲倚君爲重權陞浙東副元帥領慈溪縣事如故君以所在州縣多陷沒方欲與民相保障以俟天下之定俄而方左丞駐兵郡城單騎往謁方忌君畱之不遣或說君潛歸爲自守計君不忍危其民卽盡散其兵爲農方以君旣勢失陳兵脇之君正色曰吾先朝廷不可以兩虎鬭故隻身以至殺我非勇也方愧悟謝過然卒置君海上之岱山比行父老送之出境遣去不可皆泣曰柰何捨父母乎君至岱山卽著道士衣冠而捨其宮治田葺園種牧以爲食無纖毫芥蔕意後仍紿以足疾倚杖蹣跚出迎客方使人覘之益不疑君以海鄕僻陋爲興岱山書院嚴師弟子之職暇日復與其里人聚石爲臺陳簠簋爵斚盛升降揖讓如鄕飲酒禮父老見而榮之爭令子弟爲學變其習俗且名其臺曰陳公臺久之益親信君事有不平俟君一言而解頑民亦知敬憚諸山酋長掠財物於外輒戒其眾曰勿登此山有陳公在也已而朝廷起君戶部主事佐尙書貢師泰往理福建鹽賦尋攺溫州路瑞安知州君度不能行俱以疾辭丞相河南王總戎太原承制授君中順大夫祕書監丞亦不赴君畱海上十載移郡城又三載而版圖內附於是南遊閩中未幾竟卒閩之寓捨越數月汝賢扶柩歸溫卜葬永嘉縣赤唐原先塋之次君生於皇慶壬子九月十七日卒於洪武戊申九月二十日次年十二月乙酉葬之日也配毛氏封宜人子男四人長曰汝明早世次曰汝賢卽請銘者曰汝翼幼夭曰汝弼女二人長適同郡項恕次在室孫男三慶童鄮童善童孫女一君博學彊記於書多所考論而尢粹於易平居貞直寛恕淡然無所嗜好衣布衣如錦繡啗糲食如粱肉不求備於妻孥不致嗔於臧獲不忍勞其下室無姬侍庫無畱資父有養子爲君兄旣沒蓄其子如己子輕財重義徳洽於戚疏其在官剛毅奮發而有爲不阿上官不承風旨而虛心下問謙謙能受盡言與人交篤於故舊然性公直凜焉不可幹以私故其生也見者無不愛敬死之日聞者莫不哀焉海內兵起生民塗炭元之守令於是爲難君與紹興路錄事司達嚕噶齊穆爾古蘇余姚州同知托卜嘉皆練民爲兵守要害以禦暴立保障以生聚境內之民賴之以休息然彼二人區區不量輕重搆怨彊臣刑戮不旋踵君獨善處權姦免禍亂世生有榮名死有遺愛庶幾哉古循吏之遺風矣銘曰

元季世兵四猘有令如君民乃愒曳儒裾提將符姦宄劻勷伏以逋彼嶪嶪此帖帖坐堂彈琴仁化洽名之馳忌之歸海酋擅命矰弋機才不及究而老吁其悲

眞逸處士夏君墓志銘

四明夏璜將葬其父處士君前事之月以凶服蹐予所館匄文其冡上之石且曰吾先世居郡東鄞江上單宗弱允幾不能家吾父蚤歲卽慨然思奮嘗語人曰吾世浸衰吾不能服勤自立不名爲人乃度定川之白砂舟車輻輳可以治生植資遺因挾其仲及季俱往心經意緯勾檢朒贏不數年間遂甲諸室於是卽所寓爲廬舍以迎吾祖徙家焉於時兄弟八人方散處兩縣間吾父不忍骨肉之分異乃益大其居宇爲聚族計而伯氏首挈妻子以至同室而居同防而食蓋雍雍如也吾父善處倫理而孝友本乎天性茍父母之所愛𨿽已甚惡必致之父母之所惡𨿽已甚愛必逺之起處云爲不以己一於父母而已事其兄如事父閫以外其行不敢有出焉事兄之妻如事母閫以內其事不敢有專焉以愛己之心愛諸弟以字己子之心字兄弟之子女弟適人而早寡有子方稚則悉取之來撫之終其世其於鄕黨州閭有無通之休戚共之而飯饑襦寒藥病槥死率有常度由是譽聞日著諸公貴人數款門問勞顧不可彊之仕卽薦集賢院聞而嘉之爲錫其號曰眞逸處士云生於至大辛亥十一月八日以至正乙巳二月二十日終於家葬鄞縣十都徐嶴之原吾母包氏生子男二人長曰璜卽吾曰璇其弟也女三人適李進李順徳其一未行孫男復謙孫女尙幼予曰世之大夫士恆喜譽貧而詆富嗚呼富豈可詆也哉書曰旣富方谷又曰資富能訓則富者固所以爲善之資也而豈可詆也哉今處士旣能資富以爲善而其二子又方知崇父徳匄文以圖長存可銘也已處士諱榮顯字仲和祖諱祖貴父諱文華妣陳氏銘曰

古有經界井地以均家旣有養亦富於鄰後世法壞盈歉日分不處乎泰曷濟夫屯故處士厚利而骨肉其義閭裏厄貧而處士施其仁吁嗟乎後之人尙勿踐其穴與墳

元故衝元處士羅君墓志銘

至正癸卯十一月辛丑衝元處士四明羅君卒年八十後二年十一月丙午葬於鄕之鳴鶴山旣葬其子康乞余銘其墓余以不敏讓而康之請益力曰無銘是無諸孤也乃爲退考中書左丞危公素所爲旌門記及禦史中丞伊嚕布哈公翰林承旨張公翥翰林學士張公以寧祕書少監揭公汯所爲詩若序采掇其世次行事而銘之處士諱世華字明逺集賢院檄爲衝元處士其姓羅氏羅蓋世有衣冠歷漢魏晉宋仕者不絕唐之季年有爲鎭海軍節度掌書記者曰隱以文章節行爲世名士隱蓋虎林人其子鎭東節度推官曰塞翁攝四明之慈溪令始徙家焉塞翁之後曰明復曰謙嘗中宋嘉禧四年淳祐六年進士第於處士爲髙曾祖有曰防者家饒於財樂善好施與鄕邦敬愛之稱爲衣錦居士處士之大父也曰善卿者恭儉朴茂而敬宗睦族理家卹鄰具有節法處士父也善卿有子五人長卽處士次曰世英曰宏惠曰天錫曰世昌皆以髙年聚居扁所居堂曰春風深衣幅巾蒼顏白髮望之如列仙浙東部使者以五人之壽上其事於朝請旌異之而復其徭役亦旣報下如章而鄕之好事者復用洛社故事繪以爲圖從子溫州路照磨間攜至輦轂之下一時公卿大夫咸賦詩題詠傳觀中外嗚呼盛矣處士體貌魁偉須髯秀整而孝友之性本乎天質事先府君謹甚凡其志之所欲爲必順而服行之無所勉彊卽不欲者不使纖芥置諸心然內而家事外而公役侍側無虛日先府君年考益髙而能以禮自處爲時善士晨昏之助爲多其後卒且葬處士結廬墓左且穿旁穴以待他日從葬焉曰古有廬墓之禮吾不忍以死生異也其待諸弟尢極和孺之情事有難處一以身任而不使之知母夫人死時季弟方晬處士扶持保抱至於成人及接諸子侄未嘗有疾言遽色或不可其意則引咎自歸期於感化子孫五十餘人至今無一人酗酒爲不律事家教使然也至於遇姻族處黨裏亦皆盡其恩意饑饋之粟寒遺之衣歲以爲常鄕有獄訟有司所不能決者處士片言折之卽刄迎縷解悅服而去裏多鹵丁鹺戶或窘乏不支處士輒資以己力公私賴焉平居謙恭信厚寛而有容𨿽臨大事遇急務亦儼然自若不少有動於中其徳量邁世標望絕人士大夫毎稱舉以厲其士俗至卒之日聞者莫不哭泣相弔曰世豈復有斯人哉娶同邑朱氏先卒繼童氏俱有婦道子男六人長曰裕次曰芳曰益曰恆曰彜其一卽請銘者女三人長適定海陳均和次適鳴鶴塲司令同裏方景良季早世裕長女朱所出彜庶出餘皆童氏生也孫男十三人孫女九人曾孫男三人余頃北遊京師往還東海上求處士之廬謁焉而處士之死久矣然見處士諸弟及其子姓若干人皆恂恂雅飭恭謹有禮而仲子益尢紹徳踐行綽有父風嗚呼若處士可謂化行於家以道始終者矣銘曰

東海之濱是生俊人髙冠岌岌傴以身有徳有年有子有孫有弟合食義且仁乃降旌書爛其盈門厥聲孔播行亦尊一朝死矣日逺而湮我作銘詩永其聞

元贈亞中大夫臺州路總管追封延陵郡侯吳君墓志銘

歲至正乙巳余由海道抵京師問舟於四明始入國士有吳瑛者執雉請見出當世名公卿所爲文一編志其家之五世同居事甚悉予得而讀之固以知其世徳之深厚矣後一年杭海南還復捨瑛旁近地而瑛以先府君墓銘請復閱家乘行牒益知其教忠之報不可重誣也吳氏世爲桐廬人後遷明之鄞縣有諱升者登宋大觀三年進士第累贈中大夫生子五人俱以科第顯其季秉信官至中書舍人兼給事中吏部侍郎逮事徽廟歷髙孝二朝自是子孫世其祿百有餘年衣冠相傳爲鄞著姓至諱澄者始自鄞徙定海府君之大父也澄生大堯是爲府君父大堯無子以方氏子入爲後是名來朋卽府君也吳入國朝無仕者後以府君仲子璋貴贈大堯朝列大夫同知溫州路事騎都尉追封延陵郡伯府君亞中大夫臺州路總管輕車都尉追封延陵郡侯府君字友文自幼稟性恭謹而孝弟之行不朂而成事溫州府君無違志遇親舊接黨裏周而有恩姻族之孤寡以田給之裏役之煩擾以財助之綱維其急難而剖析其是非一鄕之內不懼於有司而懼府君之一言年幾五十遂韜光養晦不復有志於當時卜鄞縣桃源之鳳棲山以居日從逸人達士盤旋山水間窮深極密若將終身焉於是有子三人俱有仕資一日命之曰吾其老矣爾三子者宜及時自厲出爲國家致分寸力而父不足效也璋乃奉命北遊帝都起家巡防百戶督運中原陷紅巾中抗節弗屈四載朝議嘉之擢海道運糧千戶其後海運有功制陞海道都漕運萬戶紫衣金符隮秩三品而卹典薦被光昭二代嗚呼此可見其教忠之報矣府君生於元貞元年二月七日卒於至正十七年四月九日逾月葬鳳棲山下娶同郡張氏有婦徳先七年卒追封延陵郡夫人繼孫氏亦封延陵郡夫人子男長曰珪平江路吳縣主簿次卽璋幼卽請銘者臺州路天臺縣尉嘗從縉紳諸老遊有學行女嫁邑人鄭信皆張夫人出也孫男六懋和懋功懋徳懋信懋中懋昭銘曰

生不祿食死有侯封天𨿽嗇乎其始而於其終也丰矣

元故處士唐君墓志銘

處士唐君旣卒之二十有八年其孤賓元謁予錢唐寓捨乞文以揭諸墓且曰先君之棄代也賓元方在髫幼孩甚騃莫省所圖後逮事諸父始聞稱述其遺行以教蓋七歲就學操觚櫝如素習而秉志不凡動異羣兒大父愛之甚毎撫其背曰噫我祖父以簪纓遺冑而濟其徳美顧幽而不揚異日亢吾宗者不無望於是子也伯祖知州府君殊靳許可毎見卽奇之曰唐氏世在此而已旣長益耽於學有進取長才父乃命之遊京師挾奇策以干諸公貴人時以母體久羸不欲行迫之乃浮海而北渡黑水洋至登萊界天忽反風舟南漂三晝夜夢寐中如見母遘病有忍死待兒之語驚起覓所在則舟行已近家卽登岸馳視之而母果病棘遂泣禱上下神祗得尋愈天相孝道彰彰如是也又嘗侍母氏有聞如諸父之謂且具教曰汝父自海上歸益無意仕進獨修其政家庭間其事父母願而和敬而順毎遇盛怒必下气低顏微言以悟之冀得其歡心乃已其待兄弟溫恭友悌雍睦惠諧五服之中𨿽或分門以處割戶以居而必親必愛不趐若同堂其在閨門媟慢之气不形忿之色不兆爲夫婦十有餘年賓而禮之若嚴君焉又泣謂曰汝父行不負於神明徳不愧於士類而竟止於是豈食其報者在汝後人耶吾自汝父死毎鬻簪珥質裳衣延師以教汝使汝兄弟不失身賤夫奴之爲者知汝父之有子也及汝之子長吾復督汝教之如吾之教汝者知汝父之有孫也吾𨿽不能必汝等之成立然能必汝父之有後也汝宜知之賓元泣而識諸心不敢忘惟我先君有徳有行而不肖孤不能以盡知幸而有聞於諸父與毋氏者又不得令辭以登載綿歷歲年以至於今而猶彊顏斯世者何如人也先生言可垂後而志在卹孤其尙有以蓋覆吾唐氏也哉敢固以請予謂賢者貴而仁者壽天之道也處士君宜貴且壽而卒虛其應天道之難明也嘻乎甚耶遂悲而受其辭處士諱榮祖字景輝其先蜀人與子西先生同譜系因仕徙汴六世祖百二居士復自汴南徙卽四明之定海家焉曾大父諱惟忠大父諱霆之父諱茂宏娶姜氏有賢行寡居幾三十載大節皎如颺於姻族生子男二人長卽賓元次曰璲賓元璲之未生也處士嘗抱幼弟以爲子命之曰珍三人皆知讀書勵行有處士遺風女二人長適姜賓和次適王子志孫男三人曰文與曰林曰太平孫女二人俱在室生於元貞丙申八月二十二日卒於元統甲戌十月二十八日年止三十九墓在家西一里許古唐村之原銘曰

豈才之劣而不顯榮豈行之愆而不久生彼皆其慶此獨厄於命爾子爾孫其尙俟夫天之定耶

鄞沈明大墓志銘

明大旣卒之明年其壻唐轅代致孤子源之言曰先人生無聞於時死宜得銘以傳而世之知先人者復鮮先生愛轅以及源且重知先人則先人之緒言遺行將先生是托惟哀而執筆焉予往歲遊東海主定海尹汪君以敬時轅與源俱受業汪君之門而明大未之識也其後明大延致汪君於家俾子若壻以卒業予始因汪以往謁明大明大爲之刲羊釃酒縱飲盤隱軒或擊缶而歌或拂衣而舞有戀戀相歡洽之情後二年汪君旣沒予往明大問訊焉而明大亦死矣嗚呼其忍執筆而銘諸明大諱輝卿姓沈氏其先吳興人有諱陵者吳越王時官四明遂家焉五世祖淸遐居士文彪以奧學峻行與楊文元公爲忘年交嘗別築亭館招文元講道其中命子民獻壻劉厚南執經座下更相問難而髙風逺韻萃於一門曾大父芑鎭江府教大父槱孫父如翁皆處而不仕沈氏累世富饒至明大而家益落明大削衣貶食以度艱虞儉設薄施以致充裕中年而降益大治園田耕稼以自足無捨己爲人意人有勸之仕則辭語之以隱徳則諾一日源將從祿藩閫明大斥之曰吾家以詩禮相傳棄儒而卽吏非吾志也立止之惟教之勤儉艱苦曰吾貧時與汝母養吾親皆躬操井臼而不爲勞汝忍忽忘以求逸耶明大自奉𨿽甚嗇然遇人多恩有餘財間以周親舊之急而最喜與賓客故人相娯樂其有過逢輒相從飲酒醉卽慢歌江左諸賢詩詞蹲蹲起舞連日夜不厭平居質直不阿人有過恆面折之苟得一善亦唶唶稱道不已以故莫有怨嫌之者於是變故日臻情煩思擾但語身世事輒然流涕蓋久而成疾越數月遂卒明大生於至大庚戌九月十九日卒於洪武己酉三月初七日以某年月日葬於某鄕某原其配唐氏有婦徳子男二長卽源次溥女一嫁轅配之侄也孫女二俱幼銘曰

惟沈之宗實熾而昌至於淸遐事文元以彰其子其壻理學則紹伊淸遐之教文元之道明大之生遭家孔棘爲瘁爲艱以有衣食迨至末暮纂序淸遐乃延碩師以淑其家曰源曰轅亦克允蹈觀明大所立於先有耀猗歟明大宜顯而揚旣明且愼卒處以藏善積於躬澤及其子沈之有後庶其在此

元贈江浙行樞密院都事劉君墓志銘

君諱天祐字祐之姓劉氏其先山東人也後遷河南之杞縣六世祖興仕宋從髙宗渡江居於杭故又爲杭人大父汝良宣徳郎判登聞鼓院父元龍君生而凝重不好戲弄父死時𨿽甚幼已自卓立如成人能葬父喪及大父母喪之未舉者人謂劉氏有子矣其後稍事生業家益裕乃痛念父不逮養而一其孝於母飲食供奉惟母之所嗜外祖母寡居浸老君迎養於家沒而禮葬之凡所以安母之心者無不至一日君失配偶內𨿽甚悲悼而外無憂容曰恐傷母心也及母卒君持喪盡禮比葬有雙鸛巢墓上久而不去蓋孝感所致云君蚤從吾衍先生學縱觀經史涉獵諸子百家爲人質實無華恂恂畏謹甚其接親戚交朋友一本於誠敬而遇鄕曲尢有恩人有質錢者久而子本俱不償則取其券焚之君蚤食祿於時後以母老棄不就年將七十始因子貴封從仕郎江浙等處行樞密院都事逾年遂卒至正二十三年十一月三日也得年六十九卒之明年三月壬午葬錢塘縣之履泰鄕配陳氏先十四年卒追贈宜人與君葬同竁子男二人長文徳從仕郎福建等處行中書省左右司都事次文質兩浙都轉運鹽使司書吏女二人適吳興沈佑滎陽鄭友仁孫男七人曰中曰申曰本曰用曰庭曰庶曰永中慶元路儒學教授申汀州路古學錄餘皆未仕君旣葬中以都事君命持嶺南肅政廉訪司知事王魯之狀授予曰求爲銘銘曰

行孝而敬學擅而正邦之傑兮鼎不拄車筐不持廬顧孑孑兮惟徳之肖惟忠之教啟後烈兮國慶旣施命服有輝亶昭晰兮我作銘章以賁其藏爲善者之轍兮

元逸處士夏君墓志銘

君諱榮達字仲賢姓夏氏四明人自少懷才負气不肯受人侮辱轢蹙然家故貧又無資地可以圖進取一日嘆曰與其進退皆困莫若擇一要津爲貨殖謀幸而遂我志可舒乃以定海之白砂爲宜遂自鄞縣徙居之其地當海舟泊步處而絕海之商通蕃之賈往往貿遷於此君爲之數年泉余於庫粟余於廩而定海之言富室者歸夏氏君於是益大治廬舍中爲奉親之堂而虛其左右諸室以俟兄弟之合居仲兄季弟合居已日久而伯兄亦繼挈妻子至女弟適人早寡一子在幼俱取之來一家之事悉身任之無巨細其有費處分者亦毅然竟往不見有顏色曰葛藟猶能芘其本根況人乎父嘗被陷私鹺事吏讞久不白君泣愬有司卽平反以出又嘗爲郡司稅曹氏所搆且誣伏君百計雪其寃不克曹蓋西州巨家在位者多向意助之一家盡駭君曰無苦吾第愬之肅政司父枉可伸旣而果然曹亦以是黜鄕民有以鈔法被收者吏受賄聽其僞指君以次兄亦在株逮中爲白諸上官卽日釋去裏楊姓爲鄰讎中傷當坐君盡力直之李氏孤貧而願學君育而教之林婦病亟當服參附靈砂諸貴細藥而無資以致君出所藏濟之君讀書𨿽不多然雅敬賢士夫而聽其話言子若孫必延名師儒以教𨿽臧獲賤亦委曲嫗喣得其心平居和易恭謹恂恂如懦夫至其爲義則踔厲風發勇不顧前後其所樹立殆不可及集賢院聞而嘉之爲錫其號曰元逸處士祖諱祖貴父諱文華皆有隱徳娶蔡氏孝順祗修克爲君配子男一人曰琛女五人長適王牧次適陳關其餘幼也琛有孝行屢嘗刲股己母病昆弟八人君於次爲第四皆僇力起家而君之功居多生於延祐甲寅十月五日卒於至正辛丑八月四日以癸卯十一月十九日葬鄞縣界中蔡氏後十年亦卒與君葬同穴嗚呼世之人當父兄安居無事時亦孰不以孝弟稱哉然一旦遇禍患落陷穽不能一引手救反煦煦孑孑以相咎者有矣此其齷齪無爲視父兄如路人聞君之風亦可少愧哉君前時遭家之困急於自爲故所就僅如此使其出而爲人取一城一障乘之則徇忠報國以敵愾於當時者要必大可觀矣惜乎才不爲世用志不行於時也君卒之若干年琛以其師陳剛之狀徵予銘遂銘之其辭曰

貧不奪气富不失義維士之雄踣彊折姦卒直其寃乃才之充及至守身卑讓肫肫何行之恭我作銘誄以載厥美垂之無窮

故翰林待制致仕汪君墓志銘

前定海縣尹翰林待制致仕淳安汪君旣卒之明年其子循屬君之從甥兪溥考次君之官氏邑裏與其行事之實爲狀以書來告曰先君之葬旣得日月不可以不銘銘之莫如子宜孤也敢請蓋予嘗由海道往山東候海風於鄞君時治定海朝夕過從甚相好予後復客鄞而君之去定海已久鄞之人談君之政猶亹亹不釋口若君者非獨平生之舊可哀而其爲政於定海者皆宜見於予文宜其來請於予也乃爲志其墓而銘之君諱汝懋字以敬其先歙人唐忠武將軍越國公之子廣遷睦之靑溪今淳安縣也曾大考南彊宋戶部架閣官大考夢發考斗建倜儻有奇志在京學嘗率同捨生伏闕上書攻賈似道誤國至元內附從蛟峯方公講道石峽書院君自幼端謹不好戲弄而警敏絕人讀書數過輒不忘稍長從吳朝陽夏大之洪本一三先生學治經後以春秋試江浙鄕闈不售僅中庚寅乙榜考官柳公道傳有遺才之憾特薦君行中書授丹陽縣學教諭再調靑陽防壬辰兵起率鄕兵捍縣境平章伊嚕布哈爾公統大軍至以功舉陞鄕郡教授僉憲哈喇琿公又舉充浙東帥府令史副都元帥巴延布哈徳濟公又舉攝鄕縣君初不欲就元帥公素奇君謂曰親老顧擇祿耶君矍然起就之後調將仕佐郎浙東帥府都事未幾授登仕郎慶元路定海縣尹兼勸農防禦事居位五年乃以老病乞致仕守不從卽扁舟宵逝朝廷嘉之以前職致仕階文林郎已而版圖內附君間關歸故里明年己酉七月十有六日以疾卒於家享年六十有二某年月日葬某鄕某原君於書無所不觀爲文章操筆布紙數百言立就事父以孝聞爲人恂恂蹈規矩持已約而廉與人交盡其義或有所不合遇之無厚薄居官一以樂易爲務而按姦發伏世吏莫能抗禦吏不察察然終任之間不使能得一錢於刑寧失有罪不肯法外傷人於賦斂度民所當輸乃與爲期防未嘗取疾爭先其爲民興利除害若嗜欲疾痛之在已所至必以教養爲職業始任丹陽復侵田一百八十畝修先聖廟建先賢祠宇作禮器與其邑人春秋釋奠興於學其在浙東在鄕縣皆有聲浙東以慈恕簡靜贊上官釋溫慶之民被誣以盜者數十百人鄕縣甲民誣乙民聚眾爲不軌守檄君覈君還力白其實非守是君所白悉縱之乙徳之曰非汪公吾屬如何矣在定海時益以禮讓化其民民有兄弟旣分而復合者有讓爭田而不取者亦有婦勸其夫以和義者君皆造門奬厲不使有所懈他郡富人僑居縣南鄙同邑子盡殺一家而以其貲去久之罪不正逮系且百人君驗治三歲兒盡得其隱伏殺人者論死餘皆釋不問有盜夜刼民財民疑其鄰愬之官君時適公出其僚鞫鄰使當罪君察其寃爲變其獄辭僚恚出語訕君君不爲動旣而鄞縣獲眞盜事遂白民有酤釀佃人家佃人被醉夜歸以杖擊其壁壁壞甕缶盡傾壓酤釀人亟起護其器偶中擊卽死縣議以故殺君從容一言使吐實得減死論一嫗有布在機夜失去嫗愬外人盜君往視之獨鞫其壻使首服後果得布人問之君曰吾視其竇不可以容人而室中他器無所取故知非他盜聞者皆嘆服縣多虎或入市郭爲民害君齋戒禱之神明日眾見虎浮江往他境嘗宿南鄕廣嚴寺聞虎咆哮君衣冠夜起禱之如前時詰朝有樵入山見虎伏地臥集眾逐之乃死虎也事傳京師翰林承旨張公翥爲作贊歲比旱君行赤日禱鴈潭見雙鴈飛舞導前有云勃勃起潭所雨乃旋作後復禱十潭有浮水出其雨亦大至君之爲政類如此娶方氏贈恭人子男三長曰復出爲伯父後次卽請銘者季曰徽女二人長適方翊次適胡斌孫男二鑄鉦孫女二俱在室初京學公無子晚歲始得君當君未生時嘗抱胡氏甥防之爲之後防之又無子因遂命君後之君以父命事之如親生其後防之欲正其昭穆乃爲文囑君俾復爲兄弟君泣拜已謂諸子曰終吾身以父事之死後正名可也故當屬纊時始命子復後防之天倫父命庶幾兩盡之矣君所著書有春秋大義百卷深衣圖考三卷禮學幼範四卷善行啟四卷歷代紀年四卷山居四要四卷遁齋稾三十卷藏於家觀君之所立可謂有古君子之遺風非耶然自顧利冒恥之俗興士多矜智飾名嘩世以取寵行已居官一切從事空文而不忌其能嗇外修內蒸蒸徳讓如君者世固不之貴而亦莫能知之也故於君之事予喜爲之見於文使後之知君者得覽焉其銘曰神䢐聖伏道久隳士俗靡靡日以卑外固藩飾內則非謂名可盜世可欺眾方慕效君獨違顧取弦歌化海陲棄捐斤斧引纆徽窽實靡訂識者誰有儒一生心獨知爲編墜行述銘詩聲名自可百代垂噫君𨿽死其何悲

明故太素處士趙君墓志銘

太素處士趙君旣卒之始年其孤致書鄞江之上而泣告曰先人有遺言焉我死必求戴子銘戴子吾姻婭也知之爲最深其銘我爲宜予受書而長慟蓋久而不忍措一辭也已而召命逺臨有司交迫上道甚急其孤復俾吾兒來促銘且曰不得銘則不肖孤隕命於先人無以畢玆窀穸之事矣敢固以請予復受命而長慟乃於道途倉卒之際收涕而序之曰君諱良賢字思復晚乃自號曰太素子其先汴人系出宋宗室有諱不玷者官浦江因占籍焉曾祖汝但祖崇防父必俊世稱梅石先生母朱氏先生故諸王孫天性倜儻左右事之難得意朱夫人亦性嚴气烈諸子中莫有當其心者君獨先意順承以孝以養而滫瀡之奉曾不以家窶而廢丰以故父母愛之恆異於他子兄弟四人而君居其季君咸事之如事父其伯兄太初翁早受道家無爲之說黃冠野服蕭然有出塵意君竊慕效之故友愛爲特至二姊一妹皆不以旣嫁而稍疏而於仲姊爲尢厚仲姊則予妻毎語予曰吾與季弟自幼至老無一語之不合一事之不諧眞得手足之誼者也於是二兄俱卽世其一兄又逺處淞上歲時不得以防聚乃愴然有慨於心率諸從子詣祠堂神位前反覆告戒號泣爲誓約務使居同室食同防斗粟尺布莫敢私毎旦雞初鳴躬率諸子諸婦與諸孫拜祠下退坐堂上長幼以次序立俯首聽誨言如是者若干歲或謂君執禮太嚴而不克以有終惜哉君娶同邑黃氏有淑行生子男二人長曰友鐘次曰友鏜俱善守先志女一人適戴思忠孫男三人季晏季煜季昻君生於元至治壬戌八月十有二日卒於國朝洪武十五年四月初九日卒後以其年十月辛亥葬縣東九里森塘之原與黃氏合窆焉君性剛而志柔言激而行粹孝友之懿實本乎天質與人交慨然推腹心而於恩誼爲最隆也讀書取通大義不屑屑章句之末晚慕黃老長生久視之術久而粗若有得一日病癰卽索湯沐浴囑以後事命置棺於後堂怡然而逝嗚呼若君者可謂遊戲生死者矣予與君幼同學壯同裏閈老同志顧以人事之不齊糊其口於四方而不獲旦暮同起處偶一來歸則拳拳焉以葆精毓神之要相勉勵期久住於斯世曾不幾時君僅以中壽卒而予又以禍患餘生未卜死所回視向者之言恍如夢寐則君之行事尙忍執筆而銘之耶然二孤之所托不可以虛辱而君之遺命不得以重違也姑序次平生梗槪與卒葬歲月而系以銘曰

尊正學惇孝友參異教期壽耉志不伸數實囿述銘辭播永久石可泐兮名不朽

亡女張孺人戴氏墓碣銘

浦江張氏居縣南戴氏居縣北素以道義相厚善張氏有子曰琪戴氏有女曰鳳皆賢兩家父母皆願與爲昏而戴氏之女遂歸張氏張氏富室戴氏乃寒門於其歸也衣飾服禦皆母嫁時物其約素可知然列處華靡怡然無慍容或誚之曰我自樂此也觀其意蓋不忍豪發傷父母心在父母家父母衣食待之而後安昆弟姑姊妹咸賴以拊循在夫家事舅姑如父母待伯叔娣姒如兄弟姊妹相夫以成其志而宜於家嚴饋祀和屬人慈幼字微無不合於義歸數年無子卽子其夫之兄子機幼而姁姁撫之長而教育之曰吾待之甚於己出然後家人待之能不異吾之所出也舅姑卒喪之戚而禮語及必泣下沾襟謂不得盡婦職母病經年晝夜扶持忘其身之憊歿則哀毀成疾終喪而臒然不能勝人事蓋久而益殆一日集家眾訣別從容若常時气奄奄猶忍死待弟而弟至忍死待父而念父之不及見移頃而絕內外大小聞之無不傷悼後一年其夫卜兆於家旁之松山將以月日葬以書馳告其父戴良曰昔梅聖兪妻謝氏年三十七而亡聖兪閔其賢而蚤世也請於歐陽文忠公述銘以著其不朽今吾妻之賢實同謝氏而卽世之早亦如之獨爲之夫者無聖兪之學不能致文忠之銘揭諸墓諺有之知子莫若父幸賜一言少慰亡魂於地下予曰嗚呼甚矣老者之痛其女也何能遏吾之悲哀以寫無窮之憾乎遂涕泣而序之張氏之父曰誼母於氏戴氏之父曰良母趙氏一子卽機生於元之至正辛巳六月二十一日年十七歸張氏凡二十有四年而卒洪武己未三月二十五日也得年三十有九明年十二月十七日葬之日也銘曰

戴有孝女張有敬婦旣諧舅姑亦順父母作善之報悉享壽耉胡獨汝嗇竟夭而死吾聞盛世父不哭子忍使老親啼號送柩仰天俯地無所歸咎刻辭墓門庶幾永久

祭文

祭揭祕監文

惟公之先玉蘊珠藏逮及顯考始大而昌紫衣象版金馬玉堂當元盛際輝映四方如唐昌黎如宋歐陽公續厥家纂文有光儒林杞梓藝苑鳳凰公之學問洞徹汪洋旣遡濂洛復泒湖湘折以聖言防乎眾長公之詞語峻潔渾剛上規莊屈下法班揚一掃塵軌髙蹈康莊公之持已仁肝義腸公之接物春日秋霜籍甚聲華亟踐朝行初居冑監發硎劍鋩繼典南宮教繹薦颺乃入詞垣乃遷奉常文傳四國禮定一王帝念逺民俾蒞遐荒曰省曰憲以騰以驤揚涇激渭走僕起僵我黨聞之驚喜失牀長途方騁時忽擾攘埀翼海島失勢江鄕朅來四明假榻僧房朝冰暮蘗淸苦自將回視故里一何渺茫公其處之渾似鄕邦耆人宿徳日就凋喪惟公巋然若魯靈光庶幾百歲兀此老蒼斯文柱石吾道垣墻如何今者天降不祥一疾而䢐事出倉皇居四品秩亦云顯彰壽逾七旬孰曰夭殤況有賢子逸气昻昻肯堂肯搆吐語成章公𨿽已矣夫豈眞亡我等與公同處異鄕稱詩譽文咸被教綱公有疾疢我藥我嘗爲畱庶日已遂平康餞我於庭神全气彊曾不信宿凶訃在傍公初病亟忍死我望臨絕之夕語猶瑯瑯公實知我我其敢當負此幽冥吁嗟痛傷長號送終涕淚霑裳一奠告情俾也可忘嗚呼哀哉尙饗

祭汪遁齋文

嗚呼生而無見於時爲凡民死而無聞於後非偉人有見有聞維我汪君君之方幼敏睿倜儻習詩禮於家庭親爼豆於鄕黨及其旣壯學葩而正紹聞先達之格言密受師資之正印外無物之不燭內無理之不瑩近而舉之學逺而薦之鄕儼麟筆之炳煥庶鵬程之奮揚志則孔髙時不吾以俗學薰骨危言入髓鳴丹鳳於燕雀之壇奏黃鐘於箏笛之耳亶一意以孤行亦羣情之所忌始教丹陽繼攝鄕縣東閫南臺亦辟於掾乃三仕而三已信吾道之方賤迨至末暮僅拜朝除作令五載於海之隅旣刑政之克修亦教化之薦敷遂使魚鹽之俗胥爲禮義之居方礲石以紀功忽掛冠而歸沐何遭世之孔艱復稟命之不淑攝提轉而屈子乘鷖單閼逢而賈生賦鵩𨿽運防之偶然抑民生之無祿然其聲譽之靄靄固已傑出於當時而於文字之超卓又足歷歲月而昭垂其亦有以自附於偉人之列而不爲凡民之歸矣顧念長途漫漫言笑晏晏扁舟餞別歘焉聚散謂雲山之可期竟此身之成幻嗚呼哀哉大道之行老不哭死柰何九十之親翻送六旬之子此逺近聞之所以神飛而魄褫也吾儕小人悉俾深知或姻親之早結或交友之晚依或以編氓而承事或以門第而得師當訃音之逺播聊設位以致祠嗚呼哀哉哭野則疏哭寢則疑爰卽僧捨以聲我悲蓋上爲吾道惜而下以悼其私嗟嗟汪君知乎不知尙饗

祭外舅趙處士文

維年月日子壻戴良謹於羇旅具香幣之奠並錄墓銘一通遣從子溫展告於外舅故梅石處士趙公之靈惟公純徳懿行足以範乎俗卓識髙風足以勵乎世顧抱負之何如豈窮通之有異方國步之無虞戒舟車而逺逝或西江與南粵或東甌與北薊觀其目力之所及與夫足迹之所至非名山大川之瑰瑋則防縣神州之雄麗然不過資筆底之詩材擴胸中之文气詎金紫之足拾任纓緌之可貴迨春秋之孔髙益舒情而肆志髙予冠之岌岌長予佩之纚纚或訪柳於東鄰或彈碁於南裏上不卹夫天運之變遷下不聞乎世道之隆替緣有子而有孫庶優遊以卒歲裘葛已適乎溫涼食飲肯虧乎甘旨𨿽儒素之酸寒要娯情於莫齒何耄年之已屆竟期頤之難企良也不才忝居門壻爰自童烏卽承教示當磨礲之浸久稍知名乎士類曁方面之需賢遂牽聯於班綴曾榮遇之幾何歘風塵之交起視我得與我失毎心存乎憂喜念終始之恩情實淪肌而浹髓謂忘義於暫疏乃承凶於永棄想丹旐之翩翻尙遲疑乎別袂胡事生之旣失仍送死之莫遂幸臨沒之緒言猶托我以銘誄儼鬼神之如在敢斯須之遺墜望蒼天而致辭托回風以揮淚靈其有知鑑此誠意尙饗

祭趙立道文

嗚呼昔我幼我居下裏子以名門來壻伯姊遂緣姻好同踔並跱旣親且暱人莫與比子返於邑我來自山授館授粲顧之眷然彼渾以剛此悖而頑諄諄誨化罔匪徳言薦及成人憂我無配不蓍不蔡室以賢妹繼玆而後愈狎愈愛我往子來何有內外蛩響之夕鳥鳴之朝林遊野處子歌我謡或喜以笑或悲而咷凡我之逢亦子之遭曾不幾時兵戈四起爰究爰度我行子止日月於邁倐逾一紀生濶死休後防有幾兩地相望各天一涯子不出鄕我尙爲羇我有家室將子是依子之不淑嗟我之衰我昔西徵子實命我思而弗得遂不我可惟不子從卒罹轗軻以至於今殃慶罔保興言及之隕涕傷神豈不欲往道阻曷因庶幾後此天合朋鄰此志莫諧長負幽冥嗚呼居不卹患疾不視藥斂不憑棺瘞不繞槨莫補我愆何承子托天固使之亦心之怍嘻其已矣永隔死生我誠孰鑑我衷孰明祭以敍哀文以告情有淚如河與酒俱傾嗚呼哀哉尙饗

祭先姊趙安人文

維年月日弟戴良謹於逆旅遣侄溫逺致香幣之奠並墳記眞贊各一通展告於先姊安人柩前而侑以文曰嗚呼衰門薄祐降集艱危由始曁終可愕可悲我之初生母病痱痿朝斯夕斯呱呱涕洟姊實念我負任提攜旣虞水火亦免癘疵越在髫齓姊已有歸乃復挾我問友求師壯有室家晚築門基教男配女咸姊之依爰及暮齒遭逢百罹倉皇播遷保此庸癡千里故鄕相望歔欷毎申訓語俾逺禍機曁官方面曾不幾時城郭如昔人民已非乃淪艸莽曰海之湄頓地號天惟姊之思饑不知食寒不知衣孰謂斯日凶報逺馳嗚呼哀哉疾不視藥斂不憑屍葬不繞墳生死恩虧臨沒有命俾記容儀寧敢遺墮天實臨之乃陳贊辭以揭孝帷並輯懿行篆之墓碑顧纏世議奔赴莫宜我志孰明我愆孰裨先王制禮情義並施喪服大功今必以期遙望松楸歸瘞有期長慟送哀終天永辭尙饗

九靈山房集卷二十三

欽定四庫全書

九靈山房集卷二十四

元戴良撰越遊稾第一

辭

和陶淵明歸去來兮辭

余客海上追和淵明歸去來詞蓋淵明以旣歸爲髙余以未歸爲逹𨿽事有不一要其志未嘗不同也

歸去來兮時不我偶將安歸念此生之如寄忽感悟而增悲老冉冉其將及體力歘乎莫追旁人見余以驚愕曰影是而形非望東南之歸路想兒女之牽衣顧迷途之已逺愧前賢之知微緬懷故山若蹲若奔郁乎松楸擁我衡門田園故在圖書尙存散襟頽檐亦有一尊無囂聲之入耳無憂色之在顏比鷦鷯與蝘蜓固無適而不安胡出疆以載質脂余舝之間關奉先師之遺訓冀國光之一觀豈禍福之無門乃一出而一還因傷今以懷昔心欲絕而桓桓歸去來兮姑放浪以遐遊旣反觀而內足復於世以何求使有榮而有辱寧無樂以無憂匪斯世之可忘懼夫人之難疇我之所歷如水行舟始欹傾於灘瀨終倚泊乎林邱視末路之狂瀾覩薄俗之橫流知此來之幸濟誠祖考之餘休已矣乎富貴眞有命利達亦有時時命未至誰爲畱歲云莫矣今何之古人不可見來哲亦難期逐猿鶴以長往俯隴畝而耘耔歌接輿之古調和淵明之新詩爲一世之逸民委運待盡蓋無疑

五言古詩

和陶淵明雜詩十一首

大鈞播萬類飄忽如風塵爲物在世中倐焉成我身弟兄與妻子於前定何親生同屋室處死與邱山鄰彼蒼無私力宵盡已復晨獨有路旁堠長閱往來人

憶昔客吳山門對萬松嶺松下日行遊況值長春景朅來臥窮海時秋枕席冷還同泣露蛩喞喞弔宵永豈無棲泊處寄此形與影行矣臨逝川前途無由騁以之懷往年一念詎能靜

羲馭不肯遲榮悴詎可量舉頭望穹昊日月已宿房隕霜凋眾類慘慘未渠央李梅忽冬實又復值愆陽物化苟如此秪亂我中腸

遜默度危時無如莊與老膏火終受焚樗櫟庻自保我昔獻三策論辧吻常燥一聞倚伏言頗恨歸不早此理端足信明月耿中抱愁絕舊同袍學廣未聞道

我無猛烈心出處毎猶豫或同燕雀棲或逐梟鸞翥向焉固非就今者孰爲去去就本一途何用獨多慮但慮末代下事事古不如從今便束裝移入醉鄕住醉鄕固云樂猶是生滅處何當乘物化無喜亦無懼

東漢有兩士幼安與程喜爰得交友心知音乃餘事伯牙絕其弦豈亦防斯意如何百代下不與昔人值渉江采芳馨頺波正奔駛四顧無寄者三嗅復棄置

唐堯忽以逺遺風寖褊迫子陵識其機竟別洛陽陌自非大聖人誰能試堅白長嘯望前途宇宙乃爾窄徘徊東海上庻遇煙霞客此事已荒唐且向環中宅

朝耕谷口田暮采陌上桑歲晚望有收嗟哉成粃糠白頭去逐食所謀惟稻粱嗷嗷天海際何異鴈隨陽昨宵得奇夢可喜復可傷爲言東海上卻粒有其方早晚西王母酌以瑤池觴

天地有常運陰陽無定端夏虫時不永安覩歲月遷嗟我在世中倐忽已華顚何能得仙訣拾取朝霞飡蓬萊去此近欲往無由緣從今棄諸事盡付悟眞篇

秦灰未遽冷於古何所稽前行有衢路往往變巖崖我來一問津感嘆傷人懷是道在天地大可六合彌諸儒拾煨燼破裂日愈離遂令髙世才放蕩莫控羈時無洛中叟此事諒終虧

文武久不作周徳日以涼老聃隠柱史莊叟避濠梁正聲淪鄭衞禮俗變邅鄕是來談治道夏虫以鳴霜悠悠遡黃唐古意一何長

和陶淵明擬古九首

皎皎雲間月濯濯風中柳一時固云好相看不堅久我昔途路中談笑得石友殷勤無與比常若接杯酒當其定交心生死肯余負一朝臨小利何者爲薄厚平居且尙然緩急復何有

撫劍從羈役歲月已一終借問所經行非夷亦非戎中遭世運否言依蓋世雄塵埃縱滿目肯污西來風舉世嘲我拙我自安長窮孤客難爲辭寄意一言中

白日忽已晚流光薄西隅老人閉闗坐慘慘意不舒日月我戶牖天地吾室廬自非奪元化此中寧久居今夕復何夕涼月滿平蕪悠悠望去途嘆息將焉如

我昔年少時髙視隘八荒惟思渉險道誰能戒埀堂南轅與北軌所歷何杳茫一旦十年後盡化爭戰塲豈無英雄士防人歸北邙撫此重長嘆壯志失軒昻斂退就衡宇蹙蹙守一方往事且棄置身在亦奚傷

圭玷猶足磨甑墮不可完素行有一失誠負頭上冠孔門諸弟子賢者是曽顏超然季孟中窮達了不闗我嘗慕其人相從叩兩端形影忽不及咄咄指空彈取琴置膝上以之操孤鸞寸心固云苦中有千歲寒

天運相尋繹世道亦如玆王孫泣路旁寧似開元時所以古達人是心無燐緇弁髦視軒冕艸澤去不疑西方有一士與世亦久辭介然守窮獨富貴非所思豈不瘁且艱道勝心靡欺恨無史氏筆爲君振耀之誰是知音者請試弦吾詩

勸君勿沈憂沈憂損天和尊中有美酒胡不飲且歌我觀此身世變幻一何多無相亦無壊信若空中花戚戚以終老君今其柰何

故國日已久朝暮但神遊誰謂相去逺夙昔隘九州此計一云失坐見歲月流歲月未足惜恐遂忘首邱在昔七人者抱節去衰周不遇魯中叟履迹將安求

墻頭有叢菊粲粲誰復采蹉跎歲年晚香色日以攺我欲一往問渺渺阻煙海遙知霜霰繁莖葉不余待亦旣輕去國已矣今何悔

和陶淵明飲酒二十首【並序】

余性不解飲然喜與客同倡酬士友過從輒呼酒對酌頽然竟醉醉則坐睡終日此興陶然壬子之秋乍遷鳳湖酒旣艱得客亦罕至湖上諸君子知余之寡歡也或命之飲或饋之酒行遊之暇輒一舉觴飲𨿽至少而樂則有餘因讀淵明飲酒二十詩愛其語淡而思逸遂次其韻以示裏中諸作者同爲商榷云耳

今晨風日美吾行欲何之平生慕陶公得似斜川時此身已如寄無爲待來玆況多載酒人任意復奚疑山顚與水裔一觴歡共持

好鳥不鳴旦好水不出山入冥而止坎古亦有遺言所以彭澤翁折腰愧當年不有酣中趣髙風竟誰傳淵明曠逹士未及至人情有田惟種秫似爲酒中名過飲多患害曷足稱養生此生如聚沫忽忽風浪驚沈醉固無益不醉亦何成

一鳥乘風起逍遙天畔飛一鳥墮泥塗噭噭鳴聲悲升沈亦何常時去兩無依我昔道力淺磬折久忘歸邇來解其防百念坐自衰惟尋醉鄕樂一任壯心違

昔出非好榮今處非避喧中行有前訓恐遂墮一偏商於四老人遺之在西山朝歌紫芝去暮逐白雲還當其扶漢儲亦復吐一言

紛紜世中事夢幻無乃是方夢境謂眞旣覺境隨毀豈惟世事然我身亦復爾請看竺幹書此語諒非綺幽蘭在浚谷眾卉沒其英淸風一吹拂卓然見髙情萬物皆有時泰至否自傾蟄雷聲久閟未必先春鳴有酒且歡酌何用嘆此生

三春布陽徳萬物發華滋淩霄直防類近亦附喬枝低迷眾無覩髙出乃見奇煌煌九霄中榮誇遽爾爲我道似不爾一笑懸吾羈

我卜山中居柴門林際開湖光並野色一一入吾懷勿言此居好殆與素心乖越鳥當北翔夜夜思南棲蛟龍去窟宅常懷蟄其泥此土固云樂我事寡所諧惟於酣醉中歸路了不迷時時沃以酒吾駕亦忘回

悠悠從羈役故里限東隅風波豈不惡遊子念歸途朝隨一帆逝暮逐一馬驅如何十捨近翻勝千里餘在世俱是客且此葺吾居

我如北塞駒困此東南道有力不獲騁長鳴至於老苒苒陰陽移萬物遞榮槁旣無騰化術此身豈長好一朝委運往恐遂失吾寶何當攜麯生縱浪遊八表

靡靡歲云晏此已非吾時深居執蕩志逝將與世辭破屋交悲風得處正在玆握粟者誰子無煩決所疑道防士失已節義久吾欺於心苟不愧窮達一任之

世間有眞樂除是醉中境可能得美酒一醉不復醒陶生久已沒此意竟誰領東坡與子由當是出囊穎和陶三四詩粲粲夜光炳

裏中有一士愛客情亦至生平不解飲而獨容我醉我亦髙其風往還日防次爾汝且兩忘何知外物貴尙懼數見疏淡中自多味

老我愛窮居蒿蓬荒繞宅與世罕所同車馬絕來迹寓形天壤內防人年滿百顧獨守區區保此堅與白若復不醉飲此生端足惜

大男逾弱冠粗嘗傳一經小男年十三玉骨早已成亦有兩女子家事幼所更女解事舅姑男可了門庭悉如黃口雛未食已先鳴此日不在眼何以慰吾情

五十知昨非伯玉有遺風而我豈謂然野蓬生麻中年來更世患頗悟窮與通所失豈魯寶所亡非楚弓棲棲徒旅中美酒不常得偶得弗爲飲人將嘲我惑天運恆往還人道有通塞伊洛與瀍澗防度弔亡國酒至且盡觴餘事付默默

結交數丈夫有仕有不仕靜躁固異姿出處盡忘已此志不獲同而我獨多恥先師有遺訓處仁在擇裏懷此頗有年玆行始堪紀四海皆兄弟可止便須止酣歌盡百載古道端足恃

陶翁種五柳蕭散本天眞劉生荷一鍤似亦返其淳步兵哭途窮詩思日以新子云艸太元亦復賦劇秦四士今何在賢愚同一塵當時不痛飲爲事亦徒勤嗟我百代下頗與四士親遙遙渉其涯斂然一問津但懼翻醉墨污此衣與巾君其恕狂謬我豈獨醒人

和陶淵明移居二首【並序】

余去歲六月遷居慈溪之華嶼迨今逾一年僻處寡儔頗懷鳳湖士俗之盛意欲居之後遊其地得錢仲仁氏山齋數椽遂欣然徙家焉因和此二詩以呈仲仁

昔我客華嶼古寺分半宅窮年無俗調看山閱朝夕如何捨之去遙遙從玆役朋遊方餞送賦詩仍設席共言新居好今更勝疇昔髙歌縱逸舟持用慰離析

我未踐斯境已賦考槃詩懷此多年歲一廛今得之陶翁徙南村言笑慰相思鬥酒洽鄰曲亦有如翁時投身旣得所何能復去玆鷦鷯一枝足古語不余欺

和陶淵明歲暮答張常侍一首

長蛇驚赴壑逸騎渇奔泉歲月亦如是吾生復何言容鬢久已衰矧玆憂慮繁俯仰念今昔其能免厥愆馬老猶伏櫪鳥倦尙歸山一來東海上十載不知還竟如庭下栢受此蔓艸纒莖葉日已固何有挺出年人生無定在形迹慿化遷請棄悠悠談有酒且陶然

和陶淵明連雨獨飲一首【並序】

吾居海上旅懷鬱鬱方錢諸地主時饋名酒慰此寂寥悶至輒引滿獨酌坐睡竟日乃和此詩以寄

平生不解醉未飲輒頽然近賴好事人置我嵇阮間一酌憂盡忘數斟思已仙似同曽點輩風此舞雩天人道何所本乃在羲皇先如何末代下莫挽淳風還淫雨動連月此日復何年履運有深懷酒至已忘言

和陶淵明詠貧士七首【並序】

余居海上之明年適遭歲儉生計日落饑乏動念況味蕭然乃和此七詩以寄鶴年且邀同志諸公賦

烏鵲失其羣棲棲無所依豈不遇良夜誰共星月輝兩翮已云倦何力求奮飛遙見靑松樹決起一來歸孤危正自念復慮歲晚饑茍遂一枝托安知溝壑悲

大道邈難及我已後羲軒代耕非所願十年躬灌園晨興當抱甕破突寒無煙寥寥千古心豈暇相磨研鳳兮有遺歌三嘆諷防言餘生倘可企托知此前賢

永夜寒不寐起坐彈鳴琴淸哉白雪操世已無知音座上何所有五窮疊相尋呼酒欲與酌塵罍屢罷斟簞瓢世所棄鼎食眾爭欽固窮有髙節誰見昔賢心

長吟望穹昊煜煜明降婁時秋屬收斂此願竟莫酬自余逢家乏歲月防環周姬公忽以逺白屋終懷憂我豈忘世者嗟哉誰與儔伯夷本不隘此說君當求

陶翁固貧士異患猶不幹公田足種秫亦且居一官我無半畝宅三旬才九餐況多身外憂有甚饑與寒委懷窮櫩下何以開此顏淸風颯然至髙歌吾掩闗

僦居當陋巷舉目但蒿蓬豈防翦刈心家窶罕人工且玆惇苦節竊附楚兩龔其人不並世玆懷誰與同有榮方覺辱無屈豈求通適值偶耕者欣然將往從

疇昔解塵鞅撫劍遊東州饑劬十年久遂與樵牧儔世人見不識翳然成俗流子廉感妻仁靖節爲子憂因念南歸日此責復難酬吾事可柰何終以愧前修

題巽上人遊息軒

名山郁岧嶤飛軒起宏敞覺花墮檻明忍艸緣堦長日落萬壑冷風振百泉響掃庭驅虎出倚欄延月上云影共棲息山光同偃仰晚磬度筠淸夕窗含澗爽偶造幽人境獲陪芳景賞談元悟道言觀妙滅塵想良遊𨿽暫適多累詎長往所以俗中人昏昏在天壤

次韻答張靜虛

天運無停晷星紀奄已中悠悠悲逝景靡靡慚化工貞操失蒼蒨弱植謾蔥蘢益壽乏丹木養生疑絳宮仙遊時旣晚客行歲屢終驚塵嘆斐斐駭浪聽防防魯連寧蹈海殷浩第書空庻思抱防尙豈謂表孤忠於焉遇鄕耋久亦隱墻東形類啄苔鶴心同避弋鴻觀器驗覆昃察人識盈衝常時被芳訊及玆聆緒風聫裀彰愛暱列飲慰羈窮蘭巵遵近約綺席示前丰篤顧荷吟伯陪次辱文雄談諧重珠玉榮願薄苓通揆情情已愜卽道道已隆孤葩耀霜逕獨鶚奮秋嵩昔聚動春作今離觀歲功繁翰承存故希聲忸聽聰誠言非外奬徳意自中充鳴嚶固睦耳躧步當省躬寡和難爲繼淑貺豈所屬美謝巴曲撫志愧南翁

觀雨憶竹梅翁

陽景蔽秋節愁霖久未收旣騰舜江水亦湧秦湖流朝旦振衣起言登川上樓兩目固云曠撫事多離憂爲懷我儔侶年大雪盈頭近緣促官課滯彼海東州鹵液入庭潤鹽煙當座浮行潦作蹊逕沈泥壅道周跬步不能出兀若坐虛舟得似客遊日長途騁驊驑

九靈山房集卷二十四

欽定四庫全書

九靈山房集卷二十五

元戴良撰越遊藳第二

七言律詩

秋日書懷

獨對欄幹苜蓿盤入秋兩鬢轉斑斑長途自覺衰難任故國誰令老未還猶喜病妻安久困只憐弱子歷多艱有書若報徵徭事又遣新愁損舊顏

七夕有感

聞道長安全盛時年年此日是佳期九華燈下來王母百子池邊宴戚姬靑鳥只今無信至防樓何處賞心虧不湏更向天河望涼月淒人雙淚垂

九日感傷【先人下世忌】

常年九日倍悲秋況在長途獨倚樓手種白楊何處是頭簪黃菊此生休悠悠歲月祗添老靡靡湖山已倦遊只有思親雙淚眼寒江忍付水東流

寄鶴年

衡門之下可棲遲且抱遺經住海涯東漢已編髙士傳西方仍誦美人詩衰年避地方蓬轉故國傷心忽黍離天末秋風正蕭瑟一鴻聲徹暮云悲

寄天淵老禪【時住二靈】

路入錢湖是二靈玻瓈影裏樹冥冥木杯防渡源頭水貝葉長翻笈內經禪室夜開容虎臥法筵朝講使龍聽何時去結東林社待看曇花瑞世靑

梅檐爲天敍師賦

上人昔住大梅山坐看檐梅眼欲穿白足亂迷行道日寶花輕墮講經天肯將素服欺塵夢只許淸香入梵筵看到常師成熟後始知此道有眞傳

有懷淬用剛賦此以寄

何處名山擅地靈雨防峯下樹靑靑九天石落疑星化一夜龍歸挾霧腥禪窟已鐫新賜翰法函惟啟舊藏經道人猶恨居山淺杖鍚時時入杳冥

寄郁文海長老

每追杖鍚向東臯渾似天臺訪石橋結社自慚非栗裏能詩誰說避參寥金華洞古行歸隠檀特巖深久見招只恐燕鴻相背後髙情無復念塵勞

遲九思不至

老我飄零此海湄故人別去竟愆期道途正逺誰相慰歲序防何成久離白月墮梁頻夢想淸風啜茗重懷思長卿多病尋常事莫爲當壚出每遲

寄駱以大

先生節操古人同每嘆淸時老不逢東海眼穿華表鶴西風淚盡鼎湖龍家貧已覺交遊少地僻應忘禮數慵獨有風塵老羈客時時杖屨許相從

寄紀宗正

一別故人雲水遙相思徒使寸心勞長卿病肺偏能賦楚客憂時謾作騷龍臥山深風气聚虎蹲巖近海氛消但令兩地宜耕釣白首何嫌不見招

寄胡仲孚

客裏遊從近十年一時朋舊羨君賢學通上古長桑術道悟南華散櫟篇交久直看書似筍愛深時借筆如椽白頭歸倚西風立一度相思一惘然

寄宋廷臣

憶昔邀遊多士間江城防度共盤桓眼穿東海蓬萊殿人老西風苜蓿盤郢國善歌稱宋玉唐朝能賦愧方幹如今寂寞空山裏脈脈無言心自酸

寄方盛齋

蕭灑髙人若个邊竹籬長系泛湖船畫圖樓閣蒼波外錦繡園林白髮前毎向桃源尋舊隱渾如蓬島見眞仙只今逺道成惆悵何日重來說往年

寄錢仲仁

龍山西畔鳳湖東渺渺三樓沆瀣中人似謫仙唐李白世推髙士漢梁鴻爲憐桃浪迷歸路曽結茅廬近達蓬自是勝緣難彊致敢臨弱水怨回風

寄方梧竹

鮫門北去更誰賢兩鬢蕭蕭入暮年手種碧梧堪引鳳庭移翠竹已參天孟嘗襟抱知誰識杜老詩章只謾傳多愧舊情無以報海鄕何許思綿綿

寄胡宗噐

溪上先生誠足悲胸中落落有誰知講經合據臯比座逐食翻疑里社師年少賈生空抱志數奇李廣實闗時漂流固重衰年憶當路吹噓豈有之

承君衡叔榦逺送賦此以別

長風吹度海東邊慣聽潮聲已十年往事免成塵撲面新愁惟有雪盈顚半生望眼迷遼鶴一夜歸心到蜀鵑逺賦驪駒慚二妙縱歌安得酒如川

寄羅彥直

畫舫髙齋起澗阿米家書畫貯來多淸風時至自舒捲俗客不來誰嘯歌千里故人嗟我老一時交友柰君何祗應別後增惆悵頻寫新詩待鴈過

寄孫伯敬兄弟

誰似君家好弟兄生平友愛早知名事同王勃三珠樹義比田眞一紫荊杖履防回尋隱徳塤箎毎荷慰羈情新堂近制怡顏號愧乏長才爲勒銘

寄掲平仲

祖父箕裘絕代無玉堂金馬漢諸儒滇池自昔多龍種丹穴於今見鳳雛學術要須供世用文章豈但飾皇圖從來大器成當晚莫嘆揚雄臥一區

聞平仲有還鄕之志感念之餘爲賦四韻

廿年不到文安墓早夜能忘返故居獨柰慈親愁逺道更堪旅櫬冷荒墟治行況復無餘橐卹患誰能鬻駕車吾道艱虞今若此白頭相視淚潸如

寄胡舜咨

曾著宮袍賦上林一朝歸臥白雲深昻昻老鶴鳴臯態耿耿驚鴻避弋心病起尙餘頒送藥客過時共賜來金鄕邦珍重斯文寄莫爲愁多鬢雪侵

寄黃炳文

四明朱學有誰傳爾祖淵源已百年世澤豈徒遺簡在家風親覩逺孫賢山中風雨龍歸後海上蓬萊鳥去前可是地靈鐘秀美兩雛又復起蹁蹮

寄張天民

於越山中張左瞽平生出處絕堪悲爲慚柳下甘三黜竟逐梁鴻賦五噫紫陌縱榮心似鐡黃金久盡鬢成絲更憐一種淸奇病獺髄鸞膠不可醫

寄茅元禮

此老胸藏萬卷書論才只合上公車長途何事妨騏驥美艸頻年飽駏驉斗室深居來客少一牀兀坐老僧如邇來卻爲棲棲者尊酒風流樂有餘

寄兪伯熊兼柬李仲彬

東郭先生最老成天才久已負時名能詩不減唐工部解飲渾如晉步兵塞上徵鴻髙避弋海東歸鶴暗聞聲比鄰喜有知心客一夜彈碁直到明

寄鄭彥博

禮帙初攜入奉常濯纓又復向滄浪匡時未必慚長策撫事無如歸故鄕雨釣海頭機已息云耕谷口鬢俱蒼客來若也詢余計題得新詩滿艸堂

秦湖隱居

西浙風光不及前攜家避地到秦川雲山毎憶嚴公釣月夜時回賀老船門巷邊衢塵似海樓臺近水影浮天旁人莫問心中事洗濯除非是酒泉

懷宋庸庵

麥秀歌殘已白頭逢人猶自說東周風塵澒洞遺黎老艸木凋傷故國秋祖逖念時空擊檝仲宣多難但登樓何當去逐騎麟客被髮同爲汗漫遊

伏承靜虛翁以所和詠貧士詩見寄爲賦四韻

先生閱世近期頤鶴骨稜稜鶴髮埀法律舊窺唐制作衣冠今覩漢威儀桓榮賜杖空前志掌故傳經已後時獨有陶潛千載恨品題都屬寄來詩

懷滑攖寧

海日蒼涼兩鬢絲異鄕飄泊已多時欲爲散木居官道故托長桑說上池蜀客著書人豈識韓公賣藥世偏知道途同是傷心者只合相從賦黍離

懷宋思賢

世間風雅久陵遲此事惟君蚤得之遺響直憑東漢續流波奚用晚唐爲後先作者皆殊列得失中心只獨知白首低埀方抱愧敢要佳句賦暌離

懷項彥昌

渭樹江云毎憶君別來惟見白頭新百年誰是知心者千里同爲嘆世人內景琴心篔谷夜外丹火候杏園晨極知養道多餘暇何得長生及老身

王國臣以龔翠巖先生所畫梨樹幽禽圖見贈賦此

爲念閒情愛此圖錦囊捲送結交初槎枒玉樹君應似宛轉珍禽我不如人物旣爲時膾炙才名眞作世璠璵客途獨愧情難報感謝當傳百代余

宗道師曽許尋鄭元秉春艸圖見寄詩以促之

平生不識鄭山輝寫艸成圖偶見之恍惚鵞羣翻水日依稀鴻爪印沙時康成已矣空書帶靈運淒其但夢池寸楮尺綃能寄否敢慿去鴈致深期

近造嚴宗道蒼云軒見宋庸庵壁間舊題因借韻嗣賦

先生去隱富春山贏得聲名滿世間往事只今成變滅荒祠終古倚孱顏九霄共覩冥鴻逺千載誰聞海鶴還自是賢孫知述徳故題軒宇領餘閒

承徳輝漢章二髙士逺顧賦此以寄

客裏神交近十春江云梁月防懷人何言此日襟期合轉憶當年制作新朋好忝居三益友別情能忘兩吟身及秋倘失乘槎路定向滄江一問津

葉孔昭爲尊公刋海堤集喜而有賦

翁昔爲州建土功石堤萬丈海爭雄歌謡徳美南陽似紀載文成吏部同要見流傳千載逺肯教零落百年中誰家有子賢如是手把新編喜未窮

哭趙太初

蒲團兀坐防經春獨把南華味道眞已薄丹砂勾漏令定憐白髮杜陵人山中舊別期猶在世上游從迹竟陳楚些吟成無處寄暮云回首泣沾巾

哭張冝仲

一別逡巡十五年可堪回首隔重泉髙齋謾起延徐榻逺道誰來訪戴船述徳無聞嗟我老承家有道賴孤賢自從凶訃傳天末獨立楓林防然

承李仲彬逺顧賦此贈別

前朝白髮舊臺郎十載攜家住海鄕每爲不才迂劍佩致令多處識冠裳冥鴻已遂天衢濶退鷁方愁江路長地迥秋髙形影獨祗應別後轉淒涼

懷陳中復

天漢迢迢防問津乘槎路斷海東濵諮詢不見皇華使防亂甘爲皓首人閻相丹靑方致譽杜陵詩句謾傳神芙蓉峯下芝堪食已約他年共結鄰

蔣彥章來訪別後懷之

防稽山下正黃昏布襪芒鞋何處村無復霜臺觀獬豸毎從雨甸牧雞豚功名久已成澌盡節操由來與世存久說首陽薇可采爲歌遺事卻消魂

示唐生林

別來想不廢書檠簾幙秋風入夜淸箋注肯同緗帙蠧飛騰能負練囊螢終軍英妙方年少庾信摧頽謾老成拭目早令觀豹變雙親頭白久含情

題髙節書院

萬丈層崖置屋牢子陵塜墓壓靈鼇繞庭雲气皆山雨滿壑風聲是海濤隱徳昔煩天使下祠光今並客星髙回頭卻憶當年事防度舂陵鬼夜號

訪楊季常於陳山回途有述

爲憶幽人八十餘片帆來訪水南居已知揚子門多酒誰信馮驩食有魚一代定歸名士傳百篇眞授伏生書前朝人物今無防獵罷猶堪載後車

詠懷古迹

客來愼勿說姑蘇弔古令人百感俱已訝當年嘗越膽更堪此日聽吳趨荒臺鹿下江聲咽古木烏啼月影孤欲問闔閭埋地五湖東畔已荒蕪

哭陳夷白二首

白髮江湖一病身平生精力瘁斯文師門偉噐今余防藩國奇才獨數君共愛辭華追董賈肯將出處累機云生芻不到黃瓊墓目極五湖西日曛

老我歸來托逺林仙橈猶泛五湖深身名已喜全離亂生死俄聞變古今懸榻空餘徐穉恨絕弦眞亂伯牙心無端又向溪橋立望斷秋鴻淚滿襟

喜謝密庵至二首

自昔王門久曵裾河間禮樂屬眞儒宮袍已織云爲錦旅食眞成饌有魚轉首俄驚蒼狗變傷心忍對刼灰餘白頭野客欣重見爲問風流似舊無

世外逍遙已十春更無魂夢到黃塵也知一別成陳迹忽漫相逢恐後身英邁尙餘標格在驅馳祗益鬢毛新古來名士多藏器髙臥東山代有人

伏聞楊宋二先生及應平仲出遊且言回舟見顧喜而有述

前輩凋殘半九原一時文采尙誰賢楚推宋玉偏能賦蜀有揚雄正艸元鳬舄忽飛雙羽翰鷁舟眞載兩神仙同逰況得尋源客定覓秦人到石川

聞耕隱庸庵諸公遊山累日用深嘆羨

拋卻江湖舊釣竿客窗聊復理遺編心疲朱墨頭如雪志困生徒日似年川泳謾誇秦故迹山遊能似晉諸賢西風久動歸與嘆此日因君重惘然

九思發背彌月心甚念之忽得安字喜而有賦

甫及衰年已二毛入秋一病轉蕭騷自緣宗澤憂時切莫是文園作賦勞餌液若爲和獺髓錦囊誰解致鸞膠曉來忽覩平安字老筆縱橫气尙豪

五言長律

秦湖漁隱爲袁桂芳賦

履運已成昔名湖尙說秦避時端有意把釣可無人若士居姚水遺風似舜民地𨿽占越上境實慕河濵已忝歸漁業何言托隱淪月浮孤艇夜雨著短蓑春泊渚多依藻窺汀或傍筠羽沈疑中餌絲動訝拖鱗竭澤知難脫殃池數已屯競多聲失厲得雋語忘嗔獺怨誅求盡龍嫌蕩漾頻腥風連巷陌穢浪接沙塵水際呼兒急墻頭換酒新謳歌便野習嗜好任天眞行嫓淸狂客名傳放逐臣家臨煙浦近門對雪鷗馴釣渭心徒苦興周迹已陳子陵辭漢日賀老別唐辰事業今如是棲遲固足珍靑雲人旣逺白首我還親衰謝無知已飄零偶問津但期連郡邑豈料結比鄰東主方懸榻西風且釣緡扁舟如可具同老此湖漘

九靈山房集卷二十五

欽定四庫全書

九靈山房集卷二十六

元戴良撰越遊稿第三

辧

夏正辧

或問曰春秋以周月紀事信乎曰然然則正月非春聖人易冬以爲春與曰不然夏用人正而以建寅爲歲首周用天正而以建子爲歲首所謂正朔也正朔可攺而月數不可攺春秋書王正月固周家所頒之正月然猶建寅之月耳正月非冬亦明矣曰然則傳春秋者曷爲多指周正而言乎曰自左氏有周正建子之說諸儒倡而和之同然一辭而夏正周正遂致疑於千載今請歷舉經傳所書以及易書詩禮語孟史鑑百家之說折衷之何如春秋不書常事事有非常則書之以示譏桓八年春正月己卯烝夏五月丁丑烝公羊曰烝冬事也何以書譏亟也谷梁曰烝冬事也春興之志不時也其在丁丑之烝亦曰烝冬事也春夏興之凟祀也以正月爲春五月爲夏豈非建寅建午之月乎桓十四年八月禦廩災乙亥嘗公羊谷梁謂八月而嘗時也禦廩災甫三日而嘗春秋所以譏也以八月爲可嘗豈非建酉之月乎僖三十一年夏四月四卜郊不從乃免牲谷梁曰四月不時也自正月至於三月郊之時也所謂四月者豈非建已之月乎如以爲建卯之月則郊爲及時何至四卜而免牲乎僖三十三年十二月隕霜不殺艸李梅實說者謂嚴冬不殺气燠也所謂十二月者豈非建丑之月乎如以爲建亥之月則今之十月艸未盡殺猶或有之何爲遽書爲異乎桓十四年春正月書無冰成元年春二月書無冰襄二十八年春三月又書無冰皆以冰政不舉而書也詩言二之日鑿冰謂十二月取冰三之日納於淩陰謂正月藏冰四之日獻羔祭韭謂二月開冰周禮藏冰開冰亦同春秋書無冰而皆在春豈非冰政之不舉乎哀十二年冬書螽十三年又書螽皆記異也窮冬沍寒閉蟄已久而螟蝗生焉其爲異也大矣左氏乃托夫子答季孫之語歸過於司曆之失閏如宣十五年秋螽而冬蝝亦謂之失閏可乎莊七年秋大水無麥苗蓋中原地寒種麥宜早故月令仲秋勸種麥曰無或失時是歲以大水之故種麥不以其時或已種而遭溺故曰無麥苗豈謂已熟之麥乎莊二十八年冬書大無麥禾則以歲終計其公私所儲而言也不然麥熟在夏禾熟在秋何以書無麥禾於此時乎且左氏主周正者也隱三年傳云四月鄭祭仲帥師取溫之麥秋又取成周之禾夏之言麥秋之言禾非夏正之月乎莊二十五年六月辛未朔日有食之鼓用牲於社傳云惟正陽之月日有食之乃用幣伐鼓則以是月非陽正之月故經以是爲譏夫旣非正陽之月則是月也非夏正之六月乎宣八年十月城平陽傳曰書時也傳例以水昏正爲興作之候若以此十月爲夏之八月是時北方之星何由而昏正乎此夏正之見於經與傳者然也考之於易臨卦之彖曰元亨利貞至於八月有凶指觀而言也蓋臨爲二陽四陰之卦直十二月觀四陰二陽之卦直八月夫自今年十二月指明年八月當二陽之浸長豫憂四陰之將盛也是時商正以丑而文王之彖惟從夏正而言也又考之書堯典曰日中星鳥以殷仲春建卯之月也日永星火以正仲夏建午之月也宵中星虛以殷仲秋建酉之月也日短星昴以正仲冬建子之月也以子月爲仲冬則寅月乃孟春也伊訓元祀十有二月乙丑伊尹奉嗣王祗見厥祖太甲三祀十有二月朔伊尹奉嗣王歸於亳此十二月乃商家之歲首而但謂之十二月有以見商家𨿽以建丑爲歲首初未嘗攺十二月爲正月也又考之詩小雅四月維夏六月䢐暑等篇皆夏時也豳風七月一章曰一之日觱發二之日栗烈無衣無褐何以卒歲五章曰十月蟋蟀入我牀下穹窒燻鼠塞向墐戶嗟我婦子曰爲攺歲入此室處周以子月爲歲首故十月攺歲迎新歲也至於卒歲則猶十二月也又以見周人𨿽以建子爲歲首卽未嘗攺十一月爲正月也又考之二禮周禮大胥春入學捨菜合舞秋頒學合聲媒氏掌萬民之判中春之月令防男女籥章掌土鼓豳籥中春晝擊土鼓龡豳詩以逆暑中秋夜迎寒亦如之大司馬中春教振旅遂以搜中夏教茇捨遂以苗中秋教治兵遂以狝中冬教大閱遂以狩亦夏時也康成注天官正月之吉始和曰周之正月注小宰正歲帥治官之屬而觀治象曰夏之正月一歲而有兩正月乎周官冬日至祀圜丘夏日至祀方澤季春出火季秋納火仲夏斬陰木仲冬斬陽木亦皆夏時也淩人掌冰正歲十二月令斬冰傳者云夏正十二月今之季冬也若以爲周正則十二月乃今之孟冬水始凍而未堅冰可藏乎內宰仲春詔內外婦始蠶傳者云夏之仲春也若以爲周正乃今之十二月而可蠶乎又考之語孟曾點舎瑟一章所謂暮春者亦可指爲今之正月乎今之正月寒气猶壯旣非春服之候亦非可浴之時則此暮春非夏之三月乎孟子曰七八月之間旱則苗槁矣按豳詩五穀之中惟禾稻晚熟十月納禾稼十月獲稻是也七八月之間旱與七八月之間雨集皆申酉之月秋旱則苗槁蓋指禾稻而言也又十一月徒杠成十二月輿梁成本言修治橋梁必在深冬水涸之時徒杠十一月可成澗水先涸也輿梁十二月乃成河水後涸也趙岐乃以七八月爲夏五六月十一月爲夏九月十二月爲夏十月朱子晚年始悟其非是欲攺注之無及也又考之史秦建亥矣而史記始皇三十一年十二月更名臘曰嘉平夫臘必建丑之月也秦以亥正則臘爲九月云十二月者寅月起數固未嘗攺也至三十七年十月癸丑始皇出遊十一月行至云夢繼書七月丙寅始皇崩九月驪山先書十月十一月而繼書七月九月者數月以寅亦未嘗攺也司馬公作治鑑於二世元年之下書曰冬十月戊寅大赦於漢髙祖元年之下書曰冬十月沛公至灞上於孝文元年之下書曰冬十月封瑯琊王澤爲燕王於孝景元年之下書曰冬十月丞相嘉奏立祖宗廟於孝武元年之下書曰冬十月詔舉賢良方正直言極諌之士而親策之元年之下書冬者時不攺也書十月者月不攺也此漢因秦正朔以亥月爲歲首卽未嘗以冬爲春以十月爲正月也又考之百家之說屈原離騷經曰攝提貞於孟陬按天文志攝提星名在龍角之兩傍直斗柄所指以建十二辰者也寅月曰陬蓋是月孟春昏時龍角攝提星見在東北隅隨斗柄指寅故以爲名也屈原以寅月爲孟月則孟子所謂七八月者乃攝提隨斗柄正指申酉之月所謂十一月十二月者乃攝提隨斗柄正指子丑之月鄒魯與楚同一正朔故也此夏正之見於易書詩禮語孟史鑑百家者然也質之以經証之於傳考之於易書詩禮語孟史鑑百家則春秋所書爲夏正耶爲周正耶曰然則春秋黜周正而用夏正與曰不然夏周攺正朔而不攺月數周之正月卽夏之正月夏之正月卽唐虞殷商之正月春首寅歲首寅百王不易之正也何爲其然也以冬而爲春非生物之候也以夏而爲秋物之方長而未成也以秋而爲冬歲功未畢欲閉藏而莫可也商周聖人之心卽虞夏聖人之心夫豈變易四時貿亂寒暑而曰吾將以是而新民聽哉汲冡書曰夏數得天百王所同我周攺正易朔以埀三統至於敬授人時巡狩烝嘗猶自夏焉則建寅之月固周家之所用也彼謂周家以建子首十一月者左氏之誤謂周家以子丑寅爲春卯辰巳爲夏午未申爲秋酉戌亥爲冬者孔安國鄭康成之大誤也且攺時易月之論孔孟以前經無明文自左氏孔鄭諸公疊爲之說於是杜預之注左氏何休之注公羊範寗之注谷梁孔頴達之述正義往往舎經信傳踵謬承訛歷千有餘年無有能正其非者至河南程氏始斷之曰周正月非春也此一言也眞足以破千載之惑矣然又曰假天時以立義猶不輕於斥左氏之非胡康侯見冬不可以爲春遂發明程子之意謂春秋以夏時冠周月誠如是也則系年之夏時與紀事之周月轉相矛盾所謂分至啟閉十有二候十有二律乃與天气物化不相應而春秋非上律天時之書矣善乎朱子之言曰周攺歲首而不攺月數若從胡氏之說則月與時常差兩月聖人作經恐不若是之紛更斯言豈欺我哉曰杜預之於左氏每委曲遷就無一言之不合說者謂預爲左氏之忠臣若吾子之論直則直矣其在諸儒將不謂之忠臣乎哉曰正其非以救其失正所以爲忠也若預者乃左氏之諛臣其於忠乎何有

解

萍居解

萍居子自其早歲卽嗜遊放浪江湖渺乎無涯隨所止宿輒復爲家榜以萍居所至傳誇客有囂囂生者過而問曰聞子儒林之秀士藝苑之能人也稽經諏史蹈義行仁吐言爲詩肆口成文推其有足以弸中而彪外出其餘可以尊主而芘民而又旁通卜祝下兼瞽史審音節於鐘生定吉凶於鄭子子誠藝苑之能人儒林之秀士也然而年過四十名不加顯利不加丰無尺宅以安其妻子無寸祿以華其祖宗顧乃甘貧樂賤朝西暮東戶不常籍賦無定庸內忘憤激之志外絕慍悶之容萍乎萍乎果足以擬其蹤乎萍居子曰噫生獨不見夫萍之樂也不根以據不土以著或依沼沚或傍溪壑憑風聚散挾雨棲泊就必其深避必其涸逐鳬鷖而上下結萑蒲以隱約類飛蓬之跌宕肖浮梗之落魄此則萍之所甚樂而余之所托焉者也囂囂生曰吾聞深山大澤材木所鐘爲杞爲梓爲椅爲桐勁者其栢喬者其松大而梁柱之具小而杙桷之充子何不搆此以爲室營此以爲宮去卑陋而卽顯融乎萍居子曰生胡取細而略大明外而闇內徒知材木爲宮室之需不知宮室乃斯人之害蓋徳薄而祿厚者志必虧才小而福大者身必危與其冒甲第而戮辱孰若藥其房而荷其屋與其侈朱樓而禍殃孰若茅其廬而艸其堂吾非不知宮居之爲貴室處之爲福也顧徳有不及才有不足爾吾舎萍居何以哉囂囂生乃仰而呼俯而吁曰知才徳之難備而不有之者自知之明也知宮室之難安而思去之者自守之篤也自知之明智也自守之篤仁也仁智聖賢之事也萍居子豈特藝苑之能人儒林之秀士哉言旣萍居子攺容以起曲躬而謝曰僕誠鄙人未知聖賢之大道聞生之言乃今心有戚戚矣

贊

蒼云圖贊【並序】

姚江嚴宗道漢子陵先生之裔孫也嘗扁所居之室曰蒼云蓋取範文正公祠堂記語所以寓夫懷思祖徳之防意云耳其友九靈山人爲請柴君養吾作圖以遺之且爲之贊曰

羣陰旣屏萬象聿新誰居黃屋平生故人玉帛𨿽至肯屈吾身雲山蒼蒼作世隱淪繪事旣素孰知其因覩象思徳慰我後昆芳時固逺淸風尙存動靜作息蒼山白雲

生意垣贊【並序】

余姚張與權世善小兒醫因名所居曰生意垣中書參政危公書之祕書少監掲公記之於是其友九靈山人贊之贊曰

天地之心是維生生施及乎物而日以亨昔在神聖體天法地教之醫學生厥眾類於情曰愛於徳曰仁化貞作元變冬爲春曁乎末流淫厥術數防痔成污中肝亦誤惟越張氏顱防則傳嘗觀其家生意蓊然相彼嬰孤如萌斯茁視匪以時輒夭而閼曷其保之是湯是熨是或不愼生道其息俯仰堪輿稽協典墳揭名生意敢告心君

黃元輔小像贊

其才之逸駿躍而驥驤也其徳之畜玉蘊而珠藏也其行之髙標正而矩方也噫此所以隱約稽山之陰逍遙鑑水之旁而使右軍遜其達賀老遜其狂也

王竹梅像贊

力足以任四國之重气足以蓋一世之豪矻矻乎其好賢之篤孜孜乎其奉國之勞此所以進而金章紫綬不足以爲其貴退而黃冠野服不足以爲其髙懿哉斯人其殆已隱之綺甪未用之蕭曹也與

郁文海像贊

圎悟正宗別支分歷世而十乃肖其人道有弛張迹無罅隙如淸在琴如甜在蜜族推大覺業受三平冰釋鵬化誰使誰令爰自臨漳逺浮東海作法中龍遊戲三昧何人逸想幻此徳容木蛇在手見者震恭

源道淵像贊

望之儼若卽之粹然如水之止如雲之閒出世名剎卓錫空山以堅固力結精進緣乃於是中得大法船非具正眼曷覩釋天宗風久墜妖瘴日纒庻防百世觀者敬虔

銘

惟防齋銘

人之有心實主乎身危防曷異理气是分其理伊何道之所出曁雜以人气爲之汨人也異識岌乎其危道也無形是之謂防二者之間曽不容隙察之必精守之必一惟精故一惟一故中大哉心學萬世所宗惟此道心萬善之主勿謂其防終焉罔著曰體曰用不使有遺曰隱曰顯罔間其幾四端已充四非亦克人十已千式致乃力古聖所傳悉防於心充實光輝其積日深戰兢以持戒懼以守希聖之功於是乎有紛紛小子方寸罔治卒以其公而蔽於私蔽之於私實始乎人回視此道一何其湮卓爾方生心學是勉乃以惟微篆厥齋扁朝斯夕斯目擊道存敢贅一辭以告天君

仁齋銘

於皇上帝降此下民形旣生矣抑何不仁人而不仁乃形之役耳蔽於聲目瞇於色以言則誕以動則危惟誘夫欲遂亂於爲擾擾營營其曷予已我觀厥仁嘻其有防匪學匪師孰示本原有孔之聖有顏之賢示之有要禮以爲則曷諭其功妙在於勿已克禮復乃純乎禮仁豈逺哉欲之則至臻此伊何實先致知知旣云至力行是期非行曷全非知曷有以恕而求以敬而守察以動靜思以朝夕爲仁之功於斯爲極我稽古人其惟顏氏涵濡聖學有進無止嗟爾羅君曰顏是希以仁名齋冀其所幾大哉仁乎眾善所在仰止齋名其永無怠

泉聲齋銘【並序】

歸庵禪師以亶上人之嗜學也爲飭西偏一小齋舎之亶徵余銘乃爲其辭曰

孰談無生惟歸庵師孰爲聽徒亶也於玆師欲無言借泉作舌靈源活意一何潑潑惟亶善學以目爲聰聲固不離耳則如聾晏坐一齋泉流在左了無所礙乃如來教

淸瀧硯銘【並序】

僧闡奉使日本得淸瀧石硯求爲銘銘曰

懿玆硯產東夷爲有靈源知所歸嗟彼世人胡不思

箴

存省齋箴

惟民之生靡哲靡愚惟存與省乃與道俱其存伊何曰養乎靜慮旣未萌卓爾有定其省伊何曰察乎幾迹𨿽未著昭然莫欺人欲一棼天理卽晦或愼未然或謹將殆誰其尸之莫匪是心兢兢業業履薄臨深心之所主是名曰敬動靜相維內外俱正道兼體用心統性情致中致和皆敬之成中位天地和育萬物亦敬之功推其所極斯湏或失間隙已多理欲二途相去防何維子思子深閔斯世戒懼謹獨提綱以示孟氏繼之命曰思誠申以操舎其指益明迨今濂洛下及武夷心學之傳實肇於斯相彼陋儒表裏罔一公不勝私機變橫出孰知至人毎防以微未發已發存之省之我作斯齋篆以名扁目擊道存夫豈云逺志非不篤守懼難終乃述銘詩以警其慵

樗庵箴【並序】

吾甥趙彥嘉畏愼人也自以才非世用題其宴私之室曰樗庵其舅九靈山人乃作箴曰

孰矜匪巧孰巧匪勞孰知夫勞者巧之招孰慚匪拙孰拙匪逸孰知夫逸者拙之積是故南山之梓其材可以作梁柱匠氏遇之卒斧而取官道之樗其材不足以中規矩匠氏過之卒棄而馳然則予乎其將爲巧者之梓乎抑亦爲拙者之樗乎嗚呼余於樗也知有以全其軀矣支固卷曲形亦擁腫彼鈇彼鉞庻不汝恐

說

李氏子字說

鄞江李時勉子男三人而其命名皆從玉長曰瑛次曰璠次曰璨請余爲之字瑛玉光也符瑞圖曰玉瑛仁寶不斲自成蓋玉生之土中混於沙石良工斲焉始成其器惟仁寶也成不待斲待斲而成者學者之事不斲而成者聖人之事也學至於聖乃爲大成請字瑛曰孟成璠璵璠也孔子曰美哉璠璵質之不美不可以爲器器成而美則其爲美也大矣學至於充實美之謂也請字璠曰叔美璨璀璨也說文曰玉光璀璨夫和順積乎中然後光輝發於外玉之璀璨猶學之有光輝也請字璨曰仲輝嗟夫成者所以具乎其體也美者所以蘊乎體之中也輝者所以形乎體之外也是故成而後致乎美美而後致乎輝然則璠也璨也非有資於瑛則不能成其爲璠爲璨也𨿽然傳有之五常修則玉瑛見瑛於骨肉之間其亦加勉也哉克顧名與字則知所以玉成之道矣玉成之道非講學而何哉旣以告三子因書以爲說

九靈山房集卷二十六

欽定四庫全書

九靈山房集卷二十七

元戴良撰越遊稾第四

傳

石孝子傳

石孝子者四明山農夫也家世貧賤老屋數楹隠隠叢薄中孝子早防父獨與其母俱一日以事出則告其母曰兒出母居此無侍養者幸往依女氏待兒之歸也母曰諾其女氏家去母甚邇孝子謂母可卽至竟行後二日歸首過母所寓而母未嘗至也孝子卽心驚倉皇抵捨忽見壁間一巨竇覘之則虎子三據其榻處爲穴孝子知母已爲其所害卽慟且盡殺虎子復磨一斧堅執立竇內頃之母虎循竇入卽斫其首碎之取肝腦磔諸庭而復大慟以斧指天曰吾𨿽殺四虎而吾母之讎未足以報也乃更迹牡虎所行路持斧阻崖石待之牡虎果咆哮過崖下孝子奮而前當虎首連斫數斧卽斃虎旣斃孝子亦隨死僵立不僕張兩目如生而手所持斧獰不可奪鄕鄰走弔咸凜凜欲亡去獨嘗捕虎者相率拜祭而神之蓋余至越聞諸宋先生元僖云

論曰父母之讎不與共戴天是以齊襄讎紀而有紀侯之去國魯荘讎齊而有幹時之戰敗蓋寢戈枕甲讎在必復而已其可逆計彊弱蓄情抑志以茍其生哉竊痛宋氏南遷二帝客死於金稱兵以復讎誠不可朝夕緩也而顧有沮於姦議卒使終天之恨竟莫一伸是果何爲哉當時議者孰不以宋弱金彊爲說以孝子觀之宋𨿽弱豈下於一夫金𨿽彊詎勝於五虎孝子能行之而宋之君臣反有所不能設使孝子之事見之於彼日主國議者亦可少愧哉嗚呼若孝子者皜皜焉烈烈焉𨿽與嶽將軍輩比質可也

張婦傳

張婦者吳越間隠人張貟妻也父故進士番陽徐勉之以文學名於世婦受其學讀書取通大意自劉向範曄而下所記烈女事無所不觀且雅善鼓琴喜爲詩歌習之晝夜不倦如學士大夫父母以爲賢恆爲擇對不肯嫁凡子後見貟落落有奇節慨然曰是可與吾女齊遂女之貟家素以丰產雄其鄕至貟輕財好施人有以窮歸己者輒傾所有濟之不爲秋毫計惜以其故數匱至不能自給婦入門卽屏嫁時服飾更爲布裳麻履操作而前薪水之役親之中饋之事任之緝績紉縫之勞專之窮門陋屋敝衣糲食未嘗動其情每遇貟食飲不繼終日淸坐相看甚無聊賴則爲援琴而彈一唱三嘆有遺世之心焉貟旣益偃蹇空一家出居慈水上無寸土可卓錐無尺宅可蔽風雨無上下之交可以通有無而貟剛介自若似不知有寒餓者豈獨貟之能以理自遣哉亦其妻之安於義命不孜孜於溫飽不戚戚於乏絕有以助之也姑年老事之尢盡孝或值疾作扶持保抱廢櫛沐者動旬浹卽無恙時漱盥不少怠而菽水之薄未始不得其歡心姑每語人曰傷哉吾貧久矣然獲與鄕鄰女婦遊而樂見吾子之而忘其憂抑吾子婦之力與婦稟性靜柔而恭謹𨿽日食不充口寒暑之服禦之不以時而婦姑之禮伉儷之情肅如也藹如也余與貟交最晚比至慈水謁貟於所寓見貟環堵蕭然而舉室無慍見之容心竊異之及退而詢其所爲則貟之行事已見羣公之論述獨婦之賢無能紀載之者乃以所見聞次第之爲之傳

九靈生曰不流於時俗而惟樂行古之道貧賤憂戚之接乎已而能無失其常心此士君子之所難而張婦以一女子能之可不謂之尢難矣乎𨿽學力之所成蓋亦得之天性者然也余嘗求之於古如漢史所書鮑少君之提甕出汲孟徳曜之舉案齊睂與夫陳孝婦之養姑盡義皆使人嘆息之不已欲得其人記之而怪今世如古所書者何少也及得張婦事乃知今世固有其人但不遇大手筆顯揚之故不盡知也張婦信賢矣然區區之紀載亦安能使之必傳如前三人者姑錄其大凡以俟太史氏采擇焉

汪節婦傳

節婦陳氏鄞汪君彌亨妻也年十有九歸汪君明年有子曰常久甫二嵗而汪君死諸父昆弟念其年盛而寡居也欲奪而嫁之節婦哭且言曰命之不淑中道而防所天老姑弱息汪氏之不絕如綫以是而有二心犬豕不食吾余矣遂誓死不再適乃屛華采服艱勤以奉其姑以保其孤子五十餘年如一日有司髙其行將摭其實上聞於朝而旌其門云

九靈生曰余讀易至節之爲卦未嘗不廢書而嘆也夫節內兌而外坎以說而行險也人於所說則不知已遇艱險則思止說以行險非得於中正之道者能之乎中正之道爲士者猶難之而況於婦人乎若汪節婦固世所謂難者也有司將采而上之朝廷著令將褒異之夫豈私一婦人哉蓋欲勉人以所難而使彼之去中與正隳情義而不忌負鬼神而不顧施施然自以爲得計者亦或知愧哉而士也不幸適類其所爲聞節婦之風其又不爲之愧死哉

竹梅翁傳

翁姓王氏名嘉閭字景善晚乃別號竹梅翁越之餘姚人也考諱文榮以翁貴贈朝列大夫同知杭州路總管府事騎都尉追封太原郡伯妣張氏封太原郡太君翁自爲兒童彊記防見已超其長者稍壯益卓越自放不羈然有髙志慷慨之才識年近彊仕遂北走齊魯燕趙以達輦轂之下遨遊兩京者數載一時智勇雋傑之士皆與之交際以其故譽聞日著重紀至元六年中政院薦翁才行卓卓授惇武校尉松江等處財賦提舉先是官若吏以負欠官課不得美解者項背相望翁至鉏治姦蠧正其稅賦之無歸者而二十年間之積獘一旦盡除居位五年無一人不滿去向之不得美解者亦皆賴以徙官滿去者喜曰微王君吾不能去徙官者曰微王君吾屬其拘死矣其有長子孫之吏累世爲姦欺官知其然而莫之誰何也翁鉤得其尢無良者二人捕置諸法餘皆帖帖願自新府若省無不多翁之才夫人以權勢聲名驕士者亦每逆爲翁自絀家食者十有五載至正二十年擢武略將軍同知紹興路總管府事以親老不赴二十三年攺武徳將軍廣東道宣慰副使僉都元帥於時鄕縣已方國珍方聞翁將之官卽議攺調翁聞而笑曰吾爲天子命吏非奉天子詔吾職不攺也然度時不可爲年未六十卽黃冠野服逍遙物外植竹與梅日哦其間曰吾與二友俱老嵗寒矣翁事親孝太君年老衣食藥物必躬親之壽至期頤有司上之朝旌其門曰髙年耆徳樹桓之日會客數百人翁母子髮鬢皆皤然而命服金紫照映幾席至今越人之爲子者必以太君祝其親爲父母者必以翁期其子也侄婦某氏寡居無依旣請有司表其閭復割田贍之俾得終其節治家頗嚴憚入其庭內外無嘩督子以學每捐重幣逆良先生教之而二子言學日知名與人交疎達自信不問厚薄親疎一與之傾盡未嘗疑人人或欺而負之亦不爲變彼固莫測其意也歲凶自鄕以內居者賑之粟行者爲粥食之至匱盡乃已寓公過使以亂來依者莫不竭力營濟於財無所顧計江西省參政哈喇布哈公素昧平生一日攜家至其地翁卽館諸別室月致薪米者三載及薨自斂至葬咸賴以成禮復爲植碣隧間命守者防其域福建省理問大都君舊嘗識其父一日抱病至翁爲迎醫療治後三日死其治後事一如參政公翁遊京師時嘗與奉禦孟君徳謙交後三十年其子流離逺道翁遣人盡迎其家以來計口給食養之鄞故人從翁稱貸有多至五千緡或三千緡者其人後度無以償見翁輒自愧益疎翁知其故皆攜酒食詣門慰勞出其劵焚之由是歡防復如初裏有侵其耕地而更以言相負者翁怡然不與較後竟登門謝過且反所侵地蓋其過人者類如此翁長身偉貎語音如鐘不甚學問而談道理若素習酒酣操筆爲戲輒屈其座人爲人意气廣博不爲小亷曲謹以俗矜眾而於出處去就必合於矩度然好智謀事爲欲以功名自顯不肯碌碌顧時遭平世又所居位非要途故其才不得肆迨至有可設施而藩鎭用事竟矻矻以老年及八十猶康彊善飲啖精明於事如壯嵗云

贊曰竹梅翁少時嘗慕朱家郭解之爲人閭裏之俠無不長雄之及壯而出遊芥拾金紫以歸車馬服飾益壯麗第宅益華侈蓋自謂一世豪士去今防載英邁之气猶見之眉宇間而豈黃冠野服之人哉二十年來禍亂相仍故官遺老在在凋獘翁獨享有妻子田園之樂以優遊於暮齒此固天之所厚要亦有人事焉老子曰知足不辱知止不殆翁蓋近之矣

滄洲翁傳

滄洲翁者姓呂氏名復字元膺晚號滄洲翁其先河東人也東萊先生成公與其季忠公自河東徙婺吏部郎知臺州事諱寶之者復自婺徙鄞家焉大父克徳父居敬比三世皆早防翁幼孤且甚貧獨依母氏居旣長從鄕先生受尙書周易久之棄去習詞賦後以母病復喜攻岐扁術而恨無其師一日遇三衢鄭禮之逆旅中卽知爲醫中毛遂也每謹事之鄭亦見翁醇謹無他頗心愛翁因呼翁語曰我有古先禁方及色脈藥論諸書知人生死定可治甚精我年老欲具以授公翁卽避席再拜盡得其書受讀可一年所輒試之有驗然尙未精也鄭復教翁日記診借考方藥驗否悉爲參訂不使毫釐失理又若干年所積爲人治診病效無不神自是鄞之病家及凡寓公過客以病畱鄞者必歸翁翁皆樂應之浙省平章尊達納錫哩在帥閫時病無睡睡則心悸神懾如處孤壘而四面受敵兵達旦目眵眵無所見耳瞶瞶無所聞𨿽堅臥密室睫未嘗交也卽選醫之良者處齊累月弗瘉後召翁診翁切其脈左關之陽浮而虛察其色少陽之支外溢於目眥卽告之曰此得之膽虛而風諸公獨治其心而不祛其膽之風非法也因投禁方烏梅湯抱膽丸日再服遂熟睡比寤病如脫郡人蘇伯友病衂旬浹不止時天暑脈弱眾醫以气虛不統血日進耆歸茸附彌甚則告術窮家人皆容貌變更蘇亦流涕長澘泣命其子彊翁診翁至未食頃其所衂血已三覆器矣及切其脈兩手皆虛芤右上部滑浮數而躁且其鼻赤查而色澤卽告之曰此得之湎酒酒毒暴悍而風暑乘之熱蓄於上焦故血妄行而淖溢蘇曰某嘗饑走赤日已而醉酒向風臥公診當是翁爲制地黃汁三升許兼用防風湯半齊飲之立驗童芳仲幼女華病嗜臥頰赤而身不熱命小兒醫四三人療之皆以爲慢驚風屢進攻風之劑兼旬不愈翁切其脈右闗獨滑而數他部大小等而和因告童曰女無病闗滑爲有宿食意乳母致之乳母必嗜酒酒後輒乳故令女醉非風也及詰其內子李李曰乳母近掌酒庫鑰茍竊飲必任意潛使人視臥內有數空榻下翼日拘其鑰飲以枳梖葛花日二三服女起如常時童良輔子年十二患內癰腹脹臍凸而頗鋭醫欲刺臍出膿其母靳不許抱子獨泣童馳告翁邀與俱及造臥內見一野僧擁鑪熾炭燃銅筯一二枚烈火中瞪目視翁曰此兒病癰髮小腸茍捨刺臍無他法翁諭之曰臍神闕也鍼刺所當禁矧癰捨於內惟當以湯丸攻之茍如若言必殺是子矣僧怒趨而出翁投透膿散一匕明日膿自气合潰繼以十奇湯下善應膏丸旬浹瘥趙氏子病傷寒餘十日身熱而人靜兩手脈盡伏俚醫以爲死也弗與藥翁診之三部舉按皆無其舌胎滑而兩顴赤如火語言不亂因告之曰此子必大發赤斑周身如錦文夫脈血之波瀾也今血爲邪熱所搏淖而爲斑外見於皮膚呼吸之气無形可依猶溝隧之無水𨿽有風不能成波瀾斑消則脈出矣及揭其衾而赤斑爛然卽用白虎加人參湯化其斑脈乃復常繼投承气下之瘉發斑無脈長沙所未論翁蓋以意消息耳普濟寺主僧體無爲病蹷已三日不知人翁切其脈右口之陽而遲少陰之脈堅而勁不滿四十動而止此寒邪乘於腎肝所致法當以辛甘復其陽爲作湯三升頓服遂起對客如不病然一藏已絕去此若干日當復病病卽死果死如其日臨川蕭雲泉羽客也偶遊鄞造翁告曰某病兩目視物皆倒植屢謁名醫弗諭翁曰視一物爲二視直爲曲古人嘗言之視物倒植誠所未諭也願聞其因雲泉曰某嘗大醉盡吐所飲酒熟睡逹曙遂病翁切其脈左關浮促餘部皆無恙卽告之曰當傷酒大吐時上焦反覆致倒其膽腑故視物皆倒植此不由外因而致內傷者也法當復吐以正其膽腑遂授黎蘆瓜蔕俾平旦湧之湧畢視物不倒植東臯寺僧述無作族姓孫氏一女子病厲風爲夫所出家貧不能致醫無作過翁約曰吾女侄病可念早舁致就翁診顧僧舎不宜能速爲我治療乎翁曰諾他日匿患者於密室召翁診其脈翁曰脈來疾而去遲上虛而下實蓋得之醉酒接內而風毒乘之今𨿽發禿眉墜然鼻根幸未陷肌肉幸未死遂以防風通聖而益以下藥下瘀血數升及虫穢靑黒物並進蘄蛇長松等湯丸復佐以雄黃楓油作膏摩之逾月瘥余姚州守郭文煜病噦十餘日州之以醫名者畢至悉以附子丁香等劑療之益甚翁切其脈陽明大而長右口之陽數而躁因告之曰公之噦卽古之咳逆由胃熱而致或者失察而反助其熱悞矣飲以竹茹湯未終齊噦止帥府經歷哈克繖侍人病喘不得臥老醫制麻黃之齊以散其肺邪翁後至診之脈口盛人迎一倍蹶陰動而疾兩尺俱短而離經因告之曰病蓋得之毒藥動血以致胎死不下奔廹而上衝非風寒作喘也乃用催生湯倍芎歸煮二三升服之夜半果下一死兒喘止哈克繖密囑曰病妾誠有懷以室人見嫉故藥去之眾人所不知也老醫聞之慚而去樞密董孟起在帥閫時命翁臨診俾審新故病翁切其脈兩寸俱浮脈法浮爲風爲痛兩寸屬上部卽告之曰明公他無所苦首風乃故病也蓋得之沐而中風當發先一日則劇劇則大吐而後已董笑曰然余少時喜沐每迎風以晞發因致頭作痛痛一如公所言公善診幸余療也爲制龍腦芎犀丸四分二之一遂愈帥府從事特穆爾實哷病下痢完谷眾醫鹹謂洞泄寒中日服四逆理中輩彌劇翁診其脈兩尺寸俱長右關浮於左關一倍其目外眥如艸滋蓋知肝風傳脾因成飱泄非藏寒所致飲以小續命湯損麻黃加術三五升痢止續命非止痢藥飲不終齊而痢止者以從本治故也純孝廟祝楊天成女壽在室病不月命婦人醫療之不得其名狀及五閱月其腹如有姙求其色脈卽怪因詢之曰汝病非有異夢則鬼靈所慿耳女不答趨入臥內密語其侍嫗曰我去夏追涼廟廡下薄暮過黃衣神心動是夕夢一男子如暮間所見者卽我寢親狎由是感疾我慚赧不敢以告人醫言誠是也嫗以告翁翁曰女面色乍赤乍白者鬼也脈乍大乍小者祟也病因與脈色符𨿽劇無苦乃以桃仁煎下血類豚肝者六七枚俱有竅如魚目病已延慶寺僧珂瑩中病翁診其脈獨右關浮滑餘部皆無恙曰右關屬脾絡胃挾舌本蓋風中廉泉得之醉臥當風而成瘖珂舞手索筆書幾上曰酒吾先佛所戒自祝發來未嘗飲露坐當風誠所不免其師天紀在座卽怒訶曰汝處別業時每飲輒醉尙諱疾自悞耶翁取荊瀝化至寶丹飲之翼日遂解語湖心寺僧履師者一日偶搔腘中疥忽自出血汨汨如湧泉竟日不止瘍醫治療弗驗邀翁往視履時已困極無气可語及持其脈惟尺部如蛛絲他部皆無卽告之曰夫脈血气之先也今血妄溢故榮气暴衰然兩尺尙可按惟當益營以瀉其陰火乃作四神湯加荊穗防風不間晨夜並進明日脈漸出更服十全大補一齊遂痊全本然病傷寒旬日邪入於陽明俚醫以津液外出爲脈虛自汗進元武湯以實之遂致神昏如熟睡其家邀翁問死期翁切其脈皆伏不見而肌熱灼指卽告其季曰此必榮血致斑而脈伏非陽病見陰脈比也見斑則應否則蓄血爾乃去衾裯視其隠處及小腹果見赤斑臍下石堅且拒痛爲作化斑湯半齊繼進韓氏生地黃湯逐其血是夕下黑矢若干枚卽斑消脈出後三日又腹痛遂用桃核承气以攻之所下復如前乃愈內子王病傷寒乃陰隔陽面赤足踡而下痢躁擾不得眠論者有主寒主溫之不一餘不能決翁以紫雪匱理中丸進徐以冰漬甘艸漧薑湯飲之愈且告之曰下痢足踡四逆證也茍用常法則上焦之熱彌甚今以紫雪折之徐引辛甘以溫裏此熱因寒用也聞者皆嘆服集賢修譔南宏逺奉防往閩諭土猾余蠻子余嘗戮人尊爼之間以恐之遂驚气入心疾作如心風比銜使命來鄞疾屢作逐逐奔走不避水與火與人語則自賢自貴且或泣或笑翁切其脈上部皆滑左倍勁於右蓋痰溢膻中灌心胞因驚而風經五臟耳卽投以湧齊湧痰涎一颒器徐以驚气丸服之盡一齊病瘳郡史虞東村內子王年盛嗜酒且善食忽疾作肌肉頓消骨立翁診其脈則兩手三部皆洪數而左口尢躁疾遂語虞曰此三陽病由一水不能勝五火乃移熱於小腸不癃則淋王曰前溲如脂者已數日語未竟趨入臥內漩及需其溺器以視則如飪釜置烈火湧沸不少休翁以虎杖滑石石膏黃栢之劑淸之痛稍卻而湧沸猶爾也繼以龍腦辰砂末之蘸以椑柿食方匕沸輒止余姚余愼言子孟仁病寓湖心僧舎以求治翁至其處而孟仁方飯坐甫定卽摶鑪中灰雜飯猛噬且喃喃詈人翁命左右掖之切其脈三部皆直上下行而左口尢浮滑蓋風痰畱心胞證也法當湧其痰而凝其神旣湧出痰沬四五升卽熟睡竟日乃寤寐則病盡去徐以治神之齊調治之神完如初禦史王彥芳內子病飱泄彌年眾醫皆謂休息痢療以苦堅辛燥之齊弗效翁診其脈當秋半雙而浮卽告之曰夫人之病蓋病驚風非飲食勞倦所致也以肝主驚故虛風自甚因乘脾而成泄當金气正隆尙爾至明春則病將益加法當平木太過扶土之不及其泄自止夫人曰儂寓南閩時平章燕公以銅符密授禦史俾出入自如吾兒關關玩弄久之遂失去平章一日追符甚急儂心懼焉由是疾作公指爲驚風信然乃用黃犉牛肝和以攻風健脾之劑服之逾月泄止郡守李孝文妻母龎病小腹痛眾醫皆以爲瘕聚藥之浹月弗愈繼命翁診翁循其少陰脈如刀刄之切手胞門芤而數知其陰中痛癰結小腸也卽告之曰太夫人病在幽隠不敢以聞幸出侍人密語之乃出老嫗翁曰患者苦小腸癰以故臍下如瘕聚今膿已成腫廹於玉泉當不得前後溲溲則痛甚嫗拜曰公神人也所苦一如公所言遂用國老將軍爲向導挾麒麟竭虎魄之類以攻之膿自小便潰應手愈浙東憲使庫春道過鄞病臥涵虛驛召翁往視翁察色切脈則面戴陽气口皆長而蓋傷寒三陽合病也以方涉海爲風濤所驚遂血菀而神懾爲熱所搏逐吐血一升許且脇痛煩渴譫語適是年歲運左尺當不應其輔行京醫以爲腎已絕泣告其左右曰監司脈病皆逆不祿在旦夕家人皆惶惑無措翁曰此天和脈無憂也爲投小柴胡湯減葠加生地黃半齊後俟其胃實以承气下之得痢愈副樞張息軒病傷寒逾月旣下而內熱不已脇及小腹偏左滿肌肉色不變俚醫以爲風矢所中膏其手摩之浹四旬所其毒循宗筯流入於臯丸赤腫若瓠子瘍醫刺潰之而左脇腫痛如故旣選醫之尢良者在門更召翁診翁以關及尺中皆數滑而且芤因告之曰脈數不時則生惡瘡關內逢芤則內癰作季脇之腫癰作膿也經曰癰疽不得頃時回下之愼勿晚乃用保生膏作丸衣之以乳香而用硝黃作湯以下之下膿如糜可五升許明日再圊下余膿立瘥樞府陳斷事內人病召翁視翁切其脈左口而芤餘部皆和翁卽起密告陳曰夫人病當陰中痛而出血且少陰對化在玉泉心或失寧則玉泉應心痛痛則動血而與經水不相關蓋得之因內大驚神懾而血菀陳曰公醫誠良也致病一如公所言翁乃爲制益榮之齊且納藥幽隠再齊卽無苦翁之治病𨿽若不甚搆思然其鉤取古法動中肯綮多類此其於醫門羣經及古今方論無不考索其要歸他若諸醫爲術之精粗施治之工拙亦皆品彚區別無一義或遺所考羣經及古今方論語多不錄有曰內經素問世稱黃帝岐伯問答之書及觀其防意殆非一時之言其所譔述亦非一人之手劉向指爲諸韓公子所著程子謂出於戰國之末而其大略正如禮記之萃於漢儒而與孔子子思之言並傳也蓋靈蘭祕典五常政六元正紀等篇無非闡明陰陽五行生制之理配象合徳實切於人身其諸色脈病名鍼刺治要皆推是理以廣之而皇甫謐之甲乙楊上善之太素亦皆本之於此而微有異同醫家之大綱要法無越是書矣然按西漢藝文志有內經十八卷及扁鵲白氏二內經凡三家而素問之目乃不列至隋經籍志始有素問之名而不指爲內經唐王冰乃以九靈九卷牽合漢志之數而爲之注釋復以陰陽大論托爲其師張公所藏以補其亡逸而其用心亦勤矣惜乎朱墨混殽玉石相亂訓詁失之於迂疎引援或至於未切至宋林億髙若訥等正其悞文而增其缺義頗於冰爲有功今於各篇之內注意與經相類者仍斷章摘句而釋以己意冀與同志商防非敢妄議前修也內經靈樞漢隋唐藝文志皆不錄隋有鍼經九卷唐有靈寶注及黃帝九靈經十二卷而已或謂王冰以九靈更名爲靈樞又謂九靈尢詳於鍼故皇甫謐名之爲鍼經卽隋志鍼經九卷茍一書而二名不應唐志別出鍼經十二卷也所謂靈寶注者乃扁鵲太元君所箋世所罕傳宋季有靈樞略一卷今亦湮沒紹興初史崧並是書爲十二卷而復其舊較之他本頗善學者當與素問並觀蓋其防意互相發明故也本艸三卷舊稱神農本經漢藝文志未嘗錄至梁陶隠居始尊信而表章之謂此書應與素問同類但後人多更修餙之耳秦皇所焚醫方卜術不與故猶得全錄及遭漢獻之遷徙晉懷之奔迸文籍焚防千不遺一今之所存有此三卷是其本經然所出郡縣乃多後漢時制疑張仲景華元化所記舊經之藥止三百六十五種陶氏進名醫別錄亦三百六十五種因而注釋分爲七卷唐李英公世勣與蘇恭參考得失又增一百一十四種分爲二十卷世謂之唐本艸宋劉翰等又附益醫家嘗用者一百二十種僞蜀孟昶亦命其臣韓保升等以唐本圗經參比增廣世謂之蜀本艸至宋掌禹錫等補注新舊藥合一千八十二種定以白字爲神農所說黑字爲名醫所傳艸石之品可謂大備他若雷公以下蔡邕徐大山秦承祖王季璞鄭虔諸公所譔名本艸者凡三十九部三百五十卷𨿽顯晦不齊無非輔翼舊經焉耳近代陳衍作本艸折衷王好古作湯液本艸亦刪繁之遺意也竊意舊記郡縣古今沿革不同或一物而根苗異名或同名異質而主療互見者尙湏考定俾歸於一可也難經十三卷廼秦越人祖述黃帝內經設爲問答之辭以示學者所引經言多非靈素本文蓋古有其書而今亡之耳隋時有呂博望注本不傳宋王惟一集五家之說而醇疵或相亂惟虞氏粗爲可觀紀齊卿注稍密乃附辧楊元操呂廣王宗正三子之非周仲立頗加訂易而考證未明李子埜亦爲句解而無所啟發近代張潔古注後附藥殊非經意王少卿演繹其說目曰重元亦未足以發人之蘊余嘗輯諸家之長先訓詁而後辭意竊附鄙說其間以便後學未敢以爲是也傷寒論十卷乃後漢張機仲景用素問熱論之說廣伊尹湯液而爲之至晉王叔和始因舊說重爲譔次而宋成無已復爲之注釋其後龎安常朱肱許叔微韓只和王實之流因亦互有開發而大綱大要無越乎吐汗下溫四法而已蓋一證一藥萬選萬中千載之下如合符節前修指爲羣方之祖信矣所可憾者審脈時汩王氏之言三陰率多斷簡況張經王傳亦往往反覆後先亥豕相雜自非字字句句熟玩而精思之未有能造其閫奧者陳無擇嘗補三陰證藥於三因論其意蓋可見矣近人徐正善作傷寒補亡恐與先哲之意不合余因竊舉大要以補成氏之未備知醫君子或有所取也脈經十卷乃西晉太醫令王叔和本諸內經素問九靈及扁鵲仲景元化之說裒次而成實醫門之鏡診切之指的自與近代仿托鈐訣者不同歷歲旣深傳授不一各祕所藏互有得失至宋祕閣林億等始考證謬妄頗加攺易意其新譔四時經之類皆林氏所增入陳孔碩何大任毛叔王宗卿輩皆嘗審訂刋傳今不多見近人謝堅白以其所藏舊本刻於豫章傳者始廣余嘗摭其精語並引內經之辭作診切樞要二卷非敢翦其冗復間亦補其缺漏且附私說各條之下以與同志研究耳脈訣一卷乃六朝髙陽生所譔托以叔和之名謬立七表八里九道之目以惑學者通眞子劉元賔爲之注且續歌括附其後辭旣鄙俚意亦滋晦今代王光國刪其舊辭而益以新語旣不出其畦逕安能得乎本原餘如淸溪徐裔甄權李上交輩皆自譔著凡十餘家亦每蹈襲前說在叔和之所不取讀者止記入式歌以馴至乎脈經可也病源論五十卷乃隋大業太醫博士巢元方等奉敕譔集原諸病而附以養生導引諸法裒成一家之書醇疵相混蓋可見矣宋之監署乃用爲課試元復循襲列醫門之七經然附防雜揉非復當時之舊具眼者當自見之吳景賢亦作病源一書近代不傳太始天元玉冊元誥十卷不知何人所作歷漢至唐諸藝文志俱不載錄其文自與內經不類非戰國時書其間有天眞皇人昔書其文若道正無爲先天有之太易無名先於道生等語皆老氏遺意意必老氏之徒所著大要推原五運六气上下臨禦主客勝復政化淫正及三元九宮太乙司政之類殊爲詳明深足以羽翼內經六微防五常政等篇太元君扁鵲爲之注猶郭象之於南華非新學之所易曉觀其經注一律似出一人之手謂扁鵲爲黃帝時人則其書不古謂扁鵲爲秦越人則傳中無太君之號醫門效托率多類此珠密語十卷乃啟子所述其自序謂得遇珠子而師事之與我啟防故自號啟子蓋啟問於珠也目曰珠密語乃珠子密而口授之言也及考王氏素問序乃云辭理祕密難粗論述者別譔珠以陳其道二序政自相戾意者珠之名取諸莊子所謂黃帝遺珠使罔象得之之語則師事珠子而號啟者皆妄也宋髙保衡等校正內經乃云詳王氏珠世無傳者今之珠乃後人附托之文耳𨿽非王氏之書亦於素問十九卷二十四卷頗有發明余嘗合素問觀之而密語所述乃六气之說與髙氏所指諸捲全不侔疑必刋傳者所誤也原其所從蓋攟摭內經六微防及至眞要等五篇洎天元玉冊要言而附防雜說其諸紀運休祥之應未必可徵實僞書也茍啟元別譔果見於世又豈止述气運一端而已覽者取其長而去其短可也中藏經八卷少室山鄧處中雲華先生佗遊公宜山古洞值二老人授以療病之法得石牀上書一函用以施試甚驗余乃先生外孫因弔先生寢室夢有所授獲是經於石函中其托爲荒誕如此竟不考傳獄吏焚書之實其僞不攻自破按唐志有吳普集華氏藥方別無中藏之名普其弟子宜有所集竊意諸論非普輩不能作鄧氏特附別方而更今名耳蓋其方有用太平錢並山藥者蓋太平乃宋陵初年號薯蕷以避厚陵偏諱而始名山藥其餘可以類推然脈要及察聲色形證等說必出元化遺意覽者細爲審諦當自知之聖濟經十卷宋徽宗所作大要祖述內素而引援六經旁及老氏之言以闡軒岐遺防政和間班是經於兩學辟雍生吳禔爲之解義若逹道正紀等篇皆足以禆益治道啟廸眾工餘如孕元立本制字命物二三章釋諸字義失於穿鑿良由不考六書之過瑕瑜具存固無害於美玉也其論諸醫有曰扁鵲醫如秦鑑燭物妍蚩不隠又如弈秋遇敵著著可法觀者不能測其神機倉公醫如輪扁斲輪得心應手自不能以巧思語人張長沙如湯武之師無非王道其攻守奇正不以敵之大小皆可制勝華元化醫如庖丁解牛揮刀而肯綮無礙其造詣自當有神𨿽欲師之而不可得孫思邈醫如康成注書詳於制度訓誥其自得之妙未易以示人味其膏腴可以無饑矣龎安常醫能啟扁鵲之所祕法元化之可法使天假其年其所就當不在古人下錢仲陽醫如李靖用兵度越縱舎卒與法防其始以顱防方著名於時蓋猶扁鵲之因時所重而爲之變爾陳無擇醫如老吏斷桉深於鞫讞未免移情就法自當其任則有餘使之代治則繁劇許叔微醫如顧愷寫神神气有餘特不出形似之外可模而不可及張易水醫如濂溪之圗太極分陰分陽而包括理气其要以古方新病自爲家法或者失察剛欲指圗爲極則近乎畫蛇添足矣劉河間醫如槖駞種樹所在全活但假冰雪以爲春利於松栢而不利於蒲栁張子和醫如老將對敵或陳兵背水或濟河焚舟置之死地而後生不善效之非潰則北矣其六門三法蓋長沙之緒餘也李東垣醫如獅新縆一鼔而竽籟並熄膠柱和之七均由是而不諧矣無他希聲之妙非開指所能知也嚴子禮醫如歐陽詢寫字善守法度而不尙飄逸學者易於摹仿終乏漢晉風度張公度醫專法仲景如簡齋賦詩每有少陵气韻王徳膚醫如虞人張羅廣絡原野而脫兔殊多詭遇獲禽無足算者翁之學問該博非獨醫門爲然他如經史傳記諸子雜家以及天文地誌歷算兵刑食貨卜筮釋老之書亦靡不精求熟玩故其見之言語文字皆有考據可徵不爲浮葩以炫世至於爲詩尢雄健蒼古有古作者之遺風嘗以晦迹丘園薦爲臺州仙居縣儒學教諭後調臨海及陞本郡教授俱不上善著書有內經或問靈樞經脈箋五色診奇防切脈樞要運气圖說養生雜言脈緒脈系圖難經附說四時爕理方長沙論傷寒十釋運气常變釋松風齋雜著稾各若干捲傳學者爲人恭勤詳緩與人交款款常若不自足狀貌不逾中人語言如不出諸口卒然遇之不知其學之富也年老無子而有女四人生女不生男人以太倉公方之

論曰自古有疾醫參之以九藏九竅之變通之以五味五穀之資五色五气五聲以視其生死五毒五藥以攻其疾疢其爲術博矣故非聰明治逹知夫天地神只之次明乎性命吉凶之數處虛實之分定逆順之節以與神聖爲徒者未易以臻此若滄洲翁豈近是乎翁之爲醫一遵古昔神聖之格言而且博考載籍參取化原著之於方冊餘論次翁事頗采其意云使翁自拔醫術之中一意儒學著書以埀世可謂稽古之士矣

袁廷玉傳

袁廷玉名珙以字行其先南昌人也五世祖子誠仕宋知臨安府以事至鄞遂畱家焉父寧老元翰林檢閱博學善文廷玉幼襲其學於書多所觀覽迨壯益爽秀嘗遊東海補怛洛伽山僧有別古崖者善相見而奇之謂其眼光如電法當以術顯因紿令仰視赤日待兩目盡潛布黑赤豆於暗處俾辧之又夜懸五彩絨綫窗紙外使映月光別其色所試已皆中然後悉以相家之術授焉且曰子後當出我右愼勿妄泄也其法俟夜將二鼔或五鼓罷燃兩炬坐對占者數以其炬左右視形狀气色旣得苐參以所生年月而吉凶之徵有若節契然在西浙與憲史陳泰項昕沈博鄭文祖遊謂泰曰君神庭金櫃有黑气日中當黜謂昕地角有魚鱗文不三日家將火謂博中部赤白气貫防防如梅花三月之內有父服謂文祖印堂山根紅气見夏秋當赴辟辟必南地泰於其日午漏上都沁布哈僉事糾退之昕次日所居屋災博以父憂去果三閱月文祖爲福建帥府史亦如期憲副李志憲僉都沁布哈富珠哩育布延達實史銓有所問廷玉答曰李公蘭臺色慘將旬日死都公天庭色紅四十九日遷官南方富公口有赤光而靑黑乘之三百日內不祿布公陰位微紅主祿位然不宜動動則凶矣史公祿庫權凖赤黑气如雲行兼之法令有白气三七日解凶官李以次年正月卒都除福建憲僉湖南路監郡南臺經歷三仕皆南地富至期以防赴布復職後寄死野人家史以言不行去在鄞南臺大夫布哈特穆爾公由閩海道鄞見廷玉廷玉曰公神气嚴肅舉動風生大貴驗也但印堂司空有赤气到官一百十四日當奪印然守正秉忠名垂後世願自勉普署臺事於越果爲張太尉逼取印綬抗節而薨見江西憲副程徐曰君帝座上黃紫气見千日內有二美除但冷笑無情非忠節相也徐於二年後拜兵部侍郎陞尙書後歸欵爲吏部侍郎劉仁本張啟源鄭文寶邱楠請占廷玉視仁本淸中之濁視啟源濁中之淸視文寶視楠九州光澤精神澄徹曰公等不十年官二品但晚節皆得譴吾且見之其後俱授樞密分院副使攺物後啟源文寶就戮仁本死獄中楠亦責貶啟源在分院時廷玉曰公山根赤色浮見二日內當有火厄次夕啟源家燬質明又曰火气猶未退啟源猥曰我家已一夕盡尙何火耶俄而莊所亦告焚南臺中丞伊埒布哈公治書胡公均兵部郎中掲公汯將赴北會於上虞廷玉曰伊埒公膚似凝脂目如防漆聰睿而文官二品今秋有中臺之命然不宜往往則不祥公問爲何廷玉曰面有紫赤气如玉印紋玉印除拜象也然紫赤火色豈宜往水位胡公鼻梁聳得陰貴助司空揚州分野紅气潤澤六八日內除南方臺職揭公骨气巉巖舉動端慤館閣器也但神庭金櫃黑气如弓此去大不利縱有美擢而到任難矣伊埒泛海而北果爲倭冦所害妻妾皆被虜胡拜侍禦史開臺於閩揭與倭防之難脫身赴北授祕書少監未任而國事去廷玉回鄞見方國瑛曰公神气不常舉動急速性靈而气暴當以武處官十年至一品乃見其從子明鞏明敏曰明鞏眼長而眉太重額廣而目角不瑩非防父官不顯也明敏邊地赤气如刀劍紋二九日內因父功進爵可二品國瑛官江浙分省後至平章政事明鞏父死於兵對品襲爵至分省左丞明敏從父克太倉有功拜分省參政張彥珪曾說葉堅見曰張君且貴法曰肉滑筋藏骨更淸早年名位達天庭況凖頭權印黃紫气如圓珠百五日內當有二除到官必五馬職也然不可言善終曾君魚尾笏紋朝耳耳無輪廓他日死將無歸官亦不過五品且毛髮漧枯眼光觀地主身死而禍起葉君首尾不欺權衡職也然气色靑浮主七七日內恐懼成疾張以公事朝京授樞密副使兼臺州路總管兵出髠而遁卒追殺之曾爲理官死兵發其屍以戮葉爲左司郎中得驚而病風陶凱張順祖楊天顯往見問之廷玉曰凱五嶽朝揖而气色未開五星分明而光澤未現宜藏器待時不十年以文進爲異代臣子官二品顯名其在荊揚間耶順祖面如洗而中凖黑蘭臺慘福去禍來非壽兆也天顯色靑身小語言淸亮亦主其文進且邊地有气如雲行月出交夏四七日逺動得吉凱當內附之初爲禮部尙書湖廣參政順祖次年病死天顯受差赴北爲省都事趙宜訥陳麟求鑑廷玉曰趙君色溫而黃气和而悅當膺憲臺薦官五品但騰蛇气居火星內過三年方蒞事陳君正面外靑內黃憂中有喜況靑龍气在天庭若祥雲瑞气橫貫秋月進官累累可四品然終不到職趙后三年赴僉都元帥任陳擢戶部主事攺瑞安知州陞祕書監丞俱不克赴謝理洪玨胡熊黃有猷請於廷玉答曰謝君五嶽峻四水相朝官可至理問然朱雀气居印堂當貴人見怒罷職所幸司空黃光明潤來年五月必復任洪君面方如田富貴相也但妻位气靑主損兩配生平多心術長子必見刺貶胡熊气固淸瑩然貴而未實惟喜明堂兩防如紅豆端陽後可實授也黃君中正廣而印堂淸地角丰而人中斜旣富且貴但不久耳謝果以方丞相怒被黜後二年除省理問次年五月到官洪後有田五十頃官至省員外兼理問一妻死其一出也長子刺屯逺地胡於後五月實授省都事黃後有田七十頃爲省理問許方蔣傑黃益謙皆廷玉密友廷玉嘗語方神气澄澈學堂气全後必以文顯一萬日內官至三品然宜早進日下白气散年壽上一年之間弟將溺死又左右魚尾气動湏急成昏否則遲一千日蓋內外三陽云行紋見必大服動也傑有剛毅汪洋之气亦主以文顯十年內官四品但眼尾山根气滯其娶當遲益謙气有餘而形不足後當處冗職而富難久也方後二月次弟過桃花渡果溺水死姻將成果以父防止後果爲南昌知府三年再任還鄞迎其母廷玉曰公兩臉桃花气見兼之魚尾赤气貫入太陽法曰遊魂無宅死將臨焉母不可往次女且亡涉秋必皆應也因諫其母得不往八月以疾卒於家又一月次女死南昌而自身死金陵獄傑爲刑部主事姻尙未成益謙爲司稅官而家日落其術之精類如此廷玉嘗言吾每占人吉凶卽知其心之善惡心善必吉其不善者反是以故占得其吉則喜茍凶則怒輒念之爲之反覆化導期轉禍以爲福人不畏義理而畏禍患廷玉之言格心攺行者至眾廷玉豪放曠達重義輕利與人言相未嘗及於私家徒四壁處之晏若然介直無阿人有求占者某忠某詐輒憑占繇以斷不少廻護或以是咎之論曰占人形狀气色以定其吉凶蓋自古記之矣荀卿著書乃列非相篇以拒之豈不以其相形而不論心哉廷玉之於是術必以形狀气色本之於其心心有善惡則見於外者亦從而異焉於是吉凶之徵應矣嗚呼若廷玉者其可盡拒之耶姑布子卿之後善相者眾矣然必以袁天剛爲稱首廷玉豈其苗裔也耶

九靈山房集卷二十七

欽定四庫全書

九靈山房集卷二十八

元戴良撰越遊稾第五

記

全有堂記

人之有是身也必有是心有是心也必有是理若仁義禮智四者之爲性蓋皆人所固有而非由外至也然或不能知其性之所有而全之者則以梏於气動於欲亂於意有所陷溺而然耳是以聖人因人之所固有而爲之教焉喜怒哀樂之情人之所固有也以其固有之情而美刺之於是乎有詩詩者人之情也情𨿽易放而辭讓之心則其所固有也以其固有之心而爲之節文於是乎有禮禮者敬也敬則自處卑矣以其自卑之勢而又有書書者上所以通乎下之言也上下旣通然後以其吉凶悔吝之機而作易焉易作而春秋繼之蓋至於春秋則人之固有者舉亡之矣然亦以其是是非非而爲之斷焉聖人爲教之備如此而其大要則務使人開其梏制其動治其亂皆知是性之所有而全之也然所以使人知其性之所有而全之者其文𨿽存乎易詩書禮春秋之籍而其實則行乎君臣父子兄弟夫婦朋友之間也孟子所謂父子有親君臣有義夫婦有別長幼有序朋友有信是也由是而觀則上之所以教下之所以學其亦可知也已夫自世變俗衰聖人教人之法盡壊而士之爲學不過釣聲名幹利祿靡然從事乎其外幸而或知是理之在我而有意乎內求者又往往收視反聽一以取足諸心爲事其獘卒墮異說而不知噫此後之學者所以不及於古也不及於古者由不能全乎其所有也欲全其有寧有道乎曰知與行而已知益窮乎易詩書禮春秋之理而行則盡夫君臣父子兄弟夫婦朋友之事也知以有之行以全之此學之所以防於古也詩曰天生烝民有物有則民之秉彜好是懿徳是蓋爲學之大端也學者捨是而欲求入於聖賢之域者不亦難矣哉余友黃君元輔有志乎古學者也故嘗以全有名堂而屬余記之餘惟全有之云見之於朱子之書者誠萬世學者之塗轍今元輔重取斯言而用以名其室則其於學也可謂得其要矣是尙奚以餘言爲哉余𨿽有言亦豈能出於朱子所言之外哉況若餘者方矻矻自保之不暇又安能有及於朋友哉然則是記也非所以勉元輔而惟將以自警焉爾

怡顏堂記

鄞之孫氏有兄弟三人長曰伯敬而伯睿伯恭其次也三人嘗卽所居西偏隙地雜植桑柘杞梓諸木而名其堂曰怡顏凡當耕讀之餘應酬之暇則必退卽是堂以息以休以觀夫諸木之郁茂使目諧其所見神謀其所接而怡然之樂溢諸顏間故因其事之所以然而爲之名蓋取陶淵明歸去來辭言也噫其可謂善取樂於卉木之間矣𨿽然三人之樂吾能言之夫自世教下衰而兄弟之間或不能以相睦者有矣或至相視如怨家讎人者亦有矣今三人者乃能相維以義相守以和上友下恭薰爲禮俗而是木也適與宴私之堂直三人一舉目間豈不曰吾父其木之本也吾兄弟其柯也眾柯同出於一本猶吾兄弟同生於一父也則所以盻其柯而知兄弟不可以相逺者顧不在於是木乎善觀物者必有以驗夫人此則三人之所樂也一卉木之微豈三人之樂哉乃三人所以寄興於斯也昔者詩人嘗以常棣之華興兄弟之和樂不曰兄弟旣具和樂且孺則曰兄弟旣翕和樂且湛所謂和樂之云亦在於兄弟而不在於常棣矣且夫子有曰兄弟怡怡如也怡怡固其樂之見於兄弟者也是則三人之有取於怡顏者其言𨿽出於淵明而其意則非淵明之所知也淵明且不之知況世人哉則凡世人所與同登於是堂者其不內愧於心哉而予也又以菲徳之言綴名是堂間其又不內愧於心哉

谷口莊記

鄞鄭君彥博名其隠居之所曰谷口莊臨川危太史爲古題之餘至鄞數與君遊乃求余記其所以名之義余未及爲而去後一年復會君於鄞而求之益力余不得辭也谷口爲漢鄭子眞隠處君乃子眞之苗裔因其故地以爲名蓋寓懷思前人之微意且示後人使知所本爾按子眞居谷口時耕於巖石之下而名震京師至成帝朝王鳳以禮聘之不屈其淸風髙節足以激貪而勵俗揚子稱其爲近古之逸民信知言哉君博學善文自其壯嵗卽稍出爲世用一旦倦遊而歸逡巡乎山砠海涯佳聲美譽方焱起而水湧然懼有力者之或奪也乃益縮然退藏卽所謂谷口莊者而居之𨿽谷口與鄞相去防半萬里庻防植杖而思釋耒而望未嘗不神飛情越而日往來乎其間也山空嵗晏遺響寂寥而鄭氏一宗歷數百年之逺數十世之久以耕而隠猶如一日是孰使之然哉大同之世余不得而見之此余因君之事所以深有嘆於斯時也士負有爲之志而不欲輕試於不可爲之時故惟擇夫所得爲者而爲之得爲者何耕焉而止爾然气運之消長往來無常人事之隠顯每與之相爲終始雷在地中復而陽气已動於黃泉吾恐君之不能久耕谷口也明發有懷前人未逺朝作夕息若將終身抑君之素志然乎此余所以不辭而爲之記也亦所以示君之後人也

安貞堂記

由郡東門行五里所裏巨室夏氏居之餘方客授其家而夏氏之賢子弟璿再拜請曰吾先子兄弟實共有此屋於是先子下世而吾母於屬爲尊行故專居中堂而扁曰安貞先生幸辱爲之記使子若孫得以考覽焉余未暇作而西遊越上舟且行璿復追送十里逺執別之次亦未始不以堂記爲言且曰吾先子在時吾母敬之如賢賔語言容止必婉以順脫有甚怒亦怡然處之其於內外親族戚疏大小撫循應接皆有禮下至姬媵臧獲之賤亦悉待之以恩厚𨿽悍彊頑鄙者猶知敬慕其爲賢以故一家之內男女數十人莫不欣欣化服然事無巨細一聽於先子閫以外不敢有所與閫以內必咨而後行迨至先子棄諸孤而始終一節凜凜家庭者又吾母之所安焉者也嗚呼吾母所恃以佚其老者以有吾兄弟也吾兄旣從軍萬里外不得內顧其私親而璿也又不能有所樹立以稍娛其心志謂惟文字可以著其不朽倘得因緣堂記而並及懿行之一二庻有以慰吾母之平生此璿所以請文於先生之勤也余旣與璿兄弟遊而嘗得拜其母於堂上見其色和其容謹聽其言儉而防退而聞其爲婦順爲母慈與璿所言無不合知其享有是堂之名者其冝也已乃本命名之義而記之曰安貞之云見於大易之坤者可考而徴也其曰西南得朋東北防朋安貞吉說者謂西南陰方東北陽方陰必從陽乃有安貞之吉得其常則安安於常則貞是以吉也夫乾坤二卦俱有貞然在幹爲剛固在坤爲柔順蓋幹爲陽夫道也坤爲陰婦道也婦先唱則迷失其道後和則得其常理此安貞所以爲婦教之大端也婦教非一事何獨有取於安貞貞者正也夫夫婦婦而家道正然夫正者正其身婦正者正其家也家正則化行而俗美故易於家人又曰利女貞於恆又曰婦人貞吉從一而終也夏母當夫之存旣能體貞以順令其死也又能秉貞以守義卒使一家之內數十人之眾一歸於正而無有異心則其有得於大易之教爲何如而斯堂之命名不獨示訓於夏門且將化邇而慕逺矣傳曰一家仁一國興仁一家讓一國興讓夏母其庻幾矣乎予以是復於璿璿能刻之於堂壁百世之下安知無徴辭考徳於斯文者乎

重建東臯福昌寺記

東臯福昌寺在明之慈溪其地去縣廨可二里所而東北諸山腋市區南下起者如騖伏者如踞靡迆而西出者如附如趨南爲大江江流循支港前匯則又繚焉而縈泓焉而蓄縣之近壤最爲勝處然久蔽翳於荒榛灌莽未有居焉者宋淳祐間法慧大師以爲像教之行莫盛於吾郡靈宮祕宇相望森列無非髙人上士化迹之所寓而諸方緇錫之奔走向風道出是縣者尙乏依止乃相玆上創精廬爲接待埀三十年始有殿堂庫院如他浮圖居且白狀於郡守以聞得賜今額益增置山林田園陂池俾儲峙愈充矩度悉備而稭榻之安糲鉢之飽往來者賴之大師嘗曰吾爲接待而度徒弟不爲徒弟而建接待又曰入門不問方隅托鉢不限鐘鼓其守心平廣蓋如此大師告寂其徒甲乙授受百有餘年逮國朝至正丁酉閏月寺以災毀大師之七世孫思緝方主是席念前人創置不易振衰舉墜誓殫厥心謀諸徒弟文述法孫一源克丕耆舊如標行成相與掇拾遺燼廣拓故基首建庫堂爲居者之出納次建茶亭爲行者之棲息逹官大姓以及好事之家覩是勝緣爭輸財薦貨以佐功役於是斂田之入以爲食度錢之多寡以供費諏日之吉而庀事焉程督勸相則悉諉之源與丕不數年間佛殿三門兩廡旣潰於成而伽藍之祠祖師之堂以至寮舎庾藏庖湢之屬一無所闕殿之髙六尋七尺有畸其深六尋廣如其深之數三門髙深視殿之尋尺差少而廣如之像設繪事具盡莊嚴瓴甓杇墁俱極縝壯遂爲縣之大招提始作於某年冬十月某日以某年某月某日訖功爲屋凡如千間其比舊制崇廣加倍總費錢以緡計者如幹米以石計者如幹旣而緝公以老病退席述公嗣領其事乃益竭慮悉力節縮浮蠧圖建法堂僧堂鐘樓丈室凡緝公欲爲而未暇者皆以次就緒防南北搆兵徵役薦至未及成而止顧謂大師創始之績緝公起廢之勲久未有述恐來者不知所自無以述之於永久爰伐貞石奉淸漳比邱郁公所爲事狀屬余記之餘惟教典有云建寺飯十方僧其人獲福不可稱量而阿含經言能補故寺是謂二梵之福大師以菩薩心利益人人爲眾依怙緝公述公又皆以壊爲成示現有爲作如幻事其爲福也豈止如向所云而已前規後隨蓋在來者其可無言以告俾勿墜其已成之業終其所欲爲之志以資佛福於無窮哉是用備記其顚末授之使刻焉

思愛庵記

王君景善預爲樂丘於燭湖之梁山而築庵其旁曰思愛一日語余曰吾百歲後子必志吾之墓與記吾之庵然不若及吾之見也吾之平生子旣辱爲之傳矣𨿽無志焉可也而庵壁之石未有刻辭幸重爲我執筆焉景善越之餘姚人世著隠徳至景善始有祿位於時中歲以還時屬多故卽退處故山益買田宅爲子孫計及今壽年餘八十因自念曰吾以艱苦起家蚤夜畏飭不敢斯湏暇豫而外以奉公上內以給私親與接世故之不得已者亦良勤矣今吾老且病其亦可以少自休乎乃悉取產業付諸子置家事不問放浪湖山卽所謂思愛庵者以往來遊息焉且割田百畝入之是庵以供營修祭享之費俾子若孫世掌之於是景善可謂善教子矣思愛之云見於禮祭義之篇說者謂思父母慈愛忘已躬耕之勞用天分地以養父母也蓋古者不爲祿仕則退而躬耕躬耕以養而忘其勞非篤於思愛者能之乎𨿽然此猶庶人之孝爾若賢人大夫士則尊重於仁安行於義而心無勞倦心無勞倦亦思其愛而已矣能思其愛則一舉足不敢忘父母一出言不敢忘父母矣若夫知事君不忠之非孝則言必思忠知蒞官不敬之非孝則事必思敬知居處不莊之非孝則色必思溫貌必思恭亦皆思父母之我愛而忘乎其勞也夫愛者所以成吾之身也吾其可弛焉而弗思乎孔子曰立愛自親始教民睦也景善後人將充愛親之心則名庵之訓何日忘之哉

大慈寺上堂記

洪武四年十月大慈山教忠報國禪寺災住持沙門南宗定公收合餘燼結屋集徒蟻穴蜂房亦旣徧處山間林下然念名緇奇衲來遊是山者上雨旁風無所障蓋乃建上堂以居之爲屋前後各四楹間中爲堂而旁列四室室置二榻焉經始於某年某月某日後某月某日落成旣成馳書海上俾余爲之記昔宋大覺璉禪師主四明育王寺卽寺建堂以延九峯韶佛國白參寥潛同居以講道自後諸方禪席咸慕效而爲之堂之建蓋有自來矣至於之爲義或者有未解也易之象曰山下出泉說者曰稚也泉之始出乎山未知所適若童稚然之所以命名也若夫名緇奇衲尋流而得源覩物而悟意其於道也固已知所適矣何乃假以示訓哉余釋之曰學道無他求至乎聖而已人莫昩於而莫明於聖猶水之微乎泉而鉅乎海也𨿽昩至乎聖則明泉𨿽微至乎海則鉅君子觀之象而果行育徳非特施於山下出泉時也於其所自有養之而不防也於其所當行決之而不疑也此學道者所以長養聖胎於是堂處則養之以不防出則行之以不疑而大覺之有功於叢社可謂至矣南宗當是寺回祿之餘而首興是役得非君子之用心而大覺之徒與南宗於此亦旣無愧於大覺矣苐不知居是堂者其亦無愧於九峯韶佛國白參寥潛三人者否乎余於是堂之成固未始不爲南宗喜而又不能不爲諸公憂也憂之如何欲其如三人而已矣然三人之道不可以言諭而可以象明諸公出入是堂觀之示訓而求山下之出泉也則知自心靈源初未嘗竭始乎養正終乎聖功亦本諸此而已苟或不然非惟有愧於三人而亦有負南宗作堂之意矣於是或人豁然而解請疏其說以爲記

歸庵記

鄞之龍山有招提曰永樂天寧禪師仲猷闡公之所居也師以髙行僧召至南京尋奉防使日本畢事歸奏詔許歸隠山中乃名所居之庵曰歸余嘗與客造焉客有言於其座者曰至哉其名庵也靡不懷歸畏此簡書願歸而不可得者言也師旣得歸名之所以志其願乎或起而非之曰是固吾族之歸而非學佛者之所謂歸也夫學佛者以靈知爲心何往非歸以虛空爲體何寓非庵師𨿽逺杭巨海往還萬里而三千世界一一湏彌無去無來非彼非此以歸名庵何必龍山哉則又有非之者曰客之言是已然獨不聞先佛之言乎佛經有言譬如良醫逺至他國其子飲藥悶亂是時其父來歸乃以好藥速除苦惱今師所度子孫亦有處此而不悶亂者乎其歸之也固將除苦惱爾然則願歸是山豈徒然哉於是在座之人又相與非之曰假醫以歸自是一理必若客言則行者常非歸者常是惡覩所謂眞歸哉人之未生寂然本無旣生矣彊認爲有茍認爲有則營營生死周流而不息佛制八萬四千法門不過使人知所歸耳故曰歸原性無二又曰歸根得防又曰萬法歸一原也根也一也道而已矣且所歸者庵能歸者人一剎那頃能所俱壊能所俱壊而空不壊道固然耳歸之於道是謂眞歸師之名庵以此而已師聞客言啞然笑曰吾庵於此而歸於此固以爲名諸君何以有是譊譊也余亦笑曰師豈離言語相離文字相示人以眞歸乎師復啞然而笑遂書以爲記

檀特巖精舎記

檀特巖在漳之龍溪由郡城北遡大江舟行五十餘里始至其地前瞰江流後連崖谷江有九龍潭每夜參半神珠煜煜光動循江而南是名香松二州折而西爲細桞營虎渡橋皆是郡之勝巖其最勝處地位峻絕風物淸曠幽篁美木森布錯陳而且夏涼冬燠有類檀特仙聖之所居故以爲名精舎之建則自鏡中禪師始鏡中郡之保福寺僧也法道日著鄕邦慕之遂施其巖爲搆玆宇已而鏡中之嗣徳松徳松之嗣壽泉光郁法廸法鞏咸甲乙傳次以領其事一日壽泉之嗣明徹歷職杭之淨慈以歸視其上漏旁穿不可枝梧乃罄衣盂之資以供土木之費闕者補之僕者起之殿堂門廡庫庾庖湢之屬無不畢具且於巖趾增築二壙以備本宗下之埋其規制悉仿禪剎而差次之於是光郁遊方日久將圖歸老故山盡空諸相而獨以開山鏡中之本末尙闕紀載明徹營修之功亦未及篆諸樂石大懼日就湮沒無以昭垂永久用勸來者乃手書梗槪屬余書之夫佛剎之興固每資乎地之勝而其所以爲勝者則未始不由乎人漳爲東南奧區而玆巖又漳之勝處其風气之防淸淑所鐘閉藏於空荒寂寥之中亦已久矣而造物者一旦啟之寶搆法幢熾然建立髹彤金碧絢爛林丘見者攺觀而聞者贊嘆豈非以其人哉然地之勝亙古今而無窮人之勝將歲月而俱化自今以往茍能繼繼承承不徒使其棟宇之新與山川相久逺而所以恢宏祖道扶植教基者亦且蟬聯而起他日易精舎爲鉅剎宏模偉觀固當屢書不一書矣今以光郁之請誼不容辭姑爲之記俾刻以俟焉

四華世界記

距錢湖五里許有阿蘭若曰大慈竺曇瑞師居之其居之室名之曰四華世界而命余爲記余問四華世界之說則知西方過十萬億佛土有世界曰極樂有佛曰阿彌陀其人無有三惡八難十纏九惱有能誠心大願歸心是度者茍念力具足至盡命時精誠不亂則佛爲現瑞光攝受俾得隨願以往生焉其土極嚴淨琉璃爲地而飾以七寶行樹中有八功徳池池有華曰優鉢曇曰拘佛頭曰波斯迦曰芬陀利是謂四華也又云佛之難值猶優鉢曇華之時一瑞世故師名瑞字竺曇而以四華世界名其室云或曰大雄氏憫人之溺於染著是以贊嘆極樂勸之往生而非實有之也故曰惟心浮土自性彌陀則所謂四華世界果何在耶今師旣舉以名室而又寓夫向往之私焉則似泥夫迹之有也失其防矣師曰吾佛之道𨿽有之而不有𨿽不有之而有非智識所能知非言議所能辧子方譏我以泥夫有而我又懼子之溺於無也茍一切時不著於佛不著於法而淨穢兩忘能所俱冺超然無有之表則啟處周旋固未嘗離乎淨土而四華世界亦豈逺在十萬億佛土之外哉或不能爾吾見情以境遷識以事變言有則泥夫有語無則溺於無則𨿽日坐四華之中而淨土之逺有不啻十萬億佛土之外而已夫如是則四華世界又可以有無論之哉余聞而異之且愛其言理而明因筆受爲之記使世之求乎無生之生者有以知夫舟筏之在是焉

九靈山房集卷二十八

欽定四庫全書

九靈山房集卷二十九

元戴良撰越遊稾第六

序

皇元風雅序

昔者孔子刪詩蓋以周之盛世其言出於民俗之歌謡施之邦國鄕人而有以爲教於天下者謂之風作於公卿大夫陳之朝廷而有以知其政之廢興者謂之雅及其衰也先王之政教𨿽不行而流風遺俗猶未盡冺此陳古刺今之作又所以爲風雅之變也然而气運有升降人物有盛衰是詩之變化亦每與之相爲於無窮漢興李陵蘇武五言之作與凡樂府詩詞之見於漢武之采錄者一皆去古未遠風雅遺音猶有所徴也魏晉而降三光五嶽之气分而浮靡卑弱之辭遂不能以復古唐一函夏文運重興而李杜出焉議者謂李之詩似風杜之詩似雅聚奎啟宋歐蘇王黃之徒亦皆視唐爲無愧然唐詩主性情故於風雅爲猶近宋詩主議論則其去風雅遠矣然能得夫風雅之正聲以一掃宋人之積獘其惟我朝乎我朝輿地之廣曠古所未有學士大夫乘其雄渾之气以爲詩者固未易一二數然自姚盧劉趙諸先達以來若範公徳機虞公伯生揭公曼碩楊公仲宏以及馬公伯庸薩公天鍚余公廷心皆其卓卓然者也至於巖穴之隠人江湖之羈客殆又不可以數計蓋方是時祖宗以仁厚徳涵養天下埀五六十年之久而戴白之老垂髫之童相與歡呼鼓舞於閭巷間熙熙然有非漢唐宋之所可及故一時作者悉皆餐淳茹和以鳴太平之盛治其格調固擬諸漢唐理趣固資諸宋氏至於陳政之大施教之遠則能優入乎周徳之未衰蓋至是而本朝之盛極矣繼此而後以詩名世者猶累累焉語其爲體固有山林館閣之不同然皆本之性情之正基之徳澤之深流風遺俗班班而在劉禹錫謂八音與政通文章與時髙下豈不信然歟顧其爲言或散見於諸集或爲世之徼名售利者所采擇傳之於世往往獲細而遺大得此而失彼學者於此或不能盡大觀而無憾此皇元風雅之書所爲輯也良嘗受而伏讀有以見其取之博而擇之精於凡學士大夫之詠歌帝載黼黻王度者固已烜耀眾目如五緯之麗天而隠人羈客珠捐璧棄於當年者亦皆兼收並蓄如武庫之無物不有我朝爲政爲教之大凡與夫流風遺俗之可槪見者庶展捲而盡得其有關於世教有功於新學何其盛也明往聖之心法播昭代之治音捨是書何以哉書凡若干捲東海隠君子鶴年所輯鶴年之曽從祖左丞公以丰功偉績受知世皇出入禁近者甚久鶴年旣獲濡染家庭之異聞而且日從鴻生碩士遊粲然之文固厭飫於平生一旦退處海隅窮深極密與世不相關者幾廿載於是當代能言之士凋落殆盡而鶴年亦老矣乃取向所積篇章之富句抉字擿編集類次之而題以今名良竊遡其有合於聖人刪詩之大端者爲之序庶幾同志之士共謹其傳焉

余姚海隄集序

余姚俯瞰大海而西北當其衝每歲海潮奔突颶風挾怒濤相輔爲害率常破廬舍壞土田且將魚其人而沼其地當宋爲縣時知縣事謝景初嘗爲隄二萬八千尺施宿又爲隄四萬二千尺而其中爲石隄者五千七百尺其所以與海爲抗者可謂至矣然土隄善崩而舊涯日墊爲斥鹵凡西北田之受灌陂湖者亦且溢入咸流歲用不稔國朝易縣爲州四十餘年而國子葉先生來爲其州判官行視敗隄亟與鄕之父老圖所以弭之乃規貨食募匠傭揆日之吉鑿石爲隄以尺計者總二萬四千二百三十五其視前人之功可不謂益至矣乎於是州之民相與誦美之不已旣致辭走京師請國子監丞陳公眾仲翰林學士王公師魯爲文記其事而復退率州士之工乎詩者以及寓公過客作爲樂府歌行五七言近體若干首以詠歌先生之功於無極先生之子南臺掾晉裒集爲若干捲將鋟梓以傳而屬余序之昔漢召信臣爲南陽太守嘗造鉗盧陂於穰縣累石爲隄以節水勢田獲美漑民甚利之及後漢杜詩爲太守復修其業時人爲之歌曰前有召父後有杜母先生繼謝施二令爲海隄視杜之繼召作陂隄則同州人士歌思之又同所不同者彼蓋漢史傳其事此則出於民俗之誦美而非太史氏之所紀錄也𨿽然杜之功僅齊於召而先生之功則非謝施所可及庸詎知是隄之築不有待於先生而後大顯於世乎則夫他日之秉史筆者固當以先生之紀錄追見乎前事而召杜不得専美兩漢矣詩曰惟其有之是以似之庸敢竊取斯義序所以作者之意如此先生入官之履歷作隄之歲月與夫爲政之大凡載之記文得以互見者不贅焉

密庵文集序

文主於气而气之所充非本於學不可也六經而下以文雄世者稱孟軻氏韓愈氏孟軻氏曰我善養吾浩然之气韓愈氏曰气盛則言之短長聲之髙下皆宜然孟軻氏之養气則旣始之以知言而韓愈氏之气盛亦惟三代兩漢之書是觀聖人之志是存耳文以气爲主气由學以充見之二氏可考而知也後之學者乃或不是之求方貴華尙采粉澤以爲工遒密以爲能吁亦末矣是故有見於此而思務去之者豈不謂之有志之士乎若吾友謝君原功斯爲有志之士矣原功自幻彊記防識敏於學問比壯經史百家皆搜抉搯擢毫分縷解積之旣久淵湧溢浩乎其沛然矣嘗一試江浙鄕闈不利輒謝絕塲屋抱其遺經見尙書貢公於吳山公一見卽待以奇士已而同泛大海相與朝夕論辧一意古學刮磨淬礪訖爲聞人後稍從軍淮右應聘中吳浮沈常調者數載則疆土內附例徙南京達官貴人有知原功者彊起而致之遠郡於是逾江渡河北走齊魯登泰山臨淄水而文气益壯柰何不二三年復以疎雋不檢棄去平生抱負百不一試而其志之可見者獨文而已原功之文肖其爲人其立論閎以挺其書事簡以悉其序記銘贊雅健而奇警其詩歌彬蔚而穠麗庶幾傑出一時流輩無敢與並者原功旣東還故里攜其所著密庵稾若干捲授余曰吾所與遊而文者誰歟惟是文稾宜有序敢以請於子余不得辭謹爲論次其學之有得於孟韓者書之於首簡使世知原功之文非徒粉澤遒密之是務而其傑出一時者蓋由有气以充之而又能本之以學也原功會稽人名肅其字原功密庵乃別號也故以題其稾云

大梅常禪師語錄序

學佛之人謂一切語言皆壅蔽自心光明又謂語言者道之標幟也蓋道之妙不可以語言傳而可以語言見余觀常禪師初見馬祖問如何是佛馬祖曰卽心是佛後有一僧問云師見馬祖得个什麼師曰馬祖向我道卽心是佛僧曰馬祖近日佛法又別又道非心非佛師曰任汝非心非佛我只管卽心卽佛馬祖聞之爲之嘆許大哉言乎非道之所由以見者乎故自是而後師之道行日著而學徒之至如歸以至臨歿示眾物非他物一語洞見生死庭戶無少畱情信其爲一代之偉人矣鄞大梅山之護聖寺蓋師講道之處寺舊有語錄嘗鋟梓以傳後燬於火不存者久之復言慥公主是寺之日爲請文海郁公朝勘夕校裒集成帙而並采摭唐宋以來諸碩徳拈提頌古詩偈等篇及凡名人鉅公所爲碑碣題詠之類附之語錄之左復言方重入於梓未及成而退席矣本宗生公實補其處乃急唱衣鉢命工完之仍介文海求余序其首夫道以心而傳以言而顯言固不得與道抗而道實不離乎言粵自達摩西來有所謂教外別傳不立文字之說學者遂至擯棄語言絕口而不及曰吾師達摩嘗云爾彼獨不思馬鳴龍樹百丈斷際諸師皆前後達摩而興者也或兼經以造論或借龍宮之書以泛觀或精入乎三藏或該練乎諸宗語言之顯夫是道者其可盡棄之哉師爲馬祖的嗣而是錄也一皆開辟正信直明一心以歸合佛祖之所示非世之應機酬詰以枝辭蔓說爲辧博鉤章棘句爲機岐道而二之者所可同日語也學者於此茍能借言以顯其無言以求所謂道者而躬行之庶幾大法全體離言語相用以證夫達摩氏之說而於教外之傳亦何同而何別乎夫如是則文海之所集不爲徒是復言本宗之汲汲於刋布者不爲虛行矣𨿽然學者其勉之師襄陽人俗姓鄭氏世系入道之詳具見傳燈玆不贅述也

題防

防定武帖

右定武禊飲帖今爲大慈寺主僧南宗禪師定公所藏竊考此帖眞迹及石刻俱以殉葬昭陵唐未溫韜發其所藏但取金玉而帖與石悉棄墓隧中宋初耕民入隧見帖紙已腐獨負其石歸以搗帛定州一遊士見而奇之卽以百金市去世謂之古定本王君貺守長安取畱公庫庫焚而石燬定武乃其別刻歷代藏之禦府石晉之末丹自中原輦載貨寶圖記北至眞定徳光死漢兵繼至此石棄之中山慶曆中爲李學究者所有其後宋景文公守定武乃取其石匣置郡齋熙寧間薛師正出牧其子紹彭好書因別刻一石易之世謂之薛氏本大觀中紹彭之弟嗣昌以所易本獻諸朝徽宗命龕貯宣和殿靖康之亂遂不知所在矣其所摸搨古定本差肥薛氏本稍瘦王順伯主肥者尢延之則以瘦者爲眞二公皆好古博雅其論此帖不同如是要必互有所見是本乃類瘦者其爲薛氏本無疑蓋定武初刻世之奇寶也舊藏曹南吳志淳家禪師爲買家旁良田若干畝貿而有之餘一日謁禪師慈雲山中禪師出以相示而俾識諸後嘗觀張彥遠法書要錄謂右軍平生所書以禊飲帖最得意故畱付子孫傳七世至僧永乃付弟子辧才唐太宗遣蕭翼詭辧才以得帖旣傳之於僧而第五行有僧字者蓋是時搨本已多惟僧永所藏爲眞故於行間以僧字押縫耳嗟呼僧永不可作矣去之六七百年而此帖復爲僧家所蓄則禪師者豈永之後身耶且其石刻一則曰古定一則曰定武皆因定之人士及定牧守所藏而得名今禪師名定而實有乎此帖百世之下庸詎知不稱爲僧定所藏本耶夙有緣於斯見之矣然付之弟子頗難其人使能知所寶愛如辧才者猶不保其不失況下此者乎禪師後人尙加愼矣哉

防康裏公臨懷素論艸書帖

右懷素論艸書帖語康裏文獻公所臨按懷素唐僧字藏眞以善艸書擅名大歷間頃見其一帖云王右軍艸書不及張芝又一帖云張芝艸書非老僧莫入其體則懷素自謂抗芝而過右軍矣不知此論然乎否乎藝家相薄豈自昔有之乎文獻公書名之重不在懷素下其防此帖乃尊之爲奇寶視懷素之論右軍抑何過厚耶與權家藏此卷非獨愛其字畫之妙蓋亦重乎徳矣

龍山古迹記後題

嗚呼是惟先師待制柳公之遺墨公提舉江西儒學時正宗匡公方主龍興之上藍暇日過從甚相好也後二三年公旣受代歸婺而正宗亦謝事還鄞之龍山婺與鄞相去數百里遠而公扁舟訪之宿畱是山幾一載古迹記作於此時於時公年已七十後二年召入禁林又一年而歿去之十六年所而正宗亦示寂矣久之正宗之法孫仲猷闡公由海上使還偶檢故篋見公此文防蠧中爲之傍徨瞻覩念前修之寢遠痛遺澤之日微亟命裝治成捲且俾志諸左方嗟乎公以道徳文章爲世大儒而其平生乃多喜與方外諸尊宿遊故其遺墨流落人間者士大夫罕能蓄之而每見諸山人野士之室今觀此文所以拳拳是寺之始末正宗之交好者如此其信道爲法之勤可謂透脫情境者矣昔人謂蘇文忠公爲五祖戒禪師後身故其爲文漫衍浩蕩一自般若中出若公者豈其人與嗚呼公今已矣覽其遺墨尙足以增玆山之勝气也

防藪上人所書蓮經後

四明甘露寺沙門龍淵藪公手書妙法蓮花經七卷以報佛恩乙卯之春餘遊龍山訪龍淵於甘露禪室龍淵出以相示而命志諸後余聞一切經皆佛所演而此經獨爲諸經之主至其引蓮爲諭則以三世同時十方同會方其開時卽有果而於果中卽有因蓋其諸子𨿽分布而會聚無隔斷此其所以名蓮而蓮之爲言連也所以明上承圓教開權顯實之微意也經云如來以一大事因緣故出現於世而所謂開示悟入卽其防也昔人有誦持此經至以秦王所贈二物托之母手而降生者亦有書寫此經卽身爲爛瓜香舌爲靑蓮香者一皆夙淨願堅固力之所致龍淵之書是也亦豈徒然也哉龍淵爲人純素質直無世間心而作此字防畫勻整意態簡遠其爲知恩精進蓋可知矣宗風凋獘之餘或至飽食終日增上慢者其視龍淵亦可少愧哉龍淵嘗首眾杭之靈隠後由永樂移主甘露時年六十五云

防袁學士詩後

此六詩袁文淸公爲商隠師作也元之盛際文淸以學問辭章名震天下而片言隻字人視之如圭璋珠貝願一覩之而不可得然獨於商隠無所愛吝如此則商隠必有大過人者按商隠乃龍山永樂寺僧文淸嘗與同參橫川和尙橫川時住玉几山之育王寺云項源師虎邱永師亦與之同參詩中所言玉几云項虎邱者蓋指此三人也此詩今爲商隠法孫本歸所蓄間出以相示余祝之使藏諸名山庶十百年後知商隠之結交文淸猶知佛印之於東坡靈源之於山谷其趣味相同眞是山間林下之人與夫假士大夫之名以粉飾叢林者異矣商隱諱予其字商隱嘗出世裏中之開壽寺文淸諱桷字伯長官翰林爲侍講學士其謚文淸與商隠同裏閈四明人

防東坡手帖後

右蘇文忠公與方逢達帖墨迹刻本通七紙聯爲一卷其中所言皆煩碎小事無足深論而傳之至今不廢者世知貴重其人故耳此卷舊藏逢達家後爲他姓所得今復歸之於方氏政如寶玉大弓之在魯自我失之自我得之方氏子孫可以慨然於此矣

題倪樂工瓊花燈詩卷

余姚樂工倪昌年事母能盡孝一日母病甚昌年禱之神有應乃手制瓊花燈薦之祠下以昭答神貺其燈備極諸巧綿時歷月乃成遠近觀者咸唶唶嘆賞不已於是縣之老儒攖寧滑公庸庵宋公俱爲詩文以寵之而且請余題其左嗟乎樂工賤伎也瓊花燈淫巧也二者皆士君子所不道攖寧庸庵士君子之標的也而於昌年顧乃樂道之如此豈非有取於孝而然乎夫孝眾行之本萬善之紀也人而能此𨿽甚微且陋亦有足稱者焉唐史所載孝弟事如萬年王世貴等乃多閭巷之民而禮記言小孝用力蓋思慈愛以忘勞也以今昌年觀之樂工之伎誠賤矣其視閭巷之民庸有間乎一燈之巧固淫矣比之忘勞之孝又豈甚戾乎攖寧庸庵所爲樂道而不置者蓋亦得夫作史記禮者之遺意矣余不知昌年然以二公之言爲足信故申其意題諸後

墓志銘

蔡節婦夏氏墓志銘

鄞人有蔡敬者防其母逾再期而哀慕猶不已益求世之大夫士爲詩若文以抒無窮之悲焉余嘗取而閱之爲之喟然嘆曰昔者先王之治必始之家而後及於國與天下故女子自防至長皆有師傳之教是以化成於內外而其俗易美王道廢熄之餘閨門之行旣非世教所奬成而其事實又不獲顯揚於爲士者之手亦何所恃而勸耶此蔡節婦之死余固不宜無一言厠諸公之後也又況其孤之有請耶是用不讓而受其辭按節婦諱某字守貞定海夏文華女年二十四歸鄞縣蔡志善歸三年生子敬未及晬而志善死時海上兵起居人錯愕不自安節婦泣以蒞事自斂至葬無違禮迨服除父母兄弟憐其年壯而寡又蔡氏方衰無所養間使諷之欲奪而攺適節婦卽怒且泣曰人不以大節勉我顧欲使我爲常婦人且姑老子在𦇤褓中有能奉之而字之者乎因誓之曰所不與蔡氏相始終者有如河父母兄弟知其意之莫回也卒不彊之鄰有嫠婦嘗相與誓死守義後竟易其心而更誘之以甘言節婦謝絕之終其身弗與見節婦後姑年七十餘以志善非已出且蚤亡也益慮無所依但語輒然流涕節婦事之無戚疎一日遘病甚革節婦焚香爇臂乞以身代其病乃旋愈教子必納於矩度嘗戒之曰汝生十月而父死吾寶汝如掌上珠卽不幸有所虧闕吾寧從父於地下不願與汝俱生矣其子化服惴惴不敢肆節婦兄弟以財雄於鄕姻族蕃衍而盛大節婦拊循應接親疎大小得其宜然未嘗以貧故一舉口及於利惡衣惡食禦之不慍絲蓄粒聚以克有家卒使蔡氏之後瀕絕而復續婦徳之修母道之著庶幾古昔之遺風焉有司髙其行爲摭其實上之部使者轉聞於朝以旌異之事未報下而節婦不待矣節婦年五十有二卒於某年某月某甲子而葬於某年某月某甲子墓在某縣之某原子一卽敬孫女一尙幼余嘗獲與節婦兄弟遊而節婦之章章如是者蓋皆得諸見聞可以考按而不誣嗚呼是有以傳信於後世矣銘曰

惟古有治蓋由內始世獘俗傷女教乃亡不迹而踐維夏之媛曁嬪於蔡卒守大戒夫夭子孩志苦心哀一節自誓居二紀旣答於夫亦迪於孤母儀婦則尙嫓古昔瞻彼南山松栢丸丸琢辭墓石爲後世式

項止堂墓志銘

永嘉有篤行之士曰止堂項君諱某字某以某年某月某日卒於杭之寓捨享年八十有三其子昕以道梗不能奉柩歸葬遂遵治命火化於郭外之七寶山後若干年爲某年某月某日始克函骨卜瘞於余姚某鄕之某原前事昕奉故著作郎李公孝光之狀踳門泣告曰先人之死旣不得以禮葬而墓上之石又未知所刻吾子不以昕之無所肖似而辱與之交失今弗圖恐後或墜闕以重不孝之罪敢以狀請幸矜而畀之銘嗚呼余之晚陋豈足以銘君而昕之望之也則至矣其何敢不諾按狀君之曽大父某大父某俱丰於財積而能散父某益以仁及物以義維家同居合食凡七世有堂曰同愛歲時吉凶之會食指蓋千餘焉然比三世未有以官業知名於時者至君始試吏瑞安平陽二州轉浙東肅政防訪司奏差辟處州路總管府史遷紹興秩滿借授杭州路橫塘務副使攺山陰縣典史終焉君所至有防聲而彊敏介直無所阿避人不畏守與令而畏君其行事尢著者則在瑞安時有尹喜者其妻爲勢家子所奪愬之州州弗敢詰反抵告者罪君抱牘而諍勢家子恐囊白金夜謁君怒曰理與法吾忍以金屈耶卒直其寃而尹以妻歸在紹興時朝廷遣使洪大獄命君總理諸囚君悉爲剖析出其無死罪者七人使者以案上中書俱從所議七人得不死在橫塘時務循舊獘以月解餘金私之君毅然持不可盡歸之官俾輕商稅什之一在山陰時郡饑民之流亡者過半守選君賑卹所至多所全活百姓爲之歌曰噫吁嚱頻月之饑今飽而君前後被郡檄推鞫各縣事凡若干莫不稱允而不及大用以老惜哉君丰頤巨目丰神秀偉而孝友蓋本乎天性事兄如事父撫兄弟之子女如己之子女嫁其從妹之孤貧者四人禦下以嚴羣從弟侄有不遵教者輒加箠辱始若不甚堪而終服其識量或議分有其先業君沮之不可則曰余從所請但某所得者不敢受其業至今存焉人目爲義產云君自蚤歲卽慕道家虛無之說後遇一異人授以不傳之祕而其學日粹晚益研竅妙防演爲金碧大丹之圖其於陰陽造化之理有難遽曉者則假帝江問答別爲書若干言其有得如此以故春秋𨿽髙而視聽步履如彊壯齒之落者更生發之白者日以黑至其屬纊之日猶索筆大書謂昕曰汝能聽吾言死且無憾遂奄然而逝娶杜氏早卒繼翁氏子男一人卽昕福建行中書掾史博學多能而尢以醫顯孫男一曰恕能世其父學銘曰

天之降材兮用必以時時不盡用兮或嗇其施君材則大兮其職則卑百圍之木兮斧柯是爲民有疾痛兮固切吾肌惟澤之淺兮卒止於斯乃惇孝友兮紹家之肥乃啟元祕兮葆其枯羸一朝乘化兮蟬蛻而歸巋焉斯邱兮儲祉在玆越山鬱蔥兮其石如脂揚芬載美兮刻此銘詩

唐節婦姜氏墓志銘

三代盛時詩書之教非獨行之賢士大夫𨿽至女婦之間亦未始不加諸意以故上而後妃下而諸侯大夫之妻與夫江漢汝墳之婦一皆以禮自防見諸歌詠去三代遠矣內外之教舉廢自賢士大夫固已鮮能知所自守而況於女婦乎於斯之時有如四明唐節婦者能以少艾之年專屋而嫠居靑燈靜夜影只形單攻苦食辛罔有變志卒至長諸孤於方穉續遺允於將絕於夫爲令妻於子爲賢母於世爲節婦嗚呼其可銘也已乃以孤子賔原之請爲序而銘之序曰節婦姜氏郡之慈溪人祖諱宗益考諱文堯節婦年十九歸同郡定海唐君榮祖歸十三年而唐君卒節婦持喪盡哀理家盡瘁課耕農以爲食躬紡績以爲衣男迪之學女示之行遇人恂恂一由於禮及春秋旣髙於內外屬爲尊行而慈幼字微親疎咸附悍彊頑鄙亦無惡斁先是唐君嘗命幼弟珍爲子節婦愛珍甚於已出曰吾愛之勝吾子然後家人愛之能不異於吾子也平居奉養未嘗有所擇晚益絕去葷胾修淨土業有厭世之心焉子男二人長請銘者次曰璲女二人長適姜賔和次適王子志孫男三曰文與曰林曰太平孫女二俱在室生於元至元甲午十月十二日卒於洪武癸丑二月十九日其壽至於八十以丁巳歲九月甲辰葬於慈溪縣徳門鄕之石湫原余旣與節婦之諸子遊嘗得拜之於堂上而又竊銘唐君之墓矣其知節婦誠莫余若是宜賔原之有請也銘曰

女之於夫猶士於君從一而終其節乃伸世獘俗媮或替常度士逐頹波女犯行露淑惟姜氏有卓斯時大節潔然匪闕匪虧婦徳旣修母道亦行孰輔而告惟性之成士厲於爲其節易顯女處於私幽而莫闡我作銘辭鑱厥墓門以警於世以慰其後昆

汪彥貞墓表

四明汪君彥貞有賢妻陳氏自君之死惡衣糲食居數年乃克葬君鄞縣陶奧之原其將葬也泣謂於其孤子曰汝父不得壽其身猶可永其名其孤子長號以告於宗人定海令汝懋求次其事而銘之以納諸壙葬之數年又泣謂於其孤子曰汝父獲銘於壙中曷若表之於墓上於是孤子常久詣余乞文刻諸墓余以不識君讓常久銜哀跣行伏而告曰先君之棄代也不肖孤才四歲幼孩甚騃罔有識知吾母守節自誓力於衣食長之教之俾知向方乃訓之曰汝父生十四年而孤又十年而死吾爲汝家婦僅數年汝父死時吾年僅二十餘然何所恃而能自守耶蓋知汝父之有子庶幾有待於汝也汝父旣蚤孤每春秋祭先人俯仰齋栗如見其享之者已祭未嘗不悲哀事母盡孝晨昏定省不少怠睦親戚和上下恂恂惟恐有弗及田桑有餘輒以賙其鄕裏讀書取大義通而已然尢喜學易爲人守綱紀尙气節不馳騁衒鬻以爲名其操履如此是眞有志者耶不幸材未試行未充而短命死矣吾聞嗇於其前者則必裕於後此所以知汝父之有子也以汝父之有子則汝之成立從可待矣吾𨿽不能必汝之成立然能必汝父之有子也汝宜識之常久泣而藏諸心重惟先君遺事旣不克以盡知幸而有聞於吾母者又不得令辭以登載綿歷歲年以至於今而猶彊顏斯世者何如人也先生言可埀後而志在卹孤其尙有以蓋覆吾汪氏也哉固敢以請嗟乎余不及識君矣然余之故人方彥中實爲贅壻於汪氏與君居同室食同防相親之意不以生死而或殊固世所謂賢者也以彥中之賢可以卜君之必賢而君之孤子又述其母夫人之言以請遂悲而輯其辭使刻於君之墓君諱彌亨彥貞字也其先歙人宋吏部尙書贈少師謚莊靖者於君爲六世祖諱與合諱佑世者君之大父父也母陳妻蓋其侄女子一卽常久生於某年月日卒於某年月日嗚呼人之所難得乎天者材與行也天能以人之所難得者與人而不假以年則其所得有不暇修爲以少見於世如君者是已君之材行如是使幸而至於中壽則其有見於世者當何如哉然竟止於此其命也夫其可哀也夫

趙君夫人戴氏墓志銘

洪武三年冬十有一月庚戌浚儀趙君之夫人譙郡戴氏卒於浦江徳政鄕之正寢卒後二年秋九月庚午葬家西四里華表山之原又一年仲弟良始克回自東海望墓門而哭嗚呼夫人之卒良旣不得憑其棺其葬也又不得舉其紖歷歲逾月痛慕無及徬徨踴頓幾不能生已而哀子友亨乃以銘墓之辭來屬且曰吾母將終嘗以不及見舅爲恨他日又嘗謂舅恭而有文倘辱爲之銘吾母之神庶幸安焉嗚呼夫人有弟不閒於訓教猖狂播徙卒阻窮裔以致斯極也猶欲彊飾不令之言號慟而爲之書悲苦抑塞尙堪措一辭耶𨿽然夫人之徳之懿非良不能以防知也蓋良旣乳卽以先夫人之命育於夫人其後受室趙君之妹取友卜鄰又皆夫人是依自幼至老未始一去其左右故夫人之爲女爲婦爲母之道鹹目覩而心識之夫人生而气靈孩而性婉長而志慤工足以致美而不華徳足以配禮而不繁其在母家先君先夫人恩遇特厚夫人之奉之也生而侍側備敬養之禮歿而當防竭悼慟之情撫諸弟以仁接宗黨以義在夫家移其事父母者事舅姑接宗黨者接姻族舅蓋故諸王孫居家庭間無可當其意者獨於夫人無違言年九十而終囑以後事夫人泣而涖之憂勞逾月遽纒大酷姑尢性嚴難犯夫人承之以恭事之以謹威怒之教始終不形相夫具鹽醯時種作廣垣屋凡供養教育婚姻防祭之費一資於經畫夫好簡靜晚益耽慕老莊之無爲置家事不問夫人調護聽順必稱所欲中年得子保持尢至慈惠以臨之惻怛以導之訓之誨之迄至於成夫弟之子蚤失怙樓氏甥有家難夫人皆子蓄之雜己子中無異恩夫人諱如玉其考曰我先君諱暄妣曰我先夫人劉氏趙君諱良本其考曰梅石處士諱必俊妣曰朱氏夫人生二十二年而歸趙君距卒時得年六十有八子男一人卽友亨孫男二人季升季昱曽孫男三人嗚呼良不敏無以褒敍令淑貽厥後來據實書辭聊以抒哀思云爾銘曰

猗與夫人秉懿柔女婦盡職母道修兩族英英昭令猷曰徳之恆行之周天啟其祥地掩休佳城鬱鬱茂松楸母弟勒銘告諸幽洪武七年九月重陽日仲弟戴良志

祭文

祭亡妻趙氏夫人文

嗚呼吾之伯姊趙氏之冡婦也二族之好異於他門故夫人歸於我夫人以吾從師問友之便遂卽女氏家焉補苴罅漏彌縫闕略未始一日就安也自時厥後吾乃不常家居或旅食於人門或逐微祿於鄕校二紀之中與夫人共處者數歲而已一歲之中與夫人共圖家事者數日而已夫人奉養四親長育二男二女畢防葬婚嫁十餘旣艱且勤一不以吾之不已助爲念吾獲免墮他業而以文墨相始終者皆夫人之力也吾年幾半百始提舉儒學於淮南夫人同在官者僅三載卽往武林視其孥明年兵起倉卒復挈其孥冒濤江之險以東還吾時北至齊魯東出吳越爲孟浪之遊益不以家爲意夫人扶衰救獘食淡攻苦又十餘年而防亂稍平門戶稍靜方撫二子以業耕率子婦以蠶織期成家以待吾嗚呼孰謂遽棄吾而死乎前年夏夫人遣二子省吾鄞江之上二子謂夫人精力尙彊飲啖尙善而兩鬢猶漆黑吾長夫人二歲時屬病脾气息奄奄日食不數合而鬢髮之種種者且就白矣吾恐一旦殞命他所夫人阻遠不得就哭泣之位爲終天恨嗚呼孰謂夫人竟死而吾反存乎夫人始病時得兄子溫書於會稽云夫人近病痰气甚憊吾意痰气夫人之故病也𨿽憊無害繼見倪氏壻其言與溫同且加劇焉吾始魂驚心壞是夜參半卽星馳而東越三日抵家見夫人神气尙完語言尙爽朗日者又謂及秋必愈吾益意夫人之病𨿽憊然終可無害也嗚呼孰謂以是而孽其軀乎豈吾之迂不事事貽艱投悴於夫人實有以累其壽乎自今已往孰與撫吾之子率吾之子婦以成吾之家乎吾之所望於後來者孤矣其於斯世亦無復久居之志矣天倘假以數歲之期惟當縛一椽於墓上待盡其餘齒以與夫人共藏於玆土如斯而已矣嗚呼哀哉嗚呼哀哉吾於夫人少壯不得以相樂老不得以相守病不得以相扶名爲夫婦實無異於過客之相遇吾上悖於天倫下乖於人道致使夫人生而銜卹以思沒而賫恨以別天之爲乎抑人之爲乎吾懷之悲曷月而止矣猶幸夫人有子頗知書有女能盡孝菽水湯藥不虧於生前衣衾棺槨不儉於死後又得吉壤廹近女家之左側而且葬以逾月合乎先王制禮之意庶幾神心恱矣體魄安矣零丁孤苦之懷亦於是乎其少慰矣嗚呼吾言有盡吾痛其有窮乎一奠告誠老淚如瀉尙饗

九靈山房集卷二十九

欽定四庫全書

九靈山房集卷三十

元戴良撰外集

九靈先生畫像贊【共十九首】

其神之淸秋髙露寒而靑田鶴鳴也其气之溫光含輝潛而充然如赤瓊也其文之昭盆盎紛如而古罍洗獨精明也具此三美所以斂英毅而集眾長葆醇熙而孚羣情也懿哉斯人蓋智徧乎物行飾乎躬而學本乎誠者也

金華宋濂

窅乎其凝者以道爲家黝乎其澤者振徳之華悄然而深思者所以周其變沛然而大肆者又將暢其葩是皆世之所知也至於困而亨窮而泰齊喜戚於夢幻棄利祿猶泥沙吾欲從而究之已莫辧其津涯況可得而贊耶

餘三十年間兩贊叔能之像辭各異焉以見叔能年旣髙而徳愈進也因令侍史並書之前翰林學士金華宋濂記

志慮髙潔秋水寒潭器局嚴慤峭壁危巖峻不可逾靜無弗涵是謂徳人爲眾之詹

浦江鄭濤【元太常禮儀院博士】

懿玆臞仙金華之英造道自得修辭立誠持樂之和秉衡之平出處翛然風月同淸

鄱陽周伯琦【元翰林學士】

溫溫乎容貌之可卽抑抑乎威儀之有媺迹𨿽寄乎朝著而與充詘者殊科志常慕乎山林而與矯崛者異軌長松之陰消揺曳屣人殆疑其爲遁世之逸民而不知其爲抱道之君子吾嘗觀其飭躬而操踐端實纘言而論著宏侈可謂其行則儒其文則史者矣

金陵楊翮

仁義爲飭身之本忠信爲奉國之基發爲文章其聲也希天將以斯人鳴太平之盛必使翔而後集覽徳輝而下之若人也其視時爲去就而以道爲樞機也耶

臨海陳基

安履其素不傲以肆志廓通其變不茍以阿世夐乎蚤歲之芳華藹乎前修之气味人方暏紫芝於眉宇之間吾將求叔度於言論之外也

金華胡翰

蕭蕭乎冰雪之姿濟濟乎山林之服萃和气以中充藹髙標而外肅𨿽著述之富有年於玆而進修之功惟日不足庶幾儒林文苑之間繼昔賢之芳躅吾安得爲之執鞭參翺翔而追逐

義烏王禕【翰林院待制】

仙華之峯郁乎蒼蒼儲英孕靈粲然文光偉才賢之疊興接踵武而相望有美君子粹如珪璋言若不出口而其文則有千里朝宗之勢貌若不勝衣而其志則有百鏈不折之剛玩天機之流動集藝苑之芬芳觀其用心蓋將追古人而頡頏者也夫身之退者徳必進迹之晦者名必揚造物者旣俾若人以絕出之長則必使之鳴國家之太平和儀鳳之鏗鏘豈肯置之於山林泉石之鄕也耶

蘭溪吳沈

皥皥溫溫如三春曦是公徳容之腴炳炳彪彪如泰山芝是公文藻之輝此固足見其著外之美而不知其中自得之妙殆將追孔孟而爲師是以操七寸之觚以開蔀於學苑破萬卷之書而獵精華於道機蓋不屑於詞人藝士之爲而直欲由伊洛而遡泗沂也

浦江鄭淵【元月泉書院山長】

神淸气溫乃道之充學淳行卓爲士之雄瑟彼和氏之璧勁哉繁弱之弓或出或處與時卑隆紀甲子見趣捨之正考春秋窮筆削之工世之人皆以窮達爲得喪而不知其特立獨行古人之髙風

永嘉張士諤【浦江縣儒學敎諭】

九靈先生捐館之八年伯衡過其鄕邑從其子禮拜其遺像追爲之贊曰

緒接二戴之後道探兩漢之上卓爾爲人中之英隠然負海內之望威儀文采尙莫能髣髴精神心術矧可以名狀其跋涉道途也類子房之報韓其徬徨山澤也猶正則之自放世今若山斗之共仰公遽駕風霆而長往後死者之瞻遺像安得不慨斯文之將喪也與

金華蘇伯衡【翰林院編修】

溫乎其容維徳之充粹乎其文維學之純斯世之人斯世之珍吾將與歸非公其誰

臨安劉中

其容粹然其心靄然其文沛然非髙視物表以樂其天者乎是宜論道廟堂之上唱道爲儒林之先胡爲而遁世顧嘯傲乎風煙然身遁而名隨聞之者亦興起而慕焉

四明烏斯衜

直而溫寛而栗處事𨿽簡殊無傲色志乎聖賢之學充乎君子之徳廓然有容卓爾有立究千古之淵微爲一世之矜式行當發揮所蘊以見於世豈容深處髙遁於泉石也耶

蘭溪徐元

才可以濟民而位弗稱徳可以厚俗而時弗容是造物之嗇於公耳然宏辭偉論所以宣人文昭聖學而埀於無窮者又不可謂不擅其丰也

浦江趙友同

被山野之裳衣懷琬琰之文辭其充然者豈從人而贏縮其退然者亦與道而委蛇放乎邱壑襟韻之夷曠視幼輿將何用於當世出乎埃神情之散朗嘆叔夜不可得而同時

豫章黃賔

衝然而中虛修然而外頎將用於世也其才良其行羭或困於時也其神完其體紓若人者實廊廟之具匪山澤之蓋其於學也深得虖道之妙詎世俗之可窺𨿽摛文弄藻嘲風謔月特其緒餘要當與秦太虛黃庭堅並駕而齊驅者矣捨是之外則非吾可得而知也哉

姑蘇姚廣孝【太子少師】

萃乾坤淸淑之姿無山林枯瘠之气其出也石渠天祿固爭睹蒼梧翠竹之英標其處也茅屋石田未必減金馬玉堂之髙致湛盧之劍匣藏則風雨時鳴琬琰之碧玉蘊而山川增麗嗚呼浦陽人物耳目之所接者若容州文學之風雅遺音蜀山居士之咸韶帝制至於金舂玉應交振而錯陳則長薌山長後先而並世率皆騎箕跨尾而神遊乎上元鞭霆馭風以歷覽乎無際然則狂瀾砥柱之障誰復任之而九鼎一絲之懸凜其可畏前輩之所作成後生之所期望惟君與宋景濂氏而已

蘭溪趙良恭

祭雲林先生文

斯道與宋俱遷南東文獻卓然婺爲之宗各尊所聞丕緒大統風行日臨山立海湧有元之衰耆老淪亡惟四先生揚其末光懿文太史事明天子長山華川內外鼎峙惟九靈公遠迹自藏嬉遊物表不耀其章譬諸寶器致用先毀顧瞻四傑喪其三矣幸公尙存爲學者師孰是寡佑一老不遺自昔聖賢莫不有死死有可傳禍福同軌公之表著實可不磨視彼區區何足少多前有千祀後有萬世百年之間蓋不必計人囿大化如冰在川成壞斯須烏可控摶有盡之形歸諸造物其無盡者終古不沒得失之理公已無疑我獨何悲傷道之微星辰在上河嶽在下孰扶其衰尙徯來者嗚呼哀哉

金華蘇伯衡【翰林院編修】

故九靈先生戴公墓志銘

九靈先生旣歿之二十八年次子樂述其平生行述來京師授友同曰先君捐館已久而墓石未銘樂年且埀老恐一旦溘先朝露是終無以暴其懿美於世子於先君爲內侄又嘗有師弟子之分知先君者莫若子也銘烏忍不爲友同拜且泣曰是故友同之夙夜不遑自寧者苐念先生乃一代名儒宜托諸能言之士以埀不朽今旣久而未有所屬尙敢以愚陋辭哉遂敍而銘之先生諱良字叔能姓戴氏其先杜陵人十八世祖昭唐咸通間任浙之東道五部兵馬大元帥平南節度使銀靑光祿大夫檢校太子尙書令仲子堂始遷婺之浦江好馳馬試劍故名所居裏曰馬劍厥後子孫日益繁夥樂善業儒爲縣之望族曾大父諱錫大父諱濤父諱暄皆隠徳弗耀先生天資警敏性至孝母劉夫人病日侍湯藥抱持寢興衣不解帶者逾年居父母喪哀毀幾不能生每遇忌辰輒嗚咽流涕處兄弟備盡恩愛長侄恭早喪父教之逾己子早從烏傷朱震亨先生習醫業後以其術大顯於時官至太醫院使皆先生力也生平嗜讀書𨿽祁寒盛暑恆至夜分乃寐故天文地理醫卜佛老之書靡不精究其防初治經習舉子業尋棄去専力爲古文時柳文肅公貫黃文獻公溍吳文貞公萊皆以文章鳴浙水東先生往來受業門下盡得其閫奧與文肅公尢親密公之死爲經紀其家持心喪三年始歸余忠宣公闕持憲節過婺州聞先生善歌詩數相過從論古今作者詞防優劣公欣然曰士不知詩久矣非子吾不敢相語乃盡授以平日所得於師友者而先生詩名遂雄視乎東南矣家居遠城邑朋遊講習頗囏卽買地縣西結屋數十楹日與同輩討論濂洛性理之微言家事有無悉置不問親黨或勸以營產業爲子孫計先生謝曰子孫貧富非吾可知且家世業儒詩書之外亦不能有他圖也居無何起爲月泉書院山長後生士子接其風猷無不以踐履實學相勸勉至正辛丑以薦者擢授中順大夫淮南江北等處行中書省儒學提舉然時事已不靖無可行其志乃攜從子溫浮海至中州欲與豪傑交而卒無所遇遂南還四明四明多佳山水耆儒故老往往流寓於玆先生每相與宴集爲樂酒酣賦詩擊節歌詠聞者以爲有黍離秀麥之遺音焉國朝洪武壬戌以禮幣徴先生至京師卽日召見試文辭若干篇命大官予饍畱會同館名公鉅卿見無虛日甚或以師禮事之旣而上欲用先生先生以老病固辭頗忤防待罪久之一日感微疾卽爲書謝諸親舊猶拳拳以忠孝大節爲語迨疾亟召樂謂曰吾罪戾本深賴聖恩寛貸獲保首領以死念無報效汝等幸自勉以蓋前人之諐乃爲賢子孫耳語畢遂端坐卒於寓捨實癸亥四月十七日也享年六十有七樂以道遠不克扶柩南還乃擇地火化奉其骨而歸以是年十一月十五日葬於縣南嘉興鄕西山之原配趙氏故宋宗室梅石處士必俊之女有賢徳先公八年卒至是合窆焉子男二人長禮本縣儒學訓導後十三年卒次卽樂今爲本縣醫學訓科女二長適張琪次適倪佐孫男八孫女三先生神气爽朗美須髯不妄喜怒終日危坐無惰容與人言必吐露情實善誘掖後進嘗以所居在九靈山晚年自號九靈山人故學者咸以九靈先生稱之所著述有和陶詩一卷九靈山房集三十卷春秋經傳考三十二卷藏於家嗚呼先生以盛年遭世多故晚遇聖朝而廹於老病故終身莫克伸其志然志𨿽不伸一時而文章之鏗鍧炳耀所以光前修啟後武維持斯文而振其遺緒者固自足伸於永久也銘曰

身之彊也時則已非時之逢也身則已衰韜英斂華大昌厥辭𨿽不獲薦郊廟而亦有足樂於山巓水涯嗚呼先生之髙也豈後人而無知

文淵閣修書官修職郎太醫院禦醫門生趙友同撰

九靈山房集卷三十

欽定四庫全書

九靈山房集補編上

【集中遺篇與載於他書而小異者謹就所見補之後有所得當續增焉殿泗謹識】

詩

寄宋景濂六首【見宋文憲集山居稾載詠懷三首與此小異】

結廬在窮巷藝藿仍種葵謂將究安宅何意逢亂離三年去復還鄰室無一遺我屋𨿽僅存藿悴葵亦衰海田旣遭變井邑還日非扶杖一行遊歷覽多所悲本不居市廛悔之將何追【山居槀詠懷之一】

庭前兩奇樹常有好容色年年遇雪霜誰謂寒當易道喪涉千載親友誼日薄旣貴乃忘賤歲晏誰堪托厭此裏中居行行至吳國不見新相知惟聞古時迹古有延陵子施恩死逾博一朝協心許寶劍非所惜此事難再逢吾行復何適【山居稾詠懷之二】

辭家獨行邁捐軀遠從戎已謂勲可建如何志無終主將東南徵桓桓震羣雄茍秉先登羽卽定一舉功自非陳力徒亦可備折衝制勝兩楹內設奇樽爼中獸尙憚爲犧人豈昧藏弓況復已多賢何能奮薄躬

東州有一士與世亦殊倫借問何所殊守賤與安貧好爵吾不貴至寶吾不珍聘幣照閭裏視之若浮雲灌木荒繞捨薜荔深擁門豈忘其靡麗茍得非所欣舉世少知者我獨慕其人時時往見之聊用縈心神願言攜壺約長與爾爲鄰

窮居寡人力繞屋荒艸莽紛紛集鳥雀寂寂絕輪鞅病夫亦何爲呼兒具藤杖時復林野中披榛獨來往田父荷鋤至相與飲眞賞寧知雨露深但說桑麻長人生適意爾何事蹈時网

少小秉微尙遊心在六經冉冉年華遲乃與塵事冥入秋多佳日何以陶我情園蔬靑可摘新谷亦旣升命室釀美酒一壺聊復傾兒女戲我側親戚還合並此事已云樂吾生豈無成俯仰百年內忽如流電熒【山居槀詠懷之三】

義門詩【見麟溪集】

唐虞去我遠偉此薄俗惇坐徴宋子語起拜鄭公門鄭公多孝義宋子所嘗言我請喙其精爲爾一二論爾先家睦州中徙此山樊有類植園木根多枝乃蕃曰惟九世祖秉志何軒軒髙探百聖窟深斸六籍根修身以及家秩秩嚴卑尊遂令云仍裔承顏盡春溫方其歷四葉尢篤手足恩世運屬多虞羣兒仍搆患當時急難意鶺鴒而在原又如融褒輩爭赴張儉寃而兄竟沈命慷慨死不難弟也實歸窆三載廬邱墦悲動烏鳥集灑血蒼崖丹人亦孰不死媿此季與昆精誠旣上格遺澤能我慳門墻茂棠棣堦庭盛芝蘭豈無兄與弟我其弄箎壎豈無曽與元我其同防燔宿集謂已殷內外無或喧同心與安貞大字標堂顏訓辭誠縷縷規範何閒閒宛將仁者矛剜卻不義肝問胡能致之詩書惟屢翻平生菽粟味肯用飾輪轅遂浚古禮淵徹彼異敎藩先將謹喪祭次可嚴冠婚我後固已卹柰此寡與鰥贍饑及賙寒米纊朝暮頒居族曁掩骴廬冡東西存末俗凜生風動爲人所嘆淮浙尙無有鄕邦眞獨觀爾其惇爾行持用防彼頑所以明聖朝天澤常奫沄請看烏頭表光輝照門闌詎曰一家私借爾回狂瀾我嘗觀我人厥初皆一源叔兮祖所子侄也父所孫只緣混異姓彼詬來防防婦姑且誶語遑卹同气殘終然孝與弟百行玆其元豈不悅爾道困彼舌齶反惟玆鄭氏子同具衣與冠是心何獨殊此理昭無昏諒哉剛耿士不受柔弱吞羽翼一我備居室亦我安棲棲何爲者感此淚河翻便將書爾行付以金石刋金可爍而渝石可碎非完不若歌我詩傳之閭巷間庶令憸薄夫聞此心爲酸化一以爲十百萬此其端澆風或可淳古俗亦可還但恨才力薄發聲俚且繁宋子實知我我辭爾其刪

永樂寺【見寧波府誌】

舜江東下艤官船幾聽潮聲任往還老去未知重到日夢中惟識舊遊山秋風飛舄來天外滄海遺珠出世間爲問爾翁彊健否龍山髙絕許誰攀

九靈山房集補編上

欽定四庫全書

九靈山房集補編下

文

吳先生哀頌辭序【見康熙間刋本按吳先生卒葬此序爲核故附載於此辭同不重出】

先生婺浦江人諱萊字立夫集賢大學士榮祿大夫吳公長子也重紀至元六年夏四月九日以疾卒於家得年四十有四嘗一試於禮部不中二子諤謐至正元年十有一月二十四日葬先生於盉塢之原葬後一年命良爲辭以哀之良𨿽不敏然嘗受學於先生誼不得辭乃爲追述平生而爲其文曰【云云】

書天機流動軒捲後【見天順間家乘】

良盛年時識豳國余忠宣公於浦江官舍公方持使者節行縣欲執弟子禮莫可也後遊郡城遂因論詩獲質所疑於公公爲書此四篆以遺蓋良所居軒匾也攜歸山中鄕友宋君景濂首爲贊一通且貽書東陽陳君君采記之而金華胡君仲伸烏傷王君子充麟溪鄭君仲舒皆先後爲文以寄卽嘗命工刻置軒壁矣亡何天下大亂在在兵起乃一切委棄避地海隅及以埀暮之年歸視故居軒𨿽茍完而壁間舊刻無復存者急探行槖僅得公所書親迹及四君記文搨本而已景濂之贊亦竟不可追蹤卷中跋語則後所追爲者也於是公以淮南行省右丞死節安慶君采以處士死於鄕入國朝景濂以翰林學士責死西土子充以翰林待制斥死北地仲伸亦以儒學敎授寄死野人家同時流輩凋落殆盡獨仲舒以前朝故官家食無恙然亦頹然老矣由前至今俯仰未三十載而變幻不常如此所恃以持久者惟字畫與文章又未知去此三十載其字與文與所蓄之人還能相守如今日否學佛之人指幻境爲空華豈不信然歟良旣以四篆四記聯之爲捲而復詳著其始末於後暇日一取閱之安得不爲之三嘆乎元黓閹茂之歲夏五月旣望九靈山人戴良書

鶴年先生詩集序【見丁鶴年集與鄞遊原稾小異】

昔者成周之興肇自西北西北之詩見之於國風者僅自豳秦而止豳秦之外王化之所不及民俗之所不通固不得系之列國矣我元受命亦由西北而興西北諸國若回回吐蕃喀爾喀輝和爾伊囉勒琨唐古之屬往往率先臣順奉職稱藩其沐浴休光沾被寵澤與京國內臣無少異積之旣久文軌日同而子若孫遂皆捨弓馬而事詩書至其以詩名世則貫公裕實馬公伯庸薩公天錫余公廷心其人也論者以馬公之詩似商隠貫公薩公之詩似長吉而余公之詩則與陰鏗何遜齊驅而並駕他如髙公彥敬庫公子山達公兼善雅公正卿聶公古栢烏公克章魯公至道二公廷珪輩亦皆淸新俊拔成一家言此數公者皆居西北之遠國其去豳秦蓋不知其幾千萬里而其爲詩乃有中國古作者之遺風亦足以見我朝王化之大行民俗之丕變𨿽成周之盛莫及也鶴年亦西北人其視數公差後起家世以勲業著而鶴年兄弟俱業儒伯氏之登進士第者三人鶴年乃泊然無意於仕遭時兵亂逃隠海上邈不與世接凡幽憂憤悶悲哀痛苦之情一於詩焉發之觀其古體歌行諸作要皆淸麗可喜而注意之深用工之至尢在於五七言律但一篇之作一語之出皆所以寓夫憂國愛君之心閔亂思治之意讀之使人感憤激烈不知涕泗之橫流也蓋其措辭命意多出杜子美而音節格調則又兼得我朝諸閣老之所長故其入人之深感人之妙有非他詩人之所可及嗚呼若鶴年者豈向數公之流亞與然數公之在當時皆達而在上者也世之士子孰不膾炙其言辭鶴年遭夫气運之適衰方獨退處遐陬而爲所謂窮者之詩以自慰其能知夫注意之深用工之至者幾何人哉知與不知在鶴年未足輕重苐以祖宗涵煦百年之久致使遐方絕域之詩俱得系之天子之國而鶴年之所以著明王化民俗之盛以與數公並傳於斯世者將遂冺無聞矣不亦重可悲夫故取其吟稾若干捲序而傳之以俟世之知鶴年者相與諷詠焉耳鶴年之淸節峻行已別有傳玆不著至正甲午秋九靈山人金華戴良序

夷白齋稾序【見夷白齋集與吳遊原稾小異】

夷白齋稾合四百五十四篇通奉大夫內史臨海陳先生所著良旣訪之先生盡得其稾而編次之以爲三十五卷而復序其篇目曰世道有升降風气有盛衰而文運隨之故自周衰聖人之遺言旣熄諸子雜家並起而汩亂之漢興董生司馬遷揚雄劉向之徒出而斯文始近於古迨其後也曹劉沈謝之刻鏤王楊盧駱之纖豓又靡然於當時至唐之世而昌黎韓子以道徳仁義之言起而麾之然後斯文幾於漢柰何元气僅還而剝喪戕賊復浸淫於五代之陋直至宋之劉楊猶務抽靑嫓白錯綺交繡以自衒後七十餘年廬陵歐陽氏又起而麾之而天下文章復侔於漢唐之盛未幾歐志弗克遂伸而學者又習於當時之所謂經義者分裂牽綴气日以卑而南渡之未卒至經學文藝判爲専門士風頹獘於科舉之業而宋遂亡矣文運隨時而髙下槪可見矣我朝輿地之廣曠古所未有學士大夫乘其雄渾之气以爲文者固未易以一二數然自天歷以來擅名於海內惟蜀郡虞公豫章揭公金華柳公黃公而已方是時祖宗以深仁厚澤涵養天下埀五六十年而戴白之老童兒幼稚相與鼓舞於里巷之間晏然無以異於漢唐宋之盛時故一時作者率皆涵淳茹和以鳴太平之鴻休其摛辭則擬諸漢唐說理則本諸宋儒而學問則優遊於周之未衰學者咸宗尙之並稱之曰虞揭柳黃而本朝之盛極矣繼是而起以文名家者猶不下數人如莆田陳公之俊邁則有得於虞公新安程公之古潔則有得於揭公而臨川危公之浩博則又兼得夫四公之長者鬱鬱彬彬何可及哉近年以來獨危公立幟詞壇自餘數公常想見其丰采習聞其謦欬邈然其不可接者久矣於是淪沒殆盡而得先生以紹其聲光先生黃公之髙第弟子嘗負其所有溯長江遊吳中久之自吳逾淮溯黃河而北達於燕趙畱輦轂之下久之於時𨿽未有所遇然自京師及四方之士無問識與不識見其文者莫不稱美之不置則其得之黃公者深矣豈惟黃公蓋自虞揭而下數公亦皆得而師友之故其爲文雍容紆徐如冠冕佩玉周旋堂陛之上馳騁操縱又如風雲虵鳥按行於陣伍之間而音節曲折則與前之數公如出一律也後由京師還吳中居無何我吳王聞其學問卽以樞府都事起於家不幾年間遂屢遷而長其省幕其後調太尉府參軍由參軍升內史迹愈顯而文愈工國家之制作及四方之求之者皆隨手應之蓋沛乎其無窮矣夫自周衰以來至於今幾二千載其閱世非不遠也歷年非不久也能言之士非不多也斯文能自振拔以追於古者惟漢唐宋及我朝此四世而已而四世之中士之卓卓可稱述者又不過數人焉何才之不數出而人之難得若是哉於此有人焉能以卓卓可稱者自期待又幸遭逢於時而得大肆其著作世其可不爲之貴重之與余於先生之文讀之累月曾不能有所去取於其間𨿽片言半幅咸取而錄之者所以明先生於一字之微皆可爲斯世之貴重也先生爲人溫良慈惠其從政寛易愛人與人交於恩義最篤𨿽待臧獲初未嘗疾言厲色平居蓋雍雍如也若先生非所謂有徳有言者耶夫誦其詩讀其書不知其人可乎故予序先生之文而並及大要可紀者如此先生名基字敬初夷白齋乃其自號也故以題其稾云至正二十有四年歲在甲辰夏五月朔旦書

九靈山房集補編下

原跋

右九靈山房集凡三十卷吾曾叔祖提學公之所作叔祖司訓公吾先人純素處士之所編校者也其遺稾藏於家久矣昔先人於宣徳中俾洎二弟綎師事曁陽姻友公壽倪先生而受業焉先人與先生平居交誼甚篤因懼遺稾馴致散失乃出而示之相與議及鋟梓傳世未幾吾長兄綂次兄紡不幸遽卒於前先人由是願莫之遂竟賫志以歿不肖孤等追憶遺訓在耳耿耿不忘比於去載冬獲會諸親舊謀勒先人墓志銘昭示貞石而先生復申前議將成厥美等幸賴遺徳餘慶勉世其業用敢謹於正統甲子仲春倩摹工鋟梓今工旣訖嗚呼庶幾始克少償先人夙志抑亦上續前人之懿緒下詒後嗣之徽謨雲集外有和陶集一卷刋版翰林行世惟春秋經傳考三十二卷其同門友宋太史景濓公詳爲之序惜未暇刋耳正統十年歲次乙丑夏六月望前一日從曽孫拜手謹識

殿江十四世從叔祖九靈先生詩文集三十卷編於男禮叔儀曁從孫我十二世祖諱侗字伯初刻於從曾孫我十一世祖諱字彥瞻惜未幾板燼於火康熙間重刻僅十之三四邑司訓秀水曾繒闗先生稍爲勘補司訓嘗得別本未謀梓今求其書蓋無復存者歲庚寅江弟殿海殿泗遊武林得鈔本於鮑君以文家鮑君性嗜古手爲參校又爲借得汪氏鈔本及姚江黃梨洲先生手鈔選本先是嘉興曹君仲楳與余季善至是竟得原刻本郵致山中再拜繙閱恍見先人手澤奕世尙存乃愼相校讐疑者仍之復是正於杭堇浦太史再三反復始克就梓原編自山居迄越遊詩文類次時地皆可尋按目錄與題文少異者編成於先生沒後今不敢易也題序紀傳遵其舊而益其所無復約舉事迹證諸史集曁家乘訂年譜一冊其有遺篇及互異者別爲補編以俟續采庀工於辛卯之春從叔聖鼇龍田聖倫樂淸共襄其事閱一年工竣先生節義文章前人贊述詳矣遺書若春秋經傳考和陶集今不知尙存與否要以心精所在必有靈物呵防其間故此編燬而復全水火湮埃不能湮沒吾子姓讀是書者庶幾仰先徳之流傳謹遺編於勿墜且無忘鮑氏曹氏之勤焉其可也乾隆壬辰夏月十四世從孫殿江謹識

