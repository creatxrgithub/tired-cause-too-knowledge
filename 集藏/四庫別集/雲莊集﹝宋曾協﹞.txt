

欽定四庫全書

集部四

提要

雲莊集五卷

別集類三【宋】

【臣】等謹案雲莊集五卷宋曾協撰協字同季南丰人宋史無傳志乘亦不載其名據傅伯壽所作集序知爲曾肇之孫曾纁之子而所敍仕履但曰官零陵太守不及其詳且宋無零陵郡亦無太守之名殊非事實今以集中詩文考之知紹興中舉進士不第以世賞得官初爲長興丞遷嵊縣丞繼爲鎭江通判遷臨安通判乾道癸巳權知永州事以卒伯壽所云蓋以古地名與古官名假借用之文人換字之陋習耳伯壽又稱慶元庚申協沒已二十八年其子直敷文閣福建轉運副使炎輯其文爲二十通考劉禹錫作栁宗元集序稱一卷爲一通則原集蓋二十卷今其傳於世者惟詠芭蕉一詩僅見陳景沂全芳備祖中他不槪見則其亡已久矣今捃摭永樂大典所載以類編次尙得五卷又得傅伯壽序一篇亦並錄入序稱其古詩多效選體然合其諸作觀之大抵源出蘇軾陳與義故同沈正卿作仇池石詩用軾韻陳晞顏過零陵贈詩亦用與義韻而絕不及於他家知其唱和講求在二家舊格也雜文頗雅飭有法賔對一賦爲集中巨篇語特偉麗而大防以安享太平爲渾穆之王風以恢復中原爲戰爭之覇術誇大其詞以文偏安之陋曲學阿世持論殊乖姑以文采錄之從昭明文選不廢劇秦美新之例讀其文者分別觀之可矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

雲莊集故零陵太守曾公所作也公家世以儒顯至南丰先生遂以經術文章名天下學者宗之以繼唐韓文公本朝歐陽文忠公時文肅文昭公同以才學進兄弟鼎峙於朝文肅公位至宰相佐徽朝初政文昭公出入三朝終始全節號爲名臣其所更踐多翰墨之職今其遺文具在典雅溫純蓋與南丰先生眞雁行也公文昭公之孫龍舒太守諱纁之子也文昭晚罹鉤黨之禍龍舒公力奮於學旣踐世科官曲臺矣中道而殞龍溪翰林汪公嘗嘆其文若川增條逹莫見其止及志其墓以簡古目之公五歲而孤太夫人彊氏故資政殿學士文憲公之女賢而明智親授以經而督之學公穎悟異凡兒少長益駿發每讀書五行俱下日記數千言文昭公家多書已而燬於兵家貧無以市一閱於肆終身不忘遂博通六籍諸史傳記百家之言少從人假春秋左氏傳未兼旬歸之人訝其速公曰已習矣摘而問之口誦如注水終捲乃已嘗憇臨安孤山僧舎客有稱僧如璧冷泉亭記者就借所乘馬馳九里至亭上一閱卽歸寫以示客客往覆之不差一字時人驚服以爲王氏之仲任仲宣延氏之叔堅不是過也年未弱冠試於國子監褎然爲舉首已而不利於春官氏去從博學宏詞舉有司異其文將以名聞於中書矣奪於異議而止公遂絕意科目然嗜書愈篤𨿽祁寒盛暑手不釋卷爲文操筆立成初若不經意者徐而繹之𨿽積功精思者不逮也公卒之二十八年公之子今直敷文閣福建轉運副使炎輯公之文爲二十通面以授伯壽曰先人生平爲文甚眾然未嘗屬槁以故多所遺軼不肖之孤纂集論次堇堇是耳願丐序以行諸逺伯壽辭不獲命退發公文而讀之彌日不厭嘆曰夫文章之作古病其難其所以難者何也蓋材之稟於天者其警敏不可以彊而能而學之傳於家者其源流又貴於逺且深也世之豪俊之士博聞彊識一覽無遺材非不警且敏也然家之所傳無源流之學徒鑿其意而爲之則矜能騁怪或至於畔棄繩尺矣文章之家重規疊矩奕葉相承源非不深且逺也然天之所稟無警敏之才獨勤其業而守之則罷精鉥心或不免於沿蹈故常矣傳之論吏道者曰能與不能自有資材何可學也記之論百工者曰知者創物巧者述之守之世謂之工嗚呼吏俗務工末技也能猶有材而守亦以世況於文乎公之聰明該博旣踔絕輩流而鴻儒宗工代起相襲心通性解目濡耳染其於文也是惟無作作則追美於前埀聲於後必矣故其古詩則興寄淵邈詞防超邁多效選體爲之唐律則務造平淡間出淸新比事賡韻精詣妥帖至表章牋啟則又繁約適中鋪陳有敍摭古語而加剪截之功造新句而遺斧鑿之痕他文一皆類是蓋深有文昭之遺風焉亷靖樂道恬於勢利仕三十年僅至二千石而終曾不獲以詩鳴國家之盛而文出中朝之詞命位不配徳時共惜之今敷文公擢隆興元年進士第入爲尙書郎出建使者節俱有聲績謙厚明敏天子方鄕用之然則繼文昭兄弟之業而使公無九泉之憾者將於是乎在傳曰非在其身在其子孫其是之謂夫公諱協字同季雲莊蓋公自號云慶元庚申八月朔徽猷閣學士大中大夫知建寜軍府河陽傅伯壽序

欽定四庫全書

雲莊集卷一

宋曾協撰賦

賔對賦

漫生伏於衡茅之下詠康衢之歌誦賡載之章想唐虞之光明欣吾身之親當賔有引吭軒眉揚袂濶步而前者曰古之興王必有武事以震疊海內冶金伐石昭示萬代發成畫運多算蹴防虐搏彊悍定紛爭弭禍亂如雷霆作而物始萌氛防淸而日將旦方其整師而皷之連龍蛇翼鵝鸛兼老弱起庸愞壯士斷髮勇夫扼腕旌旃旂幟韅靷鞅靽翕赫防霍燦爛炳煥猿驚雁落云合星散及其介馬而馳之莫不魂裭魄奪拳拘喘汗側匿防伏周章鳥竄脯屍而食薪骸以爨然後俘寶玉以告廟社築鯨鯢而爲京觀夫無敵而不摧又何防之可玩商頌猗那周歌江漢退之述下蜀之艱宗元紀平淮之斷𨿽先後之遼絕悉同條而共貫維聖代之闕如無乃起後人之永嘆漫生曰噫子所謂志其小而遺其大聞其利而不見其害壯武威之遐曁而不知文徳之逺屆憤敵國之俱立而不知王者之無外吾將反腐防之器而飽子以大鯨之鱠放咬哇之音而饗子以九秋之天籟賔曰唯唯生曰厥初生民浩浩其多林林而羣𨿽形萬之不同俱一气之絪縕聖人爰興絕類離倫配天地以合徳撫萬物而爲君子焉其親臣焉其鄰翕如其來臻如獸之馴而鳥之賔疾癢抑搔天下一身敷文徳而舞干羽又何有逆命之苗民逮夫中衰世道多變濩有慙徳武未盡善追盛制之莫及矜善師之不戰豈威略之不足惡得名之至賤降及秦漢蜂聚蟻鬭微哉眇乎無足爲見也若夫勒卒萬旅出車千輛勞徒眾於絕域逞雄心於一餉繚繞重湖間關疊嶂屣棄稚耄星馳丁壯風勁路永天淒野曠旣啜泣以相送復望轅而淒愴則或馬負金勒弓閒錦韔悵暴骨之何所撫逰魂而僞葬天下之人旣夕得哺當寒未纊輟衣食之所資足軍須於塞上曾分壤之防時已持兵而相向霜積鋒刃星攢鎧仗肉飫野艸血殷川浪系赤子以爲俘廼矜功而獻狀殺不辜其防何夫焉取乎覇王方今防聖賢諧明良整地軸正天綱推不忍之良心勉力行之方彊瞻上天之髙髙疑臨下之茫茫持誠意以上格如握劵而責償信王者之孔易甚反掌之與探囊濯燠暍起僕僵涼乎淸風驤乎康荘卽危爲安以弱爲彊無調發之雜擾儼不攺其故常曾延目之未瞬四海欣其樂康蓐收伏匿蚩尢遁藏墮攙搶於九天而招揺澹其不芒矣其閒暇也考制度修憲章制旌旗陳輿裳法度著禮樂彰輯瑞三朝升煙一陽千畝之甸九筵之堂賔太一於閒館謹燕禖而祈禳考皷叩鐘玉帛低昂搜簡編集縑緗施丹靑刋琳瑯漰泙鏗鏘焜燿煒煌聚畫史而繪事莫克象日月之光玆所以轥夏轢商磅礡虞唐甄陶帝皇垂永憲於萬祀掩成功於百王者也驩欣交通比屋連墻人曳綺縠家儲稻粱更餉疊饋一肉五漿仁心所覃鳥魚勿傷秋秋蹌蹌圉圉洋洋如棲鄧林而樂濠梁槎蘗自保喬木相望豈物微而類異懷報心而不忘成回巧以出技將獻心以效祥日星雲霧之燦麗羽毛艸木之繁昌史不暇書府不能藏彼僊者禽聿來壇場不菑不畬廼積廼倉總瑞牒而歷選蓋創見於未嘗彼溢銀於山躍魚在航者何足以方之其爲士者則蔭以夏屋範以良師飽以粱肉訓以書詩非正不談放逺怪奇教其內也則端亮廣肆靜専坦夷貫穿悠逺搜抉細微道古驗今渙然不疑毀蓍擲龜斯焉取斯文於外也則雅歌麗句不浮不枝虎豹炳蔚珪璋陸離如斯之人鼓篋曳裾云萃影隨放乎四逺俗易風移窮山之陲野水之湄四無比鄰巋然茅茨莫不抑首竹帛弦歌自怡耳目端而志正無異說以撓之其爲農者則力役不興年谷屢丰屏斥蟊賊掃除螟螽人力不施十雨五風町畦綺錯渠脈相通交灌防澍蜿如防龍白露始降場圃獻工或黍或稌或稑或穜重重紛紛芃芃如霧散云合之無窮至若鳥獸四靈來同奉笥晝饁篝燈夜舂暴賦弗聞什一是供弛擔息肩白叟黃童扶擕笑歌以輸於公如川之融如山之崇茫洋巃嵸歸視其家囷廩旣充釃酒伐羔以娛歳終昔時服田畏秋之逢霜至艸衰肥馬勁弓污邪滿車棄捐成功自兵革之不作含哺鼓腹不自知其成翁其百工之事也各售其技以安其生業有世守事無月更棟宇器用旣備旣成人效侯伯家擬公卿里巷相聞斧斤之聲埴土伐石鑿金屑瓊貴適用之爲先斥巧僞而勿營長子孫而不遷何他藝之敢名其萬金之賈也乘車衣絲累累什百艸行露宿交路阡陌或水而舟綿亙藪澤張帆鼓枻頃刻數驛尙不取於厚徵何盜賊之敢廹今吾與子廣意肆志泊乎安宅休乎樂地趨要道於百聖詠餘音於六藝室家載寜憂患不至履后土而戴皇天庸可不知其所自也耶今子譽其所鄙笑拾其所餘棄擬滄海於污瀆儕泰山於一簣無乃顚躓頓踣傷子之義語未畢賔曠目撟舌頓顙振臆進牘請書以無忘吾君之徳

植菊賦

余問舎之未遂憇供佛之餘屋得閒地之函丈逺莫待於種木聊因旣雨之澤植以未霜之菊商吹始披朝露新沐脫落塵坌恱暢心目斯時也天地將塞歲晏風積翻渤澥以揺動攪鄧林而辟易洶洶薨薨柯攺葉脫日將旦而起視慘喬木之無色旋俯盼於孤芳曾不燐堅而淄白瞻柔弱之自持羨光彩之相射彼羣妍之競春散紅紫之紛如顧慶賞之未已倐顚沛於須臾乍烏合而鳥散正比夫市人之與販夫況白頭之如新約久要於索居何此華之挺特蓂再莢而猶初處顧盼之近地期香盡而色渝豈跗萼之膠固卒自逺於泥塗當三徑之就荒扳孤松以爲徒形傳畫史之譜功載醫師之書還翠葆於槁項防空華於淸矑奉晨昏於甘防欣壽母之顏朱故得英實騷人之腹苗登天隨之案供南陽之汲飲入東籬之把玩偉微物之異稟宜君子之屢觀命家僮以封植俾本根之無患春茁兮秋芳永作幽人之伴

五言古詩

擬古六首

濯濯春月柳低暎金張宅風光到飛絮枝頭少顏色榮華豈不好歲晚負賞識堅貞自中心君看松與栢幽牕射明月寂寞閒素琴朱弦不攺調撫弄無好音文衣襲綠綺明徽鈿黃金君恩一朝異對此千恨深憶昨初離別羞容不成歌長袖未曾舞塵埃生綺羅君恩一言足歲月豈在多澤國多悲風江湖易濤波逰子久行役歳晏今若何迢迢朱樓夜數起瞻明河不如長江月素影常相過

迢迢千尺松下有綠髮龜流膏穿厚地配此淩雲姿隱見𨿽若殊雪霜俱不移置身茍得地共保千歲期孤峯郁嵯峨千古常峻峙下有回環水流浪無定止如何深逺意盡寄七弦裏妾意極髙山君心甚流水日月無時停飄忽成隆冬煙雲慘不舒暮雪陵飈風永懷皸瘃憂借此衣褐重蟄虫逐微暖地底度歲窮飲啄卻外物一气常自充人貌肖天地不能保微躬

擬結客少年塲

結客少年塲定交杯酒間相傾在意气握手出肺肝倉皇夜扣門然諾曾不難所至足賔客後乘車班班鄠杜走馬歸百萬供一飡路人側目視仇家骨常寒紅塵一箭飛大索喧長安可笑愚儒生相逢話辛酸

和唐使君秬古風二首

宦逰非所安舉足常徊徨官事似馬曹自謂眞漫郎猶慚上官前簪裳久低昂歸輙痛掃漑艸木有幽香但令眼中靑不問眉間黃何期逢故侯一見心淸涼揚袂指鄕國矯翼西南翔危言气崢嶸髙懷涕淋浪更憐凡艸木欲置桃李場作詩借光輝此意寜可忘

志士身許國夫豈慕髙爵感慨九重恩領受千里托安邊志獲就解印良亦樂厚祿棄千鐘壯气橫六幕造朝吐奇論投合期契鑰終焉謾喋喋逺意誰領略琳館返髙臥鈴齋休畫諾擬尋一畝宮未辦千金槖松楸已在眼阡陌想交錯回頭長安日傾心比葵藿

送汪汝馮沿檄造朝

春風扇微和散入桃李塲枯枿受披拂處處生輝光有客事行役起柂淩官塘浮家入煙浪琴書粲成行旁有玉頰人妙指出宮商主人志超俗心胸瑩琳瑯但使秋月明豈慮浮雲翔富貴恐不免賦予元有常善保萬金璧毋遺輕毀傷豈無山徑蹊徐步遵康莊

陳晞顏獲玉兔甚奇邀予賦詩【晞顏名從古】

一气散萬有飛潛異形姿烏鵠自昔然羽翼不可移頴也衣褐徒斕斑乃其宜今玆獨何事皓皓湼不淄毳毛玉雪如整整機上絲無乃眞得僊傳載非詭辭騎蟾入廣寒成此一叚奇長生侶素娥不受塵土覊秖應得得來隱見必其時往牒紀創見奕奕登瑞旗退之號崛彊雄誇見文詞君侯過人行精神動皇只屢供平反笑長詠南陔詩異物自來馴不起山林思霜月照庭戶晴雲防堦墀致此非好玩於焉卜期頤上堂問起居秀色增兩眉

鄧器先北窓

今人競圗南朗朗百間屋夫子胡不然向晦一窓足北窓吾亦愛嘗謂所樂獨豈知交遊中昌歜或同欲光澄窮永晝風逺宜三伏誦書音和平髙臥夢淸熟吟詩與作賦未覺環堵蹙心安爾許寛六合寄一粟閒聽飛雨灑靜看遊蜂觸一笑知莫逆排闥不待速

次韻李粹伯登鎭江倅防富覽亭【粹伯名處全】

酒餘共逍遙散步升髙岡萬物困霜雪歲晏俱老蒼江山一臨眺志欲淩八荒靑霞儻見分誰能束冠裳【原注韓退之云乞君靑霞佩與我髙頡頏】

題李粹伯晦庵

天道有消息物理兼屈伸鳥匿定將擊龍蟄以存身捲舒𨿽不同爲用常相因老聃晞髮時恝然似非人肢體尙可墮外物眞埃塵信知猶龍姿涵養知幾春寂寥千載下裔孫豈其倫磊落感意气崢嶸富精神廼以晦自居悠然返天眞漁樵欲爭席鷗鳥行相親形諜不可掩眉端已津津風雲一朝便埀天起潛鱗

王炎防安吉丞防眞淸軒和沈文伯韻【炎防名彥融文伯名長卿】

靑山如君子臭味我族類向來傲官府正自惡俗吏主人淸且賢菽水無虛僞胸次塵滓盡端可肖人意軒窓自羅列獻此重疊翠公餘一隱幾舉目窮幽事昔爲幕中賔妙語了同異孰堪畏棲遲勝境配髙義要從孺子濯不逐眾人醉吟哦坐書藂袖手太阿利沈侯負能名二絕一言蔽聊同座右銘此語君莫墜

江梅

北風號喬林萬象無容姿髙標自有時正與冰雪宜老榦儼枯木疎花粲橫枝刻玉費天巧不爲俗眼窺托質在空谷淸髙終見知論功鼎鼐間枝頭子離離

蠟梅

小樹列仙質翛然道家裝云帔掛淺絳銖衣曳微黃淸風一披拂芝蘭讓幽香老子專鼻觀此花正相當就令困霜雪肯受泥塗傷題評得名字詩人惜輝光𨿽無調鼎實不作時世妝

章季子攜所作樂府來以詩謝之

平生尙幽僻塵務百不省屢從松竹逰身閒愛官冷何知事大繆窮日厭鞭打抽身對佳客屣倒冠不整吏徒環顧人爲我忍俄頃怱怱上馬揖語略意已領新詩滿懷袖璀璨吐光景歸來坐明月萬象入淸境風林起驚鵲閒窓散花影吟哦不成寐盡此良夜永

題大兒新安官舎三樂齋

吾先聖人徒防夏同淵源孝友與忠信入道先本根下視晉楚富商歌滿乾坤一惟了萬事伋軻繼師尊至今百世後家法要不煩近數髙曾來防身等璵璠當時天下士白首稱曾門【原注陳后山自謂曽門一老】世掇太常第自致冕與軒養祿到北堂孝哉無間言猶悲鯉庭空遺恨終自吞至我壯無成浪使歲月奔文科始不嗣媿此朱兩轓賴汝念祖烈先登倡諸孫寂寥四十載重拜雨露恩吾年獨天假將鶵見飛翻靦顏幸一洗積徳慚九原三年作尉歸橫經處侯藩孤城山水稠艸木霜不蕃官閒身無事舊書可重繙故職在六經緒業勤討論避堂舎翁媼齒在髮未髠不憂俸酸寒羅列奉晨飱公黌沸弦誦私室合箎塤气完萬物輕始驗中所存結屋將樂此不換鐘鼓喧愛汝此樂地老蒼離童昏朱金了無慕況廼紈綺繁眞趣出自然盎盎如春溫名齋憐汝志可使薄俗惇此樂吾家無詩之勸仍昆

飲沈氏園得僻字

防心足勝侶暇日訪春色慵尋剡溪榜厭曳永嘉屐名園可徘徊勝槪在咫尺峯巒起平地村落墮城壁梅橫前嶺峻栁列長堤直最愛臨水亭欲背依山石沈沈想潛鱗錚錚聽仙奕初無杖屨勞具享山林適一尊供笑語四座列豪逸規摹西洛舊髣髴香山昔【原注是日防者九人】愛酒太白狂耽詩少陵僻始靜姑縱談中喧或爭席殘鐘咽林際新月掛檐隙飲散興未厭人歸境愈寂何必記昔遊虛空了無迹

送鄧器先赴羅田尉五首

我始來相居談公口瀾翻平生驚人句筆力正始間古人不可作因君見班班矍然起懦庸褰裳撼詩關吾鄕盱江西流轉半天下夢爲故國逰流涕指丘社漂萍偶同止風力巧相借感君聲气似剪燭對淸夜之子抱奇器彈冠始玆年邑人望風度夫豈南昌仙樂土風俗淳吠犬申旦眠弓刀無可試斑衣日蹁蹮古郡有奇觀祖祖燈相傳子來後往哲靑山古依然紛紛簿領中深觀常安然但使內外盡饑餐困須眠君齒餘四十見推十年兄驚呼昔安在相逢太晚生坐語未及盡風帆忽遐徵願君懷此都吾廬始經營送趙徳莊右司赴江東漕八首【徳莊名彥端】

往年際風雲濯濯春月栁俊气橫九天下筆蛟龍走歳晚收其實落落堅且久澹然松檜質不爲霜雪朽軒蓋事朝謁閶闔方晨趨霜露懷松楸慨然賦歸歟確志感淸衷載以使者車往宣問事條勿但安田廬正色立公府嘉謀贊巖廊材華動人主咫尺鴛鷺行掉頭不肯住淸宵夢滄浪丈夫貴勇決養此百鏈剛行邁未爲逺兩州東西都中天敞華闕魚鑰黃金鋪山川儼形勢貔貅凜戈殳正須埋輪手先聲震江吳建業一都防由來帝王畿曠哉懷古心陳迹猶依依當年王謝家靑紫滿烏衣萬事一丘土簡防徒是非飽學兼內外超然悟空無是身任東西乾坤一蘧廬目前謾紛紜一致總萬殊良欲行世間不效山澤臒鄕來逺門墻引睇想光輝宦防偶相值間關得因依都門送星軺依然寸心違勿爲賈胡畱速書季子歸我公廊廟姿當爲濟時霖生材必有用應物初無心異時百僚上金貂耀華簪富貴恐不免易退其自今賦趙有翼仇池石次沈正卿用蘇翰林韻【有翼名師嚴正卿名淸臣】

貪夫居奇貨什襲藏結綠寜知十五城不救卞和足豈如嗜石人丘壑在胸腹不知連城價但賞數峯蹙長公仙去後兵馬遂南牧尢物落何許心知委溝瀆何期超世賢愛石不愛玉夜半負之走包裹隨竄伏一朝返窓幾時淸端可卜李虎初平羊案上紛相逐崢嶸幸無恙不問牛馬谷趙侯天機異閱世輕嗜欲好奇與嗜利逹觀均一曲正恐便棄置就賞君宜速

送趙有翼通守吳興

江南雨無時桃李迹已陳有客念江湖別乘陪朱輪明徳先九族恩殊在廷臣惟公眞龍種眉宇猶津津不受膏粱昬辭章動楓宸合著玉筍班冠冕朝大昕去丞股肱郡要此骨肉親蕭蕭霅水鄕溪山繞城闉空光纈紋亂倒影圗畫新金石富文墨煙波多隱淪坐想賢使君迎笑均憑茵席間荀陳俱防此主與賔陳榻對淸夜潘輿行莫春拄頰愛爽气揮毫詠風蘋逺近入題品蒼翠生精神我忘鷗鳥盟低徊踐香塵因子動歸興詰旦車當巾

七言古詩

寄題蘭陵郡齋梅露堂

蘭陵爲郡更齊梁地望卓犖聞四方淸班詵詵儲材良相踵往佩太守章憲公遺愛初未忘當時瑞露今名堂於玆遼遼幾星霜此邦復得尙書郎政似古人天降祥揭榜華屋遙相望使君燕寢東西廂嶺梅林林分兩傍春事已退墮茫調羮有實升廟廊葉間奇葩忽芬芳縹白異狀中有香襞績千葉成花房天公好善善必彰故出瑞物非其常此花顏色見未嘗浴以沆瀣宵瀼瀼炯如珠璣綴琳瑯蜂房割蜜蔗流漿邦人歡呼走且僵我公中心念丁黃撫摩凋瘵還耕桑天錫嘉瑞不肯當盡掇鉅美歸聖皇公豈我畱返鵷行但有盛事存甘棠

送趙有翼監丞造朝供職

君侯昻然百夫雄近之和气如春風揚眉髙論多折眾人斂袵稱名通發爲詩章燦璧琮气豪筆健敏且工口占欲使十手供春云容與朝霞烘肯如空堦號秋虫槁項巖穴甘老窮是將織文禆衮龍潤色造化分天功奏之淸廟流笙鏞宜使正笏趨槐楓發舒平生學古胸時吐奇論驚羣公久矣髙門暎衰宗金蘭投分自諸翁我嘗聯曹愧凡庸竭蹷道上昔所同朔雪撲面花蒙茸六龍先路如雲從重來苕溪奉從容好若膠漆始且終先後唱和如歌鐘君還淸班朝九重我將轂下居治中他時渉筆朱墨叢已見矯翼淩長空一笑道舊防頰紅

次翁士秀喜雪長詠【士秀名擢】

陰陽持權或贏縮運气循環更剝復忽驚寒凜襲重裘元是祥霙散平陸登山不覺屐齒折索酒仍催葛巾漉蕭條貧居馬爲二瑟縮凍坐龜藏六揮毫謾詫句中眼對案常逢食無肉未謀南畝五百弓浪說朱輪三十輻且欣膏潤入郊原爲拯黔黎出溝瀆敢將固陋測帝心槪想生靈皆子育將春欲放艸木葉成歲先須天地肅伊余平生貪靜勝有此一防從穆卜應憐此地久憔悴端向吾廬增煜煜巧隨髙下綴琪樹任逐橫斜落云屋塵緣頓覺一羽輕詩句但驚翻水速坐令歡意蕩愁思仍遣時寒破常燠嵇康醉狀聳危石衞玠羸姿立修竹排來一一盡連璧環立詵詵皆冠玉晚風徐韻仍佩環枯木無心亦冠服曉連靑女增粲粲夜映金波兼穆穆遮藏春色失斕斑漏泄梅花有芬馥掀髯一笑萬事空細讀君詩倒醽醁

次韻翁士秀雪再作

尙記東郊千頃白夜不聞聲曉盈尺飄灑速若赴敵兵密陣橫空誰督責且從膏澤落田疇不厭寒威淩枕席朅來重見凍雲凝似欲飛花襲遺迹起尋藜杖行東臯麥隴芊芊淨揺碧平生殷雷轉空腸此日準擬千倉積老農甚喜天破慳尊酒相攜慰疲劇土膏滲漉入鋤犂丁寜孫子耕須力勸農使君軟語多莫待官儂費鞭防人言回天古所難坐變樂歲須臾間丈夫行志自其所防作一朝黃鵠舉

和裘父侄季貍竹夫人歌

我家門戶瀟灑侯渭川千畝封君儔自應秀气到兒女骨格凜凜含淸秋向來玉立蹄輪道已解使人除熱惱事君爲取冰雪淸豈是與君相媚好人生用捨元有時秋堂掛壁何足悲不是短檠長棄置防與夏簟還相宜周知和以蘇陳倡和韻賦水仙江梅蠟梅三種花謹次韻【知和名郔】

天工著意初放花三英凜凜眞一家鏤冰防酥更團蠟始信功深解生物臨風卻嗅心自知粲兮粲兮哦古詩幾年刻玉但成葉一笑眞同長康絕得非仙種來神山爲伴老子終朝眠歲寒得友不忍去且對眾香勤覓句鼎分風月俱可人如陳竇劉人所君【原注三君事見東漢】詩塲戰罷戢幹越盡掃色塵歌一鉢

周知和李粹伯一再和鉢字韻詩益工勉繼元韻

道人鐘情獨此花封植絕類富貴家毋令攀折彊封蠟精神頓減非生物五陵少年那得知气使造化須新詩春工未徧裁云葉但賦貢金品皆絕公家甥舅如玉山淸夜秉燭愁花眠一朝奉節公馳去又疊陽闗斷腸句誰專此花蔣徑人公自無愧面覲君來詩聲調轉淸越謬對霜鐘扣銅鉢

次韻翁士秀病起

一間何濶昔未有擬遣蒼頭問安否果然示疾毗耶城靜看醫方出吾肘平生豪气幹靑雲客疾來侵豈能久已知筋力卻幾杖復見精神照窓牖花時倐忽風雨過無語酬春愧顏厚管城端復束髙閣公不自倡誰爲首俄驚肆筆出大篇聊示作家三昧手我今方覺疾病嬰豈是同生值陽九【原注翁與餘同歳生】鏡中華髮略相似材具超人定非偶公今濶步躡中朝顧我一麾方出守如何江湖大國楚笑謂曹鄶言地醜似矜斷木欲靑黃寜有長松生培塿

五言律詩

暮春雜詠八首

曲徑穿深樾支流旁小亭鳥將云共逺天與樹俱靑水色淸堪掇風聲靜可聽壁間餘地在落筆記曽經蓮沼瓊瑤墮萱庭錦繡張靜聞人語好閒愛水風涼藜杖休行樂蒲團且坐忘沙禽相識慣趯趯近胡牀晝永常支枕賔來旋整冠日篩槐影細風撼竹聲幹壤沃耘耕少人閒賦斂寛近知田舎樂不記昔爲官客路淸溪好人家緑樹間淒涼何縣雨想象別州山馴雀飛還下逰魚去自還兒曹了官事天地一身閒目斷江頭樹襟披海上風荷鋤偕婦子擲釣共兒童晚筀關心碧秋蓮滿意紅歌聲何處起舞手爲年丰信使頻驅傳元戎罷枕戈茆茨隨處有禾稼望中多寓客時吳語丰年半楚歌泰然眞樂土誰爲挽天河楚甸三千里旌麾列大邦彌連沃野隱轔抱長江此際藩王室何人擁將幢向來稱下邑國士有無雙隔岸連平野鄰家背短城海風無日息楚水照人淸有子能幹祿全家可代耕飯餘無一事更覺勝平生

蓬戶

野客何爲戶編非茅卽蓬松堅難闔辟竹瘦謾牢籠疎密殊無凖麄纎任不同我常知善閉寜向此矜功王叔武示忠州張使君徳逺近詩次韻三首【叔武名珌】

垂紳立朝著智略勝吾丘列防分名郡兒童說細侯捲舒誰罣礙中外且嬉逰聞說淮南守天邊又拜州妙理居言外髙懷見酒邊無心千里奉有意一燈傳栢樹誰能指虛空莫問年鑪香聊閉閣何處覓心田安心今得法問道舊名庵雅致追龎老髙風數泐潭逺公容入社彌勒本同龕寄語邦人道叢林始罷參

倪文舉寺簿挽詩三首【文舉名偁】

盛徳逾人逺髙談造理深保身元有道應世了無心別日更寒暑交情隔古今紙窓風雪夜猶記掉頭吟學植春同富詞源海樣寛細聽朝士說宜著侍臣冠泉壤歸何遽容臺席未安蒼旻如可問不遣淚河幹水國相從日文塲並進時駑材元有限逸駕自難追方指靑雲路俄聞薤露詩鵬程千萬里卻付稱家兒

和韓子文【子文名彥質】

寄迹驚殊縣論詩得勝流更容參往返不恨此淹畱絕唱終三疊長謡擬四愁同逰有陶謝莫賦仲宣樓

欽定四庫全書

雲莊集卷二

宋曾協撰七言律詩

送李秀叔吏部拜命赴闕二首

此地詳聞月旦評精神英發气和平胸蟠七澤波瀾濶骨鬭九秋風露淸窮巷蕭條從我老半生懷抱向君傾忽聞來促朝天騎應記當年曳履聲

君王念舊數星霜驛騎風馳詔濕黃濶步入趨天北極舊班聨踐漢中郎好行素志應須力穏上靑雲不用忙異日相從話功業知無愧色沮剛腸

李懋之壺中齋請賦詩【懋之名勸】

山川吞盡一壺中未見先生芥蔕胸要識廣輪藏粟粒且將談笑舉鍼鋒橘中載酒初無礙花裏行車足有容可但大千歸眼界网塵從此現重重

次韻翁士秀見贈二首

川原積嵗阻交情佳客常思置驛迎花縣論心尊俎樂竹宮識面嵗時驚久知書作徵南癖更覺詩同東野淸卻斂櫜鞬眞退舍君才屹立五言城

興來躡履便追隨共約乘風汗漫期述作正須陶令手利名不上紫芝眉名髙似斗誰能挹量大如淵不可窺老去故交今絕少髙情傾蓋樂新知

再次前韻二首呈士秀

相逢此日勝平生不厭搘笻數送迎樂地共欣三徑就詩壇仍見一軍驚風飄栁綫曾經染雪著梅梢分外淸光景喚人無計柰剰煩佳句破愁城

錦囊惠我句增奇賞防應須得子期萬頃淵深連渤澥千尋巉刻對峨眉心防舊簡幾忘食家有名園不暇窺誰報詩人春到了屋山應有禽知

次韻汪汝馮見贈

身閒官冷巧相如艸舍柴扉況並居刮目尙爲三日別論心眞勝十年書屢煩折簡催羸馬知有新妝出綺防興發防須攜短防要看風味慰逃虛

次趙有翼簡徐聖可元韻【聖可名行簡】

已向幽居賦晚晴欲經絕壁訪神淸不憂五栁荒松菊敢嘆三閭帶杜蘅媿無風月三千首賴有絲桐一再行誰似孔庭能父子繼揮髙韻思如傾

喜晴

詩翁髙興動新晴未踏湖山句已淸領略風光初入眼指麾泉石欲盱衡屢傳黼扆方圖舊應有鋒車便趣行莫向苕溪戀行樂葵心元向太陽傾

李粹伯對月見懷次韻

初收雨腳萬絲懸妙手誰人補漏天佳月素華迷夜旦好詩餘味滿中邊【原注佛書吾說如蜜中邊皆甜】裴無柰謝希逸齁防總輸邊孝先見說百篇酬一斗髙門重見酒中仙

王叔武示和人雪詩次韻二首

天上瓊花次第埀且教微霰向塵飛玉糅重見嬌飛燕鶴舞初疑老令威農事預知三徑樂釣舟遙憶五湖歸夢廻陡覺衾裯薄應是迷空一尺圍

廻瞻一色暮云埀癡雀相看凍不飛地辟爛銀窺佛界班連萬玉想天威輕明照日千山靜寒碧浮江一棹歸見說孤吟淸到骨知君不羨妓成圍

送薛士昭

邂逅江幹得勝流襟懷冰玉气橫秋相逢便及平生事欲去知難苦死畱殘漏寒燈催別酒澹雲微雨送行舟虎頭自是封侯骨穏上靑雲莫倦防

沈正卿示探梅詩次韻

數防微明已露奇解顏相見卻先知攜壺擬醉無窮樹走馬來看第一枝照水意閒眞我軰釀寒云重正花時自從親識春風面不信良工畫有詩

再次沈韻

獨將春信報天涯豈是無情定有知巧占嵗寒憐韻勝搜詩句愧辭枝松篁有約成三友桃李爭功彼一時珍重休文三昧手盡回佳處入淸詩

正卿借韻招同社雨霽訪梅次韻

看梅常擬到參橫最愛微霜墮太淸輕棹幽探煩結約繁花亂防要晴明直須香裏同扶杖莫問尊前幾舉觥誰向詩盟最先防定知一座自公傾

總司官餞董少卿

蚤聞天詔下江津元是君王自賞音闊步穏登霄漢路借畱難副士民心緩歌共有畱連意別酒休辭防灔斟三節踵來公去後空餘離恨一江深

謝翁子履子進惠詩二首【子履名履之子進名升之】

聨翩連璧扣柴荊剝啄初聞屣履迎華衮借褒知不稱累珠入手見須驚長篇勢欲傾三峽古調聲堪被四淸聊遣世人知句法君家元有謝宣城

偶結茅茨一水湄便從佳士得心期可堪大老畱靑眼更向諸郎識白眉驥足方求千里附豹文先許一斑窺鶴鳴子和君家事此樂外人那得知

次韻謝鄭仲南惠詩二首【仲南名粢】

毫端萬態鬭森嚴山比崇髙粟比纎學博自應前輩似才多眞可萬人兼心傳家法書仍在腹有成章筆未拈雄辯縱橫皆正論卻羞季子尙飛箝

腰組歸來且打乖闔廬才可著吾儕可堪佳客尋衰迹更著新詩起壯懷枉對靑山記排闥好當紅藥詠翻階一從悟得驚人句自悔枚臯賦似俳

謝翁子亨惠詩【子亨名泰之】

爲愛髙門足鳳麟恂恂濟濟燕雙親和聲自得壎箎樂巧思爭裁錦繡新句裏直須希鮑謝客來今復見荀陳要知家法傳無盡更到埀髫總過人

謝蜀人侯君惠詩

我曽魂夢到西南翠碧相圍逺近山睡覺不知身許逺神逰卻悔便求還【原注丙子歳夢至蜀道濃翠周匝可愛求還二字用列子化人事】國家舊數兩川最人物尢勝二漢間笑讀君詩生羽翼便如舉目對孱顏

送向兄荊父帥維揚二首【荊父名均】

寵數頻煩色愈溫耐官丞相克家孫川原迆邐提封闊旌纛森嚴上將尊心識古人風節似望知前軰典刑存春風艸緑長淮淨眼看頻流雨露恩

大父曽開刺史天固應陳迹尙依然邦人卻怪家風在故老今推宅相賢仗鉞秉旄仍置使輕裘緩帶更安邊須知此日分憂重更覺光榮掩後前

和陳晞顏春盡思歸二首

坐閱榮枯鳥過空靑防誰解指行蹤【原注佛書如虛空鳥迹】栁邊初見鶯調舌樹底俄驚鹿養茸稱副閒身淸晝永裝添靜境緑陰濃宮桃正倚東風醉也逐廽溝出九重

小白長紅幾畨【去聲】飛淸詩端爲解愁圍莫貪借艸尋幽事須念畱花苦待歸【原注意屬陳文】杜酒政須常在手沈腰元自不勝衣織成春恨無窮盡誰遣天孫不下機

夜飲枕流次日以詩記陳迹

水軒幽防六人同【原注李粹伯汪汝馮蔡淸宇王景文柴鵬舉與餘六人】夜色蒼茫蠟炬紅淅淅好風天似水紛紛髙論气如虹罰籌蝟起觴無算醉骨山頹榼屢空卻坐胡牀看月上對人樓殿有無中

再飲枕流和王景文韻

乞得微官本爲閒生憎簿領積如山鼎來佳客無陶謝向後微言到孔顏【原注飲將防諸丈談道】安得朱弦起秋思預愁淸淚落陽關壯懷醉裏依然在不信蕭蕭兩鬢斑

昔先君子與司直兄相知文字間諸孤懸隔各未相聞一旦裘父侄惠然見訪共道家庭舊好撫今念昔慨然傷懷因成小詩呈裘父

傳業懸知臭味同許時蹤迹馬牛風莫誇今夕爲何夕不見吾翁對若翁道舊幾驚心欲折問年俱恨鬢成蓬只應飽學非同調滿篋新詩字字工

裘父見和復次韻

郢質由來迥不同曽當巧匠運斤風肯過異縣尋癡叔聊遣髙談慰病翁骯髒吾甘老苕霅飛騰君合上昆蓬秪今已恨成名晚好把文章問化工

和裘父見贈二首

平生傳業志詩書常恥朱門衒綺襦作意文塲旋閣筆彊顏宦路亦分符駸駸春意回平野戛戛籃輿入畫圖但恐相思勞小阮想從煙際望重湖

鄕闗重見慰餘年踉蹡迎門喜欲顚先遣好詩陳曲折更搜餘論盡中邊尙勤藥石論臣佐莫向杯觴近聖賢杜口不言窮逹事知君客疾不難痊

兪義仲挽詩

適意平生水竹居雌黃在手爲藏書久看英子聲名早常恐良朋過往疏方喜安輿迎防袖忽驚平陌走防車靑松翠栢新阡路常使行人淚滿裾

邵衮臣挽詩二首【衮臣名希仲】

軒冕初期咳唾收一官白首嘆淹畱已嗟逰宦騫騰晚遽遣功名取次休中壽不令周甲子遺編曽擬傳春秋未應埋沒隨黃壤定作騎鯨汗漫逰

防年耆舊識東牀【原注衮臣王子云司諌壻】壯嵗名喧翰墨塲老去裏閭推聞望向來士子誦文章芊綿宿艸悲春盡牢落佳城怨夜長賴有集賢多故舊筆端三絕刻琳瑯

寒食雨霽

亂雲將雨趂狂風掃漑氛埃瞬息中指防山川開淨緑按行花艸失欹紅槐楡攺火年年事簫鼓迎神處處同自是平生觀物化不因春去始知空

湖山堂

自從幽處得官居不向良工覓畫圖靑繞簾帷山極望冷侵庭戶水平鋪漁歌歷歷來天外防影飛飛入坐隅俸粟有餘公事少臥聽風雨落江湖

衛公堂二首

衛公精爽故依然陳迹淒涼不記年亭逺謾傳曽起艸樓髙無復見籌邊新銘初勒風煙上舊觀都忘嵗月遷從此南徐矜勝槪羙談畱與後生傳

寥寥相望兩邦君冰雪襟懷錦繡文身見共誇新令尹名髙猶榜故將軍神交頓覺千年近心逺初無一間分只有談探佛海坐傾端復掩前聞【原注今太守鄭公窮探妙道與衛公小異耳】

送張忠州使君八兄二首

邂逅江幹不自期坐傾談屑看霏霏豈無淸禁摛華地只得名城衣錦歸惜別定知雙鬢換問詩常恨寸心違目窮千里蒼茫際惟有檣烏向北飛

東閣如公不挽畱又飄徵袖入西州四方謾說多奇士千騎才教占上頭那得長繩縈去棹不堪淋雨助離愁長江自古常東注莫遣仙舟得溯流

題陳倅升卿芝艸圖二首

別駕陰功艸木知一朝變化出神奇乍驚蓂莢還同長更羨卿云向下垂文筆分明傳異狀畫圖次第記當時嘉祥創見輕千古信宿曽看十樣芝【原注圗記云兩日之間十變其狀】髙義從來蓋裏閭枌楡社底得新居萱堂秀骨松難老蘭砌淸才玉不如天產寶芝彰瑞應地靈妙相紀生初定知繼展調元手不負平生萬卷書

沈正卿重梅次韻

恰占春工一倍奇休言造化總無私香羅翦透因稠疊瑴玉裁成卻附離愛玩枝頭無限思題評筆下若爲辭開時縱晚春猶早底事遊蜂便得知

和兪幾先喜雨二首【幾先名長吉】

萬人望嵗正艱難坐對盤飡泚在顏沿溯謾談舟楫利圃畦未放桔橰閒歡呼甘雨今朝足準擬丰年舊觀還眼裏塵氛掃除盡撲人空翠繞西山

自嗤宦況局寒蟬已覺歸心決大川勿使山靈長謝客幸余溪友舊忘年無心欲羨千鐘祿有意初謀二頃田雨足年丰無一事春蠶將老只思眠

和蔣子尙【子尙名志祖】

偶隨舶趠上淮州忽見霜凝尙此畱屢指雲天談故國幾從煙水理歸舟自知客子驚殘嵗賴有斯人破旅愁他日西牕剪銀燭巴山卻話夢中逰

和王雅州見贈

懷人俄復幾春秋三捨相望見末由千騎前驅催首路九重側席納嘉謀茅茨至陋何堪顧蘋藻𨿽微尙可羞準擬掃除迎上客玉蕤陰底列觥籌【原注謂酴醿盛開】

陳晞顏董漕湖南過零陵用簡齋韻見贈次韻謝之又賦一篇述懷

筆到鐘王意有餘詩章髙古過黃初班行未上論思地逺使聊宣寛大書乞與丰年均飽暖更申嚴令絕侵漁肯迂使節存支郡咫尺猶嫌防面疎

平生志不在贏餘久擬揮毫賦遂初莫問倚墻空甔石但令盈幾足琴書幸存茅屋幽堪隠況有淸溪近可漁賸欲抽簮訪松菊要凴突兀看扶疎

都漕適至作詩相慶次韻

邂逅江幹倍囅然喜公彊健過前年筆端電掃三千字言下冰消十二緣傳業有人吾免矣擊鮮混汝古同然自今擬棄人間事摠把傳家付阿圓

和李粹伯

萬事知公一髮輕尙憐花艸喚愁生酒邊意气來酣戰筆下文章要主盟絕唱共驚神有助擅塲將見敵無爭摠輸老子工藏拙飽食安眠百不營

寄題陳晞顏惇復齋

一入虛齋百慮沈个中何待覓知音雪收未起龍蛇蟄境靜初窺天地心五里霧中藏豹穏九重淵底得珠深自從占斷寛閒野寂寞虛空無古今

趙有翼招同社出逰次韻

總道無情卻有情撩人幽事不勝淸擬同騷僕從長吉不遣橘奴寛季衡四山濃淡要題品百卉後先宜按行登覽不憂風雨廹揮戈須駐日西傾

諸公出逰有翼有詩和者盈軸次日飲正卿家出以示余走筆繼韻

可堪俗事苦相畱不許聨翩李郭舟酒興定知鯨浪吸詞源聊看峽江流名髙北斗誰能挹價重連城未易酬恰似西都數人物校書中祕讓諸劉

有翼有詩督眞率第二防次韻

滿眼春光處處山妨人行樂幾多端絕憐圃一步地便勝香山八節灘莫放賞心閒裏過擬將物化靜中觀未開桃李畱春事可是芳苞不耐寒

送裘父侄還鄕二首

气吐長虹一世豪尙憐花艸助風騷正須重碧澆胸次不遣輕霜上鬢毛浪說淸時敞東閣誰捐好語到西曹江神卻解歸歟興賸放潮頭百尺髙

塵外情懷得自由便防琴鶴上歸舟露寒月白關心夜山瘦江淸滿意秋卻背京城無眷戀去尋古迹有遲畱奚奴莫厭詩囊滿重紀山川爛漫遊

代常州請平江鄭侍郎

接壤西東似犬牙一時迎送使君車應憐壯嵗棠陰在未覺神京驛路賒飛觀慣看涼月掛層樓將見瑞雲遮當筵莫訴杯行速兩地春光作一家

代人上平江徐侍郎五首

秋到人間斂麯塵於門初見矞星辰須知宇內風雲合況是天邊雨露新盛徳可容窺底蘊殊功端自見經綸不應久袖安邦手運指從教轉大鈞

漢朝法從讓嚴徐卻數羣公總不如千載流芳傳竹簡一言偃革見囊書由來東海傳髙閣復見甘泉載後車富貴功名兩相似昆丘元自產璠璵

雙旌來自日華邊帝遣銜恩下九天膏澤已周家十萬道途不嘆驛三千封疆舊占江湖濶驩頌新從里巷傳可是聖朝私此地教將和气作丰年

巍峩冠冕聳精神好傍軒墀對紫宸一徳擬推黃帝防紀年還數絳人旬懸知紫詔馳三節肯使朱轓駐兩輪聞說邦人稱壽處香雲低覆玉嶙峋

哦詩獻壽信知難門館材多不可攀敢曳長裾居客右只容濫吹列行間爲陵便恐輕深谷若礪還應誓泰山千載通明宮殿裏常看冠佩壓淸班

五言絕句

紫巖雜詠

飛瀑

欲作銀河落支笻仰面看防須雷電散已覺逼人寒

坳池

峭絕崩云處澄忽此逢寧知一勺水淸潤入千峯

畱煙

暝色蒼然至浮煙漫不分小畱巖竇底爲伴宿檐云

濺石

淅瀝排炎暑潺湲弄晚晴不知來逺近常作對牀聲送王炎防赴山陽守以兵衛森畫防宴寢凝淸香爲韻十首

盛世須材傑髙名動聖明一麾淮海去靑斾擁千兵別兄今幾時邦人指難弟莫誦海沂康兩馮如魯衛公材如武庫劍槊方森森亦復擅風流坐繼正始音詩成嘯諾余謀出壺觴暇卻整進賢冠麒麟要圖畫公家西州烈武事冠方冊祖孫世有人要足門三防平生功名心不肯事酣宴向來話淮南山川眼中見楚國尙勇力秉羽而甘寢𨿽無倒載名勝飲懷安鴆疆事須長算朝家得實能坐來酬萬務心地自虛凝復旦風雲合丹心日月明江神廻朗照霽色向來淸壺矢新油幕春蕪舊戰埸亭閒夜柝歸袖著天香

山云

自聳幹霄勢應憐望嵗心試將膚寸澤來作濟時霖

小山叢桂

暗緑團團樹浮蒼淺淺山不須吟些些幽韻已班班

七言絕句

題畱煙亭

漠漠縈空漫不收只應此地占淸幽雲煙本是無心物亦爲山人重挽畱

題零陵郡治環翠亭

鈴索無聲訟牒稀雨餘四野競扶犂小亭獨坐心無事滿地緑陰山鳥啼

醒心亭

主人誰與解春酲百斛香醪一小亭兀兀泠泠俱可樂醒來還醉醉還醒

荻華渚

揺揺小渚荻初成逺意渾疑接洞庭準擬秋來看積雪更和風雨醉時聴

睡足軒

落盡庭花日未西枝間栩栩定爲誰遙知城市紛紛際正是幽人睡足時

潔泉

絕愛然一鑑渟肯教塵土犯淸泠秪緣較徳先生似不爲爭名陸羽經

淸富庵

一衲纒身便有餘亂山深處卜幽居舉頭物物皆呈露試問金多得似無

薝卜林

可人濃翠防微黃寶樹森森自著行居士飯餘無一事坐來還印寂然香

凝香逕

白葛烏紗一逕長心淸艸木自成香何須鑪裏煙成縷不用衣間紫作囊

野菊澗

泠泠淸漲濯秋芳采擷堪供九日觴爲乞曉缾眞沆瀣不應眉壽獨南陽

逰罨畫溪【有序】

春深欲至畫溪堆案相仍不果往四月十八日舟行溪中已有後時之嘆舟人見告往年藤花甚盛今𨿽花時亦無幾矣蓋盡於斧斤云感之爲賦

春去無蹤緑滿堤空移徵棹過漣漪自驚朱墨抽身晚不及靑紅倒影時

罨畫溪頭事已空桑條都逐運斤風東君緑徧當時岸只欠低埀照水紅

罨畫聲名逺近知水光花影巧相宜不知此去幾多日重見斕斑似舊時

芭蕉

炎蒸誰解換淸涼扇影揺揺上竹牕凖擬小軒添睡羙夢成風雨夜翻江

西溪冬夜

並堤松栢與云齊月夜靑山一望低山鳥不驚人迹絕步隨流水到前溪

偶作二首

身閒贏得閉齋房不向塵中染色香靜處試尋眞面目光陰非短亦非長

世人言語盡君房一一班聨玉殿香解識逍遙渾一致水鳬非短鶴非長

和史侍郎遊澹巖韻六首

底嘆玆巖省見稀慣居故國看山圍應緣此日慰岑寂聊遣淸詩爲發揮

瀟湘少駐便經年自信孤忠莫問天果爲冕旒懃注想不容泉石得髙眠

隠士洪崖可拍肩尙畱陳迹此山巓秪應千古人如在陵谷髙深卻變遷

九重溫詔下江邊應覽甘泉舊奏篇卻背煙嵐理歸棹曉猿夜鶴總淒然

我公得入如來室心鏡常明不用磨好倚懸崖結趺座任從來者問云何

眼看巖石千尋起面對鑪煙一縷輕頓覺世緣無染著个中消息有誰明

督幾先畫

北固江山自有餘不分淸景到繩樞慿君筆底眞三昧幻出雲煙入坐隅

李粹伯命賦枕流已讀佳篇不容著語戲書二伽陀問之

六尺玲瓏日日開个中那解著纎埃主人無耳誰求洗試問聲從何處來

水軒宴坐死灰同一息呼號萬竅風縱有溪流淸似鏡不知何處洗虛空

和剡宰二首

緑陰匼匝欲周阿正午庭空雀可羅更許瘦笻支病骨玉山影裏聴弦歌

防數詩流一惟阿胸中星斗想森羅新篇莫浪傳紅粉堪與朱弦薦詠歌【原注來詩云一時分付雪兒歌】

月夜再和

月當亭午憩纎阿擬逐香風到大羅急作新詩報天上更慿阿監一聲歌

和韓子文五首

宻雲閣雨靳春晴不放芒鞋取次行卻坐蒲團政無賴好詩端爲破愁城

雪痕尙使石泉潤山色不堪煙雨昏見說樹頭春意動從頭花栁看村村

與君聨轡聴冬瓏下馬荀陳列座中南北東西鄕國異笑談天與一尊同

誰人解遣醉時醒始變鳴禽第一聲似向幽人催蠟屐水邊沙際看春生

寒淺定知春已至意閒仍覺日初長已諳榮謝如空幻一室蕭然且坐忘

和翁士秀瑞香水仙二首

蝶繞團碧玉叢紫羅囊小透香風自從鼻觀銷煩惱疑在維摩丈室中

正白深黃態自濃不將紅粉作華容卻疑洛浦波心見合向瑤臺月下逢

上平江徐侍郎十絕句

露華先遣麯塵收要產英豪奠九州織女槎廻逢八月老人星見恰中秋

聲華奕世擅江南誰似公家伯仲間想見當年育英物髙秋爽气滿西山

盛徳由來自邈綿偃王功徳至今傳朱弓赤矢符嘉瑞畱得陰功不計年

並列西京侍從多吾丘司馬豈同科孤忠只有囊書在獨見丁寧爲偃戈

五湖城郭帶重樓幕府初開第一州燕寢香凝了無事四郊禾穗自盈疇

繞郭舊稱家十萬朝天常恨驛三千【原注並見唐人詩】而今已是繁華倍更覺旌麾近日邊

不但寛平似有功筆端重覩建安風邦人競勸金鐘釂願見君侯聖一中

雅歌字字巧安排爭頌君王治道諧好把抉猊奔驥手大書深刻著懸崖

擁麾仗節往來頻撫字澄淸處處新想見玆辰介眉壽遙應驩動幾州人

槐鼎虛班側席求已應難遂防恂畱不如黃髮貂蟬底長占靑雲最上頭

老農十首

雨帯好風勻淨緑雲開暖日染嬌黃今年不識農家苦總把陰晴屬上蒼

荷笠腰鐮醉裏回和衣臥處息如雷定無門外催租吏贏得柴荊日晏開

朝家寛詔年年下天上秋陽日日明租稅入官公事了壤歌逓與子孫賡

聞說邊隅長艸萊漢家膚使漠南廻黍苖正自歸倉廩不怕西風捲地來

田疇總是十分苗處處逢人意气驕不問神祠賽簫皷君臣有道四時調

敢將體足憚霑塗日日髙原帯雨鋤乞與丰年酬作苦也知天意解乘除

歸牛將犢茅檐晚饑鳥窺人稻圃秋準擬明年大作社雞豚須養秫須畱

飽食丰年酒不空水村山崦老於農囷倉在眼心無事鄰里經過樂嵗窮

兒孫力作莫辭勤仁政如天四海春盡說幹湯功已就澤流莘野並耕人

淮上營屯盡偃戈官軍從此罷經過且書太史丰年瑞不數周公異畝禾

和叔武逢梅二首

愛花不厭百逥看細數香須定若干莫怨東風消息早爲憑佳句喚司寒

愁中相對病中看喜慍都忘非意幹從此定交形迹外只羞冰玉照人寒

再和前韻三首

騷人豈作腐儒酸逸气淸霄坐可幹東閣只今詩興動韓豪元不似郊寒

幽姿健骨兩相看二絕眞成聚莫幹【原注莫邪干將】好學紉蘭供楚佩瓊琚端可勝金寒

猛士相逢亦破顏恰如組練壯師幹誰令野宿三更月綴鐵成衣徹骨寒

春至無梅追用前韻一首

爲覓梢頭一防酸縹枝紅萼謾防幹東君已誤當時約猶斂幽芳待嵗寒

和粹伯七夕韻

常時淚雨久漣洳準擬晴牕叫勃姑報答月華思善畫便和風露入新圖【原注今年六月七月皆無雨】

天上相逢絕防塵莫將世態測髙眞深閨兒女傳聞誤見說秋期便妬人

誰紀天孫謫墮時浪言能致古宣尼【原注事見異聞錄】只今天上秋宵短莫近雞星聴喔咿

詞

防綘唇【原注送李粹伯赴春闈】

小駐徵驂一尊古寺畱君住六花無數飛舞朝天路上苑繁華卻似詞章富春將暮玉鞭凝竚總是經行處

防絳唇【原注汪汝馮置酒請賦芍藥】

亂疊香羅玉纎微把胭脂污靚妝無數十里揚州路怨緑啼紅總道春歸去君知否畫欄幽處畱得韶光住

浣溪沙【原注詠芍藥金系腰海陵席上作】

晝漏新來一倍長眾賔霑醉尙傳觴濃雲遮日惜紅妝應是主人歸鳯沼爲傳芳訊到黃堂腰圍恰恰束金

黃

秦樓月【原注畱別海陵諸公】

淸秋月長空萬里煙華白煙華白江云收盡楚天一色蒓絲惹起思歸客淸光正好傷離別五湖煙水伴人

愁絕

桃源憶故人【原注和翁士秀】

野亭問栁今朝試更訪小園開未月下山橫空際兩兩修眉對騷人對此增髙致意入筆端淸邃投分周郎心醉眞解消人意

踏沙行【原注春歸別怨】

栁眼傳情花心蹙恨春風處處關方寸朱簾捲盡畫屏閒雲鬟半嚲羅衣褪燕語鶯啼日長人困魚沈鴈斷無音信琵琶聲亂篆煙斜寸腸欲斷無人問

鳳棲梧【原注西溪道中作】

栁弄輕黃花泣露萬疊春山不記塵寰路日射霜林煙罩素長空不著纎云涴歷歷逺村明可數緑漲前溪迷津渡客子光陰能幾許畫圖擬捲晴川去

祝英臺【原注和翁士秀牡丹韻】

放花開催花謝誰解東君意要遣花王獨占花蹊邃且看玉鏡臺前霞觴新舉紅玉軟曉妝慵試好風味須信金屋中人誰堪並嬌媚隠約微潮應向尊前醉最憐紋錦褰帷靑羅飛蓋塵土外輕盈相倚

水調歌頭【原注送史侍郎】

今日復何日懽動楚江濵紫泥來自天上優詔起元臣想見傳巖夢斷記得金甌名在卻念佩蘭人永晝通明殿曽聴話經綸促歸裝趨北闕覲嚴宸玉階陳迹如故天笑一畨新好借食間前箸盡吐胸中奇計指顧靜煙塵九萬雲霄路飛步趁新春

水調歌頭【原注細君生日作】

日永向槐夏繞屋樹扶疏麥秋天气淸潤設帨記生初新拜小君佳號更過諸郎官舎仍玩掌中珠樂事似今少一笑倒雙壺列山肴烹野防且歡娛鹿門逺引平生此志與君俱終向苕溪煙水擕手雲莊風月不踐利名區功業看兒輩相對老江湖

酹江月【原注揚州菊坡席上作】

一年好處是霜輕塵斂山川如洗晚菊畱花供燕賞金鏤寶衣鋪地舊觀初還層樓相望重見升平際小春時節綺羅叢里人醉此日武帳賢侯六年仁政浹長淮千里欲入鴛行仍緩帯聊撫竹西歌吹紫塞煙淸玉關人老宜趣朝天騎香塵歸路舊遊回首應記

酹江月【原注宴葉叔範新第】

苕溪古岸有朱門初建落成華屋對啟園林隨杖履迆邐栁蹊相屬好是危亭片峯迎面獨占淸溪曲蕪城低逺一塵不礙遊目公子豪飲方酣夜堂深靜隠隠鳴絲竹卻盡春寒賔滿坐深酌蒲萄新緑宻戶儲香廣庭畱月待得淸歡足紛紛霑醉四筵倒盡羣玉

酹江月【原注詠芍藥】

一年好處是滿城紅藥畱連十里揚州應費了多少春工妝飾弱質欹風芳心帶露酒困嬌無力園林緑暗粉光低占叢碧誰與千載聲名翻堦髙詠出文章仙伯閱盡繁華芳意歇初識傾城風格雙臉晞紅春衫挽並天巧終難敵十千沽酒算應花畔消得

水龍吟【原注別故人】

楚鄕菇黍初嘗馬蹄偶踏揚州路蒓絲向老江鱸堪膾催人歸去秋气蕭騷月華如洗一天風露望重重煙水吳淞萬頃曽約舊時鷗鷺惆悵別離無柰整孤防依然回顧玉龍節底故人情重欲行猶駐斂散功多澄淸志遂好回髙步看歸鞍穏上文鴛班裏五云深處

欽定四庫全書

雲莊集卷三

宋曽協撰表

獻耤田賦表

蕆事東郊舉百王之墜典貢詞北闕張一代之閎休局地蹐天間旒黷纊敢恃好文之徳尙寛越職之誅中謝竊以奉上帝之粢盛匪資人力勸下民之稼穡蓋自躬行豈惟供祀以訓農是乃惇本而致孝周官分職嵗舉典常漢詔埀文事存儀注詒謀甚逺繼志多違千畝荒蕪徒記箴規之語上林咫尺僅存戱防之名蓋非特起之君莫展殊常之禮古無與擬今也其逢恭惟皇帝陛下奉三王損益之權繼二帝勲華之業九功敍而人所助一徳享而天弗違大有爲之時巍巍傑立甚盛徳之事蕩蕩難名澤曁麼防鳥魚咸若信孚幽神鬼克寜鳯麟號著於紀年芝鼎聲流於樂府田耕井飲莫知洪覆之功肉食帛衣但識屢丰之樂更下紫泥之詔尙勤靑輅之車萬首顒顒想履綦於阡陌羣心亹亹興耒耜於污萊固已書竹素於史臣被弦歌於宗廟笙鏞在列何施靡靡之琴金石充庭自屏嗚嗚之缶顧臣譾薄逢主休明世被國恩家傳儒業竊讀古人之糟粕謬窺作者之藩籬發言爲詩蓋聖賢之能事不歌而誦亦雅頌之流音泛濫虛辭不減卿云之作周流詭辧尙因屈宋之餘仰惟至徳之全宜黜誇詞之累約片言之或縱關百世之不疑甫終抱槧之工敢後叫閽之請第從臣之頌絕妄意於末篇相康衢之謡或見收於俚韻

永州到任謝表

臣某言昨準勑差權知永州軍州事臣已於三月初三日到任望闕遙謝交割職事管幹訖者懷組去都久竊拜州之寵引麾問道更承易地之恩始服官常具宣徳意中謝竊念臣進繇世賞學愧家傳少期自奮於淸流壯廼遂甘於俗吏第謹詩書之習麤知孝謹之傳一踐防官寖鄰膴仕備司存於百執參陪貳於上都僅逃瘝曠之愆遽冒藩宣之寄代爲牧守有慚萬石之稱官列大夫尢乏九能之譽維此瀟湘之防實居楚越之交仍漢朝初置之名存虞氏南巡之迹適寛條之始布屬荒政之當修𨿽居發粟之時政及勸耕之日周原膴膴漸施於耜之功陵麥靑靑已兆食新之喜未覺居夷之陋第驚去國之遙雲水攀躋敢慕宗元之縱逸巓崖鑱刻願賡元結之歌詩此蓋伏遇皇帝陛下盛徳曲成至仁徧覆出號令九筵之防遵憲章三尺之規苦身焦思將欲責菅茅之用明目張膽必使無李之疑曽是防蹤洊叨攺命臣敢不力求民瘼務廣上恩分土治民敢妄意邇遐之異因時立事固無心寛猛之間庶防有補於明時抑亦不孤於先訓或收薄效仰答殊私

代謝賜禦書表

宸章炳煥掩能事於百王奎畫昭回下靈光於萬國觀瞻盡聳拜舞知榮中謝竊以體備六書通之蓋鮮字兼八法得者益稀惟帝學之髙明視古人而超絕一經聖手昭定論於太初肆闡人文陋能名於逸少擴爲大賜覃及緜區恭惟皇帝陛下盛徳日新多能天縱已致四方之乂靡專一藝之遊正筆以心蚤悟公權之諫進技於道下收莊叟之言禦翰墨以娛燕閒鏤金石以傳永久肆令蕞陋亦被照臨臣適奉藩條與分君賜正冠以拜庶防河圖洛書之文韞匵而藏何啻璜玉精金之得臣無任感激屛營之至

代王楚州謝到任表

懷章閭左將牧逺民下詔日邊更叨便郡旣登時而引道乃揆日以卽工甫見吏民具宣徳意中謝竊以國家撫廣輪之地庀中外之臣任重事繁毎艱民社之寄地饒壤沃莫盛江淮之間𨿽中更俶擾之煩而久遂涵濡之樂問險阻艱難之舊恍若前生防還定安集之恩殆將一世田疇日辟戶口嵗增信使星馳第有勞迎之喜邊兵雨洗不知屯戍之勞夥矣遺黎隱然樂國孰副焦勞之念宜先慈惠之求曽是妄庸乃膺任使伏念臣稟生多難受性至愚把玩陳編已負傳家之學激昻孤節自期報上之忠未輸執耒之勞遽遂彯纓之願居官白首半爲楚甸之遊許國丹心未斷淮山之夢方尙須於逺次亦固守於窮途身畱有餘願展肺肝之蘊年運而往頻驚齒髮之衰何意明綸忽加誤寵此蓋恭遇皇帝陛下賁明庶政鼎養羣賢知人安民奉天地無私之照顯仁藏用合陰陽不測之神收精慮於九重軫淵衷於一鄣肆令綿力往布寛條臣敢不內竭疲駑仰酬造化以書生而立武事莫追家世之餘帥疆吏以廣詔恩或稱淸時之用庶收防效仰答隆私八口無饑是謂忘家之日千鐘不洎但堅移孝之心

啟

賀湯相再除左揆啟

敬審誕告明廷延登元宰代天理物特居百揆之先開國承家仍越五侯之貴錫寵名而由舊兼命數以惟新禮絕羣工慶均四海生靈鼔舞宗社尊安竊以左右之置傅巖𨿽均作相之任一二以資仲父當極爲臣之尊要令首出於百僚斯可下宜於萬物精神相得亶稱千載之親逢位貌絕殊將使萬邦之爲憲推一心而無間展四體以不疑志合道同將見得君之專也官尊職大蓋將舉國而聽焉恭惟某官道際天人名髙中夏得聖人耦應三聘以幡然爲帝者師由一編而足矣著外撫內親之效彰出藩入輔之功防聖皇遵汾水之遊命舊徳起平泉之佚無煩肖象具存說命之三篇不待割烹咸識伊躬之五就際遺大投艱之運開重熈累洽之期方將建一柱以扶明堂示六符以昭上象合謀猷爲黼扆共圗萬世之功收威柄於廟堂坐制四方之動果聞作命重冠在庭山川土田大啟周公之宇衮冕黻珽益隆漢相之儀偉東第之復開極人間之至樂防衣入謝再觀上相之進趨象服受儀肆展回班之慶賀聳髙風於紳笏流盛事於簡編助聖朝孝治之風爲天下人子之勸豈止二十四考閱嵗時禮貌之加蓋將萬有千年觀朝夕精神之聚極幅舄帯裳之盛增旂常鼎鼐之華某井谷寒生門防舊物自惟朴早出鑪錘每憐朽質之窮益負曲成之意舞手蹈足莫殫欣喜之心附翼攀鱗期赴功名之防

賀劉太尉啟

伏審出綸作命推轂授師賜將鉞以寵行握兵符而就道方朝廷謀帥誰如文武之兼資而吏士歸心逆料恩威之相濟副京輦藩維之重增江山形勢之雄風烈傳聞軍民鼔舞竊以淸朝置將付以訓齊平世養兵貴乎整暇惟此三軍之眾嘗更百戰之勞𨿽久憩於承平固未忘於勇敢欲使鴈行之增气系於虎帳之有人𨿽所貴於知兵然莫先於馭眾惟義足以作士志亷足以服人心恩足以立威公足以行法霍去病功成絕域猶不卹於饑寒程不識名震窮邊尙自嫌於煩擾兼是眾事凜乎其難獨在我公具有全美恭惟某官受材冠古降任自天英英非章句之儒濟濟實詩書之帥鼎彞有紀早推世徳之隆旄節相望獨擅將門之盛有如偉略益亢華宗信知國士之無雙可謂中興之第一威加鄰國聲名可怖於四方功在本朝和好蓋成於一戰防纛縂十連之重班聯躋二府之崇禦眾牧人共服教條之寛簡好賢下士盛傳尊爼之風流輟委寄於上游分顧憂於北固盡防諸將如陳曲逆獨當一面如韓淮陰艸木知名已見一軍之心服旌旗攺色更觀三令之風傳將屢上於駿功方沓來於異數某資材甚少宗緒旣衰慙書劍之無成柰啼號之不置爲貧求仕已乖自奮之心多病早衰每愧赴功之緩側聞命將共喜得賢𨿽酬披霧之私自廹及之代仰瞻顏色舊知髙義之可親聳聽風聲自覺懦夫之有立

賀梁樞宻啟

伏審寵膺宸綍進翼元樞仰廟社之尊安翕官師之鼓舞竊以男子有四方之志蓋間气之所鐘聖人爲百世之師實生民之共仰𨿽能設教以埀世豈皆行道而得時孰若言之於不諱之朝施之於有爲之日恭惟盛世懋建宏規廣數路以招徠詩書禮樂以造士選羣公而倚用左右前後皆正人至於魁一世之英材荷上天之大任是爲兼美允屬眞儒當射策於王庭已見致君之定論曁參華於政路乃酬康世之初心旣首被於言揚復踵聞於身見宜風聲之四逹致歡喜之一詞恭惟某官覺在民先任從天降力斡千鈞之重气回萬物之春地負海涵獨稟佐王之學識鸞停鵠峙共觀華國之表儀爲一時多士之師立百世懦夫之志起貴名於日月際盛防於風雲寓禁直於北門嘗受代言之任列從臣於東省更髙批敇之風方作命之亟頒知登庸之有日某伶俜弱植孤陋寡聞早失足於世科偶寄身於吏役望餘光於階戺獲瞻山嶽之崇記孤迹於門防方賴鑪錘之力敢敍歡忻之意益抒祈向之誠

賀湯知院啟

伏審光膺中防進位上樞廟略縱橫久屬蒼生之望詔音深潤益隆師尹之瞻風聲所加朝野交重竊以文武之備本出於相須軍國之容固由於一律國家復祖宗之舊列輔弼之官置左右之相以交總於政機列東西之府以分董於戎事安如鼎足之峙備若臺符之聨維時豪英首被圗任恭惟某官偉材經世鉅業代天亷折以淸美若正音之播溫潤而澤粲如良玉之陳翕爲吾道之宗允作斯文之倡掇異科而占等階邇列以升華翰苑專榮獨號禁中之頗牧文衡屢秉數逢闇裏之曹劉果從共政之巍班奄宅本兵之正席籌合上意宜有吾子房之褒名動逺方固多彼李揆之對雅聞諸將之盡服無復一軍之皆驚忠謹不欺以冕旒爲知己妖訛自息知廟堂之有人爼豆軍旅之事兼聞之太尉丞相之尊蓋等耳方共期於渙號卽大正於鼎司俯前後之三三已踐斗宮之祕參上下之兩兩盍從臺鉉之崇某結約無奇嵚﨑可笑早遊塲屋濫隨俊造之後塵晚困簿書獲陪州縣之下列邈矣淸流之逺居然俗吏之歸屢從松竹之遊未免稻粱之廹顧惟極陋可謂至窮髀裏肉生嘆初心之已負酒後耳熱覺壯志之尙存竊自念於庸嘗早承於盼睞緬懷二父同登千佛之題藐是孤生謂托兩家之子每自忘於位貎猶曲記於姓名得意坦塗尙作飛黃之顧程工永夜願分鄰燭之光病顙儻辱於系覊焦尾或加於朴斵三折肱之久敢自列於平生一引手之勞方有望於門下

賀王知院啟

竊審誕敷詔綍登冠樞庭帷幄居中宻運止戈之武陛亷增峻益隆助徳之威歷考簡編灼見古昔三監甫定周爰作於六師百粵旣平漢始增於七校蓋欲示威於無敵亦將備患於未萌凡遇昌期必張武備連營置將責以訓齊無事養兵貴於整暇旣用命無設施之所而均勞非安靖之常甘苦絕異而上下之情寖疏宴安可懷而紀律之防易弛必有志術得其忠心使之飽暖逸居常若銜恩之未報必也威愛允濟乃或流涕而用刑結之也浹肌膚之深馭之也如臂指之易心悅誠服懷平日之拊循命賤威尊待一朝之號令𨿽赴湯蹈火而可用況按甲休徒之匪艱助成萬世之安坐卻四方之侮凡玆軍政之可紀實自廟謨之有人維是傑材獨膺重寄恭惟某官材兼文武名蓋華戎勁气精忠幹雲霄而直上正言讜論質鬼神而不疑自許以古人之爲可任以天下之重昔居烏府多膽落於霜威寖陟鑾坡亦涕流於云詔已知諸將之盡服猶俟三年之有成自陞樞斗之崇果閱星霜之變折衝綏逺爰酬命數之新經體贊元行副登庸之望某久厠曵裾之列嘗叨贈衮之榮仰之彌髙同有具瞻之志喜而不寐獨懷起舞之心

賀黃同知啟

伏審進膺云詔入踐斗宮廟廊居中宻運止戈之武陛亷增峻益隆助徳之威宗社尊安官師鼓舞竊以士得時而行道初不知遇合之求天降任於是人必試以阨窮之事刃歷千牛而不頓金由百錬而愈剛旣不失其本心斯可臨於大節國家總文武之柄建丞疑之官方當多事之時尢重本兵之寄居帷幄之中而知萬里事機之屢至當尊爼之上而識四方戍守之異宜夫惟明足以察逺防斷足以濟權變威望足以落三軍之膽號令足以服諸將之心獨鐘不世之材斯與非常之選恭惟某官儲休星斗鐘秀山川洽見殫聞專師友淵源之盛崇論谹議包古今治忽之繁旣久播於英聲嘗早陞於華貫窮而獨善確爾不移時可偕行沛然孰禦再履班行之舊益推明徳之隆布心腹腎腸擅知無不言之譽作股肱耳目副人惟求舊之圗維時共政之初翕若阿衡之望當四郊多壘其如責任之愈深然一士可王將見安彊之有賴某早聆盛徳辱記防蹤恩被最先實甚防山之仰身求所庇莫如大廈之成

賀王同知啟

竊審進從鼇禁入秉鴻樞風烈所加未見眞儒之敵儀型自逺共知有徳之尊恭惟某官識際天人學該今古持赤心而致主蘊素業以經邦全器難名文武維其所用精忠不撓安危任之以身髙懷不攺於險夷浩气兼全於剛大久持筆槖獨結冕旒辯貫六經聊探立談之白璧文成數刻曽傾買賦之黃金自聞盛事之傳共企徽章之下延鄒枚於客右久受聖知得頗牧於禁中更膺天奬且熈代歷推於庻姓維相門特盛於諸王匪惟冠冕之相望抑亦簡編之有紀或謀謨徳業凜然有大臣之風或學問文章允爾爲百世之表適臨昌運更出偉人方當圗任之初允屬邇遐之望某早窺聲采當辱甄收狐腋𨿽多未棄一毛之陋驥足可附不難千里之遙方自托於陶鎔曽不知其鼓舞

賀程參政啟

伏審光膺命綍入與政機廟略縱橫久屬蒼生之望詔音深潤益隆師尹之瞻風聲所加朝野交慶恭惟某官偉才經世鉅業格天亷折以淸美若正音之播溫潤而澤粲如良玉之陳翕爲吾道之宗允作斯文之倡自翺翔於近宻最綿歷於嵗時晚從翰墨之淸班旋宅樞機之要地斂七兵於蘭錡助成不殺之功還百姓於鋤犁盡獲有生之樂名遂而退功成不居養重望於鄕閭十有三載播英聲於海宇萬口一辭威名聞艸木之知姓字入兒童之誦果趣介圭之覲且畱千乘之行願公行勿遲共致邦人之祝然外論不爾方傾海宇之心當聖神親總於萬幾而輔弼備列於三省允極一道之選倚成萬世之功維時耆英首被圗任不見賈生之久自勤宣室之思毋以我公之歸徒有東山之嘆方共期於渙號卽大正於鼎司某結約無奇嵚﨑可笑早失庭趨之訓粗窺家有之書偶失足於世科遂寄身於吏祿馳驅州縣荏苒嵗時屢從松竹之遊未免稻粱之廹重念某甫登冠嵗已出髙門程藝文衡處以諸生之右剡章黼扆借之一字之褒自黽勉於一官忽侵尋於七閏顧無成之若此豈有命之使然靦顏苦負於已知歿齒忍居於人後靜思愚陋宜在棄捐頃因尺牘之修略敍寸心之蘊隨關聽覽儻辱哀憐皂蓋翻翻已處帡幪之下衮衣奕奕更居埏埴之間自欣幸防之逢輙寫悃悰之素曳裾相望曽莫與於後陳墜履見收或興憐於舊物

賀兵部湯侍郎禹立啟

伏審顯奉詔綸榮陞法從師言均穆知獻納之得人除目流傳播風聲而及外竊以國家品式備具章程著明三省並居總百僚於外治六官率屬分庶務於中臺維時八座之榮亞以貳卿之貴致身淸切接武奮庸恭惟某官望重儒林學優聖域愛人利物夙聞忠厚之風致君澤民素負經綸之志踐揚旣久譽望益隆執簡烏臺或行且止餉軍井路盡飽而歌側席九重不見賈生之久還轅萬里大書季子之歸甫入奉於冕旒遂進持於筆槖掃棠陰而追畫像愛存兩蜀之間升金門而上玉堂望出百僚之右簡知特甚圗任可期某早玷後陳誤防左顧𨿽足迹久違於墻宇而姓名尙掛於齒牙負負無可言猶逺下賔之進旅欣欣有喜色獲逢君子之揆辰

賀周內翰茂振啟

伏審詔發中宸朝登內相極盛世文儒之選冠淸朝供奉之班方滿嵗爲眞固四海傾心之已久而舊人共政豈九重注意之自今竊以歷代以來百官備設翰墨文章之任自昔尢難論思獻納之流於斯爲最自從臣列於盛漢成中外義理之文曁學士置於有唐居臺省司存之外官尊祿厚地祕職親自非聲華髙出於具僚體裁徧周於眾制其辭章淵蘊大而爲郊天告廟之文而藻繪緒餘小可及警夜眠兒之作賞善罰惡勸懲於百辟發號施令鼓舞於四方豈惟宻贊於聖謨抑亦顯禆於治效寜令虛位必待眞材第驚寵數之甚優可見倚毗之甚重調和給君羮之美輝光分宮燭之華紫禁相連自逺人間之風日金堦不逺可攀天上之星辰振古以還得人而重恭惟某官英風蓋世間气自天髙文追三代之醇嘉論合六經之正連鶬疊中煩彎弓盤馬之勞一鶚孤鶱騁聳壑昻霄之便嘉猷辰告令聞日彰西掖東臺徧儀要近南宮北戶歷踐淸華尙稽圗任之崇共識登庸之漸江山環繞助開胸次之奇雨露鼎來輸作筆端之潤暫直復門之防徑躋二府之崇設絕禮於坐中寵光可待繞曼聲於殿上顯冊將頒某早以孱庸誤防甄錄施大恩於卵翼借餘論於齒牙有愧詩人身伴凝嚴之直方同武將涕流寛大之書益殫依斗之心願畢在鎔之賜

賀張舎人安國啟

竊審光對綸恩就躋星掖淹異材於滿嵗示淸朝守法之公備異數於近班彰聖世得人之盛竊以建官而訓以事自古則然行逺而載以文於今不廢故書命之任其來尙矣而體裁之當鮮或得之要當無意於爲文庶防不匿於厥指辧忠邪而明好惡不先偶儷之工寫要妙而盡精防詎借丹靑之助仰惟大手最簡淵衷播告邇遐坦若帝王之制流傳方冊渾然虞夏之書果以殊知遂加申命恭惟某官運逢千載名重一時亷折以淸琴瑟自符於均節溫潤而澤璠璵無待於刻雕讜論谹議輳於上前先見敏識出於人表天鐘大任受圯上之一編人服博聞誦河東之三篋卓矣聖朝之望翕爲士論之歸自布衣結旒扆之知古無與擬將端冕運甄陶之妙今也其時某迹困塵埃心馳斗嶽仰褎然之首舉識彌綸經緯之奇誦大哉之王言見潤色討論之妙共喜斯文之遂振且知公道之方行顧𨿽疎逖之蹤同有詠歌之志

賀新湖州程樞宻啟

伏審起從眞館榮鎭輔藩撫熊軾以班條方聳一圻之望彈貂冠而就道實歸四海之心凢在門防舉皆抃蹈恭惟某官材任王佐言爲帝謨利器無前頴若萬金之寶劍直躬不倚凜如千尺之喬松心胸羅星斗之華舌頰振風雷之厲奮髯抵幾議論得其本根擲簡揺毫文章蓋其餘事素負經綸之業特深旒扆之知周旋視艸之淸班宻勿面槐之正席幄籌黙運助成不殺之功樞柄宻操力贊有成之業俄遂眞庭之逸遂諧仙裏之歸寓直太平孰若我公之最久受釐宣室果聞天子之見思方深圗舊之謀式贊繼新之政將入持於宰柄始暫析於州符幕府將開地接日圗之近騶徒始戒已傳天語之溫曽不俟於下車亟借籌於前箸柱石之待元老方傾側席之求衮繡以歸我公深切具瞻之望某庸無取歷落多奇早窺家有之書莫逮庭趨之訓靦顏塲屋已墜世科俯首簿書尙塵官使邈矣淸流之逺居然俗吏之歸重念某獲出髙門最先多士昔元老傅潛邸之日在晚生偕冑子之遊方當未冠之年已出提衡之下寜爲雞口僅成小戰之名先啗牛心遂借虛聲之重射石爲虎再發已窮防翼傅鳩羣飛則殆年運而往寖驚齒髮之早衰嵗計有餘更覺詩書之可樂益厭有求之謬退思至當之歸憂患相仍況銷精銳田園半沒遂逐斗升髀裏肉生嘆初心之已負酒後耳熱知壯志之猶存何由心迹之兩岐自覺語言之無味聽除書之傳播聳懦志以激昻松竹相親久自安於困躓李桃猶在況舊出於裁培

上湖州王尙書與道啟

髙門躡履才離竹馬之羣樂土受防值奉蘋洲之詔仰徳旣償於累歳依仁復過於平生恭惟某官學貫九流聲髙一世溫潤而澤隨所用於圭璋亷折以淸自成文於宮角卓爾萬人之傑隱然千載之英逺襲慶源配淮水靈長之勢盡鐘秀气分天孫明潤之輝早追終賈之聲稱久踐嚴徐之步武官居喉舌實長六卿郡號股肱或連十國輕裘緩帯屢書方面之功閒館珍臺聊遂燕休之適維名郡去長安之近正凝旒興宣室之思將大屬於藩條果首圗於舊徳山川淸逺暫持江海之一麾禁省凝嚴將見承明之三入願緩弓旌之賁少勤馬騎之臨入爲三公終遂潁川之徴拜地方千里且從河內之借畱某歷落亡奇伶俜多難私門衰落少嘗妄意於世科天分奇窮長乃甘心於俗吏田園索爾丘社悠然巢林一枝未遂鷦鷯之托繞樹三匝方同烏鵲之驚昨滿秩於中都偶待期於近地爲貧而仕作計以疏嘆異鄕萍水之逢仰仕路云泥之間忽覩東方之騎從乃爲北道之主人拭目除書旣罷艸登樓之賦傾心報政或能賡樂職之詩

賀平江徐侍郎獻之啟

伏審光膺帝命就易侯藩麾從星馳播風聲於千里綸音天降攺觀聽於四方凡屬吏民舉深抃蹈恭惟某官宏猷瑞世雅望熈朝蔚王室之羽儀卓士林之蓍蔡富矣致身之學蔚然華國之文聳士論於一時振家聲於四逺持槖簮筆入居獻替之司植纛建牙出受承宣之寄一人注意四海具瞻豈容坐席之溫將見詔綸之出下車賦政暫居畫防之深嚴乘駟造朝行被衮衣之粹美某效官屬邑托庇下風引脰知歸方竊圗於望履揚眉自喜將有幸於執鞭

上建康晁畱守恭道啟

光塵在望髙深驚龍虎之奇文字爲容庶防同禽鳥之贄旣叨與進敢遂陳情竊念某志或妄庸質難彊勉早失庭趨之訓謬傳家有之書追祖考之緒餘已隳世業緣父兄之保任僅玷官聨甔石倚墻空空如也詩書束閣望望去之窮且益堅豈遂忘於先志時哉易失已深負於初心何圗漂泊之孤蹤廼獲覽觀於樂國山川四合設表裏於畱都宮殿千門待往來之淸蹕逓歌謡於比屋肅號令於三軍久懷慕藺之素心今副識韓之始願裹趦趄之足俄遂及門戴忸怩之顏措焉無地賢愚相去何啻九牛之毛巨細兼收豈棄一狐之腋無能爲役所慕執鞭恭惟某官孕秀星辰毓靈河嶽富忠言之活國偉厚徳之照人隱然家聲著在國史或出或處無愧古人有徳有言可傳來世弁髦翼翼皆一時人物之英印組累累爲八朝氏族之冠欲扶昌運更出偉人書漢家鎭撫之功膺周室保釐之命旗旄道從輟禁直於九重樽爼笑談折遐衝於千里獨當一面坐成夾輔之功助理萬防行卽前疑之列斯文允賴多士所歸某自憐末路之微蹤方借後陳之餘地蓄馬勃以待用或庶防焉割牛心而知名非敢望也

長興丞任滿求批書啟

課難自脫當謹俟於譴訶情或可哀敢盡輸於悃愊遂忘僣冒輙叩髙明竊念某樗櫟散材艸茅下品早失庭趨之訓粗窺家有之書叨世賞以得官慨先聲之墜地碌碌塵埃之末區區簿領之間策蹇磨鉛冀逃瘝曠飲冰食蘗祈免悔尢旣擇地以不詳毎吁天而奚及載念幅員之內率遵什一之供食租衣稅者旣非妄輸鑿井耕田者豈容茍免𨿽曰徴科之有限其如劇易之不同維是長城素名大邑賦繁俗獷地瘠人貧武斷鄕曲者履犴獄如夷塗家無見糧者視銖兩爲奇貨頑悍或難移於嵗月饑寒或莫保於朝昏兼二者之至難視一州而特異適此及之代尙遙登谷之秋閱時已廹於常期問數始盈於太半自占陽城之考誠所甘心卻回墨翟之車固知無益風中鷁退不許過都紙尾鴈行復難占位第徬徨而亡措姑黽勉以自寛觧印綬以徑行於今不可掛衣冠而長往其決已難一從袖手以旁觀始悔噬臍之何及方州郡交嗤其不職而士民或憫其復來𨿽不能如古人之爲課更以最然告之以使君之怒言或見從顧何力之有焉多相踵而來者方令行郡境敢代帥以受名且政出縣官眞因人而成事正謀身之無策敢借手以陳辭念大賢何所不容自知獲免若小人必文其過終不忍爲恭惟樞宻相公寰宇眞賢巖廊舊徳舉正已之事以正物推愛君之心而愛民淸約出於天資安靜符於人欲政聲四逹治狀上聞扶杖叩閽恐此日君侯之去賜書增秩慰一方父老之心姑從河內之畱未卽潁川之拜寛和服物嘗表見於贊書輕約待人豈獨遺於賤品敢陳始末幸辱哀憐某儻以余庥尙塵仕路銘心異日齰舌前非謹期防以爲先敢許知事罄夙宵而自勉庶補將來

嵊縣丞通太守啟

得調銓曹效官巖邑旣獲居於封部將仰奉於條章引脰知歸捫心自幸恭惟某官斯民先覺間世偉材孕天地之元精際風雲之盛防身兼數器之美气備四時之和國有蓍卓矣典刑之舊人瞻斗嶽巍然徳義之尊自奉對於大廷蚤結知於黈纊久負經綸之業暫煩鎭撫之才立玉英姿自與山川而映發摛云大手坐令艸木以增華兵衛森羅節旄交峙擁六州之鼔吹控百越之江山棊布列城安教條之不擾云屯萬旅謹號令以無嘩聊嬉老監之鏡湖合傍玉皇之香案袴襦何慕共推仁者之安仁衮繡以歸自是相門之出相某庸無取歷落多奇早窺家有之書莫逮庭趨之訓靦顏塲屋已墜世科俯首簿書尙塵官使低徊十載黽勉半生第屬吏之貪亷儻占眞淸之目覈下官之勤惰敢貽渉筆之譏

嵊縣丞通李宰啟

玆緣末宦將佐下風慰平生慕徳之心繼先世同僚之好幸逾願始喜溢顏間伏惟某官瑞世英資傳家奧學奇材剸劇恢然遊刄之有餘敏識造微卓若灼之先見共仰一時之人物還追累世之風流花縣優遊山水適登臨之樂琴堂暇豫弦歌娛政事之餘坐令百里之得人庶俟三年而報政爰書課最行被詔褒啖逸少以牛心久彰聞望展士元之驥足益赴事功某結約無奇嵚﨑可笑低回三釡黽勉一官斯立文書敢知何事度風月儻或見分苶然懦衷何有心迹之奇崛蕞爾弱質預憂拜起之舒遲

鎭江任滿通交代龔判院啟

鄕風南北居多景慕之私隨牒後先偶有交承之幸事逾願始喜溢顏間恭惟某官議論縱橫辭情慷慨學窮淵奧偉家法之得傳气稟渾全凜祖風之不墜久宜濶步適爾假塗均常數於廩庖豈勞施設沸歡聲於將士聊助威靈行觀鳯詔之華入簉鵷行之防某孤蹤連蹇弱質伶俜緬懷先祖之在朝實與大賢而彚進自微而顯三騰論薦之章以退爲髙一上挽畱之奏𨿽裔子賢愚之絕異而兩家臭味之固同曽是孱庸更深契好並英遊於此日已懷揚粃之慚仰榮路於他年敢起積薪之嘆

行在諸軍糧料院謝啟

已試罔功宜在黜幽之典惟新作命更諧重內之私靦面知慚撫躬無措竊以以祿馭富示至尊操柄之專聚人曰財致羣下幹城之用凡名於軍籍率仰給於縣官列柵綺分伍符山積科級旣非一致等威防至萬殊人事所難擐甲兵而卽死主恩欲報援枹鼓以忘身使之盈志气於無事之時所以責勇敢於有爲之際刻肌銘骨莫移平日之心糜首捐軀期效一朝之力闞若虎之勇浩乎鵝鸛之繁或始委質以從戎或旣策功而賜爵不可以人而悅使賦予之有偏則惟計銖而稱在均平而不失當求開敏以濟事功如某者井谷寒鄕簮緌遺緒未替詩書之習尙餘孝謹之承粵自髙曽以來不以父兄而進家繇儒顯傳四代之文科世以直聞受七朝之眷奬藐玆小子媿我先人傷辭气之兩衰撫懦愚而何用家徒四壁莫専探討之功智效一官不救啼號之迫頃從疎賤初被使令蔑聞橫艸之功俄請及之代名無赫赫慚非何武之居官言本平平懼向班生而問策旣趣裝於官次方結綬於王畿夫何頑鈍之姿遽受生成之賜玆蓋伏遇某官【入頌徳云云】某敢不防繹舊聞激昻懦質防計當而已寜懷下位之慚誦說云乎哉益勵壯行之志庻收薄效上答殊私

臨安倅通姜運使庭彥啟

隨牒宦遊莫覿侯門之防效官京邑廼依使節之華引脰知歸捫心自慶竊以當行闕衣冠之防敞外臺幕府之崇奔走官僚居常左顧而右睨班宣條教固可朝令而夕行斯爲依托之尢更覺歡榮之甚恭惟某官壯猷經世盛徳佐時利器無前頴若萬金之寶劍直躬不倚凜如千尺之喬松心胸羅星斗之華舌頰振風雷之厲早由簡在綽著事功更承流宣化之權受激濁揚淸之寄報撫字之政遐追表海之風疇轉漕之勞逺繼鑿渠之績聲名暴白治行彰聞河圗洛書宻寓雲霄之直木牛流馬仍居天日之畿旣課最之屢書宜恩章之沓至持紫荷之槖入居獻納之司趨文石之班常奉淸閒之燕某伶俜一介歷落半生世科莫並於英豪家法或余於孝謹考貪亷之目庻有取於寸長覈勤惰之科或兼收於一節

臨安倅通王帥啟

備數羣司嘗遵泉府之約束效官上國復承大帥之教條幸防自天依歸有地恭惟某官學該今古道貫聖賢气俱備於四時身獨兼於數器溫潤而澤璠璵居淸廟之先亷折以淸琴瑟冠雅歌之首凜凜神鋒之雋恢恢遊刄之優冰鑑洞然或指已經於平子規撫逺矣咸推自有於夷吾智略屢湊於上前人物獨髙於朝右坐郎官之帳列宿增輝乘使者之車二星動色遂付神京之劇行躋禁路之嚴直道自將允矣貴彊之莫奪持心不擾晏然貧弱之舉安褒嘉時出於楓宸論譔遂居於蕓閣總戎一道已兼二輔之權著績當時逺繼三王之次威名暴白治行彰聞鱗比萬家盡起袴襦之詠日圍千里自稀桴鼓之鳴旣課最之屢書宜恩章之沓至持紫荷之槖入居獻納之司趨文石之班常奉淸閒之燕某伶俜一介歷落半生論材宜在於棄捐持已粗知於謹畏偶叨官使獲備屬僚五月報成已莫效涓埃之助四方取法將與觀竹帛之功惟務恭承庻逃大譴

臨安任滿通交代李倅彥將啟

結綬登朝久負妨賢之誚及請代尙懷先長之慚托厚契於子孫酬願言於曩昔恭惟某官身兼眾美材過萬夫落落髙標人共推於國器恢恢遊刄世咸仰於吏師迨玆敭歷之多綽有事功之著宜在要津而行志尙須煩使以觀材輦轂浩繁暫倚題輿之重絲綸淸潤寖陞持槖之華難畱奔逸之蹤姑借扶揺之便某仰髙有素結好自今愧在盧前益覺妄庸之不稱請從隗始更欣賢俊之方來

與新臨安周倅季徹啟

璧水同升嘗愧暫先於長者日畿俱宦復慚仰並於先生念平時幸防之多欣此日遊從之宻恭惟某官文豪一世智過萬夫亷折以淸音自諧於律呂溫潤而澤器實備於璠璵早登千佛之題將陟百僚之上鳴琴花縣更稱宰字之功題坐神京頓借扶揺之便想不容於暖席卽進列於淸班某連蹇自憐摧頽可笑君何見晚旣逾請代之時公勿行遲庻獲爲寮之幸

永州到任謝宰執啟

身逺修門再閱淸臺之律腰存舊組三更支郡之章曽是麼微屢勤造化竊念某受材甚下賦分多奇場屋無成但借世延之賞詩書具在實慚家學之傳昔從吏役之勞屢閱戍期之滿寖陞膴仕謬綴周行班軍食之等差兩總踐有司之事贊神州之彈壓一分半刺史之權偶逃瘝曠之愆遽冒蕃宣之寄安居私室謹俟官期方將襆被以問津又復假符而易命偶當故國猶有先疇捨舊圗新本非擇地去近卽逺實出避嫌旣奔走於道塗亦經從於里巷阡陌猶存於標榜山川未濟於平生固無童子之釣遊眞見先人之廬舎親交咸集亦同衣錦之歸父老相親更免坐車之責旣弗拘於文法益獲盡於私恩比行楚越之交正據瀟湘之防凡此閭閻之庶適當饑饉之餘始播寛恩卽修荒政開倉發粟待彼四方力穡服田勉之東作庶使溝中之瘠盡歸壠上之耕環視山川未覺居夷之陋回瞻象魏不知去國之遙夫何惷防亦叨委寄此蓋伏遇某官任從天降覺在民先𨿽宻贊於萬幾亦曲成於一物量能度徳欲無毫髮之差別嫌明微不厭再三之瀆遂令攺命洊及寒蹤某敢不自激懦衷益堅素守政無寛猛事但貴於適宜地有邇遐心實同於慕向

欽定四庫全書

云荘集卷四

宋曽協撰銘

求已齋銘

孟子曰可欲之謂善有諸已之謂信學者方其未知自反也但知善之爲可欲而已一朝反求而得之始信其爲已之固有而非外鑠我也學而至於信止矣自此以往充實之而已耳夫人之患莫大於已小而物大內輕而外重已小而物大內輕而外重則見紛華美麗而慕遇交錯糾紛而惑當貧賤而病處富貴而泰威可以奪貨可以取此皆不知求已之過也若夫日思其所亡而去其害之者眞積力久其成也自反而縮內省而不疚弱者以剛虛者以充三軍莫能陵千駟莫能誘寛以居之安以行之於書也博觀而無所流於人也泛愛而無所狎斂之而一身治廓之而天下平窮逹猶是死生猶是然後爲得也古之人必先志其逺者大者要其所成就𨿽未臻其極後世猶不可及者用是道也然學此者豈有他術哉本之經史以深固其根防之子集以助發其奧優而遊之饜而飫之以求其所自得者然後以已之所有觀古人所言所行之得失如秉權衡握繩墨輕重曲直之不可誣也力有餘日有暇騁辭措意於文章議論之繁辧疑考異於形名度數之末而學者之事備矣小子炎年十有五始志於學余懼其聞人之長而起歆起羨望道之逺而自暴自棄而不知其足乎已也一日求名其讀書之所而告之以求已小子勉之古聖昔賢豈欺我哉有爲者亦若是耳夫銘以訓之非父與師其誰宜爲銘曰

維學之初貴夫日新取已而足匪資於人方其求之在物爲象養其梧檟幹霄直上不治茅塞助長苗槁耘耔待時實茂實好於以弦誦於以遊息寤寐賢聖左右經籍渾然防覆孰發孰啟是誠在我其憤其悱斂袵危坐收視反聴【葉】簡編在前如觀日星歸宿於道應對以文博毋欲惑約毋寡聞毋怠而畫毋忽而疑往歸而求將有餘師

辧

李泌辧

無事則能治民有急則能將帥投之羽檄紛糾之中而不亂用之饑饉師旅之後而不窮凡此者世之所謂才而富貴之所歸也天下之大計安危之至算爭於毫釐杪忽之間如是而爲利如是而爲害思深而慮逺惟靜者能之官尊而祿厚身安而名尊有初而有終惟無欲者得之何則人之智固如是也畏心撓之欲念汩之惟靜者能去其蔽富貴人之所欲而吾不以爲事果利害明而大計定𨿽不求位位將焉往古之人以是二者而得之者子房李泌是也子房得漢髙帝以爲君適當與秦項並爭之時吞羣雄而得天下故子房之功人不敢議李泌出非其時事非其君入朝而邪慝見嫉納諫而君不盡從故其功名不及子房而議者病其以怪自置而史氏因而實之至與王嶼黎幹同科斯亦過矣又謂肅代二主不以宰相器之夫泌願辭官而以客從宰相豈泌之所好哉富貴來逼耳豈阿時君者哉且徳宗之所信者陰陽巫祝時日拘忌耳而泌豈嘗爲大言欲致神仙如文成五利者乎豈嘗滛祀而祕祝明鬼道而挾禁方如繆忌公孫卿者乎豈嘗治藥而好鍜行險徼幸如栁賁者乎其傳之所載舉無是也其從容風議皆事君之大節經國之常道料敵之奇計安天下之逺略與夫骨肉之際智者不能言勇者不暇謀者也至於不信桑道茂奉天之驗以謂君而言命則桀紂也不復賞善罰惡矣使泌因徳宗所好以進奨譽道茂以自神其術其肯力詆之乎泌之所慕者沖虛而寡欲正如子房辟穀導引之事耳子房得黃石而祭之至與之並又欲從赤松子遊又可以爲怪乎子房不肯直諫而泌數忤貴近與陳父子之際不爲身謀然則愛君之忠又未易優劣也

書

辛巳上時相書

正月某日右宣教郎前監分差鎭江府諸軍司糧料院曽某謹齋沐裁書百拜獻於平章僕射相公閣下某聞進言之難自古然也髙之則張皇而不可聴卑之則防萃而不足取是言之果無益於幹人也鬷蔑一言而得之於堂下阮瞻三語而置之於幕府名位之相遼貴賤之相求言之不可以已也如此𨿽然言之難莫難於今之朝也非爲忌諱壅蔽而不欲聞也非有聲音顏色之拒人也而其所以難者何故特以海內乂安朝廷淸明百官承序盜賊屏迹又何用嘵嘵然多言爲也某聞三代之盛時莫如成周而周公之詩曰迨天之未陰雨徹彼桑土綢繆牖戶方是時囹圄空虛者四十餘年越裳氏重九譯而至制禮作樂以文太平之時也何陰雨之足戒何牖戶之當謹耶此蓋聖人當極治之時恥一事之不舉於持盈之際爲萬世之逺圖長慮卻顧殆過於搶攘紛紜之時也某竊料閣下以周公之心爲心而某願有言焉今事之大者不可以誦言而其可言者有四一曰正風俗二曰重命令三曰擇計臣四曰戒獄吏某聞今世之患悉在於民志之不定自輿臺以上皆有侈心此最有國之大患也古之聖人謹上下之分宮室有制輿馬有度衣服有章器用有等人徒有數凡爲此者豈奪民之所願而彊其所惡者哉誠以爲物之生有限而人之欲無窮以有限之生而給無窮之欲安得而不屈是故汲汲於明分者無他將以兼足天下而已耳易曰辯上下定民志夫民志之不定自常人視之如不甚急而聖人深憂之丁寧著之於經以謂民志定則上下辯上下辯則財力有餘而天下不臻於富足者未之有也古者五十而後食肉七十而後衣帛今也自童稚時宴然家居而享侯伯之奉閭閻之人綺襦玉食競爲侈靡嫁娶喪率逾禮制力有不足則疾視其勝已者而求其財力之有餘盜竊之不作不可得也或者乃以是爲迂闊之論嗚呼世之所以望於閣下者豈爲區區錢谷甲兵之間哉今主上克已自勵躬尙衝素以風天下不爲不至也願公卿大臣奉明天子之徳意倡率之於下毅然力行以示四方庶幾風俗一變家給人足太平之極功無大於此某之所謂正風俗者此也某聞虧令者誅益令者誅不行令者誅畱令者誅不從令者誅令之下如渙汗如流水如雷之不一如風之不再夫惟不出出之必行夫惟不發發之必逹何則其慮之也審則其從之也易其事當於人心則人皆鼔舞而趨向之今也朝廷急於求言從之如轉圜蓋千載一時也而人之智慮未必皆精議論未必皆當悉舉而行殆無遺者然是之於前或非之於後從之於暫或革之於久或未見其利而已受其害或得其一而不得其二郡縣格而弗行吏胥舞而爲姦遂與良法美意徳音明詔並爲文具無只恪奉行之意良可惜也國家法令明具所患者不能推行之耳固不在於紛紛也某願一令之出反復熟議極其利害而後行毋輕出令而郡縣之吏毋擅沮令毋輙議令如此則下知所從而上之作命不爲虛文矣某之所謂重命令者此也某聞易曰何以守位曰仁何以聚人曰財故財計者有國之最急而令之所宜先也倉廩旣實府庫旣充可以固根本可以施惠澤靜而守成則可以修禮文動而禦侮則可以抗威武惟所欲之無不如志國家政本惠養變政易令歸於裕民毎下蠲復之詔盡罷無名之獻爲移東就西之說者無有也陳損下益上之術者無有也美則美矣然矯枉者或過其正商功計利之臣人恥名之理財之事幾至於不講左支右吾玩嵗愒日聖上時出內帑以佐國計甚盛徳也然非經國之逺圖數年以來掌計之臣更出疊入席未暖而輙去算計見效何所得也故責成莫如久任久任莫如愼擇規模先定按圖而求之耳不知今日金錢粟帛所從入者嵗凢幾何廩給之度賜予之節嵗又幾何其盈虛之數凢幾何爲水旱之備者又幾何前人之所謂防計錄者嘗有之歟某不得而知也若或未然願閣下少畱意焉擇之愼用之久毋茍嵗月毋懷顧望則一登再登三登之數當見於今日矣某之所謂擇計臣者此也某聞刑者侀也侀者成也一成而不可變故君子盡心焉刑辟之設聖人禁暴止姦不得已而爲之者也故曰如得其情則哀矜而勿喜夫欲得其情五聴之所及三刺之所加如斯而已矣不幸而索罪於箠楚之下固已逺矣桁楊刀鋸陳於前徽纆梏拲列於後而人始無所措其手足矣至或巧爲鞫囚之具慘毒萬狀見之者膽落聞之者心悸甚非聖世之所宜有也使所治者皆姦猾巨蠧何爲而不可至於情僞未分迹狀未具將於此乎求之孰謂內無善良懦弱之人而畏威誣服者乎使獄吏善聴耶捨此亦可以得之矣如其不然其濫及善人也多矣當戒者未戒可毀者未毀傷敗和气莫此爲甚孟子曰國家閒暇明其政刑此正無事之時所宜深思而痛革之也某之所謂當戒獄吏者此也凢某之所言朝廷之上已講究而施行之則某爲喋喋矣不然則千慮一得不爲無分毫補也某不佞生於宗緒頹落之餘自束髮以來妄以振起爲任誦古今考成敗不可謂無其志也少防尊親之教育長聞師友之議論亦不爲不多矣而資本頑頓迄不能自致於名流宦遊逾三十年困躓朱墨間昨者受代造朝適閣下參大政始得登門防聆謦欬望顏色忘其疏賤以書幹下執事首防陶冶而成之使厠足於亨途之上某之受大造於門下也舊矣恪居官次二年而復代歸伏遇閣下親秉機軸宻運化鈞其所以造化生成之力與前日不侔矣然而門下之士才俊滿前得之某也未爲重失之某也不爲輕譬猶江湖渤澥鳬鴈之去來何計於少多則某之區區願曳長裾於門者果能動閣下之聴乎然而某聞之古人不能爲時亦不失時某之不肖何足以知此方今聖賢相逢百廢具舉茍挾一藝莫不治其業以赴功如某之愚亦願出寸長薄技以無失乎斯時者蓋亦不爲過也欂櫨侏儒有用於大廈牛溲馬勃見取於名劑螺甲可以助椒蘭殻可以齊彖象孰謂以某之賤而遽棄之乎某之所向而閣下不念之乎姑誦其言而聴命焉不宣

上張同知書

正月十五日承議郎幹辦行在諸軍糧料院曽某謹齋沐裁書百拜獻於樞宻同知閣下某愚無似其敢自托於先世之緒餘言之則近於不知愧不言則心之精微無以自見𨿽然不敢誦言於他門而輸之於門下其亦有意矣敢終言之閣下試垂聴焉某世家南丰自髙曽以降當時先生長者知推與之其於推轂天下士不翅如饑渴之於飲食故陻阨隠淪之賢與夫一時之秀往往得之而名益彰流風遺俗於今未泯也某不幸先大父捐館捨一星終矣而某始生生五年而又喪先人甫冠而諸父無存者其淵源所漸蓋如斷港絕潢也平時負抱手澤慨然永嘆而已若夫自暴自棄以爲先世之辱者𨿽顚沛萬狀猶不忍爲持是心以往庶幾先友之不吾棄也又自惟念古之人得其父祖之傳不必耳聞而目見之蓋有假之他人而終萃於吾宗者如魯孔氏是也仲尼之沒子思之年不載於傳記而伯魚死於夫子之生存是子思生久矣猶未若某之聲容不接也然子思請疑答問不見於其先君子之書則其弱可知矣不然以子思之資長而立於賢父兄之側傳道授業當不在遊夏后未知與顏氏之子如何耳天將付斯文於孔氏也曽晳爲父而子輿爲之子是曽氏世有人而孔氏之所資也子思不得其傳於父祖而得之於子輿是無異於傳之其父祖也某之愚何敢言此然生世四十有四年矣平生聞之於長老先正殿撰公正言直道勁气髙節撓之而不亂湼之而不變挽之而不回抑之而不衰其所成就如星日之在上而山川之無終窮也當是時先大父道同志合上下其議論先後相汲引而期於古人之域者也今曽氏寖衰而閣下徳名之不替功業之是似闗百聖質鬼神而不可誣也是髙門之獨得其傳也夫前輩之立於世膏馥之所沾漑淸潤之所淪浹隠然气象望而使人之意消者某未之見也且某旣不獲親傳之父祖矣又不能卽先友之世得其傳者而求之是防先君子之業也是不得從先君子於九原也某實懼焉恭惟閣下功業塞天地聲名昭日月髙臥鄕裏視富貴如浮雲而世挽畱之夫利害交於前而心不沒於利者古之人有能之張子房李長源是也臨大節斷大事捨斯人其誰歟此聖天子以此委之閣下而四海之人舉屬望焉某於此時始獲登門將抽毫進牘爲短章大篇道古今譽盛徳以求閣下一盼之遇耶某所不忍爲而閣下之所惡也將開口論利害援古今列成敗粲然如組繡之成文章了然如燭照數計而龜卜也某不敢先且意閣下之不乏斯人也獨以先友之世得其傳者惟髙門爲然心悅誠服不自知其足之及門也以平昔願見之心相望乎千里之外始得備數司存居徳宇之下儻辱念其先君子之末緒數使趨拜於左右而仰聴其議論或以爲可教而幸教之庻幾失父祖之傳而復於髙門得之則其爲賜宜無大於此者矣先君子有知實寵綏之嗚呼不知者又以爲閣下持黜陟之柄將以爲階取爵祿之資此非某之所志亦豈所望於門下者哉閣下之所以賜某者不在是也伏惟深察而垂納焉不宣某皇恐百拜

上黃叔愚主管謝墓銘書

八月日具位某謹齋沐裁書再拜獻於主管學士閣下向者防示所制先妣墓銘一通伏讀號慟哀感兼極夫銘之爲傳後之具也尙矣古者於器不於墓於生不於死戰勝而功著事建而名立則必於此明示得意如臧武仲所謂諸侯言時計功大夫稱伐者皆是也其防主於耀當時而震後世固不問其作者之誰何后世因其人之歿平生毀譽之旣定然後枚數縷陳之銘之石而納諸墓其辭加哀焉後世誦之乃與史氏相表裏其卜異時之信否則視其秉筆者賢愚何如耳𨿽然男子之自見於世也易逹而立朝也言語議論聞於時施爲注措見於事窮而在下也猶有鄕國之所評友朋之所稱言出而人誦之行成而人師之不患乎世之無傳也若夫身居閫閾之內無遊談揄揚之助不與於立朝治人之事𨿽有髙材盛徳宜見稱述非親與故蓋不得而知之矣不幸而生世不諧困阨窮陋以死非親則故其誰哀之茍能知其賢而哀其窮而力不足焉則𨿽言之尙誰傳伯姬共姜最處婦人之不幸而其令名卒與天壤相敝若以酧其生平之不遇者詩與春秋表見之爾仲尼之所取而後世黙不敢議𨿽然此非今人之所敢希也其或與親與故能知而哀之以當世之望力能表而出之而爲之銘則亦可以慰九原無窮之悲矣此某鄕者所以不敢捨門下而他求也先妣不幸稟生多艱防則其家困於小官旣嫁則舅在謫籍從夫而夫喪從子而子夭向使其爲男子以彼材徳必能自樹立於世而屈三從之美所從輙無祿早世顚躓困阨有如是甚者耶晚節末路遺體幾盡獨與不肖之防子處其子進不能處髙官大位以爲親之寵退不能殖貨財以丰其家以解親之憂又不能取英聲顯號以光榮其親前二者可以諉之命也有所制而不得騁也後者某將安所逃罪以是爲親與故者莫不深哀之而執事者特甚焉聞其葬也而相之以哀挽聞其無以識其墓也而錫之以銘詩悲夫堂旣掩日月有制食粗而衣菲者不可以爲常矣惕淒愴之心未攺而所樂所嗜之薦有時矣昔之訓誨之音撫憐之色不可得而聞見之矣其所以慰凱風寒泉之思者容貎在於畫像行事在於銘文而止耳而執事以至誠惻怛之心精確顯白之文摹寫其精微拜賜之日恍焉如再獲侍桮圏而聞謦欬不自知其涕之流也𨿽然某之所望於門下者豈以其書之咫尺之石庻幾於陵谷遷變之後始有以聳動於人耶直以爲執事之文必有傳於世至平日陪侍杖履竊聴餘論許與必公其見信於人也決矣誠可以償先妣生平之不幸而稍逭其孤之罪戾則執事之所以見賜於存沒者豈有旣耶瞻望門防無由鞠躬以謝而拜送書於庭惟執事諒之不宣某皇恐再拜

序

送王景文教授歸江西序

某族子熹頗有大志喜交天下奇偉士嘗爲余道郭從範王景文李粹伯之爲人𨿽未識面常往來餘懷也前年客郭城始得從範稠人中往來日相親一日過族子家而景文適至是年冬官京口則粹伯又光在蓋向所慕愛者一旦盡得之爲交遊今年從範無祿早世而粹伯景文始同擢第以歸徘徊於大江之濱二公驟相過某也幸輙介處其間記景文初相過時防有酒所議論逸髮粲然成文章邁往之气鬱鬱出眉宇間某於是知族子之言不吾欺也當是時景文名滿天下要官大人猶忘勢願交而某廹行役不暇也今幸相遇於此暑風涼月舉杯以相屬登髙臨深攝衣以相從豈非天耶毎念取友之難而會合之不易也聞其來輙挽不聽去屬其談惟恐止也又時爲某出詩騷古文𨿽體裁之不齊而位置施設各當機杼毎愧嘆彌日始知曩時得景文猶有所未盡也嘗與之上危亭撫江山豁然以驚怡然而嬉曰天下壯觀盡在是矣酒酣起舞廻立四顧則又悠然以思愀然以悲曰古今一山川也曩之陳迹了然在吾目中而其人不可得而見景文者豈若夫騷人墨客悲傷憔悴而爲是言也哉景文胸懷朗朗疎眉而哆口頎然有丈夫之表腹如挈而背若負也然則其任大也固宜景文勉之气之養也愈深則其發也愈奇術之擇也愈審則其用也愈精使後之人登斯亭覽故迹抗懷遐想知千載之上有王景文者書竹帛而上鼎鐘慨然有不同時之嘆者必自今日始而某則親周旋其間又自知其幸也是爲序

記

大愚堂記

子章子啟山林於具區之上環亙百畆亭觀相臨徑術相錯仰有蒼翠俯有淸泚四時艸木行布而族別誇奇而競秀升髙視下間見層出章子樂之益種秫以備酒材畜魚以供膳羞果薪槱取足於畛域之內而擇其地之中結廬以爲家朝於是夕於是防然不知嵗月之遷流而外物之可羨也廼名其堂曰大愚而謂客曰吾聞古之愚者多矣坐進此道終日不違者有如顏淵捲舒無方知不能及者有如武子是皆抱賢人之資以愚自托者也我則異於是其行於於其處蘧蘧不知功業之可慕與爵祿之可趨得喪交於前而無所擇事物接於心而無所居蓋天下之眞愚者也今吾築圃以自休揭之居室以沐浴於斯言其可乎客曰有是哉夫子之能名也吾悲夫智之爲累也夫人之生四支百體筋骨綿絡至弱也利害誘於外思慮動於內物交於物日自戕賊甚矣智之害吾身也天地之間人物錯居而惟機心之爲勝人僞興而天眞逺剽攘爭奪將無不爲也罟擭陷穽將無不至也智者滿於天下而天下之人始踧踖而不安甚矣智之害天下也其於已也所得不足以補所喪其於人也所利不足以償所害夫子知其然望其末流而塞其源息迹滅影以愚自全此老氏所謂盛徳而仲尼獨以回也爲賢者歟𨿽然愚而爲詐愚而好自用愚而不及於中固非夫子之所病也若夫坐於堂上離形去知墮支體黜聰明恝然遊於物之初則彼所謂智者固不得而累我矣而此所謂愚者亦安得而名之耶章子掀髯一笑而作客因書以爲記紹興己卯十二月戊戌南丰曽某記

彊衍之愚庵記

吳興郡擅水國之勝爲東南冠背城而南舟行不再舎水廣而益淸山逺而益秀浮圖倚空邑屋合散曠澤砥平引睇百里仙聖之所遊而幽人之所家也余之友有彊子衍之樂乎此乃卽先廬之舊而新之藩籬縈回窻戶簡素奇花大樹植立就列相方視址不攺其故而幽情野態如在世外彊子日逍遙乎其間種於園題曰抱甕開軒南榮名以照膝直居室之後越回塘爲北渚築臺其末以領溪山之奇燕坐堂上隠幾而兩忘引觴而徑醉兀然頹然萬慮俱盡𨿽千鐘三旌不汝易也而顧謂余曰將以愚庵名吾之居余且應且疑曰彊子以智稱居官所向治辦余慮之所及視夫人相什伯也爲之長者譽其能雜然無異辭顧欲以愚自名得無非其實乎敢請其說彊子曰噫人之所甚樂莫過乎安外不爲耳目之所惑內不爲思慮之所耗安矣不可以有加矣虛明寂靜內心不生外物自逺此得道者所能而無所適而不安者也貧富貴賤形於外毀譽是非交於前眾人窮日夜騁智巧以與物競而愚者胸中懵無分別此亦無所適而不安者也得道者非吾所敢望以愚求安吾之志也余於是喟然而嘆曰彊子求息於愚者也萬物蕓蕓各有所息日息乎夜月息乎晝農息乎冬行旅息乎夕而況於爲君子者乎且彊子亦知愚者之樂乎疾雷破山呼聲動天而不能震聵者之耳神鬼變化大地湧沒而不能駭瞽者之目存亡得失哀樂好惡相防於前而不能入善忘者之舎蓋其能動者人也所不能動者天也靜可以制動恬可以養智人爲盡而天眞全善刀而藏則芒刃不頓離婁索珠而象罔得之又安知大愚之不爲大智也乎彊子其知之矣余與彊子相謂內兄弟其相友也久憶往見其年甚少時淸夜人寂焚香黙坐蓋有意於靜者長而渉世知味著之爲非去健羨絀聰明而自息於愚亦其本心然也昔者洙泗之間子路之勇子貢之辯於道無聞焉而得其傳者離形去知者也以魯稱者也余又以知彊子之進乎道者也異日有得將爲子賀因書以爲記乾道攺元十月日南丰曽某記

超宗道人妙用庵記

超宗先生居妙用庵中千變萬化四通六辟或生或殺或縱或奪防鐵成金指南作北橫拈倒用於法自在如摩尼珠隨現五色如老大悲千手現前無有間斷無有疲勞無有窮盡歡喜贊嘆比比皆是時有無得居士致問來者汝亦識所謂妙用者乎先生泊然太虛無所附著杳然深淵不見源底如金剛杵觸之者碎如大火聚近之者徹內徹外了無一物石光雷光滿虛空界不見蹤迹如世伎兒幻出物象適從何來可駭可笑如張空拳誑嚇小兒啼止張開元無所有識此乃爲識妙用者咄哉來者先生微露頭角使汝猶得見聞萬一收卷波瀾銷鎔劍防坐斷要津塞卻唇吻汝又將於何見先生耶昔有維摩詰者不披袈裟不去須髮遊行俗間爲諸菩薩聲聞觧去法縛將釋迦世尊慈悲救物所立教言一一掃除不遺餘力名報佛恩又將見大見小見逺見近見淨見穢見聖見凡一切分別破壊淨盡名度眾生若但以取香積飯斷妙喜界有大神力觀維摩詰未爲知音今者汝復欲以此觀先生耶若能於無作用時常相對面不爲幻軀之所隔礙始知先生終日爲而未嘗爲終日言而未嘗言妙用縱橫不離當處開大施門不虛設矣居士一日謁先生於是庵謂居士曰汝其記此聞命之次奮筆直書𨿽然一防一畫个中容受不得先生終日說法一毫也說不著而況引紙濡墨文彩愈彰去道益逺讀之者須知居士不曽作如是說庶幾免相負累乾道元年十一月癸酉無得居士記

直節堂記

王子居室之東南鉅竹盈畆蔚然而靑油然而澤頎然而長身過其下者視爲上行爲遲淸風爽气回薄襟袖間如執熱而濯負載而休倦遊而還故鄕也然棄於一隅有斯須之愛而不可以常也王子病之乃卽其北爲堂四楹宏敞靚深以燕以遊向之林立者一旦森列庭下因指謂客曰艸木之可錄者眾桃杏李梅之華盛矣而不足於淸蘭芷茝蘺之質淸矣而不足於勁吾所取友其惟此君乎將以直節名吾堂子其爲我記客曰噫彼之見取於王子者其必有道矣夫求箭者於防稽制笛者於蘄春度杖者於卭崍東南之美並周於天下材則材矣眾人利之而好事者不忍也色涵煙露聲挾風雨檀欒嬋娟生意媚好美則美矣好事者悅之而非君子之所敬也若夫幹霄而上不待矯揉遂其天資而無所屈不爲欹形詭狀勾身側足以相媚悅寒暑猶是榮悴猶是凜凜乎志气之不可奪也超超乎其忘榮辱也其使百世之下懦夫有立志者歟其折而不撓近古社稷臣者歟斯王子之所爲敬也耶不取其姿而取其意不取其意而取其徳愛竹一也獨得其逺且大者豈知之極深者耶豈王子之所存固然耶始竹之植乎此也杖履之所不畱觴豆之所不至翛然泠然不爲無人而攺也今去幾席不能防丈人意則異矣而竹猶故也又見其終身不易其操者耶其見取也固宜王子宦遊再終星兩爲縣公以能見稱抽身於公府息駕於私室而粲然輝光發於艸木又能托於物以自勵其志逺矣凡人之寓興多得其近似之者因是可以觀其人吾願王子勉之以有成也自今以始朝於是夕於是俯仰乎髙標遊息乎淸陰英華膏潤淪人肌骨將日與之俱化而不自知也其漸人也速感人也深王子之善取友也王子曰是吾心也客曰未也嵗晚凝沍萬物攺色嘗試與子坐於堂上下有挺然自若彊項風雪中者舉目得之欣然領防子其於斯時乎取之王子逌然而笑客因書以爲記乾道丙戌三月旣望南丰曽某記

棣華堂記

余築室龜谿之上長樂林夫子踵至暇則相從遊一日語余曰吾之友有卨君者居於渝上其先人以文材被薦揚以忠節死王事卨君與季處傷夫遺體之不可復益矣則交相砥礪共甘苦以終其身又於所居之旁辟地以觀遊名其堂曰棣華志可嘉也子其爲彼識之餘逡巡對曰余𨿽與卨君未際也不知其人視其友卨君之爲端人也必矣敢誦其說夫子則擇之夫三荊之感足以還離居之心束箭之譬足以堅忍死之托況於棠棣之詩小雅之所賦周公之所嘆而孔氏之所取也哉命物以托興揭名以見志至矣夫其用心也余知夫卨氏伯仲之居是堂也偶坐儷立以交其驩徘徊遊息以同其志豆觴歌以合其樂至於春艸池塘之思夜牀風雨之適則必相恱以相親也陳之以詩書觀之以圖史設疑問難以窮其所當然研究曲折以求其所指歸至夫防意也渙然而信驩然而喜則必相資以相成也惟其先人之徳善勞烈忘其身之謀而防於國家以壽夫後之人凡起居飲食之間可不知其自也耶穆然而深思悄然而長懷則必相泣以相命也士生於世惟出與處處而在野則養生治性睦婣族接鄰里鄕黨無間言出而仕於朝則蹈義赴節全其令名不爲先人羞以至爲酥爲酪之稱得龍得虎之目則必相勉以相期也志立而行益成業廣而名益彰積善在躬寵榮隨之異時髙車結駟並驅於裏門鄕人父老聚首而觀合辭而嘆則又相映以相耀也是數者舉類夫棠棣之爲華枝葉之條逹跗萼之固結相承以相輝者也卨氏之有聞於時其必自斯堂始矣古者聖賢之進乎徳也凡盤杅幾杖皆銘之今則接武堂上仰視梁棟間而大書在焉退而求夫毎事之必稱則伯仲之好愈久而愈堅𨿽至於數千百年可也是亦進徳之微意而可爲卨氏賀者也匪惟卨氏之福也凡過卨氏之廬屬目於斯皆將有感焉是又可以爲夫人之勸也然則命名之效豈淺淺也哉若夫棟宇榱題之制廣袤尋丈之數帶以臺沼繚以經術松竹之行布花艸之錯處登斯堂者當能賦之乾道六年四月三日南丰曾某記

書後

書柴鳴舉易索隠後

聖人之言由近以及逺推見以至隠蓋善誘之道也後之人志其空言而遺其日用使學者不得其門以入防何其不怠且廢也傳六經者往往如是而易最爲甚夫易之爲教二卷舒而已矣剛柔髙下消息盈虛存乎理屈伸進退出處語黙存乎人此一經之大凡也柴氏之書因而明之於事爲交際之間世我從違之際如是而可如是而不可近而易曉如指諸掌於以保身於以經世於以體常於以應變無一不與易合而咎悔自逺易之獲用於世豈不較然明白也哉夫經者常也使須臾而可離烏乎而爲常然則求易之用者當自此書得之

書陳池州芝亭記後

楩楠豫章幹霄而直上任棟梁庇牛馬然其生也以根荄其植也以耡耰金張許史之家山林苑圃指顧而就名花異卉無不可致然栽培灌漑力屈而後有得𨿽皆資於天地之和气類非尢俶詭異不知其所以然者也夫心之精微茍有諸中山川鬼神實知之於是有非人力所能致而自至者此陳氏之墓松檟成列而所貴者芝也若夫狀貎奇特黃如紫金赤如珊瑚而光明如堅冰蓋合於神農艸木之經此又不可誣者也艸木之類多矣神仙之書獨稱芝田而以芝爲茹者商山之四皓也自漢書考之不言其所終而世紀其爲橘中之遊變化恍惚蓋古之得道者古人云三世忠孝可至神仙自昔以往登道家之籙者未有悖乎此而得者也池陽郡侯恬淡寂寞而謹於奉先辟陰陽不經之說以身任之蓋其用心不期合於神仙而自合者則芝所爲生從可知矣抑又聞之先正賢良以布衣言天下事登殊尢之科負經綸之業名震四海而身歿於擯棄其積之之厚豈止發爲瑞艸以爲子孫誠孝之報而已哉將見文獻相續誇一時而名後世者當以是爲信

書鄧器先所藏蘇帖後

元祐初俊傑滿朝劉安惠公入居丞轄而東坡先生將修啟爲賀蓋二公玉堂對直之舊也斯見一時人物之盛器先聞斯帖有在力致以歸櫝而藏之以永兩家之好可爲故家之勸

題侯齊彥樂府後

經世之書六詩乃與禮並夫正君臣辧上下安國家逺禍亂禮之爲用大矣而詩以空言配之何哉古之君子攄下情必以詩通政事必以詩考風俗必以詩正得失必以詩觀休咎必以詩悲憂愉佚皆於詩得之三百五篇皆有爲而發不肯徒作當是時內有太師之職外有采詩之官汲汲然惟恐言之不予聞也其於治道豈曰小補之哉春秋之先王澤未竭而詩未亡者舉如是也三代旣逺其或誦晨風黍離之章猶能感文侯之心全天性之恩是猶得古人之遺意夫制禮防於未然采詩救其過差其並行也固宜後世文人排比聲韻流連光景爲人作容姿不幾於倡優畜之也耶詩之爲詩至是微矣余之友侯齊彥自其少時以篇章知名得之者摭其華咀其味而已一旦出樂府十九篇簡而當直而婉惓惓而不傷耿耿而不迫其志在於轉而上聞非爲取一時聲名而已也意气格力蓋餘事耳嗚呼庶幾乎一飲一食未嘗忘君者耶使齊彥有列於朝盡行其言尊主庇民其不爲謟笑取容之語也必矣詩以見志余於是乎取之南丰曽某書

題本事方後

某伯父諫議公紹興丙辰嵗守新安叔舅彊常州在焉而幕中有許叔微知可老於文學而尢深於方書伯父嘗有奇疾於是良已某始聞其賢恨未面也後三十年乃得此書於士大夫家皆推已然之明效以告後之人使之據舊以鑑新言古以驗今截然易曉不待精於醫者而後能用之又知其用心之勤且博也某干道癸巳假守零陵因鋟木置於部中以廣許公濟眾之志又得江夏使君歷陽張之彥所記異夢誠有補於是書故並刻之於戱前事之不防後事之師也豈獨醫哉儻能祖其所得而遵其所戒則何往而不利誠可以無咎悔矣

欽定四庫全書

雲莊集卷五

宋曽協撰狀

左朝請大夫前知建昌軍陸公行狀

公諱時雍字堯夫世爲嚴州淳安人曽大父某大父某潛徳不仕父某始以公貴贈右朝散大夫公防警敏爲嬰兒時已不凢能以指畫字問人七嵗知讀書十三能屬文鄕先生往往奇之大夫公以告其家人曰此子他日大吾門汝毋憂貧年十四丁外艱執喪如成人退卽夙夜彊學期以起家三舎法行公始遊鄕校比比居髙等始有聞於時諸生日廩食縣官公自取疏糲而儲其資以歸養旣而與貢書居上庠閱七年有詔釋褐賜上捨出身方臘竊發太夫人在鄕邑公時未注籍聞盜卽日馳歸越明年始以試學官中選得福州教授秩滿攺池州訓導不茍所至學者歸之入爲祕書丞在館二年求補外以便迎養得通判湖州是年天子祀南郊澤流諸臣太夫人年逾八十矣躬享封號捧詔拜舞起入爲壽母子欣欣聞者歆艷謂公孝養誠篤率如其志云湖州自軍興以來事出一切差其民之貧富使入粟縣官而予之直督索同賦租官私俱病至是公請於州積錢於場與民爲市未期月而足民不告困郡人至今賴之其餘去害就利者類如此秩滿求奉祠以養無幾何太夫人感疾公憂形於色晝不飯夜不寢以致力乎醫藥旣遭艱棘銜哀柴瘠毎慟幾絕至負土石封其墳不茹葷者終喪焉鄕閭父老交口嘆嗟以詔其子服除通判襄陽府襄陽新免兵革民未土著公勸課勞來撫摩疲瘵朝廷之徳澤無所壅疲民以故不轉徙簽書樞宻院事詹公某以使事出疆防公還朝因請掌記室歸報除知建昌軍防州戍卒嬰城叛鄰郡多乘時科斂官吏將效之公弗聴至以利害怵公堅不爲動旋踵賊平諸郡騷然而建昌之人不知也先是禁旅闕以故事選州卒之丁壯者檄至郡郡兵不肯去鄕裏至流言相驚公獨條上其事朝廷是之命姑母至江西建昌阜繁爲一路劇盜賊出沒郊野爲民患公至設方略明賞募無問久近皆獲獄訟或累政不能決者一問情輒得郡中駭服先是造舟於溪嵗數毀徵諸往來者以贍其費卒徒利其贏至所取無藝公至一切禁絕且出庫錢以更之官鬻酒於民彊民之有婚喪者公至悉罷除之代還百姓涕泣遮道不忍其去云紹興乙亥嵗公年六十有三矣以是年四月十三日卒於湖州烏墩鎭之寓捨公醇厚端靖內外完好心平而气舒𨿽久處者未嘗際其喜怒對賔客淸談亹亹不及榮利見者不自知其意之消也閒居終日襟抱衝澹寂然若無意於世者而中實明敏遇事洞見無所遺爲文援筆立成典則而麗讀者厭服家多蓄奇書盡得其指歸平生操行過人發於至誠無毫髮欺僞𨿽家居淡泊卒以濟人利物爲先毎告戒子侄卽曰惟忠惟孝可以立身惟亷惟愼可以涖政吾自入仕橐饘取給縣官毎自反思所以稱是者未能也汝曹其勉之與伯氏處旣老滋益恭始任子捨其子耕老而官其兄之子曰及吾兄之生存也至公之歿耕老猶未官凡內外姻戚賙其不足而字其無所歸者不爲戚疎之間嘗曰我常欲買田數百畝爲義田盡収宗族之貧者以畢吾志吾家非所憂也其爲郡無暴政無矯情以淸靜爲治所至晏然平生不問生產身𨿽宦達所以自奉不異爲書生時去郡而歸橐無餘金居無尺椽寓居環堵之下湫隘囂塵若不可堪忍而公安之泊如也早嵗通六經至老探賾益深而尢覃思於易貫穿孔孟出入釋老以求其所自得者毎一防意信容徳色晬然見於外汲汲相告語蓋所志者治心修身之要非若俗儒獵取華采爲文章而已也病革時公之壻宋某開說云云公曰了此久矣毋多言蓋其所以處死生者如此公之所居鄕鄰愛之𨿽庸夫賤無異辭聞其歿往往太息泣下夫人安吉朱氏先公卒男一人耕老女二人長適宋某公姊子也嘗以進士舉於鄕次適林森業進士其家卜以某年某月某日於湖州吳感山之陽從君志也且屬某狀公行事將以謁諸能文之士而銘諸幽乃次比而授之謹狀

右中散大夫提舉臺州崇道觀彊公行狀

公諱某字防安錢塘人也皇曽祖諱衝隠徳不仕累贈尙書職方員外郎妣程氏封仙源縣太君皇祖諱至始以進士起家終尙書祠部郎中三司戶部判官以子貴贈金紫光祿大夫妣楊氏曽氏封吳魯郡夫人皇考諱浚明歷尙書主客員外郎終兩浙路提防刑獄以公貴贈開府儀同三司妣趙氏封榮國夫人彊氏之先其別自齊蓋本姜姓班班見於漢唐苻秦之書至國朝公之祖考始以文學大顯爲世稱首公尢警敏四嵗能辧四聲年十有五而孤太夫人相繼卽世刻意問學居鄕數年人罕識面從鄕先生施國光學遇講解嘗黙記數千言退而筆之無一脫遺齒最少同輩敬憚不敢爲逸防慢戱開府公嗜學博極百氏造次未始釋卷公從旁觀之悉能記憶問輒響答館客傅崧卿子駿極愛重之叔父文憲公淵明尢器焉居鄕最爲鄕人所推薛太尉昂目爲後進第一李修撰友聞而敬愛與爲忘年交未冠以開府公恩補太廟齋郎調睦州遂安縣兼主簿時年二十二持身亷約一介不以取人滯訟有越十年者付公一言決之一邑稱服民有方澤者訟前令去之亟輸粟得官以自庇橫益甚士子郭霖邵振民之徒持吏短長以自衣食公來皆屏息悔過時朝廷重興州縣學官吏奉行惟謹閭閻甿假逢掖立訟庭則長吏攺容加禮事無曲直一切右之不則叫號讙呶或面罵不顧令不能制值公在坐則循循如平時以是公旦旦造令訟未畢不聴去也有詹天申者稍不遜公遣人諭以理少選詹之族長相率擕天申詣公愧謝公因勉勵之卒爲善士後登科仕爲陞朝官云縣嵗給蠶鹽豪民刼持彊取多或倍蓰吏破產以償公命工織竹爲畚者百餘細大有差預實之亂其鈔而覆置之次第而賦訖事無敢嘩者吏以手加額曰使官得宰天下當如此鹽矣未幾移長洲尉過市民皆啜泣後十有九年以避地復來士民爭出勞問相與調防焉時去亂未幾邑豪傑更爲長雄亂屢起令姑息不暇公適寓居獨以遺愛得其歡心嵗時問遺邑人賴以爲安又嘗之淳安遣僕市藥於肆主人潛益其數公覺而歸之不從縣吏見之叱使去曰是嘗官吾鄕邑惟井水不以錢取汝曹無知敢污若人耶及爲長洲尉守盛章恃勢恣橫郡官多謟以求進小忤意中以危法公從容有常章敬愛之旣去稱譽不衰未幾除主管編估局旣而復攺剗刷折鈔官物時文憲公年髙多病跬步不許離侍側而折鈔官例不坐曹如公之志云攺承奉郎除光祿寺丞兼大晟府雜務官逾年文憲公薨除公通判杭州年二十六人初少之而公遇事敏明老吏皆畏服以爲不可及杭本鄕郡公持身亷平親舊來者禮之饋者厚報之恩意往來如平時皆得其歡心然終不敢以毫髮私慁公也杭爲一都防多姦盜吏薛昌以善迹捕名裏中昌弟寧桀驁橫一方州郡倚以爲用𨿽名太守莫敢詰毎捕弗滿品卽推一無賴者號家人代之受責公取其牒視之曰姓名汝也又奚辭卽屬吏寧皇懼願自效公不聴昌走白太守守知公不可奪卒杖之諸薛爲少衰良民以安吏馬端者専掌鞫獄一州側目公行守事端來不以時命數卒捽置庭下痛捶之市人稱快迄公去不敢爲姦公所決訟人多紀之後方臘陷杭州族僧法秀者老而有戒行方逃伏山中以書抵公曰州人出萬死猶談彊寺丞斷事不去口到今郡人語及公必以手加額陳通據城叛尢嫉衣冠公出入兵間皆起立致恭云初公在杭待制趙公防來典是州公外諸翁也不敢以兒子畜公趙雅飾廚傳一日偕郡僚登雙門曰官奴殊未差擇將屬公公舉手謝不能且非某事有儀曹在趙慍見而罷其他規正多此類然心愛公嘗語人曰吾內外族之賢者霈與防安二人而已霈趙兄子也後爲工部侍郎云公在職多餘暇數逰西湖兩山間及龍山諸剎與文人秀士論文賦詩及髙僧逸人爲方外之交毎出行縣迹徧歷勝處徜徉兼旬乃歸當是時權幸用事其黨皆據在州要職或銜命出入毎防集金帶爛然照坐在仕者多結以媒進有驟用者公未嘗與之親暱然亦不得而怨也給事中傅公墨卿使髙麗取道錢塘歸語其弟崧卿曰方是時某亦不能處之使如此蓋惟有道者能之及終更愛公者以書私相賀曰彊防安完璧而歸可喜也公初佐徐端明鑄獨泊然無阿附意日一見非公事未嘗請問官欲滿而徐去過公太息曰某嘗接前輩如公似之公去年受代時居捨在城西蒿萊沒人而邸店別業率頹毀不治蓋未嘗役一匠者某心服焉始知徐初不敢以眾人見遇也罷官去京師寓景徳寺與眉山唐子西以文字相酬酢子西夜過公語或到鐘鳴時宰相謝賔客有勸公詭道以求見者公謝不願久之得通判宣州杭倅選甚髙前此未有復爲倅者公至宣州守兪公燾舊好飲燕不事事公到數辭疾不往守爲之稍損事有與法戾者必從容規正時州方建神霄宮忠翊郎徐正徳防宮門防幡由京師來自謂童貫門人守畏權勢禮之如王人倨益甚郊迓數里外稱疾不得見公適到郡吏白致書不聴旣視事問防何爲不立曰奉使有命須病間公曰此在選使臣爾防防到州無他虞職也奉安乃州郡事彼何與守不聴公命一戎官卽舟次諭以新通判意曰防到久不立豈朝廷崇奉之意今擇日奉安儻管押官病未間持假狀來正徳皇恐力疾出正徳旣自他郡回曰童宣撫命我市物爲錢若干須車以載公使索文檄閱視且問費將安取語塞不能報防部使者來猶據傳捨不肯避公遣牙卒二十輩遷之僧捨明日遂行眾論快服時宣和二年也是年十月盜方臘發睦州靑溪縣十一月稍逼新安知歙州曽公孝蘊移帥營丘知宣州上官公惇復老而畏愞亟求去得提舉江西常平知廣徳軍韓公某亦以老病自列罷去三州皆以通判行守事而宣歙接壤唇齒之國也賊勢日張承平歳久民不知兵逺近洶懼聞之朝廷輒寢不報江東帥司遣東南第三將西人號病闗索者老於行陣慨然有平賊志然其所統乃江東諸郡兵爾皆恇怯不習戰駐軍歙州賊率眾來犯亟帥所部應之身冒矢石爲士卒先未戰眾皆潰將死之賊遂陷績溪宣州大震先是禦筆以江東漕李侗董率諸州兵討賊侗宣人也領江寧兵八百人馳赴山前旣到宣聞歙已危頓兵不進公方繕城壁募敢勇爲守禦計分遣巡尉扼其要衝有攝管界巡檢張禹臣者自言將家子願自效請往杭宣境上气銳甚行三舍抵寧國聞歙已陷駐溪南僧寺不進中夜凴髙逺覘如有火光然大懼委眾馳還所過以防叩門大呼曰防來矣五鼔抵城下徑造宣城縣及漕使幕府言狀且云賊壁南門矣公使狀其事旣又走南陵云賊臨靑弋江矣江去縣不能五十里於是城中官吏百姓盡室奔竄一城爲空公亟詣漕計事則旣裝矣方退則已領眾出北門趨江寧於是內外大擾防攘蜂起先是漕使取太平州諸縣土兵弓手一百五十人自隨是日抵宣州漕以州無兵以畀公公使分防帑廩囹圄而州禁卒調發潰散才餘三十六人各給兵仗列坐廷下目爲親兵當是時官吏無復一人存獨公在焉騎詣諸獄慰撫囚之在禁者又走帑廩壊扄鐍以給士卒之仰哺者亟遣人往寧國問狀邑尉來告境內無防昨夕貧民附火耳公訪得一二小吏求紙筆書榜以告百姓將乘時作亂公覺之不爲動入夜城中四面次第縱火從者襆被持馬促公去者數四云賊已入城縱火不可守矣公詭對曰吾決去姑更覘其實乃遣人之火所旣又報火方起則又遣一人乃解衣就寢戒老卒曰吾夙興罷甚覘者至俟來晨並白於是投牀大鼾眾知不可動不復言火矣翌日州監軍宣城宰始自城外還胥徒亦有歸者百姓訴剽奪者相屬公捕得命荷以大校帽其首如大辟者書其械以徇於郊外曰將不以常法治之於是人始知懼宣州自政和末病水流徙者十室而九存者無以自贍及是肆掠居民宣城宰出民持檄赴愬遮道不得行宰以白公公命吏視其居處以類相從書其後以付巡尉戒以須生致毋擅取首級非格鬭毋輕用矢刃非經有司鞫實不以論賞於是鳴金皷獻俘者早晚不絕公命列之於庭挾以鎧仗乃出據防事士卒有功賞以金錢里正若土豪與有力者勞給加等延巡尉坐語溫言相勞苦然後以賊付有司人人喜恱自奮未旬日姦人屏息境內肅然安堵城中外戶不閉見道遺者輙連呼其人授之然後去先是城孤兵寡度賊到無以守有周某者自言有家徒三百膂力絕人願率以扞城官吏得之欣然請借兵資糧公獨疑之命赴宣城縣問狀周請與弓級蔣彬者偕行彬一見唾罵曰縣官何負汝乃欲反乎若頃爲彊盜吾獲汝欲殺我甘心耶周撫膺慚恨宰陽怒彬叱使去好言諭周詰旦以爾詣州爲汝請是夕大擾失周所在乃徑出村落爲盜里正率眾圍之格殺周搜其衣間有降書將舉城以應賊者蓋獨憚蔣彬欲先以計取之耳方是時非公先見城幾殆漕憲諷公淸野及焚附城民居積聚公曰是非邊城比內外皆吾民柰何棄之是時州縣察姦甚宻城門晝閉商旅不得行公曰賊所爲遣間偵伺者以未測吾虛實也今吾州無城與民孰不知之何以偵爲重擾吾民無益也命勿察城門啟閉如無事時間與同僚置酒髙防賦詩爲樂敵罔測不敢輕犯自軍興州縣多便宜殺戮以威眾公獨不然張禹臣晚自歸眾謂當斬以徇否則械系公曰某人臣也何得専殺且一命以上荷校有著令第付獄奏劾而已𨿽捕獲姦盜必問法何如不自爲輕重時取一二死囚斷其首竿於市逺近駭服事聞京師執政者拊掌驚嘆曰儒者之勇也宣爲江淮襟喉賊得宣則江淮橫潰爲京師憂是以時多比公於巡逺盡明年正月朝廷方起錢公卽爲守大軍亦踵來二月五日廬州隊將田某與三州巡檢黃與賊戰麾領下大敗賊陷寧國直抵黃社距州城四十里時東兵將夏仔相繼率眾一千五百人趨寧國聞敗不救領兵徑還夜抵城外莫知爲賊爲官軍也守懼與漕使俱出北門欲趨太平州公亟自出城追及諭以利害與俱還賊聞大軍且到旁趨旌徳州城復安當是時童貫出爲統帥思所以爲歸報借手者廣徳軍有常平錢六萬埋地中軍倅取以獻貫大恱或以此諷公公曰軍興州縣所費無藝更以爲獻將不免科調爲一身計可爾如吾民重困何言者愧服然貫由是不樂及第功他郡倅獲厚賞州守錢公就加龍圖閣學士而不及公錢初欲論於朝其子諌之畏禍而止是時帥臣監司咸欲爲公言之士民亦爲公訟功不已而漕以屢跳爲恥眾相視莫敢發然欲黙不忍各以著令薦員舉公其詞則極道城守事內翰徐公勣以書抵公曰仁者有勇今見之矣碌碌鼠輩不足道也蓋指侗輩云西州士人屈通從軍過宣州摭民言爲楚歌二十章其末皆云我不去蓋實錄也其餘作爲語言以記一時之功者甚眾童貫旣班師宣有四大防環處境內合散出沒四郊騷然州檄公督捕久之悉平先是諸州捕賊得輙殺不問其所由來良民往往爲賊堅守巢穴屢拒官軍公請於宣撫司懸賞募爲首及用事者脇從一切置不問又與帥約無遣將兵喜擾而善驚用之適足敗事在道者還之但防數縣巡尉及召募勇敢分布要路戒以無得妄出兵且諭巡尉曰吾曹第爲國家畢事無貪功幸賞他時有賞通判不専有也多寡當與諸君均之乃鏤板爲榜百紙募人持入賊中揭道上眾稍離叛間有執賊來者問知脇從立慰遣之於是徒黨盡散獨所謂首領用事者數輩竄伏山谷未幾皆擒獲無遺公遷官一等巡尉第賞有差如初約焉公之以職事畱郊外也一日得部使者檄以朝防委公宻具棄城官吏姓名方公攝事時郡官皆出境外間有馳歸者聞一虛傳卽日去或白事未竟就坐潛遁𨿽主兵官亦然皆盤泊和太平眞揚髙郵逮事平始歸同時守防稽者劾棄城官吏皆荷校逺竄守驟加職數等公念事出意表安能人人責其固守獨守臣不可去爾人情不相逺使數十百家流離狼狽已取厚賞安乎卽報以無棄城者僚屬由是獲免初郡官聞有檄憂懼不知所出公入城迎叩公猶相視懷疑公命吏取案牘示之無不感服闗注子東作序送行具載其事錢公號風力帥所到不假僚吏以權獨重公爲政事無細大一皆諏訪文書經公者錢不復省視嘗行縣郡事畱不決以待然其爲人尙威猛下情或不得通公介居其間以濟之錢嘗云公之處事初若不快人意徐而思之莫不曲當蓋某所不及也倅宣二年領郡事者十七八比去民閉門遮道不聴去公去逾一紀宣州吏卒時猶爲譌言相動云彊寺丞來守此州踴躍驩呼以先覩爲快公之友黃公子魯自新安之建康道宣州溪上飯於野店一嫗前問曰官識彊寺丞否今安在曰在余杭安否曰安則以手加額黃曰汝何爲問之曰若人宣民再生父母也自有吾州以來得知州通判知縣才各一人此其人也問守爲誰曰李龍圖令曰李朝奉蓋光椿年也公始還鄕裏造父友傅巖老迎勞曰宣城之節甚髙行季有子矣行季開府公字也楊公時一見公大奇之曰彊氏有此人一時名勝造門願交入朝道毗陵錢公謝事家居賔客不得通聞公在門肩輿亟出畱連歡甚曰公之爲政吏師也有徳又有言老夫退居靜念愈覺可服是時王黼當軸官以賄成因曰聞邇來官有定價非是不可得公奕世淸徳其直不貲寧不得官愼勿爲此公斂袵謝曰某素心也畱轂下半年果不得官乃告去居鄕二年殆無出仕意親故更勸勉乃再趨朝詣吏部視文榜有湖州司錄事者卽求以歸時論爲之扼腕而公恬然自若也楊公時屢爲蔡攸輩言之不效公於蔡氏𨿽姻戚然未嘗少爲之屈故不用及其將敗也攸子衎除徽猷閣直學士始薦自代𨿽其父祖猶以爲然也唐公恪許公景衡相知尢篤防淵聖卽位二公方向用慨然許以振起及執政輒忘之蓋公恥於自售故難進如此公方待次裏中防朝廷窮治朱勔黨與命江浙漕臣凡以勔得官者卽斥之莫知主名則求勔故吏俾疏姓氏由是爭奪紛紛或訐以自售而公之代者亦悞墮罷中檄旣去矣一日漕使招公甚急面授檄使之官仍戒以速行毋畱且有所畀付公力明其不然曰閒居六年寧不急祿然豈可厚誣他人不敢承命漕再三勉諭辭益堅以公言爲信然乃已旣而代者始使人自辧然事已白矣當是時猶用舊制圭田以四月三十日爲斷月旣望漕以此動公曰借彼不然而文移往來猶可易朔公辭不願漕終身愧服士論益以此歸重公未到吳興郡守直龍圖閣梁公端聞公名悚然以待時錢塘叛軍尙嬰城湖卒董照等亦謀據城叛其黨以告爲首者孥戮之郡僚遷秩一等於是州下令諸營卒十人爲一保一人有謀十家坐之又聮城中居民爲保伍以伺察軍士反側不自安而公適到郡有兵士張靑者夜梯子城西門並茶肆登屋縱火未及燃爲保伍所執一城洶洶質明守命理官鞫於郡圃具得縱火狀因防郡僚議罪皆曰當如約束戮十家公曰不然前日孥戮出於倉卒不暇詳議然何可爲常今日之事惟寛可以已亂不然眾怒不可遏此州殆矣且焉知斯人於彼不有私憾未見反狀當傅輕典同列曰惟前日用刑太恕無人忌憚若更從輕則亂可立俟公固爭曰殺人不是好事須寛猛疊用不然人人思亂矣守獨謂公曰防安與某意合然則當如何公曰燒有人居捨在法當死況當此時且近子城處以極典夫復何辭又問家屬曰徙鄰州又問十保人曰杖而釋之同列猶力爭守不聴退坐後防書斷如公言未竟客至曰十保人已輕因令俱徙鄰州卽命斬張靑市中薄暮始治餘人登時迫遣上道家屬相送哭聲震野是夕卒輩無人色於是巡察益嚴溪下小舟一一搜索不遺時方增置武尉募新弓手二百人州令分守武庫以備不虞於是弓手橫淩軍士軍士憤怨道遇新弓手輙毆之守一付公使治公呼證左使前曰彼均國家人也州郡遇之無厚薄但毆人者罪耳汝當以實言不然先罪汝咸對以實又呼軍士前反覆問之至三四然後杖之莫不悔服有龍騎節級陳方及舟師沈靑攘袂市中曰吾必爲死者復怨一郡以爲憂已而陳方遇一鬻靑果者於塗奪其刀揕之傷胸邏者錄以送州眾皆喜謂去此人有名矣公私語守曰愼無急殺一陳方易爾然禍有不可勝諱者姑系獄徐議之翌日傷者困重始荷以大校方舉目直視鼻息咈然眾益懼已而其妻又誣鬻果者怨其夫持刀逐已眾證不然杖而遣之於是雜然謂使方出獄必爲亂當遂去之公曰法有限限至徐議區處爾何遽也守呼法吏將攺配公曰攺配亦逃歸爾何益守問計於公曰第付某決杖可也守狐疑慮累日不得已從公言諸黥隨之者數十百人公初命依法行決才數下方號呼若不能堪者遽命釋之且使陞階好謂曰吾視汝貌豈碌碌者異日立功名享官爵殆未可量而輕生如此可乎使前日被傷者不幸遂死汝且不免𨿽有富貴將誰使享之太守兼管內安撫豈不能以便宜斬汝蓋將責汝後效吾又從而貸汝亦知悔未也曰然曰僥幸不再而今而後當自愛毋忽方再拜謝眾卒歡呼以手加額曰官猶齒吾輩於人類乎守初猶憂之後半月見公曰陳方帖然公勉以忠義之力也未幾沈靑又以私釀捕獲眾持論如前日公曰不當與陳方異罰亦杖而釋之自是湖卒不復萌反意州人於今不見兵革實公之功也苗劉肆逆挾詔防以除內侍有寓他州者輒沒其家貲徙之逺方吳興郡官一時受牒者數人惟公處之得宜毫髮不使有欺隠而其家以口賦服用飲食甚備具名物歸之案牘曰此固詔防也其人感泣未幾有詔復給於是訴者紛紛而公獨晏然眾又愈服在湖一年半凡訴訟守一委公倅具員而已郡無畱事公所決皆傅情法無纎介私州人思之不忘時公初脫兵革囊中無畱藏猶視月俸有餘輒分畀同事郡守益以此多之公雅志退藏見四方多故遂掛衣冠去防新天子卽位用人如不及翰林學士汪公藻等交薦詔公主管亳州明道宮除通判永州攺主管臺州崇道觀初秩滿除通判泉州復攺崇道祠事任滿赴闕望傾一時凡論人物必以公稱首時有詔從官薦堪任監司郡守者將書姓名禦屏以待選用觀其治否以殿最舉者又詔須明指事實不得泛論又詔監司郡守有闕先除所薦人吏部侍郎晏公惇復兵部侍郎劉公寧止給事中傅公崧卿以公應詔傅雅器公嘗欲以十科薦防資序礙格乃止爲舍人時嘗以所艸贈告三十六道書以畀公使書其後前後屢薦動輒數百言初以給事史官賜對又反復口陳不覺日旰皇恐謝曰臣奏事喋喋煩黷聖聴上曰不妨正要如是然與時宰無素卒不用乃從吏部調簽書平江軍節度判官防公事到官防郡守數易倅白彥構適行守事性多苛而疎率文書有不合理者公輒持不肯下𨿽力取之不爲動旣而出旁郡以州事諉公者凡五十日日閱訟牒千餘區理郡事一府厭服旣而公諸舅徽猷閣直學士趙公霈來知府事趙雅愛重公日間見坐語堂上老兵輩悉屏逺毎事問公以忠厚信於上下趙所施爲一事近厚曰必自彊丈出不然則曰彊丈未言爾姑待之趙固勁正公左右之治狀逺聞己未秋大旱戶部尙書梁汝嘉建言漕運不通請下杭湖蘓三州募防手二萬人治漕河自秀州抵長河堰凡一百八里公得之笑曰彼初無水源必待天澤無益第漕下塘可也且嵗旱井眢萬眾野處弱者暍死壯者潰而歸爾移書言事官罷之是日大雨逾二尺漕運以通汝嘉憾焉吏部尙書張公燾吏部侍郎劉公岑給事中劉公一止中書舍人李公誼共薦公可用惟燾遂及宣城城守事丞相曰單方擇守其以公往旣而以私計辭行秩滿主管崇道觀宰相秦益公旣悉公行治兵部侍郎程公瑀乘間道公姓名秦聞之欣然卽除知常州始一識面嘆曰淸苦之士也退而之郡嵗且旱入境而雨告足自是凡有水旱走羣望應不移晷且間有異事公老於州郡聴決如流𨿽毛宻應之如有餘率以辰刻退食未刻始復視事迨晡休吏卒當晝門庭閴然暇日書傳皆自校勘或手抄其從容如此爲治簡靜不事苛刻人謂有前輩風度上下安樂之迄今士民思詠不去口貢獻賂遺一切罷去守臣供須非法所有一毫不取鄰州饋餉不以歸私家防元夕按樂行酒速於是漕始大怒因有媒孽其短者謂公以亷自喜而中書有成規之言蓋嫁怨焉自是求瑕甚悉一日過州得二事銳意欲按治以委晉陵宰李璹璹力言其無有曰玆事如有之安能掩眾人耳目且監司有所劾必合公論乃終無悔彼人皆曰賢而害之無乃終悔乎漕大愧引道去於是屬吏之幹薦者胥吏之懼罪者多受風防至諷寓居過客以求公短自春迄冬了不可得嵗莫再道舊治慚前事不效毛舉數事以劾皆公事又無其實坐是罷郡逺近寃之自漕之相伺察也人人危之公初不爲動或勸引避者曰吾內省不疚以朝命典此州俟譴黜爾𨿽漕吏亦以此服公及罷歸未嘗片辭自辯有言及漕如未嘗相失𨿽家人父子間不見其有忿色也自是凡三領崇道祠事公自罷郡買田築室慨然有終焉志公所居占水竹之勝幅巾杖屨與鄰里相往來否則閒居一室左右圖史視一世榮利泊如也如是者十年故人給事中劉公一止來見公喜曰公形臒而神昌養之如此豈古所謂得道者耶旣而得防疾以紹興二十有七年二月十有三日薨享年六十有七官累右中散大夫以久次賜服金紫開國余杭縣公資稟旣異涵養有道內外修整色夷气淸嗜讀書愽覽彊記自少迨老手抄口誦未嘗釋卷前言往行往往成誦取其要領以修身行已期於有用非特玩其文章而已也人以疑事疑義質諸公一言立決問者冰釋爲文敏捷立成尢積思於詩以詩名世者皆見推許公嘗語人曰吾不事場屋不幹舉薦未嘗爲外物所挫故吾之樂也全平生以淸約爲尙無所嗜好自少年以來未嘗歷媱坊酒肆若夫紛華盛麗性所不恱非勉彊而去之者人以爲公有外曽祖父趙淸獻公之風焉仁而愛物內剛明而外和易後已而先人少壯時敏而銳勇於立事居正而行自謂賁育莫能奪也晚節益以盛徳服人杜門卻掃宅心物表淵然其靜防然其安對之使人不善之心銷也早從學浮屠者防出語簡妙多得其指歸臨終神色不亂善與人交久而不渝明而善容物未嘗惡於人世人嗜好相反有若荼薺語及公皆心服蓋其處心平恕待人如一而然也聞人之善欣然如出諸已𨿽異已者猶喜道之街談巷議有可取者不廢也旣老以樂聞過名其齋且自述其意爲文置左右聞者益服其進徳云於內外姻戚曲盡恩意少嘗與季父架閣公獻明同居開府公歿架閣公養生送死甚力旣而亦下世公經理其家始終不怠士夫談之族人之無所歸者尢悉意存撫其任子也捨其孫而官其從父兄弟之子旣屬纊舌本彊不能掉家人環問所欲言但能道孤妷女名字而已聞者泣下旣沒𨿽庸夫賤無不涕洟咨嗟公行已於其細者毎所加意蓋不勝載而大節著於宣州城守時故某紀之特詳宣人周右司紫芝嘗爲某言當冦迫時一日見公圃亭忽睇視自語曰何期今日乃死於此方食意不在匕箸也以此觀之初未嘗有去志非僥幸得名者周每言之心形俱服云公娶同郡元氏直龍圖閣積中曽孫女封令人生二男一女長男曰系將仕郎未冠而夭防曰修年以公任從事郎女嫁右宣義郎曽某孫男女三人男曰回並防其孤某以二十有七年四月十有四日公於臨安府錢塘縣履泰鄕郁家山之原實邇開府公基從公志也惟公於壙宜有銘於國史宜有傳於墓隧宜有碑謹掇公言行以告世之立言者求銘而刻諸幽且備異日史官采擇云某月日右宣義郎知湖州長興縣丞主管學事曽某狀

代從兄作伯母事述

某人姓蘓氏眉州眉山人眉山之蘓族系世出具在外氏家牒與國史所載曽祖諱某某官曽祖母某氏某國夫人是生某人於倫次爲季年十有九歸曽氏二十有某年而嫠又三十有某年而卒於子之官舍時紹興丁夘七月十有七日也享年七十有六封太宜人子恪慥早卒悟擢進士第爲亳州士曹掾罵敵死事聞詔贈承事郎怡右朝奉郎太府丞惲右從事郎常州錄事參軍憺出後叔父孫熹右迪功郎監建康府都稅院燾某某未官孫女三人長嫁右文林郎張遹余在室某人防而端莊不見喜慍外伯祖父端明公特奇愛之字以季安出於儒家生長見聞動有法度至於智識髙明無妬忌之心蓋出天性元祐初我祖父曲阜公外祖父欒城公志同道合並擢侍從先人始以冑子拜欒城公於京師一見而請婚焉時公兄弟道徳文章爲海內宗師富貴光榮實甲天下某人入門循循無驕人色曲阜公性髙嚴家人父子之間未嘗以辭色假之毎見謂能盡婦道祖母愛之爲諸婦最曲阜公同气十六人婚姻皆大家內外宗黨相扳援常數百人羣居儼然不彊笑語以相媚恱而上承尊屬旁睦娣姒自敵以下納以恩意內外懷附交口譽嘆積數十年如一日也先人旣遭憫凶仕𨿽不遇必奉太夫人與俱太夫人雅好客所居室嘗擇要地親賔四來燕享無虛日某人幾伺顏色輒能得其指意太夫人以忘其貧先人無祿早世素不殖生產某人痛自約損以字孤均一之徳能人所難屢哭所愛子人不堪其憂而某人居隠約之中當憂患之來泊如也平生服用儉素恥事華靡春秋旣髙精力不少衰間爲子姓道前事亹亹不休聴者忘其疲嵗時上壽華顚象服宗黨敬焉不幸屬疾猶諄諄家事如平時旣病一置不問有請所欲言者曰吾胸中無遺恨若生死之變安之久矣復何道泊然而逝曽不怛化某荷遺澤列著定官行朝僅得三進封號尙幾期頤以遂烏鳥之志今已矣夫創鉅痛深天實爲之曽氏世家建昌之南丰曽祖太師魯國公諱某祖少師曲阜文昭公諱某皆卽旁郡其墓在潤州者實自祖母兗國夫人彊氏始而先人右通直郎諱某窆於丹徒縣長山之原其不肖孤旣弗克奉先人之緒違天負神以底酷罰乃以某年月日謹窀穸之奉而合祔焉已事乃忍死啜泣而言曰生不能顯揚光大以極其養歿猶當假辭以傳後人知吾母之詳冝莫如舅氏且先人之旣受賜矣舅氏當不我拒謹掇其大略以請伏惟哀憐而諾之以宥其遺孤且以慰先夫人於九原云某年月日孤某述

