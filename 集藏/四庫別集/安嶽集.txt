

欽定四庫全書

集部三

安嶽集

別集類二【宋】

提要

【臣】等謹案安嶽集十二卷宋馮山撰山字允南初名獻能安嶽人嘉祐二年進士官終祠部郎中山詩文三十卷嘉定中瀘人周鋭與其子澥文集合而刋之前有劉光祖太師左丞合集序及何悳固二馮先生文集序此本澥集全佚山集目錄𨿽全而自十三卷以後詩文皆缺所僅存者前十二卷詩耳以徐氏傳是樓書目考之亦然蓋殘本也山與梅堯臣蘇舜欽同時時已盡變楊劉西昆之體故其詩平正條達無翦紅刻翠之態其上金陵王荊公詩有更張漢法新之句序所謂當熈丰間不能苟合於新法者於此可見蓋亦耿介之士故其文足以取重澥當靖康中奏罷李綱宣撫西河又受張邦昌僞命墮其家聲其集𨿽與山並刻實爲薰蕕同器其不傳也正亦不足惜矣乾隆四十四年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

安嶽集原序

故祠部郎中贈太師安嶽馮公諱山字允南文集三十卷太師有子諱澥官尙書左丞贈資政殿學士字長源文集四十五卷太師卒於紹聖元年左丞薨於紹興十年逺者百二十有九年而近者亦八十年矣而比歲文集始行於世又未有序之者珠玉藏於山淵其气終不可得而埋蝕斯文也夫豈有久晦而不彰者乎然士之逢辰則有幸有不幸太師公在熙丰間不能苟合於新法辟臺官不就天下髙之元祐以來用範醇夫薦始立朝爲郎而公卒矣時有幸不幸而斯道也斯文也不與焉左丞年二十三登元丰二年第名聲籍甚元祐執政以賢良方正直言極諫科薦之進防與論人交稱焉後不果試教授成都蔡元長待之甚厚及以序送京亦不苟徇也太師卒奔喪京師三年而皇妣卒公嘗自述其衰絰七年中窮居固守等事嗚呼非學而能之乎元符上書論及宮禁述所見耳初非有意於希世取爵祿也其後主國論者自以私意進退人才而公遂進用自郎而卿旣乞補外又以奉常召俄上疏乞罷湟州及西寧之役以靖患息民公始得罪矣其謫詞曰頃上書疏半爲邪言久懷異心下比流俗遽有覊縻之請實爲捐棄之謀以嗣武爲勞師以昭功爲往失動搖國是疑惑新民可送部與逺小監當尋謫永州別駕道州安置三年而自玉局召爲吏部郎明年丞相張天覺罷政公坐附麗又送吏部爲處化丞在外將十年然後知夔州復直龍圖閣靖康卽位年六十有七矣以徽猷閣待制兼侍讀俄長諫院而女眞已圍太原矣故曰時有幸不幸也公老而達實逢時之不幸斯道也斯文也言之抑何艱哉道與時污隆文與時髙下公則心知之故於潼川先生楊祐甫之卒也哭之慟而銘之甚哀公與楊公皆太師公之所作成也其言曰某與祐甫防垂五十年自少皆承先訓以文學志義相期旣而先後得科第中年各欲以所學少見於世而愚不適時自取大戾祐甫𨿽廢而安處鄕裏然疾病窘困不能出門戶而某流放楚粵江湖之逺追維終始成嘆笑今祐甫卒含悲茹憤言發涕零以吾二人平生契誼之私他人所不得與且所不能知者祐甫晚與成都鄭少世今之鋟木者大瀘周氏子銳也可謂好事也已其邑人景君佐仕於吾州爲周氏子請敍其篇端以余粗知言云嘉定十二年四月十四日簡池劉光祖序

父子傳受古難其兼有開於前後莫之嗣作者窮矣故父作子述中庸以侈周家之盛而唐史臣傳李徳裕亦首表而出之曰元和宰相吉甫之子夫君臣之道胥貴於纘承者如此而況斯文乎韓昌黎一世儒宗毫端所向變化莫測而得心應手之妙已不能授其子他可知也司馬談之有遷劉向之有歆班彪之有固父子相承照耀一世若可尙矣然三家之子類皆不善用其身君子或慊焉豈文章公器造物者靳之而不畀人以其全耶獨吾宋三蘇先生之出掩千古而奪之气其文辭渾浩如長江大河沛然莫禦非斷港支流之可望而其名節峻峙又如太山喬嶽巖巖層霄之間使人聳瞻而不敢議父作子述之懿必如是而後可以無愧也彼三家者溟涬然下風矣哉普慈馮公允南以文名於時其子澥承之益大以肆今觀其父子之作敷腴典重不費追琢自合法度非有本者疇克爾里人周君鋭閱之契於心乃鋟諸木俾悳固序其首辭不獲命則以其素所感者書焉嘉定乙亥中秋日梧谿散人何悳固叔堅序

欽定四庫全書

安嶽集卷一

宋馮山撰五言古詩

幽懷十二首

秋風蕭然起喬木葉飛翻勁聲薄以怒肅气傷無痕洪鈞運不私至義中有恩華滋脫塵滓生意還本根

其二

嵯峨羣峯髙蓊郁萬木滋一容樵夫手悞落長松枝煙雲慘無色禽鳥鳴且悲人心不爲慮山意從此衰

其三

晚林脫餘照棲鵶上林端危枝不【闕】足踏踏殊未安相乘狐貍暴寧苦風霜寒微生尙憂患物理幾相殘

其四

李渤隠嵩髙愈退名愈重區區水南北一呼輙爲用沽激本同轍出處或異動善閉不可窺少室有餘頌

其五

少年气力壯巾車騁逰歷行人不能到貪逺未有適昔人六十化萬事豈如一誰爲持寸光環中照心迹

其六

髙架環四壁古書浩萬卷腐儒坐相守大義老不斷羣言防可用吾道一能貫巨賢已經世博士方浩嘆

其七

秋後無多日山中已倍寒虫聲聞壁腳霧气出林端農事黃時畢天形碧處寛騷人方適意白露團幽蘭

其八

吾羮畦有蔬吾飯囷有粟人事少還往山田自充足雞犬盡日閒藤蘿照門綠物外乃如此熙熙古風俗

其九

眾呼楚比死瘈走華氏驚仲尼厄兵守不輟歌聲外物匪憂患中懷自險平古人縱天機以道不以兵

其十

鷙禽出東海矯翮與天鄰初從网羅誤遂與韝臂親一肉戀主意擊搏豈爲身飛飛山間雉耿介不可馴

十一

山溪漲易涸爲無千里源桐孫繞云枝下有百尺根物理不虛發本厚末始繁功名豈易力舊徳資深蟠不知所從來意气行軒軒

十二

花艸弄顏色盛衰數日間富貴無定姿疊起如循環外物偶相附固有不肯還造化弗示私力禦何其艱

春意

賞花不須折一折春思防飲酒不必醉一醉無餘歡相知共淸賞所屬聊孤彈朝繁坐臨池暮惜行繞欄醒醉無異趣開落同一觀鄰花隔墻悲憔悴枝葉單鄰翁貪酩酊疾起春回殘但知芳菲意常作悠久看

送鼎倅陳安仁虞部【四言】

峨峨陽山民資以仁僭陽欺天不需不神而乞於民泱泱沅江城繄以寧橫流潰川不畜不靈將坎於城暴政殘俗劇於懷襄猾胥擾民甚於凶荒借公後時吾民防亡舞公入城若旱而雨若霖而晴頌公之還孰靈沅江孰神陽山

題澧州石門縣蹇周輔蟠翁太愽三愛堂

石門險且僻人煙萬山罅蟠翁老才望來此屈英駕破漏煩補綴嚬呻索慰藉力致乃坐享少勞豈丰暇臨觀閴無有防燕久以謝廢園近城邑丘墟甚原壩髙松困藤蔓嘉菓沒荊柘斬荒使之出蒼翠若圖畵直前走橋閣當中建臺榭雍容賓朋席左右書史架命亭以三愛作詩盛誇詫韻險語怪絕竊讀驚汗下嗟予苦覊束相去止數捨深思一登覽若渴不得蔗知君羣公表甫爲兵民借復以三者樂何時動歸靶吾鄕富風景艸木芬蘭麝錦水淸於漢岷峨不讓華蔡圃豈足道寧爲耳目乍苟以吾言然煩君少譏罵

謝夔守賈昌言禮賓

伯樂善相馬相內不相外造父善禦馬禦成不禦敗沙丘有病馬志逺力未憊盤身怯泥土俛首困艸稗彊起時奮迅悲鳴輙喑噫駑駘倦相逐童僕防見賣斯人一回顧世俗始驚怪冀北有駿馬散蹄雨雹快去勢馳滅沒朝荊暮燕代衘轡苟庸拙道途足險隘斯人一駷手千里瞬息屆二者豈不偉繄人而否泰相也命所系禦也才所賴名馬世常有伏固有待伯造不世出古今重遭防相得互相起兩致一無礙所以馬與人功名各自大

與蒲宗孟傳正察推

五月熱無事訟庭若掃刷眼底簿書靜獨坐癡悶發上馬出門去不避煩與渴幕中訪賢友且欲紓擁閼灑水延我坐解帯意思活淸談破塵滓快若飲冰雪靑衫𨿽同服所處類巾襪道均語言合殊不間毫髮十篇詩總解金玉自磨戞往時艸艸讀恨不見本末全編使我盡萬漏都一括諸君好詩學論議每相軋破碎失本源十嘗見七八聖途久荒廢憐君力鋤防漢安隆中集應和類控楬馳騁气力壯嵩岱可手揭形容若繪畵譏諷過賞罰回頭索平淡春興最淸越意外得眞巧漫不露雕割此皆緒餘爾太倉出圭撮予𨿽素無聞少小頗姦黠僻澀追古意芬芳慕賢哲獨自狂妄走屢遭流輩喝中道偶成病兩眼痛欲瞎見字輙昏霧恨無金箆刮凜凜憂痼廢那更尋舊紮平生志髙逺縮小僅如鉢又從縣道來屈彊且回拔【音防】吏責常恐嚇民事日喧聒中煩變憔悴余憤成嘔噦銜轡脫未去俛首就一秣大叫𨿽慷慨壯圖已銷殺淸華果無分看人起門閥羨君名聲好風誼縱超抜憑陵欲軒翥去勢不可遏然猶滯巴徼官況飽辛辣始初未識面展手思挽撮相值偶相得靑松引藤葛意气始投合底裏盡表察文字本非敵輕舫觸巨筏雅趣均厚薄髙論借迃濶窮中煩慰藉何異魚喣沫俗態重趨走仕路饒險滑且當學鴻漸不能助苗揠窮達蓋有命運轉隨坱圠蓋棺事始定嘗聞古人說功名倘可期因君爲尋掇

辰陽館

辰陽號難理五溪地相跨邊臣重綏撫蠻獠愈驕詐封陲苦侵暴文書困譏罵誰爲太守樂一笑不得暇張公抗辰斾烽障防欲罷偃息有餘地登臨無一捨乃興辰陽館城東兩山胯泉聲落溪谷湖光照亭榭花木親種植朋僚日追迓投壺徵虜祭圍碁太傅謝髙風邈難繼維公並驅駕有客嘗一至席參鄒枚亞覽物言思濶醒魂耳目乍欲記傳之久恨無文章價願公賁泉石遊宴日來借新詩上碑刻佳景若圖畵旦暮趣召還歸爲中州詫

開州盛山十二題

宿云亭

基構白石層風物靑山圍野雲戀幽寂長繞軒飛

梅嶺

繁梅照溪谷蜂蝶殊未省巖風莫吹落畱妝臘前景

茶嶺

新萌雨露濃嶺頭春味足緣云采擷人爭収火前綠

流杯渠

爲愛泉石飲屢招賓朋逰浮觴來不倚一水循環流

隠月岫

月從海上來淸輝長礙山山前愛月人惟看亭午間

盤石磴

數步卽一息始知登山勞盤盤行徹時迹與心俱髙

故盧沼

中虛得嘉名水淸石環環天邊侍從人來照冰雪顏

琵琶亭

片石胡琴槽構亭事登臨考功閒中樂非好世俗音

桃塢

聞說舊桃塢歲久無殘枝春光已不到猶有風騷知

繡衣石榻

禦史來山中拂石當優防非人勿據玆恐爲山神羞

上士泉瓶

爲愛禪翁逰潄泉聽泉音何當酌淸泠洗我塵垢心

竹嵓

倒影蔽山骨引根出嵓腹誰人萬仞間團團種靑玉

和程之才正輔感遇

天理貴自然枉直各有病人情隨所得是非本無定此身寄軒冕心與萬物競低回就銜防跳踼落機穽巧求固爲累矯枉亦過正持之有原本出處一以靜所守以吾道所安以吾命不驟窮馬力不決暴虎性富貴偶而已勿使憂喜並感遇難我知無言爲心聽

安嶽集卷一

欽定四庫全書

安嶽集卷二

宋馮山撰五言古詩

越公堂

古賢重遺愛迹與江山遙誇者恣而已事隨艸木雕越公彼何人構堂壓山椒四阿無寸支千載不可搖自神鬼工已窮艸木妖吾嘗讀素傳拊髀悲前朝無從借史冊奮筆誅姦驕尙能毀玆堂立使沴气銷

灔澦堆

巨石當江衝江水皆倒還夏秋水石鬭怒浪髙於山長年欲下峽防石如防姦乘流一無備拳石皆險艱獨使灔澦誇千載不可刪

岑公洞

武龍南浦南秀拔異眾山下有嵓洞幽嵌虛隠關岑公江陵來一寓不復還養神脫塵滓百歲如童顏至今遺像存寂寞空幢幡老柏壯人气淸泉繞回環暫爲物外逰偸向壺中閒叟其靜者歟深藏厭喧煩或將避擾攘甘此石穴艱不虞身後聞夐若髙難攀萬事皆偶爾多在功名間

溫湯寺

溫湯气如蒸冷泉寒於冰並流不相入洶湧爭奔騰佛廬煥金碧法地何時興二泉灑其間回環淸且澄維舟愛古柏磴道垂千層殿堂絕纎埃瀟灑嚴香燈敲欄施魚食弄水搖懸藤一掬洗病眼再潄袪煩膺逺訪豈憚勞勝逰誠可矜

塗山寺

巴山俗可厭萬疊誇雄偉江前一峯秀靑林帯孤起長舟截巨浪平轝登峻趾古寺隠山背來造神已喜淸泉繞修竹野徑入葭葦女媧舊生處石防勤戾止聖神固有合天作非偶爾玉簡事恍惚越書莽非是孤亭淩絕頂坐有千古意二江錯交防比屋聚紛蟻把酒一長笑忘情但髙視

丰都觀

橫江聳孤峯陟巘訪山境修廊轉空曲古殿冠絕頂漢柏撫骨立唐碑獨孤挺髙踞自軒豁遐追若俄頃長生盡室來避世或箕頴逍遙奚所適遺事傳緱嶺藥嵓已無竈煙雲但枯井風前凡防過物外初一省淸風誰與逰髙步局難騁

利州漕宇八景

防景亭

天下臺府勝益昌囿佳山使者髙世才秀隠林樾間仰山復仰人昔旅無由攀辟書就始志來若逰子還史公實賓從與脫簿領艱防景駕峯出碧玉森周環棟梁宿雲霧欄檻平江關杖屨從公逰蕭散萬慮閒酒隨至樂盡詩到無疵刪經年若朝夕語去涕欲澘屬余省親闈看公趣天顏此防不可再鴻鵠方髙翾八詠風迹存二江聲潺潺

巽堂

燕嬉各異處君子時以居虛堂背治開面直東南隅林巒照幾席花木紛庭除委蛇外不煩浩蕩中有餘雄雄臺府間寂若山中廬美景開宴觴淸談防賓裾孰窮吏隠趣但見民情舒鄙夫不知要僕僕困簿書

桐軒

幽軒處淸奧前有雙桐起婆娑勢初合修聳意未已葉分竹嵓路根漬石沼水秋聲動素琴曉影覆齋幾主人相對樂性靜窮物理純音藏未兆孤榦直不倚安得千仭禽來哉共棲止

柏軒

昔時柏未栽榜杏爲軒名柏今已可愛題柏軒始淸賢者安厥居中懷無營日來對柏坐心適眼自明艸經謝今說寄意遺俗聲落落守歲寒常恐爲柏輕

竹軒

翠筠淸人心愈少愈可愛風騷靜中得一室處以泰北軒隠吟幾復與此君對冺黙追古意蕭森散秋籟淡薄世鮮味俛仰誰與防七賢非吾徒心猶有名在

山齋

層層梯巉巖步步出杳茫何人破峯臆碧瓦臨疎篁聊休邈回睇人物分毫芒惟見臺府雄三軒郁相望不知身從來但覺淩空翔窮髙自玆始寶峯磨蒼蒼

閒防亭

徹頂造閒防據欄俯山齋軒蔽修竹磴道懸蒼崖登臨快雙目應接煩虛懷羣峯病擁閼次第隨天開物色無定姿變化紛難裁髙吟絕儔侶但擕淸罇偕物理醉可一逍遙付齊諧

寶峯亭

益昌萬山間寶峯秀惟獨使臺俯山下气象互盤覆郁勃尙南走回環已西屬古城削千仭危棧轉幾曲錦繡紛上領瑯玕翠搖腹亭榭何參差逺覽意尙局絕頂躋石峯超然脫覊束城市裁唾落二江可手掬重開固天險大道不停轂古意劇滿眼人事傷轉足主人始經搆髙蹈非絕俗幽懷捲雲霧長笑動巖谷鳥雀爭脫林有鴻鵠寸步異出處虛心見榮辱屈將經濟才分繼騷雅躅語黙固可傳誰爲寶峯錄

中林道上

中林山谷間出沒緣畏途楩楠蔽白日落落梁棟軀半爲野火燒摧頺委樵蘇淸泉勞奔注亦爲勢所驅微芒濟物心到海何其迃吾物處其一進退難與俱置身木鴈間恐非斯人徒

西縣道中

漢水引我行梁山邀我坐山水已淸絕春容碧相和下馬取酒飲梅飄酒中墮日落醉不去靑茸艸間臥

巴子臺【忠州】

早渡鳴玉橋竟登巴子臺雲林擁磅礡磴道窮縈回古寺不足觀猶有南軒開浩蕩橫深溝逶迆環覆杯古人去我逺萬事隨塵埃赤穴何茫靑山但崔嵬聞名不知實此意空悠哉乍到輙復還石滑倦去來苟能厭耳目未免勞筋骸

安嶽集卷二

欽定四庫全書

安嶽集卷三

宋馮山撰五言古詩

答王載監簿惠詩依韻

梓士多好學獨君用心苦始防萬里足相期一言遇荏苒去歲月差池晚途路淸節撓不變雞鳴任風雨一日起仕進光華照門戶謂予嘗逰從復此再防聚淸談語言約老筆文字古新詩忽持贈病目駭觀覩蘭芷得逺思從玆識賢矩艸木變秋節悲風襲原鹵自可追賦詠何須倦貧窶感慨無俗音虹蜺俟重吐

答江安尉鮮於頃野翁

寶峯首相聚錦屏袂一判音容阻良覿歲月嗟易換我觀潼江曲君尉瀘水岸到處逢酒徒無人作詩伴南風灑襟袖佳句適我願汶蜀防萬里信息偶中斷三軒風雅防蕭條各分散孤吟少儔侶眾喙易嘲囋念君同所嗜路近聲可喚唱酬實相眷牽率豈辭憚亹亹郊籍心無爲簿書亂

送梓漕李竦端臣赴闕

道途去無窮歲序嗟易攺相知念逺別遇物增感慨悲懽勞寸心喣沬異江海南歸得嘉報迅掉若旋凱機穽觸不發神明怳猶在名因困愈重事𨿽晚可待去就勿自謀付眞宰

和李曼修孺職方謝梓守張靖子立龍圖逰春

潼川侈風俗一春事嬉逰太守與民樂髙防邀良儔年丰廷無訟日夕爲歡謀賓從相追隨景物多訪求名園布芳郊寶剎依重丘紅旗肅冠蓋畫鼓翻倡優人情殊未央春意亦少畱最後司馬至爲羅東山羞觀碁緩帯閒試茗澄心幽猖狂但醒醉感慨還唱酬淸尊未放手急景如轉頭分司飽餘味經世忘逺憂來時蠶始眠歸看場中麰人生苟適性不羨萬戶侯丈夫負壯气安知餓塡溝得志位卿相失時歸田疇紛紛素所輕大半登瀛洲肯爲五斗米折腰趨道周區區事筆硯頂踵稱恩庥酒酣且勿去爲我新聲謳

再和

飲酣起擊劍恥從豪俠逰雍容詩酒歡乃是神仙儔風騷固有靈造化陰爲謀至音苟同調曠世不可求杜陵思江東洪崖揖浮丘自然風味殊豈特文章優嗟餘萬事拙吟詠心久畱自愧蘋藻微恐爲王公羞晚遇靑河公采蘭深林幽修孺素防益百贈無一酬邂逅相撫掌踉蹌容擡頭𨿽然再鼓衰且免三爵憂【見蘭亭故事】吾儒學以仕本代親禾麰然多志髙逺擲筆思封侯前時徵南將驅敵出塞溝詩書非無助爵賞不見疇尙能解客嘲相歡詠蘋洲三術起商鞅一言貴馬周致身果有防何地無餘庥肯使韶濩音變作巴渝謳

再和

予始十五六學賦場屋逰聞君聲價髙已與班馬儔少年取科第復有經濟謀孤聳不世合獨行無名求中道多邅回病驥盤沙丘起爲瀘南守政績稱最優東海尋免歸頴川尙借畱慷慨壯士懷肯效兒女羞投紱還故林泉石甘淸幽區區尙遺恨君恩未能酬回首名利場髣髴裁蠅頭君看縉紳士誰爲天下憂人情重軟熟要若新炊麰咿喔四至卿峭拔奇不侯一言反覆手平地生重溝世務傷賈誼直道危田疇何當與推移歸釣滄浪洲功名𨿽難期歲月良易周淸風出襟袖散爲生民庥無使梁父吟只成髙唐謳

苦寒寄任瀘州伋師中

嚴飈肅林莽暖日沈煙霏逰子事行邁慘淡淩霜威斂防倦修阻迹往心自違層雲眺孤鴻翔鳴無依雍容念儔侶欲息洲渚非此地正苦寒盤身西南飛

馮堯民希元先生承詔堂

名因南山出迹爲南山止少室價自髙大勞招不起君恩動林壑古道變閭裏堂下松桂栽淸陰從此始

除夕

一年倐已盡四序循無端兒女競別歲隨蔬具杯盤長歌感時節卻羨僮僕歡明朝四十六重把靑銅看

幽懷

天地有常產貨殖非善謀桑耿發機械已動莫復收割膚啖其口一身相爲讎世餒味邪說十九成贅疣興王非管商極治無裴劉

獨坐

兀坐牖寂桐葉擲瓦響哀彈動秋聽逺寄勞夜想擔荷防踣面自求不盈掌未躍且自固欲髙又誰奬

有作

名塵愧屢拂世垢思一澣急索脛已腫虛驚背獨汗窘步裁免跌髙談卒成謾辰去將柰何磨頭髻如彈

郊外

杖僻走世喧吟靜追古意解巾臥柔碧虛懷揖爽气漏竹日腳紅出亭山尖翠偸閒興未足遲遲動歸轡

城南

散雪郊外風含晴霧中日江流淺可渡潺湲弄幽石長堤塵未動逰子念逺適行止愼厥初輪蹄有遺迹

安嶽集卷三

欽定四庫全書

安嶽集卷四

宋馮山撰五言古詩

送王審言祕校潞州法曹

上黨緣靑勁气西北隅黃河天際來艸木冬前枯其地號嚴冽燕隴莫與俱氈罽護性命冰霜結眉須土人一犯寒鬥酒沃始蘇中州宦逰士未秋先嗟呼我聞已心栗凍粟生皮膚而君風雪間徑作壺關趨少年始任气慷慨若有餘自爲功名行不憚气候殊大戎熾將滅郁屈迎天誅幕府收英才富貴往何圖埋頭簿書底齷齪終非夫功業彼何人送子誠起予

送張子立龍圖知鳯翔【靖】

公家濟水源【闕】性愛蜀人公凡五入蜀東峽西峨岷門生變交逰故舊成姻親蜀味皆吾飡蜀音卽吾民潼川最後至旣至情亦均惡不待公刑善不須公仁雍容如一家笑語聞四鄰山時參公府堊鼻看斧斤舉動出至誠悠久疑爲神詔書西出關馬首北向秦遲行客辭家擁別兒戀親公歸且大用顧蜀還無因風收彌勒花雨壓長平塵滑臺爲公壽公飲不過唇樂我奉公歡榮虞適玆辰物色莽牢落人情浩酸辛巳辭尙可聽少駐雙車輪

送蒲安行誠之祕丞興州簽判

春郊散輕靄日出車馬動看君曉裝發送客尊酒重眾人別良易我別情靡共飛纓轉山曲返頸卽成夢𨿽夢去柰何不夢存者多一言起相顧慷慨成笑歌淸吟散泉石醉墨蟠云蘿人生苦汲汲浩如長江波江波西南流君行方北輈林深足豺虎路廢空亭郵處常山中居出亦山中逰不嗟吾道窮每爲斯民憂憂民竟何爲從事猶俛眉晚達十六七萬事懸難知但窮聖賢意莫賦離騷辭有得常記我以慰朝夕思

謝人惠兗墨

故人山東來遺我數丸墨握丸大如指盥手重拂拭濃磨向日看古瓦增潤澤經屑不見紙淸光隠深墨書云舊所祕聞今已難得庭珪死已久至寶世罕識禦府徒僅存人間萬金直兗州擅髙價比歙固少抑古松亦將盡神奇漸衰息文章不見貴筆硯豈可擲牢落況此君𨿽精淡無色憐君情好古投贈兼以臆世事持此觀噫嗟共黙

送梓憲穆珣東美度支移京西漕

剛彊多少恩寛厚或太迃峭直病不通聰明至無徒達人固貴全天理常不俱自非蘊明識暫解輙已紆穆公淮海英厚重如魯儒疾惡鸇逐雀養民烏哺雛斷獄求以生好善久不渝孰謂公太嚴威姦而惠愚孰謂公太異中異外不殊然猶蔽髙潔不肯隨世趨美成固在久巨材期營都西京近日邊漕領出帝兪使權𨿽云重吏責意已麤財利較圭撮法制環刀殳天聽卑不遺人言紛可虞公心公且明應手萬事無階此將顯用逸驥臨長途山也乏材技盤薄困守株身浮一芥舟業散千金屠衰遲戀鄕曲荏苒歲月䢐擺袖不願行俗指爭揶揄惟公最見憐情或昆弟逾每憐沙丘病不作饑鷹呼秋風惜逺別時去迹轉孤飛黃轉騰踏斥鷃甘槍楡升沈各異勢從此忘江湖

送梓憲胡揆少卿赴闕

富貴一鼎味謂嘗須過食功名萬鈞器負趨少量力不勝苦爾體不厭傷爾臆誰能達涯涘百動靡一息古人去我逺獨公抱淸識進退處以道始終完無隙車馬切嚴召江湖正遙憶賢達事如此貪懦猶且惑是豈時俗知聱牙相緘嘿

利漕劉忱明復見性堂

鑑蝕磨卽明水渾澄斯淸雜然外滑銷道在虛中生達哉彭城公養心浩無營一覺自復本妙用皆隨成性通儒佛間大抵寂與誠云見非見故執見流爲情名堂𨿽取相證實不證名文書每叢委賓客玆逢迎二諦本無礙安知堂虛盈優防寄眞賞接引開羣盲登堂一開豁灑然塵勞輕

安嶽集卷四

欽定四庫全書

安嶽集卷五

宋馮山撰五言古詩

謝梓漕李琮獻甫寄餘甘

戎南煙瘴地艸木富嘉實名菓蓋數品餘甘乃其一爛漫經暑雨駢繁向秋日顆肥櫻綴圓膚嫩李帶碧始嘗猶餘木酸澀固可斥稍味復土性華池變瓊液冷冽祛酒毒香芬破茶癖豈徒雜肴核自可名藥石東蜀部刺史江南誇聲迹道與荊公合詩爲梅老敵邊機屬未靖使指煩逺適絕塞偶相值慇懃爲珍惜殘菊雅趣尙啖薤淸防逸分甘病漳守筠筒手封羃三年官大道襟抱塵土積語言變爲市風騷蕩無迹開封命澡雪一食至六七冰霜快口吻塵坌並防滌古意還五臟淸風生兩腋與公始邂逅一言甚疇昔生芻感厚意香艸慕前述人道成以友直諒久無斁磨厲出鋒刄切磋至圭璧諍友本仁義拂士忘疹疾或矯有所正或投有所激始逆濟以順始疏要以宻物微可以興騷雅固采摭公行浩河漢【闕】效畎澮益不爲小人腹俗茹飫梨栗不作兒女口甘滋事餂蜜庶幾功名防或在交際出相知𨿽意諭欲報粗言息追繼橄欖篇慙無翰林筆

送李獻甫知吉州

六經出晚周日月懸太虛幾蝕復幾明微茫炎漢初淸識隠虛粹髙風激貪懦翩翩起江湖泛泛雜鳬鴈發揚始使蜀奔走非素願郎官𨿽內遷相去才一間朝廷訪耆艾人物尙淸簡騫騰自玆始寧慮歲月晏區區無足道鄕社久息偃未契許投合相濡念孤蹇迅翮舉莫追窘步行輙踠把酒難一往開琴試重援別鶴如可彈新聲謝淒婉

送上官基察推同年

我蜀君閩中相去萬里餘同年皆白頭此別當何如君行久或抳一出無停車相忘豈人情時寄西南書

送夔漕王宗望蟠叟大夫赴闕

君子不苟然每以中道居處身防有常爲吏形其餘太原大夫公使蜀元丰初蜩螗沸淸晝交道狼與狙公時於其間素蘊惟所攄紛擾目不瞬開濟心自如蜀人恃以安至今芬名譽更駕漕三峽應手民瘼除適逢惠澤新禁网濶且疎攫噬化爲麟奔馳不能車公無異他日法度方得梳均齊卽人心簡易平徭書天邊促嚴召歲晚巾歸輿老成坐廟堂收實攘浮虛有常豈易得得見將已歟行看步臺省自可風簮裾非才共封略況舊逰門閭贈行期有知知公當知予

和利漕徐師旦之才文龍山水之秀

臘雪洗頑碧晴鳬浴澄物色互磨錯淸輝深不變滄浪與少室幽人罕兼見少憩托髙懷回頭簿書倦

題範亦顏聖鄰同年集後

聖鄰生西南豪傑如山東倜儻負奇節脫身起蒿蓬文章學西漢不作雕篆工東京太學生議論傾羣公髙適逰大梁馬周隠新丰酒酣吐素蜺意气橫煙空翻身落州縣束手如兒童無人解秋隼磨天看飛衝黃鶴垂兩翅飲啄雞鶩籠始知命使然甘作終資陽數尺墳萬事隨秋風相從嘉祐初擊發每兒防死生𨿽云異坎坷略已同然猶有子棄孤芳秀珍叢慷慨悲父書收拾塵土中蘭山四百首玉佩淸玲瓏余文隠圭璧夜气如長虹古人身後名乃是不世功蜀士志不朽存者惟卿雄有子兼斯名昔否今始通聊書附篇末相與傳無窮

愛石堂【並序】

熙寧八年七月安嶽馮山允南至梓始逾月出篋中文字筆硯求置閒燕處得愛石堂乃前倅府事祕書丞嘉陽李堯兪所建而石無有也訪之得雙石筍於北垣下叢條陰翳中上有王舍人克眞八分書鄭祠部文寶玉箸篆皆自冩其銘記與詩也拂拭洗剔復歸於堂之中庭屋以版環以苦竹每公退次第取書卷略略讀誦倦則撫石看王鄭字法淸風蕭然古气襲人旣而又得李記於西廡下噫奇石古字蓋無事於世俗之用𨿽時或見賞而廢棄常多豈物理固然耶因系之以詩刻於李之碑陰

雙石非梓石厥初置者誰埋沒不知歲復有賢者知王分逼漢邕鄭篆源秦斯今人竟未及墨本收淸奇文字相稱古銘記兼以詩鐵畫隠石骨鬰屈蟠蛟螭李丞嗜奇古見石喜且悲眈眈建華屋落落刋丰碑爾來三十年堂在石已移幸未僕作橋上有車馬馳缺折從瓦礫疊爲垣墻基一見叢篠間若與平生期淸泉去塵垢始露金玉姿殷勤還玆堂如母逢厥兒對以古書卷環以秋竹枝勝捨結髙義出處相與隨夷齊秉達節顚沛不少虧豈事燕處玩可爲終身規嗟嗟石何有三賞百見欺好惡凡在人顯晦若有時官滿當捨去棄置無復疑聊書告神物爲我當護持

送二十二舎弟赴金堂簿【丹】

巴中倦奔走歲暮增慘戚瞻望幾奮飛那能季行役距家才十捨身苦萬里適臨老如別何相看數歸日

安嶽集卷五

欽定四庫全書

安嶽集卷六

宋馮山撰七言古詩

靑塜行

郊外日暖春溶溶十里不斷人相從塡塡車馬上墳去踏盡靑艸行人蹤松柏影重楸葉開一區冢捨全家來展看酹酒聚頭哭哭盡更把松楸栽隔溪靑冢髙巍巍塼片露出空餘碑子孫因官往南北溫暖時節無人知虛有官階又無食舊日松楸已荊棘不及防常百姓家泉中卻得兒孫力休休休有子莫願爲公侯有孫莫令從官逰每到年年寒食節尙有一杯羮來到墳上頭

鄰家婦

鄰家婦一貧復一富舅姑愛憎苦不常憎貧愛富多心腸富婦初嫁時身上曄曄生輝光舅姑好財不好義婦道無復較短長不如貧婦巧且勤巧能養家勤養親君不見古來烈女傳往往多是貧中人鄰家婦一爲烏一爲鴞貧婦慈孝富婦驕

俠少行

山東自古多才雄輟耕隴上羞爲農鄕兵名在萬選中一日聲價聞天聰十石弩力三石弓殿前野戰如飄風白錦戰袍腰勒紅詔容走馬出閶闔都人仰看如飛鴻歸來意气人誰及道逢刺史猶長揖邯鄲白日袖劍行振武靑樓乘醉入傳聞畱後收蘭州姓名禦筆親防抽府金百鎰輕一擲且向塞外隨遨逰自此鋤犂變任俠夜事椎埋晝馳獵有田無人耕有子不養家田間父老長咨嗟

采樵行

朝霞朦朧入林塢零星背篝腰破斧田家無田有門戶不免將身犯豺虎禽驚鹿寒木丁丁一篝數枝千萬聲嚴風裂膚催出白入澗飲水饑腸嗚縫無尺布舂無粟菜根掃葉燃難熟畱柴趂市將輸官一錢不救長饑寒年年采樵樵漸少官家苗役無時了

路傍柏

路傍有柏千尺髙數夫連臂環周遭十里煙雲護蒼翠一天風雨寒蕭騷縱橫萬蛇入土鬭扶搖千騎盤空走豈能霜雪歲寒知自有江山神物守五月炎光燒艸木柏影重重似華屋往還不擇貴與賤借與淸涼解炎酷本來無情栢與人偶然相值如相親貴侯餘資萬鐘祿不到流離親骨肉前時仗節徒東歸觀望風彩爭奔馳族中俛首彈指意安用富貴摩天爲誰人試從貴侯道莫從此路爭榮耀恐爲路傍柏輕笑

黔江

黔江逺從思播來黔中五溪此其一東出涪陵與涪防日抱嵐光照城壁去年黔安方解纜久倦﨑嶇喜飛疾驚湍駭浪或當道萬馬奔馳兩鋒鏑偶然劃過脫重險千悔中流無路出瞿塘乘漲秋下峽猿嘯穿流夜投驛魚腹未葬身尙在虎牙屢磨魂已失巫陽一歲卻歸來還向江前酒重瀝

八陣磧

永安宮前瀼西磧萬流峽口爭奔激秋濤捲地裂山谷水落依然陣圖出陣形聚拳六十四傳是武侯親手迹斯人管蕭豈足道身在巴東心漢室從容所遇皆法制浩蕩胸中萬分一陰機暗與天地合壯气曾將鬼神役至今千載矻不動莽防深難致詰豈徒豪傑重嗟賞應有神靈長護惜廟偏裸裎七壯士酒炙紛紛走巫覡萬事顚倒皆偶然臥龍無處沾餘瀝

哭景館吏立之

去年四月二十七親見進之沒磝盤今年二月十三日又聞立之死白身膏艸野心爲誰區區身後猶讒疾進之一子久乃得立之一子稱特恩死封疆臣古所重千載烈士多銜寃立之才武世少敵胸中意欲吞河湟將軍一劍義自決塞上擾擾多奔亡前功委棄不復收李蔡下士皆封侯生人欺鬼不解語天道反復終相讎昨得二月三日書猶云持重破賊鋒等閒人事只十日使我淚落親書蹤【書云董氊兵在境上終不肯捨山林而來此持重以待之凡七日矣食盡當走】兒癡母老女未嫁實事無一虛名存相知抱恨寧復論誰爲往弔洮西魂

答中江程建用知縣

嘉陵水落沙帶霜舟師治舟還故鄕中江一別三四年人情風物俱依然故人寄我江前吟幽蘭調髙無報音流水茫茫恨空防防合合江江漑下

送滿夷行秀才赴太學

漢唐諸儒經術淺事業不及文章多六經意義失原本次第疏鑿成江河聖朝羣公盡禹力注海一導橫流波淵源太學得至寶洗出光耀猶防磨聖賢徳業貴簡易一气自在生中和鍼醫馬蹄鑿渾沌或恐純粹成雕訛君方茂年已知道歸渉浩登嵯峨置身爵祿慶賞外人迹斷處逢丘軻

安嶽集卷六

欽定四庫全書

安嶽集卷七

宋馮山撰七言古詩

送江衍巨源提舉赴闕

潼川昔迎公西來益昌今送公北回常平使者豈公志遠地久淹經濟才三年風績不勝頌欲別有贈心胸開江陽夷蠻互讎格邊將生事驚風埃連兵巨費久乃定得失未可相償陪去秋西師出四路欲舉夏冦除根荄精彊挽運一蹉跌十存四五良可哀河南數州人封略惡土棄壤如塵灰傳聞敵气漸衰弱閫外復委將軍裁借將賀蘭作都護戍守尙恐難栽培況今秦人極疲敝菽粟貴重如瓊瑰諸軍零落气未振肯聽號令傳風雷看唐南詔吐蕃傳往往因循成禍胎太上神明照幽隠廣謀博訪無嫌猜近臣從容合公議忍使漢地生蒿萊【關中麥地多不布種】每思一飯三四起感慨與語何人哉防公還朝方進用不侍講殿歸霜防瀘南關右飽聞見詎肯戱笑隨童孩對揚上前苟可道願持此語排姦回平生磊落致君意豈慮言出爲身災

果倅趙衮良弼平江亭【良弼作】

文公昔記滕王閣气象終天拂寥廓崔顥畱詩黃鶴樓今日聲華還磊落安漢城頭有佳處江山淸气歸簾幕少陵無人謫仙死不遇材豪終寂寞蒼苔滿地荊棘生梁棟塵埃喧鳥雀風流賢守一登臨久倚欄幹情不薄夜來風月覺澄淸天意人心如素約仙葩當見浮空來幾百年來無此作嗟予好古今白頭到底支離材力弱木桃或見致瓊瑤免對江山負慚怍

允南和

牛峯絕頂淩雲閣形勝潼江照開廓涪水臺中隠凡庵坐對西山橫碧落頃嘗登覽放懷抱鉤掛軒捲帷幕气酣景熟狀不起一片風騷情索寞充城累身倦未出無事門亭可羅雀翠筠五瑞掃塵土澄照淸風易椽薄平江最好最後到隠幾淩雲僅依約屏星主人局閒散長句森森邀我作漳濱病起吟魂耗中散慵來筆鋒弱鏗金入木將柰何手把新篇空愧怍

送趙良弼知廣安軍

巴黔萬山橫楚封洞庭碧海蛟龍宮潛靈蓄秀天疏通楚人自古多材雄江陵故都當其胸人物蕭爽馳英風良弼崛起聲其中宏偉渾厚如山東才思婉娩春華融論議慷慨無約丰髙步壯領轅不容徊翔盤紆巫與嵩拏舟向蜀防涪潼嘉陵一曲城古充鷹隼倒臂寧久籠南榮霹靂醒愚聾歸來破裳未及縫籍才檄起如旋篷瞿唐故交復相從始適抱子今皆翁天眞逍遙飲量洪世事歷徧詩尢工有時語酣笑未終環顧四坐皆虛空寒飈戚戚淩疎桐去路山逺秋溟蒙臨老合散情易攻豈免淚下如兒童髖髀始見斤斧功鵷鸞一息荊棘叢廣安地卑局飛衝席恐未暖行忩忩平時物理相磨礲郡樂不在卑與崇唱酬自可輕開忠無事日夕翻郵筒

求劉忱明復龍圖爲畫山水

晉唐諸公重小筆髙價直與才名俱然多華丹少泉石淸格往往人間無至今百存無一二存者眞僞難分區營丘李成稱絕迹峯嵓秀拔非常模穆之灑落亦其亞玉堂屏上瀟湘圖董屈許範凡數輩隠隠俗气藏肌膚乃知山水系絕品筆墨造化非功夫要之文章之緒餘世上眞巧歸吾儒益昌臺府少文字見性文室談毗盧龍門雪景生坐隅山潛水奧爭奔趨倚空直幹鬭孤聳緣險古道盤縈紆擁衲禪僧對寂寞擕琴朝士來﨑嶇主人肆筆聊自娛新言黙與天機符公家淸白傳數世經濟滿腹冰霜壺一言不用輙掉臂五年蜀使甘馳驅時將素毫冩胸臆寧復意外分精粗復古𨿽淸尙許格【復古有詩道寧格疑其學許也】與可亦壯非燕徒【文與可學燕穆之然未至也】豈如公思【去】脫覊束破碎嵩華傾江湖窮冬從公熟窺看愛重不覺聲嗟吁靈峯北菀助蕭爽雪不到地風號枯平生好畫已成僻寧借不喜臨與摹出公門下欠公筆有類客海遺明珠願公乘興一揮灑束絹數幅光芬敷異時解組還故廬皎潔將伴林泉軀

寄題榮守岑象求嵓起太博淸富樓

南榮太守傳詩郵詩題淸富城西樓樓中風物略已盡行欲摸詠難爲酬憐公謫官不累意如與萬象同優防偏州隨分與山水好景散漫無人收昔人知宴不知賞俗气未斷煙雲羞淩靈把酒獨長嘯歲久此地才風流公防南國走欲徧聳秀浩蕩皆窮搜歸來耳目殊未厭尙恐勝槪遺遐幽九疑嵓洞識元叟三湘泉石逢柳侯名賢到處適所寓非事筆硯防林丘五年畱梓恣登覽百剎照水江環州得公新篇似相約正上兜率吟淸秋塵中嗜好屑可鄙恨不徑往追公逰他時三老期一笑愛閒豈是平生謀

送程嗣恭正基提刑赴闕

從來貴閥多豪俊失在矜持驕與泰白屋寒門亦有人往往窮愁損英槪得時舊恩報不暇安能與語功名防驊驑擺首倦銜防一蹶中途爲傷駃簮纓要重畎畝壯所養旣完發亦大磨礲寶刀挫圭璧更向天資才術外正基太師丞相後學愽文淸古冠帶天機不露驥盤雲气𨿽升蜃沈海平生胸中未一出萬事食間宜少待語黙機巧孟軻盜顏色睢盱次山丐世故未能以身徇家聲欲傳道猶在遠別相知試一言不是向人歌慷慨

和蒲安行題鮮於秀才

羣峯屋背猿烏啼二江門前鷗鷺飛雅聞君居頗奇絕長恨不到心依依仙翁落拓少拘檢解舞石上淩秋輝整冠投袂或雲起塵土一踏何時歸

和任師中舟中見示

經年雅音曠不聞客衣彼此俱紅塵六月赤日火照地仙舟艤在支江濱君年四十已顯官去去榮路無涯津丈夫未死功業在但使道富何憂貧【師中詩多言貧故云】

安嶽集卷七

欽定四庫全書

安嶽集卷八

宋馮山撰五言律詩

寄上金陵王荊公【元丰六年】

聖賢遺陳迹文章隠至神北天開盛際南國起斯人兼濟希先覺公傳襲大醇卑飛隨世俗黙觀養經綸僶俛懷鉛槧翔表縉紳英聲搖海嶽髙步出風塵去就遲難進謀猷久未伸兩朝𨿽顧遇大節每逡巡四海傾臺輔千齡偶聖辰有爲今道徳無間古君臣雕琢唐文盛更張漢法新風霆傳信令束防解生民所志惟膏澤當除亦斧斤寸心勞遠禦獨手助洪鈞鐘鼎無前迹江湖自在身功名非雅意出處自天眞鴻雁雲霄勢芝蘭道路春軻雄平可駕房魏淺非倫江漢無良產衣冠竊濫巾才非當世用仕爲有時貧銜防驅馳久風波出沒頻古心終少合老態彊難馴名教誰依托文書但隠淪師門常耿耿相府舊循循萬里音容濶諸生气義均絳紗瞻楚澤白髮倦漳濱鄙俚𨿽能達精微豈盡陳靑雲如可附何處更求仁

寄上潁昌範蜀公【元祐二年】

大老歸眞主前朝遺數公精神時一防出處道皆同起潞儀刑地煩溫燮理功及觀光祿表深見古人風聘幣來何厚安車願不東光華膺政殿僶俛就祠宮論議髙逾武文章逺繼雄退身無少憾憂國有餘忠幾杖誠先覺衣冠爲一空千齡重際遇二聖極優崇將相交防盛朝廷禮數隆一星容處士四海望鴻箕潁紛囂外岷峨气象中楚詞淸更適舜律逺相通【公以古律定雅樂】庭玉連城價孫枝百尺桐聖賢今日是河漢幾時窮晚輩徒瞻仰先生蓋始終冰霜嚴皎潔塵滓坐銷融信史知將貴聲詩恨不工東齊如見錄光彩附垂虹

蜀公和

鎭伏承提刑朝散逺貺佳作仍有舜律逺相通之句因復次韻寄呈幸垂采覽

盛旦眞明聖平生仗至公遭逢不世出覆露與天同諒直誠多勉謀猷愧罔功後王明若日夷夏慶同風喜气中兼外歡謠北至東敢圖嚴密禁擢處太淸宮峻拔山形大髙明地望雄起居無忘古坐臥只思忠論樂嗟淪廢求音扣寂空大和非隠伏至理自穹崇曖昧幽還顯卑尊降復隆使人思舞鳯如弋慕飛鴻世事安淸謐人心處正中至醇當直詣精義故旁通本自關瑤律還須撫素桐天材由聖作物理要人窮往古爲經始來今是考終云爲極微妙襟抱貯沖融斂聚陰陽气窺觀造化工因君說樂事詩詠照光虹

和文侍中錦雞

微生非自異翠樾願深藏谷口逢羅人間重采章全身珠綴絡一項錦成囊易警烏啼早難馴雉性剛僅能逃鼎味何幸識台光黃閣恩優厚靑山思茫鸚言來隴坻孔翠別炎方旣獲安棲地寧須憶故鄕

和梓漕陳帨誠伯弭節堂

妖氛慿絕塞皇武慰羣情並命儒臣起同謀將略明前鋒殱醜虜降仗委髙旌拓境新圖展收功寸艸橫投戈宜偃息奠枕覺澄淸廣榭宏經構羣公共落成唱酬風月冷談議鬼神驚錦繡移將合瑯玕種卽生南方天外濶【出師表云今南方已定甲兵已足】北斗坐間傾且享憂勤樂除書恐再更

閬中蒲氏園亭十詠

方湖

蒲柳春陰重禽魚晚景多輕舟乘酒去明月扣舷歌

淸蟾橋

石面苔封合波心月照空仙翁行道處淸影露華中

芙蓉溪

野景宜花看秋芳近水多溪流光不斷千尺粉紅羅

蓮池

疊疊波紋緑搖搖雨气香菱歌誰與發秋興似江鄕

朝眞臺

聳秀山崗合回環斗柄臨焚香無俗慮一息見天心

白蓮堂

平池風菡萏照岸雪玲瓏無限騷人意欄幹霽色中

涵碧亭

日影搖吟筆煙光落酒杯猶嫌池外俗移入鏡中來

魚池

活水停無滓嘉魚養不驚休言濠上意秋鱠與春羮

稻畦

物外溪山樂窮中歲月優斯人招不起十頃稻田秋

艸庵

竹影搖金翠泉聲響佩環庵前春日落人向定中還

偶成

長歌詠考槃灑落正休官愛竹臨溪倚擕書坐石看足煩猶解屨髮禿自忘冠願爲無多欲持身到處安

溪行

野景久不見溪行如有逢長苔梳緑髮淺水臥靑龍石出沙仍帶橋危柱半舂日欹猶下馬赤腳洗塵蹤

春閒

好景𨿽心賞多情半睡降春聲蜂繞屋晴意鳥臨漸老依花徑無機付酒缸人生求適性何苦自樅樅

卽事二首

閉戶塵緣息忘機眼病除就閒因教子臨老更知書擺亞風前稻婆娑雨後蔬窮中方得趣門外已巾車

其二

舊病花浮眼衰容雪到眉風塵憐客久筋力恨歸遲所得眞如夢無厭固巳癡不知緣盡處猶有防多時

漁翁

短棹撥輕舟風恬江上游機心重浪底生計一鉤頭盡日不多得中懷無寸憂夜深何處宿孤嶼笛聲秋

野澗

蒼莽長江迥紆回小澗幽勢尋山腳轉聲傍艸根流暴雨沙汀漲淸風岸葦秋行行須到海毋爲曲灣畱

和鮮於頃秀才見題小軒

一室僅容拙新年尢好閒翻書消白晝隠幾有靑山人事少迎合英流長往還此心猶有恨半在史文間

和蒲安行誠之見喜新受梓倅

故國連芳艸吾親在白雲榮歸慙主父虛語類終軍劍閣𨿽吟戀潼江亦喜聞惟愁良友別分手復何云

擊甌樓

石上辭人賦城髙古郡樓能將天外意冩盡曲中愁湘瑟曾誰聽巴江只自流倚欄吟月午臨下更遲畱

龍門洞

古洞嵌巖活靑山气象渾應龍常隠處流水不知源鬭險雙峯秀淩虛古木尊怪藤寒覆坐修竹盡當門混沌誰開鑿雲煙自吐吞深盤通海脈橫透露天防日影循崖腹泉聲繞石根江前塵不到物外景常存避地仙蹤迹淸人俗夢魂功名歸未得回首謝嵓閽

題靈溪寺

野寺無俗气勝遊方此回水淸巴字近僧慧錦屏來秋閣山要【平聲讀】起溪門竹引開塵蹤不須掃畱恨寄蒼苔

曲細道中

一溪流石色萬木聳山陰地僻有佳景眼明勞寸心墜猿猶掛壁驚鳥忽移林莫問去程遠行人方苦吟

巴州聖壽寺小閣

危閣已可愛野僧仍見邀灘稀逢水靜城近覺山朝露發秋光潤風吹雨意銷巴童不知我孤興在漁樵

廣灘驛寄知縣盧大年職方

轉步異南北一程千萬盤將身試豺虎無路出林巒數屋近相接孤城猶認看回惶中夜發況守二年官

安嶽集卷八

欽定四庫全書

安嶽集卷九

宋馮山撰五言律詩

詠雪

半夜風威壯今朝瑞雪呈徊翔如有待附著不勝輕疊疊云篩下番番雨簇成雕鑴非眾巧融結似無精河漢潛欺沒乾坤欲混並漫空𨿽結白觸處已縱橫枯茂全妝出窪隆一槪平參差相掩覆散亂或逢迎逺岫依稀失髙松獨自榮光明通鬼穴肅殺下天兵揮霍偏隨馬慿陵或繞城威稜生劍防物色儼冠纓樓閣危將墮烏鳶噤不鳴巖封蹲豺起岸斷蟄龍驚地軸猶疑折林梢不易擎穠寒排瘴毒和气入春耕𨿽學峨峨勢其如薄薄名暗銷知地暖坐對覺神淸交互當門舞玲瓏照眼明味宜茶品試力與酒權爭佳景誰能賞幽吟似有情開罇煩防綴喣筆爲題評舊說三農慶量深一尺盈憂民心正切擊缶助歡聲

和普守勾士良輔元大夫見寄二首

相知思命駕見教每書紳咫尺去無路奮飛嗟此身貪廉𨿽異操出處幸爲鄰肯笑劉郎病前頭萬木春

其二

溪邊洗俗塵林下解朝紳車馬慵應客漁樵暫寄身置書煩有位釀酒畏比鄰又欲西州去峨眉看一春

和眉守周尹正孺端公春逰醴泉

捧擁行飛蓋嬉逰立避驄風煙寒食近笑語故人同樂轉諸天外川平一掌中回頭相與愧容易出塵籠

和周正孺郡園新霽

湖上多幽景囊中尙賜金淸尊宜北海嘉節又山陰曉日雲輕放林花水倒沈朅來相伴醉應防主人心

和程濬治之祕監贈楊竦中立朝散

身似悲鳴驥家如濩落瓢買居悲糞壤數俸怯薪樵壽隠三家近徵商百步遙無心隨所寓塵滓自冰銷

和呂開少防提刑家園茶

蜀品固難名家園未有聲曉藍親手擷俗客尙心輕瑞霧吹還合仙風坐欲生因知栽植意畱與子孫淸

和張若愚子發祕丞同年見寄二首

歲月磨將老蛟龍蟄未伸文章俱不意功業竟何人孤迹每一轍衰鄕余防春扁舟思共濟滄海濶無津

其二

意气同歸趣生平防合離遙懷初得信相喣似忘機世態分難合人情老自知莫將身徇物憔悴變須眉

和湖州文同與可學士見寄

聞乞湖州去交親不與謀京塵收馬足汴水放船頭試茗春歸渚題詩月滿樓散人吟不盡苕霅一溪秋

送利漕劉明復朝議

中山元魏後數世十三傳皆在河南葬初從代北遷中書謀定防【環嶲字仲賢魏中書侍郎】大理力扶顚【坦字寛夫隋大理卿】渝國乘機日【政防封渝國公】唐公起義年議髙都尉識【字深之太宗駙馬都尉】名累侍郎賢【奇天官侍郎死羅織獄】原武輸期集東阿舊俗悛【聚字文秀東阿令】河陰才被詔【藻茂實河陰令】戶部志繩愆【符字端朝戶部侍郎】八子生中葉【符有八子崇黽崇彜崇望崇魯崇纂玕珪崇黽字子長嶺南節度使崇望字希徒左僕射崇魯字郊文翰林學士】三臺共一躔洪洞城不下【玕】工待政無前【珪】昭輔書儀集明宗禮意全【太常卿】中丞安出處藝祖首詳延學士淸臺閣咸平起澗瀍斯文醇復古宏議自摧堅江漢源何巨公侯兆已圓信辭師魯志佳气尹樊阡祕監花儒將緱山酒地仙看公承逺構發迹向孤騫浩蕩窮經笥縱橫信筆椽巾箱遺紫綬【見譜】伯仲襲靑氈辧論多兵略澄淸累使權鳯鳴雄屏翰鶉首富刀泉詔自南臺下車隨北斗旋鵷鴻思舊侶嵩少望歸鞭師節頻輕仗兵塵未一湔朝綱今省戶古道日經筵盡是徊翔地行承咫尺天門施唐防冠珥漢貂蟬閥閱誰如此功名盍勉旃愼無從子晉輕去戀伊川【因公之志而云】子立棲遲久深知義气然人情嘗歲月物色自風煙士要文章別詩因譜第編碑陰如可附靑玉爲雕鑴

送王求柬之寺丞歸戎州

喜作送君詩戎南人物稀文章詹首變錦繡助先歸門捲容髙蓋江山照防衣不須攻錯節雕鶚自橫飛

安嶽集卷九

欽定四庫全書

安嶽集卷十

宋馮山撰五言律詩

效皮陸體藥名詩寄李獻甫

半夏勞奔走當歸計未成向烏頭雪白𨿽逺志澄淸白屋逰偏早靑雲夢數驚預知皆系命無患可傷生泉水懷鄕國靈仙得古城萎防差病力安息媿民情蘭艸園池靜槐花道路平野翁宜散誕故紙任縱橫問話思黃葉論文憶長卿餘糧添甕盎亂髮散簮纓紫蒨江山秀婆娑桂柏榮楓香餘雨气桐葉變秋聲險語嘗鉤吻昬瞳屢決明鸕鷀閒自酌琥珀向誰傾莨宕官資淺螵蠨活計輕每將蘇子校多謝使君名滿把黃金屑知音白玉英靑箱空聚古敗將敢論兵苦練詩方就旁通筆未精前賢如及已海藻願題評

道中詠懷奉寄利州允南使君鄧潤甫

交印夔人國分襟汴水堤十年難防合一夢頓乖暌官序潘生詘詩文庾信齊諸公多汲引憲府屢提攜不肯乘驄馬那能出寶雞安恬輕世味灑落見天倪照物聰明浹爲邦問望躋笑談淸岸獄暇豫勸耕犂不忍爲鉤距何嘗設町畦燕堂傳夜燭遊轂碾春泥眾服題鸚鵡疇將食駃騠艸黃思隼擊梧碧值鸞棲欲問無來使開編有舊題君方安玉壘予亦逺金閨地隔江波濶書傳鳥翼稽豈知雙鬢白相見兩當西內顧微他技殊私牧逺黎辭親愁不斷叱馭意空迷吳苑飛雲杳秦城北斗低南山千里雪劍閣萬盤溪夜宿星邊驛朝行石上磎深疑窺地軸髙駭躡天梯看岫時欹帽聽泉或杖藜蕭蕭黃葉下防防冷猿啼蜀道無艱險人心慢慘淒永懷持從槖遙想綴朝圭直北瞻天日徵西疊鼓鼙相期郡齋冷淸話看揮犀

和新成都知府鄧潤甫溫伯內翰道中見寄【與鄧奉節交承】

畫舸秋離峽長江水齧堤郡樓髙送別客袂摻分睽前後聲難繼升沈分不齊私心常有待得意幸相擕千里聞鳴鳯三年倦割雞一哀纒性命萬事錯端倪英俊聯翩起淸華直上躋平生依筆硯俛首失鋤犂同嗜飱秋菊忘言病夏畦精粗分玉石去住卽云泥近列多鴛鷺誰人享駃騠徊翔趨鳯閣隠約駕雞棲訓誥資溫潤衣冠出品題風流淸憲府威鳯肅朝閨戲彩江湖樂觀濤歲月稽還朝垂拱北易帥華陽西舊徳傾中外歡謠浹庶黎忽聞旌近頓解簿書迷一笑何勝喜髙談爲少低長篇追杜老餘論及曹谿把酒聽新闋尋山傍小蹊欹斜行疊嶂空曠上危梯拾掇畱樽俎蕭疎愧糗藜故人難防遇壯士合悲啼物理紛無定年華去可淒王師行解甲盟府重盤圭劍外聲文鐸關中息戰鼙時淸數相見寧望胯金犀

和鄧內翰逰烏奴寺

萬險初離峽三程未到關相歡才把酒偸暇更尋山古意登臨外人生笑語間一茶逰興盡簫鼓欲催還

和徐之才雪

農事方春作田苖待雪催忽從天外降尢勝臘前來枯槁全妝飾勾萌暗養培格淸徒自照體弱不勝挼有勢離還合無情去卻回乾坤迷境界造化始元胎气凜侵帷幌身輕寄艸萊匿瑕漫糞壤衘巧綴條枚空際如難集毫端已共偎濃寒流逺蜀嘉兆葉淸臺旣渾山兼澤寧分石與瑰饑鳶蹲木杪凍虎臥巖隈積恐江城滿重疑棧閣摧誰居梁宛右或遡剡溪洄凝陰𨿽勝沾濡旱可推雕鑴窮物象皎潔離風埃雨腳紛猶雜雲頭重不擡豪門張燕席貧竈擁寒灰且喜防膏澤仍知免沴災斯民爭慶賀髙防與歡咍把酒看宜醉洪鑪守至煨傳聞詩句好罷聽樂聲嗺灑落吟情健玲瓏霽色開營丘無復見誰爲冩皚皚

和徐之才浮萍

瀟灑春容靜飄搖水性柔根從何處起身任此生浮得地輕依托隨波旋去畱潢污深不采溟渤望空悠花蘂看還落蕉心久未抽豈知經夜雨便欲障江流晚入吳歌唱晴邀漢女逰翠連芳艸渡寒映緑楊樓碎剪神工巧平鋪澤國幽微軀焉足道浪迹更誰收踏破閒行鷺衝開暖上防但能知委順何用校稀稠謾欲通河漢寧虞踐馬牛迸從菱芡密如把芰荷揉寂寂苔成陣紛紛芥作舟屈騷遺故事湛賦壯前猷蛙躍沾雙股行蔽六眸聯居如有守逺近亦無求別浦千重恨吟塘萬防愁生涯隨所寓細域浩難籌野色宜茶竈仙姿泛酒甌淸芬傳澗沚餘思滿汀洲暗與蒓絲結多爲荇蔕鉤豈專嬉雁防自可覆蛟虯助賞名園側含淒古道周紆回差勝梗汨沒尙憐漚赴急如趨市逢枯類轉溝吉祥興霸業美薦格神休爲愛常靑眼難題防白頭新篇盈巨軸牽彊豈能侔

和徐之才巡按見寄

捫參趨逺道首蜀下靑泥江繞縈紆帯山盤屈曲梯何時巖腹斷自古客心低峽盡逢寧武天寛類寶雞東窮巴嶺北南轉梓潼西地共猿猱食居同鳥雀棲風霜傳一檄玉帛走千蹊力責多傭父窮輸或嫁妻上憂分使節僉議輟朝圭素志施膏澤虛懷去町畦垂鞭防馬憊含哺止兒啼夜寢無寧席朝飱或茹梨驅馳宣詔令歌舞慰童齯按部經雙劍迎壺滿見溪政淸冰出淩民附水滛堤指穴收毚兔搜羣去狠羝吏悛藏乳虎人樂戱春麛驛轉悠千里秋霖動一犂憂勞如有病暴露欲生黧委篋書爭報封囊藥自題茶塵思鳥觜羮野憶駞蹄過雁晴逾叫殘蟬曉更嘶萬愁休入耳數酌且溫臍聖治防仁壽宸衷念庶黎呻吟裁藥石亢旱得云霓駒有苗場食鸞無枳棘棲明公深履歷淸望絕乖睽盤錯居常試安恬久自迷漢貂方促召賈論息言提寶閣鄰天仗星闈侍女奚功名當少俟歲月尙能稽末路忻依托先期慮觧攜榮封𨿽絕迹歸意共含淒自笑身謀拙曾將物理齊倒行嗟黽勉仰望局攀躋易足籬邊鷃難馴水上鷖稻粱誰計鶴車馬未安鼷詩戰逢諸帥文聲鼓萬鼙白徒𨿽自奮黃馘豈容批怒臂猶輕展驚魂已暗擠續貂無取者附驥亦榮兮巧拙其如性天機不可倪

和徐之才宿孔溪亭驛早行【一云和劉漕】

孔憂寧暖席劉髀不禁鞍夜永無歸夢山深正苦寒行鉦催早發晨鼎薦芳酸誰識驅馳意憂民萬事端

和徐之才春晴偶成句皆雙關

云容收雨意艸色妬花妍詩苦是眞樂酒醒方爛眠園亭無限景筍蕨不論錢耳目因成僻江山似有緣

寄髙梁守勾輔元

北按經時出南歸計日趨幽花明澗水細雨潤春途就歇開新醖催行趂早餔故人休問吏相見且歡娛

發新安驛

偃蹇隨雞起衰羸索酒扶風鉦嚴道從霧燭轉﨑嶇迎馬開熊幟環舁簇虎殳山中耳根靜淸曉厭騶呼

武侯廟

四百源流盡三分气髙西州稱險隘徳誇英豪統正圖王防關張汗馬勞相雄爭勝負所得僅毫當世安危慮斯人智識滔潛身規去就擇主事逰遨仗順親歸漢平凶首問曹河間屠血肉江表戰風濤雅意存中國單師靜不毛安知深政術指畫露兵韜顧托情尢重君臣義可褒南徵才解甲北伐遽投醪渭水開營壁祁山擁節旄乾坤悲拆裂荊棘誓鋤薅逺結孫權援親將仲達鏖劉宗難再起郭塢已長號家國猶殷富衣冠亦俊髦中途亡轡防束手類猿猱事業垂千載風流尙一陶民思夔子國廟枕蜀江臯壽史徒譏議裴碑自固牢丹靑嚴壯觀松檜盡蕭騷鄰敵終爲患長弓未見櫜吁嗟擒縱術祠下涕霑袍

瞿塘峽

勝絕瞿塘險西陵古地形巴江深洞穴蜀主舊門庭王气吞三峽神工出五丁斜長天一綫相對石雙屏瀑擊巖巒瘦云蒸艸木腥眾流趨灔澦逺意防滄溟顧盼如無地幽陰似有靈白鹽懸日月黒石鼓雷霆鑱鑿余防在髙深巨勢停魚龍慿險怪煙霧鎖沈念昔窮探賾嘗言駭觀聽波濤眞激箭舟楫遽奔星倒掛傷猿足橫飛羨鳥翎死生期一瞬出沒類浮萍葉上慿忠信胸中混醉醒人煙逢瀼岸語笑落沙汀瀝酒重灘下回頭萬仭靑停橈詢故老借筆潤圖經二孟連稱帝三川恃建瓴關防𨿽鞏固基業旋飄零藝祖收長防神旗指不寧彥疇空死節曹翰首開扄五嶺劉歸國重湖馬就刑磨崖誰刻此逺續孟陽銘

東陽灘

蠢防山窮處東陽石鬭間數傾舡簸蕩萬觸水回環逰子眞亡命忠臣固厚顏捨舟途入險平地防時還

施州道上遇雪

易下山中雪初寒塞上途郵燈催客起澗水雜猿呼密綴林驚秀輕防石變枯無人來冩取十幅李成圖

宿水轉寺【又雲封水寺在通泉縣剰壠鎭】

殿閣逢僧剎煙嵐防路隅徑深羣栢老溪轉一峯孤已到身猶聳才閒气便蘇巗禽知客意臨曉解相呼

丁卯除夜

庭罷驅儺戱門收爆竹盤酒香添臘味夜气雜春寒歲序張燈守人情遇節歡明朝五十八消息近休官

安嶽集卷十

欽定四庫全書

安嶽集卷十一

宋馮山撰七言律詩

黃甘寄李獻甫

果山多果徧林丘惟有黃甘格最優繁結防經秋雨熟完滋宜帶晚霜收霞余防綴靑林逺星散玲瓏緑葉稠秀色盈衢爭委市穠香浮水半通舟金苞爛漫差三等乳蔕龍鐘占上防一宴嘗珍皆絕品萬錢要【平聲】價或輕酬盤筵皎潔如圓蓋棃栗麄凡似贅疣蘊借佳賓忻共賞芬芳醇酎雅相投殷勤食指嘗先動顧盼饞涎已自流花瓣瓊瑤紛落爪云腴冰雪冷侵喉蒲萄鎖碎終非匹荔子肥甘僅可儔但效兒童貪磊落不知牙齒怯颼飅力蠲消渴多年病淸釀騷吟一腹秋屬饜且行猶掌上悶余𨿽臥亦牀頭膚輕漸【平聲】密衣猶重種好懸囊子尙畱憔悴瀼西三寸小酸寒東望一枚休檉均奴僕知郎貴橘類砆砥比玉羞美實舊嗟遺貢禹嘉名今愧下溫州多栽厚利羸梔茜一熟經時汗馬牛晚歲幸爲安漢守眼明重到洞庭逰已將滋味千時好寧免苞苴徇世求大嚼有誰能快意素飱無事卻成憂徐陵奬識詩辭古胡濟矜誇賦筆遒願得新篇聊假借庶防聲望出遐陬

送宋構成之運判赴闕

曾畱先帝紫宸班髙議雍容數刻間使節光華金口賜【公登對移數刻面奉聖旨除擢監司差遣】鄕枌歌舞繡衣還鑪錘應手皆良法斤斧投虛輙大姦坐席賢勞殊未暖歸軺嚴召遽難攀豪曹自是靑雲器騏驥應無白日閒蘇孺故人聊養拙君公行部每開顏新知邂逅情猶在逺別逡巡涕欲澘人事去來寧可問試看莊叟道中環

送徐之才赴洋州

三河使指皆精選八座郎官最上逰防手看人趨要職息肩隨分領偏州遐方暫屈嚴明府舊部爭迎郭細侯常愛昔人爲郡樂不妨循吏與民休枌楡指顧秦川近臺榭周環灙水流闕下子牟心感慨天涯賓客老淹畱方將振羽趨庭鷺豈便忘機狎海鷗靑漢繞山迎隼斾北風吹雪犯貂裘從來恩館深仁遇依舊鄰封竊庇庥逺別不惟思酒盞相忘何事更書郵郢中無和陽春曲時寄新聲欲彊酬

和劉明復鐵老君觀

放轡逍遙物外情登眞一境照人淸巍然道徳元像傳得胚渾太古精造化工夫應黙運神仙儀相自隨成江山地勝空遺迹聖智長存卽久生寂寞黃冠猶好事微茫丹竈不知名淮南英冑來瞻仰驟起淸風化蜀氓

寄潭州何正臣君表待制二首

繡指初從劍外還文章開府冠羣仙忽聞五管傳邊警又出三湘領使權偃息湖山非久計翺翔鴻鵠待殊遷不同宣室因循召臺輔明時屬少年

其二

髙卑鵬鷃分難攀豈意相知邂逅間北海舊時曾薦鶚愚公終日尙移山平生泯黙無他技一顧差池已厚顏猶有功名心尙在鑪錘當手待公還

寄上範蜀公二首

去就人兼眾美難侍郎髙望肅衣冠每尋當世羣公議更在淸流絕等看楚屈辭多誰謗國漢疏名重只休官求仁已得無餘憾自向著羽翰

其二

拱極星文動少微西南風物重光輝平生親友傾心望共慶功名畢手歸車馬歡聲傳里巷松楸佳气雜煙霏長卿兒戲揚雄拙未足公前較是非

蜀公和

小馬輕輿蜀道難身披裘褐頂峩冠已從林下幽人往猶作朝中舊徳看漁釣喜歡新得侶道途瞻顧尙呼官多慚鄕友貽淸唱天外鸞音與鳯翰

其二

常望鄕山憶翠微此來時節更春輝林間怨鶴久招隠花外啼鵑仍勸歸云似隨人飛縹縹雨如先道灑霏霏回思仕宦平生事六十三年始悟非

寄上北京文侍中

四紀三朝防遇同陪京猶望節旄雄欲知元老經綸迹盡在生民鼓舞中漢府重歸黃閣相商山難訪紫芝翁陶鈞末士慙無報惟解聲詩寫至公

和東川吳防復辧叔朝議見寄

幕府參差恨莫追公車才下我親闈髙談乍聽曾心死前防難尋但肉飛千里有時重咳唾一言何處盡精微惟思旌棨趨嚴召雙劍西南望落暉

和陳圖南道中見寄

故人重見老相看江上秋風已薄寒曾約浮沈俱里社豈期僥幸亦侯籓休嗟華髮多年別且喜淸罇數日歡惟有舊逰難得處風騷遺恨滿三軒

和李獻甫見寄

別腸回轉似車輪千里相忘一水濱自愧卑飛徒衮衮過防髙義最恂恂已違蘭養三經歲猶恐期再見春趨府何當聽約束分爲膏澤與鄕民【蜀中四路皆謂之鄕裏】

和朱牧宣徳

英防相聚日相歡休唱還家蜀道難爲愛尊前文字飲不知門外雪霜寒酒酣依約羣仙夢談劇飛揚巨海瀾從此追隨頻語笑莫教憔悴恥儒冠

運使李獻甫有書云千山萬水之間泥濘勞苦不可勝言者因以詩答之

使車東按宕渠還霖潦千山萬水間爲把仁恩行郡國肯教愁色到容顏髙賢本爲蒼生起良驥應無白日閒從此促歸天上去翺翔鵷鷺紫宸班

送梓憲鞏彥輔中散二首

宏才髙望出簮裾尢向持平意豁如輦轂聲名三輔最西南恩惠十年餘諸公每恨歸朝晚美職行聞半道除今日老成應不次中臺煩劇在刑書

其二

繡衣三峽始歸來孤迹靑天道上回牛馬經年馳使檄云霓終日望行臺鵷鴻去勢看千里桃李遺芳占一栽都邑羣公如見問漳濱衰病已難材

和知資州許廣淵澤翁同年朝奉見寄

每思同榜多零落忽見新篇慰寂寥今日抗塵俱白首當時聯翮共靑霄休嗟逺地猶沈俊況是深知已滿朝饑渴未能親一笑祗憂嚴召促歸軺

和周正孺逰醴泉寺蠶叢

衰遲猶有少年心十里名藍共訪尋抹緑郊原逢雨後殘妝桃李覺春深諠嘩歌舞隨流俗瀟灑溪山憶故林一醉不辭繁上酒簿書回首費光陰

和周正孺春逰

路入江村五馬逰江邊生俗弄春毬客愁無地時分請樂看能俳預防抽趂賞不辭花欲老勸農偏喜雨新收經年多病無歡意彊逐雙旌一舉頭

和李曼修孺戶曹

靑雲回首卽紅塵且向卑官事隠淪衮衮泥途方索足區區天地不容身前頭功業安知命滿腹文章未稱貧深愧相知空握手羽書邊上輟嘉賓

和徐之才回紋

行軺使指屢襟分路去重看思糾紛淸夜峽前江照月霽天郊外劍橫云情多苦近歸褒漢景物應難防見聞榮慮俗緣因刺按燕堂虛愧有移文【見聞二亭】

和劉涇巨濟教授

捲地嚴風動馬蹄忽聞投館到雞棲路隨黃鶴翺翔逺詩壓靑山气象低我已衰年思故國君方髙步陟丹梯遲畱且伴臨江醉剰聽淸猿峽口啼

和呂少防蠶市

何處靑衣舊俗酣峨嵋東畔蜀江南從來歲首爭爲市大半民間已不蠶防日笙歌常繼燭晚春桃李尙仍藍嬉逰果獲神明助太守𨿽貧亦薺甘【公庫迫而春蠶叢燕逰之費爲多故云】

往時與今錢唐蒲資政傳正修史鄧內翰溫伯同和唐韋考功張水部盛山十二詠畀開江吳令使榜於宿云亭二十三年矣因緣登覽感慨疇昔復爲短篇以紀故事元祐二年正月二十八日安嶽馮允南

曾繼唐賢舊唱酬宿云亭傳爲遲畱韋溫石上尋遺迹蒲鄧天邊憶俊逰亭榭寂爲閒處所溪山淸帶古風流神交漠相知逺重把狂吟此暗投

中巖封崇寺【在云安上三十里】

萬竹林間一徑升滿巖金碧靜香燈飛泉散亂垂千尺危閣欹斜擁數層雨气或從檐際落風光時向坐中凝荒碑文字那能讀合眼煎茶問老僧

扶歡驛王衮居也梁承秀居今隆化縣李光吉居今榮懿寨皆土豪犯法禁以取夷滅

僭田收盡連蠻徼舊版從來實漢民艸染華風能不瘴山離污俗自無塵連城解喪吳王濞鉅積終刑石季倫一代英豪猶不免咄嗟三叛爾何人

三家兄書報薦起樓屋喜而有詩

臨街樓觀百餘年司馬辛勤五世傳凡在子孫俱肯構敢憂門戶或先顚亢宗本是先人意幹蠱成於伯氏賢他日舉杯相屬處爲畱書閣井東偏

寄陳蓬州圖南

臨老蹉跎來劍閣故人畱滯在蓬池光陰一別六七載功業半生多少時謫宦可憐嗟子駿徑歸難學羨誠之何當江上重攜手同到三軒看舊詩

和鄧溫伯二首

不獨髙文耀世奇曾將宏議振天維誰人才術能爭首自古功名貴及時暫別鵷鴻蓬海上少畱旌斾蜀江垂西州筆硯𨿽衰落防有中和樂職詩

其二

虛譽交逰共借推淸途俛首倦重窺方將素志隨鷗鷺敢拂華巓望鵔鸃衰晚欲成漳浦病嗟矜猶得鄭公詩相逢少置升沈事且把金蓮爲倒垂

送鄧溫伯

長羨橫飛霄漢逺多慚窘步路途窮如何防合靑天道俱是衰遲白髮翁萬里每嗟音信絕一樽還喜笑言同遨逰莫作經春計佇看髙旌促召東

和劉漕明復觀吳生畫【普城紫極觀】

古觀蕭條昔未名卻因吳筆助神靈能將萬化豪端意冩出羣仙物外形俊逸狀如裴劍舞周環時見蜀山靑陰兵聳動驚魑魅眞仗飄搖擁戶庭按部每來除枳棘題詩畱與禦風霆因嗟畫癖無由見魂逐車塵爲一經

和題成都諸公唱和集

諸公髙詠蜀人編唱和舂容近百篇厚重江山藏古气軒翔雕鶚在秋天不徒神物陰相防兼有風謠樂共傳誰謂開州新集好退之題後始完全

和劉明復再遊劍州東園二首

孤城寥落萬山圍惟有東溪景最奇擁傳使華尋舊賞滿園春色待多時援琴故故彈流水隠幾蕭蕭聽竹枝擺脫風光情不盡停車門外欲行遲

其二

危亭飛閣照寒溪重到依然杜宇啼好事且看韋守記補亡思覓義山題頻來已免山移誚久坐翻爲水樂迷一宿有情非雅素他年嵩洛是眞棲

和徐之才喜雨

憫雨何須事禱祈霈然未足便晴暉潤通壠畝麥禾起香徧園林櫻筍肥浮藻水生魚聚戱落花泥熟燕交飛民謠已洽丰年望惟恐使車將北歸

和徐之才觜體

菜蔓全除看緑槐木陰穠合乍聞雷田間𨿽荷沾濡澤水際先憂蕩溺災火气已隨妖熖出山光尢喜晚晴開門前雅致無餘事惟見詩筒競往來

寄新先輩蹇頎子長書記

年少才華自不羣果然飛步出儒紳漢廷大對無雙手【聞子長累考中狀元】蜀學巍科第四人【吾蜀李公素楊元素王宣義與子長皆第二人也】暫屈鵷鸞棲枳棘行看雕鶚離風塵東川佳气因相待共作榮歸晝錦春

將過益昌先寄允南使君楊壽祺

衮衮京華志气低歸心長伴日輪西蒼顏白髮困新選明月淸風思舊溪屈指光陰時節晚舉頭霄漢路岐迷巴陵太守應憐我凖擬經過醉似泥

和楊壽祺承事見寄

道屈文章價不低誤傳新句落天西忽聞命駕趨云棧猶憶同舟上井溪爭嘆科名淹舊發誰憐簿領困沈迷相逢且約嘉陵酒爲洗關中數尺泥

送苖子君運使赴河東漕二首

聖君宵旰尙憂邊移領並汾將漕權漢使已更三數節【公出使爲多三數時因邊事而云】壺關才下十餘年民情姑息方師後兵計從容試上前卿相通途從此致橫飛雕鶚上秋天

其二

一顧生平於我厚十年門下見公親祗知談笑無難事誰識襟懷似古人遽別未遑論出處相看何用惜沈淪淸朝勲業誰相問已向籓籬托此身

寄李獻甫運使

江淮勲績已優殊重使西南出帝兪被澤民謠千里逺望風邊事十分無文書頃刻隨談笑騷雅雍容命僕奴旦暮卽聞嚴召速扶搖三省上鵬圖

獻甫和寄

半生才命苦差殊肯更詩窮效聖兪淸識豈期回顧盼嘉篇聊用借虛無鄕心歲月疑如夢官況塵埃直未奴聞說南充風物好未能歸去且狂圖

和趙良弼初秋卽事

尊酒相看白髮翁重來寧復問窮通十年舊事資談柄一篋新詩載古風楚客逺行經素節蜀人歸興羨防鴻登山臨水無多日且伴閒中說苦空

甲子鹿鳴燕上呈諸秀才二首

詔書天上頒春澤經義人間沸海濤俊秀一時隨品文章萬選卽英豪溟鵬乍見摶風起郡守寧辭勸駕勞當有奇才爲時出中元佳气似嵩髙【今年中元節旦於郡城之北有奇云數千峯凝然不動如遇雨而望嵩嶽也】

其二

重陽髙防最風流爲禮賢書席俊逰已愛食萍歌小雅更宜攀菊賞淸秋榮觀坐見邦人喜壯志行期國士酬酒到從容當盡醉登仙名籍在瀛洲

重和四首【此與趙良弼酬答】

羣俊爭求一字褒諸公淸識晉山濤蓬仙寥落誰人繼史筆縱橫自古豪勝爵頻傾知得雋劇談無極坐忘勞勉行無負題評意東蜀斯文價已髙

其二

郡筵瀟灑宴淸流疎懶相從伴奐防但喜狂歌猶應節不知衰髮已傷秋多情共把金英看厚贈慚無玉案酬未去且爲詩酒防蕭蕭休詠白蘋洲

其三

整此笙歌散郁陶雨檐飛瀑防秋濤吟情徹骨淸尢健飲量隨人喜更豪黃菊光容嗟向晚哀箏言語恨徒勞相逢宜共防防醉回首靑雲路轉髙

其四

年少相看自輩流深知惟喜舊交防休言白髮參差老只恐朱顏次第秋歡笑且從今日起功名能有防人酬逍遙不必分髙下鳬雁翩翩蘆葦洲

和陳興州見寄

音信昜傳臨一水道途相去隔三州何時樽酒同爲防無補篇章約共休鄕思豁從歸後少貪心宜向靜中收此情惟有君知我不羨人間萬戶侯

戲謝趙良弼寄薏苡山藥

珠舂出眞珠顆山藥鍬開白玉團本艸經中俱上品故人書寄善加餐輕投已獲瑯玕報每飲兼資菽水歡欲把長篇酬厚意吟腸無味苦搜難

問江巨源求茶

語笑嘉陵醉別辰曾畱一角建陽春不將閒碾無佳客毎到開嘗憶主人防頂縱甘余艸气月團𨿽有隔年陳吟魂半去難招些願得蘭溪數片新【公家蘭溪每春建溪至輙馳僕五六千里送官上】

謝李獻甫寄鳯茶

雙鳯婆娑緑玉團初綱猶怯禁中寒貴從侍從時宣賜傳到西南作寶看旋碾合畱淸浩气親題何事寄麤官感公珍惠寧須試一嗅煩懷已自寛

再和

此品何嘗下小團分甘仍値雪霜寒恐塵竹葉微蒸過要細銀桿旋碾看紫盞烘時愁俗客淸風來處屬仙官平江一啜吟佳句起舞不知天地寛

和李曼長官約逰郊園【其弟殻亦有夢艸堂】

郊園聞葺舊亭臺曉訪冰須凍結腮野景豁從江上見云扄深向霧中開早知閒處登臨好何恨忙時取次來夢艸新詩酬不得謝家兄弟盡淸才

和李獻甫云頂

舉首看山不到山每來畱恨翠微間禪關但有經年約使傳終無一日閒春到栢林香雨餘巖漏防潺潺虎溪莫過虛邀客猿鶴鐘峯悵未還

和鮮於頃節推惠詩

英駕能來慰寂寥相看衰鬢共飄搖風騷防裏多年別談笑杯中萬事銷休嘆轅駒方局不知籓鷃已逍遙如將巧思鳴孤憤爲我商聲更一謠

下黔江

﨑嶇才喜下荊岑一水奔騰萬石林使節敢辭重險阻客舟將命寄浮沈可憐幽竇非人境猶有淸泉慰我心勞逸賢愚寧可問但嗟衰晚愧臨深

和王子嚴南平道中寄示

雨隨行色過重闉路有思歸送別人未省防時趨北闕且同回首望西鄰【嘗同在梓】黃花漸近羞重見白酒猶期醉一巡三峽苦辛嘗欲徧置杯休要問澆醇

寄賀李修孺移利憲

才出關來又入關欲閒天意未教閒一生孤直知心處三度交承隔政間食蔗羨君方有味過屠憐我尙何顏功名不是蹉跎物猶惜淸時共仰攀

牟仲甫作雞終有意趣爲予冩鬭雞矜驕自得猶有餘勇因以絕句題其畫云

忘身爲利得忘形棄彈莊生只自驚嗟汝虛防气方盛何時全得似無情

安嶽集卷十一

欽定四庫全書

安嶽集卷十二

宋馮山撰七言律詩

寄利憲張充宗司勲

曾言英館願重尋猶記當時戀別心千里江山勞客思一年風物又春深夢中花發人將老關外愁生酒不禁引領使臺歸未得且疏懷抱寄知音

木門早行

白虎前峯數尺髙露華蕭颯滿徵袍只知眼底簿書靜豈意山中車馬勞石夾雨餘重按轡艸間風動防橫刀通途聞說無多地踴躍身輕意气豪

送趙悅道參政大資知越州二首

乖崖威重兼之恕正獻純風重以和髙世淸名公取盡經邦餘事蜀霑多二江遺愛流長在雙劍銘功壁屢磨聞向蓬萊指歸路其如朝野具瞻何

其二

徒禦紛紛擁劍關蜀人感泣送公還欲知千里謳歌意半在百篇文字間風霰道途方過闕煙霞旌斾更尋山重金不負扁舟約賀老鑑湖春水閒

和鮮於子駿逰沙溪洞【侁】

放轡深窮物外天少償逰恨十餘年諸仙羽化曾由此千載巖居尙宛然門轉靑溪空水石室存丹竈養雲煙冰骸坐久𨿽淸澈獨有區中世俗緣

興州坐臥二仙

莫逆眞心際混茫豈將生死系存亡已驂雲霧朝丹闕猶蛻衣冠寄異鄕姓氏不傳靈祕錄精神長在發圓光洪肩丘袂攀無及分向塵中到老忙

寄子駿郎中

疊疊巴山走使軺不辭巖險奉寛條頻來馬足行應慣重見民情喜自謠雨過寒林微帶雪風生幽谷靜聞樵淸奇定入騷吟筆乞取郵筒寄下僚

送李杞省句赴闕

使軺西走奉軍期萬貨泉流向武威才伴江聲關外去又隨秋色日邊歸千尋蜀嶺供吟槁一道秦川照錦衣莫嘆奔馳傷浩气出羣鴻雁已髙飛

和子駿郎中登髙

曾對炎蒸憶靜便偶逢佳節思超然相將絕頂孤髙處剰看淸秋防許天𨿽欠笙簧畱席上猶勝風雨傍籬邊好看菊蘂殷勤別旦暮除書落枕前

和子駿郎中文臺

地接松扶絕塞邊星居人戶種畬田語音髙亢關中俗風物蕭疎劍外天一失覊縻生堡障十分流運費刀泉閭閻謾作封侯計幾輩伻圖到上前

和山路梅花

傳聞山下數枝梅不免車帷暫一開試向林梢親手折早知春意逼人來何方歸路參差見更托嚴風次第催莫作尋常花卉看江南音信隔年回

和淸暉亭

亭榭軒處處開淸暉嘉致號爲魁羣峯有景互爭出一水無聲相向來已借寒光搖棨防莫辭歡賞費瓶罍新詩自屬風騷將何苦登臨愧不才

送範百祿子功學士知諫院二首

天庭髙議破羣姦先帝曾將侍從班談笑一辭雙闕去縉紳遺恨十年間傾朝每憶劉蕡對側席才聞賈誼還言貴逡巡非久計行看鳴玉上鼇山

其二

聖賢中道意何如歷歷樊川論諌書要在致君成徳業不當沽直徇名譽平生忠義傾心際後日經綸試手初得意古人多气義彈冠應有舊簮裾

和苖時中子君運判亭溪道中雙白猿

雪白霜猿久已靈江山但覺有餘淸優防此地不常出皎潔一身能自明髙掛豈知神气王仰看誰爲骨毛驚因吟佳句成遺恨安得風前聞嘯聲

和子駿郎中淸江道中

繚繞川原又載馳人情風物共依依膠舟野水涸將盡捲嶺雲寒不飛豈憚長途勞使傳尙尋淸景扣禪扉前山次第看梅發剰帶新年春色歸

赴辟利臺呂少防運判以詩回贈依韻謝之

隨和篋笥號藏珍物理求多漸失眞騏驥已勝千里足鷦鷯才寄一枝身自憐蹭蹬居前粃豈意蹉跎接後塵【呂亦常作管勾文字】窮達聖賢知有分不同非望澤中人

和岑巖起莫軒

聞在幽軒隠使華合歸淸望戴重紗手持溫詔方行道堂有慈親卽是家得意鄕山頻上看異時蓬島合重誇登臨彊欲畱詩句苦恨風騷力未加

送文與可知洋州

何事年年擁使麾放身閒處避危機爲思淸漢還重去猶厭承明未肯歸天上榮途方防足林間輕靄尙沾衣區區斥鷃寧能嘯只得蓬蒿自在飛

賞梅呈李待制才元

鎭雅墻陰看早梅滿城惟此一株開已驅禽鳥工夫盡才共賓僚宴賞來月照寒姿淩畫燭風傳香蘂墮淸杯玉堂深切歸期近少住花前醉防回

讀劉賓客外集

七言常愛中山好百首猶存外集多大約晚年知性命一時淸韻入中和森張劍防𨿽無敵隠約瑕疵惜未磨三繞花欄俱讀盡杜陵回首郁嵯峨

還楊恬天隠長官家集

經世才髙若命何微茫騷雅寄編摩純音已落人間久孤憤猶存集外多喜看仙巢鳴鸑鷟重聞古匣奏云和殷勤歸秩非無報誰爲沈文弔汨羅

寄題合江知縣楊壽祺著作野亭

野亭何處訪仙翁安樂風煙迥不同千里淸泉來塞外四時佳景出山中偸身暫逐禽魚樂放意翻成筆硯工醉伴逍遙無計去鉤藤新熟荔枝紅

和呂少防題大卿林下軒

歸來何處解塵襟幽徑尋軒入茂林身到靜中方有我事除詩外更無心江山相就能淸景桂栢新成已翠陰聞說逍遙樽酒防三卿魚袋鬭黃金

題馮公舉郎中淸音亭

山水淸音繞翠微一亭風物裏中稀爲憐魚釣生平處還向功名事了歸白傅歌童聊自適莊生鷗鳥自相依區區貧阮長嗟嘆才有林居便拂衣

行縣道中遇暴風雨寄呂少防太傅

霖潦經時路未通公言行縣太忩忩安知風欺人處正在溪山絕險中一出到頭餘日在少畱隨分覺途窮卻因下馬心方悟欲速無成萬事同

重陽寄文與可

牛峯秋色翠相摩還上淩雲宴綺羅黃菊縱逢佳節好淸歡不似去年多僧房次第依重到霜月蕭條且彊歌聞說洋州時節盛不知髙興定如何

過永泰文與可宅因寄

數程奔走倦徵車喜過蓬仙舊隠居秀气峯巒排戶牖淸風樓閣鎖圖書一從髙步東山起重見深秋少室虛無計墨君堂上看林間猿鶴共躊躇

聞內捨榜將至

元丰內捨初公選開寶中秋定試期四海諸生趨盛集一朝新議破羣疑人傳學榜才張后驛逓家音未到時莫怪虛名隨分喜文章門戶欲支持

和苖子居新井道中

閬水兼山鬭曉光星軺親按古村鄕臨江麥隴煙雲翠夾道林花錦繡香使旨天邊勞按察人情車下見歡康東風相伴行寛詔敢恨年來鬢髮蒼

和蒲安行誠之祕丞逰烏奴寺

共隨春色探幽奇春到山中未防時嘯傲煙霞淩絕頂毫芒人物亂交逵已登髙閣臨淸曠更羨輕舟泛彌落筆停杯遂陳迹莫辭鐘鼓下山遲

送李才元待制二首

直道﨑嶇出禁林江湖長有愛君心五年漢法更張際千里潼江惠澤深天下鵷鴻方得侶道傍桃李正垂陰邦人不用畱行色滿斾薫風入舜琴

其二

爲掾初逢幕府開便將淸望屬非才重來門下經年後始見天邊促召回況有平生餘事業此行髙步脫風埃孤蹤已作溝中斷休費工夫爲剪裁

李待制寄僧詩有歇定之語兼聞有岷峨之逰因作詩以寄之二首

無心宜與物相期旣歇須行似不疑出處休將人事說功名多在老成時胸中白練何妨潔足下靑雲豈自知好取聖賢權進退莫教輕重失毫釐

其二

春逰逰盡欲尋山杖屨岷峨只等閒但放髙懷窮物外不知淸譽滿人間經年緑野常沈醉幾日香峯暫往還自笑塵轅盤未得逍遙無路一追攀

和普守勾輔元郎中見寄均逸亭詩

春風獵獵捲雙旌太守開罇上子城地僻養成山水趣民和流入管弦聲林花逺近參差發野景朝昬次第生引領英防歸未得東溪遺恨防時平

和賞海棠

三春花卉滿州城渠占風流第一名老杏酸寒誇錦繡野梨幹彊學瑤瓊穠妝雨後頻來看尢物年深特地榮爲是翰林親手植莫辭歡賞慰民情【翰林彭公思永】

送韓存寶閤使

君常慷慨論兵機喜見韓侯定逺歸將略無窮𨿽世出秋毫不犯似君稀封侯气骨靑春在報主功名白日飛齷齪簿書何所戀擬投儒服換戎衣

和岑巖起見寄

一別江臯能防時相從鷗鷺久無依樓前流水常東去塞上徵鴻又北歸交分每傳雙鯉信鄕心同望白雲飛孤吟長嘯無儔侶惟向淸宵共月輝

和後唐王仁裕舍人畱題自然觀

黃鶴仙音久寂然嘉陵江上碧峯端惟餘寂寞煙霞館空老陰森檜栢壇藥竈繞行雲彩動詩牌吟拂玉聲寒虛無蹤迹何須問自有淸名不死丹

與陳萬石

千首詩兼百首文宗韓之子拾遺孫吾鄕此道嗟防絕先世余風喜僅存三變聲名徒自惜平生襟抱向誰論相知惟有貧相見撥置窮愁付酒樽

開州道中逢王子嚴中散惠詩依韻和之

經年東北望陽臺阻奉從容一笑開良防俱從江上得淸風潛向坐中來詩成不倦乘閒冩酒好何妨盡醉陪百老篇章今少見滿懷歸去重瓊瑰

再和子嚴

歸舡才泊古巴臺遙見詩筒眼豁開摩壘只憂輕挑去報瓊何意誤投來老知仙夢終難到淸喜英防屢得陪對酒孤吟重相憶江前微霰屑瑤瑰

渝州春雪

靑帝云車碾玉塵陰機和雨付江神巧將淸冷三巴景妝出繁華二月春已凜寒威驅瘴癘更流和气助陶鈞勸農使者𨿽歡賞猶念無衣索拊循

寄仲賢朝議【王荀龍大名人巖叟父】

仙雛曾伴學飛翻三紀光陰一夢間龍阪舊防今獨在鳯池髙步已難攀衣冠每恨功名晚風月誰兼富貴閒契濶人情應見念故人憔悴老巴山

壽春穆東美有節亭

淮上仙翁倚歲寒繞亭閒種碧瑯玕林泉莫恨歸時晚風月偏宜靜處看爲愛蕭森從葉宻欲令蕃衍放根蟠階庭已見淸陰合更長龍孫百十竿

送李之純寶文二首

平生玉帳恥論兵勸學儒風已自成惟有愛民常慘怛況曾廉俗舊澄淸直將經濟爲仁術不假中和助政聲從此回翔歸柄用更推忠厚福羣生

其二

邂逅當年最見知台光雲霧阻重披忽聞潁上還朝日正是漳濱養病時劍外江山愁逺別天邊鴻鵠望歸期西南遺愛情何限千載羊公墮淚碑

寄題希元承詔堂希元惠詩因次其韻

鸑鷟峯前舊隠亭仙翁曾此被弓旌雲山每恨未能到松桂向人如有情【公自有詩云庭下松桂栽淸陰從此始】共把淸尊慚北海更聽餘論學南榮何須酩酊爲眞賞歸袖瓊瑰已自盈

小溪尉丘君父母年皆九十康彊精明尙能讀書挫箴如五六十歲人相繼受恩命某固未嘗見也亦未嘗聞也因作詩遺丘君且以傳諸士大夫如果未嘗見聞則宜相與樂道其美而形於歌頌云

人間夫婦老難期九十俱全古亦稀滄海蟠桃堪結子碧梧棲鳯久忘歸君恩黃髮頒新誥兒戲靑衫著彩衣一尉三公無此樂百年琴瑟在庭闈

春逰

邀約東風共出城云容羞日弄陰晴看人墻外衝花气下馬石間聞水聲林蘗半從樵刄起艸牙還傍燒防生趂時桃李參差發得意禽虫各自鳴開謝眼前窮物態丰登時下見民情悔將詩筆隨春酒萬景投懷醉不成

戲題辛叔儀花園

前載聞君說種花重來軒檻早芬葩只知造化隨人力豈覺光陰換歲華風雨不容孤客賞馨香寧待主翁誇牡丹珍重偏開晚料得開時已到家

和馮太博歸州春望

聞說巴東暫解顏兩回曾到十年間吒【平】灘自古風波險玉洞無人水竹閒霜雪慿虛千尺瀑煙嵐彌望四圍山登臨欲伴春逰去惟恐藤蘿不易攀

和八捨弟贊賢司理【弟多貧賤之嘆故因詩激勸云】

湖外閒官四見春就中吟詠費精神靑山借得風騷古白髮相將意思新每向孤髙𨿽得意要知閒淡苦無人歸來幸有鴒原識爲惜鴻毛抵萬鈞

其二

兄弟當年粗有聲家風傳得至今淸爭先蹤迹𨿽相讓投老情懷共一驚富貴有時當自致文章無價可能輕期君正在靑雲上何止新詩防首行

再和二首

歸來相值故園春坐對春風忽愴神十里溪山依舊好一番花木爲誰新靑雲功業𨿽畱我白日光陰柰趂人道在不須論用捨惟將時命托洪鈞

其二

新詩才讀眼惺惺照見詞源徹底淸白雪乍聞髙唱喜明珠翻值暗投驚兒童一輩年將晚研席平生分不輕爲愛惠連才思好登臨重寄逺山行

再和

莫厭詩筒來往頻閒中無物可怡神追回風雅篇篇好鏈盡襟懷日日新自笑支離多病客更隨憔悴苦吟人陽州不識英雄器重問顏髙借六鈞

其二

休向詩中恨不平範滂畱意在澄淸煙霄鴻鵠飛將到雷雨龍蛇蟄未驚聲價得來知道長窮愁消盡覺身輕榮途咫尺非難至俯拾功名在此行

安嶽集卷十二

