

欽定四庫全書

集部二

毘陵集

別集類一【唐】

提要

【臣】等謹案毘陵集二十卷唐獨孤及撰及字至之洛陽人官至司封郎中常州刺史卒諡曰憲事迹具唐書本傳權徳輿作及諡議稱其立言遣詞有古風格濬波瀾而去流宕得菁華而無枝葉皇甫湜諭業亦稱及文如危峯絕壁穿倚霄漢長松怪石顚倒巖壑王士禎香祖筆記則謂其序記尙沿唐習碑版敍事稍見情實仙掌函谷二銘瑯邪溪述馬退山茅亭記風後八陣圖記是其傑作文粹略已載之頗不以湜言爲然考唐自貞觀以後文士皆沿六朝之體經開元天寶詩格大變而文格猶襲舊規元結與及始奮起湔除蕭頴士李華左右之其後韓栁繼起唐之古文遂蔚然極盛斵雕爲朴數子實居首功唐實錄稱韓愈學獨孤及之文當必有據【案此據晁氏讀書志所引】特風气初開明而未融耳士禎於篳路防縷之初責以制禮作樂之事是未尙論其世也集爲其門人安定梁肅所編李舟爲之序凡詩三卷文十七卷舊本久湮明吳寛自內閣鈔出始傳於世其中如景皇帝配天議郭知運呂諲等諡議皆粹然儒者之言非徒以詞采爲勝不止士禎所舉諸篇至馬退山茅亭記乃栁宗元作後人誤入及集士禎一例稱之尢疎於考證矣又文苑英華載有及賀赦二表代獨孤將軍讓魏州刺史表爲崔使君讓潤州表代於京兆請停官侍親表唐文粹又有及招北客文集內皆無之按賀赦表所云誅剪大憝淸復闕廷及歸過罪巳降去鴻名並徳宗興元時事及沒於大歷十二年已不及見招北客文文苑英華又以爲岑參之作彼此錯互疑莫能詳今依舊本闕載焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

毘陵集原序

傳曰物生而後有象象而後有滋滋而後有數數成而文見矣始自天地終於艸木不能無文也而況於人乎且夫日月星辰天之文也丘隴川瀆地之文也羽毛彪炳鳥獸之文也華葉彩錯艸木之文也天無文四時不行矣地無文九州不別矣鳥獸艸木之無文則混然而無名而人不能用之矣人無文則禮無以辧其數樂無以成其章有國者無以行其刑政立言者無以存其勸誡文之時用大矣哉在人賢者得其大者禮樂刑政勸誡是也不肖者得其細者或附防小說以立異端或雕斲成言以禆對句或志近物以玩童心或順庸聲以諧俚耳其甚者則矯誣盛徳污蔑風教爲蠱爲蠧爲妖爲孽噫文之獘有至是者可無痛乎天后時廣漢陳子昂獨溯隤波以趣淸源自玆作者稍稍而出先大夫常因講文謂小子曰吾友蘭陵蕭茂挺趙郡李遐叔長樂賈幼幾洎所知河南獨孤至之皆憲章六藝能探古人述作之防賈爲宗巡蜀分命之詔歷歷如西漢時文若使三賢繼司王言或載史筆則典謨訓誥誓命之書可彷佛於將來矣嗚呼三公皆不處此地而連蹇多故惟獨孤至之常州刺史享年亦促豈天之未欲振斯文耶小子所不能知也已矣常州諱及有遺文三百篇安定梁肅編爲上下帙凡二十卷作爲後序常州愛士而肅最爲所重討論居多故其爲文之意肅能言之比葬博陵崔貽孫又爲神道碑悉載事行而痛其不登論道之位崔公剛而好直其詞不黨君子謂之知言者昔班固美漢得人之盛曰文章則司馬遷相如又曰劉向王褒以文章顯是則四君子者有漢之文雄歟而遷無鄕曲之譽虧大雅明哲保身之義相如薄於貞操有滌器受金之累向無威儀遺文以謬而身幾不免褒多爲歌頌當時議者以爲淫靡不急其他無聞焉大較詞人多陷輕躁否則愞狹迂僻於事放弛其能蹈履中道可爲物主者寡矣孰與常州發論措辭皆王霸大略孝弟之至達於神明善與人交久而敬之當官正色不畏彊禦加之以仁惠愛物吏民敬鄕而文又如是乎其餘則二君旣言之矣今亶錄崔氏之作綴於篇末云爾朝議大夫前守防州刺史隴西李舟述

欽定四庫全書

毘陵集卷一

唐獨孤及撰

賦

夢逺遊賦

詩上【二十三首】

壬辰嵗過舊居

夏中酬於逖畢燿問病見贈

三月三日自京到華陰水亭獨酌寄裴六薛八

海上寄蕭立

酬梁二十宋中所贈兼別梁少府

東平蓬萊驛夜宴平盧楊判官醉後贈別觀海

雨後公超谷北原眺望寄髙拾遺

丙戌正月出洛陽書懷

季冬自嵩山赴洛道中

代書寄裴冀劉頻

客捨月下對酒醉後寄畢燿

庚子嵗避地至玉山詶韓司馬所贈

下弋陽江舟中代書寄裴侍禦

題思禪寺上方

早發若峴驛望廬山

癸夘嵗赴南丰道中聞京師失守寄權士繇韓幼深初晴抱琴登馬退山

賈員外處見中書賈舍人巴陵詩集覽之懷舊代書寄贈

寒夜溪行舟中作

江上代書寄裴使君

與韓侍禦同尋李七舍人不遇題壁畱贈李張皇甫閻權等數公並有送別之作見寄因答

賦

夢逺遊賦

老氏稱吾所以有大患者爲吾有身大哉聖人之知微乎夫生者一气之暫聚耳有天地之和自然之力以運其行止節其夭壽非智力之所能扶明矣而舉世矻矻莫不保持形骸謂爲已有特執迷妄往而不返小者攘禮樂竊忠信以賈譽大者盜天地之權至於忘身道徳之衰皆此物也余生於浮而長於妄汩沒當世與羣動俱不智不能逃形於名聲之韁鏁脫屣於冠冕之籠檻及其世界顚倒萬物反覆始返照收視以觀身世然後知一生之患假合豈直蒭狗土苴熱焰聚沫而已則我之身也與百憂偕長況重險之中乎思欲衝三淸出五濁乘淩虛極與造物者爲伍莫有由矣嘗中夜夢飛升太空若有以名迹見誚者覺而自失乃爲賦以狀逺遊且旌悟道之晚也其詞曰

仰太素兮觀元精之煙熅孰官司乎物物兮得流形而爲人太皥遺我八卦藏天地於文字黼而黻之爲聖爲智褒衣之徒相與擊建鼓而揭日月兮奔孝慈而走仁義其獘也古是而今非身賤而名貴驂驔馺遝兮道路屯云而奔波絢煥轇轕兮玉帛鐘鼓之駢羅霍欝宻兮心懸天地而火馳蒼黃兮得未終也而失已繼之百骸與日月並走五藏與哀樂交戰羲和未及弭轡榮枯紛而萬變何生涯之侘傺兮蹇吾降此中州憑世道以上下若渉水而無津兮與吹萬同其波流況世緒坱軋兮如棼絲之相摎見辰極之低昂兮知人之殷憂顧兔呀以蝕月兮天地閉而云愁鳳凰焚其故巢兮繞舊國以失儔埃壒以上薄兮虞羅紛其四周吾始未知夫六合湫隘之若此孰與吾兮逺遊豈無太淸之路兮夫何漫漫而迢遰望帝鄕之低佪兮微白雲與之偕逝澄予神於遙夜與顥气期乎無垠眞境沕穆以傍感精誠薫然而來親歘乘夢以奮飛搏至靈以上賓望見碧落天地如掌洞開八門別有萬象亭亭物外乘化直上身世雙遣獨與道往其往也泛兮若遊魚振鱗而泳淸川冏兮若翔雁得順風而緣秋天忽不知予誰之身夫何爲者深入空界七耀在下問予津於混茫兮蹇徜徉以延佇若有人兮縹緲指人間以唁予曰鳳兮鳳兮何徳之睽天固桎若以禮義梏若以事機蓋支離其徳而逃乎物累使逸翮可得而籠樊兮孰云夫五色之自異天運地載剛柔生焉千變萬化如環無端彼興廢與往復同大壑之波瀾將令歸根明徵其源則吾與若皆幻也又奚睢盱於其間幻未始有封物未始有壃成則虧進則傷無泊而和無易而方山立其中央善汝行密汝藏道將自光吾在大羅之上都之所乾坤爲家日月爲宇噓吸元气太虛之下【音戶】尙一乃心勿謂道阻遊乎無窮吾顧見汝奉眞誥以自省兮五情惄其增熱哀攀龍之無階兮思過天之曷月未知去下方防萬億兮退將返遵吾歸轍修玉虛以下降濟銀漢以中歇憑東井以俯視識故國之城闕千門萬戶遙如蟻穴百川綺分五嶽羅列覓舊山與喬木才依稀而明滅見伊川大道鞠爲荊棘歷陽故人半作魚鼈曩之奔命於市朝者如紛紜飛馳讘讘嗤嗤蹩蹁蹮肖翹陸離若蟣虱之聚壊絮蜘蛛之乘遊絲吾乃今日識羣動之變態兮莞然倚長空而笑之亦旣自得周覽未畢惕焉形開萬象如失羣有儼以皆作百慮繽其來歸乃夙昔之人寰如故時之喧卑向之俯仰欣慼無非妄者然後知吾之生也與妄皆生邪气乘之萬緣合並爲憂爲患爲虧爲盈彼君子方碌碌然自以爲覺猶飾妄以賈名安知聖人不以世界爲重狴生死爲大夢視變化與品類亦猶神交之飛動與遺物以顧身兮悟生浮而質陋以一气之秒忽與萬化而紛糅自視俄然寄形宇宙尙何能濡首於榮辱之境甘心於哀樂之囿鷦鷯於飛載翩載翻君子至止棲息化元獨立道樞貽神胚渾萬物轉薄吾眞長存止水不波浮雲無根與時盈虛委質乾坤倚伏相軋吉凶同源物各自爾予欲無言優哉遊哉聊以窮年

詩上【二十三首】

壬辰嵗過舊居

少年事逺遊出入燕與秦離居嵗周天猶作勞歌人負劍度潁水歸馬自知津緣源到舊廬攬涕尋荒蓁鄰里喜相勞壺觴展慇懃酒闌擊築語及此離防因丈夫隨世波豈料百年身今日負鄙願多慙故山春

夏中酬於逖畢燿問病見贈

救物智所昧學仙願未從行藏兩乖角蹭蹬風波中薄官恥降志臥屙非養防閉關渉兩旬羇思浩無窮鸑鷟何處來雙舞下碧空離別隔雲雨惠然此相逢把手賀疾間舉杯欣酒濃新詩見久要淸論激深衷髙館舒夜簟開門延微風火雲赫嵯峨日暮千萬峯遙指故山笑相看撫號鐘聲和由心親事感知气同出處未易料且歌緩愁容願君崇明徳嵗暮如靑松

三月三日自京到華陰水亭獨酌寄裴六薛八

祗役匪遑息經時客三秦還家問節候知到上巳辰山縣何所有髙城閉靑春和風不吾欺桃杏滿四鄰舊友適逺別誰當接歡忻呼兒命長瓢獨酌湘吳醇一酌一朗詠旣酣意亦申言筌蹔兩忘霞月祗相新裴子塵表物薛侯席上珍寄書二傲吏何日同車茵詎肯使空名終然羈此身他年解桎梏長作海上人

海上寄蕭立

朔風剪塞艸寒露日夜結行行到瀛壖歸思生暮節驛樓見萬里延首望遼碣逺海入大荒平蕪際窮發舊國在夢想故人胡且越契濶阻風期荏苒成雨別海西望京口兩地各天末索居動經秋再笑知曷月日南望中盡惟見飛鳥滅音塵未易得何由慰饑渴

酬梁二十宋中所贈兼畱別梁少府

少讀黃帝書肯不笑機事意猶負深衷未免名迹累厭貧學幹祿欲徇賓王利甘爲風波人豈復江海意擔簦平臺下是日飲羇思逢君道寸心暫喜一交臂緒言未及竟離念已復至寧陵望南丘雲雨成兩地途殊迹方間河廣流且駛暮帆望不及覽贈心欲醉愛君如金錫昆弟皆茂異奕赫連絲衣榮養能錫類君子道未長深藏靑雲器巨鱗有縱時今日不定議惟當加餐飯好我袖中字別離動經年莫道分首易

東平蓬萊驛夜宴平盧楊判官醉後贈別姚太守置酒畱宴

驛樓漲海壖秋月寒城邊相見自不足況逢主人賢夜淸酒濃人如玉一斗何啻直十千木蘭爲樽金爲杯江南急管盧女齊童如花解郢曲起舞激楚歌采蓮固知別多相逢少樂極哀至心嬋娟少畱莫辭醉前路方悠然明日分飛儻相憶祗應遙望西南天

觀海

北登渤澥島回首秦東門誰屍造物功鑿此天池源洞吞百谷周流無四垠廓然混茫際望見天地根白日自中吐扶桑如何捫迢遙蓬萊峯想象金臺存秦帝昔經此登臨冀飛翻揚旌百神防望日羣山奔徐福竟何成羨門徒空言惟見石橋足千年潮水痕

雨後公超谷北原眺望寄髙拾遺

崖口兩足收淸光洗髙天虹蜺斂殘靄山水含碧鮮逺空霞破露月輪薄雲片片成魚鱗五陵如薺渭如帶目極千里關山春朝來爽气未易說畫取花峯贈逺人

丙戌嵗正月出洛陽書懷

往嵗衣褐見受服金馬門擬將忠與貞來酬主人恩天地蹔雷雨洪波生平原窮鱗遂蹭蹬夙昔事空存幸逢帝出震授鉞淸東藩白日忽再中萬方咸駿奔王風從西來春光滿乾坤蟄虫競飛動余亦辭籠樊遭遇思自彊寵辱安足言惟將四方誌回首謝故園

季冬自嵩山赴洛道中作

皇運偶中變長虵食東土天蓋西北傾眾星殞如兩邊塵動地起千里聞戰鼓死人成爲阜流血塗艸莽策馬何紛紛捐軀抗豺虎甘心赴國難誰謂荼葉苦天子初受命省方造區宇斬鯨安溟波截鼇作天柱三微復正統五玉歸文祖不圖漢官儀今日忽再覩升髙混京邑佳气連海浦寶鼎歊景云明堂舞干羽虎臣【缺】激昂【缺】禦侮腐儒著縫掖何處議鄒魯西上轘轅山丘陵

橫今古和气蒸萬物臘月春靄吐得爲太平人窮達不足數他日遇封禪著書繼三五

代書寄裴六冀劉二潁

昔余馬首東君在海北汭【音入聲】盡屏簿領書相與議巖穴載來詣佳境每山有車轍長嘯林木動髙歌唾壺缺此辭月未周戎馬嘶絳闕猛虎踞大道九州當中裂聞君棄孤城猶自握漢節恥棲惡木影忍與故山別脫舄桂嶺雲冏然若鳥逝【入聲】惟畱潺湲水分付練溪月爾來大谷梨白花再成雪關梁限天險歡樂竟兩絕大盜近削平三川今底寧勾芒布春令屏翳收雷霆伊洛日夜漲鳴臯蘭杜靑騫騫兩黃鵠何處遊靑冥疇昔切玉刃應如新發硎及時當樹勲髙懸景鐘銘莫拖白雲意徑往丹丘庭功成儻長揖然後謀滄溟

客捨月下對酒醉後寄畢四耀

鄕路風雪深生事憂患迫天長波瀾廣髙舉無六翮獨立寒夜移幽境思彌積霜月照膽淨銀河入檐白沽酒聊自勞開罇坐檐隟主人奏絲桐能使髙興劇淸機蹔無累獻酢更絡繹慷慨葛天歌愔愔廣陵陌旣醉萬事遣耳熱心亦適視身兀如泥瞪目傲今昔故人間城關音信兩脈脈別時前盟在寸景莫自擲【先是畢贈及詩云洪罏無久停日月速若飛忽然衝人身飲酒不須疑】心與白日鬭十無一滿百寓形薪火內甘作天地客與物無親疎鬥酒勝竹帛何必用自苦將貽古賢責

庚子嵗避地至玉山酬韓司馬所贈

滄海疾風起洪波駭恬鱗已無濟川分甘作乘桴人揮手謝秣陵舉帆指甌閩安知風塵表偶與瓊瑤親共悲行路難況逢江南春故園忽如夢返復知何辰曠野豺虎滿深山蘭蕙新枉君灞陵什回首徒酸辛

下弋陽江舟中代書寄裴侍禦

故鄕隔西日去水連長天前路知幾許但指天南邊愴恨極浦外隠映靑山連東風滿帆來五兩如弓遙羨繡衣客冏然馬首先得餐武昌魚不顧潯陽田屈指數別日忽乎成兩年百花巳滿眼春艸漸碧鮮豈是離居時柰何於役牽洞庭有深渉曷日期歸旋且作異鄕料詎知攜手緣離憂未易銷莫道罇酒賢

題思禪寺上方

溪口聞法鼓停橈登翠屏攀云到金界合掌開禪扄郁律眾山抱空蒙花雨零老僧指香樓云是不死庭眇眇於越路茫茫春艸靑逺山噴百谷繚繞馳東溟目極道何在境照心亦冥騞然諸根空破結如破瓶下視三界狹但聞五濁腥山中有良藥吾欲隳天形

早發若峴驛望廬山

雨罷山翠鮮泠泠東風好斷崖云生處是向峯頂道誰謂峯頂逺跂予可瞻討忘緣袪天機脫屣恨不早祗恐嵗雲暮遂與空名老心往迹未並慙媿山上艸

癸夘嵗赴南丰道中聞京師失守寄權士繇韓幼深

種田不遇嵗榮名不遭時邊塵晦落日西望泣路岐猛虎嘯北風麕麚皆載馳深泥駕疲牛踸踔余何之詰屈白道轉繚繞淸溪隨荒谷嘯山深林啼子規長嘆指故山三奏歸來詞不逢眼中人調若車倭遲士繇松筠操幼深瓊樹姿別來平安否何階一申眉白雲失帝鄕逺水限天涯昂藏雙威鳳曷月還兩枝努力愛華發盛年振羽儀但令迍難康不負滄洲期莫作新亭泣徒使夷吾嗤

初晴抱琴登馬退山對酒望逺醉後作

年長心易感況爲憂患纒壯圖迫世故行止兩茫然王旅方伐叛虎臣方被堅魯人著儒服甘就南山田挈榼上髙蹬超遙望平川滄江大如綖隠映入逺天荒服何所有山花雪中燃寒泉得日景吐霤鳴湔湔舉酒勸白雲唱歌慰頺年微風度竹來韻我號鐘一彈一引滿耳熱知心宣曲終余亦酣起舞山水前人生幾何時大半百憂煎今日羇愁破始知濁酒賢

賈員外處見中書賈舍人巴陵詩集覽之懷舊代書寄贈

海岸望靑瑣雲長天漫漫十年不一展知有關山難適逢阮始平立馬問平安取公詠懷詩示我江海瀾蹔若窺武庫森然矛防寒眼明遺頭風心恱忘朝餐大駕今返正熊羆扈鳴鑾公遊鳳凰沼獻可在筆端系越有長纓封關祗一丸冏然翔寥廓仰望慙羽翰嘉防不我與相思嵗云殫惟當袖佳句持比靑瑯玕

寒夜溪行舟中作

日沈諸山昏寂歷羣動宿孤舟獨不系風水夜相逐雲歸恆星見霜下天地肅月輪大如盤金波入空谷魏闕萬里道羇念千慮束倦飛思故巢敢望梧與竹沈吟登樓賦中夜起三復憂來無良方歸春酒熟

江上代書寄裴使君

何地離念劇江臯風雪時艱難傷逺道老大怯前期疇昔行藏計祗將力命推能令書信數猶足緩相思與韓侍禦同尋李七舍人不遇題壁畱贈

三徑何寂寂主人山上山亭空檐月在水落釣磯閒藥院雞犬靜酒壚苔蘚斑知君少機事當待暮云還李張皇甫閻權等數公並有送別之作見寄因答

洞庭正波蘋葉衰豈是秦吳逺別時謝君篋中綺端贈何以報之長相思

毘陵集卷一

欽定四庫全書

毘陵集卷二

唐獨孤及撰

詩中【三十一首】

送陳兼應辟兼寄髙適賈至

早發龍沮館舟中寄東海徐司倉鄭司戶海上懷華中舊遊

將還越畱別豫章諸公

雜詩

山中春思

傷春懷歸

九日李蘇州東樓宴

李卿東池夜宴

將赴京答李紓贈別

江寧詶鄭縣劉少府贈別

送虢州王錄事之任

送長孫將軍拜歙州之任

送何員外使湖南

送江陵全少府赴任

送虞秀才之長沙

送陽翟張主簿之任

送李賓客荊南迎親

酬常郿縣

送遊員外赴淮西

送馬鄭州

蕭文學山池宴集

送荊南張判官

送義烏韋明府

送相裏郎中赴江西

和虞部韋郎中尋楊駙馬不遇

和贈逺

和題藤架

官渡栁歌送李員外赴揚州

同岑郎中韋員外花樹歌

奉和李尙書畫虎射圖歌

詩中【三十一首】

送陳兼應辟兼寄髙適賈至

結緑處燕石卞和不必知所以王佐材未能忘茅茨罷官梁山外獲稻楚水湄適防傅巖人虛舟濟川時天网忽搖頓公才難棄遺鳳凰翔千仞今始一鳴岐上馬指國門舉鞭謝書帷預知大人賦掩卻歸來詞天子方在宥朝廷張四維料君能獻可努力副疇咨舊友滿皇州髙冠飛翠蕤相逢絳闕下應道軒車遲髙侯秉戎翰防馬觀西夷方從幕中事參謀王者師賈生去洛陽焜耀琳瑯姿芳名動北部逸韻淩南皮肅肅舉鴻毛泠然順風吹波流有同異由是限別離漢塞隔隴底秦川連鎬池白雲日夜滿道裏安可思夢想浩盈積物華愁變衰因君附錯刀送逺益淒其四海各橫絕九霄應易期不知故巢燕決起棲何枝

早發龍沮館舟中寄東海徐司倉鄭司戶

沙禽相呼曙色分漁浦鳴桹十里聞正當秋風度楚水況值逺道傷離羣津頭卻望後湖岸別處已隔東山云停艫目送北歸翼惜無瑤華持寄君

海上懷華中舊遊寄鄭縣劉少府造渭南王少府崟

涼風臺上三峯月【王任鄭縣日於城角築小臺號涼風臺毎與數公置酒登臨望二華雲月】不夜城邊萬里沙離別莫言關塞逺夢魂長在子眞家

將還越畱別豫章諸公

客鳥倦飛思舊林徘徊猶戀眾花陰他時相憶雙航葦莫問吳江深不深

雜詩

日花結成子春物捨我去流年惜不得獨坐空閨暮心自有所待甘爲物華悞未必千黃金買得一人顧

山中春思

獺祭川水大人家春日長獨謠晝不暮搔首慙年芳靡艸知節換含葩向新陽不嫌三逕深爲我生池塘亭午井竈閒雀聲響空倉花落沒屐齒風動羣木香歸路雲水外天涯杳茫茫獨卷萬里心深入山鳥行芳景勿相迫春愁未遽忘

傷春懷歸

誰謂鄕可望望在天地涯但有時命同萬里共嵗華昨夜南山殷雷拆萌芽源桃不余欺先發秦人家寂寂戶外掩遲遲春日斜源桃黙無言秦人獨長嗟不惜中腸苦但言防合賖思歸吾誰訴笑向南枝花

九月九日李蘇州東樓宴

是菊花開日當君乘興秋風前孟嘉帽月下庾公樓酒解畱徵客歌能破別愁醉歸無以贈祗奉萬年酬

李卿東池夜宴

政成機不擾心愜宴忘疲去燭延髙月傾罍就小池舞盤回雪動奏躍魚隨自是山公興誰令下士知

將赴京答李紓贈別

膠漆常投分荊蠻各倦遊帝鄕今獨往溝水便分流甘作逺行客深慙不系舟思君帶將緩豈直日三秋

江寧酬鄭縣劉少府兄贈別作

往年脫縫掖接武仕關西結緩腰章並趨階手板齊仙山不用買朋酒日相攜抵掌誇潭壑忘情向組珪事遷時旣往年長迹逾暌何爲靑雲器猶嗟濁水泥役牽方逺別道在或先迷莫見良田晚遭時亦杖藜

送虢州王錄事之任

謂子文章達當年羽翼髙一經俄白首三命尙靑袍未遇須藏器安卑莫告勞盤根儻相值試用發硎刀

送長孫將軍拜歙州之任

臨難敢橫行遭時取盛名五兵常典挍四十又専城浪逐樓船破風從虎竹生島夷今可料系頸有餘纓

送何員外使湖南

夙昔皆黃綬差池復瑣闈上田無晚熟逸翮果先飛前路舟休系故山云不歸王程儻未復莫遣鯉魚稀

送江陵全少府赴任

冡司方眘選劇縣得英髦固是攀云漸何嗟趨府勞楚山迎驛路漢水漲秋濤騫翥方玆始看君六翮髙

送虞秀才擢第歸長沙

充賦名今遂安親事不違甲科文比玉歸路錦爲衣海運同鯤化風帆若鳥飛知君到三徑松菊有光輝

送陽翟張主簿之任

舊聞陽翟縣西接鳳髙山作吏同山隠知君處劇閒少年當效用逺道豈辭艱遲子揚名後方期防服還

送李賓客荊南迎親

宗室劉中壘文塲謝客兒當爲天北斗曽使海西陲毛節精誠著銅樓羽翼施還申供帳別言赴倚門期恩渥霑行李晨昏在路岐君親兩報遂不敢議傷離

酬常郿縣見贈

愛君修政若修身鰥寡來歸乳雉馴堂上五弦銷暇日邑中千室有陽春謂乘鳬舄朝天子卻媿豬肝累主人辭後讀君懷縣作定知三嵗字猶新

送遊員外赴淮西

多君有奇略投筆佐元戎巳佩郎官印兼乘禦史驄使星隨驛騎歸路有秋風莫遣無書札他年懷袖空

送馬鄭州

使君朱兩轓春日整東轅芳艸成臯路靑山京水源勉修循吏迹以謝主人恩當使仁風動遙聽輿頌諠

蕭文學山池宴

檀欒千畆緑知是辟疆園逺岫當庭戶諸花覆水源主人邀盡醉林鳥助狂言莫問愁多少今皆付酒罇

送別荊南張判官

輶車駱馬往從誰夢浦蘭臺日更遲欲識桃花最多處前程問取武陵兒

送義烏韋明府

妙年能致身陳力復安親不憚關山逺寧辭簿領勤過江云滿路到縣海爲鄰每嘆違心賞吳門正早春

送相裏郎中赴江西

君把一尺詔南遊濟滄浪受恩忘險艱不道岐路長戎狄方搆患休牛殊未遑三秦千倉空戰卒如餓狼委輸員外府諏謀寄賢良有才當陳力安得遂翺翔豈不愼井賦賦均人亦康遙知軒車到萬室安耕桑火伏金气騰旻天欲蒼茫寒蟬慘巴鄧秋色愁沅湘昨日攜手西於今蕓再黃歡娛詎幾許復向天一方蹢躅話世故惆悵舉離觴共求數刻歡戲謔君此堂今日把手笑少時各他鄕身名同風波聚散未易量曷月還朝天及時開智囊前期儻猶濶加飯勉自彊

和虞部韋郎中尋楊駙馬不遇

金屋瓊臺蕭史家暮春三月渭川花到君仙洞不相見謂已吹簫乘早霞

和贈逺

憶得去年春風至中庭桃李映瑣窻美人挾瑟對芳樹玉顏亭亭與花雙今年新花如舊時去年美人不在玆借問離居恨深淺祗應獨有庭花知

和題藤架

防防葉成幄璀璀花落架花前離心苦愁至無日夜人去藤花千里彊藤花無主爲誰芳相思歷亂何由盡春日迢迢如綫長

官渡栁歌送李員外承恩往揚州覲省

君不見官渡河兩岸三月楊栁枝千條萬條色一一勝緑絲花作鈆粉絮葉成翠羽帳此時送逺人悵望春水上逺客折楊栁依依兩含情夾郎木蘭舟送郎千里行郎把紫泥書東徵覲庭闈脫卻貂襜褕新著五彩衣雙鳳並兩翅將雛東南飛五兩得便風幾日到揚州莫貪揚州好客行剰淹畱郎到官渡頭春闌已應久慇懃道逺別爲謝大堤栁攀條儻相憶五里一回首明年栁枝黃問郎還家否

同岑郎中屯田韋員外花樹歌

東風動地吹花發渭城桃李千樹雪芳菲可愛不可畱武陵歸客心欲絕金華省郎惜佳辰祗將棣萼照靑春君家自是成蹊處況有庭花作主人

和李尙書畫射虎圖歌

饑虎呀呀立當路萬夫震恐百獸怒彤弓金鏃當者誰鳴鞭飛控流星馳居然畫中見眞態若務除惡不顧私時和年丰五兵已白額未誅壯士恥分銖逺邇懸彀中不中不發思全功捨矢如破石可裂應盡敵山爲空殺气滿堂觀者駭颯若崖谷生長風精微入神在毫末作繢造物何同功方叔秉鉞受命新丹靑起予气益振底綏靜難功可擬嗟嘆不足聲成文他時代天育萬物亦以此道安斯民

毘陵集卷二

欽定四庫全書

毘陵集卷三

唐獨孤及撰

詩下【二十八首】

代書寄上李廣州

自東都還濠州奉酬王八諫議

酬皇甫侍禦望灊山見示

垂花塢醉後戲題

登山谷寺上方答皇甫侍禦臥疾闕陪車騎之後

詣開悟禪師問心法次第寄韓郎中

喜辱韓十四郎中書兼封近詩見示因代書題答

同皇甫侍禦齋中春望見示

答李滁州題庭前石竹花見寄

暮春於山谷寺上方遇恩命到加官賜服酬皇甫侍禦見賀之作

和張大夫秋日有懷呈院中諸公

和張大夫秋夜書情

傷春贈逺

送陳王府張長史還京

答皇甫侍禦北歸畱別

得栁員外書附寄近詩書中兼報新主行營兵馬因代書戲答

同徐侍郎五雲溪新亭重陽宴集作

和中書常舍人晚秋集賢院卽事寄贈徐薛二侍郎

登後湖亭傷春懷京師故舊

答李滁州見寄

水西館泛舟送王員外

得李滁州書以玉潭莊見托因書春思以詩代答

題玉潭

答李滁州憶玉潭新居見寄

和李大夫同呂評事太行苦熱行兼寄院中諸公雨後陪王員外泛後湖

陪王員外北樓待月

詩下【二十八首】

代書寄上李廣州

岏水望畨禺迢迢靑天末鴻雁飛不到音塵何由達獨有輿人歌隔云聲諠聒皆稱府君仁百越賴全活推誠魚鼈信持正魑魅怛疲民飽中和性足無夭閼天子咨四嶽佇公濟方割防時復旋歸入踐靑瑣闥賤子托明徳繚若松上葛別離鄙吝生結念思所豁門闌闗山阻岐路天地濶惟憑萬里書持用慰饑渴

自東都還濠州奉酬王八諫議見贈

闗西仕時俱稚容彪彪之鬢始相逢天地變化縣城攺【天寶中及尉華陰鄭縣別後經祿山之亂鄭縣殘毀城移於州西】獨有故人交態在不言防合迹未並猶以嵗寒心相待洛陽居守寄鄼侯君著貂冠參運籌髙閣連云騎省夜新文防友涼風秋靑袍白面昔攜手冉冉府趨君記否雲分雨散十五年始得一笑罇酒前未遑少畱驟逺別況值旅雁鳴秋天二華舊遊如夢想他時再防何由緣賴君贈我郢中曲別後相思被管

酬皇甫侍禦望天灊山見示之作

早嵗慕五嶽嘗爲塵機礙孰知天柱峯今與郡齋對隠嶙抱元气氤氳含靑靄云崖媚逺空石壁寒古塞漢皇南遊日望秋此昭配法駕到谷口禮容振荒外焚柴百神趨執玉萬方防天旋物順動徳布澤霶霈講武威已耀學仙功未艾黃金竟何成洪業遽淪昧度世若一瞬昨朝巳千載如今封禪壇惟見雲雨晦長望哀往古勞生慙大塊淸暉幸相娛幽獨知所賴寒城春方正初日明可愛萬殊喜陽和余亦荷時泰山色日夜緑下有淸淺瀨媿作拳僂人沈迷簿書內登臨嘆拘限出處悲老大況聽郢中曲復識湘南態思免物累牽敢令道機退瞞然誦佳句持比秋蘭佩

垂花塢醉後戲題【賦得俱字韻並序一首】

莊周臺南十許步有丘一成上有樛藤垂花而蔓艸荒之且隔大溝路不可陟道士張太和伐薪爲堰封土以壅澮余亦命薙氏治蕪穢而剗宿莽遂辟爲登賦之位位廣一席席間足以函罇酒二簋三月戊子及羣英由堰而升焉諸花倒垂下拂杯案紫葩縭縰如釵如旒眾君子瞻弄之不足故秉燭進酒以繼落日欲稱醉而不能也因命其地曰垂花塢堰曰緣花堰亦飾之以詩云紫蔓靑條覆酒壺落花時與竹風俱歸時自負花前醉笑向鯈魚問樂無

登山谷寺上方答皇甫侍禦臥疾闕陪車騎之後

梵宮香閣攀霞上天柱孤峯指掌看漢主馬蹤成蔓艸【寺中間石上有竅穴古老相傳云漢武帝馬迹】法王身相示空棺【禪門第三祖祭太師遺塔在此坊天寶中別駕李常開棺取金身荼毗收舍利重起塔供養】云扶踴塔靑霄庳【皮寄反】松防禪庭白日寒不見戴逵心莫展賴將新贈此瑯玕

詣開悟禪師問心法次第寄韓郎中

障深聞道晚根鈍出塵難濁刼相從慣迷途自謂安得知身垢妄始喜額珠完欲識眞如體君嘗法味看喜辱韓十四郎中書兼封近詩見示代書題贈

各牽於役間遊遨獨坐相思正郁陶長跪讀書心暫緩短章投我曲何髙宦情緣木知非願王事惇【丁回反】人敢告勞所嘆在官成逺別徒言岏水才【去聲】容舠

同皇甫侍禦齋中春望見示之作

望逺思歸心易傷況將衰鬢偶年光時攀芳樹愁花盡晝掩髙齋厭日長甘比流波辭舊浦忍看新艸徧橫塘因君贈我江楓詠春思如今未易量

送李滁州題庭前石竹花見寄

殷【鳥閒反】疑霞染巧類匣刀裁不怕南風熱能迎小暑開遊蜂憐色好思婦感年催覽贈添離恨愁腸日防回暮春於山谷寺上方遇恩命加官賜服酬皇甫侍禦見賀之作

天書到法堂朽質被榮光自笑無功徳殊恩謬激揚還登建禮署猶忝防稽章佳句慙相及稱仁豈易當

和張大夫秋日有懷呈院中諸公

至公無暇日髙閣閉秋天肘印拘王事籬花思長年績成心不有慮澹物猶牽竊效泉魚躍因聞郢曲妍

和張大夫秋夜書情卽事

上略當分閫髙情善閉闗忘機羣動息無戰五兵閒鈴閣風傳漏書牕月滿山方知秋興作非惜二毛斑

傷春贈逺

去水流年日並馳年光客思兩相隨咨嗟斑鬢今承弁慙愧新荷又發池楊栁逶迆愁逺道鷓鴣啁哳怨南枝憶君何啻同瓊樹但向春風訴別離

送陳王府張長史還京

論次弟兄列爲邦前後差十年方一見此別復何嗟極目故關道傷心南浦花少時相憶處招手望行車

答皇甫十六侍禦北歸畱別作

正當楚客傷春地豈是騷人道別時俱徇空名嗟欲老況將行役料前期勞生多故應同病羸馬單車莫自悲明日相望隔雲水解顏惟有袖中詩

得栁員外書封寄近詩書中兼報新主行營兵馬代書戲答

郎官作掾心非好儒服臨戎政已聞說劍嘗宗漆園吏戒嚴應笑棘門軍遙知抵掌論皇道時復吟詩向白雲百越待君言卽敍相思不敢愴離羣

同徐侍郎五雲溪新亭重陽宴作

萬峯蒼翠色雙溪淸淺流巳符東山趣況值江南秋白露天地肅黃花門館幽山公惜美景肯爲芳罇畱五馬照池塘繁催獻酬臨風孟嘉帽乘興李膺舟騁望傲千古當歌遺四愁豈令永和人獨擅山陰遊

奉和中書常舍人晚秋集賢院卽事寄贈徐薛二侍郎

漢家金馬署帝座紫微郎圖籍淩羣玉歌詩冠栢梁陰陰萬年樹肅肅五經堂揮翰忘朝食研精待夕陽晴空露盤迥秋月瑣牕涼逺興生斑鬢髙情寄縹囊葳蕤雙鸑鷟夙昔並翺翔汲冡同刋謬蓬山共補亡差池摧羽翮流落限江湘禁省一分袂旻天三雨霜石渠遺迹滿水國暮雲長早晚朝宣室歸時道路光

登後湖亭傷春懷京師故舊

昨日看搖落驚秋方怨咨幾經開口笑復及看【去聲】花時世事空名束生涯素髮知山山春艸滿何處不相思前年春與獨孤常州兄花時爲別倐已三年矣今鸎花又爾覩物增懷因之抒情聊以奉

寄【時防溪幽居在義興益增懷溯】

李幼卿

近日霜毛一畨新別時芳艸兩回春不堪花落花開處況是江南江北人薄宦龍鐘心嬾慢故山寥落水奫淪緣君愛我疵瑕少願竊仁風寄老身

答李滁州見寄

相逢遽嘆別離牽三見江臯蕙艸鮮白髮俱生歡未再滄洲獨往意何堅愁看郡內花將歇忍過山中月屢圓終日望君休汝騎媿無堪報起予篇

水西館泛舟送王員外

單醪敢獻酢曲沼荷經過泛覽親魚鳥寅緣涉芰荷劇談增惠愛美景借淸和明日汀洲艸依依柰別何得李滁州書以玉潭莊見托因書春思以詩代答

春物行將老懷君意詎堪朱顏因酒彊白髮對花慙日日思瓊樹書書話玉潭知同百口累曷日辦抽篸

題玉潭

碧玉徒彊名冰壺難比徳惟當寂照心可並奫淪色

答李滁州憶玉潭新居見寄

從來招隠地未有剖符人山水能成癖巢夷擬獨親豬肝無足累馬首敢辭勤掃灑潭中月他時望徳鄰奉和李大夫同呂評事太行苦熱行兼寄院中諸公

駟馬上太行修途亙遼碣王程無畱駕日未遑歇請問此何時恢臺朱明月長虵稽天討上將方北伐明主命使臣皇華得時傑已忘羊腸險豈憚溫風熱搖策汗滂滄登崖思紆結炎云如煙火溪谷將恐竭晝景赩可畏涼飇何由發山長飛鳥墮目極行車絕趙魏方俶擾安危俟明哲歸路豈不懷飲冰有苦節防同傳檄至疑議立談決況有阮元瑜翩翩秉書札起予歌赤阪永好逾白雪誰念剖竹人無因執羇紲

雨晴後陪王員外泛後湖得溪字

逺山媚平楚宿雨漲淸溪防溯任舟檝歡言無町畦酒酣相視笑心與白鷗齊

陪王員外北樓宴待月

勸酒論心夜不疲含情有待問誰思佇看晴月澄澄影來照江樓酩酊時

毘陵集卷三

欽定四庫全書

毘陵集卷四

唐獨孤及撰

表上

代文武百官賀芝艸表

賀擒周智光表

賀袁傪破賊表

請降誕日置天興節表

賀櫟陽縣醴泉表

賀太陽當虧不虧表

賀潞州芝艸嘉禾表

諫表

爲李給事讓起復尙書右丞兼禦史大夫表六首爲譙郡唐太守賀赦表

爲張濠州謝上表

表上

代文武百官賀芝艸表

臣某言臣等伏見開府儀同三司魚朝恩奏含暉院及白華亭院內並芝艸生者臣等謹披圖按諜竊考前志蓋王者以道蒞天下而徳及庶物則有神木靈艸儲祥效異陛下賢聖恭儉慈仁愛人開闡學校尊教勸徳將以五經根本庶政風化所浹人神以和和气傍感蒸而爲瑞不然豈靈芝菌蠢異處同植不產他宇必於宸居九葩之蓋煌煌三秀之質蓋表陛下之欽明光宅以人文成化靈根碩茂萬葉無疆神應炳然天意如答臣等獲忝朝列幸覩禎祥臣無任

賀擒周智光表

臣等言臣聞徵而無戰王者之師也將而必誅春秋之義也臣伏見周智光傲狠頑虐昏迷猖狂敢専生殺之威以慢王度崇飾姦慝之志自乾天誅陛下謂罪在已躬視人如子永言式遏之義不得已而用師而將才受鉞兵未血刃已梟元惡之首載安舊污之俗昔漢徵黥布望陳而憂殷伐方積年乃尅豈若陛下朝命將帥夕殱渠魁制勝神速從古未有臣等無任

賀袁傪破賊表

臣某等言臣等伏見河南副元帥行軍司馬太子右庶子兼禦史中丞袁傪露布奏今年五月十七日破石埭城賊方靑並降烏石山賊陳莊等徒黨二萬五千五百人者臣聞聖人之生不能使大盜不起故唐虞之代時則有三苗之師姦究艸竊爲患舊矣山賊方靑等蕞爾狂狡敢乾天誅聚椎剽之徒謂險逺可恃作爲虵豕以薦食勾吳乃有跨據大江吞噬東土之計七州之地人罷耕織百姓業業全活無所陛下方銳志於偃武不得已而用兵乃命將受略使先勝後戰故傪等役不再舉而師有成績巢窟皆傾俾無遺類詿誤之輩得返故業污俗更始流人汔康此三代之舉也非陛下齊聖格天文思柔逺豈能底綏盜亂如此其速臣等幸覩成功不勝大慶臣無任

請降誕日置天興節表

臣某等言臣聞天有春秋冬夏之气時也時有分至啟閉之候節也至若寒食上巳端午重陽或因人崇尙亦播爲風俗況歷運光啟聖人降生固宜紀載震之辰與八節同號故宗生日命曰天長節肅宗生日命曰天平地成節並以飲食宴樂布慶萬方使賜及同軌風流後代陛下纂祖宗純懿與天地同徳禮樂克修憲章咸備而誕聖之日未有嘉名將何以表出震之期慶流虹之瑞率土延企思扇舊風是以臣等顒顒不勝大願願以十月十三日爲天興節其王公士庶上壽作樂悉如開元乾元故事上以殷薦崇先天不違之徳下以布澤錫萬代無疆之休使知鳯鳴河淸實在玆日臣無任

賀櫟陽縣醴泉表

臣等言伏見京兆尹李勉奏櫟陽縣有醴泉湧出飲之者痼疾皆愈臣聞王者澤周庶類則神降百祥天地之心去人不逺陛下厚徳載物與坤同符以善利人如水潤下故后土獻瑞湧泉療疾靈源酌而不竭沈痼飲而皆痊勿藥之喜萬人是賴仰窺天意豈不以是彰陛下之徳施乎不然何眾庶顒顒彊名聖水彼丹井朱艸白麟赤雁徒稱太平之瑞未聞功施於人方之聖泉豈諭神異臣等無任喜慶之至

賀太陽當虧不虧表

臣某等言伏見今月一日云物陰晦太陽當虧不虧者臣聞殷太戊宋景公皆修徳立言而妖變爲福陛下以日月薄蝕勞謙惕厲而災不勝徳云爲垂陰若天降衷使其謫收不見易象曰旣憂之咎不長也臣等無任慶戴之至

賀潞州芝艸嘉禾表

臣某等言臣伏見陳鄭澤潞隴右節度使奏潞州使院行軍司馬裴政防梁柱上生紫芝艸七莖長子縣厚載鄕生嘉禾兩莖同一穗者臣聞靈芝嘉禾太平之瑞昔在周漢嘗表休徴當時福應疾如影響今庶政方乂而二瑞薦臻是天降殊祥用彰有徳豈非陛下實持慈儉輯柔逺邇克俾天下和平當如周漢之盛乎神祗景貺實堪昭晰彼唐叔之獻與齊房之歌明徳所感古今同契臣無任

諫表

臣某言伏見陛下屢發徳音招延獻納使左右侍臣得直言極諫忠謇者無不聽狂訐者無不容又辛丑詔書詔裴冕崔渙等十有三人集賢殿待制以備詢事考言之問此並五帝之盛徳也而臣以目睹生則幸矣然頃者陛下𨿽容其直而不錄其言進匭上封者大抵皆事寢不報書畱不下但有容諫之名竟無聽諫之實遂使諫者稍稍自引鉗口就列飽食偸安相招爲祿仕此忠鯁之士所以竊嘆而臣亦恥之十室之邑必有忠信如孔丘者況以朝廷之大卿大夫之眾而陛下選受之精假令不能如文王之多士堯舜之比屋其中豈不有溫故知新可使懋陳政要而億則屢中者乎陛下惟虛存其儀令條奏不曠及議政之際曽不采其一說堯之疇咨禹之昌言豈若是耶昔堯設謗木於五達之衢孔子亦曰以能問於不能以多問於寡又曰丘也幸茍有過人必知之然則多聞闕疑不恥下問聖人之心也臣不勝大願願陛下試以堯孔心爲心日降淸問啟其說不可者罷之可者議之於朝與執事者共之知之必言言之必行行之必公則君臣無私論朝廷無私政天下無私是陛下以此辯可否於獻替而建太平之階可也況國體乎自興師不息十年矣萬姓之生產空於杼軸擁兵者第館亙街陌奴婢厭酒肉而貧人羸餓就役剝牀及膚長安城中白晝椎剽京兆尹不敢詰加以官亂職廢將惰卒暴百揆隳刺如紛麻沸粥百姓不敢訴於有司有司不敢聞於天聽士庶茹毒飲痛窮而無告今其心顒顒獨指梅望於麥麥不登則易子齩骨可跂而待眠於焚薪之上豈危於此陛下不以此時軫薄冰朽索之念厲精更始思所以救之之術忍令宗廟有累卵之危百姓悼心而失圖臣實懼焉及去嵗十二月丁巳夜中星隕如雨昨者淸明降霜三月苦熱寒署气候錯綜顚倒沴莫大焉豈下淩上替怨讟之气焰以取之耶不然天意之丁寧譴誡以是警陛下陛下宜返躬罪已傍求賢良者而師友之黜棄貪佞不肖而竊位者下哀痛之詔去天下所疾苦廢無用之官罷不急之費禁止暴兵節用愛人罔使宦官亂國政佞言敗厥度兢兢幹幹以徼福於上下必能使天誠感而神心應反妖災以爲和气彼太戊桑宋景熒惑焉足爲陛下道哉臣一昨陳奏請減江淮山南等諸道兵馬以贍國用陛下初不以臣言爲愚妄許當施行然及今竟未有沛然之詔臣竊遲之今天下惟朔方隴西有吐蕃僕固之虞邠涇鳳翔等兵足當之矣自此而往東洎海南至畨禺西盡巴蜀萬里無鼠竊之盜已積嵗矣而兵不爲之解傾天下之貨竭天下之糓以給不用之軍而爲無端之費臣不知其故假令居安思危用備不虞自可於阨要之地少置屯禦余悉休之以其糧儲匪屨之資充疲人貢賦嵗可以減國賦之半陛下豈遲疑於攺作逡巡於舊貫使大議有所壅而率土之患日甚一日是益其而厚其疾也臣竊惑焉夫療癰者必決之使潰今兵之爲患患猶癰也不以漸戢之其害滋大大而圖之必力倍而功寡豈周易不俟終日之義與伏惟圖其始而要其終天下幸甚臣無任悚惶之至

爲李給事讓起復尙書左丞兼禦史大夫第二表

艸土臣某言臣昨以哀瘵愚懇昧死上陳冀回日月之光曲全螻蟻之志伏奉丁酉詔報未防矜允捧讀聖防五情殞絕臣某中謝臣伏以適四方宣王命之任必擇職位素貴問望炳著學能専對才有餘力者以充其選臣以宗室末屬妄荷寵命惟才與智俱不如人況今衰羸殘喘加以病苦支離沈瘵歷夏及秋終日不過一食不杖不能自起自料若力疾祗命適數千里𨿽欲自彊必中道委頓璽書詔防廢失是憂臣伏見廣徳二年七月赦書罷天下起復之官許終喪禮此陛下孝徳過於兩漢然渙汗之發率土霑霈豈獨令臣隔在赦外又尙書右丞防府之樞轄禦史大夫天下之繩準宣慰巡檢朝廷之大寄今臣授此三職而起復爲名因臣過舉破陛下法令使百寮師師何以取則臣夙遭不造備生人之艱官始一命先臣棄背慈母鞠育至於成立遭罹二京覆沒弱弟以宗室見害臣惸然茹痛獨侍板輿備嘗險阻冀及榮養才擢掖垣慈顏違代罔極之痛終天莫追今靈筵未塵墳土尙濕遽令臣荷金印之寵處皇華之榮使繐帷廓然奠祭無主此恆情之所不忍也陛下其忍之乎伏乞以聖慈曲臨皇明下照矜臣尫瘵察臣不逮更擇時彥授之使職許臣得以羸骸終其喪紀實天地之施鐘於臣身儻殘魂未滅朽質可委誓當摩頂至踵以答聖造臣無任哀瘵懇迫之至

勅卿朝廷雅望宗室良才爰自居喪頗聞過禮將宣國命允借親賢舉其權道之文以申必行之防載循來表具悉哀誠宜抑情而奉公佇銜卹以從政卽宜斷表也

第三表

艸土臣某言臣再以微誠伏闕請命綸言累降天聽未回仰戴聖情俯循哀感悲懼交迫悼心失圖臣某中謝臣才能不及中人且未嘗有毫髮勲效陛下不以臣不肖特降殊私授以驅馳之任賜以親賢之目臣且匍匐奉詔戮力將命寧敢矯禮爲名以讓自飾顧臣羸瘵奄奄行步支離力有所不任用有所不逮風憲重任也宣撫大典也誠恐以疾墜王命隳使職負陛下所舉以重臣之罪方今濟濟多士盈於朝列陛下捨而勿用而拔臣於苫廬之中必以臣智識爲小有可采臣之他日猶不如人況今尫劣餘息方寸紊矣焉能爲陛下震揚休命覽觀風俗竊自惟忖知不勝任是以拳然丹誠猶冀識察陛下仁聖孝徳錫類海內豈令善逮不霑臣身敢希殊造俯遂微懇則死之日生之年也臣無任哀懼之至

第四表

臣某言一昨臣以哀瘵叨奉恩私封章三上不防矜允猥以羸薾之質謬銜出疆之命賴陛下威靈免貽咎責復得待罪朝闕許守幾筵仰荷天慈俯慙靈祐臣某中謝頃陛下不以臣駑蹇特加寵渥者豈非知臣屬忝宗盟曽奉使河朔謂能闡揚天防懷柔逺方而尙書省材賢如林庶政必舉陛下垂拱羣臣守職固不假臣以區區之力重屍省闈明矣今將命旣復本職未解敢恃皇眷輒復陳乞臣防然在疚獨無兄弟荼毒日淺創鉅痛甚且又疾病四體支離榮遇人之所欲力有不任名敢虛受此臣所由拳拳不已有望於陛下也臣伏以三年之喪未足申罔極之恩先王制禮以節人情臣在喪未逾一年奉使已歷三月若又假國家名器食陛下祿俸是臣亡母於臣有終身之愛而臣於亡母無數月之報先聖以孝感爲號陛下以孝徳格天下錫之恩宜及海內今寵命一降使臣有不孝之目子而不孝如臣不忠不孝不忠人所當棄豈足爲陛下操持綱轄彌綸憲章臣之頑固猶知不可況天下僉論朝廷公議乎伏願許臣免官遂臣私志倘終喪紀尙有餘息誓當磨骨粉頂以答殊恩臣無任

第五表

臣某言臣去冬十一月某日又詣銀臺門下上表陳情至今積旬未奉恩防屏營無地哀惶疚心臣某中謝臣蕞爾朽質叨奉明恩違天固辭豈不知辠實由恃陛下蒸蒸之徳故敢守臣子區區之意伏以忠孝之道禮先於情資親事君愛敬同等臣生處聖代齒力未衰致身日長效節途逺獨慈親違棄永往莫追先王制禮居喪之紀有限昊天不弔欲報之徳罔極而今茹痛緘哀冒寵幹責𨿽欲僶俛従事使臣何以爲心蓋三年之喪金革無避自魯公伯禽晉襄公始也實以徐戎秦師之役有爲爲之非是則否故孔子對子夏問曰以三年之喪從利者吾不知也今朝廷無徐秦之難臣非金革之任竊陛下名器是從利於喪也食稻衣錦之責捨臣誰歸凡曲全萬物使不失性天地之仁也鞠育嫗煦知寒熱疾痛父母之慈也兼而有之明君之惠也臣是以又持悃欵昧死上言竊希天父之恩不奪臣子之志泣血待命惟陛下省察臣無任

第六表

臣頃頓首昧死詣闕累陳情狀肝膽悉以披露懇誠冀防識察於今浹辰徳音不下實由臣詞淺意陋無以動天哀惶失圖局蹐無地臣某中謝臣𨿽親忝葭莩才實駑鈍位忽過量恩亦加等宜竭筋力仰酬造化豈敢飾讓自言企禮顧望嘗聞上有至仁之君則下無失性之人陛下以蒸蒸聖徳格於上下故臣以哀哀孝思敢辭榮祿陛下豈忍抑其微誠假令臣損情變禮陳力就列亦猶雙鳬乘雁何補江海況敢貪不次之寵遺罔極之報因喪從利以哀爲榮此臣所以屢黷天威望回宸聽懇至之願形於累表拳然待命惟聖慈察之臣無任

第七表

臣某言伏奉某月日批勅矜臣荒謬之情許以殘喘終喪使奉幾筵獲展哀報陛下誕敷五教惇敍九族以臣屬忝枝葉哀纒蓼莪故卹以皇慈使及於禮天地之意曲全人欲日月昭回下及苫廬伏讀詔書感懼交集仰戴聖造若蚊負山屏營瞻奉惶懼殞越臣無任哀戴之至

爲譙郡唐太守賀赦表

臣某言伏奉二月五日制書大赦天下喜气動天榮光被物百神踴躍眾庶恱豫臣某中謝臣聞大道所寶莫先於慈聖人之徳無以加孝陛下執大象以禦物不得已而用兵假一戎之威爲萬物戡難再造區宇以匡黎元慈之至也纂服配天不失舊物然後增鴻名以嚴父正榮號以恭已元元本本尊尊親親孝之大也猶慮物有不遂其性政有不阜其俗肆眚之恩與天下更始滌瑕蕩穢燭幽及微風行物表鏡照海內雷作而萬戶蟄振网開而三面鳥飛陽春無私品物何幸臣位忝邦守預沐渥恩臣無任

爲張濠州謝上表

臣沐言頃陷身凶族待罪黃沙戮社釁鼓職臣之分陛下照臣以日月之光察其微懇拔臣於縲絏之下授以専城今日餘生實聖朝所賜寵章榮命豈賤臣之心碎首粉骨未答天造今以某月某日到濠州上訖謹當竭力官守正身率下勉勵苦節綏安疲人冀立犬馬之誠或申絲髮之效無任感懼之至謹附表陳謝以聞

毘陵集卷四

欽定四庫全書

毘陵集卷五

唐獨孤及撰

表下

爲江淮都統賀田神功平劉展表

爲杭州李使君論李藏用守杭州功表

爲江淮都統奏破劉展兵捷書表

爲江淮節度奏破余姚艸賊龔厲捷書表爲張洪州謝上表

爲獨孤中丞天長節進鏡表

爲獨孤中丞謝讓官爵表

爲獨孤中丞謝紫衣銀盤椀等表

爲謝濠州刺史表

謝舒州刺史兼加朝散大夫表

謝加司封郎中賜紫表

謝常州刺史表

常州奏甘露降松樹表

表下

爲江淮都統賀田神功平劉展表

臣某言得田神功等狀稱官軍以正月二十六日過江大破賊眾擒元惡於防山之下凶殘撲滅江界無事臣某誠懽誠喜頓首頓首臣聞四時成嵗秋爲司殺故聖人則之以作五兵蓋姦宄冦賊或乘釁而起則干戈弧矢亦有時而用【文苑作動】自陛下率遏亂略再造區宇欃槍旬時【文苑作始】竹破瓦解蕞爾狂狡敢乾天誅作爲長虵薦食江漢乃矯誣我天命攘竊我王師暴殄我城邑俶擾我邊鄙荊吳之人若墜泉谷萬姓業業奔走無所陛下神聰不測睿算無方將欲擒之必固縱之先侈其心而厚其毒然後制勝兩楹之下授略千里之外使神功等一戰而陷陣再戰而逐北三戰而擒其渠魁系頸以索覆巢傾穴刮野掃地如烈風之破駭浪嚴霜之隕落葉浹辰之內平揚州定淮南下朱方收三吳流亡者復故業塗炭者返壽域扇以皇風與之更始遂令東土耆老復見漢官威儀非陛下乃武乃文之鴻烈日用不知之化孰能陰隲聖功如此其速臣無任慶忭之至爲杭州李使君論李藏用守杭州功表

臣某言臣聞當逆賊劉展擁兵過江之日變起倉卒鋒不可當人心動搖物情危駭五道節制望風潰散自淮而南至於海隅遂無敢保一城能守一節者惟少府少監李藏用以宗室近屬憂國如家臨危抗憤忠勇奮發收聚散卒糾合義師挺身履險出萬死一生之地與賊轉戰堅守蘇州相持經月殺獲過當使凶徒逆黨鋒銳挫衂自此王師載張賊眾知懼其後以外援不至眾寡懸絕遂移師就險退保杭州當此時江淮諸軍巳散平盧之師未至三分全吳賊有其二藏用且募且戰獨守孤城以忠義感激令驍雄樂用旬月之內致死士三千賊遣僞將景超孫待封等盡銳率眾分道來攻藏用與將士等戮力一心義形於色殊死決戰奮不顧身遂能兵鋒所加無不摧陷皆一舉盡敵覆而屠之前後俘斬擄獲至數萬計向使微夫人之力扞此州之境則江介土宇盡爲戎疆海隅蒼生非復我有由是浙江之外南至閩嶺士庶免有驚虞道路窮冦不敢唐突藩籬屏息風波晏然百姓樂業父不喪子兄不哭弟藏用之功也今都統使停本職已罷孤軍無主莫知適從將士嗷嗷未有所隸天聽髙邈無人爲言遂使殊勲見委忠節未錄口不言賞賞亦不及伏恐非聖朝旌有徳表有功之意今逆防𨿽殄人心猶攜山洞海島往往結聚睦州艸竊爲蠧猶深惟憚藏用之兵是以未敢進逼若此軍一散必羣盜交侵則臣此州危亡是懼伏望早降恩防以答其勤錫之勲策委之戎政俾總統所領以鎭遏江表實江東萬姓顒顒之望艱難之際人多二心以宗子維城智勇如此必能使冦賊姦宄不敢伺間隟則江淮足以髙枕而臥陛下可以無東顧之憂臣屬忝葭莩任居牧守安危之分臣實預焉臣無任

爲江淮都統使奏破劉展兵捷書表

臣聞聖人之生不能使大盜不起唐堯之代時則有四凶在列王制所以誅不恪討不庭小者市朝大者原野姦宄艸竊何代無之劉展包藏禍心爲日固久敢肆姦慝乘間阻兵長驅凶徒掩臣未備以僞言亂眾謂天命在已於是有豕食淮泗鯨吞荊吳之心使黎庶播越人神憤怒臣職司靖難敢不戮力當憑廟略以殄冦讎謹遣副使少府少監攝侍禦史李藏用屯兵杭州伺隟進討且分處隘害以遏其唐突賊眾狃於初役師輕而驕不虞我軍能折其銳也乃以今月三日使其僞將軍張幹朱法云等領步卒七千馬軍六百徑入杭州東門焚燒閭閻皷噪而進藏用引其精卒設伏於途羸師張之使入死地然後整堂堂之陣以薄其壘使左廂兵馬使潭州長史李澄爲左軍左第一將張巖光先鋒將李彊李陵等佐之都押衙髙幹爲右軍左押衙楊履和都虞候魏守寂佐之左第二將皇甫山棲左三將梁朝康承寂左四將吳季之李楚玉顏光等督遊軍之騎以彌縫其闕表裏合戰奇正夾攻以將帥之餘勇因黎元之積憤奮皆敢死登必爭先赤羽交而三軍風生金鼓鳴而萬夫气作自夘至午覆而敗之神扶電怛雷落山破噍類無餘只車莫返鋒鏑之血朱殷長江甲齊崇山屍作京觀實賴陛下聰明齊聖與日月合故能睿圖發於罇俎而威靈加於逺方臣等盡敵如拾芥成功如指掌惡气沴祲掃蕩無日海隅蒼生比屋何幸無任

爲江東節度使奏破余姚艸賊龔厲捷書表

臣聞皇天分時秋爲司殺王者立極兵以禁暴唐虞有共工苗民之患殷周有方昆夷之戰蓋蠻夷猾夏自古有之自頃蕃冦作逆吳越震恐龔厲父子乘間起兵刼明州之人略余姚之地負阻海口憑陵江幹蟻聚偸安蠶食分給屬王師北伐未遑南徵逮玆二春侵掠益甚將擬復東甌故地窺南越僭迹邊邑黎庶爲之騷然臣方荷推轂之寄懷盡敵之計思所以扶乘天威圖制逺略料其貪而無整勇而無剛鳥散獸聚不足當堂堂之陣山海匿不足用桓桓之師難以力制易以計滅臣遂遣軍將潘景蘭領輜防數十輩僞爲商旅傍山谷往來以餌之又遣軍將呂道光領拍【音博】刀手一百人取其便道爲伏以待之遣軍將左璋率弩手一百五十人爲左翼軍將余能變率弩手一百五十人爲右翼皆三吳良家百越勁卒爭賈餘勇樂於屍戰蓬頭突鬢焱騎火烈相爲輔車夾敵之路又遣軍將張思覽率拍刀手一百人爲中軍操中權之制以節其進退以三月二十九日至靑煙洞口果如臣防賊遂出山先者遇伏鼓噪合戰於是奇正畢舉四軍來攻賊眾奪气不知所守鳴鞞雷動飛鏑集轉戰四十里殺其三百餘人龔厲尙稽天誅且偸晷刻收合餘燼八九十人更登髙堽背山借勢張思覽等連弩亂髮引軍合圍天聲揚而勇士厲銳气作而妖星隕遂斬元凶父子擒其妻孥餘黨僵僕原隰脂膏艸莽猶恐蔣潢翳薈尙有伏姦遂攪山捜谷刮野掃地傾其巢窟返斾而旋累載逋誅一朝撲滅非陛下聖謨神策與天合契制勝兩楹加威四海則安能剪豺狼如拉朽掃欃槍如拾芥使吳越乂安江漢澄廓臣受鉞未幾覩玆成功無任慶快之至謹差攝福州泉山府別將左璋奉防書以聞並賫逆賊父子頭奉獻伏望懸之槁街以示百姓其餘首級於當州梟示訖所獲賊物各令分賞將士器械官收山海余妖自取誅滅旣非彊敵不足敍功謹錄奏聞

爲張洪州謝上表

臣某言伏奉某月日勅除臣使持節都督洪州諸軍事洪州刺史充洪撫等七州都防禦觀察等使臣才不如人位忽過量仰戴天造兢然自失臣某誠惶誠恐頓首頓首臣往歲祿山以盜泉飲臣臣受祿山之辱而不能死陛下以鴻私活臣臣荷乾坤之施而不能答徒竊寵祿三典藩郡至如俗阜不擾人或小康此實堯風被物比屋日用敢貪天功以爲已力不謂陛下奬勸是務以臣爲勤自春䢐秋凡三錫命九州之伯臣忝其一況豫章重鎭荊揚奧區五嶺控其南九江在其北連帥所統安危是系分憂之寄豈臣足當負荷恩輝懼殞越於下今以某月日到所部上訖謹當靖恭守位夙夜在公宣皇猷以導風俗仗天威以訓師旅庶以四境無虞百姓輯睦爲報力不足則繼之以死臣之分也敢有二事臣無任

爲獨孤中丞天長節進鏡表

臣某言臣仕於太上聖皇之朝早防寵秩位至剖竹任兼幹城摩頂至踵皆聖皇所錫陛下又不以臣菲薄加臣憲威殊私降臨榮命重疊臣頃𨿽罄誠竭節竟未能夷凶靜難思所以仰酬天造緬無階以去年五月五日於淮陽鑄上件鏡欲獻之行在爲聖皇壽冀申犬馬之意臣子之心屬豺狼方熾道路艱阻懇願空積上達無由今宸極正而乾坤貞觀驚塵收而日月開朗當白露盛序之秋是黃河澄淸之日臣幸逢佳節願展微誠謹遣某乙進上件二鏡一獻聖皇一獻陛下輒以愚懇上續聖壽臣伏以聖皇執契垂化有如金玉之式陛下時乘馭天騁飛龍於國步臣故以金龍飾鏡以表聖徳伏冀纎塵莫翳朗鑑長懸掛仙臺而如日之升含品物而無私不照而臣之肝膽亦庶呈於此輕黷宸扆戰越交深臣無任

爲獨孤中丞讓官爵表

臣聞任非其賢則負乘之冦至寵過於分則屍素之患生所以建官者必惟賢是擇就列者亦量力而處臣幸以駑蹇遭逢盛明頃當遏亂之日謬以専城見委𨿽常嘗膽歷年然未有以報國陛下奬臣微效驟加崇班以執憲剖符之職兼推轂授鉞之寄位至十連澤及三族臣豈不知逾涯越分冒寵叨榮顧凶黨尙存王師未戢當聖主宵衣之日非臣子釋負之秋是以勉勵疲朽不敢陳讓然爾來竟未能奮一奇展一策掃蕩冦賊仰酬恩私而事乖誠願又加風疾無功而當厚賞抱病而處大藩尸位曠職臣實增懼今聞大軍長驅已濟河圍鄴祅氛沴气朝暮廓淸聖朝方當槖弓矢而休牛馬捜俊乂以備鴛鷺豈臣菲薄之質疲薾之身所宜猶握兵要仍居寵秩使上黷朝倫下速官謗以臣固陋猶知其不可況陛下聖心乎伏乞特降睿慈矜臣尫瘵許臣停官養疾以避其賢良則慺慺余生於玆幸甚臣無任

爲獨孤中丞謝賜紫衣銀盤椀等表

臣某言今月十九日越州長史盧漸至伏奉某日月勅書特賜慰勞聖藻禦札降臨自天二十三日中使劉光俊至又奉宣口勅賜臣衣一副銀盤椀等各一兼百索一筒紫衣十副分賜用命將士端午續命推心而澤流萬里頒賜而慶及三軍臣等捧戴恩渥殞越是懼臣某誠惶誠恐頓首頓首臣拔自周行見委戎律受金鉞分竹符荷天之寵嵗一周矣竟未能防奉廟略誅鉏殘冦使邊烽尙燃戎馬未卻臣之罪也陛下不以臣官非其據任重於力而驟降殊榮累加厚賜天文下矚而星辰爛燦宸翰俯臨而煙飛雲動況盤盂器用章服繒防賜臣爲壽施及行間投醪之恩未足言醉挾纊之徳曽何諭暖臣等𨿽勉勵忠勤誓淸塵霧然絲髮之效未展雨露之渥亟加揣分循涯臣懼深矣謹當宣皇恩以勵將帥奉師律以練甲兵必使江海無虞士卒知訓然後畢力殄冦以答鴻私臣無任

謝濠州刺史表

臣及言臣伏奉今年五月一日勅授臣使持節濠州諸軍事濠州刺史臣頃待罪禮官備位郎署職曠無補增懼且媿陛下不以臣愚擢居二千石之列今之刺史古之諸侯州人安否系在一吏臣非其才無以稱防奉詔之日懼又甚焉以閏六月十二日到所部上訖惟當奉宣聖猷竭誠帥下瞻戀天造酬效無階無任

謝舒州刺史兼加朝散大夫表

臣及言臣奉七月十八日勅加臣朝散大夫使持節舒州諸軍事舒州刺史充當州守捉使兼知淮南岸當界緣江賊盜等臣典濠州無政可紀人幸不擾時和所致流者稍復年登之力臣敢貪此以爲已能陛下過聽驟降殊奬旣增之秩又命以服無徳受賞媿孰甚焉仰戴皇渥且榮且懼今以九月二十七日到州上訖經積年冦盜瘡痍之後百姓流窳十不一存臣以奉宣聖慈與之休息勞來鰥寡薄其徭賦是以招攜亡者撫柔存者庶經秋之後頗或安集非曰能爾冀竭力焉臣無任

謝加司封郎中賜紫金魚袋表

臣及言伏奉三月一日勅加臣檢校司封郎中使持節舒州諸軍事兼舒州刺史充當州團練守捉使仍知淮南岸當界緣江賊盜賜紫金魚袋殊榮厚渥驟鐘臣身且喜且駭以媿以懼臣聞堯舜建官三考黜陟漢代二千石以循良稱者於是有璽書勞勉增秩賜金之制臣到官始半嵗職事未有所補見在戶口才肯地著其中鰥寡疲弱不能自存者十猶六七徵遣徵賦未嘗及期此臣政不逮力不任之效獲宥罪戾幸固深矣豈謂皇恩驟降復以古典命臣加位授服寵過臣量伏讀詔防懼孰大焉此則古荊舒之地詩人懲其剽輕復當賊冦防劉比屋流亡之後其人心已難安易動況加徭役稅斂日不獲已緩之則驕急之則散輯柔底綏之道尢非愚臣所及伏思夙夜勉勵力安斯人省事以慰其愁示信以杜其諍亦冀俗稍務本人漸足食使貢賦之入嵗增月長三嵗大比以版圖歸於有司犬馬之心也敢有二事臣無任

謝常州刺史表

臣及言臣伏奉去年十二月二十三日勅授臣使持節常州刺史充常州團練守捉使臣伏以江東之州常州爲大陛下不以臣不肖拔臣於羣吏之中以考則年未久以勞則功無可錄而除拜之次加於人一等臣及誠惶誠恐頓首頓首臣往嵗嘗忝諫官歷博士尙書郎之秩𨿽備嘗獻納累黷天聽竟無絲髮禆補明盛及典濠舒二州出入七年又不能副陛下政平訟息與我共此之嘆至如流人自占旱不爲災實由陛下當勤卹之初下哀痛之詔寛減租稅入三分之二是以和气傍感災變爲福福流臣州人是以乂臣寧敢貪天之功以爲已力今陛下賜臣詔曰斷獄嵗減流庸日歸以人俗之丰給當淮湖之災旱陟爾明效宜列中朝臣無其實謬奉殊奬伏覽聖防惶悚隕越況陛下厲精百揆之始日以堯吁舜咨傍求俊造或經時不除一吏除必以公才爲茍非其人位不虛授縉紳之輩僥幸望絕臣當如此獨荷榮寄人之多幸將自臣始致冦速謗實憂自貽今以三月十七日到州上訖𨿽顧勵疲鈍增修吏職懼力不逮上累皇明奉詔夕惕且慙且駭無任

常州奏甘露降松樹表

臣及言臣州內防東階下二松樹自今年十月十三日夜至今月十八日夜前後二十七度甘露下降樹根枝葉霑灑皆徧潔白凝沍味同飴密余澑滴地委積成泥傾州官吏咸共榮觀臣謹按鶡冠子云聖王之徳上及太淸下及萬靈則甘露下瑞應圖曰王者徳至於天則甘露降松栢陛下實行慈儉懷柔逺近無爲之政與太古同風故天地气和合而呈瑞況休徵感應之始當陛下降生之日皇符昭晰天意炳煥蓋表聖壽寶歷將與天比崇臣爲州三年無績可紀疲朽何幸目覩禎祥臣無任喜忭之至謹奉表以聞伏望宣付史館

毘陵集卷五

欽定四庫全書

毘陵集卷六

唐獨孤及撰

議【九首】

景皇帝配昊天上帝議

故太保韓國公贈太師苗晉卿諡議

故禦史中丞盧奕諡議

故左武衛大將軍使持節隴右節度經略大使兼鴻臚卿禦史中丞贈梁州都督太原郡開國公郭知運諡議酬答【三首】

故江陵尹兼禦史大夫呂諲諡議並酬答【三首】

行狀【一首】

唐故尙書祠部員外郎贈陜州刺史裴稹行狀

議

景皇帝配昊天上帝議

謹按禮經王者禘其祖之所自出以其祖配之凡受命始封之君皆爲太祖繼太祖以下六廟則以親盡疊毀而太祖之廟𨿽百代不遷此五帝三王所以尊祖敬宗也故受命於神宗禹也而夏后氏祖顓頊而郊鮌纉禹黜夏湯也而殷人郊嚳而祖契革命作周武王也而周人郊稷而祖文王則明自古必以首封之君配昊天上帝惟漢氏崛起丰沛丰公太公皆無位無功徳不可以爲祖宗故漢以髙皇帝爲太祖其先細防故也非足爲聖代法伏惟太祖景皇帝以柱國之任翼周弼魏肇啟王業建封於唐髙祖因之遂以爲有天下之號天所命也亦猶契之封商后稷之封邰禘郊宗祖之位宜在百代不遷之典郊祀太祖宗祀髙祖猶周之祖文王而宗武王也今若以髙祖創業當躋其祀是棄三代之令典遵漢氏之末制黜景皇帝之大業同於丰公太公之不祀返古違道罪孰甚焉夫追尊景皇帝廟號太祖髙祖太宗所以崇尊尊之禮也時更七聖載經二百名臣碩儒備經討論未嘗有獻同異於宗廟今將議其全典變更先聖制度曷知其可若配天之位旣易則太祖之號宜廢祀之不修廟亦當毀尊祖報本之道其墜於地乎漢制擅議宗廟以大不敬論今武徳貞觀之憲章未攺國家方將敬祀事以和神人禘郊之間恐非所宜言謹稽禮之舊文參諸夏殷周漢故事配食天帝之制請仍舊典謹議

故太保贈太師韓國苗公諡議

太師稟天純懿爲唐股肱兩朝當國庶績惟允論道賦政送往事居協恭秉彞動罔違徳惠和以其事明哲以保其身昔嘗懸衡九流剖竹四郡刀尺之下無渫用襦袴之間無貧人洛陽居守東夏輯睦天寶之季二京爲戎皇輿西狩億兆仳離太師踐危機不易心處橫潰不忘國奮身拔迹於豺狼之口道不污而節不奪忠之大者至徳乾元年中天下多故皇綱未張肅宗循漢宣故事用刑名繩下而太師以曹參爲師持淸靜守職勵翼王度將順事典人亦寧一厥猷茂焉能知人能官人愼選乃僚言刈其楚至有拔羣萃而取公器不五六年比肩衮職者光映策府當代榮之漢史稱胡廣與故吏陳蕃並爲三司大師有焉夫九徳咸事寛之爲首百工惟時能哲則惠宜其享天眉壽爲國元老古者生以行觀其志歿以諡易其名諡之美惡視行之大小後代或三字以表其徳貞惠文子是也或二字以彰善鄼文終侯畱文成侯是也蓋有績大名盛則禮優諡崇太師徳冠搢紳位侔周召將加誄諡之制宜以鄼畱爲準謹按大戴禮體和居中曰懿文資有成曰獻稽千載之令典合二名以配徳請諡曰懿獻謹議

故禦史中丞盧奕諡議

盧奕剛毅朴忠直躬而淸勵精吏事所居可紀天寶十四載洛陽覆歿於時東州人士狼狽鹿駭猛武磨牙而爭其肉居位者皆欲保性命而完妻子或競先策髙足爭脫羿彀或不恥茍活甘飲盜泉奕獨正身守位義不去以死全節誓不辱勢窘力屈以朝服受執猶慷慨感憤數賊梟獍之罪觀者股栗奕不變其色西向而辭君然後受害𨿽古烈士方之者鮮矣或曰洛陽之存亡操兵者實任其咎非執法吏所能抗師敗將犇去之可也委身冦讐以死誰懟及以爲不然勇者禦忠者守必社稷是衛則生死以之危而去之是智免也忠於何有蓋荀息殺身於晉不食其言也仲由結纓於衛不避其難也防懃其官而水死守位而忘軀也伯姬待保姆而火死先禮而後身也彼四人者死之日皆於事無補夫豈愛死而賈禍也以爲死輕於義故蹈義而捐生古人書之使事君者勸然則祿山之亂大於裏克孔悝廉察之任切於防之官分命所系不啻保姆逆黨兵威烈於水火於斯時也能與執干戈者同其戮力挽之不來推之不去豈不以師可虧義不可茍身可殺節不可奪故全其操持於白刃之下孰與夫懷安偸生者同其風哉謹按諡法圖國忘死曰貞秉徳遵業曰烈奕執憲戎馬之間志藩王室可謂圖國矣危不能救而繼之以死可謂忘死矣歷官十一任言必正事必果而淸節不撓去之若始至可謂秉徳先時黃門以直道佐時奕嗣之以忠純可謂遵業請諡曰貞烈謹議

故左武衛大將軍持節隴右節度經略大使兼鴻臚卿禦史中丞贈涼州都督太原郡開國公郭知運諡議

博士獨孤及議曰郭知運驍勇有謀善用兵起行間爲唐大將當時唐興百餘載矣天下充富太倉有二十年之蓄宗循漢武故事方銳意拓土知運適與時防遂乘天威奮其材力敢與敵確故能破黙啜可汗以靖北庭敗吐蕃誅康待賓隴坻以西烽火爲息慰薦麾下吏士任必以才往往超倫績用茂著王君以果勇代處分閫之寄牛仙客出將入相以淸幹信謹稱斯又奬拔之明也當時議者謂知運與郭防瓘王晙薛納並爲中興名將至今隴上將士思之或有起祠宇於故城遺壘屍而祝之者上元中肅宗加太公望以武成王之號知運列於配食之位則是勲伐事業宜有以美稱易其名者謹按謚法服叛懷逺曰威易曰厥孚威如系辭曰弧矢之利以威天下虞書曰董之用威傳曰非威非懷何以示徳則威者聖人所以佐仁義以齊天下者也施於名號可以表將帥之徳請諡知運曰威謹議

左司員外郎崔廈議曰郭知運承恩詔葬向五十年今請易名竊恐非禮謹按禮經云禮時爲大又曰過時不爲禮也昔衛公叔文子卒將葬其子戌請諡於君曰日月有時將葬矣請易其名者蓋時不可逾也節度旣名不浮行數紀之間前門生故吏已合謀諡今乃申請竊將有爲而作節度嗣子英又頃屬多故屢制方隅朝廷策勲位表端揆附從者竊不中之禮防無妄之求況節度當開元之初賵贈特加碑志並建皆出恩命追悼之遇亦巳當矣今又鹵莽外於典章追送往之闕遺啟將來之冒昧況今列土者接畛専徵者百輩若率而行之誰曰無請不惟有司疲於簡牘抑恐名器等於艸芥𨿽欲曲全竊將不可又禮經云以孤暴貴不爲父作諡若節度合諡而不以其時則嗣子廢先君之徳若不合諡而茍遂其志則先君因嗣子而見尊以僕射而言之恐貽越禮之讓以國家而言之又殊旌善之體請下太常重議謹議

博士獨孤及議曰禮時爲大順次之葬將易名時也有故闕禮追逺請諡順也假如諸侯五月而葬魯惠公之薨也有宋師至隠公元年十月而攺葬不以逾時廢禮又公叔戍請諡適當葬前謹按禮經曽不言已葬則不可追諡況帝王殊途不相沿襲新禮則死必有諡不云日月有時今請易名者五家無非葬後苗太師一年矣呂諲四年矣盧奕五年矣顏眞卿八年矣並荷褒寵無異同之論獨知運以其子不幸遂以過時見抑茍必以已葬未葬爲節則八年與五年其緩一也而與奪殊制無乃不可乎議云已孤暴貴不爲父作諡此謂其父無位而子居大官不當以已之貴加榮於父也禮不云乎父爲士子爲大夫葬以士禮若知運者處方面旣位列九卿茂勲崇名與衛霍侔飾終之禮宜加於他將一等豈待因依嗣子然後作諡今之専徵者𨿽逢風雲化爲侯王其祖父爵位與知運齒者鮮矣柰何懼名器等於艸芥以是殺禮竊謂近誣乾元以來累有詔追贈百官祖父內外文武具寮之先悉防恩錫或音徽久沫或墓木已拱受大名貴位於九原者以萬數未嘗以沒代逺近爲限夫贈諡一也贈者一時之寵諡者不刋之令今以嵗久而廢易名是王澤浹於天下而獨隔於一人也當開元二年吐蕃以舉國之師入京五原塞擊柝之聲聞於咸雍知運與郭防瓘討平之以張王室當時微知運則汧隴之西傾覆是懼今朝廷方出將以徵不服討不庭宜褒寵之以勸握兵者安可以葬久而廢大典況夫諡法者蓋考其言行事業之邪正必以字褒貶之使生者聞其美諡而慕覩惡諡而懼不待賞罰而賢不肖皆勸是一字之諡賢於三千之刑本非爲沒者之子孫以爲哀榮寵贈之具假令知運無子且未嘗立勲茍位至上將則諡不可廢豈以其子之存亡爲請諡之可否竊稽載籍徵諸舊章易名之禮請如前議謹議

故江陵尹兼禦史大夫呂諲諡議

呂諲任職從政聰敏肅給能以才智潤飾吏道至徳中與三司同鞠大獄獨引律文附防經義而平反之當時卒用中典諲參其論在臺司齪齪𨿽無匪躬之能然平章法度守而勿失其爲荊州一年有成號令明具賦斂均一物有制而事有倫大抵以威信爲主戮陳希昂按申太芝之姧而三楚之人恱服厥功茂焉自至徳以來荷推轂受脤之寄處方面者數十輩而將不驕卒不墮政修人和如諲者蓋鮮矣豈不以人散久矣而兵未戢挹濁流者難俟淸整棼絲者難爲功諲當此時能以慈惠易其疾苦且訓其三軍如臂使指闔境無拔葵噉棗之盜而楚人到於今猶歌詠之此其才略必有過人者𨿽欲勿褒之其可乎按諡法威徳克就曰肅禁暴威也愛人徳也考禮議名而擬諸形容請諡曰肅謹議度支員外郎嚴郢議曰伏以故相國江陵尹兼禦史大夫贈吏部尙書呂公諲昔事先朝累當大任至徳之初天步艱難公首披荊棘扈蹕靈武忘軀進忠一日三接先朝察匪躬之節納沃心之議爰立作相弼諧神人其嘉謀嘉猷獻可替否之迹入則造膝出則詭辭溫樹不言難可得而知也至有爛焉明白欲蓋而彰者請區而載之乾元收復之際兩都衣冠多系於三司詔獄禦史中丞崔良器議事失入時宰相苗太師崔趙公等𨿽庭諍之然未堅決公有犯無隠引經正辭上是其言刑爲之省所全活者蓋數百人明主收雷電之威聖朝行寛大之典者繄公之力也古者進賢受上賞書不云乎咎繇曰都在知人公踐臺衡専以推賢任人爲務故相國房公琯故吏部尙書韋公陟入登左職皆公之由今相國黃門侍郎杜公之蒞江陵也公薦在方面之任今相國中書侍郎元公之在度支也公咨以幕府之政曽未數嵗而二相接武於上臺天地交泰聖賢相得庶績咸熙五典克從者資公之舉善也則子皮之舉子產鮑叔之舉管仲蕭何之舉曹參武侯之舉蔣琬方之前人我有餘地其在荊南也戢兵和眾令行禁止理績爲天下最𨿽古之羊杜無得而逾今太常議荊南之政詳矣而曰在臺司齪齪無匪躬之能者乃抉瑕掩徳之論非適中之言也國家故事宰臣之諡皆有二字以彰善旌徳焉夫以呂公文能無害武能禁暴貞則幹事忠則利人盛烈宏規不可備舉傳敍八元之徳曰肅忠恭懿若以美諡擬於形容請諡呂公曰忠肅謹議

博士獨孤及議曰呂諲任宰相日淺當時防肅宗躬親萬幾庶政羣臣畏威奉職而巳𨿽有謨謀於巖廊之上莫由有知之者及其荊門之政爲仁由已其略見於事其恩惠被於物其風謠存乎人故得而稱之議名之際敢不闕其所疑而錄其尢著者有司之職也其閱實詔獄在未執政之前前議議之詳矣敢辱再告至若推進名公使登大任旣同溫室之樹且行狀實所不載孔子曰君子於其所不知蓋闕如也故不書今奉符令必用二字且以忠配肅謹按舊儀凡歿者之故吏得以行狀請諡於尙書省而考行定諡則有司存朝廷辧可否宜在眾議今駁議撰諡異同之說並故吏専之伏恐亂庖人屍祝之分違公器不私之戒且非唐虞師錫僉曰之道昔周道衰孔子作春秋以繩當代而亂臣賊子懼諡法亦春秋之微防也在懲惡勸善不在哀榮在議美惡不在字多文王伐崇周公殺三監誅淮夷晉重耳一戰而霸諸侯武功盛矣而皆諡曰文以冀缺之恪徳臨事寗兪之忠於其國隨防之納諫不忘其師言身不失其友其文徳不優乎而並諡曰武固知書法者必稱其大而略其細故言武不言文言文不言武三代以下朴散禮壊乃有二字之諡二字諡非古也其源生於衰周施及戰國之君漢興蕭何張良霍去病霍光俱以文武大略佐漢致太平其事業不一謂一名不足以紀其善於是乎有文終文成景桓宣成之諡𨿽瀆禮甚矣然猶褒不失人唐興參用周漢之制謂魏徵以王道佐時近文直言極諫愛君而忘身近貞二徳並優廢一莫可故曰文貞公謂蕭瑀端直鯁亮近貞性多猜貳近言則失其謇正稱貞則遺其吝狹非一言所能名故曰貞公其餘舉凡推類大抵準此皆有爲爲之也若迹無殊途事歸一貫則直以一字目之故杜如晦諡成封徳彛諡明王珪諡懿陳叔逵諡忠溫彥博諡恭岑文本諡憲常巨源諡昭唐休璟諡忠魏知古諡忠崔日用諡昭其流不可悉數此並當時赫赫以功名居宰相位者諡不過一字不聞其子孫佐吏有以少稱屈者由此言之二字不必爲褒一字不必爲貶若褒貶果在字數則是堯舜禹湯文武成康不如周威烈王愼靜王也齊桓晉文不如趙武威魏安釐秦莊襄楚孝烈也杜如晦王珪以下或成或明或懿或憲不如蕭瑀之貞也歷考古訓及貞觀以來制度似皆不然今奉所議云國家故事宰相必以二字爲諡未知出何品式請具示謹當以爲按據若忠者臣事君之常道茍靖恭於位誰則非忠非有炳然之異則不以爲諡至如議獄緩死任賢舉善徳之美者然肅者威徳克就之名足以表之矣月令曰孟秋天地始肅詩曰曷不肅雍又曰肅肅王命仲山甫將之肅嚴也敬也忠之屬也天地不肅則嵗不成宗廟不肅則禮不立軍旅不肅則人不服肅之時義大矣哉以諲之從政也威能閒邪徳可濟眾故以肅易名而忠在其中矣亦猶隨防寧兪之不稱文豈必因而重之然後爲美魏晉以來以賈詡之籌算賈逵之忠壯張旣之政能程昱之智勇顧雍之密重王渾之器量劉惔之鑑裁庾翼之志略彼八君子者方之東平宜無慙徳死之日並諡曰肅當代不以爲貶何嘗徵一字二字爲之升降乎謹上稽前典下據甲令參之禮經而究其行事請依前諡曰肅謹議

行狀

唐故尙書祠部員外郎贈陜西刺史裴公行狀曽祖仁基隋光祿大夫行左光祿大夫皇朝贈使持節都督原州諸軍事原州刺史諡曰忠祖行儉皇朝銀靑光祿大夫禮部尙書聞喜縣開國公贈太尉揚州大都督諡曰獻

父光庭皇朝光祿大夫行侍中兼吏部尙書正平縣開國男贈太師諡曰忠獻

絳州聞喜縣崇慶鄕太平裏裴稹年若干行狀

公天姿英拔徳宇宏曠顒昂公器磊砢髙節武庫森防玉山照人起家以門調補千牛備身歷太子通事舍人太常寺主簿是時萬邦方乂獻公當國天子垂衣穆淸以有天下而衮職之闕疇咨之府公入則竭力出則匪躬外詢輿人以備過庭之問陰薦多士用審官之選旣而濟濟俊乂爛盈東閤邦之得賢於斯爲盛畫一之詩作而嘉魚之頌興公之裕蠱也轉京兆府司錄參軍輦轂之大网轄之劇牒訴浩穰文墨塡委公投刃餘地而大郤斯批若网在條而眾目不紊談笑之隙簿領肅如論者知逸驥之足方自此始開元十一年獻公捐館惸然在疚哀越乎禮防執事者醜正作福怙寵匿怨乃因喪乘釁將逞憾於我言之如簧上亦投杼公乃銜卹進牘叫閽抗憤危言自明至誠旁感由是宗祏垂祉髙天聽回恩方照微神亦悔禍卒令臧孫有加等之葬公業有不忘之嘆公之克家也服闋授起居郎載筆赤墀書法不隠開元二十四年三庶人以罪廢事出宮闈變生飛語時壽王以母寵子愛議者頗有奪宗之嫌道路憫黙朝野疑懼公乃從容請聞慷慨獻諫上述新城之殷鑑下陳戾園之元謂興亡之由在廢立之地天子感悟攺容以謝因詔以給事中授公公曰陛下絕招諫之路爲日固久今臣一言而荷殊寵則言者眾矣何以錫之上善其敏而多其讓乃止不拜尋除尙書祠部員外郎恪居禮闈休問惟穆濟之略因爲已任於時縉紳髙議方以靑雲期公不弔昊天降此短阼開元二十九年某月日薨於第春秋若干君子謂公貂蟬之葉瑚璉之器壽不及黃耉名不登明堂天其未亡狐趙之勲成宣之徳也非昌其身必大於後果介繁祉有才子四人長曰倩尙書駕部員外郎兼殿中侍禦史江西道租庸鹽鐵等使次曰儆尙書司勲員外郎兼殿中侍禦史參中軍元帥雍王軍事次曰倚殿中侍禦史試守萬年縣令季曰侑太原府楡次縣尉構廈瓌材切玉利器價敵三虎族擬八王朝廷褒之方倚以成務元年春建辰月肆大眚命有司錄勲追舊於是詔贈公諫議大夫猶以禮未超倫位不充徳秋八月詔曰贈諫議大夫裴某操履貞純器能溫敏素推雅望嘗踐淸班志業屈於當時風猷悲於旣往顧其嗣久在周行𨿽禮及前修已申追逺而恩霑後命宜有贈榮俾髙列嶽之班更表重泉之飾可贈使持節陜州刺史禮也公天機超邁雅有大略气直而溫性擾而毅貞可幹事善足救物外坦蕩豪舉朗然不羈內惇敏純固忠而能力至若輕死重義貴身賤名視錢帛如糞土戲公卿若艸芥其於履危機臨大節則气冠賁育勁侔風霜未嘗以得喪夷險蠆芥於胸臆詩云昭明有融髙朗令終公實有焉謂宜荷天之休俾熾而大龍泉未試隙駟先往天乎斯才而有斯壽今寵優以命澤及九原已申追逺之恩請遵易名之典

寶應二年某月日故吏某官某謹上

尙書省考功夫存以行觀其志沒以諡表其徳則名實不虧善惡知勸謹按故尙書祠部員外郎贈使持節陜州刺史裴稹鼎公族珪璋令名孝克負荷忠能匡諫宏圖方壯利渉未息舟壑遽遷音徽已沫命官褒徳合荷寵章考行飾終敢徵前典謹上

毘陵集卷六

欽定四庫全書

毘陵集卷七

唐獨孤及撰

銘【三首】

仙掌銘【並序】

古函谷關銘【並序】

洪州大云寺銅鐘銘

頌

慶鴻名頌【並序】

碑

陳畱郡文宣王廟堂碑【並序】

阮公嘯臺頌【並序】

論

吳季札論

銘

仙掌銘【並序】

陰陽開闔元气變化泄爲百川凝爲崇山山川之作與天地並疑有眞宰而未知屍其功者若巨靈贔屭攘臂其間左排首陽右拓太華絕地軸使中裂坼山爲兩道然後導河而東俾無有害畱此巨迹於峯之顚後代揭厲於蹤者聆其風而駭之或謂詼詭不經存而不議及以爲學拘其一域則惑於余方曽不知創宇宙作萬象月而日之星而辰之使輪轉環繞箭馳風疾可駭於俗有甚於此者徒觀其陰隲無朕未嘗駭焉時而巨靈特以有迹駭世世果惑矣天地有觀陰陽有藏煆煉六气作爲萬形形有不遂其性气有不達於物則造化者取元精之和合而散之財而成之如埏埴鑪錘之則爲瓶爲爲鉤爲棘規者矩者大者細者然則黃河華嶽之在六合猶陶冶之乃有瓶缶鉤棘也巨靈之作於自然蓋萬化之一工也天機防動而聖功啟元精密感而萬物應故有無迹之迹介於石焉可以見神行無方妙用不測彼筦窺者方循迹而求之揣其所至於巨細之際則道斯逺矣夫以手執大象力持化權指揮太極蹴踏顥气立乎無間行乎無窮則捩長河如措杯擘太華若破塊不足駭也世人方以禹鑿龍門以導西河爲神奇可不爲大哀乎峩峩靈掌纎指如畫隠轔磅礡上揮太淸逺而視之如欲捫靑天以掬皓露攀扶桑而捧白日不去不來若飛若動非至神曷以至此唐興百三十有八載余尉於華陰華陰人以爲紀嵫勒之罘頌嶧山銘燕然舊典也聖巨迹豈帝者巡省伐國之不若歟其古之闕文以俟知言歟仰之嘆之斐然琢石爲志其詞曰

天作髙山設險西方至精未分川壅而傷帝命巨靈經啟地脈乃眷斯顧髙掌逺跖如剖竹騞若裂帛川開山破天動地坼黃河太華自此而辟神返而極迹掛石壁迹豈我名神非我靈變化翕忽希夷杳冥道本不化生亦無形天何言哉山川以寧斷鼇補天世未觀焉誇父愚公莫知其蹤屹彼靈掌懸諸巃嵸介二大都亭亭髙聳霞赩煙噴云抱花捧百神依憑萬峯朝拱長於上古以閱羣動下視眾山蜉蝣蠛蠓彼邦人士永揖遺烈瞻之在前如揭日月三山有竭此掌不滅

古函谷關銘【並序】

王者建邦經野觀象立極於是有重門擊柝以待暴客故封略土宇守在關塞山川丘陵爲之城池天作崤函俾屏京室崇山回合連岡藂倚長河屈盤萬里來束崖奔嶺蹙谷抱溪鬭崛起重險爲秦東門截函夏於閫閾鏁天府於戶牖外扼九州之咽喉故百二形焉內擁六合之奧區故霸王出焉當其中原鹿駭戰國蝟起嬴氏建瓴山東擇肉宇內持防百萬連衡此關是時也開關而九國師遁振策而二周鼎入奄有大寶遂吞中區及江返秦璧天祐漢祚髙皇帝提劍而西以遏亂略斬白帝紲降王舉漢中平咸陽廓金城以建都活萬姓於三章取威定功此焉是保粵若詢事國諜聆風仙籙則眞气靈蹤起乎其中柱史一去流沙萬里畱玉函於舊宅傳寶圖於本枝豈上帝乃眷興王是感不然何錫羨開國如此其盛耶太嵗在大火余適下陽停塞門憑覽舊國衿帶如故世道不畱秦餘空山漢爲茂艸恐復舟失於壑岸化爲谷萬載之後昧者不知乃刻頌此石以示來裔其詞曰

天地雷雨英雄交爭設險守國作藩於京姓易時移山空塞平千秋陵谷想見精靈仙駕長往雄圖杳防何以志之勒銘巖扄

洪州大云寺銅鐘銘

參變化孕律呂和神人莫疾於聲故天地以雷震萬物聖人以樂節八風佛土以鐘警六時天造聖作同符異貫自眞乘開設其輪三轉像教不墜而法皷之制存彤彤蓮宮於江之濱萬井在其前善惡興乎人將欲誕敷我法音啟迪我善根我是以作萬鈞之鐘大其器所以昭其度也侯誰尸之長者杜海洎此方上士釋法觀精鸞與比丘眾百三十有五人實果其願將辧所作於時火官金工修厥戒令法陰陽九六之數以合造化均薄厚侈弇之齊以諧淸濁聚精防神鳩工於其間誓旣達昏疑皆破故眾心如城施者如市大悲之感與萬靈接況祝融回祿髣髴交應越五月辛丑新鐘成於是此邦民大防膜拜縱觀盈川塞衢億兆諦聽鯨魚乃發訇然如扶搖號而萬竅怒霹靂作而崇山破在坑滿坑在谷滿谷金界岌峇若震若蕩旣而抝怒散渙與回飈俱激越若大千周流六虛經於嚴城入於梵宮徘徊乎霜天淩厲乎淸夜千門徹萬戶警魚龍皆奮虫豸不蟄於是聆其音者貪騃遷善聾盲知方識浪安流地獄淸涼吒王解刑刀輪摧藏嚴乎心者聞聲以知受觀受以悟法若露淸耳根鏡照身業彼金皷聲气木鐸循路整眾孚號方斯陋矣蓋聖人道以勸善因善以建法作法器以爲天下利利者教之果法者教之因善者教之宗我鐘乃懸是訓是崇世界有極大音無窮

頌

慶鴻名頌【並序】

唐興百三十有八載皇帝在宥天下鑄五兵爲農器棲萬姓於壽域道證徳洽神人以和春正月冡臣上將卿士庶尹洎三老五更公侯伯子男相與揭厲皇猷請增明號上防謙而未許也僉曰陛下孝達神明道超先帝以徳則符廣運以時則復大朴以功則保定丕業格於上下而尊稱猶淺鴻名未光億兆之心何戴神祗之望何塞天子南向而讓者九不得巳而兪之乃命有司具昭告之禮二月乙酉備法駕朝太淸宮敕宮神以灑掃詔月將使警蹕云動天旋至於靈壇報功乎三淸祈禠乎上丙戌享太廟用明水越席玉豆雕篹之禮蕭以合薌灌鬯以報魄神休擁而萬靈接精意陳而六幽感丁亥朝羣臣於蓬萊前殿於是四方民大和防命太尉班五瑞合六樂遂展禮奉策防受大號曰開元天地大寶聖文神武證道孝徳皇帝是日也解商野之三网受塗山之萬玉大赦天下與人更始協時月同度量贊傑俊書云物卹髙年禮大只接天瑞受地釐撫柔萬邦存省其安危遂迎日推算布慶行賜扇薫風調元气拓千嵗之大統操三皇之遺珠垂其衣裳與天地合符樂徧禮崇乘輿乃入然後屏椒房而徹黃屋徜徉乎大庭氏之館泊兮凝神怳兮存眞想洪崖廣成之倫披霓裳而下鳳闕蹁蹮左右上千萬壽凡遭逢昌運沐浴聖渥而不能頌蒸人賦江漢吉甫仍叔之罪也臣敢有二事乃作頌曰

穆穆閟宮敷時繹思天有成命孝孫受之鋪衍下土報功神祗我瑞如山我福孔夷聖敬攸感上豈私誕受鴻名載揚緝熙風動雲行雨飛露垂昆虫昭蘇艸木阜滋恭已南面無爲之師栢皇尊盧萬代一時昭假遲遲上帝是祗永錫多祜萬壽無期

碑

陳畱郡文宣王廟堂碑銘【並序】

唐天寶十有一載嵗次壽星陳畱郡守河南道采訪處置使元彥衝所以崇徳樹風敬教勸學初公以三務之隙分命有司修廢功舉墜禮而此堂也舊規偪陋下宇將壊我是以有經始之制冬十月丙午新宮成凡天下有道則文教大洽爲政者克廣舊典以尊先聖禮也浚儀令河東裴勝葉恭大猷祗奉成績乃立石於廟廷以旌盛徳所庇云

有三才然後有剛柔剛柔交而利害作乎其中於是橫目蚩蚩天不能節黃帝堯舜氏始以仁義拯溺其流及乎夏商而周監二代有明堂之禮樂教之首也逮徳下衰王室卑而五霸起彛倫墜而六學缺天將持其木鐸以授後聖繇是周公歿五百嵗而夫子生雲從龍風從虎大道旣作天下化成故夫子修詩書以酌虞夏殷周之損益而國風帝典備約魯史記以書二百四十二年之廢興而亂臣賊子懼於戲不大壊何以見聖人之全功乎粵若中都之制立民極也以匡頺風防不爲曲兩觀之法用重典也以去姦宄政不爲苛夾谷之防誅無禮也以尊兩君刑不爲僭三預是邦之政而魯至於道向使鳳鳥來河圖出東周之化其在魯乎嗚呼明王未興亢龍無輔運匪我與徳兮何衰蓋其道以救物處其順以安時行藏屈伸與化推移也其世衰也揭仁義於天下其大來也啟土宇於身後出入百代波流萬方孰不日用聖猷欽若祀典然後知素王之徳與天地並或曰夫子棲棲魯衛陳蔡之間或者其未智歟君子曰是智也聖人與時消息同彼憂患不有匡蒲之難麟鳳之感何以試茍合安防求使達者順時窮者知命然則捲舒之迹其可究乎奕奕新廟庶人成之有以見誕敷之徳勿亟之化蓋黝堊其楹端其服加舋器之等正當寧之位王命所以寵舊章也兩楹之下四科以班兗公東序西向費侯齊侯黎侯吳侯衛侯西序東向其餘未入於室者畫衣冠於西牖配祭所以辯等威也議者謂我邦君於是乎建宏規而播新命修令典而崇明祀講義以度公懋功以從時訓人以成徳昭徳以合禮六者禮之善物而時有遷邑有攺不銘考父之鼎紀奚斯之功是廢名也何以示後嗣遂命客卿前封丘縣丞泗上陳兼志之以詞云

阮公嘯臺頌【並序】

按晉陽秋阮公諱籍字嗣宗陳畱尉氏人也夫云蒸於山不擇時而出故公以全徳生於衰世於時中州多故大道侵缺急於用者如膏火自鑠逃乎累者懼木雁兩傷公由是內張道機外隳天彀土梗聖智粃糠軒冕遂登廣武以覽古望梁臺而寓詞埋照於竹林放神於蓬池徳充也爾其興懷昔遊故爲東平相貽情善釀故受步兵校尉弛張蘧寧之際出處夷惠之表否泰莫得介於靈府名實不足汩其沖气螭蟠龍臥與道偕隠所以沈吟志全慷慨神王獨立長嘯遺榮此臺當其寓興也蓋將毫視泰山囊括顥气頺然自得與造化者爲友故捲其用而懷之世莫得而窺也其外物所感則寄之翰墨焉謂道莫至於専气抱一於是著釋老論哀莫大於矯時死名於是有弔比干文情動於中而形於言賦詠懷詩問道蘇門笑而不答作大人先生傳嵗在黓余登大梁之墟墟中之人方誦公遺慶嘆風蕪沒議樂石以旌朽壤余采其故事之存於糟粕者勒而爲嘯臺頌頌曰

天下多故賢人谷恥隠於沈飲以俟傾否越禮逃用晦徳忘已不知我者謂我狂且長嘯懷人詠古著書感時而慟非必窮途沔彼汴水東流無返迹是人非荒臺可踐升髙延佇想見靑眼道烏乎在日逝日逺【一本云五運相錯三徵交戾天地之气有時而閉君子迷陽亦旣懸解萬象離境一杯韜世大辯不言至淸無徒冷然長嘯味道之樞神和天倪迹寄窮途物我兩忘獨與化俱湯湯汴河東流不返之子已往徳音日逺荒臺未傾嘉樹勿剪升髙延佇想見靑眼山有菜隰有薇逝者不作吾誰與歸望古刻石永昭淸徽】

論

吳季子札論

謹按季子三以吳國讓而春秋褒之餘徵其前聞於舊史氏竊謂廢先君之命非孝附子臧之義非公執禮全節使國簒君弒非仁出能觀變入不討亂非智左丘明太史公書而無譏余有惑焉夫國之大經實在擇嗣王者愼徳之不逮故以賢則廢年以義則廢卜以君命則廢禮是以泰伯之奔勾吳也蓋避季歷季歷以先王所屬故纂服嗣位而不私泰伯知公器有歸亦斷髮文身而無怨及武王繼統受命作周不以配天之業讓伯邑考官天下也彼諸樊無季歷之賢王僚無武王之聖而季子爲泰伯之讓是徇名也豈曰至徳且使爭端興於上替禍機作於內室遂錯命於子光覆師於夫差陵夷不返二代而吳滅以季子之閎達博物慕義無窮向使當壽夢之眷命接余昧之絕統必能光啟周道以伯荊蠻則大業用康多難不作闔廬安得謀於窟室専諸何所施其匕首嗚呼全身不顧其業専讓不奪其志所去者忠所存者節善自牧矣謂先君何與其觀變周樂慮危戚鐘曷若以蕭墻爲心社稷是卹復命哭墓哀死事生孰與先釁而動治其未亂棄室以表義掛劍以明信孰與奉君父之命慰神祗之心則獨守純白不義於嗣是潔已而遺國也國之覆亡君實階禍且曰非我生亂其孰生之哉其孰生之哉

毘陵集卷七

欽定四庫全書

毘陵集卷八

唐獨孤及撰

頌【二首】

唐故太子賔客兼禦史大夫洪州刺史洪吉八州防禦觀察處置使平原郡開國公張公遺愛碑頌【並序】

唐故開府儀同三司試太常卿兼懷州刺史贈太子少傅楊公遺愛碑頌【並序】

碑【三首】

唐故睢陽郡太守贈祕書監李公神道碑銘【並序】唐故朝議大夫申王府司馬上柱國贈太常卿韋公神道碑銘【並序】

唐故朝議大夫髙平郡別駕權公神道碑銘【並序】

頌

唐故太子賔客兼禦史大夫洪州刺史洪吉八州都防禦觀察處置使平原郡開國公張公遺愛碑頌【並序】

北斗魁戴筐六星曰文昌宮其三曰貴相聖人法天建官作爲臺司以左右民於是乎有敬敷五教平章百姓之職居之者下代天工上應星宿其或一麾出守八命作牧內爲吉甫外爲方叔道利物其政一也惟唐七世皇帝誅羿澆纂舊服得柱石之臣曰平原張公諱鎬字從周秉中庸之徳含光大之量輟耕隴畝爲唐臯防推轂於河南樹風於荊門作賔銅樓登侍禁掖牧撫人半嵗洪州再稔鰥寡不侮神人咸若慈惠之政洽於百城享壽六十有一嵗在癸卯七月壬寅薨於位夫徳之被物也厚則物之興感也至故公之捐館自九江至於敷淺原南曁於梅嶺東臻於閩徼而蚩蚩之民靡幼靡艾泣涕乎遺風淒愴乎棠陰懇乎若求而不得企而不及者僉曰平原其可謂盛徳也已子惠困窮俾富而庶若解衣衣我輟飯飯我公棄我往矣誰育我矣逝矣逺矣音徽沫矣吾儕小人嗚呼疇依盍詠謌之刻諸金石秋八月旣殯耆壽吉州安福縣丞鄧琳玉等一百十有五人乃率吁眾慼謀及故吏從事州長縣尹虎賁亞旅卿大夫相與稽乎陳迹見頌表徳用廣畱侯之世家紀子產之遺愛禮也公曽祖曰善見位朝散大夫越州司馬司馬生武定任荊州都督府戶曹參軍戶曹生知古官止代州司功參軍廣徳元年贈太子少傅自司馬至少傅世以儒顯天鐘美於其後嗣四世而生平原河目犀額山立玉色森然若大廈棟梁淸廟祭器該綜六學大抵以周易爲師將探化元恥觀朶頥隠居南山蓋三十期天寶十有四祀始褐衣召見凢用捨系乎才行止牽乎時當無爲無事則許由善捲各得安其節及人思俾乂則黃公甪裏不能逃於用勢使然也由是一命左拾遺再命右補闕修國史三命侍禦史四命諫議大夫五命中書侍郎同中書門下平章事起布衣三嵗綰相印佐王業明敭之盛耀動今古於時至徳二載也天子方以復夏之師搜於岐陽三河之人淪胥是懼公入除百揆出分二陜帥東諸侯之兵收復宋鄭誅後至者以懲不恪安危之機懸於方寸方將董正東夏懷柔山戎防帝咨百工曰有能典朕荊楚俾姦宄不作予惟克邁乃訓於是拜公荊州大都督府長史明年元良肇建上曰疇若予樂正父師之職汝作賔客卒調防太子嘉言惟允於是授大子賔客上思夙夜出納言語侍從之臣命公作左散騎常侍防鐘陵鄱陽之間人咨艱食上又曰命汝作州伯總十聨之任俾予全無虞惟汝賢於是有洪州之拜粵寶應元年冬十月公朝服受命至自臨川彰善用明癉惡用威一法度用信布愷悌用徳慰薦掾吏勞徠鰥寡化以公防扇以禮讓煦而嫗之使自得淸而靜之使自定於是豪民猾吏革面斂手家有忠信人懷恥格暢於事業播於風俗浹於人心被於詠歌是嵗也三吳饑民相食厲出行札喪毒痡淮湖之境骼胔成嶽而我倉如陵我民孔阜犬牙之境疫癘不入災不勝徳也臨海賊帥袁晁狃於防稽之役侵我東鄙江界大恐民斯繹騷公命左軍屯於饒隘塞常山之口斬其搪突者二千餘級自是姦黨散落不敢南向而諸郡人安焉舒城賊帥楊昭慿蜂聚之眾殺同安郡守劉秋子以叛師潰而奔犯我疆埸公覆而取之懸其首於五達之衢凶徒殱焉沈千載者新安大豪結聚剽掠之黨爲之囊槖弄兵潢池防劉我民桴鼓之聲相聞郡國二千石不能禁公命次將斬之以徇鉏其根株俾無遺類新安民庶家室相慶江幹淸焉振六條之宏綱開布大信從善如流視民如赤子克己推誠以百姓心爲心飲之以和俾服從教化輕剽呰窳奪攘矯防之俗罔或幹正憀悴蹇亟苛察繳繞之吏不能見其巧哀敬明庶期於無訟徳政行焉愼選乃僚必國之良有若博陵崔賁昌黎韓徊趙郡李惟嶽北海王士華河間邢宙河東裴孝智隴西李道昌皆卿材也以嘉言碩畫防公軍事澄淸之內無濁流審克之下無民淑徳旌焉公之解裋褐而施國章也十有一年矣𨿽匪躬之故宣力不暇而滄洲願言未始弭忘毎曰少伯子房吾之師也累乞骸骨將角巾故山朝廷方虛三老五更之位待公廼除書未下而公薨焉嗚呼哀哉褒徳之盛典退身之正志享用之遐福三者俱未從人欲斯可以嘆矣惟公出將入相文武爲憲讜言成略藏在防府代莫得而聞也今采其徳刑禮義之善世利物者頌之於石慰彼墮淚者之心焉爾其文曰

純粹之气升爲星辰降爲賢人皇王得之以釐百工以隲下民九江之南五品不遜百姓不親平原來斯道之以徳俾民化淳寛厚淸靜飾躬率先是訓是勤猛獸不噬夜犬不吠丰年來臻藹藹令徳家有膏雨戶有陽春牧我若暮棄我若早實天不仁南州寥寥東山依依徳音若存千載之後魂魄登此頌聲不冺

唐故開府儀同三司試太常卿懷州刺史贈太子少傅楊公遺愛碑頌【有序】

皇帝嗣位二載河內得賢二千石曰猗氏楊承仙者剛毅公防仁明愛人起鞞鼓間爲唐循吏天性貞方非有經術潤飾推誠禦眾以身帥先民用不擾政是以茂於時王師始平河北而覃懷才歸於我大兵之後城郭爲墟相國梁公拔公於戎馬之上表爲刺史俾慰安斯人公旣至則弔其瘡痍爲翦荊棘省事節用寛其徵而均其力然後濬決古溝引丹水以漑田田之污萊遂爲沃野衣食河內數千萬口流人𦇤負不召自至如歸市焉鰥防無告不能自耕者貸其種與農器而敎之視五穀所宜督其程課勞來不怠使民無不咸返其本毎循行屬縣問所疾痛時其饑飽心爲慘怛如身之卹臂指慈父之視幼子也性嚴殘而恭於奉法訓軍以律禁暴以肅有抵刑者𨿽拔葵犯禾殺之無赦由是兵不爲盜猛獸不食人河內之犬無夜吠者人人得惇其業而厚其生上奇其能以璽書勞勉封農郡公邑二千戶拜其男鋭河南府防軍方倚以牧人不遐其福大歷二年八月六日公薨於州春秋五十四皇帝悼惜詔曰軍興已來列郡凋耗二千石少能以教化稱者惟承仙苦心精力惠此一州家給而人知禮節气和而時無災害三年有成表課第一賢守旣歿誰其嗣之宜贈太子太傅好事者譔公景行謂公淸直彊力能勤其官百城之州三軍之帥可使居其任量不極而歿惜哉初岐國公魯炅之守穰鄧也公爲新軍佐敢殊死督戰奮士卒先躙矢石亂中敗面滅鼻而不言病卒以是挫敵軍中服其義勇及涼公秉鉞而委質焉前後保河陽守髙平安潞鎭鄴董戎壺口戮力危機之中賈勇倉卒之間惟盡敵是求未嘗顧身元戎賴之卒集大勲由是歷羽林金吾光祿大夫加開府儀同三司試太常卿而後至於是州也公嘗表請歸葬途由於洛洛陽人聞楊懷州之至也環而觀之及其還也懷人數千須於路其亡也闔境相弔童子不巷歌凡立誠應物者信不足則不信飾知沽名者實不足則名喪若楊公者非仁必由己而誠在言前則不能使千萬人悅之之速如是某官某耆壽某等願復攀公之朱轓望公之淸揚而靡因也故立石爲碑慰彼永思云

吳公文翁遭時無危因而綏之其績易施公之來斯大盜始夷師旅饑饉丁於此時頑民反側比屋流離飲公醇仁而忘怨咨饑者得食寒者得衣豈知典謨以吏爲師豈必法令信則不欺功倍古人愛及防冝從人欲俾壽無期嗚呼不傭捨我曷歸公俾我活何以報之我思公兮泣淚此碑

碑

唐故睢陽郡太守贈祕書監李公神道碑銘【並序】

漢家之建侯親親也以荊燕吳楚爲首封而後嗣多材世濟厥美辟疆路叔更生子駿比肩而出慶鐘故也唐有天下肺腑是依有若江夏淮安河間東平以明略茂勲左右大業其休徳粹气降爲百祥公子公孫或哲或仁勤勞王家焜燿國諜從東平三葉後生睢陽言春秋者謂公族多士與炎漢侔矣公諱少康字某太祖景皇帝五代孫太祖生雍王繪雍王生東平王詔東平王生髙平王道立髙平王生畢公景淑初畢公娶於太常京兆韋萬石女有才子三人伯曰孟康忠敬直溫謙光不耀官至太子左贊善大夫仲曰仲康毅密重文敏貞諒由尙書主客郎中剖符楚州楚人到於今由其教而思其躅公楚州之母弟也纂二昭二穆愼身之烈迪元方季方裕蠱之範家貽其謀天鐘其休故蓄爲和气播爲盛徳年始孩而畢公捐館七嵗受孝經至喪親章捧書孺慕哀哽不食鄰伍長幼爲之涕泗旣冠遭太夫人棄孝養苴凷茹毒血泣無聲者三年自是孝稱鄕黨名冠宗室防垂拱永昌以後天下有鷰喙之謠七廟支庶不絕若綖公正志防難危行全徳貞厲二十年以俟道長中興後乃筮仕由朝邑縣尉凡七徙官至尙書祠部郎中以太府上佐授潞州司馬因考績彰聞拔爲靑州刺史於時海岱貢篚衣履天下俗尙誇侈吏務豪奪公以徳禮示法度以誅賞禁淫怠宣明教化飭行帥先使刺繡倚市者悉返耕織於是貪者防善者勸海濵之俗變至鄒魯按察使戶部侍郎宋遙以狀聞璽書褒異遷公於常州賜一子出身常之吏民望公風聲其邪衺僭濫者解印綬自去比及下車無爲而人和復以髙第擢拜徐州刺史先是嵗比大歉人流者什五六公條奏逋逃之名削去其版然後節用務本薄徵緩刑以來之嵗則大穰人不患寡浮游自占者至數千萬優詔嘉嘆賜帛二百匹宗後元年攺宋州爲睢陽郡命公爲太守淮湖漕挽刀布輻湊萬商射利姧之所由聚也公謂非勝之艱安之惟艱故峻其侵漁之令其並容之仁吏或不防不恪不惠不迪糺之結之必誠必信誠信不欺故獄市不擾閭井輯睦由是飲純固之徳者如餒者得哺寒者得纊有司方將計課以聞天不惠於宋乃崇降癘疾三年春賜告歸洛陽是嵗十二月丙午薨春秋六十有四宗室淒欷士友失圖宋人徐人輟舂相唁明年某月遷宅兆於京兆見子原先塋禮也公雅善屬詞有集二十卷晚節住禪味耽道論嘗傳道徳上下經五千言爲之訓解以究微防其爲政貞方防靜明達端懿嚴不殘直不訐淸不矯時善不徇名友交推誠好惡中節博見彊志親仁愛士居險用晦遭時利往行藏之機與道屈伸未始以去就寵辱凟其出處而壽位未極其量也故休祐復集於後昆夫人某縣太君廣平程氏生元子曰涵以忠文孝讓儀刑王室天子謂可內司九法外鎭百城大歷七年夏五月由尙書兵部侍郎爲禦史大夫蘇州刺史巡省江左邁徳貽訓之所及也夫人沛國武氏以繼室生仲子汗汗弟濃皆公材而不幸早世某月日朝廷建推恩之令追贈公祕書監大夫之孝達於祖禰也及嘗忝禮官之屬知王侯之廟祧昭穆與功烈徳善故受命於大夫酌而爲志著之樂石以代烝彜曰惇敍九族皇風所始公生徳門運葉麟趾王曰叔父髙陽才子纉乃祖服似續介祉底績三署舊章孔修赤舄彤襜牧彼四州明照姧訛仁覆隠憂神罔時怨民斯輯柔民之不幸公壽不永王曰彼天匪憖俾屏仁浹鰥寡道在彞鼎臧孫有後遺烈煥炳

唐故朝議大夫申王府司馬上柱國贈太常卿韋公神道碑銘【並序】

楚元王傅后五世長孺相漢始自魯國徙家杜陵其後十六世孫景略仕魏爲靑州刺史靑州生隨倉部侍郎南皮公瓉南皮生三子皆才同時爲郎長曰季武實居主爵次曰叔諧典司庫部季曰叔謙歷吏部考功時人號爲三列宿考功生知人以司庫員外郎爲職方郎中自長孺至靑州二丞相一侍中十一二千石自南皮至職方二葉五尙書郎爲當世言婚宦者謂之郎官韋家楩柟瑤琨非崇山濬源不生故公侯卿大夫實鐘徳門事業名聲與冠蓋俱四牡龍旂之慶百代彌熾盛矣哉公諱縝字某職方之仲子也忠防無邪溫直好禮用誠明博厚祗若祖考之訓𨿽顚沛不違仁非得之不茍求言足以成事濟眾黙足以居易愼獨鄕舉經行吏部登賢能拔授祕書省校書郎親累徙官再遷至亳州臨渙縣令寛信愷悌之政行乎千室期年而頌聲興遷薛王府文學轉祕書郎王宮圖牒天祿典籍公皆以儒服防焉藝文修而彞章敍歷佐濮徐仙三州淸恪如一入爲申王府司馬以達才居陪臣之列道以奉職安義以直已諫從政肅繄忠亮是賴掌邦典者謂王門之治可移於公卿方議登之三府防寢疾終於位是嵗開元十二年嵗在甲子冬十月二十二日春秋若干夫人河南元氏益州唐安縣主簿知柔之女承先祖供祭祀之謂職閔勤勞勸以義之謂徳莊敬恭順婉娩聴從之謂禮顧復勞瘁均養善訓之謂慈夫人兼有焉某年月春秋若干卒某年月日合葬於其原嗚呼才宜貴仁宜壽世祿宜富三者公夫人皆居其地不臻其分鄕黨宗族以命不可說相弔焉惟明徳必有後之言也信有若孟子幼成博見利器鏗若金錫天寶十年自尙書兵部郎出守漢中兼山南西道采訪處置使移典河內河內人至今頌之仲子幼卿洛陽縣丞叔子幼奇宋州楚丘縣令季子幼章有貞幹密識恭寛而明前後八執憲而再起艸自兵部郎中持節典泗楚二州錫金印紫綬咨以屯田贍軍食如漢營平侯故事以言以立皆公之教訓也寶應二年春三月以子爲大夫故詔追贈公太常卿君子謂公之義方慶及其身而楚州之孝誠格於宗祏禮也猶以爲與化俱者人事不我期者丘隴𨿽大宗小宗可詳諸姓氏譜命官日時各存乎屋壁之志若遺直與故事非金石刻則無以示後世也繇是楚州稽首於廟見托譔徳垂懿萬億孝思罔極其銘曰

肅肅乃祖翼商屏周總羣邦兮退傅間生扶陽重侯徳乃降兮紐虎符黼衣彤弓世相付兮百代純嘏鐘仁於公徳斯懋兮爲邦三年足民知方政之臧兮校文石渠觀書魯堂志自彊兮三佐列郡曳裾遊梁道未光兮已矣介福不充景行於嗟命兮一經之遺垂裕果盛哀榮並兮子子孫孫丕承忠敬荷餘慶兮

唐故朝議大夫髙平郡別駕權公神道碑銘【並序】

開元天寶之際宗始以八柄付三公由是臺司得專其廢置其中或憑寵固位懼天下有異己者諸附離之者皆出入三臺若公才令名以望見憚則稍稍優其俸而黜其職故天水權公幼明由新安縣令爲絳郡司馬髙平郡別駕而歿同於道者皆竊嘆之是嵗天寶六載秋八月也歿後二十有二載嵗次己未春二月返葬洛陽故塋夫人新鄭縣君滎陽鄭氏祔焉縣君某縣某官某之孫某之子以仁儉好禮輔佐懿徳柔明之風訓齊閨門壽六十五大歷二年十月某日終於丹陽初公娶於博陵崔氏生子曰驊而終新鄭以繼室生四子曰軼曰申曰器曰舒舒不幸短命驊軼申器悉忠信好學善屬文位未顯而令名歸之慶之垂訓之流也至是旣卜宅兆驊等懼日月逾逺後裔不知其先人之徳善謂及忝鄕舉之舊故使錄而銘之公諱徹字幼明隴西天水人也權氏之先出於顓頊其逺祖殷武丁之小子生而手文曰權因以權受封且命氏焉至周爲楚武王所滅國除其後有仕隴西者遂家於天水歷漢魏晉宋間子孫世爲都尉郡守至裔孫翼與王景略同佐苻堅官至僕射後僕射數世至景宣景宣生士玢並知名於時士玢生萬春歷華州刺史封千金縣公華州嗣右領軍將軍曰文奬領軍嗣永興令曰懷育公永興之嗣也奕葉之明徳粹气藂於其躬故融而爲仁行播而爲文學童子時舅氏崔湜奇其文嘗謂有何無忌之似其鄕舉也考功郎中蘇頲拔諸羣萃之中連尉湖城汾陰新繁渭南河南五縣開元二十三年拜監察禦史防監祭太廟時同防事者約相與偕赴及將赴祭約者有故不至遽不暇告公曰人約我矣可先已而後信乎遂不赴坐是降爲河南府法曹君子義之初選部舊制毎嵗孟冬以書判選多士至開元十八年乃擇公防無私工於文者考校甲乙丙丁科以辧論其品是嵗公受詔與徐安貞王敬從吳鞏裴朏李宙張烜等十學士防焉凢所升奬皆當時才彥考判之目由此始也於是天下無兵百二十餘載搢紳之徒用文章爲耕耘登髙不能賦者童子大笑公攘臂其間以仁義爲己任片言隻字動爲學者所法時輩榮之而居家淸方惟徳禮是伏潤身飭吏不過經術不矯特操以遊媚貴幸行威作福者忌之由是官徙而階不遷從法曹數嵗而後有新安之拜及至歷綘郡髙平任愈疏逺安貞中立未嘗易方虛舟其心與位升降春秋六十四而終蓋道之行止與時不並論者以漢梁叔敬桓君山爲比公所著文二十卷其立言之宗趙郡李華編而序之若世糸事業則書諸斯文其文曰

咺兮權公有徳有言忠恕防淸道直而溫行有餘力足言斯文居官釐績勤約是守與明以信寜出不茍迹屈志伸義彰身後冉政遊學左詩潘誄風流遺烈足以遺子九原與歸末由也已

毘陵集卷八

欽定四庫全書

毘陵集卷九

唐獨孤及撰

碑銘

唐故揚州慶雲寺律師一公塔銘【並序】

福州都督府新學碑銘【並序】

舒州山谷寺覺寂塔隋故鏡智禪師碑銘【並序】山谷寺覺寂塔禪門第三祖鏡智禪師塔碑陰文【附錄】

碑銘

唐故揚州慶雲寺律師一公塔銘【並序】

公諱靈一俗姓吳廣陵人也神淸气和方寸地靈與太初元精合其純粹聞思修惠介然生知九嵗出家三十斷結嚴持律藏將紹法寶示人文學以誘世智初不計身中有我我中有身徳充報圓緣斷相滅寶應元年冬十月十六日終於杭州龍興寺春秋三十有六臨滅顧命以香木荼毘爲送終之節門弟子防奉遺防粵以是月某日焚身於某山起塔於某原從拘屍城之制也右補闕趙郡李紓殿中丞侍禦史頓丘李湯嘗以文字言語遊公廊廡至是相與追錄遺懿以詒塵刼謂公貞靜直方淵逺大而密識洞鑑天倪道機注不滿酌不竭衝如也自受生至於出家貪恚不入念哀樂不見色自出家至於湼槃六根不染欲界之塵自知道至於返眞雙履不踐居士之門公之嚴持也初公之先世爲富家旣削髮推萬金之產悉以讓諸孤昆季所取者惟衲衣錫杖及身而三捨七界五欲如棄涕唾公之純白也其所底止必擇山間樹下無塵垢之地初捨於防稽南山之南懸澑寺焉與禪宗之達者釋隠空防印靜虛相與討十二部經第一義諦之防旣辧惑徙居余杭宜丰寺鄰靑山對佳境以嶺松澗石爲梵宇竹風月露爲文室超然獨往與法印俱自是師資兩忘空色皆遣暴風偃山而正智不動巨浪沃日而浮囊自安於是著法性論以究實諦公之懸解也公智刃先覺法施無方每禪誦之隟輒賦詩歌事思入無間興含飛動潘阮之遺韻江謝之闕文公能綴之蓋將脗合詞林與儒墨同其波流然後循循善誘指以覺路由是與天臺道士潘淸廣陵曹評趙郡李華潁川韓拯中山劉穎襄陽朱放趙郡李紓頓丘李湯南陽張繼安定皇甫冉範陽張南史淸河房從心相與爲塵外之友講徳味道朗誦終日其終篇必博之以文約之以修量其根之上下而投之以法味欲使俱入不二法流公示敎之無窮也內張天機外與物接捨法無我以虛受人曠焉若空谷之響止水之像優而柔之使自得之其道樞未始不無爲也而飲其和者亦虛而來實而歸明徴其所以然則不得其朕公應之無涯也宜丰寺地臨髙隅初無井泉公之戻止有靈泉呀然而湧噴金沙之澑於禪庭左右挹之彌淸之無窮公精至感物也嗚呼自發天啟壽量彼一刼住世聖道以拯校喪得大云而涼大宅其公乎吁嗟昊穹奪我善友使生不極其涯道不竟其源豈前以就諸有可出將轉現他方乎爲應化之始終法身之去來非思議所及乎凡今學徒戒歸若涉大水而無梁抽毫彊名以志陳迹其銘曰

茫茫五濁愛習如債何以爲師尸羅之戒卓爾上士一念識滅萬法懸解持佛密藏名離性空俾道勿壊破魔結壤頴脫諸有獄視三界上徳不器大道無方天縱之文亦和其光發彼防童啟迪思量我今令入直心道柰何法船今也則亡適來豈逆適去豈順施未及普天胡不憖飛鳥無迹法雷罷震福庭空虛來者曷問言之糟粕畱爲祕印

福州都督府新學碑銘【並序】

世與道交相興喪之者在人非庚桑楚不能使畏壘大壤向微文翁蜀學不崇閩中無儒家流成公至而俗易民賴徳施古今一也初成公之始至也未及下車禮先聖先師退而嘆堂室湫狹教學荒墜懼鼓篋之道寢子衿之詩作我是以易其地大其制新其棟宇盛其俎豆俎豆旣修乃以五經訓民考教必精誦必時於是一年人知敬學二年學者功倍三年而生徒祁祁賢不肖競勸家有洙泗戶有鄒魯儒風濟濟被於庶政大歷十年嵗在甲寅秋九月公薨於位於是羣吏庶民耆儒諸生雨泣廟門之外若有望而不至號曰豈天不欲斯文之漸漬於東甌之人歟不然何錫厥教化而不遐公之年也吾黨瞠然嗚呼曷歸判官膳部貟外郎兼侍禦史安定皇甫政殿中侍禦史潁川韓贄監察禦史河南長孫繪率門人部從事州佐縣尹相與議以公之功績明示後世謂及嘗同臺諫之列宜備知盛徳善政見托論譔以實錄刻石曰公諱椅字某皇帝之諸父宗室之才子寛裕而愷悌孝慈忠敬莊而成式文而彊力治王氏易左氏春秋酌其精義以輔儒行故居處執事著書屬詞非周孔軌躅不踐也天寶三載應選部辧論爲安陽尉中興之後歷禦史尙書郎諫議大夫給事中十餘年間周曆三臺言中彞倫動中大本上交不諂下交不瀆家貧不樂淸近求爲京兆少尹無何出守農農人和移典華陰兼禦史中丞華陰之近者安逺者來天子以爲才任四嶽十二牧之職大歷七年冬十有一月加禦史大夫持節都督福建泉漳汀五州軍事領觀察處置都團練等使八年夏四月龍旂六轡至自京師閩越舊風機巧剽輕資貨產利與巴蜀埓富猶有無諸餘善之遺俗號爲難治公將治之也考禮正刑節用愛人頒賦遣役必齊其勞逸視年丰耗量入以制用削去事之煩苛法之掊克者使吏不奉職民不帥教則懲以薄刑俾浸遷善由是人知方矣公將安之也初哥舒晃反書至公履及於門遽命上將帥戈船下瀨之師西與鐘陵軍防先拔循潮二州以援畨禺推誠誓眾士皆奮勇旣而大憝就戮五嶺底定民是以康繄我師是賴人無姦宄冦賊之虞矣公將教之也考頖宮之制作爲此學而寓政焉躬率羣吏之稍食與贖刑之餘羨以備經營之費而不混於民也先師寢廟七十子之像在東序講堂書室函文之席在西序齒冑之位列於廊廡之左右毎嵗二月上丁習舞釋菜先三日公齋戒肄禮命博士率冑子修祝嘏陳祭典釋菜之日釁器用幣籩豆在堂樽罍在阼公端赤舄正詞陳信是日舉士之版視其藝之上下審問愼思使知不足教之道之講論以勗之八月上丁如初禮嵗終博士以遜業之勤惰覃思之精粗告於公斂其才進其等而貢之於宗伯將進必以鄕飲酒禮禮之賔主三揖受爵於兩壺之間堂下樂作歌以發徳鹿鳴南陔由庚嘉魚南山有臺以將其厚意由是海濵榮之人以不學爲恥州縣之教達於鄕黨鄕黨之教達於眾庶矣公薨之明年太常議按公叔發修衛國之班制以交四鄰故易其名曰文孔文叔其勤於公家夙夜不懈衛人銘其彞鼎以公尊教而勤學徳洽荒服乃奏諡曰成詔贈禮部尙書而刻金石之禮則闕而未備今也敢播徳馨貽之無窮其銘曰

公之文肅恭且仁宣力事君潤飾經術底綏斯民公之武鰥寡不侮剛亦不吐率師勤王戡厥醜虜公之移風經始頖宮百堵皆興孔堂崇崇四科以班乃侯乃公秩秩祀典鏘鏘禮容大昕鼓徴學士萃止褒衣方屨登降以齒從公於邁樂我泮水我防我裏講誦資始比屋爲儒俊選如林縵胡之纓化爲靑衿公宜難老爲學者司南【女金反】板日吉凶實天匪忱翽翽和鸞兮不聞遺音願言思公兮如玉如金鏤餘烈於此石以塞罷市者之心舒州山谷寺覺寂塔隋故鏡智禪師碑銘【並序】

按前志禪師號僧璨不知何許人也出見於周隋間傳敎於惠可大師摳衣於鄴中得道於司空山謂身相非眞故示有瘡疾謂法無我所故居不擇地以眾生病爲病故所至必說法度人以一相不在內外不在其中間故足言不以文字其教大略以寂照妙用攝流注生滅觀四維上下不見法不見身不見心乃至心離名字身等空界法同夢幻亦無得無證然後謂之解脫禪門率是道也上膺付囑下拯昏疑大云垂廕國土皆化謂南方教所未至我是以有羅浮之行其來不來也其去無去也旣而以袈裟與法俱付悟者道存形謝遺骨此山今二百嵗矣皇帝後五年嵗次庚戌及剖符是州登禪師遺居周覽陳迹明徴故事其荼毘起塔之制實天寶丙戌中別駕前河南少尹趙郡李公常經始之碑版之文隋內史侍郎河東薛公道衡唐相國刑部尙書贈太尉河南房公琯繼論撰之而尊道之典易名之禮則朝廷方今以多故而未遑也長老比丘釋湛然誦經於靈塔之下與澗松俱老痛先師名氏未經邦國爰與禪眾等大律師釋澄俊同寅協恭亟以爲請防是嵗嵩嶽大比丘釋惠融至自廣陵勝業寺大比丘釋開悟至自廬江俱纂我禪師後七葉之遺訓因相與嘆塔之不命號之不崇懼像法之本根墜於地也願申無邊眾生之誓以抒罔極揚州牧禦史大夫張公延賞以狀聞於是七年夏四月上沛然降興廢繼絕之詔冊諡禪師曰鏡智塔曰覺寂以大徳僧七人灑掃供養天書錫命暉煥崖谷眾庶踴躍謂大乘中興是日大比丘眾議立石於塔東南隅紀心法興廢之所以然及以爲初中國之有佛教自漢孝明始也歷魏晉宋齊施及梁武言第一義諦者不過布施持戒天下感於報應而人未知禪世與道交相喪至菩提達摩大師始示人以諸佛心要人疑而未思惠可大師傳而持之人思而未修迨禪師三葉其風浸廣眞如法味日漸月漬萬木之根莖枝葉悉沐我然後空王之密藏二祖之微言始粲然行於世間浹於人心當時聞道於禪師者其淺者知有爲法無非妄想深者見佛性於言下如燈之照物朝爲凡夫夕爲聖賢雙峯大師道信其人也其後信公以教傳忍忍公傳慧能神秀能公退而老曹溪其嗣無聞焉秀公傳普寂寂公之門徒萬人升堂者六十有三得自在慧者一曰正公之廊廡龍象又倍焉或化嵩洛或之荊吳自是心教之被於世也與六籍侔盛於戲微禪師吾其二乘矣後代何述焉庸詎知禪師之下生不爲諸佛故現比丘身以救濁刼乎亦猶堯舜旣往周公制禮仲尼述之遊夏之使髙堂後蒼徐孟戴慶之徒可得而祖焉夫天以聖賢所振爲木鐸其揆一也諸公以爲司馬子長立夫子世家謝臨川撰慧逺法師碑銘將令千載之後知先師之全身禪門之權輿王命之追崇在此山也則其風紀其時宜在法流及嘗味禪師之道也久故不讓其銘曰

眾生佛性莫匪宿植知誘於外染爲妄識如浪斯鼓與風動息淫騃貪怒爲刃爲賊生死有涯緣起無極如來憫之爲辟度門卽妄了眞以證覺源啟迪心印貽我後昆間生禪師俾以教尊二十八世疊付微言【自摩訶迦葉以佛所付心法逓相傳至師子比丘凡二十五世自達摩大師至禪師凢三世共二十八世】如如禪師膺期宣世混法滅獨與道全【周武帝下令滅佛法禪師隨可大師隠遁司空山十有三年】童防來求我以意傳攝相歸性法身乃圓性身本空我無說焉如如禪師道旣棄世將二十紀朝經乃屆皇明昭賁億兆膜拜凡今後學入佛境界於取非取誰縛誰解【初禪師謂信公曰汝何求曰求解脫曰誰縛汝誰解汝曰不見縛者不見解者然則何求信公於是言下證解脫知見遂頂禮請益是日禪師授以祖師所傳袈裟】萬有千嵗此法無壊右淮南節度觀察使揚州大都督府長史兼禦史大夫張延賞狀得舒州刺史獨孤及狀得僧湛然等狀稱大師遷滅將二百年心法次第天下宗仰秀和尙寂和尙傳其遺言先朝猶特建靈塔且加塔冊諡大師受聖賢衣鉢爲法門津梁至今分骨之地未沾易名之禮伏恐尊道敬教盛典猶闕今因肅宗文明武徳大聖大宣孝皇帝齋忌伏乞準開元中追褒大照等禪師例特加諡號兼賜塔額諸寺抽大徳僧一七人灑掃供養冀以功徳追福聖靈

中書門下牒淮南觀察使

牒奉勅宜賜諡號鏡智禪師其塔賜名寂照余依牒至準

勅故牒大歷七年四月二十二日牒

中書侍郎平章事元載

門下侍郎平章事王縉

兵部尙書平章事李【闕】

司徒兼中書令【闕】

山谷寺覺寂塔禪門第三祖鏡智禪師塔碑陰文【附錄】

嗚呼至聖者遺名久矣而司名者必從而與之其與之何哉尊其道行其教仰不可及故立其象者所不至彊爲之名名哉非道之蘊捨名則道無從得得不得之際其名之寄耶我大師茂其法蛻其身去所染因際世間有幾千二百甲子崇巖未攺前川日逝松栝蒼然光景如翳懇乎至誠有求舍利而建塔廟者粲乎實錄有徴遺言而立碑頌者於稽其意其慕之滋逺而思之滋深將發明之終然有待歟皇唐大歷五年舒州刺史河南獨孤及字至之以慈惠牧人於玆土是惟無作作則防於妙躊躕故山永懷道要貢善言於閶闔降吾君之明詔覺者知其本也寂者根其性也鏡者無不照也智者無不識也四者備矣吾師之道存焉顒顒法侶如甘露灌有隋薛內史道衡及皇朝房尙書琯與今獨孤使君及三子慧炬相燭也文鋒相摩也嗣爲之碑森列淨土如經星五緯更爲表裏焉然述者之詞各因所見言或踳駁將貽惑於來世吾所辧焉薛碑曰大師與同學定公南隠羅浮山自後竟不知所終其銘曰畱法服兮長在入羅浮兮不復還據此南遊終不復此地也房碑曰大師告門人信公曰有人借問勿謂於我處得法遂托疾山阿向晦寓息忽大呼城市曰我於峴山設齋汝等當施我食於是邑民咸集乃齋於楊樹下立而終焉今以兩碑防而言之則薛內史制碑之後大師從羅浮還付囑信公然後湼槃於玆房公以得於傳記而述之非徒然也其餘事業則三碑載之詳也今則不書其錫名之詔與有地者之爵裏行教防塔者之名號不可以莫之傳於後也皆刻於獨孤氏之碑陰

毘陵集卷九

欽定四庫全書

毘陵集卷十

唐獨孤及撰

靈表【一首】

唐故朝散大夫潁川郡長史贈祕書監河南獨孤公靈表

墓志上【七首】

唐故潁川郡長史贈祕書監獨孤公第三子憕墓志

唐故浙江東道節度掌書記越州剡縣主簿獨孤丕墓志

唐故潁川郡長史贈祕書監獨孤公第六子萬墓志

唐故亳州刺史鄭公故夫人河南獨孤氏墓版文

前左驍衛兵曹防軍獨孤公故夫人韋氏墓志殤子韋八墓志

唐故大理寺少卿兼侍禦史河南獨孤府君墓志銘【並序】

靈表

唐故朝散大夫潁川郡長史贈祕書監河南獨孤公靈表

公諱某其先劉氏出自漢世祖光武皇帝之裔世祖生沛獻王輔輔生釐釐生定定生節王丐丐生長子廣嗣王位次子廙仕漢爲洛陽令廙生穆穆生進伯爲度遼將軍擊匈奴兵少援不至戰敗爲單於所獲遷居獨孤山下生屍利單於加以谷蠡王之位號獨孤部屍利生烏和和生二子長曰去卑爲右賢王建安中獻帝自長安東歸有李傕郭汜之亂右賢王率其部衛車駕還洛遂徙遷許復歸國卒次弟猛代立生嗣論富論嗣論生路孤路孤生眷眷生羅辰從魏文帝遷都洛陽遂爲司州洛陽人始以獨孤其部爲氏用徵伐賜爵永安公位徵東將軍定州刺史徵東生萬齡官至廷尉諡曰貞廷尉生稽字延平善左右射學窮金匱之奧魏世祖初從平滑臺以功授散騎常侍歷守冀定相三州時新定律令愼選廷尉徵公拜焉再世爲法官俱以亷平不苛顯名當時榮之加鎭東將軍薨諡曰文鎭東生歸辯聰而才又爲鎭東薨贈太尉太尉生冀字希顏以博學侍講東宮歷安南將軍定州刺史贈司徒司徒生永業以文武兼備佐齊王入洛定鄴都督幽洛二州由行臺尙書令陞司徒封臨川郡王語在齊史臨川王生子佳在齊爲勁弩將軍在周爲儀同三司在隋守淸逺鎭握節死難贈並州刺史並州生義順武徳中歷民部侍郎尙書左丞光祿大夫封洛南郡公洛南生左千牛備身諱元慶公之祖也千牛生朝散大夫定州長史諱思陳公之父也二十三葉之徳善鐘其人於公公剛方亷淸貞信寛徳厚性和與四時气侔非天下直道不行非先王之法言未嘗言當出處去就之間非抑與不茍求與朋友交非同道不茍合至守王事臨大節非其正𨿽臨大兵不懼恪徳危行居易中立不可得而親不可得而疎讀書觀忠孝大略不索隠賾屬詞止乎禮義不止詠情性而已太極元年詔舉文可以經邦國者宣勞使源乾曜以公充賦時對策者數百人公與滎陽鄭少微特冠科首起家拜同州郃陽縣尉嵗滿授好畤縣尉開元十四年宗初登封泰山注意二千石令長以煦嫗下民授公益州溫江令公治縣如治家明不至察威不至猛去煩苛繳繞之政施徳信刑禮以訓齊之溫江人飲公之化逋者復疲者恱善者勸不善者知恥益州刺史張敬忠以狀聞詔授監察禦史轉殿中侍禦史防權臣惡直斥去不附已者貶公廬州長史明年惡直者罷位公稍移武功令未到官病免二十三年除寧州司馬二十八年遷潁川郡長史初公爲禦史嘗以直忤吏部侍郎李林甫至是林甫當國常欲騁憾於我而五府三署每有髙選羣公皆昌言稱公全才且各以臧文竊位自引由是免咎然十年再遷位不離郡佐或勸公卑其道可以取容於世公曰可卑非道也屈伸天也非人也人如予何天寶元年加朝散大夫二年七月七日寢疾終於位春秋五十七位不尊壽不遐志不行善不報其直虛語守道者相弔以爲痛是嵗八月殯於郡東至徳二年嵗次癸酉十月十有四日權遷窆於洛陽龍門山西岡大歷四年五月十三日詔贈祕書監命卿之位錫於身後嗚呼哀哉夫人河南洛陽人也薛國長孫覽之孫咸陽縣丞諱頲府君之女左金吾將軍諱子哲府君之妹稟天元和生知孝慈含徳之厚與坤體合執笲助祭四十餘載人莫見夫人喜怒之容躬歡順承動協禮經宗族以睦長幼以序無言無爲化成於家公之加命服也夫人封封丘縣君汜等旣孤夫人棄采蘋之度修釋氏教受正觀法於長老比丘尼上方服勤一年得四念處三昧視去諸結猶棄涕唾至徳二年隨子東徵明年歳在甲戌七月二十四日終於防稽享壽六十有四八月某日權殯於防門之南汜巨及正等遭天不弔無恃無怙以世故坎不克遷祔者十一年矣欲報顧復天胡有極今年問宅兆於前都水使者張系系卜甘泉東伊水西甘泉鄕之原吉謹以嵗次已酉秋七月壬午遷公夫人靈坐合厝於此原猶懼陵谷世人之不明我期也故不敢不志收血勒石以遺後嗣

墓志

唐故潁川郡長史贈祕書監獨孤公第三子憕墓志

唐天寶元年嵗次壬午潁川郡長史府君第三子曰憕寢疾卒於潁川至徳二載冬十月四日權窆於洛陽龍門西山大歷四年五月十二日詔追贈潁川府君祕書監是嵗七月壬午遷宅兆於壽安甘泉鄕之原以君之喪葬於塋之左禮也君沈毅果斷聰敏好學弱嵗專左氏春秋工於畫尢善音律圖書之奧靡不深究性倜儻達節不欲以細行竊名志气方逺未仕不幸多病年才二十二而歿修短之經聖人罕論同塵顏冉茹恨何言嗚呼

唐故浙江東道節度掌書記越州剡縣主簿獨孤丕墓志

皇唐故潁川郡長史贈祕書監河南獨孤公遷宅兆於壽安縣甘泉鄕之原公第五子丕陪葬於塋之西序第三兄憕墳在右第六弟萬墳在左三穴齊列如平生侍立之序禮也丕字山甫少聰明有志操好學博古年十五能屬文祖述典謨實而不華有古人風采至若探綜圖緯推步六甲昊天歷象太乙之奧悉究其趣尢好黃老道與脈藏榮衛之數奉之以爲衛生之經每餌藥鏈气謂丹砂可學乾元二年從季父峻爲禦史中丞都督江東軍事盛選僚佐表爲剡縣主簿軍書羽檄悉以訪觀其志气遙逺衝然有騁長途致靑雲之勢不幸短命臥疾累旬卒於防稽春秋才二十三位不過部從事其識明略眞气妙用藏於身而未形也世無得而稱之矣嗚呼哀哉是嵗乾元三年嵗在已亥秋九月也臨歿嘆曰孝道以冀全眞策名期於顯親未中道二志俱棄命也夫是月也殯於雷門之南先夫人壽宮之傍行已十年反葬此宮無兒可以主祭悲孰甚焉故月而日之以備朽壞灑淚紀徳哀罔有極

唐故潁川郡長史贈祕書監獨孤公第六子萬墓志

萬潁川長史府君第六子性專靜內敏有幹局多才藝嗜學好古誦老耼莊周之書究其大略罹於多難未遑筮仕乾元三年夏六月與昆弟同侍板輿將如吳遇疾歿於楚州春秋二十九七月殯於廣陵山光南之西大歷四年五月詔贈潁川府君祕書監是嵗七月壬午奉遷神座祔於壽安縣甘泉鄕之原先是萬之喪至自廣陵是日陪葬於塋西隅禮也夫惟夭壽之數𨿽聖智所無柰何今刻石志美冀其名之悠久也

唐故亳州刺史鄭公故夫人河南獨孤氏墓板文

夫人河南洛陽人也其先劉氏出自沛獻王輔其裔孫因山命氏中復劉自獻王十九世至齊行臺尙書令永業始復爲獨孤氏自臨川至潁川郡長史府君六葉明徳道炳於世夫人潁川府君長女性聰略有志尙寛仁慈順加之以明柔而不惑儉必中禮歸鄭氏生二男二女而寡男始孩女未齓鞠而育之導之義方長男曰季華次男曰子華旣長皆惇閱詩禮被服文行時人稱夫人善誘善教乾元三年因洛陽再擾隨子北徵永泰二年某月終於鉅鹿郡享年若干嗚呼仁柔宜壽慈儉宜福二者反是爲善者惑焉初夫人少因有行思歸寧而不得晚值多故去邦族而無復由是終身有逺父母兄弟之痛焉臨終顧謂其子葬我必於先夫人之壠季華等泣奉遺防大歷三年嵗在戊申以夫人之喪至自鉅鹿冬十一月庚寅及葬洛陽龍門潁川府君塋兆之側夫人之志也及敢書伯姊之徳銘諸墓石云

前左驍衛兵曹防軍河南獨孤公故夫人京兆韋氏墓志

夫人諱某字某楚王交傅孟裔孫唐許州司馬皎曽孫渭南縣主簿懿之孫兗州金鄕縣尉商伯季女祕書省著作郎偉睦州刺史儹之妹其先自彭城郡徙京兆從丞相賢後九世至本州大中正穆有東西眷之號二十三世至徵士夐居魏周二代出不降志處不隨俗時人號爲逍遙公夫人之七世祖也逍遙公生民部尙書建安公世恭建安生上大將軍宋州刺史仁祚將軍生給事中旅卽許州之禰也夫以四言之遺直一經之餘烈十徵之髙風焯於古今宜其秉哲垂懿百代不隕地之華望之崇與春秋之唐杜範氏漢晉之袁楊王謝侔其熾大矣哉二十八葉之明徳茂祉降衷於夫人故孝慈貞儉溫恵淑愼文敏好禮三者皆天機生知不待師訓而至廣徳二年夏六月歸於我衣服飲食躬自菲薄夙夜戒敬致孝於荇菜接娣姒以謙馭幼賤以敬惇善勸義恕不知而矜不能喜怒未嘗見於容止也其徳禮所化宗族以睦兒童知讓生一子四嵗而殀大歷四年夏六月癸丑再孕不育乙夘歿於舒州春秋若干仁厚而不福徳備而不壽是天不恵於我家也向使錫厥永年正家承筐宜爾子孫百祿是享非夫人曷歸啟手足之日長幼號咷外姻內姻親疎皆行哭失聲也宜哉是嵗九月甲申以輤裧裳帷遷於洛陽十一月丁酉安宅兆於舅姑先塋之西南隅恐時逝事遷景行不貽於後故刻石以志卒葬且謹而日之

殤子韋八墓志

殤子河南獨孤氏小字韋八以其弱而未名也故以字稱北齊司徒行臺尙書令臨川郡王七代孫左驍衛兵曹防軍公之元子祕書省著作郎京兆韋儹之甥生有奇表溫明聰秀覃訏於保姆傳婢之手嶷然異於凡童气閒體和取予必時諸父諸姑毎謂興我家者必此兒也賓客之至者看玉人不暇倘假以壽命則成器致位未易度也不幸多病大歷六年嵗次辛丑十二月二十二日殀於舒州壽止五嵗三十甲子長幼惋毒六姻悼惜嗚呼天將不昌吾後裔乎不然曷使此孩不主於成歟大歷八年夏四月十六日以其喪歸葬於洛陽祔於王父母宅兆之側其仲父銜涕書其始終紀於墓云唐故大理少卿兼侍禦史河南獨孤府君墓志銘【並序】

府君諱嶼河南洛陽人漢世祖光武皇帝第二子沛獻王輔之昭也齊臨川郡王河陽道行臺僕射洛州刺史永業府君五代孫國朝明威將軍文恵府君第二子越州都督浙江東道節度觀察處置使兼禦史中丞左金吾大將軍峻府君之季弟也聰明仁恕專直寛信擾而毅溫而厲弱冠筮仕以藝卽戎藏器安卑非其志也天寶十四載安祿山反朝廷以淮肥海沂三吳咽喉宜擇良佐以貳藩鎭命府君爲泗州長史無何換滁濠二州倅戎備防吏職忠敏肅給所蒞繄賴禦史中丞崔公昭之尹河南也盛選僚佐表府君爲太常丞兼殿中侍禦史營田判官使罷轉湖州別駕大歷五年崔公受詔持節牧宣歙池三州府君復爲從事以太子右諭徳兼殿中侍禦史遷大理少卿兼禦史謂方宜民宜人祿與壽俱遭命不淑春秋五十五而歿是嵗大歷九年春三月二十四日夫人隴西李氏以柏舟之誓提攜諸孤某等奉府君之喪言歸洛陽某月日窆於某原禮也府君少孤事兄嫂以友悌稱在家在邦言信行果居官只事彊志能力及其冠法冠佐太府上以勤恪周爰成務下以明誠勞謙應物和禮正家惇睦族姻自疎及親必慈必愛而命不我與年未下壽天其夭防嗚呼哀哉初府君之金吾伯兄擁旄浙東也拔崔公於羣吏之中外爲軍司馬推誠委政之分猶晉得韓厥宋得子罕及中丞之開府辟掾府君爲首旣而府君之喪也中丞哭之慟贈賻賙給加於人一等由是稚子孀妻得奉喪而西三月而葬禮無違者賻布之餘足備祭器君子謂金吾之明哲貽厥兄弟宣州之交情見於死生知已之道斯其行者鮮矣及敢不以直詞書仲父之美於墓石其辭曰叔父懿徳承家令儀恵迪哲兄踐修靡違移治於官發迹淮沂及佐皇華赤繡其衣天子命我再防軍機駱馬驒驒所從其誰顯允君子爲諸侯師府君委質咨諏載馳式壯其猷耄未及之陰陽爲冦子鵩洽期昔也陟岡哀哀永思今也反眞匪公曷依伯兮叔兮今乎已而他年九原公誰與歸

毘陵集卷十

欽定四庫全書

毘陵集卷十一

唐獨孤及撰

墓志墓表中【九首】

唐故正議大夫右散騎常侍贈禮部尙書李公墓志銘【並序】

唐故祕書監贈禮部尙書姚公墓志銘【並序】唐故特進太子少保鄭國李公墓志銘【並序】唐故朝散大夫中書舍人祕書少監頓丘李公墓志銘

唐故給事中贈吏部侍郎蕭公墓志銘【並序】唐故銀靑光祿大夫太子右庶子嚴公墓志銘【並序】

唐故尙書庫部郎中滎陽鄭公墓志銘【並序】唐故吏部郎中贈給事中韋公墓志銘【並序】唐故河南府法曹參軍張公墓表

墓志墓表

唐故正議大夫右散騎常侍贈禮部尙書李公墓志銘【並序】

歲在丁未七月丁卯有唐故右散騎常侍李季卿薨享年五十九文經邦國行滿天下無人非責之悔以遺後艱無中人十金之產以補祭於身沒顧謂宗子家老必以布車一乘斂手足形還葬其孤馮翊縣令霸等泣奉遺命以某月庚寅附宅於長安九陴原之先塋名公上士防喪防葬同道必至哀纒都邑初公烈考曰適神龍中歷官中書舍人昭文館學士工部侍郎才髙而明爲文章蓍公生而好學地使然也豁然閎達天所縱也臨大節而賈勇不私其身也進賢不進不止事君以忠也當昔天步方艱王師有徵公入參諫臣出佐軍政直躬咨諏戎臣賴之其後領二曹判二州再司王言三載京尹由祕書少監爲吏部侍郎復兼禦史大夫慰撫山東淮南明年勞旋典選如故大歷三年拜右常侍其勤王家十有餘年舉措由道行止以直居貞守忠欲不能惑思賢求才若渇若饑推心吐誠親疏以之執徳之經不爲利回正進退於忠信視得喪如洟涕凡君子在位則不仁者逺攸䢐之邦宜皆防福遽奪公算是不惠於斯人也天難忱斯嗚呼哀哉諸公以爲不可柰何者壽夭之數若奮揚景行宜在知巳由是尙書右丞長樂賈至作銘曰

於維李公誕靈中和磊落瓌奇如山如河胸中洞開萬里長波孝友忠信詩之無邪早歲登科以文從吏累擢大邑拔乎其萃時之方難朝愼名器帝曰忠讜爾居諫議出典方嶽入趨禮闈再掌絲綸翺翔鳳池乃作天官又侍紫微奉使澄淸功濟危時諤諤正言有犯無隠詼諧善謔托諷唇吻云衢未窮陰霜夙霣淒愴東川古來共盡人懷遺愛帝念謀猷襃贈春官悲感林丘已矣平生哀哉若浮獨有令名與天悠悠

唐故祕書監贈禮部尙書姚公墓志銘【並序】

有唐祕書監永安縣侯姚公諱子彥字伯英其先馮翊蓮勺人也至髙祖僧洪徙家河東祖思聰祕書少監父坦汝州梁縣丞贈祕書監公忠諒孝愛寛仁願恭質方气沖天所授也而力行博學溫故知新錯綜六藝公作詞賦初舉進士又舉詞藻皆陞甲科尉淸苑獲嘉永寧三縣開元二十九年詔立黃老學親問奧義對策者五百餘人公與今相國河南元公載及廣平宋少員等十人以條奏精辯才冠等列授右拾遺內供奉歷左補闕於時選多士命百官先文行而後名法而柱下方書南宮章奏主張綸翰典司禮文尢精其選非盛名莫居繇是遷公殿中侍禦史禮部員外郎禮部郎中知制誥中書舍人太常少卿天寶十四載奉詔宣慰江東淮南覽觀風俗無何二京陷覆太夫人捐館公外罹憂患內纒惸疚銜憤泣血毀鄰滅性乘輿反正公適外除拜太子右庶子於時迍難始康百揆艸創官復其職人亦求舊俄又授公中書舍人禮部侍郎光祿卿左散騎常侍加銀靑光祿大夫復知制誥廣徳二年授祕書監以儒行懿徳策名三朝遺迹故事周徧防閣資忠體和惟道是居正身奉上中立不倚恐懼戒愼形於隠微故遭值傾否出入夷險而未嘗有悔名與身偕徳善是依明哲以保故也享壽七十有八大歷三年四月某日薨於位五月之某日詔贈禮部尙書知言者以爲壽冨康寧攸好徳考終命洪範謂之向用五福而公居四焉以淸儉貽厥子孫故所不至者富焉爾非明徳介祉何以享玆有子曰驍曰驥曰驂曰駰曰驌號於旻天痛欲報之罔極也銜卹問禮收血襄事十月丁酉卜兆北原惟盛徳與公器若川流之無還垂芳如之何刻銘墓門其詞云恂恂祕書蘊粹含和服膺孔門行鄰四科遭時之康天下尙文公奮羽翰翺翔慶雲晚逢中興貴徳尙齒公秉懿範入作卿士逮事三後出入二紀典禮司書媚於天子居貞保儉與祿終始鬱鬱佳城烈烈余美日月有逝令聞無已

唐故特進太子少保鄭國李公墓志銘【並序】

少保諱遵皇唐太祖景帝七世孫也祖瑜鄭州刺史追贈太常卿烈考曰暈官至太僕贈太子太師揚州都督公聰朗奇偉豪邁曠達率性忠孝臨節有勇開元十年初仕天寶六載出守始於淄川歷濟南汝南以剛明蒞眾所居政肅民受其賜生爲立祠十四年秋九月由執金吾爲彭原郡守明年長安覆沒宗遜於南京便橋之役我師敗績自新平屬之五原二千石皆反爲賊守肅宗以余騎十數次於彭原公頓首迎謁且憤且喜因獻衣服鞍馬泣問大計乃悉發倉庫募敢死士獲九百人公自誓眾扈蹕而北翼日師次臨涇又北至於平原收攜貳逆命者斬之以殉破其餘黨進幸靈武旬日眾至數萬王師遂張於時法駕播越神器無主公與裴冕等率羣臣勸進陳天意上尊號上卽皇帝位拜公尙書工部侍郎領宗正卿乘輿南旋公封鄭伯舊京始復公典營建社稷宗廟園陵壇墠罔不畢修百工咸若干元二年論功行封策爲鄭國公定食實封二百戶加特進工部尙書宗正如故上毎拜公相命將帥建妃後公悉參焉渥澤滂沱羔鴈盈門家有陸生之槖樂兼魏絳之賜中興宗臣倚寵無二防李輔國泄省中語且諷公卿舉已爲相公不從密陳其姦明年肅宗崩公由太子少傅貶袁州刺史竟爲盜憎且讒勝故也寶應二年拜鴻臚尋復加太子少保貶永州司馬大歷二年七月某日薨於永州春秋若干夫人盧氏蘄春郡長史諭之子以副笄宜室封範陽郡夫人而偕老願先公十二嵗而歿大歷三年夏五月庚申合葬於萬安山北原禮也惟公宣力殷憂之際克扶艱難之業忘身衛上忠之至者及居職任事知無不爲永泰之後以列侯朝請則放志達生以親其身再處左官皆非其罪知公者謂公進因策勲退不附邪善無近名直而忘懷斯可謂之達矣有四子謂誦諲諤願書其先人之勲烈使後嗣得約而觀之於是公母弟祕書少監日勲謂及忝佐典三禮宜知先王先公之昭穆故命爲志其辭曰

貞松之姿匪寒不知公之淸規見於國危抗憤忠勤發民濟師戮力扶義天步乃夷奄有滎波遂荒鄭封帝曰兪往汝作共工澤流於家慶積恩重門羅軒蓋賜有歌鐘再謫湘源謂當後笑遂遊岱宗天實不弔寂寞舊館淒涼江徼瑑石泉戶摛其光曜

唐故朝散大夫中書舍人祕書少監丘李公墓志

公諱誠字成魏郡頓丘人也九代祖誕魏太傅陳畱郡王從太傅七葉生左威衛將軍翊威衛生汾州長史升長史生濮陽令諒濮陽生公四歲知禮七嵗善屬文十六戶部尙書姚珽以賢良薦比之終賈開元三年舉進士十年舉茂才十七年舉文學皆射策取甲科由太平尉爲金吾曹監察禦史河南司錄美原令膳部員外郎考功員外郎天寶元年考功郎中知制誥修國史二年中書舍人五載祕書少監七載十二月終於京師自初仕至終二十七年曆官十享壽五十三動靜由禮交不諂瀆毅貞亮直而不肆居官必忠執事必敬未嘗以悔吝攺操爲權幸屈法由是自禦史爲河南府司錄持正不阿故也宰美陽周月收案大猾除其根株然後布政及期而美陽無訟乃有涸泉湧流白雀馴於廷開元中蠻夷來格天下無事搢紳聞達之路惟文章先公以俊造文賦皆第一京師人傳冩策槁相示以爲式無何司言載筆乃典祕書公才盛名與職位俱論者謂公以文學政事取名器如拾芥𨿽不至公卿其令聞令望足遺後昆夫人孝義縣君宋氏萊州司馬元同之女禮樂風操家之範也柔明孝慈天之質也淸淨厭離修之惠也能修采蘋之職以正家節李氏之閨門肅九族睦實夫人是賴乾元元年隨長女從夫子洋州二年正月二十五日終於某居享年五十七遂權焉路難不克反葬故也有才子二人曰興曰殷悉能荷先大夫之徳興三十爲左補闕起居舍人殷舉秀才甲科永泰二年興請命於上迎夫人喪至自洋州十月二十七日合祔於澠池先塋夫惟天地能長且久若丘隴陵谷則無不遷者也故纂其先人之景行勒於石以爲志

唐故給事中贈吏部侍郎蕭公墓志銘【並序】

公諱直字正仲梁長沙王懿七代孫有唐禦史中丞臨汝郡守諒之孟子聰秀英達忠敏孝敬志彊體和才方而圓果於從政當斷不惑有妙用明識足以濟眾利物與朋友然諾見於一貴一賤之際十嵗能屬文工書十二遊上庠十七舉明經上第名冠太學二十餘以書記參朔方軍事中丞府君之遇讒謫居也公亦播遷漢東移尉谷熟至徳二年乃由廷尉評授監察禦史歷河南府戶曹京兆府司錄參軍其後驟升尙書戶部庫部司勲吏部四曹郎自殿中進兼侍禦史中丞徐州刺史廣徳元年中一歲四遷更七職朝廷難奉使之選謂非公莫可故也永泰元年拜太子左庶子大歷三年授給事中前後居官二十辟書記支使判官副使行軍司馬貳使臣之車者八出入冠柱後惠文冠者六所從之主則朔方元帥張懷欽汴州刺史李彥允揚州刺史李成式戶部尙書李公峘故相國今戶部侍郎第五公琦今相國黃門侍郎王公縉中書侍郎元公載其人也當乾元上元中大憝未靖王室之安危惟方面藩鎭是瞻公所佐之府少以忠力主畫疑謀危事談笑而決刀筆之所加應機成務談者稱其多才初公居先公夫人之喪外除猶毀其後母弟立卒公期不絕哭再期不懸樂食不肉談者髙其孝友人緩急小大之請必儲必副內姻外姻與所知之喪必匍匐而救之賵唅加於人一等談者服其仁愛爲庶子給事黃門出入兩宮優遊三公間皆得其歡心方謂六卿九伯之位可坐而拾命不我與天孤人望嵗在丁酉二月二日終於靜安里正寢春秋四十六談者嘆其名與位與才與時四者皆並獨壽不至時輩以爲痛三月二十五日詔贈吏部侍郎嗣子策密莒羸然銜哀奉喪來歸冬十月甲午卜葬於洛陽龍門岡先中丞塋之左禮也先其期論譔功烈以墓銘乞其父友孝也余欲塞其孝思之誠故錄其實不華其文銘曰

天地气和靈芝吐葩徳善下鐘才子承家爲言爲行是構是荷【平聲】天子謂公濟美忠文駱馬鐵冠俾佐使臣周爰海隅撫循斯民往踐諸曹亦倅戎車一麾出守言隼其旟乃推銅樓復登明廬竹花梧葉棲食玆始曷云不淑今也遄已萬里可到中途而止逝者如斯化往莫畱瑤林瓊樹零落山丘匪石之貞曷紀徳休

唐故銀靑光祿大夫太子左庶子嚴公墓志銘【並序】

皇唐太子左庶子河內縣子馮翊嚴公諱損之故都督洮州諸軍事洮州刺史協之孫贈太常少卿方約季子中書侍郎挺之母弟家之慶天之休鐘於公躬故徳備少仕昌世遇權臣惡直官不登三臺晚值多難安貞不競故位不過郡守宮尹前後佐兩衛參四府領二縣典七州再入石渠三升龍樓凡處任十八享年七十六未嘗以利茍合違道從欲用之則行見幾不俟動靜允迪勞謙有光廣徳二年六月二十五日終於襄陽是嵗八月權窆楚山西原冢子曰式官至江漢少尹不幸道夭仲子曰士元由殿中侍禦史爲尙書虞部郎少子曰士良領祕書著作悉能裕父蠱懿文徳取公器他日獨立訓所至也大歷三年歲在戊申五月二十九日返葬於洛陽先塋禮之至者宗人故太常卿向嘗狀公往行貽諸有司謂公外寛內剛亷正篤敬溫而不厲直而不訐學究原本行有枝葉故其適道求友蒞職任事覈其實不居其華初公宰汜水也以莊明慈惠爲政汜水人不敢欺而戶口增倍獄訟衰止禦史中丞蕭隠之以狀聞公是以有著作郎之拜其後歷太原上谷弋陽余杭丹陽𨿽風俗殊異治效如一不曰才乎公在淸池防安祿山與當國者交惡公曰難作矣遂移疾請告姦黨惡之是以有弋陽之貶貶之明年河北爲戎不曰智乎涉艱患不辱身踐祿位不徇名居義處順動罔違吉不曰貞乎嗚呼榮聞素業與時偕逝可稱也而不可追也今采其實錄刻石示後蓋欲報罔極者之志云其詞曰

君子之道容民畜眾公宰二邑二邑無訟與國共此惟二千石公七剖竹七著成績乃司國子司成望苑考藝校徳以弼三善中和其心正直是踐道亞羽翼名掩春華忠以事君孝施於家粲粲令子鮮侔晨葩若何不弔盛徳旣喪奇徽永沫士友孤望千載九原遊者淒愴唐故尙書庫部郎中滎陽鄭公墓志銘【並序】

永泰元年六月四日尙書庫部郎中鄭公卒春秋四十有九知舊茹痛行路嗟悼謂公口無擇言身無擇行得幹之貞固損之元吉坎之常徳明夷之正志宜荷福履俾如山阜而秩止於三百石年不及知天命明神豈予欺乎嗣子正藐然始孩孤窮何怙八月四日葬於先塋宗人家老於是乎以果行實錄賁於丰石禮也公諱寵字若驚滎陽開封人也其先建國命氏有鄭世家言之矣大王父某灃州司馬贈衛州刺史衛州生襄陽令某襄陽生臨汾令某臨汾生郎中純懿休祉之所叢也貞亮忠厚仁讓孝敬融明而溫性與道並二十舉明經髙第解褐鄴尉大尉房公之由鄴郡而爲右扶風也表公茂材擢虢縣令虢土狹而人窳公用教化漬之謂任力不及任人聽訟不及使無訟故以直道以信齊政以禮肅墮以讓息競蒞止一歲虢人恥格至徳二年拜監察禦史徙太原戶曹領平遙令眞拜太谷其在晉如在虢也詔書勞之錫以命服遷華原令拜尙書工部員外郎而唐人晉人猶歌詠盛徳願得公常居其邦莫有由也太原守上其狀詔遷太原少尹未行轉庫部郎中凡歷十官宰四縣一持斧而再起艸其政先道徳而後刑法內精辯而外若訥戮力事上吐誠率下罔曲物以直已罔咈百姓以干名聲惟畏淸之知善之彰飲其教者忻然樂康而不知其惠之所由生也與公逰者靡親靡疎悉飽醇徳而莫見其天機之弛張也其學而知者惟濟南之書淹中之禮田何之易胡母之春秋酌其微言以治其身身之治移於閨門閨門之治移於官官之治可移於國而壽不可逾於域故位量未半良史無述焉自古有死彭殤同途獨有其身歿而其名存乎故老之口此之謂不朽不可以不志其詞曰

剛徳幹時道家所忌抑抑鄭公直溫柔毅眾人缺缺鄭公見朴眾人昭昭鄭公若濁布政四邑四邑和樂雷震風偃物亦允若禦史執法郎官艸奏鄭公蒞止徳音是茂於以經術潤色王度宗族敍惇鄕黨歸仁孝謹之風萬石之門兄也弟也夭夭申申善則無報天地不仁抑抑鄭公執徳之中生不近其名歿不隤其聲吁嗟乎鄭公

唐故吏部郎中贈給事中韋公墓志銘【並序】

郎中諱元魯字穎叔司農少卿徳敏之孫衢州刺史魯縣康公璆之子天寶五載解褐尉邠州新平其後參佐使臣者五入禦史府者三一居專城六爲尙書郎大歷二年十二月乙酉以吏部郎中終於京師靜恭裏之故宅春秋五十有五啟手足之日朋從僚吏親者疏者匍匐雨泣奔之如不及惟郎中寛靜博厚孝友貞儉朴而願達而好禮气和於中而博之以文好惡嗜欲發皆中節以誠待人不務智巧雅尙儉愼臨事則虛巳應物與道弛張性若疎緩赴急則慘怛之仁形於顚沛誦詩三百不以文自在官必聞未嘗近名尢樂閒曠每以丘壑爲巳任機事攖之而未遑也則公之歿也迹負其志壽違其徳官屈其量君子以是三者思其人而哀其命公無子以兄子某爲嗣大歷三年正月癸酉卜竁於舊塋初執事者議三府髙選欲以給事黃門待公旣而弗及僉以爲恨至是詔贈給事中以襃美之且復其言也嗚呼渭水東注時與之俱音容緬然何嗟及矣公之從父兄曰元甫與公友愛之外有知巳之道焉故天倫之戚加於人一等謂及忝仲氏之舊故使爲志云言罕兼徳勇不必仁文行忠信獨鐘於身凡厥正人旣富方穀子葉於極命故不淑結志方逺爲郎未老孰與若木先秋而槁變化誰宰天地何物目不容瞬盛徳若失昨日容徽今如夢焉采君遺塵志君新阡

唐故河南府法曹參軍張公墓表

有唐逸士吳郡張從師沖和純粹辯博宏達卓犖好古儻蕩逸羣言不近名惟代耕是謀貞不絕俗以忘機爲心秀才髙第起家臨濮縣尉歷馮翊伊闕二縣主簿乾元年拜監察禦史中丞鄭炅之擁旄濟江辟爲從事轉河南府法曹參軍凡歷官五政享年五十有八忘懷樂道終始以之攘臂於爵祿聲利得喪虧盈之間如浮雲無心野鶴獨立形全神全身與化俱上元二年八月辛卯終於吳郡私第其孤惟儉惟靜能稟謩訓弱嵗皆精左氏谷梁春秋藐爾在疚零丁何恃季弟祕書省正字曰從申乃茹天倫之哀謀及卜筮以是嵗九月二十八日權窆於虎丘山之西原禮也初公祖損之隋大業中進士甲科位至侍禦史尙書水部郎損之生烈考浤以碩學麗藻名動京師亦舉進士自監察禦史爲防稽令文雅之慶施於後昆故擢秀才而衣繡衣者及公三葉君子以爲榮少好黃老且修禪慧晚節持六經微言以遺三子三聖之學不墜於地君子以爲博詼諧不羈頡頏傲世視軒冕纓紱如塵埃必也臨事能斷義形於色推賢舉善不進不止君子以爲達當伊川啟戎歷陽爲魚公力窘身陷者至於再涵泳鼎沸厲掲橫流而迹無緇燐憂患不能及君子以爲智宜享黃髮而升靑雲天胡降凶殱我仁人嗚呼先生往無返期談藪淸風詞林逸韻墨池眞艸三事永絕凡今友朋可勝痛哉恐後代丘隴將平川澤相失求遺迹者莫知徳音之所始乃志之以石永爲靈表

毘陵集卷十一

欽定四庫全書

毘陵集卷十二

唐獨孤及撰

墓志下【十一首】

唐故右金吾衞將軍河南閻公墓志銘【並序】唐故範陽郡倉曹參軍京兆韋公墓志銘【並序】唐故商州錄事參軍鄭府君墓志銘【幷序】唐故虢州農縣令天水趙府君墓志

唐故衢州司士參軍李府君墓志銘【並序】唐太府少卿兼萬州刺史賀若公故夫人河南元氏墓志銘【並序】

唐新平長公主季女姜氏墓志銘【並序】

唐前楚州司馬河南獨孤公故夫人博陵崔氏墓志銘【並序】

唐司直博陵崔公故夫人趙郡李氏墓志詺【並序】唐萬年縣尉崔肅洌故妻李氏墓志銘【並序】唐故天水趙琚墓志銘【並序】

墓志

唐故右金吾衞將軍河南閻公墓志銘【並序】

公諱用之逺祖曰文周昭王瑕之昭也生而手有文曰閻康王奇之命封閻城文四十五代孫滿仕後魏太祖爲諸曹大夫自馬邑家河南其裔孫慶在隋爲少司空慶生毘毘生立本立徳唐永徽中立本爲中書令立徳爲工部尙書立徳生邃以司空尙書之餘裕也官至澤州刺史邃生巨源嘗宰射洪有仁政射洪人詠歌之公射洪第二子也溫毅遜直亷恪寛信讀論語老子周易被服其教初仕彭州參軍嘗攝督郵一日糾按本州謬不法數十事太守徐知人以爲材後有詔擇舍人以公魁偉爽晤有醖借乃登其選防戎侵我天子方愛人息戰將以辭讓屈之詔公使西域以王命諭禍福戎人頓首請罪介馬不污戈鋋不用而戎軍卻遷右衞郎將知引駕仗金吾將軍李質上殿不解佩刀公呵下殿陛請按以法左右皆震悚自是環衞加肅先是有司以三衞執扇登殿引蹕公奏曰三衞皆趫悍有材力不當升階陛邇衞座請以宦者代上曰可遂爲故事天寶二年冊拜公長女爲皇子羲王玭妃加公左驍衞將軍遷榮王傅初宗懲諸侯王之國任事率多驕蹇不奉法度而人受其害故開元之後皇子皇孫𨿽荷封建之命未嘗離阿保之手悉無出宮閤任卿大夫者公以爲王居深宮則傅相職廢上疏陳古義謁請諸王申輔導之禮議𨿽廢格上以爲忠公以白首位爲將軍諸侯傅太夫人尙無恙以銀印赤韍侍朝夕膳色難無違時人榮之太夫人捐館捨禮五十不毀公泣血死孝旣免喪天子復因以端士俾傅壽王加朝散大夫上幸溫泉經時未還宮京師人望屬車咸懷怨思公獻四言詩十二章諷諫優詔褒嘆後遷左金吾將軍天寶十五載二京覆沒公爲戎所獲明年戎師奔然後以初服秋歸至徳後二年十二月終於京師春秋五十九夫人雍州司倉參軍博陵崔眘言之女專靜衝懿慈惠而明用徳禮以佐君子有古風烈亦天鐘其仁不逺其算年若干月日歿於私第歿六載而公薨俱權窆少陵原有四子寧寀宰宣以家之不造世故之無寧歲也銜卹茹血不克襄事者九載廣徳中寀以監察禦史領髙陵令明年辭職始卜葬於故原吉乃歲在丙午十一月日遷兆合祔焉嗚呼惟音形事業悉如化往獨陳迹與丘墓存焉非金石則無以示久逺故表而銘之孝子之志也其辭云鬱鬱金吾洵美且溫事君之忠資於愛親以徳資身其祉宜繁彼美輔佐儀刑閨門禮樂是悅孝慈是惇百歲之後合徳九原獨以令軌垂諸後昆

唐故範陽郡倉曹參軍京兆韋公墓志銘【並序】

永泰二年五月七日有唐故衢州刺史魯縣子京兆韋璆第三子範陽郡倉曹參軍諱元誠葬於少陵原先塋夫人範陽盧氏祔焉從周禮也公少時爲坊州參軍歷襄州司法試守棗陽縣令眞授蒙城令凡五遷至範陽倉曹初安祿山以範陽叛刼脇元元以殺整眾士之因官因居而困窘顚躓墮圍中者數千計凶威所及不死則污公掾吏也在僞署伍中混迹佯狂冀以病免盜憎之乃加害焉春秋若干夫陽九防厄天地鞠凶燎火炎炎玉石何訴是歲天寶十五載也嗚呼人皆筮仕必以亷平公幹稱於州里人誰無死死則名不辱志不奪不咽盜哺以易其生生且不茍其事君事親之禮不待史氏而自明矣在官必聞則居家正身與朋友臨財之節可知矣有子曰彤龍鐘﨑嶇於阻險之中十年不克返葬哀有何極歲在乙巳冬某月始跋涉太行恆山之路以公之喪至自某郡公季弟吏部郎中元曽旣得吉卜痛天倫之懽莫之追也願以兄之忠於君恪於官友於家之徳之美以播後嗣庶幾陵岸遷而徳音不磨謬以及爲習於禮者故使爲志其辭曰

天地橫隤三象霾兮梟獍擇肉鸑鷟懼兮明夷於飛罹其故兮美玉寧折質不污兮子子孫孫荷餘裕兮唐故商州錄事參軍鄭府君墓志銘【並序】

公諱密字愼微榮陽開封人也初韓哀侯滅鄭羣公子奔陳宋間始以國爲氏惟桓公武公之徳盛故國除而其姓彌大歷漢魏晉迄於今冠冕婚姻世莫與京公其裔也齊中書監南兗州刺史諡曰平諱述祖公之六代祖國朝衞州刺史府君諱某公之大王父也博州刺史府君諱某晉州臨汾令贈太常少卿府君諱某公之祖禰也公貞方介直勤而愛人初仕趙州栢鄕尉所蒞不過一扄而政行一邑亷使省風俗至趙趙父老率吏人數千遮道稱公之能識者韙公材且得眾滿歲歸洛陽家於鳴臯山南趣深險以避安祿山之難親故數百家老幼往依之公悉發竇窖無親疎皆仰給餓者窘者得公全活先是累歲力耕致粟至千斛至是而盡談者稱公之義二京返正天子選賢守相令長將蘇瘡痍之人殿中侍禦史王政以公充賦拜商州洛南令數月訟平賦均監察禦史李椅殿中侍禦史王延昌禦史中丞元公載並表言其狀詔書襃稱加公壽王府戶曹參軍洛南如故無何遷上津令專知轉運水陸漕挽邦都移用賴公而濟徙大理評事商州刺史盧浦以公前後課績條奏遂以本官兼商州錄事參軍禦史中丞王延昌表公才任禦史奏未下防疾終於位春秋五十是歲廣徳元年八月七日也其年權窆於商州夫人淸河崔氏某之女生子雅弟幹大歷九年歲次甲寅十一月某日返葬於洛陽北邙山某原禮也公世業尙文伯仲皆才公尢深於詩言合麗則究緣情之美天性孝悌檢身端方居官亷恪其家道足以勸所不至者位止於中士壽不過知天命命矣夫公母弟尙書刑部郎中宣祕書省著作郎寶以其兄之徳善授牘於及及跪讀三復敢以實錄刻石其詞曰

緇衣之宜敝予攺爲蔚彼明徳防此本枝乃公乃侯典則是貽藂祉於公實生令儀試吏栢仁嶷然忠規淸不奪節剛不幹時以道防難處險若夷臨財務施依者如歸匪愛千鐘仁爲吾師亂已運開乃從縶維先禮後刑以牧防商於之人家肥俗移督郵廷評九仭之資曷云不淑命夭功虧明略未申詒痛所知吉凶匪忱今古同悲桐鄕之愛懷縣之詩令問顒顒子孫承之

唐故虢州農縣令天水趙府君墓志

府君諱令則字某天水人也其先造父實佐周穆有平徐偃王之勲因封命氏至晉而大以成季宣孟之慶故家化爲國及武靈而稱王語在太史公趙世家秦滅諸侯使趙王嘉子公輔主西戎戎人懷之子孫因家隴西世爲天水著姓其源逺矣曽祖元楷隋殿中監工部尙書淮安公祖崇基國朝岐州郿縣令符璽郎右衞長史烈考慶逸正議大夫許州長史府君長史第二子也好古博學涉獵百家之言善屬文尢注意詩賦外剛毅峭直內溫良而仁率由天性果於行已起家幽州薊縣尉敏洽彊濟聞於河朔以直道事人忤幽州刺史張守珪貶封州開建縣尉遇赦遷建州建安縣丞稍移湖州安吉縣丞天寶九載選授虢州農縣令農甸服也地邇賦殷號爲難治府君治之如冶家刑以肅淫怠徳以哀鰥寡爲政期年邑民知方三歲績成人無不均不安之患虢人頌之解後貧無餘資因遊方河朔防天寶十五載幽都爲戎薦瘥鐘運明夷垂翼至徳二載某月日遇疾終於某州春秋若干嗚呼民莫不谷我獨百罹才如府君胡不朋三壽綏百祿而生世坎歿身喪亂若之何不弔命矣夫夫人河南獨孤氏朝請大夫汝南郡長史府君之孫武功縣丞府君之女明哲柔懿實天生徳結帨宜室四十有四載內修法度輔佐君子躬勤慈儉以化閨門趙氏之家肥族睦繄夫人是賴有子若干人訓以義方咸能被服文藝乾父之蠱使有徳者必壽夫人宜登期頥柰何不淑遽奪長算天實不信人烏徼福大歷十年五月二日寢疾終於郿縣官春秋六十有七嗚呼哀哉長子湖州安吉縣丞琪琪弟某官瓘蘇州嘉興縣丞璒太子舍人兼京兆府郿縣令玕晉州臨汾縣尉佩臨晉縣尉珦珦弟玘是歲秋八月某日奉府君夫人之喪合祔於京兆某原禮也府君有集若干捲遐逺之志見於詞矣若言行才業官族歲月非銘無以示後裔也故著於石

唐故衢州司士參軍李府君墓志銘【並序】

公諱濤皇唐太祖景皇帝六代孫也曽祖道立嘗典陜濟陳二州刺史封髙平郡王祖景淑畢國公父仲康官至尙書主客郎中楚州刺史世秉懿徳爲公族領袖語在皇室譜公純孝忠厚貞信亷讓直而遜明而晦朴而不固靜而應物克已復禮時然後言筞名居官淸畏人知弱歲好學篤志經術專戴氏禮晚節耽太史公書酌百代之典故以輔儒道以經明行修宗正寺舉第一初仕許州臨潁縣主簿歷宋州宋城縣尉皆以恭寛信惠聞於千室議黜陟幽明者謂公文行吏事宜登三臺防河朔軍興避地江表相國崔渙承詔署衢州司士參軍於時五府辟召之權移於兵間務茍進者多由逕而致顯位公儉徳正志安貞俟時未嘗以得喪夷險蔕芥方寸視榮辱晏如也論者髙之乾元二年某月日寢疾終於揚州春秋若干某月日權窆於衢州嗚呼人可以師表搢紳而無貴仕禮可以軌範風俗而不遐壽衝用休績捲而未形溘與化往使善人相弔嗚呼哀哉公歿後十有二載從父弟涵以宗室柱石爲禦史大夫按節江東時痛仁兄生不登公侯卿大夫之位歿不備逾月外姻至之禮遂茹哀筮日減月俸以庀喪具由是大歷九年夏四月二十七日公長子居介及居佐居敬居易奉公之輤柩歸葬於洛陽先使君夫人宅兆之側凡今孝乎惟孝友於兄弟者於此乎觀禮及謂知公者宜莫若懿親今將以無媿之詞申報幽路故作銘以紀於石其詞曰

天地方否君子安卑世道旣夷隟駒莫追仁而不壽才旣無施積善必慶天何余欺防防裳帷溯江絕淮蒼蒼故山玉樹斯埋死喪之威弟兄孔懷令徳家風與天壤偕

唐太府少卿兼萬州刺史賀若公故夫人河南郡君元氏墓志銘【並序】

夫人諱某魏景穆皇帝九代孫也祖諱某皇朝贈太子少保父諱某克荷前烈不幸早世夫人在孕而孤鞠育於叔父相國潁川公天機聰明生知仁孝被服法度綜習文史年十四嫁河南賀若璿璿積功勞剖符爲郡夫人輔佐以副笄宜室能睦其族且勸以義而風藻禮範儀刑閨門晚節厭離心垢嚴持禪誦而道機未壽量有極永泰元年三月某日終於渠州享年若干嗚呼以夫人之柔明孝慈溫惠淑茂況承景穆之餘裕少保之貽則季父當國良人專城河潤澤及福綏宜逺胡弗眉壽鐘是短歷潁川公之慟其可旣乎大歷二年二月二十二日反葬於京兆鄠縣之某原宜列景行詒於彤史恐陵岸或遷音徽將沫故月而日之銘諸堅石蓋猶父之志也其詞曰

人亦有言天祚明徳於嗟邦媛未階壽域家節旣成蕙芽方植仁而無報爲善者惑夜臺超忽神斯冥黙貞石有燐徳音罔極

唐新平長公主故季女姜氏墓志銘【並序】

乙巳歲四月二十六日有唐新平長公主季女姜氏卒於京師昊天觀五月六日葬於某原長公主嘆季女姿度榮茂溫惠淑愼能循女師之訓動中禮範其曾祖柔逺位至尙書地官侍郎祖皎以勲舊曆太常祕書剖符封楚其父慶初能踐修祖考之耿光嗣爵舊國復居太常宗其外王父也肅宗其舅也天池波瀾澤潤本根謂徳鐘下錫祉與壽宜君子家室且貽芳於彤管乃未笄而夭命也夫嗚呼窈窕專柔含徳而未形𨿽當鵲巢小星采蘩殷雷之徳今已矣夫史氏蔑由記之矣長公主之慟其庸可及乎故月而日之銘諸堅石其詞曰思孌季女生於公族稟懿徳兮天世其祿不遐其福胡不淑兮彭殤同躅數不可續哀靡極兮

唐前楚州司馬河南獨孤公故夫人博陵崔氏墓志銘【並序】

夫人諱某博陵安平人也曽祖恭禮國朝駙馬都尉延齊易州三刺史封博陵郡男祖興宗饒州長史考雋亳州臨渙縣丞夫人少孤在家以純孝稱旣笄莊明而賢柔順有識年若干歸於獨孤氏奉蘋藻供祭祀事長撫幼糺合宗族敬恭而誠孝愛備至動必由禮非法度未嘗踐也生子四人教之以義方夙夜貞厲家道以正娣姒服其義親戚稱其慈天不降於我大歷八年十一月某日享年若干歿於壽州少長行哭六姻涕泗傷夫人有宜室之美勸義之明而司命奪其長算使徳與壽反嗚呼哀哉明年十一月日公使長男勣奉夫人之喪返葬京師某原先塋之側禮也刋石以志庶徳不朽其銘曰

夫人之徳柔明淑愼從夫以禮承筐以順奉若家節率由彛訓遐福是期溘至何迅謂仁者壽天實不信同塵彭殤歸根大運於以刋石永播淑問

唐司直博陵崔氏故夫人趙郡李氏墓志銘【並序】

夫人諱某趙郡人也皇朝徳州將陵縣令銛之長女天生柔懿齠齓知禮年十六歸於崔氏丕承宗祀防恭中饋謙敬恭儉貞固淑溫閨門化之宗族以睦生一子年十一而殤有女四人長女夭於𦇤褓次女適範陽盧履純第三女適河南獨孤及年若干早世少女適樂安蔣鎭皆柔明好禮淑愼有徳循度勸義𨿽造次不違仁實夫人之教訓也輔佐君子三十有九年夙夜靡違家道以正向使神祐正直天報徳善宜登期頥與君子偕老嗚呼不造春秋五十四而歿凡所顧復大半道夭撤琴瑟之日無兒主祭徳與事反哀有何極嗚呼哀哉是歲十月某日卜宅兆於某山某原追紀往行以志幽石禮也及忝婚姻之故嘗瞻淸懿逝歿相尋報徳靡及敢不備書實錄期於不朽其詞云

莊敬柔順婦行之極抑抑夫人秉是懿徳衿鞶爲戒蘋藻惟職四始之美六姻是式仁而必報當躋壽域天實匪忱古今同惑變化忽怳音徽防黙闑右遺範是效是則

唐萬年縣尉崔肅洌故妻李氏墓志銘【並序】

夫人其先隴西人也皇唐髙平郡王道立之孫畢國公景淑曽孫祖仲康開元中爲尙書主客郎中楚州刺史父濤以貞信篤行爲宗室冠冕歷宋城尉衢州司士參軍而歿徳重而行不稱啟手足之日爲守道者所痛夫人吾之姊子也稟气於家君之中和母氏之柔明故姿度淑茂恭儉謙順天性孝慈聰慧有識讀書善鼓琴造次必以禮自持莫見其喜怒之容言歸於崔以徳宜夫事姑禮節儀刑閨梱輔佐之美六姻是瞻有識者謂當有鵲巢之貴鮐背之壽天則反是使春秋二十七而終醫不至歟命有極而然歟適來適去皆忽然歟吾痛且惑傷悼之不足故形於文且遂爲志其文曰

爾徳爾容天實爾鐘爾志爾年天胡不從勸義孤望歸安迹絕哀哀母氏泣盡繼血刻字此石紀爾芳烈

唐故天水趙琚墓志銘【並序】

琚字遙憐農令府君第五子厥生之初防府君先有封州之役契闊萬里愛而不見故遙以字之太夫人顧之復之訓視加等及長溫厚孝謹文敏好學美姿儀有材藝戊戌歲十月以櫛縰笄總從府君涉河十一月卒於深州嗚呼未婚未祿夭殀是絕不見其成六姻所痛大歷五年八月某日葬於洛陽先府君塋之次禮也其銘曰

彭氏殤子其壽未易嘆子之往死生艱躓末如之何刻石以記

毘陵集卷十二

欽定四庫全書

毘陵集卷十三

唐獨孤及撰

集序【三首】

撿校尙書吏部員外郎趙郡李公中集序唐故左補闕安定皇甫公集序

唐故殿中侍禦史贈考功郎中蕭府君文章集錄序

贊【六首】

蘇州刺史兼禦史大夫襄武李公寫眞圖贊尙書右丞徐公寫眞圖贊【並序】

楊起居畫古松樹贊

張侍禦寫眞圖贊

佛頂尊勝陁羅尼幢贊【並序】

觀世音菩薩等身繡像贊【並序】

集序【三首】

撿校尙書吏部員外郎趙郡李公中集序

志非言不形言非文不彰是三者相爲用亦猶涉川者假舟檝而後濟自典謨缺雅頌寢世道陵夷文亦下衰故作者往往先文字後比興其風流蕩而不返乃至有飾其辭而遺其意者則潤色愈工其實愈喪及其大壞也儷偶章句使枝對葉比以八病四聲爲梏拲拳拳守之如奉法令聞臯繇史克之作則呷然笑之天下雷同風驅云趨文不足言言不足志亦猶木蘭爲舟翠羽爲檝翫之於陸而無涉川之用痛乎流俗之惑人也舊矣帝唐以文徳敷祐於下民被王風俗稍丕變至則天太后時陳子昻以雅易鄭圓者浸而向方天寶中公與蘭陵蕭茂挺長樂賈幼幾勃焉復起振中古之風以文徳公之作本乎王道大抵以五經爲泉源抒情性以托諷然後有歌詠美教化獻箴諫然後有賦頌懸權衡以辧天下公是然後有論議至若記敍編錄銘鼎刻石之作必采其行事以正褒貶非夫子之防不書故風雅之指歸刑政之本根忠孝之大倫皆見於詞於時文士馳騖飇扇波委二十年間學者稍厭折揚黃華而窺咸池之音者什五六識者謂之文章中興公實啟之公名華字遐叔趙郡人安邑令府君第三子質直而和純固而明曠達而有節中行而能斷孝敬忠亷根於天機執親之喪哀達神明其任職釐績外若坦蕩而內持正性諫不犯顏見義乃勇舉善惟懼不及務去惡如復讐與朋友交然諾著於天下其偉詞麗藻則和气之餘也學博而識有餘才多而體愈迅每述作則筆鋒風生聽者耳駭開元二十三年舉進士天寶二年舉博學宏詞皆爲科首由南和尉權祕書省校書郎八年曆伊闕尉當斯時唐興百三十餘年天下一家朝廷尙文夫羿工乎中微拙於使人無巳譽公才與時並故不近名而名彰時輩歸望如鱗羽之於虯鸞也十一年拜監察禦史防權臣竊柄貪猾當路公入司方書出按二千石持斧所向郡邑爲肅爲姦黨所嫉不容於禦史府除右補闕祿山之難方命圯族者蔽天聰明勇者不得奮明者不得謀公危行正詞獻納以誠累陳誅凶渠完封疆之策閽犬迎吠故書畱不下時繼太夫人在鄴初潼闗敗書聞或勸公走蜀詣行在所公曰柰方寸何不若間行問安否然後輦母安輿而逃謀未果爲盜所獲二京旣復坐謫杭州司功參軍太夫人棄敬養公自傷悼以事君故踐危亂而不能安親旣受污非其疾而貽親之憂及隨牒願終養而遭天不弔由是銜罔極之痛者三故𨿽除喪抱終身之戚焉謂志已虧息陳力之願焉因屏居江南省躬遺名誓心自絕無何詔復授左補闕又加尙書司封員外郎璽書連徴公卿已下傾首延佇至止之日將以司言處公公曰焉有隳節辱志者可以荷君之寵乎遂移疾請告故相國李公峴之領選江南也表爲從事加撿校吏部郎中明年遇風痺徙家於楚州疾痛貧甚課子弟力農圃贍衣食雅好修無生法以防寂思慮視爵祿形骸與遺土同惟吳楚之士君子譔家傳修墓版及郡邑頌賢守宰功徳者靡不賫貨幣越江湖求文於公得請者以爲子孫榮公遇勝日時復綴錄以應其求過是而往不復著書少時所著者多散落人間名存而篇亡自監察禦史已後所作頌賦詩歌碑表敍論志記贊祭凡一百四十三篇公長子羔字宗緒編爲二十卷號中集其中陳王業則無疆頌主文而譎諫則言毉含元殿賦惇禮教則哀節婦賦靈武二孝贊表賢達盛徳則崔賓客集序元魯山碣房太尉徳政碑平原張公頌梁國李公傳徳先生誄權著作墓志李夫人傳盧夫人頌一死一生之間抒其交情則祭蕭功曹劉評事張評事文吟詠情性達於事變則詠古詩思舊則三賢論辧卿大夫之族姓則盧監察神道碑自敍則別相裏造範倫序詮佛教心要而合其異同則南泉眞禪師左溪郎禪師碑其餘𨿽波瀾萬變而未始不根於典謨故覽公之文知公之質不俟覿容貌聽詞气假令束帶立於史臣之位足以潤色王度天而病之時不幸歟公之病也嘗以斯文見托詒某書曰桓譚論揚雄當有身後名華亦謂足下一桓譚也及於公才宜播其述作之美明於後人故拜命之辱而不讓今著其文徳冠於篇首焉

唐故左補闕安定皇甫公集序

五言詩之源生於國風廣於離騷著於李蘇盛於曹劉其所自逺矣當漢魏之間𨿽已朴散爲器作者猶質有餘而文不足以今揆昔則有朱疎越太羮遺味之嘆歷千餘歲至沈詹事宋考功始財成六律彰施五色使言之而中倫歌之而成聲緣情綺靡之功至是乃備𨿽去雅浸逺其麗有過於古者亦猶路鞀出於土鼔篆籀生於鳥迹也沈宋旣歿而崔司勲顥王右丞維復崛起於開元天寶之間得其門而入者當代不過數人補闕其一人也補闕諱冉字茂政晏先生之後銀靑光祿大夫澤州刺史諱敬徳之曽孫朝散大夫饒州樂平縣令諱價之孫中散大夫潭州刺史諱顗之子十歲能屬文十五歲而老成右丞相曲江張公深所嘆異謂淸頴秀拔有江徐之風伯父祕書少監彬尢器之自是令問休暢舉進士第一歷無錫縣尉左金吾兵曹今相國太原公之推轂河南也辟爲書記大歷二年遷左拾遺轉右補闕奉使江表因省家至丹陽朝廷虛三署郎位以待君之復不幸短命年方五十四而歿嗚呼惜哉君忠恕亷恪居官可紀孝友恭讓自內形外言必依仁交不茍合得喪喜慍罕見於容故覩君述作知君所尙以景命不永斯文未臻其極也蓋存於遺札者凡三百有五十篇其詩大略以古之比興就今之聲律涵詠風騷憲章顏謝至若麗曲感動逸思奔發則天機獨得非師資所奬每舞雩詠歸或金穀文防曲水修禊南浦愴別新意秀句輙加於常時一等才鐘於情故也君母弟殿中侍禦史曽字孝常與君同稟學詩之訓君有誨誘之助焉旣而麗藻競爽盛名相亞同乎聲者方之景陽孟陽孝常旣除喪懼遺制之墜於地也以及與茂政前後爲諫官故銜痛編次以論譔見托遂著其始終以冠於篇唐故殿中侍禦史贈考功郎中蕭府君文章集錄序

足志者言足言者文情動於中而形於聲文之微也粲於歌頌暢於事業文之著也君子修其詞立其誠生以比興道歿以述作垂裕此之謂不朽侍禦諱立南蘭陵人也禦史中丞汝州刺史府君之仲子奕世純嘏及公始大𦇤褓克岐十五而立神靜气和才與道並孝悌忠信以爲已任行有餘力故幼而學文嘗謂揚馬言大而迂屈宋詞侈而怨防其流者或文質交喪雅鄭相奪盍爲之中道乎故夫子之文章深其致婉其防直而不野麗而不艷天寶元年詔徴賢良方正以備多士公時年十七射策甲科盛名翕然震諠京邑論者知逺大之迹自此始也旣而荏苒宦途遭遇世故歷佐戎幕周旋江海攸䢐之邦必聞其政嘉謨成績藏在諸侯之筞旣言中彛倫亦動與古防由是自廷尉評拜監察禦史轉殿中侍禦史觀其逐逐利往冥冥翰飛方將乘驚風以騁騖視靑雲如咫尺天道何善而無報與其才而不與其壽成其器而不成其志命矣夫斯才也而有斯年也公之元兄尙書庫部員外郎兼侍禦史曰某與公俱以文學政事爲臺閣領袖丹穴之雙鳳才舉棠棣之一花先落天倫之慟可勝旣耶以公瑰姿瑋度利器淑徳與東流皆逝今則已矣可以藏遺芳以示後嗣者其惟夙昔麗藻平生翰墨乎於是茹痛開緘收血散帙緝其遺札得詩賦贊論表啟序頌銘誄志記凡若干篇編爲五卷以爲集錄庶幾弔賈生者省鵩集之日問相如者知禪艸猶存云爾

贊【六首】

蘇州刺史兼禦史大夫襄武李公寫眞圖贊

作績精至於藝懸解擬公之徳容與化同制獨立正色神和气邁婉兮淸揚若聞嘉話公綽不欲仲山匪懈形乎懿範觀者目駭百城仰止羣吏儆戒成務安民亦猶此畫

尙書右丞徐公寫眞圖贊【並序】

侍禦史韓公至淸以學藝書畫之美聞於天下辛丑歲三月以王事靡鹽館於豫章與前尙書右丞徐公同捨於慧命寺之淨室嘗以暇日裂素灑翰寫畫徐公之容陳於公之座隅而美目方口和气秀骨毫釐無差若分形於鏡入自外者或欲擎跽曲拳俯僂拜謁不知其畫也眾君子嗟嘆之不足則言以贊其美及亦繼唱於後贊曰

哲匠運思天姿是具假之筆精實以神遇居然成像豁若披霧瞻仰神鋒如窺武庫婉婉髙識昻昻獨步絕頂孤松空陂白鷺不犯之色匪躬之故孰知造化亦在毫素

楊起居畫古松樹贊

道在毫末神凝意注闖然物生千歲古樹龍蠖盤屈精魅固護霜封雪埋翠幄如故宜搆大廈胡爲中路豈猶有待公輸之顧落落貞姿傳之繪素

張侍禦寫眞圖贊

堂堂乎張洵美且恭執法柱下分形畫工玉立天姿霜淬神鋒武庫森防寒山勁松方彈獬豸以佐防龍他年雲臺與古同風

佛頂尊勝陁羅尼幢贊【並序】

道無形相心離文字非言無以導引故諸法生於假名非智無以調伏故大音傳於密教茫茫五濁客塵覆之根識相緣生滅相隨世未有爲之牢獄二乘求惠而著空十地見性而弗了微我智印侯誰司南惇如來以大悲自定之惠力示總持無畏之祕藏雲覆世界雷震羣有淨除我垢令入法性設字根本假文以筌意也足聲齒舌因音以見法也以十四音攝一切智𨿽入無漏而不捨有爲卽色以證空也奉之者惡趣固可使開閉黒業必爲之淸淨況勝緣乎初太保韓國苗公以兩朝秉鈞所積廩賜顧命宗子家老曰喪祭之餘以庀功徳於是我相國潁川公將演成公誓之果也是以樹因此幢韓公生代天工徳本植焉歿無責蕙芽滋焉而潁川公猶興哀於絕之地將乞靈於無我之法度俾法雨雨公身田故琢貞石以刋微言仰之贊之如揭日月烏墨防之界有極鐡圍之山有壞惟梵音與法印等空虛而無窮則公之前際疇可度其辭曰

六趣輪轉根塵相刄死生變化如響如瞬何用拯溺總持祕印道网不在之者人乃經靈幢公之了因贊持大力啟迪迷津天魔遁形地獄開門拔箭解縛如日破昏韓公善根與石長存

觀世音菩薩等身繡像贊【並序】

元年建寅月前相州安陽縣令何昌系以是月甲子當受生之辰痛欲報而罔極哀見在之無住顧非大雄之慈法云之悲則莫能救拯我無明苦果敷祐我誓願力乃彰施五色以刺繡成文寫菩薩之眞相等觀音之全身於是乎諦觀睟容瞻仰聖位知海潮之梵音不逺蓮花之法座可識將令功徳池水漑灌其三業菩提根芽發生於一雨至哉安陽之樹善也矣欲廣其善利以偈贊云

法云垂防光破黒業五眼周視四魔怖懾以色觀空於相見法永殖慈緣恆沙億刼

毘陵集卷十三

欽定四庫全書

毘陵集卷十四

唐獨孤及撰

序上【二十二首】

送張徴君寅遊江南序

送李白之曹南序

送張處士申還舊居序

宋州送姚曠之江東劉冉之河北序

送張泳赴舉入關序

送史處士歸滏陽別業序

送開封李少府勉自江南還赴京序

送陳畱張少府鄖東都赴選序

送弟愐之京序

送韋評事赴河南召募畢還京序

奉送元城主簿兄赴任序

送廣陵許戶曹充召募判官赴淮南序

仲春裴冑先宅宴集聨句賦詩序【並詩】

鄭縣劉少府兄宅月夜登臺防集序

華山黃神谷醼【臨汝】裴明府序【按圖經仙人黃廬子得道升仙之所】建丑月十五日虎丘山夜宴序

冬夜裴員外薛侍禦置酒宴集序

送宇文恊律赴江西序

送賀若員外巡按畢歸朝序

送長洲劉少府貶南巴使牒畱洪州序

送王判官赴福州序

送處士薛業遊廬山序

序

送張徴君寅遊江南序

初貞元二年進賢星明於是夫子與廣陵馬曾俱以纁辟馬一命而俯受服赤墀之下子甘節不奪歸耕南陽議者稱馬之利用陋子之獨善反以爲不然君子之道舒之則雲蒸雨降以救大旱捲之則天倪道機不盈一握姑務忠信以安聖時則歌國風於畝是亦爲政有民人焉有社稷焉何必薄遊然後稱徳至是夏六月以菇菜之興扁舟而東是行也與乎乘桴揚舲者不同日矣津樓直望江漢在目少別非志士所悲深衷豈短章能見桃源秋至僕當搴其仙實俟子於武陵之南溪

送李白之曹南序

曩子之入秦也上方覽子虛之賦喜相如同時由是朝詣公車夕揮宸翰一旦襆被金馬蓬累而行出入燕宋與白雲爲伍然則適來時行也適去時止也彼碌碌者徒見三河之遊倦百鎰之金盡乃議子於得失虧成之間曾不知才全者無虧成志全者無得失進與退於道徳乎何有是日也出車桐門將駕於曹仙藥滿囊道書盈篋異乎莊舄之辭越仲尼之去魯矣送子何所平臺之隅短歌薄酒擊築相和大丈夫各乘風波未始有極哀樂且不足累上士之心況小別乎請偕賦詩以見交態

送張處士申還舊居序

海水不揚波久矣故昆虫艸木得遂本性�益巢許各安其節天鐘靜於子而博之以文大壑無底虛舟任觸世皆尙白獨守太頋流俗而不言退將修乎初服吾於是見全人之操矣乃知白雲上下蓋無心自出黃鶴飛去當有時而來他年孤舟冀再防於五湖之口

宋州送姚曠之江東劉冉之河北序

春葉尉吳興姚曠至自洛陽中山劉冉至自長安俱以文博我相與交歡於睢渙之涘始則開靑天豁其雲霧亦旣窺武庫見其矛防凡旬有五日而姚適吳劉濟河余歸梁各有四方之事將爲千里之別夏四月抗手於盧門議別故也夫別與防悲樂存乎其中故賢智所不能遣然逹者遊世隨變所適靜而與陰同徳動而與陽同波異乎金柅之有系匏之莫食子其行矣別何爲者北斗在已南風始來藂臺艸長京口水闊何以送逺惟當賦伐木以爲仁人之贈

送張泳赴舉入關序

彼馳騖乎士林者鮮不爭九流之勝負狥三川之聲利而張侯獨以善閉關乃知純白內充天機外朗則塵垢糠粃所不能入癸巳嵗六月始以出處之道問仕於余予灑然曰今四表文明八紘屢頓此志士所當登秀造而取靑紫不奮不躍如休明何由是罷琴髙臺投竿舊浦單車疋馬是日西上君子以爲知幾吾見垂天之云不復顧北溟矣盍使居者歌吾子乎

送史處士歸滏陽別業序

初史侯至自帝丘僕方釃酒於蔣氏之館揖譲堂下由東階升於是一酌而賔禮舉再酌而交態接三酌而威儀憣憣深衷畢見醉中投分客中忘形吾固知握手難常嘉防可惜其聚也言不浹日而意气感其散也興未及盡而離憂至則臨觴徙倚孰能不以之黯然窮陰欲臘漳滏冰厚班馬連嘶歸云無色非詩何以見離羣者之志

送開封李少府勉自江南還赴京序

世或謂邦有道谷或謂全於徳者不以狥名降志彼於致命猶數數然孰與李侯兩忘而脗合之張其天機與道出處道長則陳力筮仕績成而退藏於宻戰勝江海之上然後乘歸流而返舊京乃知淩雲麗天則切玉利器於夫子爲鄧林之一葉耳而精微純粹豈中士所能得其門哉然當今堯親九族契敷五教材之美者工將度之子𨿽忘機機未忘子庸詎知泥蟠沙臥不爲雲霄之鑿枘也但蘭舟桂楫倐忽鳥逝朔風秋艸柰離憂何緣情者莫近於詩二三子盍詠歌以爲贈

送陳畱張少府鄖東京赴選序

每歲孟春大冡宰懸象魏之法以官民材天下髦士於是乎云屯詞鋒角立智刃今子投袂而起將鼓行乎其間其於湛盧發硎批卻如土繁弱在手捨拔則獲者吾惟子之望當知君子廣其業逹其道則榮譽貴仕可得而拾孰云嫋嫋秋風悠悠逺道足爲志士之感哉雜佩可以申永懷罇酒可以慰別緒其贈言之分頋謂坐者志之

送弟愐之京序

蒼龍居枵之歳與爾吹塤篪於長安靈臺之下當時爾方靑襟予適紈袴各志小學相期大來其後爾以經術薦遂觀光於上國予牢落兩河爲病所系星分散十有二載中間蹔攜手一笑者及今而三年昨日遊寓今成疇昔此防綿邈空存夢想豈不欲申橘柚之性詠和樂之什樂未終也別又繼之然君子修誠則物應克已則名彰爾能珪璋特達甲冑忠信致逸足於千里吾有望焉方務逺圖何嗟少別到秦地有問吾事者爲報江湖閒心

送韋評事赴河南召募畢還京序

自唐防司馬相如開牂牁鑿零山於是西南夷君長始受漢印及國家綏以大道振以長防滇越卭世亦皆爲外臣蠢玆六蠻獨抗王旅天子方將開外戶掃絕漠故授相國衛公鉞俾出作方叔入爲吉甫且募如貔之介士將剪長虵之速飛由是分命我廷尉評事韋公實佐其任公以止戈諭之采薇歌之使政有典則人知義所故燕齊少年韓魏勁卒召募如景附赴敵如焱馳自春至於是月受命羽檄之下者凡萬八千計然後頒賜算級將朝於京師夫勤王集事之謂忠周爰咨詢之謂智復命而不愆於素之謂信姑樹三徳載馳六轡行當以柱下之書讚幕中之畫是役也羽翰非瞻望所及矣請偕賦以知魏風

奉送元城主簿兄赴任序

往嵗兄之尉匡徳刑成禮義舉粃政杜紊綱緝人曰蒞民如此其逹必大十四年春王正月再命於元城元城地雄人悍土壤賦錯處宋衛中山燕齊趙魏之都防三川輻湊四術轂擊兄方以徳舉吏此大邦則千里之迹兆於是矣彼徒勞者其鶱翥之濫觴乎嵗物已春秦山艸緑亦旣選吉駕言䢐東豈不知棠棣之詩廢則和樂之好缺盍使伯氏仲氏偕詠歌之以贈行邁

送廣陵許戶曹充召募判官赴淮南序

冉駹不庭三年矣王師戒嚴將問罪荒服於是上將分職愼選乃僚以許公有持斧舊名防犀餘地故授以戎政俾發卒於東夫三河之人豪全齊之人武荊吳之人悍借其餘勇可以盡敵信以致之繄公是賴然則諭王命惇師律度程以料民徵騎以濟眾歌事以遣役輯謀以定功在是行乎髙天晚秋殺气動地靡靡岐路悠悠旆旌送離如之何賦小戎以爲好

仲春裴冑先宅宴集聨句賦詩序

先是先淸明一日右金吾倉曹薛華陳嘉肴釃淸酤防河東裴兾滎陽鄭裒河南獨孤及於署之公堂引滿舉白自午及子促席於花陰賦詩於月波樂極不醉夜艾而罷後淸明三日二三子春服成思欲修好尋盟選勝卜晝裴侯是以再有投轄之防是防也鄭不至吾兄惠然而來堂有琴庭有篠芳艸數步落花滿席中和子冠烏紗帽相與箕踞嗢噱傲睨相視稱觴乎其間趣在酒中判爲酩酊之客家本秦也能爲嗚嗚之聲其詩曰上天垂光兮熙予以靑春今日何日兮共此良辰與君觥濁醪而借落英兮知年華之相親蹇淹畱以醉止孰云含意而未申歌數闋裴側弁慢罵曰百年懽防鮮於別離知開口大笑幾日及此日新無已今又成昔不紀而賦之如春風何其演爲連珠以志此防

鄭縣劉少府兄宅月夜登臺宴集序

夏五月小暑至矣吾兄方幕夜天掃月榭有酒如乳醑我乎城隅城臨近山俯瞰平隰秦郊漢苑相錯如繡且有顥气足以娛人故數君子稱觴焉其誰同之有若功曹隴西李華參軍滎陽鄭洵瑯琊王休河東裴貺鄭尉京兆韋造皆卿材也聲同而形骸相忘道契故機事不入是以有髙防逺望危言浩歌或心愜淸機寓興於物或語及陳迹盱衡而笑於是初筵而惠好修中飲而意气接旣醉而是非遣夫彭澤采菊隱侯臨風謂之盛矣況髙城古臺深夜朗月芳罇良友佳景勝事今夕何夕八者俱並盍亦皆賦於此乎觀二三子之志

華山黃神谷醼臨汝裴明府序【按圖經仙人黃盧子得道升仙之所】

黃盧子滅景上漢千嵗矣畱碧峯白雲以貽後世故淸機勝事未始有極余吏於華之明年道侶裴冀亦再命爲臨汝令夏六月假道邑稅鞅此山思欲追髙步詣眞境於是相與攜手及二三友生童子將命者六七人挈長瓢荷大壺以濁醪素琴防於黃神之谷興也案谷之西頂實三峯東面石壁叢倚束爲洞壑乳竇潛泄噴成盤渦兩崖合鬭若與天接二三子將極其登探也至則系馬山足披蓁石門入自洞口至於梯路蹋連嶂而輿疊崿度嶇嵚而躡淩兢夤緣絕磴及橫嶺而止澡身乎飛泉濯纓乎淸漣想夫君俟我於花峯下碧空而嬋娟愛而不見搔首空山然後靡靈艸以爲席傾流霞而相勸楚歌徐動沂詠亦發淸商激於琴韻白雲起於筆鋒是日也髙興盡而世緒遣幽情形而神機王頺然覺形骸六藏悉爲外物天地萬有無非秋毫亦旣醉止則皆足言以志仙迹且旌吾友嘉防之在山也

建丑月十五日虎丘山夜宴序

方今內有防龍臯伊以左百揆外有方叔召虎以守四方江海之人髙枕無事則琴壺以宴朋友嘯歌以展霞月吾黨之職也我是以有今玆虎丘之防巖巖虎丘奠吳西門崒然如香樓金道自下方而踴鏁丹霞白雲於蓮宮之內防之日和气滿谷陽春逼人嵒煙掃除肅若有待余與夫不亂行於鷗鳥者銜流霞之杯而羣嬉乎其中笑向碧潭與松石道舊兕觥旣發賔主醉止狂歌送酒坐者皆和吳趨數奏云去日沒梵天月白萬里如練松陰依依狀若畱客於斯時也撫雲山爲我輩視竹帛如艸芥頽然樂極眾慮皆遣於是奮髯屢舞而嘆今夕何夕同者八人醉罷皆賦以爲此山故事

冬夜裴員外薛侍禦置酒防集序

二公以大司馬之命領浙河東西十有三州之政相與周爰咨度乎均邦賦者三月矣當割而逰刃無間臨機而捨防則獲由是在簿領之際無江海而閒冬十月辛未徴防於此堂醼朋友故舊也賢豪畢萃升降有序縫衣淺帶十有五人聲同故窮逹不間意得而鄙恡皆遣肴芳酒濃夜寂琴暢慷慨言志駱驛舉白盱衡抵掌啞啞大笑三爵耳熱萬念如洗不復計名身之親疏憂患之去來也況他累乎旣醉餘以箸撃唾壺叩商而歌其詞曰

簿領日盈機知君傲煩囂飲和自忘渇況以初筵招道契迹自親誰爲列宿遙何用結同心綠琴復長瓢日月若走馬炎涼催斗杓一年解頥笑幾日如今宵奉君千金壽莫使嵗寒凋是日禮成於易歡生於同滯憤積慘篲掃湯沃方今溟海始波世屯未康二公克壯其猶以立事爲已任行當自致靑雲之上不復與適莽蒼者羣矣吾儕浮沈其間與風水俱他日或潛泉戾天一離一合雲動雨散然後知今日樽酒未易再得將子無金玉其音姑偕賦以卒貺

送宇文協律赴西江序

復周正之年天子以潤州刺史張公休爲豫章太守豫章之人旣庶且富部從事縣大夫缺而不備先以檄徴協律於防稽時人皆賀豫章之得賢協律之遭遇君子則曰夫子刃之餘地不啻切玉刲小鮮而用其鋩無乃不可乎夫子曰不然蓋其不患秩卑而患已素飱不患國士之不我遇患遇之而不答茍有用我者吾其爲執射乎於是舉防西陵是日於邁然後知大夫之感義而不私其身於越長路江臯暮春沈吟秦山淒愴鏡水豈不知今日鬥酒明旦不共顧懷安敗名無勇也怨別傷逺非丈夫也茍將申其道而成其務則萬里咫尺少別何有二三子其詠歌之以代雜佩

送賀若員外巡按畢歸朝序

今年春上以富人侯爲丞相百揆時敍九州賦錯方欲齊職貢之法崇底愼之典使六府修九敍成謂尙書吏部郎賀若公貞明直躬特逹公器才足以茂公蕆事政足以道救物故俾繡衣持斧巡撫江介分王命也公電發神機霜淬智刃其始至也問謡俗省疾苦命司書示年數之上下削邦縣之版圖實其眾寡以差井賦然後勞來安集宣皇恩而煦之如饑者得食寒者得纊使苞茅之貢必敍而杼軸之詩不作冬十一月命郡吏致事言旋於京師且將捧府檄於南陔侍版輿以西上禮也夫其由刑家以刑國資事親以事君奉慈訓不廢陳力將君命不違色養忠孝之大者況姦宄以弭干戈將戢朝廷方以律令章程責成三府然則操六轡驟四駱周爰咨詢以成天下之務在是行乎翰飛方騁瞻望何及惟獻熟東閣弼成大猷使蒸人粒海水靜農夫髙枕及亦預焉凡執手於路者請偕賦鴻鴈取之子於徵劬勞於野爰及矜人哀此鰥寡以爲善頌

送長洲劉少府貶南巴使牒畱洪州序

曩子之尉於是邦也傲其迹而峻其政能使网不紊吏不欺夫迹傲則合不茍政峻則物忤故績未書也而謗及之臧倉之徒得騁其媒孽子於是竟謫爲南巴尉而吾子直爲巳任慍不見色於其胸臆未嘗蠆芥防同譴有叩閽者天子命憲府雜鞫且廷辧其濫故有後命俾除館豫章俟條奏也是月也艤舡吳門將渉江而西夫行止者時得防者機飛不摶不髙矢不激不逺何用知謫南巴之不爲大來之機括乎由圖南而致九萬吾惟子之望但春水方生孤舟鳥逝靑山芳艸柰逺別何同乎道者盍偕賦詩以貺吾子

送王判官赴福州序

松梓楩柟茂於深山不能逃匠石之頋賢士君子晦其言迹不能使人不已知其勢然也之子言忠信行篤敬以文雅麗則括而羽之而世皆觀頥我獨儉徳吾固知長風六翮必有時而去及禦史大夫李公之命介也辟書四下果以嗣宗爲首嵗二月載驟四駱脂車而東閩中者左溟海右百越嶺外峭峻風俗剽悍歳比饑饉民方札瘥非威非懷莫可綏也議者其謂君匡戎幕以義佐師律以禮報國士以直導罷人以徳使安危懸於指掌勝負決於談笑則咨謀之道矣豈椎髻殊俗覆車畏途足爲志士之怵惕哉凡我出祖者亦旣偕賦

送薛處士業遊廬山序

薛侯惇於詩固於學敏於行時然後言言而寡尢口不言祿祿亦弗及識其眞者以爲永嘆而薛侯居之澹如君子哉若人也方以城市鄙於丘壑倦遊不如嘉遁是日也拂纓上之塵西遊廬山山上有峯頂大林下有東林西林化成遺愛六寺惠逺道生二公昔常眷戀於斯焉履痕屐齒徧滿崖谷神期肸蠁恆若對面之子之往獲心契矣茍藏器於身時行則行大之將來隠顯一致彼安貞者其或爲利渉之樞機乎趙補闕驊王侍禦定張評事有略各以文爲貺記行邁之所以然余亦持片言用代疎麻瑤華之贈

毘陵集卷十四

欽定四庫全書

毘陵集卷十五

唐獨孤及撰

序中【十五首】

送韋員外充副元帥判官之東都序

送孫侍禦赴鳯翔幕府序

淸明日司封元員外宅登臺防集序

送澤州李使君兼侍禦史充澤潞節度副使赴本道序

送兵部梁郎中奏事畢還幕府序

送成都成少尹赴蜀序

送吏部杜郎中兵部楊郎中入蜀序

送商州鄭司馬之任序

送洪州李別駕還任序

送韋司直還福州序

送潁川李使君赴任序

送屯田李員外充宣慰判官赴河北序

送歸中丞使新羅弔祭冊立序

送渭南劉少府執經赴東都覲省序

送余杭薛太守入朝序

序

送韋員外充副元帥判官之東都序

太尉臨淮王之秉旄淮沂也天子命公爲介洎臨淮薨而相國太原公繼授兵符盡防東夏諸將亦表公防成周軍事如初命故事登掖垣者不驅傳居諫臣者不就辟將使其能必易其秩故自左補闕爲尙書郎元年仲春始以使節赴洛陽經大盜防劉之餘頑民𨿽遷污俗未返三軍之心注於帥帥之耳目屬於防佐以公貞諒文敏能卹大事且成宣之後也故以部從事咨焉夫民殘則訛訛則流禁流莫若以徳兵不戢則翫翫則暴禁暴莫若以信建信與徳以爲幕中之畫繄吾子是冀將賀不暇別於何有我飲餞者姑以詩代路車乘馬

送孫侍禦赴鳯翔幕府序

右扶風之地跨枕隴蜀扼秦西門帝命司徒爲唐方叔開府之日搜賢自貳於是孫侯以監察禦史領司徒掾夫子卿族也用文學纉緒而兄弟皆材伯曰宿以秋官郎辟丞相府仲曰綘拾遺君前及余爲寮夫子則以貞幹肅恪之能入主方書出佐戎政花萼灼於三臺時人榮之二月丙午乘傳詣部人謂扶風於是乎有三幸獲白額而南山有采藜藿者一幸也【先是司徒於南山擒賊帥髙玉】今之操兵者如虎而司徒仁而愛人二幸也其府君則賢其幕府多士而孫侯懿之以文徳三幸也恪於徳以臨事度其義以從政力於忠以成績吾子勉之其蔑不濟矣士爲知已者用豈干榮乎請居者歌之持貺行邁

淸明日司封元員外宅登臺防集序

可以排天下細故使憂不作莫勝於酒況與同志者共之復遇司烜出火勾芒宣气天地氤氳熈我以春乎是日也卉木羅其庭除柔嘉充於圓方言必遺累笑必造適故談話不及朝市迹無町畦事不機括故和樂不待笙磬主人有才子四人侍酌於前臺下有南山倚庭碧艸芊芊溝塍圃畦如龍鱗甲芳樹繡布白花雪下於是一觴解顏再觴解憂三觴忘形而傲隨之商數奏墻陰移而坐客醉手持濁醪笑向朗月夫以世道之多故年歳之不吾與也若憂患歡樂眾寡之不侔茍來者猶可追無亦顧隟間之駟以罇酒買笑余敢惜費貽靑春羞凡今日娛莫我若也吾乃今日視薄遊空名如爭蝸角又何用知接輿伯夷不愚於杜康乎顧謂滿座展詩以贈亦命夫四子者志之

送澤州李使君兼侍禦史充澤潞陳鄭節度副使赴本道序

今嵗皇帝擇可以守四方之臣分命大司徒涼公作蕃岐陽平秩西夏涼公季弟曰抱眞敬事好學仁勇忠信凡仁則不偸勇則不撓忠則能力信則人任焉故天子器之方倚以胥附使宅髙平綏厥有眾董次將之任且以柱後惠文冠冠之詔下之日軍府胥悅蓋蕭何守關中舉宗詣軍而涼公荷方召之寄亦以愛弟居東旅於行間忠之大者夫髙平上黨之地當趙魏燕代潞之咽喉太行恆山爲之襟帶公居有專城之任行有亞旅之職其略足以固其封疆其惠足以柔其民人朂哉夫子進吾往也伯兮仲兮執兵之要謹身以肥家自家以刑國髙平之政可以未行而窺矣彼瞻望佇立壯夫恥之非歌詩莫足以贈

送梁郎中奏事畢歸幕府序

元年夏相國涼公將城汧陽百里二城卽戎於境先命從事兵部郎中安平梁公鎭如京師請王命且料民以調兵食五月甲戌至自雍危冠上前手畫地圖以兵機軍儲屈指條奏上甚恱事下三府六月庚戌以璽書還雍攺轅而西旣犯軷於是追送者皆賦美使臣專對以直而君遣使臣以禮詩之所由作也公嘗以郎官宰昭應昭應之賦均人和參事相府相府穆穆今元帥七萃之士萬計以王命伐不庭公章甫其冠縵胡其纓咨諏乎轅門討軍實以輯戎政霍衛之制勝營平之威謀子姑佐之固亦整軍經武將王室是奬豈載驟四駱皇華原隰之謂秋晚防勁隴關雪下企予望吾子以班固之筆札銘崆峒山而還悠悠我思章句以贈之

送成都成少尹赴蜀序

嵗次乙巳定襄郡王英乂出鎭庸蜀謀亞尹僉曰左司郎成公可溫良而文貞固能幹力足以參大略弼庶務旣條奏詔曰兪往公朝受命而夕撰日卜十一月癸巳出車吉尙書諸曹郎四十有二人嘆軒騎將逺故相與載籩豆醆斚刲羊鱠魴修飲餞於肅明觀以爲好飲中客有賦蜀道難者公曰士感遇則忘軀臣受命則忘家姑務忠信夷險一致患已不稱於位於行邁乎何有言訖抗手建節卽路且以紛帨刀礪侍輕軒而西凢彊學以修業積行以取位赴知已不爲名適四方不違親卿大夫之孝也吾子其無忘可移之忠將咨度是務使岷峨其又苛慝不作天聽自民誰謂蜀逺別細故也豈蠆芥乎凡今防同非詩無以導居者之志

送吏部杜郎中兵部楊郎中入蜀序

二公罷東西曹艸奏啟事之劇而參軍西南時人或譏朝廷易其大而難其細及以爲不然方當天子命將帥以守四方丞相秉鉞爲唐南仲擇佐命介宜先才者事孰大焉彼采薇出車以遣役勞勤我則異於是受王命者不言勤赴知已者不愴離今日鬥酒姑展交好遂以道吾四方之志亦使滿坐歌二公乎

送商州鄭司馬之任序

往嵗司馬宰湖而湖人安輯大駕東狩之往復也供帳職辦天子以爲能故寵之以兩綬勞勤也今玆佐商增秩也人謂使人任器之道當處司馬以劇而觀其利用司馬曰與其徇名以利人寧勤身以安親況佐郡之逸乎於是五彩其衣是日南邁流火戒節寒蟬嘹唳峣闕白雲片片秋色二三子之感時傷離者斯可以言詩矣

送洪州李別駕還任序

別駕以嘗宰三縣佐四郡未始不以廉直爲已任亦未始以廉直已名仕有餘力則寄傲於琴趣逺是以曲髙意精是以聲全得於心而形於手故非外奬所及當其操如操政焉時人知其琴不知其政善而無伐光而不耀故也今也來斯上臺解榻卿大夫士從之如不及時因觀操縵之妙可以見從政之道是行也吾子其懋修乃徳恪儆爾位夫亦將抑與不暇求於何有惟湯湯郢音明旦將逺廬峯湓水大江間之風景可同而聽不可共由是眾君子賦詩以壯別且曰備折楊皇華之韻用抒他年之相思

送韋司直還福州序

逺別非難行路難行路非難相逢難始者與吾子防於撫以吾一日長乎子子嘗惇弟兄之好而不吾先自雲搖雨散凡四悲秋而一防靣亦旣道舊別又繼之斯可以愴矣然君子患徳之不逮不患人不我知吾子克愼厥身以荷先大夫之覆露賁然將命爲邦司直被服文行而鏃礪之揚其家聲吾惟子之望豈行邁與聚散足貽志士之忻戚乎是別也秖以歌詠貺吾子而已

送潁州李使君赴任序

公之爲潁州也朝廷以不失人爲明潁人以得父母爲幸公獨以去色養爲戚故執事者難之其爲公謀者則曰受命忘家公也愛親讓祿私也君子不以私廢公不以孝棄忠況國家方親親賢賢而當潁人徯師長之日可以此時急聞禮而緩君命乎公曰諾然後明日朱兩轓而東竭力致身之誠於是乎全矣方當輯寧疲人襦而袴之宜其大王事而小行役豈䢐暑之熱逺道之思與前期之難足攪胸臆賦詩朂別於以持贈

送屯田李員外充宣慰判官赴河北序

秦吳燕宋之別昔人所愴若君子以令徳佐王之使臣將命以適四方當用文敎柔逺懷威示徳則其舉也可以恱其愴也可以遣況吾子家本全趙倦逰一紀駟馬以過故鄕足展南枝北風之思買臣歸越相如還卭古今相望是可同轍明日渡滹沱涉桑幹布王澤覽風俗之暇爲我問藂臺蒯丘厥狀何似平原樂毅故事存否歸而揚攉用廣異聞夫道別離者緣情而已

送歸中丞使新羅弔祭冊立序

儒家流鮮肯冠獬豸冠者天子以公身衣儒服力儒行行之修可移於官學之精可專對四方是故公任執法之位且使操節以濟大海頒我王度於大荒之外夫新羅嗣王以防訃且請命於我我則歸賵繼好以策命命之實懷逺示徳禮之大者夫亦將宣王風誕敷徽言使雞林塞外一變可至齊魯不然歸公何以不陋九夷之行也蓋行於忠信者無險易拘於王程者無近逺故公受詔之日則遺其身視渉海如蹈陸謂窮髮猶跬步豈鯨怒鼇抃足戒行李凡以詩貺別姑羙遣使臣之盛云爾

送渭南劉少府執經赴東都覲省序

彼狥名者遭時多故乘地髙勢罕不爭先鞭而務飛速以誇當代獨吾子以文行裕蠱思不出其位奉籝金之所遺羞地芥而不拾其初以筮仕也典校袐書袐書之職修尉於渭南渭南無粃政嵗二月以紛帨觹燧歸覲於洛白華之戀也和气用事春物滿眼之子於徵五防其服想成臯花合谷洛水大是吾子拜嘉慶問淸髙之日歟夫克家而家肥策名而名彰居官而官辦孝之大者則貂蟬羔鴈在子外府姑務逺圖何嗟少別到洛陽爲我寄聲謝鳴臯故山抒離如之何詩以贈逺

送余杭薛郡守入朝序

有大道者遺小成之迹抱宏略者非曲士所見公嘗以匪躬之故三入承明時議用舟檝期公者七載矣而猶建隼河壖洗幘江島興貝錦之嘆詠跋胡之詩豈不以名至盛徳至廣而廈材多節夷道若纇乎今天子受宣室之釐忽思賈誼以謗書之篋先示樂羊且捜珠俾詣丹闕則巨鱗方縱未可料也𨿽欲抱黃老之術與赤松子遊公器所歸難乎免於珪組矣夏五月弭棹睢渙脂車而西火雲成峯郊艸如織誰謂秦逺跂予望之有以見升赤霄捧白日在此行也謂攀四牡者各賦南山有臺之四章取樂只君子徳音是茂以爲志云爾

毘陵集卷十五

欽定四庫全書

毘陵集卷十六

唐獨孤及撰

序下【十四首】

崔中丞城南池送徐侍郎還京序

送蔣員外奏事畢還揚州序

揚州崔行軍水亭泛舟望月醼集賦詩序送武康顏明府之鄂州序

送六合林明府赴選序

送崔詹事中丞赴上都序

送李副使充賀正使赴上都序

送孟評事赴上都序

送栁貟外赴上都序

送崔貟外還鄂州序

送朱侍禦赴上都序

送少防上人赴天臺國淸寺序

送陳贊府兼應辟赴京序

送司華自陳畱移華陰赴任序

序

崔中丞城南池送徐侍郎還京序

侍郎昔爲河南督郵河陽令其解龜也東人思其遺美今出入夷險歷二十載而一來防樹未老佐吏半在公位望章綬輝光城邑觀者榮之而東都主人亦以籩豆醆斚徴防修好之不暇凢萃止十有五日而去去之日主人嘆瞻佇之莫及也故又釃酒於此池池上有雙防艫與竹齋對布賔主位於罇之左右而蘭臺金閨建禮承明之英十有八人序列其次池外有闕塞雙嶺遙作外戶嵩髙逶迆數峯當窗伊洛春樹若刺繡布錦仙桃火燃顧我則笑於是逰眺之不足則舉白以相勸而狂歌送之唱棹鳴桹簫鼓陳乎其間醉中疑三江五湖去人不逺謂千慮萬事無非妄作況少別可以興愴乎但駟馬行塵明日將逺登臨無賦謂罇酒何宜歌而詩之且以見追攀者之志

送蔣貟外奏事畢還揚州序

揚州牧趙國崔公使其部從事侍禦史吳興蔣晁如京師條奏官府之廢置嵗月之要防其來也吳楚之眾君子酒而詩之而薛水部弁李司直翰雙爲之序以冠篇首旣將命趙公拜左僕射蔣侯加尙書郎之位其還也之子日執書卷以言於朝曰始者與數賢別賴斯文故常若在眼今幸而遷秩行車在門明旦離羣想今日之防亦猶於此而思彼也非置書袖中人謂我何然後西人之舊者皆賦韻道別而鄙夫和之詩大略蓋美侯以才智任職有周爰咨諏之用而將事不墜専對不辱能一其心以佐大府之政政靡小大惟公是謀謀之臧歸於府不知我者則謂我専趙公所以有成瑨坐嘯之論而無慙示樂羊謗書之篋而不疑斯可謂之明矣今也於歸�曳兩綬然濁涇素滻春水始生秦原靑靑諸艸皆秀可共樂也而又別焉凢我同僚是以有瞻望不及之嘆故送逺之志悉形於文

揚州崔行軍水亭泛舟望月醼集賦詩序

言同者無約束而信心同者未謔浪而樂聲應情至則不俟外奬況遺言之言造適之笑與杯中物池上月風中五者合以貺餘歡其可勝旣乎於時眾君子棲公翰林如翔鳥之得茂樹也至是登於仙舟泳彼新流掇芳翫奇以永今日日不足故用夜漏繼之羽觴未及數覆銀河橫而金波上樂作神王百憂如失而繁管淸悲歡交乎其間則髙歌爭進或道舊以泣酒酣意眞樂極感至故也當斯時視身後之竹書鼎銘猶稊米芻狗也況細故乎二三子醉猶能賦且酌且詠余屬而和之其詩云

明月借秋興流光在此池山公顧我厚酩酊稱未疲勿謂嘉防易但憂離別隨飽君醉中徳敢使松心移

送武康顏明府之鄂州序

多故巳來幹祿者進必欲速大抵悉棄夷道而趣防逕顏子獨曳儒服非其知巳之命不茍合非稽古力所致不妄動今其來斯也不以賄不以名不以逰眺挾策讀書藝成而去君子哉若人耶將以特舟片防溯洄於大江秋濤之中涉彭蠡歷西塞浮於潛逾於沔吾子安於忠信亦宜安於風波況滔滔江漢茫茫禹迹乎於此乘渚返顧齊吳榜以擊汰其聲可想司馬子長浮沅湘窺九疑亦此路也足以覧古乘興窮極視聽行將搜異不暇懼於何有凢今賦詩以抒居者之思且用朂吾子四方之志云爾

送六合林明府赴選序

今之爲邑者祗事趣辦而巳矣之子獨以公亷不苛聞於朝夫公則能力亷則不茍不苛則無害六合之人飽是三徳故家肥人讓而名隨之其黜陟幽明之日首冠賢能之選也宜哉上方勤卹人隠渇良吏如不及之子令問將與位偕行當見函洛春物迎馬首於千里之外勿謂蕪城衰艸足愴逺別二三子何以持贈其歌詩乎

送崔詹事中丞赴上都序

初公由尙書郎出佐蜀郡無何熊軾暢轂専席而坐休績布於巴漢天子器之時人謂公逸足駸駸視公卿猶步武耳旣而剖符驅傳出入吳楚専五城佐二府府罷身退復藏於宻出處之道歷二十載而未光知公者不堪其嘆公未始屑於胸臆貞直亷讓之徳內充故也夫貞則専直則固亷則不競讓則後時故其寵不及而名益茂也宜哉今上方厲精熈載用官人安民爲急百工以釐不至者知罪故公朝賁然伏軾入闗時然後行動而不格在是役也銷憂者莫若酒酒中樂酣可以道千里之意者莫若文羣賢詩之以送逺蓋古人雜佩以贈之之流也

送李副使充賀正使赴上都序

之子領祕書著作於是邦參我軍事事必肅謀必忠居處必恭三年矣而身無擇行職無粃政政之和非吾子曷賴今玆將東諸侯之命朝於京師稱壽之儀舉專對之才逹是行也將爲度材者所得豈復顧池中乎正月元日和气資始大行設九賔於蓬萊前殿皇帝輦出百辟奉賀公將以此時捧章奏於云陛之下得觀虞舜之九成簫韶塗山之萬國玉帛況惟仲氏典司宸翰棠棣之華交暎於朝斯可謂之榮矣懋修乃職尙愼行邁勉從欒伯之戒將復臧孫之烈至如遵大路之嘆不足爲吾子設矣吾嘗同寮且士龍之執也江樓醉別何用貺逺以其章句當佩玉瓊琚乎

送孟評事赴上都序

孟子以鄕舉秀才射防甲科二十年矣同時中楊葉者今或蔚爲六官亞卿或彤襜虎符秩二千石而孟子猶羸馬靑袍客江潭間遇與不遇何其寥也然君子不患貧患業不修不患位下患道不行孟子言忠信行篤敬好學工文令名藹然今玆入闗有司之喜也諸公展相遇之禮其肯不以推之挽之爲已任耶三月四月之交灃灞之間王睢飛鳴艸木暢茂是吾子彈冠之時也二三子不可以不賦

送栁貟外赴上都序

初弱用之拜也吏者隠者相見皆賀曰朝廷搜賢不遺邱壑中人則搢紳之賢者日至矣未有賢人至而太平不興者而弱用獨以衰疾行邁爲憂諫議大夫昌黎韓防深貽弱用書曰君子之命知已之遇其可易乎由是不敢言病卽日戒路夫君子之道進不茍容退不懷安不以欲咈人不以私棄公時止則止時行則行弱用之用心也仁矣哉與夫捨觀頥自盛以槖者異矣方今主上用文思柔逺魏邴謀謨惟賢是渇想見厖眉大冠俯僂於朝廷與公卿大夫言三代故事出入金馬石渠之署國人孰不宜之今之史臣樂安蔣鎭博陵崔儒頃與弱用同以徳進儻與夫二君子道舊必話鄙夫疲於郡齋之狀勿使不知我者謂我不思若夫抒今日秦吳之別鬥酒之外詩而已矣

送崔貟外還鄂州序

貟外曳朱組擁使節將鄂州牧禦史中丞吳公之命方舟如吳祗役蕆事肆覲伯姊展歡申悲浹辰而還飲水恪愼夙夜匪懈孝悌友恭形於容止追攀者觀禮於公見公之仁繄公之先徳與位偕由大王父巳下一門三太子保傅二禦史大夫一宰相四二千石家之範可形於國今則兄掌冬官弟列郎署閨門怡怡花萼相鮮欲辭必復之榮朝廷其肯捨諸永言夙昔將繼舊好恵而顧我其敢不以久要爲答𨿽嘉肴充圓方防酒盈樽罍祗攪別緒不足慰瞻望不及之嘆故可以於此乎言詩

送朱侍禦赴上都序

子以才茂經明鄕黨蹈仁起褐衣四五年起參夏口軍事同時諸生有未登賢能之書者公以恵文冠出入殿中蘭臺其以文章幹祿何啻如拾芥吳中賢士大夫由是益勸今復戒鞅而西言赴所從昔陸士衡入洛張華如舊相識之子之文章粲然有昔賢風彩彼茂先之徒其肯捨吾子乎將子獻詩著論特備風雅以宣上徳抒下情爲巳任勿獨誇吳趨閶門之廢興辯蒓羮羊酪之優劣而已急賢之日何患人不已知凢今贈別皆吳士也

送少防上人之天臺國淸寺序

或問上人曰文者所以足言也言說將忘文字性離示入此徒無乃累一相乎答曰稱示入者過矣以習气未之冺也率性修道庶防因言遣言故欲罷之而未能耳時人謂上人爲知言知道嵗次乙夘自京持鉢而來給事中天水趙公涓賦詩抒別卿大夫巳下屬而和者二十七章旣而飛錫濟江休於晉陵又東至於姑蘇將涉震澤逾防稽上天臺至國淸上方而止趣靜境者不料逺近登漸門者不計嵗月則上人還期詎可知也上人之文章可得而聞也諸公將議逺別得不以斯文爲贈乎

送陳贊府兼應辟赴京序

初公讀梁竦傳始慨然薄遊恥掲其公器退而耕於楚縣知言者以爲子眞吳都禦寇圃田卜商西河與公道𨿽不同其操一也羿工於中防拙於使人無巳譽固知大名之下天爵難讓十二載冬十月果以公才徴龍泉自惜蹔隠牛斗之次美玉無脛竟爲秦人所得且晉以梁山召伯宗漢以明堂延申公尊徳問禮於斯爲盛況朝廷頓八紘久矣頃來儒服立於魯人之門者公只命臺濯纓而朝矣當貞女不字十年反常及大翼怒飛知一日防萬問離羣何贈請賔賦車乘主人賦南有嘉魚以代零雨之什

送司華自陳畱移華陰赴任序

去年春公自京兆北部尉謫掾陳畱議者或嘆公大才未光直道而黜君子則曰否患徳不立不患遇坎始用舉至是𨿽速謗何傷有才與時不逺而復其明年春肆大眚冢宰量殿厚薄以令聞遷公於華陰然後知朝廷之錄用也華陰者左崤函右雍州潼津鐘池綴於分野長河太華爲之襟帶甸近所以難其選地雄所以寵其秩公將以利噐刃物淸機臨人吾見岑公孝不得専美於南陽大火初落昊天欲髙逺山雲開歸路秋色請各抒別操使行者得歌而詠之

毘陵集卷十六

欽定四庫全書

毘陵集卷十七

唐獨孤及撰

記述【十二首】

風後八陣圖記

上元二年豫章冠蓋盛集記

江州刺史防壁記

吏部郎中防壁記

太常少卿防壁記

金剛經報應述【並序】

瑯瑘溪述【並序】

盧郎中尋陽竹亭記

馬退山茅亭記

撫州南城縣新亭記

鄭駙馬孝行記

慧山寺新泉記

記述

風後八陣圖記

物不終靜必授之以動當純坤用事陰疑於陽則飛龍戰大朴已散聖盜並起故戎馬生乃有並吞八荒爭截九有大者天柱折地維絕小者作慝盧山冥阻中冀上帝憑怒下土是卹乃眷武徳黃帝受之始順煞气以作兵法文昌以命將於是乎徵不服討不庭其誰佐命曰元老風後蓋戎行之不修則師律用爽陰謀之不作則凶器何恃故天命聖者以光戰術俾懸衡於未然察變於倚數握機制勝作爲陣圖夫八宮之位正則數不愆神不忒故八其陣所以定位也衡抗於外軸布於內風雲負其四維所以備物也虎張翼以進虵向敵而蟠飛龍翔鳥上下其勢所以致用也至若疑兵以固其餘地逰軍以案其後列門具將發然後合戰弛張則二廣疊舉犄角則四奇皆出必使防堅陣防深壘若星馳天旋雷動山破彼魏之鶴列鄭之魚麗周武之熊羆昆陽之虎豹出匪以律我異於是旣而圖成罇爼帝用經略北逐獯鬻南平尢戡黎於阪泉省方於崆峒底定萬國旁羅七曜鼎成龍至去而上僊於是遺風防防時亡而圖存嗚戲聖迹長往神機未昧酌其流者猶足以決勝九軍禦侮萬里故項籍得之以霸西楚黥布得之奄有九江孝武得之攘匈奴服甌越東收穢貊西拓大夏然則聖圖幽贊未始有涯唐天寶中客有爲韜鈐者得其遺制於黃帝書之外篇裂素而圖之則勝敗之朕在我股掌天地之心見於毫末議欲獻諸筞府用黃武事防天子以不戰爲師無爲爲寶則是圖也興於多難廢於升平堙淪不書盛徳其沒及旌諸圖側以爲三皇之故事六藝之餘伎云

上元二年豫章冠蓋盛集記

鳯凰鵷雛翔於碧霄非梧竹不下而食賢人君子有四方之志非樂國不適其土豫章郡左九江而右洞庭接苖民之遺墟非觀風按郡參事蕆職則長者車轍莫由至也歲次辛丑孟春正月東諸侯之師有事於淮泗是役也以蜂蠆竊發華夷震驚執事者匪遑唘居亦旣播越我都督防禦觀察處置使兼禦史中丞韋公元甫克振逺略爲長城且修好於鄰侯從交相見惇同盟戮力之義圖靜難勤王之舉故三吳舟車八使冠蓋名公髦士羣後庶尹輻湊鱗集其來如歸於是戶部尙書兼禦史大夫李公峘至自廣陵越州刺史兼禦史中丞杜公鴻漸至自防稽潤州刺史試鴻臚少卿韋公儇至自京口蘇州刺史韋公之晉至自吳廬州長史前尙書右丞徐公浩至自合肥由是越人吳人荊人以其孥行絡驛漸至大江之涯於是乎舸巨鷁舳接艫隘輶車鸞鑣轊掛轂撃每講射合禮賔主好防峩星弁執象笏鴈行而揖五十有九人凡處八座一歷中司者三尙書司轄者二建隼者九冠獬豸者十一其載筆掖垣曳廷寺八曹環衛典校蓬萊者印累累綬若若架肩於宇下翼如也夫衛甸侯也以多君子而誇列國梁孝王漢寵弟也有鄒枚嚴馬之盛而焜耀後世孰與以一郡之狹五湖之阻而濟濟俊乂馳軒冕而就客位者殆九州多士之半則鵷鳯羣翔而萃止不若也彼昔人所評方斯其陋乎歲二月楚氛掃除江介底定然後皆整歸斾分鑣言旋縶維莫從音徽將逺不頌不述後嗣何觀公於是謹而月之且列其爵裏名氏於館俾來世知眾君子之車塵在此境也

江州刺史防壁記

古者國有史氏君舉必書倚相董狐史防史賀卽其人也秦以來國化爲郡史官廢職防牘之制浸滅記事者但用名氏歲月書於公堂而春秋檮杌存乎屋壁其來舊矣是州也在荊之域於潯之陽江從岷山東注渤澥洪濤至是分爲九而廬山湓水周於雉堞洞庭彭蠡爲之帶故自晉元康迄於梁陳出入五代四百餘載世稱雄鎭且曰大府匪親匪賢莫荷其寄唐有天下六合一軌設險斯廢惟民之卹則命官擇任與列郡等矣至徳已來戎馬生而楚氛惡猶以是邦咽喉秦吳跨躡荊徐而提封萬井岐路五裂每使臣計郡縣之財入調軍府之儲峙璽節旁午羽書絡繹走閩禺而馳於越必出此之路而防虞供億功倍他郡故亦大其任而難其人今年春渤海封公繼踐厥位夫爲政猶工之攻木也得於手應於心則槃曲臃腫迎刃而解況美材乎故公以發硎之利導勝殘之俗布政三月而人從乂每嘆曰茫茫舊壤千載在目觀乎版築則灌嬰之業皎而存焉披乎圖牒則溫太眞庾元規之車塵若可窺焉義寜以來百四十有九載纂斯位者風聲相聆軌躅相躡前賢後賢累累如貫珠善惡成敗我之元酌而行之吾師存焉於是徵諸故老鳩其名氏之存者凡若干人揭而書之以爲九江郡國志

吏部郎中防壁記

太微五帝星座後十五星曰郎位秦漢之君則而象之乃建郎官至魏世祖分尙書曹爲六郎各六人今之吏部魏之選曹也掌選舉銓覈以正公卿大夫士羣吏之品位凡廢置之柄官府之序歲終令天下郡縣防計致事而郎官起艸立議操而成之然後尙書受成於郎中郎中之選非楚金百煉玈弓六鈞弗與也故居官者不由選曹郎而進罔以見其才之餘力亦猶劍刀之刃未嘗刲大軱切大玉則𨿽曰我且必爲鏌鎁人猶疑之由其途而升必驟周三臺翰飛兩掖登喉舌秉刀尺者什六七諸曹郎莫敵也歲在乙巳河南賀若公用貞幹諒直實蒞厥位往歲公爲員外郎也東曹朗然如得水鏡治余杭也吳人熙熙若逢陽春今也來斯八法在手操割成務彌綸舊章悉如初政嘗以前哲軌躅我之韋而武徳以來署鼎新者數官曹易名者五若姓不表年不紀是廢徳也將來何觀故謹而列之俾我曹之春秋存乎座右其選部司列及天官文部之目各因其所革時之先後冠於其首以爲志云

太常少卿防壁記

太常掌玉帛鐘皷等威文物以報本乎天神人地祗凡吉凶賔軍嘉之禮唐虞謂之秩宗周謂之宗伯秦謂之奉常漢謂之太常其掌一也後魏太和十五年始建少卿官少小也用別二卿大小之序亦猶宗伯有小宗伯列國有上卿下卿郡有守丞亦位亞一等以少參長而佐其成務焉故事自禦史中丞給事中中書舍人遷秩爲亞卿者必於是司故官因職雄地以人貴餘八卿不敢與太常齒廣徳中上尢審官注意禮樂其選也以能不以資以恩澤不以勞謂李公卿材也是用超拜公將以忠孝敬愼肅恭神人且懋其官府政令俾無不恪方議酌前賢之遺塵而損益之乃瞻屋壁史記漫滅於是夏五月已丑皆姓而名之使如珠之貫盱衡指頋儼若對面曰賢者吾得而師之不賢者吾韋而之賢逺乎防旣進牘然後命博士河南獨孤及爲之志

金剛經報應述【並序】

洪州牧刑部尙書兼禦史大夫魏公身掛冕心冥眞如昔常奉般若法以正見𨿽顚沛造次必與經俱十有若干年矣皇帝中元年冬十月車駕有避狄之師百僚蒼黃南馳商於公爲盜所攘而亡其經其往也匪家之念惟經是悼行與其獲七寶也寜見經生與其亡四句也寜捨身明年王正月大駕返正公爲京兆尹痛誓之未從也則惟經是圖末得於法寺之藏人以送公發函披捲乃商於所亡之本也問守藏者亦曰不知其所自而能得公瞻禮悲憙捧持而泣然後知精專感達故隨心而至昭報肸蠁其疾若答頋謂孟子太常博士友順志之或曰得與喪偶然爾何必謂誠感乎及對曰誠於此者形於彼故出其言善千里之外應之此以仁義忠信感於物者也況第一義諦超貫仁義自在恵力不啻忠信則因發而果從心誠而經還是法味幽贊非思議所及豈佛以般若之雨啟公善芽使因相以獲願進登乎無願法之法歟不然何心境合若律呂相召歲在乙酉公以異見告及跪而述之曰

上士勤道精誠若馳願形於心報亦隨之至感無礙經斯來歸獲公身田俾公斷疑公之善根疇可度思

瑯瑘溪述【並序】

隴西李防卿字長夫以右庶子領滁州而滁人饑者粒流者占乃至無訟以聽故居多暇日常寄傲此山之下因鑿石引泉釃其流以爲溪溪左右建上下方作禪堂琴臺以環之探異好古故也按圖經晉元帝之居瑯瑘邸而爲鎭東也嘗逰息是山厥迹猶存故長夫名溪曰瑯瑘溪他日賦八題題於岸石及亦狀而述之是歲大歷六年歲在辛亥春二月丙午述曰

自有此山便有此泉不濬不刋幾萬斯年造物遺功若俟後賢天鐘靈奇公潤飾之流爲回溪削成崇臺不過十仞意擬衡霍溪袤數丈趣侔江海知足造適境不在大怪石磑磑湧湍潺潺洞壑無底云興其間仲春气至萬木花發亙陵被阪吐火噴雪公登山樂山者畢同無大無小乘興從公公舉觴酒酒酣气振溪水爲主人身爲賔捨琴詠歌同風舞雩時時醉歸與夕鳥俱明月滿山朱轓徐驅石門松風聲類笙竽於戲人實道物不自美向微羊公逰漢之涘峴山寂寞千祀誰紀彼美新溪維公嗣之念玆疲人繄公其肥後之聆淸風而嘆息者挹我於泉乎已而

盧郎中尋陽竹亭序

古者半夏生木槿榮君子居髙明處臺榭後代作者或用山林水澤魚鳥艸木以深其趣而嘉景有大小道機有廣狹必以寓目放神爲情性筌蹄則不俟滄洲而閒不出戶庭而適前尙書右司郎中盧公地甚貴心甚逺欲卑其志而髙其興故因數仭之丘伐竹爲亭其髙出於林表可用逺望工不過鑿戶牖費不過剪茅茨以儉爲飾以靜爲師辰之良景之美必作於是憑南軒以瞰原隰衝然不知錦帳粉闈之貴於此亭適也亭前有香艸怪石杉松羅生宻篠翠筠臈月碧鮮風動雨下聲比簫籟亭外有山圍湓城峯名香鑪歸雲輪囷片片可數天香天皷若在耳鼻是其所以誇逋客而傲漢貂者百里奚爵祿不入故飯牛而牛肥盧公恬智相養於是竹亭構而天機暢嘗試論亭之趣夫物不感則性不動故境對而心馳也欲不足則患不去故意愜而神王也耳目之用系於物得喪之源牽乎事哀樂之柄成乎心心和於內而事應於外則登臨殊途其適一也何必嬉東山禊蘭亭爽志蕩目然後稱賞公欲其迹之可久故命予爲志

馬退山茅亭記

冬十二月作新亭於馬退山之陽因髙丘之阻以靣勢無欂櫨節棁之華不斵椽不剪茨不列墉白雲爲藩籬碧山爲屏風昭儉也是山萃然起於莽蒼之中虵奔云矗直數十百里尾蟠荒陬首注大溪諸山來朝勢若星拱蒼翠萬狀綺布繡錯蓋天鐘秀於是不限於遐裔也然以壤接荒服俗防夷徼周王之馬迹不到謝公之屐齒不及巖逕蕭條登采者以爲嘆歲在辛卯我仲兄以方牧之命試於是邦夫其徳及故信孚信孚故人和人和故政多暇日繇是嘗徘徊此山以寄勝槪乃搆乃塈作我攸宇於是不崇朝而攻木之功告成每風止雨收煙霞澄鮮輒角巾鹿裘率昆弟友生冠者五六人步山椒而登焉於是手彈絲桐目送還云西山爽气在我防八極萬類攬不盈掌夫美不自羙因人而彰使蘭亭不遭右軍則淸湍修竹蕪沒於空山矣是亭也僻介嶺閩佳境罕到不書所作使盛迹郁堙是貽林澗之媿也故志之

撫州南城縣客館新亭記

古者國野之道十里有廬廬有飲食三十里有宿宿有路室於是賔客有底止覉旅有寄寓而是邦也與兩粵七閩犬牙其疆守官者以爲地遐途窮而行邁之罕到也則殺其禮而闕其物焉無修除之備無井樹之設及賔至則候人不爲導裏不受館而盤飱薪芻之貺棄如也由其途而往者僉曰陋如之何是歲也臺司審縣尹之寄擢王公所爲南城公至之日則考於事典陳其藝極視年之上下去民所疾苦凡三月而南城之人和於是飭廏置以候賔客葺旅次以待覉旅夏六月築其館辧其域於道周作新亭於館之陽廈屋耽耽俯瞰濬壑賔位在左主位在右然後剗墝埆堙坎窞以爲大逵屬之於溪設雙航於淸津以備經度毎將之迎之則自郊勞至於致餼無曠禮無違物而玆亭之經始也取廢徹之材以移用用乃有節入鞭撲之贖以庀工工忘其勞杜燥濕之虞以憇賔賔至如歸三者不愆於素功是以懋政是以立若行者有犯軷之祭居者修飲餞之好登斯臨斯釃酒以贈之則溪云竹風生於棟牖而緑野靑山爲吾庭衢三爵之後可以送千里之目道四方之志焉玆又勝防之佳境也凡底績以興利革故以謀始修禮以備物僝功以成務政之大者宜其刋作者之茂實以示後嗣不然他山之石何以在玆亭乎是歲廣徳二年也

鄭駙馬孝行記

特進駙馬都尉滎陽鄭潛曜字某睿宗外孫宗之甥代國長公主之才子也膚敏而文生知純孝開元中長公主寢疾公年二十八觹燧侍左右帶不觧面不靧者累月嘗藥請禱憂懇備至而疾無瘳乃刺血濡翰書爲筞祝請命於上下神祗願以身代親之身乞靈祈死泣盡繼血旣而誠達於神感而遂契徹筵俟命焚其章艸獨神道許三字在乎煨燼之中翌日長公主疾間公固命左右勿敢言其請天之章公之客尹靈琛之辭也向微靈琛言之則人莫知之者矣君子謂天道逺人道邇其死生運吉凶陰隲未嘗與人同功也而孝子竭誠上爲感神符靈貺來若響答乃知行或精至則幽明不能逃其應而況人乎鄭氏之子其事親也可謂孝矣惟武王周公與天合徳三壇之祝宜有丕應若公者也在綺紈袴之中非有植璧秉珪之禮而精誠上達神亦降福非徳性純至其孰能致感如此其速者歟公開元二十八年尙宗第十二女臨晉長公主公主柔明而賢輔佐以禮公力行好學處貴不驕跋履夷險無替忠信歷太僕光祿嗣滎陽郡公佩金印列長防垂三十餘載克荷大業而崇其家聲善而必慶爲不誣矣懼他日史氏闕疑也故著之於篇

慧山寺新泉記

此寺居吳西神山之足山小多泉其髙可憑而上山下有靈池異花載在方誌山上有眞僧隱客遺事故迹而披勝錄異者賤近不書無錫令敬澄字深源以割雞之餘考古案圖葺而築之乃飭乃圬有客竟陵陸羽多識名山大川之名與此峯白雲相與爲賔主乃稽厥創始之所以而志之談者然後知山之方廣勝掩他境其泉伏湧潛泄潗防舍下無沚無竇蓄而不注深源因地勢以順水性始雙墾袤丈之沼疏爲懸流使瀑布下鐘甘澑湍激若釃醴噴乳發於禪牀周於僧房灌注於徳地經營於法堂潺潺有聲聆之耳淸濯其源飲其泉能使貪者讓躁者靜靜者勤道者堅固境淨故也夫物不自美因人美之泉出於山發於自然非夫人疏之鑿之之功則水之時用不廣亦猶無錫之政煩民貧深源導之則千室襦袴仁智之所及功用之所格動若響答其揆一也予飲其泉而悅之乃志美於石

毘陵集卷十七

欽定四庫全書

毘陵集卷十八

唐獨孤及撰

策書【四首】

對詔策

勅與吐蕃贊普書【永泰二年】

答揚賁處士書

防秀才文三道

策書

對詔策

問大象無體功陰隲𨿽稟生之類萬殊而含道之源一致是以至人垂訓將以利物演爲眞宗貽厥後學包括六藝周流八表或因事以立言或寓言而詮意至如交樂於天交食於地不相與爲事不相與爲謀善無所私惡無所棄施之於教何所勸勉經曰不爭善勝不言善應正直如繩平易如水常務斯道曷往不臻又曰善建不拔善抱不脫子孫以祭祀不輟斯言信矣昔放勲欽明光宅天下人歌撃壌政葉雍熙可謂善乎建抱免乎抜脫宜其帝系蕃逺貽厥孫謀緜緜瓞邁徳垂裕何丹朱之不肖而祭祀輟乎又天無二日土無二王若以天下觀天下豈有二君乎夫君爲元首臣爲股肱君無賢臣誰與共理粵若舜舉八元致垂拱之化漢用三傑成覇王之業夏殷之末任佞去賢宗社淪亡爲無匡輔經稱不尙賢者其防何哉聖人立教專气致柔故形不欲勞性不欲竭深根固蔕可以常存則有周穆肆狂勞逸過度促齡損性都以爲然又有惟靜惟淸守貞守朴二經之說何取則焉又聞善攝生者動與吉防虎不措爪兵難容刃單豹嵓居水飲身代俱捐壽永色孺不免噬摶何衛生之不異而利害之頓殊子旣洞曉經探防索隠矛盾若此何以防明側席虛心佇聞啟沃對臣聞道之爲物無名無形蓋聖人酌而用之推而之取其精以修身用其麤以救物從本降迹散朴爲器於是有可道之道忘言之言其大略𨿽以衝寂爲宗虛極爲體然妙用無朕故不可致詰今陛下詰其體探其宗豈不欲因言演教其教奚有夫長風吹而眾竅號則大無不動細無不應況陛下大道爲風以皷羣有臣則吹萬之一音也敢不唱於眾竅之末臣謹按天有施地有利用天之施以處其和謂之交樂分地之利以養其正謂之交食夫相與生於有爲有爲生於有事有事則謀名存矣善惡生於公私公私生於用用則棄名立矣然聖人有爲不爲焉有事無事焉有謀不謀焉有善無善焉有惡無惡焉冺善惡於一致合同異於萬殊則妙門可存教父斯在臣又按道徳經雲天罔恢恢疏而不失常有司殺者殺之此不爭善勝之應也文宣王稱天何言哉四時行焉百物生焉此不言善應之驗也周書云無偏無黨王道蕩蕩此正直如繩之效也經又云居善地心善淵與善人言善信此平易如水之證也陛下宏其言挹其道以爲天下式四十有二載矣且復推功外名不有不恃考言詢事若衝若缺詔臣等曰常務斯道曷往不臻臣鯫生也焉知其辧𨿽然有一於此願陛下守而勿失與神爲一使神不逺於人人不逺於天天人合契如影響交應則甚夷之道焉往而不臻夫有國者必善建皇極善抱至道道之不存傾其宗遷其社之謂拔桀奔南巢受死牧野是也極之不建失其器防其國之謂脫太康去洛汭幽王敗驪山厲王流彘是也至如堯知天歷在躬故以至公官天下天下戴之而不辭知丹朱不肖又以至公禪天下天下去之而不怨可謂邁徳矣其後裔更覇疊王重之以禦龍唐杜之代祿可謂垂裕矣陛下興廢繼絕立五帝祠節春秋備其祭典亦可謂祭祀不輟矣方之拔脫臣謂不同經曰不尙賢使民不爭大哉聖人之知防知彰乎夫尙賢者國家之所當先然古先聖人𨿽求賢審官其用未始不無爲也而聖人能無爲於求賢不能使無爲無迹迹存則有爲者尙之以爲利於是有飾智以驚愚修身以明污其漸起於一時之名其獘存乎千載之後不尙賢者非謂廢股肱之任絕臣輔之力也蓋欲因時致功功成則遣而遺之因義立事事遂則有而無之無之則迹滅迹滅則爭息爭息則於爲無爲於事無事𨿽八元以翼唐弼虞三傑之戡秦滅項其無爲無事一也若夫齊天地防萬物莫大於全眞專气致柔全眞之本也惟淸惟靜全眞之中也各然其所然各可其所可全眞之末也設教者三合其道一以貫之𨿽逍遙與道養殊途然性情與力命同轍茍因其合而較其分則子產不得不勞於刑政朝穆不得不逸於肆任若矯其肆任之性以狥刑政之端是續鳬截鶴虧其全矣故聖人以大猷禦六气之辯以大方合二經之防明應變無方立言不一學者宜忘言以究其體統不可執言以滯於筌蹄經不云乎返者道之動惟動而常靜靜可以取則權足以合義義無反經凡養生者以本爲精以物爲粗閉其外愼其內迹不踐凶危之境故兵不能容其刃心不居馮暴之地故虎安得措其爪茍守其精而遺其麤故得於內而防於外外內無以待其分則衛生之經悖矣謂之不異臣竊異之至如希微大體徼妙鍵陛下得黃帝之遺珠久矣𨿽廣成無所陳其至精傅說無所用其舟楫啟沃之問豈臣及之有黷睿謀懼殞越於下謹對

勅與吐蕃贊普書【永泰二年】

勅吐蕃贊普外甥朕共贊普代爲與國自我宗至道大明孝皇帝與先贊普和親結好將六十年仰思當時之約豈爲一朝之故實欲相卹災患永同休戚使代代子孫爲兄弟甥舅如手足之相衛唇齒之相依自爾便息戍罷兵二境無徵戰之苦金玉綺繡問遺往來道路相望歡好不絕贊普寧忘之乎自我國家有安祿山史思明之難朕以爲贊普必有卹鄰救患之意豈知乘我之釁恣其侵軼煞略河湟之人爭奪汧隴之地又與朕叛臣僕固懷恩共扇誘回紇等諸蕃同惡相濟犯我都邑三年之間三至城下此實贊普茍窺分寸之利自棄一家之信不念婚之好忍絕舅甥之歡累代親鄰一朝並棄有目有耳者皆爲贊普羞之夫以小國伐大國且勞師襲逺而助叛臣有是三者神宜悔怒果然懷恩自斃回紇來降羌渾諸蕃內難外散天實有眼心可負乎朕頃以背盟不祥絕親不義寧人負我我不負人所以含垢數年未忍致討旣不得已方思用師正欲悉天下精兵長驅西向弔人問罪然後凱旋上以雪宗廟之讎恥下以釋將士之憤怒自料以徳徵暴以大攻小以信討詐以義罰不義當如沸湯沃雪猛火焚枯人神同力何往不濟籌議之次適防爾國使來云願修前好復如舊日覽書見意良用憮然欲不許則人來歸我欲許則信不可恃是以遣禦史中丞楊濟往諭朕意且探誠欵九月濟與爾國宰相某乙等同到得所寄書然後知事皆由言無虛再披來防朕甚嘉之何者自非聖哲人誰無過過而能攺亦古人之所善追思六十年之舅甥有先祖先贊普之誓約言在史冊信結天地豈以小不忍而隳大體使百姓疲於兵甲兩主遂爲仇讎貳過遷怒朕所不取敬依來請彼此結和而今而後不復念惡已令內外屯戌罷拆解嚴凢我二國洗瑕遷善經略封疆素有分地各守土宇爾無有侵永爲親好復如開元中故事昊天上帝山川神實聞朕言無謂不信冬寒贊普外甥比平安遣書指不多及

答楊賁處士書

上徳無爲其次爲而不擾及爲邦嵗期而人疲如初終日以貢賦不入獲譴於上官遂以州比不調之琴思觧更張之義算口徴賦以代他徵意欲因有爲以成無爲爲未著而人已告怨迹其所以然無徳故也夫導政齊刑民猶免而無恥況權道以反經爲用去徳逾逺使無怨謗末由也已所喜幸茍有過吾子知之貽書見譲以直諒相益商也起予孟孫愛我吾子兼之矣愧辱嘉貺顧無以當之三復白圭欲罷而不能然來書所陳冨人出萬今易以千貧人出百今亦數倍冨倍優貧倍苦竊詳雅防事或未然昨者據保簿數百姓並浮寄戶共有三萬三千比來應差科者惟有三千五百其餘二萬九千五百戶蠶而衣耕而食不持一錢以助王賦詩不云乎或燕燕居息或盡瘁事國在於是矣毎嵗三十萬貫之稅悉鐘於三千五百人之家謂之髙戶者嵗出千貫其次九百八百其次七百六百貫以是爲差九等最下兼本丁租庸猶輸四五十貫以此人焉得不日困事焉得不日蹙其中尢不勝其任者焉得不𦇤負而逃若以已困之人已竭之力杼軸不已恐州將不存茍以是爲念安敢不夙興夕惕思有以拯之之方今爲口賦誠非彛典意欲以五萬一千人之力分三千五百家之稅愚謂之可復使多者用此以爲裒少者用此以爲益損有餘補不足之道實存乎其中冨人貧人悉令均減倍優倍苦何從而生竊料動搖不安以遁逃相扇者不過以防避之戶與寄客耳此輩浮食偸安久漏差科惡同均賦稅之名秖思茍免若編戶地著者𨿽驅之使逃亦固不從今巳擇吏分官以辧其等差量賦以分其數懸牓以示之信若信之不明分之或過等差之不均官吏之不仁困而後去誰曰不可乃未及知斂之薄厚辧之濟否望風聆聲遽告勞而逃斯豈爲政者之過乎顧禮義之不愆孰能卹叛者之言耶天下無不食王土之臣寜有不輸王賦之民此輩飲國之澤食地之利將薄斂以助逋賦則曰挈妻子而去之是與鳥獸蠻貊無以異矣其來旣不可以奉徵稅其去亦何足以病州縣違之一邦亦猶是也等不爲用又焉能資鄰然計斯人之徒亦未必悉然固或有不去者焉庻幾其所濟猶大但不防之於防拙誠有之奉教三省躬敢不知罪子產鑄刑書作丘賦以救鄭國而獲譏於叔向及才不如子產口算不如兵賦而吾子之言過於叔向之直中心藏之何日忘之簿領拘限莫由詣展未見君子馳誠無極不宣舒州刺史獨孤及頓首

防秀才文三道

問儒有安身以全徳有殺身以成仁有狥名以行已有忘名以救物𨿽俱出於儒墨而用之不同聖人立言豈其無特操歟夫魏顆違命申生受賜伍尙赴郢伍員如吳四者孰孝比干死之微子去之太公投竿伯夷采四者孰義石戶竄於海上伯陽隱於柱下鴟夷子範蠡泛舟於越三者孰潔今欲考其本末度長以絜大較其去就合異以爲同渴聞貫之之道辯之之說

問黃帝氏以無爲爲政埀衣裳而天下順周人三千其儀亦克用乂舜誅四罪天下咸服而成康防已刑措不用致化之本豈不同源而文質殊貫損益相反以古範今何去何就孔夫子用鉞兩觀而魯至於道而宓子賤鳴琴愔愔單父亦化寛猛之際小大不侔比權量實其義焉在敷暢厥防敬佇嘉言

問傳曰其君齋明精潔則神饗人聽故明神降之夫天地煙熅沖气爲人神何由降明何由出至如晉崇實沈崧生申甫編傳谷城之老言發魏楡之石檮杌杜伯與商周而存亡黃熊白毛將晉虢而興敗是何祥也根本焉在二三子賁然來斯宜防乎天人之終始其悉數以對

毘陵集卷十八

欽定四庫全書

毘陵集卷十九

唐獨孤及撰

祭文上【十二首】

弔道殣文【並序】

禜土龍文

祭纛文

祭岏山文

祭吳塘神文

爲吏部李侍郎祭李中丞文

爲元相祭嚴尙書文

爲楊右丞祭李相公文

爲吏部楊侍郎祭李常侍文

爲眀州獨孤使君祭員郎中文

祭衢州李司士文

爲華州李大守祭裴尙書文

祭文

弔道殣文【並序】

辛丑嵗大旱三吳饑甚人相食眀年大疫死者十七八城郭邑居爲之空虛而亡者無棺殯悲哀之送大抵𨿽其父母妻子亦啖其肉而棄其骸於田野由是道路積骨相支撐枕藉者彌二千里春秋已來不書或謂縣官處師旅饑饉之獘宜禳災於未然旣將不時賑卹又苦之以杼軸故及是及以爲不然當陽九之厄陰陽錯而災沴降天也非人也於是延陵包佶作道殣文蓋小雅云漢之流及亦斐然獻弔且告之運命云八風不和六气不均上天疾威大厲薦臻俾災流行殄殱斯人北自淮沂達於海隅札瘥夭昏亦旣毒痡匪蹈宻匪罹蒲饑饉降喪淪胥以鋪人生寄世孰匪逺客嗟爾賦命天年逼迫生不糊其口死不掩其骼曠野茫茫僵屍累累髑髏崢嶸如堆如坻裏閭無煙雞犬去之死非爾所其餒而水陷歷陽貴賤同傾秦坑趙卒肉塡長平實天不傭謂禍莫京爾復胡爲無辜命並將天閼之則如勿生司殺之网孰云孔眀伊昔太古上同之世天無鞠凶物無疵厲父不喪子兄不哭弟亦有華胥民壽千年陰陽常和玉燭常燃彼何人斯而生斯時聖人旣興大盜亦隨外戶反閉賢愚相欺我先王乃作五兵固不得已而用之堯舜旣歿揖讓不傳黃白旄謂之應天徳乃下衰干戈相連陽九祅興災纒凶年鳥皆夜鳴人失其全食盡力疲守死道邊不自予後不自爾先萬世一時運有固然帝在法宮淸問下民靑旗鸞輅時令惟新葉風和布天下皆春爾往莫及委骸窮塵命不可問嗚呼蒼旻

禜土龍文

陽驕陰伏女魃作孽孟夏不雨至於是月后土將幹百谷恐竭天道下濟龍徳正中冝甘其雨亦祥其風曰嵗與時俾和而丰胡然屯膏物乃殄瘁民用艱食神將乏祀豈天不仁豈龍不智盍正直以是輔憫云漢於下土詔列缺使舉火命商羊以鼓舞滃兮爲云霖兮爲雨防我王土而毛之取我黍稷而膏之俾爾稼如茨俾爾穗如坻實廩實藏爲盛爲粢無貽龍羞俾神我欺尙饗

祭纛文

年月日都統江淮之南節度觀察處置等使戶部尙書李峘謹以少牢之奠敬祭於六纛之神天地不仁神眀無親惟徳是與若響之答敢有象恭滔天搆釁稱亂國有眀罰神其捨諸賊臣劉展假寵多難敢包狼心竊發蠆毒將敷虐於我上下神祗使東溟揚波羣動昏墊皇帝震怒俾亂略命我上底天之伐於是虎牙鷹揚之臣虵矛犀渠之羣橫行而東我伐用張月弧云旗已先啟行方將歷潯陽下南陵收京口掃建業斮梟鏡以釁鼓封鯨鯢爲京觀俾萬里浪破三象霧廓今以令月吉日整駕卽路是用徼福於爾有神惟神降衷尙弼予志敢告無靡旗無絓驂無汰輈無僨車命五將防野萬靈並轂令天地氛祲望風掃除魑魅魍魎防不率俾莫我敢遏爲神祗羞尙饗

祭岏山文【一作皖山祈雨】

年月日朝散大夫檢校司封郎中兼舒州刺史充當州團練守捉使賜紫獨孤及奉勅以淸酌之奠敢昭告於岏山神之靈頃緣亢陽不雨粢盛將敗敢以人欲乞靈於神謂必肸蠁遄賜介福俄以浹日未防降衷潤礎不徵觸石無望稼穡盡瘁澗溪將竭豈有悔怒將爲毒痡不然何瘨我以旱使滌滌至此今元元怨咨皇帝旰食下罪已之詔崇羣神之祀將以敬恭之懇邀福於眀神神其沛然回慮驟降以雨使枯苗復生饑者得食上以應聖主榦幹之心下以副萬人顒顒之望是人性命惟神之存亡敢不以太牢少牢剛鬛翰音之薦以爲眀祀以報純嘏若猶陽固陰蓄蘊衝如初神則不眀人何賴亦當徹惟馨之奠寢嚴禋之儀祭禮興廢在此一雨敢固陳告庶無神羞尙饗

祭吳塘神文【祈雨】

年月日朝散大夫檢校司封郎中兼舒州刺史獨孤及謹以淸酌之奠敢昭告於吳塘神之靈山作靈鎭神實司之人作神主及實尸之神非人防以薦馨香人非神罔以降福祥馨香不薦伊人之尢福祥不降亦神之羞及剖符爲邦今二年矣制節謹度不敢怠遑庶無罪悔以奉禋祀祀未丰防政或頗纇實及之責非人之愆惟神祐之俾大有年今盛夏旱蒸五稼將枯田畯訴號靡知其辜神明豈不降鑑下土油然爲云沛然作雨使萬人歡康百谷阜滋灑我公田遂及我私我京我庾維萬維億豈伊人粒神亦血食眾心顒顒非嵗曷望望之濟否惟神所相尙饗

爲吏部李侍郎祭李中丞文

某年月日某官某乙謹以淸酌少牢之奠敬祭於故蘇州刺史兼禦史中丞贈吏部侍郎李公之靈嗚呼天以純粹鐘美於公孝友慈恵公亷貞直事君以忠臨節有勇可以師表鄕黨儀刑搢紳冝荷百祿乃用三壽孰司物化曽莫輔徳諸公不死公獨返眞官不過八命年未逾六十豈五藥乖養九藏失節以及此乎將修短之域窮達之數止於是乎前期幽報如所修乎俯觀生前亦有恨乎昔公出入臺閣勤勞王事馳驅使車周旋天下克已奉職一何正也姑蘇之役姦幸搆難公秉義勇誅其渠魁海冦圍逼勾吳震駭公率羸師克剪大敵奇謀生於死地貞節見於孤城夫豈惡生誓無奪志臨危致命一何壯也濯纓來朝祗若王命三府髙議方以黃散咨公天乎無知不從人欲旅櫬委於空館妻孥恨於逺道其來也駟馬朱轓其往也孤轊丹旐天子興悼臺臣雪泣情鐘我輩哀可旣乎某乙等義惟寮友季卿等屬忝宗族歡愛如昨書札猶新伸眉未防交臂忽失形骸畱此魂魄何之鳴琴潺湲怳若在耳前路冥寞良逰無期靈之來兮歆此薄醑尙饗

爲元相祭嚴尙書文

年月日某官某乙謹以淸酌少牢之奠敬祭於黃門侍郎兼吏部尙書禦史大夫嚴公之靈嗚呼天惟匪忱才不必壽冉耕斯疾顏回短命吉凶兆朕凢聖共感惟公茂質見於芳年菌蠢九葩磊砢千丈頃嘗戮力當代以智開物若發硎之刃決云切泥長安浩穣憲网疎漏天子命公尹京執法能秉直道以張皇綱盜奔訟淸周月報政巴蜀亟擾上爲旰食公之攸䢐亂亦遄已昆夷授首卭僰飲化乃加冡卿爲天喉舌謂當任極臺壽如岡陵靑雲可攀白日忽暮嗟來桑扈溘與化往孰云夫君而有斯命藂蘭春敗大壑夜失非君興哀吾誰爲慟昔公先中書以道消防勝不踐衮職公復算屈短歷卒無相印蒼生孤望前後同悲曩子論交於予投分形接意敵聲應事感俱涉世故累荷寵榮予忝臺司公亦亞相大駕東狩獲陪屬車各負羇絏同扞牧圉誠節見於多難交態彰於困防願言悉心共奨王室鎭蜀之役南北頗限猶易前期未嗟少別別未艾也死生間之夙昔歡愛今反爲悲眞宰何人壽夭誰司善而無報天豈予欺憶昨攸往火旗電輜今也來斯白馬龍輀鯉書遂絕雞黍無期惜無寶劍掛君松枝旨酒一壺幽眀此辭尙饗

爲楊右丞祭李相公文

年月日尙書右丞楊綰吏部侍郎李季卿吏部侍郎王延昌刑部侍郎魏少逰工部侍郎徐浩謹以淸酌少牢之奠敬祭於故相國李公之靈嗚呼宗祏儲祉降神生公稟天純懿爲國柱石負荷大業儀刑本枝九居專城六處八坐五領憲府兩登臺司惟公亷忠信是務惟寛厚淸靜是守危言獻可未嘗脂韋取容直躬而行不爲權幸攺操三已無慍一麾乃出其茂勲崇名遺芳餘事輝暎筞牘標凖搢紳所蒞之邦於今頌美若鄭人之思子產周人之歌召伯謂公福如山阜壽登期頥爲天子元老以弼成庶政溘與化往嗚呼曷歸何萬人之具瞻與天命之相違窺遺塵於臺閣想見公之容徽嗟道申而壽屈痛迹是而人非綰等恭承嘉恵昔嘗登門接後堂之懽娛參東閣之討論謔浪在耳書札是存柰何少別忽間九原尙饗

爲吏部楊侍郎祭李常侍文

年月日某官某乙謹以淸酌之奠敬祭於故右散騎常侍贈禮部尙書李公之靈嗚呼衝粹之气生徳於公忠孝貞諒聰眀宏達卓犖特立英眀虛受自司翰持衡觀風執法周旋三閣出入十載能直其道而正其身致命臨節仁而有勇造次顚沛義形於色荘敬發於談笑孝謹扇乎閨門若天祚眀神徳與正直公冝錫慶鐘壽俾大而昌於何官不至三事年不及六十積徳無報爲仁者惑焉今行及先逺將安宅兆嗟來桑扈往無返期追思平生夙昔懽好懇交臂之分慇勤同心之言今則寞無非夢想非夫人之爲慟吾誰爲慟不知神之所在彼乎此乎防酒一樽庶以爲別尙饗

爲眀州獨孤使君祭員郎中文

年月日某官某乙謹以觴豆之奠敬祭於故某部郎中兼某州刺史員公之靈吳越嵗元元艱食帝咨四嶽分命於公克勤於邦克儉於家忠而能力剛亦不吐出入臺閣將十五載動合律度言爲程式及玆剖符銜疾受命而慨然有表正東夏澄淸江湖之心海隅蒼生方望公以大庇朝廷搢紳期公以上臺而悠悠蒼天屈公以下壽時旣須而命不與智未窮而生有涯嗚呼哀哉昔公繡衣持斧予忝接武於朝公負譴投荒予亦偃蹇異域山川有間交情無極各隨流波在天一方險阻艱難亦旣備嘗邂逅相遇荊蠻之鄕恵而好我何日能忘浙右巨鎭甬東孤城風煙相接弔伐同盟未及前驅莫申防誠遽聞沈屙忽間死生九原誰歸萬事長往夙昔懽愛無非夢想舟逝壑走吾將安仰只雞之薦靈歆來饗

祭衢州李司士文

年月日前華陰縣尉獨孤及謹以淸酌庶羞之奠敬祭於衢州司士參軍李君之靈惟君砥節礪行抱粹含純剛亦不吐直而能溫筮仕誠立安卑道存冝錫難老亦髙其門柰何盛徳迫此短辰追惟夙昔修好於君托以良媛申之昬姻勸我以義惇我以仁各徇薄宦俱期致身頃復離別防爲胡秦契闊乖阻艱難苦辛君限靡盬陳力甌閩予集荼蓼零丁海濱弔卹何深舊好慇勤贈言如昨尺素猶新倐忽長往吾誰與親常日音徽平生懿文今則已矣長爲古人憐君不知哭君不聞瀝酒墳艸灑淚隴云庶因薄奠髣髴精神尙饗

爲華陰李太守祭裴尙書文

年月日華陰郡守李某謹以淸酌庶羞之奠敬祭於故禮部尙書裴公之靈嗚呼元精純粹生徳於公峻極降祉貞眀在躬濯纓登朝事君以忠出入三閣周旋兩宮褰幃井陘推轂盧龍喉舌是寄淑問斯崇鯤背垂天鴻毛順風亦旣左官時更困防夷險能齊髙眀有融三已無慍再命滋恭肇受方伯俄升秩宗將陳謩謀以佐時邕如何不弔降此鞫凶珠履聲絕蒼生望窮機返太素勲畱景鐘杳杳龍轜瞻言䢐東敬飾薄奠邀神昊穹靈顧來饗髣髴音容嗚呼哀哉尙饗

毘陵集卷十九

欽定四庫全書

毘陵集卷二十

唐獨孤及撰

祭文下【九首】

祭吏部元郎中文

祭壽州張使君文

祭揚州韋大夫文

爲揚右相祭西嶽文

祭韋端公炎文

祭賈尙書文

祭相裏造文

祭滁州李庶子文

祭博陵郡君文

祭文

祭吏部元郎中文

年月日禮部員外獨孤及謹以蔬飯壺酒敬祭於故吏部郎中元公之靈上士齊死生下士愛生惡死而惑之知生死若幻而不能忘情於其間者我軰所不克免始者與公同弔死問生論議亦頗嘗及此豈謂言未絕口而公又長往昨日經過遽成疇昔何變化之速乃至於是視不及瞬言不及息嗚呼元君今已返於機夫彭祖殤子同歸於盡豈不知前後相哀逹生者不爲嘆公齒髮未老官途方半相視而笑冀前路各有所展豈圖間闊數日而死生間之竹林如故階塵未掃惟人琴兩亡影絕響滅湯湯淸豈可復聞承以令辰將赴塋闕痛天道之茫昧予豈無言而悲來從中逺復抒意匪祭也永以爲別也尙饗

祭壽州張使君文

年月日舒州刺史獨孤及謹以淸酌嘉蔬柔毛之奠敬薦於故尙書工部郎中壽州刺史兼侍禦史張公之靈頃者剖符爲郡與公鄰邑祗役往復日以攜手嘗辱嘉惠愛我則深柰何別後盈魄未周相去無山川之間才聞嬰疾遽告不幸古詩稱一息不相知今乃爾耶別時髙論精義在耳袖中尺書灑翰猶濕而形影驟滅了無還期𨿽欲效古賢謂悲哀爲怛化情莫可遏徒虛語耳惟公貞亮溫毅彊學好古人皆窪而盈曲而全公獨以峭直接物𨿽悔吝不攺其度人多求田問舍公獨以百家言爲寶蔵書至八千卷而不止以斯道也施於有政故其徳形於事業其仁浹於百姓楚人壽人如得陽春識者揣公壽與位偕今也溘焉而人何望嗚呼王事拘限防葬莫及思賢嘆逝執紙涕零若久要之不敢忘也豈不顧饗於今日蘋藻之奠尙饗

祭揚州韋大夫文

年月日朝散大夫檢校尙書司封郎中兼舒州刺史充本州團練守捉使賜紫金魚袋獨孤及謹以嘉蔬柔毛之奠敬祭於故揚州大都督府長史兼禦史大夫淮南道節度觀察處置使韋公之靈王命九伯底綏四方惟公剖符作藩維揚往嵗斯民匪迪匪康自公戾止視之如傷飭吏以儒出言有章革剗煩苛載戢暴彊將吏奉君若网在綱罔或作威以紊典常民斯輯睦政亦允臧和气被物丰年降祥天之輔仁公宜熾昌柰何不淑景命遽央百城悼心萬民何望及忝列城備守封疆獲宥罪戻庇身餘光徳宇所覆今也則亡偏思遺愛追蹈餘芳俯仰興懷望慕淒涼拘限所職路阻且長遙抒下情防酒一觴尙饗

爲揚右相祭西嶽文

維年月日司空右相揚國忠吏部尙書同中書門下平章事韋見素等謹以少牢之奠敬祭於西嶽金天王之神頃自獻嵗逹於三月畜極不雨屯膏未光元元其咨滌滌是懼國忠等是用防奉睿慮聿遵祀典謹遣鳴臯山人韋朝眞敢徼福於大神之靈精意才申而休祐肸蠁宸衷遙逹而瑞澤滂霈非神之幽贊葉於國神之景命符於人則疇能降祥薦祉如此其速故簠簋犧象敬修享禮𨿽應無方非馨香所答而神感如在庶明靈惟歆尙饗

祭韋炎端公文

年月日司封郎中兼舒州刺史獨孤及前舒州司馬皇甫曾等謹以淸酌庶羞之奠敬祭於故侍禦史舒州桐城縣丞韋公之靈昔公執法柱下某等接武周行嘗趨後塵飽聽公議某旣出守日後播遷公亦負譴黜官辱同官爲寮之好敢不知孝悌忠信彊毅正直樂善惟恐不及嫉惡不去不止分枉直於心識以澄淸爲已任形於造次發於自然謂必眉壽且鐘介福柰何彊壯之年大才先謝志業所趨未申萬一有生之涯溘然永已慈親羸老弱子未齓反塟無望委骸他山等爲歸眞艱痛太甚天不我弔哀有何極某等頃嘗以罇酒豆肉邀君同懽今之所獻猶前罇也但夙昔志气比來話言遽悲防寞無非夢想往旣不及來莫可追猶持此奠以抒永別夭閼之痛夫復何言尙饗

祭賈尙書文

大歷七年四月二十一日朝散大夫檢挍尙書司封郎中兼舒州刺史賜紫金魚袋獨孤及謹以淸酌庶羞之奠敬祭於故散騎常侍贈禮部尙書賈公六兄之靈嗚呼性命之源仲尼罕言頃者與兄存而不論亦謂景福必鐘徳門未虞昊天驟忍我欺所以分手容易前期日往書札祗嗟別離孰云別中死生間之賈生謫去遭世不用以命問鵩千古猶痛兄逢盛時任適梁棟靑雲咫尺巨鱗始縱溘爾中止俄同大夢天下孤望非兄誰慟追念夙昔嘗陪討論綜覈微言揭厲孔門匪究枝葉必探本根髙論防俗精義入神誓將以儒訓齊斯民文章陵夷鄭聲奪倫兄於其中振三代之風復雕爲朴正始是崇學者歸仁如川朝宗六義炳焉自兄中興大名全才儀形百工嗚呼彼天胡不祐賢闒茸讒諛或錫永年好學不幸繄兄復然豈天地不仁將斯民薄祜顒顒之望見奪何遽某獲見於兄二十有六年矣兄有七年之長蒙以伯仲相視博文約禮謂仁由已同心之言期於沒齒前後尺牘羅列案几愔愔淸論怳怳在耳一旦如失萬事遄已民之所望今也胡俟某守職拘限防葬願乖白馬素車欲往無階寢門一號心酸骨淒容徽自此永不復見若魂魄無不之也豈不睹平生心於今日鬥酒之奠乎尙饗

祭相裏造文

年月日舒州刺史獨孤及謹以淸酌之奠敬祭於河南少尹贈禮部侍郎相裏公之靈嗚呼往嵗嘗與公度論死生變化豈不知身與萬物悉當歸無猶謂不惑於道者可以不奪其算豈圖論猶在耳目未及瞬而公度之身復爲異物益知觀化而怛自古皆妄而哀來從中妄豈易遣嗚呼公度有志有文量足韜世善可救物宰賜言語冉季政事古莫兩大繄公兼之伊昔宻薦可否廷折凶佞京師童兒亦知公名其後江人杭人頌徳不暇洛表耆老傒公而蘇秉公論者無賢不肖孰不謂公致君致身方自此始柰何吉未防也凶問隨之天下悼惜士友淒欷況某投分於筞名之始並命於剖符之列久要不忘平生實惟公度是望同心同病我身子身也子與化往柰我心何名迹畱爲故事話言存乎耳目惟音形忽無前期可望每一念至哀塡胸臆往矣公度去我何之勿言一罇永無共持儻肯頋饗表公我思尙饗

祭滁州李庶子文

年月日常州刺史獨孤及謹以淸酌嘉蔬之奠敬祭於故右庶子滁州刺史揚州大都督府司馬兼侍禦史隴西李長夫之靈嗚呼才與上壽並者吾不得見之矣得見中壽者斯可矣嗚呼長夫曽未半之官不展才事不如志奄謝昭世溘歸黃泉𨿽欲茹哀哀可茹乎追惟長夫行茂神俊孝愛友睦諒直仁勇卓犖誇邁英明曠逹文武誌略邦家必聞爲州治行居百城之最詩賦歌事窮六義之美休聲喧於里巷佳句被於管珪璋令問中外注耳謂當入拜九卿岀分四嶽萬人所望一旦中止行路悼惜豈直同心者之悲滄洲長挹之談玉溪獨往之興竟廹身世永孤願言儻魂而有知當飲痛泉下往嵗滁城之防俱未以少別爲慼臨岐道舊坎坎鼓我酒酣气振言盡歡甚孰知此際以是永訣今萬事如昨書札猶新惟故人音容不可復見悲莫悲兮生別離況長往之別乎王事拘限莫由執紼巵酒豆肉後防無期彼蒼悠悠逝者何之長夫長夫魂兮來斯尙饗

祭亡妻博陵郡君文

大歷八年二月十五日檢挍司封郎中兼舒州刺史獨孤及謹以淸酌菜菓之奠祭於故博陵郡君之靈嗚呼及頋惟鄙薄謬忝好合采蘩助祭嵗時未幾執手偕老昊天遽奪齊體苦晚遺迹太早猶未知壽域有涯短長已臻其極耶將及薄祜速釁宜爲淑眀所棄耶屋壁掛存琴瑟響絕修法勸義今將疇依日月有時筮告恊將渉故路祔於先塋及爲印綬所拘不獲親自封樹豈虞此別死生間之往嵗方舟偕來今也單輤獨歸郊岐一慟心骨可絕頃者萬事無非去塵變化茫茫往矣何道今日巵酒將抒永別尙饗

毘陵集卷二十

毘陵集後序

大歷丁巳嵗夏四月有唐文宗常州刺史獨孤公薨於位秋九月旣葬門下生安定梁肅咨謀先逹稽覧故志公茂徳映乎當時美化加乎百姓若發揚秀气磅礡古訓則存乎斯文斯文之盛不可以莫之紀也於是綴其遺艸三百篇爲數卷以示後嗣且系辭曰夫大者天道其次人文在昔聖王以之經緯百度臣下以之弼成五教徳文下衰則怨刺形於歌詠諷議彰於史冊故道徳仁義非文不明禮樂刑政非文不立文之興廢視世之治亂文之髙下視才之厚薄唐興接前代澆漓之後承文章顚墜之運王風下扇作者疊起舊俗稍革不及百年文章反正其後時寖和溢而文亦隨之天寶中作者數人頗節之以禮洎公爲之於是操道徳爲根本摠禮樂爲冠帶以易之精義詩之雅訓春秋之褒貶屬之於辭故其文寛而儉直而婉辯而不華博厚而髙明論人無虛美比事爲實錄天下凜然復睹兩漢之遺風善乎中書舍人崔公祐甫之言也曰常州之文以立憲誡世褒賢遏惡爲用故議論最長其或列於碑頌流於歌詠峻如嵩華浩如江湖若贊堯舜禹湯之命爲誥爲典爲謨爲訓人皆許之而不吾試論道之位宜而不陟誠哉公諱及字至之祕書監府君之中子道與之粹天授之徳聰明博逹剛毅正直中行獨復動靜可則仁厚孝悌積爲本行文藝成乎餘力凡立言必忠孝大倫王覇大略權正大義古今大體其文中𨿽波騰雷動起復萬變而殊流防歸同致於道故於賦逺逰頌嘯臺見公之放懷大觀超邁流俗於仙掌函谷二銘延陵論八陣圖記見公識探神化理合權道於議郊祀配天之禮呂諲盧奕之諡見公闡明典訓綜覈名實若夫述聖道以揚儒風則陳畱郡文宣王廟碑福州新學碑美紀成功以旌善人則張平原頌李常侍姚尙書嚴庶子韋給事韋穎叔墓志鄭氏孝行記李睢陽楊懷州碑纂世徳以貽後昆則先祕書監靈表陳黃老之義於是有對防文演釋氏之奧於是有智鏡禪師碑論文變損益於是有李遐叔集序稱物狀之美而暢其情性於是有瑯瑘溪述盧氏竹亭記抒久要於存沒之間則祭賈尙書相裏侍郎元員外李庶子文其餘紀物敍事一篇一詠皆足以追蹤往烈裁成狂簡噫天其以述作之柄授夫子乎不然則吾黨安得遭遇乎斯文也初公視肅以友肅亦仰公猶師每申之以話言必先道徳而後文學且曰後世𨿽有作者六籍其不可及已荀孟朴而少文屈宋華而無根有以取正其賈生史遷班孟堅云爾吾子可與共學庶乎成名肅承其言大發蒙惑今則已矣知我者其誰哉遂銜涕爲序俾來者於是觀夫子之志若立身行道終始出處皆載易名之狀故不備之於此篇

附錄獨孤公神道銘【崔祐甫作】

昔劉向稱賈誼言三代與秦亂之意其論甚美逹於國體𨿽古之伊呂未能逺過又稱董仲舒有王佐之材𨿽伊呂無以加管晏之屬殆不及也於戱二君以偉才當盛漢之崇而位止於下國二千石祐甫聞於先君僕射曰主恩非臣下之所圖天命豈生人之所制有唐碩量深識之士曰獨孤常州諱及字至之河南洛陽人皇朝左千牛備身元慶之曽孫蔡州長史思暕之孫殿中侍禦史贈祕書監通理之第四子仕而遭時鵠立於朝建旟東夏三著嘉績嗚呼痛乎奄忽捐館其時也大歷十二年夏四月二十九日其地也常州之路寢其壽也五十三年中朝名公素見知者後進之士聞義向風者洎濠舒常三州之百姓莫不塡膺流眥不宴不相浹辰彌月厚而惜之往往失聲出涕沱若公有子朗郁等年未齠齓厥兄檢挍水部員外郎兼侍禦史汜方佐淛河東帥聞防來奔半旬而至惋毒之甚如不欲生旣受吏人賔客之弔乃忍哀謀事以六月六日引使君之柩去常州歸洛陽其年嵗次丁巳十月朔七日我使君於河南府壽安縣某原先祕監之塋左以夫人博陵縣君崔氏祔焉禮也水部曰天之降災於我家仲叔季盡矣吾將老矣吾弟常州之子未立今不刻石表墓則常州之令名何以傳於後乃托我故人敍而銘之常州稟元和以生防有成人之量祕監府君親授以孝經常州一覽成誦祕監問曰汝志於何句對曰立身行道揚名於後世是志所尙也自是徧覽五經觀其大義不爲章句學成童丁袐監憂勺飲不入口者累日先夫人同郡長孫氏諭以不可滅性之義由是微進饘粥杖而後起旣免防加於人一等鄕族稱其孝焉長孫夫人髙行明識訓導甚至常州漸教成器卓然有立著延陵論君子謂其評議之精在古人右天寶末年以洞曉元經對防上第詔拜華陰縣尉著古函谷闗仙掌二銘格髙理精當代詞人無不畏服俄屬中原兵亂避地於越丁太夫人憂毀瘠過禮旣外除江淮都統使戶部尙書李峘奏爲掌書記授左金吾衛兵曹防軍軍旅之事非其所好未防返初服今上卽位下詔曰収俊茂舉滯淹政之大者以公爲左拾遺凡所諫諍直而不訐婉而不撓屬削槁訓詞不傳於外遷太常博士時新平大長公主之子裴防尙永淸公主初以太子少傅裴遵慶爲婚主將行五禮公實相焉中使口宣詔旨易之以大長公主後夫姜慶初常州曰婚姻之禮王化之階以異姓之人主之不可甚矣某不奉詔中書令汾陽王時爲五禮使從焉又百官薨卒定諡之際綜覈名實皆居其當與嚴河南郢酬答呂荊州諲諡議博而正當時韙之遷尙書吏部員外郎受詔考第吏部選人詞翰旌別淑慝朝野稱正上方大防黎庶精選牧守以公爲濠州刺史平其徭賦卹其寃弱課績聞上加朝散大夫遷舒州刺史舒境瀕江傍山羣盜所聚或蟠結林藪或趦趄城寺公惠以柔之武以詟之釋矛服耒盡爲良俗其他如在濠之政居一年璽書勞問就加尙書司封郎中錫以金章紫綬屬淮南旱歉比境之人流傭甚眾公悉心以撫舒獨完安天子聞而休之擢拜常州刺史常州當全吳之中據名城沃土兵興之後中華翦覆吳中州府此焉稱大故朝之選牧恆屬意焉公宣中和平易之教務振人毓徳之體百姓化遷善不知所以安而安之吏不忍欺路不拾遺餘糧棲畝膏露降庭公平生聞人之善必揄之气盡與之不啻若身得之後進有才而業未就者教誨誘掖之惟日不足公之文章大抵以立憲誡世襃賢遏惡爲用故論議最長其或列於碑頌流於詠歌峻如崧華盛如江河淸如秋風過物邈不可逮公有集二十卷行於代若夫贊堯舜禹湯文武之命爲誥爲典爲謨爲訓人皆許之而不吾試論道之位宜而不陟前是公之從兄季弟伯姊三年之間繼歿執天倫之防如荼如蓼竟以無祿天何不仁然則賈與董名位不盡其材吾先君之嘆主恩天命斯見矣銘曰

常州之孝行爲大蒸蒸翼翼以敬以愛友於兄弟如捧如戴常州之義篤於朋友故用之有恆行之可久扶危拯溺爾身我手常州之才施於有政撫柔三部以仁爲柄龔遂國僑千古疊映常州之文究其質本取其深艷從其益損在星之緯在衣之衮常州之年止中身去昭昭之盛世與萬而爲鄰白馬江上靑鳥洛濵鶺鴒在原嗟爾元昆縗袵霑血長號訴寃纂述遺美謂余不諼我遘之子將二十年相投藥石胡疚不痊譬我於池子爲之泉譬我於桐子爲之榮不獨遂難不雙全如何淑明摧馥碎堅廞衣楚挽徘徊墓田望之不見赴之無緣貍首斑如女手拳拳如天如天涕泣漣漣

