元遺山集

卷第一

古賦

秋望賦

步裴回而徙倚﹐放吾目乎髙明。極天宇之空曠﹐閱歲律之崢嶸。於時積雨收霖﹐景气肅淸﹐秋風蕭條﹐萬籟俱鳴。菊鮮鮮而散花﹐雁杳杳而遺聲。下木葉於庭臯﹐動砧杵於蕪城。穹林早寒﹐陰崖晝冥。濃澹霏拂﹐繞白紆靑。紛叢薄之相依﹐浩霜露之已盈。送蒼蒼之落日﹐山川郁其不平。瞻彼轘轅﹐西走漢京﹐虎踞龍蟠﹐王伯所憑。雲煙慘其動色﹐艸木起而爲兵。望崧﹑少之霞景﹐渺浮丘之獨徵。汗漫之不可與期﹐竟老我而何成﹗挹淸風於箕﹑潁﹐髙巢﹑由之遺名。悟出處之有道﹐非一理之能並。繄南山之石田﹐維景略之所耕。老螭盤盤﹐空谷淪精。非云雷之一舉﹐將艸木之偕零。太行截天﹐大河東傾。邈神州於西北﹐恍風景於新亭。念世故之方殷﹐心寂寞而潛驚。激商聲於寥廓﹐慨涕泗之綠纓。吁咄哉﹗事變於己窮﹐气生乎所激。豫州之土﹐復於慷慨擊楫之誓﹔西域之侯﹐起於窮悴傭書之筆。諒生世之有爲﹐寧白首而坐食﹖且夫飛鳥而戀故鄕﹐嫠婦而憂公室。豈有夷墳墓而翦桑梓﹐視若越肥而秦瘠﹖天人不可以偏廢﹐日月不可以坐失。然則時之所感也﹐非無候虫之悲。至於整六翮而睨層霄﹐亦庶幾乎鷙禽之一擊。

蒲桃酒賦並序

劉鄧州光甫爲予言「吾安邑多蒲桃﹐而人不知有釀酒法。少日﹐嘗與故人許仲祥﹐摘其實並米炊之﹐釀𨿽成﹐而古人所謂『甘而不飴﹐冷而不寒者』﹐固已失之矣﹗貞祐中﹐鄰里一民家﹐避寇自山中歸﹐見竹器所貯蒲桃在空盎上者﹐枝蒂已幹﹐而汁流盎中﹐薰然有酒气。飲之﹐良酒也﹗蓋久而腐敗﹐自然成酒耳。不傳之祕﹐一朝而發之﹐文士多有所述。今以屬子﹐子寧有意乎﹖」子曰「世無此酒久矣﹗予亦嘗見還自西域者云﹕『大石人﹐絞蒲桃漿封而埋之﹐未幾成酒﹔愈久者愈佳。有藏至千斛者』。其說正與此合。物無大小﹐顯晦自有時﹐決非偶然者。夫得之數百年之後﹐而證數萬里之遠﹐是可賦也」。於是乎賦之。其辭曰﹕

西域開﹐漢節回。得蒲桃之奇種﹐與天馬兮俱來。枝蔓千年﹐郁其無涯。斂淸秋以春煦﹐發至美乎胚胎。意天以美釀而飽予﹐出遺法於湮埋。序罔象之玄珠﹐薦淸明於玉杯。露初零而未結﹐云已薄而成裁。挹幽气之薰然﹐釋煩悁於中懷。覺松津之孤峭﹐羞桂醑之塵埃。我觀《酒經》﹐必麯糱之中媒。水泉資香潔之助﹐秫稻取精良之材。效眾技之畢前﹐敢一物之不偕﹖艱難而出美好﹐徒酖毒之貽哀。繄工倕之物化﹐與梓慶之心齋。旣以天而合天﹐故無桎乎靈臺。吾然後知圭璋玉毀﹐靑黃木災。音衰而鼓鐘﹐味薄而鹽梅。惟撣殘天下之聖法﹐可以復嬰兒之未孩。安得純白之士﹐而與之同此味哉。

新齋賦並序

予旣罷內鄕﹐出居縣東南白鹿原﹐結茅菊水之上﹐聚書而讀之。其久也﹐優柔厭飫﹐若有所得﹐以爲平生未嘗學﹐而學於是乎始。乃名所居爲新齋﹔且爲賦以自警。其辭曰﹕

新之爲說也﹐在金曰從革﹐在木曰從斤。丘陵爲山而惡乎畫﹐履霜堅冰而致於馴。猶之於人﹐則齊﹑魯有一再之漸﹐狂﹑聖由念否之分。惟夫守一而不變者﹐不足以語化﹐化之爲神。拊陳迹以自觀﹐悼吾事之良勤。失壯歲於俯仰﹐竟四十而無聞。聖謨洋洋﹐善誨循循。出處語默之所依﹐性命道徳之所存。有三年之至谷﹐有一日之歸仁。動可以周萬物而濟天下﹐靜可以崇髙節而抗浮雲。曾出此之不知﹐乃角逐乎空文。倀北轅以適楚﹐將疇問而知津。掩虛名以自誇﹐適以增頑而益嚚。我卜我居﹐於淅之濱。方處陰以休影﹐思沐徳而澡身。蓋嘗論之﹐生而知﹐困而學﹐固等級之不躐﹔憤則啟﹐悱則發﹐亦愚智之所均。齋戒沐浴﹐惡人可以祀上帝﹔潔己以進﹐童子可以遊聖門。顧年歲之未暮﹐豈終老乎凡民﹖已焉哉﹗孰糟粕之弗醇﹖孰土苴之弗眞﹖孰昧爽之弗旦﹖孰悴槁之弗春﹖又安知溫故知新與﹖夫去故之新﹐他日不爲日新﹑又新﹑日日新之「新」乎﹖

行齋賦並序

戊子冬十月﹐長壽新居成。仲經張君從予卜鄰﹐得王氏之敗屋焉。環堵蕭然﹐不蔽風日。君爲之補罅漏﹐治蕪穢﹐蓋十日而後可居。蓽門圭竇﹐故事畢舉﹐取君子素其位而行之義﹐名曰「行齋」﹐而乞文於予。予以爲士之貧﹐至於君極矣﹗無祿以爲養﹐無田以爲食﹐無僮僕爲之負販﹐無子弟爲之奔走﹐無好事者爲之謀緩急而助薄少。率貲無旬日計﹐泰然以閉戶讀書爲業。不以爲失次﹐而以爲當然﹔不以爲怨﹐不以爲憂﹐而又且以爲樂也﹗然則不謂之無愧其名也而可乎﹖乃爲賦云﹕

賦分在人﹐如物有常。反鶴與鳧﹐無益短長。力有可求﹐勝天不祥。福不盈睫﹐一敗莫償。莫難養心﹐操存捨亡。出入無時兮﹐莫知其鄕。飽饑有時而激怒兮﹐殆豢虎之貽殃。我思古人﹐動靜有方。靜以養虛﹐剛以作彊。辱以處污﹐愚以退藏。屹中立而不倚﹐溯橫潰而獨障。直釣磻溪之魚﹐禿節單於之羊。有漆身以爲厲﹐自被髮而爲狂。仕污世而執翿﹐徇殊俗而解裳。太阿存兼善之達﹐縕袍有不求之臧。惟夫長劍大冠﹑以揖讓人主之前者若固有﹐故木食澗飲﹑𨿽至於勞筋骨而餓體膚者爲無傷。古有之﹕居不隱者志不廣﹐身不抑者志不揚。士固有遁世而不復見﹐然愈掩而愈彰。南山蒼蒼﹐北風雨霜。有蘭不雕﹐俟春而芳。偉哉造物﹐又將發吾子之幽光邪﹖太阿卽阿衡﹐見《文選》。

五言古詩

箕山

幽林轉陰崖﹐鳥道人迹絕。許君棲隱地﹐惟有太古雪。人間黃屋貴﹐物外只自潔。尙厭一瓢喧﹐重負寧所屑。降衷均義稟﹐汨利忘智決。得隴又望蜀﹐有齊安用薛。干戈幾蠻觸﹐宇宙日流血。魯連蹈東海﹐夷叔采薇蕨。至今陽城山﹐衡華兩丘垤。古人不可作﹐百念肺肝熱。浩歌北風前﹐悠悠送孤月。

緱山置酒同內翰馮丈叔獻﹑雷兄希顏賦詩﹐分韻得賓字。

靈宮肅淸曉﹐細柏含古春。人言王子喬﹐鶴馭此上賓。白雲山蒼蒼﹐平田木欣欣。登髙覽元化﹐浩蕩融心神。西望洛陽城﹐大路通平津。行人細如蟻﹐擾擾爭紅塵。蓬萊風濤深﹐鬢毛日夜新。殷勤一杯酒﹐愧爾雲間人。

同希顏再登箕山

千年箕山祠﹐蘿徑深以悄。桂樹不復見﹐禿簌餘秋篠。盤盤盡絕頂﹐石冢平木杪。長風萬里來﹐筋骸覺輕矯。側身望巖竇﹐解衣憩林表。是時夏春交﹐野色亂靑縹。川光乍明滅﹐地脈互縈繞。岡巒蟻垤出﹐井邑蜂衙擾。紅塵洛陽昏﹐白雲太行曉。元功信冥漠﹐一覽疑可了。悟彼東山人﹐胸中魯宜小。光武臺

東南地上游﹐荊楚兵四衝。遊子十月來﹐登髙送長鴻。當年赤帝孫﹐提劍起嵩蓬。一顧滍水斷﹐再顧新都空。雷霆萬萬古﹐靑天看飛龍。巋然此遺臺﹐落日荒煙重。誰見經綸初﹐指揮走羣雄。白水日夜東﹐石麟幾秋風。空餘廣武嘆﹐無復雲臺功。

潁亭畱別同李冶仁卿﹑張肅子敬﹑王元亮子正﹐分韻得畫字。

故人重分攜﹐臨流駐歸駕。乾坤展淸眺﹐萬景若相借。北風三日雪﹐太素秉元化。九山郁崢嶸﹐了不受陵跨。寒波淡淡起﹐白鳥悠悠下。懷歸人自急﹐物態本閒暇。壺觴負吟嘯﹐塵土足悲吒。回首亭中人﹐平林澹如畫。

濦亭

春物已淸美﹐客懷自幽獨。危亭一徘徊﹐翛然若新沐。宿雲淡川野﹐元气浮艸木。微茫盡楚尾﹐平遠疑杜曲。生平遠遊賦﹐吟諷心自足。朅來著世网﹐抑抑就邊幅。人生要適情﹐無榮復何辱﹖乾坤入望眼﹐容我謝羈束。一笑白鷗前﹐春波動新綠。

出京史院得告歸嵩山侍下。

從宦非所堪﹐長告欣得請。驅馬出國門﹐白日觸隆景。半生無根著﹐飄轉如斷梗。一昨隨牒來﹐六月阻歸省。城居苦湫隘﹐羣動日蛙黽。慚愧山中人﹐團茅遂幽屏。塵泥免相涴﹐夢寐見淸潁。矯首孤飛雲﹐西南路何永。

元魯縣琴臺

荒城艸木合﹐破屋風雨侵。千年一琴臺﹐眷焉涕盈襟。遺愛食縣社﹐公寧不堪任。此臺卽甘棠﹐忍使無餘陰。旁捨髙以華﹐大豪日捐金。蒼云玄武暮﹐鬼物憑陰岑。尙徳抑玄虛﹐墜典誰當尋﹖我興薦寒泉﹐百拜公來臨。公來不能知﹐落日下饑禽。懷哉空山裏﹐鶴飛猿與吟。當年《於蔿歌》﹐補衮一何深。承平示得意﹐獨能正哇淫。君相此一時﹐又復悟良箴。諛臣坐廢黜﹐盍亦起幽沈。蒲輪竟頹轂﹐香艸空深林。寂寞授書室﹐孤甥舉遺衾。生平諒已然﹐薄俗矧來今。千山爲公臺﹐萬籟爲公琴。夔﹑曠不並世﹐月露爲知音。人間蹄涔耳﹐已矣非公心。元道州《文編》﹐以元魯山爲元魯縣。又臺今爲玄武祠﹐故及之。

濦水聞郾城張伯玉訃音作。

濦水復濦水﹐東望雁行沒。殷勤一杯酒﹐遙酹濦亭月。永懷紫髯郎﹐冠佩見突兀。巖巖石靑峙﹐鬱鬱松秀發。裴回功名會﹐脫落豪俠窟。中州有士論﹐指與雷李屈。掛弓須扶桑﹐洗劍必溟渤。皇天靳美器﹐一世惜英物。神交付冥漠﹐生气凜毛髮。古來天下馬﹐萬里入超忽。良﹑樂不並世﹐燕市空駿骨。狂歌叫秋云﹐北風撼林樾。

雜著五首集陶句。

稟气寡所諧﹐衣食固其端。所業在農桑﹐甘以辭華軒。田家豈不苦﹐歲功聊可觀。帶月荷鋤歸﹐裴回丘隴間。曖曖遠人村﹐紛紛飛鳥還。養眞衡茅下﹐庶無異患幹。遙謝荷蓧翁﹐躬耕非所嘆。

守拙歸田園﹐淹畱豈無成。長吟掩柴門﹐遂與塵事冥。素月出東嶺﹐夜景湛虛明。揮杯勸孤影﹐杯盡壺自傾。遙遙望白雲﹐千載有深情。

榮叟老帶索﹐原生納決屨。邈哉此前修﹐久而道彌著。人生少至百﹐每每多憂慮。量力守故轍﹐余榮何足顧。棲遲固多娛﹐幾人得其趣。

桃李羅堂前﹐霜露榮悴之。咄咄俗中惡﹐人道每如玆。冬嶺秀孤松﹐卓然見髙枝。提壺撫寒柯﹐懷此貞秀姿。願畱就君住﹐終身與世辭。

世短意恆多﹐時駛不可稽。感彼柏下人﹐泫然沾我衣。運生會歸盡﹐彼此更共之。理也可柰何﹐一觴聊可揮。酒中有深味﹐情隨萬化遺。西南望昆墟﹐靈人侍丹池。我無騰化術﹐帝鄕不可期。且極今朝樂﹐千載非所知。

古意二首

七歲入小學﹐十五學時文。二十學業成﹐隨計入咸秦。秦中多貴遊﹐幾與書生親﹖年年抱關吏﹐空笑西來頻。在昔學語初﹐父兄巳卜鄰。跛獘不量力﹐彊欲緣靑雲。四十有牧豕﹐五十有負薪。寂寥抱玉獻﹐賤薄倡優陳。靑衫亦區區﹐何時畫麒麟﹖遇合僅一二﹐饑寒幾何人﹖誰畱章甫冠﹐萬古徒悲辛。桃李弄嬌嬈﹐梨花澹丰容。盈盈兩無語﹐角戢角戢爭春風。春風何許來﹐艸木誰靑紅﹖天公亦老矣﹐何意誇兒童。昨朝花正開﹐今朝花已空。川流不肯駐﹐並與繁華東。楩楠千歲姿﹐骯髒空谷中。陽和不擇地﹐亦復難爲功。本無兒女心﹐安用尢天公。

潁谷封人廟

泄泄潁谷云﹐融融潁川水。封君去我久﹐水雲自淸美。人言君善諫﹐微意得鄭子。特於悔悟時﹐一語發天理。大孝動天地﹐土苴及頑鄙。反身而未誠﹐善諫且敗矣。如何千載下﹐乃與茅焦比。我行潁川道﹐永念負甘旨。願作赬尾魴﹐因之日千里。

贈答劉禦史云卿四首

舊聞劉君公﹐學經發源深。驊驑萬里气﹐聖塗已駸駸。大梁語三日﹐副我夙所欽。濂溪無北流﹐此道日西沈。百年牛山木﹐不復秀穹林。南風𨿽寥寥﹐聞弦猶賞音。獨憐誇毗子﹐一我無古今。共學君所貪﹐適道我豈任。相酬無別物﹐徒有好賢心。

阿京吾所畏﹐蚤生號能文。初無王家癖﹐聲光自流聞。此行不虛來﹐得接大小君。信知珠玉淵﹐足當羔雁羣。君家有箕裘﹐聖學待冊勛。但使本根在﹐枝葉復何云。殷勤五色筆﹐未用摧千軍。

學道有通蔽﹐今人乃其尢。溫柔與惇厚﹐掃滅不復畱。髙蹇當父師﹐排擊劇寇仇。眞是未可必﹐自私有足羞。古人相異同﹐寧復操戈矛。春風入萬物﹐枯枿將和柔。克己禾有加﹐歸仁亦何由。先儒骨已腐﹐百罵不汝酬。胡爲文字間﹐刮垢搜瘢疣。吾道非申﹑韓﹐哀哉涉其流。大儒不知道﹐此論信以不﹖我觀唐以還﹐斯文有伊周。開云揭日月﹐不獨程﹑張儔。聖塗同一歸﹐論功果誰優﹖戶牖徒自開﹐膠漆本易投。九原如可作﹐吾欲起韓﹑歐。

老鶴何許來﹐澹與孤云同。相值太虛室﹐悠然復西東。聖學要深談﹐惜君別匆匆。何時沂水上﹐同詠舞雩風。

送欽叔內翰並寄劉達卿郎中白文舉編修五首

忽忽歲雲暮﹐烈烈風霜威。舉頭望長安﹐遊子從此歸。我有平生懷﹐愛君如連枝。半年姜肱被﹐所樂良不貲。尙恨人事異﹐離合無定時。送君酒一杯﹐侑以彈鋏辭。上言《行路難》﹐下言《長相思》。

六月渡盟津﹐十月行汜水。風濤脫沈舟﹐冰雪危墮指。孝子在中野﹐永念負甘旨。家貧親已老﹐形瘵心欲死。古稱季路孝﹐負米曾百里。顧作鯉與魴﹐寧當怨赬尾。君歸不可緩﹐獻壽迫歲始。遙知慈母心﹐己爲烏鵲喜。

一年不制衣﹐春服犯霜風。一日僅兩食﹐腸胃不得充。生平萬里气﹐頓入低回中。田夫怒攘臂﹐縮首甘盲聾。老兵賜顏色﹐歡喜無所容。求索厭朋友﹐勞苦慚僕僮。無聊復無聊﹐又復招災凶。我有一樽酒﹐澆君塊磊胸。君年始三十﹐白髮成一翁。顧以寸心微﹐受此百慮攻。君窮復何辭﹐不見閒閒公﹖文章二百年﹐不救四壁空。

君性我所諳﹐我心君所知﹐凡我之所短﹐君亦時有之。謀事恨太銳﹐臨斷恨太遲。持論恨太髙﹐徇俗恨太卑。人道自近始﹐貧富理不齊。君自不得飽﹐欲療何人饑。乞醯乞諸鄰﹐聖哲有明譏。被髮救鄕人﹐智者所不爲。且如與人交﹐交有非所宜。白黑不復擇﹐豁豁傾心脾。泛愛豈不可﹖後悔終自貽﹗又如與人言﹐寧復無失辭﹖刺口論成敗﹐白眼談歌詩。世故彀簧間﹐能不發其機﹖聞君作損齋﹐似覺豪華非。懲忿與窒欲﹐百年有良規。與子各努力﹐歲晚以爲期。

古人遙相望﹐每恨不同時。同時得古人﹐歡樂良在玆。君歸豈不佳﹖交遊滿京師。門前車馬來﹐笑言慰所思。細話洛陽事﹐髙詠嵩山詩。宮壺發新篘﹐宮梅耿幽姿。故應劉與白﹐亦復念微之。

飲酒五首襄城作。

西郊一畝宅﹐閉門秋艸深。牀頭有新釀﹐意愜成孤斟。舉杯謝明月﹐蓬蓽肯相臨。願將萬古色﹐照我萬古心。

去古日已遠﹐百僞無一眞。獨餘醉鄕地﹐中有羲皇淳。聖教難爲功﹐乃見酒力神。誰能釀滄海﹐盡醉區中民﹖

利端始萌芽﹐忽復成禍根。名虛買實禍﹐將相安足論﹗驅驢上邯鄲﹐逐兔出東門。離官寸亦樂﹐里社有拙言。「離官寸亦樂」﹐晉俚諺云然。

萬事有定分﹐聖智不能移。而於定分中﹐亦有不測機。人生桐葉露﹐見日忽已晞。惟當飲美酒﹐儻來非所期。

此飲又復醉﹐此醉更酣適。徘徊雲間月﹐相對澹以默。三更風露下﹐巾袖警微濕。浩歌天壤間﹐今夕知何夕﹗

後飲酒五首陽翟作。

少日不能觴﹐少許便有餘。比得酒中趣﹐日與杯杓俱。一日不自澆﹐肝肺如欲枯。當其得意時﹐萬物寄一壺。作病知柰何﹐妾婦良區區。但愧生理廢﹐饑寒到妻孥。吾貧蓋有命﹐此酒不可無。

金丹換凡骨﹐誕幻苦無實。如何杯杓間﹐乃有此樂國。天生至神物﹐與世作酣適。豈曰無妙理﹐滉漾莫容詰。《康衢》吾自樂﹐何者爲帝力﹖大笑白與劉﹐區區頌功徳。

客從崧少來﹐貽我《招隱》詩。爲言學仙好﹐人間竟何爲﹖一笑顧客言﹐神仙非所期。山中如有酒﹐吾與爾同歸。

酒中有勝地﹐名流所同歸。人若不解飲﹐俗病從何醫﹖此語誰所云﹖吾友田紫芝。紫芝𨿽吾友﹐痛飲眞吾師。一飲三百杯﹐談笑成歌詩。九原不可作﹐想見當年時。

飲人不飲酒﹐正自可飲泉。飲酒不飲人﹐屠沽從擊鮮。酒如以人廢﹐美祿何負焉﹖我愛靖節翁﹐於酒得其天。龐通何物人﹖亦復爲陶然。兼忘物與我﹐更覺此翁賢。

徳禪師淸涼艸堂

舊隱伊陸巷﹐把茅入宴息。新居蘭若峯﹐老屋補漏坼。鐘魚有勝气﹐瓶錫無滯迹。回頭仙人隊﹐談笑初未隔。結艸幾成壞﹐逆旅誰主客﹖道人那計許﹐一笑山月白。多生負詩債﹐秋物苦催索。遙知得新句﹐崧少爲動色。上人舊隱伊陽﹐伊陽有伊陸巷。仙人隊者﹐女幾山諸峯名。

少林

雲林入淸深﹐禪房坐蕭爽。澄泉潔余習﹐髙鳥喚長往。我無玄豹姿﹐漫有紫霞想。回首山中云﹐靈芝日應長。

劉曲龍潭

層冰積浩蕩﹐陵谷互吞吐。窈窕轉幽壑﹐突兀開淨宇。回頭山水縣﹐亦復墮塵土。孤云鐵梁北﹐宇宙一仰俯。風景初不殊﹐川塗忽修阻。寒潭海眼淨﹐黕黑自太古。蟄龍何年臥﹖萬國待霖雨。誰能裂蒼崖﹖雷風看掀舉。山中人歲旱則轉大石入潭以駭龍﹐瞬息致雨。故云。

麥嘆

借地乞麥種﹐徼幸今年秋。乞種尙云可﹐無丁復無牛。田主好事人﹐百色副所求。盼盼三百斛﹐寬我饑寒憂。我夢溱南川﹐平云綠油油。起來望河漢﹐旱火連東州。四月艸不靑﹐吾種良漫投。田間一太息﹐此歲何時周﹖向見田父言「此田本良疇。三歲廢不治﹐種則當倍收。」如何落吾手﹐羊年變雞猴﹖身自是「旱母」﹐咄咄將誰尢﹗人滿天地間﹐天豈獨我仇﹖正以賦分薄﹐所向困拙謀。不稼且不穡﹐取禾亦何由﹖辦作髙敬通﹐惡雨將漂流。吾貧有濫觴﹐賢達未始羞。單衣適至骭﹐一劍又蒯緱。焉知寄食餓﹐不取丞相侯﹖作詩以自廣﹐時用商聲謳。北邙

驅馬北邙原﹐踟躕重踟躕。千年富貴人﹐零落此山隅。萬冢不復識﹐榛莽余龜趺。賢愚同一盡﹐感極增悲歔。粵人惟物靈﹐生也與道俱。一爲物所眩﹐遂爾迷厥初。蛻骨幾山丘﹐百年不須臾。歸盡固其理﹐交喪亦已愚。陳迹有足悲﹐柰此萬化塗。焉知原上冢﹐不有當年吾。

龍門雜詩二首

石樓繞淸伊﹐塵土天所限。人言無僧久﹐艸滿不復剗。灘聲激悲壯﹐山意出髙蹇。當年香山老﹐掛冠遂忘返。髙情畱詩軸﹐淸話入禪版。誰言海山去﹖蕭散仍在眼。溪寒不可涉﹐倚杖西林晚。

不見木庵師﹐胸中滿泥塵。西窗一握手﹐大笑傾冠巾。靑山有佳招﹐一遊負因循。老筇動髙興﹐萬景森前陳。乾元先有期﹐淸伊亦知津。細看潛溪樹﹐髙臥香山云。學詩二十年﹐鈍筆死不神。乞靈白少傅﹐佳句儻能新﹖遙遙洛陽城﹐梅花千樹春。山中有忙事﹐寄謝城中人。

丰山懷古

丰山一何髙﹐古屋蒼煙重。開門望吳﹑楚﹐鳥去天無窮。連山橫巨鰲﹐白水亙長虹。川原郁佳气﹐自古南都雄。炎精昔季興﹐臥龍起隆中。落落出奇策﹐言言揭孤忠。時事有可論﹐生晚恨不逢。漢﹑賊不兩立﹐大義皎日同。吳人操等耳﹐忍與分河﹑潼﹗奪操而與權﹐何以示至公﹖一民漢遺黎﹐

﹣24﹣

尺地漢故封。守民及守土﹐天地與相終。不能禦寇仇﹐顧以寇自攻。旣異鴻溝初﹐又非列國從。一券損半產﹐二祖寧汝容。端本一已失﹐孤唱誰當從。至今有遺恨﹐廟柏號陰風。舊聞淸泠淵﹐天籟如撞鐘。山徑野人語﹐誕幻欺孩童。開元有亂階﹐鹿飲溫泉宮。黃猿何爲者﹖乃爾能嘯凶。乾坤之大音﹐久郁理當通。淸霜旦夕落﹐佇爾驚羣聾。孔明自謂漢室季興。淸泠淵黃猿出﹐見廟碑述開元事。

乙酉六月十一日雨

一旱近兩月﹐河洛東連淮。驕陽佐大火﹐南風捲黃埃。艸樹靑欲幹﹐四望令人哀。時時怪事發﹐雨雹如李梅。我夢天河翻﹐崩騰走云雷。今日復何日﹐駃雨東南來。元气淋漓中﹐焦捲意已回。良苗與新穎﹐鬱鬱無邊涯。書生如老農﹐苦樂與之偕。閻閭聞吉語﹐一笑心顏開。酉年酒如漿﹐幹溢安能烖﹖惟當作髙廩﹐多具尊與罍。家人笑問我﹐君田安在哉﹖駃與快同音﹐見《魏志》。示侄孫伯安

伯安入小學﹐穎悟非凡兒。屬句有夙性﹐說字驚老師。見汝挾書歸﹐憶我靑衿時。靑衿昨日耳﹐齒髮忽如玆。讀書誤人多﹐闊疏亦天資。元無倚天劍﹐可斷扶桑枝。倚梯望靑冥﹐愚者知笑之。壯事已無取﹐老謀欲何施。幸此掌中孫﹐未染如素絲。就令好紙筆﹐門戶誰當支﹖我有商余田﹐汝壯可耘耔。便當學種樹﹐未用城南詩。伯安方讀《韓集》﹐符讀書城南。

種松

百錢買松羔﹐植之我東墻。汲井涴塵土﹐插籬護牛羊。一日三摩挲﹐愛比添丁郎。昨宵入我夢﹐忽然變昂藏。昂藏上雲雨﹐慘澹含風霜。起來月中看﹐細鬣錯鍼芒。惘然一太息﹐何年起明堂﹖鄰叟向我言「種木本易長。不見河畔柳﹐顧盼百尺彊﹗君自作遠計﹐今日何所望﹖」

虞鄕麻長官成趣園二首

鑿池水交流﹐築屋山四繞。衡門在人境﹐三徑深以悄。中庭八九樹﹐晨坐聽百鳥。人生信多慮﹐長寢容未了。虛舟有天遊﹐我定物自擾。豈不與世並﹖自是萬物表。達觀無不可﹐言外當意曉。

蹉跎匡山遊﹐爛漫彭澤酒。慨然千載上﹐懷我平生友。夫君負奇節﹐劍气郁星斗。爲吏非所堪﹐徑去如避走。王官唐以還﹐寂寞蓋已久。柴車君來隱﹐淸風動林藪。至今溪上詩﹐往往在人口。淵明不可作﹐此士寧復有﹖采杞

仙苗不擇地﹐榛莽散秋實。微霜綠未隕﹐濃露紅欲滴。方書尙服餌﹐僮僕課采拾。花葉久已厭﹐功實從此得。苦荼薦奇味﹐凡醞化靈液。人傳東坡事﹐世驗西河術。誑口亦自佳﹐輕骨況可必。維物多似是﹐致用相萬一。向非觀《玉篇》﹐誰爲分杞棘﹖

宿菊潭

田父立馬前﹐來赴長官期。父老且勿往﹐問汝我所疑﹕民事古所難﹐令才又非宜。到官已三月﹐惠利無豪釐。汝鄕之單貧﹐寧爲豪右欺﹖聚訟幾何人﹖健斗復是誰﹖官人一耳目﹐百里安能知﹖東州長官淸﹐白晝下村稀。我𨿽禁吏出﹐將無夜叩扉﹖教汝子若孫﹐努力逃寒饑。軍租星火急﹐期會切莫違﹗期會不可違﹐鞭撲傷汝肌。傷肌尙云可﹐夭閼令人悲。

觀淅江漲

一旱千里赤﹐一雨垣屋敗。淅故以江名﹐暴與眾壑會。初驚沙石捲﹐稍覺川谷隘。雷風入先驅﹐大塊供一噫。千帆鼓前浪﹐萬馬接後派。崩厓不暇顧﹐拔木無畱礙。憑陵如借勢﹐洄洑各有態。平分乍舒徐﹐怒觸忽碎壞。云蒸楚樹杪﹐雪映商嶺背。仿佛千丈潮﹐恍與海門對。佽飛鬥蛟鱷﹐燃犀出鱗介。陽侯富陰族﹐萬首露光怪。翠蕤澹偃蹇﹐鉦鼓亂訇石蓋。永懷疏鑿力﹐重嘆神禹大。乾坤海爲壑﹐未礙變橫潰。納污非無處﹐流惡聊自快。投詩與龍盟﹐滌蕩煩一再。時拜大赦五日矣。

鸛雀厓北龍潭

層厓閟頑陰﹐水木深以阻。湍聲半空落﹐洶洶如怒虎。風生木葉脫﹐魄動不敢語。何年渾沌竅﹐靈物此棲處。初從一綫澑﹐開鑿到神禹。雲雨鼓飛浪﹐噴薄齊萬弩。藏珠驪龍頷﹐百斛快一吐。油油入無底﹐細散不濡縷。歸藏海有穴﹐泛溢愁下土。南峯天一柱﹐萬古鎭幽府。江山有奇探﹐落景迫行旅。多勉茹芝人﹐終年看飛雨。五松平

竹港晨露白﹐石門秋气寒。湍流落澗壑﹐細路深茅菅。江平白石出﹐竟日沿淸灣。四顧不見人﹐山鳥時間關。蒼崖入地底﹐煙靄靑漫漫。力盡不能過﹐卻坐空長嘆。靑天白雲閒﹐可望不可攀。虛名竟何得﹖行路乃爾難﹗

阻雨張主簿艸堂

瀅暑雲气郁﹐漫淫成積雨。南風竊陰機﹐萬籟困掀舉。飛濤限江岸﹐懸流迫茅宇。塊坐百慮滋﹐歸興生鳥羽。兒童十日約﹐竹馬候門廡。曾是百里程﹐川塗忽遐阻。少遊去我久﹐念子平生語。款段劣可乘﹐贏餘果何取﹖河汾敝廬在﹐坐滯西南楚。世事不可期﹐客心徒自苦。

贈答楊煥然

詩亡又已久﹐雅道不復陳。人人握和璧﹐燕石誰當分﹖關中楊夫子﹐髙誼世所聞。十年玄尙白﹐藜藿甘長貧。有來《河水篇》﹐四海付斯文。斯文有定在﹐桓生知子云。古來知己難﹐萬里猶比鄰。千人國中和﹐要非心所親。東楚西南秦﹐望君勞我神。相逢不得語﹐別去徒殷勤。白雲不可贈﹐相思秋復春。

送詩人李正甫

陽和入枯株﹐靄靄含芳津。山頭太古石﹐不與萬物春。朝從木客遊﹐暮將山鬼鄰。紫芝僅盈匊﹐幽蘭不充紉。靑雲入長吁﹐肝膽空輪囷。我嘗讀君詩﹐天趣觸眼新。秦遊得豪宕﹐晉產余眞淳。怒虎不受唾﹐駭鹿未易馴。安坐誰不如﹖半生走逡巡。蒼蒼不可問﹐藐藐誰當親﹗靑山碾爲塵﹐白日無閒人。空歌東野曲﹐不救西州貧。

卷第二

五言古詩

萬化如大路

萬化如大路﹐物我適相遭。往來限鄰屋﹐夢寐阻同袍。斷金幾何人﹖年運劇銷膏。相歡顧不足﹐爾戈奚暇操﹖古來太山名﹐達觀等秋毫。蠻觸徒能國﹐蜾蠃竟誰豪﹖曠蕩覽八紘﹐美惡自爲曹。造物無巧擇﹐大塊有並包。暴公今在亡﹖轉燐起蓬蒿。孤心旣悄悄﹐眾口益嗷嗷。同塵寧當悔﹐枉己乃爲勞。鹿門有髙躅﹐世网儻能逃。

曉發石門渡湍水道中《水經》﹐湍音專。

疏星澹秋明﹐陰霞絢朝映。積雨成坐愁﹐晨光動幽興。石門歸馭引﹐湍浦漁刀並。曠蕩萬景新﹐歸藏四山靜。平湖風漪綠﹐遠岸秋沙淨。洋洋遊鰷逝﹐泛泛輕鷗泳。隱顯乖夙心﹐感寓見眞性。倦遊徒自悼﹐違己將安竟﹖憂端從中來﹐茫茫發孤詠。

放言

韓非死《孤憤》﹐虞卿著窮愁。長沙一湘累﹐郊﹑島兩詩囚。人生定能幾﹐肺肝日相仇。井蛙奚足論﹖褌虱良足羞。正有一朝樂﹐不償百年憂。古來帝王師﹐或從赤松遊。大笑人間世﹐起滅眞浮漚。曾是萬戶封﹐不博一掉頭。有來且當避﹐未至吾何求﹖悠悠復悠悠﹐大川日東流。紅顏不暇惜﹐素髮忽已稠。我欲升嵩髙﹐揮杯勸浮丘。因之兩黃鵠﹐浩蕩觀齊州。

李道人崧陽歸隱圖

北山範寬筆﹐老硬無妍姿。南山小平遠﹐澹若韋郎詩。崧陽古仙村﹐佳處我所知。長林連玉華﹐細路入淸微。連延百餘家﹐柴門水之湄。桑麻蔽朝日﹐雞犬通垣籬。愧我出山來﹐京塵滿山衣。春風四十日﹐夢與孤雲飛。可笑李山人﹐嗜好世所稀。逢人覓詩句﹐不卹怒與譏。道人本無事﹐何苦塵中爲。京師不易居﹐我癡君更癡。山中酒應熟﹐幾日是歸期﹖黃公廟

羈客無恆居﹐六月走長路。淸風黃公祠﹐地古欣所遇。劍飛素靈哭﹐龍躍雲雨赴。堂堂文成君﹐談笑取帝傅。功名要有命﹐陰相果何豫﹖誰謂圯上人﹐異事驚竹素﹖河淸不可俟﹐筋力疲世故。袖間一編書﹐塵埃嘆遲暮。

學東坡移居八首

廢地三畝餘﹐十年長蒿萊。瓦礫雜糞壤﹐白骨深蒼苔。孤客無所投﹐卽此營茅齋。墾斸豈不苦﹐寢處亦可懷。辱身賤者事﹐寧當惜筋骸。伐木荒林中﹐運甓古城隈。辛勤八十日﹐吾事乃得諧。買宅必萬錢﹐一錢不天來。今晨見此屋﹐一笑心顏開。

誰謂我屋寬﹖寢處無復余。誰謂我屋小﹖十口得安居。南榮坐諸郎﹐課誦所依於。西除著僮僕﹐休休得自如。老我於其間﹐兀兀窮朝晡。起立足欠伸﹐偃臥可展舒。窗明火焙暖﹐似欲忘囚拘。屋前有隙地﹐客捨不可無。花欄及菜圃﹐次第當耘鋤。東野載家具﹐家具少於車。我貧不全貧﹐尙有百本書。

故書堆滿牀﹐故物貯滿箱。渾渾商寶鬲﹐累累漢銅章。杖飾昭敬恭﹐嚴卯訶癉剛。雷文繞杖節﹐獸面出佩璜。私印刻王尊﹐玉鬥蛟龍翔。逸少畱半紙﹐魚网非硬黃。亦有曇首帖﹐不辦作雁行。雪景睿思物﹐宣政舊所藏。晉公﹑古漁父﹐浩歌濯滄浪。因觀《宮騎圖》﹐臥駝識提囊。溪石含餘潤﹐奚墨凝幽香。南榮掛風響﹐云裾佩鏘鏘。鏡背先秦書﹐八字環中央。讀之三嘆息﹐此日何時光﹖壬辰困重圍﹐金粟論升勺。明年出靑城﹐瞑目就束縛。豪釐脫鬼手﹐攘臂畱空橐。聊城千里外﹐狼狽何所托﹖諸公頗相念﹐余粒分鳧鶴。得損不相償﹐抔土塡巨壑。一冬不制衣﹐繒纊如紙薄。一日僅兩食﹐彊半雜藜藿。不羞蓬累行﹐粗識瓢飲樂。敵貧如敵寇﹐自信頗亦愨。兒啼飯籮空﹐堅陣爲屢卻。滄溟浮一葉﹐渺不見止泊。五窮果何神﹖爲戲乃爾虐﹗

舊隱嵩山陽﹐筍蕨丰饋餉。新齋淅江曲﹐山水窮放浪。乾坤兩茅舍﹐气壓華屋上。一從陵谷變﹐歸顧無復望。樵漁憶還往﹐風土夢閒曠。恍如悟前身﹐姓攺心不忘。去年住佛屋﹐盡室寄尋丈。今年僦民居﹐臥榻礙盆盎。靜言尋禍本﹐正坐一出妄。靑山不能隱﹐俯首入羈鞅。巢傾卵隨覆﹐身在顏亦彊。空悲龍髯絕﹐永負魚腹葬。置錐良有餘﹐終身志懲創。一作悲愴。

國史經喪亂﹐天幸有所歸。但恨後十年﹐時事無人知。廢興屬之天﹐事豈盡乖違﹖傳聞入仇敵﹐只以興罵譏。老臣與存亡﹐髙賢死兵饑。身死名亦滅﹐義士爲傷悲。哀哀淮西城﹐萬夫甘伏屍。田橫巨擘耳﹐猶爲談者資。我作《南冠錄》﹐一語不敢私。稗官雜家流﹐《國風》賤婦詩。成書有作者﹐起本良在玆。朝我何所營﹖暮我何所思﹖胸中有茹噎﹐欲得快吐之。濕薪煙滿眼﹐破硯冰生髭。造物畱此筆﹐吾貧復何辭﹗

東坡謫黃州﹐符藥行江湖。荒田拾瓦礫﹐賤役分僮奴。我讀《移居篇》﹐感極爲悲歔。九原如可作﹐從公把犁鋤。我貧公亦貧﹐賦分無賢愚。論人𨿽甚愧﹐詩亦豈不如﹖

此州多寓士﹐論年悉肩隨。風波同一舟﹐奚必骨肉爲﹖倪家蓮華白﹐每釀必見貽。季昌妙琴事﹐足以相娛嬉。郭侯家多書﹐篇帙得徧窺。趙子篤於學﹐閒以問所疑。王生舊鄰捨﹐窮達心不移。千里訪存歿﹐十口分寒饑。獨有仲通甫﹐天馬不可羈。直以論詩文﹐稍稍窺藩籬。永懷王與李﹐朔漠行當歸。書來聞吉語﹐報我脫縶維。慚非一狐腋﹐不直五羖皮。我作野史亭﹐日與諸君期。相從一笑樂﹐來事無庸知。

歷下亭懷古分韻得南字

東秦富佳境﹐北渚擅名談。玆遊亦已久﹐才得了二三。南山壓城頭﹐十里奩與函。洑流出地底﹐城隅滿泓潭。金絲弄曉光﹐玉玦響空嵌。淸漣通畫舫﹐秀水深云龕。華峯水中央﹐鬱鬱堆煙嵐。荷華望不極﹐綠淨紛紅酣。毒熱非山陽﹐卑濕無江南。承平十萬戶﹐他州隔仙凡。劫火土一丘﹐樹老艸不芟。巧盡露天質﹐到眼皆奇探。千年曆下亭﹐規摹見覃覃。懷賢成獨詠﹐勝賞何由參﹖

舜泉效遠祖道州府君體

重華初側陋﹐嘗耕歷山田。至今歷下城﹐有此東西泉。喪亂二十載﹐祠宇爲灰煙。兩泉廢不治﹐漸著瓦礫塡。蛙跳聚浮沫﹐羊飲畱余膻。我行歷荒基﹐涕下何漣漣。舜不一井庇﹐下者何有焉﹗帝功福萬世﹐帝澤潤八埏。要與天地並﹐寧待一水傳。《甘棠》思召伯﹐自是古所然。我欲操畚鍤﹐浚水及其源。再令泥濁地﹐一變淸泠淵。靑石壘四周﹐千祀牢且堅。石渠漱淸澑﹐日聽薰風弦。便爲泉上叟﹐抔飲終殘年。

與張仲傑郎中論文

文章出苦心﹐誰以苦心爲﹖正有苦心人﹐舉世幾人知﹖工文與工詩﹐大似國手。國手𨿽漫應﹐一著存一機。不從著著看﹐何異管中窺﹖文須字字作﹐亦要字字讀。咀嚼有餘味﹐百過良未足。功夫到方圓﹐言語通眷屬。只許曠與夔﹐聞弦知雅曲。今人誦文字﹐十行誇一目。閼顫失香臭﹐瞀視紛紅綠。豪釐不相照﹐覿面楚與蜀。莫訝荊山前﹐時聞刖人哭。

濟南廟中古檜同叔能賦

亭亭祠宮檜﹐鬱鬱上雲雨。扶持幾來年﹐造物心獨苦。靑余玉川潤﹐根入鐵岸古。𨿽含棟梁姿﹐斤斧安得取﹖流洑地中久﹐駭浪思一鼓。天柱屹不移﹐水國奠平土。乾坤此神物﹐甲乙存世譜。瀨鄕畱耳孫﹐闕裏傳鼻祖。秦松徒自污﹐蜀柏聊共數。會待十抱成﹐玆焉重摩拊。

銅鞮次村道中

山逕一何惡﹐一澗復一嶺。昂頭一握天﹐放腳百丈井。武鄕有便道﹐故繞銅鞮境。涉險良獨難﹐又復觸隆景。羸驂蹄已穴﹐怨僕气將癭。與世恆背馳﹐用力何自省﹖河汾紹絕業﹐疑信紛莫整。銘石出壙中﹐昧者宜少警。少時曾一讀﹐過眼不再省。南北二十年﹐夢寐猶耿耿。諭如萬里別﹐燈火得對影。行役豈不勞﹐聊當忍俄頃。

蕭齋並引

故民部長陵蕭公﹐泰和﹑大安之間﹐名徳雅望﹐朝臣無出其右。其爲太原道漕使時﹐不肖方廁諸生間﹐顧嘗一望眉宇﹐以爲甚幸。然亦以齒少且賤﹐不得與橫經之末而爲恨也。北渡後居陽平﹐見關中人邢公達﹐談公平生﹐往往色揚而神躍。問之﹐知其爲公夫人之猶子也。蓋公達之先人﹐於公恩義良厚﹐而公所以報之者爲甚力。公達初仕部掾﹐年甫三十﹐遂爲州上佐﹐出入臺閣者二十年﹐𨿽其材致﹐然亦藉公爲之司命耳。予雅知公達之敬公也﹐凡欲聞公之故﹐則就訪之。公達所居之屋﹐乞名於予﹐因以蕭齋目之﹔且爲之說云「士之生世﹐有一鄕之士﹐有天下之士﹔有一人之所私慕﹐有天下之所共稱。分限所在﹐不能以彊人﹐而人亦不得而彊之也。惟公承王公餘烈﹐奕葉臺鼎﹐世譜完具﹐與當陽杜氏相上下﹐故言氏族者推其貴﹔出入經史﹐優柔饜飫﹐發擿祕奧﹐不減前輩蔡無可﹐故言討論者服其博﹔奏讞疑獄﹐致力忠愛﹐一言之仁﹐利及永久﹐故言斷獄者歸其平﹔彊禦不奪其操﹐公相不易其介﹐幅巾鄕社﹐坐鎭頹俗﹐故言進退者推其髙。蓋天下所共稱﹐非一人之私慕﹐髙山仰止﹐其誰曰不然﹖古人有愛蕭子云筆札者﹐得蕭之一字﹐遂以名所居﹐況於其所天乎﹖」因爲詩以貽公達。有好賢如《緇衣》者﹐請爲同賦焉。

十年金門客﹐一日蓬蒿人。煙煤兩椽屋﹐因公名字新。昔公無恙時﹐四海望經綸。惇龐一古儒﹐風采自名臣。人亡典刑在﹐百世畱淸塵。師尊世共然﹐況予夙所親。愛公入夢想﹐逶迆見垂紳。教兒多讀書﹐公言諒諄諄。他時門戶攺﹐亦惟公所姻。我嘗望公顏﹐道左避朱輪。至今誦其詩﹐喜色爲津津。歸秦如未老﹐會買東家鄰。

別李周卿三首

行路澀於棘﹐單車望千山。歌君《歸云曲》﹐淸涕畱餘潸。六年河朔州﹐動輒得謗訕。惟君篤髙義﹐日來款柴關。古交松柏心﹐今交桃李顏。古人去不返﹐古道挽不還。相思一樽酒﹐幽恨寄山間。

《風》《雅》久不作﹐日覺元气死。詩中柱天手﹐功自斷鰲始。《古詩十九首》﹐建安六七子﹔中間陶與謝﹐下逮韋﹑柳止。詩人玉爲骨﹐往往墮塵滓。衣冠語俳優﹐正可作婢使。望君淸廟瑟﹐一洗箏笛耳。

城居日蛙黽﹐局促復局促。去作山中客﹐放浪誰檢束﹖溪光淡於冰﹐山骨淨如玉。懷我同心人﹐團茅住深竹。垂綸鮮可食﹐種秫酒亦足。石壇三萬丈﹐醉眼天一粟。安得萬里風﹖相從兩黃鵠。周卿學有淵源﹐東州詩人未見其比。與予約西遊﹐如詩中所說。

酬韓徳華送歸之作

良朋滿東州﹐歲月見忠悃。韓侯晚相值﹐意气尢懇懇。我嘗相斯人﹐趣向識端本。立節柏有心﹐樹徳蘭在畹。官榮睨不顧﹐寄興浮雲巘。今世走名場﹐旗旆幾僕偃。賤子本無取﹐玉趾渠往返。昨聞遂歸養﹐見謂竹林阮。暑塗三百里﹐追送不憚遠。觀君木訥姿﹐百念爲日損。顧方慚衣絅﹐又被以華衮。桑楡儻可收﹐歲事在穮蔉。裏門眼中見﹐歸袖勞重挽。雞黍先有期﹐升堂未言晚。渠猶類然。

戊戌十月山陽雨夜二首

朔吹作還止﹐云意郁以周。十月雷收聲﹐陽和自油油。此雨非舊雨﹐春旱歷夏秋。道路土三尺﹐今朝見浮漚。三城信樂土﹐凶年未消憂。一蝗食禾盡﹐半菽不易求。流民四方來﹐斷港魚蝦稠。忍死待一麥﹐秋種且未投。幹溢誰所司﹖雩壇徧九州。醉飽到狐鬼﹐巫覡自懷羞。帝命制江湖﹐野語良悠悠。龍公爲汝賀﹐桑楡定可收。

霏霏散浮煙﹐靄靄集微坌。出門望白塔﹐但覺襟袖潤。繁聲忽赴節﹐細點復成陣。久渴宜未厭﹐已作寧小靳。山陽冬候暖﹐麥腳易滋分。土膏入滲漉﹐破粒容可趁。此邦信可樂﹐風土同一晉。單車我東來﹐塵土滿歸鬢。裹糧失先具﹐閉糴困余吝。今朝人事攺﹐一雨開百順。僧窗晚色淨﹐喜極夢爲盡。枕上一詩成﹐鐙花落紅燼。

看山

慘慘悲去國﹐鬱鬱賦《卜居》。不采西山薇﹐卽當葬江魚。今日忽有得﹐蕩如脫囚拘。靑山坐終日﹐忘讀案上書。臯壤與山林﹐使我欣然歟﹖我身天地間﹐托宿眞蘧廬。無窮閱有限﹐萬期亦須臾。坎止及流行﹐何計疾與徐﹖百年險與夷﹐又似萬里塗。良馭馳康莊﹐九折亦摧車。必惟易之就﹐遇險當何如﹖化化復生生﹐體異理不殊。鷺非沐而白﹐烏豈黔而烏﹖誰續長鶴﹖誰截短足鳧﹖孔墨不暖席﹐盜跖華堂居。公車困方朔﹐太倉飽侏儒。杜子露雙肘﹐朝參出無驢。軟裘與快馬﹐照耀輿臺軀。天隨隱笠澤﹐杞菊供盤盂。擊鮮日爲具﹐大嚼皆屠沽。乖逢自乖逢﹐賦分無賢愚。作計窮一我﹐造物良區區。向也憂不足﹐乃今樂有餘。

九日讀書山用陶詩露淒暄風息气淸天曠明爲韻賦十詩

行帳適南下﹐居人局庭戶。城中望靑山﹐一水不易渡。今朝川塗靜﹐偶得展衰步。蕩如脫囚拘﹐廣莫開四顧。半生無根著﹐筋力疲世故。大似丁令威﹐歸來嘆墟墓。鄕閭喪亂久﹐觸目異平素。枌楡𨿽尙存﹐歲晏多霜露。

今日復何日﹐霜气倏已淒。登髙有佳招﹐山中古招提。翩翩劉公子﹐王田重相攜。乾坤動詩興﹐澗壑忘攀躋。霍侯家甚貧﹐劣有酒與雞。城居厭鼙鼓﹐移家此幽棲。世网不易逃﹐所向皆塵泥。何以濯我纓﹖林間有淸溪。

山腰抱佛剎﹐十里望家園。亦有野人居﹐層厓映柴門。昔我東巖君﹐曾此避塵喧。林泉畱杖履﹐歲月歸琴樽。翁今爲飛仙﹐過眼幾寒暄。蒼蒼池上柳﹐靑衫見諸孫。疏鐙照茅屋﹐新月入頹垣。二句先人詩。依依覽陳迹﹐惻愴不能言。

霜气一匽薄﹐杳杳秋山空。臨髙望煙樹﹐黃落雜靑紅。造物故豪縱﹐窮秋變春容。錦障三百里﹐不盡臺山東。粲粲黃金華﹐羅生蒿艾叢。野人不知貴﹐幽香散秋風。秋物自橫陳﹐顧揖苦不供。誰能搖醉筆﹐吐句淩淸雄﹖

宇宙有此山﹐閱世過鳥疾。何人不此遊﹖名姓寧復識﹖玆辰世所重﹐前代多盛集。柴桑有故事﹐二謝畱俊筆。並數孟與桓﹐此外誰記憶﹖人生百年內﹐踏地皆陳迹。獨惟我輩人﹐興懷念今昔。山林與臯壤﹐自古長太息。

賞心古難並﹐暮景日易費。故人成此遊﹐尊酒重相慰。新詩互酬唱﹐淸談見滋味。魚鯢方偃蹇﹐鼁黽共騰沸。懸險劇褒斜﹐淸渾雜涇渭。爭教十圍腹﹐滿貯憂與畏﹖情親到眞率﹐寧復轉喉諱﹖鄭重伯雅生﹐藉汝聊吐气。

往年在南都﹐閒閒主文衡。九日登吹臺﹐追隨盡名卿。酒酣公賦詩﹐揮灑筆不停。蛟龍起庭戶﹐破壁春雷轟。堂堂髯禦史﹐痛飲益精明。亦有李與王﹐玉樹含秋淸。我時最後來﹐四座頗爲傾。今朝念存歿﹐壯心徒自驚。

我在正大初﹐作吏淅江邊。山城官事少﹐日放淅江船。菊潭秋花滿﹐紫稻釀寒泉。甘腴入小苦﹐幽光出淸妍。歸路踏月明﹐醉袖風翩翩。父老遮我畱﹐謂我欲登仙。一別半山亭﹐回頭餘十年。江山不可越﹐目斷西南天。

吾山一何髙﹐淸涼屹相望。龍頭出白塔﹐佛屋壓靑嶂。雲光見秋半﹐旭日發豪相。峨峨寶樓閣﹐金界儼龍象。鄕曲二十年﹐香火闕瞻向。金花香艸﹐夢想雲雨上。福田行欲近﹐重爲詩酒障。終當陟層顚﹐放眼天宇曠。

紫微老仙伯﹐少日見承平。甲子五百餘﹐雙瞳益淸明。披莊不盈尺﹐翛然澹無營。庭柯掛秋蔬﹐老樹風泠泠。我有年徳尊﹐公深鄕曲情。思得菊潭酒﹐爲公制頹齡。作詩語同遊﹐明年復尋盟。看翁九節杖﹐翩翩上崢嶸。

畱月軒

丈室何所有﹖琴一書數冊。花竹結四鄰﹐繁陰散芳澤。閒門無車馬﹐明月卽佳客。三人成邂逅﹐又復得歡伯。歡伯屬我歌﹐蟾兔爲動色。商聲隱金石﹐桂樹風索索。乾坤月與我﹐光滅卽生魄。元精貫當中﹐寧有天壤隔。卯君尙奚待﹐言論絫數百。多談令人厭﹐坐睡驚墮幘。一笑雞未鳴﹐虛窗自生白。

梨花海棠二首

梨花如靜女﹐寂寞出春暮。春工惜天眞﹐玉頰洗風露。素月澹相映﹐蕭然見風度。恨無塵外人﹐爲續雪香句。孤芳忌太潔﹐莫遣凡卉妒。

妍花紅粉妝﹐意態工媚嫵。窈窕春風前﹐霞衣欲輕舉。金槃渺華屋﹐國艷徒自許。依依如有意﹐脈脈不得語。詩人太冷落﹐愁絕殘春雨。

趙吉甫西園園名種徳。

王城比民居﹐近市無閒田。閒田八九畝﹐乃在城西偏。久矣瓦礫場﹐莽爲狐兔阡。髙人一畱顧﹐老木生雲煙。築屋臨淸流﹐開窗見西山。人境偶相值﹐遂無城市喧。趙侯嗜讀書﹐兀坐守遺編。性情入吟詠﹐古淡無妖妍。酸碱與世殊﹐至味久乃全。我作別墅詩﹐請爲子孫傳。耕耘有定業﹐歉丰屬之天。寧作鹵莽兒﹐袖手待逢年。汲古先有齋﹐種徳今有園。期君在晚歲﹐無庸計目前。

臨汾李氏任運堂二首並序

彥仁從軍﹐久厭於事物之累﹐念欲脫去之而不可得也。故嘗鬱鬱不自聊﹐求予發藥之。予名其居曰「任運堂」﹐且爲賦詩。

官職有何好﹖懍懍蹈危機。車塵及馬足﹐捧手仍低眉。棄去何足道﹖無從脫縶維。不如聽其然﹐歲晚儻可期。此心未馴初﹐養虎時飽饑。一爲金石止﹐坐閱萬物馳。汩泥揚其波﹐哺糟醊其醨。漁父我所學﹐靈均竟奚爲﹖上堂壽慈親﹐兄弟如塤篪。菽水致足樂﹐況有甘與肥。人生天地間﹐長路有險夷。遇險卽欲避﹐安得皆通逵﹖君家北山翁﹐百世畱淸規。樂天而知命﹐行矣君何疑﹖北山翁﹐彥仁之伯祖。泰和間﹐以髙道提點天長﹐胥莘公贈詩﹐有「百世淸規」之語﹐故及之。

履危恨無機﹐避禍欣有策。後慮徒自密﹐前路寧汝測﹖七戰歿牖下﹐坐談得刺客。周身容孔智﹐伐木不宋厄﹖九折怯乘險﹐瘴海悲遠謫。就令家長安﹐獨不死牀簀﹖人生多憂畏﹐年壽幾至百﹖惴惴首尾間﹐天宇坐成窄。重泉靑雲梯﹐平地黃土陌。乖逢有定在﹐拙計徒巧擇。行樂當及時﹐莫待頭雪白。黃土陌﹐見《初學記》《奴僕門》。

題張左丞家範寬秋山橫幅

層崖閟長陰﹐細逕緣絕巘。梯云欄幹峻﹐廓廓淸眺展。斜陽半天赤﹐飛鳥大江遠。淸霜張秋气﹐艸樹生意翦。風雷斫堅敵﹐旗旆紛僕偃。崢嶸峯巒出﹐莽蒼林薄晚。盤盤範家筆﹐老懷寄髙蹇。經營入慘澹﹐得處乃蕭散。嵩丘動歸興﹐突兀靑在眼。何時臥云身﹖團茅遂疏懶。

宿張靖田家地屬壽陽。

川塗盡坡陀﹐嶺路入荒梗。微茫望煙火﹐向背得廬井。殘民安朴陋﹐倦客喜幽屏。兒童聞扣扉﹐租吏有餘警。兩崖紛叢薄﹐沙石立頑獷。湍流落空嵌﹐百折不容騁。山深饒風露﹐夜气淒以耿。園花澹相望﹐邊月空照影。深居苦不早﹐素髮忽垂領。誰謂林野人﹖玆焉惜淸景。

曲阜紀行十首

荒城臥魯甸﹐寒日澹平蕪。千年素王宮﹐突兀此城隅。我昔入小學﹐首讀「仲尼居」。百讀百不曉﹐但有唾成珠。少長授《魯論》﹐稍與義理俱。攝齊念升堂﹐壞壁想藏書。翩翩七十子﹐佩服見舒徐。慨然望闕裏﹐日思膏吾車。五原東北晉﹐因循迫桑楡。今日復何日﹐南冠預庭趨。隱隱金石聲﹐恍如夢淸都。偉哉神明觀﹐欣幸當何如﹖

殿屋劫火余﹐瓦礫埋荒基。入門拜壇下﹐儼然想光儀。憶當講授初﹐佩服何逶迆﹗登降幾何人﹖鸞鳳相追隨。千年仰階級﹐天險不可躋。文杏誰此栽﹖世世傳淸規。植根得所托﹐在木將何知﹖

堂堂魯三檜﹐培植出天巧。規模欲十抱﹐奇秀供百繞。誰言甲戌亂﹐煨燼入炎燎﹖靑煙干云上﹐羣鶴空自矯。哀哀嶧陽人﹐腸肺痛如攪。魯郊木何限﹖名取惟一少。神明信扶持﹐戹運豈易曉﹖雩臺滿荒榛﹐逵宮余曲沼。紛紛閱成壞﹐何異晏與早﹖道存有污隆﹐物齊無壽夭。霜皮眼中見﹐鬱鬱自塵表。君看太山石﹐萬古靑未了。

陋巷陋復陋﹐老屋在人境。門前軒蓋多﹐閉戶自幽屏。近郊無百畝﹐負郭才半傾。饘粥聊自供﹐取足惟一井。此井閱千歲﹐淸節傳箕潁。尙想瓢飲初﹐至味久益永。徳鄰與周旋﹐聖域容造請。貧中有此樂﹐日暮獨何炳﹖泓然窺古甃﹐一勺試甘冷。上池果能神﹐轉盼得深省。塵埃竟何有﹖素髮忽垂領。共學誰我容﹖從之抱修綆。

泮宮何所有﹖舞雩但荒臺。泮水涸已久﹐北風捲黃埃。顧瞻魯公宮﹐感極令人哀。獻馘亦盛事﹐規模到平淮。作計萬萬古﹐而今安在哉﹖獨愛鼓瑟翁﹐不與三子偕。宗周方訖籙﹐聖師猶捲懷。但欲春服成﹐風乎詠歸來。我亦澹蕩人﹐涉世寡所諧。浴沂行有日﹐一笑心顏開。

大姦何所如﹖猰雄且猛。𨿽然弭耳伏﹐擇肉會一騁。卯也不敗露﹐名與聖師並。天刑竟莫逃﹐不待七日頃。曹瞞盜漢璽﹐僅得保腰領。與卯均小人﹐脫网乃差幸。小偸學不至﹐適足污鍖鼎。不從市朝肆﹐必就遠方屏。兩觀余坡陀﹐萬世示頑獷。神兵懍可怖﹐過者宜少儆。

不見講堂處﹐指似存世譜。遺基洙泗閒﹐荒惡餘十畝。聖師旣已老﹐自衛歸在魯。正樂修六經﹐卒業此其所。當時季路室﹐完整逮建武。太僕忠且壯﹐持用方禦侮。如何唐盛日﹐一廢不重舉。中和天地位﹐寧復俟庭廡﹖所嗟世道衰﹐師授日莽鹵。空餘千歲井﹐黕黑照終古。

白塔表佛屋﹐萬瓦靑粼粼。何年勝果寺﹐西與姬公鄰﹖塔廟恣汝爲﹐豈合魯城闉﹖魯人惑異教﹐吾道宜湮淪。許行學神農﹐耒耜手自親。當時子孟子﹐直以爲匪民。況彼桑門家﹐糞壤待其身。一朝斷生化﹐萬國隨荊榛。孟氏非所期﹐安得揚與荀﹖丹靑贊神化﹐舊染爲一新。坐令鐘魚地﹐再睹籩豆陳。吾謀未及用﹐勿謂秦無人﹗

天地有至文﹐六籍畱聖謨。聖師極善誘﹐小智祗自愚。文章何物技﹐不直咳唾餘。操戈競虛名﹐望塵拜髙車。所得不豪發﹐咎責滿八區。公論懸日星﹐豈直小人儒﹖諭彼失相者﹐倀不知所如。指南一授轡﹐聖門有修塗。陽光照薄暮﹐尙堪補東隅。悠哉發深省﹐灑埽今其初。

林墓連魯城﹐方廣十里閒。林閒百艸具﹐棘剌死不蕃。楷槐作橫理﹐靑靑閱千年﹐懷人成一慨﹐何止召公賢﹖博陵石翁媼﹐名字無畱鐫。兩獸墓前物﹐歲久乃訛傳。昨我遊魯門﹐規作《孔林篇》。聖人與天大﹐聖道難爲言。所見不一記﹐來者何述焉﹖詩成私自愧﹐小子良斐然。

寶巖紀行

陰崖轉淸深﹐秋老木堅瘦。城居望已遠﹐步覺脫氛垢。寶巖夙所愛﹐丈室方再叩。昏黑才入門﹐徑就石泉漱。遙遙金門寺﹐寶焰出巖竇。我豈「無盡公」﹖昔見今乃又﹗同來二三子﹐寢飯故相就。況有杜紫微﹐琴築終雅奏。曈曈上初日﹐深樾炯穿漏。逶迆陟西巘﹐萬景若迎候。絕壁三面開﹐仰看勞引脰。兩山老突兀﹐屹立柱圓覆。諸峯出頭角﹐隨起隨偃僕。不可無煙霞﹐朝暮爲先後。橫亙連巨鰲﹐飛墮集靈鷲。九華與奇巧﹐五老失渾厚。想當位置初﹐遂欲雄宇宙。太行有谼谷﹐勝絕無出右。大似塵外人﹐眉宇見髙秀。哀湍下絕壑﹐電擊龍怒斗。崩奔翻雪窖﹐瑩滑瀉瓊甃。窮源得懸流﹐偉觀駭初遘。仙人寶樓閣﹐白雨散檐澑。天孫拂機絲﹐素錦絢淸晝。永懷《登髙賦》﹐意匠困馳驟。窘於遊暴秦﹐百說不一售。林間太古石﹐稍復抔飲舊。已約銘窪尊﹐細鑿畱篆籀。玆山緣未了﹐僧夏容宿畱。終當丐餘年﹐奇探盡云岫。

雁門道中書所見

金城畱旬浹﹐兀兀醉歌舞。出門覽民風﹐慘慘愁肺腑。去年夏秋旱﹐七月黍穟吐。一昔營幕來﹐天明但平土。調度急星火﹐逋負迫捶楚。网羅方髙懸﹐樂國果何所﹖食禾有百螣﹐擇肉非一虎。呼天天不聞﹐感諷復何補﹗單衣者誰子﹖販糴就南府。傾身營一飽﹐豈樂遠服賈﹖盤盤雁門道﹐雪澗深以阻。半嶺逢驅車﹐人牛一何苦﹗

嶽祠齋宮夜宿

煌煌徳寧宮﹐望秩年祀永。唐來幾焚蕩﹐規制仍峻整。龍旗嚴黼座﹐金罽散光炯。嶽拜行且周﹐偉觀竊欣幸。靑紅畱壞壁﹐兵衛自馳騁。木杪見龜趺﹐雄筆映鐘鼎。中和昔喪亂﹐已溺寧再拯。有來雁門公﹐赤手探虎鯁。經營入慘澹﹐灑落出鋒穎。凶豎竟自摧﹐神鑑益彪炳。靑山閱人代﹐今古一炊頃。摩挲盤根槐﹐甲子誰記省﹖朅來石門道﹐煙岫接云嶺。霄漢瞻上階﹐濃碧插秋影。靑林雨聲集﹐懸瀑激奔猛。森然心魄動﹐冰雪淒以耿。飄颻想仙袂﹐飛下玉蓮井。昨夢知是非﹐復此造眞境。妙香淨余習﹐灝气發新警。鶴書來何遲﹐素髮迫垂領。玄壇展衰步﹐似欲逐幽屏。髙柯月紛紛﹐裴回惜淸景。

示程孫四首

並州望南宮﹐東南千里餘。六年念兒女﹐鬱鬱心不舒。程孫問安否﹖一月兩寄書。老我倦出門﹐況是涉畏塗。鞍馬二十日﹐面色爲焦枯。白兄應見笑﹐此行亦區區。

吾女在吾家﹐先以安卑弱。𨿽然適貴門﹐一味甘儉薄。財廉出仁讓﹐語省見端愨。婦道化一州﹐母女皆願學。州人聞我至﹐相與喜且愕。謂我六十翁﹐齒髮未衰落。擊鮮日爲具﹐和气動城郭。爲說婿女賢﹐宅相知有托。乃公私有賀﹐一月醉杯杓。生女四十年﹐今有爲父樂。

直孫年志學﹐玉立無纖瑕。簡孫甫勝衣﹐芳蘭茁其芽。粲粲彩翠翔﹐鵷雛映朝霞。諸孫獻翁壽﹐喜極復長嗟。吾母河南君﹐閨門靜無嘩。殷勤教女孫﹐乃今成汝家。老我何足道﹐外舍盡得誇。

會聚樂不貲﹐言別淒以惻。風雲動老懷﹐車馬見行色。明年吾六十﹐家事斷關白。惟當近酒盞﹐亦復拋書冊。提攜兩童子﹐款段或下澤。玉雪念吾孫﹐未覺千里隔。乘興徑一來﹐髯婿當速客。

九月初霖雨中感寒痺作

畱飲工作崇﹐臂股半風淫。風淫喜陽景﹐旬浹坐秋霖。兒寒益跳梁﹐衰暮苦難任。病枕怯遙夜﹐破窗風露深。兩年魏大名﹐千門響霜砧。客行足繒纊﹐家居但疏衾。絇絲不易得﹐候虫徒自吟。無衣思南州﹐傷哉非獨今。

同白兄賦瓶中玉簪

畏景眾芳歇﹐仙葩此夷猶。冰姿出新沐﹐娟娟倚淸秋。昨夢今見之﹐風鬟玉搔頭。誰言閨房秀﹖髙情渺林丘。碧筵古銅壺﹐一室香四周。懷人成獨詠﹐遠思徒悠悠。

野史亭雨夜感興

私錄關赴告﹐求野或有取。秋兔一寸毫﹐盡力不易舉。衰遲私自惜﹐憂畏當誰語﹖展轉天未明﹐幽窗響疏雨。

哭延孫

兒生去年冬﹐閭裏日相慶。今年迫周晬﹐疹痘俱已竟。斕斑綴錦衫﹐未與玉雪稱。宅相望此孫﹐惜愛均气命。一宵誰奪去﹖遽有亡辜橫。情鐘未難忘﹐力挽將安勝﹗憶昔點妝初﹐季女抱臨鏡。灼灼芙蓉花﹐澹與淸波映。霜風入芳渚﹐瘦綠余荷柄。嬌紅耿在眼﹐百喚不一應。寂寞空鏡前﹐老眼淚如迸。

贈鶯

鄰墻擁髙樹﹐深樾蔭衡宇。山禽十百種﹐晨夕所棲處。獨愛黃栗畱﹐婭奼如稚女。笑啼啼又笑﹐宛轉工媚嫵。低窺疑欲下﹐轉盼忽驚舉。花暗柳陰陰﹐尙記兒時語。詩家此尢物﹐名字喧樂府。天眞累絲竹﹐客服仍楚楚。宮額畫眉闊﹐黛黑抹金縷。恨不掌上看﹐毛羽得細數。山城無與樂﹐好鳥亦求侶。時將貫珠來﹐有唱當和汝。讀書山月夕二首

層崖多古木﹐細路深莓苔。柴門開曉日﹐雲際靑山來。靜中有眞趣﹐孤賞何悠哉﹗

久旱雨亦好﹐旣雨晴亦佳。胡牀對明月﹐樹影含淸華。墻東有洿池﹐敧枕聽鳴蛙。

繼愚軒和黨承旨雪詩四首

南來何所如﹖孤根轉風蓬。以彼萬里塗﹐寄此一畝宮。明窗一繩牀﹐稍覺紛華空。惟餘作詩癖﹐尙與當年同。人言詩窮人﹐無詩吾自窮。此世等夢耳﹐誰窮復誰通﹖茹噎當快吐﹐聊此寬吾胸。

今古幾詩人﹖擾擾劇毛粟。吾愛陶與韋﹐泠然如冰玉。《大雅》久不作﹐聞《韶》信忘肉。求音扣寂寞﹐一嘆動鄰屋。水風淸鶴夢﹐月露洗蟬腹。白頭兩遺編﹐吟唱心自足。誰爲起九原﹖寒泉薦芳菊。

老麻臥云壑﹐澗松上崢嶸。斯文要棟梁﹐頹圮可力撐。匠石殊未來﹐破屋燈靑熒。乾坤有二鳥﹐一息當一鳴。區區用捨閒﹐而亦隨重輕。百挽迹莫前﹐一怒怨已盈。臨風三太息﹐此意何時平﹖

愚軒具詩眼﹐論文貴天然。頗怪今時人﹐雕鐫窮歲年。君看《陶集》中﹐飲酒與歸田。此翁豈作詩﹐直寫胸中天。天然對雕飾﹐眞贗殊相懸。乃知時世妝﹐粉綠徒爭憐。枯淡足自樂﹐勿爲虛名牽。

寄英禪師師時住龍門寶應寺

我本寶應僧﹐一念墮儒冠。多生經行地﹐樹老井未眢。一窮縛兩腳﹐寸步百里難。空餘中夜夢﹐浩蕩靑林端。故人今何如﹖念子獨輕安。孤云望不及﹐冥鴻杳難攀。前時得君詩﹐失喜忘朝餐。想君亦念我﹐登樓望靑山。山中多詩人﹐杖屨時往還。但苦詩作祟﹐況味同酸寒。淸涼詩最圓﹐相和尙住淸涼。往往似方幹。半年臥牀席﹐瘧我疥亦頑。《本艸》松枝條﹐松脂﹐塗疥頑者三兩度。濟甫詩最苦﹐僧源﹐字濟甫﹐宋州人。寸晷不識閒。傾身營一飽﹐船上八節灘。安行詩最工﹐慕容安行﹐山陽人﹐臨潼簿。六馬鳴和鸞。鬱鬱饑寒憂﹐慘慘日在顏。老秦詩最和﹐秦略﹐字簡夫﹐陵川人。平易出深艱。脫身豺虎叢﹐白髮罹煢鰥。張侯詩最豪﹐前登封令張效﹐字景賢﹐雲中人。驚風捲狂瀾。竅繁天和泄﹐外腴中已幹。城中崔夫子﹐崔遵﹐字懷祖﹐燕人。老筆郁盤盤。家無儋石儲﹐气壓風騷壇。我詩有凡骨﹐欲換無金丹。呻吟二十年﹐似欲見一斑。大笑揶揄生﹐已復不相寬。愛君《梅花》篇﹐入手如彈丸。愛君「山堂」句﹐深靜如幽蘭。詩僧第一代﹐無愧百年閒。思君復思君﹐恨不生羽翰。何時溪上石﹐淸坐兩蒲團。

夢歸

虛庭霜夜寒﹐落葉風自掃。恍如南窗月﹐坐失西山道。長安佳麗地﹐遊子自枯槁。人生家居樂﹐學稼苦不早。衡門眼中見﹐歸意滿秋艸。夜長夢已盡﹐愁絕令人老。郎文炳心遠齋二首

茅齋迫官居﹐塵土日蓬勃。道人掩關坐﹐掛眼無外物。明窗一蒲團﹐濯足晨理髮。一片萬古心﹐淸潭兩明月。

止性如止水﹐惜身如惜玉。婦姑得相安﹐久矣脫羈束。兒童挾書至﹐燈花催夜讀。自是周太常﹐生平耐幽獨。

蕭寺僧歸橫軸

山空秋艸寒﹐露暗光已夕。悠悠松門月﹐靜照禪客入。遙知夜堂深﹐疏鐘動幽寂。

祁陽劉器之以墨竹得名今年春薄遊鹿泉因爲予寫眞重以小景見餉凡以求予詩而已賦二十韻答之

去國二十年﹐跬步卽異境。中間歷齊晉﹐陡下如墮井。轍涸困波神﹐祠廢臥土梗。垂翅附危柯﹐饑腹得畫餅。皂櫪並牛驥﹐泥淖哄蛙黽。紛紛疲應接﹐錄錄陪造請。尙賴麯生賢﹐眞味畱雋永。蹉跎鐘鼎意﹐盡付銅尾秉。劉生工寫照﹐遊戲出俄頃。髙懸大圓鏡﹐寓我形神影。靑衿昨日爾﹐素髮忽垂領。詩餘飯山瘦﹐智縮武庫癭。霄漢邈南宮﹐寂寂愧鄧耿。包虎錦衾爛﹐薛鶴霜毛整。鼠目與麐頭﹐何堪污毛穎。厚貺久未報﹐重以大年景。叢篠點棲禽﹐樹石帶煙暝。知君深意在﹐勸我事幽屏。衡茅方卜築﹐亦復謀二頃。封龍有佳招﹐因之發深省。

答王輔之

我宅西山隅﹐君居潁之濱。昨朝與君語﹐憶我山中春。君家縣豪傑﹐交結通周秦。四海盧禦史﹐肯來作師賓。風流被諸郎﹐文質猶彬彬。乃知父兄意﹐潤屋亦潤身。喪亂幾何時﹖孤身走踆踆。貂裘風霜老﹐獨有佳句新。被褐懷珠玉﹐知君未全貧。我詩初不工﹐研磨出艱辛。𨿽欲屍祝之﹐芻狗難重陳。顧方愧盈川﹐況敢同照鄰﹖汾流淸復淸﹐堪君濯纓塵。居人與行客﹐早晚期相親。

寄題沁州韓君錫耕讀軒

束帶見督郵﹐甘以辭華軒。嘯傲南窗下﹐且樂我所然。斜川今在亡﹖問津有遺編。行尋柴桑裏﹐遂得桃花源。桃源無漢魏﹐況復義熙前。讀書與躬耕﹐兀兀送殘年。淵明不可作﹐尙友乃爲賢。田家豈不苦﹐歲功聊可觀。讀書有何味﹖有味不得言。遙知一尊酒﹐琴在已亡弦。

題吳彩鸞詩韻圖新補據《禦定歷代題畫詩》

仙人固多門﹐積行如累級。髙卑位旣陳﹐所入蓋不一。彩鸞遇文簫﹐夙運契冥適。居然西山下﹐鬻字給朝夕。混俗隱玄霧﹐偶被山靈識。蕭爽致福地﹐期延沖化術。萬試旣已除﹐天网疏不失。豈擬囂塵徒﹐紛亂喪明質。正如楊安君﹐舉手淩白日。上道誠不邪﹐匪曰系黃赤。所以跨猛虎﹐示此出世迹。歸來乎山中﹐棲神返空碧。

卷第三

七言古詩

虞阪行丙子夏五月﹐將南渡河﹐道出虞阪﹐有感而作。

虞阪盤盤上靑石﹐石上車蹤深一尺。當時騏驥知柰何﹐千古英雄淚橫臆﹗龍蟠於泥易所嘆﹐麟非其時聖爲泣。玄龜竟墮余且网﹐老鳳常饑竹花實。天生神物似有意﹐驗以乖逢知未必。若論美好是不祥﹐正使不逢何足惜﹖孫陽騏驥不並世﹐百萬億中時有一。乃知此物非不逢﹐轅下一鳴人已識。我行阪路多閱馬﹐敢謂羣空如冀北。孫陽已矣誰汝知﹖努力鹽車莫稱屈。

畫馬爲邢將軍賦

大宛城下戰骨滿﹐駑駘入漢龍種藏。將軍此紙何處得﹖便覺房駟無光芒。人中馬中兩勍敵﹐天門雁門皆戰場。並州父老應相望﹐早晚旌旗上太行。

秋蠶

室人篋中無寸縷﹐一箔秋蠶課諸女。朝來飼卻上馬桑﹐隔簇仍聞竹間雨。阿容﹑阿璋墨滿面﹐畫徹灰城前致語。上無蒼蠅下無鼠﹐作繭直須如甕許。東家追胥守機杼﹐有桑有稅吾猶汝。官家恰少一絇絲﹐未到打門先自舉。

南溪

南溪酒熟淸而醇﹐北溪梅花發興新。前年去年花下醉﹐今年冷落花應嗔。梅花娟娟如靜女﹐寂寞甘與荒山鄰。詩人愛花山亦好﹐幽林穹谷生陽春。風鬟峨峨一尺云﹐芳香幽臥如相親。山堂夜半北風惡﹐一點相思愁殺人。

送郝講師住崇福宮郝﹐平晉人。

大方之家幾知津﹖郝君七十老斫輪。書文五車喙三尺﹐劇談混沌今猶神。太玄博士爲絕倒﹐君言誇矣天公嗔。長安冠蓋羅靑雲﹐洛陽車馬爭紅塵。怪君掉頭不肯住﹐寂寞來作由東鄰。崧髙維嶽古所秩﹐三十六帝有外臣。玄都石壇待飆馭﹐宮殿突兀松輪囷。上界仙人鄧雲山﹐洞天治所名司眞。蓬萊方丈去不遠﹐明星玉女時相親。瑤華可擷蘭可紉﹐煙霞永隔塵中人。黃鵠一去不復返﹐白鷗萬里誰能馴﹖爲我殷勤謝鄧君﹐玉華歲晚當平分。

範寬秦川圖張伯玉歿後﹐同麻徵君知幾賦。

亂山如馬爭欲前﹐細路起伏蛇蜿蜒。秦川之圖範寬筆﹐來從米家書畫船。變化開闔天機全﹐濃澹覆露淸而妍。云興霞蔚幾千里﹐著我如在峨嵋巓。西山盤盤天與連﹐九點盡得齊州煙。浮雲未淸白日晚﹐矯首四顧心茫然。全秦天地一大物﹐雷雨澒洞龍頭軒。因山分勢合水力﹐眼底廓廓無齊燕。我知寬也不辦此﹐渠寧有筆如修椽。紫髯落落西溪君﹐長劍倚天冠切云﹐望之見之不可親。元龍未除湖海气﹐李白豈是蓬蒿人﹖愛君恨不識君早﹐乃今得子胸中秦。作詩一笑君應聞。予七年前過郾城﹐伯玉知予來﹐而都無賓主意﹐予亦偃蹇而去。爾後𨿽願交而髯歿矣﹐未嘗不以爲恨也。今日子思兄弟出此圖﹐求予賦詩﹐酒惡無聊中勉爲賦此。畫本米元章家物﹐有韓子蒼題名﹐元章以爲中立﹐而元暉以爲中正﹐以予觀之﹐此特張髯胸中物耳﹐知者當不以吾言爲過云。

赤壁圖

馬蹄一蹴荊門空﹐鼓聲怒與江流東。曹瞞老去不解事﹐誤認孫郎作阿琮。孫郎矯矯人中龍﹐顧盼叱吒生云風。疾雷破山出大火﹐旗幟北捲天爲紅。至今圖畫見赤壁﹐仿佛燒虜畱余蹤。令人長憶眉山公﹐載酒夜俯馮夷宮。事殊興極憂思集﹐天澹雲閒今古同。得意江山在眼中﹐凡今誰是出羣雄﹖可憐當日周公瑾﹐憔悴黃州一禿翁。寄答溪南詩老辛願敬之

五年不喚溪南渡﹐日夕心馳洛西路。山中今日見君詩﹐惆悵良辰又相誤。龍蛇大澤變風景﹐虎豹天門郁煙霧。丈夫不合把鋤犂﹐靑鬢無情忽衰素。平泉漫作《窮愁志》﹐笠澤休題《自憐賦》。長安正有「五侯鯖」﹐骯髒誰能作樓護﹖靑鐙老屋深蓬蒿﹐蝙蝠掠面莎雞號。劍歌夜半激悲壯﹐松風萬壑翻雲濤。區區墓上曹徵西﹐我知慚愧王東臯。人生只有一杯酒﹐螟蛉蜾蠃安能豪﹖

西園興定庚辰八月中作。

西園老樹搖淸秋﹐畫船載酒芳華遊。登山臨水祛煩憂﹐物色無端生暮愁。百年此地旃車發﹐易水迢迢雁行沒。梁門回望繡成堆﹐滿面黃沙哭燕月。熒熒一炬殊可憐﹐膏血再變爲灰煙。富貴已經春夢後﹐典刑猶見靖康前。當時三山初奏功﹐三山宮闕云錦重。壁月瓊枝春色裏﹐畫欄桂樹雨聲中。秋山秋水今猶昔﹐漠漠荒煙送斜日。銅人攜出露槃來﹐人生無情淚沾臆。麗川亭上看年芳﹐更爲淸歌盡此觴。千古是非同一笑﹐不須作賦擬《阿房》。

愚軒爲趙宜之賦

心生心化誰摶控﹖舉世倀倀皆大夢。百年只辦作朝三﹐爭識羣狙先汝弄。人人具此淸淨眼﹐妄翳無根嗟自種。天機嗜欲涇渭雜﹐道念紛華鄒魯哄。令人卻羨愚軒愚﹐一蹴藩籬開廓空。愚軒虛室久生白﹐掌上精眞元自洞。气簁神火俱長物﹐豈有古方傳魯宋﹖人言此眼本無負﹐死恨冥行人所共。智愚何豫阿堵中﹖或者桔橰賢抱甕。病喑能指跛能履﹐眉睫𨿽存寧復動﹖我云俗士蔽一曲﹐全笑不全從古眾。渠儂六鑿日相攘﹐內不錙銖徒外重。守宮緣壁誇覆射﹐懸虱如輪規命中。天和一泄不知止﹐膏火自焚良可痛。從教目比方相多﹐才與瞽師論伯仲。先生眞是有道者﹐老境一愚聊自送。五官止廢而神行﹐就令有眼將無用。寄謝諸方五味禪﹐葛藤莫作金鎞頌。

雙峯競秀圖爲參政楊侍郎賦

江煙霏霏云拂石﹐山木蕭蕭山鬼泣﹐江岸人家失南北。兩峯突兀何許來﹖元气淋漓洗秋碧。畫家晴景費經營﹐共愛移山入杳冥。安得北風吹雨去﹖倚天長劍看崢嶸。

西窗

西窗鳥聲千種好﹐樹影離離動微風。靑山滿前掩書坐﹐欲話懷抱無人同。花枝不笑綠鬢攺﹐尊酒自與黃金空。少年樂事總消歇﹐落日澹澹天無窮。

二月十五日鶴

九龍岡上玄元祠﹐人言尊像神所遺。年年二月降靈鶴﹐來無定數有定期。城頭曉露生新警﹐萬首望穿雲際影。不知濁世誰下臨﹖只許霜毛見修整。石壇花落松風冷﹐戛然長鳴人語定。百年黧老誇見聞﹐萬里黃冠赴靈應。只從遊騎突重圍﹐城郭並與人民非。可憐陊殿荒墟裏﹐無復當年丁令威。

聞欽叔在華下

翰林仙人詩酒豪﹐平生嵇阮參遊遨。山中艸棘滿霜雪﹐可惜渠家宮錦袍。聞君忍饑讀《離騷》﹐思之不見心爲勞。舉頭西望忽大笑﹐太華落落長庚髙。

閻商卿還山中

阿卿去月從我來﹐今日西山成獨往。野人不是城中物﹐澗飲巖棲夢餘想。翰林濕薪爆竹聲﹐待詔履穿沾雪行。蘭臺從事更閒冷﹐文書如山白髮生。孤燈靜照寒窗宿﹐北風夜半歌《黃鵠》。田家閉門風雪深﹐梅花開時酒應熟。半世虛名不療貧﹐棲遲零落百酸辛。憑君莫向山中說﹐白石淸泉笑殺人。

女幾山避兵送李長源歸關中

山骨稜稜雪花白﹐北風不貸單衣客。與君此別欲何言﹖若个男兒不湮厄﹗相濡相呴尙可活﹐轢釜何曾厭求索﹖從知鮫鱷無隱鱗﹐芥視三山需一擘。自古饑腸出奇策﹐漢廷諸公必動色﹐見君軒蓋長安陌。

雪後招鄰捨王贊子襄飲

去年春旱百日彊﹐小麥半熟雨作霜。靑山無情不畱客﹐單衣北風官路長。遺山山人伎倆拙﹐食貧口眾畱他鄕。五車載書不堪煮﹐兩都覓官自取忙。無端學術與時背﹐如瞽失相徒倀倀。今年得田昆水陽﹐積年勞苦似欲償。鄰墻有竹山更好﹐下田宜秫稻亦良。已開長土冓掩烏芋﹐稍學老圃分紅姜。宋公能詩雅好客﹐勸我移家來水旁。一閒入手豈易得﹐夢中我馬猶玄黃。君不見並州少年作軒昂﹐雞鳴起舞望八荒﹐夜如何其夜未央。賣刀買犢未厭早﹐腰金騎鶴非所望。河南冬來已三白﹐土膏墳起如蜂房。崧山東頭玉旆出﹐父老知是丰年祥。南溪酒熟梅花香﹐髙聲爲喚墻東王。便當過我取一醉﹐聽歌《長安金鳳皇》。鄰捨宋可﹐字予之﹐隱君子也。並州少年﹐謂李汾長源。《長安金鳳皇》者﹐齊梁間田舍兒所歌。

半山亭招仲梁飲

孤城鬱鬱山四周﹐外人乍到如累囚。半山亭前淅江水﹐只可與君消百憂。江山百年有此客﹐雲樹六月生涼秋。世上紅塵爭白日﹐一丘一壑去來休。

鄧州城樓

鄧州城下湍水流﹐鄧州城隅多古丘。隆中布衣不復見﹐浮雲西北空悠悠。長鯨駕空海波立﹐老鶴叫月蒼煙愁。自古江山感遊子﹐今人誰解賦《登樓》﹖

宛丘嘆

秦陽陂頭人迹絕﹐荻花茫茫白於雪。當年萬家河朔來﹐盡出牛頭入租帖。蒼髯長官錯料事﹐下考大笑陽城拙。至今三老背腫靑﹐死爲逋懸出膏血。君不見劉君宰葉海內稱﹐饑摩寒拊哀孤煢。碑前千人萬人泣﹐父老夢見如平生。冰霜紈絝渠有策﹐如我錄錄當何成﹖荒田滿眼人得耕﹐詔書已復三年徵。早晚林間見雞犬﹐一犂春雨麥靑靑。髯李令南陽﹐配流民以牛頭租﹐迫而逃者餘萬家。劉云卿禦史宰葉﹐除逃戶稅三萬斛﹐百姓爲之立碑頌徳。賢﹑不肖用心相遠如此。李之後十年﹐予爲此縣﹐大爲逋懸所困。辛卯七月﹐農司檄予按秦陽陂田﹐感而賦詩。李與劉皆家宛丘﹐故以《宛丘嘆》命篇。

遊黃華山

黃華水簾天下絕﹐我初聞之雪溪翁。丹霞翠壁髙歡宮﹐銀河下濯靑芙蓉。昨朝一遊亦偶爾﹐更覺摹寫難爲功。是時气節已三月﹐山木赤立無春容。湍聲洶洶轉絕壑﹐雪气凜凜隨陰風。懸流千丈忽當眼﹐芥蒂一洗平生胸。雷公怒擊散飛雹﹐日腳倒射垂長虹。驪珠百斛供一瀉﹐海藏翻倒愁龍公。輕明圓轉不相礙﹐變見融結誰爲雄﹖歸來心魄爲動蕩﹐曉夢月落春山空。手中仙人九節杖﹐每恨勝景不得窮。攜壺重來巖下宿﹐道人已約山櫻紅。

巨然松吟萬壑圖

胸中刺鯁無九澤﹐畫裏風煙才一漚。阿師定有維摩手﹐斷取江山著筆頭。石林蒼蒼崖寺古﹐銀河浩浩松聲秋。方外賞音誰具眼﹖莫將輕比李營丘。

密公寶章小集

天東長白大寶幢﹐天河發源導三江。有木蔽映山朝陽﹐云誰巢者雛鳳凰。雲間吐气日五色﹐百鳥不敢言文章。名都盤盤魏大梁﹐黃金甲第羅康莊。王家書絕畫亦絕﹐欲與中祕論低昂。密公書院無絲簧﹐窗明幾潔凝幽香。元光以後門鑰廢﹐文士稍得連壺觴。客來喜色浮淸揚﹐典衣置酒餘空箱。生平俊气不易降﹐眼中俗物都茫茫。淵明素琴嵇阮酒﹐妙意所寄誰能量﹖在昔武元握乾綱﹐扶桑爲弓射八荒。獵取大國如驅羊。取一作兩。民風朴魯資鷙彊﹐文洽未及武克剛。興陵之孫越王子﹐天以人瑞歸明昌。十三執經侍帝旁﹐十八健筆陵《阿房》。撐腸文字五千卷﹐靈臺架構森鋪張。髙陽苗裔襲眾芳﹐胡不置之貢玉堂﹖袖中正有活國手﹐地下才得修文郎。悲風蕭蕭吹白楊﹐丘山零落可憐傷。承平故態耿猶在﹐拂拭寶墨生輝光。恰似如庵連榻坐﹐一甌春露澹相忘。明昌寶玩﹐「羣玉中祕」﹐內府圖書印也。越邸有柳公權《紫絲鞋》﹑歐率更《海上》﹑楊凝式《乞花》等帖﹐然獨推元章《華佗》爲古今絕筆。宋《畫譜》﹕山水以李成爲第一。國朝張太師浩然﹑王內翰子端﹐奉旨品第書畫﹐謂成筆意繁碎﹐有畫史气象﹐次之荊﹑關﹑範﹑許之下。密公識賞超詣﹐亦以此論爲公。郭乾暉《雀棘》﹐公以爲當在太古無上﹐唐以來諸人﹐筆虛筆實﹐皆非其比﹐故予詩及之。樗軒公自號也﹐又所居有如庵﹐詩集號《如庵小稿》。越王諸子﹐惟樗軒貧甚﹐「典衣沽酒」之句﹐蓋實錄云甲午三月二十有一日﹐爲輔之書於聊城至覺寺之寓居。

荊棘中杏花

墻東荒蹊抱村斜﹐荊棘狼藉盤根芽。何年丹杏此畱種﹖小紅濈濈爭春華。野人慣見謾不省﹐獨有詩客來咨嗟﹗天眞不到鉛粉筆﹐富艷自是宮闈花。曲池芳逕非宿昔﹐蒼苔濁酒同天涯。京師惜花如惜玉﹐曉擔賣徹東西家。杏花看紅不看白﹐十日忙殺遊春車。誰家園亭有此樹﹖鄭重已著重幃遮。阿嬌新寵貯金屋﹐明妃遠嫁愁淸笳。落花縈簾拂牀席﹐亦有飄泊沾泥沙。天公無心物自物﹐得意未用相陵誇。黃昏人歸花不語﹐惟有落月啼棲鴉。

太白獨酌圖宣和所藏李伯時筆。

謫仙去世三百年﹐海中鯨魚渺翩翩。豈知龍眠天馬筆﹐忽有玉樹秋風前。金鑾歸來身散仙﹐世事悠悠白髮邊。會稽賀老何處在﹖千里名山入酒船。淸景已隨詩句盡﹐風流合向畫圖傳。往時長安酒家眠﹐焦遂不狂張不顚。想得三更風露下﹐醉和江月弄江煙。

松上幽人圖宋宗婦曹夫人仲婉所畫﹐上有曹道衝題詩。

秋風謖謖松樹枝﹐仙人骨輕雲一絲﹐不飲不食玉雪姿。竹宮月夕頻望祠﹐竟不下視齋房芝﹐人間女手乃得之。眼中擾擾昨暮兒﹐畫圖獨在羲皇時﹐予懷渺兮幽林思。

送張君美往南中

南朝辭臣北朝客﹐棲遲零落無顏色。陽平城邊握君手﹐不似銅駝洛陽陌。去年春風吹雁回﹐今年雁逐秋風來。春風秋風雁聲裏﹐行人日暮心悠哉﹗長江大浪金山下﹐吳兒舟船疾於馬。西湖十月賞風煙﹐想得新詩更瀟灑。

戲題新居二十韻

去冬作捨誰資助﹖縣侯雅以平原故。賢郎檢視日復日﹐規制從頭盡牢固。南風一夕怪事發﹐突兀赭垣殘半柱。乞漿得酒過初望﹐曲突徙薪忘後慮。長淮千里燕巢林﹐明月一枝烏繞樹。東家老屋西北走﹐眾木枝撐畱少住。由來馬隊非講肆﹐況與彘牢通過路。聚廬托處何暇擇﹖重爲主人推獎悞。夏秋之交十日陰﹐抱被倚門愁旦暮。君問新居在何許﹖只去火餘才數步。學宮分地與閒冷﹐使館有墻遮雜污。就中此宅尢費手﹐官給工材半傭雇。十寒一暴半載彊﹐才得安牀置鐺釜。紛紛暗被兒女笑﹐老虎般彪今幾度﹖胸中廣廈千萬間﹐天地一身無著處。北來衣冠日枯槁﹐十九桃符傍門戶。乾坤血肉得此身﹐剩有把茅能勿懼﹖上方下比良易見﹐好惡且當隨所遇。仰看片瓦聊自賀﹐疾過巖墻寧反顧﹖合歡明日召諸鄰﹐狼藉杯盤從飽吐。

贈蕭煉師公弼

吾家阿京愛公弼﹐吾家澤兄敬公弼。半生夢與公弼遊﹐豈意相逢在今日﹖春風和气在眉宇﹐玉壺冰鑑藏胸臆。人間萬事君自知﹐未必君材人盡識。蘇門水木無纖埃﹐聞君家近公和臺。仙家近日多官府﹐黃帽靑鞋歸去來。時汰佛老家甚急﹐故云。

送弋唐佐董彥寬南歸且爲潞府諸公一笑。

河汾續《經》名自重﹐附會人嫌迫周孔。史臣補傳久已出﹐浮議至今猶洶洶。薛收文志誰所傳﹖貴甚《竹書》開汲冢。沁州破後石故在﹐爲礎爲矼吾亦恐。暑塗十日來一觀﹐面色爲黧足爲腫。淡公淡癖何所笑﹖但笑弋卿堅又勇。自言浪走固無益﹐遠勝閉門親細冗。摩挲石刻喜不勝﹐忘卻崎嶇在岡隴。潞人本淡新有社﹐淡事重重非一種。有人六月訪琴材﹐不爲畱難仍從臾。懸知蠟本入渠手﹐四座色揚神爲竦。他時記籍社中人﹐流外更須增一董。

蕭仲植長史齋修武作。

張顚飲豪傾四座﹐脫帽狂呼誰敢和﹖南宗北宗知幾人﹖醉眼紛紛飛鳥過。是公技進不名技﹐元气淋漓隨咳唾。偶然捉筆本無意﹐自有龍騫並虎臥。當時誰有《戰國策》﹖長史帖云「借《戰國策》可付之。」凡七字。門外雷車忽驚墮。天星無數不知名﹐色正芒寒才七个。蕭郎家世陵谷後﹐爭信空囊蓄奇貨。蕭齋故事今復舉﹐未怕秋風吹屋破。護持有物世共喜﹐不獨一時爲子賀。藏舟夜壑未厭深﹐堤備有人來倚柁。

送宋省參並寄潞府諸人

茅齋團團蝸殼大﹐苦被傍人嘲塞破。官豪眼孔十萬緡﹐未與書生供一唾。長衫只辦包瘦骨﹐故紙何緣變奇貨﹖不因三致大耳兒﹐老雪屯門甘凍臥。國中腐鼠凡幾「嚇」﹖玉上靑蠅非一个。荊人美璞刖之招﹐君足幸存仍可賀。雲間太行靑在眼﹐上客歸來傾四座。因君寄問社中人﹐前日淡公行復過﹖

覓神霄道士古銅爵

雷章著土紛朱碧﹐秋菌春蒲人不識。若非儀狄墓中來﹐應是杜康祠下得。古人偶得酒之傳﹐摸索飲器流饞涎。巧偸豪奪吾何敢﹖他日酬君九府錢。

賦澤人郭唐臣所藏山谷洮石研研有銘云「王將軍爲國開臨洮﹐有司歲饋﹐可會者六百鉅萬。其於中國得用者﹐此研材也。」研作璧水樣。

舊聞鸚鵡曾化石﹐不數鷿鵜能瑩刀。縣官歲費六百萬﹐才得此研來臨洮。玄云膚寸天下徧﹐璧水直上文星髙。辭翰今誰江夏筆﹖三錢無用試雞毛。

贈休糧張煉師

金沙霧散風雨疾﹐一點黃金鑄秋橘。中林宴坐人不知﹐野鹿銜花蜂課蜜。富兒盤饌羅膻葷﹐擾擾飛蠅復聚蛟。見說西山好薇蕨﹐一枝靑竹願隨君。

天井關

石磴盤盤積如鐵﹐牛領成創馬蹄穴。老天與世不相關﹐玄聖棲棲此回轍。二十年前走大梁﹐當時塵土困名場。山頭千尺枯松樹﹐又見單車下太行。自笑道塗頭白了﹐依然直北有羊腸。

卷第四

七言古詩

讀書山雪中

前年望歸歸不得﹐去年中途腳無力。殘生何意有今年﹖突兀家山墮眼前。東家西家百壺酒﹐主人捧觴客長壽。先生醉袖挽春回﹐萬落千村滿花柳。山靈爲渠也放顚﹐世界幻入兜羅。似嫌衣錦太寒乞﹐別作玉屑妝山川。人言少微照鄕井﹐準備黃雲三萬頃。何人辦作陳瑩中﹖來與先生共炊餅。陳先生貶官後答京師人書云「南州有何事﹖今年好雪﹐明年炊餅大耳。」

題商孟卿家明皇合曲圖

海棠一株春一國﹐燕燕鶯鶯作寒食。千古萬古開元日﹐三郎搦管仰面吹﹐天公大笑嗔不得。寧王天人玉不如﹐番綽樂句不可無。宮腰不案《羽衣》譜﹐疾舞底用牧豬奴﹖風聲水聲閟淸都﹐夢中令人羨華胥。何時卻並宮墻聽﹖恨不將身作李謩。

過晉陽故城書事

惠遠祠前晉溪水﹐翠葉銀花淸見底。水上西山如臥屏﹐鬱鬱蒼蒼三百里。中原北門形勢雄﹐想見城闕雲煙中。望川亭上閱今古﹐但有麥浪搖春風。君不見系舟山頭龍角禿﹐白塔一摧城覆沒。薛王出降民不降﹐屋瓦亂飛如箭鏃。汾流決入大夏門﹐府治移著唐明村。只從巨屏失光彩﹐河洛幾度風煙昏。東闕蒼龍西玉虎﹐金雀觚稜上雲雨。不論民居與官府﹐仙佛所廬餘百所。鬼役天財千萬古﹐爭教一炬成焦土。至今父老哭向天﹐死恨河南往來苦。南人鬼巫好禨祥﹐萬夫畚鍤開連岡。官街十字攺丁字﹐釘破並州渠亦亡。幾時卻到承平了﹖重看官家築晉陽。

蟾池

老食月飽復吐﹐天公一目頻年瞽。下界新增養蟾戶﹐玉斧誰憐修月苦﹖郡國蟾池知幾所﹖碧玉淸流水仙府。小蟾徐行腹如鼓﹐大蟾張頤怒於虎。渠家眉間有黃乳﹐膏梁大丁正須汝。何人敢與月復仇﹖疾過池頭不容語。向來屬私今屬官﹐從今見當好看﹐爬沙卽上靑雲端。

贈答張教授仲文

秋燈搖搖風拂席﹐夜聞嘆聲無處覓。疑作金荃怨曲蘭畹辭﹐元是寒螿月中泣。世間刺繡多絕巧﹐石竹殷紅土花碧。窮愁入骨死不銷﹐誰與渠儂洗寒乞﹖東坡胸次丹靑國﹐天孫繰絲天女織。倒鳳顚鸞金粟尺﹐裁斷瓊綃三萬匹。辛郎偸發金錦箱﹐飛浸海東星斗濕。醉中握手一長嗟﹐樂府數來今幾家﹖剩借春風染華發﹐筆頭畱看五云花。七言長詩﹐於中獨一句九言﹐韋郎有此例﹐長吉亦有此例。

髙門關

髙門關頭霜樹老﹐細路千山萬山繞。亂余村落不見人﹐霰雪霏霏暗淸曉。莘川百里如掌平﹐閒田滿眼人得耕。山中樹蓺亦不惡﹐誰遣多田知姓名﹖許李申楊竟何得﹖只今惟有石灘聲。許致忠﹑楊湯臣﹑申伯勝﹑李仲常名宦四家隱盧氏。時以多田推之﹐亂後俱不知所在矣。

甲辰秋洛陽得黃葵子種之南庵明年夏六月作花佛經所謂閻浮檀金明淨柔軟令人愛樂者此花可以當之因爲賦長韻余方以病止酒故卒章及之

芳蕤邑露嬌黃濕﹐五疊湘裙輕襞積。晨妝午醉一日間﹐白白紅紅總狼籍。上陽宮女要頭冠﹐摹寫𨿽工破的難。看來明淨復柔軟﹐花中乃有閻浮檀。千里移根洛陽陌﹐主人不飲誰看客﹖乞與金杯自傾側﹐明年爲渠當舉白。

馬嶺

仙人臺髙鶴飛度﹐錦繡堂傾去無路。人言馬嶺差可行﹐比似黃楡猶坦步。石門木落風颼颼﹐僕夫衣單往南州。臯落東南三百里﹐鬢毛衰颰兩年秋。予去歲往河南遷奉﹐亦取黃楡嶺路。

云峽並序

君璋啟事西涼﹐占對稱首。其還也﹐行臺公以宣和寶石爲貺﹐奇秀溫潤﹐信天壤間之尢物。君璋目之曰「云峽」﹐邀詞客賦詩﹐余亦同作。

石盆淸冷貯秋水﹐水面蒼煙飛不起。一堆寒碧幾研間﹐寶气崢嶸插箕尾。中山雪浪空影像﹐長安鸚鵡猶紈綺。枉著奇章甲乙中﹐槁項才堪把耕耒。不知天壤此尢物﹐鬼刻神剗通有幾﹖薰蒸似欲出泉脈﹐瑩滑定應凝石髓。剝裂雯華漬月秋﹐辛苦詩仙費摹擬。車箱箭筈連西東﹐仇池百穴窗玲瓏。飛墮不嫌靈鷲小﹐奇探已覺太湖空。故都喬木今如此﹐夢想熙春百花裏。膏血綱船枯九州﹐亡國愁顏爲誰洗﹖主人天質粹以溫﹐天然與山作知聞。退食從容北窗臥﹐今古起滅眞浮雲。仙人王予可賦《石淙》﹐有「石裂雯華漬月秋」之句。

雲巖並序

觀州倅武伯英﹐崞縣人。少日舉進士﹐有詩名。其賦《翦燭刀》﹐有「啼殘瘦玉蘭心吐﹐蹴落春紅燕尾香」之句﹐甚爲時輩所稱。家故饒財﹐第宅園亭爲河東之冠。貯書有萬卷樓。嘉花珍果﹐悉自他州移植。爲人多伎巧﹐山水雜畫﹐斫琴和墨﹐皆極其工。嘗得宣和湖石一﹐窾竅穿漏﹐殆若神劖鬼鑿。炷香其下﹐則煙气四起﹐散布槃水上﹐濃澹霏拂﹐有煙江疊嶂之韻。吾鄕衣冠家﹐法書名畫﹐及藏書之多﹐亦有伯英相上下者﹐伯英獨恃寶石以擅奇汾晉間耳。興定末﹐伯英歿於關中﹐楊戶部叔玉購石得之。壬辰圍城中以示余﹐且命作詩。危急存亡之際﹐不暇及也。乙巳冬十一月﹐來東平﹐過聖與張君之新軒﹐而此石在焉。聖與名之曰「雲巖」。余問石所從來﹐聖與言夏津王帥得之汴梁泥塗中﹐而以見貽。余因嘆一物之微﹐經歷世變﹐遷徙南北﹐乃復爲好事者之所寶玩﹐似不偶然。乃爲詩道其故。聖與三世相家﹐以文章名海內﹐其才情風調﹐不減前世賀東山﹑晏叔原﹐故卒章以蕭閒明秀峯故事屬之。

壺中九華玉孱顏﹐紫煙著水往復還。小窗虛明澹相對﹐不數漢宮銅博山。會稽禹穴深無底﹐寶石偸來定山鬼。一堆寒碧殊不凡﹐滿谷春云更堪喜。阿欣秀發見眉宇﹐小杜才情淪骨髓。摩挲不作幾上看﹐繚白紆靑便千里。渾沌日鑿余空嵌﹐漏天蒸濕繞風嵐。世外元無種香國﹐海內眞有補陀巖。觀州愛玩頻湔祓﹐民部平生幾薰沐。藏舟夜壑未厭深﹐竟作新軒坐中物。一天星月入金尊﹐翠射娉婷自有人。只欠宣和鄭先覺﹐爲君畱寫五湖眞。

劉遠筆

老夋兔力能舉玉杵﹐文陣挽彊猶百鈞。惜哉變化太狡獪﹐向也褐衣今虎文。宣城諸葛寂無聞﹐前後兩劉新冊勛。謝郎神鋒恨太雋﹐𨿽然豈不超人羣﹖三錢雞毛吐皇墳﹐尖奴定能張吾軍。何時酌我百壺酒﹐爲汝醉艸垂天云。狡獪變化﹐事見《麻姑傳》。

贈周良老

於公斷獄多平反﹐髙門大車在乃孫。我居聊城欲二載﹐喜見周叟醇而溫。十年大理書上考﹐宜有陽報如於門。大兒書來問安否﹖兵饑不死天所存。鄭孫毛骨殊秀發﹐寶气鬱鬱含朝暾。機聲嘔啞聒朝昏﹐種瓠五石當酒尊。是翁福祿知未艾﹐昆弟和樂連株根。白髮阿兄應念我﹐南云寂寞賦《招魂》。

鴻溝同欽叔賦

劉郎著手乾坤了﹐未害與渠分九州。誇兒衣繡自楚楚﹐作計豈復西鴻溝﹖雌雄自決已無策﹐尺寸必爭惟上流。韓生已死言猶在﹐千載令人笑沐猴。

雪中自洛陽還嵩山

道人薄有塵外緣﹐迫入塵埃私自憐。三十六峯一茅屋﹐夢裏西家掠社錢。津津喜色見眉宇﹐峨峨靑城當眼前。蹇驢徑入風煙去﹐恰是梅花欲雪天。

祖唐臣愚庵

小智胠篋盜所羞﹐大智移國鬼與仇。浮生匹絹兩盂粥﹐心計擾擾知何求﹖靑州荊州兔三窟﹐古人今人貉一丘。喚起羅池柳夫子﹐與君同醉訾家洲。

過井陘

北山亭亭如驛堠﹐南山眈眈虎翹首。土門東頭望井陘﹐漢家風雲自奔走。市人豈識英雄材﹖金鼓一朝天上來。此山行人萬萬古﹐幾不磨滅隨蒿萊。白鹿祠前一杯水﹐蒼顏聊爲洗塵埃。

北嶽

太茂維嶽古帝孫﹐太朴未散眞巧存。乾坤自有靈境在﹐地位豈合他山尊﹖中原旌旗白日暗﹐上階樓觀蒼煙屯。誰能借我兩黃鵠﹖長袖一拂玄都門。

天涯山

九州上游推大鹵﹐獨恨山形頗椎魯。天涯一峯今日看﹐快似昂頭出環堵。何年气母此融結﹖鬼鑿神鑱未奇古。八窗玲瓏透朝日﹐洞穴慘澹藏雷雨。苔花錦石粲可喜﹐乞與雲煙相媚嫵。半空擲下金芙蕖﹐想得飛來自玄圃。傳聞絕頂更靈異﹐云是淸都羣玉府。五雲飛步吾未能﹐風袂泠泠已輕舉。東州死愛華不注﹐向在陋邦何足數﹖敬亭不著謝宣城﹐斷岸何緣比天姥。酒船何時朝復暮﹐倒捲滹沱浣塵土。喚起山靈捶石鼓﹐漢女湘妃出歌舞。詩狂他日笑遺山﹐飯顆不妨嘲杜甫。山有石鼓神祠。

智仲可月下彈琴圖

莫春舞雩鼓瑟希﹐琴語解吐胸中奇。誰言手揮七弦易﹖大笑虎頭眞絕癡。北風蕭蕭路何永﹐流波湯湯君自知。三尺絲桐盡堪老﹐兒童休訝鶴書遲。

常山妷生四十月能搦管作字筆意開廓有成人之量喜爲賦詩使洛誦之

大兒小兒舞商羊﹐東家西家捉迷藏。牙牙作羣雁雁行﹐是中乃有常山郎。常山嬌嬌可憐虫﹐四歲未有三歲彊。黑鷹破殼自神駿﹐黃犢放腳須跳梁。只知見紙卽塗抹﹐誰謂轉腕能低昂﹖渠家兩公破天荒﹐劉輝夢靈果專場。榮鄕亭中詩版在﹐岐山名字香山香。此郎晚出西樞房﹐虎穴虎子不可當。天驚地怪見落筆﹐便合抱送中書堂。文星煌煌照燕南﹐靑靑子衿滿恆陽。教官連被鳳尾諾﹐瑞物多生金粟岡。兒曹變化不作難﹐何必二十始乖張﹖明年作字一丈大﹐常有稜角垂光芒。回頭卻看元叔綱﹐鼻涕過口尺許長。常山﹑白寓齋第三子。叔綱﹑遺山之季子也。

贈利州侯神童生十四月識字﹐予見時生二十一月﹐識字無算。

牙牙點妝杏蕾紅﹐阿兄抱之來學宮。今春學語語未正﹐已能見書識名姓。隨指隨讀無數重﹐多生想曾文字中。極知之無不足訝﹐更恐洛誦難爲功。土中松粒龍爪脫﹐萬牛丘山起毫末。君不見黃金寶鼎翡翠靑﹐未要春官許衣缽。人間失卻麻神童﹐明星煌煌出蒼龍。只知江陵圖籍盡一火﹐誰謂死艸生華風﹖遺山老子未老在﹐見汝吐焰如長虹。兒字金鼎。

奚官牧馬圖

曹韓畫樣出中祕﹐燕市死骨空千金。息軒筆底眞龍出﹐凡馬一空無古今。安閒自與人意熟﹐瀟灑更覺天機深。奚官有知應解笑﹐世無坡仙誰賞音﹖

紫微劉丈山水爲濟川賦

畫家李範眞勍敵﹐方外只今誰第一﹖自非劉宗祭酒阜昌孫﹐未信仙翁輕落筆。長洲遠浦各淸泠﹐萬頃風煙一艸亭。千章古木散巖谷﹐鶴髮松姿余典刑。紙尾不須題姓字﹐人人知是老人星。

王右丞雪霽捕魚圖

江云滉滉陰晴半﹐沙雪離離點江岸。畫中不信有天機﹖細向樹林枯處看﹗漁浦移家愧未能﹐扁舟蕭散亦何曾﹖白頭歲月黃塵底﹐笑殺髙人王右丞。

跋酒門限邵和卿醉歸圖邵伯祿之父。

邵翁頭白甫三十﹐髙吟大醉無虛日。風流若似靖南湖﹐每恨聞名不相識。太平村落自由身﹐童稚扶攜意更眞。醉歸圖上見顏色﹐喜溢眉宇猶津津。好著蹇驢馱我去﹐與君同醉杏園春。

題張彥寶陵川西溪圖

松林蕭蕭映靈宇﹐爍石流金不知暑。太平散人江表來﹐自訝淸涼造仙府。不到西溪四十年﹐溪光林影想依然。當時膝上王文度﹐五字詩成眾口傳。忽見畫圖疑是夢﹐而今塵土浣華顚。本「送」字﹐今攺作「浣」字。陵川在太行之顚﹐蓋天壤間淸涼境界也。江淮太平散人﹐題詩東廟﹐自謂已造仙府。恨居民不知其樂耳﹐此縣先君於舊治﹐宴遊西溪﹐僕以童子侍焉。彥寶出此圖求賦詩﹐感今懷昔﹐爲之愴然﹐故篇中有及。癸丑十一月三日題。

汝州倅韓君徳華其十二世祖相遼封魯公故名其伯男子曰魯王父命氏古蓋有之餘過其家命魯出拜謂餘言魯名矣而未有字敢以爲請余字之世公徳華曰願終教之乃申之以辭

昌黎諸韓散盧龍﹐魯公相遼開邑封。雁行先後六侍中﹐大參髙文紀神功。龜石穹窿與天終﹐百年故家余素風。汝州有子今成童﹐考古制名考筮從。貴以道義飭汝躬﹐良璞不治凡石同。貞而絕俗孰子容﹐濟質以文介而通。顧𨿽宗起其起宗﹐魯也不慚袁氏公。

壬子冬至新軒張兄聖與求爲兒子阿平制名余名之曰琥以仲耽字之小字明復有善禱之義焉詩不工當令阿耽灑落誦之

阿平玉雪絕可憐﹐皎如鶴雛下靑田。呼來拜客挽不前﹐啼聲如聞《過秦》篇。陳王入門漢韋賢﹐新軒文筆尢翩翩。大弨掛壁誰使然﹖我知一經會有傳。玄黓之冬客須城﹐問平之年才五齡。乃公爲兒求制名﹐兒名從「虎」「玉」與並﹐「仲耽」爲字以字行。佛書舊說無空靑﹐豈知空靑今有形。紫公紫公還我明﹐看兒著腳靑雲平。

世宗禦書田不伐望月婆羅門引先得楚字韻

瑤光樓前按歌舞﹐桂樹秋香月三五。白頭誰解記開元﹖四海歡聲沸簫鼓。兩都秋色皆喬木﹐三月阿房已焦土。天上亦有別離情﹐可是田郎心獨苦。承平舊物《霓裳譜》﹐寶气暉暉映千古。銀橋望極竟不歸﹐滅沒燕鴻下平楚。

送崔夢臣北上並序

子眞抱關﹐買臣負薪﹐朝奏暮召﹐名動搢紳﹐此有志之士所以自奮於昌辰者邪﹖夢臣崔卿﹐玉樹淸姿﹐土門華冑。成童授學﹐與雞俱興。肆筆成書﹐倚馬可待。𨿽泌水之洋洋堪樂﹐舜門之穆穆方開。惜歲月之虛捐﹐欲雲霄之坐致。遇順風而縱大壑﹐其孰禦之﹖登金馬而上玉堂﹐在此行矣﹗詩以勸駕﹐序寧闕乎﹖癸丑二月望日﹐新興元某序。

並州書郎年少客﹐細馬金鞭日三百。生平意气淩靑雲﹐未怕天山雪花白。西園此日盛徐陳﹐鳳閣鸞臺气象新。由來艸創資潤色﹐況復天造須經綸﹖他日南歸吾未老﹐與君同醉晉溪春。

送王彥華

中朝名勝龍山冀﹐喜色門闌得佳婿。一朝天府效驅馳﹐萬里靑雲在平地。金粟岡頭俊造多﹐莫從人品問如何。迂齋受學靑衿日﹐殷重遺山爲拊摩。東國人倫吾豈敢﹖只憑月旦決巍科。

李成之王彥華趙孝先以提學命見餉佳酒且求制名輒以詩記之

子云寂寞將誰親﹖延之粗豪意自眞。君家公婿兩冰玉﹐酒味自合淸而醇。云腴俗士無風神﹐紅珠女兒茜裙新。一杯香絕韻亦絕﹐只今惟有酴醾春。

劉時舉節制雲南

雲南山髙去天尺﹐漢家弦聲雷破壁。九州之外更九州﹐海色澄淸映南極。幽並豪俠喜功名﹐咄嗟顧盼風雲生。今年肘後印如斗﹐過眼已覺烏蠻平。《諭蜀》相如今老矣﹐不妨銅柱有新名。

贈張潤之

許年不唱龍津第﹐人物尢難到衰世。明堂他日要楩楠﹐造物也須論蚤計。晉人稟賦例眞淳﹐兒能讀書知養親。遺山門客富儒雅﹐綠發張郎名姓新。莫道琴工有師法﹐海山深絕解移人。潤之資甚美﹐故就其可致者而勉之﹐他日學業有成﹐老夫當以風鑑自負矣。

許道寧寒溪古木圖爲翟器之賦。

道人醉袖蟠蛟龍﹐掃出古木牙須雄﹐開卷飄飄來陰風。翟卿論畫凡馬空﹐能知畫與詩同宗﹐解衣盤礡非眾工。遺山筆頭有關同﹐意匠已在風雲中﹐畱待他日不匆匆。

送張書記子益從嚴相北上並序

子益省郎﹐觀國之光﹐從公於邁。揚雄詞賦﹐良借力於吹噓﹔鄧禹功名﹐本無心於祿仕。詩以送別﹐亦以趣其歸云。

故家人物饒奇俊﹐聳壑昂霄今已信。康侯晝接拜寵光﹐百里自應沾海潤。六月貂裘風雪深﹐天河天駟日駸駸。莫把聲華動臺閣﹐東方書檄要陳琳。

贈別孫徳謙

津橋垂楊雪花白﹐挽斷春衫苦畱客。西湖一雨春意濃﹐絕似銅駝洛陽陌。湖亭轟醉臥春風﹐到手金杯不放空。鵲山一帶傷心碧﹐羨殺孫郎馬首東。

汾亭古意圖

堯民羲皇去未遠﹐日作日息天機全。杜侯袖裏姑汾筆﹐辦與南華談窅然。廢興知經幾今昔﹖淳朴別有一山川。白雲亭上秋風客﹐不比仙翁甲子年。元祐以來郭熙﹑明昌泰和間張公佐﹐皆年過八十﹐而以山水擅名。今雲中杜丈莘老﹐與張郭年相若﹐而畫品不下古人。爲侯廣道作《汾亭古意》橫披﹐灑然有塵外意。爲題四韻其後。神仙張果﹐生帝堯甲子年﹐詩家亦傳習用之﹐故末句有及。

太原贈張彥遠

並州城邊十月末﹐淸霜稜稜風入骨。因君夜話吳江春﹐酒光瀲灩金杯滑。閒閒騎鯨去滅沒﹐當年愛君俊於鶻。平生我亦識翁人﹐惆悵流年如電抹。官家新築文昌臺﹐蒼生不憂墮顚厓。眼看東閣奇士滿﹐如君豈得藏蒿萊﹖晨雞未鳴子當發﹐明星煌煌大於月﹐野夫一笑冠纓絕。

換得雲臺帖喜而賦詩

周官武臣奉朝請﹐劍佩束縛非天眞。世間曾有《華陀帖》﹐神物已化延平津。米狂雄筆照萬古﹐北宗艸書才九人。今日《雲臺》見遺墨﹐黃金牢鎖玉麒麟。

鹿泉新居二十四韻

土門西邊井陘渡﹐野日荒荒下汀樹。楡關石嶺都幾程﹖客夢往往迷歸路。塵埃風雨半生過﹐盡著筋骸支世故。寧州假館又兩年﹐未保東來不西去。山城百家家有山﹐覿面呈山誰一顧﹖賣書買得呂氏園﹐不謂全山舉相付。北崖老作土灰色﹐擁腫形模一誇父。娟娟正有小峨嵋﹐卻立不容親杖屨。就中抱犢尢峭拔﹐望見韓山卽攀附。韓王砦頭四望闊﹐全趙米如才數聚。眼中麾蓋天上來﹐泜水鼓旗紛偃僕。漢家威靈萬萬古﹐石子連岡猶虎距。夏秋眾壑會鹿泉﹐浩浩湍聲瀉余怒。西南諸峯不知數﹐蕩海鯤魚尻背露。霏煙空翠有無中﹐百態陰晴變朝暮。靈巖龍泉曾一到﹐獨欠封龍展衰步。學仙不愛徐童花﹐李相書龕心所慕。生平懷抱向山盡﹐老气崔嵬如有助。巖居枯寂朝市喧﹐喧寂兩間差有趣。得行固願畱不惡﹐流坎且當隨所遇。何曾萬錢何用許﹖方丈有山容下筯。管城初無食肉相﹐黃帽非供折腰具。明年髙築野史亭﹐天已安排看山處。多慚不及謝宣城﹐標出敬亭天一柱。一本﹕「尙慚不及謝宣城﹐標出敬亭天一柱」﹐在「方丈有山容下筯」之下。

過劉子中新居

鄆州城隅兩茅屋﹐市聲喧喧自幽獨。春風吹盡山杏花﹐只有靑靑一叢竹。先生愛畫如惜玉﹐練鵲翔鸞餘百軸。大兒踉鏘挾書歸﹐土銼疏煙才一粥。微官枉負半生閒﹐也著區區簿領間。何時卻與溪南老﹐紫蓋山前共往還﹖子中舊與溪南詩老辛敬之遊﹐故有下句。

東湖次及之韻

西山山頭山月白﹐倒影漣漪舞寒碧。竹溪花島要君詩﹐醉墨幾番枯研滴。東湖佳處詩已盡﹐矯首不知川路隔。當年韓賈文章伯﹐物色分畱到佳客。此州何必減蘇州﹖頻有詩人來列職。一時人境偶相值﹐萬古風流余此席。三堂風月今猶昔﹐擬拂塵纓問投迹。因君寄謝使君公﹐卻恐他年厭求索。

贈郝萬戶

阿卿袖中五色筆﹐弦聲裂石雷破壁。繡衣千騎東方來﹐俊气崢嶸蜀山碧。詩書義府無古今﹐祭遵軍中亦歌吟。密侯勛業君自識﹐計算不數韓淮陰。莫看仁柔行儒雅﹐朱輪畫轂見天心。鄧禹封髙密侯。

王學士熊嶽圖

洗參池水甜於蜜﹐玉堂仙翁發如漆。膝前文度更風流﹐盡捲風流入詩筆。長松手種欲摩天﹐海嶽樓空落照邊。古來說有遼東鶴﹐仙語星星誰爲傳﹖五百年間異人出﹐卻將錦繡裹山川。

贈史子桓尋親之行

七十老親頭雪白﹐滿意晨昏慰顏色。兵塵澒洞君不憂﹐萬里天心不相隔。八月秋霖九月霜﹐破帽北風官路長。瓜田故侯貧且病﹐愛莫助之徒自傷。後日書來聞吉語﹐通家猶得似南陽。

卷第五

雜言

去歲君遠遊送仲梁出山

去歲君遠遊﹐今年客它州。靑天萬古一明月﹐只與行人生暮愁。問君遊何許﹖情多地遐兮徧處處。金鞭斷折騏驥死﹐萬里長鴻思一舉。憶初識子梁王臺﹐淸風入座無纖埃。華獄峯尖見秋隼﹐金眸玉爪不凡材。西園日晴花滿煙﹐五雲樓閣三山巓。玉樹瑤林照春色﹐靑錢白璧買芳年。三年一夢南陽道﹐汴水迢迢入秋艸。拏云心事人不知﹐千首新詩怨枯槁。破屋仰見星﹐疏衾風露淸。匣中有長劍﹐爲君鳴不平。泥途久辱思一濯﹐去去舉足皆淸泠。鄧州大帥材望雄﹐愛客不減奇章公。軍中宴酣笳鼓競﹐銀燭吐焰如長虹。幕中多士君又往﹐談笑已覺南夷空。東州春回十月後﹐梅華分香入春酒。平生得意欽與京﹐靑眼髙歌望君久。淅江南下靑沄沄﹐石門細路蒼煙屯。五松平頭白日靜﹐千山萬山如亂雲。菊源不逐時事攺﹐芝嶺自與商顏鄰。他日相思一回首﹐漁舟時問武陵人。欽﹐謂欽叔﹔京﹑卽京父也。樂天書以微之爲微。

此日不足惜

此日不足惜﹐此酒不可無。頗怪昌黎公﹐亦復爲世儒。天生至神物﹐與人作華胥。一酌舌本彊﹐二酌燥吻濡﹐三酌動髙興﹐四酌色敷腴。連五六酌﹐枯腸潤如酥。眼花耳熱後﹐萬物寄一壺。十酌未渠央﹐百觚亦奚拘﹖人生一世間﹐忽若過隙駒。有酒不解飲﹐問君誰與娛﹖君不見東家騎鯨李﹐膽滿六尺軀。萬言黃石策﹐八陣夔州圖。酒酣起舞不稱意﹐長吁靑雲指夷吾。又不見西家紫髯郎﹐老气雄萬夫。狂歌飲燕市﹐擊築聲嗚嗚。倚天長劍插少室﹐頗欲四海皆東湖。鷹揚虎視今焉如﹖河山永隔黃公壚。銜杯直待秋井塌﹐靑苔白骨憐君愚。少年覓計生白須﹐捫參歷井無危途。榮不滿睫良區

區﹐就令一朝便得八州督﹐爭似髙吟大醉窮朝哺﹗余名安得潤枯骨﹖四十豈不知頭顱﹖此日不足惜﹐此酒不可無。太虛爲室月爲燭﹐醉倒不用春風扶。

送希顏赴召西臺兼簡李汾長源

昨日遊崧丘﹐今日西臺行。勞生好夢亦太少﹐枕中馬嘶車鐸鳴。山林之樂無虧成﹐胡爲解蘭縛塵纓﹖蒼生望君須一起﹐我知無地逃功名。關中得君作金城﹐气象已覺西山平。諸人誰出仲卿右﹖一座想爲相如傾。風華浩蕩春冥冥﹐馬頭仙掌遙相迎。長安市上見李白﹐爲我一醉秦東亭。

嵩山玉鏡

玉鏡見何許﹖今旦東山陲。積雨洗昏霾﹐旭日發光輝。光輝奪人目﹐灩灩如動移。初如秋月圓﹐漸如曙星微。曙星不能久﹐並與晨露晞。此鏡何從來﹖造化祕莫窺。山精或寶气﹐恍惚令人疑。誰爲問嶽只﹕山川英秀會有歸﹖不能生申與甫瑞王國﹐萬丈光芒徒爾爲﹗

虎害

北山虎有穴﹐南山虎爲羣。目光如電聲如雷﹐倚蕩起伏山之垠。百人一飽不畱骨﹐敗衣墜絮徒紛紛。空谷絕樵聲﹐長路無行塵。呀呀垂涎口﹐眈眈闞城闉。天地豈不仁﹖社公豈不神﹖哀哀太山婦﹐叫斷秋空云。可憐封使君﹐生不治民死食民。世上無復裴將軍﹐北平太守今何人﹗

飲酒

江南秋泉雲液濃﹐遼東抹利玉汁鎔。椰瓢朝傾荔支綠﹐螺杯暮捲珍珠紅。此酒誰所畱﹖今日乃汝逢﹗仙人一丸藥﹐洗我芥蒂胸。金沙一散風雨疾﹐世事盡與浮雲空。東家劉伯倫﹐西家王無功。醉鄕日月萬萬古﹐眼中擾擾誰爲雄﹖人會有歸盡﹐飲不飲所同。所恨獨醒人﹐百年枯槁中。獨醒恨未通﹐獨醉恨未公。安得淸江變醇酎﹖盡回天地入春風﹗

送髙信卿

髙卿去歲山中居﹐橡朝栗暮分猿狙。今年移家入城市﹐甑中生塵釜生魚。文窮智亦窮﹐五鬼更嘯呼。乃翁延客著上座﹐兩兒已復遭揶揄。三冬兔園冊﹐牧豎叫語粗。濕薪煙滿眼﹐破硯冰生須。賣符與行藥﹐不養堂堂軀。無衣思南州﹐千里走單車。我嘗相夫君﹐不是山澤臞。十八學擊劍﹐二十了《陰符》。平生結友王與李﹐袖中頗有《魚麗圖》。文武志膽誰不如﹖不能拔劍斫蛟鱷﹐亦當赤手降於菟﹗胡爲堅坐守寒饑﹐坐令兒女悲窮途﹖萬事糊塗酒一壺﹐別時聊爲鼓嚨胡。中原麟鳳今如此﹐莫道皇家結网疏﹗

寄趙宜之趙時在盧氏。

大城滿豺虎﹐小城空雀鼠。可憐河朔州﹐人掘艸根官煮弩。北人南來向何處﹖共說莘川今樂土。莘川三月春事忙﹐布谷勸耕鳩喚雨。舊聞抱犢山﹐摩云出蒼稜。長林絕壑人迹所不到﹐可以避世如武陵。煮橡當果谷﹐煎術甘飴餳。此物足以度荒歲﹐況有麋鹿可射魚可罾。自我來嵩前﹐旱漧歲相仍。耕田食不足﹐又復違親朋。三年西去心﹐籠禽念飛騰。一瓶一缽百無累﹐恨我不如雲水僧。崧山幾來層﹖不畏登不得﹐但畏不得登。洛陽一昔秋風起﹐羨煞吳中張季鷹。

段志堅畫龍爲劉鄧州賦

豬龍可豢亦可屠﹐世人畫蛇復畫魚。天飛忽入阿堅筆﹐始覺眾史欺庸愚。腥風萬里來﹐白浪橫江湖。一麾走海若﹐再顧失天吳。浩蕩明河翻﹐尾鬣慘不濡。只愁紙上出雷火﹐摶控大千如此珠。天生神物與化俱﹐滅沒變見何所無﹗逆鱗自古不受觸﹐乃今縮頭隨捲舒。怪得堂堂髯禦史﹐平生長有雨隨車。

送詩人秦略簡夫歸蘇墳別業

三月不見君﹐渴心欲生塵。論文一樽酒﹐雅道誰當陳﹖昨朝見君「臨水」句﹐乃知抽靑配白非詩人。南山明月北山云﹐恨君不作由東鄰。擊鮮爲具非無好事者﹐天隨杞菊年年新。石田茅屋連蘇墳﹐兩兒力耕足養親。君詩或者昌晚節﹐不應道路長逡逡。白髮刁騷一幅巾﹐丰年鄕社樂閒身。蹇驢駝入醉鄕去﹐袖中知有眉山春。

紀子正杏園燕集甲午歲。

紀翁種杏城西垠﹐千株萬株紅艷新。今年寒食好天色﹐曉气鬱鬱含芳津。天公自愛此花好﹐朝薰暮染煩花神。融霞暈雪一傾倒﹐非煙非霧非卿云。未開何所似﹖乳兒粉妝深絳唇。能啼能笑癡復騃﹐畫出百子元非眞。半開何所似﹖裏中處女東家鄰。陽和入骨春思動﹐欲語不語時輕顰。就中爛漫尢更好﹐五家合隊虢與秦。曲江江頭看車馬﹐十里羅綺爭紅塵。陽平一邑多詩豪﹐主人買酒邀眾賓。花時此遊有成約﹐恨少楊子張吾軍。落花著衣紅繽紛﹐四座慘澹傷精魂。花開花落十日耳﹐對花不飲花應嗔。愛花常苦得花晚﹐爭教行樂無閒身﹖芳苞一破不更合﹐且看錦樹烘殘春。

送李參軍北上

五日過居庸﹐十日渡桑幹。受降城北幾千里﹐出塞入塞沙漫漫。古來丈夫淚﹐不灑別離間﹐今朝送君行﹐淸涕畱餘潸。生女莫作王明君﹐一去紫臺空佩環。生男莫作班定遠﹐萬里馳書望玉關。我知驥子墮地無齊燕﹐我知鴻鵠意气靑雲端。艸間尺鷃亦自樂﹐扶搖直上何勞摶﹖一衣敝縕袍﹐一飯苜蓿盤。歲時壽翁媼﹐團欒有餘歡。就令一朝便得八州督﹐爭似彩衣起舞春斕斑﹖去年雒陽人﹐今年指天山。地遠馬韉破﹐霜重貂裘寒。朔風浩浩來﹐客子慘在顏。扼胡嶺上一回首﹐未必君心如石頑。君不見﹐桓山烏﹐乳哺不得須臾閒﹐眾雛一朝散﹐孤雌回顧聲悲酸。寒雁來時八九月﹐白頭阿母望君還。

王黃華墨竹爲郭輔之賦。

古來畫竹尊右丞﹐車坡斂袂不敢評。開元石本出摹寫﹐燕市駿骨畱空名。亦有文湖州﹐畫意不畫形。一爲坡所賞﹐四海知有篔簹亭。深衣幅巾老明經﹐老死不敢言縱橫。豈知遼江一派最後出﹐運斤成風刃發硎。雪溪仙人詩骨淸﹐畫筆尙餘詩典刑。月中看竹寫秋影﹐淸鏡平明白發生。娟娟略似《萱艸詠》﹐落落不減《叢臺行》。千枝萬葉何許來﹖但見醉帖字欹傾。君不見忠恕大篆艸書法﹐趙生怒虎噀墨成。至人技進不名技﹐遊戲亦復通眞靈。百年文章公主盟﹐屏山見之跽且擎。聲光舊塞天壤破﹐議論今著兒曹輕。有物於此鳴不平﹐悲耶嘯耶誰汝令﹗只恐破窗風雨夜﹐怒隨雷電上靑冥﹗

泛舟大明湖待杜子不至。

展放荷花三十里。看山水底山更佳﹐一堆蒼煙收不起。山從陽丘西來靑一灣﹐天公擲下半玉環。大明湖上一杯酒﹐昨日繡江眉睫間。晚涼一桌車城渡﹐水暗荷深若無路。江妃不惜水芝香﹐狼藉秋風與秋露。蘭襟鬱鬱散芳澤﹐羅襪盈盈見微步。《晚晴》一賦畫不成﹐枉著風標誇白鷺。我時驂鸞追散仙﹐但見金支翠蕤相後先。眼花耳熱不稱意﹐髙唱吳歌叩兩舷。喚取樊川搖醉筆﹐風流聊與付他年。

九月七日夢中作詩續以末後二句

桃花紅深李花白﹐昨日成團今日折。歌聲滿耳何處來﹖楊柳靑旗洛陽陌。拊君背﹑握君手﹐朝鐘暮鼓無了期﹐世事於人竟何有﹖靑靑鏡中發﹐忽忽成白首。六國印﹐何如負郭二頃田﹖千載名﹐不及卽時一杯酒﹗

賦邢州鵲山

去時唐山道﹐望望鵲山背。今朝西北看﹐奇秀益可愛。蒼茫失層疊﹐解駁見縈帶。浮雲自來去﹐盡巧寧變壞。吳妝入小筆﹐隱隱拂殘黛。城隅靜女人不知﹐擁髻低顰如有待。太行橫截九州半﹐一掩一重俱有態。只知天平六峯天下稀﹐此山東來亦閒在。煙埋雨沒今幾時﹖殆天所藏予發之﹗郭熙未足語平遠﹐摹寫誰有韋郎詩。

送王亞夫舉家歸許昌

一日兩食藜藿葵﹐三冬一褐骭與齊。監河貸粟困欲死﹐望望江水湔塵泥。故書一束手自攜﹐汴兒跳梁翠女啼。出門疾走勿反顧﹐正恐五鬼從之西。馬中豈是無龍媒﹖世人徒知牝牡黃與驪﹗只如黃金絡頭亦不惡﹐誰謂茅索能相羈﹖天公醉著百不問﹐汝偶而偶奇而奇。前途兀兀黑於漆﹐昨日把笏今扶犁。乃知世間倚伏不可料﹐井底容有靑雲梯﹗春風兩淮多鼓鼙﹐軍中少年舞荒雞。因君南望一大笑﹐落日澹澹靑山低。

湧金亭示同遊諸君

太行元气老不死﹐上與左界分山河。有如巨鰲昂頭西入海﹐突兀已過余坡陀。我從汾晉來﹐山之面目腹背皆經過。濟源盤谷非不佳﹐煙景獨覺蘇門多。湧金亭下百泉水﹐海眼萬古畱山阿。觱沸濼水源﹐淵淪晉溪波。云雷湧鬼物﹐窟宅深蛟鼉。水妃簸弄明月璣﹐地藏發泄天不訶。平湖油油碧於酒﹐云錦十里翻風荷。我來適與風雨會﹐世界三日漫兜羅。山行不得山﹐北望空長哦。今朝一掃眾峯出﹐千鬟萬髻髙峨峨。空靑斷石壁﹐微茫散煙螺。山陽十月未搖落﹐翠蕤云旓相蕩摩。雲煙故爲出濃淡﹐魚鳥似欲畱婆娑。石間仙人迹﹐石爛迹不磨。仙人去不返﹐六龍忽蹉跎。江山如此不一醉﹐拊掌笑煞孫公和。長安城頭烏尾訛﹐並州少年夜枕戈。舉杯爲問謝安石﹐蒼生今亦如卿何﹖元子樂矣君其歌。煙螺舊作煙蘿﹐依石本攺

南冠行癸巳秋爲曹得一作

南冠累累渡河關﹐畢逋頭白乃得還。荒城雨多秋气重﹐頹垣敗屋深茅菅。漫漫長夜浩歌起﹐淸涕曉枕畱餘潸。曹侯少年出紈綺﹐髙門大屋垂楊裏。諸房三十侍中郎﹐獨守殘編北窗底。王孫上客生光輝﹐竹花不實鵷鶵饑。絲桐切切解人語﹐海云喚得靑鸞飛。梁園三月花如霧﹐臨錦芳華朝復暮。阿京風調阿欽才﹐暈碧裁紅須小杜。長安張敞號眉嫵。吳中周郎知曲誤。香生春動一詩成﹐瑞露靈芝滿窗戶。魚龍吹浪三山沒﹐萬里西風入華發。無人重典鷫鸘裘﹐展轉空牀臥秋月。寶鏡埋寒灰﹐鬱鬱萬古不可開。龍劍出地底﹐靑天白日驅云雷。層冰千里不可畱﹐離魂楚些招歸來。生不願朝入省﹑暮入臺﹐願與竹林嵇阮同舉杯。郎食猩猩唇﹐妾食鯉魚尾﹐不如孟光案頭一杯水。黃河之水天上流﹐何物可煮人間愁﹖撐霆裂月不稱意﹐更與倒翻鸚鵡洲。安得酒船三萬斛﹖與君轟醉太湖秋﹗

醉後走筆

建茶三碗冰雪香﹐《離騷》《九歌》日月光。腰金更騎揚州鶴﹐雋永不羨大官羊。短鐙檠子移近牀﹐秋風吹簾月轉廊。一歌再歌魂魄動﹐入眼渺渺橫沅湘。湘妃漸遠望不及﹐金支翠蕤澹飛颺。漁父話獨醒﹐孺子歌《滄浪》。山鬼獨一腳﹐拊掌笑我旁。湘累歸來弔故國﹐遺臺老樹山蒼蒼。掩書一太息﹐夜如何其夜未央。東家女兒繡羅裳﹐銀瓶瀉酒勸客嘗。一酌均跖顏﹐再酌齊彭殤。宇宙不今古﹐气節無陰陽。少年避酒不肯喫﹐跬步乃有無何鄕。愛茶愛書死不徹﹐乃以冰炭貯我腸﹐世間惟有麯生風味不可忘。南湖先生雪景乘騾圖並引

南湖先生﹐原武人。年二十許時﹐曾以鄕賦兩魁鄭州。然其資倜儻﹐所以自望者甚髙﹐終不樂爲舉子計﹐卽棄去﹐學擊刺。當正隆徵南﹐頗欲馳逐戎行間。旣而大定詔書下﹐兵各罷歸﹐先生抱利器而無所試﹐乃浮湛里社﹐以詩酒自娛。買田南湖之上﹐築亭種樹﹐徜徉乎其間﹐盡置家事﹐日與賓客酣飲﹐歌管槊﹐窮日夕不少休。家故饒財﹐又好施予﹐其赴人之急﹐猶疾痛之在己﹐故人尢以此歸之。所與遊如臨洺王逸賓﹑遊宗之﹑大定劉之昂﹐其人皆天下名士。至論人物﹐必曰「靖達卿﹐今日之奇男子也。」先生生於天會初﹐歷大定﹑明昌﹑泰和﹐優遊於太平和樂之世者五十年。大安兵興﹐乃下世。平生喜作詩﹐樂府尢有蘊藉﹐觀《西子棄瓢》詩可見也。髻鬟蕭颯薴羅秋﹐千古香溪水自流。吳越兵爭竟何得﹐風流輪與五湖舟。嘗雪中騎靑騾﹐行京水道中﹑作長詩﹐卒章有「安得西都畫史吮筆出新意﹖寫作南湖老子雪景乘騾圖」之句。其子文煒﹐北渡後﹐來東平﹐始以先生之意﹐追畫此圖﹐求僕賦詩。文煒質直好義﹐讀書作文﹐有聲時輩中。觀其子﹐可以想見先生之爲人。故爲道其事﹐並以致懷賢之思。

大河茫茫白連空﹐寒云迢迢度南鴻。汴梁髙樓管弦裏﹐成臯行人西北風。北風吹雪來﹐飄瞥捲孤蓬。異色變慘澹﹐元气開洪蒙。襄陽潮陽詩境在﹐掇拾物色眞難工。靑騾誰此遊﹖望見知是南湖翁。南湖翁﹐少日骯髒今龍鐘﹐猶能吐气萬丈如長虹。閉門兀坐意不愜﹐要看銀海翻魚龍。寶華世界瓊瑤宮﹐江山隨翁入淸雄。詩成仰天一大笑﹐飛花落絮春蒙蒙。鬱鬱梁宋郊﹐翁家出彊宗。許與必豪右﹐收入等侯封。翁年十八九﹐弄筆學雕虫。疊取兩解魁﹐隱隱何隆隆﹗一旦拂衣去﹐學劍事猿公。正隆適南徵﹐匹馬走從戎。墨丸磨盾鼻﹐意與江流東。紫微出東方﹐淮海亦來同。都將書與劍﹐田間就春農。仕宦不作邴曼容﹐醉鄕自愛王無功。爰居從渠致鐘鼓﹐野鶴豈合棲樊籠﹖南湖煙景多﹐魚鳥亦從容。亦有兩小船﹐綸竿插船篷。髙亭出秀樾﹐窗戶連靑紅。淸飆隨睡輿﹐暝色赴吟筇。門前車馬來﹐日釀日不供。但苦佳客少﹐焉知淸興終﹖看翁《棄瓢詩》﹐調戲鴟夷老子如兒童。雄吞已覺云夢小﹐寒縮寧作書生窮。當年我得奉談笑﹐晝夜肯放淸樽空﹖東家西家不相從﹐南海北海不相逢。風流耆舊今誰似﹖惆悵相看是畫中﹗

癸卯歲杏花

南州景气暖﹐杏花見紅梅。讀書山前二月尾﹐向陽杏花全未開。待開竟不開﹐怕寒貪睡嗔人催。愛花被花惱不徹﹐一日繞樹空千回。牙牙嬌語山櫻破﹐稠鬧成團稀作顆。小蕾從教絳蠟封﹐繁枝未要晴雲裹。兩月不舉酒﹐半歲不作詩。更教古銅瓶子無一枝﹐綠陰靑子長相思。今年閏年好寒節﹐花開不妨遲一月。「畱船買魚作寒節」﹐宋方舟先生李知幾語。

題劉紫微堯民野醉圖

蒼苔濁酒同歌呼﹐白須紅頰醉相扶。堯時皇質未全散﹐不論朝野皆歡虞。望云云非云﹐就日日非日。先秦迂儒彊解事﹐極口譽堯初未識。堯民與酒同一天﹐此外更誰爲帝力。仙老曾經甲子年﹐戲將陳迹畫中傳。山川淳朴忽當眼﹐回望康衢一慨然。不見只今汾水上﹐田翁鞭背出租錢。堯甲子年﹐仙人張果事。

贈答趙仁甫仁甫名復云夢人江表奇士也

我友髙禦史﹐愛君曠以眞。昨朝識君面﹐所見勝所聞。江國辭客多﹐玉骨無泥塵。軒昂見野鶴﹐過眼無雞羣。想君夜醉潯陽時﹐明月對影成三人。散著紫綺裘﹐艸裹烏紗巾。浩歌魚龍舞﹐水伯不敢嗔。何意醉夢間﹐失腳墮燕秦﹖萬世一旦暮﹐萬里猶比鄰。世無魯連子﹐黑頭萬蟻徒紛紛。君居南海我北海﹐握手一杯情更親。老來詩筆不復神﹐因君兩詩發興新。都門回首一大笑﹐袖中知有江南春。

下黃楡嶺

北厓玄武暮﹐黕黑如積鐵。東厓劫火余﹐絢爛開錦纈。就中嶺頭一峯凸朴奇﹐剩費寒云幾千疊。摩圍可望不可到﹐靑壁無梯猿叫絕。林煙日射彩翠新﹐跬步疑有黃金闕。畫工胸次墨汁滿﹐那得冰壺貯秋月。直須潮陽老筆回萬牛﹐露頂張顚揮醉帖。石門細路無澗泉﹐行人饑渴挽不前。辛苦黃楡三十里﹐豈知卻有看山緣﹗

驅豬行黃臺張氏莊作。

沿山蒔苗多費力﹐辦與豪豬作糧食。艸庵架空尋丈髙﹐擊板搖鈴鬧終夕。孤犬無猛噬﹐長箭不暗射。田夫睡中時叫號﹐不似驅豬似稱屈。放教田鼠大於兔﹐任使飛蝗半天黑。害田爭合到渠邊﹖可是山中無橡術﹖長牙短喙食不休﹐過處一抹無禾頭。天明隴畝見狼藉﹐婦子相看空淚流。旱漧水溢年年日﹐會計收成才什一。資身百備粟豆中﹐儋石都能幾錢直﹖兒童食糜須愛惜﹐此物羣豬口中得﹐縣吏卽來銷稅籍。

嘯臺感遇

裴回五巖上﹐浩歌彌激烈。望望蟾房翁﹐倒影乍明滅。地古足靈異﹐祠廢余像設。子規夜啼山竹裂﹐老鶴亂踏枯松折。嘯臺音響杳不聞﹐蕩蕩靑天一明月。荒山破瓦色﹐十步九窪疊﹐水泉出沮洳﹐一綫僅不絕。翁乎何意畱此居﹐可是他山無地穴﹖大道旣下衰﹐日鑿聰明開﹐玉從圭璋毀﹐木以靑黃災。天和散不畱﹐去浪無東回。咄咄此老蒼﹐骯髒仰怪魁。堯年生甲子﹐含徳如未孩。標枝野鹿致足樂﹐火食屋居良所哀。史筆亦厚誣﹐何曾校計識與材﹗纏身正有一丈發﹐直以何物觀形骸﹖大笑黃冠師金丹﹐羽化之說何從來﹖豈知大人先生獨立萬物表﹐太古元气同胚胎﹗不見今日孫公和﹐橫絕四海隘九垓﹐嵇康養生安在哉﹗

水簾記異癸卯九月四日﹐同杜仲梁賦。

黃華絕境探未窮﹐道人曾約山櫻紅。鏡臺懸流不易得﹐世俗名取香鑪峯。七年長路今一到﹐刺鯁欲滿平生胸。豈知旱久泉脈絕﹐快意一濯無由供。神明自足還舊觀﹐湧浪爭敢徼靈通。何因狡獪出變化﹐勝槪轉盼增淸雄。天孫機絲拂夜月﹐佛界珠网搖秋風。稱奇叫絕喜欲舞﹐恨不百繞靑芙蓉。銀橋淸涼顚﹐玉鏡崧丘東。世外果無物﹐邂逅乃一逢。書生眼孔塞易破﹐勺水已復誇神功。東坡拊掌應大笑﹐不見蟄窟鞭魚龍。

谼谷聖鐙九月五日作。

金門寺前山突起﹐井底寶巖三十里。舊聞聖燈在山上﹐紫微侍郎宜不妄。山空月黑無人聲﹐林間宿鳥時一鳴。遊人燒香仰天立﹐不覺紫煙峯頭一燈出。一燈一燈續一燈﹐山僧失喜見未曾。金繩脫串珠散迸﹐玉丸走柈光不定。飛行起伏誰控摶﹖華麗淸圓自殊勝。北荒燭龍開晦冥﹐南極入地多異星。豈知心光毫相有眞遇﹐物外恍惚終難憑。腐儒心魄爲動蕩﹐再拜中庭謝靈貺。何曾辦作劉更生﹐下照乃辱春藜杖。昨朝黃華瀑流神所憐﹐今朝金門佛燈佛作緣。紛紛世議何足道﹖盡付馬耳春風前。

食楡莢

露葵滑寒羊蕨膻﹐春楡作莢絕可憐。楡令人瞑何暇計﹐田舍年例須濃煎。簫聲吹暖賣餳天﹐家人鉆火分靑煙。長鉤矮藍走童稚﹐頃刻綠萍堆滿前。炊飯云子白﹐剪韭靑玉圓。一杯香美薦新味﹐何必烹龍炮鳳誇肥鮮﹗鼠肝虫臂萬化途﹐神奇腐朽相推遷。夢中鸜鵒亦大樂﹐隨意飲啄眞飛仙。先生捫腹一莞然﹐此日何功食萬錢﹖

李峪園亭看雨

龍山右脇松十里﹐細路蜿蜒繞龍尾。松林迫塞悶煞渠﹐北望玉泉疑井底。玉泉元自別一天﹐眼界廓廓無神川。金城百里才一俯﹐半尖浮圖插蒼煙。行行下絕巘﹐招提忽當眼﹐未到倦不勝﹐小憩遂忘返。玉泉一杯甘以洌﹐未須張陸誇冰雪。主人不在客不畱﹐烈風崖下風颼颼。石頭路滑馬蹄怯﹐山雨未落云先愁。將軍林園永安下﹐秋霽村墟絕瀟灑。濃云壓屋風打頭﹐僅得羈銜脫疲馬。只知龍山之神神更神﹐永安亦能撼詩人。晦暝變化千萬態﹐畫出風雨元非眞。山靈亦愁歸厚夜﹐半面時時見云罅。天瓢細灑供晚涼﹐不似艸堂回俗駕。層陰一掃羣峯出﹐一洗深靑徹山骨。夕陽展放紫翠屏﹐只欠松梢一輪月。山中一石回萬牛﹐況是一壑復一丘。不如一詩招將入南州﹐先生興來時臥遊。

遊龍山

曩予尉大梁﹐得交此州雷與劉。自聞兩公誇南山﹐每恨南海北海風馬牛。老龍面目今日始���更信造物工雕鎪。是時山雨晴﹐平田綠油油﹐並山涼气多﹐況得通深幽。山泉谷口出迎客﹐石罅戛擊琳瑯球。蜿蜒入微行﹐漸覺藤蘿罥衣樹打頭。惡木拉颰棲﹐直幹比指稠。石門無風白日靜﹐自是林響寒颼颼。一峯忽當眼﹐仰看看不休。一峯一峯千百峯﹐𨿽欲一一顧揖知無由。金城偃蹇不得上﹐瑤甕回合如相畱。苔花萬錦石﹐丹碧爛不收。天關守虎豹﹐武庫開戈矛。小山隨起隨偃僕﹐獨立千仞絕頂縹緲之飛樓。百花岡頭藉艸坐﹐瀟灑正值金蓮秋。亭亭妙髙臺﹐玉斧何年修﹖登髙攬元化﹐快如鷹脫韝。山靈故爲作開闔﹐巧與詩境供冥搜。白雲何許來﹖纖絲弄輕柔﹐蓬蓬作霧湧﹐飄飄與煙浮。玉衣仙人鞭素虯﹐翕忽變化令人愁。須臾視六合﹐浩蕩不可求。初疑陶輪比運甓﹐今悟夜壑眞藏舟。劫石拂未窮﹐杞國浪自憂。斷鰲立極萬萬古﹐爭遣起滅如浮漚﹖快哉萬里風﹐一掃天四周。誰言太始再開辟﹐日馭本自無停輈。舉手謝山靈﹐就無淸涼毫相非神羞。賤子貪名山﹐客刺已屢投。黃華掛鏡臺﹐天壇避秦溝﹐太山神明觀﹐二室汗漫遊。胸中隱然復有此大物﹐便可揮斥八極隘九州﹗玉峯有佳招﹐絕唱須一酬。爲君探囊擲下珊瑚鉤﹐白雲相望空悠悠。異時華表見老鶴﹐姓字莫忘元丹丘。

醉中送陳季淵

寒食不數日﹐天气殊未佳。翩翩金門客﹐行行指龍沙。朝發忻城暮隴頭﹐隴頭地寒無艸芽。拂云堆邊春更晚﹐雪花茫茫揚白沙。紇幹山髙凍煞雀﹐楡葉離離小叢薄。愛君只欲苦死畱﹐不道南飛何所樂。書生弓馬能幾何﹖乃今寶校金盤陀。孔璋文筆妙天下﹐《敕勒》不數陰山歌。向年賦奇雨﹐擁海驅云筆頭注﹐快如懷素書布障﹐狂笑劉叉寫《冰柱》。李汾王郁俱灰塵﹐天意乃在溵陽陳。舌吐萬里唾一世﹐眼髙四海空無人。殘民假息仍瘡痏﹐誰作東山謝安起﹖恨我不比長桑君﹐一月觴君上池水。眼中之人不易忘﹐誰作冰炭置我腸﹖衰顏明鏡兩寂寞﹐別意春江誰短長﹖但願年年見顏色﹐與君連日醉壺觴。

送弋唐佐還平陽

我從商余之山過庵羅﹐聞君六經百家富研摩。會最上指冠巍峨﹐豈肯俯首春官科﹖覃懷變生十載後﹐我時避兵方北走。通家弋宋共有無﹐行輩許之爲老友。晉州一書君肯來﹐握手大笑心顏開。春風著人不覺醉﹐快捲更須三百杯。鶴骨騫飛法當壽﹐況是丹房藥鏡畱心久﹗昆侖神泉浸術芝﹐乞與余膏潤衰朽。天府學士登瀛洲﹐松頂仙人垂直鉤。愛君直欲抵死畱﹐自言世事非所求。千古黃金礦中淚﹐不獨盧同並馬異。蘇州韋郎交分深﹐香山白傅金玉音﹐借渠兩詩寫我心。相知非不多﹐但苦心不同。同心一人去﹐坐覺長安空。離愁何從生﹖生從情愛中。不見行路人﹖拂袖自西東。汾流滔滔兮日千里﹐靑眼髙歌吾老矣。寶丰山中有庵羅寺﹐唐佐嘗從程內翰天益問學於此。

遊泰山

泰山天壤間﹐屹如郁蕭臺。厥初造化手﹐辦此何雄哉﹗天門一何髙﹐天險若可階。積蘇與累塊﹐分明見九垓。扶搖九萬里﹐未可誣《齊諧》。秦皇憺威靈﹐茂陵亦雄材。翠華行不歸﹐石壇滿蒼苔。古今一俯仰﹐感極令人哀。是時夏春交﹐紅綠無邊涯。奇探忘登頓﹐意愜自遲回。惜無賞心人﹐歡然盡餘杯。夜宿玉女祠﹐崩奔湧云雷。山靈見光怪﹐似喜詩人來。雞鳴登日觀﹐四望無氛霾。六龍出扶桑﹐翻動靑霞堆。平生華嵩遊﹐玆山未忘懷。十年望齊魯﹐登臨負吟鞵。孤云拂層崖﹐靑壁落落雲間開。眼前有句道不得﹐但覺胸次髙崔嵬。䢐徠山頭喚李白﹐吾欲從此觀蓬萊。

付阿耽誦

昨得商子書﹐知有阿耽名。今朝見阿耽﹐驚喜喜復驚﹗乃翁雅望傾漢庭﹐仕才千石埋九京。我知渠孫不虛生﹐虎穴生虎子﹐墮地骨骼成。舉頭爲城尾爲旌﹐幾人雄猛得寧馨﹖繡衣靑春佳禦史﹐路人望見行且止。老夫從旁當說似﹐前日晦道堂前小兒子﹐雷動風行自應耳﹐藜藿不采今其始。

唐子達扇頭此詩舊編入六言﹐今正。

溪光冷於冰﹐山骨淨如玉﹐白雲自老人自閒﹐莫遣秋風破茅屋。

遊承天鎭懸泉

詩人愛山愛徹骨﹐十月東來犯冰雪。懸流百里行不前﹐但覺飛湍醒毛髮。閒閒老仙仙去久﹐石壁姓名苔蘚滑。此翁可是六一翁﹐四十三年如電抹。並州之山水所洑﹐駭浪幾轟山石裂。只知晉陽城西天下稀﹐娘子關頭更奇劂。周南畱滯何敢嘆﹗投老天教探禹穴。君不見管涔汾源大車輪﹐平泉丈八玻璃盆。不知承天此水何所本﹖乃與沇瀆爭雄尊。平地突出隨崩奔﹐洶如頹波射天門。太初元气未凝結﹐更欲何處畱胚月軍﹖素虯騰擲翠蛟舞﹐衮衮後出皆魚鯤。雷車怒擊冰雹散﹐石峽峻滑蒼煙屯。憑崖下視心魄動﹐自愧气衰筆老勝槪過眼無由吞。少東水簾亦瀟灑﹐珠琲一一明朝暾。陽龍暗滋瑤艸活﹐礜石自與蓮湯溫。神祠水之滸﹐儀衛盛官府。頗怪祠前碑﹐稽考失莽魯。吾聞允格﹑臺駘﹐宣汾洮﹑障大澤﹐自是生有自來﹑歸有所假﹐而自經溝瀆﹑便可屍祝之﹐祀典紛紛果何取﹖子胥鼓浪怒未泄﹐精衛銜薪心獨苦。楚臣百問天不酬﹐肯以誕幻虛荒驚聾瞽﹖自有宇宙有此水﹐此水萬萬古。人言主者介山氏﹐且道未有介山之前復誰主﹖山深地古自是有神物﹐不假靈眞誰敢侮﹖稗官小說出閭巷﹐社鼓村簫走翁媼。當時大歷十才子﹐爭遣李諲鑱陋語﹗石林六月淸無暑﹐人家靑紅濕窗戶。射鹿有場魚有浦﹐好築糟臺俯洲渚﹐甕面椰瓢挹膏乳。醉扶紅袖別吳歌﹐風雨不憂驚妒女。閒閒公守平定﹐以大安庚午來遊﹐迄今壬子﹐四十三年矣。士俗傳介子推被焚﹐其妹介山氏恥兄要君﹐積薪自焚﹐號曰妒女。祠碑大歷中制官李諲所撰﹐辭旨殊謬﹐至有「百日積薪﹐一日燒之」之語。鄕社至今以百五日積薪而焚之﹐謂之祭妒女云。

爲程孫仲卿作

繡褥錦爲衤朋﹐蘭湯金作盆。名駒出窪水﹐萬馬浮雲奔。參軍愛友親弟昆﹐禦史風節海內聞。諸郎楚楚皆玉立﹐王謝定自超人羣。髙樹出大根﹐源淸流不渾。千年雒陽陌﹐赫赫於公門。外翁老去住山村﹐正要兒童侍酒樽。他日新詩一千首﹐不愁無物餉吾孫。

壽張復從道

鎭州城中金粟岡﹐移來河東萬卷堂。先生弦歌教冑子﹐子亦詩禮沾餘芳。齒如編貝發抹漆﹐玉樹臨風未二十。爲渠欲作寫眞詩﹐老我慚無敬齋筆。復也美材具﹐璞玉未雕飾﹐良工在汝心﹐苦卓與眞積。捧檄毛義喜﹐受杖伯瑜泣。親年當喜懼﹐寸晷眞尺璧。桓榮家世傳一經﹐何患不蒙稽古力﹗彩服庭闈趨﹐繡衣霄漢立。但願頤齋壽金石﹐歲歲年年作生日。

卷第六

樂府

天門引

秦王深居不得近﹐從破衡成欲誰信﹖白頭遊客困咸陽﹐憔悴黃金百斤盡。海中仙人黃鵠舉﹐大笑人間爭腐鼠。丈夫何意作蘇秦﹐六印才堪警兒女。古來多爲虛名老﹐不見阿房淨如掃。千年虎豹守天門﹐一日牛羊臥秋艸。

蛟龍引

古劍咸陽墓中得﹐抉開靑雲見白日﹐蛟龍地底气如虹﹐土花千年不敢蝕。洪鑪烈焰初騰精﹐橫海已覺無長鯨。世上元無倚天手﹐匣中誰解不平鳴﹖割城恨不逢相如﹐佐酒恨不逢朱虛﹐尙方未入朱云請﹐盟槃合與毛生俱。誰念田文坐中客﹐只將彈鋏嘆「無魚」﹗

湘夫人詠

木蘭芙蓉滿芳洲﹐白雲飛來北渚遊。千秋萬歲帝鄕遠﹐云來云去空悠悠。秋風秋月沅江渡﹐波上寒煙引經素﹐九疑山髙猿夜啼﹐竹枝無聲墮殘露。

湘中詠

楚山鶴鳴風雨秋﹐楚岸猿啼送客舟。江山萬古騷人國﹐猿鳥無情也解愁。西北長安遠於日﹐憑君休上嶽陽樓。

孤劍詠

鬱鬱重鬱鬱﹐夜半長太息。吟成《孤劍詠》﹐門外山鬼泣。淸霜稜稜風入骨﹐殘月耿耿燈映壁。君不見﹐一饑縛壯士﹐僵臥時自惜。黃鵠一舉摩蒼天﹐誰念樊籠束脩翼﹗

渚蓮怨

阿溪何許來﹖素面涴風雨。寂寞煙中魂﹐依依欲誰語﹖

芳華怨

娃兒十八嬌可憐﹐亭亭裊裊春風前。天上仙人玉爲骨﹐人間畫工畫不出。小小油壁車﹐軋軋出東華﹐金縷盤雙帶﹐云裾踏雁沙。一片朝云不成雨﹐被風吹去落誰家﹖少年豈無恩澤侯﹖金鞍繡帽亦風流。不然典取鷫鸘裘﹐四壁相如堪白頭。金穀樓臺悄無主﹐燕子不來花著雨。只知環佩作離聲﹐誰向琵琶得私語﹖無情鸂涑鳥翡翠兒﹐有情蜂雄蛺蝶雌﹐勸君滿酌金屈卮﹐明日無花空折枝。

後芳華怨

江南破鏡飛上天﹐三五二八淸光圓。豈知汴梁破來一千日﹐寂寞菱花仍半邊。白沙漫漫車轆轆﹐鵾雞弦中杜鵑哭。塞門憔悴人不知﹐枉爲珠娘怨金穀。樂府初唱《娃兒行》﹐彈局平心不平。只今雄蜂雌蝶兩不死﹐老眼天公如有情。白玉搔頭綠云發﹐玫瑰面脂透肉滑。春風著人無气力﹐不必相思解銷骨。洛花絕品姚家黃﹐揚州銀紅一國香﹐千圍萬繞看不足﹐雨打風吹空斷腸。丹砂萬年藥﹐金印八州督﹐不及秦宮一生花裏活。長門曉夕壽相如﹐盡著千金買消渴。

結楊柳怨

長樂坡前一杯酒﹐鄭重行人結楊柳。可憐楊柳千萬枝﹐看看盡入行人手﹗輕煙細雨綠相和﹐惱亂春風態度多。路人愛是風流樹﹐無柰朝攀暮折何﹗朝攀暮折何時了﹖不道行人暗中老﹗素衣今日洛陽塵﹐白發明朝塞城艸。柳色年年歲歲靑﹐關人何事管離情﹖春風誰向丁寧道﹕「折斷長條莫再生」。

秋風怨

碧瓦髙梧響疏雨﹐坐倚薰籠時獨語。守宮一著死生休﹐狗走雞飛莫爲女。雲間簫鼓夜厭厭﹐禁漏誰將海水添﹖一春門外羊車過﹐又見秋風拂翠簾。總把丹靑怨延壽﹐不知猶有竹枝鹽﹗

歸舟怨

渡頭楊柳靑復靑﹐閨中少婦動離情。只從問得狂夫處﹐夜夜夢到洛陽城。南風吹櫓聲﹐北雁鳴嚶嚶。江流望不極﹐相思春艸生。

徵人怨

瀚海風煙掃易空﹐玉關歸路幾時東﹖塞垣可是秋寒早﹖一夜淸霜滿鏡中﹗

塞上曲

平沙細艸散羊牛﹐一簇徵人在戍樓。忽見隴頭新雁過﹐一時回首望南州。

西樓曲

遊絲落絮春漫漫﹐西樓曉晴花作團。樓中少婦弄瑤瑟﹐一曲未終坐長嘆。去年與郎西入關﹐春風浩蕩隨金鞍。今年匹馬妾東還﹐零落芙蓉秋水寒。並刀不剪東流水﹐湘竹年年露痕紫。海枯石爛兩鴛鴦﹐只合雙飛便雙死。重城車馬紅塵起﹐幹鵲無端爲誰喜﹖鏡中獨語人不知﹐欲插花枝淚如洗。

後平湖曲

越女顏如花﹐吳兒潔於玉。天教並墻居﹐不著同被宿。美人一笑千黃金﹐連城不博百年心。樓上墻頭無一物﹐暮爨朝舂一生足。秋風拂羅裳﹐秋水照紅妝。舉頭見郎至﹐低頭采蓮房。郎心只如菱刺短﹐妾意未覺藕絲長。與郎期何許﹖眼礙同舟女。春波澹澹無盡情﹐雙星盈盈不得語。十里平湖艇子遲﹐岸花汀艸伴人歸。鴛鴦驚起東西去﹐惟有蜻蜓接翅飛。

洧川行

洧川道邊日欲西﹐誰家少婦掩面啼﹖漫漫長路行不徹﹐粉鏡衣手自攜。自言娼家女﹐家在梁門東﹐夫婿輕薄兒﹐新人不相容。憶初在家時﹐只辦放嬌慵。耶娘惜女如惜玉﹐近前細看面發紅。無端嫁作蕩子婦﹐流落棄擲風埃中。可憐桃李花﹐顏色嬌蒙茸。朝看花枝好﹐暮看花枝空。安得明珠三百斛﹖重簾復幕圍春風﹗

長安少年行

黃衫少年如玉筆﹐生長侯門人不識。道逢豪客問姓名﹐袖把金鞭側身揖。臥駝行橐錦帕蒙﹐石橊壓漿銀作筒。八月蒼鷹一片雪﹐五花驕馬四蹄風。日暮新丰原上獵﹐三更歌舞灞橋東。

黃金行贈王飛伯

王郎少年詩境新﹐气象慘澹含古春。筆頭仙語復鬼語﹐只有溫李無他人。天公著詩貧子身﹐子曾不知乃自神。人間不買詩名用﹐一片靑衫衡霍重。兒貧女富母兩心﹐何論同袍不同夢﹗入門喚婦不下機﹐淚子垢面兒啼饑。君詩只有《貧女謠》﹐何曾夢見《金縷衣》﹖外家翁媼日有語﹐嫁女書生徒爾爲。昆陽城下三更酒﹐醉膽輪囷插星斗。一昔詩腸老蛟吼﹐十尺長人墮車走。斫頭不屈三萬言﹐欲向何門復低首﹖何人壽我黃金千﹐使君破鏡飛上天。

隋故宮行

渭川楊柳先得春﹐二月鶯啼百囀新。長春宮中千樹錦﹐暖日晴雲思煞人。君王半醉唱吳歌﹐絳仙起舞顰翠蛾。吳兒謾說曾行樂﹐三十六宮能幾多﹖千秋萬古金銀闕﹐海沒三山一毫髮。繁華夢覺人不知﹐畱得寒螿泣秋月。

解劍行

古劍黑於漆﹐鬱鬱動星文﹐摩挲二十年﹐今日持贈君。長鯨鼓浪三山沒﹐知君不是泥中物。袖間一卷《白猿書》﹐未分持刀買黃犢。壯懷風雲郁沈沈﹐慚愧漂母無千金。長安侏儒飽欲死﹐萬古不解

天公心。北風浩浩吹行客﹐隴水無聲雪花白。荊卿墓頭秋艸幹﹐擊築行歌欲誰識﹖君不見秦相五羖皮﹐去時烹雞炊扊扅。又不見敝裘蘇季子﹐合從歸來印累累。丈夫墮地自有萬里气﹐翕忽變化安能知﹖大冠如箕望吾子﹐富貴同生亦同死。

徵西壯士謠

三十未有二十彊﹐手內蛇矛丈八長。總爲官家金印大﹐不怕百死向沙場。捉卻賀蘭山下賊﹐金鞍繡帽好還鄕。

望雲謠

涉江采芙蓉﹐芙蓉待秋風。登山采蘭苕﹐蘭苕霜早雕。美人亭亭在雲霄﹐郁搖行歌不可招。湘弦沈沈寫幽怨﹐愁心歷亂如曳繭。金支翠蕤紛在眼﹐春艸迢迢春波遠。

望歸吟

塞云一抹平如截﹐塞艸離離臥楡葉。長城窟深戰骨寒﹐萬古牛羊飲冤血。少年錦帶佩吳鉤﹐獨騎匹馬覓封侯。去時只道從軍樂﹐不道關山空白頭﹗北風吹沙雜飛雪﹐弓弦有聲凍欲折。寒衣昨夜洛陽來﹐腸斷空閨搗秋月。年年歲歲望還家﹐此日歸期轉未涯。誰與南州問消息﹐幾時重拜李輕車﹖

梁園春五首車駕遷汴京後作。

軍從南去三回勝﹐雪自東來二尺彊。今歲長春多樂事﹐內家應舉萬年觴。長春﹐徳陵誕節名

暖入金溝細浪添﹐津橋楊柳綠纖纖。賣花聲動天街遠﹐幾處春風揭繡簾﹖

上苑春濃晝景閒﹐綠云紅雪擁三山。宮墻不隔東風斷﹐偸送天香到世間。

樓觀沈沈細雨中﹐出墻花木亂靑紅。朱門不解藏春色﹐燕宿鶯喧處處通。

雙鳳簫聲隔彩霞﹐宮鶯催賞玉溪花。誰憐麗澤門邊柳﹐瘦倚東風望翠華﹖龍徳宮有玉溪館。麗澤﹐燕都西門名。

探花詞五首

禁裏蒼龍啟九關﹐殿前鸚鵡喚新班。沈沈綠樹鞭聲遠﹐裊裊薰風扇影閒。

浩蕩春風入繡鞍﹐可憐東野一生寒。皇州花好無人管﹐不用新郎走馬看。

六十人中數少年﹐風流誰占探花筵﹖阿欽正使才情盡﹐猶欠張郎白玉鞭。李欽用二十七﹐張夢祥少一歲﹐又未婚云。

美酒淸歌結勝遊﹐紅衣先爲渚蓮愁。曲江共說櫻桃宴﹐不見西園風露秋。

人物風流見藹然﹐逼人佳筆已翩翩。龍津春色年年在﹐莫著新銜惱必先。

獵城南

翩翩遊俠兒﹐白馬如匹練。朝出城南獵﹐暮趁軍中宴。北平有眞虎﹐愛惜腰間箭。春風來

春風來時瑤艸芳﹐綠池珠樹宿鴛鴦。春風去後瑤艸歇﹐來鴻去燕遙相望。鴛鴦不得雙﹐燕鴻天一方。

娟娟愁眉色﹐靜與遙山長。錦衾復羅薦﹐夢語相思怨。月明烏夜啼﹐空閨淚如霰。

幽蘭

仙人來從舜九疑﹐辛夷爲車桂作旗。疏麻導前杜若隨﹐披猖芙蓉散江蘺。南山之陽艸木腓﹐澗岡重復人迹希。蒼厓出泉懸素霓﹐翛然獨立風吹衣。問何爲來有所期﹐歲雲暮矣胡不歸﹖鈞天帝居

淸且夷﹐瑤林玉樹生光輝。自棄中野誰當知﹖霰雪慘慘淸入肌。寸根如山不可移﹐雙麋不返夷叔饑。飲芳食菲尙庶幾﹐西山髙髙空蕨薇。露槃無人薦湘累﹐山鬼切切雲間悲。空山月出夜景微﹐時有彩鳳來雙棲。梅花

去歲梅花晚﹐今歲梅花早。和羹要佳實﹐春風莫艸艸。

寶鏡

寶鏡掛秋水﹐靑蛾紅粉妝。春風不相識﹐白地斷肝腸。

續小娘歌十首

吳兒沿路唱歌行﹐十十五五和歌聲。唱得小娘《相見曲》﹐不解離鄕去國情。

北來遊騎日紛紛﹐斷岸長堤是陣云。萬落千村藉不得﹐城池畱著護官軍。

山無洞穴水無船﹐單騎驅人動數千。直使今年畱得在﹐更教何處過明年﹖

靑山髙處望南州﹐漫漫江水繞城流。願得一身隨水去﹐直到海底不回頭﹗

風沙昨日又今朝﹐踏碎鴉頭路更遙。不似南橋騎馬日﹐生紅七尺系郎腰。

雁雁相送過河來﹐人歌人哭雁聲哀。雁到秋來卻南去﹐南人北渡幾時回﹖

竹溪梅塢靜無塵﹐二月江南煙雨春。傷心此日河平路﹐千里荊榛不見人。

太平婚嫁不離鄕﹐楚楚兒郎小小娘。三百年來涵養出﹐卻將沙漠換牛羊﹗

饑烏坐守艸間人﹐靑布猶存舊領巾。六月南風一萬里﹐若爲白骨便成塵。

黃河千里扼兵衝﹐虞虢分明在眼中。爲向淮西諸將道﹕「不須誇說蔡州功」。

並州少年行

北風動地起﹐天際浮雲多。登髙一長嘯﹐六龍忽蹉跎。我欲橫江鬥蛟鼉﹐萬弩迸射陽侯波。或當大獵燕趙間﹐黃熊朱豹皆遮羅。男兒萬馬隨撝訶﹐朝發細柳暮朝那﹐埽云黑山布陽和。歸來明堂見天子﹐黃金橫帶冠峨峨。人生只作張騫傅介子﹐遠勝僵死空山阿。君不見並州少年夜枕戈﹐破屋耿耿天垂河﹐欲眠不眠淚滂沱。著鞭忽記劉越石﹐拔劍起舞雞鳴歌﹐東方未明兮柰夜何﹗怒虎行答宋文之

怒虎當道臥﹐百里不敢唾。紛紛射彪手﹐一見弧矢墮。誰知世有李將軍﹐霹靂弦聲驚石破﹗昨日雙南金﹐今日緣綺琴﹐贈君無別物﹐惟有百年心。

卷第七

五言律詩

懷益之兄

世故伊川嘆﹐鄕情越客音。天宜他日定﹐陸已向來沈。冉冉愁看老﹐源源事益侵。誰言易排遣﹖自分不勝任。鞭影驚疲馬﹐鐘聲急暮禽。局中無曠迹﹐喧外有幽尋。夢失名家筆﹐書存遺子金。山田和石瘦﹐茅屋過云深。春雨蔬成圃﹐秋霜柿滿林。樹陰涼拂席﹐花气澹盈襟。宿鷺窺晨汲﹐孤猿伴暝吟。溪僧時問字﹐野客或知琴。抱璞休奇售﹐臨觴得緩斟。阿兄團聚日﹐曾話百年心。

汴禪師自斫普照瓦爲研以詩見餉爲和二首

寺廢瓦不毀﹐研奇功亦多。已知良斫少﹐更柰苦心何﹗挺挺剛無敵﹐津津潤可呵。羽陽陵谷變﹐冰井字書訛。贈比黃金璞﹐辭慚《紫石歌》。遙知玉音在﹐洗耳俟研磨。長吉有《紫石硯歌》

點化鉛仍見﹐堅凝鐵易穿。何年埋朽壤﹖此日睹靑天。古色秋煙重﹐哀音夜雨懸。有刀堪切玉﹐是鏡不名磚。佛蔭淪空劫﹐書林結後緣。禪河一勺水﹐更擬就師傳。

惡雨

惡雨惡復惡﹐龍公何遽然﹖霆轟冰塔碎﹐電掣玉繩連。髙岸皆深谷﹐層霄一漏泉。黑來疑擁海﹐白散忽成煙。市饗千門合﹐潮頭萬弩穿。天瓢休盡建﹐枯旱有他年。

癸巳除夜

鼎定周元重﹐薪安漢已然。不隨南渡馬﹐虛泛北歸船。身幵枯蜩化﹐心爭脫兔先。塵埃嗟落薄﹐光景彊畱連。往事靑燈裏﹐浮生白髮前。更殘鐘未動﹐猶屬出京年。

病中病因食豬動气而作。癸卯四月二十一日﹐晨起﹐書。

戰勝頗自恃﹐寧知徒外腴﹗文章工作祟﹐時運迫摧枯。止酒嗟何及﹗燒豬本不圖。膏梁無急變﹐山澤有眞臞。詩信藤條戲﹐方遭鐵彈誣。鹽紅忘後顧﹐黧黑見先驅。眩入投牀僕﹐晨淹伏枕呼。萬錢誰嘔泄﹖一臠爾乘除。靜伏心仍悸﹐深調息亦粗。局嫌囚宇宙﹐渴憶捲江湖。風柳畱蟬脫﹐霜松映鶴孤。養和懲往失﹐幾名養和﹐事見天隨子詩扶老念時須。杯杓歸神誓﹐垣墻任佛逾。回溪且垂翅﹐望或在桑楡。

綦威卿毅挽辭

東海於門舊﹐桐鄕邑墓遷。綦﹐東海人﹐威卿之祖待制公知忻州﹐因家焉。芝蘭宜有種﹐珠玉自成淵。慈母依鄰切﹐名郎獲譽先。豪華非日損﹐信厚出天然。詣理言猶訥﹐持心靜益專。笑談千里到﹐咳唾百金捐。論齒推予長﹐垂髫得子賢。通家仍孔李﹐知己與王田。刻責誰斯切﹐推扶最所偏。孤嫠平日托﹐昆季再生緣。摧割詩寧寫﹖精微夢或傳。都將百年淚﹐一慟夜臺前﹗

老樹

老樹髙畱葉﹐寒藤細作花。沙平時泊雁﹐野迥已攢鴉。旅食秋看盡﹐行吟日又斜。干戈正飄忽﹐不用苦思家。

陽翟道中

長路伶俜裏﹐羈懷莽蒼中。千山分落照﹐萬籟入秋風。頻見參旗縮﹐虛傳朔幕空。故園歸未得﹐細問北來鴻。

月觀追和鄧州相公席上韻

月觀知名舊﹐池亭發興偏。露涼驚夜鶴﹐風細咽秋蟬。綠泛兵廚酒﹐紅依幕府蓮。無緣逐淸景﹐空羨飲中仙。

太室同希顏賦

壯矣崧維嶽﹐盤盤上窈冥﹗中天瞻巨鎭﹐元气有遺形。雨入秦川黑﹐雲開楚岫靑。鰲掀一柱在﹐萬古壓坤靈。

送登封張令西上

罷縣人稱屈﹐悠悠復此行。渭城秋雁到﹐秦嶺暮云平。道路衣從典﹐風塵劍已鳴。山西多俠客﹐莫說是書生。

方城道中懷山中幽居

技拙違時用﹐年饑與食謀。江山貧士嘆﹐日月賈胡畱。楚客頻招隱﹐文園故倦遊。衡門有幽事﹐還我北窗秋。

孟州夾灘飲承之禦史家同欽叔作。

美酒禁愁得﹐芳梅發興饒。紛紜聊且置﹐塊磊故須澆。雞黍成前約﹐干戈有此宵。平生楊大理﹐惜不豫佳招。云卿赴召五日矣。送曹吉甫兼及通甫

意气羨君豪﹐憐君屈騎曹。安能事筆硯﹐且復混弓刀﹖風雪貂裘暗﹐關山馬骨髙。南飛見鴻雁﹐應爲惜哀勞。

勝槪三鄕作。

勝槪煙塵外﹐新詩杖履間。偶隨流水去﹐澹與暮云還。吾道三緘口﹐時情一解顏。從今便髙臥﹐已負半生閒。

少室南原

地僻人煙斷﹐山深鳥語嘩。淸溪鳴石齒﹐暖日長藤芽。綠映髙低樹﹐紅迷遠近花。林間見雞犬﹐直擬是仙家。

寄贈龐漢茂宏

之子貧居久﹐詩文日有功。苦心惟我見﹐髙誼許誰同﹖萬里虎食肉﹐一鳴雞長雄。皇天老眼在﹐且莫怨丘中。

洛陽古城曦陽門早出

乘月出曦陽﹐黎明轉北岡。荒村自雞犬﹐長路足豺狼。天地憐飄泊﹐風霜憶閉藏。微吟訴行役﹐淒斷不成章。

聞希顏得英府記室

近得髯參信﹐知從兔苑遊。文星映朱邸﹐勝槪減黃樓。進退存中道﹐功名接上流。徒懷貢公喜﹐塵土隔瀛洲。

寄贈龐漢茂宏

之子貧居久﹐詩文日有功。苦心惟我見﹐髙誼許誰同﹖萬里虎食肉﹐一鳴雞長雄。皇天老眼在﹐且莫怨丘中。

洛陽古城曦陽門早出

乘月出曦陽﹐黎明轉北岡。荒村自雞犬﹐長路足豺狼。天地憐飄泊﹐風霜憶閉藏。微吟訴行役﹐淒斷不成章。

聞希顏得英府記室

近得髯參信﹐知從兔苑遊。文星映朱邸﹐勝槪減黃樓。進退存中道﹐功名接上流。徒懷貢公喜﹐塵土隔瀛洲。

落魄

落魄宜多病﹐艱危更百憂。雨聲孤館夜﹐艸色故園秋。行役魚赬尾﹐歸期烏白頭。中州遂南北﹐殘息付悠悠。

得侄搏信二首

今日鄜州侄﹐知從虎穴還。百年陰徳在﹐幾日鬢毛班。隔闊家仍遠﹐羈棲食更艱。誰憐西北夢﹐依舊繞秦關﹖

虢驛傳家信﹐坤牛玩吉占。團圓知有望﹐悲喜亦相兼。過眼書重展﹐伸眉酒屢添。關河動髙興﹐百繞望淸蟾。

阿千始生

四十舉兒子﹐提孩聊自誇。夢驚松出筍﹐兆應竹生花。田不求千畝﹐書先備五車。野夫詩有學﹐他日看傳家。

長壽新居三首同仲經賦

地古村墟迥﹐川回縣郭斜。蒲池余老節﹐菊水引新芽。卜築欣成趣﹐歸耕覺有涯。迎門顧兒女﹐今日是山家。

隱去初心在﹐親朋復此偕。荒田歸別業﹐髙樹表新齋。泉石深三逕﹐風塵限兩崖。靑山坐終日﹐無物寄幽懷。

昔有姜夫子﹐來家寂寞濱。墓田耕已熟﹐碑石字猶新。詩酒娛中歲﹐山林有外臣。三生可信否﹖吾亦記前身。宣和中﹐姜夢得處士常隱於此﹐墓碣在焉。夢得曾上書仁宗。旣老﹐以詩酒自娛。碣文說地名白鹿原﹐長壽村也。

少林雨中

西堂三日雨﹐气節變蕭森。偃臥復攲臥﹐長吟時短吟。鐘魚四山靜﹐松竹一燈深。重羨禪棲客﹐都無塵慮侵。

十二月六日二首

倀鬼跳梁久﹐羣雄結構牢。天機不可料﹐世网若爲逃。白骨丁男盡﹐黃金甲第髙。閶門隔九虎﹐休續楚臣《騷》。

海內兵猶滿﹐天涯歲又新。龍移失魚鱉﹐日食斗麒麟。艸棘荒山雪﹐煙花故國春。聊城今夜月﹐愁絕未歸人。

得一飛侄安信

音問他鄕隔﹐存亡此日知。夢中憂凍餒﹐意外脫艱危。避地何嗟及﹐還家敢恨遲﹗衰年吾事了﹐似有鹿門期。

短日

短日砧聲急﹐重云雁影深。風霜侵晚節﹐天地入歸心。零落溝中斷﹐酸嘶爨下音。五年朝與夕﹐淸血幾沾襟。

送母受益自潞府歸崧山

薄俗科名賤﹐孤生志願違。正須謀獨往﹐何暇計羣飛﹖泌水眞堪樂﹐荊州況可依。靑山吾舊隱﹐此日羨君歸。

寄程孫鐵安

禦史陰功在﹐孫兒玉不如。已能騎竹馬﹐想亦愛銀魚。異縣關山闊﹐衡門骨肉疏。幾時隨阿舅﹐盡讀外家書﹖

贈汴禪師

道重疑髙謇﹐禪枯耐寂寥。蓋頭茅一把﹐繞腹篾三條。趙子曾相問﹐馮公每見招。風波門外客﹐無事且相饒。

己亥元日

五十未全老﹐衰容新又新。漸稀頭上發﹐別換鏡中人。野史才張本﹐山堂未買鄰。不成騎瘦馬﹐��入紅塵。

送楊次公兼簡秦彥容李天成

海國山如染﹐云堆艸易荒。時危頻虎穴﹐路絕更羊腸。弔影雙蓬鬢﹐攜家一藥囊。殷勤秦與李﹐無惜借餘光。

發濟源

旱暵今年劇﹐他鄕底處歸﹖贏糧失先具﹐涉世本無機。棄擲烏皮幾﹐裴回白版扉。殷勤雙語燕﹐愧汝遠相依。

倪莊中秋己亥。

彊飯日逾瘦﹐夾衣秋已寒。兒童謾相憶﹐行路豈知難﹖露气入茅屋﹐溪聲喧石灘。山中夜來月﹐到曉不曾看。答潞人李唐佐贈詩

聞道嗟予晚﹐求師愧子賢。泥塗終自拔﹐璞玉豈虛捐﹖書破三千牘﹐詩論二百年。文章有聖處﹐正脈要人傳。

陽興砦

亂石通樵徑﹐重岡擁戍城。山川帶淳朴﹐雞犬見升平。雨爛沙仍軟﹐秋偏气自淸。年年避營馬﹐幾向此中行。由州入府﹐避騎兵奪馬者﹐多由此路。

懷粹中

醉解不復寐﹐吟君田舍詩。從知石門老﹐未比木庵師。日月淹書尺﹐江山入鬢絲。何因重談笑﹖卻似少林時。

同周帥夢卿崔振之遊七巖定襄七巖。

客路頻年別﹐僧居半日閒。同遊盡親舊﹐舉目是家山。世事風塵外﹐詩情水石間。悠然一尊酒﹐落景未知還。

送崔振之迎家汴梁

老伴不易得﹐殘年惟有閒。桑麻一村落﹐雞犬兩柴關。樊守能供酒﹐周侯許買山。從今釣溪上﹐日日望君還。

聚仙臺夜飲

永夜畱歡席﹐髙懷遠市塵。月涼衣有露﹐風細酒生鱗。鄕社情親舊﹐仙臺姓字新。殷勤詩卷在﹐長記坐中人。續陽平十愛

我愛陽平酒﹐兵廚釀法新。百金難著價﹐一盞卽醺人。色笑橊華重﹐香兼竹葉醇。爲君畱故事﹐喚作杏園春。杏園﹐指紀子正家園爲言

送田益之從周帥西上二首

市近廚無肉﹐書香橐有虫。深居誰不樂﹐兀坐竟何功﹖天日伸眉後﹐江山洗眼中。蓬萊如可到﹐剩借玉川風。有所謂。

一室盆歌後﹐供樵只短僮。求凰可無日﹐牧犢未成翁。桂樹春風近﹐楊荑暖律通。明年孟徳耀﹐應與伯鸞東。

九月晦日王村道中

水涸沙仍濕﹐霜餘艸更幽。煙光藏落景﹐山骨露淸秋。坐食知何益﹖行吟只自愁。隨陽見鴻雁﹐三嘆惜淹畱。

十月四日往關南二首

短日晨光澹﹐髙風宿靄澄。山寒渾欲雪﹐水涸劣能冰。振厲時何有﹐躋攀倦不勝。哦詩聊自遣﹐松液已香凝。予方釀松醪﹐當以今日熟﹐故及之。

行路見新月﹐獨行還獨謠。勞生塵﹐晚色鬢蕭蕭。野曠無遺穗﹐林疏有墮樵。回頭麥山嶺﹐更覺馬蹄遙。

寄王丈徳新二首徳新時在汝州。

沙際春還去﹐雲頭雨不成。興來誰共醉﹐事往獨含情。紫邏畱行客﹐黃流隔戍城。岸花何處在﹐空憶桌歌聲。孟津時事。

淸汝風華地﹐平生記此遊。酒能千日醉﹐春必萬金酬。攬鏡非遲暮﹐逢花盡滯畱。只應歌笑處﹐偏欠李鄜州。欽叔時赴鄜州幕官。

舊國

舊國分崩久﹐孤兒展省初。客衣畱手綫﹐驛傳失肩輿。夢拜悲兼喜﹐心飛疾亦徐。殷勤南去雁﹐先爲到商於。

和仲梁

林影兼秋薄﹐云陰帶晚涼。石潭魚近藻﹐沙渚雁畱霜。笑語無長路﹐登臨豈異鄕﹖一尊堪共醉﹐惜不是重陽。畱霜﹐一作含霜。

甲辰夏五月積雨十餘日不止遣悶二首

甲子霖霖雨﹐巡檐悶不禁。幻泡成實相﹐水樂激哀音。瘴海聞天漏﹐堯年見陸沈。騫飛想云表﹐癡坐若爲心。《南史》《王景文傳》﹕「人居貴要﹐但問心若爲耳。」

甲子霖霖雨﹐農郊搏手空。排墻寧有禮﹐爲壑竟何功﹖戰蟻侯王上﹐嗚蛙意气中。掃晴應曉夕﹐少忍待秋風。排墻事見王衍論云「排墻之壓﹐猶有禮也。」

陽泉棲雲道院

方外復方外﹐翛然心迹淸。開窗納山影﹐推枕得溪聲。川路遠誰到﹖石田平可耕。霜林不嫌客﹐畱看錦崢嶸。

劉子中夢庵

寤寐生與死﹐幻歟爲是眞。如何夢中境﹐不屬覺時人﹖朝徹從渠夜﹐形開亦此神。殷勤花上蝶﹐分我漆園春。

丙午九日詠菊二首

秋菊有何好﹖只緣風露淸。花中誰比數﹐霜後獨鮮明。九日惜虛過﹐一尊還自傾。今年病居士﹐吟繞更關情。

几案得新供﹐小窗幽更宜。風霜寧小怯﹐根撥要深移。黃素金行正﹐芳甘藥品奇。三薰復三沐﹐歲晏與君期。

感事

壯事本無取﹐老謀何所成﹖人皆傳已死﹐吾亦厭餘生。潦倒封侯骨﹐淹畱混俗情。百年堪一笑﹐辛苦惜虛名。

酬中條李隱君邦彥

川路限南北﹐相逢今白頭。虫沙非故國﹐人物自名流。學道慚髙步﹐畱詩惜暗投。歸秦如有便﹐終伴竹林遊。邦彥自關中徒步省其季父於集寧﹐故有竹林之句。

送邦彥北行

比數推前輩﹐陪從結後緣。川塗卽暌隔﹐詩酒重畱連。白鶴歸華表﹐靑牛得老仙。秦山好行腳﹐倚杖待明年。紫微劉丈﹐雅有遊秦之興﹐故篇中有及。

同冀丈明秀山行

暮景披橫幅﹐山間二老同。云如愁戍苦﹐雪亦笑詩窮。古木凍欲折﹐斷厓行復通。從今胡谷夢﹐時到水聲中。

同姚公茂徐溝道中聯句

路轉川塗闊﹐天低雨气昏。山連漢壘﹐汾水入並門公茂。來往頻鞍馬﹐登臨負酒尊。聯詩彊一笑﹐淒絕恐銷魂。裕之

壬子月夕

明月復明月﹐今年還遠遊。關河動歸興﹐時節重離憂。老眼耿無寐﹐病身偏覺秋。遙憐小兒女﹐把酒望東州。

庚子三月十日作

殘夢忘書帙﹐餘寒殢酒杯。靑銅元懶照﹐白紵更寬裁。水際時獨往﹐花邊知幾回。殷勤雙語燕﹐應自謝家來。

七月十六日送馮揚善提領關中三教

爲愛秦中好﹐西遊日苦遲。靑雲動髙興﹐白首得新知。道在貧何病﹖官閒老更宜。相思詩酒社﹐無計與追隨。

京兆漕司官居三首

符節推通貴﹐江山入勝遊。名園隨地攺﹐髙棟與云浮。簿領歸閒暇﹐鶯花接獻酬。不知秋夜月﹐何似庾公樓﹖

復嶺雲橫野﹐孤峯玉柱天。遙知開館日﹐別破見山錢。夢出紛華外﹐詩來寂寞邊。亭中誰舉酒﹖髙興想悠然。

聞說梅軒好﹐長吟有所思。入檐看瘦影﹐掛月見橫枝。東閣今千載﹐風流彼一時。西遊曾有約﹐到日更題詩。

甲寅正月二十三日故關道中三首

雪磵不得過﹐陽坡如見畱。林煙常暗淡﹐木葉自颼飅。齒髮悲行役﹐鶯花惜舊遊。塵埃與風雨﹐看待幾時休﹖

千里不易到﹐三冬須少畱。居情猶晉產﹐去意已雕丘。遠出每爲苦﹐雄誇還自羞。君心未肯在﹐應待肯時休。

六十復半十﹐年年添白頭。只知詩遣興﹐未覺酒忘憂。人七因循過﹐元宵塊坐休。殷勤行記上﹐今日是東州。

送閻子實焦和之北上

秦府賢初聚﹐瀛洲路不遙。謨謀在廊廟﹐物色到漁樵。布褐豈終隱﹖旌車行見招。春風兩黃鵠﹐老眼看雲霄。

庫城

浩浩庫城水﹐岸髙知幾尋﹖疏林護懸險﹐絕壁入淸深。局步無曠迹﹐勞歌惟苦音。年年一來此﹐老我亦何心﹗

婁生北上

並府虛荒久﹐大城如廢村。艸茅知世故﹐泉壤隔天閽。六月甘霖浹﹐一言陰理存。明年佩符節﹐知有奉春孫。

遣興

几案滿書史﹐欣然忘百憂。一篇詩遣興﹐三盞酒扶頭。千載陶元亮﹐平生馬少遊。但畱彊健在﹐老矣復何求﹗

八月並州雁三鄕時作。

八月並州雁﹐淸汾照旅羣。一聲驚晚笛﹐數點入秋云。滅沒樓中見﹐哀勞枕畔聞。南來還北去﹐無計得隨君。

示白誠甫

之子吟爆竹﹐乃公欣樹萱。昆山多美玉﹐江水發初源。名教有樂地﹐詩書皆雅言。通家吾未老﹐倚杖望髙軒。

甲寅十二月四日出鎭陽寄宰魯伯

滹水曉光動﹐灞橋詩境同。衝寒騎瘦馬﹐認影識衰翁。長路風聲裏﹐孤城雪意中。回頭歌笑處﹐淒絕意何窮﹖

送文生西行

今夜東山月﹐隨人知幾程﹖從軍少年事﹐分手故鄕情。渭水風露早﹐秦川煙樹平。相招有仙掌﹐無計與君行。

乙卯十一月往鎭州

村靜鳥聲樂﹐山低雁影遙。野陰時滉朗﹐冷雨只飄蕭。涉遠心先倦﹐衝寒酒易消。紅塵忘南北﹐渺渺見長橋。

挽趙參謀二首

偃息參戎幕﹐惇龐一褐寬。儒宮新俎豆﹐賓榻老衣冠。石動心寧轉﹖河淸笑自難。殷勤題畫像﹐畱與後生看。一本「畱作典刑看」。

篇什中州選﹐兵間僅補完。風人定誰采﹖墨本賴君刊。雅道湮沈易﹐幽光發越難。髙門有孫息﹐玉立看儒冠。

嗣侯大總管哀挽二首

北俗資財勁﹐將軍迥不羣。賓筵推雅量﹐戰艦望奇勛。運隔黃圖日﹐神馳紫寒云。只應吳季子﹐拊樹惜徐君。

倚伏難前料﹐乘除忌早成。老親如宿昔﹐世徳見哀榮。劍郁雙龍气﹐碑畱九虎名。感歌凡幾解﹐千載賁佳城。

答弋唐佐魯山人﹐有志道學。

遭亂無安地﹐分憂得若人。鄕鄰存世譜﹐骨肉到情親。信默余天粹﹐咀嚅有道眞。懷哉沂水上﹐同詠舞雩春﹗

不寐

不寐復不寐﹐悲吟如自仇。雞棲因失曉﹐虫語苦爭秋。日月虛行橐﹐風霜入敝裘。誰憐庾開府﹐直欲賦澆愁﹖

送楊叔能東之相下

海內楊司戶﹐聲名三十秋。文髙徒自苦﹐食盡與誰謀﹖老檜風霜飽﹐芳蘭澗壑幽。東遊無可慮﹐敬客有蕭侯。

夏日新補從佩文齋補。

經月始一出﹐移時還小勞。生涯依馬磨﹐力作問蠶繅。藤刺淸陰密﹐楸花紫艷髙。雨晴看爛漫﹐艸徑莫令薅。

贈祖唐臣

詩道壞復壞﹐知言能幾人﹖陵夷隨世變﹐巧僞失天眞。鬼蜮姦無盡﹐優伶技畢陳。謗傷應眥裂﹐淫褻亦肌淪。瑉玉何曾辧﹐風花只自新。憐君用幽意﹐老矣欲誰親﹖

卷第八

七言律詩

秋懷崧山中作

涼葉蕭蕭散雨聲﹐虛堂淅淅掩霜淸。黃華自與西風約﹐白髮先從遠客生。吟仰候虫秋更苦﹐夢和寒鵲夜頻驚。何時石嶺關頭路﹐一望家山眼暫明﹖

帝城二首史院夜直作

帝城西下望孤云﹐半廢晨昏愧此身。世俗但知從仕樂﹐書生只合在家貧。悠悠未了三千牘﹐碌碌翻隨十九人。預遣兒書報歸日﹐安排雞黍約比鄰。

羈懷鬱鬱歲駸駸﹐掖褐南窗坐晚陰。日月難淹京國久﹐雲山惟覺玉華深。鄰村爛漫雞黍局﹐野寺荒涼松竹林。半夜商聲入寥廓﹐北風黃鵠起歸心。

僕射陂醉歸卽事

多生曾得江湖樂﹐每見陂塘覺眼明。詩酒共尋前日約﹐風陰新自夜來晴。靑波澹澹沙鳥沒﹐野色荒荒煙樹平。醉踏扁舟浩歌起﹐不須紅袖出重城。是日招樂府不至。

春日

里社春盤巧欲爭﹐裁紅暈碧助春情。忽驚此日仍爲客﹐卻想當年似隔生。貧裏齋鹽憐節物﹐亂來歌吹失歡聲。南州剩有還鄕伴﹐戎馬何時道路淸﹖歐陽詹《春盤賦》「裁紅暈碧﹐巧助春情」爲韻。

橫波亭爲靑口帥賦

孤亭突兀插飛流﹐气壓元龍百尺樓。萬里風濤接瀛海﹐千年豪傑壯山丘。疏星澹月魚龍夜﹐老木淸霜鴻雁秋。倚劍長歌一杯酒﹐浮雲西北是神州。

野菊座主閒閒公命作

此桑人去已千年﹐細菊斑斑也自圓。共愛鮮明照秋色﹐爭教狼藉臥疏煙﹖荒畦斷壠新霜後﹐瘦蝶寒螿晚景前。只恐春叢笑遲暮﹐題詩端爲發幽妍。

度太白嶺往昆陽

斷厓絕壁裂蒼頑﹐竟日長林窈窕間。舊許煙霞歸白髮﹐悔隨塵土出靑山。饑蠶濈濈催人老﹐野鶴昂昂羨汝閒。畏景方隆路方永﹐南風回首暮云還。

寄希顏二首後一首﹐希顏在徐州幕時作。

僵臥崧丘七見春﹐商余歸計一廛新。悠悠華屋髙貲意﹐兀兀田夫野老身。動色雲山如有喜﹐忘機鷗鳥亦相親。粗疏潦倒今如此﹐樓上元龍莫笑人。

湖海故人仍騎曹﹐彭門千里入憑髙。山頭杜甫長年瘦﹐樓上元龍先日豪。水落魚龍失歸宿﹐天長鴻雁獨哀勞。酒船早晚東行辦﹐共舉一杯持兩螯。懷益之兄時在閿鄕。

牢落關河雁一聲﹐干戈滿眼若爲情。三年浪走空皮骨﹐四海相望只弟兄。黃耳定從秋後到﹐白頭新自夜來生。西樓日日西州道﹐欲賦窮愁竟不成。

昆陽二首

古木荒煙集暮鴉﹐髙城落日隱悲笳。並州倦客初投迹﹐楚澤寒梅又過花。滿眼旌旗驚世路﹐閉門風雪羨山家。忘憂只有淸尊在﹐暫爲紅塵拂鬢華。

去日黃花半未開﹐南來忽復見寒梅。淹畱歲月無餘物﹐料理塵埃有此杯。老馬長途良憊矣﹐白鷗春水亦悠哉。商余說有滄洲趣﹐早晚乾坤入釣臺。

寄西溪相禪師

靑鏡流年易擲梭﹐壯懷從此卽蹉跎。門堪羅雀仍未害﹐釜欲生魚當柰何﹖萬事自知因懶廢﹐一官元不校貧多。拂衣明日西溪去﹐且放雲山入浩歌。

葉縣雨中時崧前旱尢甚。

春旱連延入麥秋﹐今朝一雨散千憂。龍公有力回枯槁﹐客子何心嘆滯畱﹖多稼卽看連楚澤﹐歸云應亦到崧丘。兵塵浩蕩乾坤滿﹐未厭明河拂地流。

寄答趙宜之兼簡溪南詩老

窗影朧朧納暝陰﹐風聲浩浩急霜砧。秋鴻社燕飄零夢﹐潁水崧山去住心。黃菊有情畱小飲﹐靑燈無語伴微吟。故人憔悴蓬茅晚﹐料得老懷如我今。

潁亭

潁上風煙天地回﹐潁亭孤賞亦悠哉。春風碧水雙鷗靜﹐落日靑山萬馬來。勝槪消沈幾今昔﹐中年登覽足悲哀。《遠遊》擬續騷人賦﹐所惜匆匆無酒杯。

山中寒食

小雨斑斑邑曙煙。平林簇簇點睛川。淸明寒食連三月﹐潁水崧山又一年。樂事漸隨花共減﹐歸心長與雁相先。平生最有登臨興﹐百感中來只慨然。

楚漢戰處同欽叔賦

虎擲龍拏不兩存﹐當年曾此賭乾坤。一時豪傑皆行陣﹐萬古河山自壁門。原野猶應厭膏血﹐風雲長遣動心魂。成名豎子知誰謂﹖擬喚狂生與細論。

懷叔能

別卻楊侯又一年﹐西風每至輒淒然。酒官未得髙安上﹐詩印空從吏部傳。三沐三薰知有待﹐一鳴一息定誰先﹑黃塵憔悴無人識﹐今在長安若个邊﹖

畱別仲澤

避俗無機日見侵﹐逐貧不去巧相尋。半生與世未嘗合﹐前日入山惟不深。綠水紅蓮慚大府﹐淸泉白石識初心。相思命駕非君事﹐能寄詩來或賞音。

鄭州上致政賈左丞相公時被命就公訪先朝逸事

黃閣歸來履舄輕﹐天將五福畀康寧。四朝人物推耆舊﹐萬古淸風在典刑。鄭圃亦能知有道﹐漢庭久欲訪遺經。帝城此後瞻依近﹐長傍弧南候極星。

寄答景玄兄

故人相念不相忘﹐頻著書來約對牀。甚喜樵夫與爭席﹐所憂簿吏復登堂。春風和气隨詩到﹐洛水秦山引興長。奮袖髙談夜窗白﹐幾時危坐聽瑯瑯﹖「簿吏復登堂」﹐李長吉語。景玄去歲大爲催科所困。

寄辛老子

艸堂西望渺煙霞﹐夢寐西南一徑斜。爲羨鸞皇安枳棘﹐悔將猿鶴入京華。百錢卜肆成都市﹐萬古詩壇子美家。後日從翁問奇字﹐可能逋客待侯芭。

後灣別業

薄雲晴日爛烘春﹐髙柳淸風便可人。一飽本無華屋念﹐百年今見老農身。童童翠蓋桑初合﹐灩灩蒼波麥已勻。便與溪塘作盟約﹐不應重遣濯纓塵。

劉丈仲通哀挽

拙宦深辜遠業期﹐無兒更結下泉悲。溫純如此豈復見﹐報施言之尢可疑。四葉名家今日盡﹐百年潛徳幾人知﹖元劉交分平生重﹐才簿猶堪第二碑。

會善寺

白塔沈沈插翠微﹐魏家宮闕此余基。人生富貴有遺恨﹐世事廢興無了期。勝槪只今歸鷲領﹐煙花從昔繞龍墀。長松想是前朝物﹐及見諸孫賦《黍離》。

寄欽用

憔悴京華苜蓿槃﹐南山歸興夜漫漫。長門有賦人誰買﹖坐榻無氈客亦寒。虫臂偶然煩造物﹐麐頭何者亦求官﹖故人東望應相笑﹐世路羊腸乃爾難。

楊之美尙書挽章

冠蓋龍門此日空﹐人知麟出道將窮。景星明月歸天上﹐和气春風在眼中。千古孫劉有餘責﹐一時燕許更誰同﹖受恩知己無從報﹐獨無斯文泣至公。

李屏山挽章二首

世法拘人虱處褌﹐忽驚龍跳九天門﹗牧之宏放見文筆﹐白也風流余酒尊。落落久知難合在﹐堂堂元有不亡存。中州豪傑今誰望﹖擬喚巫陽起醉魂。

談塵風流二十年﹐空門名理孔門禪。諸儒久已同堅白﹐博士眞堪補《太玄》。孫況小疵良未害﹐莊周陰助恐當然。遺編自有名山在﹐第一諸孤莫浪傳。

內鄕縣齋書事

吏散公庭夜已分﹐寸心牢落百憂薰。催科無政堪書考﹐出粟保人與佐軍﹖饑鼠繞沐如欲語﹐驚鳥啼月不堪聞。扁舟未得滄浪去﹐慚愧舂陵老使君。遠祖次山《舂陵行》云「思欲委符節﹐引竿自刺船。」故子美有「興含滄浪淸」之句。

自菊潭丹水還寄崧前故人

臘雪春泥晚未幹﹐馬迎殘照入荒寒。初無鳧舄將安往﹐正有牛刀恐亦難。倦客不知歸路遠﹐孤城惟覺暮山攢。黃金鏈出相思句﹐寄與同聲別後看。

被檄夜赴鄧州幕府

幕府文書鳥羽輕﹐敝裘羸馬月三更。未能免俗私自笑﹐豈不懷歸官有程。十里陂塘春鴨鬧﹐一川桑柘晚煙平。此生只合田間老﹐誰遣春官識姓名﹖

馬鄧驛中大雨

萬壑千巖一雨齊﹐先聲噴薄捲湍溪。投林鳥雀不暇顧﹐移穴蛟龍應自迷。便恐他山藏厚夜﹐豈知髙樹有晴霓。兩江合向西南斗﹐坐想風雲入鼓鼙。馬鄧西南﹐兩淅水相合處也。

除夜

一燈明暗夜如何﹖夢寐衡門在澗阿。物外煙霞玉華遠﹐花時車馬洛陽多。折腰眞有陶潛興﹐扣角空傳寧戚歌。三十七年今日過﹐可憐出處兩蹉跎。

鄧州相公命賦喜雨

輕陰十日暮春前﹐和气朝來已沛然。河潤定應連上國﹐云來端合自中天。帥從洛陽移鎭。烽零帶濕閒幽障﹐麥壠分淸入廢田。共識使君霖雨手﹐調元消息在今年。

劉光甫內鄕新居

廌冠平日凜秋霜﹐老去聲名自閉藏。父老漸來同保社﹐兒童久已愛文章。蔬隨隙地皆成圃﹐竹放新梢欲過墻。爲向長安舊遊道﹐世間元有北窗涼。

西齋夜宴

飄零無物慰天涯﹐酒伴相逢飲倍加。悞謬君當略彭澤﹐回旋我亦笑長沙。金釵醉嚲迎春髻﹐銀燭光搖半夜花。只欠東山遊錄事﹐不來堅坐看紛嘩。叔能﹑信之﹑張杜諸人皆在﹐而麟之獨不至。

十月

十月常年見蚤梅﹐今年二月未全開。春寒春暖花如故﹐年去年來老漸催。大藥誰傳軒後鼎﹖習仙虛築漢宮臺。憑君撥置人間事﹐不負浮生只此杯。

送吳子英之官東橋且爲解嘲

柴車歷鹿送君東﹐萬古書生蹭蹬中。良醞暫畱王績醉﹐新詩無補玉川窮。駒陰去我如決驟﹐蟻垤與誰爭長雄﹖快築糟丘便歸老﹐世間馬耳過春風。

張主簿艸堂賦大雨

淅樹蛙鳴告雨期﹐忽驚銀箭四山飛。長江大浪欲橫潰﹐厚地髙天如合圍。萬里風雲開偉觀。百年毛髮凜餘威。長虹一出林光動﹐寂歷村墟空落暉。

丹霞下院同仲澤鼎玉賦時從商帥軍至南陽。

鞍馬匆匆去復還﹐霜鐘今得見丰山。千年香火丹霞老﹐滿眼興亡白水閒。壯志自憐消客路﹐深居誰得似禪關﹖只應頻有西來夢﹐夜夜靑要杳靄間。

春日半山亭遊眺

日照春山花滿煙﹐獨乃攜尊酒此江邊。江流衮衮望不極﹐世事悠悠私自憐。小艸不妨懷遠志﹐芳蘭誰爲發幽妍﹖千年石壁畱詩在﹐會有騷人一慨然﹗

別程女

蕓齋淅淅掩霜寒﹐別酒靑燈語夜蘭。生女便知聊寄托﹐中年尢覺感悲歡。松間小艸栽培穩﹐掌上明珠棄擲難。明日緱山東畔路﹐野夫懷抱若爲寬。出山

松門石路靜無關﹐布韈靑鞋幾往還。少日漫思爲世用﹐中年直欲伴僧閒。塵埃長路仍回首﹐升斗微官亦彊顏。休道西山不畱客﹐數峯如畫暮雲間。

謝鄧州帥免從事之辟

憂端擾擾力難任﹐世事駸駸日見臨。三載素冠容有愧﹐一時墨絰果何心﹖首丘自擬終殘喘﹐陟屺誰當辧苦音﹖遙望朱門涕橫落﹐相公恩徳九泉深﹗

新野先主廟次鄧帥韻。

一軍南北幾扶傷﹐長阪安行气已王。豪傑盡思爲漢用﹐江山初不假吳彊。兩朝元老心𨿽壯﹐再世中興事可常。寂寞永安宮畔土﹐爭教安樂似山陽。

石門

兩厓橫絕倚山垠﹐艸徑低迷劣可分。潭影乍從明處見﹐竹香偏向靜中聞。石林萬古不知暑﹐茅屋四鄰惟有云。曳杖行歌羨樵叟﹐此生何計得隨君﹖

獨峯楊氏幽居

村墟瀟灑帶新晴﹐落日千山一片靑。世外衣冠存太僕﹐雲間雞犬亦長生。淸江兩岸多古木﹐平地數峯如畫屏。惆悵朝陽一茅屋﹐酒船茶竈負生平。

渡湍水

悠悠人事眼中新﹐悄悄孤懷百慮紛。伎倆本宜閒處著﹐姓名誰遣世間聞﹖秋江澹沱如素練﹐沙浦空明行暮云。蚤晚扁舟載煙雨﹐移家來就野鷗羣。

十日登丰山

十日登髙發興新﹐丰山孤秀出塵氛。村墟帶晚鴉噪合﹐林壑得霜煙景分。芳臭百年隨變滅﹐短長千古只紛紜。詩成一嘆無人會。白水悠悠入暮云。

岐陽三首

突騎連營鳥不飛﹐北風浩浩發陰機。三秦形勝無今古﹐千里傳聞果是非。偃蹇鯨鯢人海涸﹐分明蛇犬鐵山圍。窮途老阮無奇策﹐空望岐陽淚滿衣。

百二關河艸不橫﹐十年戎馬暗秦京。岐陽西望無來信﹐隴水東流聞哭聲。野蔓有情縈戰骨﹐殘陽何意照空城﹗從誰細向蒼蒼問﹐爭遣蚩尢作五兵﹖

眈眈九虎護秦關﹐懦楚孱齊機上看。《禹貢》土田推陸海﹐漢家封徼盡天山。北風獵獵悲笳發﹐渭水瀟瀟戰骨寒。三十六峯長劍在﹐倚天仙掌惜空閒。

圍城病中文舉相過

擾擾長衢日往回﹐病中聊得避喧埃。愁多頓覺無詩思﹐計拙惟思近酒杯。潘嶽鏡中渾白髮﹐江淹門外卽蒼苔。生涯若被旁人問﹐但說經年鼠不來。

讀靖康僉言

浚郊沙海浩茫茫﹐河廣才堪一葦航。顚沛且當懲景徳﹐規模何必罪朱梁。滄溟不掩蛟龍窟﹐大地同歸雀鼠鄕。三百年間幾降虜﹖長星無用出光芒。

雨後丹鳳門登眺

絳闕遙天霽景開﹐金明髙樹晚風回。長虹下飲海欲竭﹐老雁叫羣秋更哀。劫火有時歸變滅﹐神嵩何計得飛來﹖窮途自覺無多淚﹐莫傍殘陽望吹臺。

京居辛卯八月六日作

四壁秋虫夜語低﹐南窗孤客枕頻移。野情自與軒裳隔﹐旅食難堪日月遲。平子歸田元有約﹐魏舒襆被恐無期。一莖白髮愁多少﹐慚愧家人賦扊戶多。

浩然師出圍城賦鶴詩爲送

夢寐西山飲鶴泉﹐羨君歸興渺翩翩。昂藏自有林壑態﹐飲啄暫隨塵土緣。遼海故家人幾在﹖華亭淸唳世空憐。明年也作江鷗去﹐水宿雲飛共一天。

追用座主閒閒公韻上致政馮內翰二首

峻阪平生幾疾驅﹐歸休甫及引年初。東門太傅多祖道﹐北闕詩人休上書。皂櫪老歸千里驥﹐白雲閒釣五溪魚。非熊有兆公無恙。會近君王六尺輿。

艸堂人物列仙臞﹐萬壑松風酒一壺。少日打門無俗客﹐老年爭席有樵夫。巨源不入竹林選﹐元亮偶成《蓮社圖》。野史他年傳耆舊﹐風流一一似公無﹖

懷秋林別業

茅屋蕭蕭淅水濱﹐豈知身屬洛陽塵。一家風雪何年盡﹖二頃田園入夢頻。髙樹有巢鳩笑拙﹐空墻無穴鼠嫌貧。西南遙望腸堪斷﹐自古虛名只誤人。

壬辰十二月車駕東狩後卽事五首

翠被匆匆見執鞭﹐戴盆鬱鬱夢瞻天。只知河朔歸銅馬﹐又說臺城墮紙鳶。血肉正應皇極數﹐衣冠不及廣明年。何時眞得攜家去﹖萬里秋風一釣船。

慘澹龍蛇日鬥爭﹐干戈直欲盡生靈。髙原水出山河攺﹐戰地風來艸木腥。精衛有冤塡瀚海﹐包胥無淚哭秦庭。並州豪傑今誰在﹖莫擬分軍下井陘。

鬱鬱圍城度兩年﹐愁腸饑火日相煎。焦頭無客知移突﹐曳足何人與共船﹖白骨又多兵死鬼﹐靑山元有地行仙。西南三月音書絕﹐落日孤云望眼穿。

萬里荊襄入戰塵﹐汴州門外卽荊榛。蛟龍豈是池中物﹖蟣虱空悲地上臣。喬木他年懷故國﹐野煙何處望行人﹖秋風不用吹華發﹐滄海橫流要此身。

五雲宮闕露盤秋﹐銀漢無聲桂樹稠。復道漸看連上苑﹐戈船仍擬下揚州。曲中靑冢傳新怨﹐夢裏華胥失舊遊。去去江南庾開府﹐鳳皇樓畔莫回頭。

永寧南原秋望

浩浩西風入敝衣﹐茫茫野色動淸悲。洗開塵漲雨才定﹐老盡物華秋不知。烽火苦教鄕信斷﹐砧聲偏與客心期。百年人事登臨地﹐落日飛鴻一綫遲。

中秋雨夕商帥國器筵中作。

南樓髙興在胡牀﹐十日秋陰負一觴。庾老未應妨嘯詠﹐素娥多自怨昏黃。此生此夜不長好﹐行雨行雲有底忙﹖卻恐哦詩太愁絕﹐且燒銀燭看紅妝。

癸巳四月二十九日出京

塞外初捐宴賜金﹐當時南牧已駸駸。只知灞上眞兒戲﹐誰謂神州遂陸沈﹗華表鶴來應有語﹐銅槃

人去亦何心﹖興亡誰識天公意﹑畱著靑城閱古今。國初取宋﹐於靑城受降。

喜李彥深過聊城

圍城十月鬼爲鄰﹐異縣相逢白髮新。恨我不如南去雁﹐羨君獨是北歸人。言詩匡鼎功名薄﹐去國虞翻骨相屯。老眼天公只如此﹐窮途無用說悲辛。

與張杜飲

故人寥落曉天星﹐異縣相逢覺眼明。世事且休論向日﹐酒尊聊喜似承平。山公倒載羣兒笑﹐焦遂髙談四座驚。轟醉春風一千日﹐愁城從此不能兵。

秋夕

小簟涼多睡思淸﹐一窗風雨送秋聲。頻年但覺貂裘敝﹐萬古何曾馬角生﹖寄食且依嚴尹幕﹐附書誰往鄧州城﹖澆愁欲問東家酒﹐恨殺寒雞不肯鳴。

夢歸

憔悴南冠一楚囚﹐歸心江漢日東流。靑山歷歷鄕國夢﹐黃葉瀟瀟風雨秋。貧裏有詩工作祟﹑亂來無淚可供愁。殘年兄弟相逢在﹐隨分齏鹽萬事休。

白屋

白屋寒多愛夕昏﹐靜中歸思益紛紛。長門誰買千金賦﹖祖道虛傳五鬼文。地盡更無錐可置﹐竈閒惟覺井長勤。明年準擬萊蕪住﹐寄謝東鄰範史云。

淮右

淮右城池幾處存﹖宋州新事不堪論﹗輔車謾欲通吳會﹐突騎誰當搗薊門﹖細水浮花歸別澗﹐斷雲含雨入孤村。空餘韓偓傷時語﹐畱與累臣一斷魂。

徐威卿相過畱二十許日將往髙唐同李輔之贈別二首

夜冠八座文昌府﹐襆被三年同捨郎。蕩蕩靑天非向日﹐蕭蕭春色是他鄕。傷時賈誼頻流涕﹐臥病王章自激昂。保社追隨有成約﹐不應關塞永相望。

東南人物未雕零﹐和气春風四座傾。但喜詩章多俊語﹐豈知談笑得新名。二年阻絕干戈地﹐百死相逢骨肉情。別後相思動順首﹐杏花尊酒記聊城。

卽事

逆豎終當鱠縷分﹐揮刀今得快三軍。燃臍易盡嗟何及﹐遺臭無窮古未聞。京觀豈當誣翟義﹐衰衣自合從髙勛。秋風一掬孤臣淚﹐叫斷蒼梧日暮云。

望王李歸程

一褐霜寒晚思孤﹐眼中行李見歸途。虞卿仲子死不朽﹐石父晏嬰今豈無﹖義士龍沙元咫尺﹐累臣駒隙自舒徐。何時鬥酒歡相勞﹐驚看燕家頭白烏﹖

秋夜

九死餘生气息存﹐蕭條門巷似荒村。春雷謾說驚坯戶﹐皎日何曾入覆盆﹗濟水有情添別淚﹐吳云無夢寄歸魂。百年世事兼身事﹐尊酒何人與細論﹖

甲午除夜

暗中人事忽推遷﹐坐守寒灰望復然。已恨太官余麯餅﹐爭教漢水入膠船﹖神功聖徳三千牘﹐大定明昌五十年。甲子兩周今日盡﹐空將衰淚灑吳天﹗

乙未正月九日立春

十度新正九處家﹐今年癡坐轉堪嗟。一冬殘雪不肯盡﹐連日苦寒殊未涯。重碧總誇燕市酒﹐小紅誰記上林花。殘魂零落今無幾﹐乞與春風惱鬢華。

杏花落後分韻得歸字

獺髓能醫病頰肥﹐鸞膠無那片紅飛。殘陽淡淡不肯下﹐流水溶溶何處歸﹖煮酒靑林寒食過﹐明妝髙燭賞心違。寫生正有徐熙在﹐漢苑招魂果是非﹖

三仙祠

三仙祠下往來頻﹐憔悴徵衫滿路塵。簫鼓未休寒食酒﹐樵蘇時見舊都人。吹殘芳樹紅仍在﹐碾破平田綠已勻。西北並州隔千里﹐幾時還我故鄕春﹖

送輔之仲庸還大梁

驊驑爭道渺翩翩﹐誰遣風塵失壯年。四壁舊聞懸磬宅﹐一囊今有賣書錢。淋浪別酒靑燈夜﹐滅沒孤帆落照邊。想得還家過春半﹐故山喬木滿蒼煙。

繡江泛舟有懷李郭二公

荷花如錦水如天﹐狼藉秋香擁畫船。長白風煙最瀟灑﹐外臺賓主重畱連。勝遊每恨隔千里﹐樂事便當論百年。咫尺西州兩詩客﹐不來同作飲中仙。

送杜子

洛陽塵土化緇衣﹐又見孤云著處飛。北渚曉晴山入座﹐東原春好妓成圍。來鴻去燕三年別﹐深谷髙陵萬事非。轟醉春風有成約﹐可能容易話東歸。

眼中

眼中時事益紛然﹐擁被寒窗夜不眠。骨肉他鄕各異縣﹐衣冠今日是何年﹖枯槐聚蟻無多地﹐秋水鳴蛙自一天。何處靑山隔塵土﹖一庵吾欲送華顚。

送杜招撫歸西山杜﹐亂後爲黃冠師。

少日先聲懾虎貔﹐只今騎馬欲雞棲。邯鄲枕上人初覺﹐《秋水》篇中物已齊。父老樵漁知有社﹐將軍桃李自成蹊。因君喚起思鄕意﹐君在西山我更西。

寄欽止李兄

徵車南北轉秋蓬﹐關塞相望兩禿翁。衮衮便當隨世路﹐悠悠難復倚天公。銅駝荊棘千年後﹐金馬衣冠一夢中。尊酒云州古城下﹐幾時攜手哭春風﹖

有寄

飛鴻來處是營平﹐喜向斜封見姓名。千里呂安思叔夜﹐五更殘月伴長庚。關河秋興風景暮﹐長路渴心塵土生。南渡詩人吾未老﹐幾時同醉鳳皇城﹖

鎭州與文舉百一飲

翁仲遺墟艸棘秋﹐蒼龍雙闕記神州。只知終老歸唐土﹐忽漫相看是楚囚。日月盡隨天北轉﹐古今誰見海西流﹖眼中二老風流在﹐一醉從教萬事休﹖

別王使君丈從之

謝公每見皆名語﹐白傅相看只故情。尊酒風流有今夕﹐玉堂人物記升平。太山北斗千年在﹐和气春風四坐傾。別後殷勤更誰接﹖只應偏憶老門生。

寄汴禪師師舊隱濟源

白頭歲月坐詩窮﹐止有相逢一笑同。齋粥空疏想君瘦﹐冠巾收斂定誰公。夢魂歷歷山間路﹐世事悠悠耳外風。見說懸泉好薇蕨﹐艸堂知我是鄰翁。時汰逐釋老家甚急﹐故有「冠巾收斂」之句。

衛州感事二首

神龍失水困蜉蝣﹐一舸倉皇入宋州。紫气已沈牛斗夜﹐白雲空望帝鄕秋。劫前寶地三千界﹐夢裏瓊枝十二樓。欲就長河問遺事﹐悠悠東注不還流。

白塔亭亭古佛祠﹐往年曾此走京師。不知江令還家日﹐何似湘累去國時﹗離合興亡遽如此﹐棲遲零落竟安之﹖太行千里靑如染﹐落日闌干有所思。「落日」﹐一作「獨憑」。

望蘇門

諸父當年此往還﹐客衣塵土淚斑斑。太行秀發眉宇見﹐老阮亡來尊俎閒。出岫暮雲歸有處﹐投林孤鶴杳難攀。湧金亭上秋如畫﹐興在靑林杳靄間。

卷第九

七言律詩

望崧少二首

崧少飛來昆閬山﹐山家茅屋翠微間﹐雞豚鄕社相勞苦﹐花木禪房時往還。結習尙餘三宿戀﹐殘年多負半生閒。長河一葦人千里﹐望斷西城碧玉環。

飲鶴池邊萬木稠﹐養龍崖上五峯秋。藤垂絕壁云添潤﹐澗落哀湍雪共流。田父占年驚玉旆詩仙畱迹嘆昆丘。西風落日山陽道﹐空對紅塵憶舊遊。飲鶴池在緱山﹐養龍崖在五乳峯下。

懷州子城晚望少室

河外靑山展臥屏﹐並州孤客倚髙城。十年舊隱拋何處﹖一片傷心畫不成。谷口暮云知鄭重﹐林梢殘照故分明。洛陽見說兵猶滿﹐半夜悲歌意未平。

別覃懷幕府諸君二首

王后盧前舊往還﹐江東渭北此追攀。百年人物存公論﹐四海虛名只汗顏。詩酒聊堪慰華發﹐衡茅終擬共靑山。相思後日並州夢﹐常在瑤林照映間。

太行醲秀在山陽﹐嵇阮經行舊有鄕。林影池煙設淸供﹐物華天寶借餘光。承平故事嗟猶在﹐雅詠風流豈易忘﹗稍待秋風入涼冷﹐百壺吾欲醉籌堂。河內有七賢鄕。

羊腸阪

浩蕩雲山直北看﹐淩兢羸馬不勝鞍。老來行路先愁遠﹐貧裏辭家更覺難。衣上風沙嘆憔悴﹐夢中燈火憶團欒。憑誰爲報東州信﹐今在羊腸百八盤﹖

髙平道中望陵川二首此縣先隴城府君泰和中舊治。

列宿澄明墨綬尊﹐中臺良選到名門。來時珥筆誇健訟﹐去日攀車余淚痕。一片靑山幾今昔﹐百年華屋記生存。泰和遺老今誰在﹖向道甘棠有子孫。

鈴閣文書到酒卮﹐諸曹小吏亦鈔詩。座中佳客無虛日﹐簾下歌童盡雅辭。棠棣有花移舊巧﹐櫻桃和露嚲繁枝。書郎零落頭今白﹐腸斷荷衣出拜時。棠棣﹐櫻桃﹐皆當時事。

野穀道中懷昭禪師

行行汾沁欲分疆﹐漸喜人聲挾兩鄕。野谷靑山空自繞﹐金城白塔已相望。湯翻豆餅銀絲滑﹐油點茶心雪蕊香。說向阿師應被笑﹐人生生處果難忘。

太原

夢裏鄕關春復秋﹐眼明今得見並州。古來全晉非無策﹐亂後淸汾空自流。南渡衣冠幾人在﹖西山薇蕨此生休。十年弄筆文昌府﹐爭信中朝有楚囚﹖

外家南寺在至孝社﹐予兒時讀書處也

鬱鬱秋梧動晚煙﹐一庭風露覺秋偏。眼中髙岸移深谷﹐愁裏殘陽更亂蟬。去國衣冠有今日﹐外家犂栗記當年。白頭來往人間徧﹐依舊僧窗借榻眠。

追賦定襄周帥夢卿家秋日牡丹

千古吳中富貴家﹐秋風吹送洛陽花。眞妃鏡裏春難老﹐玉女車邊日易斜。紀瑞定誰增舊譜﹖換根元自有靈砂。來遲不及西堂宴﹐猶想分香入棣華。周有棣華堂。

桐川與仁卿飲

瀟瀟茅屋繞淸灣﹐四面雲開碧玉環。已分故人成死別﹐寧知樽酒對生還﹗風流豈落正始後﹖詩卷長畱天地間。海內斯文君未老﹐不須辛苦賦囚山。

過濁鹿城與趙尙賓談山陽舊事

廢邑蕭條落照邊﹐山陽遺迹世空傳。肺腸未潰猶可活﹐灰土已寒寧復然﹖負鼎運來元有力﹐考槃人去更堪憐。因君憶得曹瞞事﹐銅雀臺荒又幾年﹖

官園探梅同康顯之賦

柳麥楡椒寂寞邊﹐盡饒梅事得春偏。畱殘瘦骨猶堪畫﹐未展幽香已可憐。千里移根自何許﹖數枝臨水記當年。開時重約花前醉﹐試手東風第一篇

。

十二月十六日還冠氏十八日夜雪

少日鶱飛掣臂鷹﹐只今癡鈍似秋蠅。耽書業力貧猶在﹐涉世筋骸老不勝。千里關河髙骨馬﹐四更風雪短檠燈。一瓶一缽平生了﹐慚愧南窗打睡僧。

別康顯之

玉川文字五千卷﹐鄭監才名四十年。誰謂華髙吾豈敢﹐恥居王后子當然。河亭笑語歸陳迹﹐里社追隨失後緣。後夜並州月千里﹐南窗樽酒且流連。

寄楊飛卿

客夢悠悠信轉蓬﹐藜牀殷殷動晨鐘。西風白髮三千丈﹐故國靑山一萬重。沙水有情畱過雁﹐乾坤多事泣秋虫。三間老屋知何處﹖慚愧雲間陸士龍。

雨夜

夢裏孤蓬雨打秋﹐茅齋元更小於舟。無錢正坐詩作祟﹐識字重爲時所。千里謾思黃鵠舉﹐六年眞作賈胡畱。並州北望山無數﹐一夜砧聲人白頭。

東平送張聖與北行

天山曾望使車還﹐官柳靑靑此重攀。去國衣冠元易感﹐中年親友更相關。邇云自可無千里﹐隱霧難教見一斑。海內文章在公等﹐不應空老道途間。

別張禦史特立﹐字文學

晚學天教及老成﹐翰林詩裏羨鴻冥。馮內翰丈贈禦史詩﹐有「鴻冥雉媒」之句。

簞瓢此日歸顏巷﹐銅墨當時動漢庭。華謾勞紆直筆﹐禦史見貽之作﹐過有褒拂。絳帷無復與橫經。只應千里並州道﹐常並虛危候徳星。

出東平

老馬淩兢引席車﹐髙城回首一長嗟。市聲浩浩如欲沸﹐世路悠悠殊未涯。潦倒本無明日計﹐往來空置六年家。東園花柳西湖水﹐剩著新詩到處誇。

再到新衛

蝗旱相仍歲已荒﹐伶俜十口值還鄕。空令姓字喧時輩﹐不救饑寒趍路傍。行帳馬嘶塵澒洞﹐空村人去雨淋浪。河平千里筋骸盡﹐更欲驅車上太行。

別冠氏諸人戊戌秋八月初二日。

東捨茶渾酒味新﹐西城紅艷杏園春。衣冠會集今爲盛﹐里社追隨分更親。分手共傷千里別﹐低眉常愧六年貧。他時細數平原客﹐看到還鄕第幾人﹖

入濟源寓捨戊戌八月二十二日

未辦驅車上太行﹐主人畱此避風霜。遺編墜簡文章爛﹐糲食粗衣歲月長。奮迅舊嫌扶老杖﹐龍鐘今屬負暄墻。睡中剌剌聞人語﹐季子金多過洛陽。

鎭平縣齋感懷

四十頭顱半白生﹐靜中身世兩關情。書空咄咄知誰解﹖擊缶嗚嗚卻自驚。老計漸思乘款段﹐壯懷空擬謾崢嶸。西窗一夕無人語﹐挑盡寒燈坐不明。

野菊再奉座主閒閒公命作

晚景蕭疏畫不成﹐晚花作意出繁英。鮮明獨向霜露見﹐爛漫卻隨蒿艾生。南國騷人知有待﹐西風胡蝶更多情。南山正在悠然處﹐安得芳樽與細傾﹖

五月十二日座主閒閒公諱日作

厝火誰能救已然﹖直教憂疾送華顚。贈官不暇如平日﹐艸詔空傳似奉天。故壘至今埋恨骨﹐遺宗何力起新阡﹖門生白首渾無補﹐陸氏莊荒又一年﹗

四哀詩

李欽叔

赤縣神州坐陸沈﹐金湯非粟禍侵尋。當官避事平生恥﹐視死如歸社稷心。文采是人知子重﹐交朋無我與君深。悲來不待山陽笛﹐一憶同衾淚滿襟。

冀京父

先公藻鑑識終童﹐曾拔昆山玉一峯。不見連城沽白璧﹐蚤聞烈火燎黃琮。重圍急變紛紛口﹐九地忠魂耿耿胸。欲弔南云無覓處﹐士林能不泣相逢。

李長源

冀都事死東州禍﹐李翰林亡陜府兵。方爲騷人箋楚些﹐更禁書客墮秦坑。石苞本不容孫楚﹐黃祖安能貸禰衡﹖同甲四人三橫霣﹐此身𨿽在亦堪驚﹗

王仲澤

太學聲華弱冠馳﹐靑雲岐路九霄飛。上前論事龍顏喜﹐幕下籌邊犬吠稀。壯志相如頭碎柱﹐赤心嵇紹血沾衣。從來聖牘褒忠義﹐誰爲幽魂一發揮﹖

過詩人李長源故居

楚些招魂自往年﹐明珠眞見抵深淵。巨鰲有餌𨿽堪釣﹐怒虎無情可重編。千丈气豪天也妒﹐七言詩好世空傳。傷心鸚鵡洲邊淚﹐卻望西山一泫然。

己亥十一月十三日雪晴夜半書山東龕看月

四山寒雪夜深明﹐未恨崔嵬失舊靑。靑女有功加粉澤﹐素娥無意惜娉婷。微云河漢非人世﹐太古鴻荒見典刑。剩著新詩記今夕﹐年年來醉半山亭。

明日作

晴光晃漾入危闌﹐萬象都歸一色看。搖筆尙堪淩浩蕩﹐舉杯誰與慰荒寒﹖化志銀界淸涼近﹐散盡冰花碧海漧。後夜霜空月論滿﹐可無秦女共驂鸞﹗

杏花二首庚子歲南庵賦。

芳樹春融絳蠟凝﹐春風寂寞掩柴荊。畫眉盧女嬌無柰﹐齲齒孫娘笑不成﹐已怕宿妝添蝶粉﹐更堪暖蕊鬧蜂聲。一般疏影黃昏月﹐獨愛寒梅恐未平。

一穗蘆鞭一穗塵﹐西園紅艷眼中新。帽檐分去家家喜﹐酒面飛來片片春。梅柳幾曾同故事﹐櫻桃才得綴芳辰。荒城此日腸堪斷﹐老卻探花筵上人。

醉後

蚤歲披書手不停﹐中年所得是忘形。天公不禁人間酒﹐崔瑗虛畱座右銘。身後山丘幾春艸﹐醉來日月兩秋螢。柴門老雨靑苔滿﹐一醉狂歌且自聽。

賦南中楊生玉泉墨墨不用松煙而用燈煤。

萬竈玄珠一唾輕﹐客卿新以玉泉名。禦團更覺香爲累﹐冷劑休誇漆點成。涴袖秦郎無藉在﹐畫眉張遇可憐生。晴窗弄筆人今老﹐孤負松風入硯聲。宮中以張遇麝香小團爲畫眉墨。

贈張文舉禦史

安穩藜牀坐欲穿﹐合教絕學到眞傳。淸貧自苦知何負﹖神理無憑恐未然。麋乳尙憐孤竹餓﹐龍頭誰識管寧賢﹖無窮白日靑天在﹐會有先生引鏡年。先生新失明。

寄答飛卿

一首新詩一紙書﹐喜於滄海得遺珠。古來獻玉猶難售﹐此日聞韶本不圖。白雪任教春事晚﹐靑天終放月輪孤。並州命駕才千里﹐嵇呂風流未可無。

畱別龍興汴禪師普照鑑禪師

十年不見木庵師﹐二老相從又一時。俚曲只知無《白雪》﹐遺音誰謂有朱絲﹖書難盡信何如默﹐人各爲家枉自私。三月春風滿桃李﹐靑靑畱看歲寒枝。

赤石谷

林罅陰崖霧杳冥﹐石根寒澑玉玎玲。云來朔漠疑秋蚤﹐山近淸涼覺地靈。靜愛鳥聲存野調﹐鬧嫌人迹帶塵腥。南臺說有金銀气﹐可是並汾處士星﹖系舟山。僧徒調之小五臺﹐九月中﹐時有景星如佛光云。

贈楊君美之子新甫

書林頭白坐吟呻﹐靑佩橫經更幾人﹖總角未逢韓吏部﹐伏膺先就楚靈均。嶽蓮盡發三峯秀﹐玉樹初含二月春。看取楊家伯男子。今年天壤姓名新。含﹐一作生﹐一作臨。

濦亭同麻知幾賦

零落棲遲復此遊﹐一樽聊得散羈愁。天圍平野莽無際﹐水繞孤城閒不流。元是「深」字﹐知幾爲予攺作「閒」字。柳意漸回淮浦暖﹐雁聲仍帶塞門秋。登髙望遠令人起﹐欲買煙波無釣舟。

答公茂

文昌除目入驚看﹐似覺規摹到漢官冀北已空天下馬﹐江東全倚謝家安。黃圖赤縣風流在﹐碧落銀河病眼寬。林下升平有他日﹐艸堂應許駐金鞍。

過應州

平野風埃接戍樓﹐邊城三月似窮秋。人家土屋才容膝﹐驛路旃車不斷頭。隨俗未甘嘗馬湩﹐敵寒直欲禦羊裘。十年紫禁煙花繞﹐此日雲山是應州。

應州寶宮寺大殿

縹渺層檐鳳翼張﹐南山相望郁蒼蒼。七重寶樹圍金界﹐十色雯華擁畫梁。竭國想從遼盛日﹐閱人眞是魯靈光。請看孔釋誰消長﹐林廟而今艸又荒。

懷安道中寄懷曹徵君子玉

赭水歡遊事已非﹐襄山回首重依依。義熙畱在陶元亮﹐華表來歸丁令威。袖裏短書懷老筆﹐夢中皤腹見袖衣。祝君飽喫殘年飯﹐會有鄰墻白版扉。

五月十一日樗軒老忌辰追懷

潰後交情老更傷﹐每逢此日倍難忘。神光何處埋泉壤﹖落月無言滿屋梁。祕閣圖書疑外府﹐謝家蘭玉記諸郎。靈均謾倚騷經在﹐宗國河山半夕陽。公墓今爲亂冢所迷﹐故有上句。

感事

富貴何曾潤髑髏﹖直須淅米向矛頭。血此日逢三怨﹐風鑑生平備九流。瓢飲不甘顏巷樂﹐市鉗眞有楚人憂。世間安得如川酒﹐力士鐺頭醉死休﹗

玉溪端氏

邂逅詩翁得勝遊﹐煙霞直欲盡崧丘。玉溪如此不一到﹐今日曠然消百憂。林影蒼茫開霽曉﹐岸容瀟灑帶新秋。酒材已辦須君釀﹐要及西風入釣舟。

華不注山濟南作。

元气遺形老更頑﹐孤峯直上玉孱顏。龍頭突出海波沸﹐鰲足斷來天字閒。齊國伯圖殘照裏﹐謫仙詩興冷雲間。乾坤一劍無人識﹐夜夜光芒北斗寒。

嶽解元生日邦獻

天日晴明見嶽時﹐只君消得謫仙詩。鶯花到處供杯酒﹐霜雪何緣點鬢絲﹖已辦紫雲新活計﹐又添驥子好男兒。扶風里社他年看﹐鬧簇靈椿桂五枝。

感興夜宿讀書山作。

倚梯從昔望煙霄﹐七葉何人竟珥貂﹖道路常教車歷鹿﹐功名惟有鬢飄蕭。勤如韓子初無補﹐晚似馮公豈見招﹖五十三年等閒裏﹐一窗風葉雨瀟瀟。

晨起壬寅正月九日。

燈火靑熒語夜闌﹐柴荊寂寞掩春寒。歡悰已向杯中減﹐老態何堪鏡裏看﹖多病所須惟藥物﹐一錢不直是儒冠。掣鯨莫倚平生手﹐只有東溪把釣竿。時欲經營神山別業﹐故云。

送周帥夢卿之關中二首

狼藉麻衣見酒痕﹐憶君醉別柳邊村。離愁擾擾理還亂﹐來事悠悠誰與論﹖瘴海漸添春浪闊﹐冰崖惟覺暮煙屯。人間底似三峯好﹐箭筈通天有一門。

風華漠漠水迢迢﹐長記金鞍入灞橋。須鬢而今滿霜雪﹐羽毛此日是雲霄。火余函谷靑猶峙﹐春動長陵紫未消。射虎南山付公等﹐可能仙掌不相招。

感事

舐痔歸來位望尊﹐駸駸雷李入平吞。饑蛇不計撐腸裂﹐老虎爭教有齒存﹗神理定須償宿業﹐債家猶足褫驚魂。且看含血曾誰噀﹖豬嘴關頭是鬼門。

十月二十日雪中過石嶺關

老天黯慘入平蕪﹐朔吹崩奔萬竅呼。雪意旋壯行路景﹐詩家新有入關圖。地鑪圍坐慚田父﹐絮帽衝寒怨僕夫。故國煙花重回首﹐蜀橙山麝記金壺。

將上書莘國幕府感懷呈賈明府

兵家世不乏小杜﹐風鑑今誰如老龐﹖自許奇謀傾幕府﹐不妨幽夢落篷窗。驚烏繞月枝難穩﹐羸驥嘶風气未降。愛惜平生請纓手﹐一蓑休憶弄秋江。

春寒

艸木荒城屋數椽﹐春寒閭巷益蕭然。僮奴樵爨頭如葆﹐稚女跳梁履又穿。白石鯉魚空尺半﹐朱門食客自三千。松枝塵尾山中滿﹐去去《南華》有《內篇》。

卽事商帥國器見免從軍

逋客而今不屬官﹐住山盟在未應寒。書生本自無燕頷﹐造物何嘗戲鼠肝﹗會最指天容我懶﹐鴟夷盛酒盡君歡。到家慈母應相問﹐爲說「將軍禮數寬。」

示懷祖

憔悴經年臥澗阿﹐囊中無物只詩多。自驚白鬢先潘嶽﹐人笑藍衫似采和。狗盜雞鳴皆有用﹐鶴長鳧短果如何﹖乘閒便作《歸由賦》﹐付與牛童扣角歌。

示崔雷詩社諸人

一寸名場心已灰﹐十年長路夢初回。江山自許供詩筆﹐糜粥猶能到酒杯。賣劍買牛眞得計﹐腰金騎鶴恐非才。遊從肯結雞豚社﹐便約歲時相往來。

宏州贈曹丈子玉

丘園舊憶詢幽仄﹐裘褐今聞識姓名。故國衣冠有遺老﹐歲寒松柏見交情。寄書千里空頭白﹐握手一杯俱眼明。來往襄陰從此始﹐剩將歌笑慰生平。

和仁卿演太白詩意二首

蕭蕭窗竹動秋聲﹐紫極深居稱野情。靜坐且畱觀眾妙﹐還丹無用說長生。風流五鳳樓前客﹐寂寞千秋身後名。解道田家酒應熟﹐詩中只合愛淵明。

蕭蕭窗竹動秋聲﹐檐間白雲澹以成。白雲朝飛本無意﹐白雲暮歸如有情。淵明太白醉復醉﹐季主唐生鳴自鳴。四十九年堪一笑﹐昨非今是可憐生。

燕府白兔

仙穎迷離望莫攀﹐爭教失腳下髙寒﹗吸殘灝露瑤窗曉﹐搗盡玄霜玉杵閒。顧影乍疑云外見﹐寫生何似鏡中看﹖﹖褐衣擾擾皆三窟﹐幾在祥經咳唾間。

梁都運亂後得故家所藏無盡藏詩卷見約題詩同諸公賦

飛亭四望水雲寬﹐亭上髙人杳莫攀。已就湖山攬奇秀﹐更教鄕社得安閒。風流豈落正始後﹖詩卷常畱天地間。勝賞休言隔今昔﹐肩吾新自會稽還。

出都二首

漢宮曾動伯鸞歌﹐事去英雄不柰何。但見觚稜上金爵﹐豈知荊棘臥銅駝﹖神仙不到秋風客﹐富貴空悲春夢婆。行過盧溝重回首﹐鳳城平日五云多。

歷歷興亡敗局﹐登臨疑夢復疑非。斷霞落日天無盡﹐老樹遺臺秋更悲。滄海忽驚龍穴露﹐廣寒猶想鳳笙歸。從教盡剗瓊華了﹐畱在西山盡淚垂。壽寧宮有瓊華島﹐絕頂廣寒殿﹐近爲黃冠輩所撤。

癸卯望宿中霍道院

疊巘沈沈轉素蟾﹐長松擁髙檐。湖山已爲新晴好﹐風露還疑此夜添。身外作緣良自苦﹐世間除睡更無甜。溪堂借宿從今始﹐便約兒童具米鹽。

甲辰三月旦日以後雜詩三首

應接紛紛又浹旬﹐枉教虛負杏園春。尋芳自分無閒日﹐載酒寧知有故人﹗花柳得時俱作態﹐川原經雨更無塵。憑君莫惜樽前醉﹐看卽靑梅入座新。

濈濈猩紅鬧曉晴﹐攢頭眞似與春爭。舒開楊柳聊相映﹐瘦殺寒梅枉自淸。粉艷低回工作態﹐絳唇寂寞獨含情。畫圖只愛殘妝好﹐未信徐郎解寫生。

密霧輕塵細灑勻﹐綠云紅雪一番新。風光爛漫供歡席﹐酒味淸醇似主人。落落湖山如有喜。欣欣魚鳥亦相親。新詩寫入奚奴錦從此他鄕不算春﹗

紫牡丹三首

金粉輕黏蝶翅勻﹐丹砂濃抹鶴翎新。盡饒姚魏知名蚤﹐未放黃徐下筆親。映日定應珠有淚﹐淩波長恐韈生塵。如何借得司花手﹐徧與人間作好春﹖

夢裏華胥失玉京﹐小闌春事自升平。只緣造物偏畱意﹐須信凡花浪得名。蜀錦浪淘添色重﹐禦鑪風細覺香淸。金刀一剪腸堪斷﹐綠鬢劉郎半白生。

天上眞妃玉鏡臺﹐醉中遺下紫霞杯。已從香國偏薰染﹐更借花神巧翦裁。微度麝薰時約略﹐驚移鸞影卻低回。洗妝正要春風句﹐寄謝詩人莫漫來。

與同平敬鼎臣宿順天天寧僧捨

蕭蕭風雨打僧窗﹐耿耿靑燈對客牀。每恨相望隔關塞﹐豈知連日醉壺觴﹖蓱齏味薄堪長久﹐茅屋寒多且閉藏。三十餘年老兄弟﹐此回情話獨難忘﹗

贈答樂丈舜咨中京副畱守。

舟車何地得通津﹖書疏相忘意更親。但愛柏臺推峭直﹐豈知《梅賦》更淸新。兩都秋色皆喬木﹐耆舊風流有幾人﹖詩酒陪從約他日﹐雞川已許濯纓塵。

都運李丈哀挽有之

平日剛稜觸禍機﹐老年天遣故鄕歸。登車攬轡名空在﹐濯足臨流事已非。白鶴會須尋舊約靑蠅猶解避餘威。李丈歿於壬寅夏六月﹐異香滿室﹐三日蠅不近。西州正有花千樹﹐淚盡羊曇醉後衣。

贈答郝經伯常伯常之大父余少日從之學科舉

故家珠玉自成淵﹐重覺英靈賦予偏。文陣自憐吾已老﹐名場誰與子爭先﹖撐腸正有五千卷﹐下筆須論二百年。莫把靑春等閒了﹐蔡邕書籍待渠傳﹗

呂國材家醉飲

世事悠悠殊未涯﹐七年回首一長嗟。虛傳庾信淩雲筆﹐無復張騫犯斗槎。去國衣冠有今日﹐春風桃李是誰家﹖螺臺剩有如川酒﹐暫爲紅塵拂鬢華。

洛陽

千年河嶽控喉襟﹐一日神州見陸沈。已爲操琴感衰涕﹐更須同輦夢秋衾。城頭大匠論蒸土﹐地底中郎待摸金。擬就天公問翻復﹐蒿萊丹碧果何心﹖

過三鄕望女幾村追懷溪南詩老辛敬之二首

雲際虛瞻處士星﹐案頭多負讀書螢。筆端有口傳三篋﹐石上無禾養百齡。從昔葛陂終變滅﹐只今韓嶽漫英靈。因君重爲前朝惜﹐枉破靑衫買一經。女幾山﹐土人謂之韓嶽。

萬山靑繞一川斜﹐好句眞堪字字誇。棄擲泥塗豈天意﹖折除時命是才華。百錢卜肆成都市﹐萬古詩壇子美家。欲就溪南問遺事﹐不禁衰涕落煙霞。

爲鄧人作詩

再見州人本不期﹐相畱相挽忍相違﹖攜盤渭水堪流涕﹐種柳金陵已合圍﹐事去恍疑春夢過﹐眼明還似故鄕歸。題詩未要題名字﹐今是中原一布衣。堪﹐一作空。金陵﹐一作金城。

贈張主簿偉

江岸墳荒艸棘秋﹐朱陽南下重君憂。弓刀近塞人煙少﹐林壑經霜虎迹稠。究竟畏途知有漸﹐激昂髙義報無由。從今弟妹通家了﹐莫向瓜田認故侯。戒爲究竟伴﹐能過險惡道。

望盧氏西南熊耳嶺

不到中鄕十五年﹐忽驚行色是盧川。已占介福歸王母﹐未信羈魂似粵阡。柳文時爲顧存慚吏報﹐先夫人墓﹐亂後故吏輩歲時致祭。偶成期會殆天憐。馬範二師﹐遠在千里外﹐予往盧氏﹐皆得會面。荒林破屋江聲裏﹐�想孤城一泫然。

寄劉繼先

淸霜茅屋耿無眠﹐坐憶分攜一慨然。楚客登臨動歸興﹐謝公哀樂感中年。淒涼古驛人煙外﹐迆邐荒�雪意邊。千樹春風水楊柳﹐待君同系晉溪船。

寄楊弟正卿

馬迹車塵漫白頭﹐蒼生初不待君憂。且從少傅論中隱﹐盡要元規擁上流。東閣官梅動詩興﹐洞�春色入新篘。歸程未覺西庵遠﹐夜夜淸伊繞石樓。正卿西庵﹐以名酒甲洛中﹐嘗賦《觀漲詩》﹐有「狂瀾竟逐西風落﹐依舊淸溪繞石樓」之句﹐故兼及之。

爲鮮於彥魯賦十月菊追錄

淸霜淅淅散銀沙﹐驚見芳叢閱歲華﹗借暖定誰畱翠被﹐煉顏應自有丹砂。秋香舊入騷人賦﹐晚節今傳好事家。不是西風苦畱客﹐衰遲久已避梅花。

贈答同年敬鼎臣

四海屏山放一頭﹐爭教塵土走東州﹖長身奉米侏儒飽﹐束髮從軍妄尉侯。千首新詩工作祟﹐百壺淸酒未消憂。悠悠世事今如此﹐付與煙波著釣舟。妄尉﹐舊作妾尉。。

寄英上人

世事都銷酒半醺﹐已將度外置紛紜。乍賢乍佞誰爲我﹐同病同憂只有君。白首共傷千里別﹐靑山眞得幾時分。相思後夜並州月﹐卻爲湯休賦碧雲。

寄答仰山謙長老渠住招隱。

木庵推出謙書記﹐乞與雲林百自由。想得驅驢入招隱﹐勝於騎鶴上揚州。眾狙皆喜芧初熟﹐一鳥不鳴出更幽。日暮王城市聲合﹐松風亭上莫回頭。

九日登平定湧雲樓故基樓卽閒閒公所建

詩翁曾此宴重陽﹐老樹遺臺認醉鄕。流水浮生幾今昔﹖髙秋云物自淒涼。飛來野鶴聊堪喜﹐望隔長鯨又可傷。賴是風流未全減﹐白頭門客有王楊。時王無咎﹑楊子昭在坐﹐公在郡時門生也。。

平定鵲山神應王廟

古柳輪囷欲十圍﹐鵲山祠廟此遺基。萬金良藥移造化﹐老眼天公誰耦畸﹖已爲養生誣單豹﹐不應遭綱廢元龜。半生磊塊澆仍在﹐擬問靈君乞上池。

寄答商孟卿

窈渺朱弦寂寞心﹐得詩何啻得南金﹗冷猿掛夢山月暝﹐老雁叫羣江渚深。異縣五年仍隔闊﹐荒城連日想登臨。書來且只平安了﹐撥觸離愁恐不禁。

答石子章因送其行

《石梁》詩好先知名﹐樽酒相逢意自傾。寶劍沈埋惜元振﹐鐵檠豪宕見胡鉦。藍田月出多重暈﹐丰嶺霜餘卽大鳴。後日天山望徵騎﹐燕鴻歸處是雲程。

畱別仲經

來時兒女拜燈前﹐此日壺觴是別筵。聚散共知陰有數﹐笑談爭遣病相先﹖秋風古道將誰語﹖殘月長庚更可憐。雞柵魚梁一村落﹐若爲還似淅江邊。仲經方病中﹐故有上句。

別周卿弟

晚歲論詩辱見收﹐相從許久重相畱。苦心亦有孟東野。眞賞誰如髙蜀州。萬疊寒云度歸雁﹐孤洲春水澹沙鷗。荒城後日思君處﹐風色蕭蕭入白頭。

寄叔能兄

星鬥龍門姓字新﹐豈知書劍老風塵﹖郎君未省曾開合﹐王翰何緣得買鄰﹖銀燭對談辭館夜﹐雪梅同醉淅江春。只應千里東州月﹐處處相逢卽故人。

賀威卿徐弟得雄

利市金錢四座俱﹐阿卿新喜到充閭。跨牛楊朴空顚酒。秣驥王良已問途。桂出孫枝知秀發﹐鳳離丹嶠亦舒徐。明年別作飛黃句﹐來賀君家第二雛。

卷第十

七言律詩

追錄洛中舊作

樂府新聲綠綺裘﹐《梁州》舊曲錦纏頭。酒兵易壓愁城破﹐花影長隨日腳流。萬里靑雲休自負﹐一莖白髮盡堪羞。人間只怨天公了﹐未便天公得自由。

東園晚眺東平

霜鬢蕭蕭試鑷看﹐怪來歌酒百無歡。舊家人物今誰在﹖淸鏡功名歲又殘。楊柳攙春出新意﹐小梅畱雪弄餘寒。一詩不盡登臨興﹐落日東園獨倚欄。

十一月五日暫往西張

城隈細路入沙汀﹐絮帽衝風日再經。歉歲村虛更荒惡﹐窮冬人影亦伶俜。林煙漠漠鴉邊暗﹐山骨稜稜雪外靑。四十年來此寒苦﹐凍吟猶記隴關亭。

石嶺關書所見

軋軋旃車轉石槽﹐故關猶復戍弓刀。連營突騎紅塵暗﹐微服行人細路髙。已化虫沙休自嘆﹐厭逢豺虎欲安逃﹖靑雲玉立三千丈﹐元只東山意气豪。

陀羅峯二首

念念靈峯四十年﹐一來眞欲斷凡緣。鑿開混沌露元气﹐散布兜羅彌梵天。云臥無時不閒在﹐樓居何處得超然。殊祥莫詫《淸涼傳》﹐會與玆山續後篇。

每恨奇探負盛年﹐松崖今喜入攀緣。初驚靈鷲多飛石﹐更信金牛有漏天。鄕國登臨乃如此﹐名場馳逐亦徒然。畱詩便與香泉約﹐起本西遊第一篇

。僧行﹐平陽。僧慧﹐太原。。

追懷曹徵君

生死論交不易忘﹐一回言別淚千行。空勞結伴歸蓮社﹐無復題詩寄艸堂。楚國先賢宜有傳﹐粵阡羈鬼漫思鄕。因君錯怨天公了﹐且道今誰晚節昌。

春日書懷呈劉濟川

鄕社荒殘住不成﹐無端蓬蓽掩柴荊。流年又見東風菜﹐樂土空懷北斗城。父老只供畱我醉﹐兒童也喜從君行。周侯見說應相笑﹐共隱三泉先有盟。東風菜﹐見《本艸》菜部。

晉溪

石磴雲松著色屏﹐岸花汀艸展江亭。靑瑤疊甃通懸甕﹐白玉雙龍掣迅霆。地脈何嘗間今昔﹐尾閭眞解泄滄溟。乾坤一雨兵塵了﹐好就川妃問乞靈。

弔嶽家千里駒

蜀客淒涼土一丘﹐後身還有化身愁。靈椿丹桂偶相值﹐蕙艸淸霜寧久畱﹖掌中玉雪恩憐在﹐筆底雲煙取次休。過眼空華只如此﹐不如無子卻無憂。

七月十二日行狼牙嶺

狼牙路滑馬伶俜﹐老鶴超超欲上徵。一曲松風寫幽致﹐九秋云物愴離情。天開員嶠方壺境﹐澗落銀河月窟聲。覿面靑山入渠手﹐定誰胸次玉崢嶸。

十三日度嶽嶺

神嶽規模亦壯哉﹐上階絕境重裴回。丹靑萬木秋風老﹐金翠千峯落照開。川路漸分猶暗澹﹐湍聲已遠更淒哀。石門剩比靈丘遠﹐正坐登臨欠一來。

玉泉二首

神嶽提封入寺基﹐上公官秩見僧碑。雲藏佛屋晴猶暗﹐樹近禪窗老更奇。竹杖只供行險易﹐藜牀偏與望川宜。同時不及髯中令﹐猶得泉名比鳳池。

玉水泓澄古殿隅﹐又新名第不關渠。每因天日流金際﹐更憶風雷裂石初。百里官壺分韻勝﹐千人齋粥薦甘余。八功徳具休誇好﹐玩景臺荒有破除。寺東北有玩景臺﹐盡得神川之勝﹐導者誤引之荒山﹐一笑﹐故有二句。

玄都觀桃花

前度劉郎復阮郎﹐玄都觀裏醉紅芳。非關小雨能畱客﹐自是桃花要洗妝。人世難逢開口笑﹐老夫聊發少年狂。一杯盡吸東風了﹐明日新詩滿晉陽。

贈張致遠

茅屋瀟瀟潁水濱﹐兩山相望卽比鄰。禪房道院畱連夜。酒榼詩囊浩蕩春。老鶴千年見城郭﹐徵君晚節傍風塵。相逢不盡平生意﹐耆舊風流有幾人﹖

夜宿秋香亭有懷木庵英上人

兄弟論交四十年﹐相從旬日卻無緣。去程冰雪詩仍在﹐晚節風塵私自憐。蓮社舊容元亮酒﹐藤溪多負子猷船。茅齋一昔愁多少﹖窗竹瀟瀟耿不眠。

汴梁除夜追錄

六街歌鼓待晨鐘﹐四壁寒齋只病翁。鬢雪得年應更白﹐鐙花何喜也能紅﹖《養生》有論人空老﹐祖道無詩鬼亦窮。數日西園看車馬﹐一番桃李又春風。

與馮呂飲秋香亭二子皆吾友之純席生。

龐眉書客感秋蓬﹐更在京塵澒洞中。莫對靑山談世事﹐且將遠目送歸鴻。龍江文采今誰似﹖謂之純鳳翼年光夢已空。剩著新詩記今夕﹐尊前四客一衰翁。鳳翼﹐永寧地名。

哀武子告

生气曾思作九原﹐迷塗爭得背南轅。梁鴻故事要離墓﹐衛國孤兒祗樹園。子今爲僧舊說布衣甘絕脰﹐今傳史筆記歸元﹐知君祿社無心在﹐旌孝終當到李源。

贈李春卿

竇十郎家指顧間﹐因君我亦愛西山。丹房藥鏡平生了﹐禪榻茶煙歲月閒。春甕有情供白墮﹐秋風無力損紅顏。重來已有明年約﹐剩破都城幾往還。

甲辰秋畱別丹陽

疏疏衰柳映金溝﹐祖道都門復此畱﹐千里關河動歸興﹐九秋云物發詩愁。嚴城鐘鼓月淸曉﹐老馬風沙人白頭。後夜相思渺何許﹖西山西畔是並州﹗

龍興寺閣

全趙堂堂入望寬﹐九層飛觀盡髙寒。空聞赤幟疑軍壘﹐眞見金人泣露槃﹐桑海幾經塵劫壞﹐江山獨恨酒腸幹。詩家總道登臨好﹐誠就遺臺老樹看。

別緯文兄

玉壘浮雲變古今﹐燕城名酒足浮沈。眼中誰復承平舊﹐言外驚聞正始音。異縣他鄕千里夢﹐連枝同气百年心。行期幾日休相問﹐觴撥羈愁恐不禁。

寧掾端甫北上

馬頭風雪遠相迎﹐颯杳弓刀四十程。自是靑雲動髙興﹐未甘白髮老諸生。書來沙漠燈花喜﹐夢到秦川煙樹平。長句送君還自愧﹐半山已有雁飛行。

答定齋李兄

小山叢桂姓名香﹐舉世何人得雁行。滄海揚塵幾今昔﹖長庚配月獨淒涼。虛勞裴相求白傅﹐正倚源明識漫郎。十載相從未言晚﹐城南泉石有雲莊。

空山何巨川虛白庵二首

舊向韋編悟括囊﹐肯隨文木被靑黃。吉祥止處無餘物﹐知見薰來有底香。空谷自能生地籟﹐浮雲爭得翳天光。只愁八月風濤壯﹐夢裏江聲撼客牀。何﹐臨安人。

露菊霜茱薦枕囊﹐石泉崖蜜破松黃。只緣山遠無來客﹐更覺心淸聞妙香。局盡堪消日晷﹐吟毫眞合染溪光。劇談不盡江湖景﹐重與靑燈約對牀。

聽姨女喬夫人鼓風入松

白雪朱弦一再行﹐春風纖指十三星。雲窗霧閣有今夕﹐寶靨羅裙無此聲。瀟灑寒松度虛籟﹐悠揚飛絮攪靑冥。胎仙不比湘靈瑟﹐五字錢郎莫漫驚。

哭樊帥

自倚沈冤有舌存﹐爭教無路叩天閽。裝囊已竭千金賜﹐絕幕誰招萬里魂。東道漫悲梁苑客﹐南園多負壽張孫。春風花落歌聲在﹐夢裏能來共酒尊﹖

寒食壬子淸明後作。

上苑春風盛物華﹐天津云錦赤城霞。輕舟矮馬追隨遠﹐翠幙靑旗笑語嘩。化國樓臺隔瀛海﹐吳兒洲渚記仙家。山齋此日腸堪斷﹐寂寞銅瓶對杏花。

送樊順之

弓刀十驛嶽蓮洲﹐渭水秦山得意秋。王粲從軍正年少﹐庾郎入幕更風流。寒鄕況味眞雞肋﹐淸鏡功名屬虎頭。寄謝溪風亭上月﹐老夫乘興欲西遊。

蜀昭烈廟

合散扶傷老益堅﹐荒祠重過爲淒然。君臣灑落知無恨﹐庸蜀崎嶇亦可憐。一縣山陽堯故事﹐三年章武魏長編。錦官羽葆今何處﹖半夜樓桑叫杜鵑。

過翠屏口

鬢須蒼白葛衣寬﹐事外閒身也屬官。授簡如聞數枚叔﹐乘車初不少馮歡。沙城雨塌名空在﹐石峽風來夏亦寒。兩飽三饑已旬日﹐虛勞兒女勸加餐。

王惇夫祥止庵

三樂人推二樂全﹐有親可事子能傳。舊時詩禮聞家學﹐此日丹砂見地仙。蕩蕩天光虛室外﹐融融和气彩衣前。情知不羨燕山桂﹐一樹靈椿歲八千。

過寂通庵別陳丈甲辰秋

陳丈未識某而愛其詩﹐曾對髙禦史士美言「我他日見遺山﹐當快飲百醉。」後見之而公已病﹐乃相約易百醉爲百杯。每見以酒籌計之﹐至七八十杯﹐復有此別﹐故詩中及之。

心遠由來地自偏﹐不離城市得林泉。從教上界多官府﹐且放閒身作地仙。三月有期何敢負﹖百杯未滿會須塡。違離更覺從公晚﹐卻望都門一慨然。

梁移忠詩卷

一箭功成塞上歸﹐乃翁垂白藉扶持。燕云義俠風流遠。里社陰功父老知。龍種作駒元自異﹐虎頭食肉未應遲。髙門更與增華表﹐丁令還家先有期。時都運丈已下世﹐故詩中及之。

喬千戶挽詩

髙冢驚看石表新﹐空將事業望麒麟。燕遼部曲千夫長﹐楚漢風雲百戰身。赤羽有神畱絕藝﹐素旗無誄記連姻。陰功未報天心在﹐累將重侯又幾人。潘安仁《楊使君誄》有「表之素旗」之句。喬與予皆毛氏之婿。

贈王仙翁道成

覽照休驚白髮新﹐奕棋翻覆見來頻。燕南趙北畱詩卷﹐王后盧前盡故人。平地靑雲一鑪藥﹐舊都喬木百年身。憑君剩醉浮香酒﹐館名梁苑而今不算春。

常仲明教授挽辭

雲際虛瞻處士星﹐豈知談笑已忘形。鎭州肥膩無毫髮﹐晉產眞淳有典刑。白帽枉教淹晚節﹐綠囊元擬濟含靈。汝南後日先賢傳﹐猶欠知幾爲勒銘。常﹐代州崞縣人﹐客郾城﹐與知幾遊從。知醫﹐臨終殊明了。

追錄舊詩二首

短褐單衣長路塵﹐十年回首一吟呻。孤居無著竟安往﹐宿債未償今更新。相馬自甘齊客瘦﹐食鮭誰顧庾郎貧。聞君話我才名在﹐不道儒冠已誤身。自用韻﹐答張之純。

潦倒聊爲隴畝民﹐一犁分得雨聲春。功名何物堪人老﹐天地無心誰我貧。潁上雲煙隨處好﹐洛陽桃李幾番新。悠悠世事休相問﹐牟麥今年晚得辛。用崔懷祖韻。

丁未寒食歸自三泉

春山晴暖紫生煙﹐山下分流百汊泉。未放小桃裝野景﹐已看茅屋映秋千。饑烏得食爭相喚﹐醉叟行歌只自顚。寒食明年定何許﹐故人尊酒且畱連。

卽事呈邦瑞

鄭莊父子重相畱﹐似爲良辰散客愁。陋巷新成一茅屋﹐今年連醉兩中秋﹐開尊便覺賢人近﹐汗足寧論力士羞。明日燕臺傳盛事﹐坐中賓客盡名流。

和白樞判

李定齋有詩寄白﹐以「因風何惜數行書」爲落句﹐白酬答云「欲搜春艸池塘句﹐藥裹關心夢不成。」余平解之。

金粟岡頭有發僧﹐遙知默坐對龕燈。書郵但覺浮沈久﹐詩卷何緣唱和曾。白日放歌須縱酒﹐淸朝有味是無能。相逢定有池塘句﹐藥裹關心恐未應。

慶髙評事八十之壽

圖畫堯民太朴存﹐衣冠兼得見髙門。種松千歲如種徳﹐教子一經今教孫。化日舒長畱暮景﹐秋風搖落變春溫。聘君羔雁休疑晚﹐正及新年薦壽尊。

超然王翁哀挽

直擬期頤薦壽尊﹐卻從圖畫記生存。百年喬木衣冠古﹐一夕西庵笑語溫。故事未沾通徳裏﹐素風多負讀書孫。吳陳諸老今誰在﹖滅沒歸鴻是薊門。

大名贈答張簡之

營平豪宕變溫文﹐所見今知勝所聞。只道生涯無長物﹐爭教詩壘策奇勛。伐薪未敢煩名士﹐載酒能來過子云。後日山陽養衰疾﹐藥籠仙品正須君。

燕都送馬郎中北上

功曹此日漢蕭何﹐家世當年老伏波。但愛紅蓮映芳渚﹐豈知寒谷變陽和。珠囊不載模糊錦﹐銀管先書茂異科。太史占天應有喜﹐一星朝處五云多。

馬云漢方鏡背有飛魚

劫火依然百煉初﹐護持元自有神魚。影寒似覺云屏透﹐光落應分玉斗餘。開朗休嫌露圭角。圓通寧復滯方隅。衣冠正了渾閒在﹐一片靈臺欲付渠。

贈答雁門劉仲修

仲修省郎乘傳過新興﹐有詩見及﹐推激過稱﹐甚非衰謬所宜得者﹐愧汗之餘﹐輒用韻爲謝。仲修詩律深密﹐得於尊公鳳山老人過庭之訓﹐且其顏狀絕類吾友李從事長源﹐故篇中有及。

車騎雍容一坐傾﹐並州人物未凋零。共知祭酒傳家學﹐劉向爲劉氏祭酒。獨愛中郎余典刑。東壁圖書欣有托﹐南溟風浪駭初經。少微見比吾何敢﹐洗眼仙槎候客星。

餘慶堂

五年霜戟照康莊﹐萬里春風擁畫梁。已覺並汾增勝气﹐更從王郝借餘光。靈椿丹桂知難老﹐玉節金符豈易量。剩著箋毫授辭客﹐南堂兼是棣華堂。

寄答劉生

西州消息到東山﹐懷袖新詩百過看。白壁明珠驚照座﹐朔云寒雪入憑欄。省郎共結交情厚﹐野老還欣禮數寬。後日秋風一尊酒﹐艸堂應得駐金鞍。

別董徳卿

爛醉秋風四十場﹐此回歌笑重難忘。揚雄詞賦今誰識﹖陶令田園先已荒。同甲弟兄𨿽異姓﹐宦遊州郡卽吾鄕。懸知後日登髙地﹐剩爲行人望太行。

送端甫西行

瀛洲人物早知名﹐車騎雍容一座傾。美酒淸歌良有味﹐綠波春艸若爲情。渭城朝雨三年別﹐平地靑雲萬里程。老我秦遊舊曾約﹐夢中仙掌已相迎。

讀李狀元朝宗禪林記

李守濟州﹐城破﹐不屈節死。贈鄕郡刺史。

偶向禪林見舊文﹐濟陽南望爲沾巾﹐張巡許遠古亦少﹐烈日秋霜今更新。千字丰碑誰國手﹖百城降虜盡王臣。知君不假科名重﹐元是中朝第一人。

同嚴公子大用東園賞梅

東閣官梅要洗妝﹐靑雲公子不相忘。翰林風月三千首﹐樂府金釵十二行。佳節屢從愁裏過﹐老夫聊發少年狂。花行更比梳行好﹐誰道並州是故鄕﹖

中庸先生垂示先大夫教子詩及裴內翰擇之所述家傳愛仰不足情見於辭

嚴訓常如天日照﹐名家元自古今同。只知楊秉餘淸節﹐爭信譙玄有素風。《獨行傳》第一人通徳裏門傳故事﹐安平韻語到兒童。靑靑畱在懷賢樹﹐愛殺曹南一畝宮。

賀中庸老再被恩綸

萬古千秋麗澤堂﹐紫泥恩詔姓名香。治朝例有髙年敬﹐神理終歸晚節昌。東魯儒生傳舊學﹐曹南方誌發幽光。季春羔雁秋風酒﹐準擬年年薦壽觴。

趙汲古南園分得軍字

林園近與六街鄰﹐塵漲都歸一水分。魚樂定從濠上得﹐竹香偏向雨中聞。接籬倒著容山簡﹐老屋髙眠稱陸云。尊酒相陪有今日﹐卻慚詩壘不能軍。

柳亭雨夕與髙禦史夜話

關塞無緣笑語同﹐偶然情話此從容。靑天蜀道不得過﹐山色歸心空自濃。九日茱萸藍澗酒﹐十年朝馬景陽鐘。三間老屋知何處﹖惆悵雲間陸士龍。髙曾自藍田令入拜監察禦史﹐北渡後謀還保塞而困於無資者二十年矣。

玉峯魏丈哀挽

風馭翩翩渺獨徵﹐幾人終始復哀榮。只緣大事存遺稿﹐重爲斯文惜主盟。北斗太山初未減﹐秋霜烈日凜如生。莫疑知已無從報﹐直筆君看戮進明。

淸明日攺葬阿辛

掌上靑紅記點妝﹐今朝哀感重難忘。金環去作誰家夢﹖彩勝空期某氏郎。一瞥風花才過眼﹐百年冰檗若爲腸。孟郊老作枯柴立﹐可待吟詩哭杏殤。

寄謝常君卿

百過新篇卷又披﹐得君重恨十年遲。文除嶺外初無例﹐詩學江西又一奇。楊柳不隨春事老﹐貞松惟有歲寒知。仙鄕白鳳瀛州近﹐洗眼雲霄看後期。

送武誠之往渼陂太原酒政瑞甫之父﹐此時爲黃冠。

行李中春發晉溪﹐離筵辭客賦新題。靑雲有路人看老﹐秋水無言物自齊。杜曲舊遊頻入夢﹐兵廚佳釀惜分攜。因君爲向蓮峯道﹕「不待移文我亦西。」

送劉子東遊

劉郎世舊出雄邊﹐生長幽並气質全。陣馬風檣見豪舉﹐《雪車》《冰柱》得眞傳。書空咄咄知誰解﹐擊缶鳴鳴頗自憐。後日東州飽歸載﹐且休多送酒家錢。

甲寅九日同臨漳提領王明之鹿泉令張奉先賈千戶令春李進之翼衡甫遊龍泉寺僧顥求詩二首

遠水寒煙接戍樓﹐黃花白酒浣羈愁。霜林染出云錦爛﹐春色並歸風露秋。鄕社歲時容客醉﹐石墻名姓爲僧畱。登髙舊說龍山好﹐從此龍泉是勝遊。

柿葉殷紅松葉靑﹐黃花霜後獨鮮明。西風浩浩欲吹帽﹐石澑泠泠堪濯纓。皇統貞元見題字﹐良辰美景記升平。何人解得登臨意﹐滅沒疏云雁一聲。

十日作

關樹蕭條返照明﹐井陘西北算歸程。靑黃大似溝中斷﹐文字空傳海內名。平地煙霄遽如許﹐秋風茅屋可憐生。重陽擬作《登髙賦》﹐一片傷心畫不成。

贈答普安師

入座臺山景趣新﹐因君鄕國重情親。金芝三秀詩壇瑞﹐寶樹千花佛界春。聞道舊傳言外意﹐忘年今得眼中人。種蓮結社風流在﹐會向籃輿認後身。

孝純宛丘遷奉

鬢毛衰颯面塵埃﹐孝子牽車古所哀。千里長河限南北﹐一丘寒土見蒿萊。遼東華表何人在﹖柳氏玄堂此日開。十月知君有新喜﹐小雛先與喚迎來。張弟新舉第二雛﹐聞其玉雪可念﹐因以字之。

曹壽之平水之行

關寒相望首重搔﹐相逢衰颯嘆顚毛。驪珠可忍輕彈雀﹐犗餌何緣得釣鰲。從昔丘園昌晚節﹐向來山嶽總秋毫。西風先有龍門約﹐共舉一杯持兩螯。追懷趙介叔

今古人間各一詩﹐燕南剩有桂林枝。淸風明月懷玄度﹐綠水紅蓮見杲之。善政傳歸遺愛頌﹐陰功畱在稱家兒。哀歌不盡平生意﹐空想翛然瘦鶴姿。

追懷友生石裕卿

人物休評第幾流﹐依然豪俠數並州。壯懷歌闋尊爲破﹐連句才多筆不休。金馬只教聊避世﹐玉犀誰遣失封侯。酒酣握手今無復﹐惆悵西園是舊遊。

挽雁門劉克明

詩骨翛然野鶴孤﹐兩年淸坐記園鑪。金初宋季聞遺事﹐艸靡波流見古儒。已分幽人嗟古柏﹐爭教孺子奠生芻。鳳山後日先賢傳﹐再有劉宗祭酒無﹖

贈答平陽仇舜臣

兩辱攜詩過艸堂﹐曹君師席有輝光。飛騰自是功名具﹐潦倒何堪翰墨場。滄海驪珠能幾見﹐酆城龍劍不終歲。太行殘雪春風近﹐且趁梅花薦壽觴。仇乃曹益父門生也

賈漕東城中隱堂

智水仁山徳有鄰﹐柳塘花塢靜無塵。家僮解誦《閒居賦》﹐田父爭持社甕春。安吉總輸中隱士﹐典刑眞見老成人。明年恰入非熊運﹐共看靑蒲裹畫輪。

約嚴侯泛舟

風物當年小洞庭﹐西湖北日展江亭。詩貪勝槪題難徧﹐酒怯淸秋醉易醒。白鳥無心自來去﹐紅蕖照影亦娉婷。仙舟共載平生事﹐未分枯槎是客星。

送李同年徳之歸洛西二首

千佛名經有幾人﹖棲遲零落轉情親。承平盛集今無復﹐哀樂中年語最眞。衣上緇塵元自化﹐鏡中白髮爲誰新﹖水南水北相逢在﹐剩醉酴酉縻十日春。

亡柰流光冉冉何﹐逢君聊得慰蹉跎。飛黃老去空奇骨﹐拙燕歸來只舊窠。舉世盡從愁裏過﹐一尊獨愛醉時歌。洛中定有人相問﹐休道今年白髮多。

贈蕭漢傑並序

蕭漢傑大興人。金國初﹐嘗賜姓奧裏氏﹐故時人又謂之奧裏漢傑。父仲寬居之﹐飛龍榜登科﹐同知靑州軍州事﹐致仕。有子六人﹐皆使宦學﹐獨漢傑不樂﹐遂作舉子。爲人慷慨有志膽﹐好讀書﹐古兵法及陰陽﹑孤虛﹑祿命之術。從軍二十年﹐積官從三品﹐領虢州倅﹑關陜總帥府提控﹐佩金符。蓋自燕城圍解之後﹐間關南渡﹐出入行陣間﹐瀕於死者屢矣。鐵嶺之潰﹐復入陜州。陜州亂﹐羣不逞輩系漢傑獄中。漢傑乘昏暮破械而出﹐懼爲追者及﹐駕浮壺亂黃流﹐筋疲力涸﹐僅達北岸。爲失侯故將者又二十年﹐流離頓踣﹐人所不能﹐而意气都不少衰﹐以人情觀之﹐豈碌碌者所可辦耶﹖壬子冬﹐與余相值於東原﹐問其世﹐知其爲故人大鈞之同母弟也。問其日事﹐則曰「止以唐生季主之業遊時貴間耳﹗」因與論余之行年﹐而有契於余心者。私竊慨嘆﹕以爲倚伏叵測﹐哀與樂相尋﹐生也有涯而局於憂畏﹐浩浩乎如乘舟而遇風波﹐非知其亡可柰何而安之﹐其可以收利涉之功乎﹝四﹞﹖漢傑爲有得矣。其別也﹐因爲長句以贈。

射虎將軍右北平﹐短衣憔悴宿長亭。雷轟寶劍無畱迹﹐火借靑囊爲乞靈。四壁不知貧作祟﹐一瓢誰識醉中醒﹖相逢莫話搘機石﹐自省枯槎是客星。

送曹幹臣

和林音驛日懷思﹐燕市歌歡有此時。老我眞成鐵鑪步﹐感君時送艸堂貲。黃楊舊厄三年閨﹐赤驥非無萬里姿。平地煙霄付公等﹐不妨閒和鳳池詩。

國醫王澤民詩卷

萬石君家父事兄﹐豈知衰俗有王卿。一篇華中書筆﹐滿紙淸風月旦評。鴻雁自分先後序﹐鶺鴒兼有急難情。閨門雍睦君須記﹐方伎成名恐未平。

祖唐臣母挽章

白髮承平一夢過﹐怡然冠帔見慈和。肩輿燕喜今無復﹐手綫畱殘恨更多。捨肉已甘非潁谷﹐學仙何敢望西河。升堂結友平生事﹐重爲王君廢《蓼莪》。

丙辰九月二十六日挈家遊龍泉

風色澄鮮稱野情﹐居僧聞客喜相迎。藤垂石磴云添潤﹐泉漱山根玉有聲。庭樹老於臨濟寺﹐霜林渾是漢家營。明年此日知何處﹖莫惜題詩記姓名。

感寓

南楊北李閒中老﹐樂丈張兄病且貧。叔夜呂安誰命駕﹖牧童田父實爲鄰。功名富貴知何物﹐風雨塵埃惜此身。歌酒逢場暫陶寫﹐不應嫌我醉時眞。李仁卿﹑楊正卿﹑樂舜咨﹑張緯文。

存歿辛老敬之劉兄景玄

行間楊趙提衡早﹐老去辛劉入夢頻。案上酒杯聊自慰﹐袖中詩卷欲誰親﹖兩都秋色皆喬木﹐一代名家不數人。汲冢遺編要完補﹐可能虛負百年身。

人日有懷愚齋張兄緯文

書來聊得慰懷思﹐淸鏡平明見白髭。明月髙樓燕市酒﹐梅花人日艸堂詩。風光流轉何多態﹖兒女靑紅又一時。澗底孤松二千尺﹐殷勤畱看歲寒枝。

趙元徳禦史之兄七秩之壽

富貴浮雲世態新﹐典刑依舊老成人。松身鶴骨詩千狀﹐玉潤冰淸徳有鄰。已卜新居近泉石﹐不應晚節傍風塵。平頭七十從頭數﹐才是梅溪第一春。

張村杏花丁巳二月初二日

昨日櫻唇絳蠟痕﹐今朝紅袖已迎門﹐只應芳樹知人意﹐畱著殘妝伴酒尊。濃李尙須羞粉艷﹐寒梅空自怨黃昏。詩家元白無今古﹐從此張村卽趙村。

送仲希兼簡大方

家亡國破此身畱﹐畱滯聊城又過秋。老去天公眞潰潰﹐亂來人事轉悠悠。中敗局從誰覆﹖鏡裏衰容只自羞﹗方外故人如見問﹐爲言乘興欲東流。

送郭大方

云裝煙駕渺翩翩﹐是處林泉有靜緣。存歿共驚初劫後﹐交遊空記十年前。忘言秋水聊揮塵﹐得意髙山未絕弦。明月太虛君自了﹐相思休泛剡溪船。

送李輔之官靑州

親朋離燕日相仍﹐又向扁舟別李膺。晚節浮沈疑未害﹐中年哀樂自難勝。樊籠不畜靑田鶴﹐朔吹初翻白錦鷹。鄭重雙魚問消息﹐故侯瓜圃在東陵。

答晁公憲世契二首晁文元公之後﹐遊仙李承旨之外孫。

文元道院玉爲淵﹐臥治堂中宅相賢。名氏共知先徳在﹐詩書仍自外家傳。獨先月旦宜無愧﹐久辱泥塗恐未然。子弟他年拜矜式﹐萬鐘應待餞華顚。

通家能有幾人存﹖華屋生平得細論。入座舊曾稱小友﹐挾書今復授諸孫。已煩學捨分餘俸﹐更約田家共老盆。一諾知君重山嶽﹐車行五日是並門。

寄史徳秀兼呈濟上諸交遊

久拚身世不相關﹐暫入紅塵亦自難。一旱且當逃赤地﹐二年爭得厭靑山。陽臺寒食林花盛﹐鐵岸南風艸閣寒。鄕社追隨有成約﹐更教空負老來閒。

答吳天益

兵中曾共保嵩邱﹐忽漫相逢在此州。鵝鴨何嘗厭喧聒﹐燕鴻無計得遲畱。白頭親舊常千里﹐黃葉關河又一秋。三徑他時望羊仲﹐卻應松菊未銷憂。來詩有「三徑松菊」之句。

答郭仲通二首

白髮歸來一布衣﹐東臯春艸映柴扉。向時諸老供燻沐﹐此日孤生足罵譏。遁世已甘成遠引﹐刺天何暇計羣飛﹖光芒消縮都無幾﹐慚愧詩人比少微。來詩有少微星之句。

一尊何意復同傾﹖亂後眞疑隔死生。吐气無妨出芒角﹐忍窮尢喜見工程。千年老檜盤根古﹐十丈寒潭照膽淸。懍懍風期望吾子﹐不成隨例只時名。

蘭仲文郎中見過

玉臺辭客富年華﹐樂府風流有故家。水碧金膏步兵酒﹐天香國色洛陽花。皇居鬱鬱今何在﹖世事悠悠日又斜。後夜云州古城下﹐故應回首一長嗟。

送奉先從軍

潦倒書生百戰場﹐功名都屬繡衣郎。虎頭食肉無不可﹐鼠目求官空自忙。捲月淸笳渭城曉﹐倚天長劍蜀山蒼。習池老去風流減﹐醉後揚鞭愧葛彊。

壽趙受之

山東諸將擁行臺﹐共許元戎有雅懷。文字誰知祭徵虜﹖威名人識李臨淮。農郊荊棘連新麥﹐儒館丹靑映古槐。看取邦人祝君壽﹐五云多處是三臺。

與宗秀才陽平作。

趙侯雅負平原量﹐楊子今爲四海儒。已遣父兄知義訓﹐肯容兒輩作耕夫﹖鶯遷髙樹音容攺﹐魚得明珠尾鬣殊。駟馬髙門看他日﹐始知種徳有根株。

贈馮內翰二首並序

內翰馮公﹐往在京師日﹐渾源雷淵希顏﹑太原王渥仲澤﹑河中李獻能欽叔﹑龍山冀禹錫京甫﹐皆從之問學﹐某夤緣亦得俎豆於門下士之末。然自辛卯﹑壬辰以來﹐不三四年﹐而五人者惟不肖在耳﹗丙申夏六月﹐公自東平將展墓於鎭陽﹐以某在冠氏﹐枉駕見過。時公方爲髀股所苦﹐吟呻展轉若非老人之所能堪。然間語及舊事﹐則危坐終日﹐往往爲之色揚而神躍﹐以公初掛冠歸嵩山時校之﹐其談笑風流固未減也。竊意造物者錫公難老﹐使後生輩望見眉宇﹐以知百年文章鉅公﹐惇龐耆艾之士﹐褒衣博帶﹐坐鎭雅俗者蓋如此。橫流方靡﹐而砥柱不移﹔故國已非﹐而喬木猶在。幸公之可恃﹐而哀四子之不見也﹐作詩二章﹐以道區區之懷。於公之行﹐而爲之獻。

耆舊如公可得親﹐爭教晚節傍風塵﹖靑氈持去故家盡﹐白帽歸來時事新。扶路不妨驢失腳﹐守關尢覺虎憎人。只應有似松庵日﹐時醉中山麯米春。

龍門冠蓋日追隨﹐四客翩翩最受知。桃李已隨風雨盡﹐柏松獨與雪霜宜。元龜華發渠有幾﹐淸廟朱弦誰與期﹖見說常山可歸隱﹐從公未覺十年遲。

九日午後入府知曹子凶問夜不能寐爲作詩二首

角逐文場早決機﹐晚年書卷不停披。詩如魯望何多態﹖檄比賓王又一奇。題品自當髙等級﹐搜求誰復盡毫釐。遺編綴輯非吾事﹐千古朱弦有子期。

造物無心賦耦奇﹐敢從窮達計前期。參軍桓府得君重﹐奮翼澠池徒爾爲。一瞥風花才過眼﹐半生歌笑幾仲眉。陸家正有諸郎在﹐寶劍千金更屬誰﹖

益父曹弟見過挽畱三數日大慰積年傾系之懷其行也漫爲長句以贈弟近詩超詣殆欲度驊驑前故就其所可至者而逸之

九萬扶搖先有程﹐只應貧病坐時名。暫同寢飯聊堪喜﹐細話艱危卻自驚。從事舊慚三語掾﹐通家猶記十年兄。文章正脈須公等﹐如我何年畫虎成﹖

贈李文伯

鳳凰在山天下奇﹐泰和以來王李倪。承平人物天未絕﹐耆舊風流今復誰﹖靑紅自是兒女事﹐老幹寧與春風期﹖萬壑松聲一壺酒﹐從公未覺去年遲。

贈玉峯魏丈邦彥

夢想南山掩靄間﹐眼明驚見玉峯寒。風波舊憶橫身過﹐世事今歸袖手看。販婦傭兒識名姓﹐故鄕遺俗見衣冠。臨流卜築平生事﹐會就遼東管幼安。

贈答趙仁甫

南冠牢落坐貧居﹐卻爲窮愁解著書。但見室中無長物﹐不聞門外有軒車。六朝人物風流在﹐兩月燕城笑語疏。寒士歡顏有他日。晚年畱看定何如﹗

同徳秀求田燕山分得同字

數家村落翠微中﹐茅屋眞堪著病翁。水竹漸知盤谷近﹐鄕鄰仍與玉川通。淸泉白石言猶在﹐赤日紅塵夢已空。杖屢追隨自今始﹐此行聊記與君同。

徳秀家兒子

犀插隆顱玉作肌﹐名郎風骨見來奇。靈椿丹桂詩將應﹐玉杵玄霜夢已知。兒未生時﹐夢得一兔竹馬乍騎猶未慣。斑衣才著更相宜。風山自有鵷雛種﹐九子相從不厭遲。

贈任丈耀卿

袖手名城得海藏﹐不妨身與世相忘。故人非復烏衣巷﹐勝事仍餘綠野堂。茶竈漫煎云腳散﹐蓮舟淸嘯月波涼。投詩未覺追隨遠﹐豫怯君家百罰觴。

賀徳卿王太醫生子

喜色門闌笑語嘩﹐新兒浴罷試鉛華。嶽蓮盡發三峯秀﹐夢筆驚看五色花﹐此日壽筵分象果﹐異時云漢望仙槎。並州金馬君知否﹖藥籠陰功是故家。

贈麻信之

梁苑同來手重分﹐洛西淸語意尢親。相期晚歲定知我﹐可道古人惟有君。霽日光風開白晝﹐瓊林珠樹照靑春。陸機舊有三間屋﹐便擬東頭著弟云。

射虎

虎迹駸駸近九關﹐豈知飛將乃黃間。弦孤霹靂應手破﹐從騎斕斑載錦還。得意云雷捲勍敵﹐回頭藜藿但空山。寢皮食肉男兒事﹐未分書生袖手閒。

茗飲

宿酲未破厭觥船﹐紫筍分封入曉煎。槐火石泉寒食後﹐鬢絲禪榻落花前。一甌春露香能永﹐萬里淸風意已便。邂逅華胥猶可到﹐蓬萊未擬問羣仙。

鬱鬱

鬱鬱羈懷不易開﹐更堪寥落動淒哀。華胥夢破靑山在﹐《梁甫吟》成白髮催。秋意漸隨林影薄﹐曉寒都逐雁聲來。並州近日風塵惡﹐悵望鄕書早晚回。

秋日載酒光武廟

美酒良辰邂逅同﹐赤眉城北漢王宮。百年星斗歸天上﹐萬古旌旗在眼中。艸木暗隨秋气老﹐河山長爲昔人雄。一杯徑醉風雲地﹐莫放銀盤上海東。

寄劉光甫

山澤臞儒亦自豪﹐塵埃俗吏豈勝勞﹖陶潛貧裏營三徑﹐潘嶽秋來見二毛。芻狗已陳甘自棄﹐轅駒未脫欲安逃﹖因風寄謝劉夫子﹐極口推稱恐太髙。

過臯州寄聶侯

澗岡重復並湍流﹐斜日黃楡嶺上頭。地底寶符臨趙國﹐眼中佛屋見臯州。雲沙浩浩雁良苦﹐木葉蕭蕭風自秋。別後故人應念我﹐一詩聊與話離憂。

病中感寓贈徐威卿兼簡曹益甫髙聖舉先生絕筆。

讀書略破五千卷﹐下筆須論二百年。正賴天民有先覺﹐豈容文統落私權。東曹掾屬冥行廢﹐鄕校迂儒自聖癲。不是徐卿與髙舉﹐老夫空老欲誰傳。

歸潛堂此首施國祁補。

南山老桂幾枝分﹖翰墨風流屬兩君。共說人間好歆向﹐爭教茅屋著機云。備嘗險阻聊乘化﹐力戰紛華又策勛。卻恐聲光埋不得﹐皇天久矣付斯文。

過陽泉馮使君墓此首張穆補。詩刻在陽泉北嶺團窪馮氏香亭上﹐遺山親筆也。行書﹐無年月。

一笛悠然此地聞﹐住山還憶大馮君。已看引水澆靈藥﹐更約築亭畱野雲。前日褒衣笑皤腹﹐今年宿艸卽荒墳。東鄰誰舉遊巖例﹖秋菊寒泉尙可分。

遊濟源新補據雍正《河南通誌》

地古靈多足勝遊﹐髙林六月似涼秋﹐雲間雉堞橫千里﹐水面龍宮倒十洲。盤谷村墟幾來往﹐玉川人物自風流。一丘一壑平生事﹐獨著南冠是楚囚。

神山古剎新補據雍正《定襄縣誌》

平地孤峯屹一拳﹐伊誰建寺在危巓﹖金身入夢基初立﹐白馬馱經剎始全。碑斷猶存蝌蚪字﹐梁空不辧漢唐年。山前借問緇衣老﹐屈指桑田幾變遷。

聖阜危樓新補據雍正《定襄縣誌》

聖母畱殘此混融﹐一堆寒碧現神功。巨鰲突出海波沸﹐靈鷲飛來天竺空。水石異時傳勝槪﹐危亭何月架晴虹。搏扶九萬非吾事﹐且放雲山入座中。

橫山寺新補據同前

浮圖百尺聳亭亭﹐落日鴉啼野蔓靑。故國盡消龍虎气﹐橫山猶帶鳳凰形。金根輦路迎禪駕﹐玉樹歌臺語梵林。惟有滹沱河上月﹐年年隨雁過寒汀。

卷第十一

五言絕句

洛陽髙少府瀍陽後庵五首

溪上弄明月﹐風露發新警。心空無一塵﹐萬竹掃秋影。

一水隨人意﹐蔬畦復芋溝。風波河洛近﹐莫放出山流。

韭早春先綠﹐菘肥秋未黃。殷勤繞畦水﹐終日爲君忙。

地僻境逾靜﹐林疏秋已分。淸溪一片月﹐修竹四山云。

方外人長樂﹐山中物自幽。百年梅福隱﹐萬古謫仙遊。

內鄕雜詩犬吠桃源近﹐鶯聲柳巷深。蒼苔畱醉臥﹐靑竹伴幽尋。

薛明府去思口號七首

能吏尋常見﹐公廉第一難。只從明府到﹐人信有淸官。

畫諾由官長﹐昂頭顧吏頻。只從明府到﹐判筆不傳神。

麋鹿山中盡﹐公廚破幾錢﹖只從明府到﹐獵戶得安眠。

木索人何罪﹖累累滿獄中。只從明府到﹐牢戶二年空。

驛舍無歌酒﹐淸談了送迎。卽看明府去﹐畫鼓有新聲。

舊日逃亡屋﹐鐮鋤色色新。卽看明府去﹐還作賣牛人

疾惡看平日﹐天然禦史材。豪姦休鼓舞﹐驄馬卽西來。

山居雜詩六首

瘦竹藤斜掛﹐幽花艸亂生。林髙風有態﹐苔滑水無聲。

石潤云先動﹐橋平水漸過。野陰添晚重﹐山意向秋多。

樹合秋聲滿﹐村荒暮景閒。虹收仍白雨﹐雲動忽靑山。

川迥楓林散﹐山深竹港幽。疏煙沈去鳥﹐落日送歸牛。

漲落沙痕出﹐堤摧岸口斜。斷橋堆聚沫﹐髙樹閣浮槎。

鷺影兼秋靜﹐蟬聲帶晚涼。陂長畱積水﹐川闊盡斜陽。

梁父吟扇頭孔明箕踞坐大石上望月﹐作《梁父吟》

槃礡萬古心﹐塊石入危坐。靑天一明月﹐孤唱誰與和﹖

南樓月夕望鳳山有懷武煉師子和

相望不相見﹐山中君得知。南樓今夜月﹐也到洗參池。

辛亥寒食

寒食年年好﹐今年迥不同。秋千與花影﹐並在月明中。

山中晚春

雲光金碧聚﹐林煙彩翠新。山花發較晚﹐今年兩見春。

得緯文兄書

鵲語喜復喜﹐山城誰與娛﹖靑燈一杯酒﹐千里故人書。

乙巳九月二十八日作

關山小雪後﹐絮帽北風前。殘月如新月﹐今年老去年。

六言

定齋兄寫眞

朱黃筆底三篋﹐白黑胸中兩。畫作蕭然野服﹐雲龍蔽日騤騤。

巨然秋山爲鄧州相公賦

筆端遊戲三昧﹐物外平生往還。爲問阿師何在﹖白雲依舊靑山。

徳和墨竹扇頭

靜裏離離新粉﹐動時細細淸香。明月淸風自在﹐紅塵白日何妨﹗「嫩香新粉墨離離」﹐李長吉《竹詩》。

曹得一扇頭

機中素女仙去﹐月底梅花晚開。只見一枝疏影﹐不知何處香來﹗

七言絕句

論詩三十首丁丑歲﹐三鄕作。

漢謠魏什久紛紜﹐正體無人與細論。誰是詩中疏鑿手﹖暫教涇渭各淸渾。

曹劉坐嘯虎生風﹐四海無人角兩雄。可惜並州劉越石﹐不教橫槊建安中。

鄴下風流在晉多﹐壯懷猶見缺壺歌。風雲若恨張華少﹐溫李新聲柰爾何﹗鐘嶸評張華詩﹕「恨其兒女情多﹐風雲气少。」

一語天然萬古新﹐豪華落盡見眞淳。南窗白日羲皇上﹐未害淵明是晉人。陶淵明唐之白樂天

縱橫詩筆見髙情﹐何物能澆塊磊平﹖老阮不狂會得﹖出門一笑大江橫。

心畫心聲總失眞﹐文章寧復見爲人﹖髙情千古《閒居賦》﹐爭信安仁拜路塵。

慷慨歌謠絕不傳﹐穹盧一曲本天然。中州萬古英雄气﹐也到陰山敕勒川。

沈宋橫馳翰墨場﹐風流初不廢齊梁。論功若準平吳例﹐合著黃金鑄子昂。

斗靡誇多費覽觀﹐陸文猶恨冗於潘。心聲只要傳心了﹐布谷瀾翻可是難。「陸蕪而潘靜」﹐語見《世說》

排比鋪張特一途﹐藩籬如此亦區區。少陵自有連城璧﹐爭柰微之識碔砆。事見元稹《子美墓志》

眼處心生句自神﹐暗中摸索總非眞。畫圖臨出秦川景﹐親到長安有幾人﹖

望帝春心托杜鵑﹐佳人錦琴怨華年。詩家總愛西昆好﹐獨恨無人作鄭箋。

萬古文章有坦途﹐縱橫誰似玉川盧﹖眞書不入今人眼﹐兒輩從教鬼畫符。

出處殊途聽所安﹐山林何得賤衣冠﹖華歆一擲金隨重﹐大是渠儂被眼謾。

筆底銀河落九天﹐何曾憔悴飯山前﹖世間東抹西塗手﹐枉著書生待魯連。

切切秋虫萬古情﹐燈前山鬼淚縱橫。鑑湖春好無人賦﹐岸夾桃花錦浪生。

切響浮聲發巧深﹐研摩𨿽苦果何心﹖浪翁水樂無宮徵﹐自是雲山《韶濩》音。「水樂」﹐次山事﹐又其《誒乃曲》云「停橈靜聽曲中意﹐好是雲山《韶濩》音。」

東野窮愁死不休﹐髙天厚地一詩囚。江山萬古潮陽筆﹐合在元龍百尺樓。

萬古幽人在澗阿﹐百年孤憤竟如何﹖無人說與天隨子﹐春艸輸贏較幾多﹖天隨子詩﹕「無多藥艸在南榮﹐合有新苗次第生。稚子不知名品上﹐恐隨春艸斗輸贏。」

謝客風容映古今﹐發源離似柳州深﹖朱弦一拂遺音在﹐卻是當年寂寞心。柳子厚晉之謝靈運。

窘步相仍死不前﹐唱酬無復見前賢。縱橫正有陵云筆﹐俯仰隨人亦可憐。

奇外無奇更出奇﹐一波才動萬波隨。只知詩到蘇黃盡﹐滄海橫流卻是誰﹖

曲學虛荒小說欺﹐俳諧怒罵豈詩宜﹖今人合笑古人拙﹐除卻雅言都不知。

「有情芍藥含春淚﹐無力薔薇臥曉枝」。拈出退之《出石》句﹐始知渠是女郎詩。

亂後玄都失故基﹐看花詩在只堪悲。劉郎也是人間客﹐枉向春風怨兔葵。

金人洪鑪不厭頻﹐精眞那計受纖塵。蘇門果有忠臣在﹐肯放坡詩百態新﹖

百年才覺古風回﹐元祐諸人次第來。諱學金陵猶有說﹐竟將何罪廢歐梅﹖

古雅難將子美親﹐精純全失義山眞。論詩寧下涪翁拜﹐未作江西社里人。

池塘春艸謝家春﹐萬古千秋五字新。傳語閉門陳正字﹐可憐無補費精神。

撼樹蚍蜉自覺狂﹐書生技癢愛論量。老來畱得詩千首﹐卻被何人校短長﹖

文湖州艸虫爲劉使君賦

造物無心筆有神﹐翾翾飛動百年新。虫魚瑣細君休笑﹐學會屠龍老卻人。

京都元夕

袨服華妝著處逢﹐六街燈火鬧兒童。長衫我亦何爲者﹖也在遊人笑語中﹗

西園

百艸千花雨气新﹐今朝陌上有遊塵。皇州春色濃於酒﹐醉殺西園歌舞人。

藍采和像

長板髙歌本不狂﹐兒曹自爲百錢忙。幾時逢著藍衫老﹖同向春風舞一場。

鴛鴦扇頭

雙宿雙飛百自由﹐人間無物比風流。若教解語終須問﹕「有底愁來也白頭﹖」

杏花雜詩十三首

杏花墻外一枝橫﹐半面宮妝出曉晴。看盡春風不回首﹐寶兒元是太憨生。

露華邑邑泛晴光﹐睡足東風倚綠窗。試遣紅妝映銀燭﹐湘桃爭合伴仙郎﹖

裊裊纖條映酒船﹐綠嬌紅小不勝憐。長年自笑情緣在﹐猶要春風慰眼前。

暖日園林可散愁﹐每逢花處盡遲畱。靑旗知是誰家酒﹖一片春風出樹頭﹗

紛紛紅紫不勝稠﹐爭得春光競出頭。卻是梨花髙一著﹐隨宜梳洗盡風流。

露邑淸華粉自添﹐隔溪遙見玉簾苫。眼看桃李飄零盡﹐更揀繁枝插帽檐

小橋南北夢幽尋﹐錢醉瞢騰不易禁。一樹杏花春寂寞﹐惡風吹折五更心。

西山漠漠有無中﹐幾日園林幾樹紅﹖燕子銜將春色去﹐錯教入恨五更風。

屈指殘春有別期﹐春風爭忍片紅飛﹖若爲釀得千日酒﹐醉著東君不放歸。

楚客離魂不易招﹐野春平碧水超超。垂楊也被多情惱﹐瘦損春風十萬條。

小雨斑斑曉未勻﹐煙光水色畫難眞﹐西園春物知多少﹖一樹垂楊惱殺人﹗

魏紫姚黃有重名﹐洛陽車馬鬧淸明。吹殘桃李風才定﹐可是東君別有情﹖

紅妝翠蓋惜風流﹐春動香生不自由。莫向蕓齋厭閒冷﹐小詩供作錦纏頭。韓偓﹕「曣三淸之瑞露﹐春動七情﹐咀五色之靈芝﹐香生九竅。」

出京

巫峽歸云底處尋﹖髙城渺渺暮煙沈。春風不剪垂楊斷﹐系盡行人北望心。

惠崇蘆雁三首

寒沙折葦靜相依﹐故國春風早晚歸。意外羈棲誰畫得﹖羽毛單薄稻梁微。

雁奴辛苦候寒更﹐夢破黃蘆雪打聲。休道畫工心獨苦﹐題詩人也白頭生﹗

江湖牢落太愁人﹐同是天涯萬里身。不似畫屏金孔雀﹐離離影淡生春。

蚤起

北捨南鄰獨樂聲﹐夾衣晨起覺秋淸。豆田欲熟朝朝雨﹐喚殺雙鳩不肯晴。

書生

書生千古一齏腸﹐蓋世功名不自償。更笑登封武明府﹐兩盂白粥半生忙。

銅雀臺瓦硯

愛惜鉛花洗又看﹐畫欄桂樹雨聲寒。千年不作鴛鴦去﹐喚得書生笑老瞞。

步虛詞三首後二首三鄕時作

閬苑仙人白錦袍﹐海山宮闕醉蟠桃。三更月底鸞聲急﹐萬里風頭鶴背髙。

萬神朝罷出通明﹐和气歡聲滿玉京。見說人間有新異﹐綠章封事謝升平。

琪樹明霞碧落宮﹐歌音裊裊度泠風。人間聽得《霓裳》慣﹐猶恐《鈞天》是夢中。

拙庵爲溫甫賦

毫端棘末幾人爭﹖愚智相懸賦分平。畢竟世間誰是巧﹖鬢毛愁白可憐生﹗

風雨停舟圖

老木髙風作意狂﹐靑山和雨入微茫。畫圖喚起扁舟夢﹐一夜江聲撼客牀。

納涼張氏莊二首

小橋深竹午風便﹐一道垂楊帶亂蟬。山下行人遮日去﹐卻從茅屋問瓜田。

樹陰環合水縈回﹐樹下行人坐綠苔。絕似叢蒙山下路﹐眼中惟欠系舟嵬。叢蒙﹑系舟皆鄕中山﹐鄕人謂之系舟嵬。

送窮

日吉時良利動遷﹐可能顏巷卜終焉。主人不倦奴星倦﹐辛苦年年縛艸船。

楊柳

楊柳靑靑溝水流﹐鶯兒調舌弄嬌柔。桃花記得題詩客﹐斜倚春風笑不休。

梁縣道中

靑山簇簇樹重重﹐人在春云浩蕩中。也是杏花無意況﹐一枝臨水臥殘紅。

自題寫眞二首

山林日月老潛夫﹐骨入窮泉未擬枯。幽澗有冰含太古﹐無人和玉試洪鑪。孫綽﹕「𨿽沒泉壤﹐屍且不朽。」

一派春煙澹不收﹐漁家已許借扁舟。山林且漫蹉跎去﹐莫問人間第幾流﹗

再題

髙談世事眞何者﹖多竊時名亦偶然。山鹿野麋君自看﹐擬從何地著貂蟬﹖

吳子英家靈照圖二首

船入西江萬有空﹐漉籬活計百錢功﹐阿靈子卻無生話﹐想得蕭然似卷中。

抱犢山髙記洛川﹐寸腸西去似繩牽。而今卻羨龐家好﹐兒女生來只眼前。時女嚴在盧氏﹐約歸寧未至。

劉鄧州家聚鴨圖

沙浦空明洲景微﹐枯荷折葦淡相依。若爲化作江鷗去﹐拍拍隨君貼水飛。

戊子正月晦日內鄕西城遊眺

雄蜂雌蝶爲花狂﹐陌上遊人醉幾場﹖前日少年今白髮﹐卻來閒處看春忙﹗

長壽山居元夕

微茫燈火共荒村﹐黃葉漫山雪擁門。三十九年何限事﹐只畱孤影伴黃昏。

聞仲澤丁內艱

升堂未幾訃音聞﹐凶服衰羸日念君。昨夜東南雷雨惡﹐遙知號哭繞新墳。

贈眼醫武濟川

世事紛紛瞇是非﹐不應刮膜在金鎞。知君聖處工夫到﹐且道心盲作麼醫﹖

賦粹中師竹拂子

了卻香嚴一擊緣﹐滿梳華發伴談玄。誰知拂月披風意﹐已具鈐錘未落前。

題伊陽楊氏戲虎圖

大斑哆笑口侵耳﹐小斑蓄縮如乞憐。戲斗眞成兩勍敵﹐發機誰在卞莊前﹖

王子端內翰山水同屏山賦二詩

鄭虔三絕舊知名﹐付與時人分重輕。遼海東南天一柱﹐胸中誰比玉崢嶸﹖

萬里承平一夢間﹐風流人物與江山。眼明今日題詩處﹐卻見明昌玉筍斑。

右司正之家渭川千畝圖二首

官街塵土霧中天﹐入眼荒寒一灑然。大似終南山下看﹐北風和雪捲蒼煙。

老眼蕭郎筆有神﹐巖姿洲景盡天眞。情知一段幽閒趣﹐不必淸談著晉人。

同希顏欽叔玉華谷分韻得軍華二字二首

並山一徑入秋云﹐艸樹低迷劣可分。開道無煩謝康樂﹐挽彊須得李將軍。時有虎害﹐故戲云。

深山水木湛淸華﹐興到窮探亦未涯。轉石猶能起雷雨﹐題詩自合動煙霞。轉石﹐當日事。

同希顏欽叔玉華谷還會善寺卽事二首

髙風捲盡四山云﹐泉石煙霞得細分。大是山靈設淸供﹐惜無佳句答殷勤。

詩翁徹骨愛煙霞﹐別似劉君住玉華。鐵笛不曾從二艸﹐頭巾久已掛三花。趙隱芝子端同年進士﹐令任城﹐爲猾吏所誣﹐遂隱居﹐今年八十餘﹐自言胎仙已成﹐不久去世云。

從鄧州相公覓酒時在鎭平

寒日山城雪四圍﹐空齋孤坐意多違。江州未覺風流減﹐可使陶潛望白衣。

鎭平寄侄孫伯安筆

隆顱犀角掌中珠﹐不見經年日念渠。領取阿翁鄖管筆﹐試教學寫問安書。

黃筌龜藏六圖爲張左丞賦

無心舒捲付皇天﹐不幸刳腸亦偶然。世上疑謀待君決﹐可能藏六便安全。

鎭平書事

勸農冠蓋已歸休﹐了卻逋懸百不憂﹗可是諸人哀老子﹐半窗紅日擁黃紬。

自鎭平暫往秋林道中寄家

風雨塵埃了半生﹐西山歸去眼增明。浮雲夫婿今如此﹐莫遣迎門有嘆聲。

超化

秋風裊裊入僧窗﹐盡得諸山艸木香。卻恨大梁三日醉﹐不來超化作重陽。又云「擬借扁舟弄秋水﹐自嫌塵土涴沙鷗。」余不記。

山居二首

斜陽髙樹掛晴虹﹐肅肅微涼雨气中。一道鷺鷥花不斷﹐蜜香吹滿馬頭風。

詩腸搜苦怯茶甌﹐信手拈書卻枕頭。檐澑滴殘山院靜﹐碧花紅穗媚涼秋。

寄女嚴三首

鸛崖魚窟路間關﹐旬月無由一往還。寒食歸寧見鄰女﹐舉家回首望西山。鸛崖﹑魚窟在內鄕往盧氏道中。

添丁學語巧於弦﹐詩句無人爲口傳。竹馬幾時迎阿姊﹖五更教誦《木蘭篇》。

眼前兒女最關情﹐不見經年百感並。聞道全家解禪理﹐擬從香火問無生。

自鄧州幕府暫歸秋林

升斗微官不療饑﹐中林春雨蕨芽肥。歸來應被靑山笑﹐可惜緇塵染素衣。

無題二首

七十鴛鴦五十弦﹐酒薰花柳動春煙。人間只道黃金貴﹐不問天公買少年。

春風也解惜多才﹐嫁與桃花不用媒。死恨天臺老劉阮﹐人間何戀卻歸來﹖

題省掾劉徳潤家驂鸞圖並爲同捨郎劉長卿記異劉在方城先有碧簫之遇如芙蓉城事云

千劫情緣萬古期﹐樓中蕭史姓名非。洞天花落秋云冷﹐腸斷靑鸞猶自飛。

希顏挽詩五首

官銜寥落在銘旌﹐才命寧論重與輕﹖不作漢家賢傅去﹐空勞明主識蕭生。「溘焉溟溟﹐旌紀寂寞」﹐《魏書。隱逸傳》中語。

山立揚休七尺身﹐紫髯落落照靑春。從教不入麒麟畫﹐猶是中朝第一人﹗

人間無路問天公﹐自古才難更厄窮。日月不爲千載計﹐江山長惜萬夫雄。

萬古文章有正傳﹐驊驑爭道望君先。傷心一人重泉後﹐再得斯人又幾年﹖

一世龍門屬李膺﹐待君提拂遂騰升。幹年荊棘龜趺在﹐會有人尋下馬陵。

出鄧州

本無奇骨負功名﹐取次誰教髀肉生﹖未到白頭能幾日﹖六年畱滯鄧州城﹗

過希顏故居四首

缺壺聲裏《短歌行》﹐星斗闌干醉膽橫。虎視鷹揚何處在﹖道邊孤冢可憐生。

鶴蓋成陰著處同﹐一時人物酒杯中。臣門如市心如水﹐世俗論量恐未公。

暮去朝來萬化途﹐飛揚跋扈亦區區。劇談不盡平生意﹐能有精微入夢無﹖

把臂論交分最深﹐三夫成虎古猶今。百年惟有區區在﹐地下才應識此心。

雜著九首

萬期流轉不須臾﹐物物觀來定有無。玉席紙衣同一盡﹐枉將白骨計榮枯。

鳧短何如鶴有餘﹐非魚誰謂子知魚﹖一枝莫作鷦鷯看﹐水擊三千不羨渠﹗

太虛空裏一遊塵﹐造物𨿽工未易貧。臧獲古來多鼎食﹐可能夷叔是饑人﹗

靑蓋朝來帝座新﹐豈知衛瓘是忠臣﹗洛陽荊棘千年後﹐愁絕銅駝陌上人。

六國孱王走下風﹐神人鞭血海波紅。無端一片雲亭石﹐殺盡蒼生有底功﹖

天上河源地上流﹐黃金浮世等閒休。埋愁不著重泉底﹐盡向人間種白頭。

泗水龍歸海懸空﹐朱三王八竟言功﹗圍棋局上豬奴戲﹐可是乾坤斗兩雄﹖

昨日東周今日秦﹐咸陽煙火洛陽塵。百年蟻穴蜂衙裏﹐笑殺昆侖頂上人。

半紙虛名百戰身﹐轉頭髙冢臥麒麟。山間曾見漁樵說﹐辛苦淩煙閣上人﹖

戚夫人

鴻鵠冥冥四海飛﹐戚夫人舞淚沾衣﹐無端恨殺商山老﹐剛出山來管是非﹗

題山谷小艷詩

法秀無端會熱謾﹐笑談眞作勸淫看。只消一句修修利﹐李下何妨也整冠﹗

家山歸夢圖三首

別卻並州已六年﹐眼中歸路直於弦。春晴門巷桑楡綠﹐猶記騎驢掠社錢。

系舟南北暮云平﹐落日滹河一綫明。萬里秋風吹布袖﹐淸暉亭上倚新晴。

遊騎北來塵滿城﹐月明空照漢家營。卷中正有家山在﹐一片傷心畫不成。

四皓圖

身墮安車厚幣中﹐白頭塵土浣西風。當時且不山間老﹐羽翼區區有底功﹖

雜著

老優慣著沐猴冠﹐卻笑旁人被眼謾。造物若畱殘喘在﹐我儂試舞你儂看。

卷第十二

七言絕句

俳體雪香亭雜詠十五首亭在故汴宮仁安殿西。

滄海橫流萬國魚﹐茫茫神理竟何如﹖六經管得書生下﹐闊劍長槍不信渠。

洛陽城闕變灰煙﹐暮虢朝虞只眼前。爲向杏園雙燕道﹕「營巢何處過明年﹖」

落日靑山一片愁﹐大河東注不還流。若爲長得熙春在﹐時上髙層望宋州﹗

醇和旁近洞房環﹐碧瓦參差竹樹閒。批奏內人輪上直﹐去年名姓在窗閒醇和﹐殿名。

天上三郎玉不如﹐手中白雨趁花奴。禦屏零落宣和筆﹐畱得華淸《按樂圖》。

詩仙詩鬼不謾欺﹐時事先教夢裏知。禁苑又經入物散﹐荒涼臺榭水流遲。十年前﹐商帥國器方城夢中得後二句﹐爲言如此。

《金縷》歌詞金曲卮﹐百年人事鬢成絲。重來未必春風在﹐更爲梨花住少時。

楊柳隨風散綠絲﹐桃花臨水弄妍姿。無端種下靑靑竹﹐恰到湘君淚盡時。

琵琶心事曲中論﹐曾笑明妃負漢恩。明日天山山下路﹐不須回首望都門。

鑪薰邑邑帶輕陰﹐翠竹髙梧水殿深。去去氈車雪三尺﹐畫羅休縷麝香金。泥金色如麝香﹐宮中所尙。

羅綺深宮二十年﹐更持桃李向誰妍﹖人生只合梁園死﹐金水河頭好墓田﹗

苦才多思是春風﹐偏近騷人悵望中。啼盡杜鵑枝上血﹐海棠明日更應紅。

暖日晴雲錦樹新﹐風吹雨打旋成塵。宮園深閉無人到﹐自在流鶯哭暮春。

萬戶千門盡有名﹐眼中歷歷記經行。賦家正有蕪城筆﹐一段傷心畫不成。

暮雲樓閣古今情﹐地老天荒恨未平。白髮累臣幾人在﹖就中愁殺庾蘭成﹗

春夕

數枝殘雪梅仍在﹐幾日東風柳已嬌。春酒價髙無可典﹐小紅燈影莫相撩。

梅花

一樹寒梅古寺邊﹐荒山艸木動春妍。東家賴有詩人在﹐照影橫枝莫自憐。

溪上

短布單衣一幅巾﹐暫來閒處避紅塵。低昂自看水中影﹐好个山間林下入。

息軒楊祕監雪行圖

長路單衣怨僕僮﹐無人說向息軒翁。長安多少貂裘客﹐偏畫書生著雪中﹗

楊煥然生子四首

掌上明珠慰老懷﹐愁顏我亦爲君開。異時載酒楊雄宅﹐知有迎門竹馬來。

人家歡喜是生兒﹐巷語街談總入詩。我欲去爲湯餅客﹐買羊沽酒約何時﹖

半生辛苦坐耽書﹐我笑先生老更迂。生子但持門戶了﹐玄談何必似童舄﹖

阿麟學語語牙牙﹐七歲元郎髻已丫。更醉使君湯餅局﹐兒童他日記通家。阿麟﹐張君美兒子。

記夢

天上材官老不材﹐從教兀兀走塵埃。夢中望拜通明殿﹐曾見金書兩字來。戊子七月二十四日﹐內鄕往盧氏﹐宿走馬平﹐夜夢拜天帝像﹐遂觀法駕﹐導引畫幄﹐最前負弩三人中有金書小字題裕之者﹐夢中不自知其爲予也。

啟母石

書載塗山世共知﹐誰傳頑石使人疑﹖可憐少室老突兀﹐也被人呼作「阿姨」。

雜著四首

白髮劉郎老更癡﹐人間那有後天期﹗茂陵石馬專相待﹐種下蟠桃屬阿誰﹖

白髮中官解道詩﹐殷勤仍爲惜花枝。雪香亭上淸明宴﹐記得君王去歲時。

六朝瓊樹掌中春﹐回首胡妝一面新生羨石家金穀裏﹐千年獨有墜樓人﹗

燕語鶯啼百囀新﹐長廊寂寂不逢人。東君去作誰家客﹖花柳無情各自春。

內鄕雜詩

行吟溪北復溪南﹐風日烘人酒易酣。無限春愁與誰語﹖梅花嬌小杏花憨﹗

香墨燒殘水麝塵﹐內家新樣入輕勻。郭熙只爲吳山老﹐爭信窗間有小顰﹗

石綠香煤淺淡間﹐多情長帶楚梅酸。小詩擬寫春愁樣﹐憶著分明下筆難。

送窮

煎餅虛拋壒撒堆﹐滿城都道送窮回。不如畱取窮新婦﹐貴女何曾喚得來﹗

三鄕時作

山林鐘鼎不相兼﹐說著浮名夢亦嫌。菽水盡歡吾豈敢﹐老親自愛薺羹甜。

出都

春閨斜月曉聞鶯﹐信馬都門半醉醒。官柳靑靑莫回首﹐短長亭是斷腸亭﹗

癸巳五月三日北渡三首

道旁僵臥滿累囚﹐過去旃車似水流。紅粉哭隨回鶻馬﹐爲誰一步一回頭﹖

隨營木佛賤於柴﹐大樂編鐘滿市排。虜掠幾何君莫問﹐大船渾載汴京來﹗

白骨縱橫似亂麻﹐幾年桑梓變龍沙。只知河朔生靈盡﹐破屋疏煙卻數家﹗「桑梓其翦爲龍沙乎﹖」郭璞語。

登珂山寺三首

澹澹長空白鳥回﹐江山都入妙髙臺。六鰲只解翻溟渤﹐不駕東南日觀來。太山在東南﹐而此山不之見。

悠悠誰了未生前﹐一落泥塗又幾年﹖堪笑長淸郭明府﹐再來仍被葛藤纏﹗長淸郭明府自省夙世是此寺比丘﹐及作寺碑﹐宛然算沙語也。

白日紅塵往復還﹐深居那得似禪關﹖出門應被山僧笑﹐才得雲林半日閒﹗

夢中作夢人請賦四禽語﹐其一泥滑滑也。

春泥滑滑滿春山﹐女斬愧幽禽喚客還。安得便乘雙翼去﹖綠陰淸畫伴君閒。

奉酬子京禪師見贈之什三首

南風穩送北歸船﹐畱得虛名一指禪。崧少詩僧幾人在﹖因君回望一淒然﹗

舊遊重憶故人詩﹐一點靑燈兩鬢絲。不似戒壇明月夜﹐杏花香裏唱歌時。往在崧山時﹐陪馮內翰﹑雷禦史遊戒壇﹐詩中所道﹐蓋當時事也。

兵塵千里邈相望﹐亂後相逢話更長。若見山堂憑借問﹕「幾時同宿贊公房﹖」

杏花

桃李前頭一樹春﹐絳唇深注蠟猶新。只嫌憨笑無人管﹐鬧簇枯枝不肯勻﹐

聊城寒食

輕陰何負探花期﹖白髮於春自不宜。城外杏園人去盡﹐煮茶聲裏獨支頤。

姨母隴西君諱日作三首

竹馬靑衫小小郎﹐阿姨懷袖阿娘香。一龕白骨黃河隔﹐遙望梁門哭斷腸。

病起拈鍼眼未花﹐團圞兒女運司衙。今年得在應猶健﹐更好從頭說外家。

寶鏡煌煌照九州﹐埋藏曾及見諸劉。酆城今日無雷煥﹐紫气誰當辧鬥牛﹖陽曲劉氏家大寶鏡﹐能照天地﹑四方﹑以前知休咎﹐其家埋地中﹐人不得見也。明昌泰和中﹐北方兵動﹐渠父子欲卜之。一日﹐先以旃幕障中庭﹐乃扃閉門戶甚嚴﹐及掘鏡出﹐光耀爛然﹐一室盡明﹐如初日之照。鏡中見北來兵騎﹐穰穰無數﹐餘三方都無所睹﹐因大駭曰「不可﹐不可﹗」卽埋之。姨母時伏牀下﹐得竊窺焉。兵火後﹐此家惟一兒子在。姨母能指鏡處﹐存否則不知也﹐故予詩及之。

宿神霄北庵夢中作

素月流空散紫煙﹐座中人物半神仙。麗川往事渾如夢﹐信手題詩一泫然﹗

夜雪

三更殘醉未全醒﹐夢裏嬌兒索乳聲。茅屋不知門外雪﹐黃紬衾暖紙窗明。

冠氏趙莊賦杏花四首

一樹生紅錦不如﹐乳兒粉抹紫襜褕。花中誰有張萱筆﹖畫作宮池《百子圖》。

文杏堂前千樹紅﹐云舒霞捲漲春風。荒村此日腸堪斷﹐回首梁園是夢中。

錦樹烘春爛不收﹐看花人自爲花愁。荒蹊明日知誰到﹖憑仗詩翁爲少畱﹗

東風誰道太狂生﹖次第開花卻有情﹗聞道紀園千樹錦﹐一尊猶及醉淸明。

自趙莊歸冠氏二首

春華澹澹曉寒輕﹐野艸搖風半白靑。誰識杏花墻外客﹖舊曾家近麗川亭﹗

杏園紅過雪披離﹐楊柳無風綠綫齊。寒食人家在原野﹐乳鴉墻外盡情啼。

戲贈白髮二首

鏡中昨日又明朝﹐破屋春深雪未消。摘下數莖聊自笑﹐貴人頭上不相饒。

問愁何怨復何仇﹖直要靑春便白頭﹗拚卻鏡中渾是雪﹐且看渠待幾時休﹖

戲題醉仙人圖

醉鄕初不限東西﹐桀日湯年一理齊。門外山禽喚沽酒﹐胡蘆今後大家提。提胡蘆﹐沽美酒﹐禽語也。

濟南雜詩十首

兒時曾過濟南城﹐暗算存亡只自驚。四十二年彈指過﹐只疑來處是前生。

匡山聞有讀書堂﹐行過山前笑一場。可惜世間無李白﹐今人多少賀知章﹖

華山眞是碧芙蕖﹐湖水湖光玉不如。六月行人汗如雨﹐西城橋下見遊魚。

吳兒洲渚是神仙﹐罨畫溪光碧玉泉。別有洞天君不見﹐鵲山寒食泰和年。

石刻燒殘宴集辭﹐雄樓傑觀想當時。只應畫戟淸香地﹐多欠韋郎五字詩。

斫來官樹午陰輕﹐湖畔遊人怕晚晴。一夜靈泉庵上宿﹐四山風露覺秋生。

白煙消盡凍雲凝﹐山月飛來夜气澄。且向波間看玉塔﹐不須橋畔覛金繩﹗

人秋云物便淒迷﹐一道湖光樹影齊。詩在鵲山煙雨裏﹐王家圖上舊曾題。王淸卿家有《鵲山煙雨圖》。

荷葉荷花爛漫秋﹐鷺鷥飛近釣魚舟。北城佳處經行徧﹐畱著南山更一遊。

看山看水自由身﹐著處題詩發興新。日日扁舟藕花裏﹐有心長作濟南人﹗

題解飛卿山水捲

平生魚鳥最相親﹐夢寐煙霞卜四鄰。羨殺濟南山水好﹐幾時眞作卷中人﹖

趙士表山林暮雪圖爲髙良卿賦二首

颼颼林響四山風﹐雪後人家閉戶中。應被火鑪頭上說﹐水邊淸殺兩詩翁。

黃塵遮斷山間夢﹐白髮重尋畫裏詩。好似玉溪溪上路﹐醉和王老喚船時。

倫鎭道中見槐花

名場奔走競官榮﹐一紙除書誤半生。笑向槐花問前事﹕「爲君忙子竟何成﹖」

題劉才卿湖石扇頭

幽澗雲凝雨未幹﹐曲池疏竹共荒寒。扇頭喚起西園夢﹐好似熙春閣下看。

聞歌懷京師舊遊

樓前誰唱《綠腰》催﹖千里梁園首重回。記得杜家亭子上﹐信之欽用共聽來。

鄭先覺幽禽照水扇頭

臨水華枝淡淡春﹐水光華影兩無塵。風流一枕西園夢﹐惆悵幽禽是故人。

龍泉寺四首

懸麻白雨映層崖﹐過盡行雲晚照開。可是登臨動髙興﹐馬頭新自太行來。

泉石煙霞自一家﹐殘僧隨分了生涯。雞鳴山下題詩客﹐曾到靈巖不用誇。

河邊羖尙能飛﹐無角無鱗自一齊。甲子紛紛更兒戲﹐壁間休笑阜昌題。寺北齊時建﹐又多劉豫阜昌中石刻並題名。

繞渠寒澑夜潺潺﹐說有蛟龍在石間。可惜九天霖雨手﹐一泓泉水伴僧閒。

李進之迂軒二首

白髮歸來世事新﹐書生風味是淸貧。敧斜歷落從人笑﹐燎倒粗疏我自眞。

舉世營營共一途﹐要來閒處費工夫。入門且莫分賓主﹐不但君迂我更迂﹗

出鎭州

汾水歸心日夜流﹐孤雲飛處是松楸。無端行近還鄕路﹐卻傍西山入相州。

過邯鄲四絕

富貴榮華一嘆嗟﹐依然夢裏說韶華。千年幾度山河攺﹖空指遺臺是趙家﹗

人事存亡不易知﹐及時娛樂恨君遲。後人共指叢臺笑﹐三尺堯階竟屬誰﹖

川原落落曙光開﹐四顧河山亦壯哉。前日少年今白髮﹐只應孤塔記曾來。

死去生來不一身﹐定知誰妄復誰眞。邯鄲今日題詩客﹐猶是黃粱夢里人。

楊祕監馬圖

大靑小靑天馬姿﹐楊侯房星非畫師。忽見奚官記前事﹐東華馳道晚涼時。

竹溪夢遊圖

意外荒寒下筆親﹐經營慘淡似詩人。何時萬頃風煙裏﹐白髮刁騷一幅巾﹖

藥正卿餉酒

宿醒未解渴生塵﹐驚見王宏餉酒人。獨恨文書困佳客﹐不來同醉五更春。

王都尉山水

平林漠漠數峯閒﹐詩在巖姿隱顯間。自是秦樓畫眉手﹐不能辛苦作荊關。

贈絕藝杜生

迢迢離思入哀弦﹐非撥非彈有別傳。解作江南斷腸曲﹐新聲休數李龜年。

趙大年秋溪戲鴨二首

寒沙折葦淅江灣﹐詩在波痕滅沒間。前日扁舟人老矣﹐卻從圖畫羨君閒。畫家朱粉不到處﹐淡墨自覺天機深。賣酒壚邊見崔白﹐王孫眞有五湖心。米元章《畫史》﹕「趙昌﹑王友﹑崔白﹐但可爲酒家遮墻壁耳。」

自題二首

共笑詩人太瘦生﹐誰從慘淡得經營﹖千秋萬古回文錦﹐只許蘇娘讀得成。

千首新詩百首文﹐藜羹不糝日欣欣。鏡中自照心語口﹐後世何須揚子云﹗

北歸經朝歌感寓三首

南來山勢漸坡陀﹐蕩蕩川塗接大河。馬上哦詩無好語﹐聊從白塔記朝歌。

黃屋何曾土作階﹐禍基休指九層臺﹗書生不見千年後﹐枉爲君王泣玉杯。

墨翟區區不近情﹐回車曾此避虛名。采薇惟有西山老﹐不逐時人信《武成》。

外黃道中楚王廟荊公有誰合軍中稱亞父卻須推讓外黃兒之句因爲範增解嘲

一怒屠城一說畱﹐書生剛爲範增羞。軍中老子關何事﹖付與兒曹調沐猴﹗

題蘇氏寶章

二老風流有典刑﹐諸郎蘭玉映階庭。峨眉寶气千年在﹐未數陳家聚徳星。長公忠義似顏平原﹐次公衝澹似林西湖﹐故字畫有不期合而合者。最後數帖﹐所謂蘇氏三虎﹐叔黨最怒耳﹗

劉氏明遠庵三首

豪气元龍百尺樓﹐功名場上蚤抽頭。路人不識閒居士﹐袖手雍容活兩州。

世間無物礙虛空﹐宴坐經行一體同。老眼不應隨鏡轉﹐江山元只在胸中。

落落雲間晚照開﹐上方別有妙髙臺。栽花種柳明年了﹐拄杖敲門日日來。

題李庭訓所藏雅集圖二首

萬古文章有至公﹐百年奎壁照河東。衣冠忽見明昌筆﹐更覺升平是夢中。

景星丹鳳一千年﹐合著丹靑與世傳。誰畫風流王李郝﹖大河南望淚如川﹗王謂仲澤﹐李謂長源﹐郝謂仲純。

南關二首

風裏秋蓬不自由﹐一生幾度過隆州﹖無情團柏關前水﹐流盡朱顏到白頭。

路轉川回失系舟﹐更教兩驛過徐溝。多情團柏關前水﹐卻共淸汾一處流。是日自徐溝宿南關。

馬坊泠大師淸眞道院三首

水際茅齋星散居﹐白雲閒伴五溪魚。茂林修竹山如畫﹐蘸碧軒中恐不如。

枯蒲折葦障淸彎﹐十里風荷指顧間。安得西湖展江手﹖亂鋪云錦浸靑山。

靜中人境兩翛然﹐我亦因君有靜緣。已約靑山來枕上﹐水亭風榭看明年。

惠崇獐猿圖

月嘯煙呼本不羣﹐筆頭同是一溪云。野情山態令人羨﹐世路機關不似君。

寄史同年二首

情話通宵慰別離﹐殷勤釀酒趁花期。沁南只道梅花蚤﹐猶較歸程十日遲。

相君許送買山錢﹐晚歲鄰居定有緣。一樹梅花一尊酒﹐知君東望亦淒然﹗

宋周臣生子三首

試手君家助喜詩﹐秋風丹桂長新枝。昂霄聳壑他年見﹐水月同宮記此時。水月同宮﹐五星家謂人以此時生者﹐長必貴。

玉季金昆世共賢﹐天將文筆付家傳。淸新未要《梅花賦》《射虎》畱看第二篇

。鄕先生宋濟川以《射虎詩》著名。

雛鳳來時鶴卵成﹐兩兒前後不多爭。阿寧解語應須道﹐猶是渠家百日兄。

乞酒示皇甫季眞

醉頭慵舉睡昏昏﹐夢裏靑旗雪擁門。枕上一杯風味好﹐糟牀何處得茶渾﹖

李白騎驢圖

八表神遊下筆難﹐畫師胸次自酸寒。風流五鳳樓前客﹐枉作襄陽雪裏看。

許由擲瓢圖

不知黃屋不知堯﹐喧寂何心計一瓢﹖我是許由初不爾﹐只將盛酒杖頭挑﹗

九月晦

松楸千里動悲哀﹐說道回家蚤晚回。九月忽驚今日盡﹐滿城風散紙錢灰。

雜著

燒殘芻狗不能神﹐一色貂裘繡帽新。好个路傍官堠子﹐經年端坐看行人﹗

送窮

送君君去欲何之﹖暫去還來也不辭﹗但愧苦無相贈物﹐柳船輕似去年時。

卽事

四長東州貢姓名﹐阿茶能誦《木蘭行》。元家近日添新喜﹐掌上寧兒玉刻成。寧兒叔開小字阿茶﹐第四女字叔閒。

侯相公所藏雲溪圖曾命賦詩三首但記其一云祖道東門未有涯田君方駕入宮車秖千古狼溪路人說山中宰相家相公以體重不任步趨詔許駕小車至朝殿外門故餘詩及之北渡後往東平路經雲溪因爲之賦

黃山圖子翰林詩﹐千里東州有所思。前日相公門下客﹐國亡家破獨來時。

陳徳元竹石二首

一片春雲雨未榦﹐兩枝新綠倚髙寒。瘦龍不見金書字﹐試就宣和石譜看。

萬石綱船出太湖﹐九州膏血一時枯。阿誰種下中原禍﹖猶自昂藏入畫圖﹗

同漕司諸人賦紅梨花二首

梨花曾比太眞妃﹐別有風流一段奇。白雪爲饑玉爲骨﹐淡妝濃抹總相宜。

瓊枝玉蕊靜年芳﹐知是何人與點妝﹖可道海棠羞欲死﹐能紅能白更能香﹗

吳子賢樗庵二首

人道樗形百醜全﹐我知造物向君偏。世間正有明堂柱﹐偃蹇風霜得幾年﹖

廣莫初無匠石過﹐一丘一壑柰君何﹗世間正有明堂柱﹐春艸輸嬴較幾多﹖

太一蓮舟圖三首爲濟源奉先老師賦老師吾宗盟。

泠泠風外列仙臞﹐琢玉羊欣定不如。六合空明一蓮葉﹐更須遮眼要文書。仙人在蓮葉臥看書。

仙人寧得此婆娑﹖亡柰丹靑狡獪何﹗我與太虛同一體﹐也無蓮葉也無波。

太一靑藜出漢年﹐明窗開卷一欣然。憑君莫問題詩客﹐不是韓駒第二篇

。

遊天壇雜詩十三首

芳樹陰陰鳥語嘩﹐綠云晴雪映紅霞。靑山可是堪人恨﹐藏著中巖十里花。

漫山白白與紅紅﹐小樹低叢看不供。總道查花香气好﹐就中偏愛玉瓏松。花名有玉瓏松。

只願長城沒徹頭﹐豈知蒸土更堪憂﹖秦人若見千年後﹐抱杵臨洮老死休。避秦溝。

溪童相對采樁芽﹐指似陽坡說種瓜。想是近山營馬少﹐靑林深處有人家。

仙貓聲在洞中聞﹐憑仗兒童一問君﹕「同向燕家舔丹鼎﹐不隨雞犬上靑雲﹖」仙貓洞﹐是日兒子叔儀呼貓應者﹐一土人傳﹐燕家雞犬升天﹐貓獨不去。

諸峯羅列擁朝臺﹐落日行雲一望開。絕似太山山上看﹐分明齊嶺是䢐徠。

空翠霏煙海浪深﹐鰲頭鵬背半浮沈。不知腳底山多少﹖還盡平生未足心。

湍聲洶洶落懸崖﹐見說蛟龍擘石開。安得天瓢一翻倒﹖躡雲平下看風雷﹗時旱甚﹐故云。

仙壇倒影鳳麟州﹐一道雲光插素秋。也是天公閒不得﹐海東移著海西頭。

道民終不忘天臺﹐姓字依然在蜜崖。爲問松臺千歲鶴﹕「白雲何處不歸來﹖」近歲盧氏蜜崖人迹不及處﹐有題字云「道民天臺司馬承禎過。」松臺卽白雪老葬地。

仙人龍蹺玉爲鞭﹐石穴畱書世不傳。弱水蓬菜三萬里﹐靑山今古幾何年﹖近年人有得司馬先生石穴所藏《丹經》﹐予獲觀於山陽。

風期身後復身前﹐一讀《丹華》似有緣。八表神遊吾豈敢﹖或能搖筆賦垂天﹗

擬著茅齋北斗平﹐殘年細讀《洗心經》。詩成應被盧同笑﹕「曾見靑山養伯齡﹖」盧同送伯齡出山云「伯齡不厭山﹐山不養伯齡。」予以旱當出山﹐故自戲云。北斗平在天壇之後。

初發潞州

潞州住久似並州﹐身去心畱不自由。白塔亭亭三十里﹐漳河東畔幾回頭﹖

雜詩六首道中作

鼠肝虫臂復何辭﹐坎止流行亦有時。已被吳中喚傖父﹐卻來河朔作炎兒。

隆州兵騎往來衝﹐客路灰郊更向東。大似天教浣塵土﹐數程都在水聲中。

懸崖飛瀑駭初經﹐白玉雙龍擊迅霆。卻恨暑天行過速﹐不曾赤腳踏淸泠。

黃華北下馬陵南﹐佛屋燒殘有石龕。想是故鄕行欲近﹐粥麋渾覺水泉甘﹗

莊休通蔽亙相妨﹐鄕社情親豈易忘﹖司命果能還舊觀﹐髑髏端合羨侯王﹗

鄕關白日照靑天﹐徒步歸來亦可憐。袖裏新詩一千首﹐不愁錦繡裹山川﹗

卷第十三

七言絕句

初挈家還讀書山雜詩四首

並州一別三千里﹐滄海橫流二十年。休道不蒙稽古力﹐幾家兒女得安全﹖

天門筆勢到閒閒﹐相國文章玉筍班。從此晉陽方誌上﹐系舟山是讀書山。系舟﹐先大夫讀書之所﹐閒閒公攺爲元子讀書山。又大參楊公叔玉撰先人墓銘。

眼中華屋記生存﹐舊事無人可共論。老樹婆娑三百尺﹐靑衫還見讀書孫。

乞得田園自在身﹐不成還更入紅塵﹖只愁六月河堤上﹐髙柳淸風睡殺人﹗

賦瓶中雜花七首予絕愛未開杏花﹐故末篇自戲。

老柳驚看節物新﹐今年更與酒杯親。東山一道花如繡﹐從此他鄕不是春。

香中人道瑞香濃﹐誰信丁香臭味同﹖一樹百枝千萬結﹐更應薰染費春工。

生紅點點弄嬌妍﹐半坼花房更可憐。傳語春風好將護﹐莫教容易作銀錢。

紅抹蘭膏綠染衣﹐綠嬌紅小兩相宜。華邊剩有淸香在﹐木石癡兒自不知。

素艷來從月姊家﹐溫風淑气發淸華。人間自有交枝玉﹐天上休開六出花。

昨日桃華錦片新﹐兔葵今日到殘春。低枝畱得稀疏朵﹐比似全開更惱人。

古銅瓶子滿芳枝﹐裁剪春風入小詩。看看海棠如有語﹐杏花也到退房時。

贈羅友卿三首

一般花木各榮枯﹐管庫區區亦仕途。前日江東羅給事﹐只今城裏範萊蕪。

不離城市得幽棲﹐未要坊名攺碧雞。種下五株桃樹子﹐本無心學浣花溪。

閒中日月病中身﹐寂寞相求有幾人﹖莫怪門前可羅雀﹐詩家所得是淸貧。

又解嘲二首

雁後花前日日閒﹐頗思尊酒慰愁顏。憑君細數東州客﹐誰在花花綠綠間﹖

詩卷親來酒盞疏﹐朝吟竹隱暮南湖。袖中新句知多少﹐坡谷前頭敢道無﹖

爲衍聖孔公題張公佐湘江春早圖二首張自書雲塗水張公佐畫時年八十一先大夫嘗題公佐畫有云靜洞庭秋寺月雨昏湘浦夜船燈之句因及之

郭熙畫筆老益壯﹐未比並州九十翁。想是江南春夢裏﹐水村曾見酒旗風。

黃陵祠下雨如繩﹐老筆題詩想舊曾。今日圖間見晴景﹐依然愁絕夜船燈。

渾源望湖川見百葉杏花二首

四月山泉凍未開﹐東君才爲挽春回。多情丹杏知人意﹐畱著雙華待我來。

兒時憶向西溪廟﹐丹杏曾看百葉花。今日山中見雙朵﹐自憐憔悴老天涯。陵川西溪二仙廟有百葉杏前。

代州門外南樓二首

東洛西秦往復回。幾番風雨與塵埃。家山最與南樓近。三十三年恰再來。

汀樹微茫岸艸靑﹐滹河四月水泠泠。鳳山可是生來巧﹐堪與南樓作臥屏。

杜生絕藝

杜生絕藝兩弦彈﹐《穆護沙》詞不等閒﹗莫怪曲終雙淚落﹐數聲全似古《陽關》。

以玉連環爲呂仲賢壽

玉環何意兩相連﹖環取無窮玉取堅。願得主人如此物﹐呂翁他日作回仙﹗

徳華小女五歲能誦餘詩數首以此詩爲贈

牙牙嬌語總堪誇﹐學念新詩似小茶。好个通家女兄弟﹐海棠紅點紫蘭芽。唐人以茶爲小女美稱。

劉壽之買南中山水畫障上有朱文公元晦淳熙甲辰中春所題五言得於太原酒家

蜀山靑翠楚山蒼﹐愛玩除教寶繪堂。且道中州誰具眼﹖晦庵詩掛酒家墻﹗

跋紫微劉尊師所畫山水橫披四首劉時年八十六溪橋獨步

納納溪橋逗晚風﹐水村山閣往來通。馬蹄踏徧黃塵路﹐畫裏初逢避俗翁。

夏山欲雨

胸次江山老更奇﹐太初元气入淋漓。仙翁不是人間客﹐俗筆休將比郭熙。

江亭會飲

瓦盆濁酒憶同傾﹐鄕社丰年有笑聲。世外華胥誰復夢﹖且從圖畫看升平﹗

秋江待渡

筆頭云景性中天﹐誰似仙舟有靜緣﹖只合此間添此老﹐脫巾和月弄江煙。

東山四首

半欲天陰半欲晴﹐層巒疊巘各分明。去年風雪無多景﹐看盡東山是此行。

自笑平生被眼謾﹐看山只向畫中看。天公老筆無今古﹐枉著千金買範寬。

錦裏春光風馬牛﹐鳥飛不到太湖秋。一丘一壑都堪老﹐且具神山煙景休。

馬水橫陳聖阜前﹐滹沱陂堰遠相連。魚多隻說牛家匯﹐何處秋風有釣船﹖牛家匯在神山下

曉起

鬢毛衰颯病淩兢﹐暫入紅塵倦不勝。學似玉山樵客了﹐八年流落醉騰騰。予痛飲﹐至是八年﹐故用韓致堯此句。

追錄乙未八月十七日莘縣夢中所得

夢裏哦詩信口成﹐分明濟水道中行。夢回眞到哦詩處﹐滿馬西風雲月淸。

春歸

野杏溪桃三兩枝﹐春歸也作送春詩。東君自愛長安好﹐能住山城得幾時﹖

感興四首

夢中驚見白頭新﹐信口成篇卻自神。天上近來詩價重﹐一聯直欲換靑春。後二句夢中所得。

詩印髙提教外禪﹐幾人鍼芥得心傳﹖並州未是風流域﹐五百年中一樂天﹗

廓達靈光見太初﹐眼中無復野狐書。詩家關捩知多少﹖一鑰拈來便有餘﹗

好句端如綠綺琴﹐靜中窺見古人心。《陽春》不比《黃華》曲﹐未要千人作賞音﹗

從孫顯卿覓平定小山

愛殺熙春萬玉峯﹐綱船回首太湖空。一拳秀碧煙霞了﹐蚤晚東山入袖中﹗

發南樓度雁門關二首

雞聲未動發南樓﹐澗水隨人向北流。欲望讀書山遠近﹐雁門關上懶回頭﹗

稜磳石磴倚髙梯﹐穹谷無人綠樹齊。總爲古來徵戍苦﹐宿云常傍塞垣低。

墨竹扇頭

嫩香新粉玉交加﹐小筆風流自一家。只欠雪溪王處士﹐醉來肝肺出枯槎。

王希古乞言

支幹空虛不救貧﹐素衣空染洛陽塵。一龜蚤晚搘牀了﹐袖手風簾閱市人。

龍門公墨竹風煙夕翠二首

渭川東望水雲寬﹐雨潤煙濃下筆難。今日龍門圖上看﹐蕭郎只合老荒寒。

煙梢露葉捲秋山﹐揮灑縱橫意自閒。莫問筆頭龍未化﹐看看霖雨滿人間﹗

從希顏覓篤耨香二首追錄

綠洋奇品賽濃梅﹐永憶薰鑪試淺灰。尢物也知人愛惜﹐簾篩風動只縈回。

自倚詩情合得消﹐暮寒新火覺無聊。懸知受用無多在﹐試往新詩乞斷瓢﹗

戲贈柳花

誰擘輕綿亂眼飄﹐不教翠紐綴長條﹖只愁更作浮萍了﹐風轉波衝去轉遙。

喬夫人墨竹二首

萬葉千梢下筆難﹐一枝新綠盡髙寒。不知霧閣云窗晚﹐幾就扶疏月影看。

只待驚雷起蟄龍﹐忽從女手散春風。渭川雲水三千頃﹐悟在香嚴一擊中﹗夫人參洞下禪有省。

醉貓圖二首何尊師畫宣和內府物

窟邊癡坐費工夫﹐側輥橫眠卻自如。料得仙師曾細看﹐牡丹花下日斜初。

飲罷雞酥樂有餘﹐花陰眞是小華胥。但教殺鼠如丘了﹐四腳撩天一任渠。

自題中州集後五首

鄴下曹劉气盡豪﹐江東諸謝韻尢髙。若從華實評詩品﹐未便吳儂得錦袍。

陶謝風流到《百家》﹐半山老眼淨無花。北人不拾江西唾﹐未要曾郎借齒牙。

萬古騷人嘔肺肝﹐乾坤淸气得來難。詩家亦有《長沙帖》﹐莫作宣和閣本看。

文章得失寸心知﹐千古朱弦屬子期。愛殺溪南辛老子﹐相從何止十年遲﹗

平世何曾有稗官﹐亂來史筆亦燒殘﹗百年遺稿天畱在﹐抱向空山掩淚看﹗

講武城

作計千年復萬年﹐似嫌蒸土不能堅。只今講武人何在﹖衰柳殘楊有亂蟬。

藥山道中二首

石岸人家玉一灣﹐樹林水鳥靜中閒。此中未是無佳句﹐只欠詩人一往還。

西風砧忤日相催﹐著破徵衣整未回。白雁未銜霜信過﹐靑林閒送雨聲來。

善應寺五首

平岡回合盡桑麻﹐百汊淸泉兩岸花。更得靑山作重復﹐武林何處覓仙家﹖

石潭髙樹映寒藤﹐閒有沙鷗靜有僧。總愛山陽竹林好﹐「七賢」來了更誰曾﹖

夕陽人影臥平橋﹐倦客登臨不自聊。且放遊魚覓歸宿﹐爭教白鷺逞風標﹖

山中魚鳥夙相親﹐問捨求田有主人。自讀舊題還自笑﹐七年鞍馬只紅塵﹗前題善應寺壁﹐有「紅塵鞍馬幾時休」之句﹐又七年矣。

困不成眠百感生﹐田家燈火夜深明。無因洗耳風沙底﹐枉費潺潺落枕聲。

摘瓜圖二首樗軒家物

四摘空畱抱蔓詩﹐阿婆眞作木腸兒。《履霜》只說琴心苦﹐不見房陵道上時﹖

髙鳥長憂掛网羅﹐如庵日月共消磨。憑君莫話前朝事﹐比似黃臺摘更多﹗如庵﹐密國公所居。

黃華峪十絕句

岱崧王屋舊經過﹐自倚胸中勝槪多。獨欠太行髙絕處﹐靑天白日看山河。

樹經凍雨半靑黃﹐山入髙秋老更蒼。且就同遊盡佳客﹐不妨五日未重陽。

紅葉黃花風露淸﹐比來春色不多爭。秋山卻也堪人恨﹐白與髙歡作錦城。

絕壁孤云仔細看﹐雲間龍穴想髙寒。碧瀾寸寸橫秋色﹐空對山靈說《到難》。唐人《到難篇》有「碧瀾之下﹐寸寸秋色」之句﹐見《文粹》。

玉立千峯畫不如﹐天公自有範寬圖。閭山要著黃華老﹐千尺珠簾得似無﹖前輩閭山詩﹐有「向使早逢周處士﹐子端應不號黃華」之句。處士指周先生徳卿。

團團石甕琢靑瑤﹐仰面看云覺動搖。誰著天瓢灑飛雨﹐半空翻轉玉龍腰。

萬古飛流瀉不供﹐枉教噴薄困魚龍。謫仙剩有「銀河」句﹐不道香鑪更一峯。

天漢何因有蚌胎﹖無窮冰雹落懸崖。只愁駝背模糊錦﹐翻倒龍宮復此來。

落峽飛流散不收﹐湍聲洶洶動髙秋。也應嫌被紅塵涴﹐才近山門便洑流。

乞得三泉住不成﹐風沙鞍馬負平生。故山定已移文了﹐又被黃華識姓名。

七賢堂

水上盤陀不見人﹐煙中白露玉無塵。竹林未恨風流減﹐負殺共城麯米春。是日有餉名酒﹐獨酌水邊。

峽口食鯿魚有感

無柰微雲疏雨何﹐孟公詩律費研磨。憑君莫愛襄陽好﹐縮項鯿魚刺鯁多﹗

大簡之畫松風圖爲修端卿賦二首

董元老筆郁盤盤﹐萬壑蒼云復此看。絕似鳳鳳山下路﹐秋風無際海波寒。

新亭相泣血沾襟﹐一日神州見陸沈。好就崆峒山叟問﹕「醉眠春晝果何心﹖」

秋江待渡橫披

物外琴尊合往還﹐爭教俗駕點溪山﹖畫師果識閒中趣﹐只作橫舟落照間。

贈答要襄叔二首

長洲連日遠相迎﹐展讀新詩眼倍明。鄧下舊人多念我﹐感君兼有故鄕情。

文擬《邳侯》下筆難﹐《韜春》一讀不知寒。名家未覺風流減﹐洗眼靑雲看阿端。襄叔之先人擬《下邳侯傳》作《竇韜春傳》﹐以賦火焙。又其兒子小字端平者﹐方就學。

贈修端卿張去華韓君傑三人六首

姓字舊熟相知新﹐三子皆我眼中人。洛西荒山有此客﹐酒光灩灩梅花春。

去華手中倒樹﹐亦要筆力挽千鈞。知君辦作南山豹﹐霧雨七日蔚成文。

掃地焚香樂有餘﹐情知怏怏米監書。枉教棄擲泥塗了﹐綠發修郎玉不如。

古來馬隊非講肆﹐韓生頗似周生勤。舉家都無儋石粟﹐老气仍有垂天云。

中庸胡公隔天壤﹐寶臣近日客死。大木失望工師來。明堂老手李明府﹐我知此公無棄材。謂李順陽吉甫。

乳虎守穴子可探﹐斫頭不屈貧所甘。異時三客俱焰焰﹐人倫東國吾無慚﹗

秋江曉發圖

百轉羊腸挽不前﹐旃車轆轆共流年。畫圖羨殺扁舟好﹐萬里淸江萬里天。

題山亭會飲圖二首

女兒樵人塞上詞﹐劉景玄號溪南老子坐中詩。因君喚起山亭夢﹐好似三鄕共醉時。

曾將心事許煙霞﹐酒榼書囊便是家。前日山亭亭上客﹐而今鞍馬老風沙。

洛陽衛良臣以星圖見貺漫賦三詩爲謝

敗筆成丘死不神﹐侯門書卷欲誰親﹖鰥鰥魚目漫漫夜﹐盼到明星老卻人﹗

參旗亦自遇災年﹐橫被狐星射右肩。牽牛只有搘機石﹐送與天公折聘錢。

西虎東龍總伏雌﹐老卻是可憐兒。《星圖》何物堪相報﹖借用盧同《月蝕》詩。

題鷺鷥敗荷扇頭

荷經凍雨綠全枯﹐葦到窮秋影亦疏。爲問風標兩公子﹕「此中能有幾多魚﹖」

西山樓爲王仲理賦二首

天日晴明四望開﹐樓中舒嘯亦悠哉﹗闌干十萬人家裏﹐只有靑山入眼來。

拄笏西山老騎曹﹐朝來爽气與秋髙。休將人物輕題品﹐湖海元龍興未豪﹗

樂天不能忘情圖二首

得便宜是落便宜﹐木石癡兒自不知。就使此情忘得了﹐可能長在老頭皮。

芙蓉脂肉紫霞漿﹐別是仙家暖老方。只枉柳枝棄不得﹐忘情一馬亦何妨﹗

燕省掾屬張彥通舉釋菜之廢典仁卿以詩美之亦賦二首

一奠區區入詠歌﹐請看文治竟如何﹖李侯落筆非無意﹐告朔羊存得已多﹗

一日新儀見泮宮﹐共驚蕝有遺風。他州亦可燕中比﹐只枉今無百彥通。

采菊圖二首

信口成篇底用才﹖淵明此意亦悠哉﹗枉教詩景分畱在﹐百繞斜川覓不來。

夢寐煙霞卜四鄰﹐爭教晚節傍風塵﹖詩成應被南山笑﹐誰是東籬采菊人﹖

無塵亭二首

霧廓雲開病未能﹐波流艸靡亦何曾。胸中自有西風扇﹐身外休論有發僧。

日日門前車馬喧﹐玉壺冰簟酒如川。亭中剩有題詩客﹐獨欠雲間李謫仙。時仁卿尙未到燕。

李廣道寫眞二首

華發蕭蕭玉煉顏﹐一篇《秋水》想髙閒。須知八表神遊客﹐不在披裘擁絮間。

擁絮披裘動數千﹐肉身那得盡飛仙﹖玄門此老畱教在﹐滄海橫流未必然﹗

錢過庭煙溪獨釣圖二首

鞍馬風沙萬里身﹐眼明驚見楚江春。綠蓑衣底玄眞子﹐不解吟詩亦可人﹗

小景風流二百年﹐典刑來自米家船。詩人無復承平舊﹐重爲遺音一慨然﹗畫學米元章《楚山淸曉》﹐故有上句。

蒼崖遠渚圖二首

深谷髙林自一天﹐紅塵無路近風煙。兩椽茅屋平生了﹐況是淸溪有釣船。

竹帛功名一筆無﹐殘年那復計榮枯。靑山未得攜家去﹐惆悵題詩是畫圖。

三士醉樂圖

依樣胡盧畫不成﹐三家兒女日交兵。瓦盆一醉糊塗了﹐比似髙談卻較爭。

鄕郡雜詩五首余家自五代以後﹐自汝州遷平定。宋末﹐又自平定遷忻﹐故文字中以平定爲鄕郡。

百年喬木郁蒼蒼﹐耆老風流趙與楊。爲向楡關使君道﹕「郡中合有二賢堂。」楊吏部之美﹐臯落人。閒閒曾守此郡。

神仙官府在瀛洲﹐何意閒閒得此畱﹖莫笑山城小於斗﹐他州誰有湧雲樓﹖樓﹐閒閒公所建。

一溝流水幾橋橫﹐岸上人家種柳成。成歲春風一千樹﹐綠煙和雨暗重城。

新堂縹緲接飛樓﹐云錦周遭霜樹秋。若道使君無妙思﹐冠山移得近城頭。

故鄕飛鳥亦裴回﹐更覓何鄕養不才﹖見說陽泉好春色﹐野夫乘興欲東來﹗

宗人明道老師澹軒二首

潞人澹社有來源﹐濟水分流到澹軒。莫問軒中賓與主﹐一家同是潞州元。

澹中無味著鹹酸﹐老口年多不受謾。流外已曾增一董﹐不防傳法到黃冠。

題商夢卿家晦道堂圖二首

松亭竹閣數家村﹐通徳仍余舊裏門。喬木未須論巨室﹐靑衫今有讀書孫。一作「靑衫誰有諫書孫。」

東國人門幾百年﹐素風才到此公傳。卷中甚欲題詩句﹐慚愧韋家祖徳篇。

商正叔隴山行役圖二首

隴阪經行十過春﹐也隨風土變眞淳。吳山汧水不必畫。畱在秦音已可人。

夢中陳迹畫中詩﹐前日行人鬢已絲。我亦寒亭往來客﹐因君還寄出關辭。

息軒秋江捕魚圖三首

擲网牽罾太俗生﹐煙波名利不多爭。綠蓑衣底玄眞子﹐可是詩翁畫不成﹗

擊甕喧天网截河﹐得魚何啻一罾多。漁郎不作明年計﹐柰此纖鱗細甲何﹗

正始風流一百年﹐竹溪衣缽有眞傳。玉堂人物今安在﹖紙尾題詩一慨然。

東平李漢卿艸虫卷二首

蟻穴蜂衙筆有靈﹐就中秋蝶最關情。知君夢到南華境﹐紅穗碧花風露淸。

過眼千金一唾輕﹐畫家元有老書生。艸虫莫道空形似﹐正欲爾曹鳴不平﹗李資髙亢﹐視錢幣如糞土。貴人求畫﹐或大罵而去﹐故不與世合。

郭熙溪山秋晚二首

煙中艸木水中山﹐筆到天機意態閒。九十仙翁自遊戲﹐不應辛苦作荊關。

雲樹微茫石崦開﹐吳兒洲渚不塵埃。憑君記取題詩處﹐杖屨適從谼谷來。

七賢寒林圖

萬古騷人有賞音﹐畫家滿意與幽尋。題詩記取崧前事﹐絕似馮雷入少林。

右丞文獻公著色鹿圖

野鹿標枝气象閒﹐老皇頻歲赦秋山。不妨右相丹靑筆﹐時到霜林紫翠間。

李仲華湍流髙樹圖二首

細密工夫足自神﹐經營慘澹欲誰親﹖卻應林影湍聲外﹐猶欠吳山小筆春。

小景風流恰入時﹐畱題紙尾竟何辭﹖不因脫兔投林了﹐何處而今更有詩﹖癸巳正月之變﹐逆黨中有欲謀害己者﹐賴仲華力爲營護得釋﹐故篇末有及。

益都宣撫田侯器之燕子圖詩傳本己亥秋七月餘得於馮翊宋文通家會侯之子仲新自燕中來隨以歸之仲新謂餘言兵間故物一失無所復望乃今從吾子得之煥若神明頓還舊觀似非偶然者方謁時賢以嗣前作幸吾子發其端因賦三詩丙午春三月河東元某謹題

紅綫還驚掌上看﹐十年音息海漫漫。渠家王謝堂前慣﹐暗認曹劉可是難。

古錦詩囊半陸沈﹐吳楓句好入江深。世間妾婦爭相妒禽鳥區區卻賞音。首句謂怨家投李長吉詩廁中。

才气田侯絕世奇﹐山丘零落更堪悲。休驚《燕子詩》畱在﹐化鶴歸來未可知。

前髙山雜詩七首

夢寐煙霞卜四鄰﹐眼明今日出紅塵。山中景趣君休問﹐谷口泉聲已可人。

山經地誌總難憑﹐鄕社流傳太俗生。前後兩髙從我攺﹐合教松海作新名。

蚊聚蛙喧杳不聞﹐已甘麋鹿與同羣。胸中所得知多少﹖半是靑松半白雲﹗

天池一雨洗氛埃﹐全晉堂堂四望開。不上朝元峯北頂﹐眞成不到此山來。

世上初無物外緣﹐人間卻有洞中天。如何長伴王居士﹐買盡靑山不用錢。

白驢前日鳳山回﹐爲愛朝元復此來。卻憶廣陵劉老子﹐醉吟應在釣魚臺。

白首同歸未省曾﹐靑山獨往竟誰能﹗莫嫌麋鹿無情識﹐比似人間少愛憎。

楚山淸曉圖

雨潤煙濃十二峯﹐雲間合有楚王宮。遙知別後西州夢﹐一抹春愁淺淡中。題石裕卿郎中所居四詠

寓樂堂

此心安處是眞歸﹐念念今知故習非。一首新詩一杯酒﹐五陵裘馬自輕肥。

徳恆齋

養心如虎亦良勤﹐血戰紛華老冊勛。百艸千花過春雨﹐白衣蒼狗看浮雲。

雪巖

貞松勁柏四時春﹐霽月光風一色新。置屋懸崖盡堪老﹐層冰千里只愁人。

聱齋

弓刀陌上未知還﹐心寄漁郎笭箵間。名作聱齋疑未盡﹐峿山衣缽在遺山。

贈李子範家兒子

神理乘除不偶然﹐只疑陽報向君偏。試評掌上明珠價﹐幾倍諸家覓藥錢﹖

跋文獻公張果老圖

耆舊能談相國賢﹐功名欲占冷巖前。淸風萬古猶應在﹐未用仙公甲子年。

三鄕雜詩三首

夢寐滄洲爛漫遊﹐西風安得釣魚舟﹖薄雲樓閣猶烘暑﹐細雨林塘已帶秋。

尖新秋意晚晴中﹐六尺筇枝滿袖風。艸合斷橋通暗綠﹐竹搖殘照漏疏紅。

溪南老子坐詩窮﹐窮到簞瓢更屢空。五鳳樓頭無手段﹐碧雞坊外有家風。

鈞州道中

野陰莽蒼日將夕﹐歲律崢嶸風有聲。從昔南山歌短褐﹐何時北闕請長纓﹖

卷第十四

七言絕句

楡社硤口村蚤發

瘦馬長途懶著鞭﹐客懷牢落五更天。幾時不屬雞聲管﹐睡徹東窗日影偏﹖

十月二十日雪

和气休論歲欲丰﹐且看蕪穢一時空。臨髙賞雪人何限﹐誰在瓊瑤世界中﹖

同兒輩賦未開海棠二首

翠葉輕籠豆顆勻﹐胭脂濃抹蠟痕新。殷勤畱著花梢露﹐滴下生紅可惜春。

枝間新綠一重重﹐小蕾深藏數點紅﹐愛惜芳心莫輕吐﹐且教桃李鬧春風。

哭曹徵君子玉二首

去歲流言到處疑﹐聞君哭我不勝悲。今年我在君先歿﹐淚盡荒城君得知﹖

繞墳三匝去無因﹐千里冰霜半病身。鬥酒只雞孤舊約﹐素車白馬屬何人﹖

二十六日蚤發安生道中雨木冰

玉樹瑤林世界寬﹐木冰眞作雨花看。靑靑也被糊塗盡﹐松柏何曾保歲寒﹖

書貽第三女珍

珠圍翠繞三花樹﹐李白桃紅一撚春。看取元家第三女﹐他年眞作魏夫人﹗

隱秀君山水爲範庭玉賦

萬壑風煙入座寒﹐六銖仙帔想驂鸞。多少金閨畫眉手﹐吳山才得鏡中看﹖

送子微二首

老年鞍馬不勝勞﹐更問狐裘與縕袍﹖到了龍門有何好﹖伊川淸淺石樓髙﹗

古來何物是經綸﹖一片靑山了此身。亂後洛陽花木盡﹐不妨閒作水南人。

楊祕監馬圖

天閒誰省識眞龍﹖金粟堆前艸色空。忽見畫圖疑是夢﹐東華馳道麝香驄。

嶽山道中

野禾成穗石田黃﹐山木無風雨气涼。流水平岡盡堪畫﹐數家村落更斜陽。

雪行圖

太一仙舟云錦重﹐新郎走馬杏園紅。騎驢虧殺吟詩客﹐到處相逢是雪中。

寄杜莘老三首

夢裏雲山一臥屏﹐先生畫筆果通靈。不妨行藥長安市﹐才是前生許道寧。

一片靑山共白雲﹐春林煙景入晴昏。祝君老眼明於鏡﹐毫末淸妍子細分。

杯酒殷勤興不孤﹐更教懷袖得新圖。綠囊自是君家物﹐醫得煙霞痼疾無﹖

己酉四月十七日度石嶺

四海虛名直幾錢﹖世間何限好林泉﹗無情石嶺關頭路﹐行去行來又十年。

劉君用可庵二首

末節繁文費討論﹐經生規矩是專門。惡惡不可惡惡可﹐笑殺田家老瓦盆。惡﹐音鳥。

著腳繩橋已足憂﹐邯鄲匍匐更堪羞。惡惡不可惡惡可﹐大步寬行老死休﹗

耀卿西山歸隱三首馬卿爲耀卿張君寫眞﹐未幾被召北上。

靜裏簞瓢不厭空﹐北窗元自有淸風。傅巖只道無人識﹐已落君王物色中。

馬卿似與物爲春﹐難狀靈臺下筆親。豫拂靑山一片石﹐異時眞是卷中人。

冠劍雲臺大縣侯﹐富春漁釣一羊裘。山林鐘鼎無心了﹐誰是人間第一流﹖

雪岸鳴今酉鳥

離離殘雪點荒叢﹐更看幽禽慘淡中。笑殺畫簾雙燕子﹐秋千紅索海棠風。東丹騎射

意气曾看小字詩﹐畫圖今又識雄姿。血毛不見南山虎﹐想得弦聲裂石時。

虛名

虛名不直一錢輕﹐喚得呶呶百謗生。可惜客兒頭上發﹐也隨春艸斗輸嬴。

投書圖二首

一束空書不療饑﹐浮沈隨水恰相宜。醬蒙藥楮輕拋卻﹐卻是洪喬見事遲。

屈作書郵未肯心﹐百函隨水聽浮沈。虛名底用寒溫問﹖卻是洪喬最賞音﹗

題劉威卿小字難素冊後二首

伎道精微得處難﹐書林頭白一儒冠。陰功厚薄君休問﹐只就蠅頭細字看。

齒牙餘論足輝光﹐東國人倫趙與楊。曾是兩翁門下客﹐殘年袖手亦無妨。

龐都運山水

門闌喜色到崖盧﹐文賦聲名逼兩都。重爲溪山感疇昔﹐風流還有此翁無﹖

歸義僧山水捲

崧少經行二十春﹐野麋山鹿盡情親。而今身落京塵底﹐畫出林泉亦可人﹗

武善夫桃溪圖二首

物外煙霞卜四鄰﹐武陵不是避秦人。軟紅香土君休羨﹐千樹桃花滿意春。

金罽毿毿六月寒﹐桃花春夢隔徵鞍。靑山歸計何時辦﹖畫卷空畱馬上看﹗

巢云曙雪圖武元直筆明昌名士題詠

風流人物見承平﹐半向巢云有姓名。畫手休輕武元直﹐胸中誰比玉崢嶸﹖

書扇贈李湛然

江楓搖落海門秋﹐江水無風月半樓。未要吳儂誇勝槪﹐已從詩境得天遊。

普照範煉師寫眞三首

向日神仙看地行﹐只今煙駕想雲程。石梁畫出西流寺﹐無復鏗然曳杖聲。

傾蓋論交了歲寒﹐眼中人物似君難。流波意在誰眞識﹖未絕朱弦已廢彈﹗

鶴骨松姿又一奇﹐化身千億更無疑。人間只說乘風了﹐覿面相呈卻是誰﹖

祖唐臣所藏樗軒畫冊二首

綠淨紅香夢已空﹐艸黃沙白思無窮。波間野鴨渾無賴﹐長著詩人慘澹中。《敗荷野鴨》

牧笛無聲畫意工﹐水村煙景綠楊風。題詩憶得樗軒老﹐更覺升平是夢中。《風柳牧牛》

客意

雪屋燈靑客枕孤﹐眼中了了見歸途。山間兒女應相望﹐十月初旬得到無﹖

走筆題十老會請疏

痛飲形骸百不成﹐天教鄕社送餘生。病夫近日添新喜﹐十老圖中有姓名。

七夕

天街奕奕素光移﹐云錦機閒漏箭遲。誰與乘槎問銀漢﹐可無風浪借佳期﹖

避兵陽曲北山之羊谷題石龕

冥鴻正恐絓疑网﹐脫兔不忘投茂林。世故驅人眞有力﹐天公困我豈無心﹖

壬子寒食

兒女靑紅笑語嘩﹐秋千環索響嘔啞。今年好个明寒食﹐五樹來禽恰放花

馬云卿畫紙衣道者像

太古淸風匝地來﹐紙衣長往亦悠哉。鐵牛力負黃河岸﹐生被曹山挽鼻回。

過威州鎬厲王故居

天道循環只眼前﹐果誰烈焰與寒煙。種瓜四摘渾閒事﹐抱蔓無人更可憐﹗

眞味齋

粗飯寒齏老此身﹐髙人那計甑生塵。味無味處君知否﹖道著琴書已失眞﹗

歸義興侍者溪山蕭寺橫軸

石磴雲松百八盤﹐東峯日上海波寒。老來丘壑風流減﹐卻就禪房覓畫看。雲溪此畫﹐甚有泰山典刑﹐因記東峯看日出時﹐故有上句。

喬夫人彩繡仙人圖

彩服仙童畫不如﹐直疑萊子戲庭除。靑紅未是春風巧﹐一頌椒花更有餘。

出山像

不見恆星莫漫驚﹐日頭從此向西生。只知大事因緣了﹐依舊雲門望太平。

胡壽之待月軒三首

一幅淸風竹寫生﹐月華霜白紙如冰。天公老筆無今古﹐枉卻坡詩說右丞。

愛竹髯參髮巧新﹐參教一影具形神。千門萬戶淸光裏﹐袖手東窗有幾人﹖

形似何曾有定名﹐每從遊戲得天成。墨君解語應須道﹐猶欠風琴一再行。

論詩三首

坎井鳴蛙自一天﹐江山放眼更超然。情知春艸池塘句﹐不到柴煙糞火邊。

詩腸搜苦白頭生﹐故紙塵昏枉乞靈。不信驪珠不難得﹐試看金翅擘滄溟。

暈碧裁紅點綴勻﹐一回拈出一回新。鴛鴦繡了從教看﹐莫把金鍼度與人。

超禪師晦寂庵

無波古井靜中天﹐三尺藜牀坐欲穿。一語調君君莫笑﹐妙髙峯頂更超然。

自題寫眞

東塗西抹竊時名﹐一綫微官誤半生。不畫幼輿巖穴裏﹐野麋山鹿欲何成﹖

贈寫眞田生三章

人物翩翩美少年﹐書中穎悟亦天然。燕南只道丹靑好﹐棄擲泥塗自可憐。

萬態千形畫裏看﹐人人眉目與衣冠。情知不是裴中令﹐一片靈臺狀亦難。

市井公卿萬不同﹐依然見解一兒童。張顚艸聖雄千古﹐卻在孫娘劍器中。一作「邈不同」。

贈髙君用君益仲弟。

杏苑仙郎合探花﹐虛傳佳句滿京華。丁寧王謝堂前燕﹕「文采風流有故家。」

周卿才拙庵

詩筆看君有悟門﹐春風過水略無痕。庵名未便遮藏得﹐拙裏元來大巧存。

郭大方自適軒

自適還曾自適無﹖半生枯寂坐禪居﹗馬卿若也知人意﹐只畫梁家舉案圖。

風柳鳴蟬

輕明雙翼曉風前﹐一曲哀箏續斷弦。移向別枝誰畫得﹖只畱殘響客愁邊﹗

晴景圖

白日靑天下筆難﹐要從明潤細尋看。藏山只道雲煙好﹐畫史而今盡熱謾。

僧寺阻雨

山气森岑入葛衣﹐砧聲偏與客心期。僧窗連夜瀟瀟雨﹐又較歸程幾日遲﹗

金山在忻口南

攢靑疊翠幾何般﹖玉鏡修眉十二環。常著一峯煙雨裏﹐苦才多思是金山。

王子文琴齋

天上秋風月底霜﹐《求鳳》一曲鬢絲長。相如四壁消何物﹖直要文君典鷫鸘。

覃彥淸飛雨亭橫披

百道懸流注夜光﹐畫中亭榭亦淸涼。何人與問長安客﹕「赤日黃塵有底忙﹖」

讀漢書

室方隆棟非難構﹐水到頹波豈易回﹖丰沛帝鄕多將相﹐莫從興運論人材。

內相楊文獻公哀挽三章效白少傅體

徵南諫疏無多語﹐大度髙皇有至仁。畱得靑囊一丸藥﹐異時猶可活斯民。

中臺啟事山吏部﹐東閣詞臣何水曹。松柏蕭蕭一丘土﹐龍門依舊泰山髙。

姓名三字金甌重﹐事業千年片簡靑。試向雲間望光彩﹐看從何地現文星﹖

石勒問道圖

輕比韓彭作李陽﹐髙僧久已笑君狂。中原果有劉文叔﹐肯說鈴聲替戾岡﹖

華光梅

艸聖前頭一樹春﹐豪華落盡只天眞。寫生今向君家見﹐疑是華光有兩身。

舊與趙景溫

浮雲流水易西東﹐回首梁園似夢中。一別十年今又別﹐酒尊能得幾回同﹖

夏山風雨

慘澹經營有許功﹐吳僧誰得嗣宗風﹖情知一雨收晴了﹐更沒塵沙到坐中。

春雲淡冶

一抹平林素練橫﹐數堆寒碧白煙生。春云可是多姿態﹐五字韋郎畫不成。

雪谷蚤行圖二章卷中多國朝名勝題詠

雪擁雲橫下筆難﹐爭教萬景入荒寒﹖詩翁自有無聲句﹐畫裏憑君細覓看。

畫到天機古亦難﹐遺山詩境更髙寒。貞元朝士今誰在﹖莫厭明窗百過看。胡叟楚山淸曉

剪得吳淞一片秋﹐江山小筆也風流。卷中未有題詩客﹐畱待才情趙倚樓。

辛亥九月末見菊

黃菊霜華日日添﹐世應有意醉陶潛。鬢毛不屬秋風管﹐更揀繁枝插帽檐。

答俊書記學詩

詩爲禪客添花錦﹐禪是詩家切玉刀。心地待渠明白了﹐百篇吾不惜眉毛。

夜宿山中

月華人影共徘徊﹐未算歸程夢已回。澗水悲鳴易愁絕﹐長松休送雨聲來。

臺山雜詠十六首甲寅六月

登臨夙有故鄕緣﹐試手淸涼第一篇

。知被錢郎笑寒乞﹐不將錦繡裹山川。

西北天低五頂髙﹐茫茫松海露靈鰲。太行直上猶千里﹐井底殘山枉叫號。

萬壑千巖位置雄﹐偶從天巧見神功。湍溪已作風雷惡﹐更在雲山气象中。

顚風作力掃陰霾﹐白日靑天四望開。好个臺山眞面目﹐爭教坡老不曾來﹖

山云吞吐翠微中﹐淡綠深靑一萬重。此景只應天上有﹐豈知身在妙髙峯﹖

山上離宮魏故基﹐黃金佛閣到今疑。異時人讀《淸涼傳》﹐應記諸孫賦《黍離》。

一國春風帝子家﹐綠云晴雪間紅霞。香穩藉僧鞵艸﹐蜀錦驚看佛缽花。

沈沈龍穴貯雲煙﹐百艸千花雨露偏。佛土休將人境比﹐誰家隨步得金蓮﹖

兜羅界寶光云﹐雲際同瞻化現身。解脫文殊俱有說﹐是中知有木彊人。

眞向華嚴見化城﹐翻嫌金屑翳雙明。惡惡不可惡惡可﹐未要雲門望太平﹗

總爲毗耶口不開﹐龍宮華藏頓塵埃。對談石在維摩在﹐珍重曼殊更一來。

咄嗟檀施滿金田﹐遠客遊臺動數千。大地嗷嗷困炎暑﹐山中多少地行仙﹗

石罅飛泉冰齒牙﹐一杯龍焙雪生花。車塵馬足長橋水﹐汲得中泠未要誇。

凜凜長松臥澗阿﹐提壺悲嘯撫寒柯。萬牛不道丘山重﹐細路沿云柰爾何﹖

熱惱消除佛作緣﹐山頭冰雪過炎天。法王悲智無窮盡﹐更看淸涼徧大千。

靈蛇不與世相關﹐時復蜿蜒水石間。何處天瓢待霖雨﹖一龕香火梵仙山。

跨牛圖才子﹐唐人冠服﹐作哦詩狀。牛後帶琴書。

畫出升平古意同﹐江村渺渺綠楊風。看來總是哦詩客﹐遠勝騎驢著雪中。隨駕張圭﹐似是摹古人本。

贈湛澄之四章

眼花看碧漸成朱﹐兀兀陶陶樂有餘。柳岸醉僧堪一笑﹐彊教分別竟何如﹖

兒女團圞龐行婆﹐漉籬活計苦無多。布囊歸去詩千首﹐猶欠庭圭墨一螺。

十年不見山堂老﹐賴有澄之在眼中。總道木庵枯淡好﹐東風花柳各靑紅。

散聖風流有別傳﹐漆瞳一點出人天。石門故事君知否﹖好佐涪翁學刺船。

乙卯二月二十一日歸自汴梁二十五日夜久旱而雨偶記內鄕一詩追錄於此今三十年矣

桑條沾潤麥溝靑﹐軋軋耕車鬧曉晴。老眼不隨花柳轉﹐一犁春事最關情。

三門集津圖

南北爭教限大江﹖吳家才了又陳亡﹗畫工只說三門險﹐不記茅津一葦航。

乙卯端四日感懷

衰年那與世相關﹐苦被詩魔不放閒。好个舊家長樂老﹐無才無徳只癡頑﹗

山村風雨扇頭

總爲詩翁發興新﹐直教畫筆亦通神。莫嫌風雨無多景﹐截斷黃塵亦可人。

跋蕭師鷺鷥敗荷扇頭徐榮之畫。

蕭蕭煙景帶霜華﹐公子風標浪自誇。可道浣花詩境好﹐鵁鶄鸂鶒滿晴沙。

袁顯之扇頭

雙鷺聯拳只辦愁﹐枯荷折葦更窮秋。風流綠影紅香底﹐好个鴛鴦百自由﹗

贈司天王子正二首

慣見河邊織女機﹐枯槎八月未成歸。棲遲零落今如此﹐枉卻星翁比少微。

天容海色本澄淸﹐萬古東方有啟明。七十七年彊健在﹐不妨林下看升平﹗

工部趙侍郎下世日作

鶴骨翛然臥石林﹐情知合眼卽仙鄕。安時處順吾儒事﹐枉卻《南華》說坐忘。

跋邪律浩然山水捲

六月三泉松桂寒﹐西風蚤晚送歸鞍。無因料理黃塵了﹐只得靑山紙上看。

貞燕二首

杏梁雙宿復雙飛﹐海國爭教隻影歸﹖想得秋風漸涼冷﹐謝家兒女亦依依。

污潔難將一類推﹐舊家紅綫可無疑。豚魚自是詩家語﹐輕擬庭闈恐未宜﹗

楊祕監雪谷蚤行圖

息軒畫筆老龍眠﹐雪谷冰橋自一天。六月髙樓汗如雨﹐豈知方外有詩仙﹖

杜莘老夏日汾亭橫軸

杜侯老筆堯民意﹐黃閣淸風有故家。庸俗紛紛小兒女﹐枉教塵土涴煙霞。

武元直秋江罷釣

暮山明月曉溪云﹐今古仙凡此地分。醉後狂歌問漁叟﹕「殘年何計得隨君﹖」

張彥遠江行八詠圖奉使時所見。

楚山平浸楚江流﹐放眼江山得意秋。一寸霜毫九云夢﹐合教轟醉嶽陽樓。

題馮漕緩之碩人在澗橫軸胡先生畫。

見說雲霄意气豪﹐幾回攬鏡惜顚毛。不爭畫得林泉好﹐轉使山人索價髙。

題刑公達寒梅凍雀圖

褐衣相媚不勝情﹐只許乾暉畫得成。卻被詩人笑寒乞﹐一枝風雪可憐生。

秀隱君山水

烏鞵踏破軟紅塵﹐未信溪山下筆親。圖上風煙看瀟灑﹐畫家亦有魏夫人。

同梅溪賦秋日海棠二首

錦水休驚散彩霞﹐換根元自有靈砂。瓊枝不逐秋風老﹐自是人間日易斜。

翠袖紅妝又一新﹐秋風秋露發淸眞。丹靑寫入梅溪筆﹐桃李從今不算春。

梁氏先人手書

玄虯飛跳九天門﹐秦火驚看片紙存。耆舊風流知未減﹐靑衫還見讀書孫。

薊北杜國寶以眞定教官李進之所撰大父中憲公及其先人帥府從事行狀見示用題三絕其後

總道淸流解致君﹐白袍唐日已紛紛。科名屈殺漁陽老﹐章甫何人不惠文﹗

兒戲將軍百不知﹐枉將壁壘付安危。論功才得鹽山令﹐堂上奇兵果是誰﹖

堂掾談經見蚤成﹐諸郎難弟復難兄。長畱北海文章在﹐千古《云麾》有姓名。

贈訾子野髙士三章

仙翁髙弟獨君優﹐胸次淸明辧九流。我是愚溪一愚叟﹐不妨同醉訾家洲。

月旦今誰許與陳﹖乍賢乍佞日紛紜。鳶肩燕頷非吾事﹐一片靈臺欲付君。

虛名玉表或瑉中﹐薄命何堪與共功﹗東國人倫要眞識﹐好將傳與黑頭公。

戲相師

珥貂簪筆起鋤犂﹐何必人人貫伏犀。胸次九流君自了﹐看來惟少醉如泥。

畱贈丹陽王煉師三章

信得人間比夢間﹐一卮芳酒且開顏。當時笑伴今誰在﹖詩客淒涼飯顆山﹗

爛醉玄都有舊期﹐百年人事不勝悲。桃花一簇開無主﹐畱著東風與兔葵。

敝盡貂裘白髮新﹐京華旅食記前身。仙翁相見休相笑﹐同是邯鄲枕上人。

元夕以下續編

花影燈光一萬重﹐靑衫驄馬踏東風。彰陽舊事無人記﹐二十三年似夢中。

酴酉縻

枕幃餘韻最淸眞﹐夢裏猶來著莫人。擬借濃陰作羅幕﹐玉纓多處臥殘春。

爲橄子醵金二首

明珠評價敵連城﹐棄擲泥塗意未平。十萬人家管弦裏﹐獨憐金石隱商聲。

秋來聞說酒杯疏﹐卻爲窮愁解著書。知是遺山亭上客﹐無衣無褐欲何如﹖

李子範生子

六峯靈气未消沈﹐雛鳳翩翩翠作衿。名姓定知書小錄﹐作詩先與喚瓊林。

柏鄕光武廟

老樹刳心不更春﹐當年曾見漢儀新。憑君莫話舂陵事﹐笑殺中原逐鹿人﹗

和徳新文

二年老眼暗兵塵﹐今日逢君喜事新。結伴還鄕有成約﹐不應先作北歸人。

滄浪圖

萬頃煙波入夢頻﹐眼中魚鳥覺情親。而今塵滿西風扇﹐愧爾靑山獨往人。

倦繡圖

香玉春來困不勝﹐啼鶯喚夢幾時﹖可憐憔悴田家女﹐促織聲中對曉燈。

雪谷曉行圖

漫漫長路幾時休﹖風雪無情夢亦愁﹗羨殺田家老翁媼﹐瓦盆濁酒火鑪頭。

浩然雪行圖

曲江花柳自升平﹐雪澗冰橋去國情。枉卻卷中畱好語﹐畫師寒乞可憐生。

嶽邦獻壽

見君誰不愛淸醇﹖壽席今年樂事新﹗八十老翁持酒勸﹐酣歌一曲太平春。

風柳歸牛圖爲張伯英賦

陂塘渺渺綠楊風﹐牛背升平萬古同。忽見畫圖還自笑﹐枉將書策課兒童。

子和麋鹿圖

白髮刁騷一禿翁﹐塵埃無處避西風。野麋山鹿平生伴﹐惆悵相看是畫中。

賈氏怡齋二首

兒女靑紅薦壽觴﹐階庭蘭玉立諸郎。黃金甲第知何限﹐誰有怡齋致樂堂﹖

一門難弟復難兄﹐借甚州閭月旦評。見說病中王處士﹐感君兼有急難情。王惇夫寒病勞復﹐歷兩月之久﹐委頓殊甚。仲徳躬自調護﹐迄於平善﹐州裏稱焉﹐故上句及之。

與西僧倫伯達二首

行雲孤鶴萬緣輕﹐遙見鄕關眼便明。不似遺山元老子﹐塵埃風雨過平生。

半世秦川在夢中﹐幾時蓮社與君同﹖淵明自比吾何敢﹐或有新詩及遠公﹗

侯相國雲溪圖新補據《本集》卷十二

祖道東門未有涯﹐田君方駕入宮車。只應千古狼溪路﹐人說山中宰相家。

口號三首新補據《本集》卷三十四

今年堂邑有淸官﹐三尺兒童也喜歡﹐縣帖追來不驚擾﹐丁絲納去得餘錢。

休言淸愼少人知﹐三十年來更數誰﹖今代取魚須密网﹐東州新有放生池。

三歲終更舊有期﹐吏民安習枉遷移。平陰奪得來堂邑﹐卻是行臺未盡知。

西溪二仙廟畱題新補據《野史亭》刻石﹐光緒《陵川縣誌》

期歲之間一再來﹐靑山無恙畫屏開。出門依舊黃塵道﹐啼殺金衣喚不回。

三崗四鎭新補據上海圖畫館鈔本成化《山西通誌》

南北東西俱有名﹐三崗四鎭護金城。古來險阻邊陲地﹐威鎭羌胡萬里驚。

金鳳井新補據同前

北地曾雲海眼開﹐古今人喜暢奇哉﹗料應丹穴相穿透﹐飛出摩天金鳳來。

方城八景新補據嘉靖《南陽府誌》

松陂煙雨

堤上槎丫幾个松﹐汪洋陂水映遙空。曉看煙雨連靑嶂﹐疑是當年杖化龍。

大乘夕照

山勢巍峨翠作圍﹐樓臺金碧影相輝。老僧托缽歸來後﹐猶對斜陽補衲衣。

蓮塘夜月

花嬌欲語水縈紆﹐添得嫦娥色更殊。午後老龍因睡覺﹐幾回錯認是明珠。

煉眞春暮

風擺殘花點藥鑪﹐東君無計可支吾。道人日誦《黃庭》罷﹐曳杖松林看鶴雛。

仙翁雪霽

觀宇巍峨紫翠間﹐葛公從此煉丹還。六花舞罷難尋處﹐樹木妝成玉筍班。

落川云望

一川渺渺逝如斯﹐上有浮雲接水涯。蒼狗白雲從變態﹐令人望處起親思。

羅漢淸嵐

山堆螺髻插春旻﹐羅漢知誰爲立名。一抹嵐光堪羨處﹐恍如匹練曬新晴。

堵陽釣磯

一片臨流气勢雄﹐垂楊相蔭水溶溶。子陵已去無人釣﹐分付蒼苔碧蘇封。

佚句

昆陽懷古新補據《歸潛誌》

英威未減消沈盡﹐猶向春陵望鬱蔥。

贈白仁甫新補據《天籟集序》

元白通家舊﹐諸郎獨汝賢。

超化新補據《本集》卷十一《超化》

擬借扁舟弄秋水﹐自嫌塵土浣沙鷗。

闕題新補據《歸田詩話》

花啼杜宇歸來血﹐樹掛蒼龍脫後鱗。

卷第十五

宏詞

章宗皇帝鐵券行引

臣嘗考唐史所載鐵券之說有二﹕其一﹐則將相有社稷之功者賜之﹔其一﹐則許藩鎭以自新者也。唐自安﹑史之亂之後﹐盜據河朔﹐若魏博﹐若幽燕﹐若鎭冀﹐根結盤互﹐一寇死一寇生﹐天子不問﹐有司不訶者數十年﹐其制禦之術可考也。溫言善辭以開尉之﹐髙爵厚祿以尊寵之﹐甚者又以待社稷臣之禮而禮之也。辧理曲直﹐洗滌怨惡﹐質之於天地而示必信﹐申之以丹鐵而圖不朽。當是時﹐武克不剛﹐君臣相與爲一切之計﹐幸賊之不吾梗﹔𨿽所求有過於此者﹐將奔走而奉之。故所謂丹書之信﹐特迫於不得已焉而與之耳。道陵朝﹐有以田氏所藏唐賜藩鎭鐵券來上者﹐上爲制七言長詩以破其說﹐名曰《鐵券行》﹐臣幸獲睹焉。自聖人以書契代結繩之政﹐太朴𨿽散﹐天理之眞淳者﹐猶在人也。治稍下衰﹐而《誓》《誥》興。信不足﹐有不信。夏后作《誓》﹐而民始叛﹔殷人作《誥》﹐而下益惑。蓋自結繩而爲書契﹐自書契而爲《誓》《誥》﹐利害相摩﹐機械相直。君父而臣子也﹐君有不得於其臣﹐臣有不得於其君﹔天理之存者﹐曾不毫髮﹐況又自《誓》《誥》而爲鐵券﹐其欲使人不叛且惑﹐亦難矣﹗故施之藩鎭﹐不可也。黃河﹑泰山之盟﹐不能救韓﹑彭於旋踵之頃﹔赤心﹑白日之語﹐又安可保唐室於威令復振之後乎﹖施於功臣﹐亦不可也。君不得於其臣﹐而與之爲不直﹔臣不得於其君﹐而受之爲不義。不直不義﹐幾何其不以功臣爲藩鎭也﹖大哉﹐孔子之言曰「天何言哉﹖四時行焉﹐百物生焉﹗」知乎此﹐則知聖人所以及豚魚者﹐爲不在彼也。臣竊伏觀章宗皇帝以仁聖人之姿﹑淵懿之智﹑緝熙光明之學﹐正心﹑誠意﹑修身﹑治天下二十年之間﹐大信之所孚﹐股肱大臣之貴﹐輿臺皂隸之賤﹐皆不言而諭﹐不約而隨﹐不契而合﹐不膠而固。其視前世《誓》《誥》之繁﹐固已貫三光而洞九泉矣﹐況於恃片鐵以爲固者乎﹖宜其播之於號令﹐發之於歌詩﹐慨然自得於大道破裂之後﹐祛千載之惑﹐爲萬世之戒也如此。有詔下臣﹐爲作篇引。謹昧死百拜而言曰「聖人之公﹑之信﹐皆天也﹐臣何足以知之﹖若夫云漢之昭回﹐日星之炳耀﹐編之詩書而無愧﹐質之鬼神而不疑者﹐臣愚不自度量﹐尙庶幾自托於不腐云。」臣謹引。

秦王擒竇建徳降王世充露布已上二篇﹐正大夫年五月﹐應辭科程文。餘二篇﹐《光武中興頌》《大司農箴》亡。不及錄。

臣聞﹐天地之大無不容﹐王者所以悉臣而悉主﹔雷霆之擊無不滅﹐神兵所以萬舉而萬全。其有怙姦自終﹐同惡相濟﹐𨿽合從連衡而自爲得計﹐而禁暴誅亂者理有固然。輔車之勢未成﹐連頸之刑已及。陳余之輔趙歇﹐竟成泜水之亡﹔公孫之得隗囂﹐何救咸門之酷﹖明鑑不遠﹐覆轍相尋。我國家統接軒符﹐亂除秦迹﹐斷鰲足以立四極﹐射旄頭而靖八荒。南徵北怨﹐而俱荷來蘇﹔西被東漸﹐而無思不服。獨玆狂狡﹐猶爾跳梁。竇建徳﹑王世充者﹐闒茸下材﹐昏迷小醜﹐要領不足以膏斧鉞﹐名姓不足以污簡書。僭號位以自居﹐意兵刑之莫及。狐鼠不神於晝出﹐鷹鳩當化於陽和。敢爲掎角之謀﹐自隔照臨之遠﹐魚肉兆姓﹐塗炭二方。稔惡貫以旣盈﹐諒靈誅之莫逭。五侯其憤﹐期分項羽之屍﹔四冢旣成﹐待葬蚩尢之骨。臣與諸將等致行天討﹐動稟睿謀﹐謂虢旣滅則虞自亡﹐故燕可先而齊當後。肅將禁旅﹐進次東都。賊旣身來﹐義當面諭。人有請師之學﹐天開悔禍之期﹐今不自歸﹐後將無及。計卽從於馴伏﹐乃更肆於憑陵﹐不虞當轍之難﹐遽有背城之役。臣等先登進擊﹐深入合攻。戰聲騰洛水之波﹐怒气動邙山之色﹐紛投戈而蔽野﹐殷流血之成川。健將旣殲﹐餘眾皆潰。世充則堅壁自固﹐恃求援之方來﹔建徳則埽境赴期﹐曾胥亡之不悟。臣等鼓已捷之勇﹐迎自送之師﹐破竹未比乎發機﹐建瓴莫諭其乘勢。武牢方啟﹐突騎直前﹐諸將引陣以當其衝﹐微臣捲甲以出其後。魚鯢自警﹐蟣虱相悲﹐以彼气之旣歸﹐當我軍之方銳。亂難復整﹐徒誇軍屬於鵲山﹔勢不久存﹐果見豆亡於牛谷。臣以旣擒夏賊﹐尋詣洛師﹐示之已獲之俘﹐縱其所遣之使。世充外謀已敗﹐內勢又窮﹐知無地而可逃﹐乃詣軍而自縛。一卒不損﹐二盜克平。其東都吏民等﹐虐政久罹﹐王靈甫及﹐金鼓動發生之气﹐旌旗導長養之風﹐莫不動地歡呼﹐戴天感泣。廓妖氛而一埽﹐混文軌而大同﹐升平之期﹐自今以始。玆蓋伏遇皇帝陛下沈幾先物﹐神武應期﹐從容髙拱乎九重之中﹐纖悉周知於萬里之外。日將旦而羣陰伏﹐顧小竊之何施﹔天不言而四時行﹐宜雋功之丕應。臣某等謬司戎律﹐初乏將材﹐仰憑折箠之神﹐俯遂請纓之志。七旬來格﹐微勞深愧於禹徵﹐萬壽無疆﹐善頌敢忘於武拜﹖

擬賀登寶位表已下五題﹐正大元年﹐奉都堂鈞旨作。

中國之有至仁﹐無思不服﹔聖人之得大寶﹐咸與維新。凡在照臨﹐舉深慶抃。中謝竊以社稷隆神器之重﹐父子處人倫之先﹐付與旣公﹐眾庶斯定。我國家光宅天下﹐丕冒海隅﹐世祚承平﹐古無倫擬。先皇帝總持權柄﹐宏濟艱難﹐安彊成道徳之威﹐信順得天人之助﹐大功甫集﹐明命有歸。欽惟皇帝陛下﹐孝弟通於神明﹐忠厚及於艸木。聖神文武﹐克享皇天之心﹔獄訟謳歌﹐皆曰吾君之子。百年享國﹐初得正傳﹔三後在天﹐更無遺恨。大定﹑明昌之治﹐增光宜及於此時﹔周宣夏后之功﹐專美豈容於他日﹖風雲嘉會﹐日月中興。臣等夙被生成﹐重叨際會﹐接千歲之統﹐旣欣歷數之有歸﹔上萬年之觴﹐行慶版圖之盡復。

擬立東宮詔

惟王建國﹐篤爲長世之謀﹔惟國立儲﹐茂正萬邦之本。位號定而不以爲悅﹔典禮崇而莫敢以爲私。眷予上嗣之良﹐優有中興之略﹐內則視膳問安之禮備﹐外則尊道讓齒之義隆﹐藹然仁孝之稱﹐粹矣溫文之表。朕自紹休於大統﹐猶虛位於東朝﹐乃考蓍龜之占﹐乃稽方冊之寶。夏后與子﹐天人之望攸歸﹔周家尙親﹐廟社之尊斯在。載涓谷旦﹐爰辟靑宮﹐下以副四海之心﹐上以對兩宮之訓。某可立爲皇太子。於戲﹗文昭武穆﹐夙詒燕翼之謀﹔震長離明﹐本有承華之象。尙因主鬯之重﹐嗣啟迓衡之期。

擬除樞密使制

在天垂象﹐璣衡通紫極之嚴﹔稽古象賢﹐宥密極洪樞之峻。故非智辯無窮﹐則不足以語成敗安危之要﹔非威望素重﹐則不足以馭梟俊彊悍之臣。敷求天下之奇才﹐以屬國家之大計﹐誕告於眾﹐予得其人。具官某﹐沈鷙有謀﹐矜嚴不撓﹐達用兵之善志﹐厲許國之精忠。戎陣有年﹐膚公屢奏。出奇應變﹐森然武庫之雄﹔厭難折衝﹐隱若長城之固。屬機庭之虛職﹐咨羣牧以擇賢。才气無雙﹐士皆樂屬李廣﹔策慮愊億﹐時則有若陳湯。是用假以本兵之權﹐置諸右府之長。於戲﹗漢有汲長孺﹐邪謀寢於淮南﹔唐相李文饒﹐威令行於河朔。蓋屈人貴乎不戰﹐而銷患在於亡形。予將以中興而責成﹐爾其以上策而自任﹐尙恢遠略﹐無及近功﹗

擬禦史大夫讓樞密使表

憲府備員﹐積有妨賢之畏﹔樞庭謀帥﹐遽膺制勝之求。拊陋質以何堪﹐對寵光而知懼。中謝臣聞受祿過量﹐忠臣恥其素餐﹕因能任官﹐明主不以私授。蓋物勝於權﹐則衡爲之殆﹔馬竭其力﹐則禦速於顚。臣𨿽至愚﹐敢忘斯義﹖伏念臣智靈弗競﹐器蘊尢疏﹔初無落落過人之材﹐徒有區區自信之志。薦更中外﹐無補事功﹔竊憂大譴之方來﹐敢謂異恩之橫被﹖而況樞極通帝位之紀﹐宥府嚴師律之謀﹐周設六官﹐司馬聯於冢宰﹔漢分三府﹐太尉列於中臺﹐故必文武智能之臣﹐乃付腹心爪牙之任。人歌宣後﹐豈無吉甫之憲邦﹔天啟髙皇﹐宜得畱侯而籌幄。顧以去非才而叨據﹐在於公議而謂何﹖伏望皇帝陛下﹐大道曲全﹐至明博照﹐察臣心之有愧﹐憫臣力之弗勝﹐追還誤恩﹐妙簡良輔。退而勞力﹐足昭名器之至公﹔因是得人﹐旋至朝廷之增重。

擬除司農卿制

田政維天下之大綱﹐古有播百谷之命﹔農臣分戶曹之外務﹐今爲治六府之官。況假以部使者之權﹐位於中執法之次﹐自非智數足以丰財賦﹐風采足以動搢紳﹐則何以察吏治之否臧﹐究貨源之通塞﹖疇若予采﹐僉曰汝諧。具官某﹐志大而气剛﹐智明而才邵。遇事不滯﹐砉然新發之鋒﹔挺身而前﹐懍乎後雕之節。自預時髦之選﹐浸階華貫之遊﹐蔚爲名臣﹐簡在朕聽。是用進以穡臣之貳﹐委玆邦計之繁。朕惟西北用兵以來﹐朝廷多事之際﹐斂散之術旣廢﹐罪功之辧不明﹐官必仰給於創罷之民﹐民或重困於侵漁之吏。蓋基本急於愛養﹐而綱紀貴乎設張。朕方以一道之事而責成﹐爾得以三載之功而自效。於戲﹗生之有道﹐則財恆足﹔率之以正﹐則令必行。劉晏之輕重相權﹐算不忘於馬上﹔範滂之澄淸自任﹐志已見於車中。罔俾斯人﹐專美前世﹗

卷第十六

碑銘表志碣

平章政事壽國張文貞公神道碑

故相壽國張公之孫好退謂某言「先大父之薨﹐參知政事髙公子約爲神道碑。碑石已具﹐遭貞祐之亂﹐不克立。好退南渡二十年﹐乃還鄕裏。思卒前事﹐而髙公之文於時事有嫌﹐不敢復議。惟我先人以書生起家﹐仕宦至宰相﹐身存踐履之實﹐國有經綸之業。𨿽流風未遠﹐而人代旣遷﹐徵良史則墜簡已亡﹐懷舊俗則髙年垂盡。瞻言丘隴﹐旌紀寂寥。好退無所似肖﹐不能奉揚徽烈﹐負釁蒙累﹐無以自處。誠得吾子辱以第二碑賜之﹐則瞑目爲無憾矣﹗敢百拜以請。」某竊自念言﹐不腆之文﹐顧無足以紀公之美﹐且不能繼於髙公之文之後﹐固宜以不敏辭。所以不敢終辭者﹐蓋金朝官制﹐大臣有上下四府之目。自尙書令而下﹐左右丞相﹑平章政事二人爲宰相﹔尙書左右丞﹑參知政事二人爲執政官。凡在此位者﹐內屬外戚﹐與國人有戰伐之功﹑豫腹心之謀者爲多﹔潢霫之人﹐以閥閱見推者次之﹔參用進士﹐則又次之。其所謂進士者﹐特以示公道﹑系人望焉爾。軒輊之權旣分。疏密之情亦異。孤寒之迹﹐處乎危疑之間﹔難人之言﹐奪於眾多之口。以常情度之﹐謂必以苟容爲得計﹐循默爲知體矣。然而持區區之忠﹐以盡心於所事﹐如石右丞踞﹑董右丞師﹑中胥莘公鼎之流﹐慨然以名臣自任者﹐亦時有之。惟公曆仕四朝﹐再秉鈞軸﹐不難於他人之所難﹐不徇於世俗之所徇。忠信篤實﹐足以自結人主﹔名徳雅望﹐足以師表百僚﹔惇龐耆艾﹐足以塡國家而撫百姓。故百年以來﹐談良相者莫不以公爲稱首。夫善化一鄕﹐智效一官﹐人且喜聞而樂道之﹐不欲使之隨世磨滅﹔有如我公﹐乃不得以著金石﹐傳永久﹐秉筆之士將不有任其責者乎﹖謹按﹕儀同三司﹑平章政事壽國文貞公﹐諱萬公﹐字良輔﹐姓張氏﹐唐名臣公謹之後。唐末有自東海徙汶上者﹐後又徙東阿﹐遂爲東阿人。曾祖諱晞﹐行善好施﹐鄕人歸之。宣政末﹐常出財佐軍。二子得補國子助教。用公貴﹐贈銀靑榮祿大夫﹑淸河郡侯。妣劉氏﹐淸河郡太夫人。祖諱詢﹐孝弟力田﹐家用不匱﹐贈金紫光祿大夫﹐淸河郡公。妣崔氏﹐淸河郡太夫人。考諱彌學﹐篤於學問﹐以尙書爲專門之業。初應鄕試﹐擢本經第一。後罷經義科﹐以詞賦取士﹐復豫薦書。已而嘆曰「丈夫寧老於童子雕虫之技邪﹖吾不復出矣﹗」。常銘其左右云「欲求子孫﹐先當積孝﹔欲求聰明﹐先當積學。」世以爲名言。累贈崇進壽國公。妣王氏﹐壽國太夫人。生四子﹐公其第四子也。崇進公嘗夢至一大官府﹐署曰「張萬相公之室。」已而公生。因以名焉。公幼穎悟﹐號稱博聞彊記。弱冠登正隆二年詞賦進士第。釋褐潁順軍新鄭縣主簿。丁崇進公憂。服除﹐調沂州費縣主簿。正隆政衰﹐盜賊羣起。公有策禦之﹐盜爲衰止﹐邑人賴焉。大定四年﹐調遼陽府路辰淥鹽司判官。課最﹐超淄川長山令。去官之日﹐百姓爲之立祠。十五年﹐充尙書省令史。考滿﹐遷河北西路轉運司都勾判官。歲餘﹐攺大理司直。十九年﹐遷武寧軍節度副使。二十一年﹐召爲尙書省右司都事。朝廷知公始將大用矣。未幾﹐攝同知登聞檢院事﹐奏對稱旨﹐乃眞受焉。再遷侍禦史。不數月﹐攺右司員外郎郎中。敷奏詳明﹐不爲緣飾﹐世宗嘉賞之﹐顧謂侍臣曰「張萬公﹐純直人也。」俄遷刑部侍郎。章宗卽位﹐詔以遺畱使於宋。使還﹐會創設提刑司﹐首命公爲河南路提刑使。不年﹐禦史臺奏課爲凡路之最﹐擢拜禦史中丞。時明昌元年也。元妃李氏有寵﹐上欲立爲後﹐臺諫以爲不可﹐交攻之。監察禦史姬端修﹑右拾遺路鐸﹑翰林修撰趙秉文﹐皆得罪去。一日﹐上遣中使密訪公﹕「吾欲立後﹐何所不可﹐而臺諫乃不相容﹖卿以爲如何﹖」公言「此大事﹐明日當面奏。」及對﹐因爲上言「國朝立後﹐非貴種不豫選擇。元妃本出太府監戶﹐細微之極﹐豈得母天下﹖」上默不言。明日﹐出公爲彰徳軍節度使﹑兼應州管內觀察使。其後立後議寢。上思公言﹐召爲大興府尹。二年九月﹐拜參知政事。以太夫人年過八十﹐表乞就養﹐不許。未幾﹐復申前請﹐乃授山東西路兵馬都總管﹑兼判東平府事﹐以便親。歲餘﹐復以親老爲言﹐乃聽歸侍。六年﹐起爲河中府尹。時屬軍興﹐調度百出﹐公爲之平物價﹐寬民力﹐比他州所費省者什六七。承安三年正月﹐上以太夫人之故﹐移公濟南尹。河中之人﹐爲建去思堂﹐畫像事之。九月﹐丁內艱。卒哭﹐詔以明年正月朝京師。起﹐復授平章政事﹑超資善大夫﹐封壽國公。主兵者言「比歲徵伐﹐多至敗釁﹐凡以軍事所給之地不足自贍﹐至有不免饑寒者﹐所以無鬥志。願括民田之冒稅者﹐分給之﹐則戰自倍矣。」朝臣議已定﹐公獨上章極諫其不可者五。大略以爲軍旅之後﹐瘡痍未復﹐百姓拊摩之不暇﹐何可重擾﹖一也﹔通檢未久﹐田有定籍﹐括之必不能盡﹐適足以增猾吏之敝﹐長告訐之風﹐二也﹔浮費侈用﹐不可勝計﹐推之以養軍﹐可斂不及民而足﹐無待於奪民之田﹐三也﹔兵士失於選擇﹐彊弱不別﹐而使之同田而共食﹐振厲者無以盡其力﹐而疲劣者得以容其姦﹐四也﹔奪民而與軍﹐得軍心而失天下心﹐其禍有不勝言者﹐五也。必不得已﹐乞以冒地之已括者﹐召民蒔之﹐以所入贍軍﹐則軍有坐獲之利﹐而民無被奪之怨矣。不從。卽以衰病不任職﹐乞罷。賜告兩月﹐且以尙醫調護之。泰和元年六月﹐連章請老﹐遷榮祿大夫﹐且以公第四子某赴庭試﹐當同進士出身﹐詔充合門祗候﹐又攺筆硯局承應﹐尋賜進士第。所以優禮公者﹐佗相莫與爲比。二年﹐章再上﹐有旨﹕「卿頻上章告老﹐寧以言事不見從﹐或與同列者有差別故邪﹖何求去之數也﹖」公奏言「臣誠衰老﹐當避賢者路﹐無佗意也。」三年正月﹐章再上﹐不允﹐加銀靑榮祿大夫。三月﹐歷舉者﹐求去甚力﹐上爲感動﹐中使宜旨﹕「朕初卽位﹐首命卿入政府﹐繼遷相位。以卿習於典故﹐處事詳雅﹐春秋𨿽髙﹐而神明未衰﹐故且以機務相勞。今去意旣堅﹐不得不屈朕以從卿耳。」明日入辭﹐詔以金紫光祿大夫致仕。公退居﹐上所以待之者不少衰。朝廷有大利害﹐則遣使者就訪之。六年﹐南鄙用兵﹐上以山東重地﹐須大臣鎭撫之﹐手詔起公判濟同府山東東西路宣撫使﹐便宜行事。公爲之布教條﹐問民所疾苦﹐貸逋賦以寬流亡﹐假閒田以業單貧。戍邊郡者﹐戒之以守疆場﹐毋敢妄動﹔蒞州郡者﹐戒之以省符牒﹐毋敢妄擾。經畫旣定﹐卽移文有司﹐乞還鄕裏。上優詔許之﹐仍加崇進﹐以榮其歸。七年冬十月﹐寢疾。一日﹐令具湯沐﹐灑埽庭內﹐曰「吾將逝矣。」命子益執筆書遺戒﹐戒子孫以貴薄尙儉而已。尋薨﹐春秋七十有四。上聞之震悼﹐輟視朝﹐賻贈加等﹐祭葬皆用詔書從事。有司考行﹐謚曰「文貞」﹐仍贈開府儀同三司。以八年二月﹐舉公之柩﹐葬於靑太裏北原之先塋。壽國夫人劉氏祔焉。大安元年﹐詔繪公像於衍慶宮﹐配享章宗廟庭。公資朴直﹐不自表襮。自少日﹐便能以沈默自養。平居不妄言笑。事親孝﹐待昆弟有禮﹐與人交﹐不苟合。太夫人喜家居﹐畱官下者未嘗久﹔每一書示至﹐公必望拜庭下﹐欷歔流涕而後發﹔左右皆爲感動。夫人前歿﹐章宗欲有所賜﹐再拜謝不敢當。潔居終身﹐兩童子自隨﹐侍婢不得至其前。閒居鄕縣﹐與父老遊﹐惇布衣之好﹐初不以名位自居。仕宦五十年﹐在州縣﹐則治化淸淨﹐不事科罰﹐而人有畏愛之實﹔在朝廷﹐則切於論列﹐有不便於民者﹐必委曲道之﹐𨿽理若訐直﹐而辭气容貌不失其爲大臣之體。大定之治﹐近古所未有﹐紀綱法度﹐備具周密。公在相位﹐謹奉行而重攺作﹐得守文之體﹐故能不動聲气而天下陰受其賜。古所謂「日計不足﹐月計有餘」者﹐於玆見之。故嘗論公平生所言者﹐不勝載﹔而系於廢興存亡者﹐有二事焉﹕一立後﹐二括田。立後難於從﹐而章宗從之﹔括田不難於從﹐而竟不聽。其後武夫悍卒﹐倚國威以爲重﹐山東﹑河朔上腴之田﹐民有耕之數世者﹐亦以冒占奪之。兵日益驕﹐民日益困﹐養成癰疽﹐計日而潰。貞祐之亂﹐盜賊滿野﹐向之倚國威以爲重者﹐人視之以爲血仇骨怨﹐必報而後已﹔一顧盼之頃﹐皆狼狽於鏑鋒之下﹐𨿽赤子不能免。蓋立後之事﹐在庭之臣皆以爲不可﹐獨上以爲可﹐故公之言易爲力﹔括田之事﹐上下皆以爲可﹐而公獨以爲不可﹐故難爲功。以一言之不相入﹐其禍果有不可勝言者﹐是不獨在公爲遺恨﹐異世相望﹐亦當有太息而流涕者。嗚呼﹗豈非天邪﹖銘曰﹕

畱侯授書﹐三往雞鳴﹐濟北有期﹐乃祠嘉平。神物不亡﹐時出效靈。谷城之張﹐帝傅載生。帝傅維何﹖文貞壽公。木訥之剛﹐朴魯之忠﹐以靜而應﹐以介而通﹐悃愊無華﹐安事勇功﹖郎署擢長﹐憲臺進貳﹐相業之良﹐興陵所試。大定之治﹐講若畫一。公如曹參﹐守而勿失﹐守而勿失﹐民以寧謐。賜則陰受﹐迹容致詰。皇天生之﹐曷不成之﹖孝孫受之﹐曷不究之﹖在昔所難﹐在聽思聰。烏羣於前﹐孰知雌雄﹖兵以農戰﹐國從本固﹐皮之不存﹐毛將安傅﹖一言之微﹐邦可以興﹐作法於貪﹐敝將曷勝﹖悔罔後及﹐忠無前寤﹐我思古人﹐愛而莫助。黃山之陽﹐喬木蒼蒼﹐公墓有碑﹐千載涕滂。

王黃華墓碑

泰和壬戌冬﹐內翰王公卒於京師。道陵雅知公家無餘財﹐將無以爲葬也﹐詔有司賻錢八十萬﹐以給喪事﹐求生平詩文﹐藏之祕閣。未幾﹐以禦制詩賜其家﹐其引云「王遵古﹐朕之故人也。乃子庭筠復以才選﹐直禁林者首尾十年。今玆云亡﹐玉堂東觀﹐無復斯人矣。其家以遺文來上﹐尋繹之久﹐良用愴然。」而其詩有「天材超邁﹑無慚琬王火又」之句﹐蓋公門閥﹑人品﹑器識﹑文藝﹐一時名卿材大夫少有出其右者﹔上意亦恨其得之晚﹐而用之者百未一試也﹐故殷重嗟惜之如此。公諱庭筠﹐字子端﹐姓王氏。家牒載﹕其三十二代祖烈﹐太原祁人﹐避漢末之亂﹐徙居遼東。曹公特徵﹐不應﹐隱居終身。其後遼東亦亂﹐子孫散處東夷。十七代孫文林﹐仕髙麗﹐爲西部將﹐歿於王事。又八世曰樂徳﹐居渤海﹐以孝聞。遼太祖平渤海﹐封其子爲東丹王﹐都遼陽。樂徳之曾孫繼遠﹐仕爲翰林學士﹐因遷家遼陽。繼遠孫中作使咸飭﹐避大林延之難﹐遷漁陽。咸飭孫六宅﹐使恩州刺史叔寧﹐遷白霫。六宅生永壽﹐居韓州。遼天慶中遷蓋州之態嶽縣﹐遂占籍焉。永壽之長子政﹐事金朝﹐官至金吾衛上將軍﹑建州保靜軍節度使。保靜之中子遵古﹐字元仲﹐正隆五年進士﹐仕爲中大夫﹑翰林直學士。文行兼備﹐潛心伊洛之學﹐言論皆可紀述。明昌應詔﹐有「昔人君子」之目。子孫以「昔人」名所居之山﹐而「君子」名其泉﹐所爲志也。中大夫四子庭玉﹑庭堅﹐次卽公﹐太師﹑南陽郡王張公浩之外孫。生未期﹐視書﹐識十七字。六歲﹐聞父兄誦書﹐能通大義。七歲﹐學詩。十一歲﹐賦全題﹐讀書五行俱下﹐日記五千餘言。涿郡王公翛然﹐風岸孤峻﹐少所許可﹔一見公﹐以國士許之。弱冠﹐擢大定十六年甲科﹐釋褐承事郎﹑恩州軍事判官。臨政卽有能官之譽。郡民鄒四者﹐謀爲不軌﹐事覺﹐逮捕千餘人﹐而鄒四者竄匿不能得。朝廷遣大理司直王仲翰﹐與公治其獄。公以計獲鄒四﹐分別詿誤﹐坐豫謀者﹐十二人而已。再調館陶主簿。公蚤有重名﹐天下士夫想聞風采﹐謂當一日九遷﹔乃今碌碌常選﹐限於賢愚同滯之域。簿書期會﹐隨俗俯仰﹐殊不自聊。秩甫滿﹐單車徑去。卜居隆慮﹐周覽山川﹐以謂西山橫截千里﹐隱然如臥龍﹐起天平﹑黃華﹐至魯般門﹐龍之首﹑脊﹑肋﹑尾皆具。而黃華蔚然﹐涵濃秀之气。山有慈明﹑覺仁二寺﹐上下相去不半里所。西抵鏡臺﹐直雞翅洪之懸流﹐幽林穹谷﹐萬景坌集﹐一水一石﹐皆昆閬間物﹔顧視塵世﹐殆不可一日居也。乃置家相下﹐買田隆慮﹐借二寺爲棲息之地﹐時往嘯詠﹐若將終身焉。晉人庾衮﹐隱居義陽﹐僅見於傳記。黃華𨿽勝絕﹐而近代無所知名﹐至於髙賢題詠﹐亦罕及之。自公來居﹐以「黃華山主」自號。玆山因之桀出太行之上﹐人境俱勝﹐於公見之。山居前後十年﹐得悉力經史﹐務爲無所不窺﹐旁及釋老家﹐尢所精詣。學益博﹐志節益髙﹐而名益重。明昌初﹐用薦者﹐以書畫局都監召。俄授應奉翰林文字﹑同知制誥﹐遷翰林修撰。坐爲言事者所累﹐出爲鄭州防禦判官。承安初﹐繼丁內外艱﹐哀毀骨立﹐幾至不起。四年﹐起復﹐應奉翰林文字。泰和元年﹐復翰林修撰。扈從秋山﹐應制賦詩﹐至三十餘首﹐寵眷優異﹐蓋將大用。期年罹此不幸﹐春秋五十有二﹐實二年十月之十日也。官至承務郎﹐緋衣銀魚。夫人張氏﹐亦太師女孫。子﹐男三人﹕萬安﹑萬孫﹑萬吉﹐皆蚤卒﹔女三人﹕長曰從淨﹐幼爲女冠﹐公沒後﹐以能詩召見﹐特加敬異﹔次曰琳秀﹐入侍掖庭﹔季女幼﹐在室。公旣無子﹐以弟庭淡之次子萬慶爲之後﹐以蔭補官﹐至行尙書省左右司郎中。文章﹑字畫﹐能世其家。孫某﹑曾孫某﹐尙幼。公儀觀秀偉﹐善談笑﹐俯仰可觀。外視若簡貴﹐人初不敢與之接﹐一見之後﹐和气津津﹐溢於顏間﹐殷勤慰藉﹐如恐不及﹐少有可取﹐極口稱道。他日𨿽百負之﹐亦不恨也。從之遊者﹐如韓溫甫﹑路元亨﹑張晉卿﹑李公度﹔所引見者﹐如閒閒趙公﹑內翰馮公﹑屏山李公﹐皆爲文章鉅公﹐下者猶不失爲名士。世以知人許之。爲文能道所欲言﹐如《文殊院斫琴飛來》《積雪賦》﹐及《漢昭烈廟碑文》等﹐辭理兼備﹐居然有臺閣體裁。暮年詩律深嚴﹐七言長篇﹐尢以險韻爲工﹐方之少作﹐如出兩手﹐可爲知者道也。有《叢辧》十卷﹑《文集》四十卷傳於世。世之書法﹐皆師二王。魯直﹑元章號爲得法﹐元章得其气﹐而魯直得其韻。气之勝者﹐失之奮迅﹔韻之勝者﹐流爲柔媚。而公則得於气韻之間。百年以來﹐公與黃山﹑閒閒﹑兩趙公﹐人俱以名家許之。畫鑑旣髙﹐又嘗被旨與舅氏宣徽公汝霖品第祕府書畫﹐因集所見及士大夫家藏前賢墨迹古法帖所無者﹐摹刻之﹐號《雪溪堂帖》一十卷。至於筆墨遊戲﹔則山水有人品之妙﹐墨竹殆天機所到﹐文湖州以下不論也。每作一幅﹐必以千文爲號﹐不肯輕以予人。閒閒有上公詩云「李白一杯人影月﹐鄭虔三絕畫詩書。」馮內翰挽章云「詩名摩詰畫絕世﹐人品右軍書入神。」人以爲實錄云。癸丑夏六月﹐某客燕中﹐萬慶爲言「先公之歿﹐四十餘年矣。南北喪亂﹐初無歸顧之望﹐衰年乃得灑埽墳墓。丘木已老﹐而旌紀寂寥﹐某死不得瞑目矣。今屬筆於子﹐幸有以惠顧之﹗」某不敏﹐自初學語﹐先夫人教誦公五言﹔志學以來﹐知慕公名徳﹐蓋嘗夢寐見之。𨿽不迨指授﹐至於不腆之文﹐亦從公沾丐得之。已嘗不自揆度﹐爲先正壽國文貞張公﹑閨閨趙公﹑內相文獻楊公碑矣。有如我公﹐乃不得著金石﹐傳永久﹐顧安所逃責乎﹖乃勉爲論次之﹐而系以銘。銘曰﹕

山立兮揚休﹐元精兮當中。冠名士兮中朝﹐何隱隱兮隆隆﹗明昌天開﹐文治昭融﹔婉孌龍姿﹐孰云之從﹖望公修門﹐劍佩從容。行人會盟﹐常伯秩宗。閒燕論思﹐衮職彌縫。顧曷任弗勝﹐而鉛槧是供。生材實難﹐間气所鐘﹔有物妒之﹐隨以禍攻。白駒忽其過隙﹐乃欲歷九聯而上通。詩至夔州而仙﹐文以潮陽而雄。假公歲年﹐寧厄以窮﹖研摩於韓杜之後﹐宜愈困而愈工。養吾棟而先伐﹐果奚貴乎楠松﹖謂公不遇邪﹐獨簡在乎淵衷﹔謂公爲遇邪﹐方積絫之爲功。畀鎡基而奪之﹐而無庸計夫乖逢。馬鬣兮蒿蓬﹐摧熊嶽兮天之東。望倒景兮不及﹐抱明月兮長終。澤畔行吟﹐俯水伯之幽宮﹔裴回故都而不忍訣﹐寫孤憤於《回風》。謫傅長沙﹐蟊賊內訌。邈前席之不再﹐俄占書之告凶。貴大患若身兮﹐羌今昔之攸同。我作銘詩﹐並以慰公﹐使不幸而爲屈賈﹐其何以釋玄壤之遺恫﹖

沁州刺史李君神道碑

君諱楫﹐字濟川﹐姓李氏。系出隴西。唐末﹐其遠祖官汴梁。石晉之亂﹐流寓遼之北京﹐是爲大定府。金朝取遼﹐有昭信校尉諱福者﹐避亂雲中﹐生子彥直﹐爲汴京行臺令史﹐仕至明威將軍﹑宛丘令﹐卽君之考也。宛丘嘗尉淄川﹐樂其風土﹐遂爲淄川人。路孟州宣叔撰墓碑述先世之徳備矣。君年十六﹐以蔭補轉運司押遞官。時正隆南徵﹐在所寇盜充斥。及歲終﹐受代。閒關還侍下﹐人以其年甫成童而能自樹立﹐甚嗟惜之。凡三歷酒官﹐遷忠武校尉。君幼學穎悟﹐𨿽已在仕籍﹐所以爲舉子計者﹐不少輟。三赴省試﹐皆入優等。嘗以所業﹐見鄭內翰景純﹐景純大爲獎異﹐謂君言「吾子必名世﹐吾鄕爲不乏人矣﹗」俄登大定十九年詞賦進士第﹐換承務郎﹐調歷城主簿﹐攺積石州軍事判官。積石邊郡﹐羌渾雜居﹐君撫治有方﹐人甚安之。遷範陽令﹐召補尙書省令史。章宗以原王領省事﹐愛君占對詳明審當﹐每啟事退﹐目送者久之。終﹐更畱再考。未幾﹐除吏部主事。陜右旱甚﹐詔君乘傳問民所疾苦。君至﹐關輔馳奏﹕「百姓苦饑﹐當議有以賑貸之。」未報﹐卽開倉賑貧﹐所全活不勝計。朝廷以爲知權﹐不罪也。攺太府監丞﹐兼職常四五﹐朝譽旣著﹐蓋將大用矣。明昌三年以歲歉﹑流乏者多﹐故田野不辟﹐詔君充山東東西路勸農副使。君徧歷郡縣﹐勸課備至。世官有墮窳者﹐率眞決之﹔徭役害農務者﹐以便宜罷之。是歲﹐山東爲之有秋。使還﹐授中都路轉運副使。京都承平日久﹐經費十倍﹐大定間﹐一時府庫充實﹐君有力焉。丞相軍北行﹐轉運司例以正員督饋餉﹐同列方以從軍爲憂﹐而君自請焉。宰相重君之行﹐爲攺檄他員。五年﹐召授沁州刺史﹑兼知軍事﹐陛見之日﹐有詔﹕「朕比欲以郡守命卿﹐有司以卿資淺﹐未當得郡﹔朕識卿舊﹐故有此授。卿宜悉力爲民﹐以稱朕意。政成﹐卽召卿矣。」朝貴重君材﹐其行也﹐祖道都門﹐冠蓋塞路。是夕﹐太夫人張氏無疾而歿﹐乃扶護還鄕裏。君天性純至。初赴積石﹐太夫人以六盤路險﹐登頓殊甚﹐山外髙寒﹐非老人所堪﹐故畱居鄕裏。君在官一年﹐卽以長告歸侍。年過五十﹐每違遠庭闈﹐惻然有孺子之慕。至是﹐哀感過甚﹐殆無以自存﹐食飲淡薄﹐且不以時進。比葬﹐柴毀骨立。竟用是得疾﹐以某年日月﹐春秋五十有五﹐終於服次﹔隨以某日﹐奉君之柩﹐祔於某原之先塋。執紼之人﹐傾動州裏﹐行路爲之淒愴。其誠孝之所感如此。君自就學﹐卽以和雅自將。宛丘蒞官剛嚴﹐君從容諫止﹐以故多從寬厚。歷中外餘十五年﹐廉正敬愼﹐超出倫等。又其行己之所以移於官者也。其登科時﹐禦題《易無體》﹐同年生六十人﹐自甲選張行簡至黃士表﹐賦學家謂人人可以魁天下﹐程捲皆鋟木以傳。凡仕宰相數人﹐刺史節度殆過其半﹐人以比前世「龍虎榜」﹔至論孝弟﹑忠敬﹐尙以君爲稱首云。先娶沂州蒲氏﹔再娶錦州張氏﹐武安軍節度使臨海老人子云之女﹔再娶宛平王氏﹑忻州刺史子正之女﹔皆封某郡君。子男二人﹕國瑞﹐試補禮部令史﹐再任南陽縣令﹐以惠愛見稱﹔次子國維﹐興定五年進士﹐歷符離葉令﹐淳正古雅﹐爲時聞人﹔女二人﹕長適山東東路總管判官徒單喜僧﹐次適南京廣盈倉副使趙思。孫男女皆尙幼。銘曰﹕處爲儒先﹐出曰吏師。明昌名臣﹐道陵所咨。至性薰然﹐旣厚其資。於濟事也權﹐於及民也慈。永錫爾類﹐從古有辭。人子養親﹐易失者時﹔含飴弄孫﹐爲樂不貲。聖善所宜﹐神豈我私﹖誰爲隙駒﹐忽其崦嵫。顧瞻玄堂﹐泣涕漣洏。及母下泉﹐尙慰我思。孰物之屍﹐孰命之司﹖曷畀之者全﹐而不以究施﹖伐石西山﹐勒我銘詩。是維純孝﹐李君之墓﹐過者式之。

卷第十七

碑銘表志碣

閒閒公墓銘

唐文三變﹐至五季﹐衰陋極矣。由五季而爲遼﹑宋﹐由遼﹑宋而爲國朝﹐文之廢興可考也。宋有古文﹐有詞賦﹐有明經。柳﹑穆﹑歐﹑蘇諸人﹐斬伐俗學﹐力百而功倍﹐起天聖﹐迄元祐﹐而後唐文振。然似是而非﹐空虛而無用者﹐又復見於宣政之季矣。遼則以科舉爲儒學之極致﹐假貸剽竊﹐牽合補綴﹐視五季又下衰。唐文奄奄﹐如敗北之气﹐沒世不復﹐亦無以議爲也。國初﹐因遼﹑宋之舊﹐以詞賦﹑經義取士。豫此選者﹐選曹以爲貴科﹐榮路所在﹐人爭走之。傳注則金陵之餘波﹐聲律則劉鄭之末光﹐固已占髙爵而釣厚祿。至於經爲通儒﹐文爲名家﹐良未暇也。及翰林蔡公正甫﹐出於大學大丞相之世業﹐接見宇文濟陽﹑吳深州之風流﹐唐宋文派﹐乃得正傳﹐然後諸儒得而和之。蓋自宋以後百年﹐遼以來三百年﹐若黨承旨世傑﹑王內翰子端﹑周三司徳卿﹑楊禮部之美﹑王延州從之﹑李右司之純﹑雷禦史希顏﹐不可不謂之豪傑之士。若夫不溺於時俗﹐不汩於利祿﹐慨然以道徳﹑仁義﹑性命﹑禍福之學自任﹐沈潛乎六經﹐從容乎百家﹐幼而壯﹐壯而老﹐怡然渙然﹐之死而後已者﹐惟我閒閒公一人。公諱秉文﹐字周臣﹐姓趙氏﹐閒閒其自號也。世爲磁州滏陽人。祖諱某﹐用公貴﹐贈正議大夫﹑上輕車都尉﹑天水郡伯。考諱某﹐贈中奉大夫﹑上護軍﹑天水郡侯。李右司志其墓﹐述先世以來詳矣。公幼穎悟﹐讀書若夙習。弱冠﹐登大定二十五年進士第﹐調安塞簿。以課最﹐遷邯鄲令﹐再遷唐山。丁郡侯憂。用薦者及提刑廉舉起復﹐充南京路轉運司都句判官。丁太夫人某氏憂。又用薦者起復﹐應奉翰林文字﹑同知制誥。上書論宰相胥持國當罷﹐宗室守貞可不用。又言「刑獄﹑徵伐﹐國之大政﹐自古未有君以爲可﹑大臣以爲不可而可行者。」坐譏訕﹐免官。未幾起﹐爲同知岢嵐軍州事﹐轉北京轉運司度支判官。承安五年冬十月﹐陰晦連日﹐宰相萬公入對﹐上顧謂萬公言「卿昨言天日晦冥﹐亦猶人君用人邪正不分者﹐極有理。趙秉文曩以言事降授。聞其人有才具﹐又且敢言﹔朕非棄不用﹐直以北邊軍興﹐姑試之耳。」泰和二年﹐攺戶部主事﹐遷翰林修撰。考滿﹐畱再任。衛紹王大安初﹐北兵入邊﹐召公與待制趙資道論邊備。公言「今大軍聚宣徳﹐宣徳城小﹐列營其外﹐夏暑雨﹐器械弛敗﹐人且病﹔迨秋敵至﹐我不利矣。可遣臨潢一軍搗其虛﹐則山西之圍可解。兵法所謂『出其不意﹐攻其所必救』者也。」王不能用。其秋﹐宣徳以敗聞。十月﹐出爲寧邊州刺史。二年﹐攺平定州。前政苛於用刑﹐盜賊無大小﹐皆棓殺之﹔聞赦將至﹐先棓賊死﹐乃拜赦。而盜愈繁。公爲政﹐每從寬厚﹐不旬月﹐盜賊屏迹﹐終任無犯者。歲饑﹐出俸粟﹐爲豪民倡﹐以振貧乏﹐賴以全活者甚眾。及受代﹐老幼攀遮﹐戀戀不忍訣。已出郭﹐復遮畱之再三﹐乃得去。入爲兵部郎中﹑兼翰林修撰。俄﹐提點司天臺。崇慶二年春﹐太白經天。公上奏﹕「歲八月﹐當有人更王之變。」當國者以爲妖言﹐置章不通。及期﹐王出居衛邸﹐如公言。俄﹐轉翰林直學士。貞祐初﹐公言時事三﹕一遷都﹐二導河﹐三封建。大略謂﹕中國無古北之險﹐則燕爲近邊﹐車駕幸山東爲便。山東﹐天下富彊處也﹐且有海道可通遼東﹐接上京。宋有國時﹐河水常由曹濮﹑開滑﹑大名﹑東平﹑滄景﹐會獨流﹐入於海。今攺而南由徐﹑邳。水行處下﹐視堤北二三丈﹐有建瓴之便。可使行視故堤﹐稍修築之﹐河復故道﹐則山東﹑河南合。敵兵𨿽入﹐可阻以爲固矣。三代封建﹐外裔不能得中國之利。秦罷諸侯而郡縣之﹐無虜禍而有不及備之禍。諭如秦銷鋒鏑﹐今民閒不得藏弓矢是也﹔墮名城﹐今腹內州軍不置樓櫓是也。在承平日若無患﹐及其獘﹐則天下有土崩之勢。秦之勝﹑廣﹐漢之張﹑魯﹐唐之安﹑史﹐皆是也。房管因祿山之亂﹐請出諸王﹐分置諸道。祿山聞之﹐曰「天下不可得矣﹗」今就不能復三代之故﹐亦宜分王子弟﹐置諸道節度﹐則是山東有大河之險﹐有維城之固﹐而無燕近塞之憂﹐一舉而三者得矣。明年﹐上書請爲朝廷守殘破一州。上以公宿儒﹐當在左右﹐不宜補外﹐不許。四年﹐除翰林侍講學士。明年﹐轉侍讀。興定中﹐拜禮部尙書﹑兼前職同修國史﹑知集賢院事。又明年﹐知貢舉﹐坐爲同官所累﹐奪一官。致仕﹐有旨﹕「以卿嘗告老﹐今遂之也。」公家居﹐上所以禮遇公者不少衰。時遣中使問﹕「卿精神何如往年﹖」不數日﹐復起爲禮部尙書﹑兼官如故。入謝﹐上曰「卿春秋𨿽髙﹐以文章故﹐須復用卿。」公亦以身受厚恩﹐無以自效﹐願爲天子開忠言﹐廣聖慮。每進見﹐從容爲上言「人主當儉勤﹐愼兵刑﹐所以祈天永命者。」上嘉納焉。今天子卽位﹐公再以年乞身﹐攺翰林學士﹑修國史。公以上嗣徳在初﹐當日親經史﹐以自裨益﹔進《無逸》﹐直解《貞觀政要》《申鑑》各一通。開興攺元﹐北兵由漢中道襲荊﹑襄﹐京師戒嚴。上命公爲赦文﹐以布宣悔悟﹑哀痛之意﹔公指事陳義﹐辭情俱盡。城下之役﹐國家所以感人心﹑作士气者﹐公與有力焉。時公已老﹐日以時事爲憂﹐𨿽食息頃不能忘。每聞一事可便民﹐一士可擢用﹐大則奏章﹐小則爲當路者言﹐殷勤鄭重﹐不能自己。竟用是得疾﹐以夏五月十有二日﹐春秋七十有四﹐終於私第之正寢。時軍國多故﹐賻祭不及﹐大夫士相弔﹐閭閻細民﹐亦知有邦國殄瘁之嘆。越二日﹐權殯開陽門外二百步﹐有待也。積官至資善大夫﹐勛上護軍﹐爵天水郡侯﹐食邑一千戶﹐實封一百戶。先娶劉氏﹐再娶郭氏﹐並封天水郡侯夫人﹐前公卒。子﹐男一人﹐名似﹐待闕禦史臺掾。女三人﹐長﹐劉出也﹐嫁汝州推官髙可約﹔次嫁衛州行部郎中石玠﹔季嫁省知管差除令史張履。三婿皆名進士也。所著《易叢說》十卷﹑《中庸說》一卷﹑《揚子發微》一卷﹑《太玄箋贊》六卷﹑《文中子類說》一卷﹐《南華略釋》一卷﹐《列子補注》一卷﹑刪集《論語》。《孟子解》各一十卷。生平文章﹑號《滏水集》者﹐前後三十卷﹐《資暇錄》十五卷。公究觀佛﹑老之說而皆極其指歸﹐嘗著論﹐以爲害於世者﹐其教耳。又其徒樂從公遊﹐公亦嘗爲之作文章﹐若碑志詩頌甚多。晚年錄生平詩文﹐凡涉於二家者﹐不在也。大槪公之文出於義理之學﹐故長於辧析﹐極所欲言而止﹐不以繩墨自拘。七言長詩﹐筆勢縱放﹐不拘一律﹔律詩壯麗﹐小詩精絕﹐多以近體爲之﹔至五言﹐則沈鬱頓挫似阮嗣宗﹐眞淳古淡似陶淵明﹐以它文較之﹐或不近也。字畫則有魏晉以來風調﹐而艸書尢驚絕﹐殆天機所到﹐非學能至。今宣徽卿使河﹑湟﹐夏人多問公及王子端起居狀﹐朝廷因以公報聘。已而輟不行。其爲當時所重如此。公之葬也﹐孤子似以好問公門下士﹐來速銘。因考公平生﹐而竊有所嘆焉。道之傳﹐可一人而足﹔所以宏之﹐則非一人之功也。唐昌黎公﹑宋歐陽公身爲大儒﹐系道之廢興﹔亦有皇甫﹑張﹑曾﹑蘇諸人輔翼之﹐而後挾小辧者無異談。公至誠樂易﹐與人不立崖岸﹐主盟吾道﹐將四十年「一一」﹐未嘗以大名自居。仕五朝﹐官六卿﹐自奉如寒士﹐而不知富貴爲何物。生河朔鞍馬閒﹐不本於教育﹐不階於講習﹐紹聖學之絕業﹐行世俗所背馳之域﹐乃無一人推尊之﹔此文章字畫﹐在公爲餘事﹐自以徒費日力者﹐人知貴之﹐而不知貴其道歟﹖桓譚有言「凡人賤近貴遠﹐親見揚子云﹐故輕其書。若使更閱賢善﹐爲所稱道﹐其傳世無疑。」譚之言﹐今信矣。然則﹐若公者其亦有所待乎﹖銘曰﹕

道統中絕﹐力任權禦。一判藩籬﹐倒置冠屨。公起河朔﹐天以經付。挺身頹波﹐爲世砥柱。優柔而求﹐饜飫而趨。春風舞雩﹐如望趨步。心與理葉﹐默以言寓。發道大全﹐初莫我助。大夜而旦﹐大夢而寤﹐乾端坤倪﹐軒豁呈露。致如力行﹐開物成務﹐在徳爲柄﹐在治爲具。吾道非耶﹖而以文遇。足已無待﹐恃義不懼。憂國愛君﹐華首彌固。藏書名山﹐京師其副。後禮樂興﹐當表公墓。

朝散大夫同知東平府事胡公神道碑

公諱景崧﹐字彥髙﹐姓胡氏。其先威州人。曾祖智﹐避靖康之亂﹐遷武安﹐遂占籍焉。祖益﹐家累鉅萬。其父課之讀書﹐涉獵經史﹐工於書翰﹐輕財好施﹐不責報償。秋冬之交﹐量以布絮散寒者﹐仍作糜粥以食之。歲以爲常。趙魏閒稱積徳者﹐莫不以胡氏爲稱首云。正隆南徵﹐以良家子從軍﹐載國子監書以歸。因之起「萬卷堂」﹐延致儒士﹐門不絕賓﹔儒素起宗﹐實兆於此。後以第四子浩官五品﹐贈宣武將軍。考仲溶﹐嗜讀書﹐不以世務縈懷。大定初﹐兩赴廷試不中﹐卽以詩酒自娛﹐竟用是得疾﹐甫三十而歿﹐用公貴﹐贈朝列大夫﹑安定縣子。公幼有至性﹐十歲喪父﹐哀毀成疾。嘗泣謂其母孔氏言「吾父不幸早世﹐兒誓當學﹐以成吾父之志。」孔夫人有賢行﹐所以作成其子者爲甚力﹐故公十五知屬文﹐弱冠有聲場屋閒﹐年三十﹐擢大定二十五年詞賦甲科。釋褐海州軍事判官。用提刑司廉舉﹐特旨升卽墨令。縣治瀕海﹐土磽而俗惡﹐公淸介自律﹐人莫敢犯﹐一新珥筆之舊。縣界多世官﹐侵愁細民﹐累政以爲苦。及是﹐有以牧馬傷民田者﹐公深治而痛繩之﹐彊暴爲之帖然。初﹐縣廨在古城之隅﹐爲妖孤所據。狐畫伏夜出﹐變化狡獪﹐或爲獄卒﹐縱遣囚系﹔或爲官妓﹐盜驛傳被襆﹐媚惑男女﹐有迷亂至死者。民無如之何﹐反以香火奉之﹐餘五十年矣。公下車﹐問知所以然﹐顧謂同僚﹕「官舍所以居賢﹐今令不得居﹐而狐得據之耶﹖」時屋空已久﹐頹圮殊甚﹐卽命完葺之。明日﹐卽聽事理務。抵暮﹐張燭而坐。夜參半﹐狐鳴後圃中﹐一唱百和。少頃﹐羣集周市廷內﹐中一大狐﹐據地而吼﹐如欲搏噬然。卒伍散走﹐投死無所﹔公安坐不爲動﹐而狐亦不敢前。良久﹐稍稍引退。如是者三日﹐遂不復來。後十餘日﹐傳一女奴﹐歌嘯跳躍﹐狂若寐語﹐公以朱書迫逐之。置奴釵閒﹐奴卽知人。明日﹐尉自巡邏還﹐遭羣狐數百﹐由縣東南而去﹐狐禍遂絕。縣民以公爲神﹐刻石頌徳﹐李右司之純之文也。秩未滿﹐用提刑司薦﹐遷河南府推官。偃師送彊寇十數輩﹐尹以下謂此寇爲民害久﹐亟欲除之﹔公疑縣所送者皆平民﹐爲緩其獄。尹怒﹐彊出囚於市﹐且以稍緩讓公。公執議之次﹐忽有馳報偃師獲正賊者﹐尹慚謝。卽日﹐上書薦之﹐就除太原推官﹔未赴﹐召爲大興推官。時道陵新卽大位﹐畱意庶獄﹐敕尙書省﹕「吾往判大興﹐獄犴塡滿﹐推官𨿽小職﹐尢難其人。可選文臣公平審愼者充。」宰相以公爲能﹐故有此授。公蒞職不三月﹐以獄空聞。詔錫宴以寵之。俄﹐攺上京等路提刑司判官。秩滿﹐以稱職﹐超授西京路轉運副使。丁內艱﹐服除﹐爲國子監丞﹑兼戶部員外郎。未幾﹐攺同知遼東路轉運使事。本路稅額以牛頭徵者﹐積數百萬石﹐多有名無實﹐無所從出﹐而重爲主典者之累。公躬自閱實﹐無有欺抑者﹐凡樁配之數﹐悉從蠲貸。在所倉官﹐坐傷秏而礙銓調者﹐率以新官代之。旬月﹐入爲刑部員外郎。東平﹑大名同時有告人謀反者﹐朝廷以戶部員外郎蘇某鞠獄大名﹐而東平則以公決之。蘇法吏﹐專事榜掠﹐囚不勝慘毒﹐皆自誣服﹐株連者以千數。公至東平﹐有司供獄具至﹐有蠍籠﹑大匱之屬。公嘆曰「斷獄以情﹐奚以此爲哉﹖」引告者諦審之﹐十日而後﹐其情得。告者搏頰﹐自恨言所以誣罔者。獄旣具﹐止反坐此人而已。東平尹率其屬勞公曰「非使者忠愛﹐三千人之命誰當續之﹖」百姓焚香拜送﹐連延百餘里﹐馬爲不得前。及奏上﹐道陵喜曰「胡景崧處置﹐稱朕意矣。大名之獄﹐獨無冤乎﹖」隨以它使者覆之﹐蘇竟以罪去﹔而公之朝譽﹐由是益隆。泰和六年﹐以選﹐爲上京﹑東京等路按察司簽事。陛辭﹐以例言三事﹐然皆天下之大計﹐非例所當言者。其一﹐天子之職﹐在擇相﹐相得人﹐則垂拱而洽可也。其二﹐今皇嗣未立﹐宜肅正六宮﹐以廣繼嗣之路。時元妃李氏專寵﹐其宗有威福之漸﹐外臣有夤緣至宰相者﹐故公爲上言如此﹐不報。攺同知鎭西軍節度使事。屬歲旱﹐公禱而雨。明年﹐郡國蝗﹐中使四出掩捕﹐獨公所治近城三十里無有也。樓煩報蝗入縣境﹐公馳至﹐禱於后土祠﹐言「罪在守令﹐幸無毒平民﹗」顧盼之際﹐蝗去無畱者。衛紹王大安初﹐擢坊州刺史。公老於吏事﹐布宣教條﹐恩威並著﹐旬月之後﹐但臥治而已。俄﹐攺解州刺史﹐坊人攀送垂泣而去。逾年﹐遷同知東平府路兵馬都總管事。以崇慶二年五月日遘疾﹐春秋五十有九﹐卒於雒陽之傳捨。積官朝散大夫﹑上護軍﹑安定郡開國伯﹐食邑七百戶。後幾日﹐葬於某所之先塋。娶馬氏﹐封安定郡君﹐婦徳母儀﹐中表以爲法。後公幾年卒。子﹐男三人﹕長曰徳圭﹐正大四年進士﹐儒林郎﹑富平縣主簿﹔次徳琚﹐早卒﹔次徳琳﹐以公蔭﹐爲禮曹掾。女二人﹔長適邢臺焦日新﹐封中山縣君﹔次適洧川楊振文﹐封宏農縣君。孫﹐男三人﹕祗遹﹑祗承﹑祗畏。公美丰儀﹐善談論﹐臨事剛嚴﹐人莫敢犯。至於推誠接物﹐則慈祥愷悌﹐惟恐不及。族屬餘百口同居﹐迨公四世﹐公卹睦之﹐小大無閒言。從弟義﹐幼孤﹐賴公教督﹐繼擢髙第。舊制﹐文資官﹐例提舉學校﹐故公所在必課諸生學﹐委曲周至﹐終始如一。前後三知貢舉﹐凡置在優等者﹐皆奇俊宏傑之士﹐士論以得人許之。歲丙午﹐某過彰徳﹐徳圭方爲府從事﹐謂某言「先人棄養﹐將三十年。貞祐之亂﹐倉皇南渡﹐顧瞻先壠﹐有旌紀寂寞之感。迨今北歸﹐先夫人之柩﹐從祔有日。誠得吾子銘而志之﹐以俟百世之下﹐不肖孤死不恨矣﹗敢百拜以請。」某不敏﹐嘗問公於曹徵君子玉。子玉﹐公鄕裏﹐知公爲詳﹐以爲公無他過人﹐但能充孝弟之性而已。古有之﹐事親孝﹐故忠可移於君﹔居家理﹐故治可移於官。又曰「孝弟之至﹐通於神明。」信斯言也﹐公可以無愧矣。銘其可辭﹖其銘曰﹕

地天而人﹐泰山微塵﹐不以元气綱維之﹐奚取於眇焉之身﹖元气維何﹖由孝而仁﹐智效一官﹐大或秉鈞。民吾同胞﹐忍弗愛其親﹖惟悉聰明﹐而致忠愛﹐故所過者化﹐而存者神。上下同流﹐何有乎獸伏而鳥馴﹖問牛及馬﹐不足以謂之能﹔柱後惠文﹐不足以謂之循。我思胡公﹐暖然而春。郁彼佳城﹐志以貞瑉。千年而見白日﹐尙知爲泰和之名臣。

寄庵先生墓碑

道陵承安中﹐賊臣胡沙虎尹大興﹐先生爲府推官。虎方諂事中貴﹐竊弄威柄﹐內則以姦佞固主恩﹔外則鼓動聲勢﹐以劫制天下。同列有一事不相葉﹐一語不相入者﹐不陷之死地﹐則排諸遠方。故時人視之猶蛇虎鬼魅﹐疾走遠避之不暇。先生直前徑行﹐初不爲死生禍福計﹐每以公事相可否﹐至絲髮不少貸﹔又摘其陰事數十條﹐將發之。私謂所親言「此人口無所不能言﹐手無所不能爲﹐政恐寧我負人﹐終成噬主之狗。」虎﹐纂者也。平居頤指气使﹐無不如意。乃今爲一書生所軒輊﹐積不能平﹐乃

先以非罪誣染之﹐凡可以中傷者無不至。先生守之益堅﹐抗之者愈力。如是二年﹐旣無可撼搖﹐乃奏之上前﹐謂先生於種人﹐有奴視之傲。賴上雅見知﹐譖爲不得行。蓋自承安迄至寧之弒﹐前後二十年﹐朝臣非無剛稜疾惡﹑不畏彊禦之士﹐然敢與此賊角者﹐惟先生與尙書左丞張公行中二人而已。先生諱某﹐字平父﹐姓李氏。系出唐明皇帝。歷五季﹑宋末之亂﹐譜諜散失﹐無可考案。靖康初﹐先生之祖玘﹐自濟南齊河﹐避亂鎭州﹐僑寓一名醫家﹐遂傳其學。生子拯﹐徙居欒城﹐仍食先業。資樂易﹐多伎能。所居置病寮﹐過客及貧無以爲資者來謁醫﹐湯劑糜粥﹐必躬親之﹔病旣平﹐又量爲道塗之費以給之。賦詩飲酒﹐談玄講道﹐優遊以壽終。後用先生貴﹐贈奉訓大夫。先生卽奉訓君之第二子也。年十五﹐奉訓君仍以家學授之。學旣成﹐一日﹐診一病者而心有所疑﹐乃悔曰「吾寧當以人命試吾術﹖」卽於是攺讀律。已而﹐又以法家少恩﹐與前潦病無異也﹐卽盡棄故學﹐一意讀六經﹐學爲文章。二十得解住府庠﹐移籍太學。試補河北東路提刑司書史。登明昌二年詞賦進士第﹐釋褐城丞。吏畏民愛﹐𨿽老於從政者﹐莫與爲比。縣舊多盜﹐先生治之有方﹐皆相率爲平民。以政迹﹐升遼東宜風令﹐攺薊州盧龍。丁太夫人張氏憂。起復潞州涉縣令。縣乏水﹐去城十五里所﹐汲澗泉以供飲﹐𨿽浣濯之餘﹐不敢遺棄。人用是多病。先生行視西山﹐得美泉﹐度地之髙卑﹐將引致之。先以便宜白於州﹐然後籍丁爲渠﹐民樂於赴功﹐不兩旬而成。近郭數千家﹐坐獲膏潤之利。鄕大夫洎其父老﹐相與立石。用詫於他邦﹐入爲尙書省令史。終﹐更宰相議﹐畱再考。先生力以疾辭﹐授大興府推官﹐轉河北東路轉運司都句判官。不一歲﹐遷遼東路鹽使。舊例﹐使﹑副﹑判官分辦歲額﹐而通比增虧。考滿﹐坐爲同官所累﹐降太常博士﹑兼祕書省校書郎。至寧元年春﹐遷同知靜難軍節度使事。時西北兵已動﹐先生以邠城頹圮爲憂﹐謀之州將﹐爲浚築計﹔不合﹐欲聞之朝。俄﹐攺同知許昌軍節度使事。比到許下﹐聞夏人入寇﹐邠已陷﹐官屬虜而西矣。秋八月﹐攺山東西路兵馬副都總管﹑東平府治中。制下三日﹐賊虎弒逆﹐自署太師﹑尙書令﹑澤王﹐專制除拜。先生卽日疾告﹐徑歸陽翟﹐築屋潁水之上﹐名之曰寄庵。因以爲號。先生通悟多智﹐坐有原本﹐明於析理﹐而勇於赴義。中值大變﹐知世事無可爲﹐故一切以蒙晦自居﹐浮湛里社﹐將二十年。興定﹑元光之閒﹐先生蓋已老矣。某歲某月日﹐春秋六十有七﹐終於隱所。先生喜作詩﹐律切精嚴﹐似其爲人﹐雅爲王內翰子端﹑周員外徳卿﹑趙禮部周臣﹑李右司之純之所激賞。字畫得於蘇黃之閒﹐畫入神品﹐賞識至到﹐當世推爲第一。所在求謁者縑素塡積﹐隨日月先後償之﹐謂之「畫債」。至於星歷占卜﹑釋部道流﹑稗官雜家﹐無不臻妙。弦歌槊﹐在它人以一技自名者﹐皆其餘事也。臨終豫刻死期﹐戒家人勿遽哭。果如期而逝。家人哭不禁﹐良久開目云「戒汝勿哭﹐令我心識散亂。」言訖復瞑。其明了又如此。先娶裏中郝氏﹔再娶城劉氏﹔三娶河閒王氏﹐有道敏修之女﹔末娶大興崔氏﹐冀州倅曼卿之妹。子﹐男三人﹕澈﹐方山抽分窯冶官﹐劉出也﹔次曰治﹐自幼有文章重名﹐正大中﹐收世科徵事郎﹑長陵主簿﹐王出也﹔次曰滋﹐崔出也。女二人﹐皆嫁士族。壬寅某月﹐孤子治﹐自陽翟護先生之柩歸﹐葬於欒城某原之先塋。葬有日﹐再拜涕泗﹐謂門下士元某言「先人諸孤﹐惟治僅存。兵革流離﹐不得以時歸祔﹐獲罪神明﹐無所於死。惟先人不大用於世﹐故事業無聞﹔若夫才徳之懿﹐問學之博﹐志節之堅﹐鑑裁之公﹐則不可不白見於後。今表墓有石﹐吾子盍以所聞見者爲我書之﹖」某竊自念言﹕自南渡以來﹐登先生門者十年。先生不鄙其愚幼不肖﹐與之考論文藝﹐商略古昔人物之流品﹑世務之終至。問無不言﹐言無不盡﹐開示期許﹐皆非愚幼不肖所當得者。今得屬辭比事﹐以相玆役﹐顧以不獲爲恨﹐其何敢辭﹖惟是駑劣老矣﹐無聞其何以究闡精微﹐信示久遠﹐𨿽義不可辭﹐而又有不敢不辭者。因起拜﹐謝不敢當。治重以大誼要責﹐以爲「得先人所知者多矣﹐孰若吾子之深﹖與先人相從者多矣﹐孰與吾子之厚﹖治不謀若﹐實治之尢﹐謀之或違﹐尢將誰在﹖」於是不得終辭﹐謹論次其事如右﹐又系之以銘。銘曰﹕

君子時中﹐立不倚偏﹐經緯萬方﹐以心爲權。嗟維先生﹐中學之傳﹐得之無息之久﹐守以不磨之堅。承安玩威﹐魚脫於淵﹐虎守天門﹐四顧垂涎。擊伏主臣﹐且百且千﹔曾是下僚﹐敢相周旋。虎奮其須﹐赤手往編﹔恃義與存﹐豈樂自捐﹖禍逮至寧﹐初服歸田。憤請討之無所﹐寧與賊而同天﹖人卻也﹐而我前﹔人安也﹐而我獨遷。行無理違﹐止不義寒。嗟維先生﹐其畀也全﹐材不一能﹐我則百焉。量測則閎﹐籌計則賢。藥石可以活國﹐舟楫可以濟川。抱利器而莫之試﹐竟匡坐而窮年。一室圖書﹐我歌我弦。處順安常﹐無憾下泉。伐石西山﹐表先生之阡。孰能爲世底柱﹐如是之卓然﹖

朝列大夫同知河閒府事張公墓表

泰和初﹐元妃李氏干預時政﹐兄弟同在禁近﹐聲勢焰焰﹐鼓動海內。臺諫多以爲言。公時爲監察禦史﹐上書切諫﹐至有「妾上僭後﹑夫人失位」之語﹐引援古今﹐陳說成敗﹐皆君臣之閒所難言者。朝議韙之。佗禦史有與公齊名者﹐其後畏禍不終﹐名節埽地﹔而公守河間﹐得所以死而死﹐身滅而名益著。至今稱泰和名臣者﹐惟公可以當之。公諱公著﹐字庭俊﹐姓張氏﹔初名寧﹐以夢兆攺焉。世爲太原陽曲人。曾大父某﹐知宋將亂﹐隱居不仕。大父祐﹐好讀書﹐尢長於術數﹐卜葬東山之大石谷﹐自言卻後三十年﹐吾宗當有文達者。已而果然。考諱某﹐資寬緩﹐輕財好施﹐以詩書酒自適。後用公貴﹐封朝列大夫。生三子﹐公其季也。初自童丱﹐朝列君教之學﹔長遊府庠﹐卽有能賦聲。尋擢明昌二年進士第。釋褐平遙丞﹐歷洛交﹑云川二縣令﹐補尙書省令史。考滿﹐畱知管差除﹐以親老不就﹐授都轉運司戶籍判官。無幾何﹐拜監察禦史。元妃兄黃門喜兒﹐嘗以水田事私請於公﹐公以正義責之﹐喜兒惶懼而退。虎賊尹大興﹐固寵負恃﹐恣爲不法﹐朝臣無敢言者。公倡諸禦史發其姦﹐章十餘上。章宗言「胡沙虎定何罪﹖但跋扈耳﹗卿等不相容﹐乃如此耶﹖」公同中丞孟鑄言「聖明之朝﹐豈容有跋扈將軍乎﹖」上爲之動容。張仲淹以趨附宰相起家﹐不十年﹐至大興尹。公薄其爲人﹐眾辱之。明日而仲淹死﹐時人以爲慚憤致卒云。扈從管山﹐車駕所經﹐居民爲近侍所擾﹐無所於訴。公屏騎從﹐著大席帽﹐行圍中﹐杖大奴十數人。權貴爲之斂手。或相警云「大席帽者至矣﹗」其威望如此。泰和四年﹐以稱職﹐遷同知震武軍節度使事。丁太夫人郭氏憂。起復都轉運副使﹐攺簽南京路按察司事。搏擊豪右﹐發擿姦伏﹐威惠並舉﹐天下想聞風采﹐遂有公輔之望。衛紹王大安初﹐授管州刺史。期年﹐攺景州兼漕運使。丁朝列君憂。起復陜西西路按察轉運副使。宣宗貞祐二年﹐攺同知河北東路兵馬都總管﹑兼河間府事﹐特詔馳驛赴鎭。不逾月﹐河間受攻﹐總管不能軍﹐城遂陷。公方在應辦局﹐聞之大駭﹐率城中壯士近千人督戰﹐歿於陣中。實十一月二十六日也。得年五十有一。夫人李氏﹐再娶曹氏﹐俱封淸河縣君。子﹐男一人﹐綽﹐以蔭補官﹔女四人﹐皆嫁士族。孫﹐男三人﹕曰革﹐曰賁﹐曰恆。公天性孝友﹐爲宗族鄕黨所知。歷三縣兩州﹐當官剛果﹐明於剖析﹐吏畏民愛﹐有古能吏之風。太原民羅小七﹐夜殺數人﹐而考驗無迹﹐三推不能決。朝命委公鞫之﹐一問得情。人以爲神明之政。在所惇獎儒學﹐畱意風教﹐舊俗爲之一變。起文廟於所居安生里社﹐延致名儒﹐課子弟授業。二侄經﹑緯﹐皆有聲場屋閒﹐繼擢上第。張氏遂爲河東文章宗﹐鄕人至今榮之。孤子綽﹐以某年月﹐葬公於某所之先塋﹐禮也。歲癸卯秋九月﹐某客燕中﹐緯以世舊之故﹐徵銘於某曰「自衣冠南渡﹐二十年之閒﹐無復歸顧之望。叔父墓木已拱﹐而旌紀寂寥﹐不肖負釁蒙累﹐死無以自贖。誠得吾子撰述﹐以著金石﹐傳永久﹐則瞑目無恨矣﹗敢百拜以請﹗」某復之曰「先大夫履正奉公﹐惟義所在﹐死生禍福﹐無所顧藉。天下大夫士﹐飽聞而厭道之果得掛名表志﹐自托不腐﹐鄕裏晚生豫有榮焉。敢不惟命是聽﹖」乃退而論次之﹐而系之以銘。銘曰﹕

平易而仁﹐卓魯之近民。發姦擊彊﹐趙張三王之所以神。此在公爲一節﹐固已無望於時之人。若夫確固而不移﹐質直而無文﹐直前徑行﹐惟義所存﹔有言責﹐則致其忠﹔有官守﹐則致其身﹔名節懍然﹐獨爲不二心之臣。聞公之風﹐益知鄙夫之不可以事君。

卷第十八

碑銘表志碣

內相文獻楊公神道碑銘

自孔子考四科﹐及中人下上之次﹐故孟軻氏於樂正子﹐亦有二之中﹑四之下之說。蓋人之品不齊﹐而論人之目亦不一﹐有一鄕之士﹐有一國之士﹐有天下之士﹐有一代之士。分限所在﹐不能以彊人﹐而人亦不能躐等而取之也。維金朝大定已還﹐文治旣洽﹐教育亦至﹐名氏之舊與鄕裏之彥﹐率由科舉之選。父兄之淵源﹐師友之講習﹐義理益明﹐利祿益輕﹐一變五代﹑遼季衰陋之俗。迄貞祐南渡﹐名卿材大夫布滿臺閣﹐若胥莘公和之之通明﹐張左相信甫之朴直﹐張太保敬甫﹑兩趙禮部周臣﹑庭玉﹑馮亳州叔獻﹑王延州從之﹑李都司之純之儒學﹐王尙書充之﹑李都運有之﹑兩楊戶部正夫﹑叔玉﹑李坊州執剛之吏能﹐張大理晉卿之平恕﹐商右司平叔之雅量﹐許司諫道眞﹑陳畱副正叔之直言極諫﹐康司農伯祿﹑雷禦史希顏之剛稜疾惡﹐累葉得人﹐於玆爲盛。若夫才量之充實﹐道念之醇正﹐政術之簡裁﹐言論之詳盡﹐粹之以天人之學﹐富之以師表之業﹐則我內相文獻楊公其人矣。識者以爲中國之大﹐平治之久﹐河嶽炳靈﹐實生人傑﹐非宏衍﹑博大之器如公者﹐曷足以當之﹖降材爾殊﹐取稱斯允﹐商略前後﹐擬倫名勝﹐惟其視千古而無愧﹐是以首一代而絕出。然則元光﹑正大以來﹐大夫士推公爲中朝第一﹔而不以百年計之者﹐知公爲未盡歟﹖公諱云翼﹐字之美。楊氏其先贊皇之檀山人﹐六代祖忠﹐客樂平﹐遂占籍焉。曾祖處士君靑﹐嗜讀書﹐而不事科舉﹐嘗誨其子孫言「聖人之道無它﹐至誠而己。誠者何﹖不自欺之謂也。蓋誠之一物﹐存諸己則忠﹐加諸人則恕。是道也﹐出於人心﹐誰獨無之﹖然今山野小人有能行﹐而世之才智士大夫或有愧焉。吾百不及人﹐獨此事不敢不勉耳。若等能從吾言﹐眞吾子孫也。」祖郁﹐用公貴﹐贈正議大夫。祖妣宋氏﹐追封宏農郡太君。考恆﹐累贈中奉大夫。妣李氏﹐宏農郡太夫人。公資穎悟﹐初學語﹐輒畫地作字﹐殆能記他生之習者。八歲知屬對﹐日誦數千言。弱冠﹐登明昌五年經義第一甲第一人進士第﹐詞賦亦中乙科。特授承務郎﹑應奉翰林文字。考滿﹐畱再任。承安四年﹐出爲陜西東路兵馬都總管判官﹐決獄寬平﹐大爲總管賢宗室長壽所知。泰和元年﹐召爲太學博士。丁內艱。服除﹐授太常寺丞﹑兼翰林修撰。六年﹐南鄙用兵﹐以本官從左丞揆軍﹐駐汴梁。明年﹐授上京﹑東京等路按察司僉事。初﹐宰相奏是職﹐章宗先已識公﹐卽可其奏曰「得之矣。」召見﹐咨以當世之務﹐稱旨。及陛辭﹐諭之曰「卿至官下﹐有所建明﹐當專達﹐毋枉執事者。」又明年﹐攺上京﹑臨潢等路按察司僉事﹑兼本路轉運副使。大安元年﹐翰林學士承旨張行簡﹐薦公才學優贍﹑精於術數﹐召授提點司天臺﹑兼翰林修撰。俄﹐兼禮部郎中。崇慶元年﹐以病﹐得讀歸鄕裏。貞祐二年﹐有司例上官薄﹐宣宗閱之﹐記公姓名﹐起﹐授前職﹑兼吏部郎中。三年﹐超禮部侍郎﹑兼提點司天臺﹐充賜宋國歲元國信副使。四年﹐西北由鄜﹑延內侵﹐潼關失守﹐朝議以兵部尙書蒲察阿里不孫爲副元帥以禦之。公奏阿里不孫言浮於實﹐必誤大事﹐不聽。兵交而敗﹐卒如所料。六年﹐遷翰林侍讀學士﹑同修國史﹐禮部﹑司天兼職如故。有旨﹕「官制﹐入三品者例外除。以卿遇事敢言﹐議論忠到﹐故特畱之﹐以便咨訪。卿宜悉吾意也﹗」時右丞相髙琪當國﹐暱信小人﹐多變舊章。榷貨提舉王三錫奏請榷油﹐髙琪主之甚力。詔集百官議其事。權戶部尙書完顏天寵輩百餘人﹐同聲贊可。公獨引趙秉文﹑時戩等三數人排其議﹐謂﹕「果行此事﹐是以天下通行之貨爲榷貨﹐私家常用之物爲禁物﹐自古不行之法爲良法。竊爲聖朝不取也。」議遂格。髙琪怒公爲異﹐竟以事譴公﹐公不之卹也。興定二年﹐擢拜禮部尙書﹑兼知集賢院事。三年﹐築京師子城﹐役兵民數萬。夏秋之交﹐病者相枕藉﹐公提舉醫藥﹑飲食﹐躬自調護﹐多所全濟。城成﹐進官一階。四年﹐攺吏部尙書﹐且有後命﹕「卿之問望舊矣。今以選曹授卿﹐宜振肅綱紀﹐盡革前獘。朕之待卿﹐尙不止此耳。」公蒞政﹐裁畫有方。凡軍興以來入粟補官﹐及以戰功遷授者﹐事定之後﹐有司苛爲程式﹐或小有不合﹐一切罷去﹔公奏從寬收錄。旬月政成。不動聲气﹐而姦吏爲之縮手。朝譽歸焉。九月﹐上召戶部尙書髙夔及翰林學士趙秉文於內殿﹐皆賜之坐﹐問以講和之策。或以力戰爲音﹐上俯首不樂者久之。公徐以孟子事大事小之說解之﹐且曰「今日奚計哉﹖使生靈息肩﹐則社稷之福也。今日奚計哉﹖」上色乃和。十一月﹐攺禦史中丞。宗室承立權參知政事﹑行尙書省事。於京逃事有不法者﹐大臣以爲言﹐詔公就鞫之。獄成﹐廷奏曰「承立所坐皆細事﹐不足以累大臣。然臣聞之﹐向西北二敵﹐合兵來侵﹐平涼以西﹐數州皆陷。承立坐擁彊兵﹐瞻望不進﹔鄜延帥臣完顏合達者﹐以孤城當敵衝﹐且能敗其前鋒。合達之功如此﹐承立之罪如彼。願陛下明其功罪而賞罰之﹐則天下知所以勸懲矣。自余小失﹐何足追咎﹖」承立由是免官﹐而合達遂總機務。五年﹐以疾求解﹐復爲禮部尙書﹑兼翰林侍讀學士。六年四月﹐攺翰林學士。元光二年﹐復申前請﹐宣宗不得已﹐許焉。哀宗卽位﹐圖任舊人﹐首命公攝太常卿。正大夫年﹐復翰林學士。某月﹐詔集百官議所以省費者。公以爲省費事小﹐一戶部若司農官足以辦﹐似不足議。樞密院專制軍政﹐蔑視尙書省。尙書出政之地﹐政無大小當總其綱領﹐付外施行。今軍旅之事﹐宰相或不得豫聞﹐欲使軍民利病兩不相蔽﹐得乎﹖故獨以此應詔。二月﹐復爲禮部尙書﹑兼侍讀。明年設益政院於內廷﹐取老成宿徳充院官。極天下之選﹐得六人﹐而公爲選首。名爲經筵﹐實內相也。每召見﹐公獨得賜坐﹐且呼學士而不名也。初命講《尙書》﹐公爲言「帝王之學﹐不必如經生﹑舉子﹐分章析句﹐但知爲國大綱﹐足矣。」因舉任賢去邪﹑與治同道﹑與亂同事﹑有言逆於汝心﹑有言遜於汝志等數條﹐一以正心﹑誠意言之﹐敷繹詳明﹐上聽忘倦。尋進《萬年龜鏡錄》《聖孝》《聖學》之類凡二十篇。公見朝士廷議之際﹐多不盡所欲言﹐上下依違﹐寢以成俗。一日經筵畢﹐因言「人臣事君之道有二﹕有所謂事君之禮﹐有所謂事君之義。禮不敢齒君之路馬﹐蹴其芻者有罰﹔入君門則趨﹔見君之幾杖則起﹔君命召﹐不俟駕而行﹐受命不宿於家。是皆事君之禮﹐人臣所當盡者也。然國家之利害﹐生民之休戚﹐一在敷陳之間﹐則向所謂禮者﹐特虛器耳。君曰可﹐而有否﹔獻其否以成其可﹔君曰否﹐而有可﹐獻其可﹐以替其否。危言正論﹐期於益國補民而已。言有不從﹐𨿽引裾折檻﹐斷鞅軔輪﹐有不卹焉者。當是時也﹐若姑徇事君之虛禮﹐而不知事君之大義﹐阿合取容﹐國家何賴焉﹗」上變色曰「非卿﹐朕不聞此矣。」公自興定﹑元光間病風痺﹐至是稍愈。上親問療之之術﹐對曰「無他﹐但治心耳。此心和平﹐則邪气不幹。豈獨治身﹖至於治國亦然。人君必先正其心﹐然後可以正朝廷﹑正百官﹐遠近萬民﹐莫不一於正矣。」上矍然﹐知其爲「醫諫」也。十一月﹐夏人和議成﹐遣其徽猷閣學士李弁來﹐議互市及振危急者數事﹔數往返﹐不能決。弁求大臣面論之﹐朝廷以公往﹐議乃定。四年﹐知禮部貢舉﹐以考試勞心遘疾。明年八月之七日﹐薨於私第之正寢﹐春秋五十有九。累官資善大夫﹐勛上護軍﹐爵宏農郡侯﹐謚曰「文獻。」娶某郡呂氏﹐封宏農郡夫人。子﹐男二人﹕長曰朴﹐前公卒﹔次曰恕﹐擢正大四年經義進士第。女一人﹐適某族。初﹐公娶胥氏左丞通敏公之孫﹑平章政事惠簡公之女﹐以事姑嘗有後言﹐卽日棄去﹐不以相家子爲難。待二弟仲翼﹑叔翼備極友愛﹐家貲悉推與之﹐至百負之而不恨。嘗語人言「昆弟之間﹐若以昆弟待之﹐則容有不可堪忍之事﹔但當以父母待之耳。」或以爲疑﹐公曉之曰「父母﹐吾不得而見之矣﹐得見兄弟﹐非父母而何﹖此念一生﹐𨿽百世同居可也。」一姊適李氏。旣寡﹐挈孤幼來歸﹐公處之官下。在律﹕疏屬及外親﹐畱任所滿百日﹐則徙他郡避嫌。公言之朝﹐獨得不徙。撫導二甥﹐卒爲名士。其長庭簡者﹐登上第。公天資雅重﹐自律爲甚嚴﹐而其待人者寬以約﹐交分一定﹐死生禍福不少變。爲天官﹐爲春官﹐爲翰長﹐爲奉常。文章與閒閒公齊名﹐世號「楊趙」。髙文大冊﹐多出其手。典貢舉三十年﹐門生半天下﹐而於獎借後進﹐初不以儒宗自居。所以教誘之者﹐率君子長者之事﹐益其所未盡﹐而勉其所可致﹐苦言至戒﹐或寓於款曲周密之間。異時想聞風采﹐若龍門之峻朗出天外﹔及一被接納﹐則又恨造之之晚也。平居無事﹐左右圖史﹐澹默無所營﹔及當官而行﹐或論列上前﹐慨然以天下事自任﹐知無不言﹐言無不盡﹐確乎有不可奪之節。古所謂「君子有三變」者﹐於公見之。貞祐以後﹐主兵者不能外禦大敵﹐而取償於宋﹐故頻歲南伐。有沮其兵者﹐不謂之與宋爲地﹐則疑與之有謀﹔進士至宰相﹐於他事無不言﹐獨論南伐﹐則一語不敢及。公爲太學博士﹐泰和初建言便謂﹕「宋不可伐。國家之慮﹐不在於未得淮南之前﹐而在於旣得淮南之後。蓋淮南平﹐則江之北盡爲戰地﹐進而爭利於舟楫之間﹐我之勁弓良馬﹐有不得騁者矣。彼若扼江爲屯﹐潛師於淮﹐以斷餉道﹐或決水以豬淮南之地﹐則我軍何以善其後乎﹖」及時全倡議南伐﹐宣宗以間朝臣﹐公言「朝臣多諛辭。天下有治有亂﹐今但言治而不言亂﹔國勢有彊有弱﹐今但言彊而不言弱﹔兵家有勝有負﹐今但言勝而不言負。此議論之所以偏也。臣請兩言之﹐庶幾見利害之全。夫將有事於宋者﹐非貪其土地乎﹖第恐西北有警﹐而南又綴之﹐則三面受敵耳。故欲我師乘時勢先動﹐圖宋人今冬不能來或不敢來。此戰勝之利也。就如所料﹐其利猶未可必。彼江之南﹐其地尙遠﹐且有巴蜀爲之輔﹐𨿽無淮南﹐豈不能集數萬之眾﹐伺西北有警而綴我邪﹖戰而勝且如此﹐有如不勝﹐其害可勝言哉﹖且我以騎當步﹐理可萬全﹔臣尙謂恐有不勝者﹐今日之事﹐勢與泰和不同故耳。蓋泰和以冬徵﹐而今以夏﹐此天時不同也﹔冬則水脈涸而平陸多﹐夏則水脈盛而泥淖多﹐此地利不同也﹔泰和舉天下全力﹐至於軍﹐亦驅之爲前鋒﹐今能之乎﹖此人事不同也。議者徒見泰和取勝之易﹐而不知今日之難。且以夏人觀之﹐向日弓箭手之在西邊者﹐一遇勍敵﹐則搏而戰﹐袒而射﹐彼已喪气奔北之不暇﹔乃今陷吾城而虜其守臣﹐敗吾軍而擒其主將。曩則畏我如彼﹐今則侮我如此。夏人旣非前日﹐柰何待宋人獨如前日哉﹖願陛下思其勝之之利﹐又思敗之之害﹗無悅甘言﹐無貽後悔可也。」章奏﹐不報。是秋﹐公主貢舉﹐且取「髙帝以天下爲度」命題以諷焉。時全一軍﹐尋敗於淮上﹐幾有隻輪不返之禍。宣宗責諸將言「當使我何面目見楊云翼邪﹖」河朔民何涇等十有一人﹐爲遊騎所迫﹐泅河而南﹐有司論罪當死﹐公上章營救之﹐曰「法所重私渡者﹐防姦僞也。今平民爲敵所迫﹐奔入於河﹐爲逭死之計耳﹐豈有他哉﹖使吾民不死於敵﹐而死於法﹐爾後惟有從敵而已。」宣宗悟﹐盡釋之。哀宗以河南雨雹﹐詔公審理冤獄﹐而不及陜西。公言「天﹑地﹑人﹐通爲一體。今人一支受病﹐則四體爲之不安﹐豈可專治受病之處﹐而置其餘不問乎﹖」朝廷是之﹐詔吏部郎中楊居仁審冤陜西。公之重人命愼於兵刑者﹐類如此。所著《文集》若干捲﹐校《大金禮儀》若干捲﹐《續通鑑》若干捲﹐《周禮辧》一篇﹐《左氏》《莊列賦》各一篇。提點司天臺二十年﹐𨿽老於其業﹐積日累月不能了之事﹐公一語破的﹐眾無異辭。有以《太乙新曆》上進者﹐尙書省檄公參訂。摘其不合者二十餘條﹐歷家稱焉。徳陵以庚寅日啟士﹐司天生陳舜舉言國音屬商﹐金在庚爲絕﹐宜用之酉金王日﹐吉。詔公決之。公言「上行年辛卯﹐乙酉𨿽爲金王﹐終與行年相戾﹔諱名不諱姓﹐姓所同也﹐名所獨也。且五行之說﹐在漢人猶以爲不經﹐前世如呂才。一行﹐皆神於術數﹐尙辧以爲不可用。本朝部姓﹐焉可必其於五音何乎﹖」卒從公議。有《五星聚井辧》一篇﹐《天象賦》一篇﹐《句股機要》《象數雜說》《積年雜說》﹐皆藏於祕府。孤子恕奉公之柩﹐將葬於某原之先塋。涕泗百拜﹐謂門下士元好問言﹕先公孝弟忠信﹐始於事親﹐中於事君﹐終於兼善天下者﹐翰林修撰王彪《事狀》具在﹔墓當有碑﹐敢質之以爲請。好問謝不敢當﹐恕以大義見責曰「先公平生以國士待吾子﹐乃不得論次遺烈﹐以見於後世乎﹖」好問度不可以終辭﹐再拜曰「謹受教。」乃爲件右之﹐且系之以銘。其銘曰﹕

天稟之厚百可施﹐曾門之傳儼若思。菁莪樂育並以資﹐大器備具無燐緇。山甫吉甫其庶而﹐魯無君子焉取斯﹖貞祐南駕傾朝支﹐忿兵橫出紛僵屍﹐丁男役苦輸膏脂﹐公獨上前陳苦辭。同仁一視父母慈﹐越肥秦瘠小智私﹐兩淮民我所司﹐忍令矛端舞嬰兒﹗昆侖神泉浸術芝﹐危國可活民不疵。如公豈無匡復姿﹐天廢商久實爲之。孺子可教猶帝師﹐惜哉不遭隆準時。東隅之日今崦嵫﹐顧瞻喬木爲賫咨。峴江墮淚方在玆﹐零落何必西州詩﹖

嘉議大夫陜西東路轉運使剛敏王公神道碑銘

歲己酉冬十月﹐故戶部尙書王公之子元慶﹐涕泗謂某言「先公棄諸孤養﹐餘三十年矣。惟是轉徙南北﹐無歸祔之望﹐乃今始克襄事。墓當有碑﹐碑例有銘。今屬筆於子﹐使不肖孤獲免於有不稱之罪﹐則瞑目爲無憾矣﹗敢百拜以請﹗」某以爲﹐先大夫有功吾晉﹐鄕裏晚生與受其賜。今史冊散逸﹐旣無以傳信﹔名卿鉅公立功立事之迹﹐不隨世磨滅者﹐繄金石是賴。誠得屬辭比事﹐以相玆役﹐𨿽文字暗陋﹐其敢不勉﹗謹按禦史張天綱所撰行事之狀﹐而論次之。公諱擴﹐字充之﹐族王氏。世爲定州永平人。曾大父某﹑大父某﹐仕爲縣功曹。國初﹐籍新附之民﹐畀以符契﹐使復舊業﹔歸附後時﹐或先服後叛者﹐則別籍次第﹐拘僇將及。永平功曹輒焚其籍以滅迹﹐所活無慮數千人。令嘆曰「陰徳在汝矣﹗」因攺服儒業﹐五子皆教之宦學﹐三子繼登上第﹐而仕亦達。功曹得贈儒林郎。妣兩髙氏﹐太原縣太君。邦用﹐公之父也﹐仕至同知安國軍節度使事。妣劉氏﹑楊氏﹐俱用公貴﹐加贈太原郡太夫人。公孩幼嗜學﹐甫冠從鄕賦﹐卽有聲﹐時輩無不推伏。擢明昌五年甲科﹐釋褐鄧州錄事。朝廷更定律令﹐畱公不遣。再調懷安令﹐廉舉徐州觀察判官﹐召補尙書省令史。考滿﹐授同知徳州防禦使事。以山東旱﹐命馳赴官﹐遂專振貸東平諸郡。公所至推次﹐乏絕人受實惠﹐豪猾不得夤緣爲姦。棣州饑尢甚﹐公輒例外稟之。平章政事壽國張公宣撫濟南﹐以徳﹑博多盜﹐檄公總諸郡兵討捕﹐羣盜悉平。泰和五年﹐吳曦納劍外五州內屬。公以選﹐爲順化軍節度副使﹐未至﹐州反爲宋。陜西安撫司奏公爲經歷官。俄﹐攺眞定府判官。八年三月﹐擢拜監察禦史。是夏旱甚﹐詔出諸禦史分理冤獄。異時﹐審讞者專以末減爲事﹐𨿽殺人者之罪﹐亦貸出之。公謂同官言「生人之冤﹐固所當審﹔地下之冤﹐將置不問乎﹖」因力革前獘﹐時議皆稱其平。使還﹐言創設三司不便﹐大略謂﹕「三司之設﹐民間竊議﹐當以刻剝爲事。臣愚以爲刻剝固所無﹐而浮動之言可畏耳。大定閒﹐一曹望之爲戶部﹐天下倉廩府庫皆實﹐百姓無愁嘆之聲。存乎其人﹐不在攺官稱也。今三司所掌﹐卽戶部前日之事﹐官屬又皆戶部舊員﹐掾屬亦戶曹舊吏。豈有愚於戶部﹐而智於三司者﹖惟當復戶部之舊﹐無駭民聽可也。」西北路三司簽事張煒﹐以規措陷沒縣官錢﹐詔公鞫之。公比勘失濫錢幣﹑艸米﹐例以百萬計﹐皆權要假貸之數。先以金幣諸物﹐賂遺黃門李新喜。至是﹐並按之。煒懼不免﹐倚同捨之舊﹐私有所請。公麾之曰「故舊義重﹐朝綱當自我壞邪﹖」乃列奏煒內結閹豎﹐外連權貴﹐姦贓狼籍﹐罪在不赦。詔就委公徵理之。佗所糾彈﹐凡十餘章﹐大抵明綱紀﹑正風俗之事。優詔褒諭﹐特遷兩階。大安三年﹐授同知橫海軍節度使事。貞祐初﹐攺簽河東北路按察司事。二年﹐太原受兵﹐賴公保完。宣撫司上其功﹐進大中大夫﹑本路按察副使﹑兼同知轉運使事。明年七月﹐召爲行宮尙書﹑戶部侍郎。尋擢河南路都轉運使。南渡以來﹐庶務艸創﹐皆倚公而辦﹐不數月﹐綱紀大小﹐截然一新。朝譽歸焉。河北苗道潤求封爵﹐宰相髙琪持不可﹐議以它辭卻之。宣宗親問公當如何﹐公奏曰「帝王以天下爲度﹐何可逆詐﹖我𨿽欲勿許﹐彼恃威﹐令不能及﹐將何所不爲﹖不若因而封之。此髙祖所以將韓信也。」宣宗顧謂髙琪曰「王擴與我意合﹐其亟行之﹗」太府監歐裏白﹐以禦膳羊瘐瘠被詰問﹐白跽奏﹕「禦羊瘦瘠﹐轉運使不加意而然。」上復問公﹕「卿先朝舊人﹐號爲知禮﹐朕知之舊矣。太府之言乃如是﹐誠有之乎﹖」公進曰「大駕初到﹐人心未安﹐宜省費以示儉徳。比以一羊肥瘠﹐紛紛不已﹐以至庭辯﹐天下知者以爲有司不職﹐而不知者將以陛下日以自奉爲急耳。其於聖徳﹐將無少損乎﹖」上忻然曰「卿言是矣。細事再不必言。」公一日以事入省﹐適髙琪自閱禦羊﹐及校計鶉鴿水食。公問之故﹐髙琪言「聖上焦勞過甚﹐全藉膳羞資養精力﹐安敢不備肥好﹖」公折之曰「膳夫之事﹐何至宰相親臨﹖」髙琪默然不能對﹐心甚恨之。是後﹐每以事相可否﹐而公都不降下。冬十月﹐潼關破﹐髙琪積不平﹐奏公爲刑部尙書﹑領關陜軍儲。軍至鄭州而還﹐髙琪奏公復行。公方集官吏騎卒﹐省符趣行﹐急於星火。逾月召還﹐卽付刑曹﹐以受命不卽行爲罪。有司希髙琪旨﹐當以軍法「後至」入絞刑﹐奏上。宣宗曰「十日軍還﹐十三方差王擴行﹐何得如此定罪﹖其審議之﹗」逾月﹐髙琪又執前奏﹐上知公無罪﹐而重違宰相意﹐止於褫一階。未幾﹐有旨特起公﹐遙領隴州防禦使﹑行六部侍郎﹑規運奏鞏軍儲﹐別詔慰撫良厚。時興定元年之九月也。公至軍中﹐復奏疏云「古者﹐內政寓軍令﹐周井田﹐漢屯田﹐唐租庸調﹐皆其法也。今之軍士見屯者﹐無慮數十萬眾﹐而家口又數倍於軍。彼皆落薄失次﹐無所營爲﹐惟有張口待哺而已。歲入有限﹐日給無窮﹐久不攺圖﹐徒使農民重困﹐而軍戶亦不得安帖。臣愚以爲不若計軍戶丁數口﹐量給地畝﹐使失業之人皆獲地著。旣有恆產﹐孰不爲自養之計﹖深汰冗軍﹐悉歸耕獲。授田初年﹐給口糧之半﹔明年各有收斂﹐可一切減罷。略以一百萬口計之﹐歲省米三百六萬斛。旣丰委積﹐又免轉輸之勞。遇戰士出徵﹐或防秋之役﹐量增升斗﹐使糊口有餘。如此﹐則農民止輸正租﹐饋餉自足。此業已定﹐中興之本正矣。」逾月﹐宣權陜西西路轉運使。二年五月﹐遷陜西東路轉運使﹐依前行六部尙書。公自以時運不偶﹐年六十三﹐卽以謝事爲請。尋遷嘉議大夫﹐致仕。先患疽發背﹐至是增劇﹐以閏三月十有五日﹐薨於私第之正寢。越三日﹐權殯於長安南慈恩寺。太常考行﹐謚曰「剛敏」。兩娶濟陽丁氏﹐皆前公卒﹐贈太原郡夫人﹔再娶趙氏﹐封如所贈。子﹐男三人﹕元慶其長﹐仕爲歸徳﹑行六部郎中﹔次未名而卒﹔次元亨﹐業進士﹐趙出也。女五人﹕長適鹽使司管句何其﹔次適監韓城酒賈仲源﹔次適同知鎭戎軍州事蒲鮮石魯刺﹔次適同知鈞州軍州事兼滎澤令張泰享﹔次幼﹐在室。公學業富贍﹐嘗四赴廷試﹐每舉進士﹐未嘗不爲考官。臨事有幹局﹐𨿽在細務﹐亦無不經意。在京兆漕司﹐前政喬公子實﹑趙公子文﹐號爲稱職。公表表自見﹐舉動有法﹐掾屬奔走從事﹐無敢後者。評者謂﹕「子實寬緩﹐欲爲不忍欺﹔子文周密﹐欲爲不能欺﹔皆未必能然。獨王公之不敢欺﹐爲有徵云。」在太原日﹐言時病有四﹕一﹐將不知兵﹔二﹐兵不素教﹔三﹐事不豫立﹔四﹐用人違所長。又陳河東利害﹐汰冗兵﹑禁遊惰﹑節浮費﹑惜民力等二十事﹐而守禦之策爲多。識者謂公策慮愊億﹐洞見事幾﹐𨿽軍中老臣宿將﹐料敵制勝﹐且不能纖悉周密如此。在所皆可行﹐不特河東而已。爲人體貌嚴正﹐气量宏博自然﹐有公輔之望。至今言名卿材大夫者﹐公必一二及焉。某旣件右公平生﹐嘗試妄論之﹕生材非難﹐獲用爲難﹔獲用非難﹐盡其材爲尢難。大定﹑明昌閒﹐文治爲盛﹐教養旣久﹐人物輩出。公主於其時﹐稟賦之美﹐固已絕人遠甚﹔加之內承父兄之教﹐而外漸師友之訓﹐故能卓然成就如此。至於爲禦史﹐爲外臺屬﹐典財賦於危急存亡之際﹐才力恢恢﹐迎刃而解。宣宗雅知公﹐暫歷戶曹﹐卽擢三品﹐蓋有意大用矣。公亦慨然以天下大計自任﹐期於不負以學。誠使之垂紳正笏﹐坐於廟堂之上﹐設施之際﹐必有大過人者。直道不容﹐竟爲彊臣所摧折﹐蓋蔽賢之禍﹐孫﹑劉輩實當之﹐非獨公爲不幸也。元慶﹑元亨以某年某月﹐奉公之柩祔於某原之先塋。其銘曰﹕

剛以作彊﹐敏以赴功﹐伊誰是名﹖文武王公。文武維何﹖維間气之雄。揚於王庭﹐靡職不供。登使者車﹐乘禦史驄﹐搏擊所加﹐姦宄爲空。公寧經生﹐儒雅從容。外臺賜環﹐入計租庸﹐以給京師﹐以餉河潼。我從事獨賢﹐一奮薄躬。論列上前﹐大計兵農。驅遊末而授田﹐汰冗食而選鋒。是謂元气之彊﹐而四體之充。成周旣東﹐正塗旣窮﹐天關以九虎﹐失頗牧於禁中。往在北門﹐身爲金墉﹐有來梯﹝車童﹞﹐不利仰功。孰曰傾朝復支﹐而不於棟隆﹖六卿地官﹐位望維崇。惟利器百試者一﹐故在公爲不逢。忠臣不和﹐和臣不忠﹐名譽寧失﹐我豈彼同﹖衣冠堂堂﹐圭璋顒顒。山立揚休﹐頹岱嵩而不吾壓﹐凜乎其有漢名卿之風。

通奉大夫禮部尙書趙公神道碑

貞祐甲戌﹐車駕遷南都﹔武元立國﹐至是百年矣。自中州被兵﹐朝廷大政﹐𨿽以戰守爲急﹔而大綱小紀﹐典則具在﹐武備文事﹐不容偏廢。若禮樂﹐若祠祭﹐若歷象﹐若宴饗﹐若學校﹐若選舉﹐凡隸於春官氏者﹐率奉行如故事。故大宗伯之任﹐尢𨿽其人。時則有若太子太保張公敬甫洎其仲尙書右丞信甫﹑內翰閒閒趙公周臣﹑內相楊公之美﹐疊膺是選。四賢之後﹐而繼之。二十年之閒﹐典章文物﹐粲然可觀﹐繄數公是賴。竊謂養士之效﹐猶種樹﹐猶作室。培植厚﹐則庇蔭之利博﹔堂構勤﹐則維持之功固。周家之作新民﹐漢氏之旁求儒雅﹐數世之後﹐人有士子之行﹐家食名氏之舊﹐王室下衰﹐而喬木故在。僑﹑札郁爲時棟﹐陳﹑許坐鎭雅俗﹐名徳相望﹐視全盛爲無愧。是知列國大夫﹐流風善政﹐固已發源於《菁莪》樂育之日﹐三國人物﹐髙出近古者﹐猶興廉舉孝餘波之所及也。語有之﹕「魯無君子者﹐斯焉取斯﹖」敢以是論公。公諱思文﹐字庭玉﹐姓趙氏。世爲永平人。曾大父諱通﹐潛徳弗耀。妣李氏。大父諱傑﹐贈正議大夫﹑天水郡伯。妣張氏﹐封天水郡君。考蕃﹐明法決科﹐仕至乾州奉天縣令﹐官奉直大夫﹐用公貴﹐超贈通奉大夫﹑天水郡侯。妣李氏﹐追封天水郡太夫人。初﹐公名璜﹐弟去非名珩。奉天君夜夢道士書今名﹐且云「二南有不次喜。」寤而解之曰「二南云者﹐吾兩男子之謂乎﹖」乃命攺焉。公天資穎悟﹐弱冠有賦聲。未幾﹐偕去非擢明昌五年進士第。鄕裏榮之﹐號「雙飛趙家」。釋褐徳順州軍事判官。俄﹐丁外艱。服除﹐調鳳翔府錄事判官﹑權虢略縣事。縣近邊﹐歲儲粟數萬斛﹐農人轉輸﹐苦於停滯。公區處有方﹐才旬月而畢。再調虢州司候﹐轉萊州觀察判官。泰和八年﹐召補尙書省令史。畱再考﹐升安化軍節度副使﹑兼密州觀察副使。屬中夏被兵﹐河朔州郡﹐相次陷沒。危疑之際﹐新節度到﹐軍士哄傳敵人遣閒者來﹐白公﹐欲殺之。公訶之曰「信如所疑﹐殺之亦無益﹔儻出於朝命﹐他日公輩何以自解邪﹖」眾悟﹐皆惶遽而退。旣而兵及城下﹐公率壯士數千赴之﹐力盡而陷。公自謂徒死無益﹐乃易衣服﹐變姓名﹐挈二子贄﹑克剛北走。時燕都受圍﹐惟順州堅守﹐公冒險入焉。順州守王晦薦於朝﹐詔授禮部員外郎﹑兼大理司直﹐仍進官兩階。朝廷知公始於此矣。二年﹐都城不守﹐公潛迹隘巷﹐以課童子學爲業。明年冬﹐路稍通﹐徒步還鄕裏。西山經略使苗道潤﹑永平主將李琛同受恢復之寄﹐而內實相圖。琛一日謂公言「公朝臣﹐能爲我持表奏辧曲直乎﹖」公遭離喪亂﹐心在宗國﹐恨無路可達﹐聞琛言﹐欣然諾之。以三年二月﹐達汴梁。丞相髙琪當國﹐素不喜文士﹐循常例﹐擬公寶昌軍節度副使。宣宗不說﹐曰「思文再歸國﹐忠孝可尙﹐例授之何以示勸﹖」特授太府監丞。興定二年三月﹐升同知西安軍節度使事﹑兼行六部郎中。皇太子控制樞密院﹐以公知登聞鼓院﹐充經歷官。通安北堡陷﹐經略使石虎罪應死。公以事在赦前﹐不宜失信爲請﹐皇太子曰「已遣人殺之矣。」已而悔之。用是待公加厚。四年三月﹐除右司諫﹑兼治書侍禦史。公在樞府久﹐熟知時獘﹐乃拜章言四事。大槪謂﹕當丰委積﹐汰冗兵﹐減軍士家口之妄費者。樞密副使﹑駙馬都尉阿海怒公言兵事﹐公不卹也。無幾﹐被誣下吏。天子知其冤﹐有詔勿問。五年正月﹐出知虢州軍州事﹑虢州刺史。虢﹐屯戍所在﹐刺史領軍馬﹐例不注文資。上知公材﹐特命焉。及赴官﹐父老郊迎﹐歡呼動地。公賦詩﹐有「昔日參軍今刺史﹐當時健卒亦衰翁」之句﹐州人刻石州宅。值歲旱﹐公步禱山神祠﹐應期而雨﹐歲以大熟。陜右兵交州﹐近關﹐爲訛言關失守者﹐居民不知所謂﹐狼狽散走。公止之曰「關至陜﹐敵越之﹐則必有先聲﹐何得遽至於此﹖」乃械言者於市。果如公言﹐民賴以安。六年五月﹐召爲吏部郎中。用薦者﹐兼翰林修撰。陜西旱甚﹐詔公審理冤獄﹐布宣上意﹐多所平反﹔澍雨爲之沾浹。初﹐河朔擾攘之際﹐饋餉不給﹐官募人出粟佐軍﹐補監當官。彰徳民孫其姓者﹐嘗輸白米三千斛﹐以路梗﹐未經赴選。南巡之後﹐執文書訴於吏曹法家﹐例以日月曠久﹐無從考按﹐報罷。公獨曰「國家用兵之時﹐以調度不足﹐業已許人進納﹐恃從權耳。乃今吝一官﹐不之畀﹐是誣人也。他日或有鬻爵之命﹐誰當信之﹖」孫竟用公言得補﹐朝議稱焉。元光攺元﹐升同知南京路都轉運使事。十二月﹐宣廟升遐﹐以公爲鹵簿儀仗使。正大元年﹐移同知中京畱守事。四年正月﹐攺同知開封府事。甲戌以來﹐河禁嚴密﹐遂有彼疆此界之限。郡人王義者﹐家貧無以自養﹐嘗往林州耕稼。林州陷久矣。義書與家人﹐比捨竊見之﹐遂以義家謀叛告。義家人被系。知府麻斤出﹐至以化內外議刑﹐罪當死。公持不可﹐乃上奏云「大河南北﹐皆吾境也﹔民﹐吾民也。車駕南渡﹐暫爲巡幸之計。廟堂日圖興復﹐初無疆界之分﹐南北之限。此人果以不幸滅族﹐是使南避之民﹐舉無歸顧之望矣。臣竊以爲不可。」上省奏﹐大悅﹐卽命赦之﹐且以義爲定例。有醉人倡言「歸十八﹐謀反﹔歸京師﹐富民。」麻斤出資苛刻﹐胥吏輩承其意﹐諷使鞫之。公曰「醉者語﹐於何不有﹖此必爲富家厭其丐貸﹐先被麾斥﹐因酒以泄其憤耳。」明日詰之﹐果然。止以非所宜言﹐杖醉者。時人以明恕稱之。五年八月﹐攺汝州防禦使。司候趙玉貪冒無厭﹐百姓苦之﹐公系之獄﹐郡人狀其罪者﹐日以十數。例是枉法罪﹐應死﹐以官故﹐仍減爲庶人。闔境稱快。狂子李生﹐不知何從來﹐去州西南十許裏﹐擅自立祠﹐鑿大池祠前﹐給云「濟瀆淸源王行廟」﹐惑眾售利。愚民賽香紙﹑供土木者﹐擔負塞路﹐城中爲之罷市。公察其姦﹐檄梁縣令張節往問之。李伏罪﹐廟未畢而毀之。七年正月﹐擢授金安軍節度使﹐未赴﹐攺集慶軍節度使﹑兼亳州管內觀察使。亳大郡﹐重兵所宿﹐軍士陵轢居民﹐前政不能制﹐公以靜鎭之。軍中私相謂言「節度﹐今上控制樞府時首領官也。我曹不可輕犯。」迄赴召﹐無一人恣橫者。公凡三領郡﹐在所以寬厚爲化。裁決訴訟﹐不事苛細﹔理有不可耐者﹐時亦窮治之﹐然終不以得情而爲喜也。故吏畏而愛﹐民愛而畏﹐藹然有古良民吏之風。報政之後﹐庭宇淸閒﹐日延賓客﹐論文把酒﹐與相娛樂。間作詩﹑樂府﹐傳達京師﹐羣公爲之屬和。文采風流﹐照映一時﹐至有「神仙官府」之目。前世江西道院﹐蓋不足道也。八年三月﹐入拜禮部尙書。十月﹐慈聖皇太后上仙﹐公復充園陵使﹐一時儀禮﹐多所刊定。天興攺元﹐京師戒嚴﹐兼攝戶部尙書。夏四月﹐望隆徳殿起居。秋八月﹐上下捨菜﹐皆公發之。不幸遘疾﹐以其年九月之四日﹐春秋六十有八﹐薨於某里第。越三日﹐權殯某所。官通奉大夫﹐勛某﹐封天水郡侯﹐食邑一千戶﹐實封一百戶。先娶賈氏﹐尙書左丞亭甫之女侄﹔再娶王氏﹐行六部尙書充之之女弟﹔再娶李氏﹐中京推官華國之女弟﹕皆追封天水郡侯夫人。再娶孫氏﹐太子太師振之之女﹐封如三夫人。子﹐男三人﹐賈所出﹕贄﹐尙書省令史﹔克剛﹐奉職﹔克基﹐行中書省左右司員外郎。女一人﹐孫出也﹐適監察禦史劉公云卿之子郁﹐早以文筆知名。男孫四人﹕贄之子繼祖﹐克剛之子遹祖﹑顯祖﹐克基之子紹祖﹐皆未仕。女孫三人﹕克剛一﹐適戶部曹公景蕭之孫懷諒﹔二幼﹐在室。公孝弟忠信﹐出於天性﹐推其餘以及久故友朋﹐無不得其歡心。敡歷中外﹐將三十年﹐屢以「課最」聞﹐而未嘗有笞贖之玷。宰相進除目﹐及公名﹐宣宗必曰「趙思文﹐君子人也。」其見知如此。屢典貢舉﹐所得多名士﹐被黜者亦無怨言。爲文不事雕飾﹐詩律精深﹐而气質溫厚﹐讀者謂其宜至大用。有《耐辱居士集》二十卷傳於時。後公歿十有二年﹐孤子贄偕夫人孫氏﹐扶護北歸﹐以二月丙申﹐祔於永平縣某鄕裏先塋之次﹐禮也。諸孤以王內翰百一所撰《志銘》見示﹐且以《神道碑銘》爲請。好問甫從官學﹐卽聞髙誼。南宮獻賦﹐誤爲楊浚所賞﹔桓府參軍﹐重辱褚裒之問。輒敍東國人倫之舊﹐以寓西州華屋之感。恨知之者未盡﹐推之者未至﹐何愧辭之有焉﹖其銘曰﹕

髙門之仁﹐舞雩之春。儒雅以飾吏事﹐奚智數之足云﹖貞松後雕﹐良玉不焚。忠信而結主知﹐允矣貞良之臣﹗君子謙謙﹐恭人溫溫﹐完名始終﹐世所見聞。異代而得良史﹐尙有考於金石之遺文。

卷第十九

碑銘表志碣

內翰王公墓表

歲癸卯夏四月辛未﹐內翰王公遷化於泰山。初﹐公以汴梁破﹐歸鎭陽。閒居無事﹐每欲一登泰山﹐爲神明之觀﹔然因循未暇也。今年春﹐渾源劉郁文季當以事如東平﹐乃言於公之子恕﹐請禦公而東。公始命駕焉。東平嚴侯榮公之來﹐率賓客參佐﹐置酒髙會。公亦喜此州衣冠禮樂有齊魯之舊﹐爲畱十餘日乃至。奉符府從事上谷劉翊子忠以嚴侯命﹐從公遊﹐偕郡諸生五六人以行。公春秋𨿽髙﹐而濟勝之具故在。及回馬嶺﹐蹇裳就道﹐顧揖巖岫﹐欣然忘倦。迆邐至黃峴峯﹐憩於萃美亭之左﹐顧謂同遊言「汨沒塵土中一生﹐不意晚年乃造仙府。誠得終老此山﹐志願畢矣﹗」乃約子忠先歸﹐而遣其子恕前行視夷險﹐因就大石上﹐垂足而坐﹔良久﹐瞑目若假寐然。從者怪其移時不寤﹐迫視之﹐而公已逝矣﹐支體柔軟﹐顏色不少變。子忠諸人且悲且駭﹐以爲黃冠衲子終世修靜業﹐其坐脫立化﹐未必能爾﹐謂公非仙去﹐可乎﹖卽馳報州將﹐扶舁而還﹐安置於郡北之岱嶽觀。又明日﹐孤子恕奉喪西歸﹐嚴侯特以參議張澄仲經護送焉。議者謂泰山爲天壤間一巨物﹐其神之尊且雄﹐有不可誣者。齊景公伐宋﹐夢有隨而詬之者﹐當時以爲師過山下﹐不祭而然。秦始皇帝鞭笞六合﹐志得而意滿﹐欲以封禪誇萬世﹐乃爲大風雨之所匽薄。萬乘且然﹐況其下者乎﹖若夫天門﹑日觀﹐邈若世外﹐霞景靈異﹐水木淸潤﹐宜有閎衍博大之眞人往來乎其間。前人謂艸堂之靈﹐回俗駕而謝逋客者﹐非寓言也。惟公名徳雅望﹐爲天下大老﹔版蕩之後﹐大夫士求活艸間﹐往往倚公以爲重﹔至於鄙朴固陋﹐挾兔園策而授童子學者﹐亦皆想聞風采﹐爭先睹之爲快。謂不爲山之靈所貪慕﹐吾不信也。夫人以境適﹐境亦用人勝﹐故古今以人境相值爲難。謝安之海道東還﹐李白之匡山歸老﹐雅志未遂﹐零落中塗。杜陵見於感詠﹐而羊曇爲之慟哭。以今較之﹐公可以無恨矣。恕旣還鄕裏﹐以六月辛未﹐舉公之柩﹐葬於新興裏之某原﹐祔先塋也。冬十月﹐好問拜公墓下。恕持門生某人撰公行事之狀﹐以銘爲請﹐乃泣下而銘之。公諱若虛﹐字從之﹐姓王氏。蒿城人。自先世﹐以農爲業。考諱靖﹐質直尙義﹐樂於周急﹐鄕人有訟﹐多就決之。後用公貴﹐贈朝散大夫。妣石氏﹐太原縣太君。考妣俱以上壽終。公﹐卽朝散君之第二子也。幼穎悟﹐若夙昔在文字間者。鎭人以文章徳行稱者﹐褚公茂先而後﹐有周先生徳卿。徳卿﹐公舅行﹐自齠齓間識公爲偉器﹐教督周至﹐盡傳所學﹔及官四方﹐又托之名士劉正甫﹐使卒業焉。弱冠﹐擢承安二年經義進士甲科。俄﹐丁朝散君憂。服除﹐調鄜州錄事﹐治化淸靜﹐有老成之風。歷管城﹑門山二縣令。門山之政﹐尢爲縣民所安。秩滿﹐老幼攀送﹐數日乃得行。用薦者﹐入爲國史院編修官。稍遷應奉翰林文字﹑同知制誥。奉使夏國還﹐授同知泗州軍州事﹐畱爲著作佐郎。哀宗正大初﹐章宗﹑宣宗《實錄》成﹐遷平涼府判官。未幾﹐召爲左司諫。正大末﹐以資歷轉延州刺史﹐不拜﹐超翰林待制﹐遂爲直學士。天興初﹐冬十二月﹐車駕東狩。明年春正月﹐京城西面元帥崔立劫殺宰相﹐送款行營。羣小獻諂﹐請爲立建功徳碑﹐以都堂命﹐召公爲文。喋血之際﹐翟奕輩恃勢作威﹐頤指如意﹔人或少忤﹐則橫遭讒構﹐立見屠滅。公自分必死﹐私謂好問言「今召我作碑﹐不從則死﹔作之則名節埽地﹐貽笑將來。不若死之爲愈也。𨿽然﹐我姑以理諭之。」乃謂奕輩言「丞相功徳碑﹐當指何事爲言﹖」奕輩怒曰「丞相以京城降﹐城中人百萬﹐皆有生路﹐非功徳乎﹖」公又言「學士代王言功徳碑﹐謂之代王言可乎﹖且丞相旣以城降﹐則朝宮皆出丞相之門。自古豈有門下人爲主帥誦功徳﹐而爲後人所信者﹖」問答之次﹐辭情閒暇﹐奕輩不能奪﹔竟脇太學生﹐托以京城父老意而爲之。公之執義不回者﹐蓋如此。京城大掠之後﹐微服北歸﹐以至遊泰山﹐浮湛里社者十餘年。得壽七十。娶某郡趙氏﹐封太原郡夫人。子﹐男一人﹐卽恕也。女一人﹐嫁爲士人妻。所著文編﹐稱《慵夫》者若干捲﹐《滹南遺老》者若干捲﹐傳於世。公資稟醇正﹐且有師承之素﹐故於事親﹑待昆弟﹐及與朋友交者﹐無不盡。學無不通﹐而不爲章句所困。頗譏宋儒﹐經學以旁牽遠引爲誇﹐而史學以探賾幽隱爲功。謂天下自有公是﹐言破卽足﹐何必呶呶如是﹖其論道之行與否﹕「戰國諸子之雜說寓言﹐漢儒之繁文末節﹐近世士大夫參之以禪機玄學﹐欲聖賢之實不隱﹐難矣。」經解不善張九成﹐史例不取宋子京﹐詩不愛黃魯直﹐著論評之﹐凡數百條。世以劉子玄《史通》比之。爲人彊記默識﹐誦古詩至萬餘首﹐他文稱是。文以歐﹑蘇爲正脈﹐詩學白樂天﹐作𨿽不多﹐而頗能似之。秉史筆十五年。新進入館﹐日有記錄之課﹐書吏以呈﹐宰相必問﹕「王學士曾點竄否﹖」又善持論。李右司之純以辧博名天下﹐杯酒淋漓﹐談辭鋒起﹔公能三數語窒之﹐惟有嘆服而已。髙琪當國﹐崇獎吏道﹐從政者承望風旨﹐以榜掠立威。門人張仲傑爲縣﹐公書諭之曰「民之憔悴久矣。旣不能救﹐又忍加暴乎﹖君子有徳政﹐而無異政﹔史傳循吏﹐而不傳能吏。寧得罪於人﹐無獲罪於天可也。」此書傳世﹐多有慚公者。朝臣論列﹐所見不能一﹐公從容決之﹐處置穩愜。至楊吏部之美﹑楊大參叔玉﹐亦推服焉。雅負人倫之學﹐黑白﹑善惡﹐皆了然於胸中﹐值眞識者﹐始一二言之。朝議以公於中外繁劇﹐至於坐廟堂﹑進退百官者﹐無不堪任﹔特以投閒置散﹐不自炫鬻﹐故百不一試耳。典貢舉二十年﹐門生半天下﹐而不立崖岸﹐𨿽小書生登其門﹐亦殷重之。滑稽無窮﹐談笑尢有味﹐而以雅重自持。朋會間春風和气﹐周浹四坐﹐使人愛之而不忘也。自公歿﹐文章人物﹐公論遂絕。人哭之者云「卻後幾何時﹐當復有如公者乎﹖嗚呼哀哉﹗」其銘曰﹕

其秉心也﹐磨而不燐﹔其及民也﹐靜而無嘩。慕樂天之髙﹐而不禪逃﹔挾東方之雄﹐而不辭誇。老儒便便﹐畱書五車。我知天下之至理﹐寧當貴其多﹔小廉拘拘﹐規以匿瑕﹐而不知用其和。翕集羣賢﹐從我嘯歌。春風時雨之沾浹﹐枯枿爲華。嗟惟公乎﹐孰當測其涯。飄然而來﹐其必於瀚海而鯨波﹔泛然而遊﹐亦何計乎東觀之與鑾坡﹖泰山天門﹐有物禁訶﹐蓋仙聖之所廬﹐而今得以爲家。然則爲瑞人神士者﹐其翕忽變化﹐固如是邪﹖

內翰馮公神道碑銘

所貴於君子者三﹕曰气﹐曰量﹐曰品。有所充之謂气﹐有所受之謂量。气與量備﹐材行不與存焉。本乎材行气量﹐而絕出乎材行气量之上之謂品。品之所在﹐不風岸而峻﹐不表襮而著﹐不名位而重﹐不耆艾而尊﹐是故爲天地之美器。造物者靳固之﹐不輕以予人﹐閱百千萬人之眾﹐歷數十百年之久﹐乃一二見之。同乎其時﹐非無孤雋偉傑之士﹐從容於禮文之域﹐角逐乎功名之會﹐惟其俗不可以爲雅﹐而劣不可以爲勝﹐故自視缺然。陳太丘事業無聞﹐而名重天下﹔房次律坐鎭雅俗﹐而舉世以王佐許之。施之當時﹐未必適用﹔然千載而下﹐有爲之斂衽者。非品何以得之﹖元光﹑正大以來﹐天下大夫士論公平生者﹐蓋如此。公姓馮氏﹐諱璧﹐字叔獻﹐別字天粹。其先﹐定州中山人也。曾大父居泗﹐贈承務郎。大父仲尹﹐天眷初﹐以進士起家﹐仕爲中議大夫﹑同知山東西路轉運使事。考子翼﹐正隆初進士﹐中順大夫﹑同知臨海軍節度使事﹐歿葬眞定縣三橋裏之南原﹔子孫遂爲縣人。鄭內翰景純﹑路孟州宣叔述世徳之舊備矣。公幼穎悟不凡﹐始解語﹐中議君置之膝上﹐戲問未嘗見之物﹐而能以近似者名之。中議君喜曰「吾孫文性﹐見之於此矣。」弱冠﹐補太學生﹐賦聲籍甚﹐諸人無能出其右者。承安二年﹐中經義乙科﹐制策復入優等﹐調莒州軍事判官。宰相以公學問該洽﹐奏畱校祕書。丁繼母張夫人憂﹐去官。服闋﹐再調遼濱主簿。縣有和糴粟之未給價者﹐餘十萬斛﹐散貯民居﹐而以富戶掌之。中有腐敗者﹐則責償於民。歲旣久﹐官吏囊橐爲姦﹐民殊以爲苦。公白於漕司﹐卽日還之民﹐一境稱快。丁臨海君憂。四年﹐調鄜州錄事。明年﹐王師伐蜀﹐刑部檄充軍前檢察﹐帥府以書檄委之。章廟欲招降吳曦﹐詔先以文告曉之﹐然後用兵。公檄蜀﹐旣以上意諭之矣﹐蜀人守散關不下﹔我軍得奇道﹐突出關背﹐殺獲甚眾。公爲參佐言「彼軍拒守﹐而並禍其民﹐無乃與詔書相戾乎﹖」主帥聞而憾之﹐擠公招兩當潰卒。公卽日率鳳州已降官屬淡剛﹑李果偕行﹐道逢軍士所得子女﹑金帛﹑牛馬﹐皆奪付剛﹐使歸之其家﹐軍則以違制決遣之。比到兩當﹐軍民三萬餘眾﹐鼓舞迎勞。公以朝旨慰遣之。其還也﹐帥始以公爲賢﹐奏遷一官。五年﹐借注東阿丞﹐召補尙書省令史。用宰相宗室承暉薦﹐授應奉翰林文字﹑同知制誥﹑兼韓王府記室參軍。俄﹐以大學博士兼前職。至寧初﹐賊臣弒逆﹐隨以子渭婚假去官。貞祐初﹐宣宗幸汴梁。公時避兵東方﹐從單父渡河﹐詣行在所。宰相奏復前職﹐被樞密院檄﹐行視河防﹐條上津渡﹑屯戍之策。二年﹐同知貢舉事。竟﹐詔公乘傳講究陜西守禦方略。三年﹐遷翰林修撰。山東﹑河朔軍六十餘萬口﹐率不逞輩竄名其間。詔公攝監察禦史﹐汰逐之。公與同官立式﹕軍戶僑寓民家者﹐主人具丁口﹐上之官﹔冒增僞代﹐主客同坐。總領撒各門冒券四百餘口﹐劾案以聞﹐詔杖殺之。故使節所至﹐爭自首﹐減幾及於半。復進一官。初﹐監察禦史本溫﹐被命汰宗室從坦軍於孟州﹐軍謀爲變﹐本溫懼不知所爲。尋有旨﹕「北軍沈思忠以下四將屯衛州。」餘眾果叛﹐入太行。本溫益懼﹐宿畱孟州。樞密院奏公代本溫竟其事。公至衛﹐召四將﹐諭以上意﹐思忠等挾叛者﹐請公還奏之。公責以大義﹐辭直气壯﹐將士慚服﹐不半日﹐就汰者三千人。六月﹐攺大理丞。詔與臺官行關中﹐劾奏姦贓之尢者商州防禦使宗室重福﹑諫議大夫石者而下十數人。陜西行臺以夏寇之警奏﹐事定理問﹐詔公還﹐朝貴自是側目矣。興定初﹐京畿春旱﹐詔禮部尙書楊云翼曁公審理在京刑獄﹐事竟而雨。人以爲無冤民之應。七月﹐遷南京路轉運副使。三年春﹐上以宋人利吾北難﹐歲幣不入者累年﹐假公安遠大將軍﹑兵部侍郎﹑充國信副使﹐副呂子羽詳問。宋人拒於淮上﹐使者不得行。明年﹐行臺兵南伐﹐當由壽春涉淮抵滁﹑揚﹐詔京東總帥紇石烈志攻盱眙﹐仍系浮梁以備臺兵之還。志小字牙古太﹐彊臣之尢難制者也。臺兵且南﹐志以盱眙不易攻﹐旋領精騎由滁州略宣化﹐縱兵大掠。故臺兵所至﹐悉爲志軍所殘﹐原野蕭條﹐無復人迹。宋人堅壁不戰﹔遂迆邐而東﹐擬取道泗州。宋復屯重兵盱眙﹐沿淮戰艦如櫛﹐我軍乃溯淮西上﹐僅由壽春而歸。行臺奏志故違元授節度﹐以故無功﹐詔公佩金符鞫之。公馳入志軍﹐奪金符﹐易以他帥﹐攝志入獄。獄之外﹐軍士嘩噪﹐以「吾帥無罪」爲言。公怒責志曰「元帥欲以兵抗制使邪﹖帥臣待罪之禮﹐恐不如此。使者當還奏之﹐獄不必竟也。」志伏地請死。公言「兵法﹐進退自專﹐有失機會﹐以致覆敗者﹐斬。」卽用所擬聞。時議壯之。再授翰林修撰。十月﹐攺禮部員外郎﹑權右司諫﹑治書侍禦史。詔問時務所當先者﹐公上六事﹐大率言「減冗食﹐備選鋒﹐緩疑似以愼刑﹐擇公廉以檢吏﹐屯戍革朘削之獘﹐權貴嚴請托之科。」又言「山東地方數千里﹐齊﹑魏﹑燕﹑趙皆在其中﹐士馬彊富﹐豪傑輩出﹐耕蠶足以衣食天下﹐形勢足以控制四方。彼疆此界﹐且在所必爭﹐況本吾版圖中物﹐乃置之度外乎﹖國家所以無東意者﹐不過謂財力單屈﹐有所不暇﹔或謂前日已嘗出兵﹐而事竟不成﹐故置而不論耳。臣以爲不然。兵出無功﹐固不可因噎而廢食﹔生聚教育﹐蓋有馴致之道﹐必先富彊而後進取。陛下亦安能鬱鬱久居於此乎﹖」又條自治之策四﹐謂「別賢佞﹐信賞罰﹐聽覽以通下情﹐貶損以謹天戒。」又論賢不肖渾肴﹐曰「崇慶初﹐西南路招討使九斤請先事用兵﹐仍乞詔夏人爲掎角計。執政者沮撓之﹐策爲不行﹔不旋踵﹐而有縱敵之禍。大丞相承暉﹐正色立朝﹐廩然社稷之鎭﹐而姦人忌之﹐擠守都城。人臣而死社稷﹐在承暉爲無恨﹔然宗室賢相﹐安危之所系焉者﹐而以姦人之謀﹐使之無益而死﹐天下爲國家惜之耳。臣嘗謂﹐賢不肖之不分久矣。夫惡惡著﹐則賢不肖別﹔賢不肖別﹐則天下可運之掌﹐於恢復乎何有﹖」詔以東方饑饉﹐盜賊並起﹐以禦史中丞百家爲宣慰使﹐監察禦史道遠從行。道遠發永城令﹑簿贓賕﹔百家與令有違﹐付令有司﹐而釋簿不之間。燕語之際﹐又許參佐克忠等臺官。公皆劾之。百家竟得罪去。初﹐諜者告歸徳行樞密院言「河朔叛軍有竊謀南渡者。」行院事知府胡土門﹐都水監使毛花輦易其言﹐不爲備。一日﹐紅衲數百﹐聯筏逕渡﹐殘下邑而去。朝廷命公鞫之。公以二將托疾營私﹐聞寇而弛備﹐且來不戰﹑去不追﹐在法皆當斬。或以爲言「二將皆寵臣﹐而都水者貲累巨萬﹐若求援禁近﹐必從輕典。公徒結怨權貴﹐果何益邪﹖」公嘆曰「睢陽﹐行闕東藩﹐重兵所宿。門庭之寇且不能禦﹔有大於此者﹐復何望乎﹖有法而已﹐吾不知其他。」卽以所擬者聞。四年﹐遷刑部郎中。關中旱﹐詔公與吏部侍郎畏忻審理冤獄。時河中帥阿虎帶及僚屬十數人﹐皆以棄城罪當死﹐系同州獄待報。同州官承望風旨﹐問公何以處之。公爲言「故相賈公益謙判河中﹐聞絳陽受兵﹐悉軍救之﹐鉦鼓旗幟﹐連延數十里。敵聞救至﹐解圍去。僚屬請於公﹕『公不守河中﹐而救絳陽。設兵至城下﹐何以待之﹖』公言﹕『諸君未之思耳。吾救絳陽﹐所以守河中也。』諸人皆謝不及。河中在今日﹐尢爲重地﹐朝議擬爲駐蹕處也。本根不固﹐則河南﹑陜右有唇亡之憂。以渠宗室勛貴﹐故使鎭之。平居無事﹐以豫備爲言﹐竭民膏血﹐爲浚築計。剽騎才及解梁﹐乃以金城之險爲不足守﹐遽焚蕩而去。驅迫老幼﹐塡塞枕藉﹐爭舟而上者千百而一﹐哭聲竟天﹐流屍蔽川而下。煩冤之民﹐無所於訴。此而不誅﹐三尺法無所用矣。吾常恨南渡倉卒﹐賈公之功﹐不蒙顯異。然則不經之失﹐可使復見於今乎﹖」竟以無冤上之。冬十月﹐出爲歸徳治中。未幾﹐攺同知保靜軍節度使事﹐又攺同知集慶軍節度使事。於是﹐公之年甲子周矣。自衛紹王專尙吏道﹐繼以髙琪當國﹐朝士鮮有不被其折辱者。公憂畏敬愼﹐不忽遺細微﹐故自釋褐至今﹐將三十年﹐而公私無笞贖之玷。然其撫四方者﹐亦倦矣。當官不逾月﹐卽上章請老。進通議大夫。一官致仕﹐徑歸崧山。愛龍潭山水﹐有終焉之志﹐結茅並玉峯下。旁有長松十餘﹐名之曰「松庵」。因以爲號。自少日﹐畱意攝生﹐俯仰詘信﹐通昔不少倦﹐是以神明不衰。飲食起居﹐處丰儉之間。臺閣舊遊﹐門生故吏﹐問遺山中者不絕﹔非若一節之士﹐逃匿於空虛之境﹐以憔悴枯槁而爲髙也。明窗棐幾﹐危坐終日﹐琴尊硯席﹐翦然無塵埃。客至廢書﹐淸談雅論﹐俗事不掛口﹔或與之徜徉泉石間﹐飲酒賦詩﹐悠然自得。嘗畫《管幼安濯足圖》以寄意﹐其趣尙略可見也。所釀酒名「松醪」。東坡所謂「嘆幽姿之獨髙」者﹐惟公能盡之。客有以京國名酒來與之校者﹐味殊不可近﹐正如與深山艸衣木食人語﹐覺傭兒販夫塵土气爲不可向也。山多蘭﹐每中春作華﹐山僧野客﹐人持數本詣公﹐以香韻髙絕者爲勝﹐少劣則有罰﹔謂之「斗蘭」。「斗蘭」﹑「松醪」﹐遂爲山中故事。正大壬辰﹐河南破﹐乃北歸。以庚子七月十有四日﹐終於家﹐春秋七十有九。某日﹐孤子渭奉公之柩﹐祔於臨海君墓之側若干步。夫人趙氏﹐汝州刺史周卿之孫﹐兵亂中﹐曁三女俱失之。渭﹐南京右廂機察﹔孫運安尙幼。公資髙朗﹐儀觀峻整﹐燕居未嘗有惰容﹔子弟化之﹐童幼皆以孝謹稱。母李氏﹐爲臨海所絕﹐公奉之於外家﹐而事張夫人惟謹﹐嫌疑之地﹐能使內外無間言。公歿﹐悉以圖書﹑第宅讓諸弟﹐獨護養小弱弟塡﹐與同甘苦。族弟理﹐七歲失怙恃﹐而資產殊厚。公慮爲奴輩所侵﹐籍於有司﹐攜理之官下﹔及長﹐乃付之理﹐迄於有成。其與人交也﹐先難而後固﹐似疏而實親﹐𨿽幼同硯席者﹐亦皆嚴憚之。左丞董公紹祖奉使江左﹐得公詩餞行﹐喜見顏間。詩四韻﹐每誦一句﹐輒爲一舉觴。李右司之純談笑此世爲不足玩﹐見公﹐必爲之戄然。王延州從之公於鑑裁﹐爲海內稱首﹐敬公名徳﹐至不敢以同年生數之。學長於《春秋》﹔詩筆淸峻﹐似其爲人﹔字畫楚楚有魏﹑晉間風气﹐雅爲禮部閒閒公所激賞﹔制詔典麗﹐當代少見其比﹔尺牘又其專門之學﹐風流蘊藉﹐不減前世宋景文。往往京師﹐渾源雷淵﹑太原王渥﹑河中李獻能﹑龍山冀禹錫﹐從公問學﹐其人皆天下之選﹐而好問與焉。自辛卯﹑壬辰以來﹐不三四年﹐而吾五人惟不肖在耳。故渭以撰述墓碑﹐莫好問爲宜。尙憶公還鎭陽過好問冠氏時﹐方爲中暍所苦﹐然語及舊事﹐則往往色揚而神躍。以公初掛冠時校之﹐其神情故未減也。意天錫公難老﹐使後生望見眉宇﹐以知百年以來文章鉅公﹑惇龐耆艾﹑故家遺俗﹐蓋如此。私竊慨嘆。使公得時行道﹐褒衣大冠﹐坐於廟堂﹐托六尺之孤﹐寄百里之命﹐招之不來﹐麾之不去﹐何必減古人﹖朝廷用違其長﹐顧每以城旦書見役﹐卒使之不遇而去。𨿽淮陽非公所薄﹐孫﹑劉輩有不得不任其責者耳。嗚呼﹗公已矣﹗渭所以屬筆者﹐其可辭哉﹖乃爲論次之。銘曰﹕

維公之生厚有基﹐陽剛在中鯁自持。巖巖靑峙峻以奇﹐塵表朗出莫可梯。白筆一奪雷風馳﹐眈眈虎如毛發威﹐奔走魍魅號狐貍。元精降材匪一機﹐三光九泉絕等夷。大君裁成相所宜﹐望公廟堂佩安危。聲气不動山四維﹐冠之惠文其敢卑。九鼎大呂棄若遺﹐負而趨者先窺。鳳兮徳衰天實爲﹐正有來者吾何追﹗並玉之麓艸木腓﹐兩崖出泉懸素霓。朝猿與吟暮鶴飛﹐不飲不食玉雪肌。幼安東還人代非﹐臨流濯足尙庶幾。滹河北原公所歸﹐墓形馬鬣大茂齊。龜石有銘告無期﹐公名萬年我前知。

國子祭酒權刑部尙書內翰馮君神道碑銘

歲壬辰夏四月辛丑﹐京城受兵﹐刑部君逃難倉猝﹐遂與家人相失。明日事定﹐君之子源﹑吉輩﹐求訪百至。幸其微服而北也﹐乃渡河物色之﹐於大名﹐於東平﹐於平陽﹐於太原﹑大興﹑大定。閱三數年之久﹐歷萬餘里之遠﹐間關險阻﹐饑凍困踣﹐瀕於死者屢矣﹔然亦竟無所見。乙巳冬﹐好問過大名﹐始以所聞告君之季子亨。蓋君旣爲騎兵所得﹐欲擁而北行。人有見之者﹐謂君辭情慷慨﹐義不受辱﹐竟自投城旁近井中。亨乃發喪行服﹐又將以故事﹐奉君衣冠﹐葬於某所。以好問嘗得幸於君﹐涕泗百拜﹐以碑銘見請﹐謹爲次第之。君諱延登﹐字子駿﹐姓馮氏﹐世爲吉州吉鄕人。曾大父世安﹐以醫名河東﹐鄕裏推其陰徳及物﹐謂子孫當有起其家者。大父成﹐易醫而農。父時﹐頗知讀書﹐且好與羽人禪客遊﹐後用君貴﹐贈資善大夫﹑始平郡侯。妣柳氏﹐始平郡太夫人。生二子﹐君其仲也。幼穎悟不凡﹐初入小學﹐輒云「吾家生我﹐將不復耕鋤矣。」少長﹐從鄕先生作舉子﹐卽有聲場屋間。年二十三﹐登章宗承安二年詞賦進士第。解褐臨眞主簿﹐再調徳順州軍事判官。泰和元年﹐知懷寧寨事。部使者學廉能﹐轉寧邊縣令。衛紹王大安元年秋七月﹐霜害稼﹐民無所於糴﹐官爲發粟振貧﹐君躬自區處﹐全活不勝計。刺史滏陽趙公周臣﹐慨然以良民吏許之。三年﹐丁內艱。宣宗貞祐二年﹐起復補尙書省令史﹑知管差除。五年﹐授河中府判官﹑兼行尙書省左右司員外郎。興定五年﹐充國史院編修官﹑考試開封進士﹐攺太常博士。未幾﹐出爲平涼路行尙書省左右司員外郎。元光初﹐遷鞏昌軍節度副使﹐員外郎如故。明年十月﹐召爲吏部郎中﹑兼翰林修撰。俄﹐以如登聞鼓院﹑兼修撰﹐奉使夏國﹐就充接送伴使。哀宗卽位﹐正大元年﹐超翰林待制﹑同修國史﹑兼鼓院事。三年﹐考試宏詞科。尋被詔審理冤滯。七月﹐出爲京兆行尙書省左右司員外郎。五年﹐授睢州刺史﹑兼行大名府治中。尋攺京兆府路司農少卿。七年﹐復翰林待制﹑充禦前讀卷官﹐仍試宏詞。十二月﹐遷國子祭酒﹑借注翰林學士承旨﹑榮祿大夫﹑充國信使。以八年春﹐奉國書見於虢縣之禦營。有旨問﹕「汝識鳳翔帥否﹖」對曰「識之。」又問﹕「何若人﹖」曰「能辦事者也。」又問﹕「汝能招之使降﹐卽貰汝死﹔不則殺汝矣。」曰「臣奉書請和﹐招降豈使者事乎﹖招降亦死﹐還朝亦死﹐不若今日卽死之爲愈也。」明日復問﹕「昨所問﹐汝曾思之否﹖」對如前。問至再三﹐君執義不回。又明日﹐乃諭旨云「汝罪應死﹐但古無殺使者理耳。」君須髯甚偉﹐乃剃去﹐遷之丰州。壬辰﹐河南破﹐車駕駐鄭州﹐有旨發還。三月入京﹐哀宗撫慰久之﹐復祭酒。歷禮﹑吏二部侍郎﹐權刑部尙書。明年﹐遭變﹐得年五十有八。積官資善大夫﹐勛上護軍﹐封始平郡侯﹐食邑千戶食﹐實封一百戶。娶同郡樊氏﹑同官縣令邦憲之女﹐封始平郡侯夫人。後君兩月卒。子﹐男三人﹐皆用蔭補﹕源﹐廣威將軍﹑嵩州軍資庫監﹔吉﹐廣威將軍﹑睢州軍事判官﹐亨﹐忠顯校尉﹐遙授靈寶縣尉。二女﹕長嫁盱眙元帥府經歷官張慥﹔次嫁監湖城稅蘭公輔。男孫三人﹕曰魏孫﹑眾奴﹑千奴﹔女孫二人﹕長適進士徐升﹐其幼在室。君資謹厚﹐寡於言笑﹐外若平易﹐而臨事有執持﹐死生禍福不少變。初入官﹐遂有能名。懷寧先無廟學﹐君爲伐縣中長生柳﹐取以爲材。廟甫成﹐有芝十八莖生大成殿梁間﹐時人異焉。在寧邊日﹐學詩於閒閒公﹐從是詩律大進﹐致密工巧﹐時輩少見其比。及入翰苑﹐一日直宮省殿﹐上急召艸官誥三篇﹐君援筆立就﹐文不加點。壽國髙公大加賞異﹐曰「學士才藻如此﹐而汝礪不能盡知﹐慚負多矣。」因命錄所業以獻。君諾之﹐而不之奉也。或以爲言「丞相求君文甚勤﹐何自閉之深也﹖」君曰「仕宦窮達﹐在我而已﹐何至假人邪﹖」吉鄕別業有溪水當其門﹐故君以「橫溪翁」自號。自《橫溪集》若干捲行於世。平生以《易》爲業。及安置丰州﹐止以《易》一編自隨﹐日夕研究﹐大有所得。旣歸﹐集前人章句爲一書﹐目曰「《學易記》」﹐藏於家。竊謂君於生死之際﹐剛決如此﹐殆有得於《易》之所謂知命者﹐非邪﹖系之以銘﹐曰﹕

日吉兮時良﹐郁佳城兮君所藏。仁者之勇兮決以剛﹐身已滅兮名益光。何以命之兮北方之彊﹐天厚之報兮復且昌﹐世侯伯兮歲蒸嘗。橫溪兮洋洋﹐植丰碑兮墓旁。魂來歸兮安故鄕﹐滯淫盜墟兮亦何望﹖

卷第二十

碑銘表志碣

順安縣令趙公墓碑

公諱雄飛﹐字眞卿﹐姓趙氏。世爲博之髙唐人。曾大父某﹐大父極﹐皆潛徳不耀﹐鄕裏以善人稱之。父忠信﹐資稟通悟﹐喜接近儒士。及公生﹐愛其風骨﹐有起家之望。正隆末﹐寇盜蜂起。公方在𦇤褓﹐舉家藏匿林莽間﹐懼爲盜所迹﹐祝兒﹕「勿啼﹐啼則累我。」竟以不啼免難﹐宗黨異焉。童丱入學﹐記誦出它兒上﹐稍從鄕先生受賦業。未三十﹐四赴殿廷﹐擢承安二年乙科。釋褐長垣主簿。縣瀕大河﹐時新被水害﹐廬舍漂沒﹐城壁頹圮﹐公日以救災爲事。公廨已毀﹐僑寓編民家﹐上漏下濕﹐若不可一日居者﹔公泰然安之﹐而不以煩民也。初﹐水壞廟學﹐先聖十哲塐像﹐遷開封縣之靑岡。安集稍定﹐首建新學﹐躬率吏民﹐迎奉以歸。其審於先後緩急﹐類如此。縣民佃鎭防軍田﹐旣淤墊﹐有未嘗投種者﹐營卒恃勢徵租﹐不少貸。民無所於訴﹐任其陵轢。有奪之牛者﹐公捕系之﹐白按察司﹐嚴督主兵者﹐視實種畝如幹﹐收入幾何﹐輸之。詬租者不得逞﹐佃戶以安。流散來歸者﹐十倍其初。士子卽廟學﹐植碑頌之。再任南樂簿。適令闕﹐公攝縣務。南樂劇邑﹐民頑事殷﹐號爲難理。署事之初﹐有惡子號捨五十者﹐以公書生﹐易之﹐詣縣廷自陳雲﹕「民以受杖自拌﹐敢以獻。」公諭之曰「國法加有罪者﹐汝無罪﹐杖之何名﹖」惡子又謂﹕「公爲懦也。」乃公爲橫恣﹐無所顧藉﹐不數日﹐以故毆被訟。公械之市三日﹐切責之﹐科決無所增﹐而其受痛至移晷之久。惡子慚恨自斂。迄終更﹐境內凶狡無復犯者。躬教諸子學﹐不聽外出﹐每患經史不備﹐妨於指授。或言「文士李夏卿家﹐文籍甚富﹐假借用之﹐宜無不從。」公曰「夏卿藏書﹐我寧不知﹖然渠家闔縣首戶﹐予𨿽曾同場屋﹐今部民矣﹐與之交通可乎﹖」是後﹐邑子有來請益者﹐亦謝遣之。識者以爲治官有業﹐與農功亡異。農夫噓牛曝背﹐寒耕熱耘﹐知有盡地利而已﹐終不以逢年爲幸也。惟其治田不鹵莽﹐故田亦不鹵莽報之。公蚤有時譽﹐聞老師宿學議論爲多。才佐二縣﹐仕之初筵﹐乃能以任重道遠自力﹐若將死而後已者﹐其宏顏爲可見矣。卒之吏畏而愛﹐民愛而畏﹐藹然有良吏之風﹐猶之於農﹐其不以逢年爲幸者歟﹖秩滿﹐遷懿州順安令。挈家北赴﹐過廣寧﹐愛其山水淸美﹐且去瓜時尙蚤也﹐姑畱寓焉。不幸遘疾﹐以泰和四年十二月之八日﹐春秋四十有七﹐終於寓捨。積官至某郎。娶解氏﹐習於儒素之訓。二女侄﹐恩過所生﹐拊孤者以爲難能。後公二年卒。子﹐男四人﹕長曰安上﹐初應進士舉﹐晚乃學道﹔次安常﹐早卒﹐次安世﹐貞祐二年詞賦進士﹐無愧先達﹐而能謙默自將。正大中﹐臺省交薦﹐拜監察禦史。時論以「剛柔適中」歸之。北渡後﹐被召﹐授參議京兆宣撫使司事﹐攺佐河平軍儲。次安國﹐以蔭補監涇陽稅司﹐卒。女三人﹕長適鄢陵醋務監馮鵬舉﹔次未笄而夭。孫﹐男四人﹕曰遹余﹐早卒。安世旣通貴﹐得贈公中大夫﹑輕車都尉﹑天水郡開國伯。夫人天水郡太君。初﹐廣寧受兵﹐安上等崎嶇百死中﹐扶護東還﹐蒿葬於縣北大李莊之某原。是後﹐伯﹑仲﹑季偕沒﹐獨安世流寓河南。汴梁旣下﹐猶復旅食異縣。蓋四十年後﹐始用今年七月日﹐攺卜舉公洎夫人之柩﹐祔於先塋之次﹐禮也。安世旣襄事﹐訪某於鎭陽﹐涕泗百拜﹐請曰「先大夫之葬﹐棺槨﹑衣衾不能無悔﹐顧已無及矣。今墓已樹木﹐寂無旌紀﹐其何以贖有而不彰之罪乎﹖髙聘君哀安世不天﹐旣銘志石矣﹔聞之諸公謂吾子紀述國來公卿﹑賢大夫言行﹐以傳不朽﹐不勝區區之情﹐敢以墓碑爲托﹗」某再拜曰「固所願也。」乃爲之銘曰﹕

受質堅白無燐緇﹐持心權衡平設施。古難其人公如斯﹐行可士矩政吏師。百未一試遽奪之﹐彼囂耋老誰所資﹖碑有銘無愧辭﹐网羅放失會有時﹐幽先發越兮神匪私﹗

資善大夫吏部尙書張公神道碑銘並引

歲乙巳二月十有九日甲申﹐葬我吏部尙書張公於輔巖縣將相鄕新安裏東南原之新塋﹐禮也。孤子知剛﹐涕泗謂某言「先公之葬﹐永年王磐狀其行﹐東明王鶚志其墓﹐旣卒事矣﹐神道有碑﹐碑當有銘﹐州裏大夫士屬筆於子﹐敢百拜以請﹗」某以爲﹐自貞祐南駕﹐初設大司農分領地官之政﹐而假之以部使者之任﹐以勸耕稼﹐以平賦役﹐以督墮窳﹐以糾姦慝。內振外肅﹐百廢具舉﹐傾朝復支。公以碩材雅望﹐首膺是選﹔始貳其長﹐終總其務。剛稜之所摧折﹐深識之所獎拔﹐材量之所興造﹐利澤之所惠養﹐閭閻細民﹐亦皆飽聞而厭道之。至於論列上前﹐謂﹕「國家兵力非前日之比﹐以守則有餘﹐以戰則不足﹐大敵在此﹐何暇遠事江淮﹖又五代以來﹐都汴梁﹐非用武之國﹐特恃大河爲固耳。然唐取梁﹐遼取晉﹐國朝取宋﹐河其果足恃乎﹖關中有金城﹑天府之險﹐桉秦之舊﹐進可以圖恢復﹐而退不失其爲自彊。不都關中﹐則猶當駐蹕河朔﹐系海內之心﹐故莫若都河中。河中中夏腹心﹐負背全秦﹐總制三鎭。屯軍中條之麓﹐建行臺河南﹐根本旣彊﹐國勢乃張。今不都關中﹐而又棄河中﹐不知他日汴梁﹐孰爲國家守者﹖凡此三者﹐我天下大計﹐系於危急存亡者爲甚切。」公發先事之機﹐篤詭辭之義﹐故𨿽同列﹐或不得與知。史筆散亡﹐故老垂盡﹐不著之金石以示永久﹐後世徵廢興﹑論成敗﹐殆將有秦無人之嘆﹗竊爲宗國羞之。是以慨然論次之﹐而不敢辭。公諱某﹐字公理。世爲蕩陰陽邑里人。曾大父某﹐妣石氏。大父某﹐贈正奉大夫﹑淸河郡伯。妣尙氏﹐追封淸河郡太君。考某﹐累贈資善大夫﹑淸河郡侯。妣李氏﹐淸河郡太夫人。公幼穎悟﹐六歲知讀書﹐十二能背誦五經﹐二十八登泰和二年詞賦進士第。釋褐徐州錄事判官。丁資善君憂。服除﹐調許州郾城主簿。縣有逋賦二十萬﹐配之平民﹐公白按察司﹐悉除之﹐民力以紓。再調壽張主簿。時北鄙用兵﹐科役無適從。公差次物力﹐爲鼠尾簿﹐按而用之。保社有號引﹐散戶有由帖﹐揭榜於通衢﹐諭民以所當出﹐交舉互見﹐同出一手﹐吏不得因緣爲姦。自是﹐爲縣者皆取法焉。縣境多營屯﹐世襲官主兵﹐挾勢橫恣﹐令佐莫敢與之抗。兵人毆縣民﹐民訴之縣﹐縣不決﹐申送軍中﹐謂之「就被論官司。」民大苦之。一日﹐閽者告﹕「百夫長夜破門鑰﹐挾兩妓以出。」公謂﹕「夜破門鑰﹐盜也。」遣吏捕還﹐榜掠至百數﹐且械系之。明日﹐千夫長與其屬哀請不已﹐約此後不復犯平民﹐乃釋之。訖公任終﹐更無一人敢橫者。調林慮令。貞祐初﹐辟舉法行﹐除谷熟令。未幾﹐攺丞﹐豪右斂迹。禦史行縣﹐吏抱官文書候檢覆﹐禦史先知公﹐麾吏去曰「張君治縣﹐尙有未盡邪﹖」召爲尙書省令史。谷熟民千數﹐詣闕乞畱﹐平章政事濮王以聞。徳陵欲賜可﹐宰相髙琪以朝省尢須得人爲奏﹐詔以旨諭民﹐民乃歸。轉知管差除房。俄﹐提控吏部銓選。選法積獘﹐公爲之更定﹐周密備具﹔迄正大末﹐仍遵用之。興定三年﹐超陜西東路轉運副使。宰相莘公行臺關中﹐辟公爲左右司郎中。時臺務塡委﹐日不暇給﹔公所以處之者﹐常若有餘﹐朝譽歸焉。汾晉陷沒﹐公建言﹕『河東郡縣業已爲敵有﹐誠能就所存官屬﹐選有才望如郭文振﹑胡天作﹑張開之等﹐略依古制之封建﹐使自爲戰守計﹐亦國家禦敵之大計也。』是後﹐益封九公﹐蓋自公發之。尋﹐以母老﹐匄歸養﹐卜居渭南五年﹐關中受兵﹐公避地華州之南山。行臺檄公爲沿山軍馬都提控﹐不給一卒﹐聽自招募。公移檄諸縣﹐得民兵五千。他州盜賊徧野﹐惟公號令所及﹐帖然如平時﹐路有遺物﹐亦無敢拾也。明年﹐敵退﹐辭軍務。京兆取公所練卒隸帳下﹐皆倚爲選鋒。是秋﹐兵復至。行臺檄公以前職保箭谷砦﹐兵杖器用取具倉卒。敵人來攻﹐公獎厲士眾﹐親當矢石。比歲終﹐潼關迄鳳翔山六十餘柵﹐相繼陷沒﹐獨箭谷保完﹔老幼賴公以全者﹐三十萬人。元光二年﹐詔復河中﹐行臺驛召公詣軍前﹐行尙書省六部事。兵亂之後﹐百姓逃匿山谷﹐無以供饋餉。公躬歷山谷﹐延見父老﹐諭以朝廷用兵之意﹐勸出所有以佐軍﹐辭情感激﹐人樂爲用。迄河中之復﹐軍食不乏﹐公之力爲多。行臺以樊澤﹑籍阿外畱屯。阿外﹐土人﹐取城日﹐嘗爲內應﹐恃其功﹐輕客軍。軍分兩黨﹐故二師亦不相能。行臺憂之﹐奏公爲帥府經歷官。公至﹐曉樊﹑籍以大義﹐且告之廉﹑藺之事﹐二師佩服公言﹐更爲輯睦。城久陷而復﹐帥府以威刑劫之﹐用法殊慘﹐新民重足而立。公爲言﹕『國有常憲﹐何至如此﹖』凡科禁過甚者﹐悉除去之﹐民大感悅﹐如受更生之賜。正大元年﹐公被召。兵民惜公之去﹐戀戀不忍訣﹐老幼遮道﹐馬爲之不前﹐至流涕相唁云「張使君去﹐吾屬能久於此乎﹖」及入見﹐授京東路司農少卿﹑總二路事。都水使者冒河禁﹐貿易曹﹑單閒﹐致貲鉅萬﹐且虛增兵籍﹐盜取縣官錢米﹐賂遺權貴﹐公爲不道。連章發其姦﹐卒廢爲民﹐士論快之。伊陽民楊鐸﹐郾城猾吏韓祖謙﹐舞陽捕盜提控劉汝楫﹐以殺人系獄﹐法官納賂﹐宿畱不爲決﹐以俟末減。公廉得之﹐嘆曰「若輩漏网﹐則千金之子﹐果不死於市矣。」乃奏其罪﹐竟致法。右司郎中﹑平陽公府騎兵十餘人﹐以事至葛伯砦。凶卒髙敏輩利其鞍馬﹑衣仗﹐掩殺之﹐誑招撫使髙倫﹐謂是敵兵之偵伺者﹔倫不知其詐﹐以殺聞官。後事敗﹐指倫爲首謀﹐倫迫於箠楚﹐自誣伏。家人訟其冤﹐尙書省付有司諦審之﹐倫無異辭。家人復抱登聞院鼓以訴﹐有司再評﹐倫自伏如初。獄將決﹐公終以爲疑。及奏﹐上問公﹐公奏言﹕『倫𨿽自款伏﹐而其家訴敏輩殺人之日﹐倫適飲酒河南﹐迨報至﹐始北歸。以次第推﹐倫何得爲首惡﹖罪疑惟輕﹐忠厚之至。且歲旱已久﹐願緩倫死﹐以察天意。』上亦以爲然﹐遣中使赦倫﹔省中械破﹐而雨大作﹔中使還奏﹐容服沾濕﹐上爲之喜見顏閒。同判睦親府事﹑殿前都點檢撒合輦﹐上所倚信﹐聲勢焰焰﹐權過將相。其娣妙淵爲女官﹐依托營建﹐挾勢斂財﹐以侵愁州縣﹔至役衛士爲前導﹐而以皇姑自名。爲有司所劾。上以弟故﹐欲勿問﹔公力辧﹐以爲不可﹐竟勒妙淵返初服﹐出撒合輦中京。貞祐以後﹐武臣以戰功﹐往往至將帥﹐置員旣多﹐而不相統攝。公建言﹕『乞以都尉易將帥之號。』上從其計﹐爲置建威﹑折衝﹑寧遠﹑安平等十都尉﹐各以勝兵萬人配之。超戶部侍郎﹑提控軍前﹑行六部事。四年﹐丁太夫人憂。甫卒哭﹐特旨起復。宰相奏﹐擬公京南路司農卿﹐上曰「吾欲得張某﹐朝夕相見﹐勿令外補﹗」宰相以三路調度﹑京南當什六﹐司農寄托尢重﹐欲暫輟之以往耳。上從之﹐故有此授。及陛辭﹐上諭之曰﹕『久知卿可大用﹐所以授此者﹐以卿能鎭靜故耳。』公爲政﹐內寬而外嚴。𨿽急於督責﹐官吏有犯﹐未嘗輕肆斥逐﹐如上意焉。五年﹐曁同官朝京師﹐上獎諭良厚﹐且詔劉大有輩﹕『當以張某矜式。』尋﹐授戶部侍郎﹔逾月﹐攺刑部侍郎﹔不十日﹐又攺陜西西路司農卿。七年﹐上念公久外﹐疊遣中使驛召之﹐仍詔邠州帥護送﹐諭以道路所從出。六月﹐至京師﹐授以右諫議大夫﹑兼戶部侍郎﹐遂赴潼關軍。明年正月﹐軍潰於陽翟。公閒關至闕下﹐爲上言﹕『平章政事百撒﹐姦邪誤國﹐𨿽已遣逐﹐而典刑未正﹐無以服中外心。樞密副使合喜﹑將軍中牟﹐垂與恆山軍合﹐而瞻望不進﹐恆山用是失利。合喜狼狽中盡失軍士﹐乞斬之以謝天下。』上悟﹐旋廢合喜爲民。十二月﹐授吏部尙書。車駕東狩﹐慷慨請從行﹐不許。未幾﹐汴京送款﹐公柴車北歸﹐結廬洹水之上﹐不以世務縈懷﹐左右圖書﹐以亂思遣老而已。癸卯正月十有九日﹐春秋六十有八﹐終於所居。累官資善大夫﹐勛上護軍﹐爵淸河郡開國侯﹐食邑千戶﹐實封百戶。娶同郡齊氏﹐封淸河郡夫人﹐前公五月卒。子﹐男二人﹕長知剛﹐舉進士﹔次知柔﹐早卒。孫一人﹐延祖﹐尙幼。公臨事有幹局﹐自歷州縣﹐卽能惇風化﹐立公道﹐定契券以睦兵民﹐布恩信以息寇敚﹐發姦贓以械府吏﹐募彊悍以輟丁男。此他人之所難能﹐在公特小者耳。旣爲朝廷所知﹐爲郎官﹐爲大農﹐當官而行﹐無毫末顧望﹐義之所在﹐必至而後已。其於憂國愛君﹐蓋不食息頃忘也。居農司十年﹐事以苟且爲恥﹐所立條畫﹐力省功倍﹐無有能變易者。在京南﹐日課民區種栽地桑﹐歲視成否﹐若父兄之於子弟﹐慰以農裏之言﹐而勉之公上之奉。軍興之際﹐簿領塡委﹐米鹽之鱗雜﹐朱墨之糾紛﹐先後緩急﹐亦心計而手授之。方其培植國本﹐經度邦賦﹐丞掾細務﹐宜不屑爲之﹔然其克勤小物﹐乃如此。人謂公有不可曉者。廉介自持﹐而器量閎博﹔風岸峻整似不可梯接﹐而應於物者粹以溫﹔少長鄕校﹐而有素宦之風﹔從容儒雅﹐而有應敵之略。此言論﹑事業之所以出人意表歟﹖平生事親孝﹐事長敬﹐與人交﹐死生禍福不少變。冀禹錫﹑李大節受知於公。年少入仕﹐疏於自檢﹐坐爲文吏所陷﹐井不復用。人知其冤﹐而莫有爲辧之者。公獨曰﹕『驥不以一蹶而廢千里﹐況美士乎﹖」言之宰相﹐乞爲昭雪﹐不報。乃上書申理之﹔二子竟得復敍﹐後爲中朝名勝。士論以公爲知人。所著詩文﹑箋奏﹐簡重典雅﹐稱其爲人﹐爲集若干捲﹐藏於家。嘗論﹕公大夫士仕於中國全盛時﹐立功立事﹐易於取稱﹐故大定﹑明昌間多名臣。天下士固不可盡誣。設使易全盛而爲季末﹐起坐嘯而應急遽﹐是猶拯溺以規行之雅﹐而料敵以淸談之誤。吾恐黃相國之功名﹐減於潁川治最之日矣。古有之﹐亂則智士馳鶩而不足﹐治則中材髙枕而有餘﹐信斯言也。玆世之士﹐其無幸歟﹖銘曰﹕

農政名卿﹐臺務望郎﹐職思其憂﹐公極所長。南駕而都﹐百壘爲防。乃積乃倉﹐曁彼裹糧。百冗坌來﹐倚公設張。嗷嗷創罷﹐望我小康。救寒袴襦﹐療饑膏粱﹐愛育本基﹐系公慈祥。孰求豫章﹖公材明堂。孰濟巨川﹖公任舟航。盜販黥髡﹐龍起雲驤﹐何儷景同翻而不於興王﹖相古先民﹐系於苞桑。豈無興邦之言﹐天久矣其廢商。屹頹波之砥柱﹐又安得溯橫潰而獨障﹖文武備具之謂成﹐夙夜匪懈之謂莊﹐克勤小物之謂敏﹐不畏彊禦之謂剛。公是所存﹐奚必太常﹖鬱鬱佳城﹐維公之藏。勒我銘詩﹐發其幽光。千秋兮萬古﹐耿故國兮難忘﹗

通奉大夫鈞州刺史行尙書省參議張君神道碑銘並引

保靜一軍﹐北當沂﹑海﹑滕﹑兗﹑濟﹑單之衝﹐南控淮﹑楚重兵之所宿﹐大河而南﹐最爲重鎭。興定二年﹐詔以元帥﹑右都監克石烈志開府此州﹐不終歲﹐復有總統東道諸帥之命。志由親衛起身﹐以小字牙吾行﹔宋人訛傳﹐又以盧國瑞目之。其所統兵屯戍之外﹐隸帳下者﹐步五千﹑騎二千而已。爲人彊悍鷙猛﹐操縱叵測﹐用兵知變化﹐往往闇與古合。自二年泗州乘勝席捲之後﹐靈壁﹑土山﹑龜山﹑蒙城﹑五河﹑九岡﹐前後殺獲﹐莫可勝計。先聲所及﹐宋人爲之膽落﹔兩淮之間﹐名姓可以止啼﹐署字可以怖瘧。勛伐旣髙﹐知朝議倚以爲重﹐乃髙自標置﹐日有跋扈之漸﹔朝廷亦無如之何。使者銜王命﹐或被省檄﹐計事東方﹐懍懍危懼﹐如遇大敵﹔應對之際﹐橫被陵轢﹐殆一食頃不可與居。而君乃以幕屬與之從事者十有三年。計舉世敢與之抗者﹐惟君一人。君始以諸生仕臺閣﹐衣冠顏貌﹐見者以爲懦而不武。志初亦甚易之﹔及與之議軍務﹐凡獨任胸臆﹐妄有執持﹐君必爲之委曲開諭﹐不動聲气﹐獷悍化而柔良。旣久﹐乃更親愛﹐外有手足之托﹐而內有骨肉之義。志𨿽髙亢偃蹇﹐卒能免於顚滅之禍者﹐君之力爲多。蘧伯玉爲顏闔說養虎﹐人以爲莊周氏之寓言﹔以君之事觀之﹐世乃眞有養虎者。至於時其飽饑﹐達其怒心﹐虎之與人﹐異類而媚。信斯言也﹗君其有道者與﹖君諱汝翼﹐字季云﹐族張氏。世爲河南人。曾王父甲﹐王父琳﹐皆隱徳弗耀。父郁﹐字文甫。章宗明昌初﹐詔州裏舉才能徳行之士﹐自河中教授﹑曲沃主簿﹐遷狄道令。後用君貴﹐累贈通奉大夫﹑淸河郡侯。母馬氏﹐淸河郡太夫人。君其第四子也。天資穎悟﹐童丱中﹐以善屬句稱。弱冠﹐擢泰和三年經義進士第。釋褐河陽簿。丁外艱。服除﹐調厭次丞。復以內艱去職。衛紹王崇慶二年﹐任西寧主簿。西寧近接夏境﹐頻被侵劫。君問民所疾苦﹐政從寬簡﹐民甚安之。宣宗貞祐二年﹐夏寇來攻﹐縣中兵力單寡﹐城爲所陷﹐君乘亂而出。有司以不守議罪﹐父老詣州稱枉﹐遂獲申明。四年﹐召爲尙書省令史。興定二年﹐考滿﹐授同知泗州防禦使事﹑軍前行戶工部事。俄﹐攺行部爲規措所﹐就充規措使。州將移刺羊哥以宋兵絕弱﹐不足爲慮﹐日與將佐燕飲﹔君獨不豫。五年正月﹐宋人乘不備取西城﹐遂據之。時君與羊哥在東城。羊哥聞變﹐計無所出﹐謀棄城而遁。君戒廏吏﹕「毋敢給州將馬」﹐且躬自巡城﹐眾賴以安。已而﹐保靜軍來援﹐碭山從宜張惠出奔﹐宋兵乃棄城而遁。州人徳君﹐爲立生祠。尋攺靈壁軍前規措使﹑充便宜總帥府經歷官。元光元年﹐攺充唐﹑鄧﹑裕帥府經歷官。保靜失﹐君軍事廢不治。志凡七上奏﹐乃聽。君還﹐且擢拜祕書少監﹑兼行戶部郎中。二年﹐邳州從宜納合六哥﹐劫殺行省事忙古剛﹐以州降宋。詔總府率東方兵攻取之。檄城中兵民﹕有能誅六哥反正者﹐官賞有差﹔脇從之人﹐一切勿問。攻數十日﹐軍士死傷甚眾﹐而城中無應者。又數日﹐宋裨將髙顯﹐梟六哥首來降﹐而餘黨堅守如故。志與朝官之在軍中者怒曰「此州從賊叛國。賊旣死﹐自當開門納軍﹔然且旅拒如此﹐不盡坑之﹐何以示威﹖」君進曰﹕『平民從叛﹐本非獲已﹐竟有何罪﹖況嘗許首惡之外﹐不戮一人﹔必欲坑之﹐朝廷將不以爲失信乎﹖若重以恩詔開示﹐出三日不降﹐某請身任其責。』志以下﹐皆是其言﹐射書惇諭。州人知禍福所在﹐相繼出降﹐爾後竟無一人被詿誤者。詔書袖美﹐遷同知保靜軍節度使事。哀宗正大五年﹐志移鎭關﹑陜。時關中遊騎充斥﹐老幼扣關者亡慮數十萬。志以關東人心易搖﹐重爲避兵者所警﹐則或有意外之變﹐欲稟命於朝﹐然後納之。君進曰﹕『陜西老幼﹐投死無所﹐獨以關東爲生路。今坐視不救﹐任爲兵人所魚肉﹐豈朝廷倚公存活生靈之意乎﹖』志曰﹕『不然﹐敵人百計窺關﹐無從而入﹐閒有挾詐雜老幼而東者﹐誰當任之﹖吾所以待朝命者﹐不過二三日﹐命卽下﹐稟而後行﹐蓋未晚也。』君復進曰﹕『帥府設經歷官﹐主帥所行﹐得豫商略﹔帥若專輒而參佐曲意從之﹐設此官焉用﹖假有挾詐而東﹑爲意外之變者﹐某以百口保之。」志不能奪﹐卽命開關﹐西民由是免禍。中使者以聞。詔諭之云﹕『牙吾資性素剛﹐非卿不能勸導。卿爲參佐﹐而主張大事如此﹐朕甚嘉之。當益盡乃心﹐勉建功業﹐朕不汝忘也﹗』總府軍還鎭﹐攺遙領同知鎭南軍節度使事。七年﹐志行尙書省事於陜西。君以目疾求解﹐畱居歸徳。天興元年﹐歸徳受兵﹐總帥赤盞元凱起爲經歷官。明年春正月﹐車駕幸歸徳﹐攺吏部郎中﹐經歷如故。未幾﹐徐州帥樂安郡王王徳全不稟朝命。授君戶工部侍郎﹑充徐州帥府參議官﹐且諭之曰﹕﹐卿昔佐牙吾﹐甚有能名﹐今知王徳全與卿有連﹐屈卿往佐之。徳全𨿽鄙野﹐亦當從卿言。無貽朕東顧之憂也。』及尙書左丞完顏仲徳以策誅徳全﹐乃用便宜﹐授君行省參議﹑兼同知武寧軍節度使事﹐遙領鈞州刺史﹐進階通奉大夫。冬十月﹐州爲沛縣人鹿琮所破﹐擁官吏北渡。君用憂憤感疾﹐以明年甲午春二月之十七日﹐春秋六十﹐卒於沛之旅捨。翼日﹐蒿殯於歌風臺之下。後十有三年﹐孤子翔等舉君旅櫬﹐歸祔於山陽南徐澗之先塋﹐禮也。君娶朱氏﹐河北西路鹽鐵判官﹑汴梁名進士文伯之女弟﹐封淸河郡夫人﹐前公七年卒。子﹐男二人﹕長曰翔﹐武義將軍﹑遙領鄭州防禦判官﹔次曰浚﹐武義將軍﹑遙領河內縣令。女一人﹐適汴梁東水門副使邊汝礪。男孫二人﹕長曰奉世﹐次曰延世﹔女孫一人﹐幼﹐在室。壬子冬十月﹐翔﹑浚奉京東行省員外郎王君禧伯所撰家傳﹐以神道碑銘爲請﹐三請益堅﹔某不得以不敏辭﹐乃爲論次之。君尙多可稱﹐弗著﹔著所以活萬人者。其銘曰﹕

柏松靑靑﹐風水攸寧。張君之阡﹐樂石有銘。偘偘惟君﹐仁信篤誠。一說解紛﹐千室更生。舞雩之春風﹐潤物無聲。有《簫》《韶》之克諧﹐無水火之必爭。彼舉頭而城﹐颺尾而旌﹐方弭耳而帖伏﹐何磔裂之敢萌﹖有方無方﹐孰爲權衡﹖使存諸已者而未之定﹐奚暇及於暴人之所行﹖惟天下之至柔﹐馳騁天下之至剛﹐吾然後知黃老家之言爲有徵。

資善大夫集慶軍節度使蒲察公神道碑銘並引

公諱元衡﹐字君平﹐姓蒲察氏﹐以小字某行世。爲某路貴族。國初﹐遷種人屯戍中州﹐遂爲眞定人。祖諱昔兀乃﹐贈鎭國上將軍。老諱福山﹐親衛出身﹐官鎭國上將軍﹑臨洮路康樂知寨。公則康樂之弟子也。康樂愛公風骨不凡﹐度能起家﹐使應童子舉。年十一﹐登科﹐移籍太學。弱冠﹐擢泰和三年策論進士第。釋褐永年縣丞。繼歷三縣佐﹐皆有能名﹐召爲左三部檢法司正。公資稟仁厚﹐臨政本於惠養﹐不以鞭箠立威。及居議獄之地﹐忠愛款曲﹐末減者爲多﹐法家稱焉。貞祐初﹐從狩汴都﹐拜監察禦史﹐累遷左司諫。朝廷知公蓋將大用矣。未幾﹐授慶陽府治中﹑權府事。部民妻有與外人私者﹐民捕獲之﹐手刃其妻﹐詣官自陳。公釋而不問。一時能官者﹐以知義許之。入爲刑部郎中。正大二年﹐被詔審理冤獄。時所在獄犴塡滿﹐官吏習於柄臣弄威之後﹐知有無辜而被系者﹐亦莫敢言。公徧歷郡邑﹐躬自臨閱﹐非情有不可耐者﹐一切以詔旨出之﹐所活不啻千人。四年﹐遷戶部侍郎。詔以鄭州軍卒謀反﹐命與防禦使﹑臨淄郡王張惠鞫之。辭連二偏將﹕一遙領陳州防禦使王﹐一息州刺史李。公以理諭卒言「汝以小怨置人造逆之地﹐就使人詿誤而死﹐能代汝否﹖神理不可誣﹐冤報何時而已邪﹖」卒感悟﹐盡吐情實。公以聞﹐二人得不坐。五年﹐授京西路大司農卿﹑兼采訪提舉刑獄事。公老於從政﹐仁信愈篤﹐不動聲气﹐而威惠並舉﹐公議藹然﹐有公輔之望。七年﹐攺集慶軍節度使﹑亳州管內觀察使。未赴﹐遘疾﹐以某年月日﹐春秋五十有二﹐薨於私第之正寢。去河南破﹐不一年耳。積官資善大夫﹐彭城郡開國侯。夫人王氏﹐燕郡大族﹐封彭城郡侯夫人。家政整潔﹐有內助之功﹐中表歸之。年七十二﹐後公二十年而卒。子﹐男一人﹐桓端﹐護衛懷遠大將軍。男孫二人﹕榮祖﹑慶祖﹐皆尙幼。桓端以某年月日﹐舉公之柩﹐葬於某所之先塋。夫人祔焉。旣葬之幾年﹐某過東平﹐桓端以碑銘爲請。平時以公恂恂退讓﹐不爲鍛煉之風所移﹐嘗向慕之﹐故不復以固陋辭。乃爲銘曰﹕

廷平之於﹐大理之徐﹐議獄闊疏﹐至可以漏吞舟之魚。吁嗟公乎﹗其斯人之徒歟﹖大安權移﹐變亂維初﹐傅翼虎臣﹐恣爲誅鋤。一羽死而一虎出﹐封豕與俱。公適其時﹐職司刑書。乘禦史驄﹐登使者車﹐悃愊無華﹐閒雅甚都。周旋於柱後﹑惠文之閒﹐溫其褐寬之儒。平反幾何﹖月計有餘。方血肉狼藉﹐而有治古之騶虞。禍慘河陰﹐或僇或俘。不爲國殤﹐卽亡國之大夫﹔天獨厚公﹐得歸公於黃壚。湯旱焚如﹐一漑者後枯﹐孰乘孰除﹖吾知神理之不誣。吁嗟公乎﹗

資善大夫武寧軍節度使夾谷公神道碑銘

貞祐初﹐大駕南巡﹐公以省掾扈行。事出倉卒﹐乃畱幼子﹑今先鋒使斜烈於平州之撫寧。朔南分裂﹐父子相失者﹐餘二十年。先鋒旣長立﹐能自奮發﹐立功名﹐仕宦貴顯。歲癸巳﹐汴梁下﹐乃奉朝命迎公北歸。公已老﹐而身見代謝﹐愴焉有去國之感﹐顧瞻裴回﹐不能自已。生平植節堅苦﹐食蔬糒不厭﹐旣居民間﹐倍自貶損。先鋒有至性﹐夫人殷氏尢盡婦道﹐日具甘脆﹐百方奉公﹔而公所以自持者﹐不少變。一室蕭然﹐使日夕裁足而已。人事饋餉﹐瓜果菜笳之細﹐亦峻拒而疾麾之﹐如禦史執法之在前後﹐惟恐其污己也。時貴慕公名﹐有謁見者﹐敕外白不得通﹐曰﹕『我亡國之大夫耳﹐尙何言哉﹖』初﹐自聊城居宣徳﹐惟渾源魏內翰邦彥﹐以簡重﹐得登公門﹐與之考論文藝。自余﹐𨿽鄰捨﹐有不得見其面者。蓋嘗論公﹕君臣之義﹐於名教爲尢重。名教者﹐天地之大經﹐而古今之恆典﹐惟天下之至誠爲能守。故人臣之於君者﹐有天道焉﹐有父道焉。大分一正﹐義均同體。吉凶禍福﹐不以回其慮﹔廢興存亡﹐不以奪其節。任重道遠﹐死而後已﹐猶之父有罔極之慕﹐而天無可逃之理。微子之過舊都﹐包胥之哭秦廷。王蠋布衣﹐義不北面於燕﹔樂毅終其身﹐不敢謀趙之徒隸。非誠保以當之﹖是故﹐誠之所在﹐卽名教之所在﹐有不期合而合焉者。語有之﹕『善人﹐吾不得而見之矣﹔得見有恆者﹐斯可矣。』居今之世﹐行古之道若公者﹐吾不知其去古人爲遠近﹔然則不以名教處之﹐其可乎﹖公諱土刺﹐字大用﹐姓夾谷氏。世爲合懶路人。曾大父息虎起﹐天會初﹐嘗以王爵握兵柄﹐史諜載其功詳矣。大父僕千﹐驃騎尉﹑上將軍。娶完顏氏。父阿海﹐驃騎尉﹑上將軍﹑澄州刺史﹐娶阿勒根氏﹐贈金源郡夫人。生五子。公﹐其第二子也。弱冠﹐始知讀書﹐三舉策論進士﹐以泰和三年登科。歷撫寧﹑海濱簿。貞祐初﹐被召﹐道出平州。平州適被兵﹐州將請公充軍中彈壓﹐以功升一階﹐入補省掾。終更﹐除武寧軍節度副使。五年﹐用樞密院薦﹐充京東總帥府經歷司。主帥牙古大資驁狠﹐恃功自髙﹐奴視參佐﹐往往置之死地。從事輩畏之﹐惟意所向﹐噤不出一語。公直前徑行﹐無所顧藉﹐論事之際﹐極所欲言者而止。少不見聽﹐則移疾不爲出﹔帥悔悟﹐或詣公謝之。其秉志抗直如此。興定初﹐宋人步騎數萬侵泗州﹐聲勢甚張。公爲畫策﹐潛軍趨靈壁﹐出其不意﹐殺獲甚眾。以功遷兩階。四年﹐召爲戶部員外郎﹐轉刑部﹐尋遷郎中。元光初﹐設三路司農分治戶部﹐以公剛稜疾惡﹐材任刺舉﹐授京南路少卿﹑兼郎中。未幾﹐以稱職聞。是後﹐公𨿽攺他官﹐言政者猶以少卿名之。正大初﹐擢裕州刺史﹐攺睢州。是歲大蝗﹐公境獨無有﹔秋旱甚﹐禱之而雨。識者以爲善政之報。三年﹐召爲戶部郎中。初置申州﹐輟公爲刺史。明年城洛陽﹐授同知中京畱守﹑兼同知金昌府事。畱守移刺瑗雅敬公﹐事無巨細﹐咨之而後行。俄﹐攺汝州防禦使。洛陽之民﹐惜公之行﹐祖道塡咽﹐度旬日不得發﹐公以形迹自嫌﹐竟由他路而去。未經歲﹐攺陳州。公老於從政﹐先聲所曁﹐有識相賀。州有東平宣銳軍餘百輩﹐率以戰功得官﹐有至四品者﹐恃勢作威﹐備極凶悍﹐前使不能制。一葛知府者﹐尢不法﹐公捕得之﹐檄送本管﹐一郡帖然。考城﹐胥史所聚﹐結黨爲社﹐有『大刀』之目。把持令佐﹐連起詔獄﹐細民𨿽被侵愁﹐而無所於訴。公籍其姓名﹐置之聽事﹐自是無一人敢犯者。尋﹐上章請老。禦史張特立﹑樂夔上書言﹕﹐陳州禦使土刺﹐剛直廉介﹐有古良吏之風。今𨿽年及﹐其黽勉王事﹐彊仕之人﹐有不能及者。比聞以例告老﹐而有司亦以例許之﹐貪賢之道﹐誠有所未盡。特望重加拔擢﹐以觀自竭之效。」書奏﹐落致仕﹐超授同知開封府事。明昌以來﹐鎬厲王﹑衛紹王族屬﹐皆終身禁錮﹐男女幽閉﹐絕婚嫁之望。公建言﹕『二宅僇辱旣久﹐賤同匹庶﹐就有詭謀﹐誰與同惡﹖宜釋其宿怨﹐宏以大度﹐使之各就人道﹐遂生化之性。夫國君不可以匹夫﹐之則通國皆懼。匹夫且然﹐況骨肉乎﹖』語𨿽不卽從﹐其後天興初元之後﹐皆聽自便﹐蓋自公發之云。六年﹐授武寧軍節度使﹑徐州管內觀察使﹑兼提舉河防使。詔旨袖諭﹐道所以遷擢之故﹐且命乘傳赴鎭桃園﹐行樞密院事。幹魯倉官王邦昌﹐囊橐爲姦﹐盜官糧二萬斛﹐公桉問得實﹐悉從徵理。轉漕爲之少寬。逾年﹐竟以衰病不任﹐得請北渡。後五年﹐以戊戌年二月晦﹐春秋七十有三﹐終於家。積官資善大夫﹑金源郡開國侯。歿後三日﹐權殯宣徳州東南天王寺。壬寅三月壬申﹐奉公之柩﹐葬於永興縣王家堡之西北原。從弟平章政事華國公畢蘭出及其子奉職六十一﹐皆葬墓次。蓋子孫去先塋久﹐不能歸祔﹐故攺卜於此。前夫人奧惇氏﹐贈金源郡夫人﹔繼室蒲速烈氏﹐亦封金源郡夫人。子﹐男三人﹕徳興﹐輔國上將軍﹐早卒﹔次斜烈﹐宣授先鋒﹐使佩金符﹐總統質子軍﹔次萬僧。女一人﹐嫁爲世襲官妻﹐早卒。男孫三人﹕畱住﹑拔突﹑七十二。女孫二人﹕秦奴﹑元奴﹐皆尙幼。妷二人﹕永喜﹐輔國上將軍﹐次中山﹐皆弟明威將軍老哥之子。妷孫二人﹕阿憐﹑壽童。從孫一人﹐八十二奉職之子。從妷女一人﹐平章公之女﹐蓋公收養之者。將葬﹐五路萬戶郝醜和尙﹐以行狀來請﹐曰﹕『吾子往在省寺﹐宜知武寧之詳。先鋒與我結弟昆之義﹐公之葬﹐猶葬吾父也。幸辱以神道碑賜之﹗』予素善郝侯﹐義不可辭﹐乃用所以知公者﹐著之篇﹐而系之以銘。銘曰﹕

淸愼以自持﹐介特而不詭隨。相彼築室﹐天實厚其基。溫乎召﹑杜之慈﹐凜乎趙﹑張之威。民不忍忘﹐吏不敢欺。眞識幾希﹐顧以能官爲見知。風雨如晦﹐雞鳴有期。滄海橫流﹐鰲足不敧。幅巾布衣。陋巷棲遲。吾寧泊濁流之泥﹐吾寧啜餔余之醨。周粟京坻﹐采薇以療饑﹔尙友千載﹐匪義迹其焉追﹖燕云之郊﹐邱隴累累。使九原而可作﹐非公吾誰與歸﹖

卷第二十一

碑銘表志碣

禦史張君墓表

東平幕府從事張昉﹐持文士李周卿所撰先禦史君行事之狀﹐請於僕言﹕『先禦史在興定﹑元光間﹐於州縣爲良民吏﹐於臺閣爲材大夫﹐朝譽藹然﹐吾子所知。喪亂之後﹐挈家還鄕社﹐春秋𨿽髙﹐而神明未衰﹔乃一意與世絕來往﹐以閉戶讀書爲業者﹐餘十五年﹐凡向之所以爲良民吏﹑材大夫者﹐未嘗一語及之。沈默退讓﹐齊魯大學士翕然稱道之﹐亦吾子所知者。棄養以來﹐三見霜露。而不肖孤以斗食之役。汩沒簿尉閒﹐不得灑埽墳墓﹐列樹碑表﹐使先子名徳懿範﹐闇焉而不彰。誠懼一旦先狗馬塡溝壑﹐其何以暝目乎﹖今屬筆於子﹐幸爲論次之﹐以俟百世之下。』僕嘗謂﹐聖人澤後世﹐深矣。今虞﹑芮有閒田﹐丰鎬之間﹐男女異路。孔子近文王六七百歲﹐故言衣冠﹑禮樂﹐則莫齊﹑魯爲盛﹐宜矣。百年以來﹐東平劉莘老斯立﹐宣叔之祖孫﹐文元賈公昌朝之家世﹐滕陽張丞相永錫﹐日照淸獻張公父子﹐東阿壽國張公﹐蕭國侯公﹐參政髙公奉髙﹐承旨黨公﹐黃山內翰趙公﹐嵫陽內翰閻公﹐惇龐耆艾﹐海內取以爲法。其餘經明行修﹐由晦道商公﹑醇徳王先生而下﹐何可一二數﹖至於人代變革﹐才﹑智﹑勇皆廢﹐守道之士懷先生之舊俗﹐區區不能自已者﹐往往有之﹐如禦史君者﹐皆是也。古有之﹕『魯無君子者﹐斯焉取斯﹖』其澤及後世之謂乎﹖謹桉中奉大夫﹑故治書侍禦史﹑守申州刺史張君﹐諱汝明﹐字子玉。世家汝上。曾大父靖﹐大父彥﹐皆潛徳弗耀。父恕﹐用君貴﹐贈中議大夫。母程氏﹐淸河郡太君。君三歲喪父。母程﹐故衣冠家﹐而有賢行﹐力課君學﹐君亦能自樹立如成人。弱冠﹐擢大安元年經義進士第。釋褐將仕郎﹐調潁州泰和縣主簿。崇慶元年﹐換懷州武陟簿。丁內艱。服除﹐貞祐四年﹐由鹿邑簿﹐入爲尙書省掾。正大元年﹐終更﹐擢同知嵩州軍州事。盜入軍資庫﹐而無迹可尋。官系主者獄﹐凡十餘人﹐不住訊掠﹐皆自誣服。君時以檄出﹐及還﹐系者稱屈。君諦審﹐知其冤﹐卽縱遣之。不數月﹐諸黥卒以贓敗。郡人以爲神明。三年八月﹐辟許州長葛令。未幾﹐政成﹐農司以稱職聞。及罷﹐縣父老上贐禮﹐一無所受﹔乃相率立祠﹐以致去思之心焉。六年二月﹐召爲太常博士﹑權監察禦史。不半歲﹐遷戶部員外郎。七年八月﹐授治書侍禦史。八年七月﹐遷禮部員外郎﹑兼修《起居注》。俄﹐升歸徳治中﹑兼提舉河防學校常平漕司事﹐不赴。天興元年﹐遙領嵩州刺史。二年二月﹐攺授申州。以庚戌七月二十有二日﹐遘疾﹐春秋七十有六﹐終於東平遵化坊私第之正寢。娶魏氏﹐封淸河縣君。子﹐男三人﹕長﹐卽昉也﹐今爲東平萬戶府經歷官﹑遙領同知單州防禦使事﹔次曄﹐次煦﹐皆早卒。男孫二人﹐女孫一人﹐尙幼。孤子某﹐以庚戌年八月之三日﹐奉君之柩﹐祔於汝上由村裏某原之先塋﹐禮也。君資稟厚重﹐與人交﹐惇信義﹐平居恂恂﹐似不能言﹔及當官而行﹐剛介有守﹐論議純正﹐人不能奪﹔仕宦三十年﹐家無餘資。其他尙多可稱﹐弗著﹐著不爲窮達易節者。銘曰﹕

汝之洋洋﹐思聖有堂。禮樂衣冠﹐此爲之鄕﹔維禦史君﹐尢魯士之良。沈潛而剛﹐耆艾而惇龐﹔可以爲公卿大臣﹐訓於四方。昔往矣﹐秉筆帝旁﹐藹然粹溫﹐如圭如璋。今來斯﹐微服裹糧﹐衡門棲遲﹐詠歌虞﹑唐。謂其逢也耶﹖茫乎及夜舟之藏。其不逢也耶﹖泰焉如晚節之昌。抱明月而長終﹐懷舊俗而不忘。在君爲樂天﹐而識者涕滂。林深而蘭芳。風雨如晦﹐而雞鳴有常。世無良史久矣﹐孰爲發幽潛之光﹖

禦史程君墓表

君諱震﹐字威卿。先世居雒陽﹔元魏﹐遷兩河豪右實雲中三州﹐遂爲東勝人。曾大父獲慶﹐大父總﹐質直尙气節﹐鄕人有訟﹐多就決之﹔至於婚嫁喪葬不能給者﹐亦借力焉。父徳元﹐自少日﹐用俠聞﹐嘗與羣從分財﹐多所推讓﹐州裏稱之。後用君貴﹐封大中大夫。雷內翰淵述世徳之舊﹐備矣。大中子八人。長曰鼎﹐老弟仁讓﹐閨門肅睦﹐有古君子之風。以六赴廷試﹐賜第﹐調濮州司候。次曰雷﹐由武弁起身﹐官懷遠大將軍。君﹐其第三子也。資嚴毅﹐𨿽所親﹐不敢以非禮犯之。幼日﹐夢人呼爲禦史﹐故每以諫輔自期。章宗明昌二年﹐經童出身﹐補將仕佐郎。泰和中﹐年及﹐注授臨洮府司獄﹐忻州司候判官。以廉幹﹐爲西京招討司﹐奏辟提控沿邊營城糧艸。尋擢王剛榜詞賦進士乙科﹐換偃師主簿。宣宗幸汴梁﹐入爲尙書省令史。時相知其可用。不半歲﹐特授南京警巡副使。秩滿﹐例爲廣盈倉監支納官。興定初﹐辟舉法行﹐用薦者﹐除陳畱令。將之官﹐白府尹言﹕『縣務不治﹐令自任其責﹐丞﹑簿﹑佐史輩無豫焉。幸無擾之﹐使令得盡力。』尹諾之。旣到官﹐事無大小﹐率自負荷﹔次官奉行而已。時秋大旱﹐冬十月乃雨。歸徳行樞密院發民牛運糧徐﹑邳﹐君爲使者言﹕『吾麥乘雨將入種﹐牛役興﹐則無來歲計矣。使者不能寬十日程耶﹖民事果集﹐𨿽乏軍興﹐吾不辭也。」使者怒而去。君力畢農種﹐糧運亦如期而辦。行院仍奏君﹕『要譽小民﹐不以軍食爲急﹐』朝廷不罪也。旣受代﹐大司農奏課爲天下第一﹔禦史臺察能吏﹐亦爲奏首﹐且言「可充臺諫。」京東總帥府奏辟經歷官﹐不許﹐乃拜監察禦史。君蒞職﹐慨然有埋輪之志﹐卽劾奏﹕『平章政事荊王﹐以陛下之子﹐任天下之重﹐不能上贊君父﹐同濟艱難﹔顧乃專恃權勢﹐滅棄典禮﹐開納貨賂﹐妄進退官吏﹐從臾奴隸﹐侵漁細民﹐名爲和市﹐其實脇取。諸所不法﹐不可一二數。陛下不能正家﹐而正天下﹐難矣。』書奏﹐宣諭﹕『禦史臺程某敢言如此﹐佗禦史不當如是耶﹖』且有旨切責荊王﹐出內府銀﹐使償物直﹐敕司馬杖大奴尢不法者數人。於是權貴皆爲斂手。東方頻歲饑饉﹐盜賊蜂起﹐特旨以君攝治書侍禦史﹑兼戶部員外郎﹐運京師糧八萬石﹐振徐﹑邳。君經畫餉道﹐十里一置驛﹐羅弓刀以防寇敚﹐具斧斤以完器用﹐備醫藥以起病疾﹐勸助藉以通畱滯。輦運相仍﹐如出衽席之上。饑民踵來﹐凡所以爲貸﹐爲糴﹐爲振贍﹐忖度肥瘠﹐無一失其當。州民請於京東帥府﹕「願畱我程禦史﹐以福殘民。」帥府奏君行爲部官﹐詔再往徐﹑宿﹐邳。荊王積不平﹐密遣諸奴﹐誘奸民徐璋造飛語訟君於臺。諸相不爲奏﹐而王獨奏之。宣宗頗直君﹐欲勿問﹔王執奏再三﹐乃從之。哀宗時在春宮﹐遣醫藥官王子玉諭旨推問官﹕『程禦史爲縣﹐治行第一﹐監察又稱職﹔有罪無罪﹐勿爲畱難。』已而﹐璋伏誣告﹐君當還臺。在律﹕官人與部民對訟﹐無罪猶解職。王風大理寺禦史言﹕『天下事在所皆部民。』竟用是罷官。君泰然自處﹐都無已仕之慍﹔聚書深讀﹐蓋將終身焉。天不假年﹐以正大元年三月二十有一日﹐春秋四十有四﹐終於京師嘉善裏之私第。積官大中大夫。夫人史氏﹐封定安郡君﹐先君三年歿。子一人﹐思溫﹐舉進士。以某年月日﹐舉君之柩﹐祔於金昌府芝田縣某里大中君之新塋﹐禮也。嗚呼﹗生才實難﹐盡其才重爲難。使君得時行道﹐坐於廟堂﹐分別賢否﹐其功烈可量也哉﹗方行萬里﹐而車折其軸﹐有才無命﹐古人所共嘆。𨿽然﹐地遠而位卑﹐身微而言輕﹐乃以一禦史﹐犯彊王之怒﹐卒使權貴落膽﹐縉紳增气﹔𨿽不遇而去﹐伸眉髙談﹐亦可以無愧天下矣﹐尙何恨耶﹖乃爲銘曰﹕

曲士賣直﹐見豺而栗﹔鄙夫媕婀﹐與鳧同波。犯父子之至難﹐孰絞訐而上劘﹖橫潰我障﹐剛癉我訶。煉心成補天之石﹐奮筆爲卻日之戈。古有之﹕『和臣不忠﹐忠臣不和。』彼容容者之所得﹐悉後福之能多﹖有山維嵩﹐有水維河﹐程君之名﹐永世不磨﹗

商平叔墓銘

河間許古道眞﹐以直諫見稱。徳陵朝正大初﹐詣闕拜章言﹕『八座率非其材﹐省寺小臣有可任宰相者﹐不大升黜之﹐則無以致中興。』章奏﹐詔道眞赴都堂﹐問﹕『孰可爲相﹖』道眞以尙書省令史商衡對。當是時﹐上新卽大位﹐經略四方﹐思所以宏濟艱難者爲甚力。道眞已得請﹐居伊川﹐卽命驛召之﹐落致仕﹐復右司諫。天下想望風采﹐道眞亦慷慨願以人所不敢言者﹐爲天子言之。及論天下事﹐乃首以公爲可相﹐則公之材爲可知矣。公字平叔﹐商氏。系出陳﹐繼遷鄆。七世祖南華府君諱懷欽﹐官於曹﹐遂占籍焉。曾祖諱岡﹐以武弁入官﹐宋末奏補從事﹐換忠勇校尉。祖諱駒﹐兩廷試﹐教授鄕裏。考諱錫﹐用公貴﹐及封朝請大夫。妣王氏﹐濮陽縣太君。公﹐朝請君之長子也。初﹐從鄕先生李昉方平學。貧﹐無以爲資﹔方平愛其才﹐每賙卹之﹐使得卒業。年二十五﹐登崇慶二年詞賦進士第。釋褐洛交簿﹐以廉能﹐換郿縣。尋﹐辟威戎令。時歲饑﹐民無所於糴。公白之行臺﹐得開倉振貸。賴以全活者甚眾﹐縣民爲之立祠。再辟原武令﹐以例罷﹐入爲尙書省令史。歷糧艸邊關知管差除三房。考再滿﹐授戶部主事。兩月﹐擢監察禦史﹐又充右司都事。於是﹐朝廷知公﹐蓋將大用矣。攺同知河平軍節度使事﹐不赴﹐奏充樞密院經歷官﹑遙領昌武軍同知節度使事。丞相莘公領陜西行臺﹐奏公偕行﹐充左右司員外郎。密院表畱﹐有旨﹕﹐行臺地重﹐急於用人﹐可從丞相奏。』自是﹐臺事一決於公矣。明年﹐召還﹐行臺再上奏畱之。又明年﹐丁內艱﹐乃得還。時正大八年也。十月起﹐服中充秦藍總帥府經歷官。正月﹐河﹑潼失守﹐召主帥入援。二月九日﹐軍至陜﹐將由閒道之商州。十一日﹐抵盧氏山﹐與北軍遇﹐相拒大雪中﹐士卒饑﹐不能戰。是夜遂潰。公爲北軍所得﹐欲降之﹐令去巾﹐不從。將害公﹐有止之者曰﹕『此忠孝人也﹐姑畱之。』其夜﹐公解佩刀自剄﹐時年四十七。積官至少中大夫﹐濮陽縣伯﹐食邑七百戶﹐賜紫金魚袋。初娶鄧氏﹐再娶鄭氏﹐並封濮陽縣君。子﹐男二人﹕長曰挺﹐次曰隴安。女一人﹐適泗州司候安邑劉懋。公事長上以禮﹐接下以誠﹐與人交﹐有終始﹐家居亦未嘗有慍容。性嗜學﹐藏書數千卷﹐古今金石遺文﹐人所不能致者﹐往往有之。南渡以來﹐士大夫以救世之學自名﹐髙者闊略而無統紀﹐下者或屑屑於簿書﹑米鹽之閒。公資雅重﹐遇事不錄錄﹐人所不能措手﹐率優爲之﹔苟可以利物﹐則死生禍福不復計。平居以大事自任﹐而人亦以大任期之。至今﹐評者以公用違其長﹐使之卒然就一死﹐爲世所惜也。孤子挺等﹐以某年月日﹐奉公衣冠﹐葬於某原。好問辱公知爲厚﹐敢述梗槪而爲之銘﹐以寄招魂之詞。詞曰﹕

唐﹑虞之世麟鳳遊﹐出非其時聖爲憂。黃琮禮天帝所休﹐毀之櫝中孰汝﹖海內茂異君上流﹐坐之廟堂眾職修。天路阻長往莫由﹐維兕有角不我投。人以死諱我則求﹐衣冠李衛污褐裘。气息奄奄藏鬼幽﹐禽息鳥視天爲囚。枯龜千年一蜉蝣﹐畀君完節乃所酬。不然報施神其尢﹐河濟之水無千秋。若孫若子公且侯﹐豆籩奔走物潔羞。魂兮歸居安此丘﹐北陰莽墟不可畱﹗

雷希顏墓銘

南渡以來﹐天下稱宏傑之士三人﹕曰髙廷玉獻臣﹑李純甫之純﹑雷淵希顏。獻臣雅以奇節自負﹐名士喜從之遊﹐有『衣冠龍門』之目。衛紹王時﹐公卿大臣多言獻臣可任大事者。紹王方重吏員﹐輕進士﹐至謂髙廷玉人材非不佳﹐恨其出身不正耳。大安末﹐自左右司郎官﹐出爲河南府治中﹐卒以髙材﹐爲尹所忌﹐瘐死雒陽獄中。之純以薊州軍事判官﹐上書論天下中﹐道陵奇之﹐詔參淮上軍﹐仍驛遣之。泰和中﹐朝廷無事﹐士大夫以宴飲爲常。之純於朋會中﹐或堅坐深念﹐咄咄嗟唶﹐若有旦夕憂者。或問之故﹐之純曰﹕『中原以一部族待朔方兵﹐然竟不知其牙帳所在﹐吾見華人爲所魚肉去矣。』聞者訕笑之曰﹕『四方承平餘五六十年﹐百歲無狗吠之警﹐渠不以時自娛樂﹐乃妖言耶﹖』未幾﹐北方兵動。之純從軍還﹐知大事已去﹐無復仕進意﹐蕩然一放於酒﹐未嘗一日不飲﹐亦未嘗一飲不醉﹐談笑此世若不足玩者。貞祐末﹐嘗召爲右司都事。已而﹐擯不用。希顏﹐正大初﹐拜監察禦史。時主上新卽大位﹐宵衣旰食﹐思所以宏濟艱難者爲甚力。希顏以爲天子富於春秋﹐有能致之資﹐乃拜章言五事﹐大略謂﹕『精神爲可養﹐初心爲可保。人君以進賢退不肖爲職﹐不宜妄費日力﹐以親有司之事。』上嘉納焉。庚寅之冬﹐朔方兵突入倒回谷﹐勢甚張。平章芮公逆擊之﹐突騎退走﹐塡壓溪谷閒不可勝算。乘勢席捲﹐則當有謝玄淝水之勝﹔諸將相異同﹐欲釋勿追。奏至﹐廷議亦以爲勿追便。希顏上書﹐以破朝臣孤注之論﹐謂﹕『機不可失﹐小勝不足保。天所予﹐不得不取。』引援深切﹐灼然易見﹔而主兵者沮之﹐策爲不行。後京兆﹑鳳翔報﹕『北兵狼狽而西﹐馬多不暇入銜﹐數日後﹐知無追兵﹐乃聚而攻鳳翔。』朝廷始悔之。至今﹐以一日縱敵﹐爲當國者之恨。凡此三人者﹐行輩相及﹐交甚歡﹐气質亦略相同﹔而希顏以名義自檢﹐彊行而必致之﹐則與二子爲絕異也。蓋自近朝士大夫﹐始知有經濟之學﹐一時有重名者非不多﹐而獨以獻臣爲稱首。獻臣之後﹐士論在之純﹔之純之後﹐在希顏﹔希顏死﹐遂有『人物渺然』之嘆。三人者﹐皆無所遇合﹐獨於希顏尢嗟惜之云。希顏別字季默﹐渾源人。考諱思﹐大定末﹐仕爲同知北京路轉運使事。希顏﹐其暮子也。崇慶二年﹐中黃裳榜進士乙科。釋褐涇州錄事﹐不赴﹐換東平府錄事。以勞績﹐遙領東阿縣令﹐調徐州觀察判官﹐召爲荊王府文學﹑兼記室參軍﹐轉應奉翰林文字﹑同知制誥﹑兼國史院編修官。考滿﹐再任。俄﹐拜監察禦史﹐以公事免。用宰相侯莘卿薦﹐除太學博士﹑還應奉﹐終於翰林修撰。累官大中大夫。娶侯氏。子﹐男二人﹕公孫﹐八歲﹔宜翁﹐四歲。女二人﹕長嫁進士陳某﹔其幼在室。初﹐希顏在東平。東平﹑河朔重兵處也。驕將悍卒﹐倚外寇爲重﹐自行臺以下﹐皆務爲摩拊之。希顏蒞官﹐所以自律者甚嚴﹐出入軍中﹐偃然不爲屈﹐故頗有喧嘩者。不數月﹐閭巷閒家有希顏畫像﹔𨿽大將﹐亦不敢以新進書生遇之。嘗爲戶部髙尙書唐卿所辟﹐權遂平縣事。時年少气銳﹐擊豪右﹐發姦伏﹐一縣畏之﹐稱爲神明。及以禦史巡行河南﹐得贓吏尢不法者﹐榜掠之﹐有至四五百者。道出遂平﹐百姓相傳雷禦史至﹐豪猾望風遁去。蔡下一兵﹐與權貴有連﹐脫役遁田閒﹔時以藥毒殺民家馬牛﹐而以小直脇取之。希顏捕得﹐數以前後罪﹐立杖殺之。老幼聚觀﹐萬口稱快﹐馬爲不得行﹔然亦坐是失官。希顏三歲喪父﹐七歲養於諸兄。年十四五﹐貧﹐無以爲資﹐乃以冑子入國學﹐便能自樹立如成人。不二年﹐遊公卿閒﹐太學諸人﹐莫敢與之齒。渡河後﹐學益博﹐文益奇﹐名益重。爲人軀幹雄偉﹐髯張口哆﹐顏渥丹﹐眼如望羊。遇不平﹐則疾惡之气見於顏閒﹐或嚼齒大罵不休﹔𨿽痛自摧折﹐猝亦不能變也。食兼三四人﹐飲至數斗不亂﹐杯酒淋漓﹐談謔閒作。辭气縱橫﹐如戰國遊士﹔歌謠慷慨﹐如關中豪傑﹔料事成敗﹐如宿將﹔能得小人根株窟穴﹐如古能吏﹔其操心危﹐慮患深﹐則又似夫所謂孤臣孽子者。平生慕孔融﹑田疇﹑陳元龍之爲人﹐而人亦以古人期之。故𨿽其文章號『一代不數人』﹐而在希顏﹐仍爲餘事耳。希顏年四十六﹐以八年辛卯八月二十有三日暴卒。後二日﹐葬戴樓門外三王寺之西若干步。好問與太原王仲澤哭之﹐因謂仲澤言﹕『星殞有占﹐山石崩有占﹐水斷流有占。斯人已矣﹐瞻烏爰止﹐不知於誰之屋耳﹖』其十月﹐北兵由漢中道襲荊﹑襄﹐京師戒嚴。銘曰﹕

維季默父起營平﹐弱齡飛騫振厥聲。備具文武任公卿﹐百出其一世已驚。紫髯八尺傾漢庭﹐前有趙﹑張恥自名。目中之敵無遁情﹐太原流涕請進兵。掩聰不及馳迅霆﹐一日可復齊百城。天网四面開鯢鯨﹐砥柱不救洪濤傾。望君佐王正邦經﹐或當著言垂日星。一僨不起誰使令﹖如秦而帝寧勿生﹐不然亦當蹈東溟。元精炯炯賦子形﹐溘焉寧與一物並﹖千年紫气郁上徵﹐知有龍劍畱泉扃﹐何以驗之石有銘﹗

大司農丞康君墓表

君諱錫﹐字伯祿﹐姓康氏。世爲寧晉人。大父諱成﹐嘗與昆弟分財﹐他田宅定無所問﹐止取南中生口十餘人﹐縱爲民而已。以故﹐家獨貧。考諱溢﹐少爲裏胥﹐資純篤。縣令者倚之以納賄。及令爲禦史所劾﹐溢自念﹕『言直則令被罪﹐終世不齒。渠官長﹐而我以事証之﹐何以立於世﹖』乃自縊而死。令竟以無迹可尋﹐獲免。伯祿旣孤﹐養於外祖田氏。田見伯祿骨骼異他兒﹐謂當有望﹐使之應童子舉。飲食臥起﹐躬自調護﹐備極勞苦。得解赴都。一日﹐暮行茭葦中﹐懼爲同行者所遺﹐至負之而趨。及長﹐師柏鄕王翰周輔﹐束脩不能備﹐周輔與諸生共賙給之。中崇慶二年進士第。釋褐櫟陽簿﹑警巡判官﹐辟彭原令﹐入爲尙書省掾。考滿﹐遷開封府判官。俄﹐拜監察禦史。言﹕『宰相侯摯師安石﹐非相材﹔提點近侍局宗室安之﹐聲勢焰焰﹐公行請托﹐不可使久在禁近。』朝議偉之。選授右司都事﹐遷京南路大司農丞。破上蔡諸縣羣不逞把持之黨﹐彈種人以髒污尢狼籍者五六輩﹐宰相有不說者﹐云﹕『康錫不欲吾種人在仕路耶﹖』因以飛語中之。出爲河中府治中﹑充行尙書六部郎中。城陷﹐投水死﹐時年四十八。伯祿孝於母﹐友於其弟﹐有恩義於朋友﹔從仕﹐則死心奉公以爲民。古所謂公家之利知無不爲者﹐惟伯祿爲然。同年生如雷禦史希顏﹐冀都司京父﹑宋內翰飛卿之等﹐名士數十人﹐世以比唐﹐曰『龍虎榜』。至論公輔大器﹐尙以伯祿爲稱首云。歲戊申﹐秋九月﹐予過寧晉﹐伯祿之從弟銳﹐招魂葬伯祿於唐城鄕東南五里之先塋﹐以其第三子阿午爲之後。伯祿先娶薊州遊氏﹐再娶魯山張氏﹐皆封京兆縣君。一子彭原﹐張出﹐歿於京師之兵。銘曰﹕

仕以義行﹐死與義俱﹐義存義亡﹐葬何計乎江魚﹖寧晉之墟﹐維君之居。眷焉顧之﹐泣涕漣如。豈無蛟蜃之波﹐以投畀乎讒夫﹖百歲而下﹐有歷九關爲上訴者﹐其有說歟﹖

聶元吉墓志銘

元吉諱天驥﹐姓聶氏。代之五臺人。元吉﹐其字也。父諱明﹐自先世雄於財﹐而以陰徳聞裏中﹐用元吉貴﹐封大中大夫。元吉﹐其長子也。弱冠﹐登進士第。釋褐汝陰簿﹐轉睢州司候廉舉﹑封丘令﹐入爲尙書省邊關糧艸房令史。考滿﹐授吏部主事﹑權監察禦史。夏人請和﹐使者互市於會同館。外戚有身自貿易於其閒者﹐元吉以大官近利﹐失朝廷體﹐且取輕外夷﹐彈之。遂忤太后旨﹐除同知汝州防禦使事。未赴﹐爲陜西行臺所辟。仍用薦書﹐遙領金安軍節度副使﹑兼行尙書省都事。不半歲﹐入爲右司員外郎﹐例授京兆府治中﹑衛州行尙書六部事。慶陽圍急﹐朝議以宿州總帥往救之﹐奏充經歷官。圍解﹐從別將守邠。將欲棄州而東﹐元吉陳說利害﹐力止之﹐不從。將坐是被系。辭連元吉﹐降授京兆治中。尋﹐有訟其冤者﹐卽召爲開封府簽事。旬月﹐還右司員外郎。丁太夫人憂。未百日﹐而奪哀復職。車駕東遷﹐公在畱中。賊殺二相﹐兵及元吉﹐臥創二十許日﹐醫言可治﹐公誓之以死。死之二日﹐權厝某所。娶王氏﹐子﹐男二人﹕長黃童﹐次玄童。女三人。長嫁進士張伯豪﹐孝友有父風。夫歿﹐歸在室。元吉旣葬之明日﹐女不勝哀慕﹐絕脰而死。時亂已極﹐陵奪烝報﹐無復人紀﹐女獨以大義自完。士大夫賢之﹐有爲泣下者。其二尙幼。初﹐元吉以衛紹王崇慶二年登科時﹐雷希顏淵﹑宋飛卿九嘉﹑商平叔衡﹑張正卿天綱﹑冀京父禹錫﹑康伯祿錫﹐皆在選中﹐朝野以爲得人。而元吉起田畝﹐能以雅道自將﹐踐歷臺閣﹐若素宦然。諸人多以爲不及也。予與元吉同鄕裏﹐年相若﹐仕相及。然元吉重遲﹐予資卞急﹔元吉耿耿自信﹐未嘗以言下人﹐予則矯枉過直﹐率屈已以徇物。道不同不相爲謀﹐故𨿽與之同鄕裏﹐年相若﹐仕相及﹐而交未嘗合也。今元吉已矣﹐子惜其有志於世﹐世亦望焉﹐而卒之無所就也﹐乃爲之銘以哀之。辭曰﹕

巖墻之死﹐匪曰正命。義存義亡﹐何適非正。天奪予眾﹐力獨奚競﹖多壽辱隨﹐瞑目爲竟。善乎子程子之言曰「今世之士﹐其無幸歟﹖展布其四體﹐未有以爲容也﹐而得栱梏﹔萌意於方寸﹐未有毫末也﹐而觸機阱。」吾於吾元吉﹐誠愛其得所以死而死﹐然亦悲夫抱一槪之操﹐泯泯默默﹐少不能俟天之定也。

卷第二十二

碑銘表志碣

大中大夫劉公墓碑

君諱汝翼﹐字舜卿﹐姓劉氏。世爲淄川鄒平人。曾大父諱異﹑政和末﹐擢進士第。釋褐隆平主簿。時西山劇賊千餘人﹐據險爲柵﹐旁近多被劫掠﹐朝廷責州將擒捕之。州將謀於官屬﹐諸人恇怯不敢應﹐公毅然曰「兵力單弱﹐恐不能勝賊﹐獨當以气攝之耳。」乃常服詣賊柵﹐自通姓名﹐且言所以來﹐辭情慷慨﹐羣盜慚服﹐相與宴飲。明日﹐與其酋把臂俱下﹐而無亡鏃之費。詔遷白馬令﹐以賞其功。大父諱伸﹐不樂仕進﹐以財雄鄕裏﹐周急繼困爲多。父諱時昌﹐大定初律學出身﹐歷孟州軍事判官﹐終於左三部檢法﹐用法詳愼﹐多所平反﹐後用公貴﹐累贈大中大夫。公﹐其第四子也。幼潁悟﹐日誦數百言。師事鄕先生單雄飛﹑張元造。初治《書》﹐攺授《易》﹐卒業於《詩》﹔山東諸儒閒﹐聲名籍甚。貞祐四年﹐經義第一人擢第﹐特授儒林郎﹐賜緋衣銀魚。調兗州錄事﹐未赴。丁母彭城郡太君邵氏憂。服除﹐借注盧氏主簿﹐入爲尙書省掾。終更﹐遷同知嵩州軍州事﹑兼陽翟縣令。縣戶籍餘三萬﹐豪猾所聚﹐令丞少不自檢﹐爲所把持﹐莫有得善代者。公下車﹐差次貧富﹐一一籍記之﹔一夫之役﹐斗粟之斂﹐均賦而平及之。大豪以苞苴私見﹐欲相誣染﹐公發其姦﹐並以所賄者曉於眾。至於宗室大家﹐聲勢焰焰﹐人莫敢與之抗﹐一爲平民所訴﹐必深治而痛繩之。黠賊褚二﹐養匄者爲子﹐羅富民鬥毆﹐有勸解者﹐卽逡巡而退﹔乃於隱處以大棓擊兒﹐胸背腫靑﹐隨以藥殺之。明日﹐就富家索命。公知其姦計﹐械褚送獄﹐褚咆哮不卽承。公召尉司﹐宿賊與褚同系﹐以計覘之。數日﹐言意相得﹐乃肯吐露。事旣白﹐竟償匄者命﹐一縣稱爲神明。考滿﹐換洛陽令。陽翟父老百餘人﹐詣都堂請畱﹐不聽﹔縣中爲立生祠﹐以致去思之心焉。洛陽政成﹐召爲戶部主事。正大八年﹐超同知汝州防禦使事﹐畱爲戶部員外郎。官大中大夫﹑輕車都尉﹐彭城郡開國伯﹐食邑七百戶﹐賜紫金魚袋。河南受兵﹐中令君聞公名﹐以朝旨理索北歸。僑居鎭陽﹐辟萬戶史侯幕府行部郎中。歲庚子﹐辟尙書省參佐。癸卯﹐朝命擢授行六部侍郎﹑廉訪使者﹑佩金符。公春秋已髙﹐力求引退﹐往來燕齊之閒。以壬子冬遘疾﹐春秋六十有六﹐終於燕京開陽坊私第之正寢﹐實十一月之六日也。娶袁氏﹐封彭城郡君。子﹐男五人﹕長曰衍﹐奏差淸滄鹽司都提舉﹔次曰衡﹐眞定河閒路都提舉﹔次曰衡﹐淸鹽司提舉﹔次曰復﹔次曰元。諸子皆傳家學。女二人﹕一適進士謝芝﹐一適士族張簡。男孫四人﹐尙幼。女孫七人﹐二及笄者﹐適士族﹔余幼﹐在室。諸孤等以年月日奉公之柩﹐歸葬於邳平梁鄒鄕孫鎭東原之先塋﹐禮也。公幼有至性。生六歲﹐大中公下世﹐蒿葬燕城南僧捨。旣冠﹐問知旅櫬所在﹐將往迎之﹐太夫人鐘愛於公﹐不欲使之遠去膝下。公因東平鄕賦﹐徑至燕城。歲月旣久﹐邱壠蕪沒﹐哀慕訪求十數日﹐乃獲。刻甓爲識﹐官號宛然。扶護東還﹐州裏嘉嘆。公之立志﹐已見於此矣。百年以來﹐禦題魁選﹐以趙內翰承元賦《周徳莫若文王》超出倫等﹐有司目爲「金字品」。及公經義第一﹐詩傳三題絕去科舉蹊徑﹐以古文取之﹐亦當在優等﹐故繼有「金字」之褒。連宰二大縣﹐以經術飾吏事﹐𨿽擊伏彊梗﹐人不能欺﹔至於仁心爲質﹐亦要其終而後見也。南渡以來﹐士子潛心文律﹐視師弟子之傳爲重。從公講學者﹐如羅鼎臣﹑賈庭揚﹑李浩輩﹐往往甲乙擢第。其有功後進﹐蓋如此。某早以詩文受知於公﹐千慮一得﹐極口稱道。諸孤以碑銘爲請﹐輒爲銘詩以表公墓﹐而不敢一言私焉。其銘曰﹕

風雅三百正而葩﹐保以蔽之思無邪。詁訓瑣細春官科﹐蒞政弗達奚取多。公昔治詩始萌芽﹐眞積力久無復加。石磨玉琢絕類瑕﹐內美信厚外柔嘉。百里之命令所荷﹐銅墨卑品責望奢。是時軍聲振三河﹐星火饋餉供荷戈。筋疲力涸方藨瘥﹐獨以砥柱當頹波。翁歸記籍列等差﹐守以安靜無敢嘩。庶疫剛癉公禁訶﹐流離顚頓公拊摩。三月報政民气和﹐昔也殿屎今笑歌。望公長劍冠巍峨﹐百未一試老澗阿。不龍不蛇賢人嗟﹐人言公材如命何﹖公家嘉樹郁以華﹐會與毛﹑鄭俱名家。墓碑有銘豈浮誇﹐劉宗淄川其未涯。

中順大夫鎭南軍節度副使張君墓碑

癸巳之兵﹐旣破河南﹐景賢微服返鄕裏。予每過寧晉﹐景賢必以杯酒相勞苦。予問﹕「君閒居何以自娛﹖」景賢爲言「吾平生嗜讀書。喪亂以來﹐典籍散落﹐獨有《通鑑》及《柯山書解》﹐日得專志如此﹐隨寫隨讀﹐頗若有所得。異時汩沒科舉﹐鞅掌簿書﹐歿於學業。下缺尙書省令史﹐考滿﹐擢黃河漕運副使提舉。丁外艱。服除﹐辟洧川令。前政有籍惡子姓名﹐揭之通衢者﹔景賢到官﹐遽命撤去﹐使渠輩知自新之路。迄終更﹐果無一犯者。有司以稱職聞。壬辰二月﹐遷南京左警巡院副使。屬歲饑﹐縣官作糜粥以食餓者﹐日費菽米數十斛。景賢區處有法﹐鼠雀無敢耗﹐人受實惠﹐多所全活。六月﹐以洧川課最﹐升一階﹐攺開封令。九月﹐復以左警巡院副使借注之。大槪景賢爲人有幹局﹐而以學術濟之﹐爲政不務表襮﹐人久而信﹐故所去見思。其年積前後勞﹐遙領鎭南軍節度副使﹑兼蔡州管內觀察副使。官中順大夫﹑上騎都尉﹐淸河郡開國伯﹐食邑七百戶。以丁未九月之七日﹐春秋六十有七﹐遘疾﹐終於家。越四日﹐葬於縣西北唐城鄕內王裏之先塋﹐禮也。配淸河郡君﹐王氏﹐同縣處士有成之女﹐後景賢十年卒。子﹐男一人﹐卽世莫也。女二人﹕長適平晉進士李銑﹐次適安肅進士陳惟良。男孫四人﹐女孫二人﹐皆幼。銘曰﹕

近民慈祥﹐其馭吏也靜以莊。悃愊無華﹐愈久不忘。晚節而昌﹐幅巾故鄕。神理昭然﹐飲食壽康。聖謨洋洋﹐詠歌虞﹑唐。殆天錫之﹐以爲善之樂﹐歸老下缺……

陽曲令周君墓表

君諱鼎﹐字器之﹐姓周氏。世爲定襄人。曾大父萬﹐力田爲業。大父慶嗣﹐字榮甫﹐通六經﹐教授鄕裏者六七十年﹐鄕人尊之。父丕顯﹐字著明﹐質直尙義﹐好交結四方。獲鹿世家﹐有以女婢誘陜右饑民爲贅婿者﹐歲旣久﹐並所生男女皆奴之。贅婿單弱﹐無以自解。著明冤之﹐示以文法及訴訟次第﹐累爲有司所直﹐準生女從母﹐其餘皆奪爲良。嘗自言「吾後世當有興者。」君﹐其長子也。幼穎悟﹐未十歲﹐大父教之六經﹐應童子舉。平陽宿儒畢晉卿愛其風骨﹐謂當有所成﹐許之親授賦學。年十六﹐卽辭家從之。又二年﹐取平陽解名。三赴廷試﹐貞祐乙亥程嘉善榜內登第。釋褐徵事郎﹑五臺主簿。未幾﹐丁母王氏艱。太原行元帥府事翟徳升﹐雅知君名﹐以便宜起復定襄丞。時中原受兵﹐所在殘毀﹐民人保聚﹐多爲脇從。君時佩銀符﹐兼義軍彈壓﹐以爲軍力不足備敵﹐而人無所逃死﹐豈樂爲背逆﹖凡所詿誤者﹐一切貸之﹐縣民賴以全活者甚眾。明年﹐遷陽曲令﹑權河東北路轉運司戶籍判官﹑帥府檢察。君嚴於自律﹐滴水不交部民。兵來﹐耕稼旣廢﹐軍食爲重﹐一府倚辦於君。君悉力經畫﹐取於民者均﹐而給於軍者無所枉。內外翕然以公平贊之。府經歷官輸米入倉﹐數不盈斛﹐而倉官以盈斛受之。君發其姦﹐杖經歷八十。徳升賞君之直﹐以上尊餉之。又明年﹐雁門破﹐兵勢駸駸而南。鄕曲以太原不可保﹐趣君弟獻臣就謀去就﹐君爲獻臣言「城不保必矣。我臣子也﹐尙欲逃死乎﹖」獻臣欲挈君妻子以出﹐君又不可﹐曰「吾守官於此﹐而不以妻子自隨﹐是懷二也。吾弟往﹐吾死於此矣。」乃與之泣別於北門之外。是歲城陷﹐沒於兵﹐實興定二年九月六日也。得壽三十有七。官奉直大夫。娶武氏。子﹐男一人﹐鐵和﹔女一人﹐方幼。獻臣旣通貴﹐佩金符﹐以年月日奉公衣冠﹐葬於五村裏西原之先塋﹐禮也。好問辱從君遊﹐獻臣以墓表見屬。尙憶在汴梁結夏課時﹐君日酣飲﹐於世事略不介懷﹐予亦笑其迂緩。及入官﹐其風力乃如此﹐始恨交遊半生﹐知君不盡耳。乃爲述其故﹐且系以招魂之辭。其辭曰﹕

若有人兮洵且都﹐城復於隍兮徇以軀。羈魂倀兮冥素途﹐巫陽下招兮宜可呼。天厚子兮內美俱﹐綰銅墨兮握瑾瑜。處脂膏兮不自濡﹐植節苦兮甘糒蔬。護念所牧兮劇發膚﹐鋤治彊梗兮惠煢孤。宜貴而壽兮與徳符﹐其孰秉之兮又孰除﹖蒙山之邱兮郁枌楡﹐復子之鄕裏兮返厥初。攓蓬之言兮直厚誣﹐捨我祖禰兮將焉如﹖汾沮洳兮參之墟﹐猰貐羣走兮雄牙須。俱腐艸木兮孰別區﹐魂兮歸來兮安汝居﹗

奉直趙君墓碣銘

予嘗愛予同年進士通許趙君﹐仕不近名﹐隱不違俗﹐藹然有古人之風。故嘗求其淵源﹐得汴人之賢者四人焉﹕曰王澗逸賓﹑王世賞彥功﹑遊總宗之﹑學易髙先生仲震正之。明昌中﹐故相馬吉甫判開封﹐逸賓﹑彥功﹑宗之俱以徳行﹑才能薦於朝﹐逸賓鹿邑簿﹐就請致仕﹔彥功以親老調鞏州教官﹔宗之讓不受。三人者﹐趣向不同﹐而時人皆以髙士目之。髙出於世家﹐而能以淸介自守﹐死心於六藝之學﹐隱居嵩山二十年﹐人望之﹐以爲神仙。蓋逸賓﹐則君之所師尊﹔而髙﹐則其交久而敬者也。惟忭梁聖賢所宅﹐典章法度之所在﹐流風善政之所從出。興廉舉孝﹐養士太學﹐薰濃涵浸﹐作成人物之日久矣。𨿽其細民﹐溺於宣政侈靡之習而不能返﹔至於學士大夫﹐通經學古﹐安貧樂道﹐懷先王之澤﹐而不爲風俗之所奪移者﹐故未絕也。語有之﹕「魯無君子者﹐斯焉取斯﹖」殆君之謂歟﹖君諱端卿﹐字正之。其先浙人。遠祖某﹐以商販畱東京﹐因而家焉。嘗仕漢鐵騎營指揮使﹐與宋宣祖有里巷之舊。及太祖取柴氏﹐有旨訪求隱居﹐不爲出﹐故終宋之世﹐爲民家。其居通許﹐以教讀爲業者﹐君之曾大父諱弼者也。大父諱昱。父諱渥。居通許者﹐四世矣。君幼孤﹐養於叔父澤﹐資簡重﹐薄於世味。少日﹐父教以科舉之業﹐而於經學有所得﹔𨿽有聲場屋閒﹐非其好也。興定五年春﹐省試魁多士遂登乙科。釋褐徵事郎﹐守解州安邑丞﹐卽閉戶讀書﹐無復仕進意。教誨子弟﹐以孝弟忠信爲根本﹐身自表率﹐使知踐履之實﹐不徒事章句而已。辟舉法行。當路有知君之賢﹑欲以一縣相屈者﹐君爲書以絕之。正大初﹐修《宣宗實錄》﹐楊禮部之美﹑趙內翰周臣連章奏君爲編修官﹐召至史館﹐力辭而去。執政聞君名﹐有欲求見之者﹐君深自閉匿﹐不使見也。天興壬辰﹐避亂京居。車駕東狩﹐崔立劫殺宰相﹐都人聞變﹐求死無所。君方與正之對食﹐顏色不少變﹐投筯而起﹐嘆曰「知有今日久矣﹐尙何言哉﹖」其七月二十八日﹐以病終於寓捨﹐春秋五十有四。用覃恩﹐積官至奉直大夫。夫人同縣李氏。子﹐男二人﹕長曰晉﹐次曰益。女一人﹐適許州倉副使穆鑑。男孫一人﹐六九﹐尙幼。晉等以某年月日﹐舉君之柩﹐歸葬於縣東原之先塋﹐禮也。自利祿之學盛﹐且百年閒﹐有以經術自救者﹔私欲旣勝﹐彊爲揉治之﹐往往齟齬而不相入。君天資旣髙﹐且恬於進取。其學也﹐優柔饜飫﹐久與俱化﹐眉宇津津然﹐望之知其爲善人。君子力省而功倍﹐蓋有不可誣者。晉來速銘﹐用所以知君者著於篇﹐而不敢一言私焉。銘曰﹕

郁如其充﹐渙如其融。六經之春﹐見服與容。彼合也人﹐我天之通。求人而得之﹐何計乖逢﹖環堵蕭然﹐薇藿不供﹔商歌之聲﹐天地滿中。萬物並流﹐至君而止。司南聖塗﹐發軔伊始。黃裳元吉﹐無庸靑紫。華發元龜﹐望君百年。君遊不畱﹐道將孰傳﹖松柏之邱﹐石表其前。是惟子趙子之墓﹐過者式焉﹗

史部直墓表

邦直﹐諱元﹐姓史氏。世爲武陟人。某年﹐遷河內﹐乃占籍焉。曾祖良﹐祖萬﹐父選﹐三世在野。母常氏﹐出士族﹐知邦直可以起家﹐力課之學﹐邦直亦能自樹立。從鄕先生王國光遊﹐不數年﹐學業大進。遂擢興定五年詞賦乙科。釋褐武陟簿。懷孟被兵已久﹐邦直安集有方﹐鄕人賴之。秩滿﹐以材選管勾三白渠﹐入爲尙書省令史。宰相李公適之聞其名﹐問以三白渠利害﹔邦直以書對﹐細字滿三十紙﹐推究源委﹐凡公私所以爲獘者無不備。按而用之﹐彊有力者將無所容姦。適之大稱異之。遷管勾黃河漕運。未幾﹐河南破﹐右丞仲徳行臺徐州﹐檄邦直守禦﹐注授彭城令。尋﹐轉充觀察判官。危急存亡之際﹐多所建白﹐仲徳甚倚重之。喪亂後﹐閒關東歸。歲戊戌﹐十二月二十有六日﹐春秋五十有七﹐以疾終於州之私第。邦直爲人軀幹雄偉﹐望之如羽人劍客﹔而處事詳雅﹐倉猝無失辭。事母孝﹐待故舊有終始。身歿之日﹐識者多嗟惜之。初娶某氏﹐再娶遼東髙氏﹐某官之女。邦直無子﹐以侄爲之後。以某年月日﹐葬於河內王封裏之東南原。初﹐邦直歿之七日﹐而懷州亂﹐老幼奔潰﹐城爲之空。髙夫人暮夜挈家人避於州西南五十里之別墅﹔事定而歸﹐家蕩然無一物。蝗旱連歲﹐道殣相望﹐人謂從此無史氏矣。夫人攻苦食淡﹐存拊愚幼﹐入門應接﹐不減邦直生平。比營大葬﹐凡舉十餘喪﹐安厝如禮﹐生死受獲﹐𨿽健男子﹐有不能辦者。邦直可無恨矣。邦直﹐予同年進士﹐又交分殊款﹐其孤請爲墓碣銘﹐乃論次之。其銘曰﹕

能者人﹐不能者天。得配而賢﹐獨爲始終之全。我銘詔之﹐以慰下泉。

禦史孫公墓表

正大中﹐內帑被盜﹐所失皆慈聖宮珠具。上怒甚。公時爲監察禦史﹐被詔按其事﹐而無迹可尋。法官獻疑﹐欲棄守者市﹐公執奏緩之。會赦﹐得原。汴民李氏女﹐有姿色﹐已許嫁矣。首相白撒之侄﹐恃勢奪婚﹐且欲以爲妾。夫家訴於官﹐官畏﹐徇不爲理﹐遂訴於公。公爲奏聞﹐詔還已許。八年﹐親享太廟﹐郕國夫人溫惇氏﹐過廟門而不偃蓋。公劾奏﹐以爲失臣妾禮。上不忍加姨母罪﹐敕有司杖禦者百﹐仍罰俸以愧之。舊制﹐承天門非犒軍不登。一日﹐上無故登焉。公奏﹕「人主不可示民不信。」上卽日爲公犒軍。庚寅﹑辛卯以來﹐𨿽軍出屢勝﹐而亡徵已具。危急存亡之際﹐大夫士以自保爲幸﹐或髙蹈遠引﹐脫屣世務﹔或酣歌縱酒﹐苟延歲月。公獨正色立朝﹑耿耿自信﹐言事數十條﹐藹然有承平之風。《詩》所謂「風雨如晦﹐雞鳴不已」者﹐惟公有焉。公諱徳秀﹐字伯華。其先涇州長武人。大父臯﹐遭靖康之亂﹐流寓太原之文水﹐因家焉。父栮﹑資稟湻直﹐樂於爲善。時與羽人禪客遊﹐尢喜賙卹貧乏﹐或養之終其身﹐且葬祭之。用公貴﹐贈朝列大夫。有子五人﹐公﹐其長也。幼穎悟﹐有學性﹔及長﹐遊太學﹐有聲場屋間。至寧元年﹐以三赴廷試﹐試補禦史掾。興定六年中﹐開封府解試魁臺掾﹐考成﹐升尙書省掾。數月﹐以母樂安縣太君成氏春秋髙﹐乞歸侍。俄﹐辟權國史院編修官。元光初﹐以選充丰備倉監支納官。正大元年﹐擢詞賦進士第﹐授奉直大夫。三年﹐辟京兆云陽令。行省以長安劇邑﹐而令非其人﹐用便宜以公易之。云陽之人相率請畱﹐詞旨懇切﹐宰相不能奪﹐還公云陽。六年﹐權行省左右司員外郎。七年﹐拜監察禦史。終更﹐授太府監丞﹑遙領同知鎭南軍節度使事。壬辰之變﹐微服出汴京﹐客居大名﹐鬱鬱不樂﹐竟以成疾。以明年冬十有二月朔﹑春秋五十﹐終於寓居。權葬某所。娶要氏﹐吉州倅伯升之女弟﹐封樂安郡君。子﹐男三人﹕長頤﹐次觀﹐次孚﹐皆習儒業。女二人﹕長適祭酒吉州馮內翰子駿之子亨﹐次適進士太原王楫。孫﹐男五人﹕崇仁﹑崇義﹑崇禮﹑崇智﹑崇信﹐皆習儒業。女孫五人﹐尙幼。公美須眉﹐容服甚都﹐家居整肅﹐遇物以誠﹔臨官事官有法﹐絲髮不少徇﹔其憂國愛君﹐出於天性。惜其遭罹季末﹐抱利器而無所試﹐見干行事者﹐止此而已。季子孚以王內翰百一所撰家傳來乞銘﹐僕於公爲鄕人﹐敢用所以知公者爲之銘﹐以致懷賢之思。其銘曰﹕

和臣不忠﹐忠臣不和。碑石有銘﹐百世不磨。公起太原﹐儒素爲家。以貌言而觀﹐上其柔嘉。怫然聞義而起﹐勇莫我加。創罷我扶﹐剛癉我訶。不量寸鐵之微﹐訴九閽而磔妖。白筆風生﹐朝著無嘩。宗周不綱﹐蕩而頹波﹔亦有不二心之臣﹐哀喪亂之宏多﹐幸大福之可再﹐憤卻日而麾戈。念君平生﹐慨然長嗟。委蛇委蛇﹐豸冠峨峨。蓬蒿一邱﹐窘此澗阿。天之廢商久矣﹐公其如命何﹐公其如命何﹗

蕭軒楊公墓碑從金石萃編補

公諱振﹐字純夫﹐一字徳威﹐姓楊氏。唐酅國十九世孫。酅國�於��以��之下缺五字之下缺四字縣人酅公以行基嗣。行基生棻﹐棻生溫﹐溫生幼言﹐幼言生顒﹐顒生臯﹐臯生免﹐免生珍﹐珍生光贊﹐光贊生懷順。懷順官金紫﹐仕至西臺禦史。襲封至五代漢﹐國乃除。夫人彭城劉氏。有子十二人﹕長曰公侯﹐次曰公神﹑公畱﹑公賢﹑公洪﹑公素﹑公石﹑公祚﹑公良﹑公通﹑公演﹑公伏。始�世��諸房所居﹐號十二楊村﹐總謂之�楊氏。公侯之子舜靖﹐舜靖之子信﹐信之子禹﹐禹之子言﹐言之子宗﹐宗之子懋。懋配裴氏﹐於公爲�父�金��以太宗之家�祭祀下缺三字楊葬皆從西臺君子超道超道﹐配尙氏。正隆閒﹐避王統制之亂﹐寓乾州南自�族人號��翁。公��翁次子也。幼喜讀書﹐與��張子��嘗手鈔經傳。尢愛王符之論﹐與賓客談﹐時稱誦之。弱冠﹐仕州縣爲屬��興郡王��西下缺三字知公名選之�從甚信重之公�爲王��與民皆吾人奪彼與此其利安在王嘆曰我正以此�罪今日之後�命下缺五字言哉下缺三字吏有��山��名�一�以��當之�公謂同列�奪人之�又誣以罪豈朝廷意邪吏��泰和�見公府文移下缺五字謂所��我往在丹州時見下缺九字以�文相欺比來官�殆似之�及泰和律下閱之逾月不樂者�之亂下缺十字不如下缺三字統不�如制聖人立法�從��人情不下缺三字亦�我於法�未嘗見一事可與相當者�比附爲下缺十三字乃事�先爲之防�猶下缺四字以障江河必無是理知不可行將下缺三字易紛紛不已安得不亂下缺十九字令下缺三字富下缺五字安下缺三字時皆處�僚公率爲�禮又大舉顯道下缺三字以事�上官幾下缺六字之下缺七字喜��大官公之知人多下缺四字學古文戒之曰無獨與同輩較優劣能似古人乃古文爾吾𨿽�能想理當下缺三字以下缺五字公�公��若欲吾兒讀此邪必欲學詩�當從毛詩讀不然亦須讀杜工部詩耳我見界上官��兩國��賈下缺四字無的下缺六字乎復何望焉所謂讀毛詩者�如下缺三字茹欲兒輩就地頭買之耳以貞祐三年三月二十有五日春秋六十有三終下缺十一字崔氏生子燧繼室閿鄕程氏生子下缺四字煒輝繼室晁氏生子��炳舉進士奐�辟東省下缺三字恆安撫司經歷官�部令�諸孫六�以明年正月七日葬公於州南小�村新塋�南翁墓次三夫人祔焉禮也公�雅重儀矩可觀家居未嘗有惰容子弟見者必下缺三字乃前有所問非反復思之不敢對也當官公�所平反甚多嘗夜聞�裏中兒爲其父作黃籙召諸子告之曰某家作佛事人謂之有孝心我視之殆兒戲耳此人我同列其繼獄我知之矣人有�曲世人�有不��之爲直者�欲賂神邪我平生執法過誤或有之至於故以��物��無�也後日�不諱愼勿爲此以爲識者笑耀人李安下缺三字公嘗贈以��引云純夫吏業而儒行家貧而好客居今之世而��金帛而��墨是四反也��名流其��公如此故嘗論關中風土完厚習俗不數易正隆大定間去平世爲未遠公生於其間世族之所�風化之所��以資�之美君子之言長者之事宜不學而能之況志於學如此�今煥然學爲通儒有關中夫子之目往在下缺三字宰相�信下缺四字禮下缺十四字李都下缺五字司之純皆所�行與�蓋自百餘年以來關中士大夫有重名者皆莫能出公右下缺五字知��銘曰

酅唐虞�世�奉天子孫下衰混迹齊編�公下缺五字全下缺十四字則下缺九字殆造物下缺三字之下缺五字窮之�然則古所謂�聖���命所下缺

卷第二十三

碑銘表志碣

故河南路課稅所長官兼廉訪使楊君神道之碑

君諱奐﹐字煥然﹐姓楊氏。幹之奉天人。唐酅國公之二十世孫也。譜系之詳﹐見君自敍﹐載之先大夫墓銘﹐玆得而略之。曾大父楙﹐大父超道﹐父振﹐是爲蕭軒﹐翁及上二世皆在野。母程嘗夢東南日光射其身旁﹐一神人以筆授之﹐已而君生。蕭軒以爲文明之象﹐就爲制名。君甫勝衣﹐嘗信口唱歌﹐有紫陽閣之語﹐扣之不能答也。未冠﹐夢遊紫陽閣﹐景趣甚異。後因以自號。年十一﹐丁內艱﹐哀毀如成人﹐日蔬食﹐誦《孝經》爲課﹐人以天至稱焉。又五年﹐州倅宗室永元謂翁曰「若老矣﹐守佐重以案牘相煩﹐聞若有佳兒﹐姑欲試之﹗」卽檄君爲倉典書。時調度方殷﹐君掌出納﹐朱墨詳整﹐幹歲終﹐無圭撮之誤。倅愛之﹐謂他日當有望﹐勸之宦學。師鄕先生吳榮叔﹐指授未幾﹐迥出倫輩﹐賦業成﹐卽有聲場屋閒。不三十﹐三赴廷試。興定辛巳﹐以遺誤下第。同捨盧長卿﹑李欽若﹑欽用昆季﹐惜君連蹇﹐勸試補臺掾。臺掾要津﹐仕子慕羨而不能得者。君答書曰「先夫人每以作掾爲諱﹐僕無所似肖﹐不能顯親揚名﹐敢貽下泉之憂乎﹖」正大初﹐朝廷一新敝政﹐求所以攺弦更張者。君慨然艸萬言策﹐詣闕將上之。所親謂﹕「其指陳時病﹐辭旨剴切﹐皆人所不敢言﹐保爲當國者所沮。忠信獲罪﹐君何得焉﹖」君知直道不容﹐浩然有歸志﹐卽日出國門而西。教授鄕裏者五年。歲己丑﹐乾州請爲講議﹐安撫司辟經歷官﹐京兆行尙書省以便宜署君隴州經歷﹐皆辭不就。再以參幹恆二州軍事。親舊爲言「世議迫隘﹐不宜髙蹇自便。」始一應之。庚寅﹐京師春試﹐授館左丞張公信甫之門。張公嘗謂人曰「諸孫得君主善﹐老夫沾匄抑多矣。」癸巳﹐汴梁陷﹐微服北渡。羈孤流落﹐人所不能堪﹐君處之自若也。冠氏帥趙侯壽之延致君﹐待之師友閒。會門生朱極自京師輦書至﹐君得聚而讀之。東平嚴公喜接寒素﹐士子有不遠千里來見者。嚴公久聞君名﹐數以行藏爲問﹐而君終不一詣。或問之故﹐曰「不招而往﹐禮歟﹖且業已主趙侯矣﹐將無以我爲二三乎﹖」戊戌﹐天朝開舉選﹐特詔宣徳課稅使劉公用之﹐試諸道進士。君試東平兩中﹐賦論第一。劉公因委君考試云燕。俄﹐從監試官北上﹐謁領中書省耶律公﹐一見﹐大蒙賞異﹐力奏薦之。宣授河南路徵收課稅所長官﹑兼廉訪使。陛辭之日﹐言於中令公曰「僕不敏﹐誤蒙不次之用。以書生而理財賦﹐已非所長﹔又河南兵荒之後﹐遺黎無幾﹐烹鮮之諭﹐正在今日。急而擾之﹐糜爛必矣。願公假以歲月﹐使得拊摩創罷﹐以爲朝廷愛養基本萬一之助。」中令甚善之。君初蒞政﹐招致名勝﹐如蒲陰楊正卿﹑武功張君美﹑華陰王元禮﹑下邽薛微之﹑澠池翟致忠﹑太原劉繼先之等﹐日與商略條畫約束﹐一以簡易爲事。桉行境內﹐親問監務﹐月謀如幹﹖難易若何﹖有循習舊例﹐以增額爲言者﹐君訶之曰「剝下罔上﹐若欲我爲之邪﹖」卽減元額四之一﹐公私便之。官長所臨﹐率有饋餉﹔君一切拒絕﹐亦有被刑責﹑沒財物於官者。不逾月﹐政成。官民以爲﹕「前乎此﹐蓋未有漕司惠吾屬之如是也。」在官十年﹐乃請老於燕之行臺﹐以猶子元楨襲職。壬子九月﹐王府驛召入關。尋﹐被教參議京兆宣撫司事。累上書﹐乃得請﹐閒居鄕郡﹐築堂曰「歸來」﹐爲佚老之所。𨿽在病臥﹐猶召子弟秀民﹐與之酒﹐諭之曰「吾鄕密邇丰鎬﹐民俗惇朴﹐兒輩皆當孝弟力田﹐以廉愼自保﹐毋習珥筆之陋﹐以玷傷風化。」及病革﹐處置後事﹐明了如平時。敕家人﹕「吾且死﹐勿以二家齋醮貽識者笑之。」遂引觴大噱﹐望東南炷香﹐命門生員擇執筆﹐畱詩三章﹐恬然而逝。春秋七十﹐實乙卯歲九月之一日也。後五十七日﹐葬於郡東南十里小劉裏先塋之次。夫人陳氏﹑劉氏祔焉﹐禮也。君三娶吳氏。子﹐男四人﹕保烜﹑萬駒﹑嵩山﹑緱山﹐皆早夭。駒郎者﹐在孕有異﹐風骨不凡﹐齠齓知讀書﹐八九歲聞君講授﹐卽通大義。尋爲人講說。十二﹐以羸疾至於不幸。君喪之﹐盡然有童烏之感。女四人﹕長嫁郡人張篪﹐次華陰王亨﹐二幼者在室。初﹐泰和﹑大安閒﹐入仕者惟舉選爲貴科﹐榮路所在﹐人爭走之。程文之外﹐翰墨雜體悉指爲無用之技﹐尢諱作詩﹐謂其害賦律尢甚。至於經爲通儒﹐文爲名家﹐不過翰苑六七公而已。君授學之後﹐其自望者不碌碌﹐舉業旣成﹐乃以餘力作爲詩文﹐下筆卽有可觀。嘗撰《扶風福嚴院碑》﹐宋內翰飛卿﹐時宰髙陵﹐見之﹐奇其才﹐期君以遠大。與之書曰「吾子資稟如此﹐宜有以自愛﹐得於彼而失於此﹐非僕所敢知也。」君復之曰「辱公特達之遇﹐敢不以古道自期﹖」飛卿喜曰「若如君言﹐吾知韓﹑歐之門﹐世不乏人矣﹗」興定末﹐關中地震。乾守呂君子成﹐徧禱祠廟﹐請爲祝文﹔凡二十有四首﹐援筆立成﹐文不加點。在鄠下日﹐中秋燕集﹐一寓士忌君名﹐諷諸生作詩﹐請君屬和。君被酒﹐謂客曰「欲觀詩者﹐舉酒﹔欲和﹐以次唱韻。」意气閒逸﹐筆不停綴﹐長韻短艸﹐終夕成三十九首。長安中﹐目爲《鄠郊卽席倡和詩》傳之。性嗜讀書﹐博覽彊記﹐務爲無所不窺。眞積力久﹐猶恐不及﹔寒暑饑渴﹐不以累其業也。中歲之後﹐目力差減﹐猶能鐙下閱蠅頭細字﹐夜分不罷作文。剗刮塵爛﹐創爲裁制﹐以蹈襲剽竊爲恥。其持論亦然﹐觀刪集韓文及所著書﹐爲可見矣。禮部閒閒趙公﹑平章政事蕭國侯公﹑內翰馮公﹑屏山李公﹐皆折行位﹐與相問遺。禦史劉公光輔﹑編修張公子中諸人﹐與之年相若﹐而敬君加等。河朔士夫舊熟君名﹐想聞風采﹐又被三接文衡﹐有在所過求見者﹐應接不暇。其爲世所重如此。暮年還秦中。秦中百年以來﹐號稱多士﹐較其聲聞赫奕﹑聳動一世﹐蓋未有出其右者。前世「關西夫子」之目﹐今以歸君矣。有《還山集》一百二十卷﹐《槪言》十卷﹐紀正大以來朝政號《近鑑》者三十卷﹐《正統》六十卷﹐其自敍曰「正統之說﹐所以禍天下後世者﹐凡以不出於孔孟之前故也。且夫湯武之應天順人﹐後世莫可企及﹐猶曰﹕『予有慚徳﹐武未盡善。』後世僻王﹐乃復賴前哲﹐槪以正統之傳非私言乎﹖今立八例﹕曰得﹑曰傳﹑曰襄﹑曰復﹑曰與﹑曰陷﹑曰絕﹑曰歸。始皇十年﹐貶絕陷者何﹖懲任相之失也。太宗傳之﹐而曰得者何﹖志奪宗之惡也。責景帝者何﹖短通喪也。責明帝者何﹖啟異端也。與明宗者何﹖有君人之言也。與周世宗者何﹖世宗而在﹐禮樂可興也。」如是八例﹐其說累數十萬言。以謂不如是﹐則是非不白﹐治亂不分﹐勸戒不明。𨿽歷百千萬世﹐正統之爲正統﹐昭昭矣。此書往往人閒見之。有詰難者﹐則曰「吾書具在﹐豈復以口舌爲辧﹖後世有賞音者。」君不治生產﹐不取非義。仕宦十年﹐而家無十金之業﹔然其周困急﹐卹孤遺﹐扶病疾﹐助葬祭﹐習以爲常﹐力𨿽不贍﹐猶彊勉爲之。與人言﹐每以名教爲言。有片善﹐則委曲獎藉﹐惟恐其名之不著﹔或有小過失﹐必以苦語勸止之﹐怨怒不計也。評者謂君志立而學富﹐器博而用遠﹐使之官奉常﹐歷臺諫﹐掌辭命﹐治賓客﹐必有大過人者。白首見招﹐日暮途遠﹐有才無命﹐可爲酸鼻﹗丙辰冬十月﹐予閒居西山之鹿泉﹐員生自奉天東來﹐持京兆宣撫使商挺孟卿所撰行狀﹐以墓碑爲請﹐且道君臨終念念不相置﹐畱語殷重﹐以撰述爲顧。惟不腆之文﹐曷足爲君重﹖竊念風俗之壞久矣﹗冰雪沍寒﹐往復四千里﹐爲其師爲不朽計﹐門弟子風誼如生者幾人﹖此已不可辭﹐況於平生之言﹖乃勉爲論次之﹐而系以銘。其銘曰﹕

有文者螭﹐於趺者龜﹐是爲關西夫子楊君之碑。顧瞻佳城﹐泫焉涕洟。學道之難成﹐使人傷悲。君擅名場﹐深藂孤罷。迨乎駢儷而變古雅﹐快潛蛟之雲飛。謂君不逢歟﹖奮回溪而澠池﹐一命而佩金紫﹐何若若兮累累﹖酅賓於唐﹐世久衰微。河潤九里﹐蔚松橝兮增輝。謂君爲逢歟﹖徒以文窮而自喜﹐斬伐俗學﹐力涸筋疲。世無玄聖久矣﹐望伯起其庶幾﹖白首《太玄》﹐坐爲悠悠者之所譏。翳正統之無適從﹐職予奪之非宜。君排諸儒﹐斥偏執與詭隨﹐彼月旦之有評﹐且曩是而今非。豈有一定罪功之名﹐而槪終世之成虧﹖我黜我升﹐我招我麾﹐不主故常﹐不貸毫釐。自我作古﹐奚竊取爲﹖自非慨然任當仁之重﹐能不懼於西河之見疑﹖惟鼎之爲器也﹐𨿽小而重﹐屹神寶而弗移。孰謂漢﹑唐甚盛之際﹐亦不免於窮運之攸歸﹖我車司南﹐爾轍背馳﹐傳者嗟誰﹖異時有如君家子云者出﹐邈千載兮求知。

劉景玄墓銘

景玄年十六七許時﹐其先人朝請君官四方。景玄畱學陵川﹐己能自樹立如成人﹐老師宿學﹐多稱道之。而朝請君獨未知也。及罷官歸﹐行視景玄所捨﹐見其架上書散亂無部帙﹐意不懌﹐因問﹕「讀書有後先﹐汝寧亂讀耶﹖」漫取一書試之﹐則隨問隨答﹐無所忘失。朝請君始大驚﹐拊其背曰「及吾未老﹐當見汝聳壑昂霄時耳。」乃名之昂霄﹐字景玄﹐別字季房。泰和中﹐予初識景玄於太原。人有爲予言「是家讀《廣記》﹐半月而初無所遺忘者。」予未之許也。杯酒閒﹐戲取市人日曆鱗雜米鹽者﹐約過目﹐則讀之﹐已而果然。大率景玄之學﹐無所不窺﹐六經百氏外﹐世譜﹑官制﹑地理與兵家所以成敗者爲最詳。作爲文章﹐淵致密﹐視之若平易﹐而態度橫生﹐自有奇趣﹔他人極力追之﹐有不能到者。爲人細瘦﹐似不能勝衣。好橫策危坐﹐掉頭吟諷﹐幅巾奮袖﹐談辭如雲。人有發其端者﹐徵難開示﹐初不置慮﹐窮探源委﹐解析絡脈﹐漫者知所以統﹐窒者知所以通﹐旁貫徑出﹐不可窺測。要之﹐不出天下之至理。四座聳聽﹐噤不得語。故評者以爲承安﹑泰和以來王湯臣論人物﹐李之純玄談﹐號爲獨步﹔景玄則兼眾人之所獨﹐愈叩而愈無窮。詩與文﹐則或有之﹔其辧博﹐則不知去古談士爲近遠。餘者不論也。其與人交也﹐不立崖岸﹐洞見心肺﹐世閒機械﹐皆不知有之。河東梁仲經﹑渾源雷希顏﹑王官麻信之﹐皆海內名士﹐交久而無閒言。人以此多之。至其善惡太明﹐黑白太分﹐則亦坐是而窮也。初舉進士﹐不中﹐以蔭補官。調監慶陽軍器庫﹐非其好也。諸公期以明年薦試辭科﹐而景玄病不起矣。正大乙酉夏﹐予自京師來﹐哭其墓﹐太夫人謂﹕「好問言吾兒有當世志﹐今鬱鬱以死矣﹗子與之遊﹐最爲知己﹐當爲作銘﹐無使埋沒也。」好問泣且拜曰「銘吾兄者﹐莫好問爲宜。」乃作銘。景玄﹐陵川人﹐自言系出楚元王交﹐祖諱溥﹐不仕。朝請君諱兪﹐第進士﹐官至管勾承發司。太夫人上黨宋氏﹐封彭城縣君。妻永寧李氏。子﹐男一人﹐名庸﹔女一人﹐尙幼。以元光二年六月十三日﹐春秋三十有八﹐終於永寧之寓居。權殯郭西南一里所。庸將以某年月日﹐舉二世之柩﹐歸葬陵川之先塋。銘曰﹕

深心而文﹐泄人天和。聲光一流﹐有物禁訶。君起太行﹐學自爲家。元精當中﹐散爲雯華。有發其談﹐瀉江傾河。坦其正途﹐不涉誕誇。有喙三尺﹐有書五車。噤不得一本作時施﹐萬古長嗟。望君天門﹐奉璋峨峨。蓬蒿一丘﹐窘此澗阿。天如天如﹐命也柰何﹗

文儒武君墓銘

銘曰﹕眞積力久﹐積久而博﹐其所立也卓。百家浩浩﹐未害其說之約。故𨿽涉於紅女之纂組﹐其破而圜斫而朴者﹐固自若也。博士三年﹐誨誘循循﹐子弟秀民﹐自我作新。投之萬金良劑﹐以湔浣漱滌﹐易形而煉神。朱墨進爲文儒﹐鉤距化而眞純。庚桑丰羽山之年﹐鄒律發寒鄕之春。是之謂神而明之﹐存乎其人。教育之廢久矣﹐安得惇龐耆艾﹑仁信篤誠如先生者﹐以復三代兩漢﹑風土完厚之秦乎﹖河東人元某銘。

郝先生墓銘

泰和初﹐先人調官中都﹐某甫成童學舉業。先人思所以引而致之者﹐謀諸親舊閒﹐皆曰「濩澤風土完厚﹐人質直而尙義。在宋有國時﹐俊造輩出﹐見於黃魯直﹑季父廉行縣之詩。風俗旣成﹐益久益盛﹐迄今﹐帶經而鋤者四野相望﹔𨿽閭巷細民﹐亦能道古今﹐曉文理。爲子求師﹐莫此州爲宜。」於是先人乃就陵川令之選。時鄕先生郝君方聚子弟秀民﹐教授縣庠。先生習於禮義之俗﹐出於賢父兄教養之舊﹔且嘗以太學生遊公卿閒﹐閱人旣多﹐慮事亦審。故其容止可觀﹐而話言皆可傳。州裏老成宿徳﹐多自以爲不及也。某旣從之學﹐先生嘗教之曰「學者﹐貴其有受學之器。器者何﹖慈與孝也。今汝有志矣﹐器如之何﹖」又曰「今人學詞賦﹐以速售爲功。六經百氏﹐分裂補綴外﹐或篇題句讀之不知。幸而得之﹐且不免爲庸人﹐況一敗塗地者乎﹖」又曰「讀書不爲文藝﹐選官不爲利養﹐惟知義者能之。今世仕宦﹐多用貪墨敗官﹐皆苦於饑凍﹐不能自堅者耳。丈夫子處世不能饑寒﹐𨿽一小事﹐亦不可立﹐況名節乎﹖汝試以吾言求之﹗」先生工於詩﹐嘗命某屬和。或言「令之子欲就舉﹐詩非所急﹐得無徒費日力乎﹖」先生曰「君自不知﹕所以教之作詩﹐正欲渠不爲舉子耳。」蓋先生惠後學者類如此﹐不特於某然也。先人旣罷官﹐某畱事先生又二年﹐然後歸。先生歿於成臯。其子思溫﹐歸葬鄕裏﹐以書抵某﹐言「吾子往年赴弔成臯﹐曾以墓銘爲請﹔今卒事矣﹐願有以慰不肖孤之心。」某謝不敢當。六七年之閒﹐思溫之請益堅。辛丑之秋﹐又屬其外兄牛元偉來﹐致辭曰「先子生無一命之爵﹐歿無十金之產﹐賫志下泉﹐有識興嘆。授業得如吾子者﹐且不能一言半辭以見於後世﹐其命之矣﹗」某再拜曰「僕有罪。」乃敍而銘之。先生諱天挺﹐字晉卿。先世有自太原遷上黨者﹐宋末又遷陵川﹐遂爲陵川人。曾祖諱元﹐祖諱璋。考諱升﹐以選擇爲縣功曹。至先生之伯父東軒先生﹐始宦學﹐蔚爲聞人。先生少日舉進士﹐豫春官氏薦書﹐便能出諸公之右。多疾早衰﹐厭於名場﹐遂不就選。貞祐之兵﹐避於河南﹐往來淇﹑衛之閒。爲人有崖岸﹐耿耿自信﹐寧落薄而死﹐終不傍貴人之門﹐故時無料理者。以某年月日遘疾﹐春秋五十有七﹐終於寓捨。臨終浩歌自得﹐若不以生死爲意者﹐其平生自處爲可見矣。前娶同縣張氏﹐繼室髙平司氏。子﹐男一人﹐卽思溫也﹔女一人﹐嫁進士侯公佐。男孫三人﹕曰經﹐曰恆﹐曰彜﹐經最知名。女孫一人。弟天禔﹐從弟天祐﹐猶子思忠﹐皆有聲場屋閒。銘曰﹕

篤於其資﹐誠於其思。行可以士矩﹐政可以吏師。奉璋峨峨﹐其誰曰我私﹖畀鎡基而奪之﹐時操利器而莫施。窮巷抱書﹐在涅而不緇。曳履商謳﹐長與世辭。寧以一寒暑往來之暫﹐槪細人而怨咨。良璞含光﹐平價不貲。棄擲泥塗﹐識者涕而。孰物之屍﹖孰命之司﹖吾欲問之。有如先生者而止於斯﹐有如先生者而止於斯﹗

曹徵君墓表

歲丙午秋九月日﹐曹徵君子玉﹐以疾終於襄陰之寓捨﹐春秋七十有四。鳴呼哀哉﹗世豈復有惇龐耆艾之士如君者乎﹗始予在京師﹐登君鄕先生禮部閒閒公之門﹐公每論人物﹐及君姓名﹐必極口稱道﹐謂﹕「今人少見其比。」其後﹐見君於方城﹐介於太原王右司仲澤﹐乃定交焉。君長予十七歲﹐予以兄事之。壬辰之兵﹐君流寓宏州。癸卯冬﹐予自新興將之燕中﹐乃枉道過之。死生契闊﹐始一見顏色﹐握手而語﹐恍如隔世﹐不覺流涕之覆面也﹗又五年﹐予閒居鄕裏﹐與君相望六百里而近耳。妄人有傳予下世者﹐君聞之﹐寢食俱廢﹐至問之卜筮﹐及就日者王希道﹐推予祿命﹐以自開釋。已而﹐知其妄也﹐又爲之喜見顏閒。居未幾﹐聞君九月之訃﹐予爲位而哭﹐且爲文以哀之。孤子汝弼﹐徒步至云州﹐求予銘先人之墓﹐不及見而去。君之孫孝﹐待於鎭州者﹐又三數月矣。追念平生之言﹐乃泣而銘之。君諱玨﹐姓曹氏﹐子玉其字也。世爲磁州滏陽人。曾大父圓﹐大父莘﹐父璇﹐皆潛徳弗耀。君生數月而孤﹐養於祖母史氏。少長﹐教之讀書﹐學性穎悟﹐有成人之量。及就舉選﹐卽有聲場屋閒﹐以兩赴廷試﹐移籍大學。時輩翕然推重之。君資稟厚重﹐接物誠實﹔世俗機械﹐舉不知有之。居方城二十年﹐教授爲業﹐僅可中人之產。長子國器﹐力於幹蠱﹐故君得優遊自便。賓客過門﹐厚相接納﹐爲具丰潔﹐不類寒士家。不獨公卿達官愛敬之﹐至於軍府悍卒﹐閭巷細民﹐望君褒衣皤腹﹐言笑和雅﹐亦皆欣欣焉。嘗再娶。未幾﹐婦卒。其父哀悼成疾﹐君往候之﹐問之所親云「公初不病痛﹐女嫁未幾﹐而徒捐殮具耳。」君盡其所得者值百金﹐並兩女使﹐悉歸之。方城人有倉猝避吏﹐畱一篋而去者﹐君敕家人毋敢竊視。事定﹐其人復來﹐發篋驗之﹐貯金滿中﹐而封識宛然如手未嘗觸者。君之廉﹐類如此。正大末﹐京南大司農楊公叔玉﹑丞康公伯祿薦君及猗氏嶭曼卿﹑武陟宋予之﹑武淸張仲升﹑汴梁髙振之﹑大名王大用等六人文章徳行﹐乞加官使﹐以厲風俗。事聞﹐徵聘有期﹐會兵動而罷。裏中郭提控者﹐喪亂中聚老幼數千﹐守一砦自保。人有誣郭嘯聚爲亂者﹐州將捕系之﹐將至不測。時立州治大乘山。君就爲申理之。郭以無罪﹔而君幾爲道梗不得還。避兵之民﹐無所逃死﹐君擇貧病之尢者畱養之﹐賴以全活者甚眾。羣不逞乘亂欲以兵相加﹐父老有曉之者﹐云「而曹粗暴如此﹐獨不愧曹先生父子邪﹖」居襄陰又十年﹐依尙書李仲臣。仲臣爲之起廟學﹐以師席奉君。州人化君之徳﹐文風爲之一變。君旣老﹐自號囂囂老人﹐有《捲瀾集》三卷﹐藏於家。君凡六娶﹐曰陳氏﹑徐氏﹑張氏﹑陳氏﹑顧氏﹑前君卒﹔曰姞氏﹐今無恙。子﹐男二人﹕曰國器﹐字大用﹐陳出也﹐端願而信﹐有君之風﹐不幸歿於京師之兵﹐士論惜之﹔汝弼﹐顧出。孫一人﹐卽孝也。曾孫二人﹐幼﹐未名。女孫一人﹐尙幼。銘曰﹕

仁信而篤誠﹐寬博而和平。以儒行槪之﹐眾善具並。何負於人﹐而不能百齡﹖豈無百齡﹖孰愈君之名﹖城郭千年﹐貞石有銘﹐曰﹕是維子曹子之墓﹐尙可以爲鄕人之榮。

卷第二十四

碑銘表志碣

眞定府學教授常君墓銘

元光癸未﹐予過郾城﹐見麻徵君知幾﹐問所與周旋者﹐知幾以鎭人常仲明﹑中山趙君玉對。及仲明來館客﹐因得接杯酒之歡﹐然未款也。北渡後﹐來鎭陽﹐仲明在焉。予首以知幾存歿訪之﹐仲明言「辛卯秋﹐邊報已急﹐以內鄕深固﹐可以避兵﹐且有吾子在﹐吾三人議南下。知幾卜之﹐不吉﹐乃止不行。及被兵﹐知幾病困中﹐尙以前日猶豫不行爲恨也。」予初謂知幾少許可﹐而獨於仲明有「端人」之取﹐固已慕向之。及知幾將遷內鄕﹐托於予者爲甚厚。仲明之先世﹐又出於代雁門﹐用是交遂款。如是六七年。歲辛亥九月晦﹐自太原東來﹐過仲明之門﹐而仲明之下世十許日矣。孤子徳雅知予敬其先人﹐涕泗以墓銘爲請﹐予復之曰「此吾之志也﹐奚以請爲﹖」乃作銘﹐並諭次之。君諱用晦﹐姓常氏﹐仲明其字也。上世家崞縣大木張家裏﹐而墓於泉福鄕之石鼓原者﹐不知其幾昭穆矣。見於元祐中進士趙子良所撰墓銘云。常氏世豪於財﹐以孝弟力田見稱。宋初世﹐有諱素者﹐娶皇甫氏﹐生子慶﹔慶娶康氏﹐生子玘﹔玘娶檀氏﹐生子五人﹕長曰俊﹐次曰善。俊材幹宏博﹐殖產益丰﹐取予之際﹐己薄而厚於人。家近云朔塞﹐羣從率以武藝相尙﹐有「捉虎常氏」之目。娶王氏﹐生四子﹐二子起家。善以膽勇推擇爲鄕兵指揮使。俊之長子曰宗亮﹐慷慨多气節﹐中武舉﹐官修武郎﹑鄜延路第四將﹐仕至知文水縣事﹔宗彥以騎射應募﹐官保義郎﹑河東路第四部將。文水﹐卽君之曾祖也。金朝初﹐避漢陽質子之役﹐族屬散居﹐有從建炎南渡而貴官者﹐有畱居東門盧利者﹐有析居柏仁坊鹿者。文水居遷河朔﹐寓居平山﹐遂占籍焉。生九子﹕其一爲比丘﹐餘八子﹐娶兩族﹐先後無閒言。時人爲之語曰「三劉五李﹐和義無比」﹐是則文水之家政可見矣。君之祖諱大安﹐初東來時﹐道卒於黎城。父諱振﹐孝悌忠信﹐不學而能﹐好結交文士﹐自以不習儒業爲愧﹐一意課二子學。君之弟鼎﹐字仲華﹐甫成童﹐能屬文﹐鄕長者以偉器期之。未冠﹐而卒。故君彊學自立﹐以成父志﹐自少日﹐有聲場屋閒。遊梁之後﹐交文士益眾﹐賦業外﹐他書亦能研究。國醫宛丘張子和推明岐黃之學﹐爲說累數十萬言﹐求知幾爲之潤文﹐君頗能探微旨。親識閒有謁醫者﹐助爲發藥﹐多所全濟﹐病家賴焉。資稟淳質﹐言行有法﹕遭值亂離﹐知時命不偶﹐安貧守分﹐不爲風俗所移﹔旅食僅足﹐而繼困之義無廢﹔年徳俱茂﹐而卑牧之心愈篤﹐評者謂﹕「先世之義俠﹐閨門之婣睦﹐傳至於君﹐故家遺俗﹐有自來矣。」眞定幕府以君承平學捨舊人﹐文行兼備﹐任師賓之位﹐辟本路府學教授。在職數年﹐士論歸之。不幸遭疾﹐臨終二三日﹐執筆紀先世事迹﹐垂示來裔。飲酒談笑﹐與家人訣﹐怡然而逝。春秋七十有四﹐實辛亥之九月十九日也。夫人劉氏﹐前君二十七年卒。繼室李氏。子徳﹐彰徳府宣課使。男孫小字舉孫﹐尙幼。徳以某年月﹐舉君之柩﹐祔於滹河西岸班家裏之先塋。禮也。銘佚。

善人白公墓表

歲辛亥﹐冬十有二月﹐河曲白某﹐持雁門李某所撰先大夫行事之狀﹐請於某曰「先大夫棄諸孤之養﹐內翰王君從之實表其墓﹐禮部閒閒趙公爲之書﹐並以「善人白公墓表」篆其額。某時階止六秩﹐未及贈官之制﹐故王君弗克載﹔遭離板蕩﹐閒閒手筆亦復失之。某惟先大夫積徳累行﹐躬不受祉﹐子男之爵﹐僅見於告弟之書﹐而使之旌紀寂寥﹐隨世磨滅﹐孤奉義方之訓﹐不肖孤死不瞑矣。敢以通家之舊﹐屬筆於吾子﹐幸爲論次之。」謹按﹐公諱某﹐字全道﹐姓白氏。其家於河曲者﹐不知其幾昭穆矣。曾大父諱重信﹐大父諱玉﹐父諱仲溫﹐皆潛徳弗耀。公生十二歲而孤。妣李氏﹐弱無所依。舅氏僧法澄爲經紀其家﹐拊育訓導﹐恩義備至。及長﹐乃能自樹立﹐營度生理﹐日就丰厚。其後澄歿﹐公不忘外氏之故﹐喪祭之禮有加﹔又爲建貳塋於白氏丘壠之側﹐一以祔外祖氏﹐一以葬澄。初﹐僧舅旣奉浮圖﹐湣其家事不傳﹐爲李氏置後﹐意甚專﹐初不以異姓爲嫌。已而事不果行。公承舅氏之意﹐挈此子養於家﹐以昆弟待之。大定初通檢﹐因附屬籍。舅已亡﹐又歷三推之久﹐弟爲妄人所教﹐遽求異財。公欣然以美田宅之半分之。人謂﹕「同胞而至別籍﹐往往起訟。白公乃無絲毫顧藉意﹐是難能也。」太原趙進規從其子文卿在官下﹐尢相嘆異﹐云「古人以陰徳見稱。如白全道﹐非但陰徳﹐乃顯徳也。」司戶王伯常嘗都督部民之不率者云「汝獨不能效白君﹐以禮治身﹐以義教子耶﹖」其爲名流所重如此。崇慶壬申﹐避地太谷﹐不幸遘疾﹐春秋六十有九﹐終於寓捨﹐實八月十九日也。越七日﹐諸孤護喪歸﹐祔於河曲王家裏西原之先塋﹐禮也。初娶王氏﹐再娶李氏﹐皆前公卒。子﹐男五人﹕長曰彥升﹐畱心典籍﹐而不就舉選﹔次曰賁﹐廣覽彊記﹐尢精於《左氏》﹐至於禪學道書﹐岐黃之說﹐無不精詣﹐弱冠﹐中泰和三年詞賦進士第﹐歷懷寧主簿﹑岐山令﹐遠業未究﹐而成殂謝﹐士論惜之﹔次曰華﹐貞祐三年進士﹐歷省掾﹐入翰林﹐仕至樞密院判官﹑右司郎中﹔次曰僧寶瑩﹐以詩筆見推文士閒﹐有集行於世﹔次曰麟﹐蚤卒。女四人﹕長適州吏目楊桂﹐次適大族張訪﹐次適進士賈鐸﹐次未嫁而卒。彥升﹑女楊﹑女張﹐王出也。男孫五人﹕曰嗣隆﹐以蔭監滎澤酒﹔曰忱﹐曰恆﹐皆習進士﹔曰常山﹐曰中山﹐皆尙幼。女孫二人﹐皆適士族。曾孫三人﹕中和﹑泰和﹑安和。女一人﹐尙幼。公資稟聰悟﹐而謹厚自持﹐略通經史﹐精究歷算﹐中年耽嗜佛書﹐皆所成誦﹔爲人惇信義﹐樂施予﹐一言所諾﹐千金不易。家人化之﹐皆以賢行稱焉。正大中﹐累贈中大夫﹑輕車都尉﹑南陽郡伯。兩夫人﹐南陽郡太君。維火山自太平興國中升爲軍﹐𨿽有學校﹐而肄業者無幾。宣和末﹐僅有上捨宋生。歷大定﹑明昌官學之盛﹐然後公之二子擢巍科﹐取美仕。邦人築亭。以『榮鄕』名之。屏山李君之純爲作記﹐辭與事稱﹐相爲不朽。故公𨿽躬不受祉﹐所以起其家與善化一鄕幹﹐其利豈有旣耶﹖銘曰﹕

齒以徳尊﹐師以道存﹐習俗以教遷。惟仁人君子之所居﹐若時雨然。羽山之顏﹐疵厲爲蠲。愧心發之彥方﹐學業復於譙玄。禮所以祠鄕長者﹐而傳書先賢。在昔兵屯﹐河曲雄邊﹔爰及公家﹐乃誦乃弦。身爲義方﹐奉之周旋。兩息蹁蹁﹐起爲儒先。岌彼滎臺﹐大伏在泉。振而鼓之﹐有光屬天。仲也銅章﹐惠浹岐岍﹔叔也奉璋﹐入侍禁垣。藹兮芝蘭之庭﹐炯兮珠玉之淵。州裏趨風﹐媚學躚躚。至於餘波所及﹐且孝弟而力田。古有之﹐種徳欲深﹐望歲百年。有相之道﹐理無空捐。祿匪我榮﹐殆以爲黨塾亡窮之傳。樂石有銘﹐表公之阡。異時配縣社之食﹐尙有考焉。

南峯先生墓銘

先生諱豫﹐字彥先﹐姓呂氏。懷州修武人。祖道﹐父炎﹐皆力田爲業。先生自成童知讀書﹔旣冠﹐遊學東州﹐以《易》爲專門﹐經明行修﹐髙出倫輩。醇徳先生王廣道﹐特器重焉。一時名士﹐如秀容折安上﹑濟陽王善長﹑安陽苗景藩﹑館陶段彥昌﹑冠氏孫希賢﹑田子發﹐從之學者甚眾。故家近太行五峯山﹐因以爲號﹐示不忘本也。有《易說》若干捲﹐傳於時。宗室復興鎭大名﹐聞先生之名﹐延致門下﹐以師禮禮之。初取館陶汲氏﹐繼室淸平丁氏。先生往來兩縣之閒﹐爲人廉介沈默﹐爲里人所尊。貞祐之兵﹐謂所親言「吾年八十有四﹐天數當盡癸酉﹐惟有坐待歸盡而已。」是冬﹐在所殘破﹐吾民老幼相與逃亡。先生喟然嘆曰「癸酉之期至矣﹐明日有乘白馬﹑衣皂衣﹑挾弓矢﹑馳逐於社原桑林之下者﹐吾死此人手矣。」詰旦﹐果有邏騎到﹐物色悉如所言。先生欣然就戮﹐實十二月之二十三日也。兵退﹐孤子天民收葬於館陶大張裏之東原。壬子之冬﹐距先生之歿四十年矣﹐天民與好問有通家之好﹐以墓表見屬﹐余亦懼先生之潛徳將隨世而磨滅也﹐乃爲之銘。天民嘗任冠氏主簿。孫二人﹕長曰長慶﹐次曰公孫。銘曰﹕

被髮銜刀﹐禍孰與遷﹖彈琴視景﹐命何可延﹑誠使之禽息鳥視而終白首﹐固已無貴於期頤之年。老聃玄虛﹐莊周氏之自然﹐死以爲眞﹐兀以爲全。寧薪火之可續﹐直土梗之自捐。若夫鴻毛權重輕所宜﹐熊掌定從違之先﹐有巖墻之疾趨﹐有白刃之徑前。惟其知命而安於命﹐此深於《易》者之所以賢。

臨海弋公阡表

公諱潤﹐字天澤﹐姓弋氏﹐系出臨海。占籍汝州之梁縣者﹐不知其幾昭穆矣。大父整﹐生二子﹕長曰洪﹐次曰海。洪娶張氏﹐二子﹕曰祐﹐曰福。海娶酒氏﹐公﹐其所生子也。弋氏自先世不異財﹐公蚤孤﹐能自樹立如成人﹐事從兄祐殊恭遜。祐嘗以事客內鄕者二十年﹔比還﹐公殖產倍於舊。祐歸﹐求分居﹐公謂祐言「家所有﹐皆父兄所積﹐潤但謹守﹐僅無損耗耳。兄幸歸﹐請悉主之。潤得供指使﹐足矣。」祐悔悟曰「吾弟忠敬如此﹐我乃爲讒口所閒﹐慚恨無所及﹐尙欲言分異邪﹖」乃更相友愛。官以公家貲雄一鄕﹐且膽勇過人﹐選之督捕盜賊。所至以恕心爲質﹐盜亦不敢犯。由是名聲籍甚﹐縣豪傑多畏服之。鄕之惡少﹐以犯法爲常﹐每以理訓諭之﹐遂有向善者。貞祐丙子﹐潼關破﹐汝﹑洛被兵﹐居民保險﹐多以私怨相劫殺﹐官不能制。公杖策往來山閒﹐爲之開諭﹐辭情懇到﹐斗者感悅﹐各平分而退﹐多所全活。公出大家﹐舉措不碌碌﹐振贍貧乏﹐婚嫁孤幼﹐有古豪士之風。手力絕人﹐而資稟謙退﹐有相犯者﹐未始與之校。喜爲人解怨嫌﹐鄕鄰訴訟﹐往往不於官﹐而於公。長吏亦時以委之。嘗曰「縣外有弋某﹐橫逆無從生矣。」其爲人所倚信如此。中年﹐喜儒學﹐折節下士。以實丰多文士﹐結夏課者多﹐故久居之以便諸子之學。士子不能自給者﹐爲之經理日事﹐使得卒業。同郡張翥雄飛﹐資穎悟﹐日誦萬言。公得之童丱中﹐妻以甥﹐且招致其家﹐遂登進士第。及將蒞官﹐復殷重教督。翥卒爲良民吏﹐河陽人至畫像事之。壬辰﹐河南破﹐公挈家避於西山。山柵破﹐公家亦被驅逐。一卒見公稠人中﹐請於主帥云「此吾鄕善士﹐其縱遣之﹗」帥遣公舉家去。是夜﹐所俘悉坑之﹐里社爲空﹐公家獨全。親舊嘆曰「爲善之報﹐見之今日矣﹗」明年春﹐鄕郡遊騎徧滿﹐公自度不能受辱﹐乃自投水中﹐得年若士﹐實某年月日也。娶田氏。子﹐男三人﹕長彀英﹐師事程內翰天益﹐未冠﹐爲鄕府所薦﹐再赴簾試﹐文學行義﹐髙出時輩﹐兵間﹐以功授本州防禦副使﹔次世英﹐亦業進士﹐信厚如其兄﹔次庭英﹐七歲應童子舉﹐年十八﹐義俠有父風﹐州被圍﹐率壯士三十輩﹐潰圍而出﹐與千騎遇﹐且行且鬥﹐從旦至暮﹐有被數十創而戰不衰者﹐騎兵解去﹐遠近莫不嘆伏。北渡後﹐歿於某所。女一人﹐適張氏﹐仁讓有「女士」之目。孫二人﹕惟敬﹑惟友﹐皆習儒業。彀英等以某年月日奉公衣冠﹐葬於同徳裏西南原之先塋。彀英﹐予交遊中最可保任者。以墓表爲請﹐義不可辭。乃爲論次之﹐而系以銘。其辭曰﹕

汝水兮洋洋﹐山木兮蒼蒼。有墓其旁﹐是惟弋公衣冠之藏。子孫豆籩﹐歲時蒸嘗。魂兮來歸﹐安此故鄕﹗吁嗟公兮﹐百夫之防﹗惟其勇而進於學﹐所以爲自勝之彊。沈潛可以屈獷頑﹐直諒可以扶善良。禁訶癉剛﹐莫我敢當。徼巡周廬﹐而辱在抱關﹔爲王前驅﹐而棄之戎行。孰侯伯之不如﹐僅斗食之見償。惟祿不計庸兮﹐知賦分之靡常。頹波天來﹐一柱獨障。彼囚虜之自甘﹐此慨然而國殤。志士不忘在溝壑﹐寧以假息而爲長。使奪志而皆可﹐在立懦其何望﹖自古皆有死﹐惟義亡與亡者爲不亡。銘其表之﹐尙以發幽潛之光﹗

蘧然子墓碣銘

泰和以來﹐天下以能書稱者﹐禮部閒閒趙公。學者多效之﹐而但得其形似而已。南渡後﹐始有蘧然子已。蘧然子筆勢飛動﹐得公不傳之妙。故一時學公者皆不及﹐而公亦有咄咄逼人之嘆。宗室胙國公﹐文采風流﹐照映一時﹔而蘧然子乃得以布衣從之遊﹐與之商略法書﹑名畫﹐筆虛筆實之論﹐獨得於任南麓王黃華之後。君於眞贗﹐則望而知之﹐胙公亦以眞賞稱焉。予官京師﹐始用二公意交之﹐而未款也。亂後﹐予客冠氏﹐蘧然子亦來東州﹐每見之﹐必連日竟夕而不忍去也。大槪蘧然子少出閭裏間﹐其曉音律﹑善談笑﹐得之宣﹑政故家遺俗者爲多。及長﹐厭於遊蕩﹐乃更折節﹐取古人書讀之﹐久而學書學畫學詩學論文﹐立志旣堅﹐力到便能有所得。爲人彊記默識﹐不遺微隱。唐以來名家者之詩文﹐往往成誦如目前。考論文藝﹐解析脈絡﹐殆若夙昔在文字間者。畫入能品﹐詩學江西派﹐至於《黃石廟》等作﹐今代秉筆者或亦未可輕議。東京大內隆徳﹑太一故宮﹐樓觀臺沼﹐門戶道路﹐華木水石﹐悉能歷數之﹐聽之者曉然如親到其處。至於宋名賢所居第宅坊曲﹐與其家行輩羣從﹐孫息姻婭﹐排比前後﹐𨿽生長鄰里不加詳也。嘗往長淸一禪寺中﹐與僧談﹐僧言《五派傳授圖》大不易作﹐蘧然子笑曰「易與耳。」因索筆作圖坐中。他日以舊本証之﹐不毫末差也。予居東州久﹐將還太原﹐行有日。蘧然子聞之﹐誦予詩文﹐恨相見之晚﹐而相從之不得久也﹐爲之泣數行下。丁酉冬﹐復來東州﹐而蘧然子下世已數月矣。其婿商挺孟卿爲予言﹕予已北歸﹐蘧然子爲之飲食不不美者數日。家人輩問言「元子得歸﹐在渠爲可喜事﹐而公爲之捐眠食﹐何也﹖」蘧然子曰「是豈兒輩所能知也哉﹖」他日﹐孟卿示予蘧然子故書﹐凡予所談﹐往往記之紙墨間﹐予詩文則閒亦記之也。因竊爲慨嘆﹕蘧然子平生交不苟合﹐人與之言﹐一不相入﹐挾杖逕去﹐不返顧。其所以愛我者乃如此﹗予愚謬﹐不足比數﹐何以得蘧然子如此哉﹖天下愛予者三人﹕李汾長源﹑辛願敬之﹑李獻甫欽用。是三人者﹐皆有天下重名﹐然長源瘐死西山獄中﹔敬之則被掠而北﹐爲非類所困折﹐死於山陽﹔欽用從死淮西﹐時年未四十也。予常以三人者之後﹐當無有收眾人之所棄﹐曲相獎借如渠輩者﹔晚節末路﹐乃復有一蘧然子。思欲與之鄰屋相往來﹐杯酒相樂就﹐渠所談如東京故事者﹐悉記錄之。曾不五六年﹐而又若有物奪之而去者。豈予賦分單薄﹐善於招殃致凶﹐所與遊者﹐皆爲所延及邪﹖不然﹐何奪吾蘧然子之遽也﹖蘧然子諱滋﹐字濟甫﹐姓趙氏。本出馮翊。其大父天會﹑貞元間來﹐爲汴梁戶籍判官。卒官下﹐妻子不能歸﹐遂爲汴人。父諱靑﹐字漢卿。蘧然子三男﹕長某﹐次某﹐兵亂中所失﹔小子尙幼。二女﹐次卽孟卿所娶者。蘧然子春秋五十有九﹐以病終﹐權葬於東平沂州門之外若干步。庚子。歲除日﹐予實銘之。其銘曰﹕

積之之深﹐守之之堅﹐傳人之所不傳﹐兼人之所獨專。自拔泥塗﹐如蛻而仙。文以表之﹐慰彼下泉。顧𨿽愛我﹐豈以一言而敢私焉﹖

蘇彥遠墓銘

彥遠諱車﹐姓蘇氏。世爲眞定人。彥遠﹐其字也。髙祖﹐中大夫﹑通判成都府。子贇﹐以父蔭補官﹐中遭大亂﹐不能歸。贇﹐金國初﹐由換授至朝散大夫。祖仲文﹐胡內翰礪榜登科﹐終於朝奉大夫﹑潞州黎城令。父世偁﹐以蔭補官宣武將軍﹑。宿州靈壁主簿。彥遠﹐靈壁君之長子也。初以父任爲河北西路轉運司押遞﹑監平輿陽步店商酒﹐再監曲陽之龍泉﹐俱以課最聞。升眞定酒使司監﹐羨及百分。貞祐二年八月朔﹐當滿替﹐明日﹐府官吏以兵至棄城﹐而彥遠守職如故。事定﹐以羨余進四階﹕城守三階﹐循資一階﹔授歸徳下邑主簿。未赴﹐丁太夫人王氏憂。服除﹐新制行﹐當再歷諸司﹐授蔡州稅務使。羨及二分有奇﹐擢衛州獲嘉縣令﹐召爲南京廣貯倉監支納﹐除蔡州觀察判官﹐畱爲丰衍東庫副使﹐官鎭國上將軍。北渡之後﹐閒居州裏﹐以壬子年二月晦日﹐春秋六十有四﹐終於家﹐後三日葬於元氏縣趙同裏之先塋。先娶馬氏﹐前卒。再娶鄧氏。子一人﹐名慶﹐藍田尉﹐官宣武將軍﹐年三十二﹐歿於王事。弟信武將軍﹑陳州項城主簿﹐卒。猶子四人﹕徳謙﹑徳普﹑徳恆﹑徳履。彥遠資稟仁厚﹐自幼重惜物命﹐有不忍之愛。及登仕版﹐喜於結納﹐周急繼困﹐不爲明日計﹔力或未足﹐亦彊勉爲之。故人人得其歡心﹐至於當世名士嘗與彥遠周旋者﹐亦皆稱道之。予識之汴梁﹔汴梁破﹐見於夏津﹐於鎭陽﹐凡二十年﹐每嘆其安貧自樂﹐不肯一傍時貴之門﹐𨿽士夫之守死善道者不能過﹐而或者乃以任子槪之﹐可乎﹖蓋予於是鄕﹐得兩人焉﹕曰常先生仲明﹐而彥遠其一也。仲明之歿﹐予旣表其墓矣﹔若彥遠者﹐可獨使之隨世磨滅與﹖乃作銘﹐授其弟彥和﹐使刻之。銘曰﹕

其應物也圜﹐其立節也堅。有來千金﹐散而浮煙。𨿽遊道日廣﹐而所得皆賢。幅巾來歸﹐一室磬縣。州裏督郵。漠然少年。顧不屑於謝仁祖之米﹐寧就陶生而乞憐﹖貪夫徇財﹐誇士死權。河朔諸豪﹐角逐相先。萬物並流而金石止﹐信賢否之天淵。趙郡之蘇﹐族世蟬嫣。南渡崩奔﹐混爲齊編。蓋君以宗起﹐而名氏待君而傳。我爲銘詩﹐表君之阡。百世而下﹐有考於鄕人之傳信者﹐尙有警言焉。

盧太醫墓志銘

盧尙藥諱昶﹐世家霸州文安﹐今爲大名人﹐以方伎有名河朔。政和二年﹐補太醫奉禦﹐被旨校正和劑局方﹐刪補治法﹐累遷尙藥局使。自幼傳家學﹐課誦勤讀﹐老不知倦。岐﹑黃﹑雷﹑扁而下﹐其書數百家﹐其說累數百萬言﹐閎衍浩博﹐纖悉碎雜﹐無不通究﹔而於孫氏《千金》﹐尢致力焉。故其診治之驗﹐頗能似之。春秋𨿽髙﹐神觀精明﹐望之知爲有道之士。年壽八十有七﹐自克死期﹐畱頌坐逝。著《醫鏡》五十篇﹐《傷寒片玉集》三卷。今其書故在。方伎之外﹐復達治心養性之妙﹐如雲﹕「人生天地中﹐一動一息﹐皆合陰陽自然之數﹐卽非漠然無關涉者﹐所爲善惡﹐宜有神明照察之。」又曰「人爲陽善﹐人自報之﹔人爲陰善﹐鬼神報之。人爲陽惡﹐人自治之﹔人爲陰惡﹐鬼神治之。」又曰「養气莫若息心﹐養身莫若戒愼。」又曰「冥心一觀﹐勝負俱捐。」此𨿽前賢所已道﹐至於表而出之﹐旣以治己﹐又以及人﹐非仁者之用心乎﹖其康寧壽考﹐五福俱備﹐非偶然也。昶與予有姻戚之舊﹐因其子孫歸葬﹐書以貽之﹐欲其鄕人知此家出予門久﹐而予亦知其人之深也。銘曰﹕

岐﹑黃聖學﹐炳如日星。苟非其人﹐道不虛行。惟尙藥公﹐有得《內經》。探病之源﹐起死而生。爲醫作鏡﹐底裏洞明。道風旣扇﹐取重漢庭。陽報沓來﹐壽考康寧。翛然坐逝﹐歸神太淸。大河安流﹐扶衛厥靈。扁鵲湯陰﹐實魏大名。遙遙華冑﹐復起魏京。古今世業﹐前後家聲。遺書具在﹐永爲世程。

張遵古墓碣銘

南宮張伯全﹐將以某年月日﹐舉其先人之殯﹐祔於縣西南張平裏之先塋。伯全雅從予遊﹐因以碣銘爲請﹐曰「維張氏上世自太原來﹐居南宮﹐以醫爲業者八世矣。先人資稟仁恕﹐切於利生。貧家來謁﹐率欣然爲診治﹐或資之糜粥之費﹐不特不責報謝而已。州裏醫流﹐無慮百輩﹔先人之學﹐號爲該洽﹐恂恂退讓﹐不自炫鬻。文士過門﹐接其餘論﹐以自裨益﹐故時譽獨著。先人歿於大安庚午。不肖孤才二十許耳﹐遭罹兵亂﹐轉徙南北﹐僅有歸顧之望。今當勉卒大事﹐勒銘墓道﹐誠得吾子論次﹐使不隨世磨滅﹐瞑目不恨矣。」伯全往往在郾城﹐洎麻徵君知幾﹑張尙醫子和﹐推明河閒劉守眞之學﹐所以通其塞而救其偏者﹐用力爲甚博。嘗謂人言「不肖於世業﹐不敢不勉﹐至於以醫爲治生之具﹐則死不敢也。」予謂伯全斯言﹐可以考見其先人平生矣。乃爲之銘。伯全之先人諱師文﹐字遵古﹐年六十﹐終於家。其銘曰﹕

茫茫之原﹐累累之阡﹐行人而歸﹐何千萬年﹖有子而傳﹐孰不欲揚其先﹖今君獨然。修徳則人﹐而死而不亡則天。吾是以知人之賢。

張君墓志銘

洺水張澄仲經狀其先人博平君行事﹐謂好問言「澄不天﹐生四歲﹐先君捐館捨﹔愚幼﹐藐然不克當大事﹐至有旌紀寂寥之嘆。二十年之閒﹐蒙賴先徳﹐得俎豆於士夫之末。念欲追志墓穴﹐以俟百世﹔誠得吾子辱以銘賜之﹐不肖孤死不朽矣。」好問不敏﹐然以不腆之文﹐得幸於仲經﹐側聞先大夫之字有年矣﹐其可辭哉﹖乃述而銘之。按﹐張氏本出於遼東烏若族﹐國朝並烏若﹐遷之隆安﹐以世官統之。至公之考黃縣府君﹐諱某﹐字某﹐正隆閒﹐官洺水﹐遂爲洺水人。公卽黃縣之仲子也。諱某﹐字子厚。資穎悟﹐略通經史﹐工書翰﹐醫學亦過人。黃縣初令欒城﹐召趙雋徳新授館。徳新名士﹐仕亦達。公與兄腴味道從之學。徳新愛公﹐有「千里駒」之目。年十七﹐黃縣下世。太夫人吳氏﹐出介休衣冠家﹐治家嚴肅﹐人莫敢犯。知公有成人之量﹐卽以家事付之。公內事母兄﹐外睦宗族﹐鄕人稱焉。凡有新衣﹐必先其兄之子﹐貨財不以入其室。禦童僕﹐有恩信﹐不妄笞罵﹐而人人敬畏之。味道娶婦不諧﹐日致惡語﹐嘗欲絕之。公辭釋百至﹐味道爲感動﹐乃嘆曰「負此嫗易﹐而違吾賢弟難。」嫂用是得不棄。太夫人疾病﹐公盛暑不解帶﹐藥必嘗而後進。及居喪﹐以孝聞。明昌初﹐歲艱﹐以饑死者﹐十室而五。公日設糜粥﹐以贍旁近﹐病者親詣護之﹐賴以全活者甚眾。及公歿﹐人多爲感泣。公以承安四年八月某日﹐春秋三十有五﹐終於洺州之寓居﹐葬城安呂彪從太夫人之塋。娶束鹿劉氏﹐同知睢州軍州事徳溫之女。子男三人﹕長曰文﹐次曰慶﹐皆早卒﹔仲經﹐其季也。女二人﹐長適成安溫氏﹐次適雲中谷氏。公嘗用黃縣蔭仕爲監博平酒稅﹐然非其好也。嘗謂﹕士之有立於世﹐必藉國家教育﹑父兄淵源﹑師友講習﹐三者備﹐然後可。杜牧之論唐舜以來﹐下迨列國之賢大夫﹐皆出於公侯之世。傳記所載﹐有不可誣者。承安泰和閒﹐文治熠然勃興﹐士生於其時﹐蒙被其父兄之業﹐由子弟之學﹐而爲名卿材大夫者﹐嘗十分天下寒士之九。要不必盡爲公卿大夫﹐而公卿大夫之具故在也。古有之﹕「力田不如逢年﹐仕宦不如遇合。」又曰「秖系其逢﹐不系巧遇。」如公者皆是也。今仲經學精而行修﹐聲光爛然﹐髙出時輩﹐隆安張氏﹐遂爲海內文章家。推究源委﹐公可以無恨矣。銘曰﹕

履潔修體﹐柔嘉內美﹐充福不遐。哀哀蒼天﹐孰使然邪﹖天邪人邪﹖其父母邪﹖從容以思﹐其得之邪﹖茁其芽﹐郁其華﹐其實孔多。父播而子獲﹐穰穰滿家。故曰﹕其源濫觴﹐其流江河。淵兮其未涯﹐不有以浚之﹐其末柰何﹖然則古所謂「不於其躬﹐必於其子孫」者﹐尙信然邪﹖尙信然邪﹖

卷第二十五

碑銘表志碣

族祖處士墓銘

公諱滋新﹐字仲美。弱冠就科舉﹐一不中﹐卽以力田爲業。年五十有七﹐終於家﹐距今天子開興壬辰﹐四十年矣。初病革﹐沐浴﹐具衣冠。子婿郭生者就諸婦取一物﹐將奉公﹐公惡其非禮也﹐而切責之。其平生自處爲可見乎﹗爲人寡言﹐言則微雜詼諧。所居韓嚴五社﹐聚落千餘家﹐裏中人日有聚話者﹐公時詣焉。山夫谷民﹐性旣鄙朴﹐語又無根蒂﹐每及一事﹐則粗气叫吼﹐攘臂紛競﹐移時不罷。公不得忍﹐必爲解之。已而曰「人言田舍翁不通曉﹐果然。」其人慚而去。日久慚者多﹐公至則稍又引去﹐至無一人畱語者。嘆曰「鄕人惡我邪﹖我不復出矣。」乃敕其子之規﹐之矩﹕「凡家之服食器用﹐必取諸左右而足﹐吾寧假人﹐不能假於人也。」自是﹐人罕見其面。婦班氏事公如事長﹐每問公﹕「今日欲何所食﹖」鼓腹良久曰「此腹欲何食乎﹖此腹旦欲某食﹑午欲某食﹑晡欲某食。」家人如言而辦。如是三十餘年﹐乃終。世衰道喪﹐是非好惡無有當其實。其處是非﹑好惡之閒者﹐又不能以理自固﹐聞譽而喜﹐聞謗而怒﹐爲一人所軒輊者多矣﹐況一鄕之人乎﹖故嘗論公﹕不合於一鄕﹐將不合於一邑﹔不合於一邑﹐將不合於一州﹔不合於一州﹐又將不合於天下四方﹔不合於天下四方﹐其耿耿自信者﹐當猶一鄕也。羣眾不能易其介﹐一物不能屈其志﹔生而知所以養﹐歿而知所以順。古之特立獨行﹑輕世肆志﹑隱居放言之君子﹐如是而止矣。歿而不書﹐族黨之過﹐乃追爲之銘。嗚呼﹗此先君子之志﹐吾敏之兄欲成之而不及者也。銘曰﹕

志必於同﹐同則詭隨。且欲異焉﹐是謂自欺。理有固然﹐蕩如通逵。先之以司南﹐無容背馳。人取而已遺﹐百從而一違。匪直裏閭﹐世所罵譏。吾寧汩濁流之泥﹖吾寧醊餔余之醨﹖吾寧反關樂我所知﹗來不爲所招﹐去不爲所麾。不屈之髙﹐無貴可幾。孰能自信於毀譽失眞之後﹐如是之不疑﹖

承奉河南元公墓銘

公諱升﹐字徳淸。少不羈﹐喜從事鞍馬閒﹐欲復以武弁取官﹔及長﹐乃更謹飭﹐舉措不碌碌。明昌泰和﹐入仕路﹐非有梯級不得進。公閒居鄕裏﹐鬱鬱不得志﹐然日課家人力田治生﹐厚自奉養﹐祿食者不及也。貞祐丙子﹐自秀容避亂河南﹐客居崧山。時公已衰﹐無復仕宦意。親舊競勸之﹐乃始以兄隴城府君蔭﹐奏補得系承奉班。明年﹐當調官﹐而以疾終於登封寺莊之寓居﹐春秋五十有五。曾祖誼﹐宋忻州神虎軍將領。祖春﹐不仕。考滋善﹐柔服丞。夫人同郡史氏﹐無子﹐以從孫好謙之子搏奉其後。權厝金店東北一里所。道路阻絕﹐未卜歸葬﹐遂爲南遷第一祖矣。銘曰﹕

豪俠則鄕土之舊﹐幹局則父兄之傳。武可以材選﹐可以吏遷﹔一命不沾﹐而老於編齊之閒。鉆辭幽石﹐以慰下泉。

敏之兄墓銘

兄字敏之﹐諱好古。性穎悟﹐讀書能彊記﹐務爲無所不窺。年二十﹐就科舉。時東巖已歿﹐太夫人年在喜懼﹐望其立門戶爲甚切。及再試不中﹐意殊不自得。又娶婦不諧﹐日致惡語﹐遂以狷介得疾。嘗作《望月詩》﹐有「莫倦夜深仍坐待﹐密雲或有暫開時」之句。或言詩境不開廓﹐非佳語也。曰「吾得年不能三十﹐境趣能開廓乎﹖」未幾﹐歿於貞祐二年三月北兵屠城之禍﹐年二十九矣。嗚呼悲哉﹗銘曰﹕

賈傅南州﹐鵬鳥告凶。買臣歌謳﹐戹死溝中。馮衍幽憂﹐桀婦是逢。子云自投﹐乃脫歆丰。莫難生才﹐百蛇一龍。有物妒之﹐隨以禍攻。穹巷抱書﹐薇藿弗充。天門九虎﹐十上莫通。長慟之途﹐萬轍一窮。斯前人所不免﹐顧獨欲亢吾宗邪﹖

贊皇郡太君墓銘

夫人姓梁氏﹐廣寧人。曾大父忭﹐遼祕書監。弟援﹐某朝宰相。其後﹐祕書之孫某﹐大定中戶部尙書相國之孫彬。明昌中﹐濟南尹故梁氏﹐世爲閭山甲族。大父慶璋﹐定遠大將軍﹑相州酒使。父鐻﹐宣武將軍﹑鼓城尉。夫人在父母家﹐已知讀書﹐作字有楷法。年十有七﹐嫁爲河中李侯諱某之夫人。李侯自王父龍虎以來﹐占籍河中﹐以貲雄鄕裏。侯資稟豪邁﹐好賓客﹐復嗜讀書﹐不切切於家功。簿書會計﹐至於鱗雜米鹽﹐無不經夫人之手。夫人天性孝友﹐婣睦族屬﹐內外無閒言。侯於諸弟妹﹐皆審於擇配﹐夫人彌縫贊助﹐咸得其稱。侯之季弟彥實﹐娶龍山劉致君之女﹐於夫人爲姨妹。議往內幣﹐時次子獻誠生始期月﹐暑塗二千里﹐不以跋涉爲辭。振貧乏﹐撫孤幼﹐僮僕之無依怙者﹐娶之一室﹐躬自存養﹐有父母之愛。侯官蘇門﹐大奴弋信妻執僞券﹐訴有司﹐云是陜右饑民﹐爲侯家彊娶﹐法當爲良。眾謂宜辧其妄﹐夫人曰「奴而良之﹐美事也﹐奚以辧爲﹖」聽其去者餘二十輩。侯有姬侍某﹐先有子矣﹐以嘗失意於侯﹐侯不顧省﹔夫人以爲言﹐侯亦莫之從也。夫人知侯意不可回﹐竟爲入粟縣官﹐度爲女官﹐並割上田衣食之。晝哭之後﹐益以教子爲事。其後﹐獻卿中泰和三年進士第﹐獻誠﹑獻甫同以興定五年登科。鄕人榮之。獻卿釋褐華陰簿。夫人在官下﹐每以廉愼愛民爲戒。南徵之役﹐朝廷修馬政﹐並牧之馬﹐似涉羸﹐療官有被眞決者。獻卿方攝縣務﹐殊爲憂﹐夫人言「馬遠至﹐難遽肥﹐立法𨿽嚴﹐可身任之﹐使一縣之民少蘇﹐不亦可乎﹖」夫人之兄思忠﹐在中山得風痺﹐不良於行﹐且諸子皆幼弱。顧謂獻卿言「若能爲舅氏覓一官﹐得近河中﹐使吾事老兄一日﹐可無憾。」獻卿如所教﹐爲求河東髙公酒正﹐因迎事之。逮其下世﹐送終拊孤﹐禮無違者。獻卿佐坊州幕官﹐嘗與同官騎踘﹐夫人戒之曰「從仕之暇﹐宜讀書養性﹐鞍馬閒乘危蹈險﹐非書生之事。正使能之﹐且爲識者笑﹐況必不能邪﹖」其慈恕有禮﹐類如此。不幸遘疾﹐以貞祐元年八月二十有八日﹐享年五十有一﹐終於坊州之官舍。諸孤銜卹襄事﹐以某年月日祔葬於某原之先塋﹐禮也。夫人三子﹐獻卿其長﹐今爲正議大夫﹑宣差規措解鹽司﹑充鹽部郎中行部事。以故事﹐請於朝﹐贈夫人贊皇郡太君。獻誠﹐汝州郟城令。獻甫﹐京兆長安令﹑南京右警巡使﹑鎭南軍節度副使﹑尙書戶部員外郎。女二人﹕長適夫人之從侄梁玙﹐次適經義省元﹑興平令趙宇。正大辛卯冬﹐獻卿持夫人行事之狀﹐涕泗百拜﹐謂某言「先夫人棄諸孤之養﹐亦已久矣﹐獻卿承乏天官民曹﹐日不暇給﹐孤奉慈訓﹐尙有旌紀寂寥之恨。惟先夫人爲淑女﹐爲良婦﹐爲賢母者﹐當世士君子皆耳目所接見。諸孤𨿽無所似肖﹐安敢自例流俗﹐附先夫人於碑志之末乎﹖獻卿昆季及從弟獻能得幸吾子者有年﹐吾母猶君之母也﹐銘其可辭﹖」某再拜言「先夫人之徳之教﹐無愧古人﹐顧非不腆之文所能撰述。然得屬辭比事﹐以相玆役﹐昭我管彤﹐自托不腐﹐通家子侄﹐與其榮焉。其敢不策厲駑鈍﹐以少慰凱風寒泉之思乎﹖」乃爲銘曰﹕

主饋有儀﹐作室有基﹐秣驥問塗﹐司南通逵。鼎於華腴﹐動與禮違。在生長見聞者而非所望﹐寧閨壺之可幾﹖嗟維夫人﹐女宗婦師﹐匪直宗師﹐母儀百之。油鐙煌煌﹐誦書瑯瑯。兒不敢嬉﹐母也在旁。維龍虎公﹐北方之彊﹐武庫再傳﹐化而文房。郁階庭之佳樹﹐乃異質而齊芳。版輿委蛇﹐子祿孫飴。上壽期頤﹐夫人則宜。事親之日兮不可追﹐去何速兮來何遲﹖瞻昊天而靡及﹐泣風雨其安歸﹖防墓兮有碑﹐勒銘詩兮告無期。有親如是﹐而不得終百年之養﹐信人子之同悲。

南陽縣太君墓志銘

夫人姓李氏﹐世家平定。父琮﹐宋末來火山﹐遂爲隩州人。母邢﹐生四子一女﹔以夫人天性孝友﹐特鐘愛焉。年二十﹐嫁爲贈朝列大夫同郡白君諱某之妻。夫人事姑孝﹐拊前夫人子如所生。姑老且病﹐飲食醫藥﹐必躬親之而後進﹔及持喪﹐哀毀過禮﹐鄕人稱焉。性嚴重﹐不妄喜怒。白氏﹐大家也。夫人處之﹐不侈不陋﹐服食居處﹐皆有法度可觀。以大安辛未三月丙辰﹐春秋五十有六﹐終於私第之正寢。子﹐男四人﹕長曰賁﹐擢泰和三年進士第﹐官至岐山令﹔次曰華﹐擢貞祐三年進士第﹐今爲樞密院判官﹔次曰瑩﹐棄家爲佛子﹐有詩筆﹐聞於時﹔次曰麟。女二人﹕長嫁進士同郡賈鐸。賁﹑瑩﹑麟及次女皆早卒。男孫二人﹕曰汴陽﹑鐵山﹔女孫一人﹐尙幼。初﹐華旣冠﹐從兄賁官學﹐輩流中號楚楚者。鄕先生謂﹕「當就科舉﹐不可以家事役之。」朝列君以爲然。謀之夫人﹐夫人曰「彥升以長子持門戶﹐勞苦爲甚。賁舉進士﹐瑩與麟皆幼﹐可代彥升者﹐獨華耳。今又使之從學。是逸者常逸﹐而勞者常勞矣。」執議者再三。語𨿽不從﹐識者謂夫人有「鳲鳩均一」之義焉。夫人自幼事西方﹐香火之具﹐未嘗去其手。病且革﹐沐浴易衣﹐趣男女誦佛名﹐怡然而逝。生平待中表有恩﹐尢賙卹貧者。其歿也﹐哭者皆爲之盡哀。諸孤以是月戊午﹑奉夫人之喪﹐殯於河曲王家裏之西原。明年朝列君歿﹐乃合葬焉。文舉旣參機務﹐而贈夫人南陽縣太君。因請某銘其墓。某自齠齓識文珍於太原﹐與之遊﹐爲弟昆之友﹐今三十年矣。知夫人之徳與文舉念其親者爲詳且久﹐乃爲之銘﹐曰﹕

祿不於丰﹐惟祿之時。三釜迨親﹐萬石不貲。母氏劬勞﹐無報可施。樹靜而風﹐霜露涕洏。悠悠蒼天﹐孰命之屍﹖含飴弄孫﹐彼何人斯﹖嗟惟夫人﹐女宗婦師。徳宜而家﹐物不癘疵。玉樹階庭﹐且蘭且芝。一善不可能﹐我則百之。見於管彤﹐永世有辭。重之以五福之養﹐神則我私。列銘墓石﹐尙以慰凱風寒泉之思。

聶孝女墓銘

五臺聶天驥元吉﹐爲尙書左右司員外郎。壬辰之冬﹐車駕東狩﹐元吉畱汴梁。明年正月二十有三日﹐崔立舉兵反﹐殺二相省中﹐元吉被兵創甚。女日夜悲泣謁醫者﹐療之百方﹐至刲其股﹐雜他肉以進﹐而元吉竟不可救。時京城圍久﹐食且盡﹐閭巷間有嫁妻以易一飽者﹔重以喋血之變﹐剽奪陵暴﹐無復人紀。女資孝弟﹐讀書知義理﹐思以大義自完﹐葬其父之明日﹐乃絕脰而死。士大夫賢之﹐有爲泣下者。女字舜英﹐年二十二。嘗嫁爲進士張伯豪妻。伯豪死﹐歸父母家。嗚呼﹗壬辰之亂極矣﹗中國之大﹐百年之久﹐其亡也﹐死而可書者﹐權參知政事﹑翰林學士承旨子政﹑右丞大用﹑禦史大夫仲寧﹑戶部尙書仲平﹑大理徳輝﹑點檢阿撒﹑郎中道遠﹑省講議仁卿﹑奉禦忙哥﹑宰相子伯祥﹑宿直將軍長樂妻明秀﹑參知政事伯陽之夫人與孝女﹐十數人而已﹐且有婦人焉。夫一脈存﹐不可謂之絕﹔一目張﹐不可謂之亂﹔一夫有立志﹐不可謂之土崩。痛乎﹐風俗之移人也﹗孝女合葬張氏墓﹐在某所。銘曰﹕

嫈政之姊﹐哭徇其季。千祀有傳﹐猶聶之世。嗟惟孝女﹐之死自遂。死而有知﹐及父於隧。以子則孝﹐以婦則義。以斷則勇﹐以守則智。於今之人﹐麟鳳之瑞。莫靳者名﹐天曰美器。不於士夫﹐一女之畀。銘以表之﹐並志予愧。

孝女阿秀墓銘

孝女阿秀﹐奉直大夫﹑尙書省令史﹑秀容元好問第三女也。興定己卯﹐生於登封。年十三﹐予爲南陽令﹐其母張病歿﹐孝女日夜哭泣﹐哀痛之聲﹐人不忍聞。明年﹐得疾於汴梁﹐病已急﹐哭且不止。或以爲言「親一也﹐母亡而父存﹐汝不幸而死﹐爲棄父矣。」曰「女從母爲順﹐寧從母死耳。」竟以開興壬辰三月朔死。死之二日﹐權厝報恩寺殿階之東南十五步。銘曰﹕

失乳而啼﹐𦇤褓之常。知所以悲﹐非乳可忘。木病本根﹐枝葉乃傷。愛生於心﹐血出肺腸。母在與在﹐母亡與亡。孝女之哀﹐千載涕滂。白水南東﹐維母之藏。羈魂搖搖﹐望女大梁。會以汝歸﹐以慰所望﹗

卷第二十六

碑銘表志碣

東平行臺嚴公神道碑

歲庚辰秋七月﹐東平嚴公籍彰徳﹑大名﹑磁﹑洺﹑恩﹑博﹑滑﹑浚等州戶三十萬﹐歸於有司。竊嘗考幹前世興王之迹﹐蓋帝王之興﹐天將舉全所覆者而畀之﹐昌則有魁偉宏傑之士﹐爲之倡大義﹑建大事﹑一六合之同異﹑定羣心之去就﹐猶之天造艸昧﹐龍見而躍﹐云雷合勢﹐爲之先後﹐然後騰百川而雨天下者易爲力。臣主之感遇﹐天人之參會﹐無不然者。初﹐貞祐南渡﹐豪傑乘亂而起﹐四方之人﹐無所歸命。公據上流之便﹐握勁鋒之選﹐威望之著﹐隱若敵國。人心所以爲楚爲漢者﹐皆倚之以爲重。至是曉然知天命所在﹐莫敢有異志﹐國家亦藉之以成包舉之勢。故自開創以來﹐功定天下之半﹐而聲馳四海之表者﹐惟公一人而已﹗非天使之倡大義﹑建大事﹐以應興王之迹﹐其能若是乎﹖公諱某﹑字武叔。其先博之博平人﹐後遷長淸﹐遂占籍焉。曾大父啟﹑大父祺﹑父圭﹐皆以農爲業。妣同裏楊氏。生二子﹐長彬﹑字才叔﹔次卽公。公幼警悟﹐略知讀書。及長﹐志節豪宕﹐若以生產爲不足治者。爲人美儀觀﹐喜交結﹐好施予。落魄里社閒﹐不自顧藉﹐屢以事被系。俠少輩愛慕之﹐多爲之出死力﹐以故得脫去。癸酉之秋﹐國兵破中夏﹐已而北歸。東平行臺調民爲兵﹐以公爲眾所伏﹐署「百夫長」。明年春﹐泰安人張汝楫據靈巖﹐遣別將攻長淸﹐公破走之﹐以功授長淸尉﹑東阿﹑平陰﹑長淸三縣提控捕盜官。戊寅六月﹐攝長淸令。八月﹐宋人取益都﹐乘勝而西。行臺檄公備芻糧爲守禦計。公出督租﹐比還而長淸陷。尋以兵復之。有譖於行臺者﹐謂公與宋有謀。行臺疑公﹐以兵圍之。公挈老幼壁靑崔崮﹐依益都主將﹐以避臺兵之鋒。宋因以公爲濟南治中。分兵四出﹐所至無不下。於是太行之東﹐皆公所節度矣。庚辰三月﹐河南軍攻彰徳。守將單仲力不支﹐數求公救。公爲請於主將﹐主將逗畱不行﹐公獨以兵赴之。比至﹐而仲被擒。公知宋不足恃﹐首謁先太師於軍門﹐挈所部以獻。太師時以王爵統諸道兵﹐承制封拜﹐乃授公金紫光祿大夫﹐行尙書省事。其年﹐進攻曹﹑濮﹑單三州﹐皆下之。偏將李信畱鎭靑崖﹐嘗有罪懼誅﹔乘公出徵﹐叛降於宋。公兄及夫人杜氏皆遇害。明年﹐公以太師兵復靑崖﹐擒信﹐誅之。進攻東平﹐守將何立剛棄城而奔﹐公始入居之。又明年﹐軍上黨。宋將彭義斌說靑崖晁海叛公。公之家人復被略去。義斌軍西下﹐郡縣多爲所脇。乙酉四月﹐遂圍東平。公閒遣人會大將孛裏海軍﹐軍久不至。城中食且盡﹐乃與義斌連和。義斌亦欲藉公取河朔﹐而後圖之﹐請以兄事公。時麾下眾尙數千﹐義斌不之奪﹐而靑崖所掠則畱不遣也。其七月﹐義斌下眞定﹐道西山﹐與孛裏海等軍相望﹐分公以帳下兵﹐陽助而陰伺之。公知勢已迫﹐卽連趣孛裏海軍而與之合戰。始交﹐宋兵崩潰﹐乃擒義斌。不旬月﹐先所失部分盡復之。是冬﹐郡王戴孫取彰徳﹐明年取濮﹑東平﹔又明年﹐太師攻益都。凡公之功﹐所在皆爲諸道之冠。庚寅四月﹐朝於牛心之帳殿。天子賜之坐﹐宴饗終日。上歡甚﹐錫公金虎符﹐寵以不名。又數數目公﹐顧謂侍臣言「若嚴公者﹐眞福人矣﹗」又四年﹐朝於和林城﹐授東平路行軍萬戶﹐偏裨賜金符者八人。初﹐公之所統﹐有全魏﹐有十分齊之三﹑魯之九。及是畫境之制行﹐公之地於魏﹐則別大名﹑又別爲彰徳﹔齊與魯﹐則復以徳﹑﹑濟﹑單歸於我。丁酉九月﹐詔書命公毋出徵伐。當是時﹐公以百城長東諸侯者十五年矣。始於披荊棘﹑捍豺虎﹐敝衣糲食﹐暴露風日。挈溝壑轉徙之民﹐而置之衽席之上﹐以勤耕稼﹐以丰委積。公帑所積﹐盡於交聘﹑燕饗﹑祭祀﹑賓客之奉﹐而未嘗私貯之。辟置俊良﹐汰逐食墨﹐頤指所及﹐竭蹶奉命。不三四年﹐由武城而南﹐新泰而西﹐行於野﹐則知其爲樂歲﹐出於塗﹐則知其爲善俗﹐觀於政﹐則知其爲太平官府。而公之心力亦已盡矣﹗上亦雅知公不便鞍馬﹐念其功而憫其勞﹐視之猶家人父子﹐欲使之坐享康寧壽考之福﹐故聖意優卹如此。公病風痺久﹐人有勸迎良醫者﹐笑曰「人豈不死邪﹖得無疾病以歿﹐足矣﹗」以庚子四月己亥﹐春秋五十有九﹐薨於私第之正寢。是夕﹐大星殞於縣界﹐人以爲公歿之應。五月壬申﹐舉公之柩﹐葬於鵲裏之新塋﹐禮也。公旣握兵柄﹐顓生殺﹐時年已長﹐經涉世故久﹐乃更折節自厲。閒亦延致儒士﹐道古今成敗。至前人良法美意﹐所以仁民愛物者﹐輒欣然慕之。故𨿽起行伍閒﹐嚴厲不可犯﹐至於仁心爲質者﹐亦要其終而後見也。彰徳旣下﹐又破水柵。郡王怒其反復﹐驅老幼數萬欲屠之。公解之曰「此國家舊民。吾兵力不能及﹐爲所脇從﹐果何罪邪﹖」王從公言﹐釋不誅。繼破濮州﹐復有水柵之議。公爲言「百姓未嘗敵我﹐豈可與兵人並戮之﹖不若畱之農種﹐以給芻秣。」濮人免者又數萬。其後於曹﹑於定陶﹑於楚丘﹑於上黨﹐蓋未有不然者。大兵由武休出襄﹑鄧﹐公時在徐﹑邳閒。以爲河南破﹐屠戮必多﹐我當載金繒往贖之﹐且約束諸將﹐毋敢忘殺﹐有所鹵獲﹐必使之骨肉完保。靈壁一縣﹐當廢者五萬人﹐公所以救之者百方﹐兵人旣素服公言﹐重爲資幣所誘﹐故皆全濟。中有求還鄕裏者﹐悉縱遣之。是冬大饑﹐生口之北渡者多餓死﹔又藏亡法嚴﹐有犯者﹐保社皆從坐之。逋亡累累﹐無所於托﹐僵屍爲之蔽野。公命作糜粥﹐盛置道旁﹐人得恣食之﹐所活又不知幾何人矣﹗初﹐公之部曲﹐有亡歸益都數十人﹐益都破﹐皆獲之。人以爲必殺﹐而公一切不問。王義深﹐義斌之別將﹐聞義斌敗﹐將奔河南﹐凡公族屬之在東平者﹐皆爲所害。河南破﹐公獲義深妻子﹐厚爲賙卹之﹐且護送還鄕裏﹐終不以舊事爲嫌。其能人之所難能者又如此﹗東州旣爲樂土﹐四外之人﹐托公以爲命者相踵也。公爲之合散亡﹑業單貧﹑舉喪葬﹐助婚嫁﹐多求而不靳﹐屢至而不厭。肉骨之賜﹐卵翼之惠﹐日積而月累之﹐蓋有不可勝書者矣﹗故聞訃之日﹐遠近悲悼﹔境內之人﹐野哭巷祭﹐旬月不能罷。古之所謂愛如父母﹐敬如神明者﹐於公見之。子男七人﹐長忠貞﹑金紫光祿大夫﹐前公卒﹔次忠濟﹐襲公職﹔次忠嗣﹑忠範﹑忠傑﹑忠裕﹑忠祐。侄一人忠輔。女七人﹔孫一人﹐忠貞之子朗。旣葬之三月﹐孫子忠濟等狀公之行﹐以神道碑爲請。敢以智愚之所共知者﹐論次之而系之以銘。銘曰﹕

岱宗嚴嚴﹐淸濟洋洋。仡彼嚴公﹐尹玆東方。維大國齊﹐維魯所荒。大安衰微﹐元元遘凶。鋤耰棘矜﹐疊爲長雄。遺黎惘然﹐擿埴斯窮。公乘其時﹐奮從兵戎。心爲蓍龜﹐往迓大同。挾右太行﹐以入王封。人瞻者烏﹐我龍之從。儷景同翻﹐郁爲雷風。乾端坤倪﹐一廓屯蒙。奔走先後﹐莫予敢侮。莫予敢侮﹐惟公之武。乃錫金虎﹐民汝予撫。民惟天民﹐惟公受之。有內之溝﹐職公救之。大布我衣﹐大帛我冠。斜傾我扶﹐罅漏我完。爾有瘡罷﹐我遑我安。金革之威﹐肅於凜秋。化而陽春﹐悴槁和柔。祥風愉愉﹐葉气油油。河潤之溥﹐曁於他州。民拜公賜﹐有憂斯禱。祝公壽考﹐爲國元老。如山如河﹐受福則遐。齊政方報﹐魯婦已髽。布宣王靈﹐繄公是賴。愛養基本﹐繄公是戴。巨室喬木﹐武瞻誰在﹖相彼邦民﹐古無遺愛。有開必先﹐惟公之功。寵以不名﹐公名之崇。巍巍堂堂﹐哀榮始終。誰其配之﹑錢氏孝忠。茌平之原﹐龜石穹窿。勒我銘詩﹐以對景鐘。

東平行臺嚴公祠堂碑銘有序

山東重地所在﹐天下莫與爲比。杜牧以爲﹕「王者不得之則不可以王﹐伯者不得之則不可以伯。」古之山東﹐今河朔燕﹑趙﹑魏。是以就三鎭較之﹐魏常制燕﹑趙之生死﹐而懸河南之重輕﹐故又重焉。方天兵南下﹐海宇震蕩﹐雷霆迅擊﹐無不糜滅。燕城旣開﹐朔南分裂﹐瞻烏爰止﹐不知於誰之屋。公擁上流﹑握勁鋒﹐審大命之去就﹐一羣疑之同異。乃以庚辰春﹐籍所統彰徳﹑大名﹑磁﹑洺﹑恩﹑博﹑滑﹑浚等州戶三址萬﹐獻之太師之行臺。形勢旣彊﹐基本斯固﹐國家所以無傳檄之勞﹑亡鏃之費﹐而成包舉六合之功者﹐公之力爲多。昔淮陰襲歷下軍﹐盡有齊地﹐髙祖因之以成帝業﹔耿弇攻祝阿﹐寶融合五郡兵﹐光武因之以集大統﹔以公方之﹐尙無愧焉。好問客公幕下久﹐故能知公所以得民者。蓋公資稟沈毅﹐威望素著﹐且嚴於軍律﹐少所寬貸。見者流汗奪气﹐莫敢仰視。中歲之後﹐乃能以仁民愛物爲懷。郡王兵破相下之水柵﹐繼破曹﹑濮﹐怒其翻覆﹐莫可保全﹐欲盡坑之。公百方營救﹐得請而後已。兵出荊﹑襄﹐公自邳﹑徐赴之﹐謂所親言「河南受兵﹐殺戮必多﹐當載金帛以贖之。」靈壁降﹐民方假息待命。公饋主兵者﹐下迨卒伍﹐亦沾膏潤﹐一縣老幼﹐皆被更生之賜﹐且縱遣之。計前後所活﹐無慮十數萬人。生口北渡﹐無從得食﹐糜粥所救者尙不論也。畫境之後﹐創罷之人﹐新去湯火﹐獨恃公爲司命。公爲之辟四野﹑完保聚﹐所至延見父老﹐訓飭子弟﹐教以農裏之言﹐而勉之孝弟之本。懇切至到﹐如家人父子﹐初不以侯牧自居。官使善良﹐汰逐食墨﹐貸逋賦以寬流亡﹐假閒田以業單貧﹐節浮費以丰委積﹐抑遊末以厚風俗。至於排難解紛﹑周急繼困﹑收卹孤嫠﹑佽助葬祭﹐菽粟易於水火﹐冰霜化而紈絝﹐人出彊勉﹐我則樂爲。故薨謝之日﹐境內之人號泣相弔﹐自謂一日不可復活。非策慮愊億﹐洞見物情﹐權剛柔之中﹐持操縱之術﹐始以重典立威﹐終以仁心爲質者﹐能如是乎﹖壬子孟冬﹐公之嗣子某﹐走書幣及好問於鎭陽。書謂好問言「先公功著興王之初﹐名出勛臣之右。虎符龍節﹐長魏﹑齊﹑魯五十城者﹐逾二十年。官有善政﹐政有遺愛﹐敬者比之神明﹐報之欲其長久。某猥嗣世爵﹐大懼弗克奉揚先徳﹐輒與參佐﹑部曲﹑士庶﹑耆壽同力一志﹐作爲新廟﹐以致礿祠烝嘗之敬。宜有文辭﹐昭示永久﹐惟吾子惠顧之。」好問以爲﹕祠祭之爲大事﹐尙矣﹗以勞以功﹐三代不易之道﹐若樂布之五社﹐甄子然﹑宋登之配食後世。亦有以義起之者﹐蜀人祭忠武侯於道陌﹐而博士拜章﹔王圭通貴不營私廟﹐而法官劾奏。禮固不可以變古﹐而亦貴於沿人之情﹐況乎時則蕝未遑﹐人則焄蒿將見﹐如公之廟貌﹐獨不可以義起乎﹖祀典廢於一時﹐公議存乎千載。異時有援表忠觀故事言於朝者﹐尙有考焉。好問旣述公之事﹐又系之以詩﹐使歌以祀公。其詩曰﹕

天造艸昧福有幾﹖風雲感會神與期。乾龍用之九方奮飛﹐潛蛟豈得畱污池﹖王伯之柄魏所持﹐金城千里山四維。公籍盈數數有畸﹐燕趙廓廓無藩籬。六合遂入天戈麾﹐猶之歷下開漢基。楚破竹耳將安歸﹖天官葵功絕等夷。介三大藩畫郊圻﹐大帛之冠大布衣。煌煌徳星出虛危﹐扶傷合散傾復支。民恃保障輕繭絲﹐年谷屢丰物不疵。諸侯代興公維師﹐誰謂華髙可齊而﹖武公司徒屈於斯﹐眉壽保魯止於斯。昔歌且舞今涕洏﹐人疇依乎遽奪之﹗甘棠之蔭公之祠﹐麗牲有碑碑有詩。戰功曰多民政慈﹐屍而祝之寧我私﹖公福我兮無已時﹐子孫眾民其世思﹗

順天萬戶張公勛徳第二碑

歲辛亥冬﹐行軍千戶賈侯輔﹐持《順天路軍民萬戶張公勛徳碑》見示。謂僕言「此內翰滹南王君從之之辭也。蓋自板蕩以來﹐我公爲吾州披荊棘﹑立城市﹑完保聚﹑辟田野﹑復官府﹑舉典制﹐摧伏彊梗﹐拊存單弱﹐使暴骸之場﹐重爲樂國。其有徳於州之人爲甚厚。如輔不敏﹐亦得稟受成算﹐自竭微效﹐猥先參佐﹐紆佩金紫。圖所以報謝者﹐不忘食息頃﹐而迄無萬分之補。姑取境內士庶﹑耆壽﹑偏裨﹑部曲之意﹐就公所以成﹐顯顯焉在人耳目者﹐著之金石﹐以昭示永久。王君偉公之功﹐而有取於吾屬之誠且一﹐故樂道之。凡我公率族屬﹐保壁障﹐由西山之東流堝﹐以功令定興﹐至節度雄州﹐從經略使苗公道潤。及賈瑀賊殺道潤﹐公殺瑀復仇﹐散其餘黨。戊寅之秋﹐策名天朝﹐以功加榮祿大夫﹐帥河北東西路﹐以寶書錫命﹐自千戶升萬戶﹐佩金虎符﹐順天別爲一道者﹐亦旣載之矣。惟是碑之立將二十年﹐而公之勛伐積累日盛﹐而皆王君不之見者。區區之意﹐大爲慊然﹗考之古人﹕初令一邑﹐進而守一州﹔始將千人﹐終至於統百萬眾﹔若惠政﹐若戰多﹐其見之褒述者﹐不一而足﹐故有大書﹑特書﹑屢書之語。朝論以爲美談﹐史臣資其實錄﹐圭爵﹑旗常﹑鼎鐘﹑竹帛於是乎張本。有如我公﹐炳河山之靈﹐會龍興之運﹔開拓疆宇﹐爲國虎臣﹔治民蒞官﹐威惠並舉﹔而英聲茂實﹐百不宣一﹗其於褒贊之義﹐得無未盡乎﹖今屬筆於子﹐幸以第二碑實之﹗」僕以不腆之文﹐不足以俎豆於王君之後﹐辭不敢當﹔而賈侯請益堅。度不可以終辭﹐乃勉爲次第之。初﹐公之下東流﹑軍滿城也﹐滿城小而缺﹐且無禦備﹐帳下才數百人。恆山公武仙會鎭定﹑深翼步卒一萬﹑騎五百來攻。公以老幼婦女乘城﹐率壯士出戰。敵不能勝﹐然未退也。後數日﹐公策其老且怠﹐遣人假爲輜重﹐聲言救兵至﹐自西山曳柴揚塵﹐鼓噪其後。仙軍果驚潰。公追擊之﹐遺屍數十里。是歲六月﹐軍市川帥牛顯﹐結髙陽公張甫﹑河間公眾哥等軍數萬來攻﹐公登城拒戰﹐爲流矢所中。敵大呼曰「射中張某矣﹗」公不爲動﹐開門出戰﹐甫﹑眾哥皆敗走。由是祁陽﹑曲陽﹑鼓城諸將帥降者二十餘城。易州守盧應禦下卞息﹐吏卒每欲爲變﹐畏公不敢發。公北覲﹐次於宣徳﹐羣不逞乃環應第攻之。應挺身而逸﹐妻子皆爲所虜。復大掠於州﹐遂據西山之馬頭砦。公聞之﹐卽棄輜重而南。問之路人﹐得賊要害曰六門堂者﹐遣部曲任徳等潛執守者﹐而反據之﹐故賊不之覺。公先約徳軍曰「我砦下舉火﹐爾卽發聲﹗」乃率卒至砦下﹐數賊以叛逆﹐且諭之曰「能以盧應家屬來降者﹐當貸爾命﹔不然﹐無遺類矣﹗」賊且笑且罵曰「盧應妻子非白金三千兩不可得﹗乃欲降我乎﹖」公怒﹐呼之曰「吾問爾三﹐不從﹐則攻爾矣﹗」問之者三﹐竟不應﹐乃舉火攻之。徳等如約轉石擊砦中﹐賊大驚﹐以爲從天而下﹐窘無所逃﹐束手就縛。公歸應妻子﹐諸賊悉臠殺之。緣山反側﹐鹿兒﹑和和﹑美女﹑擔車﹑堵墻﹑百峯﹑東西五峯﹑苑家﹑西水﹑姑姑堝﹑紅花谷﹑閃堂﹑水谷﹑白虹﹑白家﹑野貍諸砦﹐望風降附。及武仙以兵來犯﹐公與之戰。一月凡十七勝﹐每勝必斬馘千餘級。於是公之威名震河朔矣﹗丁亥之春﹐以滿城隘狹﹐移軍順天。順天焚毀之後﹐爲空城者十五年矣。公置行幕荒穢中﹐日以營建爲事。繼得計議官毛居節共爲經度﹐民居官府﹐截然一新。遂引雞距﹑一畝二泉﹐穴城而入﹐爲亭榭﹐爲池臺。方山陽則無蒸鬱之酷﹐比歷下則無卑濕之患。此州遂爲燕南一大都會﹐無復塞垣之舊矣﹗京城之役﹐守者屢出接戰﹐我軍不能前。一日﹐公被重鎧﹐躍馬橫戈而出﹐大呼謂諸帥言「公輩平時陵轢同列﹐以驍果自名﹐乃今蓄縮不進﹐虧喪聲實﹐气岸果安在﹖能從我﹐卽同入陣﹔不然﹐爾後當尊事我﹐勿復故態爲也﹗」諸帥無應者。公卽馳入陣中﹐呼聲所及﹐無不披靡﹔出入數四﹐而气益壯。歸徳之役﹐城中兵夜斫營﹐並堤而進﹐其鋒甚銳。北面守者﹐不戰而走﹐多溺水死﹔西北一軍﹐俄亦奔潰。公命軍士系舟南岸﹐示無還意。因諭之曰「我輩得舟亦不得濟﹐濟亦不能免﹐惟有決死而已﹗」眾心乃定。命一卒執幟立堤上﹐諸軍隱堤自蔽﹐待敵下舟﹐卽力捲之。敵果不敢下。公命軍士先渡﹐將校次之﹐公殿其後﹐竟不失一卒而還。汝南之役﹐宋人聽節制。我欲決柴潭﹐城中兵陣於南門外決死戰﹐宋兵瞻望不進。公率步卒二十餘﹐涉水入陣﹐左右蕩決﹐莫有當其鋒者。諸軍壯之﹗徐州之役﹐攻久不下。宋人出戰﹐大帥大赤令曰「田四帥先入﹐不能則張公繼之﹐又不能則我當往﹗」旣而田不克入﹐公率死士五十人逆擊之﹐戰於分水樓下﹐敵退走﹐公追及子門﹐俘獲數人。明日急攻西南隅﹐城旣隳缺﹐敵以重扉覆之﹐攻者不能上。公募死士乘城﹐擁一卒起推置靡之上﹐城隨陷。論功第一。邳州之役﹐諸軍築壘環其外。城中危迫﹐潰圍而出﹐望見公旗幟﹐卽犯別帥軍。公率兵救之﹐敵不能出。又犯別一軍﹐公復救之﹐敵竟敗而諸軍亦賴之以全。棗陽之役﹐公奪傅城軍壘二﹐又奪外城據之。城中人啟南門出﹐諸軍爲木柵禦之。公繞出其後﹐敵大潰﹐眾十餘萬﹐多溺濠水。餘軍西走﹐復爲史侯所襲﹐而公橫蕩之。皇太子壯其勇而惜其材﹐傳呼止之﹔而公戰愈力﹐迨宋兵盡乃已。郢州之役﹐城陷﹐州人奪西門出走。前卽漢水﹐公乘勝擁之﹐溺水者如山岡然。曹武之役﹐公將度九里關。或言關路險惡﹐宋必設伏﹐不若候大軍﹐與之偕進。公曰「出其不意﹐可以得志。若止而不進﹐爲彼所先﹐建瓴之下﹐吾得其便乎﹖」乃率二十騎直前﹐果得關。宋兵覺﹐由西山之閒翼而下。我軍方休息﹐不虞敵至﹐士皆輕衣﹑無鎧仗﹐猝爲所圍﹐皆倉皇失措。公單騎馳突﹐潰圍而出。宋軍不敢迫﹐遂屯曹武北之長封嶺﹐結陣而居﹐戰守不易﹐緣山保聚﹐皆攻下之﹐連破瀕江諸屯二十餘所。秋八月﹐攻洪山﹐與宋大軍遇﹐自日至暮﹐宋軍潰﹐斬統制官十三人﹐脫走者才一人耳。光州之役﹐大帥令公取敵壘。以公喜深入﹐戒勿親往。而公輒親往。壘旣下﹐明日而城降。黃州之役﹐道出三山寨﹐寨髙險不可上﹐公率眾攻。戰方交﹐公引數卒視要害處﹐卽引還。夜四鼓起﹐黎明至寨下﹐會天大霧﹐咫尺不相辧﹐公曰「此天也。」卽取昨所視路﹐發石伐木﹐橫戈而先之。敵殊死鬥﹐公舊擊之。馘虜數萬﹐自相踐蹂﹐墜崖谷而死者不勝計。遂攻黃州﹐州之西有大湖﹐曰張大﹐與江通流。公攻下之﹐得戰艦萬艘。選什之一﹐順流而下﹐循江接戰﹐十日乃至城下。營於西北隅。有乘小舟來覘﹐公策之曰「此必欲伺吾隙來攻耳。」乃分軍爲三﹕一並江路爲偵伺﹐一伏赤壁下﹐公自將一軍﹐陣而待。是夜﹐宋果水陸並進﹐公遮擊之﹐宋軍不得前。會我軍合﹐並攻之﹐不戰而潰。往往溺水死﹐生獲者尙數百人。州東門禦備甚堅﹐矢石如雨﹐諸軍爲之少卻。大帥命公取之。公被重鎧﹐率死士三十餘輩﹐奮戈而入﹐守幹爲之奪气。宋人請和﹐乃班師還。及淮水南岸﹐有保聚曰張家砦﹐軍民十萬餘。諸帥議立炮攻之。公曰「不必爾。」獨率一軍攻之。顧盼之頃﹐守卒崩潰。諸將懾伏﹐皆自謂不及也。滁州之役﹐公至自北觀﹐﹐從一百人而南。時廬泗﹑盱眙﹑安丰﹑濠州之閒﹐皆宋重兵所宿。斥候旁午﹐屯戍相望﹐有以四千騎斂退者﹐或勸公無行﹐公不之顧。且戰且前﹐一日獨騎入一保聚﹐值敵兵二千餘人﹐環射之﹐矢著鎧如蝟。公馳突回旋﹐每射輒中﹐敵不能近。良久﹐從兵至﹑合擊之﹐敵人殲焉﹐遂會滁之兵。時大帥以城久不拔﹐議解圍。公前請曰「某起身細微﹐猥蒙寵遇﹐擢任非次﹐顧何功以堪之﹖況新被異恩﹐圖報無所﹐知大軍在此﹐故轉戰來會。誠不能奮力於諸君之後﹐遽爾北歸﹐將不與初心相違背乎﹖請身率士卒﹐以決一戰﹐𨿽死不恨也﹗」帥義而從之。公馳入圍中﹐激石中其鼻﹐大帥謂公不能戰﹐合軍繼之。公裹創躍馬而出﹐帥止之不顧。率銳卒先登﹐城遂拔。自大河放而南杞爲中潬﹐東連淮海﹐浩瀚無際。國朝方有事南鄙﹐彼爭利舟楫閒﹐殆無寧歲。朝議以杞爲上流﹐不以大將鎭守之﹐則一葦所航﹐河不能廣矣﹗公以甲辰歲﹐被朝命節制河南路軍馬。因地之形﹐殺水之勢﹐築爲連城﹐分戍戰卒。衝要旣固﹐姦謀坐屈。艟艨有橫截之阻﹐而走舸無奔軼之便。北安濮﹑鄆﹐西固梁﹑豫﹐公之力爲多。初﹐大軍還自滁﹐宋境連歲被兵﹐民物蕭條﹐畊稼俱廢。我軍爲因糧之計﹐初不以饋餉自資。比軍還﹐閒關千里﹐道殣狼藉。公一軍先事爲備﹐故獨無饑色。許﹑鄭之閒﹐亦有儲蓄﹐𨿽他帥軍﹐亦被贍給焉。軍興以來﹐賈人出子錢致求贏餘﹐歲有倍稱之積。如羊出羔﹐今年而二﹐明年而四﹐又明年而八﹐至十年則累而千。調度之來﹐急於星火﹐必假貸以輸之。債家執券﹐日夕取償﹐至於賣田業﹑鬻妻子﹑有不能給者。公哀而憐之﹐與眞定史侯論列上前﹐乞債家取贏﹐一本息而止。聖度寬明﹐隨賜開允﹐徳音四布﹐海隅欣幸。初移刺﹐眾哥﹑張甫﹑牛顯﹐皆嘗與公爲敵。旣歿﹐其妻子流離無所於托。公求得之﹐皆厚爲存卹。顯長子國祥﹐以材具﹐署爲郡守﹔次黑子爲大官所俘﹐公賂以金繒﹐僅乃得歸﹐仍歲有白金之輸。自余完復離散﹑婚嫁孤幼﹑周急繼困﹑扶病助喪者﹐日月不絕﹐蓋不可以十百計也。人徒知公席百勝之功﹐以取顓面之貴﹐威望崇重﹐見者起立拜揖﹐或周章失次﹔而不知寇敚略平之後﹐日與文儒考論今古﹐見仁民愛物之事﹐輒欣然慕之。恩拊吏民﹐恆若不及﹔𨿽笞罰之細﹐亦未嘗妄加。所謂仁心爲質﹐要其終而後見者也﹗僕﹐老經生耳﹐何足以知兵﹖以公之故﹐嘗妄論之﹔天地一气也﹐萬物一體也﹐同仁一視﹐宜莫三代聖人者若也。今見之於書﹐則曰「天吏逸徳﹐火炎昆岡。」又曰「前徒倒戈﹐血流漂杵。」信斯言也﹗謂不戰而屈人之兵也﹐而可乎﹖三代以來﹐將兵者何啻千萬﹗人孰不欲不鼓不成列﹑不禽二毛﹐曠然爲仁義之舉﹖然而百姓桉楮﹐獨稱忠武侯﹔市不易肆﹐獨稱李良器。其餘豈皆樂戰嗜殺﹑執凶器而履危道﹑得已而不已乎﹖抑所遭之時有同有不同也﹖僕旣件右公之事﹐且系之以詩﹐使並刻之。其詩曰﹕

朔方幽都﹐燕曰北門。土風厚完﹐海山雄吞。戰國荊髙﹐義烈言言。郁摧行歌﹐風流猶存。維淸河公﹐殆車騎諸孫。軀幹中人﹐勇則孟賁。大安失邦﹐南渡崩奔。公乘其時﹐萬夫櫜鞬。乾龍天飛﹐霆裂厚坤。有盤者螭﹐儷景同翻。天子倚公﹐宣力四方。虎節麟符﹐以長戎行。太行西東﹐在所寇攘。盜販黥髡﹐自爲侯王。妖狐夜號﹐平民晝藏。千里蕭條﹐道殣相望。翩翩一軍。誅鋤暴彊。指以神鋒﹐孰我敢當﹗扇靈風之威﹐訶禁不祥。會是冰天﹐化而春陽。王旅嘽嘽﹐頻歲江濆。於光於黃﹐棘陽壽春。公不以大帥自居﹐而矢石必親。出入行閒﹐勇气益振。每戰而輒得志﹐古難其人。公殿南藩﹐淮海爲鄰。中潬新城﹐矗若長云。吳兒艟艨﹐暮夜潛軍。有其吭﹐去如驚麕。望見鼓旗﹐謂公江神。徐方旣平﹐荊楚旣同。覲於王庭﹐三接日隆。何以錫之﹖雕戈彤弓。何以命之﹖侯國世封。臣拜稽首﹐天子之功﹔臣力方剛﹐臣報未終。教子若孫﹐惟孝與忠﹐布宣王靈﹐地天無窮。伐石西山﹐刻詩頌公。千年此碑﹐當配景鐘。

龍虎衛上將軍耶律公墓志銘

公諱思忠﹐字天祐﹐以小字善才行﹐遼太祖長子東丹王之八世孫。曾大父內刺﹐贈定遠大將軍。大父聿魯﹐隱徳不仕。考履﹐章宗明昌初拜尙書右丞。生三子﹐公其仲也。弱冠以宰相子引見﹐補東上合門祗候。泰和四年終﹐更調衡水令﹑蘭州軍士判官﹐入爲西山合門簽事。大安二年﹐攺太子典儀﹐轉裁造署令。扈從宣宗南渡﹐以勞授儀鸞局使。俄遷太府少監﹐兼直西上合門尙食局使。貞祐三年﹐出爲同知昌武軍節度使事﹐攺章化軍。歷嵩﹑裕﹑息﹑延四州刺史﹑同知鳳翔府事﹑中京副畱守﹑同知歸徳府事。北兵襲荊﹑襄﹐京師戒嚴﹐詔公以都水監使充鎭撫軍民都彈壓。壬辰二月﹐公之季弟﹐今中書令楚才﹐奉旨理索公北歸﹐召見隆徳殿。公再拜﹐乞畱死汴梁。哀宗幸和議可成﹐贈金幣固遣之﹐君臣相視泣下。竟以某月十有七日﹐自投於內東城濠中水而沒。時年六十有一。上聞之震悼﹐贈工部尙書﹑龍虎衛上將軍。夫人郭氏先公卒﹐子男一人﹐曰鈞﹐仕爲尙書省譯史﹔女二人﹐嫁士族。男孫三人﹕寧壽﹑昌壽﹑徳壽﹔女孫一人﹐皆尙幼。公資雅重﹐讀書知義理﹐遇事明每﹐𨿽老姦不能遁其情。從仕四十年﹐未嘗有笞贖之玷﹐其畏愼如此。死之日﹐朝賢多嗟惜之。孤子鈞以某年月日奉公之柩﹐葬於義州宏政縣東南鄕之先塋。以好問於公有一日之雅﹐百拜請銘﹐故略爲次第之。其銘曰﹕

其賦材也博以通﹐其植志也敬以恭。安靜以養民﹐敏給以赴功。斯足以爲賢﹐或生長見聞者之所同。至於憂國愛君﹐存亡始終﹐裴回故都而不忍訣﹐則藹然有古人之風。

卷第二十七

碑銘表志碣

龍虎衛上將軍術虎公神道碑

生而靜之謂性﹐靜而應之謂材。材與性出於天﹐其初則通﹐而中有大不同者。蓋性者材之體﹐而材者性之用﹔體諭則璞也﹐用諭則璞之雕也。然性不害爲不及﹐而材每患於有餘。惟其不及﹐故勉於成﹔惟其有餘﹐故趨於壞。人知椎鈍朴魯﹑拙於變通﹑艱於鐫鑿之爲無所取﹐而不知聰悟敏給﹑敢於負荷﹑安於墮窳﹐爲大可哀也﹗古有之﹕博學﹐𨿽愚必明﹐況賢者乎﹖困而學之﹐又其次也﹐況不至於困者乎﹑以是論公﹐則學之力爲可見矣﹗公諱筠壽﹐字堅夫﹐姓術虎氏﹐世爲上京人。五世祖術不從武元下寧江﹐王業漸隆﹐論功第一。一命銀靑榮祿大夫﹐節度寧江。開國之後﹐一門世封猛安五人﹑謀克十七人﹑尙縣主者三人。子孫以世官故﹐移戍西北路桃山之陽﹐因占籍撫州。勛貴之盛﹐國史家牒詳焉。曾大父布苦徳襲猛安﹐積官鎭國上將軍﹔妣完顏氏﹐金源郡夫人。大父查剌﹐明威將軍﹑比部詳穩官﹔妣溫惇氏﹐金源縣君。考阿散﹐懷遠大將軍﹑霸州益津縣主簿﹐後用公貴﹐贈鎭國上將軍﹔妣金源郡君陀滿氏﹐進封太夫人。公卽益津府君之長子也。初名云壽﹐道陵特旨攺焉。大定二十九年﹐以人門選充親衛軍﹐騎射驍捷﹐時輩無能出其石。初著籍﹐卽衙直點檢司。泰和中﹐元妃李氏兄弟貴寵方盛﹐內外諂附。大奴文童者以事陵轢平民﹐市人聚觀﹐無敢爲救止者。公見之﹐唾掌大數曰「若人奴耳﹗何敢爾邪﹖」直前擊之﹐馬筮亂下。奴流血被面﹐號訴於都點檢喜兒。人爲公危之﹐公泰然自若﹐謂同列言「點檢公宮闈之長﹐果解事﹐當加重我﹔或以一奴故而害正人﹐豈久於富貴者﹖我何懼爲﹗」喜兒召公入﹐善言慰之曰「外人見吾家鷹犬﹐且知愛之﹔君乃能辦此﹐可謂不畏彊禦矣﹗奴輩儻復恣橫﹐無惜教督之。」公用是知名。嘗問一策論老生曰「世謂親衛軍舉不能官﹐其病安在﹖」生言「公輩年二十許隸籍﹐又二十年乃出官﹐四十而學從政﹐蓋已晚矣﹗況衛士之職﹐尊君之外﹐無復餘事﹐平日惟知威制彊脇。積習旣久﹐豈復有平易近民者乎﹖」公復問﹕「然則如何而可﹖」生曰「公試取律令讀之。」公退而讀《律》。不二三年﹐條例及注釋問無不知。他日又問生﹕「我讀《律》﹐知大綱矣﹗竊謂刑法但能治罪惡之有迹者耳﹔假有情不可耐﹐而迹無可尋者﹐何以治之﹖」生曰「聖人作《春秋》﹐不誅其人身。子能讀《春秋》﹐則治心與迹﹐兩俱不困矣﹗」公復從人授《春秋》。泰和中﹐行臺駙馬都尉揆南徵﹐詔給親衛軍二百五十人以從﹐而公爲之長。破羅山﹐得經生曹鼎﹐從之講授。從是言論開廓﹐又非吳下阿蒙矣。嘗言「吾初讀《律》﹐繼而授《春秋》﹐因之涉獵史傳﹐粗見成敗。比死者須一見天子﹐不有所建明可乎﹖」復取劉顏輔弼名對﹑陸宣公奏議﹐成誦之。其彊學堅志類如此。八年軍還﹐用行臺薦﹐收充奉職﹐宣諭良厚。大安初﹐奉詔使髙麗﹐立節淸介﹐不聽以館妓給使令﹔互市之利﹐僅不廢故事而已。禦史上之﹐卽日授中宮護衛﹐尋遷之禦前。至寧初﹐右丞綱軍居庸﹐詔公爲參謀。數與綱議不合。綱積不能平﹐檄公從縉山髙琪軍。時大朝兵已薄居庸﹐遊騎旁午﹐道路阻絕。公從僮僕二三輩夜出關﹐無一卒與俱。會髙琪移軍合河﹐公馳赴之﹐比至而軍已潰。單騎南還﹐且戰且走﹐僅入南山。與都統興哥收潰卒四千﹑騎二千﹐距險而陣。軍中遣譯人好謂公言「我無他求﹐止欲得馬耳﹗」公報言「渠欲得馬﹐我欲得吾人之被掠耳﹗果以吾人見歸﹐馬非所惜也。」約旣定﹐相與結盟﹐與馬十﹐得老幼千餘以歸。以功加鎭國上將軍﹐賜馬十匹。貞祐二年﹐扈從南遷。公憤懣欲有所言﹐而無自發之。行及新樂﹐爲上言「妃後車乘﹐彩畫鮮明﹐徒事外飾﹔而適用之具﹐或不足任重而致遠。設有意外之變﹐非臣子所敢言﹗蓋積獘之極﹐以致今日﹐非獨此一事而已。」宣宗感悟﹐詔公以便宜提控尙輦局。七月﹐以扈從勞﹐授器物局副使。一日﹐內出鞠仗﹐命料理之﹐工部下開封市白牯取皮。公以家所有鞠仗進﹐且言「車駕以都城食盡﹐遠棄陵廟﹐正陛下坐薪嘗膽之日。柰何以毬鞠細物動搖民間﹐使屠宰耕牛以供不急之用﹖仇敵在邇﹐非所以示新政也。」上不懌﹐擲仗籠中。明日﹐出公爲橋西都提控。是歲臨秋﹐公度遠近設候望﹐河朔無警﹐則聽河防民丁暫歸﹐省薪糧以贍軍﹐公私便之。四年冬十一月﹐潼關失守﹐樞密院檄公守虎牢。虎牢陵谷遷﹐無險可﹐倉卒中作大橋以距西師。橋甫成而敵至﹐相去百舉武﹐長兵已相接矣。公橫槊橋上獨當之。西師十六輩棄馬﹐潛由澗中路傴僂而上﹐欲出公軍士之後﹐軍爲小卻。公策馬大呼﹐後騎隨進﹐聲勢甚張。十六人者皆倉皇失措﹐展轉澗底。公下馬立視指麾﹐後騎乘髙而下﹐顧盼之頃﹐梟六首而還。汜水東數城﹐西師𨿽不侵突﹐而羣不逞有因亂相剽竊者。獨公所鎭﹐軍民按堵如故。諸縣就河陰爲立生祠。樞密院別帥軍二萬戍虎牢。此軍至自河朔﹐剽掠成俗﹔且主帥馭之無紀律﹐變在旦夕。民謂公可恃﹐自陳苦急。公言之帥。帥言「我軍皆盜賊彊梗之餘﹐當以漸柔服﹔急則生變﹐咎將誰執﹖」公知帥不能軍﹐縛暴橫尢甚者三人﹐斬之以徇﹐軍中肅然。俄攺武器署令。五年﹐除同知定國軍節度使事。自夏陽抵潼關﹐上下千里﹐戍卒五萬﹐公兼領之。因上奏關輔被兵之後﹐殘民疲於供給﹐在所城塹之役﹐乞以農隙爲之。秦民賴焉。興定二年﹐攺同知隴安軍節度使事﹔三年攺環州剌史。夏人大舉入寇﹐城中軍不能二千。公以老幼婦女乘城。度寇至木波﹐地狹道險﹐利用設伏。自將步騎五百﹐乘夜襲之﹐寇果驚潰南走。追斬千人﹐奪老幼數千﹐獲將領一人。寇奔往西道﹐公復邀擊之﹐斬首數百﹐獲牛羊萬餘。慶陽總管子容﹐以巡檢幕客再能有名馬二﹐欲取之。倚公同局之舊﹐私遣掾屬趙以情告公。公恥以求索見污﹐爲趙言「彼部落族以馬爲死生。凡馬且不可得﹐況名馬乎﹖」於是總管者怨且慚﹐乃座再能有叛計﹐遣趙掾勒公捕送。趙復得以此脇再能﹕「獻馬可免罪。」再能率所部千人﹐州署前望闕泣拜曰「我曹受恩百年﹐何嘗有一人萌異志者﹖幸太守申明之﹗趙掾在﹐我亦不爲冤死鬼矣﹗」公欲兩解之﹐總管愈怒。馳奏﹕「再能有叛計﹐刺史不奉府檄﹐擁護罪人﹐可並按之。」有詔京兆行臺窮治其事。參知政事把公﹑延安帥完顏公﹐保公無他。詔勿問﹐猶以州府不相能﹐兩罷之。平涼行臺奏公爲馬步軍都總領。公自以無罪﹐橫被廢棄﹐鬱鬱不自聊﹐𨿽擢置亞帥﹐非其好也。居無幾何﹐偕過官遊崆峒﹐遂有終焉之志。不三數日﹐遘疾﹐疾遂革。所親問後事﹐公彊起應之曰「我武人﹐不死疆場而死牀簀﹐獨是爲介介爾﹗此外何必言﹗」言終而逝﹐享年五十有一。實五年七月之十一日也。元光攺元﹐冬十月﹐諸孤扶護東還﹐權殯汝陽。積官龍處衛上將軍﹑金源郡侯。先娶夾谷氏﹐云陽令阿合門之女﹐前公卒﹔再娶徒單氏﹐祕書監歐裏白之女﹐後公十有八年而卒。並封金源郡夫人。子男五人﹕長仲道﹔次仲貞﹑櫟陽監酒﹔次仲坦﹑閿鄕令﹔次彭孫﹑孫﹐俱早卒。女二人﹐皆適士族。男女皆前夫人出也。男孫二人﹕祖安﹑老安﹔女孫一人﹐尙幼。公儀幹秀偉﹐資稟沈毅﹐淸檢公勤﹐爲人寡言笑﹐不妄取﹐卽事親孝﹐友愛諸季﹐恩禮備至。及弟兄析居﹐公悉有以處之曰「季弟通貴﹐無俟分財﹔其弟戰歿﹐其孤當卹﹔小弱弟蚤失怙恃﹐尢可哀者。」孰多孰寡﹐咸適其當。公所取惟白玉帽環一雙而已﹐曰「此大門時物也﹗」在軍中餘十年﹐與士卒同甘苦﹐至盛夏不操扇。或問之故﹐曰「古名將類如此﹐吾願學焉﹗且身歷艱苦﹐亦從儉入奢之義也。」或言「軍士近年﹐例無戰志﹐殆不堪用邪﹖」公謂﹕「不然﹗猶之鷹隼﹕往在田閒﹐悉能自取食﹔人得而畜之﹐豈遽忘搏擊邪﹖婦人女子爲气所激﹐尙能持刃而斗﹐況男子乎﹖吾謂兵士無不可用﹐亦猶鷹隼養之未至耳﹗」公旣耽嗜書史﹐故親授三子者學﹐夜參半猶課誦不已。三子服教﹐悉能自樹立﹐有聞於時。某歲﹐仲坦舉公柩北歸﹐卜葬於輝州蘇門北之某原。枉道過好問新興﹐授公行事之狀﹐涕泗百拜﹐以神道碑銘爲請。仲坦從好問遊﹐有昆弟之義﹐義不可辭﹐乃爲件右之。惟公故大家﹐生長燕﹑雲閒﹐州閭貴遊﹐華靡相尙。公家累鉅萬﹐僮僕千人﹐帷帳﹑軒車﹑琴﹑築﹑﹑槊﹐可取諸左右﹔而足能被服儉素﹐攻苦食淡﹐不變老人大父國俗眞淳之舊﹐此一難也﹗帶刀宿衛﹐從事獨賢﹐而於番宿更休之餘﹐爲幼學壯行之計﹐心樂性熟﹐寢食不廢﹐乃如寒苦一書生。𨿽明昌右文﹐海內向化﹐家存籯金之諺﹐士有橋門之盛﹔至於以衛士而治儒術者﹐惟公一人﹐是又一難也﹗流品旣髙﹐朝譽旣著﹐髙墉射隼﹐足致要津﹔公則剛近乎仁﹐義形於色﹐未信不虞於謗己﹐而奉公寧至於失名。蹭蹬一麾﹐有識興嘆﹗使之得時行道﹐持眾美而效之﹐君文武志膽﹐用無不可﹔徒以一言忤旨﹐不得久居中。何泰和封殖之難﹑而貞祐摧折之暴也﹗彼以假儒衣冠﹑生死利祿﹑碌碌無補﹐蘇而復上﹑六經掃地﹑沒世不復﹔反以武弁待公。自今觀之﹐其賢不肖﹐果何如也﹖銘曰﹕

北方維彊﹐閒气維雄。以宗起身﹐而以名起宗。金石獨止﹐而無並流﹔脂膏共處﹐而不自丰。直前徑行之謂剛﹐有犯無隱之謂忠。匪惟公賢﹐簡策之功。丞相材官﹐危戮鄧通﹔北山諫書﹐乃在筆公。使公不學無術﹐猶當有古人之風。大冠如箕﹐鉅儒宗工﹔徼巡周廬﹐寔命不同。乃如之人兮﹐祿不計庸。我銘墓石﹐郁孤憤兮何窮﹗

恆州刺史馬君神道碑

死生之際大矣﹗可以死﹐可以無死﹐一失其當﹐不以之傷勇﹐則以之害仁。然自召忽﹑管仲﹐折衷於聖人之手﹐斯不必置論﹔至於忠臣之於國﹑義士之於知己﹐均爲一死﹐而中有大不相侔者﹐蓋不可不辧也。嘗謂意气感激﹐眾人之所同﹔夭壽不二﹐君子之所獨。今夫傳記所載﹐猝然就一死以取千載名者多矣﹗及就其平素考之﹐果嘗以千載自望乎﹖夫惟志士仁人知所以自守也。不汩於義利之辧﹐不乖於去就之理。端本旣立﹐確乎不拔﹔靜以養勇﹐剛以作彊。其視橫逆之來﹐曾虛舟飄瓦之不若﹔控搏之變﹐如寒暑旦暮之有常。心爲權衡﹐自量輕重﹕知有泰山之義﹐而不知有鴻毛之生。結纓之禮不至﹐無取於海隅之伏劍﹔漆身之志旣篤﹐不屑於督亢之獻圖。孰先孰後﹐必有能次第之者﹗語有之﹕「君子無終食之閒違仁﹐造次必於是﹐顚沛必於是。」信斯言也﹐匹夫爲諒﹐自經於溝瀆﹐其可與求仁而得仁者一槪論乎﹖君諱慶祥﹐字瑞寧﹐姓馬氏﹐以小字習裏吉斯行。出於花門貴種。宣政之季﹐與種人居臨洮之狄道﹐蓋已莫知所從來矣。金兵略地陜右﹐盡室遷遼東﹐因家焉。太宗嘗出獵﹐恍惚閒見金人挾日而行﹐心悸不定﹐莫敢仰視﹐因罷獵而還。敕以所見者物色訪求。或言上所見殆佛陀變現﹐而遼東無塔廟﹐尊像不可得﹐惟回鶻人梵唄之所有之。因取畫像進之﹐眞與上所見者合。上歡喜贊嘆﹐爲作福田以應之。凡種人之在藏獲者﹐貰爲平民﹐賜錢幣﹐縱遣之。君之祖諱疊木兒越哥﹐父把騷馬也裏黜﹐又遷淨州之天山。天山占籍﹐今四世矣。此地近接邊堡﹐互市所在﹐於殖產爲易。君家勤儉﹐自力耕墾﹑畜牧﹐所入﹐遂爲富人。君之父生三子﹐其二蚤卒﹐獨君資稟聰悟﹑气量宏博﹐儕輩無出其右。年未二十﹐已能通六國語﹐並與其字書識之。泰和中﹐試補尙書省譯史。使者報聘麗﹑夏﹐君率在行中。大安初﹐衛紹王始通問大朝﹐國信使副﹐倚君往復傳報。皇帝賞君談吐辧捷﹐欲畱不遣﹔君百計自解﹐竟獲復命。其年乙裏只持譯書﹐多所徵索﹐君白於有司﹐諸所徵物﹐皆畫一供進。自以身在名取之目﹐匿而不言。乙裏只見衛王﹐自陳所以名取君者。王召問﹐君面奏不願行之意﹐辭情懇到。王爲感動﹐連賜之酒﹐出內帑重幣﹐並所酌金鐘賞之。宣宗遷汴梁﹐乙裏只再至﹐復斥名索君。朝廷幸和事可成﹐諭以惇遣之旨。君以死自誓﹐行議遂寢。於是。君相以腹心倚君﹐頻歲遷擢。乃自常調中﹐特恩授開封府判官﹑進官昭武大將軍。內城之役﹐奏充應辦使。城成﹐以勞遷鳳翔府路都總管判官。元光二年秋﹐大兵有深入之耗﹐行臺檄君與治中胥某分道淸野。去城不三四里﹐猝爲遊騎所馳﹐君與其子三達﹐俱爲所執。兵人欲降君﹐擁迫而行﹐言語相往復﹐竟不屈而死。得年四十有六﹐實十一月之二十二日也。三達以是夜亡還。主帥惡於坐而不能救也﹐出騎兵千人﹐輿屍而歸。三軍之士爲之慟哭﹐官吏士庶﹐旦夕臨者三日﹐葬之。尋具君死節﹐驛奏之。詔贈恆州刺史﹑輔國上將軍﹐立像褒忠廟﹐歲時致祭﹐且徵一子入侍。皆異恩也。君娶馬氏﹐子男三人﹐長卽三達﹐次鐸刺﹐次福海﹔女一人﹐適楊氏。君嚴於教子﹐動有成法﹐必使知遠大者。三子亦能自樹立﹐有君之風。女弟適安氏﹐甥天合﹐父歿後﹐躬自教督﹐逾於所生﹐習諸國語﹐洎字書授之﹐爲它日起家之地。其後馬氏宅相﹐果有成之者。己酉秋九月晦﹐三達涕泗再拜﹐以君墓銘見請。予謂南渡以來﹐死節之士皆耳目所接見﹐恆州之事﹐固已飽聞而饜道之矣﹗蓋君平生時﹐每謂所親言「君父之恩大矣﹗在狄道﹐則捕爲生口而全活之﹔在遼東﹐則衣食之﹐衣食之矣﹑又縱遣之﹔在大興﹐則開仕進之路﹐而官使之﹐官使之矣﹑危急之際又以心腹倚之。顧以盡此身以答萬分耳﹗」是則忠義奮發﹐不謂之素定於胸中可乎﹖是可銘也﹗乃爲論次之。君尙多可稱﹐弗著﹔著所以與享於褒忠者。銘曰﹕

墓木柏松﹐碑石蛟蛇。君得所以歸﹐而行路賫嗟。莫嗇者才﹐賦君則多﹔沈潛而剛﹐悃愊而無華。曾是象胥﹐孰從漸摩﹖主恩岱崧﹐我乃負荷。何以矢之﹖之死靡它﹗參乎吾前﹐不燐於磨。寧以四方之彊﹐偕妾婦而媕婀。河源九天﹐放爲頹波﹔砥柱中流﹐終古不頗﹗彼美人兮﹐何直去裔而卽華﹖匪我前知﹐神理不遐。漢貂七葉﹐其必爾家﹗

贈鎭南軍節度使良佐碑

天興元年六月乙亥﹐尙書左丞臣蹊﹐上故禦侮中郎將陳和尙死節事﹐且言「臣以使事至朔方﹐有爲臣言者﹕『中國百數年﹐惟養得一陳和尙耳﹗』乞褒贈如故事﹐以勸天下。」事聞﹐詔贈鎭南軍節度使。尙書省擇文臣與相往來而知其生平者﹐爲褒忠廟碑。宰相以東曹掾吏部主事臣某應詔。臣嘗考於朋友之際﹕漢李陵以力盡降匈奴﹐武帝族其家﹔隴西士大夫至以李氏爲愧﹐而司馬遷亦以陵故而下蠶室。蓋天倫之重﹐美有以相成﹑惡有以相及﹐所系之大如此﹗惟鎭南之事壯矣﹗以聖朝承學之臣之多﹐而猥用下臣槪之﹐古人所以爲辱者﹐臣與有榮焉。謹百拜稽首而論次之。按蕭王諸孫曰乞哥者﹐於國姓爲疏屬。其上世以上京軍戍天徳﹐因而家焉。泰和南徵有功﹐授同知階州軍州事。及階州反爲宋﹐戰於嘉陵江之上﹐死之。是生鎭南。鎭南諱彜﹐字良佐﹐以小字陳和尙行。貞祐中﹐年二十餘。北兵破丰州﹐執之而北。時從兄安平都尉鼎﹐亦以力戰歿入北中。二人者名爲羣從﹐而義均同父。故鎭南之母畱丰州﹐而安平母事之。鎭南居帳下歲餘﹐托以省母﹐乞南還。北人以一卒監之。至丰﹐乃與安平殺監卒﹐奪十餘馬﹐奉太夫人而南。北軍覺﹐合騎追之﹐得由他道以免。旣而失馬﹐載太夫人以鹿角車﹐而兄弟共挽之。南渡河﹐朝廷官之﹐安平得以世爵爲都統﹐鎭南試護衛﹐中選。宣宗知其材﹐未幾轉奉禦。安平行帥府事﹐奏鎭南自隨﹐詔以提控從軍。安平敬賢下士﹐有古賢將之風﹐辟太原王渥仲澤爲經歷官。仲澤文章論議﹐與雷淵﹑李獻能相上下﹐故鎭南得師友之。天資髙明﹐雅好文史﹐自居侍衛日﹐已有秀才之目。至是授《孝經》《論語》《春秋》《左氏傳》﹐盡通其義。軍中無事﹐則窗下作牛毛細字﹐如寒苦一書生。仲澤愛其有可進之資﹐示之新安朱氏小學書﹐使知踐履之實﹐識者知其非吳下阿蒙矣。三年﹐安平罷帥職﹐例爲總領﹐屯方城。軍中有太和者﹐與鎭防千戶葛宜翁斗﹐訟訴於鎭南。鎭南在其兄軍中﹐一軍之事皆與知之﹐非特於其部曲然。葛之事不直﹐卽量笞之。葛素凶悍﹐恥以理屈受杖﹐竟鬱鬱以死。畱語其妻﹐必報鎭南。妻乃以侵官訟於朝﹐且有挾私仇之愬﹔積薪龍津橋之南﹐約不得報則自焚。朝廷乃系鎭南方城獄。國家百餘年﹐累聖相承﹐一以人命爲重﹐凡殺人者之罪﹐𨿽在宗室﹐而與閭巷細民無二律。南渡以後﹐郡縣吏以榜掠過差輒得罪﹐去者相踵也。議者疑鎭南狎於禁近之習﹐倚兵閫以爲重﹐不能如奉法之吏﹔橫恣之犯﹐容或有之。使者承望風旨﹐卽當以大辟。奏上﹐久之不能決。鎭南聚書獄中而讀之﹐蓋亦以死自處矣。安平病久而愈。明年﹐詔提兵而西﹐因朝京師。上怪其瘦﹐問﹕「卿寧以方城獄未決故邪﹖卿第行﹐吾今赦之矣﹗」明日﹐臺諫復有言。後數月﹐安平以物故聞﹐始馳赦之。有旨﹕「有司奏汝以私忿殺人。私忿未必有﹐至於非所得笞而彊之﹐非故而何﹖汝兄死矣﹐失吾一名將﹔今以汝兄故﹐曲法赦汝﹐計天下必有議我者。他日汝奮發立功史﹐國家有所賴﹐人始當以我爲非妄赦矣。」鎭南泣且拜﹐悲動左右﹐竟不得以一言爲之謝。乃以白衣領紫微軍都統﹐再遷忠孝軍提控。五年﹐北兵犯大昌原﹐勢甚張。平章芮國公問誰可爲前鋒者﹐鎭南出應命。先已沐浴易衣﹐若將就木然者。擐甲上馬不反顧。是日﹐以四百騎破勝兵八千﹐乘勝逐北﹐營帳悉遷而西。三軍之士爲之振奮思戰﹐有必前之勇。蓋用兵以來﹐二十年﹐始有此勝。奏功第一﹐手詔褒諭﹐一日名動天下。忠孝一軍皆回紇﹑乃滿羌渾部落及中原人被掠避罪而來歸者﹐驁狠陵突﹐號難制之甚。鎭南禦之有方﹐俯首聽命﹐弭耳帖伏﹐東而東﹐西而西﹐易若驅前豕而逐狐兔。所過州邑﹐常例所給之外﹐一毫不犯。每戰則先登陷陣﹐疾若風雨﹐諸軍倚以爲重。六年﹐有衛州之勝﹔八年﹐有倒回谷之勝。始自弛刑﹐不四五遷爲中郎將﹐官世襲。於是四方內外﹐知方城之獄﹑聖天子所以定國是﹑結民心﹑厲士气以宏濟於艱難者﹐至矣﹗其當之也﹐不以一人之私而廢萬世之法﹔其貸之也﹐不以匹夫之細而傷天下之功。不然﹐則生殺與奪﹐廷尉平一言之頃而決﹐何至歷十有八月之久邪﹖陛下之所以禦將﹐鎭南之所以報國﹐君臣之閒可以無愧千古矣﹗副樞密使蒲瓦無持重之略﹐嘗一日夜馳二百里而趣小利﹐諸將莫敢諫。鎭南私爲同列言「副樞以大將而爲剽劫之事﹐今日得生口三百﹐明日得牛羊一二千﹐而士卒以喘死者不復計。國家所積﹐必爲是家破除盡去矣﹗」人以告蒲瓦。蒲瓦一日置酒﹐手勸諸將﹐及鎭南﹐蒲瓦曰「汝嘗短長我﹐又謂國家兵力﹐當由我而盡﹐至以比刑人時徳全﹐誠有之以不﹖」鎭南飲酒竟﹐徐曰「有之。」蒲瓦見其無懼容﹐漫爲好語云「有過當面論﹐無後言也﹗」元年﹐鈞州陷﹐北軍下城﹐卽縱兵以防巷戰者。鎭南避隱處。殺掠稍定﹐卽出而自言「我金國大將﹐欲見合按白事。」北兵以數騎夾之﹐詣牙帳前。問姓名﹐曰「我忠孝軍總領陳和尙。大昌原之勝亦我﹐衛州之勝亦我﹐倒回谷之勝亦我。死於亂軍﹐則人將以我爲負國家﹔今日明白死﹐天下必有知我者矣﹗」北人欲降之﹐斫其脛﹐不爲屈﹔脛折﹐畫地大數﹐語惡不可聞﹔豁口吻至兩耳﹐噀血而呼﹐至死不絕。北人義之﹐有以馬湩酹之者﹐云「好男子﹗他日再生﹐當令我得之。」時年四十一。銘曰﹕銘亡

輔國上將軍京兆府推官康公神道碑銘

維金朝入仕之路﹐在近代爲最廣﹐而出於任子者十之四。國初﹐監州縣酒稅亦以文資參之﹐故任子多至大官﹔其不達者猶得俎豆於大夫士之列。大定以後﹐雜用遼制﹐罷文資之注﹐酒使副者純用任子﹐且增內廷供奉臺儤直之目。凡歷監當久﹐及課最者得他遷﹐謂之出職﹐如唐人入流之比。是後榷酤日增﹐風俗隨壞﹐六七十年之閒﹐遂有愚賢同滯之嘆。論者以爲此誠選曹泥法之獘。至於廉恥道喪﹐自同商販﹐亦爲任子者有以來之。然且以國家舊人觀之﹐使人人有士君子之操﹐淸愼自守﹑不爲利惑﹐有如吾輔國康公者﹐其敢以今日任子法待之乎﹖公諱某﹐字徳璋。康氏世爲遼陽人。曾祖某﹐遼澄州刺史﹔祖斌﹐天會中進士﹐仕爲咸平路轉運副使﹔考道安﹐不慕榮利﹐優遊鄕裏﹐以讀書講道爲業﹐臨終敕諸子言「凡人在仕籍﹐豈有憂饑凍者﹖事當從正﹐貨利不得關諸心。」後用公貴﹐累贈輔國上將軍﹑京兆郡侯。公卽侯之長子也。大定中﹐以咸平君蔭歷邯鄲﹑沂州酒官。明昌五年﹐積遷樂安鹽使司管句。資廉介﹐動以繩墨自檢﹐佩服遺訓﹐無敢失墜。及蒞是職﹐至家所食亦就市買之。鹽司所轄竈戶﹐舊出分例錢以資司官管句﹐歷三周歲﹐乃成考﹐所得不下萬緡。公皆讓之同官黃思忠﹐不毫末取也。諸管句分辦歲課﹐額外久有積貯者﹐謂之附余﹐管句私用之。有司視之以爲例而不禁也。及公當受代﹐悉籍所餘上之﹐官使範文淵大爲驚異﹐嘆曰「康君奉公乃至此邪﹗」用課最當遷。且本道提刑司薦公材可臨民﹐七年﹐得升陳畱令。時旱已久﹐公下車而雨。明年復旱﹐民大艱食﹐而無從賑貸之。公出俸粟爲之倡﹐縣豪傑共贊之﹐所得至萬斛。全活不可勝計﹐𨿽旁縣亦有受其賜者。承安二年冬﹐朝旨更定戶籍﹐異時郡縣通檢﹐名爲聚訟﹐豪民猾吏﹐囊橐爲姦。若新增﹑若舊乏﹐往往不得其實﹐徒長告訐而已。公精敏有幹局﹐縣人之肥瘠先已默識之﹐差次髙下﹐一出其手。籍旣定﹐無一人有言不平者。秩滿﹐赴常調吏工部﹐連辟爲曹甸河防都提舉﹑都水使者﹐言於朝﹕「馬蹄埽河從東北流﹐害田爲多﹐閉之則由徐州東南入海﹐所經皆葭菼荒穢之地﹐河壖腴田﹐可利東明諸縣。」乃檄公董其役。而河水湍駛﹐土木不能勝﹐水面髙出堤上﹐危欲奔潰﹐已報都水而督之愈急。公具香火禱河伯﹐一昔水落丈餘。時人以正直感通許之。尋被按察司薦﹐泰和三年遷河北東路轉運司戶籍判官。五年﹐選授襄陵令。平陽縣屬此爲難治。公發姦擊彊﹐尢更致力﹐旬月之頃﹐治效卓然。明年秋﹐在所蝗害稼﹐已及縣境。公率士庶齋沐致禱﹐其日蝗徑過﹐無畱者。復爲按察司所保﹐八年授京兆府推官。公仁心爲質﹐加更事之久﹐故決獄之際﹐多所平反。京兆大府﹐公使庫例有所給﹐官屬月酒常費之餘﹐率賣之民閒。公獨以爲不可。嘗謂所親言「酒果有定額﹐吾屬侵縣官而益私藏﹐非害公乎﹖」三白渠業戶﹐每以爭水爲訟﹐或至殺人浚渠。京兆檄幕官行視﹐幕官奉故事﹐往不加意。公受檄﹐爲親至渠上﹐求致訟之故﹔果得石刻﹐記渠以靑石爲之地。蓋渠路歲久爲泥滓塡塞﹐受水才半﹐分漑不能給﹐因哄起而爭之。公率役夫浚渠﹐以石地爲限﹐渠深常歲丈餘﹐自是無致訟者。俄致仕﹐愛林慮山水﹐有終焉之志。以貞祐二年五月之五日﹐遘疾終於私第之正寢。累官輔國上將軍﹑護軍京兆郡侯﹐食邑千戶﹐食實封一百戶。兩娶髙氏﹐俱封京兆郡侯夫人。子男一人﹕瑭﹐興定五年擢詞賦進士第﹐官正奉大夫﹑鈞州刺史﹐權沁南軍節度使﹑兼懷州招撫使。孫男二人﹕天英﹑世英﹐孫女三人﹐曾孫女一人﹐俱尙幼。瑭以癸卯十月十有二日﹐奉公之柩﹐葬於林慮縣三陽裏東南原﹐禮也。旣卒事﹐以公事狀來謂某言「劉內翰極之志先府君墓﹐已納之壙中矣。神道有碑﹐碑當有銘﹐敢質之以爲請。」某於塘爲同年生﹐義不得辭﹐乃爲之銘﹐並敍其平生如此。其銘曰﹕

秩侯其腴﹐山澤其臒﹔身處脂膏﹐不以自濡。執法與遊﹐禦史與居﹔退食自公﹐飲水飯蔬。淸白所遺﹐吾以觀發源之水初。士不於材﹐相彼潔污﹔百藝不足﹐一節有餘。趙﹑張三王之治聲﹐非不藹如﹐使九徵至焉﹐而有所愧﹐君子盜諸。貪夫我愚﹐曲士我迂﹔我愚我迂﹐不與義俱。無碑有銘﹐大書特書。是維古廉吏之墓﹐可勿表歟﹖

奉國上將軍武廟署令耶律公墓志銘

公諱辧才﹐遼太祖長子東丹王之八世孫。曾祖諱內剌﹐贈定遠大將軍。祖諱聿魯。考諱履﹐章宗明昌初﹐拜尙書右丞﹐謚文獻公。生三子﹐公其長也。資倜儻﹐軀幹雄偉﹐每以志節自負﹐不甘落人後。年十八﹐以門資試護衛﹔校射者餘七百人﹐皆天下之選﹐而公中第三。俄以公事免。泰和中﹐從軍南徵﹐攻取三關﹐以十一騎輕身入光州。時宋已復三關﹐復奪而出﹐身被十三創。以功授冀州錄事判官﹐轉曹州司候。中夏受兵﹐山東西路行臺檄公戍東平。尋詣北軍議和事﹐遂爲所劫。行及居庸關﹐潛謀歸國﹐奪老幼數萬入都城。宣宗嘉其功﹐授順天軍節度副使﹐賞賜鉅萬。扈從南渡﹐奏充孟津提控。興定中﹐選授京兆府兵馬使﹑靜難軍節度副使﹐左降河中府判官﹐復次同知睢州軍州事﹑兼歸徳府推官﹐歷中京兵馬副都指揮使。召見﹐問以軍政利害﹐公慷慨爲之言「將相多非其材。」遂忤權貴﹐出爲許州兵馬鈐轄﹐召授武廟署令。壬辰正月﹐公之季弟﹐今中書令楚才﹐奉命理索公昆季北歸。二月朔﹐諭旨於隆徳殿。公涕泣請畱死汴京﹐哀宗幸和事可成﹐賜金幣固遣之。公歸﹐畱寓眞定。以丁酉歲十一月十有一日﹐春秋六十有七﹐遘疾終。夫人靖氏﹐前公卒。子男一人﹐曰鏞。男孫二人﹐曰志公奴﹑謝家奴﹐皆尙幼。鏞以癸卯秋九月﹐奉公之柩﹐葬於義州宏政縣東南鄕之先塋。鏞弱冠而有老成之風﹐以嘗從予學﹐來請銘﹐故略爲次第之。其銘曰﹕

以射則絕傳﹐以戰則無當前﹔虎視鷹揚﹐而風義凜然。材則人﹐耦奇則天。賫志一棺﹐埋辭九淵。千年而見白日﹐尙有望於攓蓬之賢。

漆水郡侯耶律公墓志銘從元文類補

金天興初元三月廿七日﹐金昌府陷﹐靜難軍節度使致仕﹑漆水郡侯貞死之。公遼族﹐河閒人。初以護衛事章宗﹐累遷左將軍。貞祐丙子﹐奉旨分領關陜軍。朔方兵猝破潼關﹐主帥訛可力不支﹐失利於幹石壕之閒﹐將卒多被俘執。公義不受辱﹐引佩刀自刺﹐且投大澗中。刺不殊﹐下澗數丈﹐礙大樹而止。明日朔方兵退﹐左右求公﹐得之﹐扶舁歸洛陽。事聞﹐朝廷馳遣尙醫救之。卽拜同知河南府事。未幾﹐攺孟州經略使﹑歷歸徳知府﹑西安軍節度使﹑昌武軍節度使﹑知河州﹐再任昌武。入爲殿前右副都點檢﹐換左副﹐轉武衛軍都指揮使。河南攺金昌府﹑升中京﹐以公權畱守﹐行帥府事。俄拜靜難軍節度使。明年請老﹐閒居洛陽。至是城陷﹐公族屬有在朔庭秉大權者﹐得公兵亂中﹐將由孟津渡北行。公嘆曰「吾家世受國恩。吾由侍衛起身﹐至秉旄節。向在幹石壕已分一死﹐今北行﹐欲何求耶﹖」乃不食七日而死﹐時年六十七。夫人納合氏﹐負遺骨蒿葬聊城。後二年夫人歿﹐乃合葬焉。夫人在時﹐嘗求予銘公墓﹔其歿也﹐其弟重以臨終之言爲托。故略爲次第之。嗚呼﹗世無史氏久矣。遼人主盟將二百年﹐至如南衙不主兵﹐北司不理民﹐縣長官專用文吏﹐其閒可記之事多矣。泰和中﹐詔修《遼史》。書成﹐尋有南遷之變。簡冊散失﹐世復不見。今人語遼事﹐至不知起滅凡幾﹐至下者不論也。《通鑑長編》所附見﹐及《亡遼錄》《北顧備問》等書﹐多敵國誹謗之辭﹐可盡信耶﹖正大初﹐予爲史院編修官。當時九朝《實錄》已具﹐正書藏祕閣﹐副在史院。壬辰喋血之後﹐又復與《遼書》等矣﹐可不惜哉﹗故二三年以來﹐死而可書如承旨子正﹑中郎將良佐﹑禦史仲寧﹑尙書仲平﹑大理徳輝﹑點檢阿散﹑郎中道遠﹑右司元吉﹑省講議仁卿﹑西帥楊沃衍﹑奉禦忙哥﹑宰相子伯詳﹐節婦﹑參知政事伯陽之夫人﹑長樂妻明秀﹐孝女舜英﹐予皆爲志其墓。夫文章天地之元气﹐無終絕之理。他日有以史學自任者出﹐諸公之事﹐未必不自予發之。故不敢以文不足起其事爲之辭。嗚呼﹐可惜哉﹗銘曰﹕

謂辱也﹑而不屈焉﹔謂喪也﹑而不失焉。頹波方東﹐有物屹焉。天奪於人﹐我獨也天﹔孰爲爲之﹖樂我所然。國殤累累﹐骨肉棄捐。維公之藏﹐土厚木堅。殆天以後死者﹐爲金石無窮之傳。銘以表之﹐慰彼下泉。

尙書右丞耶律公神道碑從元文類補。

右丞文獻公﹐在大定閒所以爲通儒﹑爲良史﹑爲名卿材大夫者﹐其事未遠。當代耆舊﹐尙及見之。好問嘗從事史館﹐每見薦紳先生談近代賢臣﹐莫不以公爲稱首。公自初入館﹐卽被顧問﹔忠言嘉謀﹐不可一二數。及薊州召還﹐世宗始有意大用。公於是時汩沒文字閒者餘二十年。其衰且病﹐亦已久矣。故財入政府﹐卽乞罷。未幾﹐果以不起聞。私竊慨嘆﹐以爲生材爲難﹐盡其材爲尢難。古之人急於拯世﹐至於分陰爲惜﹐歲不我與﹐忽焉有賫志之恨。觀姚元崇之薦張柬之﹐與張嘉貞之所以自薦﹐爲可見矣。世宗重惜名器﹐百執事之人﹐必擇焉而後用﹐得人之盛﹐近古所未有。至於孤雋偉傑之士﹐困於資考﹑限於銓選﹑百未一試﹑兀然而空老者﹐抑多矣﹗以公之材﹐當春秋鼎盛時﹐不能使之極其所至﹐以建久安而隆長治﹐故𨿽爲章宗所相﹐至論得時行道﹐識者猶以不能亟用﹐爲世宗惜之。公諱履﹐字履道﹐遼太祖長子東丹王突欲之七世孫。東丹生燕京畱守政事令婁國﹐婁國生將軍國隱﹐國隱生太師合魯﹐合魯生太師胡篤﹐胡篤生定遠大將軍內剌﹐內剌生銀靑榮祿大夫﹑興平軍節度使徳元。公之考曰聿魯﹐興平之族弟也。公早孤﹐養於興平。五歲時﹐嘗夏夜露臥﹐見天際浮雲往來﹐忽謂乳母言「此殆『臥看靑天行白雲』者耶﹖」興平聞之﹐驚且喜曰「吾兒文性見於此矣。」自是日知問學讀書﹐一過目輒不忘。及長﹐通六經﹑百家之書﹐尢邃於《易》《太玄》。至於陰陽﹑方技之說﹐歷象﹑推步之術﹐無不洞究。善屬文﹐早爲時輩所推。爲人美風儀﹐善談論﹐見者戄然敬之。嘗以鄕賦﹐一試有司﹐見露索失體﹐卽拂衣去。蔭補內供奉班﹐尋辟國史院書寫。素善契丹大小字﹐譯經潤文﹐旨辭達而理得。大定初﹐朝廷無事﹐世宗銳意經籍﹐詔以小字譯《唐史》﹐成﹐則別以女直字傳之﹐以便觀覽。公在選中﹐獨主其事。書上﹐大蒙賞異﹐擢國史院編修官﹑兼筆硯直長。攺置經書所》﹐徑以女直字譯漢文﹐選貴冑之秀異﹐就學焉。一日世宗召問公﹕「朕比讀《貞觀政要》﹐見魏徵忠諫﹐恨不與之同時。近世如徵者獨未之見﹐何也﹖」公乃感奮爲上言「徵輩不難得﹐特太宗不常有耳。」世宗曰「卿謂我不納諫耶﹖卿識劉用晦﹑張汝霖否﹖二人者皆不應得三品﹐朕以其屢有忠言﹐故越次用之。朕豈不納諫耶﹖」公曰「臣自幼未嘗去朝廷﹐彼二人者﹐誠未見其諫也。且海陵杜塞言路﹐天下緘口﹐習以成風。願陛下懲艾前獘﹐開忠諫之路﹐以通下情﹐則天下幸甚。」初議以時務策﹐設女直進士科﹐禮部以所學不同﹐未可槪稱進士。詔公定其事。乃上議曰「進士之科起於隋大業中﹐始試以策﹐唐初因之。至髙宗時雜以箴銘賦頌﹐文宗始專用賦。且進士之初﹐本專策試﹐今女直諸生以試策稱進士﹐又何疑焉﹖」世宗說﹐事遂施行。十五年﹐授應奉翰林文字﹐兼前職。以《大明歷》積微浸差﹐乃取金國受命之始年﹐撰《乙未元歷》云「自丁巳《大明歷》行﹐正隆戊寅三月朔﹐日當食而不之食。歷家謂必當攺作﹐而朝廷不之卹也。及大定癸巳五月朔﹑甲午十一月朔﹐日食皆先天﹔丁酉九月朔﹐乃反後天。臣輒迹其差忒之由﹐冀得中數﹐以傳永久。」書成上之﹐世推其精密。十九年﹐遷修撰﹔二十年﹐詔提控衍慶宮畫功臣像。以稽程降應奉。逾年﹐復爲修撰﹐轉尙書禮部員外郎。章宗爲金源郡王﹐以公該洽﹐每以經﹑史疑義爲質。公承閒請曰「殿下注意何經﹖」章宗曰「吾方授《左氏春秋》。」公曰「左氏𨿽授經聖人﹐率多權詐﹐駁而不純。《尙書》《孟子》載聖賢純一之道﹐願畱意焉。」章宗善之﹐曰「醇儒之言也。」二十六年﹐進本部郎中﹐兼同修國史﹑翰林修撰﹐表進《孝經指解》言「宋仁宗時﹐司馬光以爲古文《孝經》先秦所傳﹐正得其眞。因爲《指解》上之。臣愚竊觀近世﹐皆以兵﹑刑﹑財﹑賦爲急﹐而光獨以童蒙所訓者進之君。正以孝爲百行之本﹐其至可以通神明﹑動天地﹔爲人君者﹐誠取其辭旨﹐措之天下四方﹐則元元之民﹐受賜溥矣。臣竊慕焉﹐故敢以爲例。」世宗母﹑睿宗貞懿皇后﹐睿宗厭世﹐卽爲比邱尼。當時朝命嘗有「國師」之號。及是世宗議遷祔於景陵﹐朝臣有以「《孝寧宮碑》所載遺訓﹐當用出家禮葬﹐不可違攺」爲言者﹐事下禮部講求。「往時主上在潛﹐貞懿身奉釋教﹐業已受朝命﹐必當別葬﹐無可議者。尙以人情所難﹐恐傷主上孝心﹐故出明訓使之遵行。出於母慈﹐灼然可見。本不知有今日之事而然。今則子爲天子﹐母后稱號﹐不得不尊﹔「國師」之命﹐固已革去矣。向使主上登極之後﹐貞懿萬福﹐尊崇之數﹐自有典常﹐母后聖性明達﹐必不重違有司之請﹐以從桑門之教。以此言之﹐碑文所載不可質於今日﹐明矣﹗」從之。世宗嘗問宋名臣孰爲優﹐公以端明殿學士蘇軾對。世宗曰「吾聞蘇軾與駙馬都尉王詵交甚款﹔至作歌曲﹐戲及帝女﹐非禮之甚﹗其人何足數耶﹖」公曰「小說傳聞﹐未必可信。就令有之﹐戲笑之閒﹐亦何須深責﹖豈得並其人而廢之﹖世徒知軾之詩文爲不可及﹐臣觀其論天下事﹐實經濟之良材。求之古人﹐陸贄而下未見其比。陛下無信小說傳聞而忽賢臣之言。」明日﹐錄軾奏議上之。詔國子監刊行。俄以疾求解。世宗憫其勞﹐授薊州刺史。爲郡寬猛適中﹐旬月之閒﹐政聲藹然。此州寶坻﹐鹽司所在﹐瀕海之民煎鹵而食﹐鹽官時以弓兵捕之﹐亦有平民被羅織者。一陷於禁﹐往往爲之破產。官吏疾其然﹐凡以鹽事逮捕者﹐一切勿遣﹔或捕得弓兵﹐則幽之獄中。鹽司隨亦取報。前後數政不能解。一日捕得弓兵﹐公召僚屬﹐諭以和解之意﹐卽縱遣之。口授文移﹐過爲謙抑﹐鹽官大爲感悅﹐前獘遂革。薊人至今徳之。是年車駕東狩過州﹐聞公疾稍平﹐召爲翰林待制﹐同修國史。明年﹐擢禮部侍郎﹑兼翰林直學士﹐進官五階。世宗不豫﹐詔公入侍﹐遂豫太師淄王定冊之功。二十九年春三月﹐章宗卽位。進禮部尙書兼直學士﹑同修國史﹐特賜孟宗獻榜進士及第。初﹐世宗遺詔﹐移梓宮於萬寧宮。章宗詔百官議其事﹐皆謂當以遺詔從事。獨公奏曰「非禮也﹗天子七月而葬﹐同軌畢至﹔其可使萬國之臣﹐朝大行於離宮乎﹖」上從之﹐乃遷座於大安殿。七月﹐拜參知政事﹐兼修國史﹐進官兩階。公辭以才薄任重﹐恐貽天下笑。章宗曰「朕在東宮時熟卿名﹐今觀卿言行﹐無不可者﹐故首命相朕。此自朕意﹐非左右爲之先容。卿其毋讓﹗」公乃拜命。自以兼直學士入拜﹐乃舉前代史院在衙﹐以錢五十萬送學士院﹐學者榮之。明昌元年﹐進尙書右丞。夏六月丙午﹐春秋六十一﹐薨於位。天子聞而震悼。戊申﹐權殯於都城南柳村。詔百官會喪﹐中使宣慰其家﹐賜錢一百萬。秋八月辛巳﹐車駕臨奠﹐宰相﹑百官陪﹐賜謚曰「文獻」﹐賜錢二百萬﹐帛四百匹﹑重幣四十端。九月庚午﹐葬於義州宏政縣東南鄕先塋之側。其發引也﹐敕百官郊送﹐遣使祭於路﹐給鼓旗二十事以導。詔同知臨海軍節度使營護喪事。凡飾終之具﹐皆從官給﹐哀榮終始﹐當世莫及。積官正議大夫﹑漆水郡開國公。始娶蕭氏﹐遼貴族﹔再娶郭氏﹐岞山世冑之孫﹔三娶楊氏﹐名士曇之女。公以時制「人子之養於諸父者﹐不得別贈所生父官」﹐故三夫人皆亦不爲請封。子男三人﹕曰奉國上將軍武廟署令辧才﹑曰龍虎衛上將軍贈工部尙書善才﹑曰領中書省楚才。女三人﹐嫁士族。男孫四人﹕鈞﹑鈜﹑鏞﹑鑄。公資通敏﹐善辭令﹐胸懷倜儻﹐有文武志膽﹐酬酢事變﹐若迎刃而解。與人言﹐必盡誠無隱﹔得人一善﹐若出諸己﹐至稱道不絕口。推賢讓能﹐力爲引薦。後生輩借公餘論﹐多至通顯。論事上前﹐是非利病﹐惟理所在﹐未嘗有所回屈。世宗朝禦史大夫張景仁領國史﹐公爲編修﹐受詔修《海陵實錄》。他日世宗問侍臣﹕「海陵弒熙宗﹐血濺於面﹐沾及衣袖。景仁何爲隱而不書﹖」或曰「景仁事海陵﹐頗被任使﹐故爲諱之。」世宗作色曰「朕不謂景仁乃有是心。」公曰「臣與景仁嘗有隙。必不妄爲蓋蔽﹐然景仁未嘗有是心也。」世宗曰「景仁與卿何隙﹖」曰「臣以小字爲史掾﹐景仁以漢文爲史官。予奪之際﹐意多不相葉。且謂臣藏匿《遼史》﹐秩滿﹐移文選部﹐使不得調。此私隙也。今對上問﹐公言也。臣不敢以私害公。」世宗又曰「隋煬帝弒逆﹐血濺於屏﹐史亦書之。卿謂景仁無是心﹐何不如《隋史》書之﹖」曰「煬帝自諱其惡﹐故史臣不載之《帝紀》而詳見於他傳﹐此所謂闇而章者也。海陵以廢昏爲辭﹐明告天下﹐居之不疑。此不同也。且與之弒君而不辭血濺之罪﹐𨿽不書可也。」世宗怒遂解。章宗朝﹐太府少監孛特裏先爲漢王長史﹐吏卒苦其苛暴﹐誣以怨望﹐語連漢王﹐有司論當死。公上封事言「陛下飛龍之始﹐當以親親爲先。孛特裏之獄﹐本出構成﹔就使實如所論﹐猶當以漢王之故容之﹐況疑似之閒乎﹖」書奏﹐卽日原之。初﹐興平養公爲子﹐後生子震。興平捐館﹐悉推家資予之。及震卒﹐妻子貧﹐無以爲資﹐復收養之。族人有負人債而宦遊不返者﹐公代爲輸息者十年。旣又無以償﹐遂代償之。奉使江左﹐得金直千萬﹐皆散之親舊﹐旬月而盡。薨之日﹐庫錢裁餘二千而已。體素臞瘁﹐一旦暴得吐疾﹐登至委頓。家人憂懼﹐不知所爲。公曰「死生如去來﹐人之恆理﹐何憂懼之有﹖取吾冠服來﹗」服之﹐怡然而逝。其安常處順又如此。晚稱忌言居士。有文數百篇﹐論者獨推其《揲蓍說》﹐蓋不階師授而獨得之者。癸卯秋八月﹐中令君使謂好問言「先公《神道碑》﹐泰和末﹐先夫人教授禁中﹐章宗以魏搏霄所撰《墓銘》爲未盡﹐欲喬轉運宇爲之而不及也。今屬筆於子﹐幸而論次之﹐以俟百世之下。」好問再拜曰「謹受教。」乃爲之銘曰﹕

徳星煌煌出東方﹐讓王七世蔚有光。髙陽苗裔襲眾芳﹐得《易》貞﹑幹《書》潛﹑剛。帝前巍冠講虞唐﹐徳音一鳴鳳朝陽。謂公不逢相明昌﹐謂公爲逢違所長。風後﹑力牧望顏行﹐老之著作曁典常。興陵用公殆未嘗﹐丘山萬年僨且僵。顧以椳闑待豫章﹐繄國短修奚我傷﹖維公之息季獨良﹐不周柱天屹堂堂。有來殷士作裸將﹐力挈一世歸壽康。溯遊推之公不亡﹐千年萬家置冢旁。龜石有銘示不忘﹐淵兮漆水其未央。

卷第二十八

碑銘表志碣

大丞相劉氏先塋神道碑

天兵南下﹐經略中土。歲甲戌秋﹐師次燕西。今行臺龍門公年甫十二﹐隨其家人避兵徳興之禪房山。旣而盡室被俘。公在一大首領麾下。一日避役禦營﹐犒宴之人什伍爲偶﹐公輒入座共食﹐意態自如。上舉目見之﹐親問姓名及所以來者。公跪自陳﹕「主帥不見卹﹐無以自存。願畱止營中。」上召主帥﹐名索公﹔得之﹐隸中宮帳下。不三四年﹐諸部譯語﹐無不嫻習﹐稍得供奉上前。公資稟聰悟﹐異於常人﹐進退應對﹐無不曲中聖意。未幾擢之奉禦之列﹐出入帷幄。寒暑旦暮﹐斯須不少離。千載之會﹐實始於此。其年出使諸道﹐所至以稱旨聞。車駕徵契丹余族﹐是爲西遼。歷古續兒國﹑訛夷朵等城﹐戰合只﹐破之。遂徵遜丹之斜迷思。於普花兒拒印度嗔木連﹐破其軍二十餘萬。公皆在焉。五六年之久﹐艱難險阻備嘗之矣。上試公已久﹐熟其材量而憫其勞苦﹐隨以西域工技戶四分二千之一﹐立局燕京﹐兼提舉燕京路﹐徵收課稅﹑漕運﹑鹽場及僧道﹑司天等事。山東十路﹐山西五路﹐工技所出軍﹐立二總管﹐公皆將之。錫之玉印金虎符。公上奏﹕「臣有舌在﹐不煩符節。意以爲聖訓諄復﹐孰不畏服﹖臣口能宣布之。」因固讓金符於佐官宋元﹑髙逢辰﹐別請銀章而歸。是後立行宮﹑攺新帳殿﹑城和林﹑起萬安之閣﹐宮闈司局﹐皆公發之。明聖繼統萬國﹐連紹勛舊大臣﹐行尙書省事於漢境。節制所及﹐凡二十餘道。分陜之命﹐公實膺之。以公前後而言﹐蓋勝衣而入侍燕閒﹐未冠而肅將使指。帶刀宿衛﹐從事獨賢﹔周廬徼巡﹐靡國不到﹔經涉萬里﹐出入三朝﹔仁信篤誠﹐自結知遇。至於成白門之婚媾﹐辧讒夫之媒孽﹔新宮落成﹐則以有功徧諭﹔中州撫治﹐則以無過見知﹔合侍禦而爲家人父子之親﹐由爪牙而得股肱心膂之寄﹐眷顧殷重﹐賜賚稠疊﹐開國舊臣﹐莫與爲比。古所謂攀龍鱗﹑附鳳翼﹑依日月之末光﹑挹雲雨之餘潤者﹐蓋不足道也﹗公每以國恩天大﹐不勝臣子區區之情。丙午冬﹐詣闕拜章﹕「旣以鄕郡所創大淸安寺爲僧眾祝嚴之所矣﹐恭惟河潤九里﹑澤及三族﹔姑姊羣從﹐任卹姻睦﹐率從大慶得之﹔而於揚名顯親﹐尙或闕如。人子之心﹐其何以自處乎﹖」乃命家老﹐件右積絫之舊﹐命文士撰述﹐銘諸麗牲之碑。謹桉﹕劉氏世居宣徳縣北鄕之靑魯裏﹐孝弟力田﹐蓋有年矣。曾大父云﹐自遼日爲大家﹐有子四人﹕曰璋﹑曰瓊﹑曰玹﹑曰瓚。玹之子四人﹕顯仁﹑字仲明﹔祖仁﹑字仲昌﹔用仁﹑字仲至﹔體仁﹑字仲康。仲至府君卽公之考也。公家故大族﹐又以貲雄其鄕﹐委積丰實﹐畜牧蕃息。北山之奚家關﹑西鄕之土厚﹐皆有別業﹐與世官榮祿家同裏閈。出入遊觀﹐裘馬相尙﹐輕財好施﹐少不靳固﹐求者多所全濟。故州裏以陰徳稱焉。府君娶同鄕李氏﹐生三子﹕長惇﹑字徳厚﹔季效﹑字徳信﹐皆無祿早世﹔公其第二子也。自大父以來﹐不常厥居﹐而其先塋止於靑魯西北原而已。竊嘗考於「陽報」之說﹕天造艸昧﹐利用建侯﹐豪傑之士﹐乘時奮興﹐以取功名富貴者抑多矣﹗虎或鼠化﹐蛇非龍諱﹐亦奚必以憑借積絫而爲言﹖然質之古人﹐袁氏之四世五公﹐髙密之重侯絫將﹐一得於平反楚王英之獄﹐一得之統百萬之眾﹐未嘗妄戮一人。遠則傳記所傳﹐近則耳目所接見﹐若此者眾﹐殆不可勝舉。惟天愛民甚﹐一物暴陵則天气爲之舛錯﹐故愛人者必有天報。報施所不及者﹐特十百而一耳﹗使憑借積絫﹐一切以諛辭折之﹐則神理或幾乎熄矣。公家出燕﹑遼之大姓﹐席曾髙之世業﹔華腴之奉﹐郁爲素侯。至於排難解紛﹐周急繼困﹐任俠尙气﹐與時貴並名。源深流長﹐槪見於此。惟公資風土之厚﹐炳川嶽之靈﹔威徳沈潛﹐策慮愊億﹔坐鎭衰薄﹐含納垢污﹔獨見幾微之先﹐審度剛柔之際﹔人不能一﹐我則百之。若夫武臣宿將﹐專制方隅﹔交構旣興﹐怨嫌斯在﹔公折之以正理﹐示之以赤心﹐智勇旣殫﹐重爲輯睦。又若失意杯酒﹐意气妄加﹔人以兵憂﹐我惟誠往﹔和气甫浹而宿怨已平。又若論列禦前﹐皆天下大計﹔辭情激烈﹐上爲動容﹔一言興邦﹐古無與讓。至於賓禮故老﹑崇尙儒雅﹐古今治亂了然胸中﹔慕髙賢之歸休﹐師道家之知止﹔無心富貴而富貴如見逼﹐畏遠權寵而權寵常自至﹔年甫知命﹐福祿方來﹔其深略遠圖﹑忠良明智﹐上以尊主﹑中以庇民﹑下以爲劉氏無窮之傳﹐當大書﹑特書﹑屢書之﹐不特一書而已也﹗夫忠以報國﹐孝以起家﹔立身行道之義彰﹐愼終追遠之徳厚。不有金石﹐後裔何觀﹖乃爲之銘。公名某﹐字徳柔﹐以小字某行。八子﹐某其長﹐已襲世爵云。其銘曰﹕

有佳者城﹐武寧其原﹔是爲龍門﹐劉氏之阡。劉爲大家﹐出用武國﹔從公曾門﹐孔武且碩。孔武且碩﹐惟幽﹑燕之習﹔曾是義俠﹐而多潛徳。斤斤我公﹐有見於幾﹔年甫勝衣﹐知大福所歸。惟左右是奉而不違。開闔風雲﹐出入範圍﹔婉孌龍姿﹐躍而天飛。股肱心膂﹐成體而一﹔穆陵無棣﹐賜履而十。命以南伯﹐方國是式﹔於蕃於宣﹐汝明汝翼。丘山其崇﹐川谷其容﹔望之巍然﹐允矣鉅公。紀有旗常﹐勒有鼎鐘﹔何以配之﹖錢氏表忠。冕巍峨﹐奮無所階﹔世尋丕祚﹐公有自來。宗起起宗﹐疇宗之徳﹔公溯其流﹐謂必有開。公侯之世﹐其終必復﹔家食舊徳﹐史遺往躅。獄有平反﹐將無妄戮﹔神理不遐﹐敢專其福。岷山導江﹐小川三千﹔發源濫觴﹐其必不然。我作銘詩﹐述劉宗之先﹔祝公眉壽﹐而保魯爲忠孝無窮之傳。

歸徳府總管範陽張公先徳碑

範陽張公漢臣﹐遣其參佐陳玠﹑李侃﹑侯弁﹐自曹南走書幣及予於順天。書謂予曰「子良不敏﹐爰自束髮以良家子隸軍籍﹐轉戰南北將四十年。馮藉先世積善之舊﹐生還鄕國。乃辛丑某月得用侯伯之服之禮﹐展省墳墓。考之令甲諸仕及通貴﹐廟與墓俱有碑﹐應用螭首龜趺之制。竊不自揆度﹐思得文士之見信於人者撰述之﹐以侈光寵﹐以昭前人﹐以俟百世之下。維吾子惠顧之。」曩予在大梁﹐承乏左曹之都司。壬辰之圍﹐外援阻絕﹐危急存亡﹐朝不及夕。或有言宿州節度﹑宗室眾僧奴之幕客張子良由閒道賫奏牘至者﹐都堂趨召問所以來。公爲言「國用安自漣水來歸﹐糾合義徒﹐刑牲歃血﹐誓爲勤王之舉。以遊騎旁午﹐跬步千里﹐無敢進奏者。子良感激自奮﹐獨與裨將張平夜行晝伏﹐閒關百死﹐乃今瞻拜京闕。幸疾得歸報﹐無失事機。」卽日召對便座﹐勞賜殷重。凡奏牘所請眷倚用安者﹐無不開允。符節﹑印綬﹑衣帶﹑弓矢﹑書詔﹑誥命﹐凡系之左曹者﹐予得與聞之。朝議多公機警絕出﹑占對詳盡﹐𨿽素官無以過﹐嘖嘖稱嘆﹐率以遠業期之。及公將使指還﹐都人日望東師之至。而用安天奪之魄﹐心計蹉跌﹐進退狼狽﹐迄無所成。公信義昭著﹐獨爲時論所保任﹐故繼有鷹揚騎都尉﹑徐﹑宿節鉞之命。予亦備聞之。公初北歸﹐介於東明商君孟卿父子﹑及崔君君佐﹑王君安仁兩君﹐以此碑爲言。蓋公頗知予﹐而予亦嘗望見眉宇於眾人之中﹐願交之日久矣﹗誠得秉筆以相玆役﹐使孝子之情盡﹑諸侯之禮備﹐固所願也﹐其敢以固陋辭﹖維張氏族出範陽﹐其家於縣東仇家裏者不知其幾昭穆矣。自公曾大父甲而下﹐皆隱徳不耀。大父臣甫﹐資稟髙亮﹐不親細務﹐卹貧乏﹑樂施予﹔又謹於事佛﹐日誦《般若》爲課﹐重惜物命﹐未嘗烹割行及庖湢﹐聞家人茹葷﹐則睨而不顧﹔壽八十有七﹐怡然坐逝。祖妣王氏﹑李氏﹐生子三人﹐其季諱圭﹐純質有父風。明昌壬子之夏﹐三水泛溢﹐漂壞廬舍﹐至於丘壠亦爲湮沒。圭與長女李乘船筏﹐百計訪求﹐僅得祖考遺骸於泥淖之下。其瀕於死者屢矣。妣宋氏﹐慈仁勤儉﹐孝於舅姑﹔生子二人﹐長卽公﹐次曰子明。子明仕爲鄜州﹑洛交主簿。母有前識﹐謂公材幹特達﹐後當貴顯﹐常戒之毋妄殺﹐以仁愛爲懷。墓故在三水之陽﹐懲創水禍﹐攺卜其陰﹐乃在所居之西南原。見於辛丑新阡者﹐特二世耳。初﹐大安兵興﹐公以材選爲軍中千夫長﹐以功遷都統。時耕稼旣廢﹐道殣相望﹐乃率涿州定興﹑新城戶數千﹐就食東平。甲申秋﹐樞密院檄公遷壽春﹐充防城都提控。州將夏全反覆變詐﹐動與公不相合﹐公謀捨去之﹐未能也。壬辰正月﹐全劫州民出屯雞口﹐州隨爲李敏所據。公棄家屬﹐募死士數十輩﹐徑入敏營。敏一夕三召公﹐公辭情慷慨﹐感動左右﹐三欲害公而不能也。夏全北行﹐公與宿州帥克石烈阿虎劫之﹐遮老幼數萬﹐靈壁之圍遂解。全不勝憤。會邳﹑徐軍來復仇﹐公復與宿帥眾僧奴斫全營於蘄縣﹐全僅以身免﹐至遺其金虎符而去。未幾﹐疽發背﹐死於揚州。公在兩淮﹐初非本策﹐笪以地土卑簿﹐風俗不相一﹐感念先壠﹐遂有鴻鵠髙翔之志。以戊戌冬﹐擁麾下數萬眾﹐自泗州北歸。大帥以聞﹐隨拜顓制方面之命。嘗謂全燕疆界廣闊﹐風土完厚﹐自秦滅六國而郡縣之﹐迄唐中葉﹐盧龍一軍﹐雄視趙﹑魏﹐郁爲大鎭。以棗栗之利﹑車騎之盛言之﹐則爲用武之國﹔以太行﹑恆山挾右碣石入於海言之﹐則爲天地之藏。海山沈雄﹐通貫斗極。人稟其气而生﹐或客於其鄕﹐或仕於其國﹐率多魁偉惇龐宏傑之士。至於遊談劍俠﹐倔起閭巷閒而掉臂於王公之門﹐排難解紛﹐遂以功名顯者﹐往往而在。蓋不至於人物渺然﹐絕無而僅有也。漢車騎將軍之子孫散居涿﹑易閒﹐𨿽譜諜散亡﹐無從考桉﹐其風聲習气﹑歌謠慷慨﹐風流猶存耳。公策慮愊億﹐气節豪宕﹐其走夏寇﹑使大梁﹐特暫有所試﹐已足以信眉髙談﹐無愧天下﹐況乎膂力方剛﹐委任伊始。側聞下車睢陽﹐首以增築學捨爲事﹔幕府省靜﹐日得近見文儒﹐考論今古衣冠之整潔﹐車騎之閒雅﹐駸駸乎承平禮法之舊﹔他日極其所至﹐豈特長一道將軍而已邪﹖故予旣論次先徳﹐並以公出處附之﹐欲人知張氏所以起其宗者蓋如此。其銘曰﹕

立木柏松﹐文石龍蛇﹔郁彼新阡﹐鄕國之華。千騎來歸﹐大纛髙牙﹔展墓而入﹐州人驚嗟。繄張世之先﹐秉心柔嘉﹔播而獲之﹐猶上農之禾﹐月計之則有餘﹐理無僭差。西州旣東﹐兵連兩河﹔鋤耰棘矜﹐奮而橫戈。矯矯維公﹐矻立不頗﹔維軍律是從﹐戰功日多。夏寇黥髡﹐劍佩巍峨﹔食飽而颺﹐誕爲盜誇。公斫其營﹐壯士無嘩﹔慚憤亡幾時﹐化而虫沙。有來同盟﹐唇齒輔車﹔詣闕拜章﹐畏途褒衺。孰爲田疇﹐而充負荷﹖公之義聲﹐金石不磨。大邦維翰﹐淮海無波﹐公力方剛﹐公壽亦遐。相彼發源﹐淵其未涯﹔我卜行營之原﹐當置萬家。

臨淄縣令完顏公神道碑

公諱懷徳﹑字輔之﹐以小字得孫行。族完顏氏﹐隸上京路司屬司。武元文烈之從弟劾徹﹐封國於趙。子斜不出降國而郡﹐封於金源﹔子阿魯﹐熙宗朝平章政事﹔子習捏﹐驃騎尉上將軍﹑義州節度副使﹐卽公之考也。母曰金源郡夫人郭氏。公其子也。甫成童﹐以宗子第五從承應走馬局﹐俄遷內承奉班﹐三歷監務﹐用課最調密州倉使。衛紹王至寧元年﹐選注臨淄令。公生長華腴﹐而能以法度自檢。初到官﹐吏民畏公修整﹐謂其中有不可測者。及見其不飲酒﹑不畏怒﹑不事苛細﹑不以榜掠立威﹐不三數日﹐上下歡然﹐猶一堂之上矣﹗貞祐二年﹐受代有期﹔而中夏被兵﹐盜賊充斥﹐互爲支黨﹐眾至數十萬。攻下郡邑﹐官軍不能制。渠帥岸然以名號自居。仇撥地之酷﹐睚眥種人﹐期必殺而後已。若營壘﹑若散居﹑若僑寓托宿﹐羣不逞哄起而攻之﹔尋蹤捕影﹐不遺餘力。不三二日﹐屠戮淨盡﹐無復噍類。至於發掘墳墓﹐蕩棄骸骨﹐在所悉然。獨臨淄之民﹐感令君之仁﹐視猶血屬﹐百方藏匿﹐有以令家父子甘就死地者。人心旣定﹐確然不移﹐其掩蔽愈更深固。如是數月之久﹐大帥駙馬都尉僕散公統兵而東﹐乃詣軍自陳。都尉知公仁愛所感﹐脫身於萬死不一生之地﹐承制拜官。公南歸之計已決﹐再四退讓﹐乃聽自便。是後僑居亳州﹐無復宦情。以宣宗興定五年十二月之三日遘疾﹐春秋六十﹐終於私第之正寢。越三日﹐權厝某所。夫人郭氏﹐亦功臣藥師之女孫﹐封號如其姑。子男一人﹐曰從政﹔男孫三人﹕阿海蚤卒﹐曰守英﹐曰守傑﹔女孫一人﹐嫁須城令信某﹐蚤卒﹔曾孫女二人﹐尙幼。天興壬辰﹐河南破﹐從政率老幼千人歸行臺﹐特進公於東平﹐給使帳前。承事旣久﹐委之管庫之任﹐稍遷工匠副官。今年閏月﹐今相君度其付委未盡﹐攺本道課稅所副使。未幾進副爲長﹐且授以提領之職。提領永念先世積絫之厚﹐兵亂流離﹐猥蒙特進。公父子特達之遇﹐思所以顯親揚名者﹐惟金源陪葬。大房平章出鎭錦州而薨於鎭﹐葬此州之某山。副節度葬宏政之宏山下。臨淄邈在河外﹐誠懼陵谷變遷﹐墓失其處﹐則遺孤投死無後矣。乃遺長子阿海護輀車而北﹐卜安厝之宅﹐惟須城東金穀鄕之盧泉爲吉﹐定爲新阡。我先府君是爲北遷之祖。竊謂私門之事﹐無此爲大﹐乃於省介參某人﹐以墓碑爲請。蓋提領君之子婿世昌﹐予門弟子也﹐故予於君之平生﹐頗知其崖略。君嘗以族屬授官﹐而不樂仕宦。宗室諸老怒其閒放自棄﹐欲彊致之京師。君百計求免﹐久乃得遂。然亦以覃恩從進義校尉﹐至昭勇大將軍矣。亳下多世官﹐恣縱不法﹐良民或被侵愁者﹐往往以气使訶護之﹐識者稱焉。亳被兵而軍亂﹐軍中有挾宿怨謀相圖者。主者私以情告﹐君得先事爲備﹐竟免於難。迄今身領漕政。守英官胡魯。女孫適某人。循流測源﹐豈偶然哉﹗銘曰﹕

殷士黼冔﹐厥作裸將﹔亦惟我周﹐王徳而不彊。遼江洑流﹐玉牒散亡﹔獨金源有傳﹐見於東方。見於東方﹐朱芾斯皇﹔維先世所歸﹐陪燕大房。再遷而南﹐邈如投荒﹔喪亂宏多﹐曠於烝嘗。溫序思歸﹐眷言涕滂﹔輀車北轅﹐金穀其藏。鬱鬱佳城﹐松檟有光﹔惟彼臨淄﹐銅墨之良。梁肉疲羸﹐紈絝冰霜﹔惠利所漸﹐愛於桐鄕。殆天以慈衛之﹐俾壽而康﹔何血肉之場﹐而有萬夫之防﹖侃侃嗣侯﹐福艾耆龐﹕對於前人﹐只懼弗忘。八世相唐﹐本仁柔之梁﹔天道靡常﹐福善其當。我卜盧泉之原﹐萬家其旁。

費縣令郭明府墓碑

公諱嶠﹐字子崇﹐族郭氏﹐世家臨潢之長泰。曾大父英﹐潛徳弗耀。大父願誠﹐遼日進士擢第﹐由左班殿直仕至侍禦史。生二子﹕長曰元徽﹐金朝詞賦甲科﹐未仕而終﹔次曰元弼﹐換遼官充尙書省譯史﹐遷儀鸞局副使﹐遂占籍大興﹐左警巡院。興陵朝﹐詔舉內外官三十年無過犯者﹐宰相以儀鸞姓名對﹐且薦其淸愼有幹局﹔特旨進階五品﹐授遼東路轉運副使。生二子﹕長曰岐﹐大定十九年進士﹐釋褐薊州軍事判官﹔車駕東獵﹐聽萬姓縱觀﹐上親問薊州孰爲好官﹐父老合辭﹐以軍事判官對﹔問之它所﹐對如前﹔上欲擢爲朝官﹐以避親換宛平令﹔絫遷監察禦史﹑戶部員外郎﹐歷解﹑深﹑單三州刺史﹐終於大名等路按察副使。次則公也。公早習舉業﹐知詩文律度。以父任試補尙書吏部掾屬﹐終﹐更調禹城南宮丞﹑再調沂州防禦判官﹐以廉能升兼費縣令。資稟孝友﹐臨政仁信篤誠﹐不事表襮。旣久﹐吏民安之﹐歡然有父母之愛。使者復以廉幹聞。貞祐之亂﹐河朔郡邑在所陷沒﹐費亦受兵﹐公能以計自脫。家四十口﹐逃難解散﹐無復歸顧之望。兵退﹐縣治復立。不旬日﹐農民護送公族屬皆獲完聚﹐下迨狗馬﹐無所棄失。同官諸人均被殺掠﹐有不遺噍類者。識者謂公之仁政驗於此矣﹗公春秋已髙﹐無復宦情。長子令永寧﹐洛西山水佳勝﹐衣冠之士多寓於此。公與賈吏部損之﹑趙邠州慶之﹑劉文學元鼎﹑李澤州溫甫﹑劉內翰光甫﹑名流陳壽卿﹑薛曼卿﹑申伯勝﹑和獻之諸人﹐徜徉泉石閒﹐日有詩酒之樂。天興元年二月日﹐年七十有六﹐先洛陽陷一日﹐以病終於寓捨。官懷遠大將軍﹑上騎都尉﹑汾陽郡開國伯﹐食邑七百戶。娶髙氏﹐上林署令某之女﹐封汾陽郡君。子男四人﹕遹祖繼伯氏按察副使房﹐以蔭仕爲太原交鈔庫使﹐歷陽曲令﹐終於府治中﹔嗣祖以祖蔭試補刑部掾﹐自同州錄事永寧﹑中升陜縣令﹐入爲吏部主事員外郎﹑京師大司農丞﹐天興初﹐授本路安撫使﹑兼行大司農分治戶部事﹐今爲行尙書省左右司郎中。興祖以公蔭試補戶部掾﹐今爲燕京總府參佐﹔顯祖未仕。男孫九人﹕曰蒙﹑曰履﹑曰泰﹑曰謙﹑曰豫﹑曰隨﹑曰臨﹑曰觀﹑曰賁﹑女孫五人﹕長適士族涿州王氏﹐次適燕中王氏﹐余幼在室。夫人前公三十年卒﹐祔宛平魯郭裏東原之先塋。孤子等以壬寅三月日﹐奉公衣冠﹐合葬於汾陽郡君之墓﹐禮也。好問往在洛西﹐辱公以篇什見賞﹐且於二子有通家之好﹔見屬墓碑﹐不敢以固陋辭﹐因爲論次而系以銘。其辭曰﹕

析木天街﹐碣石海壖。唐風具存﹐不爲遼遷。公生其閒﹐气質渾然。人門其華﹐詩禮其傳。可以登三老賢能之書﹐而屈於吏銓。有來銅章﹐仁信藹然。淪浹之深﹐人合而天。昆岡火炎之日﹐繦負不捐。孝於親而賢﹐友於弟昆而賢﹐孝友而施於政又其賢。愷悌君子﹐胡不百年﹖我知岷江之濫觴﹐三百維川。大書丰碑﹐識公之阡。是惟良民吏之墓﹐過者式焉。

廣威將軍郭君墓表

貞祐初﹐中夏被兵。二年之春﹐兵北歸。旣破平陽﹐取道太原﹐分軍西六州。時岢嵐無主將﹐同知軍州事完顏昭武以城守計訪於君。君爲言「城守固善﹔然自北兵長驅而南﹐燕﹑趙﹑齊﹑魏﹐蕩無完城﹐公獨欲以掌許地抗埽境之兵﹐彊弱眾寡無乃不敵乎﹖且守禦有具﹐非倉猝所能辦﹔就使可辦﹐客軍皆有去心﹐驅市人而使之戰﹐果何恃乎﹖兵家有戰有守﹐不能戰﹑不能守﹐惟有避其鋒耳。今遊騎已入境﹐不蚤爲計﹐則悔無及矣﹗」昭武者從君言﹐乘夜以軍挾老幼走西南龍門砦﹐北兵隨至。汾﹑石﹑嵐﹑管﹐無不屠滅﹐惟岢嵐無所得而還。宣撫司錄君功﹐以便宜授嵐谷簿﹑攝錄事。至今鄕裏皆以一州之命﹐自君得之。君諱瑁﹐字子玉﹐姓郭氏﹐世爲岢嵐人。唐以來﹐忠武王之子孫散居汾﹑晉閒﹐不見於譜系而得之承傳﹐君蓋基苗裔也。曾大父晏﹑大父興﹑父詡﹐三世在野﹔然自大父以來﹐以貲雄鄕曲﹐任俠尙气﹐樂於周急﹐嘗日出緡錢一千以給匈者。如是數十年﹐故人以陰徳歸之。君弱冠以律學應選﹐再上不中﹐議罷舉。會明昌官制行﹐乃用良家子明法理﹑愼動止﹐推擇爲吏﹐歷仕州縣。久敍年勞﹐授忠勇校尉﹐自嵐谷簿調隩州知法﹐攺平陽知法﹑河東南路行元帥府檢法﹑兼提領犒賞。興定元年﹐入爲尙書左三部檢法﹑攺嵩州知法﹐遂充行尙書六部主事。絫官廣威將軍﹑汾陽縣開國子﹐食邑五百戶。以正大二年﹑歲在乙酉﹑正月元日﹐春秋五十有八﹐終於嵩州之寓捨。君天稟渾厚﹐有晉人淳篤之風。自持者甚廉而施予無少厭。議獄餘二十年﹐仁心爲質﹐所以致忠愛者無不盡。在隩州明劉狗兒者無罪﹐積年之冤不數語而決﹐闔郡爲之稱快。寧化頻年荒歉﹐時疫流行﹐君躬自調護﹐多獲全濟。最後主部事﹐危急之際﹐調度百出﹐君區處饋餉﹐視民力爲緩急﹐上官以吏能許之﹐莘公胥和之﹑參政李公君美﹐雅知公才﹐及行臺平陽﹐首被獎拔。宣慰使李公仲修﹐亦以恩門之舊﹐時以書問及焉。居伊川旣久﹐先以酒交於屏山李先生之純﹑許司諫道眞。歸老此州﹐與馬倅之良﹑趙宰壽卿日相追從﹐徜徉山水間。云屏泛舟﹐見於圖畫﹐其爲名流所重如此。身歿之日﹐送葬之人傾動州裏﹐行路爲之悲愴。則君之生平誠於接物﹑不以貧賤爲輕重者﹐於此見之。夫人同郡李氏﹐閨門整肅﹐有婦師之目﹐封汾陽縣君﹐後公八年歿於襄陽。子男五人﹕長曰蛻﹐用丞相髙壽公薦﹐試補隨朝掾屬﹐充平陽﹑孟州兩帥經歷官﹐嵩州刺史﹔次曰仲彧﹐舉進士﹔次曰擇善﹐棄家爲黃冠﹔次曰仲文﹐以君蔭補﹐遙領西安軍節度副使﹔次曰仲器﹐亦用蔭祗候承奉班﹐蚤卒。女一人曰妙延﹐爲女官。孫五人﹕曰汝霖﹑曰棟﹑曰同寅﹑曰葉恭﹑曰和衷。曾孫三人皆幼。某等將以某年月日奉公之柩﹐祔於郡北天澗南原之先塋。歲甲辰冬﹐予過洛西﹐仲文方從事鄧州之行幕﹐介於教授吳子賢﹐涕泗百拜﹐以墓表爲請。仲文溫淳有蘊藉﹐一府之事﹐皆所倚辦。擇善操履能正﹐博於玄學﹐道價重一時。而竊嘆郭氏世業淳雅﹐晉人少見其比﹐推究源委﹐知廣威君之後﹐方興而未艾也﹗乃爲論次之而系以銘。銘曰﹕

惇兮其純良﹐有自勝之剛﹔溫兮其慈祥﹐無寡恩之傷。橫流湯湯﹐身爲舟航﹐拯溺於其鄕。再世而昌﹐神理孔彰。吾文表之﹐尙以發其幽光。

潞州錄事毛君墓表

君諱某﹐字伯朋﹐族毛氏﹐世家臨淸﹔靖康之亂﹐遷大名﹐遂占籍焉。曾大父瑜﹐宋成忠郎﹔大父詢﹐金朝初﹐洎弟評同登進士第﹐仕爲泗水令﹐官至朝散大夫。父大壯﹐廣威將軍﹑永年縣主簿。內翰東明王公百一﹐述先徳備矣。永年三子﹐君爲之長。自幼以孝稱﹐友愛二弟﹐遂及宗黨。資稟剛毅﹐廉介自守﹐人不敢以非禮犯之。明昌中﹐以父任系承奉班﹐歷監差者五﹐皆以課最聞﹐而未嘗以勺水自及。泰和初﹐超靈寶縣主簿﹐令有故不事事﹐君攝縣務者幾二年。平賦理訟﹐有愛利之實﹐憲司以廉能舉之。將受代﹐丁太夫人李氏憂。赴喪之日﹐老幼號泣﹐攀送數十里不絕。其得民如此。禫服向終﹐復遭大故﹐比葬斬焉。衰絰中﹐日誦佛書爲課﹐迄於終制。言動之閒﹐鮮不如禮﹐人以爲難能。大安初﹐北鄙用兵﹐選授昌平縣軍資庫使。到官未幾而大敵至﹐吏民狼狽逃死﹐隨潰軍而南。庫所貯金帛﹐先備犒賞用者﹐以鉅萬計。姦人乘亂﹐公爲攘敚﹐同官亦挾輕貲而遁。僕隸因以爲言﹐君訶之曰「官不能守﹐旣無所逃責矣﹐尙敢以盜竊自陷﹐違天理﹑累子孫乎﹖」貞祐元年﹐調潞州錄事﹐待次鄕裏。府尹知公有幹局﹐檄監漕事。赴都時﹐遊騎充斥﹐道路阻絕﹐篙工役夫日議逃避﹔君安慰百至﹐糧運竟達。尹益以軍食付之。乙亥冬﹐敵再至﹐大名受攻﹐君方計饋餉而城已陷。兵人脇君使降﹐怒其偃蹇不爲屈﹐欲兵之。君盛气憤激﹐義不受辱﹐大叫觸墻﹐立致殞絕。得年五十﹐實十二月十有二日也。兵退﹐葬之府城北三里所吳莊原之先塋。積官廣威將軍﹑勛騎都尉﹐封滎陽縣男﹐食邑三百戶。夫人涿郡王氏﹐泰和名臣大尹翛然之女孫﹐封滎陽縣君﹐略通書傳﹐事舅姑孝謹﹐訓飭二女﹐動有禮法﹐中表以婦徳母儀歸之。稟命不融﹐與君同日遇害。子男四人﹕居謙﹐明威將軍﹑臨淮簿﹔居政﹐忠顯校尉﹑魏縣五星鎭酒官﹔居仁﹐修武校尉﹑通許醋監﹔喜喜蚤卒。女二人﹕長適千戶喬惟忠﹐次適順天路軍民萬戶張徳剛。男孫三人﹕漸業進士﹐渙﹑澄皆尙幼。初﹐君欲就蔭補﹐而弟廣威將軍敬之年未及﹔君待之數年﹐竟與同解而仕。敬之仕宦連蹇﹐絫坐課殿被拘﹐君每加營護。事過之後﹐慮其不自安﹐不復一語及之。兵興以來﹐良家子多從軍﹐君昆弟未嘗別籍﹐丁壯六七輩。軍帖下敬之房﹐一子被選。其母以徵人往往陷沒﹐行坐涕泣。君聞而憐之﹐卒以己之子代行。女弟嫁上谷畢氏﹐遊宦隔闊﹐無歸省之便。君問遺殷重﹐不以遠道爲嫌。二女及笄﹐州裏名門競求姻對﹐君俱不之許。夫人問之故﹐君曰「吾女賢淑﹐當媲貴官﹔管庫常族﹐何足辱之﹖」卒之兩婿皆開國勛臣﹐寶書龍節﹐位望崇顯﹐在當代侯伯之右。庇陰所及﹐外舍有光。誠不負君所期矣。居仁避亂南渡﹐居數年﹐始知二姊所在﹐羸服裏糧﹐千里就訪。及兵破河南﹐張侯委居仁舉夫人族屬之畱汴梁者北歸﹐令羣從安居雞水之上﹐歲時燕樂﹐復見大門之舊。𨿽出侯恩義﹐而徳義之力爲多。順天盛衣冠﹐徳義從先生長者授諸經章句﹐駸駸乎性理之學。君之世﹐蓋未易量也。曩予婦翁提舉官﹐以宗盟之故洎君全仲通譜牒﹐恩文備至﹐有骨肉之愛。奉公夫人之命﹐徳義以墓表爲請﹐因爲論次之。君尙多可稱﹐弗著﹔著以孝爲忠者。其銘詩曰﹕

義如泰山力莫勝﹐惟其舉之孝也能。受親發膚敬所承﹐一許之國刃可陵。我思古人得伯朋﹐任重道遠毅以宏。大河無梁豈樂馮﹖以孝則勇信有徵。千年華取美稱﹐禽息鳥視奚足矜﹖忠臣之門後必興﹐天何言哉理則應﹗

卷第二十九

碑銘表志碣

顯武將軍吳君阡表

君諱璋﹐字器玉﹐姓吳氏。石晉末﹐有官獻州﹑從少帝北行者﹐又自遼陽遷泰州﹐其子孫遂爲長春人。六世祖匡嗣﹐遼開府儀同三司﹑同中書門下平章事陳國公﹔五世祖昊﹑咸雍十年劉霄榜登科﹐仕未達而歿﹔四世祖敬良﹐潛徳不耀﹔子讓﹐東頭供奉官﹐贈安遠大將軍﹐卽君之曾祖也﹔祖鐸﹐合門祗候﹐金朝天會中左班殿直﹔考徳元﹐貞元中監崞縣煙火公事﹑贈明威將軍﹔妣傅氏﹐濮陽縣太君。君卽明威之元子也。生七歲而孤﹐養於其姑樂亭齊氏。稍長﹐卽能自樹立。大定十年﹐以蔭補官﹐歷遂城﹑滿城四務酒官。明昌四年﹐調保州軍器庫使﹐攺太原大備倉副使。泰和初﹐以六品諸司差監歷城稅﹔課最﹐遷濟南軍資庫副使﹑轉鄧州艸場副使。會錄事缺員﹐父老狀於州﹐請君攝司事。不期月﹐政成﹐郡人以吏能稱焉。衛紹王卽位﹐用大安霈恩﹐官顯武將軍﹑騎都尉﹐濮陽縣男﹐食邑三百戶。因爲所親言「吾猥以賞延﹐入仕將四十年。得不償勞﹐寧不自知﹖徒以先君子蚤世﹐不及通顯﹐故彊顏末秩耳。今品及列爵﹐當豫追錫之典﹐生平之志畢矣。今不自止﹐欲何求邪﹖」乃投牒請老。武勝節度髙侯雅知君﹐勸止之曰「選法蔭子﹐五品例入一差﹐隨有超擢﹔君淹管庫久﹐能少忍之﹐且當被百里之命﹐何求去之決耶﹖」君不得已﹐起調得監方城稅。到官不數日﹐以崇慶元年五月二十五日﹐春秋六十有五﹐終於官舍。君資孝友﹐姑氏歿﹐哀過所生。識者以爲生長見聞宜有加於人者。爲人誠實樂易﹐重然諾﹑輕施予﹐有以急難來歸者﹐必極力營贍之﹐以故家屢貧﹐然不卹也。少日酒不能亂﹐中歲以止飲自誓。賓客過門﹐歡宴彌日﹐不見惰容﹔人尢以此多之。身歿之日﹐識與不識﹐皆爲之嗟惜﹔名士赴弔者數十人﹐其得人心又如此。夫人某郡張氏﹐閨門肅睦﹐有內助之效﹐封濮陽縣君﹐後君二十年而歿。子男二人﹕長仲侃﹐忠顯校尉﹔次仲傑﹐鄧州教授。孫七人﹕曰綱﹑曰維﹑旣冠而卒﹔曰綽﹑曰綰﹑曰續﹑曰級﹑皆蚤卒﹔繼僧未召。仲傑將以某年月日﹐奉公之柩﹐歸祔於大興府宛平縣玉河鄕黃村裏之先塋。歲甲辰冬﹐予過洛西﹐仲傑涕泗百拜﹐以墓碣銘爲請。仲傑學爲通儒﹐徳爲善人﹐殆「維其有之﹐是以似之」者。乃爲論次之﹐並用予之所感爲作銘。銘曰﹕

我足天衢﹐彼責守閭﹔我器牛﹐彼求柱車。論族膏腴﹐卒不能以自濡。管庫之須﹐仕無他途﹔選部一拘﹐同滯賢愚。然則前日之所謂任子者﹐非敝法也與﹖

忠武任君墓碣銘

前泌陽令任嘉言亨甫﹐狀其考忠武君之行﹐涕泗百拜﹐謂某言「先君子棄養十年﹐惟是轉徙南北﹐不得以時安厝。今北還矣﹐期以明年春勉卒大事。墓當有碣﹐碣當有銘﹐敢以撰述爲請。」某於亨甫有州裏通家之舊﹐不可以不敏辭﹐乃爲論次之﹐並著予之所感焉。桉任氏世爲汾陽人﹐有諱才珍者﹐登天會六年進士第﹐由洪洞令入爲尙書省令史﹐皇統中坐吏部田侍郎瑴之黨﹐歿於貶所。田初爲朝廷所倚用﹐慨然以分別流品﹑愼惜名器自任。羣小積不能平﹐造作飛語﹐構成大獄鍛煉﹐田以下伏首惡者八人﹐以敢爲朋黨﹑誑昧上下﹑擅行爵賞之權﹐皆置極刑。自余除名爲民﹑杖決徙遠方者﹐又二十八人。明昌初﹐始蒙昭雪﹐洪洞豫贈典﹐復朝散大夫。生子微﹐以蔭補官﹐監惠民司。君卽惠民之元子也。諱徳懋﹐字君範﹐資稟醇雅﹐有受學之質﹔弱冠就舉﹐屢爲鄕府所薦。惠民蚤世﹐事繼母無閒言。泰和南徵﹐以良家子被推擇﹐署軍中千夫長﹐積官忠武校尉。已而罷歸。閒居鄕裏﹐愈更樂易﹐𨿽在愚幼﹐皆知其爲善人君子。嘗爲人言「先大夫以直道立朝﹐橫被羅織﹔自明昌昭雪之後﹐右丞蘇公而下凡二十有六家﹐往往將絕而復續﹑稍微而更盛﹔吾知吾子孫必不獨爲神理所遺也。」乃力課亨甫學。其後果以正大庚寅收世科﹐口鄕裏榮之。中歲之後﹐卽置家事不問﹐惟日誦《般若》而已。積習旣久﹐靈應昭著﹐休咎多前知之。避貞祐之亂於鄜﹑於京兆。以天興壬辰五月十有六日﹐春秋六十有七﹐終於鄧州之寓捨。臨終遺命﹕以所誦經內懷中。纊息定﹐家人發哀。良久復開目云「經安在﹖」家如言奉之﹐怡然而逝。其明了如此。先娶柳氏﹐再娶劉氏。子男三人﹕長卽亨甫﹑次震亨﹑鼎亨﹐皆早亡。女一人﹐適士子白季昌。皆柳出也。亨甫以某年奉君之柩﹐祔於郡西南洪哲裏之東原。嗚呼﹗朋黨之禍﹐何其易起而屢作也﹖宣政之季﹐蔡京﹑呂惠卿輩至指司馬丞相爲元祐姦黨魁﹐列其姓名﹐著之金石﹐自謂彰善癉惡﹑可爲萬世臣子不忠不孝者之戒。碑石甫立﹐隨爲雷火所擊。惠卿等懼大禍將及﹐乃赦黨人﹐死者復官﹐流徙者復還。自今觀之﹐元祐黨禁﹐不過追削竄逐﹐禁其子弟不得至京師而已﹐曾不若皇統之禍之慘也﹗余嘗深求讒夫之心﹐而後知讒之所以爲病者。蓋心魄旣喪﹐瘁爲謾疾所乘﹕嘗糞爲甘﹐嗅足爲香﹐口﹑鼻﹑耳﹑目﹐皆失所守而不自知。謾疾不已﹐矯亢忌嫉﹐合而爲聖癲。始於天地一我﹐卒之古今一我。敢爲大言﹐居之不疑﹔造大謗﹑起大獄﹐視正人端士若有血仇骨怨﹐期必報而後已。苟可以售其術﹐𨿽殺身﹑滅親﹑亡人之國﹐有不卹焉者﹗余觀於成敗之變多矣。自有天地以來﹐未有食人而不爲人所食者。凡爲讒夫者﹐其才智類出於人遠甚﹐寧不知事有必至﹐理有固然﹖乃今至於殺身﹑滅親﹑亡人之國而莫之卹焉者﹐獨何歟﹖殆受病旣深﹐至於中風狂走﹐𨿽和﹑扁操萬金良劑﹐亦無如之何耳﹗古語有之﹕「憂心悄悄﹐慍於羣小。」又曰「朕塈讒說殄行﹐震驚朕師。」又曰「惡利口之覆邦家者。」蓋聖人之所惡﹑又其所甚畏者也。人無所不至﹐惟天不容僞。姦人敗類﹐交亂四國﹐作於其心﹐害於其事﹐不有人禍﹐必有天刑﹗生爲天下所咀嚼﹐死爲海內所痛快﹐惟遺臭無窮﹐是所得耳﹗蔡﹑呂諸人﹐欲以黨議誣天下士﹐而天下反以不豫溫公黨爲恥﹔又欲以黨禍絕士大夫之世﹐而後之名卿﹑才大夫﹑賢宰相皆出於黨人之門。然則爲朋黨之論者﹐其亦未之思歟﹖銘曰﹕

善爲吉先﹐壽爲福元。有子而賢﹐卒歸骨於九原。惟其有之﹐是以似之。吾得推其源﹐至於人眾勝天。而天定亦能破人者﹐盍當以我爲知言。

信武曹君阡表

己酉秋九月﹐予以事來燕都。行臺參佐曹侯椿年﹐持其先人信武君事狀﹐再拜涕泗﹐爲予言「往者過太原﹐嘗以宗人益甫咫尺之書之故﹐得見顏色。時先人始就安厝﹐欲求阡表以昭示永久﹐而未敢也。側聞從者在燕﹐將往拜之而邂逅於此﹐今願竊有請焉﹗」案事狀益甫所撰﹔益甫予同捨郎﹐其言可信不妄﹔且曹侯之意甚賢﹐故爲論次之。君諱元﹐字長卿。曹氏世爲隰州人﹐隰州之以貲雄鄕裏者﹐累十數代矣。曾大父秀﹐妣張氏﹔大父繼純﹐賢而有文﹐以善人獲稱﹐妣郭氏﹑朱氏﹑何氏﹐朱氏﹐宋朝散大夫某之女﹔父鎭﹐資仁厚﹐有士風﹐妣靳氏﹑張氏﹐生子五人﹐君其第五子也。齠齔受學﹐年十二孤。初﹐父病革﹐獨念君未有所立﹐殊以爲憂。及父歿﹐君持喪如成人。未幾母卒﹐勺水不入口者絫日﹐廬墓側至終喪﹐鄕黨稱焉。其後兄弟析居。君力學自奮﹐不數年博通經傳﹐以至陰陽﹑醫藥﹑法理之學﹐無不精至。爲人謹厚﹐舉動不碌碌。喜賓客﹑好施予﹑周急繼困﹑不責報謝﹐郡長吏而下﹐皆推重焉。兄楨旣老﹐君事之惟謹﹐疾則躬侍湯藥﹐存拊諸孤﹐更爲賙贍。有閒之者﹐君不聽﹐曰「鄕人不能自存者﹐且當救之﹐況兄之子乎﹖」貞祐之兵﹐隰州破﹐羣不逞之徒乘亂剽掠。君具牛酒﹐集壯士﹐得千人。約曰「吾州被兵﹐惟酬倅獨存﹐今逃匿他境。吾欲與公等立州事﹐迎倅以歸﹐可乎﹖」眾曰「諾」。乃安集境內﹐還倅於州。羣黨破散﹐遺民賴之以安。有欲推君爲官長者﹐君義而卻之。明年大饑﹐民無所於糴。君出所餘以救餓者﹐全活不勝計﹐而初不一錢取也。興定己卯秋八月二十四日﹐將適終陽﹐遘疾終於途﹐春秋四十四。夫人霍氏﹐同郡檢法某之女﹐閨門肅睦﹐內助之力爲多。君歿之兩月﹐州乃陷﹐盡室被俘﹐惟椿年調官京師。夫人紿兵士言「我主婦﹐蟄財所在﹐當盡指示﹐餘人何所知﹖」以故家人得少寬。夫人私語之曰「若等自爲計﹗吾老矣﹐終不能苟活以重吾兒憂。」遂俱兵士至其家﹐正色言曰「吾家父子皆食官祿﹐吾殺身以報可矣﹐財豈可得邪﹖」兵士怒縛之﹐夫人罵不絕口而死。生子三人﹕長卽椿年﹑次松年﹑大年。一女﹐嫁郡人周惠﹐今爲眞定參謀。椿年大安中出粟佐軍﹐仕爲綏徳令﹐階五品﹐得贈君信武將軍﹑某縣男﹐夫人縣太君。松年﹑大年俱以兄蔭祗候承奉班。諸孫皆尙幼。孤子等實以己亥十一月十有九日﹐葬君某里某原之先塋﹐夫人祔焉。銘曰﹕

孝子之志慈且祥﹐仁者之勇直且剛。衣冠堂堂﹐百夫之防。無移官之階﹐而有爲政之方。施於閨門﹐義存義亡﹔凜凜皚皚﹐昆玉秋霜。墓石有銘﹐徳潛而光﹔我卜曹宗﹐偕隰川其未央﹗

千戶喬公神道碑銘

公諱惟忠﹐字孝先﹐涿州定興人。大父恩﹑父順﹐世爲農家而以義俠見稱。公資稟沈默﹐見於童幼﹔及長﹐驍勇善騎射﹐志膽堅決﹐輩流中少見其比。衛紹王大安初﹐北鄙用兵﹐良家子有以戰功取階級﹐誇示鄕閭者。公慷慨奮發﹐不甘落其後﹐乃棄家事不問﹐俠遊燕﹑趙閒。貞祐南渡﹐河朔板蕩﹐豪傑競起。公從今萬戶張公聚族屬﹑鄕曲﹐保西山之東流堝﹐別自爲一軍。及張君副經略苗公道潤承制封拜﹐公亦受定遠大將軍﹑恆州刺史。居無幾何﹐國兵由紫荊而南﹐張公以馬跌被執﹐而公不知﹐其守東流者如故也。大帥以張公至堝下﹐諭公使降。公盛爲禦備﹐日戰數十合﹐力盡乃降。張公先以公爲爪牙﹐且嘉其忠憤不撓﹐力爲保全﹐益以腹心倚之。宋將彭義斌旣破東平﹐隨據大名﹐聲勢甚張。南北軍待爲勍敵﹐無敢試之者。一日﹐義斌提銳卒數千北向﹐猝與公遇於眞定之南。公以騎數百直前挫其鋒﹐義斌懾焉。武仙劫殺主帥﹐並山郡縣反爲金﹐張公會諸道兵擊之。公時攝帥府事﹐將騎五百﹑步卒三千﹐鼓行而西。聞敵將保郎山﹐行列方整﹐殆不可犯。公謂部曲言「歸師而遏之﹐兵家所禁﹔不若設伏山下﹐開其歸路。彼得路則無鬥志﹐吾邀擊之﹐取獸於穴﹐得志必矣﹗」已而敵兵過﹐公出其不意﹐大敗之﹐如公所料。時別將有陷陣中者﹐公以單騎出之。不旬日﹐諸叛者日繼降附。進逼眞定﹐仙懼南奔﹐轉戰逐北﹐遂攻彰徳。彰徳下﹐略地齊﹑魯﹐駐軍滕州之牙山。紅衲軍夜至﹐公獨搏戰﹐奮戈大呼﹐營中驚奮﹐皆殊死鬥。衲軍敗走﹐塡壓山谷閒無慮數百人。益都之役﹐宋援兵數萬將及城下﹐公逆戰﹐走之﹐獲軍資甚眾。城中軍突出﹐將爲掎角﹐公隨以短兵遮擊﹐敵退保不復出。大帥會諸將﹐特稱公之勇﹐以袖異之。先是張公開幕府滿城﹐公爲元帥都監﹐以功遷左副元帥。及師還﹐兼行兩安州帥府事﹐移軍唐縣鎭﹐遏西山者絫年。辛卯冬﹐南渡河﹐戰於陽翟之三峯山。明年圍汴梁。汴梁圍解﹐公北渡。天興﹐軍北渡﹐平章白撒攻圍衛州﹐公力戰卻之。河南平﹐張公入覲﹐公復攝府事﹐從徵淮右。歲甲午﹐朝廷第功﹐張公因陛奏﹕「臣之副喬惟忠﹐出入百戰﹐功最多﹐乞加寵擢。」於是特恩以寶書﹑金符﹐授公行軍千戶。自是愈自奮勵。其破棗陽﹑攻光黃﹐率以先登被賞。張公勇而有謀﹐能得士死力﹐每以方略授公使戰﹔公亦稟而後行﹐故所至克捷。幕府統城三十﹐遭離喪亂﹐人物憔悴﹔而能生聚教育﹐使之去愁嘆而就妥安﹐出於翼贊者爲多。計公之功﹐蓋不特攻城戰野而已也。公生而孤﹐事太夫人某氏﹐孝敬純至﹐問安視膳﹐躬侍湯藥﹐士大夫以爲知禮。壬寅秋﹐丁內艱﹐適在病中。比襄事﹐哀毀骨立﹐用是病增劇﹐竟以丙午年五月二十有七日﹐春秋五十有五﹐終於正寢。越某日﹐權厝順天城東之某原。取大名毛氏﹑廣威將軍潞州錄事之女﹐閨門肅睦﹐中表以爲法。子男五人﹕長圭﹐襲公職﹐出屯河南﹔次曰琚﹐順天路人匠總管﹐雄州﹑新城等處長官﹔次琇﹐皆毛出也﹔次璋﹑次琳。女五人﹕長適千戶賈某﹐早卒﹔次女繼焉﹐亦毛出也﹔次適聶氏﹐余在室。男孫三人﹐女孫一人﹐皆尙幼。公美須髯﹐舉止詳雅﹐有素宦之風。恬於喜怒﹐未嘗見於色。每戰勝﹐將佐共爲欣快﹐而公初不以功伐自髙。其攻黃州也﹐宋氏乘昏莫奄至﹐公率銳卒與戰﹔主帥命舉火視之﹐見靑甲而黃馬者戰甚力﹐而不知爲公也。明日懸賞求之﹐公竟不自言。其推讓又如此。太夫人素慈仁﹐事佛老惟謹﹐教公毋妄殺﹑重惜物命。公亦視母意所在﹐以寬厚從事﹐所捕生口﹐多縱遣之。冠氏李君玉先在俘中﹐問知爲士人﹐卽館之門下﹐令授諸子學。古人北面降虜者﹐今眞見之。嘗以時俗侈靡相尙﹐中歲以來﹐尢尙純素﹐出入會計見之朱墨者﹐率無浮費之妄。然人以緩急來赴者﹐必重爲賙給﹐負責則往往折券以貸之。識者謂公孝以安親﹑忠以立節﹑義以捍難﹑仁以濟物﹐視履考祥﹐必當惇龐耆艾﹐五福具備。今祿不酬庸﹑壽不符徳者乃如此﹗天之報施﹐可易量邪﹖孤子某等以某年月日﹐祔公於東王裏之先塋。以僕辱在葭莩之末﹐以神道碑爲請﹐乃爲件右之。其銘曰﹕

沈鷙其姿﹐角逐其時﹐郁無所施﹐豪傑以爲資。成周旣東﹐日薄崦嵫﹔志橫潰之獨障﹐勢一木之弗支。義釋嚴顏﹐殆天使之。大邦維藩﹐虎臣桓桓﹔爪牙方張﹐而傅之羽翰。蛇矛突前﹐奮力如湍﹔堅陳枯株﹐名城彈丸。有來創罷﹐革膚靡完﹔豺狼荊棘﹐挈之妥安。我恩我威﹐爾煦爾寒﹔疾疫剛癉﹐孰我敢幹。北方之彊﹐碣石盤盤﹔戰功曰多﹐公與不刊。勒銘丰碑﹐以永後觀。重侯兮累將﹐戛戛乎厥初之難。

千戶趙侯神道碑銘

河朔用武之國﹐自金朝南駕﹐文事埽地﹐後生所習見﹐惟馳逐射獵之事。況官政者﹐或不能執筆記名姓。風俗旣成﹐恬不知怪。惟侯在軍校中﹐日以文史自隨﹐延致名儒﹐考論今古﹐窮日夕不少厭。時或投壺﹑雅詠﹑揮塵淸坐﹐倡優﹑雜戲不得至其前。又子弟之可教者﹐薄其徭役﹐使得肄業﹐而邑文人亦隨而化之。行臺所統百城﹐比年以來﹐將佐令長皆興學養士﹐駸駸乎齊﹑魯禮義之舊。推究原委﹐蓋自侯發之。侯諱天錫﹐字受之﹐姓趙氏。世爲冠氏人。曾祖諱存﹐金國初官保義校尉﹔祖諱誠﹐明昌中歲饑﹐發粟賑貧﹐爲鄕曲所歸﹔考諱林﹐貞祐之亂﹐以鄕豪保冠氏有功﹐大名主帥用便宜授縣令﹑階忠顯校尉﹐歿於王事。事見先塋碑﹐此不具載。侯卽忠顯君之次子也。趙爲大族﹐大安末﹐侯始弱冠﹐卽入粟佐軍﹐補修武校尉﹑監洺水縣酒。罷官歸﹐遂爲縣防城提控屬。大朝兵勢浸盛﹐避於洺水。洺州防禦使蘇政召幕下﹐擬充冠氏令。耕稼旣廢﹐城邑無所恃﹐乃挈縣人壁桃源﹑天平諸山。以辛巳春歸大行臺特進公於靑崖崮。行臺聞侯之名﹐隸帳下。從徵上黨﹐以功授冠氏令。俄遷元帥左都監﹑仍兼前職。甲申﹐宋將彭義斌據大名﹐屢以兵來侵﹐人心頗搖。侯謂業已事行臺公﹐不可以貳﹐兵勢𨿽不振﹐姑少避其鋒以圖後舉耳。乃率將佐往依大將孛裏海軍。未幾﹐破義斌於眞定﹐授右副元帥﹑同知大名府路兵馬都總管事﹑階鎭國上將軍。乙酉八月﹐復遷冠氏。先是故帥李泉爲義斌所攻﹐旣降之矣﹔大軍至﹐怒其反復﹐有屠城之議。侯救護百至﹐老幼數萬竟得全活。時泉已在大名。不數月﹐又結蘇椿輩﹐納河南軍。從宜鄭倜主兵柄﹐日以取冠氏爲計。侯每戰每勝﹐气不少衰。某月﹐倜自將萬人來攻﹐侯率死士乘城﹐力戰三晝夜﹔倜度不能下﹐乘大風晦冥而遁。己丑五月﹐朝於北庭﹐所上便民事﹐皆優詔從之。行臺公亦以其論列具當﹐尢加重焉。壬辰正月﹐黃龍岡失利﹐將佐千餘人被俘﹐侯皆以計活之。又明年﹐用行臺公薦﹐宣撫行軍千戶﹐仍賜金符。戊戌南徵﹐駐兵蘄﹑黃閒﹐被病還。以庚子夏五月二十有四日﹐春秋五十﹐終於縣治之正寢。娶杜氏﹑封某郡夫人。子男六人﹕長復亨﹑次泰亨﹑賁亨﹑柔亨﹑萬亨﹐幼未名。女二人﹕長嫁東平路鎭撫軍民都彈壓吳答里甲﹐幼在室。侯資重厚﹐造次必以禮。事太夫人孝﹐意所向必奉之﹐惟恐不及。撫存幼孤﹐皆使有所立。孤女亦擇時貴嫁之。在軍中二十年﹐未嘗妄笞一人﹐誅殺不論也。人有以急難來歸者﹐力爲賙卹之﹐脫之於奴虜﹑活之於屠戮者﹐前後不勝算。他日有負之者﹐亦不以爲意也。初﹐縣經喪亂之後﹐荊棘滿野﹔敝衣糲食﹐與士卒同甘苦。立城市﹑完保聚﹑合散亡﹑業單貧﹑備禦盜賊﹑勸課耕稼﹐所以安集之者﹐心力俱盡。經畫旣定﹐上下如一﹐四境之內﹐獨爲樂土。賓客至者﹐燕享犒勞﹐肅然如太平官府。禮成而退﹐皆相與稱嘆﹐以爲侯之材蓋有大過人者矣﹗大槪侯所長者甚多﹐所以自待者殊不薄。又其所與遊﹐皆天下名士﹔气節之所感激﹐論議之所薰習﹐鷹揚虎視﹐自當有萬里之望。百未一出﹐竟賫志以歿。此有識之士所以深悼而屢嘆也。孤子復亨等﹐以某年十二月庚寅朔﹐舉侯之柩﹐葬於保義裏之先塋﹐禮也。旣已事﹐以予嘗得幸於其先人﹐辱以神道碑爲請。予往客平陽者六年。歲戊戌七月﹐以叔父之命將就養於太原﹐侯畱連鄭重﹐數月不能別。軍行河平﹐予與之偕。分道新鄕﹐置酒行營中﹔夜參半﹐把燭相視﹐不覺流涕之覆面也﹗明日使人畱語云「欲與吾子別而情所不忍﹐惟有毋相忘而已﹗」於是疾馳而去不反顧。嗚呼﹗此意其可忘哉﹗乃爲之碑而系之以銘。銘曰﹕

趙侯翩翩蚤有稱﹐乘時云風志騫騰。伯府選勞乃進登﹐樹之旗旄冠氏懲。大縣萬家旣分崩﹐疲癃之民侯所矜。摩拊不給矧暴陵﹐逋亡日來月有增。田野載辟歲載登﹐昔無粗麻今纊繒。賓禮師儒講顏﹑曾﹐奕邑子弟前伏膺。弦歌洋洋通嶭﹑滕﹑東州百城文治興。繄誰宏之侯所宏﹐仁心爲質莫我能。躬不受祉豈所應﹖孰爲除之又孰乘﹖我侯種徳旣有徵﹐趙方亢宗理可憑。咨爾嗣人其敬承。

故帥閻侯墓表

辛丑元日﹐予方客東平﹐載之盛爲具召予﹐及大興張聖予﹑祁人宋文卿﹑東光句龍英孺﹑鎭人劉子新﹑太原崔君卿﹑渾源劉文季﹑壽春田仲徳輩﹐飲於家之養素齋。載之先病於酒﹐醫者戒勿飲。然其所致客皆名士﹑樂籍﹐又京國之舊﹐飲旣洽﹐談謔閒作﹐坐客無不滿引舉白者。載之歡甚﹐不自顧藉﹐亦復大醉。明日﹐疾暴作﹐一僕地遂不起。載之資樂易﹐不近貨利。與人交﹐無大小﹐能得其歡心。以故來哭者皆爲之盡哀。將葬﹐孤子徳榮請於予曰「先人得幸吾子﹐前日之飲亦惟子之故。今大故矣﹐忍使之隨世磨滅邪﹖」予卽爲敍其平生﹐使刻之石。載之姓閻氏﹐先諱輪﹐後有所避﹐攺名珍。上世有自太原官於上黨者﹐因而家焉。考諱謹﹐鄕人以孝直稱。娶邢氏﹐生四子﹐載之其第三子也。少穎悟﹐知讀書。及長﹐仕州縣﹐絫至公府掾。上黨公開壁馬武砦﹐遣別將李松守潞州。壬午三月﹐東平行臺嚴公﹐偕國兵略地上黨﹐選懦不能軍﹐乘夜潰圍而遁。載之醉不及從。明日﹐父老請載之主州事﹐遂以城降。行臺授宣武將軍﹑潞州招撫使。當是時﹐州人數萬﹐八縣又以千百計﹔非載之知權變﹐則其禍有不可勝言者矣﹗尋有譖於行臺者﹐以爲載之多斂部民金而私貯之。行臺桉籍問之﹐其出入皆有朱墨可尋。行臺直之﹐加懷遠大將軍﹑元帥左監軍﹑兼同知昭義軍節度使事。先太師承制封拜﹐載之用行臺薦﹐授輔國上將軍﹑左副元帥﹑昭義軍節度使﹐佩金虎符﹔且命載之積糧數萬﹐選壯士數千守潞州。馬武軍頻出攻北兵﹐大帥懼守者不能堅﹐乃命遷州人眞定﹐散處滹水之上。恆山公仙旣降﹐復謀南歸﹐乃劫載之送馬武。上黨公開頗知載之﹐參佐諸人又爲之出力﹐乃釋不誅﹐放之河南。河南破﹐載之復歸行臺公﹐畱之東平。載之𨿽失侯故將﹐而公以賓從處之﹐凡燕犒賞賜無不豫﹐浮沈酒閒者十年﹐卒以樂死。時年五十七。娶常氏﹐有子二人﹕長卽徳榮﹑次義榮。女一人﹐嫁爲進士王得臣妻。卒後三十日﹐權葬府五里之某原。銘曰﹕

不崖岸而孤﹐不邊幅而拘﹔不藪澤而枯﹐不木石而愚。身爲鴟夷﹐日與酒俱﹔憤則以舒﹐燥則以濡。虛舟悠然﹐聽其所如。六合蘧廬﹐八荒庭除﹔蝸左區區﹐化而大庭之居。亦何知須臾之非萬期﹐而萬期之不須臾﹖彼有衣而弗婁﹐有車而弗驅。溘死中塗﹐他人是娛。顧𨿽不死﹐殆暴胔露骼﹐鬼籍而彊行者歟﹖

卷第三十

碑銘表志碣

濮州刺史畢侯神道碑銘

乙卯秋八月﹐予來自鎭陽﹐東平參佐王君璋以畢侯叔賢之子﹑之子婿來請曰「侯之葬久矣﹗墓當有銘。以吾子於侯有一日之雅﹐敢以屬筆﹐使不隨世磨滅爲幸也。」按畢氏本易人﹐其遷永淸者﹐不知其幾昭穆矣。侯諱某﹐叔賢其字也。大父某﹑父某﹐皆以農爲業。貞祐之亂﹐侯年甫十一﹐從其親避兵至濟南之章丘﹐猝爲遊騎所馳﹐因逃難散走。濟南總管成侯江得侯艸閒﹐愛其風骨不凡﹐子養之。時宰相蕭國侯公摯行尙書省事於東平﹐成侯隸焉。侯因被蕭公指使。少長﹐知讀書﹐且習於省寺衣冠文物之盛﹐故能自樹立如成人。興定戊寅﹐宋軍出漣水﹐益都宣撫使田公琢會兵進擊﹐侯從成侯而東﹐以功補昭信校尉﹑遙授章丘尉。田公知侯姓名﹐署軍中都統。張林反﹐出東土崩﹐宋保寧節度李全入據益都﹐用爲帳前都統﹑換承信郎﹑遷統制。丁亥﹐國兵圍益都﹐城中食盡﹐保寧計無所出﹐閉戶將自經。侯排戶直前﹐曰「公死城卽破﹐大兵一統﹐城中無噍類矣﹗太師日望公降﹐公降必不死﹐何惜屈一身﹐而不爲數十萬生聚之地乎﹖」保寧悔悟﹐隨詣軍前。太師受其降﹐悉以全境付之﹐而不戮一人﹐竟如侯所料者。先相崇進以太師命召成侯﹐成侯從之而西﹐自是奉公周旋﹐戮力一心﹐不閒夙夜﹔公信倚之如家人父子。它部曲莫能比也。凡略地於澶淵﹑於淮﹑楚﹑於徐﹑亳﹑於歸徳﹐侯無不在﹐亦皆以功遷。先相資剛嚴﹐威望素重﹐人有往愬者﹐率以不測爲憂。侯曲爲營護﹐使得自安。至於決重刑﹐亦時得與議﹐貰貸末減﹐前後不勝數。侯不自言﹐亦無能知者。妖人李佛子之獄﹐詿誤萬人﹐已會諸鎭兵守之長淸﹐三日不與食﹐將盡誅之矣。侯言之先相﹕「愚民自陷於死﹐尙有可哀﹔其老幼何罪﹖垂死之命﹐恃公如父母﹗一言之重﹐人獲更生之賜﹐何忍坐視而不救乎﹗」先相惻然感動﹐爲之別白故誤﹐剖決生殺。力所不及﹐且以金繒贖之﹐故被僇者不能什三四。侯與有力焉﹗事先相首尾十五年﹐行臺得承制封拜﹐自行軍總領﹑遙授鄒平﹑齊河兩縣令﹐裏翼總領﹑提領本路僧道﹐絫官宣武將軍。癸巳﹐先相命侯復畢氏之姓。時其父及妣王氏﹐亂後病歿於章丘﹐邑人以侯故收瘞之。至是始備展省之禮﹐立新塋於魯城之東原﹐追贈如故事。庚子﹐嗣相決事﹐以總府都提領出爲臨淸令。丙午﹐復充左總領﹑遷懷遠大將軍﹑遙授濮州刺史。求解軍職﹐攺營屯都總領以便之。甲寅﹐選充本路課稅所長官。幹局旣優﹐歷練亦久﹐不事苛細而曹務畢舉﹐時議稱焉。是歲十二月之二十七日﹐不幸遇暴疾﹐卒於崇仁坊之私第﹐得年五十有五。娶納合氏﹐鎭國上將軍﹑鎭西軍節度使思烈之女﹐封河南縣君。子男一人﹕曰守約﹐業進士。女二人﹕長嫁府學生張守謙﹐其幼在室。孤子守約以今年正月二十一日舉侯之柩﹐祔於新塋之次﹐禮也。侯性忠厚﹐敬老慈幼﹐出於自然﹐家所有臧獲﹐得於南中之生口者﹐多放之自便﹐一毫無所取。與人交有終始﹐終身不言短長﹐皆人所難能。然予獨取其有及民之功者﹐爲之銘。銘曰﹕

鬱鬱佳城﹐東澗之阿。畢氏有子﹐姬姓故家。維侯之初﹐童子執戈﹔童子執戈﹐而大事克荷。靑社食殫﹐九虎磨牙﹔非排戶直前﹐噍類柰何﹖鄭公堂堂﹐髙山大河﹔不怒而威﹐有物禁訶。侯承事之﹐子職有加﹔敏給赴功﹐而秉心柔嘉。從容一言﹐陰慘化而陽和。合散扶傷﹐疲拊瘡摩﹔曾是殿屎﹐載笑載歌。功歸所天﹐不以自誇。若夫興哀無知之場﹐援手髙懸之羅﹐計長淸之所全活﹐並靑社爲尢多﹗不龍不蛇﹐而有賢人之嗟﹔積厚而報不丰﹐神理爲差﹗汶邪濟邪﹖其未涯邪﹖公侯之世必復其始者﹐尙信然邪﹗

宣武將軍孫君墓碑

君諱慶﹐字伯善﹐姓孫氏﹐世爲濟南人。曾大父某﹑大父某﹑考榮﹐皆隱徳不仕。君資稟信厚﹐蚤有成人之量﹐鄕父兄以起宗期之。貞祐之亂﹐先相光祿公壁靑崖山﹐君挈家往依焉。以對問當公意﹐得隸帳下。公所戰攻﹐降下餘五十城﹐君皆從焉。指使旣久﹐爲所倚信﹐部曲諸人﹐少與爲比。大名彭義斌乘濟﹑鄆﹐耕稼廢﹐倉無見糧﹐悉眾爭之。公審度事勢﹐與之連和。義斌拜公爲長﹐彊之而西。公密遣騎卒﹐告難於國兵大帥。大帥聞報﹐率數千騎來援﹐與義斌遇於贊皇之西山。兵刃甫接﹐君獻計於公曰「援兵旣至﹐我當入北軍以張其勢。成敗在此舉﹐幾不可失也﹗」公卽馳赴之。將士气倍﹐皆殊死鬥。大名軍遂潰。義斌投死無所﹐尋卽授首。不數日﹐故地盡復。公承制封拜﹐乃授君忠武校尉﹑濟南府軍資庫使﹐攺行尙書省應辦使。壬辰﹐遷武略將軍﹑威捷軍都指揮使﹑兼巡捕事。公猶以贊皇之功爲未報也。再加宣武將軍。己亥﹐遷本路鎭撫軍民副彈壓﹑兼行東平府錄事。君蒞事嚴明﹐有能吏稱﹔然性剛直﹐與時多忤﹐卒見罷去。今行臺公念君先相舊人﹐不宜久在退閒﹐復都指揮使及巡捕事。未幾以疾告﹐公又惻然憫之﹐且謂君長子天益﹐向學知義理﹐气節不凡﹐命代父任。而君之疾竟不治﹐以某年月日﹐春秋五十有七﹐終於私第之正寢。娶嶭氏﹑封富春縣君﹐後君八年卒。子男三人﹕天益﹑天瑞﹑天寵。女一人﹐嫁金鄕縣丞欒珍。男孫五人﹕徳安﹑翁安﹑壽安﹑世安﹑永安。孤子等以某月日﹐舉公之柩﹐葬於長淸縣黃山之新阡﹐遵治命也。癸丑之冬﹐予以行臺之召東來﹐天益謂予頗知其先人﹐持府學教授康侯顯之志文見示﹐滋泗再拜﹐以墓碑之銘爲請。按康侯所載﹐君所善二人﹐其一兗人劉徳潤﹐其一潞人閻載之。徳潤仕行臺詳議官二十年﹐家無餘財﹐病且歿﹐泣爲君言「遭離喪亂﹐無歸顧之望。曾大父以來﹐皆在白殯﹔身後獨一老嫗在﹐渠安能辦此﹖吾死不瞑目矣﹗」君慨然曰「吾子無慮﹐我當任其事。」及徳潤歿﹐君爲之送終﹐並葬三世﹐一如平生之言。此予所親見者。載之失侯﹐故將落魄嗜酒。身歿之後﹐家貧子幼﹐無以爲葬。君感念疇昔﹐營護喪事﹐威儀繁盛﹐祖祭塡塞﹐與時貴無異。亦予所親見者。維君事長如此﹐與人交又如此﹐又得康侯撰述﹐其不朽也必矣﹗尙何俟於不腆之文﹖因辭不敢當。天益三請益堅﹐度不可以終辭﹐乃彊爲論次之。其銘曰﹕

鷙勇兮翩翩﹐纓縵胡兮事戎旃。許公驅馳﹐死生必前。魏寇來攻﹐孰搗其鏗﹖君於其閒﹐知掎角之權﹐材官蹶張﹐發機其先。齊五十城之復﹐與有勞焉。迄今贊皇之謀﹐弦聲騞然。鬱鬱佳城﹐磐石千年。志以康侯之文﹐賁彼下泉。顧𨿽志節之所自致﹐其亦出於有子而可傳。

龍山趙氏新塋之碑

歲癸酉冬十月﹐先太師以王爵統諸道兵﹐長驅而南﹐兵及永淸。都元帥﹑金紫光祿大夫史公首倡大義﹐建開國之功。太師承制封拜﹐命公開幕府﹐駐軍髙州。又明年春正月﹐破北京﹐龍山降。今眞定路工匠都總管趙侯振玉在籍中﹐遂隸金紫公幕下。侯雅以干局﹐爲公所知﹐選署龍安府庫使﹐攺承安令﹐遷軍中都提控。乙酉春﹐公遭變﹐侯及從兄眞定府判官眞玉脫身走滿城。眾推金紫公季弟﹑五路萬戶帥本軍。其六月復眞定﹐八月命侯招降臨城﹐杏樹等砦遂下。邢﹑趙兩州州民之在保聚者﹐不啻數千百家﹐悉復故居。幕府啟太師﹐復趙州慶源軍之號﹐以侯爲節度使﹑兼趙州管內觀察使。己丑十月﹐攺河北西路按察使﹑兼帥府參謀。辛卯秋﹐復授慶源。丁酉秋﹐幕府以侯前後功上於朝﹐宣授今職。癸卯冬十月﹐侯介於同官李稚川﹑周才卿爲予言「吾趙氏世居保塞﹐以仕遷大梁。五代末有諱匡穎者﹐官至靜江軍節度使﹑兼桂州管內觀察使﹔弟匡衡及八世孫襄﹐疊仕於宋﹐皆至通顯。金朝兵破大梁﹐吾宗例爲兵所驅﹐盡室北行﹐至龍山﹐遂占籍焉。𨿽譜諜散亡﹐而其見於祖塋石志者蓋如此。振玉之曾大父伸﹐隱田閒﹐致貲鉅萬﹔娶王氏﹐生大父憲。資倜儻﹐好施予﹐人多以急難歸之﹔娶馬氏﹐生子八人﹐吾父琳﹐其第四子也。幼出大家﹐頗以裘馬自熹。爲人知義理﹐排難釋紛﹐有豪俠之風。由大父而上﹐皆葬鄕裏。振玉之考妣﹐兵亂中權厝縣西佛寺﹔比避兵還﹐而寺屋被焚﹐遂失蒿殯所在。振玉去鄕餘二十年﹐歸顧之理旣絕﹐感愴霜露﹐殞身無及。向辱我公誤知﹐承乏大郡﹔安習旣久﹐眷焉有桐鄕之戀。乃用故事﹐卜於平棘縣西北鄕蘇村裏之南原﹐爲顯考衣冠之藏。日者室人冀氏物故﹐因從祔焉。𨿽遠祖自保塞遷大梁﹐旣無歲月可考﹔自大梁遷龍山則僅能志之。今南原卜宅﹐亦吾趙宗之大舉﹐不勒之金石以昭示永久﹐後世其謂我何﹖誠得吾子辱以文賜之﹐爲幸多矣﹗敢再拜以請。」自予北渡河時過慶源﹐聞廟學之盛﹐它州郡莫與爲比﹐嘗往觀焉。堂廡﹑齋除﹑像儀﹑禮器﹐遭離喪亂﹐初若未嘗毀而又加飾焉﹗問之諸生﹐蓋一本於侯之經度。出貲於家﹐雇庸於民﹐躬自督視﹐寒暑不少懈。數年而後乃克有成﹐固以爲賢於時之人遠矣。範﹑蕭兩煉師及參佐諸人﹐亦皆稱侯滿城之舉﹐竭事君之節﹐奮復仇之義﹐獎厲士卒﹐輯穆同異﹐裨益之力爲多。初蒞慶源﹐戶不能百。爲之披荊棘﹑拾瓦礫﹑招散亡﹑立廬舍﹑勸課耕稼﹑流通貿易。西山羣盜時出剽略﹐侯深入搜討﹐州境晏然。及入爲參佐﹐豪猾無所顧忌﹐有白晝殺人於市者。侯受命再至﹐郡民鼓舞迎勞﹐歌謠載路。下車未幾﹐卽桉殺人者之罪﹐赦怨家婦﹐手刃以報之。闔郡稱快。故言治郡之效者﹐率以侯爲稱首。予竊嘆焉。嗚呼﹐兵禍慘矣﹗自五季以來﹐明徳雅望之後﹑重侯累府之族﹐糜滅﹐所存曾不能十之一。然且狼狽於道路﹐汩沒於奴隸﹐寒饑不能自存者﹐不可勝數也。趙氏固名族﹐然先之以靖康之兵﹐繼之以貞祐之亂﹐將絕而復續﹐稍微而更熾﹐期功羣從﹐布列伯府﹔以報施言之﹐非先世有以開之邪﹖趙侯幼仕州縣﹐乘時奮起﹐遂有良民吏之目。𨿽其材幹足以自致﹐推究源委﹐益知世徳之自矣。夫忠以事上﹐敬以蒞官﹐孝以顯親揚名﹐義以愼終追遠﹐是可書也。乃爲書之﹐且告之曰「降福非難﹐所以致之者爲難﹔致福非難﹐所以養之者爲尢難。予閱人多矣﹗長劍拄頤﹐大冠如箕﹐以揖讓人主之前﹐可謂極矣﹔其變也﹐至一簪不得著身。河潤九里﹐澤及三族﹐名園甲第﹐布滿州郡﹐可謂盛矣﹔其衰也﹐子孫或不得聚廬而托處。是天道特未定也。夫端正者﹐必以正其末﹔善始者﹐必以令其終。古有之﹕父作室﹐厥子乃弗肯構﹔蓋有任其責者矣。爲山九仞﹐功虧一簣﹐亦必有任其責者矣。夫江之發源也微﹐至於放而與洞庭﹑彭蠡同波﹐沛而與北溟﹑南海同味﹐特大川三百﹑小川三千﹑有以廣之耳。侯年運而往矣﹐更事旣多﹐植節亦固。誠能廣興學之志﹐充治郡之善﹐進進而不已﹐新新而不旣﹐他日冢置萬家﹐室祭三世﹐當有鴻儒碩士如燕公﹑昌黎公者﹐演《招魂》之辭而紀麗牲之碑。至於不腆之文﹐所以記新塋者﹐乃其濫觴耳。趙侯其勉諸﹗」

冠氏趙侯先塋碑

冠氏帥趙侯﹐錄其世次見屬曰「貞祐之季﹐中原受兵﹐先人忠顯君起田閒﹐有功於鄕裏﹐鄕裏推爲邑丞。大中解公以便宜行諸道升黜﹐縣長佐謂先人統率有方﹐莫有犯之者。言之招撫使﹑宗室惟宏﹐乃自丞遷而令大名﹐所統三州十一縣義軍。吾兄顯﹐署軍中都提控﹔弟顒﹐軍民都彈壓﹐仍佩銀符﹔天錫亦以恩例補官。於是吾趙宗固以雄視於齊﹑魏之閒矣。及六龍南駕﹐豪傑並起﹐大名﹑東平皆爲大有力者所割據。先人介於彊敵之閒﹐率創罷之民而爲城守計﹔百誘而不變﹐百戰而不沮。人事旣窮﹐與城俱陷。槪之當世﹐孰與倫比﹖天錫旣隸今行臺特進公﹐出入行陣﹐頗著微效。及再受父任﹐而縣民人力又憊於往時﹐軋於他盜﹐困於凶荒。弱而振﹑離而合﹑立官府於攘敚之際﹑辟田疇於榛莽之域﹐重爲公所錄﹐假之旄節。歲丁亥五月﹐乃用故事上於臺﹐承制之命﹐榮及祖禰。梁君用之記贈官之事﹐已備之矣。惟是數世之殯﹐昭穆具舉﹐松檟百年﹐而有旌紀寂寥之嘆。天錫無所似肖﹐蒙賴先世﹐以武弁起身﹐大懼前人之隱徳無所發見﹐將遂湮滅﹔宜有文辭以昭示來裔。敢再拜以請。」桉趙工世爲縣人。宋靖康初﹐侯之曾大父諱存﹐從髙宗南渡﹐以騎射得召見。數年後北歸﹐換保義校尉。鄕人至今以「保義」名其居。大父諱誠﹐明昌中歲饑﹐民無所於糴﹐能出其家所有﹐以活旁近。忠顯君諱林﹐喜賓客﹑好施予﹑負欠之家有貧不能償者﹐率折券以貸之。喪亂之後﹐富商往往被掠﹐乞匈道路﹐無歸顧之望﹐君悉資遣之。風義所激﹐州裏稱嘆﹐故有令丞之舉。嗚呼﹐兵興三十年﹐河朔之禍慘矣﹗盛業大徳﹑名卿鉅公之後﹐遭罹元元﹐遂絕其世者多矣。僅得存者﹐亦顚沛之不暇也。趙侯居則食萬家之邑﹐出則爲千夫之長﹔年未五十﹐孫息滿前﹐羣從自生齒而上餘七十輩。侯之姊氏﹐乘時奮興﹐所握萬夫﹐如臂之使指﹔錦衣繡帽﹑角逐於艸昧之日﹐東西數千里﹑識與不識﹐皆以女王目之。蓋先之以靖康﹐後之以貞祐﹐再涉大變﹔向絕而復續﹐稍微而更熾﹔不曰先世之所開﹐則無以考天人之際矣﹗故予樂爲之書。𨿽然﹐此予聞而知之者然也。侯之太夫人董資善良﹐夙尙內典。忠顯君之時﹐中饋之位﹐乃爲上僭者所奪於夫人也。撝斥如媵侍﹐陵轢如囚虜﹐井臼之事﹐率躬親之﹐如是積三十年。夫人推之以夙業﹐堅之以苦行﹐怡然委順﹐惡言未嘗出諸口。晝哭之後﹐僭奪者故在﹔反以其老寡而憐之﹐時往慰藉﹐且敕諸子事之惟謹。旣沒之後﹐葬祭過禮﹐無降殺之貶。夫妒爲婦之常﹐而怨亦人之所必報﹔不妒不報﹐直千萬人而一耳﹗況乎其奪也﹐不以怨而以恩﹔其報也﹐不以直而以徳﹔不出於彊勉﹐不由於沽激﹔傳記所載﹐如是者幾人﹖女有健婦之稱﹐男有時豪之選﹔期頤甫及﹐福祿方來。乃今野服蕭然﹐脫屣世事﹐躬不受祉﹐其安歸乎﹖予見而知之﹐趙宗之所積在此母矣﹗因述侯之世﹐並以夫人之事附之。侯字受之﹐今爲東平左副元帥﹑兼分治大名府路同知兵馬都總管事﹐宣授行軍千戶官鎭國云。戊戌歲七月初吉記。

西寧州同知張公之碑

公諱榮祖﹐字孝先﹐姓張氏﹐世爲獲鹿人。曾王父明﹐王父顯﹐父丙﹐三世在野。叔父帥府監軍升﹐少日以良家子充南徵軍士。貞祐攺元之明年﹐六飛南狩﹐眞定幕府得用便宜拜官。取鄕曲之譽﹐辟監軍﹐爲本縣尉。及縣攺西寧州﹐遷縣令。未幾攺代﹐爲今經略使史侯所倚信﹐絫功至監軍﹑兼行西寧州事。被檄招集未附﹐爲叛者所脇﹐偃蹇不屈﹐竟及於難。幕府存念勞舊﹐以軍屬公﹐兼領縣務。時年甫二十﹐卓然有成人之量。爲人有志膽﹐善騎射﹐時輩少有及者。庚寅冬﹐河平失利﹐陷堅陣中﹐率死士五十餘人﹐突圍而出﹐所向披靡﹐莫有當其鋒者。流矢中面而鏃不得出﹐醫者破骨取之﹐神色不少變。經略公壯其勇﹐以爲不減古人﹐具以名聞。遷總統巡山軍民千戶。恆山公仙壁雙門﹐遣別將屯抱犢山﹐宣權萬戶親以軍守之。隘狹可上者十有八所﹐而山上皆有備禦﹐不便仰攻。公期以三日破之。乃潛軍由鳥道攀援而止﹐出其不意﹔山軍震蕩﹐謂從天而下﹐投死無所。問知公名﹐皆束手自歸。黨與未盡者﹐依太行爲巢穴﹐在所有之﹔根結盤互﹐時出剽掠。旁近之民陰爲賫助﹐以紓焚劫之禍。嘗乘隙入吾境﹐公測其來﹐設伏擊之。軍卒踴躍而戰﹐戮首領一人而擒其副﹐餘眾悉降。郡邑倚公爲重﹐亦得少安。甲午歲大旱﹐百姓饑窘﹐軍賦減於平時﹐而終亦不辦。公出粟代輸之縣﹐當關輔﹑汾﹑晉驛傳之衝﹐供億倍於他邑﹔公時以財給之﹐斂於民者﹐什才二三而已。不幸遘疾﹐以庚戌夏五月日﹐春秋四十有七﹐終於私第之正寢。先期自刻云「吾明日日中逝矣﹗」已而果然。其明了如此。夫人同邑戎氏。子男二人﹕長曰伋﹑次曰某。孤子伋等以某年月日奉公之柩﹐葬於某鄕某原﹐禮也。公幼出大家﹐以施予爲常事﹐故其周急繼困﹐不計有無。賓客過門﹐供給承事﹐一出誠款﹐椎牛釃酒﹐與相娛樂﹐下迨廝養﹐亦獲饜飫。生平結交如某人某人﹐契分款密﹐終始如一。赴人之急如恐不及﹐故得其報力爲多。太原大帥郝侯﹐气岸髙亢﹐少所降屈﹔一見公﹐結爲昆弟﹐不敢以爵齒自居。公起身戎行﹐不嫻文墨。裁決訴訟﹐以情爲斷﹐不三數語而是非曲直立判﹐未嘗有畱滯者。凡所區處吏民﹐奔走從事﹐無敢墮窳。言政者不敢以武人槪之。初﹐監軍沒﹐其子繼祖才十歲﹐公襲其任三十年。於今伋輩旣冠婚矣﹐公念爲叔父所保養﹐生死報之﹐屢以縣章讓繼祖﹐至於再三﹔辭旨懇切﹐人爲感動。經略公不之許﹐慰遣之曰「轉輸期會﹐急於星火﹐應卒之材爲難﹔況乎縣治繁劇﹐須習慣然後可。君𨿽不忘叔父之惠﹐如公家何﹖」及病且革﹐復申前請﹐幕府不得已許之。竊嘗謂風俗之壞久矣﹗同父之人﹐往往自爲仇敵﹐血戰於錐刀之下﹐顧肯以大縣萬家推之羣從之閒乎﹖惟公不出於生長見聞之素﹐而不階於教育講習之益﹐爲能自拔於流俗如此。𨿽曰未學﹐君子謂之學矣﹗是可書。乃爲之銘云﹕

重甲兩鞬﹐馳突翩翩。惟勍敵是求﹐而與相周旋。蛇矛之所蕩﹐莫當其前。破骨出鏃﹐不廢笑言。一死鴻毛﹐效之所天。劍服短後﹐殆先趙之所然。嶪嶪西山﹐逋逃之淵。刁鬥嚴更﹐通曙不眠。我軍之所撫臨﹐人爲息肩。大縣萬家﹐意气盛年。敝屣千金﹐食客四筵。弟昆之交﹐金石其堅。急難而赴之﹐白刃空弮。自世道下衰﹐人理絕焉。同父子參商﹐且百且千。孰於禮服之羣從﹐釋銅墨而自捐﹖戎行區區﹐乃有士夫之賢。惟不學而至於學﹐知气質之渾全。鬱鬱佳城﹐海山之原。我銘表之﹐尙以信無窮之傳。

兗州同知五翼總領王公墓銘

東平軍民彈壓段遷﹐狀其友王公生平﹐屬予爲墓欨曰「始遷與王同行伍﹐年相若﹐志相得﹐故嘗約爲兄弟。王之歿﹐今十年﹐遺女孤弱﹐蒿殯不克舉。遷將以今年三月十六日﹐遷其柩於憲王陵之東。幸吾子爲志之。」予謂朋友之廢久矣﹗自退之時﹐大夫士以古人自期者﹐不爲不多﹐士之相與者﹐宜若無愧。然子厚請以柳易播﹐事未嘗行﹐退之極口稱道﹐若將曠世而不復見。當時且然﹐尙何望於今之世邪﹖古有之﹐朋友死無所歸﹐曰「於我殯。」又曰「久要不忘平生之言﹐亦可以爲成人矣。」段﹐武人也﹐而能學者所難能之事﹐銘其可辭哉﹖桉總領諱得祿﹐北京興中府人﹐世爲農家。貞祐癸酉﹐以騎兵從錦州將王守玉屯東平。辛巳夏﹐東平不守﹐歸今行臺嚴公﹐隸五翼軍﹐以功轉總領。凡行臺略地所在﹐必以之從。積六七年﹐遷同知兗州軍州事。爲人資善柔﹐而戰陣勇捷﹐人少有可敵者。甲申五月十五日﹐與宋將彭義斌軍戰﹐被創﹐年三十二以歿。一女許嫁日照張左相之孫濱壽。其葬也﹐公感念平昔﹐贈以信武將軍云。銘曰﹕

突如其馳﹐蕩如其麾。馬革自隨﹐非壯夫之悲。魂兮來歸﹐汝友是依。

五翼都總領豪士信公之碑並引

大行臺特進公當朔南分裂之際﹐合散亡﹑一同異﹐集全魏﹑齊﹑魯﹐歸命有司﹐乃得承制封拜﹐麾下諸將﹐剖符錫壤﹐懷黃佩紫者﹐不可悉數。今四十年矣。凡公與之共功名者﹐往往取奇龐福艾之士﹔然乘時倔起﹐徼倖萬一﹔捨短取長﹐爲公所錄用﹔翕忽變化﹑由鼠而虎者﹐抑多矣。公亡恙時﹐拊罷瘵之民恆若不及﹔繭絲所入﹐務以給公上﹑周困亟﹑業單貧﹑奉賓客而已。身服補紉之衣﹐家無肉食之奉。故一時化之。上而偏裨參佐﹐下而閭巷細民﹐莫不畏公之威而效公之儉。弓刀舊習﹐爲之一新。蓋徳風之所偃﹐有不得不然者。若夫覆轍知戒﹐迷途隨復﹔嫉貪冒而廉介﹐斂雄誇而信厚﹔救餓推食﹐臨深援手﹔心之所安﹐非出於矯揉者﹐猶以光祖爲稱首云。光祖諱亨祚﹐姓信氏﹐光祖其字也。魏公子無忌號信陵君﹐子孫因以爲氏。《北史》信氏有名都芳字玉琳者﹐以藝術著稱﹐後遂無顯人。光祖家上谷葬縣之楡河者﹐不知其幾昭穆矣。大父懷陽﹐父慶壽﹐以貲雄鄕裏﹐有萬千之目。好交結﹑樂施予﹑知名燕﹑雲閒。光祖幼有志膽﹐不甘落人後。貞祐兵興﹐以良家子系軍籍﹐從平章政事蕭國侯公鎭天平。蕭公還朝不一二年﹐國世淪敗﹐它帥不能軍。軍遂亂。軍中有欲圖光祖者﹐光祖偕鄕曲千餘人壁梁山。提控鄭倜來攻﹐前後三數月﹐出入百戰﹐未嘗挫釁。聞光祖姓名者﹐皆恐怖毛豎。倜敗走。自是歸光祖者益眾矣。宋將彭義斌據大名﹐聲勢甚張﹐頻以官賞誘降。光祖策其坐談終無所成﹐不從。以辛巳春﹐歸特進公於靑崖。公知其可用﹐署五翼都總領﹐佩金符﹐奉檄招降石城﹐爲屯田經久之計。濟南軍來襲﹐一戰敗之﹐殺獲甚眾。壬午﹐守曹州﹐不解甲。逾三年﹐事定﹐還帳下。公破黃山﹑取恩州﹐先登陷陳﹐光祖之功爲多。東平食盡﹐公與義斌連和。光祖知事勢所在﹐提孤軍涉太行﹐及太師於火炎。義斌誅死﹐光祖復從公東還。時劉慶福者猶爲義斌城守﹔太師進軍﹐慶福敗。第功遷同知曹州軍州事官。宣武將軍書疆旣定﹐官府粗立﹐且無戰攻之事﹐光祖給使左右﹐特見保任﹐公以兒子畜之。公治軍嚴﹐動以軍法從事﹐光祖從容救止﹐多所全活。䢐徠山司仙﹐統戶萬餘﹐因光祖自歸。光祖受之﹐秋毫無所犯。五翼號爲難馭﹐光祖統之久﹐能得其歡心﹐少有被笞罰者。軍之族屬萬家﹐散處梁山﹑䢐徠之閒﹐光祖未嘗輒至所部﹐使有供張之勞。生平不治生產﹐至婢無完裙。人有以急難告者﹐百方賙卹﹐不計有無。生口北渡﹐道殣相望﹔作糜粥以救餓者﹐思欲徧及之。其仁心爲質﹐多此類也。幕府暇日﹐日與文士歌酒相燕樂﹐談笑謔浪﹐不爲小廉曲謹﹐人亦以此多之。河南破﹐家所購法書名畫﹐無慮數十百種。客至時出展玩﹐欣然忘倦﹐如畜未名之寶。聞人談閒閒趙公書法﹐愛而學之﹐落筆卽有可觀。兒子入小學﹐迆漸買書﹐經史完備﹐𨿽儒素家少有及者。時譽旣盛﹐今相君方議擢用﹐不幸遘疾﹐以庚子夏六月二十有三日﹐春秋四十九﹐終於私第之正寢。以其年九月十有四日﹐舉公之柩﹐葬於須城縣盧泉鄕金穀山東原之新阡﹐禮也。夫人竇氏﹐眞定甲族﹐婦道﹑母儀﹐中表以爲法。子男一人﹕世昌﹐須城令﹔女二人﹕長適某氏﹐次適某氏。男孫三人﹕曰同寅﹑曰協恭﹑曰和衷﹐皆學舉業。女孫一人﹐幼﹑在室。世昌受學於予﹐以墓碑爲請。予謂光祖能教其子學﹐而世昌果以諸生釐戎務﹐今十年。大縣萬家﹐調度百出﹐他人筋疲力涸有不能辦者﹐世昌常有餘暇。吏曹求代者而不可得。生子如此﹐光祖爲不亡矣。黃金滿籯﹐何足道哉﹗銘曰﹕

排難解紛﹐朱家俠聞。百戰冊勛﹐「卿子冠軍。」收之桑楡﹐遂有濁涇淸濁之分。燕﹑趙固多奇士﹐尙有考於斯文。

安肅郝氏先塋碑從金石例補

宣差五路萬戶郝侯和尙﹐貞祐下缺今年夏五月﹐侯朝行闕﹐對於幄殿者餘七十日﹐且以上廏馬二﹑西域馬三﹑彤弓四﹑鎧冑三﹑金錦三﹑並金虎符錫之。夫人劉氏亦拜雙錦之賜。下缺案郝氏安肅人﹐葬於縣之玄兔鄕千秋裏者不知幾昭穆矣。曾大父諱廣﹐資善良﹐有陰徳聞裏中。年八十三﹐遇異人教之良禁﹐齒髮更生﹐又十年乃終。妣曰劉氏。大父諱全﹐任俠尙气﹐勇於赴難﹐有朱家﹑郭解之器。妣曰田氏﹐生二子。侯之父諱增﹐气節豪宕﹐人多歸之﹐不幸蚤世。妣曰孫氏。從上三世﹐皆潛徳不耀﹐獨叔父彥自承平時以貲爲恩州酒務使﹑次令安肅﹐迄今康寧壽考﹐坐饗榮養﹐歲時問安﹐孫息滿前。郝宗陽報之慶﹐斯濫觴也。𨿽侯襲已積之善﹐擁方來之福。而生子如此﹐祖考可以無恨矣﹗

卷第三十一

碑銘表志碣

淸涼相禪師墓銘

淸涼﹐唐廢寺﹐大定中第一代﹐琇公開荊棘﹐立之在兩山閒﹐初無所知名。琇歿後﹐遂虛席。久之﹐西巖徳來居。徳﹐輩流中號爲楚楚者﹔又屏山李公爲之護持﹐苟可以用力﹐則無不至﹐而亦竟無所成。蓋又一再傳﹐而得吾西溪師。西溪道行淸實﹐臨濟一枝以北向上諸人至推其餘以接物﹐則又以爲大夫士之賢而文者也。山中人舊熟師名﹐及受請﹐無賢不肖皆喜曰「相禪師來﹐淸涼不寂寞矣﹗」當是時﹐諸禪方以貲雄相誇﹐齋鼓粥魚之聲﹐殷然山谷閒。淸涼儉狹避左﹐僅庇風雨﹐石田不能百畝。師一顧盼而雲山爲之攺色﹐向之相誇者﹐皆自是缺然矣。師諱宏相﹐出於沂水王氏。幼卽棄其家爲佛子﹐事沂州普照僧祖照。年十九﹐以誦經通﹐得僧服。乃恣讀內外書﹐凡十年﹐多所究觀。聞虛明亨和尙住普照﹐道價重一時﹐乃盡棄所學而學焉。虛明知其不凡﹐欣然納之。又十年﹐乃佩其印出世。住鄭州之大覺﹐嵩山之小林﹑沂州之普照﹐最後住淸涼。師勤於接納﹐有咨決之者﹐爲之徵詰開示﹐傾囷倒廩﹐無復餘地。故𨿽退居謝事﹐而學者益親之。以某年月日示疾﹐終於寢室﹐閱世六十有四﹐夏坐四十有六。所度十人﹐曰義﹑曰喆﹐而爲上首。所證三人﹕曰顯﹑今嗣師席﹑曰靜﹑曰雋。所著文集三﹕曰《歸樂》﹑曰《退休》﹑曰《淸涼》﹐並錄一卷﹐傳諸方。顯等以某年月日﹐奉師遺骨﹐塔於西溪之上﹔以狀來乞銘。凡此皆狀所言也。初予未識師﹐有傳其詩與文來者。予愛其文頗能道所欲言﹐詩則淸而圓﹐有晚唐以來風調。其深入理窟﹐七縱八橫﹐則又於近世詩僧不多見也。及登其堂﹐香火閒有程沂州戩名幡﹐問之侍者﹐云「師與程遊甚款﹐歿後歲時祀之。」予用是與之交。嘗同遊蘭若峯。道中談避寇時事﹐師以爲凡出身以對世者﹐能外生死﹐然後能有所立。生死𨿽大事﹐視之要如翻覆手然﹐則坎止流行﹐無不可者。此須從靜功中來﹐念念不置﹐境當自熟耳。時小雪後﹐路峻而石滑﹔師已老﹐力不能自持﹐足一跌﹐翻折而墜﹐同行者失聲而莫能救﹔直下數十尺﹐僅礙大樹而止。予驚問﹕「寧有所損否﹖」師神色自若﹐徐云「學禪四十年﹐腳跟乃爲石頭所勘。」聞者皆大笑﹐然亦嘆﹕境熟之言果其日用事﹐而不妄也﹗予嘗論師之爲人﹐款曲周密而疾惡太甚﹐人有不合理者﹐必大數之﹐怫然之气不能自掩。平居教學者﹕「禪道微矣﹐非專一而靜﹐則決不可入。世閒學謾廢日力耳﹗」及自爲詩﹐則言語動作﹐一切以寓之﹐自食息頃不能忘。此爲不可曉者。今年西堂成﹐約予來習﹐靜度此夏。比京師歸而師歿矣﹗惜予欲叩其所知而不及也。乃爲之銘曰﹕

理性與融﹐物迹與通。不雷不霆﹐有聲隆隆。宴坐中林﹐薇藿不充。朝詩有瓢﹐暮詩有筒。澹其無心﹐愈出愈工。處順而老﹐安常而終。覺海虛舟﹐莫知所窮。嘗試臨西溪揖層峯﹐萬景前陳﹐而白塔屹乎其中。悠然而云﹐泠然而風﹐頹然而石﹐郁然而松。彼上人者﹐且未泯其音容。孰亡孰存﹖孰異孰同﹖招歸來而不可待﹐耿月出兮山空。

華嚴寂大士墓銘

師諱惠寂﹐姓王氏﹐西河陽城里人。爲童子時﹐白其父﹐求出家﹐父定以一子故難之。及長﹐於佛書無不讀﹐授《華嚴》《法界觀》於汾州天寧寶和尙。父歿﹐乃祝發居孝義之壽聖﹐時年已五十有一矣。崇慶初﹐以恩例得僧服﹐俄賜紫﹐遂主信公講席﹐學者日盈其門。避兵南來﹐居汝酬之普照﹐又遷南陽之鄂城。師以《華嚴》爲業﹐手鈔全經﹐日誦四帙爲課。旣客居﹐徒眾解散﹐獨處士室中而不廢講說。人有問之者﹐云「吾爲龍天說耳。」龕前叢竹﹐旣枯而華﹐隨采隨生﹐人以爲道念堅固之感。正大丙戌九月五日夜﹐說《世界成就》品﹐明日以偈示眾﹐告以寂滅之意﹐且曰「何從而來﹐何從而去。」於是右脇而化﹐壽七十有九。會葬萬人﹐所得舍利及它靈異甚多﹐此不具錄。起塔於普照﹑華嚴﹑廣陽之大聖﹑舞陽之宏教。傳《法界觀》四人﹕祖登﹑法昌﹑福柔﹑尼了﹐遇落髮三人。辛卯夏四月﹐昌等因比丘尼淨蓮﹐求予銘其墓。蓮卽道學郝葉縣之甥﹐父尉南陽﹐秩滿棄官。翁媼及諸弟如漢上龐禪家﹐說師平生於禪那有所得﹐故不與他義學僧同﹐其言不妄也。乃爲之銘。銘曰﹕

大方無隅﹐涉迹則偏。攝一切法﹐歸頓漸圓。究竟云何﹖且實且權。彼上人者﹐言外之傳。於《華嚴》海﹐爲大法船。一龕宴居﹐幽只滿前。曾是枯株﹐秀穎郁然。靈塔相望﹐有光觸天。鈴音演法﹐普爲大千。

墳云墓銘

南陽靈山僧法云﹐往在鄕裏時﹐已棄家爲佛子。遭歲饑﹐乃能爲父母挽車﹐就食千里。母亡﹐廬墓旁三年﹐號哭無時﹔父歿亦然。山之人謂之「墳云」﹐旌其孝也。元光二年冬十二月夜中﹐僧給詣師求講《法界觀》﹔明旦出門﹐見庵旁近雨雪皆成花﹐大如杯盌狀。居民聞之﹐老幼畢集﹐其在磚瓦上者﹐皆持去。文士爲賦詩道其事。又山之東水泉不給用﹐講學者患之。一日﹐寺西巖石閒出一泉﹐眾謂純孝之報也。世之桑門以割愛爲本﹐至視其骨肉如路人﹔今師孝其親者乃如此﹗然則學佛者亦何必皆棄父而逃之﹐然後爲出家邪﹖師臨汾人﹐姓劉氏。七歲不茹葷﹐十一出家於洪洞之圓明﹐師僧智眞。二十五旦戒﹐受義學於廣化僧慧﹐學禪於韶山義公。來南陽﹐主崇勝之觀音院﹔住靈山﹐爲之起報恩寺。以正大三年冬十二月十五日﹐壽六十四﹐示疾而化。弟子四人﹐覺懿﹑行思﹑行了爲上首。明年起塔於山前。劉鄧州光父﹐師鄕曲也﹐知師爲詳﹐托予銘其墓。予以劉爲不妄許可者﹐乃爲之銘。銘曰﹕

僧云之來晉臨汾﹐六年居廬哭新墳。地泉觱沸天花紛﹐孝聲香如世普薰。何以表之今有文。

孫伯英墓銘

伯英在太學時﹐所與遊皆一時名士。故相程公日新判河南﹐伯英居門下﹐甚愛重之。貞祐初﹐中原受兵﹐朝廷隔絕。府治中髙庭玉獻臣接納奇士﹐號爲「衣冠龍門」。大尹復與惎之。會有爲蜚語者云「治中結客﹐將據河以反。」遂爲尹所構。凡所與往來者﹐如雷淵希顏﹑王之奇士衡﹑辛願敬之﹐俱陷大獄﹐危有一网之禍。伯英出入府寺﹐人爲出死力者多﹐故得先事遁去﹐依殷輔之商州。變姓名從外家﹐稱道人王守素﹐會赦乃歸。貞祐丙子﹐予自太原南渡﹐故人劉昂霄景玄愛伯英﹐介予與之交﹐因得過其家。登壽樂堂飲酒賦詩﹐尊俎閒談笑有味﹐使人久而不厭。伯英時年四十許﹐困名場已久﹐重爲世故之所摧折﹐稍取莊周﹑列禦寇之書讀之﹐視世味蓋漠然矣。予意其本出將家﹐气甚髙。已折節爲書生﹐束以詩禮﹐優柔饜飫﹐偶以蘊藉見名。其鬱鬱不能平者。時一發見﹐如縛虎之急一怒。故在世已亂﹐天下事無所爲﹐思得毀裂寇冕﹐投竄山海﹐以髙蹇自便﹐日暮途遠﹐倒行而逆施之。古人或爲抱關﹑或仕執翿﹑或妄從博徒賣漿者遊﹐其畫皆出於無聊賴之至耳﹐非本志也。又明年﹐客有來崧山者﹐云「伯英其爲黃冠師矣。」正大庚寅十月十九日﹐歿於亳之太淸宮﹐春秋五十有一﹐因卽其地葬之。始祖堅﹐國初以軍功贈龍虎衛上將軍﹑隴州刺史﹔祖汝楫﹐武略將軍﹑魯山令﹔父鈞﹐武義將軍﹑昌州鹽使司判官。室劉氏前歿。子璋。婿同郡王好禮。伯英初名邦傑﹐後攺天和。孫氏雄州容城人﹐居雒陽四世矣。銘曰﹕

馬逸覂駕﹐犢健破車。霸略所貪﹐世議之拘。我足天衢﹐彼責守閭﹔我材明堂﹐彼求侏儒。蚩蚩之與曹而昧昧之與居﹐俱腐艸木﹐孰別以區﹖千百載而下﹐或有攓蓬而問者﹐又焉知其輕世肆志﹑自放於方之外﹐以秏壯心而老歲月歟﹖

紫虛大師於公墓碑

有爲全眞之言者衛致夷﹐狀其師離峯子之行﹐請予爲墓道碑。曰「始吾離峯子事長生劉君﹐年未二十便能以苦行自立。丐食齊﹑魯閒﹐𨿽腐敗委棄蠅蚋之餘﹐食之不少厭。不置廬舍爲定居計﹐城市道途﹐遇昏莫卽止。風雨寒暑不卹也。吾全眞家禁睡眠﹐謂之煉陰魔。向上諸人﹐有脇不沾席數十年者。吾離峯子行丐至許昌﹐寄止嶽祠﹐通夕疾走﹐環城數周﹐日以爲常。其堅忍類如此。嘗立城門之側﹐有大車載稭而過者﹐觸其鼻﹐忽若有所省﹐歡喜踴躣不能自禁。爲一老師鎖閉空室中﹐三日乃止。初不知書﹐自是日誦數百言﹐示之《老》《莊》﹐隨讀隨講﹐如迎刃而解﹐不數年徧通內外學。作爲歌詩﹐伸紙引筆﹐初若不經意﹔皆切於事而合於理﹐學者至今傳之。爲人偉儀觀﹐器量寬博﹐世俗毀譽不以關諸心﹐獨於周急繼困﹑解衣輟食﹐恆若不及也。南渡後﹐道價重一時﹐京師貴遊﹐聞師名奔走承事﹐請爲門弟子者不勝紀。正大中﹐被旨提點亳州太淸宮﹐賜紫虛大師。離峯子之平生大略如此。致夷將以某年月日﹐葬師於洛陽長生觀。吾子嘗許以銘﹐幸卒成之。」予在三鄕時﹐蓋嘗望見離峯子於眾人之中。及官東南﹐離峯子亦嘗寓書求予爲錄章封事。予雅知若人樂與吾屬遊﹐思欲叩其所知而未果也。且致夷求予文有年矣﹐今年復自聊城走數百里及予於濟上﹐待之者又累月。予病﹐懶於筆墨﹐若謂有疑於其師者﹔然予於離峯子何疑哉﹖予聞之今之人﹕全眞道有取於佛老之閒﹐故其憔悴寒餓﹐痛自黥劓﹐若枯寂頭陀然。及其有得也﹐樹林﹑水鳥﹑竹木﹑瓦石之所感觸﹐則能事穎脫﹐戒律自解﹐心光燁然﹐普照六合﹐亦與頭陀得道者無異。故嘗論之。夫事與理偕﹐有是理則有是事﹐三尺童子以爲然。然而無是理而有是事﹐載於書﹑接見於耳目﹐往往有之﹐是三尺童子不以爲然﹐而老師宿學有不敢不以爲然者。予撰《夷堅志》﹐有平居未嘗知點畫﹐一旦作偈頌﹐肆口成文﹑深入理窟者三數人。黥卒販夫且然﹐況念念在道者乎﹖張內翰敏之﹐離峯子舊也﹐敍其歌詩曰「師自以其言爲道之棄物﹐今所以傳者﹐欲知此老林下百胝塵中幾蛻耳。」又曰「悠然而風鳴﹐泛然而谷應。彼區區者或以律度求我﹐是按天籟以宮商﹑而責混沌之鮮丹靑也」。吾友孫伯英﹐河洛名士﹐在太學日﹐出髙河南獻臣之門﹐若雷希顏淵﹑辛敬之願﹑劉景玄昂霄﹐其人皆天下選。伯英與之遊﹐頭角嶄然﹐不甘落其後。一見師﹐卽北面事之﹐竟爲黃冠以歿。張予所敬而孫予所愛也﹐二君子且然﹐予於離峯子何疑哉﹖乃爲之銘。離峯子諱道顯﹐出於文登於氏。初隱觀津女幾之桃花平。過洛陽﹐得劉君舊廬﹐葺居之﹐是爲長生觀﹐住太淸宮。三年﹐避壬辰之兵於廬氏﹐漆水公迎致鄧下。俄以疾終﹐春秋六十有五。離峯其自號云。

分食雞豚﹐托處鼯蛇﹔視身寇仇﹐自幹置羅。樂有加邪﹖年可遐邪﹖所持者狹而所獲奢邪﹖豈無奔考槃﹖在澗之阿﹔木茹艸衣﹐召來天和。急而張之﹐弦絕柰何﹖學道之難成﹐使人咨嗟。曰婦姑勃溪﹐交喪則多。千日之功﹐或棄於毫末之差。彼避險而就夷﹐背實而趨華﹔拱壁以先駟馬﹐不免於道誇。若人者不潰於流﹐不燐於磨﹔始於同气關弓﹐終以大方爲家。顧𨿽有墓於此﹐安知其不冠靑雲而佩飛霞也邪﹖

天慶王尊師墓表

尊師諱志常﹐姓王氏﹐恆心道人其自號也。世爲秀容西山水馬里人。年十六七許時﹐牧牛羊田間﹐一道人日來相就。旣與之熟﹐問﹕「汝肯隨我往天壇否﹖天壇神仙洞府﹐勝似此間。」師𨿽幼﹐聞之頗亦愛樂﹐道人者卽挈之而西。是日薄暮﹐至一城﹐忽失道人所在。問其地﹐乃濟源也。又問去天壇遠近﹐人云「百餘里耳。」師自度無所歸﹐明日徑往。入陽臺宮﹐道眾問所以來﹐師具言。道眾駭其爲異人挈之﹐能一日千里﹐是夙有仙分﹐畱爲香火童子。八年乃歸。父母謂其死已久﹐悲喜交集﹐因送之天慶觀﹐事王大用佐材。尊師資稟重厚﹐不妄言笑﹐冠服朴素﹐若不以世累爲懷﹐而內敏殊甚。閒讀史傳﹐略知古今成敗。畱意醫藥﹐必以先所驗者告之。天慶唐以來福地﹐廢於貞祐之兵。及官府立﹐尊師率其屬﹐力爲崇建﹐規制峻整﹐遂爲一州之冠。兵間暴骨狼籍﹐無復收瘞﹐宣撫使劉公易假師緣契﹐爲裒丘而祭之﹐州裏尢歸重焉。尊師生大定壬午﹐又再閱二十九年﹐顏渥丹﹐須眉皓白﹐飲食如少壯人。客至﹐與談承平故事﹐歷歷可聽。識者謂異人得師童丱中﹐必謂他日爲受道之器﹐故置之仙聖所廬。惇龐耆艾﹐今旣效矣。以庚戌冬十一月有八日﹐沐浴易衣﹐召弟子告以後事﹐畱頌而逝。某日寧神於州西北原﹐守衝等爲植碑﹐予用所知者爲之銘。銘曰﹕

至人翩翩﹐坐淩八遐﹐惟其識初平於芻牧﹐故不以長房縮地而爲誇。道之所存﹐不於泰奢﹔必有惇龐耆艾之士﹐乃克負荷。彼浮僞而淫采﹐我悃愊而無華。道如自擇﹐當孰捨邪﹖使大方之家而無若人﹐亦奚貴於大方之家﹖

沖虛大師李君墓銘

其畀也全﹐其守也專﹐以人合天以極乎自然。若人者﹐吾不知其寂滅爲樂﹐如佛子之順世緣邪﹖抑將乘泠泠之風﹐化栩栩之蝶﹐與至人而仙也﹖

通眞子墓碣銘

通眞子諱志安﹐字彥容﹐出於陵川秦氏。大父諱事軻﹐通今博古﹐工作大字﹐爲州裏所推重。父諱略﹐字簡夫﹐中歲困於名場﹐卽以詩爲專門之學﹐自號西溪道人。詩殊有古意苦於雕斫而無迹可尋﹐當代文士極稱道之。生二子﹐通眞其長也。自蚤歲趣尙髙雅﹐三舉進士而於得喪澹如也。避亂南渡﹐西溪年在喜懼﹐親舊以祿養爲言﹔不獲已﹐復一試有司﹐至禦簾罷歸。正大中﹐西溪下世﹐通眞子已四十。遂致家事不問﹐放浪嵩﹑少閒﹐取方外書讀之﹐以求治心養性之實。於一家之學有所疑﹐質諸禪子﹐久之﹐厭其推墮滉漾中無可徵詰也﹐去從道士遊。河南破﹐北歸﹐遇披云老師宋公於上黨。略數語卽有契﹐嘆曰「吾得歸宿之所矣﹗」因執弟子禮事之﹐受《上淸》《大洞》《紫虛》等籙﹐且求道藏書縱觀之。披云爲言「喪亂之後﹐圖籍散落無幾﹐獨管州者僅存。吾欲力紹絕業﹐鋟木宣布。有可成之資﹐第未有任其責者耳。獨善一身﹐曷若與天下共之﹖」通眞子再拜曰「受教。」乃立局二十有七﹐役工五百有奇。通眞子校書平陽玄都以總之。其於「三洞」﹑「四輔」萬八千餘篇。補完訂正﹐出於其手者爲多。仍增入《金蓮》《正宗記》《煙霞錄》《繹仙》《婺仙》等傳附焉。起丁酉﹑盡甲辰﹐中間奉被朝旨﹑借力貴近﹑牽合補綴﹑百萬並進﹐卒至於能事穎脫﹐眞風遐布。而通眞子之道價益重於一時矣。通眞子記誦該洽﹐篇什敏捷﹐樂於提誨﹐不立崖岸。居玄都垂十稔﹐𨿽日課校讎﹐其參玄學﹑受章句﹑自遠方至者源源不絕。他主師席者皆竊有望洋之嘆。寶藏旣成之五月﹐爲徒眾言「寶藏成壞﹐事關幽顯﹐冥冥之間﹐當有陰相者。今大緣已竟﹐吾其行乎﹗」越二十有五日﹐夜參半﹐天無陰翳﹐忽震電風烈﹐大木隨拔﹔遽沐浴易衣﹐蛻形於所居之樗櫟堂﹐得年五十有七。髙弟李志實等以某月日奉其衣冠﹐寧神於天壇之麓﹐披云之命也。所著《林泉集》二十卷行於代。往予先君子令陵川﹐予始成童。及識通眞子之大父﹐閒居崧山﹐與西溪翁爲詩酒之友者十五年。通眞子以世契之故﹐與予道相合而意相得也。故志實輩百拜求爲其師作銘。今年春二月﹐劉志玄者復自濟上訪予新興﹐冰雪沍寒﹐跋涉千里﹐其勤有足哀者。乃爲作銘﹐使刻之松臺。其銘曰﹕

昔在窮桑發眞源﹐鑿民耳目神始全。遭罹元元坤軸旋﹐壞劫欲墮未開前。道山絕業當時傳﹐百於苾芻了大緣。若有人兮靜以專﹐向也易老固初筵。玄綱力挽孰我先﹖苦節終志孰我堅﹖网羅落簡手自編﹐寒暑不廢朱黃研。瑯函瓊笈閉九原﹐垂芒八角星日懸。司功會計蓋上遷﹐乃今出鉼鳥飛翩。安常處順古所賢﹐死而不亡豈其然﹖華陽九障名一焉﹐豈不委形殆賓天﹖爲復延康轉靈篇﹐爲復蕊珠參七言﹐爲復虎書校三元﹐爲復逸度論九玄。寧當七祖歸枯禪﹐松臺有名鶴千年。我相夫子非頑仙。

圓明李先生墓表

先生諱志源﹐姓李氏﹐邠之二水人。幼有至性﹐宗黨以孝稱。年未三十﹐考妣俱喪﹐因棄家入道﹐師事玉峯周君。伐薪供水﹐執役不少倦。積三數年﹐周君憫其勞﹐使之遊歷諸方。至醴泉﹐與同業者結茅以居。全眞家樂與過客餌﹐道院所往﹐至者如歸。嘗歲饑﹐資用乏絕﹐先生辟穀數句﹐以供給來者。其先人後已類此。又十有八年﹐乃築圜堵於三水李氏家。三年﹐人莫見其面。周君知其有所得也﹐召之還豳﹐送主玉峯觀﹐並與法席付之﹐號曰圓明子。先生資稟醇正﹐寡於言論﹐行已接物﹐始終如一。時人以其仁卹周至﹐故有玆孝之目。周君亦以爲無愧其名也。正大末﹐關中受兵﹐先生避地雒陽。及河南破﹐僑寓東阿者數年。初﹐周君以重陽煉化之地號「活死人墓」者蕪歿已久﹐每欲葺居之﹔歲甲午﹐關輔略定﹐先生乃緣其師雅意﹐率法兄弟諸人﹐分遣徒眾﹐力爲經度之﹐是爲重陽成道觀。營建未幾﹐卽命駕西還。先生旣老﹐道價益重﹐學者向慕﹐過於玉峯。時以丙午秋八月之五日﹐春秋七十有一﹐反眞於成道之中堂﹐以故卽其地葬之。明年夏四月﹐先生之同業潘志元﹑周志靜﹐門弟子陳志淸來新興﹐踵門致謁﹐以先生墓表爲請曰「吾圓明老師營成道訖功﹐將就太原謁文吾子﹔期以秋七月卽途﹐而以事不果行。遺命吾屬﹐使必成夙志。其眷眷於吾子者如是。聞吾子亦以普照範君幕府正之王君之故知其名﹐能不以文字使少見於後乎﹖」予因問三子者﹕「圓明旣以名取我﹐以文托我﹐意其臭味必有相同者。其言句可得聞乎﹖」三子者曰「圓明臨終沐浴晚挔﹐會法屬與之訣﹔有求遺教者﹐第告之以『淸淨無爲不染不著』而已。已而復求詩頌﹐圓明麾之曰﹕『吾平生未嘗弄筆墨﹐設彊作一語﹐非畱病人閒乎﹖且近世諸師文編﹐達者猶將以爲筌蹄﹐況萬萬不相侔者乎﹖』言終怡然而逝。圓明平實如此﹐何言句之有哉﹖」予止之曰「子休矣﹗圓明所得﹐吾得之矣﹗」乃爲之銘。其銘曰﹕

舌吐而吞﹐駟馬追奔﹐孰愈於目擊而道存﹖夫惟不關鍵而閉﹐是謂玄玄之門。終南之原﹐若人復其元始於補劓息黥﹐乃今拔本而塞源。蓋予許之以忘言之契﹐故以其不言者而爲知言。

通玄大師李君墓碑

明昌﹑承安間﹐文治已極。天子思所以惇本抑末﹐厚天下之俗。旣以經明行修﹐舉王磵逸賓﹑張建吉甫﹑文商伯起輩三數公﹐官使之矣﹔至於道家者流﹐潔己求志﹐有可以贊淸淨之化者﹐亦特徵焉。最後得通玄李君﹐天下翕然以得人歸之。蓋君天質衝遠﹐蟬蛻俗外﹐出入世典而無專門獨擅之蔽﹐從容雅道而無山林髙蹇之陋。一時名士﹐如竹溪黨公世傑﹑黃山趙公文孺﹑黃華王公子端﹐皆以道義締交於君。大丞相莘國胥公於人物愼許可﹐及爲君作贊﹐至有「百世淸規」之語﹐則君之流品爲可見矣。君諱大方﹐字廣遠﹐世爲汾西人。父以醫爲業。母管氏﹐妊十二月﹐夢神人捧日照其室﹐已而君生。弱不好弄﹐言語動作率非嬰兒所當有者﹐家人異焉。七歲入道﹐師衝佑觀道士郭師禮。學有夙昔﹐能日記千言。年十二﹐以誦經通得度﹐卽辭師往趙城﹐讀書天寧道院。積力旣久﹐遂窮藏史之祕﹔至於六經﹑百氏之學﹐亦稱淹通。大定初﹐遊關中﹐道風藹然﹐有騫飛不羣之目。講師郝君道本﹐名重一時﹐一見君卽以大器許之。及郝被召﹐君佩上淸三洞祕籙﹐主盟秦﹑雍者餘二十年。泰和七年春﹐詔以君提點中都太極宮事﹐賜號「體玄大師」。俄被旨以祈嗣設大醮﹐君嚴恭科禁﹐方士誕幻之語未嘗一出諸口﹐徒以精誠感通﹐遂有萬鶴下臨之應。百官表賀﹐文士亦多贊詠。召對稱旨﹐又召入禁中訪道。君儀觀秀偉﹐占對詳雅﹐玄談亹亹﹐聽者忘倦﹐章宗特敬異之。衛紹王大安初﹐召君馳驛詣嶽瀆﹐投金龍玉冊﹐爲民求福。賜云錦羽衣﹐仍佩金符﹐加號「通玄大師」。所至靈應昭著﹐此不具載。貞祐南渡﹐君還居鄕邑﹐因自號北山退翁。莘公鎭平陽﹐以歲旱請君致禱﹔車轍未旋而澍雨沾足﹐時人以神人許之。壬午秋﹐避兵淸涼山。一日布卦﹐得《剝》之《上九》﹐嘆曰「吾行矣﹗」明日遊騎至﹐擁老幼萬人下山﹐君爲門弟子元慶言「吾將安歸乎﹖朝家以我爲有道者﹐猥以徵書見及﹐寧當負之邪﹖而輩第往﹐毋念我爲也。」乃策杖入深谷﹐臥大龕下﹐怡然而逝﹔春秋六十有四﹐實元光元年九月二十二也。兵退﹐元慶等奉公衣冠﹐葬於某所。癸卯冬﹐予自燕都還太原﹐道出範陽﹔君之族孫閔﹐持蕭煉師公弼所錄事迹﹐以墓表見屬曰「吾祖墓木已拱而旌紀寂寥﹐誠得吾子撰述﹐以著金石﹐傳永久﹐死不恨矣﹗敢百拜以請。」某謝曰「自予爲舉子時熟君名﹐欲造其門﹐然以愚幼未敢也。幸當以不腆之文托君以傳﹐其何敢辭﹖」乃爲論次之。其銘曰﹕

處士素隱﹐方士誕荒。天厚通玄﹐畀之玄綱。相彼少微﹐出此冀方。姑射之山﹐艸木有光。可陽可陰﹐以柔以剛。千仞壁立﹐屹乎堂堂。𨿽有拱壁駟馬﹐不失其燕處之常。巨浸稽天﹐一簣莫障。所謂伊人﹐柴立中央。自古皆有死﹐獨有道者爲不亡。望君蓬萊﹐海日蒼涼。千年一歸﹐裴回故鄕。勒銘墓石﹐維以志衣冠之藏。

藏雲先生袁君墓表

先生諱從義﹐字用之﹐族袁氏﹐世爲虞鄕著姓。母娠十二月而生﹐且有神光照室之異。幼沈默﹐不好爲童子劇。及長﹐儀觀秀偉﹐音聲如鐘﹐識者知其不凡。年十九入道﹐師事玉峯胡先生於金玉峯。道風儒業﹐名動京師。年八十﹐章宗特徵授禮官﹐先生盡傳其學。通經史百家﹐旁及釋典﹐亦稱該洽﹐而於《易》學蓋終身焉。初﹐親舊以先生龍蟠鳳翥﹐有云漢之望﹐勸之就舉選﹔先生薄於世味﹐不之屑也。中條靈峯觀﹐唐賢羅通舊隱﹐歲入頹圯﹐不庇風雨﹔先生率同志麻長官平甫共葺之﹐命髙弟喬知先象之居焉。結茅此山之王官谷﹐近司空表聖休休亭故基﹐是爲藏雲道院﹐先生因以「藏雲」自號。種竹餘三十畝﹐山田二頃﹐足充賓客之奉。先生道價旣重﹐州郡長吏到者﹐率詣山門致謁。禮部閒閒趙公周臣﹑內翰屏山李公之純﹐每見必厥相慰藉﹐互以詩什爲贈。中朝名勝如史季宏﹑王隆吉﹑羅鳴道﹑李欽止﹑吉仲器﹑馬元章﹑王可道﹑許徳臣﹑元禮昆季﹐皆就傳《易》道。自余成業於先生之門者﹐又不知幾何人矣。先生資樂易﹐行已接物﹐得於吾孔﹑孟書者爲多。事母弟﹐故生平未嘗遠出。母年九十﹐終於隱所﹐葬祭如禮﹐州裏稱焉。裏中孤幼不能自存者﹐先生收養之﹐躬自教督﹐使有受學之漸。旣長﹐又爲之婚娶。如是十餘輩﹐其後俱有所成。雅好醫術﹐病者來以藥請﹐賴以全濟者甚眾。兵後歲饑﹐民無所於糴﹐盡出余粟以贍貧者。或時出﹐鄕人爭延致之﹐談經誦道﹐言笑彌日。凡今世道家祭醮章奏﹐皆鄙而不爲。嘗獨行山間﹐遇異人自稱衡嶽主者蕭正之﹐謂先生三世學道﹐乃今有成﹐「吾於蓬山仙注院見吾子名氏。卻後當爲孝廉貞淨仙人﹐代鄭雲叟爲少室伯﹐主司眞洞天。」言訖失所在。然先生自以爲不敢當也。正大甲申﹐朔方兵再略蒲解﹐先生避亂山陽史華國家。已而保聚被攻﹐先生義不受辱﹐顧謂弟子言「吾往矣﹗」乃閉息土室中﹐怡然而逝﹔年六十六﹐時二月十有四日也。猶子致中等葬之山麓之南。所著《易略釋》《列子章句》《莊子略解》《云庵妙選方》傳於世。始予罷內鄕﹐致中介於劉鄧州光甫﹐丐予文以表先生之墓。及官京師﹐見閒閒公﹐亦以爲言﹐並以挽詩見示。朔南喪亂﹐因循未暇﹐而予心未始忘也。丁未春﹐芮城李邦彥過吾州﹔邦彥﹐先生鄕曲﹐與之遊甚款﹐用是重以斯文爲請。予問邦彥﹕「藏雲所以爲天下所髙﹐可得聞乎﹖」邦彥言「藏雲隱節可以配古人﹐而器量可以奉至尊。吾不知其他。」予捧手曰「有是哉﹗」乃爲次第之。其銘曰﹕

山澤與之臞﹐道味與之腴。翩翩獨徵﹐遊物之初。謂當風岸絕出而莫可接﹐乃溫兮其玉如。以君爲黃冠師邪﹖合煉之刀圭﹑禳禬之綿蕝﹐又非句漏令寇謙之之徒。況乞靈於綠囊﹐進技於黃襦﹐勸義人倫之先﹐盡歡菽水之餘。洗心有經﹐先天有圖﹐絕學我傳﹐宿惑爾祛。以君爲縫掖生邪﹖胡不繁文以拘﹐而脂膏以濡﹖嗒焉尸居﹐奮而亨衢﹔塞爲瓠壺﹐震驚八區。其捲其舒﹐其知其愚。之人也吾無以命之﹐殆方內之外﹐而方外之內者歟﹖

告山贇禪師塔銘

龍興汴禪師爲予言「汴落髮於告山贇公﹐承事五六年﹐始避兵而南。北歸﹐贇公去世已久。師生於正隆初﹐而歿於興定之末年﹐年過六十。但以喪亂之後﹐時輩凋喪﹐師之行事無從考案﹐至於卒葬時日﹐亦不能知。今所知者﹐特某甲未南渡時事耳。呈子嘗試聽之。師諱法贇﹐出於州侯氏﹐自幼出家﹐事嵫陽明首座。大定間﹐以誦經通得僧服﹐卽以義理之學從事。根性穎利﹐同學者少所及。遊參扣詰﹐洞見深祕。得法於告山明和尙﹐嗣法靈巖才師﹐卽大名曾孫也。出世住告山。方世路淸夷﹐禪林軌則未攺﹐師道風藹然﹐爲諸方所重。再往州之普照。州倅信都路公宣叔﹐文翰之外兼涉內典﹐與師爲淘汰之友。師開堂﹐宣叔具文疏﹐朝服施敬﹐繼爲先大夫薦冥福﹐禮有加焉。其爲中朝名勝所推服如此。汴老矣﹐尙能記。師沈默自守﹐不以文字言語驚流俗﹐爲門戶計。住持不勝營造﹐學者𨿽多﹐迄無授記者。行義如是﹐而使之隨世磨滅﹐門人弟子實任其責。竊不自揆度﹐敢以撰述爲請﹐幸吾子惠顧之。」不肖交於汴公者三十餘年矣﹐汴南遷後﹐嗣法虛明亨公﹐在法兄弟最後蒙印可於臨濟一枝﹐亭亭直上﹐不爲震風淩雨之所摧偃。龍興焚蕩之餘﹐破屋數椽﹐日與殘僧三四輩灌園自給﹐不肯輕傍時貴之門。予嘗以五言贈之﹐有「大道疑髙謇﹐禪枯耐寂寥。蓋頭茅一把﹐繞腹篾三條」之句。意其孤峻自拔如此﹐必有所從來。循流測源﹐乃今知所自矣。因略記贇公遺事﹐故兼及之。歲丁巳夏五月二十有五日﹐河東人元某書。

徽公塔銘據河南輝縣白雲寺石刻新補

師諱澄徽﹐出於平定和氏。弱不好弄﹐行值塔廟﹐如欲作禮然。七歲白其父求出家。父知其代值善根﹐送之冠山大覺寺﹐師宗圓大徳洪公。一日﹐詣洪公言「今釋子迥迥﹐率言誓求佛果。如經所說﹐沙門修行歷三數劫﹐以至大千世界﹐無一臥牛許地非其捨身命處﹐乃得成道。信斯言也﹐世豈有一人可證佛果者﹖」洪𨿽心異之而不知所以答也。崇慶初﹐以恩例得僧服。洪命師歷講席以求義學﹐不三四年﹐能爲先學者指說。旣久﹐厭抄書之繁﹐投卷嘆曰「渠寧老於故紙間也﹗」卽拂衣去﹐依淸拙眞禪師於亳泗間。眞一見師﹐知其不凡﹐贈之詩﹐有「三尺枯桐傳古意﹐一根藜杖知歸程」之句。再參少林隆﹑寶應遷﹐最後入龍潭虛明壽和尙之室。虛明風岸孤峻﹐特愼許可。師扣請未幾﹐卽以第一座處之。有爲虛明言者﹕「公於徽首座推激過稱﹐不重加鑪錘﹐則吾恐一軍皆驚將復見於今日矣。」虛明笑曰「君未之知耳﹗我二十年不了者渠一見卽了﹐尙待鑪錘耶﹖」癸未冬﹐佛成道日﹐眾以師心光煥發有不可掩焉者﹐請於虛明﹐願爲師舉立僧佛事。師不得已升座﹐舉巖頭大歲法語云「見過於師﹐方可傳授﹔見齊於師﹐減師半徳。今日徽首座爲是見齊於師﹐爲復見過於師﹖若謂見過﹐辜負虛明老人﹔何止辜負虛明﹐亦乃喪身失命。若謂見齊於師﹐寧不辜負徽首座﹐何止辜負徽首座﹐雲門一枝﹐掃地而盡﹗然則究竟云何﹖」徐拈柱杖云「一朝權在手﹐看取令行時。」虛明失喜﹐至以得人自賀。正大甲申﹐住陳畱之東林﹐明年﹐開堂於亳州之普照。名士史內翰季宏而下﹐爲具疏。於是﹐師之道價隱然於東南矣。師以世將亂﹐從虛明於靜安﹐築室汴水上。五﹑六年﹐杖策北渡。故吏部尙書張公履﹐畱師住彰徳之天寧。師天性簡重﹐且倦於迎接﹐不二年﹐遁居大名﹐閉門卻掃﹐人事都絕。雅善琴道﹐且於詩律有功﹐惟以二事自娛。而學人之來者日益多。編茅爲屋﹐乞米爲食﹐有依止歲久而不忍去者。師幡然曰「今狂解塞路﹐誠羞於同列。然玄綱之墜久矣﹐將不有任其責者乎﹗」乃聽學人入室徵詰。開示極爲周悉。因師得證者繼有其人。俄以補印《藏經》﹐賜號寂照通悟大禪師。以乙巳冬十一月之五日示微疾﹐卻後五日﹐沐浴更衣﹐畱偈而逝。得年五十有四﹐僧夏三十有三。度弟子於內得法者十有一人﹕智贇﹑子昶﹑善明﹑子廣﹑徳澄﹑善惠﹑惠臻﹑普瓊﹑淨瑞﹑子源﹑道忠。所著《升堂語錄》《解道徳經》並詩﹑頌﹑文﹐傳於諸方。師沒之七日﹐遠近會葬﹐傾動州邑。茶毗之際﹐靈異甚多。起塔於二祖元符禪寺與山陽之白茅寺﹐遵遺令也。往予過大名﹐曾一謁師。予先世家平定﹐然未嘗語及之也。今年秋九月過平定﹐遊冠山﹐聶帥庭玉指似予﹕「此寺卽徽上人落髮處也。渠已老﹐故瞻枌楡﹐有終焉之志﹐旦夕往迎之矣。」時殿後一大松﹐槃礡偃蹇﹐髙出塵表﹐予拊而愛之。庭玉又言「此松先有虯枝﹐及地而起﹐畫工往往貌之以爲圖。此夏忽爲大風所折﹐松今非向比矣。」予私念言「成都石筍折﹐隨有當之者。上人其不歸乎﹖」及到大名﹐而師之逝已三日矣。僧贇及瓊輩﹐以予師鄕曲﹐丐爲塔銘。予正宗無淘汰之功﹐謝不敢當。贇三請﹐益勤。度爲可終辭﹐因就師象前問﹕師能爲我說法否﹖寂聽良久﹐捧手曰﹕法王法如是。乃退而爲之銘。銘曰﹕父無此兒﹐祖不渠孫﹐祕窟龍潭﹐孤奉佛恩。其生也坐斷水月之場﹐甚沒也臥護稠禪之門。巋然一塔﹐如不動尊﹐渺冠山之云﹐澹兮似無所存。異時觸石而起﹐又安知其下涵蓋乎乾坤。時大朝丙午年四月初十日嗣法小師子昶建塔﹐門人徳澄立石。施碑人翟評事﹐鐫字人張天才。

故規措使陳君墓志銘據成化本《山西通誌》新補

君諱仲謙﹐字受卿﹐姓陳氏。其先京兆大族﹐唐末避巢賊亂﹐遷眉州之靑神。宋天聖中﹐居四世矣。太常少卿贈刑部尙書公弼始起家。遷洛陽東坡﹐爲其季子慥作家傳﹐述其風節備矣。刑部生京東轉運使忱。忱生文林卽慈州司士曹事揮﹐遂爲臨晉人。揮生儒林郎灝。灝生克基﹐登天徳三年進士第﹐仕爲國子監丞﹐卽君之考也。君幼穎悟﹐監丞君授之賦學﹐卽有聲同輩中。年未二十﹐繼遭家難﹐不能卒業﹐乃以父蔭系供奉班。自美原四歷榷酟﹐用課最遷山東鹽使司管勾。遭貞祐癸酉之兵﹐棄還鄕裏。已而南渡河﹐愛永寧山水之勝﹐遂欲終隱。朝議以危急之際﹐仕子多避難﹐吏部下所在﹐凡終更逾兩季不赴選﹐����以瞻望畏退受罰。君不獲已﹐赴京﹐換三白渠規措使。自陜右受兵﹐水曹之官廢﹐渠路淤墊﹐收入不能平歲之半。監卒系空籍﹐坐縻廩食而已。君到官﹐白於行臺﹐得用便宜從事。行視塞門經流﹐復通力剗姦獘。豪右不得專輒﹐公私咸賴其利。村落間作佛事﹐有爲君薦福者。俄用薦書﹐辟京城監支納。君自少日﹐置家事不問。旣老尢欲翛然於塵垢之外﹐米鹽簿書﹐閉目不願視。未幾謝病去。三縣大夫士所聚﹕賈吏部損之﹐趙漕使慶之﹐麻鳳翔平甫﹐劉鄧州光甫﹐日有觴詠之樂。��氏��鄕女幾辛敬之﹑定襄趙宜之﹑邑子和獻之﹐皆髙人勝士。君從容其間者餘十年。洛西盛集﹐此一時也。正大九年壬辰夏六月﹐不幸遘疾﹐終於長子賡之陜州鹽部官舍﹐得年六十有一﹐實二十有九日也。積官昭勇大將軍驍騎尉穎川郡伯﹐食邑七百戶。娶同縣賈氏﹐大定中進士河東丞恕之女﹐封穎川郡君﹐後君二年卒。子男五人﹕賡﹐河東山西道行中書省參議﹐庾﹐平陽路提舉學校﹐廙﹐金朝近侍局奉禦﹐庠﹐蚤卒﹐膺﹐東平路勸農使。女二人皆早卒。男孫五人﹕元凱﹑元義﹑元忠﹑元英﹑元振。女孫五人﹐幼﹐在室。諸孫於辛丑年二月初三日卜吉﹐舉君之柩﹐葬於縣北原嶷山之先塋﹐夫人祔焉。禮也。君天性衝粹﹐與物無兢﹐材技超絕﹐而恂恂退讓似不能者。與人交﹐𨿽愚幼且賤﹐未見有惰容。在三白時﹐業戶以瓜葉菜茹爲饋者﹐亦以溫言卻之﹐其審於持己又如此。幼工分隸眞艸之書﹐文人以爲竹溪黨承之流。嗜讀書﹐寒暑饑渴不以廢。至於陰陽星緯方伎之學﹐無不淹貫。晚年畱意內典﹐遂不茹葷。寫《華嚴經》數千萬言。細書累累﹐如以一發貫羣蟻也。陳氏太常公後﹐宦學者皆有名。簡齋先生去非﹐遂參大政。特天會以後﹐仕途乃連蹇耳。蓋金朝任子﹐盡與唐宋異。衣冠盛徳之後﹐𨿽有文武全才﹐碌碌常不調﹐有終身不離管庫者。故有志之士抱利器而無所試﹐至以輕去遠引爲髙﹐如君者是也。使之乘時遇合﹐少行其志﹐豈廟堂諸人﹐以薦紳先生自名者所能萬一哉﹖君之不樂仕進﹐必有知其微旨者。好問不敏﹐辱從君遊﹐又與君諸子有連。尙記竹閣觀君書雷內翰《寺記》。時筆力淸勁﹐而有漢石經餘韻。以心畫卜之﹐知君之世有不可量者矣。賢弟昆以墓銘見徵﹐敢以一一知君論次之﹖其銘曰﹕仕漫焉而不利謀﹐藝焉而不智誇。文雅從容﹐悃愊無華。尙友古人﹐安丘壑爲榮﹐����我所志﹐然所得亦多者﹐筆盤經石之不磨﹐藹然粹溫﹐見於行間﹐卜陳宗其未涯。南渡崩奔﹐猿鶴虫沙。獨君子孫﹐蔚爲大家。此所謂公侯之世﹐終必復者﹐將必有以啟之耶﹗卷第三十二

記

令旨重修眞定廟學記

王以丁未之五月﹐召眞定總府參佐張徳輝北上。徳輝旣進見﹐王從容問及鎭府廟學﹐今廢興何如﹖徳輝爲言「廟學廢於兵久矣﹗徵收官奉行故事﹐嘗議完復﹐僅立一門而已。今正位𨿽存﹐日以頹圯。本路工匠總管趙振玉方營葺之。惟不敢於官﹐不斂於民﹐故難爲功耳。」於是令旨以振玉﹑徳輝合力辦集﹐所不足者﹐具以狀聞。徳輝奉命而南﹐連率史天澤而下﹐曉然知上意所向﹐罔不奔走從事﹐以貲以力﹐疊爲佽助。實以己酉春二月庀徒蕆事﹐黽勉朝夕﹐罅漏者補之﹐衺傾者壯之﹐腐敗者新之﹐漫漶者飾之。裁正方隅﹐崇峻堂陛。廟則爲禮殿﹐爲賢廡﹐爲經籍﹑祭器之庫﹐爲齋居之所﹐爲牲薦之廚﹔而先聖先師七十子﹑二十四大儒像設在焉。學則爲師資講授之堂﹑爲諸生結課之室﹑爲藏廏庖湢者次焉。髙明堅整﹐營建合制﹐起敬起慕﹐於是乎在。乃八月落成﹐弦誦洋洋﹐日就問學。冑子漸禮讓之訓﹐人士修舉選之業﹔文統紹開﹐天意爲可見矣﹗旣丁酉﹐釋菜禮成﹐教官李謙曁諸生合辭屬好問爲記﹐以謹歲月。竊不自揆度﹐以爲仁﹑義﹑禮﹑智﹐出於天性﹐其爲徳也四﹔君臣﹑父子﹑兄弟﹑夫婦﹑朋友﹐著於人倫﹐其爲典也五﹔惟其不能自達﹐必待學政振飾而開牖之﹐使率其典之當然﹐而充其徳之所固有者耳。三代皆有學﹐而周爲備。其見之經者﹐始於井天下之田。井田中之法立﹐而後黨庠遂之教行。若鄕射﹐鄕飲酒﹐若春秋合樂﹑勞農﹑養老﹑尊賢﹑使能﹑考藝﹐選言之政﹐受成﹑獻馘﹑訊囚之事﹐無不在。又養鄕之俊﹐造者爲之士﹐取鄕大夫之嘗見於施設而去焉者爲之師。徳則異之以知﹑仁﹑聖﹑義﹑忠﹑和﹔行則同之以孝﹑友﹑睦﹑姻﹑任﹑卹﹔藝則盡之以禮﹑樂﹑射﹑禦﹑書﹑數。淫言詖行﹐凡不足以輔世者﹐無所容也。故學成則登之王朝﹔蔽陷畔逃不可與有言者﹐則撻之﹑識之﹐甚則棄之爲匪民﹐不得齒於天下。民生於其時﹐出入有教﹐動靜有養﹐優柔饜飫﹐於聖賢之化日益加而不自知﹐所謂人人有士君子之行者﹐非過論也。或者以爲井田自戰國以來埽地矣﹐學之制不可得而見之矣。天下之民旣無以教之﹐將待其自化歟﹖竊謂不然。天佑下民﹐作之君師﹐夫豈不欲使之正人心﹑承王道﹑以平治天下﹖豈獨厚於周師而薄於世乎﹖由周而爲秦﹐秦又盡壞周制﹐燒詩﹑書以愚黔首﹐而黔首亦皆從之而愚。借耰鋤而徳色﹐取箕帚而誶語﹐抵冒殊捍熟爛之極﹐宜莫秦民若也。髙帝復以馬上得天下﹐其於變狂秦之餘習﹐復隆周之美化﹐亦不暇給矣。然而叔孫典禮﹐僅出蕝之陋﹔陸賈《詩》《書》﹐又皆煨燼之末﹔孰謂斫雕爲璞者﹐乃於不旋踵之頃而得之﹖寬厚化行﹐曠然大變。興廉舉孝﹐周曁郡國。長吏勸爲之駕者﹐項背相望。是則前日所以厚周者﹐今易地而爲漢矣。況乎周制𨿽亡﹐而出於人心者固在﹐惟厭亂所以思治﹐惟順流易於更始。始於艸創而終之以潤色﹐本末先後還相爲用﹐爲周爲漢﹐同歸於治﹐何詳略遲速之計邪﹖洪惟大朝﹐受天景命﹐薄海內外﹐罔不臣屬。武克剛矣﹐且以文治爲永圖。方夏甫定﹐垂恩選舉﹐念孤生之不能自存也﹔通經之士﹐悉優復之﹐慮儒業之無以善繼也。老成宿徳﹐使以次傳之。深計遠覽﹐所以貽丕顯之謨﹐而啟丕承之烈者﹐蓋如此。王府忠國撫民﹐一出聖學。比年賓禮故老﹐延見儒生﹐謂六經不可不尙﹐邪說不可不絀﹐王教不得不立﹐而舊染不得不新。順考古道﹐講明政術﹐樂育人材﹐儲蓄治具﹐修大樂之絕業﹐舉太常之墜典。其見於恆府廟學者﹐特尊師重道之一耳。夫風俗﹐國家之元气﹔學校﹐王政之大本。不塞不流﹐理有必至。癃老扶杖﹐思見徳化之成。漢來美談﹐見之今日。蓋兵興四十年﹐俎豆之事不絕如綫﹐獨吾賢王爲天下倡﹐是可爲天下賀也。故樂爲天下書之。是年十月朔旦記。

東平府新學記

鄆學舊矣﹗宋日﹐在州之天聖倉有講授之所曰成徳堂者﹐唐故物也。王沂公曾罷相判州﹐買田二百頃以贍生徒﹔富鄭公弼《新學記》及陳公堯佐府學題榜在焉。劉公摯領郡﹐請於朝﹐得國子監書﹐起稽古閣貯之。學門左之有沂公祠。祭之位﹐春秋二仲祭以望日。魯兩生﹕泰山孫明復﹑䢐來石守道配焉。齊都大名﹐徙學於府署之西南﹐賜書碑石﹐隨之而遷﹐獨大觀八行碑﹐蔡京題爲聖作者不豫焉。齊已廢﹐而鄕國大家如梁公子美﹑賈公昌朝﹑劉公長言之子孫故在﹐生長見聞﹐不替問學﹐尊師重道﹐習以成俗。泰和以來﹐平章政事壽國張公﹑萬公﹑蕭國侯公摯﹑參知政事髙公霖﹐同出於東阿﹐故鄆學視他郡國爲最盛。如是將百年。貞祐之兵始廢焉。先相崇進開府之日﹐首以設學爲事﹐行視故基﹐有興復之漸。今嗣侯蒞政﹐以爲國家守成尙文﹐有司當振飭文事﹐以贊久安長治之盛﹐敢不黽勉朝夕﹐以效萬一﹖方經度之始﹐或言阜昌所遷乃在左獄故地﹐且逼近闤闠﹐湫隘殊甚﹐非弦誦所宜﹔乃卜府東北隅爽塏之地而增築之。旣以事聞之朝﹐庀徒蕆事﹐工力偕作﹐首創禮殿﹐堅整髙朗。視夫邦君之居﹐夫子正南面﹑垂旒被﹐鄒﹑兩公及十哲列坐而侍﹐章施足徵﹐像設如在。次爲賢廊﹐七十子及二十四大儒繪像具焉。至於棲書之閣﹑豆籩之庫﹑堂宇齋館﹐庖湢庭廡﹐故事異舉而崇飾倍之。子弟秀民備舉選而食廩餼者餘六十人﹐在東序﹐隸教官梁棟﹔孔氏族姓之授章句者十有五人﹐在西序﹐隸教官王磐。署鄕先生康曄儒林祭酒以主之。蓋經始於壬子之六月﹐而落成於乙卯六月初五。十一代孫衍聖公元措﹐嘗仕爲太常卿﹔癸巳之變﹐失爵北歸﹔尋被詔搜索禮器之散逸者。仍訪太常所隸禮直官歌工之屬﹑備鐘磬之縣﹑歲時閱習。以宿儒府參議宋子貞領之。故鄆學視他郡國爲獨異。乃八月丁卯﹐侯率僚屬諸生捨菜於新宮﹐玄弁朱衣﹐佩玉舒徐﹐釁落之禮成﹐而饗獻之儀具。八音洋洋﹐復盈於東人之耳。四方來觀者皆失喜稱嘆﹐以爲衣冠禮樂﹐盡在是矣﹗越翼日﹐學之師生合辭謂僕言「嚴侯父子崇飾儒館以布宣聖化﹐承平文物頓還舊觀。學必有記﹐以謹歲月﹐幸吾子文之石﹐垂示永久。」僕謝曰「老生常談﹐何足以陳之齊﹑魯諸君之前﹖顧以客東諸侯者久﹐猥當授簡之末﹐俎豆之事固喜聞而樂道之﹐何敢以不敏辭﹖」興造之迹﹐已辱件右之矣。竊不自度量﹐輒以有所感焉者著於篇。嗚呼﹗治國治天下者有二﹕「教」與「刑」而已。刑所以禁民﹐教所以作新民。二者相爲用﹐廢一不可。然而有國則有刑﹔教則有廢有興﹐不能與刑並﹐理有不可曉者。故刑之屬不勝數﹐而賢愚皆知其不可犯﹔教則學政而已矣。去古旣遠﹐人不經見﹐知所以爲教者亦鮮矣﹐況能從政之所導以率於教乎﹖何謂政﹖古者井天下之田﹐黨庠遂序﹐國學之法立乎其中。射鄕﹑飲酒﹑春秋合樂﹑養老﹑勞農﹑尊賢﹑使能﹑考藝﹑選賢之政皆在。聚士於其中﹐以卿大夫嘗見於設施而去焉者爲之師﹐教以徳以行﹐而盡之以藝。淫言詖行﹐詭怪之術﹐不足以輔世者﹐無所容也。士生於斯時﹐揖讓﹑酬酢﹑升降﹑出入於禮文之間。學成而爲卿﹑爲大夫﹐以佐王經邦國﹔𨿽未成而不害其能至焉者猶爲士﹐猶作食者之養吾棟也。所以承之庸之者如此。庶頑讒說﹐若不在時﹐侯以明之﹐撻以記之﹔記之而又不從﹐是蔽陷畔逃﹐終不可與有言﹐然後棄之爲匪民﹐不得齒於天下。所以威之者又加此。學政之壞久矣﹗人情苦於羈檢而樂於縱恣﹐中道而廢﹐從惡若崩。時則爲揣摩﹑爲捭闔﹑爲鉤距﹑爲牙角﹑爲城府﹑爲穽護﹑爲溪壑﹑爲龍斷﹑爲捷徑﹑爲貪墨﹑爲蓋藏﹑爲較固﹑爲幹沒﹑爲面謾﹑爲力詆﹑爲貶駁﹑爲譏彈﹑爲姍笑﹑爲陵轢﹑爲覬覦﹑爲睚眥﹑爲構作﹑爲操縱﹑爲麾斥﹑爲劫制﹑爲把持﹑爲絞訐﹑爲妾婦妒﹑爲形聲吠﹑爲崖岸﹑爲階級﹑爲髙亢﹑爲湛靜﹑爲張互﹑爲結納﹑爲勢交﹑爲死黨﹑爲囊橐﹑爲淵藪﹑爲陽擠﹑爲陰害﹑爲竊發﹑爲公行﹑爲毒螫﹑爲蠱惑﹑爲狐媚﹑爲狙詐﹑爲鬼幽﹑爲怪魁﹑爲心失位﹔心失位不已﹐合謾疾而爲聖癲﹑敢爲大言﹐居之不疑﹐始則天地一我﹐旣而古今一我。小疵在人﹐縮頸爲危﹔怨讟薰天﹐泰山四維﹔吾術可售﹐無惡不可﹔寧我負人﹐無人負我﹔從則斯朋﹐違則斯攻﹔我必汝異﹐汝必我同﹔自我作古﹐孰爲周孔﹖人以伏膺﹐我以發冢。凡此皆殺身之學﹐而未若自附於異端雜家者爲尢甚也。居山林﹑木食澗飲﹐以徳言之﹐則𨿽爲人天師可也﹔以之治世則亂。九方臯之相馬﹐得天機於滅沒存亡之間﹐可以爲有道之士﹐而不可以爲天子之有司。今夫緩步闊視﹐以儒自名﹐至於徐行後長者﹐亦易爲耳﹐乃羞之而不爲。竊無根源之言﹐爲不近人情之事﹐索隱行怪﹐欺世盜名﹐曰「此曾﹑顏﹑子思子之學也。」不識曾﹑顏﹑子思子之學﹐固如是乎﹖夫動靜交相養﹐是爲弛張之道﹔一張一弛﹐遊息存焉。而乃彊自矯揉﹐以靜自囚﹐未嘗學而曰「絕學」﹐不知所以言而曰「忘言」。靜生忍﹐忍生敢﹐敢生狂﹐縛虎之急﹐一怒故在﹐宜其流入於申﹐韓而不自知也。古有之﹕桀紂之惡﹐止於一時﹔浮虛之禍﹐烈於洪水。夫以小人之《中庸》﹐欲爲魏晉之《易》與崇觀之《周禮》﹐又何止殺其軀而已乎﹖道統開矣﹐文治興矣﹐若人者必當戒覆車之轍﹐以適攺新之路。特私憂過﹐計有不能自已者耳﹐故備述之。旣以自省﹐且爲無忌憚者之勸。侯名澄﹐七歲入小學﹐師名士龍江張某。自讀誦至剖析義理者餘十年。衍聖必其爲特達之器﹐以其子妻之。迄今爲名諸侯﹐二君子有國焉。是年九月朔日﹐河東元某記。

博州重修學記

博之廟學﹐當泰和中州倅﹐遼東王遵古元仲之所建。元仲有文行﹐道陵謂之「昔人君子」者也。甲申之兵﹐民居被焚﹐州將閻侯義以廟學﹑州宅﹑龍興寺殿﹐土木之麗甲於一州﹐特以兵守之。其後廟學獨廢不存。今行臺特進公以五十城長東諸侯﹐凡四境之內﹐仙佛之所廬﹑及祠廟之無文者﹐率完復之﹐故學捨亦與焉。防禦使茌平石侯靑﹑彰徳總管兼州事趙侯徳用﹐乃以行臺之命﹐葺舊基之餘而新之。大正其位﹐又爲從祀之室於其旁。至於講誦之堂﹑休宿之廬﹑齋廚庫廏﹐無不備具。經始於某年某月﹐落成於某年之某月。文石旣具﹐趙侯請予記之。予竊有所感焉。博自唐以來爲雄鎭﹐風化則齊﹑魯禮義之舊﹐人物則魯連子﹑華歆﹑駱賓王之所從出。在承平時﹐登版籍者餘三十萬家﹐其民號爲良善而易教。特喪亂之後﹐不能自還耳。𨿽然﹐豈獨此州然哉﹖先王之時﹐治國治天下﹐以風俗爲元气﹐庠序黨術無非教﹐太子至於庶人無不學。天下之人﹐幼而壯﹐壯而老﹐耳目之所接見﹐思慮之所安習﹐優柔於弦誦之域﹐而饜飫於禮文之地﹔一語之過差﹐一跬步之失容﹐卽赧然自以爲小人之歸。若犯上﹐若作亂﹐𨿽驅逼之﹑從臾之﹑誘引之﹐有不可得者矣。故以之爲俗則美﹐以之爲政則治﹐以之爲國則安且久。理之固然而事之必至者﹐蓋如此。嗚呼﹗王政埽地之日久矣。戰國吾不得而見之﹐得見兩漢斯可矣﹔兩漢吾不得而見之﹐得見唐以還斯可矣﹔唐以還且不可望﹐況於爲血爲肉之後乎﹖喪亂旣多﹐生聚者無幾﹐蚩蚩之與居﹐倀倀之爲徒。亦有教焉﹕不過破梁碎金﹕「胡書記詠史」而已。前世所謂《急就章》《兔園冊》者﹐或篇題句讀之不知矣。後生所習見者﹐非白晝攫金﹐則禦人於國門之外﹐取箕帚而誶語﹐借耰鋤而徳色﹐秦人之抵冒殊捍﹐賈子之所爲。太息而流涕者﹐蓋無足訝。由是觀之﹐父子﹑夫婦﹑人倫之大節﹐亦由冠屨上下之定分。冠而屨之﹐屨而冠之﹐非正名百物﹐則倒置之敝無所正。父不父﹑子不子﹑夫不夫﹑婦不婦﹐必肇修人紀者出而後有攸敍之望矣。況艸昧之後﹐道統方開﹐明經者例有復身之賜﹐而此州將佐首以興起學宮爲事﹐土之有志於此道者﹐其喜聞而樂道之宜如何哉﹗故爲記其興造之始末﹐且以學校之本告之曰﹕有天地﹐有中國﹐其人則堯﹑舜﹑禹﹑湯﹑文﹑武﹑周﹑孔﹔其書則《詩》《書》《易》《春秋》《論語》《孟子》﹔其民則士﹑農﹑工﹑賈﹔其教則君令﹑臣行﹑父慈﹑子孝﹑兄友﹑弟恭﹑夫婦睦﹑朋友信﹔其治則禮﹑樂﹑刑﹑政﹑紀綱﹑法度。生聚﹑教育﹑冠婚﹑喪祭﹑養生﹑送死而無憾。庠序黨塾者﹐道之所自出也﹔士者﹐推詳序黨塾所自出之道而致之天下四方者也。由是而之焉﹐正名百物﹐肇修人紀者尙庶幾焉﹗如曰不然﹐則爾愛其羊﹐我愛其禮。以是學爲告朔之餼﹐可也。

趙州學記

趙州廟學初廢於靖康之兵。天會以來﹐郡守趙公某始立廟殿﹐而任公某增築學捨。泰和名臣﹑陵川路公元爲門﹑爲廊廡﹑爲講堂﹐土木之功乃備。自貞祐南渡﹐河朔喪亂者餘二十年。趙爲兵衝﹐焚毀尢甚﹔民居官寺﹐百不存一。學生三數輩逃難狼狽﹐不轉徙山谷﹐則流離於道路。廟學之存亡﹐亦付之無可柰何而已。戶牖旣壞﹐瓦木隨徹﹐當路者多武弁﹐漫不加省﹐上雨旁風﹐日就頹壓﹔識者惜之。歲癸卯﹐眞定路工匠總管趙侯﹐慨然以修復爲事。發貲於家﹐顧工於民﹐躬自督視﹐不廢寒暑。裁正方隅﹑崇峻堂陛﹔袠傾者起之﹑腐敗者易之﹑破缺者完之﹑漫漶者飾之。曾不期年﹐截然一新﹐若初未嘗毀而又有加焉者。乃八月上丁﹐諸生釋菜如禮﹐衣冠俎豆﹐駸駸乎承平之舊。予過慶源﹐嘗往觀焉。問所以經度者﹐郡人髙徳茂等合辭道其然﹐且請予記之。予以爲學宮之廢久矣﹗儒學之士﹐𨿽有任其責者﹐亦以爲不急之務矣。比歲﹐郡縣稍有以興學爲事者﹐率有由而然。力致勢劫劇甚﹐調度僅能有成﹐怨讟盈路﹐所謂可爲美觀而不可以夷考也。趙侯不出於彊率﹐不入於承望﹐崇儒向道﹐自拔於流俗者如此﹗在於學古之士﹐其喜聞而樂道之﹐宜何如哉﹖故爲記之﹐且告之曰「吾道之在天下﹐未嘗古今﹐亦未嘗廢興。君臣﹑父子﹑夫婦﹑兄弟﹑朋友之際﹐百姓日用而不知。大業廣明五季之亂﹐蕝不施﹐而道固自若也。𨿽然﹐庠予﹑黨塾﹐先王之所以教﹐後世𨿽有作者﹐旣不能復有所加﹐亦豈容少有所損﹖羊存禮存﹐此告朔之餼所以不可廢也。夫興學﹐儒者事也﹔用武之世而責人以儒者之事﹐不可也。異時﹐時可爲﹐力可致﹐而使學宮有鞠爲園蔬之嘆﹐不必以前世趙﹑任﹑路三使君爲言。視今趙侯﹐能不少愧乎﹖」侯名振玉﹐龍山人﹐先節度慶源﹐有良民吏之風。其與文士遊﹐蓋其素尙云。

壽陽縣學記

近代皇統﹑正隆以來﹐學校之制﹐京師有太學﹑國子學﹔縣官餼廩﹐生徒常不下數百人﹐而以祭酒博士助教之等教督之﹐外及陪京總管大尹府﹑節度使鎭﹑防禦州﹐亦置教官。生徒多寡﹐則視州鎭大小爲限員。幕屬之由左選者﹐率以提舉系銜刺史﹐州則系籍生附於京府﹐各有定在。外縣則令長司學之成壞﹐與公廨相授受﹐故往往以增築爲功。若仕進之路﹐則以詞賦﹑明經取士﹐豫此選者多至公卿達官。捷徑所在﹐人爭走之。文治旣洽﹐鄕校家塾弦誦之音相聞。上黨﹑髙平之間﹐士或帶經而鋤﹐有不待風厲而樂爲之者。化民成俗﹐槪見於此。自大安失馭﹐中夏版蕩﹐民居官寺﹐毀爲焦土。天造艸昧﹐方以弧矢威天下﹐俎豆之事宜有所待也。甲辰之春﹐予歸自燕﹑云﹐道壽陽﹐知有新學﹐往觀焉。見其堂廟齋廡﹐若初未嘗毀而又加飾焉者。問所以然﹐諸生合辭曰「吾邑舊有廟學。元祐中﹐知縣事張不渝實更新之。旣乃廢於貞祐甲戌之兵。大變之後﹐民無百家之聚﹔縣從事李通﹑李天民者﹐竊有修學之議而病未能也。會臺牒下﹐於壬寅之冬﹐課所在舉上丁釋菜之典﹐乃得偕令佐曁縣豪傑諸人經度之。蓋三年而後有成。久欲謁文吾子﹐以紀歲月﹐顧以斗食之役之故﹐而無以自達也。」予謂二三君言「公輩寧不知學校爲大政乎﹖夫風俗國家之元气﹐而禮義由賢者出。學校所在﹐風俗之所在也。吾欲塗民耳目﹐尙何事於學﹖如曰﹕『如之何使吾民君臣有義﹑而父子有親也﹖夫婦有別﹑而長幼有序也﹖』則天下豈有不學而能之者乎﹖古有之﹕『有教無類』﹔𨿽在小人﹐尢不可不學也。使小人果可以不學﹐則武城之弦歌﹐當不以割雞爲戲言矣。予行天下多矣﹐吏姦而漁﹐吏酷而屠﹐假尺寸之權﹐朘民膏血以自腴者多矣﹗崇祠宇﹐佞佛老﹐捐所甚愛以求非道之福﹐顰呻顧盼﹐化瓦礫之場爲金碧者﹐又不知幾何人也﹗能自拔於流俗﹐崇儒重道如若人者乎﹖且子所言『無以自達』者﹐亦過矣。興學之事﹐賢相當任之﹐良民吏當爲之。賢相不任﹐良民吏不爲﹐曾謂斗食吏不得執鞭於其後乎﹖使吾不爲記玆學之廢興則已﹐如欲記焉﹐吾知張不渝之後﹐惟此兩從事而已﹗奚以斗食之薄﹑萬鐘之厚爲計哉﹖」通字彥達﹑縣人﹔天民字仲先﹐上世秀容人﹔其先世皆儒素云。

代冠氏學生修廟學壁記

冠氏廟學﹐貞祐初知縣事魯仔所增建。泰和中﹐主簿折元禮畫七十二子像。喪亂以來﹐民居皆被焚毀而廟學獨存。歲乙未﹐右副元帥趙侯憫其頹圮﹐復爲完補之。學之制﹐初亦儉狹﹐侯就爲料理﹐而作新之意蓋未已也。侯崇儒重道﹐出於天性。在軍旅中﹐亦常以文史自隨﹔一府之人﹐若偏裨﹑若府吏﹐皆隨而化之﹔興學之事﹐特其濫觴耳。嗚呼﹗吾邑爲大縣久矣。在承平時﹐登版籍者餘三萬家﹔僑寓之民﹐又倍而三之。學校﹐大事也﹐前後歷數十政非無賢令佐﹐而乃因卑習陋﹐漫不加省﹔百年以來﹐能崇起之者﹐惟吾侯與魯﹑折三人而已。可勝嘆哉﹗某月日﹐縣學生黃逸民記。

葉縣中嶽廟記

河南中鎭所在﹐在所率有祠廟﹐以奉嶽祗。葉距崧三百里﹐而近獨無有也。邑門之南百舉武﹐少折而西﹐有地焉直居民之衝﹐顧望崇顯﹐父老規爲嶽祠舊矣。泰和末﹐太原祁人樊道眞始以邑人之意而經度焉。地本故堤﹐廢圯已久﹐荊棘瓦礫﹐蛇鼯所捨。樊身執畚鍤﹐鏟治蕪穢﹐實以版築。百日而廟基成。邑之人知其堅固可任也﹐乃羣起而助之﹔實鄕豪張祐﹑孫寧﹑秦商人﹑黨圭爲之倡。廟旣成﹐祁人有以白石爲中天像﹐欲輦而北者﹐道眞請而事焉。予嘗謂﹕小人之情﹐畏之而有不義﹔恥之而有不仁﹔威之而有不懲﹔獨於事神若有所儆焉。何邪﹖徼福於方來﹐逃罪於已然﹔百求而百不可得﹐然終不以百不可得﹐而廢其所以求也。富貴﹑光榮﹑壽考﹑繁昌﹐人旣有以求諸神﹔忠信﹑孝弟﹑廉讓﹑篤實﹑神亦有以望於人。吾嘗見夫世俗之所以事神者矣﹕崇祠宇﹑嚴像設﹑刲羊豕﹑具儀衛﹐巫覡﹑倡優雜然而前﹐拜跪甚勞﹐迎送甚勤﹔求神之所以望於人者﹐無有也﹗陰害賊詐﹐刮利次骨﹐利之所在﹐無復天理﹔公噬潛搏﹐難得是期﹐內人於溝不卹也﹐血人於牙不饜也﹔志得而意滿﹐則曰「我求於神﹐神報我者如是也。」故搏噬愈獲﹐報謝愈丰﹐禱求愈奢﹐香火未收而陰害賊詐之心已怫然於胸中矣﹔此值蛇神牛鬼之所不忍臨﹐而謂嶽只之聰明正直者而臨之乎﹖《記》有之﹕「𨿽有惡人﹐齋戒沐浴﹐可以事上帝。」謂小人之不可以事神﹐不可也﹔豈弟君子﹐求福不回﹐好是正直﹐介以景福﹐謂神之可欺﹐尢不可也﹗嗚呼﹗神有固然﹐三尺童子所能知﹐而人有不能知者﹐特溺於貪而不能自還耳。惜乎﹗莫有以三尺童子之所知幹而告之也。癸未之夏﹐予過昆陽﹐進士韋仲安道樊之意﹐欲得吾文以記其經營之始﹐故爲書之﹔且告以福不可徼﹑禍不可逃也。如是﹐庶幾來者有所儆焉。

扁鵲廟記

扁鵲隨俗爲變﹐過咸陽爲無辜醫﹐邯鄲爲帶下醫﹐洛陽爲耳目痺醫﹐蓋嘗至周。其有廟於此﹐則不可考也。廟再以元丰八年成。裏之人事之惟謹﹐病者必來以藥請。杯案閒有得香灺埃煤若丸劑然者﹐吞之﹐病良愈。閭裏閒相傳以爲神。鬥酒彘肩﹐禱謝日丰。積習旣久﹐莫有能正之者。鄕豪張乙居其旁﹐葺而新之﹐土木有加焉﹐正大元年之八月也。自扁鵲飲上池水﹐三十日而知物﹐其事固以祕怪而不常﹐故虛荒誕幻﹐被於末流﹐千百年後而未止也。𨿽然﹐耳目之所不接﹐故常理之所不拘﹔神膏傅創﹐靈丸起廢﹐見於傳記者多矣﹐又安可必其果無有哉﹖故嘗謂扁鵲﹐至人也﹐自言其方可以解肌裂皮﹑決脈結筋﹑湔浣腸胃﹑漱滌五藏﹑煉精而易形矣﹔至於世之陰忌賊詐﹑貪饕攫拾﹑心魂斫喪﹑若醉若狂﹑懣然而不能自還者﹐百千爲羣﹐日相過乎前﹐爲扁鵲者獨不能隨俗爲變﹐煉精而易形﹐使之爲平直﹑安舒﹑廉讓﹑潔淸之人乎﹖若夫疾病則禱﹐聖人所不廢﹔誠以感神﹐祭則受福﹐冥冥之閒﹐當有陰相者﹐盍亦無以靈丸﹑神膏爲也﹔此之不爲區區之香灺埃煤﹐自誇於閭巷細民之閒以爲神。嗚呼﹗其亦兒童劇而已矣﹐豈世之所望於扁鵲﹐而扁鵲之所以爲扁鵲者哉﹖

長慶泉新廟記

鄧之西百里而遠﹐是爲內鄕之東鄙。有山焉﹐岡巒起伏﹐與淅酈諸山絡脈相屬﹐而爲之殿。其麓二泉﹐灌田千畝有奇。泉之上有龍祠﹐耆舊以爲禱之有雨暘之應。旁近之民有以飲羊牛﹑浣裙裾者﹐泉輒匯而遷焉。考之辧方﹐無所知名。俚俗所稱﹐訛謬失實﹐且不雅馴。今以其地名之長慶泉。正大丁亥﹐予承乏是邑。夏五月﹐赤旱近百日。凡縣境之名湫無慮數十所﹐奔走禱祠﹐卒無感通。道路嗷嗷﹐無望來秋。有以此泉爲言者﹐予率父老詣焉。幣祝甫登﹐雲气四合﹐車轍未旋而澍雨浹。明年﹐裏之民作新廟於泉之西南﹐且以紀其事爲請。夫龍之靈固也﹐然古人之於禱祠﹐不幸而不見答﹔自咎而已﹔幸而應焉﹐則亦不敢以爲功。今也不徳其何以致然﹖將適與雨會歟﹖影向之報蓋不如是之捷也。天之恩與威﹐令龍實尸之。油然而云﹐殷然而雷﹐不崇朝而雨天下。利於物者丰﹐則享諸己者厚。道家所言﹐恍惚之外神龍之所居﹐瑤宮璇室﹐萬舞在庭﹐金支翠蕤﹐紛蔽輝映﹔𨿽首出萬物﹐奉以四海九州﹐有不足進焉者。山夫谷民乃以一畝之宮﹐牲不掩豆而祠之﹐豈度徳﹑審功﹑報稱之道哉﹖聞之天卽神﹐神卽人﹐人卽天﹔名三而誠則一。東鄰之牛﹐不如西鄰之禴祭實受其福﹐凡以恃吾誠而已。不然﹐所持者狹﹑所求者奢﹐彼乘雲气而遊天地之間﹐是區區者寧足以畱其一盼邪﹖正大己丑九月日。

三皇堂記

老子職柱下史﹐閱人代之久﹐其述伏犧﹑神農﹑黃帝氏以來﹐有「太上下知有之﹐其次親之﹑譽之」之論。邵康節因之亦謂皇與帝爲千萬世之人﹐其次第蓋如此。自《三墳》爲吾夫子所刪﹐三聖人者與天同功﹐乃無徳業可考見。醫家者流﹐謂神農一日嘗七十毒﹐與岐黃至眞。大要《三墳》書特止於此。今其論故在本於大道之說﹑而究乎生死之際﹐然於二聖人所以仁後世者﹐才土苴耳。太原醫師趙國器謂「吾業當有所本也。」卽其家起大屋﹐立三聖人像事之﹐以歷代名醫岐伯而下凡十人侑其坐。棟宇旣備﹐像設旣嚴﹐介於太谷李進之請予爲記。始予甚難之﹐以謂天地不仁﹐芻狗萬物﹐聖人躋民仁壽之域﹐民物安逸﹐若道自然﹔𨿽莫知所謝可也。或曰「有萬世之利者﹐享萬世之報﹔亢倉楚所居﹐年谷丰穰﹐物無疵癘﹐其鄕之人且相與屍而祝之﹑社而稷之﹔況與天地同功者乎﹖𨿽報本反始﹐非閭巷所得專﹔而溯流窮源﹐或旦暮如有遇。祖而祀之﹐其誰曰不然﹗」夫趙子世於方伎﹐餘百有五十年矣。守之以恆業﹐用之以戒心﹐謂一毒妄攻﹐五兵莫慘﹐耿耿自信﹐臨之以神明。吾知是家於人之命爲甚重矣﹐是可記也。於是乎書之。國器名天用﹐今爲惠民局直長。塑工張天秀。國器之子履道知讀書﹐異時當以儒索自拔於流俗云。己酉初吉﹐新興元某記。

崔府君廟記

唐崔子玉府君祠﹐在所有之。或謂之亞嶽﹑或謂之顯應王者﹐皆莫知其所從來。府君定平人﹐太宗時爲長子令﹐有惠愛之風。本道采訪使與長子尉劉﹐內行弗備﹐且有贓賕之鄙。時縣有名虎﹐府君謂二人者宜當之﹐已而果然。及一孝子爲所食﹐乃以牒攝虎至﹐使服罪﹔一縣以爲神而廟事之。世所傳蓋如此。廟之在陽平者有年矣。貞祐之兵﹐燒毀幾盡。東平副元帥趙侯以其父之志爲完復之。其成也﹐侯命予以歲月記﹐故爲書之。《傳》曰「有功於民則祀之﹐以勞定國則祀之。」此不爲小徳小善者言。漢丞相忠武侯之歿﹐蜀人求爲立廟﹐朝議以禮秩不聽﹐百姓遂因時節祭之道陌上。言事者或謂可聽於成都立之﹐安樂公不從。習隆﹑向充拜章言「巷祭野祀﹐非所以存徳念功﹐若盡順人心﹐則瀆而無典﹔建之京師﹐又逼宗廟﹔止可令其近墓爲之。所親以時設祭﹐故吏欲奉祀者﹐皆限至廟。斷其私祀﹐以從正禮。」於是始從之﹐爲廟於沔陽。從事觀之﹐漢人於忠武侯﹐其難之也如是﹐況其下者乎﹖且夫君縣之良吏﹐血食一方﹐見於今者多矣﹐然卓茂則止於密﹐魯仲康則止於中牟﹐朱邑則止於桐鄕﹐召父杜母則止於南陽﹔蓋未有由百里之邑﹐達之天下四方﹐如府君之祠之侈者也﹗髙門之蕩然﹑廣殿之渠然﹑冕之巍然﹑侍衛之肅然﹐𨿽五帝之尊且雄無以進。使其止於爲土木偶焉﹐斯可矣﹔或有物焉﹐則將疾走遠引﹑逃避之不暇﹐矧敢馮幾負扆以當天下四方臣僕之敬乎﹖嗚呼﹐祀典之壞久矣﹗惟祀典壞而後徹淫祠之政舉。喪亂以來﹐天綱弛而地維絕﹔人心所存﹐惟有逃禍徼福幹在耳。惟逃禍徼福者在﹐故凶悍毒詐有時而熄。若曰「淫祀無福﹐非其鬼而祭之爲諂」﹐爾所敬非吾之所謂敬﹐爾所懼非吾之所當懼。彼將蕩然無所畏忌﹐血囊仰射﹐又何難焉﹖使梁公而在﹐吾知前日江淮之舉﹐有不暇施於今日者矣。故並及之﹐使人知侯之意有在。

卷第三十三

記

鄧州新倉記

觀察判官曹君徳甫﹑以書抵某云「武勝一軍﹐雄視南服﹐重兵所宿﹐兼倍諸道﹐故廩庾之積﹐尢爲吾州之大政。今漆水公之鎭是邦也﹐至之日﹐卽以新倉爲事﹐度材於山﹐賦庸於兵﹐以計手授﹐百堵皆作。蓋經始於正大六年之八月﹐而斷手於八年之四月。文石旣具﹐子爲我記之。」某以爲﹕天下之謀食者莫勞於農﹐而莫不害於農﹔農之力﹐至於今極矣﹗叱牛而耕﹐曝背而耘﹐一人之勞不能給二人之食﹐水旱霜雹﹐螟蝗蟊賊﹐凡害於稼者不論也。用兵以來﹐調度百出﹐常賦所輸﹐皆創痍之民﹐終歲勤動不得以養其父母妻子﹐而以之佐軍興者。兵則恃農而戰﹐農則恃兵而耕。朝廷旰食宵衣﹐惟谷之卹﹔勸農冠蓋﹐相望於道。廩人之制非不具備﹐而有司或不能奉承。精粗之不齊﹐陳腐之不知﹐度量之不同﹐簿領之不一﹐收貯之不謹﹐啟閉之不時﹐訶禁之不嚴﹐檢察之不恆﹐冒濫之不究﹐請托之不絕﹔一隙所開﹐百姦乘之。百家之所斂﹐不足以給雀鼠之所耗﹔一邑之所入﹐不足以補風雨之所敗。四方承平﹐粒米狼戾時然且不可﹐況道殣相望之後乎﹖然則有能爲國家重民食而謹軍賦者﹐業文之士﹑宜喜聞而樂道之也。惟公爲徐﹑爲陜﹑爲鳳翔﹑爲京兆﹑爲洛陽盡力民事﹐二十年於玆﹐知民之知難﹐知戰之所資﹐知廢政之不可不舉﹐知積獘之不可不去。是役也﹐易腐敗爲堅整﹐廣狹陋爲宏敞﹐增卑濕爲爽塏﹐導壅蔽爲開廓。環以復垣﹐鍵以重扃。圭撮有經﹐新陳有次﹐暵曝有所﹐檢視有具﹐出入有籍﹐巡衛有卒。條畫周密﹐截若畫一。萬箱踵來﹐千倉日盈﹐陳陳相因﹐如岡如陵﹐望之巍然﹐有以增金城湯池之重﹔京師仰給﹐於是乎張本。某屬吏也﹐知公爲詳﹐故並著其設施如此。四月二十三日﹐儒林郎﹑南陽縣令﹑武騎尉﹑賜緋魚袋元某記。

南陽縣令題名記

爲縣難﹑爲南陽尢難。由漢以來﹐千百年居是邦者﹐不知其幾何人﹐獨召﹑杜有父母之稱﹐其餘則有問姓名而不知者﹐可謂尢難矣。自功利之說行﹐王伯之辧興﹐墮窳者得以容其姦﹐而振厲者無以盡其力。蓋嘗疑焉﹕仁人君子﹐正其誼不謀其利﹐明其道不計其功﹐與夫安靜之吏﹐悃愊無華﹐日計不足﹐月計有餘者﹐理誠有之﹔然唐虞之際﹐司空則平水土﹐后稷教民稼穡﹐司徒則敬敷五教在寬﹐士明於五刑﹐虞則若予上下艸木鳥獸﹐伯典禮﹐夔典樂﹐龍納言﹔三載考績﹐三考黜陟幽明﹐君臣相敕﹐率作興事﹐必於成而後已﹔謂之不計其功也而可乎﹖漢宣帝之治﹐樞機密而品式具﹐上下相安﹐莫敢苟且﹔政平訟理﹐固出於良二千石徳讓之風﹐至於摘姦伏﹑擊豪右﹑敢悍精敏﹑砉砉雋快如刃之發於硎者﹐亦多矣﹗三代之民治﹐漢之民亦治﹔孰王孰伯﹐必有能辧之者。嗚呼﹐道喪久矣﹗召﹑杜之政﹐豈人人能之﹖惟稍自振厲﹑不入於墮窳﹐斯可矣。若夫碌碌自保﹐寂寥而無所聞﹐去之日﹐使人問姓名而不能知﹐𨿽居是邦﹐謂之未嘗居是邦﹐可也﹗年月日﹐某記。

吏部掾屬題名記

吏部爲六曹之冠。自前世號爲前行﹐官屬府史﹐由中後行而進者﹐皆以爲榮焉。國朝故事﹕掾屬之分有左右選﹐右選之在吏曹者﹐往往至公卿達官﹐然不能終更者亦時有之。古人以爲吏猶賈然。賈有賢有愚。賢賈之取廉﹐日計不足﹐月計有餘﹔愚賈之求無紀極﹐舉身以徇貨﹐反爲所累者多矣﹗此最善諭者。自風俗之壞﹐上之人以徒隸遇佐史﹐甚者先以機詐待之。廉恥之節廢﹐苟且之心生﹐頑鈍之習成﹐實坐於此。夫以天下銓綜之系﹑與夫公卿達官之所自出﹐乃今以徒隸自居﹐身辱而不辭﹐名敗而不悔﹔甚矣﹐人之不自重也﹗乃錄南幸以來名姓凡若干人﹐刻之石。孰善孰惡﹑孰由此而達﹑孰由此而敗﹐觀者當自知之得以監焉。正大二年五月﹑日﹑儒林郎﹑權國史院編修官元某記。

警巡院廨署記

汴京官府寺捨﹐百年以來無復其舊。其駕南渡﹐百司之治往往以民居爲之。如兩警院之繁劇緊要者﹐亦無定所焉。夏津宋侯之領右院也﹐以爲吾之職有前世長安洛陽令之重﹐其權則又右內史之所分﹐乃今僑寓於編戶細民之閒﹔余也不敏﹐就得以倥傯爲辭﹐後之君子奚賴焉﹖陛級之不崇﹐何以示民﹖寢處之不飾﹐保以待賢﹖貴賤無章﹐上下混淆﹐則又非所以謹官常而侈上命也。乃以故事請於縣官。久之﹐得故教授位於樂善坊之東。教官廢久﹐屋爲民居﹐罅漏衰傾﹐風雨弗庇。侯以暇時易而新之。治有廳事﹐寢有堂奧﹐廚庫井廏﹐以次成列。外周以垣﹐內鍵以門﹐不私困﹐不公滯。蓋百日而後成﹐卽以其事屬余記之。竊嘗謂﹕治人者食於人﹔勞其心者逸其身。於此有人焉﹗朝夕從事﹐使斯民也皆得其所欲安﹔民安矣﹐至於吾身之所以安﹐則謂之私而不敢爲﹐夫豈人情也哉﹖履屐之閒可以用極﹔鼓鐘之末可以觀政。若曰「此猶傳捨耳﹐不足用心於其閒。」君子以爲不智可也﹗故予樂爲書之。侯名九嘉﹐字飛卿﹐擢進士甲科。文采風流﹐昭映一時。歷髙陵﹑三水﹑藍田﹑扶風四縣令﹐皆有能聲云。正大二年五月﹑日﹑儒林郎﹑權國史院編修官元某記。

創開滹水渠堰記

州倅定襄李侯﹐介於教官劉浚明之深﹐以《滹水新渠記》爲請曰「滹水之源﹐出於雁門東山之三泉﹐過繁畤遂爲大川。放而出忻口﹐並北山而東﹐去僕所居橫山爲不遠。上世以來﹐知水利可興﹐故嘗興之﹐由來爾朱氏而下﹐凡三人焉。爾朱丘村人﹐家有賜田百頃﹐因以雄吾鄕。役家之僮奴﹐欲從忻口分支流爲渠。鄕之人以是家公爲較固之計﹐莫有助之者﹐且姍笑之﹐因自沮而罷。大定戊子﹐無畏莊信武喬公﹐號稱「十萬喬氏」者﹐度其財力易於興造﹐復以渠爲事。開及日陽裏﹐農民以盜水致訟﹐有避罪而就死者﹔事出於曖昧﹐甲乙鉤連﹐無從開釋﹐役夫散歸﹐至以水田爲諱。承安中﹐吾裏齊全羨率鄕曲大家﹐按喬公故迹﹐欲終成之﹐而竟亦不成。僕不自度量﹐以先廣威嘗與齊共事﹐思卒前業。賴縣豪傑﹑鄕父兄子弟佽助之﹐歷二年之久﹐僅有成立。蓋經始於壬寅之八月﹐起湯頭嶺西之北村﹐上下逾六十里﹐經建安口乃合流。又明年之三月旣望﹐合鄕人豫議洎執役者﹐置酒張樂以落之。老幼欣快﹐歡呼動地﹐出平昔所望之外。宜有文辭以垂示永久﹐幸吾子畱意焉。」余以爲立功立事﹐必天時人事合而後可﹐然系於人事者爲尢多。曇余官西南鄧之屬邑﹐多水田﹐業戶餘三萬家。長溝大堰﹐率因故迹而增築之﹐而其用力有不可勝言者。試一二考之﹕夫水在天壤閒爲至平﹐且善利萬物而不爭﹔有餘者損之﹐不足者補之﹐時乃天之道。兼並之家﹐力足以制單貧﹐而賄足以侮文法。身私九里之潤﹐人無一漑之益者多矣。以至平爲不平﹐不爭爲必爭﹐補有餘﹑損不足﹐傷水之性﹐逆天之道﹔覆車之轍﹐前後相接。田野細民﹐有敢復與大豪共公者乎﹖矧夫非大變之後﹐無不爭之田﹔非屢丰之年﹐無供役之食﹔事艱於慮始﹐人習於惡勞﹐賢否異情﹐理難合﹐彼己分利﹐孰爲綱維﹖故𨿽有萬折必東之心﹐而終屈於七遇皆北之勢。使臨之以公上之命﹐且無望於必成﹐況創始於鄕社二三之議乎﹖有其時而乏其人﹐有其人而無其志﹔力不前勝﹐事必後艱。大哉志乎﹗惟彊也故能立天下之懦﹔惟堅也故能易天下之難。由是而充之﹐關輔之三白襄樊之黔蘆﹐皆此物也。故嘗謂江鄕澤國﹐巧於用水﹐凡可以取利者無不盡。舉鍤投袂﹐隨爲丰年。今河朔州郡非無川澤﹐而人不知有川澤。捐可居之食﹐失當乘之機﹐如愚賈操金﹐昧於貿遷之術。旱暵爲虐﹐乃無以療之﹔求象龍﹑候商羊﹑坐爲焚尪﹐暴巫禳襘﹔家之所誤﹐搏手困窮。咎將誰執﹖方新渠之成也﹐余往觀焉。流波沄沄﹐淨氵最盈溝﹐若大有力者擁之而前。農事奮興﹐坐享丰潤﹐禾麻菽麥﹐鬱鬱彌望。計所收拾﹐如有以相之。夫孤倡而合眾力﹐一善而兼萬夫﹐暫勞而有亡窮之利﹐若李侯者其可謂有志之士矣﹗𨿽然﹐水利之在吾州者﹐非特滹河而已也。出東門一捨﹐少折而南﹐由三霍而東﹐盡南邢之西﹐其閒無片邑﹐無聚落﹑無丘壠﹐特沮洳之濼而已。誠能引牧馬之水﹐以合三會於蒙山之麓﹐堤障有所﹐出內有限﹔才費數千人之功﹐平湖渺然﹐當倍晉溪之十。惜無大農尺一之版﹐使扁舟落吾手中耳﹗因記侯興建始末﹐慨然有感於中﹐故兼及之。侯名子成﹐先廣威用承直郎蔭﹐當補官﹐州牒已上吏曹矣。而新令限至﹐朝請大夫者乃系班。廣威詣登聞鼓院自陳﹐道陵從之。豫供奉者四百二十人﹐仕至蠡州酒務使。李侯﹐所謂是以似之者歟﹖年月日記。

市隱齋記

吾友李生爲予言「予遊長安﹐捨於婁公所。婁﹐隱者也﹐居長安市三十年矣。家有小齋﹐號曰『市隱』﹐往來大夫士多爲之賦詩。渠欲得君作記﹐君其以我故爲之。」予曰「若知隱乎﹖夫隱﹐自閉之義也。古之人隱於農﹑於工﹑於商﹑於醫卜﹑於屠釣﹐至於博徒﹑賣漿﹑抱關吏﹑酒家保﹐無乎不在﹐非特深山之中﹑蓬蒿之下﹐然後爲隱。前人所以有大小隱之辧者﹐謂初機之士﹐信道未篤﹐不見可欲﹐使心不亂﹐故以山林爲小隱﹔能定能應﹐不爲物誘﹐出處一致﹐喧寂兩忘﹐故以朝市爲大隱耳。以予觀之﹐小隱於山林則容或有之﹐而在朝市者未必皆大隱出。自山人索髙價之後﹐欺松桂而誘云壑者多矣﹐況朝市乎﹖今夫幹沒氏之屬﹐脇肩以入市﹐疊足以登壠斷﹐利觜長距﹐爭揵求售﹐以與傭兒販夫血戰於錐刀之下﹔懸羊頭﹑賣狗脯﹐盜跖行﹑伯夷語﹐曰﹕『我隱者也。』而可乎﹖敢問婁之所隱柰何﹖」曰「鬻書以爲食﹐取足而已﹐不害其爲廉﹔以詩酒遊諸公閒﹐取和而已﹐不害其爲髙。夫廉與髙﹐固古人所以隱也﹐子何疑焉﹖」予曰「子得之矣﹗予爲子記之。𨿽然﹐予於此猶有未滿焉者﹐請以韓伯休之事終其說。伯休賣藥都市﹐藥不二價。一女子買藥﹐伯休執價不移。女子怒曰﹕『子韓伯休邪﹖何乃不二價﹖』乃嘆曰﹕『我本逃名﹐乃今爲兒女子所知﹗』棄藥徑去﹐終身不返。夫婁公固隱者也﹐而自閉之義﹐無乃與伯休異乎﹖言﹐身之文也﹐身將隱﹑焉用文之﹖是求顯也﹗奚以此爲哉﹖予意大夫士之愛公者彊爲之名耳﹐非公意也。君歸試以吾言問之。」貞祐丙子十二月﹑日﹐河東元某記。

惠遠廟新建外門記

晉溪神曰昭濟﹐祠曰惠遠﹐自宋以來云然。然晉祠本以祠唐侯﹐乃今以昭濟主之﹐名實之紊久矣﹗不必置論。蓋魏﹑齊而下﹐晉陽有北門之重﹔山川盤結﹐士馬彊盛﹐天下名藩巨鎭﹐無有出其右者。此水去城才跬步閒耳。山之麓出兩大泉﹐噴薄湍駛﹔流不數步﹐遂可以載舟楫﹐匯爲巨陂﹐派爲通渠﹔稻塍蓮蕩﹐延袤百餘里﹐望之令人渺焉有吳兒洲渚之想。若濟源之淸曠﹑蘇門之古澹﹑濟南之秀潤﹐以知水者言之﹐皆吾餘波之所及也﹗太平興國初﹐漢入於宋。城闕𨿽毀而風物故在。旁近之民擅灌漑之利﹐春祈秋報﹐惟神之爲歸﹐割牲釃酒﹐日月不絕。宮庭靖深﹐丹碧紛耀﹐遺臺老樹﹐朱樓畫舫﹐承平遊覽之盛﹐予兒時尙及見之。廟舊有殿﹑有別殿﹑有廊廡﹑有門。貞祐之兵迄今三十年﹐𨿽不盡廢﹐而腐敗故暗極矣﹗創罷之人﹐迫於調度﹐故未暇補葺。父老過之﹐有潸然出涕者。南北路驛使寶坻髙侯天輔憫外門之頹毀也﹐力爲新之。起於辛丑之正月﹐而成於其年之七月。請予記之。予謂昭濟廟之在吾晉﹐有決不能廢者﹔然其廢而興之﹐則存乎人焉爾。夫一門之役﹐固不可謂之全功﹔異時有以全功自任者﹐安知其不自髙侯發之﹖是可紀也﹐故樂爲之書。明年五月吉日﹐新興元某記。

順天府營建記

淸苑置於隋開皇末﹐歷唐﹑五代﹐爲鄚酬屬縣。宋境與遼接﹐故攺爲保塞﹐重兵所宿﹐常倍髙陽諸戍。金朝旣都燕﹐升縣爲州﹐州仍以保名﹐縣則復淸苑之號﹐且置順天﹐節度一軍。太行諸山﹐東走遼﹑碣﹐盤礡偃蹇﹐挾大川以入於海﹔而州居襟抱之下﹐壁壘崇峻﹐民物繁夥﹐輦轂而南﹐最爲雄鎭。貞祐初﹐中夏受兵﹐遂例有覆隍之變。今萬戶張侯徳剛之起定興也﹐初保西山之東流堝隸經略苗公﹔絫功至永定軍節度使﹑權元帥右都監。及苗公爲其副賈瑀所害﹐侯慷慨憤發﹐期必報瑀。會麾下何伯祥獻苗公符節﹐卽推侯爲長。事聞﹐興定戊寅五月以侯畱守中都﹑行元帥府事。國兵由紫荊而下﹐侯率所部陳於狼牙嶺﹑馬跌﹑爲所執。大帥以侯骯髒無所屈﹐義而釋之﹐且復舊職。侯招降旁郡﹐威信並著﹐遂下雄﹑易﹑安﹑保諸州﹐畱戍滿城。西山豪傑﹐皆授印號爲部曲﹐兵勢大振。滿城隘狹﹐有不能容者﹔歲丁亥﹐乃移軍順天﹐以遏信安行剽之黨。時順天爲蕪城者十五年矣。侯起堂﹐使宅之故基﹐將畱居之﹐隨爲水軍所焚。侯曰「盜所以來﹐揣我無固志耳。堂復成﹐吾且不歸矣﹗」於是立前鋒﹑左﹑右﹑中翼四營﹐以安戰士﹔置行幕荒穢中﹐披荊棘﹑拾瓦礫﹐力以營建爲事。適衣冠北渡﹐得大名毛居節正卿﹐知其材幹彊敏﹐足任倚辦﹐署爲幕府計議官﹑兼領眾役。侯心計手授﹐具有成算。正卿悅於見知﹐勞不言倦。底蘊旣展﹐百廢具興。承平時州民以井泉碱鹵﹑不可飲食爲病。滿城之東有南北泉﹐南曰「雞距」﹐以形似言﹔北曰「一畝」﹐以輪廣言。宋十八塘濼發源於此。二泉合流由城外濠出﹐爲減水口。侯顧而嘆曰「水限吾州跬步閒耳﹗奇貨可居﹐乃棄之空虛無用之地。吾能指使之﹐則井泉有甘洌之變﹐溝澮流惡﹑又餘波之所及也。」乃度地之勢﹐作爲新渠﹔鑿西城以入水﹐水循市東行﹐由古淸苑幾百舉武而北﹐別爲東流﹔垂及東城﹐又折而西﹐雙流交貫﹐由北水門而出。水之占城中者什之四。淵舒徐﹐靑綠彌望﹐爲柳塘﹑爲西溪﹑爲南湖﹑爲北潭﹑爲云錦。�當夏秋之交﹐荷芰如繡﹐水禽容與﹐飛鳴下上﹐若與遊人共樂而不能去。舟行其中﹐投网可以得魚。風雨鞍馬閒﹐令人渺焉有吳兒洲渚之想。由是營守備。以甲乙次第之﹐則爲北衙﹑爲南宅。宅侯所居﹐工材皆不資於官﹐役夫則以南徵生口爲之﹔至別第悉然。爲南樓﹐因保塞故堞而爲之﹐位置髙敞﹐可以盡一州之勝。西望郎山﹐如見吳嶽於汧水之上﹔靑壁千仞﹐顏行而前﹐肩駢指比﹐歷歷可數﹐濃淡覆露﹐變態百出﹔信爲燕﹑趙之奇觀也。爲驛舍﹐爲將佐諸第﹐爲經歷司﹐爲倉庫﹐爲芻蒿場﹐爲商稅務﹐爲祗供所﹐爲藥局﹐爲傳捨暖室﹐爲馬院。市陌紆曲者﹐侯所甚惡﹐必裁正之。爲坊十﹐增於著者七﹕曰雞泉﹑吳澤﹑懋遷﹑歸厚﹑循理﹑遷善﹑由義﹑富民﹑歸義﹑興文。爲橋十﹐而起樓者四﹕西曰來靑﹐北曰浮空﹐南曰薰風﹐東曰分潮。爲水門二﹕西曰通津﹐北曰朝宗。爲譙樓四﹕北曰拱極﹐南曰蠡吾﹐西曰常山﹐東曰碣石。爲廟學一﹐增築堂廡﹐三倍其初。爲佛宇十五﹕曰棲隱﹑鴻福﹑天寧﹑興國﹑志法﹑洪濟﹑報恩﹑普濟﹑大云﹑崇巖﹑天王﹑興福﹑淸安﹑淨土﹑永寧。大悲閣一。由棲隱而下﹐創者四而十一復其舊。規制宏麗﹐初若不經毀者。獨大悲出侯新意﹐尢爲殊勝﹐金碧爛然﹐髙出空際﹔惟燕中仁王佛壇成於國力﹐可等而上之耳。爲道院十一﹕曰神霄﹑天慶﹑淸寧﹑洞元﹑玄武﹑全眞﹑朝元﹑玄眞﹑淸爲﹑朝眞﹑得一。創者九而復其舊者二。爲神祠四﹕曰三皇﹑岱宗﹑武安﹑城隍﹑爲酒館二﹕曰浮香﹑金臺。亭榭香水中﹐爲樂棚二。爲園囿者四﹕西曰種香﹑北曰芳潤﹐南曰雪香﹐東曰壽春。城內外爲水磑者四。水旣出朝宗門﹐又將引蒲水爲稻田於西南波﹐乃合九龍之末流。患其淺漫而不能載舟也﹐爲之十里一門閘﹐以便往來。每閘所在﹐亦皆有灌漑之利焉。城居旣有定屬﹐卽聽民築屋四關﹐以復州制。近而四郊﹐周泊千里﹐完保聚﹑植桑棗﹔樹藝之事﹐人有定數﹐歲有成課﹐屬吏實任其責。攬轡問塗﹐駸駸乎齊﹑魏之富矣。庚戌秋七月﹐予過順天。左副元帥賈輔良佐授侯經度之事﹐請記之於石﹐曰「始吾城無寸甓尺楹之舊﹐而吾侯決意立之。民則新造而未集﹐寇則暫潰而復合。以戰以守﹐日不暇給。自常情度之﹐不牽於道旁築捨之惑﹐則必安於聚廬托處之陋矣。侯仁以繼絕﹐義以立懦﹐信以一異﹐智以乘時﹐技合力並﹐故能事之穎脫如此。夫立城市﹐營居室﹐前人食政見於經﹑於史﹑於歌詠﹑於金石者多﹔今屬筆於子﹐其有意乎﹖」予因爲言「自予來河朔﹐雅聞侯名﹐人謂其文武志膽﹐可爲當代侯伯之冠。起行陣閒不十五年﹐取萬戶侯﹑金虎符如探囊中物。統城三十﹐制詔以州爲府﹐別自爲一道﹐並控關﹑陜﹑汴﹑洛﹑淮﹑泗之重。將佐喬惟忠孝先而下﹐賜金銀符者十數人。光大震耀﹐當世莫及。夫佩金紫﹑秉節鉞﹑書旗常﹑著鐘鼎﹐古人之所重﹔奔馳角逐﹑筋疲力涸有不敢望者﹐侯則顧盼顰呻而得之﹗況乎土木之計﹐力有可成者﹐豈不遊刃恢恢有餘地哉﹖古有之﹐彊可以作气﹐堅可以立志。惟彊也﹐故能舉天下之已廢﹔惟堅也﹐故能成天下之至難。非侯何以當之﹖是可書也已。」𨿽然﹐端本者必以正其末﹔謹始者必以善其後。侯﹐人豪也﹐顧豈以城恆山﹑池滹沱﹑空大茂之林以爲楹﹐盡枹陽之石以爲礎﹐然後爲快歟﹖吾意其必以行水之智﹐移之於利物﹔作室之志﹐充之以立政。寬庸調以資懇辟﹐薄徵斂以業單貧﹔黜功利以厚基本﹔尊文儒以變風俗﹔率輕典以致忠愛﹔崇儉素以養後福。蓋公淸淨之化﹐寇君愛利之實﹐於是乎張本。予𨿽老矣﹐如獲見其成﹐尙能爲侯屢書之。邢州新石橋記

州北郭有三水焉﹕其一潦水﹔其一曰達活泉﹐父老傳爲佛圖澄卓錫而出。「達活」不知何義﹐非訛傳﹑則武鄕羯人之遺語也﹔其一曰野狐泉﹐亦傳有妖狐穴於此。潦水由枯港行﹐並城二三里所﹐稍折而東去﹐爲蔡水。喪亂以來水散流﹐得村墟往來取疾之道﹐潰堤口而出﹐突入北郭﹐泥淖彌望﹐冬且不涸。二泉與港水舊由三橋而行。中橋﹐古石梁也﹐淤墊旣久﹐無迹可尋。數年以來﹐常架木以過二泉。規制儉狹﹐隨作隨壞﹐行者病涉久矣。兩安撫張君耘夫﹑劉君才卿思欲爲經久計﹐詢訪耆舊﹐行視地脈﹐久乃得之。經度旣定﹐言於宣使﹐宣使亦以爲然。乃命里人郭生立準計工﹐鎭撫李質董其事。分畫溝渠﹐三水各有歸宿。果得故石梁於埋沒之下﹐矼石堅整﹐與始構無異。堤口旣完﹐潦水不得騁﹐附南橋而行。石梁引二泉分流東注﹐合於柳公泉之右。逵路平直﹐往來憧憧﹐無蹇裳濡足之患﹐凡役工四百有畸﹐才四旬而成。擇可勞而勞﹐因所利而利﹐是可紀也。嘗謂古人以慮始爲難﹐攺作爲重﹐重以惡勞而好逸﹐安卑而習陋﹐此天下之能事無所望於後世也歟﹖且以二君之事言之﹕有一國之政﹐有一邑之政﹐大綱小紀﹐無非政也。夏官之屬曰司險﹐山林之阻﹐則開鑿之﹔川澤之阻﹐則橋梁之。僖公春新作南門﹐《傳》謂「啟塞有時」。門戶道橋謂之啟﹐城郭墻塹謂之塞﹐開閉不可一日而闕﹐特隨其壞而治之。修飾南門非閉塞之急﹐故以土功之制譏之。是則道橋之爲政﹐不亦甚重已乎﹗子路治蒲﹐溝洫深治﹐孔子以恭敬而信許之。子產以所乘輿濟人溱﹑洧之上﹐孟軻氏至以爲惠而不知爲政。若二君者﹐謂不知啟閉之急與不知爲政﹐可乎﹖𨿽然﹐此邦之無政有年矣﹗禁民﹐政也﹔作新民﹐亦政也。禁民所以使之遷善而遠罪﹔作新民所以使之移風而易俗。賢王付畀者如此﹐二君之奉承者亦如此。猶之陋巷有敗屋焉﹐得善居室者居之﹐必將正方隅﹑謹位置﹐修治杞梓﹐崇峻堂構﹐以爲子孫無窮之傳﹔豈止補苴罅漏﹑支柱邪傾而已乎﹖僕知石梁之役﹐特此邦百廢之一耳。異時過髙明之壤﹐當舉酒落之。二君勉哉﹗臨錦堂記

燕城自唐季及遼爲名都﹐金朝貞元迄大安﹐又以天下之力培植之。風土爲人气所移﹐物產丰潤﹐與趙﹑魏無異。六飛旣南﹐禁鑰隨廢。比焦土之變﹐其物華天寶所以濟宮掖之勝者﹐固以散落於人閒矣。禦苑之西有地焉﹐深寂古澹﹐有人外之趣﹔稍增築之﹐則可以坐得西山之起伏。幕府從事劉公子裁其西北隅爲小圃﹐引金溝之水渠而沼之﹔竹樹蔥茜﹐行布棋列﹐嘉花珍果﹐靈峯玉湖﹐往往而在焉。堂於其中﹐名之曰「臨錦」。癸卯八月﹐公子觴予此堂﹐坐客皆天下之選。酒半﹐公子請予爲堂作記﹐並志雅集。予亦聞去秋堂之南﹐來禽再華﹐騷人詞客多爲作樂府﹑歌詩﹐以記其異。名章雋語﹐傳播海內。夫營建之盛﹑遊觀之美﹐以今日較之﹐十倍於臨錦者抑多矣﹐而臨錦獨以名天下﹐何邪﹖蓋公子出貴家﹐春秋鼎盛﹐志得意滿﹐時輩莫敢與抗﹔乃能折節下士﹐惇布衣之好﹐以相期於文字閒﹔境用人勝﹐果不虛語。河朔版蕩以來﹐公宮﹑侯第﹑曲室﹑便房﹐止以貯管弦﹑列姬侍﹐深閉固拒﹐敕外內不得通。其不爲風俗所移者﹐才一二見耳。異時有向儒術﹑通賓客﹑置鄭莊之驛﹑授相如之簡﹐以復承平故事者﹐予知其自臨錦主人發之﹐故樂爲之書。

馬侯孝思堂記

天地立人﹐聖人立名教﹔天大地大﹐而孝亦大。孔子作《經》﹐師弟子之問答必以因心爲言。謂孝與生俱生﹕生則嬰兒慕﹔壯則五十慕﹔五十而慕者﹐則終身而慕。不幸而至大﹐故焄蒿淒愴。《蓼莪》所述﹐始於鞠育顧復﹐卒至於昊天罔極。吾知頃步而忘其親者﹐直無父之人耳﹗天山馬侯作孝思堂﹐請予爲記。予以爲孝子之念其親﹐無乎不在﹔君獨以名其堂者﹐其必有說歟﹖馬侯涕泗言曰「吾先人恆州府君﹐以習諸部譯語﹐且通其字書﹐仕爲都省掾屬。凡使者聘報麗夏﹐吾先人率在行中。忠信爲貴人所保任。積十數年之久﹐乃爲朝廷所知。自常調中﹑特恩授開封幕職。內城之役﹐被命經度﹐復以勞遷鳳翔路都總管判官。平日教語諸子﹐以爲吾家始於狄道﹐被俘則有全活之賜﹔遼東占籍﹐則有拊存之賜﹔象胥之任﹐銓選有常﹐又不次遷擢之。主恩天大﹐無從報稱﹐惟有盡此身以答萬分耳﹗精誠激烈﹐有如白日﹔造次顚沛﹐無念不在。果能以千載事自任﹐持忠入地﹐與古烈丈夫並遊。諸孤無所似肖﹐其以「孝思」名所居者﹐欲吾子孫不忘先人之故﹐爲無窮之傳耳﹗」予太息曰「有是哉﹗古人有言﹐不孝﹐則事君不忠﹐蒞官不敬﹐朋友不信﹐戰陣無勇﹔是故爲百行之本。先恆州忠義奮發﹐無愧千古﹐贈典之迫崇﹐褒忠�����之豫享﹐其必有以得之。」聞諸朝著舊人﹐公之教子也嚴以法﹐其撫育孤甥也恩以備。今諸子布列府寺﹐悉有事功之望。其甥則材量宏博﹐庶幾能成外家之宅相者。蓋恆州純孝天至﹐以父事君。就諸子及其甥﹐觀其身教之實﹐旣有成效矣。諸孫𨿽不迨事王父母﹐其生長見聞﹐寧不以忠臣孝子之門髙自表見乎﹖《經》有之﹕「孝子不匱﹐永錫爾類。」登斯堂也﹐𨿽在於塗之人﹐聞恆州之風亦必有興起者﹐又豈特馬氏孫息而已哉﹖於是乎書。年月日﹑河東人元某記。

致樂堂記

癸丑之夏﹐予以事來故都。進士新城王惇甫﹑溫陽張無咎謂予言「武川賈仲徳﹑仲溫﹐貪慕髙誼﹐久欲奉杖屨致師賓之敬。日者以守義輩爲介﹐吾子旣惠顧之矣。仲徳故家世淳厚﹐兄弟力供子職。所以事其母者﹐滫瀡脂膏﹑醪醴乳藥無不給﹔昏定晨省﹑寒溫燥濕無不戒。故賈氏以謹厚稱燕中。比年以來﹐仲溫者又能歲授一經﹐《孝經》《語》《孟》以次卒對﹐駸駸乎行已之學﹐非但涉獵之而已。事母旣孝﹐而事其兄惟謹﹐友愛弟者甚篤﹐閨門雍睦﹐中表以爲法。母氏春秋髙而神明未衰﹐弄孫之外﹐尙能諸婦補紉。歲時顯壽﹐言笑晏晏﹐諸福備具﹐方來而未艾也。與之共學者﹐因以『致樂』名其堂﹐取『養則致其樂』者。堂未有記﹐幸吾子終教之。」予謝曰「僕也衰謬﹐顧何以答盛意﹖𨿽然﹐嘗聞之師﹕『致樂』云者﹐所以卜孝者之淺深﹐懼其乍出乍入﹐若存若亡﹐使之時自省察焉耳。蓋親之於其子﹐子之於其親﹐一體而分也﹑違遠相通也﹑憂患相感也﹐猶艸之有實﹑木之有根心也。天地閒大順至和之气﹐自然之理﹐與生俱生﹐於𦇤褓﹑於膝下﹑於成童﹑至於終身焉。𨿽僻居四無人聲之鄕﹐疾痛困苦必呼親而訴之﹐不謂之根於心﹐成於性而可乎﹖故有深愛者﹐斯有和气﹔气和矣﹐斯有愉色﹔色愉矣﹐斯有婉容。怙恃之下﹐托二天以爲庇﹐日爲無聲之樂之所感發﹐鼓舞動蕩﹐喜不自任。老萊子衣讕斑之表﹐弄鳥雀於親側﹐非矯飾也。惟聖人有因心之教﹐然亦不能教人以性之所無有者。要必就其材而封殖之﹐使有日新之功﹑省察之說。其憂天下後世﹑不旣懇切至到矣乎﹗予行天下四方﹐惟燕析木之分﹐風土完厚。有唐三百年﹐雅俗之舊而不爲遼霫之所變遷。是以惇龐耆艾之士﹐他郡國爲尢多。至於子弟秀民﹐往往以橫經問道爲事。若之子者﹐皆是也。是家不階於儒素之業﹐不漸於教育之化﹐乃能自樹立如此﹐所謂『行有餘力﹐則以學文』者﹐尙庶幾焉﹗然則名堂之意﹐殆惇甫﹑無咎愛人以徳而然耳﹐故予樂爲記之。」嗚呼﹗昊天罔極﹐父母之徳也﹔白駒過隙﹐父母之年也。人子之情﹐曷維其已。言不稱老﹐《禮》別自尊之嫌﹐我獨何害﹖《詩》存終養之慕﹐故牲牢不加於菽水﹐三釜無羨乎萬鐘。古人所以願爲兄之日長﹐而惜報劉之日短也。子曾子有言曰「君子有三樂﹐有天下不與存焉。」其一曰有親可事。是則有親可事者何其幸歟﹖樂哉斯堂﹐吾於是乎有感。五月望日﹐河東人元某記。

李參軍友山亭記

由龍門而東﹐其北爲轘轅﹐南爲潁谷。轘轅﹑崧髙在焉﹔潁谷﹑潁水在焉。南北道合爲告成﹔告成維天地之中﹐測景臺在焉。又東爲陽翟﹐連延二百里閒﹐少室﹑大箕﹑大陘﹑大熊﹑大茂﹑具茨在焉。爲山者九﹐而崧髙以峻極爲嶽。嶽有鎭﹑有輔﹐輔與鎭大率皆崧髙絡脈之所分去也。近代以陽翟爲鈞之州治﹐九山環列﹐潁水中貫﹐景气淸澄﹐淑覽髙曠﹔豫州諸郡莫與爲比﹐自昔號爲「東望」。唐人陳寬記潁亭所見﹐以爲雲煙艸樹﹐濃淡覆露﹐望之使人意遠﹐超超然如萬里之鶴﹔惟此地可以當之。市南之西有宅一區﹐竹木瀟灑﹐迥若塵外。鎭人李參軍麟居之﹐築亭其中﹐以攬九山之勝﹔心之所存﹐目之所見﹐惟山之爲歸﹐故以「友山」名之。庚戌之夏﹐自汴梁來請記於予。疑而問焉﹐參軍者復於予曰「麟故大家﹐由王父以來﹐以好事名鄕裏。家鎭之闤闠中﹐而庭宇髙敞如素封之侯。居有竹裏﹐有堂曰淸閟。黨承旨世傑﹑張都漕仲淹﹑李都司之純﹑李治中彥明﹑禮部閒閒趙公翰墨故在。一時名勝若公卿達官﹐每車騎過門﹐吾先人必盛爲具館之。或苛畱至旬。浹管弦絲竹﹐雜以棋槊之戲﹐窮日竟夕而後已。客亦愛主人之賢而不能去也。貞祐初﹐麟避兵南渡河﹐僑寓此州﹐樂其風土﹐遂有終焉之志。未幾州廢。二十年之閒﹐𨿽城郭粗立﹐財有殘民數百家而已。麟老矣﹐遭離喪亂﹐轉徙半天下﹐僅得復來﹔時移物換﹐滋深華表之感。其特用自慰者﹐賴吾九山在耳﹗古有之﹕厭於動者趨靜﹔困於智者歸仁。夫仁與智﹐固聖人示愚者以養福之域也。吾九山之志﹐一水一石皆昆閬閒物﹐顧揖所不暇﹐稱諭所不能盡。愚獨以爲巖巖靑峙﹐壁立千仞﹐如端人神士朗出天外﹐云興霞蔚﹐光彩溢目﹔施文章鉅公﹐金玉淵海﹐漠焉而無情﹐默焉而意已傳。又似夫水食澗飲﹐隱幾而坐忘者。極古今取友﹐豈復加於此﹖愧珠玉在側﹐無以稱副之耳﹗麟無所以業﹐無可致賓客﹔淸閟之業﹐掃地而盡。惟人將拒我是懼。其敢以三損速戾﹐五交賈釁﹐自附於王丹﹑朱穆﹑劉孝標之後﹐褰裳裹足﹐遠引髙蹈﹐以與麋鹿同羣而遊乎﹖」予笑之曰「有是哉﹗予向所疑釋然矣。子歸﹐幸多問艸堂之靈。」參軍固佳士﹐而封雕丘方移文以謝逋客﹐君乃與之進﹐初不以欺松桂誘云壑而爲嫌。紫雲仙季能無少望乎﹖何金衣招隱之書之來之暮也﹗年﹑月﹑日記。

卷第三十四

記

王無競題名記

安陽王尙書無競﹐天眷中以文章顯於吳﹑蔡諸公閒。凡燕﹑遼﹑汴梁宮殿題榜﹐如大安﹑大慶﹑應天﹑承天之等﹐皆其筆也。興定中﹐閒閒趙公爲禮部﹐下蔡州取顏魯公逍遙樓額入京師。予因問公﹕「無競大字何如『逍遙』」﹖閒閒言「字有眞﹑行﹑大﹑小之不一﹐人鮮能兼之。無競他書未必便過前人。至於尋丈大字﹐盤之筆勢﹐如作小楷﹐自當爲古今第一。殆天機所到﹐非學能也。」乙巳秋﹐予與梁辧疑﹑李輔之﹑武伯佐遊崞山祠﹐因得無競「崞山神」三字。聞之伯佐﹐南中王氏﹐國初以好客名河東﹔朱少章﹑姚仲純﹑滕秀穎﹑趙光道﹑宇文叔通皆遊其門。叔通後歷臺﹑閣。髙氏子侄名行中者﹐不遠數千里走書幣﹐求爲其父濟﹑叔晦叔墓碣銘。殆無競以叔通故﹐爲書之邪﹖不然﹐邊鄙荒陋﹐時無貴仕者﹐何以致此哉﹖自明昌已後﹐縣多名進士﹐如劉洗馬子安﹑樂少尹仲容﹑胥莘公和之﹑張大興信之﹐楊大參叔玉﹑玉監使正之﹐皆嘗於祠下﹐何獨無一言及無競此書﹑使州裏知之爲希代之寶﹑在吾河東祠廟爲第一手邪﹖予恐多故之際﹐神筆寶墨有意外不測之變﹐𨿽百悔不可及﹔乃托好事者使刻之石﹐以傳不朽。八月十有一日﹐新興元某題記。

東平賈氏千秋錄後記

東平賈氏﹐自眞定三祖始見譜諜。始祖曰鎭州都督法曹諒﹐再世爲大理少卿瑾﹐次爲司封員外郎﹑贈尙書杓。次爲給事中﹑史館修撰﹑中書舍人右丞緯。絫贈尙書令﹑太師﹑魯國公﹐葬獲鹿西北三十里之牛山。翰林學士陶谷碑銘在焉。次爲左正諫議大夫﹑樞密直學士﹑贈尙書左丞琰﹐卽給事中之第五子也。次爲殿中丞﹑贈工部侍郎汾。汾之昆弟﹐六歲神童﹐十六擢進士第﹐參知政事致仕黃仲。次爲太常少卿﹑直昭文館﹑知管州昌齡。弟魏國文元公判都省昌朝﹐卽工部汾之兄﹑而著作郎﹑贈太師注之子也。次爲宣奉大夫﹑知饒州蕃﹐蕃卽太常昌齡之第三子﹑而朝散大夫常之兄也。常行第四﹐左丞益謙出此房。次爲光祿大夫﹑知鄆州公直﹐知饒州蕃之子﹑範丞相希文之外孫﹐致仕於鄆﹐因而家焉。次爲知滄州君文﹐大觀中﹐武舉第一人﹐策問選將﹐以仁智勇對﹐其說絫二千言。次爲顯謨閣直學士﹑尙書﹑戶部侍郎偉節﹐嘗著《勸弟侄修進書》﹐與滄州君文﹑皆鄆州公直之子也。次爲都水內監使者洵﹐滄州之長子﹐宋末奏補﹐金朝初出官。次爲蔭補﹐贈明威將軍棣。次爲山東東路按察司﹑知事照﹐明昌五年經義進士﹐嗜古學﹐尙友嚴子陵﹑陶淵明﹑白樂天﹑邵堯夫號「四友居士」﹐故詩有「髙風希四友﹐古學守三玄」之句﹐卽今東平河倉提領起之父也。自法曹而下﹐有言行文筆見於記錄者﹕魏國文元公《戒子孫文》二首。仁宗朝議裁減浮費﹐文元建言「將相戚裏之家﹐多占六軍﹐耗縣官衣糧而爲私門奴隸﹐在京不啻數千人。浮費可減﹐孰此爲急。」朝議是之。仁宗朝戚裏之家﹐兄弟補邊﹐多不聽許。仁宗以語文元。文元對曰「母后之家﹐自昔固多蒙恩。今陛下重惜爵賞﹐不肯輕授﹐非惟天下以公﹐抑亦保全外家之福也。」太平興國寺災﹐文元以《易》《春秋》進戒。因言「近歲屢災寺觀﹐天意蓋有所在。可勿繕治﹐以稱陛下畏天威﹑重民力之意。」上從之。康定閒﹐劉平爲元昊所得﹐邊吏告以降敵﹐議收其族。文元時爲禦史﹐建言「漢殺李陵母妻﹐陵不能歸而漢有後悔﹔眞宗撫王繼忠家﹐而其後竟賴其力。事固未可知﹐今收其族﹐恐貽後日之悔。」上從其言而止。慶曆四年﹐元昊歸石元孫﹐議賜死。文元言「自古將帥被執而歸﹐多貰其死。」上從之。都水君知邳州﹐州新去湯火﹐殺僇之餘﹐盡爲俘虜﹐故州有戶曹而無籍民。君建白都統府﹐顧出金帛贖生口由臧獲而良者﹐凡七百三十餘人。州有籍民始於此。皇統中攺陜西轉運使﹐適歲饑﹐民無所於糴﹐君拜章乞振貸﹐未報而民益急。君輒開倉救餓者﹐坐專擅﹑奪四官﹐降刺石州﹔旣而攺內監﹐督燕都十三門之役。郡眾聚居﹐病疫所起﹐君出已俸市醫藥﹔有物故者﹐又爲買棺以葬之。某不敏﹐常被省檄﹐登左丞公之門。公嘗由諫議大夫出刺寧化﹐不半歲政成﹐州人爲立生祠。祠喪亂後故在也。大安初﹐知河中﹐有旨宣諭﹕「河東南北﹐百姓艱食﹐而絳﹑解尢甚。朕以卿朝廷舊臣﹐夙著徳望﹐可兼南北路安撫句當﹐仍以便宜許之。」公至鎭﹐移他州余粟以活饑民。汾晉受兵﹐遊騎已及晉安﹐公命老幼婦女乘城﹐悉兵東下﹐鉦鼓之聲聞數十里﹐遊騎爲之宵遁。晉安獻牛酒﹑犒師而還。官吏請曰「吾州兵力單寡﹐自救不暇﹔公乃往援晉安。設吾州有警﹐何以備之﹖」公笑曰「君未之思耳﹗吾救晉安﹑所以守河中。」正大初﹐公致政﹐閒居鄭下。哀宗卽位﹐史官乞因《宣宗實錄》﹐遂及衛紹王。初﹐虎賊弒逆﹐乃立宣宗。宣宗之人至謂﹕衛王失道﹑天命絕之﹔虎實無罪﹐且於主上有推戴之功。獨張左相信甫言﹐虎賊大逆不道﹐當用宋文帝誅傅亮﹑謝晦故事。章奏不報。爾後舉朝以大安崇慶爲諱。及是﹐朝議謂公大安中參知政事﹐宜知衛王事﹐乃遣編修官一人就訪之。公知其旨﹐謂某言「我聞海陵被弒﹐大定三十年﹐禁近能暴海陵蟄惡者得美仕。史臣因誣其淫毒驁狠。遺笑無窮。自今觀之﹐百可一信邪﹖衛王勤儉﹐重惜名器﹔較其行事﹐中材不能及者多矣。吾知此而已。設欲飾吾言以實其罪﹐吾亦何惜餘年﹗」朝論偉之。某初及公門﹐三往而後見。及見﹐頗賜顏色。問及時事﹐輒一二言之﹔若有當於公之心者﹐公移坐就之﹐以至接膝。畱連二十許日。某獻詩云「黃閣歸來履舄輕﹐天將五福畀康寧。四朝人物推耆舊﹐萬古淸風在典刑。鄭圃亦能知有道﹐漢庭久欲訪遺經。帝城百里瞻依近﹐長傍弧南候極星。」公答云「見說才名自妙年﹐多慚政府舊妨賢。物華天寶無今古﹐鳳閣鸞臺孰後先﹖鄭圃道尊何敢望﹐漢廷書在子當傳。莫言老眼昏花滿﹐及見風鵬上九天。」公又敕諸子﹑賢卿臺掾﹑翔卿合門﹕凡某京師用物﹐月爲供給之。其曲相獎借如此。某北渡後﹐獲從公從孫河食提領起遊。起字顯之﹐少日爲名進士﹐資稟信厚﹐生長見聞﹐藹然有名門之舊。仕東平行臺﹑歷平陰簿﹑提領堂邑歲課﹑提點河倉。惠養疲民﹐歡謠載路。某嘗以三口號紀之云「今年堂邑有淸官﹐三尺兒童敢喜歡。縣帖追來不驚擾﹐丁絲納去得餘殘。」「休言淸愼少人知﹐三十年來更數誰﹖今代取魚須密网﹐東州新有放生池。」「三歲終更舊有期﹐吏民安習枉遷移。平陰奪得來堂邑﹐卻是行臺未盡知。」壬子冬十月﹐自眞定來東原﹐顯之以此本見示﹐且徵後記。某以賈宗名徳相望﹐奕葉公輔﹐宋以來文士極口稱道﹐如蔡內翰君謨﹐王臨川學易﹐劉先生之哀挽﹐屏山李君之純《故人外傳》《過賈侯故居》﹐及《上賈明府求易說》等二詩具在﹐尙待不腆之文﹖𨿽然﹐某以晚進小生﹐辱大賢特達之遇﹐且於顯之有通家之舊﹐使公家名徳懿範不白於後世﹐槪之門生故吏之義﹐不亦甚闕乎﹖謹述家傳所未載者三數條如右。冬至日﹐河東人元某斂衽書。

校笠澤叢書後記

右叢書﹐予家舊有二本。一本是唐人竹紙番復寫﹐元光閒應辭科時﹐買於相國寺販肆中﹔宋人曾校定﹐塗抹稠疊﹐殆不可讀。此本得於閻內翰子秀家﹐比唐本﹐有《春寒賦》《拾遺詩》《天隨子傳》﹐而無《顏蕘後引》﹐其閒脫遺﹑有至數十字者。二本相訂正﹐乃爲完書。向在內鄕﹐信之﹑仲經嘗約予合二本爲一﹐因循至今﹐蓋八年而後卒業﹔然所費日力﹐才一旦暮耳。嗚呼﹐學之不自力如此哉﹗惜一日之功爲積年之負﹐不獨此一事也。此學之所以不至歟﹖桉龜蒙詩文如《叢書》與《松陵集》﹐予俱曾熟讀。龜蒙﹐髙士也﹐學旣博贍﹐而才亦峻潔﹐故其成就卓然爲一家。然識者尙恨其多憤激之辭而少惇厚之義。若《自憐賦》《江湖散人歌》之類﹐不可一二數。標置太髙﹑分別太甚﹑鎪刻太苦﹑譏罵太過。惟其無所遇合﹐至窮悴無聊賴以死﹐故鬱鬱之气不能自掩。推是道也﹐使之有君﹑有民﹑有政﹑有位﹐不面折庭爭﹑埋輪叩馬﹐則奮髯抵幾以柱後惠文從事矣﹗何中和之治之望哉﹖宋儒謂唐人工於文章而昧於聞道﹐其大較然﹐非獨一龜蒙也。至其自述云﹕少攻歌詩﹐欲與造物者爭柄﹐遇事輒變化不一。其體裁始則陵轢波濤﹑穿穴險固﹑囚鎖怪異﹑破碎陣敵﹐卒之造平淡而後已者﹐信亦無愧云。甲午四月二十有一日﹐書於聊城寓居之西窗。

畫記二

朱繇三官

天官﹐冠服具大人相﹐神思淵默﹐憑幾而坐。二天女侍。雙鳳扶輦﹐輦有輪。月輪在上﹐獨畫桂樹而已。左右官抱文書而立。武衛負劍夾侍﹐貌比從官有威武之狀。二天女持杖侍雙鳳之前。

地官﹐王者服﹐顏面威重﹐乘白馬﹐隊杖在山林閒大怪樹之下。兩力士捉馬銜。施絳傘﹐兩團扇障之。扇前一衛士輕行﹐一皂衣使者前導。右一武士執鉞﹐左一功曹挾書﹐從官騎虎從後。一介冑胯弓刀﹐一功曹抱案牘﹐拱揖於重厓之下﹔一鬼卒橫刀而拜。三人皆不見其面﹐獨鬼卒肘閒露一目耳。一樹魅赤體倒拔一樹﹐根見而未出也。

水官﹐亦王者服﹐面目嚴毅﹐須髯長磔﹐又非地官之比。乘班龍﹐在海濤雲气中。一力士以鐵繩挽龍﹐怒目回視﹐如捉一馬﹐然龍不能神矣。一女童前導。一使者恭揖白事。鬼卒獰惡殊甚﹐肉袒﹑發上指﹐颺大錦旗﹐洎一力士負劍者掖龍而行。一掾吏挾簿書﹐騎犀牛﹐從水府大門出。一力士於大樹下昂面視水官﹐不見其額。珊瑚大珠浮行水面﹐旋轉如活。犀牛甫出水府﹐雲气隨之。眞天下之絕藝也。

張萱四景宮女

一﹑轉角亭﹐桷欄楹檻﹐渥丹爲飾﹐綠琉璃磚爲地。女學士三﹐皆素錦帕首。南向者綠衣紅裳﹐隱幾而坐﹐一手柱頰﹐疑然有所思。其一東坐﹐素衣紅裳﹐按筆作字。西坐者紅衣素裳﹐袖手憑幾﹐昂面諦想﹐如作文而未就者。亭後來禽盛開﹐一內人不裹頭﹐倚欄仰看。凡裳者皆有雙帶下垂﹐幾與裳等﹐但色別於裳耳。亭左湖石﹐右木芍藥。一素衣紅裳人翦花﹐一人捧盤承之。一人得花﹐緩步回首﹐桉錦帕﹐插之髻鬟之後。此下一人錦帕首﹐淡黃錦衣﹐紅裙﹐袖手而坐。並坐者吹笙﹐左二人彈箏合曲。右一人黃帽如重戴而無瀝水﹐不知何物。背面吹笙﹐乃知錦帕有二帶系之。髻鬟之後。一小鬟前立桉拍﹐一女童舞﹐一七八歲白錦衣女﹐戲指於舞童之後。吹笙者紅衣素裳﹐箏色﹑笛色﹑板色﹐素衣紅裙。已上爲一幅。

一﹑湖石﹐芭蕉﹑竹樹﹑紫薇花繁盛。花下二女﹐憑檻仰看團花。藍紗映生衣﹐紅纈爲裙。並立者白花籠紅綃中單。三人環冰盤坐。一紅衣者顧憑檻看花者。二白衣相對。女侍二﹕一挈祕壺﹐一捧茗器。四人臨汝觀芙渠鸂涑鳥。一坐砌上﹐一女童欲掬水弄。操便面者十一人﹐便面皆以靑綠爲之。琵琶一﹐笙一﹐簫笛三﹐板一﹐聚之案上。二藤杌在旁。爲一幅。

一﹑大桐樹﹐下有井﹐井有銀牀。樹下落葉四五。一內人冠髻﹐著淡黃半臂金紅衣﹐靑花綾裙﹐坐方牀﹐牀加褥而無裙。一搗練杵倚牀下﹐一女使植杵立牀前﹐一女使對立搗練。練有花﹐今之文綾也。《畫譜》謂﹕萱取「金井梧桐秋葉黃」之句爲圖。名《長門怨》者﹐殆謂此邪﹖芭蕉葉微變﹐不爲無意。樹下一內人花錦冠﹐綠背搭﹐紅繡爲裙﹐坐方牀。繪﹑平錦滿箱﹐一女使展紅纈托量之。此下秋芙蓉滿叢﹐湖石旁﹐一女童持扇熾炭﹐備熨帛之用。二內人坐大方牀﹕一戴花冠﹐正面﹐九分紅繡窄衣﹐藍半臂﹐桃花裙﹐雙紅帶下垂尢顯然﹔一膝跋牀角以就縫衣之便。一桃花錦窄衣﹑綠繡襜﹑裁繡段。二女使掙素綺﹐女使及一內人平熨之。一女童白錦衣﹐低首熨帛之下以爲戲。中二人雙綬帶胸腹閒系之﹐亦有不與裙齊者。此上爲一幅。

一﹑大堂﹐界畫細整﹐脊獸獰惡﹐與今特異。積雪盈瓦溝。山茶盛開﹐髙出檐際。堂錦亦渥丹﹐而楹桷閒有靑綠錯雜之。堂下湖石﹐一樹立湖石旁﹐其枝柯蓋紫薇也。堂上垂簾﹐二內人坐中楹﹐花帽冪首﹐衣袖寬博﹐鉤簾而坐﹐如有所待然。女使五人﹕二在簾楹閒﹐一抱孩子﹐孩子花帽綠錦衣﹐女使抱之﹐褰簾入堂中﹐眞態宛然﹔二捧湯液器。一導四內人外階﹐衣著靑紅各異。三人所戴﹐如今人蠻笠而有瑇瑁斑﹐不知何物爲之。一內人擁花帽﹐與前所畫同。一女使從後砌下。池水凍結﹐枯蒲布其中﹐凍鴨並臥﹐有意外荒寒之趣。已上爲一幅。人物每幅十四﹐共五十六人。

濟南行記

予兒時從先隴城府君官掖縣﹐嘗過濟南﹐然但能憶其大城府而已。長大來﹐聞人談此州風物之美﹐遊觀之富﹐每以不得一遊爲恨。歲乙未秋七月﹐予來河朔者三年矣。始以故人李君輔之之故﹐而得一至焉。因次第二十日閒所遊歷﹐爲《行記》一篇﹐傳之好事者。初至齊河﹐約杜仲梁俱。東並道諸山﹐南與太山接。是日以陰晦不克見。至濟南﹐輔之與同官權國器﹐置酒歷下亭故基。此亭在府宅之後﹐自周﹑齊以來有之。旁近有亭曰環波﹑鵲山﹑北渚﹑嵐漪﹑水香﹑水西﹑凝波﹑狎鷗。臺與橋同﹐曰百花芙蓉。堂曰靜花﹐軒曰名士。水西亭之下湖曰大明﹐其源出於舜泉﹐其大占城府三之一。秋荷方盛﹐紅綠如繡﹐令人渺然有吳兒洲渚之想。大槪承平時﹐濟南樓觀天下莫與爲比。喪亂二十年﹐惟有荊榛瓦礫而已。正如南都隆徳故宮﹐頹圯百年﹐澗溪艸樹﹐有荒寒古澹之趣﹔𨿽髙甍畫棟無復其舊﹐而天巧具在﹐不待外飾而後奇也。凡北渚亭所見﹐西北孤峯五﹕曰匡山﹐齊河路出其下﹐世傳李白嘗讀書於此﹔曰粟山﹔曰藥山﹐以陽起石得名﹔曰鵲山﹐山之民有云﹕每歲七﹑八月﹐烏鵲羣集其上﹐亦有一山皆曰鵲時﹐此山之所以得名歟﹖曰華不注﹐太白詩云「昔歲遊歷下﹐登華不注峯。玆山何峻秀﹐靑翠如芙蓉。」此眞華峯寫照詩也。大明湖由北水門出﹐與濟水合﹐彌漫無際﹐遙望此山﹐如在水中﹐蓋歷下城絕勝處也。華峯之東有臥牛山。正東百五十里﹐鄒平之南﹐有長白山﹐範文正公學捨在焉﹐故又謂之黌堂嶺。東十里﹐有南北兩妙山﹐兩山之閒有閔子騫墓。西南大佛頭嶺下有寺。千佛山之西有函山﹐長二十里所﹐山有九十谷﹐太山之北麓也。太山去城百里而近﹐特爲函山所礙﹐天晴登北渚則隱隱見之。歷山去城四五里許﹐山有碑云「其山修廣﹐出材不匱」﹐今但蕩然一丘耳。西南少斷。有蠟山﹐由南山而東﹐則連亙千里﹐與海山通矣。瀑流泉在城之西南﹐泉﹐濼水源也。山水匯於渴馬厓﹐洑而不流﹐近城出而爲此泉。好事者曾以谷驗之﹐信然。往時漫流才沒脛故泉上湧髙三尺許﹔今漫流爲艸木所壅﹐深及尋丈﹐故泉出水面才二三寸而已。近世有太守攺泉名檻泉﹐又立檻泉坊﹐取《詩》義而言﹐然土人呼「瀑流」如故。「瀑流」字又作「趵突」﹐曾南丰云然。金綫泉有紋若金綫﹐夷猶池面﹐泉今爲靈泉庵。道士髙生﹐妙琴事﹐人目爲琴髙﹐畱予宿者﹐再。進士解飛卿﹐好賢樂善﹐款曲周密﹐從予遊者凡十許日﹐說少日曾見所謂「金綫」者。尙書安文國寶亦云「以竹竿約水使不流﹐尙或見之。」予與解裴回泉上者三四日﹐然竟不見也。杜康泉今湮沒﹐土人能指其處﹐泉在舜祠西廡下﹐雲杜康曾以此泉釀酒。有取江中泠水與之較者﹐中泠每升重二十四銖﹐此泉減中泠一銖﹔以之淪茗﹐下減陸羽所第諸水雲。舜井二﹐有歐公詩﹐大字石刻。《甘露園》紀歷下泉云「夫濟遠矣﹐初出河東王屋﹐曰沇水﹐注秦澤。潛行地中﹐復出共山﹐始曰濟。故《禹書》曰﹕『道沇水東之逾溫﹑逾墳城﹐入於河﹐溢於滎﹐洑於曹﹑濮之閒﹐乃出於陶丘﹐北會於汶﹐過歷下﹐灤水之北﹐遂東流。』且濟之爲瀆﹐與江﹑淮﹑河等大而均尊﹐獨濟水所行道﹐障於太行﹐限於大河﹐終能獨達於海﹔不然﹐則無以謂之瀆矣。江﹑淮﹑河行地上﹐水性之常者也﹔濟或洑於地中﹐水性之變者也。」予愛其論水之變與常﹐有當於予心者﹐故並錄之。珍珠泉今爲張舍人園亭。二十年前﹐吾希顏兄嘗有詩﹔至泉上﹐則知詩爲工矣。凡濟南名泉七十有二﹐瀑流爲上﹐金綫次之﹐珍珠又次之。若玉環﹑金虎﹑黑虎﹑柳絮﹑皇華﹑無憂﹑洗缽及水晶簟非不佳﹐然亦不能與三泉侔矣。此遊至瀑流者六七﹐宿靈泉庵者三﹐泛大明湖者再﹐遂東入水柵。柵之水名繡江﹐發源長白山下﹐周圍三四十里。府參佐張子鈞﹑張飛卿觴予繡江亭﹐漾舟荷花中十餘里﹔樂府皆京國之舊﹐劇談豪飲﹐抵暮乃罷。畱五日而還。道出王舍人莊﹐道旁一石刻云「隋開皇丙午十二月﹐鉛珍墓志。」珍﹐巴郡武昌人﹐學通三家﹐優遊田裏﹐以壽卒。志文鄙陋﹐字以「巴」爲「已」﹐蓋周﹑隋以來﹐俗書傳習之獘。其云葬包山之西者﹐知西南小丘爲包山也。以歲計之﹐隋開皇六年丙午﹐至今甲午﹐碑石出壙中﹐蓋十周天餘一大衍數也。道南有仁宗時侍從龍圖張侍郎掞讀書堂﹐「讀書堂」三字﹐東坡所書﹐並範純粹律詩﹐俱有石刻。掞字叔文﹐自題仕宦之後﹐每以王事至某家﹐則必會鄕鄰甥侄﹐盡醉極歡而罷﹐各以歲月爲識。叔文有文譽﹐仕亦達﹐然以榮利之故﹐終身至其家三而已。名宦之役人如此﹐可爲一嘆也﹗至濟南﹐又畱二日﹐泛大明﹐待杜子不至。明日﹐行齊河道中﹐小雨後﹐太山峯嶺歷歷可數﹐兩旁小山閒見層出﹐雲煙出沒﹐顧揖不暇﹐恨無佳句爲摹寫之耳。前後所得詩凡十五首﹐並諸公唱酬附於左。東遊略記

丙申三月二十有一日﹐冠氏趙侯將會行臺公於泰安。侯以予宿尙遊觀﹐拉之偕行。凡三十日﹐往復千里﹐而在鞍馬者八日﹐故所歷不能從容﹐然亦愈於未嘗至焉者。因略記之﹐以備遺忘。郭巨廟在長淸西南四十里所路傍小山之上﹐齊武平中齊州胡僕射所造石室在焉。所刻人物﹑舟車﹑馬﹑象﹐三壁皆滿。衣冠之制﹐絕與今世不同﹐有如沈存中所記襆頭﹐但不展腳耳。西壁外胡僕射刻《頌》﹐規制如磨厓狀﹐字作隸書﹐文齊﹑梁體而苦不佳。後題云「居士慧朗侍從至。」朗能艸隸書﹐世謂「朗公書」者是也﹔予意此《頌》必朗公所書﹐故題字云然。又有開元二十一年題字﹐並長淸尉李臯祭文。隔馬祠在長淸馬山之南﹐距縣八﹑九十里所。大觀三年﹐東平陳彥元《廟記》云「盧城圯澗中﹐得唐中和二年﹑義昌軍節度押衙﹑國子祭酒﹑兼禦史大夫李公瞻作廟縣中時﹐石刻載齊師爲晉所敗﹐殺馬隘道﹐晉師不得過﹐謂以是得名﹔字當爲『格』而今爲『隔馬』﹐疑與《左氏》不合。又謂裏俗相傳﹐景徳中﹐契丹寇兗﹔鄆山之神陰障戎馬﹐使不得南﹐以是得名。」以予觀之﹐古今祠廟不能考其所從來﹑而妄爲立名號者﹐多矣﹐殺馬隘道﹐神何豫焉﹖而祠之﹐至於陰障戎馬﹐則又齊東野人語也。《記》又云「知縣事晁端肅﹐禱雨而應﹐將以封爵請於朝」﹐今榜云「丰施侯廟」者﹐豈端肅遂得所請邪﹖靈巖寺亦長淸東南百里所﹐寺旁近有山曰雞鳴﹑曰明孔﹔寺後有方山﹔泉曰雙鶴﹑曰錫杖﹔寺先有宋日禦書﹐今亡矣。絕景亭在方山之下﹐絕類嵩山法王。黨承旨世傑《寺記》云「寺本希有如來出世道場。後魏正光初﹐梵僧法定撥土立之。定之﹐來靑蛇導前﹐雙虎負經。景徳中﹐賜今名」。予桉大觀中《石橋記》云「寺是正光初重建」﹐然則黨承旨亦未嘗徧考邪﹖梁縣《香山寺記》說寺初建時﹐一胡僧自西域來云「此地山川﹐甚似彼方香山。」今人遂謂梁縣香山眞是大悲化現之所。予意前所云「希有道場」者﹐豈亦此類者﹖抑黨有所據而言也﹖寺壁石刻甚多﹐有張掞叔文﹐蘇轍子由﹑吳拭﹑顧道詩﹐餘人不能悉記。太山舊說髙四十三里﹐今云四十五里﹐又有言二十五里者。出州北門﹐經水簾﹑馬棚﹑回馬嶺﹑禦帳﹑護駕泉而上﹐遂登天門。嶽頂四峯﹕曰秦觀﹑日觀﹑越觀﹑周觀。秦觀有封禪壇﹐壇之下有秦李斯﹑唐﹑宋磨厓。太史公謂﹕太山雞一鳴﹐日出三丈﹔而予登日觀﹐平明見日出。疑是太史公誇辭。問之州人﹐云「嘗有抱雞宿山上者﹐雞鳴而日始出。蓋岱宗髙出天半﹐昏曉與平地異﹔故山上平明﹐而四十里之下才昧爽閒耳。」此語似亦有理﹐故錄之。嶽祠在城中﹐大定十九年被焚﹔二十一年﹐新廟成﹔又三十年﹐毀於貞祐之兵。今惟客省及誠享殿在耳﹐此殿是貯禦香及禦署祝版之所。城四周有岱嶽﹑靑帝﹑乾元﹑升元四觀。靑帝觀有唐大中歲金龍石刻﹕「大聖祖無上大道。」「金闕」﹑「玄元」﹑「天皇」﹑「大帝」之號﹐見於此。岱嶽觀有漢柏﹐柯葉甚茂。東有巖巖亭。山水自溪澗而下﹐就兩厓爲壁﹐如香山﹑石樓﹐上以亭壓之。北望天門﹐屹然如立屏﹐而濁流出幾席之下﹐眞太山絕勝處也﹗州門南﹐道左有宋封祀壇﹐合祀五方帝及九宮貴人壇。壇南有碑﹐碑陰載獻官姓名﹕駙馬都尉二人﹐攝司徒﹑司空﹑充黑帝﹑靑帝獻官﹔九宮貴神合祀官﹑右諫議大夫種放﹔其餘知名如魏庠輩﹐又三四人。近城有眞宗禦制禦書並篆﹕《登太山謝天書》《述二聖功徳銘》。碑石堅整﹐若三山屏風然。道右有宋封禪朝覲壇﹐壇亦有《頌》。壇西南四五十里所﹐有蒿裏山﹐山坡陀地中如大冢墓石﹐壇在其上。宋禪社首碑在山下祠中。宋以大中祥符元年十月二十七日封太山﹐碑刻皆王欽若﹑陳堯叟﹑錢惟演﹑楊億撰述。然字畫多剝裂﹐不能完讀矣。太山上書院﹐元是周朴所居﹔宋太山孫先生明復居之。州學有魯兩先生祠堂﹐黨承旨作《記》。兩先生者﹐明復與䢐徠先生石守道也。龍泉寺在平陰東南四十里。齊天統中建。下寺有石刻。劉豫阜昌三年﹐皇子﹑皇弟符攺甲乙院﹐亦有碑。又阜昌中題名最多。佛像古雅﹐皆數百年物。上方大佛與龍泉觀音﹐非晚唐人不能造也。此行遊太山者五日﹐靈巖﹑龍泉皆一宿而去。得詩凡十首云。兩山行記

甲辰夏五月八日﹐予以事當至崞縣。初約定襄李之和偕往﹐適幕府從事宣徳劉惠之﹑平陽李幹臣還軍官山﹐過吾州﹐遂與同行。是日行八十里﹐野宿天涯山前。明旦入縣﹐劉﹑李別去﹐予獨遊神淸觀。舊聞行臺員外﹑廣寧王純甫棄官學道﹐築環堵而居﹐甚欲見之﹐乃屬其徒﹑潞人和志衝道姓名。純甫聞予來﹐欣然出迎。予謂﹕「先生方晏坐﹐不肖之來﹐將無妨靜業乎﹖」曰「習靜固道人事﹐然亦有不應靜時。」因相與大笑。已而之和至﹔同郡莊煉師通玄﹐時住此縣之天慶觀﹐攜酒見過﹐乃聚話於西齋。純甫先隱前髙﹐予問﹕「前髙景趣比雁門﹑鳳凰山爲何如﹖」純甫言「前髙去此五十里而近﹐君能一遊﹐到則當自知之。」予竊自念﹕言先東巖君生平愛鳳山﹐然竟不一到﹐故詩有「鳳凰聞說似天壇﹐北去南來馬上看。想得松聲滿巖谷﹐秋風無際海波寒」之句。予二十許時﹐自燕都試﹐乃與客登南樓﹐亡友蘇莘老﹑閻徳潤﹑張九成﹑王仲容輩﹐說山中道人所居﹐有松風軒﹐層檐髙棟﹐半出空際﹔長松滿澗谷﹐如雲幢煙蓋﹐植立闌楯之下﹔山空夜寂﹐石上聞墜露聲﹐使人耿耿不寐。曇時聞此﹐固嘗以不一遊爲恨矣。北渡又十年﹐每過雁門﹐壽寧武尊師子和﹑圓果﹑慶上人鐘秀﹐李文必以此山爲言。是則夙志爲不可負﹐而前髙之遊當次第及之也。卽日與純甫﹑之和並山而東﹐出雁門之南﹐夜宿王仲章道正瑞云庵。庵在鳳山之麓﹐山中來儀觀﹐仲章主之。道士孫守眞﹐年八十﹐童丱入道﹐其家爲此觀黃冠者﹐至渠十五世矣﹔亂後無圖志可考﹐山之故事多從此翁得之。十一日﹐仲章步送入山﹐由眞人谷行﹐夾道雜花盛開﹔水聲激激﹐自澗壑而下。且行且止﹐不知頓之爲勞也。半山一峯爲釣魚臺﹐其上爲十八盤﹐爲靑龍嶺﹐爲風門。由風門而下﹐繞佩劍峯之右﹐爲來儀觀。觀在山腹。峯回路轉﹐臺殿突起﹐雲林悄然﹐別有天地。信靈境之絕異也﹗觀有天寶四載石記﹐是道學士董思珍所造。思珍殆學究之粗能秉筆者耳﹐文鄙而義隱﹐讀之或不能句﹐故𨿽鄕人﹑少有知來儀之始末者。予爲之反復數過﹐始見厓略。蓋後魏太武嘗都於此﹐師事寇謙之﹐授祕籙﹔自崧髙迎謙之來居此山。時有鳳凰見﹐太武爲立觀﹐且以「鳳凰」名之。觀歷周﹑隋﹐至唐而廢。眞人谷本以謙之爲言﹐而訛爲「質兒」﹔鳳遊池以鳳凰來遊爲言﹐亦轉而爲「伏牛」。開元初﹐北嶽先生﹑諫議胡山隱案圖志﹑求故實﹐嘗爲辧之。天寶元載﹐敕天下玄元廟有頹毀者﹑在所長官量事修建﹔又古今得道升仙之地﹑代遠迹存者﹐皆虔加禮醮。此山應焉。北京居士髙談幽﹑辟穀煉師髙敬臣﹐乃共補葺之。碑文刻云「天寶五載﹐攺鳳凰山爲嘉瑞山。八載﹐置天長觀。」蓋唐以玄元爲祖﹐「天長」者﹐以胤祚而言之也。觀度道士七人﹕髙悟眞﹑董參玄﹑馮通玄﹑朱自然﹑孫泠然﹐餘二人石闕。供養童子尉遲如玉﹑朱自然姓字下別刻云「自然以天寶十三年十五日升天﹐其日未時至京﹐陳謝唐天子﹐天子異焉。敕中使覆勘。如玉以後十日亦上升。」孫守眞言朱仙翁上升事﹐觀曾有敕書碑﹔唐以後薦經喪亂﹐焚毀略盡﹐獨董記僅存耳。來儀觀額﹐政和七年九月﹑兵馬鈐轄知代州王機建﹐權發遣河東沿邊按撫司公事王誨書。觀之東有養虎峯﹑飲虎及五斗二泉。南有天柱峯﹐峯之南﹐有神山與五臺境接。西南有玉案峯。西北有煉丹峯﹑洗藥池﹐次有玉女峯﹐峯南有會仙峯﹐傍有五樹。北王母池﹑佩劍峯﹐有白虎池。谷中有水簾﹑朱砂﹑白雲三洞。靑龍嶺旁﹐有桃花洞。觀北少西﹐洗池﹐與參同又名靑龍池。門之下有鳳遊池。中殿曰「太霄」﹐太霄前石壇上﹐有大松名升仙樹。門右有松﹐髙與壇樹等﹐名望仙。佩劍之下有燒藥鑪﹐疊石故在。白虎池之下有鳳棲樹﹐立石爲識。凡洗﹑望仙﹑升仙﹑藥竈﹐悉朱自然遺迹也。自余葛洪煉丹鑪﹑孫眞人養虎峯﹐四子峯有莊﹑列﹑亢倉﹑文子祠﹐土人便謂向上諸人皆嘗隱於此﹐殆齊東語也。予恐識者或並其可信者而疑之﹐故不錄。守眞又言﹕神仙劉海蟾以天聖九年遊歷名山﹐所至並有畱迹。代州壽寧石詩十韻云「醉走白驢來﹐倒提銅尾秉。引个碧眼奴﹐擔著獨壺癭。自言秦世事﹐家住葛洪井。不讀《黃庭經》﹐豈燒龍虎鼎﹖獨立都市中﹐不受俗人請。欲攜霹靂琴﹐去上《芙蓉頂》。吳牛買十角﹐溪田耕半頃。種秫釀白醪﹐便是仙家景。醉臥古松陰﹐閒立白雲嶺。要去卽便去﹐直入秋霞影。」仍自寫眞其旁﹐撮襟書「龜﹑鶴﹑齊﹑壽」四字﹐題云「廣寧閒民劉操書。」此詩宋白皞子西曾次韻。子西於詩﹐號爲專門﹐極力追之﹐曾不能仿佛。仙材﹑凡筆﹐固自不同﹗世俗所傳劉翁入道詩﹐所謂「予因太歲生燕地﹐十六早登科甲第」者﹐吾知翁碧眼奴亦當羞道之矣﹗今全眞家推翁爲祖﹐翁之姓名鄕裏且不能知﹐況其道乎﹖是又可爲一嘆也﹗來儀亦自寫眞﹐飛白「淸﹑安﹑福﹑壽」四字﹔所畫五星﹐惟土宿獨存。已上皆在太霄殿外壁。土宿閉目﹑倚一幡﹐坐下一牛。四字「淸﹑安」在東﹐「福﹑壽」在西。說者以爲心淸而安﹐則福壽從之。翁此書不爲無意也。寫眞在西南﹐一幅巾黃衣﹐右肩挑酒瓢﹐左肩挑布囊﹐破處綻補之。气韻古澹﹐望之知爲有道者。年歲旣久﹐將就湮滅﹐惜無名手爲臨摹之耳。守眞住山五十年﹐不省有爲猛獸毒螫所傷害者。山中靈異甚多﹕佩劍峯劍聲錚然﹐陰晦中時有光怪照﹐山谷皆明。靜夜或聞音樂雜作﹐琴﹑築﹑箏﹑笛﹐歷歷可辧﹐仙犬時吠。今年上元﹐村落來燒鐙者及聞之。之和持莊煉師所餉酒來﹐約月中飲之﹔是夜雷雨大作﹐遂不果。山气蒸鬱﹐可喜可愕。雨從林際來﹐謖謖有聲﹐雲煙艸樹﹐濃澹覆露。不兩時頃而極陰晴晦明之變。夜參半﹐星日淸潤﹐中庭散步﹐森然魄動。惜情景之不可久畱也。之和賦詩﹐予亦漫作樂府一首﹐欲爲純甫醉後歌之。明日﹐期城中諸公不至﹐畱題殿壁而去。下山宿孫張道院。又明日﹐爲前髙之遊。

毛氏宗支石記

毛氏上世出於汝州﹐遷耀州之三原﹐三原迄今有毛氏村。其後又遷徐州。房從中有畱之大名者﹐今大名機察房是已。本房旣來彭城﹐遂爲彭城人。祖諱珍﹐自宋日雄於財﹐有「十萬毛氏」之號。生一子諱允。金朝初﹐允以戶計推擇爲吏﹐一郡以吏能稱之。生子曰矩﹑曰矰。矩字仲方﹐承安元年由州掾屬保隨朝吏員試秋場﹐中甲首。二年﹐補吏部覃科令史﹐轉貼黃科房長。泰和二年考滿﹐授忠勇校尉﹑博州防禦判官。四年﹐攺永丰庫使﹔六年﹐轉遼陽縣丞﹐吏民畏愛﹑有廉能之譽。大安二年﹐用宰相薦﹐特授桓州軍事判官。三年﹐北兵攻桓州﹐刺史以力不支議降﹐公不從。城陷﹐自縊於軍資庫﹐壽五十八。崇慶元年﹐以歿身王事﹐贈宣武將軍﹑同知桓州軍州事﹐誥敕有篤堅忠節之語。先娶靳氏﹐生子一人曰端卿。女一人﹐嫁關中爨君玉﹐名宦甚顯。再娶鄭氏﹐同歿於桓州。矰不仕﹐生二子曰傑﹑曰翼﹐兵亂不知所終。端卿字飛卿﹐少日有志節﹐宣武欲蔭以官﹐不就﹐去學進士。自父祖以廉介自持﹐家甚貧。年二十餘﹐負書來濟南﹐從名士劉蟠於章丘﹐備歷艱苦。蟠知其有成﹐傾意教之。初試東平﹐中經義解魁﹔再試益都﹐第五﹐遂登泰和三年進士第。調崞縣簿﹐摧折豪右﹐姦民斂手。官委排比戶計﹐貧富適當﹐甚有遺愛。貞祐三年﹐入爲尙書省令史。雒陽多流亡﹐當官者不善撫治﹔君以風力選注河南府錄事判官﹐果以政迹聞。召爲戶部句當官。復用薦書﹐授同提舉南京路榷貨﹑兼戶部員外郎。馳驛襄﹑葉﹐值監察禦史﹐以私忿被誣。時宣宗用法急﹐凡臺察被推﹐例皆誣伏。下降外路七品﹐借鄭州司候﹑再調孟津縣丞﹐竟以冤憤感疾﹐終於官下﹐壽六十。官至少中大夫。娶同郡秦氏﹐生一子曰思遹。再娶遼陽髙氏﹑西京路轉運使曼卿之女﹐生女三人。思遹以蔭再任酒官﹐娶孟氏﹐生二子一女﹐曰從﹑曰復﹐女尙幼。維毛氏祖考積絫如此﹐躬不受祉﹐後當有興者。子孫其永念之。

尙藥吳辧夫壽冢記

丁巳秋七月﹐予將西歸﹐尙藥吳辧夫有請曰「思問不佞﹐侍先生湯液有年矣。日者不自揆度﹐輒豫作冢墓以寄終焉之志。而州裏不經見﹐頗有言。敢質之先生以祛二三之惑。」余謂辧夫言「古有之﹕裸葬何必惡人﹐當解其表。死生之際﹐非我所敢知﹐亦自毋庸知。試以常理爲之說。夫形﹐器之域﹐古今同盡。至於太上立徳﹑其次立功﹑其次立言﹐三者於人道爲極致﹐無以加矣﹗然亦有能出形器之外﹐壯而不老﹑老而不死者乎﹖生死之在人﹐萬世更相送﹐猶夜之必旦﹑寒之必暑﹐𨿽甚愚無知﹐亦知其必至。世乃有烹金鏈石﹑合駐景之劑﹐銜刀被髮﹑爲厭勝之術﹐戀嫪殘喘﹐僥幸萬一﹔甚者至聞凶禍滅亡之語﹐必向之而唾。可不大哀邪﹗唐髙士司空表聖自作冢棺﹐時或引客坐壙中﹐飲酒賦詩﹐裴回終日。客或難之﹐表聖笑曰﹕『君何不廣﹖死生一致﹐吾寧暫遊此中哉﹗」此語載之史冊﹐作範來裔﹐其視漢魯相孔耽之神祠﹑趙岐之墓石﹑晉陶徵士之自祭﹑唐王無功﹑杜牧之之墓銘﹑宋米元章坐棺木黃堂上﹐表聖之言尢爲殷重。吾意子顓業方伎﹐頻值喪亂﹐閱世變也熟﹐超然遠覽﹐闇與古合﹐悠悠者何足卹哉﹖」辧夫再拜曰「願終教之。」乃爲作《壽冢記》。吳氏世爲東平人。祖璋﹐字文寶﹐金朝初﹐用良家子推擇爲吏﹐仕爲郡功曹﹐以廉平見稱。考子昭﹐字進叔﹐讀書知義理﹐資稟靜默﹐容服修潔﹐閭裏或旬月不見其面。與黨承旨世傑同研席試本道﹐常取解魁。今賈丈顯之及見之﹐道其性行如此。辧夫童丱失怙恃﹐年十七﹐尙醫王繼先以子妻之。憫其煢獨﹐並小弱弟思義養於家而教之。貞祐初﹐南渡河﹐以婦翁醫術精博之故﹐被令旨收充侍藥局藥童。東宮卽大位﹐用隨龍恩澤﹑掌藥太醫院。尋被旨充皇太后醫正局掌藥﹐絫官懷遠大將軍。汴梁下﹐北歸﹐復以婦翁舊業﹑行總府署醫工都管句。婦翁無子﹐年八十以壽終。辧夫篤於卵翼之報﹐喪祭旌紀﹑皆無悔焉。中年後欲置家事不問﹐乃爲其弟侄殖產﹑畢兒女婚娶﹐最後營此冢。以某年﹑月成。而余以某年﹑月﹑日記。辧夫時年六十八云。

樊侯壽冢記

知郡定襄樊侯天勝﹐以武功積官﹐服民政者垂二十年。思所以昭積厚於祖考﹐侈寵榮於鄕國﹐今年冬十月﹐修治先塋﹐列松檟﹑樹碑表﹐以吉日壬辰﹐合祭三世。牲幣來助者傾動州裏。諸侯之禮備而孝子之情盡﹐且欲作壽冢﹐以爲他日寧神之地﹐謀於葬家師。鄕之父兄﹐皆以爲往在丙戌之春﹐吾侯方從徵淮海﹐常山軍取太原及吾州。行省大帥怒其二三聚境中之民而守之﹐將盡戮而後已。吾侯奉郡王命﹐至自益都﹐以吾民被脇之故﹑不當妄有屠滅者愬於帥﹐辭旨哀切﹐有足感動。且自與山軍斗﹐轉戰逐北﹐不旬日而東山平。帥知侯之忠﹐卽日並所守者縱遣之。又三年﹐常山復取平定﹑盂﹑五臺﹑阜平﹐軍東山。先鋒大帥已廢州民三十餘聚落﹐且命侯入滹沱原。侯設方略﹐斗山軍﹐搗其巢穴﹐殺獲甚眾。主帥知侯無他﹐則引兵去。州之民﹐再被更生之賜﹐皆從吾侯得之。侯之福祿﹐如川之方增﹐何遽以身後爲計乎﹖又謀於州之士。僕僭爲侯言「生而養﹐死而葬﹐中國之大政﹑而聖人之中道。自佛老家之說勝﹐誕者遂以形骸爲外物﹐天地爲棺槨﹐日月爲含襚﹔甚者至有狐貍亦可﹑螻蟻亦可之說。𨿽畚鍤後隨﹐以曠達自名者﹐猶見笑於大方之家。𨿽然﹐彼自有方內外之辧矣。吾處方之內﹐聖人之中道捨而不由﹐尙何從乎﹖漢以來﹐太宗指走霸陵道﹐武帝治茂陵五十年。至尊且不以陵寢爲諱。況其下者乎﹖漢相孔耽﹑髙士趙岐﹑吳人範愼皆作壽冢。唐司空表聖豫作冢墓﹐圖先賢其中﹐時往醉飲。人有難之者﹐表聖曰﹕『吾寧暫遊此中邪﹗』米元章知淮陽﹐自克死期﹐作棺櫬置黃堂上﹐飲食坐臥對之。彼皆史世大賢﹐顧豈爲驚世詭俗之行﹑以娶厓異邪﹖吾侯𨿽未之學﹐而識趣自遠﹐悟代謝之必至﹐要歸藏之有所﹐終焉之志有不期合而合者。𨿽不謀於人﹐可也﹗」侯喜而飲予酒﹐再拜謝曰「有是哉﹗請刻子之文於石﹐以曉來者。」於是乎書。

卷第三十五

記

威徳院功徳記

並州﹐唐以來圖經所載﹐佛塔廟處他郡爲尢多。宣﹑政之季﹐廢於兵者凡十之七。曾不百年﹐瓦礫之場金碧相望﹐初若未嘗毀者。浮屠氏之力爲可見矣﹗威徳院在晉陽白馬川之淸寧社﹐治平年二年賜名。國朝皇統初﹐裏耆老殷元命梵嚴寺僧善信及其徒眞果主之。寺之廢久矣﹐柱礎之外無復餘物。眞稍葺堂屋以居。大定中﹐眞之徒明玘嗣院事﹐頗以寺基迫隘爲嫌。行視寺後平厓﹐其上可剗治。乃乞地於韓順家而得之。凡役工五千有奇。而寺加廣﹐實倡於韓厚﹑而僧因爲之勤也。玘初刻《華嚴經》本數年﹐迨是而成﹐因大作水陸﹐以新經千部施﹐且燒二指﹐爲供誠意。堅苦爲人感動。韓厚者﹐與其屬更爲起東西堂﹐繪像備焉。寺外直汾流爲木石橋﹐以便往來。然後寺事成。玘爲予言如此﹐且彊予記之。玘今老矣﹐予嘗見其持律嚴﹑入理深﹑護念所業如捍頭目﹐蓋人有不可及者﹐每竊嘆焉﹗浮屠氏之入中國千百年﹐其閒才廢而旋興﹑稍微而更熾者﹐豈無由而然﹖天下凡幾寺﹐寺凡幾僧﹐以鄕觀鄕﹐未必皆超然可以爲人天師也。惟其死生一節﹐彊不可奪﹔小大一志﹐牢不可破﹐故無幽而不窮﹐無髙而不登﹐無堅而不攻。𨿽時有齟齬﹐要其終則莫不沛然如湍流之破堤防﹐一放而莫之禦也。道﹐則異術也﹔教﹐則異習也﹔梯空接虛﹐入神出天﹐與吾姬孔氏至列爲三家。儒衣冠之子孫﹐有奔走而從之者﹐況乎誘庸俗而役之﹐以爲區區之塔廟﹑豈不謦咳顰呻之頃而得之﹖噫﹗使吾聖人之門﹐有若信﹑若果﹑若因﹑若玘者﹐旦旦如是﹐世世又如是﹐就不能推明大道﹑卓如日月之明﹐至於一畝之宮﹑亦何遽有鞠爲園蔬之嘆乎﹖吾於是乎有感。

竹林禪院記

竹林寺在永寧之白馬原。其初爲佛屋﹐居人以修香火之供。旣廢矣﹐鄕豪麻昌及其族弟岊稍完葺之﹐以龍門僧廣居焉。廣﹐解梁人﹐自言白雲杲之徒。居而安之﹐卽以興造自任。興定中﹐請於縣官﹐得今名。乃爲殿﹑爲堂﹑爲門﹑爲齋廚﹑爲庫廏﹐凡三年而寺事備。南原當大川之陰﹐壤地衍沃﹐分流交貫﹐嘉木髙蔭﹐良谷美稷﹐號稱河南韋﹑杜﹐而寺居其上游。東望女幾﹐地位尊大﹐居然有嶽鎭之舊﹔偎麻足劫立﹐莫可梯接。仙人諸峯顏行而前﹐如進而侍﹑如退而聽﹑如敬而慕﹑如畏而服﹐重岡復嶺﹐絡脈下屬。至白馬則千仞突起﹐朗出天外﹐儼然一敵國之不可犯。金門﹑烏啄奔走來會﹐小山累累如祖龍之石﹐隨鞭而東﹔雲煙杳靄﹐濃淡覆露﹐朝窗夕扉﹐萬景岔入﹐廣一攬而洛西之勝盡。蓋嘗嘆焉﹗佛法之入中國﹐至梁而後大﹐至唐而後固。寺無定區﹐僧無限員﹐四方萬里﹐根結盤互﹔地窮天下之選﹐寺當民居之半﹐而其傳特未空也。予行天下多矣﹐自承平時﹐通都大州若民居﹑若官寺﹐初未有閎麗偉絕之觀﹔至於公宮侯第﹐世俗所謂動心而駭目者﹐校之傳記所傳﹐曾不能前世十分之一。南渡以來﹐尢以營建爲重﹐百司之治﹐或僑寓於編戶細民之閒。佛之徒則不然﹐以爲佛功徳海大矣﹐非盡大地爲塔廟﹐則不足以報稱﹔故誕幻之所駭﹑堅苦之所動﹑冥報之所詟﹑後福之所徼﹐意有所向﹐羣起而赴之。富者以貲﹑工者以巧﹑壯者以力﹐咄嗟顧盼﹐化艸萊爲金碧﹐撞鐘擊鼓﹐列坐而食。見於百家之聚者乃如此。其說曰「以力言者佛﹐爲大國次之。」吁﹐可諒哉﹗正大庚辰﹐予閒居空空﹐廣因進士康國仲寧以記請﹐仲寧爲予言「廣業專而心通﹐且喜從吾屬遊﹐其進也有足與之者。」因爲記其事﹐並著予之所感。四月望日﹐前內鄕縣令元某記。

少林藥局記

少林英禪師爲餘言「昔靑州辧公﹐初開堂仰山﹐自山下十五里負米以給大眾。其後﹐得知醫者新公﹐度爲僧﹐俾主藥局。仍不許出子錢致贏餘﹐恐以利心而妨道業。新歿﹐繼以其子能。二十年閒﹐齋廚仰給而病者亦安之。故百年以來﹐諸禪剎之有藥局﹐自靑州始。興定末﹐東林隆住少林﹐檀施有以白金爲百年齋者﹐自寇彥溫而下百家。圖爲悠久計﹐乃復用靑州故事﹐取世所必用﹑療疾之功博者百餘方﹐以爲藥﹐使病者自擇焉。僧徳僧浹﹐靖深而周密﹐又廉於財﹐眾請主之。故少林之有藥局﹐自東林隆始。局事之備﹐迨予三年矣。子幸以文記之。」予以爲醫﹑難事也。自岐﹑黃﹑盧﹑扁之書而下﹐其說絫數千萬言﹐皆典雅淵奧﹐本於大道之說﹐究乎死生之際。儒者不暇讀﹑庸人不解讀﹐世之學者非不藝專而業恆﹐至終其身有不免爲粗工者﹐其可爲難矣﹗佛之徒方以禪定爲習﹐於世閒法皆以爲害道而不敢爲。閒有言醫者﹐特儒者之談禪爾。有能了知味因﹐斷除病本﹐如子之書所爲大醫王者乎﹖謂之專﹐則不可也。勞則辭﹐久則厭﹐不合則離。泛然而來﹐悠然而往。其視粥魚齋鼓如傳捨中物而不畱﹐顧其肯老歲月於參術閒乎﹖謂之恆﹐則亦不可也。不恆不專﹐取未必甚解之人﹐而付之司命之事﹐病者何賴焉﹖故廉者取之﹕付一而有餘﹐治藥不得不良﹐十愈一人﹐千愈百人﹐蓋猶有所望也﹔貪者爲之﹕幹沒而不定﹐治藥不必皆良﹐蛇牀而當蘼蕪﹑薺苨而亂人參﹐昌陽而進豨苓﹐飛廉而用馬薊。佐使之異用﹐畏惡之相攻﹐其禍可勝言哉﹗古語有之﹕「良醫之不能以無藥愈疾﹐猶良將之不能以無兵而制敵也。」兵有形﹐有形則易見﹐善用之者﹐能以殺人者生人﹔藥之性難窮﹐難窮則不善用之者﹐反以生人者殺人。可不懼哉﹗今子則不然﹐若徳若浹之實與廉﹐皆選之十百輩有不可得者﹐子固得所使矣。時節﹑州土無不適其當﹐炮炙﹑生熟無不極其性﹐一徳與浹固亦盡其伎矣。𨿽然﹐吾恐他日有不善其後者出﹐人將曰「藥局之壞﹐自某人始。」未必不以予爲知言也。故備述之﹐使來者監觀焉。

壽聖禪寺功徳記

萬壽長老﹑僧洪倪曁予﹐皆河東人。今年夏﹐予來燕城﹐知師主壽聖也﹐將往過之。師遣侍者致參承云「三四年以來﹐常欲走書幣太原﹐有請於吾子﹔幸今至矣﹐稅駕於我可乎﹖」予欣然從之。他日問所求﹐師曰「無他﹐惟匄文以記寺事耳。」請具道所以然。「蓋此寺卽崇孝道場之佛位。崇孝在大定﹑明昌閒﹐堂宇百楹﹐食指以千計。義學諸師﹐疊主講席。神州天府非無聞剎﹐擬量人境﹐或自視缺然。自遭離兵變﹐城邑廢毀﹐仙佛所廬﹐僅有存者﹐崇孝佛位﹐埽地而盡。獨曹王所建舍利塔﹐巋然而已。荊棘瓦礫﹐蛇鼯來舍﹐如是十數年無畱盼者。有大檀越劉師彰之夫人鄭氏﹐篤於奉佛﹐憫福地之久廢也﹐願爲興起之。且其伯男子有慶﹐孩幼喪明﹐誓徒佛陀以爲歸宿。乃捐奩中物直百千金者﹐合報心寺提點僧潤﹐共爲營度。潤資性堅忍﹐有立事之望。初起大殿﹐築室其旁﹐以爲釋子棲息之地﹐此寺之初基也。歲丙午。禪律諸人猥以第一代見請﹐倪不敏﹐灑埽於此者十寒暑矣。今廊廡齋廚﹐下迨庫廏﹐粗有處所﹔而其大較出於鄭之喜捨﹑潤之力贊者爲多。初﹐慶事廖休大士聰﹐聰爲授記﹐有『根塵有礙﹐僧寶可依﹔挽回佛日﹐暗室生輝』之語。以倪觀之﹐豈廖休以鄭哀其子之廢﹐不暇他及﹐願力𨿽堅﹐法施未溥﹐故就其聲聞狹劣而言之邪﹖所以者何﹖我以大堅固力﹐起妙莊嚴聚﹐化朽壤而金碧﹐奮蟄戶而鶱飛﹐煥若神明﹐頓還舊觀。於我法中﹐塔廟所在﹐卽爲有佛﹐望之而塵勞破﹐卽之而智慧生﹐耳目見聞﹐方有是理。夫劫濁諸生﹐積爲黑闇﹐叢林之所障蔽﹐如今以百千日熾盛光而照臨之﹐顧豈以一室生白而爲究竟哉﹗況乎天云借潤﹐展庭三請﹐昔而崇孝﹐今別爲壽聖矣。鳳諾錫之美稱﹐龍光廓其徧照﹔上資神壇之護﹐中寓華封之祝﹔金輪四照﹐與天無極。豈惟佛子之所贊嘆﹐乃至齋鼓粥魚﹐亦皆以一音演說﹐固可以著金石﹑垂永久。時節因緣﹐繄吾子是待﹗幸有以贊就之。」予捧手曰「有是哉﹗興建本末﹐當如師所請﹔若佛法﹐則師當爲予說﹐而予不當爲師說。異時有大居士﹑文章翰墨如竹溪黨公者出﹐必能以《華嚴偈》重宜此義云。」師道行淸實﹐臨事詳雅﹐初受具王山參枝足淸和尙。聞萬松道價﹐裹糧千里﹐以巾侍自誓。松一見﹐卽以座元處之。承事十五年﹐備極勞苦﹐他人無與比者。出世住萬壽﹐荒廢已久﹐無幾何爲之一新之戒大會﹐𨿽出於國力﹐所以成勝緣者﹐師有力焉。年﹑月﹑日﹐元某記。

興福禪院功徳記

興福禪院在登封醴泉鄕之西保。其初﹐檀越郜智進買地於蔣整家﹐築佛屋其上。請少室﹑淸涼僧淨文居之。正大中﹐以恩例得今名﹐自是土木有加焉。予居崧前﹐往來淸涼﹐如吾家別業。自第一代琇公而下﹐若艸堂﹑徳山主通﹑西溪相與相之徒顯﹑靖﹑雋諸人﹐皆有道行可紀﹐故嘗稱述之。予赴召京師﹐通與顯偕智進來謁文﹐以記此寺經度之始﹐予諾之。然以趣裝未暇也。是後得官東南﹐迄開興之兵﹔不三四年﹐諸師皆已下世。至於興福之事﹐則未嘗不往來於心也。丁酉之秋﹐見淨文於山陽﹐蓋自河南歷大名﹑東平訪予而及之。謂予言﹕喪亂後﹐兩寺幸存﹐千里之來﹐尙欲成諸師之志以無忘郜氏耳。予欣焉爲記之。且告之曰「淸涼在兩山閒﹐初無所知名。特以名徳所在﹐故齋鼓粥魚之聲殷然山谷閒﹐至今爲崧前名剎。境用人勝﹐眞不虛語。今興福與予俱脫兵劫﹐予文𨿽不足傳﹐乃得之十五年之後﹑而三千里之遠﹐以子之書言之﹐似不偶然者。子勉之﹗又安知他日子之所成就﹐不及向上諸人﹑而興福之壯且麗﹐不爲淸涼之殷然乎﹖子勉之﹗」九月晦日﹐河東元某記。

龍門川大淸安禪寺碑

皇帝新卽大位﹐大行臺龍門公首膺分陜之命﹐思所以侈光寵﹑廣睿澤以祈天永命者﹐乃詣闕拜章﹐請以鄒郡武川之淸安寺爲僧眾祝嚴之所。事聞﹐制書賜可﹐且命蠲復以優之。先是﹐公之姊婿﹑宣差提領郭侯秀從軍而南﹐得釋氏繪像餘二十幅於宛丘相好﹐備具有顧﹑陸之妙。郭侯晨夕香火奉於家庭﹔公亦嘗瞻禮焉。顧謂郭言「國恩天大﹐物無以稱﹐惟有歸命佛乘﹐仰求慈蔭﹔異時當特建精舍﹐承事此像﹐以致臣子區區之情﹐亦以伸昊天罔極之報。」歲丙申秋﹐偕大覺長老僧志奧歷武川之安都﹐郭侯時在行中﹐申理前說。安都實公別墅﹐旁近二三里所有寺曰正覺﹐頹獘已久﹐無從補葺﹔且岡阜散走﹐將非安集之地。西北數百舉武﹐三松在焉。陽崦回合﹐面勢平遠﹔泉流交貫﹐林木蔽映﹔層巒復嶺﹐奔走來赴﹔萬象森然﹐與意匠俱會﹐一顧盼之頃而天趣頓新。公欣然樂之﹐營建之意遂定。以郭侯之發其端也﹐就命董其役。基構所擬﹐跬步之地率從厚直得之。中命漆水公具疏請大覺住持﹐共爲經度。乃以丁酉秋﹐庀徒蕆事﹐土木皆作。公首捐萬金﹐以供凡百之費。起佛祖大殿﹐卽松爲寺庭﹑法堂﹑丈室﹐丹碧相望。乃至安禪有寮﹑會食有筵﹐齋廚庫廏﹐以次而具。蓋規橅仰山而差滅殺焉。漆水公慕說勝緣﹐復以爲題榜﹐龍跳虎臥﹐雲煙動色。後五年﹐大覺退席﹐復以禪師徳善繼之﹐提點相秀日有什一之助。鄕縣借力﹐竭羣從事﹐故眾務益辦。道場峻潔﹐四眾安穩﹐粥魚齋鼓殷殷然川谷閒﹐淸安遂爲燕北名剎。恩綸褒異﹐實權輿於此。竊惟達人大觀﹐通天地人爲一體。人於天地閒﹐又同之同者也。元首股肱﹐古有成說﹔若民吾同胞﹐則至道學家乃發之。是故君有輔相裁成之道﹐臣有幹蠱用譽之責﹐而民亦有職焉﹐特張頤待哺而求飽爾。古之任天下之重者﹐匹夫匹婦有不被堯舜之澤者﹐若已推而內之溝中﹔譬之羣飲﹐一人向隅而泣﹐滿堂爲之不樂。此特爲名教言。至於瞿曇氏之說﹐又有甚焉者。一人之身﹐以三世之身爲身﹔一心所念﹐以萬生所念爲念。至於沙河法界﹐𨿽仇敵怨惡﹐品匯殊絕﹐悉以大悲智而饒益之﹐道量宏闊﹐願力堅固﹐力𨿽不足而心則百之。有爲煩惱賊所嬈者﹐我顧爲法城塹﹔有爲險惡道所梗者﹐我願爲究竟伴﹔有爲長夜暗而閡者﹐我願爲光明炬﹔有爲生死海所溺者﹐我願爲大法船。若大導師大醫王﹐微利可施﹐無念不在。在世諦中﹐容有同異﹔其惻隱之實﹐亦不可誣也。惟公曆事三朝﹐再秉鈞軸﹐本諸仁以內養﹐發於誠而外見。吾儒之兼善﹐內教之利它﹐皆得之性分﹑自然廓而充之﹐有不期合而合者。參事業之旣效﹐極材量之所至﹐必有深略遠圖﹐尊主庇民﹐躋之仁壽之域﹔又何直莊嚴佛土一端而已哉﹗行臺參佐諸公以寺記見屬﹐故樂爲之書。若夫有開必先﹐千載而一﹔臣能歸美以報其上﹐君能下下以志其志﹔炳耀乎典冊﹐揄揚乎雅頌﹔當有鴻儒碩生秉筆以﹐豈艸茅賤士所得而議之﹖故今所述﹐直以謹歲月云耳。

忻州天慶觀重建功徳記

吾州跨西岡而城﹐而岡占城之半﹐是爲「九龍之原」。《檀弓》志晉大夫之葬﹐直謂之「九原」。《水經》說滹沱經九原城北流﹐此其地也。岡勢突起﹐下瞰井邑﹐民居官府﹐率無以稱﹐故作州者以廟學﹑道院﹑佛寺鎭之。道院舊傳爲唐七聖觀。蓋天寶八年﹐玄宗親謁大淸宮﹐上聖祖玄元皇帝尊號爲「聖祖大道玄元皇帝」﹐髙祖﹑太宗﹑髙宗﹑中宗﹑睿宗五帝﹐皆加「大聖皇帝」之號。州郡立紫微宮﹐畫玄元像事之﹐五帝則列侍左右。杜工部《冬日洛城北謁玄元廟》詩有「畫手看前輩﹐吳生遠擅場。五聖聯龍﹐千官列雁行」之句﹐爲可考也。「七聖」云者﹐必增入玄宗﹑肅宗父子﹐乃得爲七。是則此觀其起於代宗朝乎﹖玄元大殿規制宏敞﹐而古意猶在﹐知其爲數百年物﹐至以魯靈光比之。玄元像﹐則摶土刻木所成﹐巍然尊大﹐極天人之相。耆舊謂出於神人之手﹐宜不妄也。按玄宗起紫微宮﹐天下所同﹐而此州不得獨有七聖觀﹔果嘗以「七聖」爲額﹐是斥名矣﹐是以七聖爲斷矣﹐有國者率用萬世自期﹐尙肯以七爲斷乎﹖意其本名紫微﹐流俗以七聖尊像所在﹐輒攺名之耳﹐舊門題曰「紫微」﹐爲可見矣。其後﹐觀有白鶴之異﹐復攺「白鶴觀」﹔圖經無所見﹐惟石晉天福二年﹐木工慕容增葺之﹐書於版記者如此。大中祥符二年﹐詔郡國立「天慶觀」﹐故「白鶴」又攺焉。天水氏以軒轅爲祖﹐起祠殿於玄元之左﹐徹太倉而立之﹐號曰「明慶」﹐堂宇亭榭﹐齋廚廊廡﹐過唐舊之半。見於都官員外郎﹑知州事丹宗閔《明慶殿記》及著作郎﹑知平遙縣事﹑權通判杜岐公衍《列仙亭題詠》者如此。宣和末﹐金兵入郡境﹐並東城而南﹐觀以不廢。承平之久﹐道化大行﹐土木之役﹐歲月不絕。迨貞祐之亂﹐遂埽地矣。宣撫使劉公易起殿於明慶之故基﹐而州將樊侯天勝力復玄元之舊﹐此興復之大凡也。歲庚戌春二月﹐予還自鎭州﹐管內道士王守衝謂予言「兵荒之後﹐吾所居無尺木寸甓之餘﹐先師撥土立之。計所成不能前世百分之一﹐而吾師弟子之心力盡矣。先師畱語以《觀記》屬吾子﹐幸吾子不讓。」予私竊慨嘆﹕予年運而往矣﹐其所經見亦已多矣﹗曩予嬰年﹐先大夫挈之四方。十八乃一歸﹐始聞鄕裏談天慶異事。每歲二月望﹐道家以爲眞元節﹐云是玄元誕彌之日﹔及其期﹐有鶴降此殿﹐多至十數﹐少不下三二。州人習以爲常﹐皆先期延望﹐刺史約先見者有朋樽之賜。鶴旣至﹐翔舞階庭﹐了不驚異。黃冠千里來會者﹐項背相望。如是三日乃罷。從是﹐予兩見之﹐特亂後鶴乃不至耳。此觀旣經絫朝崇飾﹐他道院莫與爲比﹐位置爽塏﹐曠若人表﹐髙齋坐嘯﹐可以盡山川之勝﹔古木蔽映﹐窗戶幽邃﹐屏障幾席翦焉無埃塵。岐公白子西之詩﹐髙司戶子文之筆札﹐孫內翰國鎭之文﹐往往在人口傳知﹔雄水壁極風濤起伏之變﹐有蜀兩孫之風﹔張永淳「天蓬四聖」﹐毛髮生動﹐威重可怖﹐號爲河東名筆﹔皆遊人過客之願見者。食指旣眾﹐以髙業見稱者行輩相及﹐而王姓爲多。宋中葉有王尊師洞謙﹑王道判洞眞﹔百年以來﹐老師王治淳度王大用﹐大用度王志常﹐志常度守衝。老師年八十﹐衣冠狀貌﹐無蔬食誦經﹑山林枯悴之態。每杖屨出遊﹐路人爲之斂容加敬。大用器量不凡﹐所與遊皆州裏名勝。志常出農家﹐十六七許時﹐牧牛田閒﹐遇異人挈之而行﹐一日至天壇之陽臺宮。後八年來歸﹐父母驚喜﹐疑其死而復活﹐遂度爲道士。气質混厚﹐眞受道之器。年近九十﹐以去冬畱頌而逝。皆予所接見者也。因爲守衝言「子之居﹐人境俱勝﹐異事又多﹐垂示永久﹐宜無不可。今紫微劉君歷六百甲子﹐道行淳篤﹐神觀開朗﹐予方質以所聞﹐撰《新興方誌》。子之師不以屬筆且當志之﹐況於平生之言。」乃爲記其事﹐且爲長謠﹐以《招鶴》命篇﹐使並刻之以爲眞元故事。其辭曰﹕

胎仙之來兮馭者誰﹖金支翠蕤光陸離。來幾時兮倏上馳﹐渺翩翩兮煙景微。藐姑射兮玉雪肌﹐物不疵癘兮年不饑。幡然棄我兮我疇依﹐去家千年兮丁令威。去何速兮來何遲﹐予鄕裏兮今是非。玄元之祠兮松十圍﹐蒿蓬金碧兮更換移。南枝越鳥兮安故棲﹐子獨無情兮淡忘歸。趣云裝兮莫予違﹐明年眞元兮與子期。

太古觀記

全眞師郝君﹐初自寧海來趙州﹐坐州南石梁下。六年。侄婿郭長倩爲眞定少尹﹐過州問知師處﹐率家人致謁﹐師瞑目不爲答﹐長倩夫婦流涕而去。州人始知敬之﹐請師住眞定之太古觀﹐不之許。及長倩赴召﹐乃往居之。師燕坐旣久﹐心光內映﹐大《易》之學﹐恍惚有神授之。其教督嚴﹐揮斥公人以爲玄門之臨濟。閒一二言休咎﹐如期而驗。道價重﹐聞達京師。衛紹王崇慶初﹐賜號「廣寧全道太古眞人」﹐自是四方皆以郝太古目之。師東歸﹐不五六年而觀廢於貞祐之兵。歲丁酉﹐師之髙弟範煉師自東原來﹐裴回遺址﹐有復修之意而未暇也。幕府參佐趙侯國寶之夫人冀氏﹐出奩中物直百金﹐起中殿﹑堂廡﹑齋廚﹐下及用器﹐無所不備。堂眾歲費亦時給之。癸卯冬﹐予自燕都南歸﹐煉師館予於慶源道院﹐爲予言「冀氏歿矣﹗致力於吾門者宜不可忘。子幸以文記之。」往予小功兄寂然﹐亦爲全眞道﹐予嘗問﹕「子之道柰何﹖」寂然舉女幾野人辛願敬之之言曰「全眞家其謙遜似儒﹔其堅苦似墨﹔其修習似禪﹔其塊然無營又似夫爲渾沌氏之術者。」予北渡後從煉師遊旣久﹐蓋以敬之之言爲然。是家自皇統以來﹐起於丘﹑劉﹑譚﹑馬諸師﹐而郝君於諸師爲方外眷屬。今《太古集》所載言詞﹐往往深入理窟﹐其以古道自任﹑有不可誣者。世人知君之道蓋寡﹐冀特女士乃能知之﹐至捐所甚愛﹐爲起庭宇﹑治場圃﹐若營其居室然者﹐豈以名取之乎﹖冀氏龍山大族﹐名士京甫之伯姨﹐煉師說其誠實知義理﹐中歲授道書卽有所得﹐得尊師重道﹐蓋有所本云。

紫微觀記

東平左副元帥趙侯之太夫人旣老矣﹐卽棄家爲全眞師。師鄆人﹑普惠大師張志剛﹐居冠氏之洞淸庵。庵之制初亦甚陋。乞名於丘尊師﹐攺號紫微觀。趙侯爲之起殿閣﹐立堂宇﹐至於齋廚﹑庫廏所以奉其親於家者無不備。歲乙巳九月落成﹐請予記其事。予爲之說云﹕古之隱君子﹐學道之士爲多﹐居山林﹐木食澗飲﹐槁項黃馘﹐自放於方之外﹐若涪翁﹑河上丈人之流。後世或附之黃﹑老家數﹐以爲列仙。陶隱居﹑寇謙之以來﹐此風故在也。杜光庭在蜀﹐以周靈王太子晉爲王建鼻祖﹐乃踵開元故事﹐追崇玉晨君以配「混元上徳」之號﹐置階品﹐立範儀﹐號稱「神仙官府」。虛荒誕幻﹐莫可致詰。二三百年之閒﹐至宣﹑政之季而其敝極。黃冠之流﹐官給命書﹐以散郎與大夫之目﹐循歷資級﹐無別省寺。凡冥報之所警﹐後福之所開﹐則視桑門所前有者而例舉之。始欲爲髙而終爲髙所卑﹐始欲爲怪﹐而卒爲怪所溺。其徒有髙舉遠引者﹐亦厭而去之。故自放於方之外者﹐猶一二見焉。貞元﹑正隆以來﹐又有全眞家之教。咸陽人王中孚倡之﹐譚﹑馬﹑丘﹑劉諸人和之。本於淵靜之說﹐而無黃冠禳禬之妄﹔參以禪定之習﹐而無頭陀縛律之苦。畊田鑿井﹐從身以自養﹐推有餘以及之人。視世閒擾擾者﹐差若省便然。故墮窳之人翕然從之。南際淮﹐北至朔漠﹐西向秦﹐東向海﹐山林城市﹐廬舍相望﹐什百爲偶﹐甲乙授受﹐牢不可破。上之人亦嘗懼其有張角鬥米之變﹐著令以止絕之。當時將相大臣有爲主張者。故已絕而復存﹐稍微而更熾。五七十年以來﹐蓋不可復動矣。貞祐喪亂之後﹐蕩然無紀网文章﹐蚩蚩之民﹐靡所趣向﹔爲之教者﹐獨是家而已。今河朔之人﹐什二爲所陷沒。無淵靜之習﹐無禪定之業﹐所謂舉桑門以自例者﹐則兼有之。望宣﹑政之季﹐厭而去之之事﹐且不可見﹐況附於黃﹑老家數以爲列仙者﹐其可得乎﹖嗚呼﹗先哲王之道﹑中邦之正﹐埽地之日久矣﹗是家何爲者﹐乃人敬而家事之﹖殆攻劫爭奪之際﹐天以神道設教﹑以弭勇斗嗜殺者之心邪﹖抑三网五常將遂湮滅﹑顚倒錯亂﹑人與物胥而爲一也﹖不然﹐則盛衰消長﹑有數存焉於其閒﹐亦難於爲言也已﹗侯名天錫﹐字受之﹐崇儒重道﹐出於天性﹐𨿽在軍旅而文史未嘗去手。嘗與奉天楊煥然讀䢐徠石君《唐鑑》﹐至論釋﹑老家﹐慨然以爲知言。決非漫爲風俗所移者。是《觀》之作﹐特以養志云。年﹑月﹑日﹐河東人元某記。

朝元觀記

歲丁未春二月﹐梁煉師辧疑過新興﹐踵門爲予言「初﹐國兵以庚辰冬攻破絳陽及解梁屬邑﹐思問僑寓云﹑朔閒。當是時﹐崞山軍節度閻侯徳剛經畫略定﹐境內休息﹐頗與方外士周旋。所居衛村裏﹐白水出焉﹐侯愛其景气古澹﹐有終焉之志﹐因以「淸溪」自號。幅巾便服﹐香火晨夕。有薦思問於侯﹐若謂有所取焉者﹐侯卽走書幣﹑猥以賓禮見招﹐握手而歡如平生。爲之辟旁近西園﹐規作廬舍﹐以爲談經講道之所。顧謂所親云﹕『他日道院成﹐與吾松檟相直﹐遠不能一里所。沒而有知﹐得神遊於此﹐致足樂也。』然未幾﹐侯下世﹐才畢垣墉而已。」今師歸自朔庭﹐悼先志未究﹑而尙冥福之可徼也﹐庀徒蕆事﹐土木皆作。蓋經始於庚寅之七月﹐而斷手於明年之六月。像設有殿﹐禳禬有壇﹐講授有堂﹐賓禦有次。下迨門廡庫廏﹐截然一新。又參佐﹑部曲諸人﹐請爲侯立祠以致甘棠之思。眾議思問先住安邑之朝元﹐乃以此觀仍朝元之舊。文石旣具。幸吾子以先友溪南辛敬之﹑劉鄧州光甫之故而爲之記。」予諾之曰「侯之事固樂爲道之矣。予聞黃老家黜聰明﹑去健羨之說﹐前賢以爲大槪與《易》道何思何慮者合﹔自年少气銳者觀之﹐往往以墮窳不振爲嫌。及其更事旣多﹐閱得喪休戚者益熟﹐乃稍以淡泊之言爲有味﹔回視世好﹐若芻豢之悅其口者﹐或厭而唾之矣。」況乎執兵凶器﹐行戰危道﹐奮迅於風塵之隙﹐而角逐於功名之會﹐伏屍流血﹐僅乃得之﹔大方之家﹐方以拱璧駟馬﹐不如坐進此道。彼功定天下之半﹐聲馳四海之表﹐且不能滿渠一笑﹔其下者當置之何地哉﹖故𨿽文成君之豪傑﹐一旦自視缺然﹐願棄人閒事﹐絕粒輕舉﹐以從赤松子遊﹐非自苦也。惟侯知物之不可太盛﹐知名之不可久處﹐知權之不可不畏﹑而退之不可不勇﹐故慨然自拔於流俗﹐思欲髙舉遠引也如此。其所乏者﹐呼吸煉化﹐俯仰詘信﹐以適神而養壽耳。𨿽然﹐上方飛舄之鳧﹐葛陂投杖之龍﹐世徒以神仙爲疑﹐而物化亦自有不可窮者矣﹗異時羽衣翩躚﹐過朝元之上﹐俯華表而語畱﹐望五云而翻翔者﹐汝庸安知其不爲淸溪翁邪﹖今師名鎭﹐字國安﹐始以父任作州﹐旣而領兵千人﹐隸徵西幕府﹐絫以戰多爲大將軍所知。凡萬夫長出師﹐則命畱攝軍務於太原。禹都孫仲陽﹐道風孤峻﹐時人有玄門臨濟之目﹐與吾辛﹑劉交甚款﹐辧疑其髙弟云。望日﹐遺山眞隱元某記。

淸眞觀記

修武淸眞觀在縣北馬坊﹐全眞諸人爲丘尊師之所建者。大定初﹐丘自東萊西入關﹐隱於磻溪﹐十數年不出﹐天下以爲有道者。興陵召﹐赴關﹐取道山陽﹐愛其風土之美﹐裴回久之﹐且謂其徒言「在所道院﹐武官爲之冠﹐濱都次之﹐聖水又次之。若輩得居於此﹐則與濱都﹑聖水相甲乙矣。」諸人乃乞地於鄕豪馬子安家而得之。積以歲月﹐廬舍乃具。捨旁近出大泉﹐漑千畝﹐稻塍蓮蕩﹐東與蘇門接﹐茂林修竹﹐往往而在。太行諸峯壁立千仞﹐雲煙朝暮﹐使人顧揖不暇。考之地誌﹐蓋魏﹑晉諸賢之所樂而忘返處也。大安初﹐以恩例賜今名。貞祐丙子﹐丘命劉志敏來居。劉﹐縣人﹐丘髙弟也﹐故聚徒至百人。興定庚辰之兵﹐觀廢。正大辛卯﹐志敏之徒冷徳明者復葺居之。今所食又千指矣。歲甲午﹐予自大梁羈管聊城﹐徳明之法兄弟房志起自覃懷來﹐介於幕府諸君﹐請予爲記。房外朴而內敏﹐質直而尙義﹐有似夫墨名而儒實者﹐因爲次第之﹐並著予所感焉。嗚呼﹗自神州陸沈之禍之後﹐生聚已久而未復其半﹔蚩蚩之與居﹐泯泯之與徒﹐爲之教者獨全眞道而已。嘗試言之﹐聖人之憂天下後世深矣﹐百姓不可以逸居而無教﹐故爲之立四民﹐建三綱五常。士﹑農﹑工﹑賈各有業﹐父慈﹑子孝﹑兄友﹑弟敬﹑君臣嚴﹑夫婦順﹐各有守﹔九官而有司徒﹐仁﹑義﹑禮﹑智﹐典章﹑法度﹐與爲士者共守之。天下之人﹐耕而食﹐蠶而衣﹐養生送死而無憾﹔粲然而有文﹐歡然而有恩。於聖人之教也﹐若饑者之必食﹐寒者之必衣﹔由身而家﹐由家而達之天下四方﹔由不可斯須離﹐至百世千世萬世而不可變﹔其是之謂教﹐而道存焉於其閒。《傳》有之﹕「天祐下民﹐作之君﹐作之師。」道之行與否﹐皆歸之天。今司徒之官﹐與士之業﹐廢者將三十年﹐寒者不必衣﹐而饑者不必食。蓋理有不可曉者﹐豈非天邪﹖如經世書所言﹐皇極之數﹐王伯之降﹐至於爲兵火﹑爲血肉﹐陽九百六﹐適當斯時。苻堅﹑石勒﹑大業﹑廣明﹑五季之亂﹐不如是之極也﹗人情甚不美﹐重爲風俗所移﹐幸亂樂禍﹐勇斗嗜殺﹐其勢不自相魚肉﹐舉六合而墟之不止也。丘往赴龍庭之召﹐億兆之命﹐懸於好生惡死之一言。誠有之﹐則𨿽馮瀛王之對遼主不是過。從是而後﹐黃冠之人十分天下之二﹐聲焰隆盛﹐鼓動海嶽﹔𨿽凶暴鷙悍﹑甚愚無聞知之徒﹐皆與之俱化。銜鋒茹毒﹐遲回顧盼﹐若有物掣之而不得逞。父不能召其子﹐兄不能克其弟﹐禮義無以制其本﹐刑罰無以懲其末﹔所謂「全眞」家者﹐乃能救之。蕩然大壞不收之後﹐殺心熾然﹐如大火聚﹐力爲撲滅之。嗚呼﹗豈非天邪﹗六月十六日﹐前進士河東人元某記。

通仙觀記

直王屋縣治之北八里所﹐其地名八仙岡。丘阜連屬﹐於華蓋峯爲近﹐而紫溪之水所從出。仙人燕君舊井在焉。開元中﹐敕置陽臺宮﹐以居司馬煉師。近世乃於宮之左別爲通仙觀。通仙觀者﹐初爲泰和道院﹐郝志朴實居之。崇慶癸酉﹐以恩例得今名﹐始大爲崇建﹐堂宇廊廡﹑齋廚庫廏﹐以次而具。歷兵亂得不廢﹐今其徒袁守素主之。郝﹐平陽人﹐淳素有守﹔披荊棘﹑拾瓦礫﹐不階一簣之助﹐積數十寒暑而後有所就。承平時朝上方者﹐率取道於此﹐賓客之所食息﹐幾與陽臺等﹔皆歡喜承事﹐無虛過者﹐而未嘗匄貸於富人之門。人用是重之。郝之後﹐有李存道義之。義之﹐曲沃人﹐童幼入道﹐通莊周﹑列禦寇之學﹐五經﹑諸子亦所涉獵﹐妙於琴事以自娛而已。或謂其於異書有所得﹐而不以傳也。戊戌之秋﹐予客濟上﹐守素爲予言「通仙之所度﹐勤亦至矣。不有以記之﹐則他日莫知所從來﹔吾二師者﹐亦將湮滅而無聞。敢再拜以請。」袁往年從予小功兄寂然﹐授《老子章句》﹐且以吾宗奉仙老師明道爲介﹐故爲記之。予嘗究於神仙之說。蓋人稟天地之气﹐气之淸者爲賢。至於仙﹐則又人之賢而淸者也。黃﹑老﹑莊﹑列而上不必置論﹐如抱朴子﹑陶貞白﹑司馬煉師之屬﹐其事可考﹐其書故在﹐其人可想而見。不謂之踔宇宙而遺俗﹑渺翩翩而獨徵者﹐其可乎﹖使仙果不可成﹐彼稱材智絕出﹑事物變故皆了然於胸中﹐寧若世之味者﹑蔽於一曲之論﹐徼幸萬一﹐徒以秏壯心而老歲月乎﹖壬辰之變﹐人有得煉師所藏《丹訣》於此山石穴中者﹐曰「眞元君周覽八極﹐天老相﹐風後侍﹐方明力牧常界﹐先昌宇從﹐六宮宮主悉以天眾會於天壇﹑雲臺﹑論三洞祕文﹐普明法要。問答已竟﹐太一現深明輪閒﹐云軒羽蓋滿空界﹐山川云日黯無晶光。元眞拜跪於齋壇之上。晻曖之際﹐太一與無央仙悠隱於玄中。」其始末大略如此。其《後記》云「余畱於王屋淸虛洞側﹐獲《眞篆仙經》二品﹕一曰「元精」﹑二曰「丹華」。玩其眞迹﹐味其經旨﹐乃知龍章鳳篆與世筆殊絕﹐聖法仙經曁凡文異軫。徒懷悵望﹐深恨不睹其人。然精習彌久﹐探賾淵微﹐希仿佛而已。又睹《眞皇寶籙》﹐及知上古帝王﹐丹寶並傳﹐莫不遐年。逮及夏禹﹐以丹寶授益。事禹日淺﹐民不歸益而歸啟。自是帝王丹道遂止。劉君而下﹐又忘繼之者﹐可勝悼痛﹗維玉匱祕文﹐流運道气而有升沈之期﹐故遭遇之者誠萬世之一耳。余今不敢泄慢天寶﹐復藏之名山﹐以俟其人。」此《記》以歲月考之﹐知其往中巖時所藏也。夫玄學之廢久矣﹐惟玄學廢﹐故人以學仙爲疑。今夫居山林﹑棄妻子﹐而以黃冠自名者﹐宜若可望也﹐然叩其中﹐則世閒事人所共知者且不能知﹐況出世閒乎﹖倀倀之與遊﹐憒憒之爲曹﹐未嘗學而曰「絕學」﹐不知所以言而曰「忘言」﹔囚首喪面﹑敗絮自裹﹐而曰「君子盛徳﹐容貌若愚」﹐前所謂以俟其人者﹐果何所俟邪﹖抑有之而予不之見邪﹖嗚呼﹗靈都眞境﹐自昔宏衍博大﹐眞人之所往來﹔乃今求自拔於流俗者而不可得。於此可以觀世變矣﹗因並及之﹐以爲索隱行怪﹑斯世盜名者之勸。十二月初吉﹐太原人元某記。

明陽觀記新補據成化本《山西通誌》

臺州西南八里﹐紫羅山之麓﹐有保聚曰明陽臺。駘祠浮圖寺在其傍。舊有道院﹐廢久矣。鄕人欲修復之而未暇也。全眞師姬志玄先住遼沁﹐亦嘗畱宿於此。父老愛其道行淸實﹐有口而祝之之議。乃築環堵而居之。三四年徒從之者益多。思所以立壇宇儼像﹐設興遊居寢飯之所﹑斧斤埏埴﹑率其人自親之。前後十五年﹐爲殿者二﹕曰三淸﹐曰通明﹔爲堂者四﹕曰三官﹐曰四聖﹐曰祕籙﹐曰靈官。門廡齋廚﹑以次而具。請於燕京長春宮﹑得額曰「明陽」。此觀事之大凡也。時州長茹君以其事﹐翼而成之。甲辰春﹐史館從事李君昂宵﹑偕姬之徒王志寬﹐過予讀書山﹐爲予言曰﹕桑梓煉師﹑吾方外友﹐而明陽又吾杖屨之所朝夕者也。姬知吾辱與子遊﹐欲得子之文﹐以記其經度之始﹐子寧有意乎﹖予不敢辭﹐乃爲記之。顧盼檀施四集﹐土木窮金碧之富﹐鐘鼓之狀﹐雲山之气﹐蓋未可以歲月記。至於黃老之教﹐人徒知有之﹐求所以尊師重道如供佛然者﹐則無之有也。兵劫之後﹐此風故在。獨煉師一出﹐州之人翕然歸之。𨿽稚子輩﹐亦爲起信而敬古。所謂存乎其人﹐乃今見之。夫物蔽於一曲﹐與有不能通者﹐此二家所以更爲盛衰耶﹖吾於此有感焉﹕三綱五常之在﹐猶衣食之不可一日廢。今千室之邑﹐豈無人倫之教者﹖至於挾兔園策﹑授童子之學者﹐乃無一人焉﹗寒不必衣﹐饑不必食﹐痛乎風俗之移人也。嗚呼﹗二家之盛衰﹐又何足記邪。姬﹐髙平人。丘公嘗號爲崇道大師洞明子云。

五峯山重修洞眞觀記新補據光緒刊本《五峯山誌》

泰山位置雄重﹐槃礡數百里之外。景气淸淑﹐芝術靈秀﹐蓋天地間之勝地。古之得道者多往來乎其間。考之方誌﹐其遺迹故在也。山之西北麓爲靈巖﹐又西北爲婁敬洞。洞之西有山曰靑崖﹐直長淸五十里而遠。岡阜環合﹐五峯壁立。中一峯名仙臺﹐臺之陽爲大峪﹐地僅數十畝﹐而窪凸間錯﹐粗可以樹藝﹔泉水交注﹐松柏蔽映﹐方春雜花盛開﹐爛然如錦繡之滿山谷。嘗有隱者居之﹐不知幾何時矣。泰和中﹐���全眞師丘志圓﹑範志明劚地於此﹐屋才數椽而已。丘﹑範而歿﹐同業王志深﹑李志淸輩增築之﹐始有道院之目。堂廡旣成﹐貞祐初入�栗縣﹐官�爲洞眞觀。吾友東光句龍英儒盛談洞眞幽寂古澹﹐一水一石皆昆閬間物﹐欲予一到其處﹐而予以客遊未暇也。丙子春二月﹐志深之法兄張志偉同季志淳以洞眞之始末謁予﹐以記請。且言「志深之昆仲皆出於廣川眞靜大師崔道演。道演道行孤峻﹐�坐林間﹐與世無所與合。��昆侖普照範煉師﹐特愼許可﹔每一見﹐必畱語彌日。志深外質而內敏﹐苦己利物。往時避兵布山﹐遊騎所及﹐鄕之人被重創者狼藉道路。志深扶傷救死屍穢間﹐親饋粥藥﹐惻然有骨肉之愛。賴以生活者餘百人。祭酒以來﹐連起茇捨﹐凡有徒老與夫環處而無供者﹐厚爲調護之。是不獨於營運爲有勞。其人亦可記也﹗幸爲我書之。」予因爲張言「承以冠謙之顯﹔華陽以陶貞白顯﹔艸堂以盧鴻顯﹔中巖以司馬子微顯﹔雲臺以陳圖南顯。境用人勝﹐良不虛語。𨿽然﹐吾何敢望於今之人﹖必也自拔於流俗﹐居山林﹑食澗飲﹐甘足枯槁﹐無爲此山羞﹐斯可矣﹗若崔與王﹐是無爲此山羞者非耶﹖他日飄然而東﹐當以吾言叩之。九日己巳記。卷第三十六

序引

陸氏通鑑詳節序

中州文明百年﹐有《經》學﹐有《史》《漢》之學﹑《通典》之學﹐而《通鑑》則不能如江左之勝﹐惟蔡內翰伯正甫圭﹑蕭戶部眞卿貢﹑宗室祕國公子瑜之等十數公﹐號稱專門而已。近歲此學頗行河朔﹐武臣宿將講說記誦﹐有爲日課者﹐故時人稍稍效之。卷帙旣多﹐艱於傳寫﹐通都大邑﹐好事家所藏不過三五本而止﹐其餘願見而不可得者多矣。溫公修此書十有餘年﹐𨿽相業未究﹐而能成百代不刊之典﹐以與左丘明氏並傳。立功﹑立言﹐皆聖哲之能事﹐在公爲無憾﹔特其傳與否﹐系學者幸不幸耳﹗歷亭州將張侯晉亨知好此書﹐取陸氏《詳節》﹐且以《外記》及諸儒精義附益之﹔公所載大政事﹑大善惡備見於此﹐蓋有不可勝學者矣﹗以爲得之易則學者眾﹐因鋟木以傳。從是而往﹐一邑之令﹐一州之守﹐千人君之長﹐若見而有所得﹐愛而知所慕﹐舉而措之施爲之閒﹐免於面墻之蔽﹐張侯與有力焉。侯官偏將軍﹐佩金符﹐食大縣萬家﹐千頭木奴足供指使﹐何至就楮墨工營什一邪﹖予惜其私淑之意不白﹐故爲其所以然。乙卯秋九月望日﹐太原元某裕之書。

杜詩學引

杜詩《注》六七十家﹐發明隱奧﹐不可謂無功。至於鑿空架虛﹐旁引曲證﹐鱗雜米鹽﹐反爲蕪累者亦多矣。要之﹐蜀人趙次公作《證誤》﹐所得頗多﹔托名於東坡者爲最妄。非托名者之過﹐傳之者過也。竊嘗謂子美之妙﹐釋氏所謂學至於無學者耳。今觀其詩如元气淋漓﹐隨物賦形﹔如三江五湖﹐合而爲海﹐浩浩瀚瀚﹐無有涯涘﹔如祥光慶雲﹐千變萬化﹐不可名狀。固學者之所以動心而駭目。及讀之熟﹑求之深﹑含呾之久﹐則九經﹑百氏﹐古人之精華﹐所以膏潤其筆端者﹐猶可仿佛其餘韻也。夫金屑﹑丹砂﹑芝術﹑桂﹐識者例能指名之﹐至於合而爲劑﹐其君臣佐使之互用﹐甘苦酸碱之相入﹐有不可復以金屑﹑丹砂﹑芝術﹑桂而名之者矣。故謂杜詩爲無一字無來處亦可也﹐謂不從古人中來亦可也。前人論子美用故事﹐有「著鹽水中」之諭﹐固善矣﹔但未知九方臯之相馬﹐得天機於滅沒存亡之閒﹐物色牝牡﹑人所共知者爲可略耳。先東巖君有言﹕近世惟山谷最知子美。以爲今人讀杜詩﹐至謂艸木虫魚皆有比興﹐如試世閒商度隱語然者﹐此最學者之病。山谷之不注杜詩﹐試取《大雅堂記》讀之﹐則知此公注杜詩已竟。可爲知者道﹐難爲俗人言也。乙酉之夏﹐自京師還﹐閒居崧山﹐因錄先君子所教與聞之師友之閒者爲一書﹐名曰《杜詩學》﹐子美之《傳》《志》《年譜》及唐以來論子美者在焉。候兒子輩可與言﹐當以告之﹐而不敢以示人也。六月十一日﹐河南元某引。

東坡詩雅引

五言以來﹐六朝之謝﹑陶﹐唐之陳子昂﹑韋應物﹑柳子厚最爲近風雅﹐自餘多以雜體爲之。詩之亡久矣﹐雜體愈備﹐則去風雅愈遠﹐其理然也。近世蘇子瞻﹐絕愛陶﹑柳二家﹐極其詩之所至﹐誠亦陶﹑柳之亞﹔然評者尙以其能似陶﹑柳而不能不爲風俗所移爲可恨耳。夫詩至於子瞻﹐而且有不能近古之恨﹐後人無所望矣﹗乃作《東坡詩雅目錄》一篇。正大己丑﹐河南元某﹐書於內鄕劉鄧州光父之東齋。

東坡樂府集選引

絳人孫安常注坡詞﹐參以汝南文伯起《小雪堂詩話》﹐刪去他人所作「無愁可解」之類五十六首﹐其所是正亦無慮數十百處﹐坡詞遂爲完本﹔不可謂無功。然尙有可論者﹐如「古岸開靑葑」﹐《南柯子》以末後二句倒入前篇﹐此等猶爲未盡﹐然特其小小者耳。就中「野店雞號」一篇﹐極害義理﹐不知誰所作﹔世人誤爲東坡﹐而小說家又以神宗之言實之云「神宗聞此詞﹐不能平﹐乃貶坡黃州﹐且言教蘇某閒處袖手﹐看朕與王安石治天下。」安常不能辧﹐復收之集中。如「當時其客長安﹐似二陸初來俱妙年。有胸中萬卷﹐筆頭千字﹔致君堯舜﹐此事何難﹖用捨由時﹐行藏在我﹐袖手何妨閒處看」之句﹐其鄙俚淺近﹐叫呼炫鬻﹐殆市駔之雄﹐醉飽而後發之﹔𨿽魯直家婢僕且羞道﹐而謂東坡作者﹐誤矣﹗又前人詩文有一句或一二字異同者﹐蓋傳寫之久﹐不無訛謬﹐或是落筆之後隨有攺定﹐而安常一切以別本爲是﹐是亦好奇尙異之蔽也。就孫集錄取七十五首﹐遇語句兩出者擇而從之﹔自余《玉龜山》一篇﹐予謂非東坡不能作﹐孫以爲古詞刪去之﹔當自別有所據﹐姑存卷末﹐以候更考。丙申九月朔﹐書於陽平寓居之東齋﹐元某引。

錦機引

文章天下之難事﹐其法度雜見於百家之書﹐學者不偏考之﹐則無以知古人之淵源。予初學屬文﹐敏之兄爲予言如此。興定丁丑閒﹐居河南﹐始集前人議論爲一編﹐以便觀覽。蓋就李嗣榮﹑衛昌叔家前有書而錄之﹐故未備也。山谷與黃直方書云「欲作《楚辭》﹐須熟讀《楚辭》﹐觀古人用意曲折處﹐然後下筆。諭如世之巧女﹐文繡妙一世﹐誤欲織錦﹐必得錦機﹐乃能成錦。因以『錦機』名之」。十一月日﹐河東元某自題。

集諸家通鑑節要序

汝下弋唐佐集諸家《通鑑》成一書﹐以東萊呂氏《節要》爲斷。增入外紀﹑甲子譜年﹑目錄﹑考異﹑舉要﹑歷法﹐及與道原史事問答﹑古輿地圖﹑帝王世系﹑釋音﹔溫公以後諸儒論辧﹐若事類﹐若史傳﹐終始括要﹐又皆科舉家附益之者﹐爲卷百有二十﹐凡二百餘萬言。唐佐學有源委﹐讀書論文﹐精玩旨意﹐隨疑訂正﹐必理順而後已。故其所編次﹐部居條流﹐截然不亂。時授館平陽張存惠﹑魏卿家。張精於星歷之學﹐州裏以好事見稱﹐請爲唐佐鋟木以傳。唐佐過某於太原﹐以定本見示﹐且言溫公識治之良相﹐時君用之不盡﹔屏處閒局餘二十年﹐其所得者《通鑑》一書而已。顧𨿽功業未究﹐較其成一家之言﹐而爲百代不刊之典﹐不謂之不負所學可乎﹖承平時﹐明經﹑詞賦取士﹐主文衡者尙以科目爲未廣﹐謂杜氏《通典》﹑司馬氏《通鑑》皆可增置學宮﹐爲士子專門之業﹐宰相以爲然而未暇也。此書編帙浩繁﹐傳寫不易辦﹐寒鄕之士有願見而不可得者。張氏此本﹐減完書紙墨之半﹐見得之易則流布必廣。戶牖旣開﹐他日當有由堂而及奧者﹐幸爲我道所以然。𨿽然﹐某竊有所憾焉﹕公與二劉氏﹑範氏紀千三百年治亂廢興成敗之迹﹐蓋用《春秋左氏傳》﹑荀悅﹑袁宏《漢紀》例爲之﹐以便觀覽﹐故於中祕外邸之書﹐芟荑翦截﹐舉宏綱而撮機要﹐其所取才十一耳﹔而公旣爲成書上之﹐復自爲《通鑑詳節》傳於世者﹐獨何歟﹖其後呂﹑陳﹑王﹑陸諸人﹐亦皆以公例爲之﹐豈數公者於編年本末﹐故使之不相綴屬﹐開學者涉獵之漸乎﹖唐佐眞積之力久﹐必能得其微旨﹐幸爲講明之﹐以曉我曹之未知者。年﹑月﹑日﹐河東人元某謹序。

十七史蒙求序

安平李瀚撰《蒙求》二千餘言﹐李華作序﹐李良薦於朝﹐蓋在當時已甚重之。迄今數百年之閒﹐孩幼入學﹐人挾此冊﹐少長則遂講授之。宋王逢原復有《十七史蒙求》與瀚並傳。及詩家以次韻相誇尙﹐以《蒙求》﹑韻語也﹐故姑汾王涿﹐又有《次韻蒙求》出焉。評者謂次韻是近世人之敝﹐以志之所之而求合他人律度﹐遷就傅會﹑何所不有﹖惟施之賦物﹑詠史﹑舉古人徵事之例﹐遷就傅會或當聽其然。是則韻語﹑次韻爲有據矣。始予年二十餘﹐住太原學捨﹐交城吳君庭秀﹐洎其弟庭俊﹐與予結夏課於由義西齋﹐嘗以所撰《蒙求》見示﹐且言「逢原旣以「十七史」命篇矣﹐而閒用《呂氏春秋》《三輔決錄》《華陽國誌》《江南野錄》﹐謂之「史」﹐可乎﹖今所撰止於史書中取之﹐諸所偶儷﹐必事類相附﹔其次彊韻﹐亦力爲搜討。自意可以廣異聞。子爲我序之可乎﹖」予欣然諾之﹐而未暇也。後三十七年﹐予過鎭陽﹐見張參議耀卿。耀卿﹐受學於吳君之門者也。問以此書之存亡﹐乃云版蕩之後﹐得於田家故箱中。因得而序之。按李瀚自嫌文碎﹐此特自抑之辭﹔華謂可以不出卷而知天下﹐是亦許與太過﹔惟李良薦章謂其錯綜經史﹐隨便訓釋﹐童子固多宏益﹐老成頗覺起予﹐此爲切當耳。載籍之在天下﹐有棟宇所不能容﹑而牛馬所不能舉者﹐精力有限﹐記誦無窮﹐果使漫而無統﹐廣心浩大﹐將不有遺忘之謬乎﹖如曰記事者必提其要﹐吾知《蒙求》之外﹐不復有加矣﹗古有之﹕積絲成寸﹐積寸成尺﹐尺寸不已﹐遂成丈匹。信斯言也﹗𨿽推廣三千言爲十萬﹐其孰曰不可哉﹖吳君博覽彊記﹐九經《傳》《注》率手自鈔寫﹐且諷誦不去口﹔史書又其專門之學﹔文賦華贍﹐有聲場屋閒﹔教授生徒﹐必使知己之所知﹐能已之所能。時議以此歸之。貞祐之亂﹐負母入山﹐道中遇害﹐年甫四十云。庚戌五月晦日﹐新興元某序。拙軒銘引

左轄公以「拙軒」自號﹐徵文於某﹐謹述而銘之。去古旣遠﹐天質日喪﹐人僞日勝。機械之士以拙爲諱﹐天下萬事一以巧爲之。矜長出奇﹐爭捷求售﹐其心汨汨焉如弄丸﹑如運斤﹑如刻猴之工﹑如貫虱之射﹐惟恐巧之不極。至於汲黯之戇﹑絳侯之訥﹑石建之醇謹﹑卓茂之迂緩﹐班超平平之策﹑陽城下下之考﹐咸共嗤點﹐以爲不智。事業之鄙陋﹐風俗之薄惡﹐實坐於此。惟公以淸白傳世徳﹐以忠信結人主﹔出入四朝﹐再秉鈞軸﹐危言髙論﹐聳動天下。發凶豎未形之謀﹐則先識者以爲明﹔犯彊臣不測之怒﹐則疾惡者以爲髙。視千載無所於讓。其以「拙」爲號者﹐非欲賢於斯世而已也。濂溪先生論拙之極致﹐有﹕「天下拙﹐刑政徹﹐上安下順﹐風淸獘絕」之語。夫能至於上安下順﹐風淸獘絕﹐則天下之能事畢矣﹗然則公之所以自名者﹐乃所以自任邪﹖

如庵詩文序

密國公諱﹐字子瑜﹐越王長子而興陵之諸孫也。明昌初已授封﹐公以例授金紫光祿大夫。衛紹王時﹐除開府儀同三司。宣宗南渡後﹐封胙國公。哀宗正大初﹐進封密。自明昌初﹐鎬厲等二王得罪後﹐諸王皆置傅與司馬﹑府尉﹑文學﹐名爲王府官屬。而實監守之。府門啟閉有時﹐王子若孫及外人不得輒出入﹔出入皆有籍﹐訶問嚴甚。金紫若國公﹐𨿽大官無所事事﹐止於奉朝請而已。密公班朝著者如是四十年。初﹐燕都遷而南﹐危急存亡之際﹐凡車輅﹑宮縣﹑寶玉﹑祕器﹐所以資丕天之奉者﹐舟車輦運﹐國力不贍﹐至汴者千之一耳。而諸王公貴主﹐至有脫身而去者。公家法書名畫連箱絫篋﹐寶惜固護﹐與身存亡﹐故他貨一錢不得著身。方遷革倉卒﹐朝廷止以乏軍興爲憂﹐百官俸給﹐減削幾盡。歲日所入﹐大官不能贍百指。而密公又宗室之貧無以爲資者﹐其落薄失次﹐爲可見矣。元光以後﹐王薨﹐門禁緩﹐文士稍遂款謁﹐然亦不過三數人而止矣。公資稟簡重﹐而至誠接物﹐不知名爵爲何物。少日師三川朱巨觀學詩﹐龍巖任君謨學書﹐眞積之久﹐遂擅出藍之譽。於書無所不讀﹐而以《資治通鑑》爲專門。馳騁上下千有三百餘年之事﹐其善惡是非﹑得失成敗﹐道之如目前。穿貫他書﹐考證同異﹐𨿽老於史學者﹐不加詳也。名勝過門﹐明窗棐幾﹐展玩圖籍﹐商略品第顧﹑陸﹑朱﹑吳筆虛筆實之論﹐極幽渺﹔及二王筆墨﹐推明艸書﹑學究之說﹐窮髙妙﹐而一言半辭皆可紀錄。典衣置酒﹐或終日不聽客去﹔鑪薰茗碗﹐或橙蜜一杯﹐有承平時王家故態﹐使人愛之而不能忘也。字畫得於蘇﹑黃之閒。參禪於善西堂﹐名曰「祖敬」。自題寫眞有﹕「枯木寒灰亦自神﹐應緣來現胙公身。只緣苦愛東坡老﹐人道前身趙徳麟」之句。舊制﹐國公祭山陵﹐則佩虎符﹑乘傳﹐號曰「嚴祭」﹔若上淸儲祥宮﹑若太乙宮﹑五嶽觀設醮﹐上方相藍大道場﹐則國公代行香。公多豫焉。又有詩自戲云「借來羸馬鈍於墻﹐馬上官人病且尪。無用老臣還有用﹐一年三五度燒香。」蓋實錄云。公詩五卷﹐號《如庵小稿》者﹐汴梁鬻書家有之。樂府云「夢到凰鳳臺上﹐山圍故國周遭。」又云「咫尺又還秋也﹐不成長似雲閒。」識者聞而悲之。予竊謂古今愛作詩者﹐特作晉人之自放酒耳﹔吟詠情性﹐畱連光景﹐自當爲緩憂之一物。在公﹐則又以之遁世無悶﹐獨立而不懼者也。使公得時行所學﹐以文武之材﹐當顓面正朝之任﹐長轡遠馭﹐何必減古人﹖顧與槁項黃馘之士﹑爭一日之長於筆硯閒哉﹖朝家疏近族而倚疏屬﹐其敝乃至於此﹐可爲浩嘆也﹗天興壬辰﹐曹王出質﹐公求見於隆徳殿。上問﹕「叔父欲何言﹖」公奏﹕「聞孛徳𨿽議和﹐孛徳不苦諳練﹐恐不能辦大事者。臣請副之﹐或代其行。」上慰之曰「南渡後﹐國家比承平時有何奉養﹖然叔父亦未嘗沾匄。無事則置之冷地﹐無所顧藉﹔緩急則置於不測。叔父盡忠固可﹐天下其謂我何﹖叔父休矣﹗」於是君臣相顧泣下。未幾﹐公感疾﹐以其夏五月十有二日薨﹐春秋六十一。後二十有六年﹐此集再刻於大名。門下士河東人元某爲之引。琴辧引

彥實苗君﹐平陽人。童丱中﹐爲鄕先生喬孟州﹑扆君章所器﹐命其子河東按察轉運使宇徳容與同硯席。君章文學深博﹐兼通音律﹐教彥實與徳容琴事。初授指法﹐絫錢手背﹐以輕肆爲禁﹐至一聲不敢妄增損。彥實後以雅重見稱﹐有自來矣。弱冠應「明經」舉選﹐三赴庭試﹔至論知琴﹐亦與徳容相後先。當熙宗守成之際﹐惟弄琴爲樂而已。琴工衛宗儒者﹐一日鼓琴不成聲﹐問之故﹐曰「山後苦寒﹐手拮據耳。」卽賜之貂鼠帳﹐熾炭其前﹐使鼓之。世宗好此藝﹐殊有父風﹐寢殿外設琴工﹐幕次鼓至夜分乃罷。嘗言「吾非好琴﹔人主心無所住﹐則營建﹑徵伐﹑田獵﹑寵嬖﹐何所不有﹖吾以琴系著吾心耳。」一侍從鼓琴東宮﹐衣著華麗﹐上以輕浮﹐敕不得入宮。至顯宗﹐又妙於琴事者也。三四十年之閒﹐此道大行﹐而彥實出於其時。近臣有薦於章廟者﹐因得待詔翰林﹐居京師。未久而聲譽籍甚﹐至廢舉業不就。南渡後﹐日從楊趙遊﹐閒閒嘗有詩推敬﹐故詩人止以髙士目之。公藝旣專﹐又漸於惇朴之化﹐習與性成﹐其分別古今《操》《弄》﹐孰雅孰鄭﹐猶數一二而辧黑白也。常選古人所傳《操》《弄》百餘篇有古意者﹐纂集之﹐將傳於世﹐爲危急存亡之秋﹐良未暇也。長子名某﹐字君瑞﹐嘗仕爲省郎。閒居燕中﹐悼雅道之將廢﹑而先意之不究﹐將鋟木以傳﹐請予題端﹐且以卜當傳與否也。予謂君瑞言「子第傳之。山谷有云﹕『枯木嵌空微暗淡﹐古器𨿽在無古弦。袖中正有《南風》手﹐誰爲聽之誰爲傳﹖』東坡有云﹕『琴裏若能知賀若﹐詩中定合愛陶潛。』漢大司空宋宏﹐薦桓譚文學可比前世揚雄﹑劉向父子﹐光武拜爲議郎。帝每宴﹐輒令鼓琴﹐好其繁聲。宏聞之不悅﹐悔於薦舉。伺譚內出﹐正朝服坐府上﹐遣吏召之。譚至﹐不與席而讓之曰﹕『吾所以薦子者﹐願令輔國家以道徳也﹐而今數進鄭聲以亂《雅》《頌》﹐非忠正者也﹗能自攺耶﹖會相舉以法乎﹖』譚頓首謝﹐良久乃遺之。後大會羣臣﹐帝使譚鼓琴﹐譚見宏﹐失其常度。帝怪而問之﹐宏乃離席免冠謝曰﹕『臣所以薦桓譚者﹐謂能以忠正導主。而今朝廷耽悅鄭聲﹐臣之罪也。』帝攺容謝之﹐譚遂不得給事中。」予竊謂《南風》手不可得﹐而今世愛陶詩者幾人﹖果如坡﹑谷所言﹐惟當破此琴爲烹鶴之具耳。光武好繁聲﹐舉朝亦好之﹐乃有宋司空。謂宋宏之後遂無宋宏﹐則彥實此書何從出哉﹖夫八音與政通爲難﹐審音以知政﹑居今而行古又爲難﹐合是二難﹐始有此書﹐乃欲藏之名山﹐以待其人乎﹖司空表聖最爲通論﹐云「四海之廣﹐豈無賞音﹖固應不待五百年耳﹗」請以此爲之引。歲丁巳秋八月初吉﹐遺山詩老引。

雙溪集序

燕中文士張顯卿﹑趙昌齡爲予言「省寺賓客﹐集今中令詩傳於時﹐欲吾子爲作序引。其有意乎﹖」予復之曰「詩與文同源而別派。文固難﹐詩爲尢難。李長吉母以賀苦於詩﹐謂嘔出肝肺乃已耳。又有論詩者云﹕『乾坤有淸气﹐散入詩人脾。千人萬人中﹐一人兩人知。』其可謂尢難矣﹗前世詩人﹐凡有所作﹐遇事輒變化﹐別不一其體裁﹐乃欲與造物者爭柄﹕囚鎖怪異﹑破碎陣敵﹑陵轢波濤﹑穿穴險固者﹐尢未盡也。槁項黃馘﹐一節寒餓之士﹐以是物爲顓門﹐有白首不能道劉長卿一字者﹔靑雲貴公子乃咳唾顰呻而得之﹐是可貴也。學道者有神遇﹑有懸解﹐如以無礙辧才﹐遊戲翰墨﹐龍拿虎擲﹐動心駭目﹐不可致詰﹔彼區區者﹐方纓冠被髮﹑流汗而追之﹐九萬里風﹐斯在下矣﹗中令天資髙﹐於詩風夙習﹐故落筆有過人者﹐不足訝也。近時燕中兩詩人擅名一時﹐當其得意時﹐視《北徵》《南山》反有徳色﹔然每見中令一詩出﹐必歡喜贊嘆﹐失喜噎嘔曰「此長吉語也﹐義山語也﹐《樊川集》所無有也。」而中令慊然自以爲不足﹐長轡遠馭﹐進進而不已﹐如欲踔宇宙而遺俗﹑渺翩翩而獨徵者。尙奚以序引爲哉﹗顯卿﹑昌齡爲我謝中令君﹕朝議以四世五公待閣下﹐天下大夫士以太平宰輔望閣下。李文饒《一品集》﹐鄭亞有序﹔陸宣公奏議﹐蘇東坡有子﹔大書特書而屢書之﹐韓筆有例。子欲我敍《雙溪小集》而遂已乎﹖」年﹑月﹑日﹐門下士河東元某題。

鳩水集引

徳安鄭夢開﹐以所編宋君周臣《鳩水集》見示云「宋君以文章名海內久矣﹗世以不見全集爲恨。今欲鋟木流布。子厚於宋者﹐請爲題端。」某不敏﹐不足以知詩文正脈﹐嘗試妄論之﹕文章𨿽出於眞積之力﹐然非父兄淵源﹑師友講習﹑國家教養﹐能卓然自立者鮮矣﹗自隋﹑唐以來﹐以科舉取士﹐學校養賢﹔俊逸所聚﹐名卿材大夫爲之宗匠。琢磨淬礪﹐日就作新之功。以徳言之﹐則士君子之所爲也﹔以文言之﹐則鴻儒碩生之所出也﹔以人物言之﹐則公卿大臣之所由選也。不必皆鴻儒﹑碩生﹑公卿﹑大臣﹐而其材具故在是矣。宋君起太行﹐其經明行修﹐蓋故家遺俗然﹔且得鄕先生李承旨致美﹑按察使簡之﹑宗盟內翰濟川潞倅祐之父子﹑王孟州大用之所沾匄。住太學十年﹐讀書績文﹐動爲有用之學。使之得時行道﹐其所成就顧豈出名卿材大夫之下哉﹖易代以來﹐佐東平幕二十年。當賢侯擁彗之敬﹐不動聲气﹐酬酢臺務﹐皆迎刃而解。有用之學﹐僕旣言之矣﹗嗚呼﹗文章聖心之正傳﹐達則爲經綸之業﹐窮則爲載道之器﹐顧所遭何如耳。它日﹐人讀《鳩水集》或以文人之文求之﹐渠特褦襶子耳﹐非吾心相科中人也﹗癸丑淸明日﹐河東元某引。

楊叔能小亨集引

貞祐南渡後﹐詩學大行﹐初亦未知適從。溪南辛敬之﹑淄川楊叔能以唐人爲指歸。敬之舊有聲河南﹐叔能則未有知之者。興定末﹐叔能與予會於京師﹐遂見禮部閒閒公及楊吏部之美。二公見其《幽懷久不寫》及《甘羅廟》詩﹐嘖嘖稱嘆不已﹐今世少見其比。及將往關中﹐張左相信甫﹑李右司之純﹑馮內翰子駿﹐皆以長詩贈別﹔閒閒作引﹐謂其詩學退之《此日足可惜》﹐頗能似之﹔至比之金膏水碧﹑物外自然奇寶﹐景星丹鳳﹑承平不時見之嘉瑞。叔能用是名重天下﹐今三十年。然其客於楚﹐於漢﹑沔﹐於燕﹑趙﹑魏﹑齊﹑魯之閒﹐行天下四方多矣﹐而其窮亦極矣﹗叔能天資澹泊﹐寡於言笑﹐儉素自守﹐詩文似其爲人。其窮𨿽極﹐其以詩爲業者不變也﹐其以唐人爲指歸者亦不變也。今年﹐其所撰《小亨集》成﹐其子復見予鎭州﹐以集引爲請。予亦愛唐詩者。惟愛之篤而求之深﹐故似有所得。嘗試妄論之﹕詩與文﹐特言語之別稱耳﹔有所記述之謂文﹐吟詠情性之謂詩﹐其爲言語則一也。唐詩所以絕出於《三百篇》之後者﹐知本焉爾矣﹗何謂本﹖誠是也。古聖賢道徳言語﹐布在方冊者多矣﹐且以「弗慮胡獲﹖弗爲胡成﹖」「無有作好﹐無有作惡。」「朴𨿽小﹐天下莫敢臣」較之﹐與「祈年孔夙﹐方社不莫。」「敬共明神﹐宜無悔怒」何異﹖但篇題句讀不同而已。故由心而誠﹐由誠而言﹐由言而詩也﹐三者相爲一。情動於中而形於言﹐言發乎邇而見乎遠。同聲相應﹐同气相求﹐𨿽小夫賤婦﹑孤臣孽子之感諷﹐皆可以厚人倫﹑美教化﹐無它道也。故曰﹕不誠無物。夫惟不誠﹐故言無所主﹐心口別爲二物﹐物我邈其千里。漠然而往﹐悠然而來﹐人之聽之﹐若春風之過馬耳。其欲動天地﹑感神鬼﹐難矣﹗其是之謂本。唐人之詩﹐其知本乎﹖何溫柔惇厚﹑藹然仁義之言之多也﹗幽憂憔悴﹐寒饑困憊﹐一寓於詩﹔而其阸窮而不憫﹐遺佚而不怨者﹐故在也。至於傷讒疾惡﹐不平之气不能自掩﹐責之愈深﹐其旨愈婉﹔怨之愈深﹐其辭愈緩﹔優柔饜飫﹐使人涵泳於先王之澤﹐情性之外﹐不知有文字。幸矣﹗學者之得唐人爲指歸也。初予學詩﹐以十數條自警云﹕無怨懟﹐無謔浪﹐無驁狠﹐無崖異﹐無狡訐﹐無媕阿﹐無傅會﹐無籠絡﹐無炫鬻﹐無矯飾﹐無爲堅白辧﹐無爲賢聖癲﹐無爲妾婦妒﹐無爲仇敵謗傷﹐無爲聾俗哄傳﹐無爲瞽師皮相﹐無爲黥卒醉橫﹐無爲黠兒白撚﹐無爲田舍翁木彊﹐無爲法家醜詆﹐無爲牙郎轉販﹐無爲市倡怨恩﹐無爲琵琶娘人魂韻詞﹐無爲村夫子兔園策﹐無爲算沙僧困義學﹐無爲稠梗治禁詞﹐無爲天地一我﹑今古一我﹐無爲薄惡所移﹐無爲正人端士所不道。信斯言也﹐予詩其庶幾乎﹖惟其守之不固﹐竟爲有志者之所先。今日讀所謂《小亨集》者﹐祗以增愧汗耳。予旣以如上語爲集引﹐又申之以《種松》之詩﹐因爲復言「歸而語乃翁﹕吾老矣﹐自爲瓠壺之日久矣﹗非夫子﹐亦何以發予之狂言﹖」己酉秋八月初吉﹐河東元某序。

新軒樂府引

唐歌詞多宮體﹐又皆極力爲之﹐自東坡一出﹐情性之外不知有文字﹐眞有一洗萬古凡馬空气象﹔𨿽時作宮體﹐亦豈可以宮體槪之﹖人有言樂府本不難作﹐從東坡放筆後便難作。此殆以工拙論﹐非知坡者。所以然者﹐《詩三百》所載﹐小夫賤婦幽憂無聊賴之語﹐特猝爲外物感觸﹐滿心而發﹐肆口而成者爾﹔其初果欲被管弦﹑諧金石﹐經聖人手﹐以與《六經》並傳乎﹖小夫賤婦且然﹐而謂東坡翰墨遊戲﹑乃求與前人角勝負﹐誤矣﹗自今觀之﹐東坡聖處﹐非有意於文字之爲工﹐不得不然之爲工也。坡以來﹐山谷﹑晁無咎﹑陳去非﹑辛幼安諸公﹐俱以歌詞取稱﹔吟詠情性﹐畱連光景﹐淸壯頓挫﹐能起人妙思﹔亦有語意拙直﹐不自緣飾﹐因病成妍者。皆自坡發之。近歲﹐新軒張勝予亦東坡發之者與﹖新軒三世遼宰相家﹐從少日滑稽玩世﹐兩坡二棗﹐所謂入其室啖其炙者﹐故多喜而謔之之辭。及隨計兩都﹐作霸諸彥﹐時命不偶﹐�得補掾中臺。時南狩已久﹐日薄西山﹐民風國勢有可爲太息而流涕者﹐故又多憤而吐之之辭。予與新軒臭味旣同﹐而相得甚歡。或別之久而去之遠﹐取其歌詞讀之﹐未嘗不灑然而笑﹑慨焉以嘆﹐沈思而遠望﹑郁搖而行歌﹐以爲玉川子嘗孟諫議貢余新茶至四碗發輕汗時﹐平生不平事盡向毛孔散﹐眞有此理﹗退之《聽穎師彈琴》云「言尼言尼兒女語﹐恩怨相爾汝。忽然變軒昂﹐勇士赴敵場。」吾恐穎師不足以當之。予旣以此論新軒﹐因說向屋梁子。屋梁子不悅曰「《麟角》《蘭畹》《尊前》《花閒》等集﹐傳播里巷﹐子婦母女交口教授﹐淫言媟語深入骨髓﹐牢不可去﹐久而與之俱化。浮屠家謂﹕筆墨勸淫﹐當下犂舌之獄。自知是巧﹐不知是業。陳后山追悔少作﹐至以「語業」命題﹐吾子不知耶﹖《離騷》之《悲回風》《惜往日》﹐評者且以「露才揚已﹐怨懟沈江」少之﹔若《孤憤》《四愁》《七哀》《九悼》絕命之辭﹐《窮愁志》《自憐賦》﹐使樂天知命者見之﹐又當置之何地耶﹖治亂﹐時也﹔遇不遇﹐命也。衡門之下﹐自有成樂﹐而長歌之哀甚於痛哭。安知憤而吐之者﹐非呼天稱屈耶﹖世方以此病吾子﹐子又以及新軒﹐其何以自解﹖」予謂屋梁子言「子頗記謝東山對右軍哀樂語乎﹖『年在桑楡﹐正賴絲竹陶寫﹔但恐兒輩覺﹐損此歡樂趣耳﹗』東山似不應道此語﹐果使兒輩覺﹐老子樂趣遂少減耶﹖君且道﹐如詩仙王南云所說﹐大美年賣珠﹐樓前風物彼打硬頭陀與長三者三《禮》何嘗夢見﹖」在歲甲寅十月望日﹐河東元某題。逃空絲竹集引

南渡後﹐李長源七言律詩﹐淸壯頓挫﹐能動搖人心﹐髙處往往不減唐人。麻知幾七言長韻﹐天隨子所謂陵轢波濤﹑穿穴險固﹑囚鎖怪異﹑破碎陣敵者﹐皆略有之。然長源失在無穰茹﹐知幾病在少持擇﹐詩家亦以此爲恨。仲梁材地有餘﹐而持擇功夫勝﹐其餘或亦有不逮二子者。絕長補短﹐大槪一流人也。今二子亡矣﹐仲梁气銳而筆健﹐業專而心精﹐極他日所至﹐當於古人中求之﹐不特如退之之於李元賓也。河東人元某書。

卷第三十七

序引

張仲經詩集序

仲經出龍山貴族。少日隨宦濟南﹐從名士劉少宣問學。客居永寧﹐永寧有趙宜之﹑辛敬之﹑劉景玄﹐其人皆天下之選﹐而仲經師友之﹐故蚤以詩文見稱。及予官西南﹐仲經偕杜仲梁﹑麻信之﹑髙信卿﹑康仲寧挈家就予內鄕。時劉內翰光甫方解鄧州倅﹐日得相從文字閒。仲經之所成就﹐又非洛西時比矣。北渡後﹐薄遊東平﹐謁先行臺嚴公﹐一見卽被賞識﹐待以師賓之禮﹐授館於長淸之別墅。積十餘年﹐得致力文史﹐以詩爲專門之學。此其出處之大略也。今觀其詩﹐《永寧王趙幽居》云「寒盡陰厓艸有芽﹐竹梢殘雪墮冰花。號空老木風才定﹐倒影荒山日又斜。天地悠悠常作客﹐干戈擾擾漫思家。煙村寂寞無人語﹐獨倚寒藤數莫鴉。」其落筆不凡類如此。及來內鄕﹐嘗阻雨板橋張主簿艸堂﹐同賦《淅江觀漲》詩﹐仲經云「一雨天地來﹐濤聲破淸曉。」光甫大加賞嘆﹐以爲有前人風調。是年出居縣西南白鹿原﹐名所居爲「行齋」﹐取「素貧賤﹑行貧賤」之義。行齋之南有菊水﹐湍流噴薄﹐景气古澹﹐陽厓回抱﹐緣莎盈尺。臘月紅梅盛開﹐諸公藉艸而坐﹐嘉肴旨酒﹐嘯詠彌日。仲經有詩云「寒客遠峯猶帶雪﹐暖私幽圃已多花。」仲梁𨿽有「暖散春泉百汊流」之句﹐亦自以爲不及也。其餘如《次韻見及》云「長松偃蹇千年物﹐病鶴摧頹萬里心。」《春思》云「一春常作客﹐連日苦多風。野樹淒迷綠﹐檐花暗澹紅。愁隨詩卷積﹐囊與酒樽空。巢燕如相識﹐頻來艸舍中。」《書事》云「故國三年夢﹐新愁兩鬢蓬。淚從南望盡﹐塗自北來窮。破牖蠅烘日﹐枯梢鵲愛風。悵然搔白首﹐遠目過歸鴻。」《贈員善卿》云「詩材𨿽滿腹﹐家具少於車。」《珍珠泉感舊》云「紅槿有情依壞砌﹐綠莎隨意上寒廳。」《秋興》云「壞壁黏蝸艱國步﹐荒池漂蟻失軍容」。《秋日》云「寒花矜晚色﹐病葉怯秋聲。」《憶永寧舊遊寄魏內翰》云「上閣寺髙迎晚翠﹐遊家樓小簇春紅。」獨腳云「洛岸瀟瀟雨送春」﹑「老愛靑山悟靜緣」﹑「問路前村犬吠人」﹑「病枕偏宜夜雨聲」﹑「林深鹿近人」﹑「年衰與杖宜」﹑「云出祗園雨亦香」。又如《風琴一首》《回軍謠四首》《淸明日陪諸公宴集東園一首》《病中一首》《移居學東坡八首》《再到方山絕句》《書陶詩後集句》﹐往往傳在人口。內相文獻楊公有言﹕文章天地中和之气﹐太過爲荒唐﹐不及爲滅裂。仲經所得﹐雍容和緩﹐道所欲言者而止﹐其亦得中和之气者歟﹖爲人資稟樂易﹐恬於進取﹐進退容止﹐皆有蘊藉可觀。與人交﹐重然諾﹐惇分義﹐終始可以保任。使之束帶立朝﹐當言責之重﹐豈得輕負所學﹐忘禮諫之義乎﹖憂世旣切﹐惠養是其所長﹔趙﹑張﹑三王﹐鉤距之吏﹐舊髯抵幾﹐砉砉俊快﹔保其羞而不爲。至於徳讓君子之風﹐良有望焉﹗自丙午以後﹐參幕府軍事﹐當賢侯擁彗之敬。得寸行寸。謂當見之一日。未一試而病不起矣﹗其孤夢符持《橘軒詩集》求予編次﹐感念平昔﹐不覺出涕。因題其後。嗚呼﹗有言可述﹐學者之能事﹔有子可傳﹐人道之大本。吾仲經言可述矣﹐子可傳矣﹔顧𨿽賫志下泉﹐其亦可以少慰矣夫﹗甲寅冬至日﹐詩友河東元某裕之題。

陶然集詩序

貞祐南渡後﹐詩學爲盛。洛西辛敬之﹑淄川楊叔能﹑太原李長源﹑龍坊雷伯威﹑北平王子正之等﹐不啻十數人﹐稱號專門。就諸人中﹐其死生於詩者﹐汝海楊飛卿一人而已。李內翰欽叔工篇翰﹐而飛卿從之遊。初得「樹古葉黃早﹐僧閒頭白遲」之句﹐大爲欽叔所推激。從是遊道日廣而學亦大進。客居東平將二十年﹐有詩近二千首﹐號《陶然集》。所賦《靑梅》《瑞蓮》《瓶聲》《雪意》﹐或多至十餘首。其立之之卓﹑鉆之之堅﹑得之之難﹑積之之多乃如此。此其所以爲貴也歟﹖歲庚戌﹐東平好事者求此集刊布之。飛卿每作詩必以示予﹐相去千餘里亦以見寄。其所得﹐予亦頗能知之。飛卿於海內詩人﹐獨以予爲知己﹐故以集引見托。或病吾飛卿追琢功夫太過者﹐予釋之曰「詩之極致﹐可以動天地﹑感鬼神﹐故傳之師﹑本之經﹑眞積之力久而有不能復古者。自『匪我愆期﹐子無良媒』﹑『自伯之東﹐首如飛蓬』﹑『愛而不見﹐搔首踟躕』﹑『旣見復關﹐載笑載言』之什觀之﹐皆以小夫賤婦滿心而發﹐肆口而成﹐見取於采詩之官﹔而聖人刪詩﹑亦不敢盡廢。後世𨿽傳之師﹐本之經﹑眞積力久而不能至焉者﹐何古今難易不相侔之如是邪﹗蓋秦以前﹐民俗醇厚﹐去先王之澤未遠。質勝則野﹐故肆口成文﹐不害爲合理。使今世小夫賤婦﹐滿心而發﹐肆口而成﹐適足以污簡牘﹔尙可辱采詩官之求取邪﹖故文字以來﹐詩爲難﹔魏﹑晉以來﹐復古爲難﹔唐以來﹐合規矩準繩尢難。夫因事以陳辭﹐辭不迫切而意獨至﹐初不爲難﹔後世以不得不難爲難耳﹗古律﹑歌行﹑篇章﹑操引﹑吟詠﹑謳謠﹑詞調﹑怨嘆﹐詩之目旣廣﹔而詩評﹑詩品﹑詩說﹑詩式﹐亦不可勝讀。大槪以脫棄凡近﹑澡雪塵翳﹑驅駕聲勢﹑破碎陣敵﹑囚鎖怪變﹑軒豁幽祕﹑籠絡今古﹑移奪造化爲工﹐鈍滯僻澀﹑淺露浮躁﹑狂縱淫靡﹑詭誕瑣碎﹑陳腐爲病。『毫髮無遺恨』﹑『老去漸於詩律細』﹑『佳句法如何﹖』『新詩攺罷自長吟』﹑『語不驚人死不休』﹐杜少陵語也﹔『好句似仙堪換骨﹐陳言如賊莫經心』﹐薛許昌語也﹔『乾坤有淸气﹐散入詩人脾。千人萬人中﹐一人兩人知』﹐貫休師語也﹔『看似尋常最奇崛﹐成如容易卻艱難』﹐半山翁語也﹔『詩律傷嚴近寡恩』﹐唐子西語也。子西又言﹕『吾於它文不至蹇澀﹐惟作詩極艱苦。悲吟絫日﹐僅自成篇。初讀時未見可羞處﹐姑置之﹔後數日取讀﹐便覺瑕釁百出。輒復悲吟絫日﹐反復攺定﹐比之前作稍有加焉﹔後數日復取讀﹐疵病復出。凡如此數四﹐乃敢示人。然終不能工。』李賀母謂賀必欲嘔出心乃已﹐非過論也。今就子美而下論之﹐後世果以詩爲專門之學﹐求追配古人﹐欲不死生於詩﹐其可已乎﹖」𨿽然﹐方外之學有「爲道日損」之說﹐又有「學至於無學」之說﹔詩家亦有之。子美夔州以後﹐樂天香山以後﹐東坡海南以後﹐皆不煩繩削而自合﹐非技進於道者能之乎﹖詩家所以異於方外者﹐渠輩談道﹐不在文字﹑不離文字﹔詩家聖處﹐不離文字﹑不在文字﹔唐賢所謂「情性之外﹐不知有文字」云耳。以吾飛卿立之之卓﹑鉆之之堅﹑得之之難﹐異時霜降水落﹐自見涯涘。吾見其溯石樓﹑歷雪堂﹑問津斜川之上﹐萬慮洗然﹐深入空寂﹔蕩元气於筆端﹐寄妙理於言外。彼悠悠者﹐可復以昔之隱幾者見待邪﹖《陶然後編》﹐請取此序証之﹐必有以予爲不妄許者。重九日﹐遺山眞隱序。

木庵詩集序

東坡讀參寥子詩﹐愛其無蔬筍气﹐參寥用是得名。宣﹑政以來無復異議。予獨謂此特坡一時語﹐非定論也。詩僧之詩﹐所以自別於詩人者﹐正以蔬筍气在耳。假使參寥子能作柳州《超師院晨起讀禪經》五言﹐深入理窟﹐髙出言外﹐坡又當以蔬筍气少之邪﹖木庵英上人﹐弱冠作舉子﹐從外家遼東﹐與髙博州仲常遊﹐得其議論爲多﹔且因仲常得僧服。貞祐初南渡河﹐居洛西之子蓋﹐時人固以詩僧目之矣。三鄕有辛敬之﹑趙宜之﹑劉景玄﹐予亦在焉。三君子皆詩人﹐上人與相往還﹐故詩道益進。出世住實應﹐有《山堂夜岑寂》及《梅花》等篇傳之京師﹐閒閒趙公﹑內相楊公﹑屏山李公及雷﹑李﹑劉﹑王諸公﹐相與推激﹐至以不見顏色爲恨。予嘗以詩寄之云「愛君《山堂》句﹐深靖如幽蘭﹔愛君《梅花》詠﹐入手如彈丸﹐詩僧第一代﹐無愧百年閒。」曾說向閒閒公﹐公亦不以予言爲過也。近年《七夕感興》﹐有「輕河如練月如舟﹐花滿人閒乞巧樓。野老家風依舊拙﹐蒲團又度一年秋」之句﹐予爲之擊節稱嘆﹐恨楊﹑趙諸公不及見之。己酉冬十月﹐將歸太原﹐侍者出《木庵集》﹐求予爲序引。試爲商略之﹕上人才品髙﹐眞積力久﹐住龍門﹑崧少二十年﹐仰山又五六年。境用人勝﹐思與神遇﹐故能遊戲翰墨道場而透脫叢林窠臼﹐於蔬筍中別爲無味之味﹔皎然所謂「情性之外不知有文字」者﹐蓋有望焉。正大中﹐閒閒公侍祠太室﹐會上人住少林久﹐倦於應接﹐思欲退席。閒閒公作蔬畱之云「書如東晉名流﹐詩有晚唐風骨。」予謂閒閒𨿽不序《木庵集》﹐以如上語觀之﹐知閒閒作序已竟。然則向所許百年以來爲詩僧家第一代者﹐良未盡歟﹗

南冠錄引

予以始生之七月﹐出繼叔氏隴城府君。迨大安庚午﹐府君卒官﹐扶護還鄕裏﹐時予年二十有一矣。元氏之老人大父﹐雕喪殆盡﹐問之先世之事﹐諸叔皆晚生﹐止能道其梗槪。予亦以家諜具存﹐碑表相望﹐他日論次之﹑蓋未晚也。因循二三年﹐中原受兵﹐避寇陽曲﹑秀容之閒﹐歲無寧居。貞祐丙子﹐南渡河﹐家所有物﹐經亂而盡。舊所傳譜諜﹐乃於河南諸房得之﹐故宋以後事爲詳﹐而宋前事皆不得而考也。益之兄嘗命予修《千秋錄》﹐𨿽略具次第﹐他所欲記者尙多﹑而未暇也。歲甲午﹐羈管聊城﹔益之兄邈在襄漢﹐遂有彼疆此界之限。侄搏俘縶之平陽﹐存亡未可知。伯男子叔儀﹑侄孫伯安皆尙幼﹐未可告語。予年已四十有五﹐殘息奄奄﹐朝夕待盡﹔使一日顚僕於道路﹐則世豈復知有河南元氏哉﹖維祖考承三公餘烈﹐賢雋輩出﹐文章行業﹐皆可稱述。不幸而與皂隸之室﹐混爲一區﹐泯泯默默﹐無所發見﹐可不大哀邪﹗乃手寫《千秋錄》一篇﹐付女嚴以備遺忘﹐又自爲講說之。嗚呼﹗前世功名之士﹐人有愛慕之者﹐必問其形質顏貌﹑言語動作之狀﹐史家亦往往爲記之。在他人且然﹐吾先人形質顏貌﹑言語動作﹐乃不欲知之﹐豈人之情也哉﹖故以先世雜事附焉。予自四歲讀書﹐八歲學作詩﹐作詩今四十年矣。十八﹐先府君教之民政﹐從仕十年﹐出死以爲民。自少日有志於世﹐雅以气節自許﹐不甘落人後。四十五年之閒﹐與世合者不能一二數。得名爲多﹐而謗亦不少。舉天下四方﹑知己之友﹐惟吾益之兄一人。人生一世閒﹐業已不爲世所知﹐又將不爲吾子孫所知﹐何負於天地鬼神而至然邪﹖故以行年雜事附焉。先祖銅山府君﹐正隆二年賜出身。訖正大之末﹐吾家食先朝祿七十餘年矣。京城之圍﹐予爲東曹都事﹐知舟師將有東狩之役﹐言於諸相﹐請小字書國史一本﹐隨車駕所在﹐以一馬負之。時相𨿽以爲然﹐而不及行也。崔子之變﹐歷朝《實錄》﹐皆滿城帥所取。百年以來﹐明君賢相可傳後世之事甚多﹐不三二十年﹐則世人不復知之矣﹗予所不知者亡可柰何﹔其所知者﹑忍棄之而不記邪﹖故以先朝雜事附焉。合而一之﹐名曰《南冠錄》。叔儀﹑伯安而下﹐乃至傳數十世﹐當家置一通。有不解者﹐就他人訓釋之。違吾此言﹐非元氏子孫。

興定庚辰太原貢士南京狀元樓宴集題名引

晉北號稱多士﹐太平文物繁盛時﹐發策決科者﹐率十分天下之二﹐可謂富矣﹗喪亂以來﹐僵僕於原野﹐流離於道路﹐計其所存﹐百不能一。今年豫秋賦者﹐乃有百人焉。從是而往﹐所以榮吾晉者﹐在吾百人而已﹔爲吾晉羞者﹐亦吾百人而已。然則爲吾百人者﹐其何以自處邪﹖將僥幸一第﹐以苟活妻子邪﹖將靳固一命﹐廉謹﹐死心於米鹽簿書之閒﹐以取美食大官邪﹖抑將爲奇士﹑爲名臣﹑慨然自拔於流俗﹐以千載自任也﹖使其欲爲名臣﹑奇士﹐以千載自任﹐則百人之少亦未害﹔如曰不然﹐𨿽充賦之多﹑至十分天下之九﹐亦何貴乎十分天下之九哉﹗嗚呼﹗往者已矣﹐來者未可期﹔所以榮辱吾晉者﹐旣有任其責者矣。凡我同盟﹐其可不勉﹗

送秦中諸人引

關中風土完厚﹐人質直而尙義。風聲習气﹐歌謠慷慨﹐且有秦﹑漢之舊。至於山川之勝﹐遊觀之富﹐天下莫與爲比。故有四方之志者﹐多樂居焉。予年二十許時﹐侍先人官略陽﹐以秋試﹐畱長安中八九月。時紈綺气未除﹐沈涵酒閒﹐知有遊觀之美而不暇也。長大來﹐與秦人遊益多﹐知秦中事益熟。每聞談周﹑漢都邑及藍田﹑鄠﹑杜閒風物﹐則喜色津津然動於顏閒。二三君多秦人﹐與予遊﹐道相合而意相得也。常約近南山尋一牛田﹐營五畝之宅﹐如舉子結夏課﹐時聚書深讀。時時釀酒爲具﹐從賓客遊﹐伸眉髙談﹐脫屣世事﹐覽山川之勝槪﹐考前世之遺迹﹐庶幾乎不負古人者。然予以家在嵩前﹐暑途千里﹐不若二三君之便於歸也。淸秋揚鞭﹐先我就道﹐矯首西望﹐長吁靑雲。今夫世俗愜意事﹐如美食﹑大官﹑髙貲﹑華屋﹐皆眾人所必爭﹑而造物者之所甚靳﹐有不可得者﹔若夫閒居之樂﹐澹乎其無味﹐漠乎其無所得﹐益自放於方之外者之所貪﹐人何所爭﹐而造物者亦何靳邪﹖行矣諸君﹗明年春風﹐待我於輞川之上矣。

送李輔之之官濟南序

輔之李君﹐膺剡章之招﹐有泛舟之役。東門祖道﹐北海開樽﹐念會合之良難﹐欲殷勤之重接。時則莫春三月﹐人則楚囚再期。魯連之一箭空飛﹐季子之百金行盡。釋射鉤之怨﹐𨿽當三沐而三薰﹔動去國之魂﹐徒有九招而九散。沈云鄕云「東南水國﹐腸一斷而一連﹔西北鄕關﹐魂九招而九散。」見銅駝之荊棘﹐夢金馬之衣冠﹐感今懷昔﹐惄焉如搗。況復中年哀樂﹐流景須臾﹐歌《驪駒》而再中﹐橫素波而徑去。瞻仰弗及﹐我勞如何﹖如春登臺﹐翻失熙熙之意﹔仰天擊缶﹐能無嗚嗚之聲﹗諸公從衍聖孔公﹐賦詩贈別﹐凡若干首﹐而某爲之引。

送髙雄飛序

恆府天壤閒大都會﹐在今爲長樂宮之湯沐邑﹐且乾龍潛躍之淵也。自文統紹開﹐俊造駢集﹐七八年之閒﹐鶴書特徵與鳳尾諾之所招致﹐他郡國爲尢多。乃七月甲申﹐漕司從事河東髙鳴雄飛被賢王之教﹐當來傳北上。聲光四馳﹐歡動州裏。僉謂髙子春秋鼎盛﹐卓然以問學爲業﹐眞積力久﹐故胸中之言多六《經》﹑百氏﹑《史》《漢》﹑陳﹑範之書﹑司馬氏﹑範氏《通鑑》《唐鑑》之學﹐六朝﹑唐以來之篇什﹐馳騁上下﹐絫百數萬言﹐往往見於成誦。文章翰墨﹐宜在茂異之科。古所謂立談可以敬雙璧﹑一日可以致九遷者﹐在此行矣。髙﹐晉產也。僕以犬馬之齒之故﹐謬爲之一言。天家包舉六合﹐臣屬萬國﹐立武事以兼文備﹐由艸創而爲潤色。延見故老﹐网羅豪雋﹐必當考古昔之理亂﹐論治道之先後﹐察生民之休戚﹐觀風俗之媺惡﹔以成長之業﹐以建久安之勢。金城千里﹐太山而四維之﹐顧豈汲汲於文章翰墨之用﹐糜羔雁而敝玄纁乎﹖且夫人臣以納忠爲難﹐人君以寬聽盡下爲尢難。蓋義則古今之體同﹐而情則天淵之路絕。逄﹑幹之遊未遠﹐伊﹑管之辧易窮﹔諛臣嫉立仗之鳴﹐說家懼攖鱗之怒﹔況乎裹三月﹐被髮九閽﹔事重而言輕﹐威尊而命賤﹔𨿽復憤泉秋沸﹑冤霜天零﹐思欲片辭自明﹐胡可得已﹖乃今首登瀛之選﹐接曳裾之遊﹔使者牽車﹐太官挏酒﹔主好善而忘勢﹐士見義而得爲。陸太中之詩書﹐叔孫奉常之典禮﹐賈長沙之經濟﹐魏相國之謀謨﹐有懷不攄﹐生才奚用﹖是則爲吾髙子者﹐亦豈輕負所學﹐棄以爲雙璧之甘餌﹑九遷之捷逕乎﹖諺有之﹕「見卵而求時夜﹐謂之蚤計﹔椎牛饗客﹐會其已食﹐謂之後期。」智無後期﹐亦無蚤計。行矣吾子﹗今正是時﹐請賦《南山有臺》﹐勸爲之駕雲。壬子秋二十有七日﹐新興元某引。

寒食靈泉宴集序

出天平北門三十里而近﹐是爲鳳山之東麓﹐有寺曰靈泉。阻以絕澗﹐蔭以深樾﹐重岡復嶺﹐回合蔽映。夏秋之交﹐湍流噴薄﹐殷勤溪谷。寺已廢於兵﹐而石樓之典刑故在。僧扉禪室﹐閒見層出。南望坡陀﹐小山如几案閒物。巖花錯繡﹐羣鶯下上﹐雲光金碧﹐林煙彩翠﹐陰晴朝暮﹐萬景岔集。蓋輞川之鄕社﹐而桃源氏之別業也。昭陽薦歲﹐維莫之春﹐諸君以僕燕路言歸﹑東藩應聘﹐困鞍馬風沙之役﹐渝樹林水鳥之盟﹐千里相思﹐一杯爲壽。揚雄獻賦﹐自詫雕虫之工﹔許氾求田﹐乃爲元龍所諱。尊前見在﹐身外何窮﹖釋塵累而玩物華﹐厭囂湫而樂閒曠。卬須我友﹐天與之時﹔兵廚之良醞踵來﹐京﹑洛之名謳自獻。談謔閒作﹐塊磊一空﹔倒蔗有佳境之餘﹐食芹無此時之美。一之爲甚﹐覺今是而昨非﹔四者難並﹐苦夜長而晝短。謫仙所謂酒盡花柳﹐賞窮江山者﹐於是乎張本。不有蘭亭絕唱﹐畱故事以傳之﹐其在白雲老兄﹐負古人者多矣﹗五言古詩任用韻﹐共九首﹐以《寒食靈泉宴集》命篇﹐而某爲之序。諸公可共和之。

徳華﹑周卿﹑徳昭﹑英孺﹑文伯﹑元某﹔

期而不至者﹕聖與﹑子中﹔

不期而至者﹕徳謙﹑夢符。

太原昭禪師語錄引

慈明與瑯邪覺皆法兄弟﹐共扶臨濟一枝。慈明而下十餘世﹐得玄冥顗禪師﹔瑯邪而下亦十餘世﹐得虛明享禪師。玄冥風岸孤峻﹐無所許可﹐寧絕嗣而不傳﹔虛明急於接納﹐故子孫滿天下﹐又皆稱其家。加慈云﹑海淸﹑涼相﹑羅漢﹑汴與﹑法王﹑昭公﹐皆是也。屏山爲虛明作墓志﹐以爲二公傳與不傳𨿽異﹐而其道並行不相悖也。正大初﹐予在史館﹐昭公屬予﹐求書屏山所作銘於禮部閒閒公。公初以目疾爲辭﹐予請之堅﹐公因問﹕「法王皆來﹐有何言句﹖」時昭公方爲虛明作塔於法王之朝臺﹐有偈云「以塔爲身﹐以鈴爲舌﹔萬仞岡頭﹐橫說豎說。」予爲公舉似。公欣然曰「銘安在﹖我當爲書之。」蓋師家父子﹐爲時賢所稱如此。歲丁酉八月﹐予自大名還太原﹐師之徒蔚某﹐出師語錄求作序引。吾家微之有言「若佛法﹐師當爲予說﹐而予不當爲師說。」故略以數語遺之。太原元某引。

皓和尙頌序

歲甲寅秋七月﹐余自淸涼還太原﹐會乾明志公出其法兄弟萬壽皓和尙頌古百則語﹐諉余題端。余往在南都﹐侍閒閒趙公﹑禮部楊公﹑屏山李先生燕談﹐每及靑州以來諸禪老﹐皆謂萬松老人號稱辧材無礙﹐當世無有能當之者。承平時已有染衣學士之目﹐故凡出其門者﹐望而知其爲名父之子。𨿽東林隆髙出十百輩﹐而皓於是中猶爲上首。其語言三昧﹐蓋不必置論。予獨記屏山語云「東坡﹑山谷俱嘗以翰墨作佛事﹐而山谷爲祖師禪﹐東坡爲文字禪。」且道「皓和尙百則語﹐附之東坡歟﹖山谷歟﹖」予亦嘗贈嵩山雋侍者學詩云「詩爲禪客添花錦﹐禪是詩家切玉刀。」皓和尙添花錦歟﹖切玉刀歟﹖予皆不能知。所可知者﹐讀一則語未竟﹐覺冰壺先生風味﹐津津然出齒頰閒﹐當是此老少年作舉子時﹐結習未盡爾。志公試以此語問阿師﹐當發一笑。中元日﹐遺山居士元某引。

傷寒會要引

往予在京師﹐聞鎭人李杲明之有國醫之目﹐而未之識也。壬辰之兵﹐明之與予同出汴梁﹐於聊城﹑於東平﹐與之遊者六年。於今然後得其所以爲國醫者爲詳。蓋明之世以貲雄鄕裏﹐諸父讀書喜賓客﹐所居竹裏﹐名士日造其門。明之幼歲好醫藥。時易州人張元素以醫名燕﹑趙閒﹐明之捐千金從之學﹐不數年盡傳其業。家旣富厚﹐無事於技﹐操有餘以自重﹐人不敢以醫名之。大夫士或病其資髙謇﹐少所降屈﹐非危急之疾﹑有不得已焉者﹐則亦未始謁之也。大槪其學﹐如傷寒﹑气﹑疽﹑眼目病爲尢長。傷寒則著《會要》三十餘萬言。其說曰「傷寒家有經禁﹑時禁﹑病禁﹐此三禁者﹐學醫者人知之﹐然亦顧所以用之爲何如耳。」《會要》推明仲景﹑朱奉議﹑張元素以來備矣﹐見證得藥﹐見藥識證﹐以類相從﹐指掌皆在倉猝之際。𨿽使粗工用之﹐蕩然如載司南以適四方﹑而無問津之惑。其用心博矣﹗於他病也以古方爲膠柱﹐本乎七方十劑之說﹐所取之學﹐特以意增損之。一劑之出﹐愈於托密友而役孝子﹐他人蓋不能也。北京人王善甫爲京兆酒官﹐病小便不利﹑目睛凸出﹑腹脹如鼓﹑膝以上堅硬欲裂﹑飲食且不下。甘淡滲泄之藥皆不效。明之來﹐謂眾醫言「疾深矣﹗非精思不能處。我歸而思之。』夜參半﹐忽攬衣而起曰「吾得之矣﹗《內經》有之﹕『膀胱者津液之府﹐必气化乃出焉。』渠輩已用滲泄之藥矣﹐而病益甚﹐是气不化也。《啟玄子》云﹕『無陽者﹐陰無以生﹔無陰者﹐陽無以化。』甘淡滲泄皆陽藥﹐獨陽無陰﹐欲化得乎﹖」明日以羣陰之劑投﹐不再服而愈。西臺掾蕭君瑞﹐二月中病傷寒發熱﹐醫以白虎投之﹐病者面黑如墨﹐本證逐不復見﹐脈沈細﹐小便不禁。明之初不知用何藥也﹐及診之﹐曰「此立夏以前誤用白虎之過。得無以投白虎邪﹖白虎大寒﹐非行經之藥﹐止能寒腑臟﹔不善用之﹐則傷寒本病隱曲於經絡之閒。或更以大熱之藥救之﹐以苦陰邪﹐則它證必起﹐非所以救白虎也。有溫藥之升陽行經者﹐吾用之。」有難者云「白虎大寒﹐非大熱何以救﹖君之治柰何﹖」明之曰「病隱於經絡閒﹐陽大升則經不行﹐經行而本證見矣。本證又何難焉﹖」果如其言而愈。魏邦彥之夫人﹐目暴生﹐從下而上﹐其色綠﹐腫痛不可忍。明之云「從下而上﹐病從陽明來也。綠非五色之正﹐殆肺與腎合而爲病邪﹖」乃就畫工家以墨調膩粉﹐合而成色﹐諦視之曰「與色同矣﹐肺腎爲病無疑矣﹗」乃瀉肺腎之邪﹐而以入陽明之藥爲之使。旣效矣﹐而他日病復作者三﹐其所從來之經﹐與色各異。乃復以意消息之曰「諸脈皆屬於目﹐脈病則目從之﹐此必經絡不調。經不調則目病未已也。」問之果然。因如所論而治之﹐疾遂不作。馮內翰叔獻之侄櫟﹐年十五六﹐病傷寒﹐目赤而頓渴﹐脈七八至。醫欲以承气下之。已煮藥﹐而明之適從外來。馮告之當用承气﹐明之切脈﹐大駭曰「幾殺此兒﹗《內經》有言﹕『在脈﹐諸數爲熱﹐諸遲爲寒。』今脈八九至﹐是熱極也。而《會要大論》云﹕『病有脈從而病反者﹐何也﹖脈至而從﹐桉之不鼓﹐諸陽皆然﹔此傳而爲陰證矣﹗趣持姜附來﹐吾當以熱因寒用法處之。」藥未就而病者爪甲變。頓服者八兩﹐汗尋出而愈。陜帥郭巨濟病偏枯﹐二指著足底不能伸。迎明之京師。明之至﹐以長鍼刺委中﹐深至骨而不知痛﹐出血二三升﹐其色如墨。又且謬刺之。如是者六七﹐服藥三月﹐病良愈。裴擇之夫人病寒熱﹐月事不至者數年﹐已喘嗽矣。醫者率以蛤蜊﹑桂﹑附之等投之。明之曰「不然。夫病陰﹐爲陽所搏﹐溫劑大過﹐故無益反害。投以寒血之藥﹐則經行矣。」已而果然。宣徳侯經歷之家人﹐病崩漏﹐醫莫能效。明之切脈﹐且以紙疏其證﹐多至四十餘種。爲藥療之﹐明日而二十四證減﹔前後五六日﹐良愈。侯厚謝而去。明之設施皆此類也。戊戌之夏﹐予將還太原﹐其子執中持所謂《會要》者來﹐求爲序引。乃以如上事冠諸篇﹐使學者知明之之筆於書﹐其已試之效蓋如此云。閏月望日﹐河東元某書於範尊師之正一宮。

元氏集驗方序

予家舊所藏多醫書﹐往往出於先世手澤。喪亂以來﹐寶惜固護﹐與身存亡﹐故卷帙獨存。壬寅冬﹐閒居州裏﹐因錄予所親驗者爲一編﹐目之曰《集驗方》。付搏﹑拊輩﹐使傳之﹐且告之曰「吾元氏由靖康迄今﹐父祖昆弟仕宦南北者﹐又且百年﹐官無一麾之寄﹐而室乏百金之業﹔其所得者﹐此數十方而已﹐可不貴哉﹗」十二月吉日﹐書於讀書山之東龕。

周氏衛生方序

定襄周侯夢卿﹐弱冠從其兄戶籍判官器之作舉子。遭罹兵亂﹐投迹戎行﹐屢以戰多取千戶封﹐佩金符。然其舉子習气故在也。中年以來﹐頗以醫藥卜筮爲事。孤虛壬遁﹑風角鳥占﹐俱號精備。軍旅問病患瘡﹐猝爲之投劑。救療旣廣﹐遂爲專門之業。以夏課綴葺之勤﹐而移之芝﹑術﹑﹑桂之下﹐好事者有祕方可責目前之效者﹐必來告之。歲月旣久﹐浸成卷帙﹐凡若干捲﹐若干首﹐以《周氏衛生方》目之。予以世契之故﹐得傳錄焉。竊謂醫藥大事也﹐古人以藥猶兵。然兵﹐殺人之器﹐善用之者能以殺人者生人﹐不善用之則反以生人者殺人。世之君子﹐畱意於性命之學者﹐良有旨哉﹗予於周侯﹐不獨美其已試之功與兼愛之心﹐又以見其角逐風塵之際﹐𨿽有獨埽千軍之勇﹐果非樂於戰鬥﹐以人命爲輕者。故爲道所以然者﹐冠諸篇。遺山元某引。

李氏脾胃論序新補據《金文最》

天之邪气﹐感則害人五臟。八風之邪﹐中人之髙者也。水谷之寒熱﹐感則害人六腑。謂水谷入胃﹐其精气上注於肺﹐濁畱於腸胃﹐飲食不節而病者也。地之濕气﹐感則害人皮膚筋脈﹐必從足始者也。《內經》說百病﹐皆由上中下三者及論形气兩虛﹐卽不及天地之邪。乃知脾胃不足﹐爲百病之始。「有餘」「不足」﹐世醫不能辧之者蓋已久矣。往者遭壬辰之變﹐五六十日之間﹐爲飲食勞倦所傷而沒者將百萬人﹐皆謂由傷寒而沒。後見明之《辧內外傷及飲食勞倦傷》一論﹐而後知世醫之誤。學術不明﹐誤人乃如此﹗可不大哀耶﹖明之旣著論矣﹐且懼俗獘﹐不可以猝悟也﹐故又著《脾胃論》丁寧之。上發二書之微﹐下祛千載之惑。此書果行﹐壬辰藥禍當無從而作。仁人之言﹐其意溥哉﹗據《金文最》。

中州集序新補據《金文最》

商右司平叔衡﹐嘗手鈔《國朝百家詩略》。云是魏邢州元道道明所集﹐平叔爲附益之者﹐然獨其家有之﹐而世未之知也。歲壬辰﹐予掾東曹。馮內翰子駿延登﹐劉鄧州光甫祖謙﹐約予爲此集。時京師方受圍﹐危急存亡之際﹐不暇及也。明年滯畱聊城﹐杜門深居﹐頗以翰墨爲事。馮劉之言﹐日往來於心。亦念百餘年以來﹐詩人爲多﹐苦心之士﹐積日力之久﹐故其詩往往可傳。兵火散亡﹐計所存者才什一耳﹐不總萃之則將遂湮滅而無聞﹐爲可惜也。乃記憶前輩及交遊諸人之詩﹐隨卽錄之。會平叔之子孟卿﹐攜其先公手鈔本來東平﹐因得合予所錄者爲一編﹐目曰《中州集》。嗣有所得﹐當以甲乙次第之。十月二十有二日﹐河東人元好問裕之引。卷第三十八

銘

孔道輔擊蛇笏銘

龍圖孔公原魯擊蛇笏﹐闕裏傳寶舊矣。汴梁旣下﹐入宣撫王公家。公之子以傳彥遠張君﹐彥遠屬某作銘。敢以蕪辭贅於䢐徠石先生之末﹐以俟後之君子。己酉十月﹑日書。

大橫庚庚色棗漆﹐殷血一綫著怪迹。殷士膚敏世載徳﹐天以原魯配秀實。文楷指佞堯屈軼﹐屈之版恃气不屈。衣冠堂堂立如植﹐寸鐵指月月不蝕。指月﹐一作磔。妖蛇區區辱吾擊﹐正以痛快與泚一。䢐徠之銘董狐筆﹐神物當爲吾道惜。屬君金匱祕石室﹐一日龍化雷破壁。一日﹐一作不然。

良佐鏡銘

郾城張氏蓄古鏡以百數﹐其一識云「見月之光﹐天下大明。」予用是知古人𨿽作細小物﹐而閎衍博大之義寓焉。丙戌夏四月﹐予過汜南﹐良佐請銘其鏡﹐因取往所見八言之義﹐衍之以爲銘。良佐忠於愛君﹐篤於事長﹐嚴於治軍旅﹐又謙謙折節下士﹔從諸公授《論語》《春秋》﹐讀新安朱氏《小學》﹐以爲治心之要。故就其可致者而勉之。

繁畤之金﹐金城之工。刻畫之制﹐鍛煉之功。自其細者而觀之﹐不過爲櫛縱﹑巾帨﹑幾杖﹑盤盂閒之一物﹔自其大者而言之﹐則乃有日月大明﹑天地之至公。且夫昭曠粹精﹐自天降衷﹐惟不能取諸身而取諸物﹐此偏暗之所以掩其聰。須眉之不燭﹐妍媸之不別﹐與亡鏡同﹔善惡之不明﹐白黑之不分﹐與亡視同。豈有衣冠堂堂﹐百夫之雄﹐挾昭曠粹精之固有﹐而不得比一物巾帨盤盂之中﹖古有之﹕「見爾前﹐慮爾後。」吾願君子之擴而充。

默庵銘爲劉司正光甫作

時然後言﹐眞默者存。理然後默﹐至言之實。予欲無言﹐惟聖人能﹔餘皆數窮﹐以默自懲。有喙三尺﹐而學喑啞﹔規以自藏﹐物不我假。智如挈瓶﹐靜如持城﹐其中鏗鋐﹐萬物震驚。酒見於面﹐病見於脈﹔眼有否藏﹐口無靑白。欲息子言﹐當息子機﹔一庵虛白﹐天地同歸。

布衾銘

百世溫公﹐布衾終身。服公之服﹐嗟予何人﹗人以貧爲辱﹐我以貧爲福﹔人以爲儉爲詐﹐我以儉爲徳。惟福惟徳﹐服之無斁。

無弦琴銘

厥初制琴﹐意寓於器。器如可忘﹐聖則徒制。如陶所言﹐奚貴於琴﹖羊存禮存﹐大中之心。我琴無弦﹐弦會當具。尙因正聲﹐以識眞趣。

最樂堂銘

工部髙平趙公﹐徳宇衝粹﹐與物無競。敡歷中外餘三十年﹐朝廷自公﹑宰﹑士皆以爲君子長者。晚節末路﹐浮湛里社﹐乃無失侯故將幽憂憔悴之態。《詩》所謂「風雨如晦﹐雞鳴不已」者﹐於公見之。新居有堂﹐取古人爲善自得之義﹐名之曰「最樂」。以公平生考之﹐可謂無愧其名矣。新興元某爲作銘。樂外有終﹐樂內莫窮。惟樂焉有外內之別﹐斯君子小人之不同。大本在中﹐至和與融﹔涵浸薰醲﹐四體以充。孰不秉彜﹐而天獨以厚公﹖醪醴腐腸﹐鼓鐘閼聰﹔誠有囂囂者存﹐洶憂畏其誰攻﹗相彼力田﹐只系於逢﹐就七遇之皆北﹐要萬折而必東。遼海管寧﹐鹿門龐翁﹔幽蘭深林﹐穆如淸風。𨿽心逸日休﹐人知作徳之所自﹔至於身康彊而子孫吉者﹐將非爲善之功乎﹖

超然堂銘

眼空四海自聖癲﹐舌唾一時無眼禪。匡牀兀坐差獨賢﹐恩澤小侯佳少年。威儀秩秩賓初筵﹐榮觀燕處防未然。小學之書聖所傳﹐祝君持心靜而天。靑雲驊驑渺翩翩。

仲寧提領﹐年甫弱冠﹐顯襲世爵。蓋嘗從吾友輔之教授張君學﹐故時譽甚著。日者燕諸老於所居之超然堂﹐問以超然之義﹐且以銘爲請。因就其所可致者而勉之。

太古堂銘

廣寧全道太古眞人寧海郝君﹐初入道﹐習所謂以苦爲樂者﹐塊坐趙州南石梁之下六年。羽化之後﹐髙弟範煉師復來趙州﹐築環堵而居之。官吏士民﹐請住州之天寧觀。後十年﹐眞定幕府參議趙振玉起堂於天寧﹐名之曰「太古」。左司郎中賈道成因立眞人像於中﹐使其徒事之。眞人平生篤於大《易》之學﹐其以古道自期者﹐蓋天性然。余嘗讀《太古集》見其論超詣﹐非今日披裘擁絮﹑囚首喪面者之所可萬一。癸卯冬過慶源﹐館煉師所居﹐乃爲作《太古堂銘》。其銘曰﹕

宇宙一途﹐萬物並馳。至人深心﹐砥柱不移。一念萬年﹐後天爲期。虛室生白﹐嗒焉自遺。故曰存乎人不系其時﹐居今而行古﹐豈季末之能漓﹖玄學希夷﹐大《易》精微。致身羲皇﹐野麂摽枝。穴居野處﹐旦暮見之。彼傃隱行怪﹑小智自私﹑泯泯默默至老死而不自復者﹐殆昨暮兒邪﹖

皇極道院銘

虛白處士趙君﹐已入全眞道﹐而能以服膺儒教爲業。發源《語》《孟》﹐漸於伊洛之學﹐方且探三聖書而問津焉。計其眞積之力﹐𨿽占候醫卜﹐精詣絕出﹐猶爲余刃耳。道風旣扇﹐旌車時徵﹐曳裾王門﹐大蒙寵遇。三年﹐以母老得請歸。在鎭陽行臺﹐奉被恩旨﹐發泉公帑﹐築館迎祥觀之故基﹐是爲皇極道院。年月日﹐某實敍而銘之。處士名素字才卿﹐河中人﹐虛白其賜號云。

聖學心傳﹐惟精惟一。作新斯民﹐下土是式。相爾秉彜﹐有物有則。厥惟背馳﹐固有而失。有淫其朋﹐有比其徳。匪伊司南﹐倀其擿埴。於帝其訓﹐王道正直。福自爾求﹐如斂而錫。咨而虛白﹐慮然後得。言以道敷﹐中田權執。賢王好善﹐而康而色。相葉厥居﹐方谷之實。善頌善禱﹐香火晨夕。恭惟君師﹐永建皇極。

長眞庵銘

淮安張澤之爲予言「福昌之東﹐韓城長眞譚公舊隱之迹在焉。其徒王志明者葺居之。土木之功略具矣﹐用譚公之故﹐名之曰長眞庵。志明初隸唐州營卒﹐在諸黥中﹐獨以性行見稱。其主獄囚﹐有矜憫之實﹐饑飽寒暑﹐每爲調護之。旣久﹐轉將領﹐貲產亦厚。一旦與道人語﹐慨然有髙舉遠引之意﹐卽棄家入道。其子追及於襄城﹐泣拜請還﹐志明確然不移。遂入崧山。師事紫虛於大師及卽仙翁積年。避壬辰之兵﹐東之海濱。亂定還洛陽﹐築環堵於韓城而居之。道俗歸向﹐以爲堅坐六年非世人所能堪﹐乃卽譚所居而奉之。今年過八十﹐神觀殊未衰﹐目光炯然﹐人望之知爲有所養者。長眞爲得人矣﹗幸吾子爲之銘。」澤之予舊交﹐其言可信不妄。乃參用溪南詩老辛敬之之語﹐爲作銘。銘曰﹕

其兼愛也楊﹐其苦節也墨。有許行之樹藝﹐有頭陀之縛律。其澹然無營﹐又似夫修混沌氏之術者也。若夫腐朽之可神﹐糟粕之可醇﹐卽色而實相﹐卽空而法身﹐孰妄而孰眞﹖眞吾知有存乎其人而已﹗

天硯銘

楊子得片石於馬山之前。方廣一尺﹐厚減寸之半﹐從長衡短﹐狀若展掌﹔底平而不頗﹐坎可以貯水﹐而面可以受墨。杜仲梁曰「此天硯也。」煥然乃請余爲之銘。

義則方﹐智則圓。動也人﹐靜也天。在物彊名﹐在我自然。爾目惟鸜﹐爾咮惟鳳。篝火縋綆﹐求中產之售﹔漆室緹衣﹐致賓筵之奉。彼金樅而石奏﹑泉生而云滃者﹐亦惟硯之用。割烹是謂食費﹐瑑刻不加玉重。吾知一日而浸百畦﹐恧於漢陰之抱甕。

小紫玉池硯銘

蒼龍﹑太一﹐玉版之次﹔維寶硯三﹐並此而四。出中祕﹐歸元氏。得非所宜殆天賜。子孫保之﹐他日知《野史》之所自。

贊

手植檜聖像贊

乙巳冬十二月﹐拜林廟還﹐得手植檜把握許﹐就刻之爲宣聖﹑顏﹑孟十哲像﹐且以文楷爲龕。像出於手檜爲難﹐其得於煨燼之餘又爲難﹐合是二難﹐宜爲儒家世寶。乃百拜而爲之贊云﹕

體則微﹐理則全﹔望之儼然﹐卽之溫然。見其參於前﹐手所植焉﹐形所寓焉。斂之管窺﹐浩浩其天。是將以爲甘棠之賢邪﹖抑與夏鼎﹑殷槃而傳也﹖

老人星贊

維南有星與弧直﹐其名老人天一極。或見或隱代不一﹐光精何年貫此石﹖非丹非靑非瑑刻﹐玄龜導前鶴後翼﹐飄然而來莫從詰。祝翁少畱觀世徳﹐尙爲斯民開壽域。

宣﹑政閒﹐忻州天慶觀道士能知推命﹐其宗人堅畫老人星像。紫府﹑竹璟爲之贊。石刻有二﹕一在吾州﹐一在濟源。貞祐甲戌之兵﹐天慶廢﹐石刻之存亡未可必。在濟源者﹐畫像𨿽存而贊文漫滅不可讀。已亥正月﹐予見之濟瀆祠嘆州裏舊物﹑兒時所常見者﹐將遂湮滅而不傳﹐因爲贊以補之﹐且使三人者姓名﹐復見於此。紫府今五臺。二十七日謹記。

範文正公眞贊

文正範公﹐在布衣爲名士﹐在州縣爲能吏﹐在邊境爲名將﹐在朝廷則又孔子之所謂大臣者。求之千百年之閒﹐蓋不一二見﹐非但爲一代宗臣而已。丁酉四月﹐獲拜公像於其七世孫道士圓曦。乃爲之贊云﹕以將則視管﹑樂爲不忝﹐以相則方韓﹑富爲有餘﹔其忠可以支傾朝而寄末命﹐其量可以際圓蓋而蟠方輿。朱衣玄冠﹐佩玉舒徐﹐見於丹靑﹐英風凜如。古之所謂垂紳正笏﹑不動聲气﹑而措天下於泰山之安者﹐其表固如是歟﹗

趙閒閒眞贊二首

周旋於正廣﹑道宗﹑平叔之閒﹐而獨能紹聖學之絕業﹔斂避於蔡無可﹑黨竹溪之後﹐而竟推爲斯文之主盟。不立厓岸之謂和﹐不置町畦之謂誠﹐不變燥濕之謂定﹐不污泥滓之謂淸。藹然粹溫﹐見於丹靑。𨿽無老成﹐人尙有典刑。鳳衰無周﹐龍移啟魏。殄瘁攸屬﹐古爲悲欷。人知爲五朝之老臣﹐不知其爲中國百年之元气。

興定初﹐某始以詩文見故禮部閒閒公。公若以爲可教﹐爲延譽諸公閒。又五年﹐乃得以科第出公之門。公又謂當有所成就也﹐力爲挽之﹐獎借過稱。旁有不平者﹐宰相師仲安班列中倡言﹐謂公與楊禮部之美﹑雷禦史希顏﹑李內翰欽叔爲元氏黨人﹐公不之卹也。正大甲申﹐諸公貢某詞科。公爲監試官﹐以例不赴院宿。一日坐禮曹﹐欽叔從外至﹐誦某《秦王破竇建徳降王世充露布》﹐公頗爲聳動﹐顧坐客陳司諫正叔言「人言我黨元子﹐誠黨之邪﹖」公之篤於自信﹐蓋如此。壬辰冬﹐某以東曹掾知雜權都司﹐取行止捲觀之﹐見公獨銜及楊﹑雷猥相薦引者十七章。竊自念言﹕公起布衣﹐仕五朝﹐官六卿﹐自奉養如寒士﹐不知富貴爲何物。其自待如此。顧𨿽愛我﹐寧欲爲利祿計﹑欲使之亟進﹑得以升斗活妻子邪﹖惟是愚陋﹐不足以當大賢特達之遇﹐兀兀近五十而迄無所成﹐用是爲愧負耳﹗北渡後﹐求汴人趙濟甫爲公寫眞﹐因題贊其上。嗚呼﹗公道徳文章﹐師表一世﹔如我乃得而事之﹗公初不以利祿期我﹐然則今所以事公者﹐𨿽出於門弟子之私﹑亦豈獨以門弟子之私也哉﹗

公無恙時﹐辱公陶甄﹐攜之提之﹐且挽且前。萬馬之所馳﹐不足以北公之轅﹔萬折之所礙﹐不足以回公之川。將私其私邪﹖抑以爲文字之傳﹖匠石斫斤﹐子牙絕弦。千載一人﹐猶以旦暮﹔萬里一士﹐且謂比肩。念公生平﹐使我涕漣。顏如渥丹﹐雙瞳炯焉。彼粹而溫﹐旣與不可傳者死矣﹐觀乎此﹐則又可以仿佛其足音之跫然。

範煉師眞贊

戊戌之夏﹐予過東平﹐畱宿正一宮。時範煉師已東邁﹐門弟子王仲徵出其寫眞﹐求予爲贊。煉師初事昆侖郝公﹐號之日「玄同子」﹔後從棲霞丘公﹐復有「玄通」之目﹐故兼及之。贊曰﹕異欲其同﹐介欲其通﹐惟天與之形而道之貌者不可變﹐故無地以受運斤之風。三山微茫﹐貝闕珠宮﹐野服蕭然﹐與云俱東。橫絕四海者﹐亦何慕冥冥之鴻邪﹖

寫眞自贊崧山中作

短小精悍﹐大有孟浪﹔勃萃槃跚﹐稍自振厲。豪爽不足以爲徳秀之兄﹐蕭散不足以爲元卿之弟。至於欽叔之雅重﹑希顏之髙气﹑京甫之蘊藉﹑仲澤之明銳﹐人豈不自知﹖蓋天稟有限﹐不可以彊而至。若夫立心於毀譽失眞之後﹐而無所卹﹐橫身於利害相磨之場而莫之避﹐以此而擬諸君﹐亦庶幾有措足之地。

介山馬卿云漢爲仲晦甫寫眞燕坐蕭然六籍在旁目曰讀經圖欣然有會於予心者爲作贊云

聖謨洋洋﹐善誨循循﹐敝則新兮﹔司南通途﹐及門而堂﹐自致身兮﹔致身維何﹖山立揚休﹐葉經綸兮﹔所學所知﹐效之所天﹐遂及民兮﹔河潤九里﹐海潤百里﹐煦如春兮﹔大方無隅﹐孰墨孰儒﹐孰緇燐兮﹖緇衣好賢﹐佩之飛霞﹐冠靑雲兮﹔方內之外﹐方外之內﹐有若人兮﹗

張幾道煉師眞贊

玄學爲家﹐平實中和﹐靜焉而不嘩。孫龍﹑田巴﹐其書五車﹐吾知爲盜誇。若夫自後而先﹑絕素隱之累﹐方外而內﹑無多岐之差。語有之﹕「人之生也直」﹐然則若人之所以惇龐耆艾者﹐其未涯也哉﹖

頌

登封令薛侯去思頌

興定二年冬十月二日﹐詔以王屋令薛侯蒞登封。侯之來﹐前政適爲飛語所被﹐羣小焰焰﹐如棼絲﹑如沸糜﹐殆若不復能措手者。侯曰「內之不治﹐不可以言外。」於是退悍卒﹑並冗吏﹑決畱務﹑釋滯獄﹐不旬日﹐縣中廓廓無事。卽召裏胥﹑鄕三老之屬﹐凡民之貧富﹑丁之寡眾﹑里社之大小﹑輸送之近遠﹐諦問詳審﹐纖悉具備﹔著爲成籍﹐桉其次而用之。貸逋賦以寬流亡﹐假閒田以業單貧。一粟之斂﹐一夫之役﹐均配周及﹐權衡之必平﹐錙銖之必分也。寬以期日﹐不復彊責﹐計以追胥之費之半﹐而公上給矣。方春勸耕﹐遭田父野於途﹐慰以農裏之言﹐而勉之孝弟之訓。懇切至到﹐人爲感動﹐以爲前乎此蓋未嘗有令惠吾屬之如此也。大槪侯之治﹐仁心以爲質﹐不於法禁。人有犯﹐薄示之辱﹐教以攺過而已。至於老姦宿惡﹐不可以情用者﹐深治而痛繩之﹐終不以爲誇也。故吏畏而愛﹐民愛而畏﹔上官不敢撓以事﹐賓客不敢幹以私。教化興行﹐頌聲流聞﹐四外之人莫不以崧前爲樂土焉。明年﹐邑之民有借寇之舉。會官以辟舉令﹐法有不便者﹐一切罷之。民卽相與言曰「吾侯如是﹐而不得終惠玆邑﹔侯往矣﹐吾屬能久於此乎﹖𨿽然﹐侯之政不可以無述也。」於是刻石頌徳﹐以致其去思之心焉。侯名居中﹐字鼎臣﹐泰和中進士乙科。釋褐滏陽簿﹐卽有聲。其辭曰﹕

吏姦而漁﹐吏酷而屠。軒裳賄階﹐章綬盜符。魚肉視人﹐以膏自濡。百螣踵來﹐惠而不鋤。饞喙旣饜﹐督之公輸。嗟嗟遺黎﹐寒餓而劬。斂揪幾何﹐日臘以枯。孰當膏之﹐俾還敷腴。侃侃薛侯﹐仁信篤誠。優爲趙﹑張﹐恥以自名。我靖我民﹐而不震驚。涵浸薰醲﹐千室更生。侯勸於郊﹕「民爾良苦。治爾耒耜﹐安而田畝﹔輕家而逋﹐孰爲汝所﹖不奪汝時﹐不急汝租﹔無墮不勤﹐遊末是趨﹔辧爾穜稑﹐相爾災畬﹔區爾欲深﹐苗爾欲疏﹔稂莠旣芟﹐蟊賊旣除﹔穰穰滿家﹐貢以羨余。」民拜侯教﹕「我敬我事﹐迨其有秋﹐維侯之賜﹗」有來督郵﹐責賦失期﹔侯惠我民﹐吏不叩扉。丁男有言﹐趣輸無遲﹔及此暇時﹐從侯於嬉。有嘉者禾﹐將獻而失﹔民謂我侯﹐豈當移秩﹖蕭蕭馬鳴﹐我侯於徵﹔侯無慍容﹐民有嘆聲。吏昔屏气﹐今當誰畏﹖盜昔知義﹐今當誰愧﹖予渴未濡﹐蔽其泉流﹔予暍未蘇﹐徹其庇庥。侯去不畱﹐云如何憂﹖中天之云﹐是陰下邑﹔出而爲雨﹐崇朝萬國。我思我侯﹐與云偕來﹔引領南東﹐顧瞻裴回。嵩丘盤盤﹐潁水湝湝﹔我侯之思﹐其有旣哉﹗

卷第三十九

書

寄中書耶律公書癸巳

四月二十有二日﹐門下士太原元某﹐謹齋沐獻書中書相公閣下。《易》有之﹕天造艸昧﹐君子以經綸。伏惟合下輔佐王室﹐奄有四方﹐當天造艸昧之時﹐極君子經綸之道。凡所以經造功業﹐考定制度者﹐本末次第宜有成策﹐非門下賤士所敢與聞。獨有事系斯文爲甚重﹐故不得不爲閣下言之。自漢﹑唐以來﹐言良相者﹐在漢則有蕭﹑曹﹑丙﹑魏﹐在唐則有房﹑杜﹑姚﹑宋。數公者固有致太平之功﹐而當時百執事之人﹐毗助贊益者﹐亦不爲不多。傳記具在﹐蓋可考也。夫天下大器﹐非一人之力可舉﹔而國家所以成就人材者﹐亦非一日之事也。從古以來﹐士之有立於世﹐必藉學校教育﹑父兄淵源﹑師交之講習﹐三者備而後可。諭如修明堂﹐總章必得楩楠豫章﹑節目磥砢﹑萬牛挽致之材﹐豫爲儲蓄數十年之間﹐乃能備一旦之用。非若起尋丈之屋﹐欂櫨椳楔﹑楹杙甍桷﹐雜出於楡柳槐柏﹐可以朝求而暮足也。竊見南中大夫士歸河朔者﹐在所有之。聖者之後如衍聖孔公﹔耆舊如馮內翰叔獻﹑梁都運斗南﹑髙戶部唐卿﹑王延州從之﹔時輩如平陽王狀元綱﹐東明王狀元鶚﹑濱人王賁﹑臨淄人李浩﹑秦人張徽﹑楊煥然﹑李庭訓﹑河中李獻卿﹑武安樂夔﹑固安李天翼﹑沛縣劉汝翼﹑齊人謝良弼﹑鄭人呂大鵬﹑山西魏璠﹑澤人李恆簡﹑李禹翼﹑燕人張聖兪﹑太原張緯﹑李謙﹑冀致君﹑張耀卿﹑髙鳴﹑盂津李蔚﹑眞定李冶﹑相人胡徳圭﹑易州敬鉉﹑雲中李微﹑中山楊果﹑東平李彥﹑西華李世隆﹑濟陽張輔之﹑燕人曹居一﹑王鑄﹑渾源劉祁及其弟郁﹑李同﹑平定賈庭揚﹑楊恕﹑濟南杜仁傑﹑洺水張仲經﹑虞鄕麻革﹑東明商挺﹑漁陽趙著﹑平陽趙維道﹑汝南楊鴻﹑河中張肅﹑河朔句龍瀛﹑東勝程思溫及其從弟思忠。凡此諸人﹐𨿽其學業操行參差不齊﹐要之皆天民之秀﹐存用於世者也。百年以來﹐教育講習非不至﹐而其所成就者無幾。喪亂以來﹐三四十人而止矣。夫生之難﹐成之又難﹐乃今不死於兵﹐不死於寒餓﹐造物者挈而授之維新之朝﹐其亦有意乎﹖無意乎﹖誠以閣下之力﹐使脫指使之辱﹐息奔走之役﹔聚養之﹑分處之﹔學館之奉不必盡具﹐饘粥足以糊口﹐布絮足以蔽體﹐無甚大費。然施之諸家﹐固已骨而肉之矣。他日閣下求百執事之人﹐隨左右而取之﹕衣冠禮樂﹐紀綱文章﹐盡在於是。將不能少助閣下蕭﹑曹﹑丙﹑魏﹑房﹑杜﹑姚﹑宋之功乎﹖假而不爲世用﹐此諸人者﹐可以立言﹐可以立節﹐不能泯泯默默﹑以與艸木同腐。其所以報閣下終始生成之賜者﹐宜如何哉﹖閣下主盟吾道﹐且樂得賢才而教育之。一言之利﹐一引手之勞﹐宜不爲諸生惜也。冒瀆臺嚴﹐不勝惶恐之至。某再拜。與樞判白兄書

某頓首﹕自乙巳歲往河南舉先夫人旅殯﹐首尾閱十月之久﹐幾落賊手者屢矣﹗狠狽北來﹐復以葬事往東平﹐連三年不寧居。坐是不得奉起居之間﹔吾兄亦便一字不相及﹐何也﹖如聞曾定襄人處寄書﹐然至今不曾見。但近得仲庸書﹐報鐵山已娶婦﹐吾兄飲啖如平時﹔差用爲慰耳。去秋七月二十三日﹐忽得足痿癥﹐賴醫者急救之﹐僅免偏廢。今臂痛全減﹐但左右指麻木仍在也。比來數處傳某下世﹐已有作祭文挽辭者。此𨿽出於妒者之口﹐亦恐是殘喘無幾﹑神先告之耳。向前八月大葬之後﹐惟有《實錄》一件﹐只消親去順天府一遭﹐破三數月功﹐披節每朝終始﹑及大政事﹑大善惡系廢興存亡者爲一書﹐大安及正大事則略補之。此書成﹐𨿽溘死道邊無恨矣﹗更看向去時事﹐稍得放松否也。王先生碑﹐今送去﹐中間有過當處﹐吾兄細爲商略之。碑石想亦便立得﹐他日攺定﹐亦無害也。所欲言者甚多﹐聊疏三二事﹐欲吾兄知之。有便﹐望一書爲報也。時暑自愛。不宣。

答中書令成仲書

張子敬處備悉盛意。未幾張伯寧來﹐招致殷重﹐甚非衰謬之所堪任。其還也﹐不得不以書通。癸卯之冬﹐蓋嘗從來使一到燕中﹐承命作先相公碑。初不敢少有所望﹐又不敢假借聲勢。悠悠者若謂鳳池被奪﹐百謗百罵﹐嬉笑姍侮﹔上累祖禰﹐下辱子孫。與渠輩無血仇﹐無骨恨﹐而乃樹立黨與﹐撰造事端﹐欲使之卽日灰滅。固知有神理在﹐然亦何苦以不貲之軀蹈覆車之轍﹑而試不測之淵乎﹖君侯材量閎博﹐藹有時望﹐士大夫出於門下者﹐有何限量﹗朝夕接納﹐足以廣見聞﹑益智慮而就事業。顧僕何人﹐敢當特達之遇乎﹖復有來命﹐斷不敢往。孤奉恩禮﹐死罪死罪。某再拜。

答聰上人書

某頓首啟﹕四月末﹐自太原來鎭州﹐得春後手書﹐副以寶刀﹑新什。反復熟讀﹐且喜且嘆﹐又愧衰謬﹐無以稱副好賢樂善之心耳。僕自貞祐甲戌南渡河時﹐犬馬之齒二十有五﹐遂登楊﹑趙之門。所與交如辛敬之﹑雷希顏﹑王仲澤﹑李欽叔﹑麻知幾諸人﹐其材量文雅皆天下之選。僕自以起寒鄕小邑﹐未嘗接先生長者餘論﹐內省缺然﹐故痛自鞭策﹐以攀逸駕。後學時文﹐五七年之後﹐頗有所省。進而學古詩﹐一言半辭傳在人口﹐遂以爲專門之業。今四十年矣。見之之多﹐積之之久﹐揮毫落筆﹐自鑄偉詞以驚動海內則未能﹔至於量體裁﹑審音節﹑權利病﹑證眞贗﹐考古今詩人之變﹐有戇直而無姑息﹐𨿽古人復生﹑未敢多讓。常記平生知己﹐如辛敬之﹑李欽用﹑李長源輩數人﹐每示之一篇﹐便能得人致力處。自諸賢雕喪﹐將謂無復眞賞﹔乃今得方外三四友如上人者﹐其自幸宜如何哉﹗上人天資髙﹐內學富﹐其筆勢縱橫﹐固已出時人畦畛之外。惟前輩諸公論議﹑或未飽聞而饜道之耳。古人有言﹕不見異人﹐必得異書﹐可爲萬世學者指南﹐可終身守之。此僕平生所得者﹐敢以相告。《錦機》已成﹐第無人寫潔本。年間得斷手﹐卽當相付﹐亦倚公等成此志耳。人行遽書不盡言。時暑﹐萬萬以道自護。不宣。

答大用萬戶書二通

某頓首啟﹕東原宿畱幾半歲之久﹐辱公家賢弟昆慰藉之厚﹐內省衰謬﹐愧無以當之耳。卽日伏惟起居萬福。孫徳謙﹑張夢符津送至魏京﹐今東歸矣。雷氏霜鐘﹐亦名器也。胥門舊物﹐果有所歸。到日﹐公自知之。臨行聊此爲候。向暄﹐千萬自愛﹐不悉。某再拜啟。

某頓首﹕辱書﹐知賢昆季雅意﹐愧衰謬無以當之。卽日伏惟侍奉萬福。自西歸鹿泉﹐值仲女病劇﹐奔詣太原。畱百許日﹐僅得勿藥。卽欲東行﹐繼聞相君北上﹐且畱待他日。諸餘張婿能言之。所需《橫笛侍女圖》﹐今奉去。《樹萱堂記》﹐相見下筆未晚。《敧器賦》全文並跋語﹐千萬錄寄﹐欲入《見聞錄》中。時暑彊學﹐爲親加愛。不一一。某再拜。

與楊春卿先生書新補據《金文最》

某頓首﹕某別去又復久﹐如秋香亭夜飲之樂﹐寧復屢有﹖追誦諸弟佳什﹐以爲嘆息也﹗比來髙況何如﹖某今在鎭揚程婿﹐以事惟一切倚之。公等想不煩多祝也。气節方隆﹐惟萬萬彊學自愛。不悉。

疏

忻州修學疏代郝侯作

始定終綏﹐守文之期式遘﹔有教無類﹐作人之效可徵。言念吾州﹐久崇廟學﹐傅侯完復於天徳小康之際﹔傅守名愼微字機先。要公增築於大定承平之時。要守名介字伯升。極地位之髙明﹐副師儒之嚴重。華表俯窺於雙鶴﹐廟學下有雙鶴觀。連岡雄鎭於九龍﹔學在九龍岡最上。弦歌絕井邑之嘩﹐章甫易弓刀之舊。孫內翰之科名相踵﹐孫名九鼎﹐字國鎭﹐國初狀元﹐郡人。姚隱君之文石具存﹔《學記》醉軒先生所作。名孝錫﹐字仲純﹐徐州人。不圖劫火之餘﹐遽有園蔬之嘆。顧慚小已﹐猥守大藩﹔方舉廢之是圖﹐亦少文之當變。昔魯僖以泮宮發頌﹐齊宣由稷下垂聲﹔不能廣廈以庇賢良﹐愧萬夫之觀政。況乃玄壇並峙﹐佛屋載新﹔開檀施於奔馳戰敚之場﹐化金碧於顧盼顰呻之頃。何私有百神之秩﹐而公無二仲之祠﹖旣責任之有歸﹐豈經營之敢後﹗下車修庠序之教﹐猶竊恨其遲﹔扶杖思徳化之成﹐夫何遠之有﹗孰相玆役﹐我懷其人。

淸眞道院營建疏

奉爲本庵欲創聖位﹐以爲焚誦祝延之所。其於工費﹐有賴宏持。謹投諸方上善﹑共締淸緣者。竊以像設嚴眞儀之奉﹐齋廚維淨侶所安﹐祝贊有歸﹐功緣爲大。方經營之伊始﹐宜助藉之相先。凡我同人﹐幸垂一諾。謹疏。戊申六月日﹐遺山老人疏。

請太一宮提點李大師住天封疏

太室兼衡﹑霍之秀﹐天封維仙聖所廬。劍飛而古柏仍存﹐石潤而仙蒲未老。孰爲眞隱﹐再玄風﹔揚潘﹑馬之徽音﹐續譚﹑劉之正脈。李公大師﹐源分渦水﹐名動漠庭。靜一得精微之傳﹐衝退爲衰薄之鎭。惟望拜之祠旣舉﹐而司眞之治方虛﹔敢因黃鶴之書﹐敬促靑牛之駕。璧門金闕﹐瞻星漢以非遙﹔玄都石壇﹐佇嵩呼之復振。善哉行矣﹐今正是時﹗

興國院攺律爲禪請住持疏二首

軌轍交馳﹐塵勞先起﹔皮毛盡落﹐眞實具存。星河同是一天﹐淮﹑濟更無別水。談空說有﹐何妨捩轉話頭﹔指東畫西﹐究竟不離當處。眷玆興國﹐初議安禪﹐誰堪選佛道場﹐來舉開山公案﹖集公淸風布地﹐滿月當秋﹐不甘北覬之鈴錘﹐自得壽寧之衣缽。僧嗣壽寧月光明旣露﹐難擬蓋藏﹔賓主相諳﹐共爲推挽。雲山攺色﹐鐘鼓同聲﹔暫從華表之遊﹐盡革靑氈之舊。法筵龍象﹐同歸佛祖之權﹔大地山河﹐永祝南山之壽。善哉行矣﹐今正是時﹗

福慧兼全﹐萬爲希有﹐人境相值﹐一變從新。載惟父祖之田園﹐遠歷隋﹑唐之歲月。透龕仍在﹐露塔相望﹔𨿽齋鼓粥魚粗供朝夕﹐而樹林水鳥未極幽閒。幸我賢侯﹐特紓深眷﹐謂扛地之淸風未遠﹐而開門之勝槪空孤﹔變遷旣異於古今﹐授受寧論於甲乙﹖誰其作古﹐自有當仁。固知不出當家﹐終亦難逃公議。月輪桂樹﹐斬新別出一枝﹔佛國旃檀﹐何暇更求他木﹖某公淸標孤峻﹐道照虛明﹔袖裏圈繩﹑穿透向上諸人鼻孔﹔林開幾席﹑坐斷天下衲僧舌頭。旣爲大事因緣化身﹐合與末法眾生援手。自教自禪之已竟﹐誰賓誰主以何言﹖勿云鶴戀舊巢﹐自是龍行故道。髙提正令﹑行十三八棓之權﹐永爲皇家﹑延百億萬年之壽。無勞擬議﹐便可承當。

曹子歸葬疏

松柏歲寒﹐莫重死生之托﹔金蘭天屬﹐亦有急難之求。久要不忘﹐交情乃見。通甫曹君﹐牧之風調﹐張祐才名。誰謂雍容閒暇之平生﹐而有零落棲遲之暮景。風霜十月﹐身去國而不歸﹔蓬藋一丘﹐事蓋棺而未了。且行路有匍匐之救﹐豈徒哀無賵賻之文﹖凡我同盟﹐忍忘斯義﹖城旁冢地﹐何如溫序之鄕閭﹔汴上麥船﹐會有範家之父子。

雜體

麻杜張諸人詩評

麻信之﹑杜仲梁﹑張仲經﹐正大中同隱內鄕山中﹐以作詩爲業。人謂東南之美﹐盡在是矣。予嘗竊評之﹕仲梁詩如偏將軍將突騎﹐利在速戰﹐屈於遲久﹐故不大勝則大敗。仲經守有餘而攻戰不足﹐故勝負略相當。信之如六國合從﹐利在同盟﹐而敝於不相統一﹐有連雞不俱棲之勢﹔𨿽人自爲戰﹐而號令無適從﹐故勝負未可知。光弼代子儀軍﹐舊營壘也﹐舊旗幟也﹐光弼一號令而精彩皆變。第恐三子者不爲光弼耳。

射說

晉侯觴客於柳溪﹐命其子婿馳射。婿﹐佳少年也﹐跨躡柳行中﹐勝气軒然舞於顏閒﹔萬首聚觀﹐若果能命中而又搏取之者。已而樂作﹐一射而矢墮﹔再而貫馬耳之左﹔馬負痛而軼﹐人與弓矢俱墜。左右奔救﹐𨿽支體不廢﹑而內若有損焉。晉侯不樂﹐謝客。客有自下座進者曰「射﹐技也﹐而有道焉﹔不得於心而至焉者﹐無有也。何謂得之於心﹖馬也﹑弓矢也﹑身也﹑的也﹐四者相爲一。的𨿽虱之微﹐將若車輪焉﹐求爲不中﹑不可得也。不得於心則不然﹐身一﹑馬一﹑弓矢一﹐而的又爲一。身不暇騎﹐騎不暇彀﹐彀不暇的﹐以是求中於奔駛之下﹐其不碎首折支也幸矣﹗何中之望哉﹖走非有得於射也﹐顧嘗學焉﹐敢請外廏之下駟﹐以卒賢主人之歡﹐何如﹖」晉侯不許﹐顧謂所私曰「一馬百金﹐一放足百里﹔銜策在汝手﹐吾安所追汝矣﹗」竟罷酒。元子聞之曰「天下事可見矣﹗爲之者無所知﹐知之者無以爲。一以之敗﹐一以之廢。是可嘆也﹗」作《射說》。

酒裏五言說

「去古日已遠﹐百僞無一眞。獨惟醉鄕地﹐中有羲黃醇。聖教難爲功﹐乃見酒力神。誰能釀滄海﹐盡醉區中民﹖」此予三十六七時詩也。壬辰北渡﹐順天毛正卿﹑楊徳秀與一傅生祈仙山寺中﹐蘇晉降﹐爲寫詩數十首。一詩有「百僞無一眞﹐中有羲黃醇」之句。餘詩除「酒裏神仙我」五言外﹐多不成語。正卿﹑徳秀初不知蘇晉爲何代人﹐不論此詩何人作也。而晉所批乃有此十字﹐晉豈予前身歟﹖抑嘗見予詩﹐竊以爲己有者歟﹖將近時鬼物之不昧者﹑記予詩以托名於晉以自神也﹖是皆不可知。晉旣以詩爲渠所作﹐故予亦就「酒裏神仙我」五言﹐取償於晉﹐作樂府一篇﹕「繡佛長齋﹐半生枉伴蒲團過。酒壚橫臥﹐一蹴虛空破。頗笑張顚﹐自謂無人和。還知麼﹖醉鄕天大﹐少个神仙我。」

靖徳昭兒子髙戶字說

古今俗忌﹐以五月爲惡月﹐端午爲惡日。赴官者頓不敢發﹐生子者棄不敢舉。不幸而與禍會﹐故一切以俗忌爲當然。赴官後期﹐蓋不足計﹔生子而不之舉﹐其禍可勝言哉﹖原武靖徳昭以此月舉兒子。靖氏蓋靖郭君之裔﹐乃取田文故事﹐名之曰「髙戶」而乞字於余。予以爲五月生子﹐往往富貴而壽。如漢大將軍王鳳﹑相國胡廣﹑晉王鎭惡之等。其事見於《史》《漢》﹑魏﹑晉之書爲甚詳﹐秉筆者亦欲明已定之分﹐祛雷同之惑﹐故諄復言之。徳昭之先人南湖翁﹐蚤歲以文武材傑出時輩。浮湛里社四五十年之閒﹐抱利器而莫之試。其所得者﹐君子長者﹑好賢樂善之名耳。徳昭問學甚篤﹐行義甚修﹔遭離世故﹐又抑不能舉。宜爲造物者之所乘除﹐以起家之子遺之也。髙戶今六歲﹐靑矜繡襦﹐溫然如含玉之璞﹔琢而文之﹐將爲萬乘之器。吾知惡月之說﹐殆田家媼火鑪頭語耳。因字之「伯起」﹐書以貽之。

曹南商氏千秋錄

曹南商氏﹐族姓所起﹐見於遠孫正奉大夫贈昌武軍節度使衡所著《千秋錄》備矣。蓋自少典而降﹐得姓者十四。契始封商﹐以子命氏﹐十三世而至湯﹐十七世而微子代殷﹐後爲偃王。又二十六世﹐於秦﹑於兩漢﹑於曹魏﹑六朝﹑隋﹑唐﹐詳見於家牒者。以節度君推世次﹐系出陳之長平。長平﹐殷髙宗冢在焉。遠祖司空侑﹐《唐史》有傳﹔太和中﹐再領天平節鉞。子羽﹐舉進士﹐藩府辟召﹐不至通顯。子盈孫﹐僖宗聞其有禮學﹐擢爲太常博士﹐終於大理卿﹐贈吏部尙書。子暄﹐暄之子處讓﹐處讓之子嶽。已上失其官號﹐俱爲唐人。嶽之子諱懷欽﹐入五代十年生。周顯徳三年劉燦榜擢第﹐終於宋建隆四年朝奉郎﹑試大理評事﹑知曹州南華縣事。致仕﹐因家於曹﹐享年九十四。詳見譜諜。蓋自司空而後爲鄆人﹐南華而後爲曹人。避宋宣祖諱﹐攺姓商氏。逮節度君九世矣。南華之子捷﹐淳化三年孫何榜擢第﹐累官至比部郎中。生七子﹕宗聖﹑宗傅﹑宗回﹑宗弼﹑宗旦﹑宗奭﹑宗昱。宗傅﹑宗弼﹑宗旦﹐三子登科。宗傅咸平三年陳堯咨榜擢第﹐初仕蜀川﹐後乃隔絕﹐不知所終。宗弼大中祥符五年徐奭榜擢第﹐累遷至中書舍人。仁宗朝時譽藹然﹐有卿輔之望。其後不樂仕進﹐年未五十乃掛冠。築堂曹南之西園﹐名曰「晦道」。時賢髙其勇退﹐盛爲稱道之。享年七十。娶翼氏﹐封金華縣君。生八子﹕倚﹑備﹑儼﹑傅﹑佑﹑侅﹑佖﹑偕。倚﹑備﹑傅﹑侅四子登科﹐卽節度君六世祖也。宗旦字繼周﹐天聖五年王堯臣榜擢第﹐官至朝奉郎﹐知桂陽﹐監平陽令﹐享年五十二。娶卞氏﹐生四子﹕伊﹑灝﹑佾﹑侁。詳見《墓志》。長子伊﹐伊子諶。倚﹐元丰五年黃裳榜第一甲第三人擢第。初任太原教授﹑太學博士﹐後元祐黨事興﹐碑其名於余官之列。一子中立。備﹐皇祐三年馮京榜擢第。三子﹕穆之﹑伯之﹐適之。傅字夢臣﹐皇祐五年鄭獬榜擢第﹐繼登說書科﹐授國子直講﹐終於光祿寺丞﹔出知虢州耒陽縣事。亦足以知當時重守令之選也。享年六十一﹐累贈太中大夫。娶李氏﹐封恭人。詳見《墓志》。卽節度君五世祖也。生七子﹕千之﹑元之﹑立之﹑延之﹑坦之﹑成之﹑貫之。元之﹑貫之登科。侅﹐嘉祐四年劉輝榜擢第﹐終於通直郎﹐致仕﹐享年七十四。娶張氏﹐生五子﹕先之﹑才之﹑孝之﹑說之﹑直之。先之﹑說之登科。元之熙寧九年徐鐸榜擢第﹐終於承議郎﹑濟州鉅野令。縣界金山寺碑在焉。娶蕭氏﹐四子﹕因﹑圉﹑﹑丙。因登科。先之元丰五年黃裳榜擢第﹐終於衡州茶陵令。貫之字以道﹐後攺名乂。元祐六年馬涓榜擢第﹐張君向辟爲計司屬官﹐終於朝散郎﹐知懷州武徳鎭。致仕﹐享年六十七。娶張氏﹐封安人。卽節度君之髙祖也。生六子﹕周﹑同﹑岡﹑冊﹐丹﹑甬﹑皆業進士。說之建炎五年李易榜擢第﹐授鄧州文學﹐後攝濟陰主簿。阜昌二年﹐通判興仁軍府事。張君檄文﹕商文學素勤學古﹐可使入官﹐今保舉堪赴吏部注擬差遣﹐竟不就。享年六十。娶傅氏﹐卽龍圖公之女孫也。四子默﹑點﹑勛﹑黯。默後攺名休復﹐字子參。風儀秀整﹐襟量夷曠﹐博學有文﹐老居汴梁。娶江氏﹐卽金紫公鄰幾女孫也。有《陶丘先生文集》行於世。諶九舉終場﹐建中靖國元年恩賜進士第﹐終於虔州大庾令。因紹聖四年何昌言榜擢第﹐終於通仕郎﹑開徳府臨河縣令。三子﹕大有﹑大聲﹑大臨。周宣和元年以父守朝散郎﹐致仕。奏補﹐累官至通直郎﹑開徳府濮陽縣丞。一子驤岡﹐字元壽﹐建炎二年從劉錫太尉解危滄州﹐奏補拱轉從事。入金朝﹐換忠勇校尉。享年七十二。卽節度君之曾祖也。初娶周氏﹑再娶鄭氏。二子駒﹑馳。冊字元功﹔丹字大忠﹐後攺名愈﹐字師心。爲施內翰朋望詩酒之交。生二子驥﹑騤﹐皆蚤世。甬字子華。俱以儒業顯於鄕裏﹐學者宗之。祖駒﹐字士龍﹐兩赴庭試。天資和雅﹐博學彊記﹐教授鄕裏。泰和元年五月十五日﹐以壽終﹐享年七十一。祖母郝氏﹐封宜人。三子﹕長永錫﹐字難老﹔次敷錫﹐字福老﹔次康錫﹐字吉老。難老用公貴﹐及封朝請大夫﹐致仕。妣王氏﹐濮陽郡太夫人。三子﹕仲曰道﹐字正叔﹐滑稽豪俠﹐有古人風。季曰衎﹐字信叔﹐穎悟蚤世。公﹐朝請君之長子也﹐字平叔。幼從祖學﹐長師鄕先生李若訥﹐若訥愛其才﹐每器重之。年二十五﹐擢崇慶二年黃裳榜詞賦進士第﹐釋褐主鄜州﹑洛交簿。以廉能換郿縣﹐尋辟威戎令。時興定己卯歲饑﹐民無所於糴﹐公乃開倉賑濟﹐然後白之行臺﹐賴以全活者甚眾。夏六月﹐地震﹐城郭摧圮﹐夏人乘釁入寇。公率領蕃部土豪﹐守禦應敵﹐保以無虞。秩滿﹐縣人爲之立祠。再辟原武令。以例罷﹐入爲尙書省掾。歷糧艸邊關知管差﹐除三房。考再滿﹐授戶部主事。兩月。擢拜監察禦史。姨母郕國夫人﹐不時入禁中﹐幹豫政事﹐聲勢甚張。公拜章極言。自是郕國被召﹐乃敢進見。宗室帥慶山奴軍淮南﹐歸州失利﹐朝廷置而不問。公建言「自古敗軍之將﹐必正典刑﹔不爾﹐則無以謝天下。」詔爲決杖八十﹐因而退罷。戶部侍郎﹑權尙書曹溫﹐時一女在掖庭從史﹐親舊幹豫權利﹐其家人塡插諸司﹐貪墨張露﹐而臺官無敢言者。公曆數其罪﹐詔罷溫戶部﹐攺太后府衛尉。公再上章﹕「若臣言溫果可罪﹐當貶逐﹔溫無罪﹐則臣爲妄言。豈有是非不別而兩可之﹖」哀宗爲之動容﹐乃出溫爲汝州防禦使。未幾﹐攺右司都事。朝廷知公蓋將大用矣﹗攺同知河平軍節度使事﹐不赴﹔奏充樞密院經歷官﹑遙領同知昌武軍節度使事。丞相完顏莘公領陜西行臺﹐奏公偕行﹐充左右司員外郎﹐仍佩以金符。密院表畱。有旨﹕「行臺地重﹐急於用人﹐可從丞相奏。」自是臺務一決於公矣﹗明年召還﹐行臺再奏﹐畱之。又明年﹐丁內艱﹐乃得還。平章政事蕭國侯公塞京東河決﹐奏公以左右司郎中從行。正大八年十月﹐起服中﹐充秦藍總帥府經歷官。正月﹐河潼失守﹐召主帥入援。二月九日﹐軍至陜﹐將由閒道之長水界﹐與北軍遇。相拒大雪中﹐士卒饑凍不能戰﹐主帥兀典棄眾降敵。公爲北軍所得﹐令去巾﹐公嗔目大呼曰「汝欲脇從我邪﹖我終不能降﹗」回望闕瞻拜曰「主將無狀﹐亡兵失利﹐臣之罪責亦無所逃。但一死報國耳﹗」遂拔佩刀自剄。時年四十有六。褒贈正奉大夫﹑昌武軍節度使。初娶鄧氏﹐繼娶鄭氏﹐並封濮陽郡夫人。子男二人﹕長曰挺﹐字孟卿﹐業進士﹔次曰援﹐字仲經。女一人﹐適進士劉茂。孫男七人﹕琥﹑璘﹑﹑﹐皆業進士﹐瑋﹑瓛﹑管及女孫二人﹐尙幼。初﹐河閒許古道眞﹐以直言極諫稱於徳陵朝﹔正大初﹐詣闕拜章﹐言「八座皆非其材﹔省寺小臣﹐有可任宰相者。不大升黜之﹐則無以致中興。」章奏﹐召道眞赴都堂﹐問孰爲可相﹖道眞以尙書省掾商衡對。當是時﹐上新卽大位﹐經略四方﹐思所以宏濟艱難者爲甚力。道眞已得請﹐居伊川﹐卽命驛召致之﹐復右司諫。天下想望風采﹐道眞亦慷慨願以人所不敢言者爲天子言之。及論天下事﹐首以公爲可相﹐則公之材爲可知矣﹗公事長上以禮﹐接下以誠﹐與人交﹐惇終始。家居怡然無慍容。性嗜學﹐藏書數千卷﹐古今金石遺文﹐人所不能致者﹐往往有之。南渡以來﹐士大夫以救世之學自名﹐髙者闊略而無所統紀﹐下者或於米鹽簿書之閒。公天資雅重﹐遇事不碌碌﹐人所不能措手者﹐率優爲之﹔苟可以利物﹐則死生禍福不復計。平居以大事自任﹐而人亦以大任期之。評者至今以公用違其長﹑使之卒然就一死﹐爲斯世惜也﹗故好問銘其墓云云。桉公所藏及記錄者﹐有唐武徳三年遠祖司空勛國公問山誥﹐有「體質平允﹐才器敏洽﹐宣力義旗﹐功參造昧。可吏部尙書。」宣和內府物也。已下皆《晦道堂》題詠﹐備在《家錄》。自余玉牒﹐授之楚尾毛觀復﹑給事中知曹州興仁軍府事三衢盧襄贊元﹑濟北李那商老﹑任庭玉﹑鄧忠臣﹑山東路提刑使濟陰賀公叟﹑楊庭﹑東平路轉運使鄕先生李上達及子省元防方平﹑濮州軍事判官林棣姚建榮興祖﹑尙書左丞壽國公金城髙汝礪巖甫﹑同知臨洮府事兼積石州刺史平陽孔天監偉明﹑尙書右丞汶水賈守謙益之﹑諫議大夫滹南許古道眞﹑戶部尙書權參知政事臺山楊慥叔玉﹑尙書左丞日照張行忠信甫﹑平章政事蕭國公東阿侯摯莘卿﹑大司農戶部尙書相人張正倫公理等﹐書札詩篇在《家錄》。翰林應奉東明王鶚百一﹐嘗作誥詞云「出知外縣﹐懍乎其徳讓之遺﹔入掾中臺﹐魁然有宰輔之望。」禮部閒閒趙公許與公有「鵬飛九萬里﹐風斯在下」之語。其爲時賢所推重如此﹐尙何待僕言﹗正叔以通家之故﹐請爲《千秋錄》作《後記》﹐因得件右之。或疑商氏名徳相望﹐而報施未丰者﹔竊以水諭之﹕今夫流泉出石罅閒﹐從濫觴之微﹐涓涓而不絕﹔及其合支流﹐會眾川﹐儲蓄淵渟﹐盡洄洑舒徐之態﹔鼓之以長風﹐驅之以迅雷﹐泄雲雨而涵鬼物﹐𨿽有千石之舟﹐十丈之檣﹐遲回顧盼而不敢發。蓋從微至著﹐而有本者必如是耳。今孟卿館嚴侯之門者十餘年﹐侯溫然執擁彗之敬﹔海內名勝﹐率以淸廟之器許之。諸郎玉石秀發﹐生長見聞﹐宜有不資於人而自媺者。正叔年甫六十﹐安閒樂易﹐福祿方來。他日羔雁成羣﹐極人閒盛事﹐當信僕言之不妄云。癸丑二月吉日﹐河東元好問裕之謹書。

故物譜

予家所藏書﹐宋元祐以前物也。法書則唐人筆迹及五代寫本爲多﹐畫有李﹑範﹑許﹑郭諸人髙品。就中薛稷《六鶴》最爲超絕﹐先大父銅山府君官汲縣時﹐官賣宣和內府物也。銅碌兩小山﹐以酒沃之﹐靑翠可摘。府君部役時物也。「風」字大硯﹐先東巖君教授鄕裏時物也。銅雀研﹐背有大錢一﹐天祿一﹐堅重致密﹐與石無異﹐先隴城府君官翼州時物也。貞祐丙子之兵﹐藏書壁閒﹐得存。兵退﹐予將奉先夫人南渡河﹐舉而付之太原親舊家。自余雜書及先人手寫《春秋》三史﹑《莊子》《文選》之等﹐尙千餘冊﹐並畫百軸﹐載二鹿車自隨。三研則瘞之鄭村別墅。是歲寓居三鄕。其十月﹐北兵破潼關﹐避於女幾之三潭。比下山﹐則焚蕩之餘﹐蓋無幾矣。今此數物﹐多予南州所得﹐或向時之遺也。往在鄕裏﹐常侍諸父及兩兄燕談﹐每及家所有書﹐則必枚舉而問之。如曰某書買於某處所﹐傳之何人﹐藏之者幾何年﹐則欣然志之。今𨿽散亡﹐其綴緝裝褙﹑簽題印識﹑猶夢寐見之。《詩》有之﹕「維桑與梓﹐必恭敬止」。以予心忖度之﹐知吾子孫卻後當以不知吾今日之爲恨也。或曰「物之閱人多矣﹗世之人玩於物﹑而反爲物所玩﹐貪多務取﹑巧偸豪奪﹑遺簪敗履﹑惻然興懷者﹐皆是也。李文饒志平泉艸木﹐有『後世毀一樹一石﹐非吾子孫』之語﹔歐陽公至以庸愚處之。至於法書名畫﹐若桓玄之愛玩﹑王涯之固護﹐非不爲數百年計﹐然不旋踵﹑已爲大有力者負之而趨。我躬之不可必﹐奚我後之卹哉﹖」予以爲不然。三代鼎鐘﹐其初出於聖人之制﹐今其款識故在。不曰「永用享」﹐則曰「子子孫孫永寶用」﹐豈爲聖人者超然遠覽﹐而不能忘情於一物邪﹖抑知其不能必爲我有而固欲必之也﹖蓋自莊周﹑列禦寇之說盛﹐世之誕者遂以天地爲逆旅﹐形骸爲外物﹐𨿽聖哲之能事﹑有不滿一笑者﹐況外物之外者乎﹖𨿽然﹐彼固有方內外之辯矣。道不同不相爲謀﹐使渠果能寒而忘衣﹑饑而忘食﹐以遊於方之外﹐𨿽渺萬物而空之﹐猶有托焉爾﹔如曰不然﹐則備物以致用﹑守器以爲智﹐惟得之有道﹑傳之無愧斯可矣﹗亦何必卽空以遺累﹑矯情以趨達﹑以取異於世邪﹖乃作《故物譜》。丙申八月二十有二日﹐洛州元氏。太原房某引。

卷第四十

上梁文

南宮廟學大成殿上梁文

兒郎偉﹗竊以窮則變﹐變則通﹐聖人之道所以亙萬世而無敝﹔庶而富﹐富而教﹐司徒之官所以敬五典之克從。方屬靈臺偃伯之秋﹐宜有庠序盈門之勝。眷紫微之舊治﹐肇淸廟之新基。繄攺作之良難﹐知樂成之有在。中國有《詩》《書》之教﹐風以動之﹔癃老思徳化之成﹐今其時矣。敢竊《閟宮》之義﹐以佐武城之歌。

兒郎偉﹗拋梁東﹐井邑弓刀變舊風。孝悌力田從此始﹐衣冠禮樂有儒宮。

南﹐極目農郊露气酣。五畝樹桑明府教﹐馬鳴無用說宜蠶。

西﹐木鐸新聲換鼓鼙。學館大亨知有日﹐富兒未用笑朝齏。

北﹐艸創古來須潤色。妙年令佐向儒風﹐子弟於今有矜式。

上﹐漢日鄕賢多將相。儒林發藻廣川君﹐奎壁光芒三萬丈。

下﹐弦誦洋洋新美化。朝家頻賜鶴頭書﹐長吏今年應勸駕。

伏願上梁之後﹐生徒石室﹐常師蜀郡之文翁﹔保障繭絲﹐不愧晉陽之尹鐸。旁沾鄰郡﹐共洽文明。

南陽廨暑上梁文

拙以力﹐巧以勞﹐野人養君子之義﹔政有居﹐訟有所﹐國家謹官府之常。繄攺作之果難﹐宜樂成之有在﹔爰從舊邑﹐攺隸新州。一朝公廨之遞遷﹐三政民居之雜處﹔吏卒靡瞻依之地﹐簿書失扃鐍之嚴。加之僦直稍愆﹐公移卽至﹔度財計役﹐有司誠憚於紛更﹔習陋安卑﹐識者亦爲之竊笑。眷惟吾土﹐今號名藩﹐田則九州上腴﹐人則四方和會。山連峴首﹐如瞻大將之鼓旗﹔樹入舂陵﹐猶有故鄕之城郭。豈有官爲十萬戶之長﹐地方二千里而遙﹐陛級不爲少崇﹑繩墨自拘之如此﹖後逸

外家別業上梁文

窮於途者返於家﹐乃人情之必至﹔勞以生而佚以老﹐亦天道之自然。方屬風霜匽薄之餘﹐而有里社浮湛之漸。玆焉卜築﹐今也落成。遺山道人﹐蟫蠹書癡﹐雞虫祿薄﹐猥以勃窣槃跚之迹﹐仕於危急存亡之秋。左曹之斗食未遷﹐東道之戈船已禦。久矣公私之俱罄﹐困於春夏之長圍。窮甚析骸﹐死惟束手。人望荊兄之通好﹐義均紀季之附庸。出涕而女於吳﹐莫追於旣往﹔下車而封之杞﹐有覬於方來。謀則僉同﹐議當執抗﹖爰自上書宰相﹐所謂試微軀於萬仞不測之淵﹔至於喋血京師﹐亦常保百族於羣盜垂涎之口。皇天后土﹐實聞存趙之謀﹔枯木死灰﹐無復哭秦之淚。初﹐一軍構亂﹐羣小歸功﹐劫太學之名流﹐文鄭人之逆節。命由威制﹐佞豈願爲﹖就磨甘露禦書之碑﹐細刻錦溪書叟之筆。蜀家降款﹐具存李昊之世修﹔趙王禪文﹐何豫陸機之手迹﹖《文選》﹕《謝平原內史表》伊誰受賞﹐於我嫁名﹖悼同聲同气之閒﹐有無罪無辜之謗。耿孤懷之自信﹐聽眾口之合攻。果吮癰舐痔之自甘﹐𨿽竄海投山其何恨﹗惟彼證龜而作鱉﹐始於養虺以成蛇。追韓之騎甫還﹐射羿之弓隨彀。予北渡之初。獻書中令君。請以一寺觀所費﹐養天下名士。造謗者二三﹐亦書中敍舉之類也。以流言之自止﹐知神理之可憑。復齒平民﹐僅延殘喘﹔澤畔而湘累已老﹐樓中而楚望奚窮﹖懷先人之敝廬﹐可憐焦土﹔眷外家之宅相﹐更愧前途。豈謂事有幸成﹐計尢私便﹔東諸侯助竹木之養﹐王錄事寄艸堂之貲。占松聲之一丘﹐東臯子《北山賦》﹕「菊花兩岸﹐松聲一丘。」近桃花之三洞。予此別業與白子西所居相近。東墻西壁﹐無補拆之勞﹔上雨旁風﹐有閉藏之固。已與編戶細民而雜處﹐敢用失侯故將而自名﹖因之挫銳以解紛﹐且以安常而處順。老盆濁酒﹐便當接田父之歡﹔春韭晚崧﹐尙愧奪園夫之利。彼扶搖直上﹐擊水三千﹔韋杜城南﹐去天尺五﹔坐廟堂佐天子﹐蓋有命焉。使鄕裏稱善人﹐斯亦足矣﹗輒取合歡之意﹐演爲助役之謠﹕

兒郎偉﹗拋梁東﹐人笑家山蕙帳空。老大讀書無用處﹐且將耕獲教兒童。

南﹐羊谷山中好石龕。杖屨一遊無腳力﹐會稽禹穴更須探。

西﹐未要坊名攺碧雞。種下五株桃樹子﹐本無心學浣花溪。

北﹐老怯寒冬思密室。嶺頭騎馬是官人﹐萬里風來沙土黑。

上﹐何人落日心猶壯﹖雲閒道有少微星﹐兩眼眵昏無復望。

下﹐百尺長松繞茅舍。他年拈出次山詩﹐七十腰鐮行時稼。「長松萬株繞茅舍」﹐又云「老公七十自腰鐮﹐將引兒孫行時稼。」此吾家次山公詩也。

伏願上梁之後﹐裏仁爲美﹐鄰徳不孤﹔子期永作知音﹐曹子期﹐吾先友季鷹蚤思命駕。張緯文畱滯燕京。起居飲食﹐身爲無事之人﹔伏臘歲時﹔家有長生之釀。旁沾親舊﹐共樂安閒。

靑詞

太夫人五七靑詞

恩重托身﹐生成之義等﹔禮名猶子﹐嗣續之道存。痛卵翼之未終﹐忽杯棬之永棄。敢伸悃愊﹐仰訴昊蒼﹕中謝伏念臣母張﹐婦徳成家﹐母儀範世。儉必求於中禮﹐嚴不至於失慈。所以命臣者﹐其道公﹔所以拊臣者﹐其勤盡。三釜得暫榮之祿﹐百身無可贖之年。涓埃之願莫施﹐風樹之悲曷已﹗惟幽誠之有假﹐或冥福之可徼。敬叩玄科﹐竊依眞蔭。土灰有望﹐儻沾再造之仁﹔艸木何知﹐永戴曲全之賜。

劉宣撫設醮靑詞

威然後懲﹐恆情之必至﹔救而不棄﹐大道之曲成。惟洪纖同萬化之歸﹐故幽顯靡一誠之閒。敢殫悃愊﹐仰叩希夷﹕中謝伏念臣某﹐塵劫賦形﹐昏衢失步﹔偶會崩離之遇﹐妄從角逐之餘。出入兩州﹐因循十稔﹐豈微勞之可錄﹖徒多罪之與俱。果令暮景之桑楡﹐尋蹈畏塗之荊棘。憂虞甫集﹐喪病踵來。暴貴非祥﹐固退藏之已晚﹔孤根易橈﹐任摧折以何堪。悔莫自追﹐孽將安逭﹖眷深衷之有假﹐尙後福之可徼。載舉玄科﹐竊依眞蔭。恭惟至公立徳﹐宏濟爲仁﹐閔其翾飛蠕動之愚﹐重以气化形生之賜。土灰有望﹐儻沾善貸之私﹔溝壑未塡﹐舉是自新之日。

張喜千戶靑詞

暴貴無漸﹐一歸自召之災﹔大徳曰生﹐萬有必從之欲。敢殫悃愊﹐仰叩希夷﹕臣某腐朽餘生﹐編齊庶品﹔匪時緣之幸際﹐撫气質以奚堪﹖戶封已迫於通侯﹐子婿繼聯於鼎族。滿盈之極﹐負乘是憂。果罹瘞夭之殃﹐危失保家之長。尙賴至仁之宏濟﹐庶幾大道之曲成。恭桉玄科﹐竊依眞蔭。自同艸土﹐固所謝之莫知﹔未卽灰釘﹐惟攺新之永誓。

樊守謝土詞

營建非時﹐事關於倉卒﹔陰陽幹禁﹐理藉於祈禳。恭扣玄科﹐切依眞蔭。有相之道﹐何知陰隲之私﹔永建爾家﹐尙覬曲成之賜。

郡守天池祈雨狀

維太歲甲辰四月辛未朔﹐二十四日甲午﹐忻州某官等惶恐百拜﹐獻狀天池龍君殿下﹕惟神血食一方﹐膏潤千里﹐靈應之迹﹐著見有年。某等資品凡陋﹐徳薄任重﹐不能撫安閭裏﹐召迎和气。自開歲以來﹐𨿽嘗被一漑之賜﹔旣雨而旱﹐今已十旬。夏苗欲枯﹐秋稼無望。民庶嗷嗷﹐將遂逋播。匪我神明﹐則將疇訴。乃涓吉旦﹐謹遣管內僧某﹑道士某﹐躬請靈湫﹐奉迎甘澤。某卑職所限﹐止於道左﹐顒俟云輿﹑風馬﹐尙辱臨之。不勝懇禱之至﹗謹狀。

祭文

祭飛蝗文

粵惟此州﹐百道從出。調度之急﹐膏血旣枯﹔懸望此秋﹐以紓日夕。沴气所召﹐百螣踵來﹔種類之繁﹐蔽映天日﹔如雲之稼﹐一飽莫供。道路嗷嗷﹐無望卒歲。考之傳記﹐事有前聞﹕魯公中牟﹐今爲異政﹔貪墨汝罰﹐詎曰弗靈﹖言念玆時﹐瀕於陸沈﹐吏實不徳﹐民則何辜﹖歲或凶荒﹐轉死誰救﹖敢殫志願﹐神其憫之﹗

爲第四女配婿祭家廟文

維太歲辛亥十二月丙辰朔﹐十有四日己巳﹐孝曾孫元某謹以家奠﹐敢昭告於顯曾祖忠顯府君﹑曾祖妣王氏﹐顯祖朝列大夫銅山府君﹑顯祖妣河南縣太君趙氏﹐顯伯考贈中順大夫東巖府君﹑顯伯妣河南郡太君王氏﹐顯考廣威隴城府君﹑顯妣河南縣太君張氏﹕先以庚戌八月﹐爲第四女擇配﹐得世官張氏之長子興祖作婿。家居龜筮葉吉。今正是時﹐廟授有儀﹐式伸虔告。尙饗。

中令耶律公祭先妣國夫人文

維大朝癸卯歲八月乙巳朔五日己酉﹐哀子某謹以家奠﹑敢昭告於先妣國夫人蘇氏之靈﹕負釁蒙累﹐貽禍庭闈﹔龜筮告期﹐迫於襄事﹔尙假殘息﹐勉瀝血誠。維先夫人系繇鼎族﹐天作之配﹐嬪於我家。婦徳有光﹐母儀克備﹐《彤管》所擬﹐於古無慚。維我嚴君﹐蚤逢昌運﹐仕非爲己﹐義不及私。家政所由﹐倚之中饋﹐悉力一志﹐以濟時康。寅亮天功﹐實資內助。謂當陽報﹐俾壽而康﹔如何盛年﹐奄棄榮眷﹖相彼庶品﹐資於坤元﹐得一靡常﹐倏焉傾圯。藐是煢獨﹐托體何從﹖創鉅痛深﹐百霣奚贖﹖人皆有母﹐今我獨無﹔哀哀昊穹﹐忍此荼毒﹗終天一慟﹐五內崩離。鳴呼哀哉﹐伏惟尙饗。

題跋

跋國朝名公書

任南麓書﹐如老法家斷獄﹐网密文峻﹐不免嚴而少恩。使之治京兆﹐亦當不在趙﹑張﹑三王之下。黃山書﹐如湥山道人﹐艸衣木食﹐不可以衣冠禮樂束縛。遠而望之﹐知其爲風塵表物。黃華書﹐如東晉名流﹐往往以風流自命﹐如封胡羯末猶有蘊藉可觀。閒閒公書﹐如本色頭陀﹐學至無學﹐橫說豎說﹐無非般若。百年以來以書名者﹐多不愧古人。宇文太學叔通﹑王禮部無競﹑蔡丞相伯堅父子﹑吳深州彥髙﹑髙待制子文﹐耳目於接見﹐行輩相後先爲一時。任南麓﹑趙黃山﹑趙禮部﹑龐都運才卿﹑史集賢季宏﹑王都句淸卿﹑許司諫道眞爲一時。龐﹑許且置﹐若黨承旨正書八分﹐閒閒以爲百年以來無與比者﹐篆字則李陽冰以後一人。郭忠恕﹑徐常侍不論。今卷中諸公書皆備﹐而竹溪獨見遺﹔正如鄴中賓客﹐應﹑劉﹑徐﹑阮皆天下之選﹐使坐無陳思王﹐則亦不得不爲西園淸夜惜也。歲甲午三月二十有三日書。

題樗軒九歌遺音大字後

胙國公詩筆圓美﹐字畫淸健。南渡以後﹐楊﹑趙諸公無不嘆賞﹐有不待言者。公家所藏名畫﹐當中祕十分之二。客至相與展玩﹐品第髙下﹐至於筆虛筆實﹑前人不言之祕﹐皆纖悉道之。故時人推畫中有鑑裁者﹐惟公與龐都運才卿﹑李治中平甫三二人而已。予意公畫亦必入品﹐而世未嘗見。蓋詩與畫同源﹐豈有工於彼而不工於此者﹖如前所書《九歌遺音》﹐謂非李思訓著色﹑趙大年小景可耶﹖《九歌遺音》﹕「易西山﹐薊東山﹐蒼檜千章竹萬竽﹐嶺頭云自閒。杏花殘﹐欲春闌﹐立玉峯前水一灣。鷗飛落照閒。」正大三年季春二十三日爲松庵書。

跋閒閒自書樂善堂詩

人皆有兩足﹐不踐荊棘地﹔人皆有兩手﹐不劘虎兕齒。如何身與心﹐擇善不如是﹖從善如登天﹐從惡如棄屣﹔而於趨捨乖﹐知之不審耳﹗盜跖膾人肝﹐顏子一瓢水﹔均爲一窖塵﹐誰光百世祀﹖較其得失閒﹐奚翅千萬里﹗所以賢達人﹐去彼而取此。道腴時雋永﹐世味不染指﹔作詩銘吾堂﹐兼以勗諸己。」閒閒公此詩爲他人作﹐而皆公日用之實。古人謂「有徳者必有言」﹐又曰「立言踐行」﹐公無愧焉。今日見公心畫﹐玩其辭旨﹐不覺斂衽生敬。公嘗爲襄城廟學作《省齋銘》云「言有非邪﹖行有違邪﹖君子之棄﹑而小人之歸邪﹖」銘不滿二十言﹐而於三省之義﹐委曲備盡﹐可以一唱而三嘆。惜今世不傳﹐因附於此。癸丑六月吉日﹐門生河東元某謹書。

跋二張相帖

二張皆人豪﹐不應以責文士者責之。書粗記姓名已爲過望﹐況工妙如此邪﹗

跋蘇黃帖

蘇﹑黃翰墨﹐片言隻字﹐皆未名之寶。百不爲多﹐一不爲少。尙計少作邪﹗

跋松庵馮丈書

士大夫有天下重名﹑然其詩筆字畫大有不能稱副者。閒閒公有言「以人品取字畫﹐其失自歐公始。」如吾松庵丈﹐詩筆字畫皆不減古人﹐以人品取之﹐歐公之言亦不爲過。必有能辧之者。

跋蘇叔黨帖

叔黨文筆雄贍﹐殊有鳳毛。坡嘗云「海外無以自娛﹐過子每作文一篇﹐輒喜數日。」蘇氏父子昆弟﹐文派若不相遠﹐俗子乃疑《黃樓賦》﹐坡亦嘗辧之。《風賦》﹐亦謂非坡不能作﹐不然亦當增入筆點竄之也。風俗薄惡如此﹗文賦且不論﹐至如叔黨此帖﹐其得意處﹐豈亦坡代書邪﹖可以發一笑也。閏月十八日書。

跋東坡和淵明飲酒詩後

東坡和陶﹐气象只是坡詩。如雲「三杯洗戰國﹐一斗消彊秦。」淵明決不能辦此。獨恨「空杯亦嘗持」之句﹐與論無弦琴者自相矛盾。別一詩云「二子眞我客﹐不醉亦陶然。」此爲佳。丙辰秋八月十二日題。

跋蘇氏父子墨帖

次公字畫﹐端願而靖深﹐類其爲人。小坡筆意稍縱放﹐然終不能攺家法。「杞國節士」八大字﹐某不能識其妙處﹐故不敢妄論。甲寅閏月十有七日﹐同覺師太中淸涼僧捨敬覽。

題許汾陽詩後

眼醫許太丞彥淸﹐示其從祖汾陽君《山水圖詩》。語意髙妙﹐而其字畫與明昌詞人龍巖﹑黃華﹑黃山諸公﹑各自名家。世尢寶惜之。其子右司諫道眞﹐亦以能書稱。今以汾陽筆法較之﹐父子如出一手。生平亦嘗見蔡大學安世﹑大丞相伯堅﹑濰州使君伯正甫三世傳字學﹐𨿽明眼人亦不能辧。前輩守家法蓋如此。汾陽守澤州日﹐戒子云「婁相任唾面﹐周廟貴緘口。寸陰大禹惜﹐三命考甫定。」吾河東人至今傳誦之。司諫在貞祐﹑興定閒﹐直言極諫﹐與陳公正叔齊名﹐時號陳﹑許。父子名流﹐在中朝百餘年少有似者。而彥淸承其後﹐何其幸邪﹗彥淸隱於技者三十年。技旣髙﹐又所至以善良稱。謂之稱其家﹐蓋無愧也。此詩渠家靑氈﹐其寶祕之﹐當令後人知世徳之所自云。丙辰夏六月二十一日﹐晚進河東元某謹書。

毛氏家訓後跋語

渭南君避地中方﹐正卿方從事洛陽之西樞。君手書戒敕﹐以公淸廉正﹑不昧神理爲言。內翰王君伯翼述之備矣。某向在汴梁﹐婦翁提舉以宗盟之故﹐與君通譜諜﹐相好善已數十年矣。兩君資稟髙亮﹐略相仿佛﹐言行之閒有不期合而合者。提舉馳驛方城禦史以私憤橫造飛語﹐遂陷詔獄。一僨而不復振﹐無所告語。書與渭南敍述始末﹐終之以許國之誠惟天地神祇可知。朝廷𨿽復知誣染﹐亦無爲昭雪之者。此書正卿亦嘗見示﹐因得並渭南手筆紬繹之。私竊慨嘆。東坡有言「人無所不至﹐惟天不容僞。」壬辰之亂﹐侯王家世之舊﹐忠賢名士之裔﹐不顚僕於艸野﹐則流離於道路者多矣﹗大名毛氏將絕而復續﹑稍微而更熾﹐河潤九里﹐澤及中表﹐孰謂不有以啟之﹖吾知中方執筆之際﹐渭南之子孫弟侄﹑固已安居於雞水之上矣。己酉冬﹐某自燕還幕府﹐館客勤甚。公夫人﹐予姨也。獲觀世徳名氏﹐敢以蕪辭繼於王內翰之後。十一月二十六日﹐侄婿河東元某斂衽書。

跋張仲可東阿鄕賢記

東阿進士張仲可﹐以鄕先生平章政事壽國張公﹑參知政事翰林學士承旨髙公﹑平章政事蕭國侯公而下﹐由文階而進者凡二十有三人﹐旣列其姓名刻之石﹐又謄寫別本以示同志。僕意以爲﹐壽公初諫立元妃李氏﹐再諫山東軍括地﹐以爲得軍心而失民心﹐其禍有不可勝言者﹔言旣不聽﹐卽致相印而歸。風節凜凜﹐當代名臣無出其右者。蕭公行臺東平﹐威惠並舉﹐山東父老焚香迎拜﹐有太平宰相之目。承旨公之死節﹐𨿽古人無以加﹔𨿽不見於金石﹐孰不敬而仰之﹖自餘二十人﹐不見行事﹐徒記爵裏。僕竊以爲未盡。何則﹖追述先賢﹐鄕裏後生實任其責﹐柳子厚《先友紀》《近世名臣言行錄》有例也。至於大縣萬家﹐歷承平百年之久﹐風化之所涵養﹐名節之所勸激﹐一介之士﹐時命不偶﹐賫志下泉以與艸木同腐者﹐亦何可勝數﹗誠使見之紀錄﹐如《汝南先賢》《襄陽耆舊》﹐以垂示永久此例獨不可援乎﹖仲可﹐名家子﹐有志於學﹐故敢以相告。見賈丈顯之﹐嘗試問之﹐以爲如何﹖歲丁巳夏五月二十六日﹐河東人元某謹書。

跋紫微劉尊師山水

山水家李成﹑範寬之後﹐郭熙爲髙品。熙筆老而不衰﹐山谷詩有「郭熙𨿽老眼猶明」之句﹐記熙年八十餘時畫也。近世太原張公佐《山閒風雨》﹐有入神之妙﹐年八十六乃終。平生遺迹﹐河東往往有之。公佐之後﹐得紫微劉尊師。尊師愛畫山水﹐晚得郭熙《平遠》四幅﹐愛而學之﹐自是畫筆大進。今年九十有七。爲門弟子邵抱質作《春云出谷》《湖天淸晝》《千崖秋气》《雪滿羣山》﹐殊有典刑。抱質請予題記﹐因爲書之。此翁定襄人﹐童丱入道﹐道行髙潔而邃於玄學。吾夫子謂人之生也直者﹐於玆見之。予恐後人閱翁此筆﹐但與郭熙﹑公佐論優劣﹐而不知其道行如此﹐玄學如此﹐故表出之。歲癸丑冬十月旦﹐郡人元某記。

題學易先生劉斯立詩帖後

學易先生詩﹐絕似東坡《和陶》﹐不應入江西派。閒閒之論定矣。此詩予初到嵩山時曾見之﹐能得其意而不能記其辭。搜訪一十年﹐北渡後將還太原﹐過東郡﹐乃復見之鄕人王淸卿家。愛之深而不見之久﹐煥若神明﹐頓還舊觀﹐故喜爲之書。予家唐劉長卿詩﹐學易堂舊物﹐是先生手所校本﹐題云「壬午六月﹐就夏英公孫儀公家本校之。」字畫楚楚﹐如唐人書《盤谷序》。又﹐儀眞令諱迹者﹐皇統宰相宣叔之父﹐是先生昆弟行﹐有詩文二冊﹐號《南榮集》﹐宣叔錄之以備遺忘。亂後惟予家有之。然則予於學易劉氏﹐豈世之所謂緣熟者邪﹖戊戌八月六日謹書。

跋龍巖書柳子厚獨覺一詩

龍巖此卷大字﹐學東坡而稍有斂束﹐故步仍在末後四行。二十二字如行雲流水﹐自有奇趣。惟其在有意無意之閒﹐故如出兩手耳。

題閒閒書赤壁賦後

夏口之戰﹐古今喜稱道之。東坡《赤壁》詞﹐殆戲以周郎自況也。詞才百許字﹐而江山人物無復餘蘊﹐宜其爲樂府絕唱。閒閒公乃以仙語追和之﹐非特詞气放逸﹐絕去翰墨畦逕﹐其字畫亦無愧也。辛亥夏五月﹐以事來太原﹐借宿大悲僧捨。田侯秀實出此軸見示。閒閒七十有四﹐以壬辰歲下世。今此十二日﹐其諱日也。感念疇昔﹐悵然久之。因題其後。《赤壁》﹐武元眞所畫。門生元某書。

趙閒閒書柳柳州蘇東坡黨世傑王內翰詩跋新補據《金文最》

柳柳州《戲題階前芍藥》﹐東坡《長春如稚女》及《賦王伯颺所藏趙昌畫梅花》《黃葵》《芙蓉》《山茶》四詩﹐黨承旨世傑《西湖芙蓉晚菊》﹑王內翰子端《獄中賦萱》﹐凡九首。予請閒閒公共作一軸寫﹐自題其後云﹕柳州怨之愈深﹐其辭愈緩﹐得古詩之正。其淸新婉麗﹐六朝辭人少有及者。東坡愛而學之﹐極形似之工﹐其怨則不能自掩也。黨承旨出於二家﹐辭不足而意有餘。王內翰無意追配前人而偶與之合﹐遂爲集中第一。大都柳出於雅﹐坡以下皆有騷人之餘韻﹐所謂「生不並世俱名家」者也。

趙閒閒書擬和韋蘇州詩跋新補據《金文最》

閒閒公以正大九年五月十二日下世﹐此卷最爲暮年書﹐故能備鐘張諸體﹐於屋漏雨錐畫沙之外﹐另有一種風气﹐令人愛之而不厭也。百年以來﹐詩人多學坡谷﹐能擬韋蘇州﹑王右丞者﹐惟公一人。惟眞識者乃能賞之耳。

米帖跋尾新補據《雍睦堂法書》

東坡愛海嶽翁有云「米元章書如以快劍斫蒲葦﹐無不如意。信乎﹐子敬以來一人而已。」又云「淸雄絕俗之文﹐超邁入神之字。」其稱道如此﹐後世更無可言。所可言者﹐其天資髙﹐筆墨工夫到﹐學至於無學耳。歲乙卯九日﹐好問書。

元遺山集卷第四十一

新樂府一

水調歌頭

少室玉華谷月夕﹐與希顏﹑欽叔飲﹐醉中賦此。玉華詩老﹑宋洛陽耆英劉幾伯壽也。劉有二侍妾﹐名萱艸﹑芳艸﹑吹鐵笛騎牛山閒。玉華亭榭遺址在焉。金堂﹑玉室﹐嵩山事﹔石城﹑瓊壁﹐少室山三十六峯之名也。

山家釀初熟﹐取醉不論錢。淸溪畱飲三日﹐魚鳥亦欣然。見說玉華詩老﹐袖有忘憂萱艸﹐牛背穩於船。鐵笛久埋沒﹐雅曲竟誰傳﹖坐蒼苔﹐敧亂石﹐耿不眠。長松夜半悲嘯﹐笙鶴下遙天。天上金堂玉室﹐地下石城瓊壁﹐別有一山川。把酒問明月﹐今夕是何年﹖

二與李長源遊龍門

灘聲蕩髙壁﹐秋气靜雲林。回頭洛陽城闕﹐塵土一何深。前日神光牛背﹐今日春風馬耳﹐因見古人心。一笑靑山底﹐未受二毛侵。問龍門﹐何所似﹖似山陰。平生夢想佳處﹐畱眼更登臨。我有一卮芳酒﹐喚取山花山鳥﹐伴我醉時吟。何必絲與竹﹐山水有淸音。

三緱山夜飲

石壇洗秋露﹐喬木擁蒼煙。緱山七月笙鶴﹐曾此上賓天。爲問雲間崧少﹐老眼無窮今古﹐夜藥幾人傳﹖宇宙一丘土﹐城郭又千年。一襟風﹐一片月﹐酒樽前。王喬爲汝轟飲﹐畱看醉時顚。杳杳白雲靑嶂﹐蕩蕩銀河碧落﹐長袖得回旋。舉手謝浮世﹐我是飲中仙。

四

庚辰六月﹐遊玉華谷回﹐過少姨廟。壁閒得古仙詞﹐同希顏﹑欽叔譜詞中語爲之賦。《仙人詞》今載於此﹕「夢入雲山宮闕幽﹐鸑鷟同侶鴛鳳流﹐桂月竟夜光不收。世俗擾擾成囂湫﹐醉飛星馭鞭金虯﹐八仙浪迹追眞遊。龜玉筌蹄四十秋﹐摩霄注壑須人求﹐覓鉤如或笑刻舟。陽燧非無鹿裏儔﹐元鼎以來虛昆北﹐東井徒勞冠帶修。松餐竹飲度蜃樓﹐嵩頂坐笑垂直鉤﹐祗應慚愧劉幽州。又題﹕「知音者無惜畱迹。」興定庚辰六月望﹐予與河南元好問﹐趙郡李獻能同遊玉華谷。將歷嵩前諸剎﹐因過少姨祠。遂周行廊廡﹐得古仙人詞於壁閒。然其首章直屋漏雨﹐爲所漫剝﹐殆不能辧。磴木石而上﹐拂拭淬滌﹐迫視者久之﹐始可完讀。觀其體則《柏梁》﹐事則始終二漢﹐字畫在鐘王之閒。東井又元鼎所都﹐幽州必賢子虞也。夫眷眷不忘幽州者﹐非吾田疇尙誰歟﹖田復所事之仇﹐卻曹瞞之賞﹐衰俗波蕩中﹐挺挺有烈丈夫語气。其死而不忘蓋無疑﹐其能道此語亦無疑。觀者不當以文體古今之變﹐而疑仙語也。噫﹗仙山靈嶽﹐宜有閎衍博大眞人往來乎其閒﹐而世人莫之識也。予三人者﹐乃今見之﹐夫豈偶然哉﹗再拜畱迹﹐以附知音者之末云。渾源雷淵題。

雲山有宮闕﹐浩蕩玉華秋。何年鸑鷟同侶﹐淸夢入眞遊﹖細看詩中元鼎﹐似道區區東井﹐冠帶事昆丘。壞壁涴風雨﹐醉墨失蛟虯。問詩仙﹐緣底事﹐愧幽州﹖知音定在何許﹐此語爲誰畱﹖世外靑天明月﹐世上紅塵白日﹐我亦厭囂湫。一笑拂衣去﹐崧頂坐垂鉤。

五與欽叔飲﹐時予以同州錄事判官入館﹐故有判司之語。

長安夏秋雨﹐泥潦滿街衢。先生閉戶轟飲﹐鄰屋厭歌呼。慚愧君家兄弟﹐半世相親相愛﹐知我是狂夫。禮法略苛細﹐言語任乖疏。判司官﹐一囊米﹐五車書。騎驢冠蓋叢裏﹐鞍馬避僮奴。只有平生親舊﹐歡笑窮年竟日﹐未必古人如。酒賤可頻置﹐時爲過吾廬。

六賦徳新王丈玉溪﹐溪在嵩前費莊﹐兩山絕勝處也

空蒙玉華曉﹐蕭灑石淙秋。崧髙大有佳處﹐元在玉溪頭。翠壁丹崖千丈﹐古木寒藤兩岸﹐村落帶林丘。今日好風色﹐可以放吾舟。百年來﹐算惟有﹐此翁遊。山川邂逅佳客﹐猿鳥亦相畱。父老雞豚鄕社﹐兒女籃輿竹幾﹐來往亦風流。萬事已華發﹐吾道付滄洲。

七賦三門津

黃河九天上﹐人鬼瞰重關。長風怒捲髙浪﹐飛灑日光寒。峻似呂梁千仞﹐壯似錢唐八月﹐直下洗塵寰。萬象入橫潰﹐依舊一峯閒。仰危巢﹐雙鵠過﹐杳難攀。人閒此險何用﹖萬古祕神姦。不用然犀下照﹐未必佽飛彊射﹐有力障狂瀾。喚取騎鯨客﹐撾鼓過銀山。

八史館夜直

形神自相語﹐咄諾汝來前。天公生汝何意﹐寧獨有奇偏﹖萬事粗疏潦倒﹐半世棲遲零落﹐甘受眾人憐。許氾臥牀下﹐趙壹倚門邊。五車書﹐都不博﹐一囊錢。長安自古岐路﹐難似上靑天。雞黍年年鄕社﹐桃李家家春酒﹐平地有神仙。歸去不歸去﹐鼻孔欲誰穿

九長壽新齋

蒼煙百年木﹐春雨一溪花。移居白鹿東崦﹐家具滿樵車。舊有黃牛十角﹐分去聲得山田一曲﹐涼薄了生涯。一笑顧兒女﹐今日是山家。簿書叢﹐鈴夜掣﹐鼓晨撾。人生一枕春睡﹐辛苦趁蜂衙。竹裏藍田山下﹐丱閣百花潭上﹐千古占煙霞。更看商於路﹐別有故侯瓜。

十氾水故城登眺

牛羊散平楚﹐落日漢家營。龍拿虎擲何處﹐野蔓骨荒城。遙想朱旗回﹐指萬里風雲奔走﹐慘澹五年兵。天地入鞭箠﹐毛髮凜威靈。一千年﹐成臯路﹐幾人經﹖長河浩浩東注﹐不盡古今情。誰謂麻池小豎﹐偶解東門長嘯﹐取次論韓彭。慷慨一樽酒﹐胸次若爲平。

十一長源被放﹐西歸長安﹐過予內鄕。置酒半山亭﹐有詩見及﹐因爲賦此。新補據朱校本

相思一尊酒﹐今日盡君歡。長歌一寫孤憤﹐西北望長安。鬱鬱閶門軒蓋﹐浩浩龍津車馬﹐風雪一家寒。鐘鼓催人老﹐天地爲誰寬﹖丈夫兒﹐倚天劍﹐切云冠。可能封塞包�﹐驅去復來還。淸廟千金康瓠﹐短褐連城雙璧﹐行路古來難。松柏在南澗﹐畱待百年看。

滿江紅崧山中作

天上飛烏﹐問誰遣﹑東生西沒﹖明鏡裏﹑朝爲靑鬢﹐暮爲華發。弱水蓬萊三萬里﹐夢魂不到金銀闕。更幾人﹑能有謝家山﹐飛仙骨。山鳥哢﹐林花發。玉杯冷﹐秋云滑。彭殤共一醉﹐不爭毫末。鞭石何年滄海過﹐三山只是樽中物。暫放教﹑老子據胡牀﹐邀明月。二內鄕作

老樹荒臺﹐秋興動﹑悠然獨酌。秋也老﹑江山憔悴﹐鬢華先覺。人到中年元易感﹐眼看華屋歸零落。算世間﹑惟有酒鄕民﹐平生樂。淩浩蕩﹐觀寥廓。月爲燭﹐云爲幄。盡百川都釀﹐不供杯杓。身外虛名將底用﹖古來已錯今尢錯﹗喚野猿﹑山鳥一時歌﹐休休莫。

三內鄕半山亭浮休居士張蕓叟窪尊石刻在焉

江上窪尊﹐人道有﹑浮休遺迹。尊俎地﹑江山如畫﹐百年岑寂。白鶴重來城郭在﹐山花山鳥渾相識。更與君﹑載酒半山亭﹐追疇昔。人易老﹐時難得。歡未減﹐悲還及。身前與身後﹐杳無終極。一笑何須畱故事﹐千年誰復知今日。拌醉來﹑橫臥隴頭云﹐林間石。

四方城商帥國器軍中寄同年李欽用﹐時欽用爲西臺掾在長安

漢水方城﹐今古道﹑幾回投迹。畱滯久﹑浩歌狂醉﹐此心誰識。渭北淸光搖艸樹﹐故人對酒應相憶。記雨窗﹑相對話離憂﹐秋風夕。風月笛﹐煙霞屐。身易老﹐時難得。鳥飛天不盡﹐野春平碧。我夢秦東亭上飲﹐舉頭但見長安日。便與君﹑重結人關期﹐明年必。

五送希顏之官徐州

元鼎詩仙﹐知音少﹑喜君畱迹。還有恨﹑故山飛去﹐石城瓊壁。萬里徵西天有意﹐四方問捨今何日。便金虯﹑飛馭解移文﹐知無及。淮海地﹐云雷夕。自不負﹐須如戟。望幕中誤笑﹐隱如勍敵。此老何堪丞掾事﹐佳時但要江山筆。向楚王﹑臺上酒酣時﹐須相憶。

六

郝仲純使君守坊州﹐枉道過予於登封﹐同宿縣西峻極寺。會予以事當往山中﹐仲純畱兵騎見侯﹐且約別於洛陽。明日﹐大雨三日﹐轘轍不可行﹐作此寄之。使君以貴冑起家﹐風流有文詞﹐仕至鳳翔治中南山安撫使﹐先保陜州有功﹐故篇中及之。

畫戟淸香﹐誰得似﹑韋郎詩筆﹖還又見﹑從容車騎﹐待州西北。竹馬兒童應有語﹐使君姓字人人識。是往時﹑會護國西門﹐金湯壁。千日醉﹐三更席。事已去﹐尋無迹。對暮涼鐙火﹐悵然如失。萬里功名知未免﹐中年離別尢堪惜。恨洛陽﹑風雨暗旌旗﹐空相憶。

七

枕上吳山﹐隱隱見﹑宮眉修碧。人好在﹑斷腸渾似﹐畫圖相識。羅襪塵香來有信﹐玉簫聲遠尋無迹。恨不將﹑春色醉仙桃﹐迷芳席。嬋娟月﹐韶華日。夢已盡﹐愁仍積。江花共江艸﹐幾時終極。錦樹吹殘胡蝶老﹐冰綃翦破鴛鴦只。拌楚云﹑湘雨一生休﹐休相憶。

八

一枕餘酲﹐厭厭共﹑相思無力。人語定﹑小窗風雨﹐暮寒岑寂。繡被畱歡香未減﹐錦書封淚紅猶濕。問寸腸﹑能著幾多愁﹐朝還夕。春艸遠﹐春江碧。云暗澹﹐花狼藉。更柳閒颺﹐柳絲難織。入夢終疑《神女賦》﹐寫情除有文通筆。恨伯勞﹑東去燕西飛﹐空相憶。

九再過水南續增

問柳尋花﹐津橋路﹑年年寒節。佳麗地﹑梁園池館﹐洛陽城闕。白鶴重來人換世﹐淒涼一樹梅花發。記水南﹑昨暮賞春回﹐今華發。《金縷》唱﹐龍香撥。雲液暖﹐瓊杯滑。料羈愁千種﹐不禁掀豁。老眼只供他日淚﹐春風竟是誰家物。恨馬頭﹑明月更多情﹐尋常缺。

十三泉醉飲續增

桃李漫山﹐風日暖﹑朝來開徹。東溪上﹑落花流水﹐暮春三月。一片花飛春意減﹐有花堪折君須折。恨百年﹑春事短長亭﹐匆匆別。《金縷》唱﹐金蕉拍。休直待﹐芳華歇。到綠陰靑子﹐只供愁絕。坐上常看尊有酒﹐鏡中莫管頭如雪。料酒來﹑人說次公狂﹐從渠說。

念奴嬌欽叔﹑欽用避兵太華絕頂﹐有書見招﹐因爲賦此

雲間太華﹐笑蒼然塵世﹐眞成何物。玉井蓮開花十丈﹐獨立蒼龍絕壁。九點齊州﹐一杯滄海﹐半落天山雪。中原逐鹿﹐定知誰是雄傑。我夢黃鵠移書﹐洪崖招隱﹐逸興尊中發。箭筈天門飛不到﹐落日旌旗明滅。華屋生存﹐山丘零落﹐幾換靑靑發。人間休問﹐浩歌且醉明月。

二飲渾源嶽神仙會續增

小山招飲﹐恨還丹﹑不到人間豪傑。南渡衣冠多盛集﹐蕭灑蘭亭三月。陶冶襟靈﹐畱連光景﹐觴詠今無復。黃壚𨿽近﹐老懷空感存歿。誰辦八表神遊﹐古來登覽﹐此日俱湮沒。天景雲光搖醉眼﹐興在珠宮瑤闕。布席崧臺﹐脫巾石壁﹐散我蕭蕭發。短歌悲慨﹐海濤響振林樾。

永遇樂夢中有以王正之《樂府》相示者。予但記其末云「莫嫌滿鏡﹐星星白髮﹐中有利名千丈。待明朝﹑有酒如川﹐自歌自放。」然正之未嘗有此作也。明日以示友人希顏欽叔﹐謂可作《永遇樂》補成之。因爲賦此。二公亦曾同作。

絕壁孤云﹐冷泉髙竹﹐茅舍相望。畱滯三年﹐相思千里﹐歸夢風煙上。天公老大﹐依然兒戲﹐困我世間羈鞅。此身似﹑扁舟一葉﹐浩浩拍天風浪。中臺黃散﹐官倉紅腐﹐換得塵容俗狀。枕上哦詩﹐夢中得句﹐笑了還惆悵。可憐滿鏡﹐星星白髮﹐中有利名千丈。問何時﹑有酒如川﹖自歌自放。

摸魚兒正月二十七日﹐予與希顏陪馮內翰丈遊龍母潭。韓吏部釣於龍潭遇雷事﹐見天封題名﹐卽此地也。旣歸﹐宿於近潭田舍翁家。是夜﹐雷雨大作﹐望潭中火光燭天。明日﹐旁近言﹐龍起大槐中。父老云「正月龍起﹐前此未見也。」龍潭寺南窪尊﹐馮丈所名。

笑靑山﹑不解畱客﹐林丘夜半掀舉。蕭蕭暮景千山雪﹐銀箭忽傳飛雨。還記否﹖又恐似﹑龍潭垂釣風雷怒。山神良苦﹐料只爲三年﹐長安道上﹐來與浣塵土。淸陰渡﹐渺渺風煙杖屨。名山元有佳處。山僧乞去聲我溪南地﹐十里瘦藤髙樹。私自語﹐更須問﹑窪尊此日誰賓主﹖朝來暮去。要山鳥山花﹐前歌後舞﹐從我酒鄕路。

二乙丑歲赴試並州。道逢捕雁者云「今日獲一雁﹐殺之矣。其脫网者悲鳴不能去﹐竟自投於地而死。」予因買得之﹐葬之汾水之上﹐絫石爲識﹐號曰「雁邱。」同行者多爲賦詩﹐予亦有《雁邱詞》。舊所作無宮商﹐今攺定之。

問人間﹑情是何物﹖直教生死相許﹗天南地北雙飛客﹐老翅幾回寒暑。歡樂趣﹐離別苦﹐是中更有癡兒女。君應有語﹐渺萬里層雲﹐千山暮景﹐隻影爲誰去﹖橫汾路﹐寂寞當年簫鼓。荒煙依舊平楚。招魂楚些何嗟及﹐山鬼自啼風雨。天也妒﹐未信與﹑鶯兒燕子俱黃土。千秋萬古。爲畱待騷人﹐狂歌痛飲﹐來訪雁丘處。

三泰和中﹐大名民家小兒女﹐有以私情不如意赴水者。官爲蹤迹之﹐無見也。其後踏蕅者得二屍水中﹐衣服仍可驗﹐其事乃白。是歲﹐此陂荷花開無不並蒂者。沁水梁國用﹐時爲錄事判官﹐爲李用章內翰言如此。曲以樂府《雙渠怨》命篇。咀五色之靈芝﹐香生九竅﹔咽三淸之瑞露﹔春動七情」韓偓《香奩集》中自敍語

問蓮根﹑有絲多少﹐蓮心知爲誰苦﹖雙花嬌相向﹐只是舊家兒女﹗天已許﹐甚不教﹑白頭生死鴛鴦浦﹖夕陽無語﹐算謝客煙中﹐湘妃江上﹐未是斷腸處。《香奩》夢﹐好在靈芝瑞露。人間俯仰今古。海枯石爛情緣在﹐幽恨不埋黃土。相思樹﹐流年度﹐無端又被西風誤。蘭舟少住﹐怕載酒重來﹐紅衣半落﹐狼藉臥秋雨。

四

憶元龍﹑舊家湖海﹐不應年鬢衰槁。翩翩竹馬兒童喜﹐驚見漢江歸報。歸計早﹐黃金印﹑徵西已付諸郎了。紅雲仙島。渺千里移春﹐濃薰細染﹐春意已傾倒。西溪上﹐玉鏡修眉翠掃。題詩曾許誰到。溪亭未入奚奴錦﹐望斷綠波春艸。君且道﹐人間世﹑虛名得似歡遊好。風流未老。約款段隨車﹐鴟夷載酒﹐迎我霸陵道。

五樓桑呼漢昭烈廟

問樓桑﹑故居無處﹐靑林畱在祠宇。荒壇社散烏聲喧﹐寂寞漢家簫鼓。春已暮。君不見﹑錦城花重驚風雨。劉郎良苦﹐盡玉壘靑雲﹐錦江秀色﹐辦作一丘土﹗西山好﹐滿意龍盤虎踞。登臨感愴千古。當時諸葛成何事﹐伯仲果誰伊呂。還自語﹐緣底事﹑十年來往燕南路﹖徵鞍且駐。就老瓦盆邊﹐田翁共飲﹐攜手醉鄕去。

最髙樓商於魯縣北山

商於路﹐山遠客來稀﹐雞犬靜柴扉。東家歡飲姜芽脆﹐西家畱宿芋魁肥。覺重來﹐猿與鶴﹐總忘機。問華屋髙貲誰不戀﹖問美食大官誰不羨﹖風浪裏﹐竟安歸。雲山旣不求吾是﹐林泉又不責吾非。任年年﹐藜藿飯﹐芰荷衣。

玉漏遲壬辰圍城中﹐有懷淅江別業。爲欽用弟賦

淅江歸路杳﹐西南仰羨﹐投林髙鳥。升斗微官﹐世累苦相縈繞。不入麒麟畫裏﹐又不與﹑巢由同調。時自笑﹐虛名負我﹐平生吟嘯。擾擾馬足車塵﹐被歲月無情﹐暗銷年少。鐘鼎山林﹐一事幾時曾了﹖四壁秋虫夜語﹐更一點﹐殘燈斜照。淸鏡曉﹐白髮又添多少﹖

石州慢赴召史館﹐與徳新丈別於嶽祠西新店。明日以此寄之

擊築行歌﹐鞍馬賦詩﹐年少豪舉。從渠里社浮沈﹐枉笑人間兒女。生平王粲﹐而今悴憔登樓﹐江山信美非吾土。天地一飛鴻﹐渺翩翩何許﹗羈旅。山中父老相逢﹐應念此行良苦。幾許虛名﹐誤卻東家雞黍。漫漫長路﹐蕭蕭兩鬢黃塵﹐騎驢漫與行人語。詩句欲成時﹐滿西山風雨。

二

兒女籃輿﹐田舍老盆﹐隨意林壑。三重屋上黃茅﹐賴是秋風畱著。舊家年少﹐也曾東抹西塗﹐鬢毛爭信星星卻。歲暮日斜時﹐盡棲遲零落。如昨﹗靑雲飛蓋追隨﹐傾動故都城郭。壘鼓凝笳﹐幾處銀屏珠箔。夢中身世﹐只知雞犬新丰﹐西園勝賞驚還覺。霜葉晚蕭蕭﹐滿疏林寒雀。

聲聲慢內鄕淅江上作

林間雞犬﹐江上村墟﹐扁舟處處經過。袖裏新詩﹐買斷古木蒼波。山中一花一艸﹐也畱教﹑老子婆娑。任人笑﹐甚風雲气少﹑兒女情多。不待求田問舍﹐被朝吟暮醉﹑慣得蹉跎。百尺髙樓﹐更問平地如何﹖朝來斜風細雨﹐喜紅塵﹑不到漁蓑。一尊酒﹐喚元龍﹑來聽浩歌。

洞仙歌超化蘸碧軒﹐得欽叔書﹐有相調之語。因代書以寄。寺有長明鐙龕﹐卽所見而言

靑錢白璧﹐自買愁腸繞。更恨歡狂負年少。記陽關圖上﹑尊酒畱連﹐兒女淚﹐輸與閒人坐鈞。茂陵多病後﹐懶盡琴心﹐無復求凰與同調。似淸風古殿﹐風動幡搖晴晝永﹑惟有龕鐙靜照。看胡蝶飛來澹無情﹐問墻角戎葵﹐爲誰凝笑﹖

二

黃塵鬢髮﹐六月長安道。羞向淸溪照枯槁。似山中遠志﹐漫出山來﹐成个甚﹖只是人間小艸﹗升平十二策﹐丞相封侯﹐說與髙人應笑倒﹗對淸風明月﹐展放眉頭長恁地﹐大醉髙歌也好。待都把功名付時流﹐只求个天公﹐放教空老。

滿庭芳

遇仙樓酒家楊廣道﹑趙君瑞皆山後人﹐其鄕僧號李菩薩者﹐人頗以爲狂。嘗就二人借宿。每夜客散﹐乃從外來﹐臥具有閒剩則就之﹐不然赤地亦寢。一日天寒﹐楊生與之酒﹐僧若愧無以報主人者。晨起持酒盌出﹐同宿者聞噀酒聲。少之﹐僧來說云「增明亭前花開矣﹐公等往觀之。」人熟其狂﹐不信也。已而視庭中牡丹﹐果開兩花。是後僧不復至。京師來觀者車馬闐咽﹐醉客相枕藉﹐酒壚爲之一空。趙禮部爲雷禦史希顏所請﹐卽席同予賦之。時正大四年之十月也。

妝鏡韶華﹐牙簽名品﹐慣看培養經年。何人曾見﹐槁葉敗芳妍﹖知是毗耶座客﹐三生夢﹑猶有情緣。薰香手﹐融春暈雪﹐來見百花前。嫣然﹑誰爲笑﹖珠圍翠繞﹐且共畱連。待詩中偸寫﹐畫裏眞傳。繡帽擁霜凝紫塞﹐瓊肌瑩﹐春滿�前。新聲在﹐梁園異事﹐並記玉堂仙。

八聲甘州同張古人觀許由冢。古人名潛﹑字仲升﹐燕人

許君祠﹑層崖上崢嶸﹐幽林入淸深。坐嵩丘少室﹐風煙濃淡﹐百態變晴陰。山下一溪流水﹐不受是非侵。寂寞懸瓢地﹐黃屋無心。木杪巑岏石冢﹐見人間幾度﹐夕鼎朝鍖。問五兵誰作﹐音佐天地更生金。百年來﹑神州萬里﹐望浮雲﹑西北淚沾襟。靑山好﹑一尊未盡﹐且共登臨。

二

玉京巖﹑龍香海南來。《霓裳》月中傳。有六朝圖畫﹐朝朝瓊樹﹐步步金蓮。明滅重簾畫燭﹐幾處鎖嬋娟。塵暗秦王女﹐秋扇年年。一枕繁華夢覺﹐問故家桃李﹐何許爭妍﹖便牛羊丘壠﹐百艸動蒼煙。更誰知﹑昭陽舊事﹐似天教﹑通徳見伶玄。春風老﹑擁鬟顰黛﹐寂寞燈前。

三

半仙亭﹑籃輿雪中回﹐黃紬日髙眠。兒婚女嫁﹐奴耕婢織﹐共有住山緣。夢裏松腴釀熟﹐竹港咽冰泉。萬古霜空月﹐此夜淸妍。不愛朝臺暮省﹐愛渼陂魚艇﹐杜曲山田。更昭陽遺稿﹐有意續伶玄。定誰共﹑舊家研削﹐要裴回﹑顧影燭花前。西歸好﹑春風未老﹐畱待明年。

蝶戀花戊辰歲長安中作

一片花飛春意減。雨雨風風﹐常恨尋芳晚。若个花枝偏入眼﹐樽前細問春風揀。酒裏看花云錦爛。只記鶯聲﹐不記紅牙板。畱著佳人鸚鵡盞﹐明朝剩把長條挽。

二甲申歲南都作

牢落羈懷愁有信。流水浮生﹐幾見中秋閏。千古詩壇將酒陣﹐一輪明月消磨盡。八月人間秋滿鬢。桂樹扶疏﹐更與秋風近。天上姮娥應有恨﹐騎鯨人去無人問。

三白鹿原新齋作

負郭桑麻秋課重。十角黃牛﹐分去聲得山田種。鄕社雞豚人與共﹐春風漸入浮蛆甕。繞屋淸溪醒午夢。一榻翛然﹐坐受雲山供。四海虛名將底用﹐一聲啼鳥巖花動。

四

春到桃源人不到。白髮劉郎﹐誤入紅雲島。著意酬春還艸艸﹐東風一夜花如掃。過眼風花人自惱。已坐尋芳﹐更約明年早。天若有情天亦老﹐世間元只無情好。

五同樂舜咨郎中夢梅續增

梅信初傳金點小。翠羽多情﹐盡耐風枝裊。乞與吟鞵共百繞﹐小窗月暗人聲悄。枕上詩成還自笑。萬斛淸愁﹐換得春多少﹖臨水幽姿空自照﹐羅浮山下孤村曉。

賀郎新箜篌曲爲良佐所親賦

赴節金釵促。愛弦間﹑泠泠細雨﹐非琴非築。別鶴離鸞云千里﹐風雨孤猿夜哭。只雌蝶﹑雄蜂同宿。汀樹詩成歸舟遠﹐認宮眉﹑隱隱春山綠。歌宛轉﹐淚盈掬。吳兒越女皆冰玉。恨不及﹑徘徊星漢﹐流光相屬。破鏡何年淸輝滿﹐寂寞佳人空谷。人世事﹑尋常翻覆。入塞新聲愁未了﹐更傷心﹑聽得江南曲。呼羯鼓﹐醉紅燭。

醉花陰

侯館靑燈淡相對﹐夜迢迢無柰。掩淚惜分飛﹐好夢空回﹐畱得閒愁在。同心易綰雙羅帶﹐只連環難解。且莫望歸鞍﹐盡眼西山﹐人更西山外。

鳳凰臺上憶吹簫

寶靨畱香﹐錦書封淚﹐要教惱亂愁腸。恨鏡鸞雙舞﹐辜負歡狂。日日東城望眼﹐但暮雲煙樹微茫。人何處﹐濃陰靜院﹐明月幽窗。東風﹑萬紅千紫﹐算只有寒梅﹐瘦得何郎。想淡妝無語﹐孤影昏黃。好在藍橋舊路﹐也便下缺

卷第四十二

新樂府二

臨江仙自洛陽往孟津道中作

今古北邙山下路﹐黃塵老盡英雄。人生長恨水長東。幽懷誰共語﹐遠目送歸鴻。蓋世功名將底用﹖從前錯怨天公。浩歌一曲酒千鐘。男兒行處是﹐未要論窮通。

二飲昆陽官舍﹐有懷徳新丈

世故迫人無好況﹐酒杯今日初拈。昆陽城下酹蒼蟾。乾坤悲夜永﹐笳鼓覺秋嚴。夢寐玉溪溪上路﹐竹枝斜出靑簾。故人白髮未應添。浩歌風露下﹐相望一掀髯。

三寄徳新丈

自笑此身無定在﹐北州又復南州。買田何日遂歸休。向來元落落﹐此去亦悠悠。赤日黃塵三百里﹐嵩邱幾度登樓。故人多在玉溪頭。淸泉明月曉﹐髙樹晚蟬秋。

四

西山同欽叔送溪南詩老辛敬之婦女幾﹐兼簡劉景玄。敬之畱別詞﹐並錄於此﹕「誰識虎頭峯下客﹐少時有意功名。淸朝無路到公卿。蕭蕭茅屋下﹐白髮老書生。邂逅對牀逢二妙﹐揮毫落紙堪驚。他年聯袂上蓬瀛﹐春風蓮燭影﹔莫問此時情。

自笑此身無定在﹐風蓬易轉孤根。羨君歸意滿離尊﹐眼中茅屋興﹖稚子已迎門。回首對牀燈火處﹐萬山深裏孤村。故人天末賦《招魂》。新詩憑寄取﹐憔悴不須論。

五內鄕寄崧前故人

昨夜半山亭下醉﹐窪尊今日畱題。放船直到淅江西。冰壺天上下﹐云錦樹髙低。世上紅塵爭白日﹐山中太古熙熙。外人初到故應迷。桃花三百里﹐渾是武陵溪。

六夏館秋林在內鄕北山

夏館秋林山水窟﹐家家林影湖光。三年閒爲一官忙。簿書愁裏過﹐筍蕨夢中香。父老書來招我隱﹐臨流已蓋茅堂。白頭兄弟共論量。山田尋二頃﹐他日作桐鄕。

七與欽叔飲二首

邂逅一尊文字飲﹐春風爲洗愁顏。花枝入鬢笑詩斑。登臨千古意﹐天淡夕陽閒。南去北來行老矣﹐人生茅屋三間。何人得似謝東山。紫簫明月底﹐髙竹倚風鬟。

八

明月淸風無盡藏﹐平生老子南樓。閻閭談笑說封侯。誰能知許事﹐一笑去來休。舊見輞川圖畫裏﹐十年辜負歡遊。百金早晚得菟裘。與君成二老﹐來往亦風流。

九孟津河山亭同欽叔賦﹐因寄希顏兄。

試上古城城上望﹐水光天影相涵。都將形勝入髙談。河山君與我﹐獨恨少髯參。造物戲人兒女劇﹐狙公暮四朝三。百年都合付醺酣。人家誰有酒﹐吾欲典春衫。

十

世事悠悠天不管﹐春風花柳爭妍。人家寒食盡藏煙。不知何處火﹐來就客心然。千里故鄕千里夢﹐髙城淚眼遙天。時光流轉雁飛邊。今春看又過。何日是歸年。

十一相下與王以道飲﹐席間走筆爲賦。王﹐予東曹掾時同捨郎也

一段江山英秀气﹐風流天下星郎。煙花故國五云鄕。只知心事在﹐爭問鬢毛蒼。千古西陵歌舞地﹐興來忘卻悲涼。相逢一醉莫停觴。東山看老去﹐湖海永相望。

十二

醉眼紛紛桃李過﹐雄蜂雌蝶同時。一生心事杏花詩。小橋春寂寞﹐風雨鬢成絲。天上鸞膠尋不得﹐直教吹散胭脂。月明千里少姨祠。山中開較晚﹐應有背陰枝。

十三李輔之在齊州﹐予客濟源﹐輔之有和

荷葉荷花何處好﹐大明湖上新秋。紅妝翠蓋木蘭舟。江山如畫裏﹐人物更風流。千里故人千里月﹐三年辜負歡遊。一杯白酒寄離愁。殷勤橋下水﹐幾日到東州。

十四對花懷洛陽舊遊

紫玉霜華相照映﹐錦花仍是瓊兒。天邊誰與慰相思﹖洗妝無別物﹐只有斷腸詩。水北水南渾一夢﹐眼中紅袖烏絲。春風同是可憐枝。爭教歌酒興﹐不似洛陽時。

十五贈仲經女子楚楚

阿楚新年都六歲﹐掌中一撚嬌春。詩中有筆畫難眞。芝香雲作朵﹐魚細錦爲鱗。舊說張門多靜女﹐更和靈照情親。外家姓龐氏誘談休遣孔兄嗔。異時看小妹﹐林下謝夫人。

十六張光甫家兒子咬驢續增

膝上添丁郎小小﹐鵷雛彩鶴初勻。書堂合與孟家鄰。誦詩琴解�﹐論學墨沾唇。頭玉峣峣眉刷翠﹐更將秋水爲神。看花畱待百年春。金鞍南陌上﹐驚動洛陽人。

十七

連日湖亭風色好﹐今朝賞徧東城。主人畱客過淸明。小桃如欲語﹐楊柳更多情。爲愛暮云芳艸句﹐一杯聊聽新聲。水流花落嘆浮生。故園春更晚﹐時節已啼鶯。

十八贈答飛卿弟續增

壯歲論交今晚歲﹐只君知我平生。六年相望若爲情。呂安思叔夜﹐殘月配長庚。濟上買田堪共隱﹐嵩邱朝暮陰晴。紫雲仙季白雲兄。風流成二老﹐林下看升平。

十九唐子西酒名「齋物論」﹐又曰「養生主」續增

誰喚提壺沽美酒﹐浮生多負歡遊。窗明窗暗百年休。涼風催雁過﹐春水帶花流。仰視浮雲空自誑﹐往還歲月悠悠。三山那有鳳麟洲﹖一杯「齊物論」﹐千古醉鄕侯。

三奠子同國器帥﹑良佐﹑仲澤置酒南陽故城

上髙城置酒﹐遙望春陵。興與廢﹐兩虛名。江山埋王气﹐艸木動威靈。中原鹿﹐千年後﹐盡人爭。風雲寤寐﹐鞍馬生平。鐘鼎上﹐幾書生﹖軍門髙密策﹐田畝臥龍耕。南陽道﹐西山色﹐古今情。

二離南陽後作

悵韶華流轉﹐無計畱連。行樂地﹐一淒然。笙歌寒食後﹐桃李惡風前。連環玉﹐回文錦﹐兩纏。芳塵未遠﹐幽意誰傳﹖千古恨﹐再生緣。閒衾香易冷﹐孤枕夢難圓。西窗雨﹐南樓月﹐夜如年。

行香子淅江上作

漫漫晴波﹐澹澹雲羅。傍春江﹐是處經過。桃花解笑﹐楊柳能歌。盡百年身﹑千古意﹑兩蹉跎。酒惡無聊﹐詩苦成魔。只閒情﹑不易消磨。幾人樵徑﹐何處山阿。恨夕陽遲﹑芳艸遠﹑落紅多。

江月晃重山初到崧山時作

塞上秋風鼓角﹐城頭落日旌旗。少年鞍馬適相宜。從軍樂﹐莫問所從誰。候騎才通薊北﹐先聲已動遼西。歸期猶及柳依依。春閨月﹐紅袖不須啼。

感皇恩洛西爲劉兄景玄賦《秋蓮曲》

金粉拂霓裳﹐淩波微步。瘦玉亭亭依秋渚。澹香髙韻﹐費盡一天淸露。惱人容易被﹑西風誤。微雨岸花﹐斜陽汀樹﹐自惜風流怨遲暮。珠簾淸竹﹐應有阿溪新句。斷魂誰解與﹑煙中語。

二

夢寐見並州﹐今朝身到。未怕淸汾照枯槁。百年狂興﹐盡與家山傾倒。黑頭誰辦得﹑歸來早。梁苑綠波﹐長安春艸﹐惆悵行人暗中老。故人相送﹐記得臨行曾道﹕故園行樂地﹑依然好。末後鄕人王懷玉樂府

三壽韓侯恬然續增

水上覓紅雲﹐雲藏仙島。云外晴峯翠於掃。東園行樂﹐一洗山林枯槁。萬金誰辦得﹑安閒早。石上玉芝﹐松間瑤艸﹐容易休教使君老。壽杯宮袖﹐醉眼風荷翻倒。錦堂花與月﹑年年好。

四張侯壽席﹐此州樂府《垂楊》一曲方盛續增

天外想春來﹐春來天上。樂府《垂楊》新動唱。扁舟西子﹐並與雲帆無恙。五湖將底用﹑黃金像。水閣淸深﹐晴樓蕭爽﹐絲竹畱教助淸賞。松腴仙酎﹐萬斛溪泉供釀。壽杯先領取﹑山中相。

促拍醜奴兒學閒閒公體

朝鏡惜蹉跎。一年年﹑來日無多。無情六合乾坤裏﹐顚鸞倒鳳﹐撐霆裂月﹐直被消磨。世事飽經過。算都輸﹑暢飲髙歌。天公不禁人間酒。良辰美景﹐賞心樂事﹐不醉如何﹖

二賀人生子

朱麝掌中香。可憐兒﹑初浴蘭湯。靈椿未老丹枝秀﹐東鄰西捨﹐排家助喜﹐沽酒牽羊。天與讀書郎。便安排﹑富貴文章。髙門自有容車日。明年且看﹑靑衫竹馬﹐雁雁成行。

三鄕鄰會飲﹐有請予增損舊曲者﹐因爲賦此。

無物慰蹉跎。占一邱﹑一壑婆娑。閒來點檢平生事﹐天南地北﹐幾多塵土﹐何限風波﹗花塢與松坡﹐盡先生﹑少小經過。老來詩酒猶堪任。家山在眼﹐親朋滿座﹐不醉如何﹖

靑玉案

落紅吹滿沙頭路﹐似總被﹑春將去。花落花開春幾度﹖多情惟有﹑畫梁雙燕﹐知道春歸處。鏡中冉冉韶華暮﹐欲寫幽懷恨無句。九十花期能幾許﹖一厄芳酒﹐一襟淸淚﹐寂寞西窗雨。

二代贈欽叔所親樂府惲生

薴蘿坊裏靑驄駐﹐愛鸚鵡﹑垂簾語。一撚嬌春能幾許﹖寒梅欲動﹐小桃初放﹐恰是關心處。西城流水東城雨﹐綠葉成陰慣相誤。只恐韶華容易去。一聲《金縷》﹐一卮芳酒﹐且爲花枝住。

浣溪紗方城仙翁山北水莊成﹐而良佐以事系獄﹐以此寄之

百折淸泉繞捨鳴。隔年楊柳綠陰成。藕花多處一舟輕。行處自由皆樂事﹐得來無用是虛名。等閒榮辱不須驚。

二宿孟津官舍

一夜春寒滿下廳。獨眠人起候明星。娟娟山月入疏檽。萬古風雲雙短鬢﹐百年身世幾長亭。浩歌聊且慰飄零。

三外家種徳堂

墻外桑麻風露深。堂前桃李有新陰。髙門因見古人心。三世讀書無白屋﹐一經教子勝黃金。小雛先與喚瓊林。

四史院得告歸西山

萬頃風煙入酒壺。西山歸去一狂夫。皇家結网未曾疏。情性本宜閒處著﹐文章自忖用時無。醉來聊爲鼓嚨胡。

五集句

芍藥初開百步香。小欄幽徑隔長廊﹐好花都屬富家郎。此樂莫教兒輩覺﹐老夫聊發少年狂﹕髙燒銀燭照紅妝。

六往年宏辭禦題有《西山晴雪》詩

日射雲間五色芝。鴛鴦宮瓦碧參差。《西山晴雪》入新詩。焦土已經三月火﹐殘花猶發萬年枝。他年江令獨來時。

七

相州西南善應﹐洹水所從出﹐風物絕似吾嵩山玉溪﹐但寒藤老屋差不及耳

湖上春風散客愁。芳洲煙景記曾遊。人家渾似玉溪頭。楊柳靑旗酤酒市﹐桃花流水釣魚舟。紅塵鞍馬幾時休﹖

八三臺送客﹐作離合體

錦帶吳鉤萬里行。靑雲人物舊知名。百壺春酒過淸明。渺渺荒陂冰井路﹐靑靑楊柳玉關情。殘陽無語下西陵。

九

芳艸垂楊長樂坡。兩行紅粉一聲歌。淋漓襟袖酒痕多。夢裏翠翹驚墮枕﹐愁邊羅襪見淩波。春寒春瘦夜如何﹖

十

夢繞桃源寂寞回。春殘滋味似秋懷。多情翻恨酒爲媒。數點雨聲風約住﹐一簾花影月移來。小欄幽徑獨徘徊。

十一懷李彥深。李﹐濟南人。繡江在長白山下。

綠綺紅埃試拂弦。今人誰與子爭先﹖相逢尊酒合畱連。金馬玉堂梁苑客﹐岸花汀艸繡江船。舊遊回首又三年。

十二別緯文張兄續增

欹枕寒鴉處處新。花前雁後數歸程。小紅鐙影鬧春城。兩地相望今夜月﹐一尊不盡故人情老。懷牢落向誰傾﹖

十三續增

畫出淸明二月天。山城三月只蕭然。閉門日日枕書眠。川下杏花渾欲雪﹐山中楊柳不成煙。春風回首又明年。

南鄕子

一雨浣年芳﹐燕燕鶯鶯滿洛陽。梨雪漸空桃李過﹐風光﹐恰到風流睡海棠。何處最難忘﹐楊柳髙樓近苑墻。喚取分司狂禦史﹐何妨﹑暫醉佳人錦瑟傍。

二

煙艸入西州﹐暮雨千山獨倚樓。不似秦東亭上飲﹐風流﹐翠袖春風兩玉舟。事去重回頭﹐卻是多情不自由﹐爲向河陽桃李道﹐休休﹗靑鬢能堪幾度愁﹖

三

風雨送春忙﹐爛醉花時得幾場﹖枝上桃花吹盡也﹐殘芳﹐一片春風一片香。少日爲花狂﹐老去逢春只自傷。回首十年歡笑處﹐難忘﹗一曲悲歌淚數行。

四

少日負虛名﹐問捨求田意未平。南去北來今老矣﹐何成﹖一綫微官誤半生﹗孤影伴殘更﹐萬里燈前骨肉情。短髮抓來看欲盡﹐天明﹐能是靑靑得幾莖﹖

五

幽意曲中傳﹐總是才情得處偏。唱到斷腸聲欲斷﹐還連﹐一串驪珠个个圓。畫扇綺羅筵﹐韓馬風流在眼前。坐上有人持酒聽﹐淒然﹐夢裏梁園又一年﹗

六九日﹐同燕中諸名勝登瓊�故基續增

樓觀郁嵯峨﹐瓊島煙光太乙波。眞見銅駝荊棘裹﹐摩挲﹐前度靑衫淚更多﹗勝日小婆娑﹐欲賦《蕪城》柰老何﹗千古廢興渾一夢﹐從他﹗且放雲山入浩歌。

七飲東原王�章郎中家續增

促坐燭花紅﹐春到梅邊蠟蒂融。南去北來何限客﹐誰同﹖酒令歌籌醉不供。聚散落花風﹐恨煞陵臺望眼中。人世只除開口笑﹐難逢﹗莫惜金杯到手空。

八

花譜得新名﹐一尺紅雲賽洛京。舊說采蓮張靜婉﹐難憑﹐楚潤元來更有情。株上艷歌聲﹐虧煞司空自教成。前日綠窗今夜夢﹐分明﹐宿酒殘妝未五更。

謁金門漕司西齋

羅衾薄﹐簾外五更風惡。醉後題詩渾忘卻﹐烏啼殘月落。憔悴何郎東閣﹐宿酒不禁重酌。袖裏梅花春一握﹐幽懷無處托。

好事近冬夜有懷

夢裏十年心﹐情味夢回猶惡。枕上數行淸淚﹐被驚烏啼落。西窗瓶水夜深寒﹐梅花瘦如削。只有一枝春在﹐問東君畱著。

朝中措永寧時作

連延村落並步浪反陽崖﹐川路到山回。竹樹攢成風月﹐溪塘隔斷塵埃。小亭幽圃﹐酴酉縻未過﹐芍藥初開。驢上一壺春酒﹐主人莫厭頻來。

二

盧溝河上度旃車﹐行路看宮娃。古殿吳時花艸﹐奚琴塞外風沙。天荒地老﹐池臺何處﹐羅綺誰家﹖夢里數行燈火﹐皇州依舊繁華。

三

時情天意任論量﹐樂事苦相妨。白酒家家新釀﹐黃花日日重陽。城髙望遠﹐煙濃艸淡﹐一片秋光。故國江山如畫﹐醉來忘卻興亡。

四

醉來長鋏爲誰彈﹐憔悴入函關。一帶秦川如畫﹐夕陽仙掌空閒。門邊骯髒﹐胸中磈磊﹐何苦人間﹖匹馬明年西去﹐看君射虎南山。

五瑞香

禦香新拆紫囊封﹐苒苒綠云叢。開晚只嗔寒勒﹐妝成又怕晴烘。化工也爲﹐花中第一﹐薰染偏濃。誰有石家紅錦﹐重重圍住春風。

六綦君美﹐東海名家。大父內翰﹐海陵朝以文章顯﹐出刺吾州。君美以蔭補。嘗令湖城。晚得兒子石桂。因爲賦此續增

添盆新喜萬家傳﹐滿意擲金錢。仙果休嗔生晚﹐靈椿最得春偏。隆顱犀角﹐丹砂一拂﹐玉潤松堅。看取翰林枝葉﹐卻如東海當年。

七周帥華堂紫牡丹續增

芳苞初破紫霞杯﹐香動綠云堆。只道人間花盡﹐爭知天上春回。朝吟暮繞﹐使君情重﹐不厭頻來。好把韶華畱住﹐莫教百朵齊開。

八寄楊漕續增

秋鴻社燕偶相逢﹐鞍馬又西東。辜負水南三月﹐安排萬紫千紅。舊遊新夢﹐綠波南浦﹐黃葉西風。任是麒麟閣上﹐爭如鸚鵡杯中。

九小兒子生﹐適有遺羽陽宮瓦者因以羽陽字之續增

添丁名字入新收﹐一長看過頭。拾得羽陽宮瓦﹐不愁撞透煙樓。遺山野客﹐求田問舍﹐夢想南州。說甚河東三鳳﹐安排老�班彪。

十新補據朱校本﹐後四首同

春閨寂寂掩蒼苔﹐風雨捲春回。擬寫碧雲心事﹐筆頭無句安排。燈昏酒冷﹐愁牽夢引﹐直似秋懷。料得酴醾知我﹐枕邊時有香來。

十一

櫻桃花下玉亭亭﹐隨步覺春生。處處綺羅叢裏﹐偏他特地分明。韶華似水﹐棠棃葉吐﹐楊柳新成不是低鬟一笑﹐十分只是無情。

十二

夾衣晨起怯新霜﹐歸路楚山長。只道佳期相誤﹐夢魂夜夜誰行。鏡中鸞舞﹐芝閒鵲轉﹐未抵歡狂。都把而今煩腦﹐見時別與論量。

十三效俳體

瑞云浮動酒波紅﹐一醉捲愁空。昨日海棠窠下﹐今朝芍藥香中。蜂迎蝶送﹐珠圍翠繞﹐盡謝春風。管甚碧油堂印﹐且教臨老花叢。

十四

良宵一刻抵千金﹐孤負百年心。好个一江春水﹐深來不似情深。一天好事﹐還教容易﹐著甚消任﹗煩惱直須寧耐﹐不成長似如今。

訴衷情

萬人如海一身藏﹐隨例大家忙。東華軟紅塵土﹐俗損謝三郎。蘭若寺﹐玉溪莊﹐兩茅堂。雞豚鄕社鵝鴨﹐比鄰好个崧陽。

二

升平責望富民侯﹐愁損抱官囚。自家本無煩惱﹐鬧處要鉆頭。山崦寺﹐水心樓﹐去來休。醉歸扶路鼓吹﹐鳴蛙部曲黃牛。

三仲經舉兒﹐小字髙閭﹐所居名髙齋

行齋活計五車書﹐眞欲釜生魚。天公也相料理﹐新得掌中珠。看驥子﹐弄鵷雛﹐最憐渠。靑衫竹馬后日﹐迎門好个髙閭。

攤破浣溪沙代贈仲經所親續增

錦瑟華年燕子樓﹐楚雲湘雨等閒休。畱在貞元供奉曲﹐盡風流。約略睡痕妝鏡晚﹐畱連香韻瑣窗秋。總道竹西歌吹好﹐去來休。

秋色橫空

松液香凝﹐澹幽姿一洗﹐若下宜城。甘腴小苦《中山賦》﹐千古齒頰春生。燈花喜﹐缸面淸﹐愛竹港﹑冰泉落枕聲。恰值劉綱夫婦﹐此日丹成。雲峯翠展畫屏﹐更晴樓水閣﹐樹擁煙橫。畱連光景中年﹐要歌管陶寫襟靈。人間世﹐身外名﹐笑朝馬晨鐘夢易驚。且畱看神仙﹐白晝地行。

思仙會效楊吏部體續增

人無百年人﹐枉作千年計。傀儡棚頭﹐看過幾場興廢。朱顏易攺﹐可惜歡娛地。勸君酒﹐唱君歌﹐爲君醉。滄溟一葉﹐正在橫流際。阮籍途窮﹐啼得血流何濟﹗天公老大﹐不管人間世。莫莫休休﹐莫問甚底。

漁家傲續增

午醉醒來春欲去﹐鶯兒燕子都無語。好个一春行樂處。花無數﹐寶釵貰酒花前舞。十里驛亭楊柳樹﹐多情折斷靑靑縷。春到去時畱不住。畱不住﹐西城日日風和雨。

喜遷鶯續增

云雷天造。快嫖姚玉節﹐生平豪妙。野宿貔貅﹐江橫組練﹐畫角一聲霜曉。魚鳥簡書知畏﹐艸木威名先到。更誰似﹐並虎頭飛將﹐封侯差早。談笑。尊俎地﹐兵衛畫戟﹐燕寢凝香好。伏櫪雄心﹐《缺壺》髙唱﹐意气不妨傾倒。父子一門忠力﹐惟有君恩須報。濟時了﹐看郎山長對﹐元勛難老。

卷第四十三

新樂府三

鷓鴣天隆徳故宮﹐同希顏﹑欽叔﹑知幾諸人賦

臨錦堂前春水波﹐蘭臯亭下落梅多。三山宮闕空瀛海﹐萬里風埃暗綺羅。云子酒﹐雪兒歌﹐畱連風月共婆娑。人間更有傷心處﹐柰得劉伶醉後何。

二木犀

桂子紛翻邑露黃﹐桂花髙韻靜生芳。薔薇水潤宮衣軟﹐婆律髙淸月殿涼。云岫句﹐海仙方﹐情緣心事兩難忘。衰蓮枉誤秋風客﹐可是無塵袖裏香。

三蓮

瘦綠愁紅倚暮煙﹐露華涼冷洗嬋娟。含情脈脈知誰怨﹐顧影依依定自憐。風送雨﹐水連天﹐淩波無夢夜如年。何時北渚亭邊月﹐狼藉秋香拂畫船。

四

零落棲遲感興多﹐酒杯直欲捲銀河。人間靑鏡悲華發﹐世外仙爛斧柯。長袖舞﹐抗音歌﹐月明人影兩婆娑。醉來知被旁人笑﹐無柰風情未減何。

五孟津作

總道忘憂有杜康﹐酒逢歡處更難忘。桃紅李白春千樹﹐古是今非笑一場。歌浩蕩﹐墨淋浪﹐銀釵縞袂滿鄰墻。百年得意多能幾﹖乞去聲與兒曹說醉狂。

六中秋飲倪文仲家蓮花白﹐醉中同李仁欽賦

月窟秋淸桂葉丹﹐仙家釀熟水芝殘。香來寶地三千界﹐露入金莖十二槃。天澹澹﹐夜漫漫﹐五湖豪客酒腸寬。醉來獨跨蒼鸞去﹐太華峯髙玉井寒。蓮爲水芝﹐見崔豹《古今注》。

七

少日驪駒白玉珂﹐靈砂犀角費頻磨。西城燈火長安夢﹐滿意春風似兩坡。流素月﹐澹秋河﹐百年狂興一聲歌。醉歸扶路人應笑﹐頭上花枝柰老何。

八與欽叔﹑京甫市飲

樓上歌呼倒接籬﹐樓前分手卻相攜。雨前雨後花枝減﹐州北州南酒價低。憐木雁﹐笑醯雞﹐鶴長鳧短幾時齊﹖醒來門外三竿日﹐臥聽春泥過馬蹄。

九

拍塞車箱滿載書﹐梁鴻元與世相疏。只緣攜手尋歸計﹐不恨埋頭屈壯圖。蒼玉硯﹐古銅壺﹐坐看兒輩了耕鋤。年年此日如川酒﹐千尺靑松盡未枯。

十

長恨簫聲隔粉墻﹐爭教移住五云鄕。一溪春水關何事﹐流出桃花賺阮郎。風攪夢﹐月侵牀﹐情緣消得海生桑。鴛鴦不鎖黃金殿﹐雌蝶雄蜂枉斷腸。

十一效朱希眞體

十步宮香出繡簾﹐惱人簾底月纖纖。五花驕馬垂楊渡﹐辜負仙郎側帽檐。秋澹澹﹐酒厭厭﹐新詩和恨入香奩。相思恰似鴛鴦錦﹐一夜新涼一夜添。

十二宮體八首

候館燈昏雨送涼﹐小樓人靜月侵牀。多情卻被無情惱﹐今夜還如昨夜長。金屋暖﹐玉鑪香﹐春風都屬富家郎。西園何恨相思樹﹐辛苦梅花候海棠。

十三

翡翠鴛鴦不自由﹐鏡中鸞舞只堪愁。庭前花是同心樹﹐山上泉分兩下流。金絡馬﹐木蘭舟﹐誰家紅袖水西樓。春風殢殺官橋柳﹐吹盡香不放休。

十四

天上腰支說館娃﹐眼中金翠有芳華。行雲著意畱歌扇﹐遠柳無情隔鈿車。周昉畫﹐洛陽花﹐數枝濃艷落誰家﹖春寒恨殺如年夜﹐庭樹陰陰欲暮鴉。

十五

小字繚綾寫欲成﹐印來眉黛綠分明。水流刻漏何曾住﹐玉作彈棋盡未平。愁易積﹐夢頻驚﹐閒衾歌枕覺霜淸。月明不放寒枝穩﹐夜夜烏啼徹五更。

十六

自在晴雲覆苑墻﹐徘徊明月駐淸光。已看紅袖沾芳酒﹐猶認宮螺映綺窗。金翡翠﹐繡鴛鴦﹐春風花暖柳香。殷勤未數《閒情賦》﹐不願將身作枕囊。

十七

復幕重簾錦作天﹐金壺銀燭夜如年。漢臯解佩終疑夢﹐緱嶺吹笙恰是仙。花一夢﹐柳三眠﹐春風無意惜芳妍。羅裙細看輕盈態﹐元在腰支婀娜邊。

十八

八繭吳蠶剩欲眠﹐東西荷葉兩相憐。一江春水何年盡﹐萬古淸光此夜圓。花爛錦﹐柳烘煙﹐韶華滿意與歡緣。不應寂寞求鳳意﹐長對秋風泣斷弦。

十九

好夢初驚百感新﹐誰家歌管隔墻聞。殘燈收罷空明月﹐臘雪消融更暮云。鶯有伴﹐雁離羣﹐西窗寂寞酒微醺。春寒畱得梅花在﹐剩爲何郎瘦幾分。

二十效東坡體

煮酒靑梅入座新﹐姚家池館宋家鄰。樓中燕子能畱客﹐陌上楊花也笑人。梁苑月﹐洛陽塵﹐少年難得是閒身。殷勤昨夜三更雨﹐乘醉東城一日春。

二十一

酒興濃於琥珀濃﹐爭教相望水西東。人家寒食淸明後﹐天气輕煙細雨中。花不盡﹐柳無窮﹐賞心難是此時同。阿連近日歌喉穩﹐唱得春宵燭影紅。

二十二

短髮如霜久已拚﹐無冠可掛更須彈。初聞古寺多倀鬼﹐又說層冰有熱官。閒處坐﹐靜中看﹐時情天意酒杯幹。籬邊老卻陶潛菊﹐一夜西風一夜寒。

二十三

華表歸來老令威﹐頭皮畱在姓名非。舊時逆旅黃粱飯﹐今日田家白板扉。沽酒市﹐釣魚磯﹐愛閒眞與世相違。墓頭未要徵西字﹐元是中原一布衣。

二十四

拋卻浮名恰到閒﹐卻因猥懶得顢頇。從教道士誇懸解﹐未信禪和會熟謾。山院靜﹐艸堂寬﹐一壺濁酒兩蒲團。題詩寄與王夫子﹐乘興時來看藥欄。

二十五

只近浮名不近情﹐且看不飲更何成﹗三杯漸覺紛華遠﹐一斗都澆磈磊平。醒復醉﹐醉還醒﹐靈均憔悴可憐生。《離騷》讀殺渾無味﹐好个詩家《阮步兵》。

二十六

枕上淸風午夢殘﹐華胥東望海漫漫。湖山似要閒身管﹐花柳難將病眼看。三徑在﹐一枝安﹐小齋容膝有餘寬。鹿裘孤坐千峯雪﹐耐與靑松老歲寒。

二十七「村裏黃番綽﹐家中白侍郎﹐」石曼卿句

總道狙公不易量﹐朝三暮四盡無妨。舊時鄴下劉公幹﹐今日家中白侍郎。歌浩蕩﹐酒淋浪﹐浮雲身世兩相忘。孤峯頂上靑天闊﹐獨對春風舞一場。

二十八

白白紅紅小樹花﹐春風滿意與鉛華。煙宵自屬千金馬﹐月旦眞成兩部蛙。諸葛菜﹐邵平瓜﹐白頭孤影一長嗟。南園睡足松陰轉﹐無數蜂兒趁晚衙。

二十九

偃蹇蒼山臥北岡﹐鄭莊場圃入微茫。卽看花樹三春滿﹐舊數松風六月涼。蔬近井﹐蜜分房﹐茅齋堅坐有藜牀。傍人錯比揚雄宅﹐笑煞韓家晝錦堂。

三十《薄命妾辭》五首

復幕重簾十二樓﹐而今塵土是西州。香雲已失金細翠﹐小景猶殘畫扇秋。天也老﹐水空流﹐春山供得幾多愁。桃花一簇開無主﹐盡著風吹雨打休。

三十一

顏色如花畫不成﹐命如葉薄可憐生。浮萍自合無根蒂﹐楊柳誰教管送迎﹖云聚散﹐月虧盈﹐海枯石爛古今情。鴛鴦雙影江南岸﹐腸斷枯荷夜雨聲。

三十二

一日春光一日深﹐眼看芳樹綠成陰。娉婷盧女嬌無柰﹐流落秋娘瘦不禁。霜塞闊﹐海煙沈﹐燕鴻何地更相尋﹖且教會得琴心了﹐辭盡長門買賦金。

三十三

玉立芙蓉鏡裏看﹐鉛紅無地著邊鸞。半衾幽夢香初散﹐滿紙春心墨未漧。深院落﹐曲欄幹﹐舊歡新恨紵衣寬。幾時忘得分攜處﹐黃葉疏雲渭水寒。

三十四

百囀嬌鶯出畫籠﹐一雙胡蝶殢芳叢。蔥蘢花透纖纖月﹐黯澹香搖細細風。情不盡﹐夢還空﹐歡緣心事淚痕中。長安西望腸堪斷﹐霧閣云窗又幾重。

三十五山陽七聖堂續增

沙岸縈回入艸泥﹐霜餘煙景自淒迷。樹嫌川近重重掩﹐云要村深故故低。茅蓋屋﹐稻分畦﹐何人今日此幽棲﹖十年來往山陽道﹐只道淸溪過馬蹄。

三十六新補據朱校本補

澹澹靑燈細細香﹐四更人語在幽窗。西風數點迎秋雨﹐六尺芙蓉滿意涼。秦樹遠﹐楚天長﹐綠嬌紅小負年芳。鴛鴦莫道無離恨﹐鎖向金籠恰是雙。

三十七新補據同前

著意尋春苦未遲﹐無情風雨妒芳期。靑樓天遠無書到﹐繡被寒多隻夢知。云澹濘﹐月低迷﹐洛陽山色見愁眉。何時重解香羅帶﹐細看春風玉一圍。

三十八新補據同前

讀李崖州詩有感「何處新生黃雀兒﹐飛來直上最髙枝。側頭撼腦南園裏﹐將謂春光總屬伊。」

姚宋光明到此家﹐爭教老作賈長沙。碧山也要崖州住﹐百布千遭繞郡衙。南苑月﹐曲江花﹐靑雲軒蓋滿京華。新生黃雀君休笑﹐占了春光卻被他。

踏莎行

微步生塵﹐殘妝暈酒﹐朱門如海空回首﹗東風正有去年華﹐柔條去作誰家柳﹖細雨春寒﹐燈靑夜久﹐孤衾未暖還分手。夢中見也不多時﹐怎生望得長相守﹖

玉樓春

吹臺蕭瑟行雲暮﹐一片雨聲連禁樹。正當潘嶽感秋時﹐不到杜陵懷古處。百年同是紅塵路﹐行近醉鄕差有趣。坐中誰是獨醒人﹐我醉欲眠卿可去。

桃源憶故人代贈良佐所親

楚云不似陽臺舊﹐只是無心出岫。竹外天寒翠袖﹐寂寞啼妝瘦。弦聲宛轉春風手﹐殢得行人病酒。明日西城回首﹐腸斷江南柳。

虞美人題蘇小小圖

桐陰別院宜淸晝﹐入座春山秀。美人圖子阿誰畱﹖都是宣和名筆內家收。鶯鶯燕燕分飛後﹐粉淡梨花瘦。只除蘇小不風流﹐倒插一枝萱艸鳳釵頭。

二

櫻桃元是仙郎種﹐次第芳菲動。開殘山杏沒都紅﹐一樹梨花如雪月明中。三生蝶化南華夢﹐只有情緣重。曲闌幽徑小簾櫳﹐好共掃眉才子管春風。

小重山

醉盡春風意未闌﹐纏頭雙鳳錦﹐覓端端。多情胡蝶送歸鞍﹐揚州夢﹐芍藥薦金槃。羅幌酒醒寒﹐燈前朱麝淺﹐翠螺殘。一春心事紵衣寬。靑鸞客﹐樓外日三竿。

二

酒冷燈靑夜不眠﹐寸腸千萬里﹐兩相牽。鴛鴦秋雨半池蓮﹐分飛苦﹐紅淚曉風前。天遠雁翩翩﹐雁來人北去﹑遠如天。安排心事待明年﹐無情月﹐看待幾時圓。

定風波

白水靑田萬頃秋﹐風煙平楚散羊牛。莫放相公黃閣去﹐畱取﹐笑談尊俎也風流。華衣仙人人不識﹐今夕﹐鹿車也到百花洲。好把襄江都釀酒﹐爲壽﹐壽星光彩動南州。鄧帥漆水公壽筵﹐遼東大使君在焉﹐大有道術時年九十三矣。

二

白髮相看老弟兄﹐恨無一語送君行。至竟交情何處好﹖向道﹐不如行路本無情。少日龍門星斗近﹐爭信﹐淒涼湖海寄餘生。耆舊風流誰復似﹖從此﹐休將文字占時名﹗楊叔能將歸淄州﹐與予別於山陽﹐作《鷓鴣天詞》畱贈云「解後梁園對榻眠﹐舊遊回首一淒然。當時好客誰爲最﹖李趙風流兩謫仙。居接棟﹐稼鄰田﹐與君詩酒度殘年。飄零南北如相避﹐開歲還分壠上泉。」因用其意答之。李趙謂閒閒公與屏山也。

三三鄕光武廟﹐懷故人劉公景玄

熊耳東原漢故宮﹐登臨猶記往年同。底事愛君詩句好﹖解道﹐河山浮動酒杯中。存沒悠悠三十載﹐誰會﹖白頭孤客坐書空。黃土英雄何處在﹖須待﹐醉尋蕭寺哭春風。

四

離合悲歡酒一壺﹐白頭紅頰醉相扶。見說徳星今又聚﹐何處﹖範家亭上會周吳。造物有情畱此老﹐人道﹐洛西淸燕百年無。六客不爭前與後﹐好�﹐龍眠老筆畫新圖。永寧範使君園亭﹐會汝南周國器﹑汾陽任亨甫﹑北燕吳子英﹑趙郡蘇君顯﹑淄川李徳之。用東坡體擬《六客詞》。

五兒子阿中百晬日作續增

五色蓮盆玉雪肌﹐靑搽紅抹總相宜。且道生男何足愛﹖爭柰﹐隆顱犀角眼中稀。六十平頭年運好﹐投老﹐大兒都解把鋤犁。酒眼看花驢背上﹐豪放﹐阿齡扶路阿中隨。

六續增

何處如今更有詩﹖爭教風鬢見橫枝。詩到梅邊誰最似﹖除是﹐玉顏寂寞酒淸時。爲向雲間公子道﹐聞早﹐安排歡賞惜幽姿。十日畱花花未遇﹐容我﹐醉圍紅袖寫烏絲。

一落索戲王同年鼎玉

人見何郎新來瘦﹐不見天寒翠袖。繡被薰香透﹐幾時卻似鴛鴦舊。九十日春光在手﹐可惜歡緣未久。去去休回首﹐柔條去作誰家柳。

采桑子

兒家門戶重重掩﹐郎住墻東。枉破春工﹐萬紫千紅一夜風。伯勞分背西飛燕﹐何日相逢﹖縱得相逢﹐海闊天髙處處同﹗

婆羅門引望月

素蟾散彩﹐九秋風露發淸妍。嫦娥盡有情緣。畱著三五盈盈﹐永夜照憑肩。看晚妝臨鏡﹐若个嬋娟。尋常月圓﹐恨都向﹐別時偏。幾度郵亭枕上﹐野店尊前。明珠玉秀﹐算一日﹑相看一日仙。人共月﹑長似今年。

二過孟津河山亭故基續增

短衣匹馬﹐白頭重過雒陽城。百年一夢初驚。寂寞髙秋云物﹐殘照半林明。澹橫舟古渡﹐落雁寒汀。河山故亭﹐人與鏡﹑兩崢嶸。爭信黃壚此日﹐深谷髙陵。一時朋輩﹐謾畱在﹑窮途阮步兵。尊俎地﹐誰慰飄零﹖三州龍興閣感遇續增

嶧山霽雪﹐九層飛觀郁崢嶸。風煙畫出新亭。老眼來今往古﹐天地兩無情。但浮雲平野﹐短日蕪城。酒狂步兵﹐書與劍﹑此飄零。爲問雲間雞犬﹐幾度丹成﹖停杯不語﹐竟何用﹑千秋身後名﹖休自倚﹐湖海平生﹗

四亦名《菊潭秋》續增

商於六里﹐野潭千古�煙霞。靈苗鬱鬱無涯。浩蕩靑冥風露﹐金素髮淸華。散霜叢彌岸﹐月影明沙。仙經浪誇﹐種瑤艸﹑養鉛砂。爭信瓊杯芳薦﹐藥鏡黃芽。秋香晚節﹐也分到﹑山中宰相家。休更羨﹐劉阮桃花。

梅花引

泰和中﹐西州士人家女阿金﹐姿色絕妙。其家欲得佳婿﹐使女自擇。同郡某郎獨華腴﹐且以文彩風流自名。女欲得之﹐嘗見郎墻頭﹐數語而去。他日又約於城南﹐郎以事不果來。其後從兄官陜右﹐女家不能待﹐乃許他姓。女鬱鬱不自聊﹐竟用是得疾。去大歸二三日而死。又數年﹐郎仕﹐馳驛過家。先通殷勤者持冥錢告女墓云「郎今年歸﹐女知之耶﹖」聞者悲之。此州有元魏離宮﹐在河中潬。士人月夜踏歌和云「魏拔來﹐野花開。」故予作《金娘怨》﹐用楊白花故事。詞云「含情出戶嬌無力﹐拾得楊花淚沾臆。春去秋來雙燕子﹐願銜楊花入窠裏。」郎﹐中朝貴遊﹐不欲斥其名﹐借古語道之。讀者當以意曉云。「骨化形銷﹐丹誠不泯﹔因風委露﹐猶托淸塵。」是崔娘書詞﹐事見元相國《傳奇》。

墻頭紅杏粉光勻﹐宋東鄰﹐見郎頻。腸斷城南﹑消息未全眞。拾得楊花雙淚落﹐江水闊﹐年年燕語新。見說金娘埋恨處﹐蒺藜沙艸不知春。離魂一隻鴛鴦去﹐寂寞誰親﹖惟有因風委露托淸塵。月下哀歌宮殿古﹐暮云合﹐遙山入翠顰。

二同張仲經楊飛卿賦靑梅續增

綠華仙萼彩雲間。雪消殘﹐擁香�。隨意輕勻淺注﹐盡髙閒。向道是梅剛不信﹐更誰占﹐東風最上番。韻絕秀絕香又絕。恨千山復千山。才情似記何郎句﹐淸淚班班。寂寞孤村籬落﹐小溪灣。修竹蕭蕭霜月苦﹐好畱與﹐靑綾護曉寒。

品令淸明夜﹐夢酒間唱田不伐《映竹園啼鳥》樂府﹐因記之。

幽齋向曉﹐窗影動﹑人聲悄。夢中行處﹐數枝臨水﹐幽花相照。把酒長歌﹐猶記竹間啼鳥。風流易老﹐更常被﹑閒愁惱。年年春事﹐大都探得﹐歡遊多少﹖一夜狂風﹐又是海棠過了。

惜奴嬌

畫扇髙秋﹐恨塵暗秦王女。渺東城﹑春煙綠樹。燕子來時應解說﹐徵鞍處。記取﹐未忘得﹑蘭膏香聚。枕上新聲﹐斷腸是江南句。更行雲無心也住。未了情緣﹐算惟有﹑相將去。去﹐枉輕負﹑梨花暮雨。

烏衣怨舊名《點降唇》

香冷云兜﹐後期紅綫知何許。謝家兒女﹐解得辭巢語。畫棟珠簾﹐恨不經年住。匆匆去﹐岸花汀樹﹐寂寞瀟湘雨。

二

繡佛長齋﹐半生枉伴蒲團過。酒壚橫臥﹐一蹴虛空破。頗笑張顚﹐自謂無人和。還知麼﹖醉鄕天大﹐少个神仙我。

江城子賦牡丹

姚家池館魏家鄰﹐上番春﹐姓名新。傾國傾城﹐爲雨復爲雲。水北水南無別物﹐金屑粉﹐麝香塵。折枝圖上看精神﹐見來頻﹐畫來眞。辦作黃徐﹑無負百年身。也待不來花下醉﹐嫌笑殺﹐洛陽人。

二仿花間體詠海棠

蜀禽啼血染冰蕤﹐趁花期﹐占芳菲。翠袖盈盈﹐凝笑弄晴暉。比盡世間誰得似﹖飛燕瘦﹐玉環肥。一番風雨未應稀。怨春遲﹐怕春歸。恨不髙張﹑紅錦百重圍。多載酒來連夜看﹐嫌化作﹑彩雲飛。

三釣壇見《嚴光傳》

醉來長袖舞雞鳴﹐《短歌行》﹐壯心驚。西北神州﹐依舊一新亭。三十六峯長劍在﹐星鬥气﹐郁崢嶸。古來豪俠數幽並。鬢星星﹐竟何成﹖他日封侯﹐編簡爲誰靑﹖一掬釣魚壇上淚﹐風浩浩﹐雨冥冥。

四寄徳新丈

春風花柳日相催﹐淅江梅﹐臘前開。開徧山桃﹑恰到野酴酉縻。商嶺東來三百里﹐紅作陣﹐綠成堆。半山亭下釣魚臺﹐拂層崖﹐坐蒼苔。林影湖光﹐佳處兩三杯。恨殺玉溪王老子﹐忙个甚﹖不同來﹖

五送人歸舊居

艸堂蕭灑淅江頭。傍林邱﹐買扁舟。隔岸紅塵﹐無路近沙鷗。枕上有書樽有酒﹐身外事﹐更何求﹖暮雲歸鳥仲宣樓。敝貂裘﹐爲誰畱﹖千古書生﹐那得盡封候﹗好在半山亭下路﹐聞未老﹐去來休。

六賦芍藥揚州紅

司花著意壓春魁。綠云堆﹐擁香來。冉冉紅鸞﹐十步一徘徊。花到揚州佳麗種﹐金作屋﹐玉爲階。一作臺門前腰鼓﹐揭春雷。倚妝臺﹐盡人催。鶯語丁寧﹐空繞百千回。不道惜花人欲去﹐看直待﹑幾時開﹖

七內鄕縣廟芳菊堂前﹐大酴酉縻架芳香絕異。常年開時﹐人有見素衣美婦﹐迫視之﹐無有也。或者以爲花神。故記之。

纖條裊裊雪蔥籠﹐翠陰重﹐暖香融。想是春工﹑滿意與薰醲。百畹種蘭千畝蕙﹐都辦作﹑一簾風。花開人似玉芙蓉﹐月明中﹐下瑤宮。只恐行雲﹑歸去卷花空。剩著瓊杯斟曉露﹐畱少住﹐莫匆匆。

八崧山中作

眾人皆醉屈原醒。笑劉伶﹐酒爲名﹐不道劉伶﹑久已笑螟虫靈。死葬糟邱殊不惡﹐緣底事﹐赴淸泠﹖醉鄕千古一升平。物忘情﹐我忘形。相去羲皇﹑不到一牛鳴。若見三閭憑寄語﹕尊有酒。可同傾。

九

二更轟飲四更回。宴繁臺﹐盡鄒枚。誰念梁園﹑回首便成灰。今古廢興渾一夢。憑底物﹐寄悲哀﹖靑天蕩蕩鏡奩開。月光來﹐且徘徊。何用東生﹑西沒苦相催﹗世事悠悠吾老矣﹐歌一曲﹐盡餘杯。

十夢徳新丈﹑因及欽叔舊遊﹐河山亭﹐在��。

河山亭上酒如川。玉堂仙﹐重畱連。猶恨春風﹑桃李負芳年。長記鶯啼花落處﹐歌扇後﹐舞衫前。舊遊風月夢相牽。路三千﹐去無緣。滅沒飛鴻﹐一綫入秋煙。白髮故人今健否﹖西北望﹐一潸然﹗

十一劉濟川來別﹐同宿康庵。夢與予過田家飲﹐行及太原﹐作此爲寄。濟川﹑阜昌諸孫﹐在濦上時﹐及與伯玉﹑知幾遊從。

來鴻去雁十年間﹐鏡中看﹐各衰顏。恰待蒙泉﹑東畔買靑山。夢裏鄰村新釀熟﹐攜竹杖﹐款柴關。人生誰得老來閒﹖記淸歡﹐見君難。長路悠悠﹐回首暮云還。斷嶺不遮南望眼﹐時爲我﹑一憑欄﹗

十二觀別

旗亭誰唱渭城詩﹖酒盈卮﹐兩相思。萬古垂楊﹐都是折殘枝。舊見靑山靑似染。緣底事﹐淡無姿﹖情緣不到木腸兒。鬢成絲﹐更須辭。只恨芙蓉﹐秋露冷胭脂。爲問世間離別淚﹐何日是﹑滴休時﹖

十三

河堤煙樹渺雲沙。七香車﹐更天涯。萬古千秋﹐幽恨入琵琶。想到都門南下望﹐金縷暗﹐玉釵斜。津橋春水浸紅霞。上陽花﹐落誰家﹖獨恨經年﹑培養牡丹芽﹗寒雁歸時憑寄語﹕莫容易﹐損容華。

十四

行雲冉冉度關山。別時難﹐見時難。悵望南風﹑早晚送云還。心事情緣千萬劫﹐無計解﹑玉連環。夕陽人影小樓閒。曲闌干﹐晚風寒。料得而今﹑前後望歸鞍。寂寞梨花枝上雨。人不見﹐與誰彈﹖

十五

杏花開過雪成團。惜朱顏﹐負淸歡。只道今年﹑春意已闌珊。卻是地偏芳信晚﹐紅數點﹐小溪灣。碧壺香供挽春還﹐一枝閒﹐淡相看。月落山空﹐誰與護朝寒﹖傳語春風畱客好﹐莫容易﹐便吹殘。

十六東原幕府諸公送予西湖﹐行及陽谷。作此爲寄。

江山詩筆仲宣樓﹐獘貂裘﹐盡風流。獨恨煙花﹑三月出東州。愛煞津亭亭��﹐無一語﹐只相畱。來鴻去燕兩悠悠。別離愁﹐幾時休﹖得似孤城﹑春水一沙鷗。寄謝西湖追送客﹐分手地﹐莫回頭。

十七繡香奩曲新補據《全金元詞》

吐尖絨縷濕胭脂﹐淡紅滋﹐艷金絲﹐畫出春風﹑人面小桃枝。看作《香奩》元未盡﹐揮一首﹐斷腸詩。仙家說有瑞云枝。瑞云枝﹐似瓊兒。向道相思﹐無路莫相思。枉繡合歡花樣子﹐何日是﹐合歡時﹖

十八新補據同前

梅梅柳柳鬧新晴。趁淸明﹐鳳山行。畫出靈泉﹑三月晉蘭亭。細馬金鞍紅袖客﹐能從我﹐出重城。賞心樂事古難並﹐玉雙瓶﹐爲冠傾﹐一曲淸歌﹐休作斷腸聲。頭上花枝如解語﹐應笑我﹐未忘情。

卷第四十四

新樂府四

淸平樂杏花

香團嬌小﹐拍拍知多少﹖一樹鉛華春事了﹐消甚珠圍翠繞。生紅鬧簇枯枝﹐只愁吹破胭脂。說與東風知道﹐杏花不看開時。

二遊少室淸微宮雪溪

溪頭來去﹐坐臥沿溪樹。管甚人間無著處﹐已被白雲畱住。生平不置肝腸﹐只今物我都忘。說與山中魚鳥﹐相親相近何妨﹗

三泰山上作

江山殘照﹐落落舒淸眺。澗壑風來號萬竅﹐盡入長松悲嘯。井蛙瀚海雲濤。醯雞日遠天髙。醉眼千峯頂上﹐世間多少秋毫﹗

四罷鎭平﹑歸西山艸堂

垂楊小渡﹐處處歸鞍駐。八十田翁良愧汝﹐把酒千言萬語。細侯竹馬相從﹐笑渠奔走兒童。十里村簫社鼓﹐依然傀儡棚中。

五

離腸宛轉﹐瘦覺妝痕淺。飛去飛來雙語燕﹐消息知郎近遠。樓前小雨珊珊﹐海棠簾幕輕寒。杜宇一聲春去﹐樹頭無數靑山。

六

蘭膏香聚﹐醉枕聞低語。一刻春宵流水去﹐訴得離情幾許﹖桃花紅淺紅深﹐五年煙艸歸心。畱得一枝春在﹐爭教綠葉成陰。

七

香凝嬌聚﹐玉立臨春樹。細看司花畱意處﹐都在輕勻淺注。相逢南陌東城﹐有情只似無情。說與新來憔悴﹐鶯兒不解丁寧。

八憶鎭陽

悲歌聚散﹐世事天誰管﹖梳去梳來雙鬢短﹐鏡裏看看雪滿。燕南十月霜寒﹐孤身去住都難。何日西窗燈火﹐眼前兒女團欒。

九

夜宿奉先﹐與宗人明道談天壇勝遊﹐因賦此詞。司馬子微開元十七年中元日﹐藏《金華丹經》於天壇石室。中興亂後﹐人得之﹐字畫如《洛神賦》縑素亦不爛壞。予於山陽一相識家嘗見之。

丹書碧字﹐細說金華事。試問誰邊堪舉似﹖除卻靑蓮居士。胎仙八表泠風﹐爭教低首樊籠﹖夢裏云裝煙駕﹐倚天壇影西東。

十嘲兒子阿寧

嬌鶯婭奼﹐解說三生話。試看靑衫騎竹馬﹐若个張萱許畫。西家撞透煙樓﹐東家談笑封侯。莫道元郎小小﹐明年部曲黃牛。

十一贈句龍英孺家中女子阿金﹐張仲經二女﹐名蘭﹑楚

瓊枝瑤艸﹐來自三山島。莫道生男堪慰老﹐掌上金兒更好。胭脂杏蕾生紅﹐繡襦學弄春風。好共蘭蘭楚楚﹐畫教七巧圖中。

十二光甫副使壽席﹐鵷雛指渠兒子阿咬

春風傾倒﹐京雒春回早。走馬章臺人未老﹐金翠鵷雛更好。安排美景良辰﹐放教花柳攙新。誰似君家池館﹖又添丹桂靈椿。

十三己亥春﹐濟源奉先觀賦杏花

小橋流水﹐一徑修篁裏。走馬章臺人老矣﹗只愛明窗淨幾。杏花白白紅紅﹐花時日日狂風。不是碧壺香供﹐眞成惱破春工。

十四新補

村墟瀟灑﹐似是朱陳畫。神武衣冠須早掛﹐可待兒婚女嫁。山深水木淸華﹐漁樵好个生涯。夢想平橋南畔﹐竹籬茅舍人家。

浪淘沙

詩句入冥搜﹐欲寫還休。人間情是阿誰畱﹖千丈遊絲不落地﹐風外悠悠。煙雨晚山稠﹐人倚西樓。衡陽歸雁滿沙頭。一種江城寒夜客﹐一種春愁。

二

云外鳳凰簫﹐天上星橋。相思魂斷欲誰招﹖瘦煞三山亭畔柳﹐不似宮腰。長日篆煙消﹐睡過花朝。紅薔薇架碧芭蕉。雌蝶雄蜂天不管﹐各自無聊。

三

春瘦怯春衣﹐春思低迷。雨聲偏與睡相宜。懊惱離愁尋殢酒﹐已被愁知。煙樹望中低﹐水繞山圍。丁寧雙燕語心期。昨夜狂風花在否﹖明日郎歸。

四

金翠畫屏山﹐萬髻千鬟。桃源樓閣五雲間。恨煞芙蓉城下客﹐不借靑鸞。風雨杏花殘﹐芳意都闌。一燈孤影小窗閒。繡被薰來香欲盡﹐只是春寒。

五爲煙中樹作

楊柳日三眠。桃李爭妍。千金誰許占芳年﹖買得閒愁無著處﹐卻恨春偏。流水武陵源﹐夢引愁牽。東風歸興燕翩翩。試問西窗前夜月﹐幾度嬋娟﹖

六新補

芳樹翠煙重﹐殘角疏鐘。落花飛絮一簾風。可惜河陽桃李月﹐彈指春空。翡翠合歡籠﹐相望西東。鎖窗幽夢幾回同﹖料得朱門歌舞罷﹐滿袖啼紅。

西江月

懸玉微風度曲﹐薰鑪熟水畱香。相思夜夜郁金堂﹐兩點春山枕上。楊柳宜春別院﹐杏花宋玉鄰墻。天涯春色斷人腸﹐更是髙城晚望。

古烏夜啼玉簪

花中閒遠風流﹐一枝秋。只枉十分淸瘦不禁愁。人欲去﹐花無語﹐更遲畱。記得玉人遺下玉搔頭。

人月圓

玄都觀裏桃千樹﹐花落水空流。憑君莫問﹐淸涇濁渭﹐去馬來牛。謝公扶病﹐羊曇揮涕﹐一醉都休。古今幾度﹐生存華屋﹐零落山邱﹗

二卜居外家東園

重岡已隔紅塵斷﹐村落更年丰。移居要就﹑窗中遠岫﹐捨後長松。十年種木﹐一年種谷﹐都付兒童。老夫惟有﹑醒來明月﹐醉後淸風。

沁園春除夕二首

腐朽神奇﹐夢幻吞侵﹐朝昏變遷。悵殘燈舊歲﹐雞聲競早﹔春風歸興﹐雁影相先。南渡崩奔﹐東屯畱滯﹐世事悠悠白髮邊。虛名誤﹐徧人間浪走﹐恰到求田。靑紅花柳爭妍。意醉眼﹑天公也放顚。更云雷怒捲﹐頹波一注﹔冰霜冷看﹐老檜千年。園令家居﹐陶潛官罷﹐無酒令人意缺然。從教去﹐付靑山枕上﹐明月尊前。二

再見新正﹐去歲逐貧﹐今年送窮。算公田二頃﹐誰如元亮﹔吳牛十角﹐未比龜蒙。面目堪憎﹐語言無味﹐五鬼行來此病同。齏鹽裏﹐似揚雄寂寞﹐韓愈龍鐘。何人炮鳳烹龍﹖且莫笑﹑先生飯甑空﹗便來朝看鏡﹐都無勛業﹔拈將詩筆﹐猶有神通。花柳橫陳﹐江山呈露﹐盡入經營慘澹中。閒身在﹐看薄批明月﹐細切淸風。

太常引

五雲樓觀日華東﹐看天上﹑建章宮。人海混魚龍﹐比自古﹑中原更雄﹗紫垣星月﹐禁階燈火﹐朝馬鬧晨鐘。一夢轉頭空﹐恍猶在﹐邯鄲道中。

二

予年廿許﹐時自秦州侍下﹐還太原﹐路出絳陽。適郡人爲觀察判官祖道道傍。少年有與紅袖泣

別者。少焉車馬相及﹐知其爲觀察之孫振之也。所別卽琴姬阿蓮。予嘗以詩道其事。今二十五年﹐歲辛巳﹐振之因過予﹐語及舊遊﹐恍如隔世。感念今昔﹐殆無以爲懷﹐因爲賦此。

渚蓮寂寞倚秋煙﹐發幽思﹐入哀弦。髙樹記離筵﹐似昨日﹑郵亭道邊。白頭靑鬢﹐舊遊新夢﹐相對兩淒然。驕馬弄金鞭﹐也曾是﹑長安少年。

三

官街楊柳絮飛忙﹐鞍馬送年芳。詩興更教狂。算能醉﹐花前幾場﹖滿城桃李﹐一枝香雪﹐不屬富家郎。風雨沒商量﹐快來與﹐梨花洗妝﹗

四東原上淸宮﹐同楊飛卿夜話汝梁舊遊﹐追懷欽叔內翰。飛卿名鴻﹐有詩名東州。

十年流水共行雲﹐相見重情親。滄海坐揚塵﹐便疑是﹑前身後身。風臺月謝﹐舞裙歌扇﹐樂事幾回新。莫話洛陽春﹐更誰似﹑金鑾故人﹖

五寄酒泉帥張奧﹑子明。子明鄠陽關去酒泉百里而遠﹐故云。

田園松菊自由身﹐鞍馬老紅塵。鵝鴨惱比鄰。算未羨﹐淩煙寫眞。花時風雨﹐長年哀樂﹐白髮爲誰新﹖休唱《渭城春》﹐怕憶著﹐西州故人。

六

水光林影入憑欄﹐花柳占春寬。三月錦城團﹐爲洗盡﹑山陰暮寒。玉峯詩老﹐爲君吟嘯﹐不醉有餘歡。人物後來看﹐�畫作﹑臨流幼安。

七

東園歌管日相娛﹐佳釀出兵廚。陶寫在桑楡。便鶴到﹑揚州未如。歌紅濃露﹐綠陰淸吹﹐長�下樓居。髙枕卽吾廬﹐更何待﹑將軍報書。

八

爲東原範尊師壽。範新得曹夫人所畫《松上幽人圖》﹐上有曹道衝題詩。

衣冠人物渺翩翩﹐天地一臞仙。來自範公泉﹐管家在﹑三山洞天。一簪華發﹐一篇《秋水》﹐得意已忘言。圖畫看他年﹐與松上﹑幽人並傳。

水龍吟從商帥國器獵於南陽﹐同仲澤﹑鼎玉賦此。

少年射虎名豪﹐等閒赤羽千夫膳。金鈴錦領﹐平原千騎﹐星流電轉。路斷飛潛﹐霧隨騰沸﹐長圍髙掩。看川空谷靜﹐旌旗動色﹐得意似﹑平生戰。城月迢迢鼓角﹐夜如何﹖軍中髙宴。江淮艸木﹐中原狐兔﹐先聲自遠。蓋世韓﹑彭﹐可能只辦﹐尋常鷹犬。問元戎早晚﹑鳴鞭徑去﹐解天山箭。

二中秋

舊家八月池臺﹐露華涼冷金波漲。寧王玉笛﹐霓裳仙譜﹐涼州新釀。一枕開元﹐夢恍猶記﹐華淸天上。對昆明火冷﹐蓬萊水淺﹐新亭淚﹑空相向。爛熳東原此夕﹐夜如何﹖髙秋空曠。一杯徑醉﹐憑君莫問﹐今來古往。萬里孤光﹐五湖髙興﹐百年淸賞。倩何人喚取﹐飛瓊佐酒﹐作穿雲唱。

三中秋

素丸何處飛來﹐照人只是承平舊。兵塵萬里﹐家書三月﹐無言搔首。幾許光陰﹐幾回歡聚﹐長教分手。料婆娑桂樹﹐多應笑我﹐憔悴似﹑金城柳。不愛竹西歌吹﹐愛空山﹑玉壺淸晝。尋常夢裏﹐膏車盤谷﹐拿舟方口。不負人生﹐古來惟有﹐中秋重九。願年年此夕﹐團欒兒女﹐醉山中酒。

四同徳秀遊盤谷

接云千丈層崖﹐古來此地風煙好。靑山得意﹐十分濃秀﹐都將傾倒。可恨孤峯﹐幾回空見﹐松筠枯槁。自都門送別﹐膏車秣馬﹐誰更問﹑一作向盤中道﹖我愛陂塘南畔﹐小川平﹑橫岡回抱。野麋山鹿﹐平生心在﹐長林丰艸。婢織奴耕﹐歲時供我﹐酒船茶竈。把人間萬事﹐從頭放下﹐只山間老。

五陳希夷《睡歌》﹐有契予心﹐因衍之。

百年同是行人﹐醉鄕獨有歸休地。此心安處﹐良辰美景﹐般般稱遂。力士鐺頭﹐舒州杓畔﹐不妨遊戲。算爲狂爲隱﹐非狂非隱﹐人誰解﹑先生意。莫笑糊塗老眼﹐幾回看﹑紅輪西墜。一杯到手﹐人間萬事﹐俱然少味。範蠡﹑張良﹐盡他驚怪﹐陳摶貪睡。且陶陶兀兀﹐今朝醉了﹐更明朝醉。

六東園醉後

兩年金鳳城邊﹐等閒又見東風菜。侯門慣客﹐東園髙宴﹐靑雲飛蓋。水上幽亭﹐恍然眞似﹑蘭舟同載。望紅樓翠壁﹐靑田白鷺﹐誰信是﹑山陰塞﹖鬱鬱林梢紫動﹐便安排﹑春來天外。醉魂搖蕩﹐尊前何恨﹐狂香浩態。髙枕吾廬﹐倒衣命駕﹐心期長在。爲使君料理﹐潘郎老鬢﹐盡花枝戴。

七

漢家金粟堆空﹐玉花驚見天池種。並州畫角﹐回腸淒斷﹐淸霜曉弄。世事浮雲﹐白衣蒼狗﹐知誰摶控﹖恨北平老守﹐南山夜獵﹐風雨暗﹑貂裘重。總道煙霄失路﹐意平生﹑依然飛動。髙城置酒﹐汾流澹澹﹐無言目送。寶劍千金﹐盡堪傾倒﹐玻璃春甕。問波神剩借﹐橫江組練﹐挽靑絲夢。

眼兒媚

阿儀醜筆學雷家﹐繞口墨糊塗。音茶今年解道﹐疏籬凍雀﹐遠樹昏鴉。乃公行坐文書裏﹐面雛鬢生華。兒郎又待﹐吟詩寫字﹐是甚生涯。

木蘭花慢孟津官舍寄欽若﹑欽用昆弟﹐並長安故人。

流年春夢過﹐記書劍﹑入西州。對得意江山﹐十千沽酒﹐著處歡遊。興亡事﹐天也老﹐盡消沈﹑不盡古今愁﹗落日霸陵原上﹐野煙凝碧池頭。風聲習气想風流﹐終擬覓菟裘。待射虎南山﹐短衣匹馬﹐騰踏淸秋。黃塵道﹑何時了﹖料故人﹑應也怪遲畱。只問寒沙過雁﹐幾番王粲登樓。

二

擁都門冠蓋﹐瑤圃秀﹐轉春暉。悵華屋生存﹐山邱零落﹐事往人非。追隨﹐舊家誰在﹖但千年﹑遼鶴去還歸﹗系馬鳳凰樓柱﹐倚弓玉女窗扉。江頭花落亂鶯飛﹐南望重依依。渺天際歸舟﹐雲間汀樹﹐水繞山圍。相期﹐更當何處﹖算古來﹑相接眼中稀。寄與蘭成新賦﹐也應爲我沾衣。

三

賦《招魂》《九辯》﹐一尊酒﹐與誰同﹖對零落棲遲﹐興亡離合﹐此意何窮﹖匆匆﹐百年世事﹐意功名﹑多在黑頭公。喬木蕭蕭故國﹐孤鴻澹澹長空。門前花柳又春風﹐醉眼眩靑紅。問造物何心﹐村簫社鼓﹐奔走兒童。天東﹐故人好在﹐莫生平﹑豪气減元龍。夢到瑯邪臺上﹐依然湖海沈雄。

四

對西山搖落﹐又匹馬﹑過並州。恨秋雁年年﹐長空澹澹﹐事往情畱。白頭﹐幾回南北﹐竟何人﹑談笑得封侯﹖愁裏狂歌濁酒﹐夢中錦帶吳鉤。嚴城笳鼓動髙秋﹐萬竈擁貔貅。覺全晉山河﹐風聲習气﹐未減風流。風流﹐故家人物﹐慨中宵﹑拊枕憶同遊。不用聞雞起舞﹐且須乘月登樓。

五遊三臺二首

擁巖巖雙闕﹐龍虎气﹐郁崢嶸。想暮雨珠簾﹐秋香桂樹﹐指顧臺城。臺城﹐爲誰西望﹐但哀弦﹑淒斷似平生。只道江山如畫﹐爭教天地無情﹗風雲奔走十年兵﹐慘澹入經營。問對酒當歌﹐曹侯墓上﹐何用虛名﹖靑靑故都喬木﹐悵西陵﹑遺恨幾時平﹖安得參軍健筆﹐爲君重賦《蕪城》。

六

渺漳流東下﹐流不盡﹐古今情。記海上三山﹐雲間雙闕﹐當日南城。黃星﹐幾年飛去﹐澹春陰﹑平野艸靑靑。冰井猶殘石甃﹐露槃已失金莖。風流千古《短歌行》﹐慷慨《缺壺》聲。想釃酒臨江﹐賦詩鞍馬﹐詞气縱橫。飄零﹐舊家王粲﹐似南飛﹑烏鵲月三更。笑煞西園賦客﹐壯懷無復平生。

七送親家丈問夢綱

又東門送客﹐側身西望長嗟。算萬里功名﹐幾番風雨﹐何限雲沙﹗相看已過半百﹐甚年年﹑各在一天涯﹗秋气偏催過雁﹐疏煙細點歸鴉。旌旗未捲鬢先華﹐淸淚落悲笳。問蜀道登天﹐錦城𨿽好﹐得似還家﹖關心老來婚嫁﹐要與余﹑鄰屋共煙霞。到�徵西車馬﹐輸他杜曲桑麻。

八送取新歸隱山陽﹐兼簡玉川同社

澹西園暮景﹐對別酒﹑惜臨分。愛襆被中臺﹐掛冠神武﹐誰得如君﹖紛紛道途鞍馬﹐甚當時﹑王粲也從軍。處處驚烏夜月﹐年年落雁橫汾。菟裘老計在耕耘﹐風�出塵氛。記沁北﹑丹東﹐松枯石潤﹐菊秀蘭薰。林泉竟輸先手﹐漫回頭﹑慚愧玉山云。寄謝雞豚社客﹐艸堂未要移文。

九贈吹觱篥者張嘴兒曁乃婦田氏合曲﹐賦此

要新聲陶寫﹐柰聲外﹑有聲何﹖愴銀字安淸﹐珠繩瑩滑﹐怨感相和。風流故家人物﹐記諸郎﹑吹管念奴歌。落日邯鄲老樹﹐秋風太液滄波。十年燕市重經過﹐鞍馬宴鳴珂。趁饑鳳微吟﹐嬌鶯巧囀﹐紅捲鈿螺。纏頭斷腸詩句﹐似鄰舟﹑一聽惜蹉跎。休唱貞元舊曲﹐向來朝士無多。

鵲橋仙

梨花春暮﹐垂楊秋晚﹐歸袖無人重挽。浮雲流水十年間﹐算只有﹑靑山在眼。風臺月榭﹐朱唇檀板﹐多病全疏酒盞。劉郎爭得似當時﹖比前度﹑心情又減。

二新補據朱校本

同欽叔欽用賦梅

孤根漸暖﹐芳魂乍返﹐待吐檀心又懶。未先拈出一枝香﹐算只是﹐司花會揀。情緣未斷﹐韶華易減﹐早去尋芳已晚。東風容易莫吹殘。暫畱與﹐何郎慰眼。

三新補據同前

乙未三月﹐冠氏紫微觀桃符上開花一枝﹐予與楊煥然共嘆﹐以爲此亦當卻一春耶﹖因取此意﹐作此以自諭云。

槐根夢覺﹐瓜田歲暮﹐白髮新來無數。長安遷客望朱崖﹐未喚得﹐煙霄失路。西州芍藥﹐南州瓊樹﹐香滿云窗月戶。蒺藜沙上野花開﹐也算卻﹐春風一度。

點絳唇長安中作新補據朱校本﹐後七首同

沙際春歸﹐綠窗猶唱畱春住。問春何處﹖花落鶯無語。渺渺吟懷﹐漠漠煙中樹。西樓暮﹐一簾疏雨﹐夢裏尋春去。

二新補

宜男

綠澹香濃﹐舊曾百子池邊種。碧筵孤聳﹐驚墮釵頭鳳。檀粉輕拈﹐苦怕蜂腰重。天花供﹐一枝誰送﹖寂寞南華夢。

三新補

靑梅﹑永寧時作

玉葉璁瓏﹐素妝不趁宮黃媚。謝家風致﹐最得春風意。手把靑枝﹐憶得斜橫髻。西州淚﹐玉觴無味﹐彊爲淸香醉。

四新補

痛負花期﹐半春猶在長安道。故園春早﹐紅雨深芳艸。愁裏花開﹐愁裏花空老。西歸好﹐一尊傾到﹐乞去聲與花枝惱。

五新補

夢裏梁園﹐暖風遲日燻羅綺。滿城桃李﹐車馬紅塵起。客枕三年﹐故國云千里。更殘未﹖夜寒如水﹐茅屋淸霜底。

六新補

國艷天香﹐一叢百朵開來半。燕忙鶯亂﹐要結尋芳伴。買斷春風﹐醉倒應須拚。淸尊滿﹐謝家池館﹐歲歲年年看。

七新補

寄李輔之

生死論交﹐有情何似無情好﹖滿前花艸﹐更覺今年老。塞上春遲﹐湖上春風早。東州道﹐幾時飛到﹐爛醉紅雲島。

八新補

十六芳年﹐錦兒嬌小瓊兒秀。海棠紅皺﹐恰到愁時候。天上歌聲﹐未省人閒有。休回首﹑渭城煙柳﹐腸斷離亭酒。

南柯子新補據朱校本﹐後二首同

畫扇香微遠﹐宮螺意自濃。杏園憔悴五更風﹐不道六朝瓊樹捲春空。蝶近花疑笑﹐犀靈月易通﹐襄王雲雨夢魂中﹐曾見芙蓉裙衩幾多紅﹖

二新補

粉澹梨花瘦﹐香寒桂葉顰。畫簾雙燕舊家春﹐曾是玉簫聲裏斷腸人。澹澹催詩雨﹐遲遲入夢云。武陵流水隔紅塵﹐只怕翠鸞消息未全眞。

三新補

濟川壽席

閥閱眞王后﹐衣冠上客中。路人遙識紫髯翁﹐爭信舊來文賦動南宮﹖得婿攀龍貴﹐生男射虎雄。壽筵休放酒尊空﹐且道幾人全福與君同﹖

阮郎歸新補據朱校本﹐後二首同

漫郎活計拙於鳩﹐閒中又過秋。枕書眠了卻登樓﹐貧來頗自由。書咄咄﹐賦休休﹐西窗晚更幽。詩家貧殺也風流﹐家人不用愁。

二新補

爲李長源賦

帝城西下望西山﹐城居歲又殘。萬家風雪一家寒﹐靑燈語夜闌。人鮓甕﹐鬼門關﹐無窮人往還。求官莫要近長安﹐長安行路難。

三新補

獨木橋體

別郎容易見郎難﹐千山復萬山。楊花簾幕晚風閒﹐愁眉澹澹山。光祿塞﹐雁門關﹐望夫元有山。當時只合鎖雕鞍﹐山頭不放山。

望江南新補據《唐宋金元詞》《鉤沈》

如雪貌﹐綽約最堪誇。疑是八仙乘皎月﹐羽衣搖曳上云車。來會此仙家。

卷第四十五

新樂府五

臨江仙畱別郝和之

昨日故人畱我醉﹐今朝送客西歸。古來相接眼中稀。靑衿同捨樂﹐白首故山違。九萬里風安稅駕﹐云鵬悔不卑飛。回頭四十七年非。何因松竹底﹐茅屋老相依。

鷓鴣天宿趙州

宿酒消來睡思淸﹐夢中身世可憐生。綠衿紅燭櫻桃宴﹐畫角黃雲細柳營。秋歷�﹐月朧明。步檐倚杖候晨星。無窮宇宙無窮事﹐一笑山城打六更。

二

綠袖垂肩士女圖﹐艷歌還似轉鶯雛。一春楊柳吹後﹐五月橊花照眼初。明畫燭﹐倒金壺﹐使君曉夙宴西湖。老來忘卻行雲夢﹐猶要春風醉後扶。

阮郎歸

崢嶸秋气動千崖﹐川平晚照回。小橋流水送吟鞋﹐無人覺往來。欹亂石﹐坐蒼苔﹐一杯復一杯。田家次第有新醅﹐黃花細細開。

玉樓春

秋燈連夜寒生暈﹐書硯朝來龍尾潤。朧朧窗�暗移時﹐槭槭檐聲還一陣。黃花白酒登髙近﹐意外陰晴誰處問。靑山只管戀行雲﹐忙殺晚風吹不盡。

二

流光不受長繩系﹐樂事且須論早計。丹成雞犬亦登仙﹐運去英雄空掩涕。花迎酒笑寧無意﹐酒藉花香尢有味。由來夷跖不多爭﹐喚向花間同一醉。

三

秋風茅屋浮雲巘﹐汗漫招來嵇與阮。盡從鶴背更腰金﹐獨恨騎曹余手板。酒中最好藏疏懶﹐深注紅螺容細捲。世間只沒�閒人﹐舉步有閒渠自遠。

四

人間鬢髮隨秋換﹐天上月明秋又半。月邊仍有女乘鸞﹐萬古與誰期汗漫。天翁苦被閒人管﹐月好卻嫌秋夜短。如何能得夜年長﹐月也長如今夜滿。

五

驚沙獵獵風成陣﹐白雁一聲霜有信。琵琶腸斷塞門秋﹐卻望紫臺知遠近。深宮桃李無人問﹐舊愛玉顏今自恨。明妃畱在兩眉愁﹔萬古春山顰不盡。

六

惜花長被花枝惱﹐一夜落紅紛不掃。綠云爲幄繡爲裀﹐不惜春衫還藉艸。尊前莫恨春歸早﹐來歲花開應更好。丁寧雙燕促春還﹐向道惜花人未老。

七

楚娘最瘦腰圍小﹐會看新聲歌《水調》。已看天上駐行雲﹐更向花間畱晚照。傾城不博嫣然笑﹐剩破千金猶恨少。少年恰是惜春時﹐第一莫教容易了。

定風波

小�香來醉夢中﹐夢回幽賞惜匆匆。只道南枝開未半﹐誰喚﹐等閒都逐晚云空。瀟灑小溪新雪後﹐惟有﹐蕭蕭霜葉臥殘紅。幾欲問花應有恨﹐休問。爭教不肯嫁春風。

浣溪沙

秋气尖寒酒易消﹐秋懷無酒更無聊﹐夕陽人影臥平橋。菊就雨前都爛熳﹐柳從霜罷便蕭條﹐夜來風色似今朝。

二

一片靑天舉桌過﹐小舟無地受風波﹐漁歌渾是太平歌。鄕社年丰尋酒易﹐陂塘春曖得魚多﹐百年閒過又如何。

三

夢裏還驚歲月遒﹐鯉魚風退不勝秋﹐人生𨿽異水同流。酒力有神工駐景﹐丹房無藥可燒愁﹐陶陶兀兀老時休。

四

一片煙蓑一葉舟﹐夢中身世是滄洲﹐鯉魚風退不勝秋。秋月春風行處有﹐蒼苔濁酒醉時休﹐人生𨿽異水同流。

五

爲愛劉郎駐玉華﹐暗將心事許煙霞﹐石田茅屋老生涯。鐵笛不須從二艸﹐頭巾長擬掛三花﹐他年人說漫郎家。

虞美人

花心苦被春搖蕩﹐粉艷嬌相向。隔簾微雨送幽香。未羨寒梅﹐疏影月昏黃。芳溫一念何時忘﹐笑了還惆悵。無端聞近宋東墻。眞个曉人﹐情思斷人腸。

鷓鴣天

八月廬溝風路淸﹐短衣孤劍此飄零。蒼龍雙闕平生恨﹐只有西山滿意靑。塵擾擾﹐雁冥冥。因君南望湧金亭。還家剩買宜城酒﹐醉盡梅花不要醒。

二

飲量平常發興偏﹐畱連光景惜歡緣。悲歌慷慨入爭和﹐醉墨淋漓自笑顚。麟閣畫﹐祖生鞭。拍浮多負酒家錢。老怨事事消磨盡﹐只有尊前似少年。

三

身外虛名一羽輕﹐封侯何必勝躬耕。田園活計渾閒在﹐詩酒風流屬老成。三會水﹐半山亭。村村花柳自升平。錦城未比還家好﹐何處而今有錦城。

南鄕子

衰思怯登樓﹐百感中來不自由。天意時情誰解得﹐悠悠。一片黃雲畫角秋。汾水繞城流﹐流盡朱顏到白頭。萬事且休論一醉﹐都休。前日黃花蝶已愁。

點絳唇

連夜春寒﹐夜來好夢孤衾曖。寺樓鐘斷。卻恨更籌短。一點閒情﹐苦被離愁管。西城晚。雁飛天遠。艸色歸心滿。

浪淘沙劉公子家園秋日海棠

何處挽春還。華屋金槃。一枝紅雪入驚看。總爲西園風露早﹐特地髙閒。寂寞曲闌干。髙髻雲鬟。綠羅衫子瘦來寬。好个沈香亭畔月﹐只在秋寒。

朝中措與石子璋別﹐求作樂府﹐得麻字

驚弦裂石筆生華。淸興入悲笳。爲愛南山夜獵﹐笑人杜曲桑麻。髙歌醉眼﹐千金駿馬﹐八月仙槎。都把平生湖海﹐看君咫尺龍沙。

點絳唇

紅袖憑闌﹐畫圖曾見崔徽半。吹簫誰伴。白地肝腸斷。未了塵緣﹐可道歡緣短。雲山亂。武陵溪岸。幾誤鶯聲喚。

二

把酒畱春﹐酒扶紅袖花前倒。落花風掃。紅雨深芳艸。又恨春遲﹐又恨春歸早。花應笑。惜春人老。枉被春風惱。

三

玉蕊輕明﹐洗妝偏費春風手。韻香襟袖。別是閨房秀。錦瑟華年﹐�醉東園酒。西歸後。舊家花柳。誰得何郎瘦。

鷓鴣天中秋雨夕﹐同欽叔飲樂府宋宜家

著意朝云復暮云。良宵畱住宋東鄰。玄霜玉杵期無定﹐髙燭明妝賞更新。團扇曲﹐畫梁塵。萬家秋气一家春。月光不照金尊裏﹐只爲夭嬈醉得人。

臨江仙

淸曉千門開壽宴﹐綺羅香繞芳叢。紅嬌綠軟媚光風。繡屏金翡翠﹐錦帳玉芙蓉。珠履爭持添歲酒﹐葡萄酒飲金鐘。人生福壽古難逢。好將家慶事﹐�����。

二

楊柳池塘桃李徑﹐華堂壽宴初開。圍春翠幙舞風回。東山攜妓女﹐北海整尊罍。玉筍輕敲紅象板﹐金荷瀲灩傳杯。笙歌繚繞宴春臺。華山閒日月﹐�野醉蓬萊。

靑玉案

熙春臺下花無數。紅紫映桃溪路。蝶往蜂來知幾許。翠筠亭外﹐綠楊堤畔﹐時聽嬌鶯語。綺筵羅列開尊俎。總是神仙侶。競舉笙歌馳玉醑。介公眉壽﹐年年此日﹐長與花爲主。

南鄕子

遲日惠風柔。桃李成蹊綠漸稠。把酒尊前逢盛旦﹐凝眸。十里松湖瑞气浮。功業古難侔。宜在淩煙更上頭。彩色�閒浮喜气﹐風流。千歲三公萬戶侯。

玉樓春

謫仙暫下金鑾殿。歡宴瑤池春未晚。飛瓊獻舞錦靴寒﹐弄玉吹簫銀字暖。壽觴阿母年年勸。猶道碧桃香尙淺。花開更待幾東風﹐應見�華千歲�。

減字木蘭花

瑞雲仙霧。拂曉重重遮繡戶。一炷淸香。千尺流霞入壽觴。家門轉好。從此自應長不老。來歲春風。看�西�小令公。

朝中措

香輕紅淺露梅腮。江上早春來。玉佩聲朝丹闕﹐霓旌影下瑤階。朱門向曉﹐三千珠履﹐十二金釵。碧海金鸞來報﹐蟠桃一夜花開。

西江月

骨相匿犀秀發﹐精神聳鶴孤髙。少年事業富伊臯。便向中書書考。肘後不傳丹訣﹐眉間新長修毛。一壺春色宴蟠桃。�介歸榮忠孝。

聲聲慢

香浮椒柏﹐曖入酴酥﹐瑞气曉生簾幙。絳闕眞人﹐來自五雲樓閣。靑霄路歧遊徧﹐掛冠歸﹑水晶��。逍散處﹐有壺中日月﹐放�龜鶴。好是朱顏難�﹐嬉遊處不減﹐少年行樂。正好尋春﹐莫負燕期鶯約。沈沈洞天向晚﹐按宮商﹑重調音樂。願歲歲﹐聽新聲﹑笙歌院落。

滿庭芳

獵雪融酥﹐春冰浮玉﹐素蟾三五才過。晚來庭戶﹐何事五云多。盡道九天麟墜﹐鏘環佩﹑聲裊鳴珂。風標爽﹐胸中嵬礧﹐豪气挽天河。平生橫槊志﹐指揮夷虜﹐平�干戈。�他年功業﹐翠琰應磨。福海壽山難老﹐金尊滿﹑鯨吸滄波。歌聲溢﹐玉山扶起﹐拌取醉顏酡。

朝中措

簾旌烘日繡波翻﹐霜曉試輕寒。髙宴黃堂初啟﹐云外列仙班。畫﹖字原缺﹐據《羅本》補明麗錦﹐香浮寶鴨﹐身在蓬山。三見揚塵滄海﹐春風一笑人間。

千秋歲

玳筵晨啟﹐家慶堪圖繪。新楊弄暖簾櫳邃。捧觴羅袖窄﹐疊枝歌喉脆。香雲裏﹐輕裘小帽仙翁喜。簪玉賓親至。舞彩兒孫戲。開口笑﹐扶頭醉。��金穴富﹐豈在貂蟬貴。只恁地﹐團欒共樂千秋歲。

念奴嬌

嚴陵臺畔﹐枕淸江﹑仙府�重金碧。玉軸牙簽三萬卷﹐環列人間東壁。名世髙風﹐�遵遺訓﹐繼踵皆豪逸。聯翩簪組﹐滿門輝映映字原缺﹐據《羅本》補金璧。談笑穩步靑霄﹐扶搖九萬里﹐垂天橫翼。大燾髙牙三授鉞﹐凜凜威行南國。月滿三山﹐春回八部﹐宴寢凝香席。祈公難老﹐鳳池長醉春色。

驀山溪夏景﹐集曲名

梁州夏早﹐南浦荷花媚。人月欲圓時﹐賀聖朝﹑生申名世。桂枝香滿﹐早奪錦標回﹐春光好﹐少年遊﹐爛醉蓬萊裏。謂金門貴﹐小鎭西南地。品令貫三臺﹐�雄望﹑江南江北。歸朝歡樂﹐好事近佳辰﹐風流子﹐玉團兒﹐爲唱千秋歲。

一井金

綠陰淸晝。雨茸梅子黃時候。華堂金獸。香潤鑪煙透。舞燕回輕袖。歌鳳翻新奏。院靜人稀﹐永日遲遲花漏。一杯爲壽。笑捧處自傳纖手。釵頭花有。瑞艸宜男�。不願金盈甃。不願珠盈斗。惟願薰風﹐歲歲人長久。

浣溪沙

修竹移陰未出墻。好風斜綽露荷香。壺中六月也淸涼。不放靈椿仙客�﹐要看丹桂滿林芳。天教光景爲人長。

瑞鶴仙

薰風弦上奏。正蛙鳴池沼﹐鶯吟槐柳。龍涎噴金獸。�一番疏雨﹑梅黃時候。神仙舊友。愛五亭﹑山明水秀。向�時慶旦﹐髙明富貴﹐殆由天授。知否風流儒雅﹐利達叢中﹐似公稀有。芝蘭挺秀。看早晚﹐定成就。況雪兒佳麗﹐歌淸舞妙﹐管取天長地久。願年年預借菖蒲﹐勸君壽酒。

千秋歲

雙紋彩袖。乍舞霓裳後。香霧暖﹐�瓊甃。綠鬟蟬影動﹐小折湘裙皺。歌聲斷﹐彤雲盡日�晴晝。冰絲輕雪藕。細酌鵝兒酒。任醉擁﹐佳人手。彩衣行樂事﹐莫惜杯如斗。千萬壽﹐願如明月天邊久。

瑞鶴仙

薰風�院宇。藹淸香﹑凝戶曉涼如雨。開簾望蓮渚。擁輕紅嫩綠﹑三千宮女。�商泛羽。命雙成﹑嬋娟妙舞。記當時﹐初下瑤池閬苑﹐翠軿來處。幾許玉簪珠履﹐玳筵綺席﹐壽觴初舉。從容笑語。吹簫伴﹐驂鸞女。算靈椿難老﹐蟠桃頻見﹐兩�蓬瀛便住。看家庭葉葉金貂﹐鳳池穩步。

喜遷鶯

淸和時序。望桂影漸生﹐薰風微度。拂�金枝﹐傳芳玉葉﹐天下瑞麟重睹。競敕謝庭﹐蘭�振振﹐西癰�鷺。慶門裏﹐把丹枝爭折﹐靑雲平步。聲譽。喧盛世﹐詠少��﹐�����。����﹐����﹐������。今辰稱美﹐願與岡陵同固。更著取。繼沂公勛業﹐東平茅土。

西江月

物外神仙風骨﹐人間富貴功名。眉長新有秀毫生。蕩座酒光花影。淸暑玉壺晝永﹐少年金印身輕。他年旌節看歸榮。笑傲五湖煙景。

浣溪紗

借守陪京尺五天。碧油旆裏地行仙。政成多暇且同歡。梅雨�江��潤﹐薰風髙閣水晶寒。長鯨飲罷玉壺幹。

二

瓊壓爲漿玉作卮。使君眞是吏民師。碧桃仙酎飲鄕期。五馬旌�浮喜色﹐南溪風月要新詩。緩趨��及瑤池。

黃鸝繞碧樹秋景

鴛瓦霜輕﹐翠簾風細﹐髙門瑞气非煙。積慶源深﹐有長庚應夢﹐喬嶽生賢。妙齡秀發﹐謝庭蘭玉爭妍。名動縉紳﹐況文章政術﹐俱是家傳。別有神功厚徳﹐向東州治獄﹐平反玉函。髙第仙風道骨﹐錫與長年。最好素秋時節﹐有畫堂髙啟賓筵。何妨縱樂﹐笙歌捧觥船。

滿庭芳

丹染吳楓﹐靑環越岫﹐鏡天霽色凝鮮。畫堂環佩﹐瑞靄擁神仙。天遣神淸海宇﹐親曾受﹑黃石奇編。興王略﹐智名俱美﹐功業妙難言。�翩。��立﹐香飄服﹐繡色映貂蟬。有淸詩千首。美酒如川。長與嫦娥共約﹐放飛輪﹑今夕先圓。中秋月﹐從今屈指﹐更借一千年。

念奴嬌

一年好處﹐是西風﹑繡出東籬寒菊。蝶舞蜂狂誰便道﹐今夕淸香不足。令尹風流﹐年年春事﹐小雨一犁新綠。園扉人靜﹐抱琴時弄幽獨。聞道野老相呼﹐幽尋仙洞﹐乞與長生籙。鶴髮童顏須待得﹐王母蟠桃初熟。只恐相將﹐日邊催去﹐鳳沼鳴環玉。娉婷一笑﹐爲渠且盡醽醁。

折丹桂

秋風秋露淸秋節﹐秋雨過﹐秋香初發。二仙生日。好秋天﹐气節與﹑原缺與字﹐玆據《羅本》補秋霜爭裂。秋宵開宴羣仙列。秋娘唱﹑秋云低遏。壽杯雙勸祝千秋﹐鎭長似﹑中秋皓月。

永遇樂

龍閣先分﹐鳳毛榮繼﹐當世英妙。山嶽儲靈﹐長庚應夢﹐還慶佳辰到。黃花邑露﹐碧瓦凝霜﹐香馥郡齋淸曉。憶當年﹑靑雲平步﹐共喜驟躋華要。陰功厚徳﹐玉函金篆﹐錫與世間難老。注意方濃﹐分符屢請﹐雅志人�少。棠陰�訟﹐樂府新教﹐正好醉山頻倒。有誰似﹑萊衣遊戲﹐萱堂壽考。

洞仙歌

千崖滴翠﹐正秋髙時候。橘綠橙黃又重九。有蓬壺仙子﹐赤鯉來遊﹐風雲會﹑施展經綸妙手。去年稱壽處﹐北斗天漿﹐今夜天漿挹南斗。聽笙歌雲裏奏。月蕩瓊樓瑤臺上﹐擁出姮娥�酒。待腳踏﹑層雲倒天河﹐盡盡字原缺﹐據《羅本》補傾向霞觴﹐與君爲壽。

蝶戀花

最是一年秋好處。橘綠橙黃﹐半帶金莖露。翠幙珠簾開紫府。五云深處臺星聚。昨夜玉皇傳詔語。聞道君家﹐勛業髙前古。賜與金丹並玉醑。壺中日月畱長住。

朝中措

金風飄拂瑩蟬光。依約桂華香。紫府云軿遊冶﹐朱門錦繡髙張。笙歌叢裏﹐霞杯瀲灩﹐玉樹芬芳。共祝壽齡何似﹐��松柏�長。

虞美人

一杯薄酒休辭醉。願一千二百歲。白雲長伴此身閒﹐桂月蘋風﹐分取�壺天。鵲鑪香�黃金尾。庭院生秋意。倒傾銀漢作流霞。剩看蟠桃﹐碧海記年華。

玉樓春

煙鑪不斷騰金獸。香霧入簾波影皺。秋堂錦席艷羣仙﹐不惜醉��舞袖。繁弦脆管春風�。嬌媚如花輕似絮。勸君須盡眼前歡﹐酌酒十分千百歲。

卜算子

壽酒不論杯﹐樂奏呈歌舞。先�中元七日生﹐風露涼如許。好待月嬋娟﹐好與姮娥語。分付諸郎桂一枝﹐更覓月中兔。

點絳唇

玉宇沈沈﹐綠窗珠戶還相�。碧池回繞。全似蓬萊島。今夕笙歌﹐兩兩雲鬟小。鑪煙裊。壽觴傾倒。長願朱顏好。

瑞鶴仙

四山秋气爽。正雲淡﹑銀河露零仙掌。輕煙瑞屏嶂。有文星一點﹐�從天上。襟懷倜儻。笑談間﹑光焰萬丈。向玉皇﹐案底秋毫�紙﹐屢承天獎。何況雲龍風虎﹐萬乘故人﹐兩朝耆望。油幢玉帳。聽環佩﹐丁東響。有彈弦吹竹﹐年年髙會﹐增壯中秋气象。�月中玉兔長生﹐借公醉賞。

鷓鴣天

壽菊才開���。秋光著意主人家。淸香未許人間識﹐先占重陽���。兒綬綠﹐母金花。斑衣庭下樂無涯。要知他日中書考﹐細步��原有沙堤二字﹐不可解﹐玆從《南塘本》堤上沙。

滿庭芳

偃屈霜靑﹐稜層煙碧﹐���古人間。山光林色﹐常伴住人閒。元有仙風道骨﹐�心趁﹑玉筍朝班。歸來賦﹐不因五斗﹐談笑掛衣冠。九難。誰不羨﹐商山橘弈﹐渭水漁竿。引相君玉子﹐助發幽歡。��壽觴多少﹐南溟共北海波瀾。君知否﹐廟堂有意﹐相與�寒巖。

南歌子冬景

暖日烘晴晝﹐輕寒護曉霜。小春庭院繞天香。仙佩珊珊﹐來自五云鄕。庭下芝蘭秀﹐壺中日月長。要看鬢綠與瞳方。一笑人間﹐千歲飲淋浪。

鷓鴣天

萬古寒光太白精。直宜分作兩郎星。不�安得難兄弟﹐先後堯蓂三莢生。霜月冷﹐斗杓橫。老人今夜亦齊明。他年莫作郎星看﹐兩兩�躔拱太淸。

踏莎行

月掛瓊鉤﹐日添繡綫。綺花翻浪重重捲。風口環佩曉珊珊﹐畫堂羯鼓催開宴。翠縷香凝﹐玉膏酒灩。仙翁莫訴玻璃滿。鳳銜丹詔下云霓﹐千秋長侍黃金殿。

金菊對芙蓉

銀燭搖紅﹐獸煙噴翠﹐正小春時候﹐愛日和融。玉�當日生英傑﹐天付與﹑道骨仙風。文章冠世﹐詞傾峽水﹐筆掃秋虹。更�福壽無窮。喜克家有子﹐孫又英雄﹐算人問何物﹐可以形容。除非後夜團圓月﹐年年共﹑皎潔相同。捧卮�壽﹐殷勤��﹐滿泛金鐘。

滿江紅

寒日春溫﹐照庭院﹑瑞煙芬馥。人盡道﹑衢山當日﹐謫仙新毓。子捨榮華孫�茂﹐詩書萬卷生涯足。但放懷﹑壽酒十分斟﹐添香祝。竹太瘦﹐松偏獨。鶴易怨﹐龜何俗。算人間無物﹐共供新曲。但願長如天上月﹐年年此夕光如玉。伴長庚﹑百歲永團圓﹐蟠桃熟。

南鄕子

梅雪弄芳馨。綫日迎長��蓂。爭看琴堂稱賀處﹐娉婷。滿捧霞觴燦鯉庭。鶴算更龜齡。八十仙翁醉復醒。好倩洛陽馳譽手﹐丹靑。畫與人間作壽星。

水龍吟

玉梅含臘傳香﹐瑞萱秀茁開三四。蓮花沈漏﹐熊羆占應﹐洛陽名世。歲比甘羅﹐����﹐累棋觀志。向修文寓直﹐仙樓侍宴﹐梁王寶﹐眞難儷。多少襟懷未試﹐暫超然﹑壺中遊戲。試看獻策﹐歸瞻旒�﹐太常勛紀。歌遇巫云﹐舞回鄒莞﹐金釵扶醉。有陰功仙賜﹐丹砂十紀壽祺全畀。

滿江紅

雪塢霜林﹐�一夜﹑報春消息。看是處﹑靑回柳眼﹐粉勻梅額。和气已回傾斗闕﹐壽星更喜明南極。問四�﹑節物奉誰歡﹐遼東客。熊夢旦﹐非常日。珠履鬧﹐金釵密。指雙溪千頃﹐共斟瓊液。不用殷勤千歲祝﹐姓名已上神仙籍。但時從王母借蟠桃﹐躬親摘。

滿庭芳

絳闕淩風﹐瑤池玩月﹐眾仙侍立淸班。就中仙伯﹐乘興到人間。灑落襟懷萬頃﹐詞源壯﹑三峽波瀾。偏惟有﹐淸遊自適﹐不肯餌金丹。淸閒。誰得似﹐軒名佚老﹐名利都關。但夢中時到﹐方丈蓬山滿泛杯中玉液﹐應知是﹖生長堯年。憑誰勸﹐云璈度曲﹐醉�朱顏。

鷓鴣天

內府淸虛息萬緣。逍遙眞是地行仙。從他玉帶金魚貴﹐聽我綸巾羽扇偏。傾美醞﹐祝長年。休辭瀲灩十分圓。來年此日稱觴處﹐定有重孫戲膝前。

二

鶴馭來從玉帝前。笑談勛業照淩煙。壽�仙�千百載﹐春在壺中別有天。香似霧﹐酒如泉。華堂冰雪映羣仙。靈椿不老靑松健﹐花裏年年醉管弦。

減字木蘭花

幕天席地。瑞臘香濃笙歌沸。白紵衣輕。鶴髮童顏照座明。輕簪小珥。都是人間眞富貴。好倩丹靑。畫與人間作壽星。

蝶戀花

急鼓初鐘催報曉。樓上今朝﹐捲起重簾早。環佩珊珊香裊裊。塵埃不到蓬萊島。何用珠璣相映照。韻美形淸﹐自有天然好。莫向尊前辭醉倒。松枝鶴骨偏宜老。

玉樓春

風穿繡幙紅波皺。月照寶簾花影透。酒凝嫩臉醉紅桃﹐喜入蛾眉舒翠柳。瓊英檀暈花裁就。煙噴獸鑪香滿袖。金枝元是玉皇孫﹐遐算願同王母壽。

滿庭芳

十里輕陰﹐一川新綠﹐不應春事來遲。試探消息﹐猶未減羅衣。誰信閨房秀色﹐倚風試﹑桃李先枝。呈纖巧﹐吹香滴粉﹐漫放鏡奩移。芳時。常在眼﹐歌淸舞軟﹐煙縷霏霏。向金徽促柱﹐玉局彈棋。盡待功成九轉﹐蓬萊近﹑未肯升棲。還應是﹐梁鴻舉案﹐同作百年期。

驀山溪

羣花爛熳﹐春色濃如酒。芳艸綠鋪砌﹐正酴酉縻﹑牡丹時候。佳辰協瑞﹐來降玉宮仙﹐珠簾捲﹐畫堂深﹐香霧騰金獸。朱顏��﹐不攺長如舊。金斝莫辭深﹐拚通宵﹑盡從銀漏。笙歌叢裏﹐歡�度年華﹐看榮貴﹐有兒孫﹐永祝松椿壽。

南歌子原誤作《南鄕子》﹐玆據律攺

人日過三日﹐元宵便五宵。共言今日好生朝。皓月光輝﹐香動玉梅梢。謝女工「飛絮」﹐周郎待小喬。年年燈下醉金蕉。鬢影蒼毬﹐金縷細鵝毛。

滿江紅

臘後春前﹐髙樓外﹑梅飄香馥。正��原不空兩格﹐玆據律補云軿初下﹐瑤池西曲。羅幕笙歌圍粉黛﹐階前靑紫團蘭玉。更如賓﹑相待衣新﹐尊浮醁。柔懿範﹐康寧福。榮耀事﹐都齊足。向寶薰煙裏﹐壽祺同祝。�雪仙姿元不老﹐丹臺已注長生籙。問從今﹑歡宴幾何年﹐蟠桃熟。

江城子

綠陰庭院燕鶯啼。繡簾垂。瑞煙霏。一片笙簫﹐風過彩雲低。疑是蕊宮仙子降﹐翻玉袖﹐舞瑤姬。冰姿玉骨自新奇。看孫枝。列班齊。畫鼓新歌﹐喜映兩疏眉。袖裏桃花�霧濕﹐應不惜﹐醉金卮。

燭影搖紅

紅葉翻階﹐晚風微扇回輕暖。羣仙髙跨紫雲車﹐來赴蓬萊宴。繡幕圍番遞遠。颺簾花﹑時時影轉。彩衣嬉戲﹐玉女回環﹐綠嬌紅軟。戛玉調絲﹐�音繚繞笙歌院。蟠桃花發正當春﹐煙媚明霞臉。休�飛瓊女伴。捧瑤觴﹑何妨屢勸。百年偕老﹐五福齊眉﹐人間稀見。

朝中措

年年重五近佳辰。蒲艾一番新。滿酌九霞香醞﹐壽君兩鬢長春。閨中美秀如何﹐賦得林下精神。早辦��布襖﹐共爲雲水閒人。

好事近

梅潤乍晴天﹐簾卷畫堂風月。珠翠共迷香霧﹐是長年時節。瑤池晝夜�羣仙﹐鸞笙未吹徹。王母醉中微笑﹐看蟠桃初結。

靑玉案

蝦須簾上銅鉤小。玳瑁�﹐輕寒繞。紅葉微香侵語笑。金釵珠履﹐鳳簫鼉鼓﹐疑是蓬萊島。萱堂日日春生貌。嫩綠依然鬢邊好。賦�修齡應不少。年年長見﹐畫堂�宴﹐樓外靑袍艸。

天仙子

水曲橋平雙燕語。密密層陰圍繡幙。梅姿不受暑光侵﹐攜玉斧。迎仙女。爲問乘鸞何處所。杯酒流行無盡處。繞膝花花前後舞。笙歌移�下蓬壺﹐天付與。淩雲侶。京兆近來眉更嫵。

點絳唇

簾捲荷香﹐綺羅人在薰風裏。謝庭家世。來作閨門瑞。象服魚軒﹐占盡人間貴。應難比。蟠桃花底。一醉三千歲。

鷓鴣天

裊裊香風響佩環。廣寒仙子跨靑鸞。誰教瑞世儀周國﹐天賦多才繼小山。鈴閣靜﹐畫堂閒。衣象服�團圓。年年此日稱觴處﹐畱得菖蒲駐玉顏。

二祝婦人壽

五福仙娥月殿來。依然微步彩雲堆。一從別�瑤池宴﹐不見蟠桃幾度開。歌宛轉﹐舞徘徊。碧梧秋意滿池臺。年年玉露收殘暑﹐長送新涼入壽杯。

蝶戀花

玉宇生涼秋恰半。月到今宵﹐分外淸光滿。兔魄呈祥冰彩爛。廣寒宮裏逢華旦。聰慧風流天與擅。玉骨冰姿﹐本是飛瓊伴。且領綠衣詩酒勸。蟠桃待熟瑤池宴。

感皇恩

濃露湛秋容﹐涼生�曉。斗帳蔥蔥瑞煙裊。佩霞符夢﹐初誕靈妃娟妙﹐冰姿和玉骨﹑天然好。菊韻蓮敷﹐翠眉年少。消得相如共偕老。深斟壽酒﹐惟願早封新號。更朝先插上﹑宜男艸。

念奴嬌

金神按節﹐先下弦﹑一夕分明秋色。銀漢光浮天紺滑﹐星彩遙瞻南極。阿母分桃﹐桂娥饋藥﹐稱慶亍今夕。解顏微笑﹐捲簾初識姑射。翛翛沆瀣橫空﹐待髙承仙掌﹐�調精液。金鼎丸丹光十丈﹐一咽龜齡千億。綠發堂中﹐彩衣庭下﹐瑞繞仙�宅。機云歡舞﹐雅歌聲動瑤席。

鷓鴣天

彩舞萱衣喜气新。年年今日慶生辰。碧凝香霧龍淸曉﹐紅入桃花媚小春。須酩酊﹐莫逡巡。九霞杯冷更�溫。壺天自是人難老﹐長擁笙歌醉洞云。

畫堂春

月娥來自廣寒宮。步搖環佩丁東。戲鸞雙舞駕天風。云滿虛空。一翦玉梅花小﹐九霞瓊醴杯濃。鳳簫千載莫匆匆。且醉壺中。

點絳唇

冰雪神人﹐歲寒時節迎初誕。照溪梅綻。秀嶺孤松遠。香霧氤氳﹐不放重簾捲。歌聲緩。酒杯深勸。此會年年見。

願成雙

繡簾髙捲沈煙細。燕堂深﹑玳筵初開。階下芝蘭勸金卮。有多少﹑雍容和气。翠眉偕老應難比。效鸞鳳﹑鎭日於飛。惟願一千二百歲。永同歡﹑如魚如水。

柳梢靑

玉嫩紅嬌。�花如月﹐斜裊金翹。楚女腰肢﹐小喬風韻﹐難比妖嬈。當年約住藍橋。便回首仙凡路遙。一曲淸歌﹐千鐘美酒﹐同慶生朝。

朝中措賀張伯寧家兒子犀郎晬日

驪珠光彩照燕南﹐喜气溢街談。未到靈椿丹桂﹐一枝先看宜男。明年人日﹐探官帖子﹐已具新銜。管甚犀郎小小﹐安排竹馬靑衫。

附

散曲

﹝仙呂﹞後庭花破子新補據《全元散曲》

玉樹後庭前﹐瑤華妝鏡邊。去年花不老﹐今年月又圓。莫教偏﹐和花和月﹐大家長少年。

二新補據同前

夜夜璧月圓﹐朝朝瓊樹新。貴人三閣上﹐羅衣拂繡茵。後庭人﹐和花和月﹐共分今夜春。

﹝中呂﹞喜春來新補據同前

春宴

春盤宜剪三生菜﹐春燕斜簪七寶釵﹐春風春醞透人懷。春宴排﹐齊唱喜春來。

梅殘玉靨香猶在﹐柳破金梢眼未開﹐東風和气滿樓臺。桃杏折﹐宜唱喜春來。

梅擎殘雪芳心柰﹐柳倚東風望眼開﹐溫柔樽俎小樓臺。紅袖繞﹐低唱喜春來。

攜將玉友尋花寨﹐看褪梅妝等杏腮﹐休隨劉阮到天臺。仙洞窄﹐且唱喜春來。

﹝雙調﹞驟雨打新荷新補據同前

綠葉陰濃﹐徧池塘水閣﹐偏趁涼多。梅橊初綻﹐妖艷噴香羅。老燕攜雛弄語﹐有髙柳鳴蟬相和。驟雨過﹐珍珠亂糝﹐打徧新荷。人生有幾﹖念良辰美景﹐一夢初過﹗窮通前定﹐何用苦張羅﹖命友邀賓玩賞﹐對芳樽淺酌低歌。且酩酊﹐任他兩輪日月﹐來往如梭。

﹝雙調﹞新水令﹝殘曲﹞新補據同前

一聲啼鳥落花中﹐惜花心又還無用。深院宇﹐小簾櫳﹐點檢春工。夕陽外綠陰重。

﹝喬牌兒﹞

病將愁斷送﹐愁把病般弄。春山兩葉愁眉縱。斷腸詩和淚封。

遺山自題樂府引新補據朱校本﹐後二篇同

世所傳樂府多矣﹐如山谷《漁父詞》﹕「靑篛笠前無限事﹐綠蓑衣底一時休﹐斜風細雨轉船頭。」陳去非《懷舊》云「憶昔午橋橋下飲﹐坐中都是豪英。長溝流月去無聲。杏花疏影裏﹐吹笛到天明。三十年來成一夢﹐此身𨿽在堪驚。閒登髙閣賞新晴﹐古今多少事﹐漁唱起三更。」又云「髙詠《楚辭》酬午日﹐天涯節序匆匆。橊花不似舞裙紅。無人知此意﹐歌罷滿簾風。萬事一身傷老矣﹐戎葵凝笑墻東。酒杯深淺去年同。試澆橋下水﹐今夕到湘中。」如此等類﹐詩家謂之言外句﹐含咀之久﹐不傳之妙﹐隱然眉睫閒。惟具眼者乃能賞之。古有之﹕人莫不飲食﹐鮮能知味﹐譬之羸牸老羝﹐千煮百煉﹐椒桂之香逆於人鼻﹐然一吮之後﹐敗絮滿口﹐或厭而吐之矣。必若金頭大鵝﹐鹽養之再宿﹐使一老奚知火侯者烹之﹐膚黃肪白﹐愈嚼而味愈出﹐乃可言其雋永耳。歲甲午﹐予所錄《遺山新樂府》成﹐客有謂予者云「子故言宋人詩大槪不及唐而樂府歌詞過之﹐此論殊然。樂府以來﹐東坡爲第一﹐以後便到辛稼軒﹐此論亦然。東坡﹑稼軒卽不論﹐且問遺山得意時﹐自視秦﹑晁﹑賀﹑晏諸人爲何如﹖予大笑﹐拊客背云「那知許事﹖且啖蛤蜊。」客亦笑而去。十月五日﹐太原元好問裕之題。

遺山樂府李宗準序

樂府﹐詩家之大香奩也。遺山所著﹐淸新婉麗﹐其自視似羞比秦﹑晁﹑賀﹑晏諸人﹐而直欲追配於東坡﹑稼軒之作。豈是以東坡爲第一﹐而作者之難得也耶﹖然後山以爲﹕「子瞻以詩爲詞﹐如教坊雷大使之舞﹐𨿽極天下之工﹐要非本色。」李易安亦云「子瞻歌詞﹐皆句讀不葺之詩耳﹐往往不協音律﹔王半山﹑曾南丰﹐文章似西漢﹐若作小歌詞﹐則人必絕倒﹐不可讀也。乃知別是一家﹐知之者少。」彼三先生之集大成﹐猶不免人之譏議﹐況其下者乎﹖夫詩文分平側﹐而歌詞分五音﹑五聲﹑又分六律﹔淸濁輕重﹐無不克諧﹐然後可以入腔矣。蓋東坡自言平生三不如人﹐歌舞一也﹔故所作歌詞﹐閒有不入腔處耳。然與半山﹑南丰﹐皆學際天人﹐其於作小歌詞﹐直如酌蠡水於大海﹐豈可謗傷耶﹖吾東方旣與中國語音殊異﹐於其所謂樂府者﹐不知引聲唱曲﹐只分字之平側﹐句之長短﹐而協之以韻﹐皆所謂以詩爲詞者。捧心而顰其裏﹐祗見其醜陋耳﹗是以文章巨公﹐皆不敢彊作﹐非才之不逮也。亦如使中國人若作《鄭瓜亭》《小唐雞》之解﹐則必且使人撫掌絕纓矣﹗惟益齋入侍忠宣王﹐與閻﹑趙諸學士遊﹐備知詩餘眾體者﹐吾東方一人而已。然使後山﹑易安可作﹐未知以敝衣緩步爲眞孫叔敖也耶﹖以此知人不可造次爲之。𨿽未知樂府﹐亦非我國文章之累也。愚之誦此言久矣﹐今以告監司廣源李相國。相國曰「子之言是矣﹗然學者如欲依樣畫胡盧﹐不可不廣布是集也。」於是就舊本考校殘文﹑誤字﹐謄寫淨本﹐遂屬晉州慶牧﹐使任繡梓。時弘治紀元之五年壬子﹐重陽後一日。都事月城李宗準仲鈞識。

遺山樂府朱孝臧跋

右《遺山樂府》三卷﹐明宏治壬子髙麗刊本也。《遺山樂府》一卷本﹐明錢塘淩彥翀云翰編選﹐勞巽卿謂卽《詞綜》發凡之二卷本。阮伯元以五卷本《新樂府》當之﹐誤矣。《新樂府》五卷﹐盧抱經謂出義門何氏。平定張碩洲穆﹐華亭張調甫家鼒兩刻之。平定張氏本﹐今止四卷﹐末捲海丰吳氏補刻。顧是編﹐遺山《自序》亦稱《新樂府》。「新」之云者﹐殆別乎詩中之樂府而言。或謂遺山詞有《舊樂府》已佚者﹐非也﹗而篇次多寡﹐與五卷本不合﹐且有廿余闋溢乎其外者。張歗山謂五卷鈔本流傳謬亂百出﹐故二張所刊﹐未爲盡善。或脫載全題﹐或漏列注語﹐且有坿刻他人之作不爲標明﹐尢其失之甚者。是編訛字闕文﹐閒亦不免。老友吳伯宛寄屬校刊。遂援淩﹑張諸本﹐勘舉若干條﹐其異文得兩通者﹐亦坿著焉。原本每半葉十行﹐每行十七字﹐上下黑口雙邊﹐惟劂工稍陋﹐篇幅復漫漶﹐爰爲移刻而記其行款如此。張玉田謂先生詞深於用事﹐精於練句﹔杜善夫謂先生詩如佛說法﹐其言如蜜﹐中邊皆甜。吾於先生詞亦云。癸丑六月﹐歸安朱孝臧跋。

續夷堅志一

宋無﹑王東諸跋

遺山﹐中原人。使生宋熙﹑丰閒﹐與蘇﹑黃諸人同時﹐當大有聲。不幸出完顏有國日。𨿽偏方以文飾戎事﹐用科舉選人﹐惜又在貞祐前後﹐不得掌其箋牒文柄﹐故閒居著述。觀其文與詩詞﹐宏肆軼宕。及所傳其國人號《中州集》﹐人各有傳﹐其顚敍其行業仕隱﹐詩則一聯不遺﹔宋士夫淪陷其國者﹐槪見於末。文有史法。其好義樂善之心﹐蓋廣矣﹗所續《夷堅志》﹐豈但過洪景盧而已﹗其自序可見也。惡善懲勸﹐纖細必錄﹐可以知風俗而見人心﹖豈南北之有間哉﹖北方書籍﹐率金所刻。罕至江南﹐友人王起善見之﹐亟鈔成帙。其學富筆勤又可知矣。持以示予﹐時日將夕﹐讀至丙夜﹐盡四卷。深有啟於予心﹗以病不能鈔﹐姑識卷末而歸之。壬申歲之除﹑商邱宋無子虛書於沙頭白鷗眠處。

中州曾歷覽﹐底處覓孤墳﹗勛業元無我﹐文章正數君﹗淵源由《史》《漢》﹐警策出機﹑云。予亦尙奇者﹐何期廣見聞。吳道輔景文。

子思子云「國家將興﹐必有禎祥﹔國家將亡﹐必有妖孽。」洪景盧《夷堅志》多政﹑宣事﹔元好問《續志》多泰和﹑貞祐事。其視平世有閒耳﹗砦窳叟。

吳中王起善博學且勤﹐人有異書﹐必手鈔之﹐此其一也。按《續夷堅志》乃遺山先生當中原陸沈之時﹐皆耳聞目見之事﹐非若洪景盧演史寓言也。其勸善戒惡﹐不爲無補。吾知起善推廣之心﹐卽遺山之心也。至順三年﹐朱方石巖民瞻氏識。

遺山先生《續夷堅志》二卷﹐乃吳中王起善鈔本﹐今歸芥甫夏侯。至正二十三年癸卯歲閏三月十七日丁亥借錄﹐至四月七日丙午錄畢於泗北村居映雪齋﹑華亭。在家道人孫道明明叔﹐時年六十有七也。予鈔北地棗本《續夷堅志》四冊﹐實遺山先生所撰也。至正戊子﹐武林新刻《金史》﹐因獲一觀。謹錄此《傳》﹐附於所書之後云。是年花朝日﹑吳下王東起善識。《傳》不錄

余集序

遺山先生當金源末造﹐備位下僚﹐浮湛散秩﹔洊登左司﹐旋遭喪亂﹐淪落以終。晚年以著述自任﹐頗有志於國史﹐又爲人所沮。詩文之外﹐寄意於《中州》一集。文人少達而多窮﹐不信然哉﹗此《夷堅志》𨿽續洪氏﹐而適當百六之會﹐災變頻仍﹐五行乖舛﹐有開必先﹐動關運會。非弔詭之厄言﹐實禨祥之外乘。不賢識小﹐又何譏焉﹖僕來豫﹐榮別駕慶出以相﹐乃其尊甫筠圃先生讀易樓藏本。書凡二卷﹐而宋子虛﹑王起善二跋皆云四卷﹐又稱其別有自序﹐而卷中無之。不復可考矣﹗書中大半東京瑣事。余初來﹐頗資聞見。因爲較其訛脫﹐仍分四卷﹐以還舊觀。手鈔付梓﹐且依翁氏所輯遺山《年譜》﹐略爲表系以附於後﹐庶覽者粗悉其平生云。嘉慶戊辰冬日﹐杭郡余集書於大梁書院。《表》不錄

鎭庫寶

趙王鎔煉丹成﹐不及餌﹐藏之鎭州庫藏中者餘三百年。貞祐初﹐眞定元帥三喜棄城﹐取之以行。行及平陽﹐爲胥莘公所劾﹐收之。丹入汴京﹐下丰衍庫收﹐名色謂之「鎭庫寶。」京城變後﹐予同戶部主事劉彥卿往觀之。丹以漆櫃盛﹐旁畫廣成子問道像。中復有漆合﹐髙五寸﹐闊三寸﹐合蓋上作九環﹐外八中一﹐以金塗之﹐各有流去聲道相貫﹐環中作小孔﹐予意其爲九轉也。合中復有銀合盛丹。合蓋上鏤佛一﹐左龍右鳳﹐在佛座下﹐亦皆金塗。開視﹐丹體殊輕﹐周匝合中﹐色如棗皮漆﹐而裂璺縱橫﹐絕不與今世丹砂相似。予意頗輕之。問主庫者此有何異﹐曰「無他﹐但陰晦中恆出光怪﹐如火起然耳﹗」壬辰年親見

金獅猛

正大初﹐張聖兪客舞陽縣北街。一日﹐家婢從一弓手家買得一牛腰腎。以刀割之﹐刀不能入。剝視之﹐得一石﹐作獅形﹐色如泥金所塗﹐前一蹄屈向內﹐一蹄枕之而睡。夜夜有光。髙二寸餘。殆秉異气所化。聖兪嫂吳收之。不知今存否也。聖兪說。

康李夢應

康伯祿﹑李欽叔﹐壬辰冬十二月行部河中。先城未破一日﹐康與欽叔求夢於某神﹐伯祿夢城隍破﹐爭船落水中﹐爲一錦衣美婦援之而出。美婦援出﹐滿眼皆桃花。欽叔夢人與桃符二﹐上寫﹕『宜入新年﹐長命富貴。』明日城陷﹐伯祿爭船不得上﹐落水死﹔李得船﹐走陜縣。三四日攺歲。陜令楊正卿令人送桃符﹐所書如夢中所云。正卿說。

包女得嫁

世俗傳包希文以正直主東嶽速報司﹐山野小民﹐無不知者。庚子秋﹐泰安界南徵兵掠一婦還﹐云是希文孫女﹐頗有姿色。倡家欲髙價買之﹐婦守死不行。主家利其財﹐捶楚備至﹐婦遂病。鄰里嗟惜而不能救。裏中一女巫私謂人云「我能脫此婦﹐令適良人。」卽詣主家﹐閉目吁气﹐屈伸良久﹐作神降之態。少之﹐瞑目咄吒﹐呼主人者出﹐大罵之。主人具香火﹐俯伏請罪﹐問何所觸尊神﹖巫又大罵云「我速報司也﹗汝何敢以我孫女爲倡﹖限汝十日﹐不嫁之良家﹐吾滅汝門矣﹗」主家百拜謝過﹐不數日嫁之。

鐵中虫

吾州會長老﹐住飛狐之團崖。初入院﹐典座僧白﹕「廚堂一鑊﹐可供千人﹐然火則有聲。今二年矣。人以爲釜鳴不祥﹐廢不敢用﹐妨大眾作食。師欲如何﹖」會云「吾就大眾乞此鑊﹐當任我料理。」眾諾。乃椎破釜底﹐穴中得一虫﹐長二寸許﹐色深赤。蓋此虫經火則有聲。淄川楊叔能﹐亦嘗見芒山均慶寺大鑊破一竅﹐如合拳﹐中有一虫如蠐螬而紅。此類大家往往見之。魏文帝《典論》以爲火性酷烈﹐理無生物。特執方之論耳﹗團崖事﹐全惟識記

王增壽外力

秀容東南雙堡王增壽﹐號爲外力﹐善角抵﹐人莫能敵。泰和末﹐官括駝。釘去聲駝足令跛﹐自羊頭村背負駝至代州。州守信以爲然﹐增壽復負之而歸。樊帥說

石中蛇蠍

泰和中﹐柏山長老志賢﹐住西京東堂﹐常住足備﹐卽棄去。修渾源樂安橋嶺路﹐槌破一牛心大石。中有蛇蠍相吞螫﹐人不知其何從而入也﹗賢曰「此在吾法﹐是怨毒所化﹐隨想而入﹐歷千萬劫而不得解者。若不爲解卻﹐他日亦道曾見我來。」卽以大杖擊之﹐竟無他異。全惟識說

任氏翁媼

定襄沙村﹐樊帥所居。說﹕裏中任實洎其妻張氏﹐七十三歲﹐同年月日時生﹐復同年月日時死。古今所無有。

鄭叟犯土禁

平輿南函頭村鄭二翁﹐資性彊﹐不信禁忌。泰和八年﹐其家東南有所興造﹐或言是太歲所在﹐不可犯。鄭云「我卽太歲﹐尙何忌耶﹗」督役夫興作。掘地不二尺﹐得婦人紅繡鞋一雙。役夫欲罷作﹐鄭怒﹐取焚之﹐掘地愈急。又二三尺﹐得一黑魚﹐卽烹食之。不旬日﹐翁母並亡﹐又喪長子﹐連延十餘口﹔馬十﹐牛四十。死病狼藉。存者大懼﹐避他所。禍乃息。

張童入冥

平輿南函頭村張老者﹐以捕鶉爲業﹐故人目爲鵪鶉。年已老﹐止一兒﹐成童矣﹐一旦死。翁媼自念老無所倚﹐號哭悶絕﹐恨不俱死。明日欲埋之﹐又復不忍。但累磚作邱﹐入地一二尺許。云「吾兒還活﹗」人笑其癡﹐而亦有哀之者。三日復墓﹐慟哭不休。忽聞墓中呻吟聲﹐翁媼驚曰「吾兒果還魂矣﹗」撒磚曳棺出﹐舁歸。兒果復活。俄索湯粥。良久﹐說初爲人攝往冥司﹐兒哀訴主者﹕爹娘老可念﹐乞盡餘年﹐葬送畢﹐死無所歸恨﹗冥官頗憐之﹐卽云「今放汝歸。語汝父﹐能棄打捕之業﹐汝命可延矣﹗」其父聞此語﹐盡焚网罟之屬﹐挈兒入寺供佛。寺有一僧呂姓者﹐年未四十﹐儀表殊偉﹐曾上州作綱首。張童卽前問僧﹕「師亦還魂耶﹖」呂云「何曾死﹖」張童言﹐我在冥中引問次﹐見師在殿角銅柱上﹐鐵繩系足﹐獄卒往來以棓撞師腋下﹐流血淋漓。及放歸時﹐曾問監卒﹐呂師何故受罪﹖乃云「他多脫下齋主經文﹐故受此報。」呂聞大駭。蓋其腋下病一漏瘡﹐已三年矣﹗兒初不知。呂遂潔居一室﹐日以誦經爲課。凡三年﹐瘡乃平。趙長官親見之。

土禁二

乙巳春﹐懷州一花門生率僕掘地﹐得肉塊一枚﹐其大三四升許。以刀割之﹐肉如羊﹐有膚膜。僕言「土中肉塊﹐人言爲太歲﹐見者當凶﹐不可掘。」生云「我寧知有太歲耶﹖」復令掘之﹐又得肉塊二。不半年﹐死亡相踵﹐牛馬皆盡。古人謂之「有凶禍而故犯之﹐是與神敵也﹗」申胡魯鄰居親見之﹐爲予言。

羣熊

癸卯初﹐有熊數十萬﹐從內鄕硤石入西南山。銜枚並進。行旣遠﹐掌皆出血。有羸劣而死者﹐羣熊自食之。州縣有文移傳報。予於彰徳見之。

刀生花

濟源關侯廟大刀﹐辛丑歲﹐忽生花十許莖﹐各長一指﹐纖細如發﹐莖色微綠﹐其顚作細白花﹐大於黍米。予同捨李慶之子正甫爲予言。

產龍

平定葦泊村﹐乙巳夏﹐一婦名馬師婆﹐年五十許﹐懷孕六年有餘﹐今年方產一龍。官司問所由﹐此婦說﹐懷孕至三四年不產﹐其夫曹主簿懼爲變怪﹐卽遣逐之。及臨產﹐恍忽中﹐見人從羅列其前﹐如在官府中。一人前自陳雲﹕「寄托數年﹐今當捨去。明年阿母快活矣﹗」言訖﹐一白衣人掖之而去﹐至門﹐昏不知人。久之乃蘇。旁人爲說﹐晦冥中雷震者三﹐龍從婦身飛去﹐遂失身孕所在。

蕭卞異政

蕭卞﹐貞祐中爲壽州。一日﹐楊津巡邏回﹐忽馬前一黃犬掉尾馴擾﹐且走且顧﹐如欲導人者。卞遣二卒隨之﹐徑至西河岸眢井中﹐垂頭下視。卒就觀之﹐井垠有微血﹐一屍在內。卽馳報卞﹐呼地主守護之。犬又導入城﹐望見一客店﹐鳴吠不已﹐如有所訴。卞呼主人者至。主人識此犬﹐云「是朱客所畜。數日前僦舟西河﹐引此犬去﹐今犬獨來﹐何也﹖」卞卽拘船戶﹐偕至縣﹐令主人者認之。認是船戶主﹐因問朱客所在﹐未加拷訊﹐隨卽首服。又有周立﹐采薪州西新寺灘﹐爲虎所食。立妻泣訴於卞。卞曰「吾爲爾一行。」率僮僕十餘輩﹐馳至新寺灘叢薄間﹐見一虎﹐帖耳瞑目﹐徐行而前﹐若有鬼神驅執者。卞以一矢斃之。剖其腹﹐中環故在身。範司農拯之說。

土中血肉

何信叔﹐許州人﹐承安中進士。崇慶初﹐以父憂居鄕裏。庭中嘗夜見光﹐信叔曰「此寶器也﹗」率僮僕掘之。深丈餘﹐得肉塊一﹐如盆盎大。家人大駭﹐亟命埋之。信叔尋以疾亡。妻及家屬十餘人相繼歿。識者謂﹕「肉塊﹐太歲也﹗禍將發﹐故光怪先見。」

玉食之禍

燕人劉伯魚﹐以貲雄大定間。性資豪侈﹐非珍膳不下筋。閒捨數百人﹐悉召尙食諸人居之﹐且時有賙贍。問知肉食之品﹐或一二效之。旣老而病﹐財日削﹐鬱鬱以死。十數年後﹐兩兒行丐於市。玉食之禍﹐耳目所見不知其幾人﹗聊記此耳。二事亦司農云。

京娘墓

都轉運使王宗元老之父礎﹐任平山令。元老年二十許﹐初就舉選﹐肄業縣廨之後園。一日晚﹐步花石間﹐與一女子遇。問其姓名﹐云「我前任楊令女。」元老悅其稚秀﹐微言挑之﹐女不怒而笑﹐因與之合。他日寒食﹐元老爲友招﹐擊丸於園西隙地。僕有指京娘墓窩楊者﹐元老因問京娘爲誰﹖同輩言「前令楊公幼女﹐字曰京娘﹐方笄而死﹐葬此。」元老聞楊令之女﹐心始疑之。歸坐書捨﹐少須﹐女至。嬌啼宛轉﹐將進復止。謂元老曰「君已知我﹐復何言也﹗幽明異路﹐亦難久處。今試期在邇﹐君必登科﹐中間小有齟齬﹐至如有疾﹐亦當力疾而往。當見君遼陽道中。」言訖而去。元老尋病。父母不欲令就舉。月餘小愈﹐元老銳意請行﹐以車載之。途次遼河澱﹐霖雨泥淖﹐車不能進。同行者鞭馬就道。車獨行數里而軸折。元老憂不知所爲。忽有田夫﹐腰斤斧負軸而來﹐問之﹐匠者也。元老嘆曰「此地前後二百里無民居﹐今與匠者值﹐非陰相耶﹗」治軸訖﹐將行﹐俄見一車﹐車中人卽京娘也。元老驚喜曰「爾亦至此乎﹖」京娘曰「君不記遼陽道中相見之語乎﹖知君有難﹐故來相慰耳﹗」元老問﹕「我前途所至﹐可得知否﹖」京娘卽登車﹐第言「尙書珍重」而已。元老不數日達上京﹐擢第。明昌中爲運使﹐車駕享太室﹐攝禮部尙書。數日而薨。

神霄丹寶

宣和方士﹐燒水銀爲黃金﹐鑄爲錢。在神霄者﹐其文曰「神霄丹寶」﹔五福者曰「五福丹寶」﹔太乙者亦如之。汴梁下﹐錢歸內府﹐海陵以賜幸臣。得者以爲帽環﹐服之不中暍云。內藏庫使王壽孫說

槄畫

西京田叟﹐自號瓦盆子﹐年七十餘。所作《堯民圖》﹐靑縑爲地﹐槄樺皮爲之。暗室中作小竅取明﹐與主客談笑爲之。嘗戲於袖中掏虱數枚﹐亂擲客衣上﹐客以爲眞虱而拾之。其技如此。性剛狷﹐自神其藝﹐不輕與人。己所不欲﹐𨿽千金不就也。蓋槄畫不見於書傳﹐當自此人始耳。事見平陽都運使張伯英文

枸杞

泰和初﹐定陶古城崩摧。出一枸杞根﹐方廣一尺許﹐作臥狗狀。足尾皆具﹐觜亦有細毛。上一枝直出。縣外一農家得之﹐里社傳玩。尋爲縣官所奪。崔君佐見此﹐時年十五六矣。

詩讖

梁仲經赴官﹐咸平道中﹐有詩云「山雲欲雨花先慘﹐客路無人鳥亦悲。」劉禦史云卿詩﹕「壞壁秋鐙挑夢破﹐老梧寒雨滴愁生。」李治中平甫云「落葉掃不盡﹐寒花看卽休。」未幾皆下世。殆詩讖也﹗至如楊敏行《晝眠》云「身如蟬蛻一榻上﹐夢逐楊花千里飛。」眞鬼語﹐何讖之有﹗

敏之兄詩讖

敏之兄﹐貞祐元年癸酉中秋日﹐約與王元卿﹑田徳秀﹑田獻卿輩燕集﹐而其夜陰晦﹐罷。敏之有詩云「佳辰無物慰相思﹐先賞空吟昨夜詩。莫倦更深仍坐待﹐密雲還有暫開時。」王﹑田戲曰「詩境不開廓﹐君才盡耶﹖」敏之嘆曰「我得年僅三十﹐境界得開廓否﹖」明年遭城陷之禍﹐年才三十二。

申伯勝詩兆

髙平申萬全﹐字伯勝﹐正大中﹐以史院編修官從宗室慶山南徵。道中有詩云「回首西風謝敝廬。崎嶇又復逐戎車。人生行止元無定﹐一葦江湖聽所如。」不數日﹐溺淮水死。

天慶鶴降

忻州西城﹐半在九龍岡之上。置宣聖廟﹑鐵佛寺﹑天慶觀﹐爲州之鎭。天慶觀老君殿尊像極髙大﹐唐七帝列侍。父老云﹕是神人所塑。晉天福二年重修。每歲二月十五日﹐道家號「貞元節﹐」是日有鶴來會。多至數十﹐少亦不絕一二﹐翔舞壇殿之上﹐良久乃去。州人聚觀﹐旁近城上。州剌史約﹕先見鶴者有賞。四遠黃冠及遊客﹐來者三日不絕。貞祐兵亂﹐殿廢﹐鶴遂不至。

告成旱魃

貞祐初﹐洛陽界夏旱甚。登封西四十里告成﹐人傳有旱魃爲虐。父老云「旱魃至﹐必有火光隨之。」命少年輩合昏後憑髙望之﹐果見火光入一農民家﹐隨以大棓擊之。火焰散亂﹐有聲如馳。古人說﹐旱魃長三尺﹐其行如風。至於有馳聲﹐則不載也。

玉兒當是其名

太原廟學﹐舊有鬼婦人。是宋時一提刑妾﹐爲正室妒﹐捶而死﹐倒埋學旁﹐其處有桑生焉。此鬼時入齋捨﹐與人戲語﹐然不爲祟也。大定中﹐有數人夜宿時習齋。三更後﹐忽聞窗外履聲﹐須臾入齋﹐以手徧拊睡者云﹕此人及第﹐此人不及第。旣而曰「休驚﹑休驚也。」及至後﹐皆如其言。學正馬持正說。睡者趙文卿﹑段國華﹑郭及之

王氏金馬

太原王氏﹐上世業醫﹐有陰徳聞裏中。至君玉之父﹐翁母皆敬神佛。一淨室中安置經像﹐扃鑰甚嚴﹐於灑掃母亦親爲之。一日晚﹐入室中焚誦﹐忽供幾下一細小物跳躍而出﹐有光隨之﹐須臾﹐作聲如馬嘶。母起立祝曰「古老傳有金馬駒﹐今眞見之﹗果欲送福﹐來老婦衣襟中﹗」卽以襟迎之﹐此物一跳而上﹐視之﹐金馬也﹗君玉以天眷二年第﹐器玉﹑汝玉皇統元年相次科第。鄕人榮之﹐號「三桂王氏。」府尹並以「三桂」名所居之坊。翁四子﹐三子登科﹐一子以蔭補。至其孫仲澤﹐復爲名進士﹐文章﹑政事﹑談辧﹑字畫﹐大爲時輩所推。金馬方廣三寸﹐金作棗瓤色﹐項頸微髙﹐尾上揭如艾炷﹐髀股圓滑。兵亂之後﹐予曾見之。浚州淸卿房約爲賦《金馬辭》也

王云鶴

王中立﹐字湯臣﹐岢嵐人。博覽彊記﹐問無不知。少日治《易》﹐有聲場屋。家豪於財﹐客日滿門﹐延待備極丰腆。其自奉則日食淡湯餅一杯而已。年未四十喪妻。不娶﹐亦不就舉﹐獨處一室中如僧。如是三四年乃出。時人覺其談吐髙闊﹐詩畫超絕﹐若有物附之者。問之不言也。大安初﹐遇閒閒趙公於平定﹐遺之詩曰「寄與閒閒傲浪仙﹐枉隨詩酒墮凡緣。黃塵遮斷來時路﹐不到蓬山五百年。」因言﹕唐士大夫五百人﹐皆仙人謫降。爲世味所著﹐亦有迷而不返者﹐如公與我皆是也。一日來都下﹐館於閒閒公家。《中秋》詩有﹕「印透山河影﹐照開天地心。人世有昏曉﹐我胸無古今」之句﹐閒閒大奇之。因索墨水一盂﹐如言與之。明旦不告而去。壁閒畱「龜鶴」二字﹐廣長一丈﹐墨水具在不知何物書之也。少之﹐先生從外來﹐問所以然﹐不答。題其旁云「天地之間一古儒﹐醒來不記醉中書。旁人錯比神仙字﹐只恐神仙字不如。」先生詩如﹕「醉袖舞嫌天地窄﹐詩情狂壓海山平。忽驚風浪耳邊過﹐不覺神形來世中。因君感激從君說﹐鑿破機關有亦驚。」此類甚多。人有問世外事者﹐亦一二言之。好作擘窠大字﹐勢極飛動﹐閒閒極愛之。屏山李之純嘗見先生﹐商略前代人物﹐引先儒論議數十條在目前﹐如人人自相詰難﹐然後以己意斷之。以爲辧博中第一流也。臨終豫克死期﹐如言而逝。年四十九。晚年易名云鶴﹐號擬栩道人。人物如世畫呂公﹐肩微聳耳。

董國華

董文甫﹐字國華﹐潞人﹐承安中進士。資淳質﹐泊於世味﹐人知重之﹐而不知其何所得也。子安仁﹐亦學道。閒居寶丰﹐父子閉戶讀書。朝夕不給﹐晏如也。先生歷金昌府判官﹑禮部員外。正大中﹐以公事至杞縣。自知死期﹐作書與家人及同官﹐又與杞縣令佐詩﹐多至三十餘首。書畢坐化。

衛文仲

衛文仲﹐襄城人﹐承安中進士。性好淡泊﹐讀書學道﹐故仕宦不進。平居好歌東坡《赤壁詞》。臨終沐浴易衣﹐召家人告以後事﹐卽命閉戶。危坐牀上﹐誦《赤壁詞》﹐又歌末後二句。歌罷怡然而逝。

一行墓石記

劉太博機﹐貞祐兵亂後﹐自管湖州刺史﹐遷濟州。民居官舍皆被焚。機復立州宅。掘一黃土坡﹐偶值古冢﹐乃唐一行禪師墓。有石記云「劉機當破吾墓。」

明月泉

明月泉﹐在五臺山中。人至泉所﹐以紗帛障眼﹐下視泉水﹐或見月在水中﹐故泉以爲號。歷數千百人﹐乃一二見之。大參楊叔玉﹐五臺人﹐爲予言「明月泉吾所親見﹐非傳聞也﹗」

石守道心化石

䢐徠石守道墓﹐在奉符。泰和中﹐墓崩﹐諸孫具棺葬。骸骨與常人無異﹐獨其心如合兩手﹐已化石矣。

毀寶鼎

皇統中修內司﹐燒琉璃瓦。毀一大鼎﹐三日不鎔。鼎欲敗﹐有聲如雷﹐聞三十里外。人謂﹕成敗有數﹐數與阸會﹐𨿽神物不能自保﹐不特此鼎矣﹗希顏說

田鼠

正大壬戌﹐內鄕北山農民告田鼠食稼。鼠大如兔﹐十百爲羣﹐所過禾稼爲空。獵戶射得數頭﹐有重十餘斤者﹐毛色似水獺。未嘗聞如此大鼠也。

天魔祟

泰和末﹐雷景滂任壽州防禦判官﹐弟希顏亦到官。有官妓香香﹐爲魔所祟﹐神志恍惚﹐或睡數日不起。希顏謂其同列者言「有一婦人爲天魔所著﹐挈上浮圖顚﹐凡婦意所欲﹐無不立致。一日見布幔車過塔下﹐婦謂魔言﹕『車中貴人妻﹐汝取其釵來﹗』魔去良久乃至﹐無所得。婦問故﹐曰﹕『彼福人﹐有神護之﹐望而不得前。』婦又問﹕『彼以貴人妻﹐故有神護也﹖』曰﹕『不緣貴人﹐但其不食牛肉故耳﹗』婦卽發願﹕『我若脫此祟﹐不但我終身不食牛肉﹐誓盡此生勸人不食。』言未竟﹐魔大罵而去﹐遂不復至。婦大呼求救﹐其家以繩挽之而下﹐竟得全活。阿香能不食牛肉﹐發願神佛前﹐祟宜不能近。」同列以其言告香﹐香卽發願。後十餘日﹐靚妝袨服持酒來謝云「得學士所教﹐今爲平人矣﹗」

神哥

孫國鎭內翰族婦﹐有爲山魈所污者。魈自言「汝若資用所闕﹐我能立致。」嘗積絹滿庭﹐皆有眞定庫印。婦家以官物累己﹐乞屏去。俄頃﹐失絹所在。又一白馬﹐金鞍寶勒﹐不知從來﹐而系之櫪下。家人益懼。祈請良久﹐馬忽不見。諸子竊議﹐呼魈爲「五郎」﹐云「設若人家無嗣﹐能爲致一子否﹖」明旦﹐一孩子面目如畫﹐錦繃繡褓﹐臥之牀上。老幼拜禱﹐不願受。竟畱之。因字之曰「神哥」。年六歲病卒。

王確爲兄所撻

外祖柔服簿王君﹐大定中卒官。其最小弟確﹐酗酒﹐欺幼孤。外祖母張容忍旣久﹐無所控訴﹐遂病不能起。一夕﹐與諸女並寢。夜半鐙暗﹐聞騷窣聲。少之﹐觸雙陸棋子亂﹐嘖嘖有聲﹐屢嘆。外祖母哭失聲。因言「五叔恃酒見陵﹐官法不能制。若不禁止之﹐母子將爲魚肉矣﹗」不數日﹐確承醉﹐夜出定襄﹐歸﹐至趙村﹐值外祖於中路﹐畫地大數﹐隨以馬策亂捶。確抱頭竄伏﹐僅能至家。取火視之﹐衫服碎破﹐腫靑滿背。明日﹐就外祖像前百拜謝。後酒亦不飲。

王全美母氏詩語

定襄王全美之母﹐從幼事佛﹐旣老﹐奉香火益勤。先不知書﹐忽一日﹐謂敏之兄﹐言「外生﹐我漫得一句﹐汝看作得偈否﹖」舉似凡十數句﹐惟「天機割斷繁華夢﹐」殆似從慧中得之。母未幾下世。

虱異

徳順破後﹐民居官寺皆被焚。內城之下有礮數十﹐垂索在故營中。人有欲解此索者﹐見每一索﹐從上至下大虱徧裹﹐如脂蠟灌燭然。聞汴京被攻之後亦如是。喪亂之極﹐天地間亦何所不有也﹗

單州民妻

貞祐初﹐虞縣黃九者﹐從佛兒堌賊鉆天怪作亂於單父﹐虜老幼數百。中一婦有姿色﹐黃欲劫取。婦陽謂賊曰「吾夫少選至﹐願一見﹐嫁君未晚。」及見其夫﹐訴以劫取之事﹐因指黃九惡語大罵。賊不勝憤﹐砍殺之﹐被砍處不血出﹐但白膏流。黃冠禹冀之說。

戴十妻梁氏

戴十﹐不知何許人。亂後﹐居洛陽東南左家莊﹐以傭爲業。癸卯秋八月﹐一通事牧馬豆田中﹐戴逐出之。通事怒﹐以馬策亂捶而死。妻梁氏舁屍詣營中訴之。通事乃貴家奴﹐主人所倚。因以牛二頭﹑白金一笏﹐就梁贖罪。且說之曰「汝夫死亦天命。兩子皆幼﹐得錢可以自養。就令殺此人﹐於死者何益﹖」梁氏曰「吾夫無罪而死﹐豈可言利﹖但得此奴償死﹐我母子乞食亦甘分﹗」眾不可奪﹐謂梁氏曰「汝寧欲自殺此人耶﹖」梁氏曰「有何不敢﹗」因取刀﹐欲自斫之。眾懼此婦憤恨通事﹐不令卽死﹐乃殺之。梁氏掬血飲之﹐攜二子去。洛陽翟志忠云。

李晝病目

聊城李晝生二子﹐其一失明﹐其一生而無目。李去歲一目復枯。問神霄何道士求治療。何問﹕「渠寧作虧心事耶﹖」李言「平生塑神像﹐急須用目睛﹐則往往就神像摧塌處剜取之﹐殆以此故耶﹖」丁酉歲春﹐何來陽平﹐謂予言。李吝少費﹐受此報﹗

人生尾

淸河王博﹐以裁縫爲業﹐年三十七。一日﹐詣聊城何道士﹐言﹕丁酉初春﹐醉臥一桃園中。忽夢一神人﹐被金甲執戟﹐至其旁蹴之使起。王問何爲神﹖曰「吾爲汝送尾來。」自後覺尻骨痛癢。數日﹐生一尾﹐指許大﹐如羊退毛尾骨然。欲勒去﹐痛貫心髓﹐炙之亦然。因自言不孝於母﹐使至饑餓﹐故受此報。每逢人看﹐則痛癢少止﹐否則不可耐也。因問何求療。何無所措手﹐乃去。今在新店住。何道士云。

石公陰徳

國初定州唐縣王八郎﹐姿容雄偉﹐膂力絕人。爲相者所惑﹐謀作亂。因設詭計﹐籍鄕人姓名。未及引誘﹐爲人所告。州將髙某捕獲﹐按籍逮捕﹐凡數千人。髙欲一切以造逆當。石公時爲都司﹐諫止之曰「以詭計籍人名﹐罪止王八。其他無豫謀者﹐使其在詿誤之列且不可﹐況誣以從逆乎﹖」州將不悅﹐命他吏鞫其事。吏承風旨﹐文致其罪。然州將以石公一言遂疑之。明日召石公﹐王八而下皆自伏。「公所言﹐何不惜死之甚也﹖」石公曰「雪人之冤﹐一死何惜﹗」州將良久曰「有是哉﹗吾更思之。」明日﹐卽從石公議﹐戮首惡二三人﹐余悉縱遣。並取舊案焚之。石公之子琚﹐業進士﹐天眷初﹐第一人擢第。大定中﹐以左丞相致政。故石公陰徳﹐鄕人無大小能備道之。

馬三詆欺報

恩州劉馬三﹐以鉤距致富。嘗用詭計取鄰捨袁春田。春訴於官﹐馬三出契券爲質﹐竟奪之。春不能平﹐日爲鄕人言「渠詆欺如此﹐已將爲異類矣﹗」馬三亦自誓云「我果詐取汝田﹐當如所言也﹗」泰和二年﹐馬三以病死。袁春家犬乳數子﹐中一小花狗﹐腹毛純白﹐有朱書﹕「我是恩州劉馬三」七字。馬三素多怨家﹐竟欲出錢買之。尋爲州刺史所取。闔郡皆知。馬氏子孫不勝其辱﹐購而藏於家。

白神官

鄜州洛交﹐大定中有妖人白神官者﹐能以左道作怪變。如平地起龍﹑捲袖出金手﹑或端坐見佛像﹐光怪奪目。數百里間無不歸向﹐莫有忤其意者。外祖王君﹐時爲此縣主簿﹐捕得之。問所以能怪變者﹐皆托以天神所爲。及掘得狐涎一罌﹐神官乃伏罪。決杖二百而死。縣境爲之肅然。其後吾舅彥師﹐再到洛交﹐去外祖已四十年。訪舊事﹐父老尙能言之﹐因問曰「君是杖殺白神官王主簿子孫乎﹖」

賈道士前身

宣徳朝元觀賈道士﹐魚兒泊賈大夫之子﹐知其前身本潞州人義鎭王秀才。貞祐之兵﹐爲北騎所俘乘騎他出﹐逃去。騎追及﹐槍中其額而死。死後性不昧。顧盼中有二人來扶之﹐使歷觀諸獄﹐不忍恐怖﹐復扶之出。過一石橋﹐見蓮花盆子中﹐貯惡血汁﹐令飲之。覺腥﹐口不可近﹐不肯飲。二人不之彊﹐但推墮水中。旣而開目﹐知受生此家。三日洗兒﹐及滿月﹐鄕鄰來賀﹐皆見﹐但語不出。六七歲說前事﹐卽求出家。父母不得已許之。送朝元觀作道童。一日﹐俘主來觀中﹐人說前事。俘主亦了了能記﹐都不差。視其額角﹐瘡瘢猶存。

旬會之異

定襄魏仲儀﹐以經童出身﹐得遼陽警巡院判官。將復應詞賦舉﹐與同輩結夏課﹐十日一宴集。中一舉子物故。他日旬會﹐諸人感嘆存歿﹐仍於故人設位。少選﹐食至﹐諸人舉匕筯﹐而設位者亦然﹐合坐哭皆失聲﹐竟至罷食。

濟源靈感

濟源廟﹐隋時建。廟後大池﹐邑人以海子目之。獻酒及冥錢﹐或他有所供﹐悉投此海池。每歲春暮﹐紙灰從水底出﹐謂之海醮。水亦有澄徹時﹐池底物歷歷見之。或時水底酒尊﹑傘扇浮游水面﹐謂之神賜。𨿽重若銀杯﹑香合﹐亦浮。觀者環水而立﹐物所至﹐人得之﹐以長漉籬挹取﹐拜賜而去。酒尊皆有鐫記﹐年月﹑姓名。飲之往往有味云。

續夷堅志二

貞雞

房皞希白﹐宰盧氏時﹐客至﹐烹一雞。其雌繞捨悲鳴﹐三日不飲啄而死。文士多爲詩文。予號之爲「貞雞」。

王氏孝犬

王懷州家小兒子五哥畜一犬﹐甚馴。五哥十二﹑三死﹐犬隨至葬所徘徊望顧﹐如有所見者。自後﹐日一往墓側﹐暮乃歸。如是近百日。人以「孝犬」目之。

狐鋸樹

陽曲北鄭村中社鐵李者﹐以捕狐爲業。大定末﹐一日張网溝北古墓中﹐系一鴿爲餌﹐身在大樹上伺之。二更後﹐羣狐至﹐作人語云「鐵李﹑鐵李﹐汝以鴿賺我耶﹖汝家父子﹐驢羣相似﹐不肯做莊農﹐只學殺生。俺內外六親﹐都是此賊害卻。今日天數到此﹐好好下樹來。不然﹐鋸倒別說話﹗」卽聞有拽鋸聲﹐大呼搘鑊煮油﹐當烹此賊﹗火亦隨起。鐵李懼﹐不知所爲。顧腰惟有大斧﹐思樹倒則亂斫之。須臾天曉﹐狐乃去。樹無鋸痕﹐旁有牛肋數枝而已。鐵李知其變幻無實﹐其夜復往。未一更﹐狐至﹐泣罵俱有倫。李腰懸火罐﹐取捲爆潛爇之﹐擲樹下。藥火發﹐猛作大聲﹐羣狐亂走。爲网所冑﹐瞑目待斃﹐不出一語。以斧椎殺之。

濟水魚飛

壬寅歲﹐濟源水中魚飛起﹐鳥鵲啄食之而墮﹐人取食﹐無他異。甲辰冬﹐安賢鎭西南之馬陵﹐平旦無風雲﹐忽空中墮魚七八頭﹐不知所來。又比濟源者差小。陶朱種魚法﹕池中著鱉﹐不爾﹐則飛去。

石佛動

正大八年﹐滕州東三里﹐有石佛一軀﹐忽自動搖者數月。及州將死﹐乃定。禹冀之聞張仲安說。

鬼拔樹

興定末﹐曹州一農民﹐一日行道中﹐忽驟雨。聞空中人語云「敢否」﹖俄又聞大笑聲。此人行半里﹐見道左大柳樹拔根出﹐擲之十步外﹔泥中印大臀髀痕﹐如麥籠許。蓋神拔樹﹐偃坐泥中﹐破笑耳。

髙尉陰徳

髙工部有鄰﹐字徳卿。父飛狐令集﹐嘗尉南和﹐以公事活千餘人。徳卿生於此邑。四十年後﹐拜安國軍節度使。父老有及見當時事者﹐扶杖迎勞﹐歡呼馬前。徳卿亦爲立碑尉廳﹐道所以陰徳陽報之故。不逾月﹐子嵩﹑猶子鑄﹐同榜登科。時人榮之。

胡公去狐

胡彥髙﹐明昌二年以廉舉爲卽墨令。縣廨在古城之隅﹐爲妖狐所據﹐晝伏夜出﹐變化狡獪﹕或爲獄卒﹐縱遣囚系﹔或爲官妓﹐盜驛傳被襆﹐媚惑男女。有迷亂至死者。邑人無如之何﹐反以香火奉之﹐餘五十年矣﹗彥髙到官﹐問知其然。顧謂同僚﹕「官舍所以居賢﹐今令不得居﹐而鬼物據之耶﹖」時室空已久﹐頹圯殊甚。卽令完葺之。明日﹐卽廳事理務﹐抵暮張燭而坐。夜半﹐狐鳴後圃中﹐一倡百和﹐少頃坌集﹐周匝庭內。中一大白狐據地而吼﹐如欲摶噬然。卒伍散走﹐投避無所。彥髙端坐不動﹐而狐亦不前﹐良久引退。如是者三日﹐遂不復來。又十許日﹐傳一女奴﹐跳躑歌笑﹐狂若寐語。彥髙以朱書置奴釵間﹐逼逐之﹐奴卽日知人。明旦﹐尉自巡邏還﹐遭羣狐數百﹐由縣東南去。狐復惑登州吏目江崇家一婦。崇就海島中請道士行法﹕乘婦人狂亂﹐縛置車輪上﹐埋軸地中﹐令人轉之。旣久﹐婦人快吐腥涎﹐乃道是卽墨狐﹐爲胡公逐至此。卽墨父老爲彥髙刻石﹐名﹕「胡公去狐碑。」屏山李之純之記也。彥髙﹐武安人﹐仕至鳳翔同知。

呂守詩讖

呂卿﹐字祥卿﹐大興人。刺汝州一月而罷。題詩望崧樓有﹕「珍重樓中舊山色﹐好將眉黛事新官。」未幾物故。人以爲詩讖云。

孟內翰夢

孟內翰友之﹐大定三年﹐鄕﹑府﹑省﹑禦﹐四試皆第一﹐供奉翰林。歷曹王府文學﹐以疾尋醫。久之﹐授同知單州軍州事。丁內艱﹐哀毀致卒。友之未第前。夢中豫知前塗所至﹐其後皆驗。鄰人李生言﹕友之死之年﹐六月中﹐連夕星殞於虛軒前。汴人髙公振特夫挽之曰「見說平生夢﹐前途盡目前。」又云「人嗟埋玉樹﹐天爲啟文星。」詩𨿽不甚工﹐有以見友之出處之際﹐死生之變﹐造物者皆使之前知。其以海內重名畀之者﹐爲不偶然也。

麻神童

麻九疇字知幾﹐獻州人。三歲識字﹐七歲能艸書﹐作大字有及數尺者。所至有神童之目。章宗召見﹐問﹕「汝入宮中﹐亦懼怯否﹖」對曰「君臣猶父子也﹐子寧懼父乎﹖」上奇之。明昌以來﹐以神童稱者五人﹕太原常添壽﹐四歲作詩云「我有一卷經﹐不用筆筆成」﹔合河劉文榮﹐六歲作詩云「鶯花新物態﹐日月老天公」﹔劉微七歲﹐被旨賦《鳳皇來儀》﹔新恩張世傑﹐五﹑六歲﹐亦召入﹐賦《元妃素羅扇畫梅》云「前村消不得﹐移向月中栽」﹐其後常隱居不出﹔餘三人皆無可稱道﹐獨知幾能自樹立。一旦名重天下﹐耆舊如閒閒公﹐且以「徵君」目之而不名云。

陳守誠感

陳大年字世徳﹐吉州人。泰和中刺吾州。時秋旱﹐蝗自南而北。世徳祭於石嶺關﹐遂不入境。死囚馬柏兒﹐移勘更數州﹐已十三年矣﹗陳已決其死﹐止待署字矣。陳夜禱星下﹕「決囚無復疑﹐尙慮有冤。今旱已極﹐囚果不冤﹐明當大雨﹔如冤﹐則雨且止。以此卜之。」明日大雨﹐遂決此囚。是歲大熟。

虞令公早慧

虞令公仲文質夫﹐四歲賦《雪花》詩云「瓊英與玉蕊﹐片片落階墀。問著花來處﹐東君也不知。」仕爲遼相﹐歸朝授平章政事﹑濮國公。

陳希夷靈骨

華山張超谷﹐陳希夷靈骨在焉。山徑險絕﹐下臨無地。河中李欽叔嘗至其處。陳骨長大﹐異於今人﹐堅重腴瑩如靑玉。道力所至﹐具見於此。弟子某﹐遺骸亦在其旁﹐以陳比之﹐仙凡爲不侔矣﹗

馬光塵畫

馬資深之子光塵﹐十許歲﹐畫山水﹐有遠意。甫成童而卒。王子端內翰題其畫云「珠璧佳城下﹐丹靑敗稿閒。殘年兩行淚﹐絕筆數重山。」人謂童丱而以畫稱﹐且爲名流所嗟惜﹐古亦不多見也。

馬嚙定襄簿

泰和中﹐一國姓人爲定襄簿。一日﹐河西程氏馬逸﹐直上廳嚙主簿倒。旁立數十人﹐號叫捶楚﹐不能救。不半時頃﹐嚙簿死。傷折處所不忍視。馬走出城﹐羅得之。三日葬簿﹐縛馬投火中。人謂﹕此馬不爲物所憑﹐則他世報怨也。

鬼市

裴翰林擇之﹐陽武人。六七歲時﹐以大父馬上抱往縣東北莊。至外壕﹐見門南北有市集﹐人物皆二尺許﹐男女老幼﹐吏卒僧道﹐穰穰往來﹐市人買賣﹐負擔﹑驢駝﹑車載﹐無所不有。以告其大父﹐大父以爲妄﹐不之信也。蓋三﹑四至其處﹐亦皆見之。此與《呂氏碣石錄》記武平周鼎﹐童時村居﹐一日﹐縣人市集﹐鼎騎長耳﹐從父入市。時地色微辧﹐見道旁兩列皆佛像﹐閉目不敢視﹐開目又不見。兩事大相類。但佛像之多﹐何也﹖

原武閻氏犬

原武附城堤下閻老家﹐其翁母遭辛卯冬兵亂死。其家墻下丁壯被虜﹐不及埋掩。此時僵屍滿野﹐例爲狐犬所食﹐不辧誰某。閻氏犬亦食人﹐但守護翁母﹐日與眾犬斗﹐他犬無敢近者。前後月餘。閻氏子侄有逃歸者﹐竟得全骸而瘞。眞孝犬也﹗

歷年之讖

古人上壽皆以千萬歲壽爲言﹐國初種人純質﹐每舉觴惟祝百二十歲而已。蓋武元以政和五年﹑遼天慶五年乙未爲收國元年﹐至哀宗天興三年蔡州陷﹐適兩甲子周矣﹗歷年之讖遂應。

巽齊之讖

天會八年﹐冊劉豫爲大齊皇帝﹐都大名。諸門舊有巽齊﹑安流﹑順豫之號﹐以門名色瑞﹐因取三市門名阜昌者建元。𨿽出於傅會﹐亦有數焉。

桃杯

鞏下韓道人﹐本出衣冠家﹐曾以蔭補官。中年遇異人﹐有所得﹐卽棄官學道。予曾見之秦州之隴城。說泰和初﹐秋雨後行山間﹐忽見一大葉隨流而下﹐韓初不以爲意﹐俄數葉間一桃大如杯盌﹐爲石所礙而止。韓取得之。桃紅而香﹐非凡目所常見﹐知爲希遇。望三峯再拜食之。盡﹐懷枝葉歸。就洞穴髙絕處﹐鉆桃核破﹐取仁吞之﹐甘如酥蜜。因以核爲兩酒杯﹐各受一勺余。韓從此或食或辟穀。時年已六十﹐狀貌只如四十許人。一日從予乞酒﹐以此杯酌。核得酒﹐紅潤如新。約予賦《桃杯詩》﹐因循未暇。北渡後﹐長春尹師亦有一桃杯﹐云是宣﹑政內府物云。

溺死鬼

澤州有鍼工。一日人定後﹐方閱鍼次﹐聞人沿濠上來﹐喜笑曰「明日得替矣﹗」人問替者爲誰﹖曰「一走卒自眞定肩傘插書夾﹐來濠中浴﹐我得替矣。」鍼工出門望﹐無所見﹐知其爲鬼。明日立門首待之。早食後﹐一疾卒畱傘與書夾鍼工家﹐云欲往濠中浴。鍼工問之﹐則從眞定來。因爲卒言﹕城中有浴室﹐請以揩背錢相助。卒問其故﹐工具以昨所聞告﹐辭謝再三而去。其夕二更後﹐有擲瓦礫於門大罵曰「我辛苦得替﹐卻爲此賊壞卻﹐我誓拽汝水中﹗」明旦﹐見瓦礫堆。數夕不罷。此人遷居避之。祕水焦符村說

棣州學鬼婦

王右司仲澤﹐少日住棣州學。廚人告言「一婦人鬼﹐每夜來攪擾﹐不得睡。」澤言「今夕若復來﹐汝捽其衣大叫﹐我輩往視之。」其夜果來﹐其人把其臂不放﹐因大叫。諸生持鐙往視之﹐乃一古棺板。焚之﹐而怪遂絕。仲澤說

湯盤周鼎

秀巖安常字順之﹐常從黨承旨學大篆﹐多識古文奇字。泰和末﹐嘗見內府所藏湯盤﹐作白玉方斗﹐近四小寸﹐底銘九字﹐卽﹕「徳日新﹑又日新﹑日日新」者也。章宗有旨令辧之。又一方鼎﹐耳二﹐足四﹐饕餮象在雷文中。銘云「魯公作文王尊彜」。銅旣古﹐瑩如碧玉﹐無復銅性矣。

蓮十三花

同年康良輔說﹐磁州觀臺劉軌家﹐承安中﹐池蓮一莖開十三花。是歲﹐軌登科。終於京兆按察判官。

瑞禾

鳳翔虢縣太子莊﹐庚子歲﹐郝氏谷田八十畝﹐每莖一葉一小穗﹐至十二數﹐並大穗爲十三。試割一叢治之﹐得谷十升。明年﹐郝使統軍萬人﹐佩金虎符。偏將李慥曾見古有一莖九穗﹐蓋不如是之多也。

黃眞人

修武張字君冕﹐其父仲和﹐少日爲府史﹐好祈仙。一日﹐黃翻綽降﹐因畱事之﹐謂之黃眞人。懸筆畫像前﹐每事禱之。君冕崇慶二年赴簾試。仲和問云「兒子入試﹐禦題得聞乎﹖」批曰「天機不容泄﹗」及試期過﹐問之﹐卽批云「臣作股肱弼予違賦﹐成績紀太常詩。」又問﹕「兒登第否﹖」批曰「黃裳頭﹑綠衣尾。」張不解﹐請解之﹐又批曰「天機不容泄﹗」及四月﹐當唱名﹐張又問﹕「榜旦夕至﹐幸先告之﹗」卽批云「綠衣﹑六衣也﹐非君冕名乎﹖」及榜至﹐黃吉甫眞第一人﹐而君冕名最下。此類甚多。亦有俳諧詩﹐可笑。

摩利天咒

忻州劉軍判﹐貞祐初﹐聞朔方人馬動﹐家誦摩利天咒。及州陷﹐二十五口俱免兵禍。獨一奴不信﹐迫圍城始誦之﹐被虜四五日亦逃歸。南渡後﹐居永寧﹐卽施此咒。文士薛曼卿記其事。

王叟陰徳

穰縣宋莊王叟﹐人目爲王評事。身年八十一﹐婦八十﹐四子﹐有孫二十餘人﹐曾孫亦娶婦。自叟至其曾﹐凡三十六房﹐夫婦皆結髮﹐推戶爲縣中第一。第四子榮﹐以軍功官宣武軍魯山尉﹔長孫中武舉﹐某州巡檢。宋莊四區宅前大槐﹐數百年物﹐老幹已枯﹐而五枝內向﹐各成大樹﹐蔭數十步。予在鎭平日﹐嘗過其家﹐見其康健如六十許。人謂必有陰徳致然﹐問之不答。旁一叟云「王評事年𨿽髙﹐乃以診治爲生。病家來請﹐上馬去﹐不以僮僕自隨﹔爲人處方﹐一藥不備﹐不以和劑﹔貧家調患﹐夏月日二﹑三往﹐不倦﹐病旣平﹐不責一錢。此非陰徳耶﹖」叟乃肯自言「今商販家自臨洮山外﹐以長耳負甘艸來﹐塵垢糞穢﹐何所不有﹖卸之藥肆中﹐隨卽剉以與人。某每用此艸﹐必以水洗潠﹐暴晾如法﹐然後和藥。他品悉然。非敢自爲陰徳﹐但心之所安﹐不能不爾也。」予酌酒與之曰「此公陰徳大矣﹗」

馮婦詩

武安縣新安農馮氏病後﹐忽道一詩云「城南池館夾蒲津﹐野色林光物色眞。滿目煙霞蓬島遠﹐一溪花木武陵春。」泰和末病卒。胡國瑞說

石中龜

金門羽客李煉師﹐和順人﹐嘗爲章廟所詔﹐提點天長觀。平生靈異﹐如「金盂出水」之類甚多﹐至八十一事﹐圖於邢州神霄宮壁間。門人王守中﹐又欲刻碑以傳。召匠者攻石。石中得一龜﹐日在几案閒馴狎。如是百日。風過﹐失所在。武安王安卿說。

石中

長葛禹冀之﹐見華山隱者薛自然說﹐泰和中﹐華山石工破一石﹐石中一跳出﹐尋入水中。

髙監償債

遂平斗城鎭髙監﹐初到斗城﹐就富民髙氏求相紹繼。髙氏農民﹐淳質﹐墮其術中。所借錢麥積數百緡﹐後百方詆欺﹐一錢不償。未幾髙監死﹐生一赤犢﹐腹下白毛成字云「還債人髙都監。」時武州人吳成可罷鄜畤丞﹐閒居此鎭﹐作《牛報文》。

範元質決牛訟

範元質令平輿。函頭村彭李家﹐兄弟皆豪於財。彭李三水牯生一犢﹐數日死﹐棄水中。鄰張氏水牯亦生一犢。李三爲牧兒所誘﹐竊張犢去﹐令其家水牯乳之。張家撻之﹐遂告張曰「李家犢死﹐投水中﹔今所乳﹐君家犢也﹗君告官﹐我往証之。」張愬之官。元質曰「此不難。」命汲新水兩盆﹐刺兩牛耳尖﹐血瀝水中﹐二血殊不相入。又捉犢子亦刺之﹐犢血瀝水上﹐隨與張牛血相入而凝。卽以犢歸張氏。縣稱神明。元質名天保﹐磁州人。進士趙公祥親見

賈叟刻木

平陽賈叟﹐無目而能刻神像﹐人以待詔目之。交城縣中寺一佛﹐是其所刻﹐儀相端嚴。僧說﹕賈初立木胎﹐先摸索之。意有所會﹐運斤如風。予因記趙州沒眼僧﹐能噀墨作畫﹐上布五彩亦噀之。毛提舉家一虎﹐蹲大樹下﹐旁臥一靑彪﹐虎目爍爍如金﹐望之毛髮森立。𨿽趙邈齪不是過。佛氏所謂六根互用者﹐殆從是而進耶﹖

閻大憑婦語

穰縣孫莊農民閻大﹐正大中﹐與同裏劉進往商洛買牛﹐而閻病死。劉以書報其家。閻母與婦望祭於所居之前﹐有回風吹紙灰往西南莊。此莊是閻小婦所居﹐相去五六里。少之﹐有人來報﹐閻大憑婦語﹐欲與母妻相見。母妻奔往﹐相持而哭﹐問﹕「汝何死﹖」曰「我死天命﹐但爲劉進所欺﹐先此相告。某牛價幾何﹐用絹若干﹔某牛價幾何﹐用銀若干﹔彼乘我死無證﹐欲相欺昧耳﹗」布金價直﹐皆令以筆記之。又云「此人情理不可耐﹐我已死﹐渠有布絹﹐乃以行纏蔽我面。」傍一屠者云「汝欠我肉錢若干﹐汝家以汝死﹐遂不見還﹐今令我取還。」閻俯首久之﹐仰視屠云「我已死﹐更理會甚﹖」觀者大笑。他日﹐劉進及家。人說﹕向云閻大有靈﹐先以價直告其家矣﹗進見其母﹐一錢不敢欺焉。致遠與閻一村落﹐爲言如此。此與正大中黥卒石貴事同。貴死後憑一男子﹐就舞陽縣吏徵債﹐訴於司農卿張公﹐公異其事﹐命部掾王仲寬爲理﹐貴有文券可憑﹐立命還之。

延壽丹

神仙辟穀延壽丹﹐一丸﹐終身不饑。光明朱砂一兩﹐飛過用之﹔定粉一兩﹐燒之黃色者﹔白茯苓如雪者一兩﹐或加半兩﹔黃丹﹑輕紅者一兩﹐飛過﹔秤乳香七錢半﹔水銀三錢﹔大金箔三十片﹔白沙蜜一兩﹔淨蠟二兩。右各擇精細者。先將定粉入乳缽研開﹐次下水銀再研﹐直侯無水銀星子爲度。次下黃丹﹑朱砂﹑金箔﹐再研﹐次下茯苓﹑乳香等細末同研勻。將藥入垍碗﹐坐熱湯上﹐勿令湯冷。另將蜜蠟開鋊﹐入藥在內﹐木匙攪勻。眾手丸。每一兩作十二丸子﹐勿令有劑縫。或朱砂或水銀爲衣﹐不爲衣亦可。如欲以水銀爲衣﹐取水銀三﹑二粒﹐手心內用津唾擦靑色﹐取藥三﹑五丸搓之。合時忌雞犬﹑婦人。藥成﹐入垍器內貯之。如欲住食﹐先用油三兩﹑蠟一兩﹑白面一斤﹐入蜜一兩﹐和燒餅或煎餅。如無﹐食不托面或糯米粥亦可。須極飽﹐然後服藥。以乳香湯下一丸。又一時辰許﹐再將白面炒熟﹐蜜蠟爲丸﹐如桐子大﹐溫白湯或乳香湯下百丸﹐名曰「後藥」。先已飽食﹐又服後藥﹐故二三日不困。𨿽困亦無傷。服藥後當萬緣不染。夫心動則气散﹐語多則气傷﹐故辟穀者以寧心養气爲本﹐事來則應﹐事過勿畱於心﹐時時向日咽气﹐以爲補助。茶湯任意﹐勿食有滓之物﹐忌怒﹐忌大勞。十日後﹐饑肉𨿽瘦﹐而筋骨輕健﹐神觀開朗。如欲開食﹐須二七日以後﹐候藥在丹田﹐可開食。不及二七日而食﹐則藥隨臟腑而下矣﹗開食之後﹐如更欲住食﹐不必服藥﹐止以乳香湯勻之。凶年饑歲﹐至父子夫婦相啖﹐搗爲泥丸﹐作彈子大﹐黃丹爲衣﹐紙帶子盛此藥一丸﹐縫合著臍中﹐上用裹肚系定。每遇箭鏃未出﹐先如上系定﹐頃用象牙末擦瘡口。若中箭已久﹐須用鋒刃或鍼﹐少少取破﹐搽象牙末﹐則箭鏃自出。如魚骨鯁喉﹐以至鍼﹑錢﹑麥芒﹐不限久近﹐皆驗。

救燻死

辛未冬﹐徳興西南磨石窯﹐居民避兵其中。兵人來攻﹐窯中五百人﹐悉爲煙火燻死。內一李帥者﹐迷悶中摸索得一凍蘆菔﹐嚼之﹐汁才咽而蘇。因與其兄﹐兄亦活。五百人者因此皆得命。蘆菔﹐細物﹐活人之功乃如此﹗中流失船﹐一壺千金﹐眞不虛語﹗河中人趙才卿又言「炭煙燻人﹐往往致死。臨臥削蘆菔一片著火中﹐卽煙气不能毒人。如無蘆菔時﹐豫暴榦爲末﹐備急用﹐亦可。」

神人方

阿魏散。治骨蒸﹑傳屍勞﹑寒熱﹑困羸﹑喘嗽方﹕阿魏三錢﹔斫靑蒿一握﹐細切﹔東北桃枝一握﹐細剉﹔甘艸如病人中指許大﹐男左女右﹔童子小便二升半。先以小便隔夜浸藥﹐明旦煎取一大升﹐空心溫服﹐分爲三服以進。次服調檳榔末三錢。如人行十里﹐更一服。丈夫病﹐婦人煎藥﹔婦人病﹐丈夫煎藥。合時忌孝服﹑孕婦﹑病人及腥穢物﹑雞犬見。服藥後忌油膩﹑濕面﹑冷硬物。服至一二劑﹐卽吐出虫或泄瀉﹐更不須服余藥。若未吐利﹐卽當盡服。病在上卽吐﹐在下卽利﹐皆出虫如馬尾﹑人發之類﹐卽當差。天下治勞﹐直須累月或經歲﹐惟此方得於神授﹐隨手取效。陵川進士劉兪字彬叔﹐任都運司幕官日﹐得於閻郎陟﹐云是古崔家方。閻先患此疾﹐垂死﹐得方而愈。劉以治寧州一官妓﹐利寸白虫三四升﹐狀如蔥根﹐隨卽平復。服藥後遂去諸疾﹐五藏虛羸﹐魂魄不安﹐卽以白茯苓湯補之﹕白茯苓一錢﹔茯神一錢﹔人參三錢﹔遠志三錢﹐去心﹔龍骨二錢﹔防風二錢﹔甘艸三錢﹔麥門冬去心四錢﹐犀角五錢﹐錯爲末﹐生漧地黃四錢﹔肥大棗七枚﹔水二大升﹐煎作八分。分三服﹐溫下。如人行五里許﹐更進一服。仍避風寒。若覺未安﹐隔日更作一劑。已上兩藥﹐須連服之。好問案﹕此方本出普濟加減方﹐其語簡略﹐又不著所從來﹐而世人不甚敬信﹐故備論之。

背疽方二

治發背﹑腦疽﹐一切惡瘡﹕初覺時﹐采獨科蒼耳一根﹐連葉帶子細剉﹐不犯鐵器。用砂鍋熬水二大碗﹐熬及一半。瘡在上﹐飯後徐徐服之﹐吐出﹐候吐定再服﹐以盡爲度。瘡在下﹐空心服。瘡自破出膿﹐更不潰引。瘡上別以膏藥傅之。此方京兆張伯玉家榜示傳人﹐後昆仲皆登第。人謂善報。治一切惡瘡﹐服瓜蔞方﹕懸蔞一枚﹐去皮﹐用穰及子﹔生薑四兩﹔甘艸二兩﹐橫文者佳﹐細切生用﹔無灰酒一碗﹐煎及半﹐濃服之﹐煎時不犯銅鐵。病在上﹐食後﹔在下﹐空心。見洪氏方﹑陳日華方。中州初得於張戶部林卿。其方有加大黃﹑或木香﹑或乳香﹑沒藥者。大率以瓜蔞﹑生薑﹑甘艸爲主。病瘡先疏利﹐次用瓜蔞藥﹐日以乳香﹑菉豆粉溫下三五錢﹐防毒气入腹。外以膏塗傅之﹐病者亦無慮矣。好問年二十一﹐侍先君官隴城。大安庚午春﹐先人疽發於鬢。好問愚幼﹐平居作舉子計﹐於藥醫懵然無所知。庸醫滿前﹐任其施設﹐先君竟用是捐館。其後還鄕﹐得此方於家塾﹐以治他人﹐遂有百驗之效。感念疇昔﹐慚恨入地。爲人子不知醫﹐其受禍乃如此﹗故並記之爲戒。

內藏庫龍

遼祖神冊五年三月﹐黑龍見拽刺山陽水。遼祖馳往。三日乃得至﹐而龍尙不去。遼祖射之而斃。龍一角﹐尾長而足短﹐身長五尺﹐舌長二寸有半。命藏之內庫。貞祐南渡尙在﹐人見舌作蒲稭形也。

都城夜怪

從舅張伯達知﹑徵飛卿翺﹐崇慶二年正月同赴省試。所挈僕夫戲以王興目之者﹐宿迎鑾坊。夜起便旋﹐足才出門﹐見對街一鬼﹐靑面赤發﹐目光如炬﹐腕懸一劍而坐。旁一卒侍立﹐獰惡尢可怖。興大叫而僕﹐三四時許乃蘇。問之﹐言所見如此。

都城大火

大安末﹐都城頻歲大火。凡被焚之家﹐或墻壁間﹐先有朱書字記之﹐尋卽火起。互相訪問﹐無不然者。凡延燒三數萬家。市中佛閣﹐自唐日有之﹐遼人又謂之護國仁王佛壇﹑千手眼大悲閣﹐字虞世南所書。及閣被焚﹐衛紹王有旨﹐令救世南書榜﹐顧盼中已無及矣﹗識者謂護國壇被焚﹐不祥之甚﹗不一年﹐遂有虎賊弒逆之變。

駢胎

興定﹑元光閒﹐陽翟小學王奉先﹐其妻先產四子﹐再生三子。辛未十一月﹐秀容福田寺農民範班妻﹐連三歲舉三男三女﹐皆死矣。此歲復生一男一女。其母從旁嘆訝云「汝必不活﹐得早過去亦好。」兒忽能言﹐連曰「不去﹗不去﹗」母驚﹐語其父﹔語未竟﹐兒依前言不去。未幾兒女皆死。南齊褚侍中澄《醫說》﹐論受形有云「陰陽俱至﹐非男非女之身﹔精血散分﹐駢胎品胎之兆。如言化生﹐固有是理﹐不足爲訝。」予謂褚論固不可廢﹐然駢胎品胎二家者﹐世亦不多見耳﹗

童哥

南渡後﹐京師一滿師者﹐事一神童。自言出貴家﹐姓阿不罕氏。八歲遭平章進忠棄都城﹐人負之﹐奪門出﹐人馬蹂踐而死。夙世負滿師錢無算﹐今來償之。京師貴家無不迎﹐至傳達宮禁。問者焚香﹑酹酒﹐滿袖手其旁﹐童自與人語﹐明了可辧。尋其聲在空中﹐酹酒在地﹐則颼然而下﹐如就飲之者。問逋亡﹑遺失﹐不涉爭訟﹐不關利害﹐則言之。問以千里外事﹐則曰「我往問之。」良久至﹐必以困乏爲言。所經之家﹐他日𨿽滿不在﹐亦自來語話。滿由是致富。汴京破後﹐聞復北上﹐出入貴近家矣。

生子兩頭

正大辛卯十二月﹐陽翟士人王子思家一婢﹐生子一身兩頭。乳媼以爲怪﹐摘去其一﹐气系分兩岐而出。明年正月﹐西行諸軍有三峯之敗。

生死之數

王右司仲澤﹐識歸徳一武弁奧裏光祿者﹐淸州人﹐其子﹑孫﹑曾孫﹐男女俱以九月生﹐凡十六人。李昂霄同捨生劉遠之﹐燕人﹐兄弟五人俱以七月生。髙唐閻內翰子秀之祖﹑之父洎其母﹐後俱以六月二十九日物故﹐子秀亦然。豈偶然哉﹗

黨承旨生死之異

承旨黨公﹐初在孕﹐其母夢唐道士吳筠來托宿。爲人儀表修整﹐望之如神仙。在西掖三十年﹐以承旨致仕。大安三年九月十八終於家。是夕﹐有大星殞於居。公篆籀入神﹐李陽冰以後﹐一人而已﹗嘗謂唐人韓﹑蔡不通字學﹐八分自篆籀中來。故公書上軋鐘﹑蔡﹐其下不論也。小楷如虞﹑褚﹐亦當爲中朝第一。書法以魯公爲正﹐柳誠懸以下不論也。古人名一藝﹐而公獨兼之﹐不謂之全可乎﹖其爲當世所推重如此。東坡謂韓退之﹐生也有自來﹐而逝也有所爲﹔以公生死之際觀之﹐亦可以無愧斯語矣﹗

天賜夫人

廣寧閭山公廟﹐靈應甚著﹐又其象設獰惡﹐林木蔽映﹐人白晝入其中﹐皆恐怖毛豎。旁近言﹕靜夜時聞訊掠聲。故過者或迂路避之。參知政事梁公肅﹐家此鄕之牽馬嶺。作舉子時﹐與諸生結夏課﹐談及鬼神事﹐歷數時人之膽勇者﹐梁公都不之許。因自言「我能以昏暮或陰晦之際﹐入閭山廟﹑巡廊廡一周。諸生從臾之曰「能往﹐何以取信﹖」梁公曰「我當就周行處以物畫之﹐用是爲驗。」明日晚﹐約偕往。諸生待於廟門外。奮袖徑去。畫至廟之東隅﹐摸索有一人倚壁而立﹐梁公意其爲鬼﹐負之出。諸生迎問何所見﹖梁公笑曰「我負一鬼至矣﹗可取火照之。」及火至﹐見是一美婦﹐衣裝絕與世俗不同。欲問詰之﹐則气息奄奄﹐狀若昏醉。諸生眞謂鬼物﹐環立守之。良久開目﹐見人環繞﹐驚怖不自禁。問此爲何地﹖諸生爲言其處﹐及廟中得之者﹔且詰其爲人﹑爲鬼﹖何所從來﹖婦言「我揚州大族某氏女﹐以吉日迎往婿家。在輿中忽爲大風所飄﹐神識散亂﹐不知何以至此﹖」諸生喜曰「梁生未受室﹐神物乃從揚州送一妻至﹐誠有冥數存乎其間﹗可因而成之。」梁公乃攜婦歸。尋擢第。不十數年﹐致身通顯。婦舉數子。故時人有「天賜夫人」之目﹐至於傳達宮禁。梁公以大定二十年﹐節度彰徳﹐相下耆舊仍有及見之者。兵亂後﹐梁氏尙多﹐問其家世﹐多「天賜」諸孫行雲。

北面大王

參政梁公肅﹐舉子時﹐祈仙問前途。仙批云「六十入相而已。」後節度彰徳﹐年適六十﹐以入相未應。會世宗怒宋人就驛中取國書﹐選於朝﹐孰可爲詳問使﹑不辱君命者﹐宰相以公應詔。使還﹐稱旨﹐拜參政。入相之應乃在此。閻內翰子秀筆錄﹐記公臨終前二日言「上帝召我爲北面大王。」遂卒。

劉政純孝

洺州人劉政﹐初﹐幼有至性。母老失明﹐政以舌舐之﹐經旬復見。及病﹐晝夜奉醫藥﹐衣不解帶﹐刲股肉啖之﹐至於再三。母死﹐負士成墳﹐鄰願助之﹐不受。禽鳥哀鳴集於墓樹。廬墓側終喪。守臣以聞﹐世宗嘉之﹐授太子掌飲丞。以事附史院《本紀》。

卷三

楊洞微

道士楊谷﹐字洞微﹐代州人﹐隱居華山。爲人儀觀秀偉﹐道行卓絕﹐平生未嘗與物忤。通《莊》《易》﹐世以「《莊子》楊先生」目之。明昌閒﹐詔徵髙道﹐隸天長觀。未幾還山。其將歸也﹐與知觀侯生食於市﹐書數「火」字於食案。又屬侯言「昨過沃州﹐聞君母病﹐可速歸。」侯以假去。及至沃州而母不病。侯生誶語曰「渠紿我邪﹗」及北還﹐天長已被焚矣﹗又嘗與客遊崧山白龜泉上。見一石蠏出﹐客曰「蠏橫行﹐殆天性乎﹖」洞微曰「此物固橫行﹐恨不值正人耳﹗」隨以手指之蠏卽正行。晚愛中方﹐卜居之。中方舊無泉﹐苦於遠汲。洞微言「山秀如此﹐不應無泉。」乃齋沐致禱。筮之﹐得吉徵。是時十月﹐庵旁近葵花榮茂。洞微云「於文﹐「艸癸」爲「葵」﹐此殆水徵也﹗」與眾道士行尋之。見巽隅艸樹間隱隱有微潤﹐掘之﹐果得泉﹐可供數百指。然東隔絕澗﹐南限羣峯﹐石壁峻峭﹐幾百步不可越。洞微與弟子呂澤輩沿壁作棧道﹐以通往來。人以棧木易朽﹐慮有顚擠之患﹐乃就壁取石﹐鑿竅嵌之﹐疊爲石梁﹐甃泉爲池。自是中方得水甚易。至今人目爲「楊公泉。」閒閒嘗爲作文記之。又言「吾友潘若淨﹐字淸容﹐有道之士也。嘗從洞微遊﹐甚嘆服之。云﹕『楊洞微﹐當求之古人中耳﹗』」閒閒後過華州﹐追懷洞微云「前年曾就雲臺宿。知有先生在華山。今日白雲峯頂起﹐卻疑騎鶴下人間。」其稱道如此。

測影

司天測景﹐冬夏二至﹐中都以北漸差。中都冬至一丈五尺七寸六分﹐夏至二尺二寸六分﹔晝六十一刻﹐夜三十九刻。山後涼陘金蓮川在都西北四百里而近﹐其地最髙。夏至晝六十三刻﹐夜三十七刻。上京臨潢府在都北三千里﹐夏至晝六十四刻﹐夜三十六刻。《呂氏碣石錄》云。

獵犬

泰和五年﹐道陵獵雲龍川。興州產犬﹐宗室咬住進數犬云「可備射虎﹐」上因令試之。犬見虎﹐一前出誘之﹐虎奔逐﹔眾犬羣起﹐或前或後﹐左右伺便撏嚙。虎艱於周旋﹐或怒躍一二丈﹐意欲逸去﹐而羣犬隨及。虎旣困而臥﹐衛士前射之。竟斃於羣犬。

雷震佃客

陜州盧村張海﹐與同裏一農民有。佃客發謀﹐誣此人以燒麥積。渠從旁証之。海縛農民解尉司。農性純質﹐不能自明﹐分一死矣﹗三人者行至南城外﹐忽雷震佃客﹐從空而下﹐骨肉皆盡﹐惟皮發存耳﹗士人牛叔玉親見。時郭敬叔爲陜令也。

方長老前身

丹霞長老義方﹐字志道﹐尉氏人。前身柳小二﹐亦縣人。大定初﹐羣小聚議燒相國寺三門﹐乘亂劫軍資庫。凡五十人﹐分部探姓名﹐柳小二與一人當放火。先就門下行視可以謀度舉火。柳私自念言「此門國力所成﹐大如木山﹐一火之後﹐再不可得。如此功緣﹐我乃壞之﹐可惜﹑可惜﹗」感嘆之際﹐被擒州橋上﹐訊掠而死。死後托生縣中陳家。六七歲能言前世事。訪父母妻子﹑及墊財所在﹐信爲柳小二無疑。小二家供給之。出家法云寺﹐後嗣法鑄和尙。住丹霞寺﹐親爲予言。

老趙后身

鞏州仇家巷解庫趙九老父趙三﹐大安二年病殆。尋生臨洮西小字街銀孫家。年十六托人訪趙九﹐說前後身事﹐且呼趙九來看。趙九遣人往迎。將出鞏州﹐家人奔走來迓﹐趙九在眾中﹑疑信尙未決。孫童遙見趙九﹐呼小字大罵﹐怒其不卽來認﹐見妻亦罵之。指妻臂上燒瘢及樹下窖粟處。從是往來兩家。州將宗室榮祿﹑倅李好復﹑節度副使史舜元異其事﹐親問之﹐說初爲人所召﹐至一大官府。卒令候於門。良久而出曰「不須見長﹐但從我行。」乘一騾﹐至數里外﹐入河濱。一婦先在此。卒指婦云「此汝母也﹗」錯愕之際﹐爲卒推水﹐中遂不記。至三歲始悟前生云。

劉致君見異人

龍山劉仲尹致君﹐年二十。「不貴異物民乃足」榜擢第。釋褐贊皇尉。一日巡捕﹐早至山寺中﹐見壁上有詩云「長梢疊葉正颼颼﹐枕底寒聲爲客畱。野鶴不來山月墮﹐獨眠滋味五更秋。」問僧誰所題﹖言「一客年可六十許﹐衣著丰神奇異﹐昨夜寄宿﹐今旦題詩而去。墨尙未漧﹐去未遠也。」致君分遣弓兵蹤迹之。少焉﹐兵來報﹕「客在山中大樹下待君。」致君載酒往﹐見客前揖﹐客亦與之抗禮。問姓名﹐不答﹐指酒索飲。致君見其談吐灑落﹐知其異人。以平生《經》《傳》疑事質之﹐酬對詳盡﹐得所未聞。客亦謂致君爲可與語。舉杯引滿﹐引及從者。日將夕﹐致君與吏卒皆大醉。及醒﹐失客所在。致君此後詩學大進。其外孫李內翰欽叔爲予言。

潼山莊氏

靈壁北四十里﹐地名潼山。有南華觀。莊子之後餘二百家﹐族長以行第數之﹐有二十八翁﹑二十九翁之目。官給杖印﹐主詞訟。風俗醇厚。俗中有善談玄者。介休烏元章題其《南華》詩云「試拈眞理問南華﹐生死元如覺夢何﹖晝夜曾停覺夢否﹖古今還續死生麼﹖潼山歲歲生春艸﹐雎水年年有綠波。子逝於今已千歲﹐覺時何少夢時多﹖」

王登庸前身

王登庸﹐平州人﹐「日合天統」榜進士﹐歷宰數縣﹐皆有能聲﹐爲予同年。蘇鼎臣說﹕渠前身同裏劉氏女﹐年十六七歲﹐采桑墮樹下﹐傷重﹑气未絕﹐而靈識已托生王家。滿月剃胎發﹐前身亦知痛而哭。甫求往劉家。其後兩家供承﹐令舉子。劉氏父母死﹐皆爲服心喪三年。

大明川異卵

曲陽醫者郭彥達﹐曾居大明川。聞一田夫董成者掃地至門限﹐地卽髙起﹐以鍤鏟平之﹐已而復髙。如是三四。疑而掘之﹐先得一卵如椀許﹐殼膜見中有二蛇﹐一黑一斑。又掘得一卵﹐比前差大。彥達曉之曰「神物不可觸﹐祭拜而送之。」成如言﹐送濱河中。是歲川下上雷雨拔大木數千。人以疫死者數百人。

三姑廟龍見

大名蠶神三姑廟旁近龍見﹐橫臥三艸舍上。觀者數百人。見龍鱗甲中幽黃色﹐其形如駝峯﹐頭與一大樹齊。鮏臭不可近。旣墮夭矯不得上。良久﹐雲霧復合﹐乃去。時己酉歲七﹑八月間也。

鏡辧

蔡內翰正甫云﹕大定七年秋﹐與蕭彥昭俱官都下。蕭一日見過﹐出古鏡相示曰「頃歲得之關中。𨿽愛之甚﹐然背文四字不盡識﹐且不知爲何時物。」予取視之﹐漢物也。文曰「長宜子孫。」《宣和博古圖》有焉。出圖示之﹐殆若合符。彥昭驚喜。有姚仲瞻在坐﹐言曰「僕家一鏡﹐制作亦奇。宋末得於長安土人家。相傳爲太眞奩中物﹐不之信也。」使取而觀﹐背有楷字數十﹐爲韻語﹐句四言。其略有﹕「華屋交映﹐珠簾對看﹐潛窺聖淑﹐麗則常端」等語﹐而紐有開元二字。姚曰「考其年則唐物﹐安知爲太眞之舊耶﹖」予笑而不答。徐出浮休居士張蕓叟所作《冗長錄》使讀。其間載﹕「元祐中有耕望賢驛故地﹑得鏡遺予者﹐銘爲四字詩。中有『潛窺聖淑』之句。『聖淑』二字皆少空﹐意取聖爲君﹐淑爲後耳。」與此制正合。望賢去馬嵬數十里﹐蓋遷幸時遺之。浮休﹐陜右人。得之長安﹐信矣﹗彥昭歡甚﹐以爲一日有二奇事﹐不可不書。予曰「多言屢中﹐仲尼所以譏子貢也。然世喜道其偶中﹐予不書可乎﹖」

呂內翰遺命

呂防禦忠嗣﹐生平經學有所得﹐故每以古人自期。臨終敕諸子云「我死無火葬﹐火葬是爲戮屍。無齋僧作佛事。齋僧佛事是不以堯﹑舜﹑文﹑武﹑周﹑孔之教待我。有違我言﹐非呂氏子孫﹗」諸子從教﹐無一敢違者。範司農拯之﹐梁都運斗南每爲予言。近歲斗南遺令﹕「送終不以僧佛從事。」有自來矣﹗

宣徳狂僧

宣徳聖國寺狂僧﹐布衣藍縷﹐獨處暗室。夏月不浣濯﹐無穢气。常於寺家廏捨﹐合爪向牛馬言「飽齋﹗飽齋﹗」生徒大惡之。承安中﹐春旱。州倅田公問﹕「何日當雨﹖」僧言「四月二十日﹐雨足矣﹗」及期果然。刺史爲中秋釀酒﹐僧云「刺史卽東去﹐何必釀爲﹖」十四日除興中尹﹐乘傳之官。他所言多驗。範拯之說。

呂狀元夢應

呂內翰造﹐字子成。未第時﹐夢金龍蜿蜒自天而下﹐攫而食之。是歲經義魁南省﹐詞賦繼擢殿元。合門請詩﹐有「狀頭家世傳三葉﹐天下科名占兩魁。」謂其大父延嗣﹑父忠嗣與子成﹐俱狀元也。

張子云祈仙

張子云以蔭補官﹐嘗作《金人捧露盤》樂府﹐道退閒之樂﹐一時哄傳之。道陵召爲書畫都監﹐累遷冀州倅。一日祈仙﹐仙批《靑門引》詞﹐末句云「半紙虛名﹐白髮知多少﹖一桌武陵歸計﹐不如閒早。怕桃花﹑笑人老。」子云卽日致仕。張故人仲叔說。

麻姑乞樹

寧海昆侖山石落村劉氏﹐富於財﹐嘗於海濱浮百丈魚﹐取骨爲梁﹐構大屋名曰「鯉堂」。堂前一槐﹐陰蔽數畝﹐世所罕見。劉忽夢女官自稱麻姑﹐問劉乞槐樹修廟。劉夢中甚難之。旣而曰「廟去此數里﹐何緣得去﹖」卽漫許之。及寤﹐異其事﹐然亦不之信也。後數十日﹐風雨大作﹐昏晦如夜。人家知有變﹐皆入室潛遁。須臾開霽﹐惟失劉氏槐所在。人相與求﹐之麻姑廟﹐此樹已臥廟前矣﹗

孝順馬

宣宗朝﹐一親軍卒畜一鐵色驄﹐能知人指使。此卒無兼丁﹐每上直﹐馬自負臥具繼至﹔下直則負之而歸。他人或遮關牽掣﹐則作聲勢蹄嚙之﹐人莫敢近。𨿽在軍伍或此卒他適﹐馬自尋之﹐必得所在。卒南徵﹐墮坑塹中﹐不能起﹔馬跪前二足﹐因得攬轡而上。何中盛傳爲「孝順馬。」一日﹐中貴人勞軍淮上﹐戲令此卒藏匿﹐縱馬自尋。馬振轡長鳴﹐徑到主人處。中貴聞之宣宗﹐爲增卒月給。

蠍臺

東京宮城東北隅有蠍臺。大定中修城﹐役夫毀臺取土。及半﹐得石函﹔啟之﹐中有塊石﹐圓滑天成﹐撼搖作動物聲。破之﹐二大蠍尾捎相鉤﹐旋轉不解﹐見風卽死。人有問張都運復亨者云「遼東無蠍。而蠍在石中﹐石在函﹐又爲土所埋﹐人何以知其有蠍而名臺也﹖」張籌度久之﹐乃云﹕埋石函者必以數知之。不然﹐是神告之也。此外我不知。」

陵川瑞花

先人宰陵川。泰和甲子元夕﹐縣學燒鐙﹐有以杏棣棠枯枝爲翦彩花者。鐙罷﹐家僮乞之﹐供於縣署佛屋中。四月上七日﹐先夫人焚誦次﹐乃見杏棠皆作花﹐眞贗相間。先人會賓示之﹐以爲文字之祥﹐爲賦《瑞花詩》。予年始十五矣。

不食而孕

東京牛氏婦﹐年未二十﹐因異夢遂不食﹐食則吐且病。數年之後﹐都不減瘦。乙巳歲舉一女﹐又自乳之。其姑挈見範煉師。範諭其姑﹕「婦已不食﹐又無便溲﹐何不令入道﹖」姑曰「婦戀小女﹐不能離耳。」識者意此婦食生气﹐故動作如常﹐天癸時至﹔而愛根不能割﹐所以有子。書傳中亦不多見也。

右腋生子

李煉師湛然﹐戊申秋入關﹐親見一婦娩﹐身臨月﹐忽右腋發一大瘡﹔瘡破﹐胎胞從瘡口出﹐子母皆安。

李茂相法

完州守楊秀實﹐正大中權刑部主事﹐供輸關﹑陜。相者李茂自南中來﹐相人言休咎殊驗。官府以其惑眾﹐羈管之。楊與之熟狎。私自言「此人言休咎﹐或壽永﹑末路榮顯﹐差以自慰﹔如言前途不遠﹐或日久有他難﹐只增憂撓耳﹗」因與茂食次﹐問曰「休咎不願知。但某離老母十月﹐見面當在何時﹖」茂且食且笑曰「君三日當拜太夫人矣﹗」楊竊謂關﹑陜去京千里餘﹐三日何緣得到﹖食未竟﹐平章芮公急召楊﹑驛奏邊事。三日未日中至家。楊至今以爲奇。茂後入京﹐寓惠安寺﹐朝士爭往叩之。近侍焦春和甫入門﹐茂卽言「五品﹑五品﹐恨來處不髙耳﹗」焦本世宗家童﹐聞茂言﹐深恥之。茂未幾被戮﹐年三十三。

雷氏節姑

雷氏﹐渾源人﹐是西仲﹑南仲從姊妹行。年十七﹐嫁爲應州丁倅妻。雷氏羣從有不悅者﹐訐告服內成親﹐婚遂聽離。丁謂夫人言「絕婚固非我二人意。然夫人此去﹐再適人否﹖」雷曰「我若再嫁﹐當令兩目瞎﹗」丁云「夫人果有此心﹐我亦當同此誓。」其後丁違前言﹐再娶﹐未幾果喪明。雷氏十八寡居﹐九十七乃終。從孫希顏﹐常欲爲文記之﹐竟不及也。

劉生靑詞之譴

正和初﹐中牟陽橋人劉愼﹐字榮輔﹐爲里人劉六作延薦靑詞。劉平生有穢行﹐榮輔作詞﹐曲爲辧理﹐又依例薦拔。後數日﹐榮輔作首﹐學生魯羅兒者﹐病中忽爲物所憑﹐令家人請榮輔來。劉至﹐羅兒作色呵之曰「汝昨爲劉六作靑詞﹐汝於誰處敢妄語耶﹖」榮輔聽罷﹐惶懼殊甚﹐手寫首狀﹐言自後更不敢復作靑詞﹗羅兒不復有言。此兒甫成童﹐初不知靑詞爲何物。殆是劉過惡顯著﹐榮輔妄爲飾說﹐邀福﹐神故假此兒以警之耳。

陵川人祈仙

陵川士人劉方元卿說﹕兵亂後﹐縣中人祈仙。楊徵君朴降筆﹐詩尢奇偉不凡。如論「書」字云「汝知毫端心﹐萬物不可礙。」又云「龍盤一气云雷定﹐鯨化三山艸木枯。」一席評事者﹐出髙麗疋紙求詩﹐云「霜入詞鋒月痕缺﹐手中不覺風雷掣。」如是八句﹐後批云「愼勿觸污﹗神物終當飛去。」席氏子婦產乳未終月﹐竊視之。三日後開卷﹐乃無一字﹐但空紙而已。劉曾問﹕「生死之際﹐其理何如﹖」云「死﹑死﹐惡死﹑速死﹑生非可樂﹐死非可惡。鬼之惡生﹐猶人之惡死。但生人不知死者樂耳﹗」縣人都兪﹐字舜卿﹐素不信仙鬼事。一日召舜卿至前云「與汝銀杏。」問﹕「安在﹖」批云「在汝懷中。」都探懷得之。又批云「與汝櫻桃。」都問﹕「臘月安得有﹖」批云「已在汝掌中矣。」都展手﹐果有。一日﹐分遺諸人連枝紅杏三十餘枝﹐正應在壇諸人之數﹐或問﹕「盛冬安得有此﹖」批云「此土之冬﹐非他境之夏乎﹖」又問﹕「他境安在﹖」批云「在數萬里之外。」問云「那得逡巡至此﹖」批云「不疾而速﹐不行而至﹐汝不知之乎﹖」元卿問﹕「神仙果有無﹖幸明以告我﹗」批云「子尙見疑乎﹖」元卿今客順天﹐屢爲予言。故續記於筆﹐陳於喪亂之後也。

抱陽二龍

順天西北四十里抱陽巖寶教院﹐大小二靑龍在寺潭中。廟曰「顯濟。」古碑說﹕『二靑』見於隋﹑唐之間﹐有將軍之目﹐官比刺史。大靑崇寧五年封崇惠侯﹐政和七年進靈益公﹔小靑嘉霈侯﹐進英澤公。」二龍各長二三尺許﹐色深翠﹐朱墨細點間之脊間仿佛成方勝花。行則昂首﹐不類他蛇。出則繩行木上。能興雲雨﹐變現不測。鄕人祈賽﹐與之酒﹐則直立﹐髙二尺餘﹐俯首就盞飲之。故前人詩有「靑蛇立飲祭神酒」之句。「二靑」居山陽﹐各有種類﹐至數十百个﹐都不毒螫。大靑一目眇﹐其種悉然。凡在山陰者皆雜蛇﹐例毒螫﹐然不敢犯山陽「二靑」之境﹐至則爲「二靑」之族嚙殺之。二族亦不往山陰。村落小兒輩與之習慣﹐至以手捧之。而常夜宿民家臥具中﹐人亦不駭怪也。此事唐張燕公說﹑馮瀛王道﹑宋崇儀使大名總管邢仲良﹑近代鄭州刺史趙攄子充皆嘗讀書於此。有邢氏繼志庵忘歸軒﹐燕公石穴讀書堂。明珠窩。初﹐山石崩﹐出一穴如杯椀之半﹐瑩滑無琢削痕﹐似有光彩。土人傳有明珠飛出﹐故以名之。近山三四里所﹐有升賢村﹐屬滿城﹐馮王故居也。辛亥冬﹐予與毛正卿徳義昆仲﹑郝伯常﹑劉敬之諸人一遊。寺僧顯﹐淳質有道行﹐時年七十八﹐說龍之美。

三秀軒

李都運有之﹑髙戶部唐卿﹑趙禮部廷玉讀書永平西一山寺。臘月﹐桃樹一枝作花﹐大金蟬集其上﹐又竹林出一筍。故名所居爲「三秀軒」。後三人皆登上第﹐極品。

王處存墓

王處存墓﹐在曲陽燕川西北﹐白虎山之靑龍碣。己卯八月﹐完州人劫破之。骨已灰燼﹐得銀百餘星﹑一硯﹑一鏡﹑唐哀帝所賜鐵券﹔券刻金字云「敕葬忠臣王處存﹐賜錢九萬九千九百九十九貫九百九十九文。」其孫周臣說。

張女夙慧

順天張萬戶徳明﹐第八女小字度娥﹐資質秀爽﹐眼尾入鬢。丙午秋入小學。生七年矣﹐日誦數百言。比戊申二月﹐女史屬詞。《孝經》《論語》《孟子》《易幹傳》至《下系》﹐詩《二南》《曲禮》《內則》《少儀》《中庸》《大學》《儒行》《祭統》《祭義》《經解》《冠婚》﹑諸篇﹐班氏《女戒》﹑郝氏《內則》《內訓》《通喪記》六卷﹐皆成誦。日兼二詩﹐古律至十篇。學書﹐下筆卽有成人之風。旦夕家居﹐見家人或不整肅﹐以禮責之。又所誦書多能通大義﹐時爲講說。其對屬﹑才思敏捷﹐無小兒女子語﹕「睡思昏昏如醉思﹐閨心寂寂似禪心。桃李東風蝴蜨夢﹐關山明月杜鵑魂。」識者謂此詩不佳。後日果得病﹐又四日亡。甫九歲。郝伯常爲詩弔之。

脫殼楸

代州壽寧觀﹐宋天聖中﹐一楸樹老且枯矣。海蟾子過州賣不死藥﹐三日不售。投藥此樹中。明年枯枿再茂﹐人目之爲脫殼楸。白皞子西題詩云「一粒丹砂妙有神﹐能教枯木再生春。仙翁用意眞難曉﹐只度枯楸不度人。」泰和中﹐王嘉言子告過壽寧﹐戲道判白生云「子西詩譏觀中人﹐汝曹尙刻石耶﹖」白因掩覆此石。

金寶牌

宣政閒﹐方士能化泥爲金﹐名「金寶牌」。長三寸半﹐闊二寸半﹐文曰「永鎭福地」。代州天慶﹑壽寧二處有之。天慶者今尙在。承平時人傳玩﹐顯是泥所成﹐指文宛然。

揩牙方

茯苓﹑石膏﹑龍骨各一兩﹔寒水石二兩半﹔白芷半兩﹔細辛五錢﹔石燕子大者一枚﹑小者一對。末之﹐早晚揩牙。繁畤王文漢卿﹑得此方於麟撫折守﹐折守得於國初洛陽帥李成。折年逾九十﹐牙齒都不疏豁﹐亦無風虫。王文今亦九十﹐食肉尙能齒決之。信此方之神也。

碑子魚

海中有魚﹐尾足與龜無異﹐背上聚一殼﹐如碑石植立之狀。潮退則出岸上曝殼﹐十百爲羣﹐聞人聲則爬沙入海。海濱人謂之「碑子魚」。或魚或獸﹐未可必也。舊說蒲牢海獸﹐遇鯨躍則吼﹐其聲如鐘。今人鑄鐘作蒲牢形﹐刻撞鐘槌爲鯨﹐於二者有取焉。蓋古人制器象物﹐如舟車﹑弧矢﹑杵臼之屬﹐初不漫作﹐特後人不盡能知之耳然則碑表之制﹐將亦有所本耶﹖抑人見魚形似﹐傅會爲名也﹖

神告胥莘公

胥莘公嘗夢泰山神告之曰「敬我無福﹐慢我無殃﹔當行善道﹐家道久長。」每以此語人。事見家傳。

蛙化鼠

燕南安州白羊澱﹐南北四十里﹐東西七十里﹐舊爲水所占。近甲午歲﹐忽漧涸﹐澱中所有蛙黽﹐悉化黑鼠﹐嚙茭艸根盡。土脈虛松﹐不待耕墾﹐投麥種卽成就。其居民不勝舉﹐聽客戶收獲﹐但取課而已。此地山艸根膠固﹐不受耕﹐其因鼠化得麥﹐亦異事也。澱有石刻云「天荒地亂﹐莫離此澱﹔有水食魚﹐無水食麵。」是則前此亦嘗得麥乎﹖張侯徳明說。

驢腹異物

完州舊永平縣磨戶﹐其人家畜一驢﹐忽受病。比死﹐大叫七日夜不絕聲。剖之﹐大腹內得物﹐非鐵非石﹐形如栝樓而褊﹐色深褐﹐其堅若鐵石。磨家不以爲異﹐擲之麥囤中。日課麥皆取於此﹐而都不減秏。如是一年﹐鄕人傳以爲神。官長石生者索去﹐亦置麥中﹐竟無神變。今在順天張侯家﹐余親見。

暴雨落羊頭

貞祐二年﹐豎州楊云卿爲崞縣令。夏月暴雨過﹐南關外十餘里落羊頭一﹐大如車轂﹐角上豎﹐髙三尺。以物怪申代州。州下軍資庫收﹐聞之朝。

關中丁亥歲災變

正大四年丁亥﹐關中災變二事﹕平涼西艸場﹐天王塑像前後颭動﹐凡兩晝夜不止﹐而泥塑衣紋都不剝落。知府徒單百家奴往拜之﹐拜至三﹐像卽不動。知府去﹐動如故。臨洮城中鼠晝夜作聲﹐比屋皆然。一日近四更﹑鼠羣出﹐中一大者如海鼠而白﹐引羣鼠出南門。門下弓手排臥﹐鼠爭道﹐踏人面而過。有不及出者﹐入東南白艸原﹐乃不見。府至此六十里。劉善甫從弟潤之說。

珠子冰

臨洮城外洮水﹐冬月結小冰子如芡實﹐員潔如一耳奭阝之珠。洮城中富人收貯。盛夏以蜜漿調之﹐如眞珠粉然。此水上下三百里﹐冬月望之﹐凝白無際﹐而著腳卽陷。蓋冰珠𨿽沍寒﹐亦不融結爲一也。

炭谷瓊花

鄠縣西南十里曰「炭谷」。入谷五里﹐有瓊花樹。樹大四人合抱﹐逢閏卽花。初伏開﹐末伏乃盡。花白如玉﹐攢開如聚八仙狀。中有玉蝴蜨一﹐髙出花上﹐花落不著地﹐乘空而起。亂後爲兵所斫云。

古錢

東平人錢信中﹐按《錢譜》收古錢。凡得數十種﹐付之茶店劉六。劉本漕司胥吏家﹐素稱好事。及多收古錢﹐聚兩家所有﹐以錦囊貯之。如譜中不記年代﹐品最在前﹔劉亦有之。金錯刀尢重厚﹐今世所見才二﹑三分耳。又有方寸匕﹐形制與錯刀同﹐最多﹐推爲眾錢之冠。王莽大錢作燕尾狀者﹐比今所有﹐其大四倍。文曰「端布當千」。背後有兩字﹐有「絲布」﹑「泉布」﹑「貨布」﹑「流布」﹐如是近十布。又有一銖﹑二銖﹑三銖至五銖。有內四出紋﹐是方孔﹑四角﹑金文通輪郭者。復有錢背四出文者﹐楡莢其文﹐一曰「五金」﹐一曰「五朱」。殆分「銖」字爲二也。旣有「湧金」﹐亦有「鏤金」。開元錢有湧金月牙﹐復有鏤金月牙﹐有孔方之上﹐有橫湧金月牙一綫通輪郭者﹐亦有孔方之下一綫通輪郭者。此家所畜﹐不特古錢﹐書﹑畫﹑琴曁古物﹐無不略具。士大夫日聚於此﹐雜客不豫也。東平破後﹐不知古物在否也。

神救甄帥軍

定州帥甄全﹐己卯歲爲北兵所攻﹐求救恆山軍。恆山逗𨖻不進﹐全逾城逃死﹐爲北所獲。恆山以全爲叛﹐乞誅甄族之在軍中者﹐又劫全入頭山砦。砦上人半出運糧﹐外軍猝至﹐守者不之備﹐殺虜甚眾。運糧者不知被劫﹐坦然還砦。恆山軍陰伺之﹐謀盡殺而後已。是夜﹐砦上大靑鬼現﹐眼如杯﹐赤紅﹑有光焰。軍士驚怖散走﹐甄眾乃得脫。

豬善友

洛西永寧一屠肆﹐豢豬數十頭。一日﹐子弟問屠伯當宰何豬﹖屠伯攀圈指示﹐羣豬驚擾﹐獨一豬安然不動。屠伯指此豬云「此豬食甚少﹐養飼已久﹐可宰之。」子弟入圈曳之﹐就縛﹐噤不出一聲﹐及刺刃﹐喉無血﹐亦不死。子弟白之屠伯﹐屠伯自加刃﹐以手探之﹐此豬乃無心肺﹗屠伯大驚悟﹐以爲神佛所化。擲刃於地﹐拜天地四方﹐誓願攺業。此豬旣不死﹐安然入圈。爾後其家不復以糟糠飼之﹐目曰「豬善友。」閭裏喧傳﹐有自遠來觀者。無不驚嘆。一鄰家來請﹐「豬善友」齋﹐此豬如應諾。明旦﹐請者未至﹐豬已坐於此家之門。此家以齋食與之。如是三十三日﹐歷旁近民家幾徧。蹲坐一墓園中﹐不動﹐視之﹐已死矣。辛願敬之爲作傳。

宮婢玉眞

大定中﹐廣寧士人李惟淸元直者﹐與鬼婦故宋宮人玉眞遇。玉眞有《楊柳枝》詞云「已謝芳華更不畱﹐幾經秋﹔故宮臺榭只荒邱﹐忍回頭﹔塞外風霜家萬里﹐望中愁﹔楚魂湘血恨悠悠﹐此生休。」一詩云「皓齒明眸掩路塵﹐落花流水幾經春。人間天上歸無處﹐且作陽臺夢里人。」又一詩云「自憐華色鏡中衰﹐輕棄前歡已自宜。不恨相逢情不盡﹐直須白鼠望歸期。」李生後以庚子夏六月暴心痛死﹐遼東人爲作傳﹐以《東都行記》文多不載。

項王廟

正隆南徵﹐過烏江項羽廟﹐引妃嬪視之。因爲說垓下事。顧謂眾妃曰「汝輩中亦有似虞姬者否﹖」此語傳達民閒﹐有爲之縮頸者。

廣寧寺鐘聲

廣寧寺有巨鐘。一日﹐撞之不鳴﹐其聲乃在城西南橋下。行人聞之﹐無不駭懼。有告寺僧﹐具饒鈸就橋下迎﹐鐘復鳴。宗室仲章說。

石橋大火

泰和八年冬﹐京師大悲閣前幡竿石樁縫間﹐連夕出火﹐四十餘日乃止。明年﹐大火延燒萬餘家﹐閣亦被焚。衛王有旨﹐救虞世南所書「千手眼大悲閣」題榜。火气熾盛﹐人離百步外不敢近云。

永安錢

海陵天徳初﹐卜宅於燕﹐建號中都﹐易析津府爲大興。始營造時﹐得古錢地中﹐文曰「永安一千」。朝議以爲瑞﹐乃取「長安」例地名﹐攺東平中都縣曰「汝陽」﹐河南永安曰「芝田」﹐中都永安坊曰「長寧」。然亦不知「永安一千」何代所用錢也。

續夷堅志四

臨淄道院

大定初﹐山東人楊善淵﹐買地臨淄市南﹐立道院。掘地得古磚﹐上刻四十二字云「大齊戌二年四月八日﹐南郭石羊巷楊道圓﹐施花磚笆三千口﹐在天齊觀玉淸宮殿上。永記楊押﹐磚匠楊本堅。」有爲考按者﹕「此地蓋北齊時天慶觀﹐今巷東道北尙有石羊存焉。戌二年﹐髙緯天統二年丙戌歲也。縣前此無宮觀﹐善淵撥土主之﹐偶與古觀地合。善淵又與道圓同姓﹐亦異事也。

盜謝王君和

馮翊士人王獻可﹐字君和﹐元禮中試京師。待榜次。一日晨起﹐市人攜新魚至﹐擲骰錢賭之。君和祝骰錢以卜前程﹐一擲得魚。市人拊膺曰「我家數口﹐絕食已二日﹔就一熟分人賒此魚﹐望獲數錢﹐以爲舉家之食。子乃一擲勝之。我家食祿盡矣﹗」君和惻然哀之﹐不取魚﹐又以數錢遺之。市人謝而去。及下第西歸﹐路經澠池﹐早發山谷間﹐猝爲羣盜所執﹐下路十數里。天明閱客行囊﹐一少年忽直前問君和﹕「非京師邸中乞我魚不取者乎﹖今日乃相見於此﹗」再三慰謝﹐並同行皆免。同郡徐安上記其事云。

廣寧山龍鬥

甲辰乙巳歲﹐廣寧夏五六月間﹐大陰晦﹐雷雨環作﹐聲不斷。夜望閭山上﹐白气直與海接。須臾雨下﹐終夜不息。平明水沒村落﹐死者無限﹐大崖髙數百尺﹐皆蕩爲平土。下漫石﹐石上有杵臼痕﹐不知何代爲岡厓所覆壓也。山顚龍鬥處﹐畱迹數十﹐所印泥鱗甲爪痕﹐有長五六十尺者﹐有長百餘尺者。意羣龍聚鬥於此﹐土人遭此大變。

宣靖播越兆

宣和中﹐龍徳宮花竹池沼間﹐散起廬舍﹐象村落田家所居。山莊﹑漁市﹑旗亭﹑茶店﹐無所不有。悉以宮婢主之。上皇策蹇其間﹐從以輕俠少年。所至﹐主人館客畱連笑謔﹐一與外間無異。將去﹐卽以金錢遺之。播越之禍已見於此。《呂氏碣石錄》。

女眞黃

文潞公元丰間鎭洛水南﹐銀李以千葉淡黃牡丹來獻﹐且乞名。公名之曰「女眞黃」。後人始知其讖。

日本國冠服

大定末﹐日本國販硫黃沙木將往明越﹐爲風漂至登州海岸。其人華冠縞服﹐上畫雞犬﹐將如挽郎。自言先世秦人﹐是徐市船載入海者。市死﹐爲五蕃菩薩。國人至今爲凶服﹐會裕陵上仙﹐取沙水供葬。

焦燧業報

開封焦燧﹐以廉能擢大興推官。凡鞫囚有不伏者﹐卽腦勘。及爲河東路提刑官﹐忽病腦疽﹐不勝楚。自嘆曰「吾鞫獄用腦勘﹐人亦痛如是乎﹖」百方療之﹐竟不起。

孔孟之後

宣聖五十三代孫名元措﹐字夢得﹐仕至大常卿﹐遙領泰寧軍節度使。顏子五十三世孫名珍﹐辛丑年見之﹐六十餘矣。長淸有子貢之後木老﹐嘗有官廣威將軍﹐人目之爲「木威」。冉子之孫一農家﹐在長淸之鵲巢﹐小兒子牛兒﹐子攺曰阿鞬。孟氏亦有後﹐予未之見也。孔氏在曲阜者避聖諱﹐讀「丘」曰「區」。此亦不可不知也。

張孝通冤報

大定末﹐武淸人趙士詮﹐商販西京。每過白登﹐多宿張孝通家﹐其妻私焉。孝通知﹐陰圖之。一日﹐乘士詮醉﹐與其子定國縊殺之﹐投屍野中。士詮久不歸﹐子來白登訪之。孝通先與店戶白忠友有仇﹐私告趙子云「汝父去向﹐白忠友宜知之。」趙子訴官﹐官系忠友﹐訊掠不勝苦楚﹐𨿽已誣服而獄終不決。明昌初﹐白妻訴朝。朝差賈公守謙往廉之。賈密訪縣人﹐人有言一異事云﹕張孝通及其子驅一騾往某處﹐憩於道旁樹下。騾逐艸而逸﹐定國怒鞭之。騾忽人語云「你殺趙客﹐更來打我﹗」父子相顧失色。他日﹐孝通婦汲水飲騾﹐騾又語云「你殺人﹐卻冤白家。」孝通父子恐語泄﹐謀殺之以滅口﹐而縣人無不知者。賈公以是歸報朝廷。隨差邢部員外孫某﹐馳驛至縣﹐收孝通父子﹐一問卽承。人知神理之不可誣也﹗賈公仕至右丞。

魏相夢魚

參知政事魏子平﹐嗜食魚。廚人養魚百餘頭﹐以給常膳。忽夢羣魚集其身﹐揮斥不去﹔復夢爲魚所鯁﹐痛不能出。悶亂久之乃寤。自是不食魚。

相字

宋末﹐有相字知休咎者。上皇書一「朝」字﹐令人試之。相者云「十月十日天子生﹐紹興南渡﹐將駐於杭。」書一「杭」字問之﹐相者云「兀術將至﹐當避其鋒。」太師梁王小字兀術﹐果擁兵而南。其驗如此﹗嘗與同捨生孟津李蔚慶之論及此。予謂﹕「古無相字法﹐殆是挾以他術耶﹖」李曰﹕『不然﹐此龜卜之餘意耳﹗』

夢靈丸

京師法云寺僧律師﹐失明數年。夢中有人授一方﹐治內外障﹐但瞳神水在者﹐皆可療。艾二兩﹔蔓菁子。枸杞﹑蒺藜﹑甘菊﹑荊芥穗各一兩﹔當歸﹑地黃﹑川芎﹑赤芍藥﹑防風各一兩半﹔十一味末之。水麵糊凡﹐桐子大。空腹﹑食前﹐溫水下三二十幾。僧服之﹐目復明。因目曰「夢靈丸。」

呂氏所記古印章

黨承旨有周亞夫銅印。束鹿柴揖調歷城簿﹐有彭宣私印。臨淄農鄭氏耕地﹐得方寸銅印﹐鈕作九猨猴﹐細小如豆﹔諦視之﹐形狀俱備。鄭先未有子﹐自是產九男。因寶藏此印。

古鼎

燕都廟學﹐有夾銅鼎焉。髙二尺﹐受數斛。篆有「離明神鼎養火」六字。後歸裕陵。竟不曉古人作何用也。郭太傅舜兪說﹕「博平路氏一鼎﹐無款識﹐無文章﹐而黃金丹碧﹐絢爛溢目﹐受五升許﹐三足而一稍大﹐路氏用之煮茶。以少火燎其大足﹐則水隨沸。大定中﹐銅禁行﹐不敢私藏﹐摧大足折﹐送之官。足中虛﹐折處﹐銅楂作火焰上騰之狀。」天壤間神物奇寶﹐成壞俱有數﹐特見毀於庸人之手﹐爲可惜耳﹗蔡內翰正夫《古器類論》記二鼎雲「其一明昌三年二月﹑藍田玉山鄕農民李興穿地得之﹐髙二尺﹐兩耳﹐有字一十行﹐文曰「王四月初吉丁亥。」以長歷考之﹐魯莊公十二年四月丁亥﹐卽周安釐王初立之歲﹐未攺元﹐故不稱年而僅以月數焉﹐又有一百二字﹐必周侯伯所作之器也。其一太原三交西南﹐大定九年汾水壞東岸古墓﹐有鼎及鐘磬之屬﹔鼎小者五寸許﹐大幾三尺﹐中作黃金色。所實牛羹尙可辧。鐘磬小者不及二尺﹐凡十六等﹐蓋音律之次也。𨿽無款識﹐皆周物也。」

西陰井移

戊申正月﹐武城之東有村落名西陰﹐民家一井移四五步﹐而井樁如故也。又數日﹐一道士過此村﹐形服與常人異。見農具中二地碾石咄吒曰「業畜﹗乃在此耶﹖」並挾之而去。村民懼凶禍將及﹐棄家遠徙。後亦無他。南宮士人董徳卿親見之。」

海島婦

王內翰元仲《集錄》﹕「近年海邊獵人﹐航海求鶻。至一島﹐其人穴居野處﹐與諸夷特異﹐言語絕不相通。射之中﹐則捫血而笑。獵者見男子則殺之﹐載婦人還。將及岸﹐悉自沈於水。他日再往﹐船人人執一婦﹐始得至其家。婦至此不復食﹐有逾旬日者。一旦﹐皆自經於東岡大樹上。」元仲﹐黃華之父也。

雞澤神變

雞澤農民五人﹐同采樵出門。望西風勢甚惡﹐遲回不欲往﹐又爲一叟所難。四人者還家﹐一人往采樵次。大風從西北來﹐震蕩天日。此人走避不及﹐伏於溝中。爲一人捽起同行。行時﹐此人踏風而行﹐見同行皆神鬼。迆邐過一城﹐神人曰「此朝城也。」又東行。路旁一長髯人拜﹑勸酒﹔神人共入廟中﹐畱此人廟門下。少之﹐呼入行酒。見神人各長丈餘﹐有鬼形者﹑人形者﹐衣皆錦繡﹐香气襲人。此人從中坐勸酒﹐中坐者不語﹐以右手拇指指令從次坐者勸。勸畢﹐復出廟門下。須臾飲散﹐神人出﹐大風隨起。置此人不復問。此人伺風定﹐出問人﹐知此地爲東平界﹐廟卽嶽祠也。行丐數日﹐乃至家﹐猶恍惚如心恙云。智仲可說

臨晉異瓜

臨晉上排喬英家﹐業農﹐種瓜三二頃。英種出西瓜一窠﹐廣畝二分﹐結實一千二三百顆。他日耕地﹐瓜根如大椽。辛亥年﹐定襄士人樊順之親見。

舜麥

河東縣舜砦出麥﹐顆粒如常麥而無縫﹐又色稍白﹐每鬥得面十三斤。此地二頃余﹐農民數家主之。諭如今歲東家舜麥成﹐至明歲西家成熟﹐無定處﹐然終不出二頃之外也。定襄周夢卿說。

平陽貢院鶴

大安初﹐髙子約﹑耿君嗣﹑閻子秀﹑王正之考試平陽﹐舉子萬人。主司有夢緋衣人來謝謁者。明旦試題下以語同官。俄﹐羣鶴旋舞《至公樓》上﹐良久不去。主司命胥吏揭榜大書示眾云「今場狀元﹐出自河東。」當舉府題《聖人有金城》﹐解魁宋可封﹑澤州﹔省《儉徳化民家給之本》﹐省魁孫當時﹔禦題《獲承休徳不遑康寧》﹐狀元王綱﹐平陽。三元者果皆河東云。

史學優登科歲月

河中李欽叔初生﹐其父之才作湯餅局。有相者爲延安史學優言「君後當擢第﹐但當出此兒門下﹐爲太晚耳﹗」學優雅以才名自負﹐不以相者之言爲然。其後欽叔二十三﹐省元賜第﹐中廷試﹐策宏詞科﹐除應奉翰林文字。兩豫主貢。學優竟出其門云。

日中見異物

崇慶元年冬十月﹐北京進士趙天瑞﹑張仲和輩十五人﹐赴試回﹐曉行道中﹐日中見三物﹕一四足獸在前﹐一蛇繼之﹐二物行甚速﹔次一鳥跳躍稍緩。少頃﹐無所見。是後兵動﹐中原喪亂。蘭仲大說。

鎭城地陷

鎭城欲陷日﹐州長﹑佐史率妓樂迎官出城。坐待驛亭次﹐見一婦被髮跣足﹐喘汗入城﹐問之﹐云其姑卒病﹐買藥欲救之。良久﹐亭中人聞空際有相問答者云「出城未﹖」答者言「未」。吏卒聞之大駭怪﹐不知所謂。少之﹐婦得藥而出﹐城隨陷﹐城中無一人免者。此婦殆以孝感脫此禍歟﹖中京史監時亦在亭中﹐親見其婦。惜不問此婦姓氏耳。

王子明獲盜

副樞剛中王公晦﹐字子明﹐澤州人。初任長葛簿。一日行水邊﹐忽見回風逐馬行﹐或前或後﹐數里不去。子明疑其有異﹐緩轡從之。回風入水復出者數四。子明召旁近居民﹐雜騶卒入水索之﹐得一屍﹐是近日被害者。檢視衣著﹐於所佩小革囊中得買布單目及木印一。子明默藏之不以語人。旣入縣﹐卽召布行賫布來官﹐欲買之﹐積布盈庭。子明一一辧視﹐果有布是木印所記者。因甲乙推之﹐盜尋獲。一縣稱爲神明。事見閒閒公所撰《墓志》。

泗州題壁詞

興定末﹐四都尉南徵。軍士掠淮上良家女北歸。有題《木蘭花》詞逆旅間云「淮山隱隱﹐千里雲峯千里恨﹔淮水悠悠﹐萬頃煙波萬頃愁﹔山長水遠﹐遮斷行人東望眼﹔恨舊愁新﹐有淚無言對晚春。」

賀端中見鬼

吾州進士賀端中﹐大定中﹐宣聖廟齊宿。鐙下見一大靑鬼﹐發上指﹐目光如炬﹐口出火焰。賀以被蒙頭﹐伏牀下。日髙﹐諸生至﹐乃敢出﹐戰悚尙未定也。起視﹐水甕皆幹﹐硯池亦然﹐溺器亦空。人知其爲渴鬼云。端中出孫國鎭之門﹐有賦聲。此舉登科。

介虫之變

東平薛價﹐阜昌初進士。嘗令魚臺﹐嗜食糟蠏。凡造蠏﹐廚人生揭蠏臍﹐納椒一粒﹐鹽一撚﹐復以繩十字束之﹐塡入糟甕﹐上以盆合之。旋取食。薛一日夢昨所獲彊寇﹐劫獄而去﹐夜半驚寤﹐索燭召吏﹐將問之。燭至﹐乃見糟蠏蹣跚滿前﹐不知何從出也。薛自此不食蠏。外曾孫東平賈顯之說。

天慶殿柱

太原士人劉進之﹐客衛州。所居近河﹐三夜聞哭聲﹐訪之鄰里﹐云「旁近無哭者﹐當是鬼哭歟﹖」進之忽憶臨河有汴宮天慶殿所撤大木﹐將作筏下河﹐候漲落乃行﹐云是彰徳帥欲用修藥棚者。古時石言於晉意此木哭乎﹖明日筏下河﹐哭聲乃絕。曹魏靑龍中﹐取漢武帝承露金人﹐欲置之許都。臨發﹐金人潸然出涕。李長吉有《金人辭漢歌》。

神觜渦水

西京大同府之南神觜渦﹐泊水廣百餘畝﹐深三丈。居人取魚其中。十三年前﹐一夕大雷雨﹐水忽飛去﹐入渾源東南山娘子村中﹐復爲大陂。凡神觜水所經﹐遺魚不絕。

空中人語

張顯卿﹐名徳﹐遼州人。明昌二年經童﹐貞祐四年進士。自說大安庚午歲﹐曾與客飲﹐向日酹酒﹐語執壺者云「不必滿﹐薦誠而已﹗」忽聞空中有人言「安知空中無海量者乎﹖」眾客駭﹐立酹數滿杯。

天裂

元光壬午六月二十四日﹐崔振之時起任咸寧令﹐聚縣民豁口村﹐計會科斂。此地在灞橋六七里。日在辰巳間。忽見天裂﹐從東南至西北﹐靑气分折數丈其中有光﹐盤曲如電﹐令人震蕩﹐不敢仰視。吏民數百人皆見。振之說。

髙白松

徐偉官京兆﹐夢二老人﹐白首而長身﹐身穿綠袍﹐謂偉言「某他日有斧斤之阸﹐幸爲保全之﹗」偉不知所以﹐然夢異﹐不忘也。及移守泰安﹐會嶽祠災﹐詔復修之﹐境內大木皆聽采取。東六十里萊蕪之髙白村﹐有古松﹐幹柯茂盛﹐陰蔽二畝﹐鄕社相傳爲數百年物。亦在采斫之數。鄕人父老哀禱於偉。偉因悟前夢﹐力爲營護﹐竟免斬伐。是夜夢有來謝者。土人立祠其側﹐辛生者爲之記。文士張聖予賦詩云「蟠根蹙足怪虯藏﹐平頂摩雲翠蓋張。不怕雪霜侵玉瘦﹐卻愁雷雨化龍驤。異材詎肯資梁棟﹖靈夢還能避斧斨。萬古天風吹不老﹐岱宗山色共蒼蒼。」

炭中二仙

臯州人賈合春﹐前鄜疇丞。興定二年丁丑十月﹐以戍役在澠池。此地出炭﹐炭穴顯露﹐隨取而足。用者積絫成堆﹐下以薪爇之﹐烈焰熾然。一日﹐賈與戍卒圍火坐﹐忽一炭塊爆出。塊破﹐中有二白玉仙人﹐各長二寸有半﹐眉目口耳形體皆具﹐頂烏巾﹐系如皂勒帛狀﹐雙帶下垂﹐雕刻所不及。賈甚珍祕。兵亂中失所在。

護蘭童子

孟州路宣叔﹐未二十而娶。未幾妻亡﹐追悼不已﹐郁不自聊。夜夢妻如平生﹐說身後爲護蘭童子住翡翠庵。作詩記之云「翡翠庵前花艸香﹐護蘭童子澹雲妝。夙緣還卻三生債﹐不道未歸人斷腸。」「未歸人」﹐用死者爲歸人﹐生者爲行人之義。

王先生前知

東阿閻生者﹐少從醇徳先生平陰王廣道學。醇徳嘗告之曰「汝今年二十五﹐卻後二十年當喪明﹐作舉子不濟。辛壬癸甲之術可養生﹐試以吾言學之。」閻卽學祿命。年五十﹐果喪明﹐而藝亦精。自言七十當有子﹐得年八十。卒如其言。

邊元恕所紀二事

國兵初西來﹐雲中先下﹐後復納遼天祚。國相怒其反復﹐攻城破﹐驅壯士無楡坡盡殺之。中有喉絲不斷者﹐亦枕藉積屍中。得雨復蘇﹐候暮夜欲逃。人定後﹐忽見吏卒羣至﹐呼死者姓名﹐隨呼皆應。獨不呼此人。吏卒去﹐此人匍匐起﹐僅能至家。求醫封藥﹐瘡口漸合。又數月平復。年七十餘病終。同時曹氏小童﹐爲軍士驅逐。與羣兒亂走﹐追及者皆以大棓擊殺之。次第及曹﹐忽二犬突出﹐觸軍士僕地。軍士怒逐犬入人家。比出﹐兒輩得散走﹐逃空室中。俄有執黃旗過者﹐大呼曰「國相軍令﹐殺人者斬﹗」殘民皆得活。曹氏兒後至節度。

王內翰詩讖

王子端內翰﹐泰和中賦《殘菊》云「幽花寂寞無多子。辦與黃蜂實蜜脾。」蓋絕筆也。王勉道作挽詩﹐故有「『幽花』絕筆更傷神」之句。

張甫夢應

張狀元甫﹐唱第前夢人以物易其首﹐手自捫之﹐乃玉也。初甚惡之﹐繼有是應。閻子秀筆記其事。

山石飛墮

宣和末﹐華山下石子岡地震之後﹐東西易位﹐摧壓十八村。土人謂神物所移﹐爲立移山祠。蘭泉張吉甫作賦弔之。明昌四年秋﹐洽水﹑渭南之間﹐一日晨起﹐居人忽聞千人呼聲。望之﹐有云如大帷幙﹐蔽空而過。少頃開霽﹐並山南原已移爲北原矣﹗孫通祥爲文記之。近天興癸巳麥秋後﹐恆山公治軍鄧之五朵山﹐置倉聖朵巖以受軍租。臨澗大屋已置二萬餘斛矣﹗有日寅卯間﹐人見西北有黑雲從空而過﹐聲勢甚惡﹐迆邐漸及澗上﹐倉屋隨亦崩潰。雲起而雨。雨後人奔視之﹐元得大石片﹐方廣數畝﹐自天而下﹐橫兩澗之閒。麥倉崩﹐乃無一麥可尋。又一異也。平陰丞說。

閒閒公主章表

壬寅歲寒食﹐濮州靈寶會祭孤魂﹐設醮。州中程威儀者當作髙功會首。人言「程未嘗收籙﹐何緣得主醮﹖」程因往東平受明威籙。一階章表﹐皆已具銜。復一雷師者求代程主醮﹐屬監軍董許之。乃就用文牒上名銜攺程作雷。醮後百餘日﹐雷無病而死。三日復活﹐說死入冥司云「禮部閒閒趙公管詞表﹐以我不應攺程威儀名字﹐促壽二紀。放之暫來﹐令告世人再不許犯﹗」且言門外追卒甚眾﹐卽當去矣。言終而化。泰安布衣張知現至濮州﹐得此事。

密崖題字

明昌末﹐盧氏山密崖﹐石壁髙峻﹐非人迹所到。忽有題字云「道民天臺司馬承禎過。」字大如盌﹐墨色光瑩而紫。予過中巖﹐謁白雲先生祠﹐碑載﹕承禎葬松臺。因有詩云「道民初不忘天臺﹐姓氏分明見密崖。爲問松臺千載鶴﹐白雲何處不歸來﹖」

秦簡夫臨終詩

陵川秦簡夫﹐年四十困於名場﹐卽不就舉選。臨終詩云「軀殼羈棲宅﹐妻孥解逅恩。雲山最佳處﹐隨意著詩魂。」擲筆而逝。時年五十七。

張子野吉徵

張華子野﹐「易無體」榜廷試後﹐與諸生坐庭中。忽一鳥銜小綠衣判官墮幾上。未幾﹐子野擢上第。

王生冤報

定襄邱村王胡﹐以陶瓦爲業。明昌辛亥歲歉﹐與其子王生者就食山東。一日﹐有彊寇九人爲尉司根捕急﹐避死無所﹐就此家藏匿。以情告云「我輩金貝不貲﹐但此身得免﹐願與君父子平分之。」王因匿盜窯中﹐滿實坯瓦。尉司兵隨過﹐無所見而去。胡父子心不自安﹐且利其財﹐乘夜發火。不移時燻九人死。卽攜金貝還鄕。數年﹐殖產甚丰﹐出鄕豪之上。泰和中﹐王生禮五臺。將及興善鎭﹐恍惚中有所見﹐驚怖墮馬遂爲物所憑。扶舁至其家。生口作鬼語﹐嗔目怒罵云「尉司追我輩﹐已得脫﹐中分貨財﹐足以致富﹔便發惡心﹐都將我輩燒死﹗尋之數年﹐乃今見﹗汝償命卽休。」時或持刃﹐逢人亂斫。其家無柰﹐召道士何吉卿驅逐之。何至﹐作法﹐鬼復憑語辧訴。何知冤對非法籙可制﹐教以作黃籙超度﹐或可解脫。胡陳狀齋壇﹐吐露情實﹐人始知其致富之由。大建一祠﹐日夕祈禱。生未幾竟死。紫微劉尊師說。

仙貓

天壇中巖有仙貓洞。世傳燕眞人丹成﹐雞犬亦升仙﹐而貓獨不去﹐在洞已數百年。遊人至洞前呼「仙哥」﹐間有應者。王屋令臨漳薛鼎臣呼之而應﹐親爲予言。己亥夏四月﹐予自陽臺宮將之上方。過洞前﹐命兒子叔儀呼之。隨呼而應﹐聲殊淸遠也。因作詩云「仙貓聲在洞中聞﹐憑仗兒童一問君。同向燕家舐丹竈﹐不隨雞犬上靑雲。」

田徳秀夙悟

紫芝﹐字徳秀﹐滄州人。其父濟爲部掾﹐娶定襄趙氏﹐生徳秀於中都。生數月﹐鄰李媼見之﹐潸然出涕。人問之﹐媼曰「老婦一兒子﹐生二十五歲﹐在太學有聲﹐以去年亡。此兒極相肖也。吾兒死時﹐老婦嚙其面破﹐此兒面瘡口痕宛然﹐可以證前身矣﹗」徳秀幼孤﹐養於外家﹐多居於忻。六七歲知屬文﹐一覽萬言。十三﹐賦《麗華引》﹐詩意驚人﹐有李長吉風調。十六與余遊從。曾大雨後有詩見示云「醉夢蕭森蝶翅輕﹐一鐙無語夢邊明。虛檐雨急三江浪﹐老木風髙萬馬兵。枕簟先秋失殘暑﹐湖山徹曉看新晴。對牀曾有詩來否﹖爲問韋家好弟兄。」予兄敏之私謂予言「詩首二句﹐非鬼語乎﹐吾謂其非壽者相也。」果以弱冠下世云。

華陀帖

米元章華陀帖﹐二十八字。靖康之變﹐流落民閒。歷三四傳﹐乃入越王府。王懼爲內府所收﹐祕之二十年﹐無知者。泰和末﹐都城閻貫道與文士輩請仙﹐元章降筆。貫道因問﹕「先生《華陀帖》﹐神迹超軼﹐輝映今古﹔汴京破﹐失所在。先生於平生得意書﹐定知爲何人所祕﹐願以見告。」卽批云「當就越邸求之。」龐都運才卿﹐王妃之弟﹐貫道以爲言。才卿請於妃﹐果獲一見。王薨於汴﹐明禁隨廢。文士得從王之子密公遊﹐往往見焉。東坡夢杜子美自解《八陣圖》﹐謂是書生習气。以此事觀﹐非訛言。

梁梅

壽陽歌妓梁梅﹐承安﹑泰和間﹐以才色名河東。張狀元巨濟過壽陽﹐引病後孤居﹐意不自聊。邑中士子有以梅爲言者。時已落籍﹐私致之﹐待於尼寺。梅素妝而至。坐久干杯﹐唱《梅花》《水龍吟》。張微言「六月唱梅詞﹐壽陽地寒可知。」然以其音調員美﹐頗爲攺觀。唱至「天教占了百花頭上﹐和羹未晚」﹐乃以酒屬張﹐張大奇之。贈之樂府﹐有「誰知幽谷裏﹐眞有壽陽妝」之句。爲畱數日而行。

軍中犬

徵西軍中畜一犬。每大帥舉酒﹐部曲輩前列﹐唱《落葉曲》﹐則犬亦隨之。聲節髙下﹐少不差異。曲罷﹐一聲不復作。吾州王百戶﹐辛丑年親見之。

蚩尢城

華州界有蚩尢城。古老言﹕蚩尢闞姓﹐故又謂之闞蚩尢城。城旁闞氏尙多。爾朱榮﹐秀容人。今定襄有爾都統者﹐自言上世有賜田百頃﹐至今以「爾百頃」家自誇。管州有榮廟﹐土人祈賽甚靈。巢賊敗﹐言滅巢族﹐族人以平人自解。有漏网者皆以「平」爲氏。子孫予有識之者﹐貌與祕府所畫巢像相肖。不欲斥其名云。

徳升後身

烏古論徳升﹐第進士。興定戊寅﹐以參知政事行臺太原。九月六日城陷遇害。以其日受生慶陽移剌倉使家兒。四五歲能說前身事﹐沈厚寡言﹐人傳爲異事﹐徳升家一大奴﹐從太原逃出﹐就倉使家來問。兒望見﹐名呼之﹐奴爲之慟。但說其死不同﹕奴言徳升被斫而死﹔兒言赴井死。遊麟之言「當是聞城陷﹐一心赴井﹐神識已逝﹐不復知被斫耳﹗」一僧云「不然『赴井』者﹐蓋殺胎耳﹗」

田徳秀詩

田徳秀少孤﹐養於外祖廣寧府治中趙君家。紈袴間作詩多憔悴之語。亂後登淩雲臺云「愁思紛紛不易裁﹐淩雲臺上獨緋。亂鴉背著斜陽去﹐寒雁帶將秋色來。破屋無煙空碎瓦﹐新墳經雨已蒼茗。天翻地覆親曾見﹐信得昆明有劫灰。」明年客死五臺。無憂而戚﹐古人所忌。王荊公詩﹕「少壯不宜輕感慨﹐文章尢忌數悲哀。」眞名言也﹗

張居士

澧州人張居士﹐於禪學有所得。臨終之歲﹐禪坐靜室﹐約其徒閉之﹐滿百日乃開。及期開戶﹐見其凝然不動﹐謂是已逝。良久開目﹐拂塵而起﹐沐浴更衣﹐周行庭宇﹐與親舊相勞苦﹐已而復入室中﹐索紙畱偈云「了脫幻緣﹐復何幻我﹖遊戲大方﹐從容自可。」擲筆而化。登封令張效景說此事。

米元章心經咒

米老一帖云《心經咒》。從後倒念七徧﹐吹气枕席閒﹐螫虫皆不敢近。試之信然。

王尊師天壇之行

吾州天慶觀王尊師志常﹐出於農家。年十六七﹐牧羊田間。一道人日來相就問﹕「汝肯隨我往天壇山否﹖」王許之﹐道人攜之而行。暮至一城﹐忽失道人﹐問其地﹐乃濟源也。又問人此去天壇近遠﹖人云「百餘里耳﹗」王已無所歸﹐明日往天壇。入陽臺宮。宮中人聞此兒爲道人挈來﹐自太原北﹐一日至天壇﹐謂當有仙分。畱爲香火童子。八年乃歸家。人意其已死﹐無不驚異。而乃送之天慶。今年已八十六﹐神明不衰﹐淳質謹厚﹐有道者也。

張先生座右銘

張先生彌學﹐東阿人﹐平章政事壽國文貞公良輔之父。神道碑載其事。內座右銘云「欲求聰明﹐先當積學﹔欲求子孫﹐先當積孝。」以爲名言。

卷第五十

