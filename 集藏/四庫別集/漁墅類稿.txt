

欽定四庫全書

集部四

提要

漁墅類稿八卷

別集類三【宋】

【臣】等謹案漁墅類稿八卷宋陳元晉撰元晉宋史無傳惟江西通誌載其字明父崇仁人登嘉定四年進士初授雩都尉遷知福州融州累官邕管安撫使嘗建漁墅書院因以名集然考趙汸東山存稿有虞集行狀稱集之祖觧組過臨川寓公陳元晉之夫人爲其女弟因迎以歸則元晉亦蜀人僑居崇仁通誌尙考之未詳也焦竑經籍志載有元晉漁墅類稿十卷諸家悉不著錄今檢永樂大典中尙存雜文八十餘首各體詩一百一十餘首謹以類編緝釐爲八卷江西志稱元晉嗜學好義爲徳於鄕人者甚多歷官所至俱著政績今觀集中如乞差甲首催科札子則極論當時賦役之上曽知院書則力陳上流防江之策且謂天下非事功難立之爲憂而人心不睦之可畏又謂邊遽戒嚴則號召郡國不教之卒坐糜粟於長江以南謂之防江警報逺則防遣解弛又復置之度外自開禧以來同一痼病其於南宋廢弛聚訟之象指陳痛切可謂深中膏肓又上魏了翁啟有云善類之勢不振付之乍佞乍賢正論之脈僅存聽其自鳴自息以奔趨爲防徑以軟熟爲圓機習成脂韋病入骨髓皆憤世嫉俗之言則知其生平必以伉直不諧於時者讀其遺文猶可以見其人也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

漁墅類稿卷一

宋陳元晉撰札子

乞差甲首催科札子

臣竊觀江西差役之中產之家以戶長破家者相踵蓋里正號爲大役而易戶長號爲小役而難名大而實易則以盜賊煙火之事不常有名小而實難則以催科督廹之擾頃刻不得免也易者任之大家難者任之中產甚者狹鄕之中有不贏百錢之稅而應充者有不滿兩三年而再及者其人丁少則耕殖荒於犇命之勤其气勢輕則追呼不能以令豪彊之族展限代輸費用亡藝比較笞箠怨嗟流聞蓋執役旣畢其資產亦與之俱罄矣不急捄之更十數年冰消火燎豈復有可全之下戶哉臣愚嘗思所以捄之之術惟曩者浙東提舉袁說友已行之策有當推行於江之西者其法攢聚一鄕之稅數上者二十戶下者三十戶隨輸送之相等居止之附近以類相從各爲一籍分爲甲首責以拘催若其本名合輸之數如限納足則從甲而乙遞相授受至籍尾而止其承籍之家惟恐舎去之不亟則必以時輸納故期限易了而胥吏無所誅求賦租易集而官府免於比較無爭役之訟無執役之擾官民兩便未有易此臣愚欲望睿慈降付都省參詳行下江西提舉司照臣所請施行若其委蛇曲折窒民姦求民便者俾之從長劑量第向來浙東不無小則以逃亡死絕產去稅存之戶無所追索官司不爲從實銷豁一例籍之人不免代輸胥吏常以此爲邀賂之地合委監司檢察若有此等許令越訴官吏並以違制論懲一足以戒百矣是法茍行一道中產之民得以生長如天之仁實非小惠

乞換雩都武尉札子

縣之有尉與令等故初授而銓量終更而批書視丞簿爲加詳蓋一縣獄訟之大者爭訟則有定驗盜賊則有追捕殺傷則有檢證皆倚辧於尉惟是贛之諸邑訟事尢繁故尉之職尢不容以輕授其間十縣有二員並置文尉者贛縣瑞金防昌是也有一文一武者寧都興國是也獨員文尉者石城信丰龍南安逺是也雩都號壯縣民頑地廣爭訟盜賊殺傷之事視他邑數倍乃獨置一尉又以注右選之士近攷數任來尉雩都者多出於軍班之內與武人之門蔭往往於逺方民情利病全不諳曉一切受成吏手謹書紙尾而已甚者不識姓字托書判於他人惟知恃麄豪以虐使其下肆掊擾以求厭其欲邑之滯訟不得而決逋冦不得而獲寃獄不得而直往往繇此欲乞睿慈將雩都縣尉窠缺檢照守臣費所請撫州樂安縣體例攺作員缺注授選人卻於見任縣尉某人攺本等差遣庶幾邑尉得一文臣恊贊邑事獄訟不至失平實爲荒逺之幸

代奏事札子

臣一違軒陛兩玷麾符積媿素餐蔑聞報效防恩奏事再覲淸光日夜以思惟當罄竭千一之愚庶幾補報涓埃之末敢冒昧以所聞爲陛下言之臣聞人心者事功之地也故天下非事功難立之爲憂而人心不睦之爲可畏茍其睦也𨿽艱難多事之際而無小無大气勢聨合自無支吾不及之患否則𨿽處安平無事之際而或前或卻意向乖張已有齟齬難安之形周盛時有昆夷玁狁之侵而恃以爲攘卻之本者今天保以上之詩是也夷攷其詩乃皆詠寫其君臣和樂之情而曽不及兵戎守備之事蓋情意之浹洽血脈之流通則始之圖揆終之酬酢內外上下如手足心膂之運不相期而相應顧何事之不可爲哉故晉不失備而加以睦識者知其能以國霸夫差善用其民子西不以爲患而惟患二三子之不相睦天下猶一家也亦安有一家之內人自爲謀心各有主彼此之不相能而能禦鄰里之窺覦杜盜賊之侵淩者耶夫議論一於上而後下之所視以趨向者定心力恊於內而後外之所以捍禦者堅竊迹近事任事論事意見病於背馳謀國憂國言論幾於乖剌主戰者難合於和而在邊者勿諧於庭是未可以言睦也趨向何由而定哉制閫與餉司之意異而進退觀望之莫決列將視中權之令輕而號召調發之不行前邀後擊之不相援而城自爲守大軍民兵之兩相忌而人自爲戰是不可以言睦也捍禦何由而堅哉夫人心不能以兩用不用之公則用之私始於議論之不一而終於黨與之角立始於心力之不恊而終於釁隙之橫生則如師曠所謂不心競而力爭私欲侈而公議廢矣𨿽陛下竭宵衣旰食之勤是自爲焦勞而已大臣勵鞠躬盡瘁之操是自爲勉彊而已非所以服姦雄之心也非所以聳遐荒之聴也事功悠悠亦復奚怪急解而更張之猶有及乎臣愚區區竊謂謀論異同翕受無間而折衷以是非之公則議論不患其不一托重閫寄情實必孚而警厲以賞罰之公則心力不患其不協使上下之心一主於公求以相濟而不求以相勝庶幾可以言睦而應敵之方可得而議矣家國一體也公私一理也未有國之不安而能有其家者也亦未有公之不濟而能保其私者也呂範言於孫防曰今日之事譬如涉海一事不勞俱受其敗此所以爲範計非但將軍也今之充滿於班行奔走於邊圉者誰獨無呂範之心哉亦在陛下與二三大臣意气之所感動而已是豈以不睦爲患哉惟陛下畱意

代奏札

臣聞先朝範鎭之言曰欲備契丹莫若寛河東河北之民備靈夏莫若寛關陜之民備雲南莫若寛湖嶺川峽之民備四海莫若寛天下之民鎭之此言蓋至和間所奏請也是時中國之勢全安而無隙西北之國帖息而聽命而鎭首以寛民力爲言蓋防養元气於四支彊壯之日是則忠臣醫國之至計也矧夫外之酬應方艱而內之敗缺不掩使非有以養其气力之渾厚結其心志之忠愛其何以杜窺覦而銷間隙支緩急而應事變哉人之常情逐其利而不暇計其害故貪利於邊陲者多失備於姦宄蓋盧循之事是已有所泄則有所忘故備重於西北者多兆變於東南蓋黃巢之事是已故聖人當多事之際非能事事而逆爲之備也亦恃其有以得斯民之心而已非能人人而有所予也亦惟有以寛斯民之力而已其力旣紓則其心有所系矣其心有所系則其所以爲備者至矣自昔竭民之力失民之心其蠧有二曰盜臣曰聚斂之臣盜臣志於奉已聚斂之臣志於奉國奉國者非奉已之比然爲根本之害則一仰惟陛下仁心發於天性仁聞孚於寰海視匹夫之失所如一已之隠憂戎兵跳梁兵以應動臣知聖心蓋有甚不得已焉者收輯流散撫摩瘡痍恩詔丁寧徳意劬密寛三邊之民爲三邊之備者亦旣闗聖慮矣然臣觀內而郡邑之間嵗事薦丰糓價甚賤而田野焦然愁恨嘆息猶聞於耳大義感動人宜奮發而羽檄一聞駢首聚議若旦夕蹙之於無聊賴者此其故何耶安平無事取極錙銖軍興旁緣更求趣辦諸州樁積稍歸於上有所支遣必以不足病其民和糴頻年民無餘粟一或緩急其何恃以爲之備開姦人告訐之門而科罰錯出幸富家罣誤之失而占籍株連弓兵絡繹於郊原計臣恣橫於井邑求爲辧事無復惠心甚至取苗斛槪量之贏覈田畆隠占之數常賦足而復輸號曰備助軍須名曰和買其實科抑或以奉國而取能名或以奉已而厭私欲借使博施濟眾之心日勤於上而下之奉令承教者不滿人意如此欲天下之寛難矣夫斯民尊君親上之誠常生於養生無憾之際使其廹蹙不自安則無聊之心生矣後繭絲而先保障則沈竈產鼃而民無叛志不然間架陌錢之除姦人將得以借口海內乂安固未必遽有是事識者慮微要不可謂無是理使鎭生此時其不爲之寒心耶臣愚欲望陛下濬發徳音明戒郡縣繼自今日凡旁緣之苛斂與虐取之巧名一切掊克之說禁勿復行又申嚴贓吏之法俾無得借公以濟其私庶幾仁意流行人心固結導迎善气消遏亂原皆自此始實非小補惟陛下裁察幸甚

表

賀皇帝表

天意右仁克相慈闈之壽聖心廣孝於昭寶冊之徽朝野歡呼神人闓懌恭惟皇帝陛下家邦勤儉宮廟肅雝盡人倫之常邁防防之虞舜全天性之樂配翼翼之周文欽承長樂之懽祗奉昕庭之冊起敬起愛美欲報以奚殫得壽得名慶用垂於罔極臣心存戀闕迹阻班庭揚偉績而鋪閎休擬請封於東岱綏眉壽而介繁祉知永燕於西昆

賀皇太后表二首

位正中闈誕敷顯冊尊居慈極昭嗣徽音凡囿載持惟時歡忭恭惟皇太后陛下宅心淵靜秉徳齊莊大明行黃道之天功髙佑辟內治本靑蒲之地憂切進賢嘉相閥之鐘龢儷宸居而作配貽謀有永受福無疆臣欣覩鴻儀莫陪虎拜介以繁祉但揚壽母之休祝之多男願衍文孫之慶

六月䢐徵誕揚我武三城遄復不失故疆喜溢兩宮歡騰四表恭惟皇太后陛下功齊太極徳並坤元怡怡愉愉子孝極親歡之盡雝雝肅肅家齊卜天下之平奏此膚公福於王母某隃驅牡轡阻簉鴛行頌天子之萬年欣際平淮之運奉太后於億載願賡長樂之詩

賀皇太后加上尊號表

長樂頥神有開燕喜昕庭晉冊增衍鴻名八表均歡六宮溢喜恭惟皇太后陛下補天功大配地徳深物仰廣生顯仁心之持載年登希有侈富履之康寧方續迓於湛祺爰推崇於熈號奉觴稱慶龍章聨防翟之輝鏤玉傳徽虹气粲盤螭之飾誕揚盛典允屬明時臣逖阻觀風莫陪展寀旣多受祉敢揚文母之休於萬斯年請上堯封之祝

賀皇帝冊後表

風自火出示端本於家人月並日明表儷尊於宸極宗祧有慶防縣均歡竊稽古之盛時有思齊之具美任氏姒氏全母慈婦順之規周南召南成家齊國治之效掩五三而獨出幸千一之親逢恭惟皇帝陛下盛徳巍巍小心翼翼問安侍膳躬行曽閔之難養志承顏思得塗莘之助恪遵慈訓式嗣徽音播顯冊於明廷下孚民聴奉壽巵於長樂上格親歡綿延百世之休根本四方之化臣服勤馳隰阻迹班庭刑於妻而禦家邦願宣美教釐爾士而從孫子擬頌鴻禧

賀皇后受冊表

位正坤儀有衍長秋之慶庭揚渙號聿新諸夏之瞻朝野均歡宮闈底豫恭惟皇后殿下祥鐘沙麓徳邁河洲夙夜相成綽著賢妃之譽寤寐思服允符淑女之求知家道之攸宜底親心之克順式涓谷旦丕稱椒塗祏室禕防相禮聿嚴於宗祀寢門笄總承顏永燕於慈闈某防被光華遭逢休慶風天下而正夫婦但宣化於關睢言后妃之多子孫請讀詩於螽羽

賀皇后上尊號表

中闈正位新翟蓋之來朝慈極承顏托鴻名之歸美宮庭闓懌蓋壤洽和恭惟皇后殿下並日之明承天以順相虞克孝上髙嬀汭之風嗣任徽音仰率周京之範佐璪旒而致養鏤寶冊以推尊彤管重光靑蒲多喜某屬將隆指欣覩崇儀請祝多男益介含飴之樂隃呼萬嵗永承佐餕之歡

賀誕皇孫表

君天下而謂之子仰承眷顧之休受帝祉而施於孫載啟誕彌之慶事闗宗社喜動宮闈竊以綿三世蕃衍之期開千齡希闊之防命分靑蓋方玆盡侍膳之歡慶衍緑車有以助含飴之樂於今親見自昔罕聞恭惟皇帝陛下受命溥將躋民仁壽泰山勢定鞏鴻祚於無疆丰水源深詒燕謀於有永對越三五之盛導迎千億之祥某服在遐陬欣逢勝事本支百世願歌周雅之詩福祿萬年敢上堯封之祝

賀皇后誕皇孫表

徳懋長秋夙尊母道陽居大夏載毓孫枝宗祏安彊宮闈闓懌恭惟皇后殿下承天厚載嗣古徽音志輔皇圖有助燕謀之永慶延朱邸式開熊夢之祥無疆惟休有室大競某逺馳牡轡阻拜鴛行呼嵩嶽者三隃想兩宮之喜采周南之什請揚多子之詩

明堂慶成表二首

明堂九筵備成熈事皇極五福敷錫庶民天人和同華夏闓懌恭惟皇帝陛下纂承令緒統輯羣元至治馨香丕格神明之感太平持守於昭祖考之寧因萬寶之登秋飭四圭之蕆祀房心光動箕翼慶延某欣際上儀屬縻逺使駿奔秉徳阻陪執豆之恭虎拜揚休隃想奉巵之盛

天臨重幄肇舉明禋日次大房迄成熈事穹垠賴慶溥率均驩恭惟皇帝陛下克秉小心祗承丕緒成順致利天人允極於和同持盈守成祖考式同於和樂懋積惟馨之徳庸將我享之誠對越三靈斂時百福某心馳右个身系左符在洛駿奔悵莫倍於周豆呼嵩鰲抃想交奉於漢觴

鈐轄司賀壽表

十月聚東井之星祥開流渚萬年祝南山之壽聲震呼嵩啟聖休期薄海善頌恭惟皇帝陛下至仁是寶無逸爲箴修徳以來逺人四方其訓建極以成天慶九敍惟歌裒時甚盛之休介以無疆之算臣逺分郡紱猥總戎鈐請壽聖人何假玉杯之刻乃心王室切懷金鑑之陳

瑞慶節提刑賀表

誕彌厥月日躔析木之津於萬斯年天啟猗蘭之慶千秋紀節諸夏均驩恭惟皇帝陛下受命溥將治民祗懼延洪周曆過成誦之卜年嘉靖殷邦遇髙宗之享國旣多受祉其永無疆臣忻際虹流阻陪虎拜神人致喜隃隨嵩嶽之呼瑞慶大來擬勒浯溪之頌

贛州賀表

十月建亥稱萬嵗之玉巵眾星拱辰上千秋之金鑑乾坤錫祉華夏均歡恭惟皇帝陛下嗣服無疆繼明久照顯顯令徳勤於邦儉於家翼翼小心雝在宮肅在廟昭假穹崇之監茂迎平格之祥臣逺想虹流阻陪虎拜海隅日出忻逢休運之亨嘉壽域天開願紀中興之瑞慶

謝轉官表

明刑將指退省無庸進律示褒驟防疏渥旣寛謬責又玷榮光臣惟賞不以勞其名爲僣取非其分厥咎傷亷矧方引疾以祈閒顧使罔功而受爵涉欺要利懼難解於人言假寵及私恐亦累於國體固嫌方命焉敢匿情伏地失言回天無力勿云一秩名器重於丘山乃至三辭命令堅如金石拜恩難荷顧義終慚伏念臣初乏寸長偶逃百謫俗安拙政率循朝廷條教之常盜息丰年仰賴聖明威徳之被如臣何力而賚以官玆蓋伏遇皇帝陛下徧覆不殊容光必照視遐陬如戶庭之近於使選以惟精借殊恩爲原隰之華欲民庸之知厲故玆譾薄有此超逾臣敢不祗服訓辭勉圗報效有功見知則說敢憚周咨投閒乃分之宜終期得請

廣東經略到任謝表

乘軺奏績畢戍以懷歸分閫疏榮捧芝函而增惕躐寓圖書之直有華鐃吹之行地重望輕亟騰遜牘天髙聴邈竟閟兪音隃嶺眡章撫封問俗維今廣鎭宅牧南郊內柔戎服之小侯外輯卉裳之諸國俗龎以獷吏雜而饕蕃宣不可以非人選擇常重於他鎭如臣者稟資拙鈍際世休明受國厚恩每念疲駑之自竭傳家有訓粗知淸白之不移違軒陛者五年玷江南之兩節盡心折獄可禆欽卹之勤忤俗成仇浸覺愆尢之積踐更近只幽黜宜然驟防帥鉞之除孰誤宸旒之聴念先臣發軔百年曷愜於去思而伯氏覆車眾目方覘於來效冒當隆委彌震危衷玆蓋伏遇皇帝陛下徧覆不殊容光必照謂臣馳驅之外固熟知田裏愁恨之情察臣簡靜無華或能集嶺海淸夷之效俾承人乏用課民庸臣敢不祗命十行敬威咫尺簡節疎目庶幾氓庶之奠居自葉流根敢謂京師之防潤少酬恩施卽丐身閒

廣州謝賜歷日表

太嵗在申定淸臺之宻課三日先甲賜方國之細書前民用以布宣新海隅之視聴恭惟皇帝陛下膺堯歷數察舜璣衡先天而天不違妙輔相裁成之道底日而日不失示耕耘收斂之期誕告庶邦共循常憲臣恭承頒朔奉職宅南雨足一犂當盡心於勸課日運百甓誓自力於馳驅

南安知軍到任謝表

譾材佐牧媿治狀之無聞逺壘承流拜除書而過望隆恩弗稱責重難勝伏念臣質窳弗張學卑莫抗少而涉世妄事驅馳長乃服官負慚玩愒偶無傷於制錦因冒寵於題輿百謫未盈兩年何補及受代夢方繞於刀頭剖竹分符命遄驅於嶺趾之官僅三舎而近需次無一日之淹使自爲謀殆無過此無能爲役曷濟登玆財旣竭而源窮民久疲而習玩欲襦袴之自得且桴皷之不鳴其在撫循若爲稱塞玆蓋伏遇皇帝陛下明無私照仁不遐遺謂臣仕在鄰封必熟知其習尙察臣政無崖異庶相與以便安遂以撫摩責之庸朽臣敢不敬威咫尺報效毫分輯渤海犢佩之遺尙専靜理緩晉陽繭絲之取願布寛恩

欽定四庫全書

漁墅類稿卷二

宋陳元晉撰啟

上魏左史了翁啟

長安三月懷漫刺以誰從柱史一星燦寒芒之可敬曳裾伊始銜袖謂何誠念狂瀾旣倒之秋正有小艸相依之志心乎考徳辭以見情竊惟人物議論之污隆寔系天下國家之理亂上無禮下無學識者懼賊民之興大犯義小犯刑終然非有國之福試觀近嵗甚可寒心前輩浸以雕零後生無所則仰善類之勢不合付之乍佞以乍賢正論之脈僅存聴其自鳴而自息以奔趨爲捷徑以軟熟爲圓機諂笑咿嚘豈勝夏畦之病醉夢顚倒無復夜气之存習成脂韋病入骨髓設有變色動容之警孰爲仗節死誼之人憚林甫不一鳴何以責其抗祿山之暴見董賢輙下拜終乃折而爲新室之從長此安窮誰歟特立少壯東方縉紳之气方賴西州領袖之儒恭惟國史左史學邃道充气閒宇足古今貫穿孰量胸中九云夢之藏名徳穹崇自是魁下三臺星之望然且晦才華而不有遺科級以若無尙友古人潛心大業防同蜀洛上通洙泗之一源淩厲莊騷下掩淵云之眾作厥修孔碩所立最髙平生榮進之何心出處從容之以道惟是眾人之皆醉防於一國之若狂英俊並遊或相漸而攺度名義至重不少貶以求榮抗危言於羣情嬉玩之時效忠益於萬口惟阿之際𨿽捧土障江河之決事有至難然髙標淩霜雪之嚴人方共敬能令趙氏九鼎之重端在魏公一鑑之明髙廟神靈天王明聖是應任天下之重庶防回世道之趨如某者洛誦之孫冰氏之子𨿽它材之苦短徒此念之好修人不堪其憂何敢攺賤貧之素善者彊而附殆不勝饑渇之懷偶緣脫選調之階乃來作京華之客貴人不喜生語耿懷抱之誰論先生獨抱古心凜典刑之固在輙修向來一瓣香之敬或察下有千嵗苓之情不介而前惟公斯可每伏髙文而晝誦夜夢見之儻令斯道之朝聞夕死可矣

上廣東何憲使啟

受部刺史之容幸及終於齊戍修鄕先生之敬盍求附於韓門方輕舟戒吳防之趨宜櫑劍肅海瀕之拜以辭見意因謝有祈竊以漢人尊許劭之評推爲淸鑑唐士得蘇公之顧輙號聞人蓋公莫公於鄕曲之推揚而重莫重於監司之題品居下位不獲乎上何以取名有先達者爲之前宜其托重有如不肖獲事大賢哦松竹之防自媿三年之負泛芙蓉之幕每虞百謫之盈不圖英簜之來便假枌楡之防麻原第三谷認汝水之同流南丰一瓣香許後山之爲役帡幪蔚若梯接溫如猶記七年之前曽簉仞墻之下諸從事之斂板獨出賞音一男子之上書莫欺公聴遂令彊弩之末偶及大刀之頭將渡梅關歸誇梓裏小人屬饜而已它復何由大鈞坱圠無垠尢難自外蓋旣托萬間之庇乃弗幹一字之褒是甘爲匠石之棄材如親到寶山而束手時非不偶人謂斯何蟠木無先容不自知其冒昧小艸有逺志儻或辱於收憐玆蓋伏遇某官筆挾風雷胸分涇渭貪吏解印綬丰年銷螟蜮之災大刑用甲兵荒嶠靜猩鼯之嘯已課澄淸之最益躬吐握之勞誠知勱相於國家要在旁招於俊乂崇成大廈固非一木之支宏濟巨川端自烝徒之楫宜令弱植願累明敭鄕人善者好之當不辱西江之派我客見有此否尙容陪東閣之觀

通交代黃縣丞啟

同寮異事曩均兄弟之情再轉爲丞又締子孫之好方期問忽辱先施顧小人不敏以胡顏幸賢者鼎來而欲舞恭惟某官蜚聲月旦濶步云梯翔鳯騰蛟吐詞華而有爛剸犀斷兕奏才刃以無前自題淡墨之名合快飛黃之步棲遲東野不辭射鴨之寒盤礡南圗方鼓摶鵬之勇未讀崔藍田防壁之記更賦韓昌黎增江之詩雙陸之勢無休九萬之程斯下某偶揚前粃甚負哦松不圗交事之榮乃得常寮之舊相視而笑重尋握手之淸談願疾其驅日浮闗之紫气

通史尙書啟

試縣令之冠獲防珂裏望尙書之履行詣滄州以半生切執禦之懷乃一旦有登門之幸天涯作客方繞烏鵲之枝湖上拜公願借魚之防三燻起敬尺牘陳情恭惟某官文章巨公禮樂先進名父子之濟美緑竹猗猗難兄弟之齊芳棣華韡韡徧儀膴仕綽著英聲奉使典州半天下經行之迹出藩入從大丈夫得志之爲宜踐樓臺鼎鼐之榮式慰簡冊塤箎之美而乃賓靈圉於閒館友狂客於四明笞鳳鞭鸞自適散仙之趣踞食蛤方尋若士之期如安石之東山如溫公之西洛此其用意髙甚當於前輩求之煙際鳴榔良似孤舟之橫水日邊有詔是須八柱之承天豈容袖手而旁觀正恐捉鼻之不免某冰氏之子洛誦之孫虞卿窮而著書自分作千年之計尹何願而爲邑固知無百里之材矧是奉川大非曩日賦竭而斂益急焉取其餘籍去而賦亦逃莫供所出虛額盡通於實數新輸不補於舊逋殆防巧婦之空廚難責癡兒之了事不量可笑汔濟謂何正懷折腰爲米之羞又坐開口言錢之迫冒然當此誰知憐之有朋來逺方正願備老耼之役大廈庇天下矧近在鄭公之鄕

見檢正余侍郎啟

海邦試令辱依節使之光京國抗塵願揖侍郎之貴輙以畸涼之迹冩之耦儷之詞起敬三燻希恩一顧伏念某身勤事左意廣才疎辱諸老之誤知偶七階之脫選操刀制錦曽不爲擇地之謀防鐡成金顧欲易奉川之俗方追尢於失防乃有幸以受容過珂裏而登龍門極蒙與潔持庾節而驅牡轡正倚包荒事有當爲請無不獲惟是姦豪之恣肆加之板籍之散亡官府陵夷田閭漧涸非力爲之整頓將不可以支撐請命郡侯旣蠲三萬緡虛催之賦究心簿正遂革數十年走弄之姦宿蠧稍淸眾狙已怒自覺方心之難鑿不知彊項之爲非水淸遑卹於無魚市眾俄傳於有虎譽浮謗集罪大罰輕幸逃不獲乎上之愆亦免得罪於民之咎萋其成錦甘也如飴奪邑有名已分飯蔬而沒齒歸田無防未忘斗米之折腰適防南羣盜之嘯呼而江右諸司之舉辟自詭王尊之勇皆嗤虞詡之衰手辟艸萊眼空篁竹甫一雷之成聚未數月而賦歸知何取嫉於諸公殆欲錮人於聖世下惠三黜祗爲直道之羞禹錫九年敢作大鈞之問笑功名之昨夢負道徳之初心搔首踟躕分兩髦其已雪解衣盤礡休百念以俱冰倐逢天日之淸明一洗山林之淒愴有譛人者已爲魑魅之投彼君子兮盡作闕庭之集爭出犯嚴之口望公引類之心揚善推能棄瑕使過時哉難得其如貧女之無媒仕乎爲貧矧是小人之有母必有能誦子虛之賦庶幾可上光範之書舊時堂燕之重來正切捲簾之望明月林烏之三匝幸憐繞樹之情恭惟某官峻稟扶輿淸儲沆瀣聰明精鋭淨冰雪而走雷霆翰墨詞章引星辰而決河漢頃當驩共雜處之日獨堅夷齊不易之心人莫得而燐緇天亦知其忠赤及更大政遄立要津彌縫造化之工迓續國家之脈當江濤如此之際爲烝徒楫之之思潤物之澤無聲旣優旣渥推轂之言有味不進不休凡今傅羽翼而飛誰不借齒牙之助小艸有逺志肯令見棄於榛菅蟠木無先容儻許兼收於榱桷噓枯有待忍恥自鳴特從容過閣之片言卽邂逅衝霄之良便惟夫子知我官豈以洵故冗耶使相國禮之士賢於隗者至矣

見鄭參政啟

肅拜魁躔尙記門墻之舊參陪樞極適逢鼎鼐之新輙修燕雀賀廈之誠庸寓蟋蟀鳴秋之志三燻染牘一顧希榮恭惟某官經徳不回誠身有道唐虞致主執心期於臯夔稷契之間孔孟爲師尋統緒於周程朱張之後議論粹乎大正出處烱其無瑕一去觚稜四分牙纛西風庾公之塵起不受人污東海蕭傅之名髙屢勤帝問自簡主知之異少安天定之期偶乾淸而坤夷慶泰來而否往曽未解弦之幾日已頒召璽於九天盍歸乎來庸正魁臺之望何見之晚式寛霖雨之思暫居陽城諫議之官略吐宣公仁義之論政不足適人不足間首務格非心欲先正身欲先修何難圖治此正古大臣之事允當明天子之心亟命宗工晉參宥府有常立武方將取亂以侮亡無競維人尢在折衝而彊本若知彼不明於知己恐所憂反重於所欣寔賴同心同徳之臣亟合羣防羣力之助收艸茅之公論而用之邦國推槐棘之和气而散諸閭閻邦其永孚於休公有無窮之聞伏念某才誠無似命寔不猶爲斗米以折腰姑逭歸田之計甘飯蔬而沒齒竟罹奪邑之愆回思彊項之昨非宜有吹毛之後禍正琴客負租之罪黠者癡之排大慈伐木之謀醒而狂矣城狐側目市虎興訛諸公料丞相之嗔欲錮之於聖世萬事付小兒之戲分安此以終身適當路之興憐俾出山而效使時方患盜義敢顧私叱馭不辭王尊乃勇盤根自詭虞詡何衰龍蛇驅而放之菹鴻鴈飛而集於澤旣成新邑莫掩宿愆顧指爲病顙之駒又彈及傷弓之鳥栁惠三黜祗爲直道之羞禹錫九年懶作大鈞之問時哉更化賢者聚朝連茹拔茅未能忘小艸之志析薪匪斧誰能爲蟠木之容雅聞嚴徐之奮飛多出崔李之交說非親非故儻矜彊附善之情立已立人是在一轉鈞之力敢蘄噓拂俾遂驅馳天下官豈以洵故冗耶食之升斗海內士賢於隗者至矣侈彼鼎彛

通知潭州李參政啟

皇咨碩輔宅牧價藩泰階六符下委星沙之照元戎十乘內通月殿之班樂只受容斐然奏記恭惟某官髙明而縝栗碩大而裕和望太白橫岷峨髙眼一空於四海暴秋陽濯江漢誠心對越於兩間早以西州領袖之英立乎東方縉紳之表誕膺寧眷峻陟臺端剛方不懾於雷霆淸切徑躋於臺斗殫朝夕論思之益非道不陳運夙夜宥宻之籌知微之顯出任保釐之寄入陪鬷假之聫柄本五兵勢隆九鼎文武萬邦之爲憲精神千里之折衝帝念三湘實作十數連城之蔽時方多事暫煩二三執政之行上流張待哺之頤內地剜醫瘡之肉公窘私罄表弱中幹城復於隍當植久安之勢戎伏於莽盍思不見之圖輟帷幄之重臣寛冕旒之逺顧略沛傅巖之雨亟開衡嶽之云何回旋不足之疑見圠坱無垠之大有安社禝臣者固傳張紫巖開濟之心無以我公歸兮定繼李忠定登庸之轍某單平末學孤陋餘生坐違汗漫之期謾逐侏儒之飽自笑豚蹄所持之狹初無驥足可展之長隨千羣棲柏之烏記曽下南牀之拜顧三匝繞枝之鵲乃今諧東閣之規慚佐嶽之非才倚如山之大庇望幢牙之戾止折屐齒以欣如登元禮之門亦願備杗桷欂櫨之數題仲子之坐敢徒事山水泉石之娛

通安樞帥啟

泰階六符正委星沙之照衡山千里將諧巖石之瞻喜承大府約束之嚴僣布小夫竿牘之敬恭惟某官姿兼將相名震要荒邦之桀兮邦之特兮聖之和者聖之任者曩戎馬方虞於南牧嗟杜鵑不見於西川所守匪親化爲豺狼蕩無彛典無禮於君逐如鳥雀孰厲忠誠大廈幾傾羣情並悚不借蚍蜉蟻子之援爰拯魚鳬蠶叢之危悖於太陽掃欃槍而盡北沔彼流水回江漢以朝東胡爲考父之循墻猶屑召公之分陜天或者啟中興之運公惠然帥上流之師失河北逾六十年難茹以漢和戎之恥領湖南凡二千里當印亡秦必楚之言風景不殊江濤如此以時言之可矣如公非其人乎然貂蟬之出兜鍪固當了掛斾天山之事苐蟣虱之生介冑豈應勞運籌帷幄之臣行端委於廟堂坐指麾於豪傑使兩戒山河之復合將萬年宗社以長延如前輩之接引後生以大賢而矜嘉不肖言提其耳實獲我心冒然此來恃此無恐獻梅花之賦何敢幹題品之私讀桂林之書惟欲托涵容之度

通柴大監啟

榮分銅虎作鎭玉虹圖書分東壁之躔榮光下燭旌纛指南防之境仁气先驅瞻言千騎之來隃贄雙麟之敬恭惟某官力行正學獨抱古心論不詭於聖人師友孔孟達可行於天下妾婦儀秦自其嶷然於庠序之時已知可以爲社禝之器曩羣邪之醜正幾一國之皆狂士操入室之戈公屹中流之柱逮解而更化乃束帶而立朝義不茍同亟乘一障而去效已多試薦煩六轡之驅再入修門徧儀要路嘉謀告後無隠情惜已之風正色在庭有彊木折衝之助合晉陪於豹尾顧出守於虎頭萬牛挽而首不回公固榮於勇退六鰲去而山爲動帝豈吝於畱行意謂章貢二水之交令佩兵民二組之寄風聲險健尙資長徳之薫陶山谷翳荒暫借重名之彈壓徒得居重毋俾民憂卽歸排閶闔之云豈久對崆峒之日某勾朱冗役副墨謏聞臺府抗塵兩載偶逃於百謫師儒並世片言勝讀於十年有幸受容滿祈與潔望幢牙之戾止折屐齒以欣如敬修向來一瓣香之誠容致下有千嵗苓之請短簿能令公喜𨿽無可效之長才大守不可私幹當厲相依之逺志

通慶元齊守啟

油幢簜節夙瞻霄漢之躔墨綬銅章行塵埃之役束身受教斂袵陳詞恭惟某官髙明有融卓犖爲傑操刀必割四顧而無全牛振鬛長鳴一洗而空凡馬蜚聲雋軌策足榮塗旣疇別駕之庸遄簡凝旒之聴以煩駿望出剖莬符天臺四明繼顓登陸之勝扶風馮翊蔚爲輔郡之優重勞制閫之保釐仍借皇華之咨度戈船不試環瀚海以無波絲轡載馳布陽春而有腳民功甚偉物望罙髙自葉流根京師蒙九里之潤匪朝伊夕刺史卽三公之除某鹿鹿一科魚魚百拙乍違選穽冒求試於邑灘所學農書懵未傳於縣譜自知甚審可笑不量幸天惠於仁侯將日依於徳庇三沐欣投於足下萬間眞見於眼前抑惟保障乎願奉行簡子之政聊欲弦歌耳敢妄希元亮之髙

通雩都徐宰啟

鳴子賤之琴剽先聲而起敬祭孫寶之竈徼後福以知歸大夫賢者之鼎來小子斐然而申問恭惟某官世濟其美父教之忠金莖承露之髙離風塵而獨潔玉斧修月之巧肖天秀以成章由拾芥以取靑洊泛蓮而依緑依流平進謂當觀翻藥之階取勢斜飛亦宜校吹藜之館胡爲雞肋又枉牛刀公不鄙夷子男之邦民可屬饜父母之惠輿人交口以稱慶和气有腳而先驅若旱望云以日爲嵗某冒玆供簿昉此綬章低頭枳棘之棲著儒冠而羞甚側耳松桂之詠傳仙舄之跫然適邂逅於依歸孰畀矜於幸防亟承記室仰候浮關自今短主簿之不才則從其長寔恃新令尹之易事無斁於人

通崇仁舒宰啟

仰名山柯斧之髙無繇掃捨撫窮巷席門之陋有幸受防將拜下於飛鳬敢恭先於疊璽恭惟某官懷才膚敏執徳靖共廩焉喬木之故家展也盤根之利器爲柱下史遺直尙想於祖風讀舂陵行能仕定遵於父教僉曰舊氊之當復胡然故笏之未求蠖由屈以求伸鳳升髙而自下暫紆墨綬來撫黃洲𨿽子男之職徒勞大爲斂惠然父母之邦何幸得遂依仁歡然小邑之寡民樂只大夫之賢者所憂斗郡尙費刃遊縣罄之室相望數罟之池已竭好出袖間之手爲寛眼下之瘡逆知妙解於全牛更請疾驅於都騎某甫遲齊戍屢共戎談欲緣孺子以納交恰際家君之作宰居是邦也適我願兮奚爲於丘之門將有大廈萬間之托未至於偃之室恨無淸水一盂之規

通崇仁舒宰啟

是邦大夫之來不逺千里諸侯寓公之托願受一防近只行旌斐然削牘恭惟某官世濟其美族大而才芝蘭玉樹之佳梧竹瑤環之秀僉曰公侯之必復胡然州縣之徒勞萬斛龍驤乃依流而平進九霄鵬翮顧取勢以斜飛才畢素冠復紆墨綬家傳淸白定知馬骨之髙政拙催科共徯繭絲之緩毋憚六月之暑來尉一雷之恩苐恐璽追不俟符合某方遲齊戍屢接戎談已知兒稱其家莫非父教之仕昔有生子如仲謀之嘆今哦有客依劉表之詩平生所願識魯山獲修桑敬公事未嘗至偃室惟假棠陰

通應經略純之啟

丹詔起家碧幢分閫直河洛圖書之邃天不違顏殿番禺軍府之雄春來有腳先聲動悟眾望昭蘇自李唐至於本朝惟廣帥重於它鎭況邊方多事宜卻顧於本根而天下一身本相關於動息茍泄邇而忘逺或重北而輕南變必伏於所偏慮盍先於未著贛民走利聚則冦攘徭俗喜爭饑而挽裂最是配凶頑之卒散諸山谷荒翳之區攫金晝行探丸夜動凜包藏之叵測恬護養以謂何至於官窳而饕吏彊而黠所養非所用兵豢逸以成驕敢怒不敢言民茹寃而何吁設有風塵之警恐爲豪傑之資靑齊出師使不作盧循道覆之慮蕭墻生敵又何暇季氏顓臾之謀我儀圖之誰與領此恭惟某官肝膽一劍精神五兵載華嶽系星辰聖之任者噓海岱出雲雨邦之桀兮某無緣讀書不習爲吏饑來驅我謾思嚵嚼於斗升拙亦宜然敢望躋攀於分寸玆投畀箠楚塵埃之底將疇依帡幪風雨之休棲棲法曹足下儻容於三沐潭潭公府眼前眞見於萬間

通沈提乾啟

對敭新命贊畫崇臺君遣使之皇皇莫重綉衣之寄筵得賔而秩秩預知丹筆之平行李鼎來遐萌胥賀伏惟某官才猷孔碩文獻甚都垂玉衡於淸秋孤鶱物表挹金莖之寒露迥絕風塵仕而學以俱優官所居而隨治芙渠泛幕有裨坐嘯之髙松桂讀書益廣歌之愛合入依於日轂猶出佐於星軺何敬非刑惟明克允吏屈聴訟之力聞王文公記處學之辭民蒙珥筆之聲見黃太史賦江西之語汔憲條之淸簡徯使介之仁賢拄笏舂容聊寄風騷於翠玉彯纓淩厲行催步武之丹靑某學不逾人饑來驅我出朱入墨只堪祭竈之卑泛緑依紅大似代庖之僣行且返屠羊之肆然近依繞鵲之枝倘疾其驅獲快披云之覩尙終所誨俾聞捲霧之譚

欽定四庫全書

漁墅類稿卷三

宋陳元晉撰

啟

賀節齋除漕啟

恭審申拜宸綸晉持華節含香髙選未盡酧撫字之勞飛粟都畿復有借澄淸之治昔三輔咸推善政今輿情可卜歡傳施及肖翹躍然欣抃恭惟某官英資霜潔粹質春舒明允篤誠備元凱之令聞慈祥豈弟有卓魯之賢風顧惟大雅之不羣蓋自教忠之有本早騰虎牓殆多韋布之勤修並秀棣華率洗膏粱之娭習卓爾典則標於本支宜夾輔以居中奚詳試於更任第較扶風之分守粵由嘉定而逮今求昔循良罕可擬數貪黷深嗟於漁取變更或甚於絲棼更有摸稜受成刻木未有獨運於方寸初無借助於毫絲孚人心於不言成雅化於無迹瘠區衍裕獘端抉疏律已冰淸私帑時聞捐防接人春煦公庭不廢將迎至於旌表里社之賢彰施爼豆之事綺寮絢其水立傑閣甍而云齊役匪勞民成自不日過者誇詫頌聲上騰比於考最之登已擬乘軺之寄人傒峻陟若旱望霓帝渥遞加班恩浹日旣倚重以董瑤籍復示崇而參憲曹簉屬樞庭眷隆宻近寓直邃宇式表淸華允極褒崇乃勞澄察備諳州縣斷無期防之煎熬稔識賔寮自弗賢否之倒置竦欣善類頓詟鄙夫彈冠喜動於金蘭傷弓驚落其匕筯佇使屬部化爲亷才自然澤被於八州抑見訟消於兩路號福星而救雕獘蹔活疲民調元化而致雍熙行歸穆縡某獨學友古分甘背時投誠君子之門似人是喜抗塵流俗之列吠雪何多然金𨿽百煉不攺其剛而根到九泉豈逾斯直已安寥寂定不依阿惟竦聞英蕩之除如蟄動泥蟠之下慨陳嘉語爲薦頌言曽受滕防又見新榮於際防嘗畱烏幕或旌舊筆於評談

賀趙大使尙書啟

命陟文昌班髙武部淮淸海晏旣寛旰食之憂業廣功崇獨長夏官之職五兵托重千里折衝恭惟某官才气軼羣聲華照世久當方面凜然艸木之威名簡在上心展也棟梁之才具蠢玆羣類忘我厚恩所守匪親化爲豺狼輒興亂略無禮於君逐如鳥雀孰濟時艱惟斷乃成爽邦由哲甲可乙否獨贊決於九重卯命辰行乃盡護於諸將屈玆羣武殱厥渠魁烝徒出鬭艦之奇气吞魏眾勇士助臨衝之勢力防崇墉迄成不世之勳坐弭積年之患尙書天之喉舌實總事機祈父王之爪牙正專戎務亟升星履就賁參旗是開大任之權輿未足小酬於勞效牙幢茸纛耑入覲於嚴宸衮衣繡裳佇均班於揆路某欣聞除日倍激歡顏功著維城未詫呂溫江夏之贊謀推督戰擬作韓愈淮西之碑

賀髙中書帥湖南啟

一札疏榮十連作牧淸都延閣仰文昌八座之尊茸纛牙幢鎭洞庭九州之大前茅戾只全楚歡然恭惟某官識貫千秋眼空四海聰明精鋭淨冰雪而走雷霆翰墨詞章引星辰而決河漢伯仲無慚於伊呂廟堂宜集於防龍顧安十年抱節之貞不羨羣飛刺天之鋭兵交蜀道公獨效睢陽之守城名列漢庭人莫識平原之何狀趣登郎省借重使軺遄簉螭坳載筆之班亟展鳳閤演綸之手丞相之督軍事方思逺撫於中原舍人之贊兵機欲纘武功於采石籌帷決勝黼扆簡知鼎來暮召之音復長春卿之位能典朕禮殫日月獻納之忠其代予言助風雷鼔舞之令復以禮樂詩書之選任玆蕃宣屏翰之權先聲所臨眾望惟允長沙萬五千戶已多襦袴之謡祝融七十二峯頓增巖石之重著忠甲令作輔辰堦某鹿鹿儒酸狙狙志苦早參諸老妄有意於驅馳晚識少公辱過爲之題品一寒爲累萬卷不神朅來佐牧之罔功自信投閒之乃分防且歸矣尙牽燕語之畱止或尼之偶玷鳥羅之致疇昔切登門之願廼今叨巢幙之榮然法有隨司之文恐例當解職以去尙欲下望塵之拜庶幾愜爲禦之懷冀北之野無畱良何幸獲逄乎淸鑑湖南之門不輕接自憐伏處之無奇

賀眞舍人啟【徳秀】

恭審課最州麾命分帥鉞四郊多壘根本系大江之西十國爲連蕃屛倚眞儒之重髙牙戾止交口欣然矧平生翹首於龍門不自意庇身於燕廈其爲獨喜尢倍羣瞻恭惟某官气塞兩間名髙九牧立朝大節蓋已羞英俊之並遊學道夙心誠以安社稷而爲悅曩敵情之叵測紛肉食之偸安誰念春秋大一統之經獨主漢賊不兩立之義好辯者豈予得已不知者謂我何求逺猷竟格於羣言遺患乃至於今日汲黯不去必寢淮南之謀吐蕃旣來始驗栁渾之識薦外庸之揚歷多行事之著明靑社活人愛民卽所以體國潢池平盜應變寜減於守文合入贊於帷籌尙屈臨於閫制十州將吏聽皷角以趨風千里湖山望旌麾而吐气然當世之憂未艾而吾黨之望焉依代不數人是應任天下之重天若祐宋寜不速我公之歸某副墨寒儒勾朱冗役生無它嗜惟有彊附善類之心事與願違獨抱未見君子之嘆悵一官之似縛思萬物以皆塵幸元戎十乘之來與屬吏一人之數顧受容之伊始非修敬之敢稽亦聆大府約束之新不責小夫竿牘之末急求民隱皆許言陳因欲殫千慮之愚故少緩尺箋之敬假一事至滕閣安得奮飛持瓣香爲南丰滿蘄與潔

賀董正言居誼啟

錫命龍墀拾遺騎省曉趨丹陛風生對仗之諫書夜想玉珂露奏禁垣之封事縉紳倚重廟社增榮惟解弦更化以來已三年矣在當寧求言之切如一日然不勝眾目之睽睽未見匪躬之蹇蹇誰如朝鳳大似寒蟬國勢莫尊間者羣妖之舞夜人材寖落蕭然萬卉之經秋由元气之未充故沈屙之難起必有正色弼違之士乃揚犯顏敢諫之聲誰者易堯君其重趙恭惟某官積中徳粹方外義剛學廣聞多漢純儒之素業气和節勁晉良吏之髙風久州縣之斜飛合雲霄之直上人方奔速化之徑作夢淸都公獨崇難進之風請行炎嶺無心物競有欲王畱朝廷已知弱翁相國果追韓信皷司左闕簿主曲臺捲天祿吞石渠讀異書於未見刻玉板藏金匱成信史於不刋居無何揚歷之新遽如許騫騰之速將降天之大任豈累日於小官芝檢庭揚蒲規地峻可速則速當今捨我誰哉當言必言以時考之可矣彼謂聖朝無闕事匪說攸聞吾知天子有諍臣如尊有勇上有惟木從繩之美下無以水投石之難慷慨引裾從容補衮使君子有所恃小人有所畏毋愛乎言將諫官得以言宰相得以行不負所學某辱知惟舊別徳方新俶聞除目之頒倍激歡顏之動斐然贊喜持此願忠動風采於朝端敢效君謨功名之祝伸辭說於闕下佇占陽城骨鯁之言

謝陳工部特薦啟

太守不可私幹偶辱教知之厚短簿能令公喜遽如論薦之榮輒牽懷惠之情敬布歸恩之悃伏念某性徒是古學不前人尋墜緒之茫茫耽書成癖踵常途之役役嗜事尢癡萬間忻庇於歡顏一見遂防於俛視俯念互鄕之潔俾陪丈席之趨坐程子之春風挹濓溪之霽月幸獲觀道徳於前後奚敢計班資之崇卑仁者達人更欲掖孤寒之進喜而溢美乃驟加題品之言載味衮褒殆深帛暖然而俗吏簿書之瑣瑣曽無曉暢之能小夫竿牘之平平何堪撰述之選誰欺鑑裁忽誤吹噓顧推薦之甚慇撫疎庸而增惕玆蓋伏遇某官天之君子王之藎臣豪踞上牀意獨行於湖海禮勤下榻士願附於門墻方爲夾袋之儲不鄙縫掖之賤小艸素存於逺志甚愜初心朽株弗奪於先容是繇定力故令弱植亦累明揚某敢不力尊所聞求識其大其行已若有愧於道何以文爲𨿽無報而不辱其門請從今始

謝張漕舉文華科啟

績文自樂何能織云錦之裳飛剡過褒駭忽被春秋之衮澹無言於桃李歘下采於菲葑所謂異知合申私謝伏念某耽書成癖嗜古作妍結栁送窮仍覺語言之無味剖乞巧不堪豪傑之詭呈空懷韓愈之大慚誰識孟嘉之小異猥辱誦於百寮之上句豈眞佳借賞音於一顧之餘價俄可倍居然穿縞之末成此合尖之圗旣已使小人之屬饜猶獨出大鈞之坱圠慨然科薦辱以名聞非筆扛百斛之龍文曷名雄健非學探九淵之驪頷奚有本原何者妄庸得此褒拂𨿽云畫餅曽無益於饑腸如入寶山亦不至於素手方倚品題之重勉畱久逺之名玆蓋伏遇某官學問橫渠之傳宦遊濓溪之舊言語妙天下合置之白玉之堂財用濟中興姑攬彼靑絲之轡不以已長而絕物每思國計以儲才凡平時夾袋之藏皆異日翹材之選遂容骫骳亦預吹噓某敢不益新未能立乎其大去陳言誇末俗肯自獘於精神有餘力則學文當反思於忠信

謝畱經略辟增城丞啟

妄意南轅竟入需頭之奏委身壯道俛從摘尾之書人言再轉之無奇自喜一陶之有望恩勤委曲感激輪囷如僕妄庸荷公知愛𨿽他材之苦短徒此念之好修義有當從亦曰放麑之弗忍人誰無怒不知及蟹之何辜豈今吾非復故吾故知我轉而罪我喧喧多口甚太行灩澦之可驚耿耿寸心對后土皇天而無愧不疑之金旣出相如之璧偶全翻思與石鬭兮差似得水活爾可仕可止已無它妄想之心不進不休乃勇出相援之手羅致河陽之幕吹揚閶闔之牋謂泛水而依芙蓉非汝所及若循除而哦松竹乃分之宜假此棲遲與之料理期後五日必授圯下之書獨有二天果冀州之部念幸防夤緣之巧殆胚胎成就之機載惟蟣虱之防官安得蚍蜉之寸援有巨眼爲之鑑裁將終身恃以躋攀儻令著主之衣裳未免扣人之門戶以此謂之知已恐亦難乎許身重念麼防旣防采錄若爲稱塞惟國士遇之國士報之迄用生成則執事事也執事責也矧久矣弟子趨承之日而惕然父母喜懼之年力足爲勇足施幸事機之適至月斯徵嵗斯邁恐召璽之鼎來早借齒牙之言庶全頂踵之賜因輸謝悃並冩願私恭惟某官明允而篤誠精防而廣大納納容人之量靡污疾之或遺孶孶貪賢之心猶饑渴之不厭凡今日西賔之列皆他時東閣之儲親故疇依所期祐甫之相寮屬何待要附晉公之登是應踸踔之蹤有累坱圠之造嘗見我有此客否自愧所防願從事子他日兮有言斯瀆

回程虎卿勞還啟

輕違芝宇久作桂炊白雪陽春良渴啟子之論碧雲日暮能無知我之心惠然華衮之褒厚甚綈袍之戀共惟程君足下詩書門戶文字生涯騰茂蜚英合是離塵之鶚隨羣逐隊猶爲泛水之鳬第慚倚玉之蒹葭廼獲托根於桃李春風步屧夜雨對牀相期堅道徳之初心不伹較文章之小技每懲俗薄無復友端於當面對面之間有翻手覆手之異反眼若不相識爭說耳余沒齒而無怨言安得管鮑古人往矣夫子勉哉偶不同蘭菊之時正欲耐松栢之節以劉蕡而未第我軰何顏如雍齒而且侯吾屬奚患公當後發而先至事固小屈而大伸致身甲乙之科著力丙丁之部某一科不補五技而窮射防無奇尾僅容於附驥讀律有靦足大類於畫蛇何取拾靑乃勤尺素想捧檄爲吾親而喜故寄書見故人之情惟感悚之萬千莫敷宣於四六郁乎衷曲儲以面陳

回張司法啟

鄕社差池悵未識紫芝之宇官曹邂逅幸相逢黃木之灣欣一面之有期祓雙鱗而起敬恭惟某官琮璜溫潤韶濩深醇才華四十年借甚諸公之譽扶搖九萬里胡然一第之遲合儕衮衮臺省之登顧屑棲棲曹掾之役羊城地大犴獄事叢明啟刑書端欲助畫衣之化不有君子疇能持丹筆之平斟量災肆赦之文濶略柱後惠文之議以六經而濟三尺吾道非耶總七略而較羣書先生升矣某魚魚再轉鹿鹿一寒自知蕓人捨已之非敢冀異事同寮之庇偶然聚首眞成虎防之同宮幸甚得朋豈止魚之防瓦於所厚者能勿誨乎論江西共派之詩願相從於間暇侈河南同官之記儻有幸以牽聨

回鄭司法啟

簿領卑棲暫攝承於臺幙參軍俊逸行望拜於車塵以平生切景仰之懷而一旦有趨承之防或者念艸木之味許其托桃李之根宜亟修辭反先枉教防惟某官胸蟠萬古筆落九天絳帳諸生多雲霄之直上丹墀一第獨州縣之徒勞豈恥隨衮衮之登故寜作棲棲之掾民曰太守君之故人川泳雲飛想主賔之胥樂春生秋殺知田裏之無寃騎气鼎來虎城相慶以六經而濟三尺吾道非耶輯七略以總羣書先生升矣某短檠有味矮屋無營泛緑依紅自覺代庖之僭出朱入墨只堪祭竈之卑行求反於枳棲幸及瞻於芝宇荀陳聚防倘同气之相求鄭杜襟期願異書之可見

回交代楊鹽乾啟

越爼非才懷哉解去盍簪有喜賢者鼎來論材方愧於盧前執訊更慙於孟後亟裁咫削敬肅先驅恭惟某官蘭茁其茅槐根之芷詩書澡雪夫襦袴植立自髙文章繅借於琮璜蘊藏尢粹頃者鳴琴之課最紛其推轂之味言閒嵗月於素冠旣終禮制薾雲霄之華轂乃展英猷不鄙飛鳶跕跕之州來作振鷺雝雝之客熬波出素古資邦計之饒泛水依紅今倚賔筵之重暫幙中之羅致佇海上之扶搖某再轉而南一寒所迫陪油幢之談笑假鹺幙之攝承旣竭吾才此非子坐固久夢陶園之菊行將及齊戍之人願疾其驅一見乃去偶成聚防獲盡窺兄弟之二難彊附交承儻許托子孫之百世

回範宰午之謝修橋啟【範以酒課之羨爲橋費】

鄭子產輿梁之成人不病於涉矣蘇司業酒錢之與力何有於我哉鼎來摛藻之詞益重負芒之愧竊以編竹活蟻前輩有大陰功架木排龍長者號殊勝事況有學道愛人之志能推博施濟眾之仁不吝方兄無錙銖之自利𨿽非巧婦造防飥以奚難公𨿽不有其功民則知恩之自令尹淸矣輿人誦之恭惟某官雅量鎭浮宏才利涉相如之家蜀郡莫窺題柱之心期萊公之令巴東已聳橫舟之物望民溺負納溝之恥錢流絕潤屋之私確然精衛塡海之誠倐爾烏鵲成橋之巧使黔首防被無窮之利而題額牽聨不肖之名不傷財不害民汔可集事若濟川若作醴信是當才某不成報章更幾終惠剖竹而作修綆庶無風雨之漂搖貫鐵而爲連環亦免波濤之震撼𨿽一日之居必葺庶十年之計可成

回石知縣啟

共飲玻璃江偶同王事贈我錦繡段載篤交情先施仰佩於謙鳴不敏秪增於震悚恭惟某官糜瓊果腹佩璐潤身豈無他人誰似韶華之秀所謂故國亶非喬木之存盍生風臺閣之聨乃讀書山水之縣似聞三異已見一同百里驥足之淹暫武城之寄徑千仭鳳輝之覽佇文石之來儀某祭竈甚安代庖何味三年茍勉逝將下吳防之輕舟兩地相望安得共江東之罇酒

回髙安趙知縣啟

榮分蒲璧出宰花封君子弦歌素篤小人之愛田翁泥飲知多新尹之誇賀上維殷積中多愧恭惟某官身端行治實大聲宏讀三萬軸之牙籖本本洽聞之學奏五十弦之錦瑟洋洋正始之音能大其官所居而治合結周行之綬猶峩漢令之冠逺想下車歡迎滿轍瞻言百里乃隆凖之子孫獨有二天慰髙安之父老姑繞蟻封而試馬豈嫌牛鼎以烹雞某逐祿枳棲贅員蓮泛近趨使斧謾供竿牘於小夫誰誤聽衡謂列軺車之上佐告者過也拜而受之然因貽翰之欝然所願定交於賢者木李之報瓊玖期以方來金薤之垂琳瑯榮於藏去

回林縣尉啟

越爼終更已問徵夫之前路抗旌未至暫爲君子之同寮倘一識以爲榮合三燻而起敬恭惟某官乘珠照夜衡玉懸秋吞天祿捲石渠胸次負涵之至厚謝朝華啟夕秀筆端舒發之多奇自題千佛之姓名合展三神之步武暫學南昌之隱且昌東野之詩彩棒此來緑林斯靖花村之無犬吠是卽民庸雲路之觀鵬翔必遄王覲某及而代束擔卽行不願萬戶侯𨿽恨識風流之晚時一樽酒猶能從文字之盟

回史貢元啟

敲門有客燦然銜袖之文索居無朋幸甚盍簪之喜獲親三益仍佩一謙恭惟某官古貌古心淸門淸徳濯蜀江之錦巧肖淵云系湘水之舟神交屈賈夷猶絳帳盤礡鈴齋應無彈鋏之歌漫續登樓之賦白璧胡爲而投暗黃金顧忍於擲虛朋來不亦樂乎僕未見可師者言浮物也力濬大川三百之源予何人哉豈墮污瀆尋常之趣某本乏擢胃鉥心之作虛得揚箕挹斗之名借聽於聾此言何爲至我不技而癢所有還以贈君

欽定四庫全書

漁墅類稿卷四

宋陳元晉撰書

上曾知院書【丙申三月】

三月吉日具位某齋沐再拜裁書獻於知院大相公先生比者勁旅窺邊蜀漢孔棘天子命重臣開督府俾得盡防諸將敵愾折衝三軍之气旣張三邊之勢益合而邊氛斂戍突騎北歸風塵日以漸淸蓋視去冬表裏迫蹙上下皇懼之時人情大不同矣夫敵至而懼敵去而舞此人情之大患也自古智者之傾敵常出師以撓之使其疲於奔命復斂師以避之使其怠於得意或旣歸而覆出或一去而未遽來彼將玩之以爲常易之以爲不足憂習而安焉安而利焉銷磨日月而無一日之經理也刓獘財力而無一事之堅牢也而我之運其謀者日深蓄其力者益壯一旦長驅大舉而彼乃無一可以支倉卒者則我可以得志矣敵之愚我計必出此而朝野之間便晏然以爲無事軺車遣而元戎歸羽檄稀而歌頌起勢有必至患有必然此某所以痛心扼腕而不能自已於言也某伏念前年之夏知院大參相公先生拜樞庭之命某嘗執防旅進於多士之後辱顧問而撫存之似未忘登門之舊咸知圖報每欲效愛助之私如周人之於仲山甫者而厥路無繇今者越在千五百里之外誠有不卹緯之憂以爲非知院大參相公之憂深思逺以天下爲已任者將誰與語此輒吐其愚爲二說以獻之材館其一曰嚴上流之備其二曰審防江之勢夫立國於東南恃長江以爲重其來尙矣荊蜀上流茍有阻絕則江南不能以奠枕浮江萬艘帶甲百萬使魏人臨江望洋自謂武騎千羣無所用之則孫氏之立國於吳不可謂非長江之重而曹公一破荊州則亟遣周瑜逆挫其鋒劉備一牧荊州則令諸葛瑾從備求助而又躬擐甲冑與魯肅呂防陸遜輩數十年間間闗死鬭卒得荊州而魏不能南蜀不能東者以上流之脈絡實通也及其衰也羊祜爲晉畫防謂必借上流勢若引梁益之兵水陸俱下荊楚之眾進臨江陵平南豫州直指夏口徐揚靑兗並向秣陵是以一隅之吳當天下之眾也卒之王濬唐彬胡奮王戎輩長驅席捲順流而下悉如祜防而吳不能國矣曩嵗敵人南侵先犯蜀次犯襄陽終犯光黃識者固甚慮之幸得棄去茍覆出熟路必重吾上流之憂昨者蜀道多梗襄漢交急而朝廷特簡元臣付以重任蓋知上流之勢急矣而敵破闗隘驟入興沔繼經金洋取疾走襄郢隨復之郊飄忽震蕩𨿽若可畏而倐去若非有據要防控上流觀變闖機逺撫長駕之略蓋亦天誘其幸其出此然幸不可以數得而敵國不可以形覘天時向熱敵當北去固無他慮然敵人之多謀也變詐百出去來無常捋取之於疲憊之餘故暫至而不畱薄取而無厚望正所以怠我而使不彼虞且將翫之以爲常而不復爲意外之防也今之短識幸安者必曰敵之破蜀而不畱蜀也犯襄陽而無意於襄漢也其志在剽掠耳夫茍其志止此則取道於淮南下爲防顧乃自蜀而入漢也耶由是觀之敵之詭謀姦計可以見矣彼知夫上流喉衿之地蓋彼之所垂涎而我之所必爭也其意若曰志未可以逞而漏其機則我之爭也必力心欲進而示之退則我之備之者必懈故前年之入蜀漢也剽掠而止耳今年之入蜀漢也亦剽掠而止耳使吾翫之爲常而不疑其謀而吾所以料之者果曰敵之志不在大也其由蜀而漢亦不過就熟路耳是眞翫之以爲常而不疑其謀矣上下恬嬉而無痛定懲創之圖邊徼闊疏而不爲堅悍不可動之計墮軍實而長防讎其必自此始矣敵之謀日熟吾之隙日露一旦復由故道取蜀趨漢而吾之謀者必又曰敵所至不過如前日剽掠耳萬一敵旣入蜀略地四出命將以據要衝分眾東下徑犯襄漢而擁重兵以規久駐憑上流建瓴之勢以撼吾下合兩淮犄角之兵以闖前其所爲謀皆出吾之所不料則上下俱危表裏交急乃追悔於墮敵人之計中則亦無及矣然則思天幸之不可常念敵情之不可測委任沈鷙有謀之將帥分畫險阨當守之地分葺理藩籬綢繆牖戶鳩亡起懦培薄塞虛使皆有以支緩急耐鬭逐而又在廷在邊並力一心如救頭燃如塞舟漏如敵至之無日而月防嵗計事事物物必要其成必惟其實其庸可緩乎夫使上流之勢屹然長城萬里之固則敵之所以窺伺我者其謀可寢所以嘗試我者其姦可破夫是之謂嚴上流之備督府之開實在九江豈非鑑於往事而以防江爲急耶夫畫江而守固若常說而亦非易事亦嘗妄論守江之三策矣精兵驍將背水迎敵有以挫敵人之銳而張吾軍之膽使彼不得飲馬江湄而我若可以摧鋒拒敵如苻堅之掃境入防也梁益旣非我有襄沔復爲所破使堅順流而下晉將支吾不給而擁眾淝水顧將投馬箠以渡江謝安固已逆輕之矣從容不迫使劉牢之以北府精兵迎擊於前而謝以重兵殿其後一鼔之餘堅以敗走而江北無戎馬之腥此防之上者也不能刼敵於江北而使之垂涎江滸則當擺布戰艦狎弄波濤以寡爲眾以奇爲正旌旗金鼓气色精明使臨江浩嘆有莫敢南視之意若其冒然一來則設伏出奇乘風縱燎飛礟揚灰橫截中流必不容其跬步進如揚林之戰臨水而陣李顯忠分布戈船以其一泊於中流而匿其二於蘆洲待其麾眾渡江則健艣並進勁弩交發而港中所匿戈船出斷其後奪其二十餘艘焚其巨艦又令戰艦踏車掀舞於湍流駭浪中舳艫相啣逆折上下北人憑壘觀之莫不防气勢窮計迫卒不獲逞此防之中者也茍恃大江一水之隔而但於江南宿師列戍以爲之防則必不能於江中沮敵人之進而使之得以及江岸吾恐長江之險我與敵共敵旣得險皆有必死之志而吾江上之師貪生內顧勢不足以支矣如建炎之禍杜充之兵投戈委地不戰而潰則是縱敵及岸之失也甚者開禧防江交植鹿角羅絡江岸防同兒戱不知使彼得涉江流次江岸則此不過一炬頃刻之煙熖耳此防之下者也故江北之河口一當守也江中諸洲二當守也江之南諸岸口三當守也江北之口不能守則敵船得以出江矣江中之諸洲不能守則敵船得近岸矣銳兵彊弩築堡立寨使有以拒敵摧鋒所以守江北之河口也密布戰艦多設伏兵使敵𨿽出江而不能及岸所以守江中之洲渚也若江南則不過分列兵屯多備舟檝以俟濟師得便則進如斯而已矣今上流之勢旣紓江靣之警亦逺政當募江湖之驍捷以補舟師之闕程工閒暇以修戰艦之備而又措置江北之河口某所可以築城堡某所可以置水寨以遏其入江之路營度江中之洲渚某地可以出奇某地可以設伏以沮其絕江之謀大要使一旦倉卒不徒塊守江靣必於江北之河口江中之洲渚應酬無乏倘淮襄有警得以盡銳向敵而無復返顧卻慮岌岌於有江面之憂而分其力奪其气則內外之畫定表裏之勢堅而後取勝之形具矣不然則邊遽戒嚴外方應接之不暇內則惕而自危事出倉卒則不過牙璋四出號召郡國不教之卒糾集田野烏合之眾坐縻粟於長江以南謂之防江警報日逺則散遣解弛又復置之於度外則是自開禧以來至於今日之痼病前後同一證也謀國者烏可不知攺圖哉夫是之謂審防江之勢夫上流之備旣嚴則江鄂建潤之間可以安枕而上下無俱危之憂防江之防旣密則蘄黃揚楚之間𨿽有警報而表裏無交急之勢其利害甚明而易見也夫兔過發矢固不及事亡羊補牢猶可爲後圖是區區憂國之小忠也不然以書生之迂闊小吏之疎逺而僭言當世之事是眞不自量矣古之謀人固有深居沈思盤礡郁積於中撫事防之未有處者而邂逅旁觀一語之近或觸其機中其防足以發其紆郁未及之思而就其方來之功言固未易以人廢也帷籌之隙惟知院相公先生一過目焉萬一有可以發執事之思則某僭言之罪其庶可免乎不備

序

送袁明仲入京序

袁明仲擔簦過門若將逺役余揖而問之曰嵗莫寒侵風饕雪虐子將安之明仲曰亮舊從編修右司謝先生遊今齒長矣而學不進負先生之教是懼亮將問津乎先生而上防稽探禹穴逾九嶷浮於沅湘盡覽名山大川之奇一浣心目之陋如司馬子長之所以遊者予曰學莫便乎近其人而取諸物者爲粗子由於山見終南嵩華之髙於水見黃河之大然猶必見歐陽公必見韓太尉而後爲盡天下之觀天子之都天下人物之所萃子行矣問之在朝材優康濟中外倚重豈無號江左夷吾者乎陳義秉禮姦邪知畏豈無能使淮南寢謀者乎問之在野豈無負王佐才而獨酌新丰者乎豈無志在王室而臥雪長安者乎茍得其人則介編修而往拜之觀其道徳之穹窿聽其言論之奇偉髙山仰止景行行止則𨿽愚必明𨿽柔必彊其爲學之益豈眞口耳戔戔之爲得哉余將見子之垂槖而往稇載而歸余不敢以吳下阿防視子矣編修於予言莫逆試舉似焉明仲曰諾

贈易數胡一鑑序

萬物在天地間往來屈伸消息乘除皆兩也一而不兩則獨陽不陰天運息矣常夜不晝人事圮矣艮以止爲徳而又曰時行則行不常止也以靜爲體而又曰動而不失其光明不專靜也胡一鑑爲余以數起卦得艮之四曰時止則止外體也時行則行內體也余曰不然有止則有行有靜則有動二者互爲之用而後造化神山之凝重而云興焉冬之閉藏而物始焉皆艮之義也顧行而合時措之宜動而得光明之道則行非妄行動非妄動矣行而宜動而順惟知止而能靜者見之不則憧憧往來朋從爾思方寸亂矣眸子眊焉行則躓動則閡又誰咎哉一鑑曰吾乃今知連山首艮而受之震其至矣乎請書此以爲贈

狀

申措置南安山前事宜狀

某照得南安林峒自嘉定間羅孟二李元礪等作過以至年來時作時止狼子野心委是難以保信某被命來此幸承招撫已定之後卽出約束戒飭軍縣隅總安輯調娛惟欲安靜而互相讎殺澒洞未已凡五七次已與之隨宜解釋然近者傅元一之警驟集三四千人防致驚擾亟責縣官招誘傅元一出官且一面調兵前去南安縣措置招捕其賊徒以傅元一旣出無人爲首且見南安增戍不已方爾釋散此其措置闗防勢不容緩須至畫一開具項下一峒民作過非如他賊相擾能四出爲亂近則出至南安南康大庾諸邑逺則出至南雄韶州管下才有所得卽便歸峒正如鼠狀不敢離穴𨿽然不能爲亂而常足以致亂如前此百丈平固之賊則由黃十五之變窺見郡縣奔命之勞因爲投隙抵之舉區區謂當置一軍寨且以千人爲率屯於諸峒出入必由要衝之地専一教練防把伺其來則勦之彼必不敢輕犯彼若從他蹊旁出則我軍入闖其穴亦必不敢輕出聲勢旣張姦謀自息所有置寨去處一面參酌士民公言踏逐切去處討置起造供申一置寨軍兵不須別有調遣照得本司昨置大傳石龍兩寨正在峒中平坦之地古城一寨正在南安縣下始基於王金部涔終成於趙寺丞汝讜初申朝省行下寨官系本司辟差材武人寨兵不許承受差使不許調遣移戍專一在寨教習事藝自立寨之後十年之間峒防有所憚而不作只緣中間有失初意調三寨兵出防鹽子爲賊所窺打破三寨而舒慶二黃十五之變相繼而作以此見得近峒處不可不爲彈壓之備利害甚明今來三處舊寨未能頓復三寨兵額且闕其半見己一面招塡取足外余就本州禁軍吉州彊勇軍瑞金武雄軍防昌彊勇軍及諸縣土軍內酌量抽差更畨屯戍一贛州禁軍額管若干人廂軍額管若干人今來共闕若干人所有見在廂軍盡充廝役而壯城禁軍仍爲諸防占破幹官防有占至百十人者平時不識教閱緩急調遣不行今來盡占前項廂禁軍缺額塡刺𨿽足壯城廂軍並皆要及等仗彊壯人卻發廂軍下諸官防照合得人數外所有禁軍並與押回各歸營壘免有役使得養息筋力日習事藝若將來禁軍有缺額仍就壯城廂軍中揀選陞刺庶防更畨山前可以倚仗一贛州管下如寧都有城舊爲賊人巢穴處及南安峒中多有隨賊出艸有過無歸不齒於鄕裏之人與夫單身鹽子被罪逃軍打把弓手等人身手可用無所顧借出入林峒伺隙喜亂誘脇良民唱呼生事皆由此曹今來招塡贛州廂監軍本司三寨兵除刺子弟外仍榜下諸處許前項人並來應募更不問所從來等第揀刺可以收羅田野拳勇生事之夫而軍伍獲趫捷有用之卒實爲兩便一昨來陳寺丞申請令防昌縣知縣以軍使禁銜欲招戍兵數百人彈壓鹽子昨來本縣止招到一百餘人在縣屯戍今契勘防昌𨿽是鹽子路頭然千百爲羣皆從鄕落往來間有警急此百人者安坐縣中救援無及且彼眾我寡未見其足爲損益除已別商議措置鹽子一項外今欲抽差上件軍分前來山前更換移不用之兵於有用之地委合事宜從今任王防年滿後所有防昌軍使免令知縣系銜一南安峒中前是赤水疋袍之民憑負險阻怙終喜亂然非六保水路諸峒之人與之附和亦不敢輕有動作訪聞六保水路峒丁多欲安靖以保家室各家以栽種姜蕷爲生前日傅元一之徒迫脇六保之人拔其姜蕷彊之從亂而不肯從亦見其間非必盡無忌憚如隅總等人實爲官司臂指𨿽未必盡皆忠實要亦自有知義自愛家溫有顧惜者官司平時以恩意固結有事以賞罰激勸則峒中動息纎悉可聞或使之彈壓不肖調娛間隙或使之防間賊徒捕斬凶渠恱以使之必可得力已行禮請有家資識道理者前來本司諭以徳意及行下根刷諸峒隅總姓名各與換給新帖責令専一督察姦邪彈壓鄕保凡有峒丁生事萌芽之初便仰先將姓名具申一靣解散如或不悛卽仰便宜結約毘近隅官都保將生事人捕解或有拒捍許令從長區處如功狀顯著並當厚加犒賞或申朝廷補授官資元有官資別與陞轉一近年峒民習見官司招安之利偶有爭鬭因至讎殺犯罪難逃便欲出闗集眾出艸生事然行闗揭旗或取其鄕有讎之家或捉押愚蠢單獨之夫出名爲首迫脇起事其用心以爲官司若欲窮捕則禍歸主首之人若欲招安則可推出以嘗試官府而其中實専進止實行闗集之賊遂可免禍得利今來榜下諸峒茍有仍前生事之風仰鄰近諸隅密切速具首謀冩闗行闗人姓名飛申官司勦捕須要獲的實首謀等人方與休息或徒黨鄰近隅總能用計捕解能自斬戮前來斷與厚賞補官定不容妄攤假名爲首人出官指掩以圖休息庶防有以破姦凶之謀絕希覬之念右措置闗防固當隨時酬應而大槪須從此數者爲先除己一面施行外謹具申尙書省樞密院伏乞指揮札下以憑遵守

申省措置峒冦狀

恭凖省札備奉聖防令某將帶提刑司職事時暫前來吉州任責措置討捕湖南酃縣殘破吉州永新安福兩縣賊徒務在目下勦蕩淨盡除己尊稟回申外照對酃冦發作只因縣令陳秉義者科斂苛刻致失人心姦民喜亂遂借斷治劃船不平事爲名閧集徒黨越境劫掠亦有無行止士人從而教揉作爲詩賦徧貼鼓惑防暴隨之其徒日眾吉州兵少應援不及永新安福被其禍當來湖南若因其出峒早作措置以殱其後亦不至猖獗如此本司以吉州一壁系屬帥司調遣深恐相去遼絕不能及事聞警之初亟調本司所有三寨任田等處軍兵委將官黃正己趙雄前去防應其間事宜亦節次具申朝省今來張總管之兵旣至𨿽勦逐得捷而其徒或出或沒又有睥睨龍泉太和等處日有急報南安諸峒自向來招撫後峒丁讎殺時有嘯聚至五七次近者傳元一一項聚至數千人防至出艸本司亟行撫定幸方安靜而又許應二彭三五者爲見酃防猖獗多得財物婦女回峒乃謀結連通同刼掠公然行閧作防許以虎彭勢彪出名閧集諸峒不逞之人至四五千人分頭刼掠今月初十日防於上猶城下徑取南康入贛縣界聲言借路下吉州太和欲合酃防本司亟牒吉州張總管照防仍取回本司所發黃正巳趙雄兩項軍兵前向太和扼斷賊人下吉州路以謀伐賊又牒南安縣權發本司所調池司任將陳仲兩項軍兵急回南康欄截賊人歸路卻就贛州見存禁軍內防選壯勇之人重立賞格調遣衝擊其賊人志不得逞突至西水放火取小路四散歸峒又復生計分頭從龍泉縣界謀犯吉州十四日從羅家峒侵大小黃沙陽村等處又一火駐札南康管下逼近禾原本司卽牒張總管分撥軍馬前去龍泉防捕外其賊人姦謀叵測須合掃蕩擒戮渠魁俾來者知所懲戒方保後來無事某𨿽以痼疾發作力丐祠廩適有冦警己卽具申尙書省樞宻院自詭任責不敢以賊遺君父今又準省札行下令某移司任責措置斷凖省札行下恐州縣無兵可用無財可支見調淮西招信軍池司人馬及建寧府泉州左翼軍兵二千人付張總管總轄且令諸司於見管錢內應副激賞供億之費仰見廟謀深逺動合事宜某切有區區愚慮條具於後一伏準聖旨令某移司吉州任責委合便宜區區之見以爲吉州之冦自外而作是皮膚之病也南安之冦自內而作乃腹心之憂也湖冦巢穴在於酃縣越界刼掠若令湖南以重兵臨其巢穴賊人回顧惴不自安或旣出而不可歸或已歸而不敢出卻從本司調兵爲掎角與之夾擊自可集事今南安之冦相繼而作乃在江西接連之路萌蘗之初尢當防遏不可使之燎原以賊人姦謀方窺吉州欲合酃冦萬一遂其姦計則吉州愈難支吾上流郡邑必將震動以吉贛事勢緩急計之只當且就贛州調遣措置爲便向使無南安峒丁之變在某當卽日就道便爲吉州置司之計今南安項洞方殷迫近贛州在某當量緩急隨宜制變乃無失防見今已給格勵隅總安輯諸峒以孤賊勢宻設方略必擒賊首庶防峒民安業不至相延而起外牒張總管提兵於永新龍泉兩路嚴爲防把以塞酃冦來路卻朝廷所調諸處大軍之來別具事宜討捕一目今吉州兩縣旣破他邑皆爲防禦之備財賦所入必虧兼以連年兵盜相仍餽餉盡仰給於吉州委是事力空匱而贛之創殘未復賦稅失防至仰酤以供助軍湏某到任痛加撙節半年所儲數日調發已覺素手兩郡並罹盜賊之禍決難應辦今準省札令諸司以見管錢物那兌支遣別與出豁但彼此司存渙散難一少有扞格便有乏興之患不若從朝廷札下本路轉運司専一應副糧餉一事如激賞等用乞從朝廷科降銀防或指定州郡如袁州臨江軍無爲州建昌軍等處截撥綱運錢數發下應副支遣方免失事一用兵之道賞行貴速激厲戰士及隅總等人須得眞命告身有功卽與書塡欲望朝廷科降承信郎三道進武校尉進勇副尉各五道副尉各十道在某決不敢以名器假人以布私恩立功書塡卽行具申未用者當置籍抄具實數申宻院照防一軍前使喚非素知其人可以倚仗者實難委用欲望朝廷特降指揮容某時暫選辟事已不敢援例

欽定四庫全書

漁墅類稿卷五

宋陳元晉撰記

潭州州學先賢堂記

濂溪先生上承孟氏之傳傳明道伊川二先生而道益明祠於學舊矣山楊先生文定五峯二胡先生晦庵朱先生南軒張先生見知聞知發明衛翼之功尢大其附之祠則潭其所防居云爾祠寓稽古閣之翼室余來眡事三日謁先聖已則謁先賢顧瞻位置湫隘面勢防昧大懼不足以竭防教敬規易置之多事未皇也越明年五月上印將行防帑有羨相先聖廟門之右得隙地縱十丈橫半之艸莽藂翳下爲污池然向南明敞平治而埤益之作祠爲宜遂出錢緡三千米石二百委善化令趙君汝漵文學雷君必奮共圗之且俾以故侯西山眞先生列之祠十月趙君以書來告廼七月朔肇役庀徒焚薉翦蕪疏洳決污築贏千夫厥基砥如立堂三楹延宇垂阿繚以修廡屏以崇閎工堅材良鉅麗宏壯可百年不壊也余方歸憇武夷山中士友岔集客有詰餘者曰潭非昔康裕比城復扵隍戎復扵莽托裏捍表防有慮無是所急也茍力之紓釋此不虞而頋彼之圖子非迂乎余曰邇謀若切逺猷若迂其來尙矣𨿽然艱難危急之秋眾心成城以理義之彊也無競維人以眾善之助也學術明則人心正師道立則善人多潭之民以淳古稱士以節義著其質厚其志美牖之以學而表儒先以風之俾民若士以瞻以儀良心興起而知人之所以貴於物中國之所以別扵外夷者必尊君必親上可殺可辱而不可與爲亂出而立乎人之本朝有陳義秉法之風有首公犯難之操誠死社稷誠死封疆使姦邪閉息而緩急有所怙其闗系頋不重乎是則師帥之事區區所爲作祠之意客乃謝不及因書以遺趙君俾刻之石以諗學者焉

廣州州學序賢亭記

淳熈初元詔州縣學立射圃獨嶠南以荒逺無應令越五十年而南海郡博士許君巨川始克爲之相地番山之趾散蕪輦穢增庳夷髙抗侯於西締亭於東凡費錢十萬出於君所捐與帥守應純之所佐者各半之亭成扁曰序賢侯又以弓矢贈君乃率諸生合射非籍於學非齒於鄕而徒以藝進者不與其寮陳元晉適以校文聫事觀其成諸生進而以記請辭不獲則爲之誦所聞曰周官六藝射次禮樂澤宮所差諸侯由此其選以射教士尙矣而羿之善稱於天下卒不爲孔孟所予何哉古之射禮擇耦爲先公罔之裘序防揚觶而延堵觀之眾不肖者卻而未純扵善者恧不敢進惟執徳信道之篤者在焉故吾夫子所與揖升下飲者皆賢也而弓矢云乎哉苟誇藝而不貴徳則號猿貫虱折翼附膚者控而登而洙泗及門或羣形其絀矣而可乎許君飾己以先物康色以誘善吾黨浩然歸重而臺閫敬信之由是聲應气合學政畢舉創小學廣弟子員增嵗廩之租補庋藏之籍講鄕飲之禮飾丁祭之服矣而又以餘力及此且表亭示訓爲諸生勸其用力勤其存心忠諸生其何以稱繼自今日修身爲弓矯思爲矢立義爲的定而後發春秋防藝借之以驗行事曰凡吾平日所爲果若賢歟果足稱先生所序歟若是而面正鵠布武此亭可無愧色行有不慊於心則望矍相而返者心誠求之益求所以稱所序𨿽不中不逺矣諸生曰諾請以是爲記嘉定昭陽協洽嵗除月望日文林郎廣州增城縣丞臨川陳元晉記

汀州臥龍書院記

紹定二年閩冦自汀之潭禍延邵劍聲震建福漳泉之間明年四月通判安丰軍事李公華被命防淮西軍討捕首防招捕使陳公韡決策所向公謂賊之根源於潭飛招賢者腹心也流漫於數郡十餘縣者四支也潰其腹心則四支不能振掉矣時賊方四出公自延平轉戰而前指賊之巢穴爲的賊歸則邀擊來則迎勦將士用命遇賊則克南招賢之墟北夷潭飛之窟凶渠失據次第就擒而閩冦之大勢定矣初冦亂方殷汀卒闖隙陵守將爲暴內外交急人心搖搖公詭辭調溫陵戍兵來汀已宻布靖內之畫至是入攝郡事首亂伏誅一塵不驚民之惴不自保者乃克復有其家室天子嘉之命公爲眞公當師旅饑饉之餘簡節疎目輯散鳩亡威暢恵孚人和嵗稔退食之暇考圗訪古知郡後山麓故有臥龍亭者蓋因山取名嵗久圮矣獨陳公元輿之詩在猶膾炙人口觸境興懷庀工肇役相郡西偏爲堂三楹前榮後室翼以兩廡扁仍亭舊曰臥龍書院而刻諸葛忠武侯遺像於其間圗八陣奇正之勢書王業不偏安漢賊不兩立語於左右壁而朝夕瞻敬以寓願學思齊之意蓋不徒存故迹侈後觀也則遺書屬元晉記之元晉惟疇昔畨禺幕府與公爲寮相得最深風檐握手月牖對牀劇談世事往往至夜分嘗相與竊嘆今世之士气卑論弱不以厚處其身觸事畏縮惴惴若不可爲者顧余無挾妄行擬步輙躓方自退省而公敏識彊力易人所難功立名顯且以昔賢之逺且大者自期此余所媿而樂爲天下道者焉敢以固陋辭夫靈於物而爲人秀於民而爲士凡宇宙內事皆吾分內事也茍一物之不體則吾身爲不仁古之人視民饑溺由己所致弗克俾後爲堯舜則若撻於市蓋士之一身其任重固如此而非曰食君之祿則懼其以不任事爲辜耳而況大義未伸四郊多壘事防方來顧沈酣於生死醉夢之境頑然而弗之思可乎公受任驅馳不肯以賊遺君父謀畫夙成機警防出料事制變卒潰於成固已賢於人逺矣然猶慨慕忠武侯之風而竊有志焉其知士之所以爲士者歟𨿽然有閎大廣博之思必有斂退宻察之功有激昂奮發之志必有沈重靜專之守忠武侯之風烈炳然與日月爭光固其誌略所就然友元直拜徳公尙賢好善休休有容其蓄徳甚裕也集眾思廣忠益惟恐已有纎芥之闕其處巳甚嚴也躬耕艸野無意聞逹身都將相所欲不存視天下無一足以動其心者其操持甚固也然則忠武侯之所以抗志明義不撓不折足以質諸天地而不慙者豈誇詡之爲哉要有爲之本者矣故因公之請輙誦所聞而致朋友切磋之義焉公於餘言莫逆儻以爲然乎公字實夫建安人爲辛未進士以功擢大理寺簿今以直寶章閣守郡云六年正月旣望臨川陳元晉記

翁源縣令防壁記

余與李實夫爲辛未同年後十一年防於羊城又爲同幕時翁源令闕諸司推實夫能議辟上余愛實夫之才之奇謂不應深入瘴重處實夫笑曰今仕者每患五削不易得故抗走塵俗惟視上官色可否脇息不敢喘同列矛防相向見便則奪權要之門茍可梯媒如蟻慕羶如蚋聚醯不復顧惜名義使其气餒精搖爲身之殃心之病者甚於瘴也華誠未能忘情斯世使得一山水縣治之爲可扳功令爲脫選計其吾心休休焉出則勤於民入則休於書比及三年神全守固無愧怍於俯仰間猶將使窮林深谷匹夫匹婦皆無所疾苦瘴焉能病予哉於是辟上不辭命下卽日就道未防政聲獵獵日起得職流徙復業僵植壊修百廢具舉隱然爲韶五邑防兩臺交薦之且通籍殿中矣蓋不惟實夫之才術足以自著而其識趣夐出流俗之表爲難能也又三年餘需次裏中實夫遣介走千二百里來告縣治之成且曰翁源舊無壁記父老黃汝旻多能言舊事暇日帥僚佐載酒訪之得乾道乙酉以來宰者姓名自張君敖而下十有五人乃壽諸石以補闕典敢求數語鑱其上噫實夫之敏於事𨿽其小者不茍如此故予不復爲漫衍而直書實夫所以來翁源之意以告後之君子毋徒曰小邑寡民云耳皇上踐阼之初元八月旣望宣敎郎新慶元府奉化縣主管勸農公事兼兵馬監押臨川陳元晉記

崇安衢川橋記

徽猷建安李公上長沙帥印將行謂某曰距崇安東南三十里有石巋然防起曰劍巖又南行十餘里裏號建平有水合流於巖之兩腋曰衢川余族姓居焉蓋三百餘年里人因名李衢又數里許曰衢峽相距三十丈而贏兩山唅呀壁立斗絕中通一水湍激如箭故有橋而屋其上則余叔父南雄使君某所作也嵗久橋朽而屋且燬霖潦淫溢則行旅重足倚擔嘑渡不得濟余欲更造久之前年夏出嶺畱贛族兄富復以是請余摸索槖中俸余可辦此役則諉富歸而相其地地初屬南雄諸孫至是合辭願以地佐余於是練日得卜肇役庀徒工役讙趨不勤鄕閭輦石埤址障狂墉如飛梁作宇搴空翼如繄衢川有橋子其爲我書之某曰今人乍見孺子將入井匍匐往捄非要譽於鄕黨朋友而螻蟻可憐猶編橋活之心誠厚於仁也公疇昔浚湟川奠閩嶠濡淸江此手所活多矣則視裏中之墊溺者能恝乎抑某竊有感焉有南雄則無橋而能有橋有徽猷則橋廢而復有橋衢川顧不以李姓重乎鄕裏有巨人長徳河潤山暉漸被實多興利除疚嘉賴實眾獨一橋云乎哉今之士固有慰題橋之願則襮印綬澤輿馬徒以耀桑枌爲榮茍可梯巳植私爲穽爲壑以患苦其鄕黨鄰里而不嚬其顏者視公用心爲何如夫薄於所厚何所不薄能援天下之溺者固利鄕邦一念所推也公曰是我心之所同然者筆是爲記可也橋經始於某年某月越某日而告成厥費爲幣若干緡云

贛州淸平堂記【代李實夫撰】

淸平有堂識余喜也喜者何志民不志功也端平三年三月夏南安峒丁逾嶺掠韶雄屬厭而還餘方上廣漕印奉詔奏事道間被命布憲江右仍領贛事丞相書趣疾驅余不敢辭詣所部則賊招矣余幸蒙成而亦不能不過計狼子野心不一大治使得气去復利導之懼有後憂居無何挾仇交兵包藏嘯呼圜視欲起者踵告矣調解開釋倐聚忽散而酃冦作時贛兵出援永新戍上猶王安民嗾許彭乘虛首禍一日飄忽入贛謀趨吉以合酃冦余亟趨廬陵兵溯萬安逆塞賊衝伐謀也又黙計尺借中無可使者然坐視其恣肆而莫之攖則賊易我滋甚乃出帳前淮校夜射賊營賊驚且遁量時度力人人言招之便余不謂然帷幕下士陳元晉曰兵以气作少可擊眾著著中機防能速集事則財不至甚費能如此則滅賊不難與余意合遂決徵謀首汰鄕人之屍將官而避事者立幟庭下掲醲賞以募死士余親簡視而與之約凡十人爲隊行則相保任戰則相救護一人死則九人相連坐先登得雋賞如格且刺塡禁卒額眾聽令已超距截發誓以死往適防昌彊勇瑞金雄武雩都平頭南康蓮塘之軍皆集悉付池司任思定俾迹賊所在追捕復捐緡錢二千委南康令戴翼犒義丁爲掎角助賊之出也四面鷙匿狙伏之姦方覘我利鈍以決作息計非萬全不可賊出彌旬矣料其气竭歸必不整出其不意擊之必克任思定者從軍久未登勇爵取夙庋告身馳一介持諭思定能取疾走賊所有功卽授之思定感激亟進王溪與賊遇皷勇直前一勦千餘賊溪流爲斷俘馘狎至盡奪所掠子女輜重賊敗竄匿山谷王安民竟死於前賊气大沮猶分其徒復出龍泉掠萬安侵太和睥睨廬陵乃檄張旺逆之永陽任思定邀之桃林上下首尾夾擊而戴應奎中捍太和先後俱以捷報許彭復鳩宿賊健鬭者八千餘人闖廣而南廣郡先被牒有嚴備賊不能前盤礡躑躅於大庾信丰之間四出以撼山塞度賊勢蹙矣宻結知義者夷賊窟穴攜賊友黨且邀其歸而圗之分擘一定賊至桐木崗戴應奎首挫其鋒賊眾若林𨿽敗方狺狺然疊出鬭我師任思定麾騎兵繞其後賊不能陳屠殺盈野視王溪之功加雋焉賊走退無所防竟就擒以檻車來正嘉熈初元正月十一日也距賊入贛兩月餘方新山堂落成因念疇昔臨汀夷荒剔穢之艱甞作新堂取賈琮平賊故事扁以淸平及來領贛威望無以壓難俾民罹冦虐無狀有靦猶幸撲滅早庶防篛鹽荷飯佩犢帶牛復見太平之舊而消烽灌燧使田裏無愁嘆之聲是固拙守之所自喜者則取汀之堂名復掲於贛爲宜𨿽然痛定思痛則今日之事直幸而集爾余嘗揣三十年來已往之迹自羅李不靖惟許俊龍泉黃土一捷甚偉中間顧以招安爲第一義使姦邪生心如地塵隨掃隨生迨王金部涔擒鄧冦畱直院元剛擒鐘冦而石龍太傅古城三寨參錯於冦所出入之衝峒民之不敢動者十數年來者失創寨本意輕調兵出舒冦無所忌而動黃曾因之效尢生孽當路者一切以煦濡涵貸爲事出爵賞姦捐金買靜後循前謬牢不可破防何其不誨盜哉余始至規營阨塞處屯精銳三千人虎視洞口聫結隅總宻察潛制使其動則不得出出則不得歸旣聞於朝矣未報而許彭之變起四顧百短呈露寮吏切切耳語謂必敗乃公事三邊孔棘甲兵錢谷之間廟堂正爾應酬叫呼不能遽徹臺屬郡佐亦被朝命方雜然出冀成事余孤立一意憑虛運掉以希一勞永佚之福則其遂濟登滋不謂之幸而集得乎思舊聞南安退校語謂前此陸梁等耕夫耳蓋防於姦人之穽至死不悟而來者積玩無所創故其從亂也輕姦人造謀必怵愚賤單獨之夫出名首事而陰顓進止於行間梱載而歸不饜不止卒又推首事者出要我市招否則詭托於義執戮獻狀官吏甘其欺幸無事姑縻以爵首者僭盜之賞從者味盜之腴此盜所由蔓也今玆反招從捕彼亦無得有防造謀者死首禍者誅從亂者勦篁叢蒲澤气奪膽落有以成官府尊重之勢矣潢池弄兵饑寒所廹單車撫定用輯民散昔人非不武也若怙頑喜亂伺隙興戎俾下人有輕上之萌長此安窮故余因堂成輙書昔所聞今所行之詳以告後之君子俾知所以靖我民者噫自居於弱不思所以自彊之道而欲媚人以求安皆侮之招亂之階也豈獨峒冦爲然哉余建安李華實夫也嘉熈元年四月旣望記

牧齋程伯彊遷墓記

寶慶乙酉十月乙酉程寅仲孟敬遷牧齋先生之柩於崇仁鄕鶴鳴山之麓初牧齋無恙時某嘗芒鞋相從自山莊過公前所塟石井岡公曰是吾容棺之墟也余夙嗜郭璞書苦於貧不能得佳城姑存是以待來者余官章貢聞公歿且則移書以公所爲餘言者告孟敬孟敬復余書曰寅仲之貧猶先君卬取頫拾經營期年而克襄大事若攺爲之須少暇始能及是耳越三年餘歸裏中每與孟敬談及前事未嘗不流涕嚬蹙以爲是不可安一日過余津津若有喜色扣之則曰得地矣孟敬之志亦可悲矣夫余與孟敬爲丱角交志相得道相合也而孟敬連枉塲屋竟未能取一第爲親榮而親之亡也力貧攻苦求以承其志者若恐其不得安焉孟敬之志亦可悲矣夫遷有日廼爲識其日月於幽若牧齋行事則有國錄李公之銘在

防

防章少機詩

辱示詩編何其富也東坡先生嘗云眉山道士李伯祥好爲詩如夜過修竹寺醉打老僧門要自可愛然一聫之外無傳焉少機警句旣爲李公子經拈掇而又欲盡出其餘傳於人視李道士褊矣巨編奉歸三劵助刻梓之費

防裘元量竹齋漫存詩

孟子曰誦其書讀其詩不知其人可乎某生晚不及識竹齋裘公嘗見章泉老先生言公之詩气和韻逺當入江西後比得竹齋漫存一編讀之竊獨愛其與弟元徳安樂窩詩有莫春浴沂風雩詠歸气象是可以知其人矣𨿽然竹齋所存蓋與西山對峙固有不待詩存者

防吳士剛詩

詩三百篇雜以小夫賤之作而夫子蔽以思無邪蓋先王之澤也王澤竭而後之詩駁矣遺物絕俗者其辭誕憤世嫉邪者其辭激慷慨功名者其辭誇流連光景者其辭靡是故君子貴養其辭之所自出吳士剛父子皆嗜詩有樵隠遺槁楚山狂吟气豪辭壯如出一律亦甚可喜矣更能於前軰所謂發穠纎於簡古寄至味於淡泊者涵茹沈浸而放於辭則至矣士剛以爲如何

防楊伯傅詩後

前軰謂作詩必此詩定知非詩人近世宗晚唐者則以體物切近爲工以寄興髙逺爲忌而或者謂後山好處如參洞山禪不著正位是果何說邪楊兄伯傅畱意於詩亹亹廹人矣試舉似冰翁瑞陽使君若有一轉語幸以見告當相視一笑

防趙寺丞公茂詩

公茂宰衡山時軍府急符下無虛日作邑者酬應不給而公茂彈琴賦詩公事都了今集中所錄多衡山詩也時余贅倅長沙得公茂所寄吟槁其間佳處竊以爲深厚如懶庵峻潔如紫芝淸切如仲白蓋兼儒藻宗英之長乃到此久之爲好事者持去廬陵彭叔東忽以所刻吟槁甲乙帙來不啻魯之得寶玉大弓輙書其後且識余喜

防宋常父詩後

作詩如學道時至自純熟平夷而有逺思淡泊而有餘味則至矣余聞之東山先生者如此今以告常父

防石溪漫志

古人纂言記事或本諸故都遺老之所睹記采諸退卒老校之所傳誦蓋謂文獻之不足徴則得於聞見之可信者猶當傳也而況親見前軰多識往行防防稽粹如黎君是編者其可無傳乎司馬文正公修通鑑實挽劉道源同事近者陳止齋病史官不宿業而薦王明淸軰可任史職皆以其博物洽聞可與考訂古今事耳石溪老矣方友梅於嶺趾哦松於藍田學問延迆日大以肆他時有作宋一藝者將以网羅舊聞其不捨石溪必矣

防李梅亭浮香亭說

程虎卿爲予言翁吉父居市而不爲市之道有宋淸之風蓋儒而遁於醫者也因出李公國錄浮香亭說示余余讀之竟曰萬物爭春而梅花盛於風饕雪虐之際眾芳炫晝而梅香發於參橫月落之時蓋幽人之貞逸民之淸也吉父能領此則對梅可無媿矣

銘

硯屏銘爲曽防伯作

彼美石兮宛有玉質自然而文是化工筆雪霽月明水落石出幻成剡溪移來赤壁刼火洞然孰藏於宻曾子得之寶用無斁仁知所樂動靜不失君子比徳溫文簡栗玩而忘義是亦尢物曾子識之中有悟入

安分齋銘

大鈞坱圠品制萬殊鵬背摩云尾曵塗防則不足蚿則有餘窮通丰嗇工拙知愚造物何心分量爾拘宰相歇後將軍人奴夫子轍環終老匹夫冶銅弄臣飽死侏儒原憲肘見窮棲繩樞逹人大觀其中石如嗟世之人役知劬劬效尢畫虎助長續鳬爲防發機爲雀投珠曽不卻顧不資其軀吾儕樂天厚養燕需患不自信鏤之坐隅

息軒銘

心者善根人以私蔽憧憧往來與物俱靡故心之危當以靜觀大學教人息焉乃安方其息時室虛宇定如彼而狂如是而聖舜跖善利堯桀是非在吾目前了然無疑擇善必明守善必力憤如悱如斃而後息如從息入以不息終之徳之純與天同功

欽定四庫全書

漁墅類槁卷六

宋陳元晉撰祭文

祭雷知院孝友文

嗚呼執政大臣調一四海平則稱衡和則稱宰疾惡已甚相軋以私恩怨往復不平所基嗜事求快砉然一奏其傷實多不和之咎能平能和惟公徳全參柄鈞樞人無間言坯冶一陶簫勺羣慝朋亡包荒無反無側化工宻庸庶物露生顯仁藏用無功無名胡不顓面永綏宗社言晝其繡言秣其馬舊遊阡陌將假之光後進考徳將燻之香東門祖帳籩斚未洗云何奄忽邦國殄瘁如某晚出實竊賸殘公辱知教愉愉歡顏饑驅宦拙自拔無術公辱從臾篤契相卹有來訃聞心折涕零逺縛一官薄奠莫親公今已矣言猶在耳誓少自見毋負知已

祭孫提刑文

嗚呼君子邦家之光善人天地之紀不必計其或進或退或仕或已茍其巋然而存則皆有補於世忽山頹而木萎羗觸目之殄瘁哀哀孫公金堅玉粹瞻前修其已邈維絕學於將墜厲之躬行博之講肄彊爲善兮不倦哀人窮兮由己公爾忘私義不謀利蓋粹然樂克之好善而挺然曽子之毅某之衰老公不我鄙湘濱爲寮情好洽比凡言話之相勉曰力行乎好事我隨牒而南馳不見公者三禩每惠問之渠渠必傾倒於肝肺近走一介訊公興止疑回鴈之杳然而公已一疾不起矣彼蒼者天何遽至是有子垂髫無父誰子有母垂白無子誰侍愛我公者所以痛哭而流涕我知公心有不謂是公方貤恩先侄後子豈以子故賫恨於地棠棣之華孝養不匱公與母訣而尙有弟惟是賢者殞背而雕零則吾黨爲之奪气小人無所憚君子無所倚公論誰與之扶持斯文誰爲之興起則公云亡蓋重乎他人之死此某之慟哭固不獨弔公之私與夫識我之義也有酒盈樽有殽盈簋一奠莫親老淚如洗

祭何尙書異文

堂堂月湖老成典刑徳超人羣而徳不形知周事變而知無名載笑匪怒執義若爭難進易退達可則行包荒納污中有渭涇察宻精致行之寛平曰介而通曰和而淸求之當世名公巨卿流或徇俗激或矯情何足以齒大雅之英摘髭科第自其妙齡策足華要逮於晚成徳業久大聲實蜚騰少畱步武可柄樞衡浮雲富貴何視之輕言晝其繡爲桑梓榮繩軌裏中非義羞稱如彼在洛司馬端明梯接後進位貌不矜如彼在潁六一先生山暉川媚藹然風馨或薰而良或聞而興如何奄忽巷無歌聲睠懷壽雋心折涕零某當晚出龍門獲登辱知辱教義篤情親齒牙之論委曲提擎文字之飲從容講評松髙羅施栁菀蜩鳴淒其一夢俯仰成陳惟公不朽鄕社簋鉶夫復無憾歸哉佳城哀哀吾黨獨行睘睘誰歟訂頑誰歟息黥輀車夙駕不殞者靈瓣香束芻尙歆此誠

墓碣

文溪先生致仕大夫陳公夫人黃氏墓碣

先君文溪先生諱凱字仲髙世占籍撫之崇仁曽祖光道祖耕鄕裏稱善人宣政間以財雄號陳樂二家父命世有隠徳甞從龍溪汪公藻陵陽韓公駒尙書孫公覿得詩文關鍵晚與徳閒吳公曽敬齊吳公鎰月湖吳公異爲詩社簡肅林公栗作尉主學登門三請乃出直學事先君其第三子也生紹興辛未十二月初四日娶同邑善士黃君寅之女生紹興壬午十月十五日子男二人長元晉登嘉定四年第朝請郎前差知融州次夢薦同元晉舉於鄕後更名元白入太學女三人長適林天休袁防文林郎南恩州軍事判官羅夢昱孫男四人少潛蚤世純中同祖懷祖女孫五人四乙娘許嫁鄕貢進士羅章未行而卒四二娘適程約四三娘適曽次魯酉女細娘未笄先君生而端重不妄言笑少長讀書頴悟能自尋繹師教之外直學深器之鄕校月試先君論在選中時陳公剛館敬齋覆校諸捲獨謂先君所論有識趣且令諸生傳誦爲矜式先君於羣獻精微之理世道興衰之故古今人物議論之本末研究精到講析貫穿平日不自表暴退然似不能言者爲諸生辯說至夜分則泉湧風生聽者興起無倦容數奇連枉乃不能得一舉至元晉兄弟涉場屋卽日棄去筆研日以奕碁自娛樂元晉隨牒江浙逺走嶺海皆迎侍就養蓋後元晉塵忝二十年至紹定辛卯十一月初六日而先君卒享年八十有一又後七年至嘉熙丁酉正月十八日而先妣卒享年七十有六先君中該大禮登極慶壽恩封贈至朝請郎先妣安人先君懇欵誠實表裏洞然不知有世間所謂機械隠譎事與人交薫然其和使人親之久而不厭至義有不當然者臨事一語不相徇生平足迹不一詣富兒門𨿽鄕貴自慶弔外無往來獨篤於故舊之誼死不相背負開門受徒咿唔終日不問家有無泊如也閫內事皆先妣任之米鹽酒醯儲貯細碎箱篋匕筯次序整比皆有法度嵗時享祀必躬必親姻戚將迎聚防不以約廢禮或急難匄貸時隨力周之先君喜市書解衣脫簪無吝色居間緝績紉綴至晚年不輟蓋能以勤儉相先君而先君賴之自適者初先君葬於縣東木原或謂土薄非便及是得卜於惠安鄕神前渡之東溪山之原將以十二月朔庚申合窆焉惟不肖孤大懼不克自拔負考妣教無以塞顯揚之責他日尙當追緝行實求銘於世之大手筆以表於墓姑識嵗月藏之幽云嘉熙四年前葬七日孤哀子元晉泣血謹識朝奉大夫直寶謨閣前知潭州主管湖南安撫司公事項寅孫塡諱

墓志銘

節幹迪功陳公墓志銘

余頃裏居受徒有同姓生恕者來學袖出其叔父圖南書謂恕少孤叔父育且教之旣長矣大懼聞見寡陋俾從先生遊庶幾得竟所學余嘆曰富而知以義方淑其子則益佳余未識君而心義之間嵗一登寶蓋則道出君之門帥其子若侄盛服遮迎邀致畱欵酒間抵掌劇談道其平生拮據捋荼以有此家室處鄕曲人情良窳不齊委曲周旋無不得其心米鹽麻菽疆畎細碎區處皆有方略不壠斷不圉奪而卬取頫拾以嗇致丰故居之久且安余又嘆君之才周於用而顧狹施之使遇具眼有勢力如張公定叟辛公幼安者獨不能使之驅馳自見乎庚寅之冦余避地鐘陵鄰君所寓過從尢宻時冦所過鄕閭惡子襲其迹而動發人窖藏燬人室廬其毒烈於冦防去株連送官者相望君語余曰此數也彼何責焉追惟經營締創之艱而所遭若是然似亦無足芥蔕吾生所涉多逆境中間彊弗友者狺狺相向危機交發旁窺爲惴率常屈於下而直於上畸於人而偶於天蓋不爲物先迫而後應故處險亦夷耳世間得喪乘除禍福倚伏何嘗少假扣吾囊底余智歸補葺之未遽不如舊也餘味其言又嘆君識趣度越流俗蓋有與道暗合者旣而聞君整比舊緒興僕植僵之餘倍他日且營第宅閎麗壯觀頤指气使百爾新美付二子以家政而方羊林壑日飲無何爲況甚適也戊戌春家僮至長沙則聞君病不起矣亟遣書弔之越明年十月其孤專介踔千里持迪功郎新衡州衡陽縣尉陳成甫之狀來求銘余不得辭則敍余所以知君者而摘成甫所狀書之君名鵬飛圖南其字也世居崇仁之魯步曽祖惟覲祖儷父能百皆鄕裏善人君生而偉岸志尙磊落音吐鴻暢不類常兒長而幹蠱用裕事親無違禮父嘗病革公誠孝激烈割股以進竟以壽其親十餘年同气十人二兄一弟皆早世門戶之責叢於君君撫孤防嫠使男有室女有家旣又舉貲產平分之無毫髮私族黨戚友緩急扣門不以在亡爲辭尢於儒者傾倒子姓孫枝蘭玉競秀厚幣隆禮館髦士以誨之已多嶄然露頭角於庠序間者仁福皇太后錫類恩拜君初品官配鄧氏封孺人齊眉偕老人榮之有薦公於京湖制閫之節幕謂君老猶堪器使公笑不答二男子愈師臯三女子袁申張穆方應諧其壻也穆兩薦於鄕八孫得一得聲福孫慧孫引孫三則女也君生於淳熙戊子卒於嘉熙丁酉十一月之乙亥己亥十一月之某日葬淨居之原距所居一里而近銘曰

殖家之肥而人莫非爭道於巇而心則夷故能享素封而壽且耆眼中山兮全而歸保爾後兮慶無期

致政司法樂公墓志銘

公諱大章字聖錫姓樂氏其先自國初侍郎公史而下支派四出分合莫得而詳而籍崇仁者皆其裔也曽大父韶武大父倫父光國皆不仕娶鄧氏封孺人先公一年卒子男四如珪如愚如玉如川孟仲皆早世孫男四中周用萬里孫女二吳友龍其壻也幼未行曽孫男女二以淳祐辛丑六月二十日卒享年八十有二諸孤將以壬寅八月庚申窆於崇仁鄕根村雷渡而謁銘於余因念庚子之夏餘歸自長沙問裏中老成人安否則巋然獨存如公者才一二數旣見劇譚道舊言語精神不見有衰憊气余爲之喜中間梅亭侍郎李公招客登樓公在焉余怪其步履飲啖似不如舊未幾則聞其病且不起嗚呼鄕裏尊行稱善人者雕落殆盡矣余視公隔三四輩行兒時聞長老言崇觀間陳樂二家以財雄嵗時冠蓋往來甚暱交契蓋有自來而余弟婦則樂出也故與公交忘年銘焉得辭公少志進取讀書過眼輒成誦淳熙丙午待補國學弟子員明年試不偶卽日棄筆硯曰人生貴適意吾豈無以自適耶乃經紀疆畎檢校囷廩勤入儉出而豪取智籠之事一切寘不用故家肥而人無斁且能推所餘以濟不足士以貧病告解衣推食無吝色初寒雨雪起視閭巷有閉門炊煙不起處遺薪米恐後與人交油油翼翼意篤情親薰然其和也視其門內則繩度整齊上下肅睦如一淑其子以學尢篤厚幣聘名士從之遊故武博饒公誼其選也諸子亦各矜奮有聲庠序燕居諸子侍必叩所業進否應對愜意則津津喜色見顏間曰吾可以老矣晚年增築旁捨甚廣工堅材良丹粉猶濕而煆於冦公不爲戚卽湖山別墅居焉初湖山爲榛莽樵牧之區公巧發天藏芟薙營築遂爲負郭名勝處喬松修竹回合蔽虧燠室涼臺幽麗閒靚客來畱欵竟日賦詩飲酒不盡歡不止梅亭嘗扁其閣曰碧明而賦之詩公至是曳杖屨領孫曽賓送日月於其間而終焉亦能適其適矣紹定辛夘以東朝慶壽恩官初品夫婦同日拜命子孫奉觴爲壽齊眉愉愉人艶爲善之報旹梅亭將漕成都辟公隆州法曹漢陽守胡公衍爲別駕臨發時聞公賢亦以節幕招公公方有以自適不屑也嘗戒子若孫我死必蒸嘗我於湖山之閣銘曰

生稱善人兮宜於鄕錫命斯皇兮壽而康湖山蒸嘗兮死不亡利爾後人兮妥其藏

廣東主管帳司元公墓志銘

廣東運司主管帳司元公仁伯長餘十五年折輩行與余交遊最欵宻事有不可語他人者必以語余開口見肺肝無隠情余臨事不敏有疑或質於公公沈思細籌不易攸言動中機宜余心服之之官問塗一日袖巨編過余曰君嘗遊嶺其爲我疏飲膳藥石防養之宜人情物態應酬之故余纎悉爲書且賀之曰畨禺軍府臺閫鼎峙然仕者舊多逐臭屍素之病如公防操幹局當有知公者公必自此升矣別去兩年聲籍甚無挾白戰得使長破白之削諸臺方將從臾其後而公壬辰五月二十八日死矣嗚呼以公之尊生敬事懷奇好修而竟止此哀哉其孤方越明年十一月二十日奉公柩葬於長安鄕池頭梅坑之陽且匄余銘余知公深不辭公薦於鄕名燾以避景憲太子諱攺名璹其先自汴來爲撫之崇仁令家焉因占籍玆邑曽祖寄庵先生堯輔學行有聞祖端父可久皆善人公於書無所不讀過眼終身不忘屬文深婉有味善論事剖析利害如辧白黒登戊辰進士第初李公琪得公省闈防大喜謂不意艸茅有此議論蓋公素所長者初筮潭州湘鄕主簿遇事直前嶷然自立有豪民奪其侄之地而誣以他事郡委公定奪豪民因公客以貨誘公公不動卒直其事公去官其侄櫝百縑邀謝諸塗公不受而教以應變事長之道樞帥安公丙聞其賢羅致幕下邑令與尉表裏爲姦利安公命公核狀公知邑民病之發其姦使不得畱尉懼以白金求哀於公公還其書與金而卒不白其罪人謂公處令與尉兩得其宜至今湘鄕人能誦簿賢也再調澧州司法參軍攝令澧陽里正有以溺死婦誣旁溪民家爲奇貨者勘驗無實公謂當反坐里正後令至卒如公言決之里正怙終訴之郡下邑聚檢無異辭訴之憲下郡聚檢所差鶡弁與公有雅故移書幾導意後令求賂公不答其人竟誣溺者有傷事上聞後令已死刑寺以罪公與檢官俱罷公笑曰吾從得罪猶是失出決不能入人罪以梯榮也旣入廣漕幕時循梅南雄患盜最久諸郡請濟師狎至南荒枯瘁郡縣重足而立懼以積逋違戾公彌縫其間通融調度下無乏興上無苛責二使者亟稱其才死之日趙公師楷哭之哀賙防其家極至公處鄕閭接親朋薰然其和使人樂親附之而排難解紛視人由已有烈士之風至於居官壁立崖絕不可幹以私僚寀非其人不屑與交或至面責其過使得位而行掉鞅功名之塗必不肯雎睢盱盱同流合污懷祿全軀如今之士大夫嗚呼以公而竟止此哀哉公得年六十有二娶羅氏男一人方女五人長適邵伋次四壻則季序黃質胡渡吳泰也伋澧州錄事參軍泰鄕貢進士孫男各一人皆幼銘曰

才之生世其無意耶才不及顯其有命耶是司命者其無知耶道之好還其將昌其後而大所就耶

黃彥逺墓志銘

余乙亥丙子間開門受徒黃朝瑞來學與之遊居覺其气質凝重課試文字亦穏律余心喜之從容叩其疇昔所從則起而曰家君少篤學胡公元衡爲郡文學時以巨題試諸生家君以詩出奇押窄韻得句爲首選經史子集皆手自防勘病時文乏典則取省監程文數十篇鈆黃批抹皆有闗鍵日夜爲朝瑞講說然嘗恨夙無師承凡所造悟皆心自尋繹得之慊然不自以爲足故遣朝瑞從先生遊余乃知南溪爲人大槪如此後二十有七年其孫鱗卿補充太學弟子員又見其鄕人爲餘言鱗卿年五六嵗入小學周夫人憐其幼公曰子弟凡事皆可遲惟讀書一事不厭早扶攜左右觸事輒誨之所以教鱗卿者猶所以教朝瑞也旣入上庠人以爲南溪種學種徳之報南溪方進鱗卿而誨之曰太學多士所聚重厚浮薄色色有之汝往取友必端毋詭隨進學必力毋自畫余益知南溪有識趣如此壬寅十月六日則聞公死吳得年七十有二越二年甲辰十二月十六日壬午朝瑞奉公柩葬於所居南二里大池原先塋之右鱗卿狀公之行實來曰鱗卿父子事先生有年矣知先祖莫先生若乞賜之銘余不能辭公諱鐘字彥逺鄕人稱之爲南溪先生曽祖某祖某父某以孝弟力田世其家公幼頴悟不羣嗜學如飴至天文地理瞿曇老子稗官小說之書無不通解對客口誦至數百言不休風檐燈案蠅頭細字𨿽晚年猶把玩不倦鄕遇饑饉勸施不倦郡守每委公董視取予多寡一析以理富者樂於糶貧者安於糴上下晏然如樂嵗庚寅之冦臨川崇仁爲震大家奔遁遷徙鄕甿所在嘯呼公曉以理法聨以保伍遏亂萌鋤凶孽環公鄕數十里恃以無恐事平有籍以補授者公不以爲功也他如去裏胥之蠧興陂池之利訟平其爭役寛其期凡可以利眾及物者劬勞畢力不憚也然皆出於中心之誠然非干譽非要利其接姻戚交鄕鄰中無城府懇懇悃悃人亦樂親之或以非意相干笑談排遣無藏怒無宿怨人之有善稱之不容口聞人過失必爲掩覆隠匿且曰傳訛未必爾鄕裏稱善人非耶娶周氏子男二人長卽朝瑞次朝美先公兩年卒女一人胡彌大其壻也孫男六人徳卿次卽鱗卿翼卿鯉卿新卿翔卿女三人長歸傅夢得余幼銘曰教行於家庭行暴於鄕鄰古人之所謂吉士善人不在其身在其子孫尙遹觀其有成

吳文瑞墓志銘

公姓吳號其名文瑞其字其先自宣州來占籍撫之崇仁曽大父遹大父朴父淑皆潛徳不仕公娶丰城陳氏子男一人曰霆發女二人適鄭叔憲袁復孫男一人曰熾女孫一人未笄以寶慶丁亥二月十七日卒享年七十有八其孤將以四月之乙酉葬於縣西靑雲鄕甘田之原從治命也余視公爲鄰爲親爲丈人行知公爲深霆發以銘請義不得辭崇仁吳氏族大而文公服襲見聞加以天資頴異讀書過眼成誦下筆輒數千言少習詞賦旣而曰壯夫不爲也攺習書學自爲尋繹不師故常處題立說人每異之久乃服其工到蓋幾韓公所謂大怪大好者試一再不偶則殖田疇新屋廬辟圃而蔬鑿池而魚不復齒塲屋事卽所居之西扁曰桂堂日夷猶其中凡浮屠老子之說神農華陀孫思邈之術郭璞呂才之書靡不通究爲人講說脈貫縷析纚纚可聽與族人之言若徳相似者五人更爲菜羮之集或詩或碁以自陶冩竟登壽考亦無憾矣公气剛志鋭少年直謂功名唾手可拾稠人廣坐論事說理正色雄辯無阿順回防世間有難處事公視之特易易耳使得尺寸柄輔其志以行紛可使解難可使排也間闗無成自負益耿耿不妄交不茍恱裏之富有力貴有勢人所爭趨者公弗峻絕亦不狎親也嗚呼狂易大言矯激爲異皆士之病也而近世士習遇事蓄縮隨聲附和气力稍出已上則俔俔伈伈俯首帖耳甘心爲之下略無毫髮生意者聞公之風亦可少愧矣銘曰

事左而志方身蹇而气剛其坵可夷其人不亡百世而下視此石章

吳公墓志銘

吳公次周名墀撫之崇仁人其先自宣州來曽祖某祖某父某世爲士家公娶熊氏則雷州使君某之孫也子男二人曰應符曰應則應則先公六年卒女六人其壻曰蔣特立管鎰孫琳鄒某方必中黃京孫男二人宗元宗範女四人歸郭鈴黃塤余尙幼曽孫女一人紹定四年正月十九日卒享年七十有九以其年三月二十八日葬長安鄕石下之原公宿所營度眼中山也公少而孤蹜蹜從二兄後不齒家事一意嗜書欲自立累試塲屋不利則投筆焚研閉門息交尙友方外習內視納息之術澹然若與世相忘者嵗量先疇所入以爲日用之度僅僅自給不爲蘊利多藏計獨厲其子以學隆師市書𨿽費不憚公旣屏居簡出裏閈多不識其面余與公之子節夫遊亦未嘗獲接公談嘉定辛未待對集英一日或邂逅節夫侍行彷徉蘇公堤上余愕然揖謂公胡爲乎來公曰應符之齒壯矣而未有以厭吾望方規試上庠而病焉墀懼其躓而防之偕來余切嘆其百念灰矣足不出閾而蘄其子之有成至輊千里不爲難亦可尙已旅捨往來款語數四公每言生平涉世多艱官府不能無罣誤以不辯自明鄕鄰不能無欺侮以不較自正疆畎不能無侵奪以不爭自定淸坐靜觀自覺吾味差永余以是益心敬公蓋有見到處不可及也嗚呼今之人譎觚以示誇掉磬以求勝鉤距以矜巧圉奪以自肥者視公所爲不詆之愞則譏之拙然宿禍生孽多以自斃者又安能壽而臧全而歸如公稱鄕裏善人耶余罔罔憂服中亦何能文節夫再三以銘請辭不獲則爲之銘曰

世途爭巇心地夷式安且壽全而歸尙永厥後視此碑

欽定四庫全書

漁墅類稿卷七

宋陳元晉撰五言古詩

別玉笥何鏈師【東山楊先生有序贈之】

軒軒黃冠師冑出水曹后流風尙詩癖聖處坐參透褰裳紅塵外心賞山水秀渾融入芒端字字遺氛垢雲霧巧裁縫冰雪工刻鏤編成著山巖光怪射牛斗

誠齋已古人文字上無古雲龍相從傳家有文武異聞蘄一靣渴予心獨苦龍門快先登羨子賞音遇廖師抱長材彌明吐奇語牽聯千載名政以韓子序君從蕭灘來我向贑水去饑驅我漫出可耐塵土污雲山固招君底事闖城府秋淒君且歸我行方出戶稻梁亦何味茯苓自堪煮何時扣白雲借我一坐具

梅

吾敬林隱君終老梅花鄕孤山足佳處不願白玉堂古來貧賤交富貴渠相忘歳寒誰古心搖搖桃李塲

竹

吾敬王子猷傲俗獨愛竹行止必與俱情義均骨肉雲龍求友心上下亦相逐彼哉絕彛倫乃戒桑下宿

遊羅浮寶積寺

晴膏秋容逺騎駐春腳長風載之遊淸月此旅酌眼髙天圍小語暖雲气薄神仙邂逅親導客以笙鶴

再用前韻

半生夢羅浮世事縛兩腳仙泉有誰何生客那得酌君詩挹其腴水味從此薄淸遊天所裁望極南飛鶴

有感

寒聲戰梧楸風色歳行暮誰念天涯人貂裘敝塵土一飽亦易營局促良自苦安得八駿蹄駕言觀圃

和畱粹中將遊南華之什

南來佳山水淸淑如三吾何必二水間獨有八境圖秀水饑可餐淸淪渇可頡頏飛霞佩簸弄明月珠心閒鷗許知日逺鴻與䢐蓬窻若局促略取山川娛是間有意趣逢人輙周諏一舎兩叢林半防塵埃無頓漸非二門凡聖同一區見佛心卽了迷者直非夫防心休外觀來此同僧趺

壽嬾庵趙先生十首

更生靑藜杖長吉古錦囊豈無芝蘭馨終少蒹葭霜精深師友漸磨琢金玉相凜此宗姓傑髙掩漢與唐曩時吳畏齋槃槃極宏毅今時葉水心表表負經濟公防二老間聖處心獨契人物方眇然甚矣夫子似皎皎疇昔心睠焉本根計一鳴驚萬喑獨醒閱眾醉勇指非種鋤有膽竟成事彼哉稱國師千載有餘媿醫國藥萬金補衮綫五色誰令落江湖刺史六百石眾萬溝壑瀕援手公一力平生富靑州關心豈官職嘉師固秉彛祥刑盡生徳惠文恣彈治此意誰復識雨露旣天覆刀劍亦俗革活人不言功所願長我國王气郁東南兵塵莽關洛事防豈有極秪恐元气弱折衝樽爼余欠著一諤諤如公胡不歸儒用魯何削垂弧正大夏明炳肖火徳仙源毓英靈帝賚扶社稷恩波溢西江釀作壽觴碧一飲千斯年福與宋無極書生棲大廈燕賀媿無從嵩髙乏嘉頌何以祝我公一節貫歳寒願似南山松下有千歲苓嘗許气味同開濟平生學忠精一寸心時危添白髮意逺寄淸吟河洛風埃滿江湖歲月深眼明天柱壯淥對渠斟楚望環宗嶽湘源逺派浯山川鐘气異宇宙要賢扶晚徧朱軒轍春饒緑野腴遙知初度日歌舞沸重湖

七言古詩

朱明洞天

南來大艑淩空浮卸颿試略羅浮秋胸中無機神仙喜筆底光怪山靈愁山泉夜作糟牀滴風松閃冉靑旗色招我三啜玻璃觥頭飛上八千尺星防月壯海茫茫蓬萊仙袂遙相望銅龍夜吼風霧香石橋跨空河漢長千巖笙籟奏淸曲萬樹醴露如天漿金鵶海底初刷翮云擁扶桑一枝出羣仙拍手嘆絕奇坐中相顧屬誰筆阿翁曽是夾日飛公孫請賦五色日

田家謡

長年飯不足背裂赤日中忍饑不肯懶辛苦求年丰今秋幸一熟天意亦憚窮庶幾債可了或有餘粟舂團欒共妻子糠粃一笑同焚香答天賜力作人何功君不見前年三百靑銅米一斗又不見去年蕨根掘盡不充口妻孥長恐不相守敢擬如今蘇息否

和馮眉州九日無酒韻

蜀日曀曀風淒淒有羙人兮愁楚覊白衣不來負佳節士窮使我增歔欷錦韀屢踏秦關月寶刀尙染健兒血尋思往事玩浮雲目送孤鴻互明滅醉鄕廣大無何有無事惟當學犀首不應來弔獨醒魂卻嫌閒卻持螯手吾儕臭味艸木同但須多植寒花叢遇花開時卽重九天豈教人樽屢空

贈符藥朱道士

君不見許旌陽飛符走劍蛟龍降一朝功行滿僊籍寶冊金丹來帝旁又不見孫思邈玉圅方出千金藥棲遲猶作地行僊良以活人恩施博要知天地徳好生鬼謀客邪胡由乘有符有藥解濟世此心卽可通神明桃椎耳孫樂虛靜符水能靈藥能聖呼雷麾電縛魑魅二竪三彭俱聽命困者以醒病者蘇孳孶予豈爲利圖梓人作室槖駞樹治民相國非殊塗降魔要竪大法幢起死要下黃昏湯更頻物色合誰屬請起江湖登廟堂胡文昌和東坡子由彭城月詩並錄澹庵新州以所和見示索和

澹庵眼似坡仙髙視軒冕如秋毫忠臣要作社稷計那知平陸生風濤當時蓋亦輕餘子富貴轉頭眞逝水汗靑不朽姓字香百世聞風尙興起函關正要封泥丸金陵王气開龍蟠一書乞借尙方劍搢紳環睨心爲寒要扶鑾駕還都汴鼎鑊在前顏不變低頭辦了著南冠斂手笑還丞相板飛鳶跕跕古錦山气老益壯窮益堅銀河流空月照地肺肝洞作冰玉看緬懷坡仙亦大好詩比離騷興香艸持杯滿滿賀素蛾嶺海百年逢二老聞孫趾美徳不貧淸文髙節猶前人何當佳話重拈出只慙授簡梁園客

采蓮

春山懶婦忻晝眠門前女伴邀采蓮含嚬行過寒煙浦瞥上蘭舟悄無語尋花不見花深深見花不折空愁心停橈看花紅更膩卻自低頭照秋水娟娟沙際月一痕催歸幾棹菱歌喧葉底忽逢花並帝折歸月下乞郎防

楊南仲寓湖

紛紛市道交翻覆雲雨手不如淸風與明月情分卻於人耐久夫君不受塵土污湖上結茅誰與處坐中只著風月我有客敲門卿且去涼生幾席影沈杯困眠醉舞相追陪此時一笑眞莫逆中邊洞徹無纎埃湏知个裏非久計時來擕手靑雲裏蓬萊山頂廣寒宮放出淸光滿天地

上姚贛州鏞壽

伏審黃鐘唱子嵩嶽生申紛燕賀之偕來祝齡之難老莫抒善頌隃賦長歌庸以發君侯之雄心抑以見吾黨之矚望儻防笑鑑榮幸不貲

東南之鎭曰防稽扶輿淸淑拱帝畿千巖萬壑气盤礡更有壽檜天與齊托根后土閱千古黛色蒼皮天一柱鐘爲人傑堪棟國恰似嵩髙降申甫君侯胸中百萬兵年未四十俄專城精神滿腹秋水瑩談笑兩頰春風生﨑嶇贛右三百里蛟鱷垂涎波浪起遡流張膽作風防信如王尊乃勇耳脫略邊幅柔凶頑解除苛嬈綏創殘喚回和气豁氛祲事有至難談笑間人口如碑沸傳誦帝曰吾徒得君重天風吹下紫泥封趣入班行作儀鳯大夫何以假守爲眞除屬厭民所期虎頭岌嶪要彈壓凝杳森防聊娯嬉璇杓揷子日南至黃鐘飛灰雷出地崆峒春早梅已香釀入黃堂壽觴裏醉來含笑看吳鉤龍光夜半幹鬥牛關河北望令人老忠臣心與天爲謀潢池正爾兵不弄又說邊塵時澒洞籌邊筦鑰寧無人知待人豪爲國用貂蟬冠髙劍拄頥丹靑正與緑鬢宜碧油幢下白羽扇貔虎百萬惟指麾雍容傳檄定三輔頸縛單於歸釁鼓手扶鑾駕還東都宮殿千門總如故摩挲與問金城柳頗嘗見有此舉否策勲飲至未央宮腰下懸金印如斗萬年觴捧月氐頭虎拜稽首揚王休功髙福與宋無極紫樞黃閣三千秋

上劉計使

水心吾師今昌黎如椽巨筆光虹蜺先公潛徳粲碑版卻恨不識嵇中散九苞五彩丹穴雛不巢阿閣翔海隅南來隻影方自笑天假之逢挹光耀一寒頓坐春風溫賤子亦許扳龍門子期九原不可叫箏琶紛紛不同調明公派自南軒來秪今砥柱狂瀾回一麾兩節嶺南北盡是周程舊敭曆書生彊附善類心莫道冶躍非祥金偶然短簿令公喜上下雲龍固其志山谷昔見蘇長公自此小艸依長松牽聯名字香聞素未必今人不如古

和胡文昌嘉禾篇

鄮山東翼帝王州使君來自白鷺洲下車三月課最優賦辧不擾訟不畱哦詩臥閣政令修和聲上暢天畀休六丁下執早魃囚蠻琛航逺歸懷柔向來瘡痏稍稍瘳雨應六月如膏流有禾雙穗來西疇觀者喜气同春浮老父再拜千騎頭此帝所賚非人求三邊未靖哀防劉向來根本慮甚周安得賣劍都買牛丰年一飽百不憂轉頭西風催斂揫防雀亦覺歡啾啾更令北望煙燧收鐵衣更戍休葵丘富民有詔封千秋我生誰嘆命不猶黃雞白酒相獻酬老翁市井兒嬉遊擎香仰祝十二旒垂拱萬年百祿遒偉哉姬旦忠國謀艱難民事陳嘉猷僊人飛空白玉輈霓旌來下風颼颼手持五穟遺君侯瑞圖合命椽筆修晉之東序方天球連理木頌那得儔午窻香篆銷金虯和公詩罷茶七甌

五言律詩

代餞轉運判官趙帑轄

今代漢宗英如公不數人淸標髙嶽柱和气藹湘春宣室思才子甘泉欠侍臣平生劉子政晚節更精神憔悴湘濱客懷哉有此逢二星欣照映三月愜遊從公事如羮沸歸心似酒醲從今殊出處別語且從容

和蔡鐵窻韻

鐵牕詩價逺應是到雞林修月有妙手伴云無出心調髙追郢曲意古和虞琴觸境勿多語希聲是大音

峽山

防落榕根暮禪扉半尙開逢僧如舊識問我幾時來潭靜鷗眠穩云深猿叫哀篝燈防碑石今古半蒼苔

嚴陵市

暝色低平野霜風放霽天買杯逢竹所索句立梅前山曲雲歸寺溪寒水帶煙茅檐聽殘雪愁絕擁衾眠帥節畱先生兩年粵服氓防安之一日疏十宜歸欲袖手板還丞相言者猶不之置上命以釐廷之祿解印東歸門生臨川陳元晉援後山送坡仙故事至恵之海丰而別作詩四章云

手防宜歸十心知昨夢非鴻冥空費弋鷗舞早知機風急推潮落雲閒剩雨歸攀轅多少淚海防濕斜暉描畵終無說歸來豈不榮事難工拙較我自去畱輕過眼風波惡懸空日月明人生只恁是孤鶴九臯聲拙無諧俗韻老眼獨相奇寒谷遲春到東風盡日吹身將三尺律心不一毫欺公與梅花外南來誰我知木種十年計苓培千歳根三生疑宿植九殞志酬恩逺送竟須別百懷難具論任安窮自分義不辱公門

餞余倅鼎叟官滿東歸

丙年同佐牧相與最情親乘月登樓夜隨風步屧春報來陞轉速歸去召除新一劍舊肝膽持將問大鈞【時以平宼轉兩官且有任滿陞擢之命】

晚步

鼓鐘燈火後袖手過欄幹素月空中寂疏星竹裏防溪毛行步濕潭影古心寒此意我方適亭亭夜未殘

過桐廬縣

嚴陵耕釣處淸淑故依然樓館危臨水人煙近倚天客行桑下路農墾嶺頭田遲我風防便津頭更覓錢

雪作

簾捲虛堂曉兒童笑語嘩恍疑開月窟渾是散天花竹裏聞淸響江邊防玉槎訪梅乘好興著屐過鄰家

送鄧帥參文舉得南雄守歸【庚子元日】

風流舊傳悃愊靜無華來重靑油幙歸乘皂蓋車離筵傾柏葉客路防梅花聞有南來信門前迓騎嘩

雨後

忽雨乾坤變將秋气候寛林亭欣濯濯桞岸漫漫一飯飽無那連村枕可安舉觴屬明月急雨放雲端一雨郊原足神功不作難向知天道邇今幸物情安童稚沾衣走人家傍戶防翻令五六月春意轉江幹

喜雨

六月乃有此丰年定可書眞成天雨粟到處水成渠防防香連畆污邪載滿車所忻同一飽未用嘆無魚

挽饒武博二首

方客戎幢右俄旌墓道傍堂虛空老桂星冷落魁芒畱世程文樣傳家奏槁香鄕評偕李謝𨿽死有幽光內集儕甥舅同登齒弟兄忘年情好宻開口肺肝傾恍爾同醒醉傷哉隔死生朔風吹老淚哀些不成聲

代挽寺丞吳公

國事須才急如公亦古人江淮老麾節俎豆哭軍民圖憶籌邊舊官傳結綬新朔風吹老淚泉路濕寒燐

贈歐陽承務

談天多巧中名在士夫間行徧西江路來遊南嶽山病侵心緒懶窮慣面皮頑莫說功名事祿書從捲還

挽徳慶凃守二首

九京嗟已矣今吏孰如君律已嚴三尺活人寛一分淸名寒蜀雪嘉誦藹南云杉柏風淒切黃陂原上墳鄕枌生也晚嶺外偶同寅齒我子侄行情如兄弟親不嫌同幕辯要作一州春滿澗多題字回頭更愴神欽定四庫全書

漁墅類稿卷八

宋陳元晉撰七言律詩

題羅浮山中閣

大海漫天駕葉舟來登中閣問仙遊泉聲急瀉三更雨雲气深藏六月秋霧濕中天龍出洞日騰滄海蜃收樓禪牀靜數愔愔息身在淸都最上頭

七月初十夜對月呈畱粹中

人間寒信到堦蛩天外淸商入井桐孤館無人同夜月長年作客又秋風想君局促重簾底似我棲遲逆旅中何事人生苦拘束得閒來此一樽同

越王臺

南州勝觀越王臺天與詩人醉眼開云漠漠邊蕃路逺水茫茫處海潮回人家一半藏煙樹往事千重問石苔料得淸秋尢好在一樽重約月明來

慶塗權尉三首

袖中光熖吐靑虵獻防軍門鬢未華豈是輕身探虎穴要將赤手拔鯨牙向來筆研渾無力此去功名正未涯小試柳營新號令六花排陣寂無嘩

歲月遒於赴壑虵功名政要及年華平淮猶自須裴度釣渭那能老子牙舞袖巧懸嫌地褊酒杯相屬記天涯期君酣戰秋風裏鼓率衘枚陣不嘩

朝憂猛虎夕長虵弔戰場文憶李華自笑病來寛帶眼那能老去植幢牙如君政合登東閣顧我惟堪老北涯賔主秋風南浦路旗鈴好聽防音嘩

王推官載酒來防於逍遙堂

路入煙蘿杳靄中良宵一笑美人同壺觴盡攬平湖月弦管時飄別岸風三宿未忘緣境勝一燈相對坐詩窮姓名要共靑山久防取當年玉局翁

喜雨上項帥

精祈三日竟成霖一瓣心香格帝歆苖若遂枯無此水粟將暴貴湧於金時方多壘農爲急公在三湘澤已深自媿侏儒叨一飽願推徳意答天心

李徽猷病後許賞蓮而未酬小詩發一笑

僧夏分來一榻涼愛蓮更擅水雲鄕露融初日敷朝采雨捲涼飈送晚香天女羣參靑葉髻水仙爭防紫荷嚢一絲不掛根塵淨莫怪先生久覆觴

和畱少微丰湖懷坡僊韻

弔古誰翻楚些歌百年陳迹愴懷多春風艸緑松根寺夜雨燈寒窣堵波【松根朝云所藏面峙浮屠坡詩所謂夜燈勤禮塔中仙者是也】老鶴舊曽陪杖履閒鷗今尙防煙莎憑君莫憶當時事惆悵人間春夢婆

倉檄出恵陽督諸邑捕蝗

古來傳說驅蝗法近歲驚聞田有蝗無耐吏饕甘地惡何辜民病重天殃秋風要滿扶犁望夏日寧辭走檄忙髙廩更令無雀防使星屍祝幾鑪香

題新昌蔡尉比春園四時載酒亭

蔡家亭子錦江涯長約春風作歲華卻百年渾是醉莫教一日不開花稱觴隨獲慈顏悅問字時容客語嘩我若有園如个樣肯將雙鬢抗風沙

紀遊再用前韻

松篁一徑夾長虵云錦重重肅九華長夏飛泉傾石眼半空懸磴啄檐牙要知酒興並詩料不在山巓卽水涯記取松間休喝道山靈應怕俗聲嘩

過南安道中

暑塗明發正愁予佇立風檐气不蘇擬戴星行方叱馭誰驅雨至忽隨車豈憐行道暍欲死直恐良苖涸且枯早覺南來鹽米賤趂墟歸去總歡呼

火乘金伏勢方驕天地圍鑪萬物焦那信炎蒸天六月卻聞優渥雨三朝頓添秋思生庭樹頗覺春痕漲市橋分我淸風陪獨夜又愁明月難招

得主管仙都之命

頭銜淸甚管仙都吏責全無出有車老去心情酬應懶閒來親友往還疏每人作囚山賦莫勸儂通光範書只把窮愁博彊健世間得失本乘除

擊毬口號戱陳統制

築塲千步柳營東樽爼精神坐折衝星彈流空驚過鳥霜蹄追電防遊龍身輕鞍馬人如畫膽落猩鼯穴已空歸去翠眉環玉帳釵兒多乞錦纒紅

題顏秀才防詩編

延年一印付聞孫文采風流今尙存生長見聞誠叟裏交遊唱和澹庵門苦思那有酸寒气妙斲渾無斧鑿痕問子何爲暗投璧令吾端欲竪降旛

和項帥交帥印招十二邑令韻【時七令皆宗姓】

同時制錦七宗英更有珠聯五舜臣矚望諸賢皆邑最和衷一語見情眞方時艱棘難爲政隨事斟量可及民緩急之中權闔辟政須不失本心仁

信國魯夫人挽詩二首

詎有陳平解久貧共防眉案久如賔從夫榮荷西淸橐承祖恪共南澗蘋玉樹庭前雙使節金花天上九恩綸繡衣防服今非昔忍見堂萱雪後春

曽是王珪坐上人孰知孟母徳無鄰長懷就養板輿日一笑能回花縣春詩感棘風知痛苦歌翻薤露亦酸辛送車千兩瑤塘路奔走無從愧負薪

判府大帥督參寶謨戶部先生持漕節來長沙繼陞帥守追惟平庵先生分教是邦越四十有九年而多士尊仰說服如一日廼市地立祠以慰士心祠成門下士陳某拜手稽首而詩之曰

佩璐騎麟返帝旁屐痕所在尙芬芳泉行地脈家家井月到天心處處光模範百年垂藻泮蒸嘗千古奉桐鄕教忠況有無窮澤衮衮湘流一長

羅浮山多有道人倚嵚巖爲室僅可容膝引泉貫其間以供烹濯鑿山種豆人不滿二畆可了歲計油然自得也爲予言夜深月明時有虎觸戶山前後多黃鸝終日睍睆可愛與畱粹中各賦詩

山家境界無畦畛住處隨人意所便澗汲巖棲忘世累石耕畬種盡天年時驚虎觸柴扉月長聽鶯啼緑樹煙不信卻無人種杏知從何處覓神仙

甲申乙酉丙戌四過釣臺有感

三年四過子陵臺老我風霜兩鬢催望見雲山心已愧夢登釣石眼爲開乾坤淸气長如許鐘鼎元勲安在哉近百年來幾帆過登臨多是覓官來

上畱提刑壽

恭惟某官八葉傳芳六蓬紀旦先中秋之一日有來箕之躔占南極之二星俶照斗牛之分永錫難老不謀同辭某夙荷優容尢深贊慶祝萬有千歳之眉壽托百十二字之詩歌掣電過之下風幸甚

中秋淸絕冠秋天間气生賢得月先一念來從金粟洞三生曽伴赤松仙繡衣踏徧江湖上綫履催歸雨露邊且別崆峒朝帝去它年來拍廣成肩

展開南極老人圖是處靑煙鵲尾鑪秋露九原淪厚澤春風一道泳康衢萬金藥散疲羸活三尺刑淸怨嘆蘓只此陰功誰比大中書有考可酬無

和鄧帥參追和東坡雪韻

學舞腰支束素纎回旋似怯曉風嚴飄淅瀝暗投璧灑研紛披凍著鹽應有飲羔圍暖帳誰憐饑雀啅寒檐憑欄獨聳詩肩瘦對立西山玉几尖

破寒有喜報晨鴉忽送詩筒雪賦車占歲便同天雨粟寛憂解遣筆生花瓊枝誇麗羞陳苑玉樹爭妍比謝家臘白才呈春已動扶桑霽影曉相叉【柳子厚解祟賦扶桑轇轕而相叉】

和陳守喜雨詩

垤鸛無聲口舌漧誰驅雷雨徧千山頓蘇赤地千里旱特出黃堂一念間澤物功深無徳色丰年願遂有歡顏爲霖秪恐思賢佐千騎東隨鳯詔還

誰念東南膏血幹文移督迫積如山平時素號鑊湯底不雨豈逃溝壑間民病向來猶在耳天威此去不違顏從容宣室如前席乞與枯荄生意還

再和塗宣義喜雨

郡邑同寅禱旱漧風霆來防雨千山眞成雨粟從天下只在爲云翻手間神不素餐無愧色農期一飽足歡顏丰年酒熟雞豚社二老從今請往還

挽劉金部

忠淸家法見聞中蜀產凋零又到公抗僞一門誠節誼明倫數語防精忠郎潛勇退聲名重使傳賢勞恵利丰時事方艱人物眇可堪收淚灑悲風

贈劉賢良

十二書言天下事气如蕡直語加遒誰當心恥四郊壘子獨眉攢萬國愁刺手拔鯨何倜儻劇談捫虱自風流悠然且作新丰醉定有人能說馬周

安撫徽猷郎中被召欲東賦詩見志乃以得歸閒退爲喜門人小子知先生之心也輙和嚴韻用暢髙風

莫管聲名艸木知人生待足是何時興才盡處須回棹塗到迷時漫泣岐老我昨非今似是笑渠小黠大還癡山林晚覺中多味不怪啇顏只茹芝

聱叟揮車倦且歸釣遊舊處足娯嬉客懷自分三宜去世事那無一可爲晝日髙眠甘茗乳秋風淸飲飽蒓絲何當爲背奚奴錦收拾潭州歸後詩

和柴大監畱郎中遊欝孤及喜雨之什

冰壺淸對玉衡秋臺府同時盡勝流南國恩波如海闊西江和气接天浮山川眞借兩賢重翰墨仍爲八境畱見說九重思魏笏書帷更欲學君疇

農畆皇皇望有秋肩赬背裂汗衣流疲甿不得一飯飽我輩應慚多食浮烏尾督逋無迫遽防牙有訟怕淹畱兩君一念回天速天雨防防粟滿疇

韶石使君年丈扁舟過我於松桂林敬哦小詩畱爲一日欵就寄石洲主人以發千里外一笑也

十五年前防五羊都門再別九年彊君榮韶石州麾出我窘文江縣債償人世能消幾離別徵塗何用許奔忙梅前菊後風光好且爲儂畱共一觴

黃雀長行萬里餘煩渠就寄數行書常懷李白詩無敵莫怪韋郎迹也疏玉節榮光何恨速石洲風物正闗渠同年相逐雲龍處應念吾儂乃一豬

七言絕句

春日

金旛勝裏喚春歸卻後新正八日期紅紫莫嫌春較晚開遲應是落還遲

題曽審言所寓僧捨梅屋

作屋延梅更鑿池是花最與水相宜橫斜淸淺黃昏月畫出孤山兩句詩

傾蓋知心兩玉人竹君邂逅更情親能同此味花君子來共欒一笑春

獨夜

月轉庭除夜未央坐防梧影上東墻金風玉露方淸絕只欠探枝桂子香

雨作寒聲落枕邊攪人愁緒不成眠非闗獨夜難排遣爲怕秋風在眼前

題西齋

唔咿一室特蘧廬要讀人間未見書快著先鞭問前路西昆玉府富珍儲

梅仙峯

文陛無階寄履聲驂鸞有路學仙靈長安宮殿今何處祗有梅峯萬古靑

謝童帥幹送滴酥

滴成詩句巧相粘料得堂深凍未忺剪水染雲天上手何因得見玉纎纎

入庾嶺

梅花迎路客平安此是江南盡處山霜月正髙花下飲酒闌長嘯過梅闗

寧都上元有作

一覺翛然已五更橫梅影月偏明年時記得嬉遊罷猶爲梅花夢不成

賣薪買酒舊家時人樂升平豈自知節物如今不堪說丘墟滿眼更啼饑

刃劍尢爲花木災園林不貸一株梅呼童徧縣無尋處安得成叢挿燭來

卽事

庭艸茸茸書帶碧檻橊粲粲舞裙紅靜觀物化機無息又轉薰琴一信風

田間

髙田拍拍水連塍早稻將齊晚稻深閉糶人家爭發貸丰年也有債相尋

鴈字

超然聖處過張顚整整斜斜落照邊好冩人間不平事叫開閶闔爲箋天

題陳氏鏡湖

賀監歸歟百不求問天只覓鑑湖秋夫君賸有閒田地鑿破天慳得自由

水上觀心卽是禪此心如鏡察天淵一塵不著風波靜俯水何慚鏡裏天

過南雄調木倅【抱經居士之子也】

句法淸嚴舊有聲親傳詩學自趨庭添丁只解供耘耔不似盧仝獨抱經

道逺胡爲至此哉班行見說正須才多應詩興淸無柰特爲觀梅故一來

別畱少微兼呈玉堂先生

天涯萬里同爲客先自悲秋更送君歸路明朝好蕭索一聲鴈防幾重云

客中未醉難爲別別後無書但寄詩俗物眼前誰可意思君無柰鬢成絲

四海弟兄能有幾平生臭味許誰同遙知夜雨連牀際應說南中有客窮

雲麓先生坐山癖腳頭尙欠到羅浮藏山欲作千載計試問書成可寄不

君家伯仲盡英妙筆勢夭矯人中龍池中我亦自雲雨四方上下長相從

