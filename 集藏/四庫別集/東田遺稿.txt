東田遺稿明張羽

欽定四庫全書

集部六

東田遺稿

別集類五

明

提要

臣等謹案東田遺稿二卷明張羽撰羽字鳳舉奉興人弘治丙辰進士官至河南左布政使是集詩文各一卷爲其季子楨所編門人儲洵序之羽爲禦史抗疏劾劉瑾直聲震朝野文𨿽不多其方正之槪凜然見於行間詩亦規摹盛唐不落纖巧之習蓋弘治正徳之間去明初前輩猶爲未逺流風餘韻往往而在而羽之澹靜峭直又出天性𨿽其博大富健不及李東陽程敏政排奡巨麗亦不及李夢陽諸人而不爲舊調之膚廓亦不爲新聲之塗飾肖心而出務達所見而止在明作者中可以自爲一隊矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●東田遺稿序

君子消長之道值其時而文隨之時進而章明勃乎蒸云以利以澤時捲而懷則儼乎崇山逸气上濟望者仰而誦之非道之異也國朝弘正之間籍顯地以雅實自任而能振拔士類如西涯李公篁墩程公海內舉稱文宗於時列曹署如我文懿公白巖虎谷九峯二泉諸公彬彬鬱鬱皆文行豪特之選東田先生始釋褐至京師一日以文名遂揖公卿席賓敬若古歐蘇學士云者故暇則遊從談燕以詠以奕夜寒刻燭不覺漏曙別則爭賦詩飲餞捲聨愛直慷慨閎議升車而行搢紳偉之先生長身玉晢廉潔淸方神秀頴發博聞彊志不取合於流俗眞翩翩振鷺也始令淳安讀鐵翁去思碑仁愛好教化以寛平稱良晉內臺伸威提法風裁徵明不爲利疚不以勢詘讀地震開礦取燈諸疏危苦激切嚴聽敢毅表坐正人照彼佞者吁不得盡其極也當衡忌補掖郡保定剩左襠嚙城之狐視先生敬憚之三月無敢撓治讀孫司徒九峯書悲其志連章乞歸再薦起貳藩臬踰年歸亟薦正左轄不浹時歸讀其言曰朝廷以廉退用臣臣敢不以名節自愛夫自愛以節三仕而三已進退之道抑時也哉先生曠逺峭直得一善則盱衡擊節黃見眉端卽非其意𨿽籠富貴分糜爵奚啻傷損晚休東田偕其弟北渚先生髙情旁薄周流情理之間無溢言曼辭以爲侈大無病畦厲色以資讇訒勁特而不能屈已寡禱而罕於曲應詠歌先王之澤滋暢正始之宗讀其詩瑯瑯有遺音矣嗚乎髙山大川不田不舟水土所珍以先生砥行而未大行以濟命也夫先生季子楨收次遺編從弟刻之家授簡命洵夫玄之祕芭習之韓之文漢敍之先生可得而聞者洵愚瞢然媿其能辭先生諱羽字鳳舉位望行歷載南溪中丞志中洵特論其世系哭門之思云爾嘉靖癸卯夏四月望賜進士第奉政大夫福建提刑按察司僉事前兵部郎中門人儲洵拜書

●欽定四庫全書

東田遺稿卷上

﹝明﹞張羽撰

○詩

早朝偶作﹝丙辰春登第後二弟鵬舉下第南歸因懷之﹞

曙色初臨五鳯城建章宮外聴啼鶯紅依禦水桃花淨綠壓宮墻柳葉生退食從容當日午趨朝遲暮自天明潞河南下歸舟急不盡池塘春艸情

奉贈柴墟儲公

儒雅當年定可師相畱一醉亦心期宦情多暇詩頻擬秋興堪悲菊未知病喜家兒能檢藥靜憐檐鳥不驚碁身應萬仭靑雲上滄海明珠幾注思

贈冒武昌南還

五十巖廊定不遲黑頭郡節亦相宜玉除曉日瞻龍衮江夏春風廢繭絲門士無書通薦槁野人有祀到生祠歸舟千里衡湘水眀月淸秋總入詩

奉贈胡少參先生督餉陜藩

霽色望秦山春云過渭川辛勤憐去國老大獨籌邊相國功重問司農位久懸淸江畱舊業此意亦蕭然

任城太白樓

山城煙栁護春寒太白樓前送曉看故冢生愁虛采石舊恩和醉對金鑾登臨有興妨多病流落難逢笑冗官莫信江湖輕逺適憑髙我亦望長安

邵伯湖寄柴墟先生

湖口餘寒駐客舟鄕園猶是數程畱短檠遲柝悲今雨丹闕靑雲感舊遊飛鵠正酣云外路浴鷗猶眷水中洲當時萬卷空多興通籍金閨誤見收

次韻答朱楚英

北來鄕思漫能禁寒盡燕方雪正深日下啼猿驚泣玉眼中流水憶鳴琴浮生誤覺邯鄲枕緩頰慚多相國金明日定堪重獻策長沙已動賈生心

三忠祠詩次韻淮陰方太守

諸葛武侯

驅馳曾喜出南陽魚水猶懷聚一堂拜表宮中無故主墜星原上漫埀楊三年後死功須定百務勞生敵解量莫恨馬曹終竊據荊徐不得失雲長

嶽武穆王

嶽王旌幟眼中空精爽褒公與鄂公萬里山河聞叱吒千年廟貎識英雄猶看汗馬回生气須到黃龍立戰功誰誦辧誣成浩嘆兩宮哀怨更難終

文丞相

秋日文山冢樹蒼舊君報死亦尋常羣疑未白亡元日萬里猶歸侍帝傍東海無家兵已盡南冠不免死猶光燕京祠廟靈風急社鼓神鴉滿夕陽

嚴陵曉發次夏嚴州汝梅韻三首

官舟夜並越溪行已判靑春付客程出嶂漸分嚴瀬曉聴鐘新識建山晴東來白雪明江縣北望紅雲擁帝城三輔未應愁逺適漢庭須亦試蕭生

承恩誰賦內前行逺客來頻識水程一鳥波間閒上下數峯天外忽陰晴山林不解南風曲裘馬猶矜北斗城莫向春明門外別大梁賓客望班生

春陰彊作問畊行出淖猶堪載酒程每厭蜃樓乘海暗定知爝火忌天晴山陽地濕茅穿徑雪後江髙水到城病怯官忙無暇日銅章錯憶綠紋生

送周仲鳴使歸二首次夏嚴州韻

猶是行春隊裏仙聞名未勝見時賢交從暇日酬知已飲托雄文紀盛筵出郭圖書畱近驛隔江燈火候歸船送君便重思前度不道長安逺日邊

使回意气望中仙曾喜風流入晉賢旌節蹔看勤傳捨國風猶待獻經筵星辰北極三秋夢冰雪東方萬里船遙憶趨朝駄瘦馬佩聲夜過玉河邊

西坡爲程正夫賦

石路縣孤墅村居倚夕陽過山窺昧谷望日認扶桑曉圃葵橊競秋田秔稌香東坡近爲政欲避蓋公堂

贈徐景禹進士

徐郎久別亦何如笑共燈前謝起居老杜詩多看峽後阿蒙賢勝在吳初慰言聊致民家語病客都忘舉業書莫厭相畱成坐久獨憐逺地故人疎

登石碁枰山

昔聞二僊侶對奕此髙峯日月推移外乾坤勝負中冥心孤鳥過撫掌四山空應有傍觀者猶憐著意工

過柴墟墓

千里江淮秋色闌九原松栢晚云攢愁經墓下辭房管誤過州西哭謝安宿艸自繁承淚徧長楊空撫賞音難孤舟明發夷陵道空對晨星曉月殘

壽何篤齋七袠

壽星卿月照天中春曉樓船過永丰東閣襟期同汗漫南塘風日好從容鯉庭玉樹連枝秀鸞誥金花奕葉封曾共少年矜傅粉白頭林下各成翁

贈林生歸嚴陵﹝生從蔡霞山授春秋餘與偕至南巖月餘辭去﹞

憐君風格出璠玙二十工文眾不如奏賦定知觀國早聞詩曾及過庭初遙隨博望浮靈境頻扣中郎乞異書憶得問名猶少小南川堂下揖靑裾

閩中九仙觀用李惟正杭世卿二卿長韻二首

尋眞初識郭門山二月春深古觀閒仙去碧桃空錯落客來黃鳥故間闗經樓出堞看潮坐道院迷雲認樹還更羨畱侯能辟穀只從松子住人寰

荒碣依微認晉唐荔枝榕葉暗回廊峯霞晚結燒丹气澗澑春寒煮石香雲外紫壇穿樹覓林間瑤席拂花張夜歸欲假仙遊夢只恐靈修吝發藏

壽丹山屠都憲先生

三朝爭識舊容儀晚節重恩荷主知分座貂蟬看故吏朝天珂馬共佳兒都堂再入人皆仰新法難平迹已危憶對南山傾壽酒年年應記菊開時

吳銀臺宅食桃魚云出尙方爲作一律

禦苑仙桃出絳閽恩波兼飫賜魚芬桃從武帝筵中降魚是文王沼內分幾度著花供饋與定看濡沫惜殷勤報璚未足酬珍貺在藻還同祝聖君

弔賈長沙

歲晚長沙路懷賢弔賈生翔鸞秋自逺妖鵩夜還鳴禮樂思周旦憂疑過屈平霸陵無日起湘水至今淸

玉岡宅同劉松石道長賦海棠用唐人錦瑟詩韻二首

梅花零落入新弦蜀海棠猶早占年埀蒂最先迎戲蝶落紅應不到啼鵑香微剩許呼仙侶艶冷如知避瘴煙﹝滇中此花正月盛開﹞爲道玉峯春意滿更看桃李共依然

生憎羯皷雜鳴弦忽對花叢憶去年嬌艶眞看如中酒返魂應解逐啼鵑湖山靜夜深憑月燈火回時小障煙剛被東風輕喚醒尙饒春睡欲茫然

送劉松石歸黃州

玄都舊逐看花仙憶道重來樹滿千同畏簡書行海外劇愁戎馬共燈前﹝是時滇中傳言官軍逐劇盜劉七自襄湖順江而下﹞才名避地應三捨齒序先君漫十年卻送歸旌悲故里幾回飛

夢郭東田壽孫母太夫人

院君年老發埀絲健態怡顏似少時霞帔承恩延晚慶斑衣回笑慰重慈謝家玉樹迎春滿王母蟠桃度歲遲只與鄰姬同甲子剩多賓客頌螽斯

徳州道中次北潭先生贈別詩韻

南雁飛時燕已西髙林欲靜逺山低流年暗裏看逢酉歸路秋深喜過齊問宿隔鄰分火照出闗隨伴候雞啼病來端覺詩情薄懶向郵亭續舊題

次韻送林先生

時名江左薄夷吾皦日中天藉手扶盛節酬恩盟帶礪長生乞藥問蓬壺三邊控吏遙迎馬五月歸旌忽載途﹝闕﹞

建溪楊太僕陶園

陶園想見古人情采菊看松趣日成遺世自禁彭澤醉爲官剛悟馬曹名僊溪九曲遙穿徑奴橘千頭晚傍城欲命巾車來入社豫從詩卷訂前盟

投贈延平歐陽崇道棄官歸廬陵

龍津孤月下城初荒洞長風拂袖余閩海去時逢荔子楚江歸日到鱸魚浮榮屣脫二千石舊業珍藏六一書猶有■﹝君邑﹞人懷舊徳﹝闕﹞

用韻送李懷徳進士歸建寜

冬殘歸計屢移旬漫擁幹旌送逺人燕市酬金逢駿馬郢歌希和到陽春賓筵欲別情還戀世故相看懶重陳卻對梅花官舍晚憶君標格恍如眞

贈聶鳯山都憲之南贛

薇垣左轄稱循良栢府中丞重激揚兩月追隨傾洛下十年風誼憶滇陽涓人駿骨初逢賞漂技侯封漫購方今日須公如小範會應威徳靖炎荒

同王龍湫翟靑石遊梁園押韻賦詩仍各賦一律

官閒幾日惜浮生弔古尋幽燕集成梁苑有基空梵刼杜鵑如訴答鶯聲﹝汴人不識鵑聲余始於座上聞之﹞上方開霽鐘先報髙樹迎秋葉盡驚總爲文園愁病在子虛遊望不闗情

人日次韻李崆峒

幾日闗人事陰風黯鼓■﹝皷上皮下﹞諜回聞野戰齋臥匝鄰啼積雪冥鴻逺輕陽太白低元戎頻送捷有待頌淮西

挽大行吳年兄勿齋

昔從秋宴鹿鳴堂曾共歸舟問北江前輩文章推巨筆往時燈火憶同牕二雛風格祥麟並八月星槎畫鷁雙我憶九原招不起紫薇花下獨眉龎

雪中送王一江少參之廣

好去王公子離亭共此杯望依鳬舄逺興憶雪舟來越徼占行色梁園惜賦才天涯獨寥落猶喜暫徘徊

送劉西陂巡洛

劉郎相見晚悵別坐天明春雪那能急泥途不可行冥心通紫極灑淚對蒼生同是看花客因君百感並

艸堂雪霽爲樊雙巖賦

先公昔分閫曾此駐旌旗栢府良弓後茅堂肯構時原光揺霽雪河響坼春澌樂矣南滎曝吾君恐未知

送萬安然歸南昌

黃花落盡亂鴉啼聞道仙舟傍晚移江邑秋殘驚客久故園春在夢歸遲馮驩心事無魚鋏毛遂才名脫頴錐我亦無人識名姓對君慵寫送行詩

黃潤夫別號松亭爲賦一律

咫尺䢐徠有路經萬松行裏寄幽亭曉寒枯硯研零露春暖虛窗嗅茯苓石室可招丹鳳下艸廬誰喚臥龍醒淸髙我愛黃公子座右新題晚翠銘

使節榮行代儲柴墟作贈焦宗伯分韻開字排律

瑞日氛煙靜祥春淑气來蒼龍隨警蹕丹鳳舞蓬萊道泰諸靈協仁同一視該履端均朔裔布澤到寒荄玉牒分藩盛金縢冊典開眷言懷睦族簡命重掄才宗伯三朝舊時名兩制魁誦詩元浩瀚束帶久徘徊染翰終投筆和羮待作梅九遷躋鼎鼐三錫賁泉臺詔借皇華節恩看宰木培遺羮翻謝穎建鉞眾多裴野水星槎度沙堤晝錦回泌淸同照耀嶽峙藉崔嵬鶴壠焚鸞誥龍章動蝶灰幣陳中帑綺尊注大官醅湛露沾封艸需云覆奠杯寵華詞客賦燕醉里人陪令子休歌棘先公舊植槐鄕遊花正好國計驛還催咨度行須徧詩篇定易裁歸囊發大雅願儗贊康哉

寄於文祥

十載同書硯於今恨不平靑雲未得意白社漫馳情韓子檠猶焰馮郎鋏欲鳴作詩聊寄舊風月助淒淸

中秋次柴墟先生韻二絕

卯歲離鄕歷丙辰無端歸計只逡巡長安亦有江門月今夜淸光冷照人

好懷對客醉佳辰頻教家兒數酒巡欲去且看花上月秋光深處易畱人

慧河寺畱別同鄕金上人

旅懷寥落寓京師山寺逢僧是故知兩月都忘爲容日廿年能記出家時夜堂觀奕金蓮盡秋閣聞歌玉樹悲明日移家定何處藤蘿寒月照相思

領淳安柴墟席上畱別贈行諸公

長安傾蓋荷先知投贈今宵剩有詩水國山晴舟去逺春明花早燕歸遲坐殘曙漏猶髙詠數過韶華滯去期最是玉河堤畔栁依依偏向別離時

黃潤夫北山新居

小徑城陰繞薜蘿瓦盆相對長髙荷花深山鳥時還下地僻儒紳蹔亦過艸色雨亭生畫景鑪香秋院引弦歌分明蕭散紅塵外未必仙居定若何

九峯北潭二老同日報罷

九峯髙淩雲北潭淸徹底我遊徧京洛寓目惟有此峯髙更無鄰小艸不成羙潭淸足空洞鑑見眾形穢陰霾忽朝暗風浪兼時起眾人恐波及吾心恆仰止楊家侈冰山奉髙空沼沚雲開潦水盡萬古此流峙

至日寄都下故人二首

冬至山陰暖气微五更廳事動朝衣雞聲衙吏來應早雁足鄕書到亦稀天上星辰雙闕迥江邊冰雪寸心違寓遊正憶窮愁日薄晚東齋坐不歸

至日今年更越西京華遙望眼先迷朝衣待曙悲新約唫燭爭寒憶舊題檐外冰霜愁自痼山陽煙霧喜同隮宦途未暇滄洲逺何處浮雲不定棲

元夜奉次篁墩先生韻

今雨相逢是上元一樽殘漏未辭煩醉眸歸送鰲山盡離思春憎錦瑟繁北斗髙居縣夜直南山孤興倚秋園十年曾是西莊舊圖捲依稀憶贈言

春雨

輕風逓遲折春夜苦復長脈脈夜來雨如縷縈羇腸撫捲不成讀篝燈熌餘光渺矣望故園帝鄕復何方伊昔年少心屣脫聲利場紛如睦下吏晨莫徒皇皇佳遊劇遐想吏隱良參商拊心媿江云濯足悲滄浪旣乖齊竽調徒抱荊璞傷侯封亦漂技千金購奇方西燕正低掠北鴻翩回翔物候轉目新塵顏非故常駕言阻歸牽昨夢勞悠揚懷哉紫荊樹連枝發幽芳況玆饑饉余祿食慚赬魴明朝一雨霽南陌行春桑

宮怨

淸秋宮月照牕紗重捲珠簾望翠華咫尺昭陽恩不到鏡中容貎枉如花

贈徐生

徐郎二八能文字暫負秋期已恨遲可愧嚴陵江上客功名三十少人知

次韻答莊貳教志明

喜君儒雅可吾師燕集山堂幾訂期盛際雲龍非偶事閒情花鳥是深知才華自愧山公啟靜鎭猶懷謝傅碁淮海十年多舊侶蒹葭秋水正興思

疊韻

春歸溪口訊舟師猶悔鄕園負宿期臨事我慚程不識閱人誰是魏無知聞笳欲下淸宵淚折屐虛懷勝日棊莫任江湖輕浪迹食芹曾切尙方思

哀田家口號

三月連陰四月過桑田無利有催科行人莫訝深山虎一入城中虎更多

端午

五月江村歸夢長又從客裏過端陽石橊輕閃風前色山艾時飄苑外香競水數舟那更急穿花雙蝶故多忙兒童不省官中好猶揷朱符說故鄕

病中口號

三十功名媿獨難秪將多病付仙丹千金市駿應誰是萬卷焚魚正自寛綠野雲閒秋稻熟靑溪月淡夜魚寒遲歸已負滄洲約便信輕舟下急灘

嚴陵晚泊柬同遊諸公

客懷何處寄秋城欲與長沙弔屈平江上逢人皆社約舟中見樹問山名煙波日靜魚龍晚霜月天髙杞菊淸暫共建昌祠下泊上方鐘磬夜分明

淮口儗別三弟文舉兼寄諸弟

淮陰去路爾歸程欲寫愁心寄逺徵云塞忽分聮雁影泥途未出跛驢行三年去國身先病幾日思家夢亦驚傳與靑春諸玉季辛勤三十媿爲兄

示楷

憶從春燕共羣英鄕國虛傳甲第名千里冰霜心盡赤幾人萍水眼偏靑他鄕得病悲妻子薄宦歸家笑弟兄誰判憂虞需富貴秖應江海老浮生

早春行下邳

靑艸山前雨未晞東風初解試春衣過淮栁短鶯遲語連海沙長雁欲歸舴艋雲中河水綠秋千畫裏女裳緋行人正漫西江興到處風光賞更違

晚春舟中

風光二月成虛擲客路三千鎭獨歸去國漫憐行日逺到家常恐見花稀燈穿夜舫春虫入帆過晴沙宿鷺飛零落當時多少事東風江上欲沾衣

嚴州天寜寺

水南石上天寜寺春盡移舟偶自登煙樹霧花猶病眼洞云崖月獨閒僧樓髙百里山皆出江近諸川瀉欲騰誰許宦遊誇勝覽鳳城宮闕百憂並

茅亭

思君千里問茅亭忙裏還能幾日登花重雕闌晴幕啟香凝礱石午琴鳴醉翁喜雨應陳迹放鶴沈香漫有名曾是檢書當夜坐會逢藜火訪更生

題莊志明邑博扇面小景

猶憶西池畔蓮開七月紅波明魚度藻莎碧鷺依叢客捨秋天外花期病眼中莫愁歸日晚正是剝靑蓬

喜張邑博振卿生子麟兒短絕以志

星樓歌鼓動新秋傳喜麟兒誕月周我亦二郎如阿仲與君相對醉江頭

秋興同商進士景貞押韻作

離家秋晚自初春九辧年來入賦頻病久漸能知藥性途窮端欲問錢神詩懷似媚江花淡旅食全甘海味新莫訝偸閒成夜醉定須疎散是吾眞

花期曾負曲江春搖落秋芳寄興頻蟋蟀生愁渾寂莫芙蓉何意更風神江邊病客終違俗河內凶年媿食新聞道蛾眉當北去漢家物色恐亾眞

露下江蘺綠似春寒潮西去打城頻靑山舊鎖吳宮恨白浪疑歸胥廟神返照回鴉楸葉淨孤舟聞雁荻花新玉簫明月成追憶歸夢紛紛記未眞

花栁曾沾輦路春登髙誰賦黍離頻峽云虛綰巫蛾髻湘水能傳屈子神萬里九重天闕逺千金一笑主恩新三郎亦自慚韋武猶有傍人笑太眞

禦苑離宮不耐春夕陽詞客放歌頻當時漫意禪梁父何處宸遊訪洛神近侍寵多賓客盛腐儒憂在鬢毛新秋來亦有休文痩欲倩傍人爲寫眞

宵行

嵐气薄徵旗溪風振弱澌翻鴉驚葉響吠犬覺花移村靜看燈近山深見月遲秋空蕭瑟在此景與心宜

宿嚴州西觀次韻贈別周仲鳴水部

才名曾喜動堯庭見領恩光賦出城幾日鄕音投客話九秋三館惜離情蹔遲歸棹須明發定過前灘憶夜聴爲有吳山堪寄逺侯郎知亦盛詩聲

除夕同張振卿押韻作數絕

官忙剛得夜深眠除夕它鄕更惘然貧病謾憐猶故態兒童浪說慶新年

曾聴朝雞警獨眠午門燈火夜森然一官此日天涯外逺效華封祝萬年

江閣疎鐘惱客眠俸錢酤酒醉陶然明朝況是正元節百歲浮生又一年

休沐寒宵正穩眠疎遲贏得發黟然黃楊已受春功薄猶恐明朝值閏年

嚴州新春用林南川郡博韻

春到無多日孤舟細雨來近郊微見麥隔水忽看梅凍雪宵燈約殘更曉角催新年猶旅食未試豹燒胎

嚴陵舟中值雪次林緝熈韻

雪花交白日又共守庚申興助乘舟客愁添失路人隴梅猶遲暖塞艸未知春村酒溫新火長年語自親

詠雪次洪克明邑博韻

春寒漸勁此舟中陣陣冰花度幕風野積遙看千徑合岸深只放一溪通平添新漲時兼雨寄綴髙枝亦藉風小泛會應乘暇日幾人幽興得相同

贈應文昭耆士

六十靑溪士迂疎白髮生舊家余故老薄俗畏仁聲手種花都活鑪燒藥亦靈裏中推月旦猶不後諸兄

題何大淵藏呂廷振畫雁

金風力弧矢射獵紛健兒驚飛天南鄕悠悠定何之南人苦相求設囮橫中陂稻粱非所謀网羅不可麗瀟湘在何處夕月虛寒枝安如圖南鳥一徙棲天池翩翩上林間北海還縲羇長門度深夜屬我千金詞歸飛背江燕春秋以爲期獨坐鼓瑤瑟會向柱行欹

畫鷹

田車不踏蓄菟叢鷙鳥何勞送澤宮知是漢皇仁鳥獸虞人解自愼絳籠

縣令羅公初導新河邀與小泛因呈同遊諸公寓規勸之意得詩八絕

日晚僊舟出逺林南風時共解煩襟行人要識蒙恩澤得與新河流水深

官河晴雨紀巡遊茂宰新懷洚水憂猶有歡聲傳道裏城中下令緩徵求

右呈羅尹

海橊花過綠成林試折殘枝露濕襟莫惜飄紅低著地玉顏正少主恩深

農時得共問畊遊只有村翁不識憂爲語城中官府好近來惡吏不需求

右呈楊丞﹝楊有政譽﹞

官舟簫鼓競遙林倚醉波間一散襟九夏風光千日酒君恩翻覺暇中深

齋休詩健足淸遊玉食還同佐邑憂今日民愁公賦急晚絲新谷不勝求

右呈蕭簿﹝蕭時董賦﹞

晚潮新漲下西林小泛回時月滿襟昨日市墟多巨浪使君莫較酒杯深

天閒八駿憶周遊誰解千金破主憂定是龍媒能萬里涓人駿骨亦先求

右呈靳簿﹝靳時司牧﹞

贈別陳百一

君從西州來未至動消息長步登我門顧笑一爲揖江湖謝鄕音傾蓋如舊識殷勤寄雙魚爲云柴墟客劍頭掛一書種種靑囊錄江山覽奇勝窮海徧蹤迹談玄出造化潛悟豈龜卜燒鉛期成金漫言河可塞耽奕日忘坐呼燈了殘局平生山水心半入瑤琴曲日來賣艸書數紙充一食貨利輕秋毫只苦飯不足三旬惜言別挽之能信宿虀鹽不終厭緒言正堪續侵晨禦風去盼望不可卽茫茫水雲閒頃刻疑地縮歸來舊山中猿鳴喜相逐傾囊發贈言顧笑若重獲看山得佳處爲結數椽屋待我休官日會尋領松赤

與陳百一押韻儗作閨怨

孤房獨夜冷淒淒睡起眉纖偃月低數過佳期憎報鵲喚回好夢怪鄰雞紅顏獨壓嬌娥伴薄命翻爲蕩子妻憔悴搗衣君莫念砧聲應不到遼西

題壁間山水圖與陳百一押韻作

看山幾處載圖經飯顆猶嘲太痩形久判雲林非世路慣看麋鹿上秋庭霜崖亂葉當書下寒谷幽蘭沁酒馨似憶西行山水郭別來江上幾周星

南國繁華幾代經孤城猶作虎龍形東山載妓閒春墅北嶺移文鎖夜庭朱雀無家歸燕子蒼生有恨怨寜馨相逢漫作新亭飲日暮歸舟幾戴星

用韻答錢邑博孔易三首

儒官散地列淸流近領恩光出上州詩酒聊同塵外賞容顏遲惜鏡中秋才同伏驥堪先致史繼悲麟會晚修誰念亷貧藏萬卷富兒容易置書樓

官亷爭愛得閒偏烏帽靑袍未老年靜儗詩篇酬暇日漫憐花鳥競春天韓公興劇盤中賞賀監狂嘲水底眠今日人才君獨美何如朗月暎星纒

越水吳山舊品題詩聲近喜過淮西春便野寺衝泥到興遶遙峯過雪躋才子瀛洲懷玉樹仙人璚島夢丹梯由來孤鶴煙霄上難與羣雞羽翼齊

東田夜坐次余姚孫惟獻韻

晚林分火上篝燈午醉淹畱坐見星樹帶鴉棲和月冷闌扶花睡倚春醒臨池對客看泉澑問夜停杯數漏聲小憩莫教牕送曙夢思剛復遶春明

徐河舟中二首

孤棹下靑徐飄飄幾日余身遙驚歲晚病怯覺舟虛午竈全炊藥宵燈倦掩書京華縣北斗風景定何如

月暗泊舟遲河流送弱澌風波身健日冰雪歲寒時問路人曽識懷家僕共悲前林歸暮鳥盡解宿髙枝

臨城路見雪﹝過徐至臨城馹屬滕邑﹞

行過南徐路離家是幾時鄕寒衣漸薄計日驛爭馳老雪迎車舞終風直面吹狐潛應有迹鷙鳥莫啼饑

曉入東平

支病起宵徵淸霜下四更驛圍紅樹逺月過黒云明北道諳齊語東平入漢城何人愁逺戍蜀道正難行

至武城望京師再雪

北雪夜紛紛淸晨客出門鑪紅應自暖尊綠漫宜溫碧澗分平野靑煙駐逺村洛城饒甲第歌吹入黃昏

客夜

寒愁渾不寐城鼓四更分夜久風銷燭天陰雪打門鄕闗千里隔宮闕九重尊惆悵絲綸舊淸江有釣緡

朝見日漫題二首

京華去住漫難期旅食重看歲暮時雪後報朝趨闕逺城中借馬出門遲宮樓曙動庭燎合禁苑春回禦栁知蹔任裵■﹝衣外回中﹞遙注望舊分千室藉恩私

春明舊迹惜暌離蹔謁官墀夢亦疑野客衣冠慚勝會鄰家僕馬識朝期千牛露刅渾揮霍五鳳晨光欲動移忽訝西行山水縣東曹列侍漫成思

新歲唫

新年初見雪消時拜舞歡同覲赤墀頒朔載分堯甲子明禋重飭漢威儀銅龍漏徹雞人報鐡騎班回象路移帝道由來嚴正始從臣還儗太平詩

送何篤齋宰浦城﹝在京師作﹞

東郊晴雪滉徵衣北闕晴雲動曙暉建水郎官持節去楚江遊子及春歸與君得縣年俱長作伴還鄕願亦違淮海音書看不逺定應貧乏慰庭闈

賞蓮押韻同孫惟獻諸公賦因呈

沅芷湘蘭怨楚臣習池風景賞猶眞秋唫靜愛山依閣宴坐馴看鳥傍人杯沁碧荷翻下露衣沾紅雨濕餘春山公老興依稀在消遣流觴到座頻

九夏風光任達臣池亭歌舞樂全眞戲裁蓮葉欺紈扇笑羨荷花惱玉人華屋夢回梁燕午金蓮歸憶禁鶯春由來歡賞從閒得記取偸閒賞亦頻

水仙綽約合爲臣取次詩騷品鑑眞碧葉團欺池面月紅妝嬌妬景中人緇泥不染元同幻剪彩常新剩借春更與浮萍有深愛憐渠蹤迹往來頻

秋水紅蓮入幕臣重來風格認猶眞一尊海外酬佳節千里花間見故人唫送碧筒紅燭晚歌翻白薴錦箏春長沙亦是悲秋客猶惜湘累寄興頻

未分飄蓬笑逺臣天涯勝會更投眞莫驚歲晚同遷客只對花淸是故人七澤秋光連玉井六郎丰采照靑春便期東道爲蓮社對景分題未厭頻

禦苑風光媚近臣繁華回首夢疑眞獨憐荷芰花間月曾照芙蓉闕下人玉屑恩沾仙掌露金錢醉憶曲江春天涯零落多幽思何處秋山篴送頻

天臺桃源

桃源舊路逺微茫問勝尋幽傍夕陽流水無媒花自落胡麻未熟日空長峯回晚碧勻眉黛川弄明霞作舞裳卻笑塵容渾未洗玉眞莫認是劉郎

天姥峯次兪英之韻

天姥山髙風露淸下方路轉上方平花先得日開偏早鳥慣聞鐘宿不驚飛閣危從云外起回泉幽似鏡中傾夢遊更覺云霓逺儗借仙人鶴背輕

天津施憲副席上觀雅樂次韻二首

羽鑰分曹暎幕油筵間蹔許寄雙眸瑟傳淸廟■﹝施﹐貝代方﹞文思舞愛韶箾象徳休伴呂亡齊終放逺離騷懷楚合兼收從伶莫浪移宮羽座有髙人舊姓周

午筵剛見續膏油舞佾眞便豁醉眸季子賞音心苦晚孟公畱客意忘休歌殘雅頌猶餘韻調入伊涼亦漫收豈是腐儒偏好古由來先進亦從周

病起贈韓時元國醫

上國新春惜鬢絲病回眞識有良醫一家兒女皆蒙力千古岐黃幾試奇貰券逺遺寜望報同鄕數去不須期卻緣豎子潛難及豈是當時漫不知

寄東鄕大伯父

十年不過東莊宅歲晚髙堂拜白頭喜到出門遙認馬送歸攜杖近經丘黃花徑裏開詩卷紅稻香時泛酒甌聞說別來彊健在幾回天外望云浮

山居圖爲嚴陵方氏賦﹝正徳己巳﹞

空谷逺朝市幽人心所嬰偃蹇烏角巾終謝冠紱縈出門四山曉一水相與明吾意聊適耳匪希髙尙名村醪薦園果山花逞奇英良朋逺相求春禽鳴嚶嚶呼筵劇傾倒一飲輕十觥酣來臥崖石松風爲解酲一醉遺萬慮百畝稱閒氓竹林豈狂者桃源非世情白日復欲暮閉門聞瀬聲扁舟者誰子風波勞爾生

嚴州天寜寺畱別貫上人

蕭邱蘭若昔相從仙露明珠近再逢深院焚香迎玉節上方披闥挹金容重來似憶身前事久住那驚飯過鐘更欲逺依方外去憑君先記寺門松

上饒南巖寺漫題﹝寺在巖洞中北向﹞

南巖萬古靈北戶向幽扃緣洞逢三殿窺空逗七星泉疑鳴錫處石帶補天形不共山僧語還看是武陵

禪宮作意畱來隔幾峯求洞覆檐牙過云依佛面浮棲眞迷白鹿駐景憶丹邱歲晚輸樵者長謌任此遊

五級峯﹝在南巖﹞

靈山空自靈﹝靈山在上饒境與南巖五級峯相望山出水晶﹞廬嶽逺相形五級通寥廓諸天隔杳冥風煙孤客去木葉九秋零落日南巖靜僧閒自誦經

居山祠﹝祠在南巖不知何神﹞

仙巖艸樹靑春夢憶前經徑入驚峯墮林回放日停風波喧下界鷗鷺起長汀歸路江煙暝遊人醉未醒

贈某公歸田

南國人龍忽在田辭榮學道得長年歡同社日扶春醉閒憶衙時廢午眠觀奕愛逢花外墅耽吟驚出瀼西篇時已致仕﹝闕﹞

疊前韻

樹外朱扉暎水田風光端屬隱居年鶴知人意偕童舞花戀春光學栁眠當席按歌頻寄調分題倚和動連篇山靈更識畱賓意會遣飛流作醴泉

送友出都

郎署焚魚舊等威王家卜鳳疊恩輝湖山秋色迎烏帽閨閣春容上衮衣齊瑟久緣千世拙虞簫終惜賞音稀江東鮑謝猶餘韻張翰歸來迹已違

席上觀伶戲次韻

綺席初陳畫障回暗除黃帽試金釵等閒面目屏間在取次梳妝鏡裏佳故事翻新恩怨易後觀隨眾笑顰偕分司此日渾多思豈有狂言雜劇俳

棄妾嘆次前韻二首

郎家憎妾少低迥棄置還同匣底釵恩怨難憑詞客賦容顏那托畫工佳春回繡閣歡猶懶夜靜蘭閨影與偕可是倚門人盡悅此身端恥學優俳

靜思那論日九回臨鸞羞睹嫁時釵自緣薄命逢姑惡空負靑春倚壻佳貎似月娥憐獨宿身非梁燕媿重偕笑顰若爾無憑凖應恐傍人說是俳

觀伶舞次韻

翩如矯鶴出靑田燭底低回絕少年長袖欲欺風栁弄倦眸嬌暎海棠眠謾誇假髻玲瓏樣只辦纒頭錦繡篇共詫阿書能掌舞﹝阿書家僮﹞霓裳何處送溫泉

塗賓賢按廣

驄馬出番禺靑春畏簡書蓮峯迎玉節椰葉拂雕輿按部唐封舊觀風越吏余鳴琴音尙逺攬轡意何如

送周國英赴寜鄕幕

好道寜鄕近淸秋楚望分驛連黃蘗嶺舟過碧湘門縣劇才還稱官亷勢亦尊長沙多古意傳語問靈均

送兪秋官宅仁赴衡陽太守

頻年來往赤城霞憶過衡陽太守家遶屋峯巒含晚翠隔溪梅栁競春華雙龍紫誥承恩舊五馬朱幡入郡賖豈爲蒼生煩賈誼憑傳幽意過長沙

拜陵途中有感

寺外西山翠結層鳴騶未動意先登陰雲漫欲低平野病眼遙能認泰陵曾負少年悲作客細尋往事得逢僧鐘山紫气東南在秋晚憑髙思正騰

出使至長沙院中次壁間詩韻﹝庚午年作﹞

野燒明山雪人煙隔戍墻九州島淹歲晏羣盜劇年荒警翼頻喧樹赬鱗自戀塘有懷憐賈誼寂寞賦臨湘

益陽院後小軒

江上兵常梗湖南歲又新小堂開傳捨髙榻謝車茵冰雪深回座山泉近結鄰未應耽此景猶是逺行人

桃川宮秦人洞﹝武陵源在龍陽縣﹞

桃川川上望仙宮峭壁重巒半古松騎馬到崖遙度水入林迷路忽聞鐘花開洞裏應長好鹿過軒間蹔亦逢當日秦人何處在數家茆屋隔西峯

次韻秦人洞二首

桑竹深村好自由眼前贏得去秦州云邊野燒逢渠斷雪後春溪過驛流問路偶隨漁父入尋眞空憶洞仙畱湘累千古騷魂在蘭芷遙堪托薦羞

隱居非是學巢由敲朴那當制九州島洞裏尙憂秦慘刻江東今襲晉風流蒙恬萬里城方急徐市三山去已畱﹝闕﹞

界亭驛次壁間韻

亂山行出見幽亭返照髙林忽易傾村捨尙傳戎馬過炊煙初傍驛樓生伏波銅柱功差立﹝時總制新報平湖省賊﹞荊國靑苗禍已成﹝先是當路聚斂湖省賊由是起﹞正是彷徨愁不去候人鼓角報嚴程

常徳院中值雪次壁間詩韻

看雪山齋起不眠餘寒猶覺入新年三分春色深無賴一樹梅花好自憐兔外陰雲連楚澤鵰邊朔气隔胡天窮崖空谷渾蕭瑟暖在朱樓碧樹顚

山火

風急吹山燒煙光逺障空艸根延木杪西麓走東峯晚照曛殘蝀靑天下火龍秪應便樵獵有路入深松

郵亭次韻徐用先道長

南山荗艸朝生霧棲鶻巢邊起新路客子心懷履險憂馬頭春色空遲暮

平越院中小憩用壁間韻二首

院中髙樹出城頭石路縈回帶水流幾處過山剛到晚一從爲客數逢秋川源燒沒夷酋部旗幟風髙漢戍樓立馬七盤愁望絕靑煙恍惚極齊州

陌頭輕雨浥黃埃逺道春旗度嶺來楊老城邊逢客去吳公陂下憶花開繡衣持斧憐南徼畫省焚香夢北臺溪洞頻年猶報警候人漫自送餘杯

龍裏驛次王蘭亭文濟韻口號

官閒曾喜住蓬萊痩馬巓崖路轉回破敵尙須魚鳥陣賦詩空儗鳳凰臺陽城不諫終當去呂誨先知更讓才憶別玄都春正好桃花想見一番開

至貴陽贈王蘭亭文濟

經時多病怯長途到處先供煮藥鑪二月天涯逢故友去年花裏醉皇都山分夷漢憑看志野有流亡合繪圖未訝南中行路險風波終日滿江湖

貴陽與徐用先道長押韻聮句別後作此寄意

南州聲望故依然幾處還逢下榻眠秋晚爲期春始到客中相憶夢常牽詩人自昔多憂事才子論功重策邊不獨好辭驚絕藝試從萬選看靑錢

和韻贈白參將

連營刁鬥互回縈漢將威名舊姓程嶺上建牙回小隊幕中籌敵借長纓弓戈外閫遙分制溪洞先聲會請平應惜春農勤戍守武成遺算貴精明

滇南喜雨次玉岡韻

畏日薄翳景燻風轉祥氛雨气颯欲至飛蠓低作羣庭蕉足志喜疎點聲先聞巢烏方拮據未陰心恆勤昆明擊鯨波太華﹝山在昆明﹞噓龍云農憂劇公田仰玆寛一分稍見夏畦潤似嗅秋秔芬帝澤霈無涯雨珠非所忻邈矣商巖翁爲霖憶書云陳詩向玉岡磨崖紀隆勛

午日偶題弔屈原

沈湘何許太淒其愁絕中流競兩旗郢俗狂猶投角黍騷魂醒欲扈江蘺九歌天外憂空切五日人間弔不知賈誼少年徒解賦霸陵無事漫興悲

黔國別號玉岡用喜雨詩韻爲賦此詩

玉峯出南海鬱鬱蟠靈氛逸勢驅點蒼金碧那爾羣﹝點蒼金馬碧雞皆滇中山名﹞淸華入攬擷峻極詶前聞躋攀絕崇階仰止徒殷勤瀛洲足波濤龜蒙膏雨雲眷玆元化精太璞殊未分朝從玉岡遊春風襲蘭芬貞懷良不玼發容人所忻古來稱嵩髙不讓壞壤云終期覆簣初竟此爲山勛

玉岡以歷百本饋南園司徒南園報以美人圖一幅玉岡舉以見示爲賦一絕

鳳歷蛾眉兩鬭妍書中端自有嬋娟風流卻憶張公子雪月風花看百年

客久夢中代內作二絕

梅蘂先春發山茶寒著花郎從前日去蚤晚過長沙

南去長沙萬里程淸猿啼斷鷓鴣鳴相思不識闗山逺夢裏隨郎一處行

次韻玉岡秋興四首

江上靑山秋更奇賞懷猶隔楚天涯丹楓欲障千林晚黃鵠歸飛萬里時往事燈前悲昨夢流年暗裏惜芳姿霜寒鳥雀依叢急怪底饑鳶苦見欺

何處秋生詩律奇杜陵蕭索蜀江涯孤舟淚迸啼猿後三峽濤回落木時鷗鳥自飛閒不去芙蓉𨿽晚故多姿楚鄕雲雨還朝暮宋玉風流亦漫欺

瀘水煙銷秋日晶闗河風色慘邊情年光暗惜江蘺晚秋鬢愁看客鏡明十道羽書聞夕警五更城角落寒聲季鷹自昔多幽思不爲鱸魚嘆逺徵

露下澄塘浸水晶芙蓉花落太無情靑山近擁孤城壯銀漢髙臨萬戶明小院松篁增爽气誰家弦管劇商聲秋原莫哭誅求急薇蕨生多尙足徵

出滇至平夷館適覩合溪張天益道長畱一詩壁間見候次韻爲報

社裏逢君可惠連華宗分派各江天千山雲樹蠻煙隔五月音書驛使傳詩好總知心獨苦官閒贏得事多便相期共振埋輪業猶有豺狼滿道邊

至普安察院合溪道長復畱一詩見候次韻

歸路依微取次尋前山日日厭登臨寒經索嶺霜林靜瘴入盤江晝霧深古驛荒涼驚歲晚野雲容易結秋陰驅車縱獵輸誰子蔓艸斜坡羨獲禽

中山道中﹝眞定府趙州古中山地也﹞

二月中山道風塵障早行病思千日酒懶拂眾人情客夜便投寺兵時喜到城使君方謝事憐爾縣官迎

贈國醫趙良臣

秋來鬢髮欲添絲笑見兒行病起時貧憶宋淸多義事疾逢秦緩足良醫刀圭苦口收餘味蘭蕙回春得故姿獨有江湖憂轉癖別君無語重淒其

里人陳生善歌舊嘗識之十五年後再聞其歌因贈

餘音尙憶小梁州十五年前作漫遊重上朱樓歌一曲楚天涼月在西樓

贈陳百一山人﹝客予家者數年今歸﹞

六十看君白髮新江湖人笑往來頻機心已息碁常負談舌猶存食未貧折栁重驚南浦暮種桃空憶武陵春津亭渺渺應回首故國並州意更眞

釣臺次韻建徳舟中作

六十羊裘道路難九重鳳詔幾回丹交遊便合君臣定廊廟何如江海寛桐水一絲名節在雲臺千尺畫圗寒十年塵土嚴陵夢明日扁舟過釣灘

客中

春風珂馬曲江城曾共梅花賦廣平兄弟甲科猶有恨縉紳文字浪知名並遊年少皆能貴今日朝廷幸自淸萬里風塵江上客長安遙望眼偏明

港口小泊口號酬莊貳教舟中見贈

符分山縣記當年泛盡溪流笑靡然叢爵自依新赤子蠧魚曾出舊靑編每忻芹暴因思獻見履庭霜識戒堅貧乏只今消息在雀生猶藉知﹝闕﹞傳

贈鄭山人

脈理依稀寄掌紋眼中奇伏定難論秦闗百二金城在建業東南紫界分形勝未銷人共棄豪華欲盡石終存他鄕我亦嫌官拙還擬攜君看舊村

聞雁與陳百一作押韻

菇老蘆黃障淺池晚晴初喜凍雲披忽驚鳴雁霜中度似覺秋風塞上移胡騎漫勞矜碎栁棲烏正自■﹝扌東﹞寒枝年年惆悵金河客錯憶岐周賦鳳儀

病中喜友人王繼武逺過不能出迓口號寄意

不見王郎三十年病中看刺轉生憐吹簫橋上悲秋月沽酒樓前瞥野煙詩格總知猶健在須髯驚說已皤然君應問我龍鐘態約略如君六載前

楊大用大尹見示晚年生子詩次韻答賀

賀客閧堂少白丁共誇椿樹老逾靈同時器識推楊子晚節芝蘭有謝庭宰邑定知陰徳在承家端儗策名馨他年會約乘軒過聴取摩空作賦聲

大用見示述懷之作因次韻

靑山晚愛攜笻往華發秋憐覽鏡知江上浮鷗馴自好塵中驅馬去何之閒尋謝墅圍碁侶病隔梁園授簡期坎止流行看更定豈因時態學悲絲

病中喜雨﹝在保定作﹞

伏枕聞鳴雨開牕愜病心天公神叵測旱魃爾何侵優渥應千里斯須可萬金更祈三日止牟麥忌恆陰

題扇景

湖上生秋雨檐間滴翠陰竹西風景在別路一驚心江晚山色遙黃蘆雁初起漁歌何處歸聲落滄浪裏

夜至銅巖驛逢臧進士張茂才

木葉下秋山歸人傍晚寒見燈投驛逺過雨涉溪難詩客逢侯喜碁儔憶謝安勝遊難可繼莫負吏情閒

黃希武宅觀奕

奕鬭未全非開枰對夕暉過河乘勝算爭道觸危機老馬頻憂蹶奇兵忽冒圍羊公在江上陸抗莫専威

鄕居用八弟鵠舉詩韻聊述

東風近浦送漁歌澌盡平溪漫緑波野望獨便吟處逺春寒猶較病來多閒看稚子排新局醉傍村翁藉軟莎遲暮未成投老計巢鳩聊寄北山阿

幽居底事動長歌老大心知感逝波花外枯桑爭日永鏡中華發逗春多薄田遶舍差宜黍小徑緣村漫掩莎何處冥鴻飛正逺更看鸞鳳競巢阿

寄陳別駕汝耀

三山雁使來年回傳道甘棠樹重培別駕風流余簿領郡齋蕭散到蓬萊榕陰暗裏衙聲合荔子紅時吏俸來獨向樵川愁病在好音遲子笑顏開

拿口驛午憩次壁間詩韻

山行彌月未論旬又聴前灘數候人太守十年從白髮樵陽兩度見靑春風波險欲摧心折政事書堪與淚陳愁絕杜陵渾太痩謫仙詩好爲傳眞

壽李通判母

華筵阿母下瑤臺彩服仙郎試老萊鸞誥舊從天上降蟠桃新出海中來釀分祿米恩波注錦簇官衙壽域開記取年年延賀客小春時節任徘徊

次韻黃小江中秋是歲閏八月

桂香蘭馥夜交淸心賞還同寄鶴城影合三人憐月色望遙一水憶簫聲病看簮紱眞爲祟忙覺玄泓久敗盟三五秋光吟過老盍簮愁詠少年行

烏石風吹晚篴淸閏年羇思黯閩城星河際海涵秋影鸞鶴淩風矯夜聲重見月圓還照酒似防秋去更尋盟銀蟾玉兔無才賦起看黃楊遶砌行

贈黃北山

書工如畫畫如詩王掾當年固不癡昨日裏中歌舞伴人前解唱北山詞

聞簫

鳳樓縹緲接雲霄環佩聲微夜寂寥弄玉由來有仙骨時人莫浪學吹簫

小孫輩病起謝戴元道國醫

五十歸田計未遲西風肺气欲蘇時久耽月俸遺家累稍喜秋成給藥資老戀山林眞有癖病愁兒女豈無私江邊千室渾凋瘁何得從君徧問醫

秋雨

桑竹陰陰淺護村午天風雨未開門時從屋底窺峯頂擬過橋西看水痕歲事一廛憂菽麥秋租三限急雞豚當年曾說心勞日欲起陽公與細論

風雨歸舟次韻

客到尋常不整巾旋羞雞黍供淸貧孤舟分袂秋同迥獨鶴隨笻晚自馴曾迓雪中回剡曲定從花外說秦人於今更憶玄眞子細雨斜風入詠新

風雨應愁墊角巾相看渾笑出途貧知津更試輕舟捷諳路寜論老驥馴眼底風波懷共濟望中仙侶詫傍人明朝掛席期重到潦盡川平霽色新

送劉尙絅赴桐廬幕

送君明發遡江幹越舶吳檣逓渺漫山鳥語更傾白薴海潮聲漫切猗蘭桐廬附浙元名縣蓮幕親民足好官獨有幽懷憐逺道夢隨飛舄落嚴灘

明妃

絕漠琵琶漢苑心胡雛漫聴豈知音自緣花貌渾難畫不是丹靑故索金

贈國醫張從實

來往三神漫醉醒玉桃瑤艸妬長齡丹砂九轉新傳訣道徳千言舊注經南渡世家原共脈東田交誼久忘形煙霞僻處稀人迹卻爲逢君眼重靑

贈殷道士

少年曾喜誦南華解指鄰山說是家九轉自調丹竈火千年應見碧桃花靑溪道士寰中鶴碧海仙人袖裏蛇不爲觀鵝頻過館駐顏端欲乞靈砂

送黃主簿詩

仙帆西去水連云彭蠡匡廬楚望分黃憲未妨稱世徳趙堯終不愧斯文移家歲晚畱鴻迹佐邑功存計馬羣好在年丰身健日太平林壑荷吾君

挽潘主簿詩

塵世浮榮夢不憑槿花先夕嘆飄零安仁病去曾誰誄邠老詩存漫托名五月孤嫠歸旅櫬千家父老泣銘旌東山山下流泉咽應爲憐君帶哭聲

送朱縣丞

新來初握長官符漫訝歸裝問去途多病獨便拋簿領逺來應自劇江湖一官遲暮馮唐傳孤棹夷猶範蠡圖吾老東田慵臥在北門供帳有人無

題劉大參函闗圖

卯金公子托金蘭惜別秦川雪滿山何處思君天萬里祗應淸夢到函闗

題美人圖

幽牕誰爇返魂香恍惚仙姿出洞房畫裏呼名渾欲語琴中傳意故成狂愁顰西子憐傾國心謝東鄰絕踰墻卻恨丹靑枉圖畫燕脂山外泣王嬙

詠牡丹用唐人韻

沈香亭路到無因悵望東風欲度春穠艶重逢木芍藥麗詞應泣謫仙人糚臺醉浥葡萄露錦襪香畱瑞腦塵不用憑欄傷往事玉環元只是前身

浪蕋浮花謝俗塵洛陽移種獨饒春雨中淡泊同幽客天與繁華鬭麗人開向驪宮驚羯皷落從金穀印香塵東君珍重非韓令十二雕闌許托身

題徐都司宅上海棠

雨膩煙霏曉夢酣東風扶醉倚危欄遊人遙隔雕墻外桃李成林欲認難

西園春曉

二月東風曉逗寒西園剛借摽梅看幽人興落春華外不柰新紅上竹闌

秋晚過堯卿弟莊

白髮看吾弟兒童共昔年謝家偏玉樹何氏勝林泉病起能招客秋深爲放船吾衰如杜老吟罷意茫然

登絅卿弟東樓

南風送花雨攜客上東樓遲景玆多暇微涼兼似秋云空吳望闊艸綠楚騷畱眷此連枝會髙吟愧昔遊

題醉學士

天上歸來老集英醉中歲月漫崢嶸先生不是髙陽侶自笑三閭說獨醒

別友人

殘燈明曙鼓晴鐸報春城月出銀河隱林開鳥雀鳴故人憐易別舊事笑難憑寄語今年去休忘管鮑情

贈郭生

郭郎人盡笑發白不憂貧賣藥來通市分錢與餓人洞簫飛月夜郢曲度陽春有客渾曾識休論見面新

聴琴

嵇康昔疎放孤桐托奇音陶潛自曠達空撫無弦琴君懷廣陵曲我愛柴桑吟那能悅俚耳所貴崇古心

喜張處士枉過次韻答意

詩客春殘病未興白頭漫興秪如曾江蘺彌望空憐晚甸麥緣貧稍藉登閒伴海鷗浮浪蕩醉過鄰叟對鬅鬙幽情更愛玄眞子漁父詞工和未能

別王南原憲副

相送曹門道離情秪自憐西風吹汴水南客問吳船佩劍明秋日鳴笳入暮天遙知彩衣樂猶及桂花前

次韻答丁茂才有道

丁度靑雲器窮年對古書文辭殊秀雅風骨宛蕭疎賞合涓金重音稀郢曲余吾衰慚狗監徒爾識相如

春日集八弟鵠舉園用韻二首

春遊便野服翻覺厭鳴琚緩步新開徑閒看近得書何心嬰世网有客待公交車好在莵裘老無勞更卜居

池芰亭新蓋風篁戛素琚淸標吾獨愛疎節客曾書雞黍招同社兒童候小車春園幽勝在差擬浣花居

放舟疊前韻書絅卿弟扇頭

春水才容棹松風暗學琚酒從彭澤醉詩倩阿咸書已乞仙人藥深辭長者車那知林薄外亦有老農居

松鶴軒贈處士蔡良翰

西軒棲隱處松鶴與人閒素節終相保冥飛豈易扳痩寜知衛祿淸不受秦衘子和孫枝秀還渠藉好顏

挽詩

凱風悲棘心蘐夢杳春深陟屺迷長望鳴琴眷好音膽丸劬栁母羊棗泣曾參寵渥年來下哀榮出華陰

竹齋爲劉尙絅題

美人居傍竹西亭冰玉相看眼更靑伺鳳翔鸞渾未解軒間試亦鼓湘靈

雪夜與鵬舉弟過禪房

夜久眞消雪水茶聴琴觀奕共燈花當年幾許畱詩在不向山僧問碧紗

堂上曾分佛供茶憶僧遙問木蘭花相逢更愛毘盧暖笑煞塵途抗帽紗

東樓夜集﹝得銀字絅卿弟宅﹞

秋盡江南訪隱淪江南風物總宜人洞庭橘綴山頭錦笠澤魚拋水面銀

○詞

壽沐國公詞

今年冬十月廿三日玉岡先生逢其初度者適三十年而予萬里來滇得稱觴致詞爲壽亦一勝會也頋聚合不可常而玉岡仁靜宜老壽後三十年予東西南北未可期也而年年生日縱令一歌此詞公庶幾憮然興懷猶如東田之在座耳詞之調爲金菊對芙蓉

黃綴庭槐碧收營栁朝來畫戟霜凝更煙霏瑞腦日麗雕甍華階鶴舞南飛曲降阿母靑鳥低鳴又何須用金貂換酒銀甲彈箏相共祝取長生記當年此日光嶽鍾靈喜干戈將印不負蜚英舊家燕子歸來慣見滇海萬里波澄羣仙道是人間元老天上長庚

送朱思齋詞並序代作

伏以國家惟用賢以養民守令必親下而獲上𨿽豪傑之士不待人興頋公輔之階亦由譽召恭惟寅長朱老先生大人閣下天才挺異人望歸隆世承折檻之風夙纉考亭之緒蜚英兩制伯仲聨芳出宰一麾江淮嫓美下車伊始遊刃有餘崇儒儲歌鹿之需閔農切書蝗之警均田之議方劇而持志益堅行水之智旣殫而成功永賴防危則重投石超距之賞化俗則嚴珥筆教訟之刑誠信下孚聲華上逹冰檗之操允出臺評夏楚之施奚嫌輿議某等叨居僚貳與有榮光睹薦剡之屢騰知徵車之孔邇久陪宴笑忻聞三月之謡宿荷帡蒙懼失二天之庇敬裁鄙制用作後徵詞之調爲喜遷鶯

琴堂新霽正涼入燻弦潛消殘暑帝日中天郎星分野望極碧穹如洗蒲境謳歌滿路潘縣春風桃李相看取問東君政績前賢傳裏剛喜應秖是栢府嚴霜解作花封雨竹馬迎來花驄催發江郭放教容與屈指瓜時易卽棠樹垂陰曽幾頻向說繡衣行部爭畱好語

○贊

云安胡君遺像贊

湯溪胡君以邑博卒於官其友東田子題其像曰

三丘崔嵬維君之姿雙溪漣漪維君之辭肆仁以靜亦淵以思何實修而譽卑嗟負大而小施賞音難逢值數或奇懷哉云安今其已而嗚呼噫嘻道崇繜絀守尙谷溪穉肅蕃儀雁門鄙規融獨沮膺壤遭孔嗤胡殤匪彭胡陵不夷繄君陶鑄無私躍冶多乎顏化弓裘罔斁過庭嘉乎鯉趨典刑猶存庻幾來玆

東田遺稿卷上

●欽定四庫全書

東田遺稿卷下

﹝明﹞張羽撰

○奏疏

劾劉瑾疏

江西道監察禦史臣張羽謹題爲陳言時政事臣無似待罪言路才識淺陋無所裨補謹昧死上言臣聞創業之君必先於體統而守成之道尢貴於持循洪惟天朝太祖髙皇帝奮起元室之季百戰間闗以有天下肇造之初延訪忠良任用賢知集羣謀而稽眾長以定畫一之制諸司臣工咸有職守內外大小勢相維屬而又設司諫之職立風紀之官求以開廣聰明糾察姦宄樞機宻而防範周體統嚴而規模逺內治旣正外治亦張聖子神孫萬世帝王之業肇於此矣厥後列聖相承有隆無替逮孝宗皇帝益隆繼述之道天資明而好學問聖志鋭而卹人言敬天勤民法祖爲治接大臣以禮使羣臣有恩爵賞威刑率由公道徵斂興作動合經常十八年間朝廷尊安海內殷富中官私人不聞干政鄙夫邪類不聞肆眚古稱二帝三王之治不能過也天禍臣民先帝奄棄哀號思望四海同悲陛下以英妙之年履至尊之位方在諒陰羣心歡戴以爲陛下必將大興維新之化以光先帝遺烈柰何小人當國蒙蔽聰明至理難臻侈心易肆陛下有乘龍禦天之資而羣下不能成其美陛下有馳馬試劍之習而小人得以售其姦遂使政事舛訛膏澤罔究仁賢解體閭閻拊心蓋五年於玆矣所以然者豈以先帝之美政非當今之所宜行而今日之人心頓異於先帝時也良由任用小人之獘耳臣切見司禮監太監劉瑾鬼蜮其形虺蛇成性剛愎自用陰很害人挾主威以令羣臣任已私而亂成法凡其設心蓄慮動爲國家天下之大蠧陛下不覺其姦以爲能事寄之心膂假以柄權故瑾得以緣法爲姦怙恩妄作目不識文字而謬儗綸言身不諳典刑而恣行威賞祖宗以來百五十年綱紀法度規模體統蕩然無幾存者迹瑾姦邪誤國之罪難徧以疏舉姑言其大者則陛下初年以勵精爲治而瑾導之以不常視朝陛下初年以純孝爲心而瑾導之以不親饗廟陛下初年以繼承爲念而瑾導之以不得入後宮凡此三者大政所闗國本攸系而姦人蠱惑之禍亦基於此也至於大學士劉健謝遷尙書劉大夏韓文等皆顧命大臣老成忠亮先帝簡任以遺陛下而瑾畏其軋已不利行私首先去之是使陛下不得用舊臣也給事中戴銑劉■﹝艸洍﹞禦史薄彥徽蔣欽等忠直敢言爲國不貳先帝涵養作成蓋非一日而瑾惡其剴切攻發已過悉屏逐之是使陛下不得聞忠諫也入覲官僚黜陟臧否親民之任故嚴其考也一貪其財賄則拘畱過時而幸免者得以中旨復故職登科進士甲第等差事君之道貴正其始也一私其黨與則恩榮破例而幸進者至以傳奉入翰林武舉以儲將材而中選者悉投之於逺卒有緩急誰其應募招商以實邊儲而入粟者皆系之於獄卒有凶荒誰爲轉輸芻粟之腐壞無問監臨主守倍數追償故有貧不能給系獄經年名爲聚斂實爲斂怨也官吏之犯罪無問公私輕重一切罰米故有累犯重科積至千石名爲儲蓄實崇禍也抄沒之刑槪加於薄罪而中人之家籍其貲財動以萬計多取辦於有司枷號之辱濫及於大臣而無知之民橫屍都市何啻千人類多罪不至死沿邊諸軍苦於屯種日不聊生加之丈量升科之擾是激其變故也逋逃軍士迫於饑寒勢不得已重以裏鄰連坐之法是絕其生路也有捕盜之功隨以都禦史之賞而必責其親冒矢石徒足重傷國體耳殊不知徵斂之政急則摽掠之徒興捕之其何能止惡健訟之俗則削其鄕貢士之額而又限其不任京官徒以犬咈人情耳殊不知羅織之獄興則告詰之風起禁之其何能息始而提人駕帖勤於公府之文移繼之行事校尉猛於催科之胥隸則朝廷之威近於褻而民間之害日已滋矣凡此數端率皆時獘不近人情行之而失天下之心傳之而詒後世之誚非祖宗之法而不可以爲治也而瑾且招權攬勢任意據援苞苴盛行營作無已甲第徧於京師貨財丰於內帑吞噬民業撩亂萬家發掘丘墳狼藉千冢虐及枯骨毒流窮閻然人心知尊朝廷故畏劉瑾門戶之禍𨿽酷爲身者不敢怨父兄之讎𨿽切爲家者不敢言傷天地之和召水旱之菑皆由於此陛下中其姦謀不加詰問委棄政務専事般遊旣不得讀書以監戒前古又不得閒暇以思惟治道旬月之內一再視朝或至日昃百司之章疏不經於前四方之休戚不煩於慮陛下樂於便安無所拂迕遂以劉瑾爲眞能忠勤謂諸臣爲徒事煩擾臣愚以爲章疏不聞則朝政無由而理休戚不闗則民困無由而蘇耽於晏安則虧損至徳過於遊騁則罷勞聖躬凡此之爲皆瑾之至利而國家天下之至不利也臣竊憂之方今吏治尙慘刻士風競奔趨君子小人相爲倚伏今日之所用率非前日之舊人間有一二老成才智茍非以緩急赴召則必以羈縻勉畱出入伺候於姦權之門大官拜於前小官拜於後納忠效力如事所尊峻法深文茍圖自結故劉瑾欲賞一私人則公卿百官僉贊其功欲罰一私人則公卿百官羣摭其過而在外有司觀望風旨曲意逢迎故民命已急而有司視之皆罪人民力已竭而有司視之皆富室今公卿百執事皆失其職四民之間皆失其業而瑾之威虐日益以甚中外憂危莫不股戰脇息以爲禍將及已譽望隆者慮逺害蓄積丰者謀全家其有不然則胥而爲非矣臣聞山東江西福建兩廣以及京畿之地盜賊縱橫而荊蜀之間騷然靡寧去年遼東軍士被甲攖城北邊用兵輕喪總制而寧夏之亂變起宗藩實非細故𨿽復殄滅損失良多而彊寇劉烈蘭四之徒擁眾稱雄志不在小是皆劉瑾稔惡長姦開可乘之釁以招之也然瑾不知其罪而顧以爲功不知其可憂而顧以爲得志非智有所不及所利在此也寘鐇之叛瑾實啟之幸而天亡瑾身受大賞復推恩以官其兄至爲都督夫以劉祥閭閻小人卑鄙庸劣一旦因姦弟之勢夤緣至此則平江伯陳熊元勛之裔今𨿽有罪固得以法宥也陳瑄有功而敓其後劉瑾有罪而官其兄賞罰如此非所以令天下後世也夫罰不遺大姦則人心服國不私近幸則事體安今宗藩爲其激變乘輿爲之震驚而元惡大憝招釁啟禍如瑾者顧乃恃其敏巧佞說安享富貴侈然自儗於至尊而患不及此天下之人所深懼大駭莫可得而知其由也況今之髙官顯職多用私人引類呼朋布列樞要瑾身爲人臣已有南陽近親之庇迹其今日髙貴已極勢不能復爲人下而又厚自封植陰蓄異圖廢格詔書益行荼毒眾方憂其必爲不利而爲其積威所刼莫敢告言臣爲陛下計必去劉瑾而後人心可安國家可治而爲瑾之自計茍無他志則不當專權固位久處至危之地而使人疑之也臣聞古之爲人臣有功而無過莫如周公周公以諸父之親冢宰之尊而元聖之資也武王沒成王幼周公相之不自恃其聖智吐餔握發以延天下賢人負成王以朝諸侯制禮作樂身致太平周有天下多周公之功也然而一遭管蔡流言退而恐懼遜於東山不敢安居以爲勢有所宜然耳今瑾非親非尊無周公萬一之功而狹險倨嫚浮於恭顯訓注之惡在朝疑之天下怨之而乃矜功伐美恬不知畏此其中必有不可測者此臣之所謂危也臣願陛下試一思之先朝用儒臣則不見今日之亂今日用劉瑾何以無先朝之功則忠佞邪正斷可知矣固未有舉世之人皆欺罔不肖而瑾一刑臣獨忠且賢也然瑾之姦邪其最不可恕者惟其假威濟私不顧國體顚倒錯亂朝令夕更瑾亦心知眾怨羣怒禍將及之間則上章乞休外示遜避而中實貪不能捨至於中旨慰畱陳其功烈加以賞賚卽其詞意蓋若大凡國政之妨吏民者皆出朝廷而其更張轉移皆由於瑾是瑾以怨歸君上而以功歸於已欺罔厚施之罪不容於誅矣然而天下之人皆知瑾之蒙蔽而日覬朝廷之開明故彼倡亂之黨動以除瑾爲名而中外人心亦以去瑾爲快陛下何不一因人心之怨怒選數瑾之罪惡而置之於理令其將京城內外私宅莊田凡有幾所悉皆報出計其營作之工木石之費凡用金穀幾何計劉瑾所得口糧及恩賞祿米自有常數其餘蓄藏糜費之物從何而來則瑾之姦欺自不可得而掩飾然後昭布中外與眾去之別選良實內臣以備左右任使大開悔悟之端以彰平明之法悉去舊習與民更始則中外肅然天下稱聖主矣設以瑾爲從事有年不忍加罪則當收其政權寘之閒散以絕禍基仍勅文武羣臣或有大政則僉議於朝不當猶前依附私至瑾宅陰助姦謀其或不悛卽爲姦類是亦陛下寛假之一術也臣竊謂劉瑾今日之不攺爲惡譬如騎虎勢不得下朝廷今日之不去劉瑾譬如養虎終將噬人失今不去𨿽有知者不能圖其後矣凡臣所言瑾之姦惡乃其什一在朝之臣蓋有知而不敢言者自謝遷等之去與戴詵等之獲戾瑾復受計姦人阻塞言路以爲蒙蔽作姦之地中外以言爲諱間有奏疏則皆先受指揮非排擯忠賢則更張制度也近而左評事羅僑幸一言之輙得罪以去繼而都禦史黃珂左通政叢蘭亦一言之復爲言官所論臣固知今日言之明日必爲劉瑾所中傷禍不旋踵甚無益也然身爲王臣復有言責仰慚國家養士之恩卒無裨益邇因憂憤觸心積爲疾疢使一旦發狂以死固不必以言得禍也吾君在上祖宗先帝之靈在天死生輕重之間臣籌之熟矣伏望陛下以天下蒼生塗炭爲念以海內豪傑觀釁爲憂以宗社久安長治之道爲計臣言可采卽賜施行則時事猶可爲人心猶可保而上天之意猶有可得而回者矣臣干冒天威不勝戰栗隕越之至緣系陳言時政事理未敢擅便謹題知伏候勅旨

地震疏

據楚雄府經歷司呈承本府照會備陰陽學陰陽生楊復初呈稱正徳六年四月十六日寅時自東南起去西北地震如雷吼卯時復震二次至本日午時又震三次十七日微震一次十八日午時又震一次將房屋瓦片墻垣磚石動搖脫落等因轉呈到臣續據雲南布按二司經歷司呈各承奉本司札付照會準守巡洱海道咨闗及據楚雄衛經歷司呈俱同前因會同鎭守雲南總兵官徵南將軍黔國公沐議照地道弗靖菑異匪常除會案通行修省外臣竊惟地震之變其應非一考之傳記爲歲饑爲寃獄爲兵興民勞爲臣下專恣爲小人道長大率陰盛而反常故應以震動所謂越職專政是其咎也然或震於一方不見於他處則猶疾痛之在人感之暴者發之偏耳煩於聴有時而瞶目勞於視有時而蒙受病專也雲南之地去京師爲特逺安危休戚卒不易通是以惠澤不先加而苛刻恆首及焉以逺故也自頃以來年谷不登橫斂益急民竭其力地竭其利匹夫不獲相率而爲非今其山林郡邑之間盜賊滋起而隴川安南之司巨酋跋扈兵禍相連特爲慘烈較之鄰境貴州諸省兵荒之患實亦不殊而京師不之聞也今年春夏之間旱熯尢甚而地震當四月之期適爲凶年之候天時人事皆反厥常民病已深不可救藥臣愚竊意由今之勢積而不解所謂陰乘陽弱勝彊之應已爲不虛不必更有他變而後爲異也然而當路不加憂守臣不見卹方物之求急於民瘼禽鳥之愛恩於夷■﹝豸尞﹞私門之橫斂倍於常賦𨿽一二同事捄正之意固不能無而輕重之勢實不能較將如之何臣謂道隨行乖气因事逆菑變之興猶將未已也臣猥受國恩叨列言路玆復謬膺巡按之寄遇菑而懼莫知攸爲其於舉亷仁抑貪戾愼刑以重民命節財以厚民生與凡職分之所得爲固不敢不勉竭駑鈍粗效涓埃至於察專恣之萌杜羣枉之漸憂不測而防未然則有非臣下之可得而與聞者臣不佞竊謂此在聖心感悟之間耳伏願陛下懲創往事推廣善端召用老成之臣旁求忠諫之益扶植陽道遏抑陰柔法健順之常以建中和之極使天下臣民皆知易轍而攺塗安土而樂生重念逺方之人使其呻吟疾苦有所控告特勅各該守臣畱意撫綏期於安集毋或襲爲掊克之風重其倒懸之厄申勑藩臬諸臣令其宣揚徳意通達下情務寛一分毋爲沮撓使夷漢之間有所依附各官之中設有方命虐民任私僨事聴巡撫都禦史及臣等指實糾舉示以威嚴以彰平明之政若臣等失職曠官付托不效則國家斧鉞之下固無所逃罪也臣不勝區區之忠身在萬里之外憂病交並緣地震事理除隴川等處事情另行會奏外謹彊疾條陳地方利病四事開坐具本差承差楊楷親賫謹題請豸

計開

一淸利源以蘇疲困臣切照雲南地方原有新興等銀場九處歲辦課銀伍萬貳千叄百捌拾兩原撥采穵軍夫壹萬玖千貳拾陸名除前該巡撫都禦史李奏減銀貳萬肆百陸拾兩減去軍夫壹千陸百貳拾貳名其餘軍夫壹萬柒千肆百肆名辦銀叄萬壹千玖百貳拾兩節因鎭守內臣自令京官人等分管各場招集義夫采穵侵克入已僞稱礦脈細微歲課不足遂將軍夫口糧折辦及令幹認銀兩今計一歲課銀礦場所出不過叄千之數而軍夫折辦乃至貳萬捌千餘兩而加耗糜費實倍之臣愚竊謂礦不可求諸人之身而出於人之身不謂之礦今乃令其鬻妻子竭膏血以償之非所以利國家也況今各場礦脈不至細微但因京官分管先入買場之資後收管場之利故礦銀悉歸於私而課銀則辦於官也滇人有言京官管場重取之軍夫而不足設令他官督管專取之銀礦而有餘臣已會同鎭守總兵官黔國公沐公同都布按三司各掌印及守巡等官熟議外伏望聖明勅下該部計議前項銀課歲入不多而邊方窮困益甚合無將各該礦場比照福建等處事例一切封閉免其辦課少紓數年之困若歲課必不可無采辦必不得已則查照前巡撫都禦史吳巡按監察禦史陳各奏事情轉行吏部查照舊例選除素有風力亷能方正僉事一員前來専管督令義夫采辦務令逐年完課不必經由鎭守內臣將辦納軍夫放回操備庻幾事定而獘除課完而費省實亦可爲也及照雲南府羅次縣大橋馬銅場一處近亦指言銀課不敷軍夫故絕奏行開穵謂以銅場所得之資補銀課不足之數其實則彼盜銀礦而不足又舉此以益之也況其地四鄰蠻夷利源一開釁端隨啟旣無近利或遺逺憂亦宜通行查禁封閉以絕後艱二害旣除百姓安業弭菑消變之務莫有急於此也

二久職任以節浮費臣切照雲南地方萬里藩維四鄰夷裔地偏而勢阻土瘠而民貧近歲以來鎭守內臣更代頻數跟隨官舍又復眾多一至此地誅求太急民不能堪迨及一二年間所欲旣盈上下差定而奄忽之間復又代去前行後效率以爲常送往迎來迄無寧歲臣愚竊謂彼一更易旣無增益於民徒爾重其勞敝故逺方之人習見其事始而懼其來終而懼其去爲其苛刻必不能免爾事勢如此非所以保疆圉而安黎庶也伏望陛下軫念窮邊重遭荼毒合無今後差遣內臣到鎭若其暴戾貪橫及縱令官舍肆爲不法者聴巡撫巡按官員指實奏聞定其去止其有稍循禮法粗效安靖與民相宜者聴其久任不必數爲更代重其送迎之費必若始𨿽斂戢而終乃背弛然後易之如此行之旣久庶幾民心不違而於國家之大體亦無所損弭菑卹民之道不外是也

三罷冗員以寛民力臣切照雲南𨿽云一省然地本荒裔夷羅所居財賦物產不及中州數郡之富而金齒騰衝又其下郡也特以逺而傳聞以爲富爾實不然也本省原設衙門除監司等官外復有鎭守內臣一員總兵官一員巡撫都禦史巡按監察禦史各一員事體相繼法制已備可以萬世行之而無敝也後因罔利之徒開端作俑復於金騰地方添一內臣鎭守夫以一隅之地前數臣者統而治之爲有餘閒而供億廩餼糜費不貲固爲食焉者眾而民力不能支也況前後數人亷靜者少一人之來眾人隨之於事無少禆益而實有大害存焉近而太監張誠激亂之事可鑑也查得前項內臣屢經奏革旋復添設此其來非眞爲地方保障計也今軍民之困尢甚疇昔若更任之不去臣恐將來之患不但如前日而已者𨿽復嚴刑以繩其倡亂之人於事體固無裨補況蠢爾夷■﹝豸尞﹞有不可勝怒者乎臣之所謂久敝之地已傷之民必不能厭其無已之求也臣愚伏望陛下憫此一方重遭荼毒特勑該衙門計處合無查照舊例將金騰添設內臣取回別用專令鎭守雲南太監兼管庶幾事體歸一而民力得以少紓而於國家建置之意亦不戾其初也

四廣學校以變夷風臣切惟雲南古荒服之地人性桀驁前代以來竊據無常至我國家始襲華夏之風被禮儀之教漸變夷俗邇來農務於耕稼士勤於詩書土官夷人亦知有學蓋前古所未嘗有也然先是學制未廣民間子弟與夫各該官生名在學官者或連數郡而萃於一處或總數衛而聚於一方以故教化未大行民風未至於丕變臣奉命南來行歷雲貴二省之地見其所屬衙門未有學校之處其人皆囚首垢面裸身徒跣服弓矢而仗幹盾性狀獰惡不通語言間或設有學校則亦遵義循禮衣冠文物悉如中州臣是以知變夷莫先於建學而禮義之衛人𨿽之蠻貊之邦可行也臣節據六涼平夷等衛所沾益等州各申呈彼處官生人等各因附名別學道裏隔涉不便肄業軍官生員皆願出貲捐俸助建學捨以便講習又可以見人心之向化樂於爲善如此也況其欲爲建學之意秪資教育不圖廩食揆之事勢無難爲者臣愚伏望陛下特勅該部計議合無撫從其意聴令臣等從宜相度將六涼平夷等衛所相應建學之處卽與區畫料理具實奏請建立學校增廣生徒選除教官鑄降印記其師生員名悉照各該府州衛所事例量爲多寡生員旣無廩膳亦得以常例優免科貢之年聴令赴考應試使有進身之階如此行之數年庶幾禮讓興行蠻夷感化固亦可以美風俗而固人心一時之勞萬世之利也

再題地震

正徳六年十一等月十二等日據洱海衛指揮使司經歷司呈並雲南縣申各據陰陽生邸彥剛張仲和呈各稱本年十月二十七日夘時初刻地震自東北過往西南隨止續據大理府鄧川州申據本府陰陽生孫贇道呈同日辰時一刻地震自北方起往南方復回北方止官民房屋俱各搖動又據鶴慶軍民府經歷司呈據本府長康等一十三圖裏老楊景隆等呈稱同日辰時正一刻地震有聲如雷自西北往東南正二刻方止搖動合府官民房屋致將原分守禦本府大理衛前前右右二所城垣震倒一處約有三丈又據本府劍川州申據陰陽生張芳呈稱同日夘時二刻本州地震聲響如雷從坤方起至下四刻往艮方止將本州島公廨分司牢獄墻垣盡行震倒並市鎭鄕村軍民房屋傾倒數多又自本日辰時三刻至二十八日已時二刻連震九次及據本州島民人趙永老人李泰楊輝等各告稱前項月日本州島西南方地震有聲如雷將人民房屋墻垣內多震倒壓死婦女楊氏等九名口並牛馬牲畜不計其數壓傷男婦段平李奴等共三十七名口卽今時或微動不止人多露宿十分驚惶又據鶴慶軍民府經歷司呈稱據本府長康等裏裏老楊景隆等呈稱照得正徳六年十月二十七日辰時正初刻自西北往東南地震如雷響動至正二刻止已經備呈轉達外至本年十一月二十九日半夜子時正初刻地震自北往東搖震至正一刻止本府房屋俱各搖動等因各申呈到臣案照先據楚雄尋甸等府衛經歷司節呈前事俱經具題去後今據前因除會同鎭守雲南並金齒騰衝等處地方禦用監太監張鎭守雲南總兵官徵南將軍黔國公沐巡撫雲南等處地方都察院右副都禦史顧案行通加修省外臣竊惟近來地震之報他省皆有之而不若雲南之數雲南之地先是固嘗震動而未有今此之甚蓋四月楚雄震八月尋甸震今十月十一月鶴慶大理洱海劍川鄧川諸府州又相繼大震傾倒房垣壓死人畜變異極矣天戒切至罔知所由將應止一方而於天下國家無所慮歟抑變且不測而非獨爲邊隅咎也臣逺仗天威無敢逡巡顧畏時與一二憲臣及巡守官員巡行郡縣問民疾苦其有苛政敝法之妨吏民者固嘗具列上聞而暴官污吏又嘗按治其罪顧荒裔之外多故之餘吏政尙和同士風習諛佞權要所在上下靡然附之而勢利之移人𨿽平日譽望之士不能勉也今四境之內一歲之中災沴相望癘疾大作民死亡相繼加之蠻夷跋扈不庭而饑饉遺黎復相聚爲盜其爲患至近且劇也而吾有司兵戎不修儲蓄無素諸凡所令所行非剝奪人之財則戕害人之生也然顧其安然爲之而不憂譴責之加者此無他謂爲夷而易虐逺人無得知也今變異之後必有奇應而有司曽莫之懲假設不幸而有方千里之水旱民且饑死何以備之又不幸而一夫首禍諸夷從之而起何以制之吾大不足恃者鄰境貴州四川諸省寇亂相尋兵禍未解支吾捍禦之不暇卒有警急何以能相卹也臣切憂之夫一方之安危休戚系吏政而所以制吏政之平者巡撫都禦史巡按監察禦史之責何也風紀之攸存而羣有司之所宗也臣聞之都禦史林俊之在江西力除姦暴境內肅淸監察禦史王憲之在直隸沮抑豪右民以安業故𨿽一朝之患不害也是惟二臣才足以有爲而志不可以利奪故其名聲風采所至赫然非獨時使之然也今方急進取務容悅依違顧望不一可否事又言難委順以爲眾人先謂爲識時務知榮辱大不然也況又有不止於是者乎故近無所觀法而逺不知所嚴威吏以益縱民以益窮致此變異宜也臣才質黯弱復多疾病從事荒逺無所猷爲慚負國恩大懼隕越禦災抗患實所未能伏望聖明俯念遐荒民窮財匱正宜保愛生全之時勑下都察院選差禦史一員前來巡按仍勑吏部將臣放歸田裏以便養疾申勑巡撫都禦史顧令其正已格物播揚恩威使逺方之人有所持循依庇及勑布政使等官等令其守正奉公毋敢阿循附和利已妨民蓋巡撫旣得人巡按又得人布政使等官皆得其人則法制相維事體從正𨿽有橫惡之人煩擾之令亦將禁而不得施而一朝災害之來亦有所顧藉而消弭之矣

奏捷

該雲南都布按三司右布政使等官丁養浩等呈各準本司咨闗抄奉鎭守雲南總兵官徵南將軍黔國公沐等會案爲急救生靈以安地方等事備行各職統率雲南左衛官軍同元江府建水州蒙自縣民兵由西路進曲靖越州二衛官軍同石屏新化二州嶍峨縣民兵由判村進雲南中衛官軍同阿迷羅雄寧州教化三部長官司民兵由齒村進會同進剿安南長官司叛賊那代那欽那銓那鉞那銘等依奉於正徳六年十月內俱到臨安府調集前項軍兵措置合用糧餉旣戒且備於十一月十三日發臨安十九日進哨二十日擒賊三人攻打苴使寨擒一人二十二日會抵賊巢賊眾覘知先聲預於大小窩子等處據險拒戰我兵擒賊一人斬六人俘獲賊屬六口牌甲七件二十三日遂進攻小窩子寨那欽等率賊千餘人迎敵我兵冒險直前擊斬賊九人擒五人俘獲賊屬一十六人贓畜三十一頭件我兵亦被射傷二人賊敗遁去二十四日諜報賊那代等大眾據木雞寨進攻之復大戰賊潛蔽柵間伏弩射我軍傷民兵二十餘人我兵皆殊死戰斬賊八人俘獲賊屬並被擄男婦共一十五人賊崩潰投崖谷溺水死者甚眾會夜斂兵逼賊巢而營賊憚不敢襲二十五日復攻小窩子賊敗擒一人斬五人俘獲賊屬四人賊退保白石寨二十六日我軍集寨下分五路繞出賊前後賊數千人乘髙吶喊矢石交下我兵傷者二人死者一人眾力戰進薄賊巢賊急皆下馬迎敵我兵四面夾擊之又驅象放炮以助軍威良久賊潰走斬七人擒一人俘獲那欽那銘妻妾四人牛馬盔甲共九十二口頭件副會夜我兵乃止二十七日我兵分道追擊遇賊於阿革山復戰獲那欽那代以眾遁去我軍追奔三十里及之復戰獲那代並擒六人斬一十三人俘獲賊屬二十七人贓畜二十二頭件賊千餘人走聚山頂我兵發勁弩巨銃四面攻圍賊又大潰多溺緑水河而死於是賊之精悍者死亡略盡二十八日斬賊七人擒三人二十九日斬賊三人三十日又攻刼馬寨搜阿革箐擒劇賊者吾等二人俘獲賊屬三十二人贓畜一十四匹件餘賊散走復聚大窩子等寨十二月初一日攻破阿克谷寨遂進攻大窩子賊悉眾拒敵我兵擊敗之擒那代子那鑑等三人斬一十二人俘獲賊屬九人牛羊二十隻初二日攻斗木花仗賊敗走又搜臘窩箐獲那代妻一人並幼子那安女阿姐等七人贓畜七頭件擒賊一人斬三人初三日攻多歹寨擒賊五人斬一十人俘獲賊屬三人初四日於大屯山箐斬賊七人擒三人獲賊首那銓初五日擒賊一十四人斬二人初六日連攻果鵝白等五寨又搜濫泥設賖宰等箐共擒賊五人斬一十四人俘獲二十六人鎗刀銃甲九副件初七日又攻白舌普寧等寨搜娘都古箐擒那銘等三人斬一十七人俘獲賊屬一十九人器仗一十二件初八日至初十日又連攻雜宻阿母戈刻等寨搜曲宗箐共斬賊一十四人擒那欽子那成等八人十一日劇賊王七遁入个舊山搜獲之又擒賊一人俘獲賊屬三人十二日又打戈刻寨追獲賊黨十人於是賊之父子兄弟與其惡黨渠魁擒獲盡絕其餘亡命之徒𨿽不能無然多脇從之人似亦可逭蓋自十一月十九日進哨以至於今凡二十有七日通共拏獲賊首七名斬賊一百三十七人擒脇從賊徒七十三人俘獲賊屬牛馬騾羊盔甲鎗刀等項共三百八十六名口頭匹件副內被虜男婦二十一名口遂使大盜肅淸邊方底定黎民安堵夷獠格心𨿽未躋不世之功頗收一時之效所謂兵不踰時役不再舉者也等因案查先據雲南布政司經歷司呈承奉使司札付備臨安府蒙自縣申安南長官司土捨那代同男那欽那鉞那銓那鋭那銘並黨惡者吾王七等同惡相濟累犯不悛始賊冥頑無知近而猖獗尢甚綂領賊兵前來城邊搖旗吶喊意欲攻城搶虜婦女割耳男子支解若待奏報至日方議徵剿誠恐本賊自度惡逆旣彰事勢已急一旦陰謀竊發或致攻陷縣治貽患邊方誠不可不夙爲區處等因臣等會議得那代等屢肆猖狂益無畏忌節經撫諭曲爲保全柰何本賊不感朝廷更生之恩益恃父子積年之惡其先殺虜祿卿人等猶是以夷攻夷今復戕殺縣民實已害及近地況將婦人割耳男子祭旗又敵殺應捕老人支解取膽日益凶殘罔知悔悟若不加兵剿捕誠恐日復一日滋其陸梁愈難撲滅職轉行該鎭守巡撫衙門查照原擬調發三路人馬行委右布政使丁養浩同都指揮同知方略僉事邵遵道同都指揮方仲副使聶賢同都指揮僉事沐嶽各統率三路並進各要謀度周悉號令嚴明刻期會哨約日齊舉務將本賊父子人等擒拿解問仍行文安南國並附近賊巢衙門各於路嚴謹把截毋得助兵其合用糧餉亦依原擬臨安府廣濟等倉闗支設有不敷查支該府官錢糴買應用並隨軍賞功銀兩銀牌段帛等物通行布政司委官領銀前去措置仍聴右布政使丁養浩整理支給其有功人員職查照舊例就行各該守巡官員先行隨軍查驗仍候核實及通行禁約徵進官兵人等不許妄殺一人擅取一縷等因已經會本具題去後隨該職親詣軍前嚴督各哨紀驗功次禁革姦獘及鎭守雲南總兵官徵南將軍黔國公沐等復分遣官員賫執欽降旗牌前去督功更會委分守臨元道左參政鍾渤繼往齒村路與原定各官協謀行事及行兵備副使王昊繼督糧餉隨該右哨統兵僉事邵遵道都指揮同知方仲報稱攻打小窩子木雞寨白石山等寨生擒首惡那代那欽黨惡者吾續該中哨統兵右布政使丁養浩都指揮同知方略報稱攻打曲宗等處山寨生擒那代子那銘黨惡王七又該左哨統兵副使聶賢都指揮僉事沐嶽報稱攻打擺寧大窩子等處山箐生擒那代子那鑑那安等及節據蒙自縣大屯小甲人等報稱賊首那銓並賊黨阿米等十人因被官軍殺敗逃來各屯山箐擒獲前來今據前因職會同鎭守雲南並金齒騰衝等處地方禦用監太監張鎭守雲南總兵官徵南將軍黔國公沐巡撫雲南等處地方都察院右副都禦史顧議得三司統兵等官從事兵戎躬效智勇以故軍士爭奮丑類悉擒方當匝月之期遂定積年之患尢能戢兵戒殺不忍大索窮追允安夷漢之心大泄神人之憤諸酋絕其邪志外國息其釁端是皆仰仗天威遂爾靖安邊境也其三哨官兵斬獲首級生擒賊犯職已親臨紀錄杳驗復審追出安南長官司印信一顆同將解到獲得牛馬騾羊變賣銀兩並盔甲鎗刀器械逐一見數俱發布政司收貯俘獲人口發屬收養被虜男婦給親完聚首惡那代等發行三司掌印並該道守巡等官從公會問至日與有功陣傷等項官軍民共姓名核實造冊及本長官司衙門印信各另奏請定奪用過糧餉並賞功銀兩等項行布政司淸查造冊徑自奏繳除於十二月十五日班師外緣系捷音事理未敢擅便會專差賫捧謹具奏聞伏候勑旨

守保定有疾乞休

臣由進士初任知縣尋升禦史及補今官先於正徳二年四月間該吏部爲急缺科道官員事題奉欽依將臣行取赴京彼因限期緊切衝冒炎暑兼程前趨行及山東徳州地方中途風雨交作猝乏雨具旁無旅捨前有嚴程比至州城自辰達酉沾濕旣無可避饑渴復不能支臣气體素弱加以濕熱交蒸道路勞頓遂爾困憊行不能前淹畱信宿隨復就道臣於爾時亦不覺受病之深也自後每遇春夏之月暖气流動前疾舉發痰飲客於中焦濕气流於支節拘攣煩亂不時有之年復一年漸以沈痼今春以來疾復大作脾土內蝕心火上炎飲食言語動有妨礙較之初年實益狼狽臣前在京師乞藥於太醫院醫士盛曄韓春項尙陵及往雲南則醫生孟淳梁景芳至保定則醫生霍鳯相繼診療迄不能痊藥餌徒施病根終在臣初有疾遂欲乞身歸田思惟國恩未報初志未終猶欲勉圖後效旣而行役逺方歷觀多事感激發憤不忘於衷此臣所以彊疾馳驅依依以至於斯也今病與日增莫能自力數月之內疾痛飲藥之日多安彊從事之日少臣之初志實所難酬況臣始以中途被雨蒙一朝不測之患因循隠忍遂有今日腹心肢體受病彌深而旅食異鄕上無慈母之顧憐下無妻孥之在側生死之寄委於僮奴則微臣之身將來之患其不可測度有大於今者也臣嘗驗之往時疾作療之易愈近而微一感觸調理尢艱蓋元气不逮於平時藥力不至於膏肓而疇昔諸醫復多間逺興居之際少逸多勞此疾所以日益危也臣聞懷榮保安非事君之道勞形役神非養命之理今臨政則疾未閒療疾則政不裕勢不能以兩利患常失於後圖爲臣之謀義先謝事固不宜忘諱疾之戒而蒙竊位之憂也況夫官爲牧守屬當大郡假專制於一方並等威於三輔𨿽多才彊力之人猶懼弗勝其任如臣鄙病何以能堪方今國家經多故之餘適更化之始用賢養民急於療疾使臣於此茍祿以養病軀冒患以榮名嗜進而不知後悔則國家將焉用於臣而臣之危病實妨賢人之路此臣今日迫切不得已之情也臣前在雲南亦嘗冒死陳情願乞休退未蒙諭允臣當殞身盡瘁仰答深恩然疾久不瘳職益多曠居常省念彌切驚憂素餐之誅臣奚能逭伏望皇上憫臣病苦察臣愚誠勑下吏部將臣放歸休致以便調理萬一茍全多病之軀獲觀太平之盛以大國家生成之仁則臣不勝幸甚緣系有疾乞恩休致事理謹具本令男張貴抱賫奏聞伏候勑旨

再乞休疏

臣因舊患痰濕調治不痊謹於今年三月間具奏乞恩休致仰奉欽依吏部知道欽此欽遵續蒙該部轉行撫按衙門行令臣在任調理照舊供職遵依一面服藥扶疾管事至七月初旬前疾大作肢體重困莫能支吾已將所掌印信及倉庫錢糧等項闗發本府委官署管外臣思惟數年之疾非一朝可瘳久疲之民非臥而可治𨿽臣仰荷深恩罔敢自惜然數月以來身心𨿽勤於簿書日力每分於醫藥沈屙積滯轉相爲劇豈惟微臣懷鰥曠之憂而郡民猶觖保全之望無寧以臣一人而重爲百姓之菑也伏望聖恩俯垂矜念勑下吏部容臣退休速選忠良代臣職任庶幾臣病軀得以歸全郡民有所庇賴臣不勝感戴天恩之至緣系多病曠官懇乞休致事理謹具本令男張爵抱賫奏聞伏候勑旨

副汴臬乞恩休致

臣見年五十六歲直隸揚州府泰興縣人由進士先任知縣尋升禦史於正徳七年升直隸保定府知府正徳八年因患痰濕等疾奏準致仕節該兵部侍郎陳玉監察禦史徐文華盧雍及臣原籍直隸巡撫都禦史叢蘭巡按監察禦史張士隆各保舉題奉欽依起用正徳十三年五月內奉吏部札付文憑復除福建邵武府知府臣時舊疾痊屙依奉於當年九月赴任至正徳十五年十一月欽升前職正徳十六年四月前來到任臣仰思累朝錄用之恩適逢聖政維新之會召起老成任用賢知𨿽林壑退藏之人亦思奮揚以效尺寸況臣謬膺風紀之任濫被金紫之榮敢不勉竭庸愚少圖報稱以無忘疇昔諸臣論薦之言然臣矢心未終行年則晚形勞疾作蓋不自由去年冬間風熱上壅右目猝然昏花今年春來痰濕旁流左臂旋亦痿弱近而目益加暗臂復不仁淹畱彌時醫藥罔效案牘妨於披閱出入艱於應酬司法之官豈宜有此懷榮保祿臣不忍爲竊念臣少時疾弱至長差彊甫過中年老態隨見且臣自先世以來類多蚤世臣祖琳卒時年才五十有二叔祖中書舍人城卒時年才四十有六臣父贈監察禦史黼叔授迪功郎黻皆以五十六歲而歿去年臣弟翡亦以五十二歲而亡臣今年五十有六視二祖及弟已踰其數視父與叔適如其期𨿽修短有常然父子祖孫相承一气顧臣發短齒疎疾多食少先零之質不能無望秋之感臣慚負國恩無所逃罪顧臣有二弟皆由進士出身翀任江西廣信府知府■﹝羽惠﹞任禮部精膳司主事彼皆年力精彊志尙堅定臣固常遺書戒之彼其在職宜可以仰答洪恩於萬一是臣報國之心𨿽不能行之臣身猶或行之臣弟也此臣衷曲之言何敢上塵天聴念惟君之於臣猶父之於子子有疾苦必從父母告之今臣不幸而有宿疾隠憂敢復隠於陛下伏望聖慈憫臣衰疾察臣愚誠俯賜寛仁容臣休致萬一仰仗威靈猶幸茍延喘息臣𨿽無狀猶將拭目瞻天以觀太平之盛舉手加額以祝齊天之休臣干冒天威無任戰栗隕越之至緣系有疾陳情乞恩休致事理謹具本令男張熈抱賫奏聞伏候勑旨

河南左轄乞休

臣由進士歷任知縣禦史知府按察司副使於嘉靖二年四月內升任河南右參政南陽撫民爾時因患目昏臂痿等疾上疏乞恩休致蒙吏部題奉欽依病痊推用自是獲歸田裏屛居一室專意養痾六七年間目始暗而復明臂先痿而亦愈視瞻作用盡復故常出入興居一無妨礙嘉靖八年二月內叨蒙復除四川左參政無幾升河南右布政使尋轉今官仰荷隆恩亟於圖報不遑顧慮銳意前來比至藩司眾務攸萃久靜之後輙不任勞數月以來兩目昏花幾不能視一臂麻木幾不能持披閱多艱應酬俱困兼之行年旣邁老態寖加當事善忘與物多忤每譸張於胥吏恆紛糺於簿書歲寒之節𨿽堅日暮之光不與老馬無庸於捕鼠樗材焉取於蔽牛臣誠自知謂宜速去若復畱滯寧無悔尢咎至圖歸爲謀斯晚況今境內多故民間阻饑上自撫巡衙門兩司長貳下至州縣卑官罔不事事而臣屬以衰病冒守藩垣瘝曠爲嫌譴責奚逭縱人言之未及亦內省之未安臣慚負國恩莫能報效忠誠不泯𨿽死猶生未終塡海之心能忘結艸之念伏望聖慈憫臣衰病勑下吏部容臣退休庶幾少延六袠之餘齡卒全三紀之終譽臣不勝感戴天恩之至

再乞休疏

臣因患目昏臂痿等疾於今年正月二十四日上疏乞休未蒙賜允臣不勝感懼謹復昧死上言臣昔自諸生叨登進士服官中外三紀於玆爰自艸茅薦歷藩屏猥以韋布濫被金緋顯榮逮於尊親溫飽適於俯仰一身之外悉爲國恩萬死爲期敢忘臣節顧行年旣暮初志未終臣本庸愚老益闇劣才不足以通變智不能以自謀而末疾彌畱患在要害奉職無狀中切憂危仰惟聖明本以亷退取臣臣敢不以名節自愛茍昧乞身之義終懷失已之嫌亦非所以報效於明時也伏望聖慈憫臣衰疾勑下吏部容臣歸休則陛下天地之仁始念臣愚旣拔於幽滯終憐臣老復鑑其悃誠愚臣進退之間實惟吾君所命臣無任待罪隕越之至

○雜著

奉巡按察院議兵事狀

伏承誨諭義槪凜凜豈惟武弁下吏有所感激震動𨿽鄙劣若羽者資益固亦非淺耳夫英雄豪傑平時韜晦其於天下之事若非素計預習而一旦荷重寄攬大權綱維萬里之外而拊循羣僚之上則其經營謀畫皆出於尋常知慮之外而事變之來𨿽至於驚世駭俗聞見亦裕然爲之而無所難此果何術以行之哉道誼閒諸中而事幾激於外也昔孔明起南陽出壠畝耕耘之姿任興漢討賊之計以與天下謀勇之士鬥智角力於一朝𨿽平日姦雄跋扈若曹操司馬懿之徒皆摧敗困服而莫敢攖其鋒議者謂其爲伊尹呂望之儔管仲樂毅弗論也陸贄在奉天圍城中以疏逺危譖之階專懲艾悔惕之令致能使山東之士感激不忍忘唐先輩謂其文術出張良賈誼之右蓋惟二公者其心明於義利之辧其智審於順逆之勢而其才又足以通於應變之務也今執事釋褐入仕冠豸立朝搏擊以爲權澄淸以爲任控海濵險阻之地犯事勢危迫之秋義有所不辭幾有所難遏𨿽微軍旅之命而得以任廓淸之功𨿽無綸綍之責而得以宣仁義之言執事其將亦爲武侯宣公之烈也乎此東南之所屬望而愚夙夜腐心焉於斯者也所論備戰守給饋餉及諸條約謹已悉如指揮處分略定惟是意外之慮亦已領略罔敢忽忘獨計邵武爲郡宻邇賊巢賊若一意東下此非所爲圖若欲竊據以延喘息或崩潰亡命則侵軼奔逸足爲吾憂然建寧有周知縣必復𨿽慮其獨任教諭周瑾可輔之光澤杉闗近有徐知縣泰今武平監司復遣沙縣何亦尹知縣以往其它闗隘亦分布將吏令各自爲守是二要害地皆得人料理必能辦此不憂也若泰寧邵武諸隘亦遣吏護之聞其地距彼尙逺山嵠峻仄一夫當闗其險足恃顧此不可往彼豈獨可得來耶抑此時此地要爲不可攻以待敵已飭境上吏修堅壁淸野之法嚴偸號斫營之警凡旣備矣至於成敗利鈍惟天所授人臣之義竭力致死與城存亡外此無復有他謀矣第先後諜報爲說不倫淺陋之見直以爲皆謬耳英雄欺人焉可盡信故聞命之日不此之爲憂而憂在彼顧賊非英雄耳聞之蓄念旣久其所延攬招致非一日矣曽不得一中材之士爲之規畫而孟浪狂悖至如斯者此其間或有狙詐之術設疑以誤人耳竊謂爾時生日稱賀必其人已亡去失所在故孫公輩從而索之索之不得明日復往又從而索之其舍人賓客陰相爲謀亦懼人之疑而圖其後也遂錮諸公不出戕孫公以懾諸不附逆者至於奪印符收府庫亦一時急計茍圖自免以利行事此其爲謀旣久且祕非至於今始殺人而反也又謂京師已戮二人謂孫公告其反謀章凡十三上通政司業已封入此二人並以授之賊且於上前明其無罪今反形已露遂先伏誅審如是當復何憂竊以爲未然夫二人者皆有擁衛之權平日怙恩妄作固當無所不忍然小人之情秪圖其利顧今已極富貴欲復何爲彼其爲志將亦不利其有他也渠獨不聞丁公之事乎矧章疏實非其所司彼烏得而盜之此其間倚伏之幾又有所不能言者此愚之所大懼也諜者復謂賊悉以其眾登舟順流而下果若人言其將安之耶賊誠愚無謀亦知乘城之利乘舟之害使非謀定計成徒謂其王室懿親人不敢輙圖已一旦捨城郭就舟楫欲以千艘之眾臨不測之淵與天下爭衡以徼一時之利則南都沿江諸軍扼其前荊湖襄漢上游諸軍躡其後進不得以戰退不得以走勝負之數此成禽耳安有身爲大賊而猶謂人不敢輙圖之者哉誠然是天亡之而彼自送死也凡此類可疑志士仁人當必有旁觀黙會流涕痛哭搏膺扼腕欲言而無從者矣羽七年家居不省門外之事而逺地無可與語者故私見臆說誕妄無所取衷而於執事爲役之日淺料敵之計疎懼見譴誚顧耿耿有懷不敢以告人亦不敢不以告之執事也是間城守凡有數說未可先圖亦以夫人爲心不同𨿽面語終日不得其所爲謀也已復使人偵之俟得報遂當馳請承命約略上瀆衛士驕縱而爲之上者乏帥正統馭之人上下之分不明親長之義不立平時不可倚賴緩急殊易於動搖武弁數人志相報復攻擊效尢此其勢不至於胥敗不止耳設有警急方憂其內崩將何以戰亦何以守今計郡城周遭爲地七里周城之堞凡爲數二千三百有奇官軍之眾不及是一旦欲爲持久計必參用民間丁壯計三人守一堞法當用七千人官軍僅二千二百餘人猶當用民丁四千七百人然其父行子從兄行弟從子弟行者父兄亦從之其眾實倍焉賊至則分畨疊戰賊退則更休以守此所謂全軀保妻子之人終必得其死力而潛消衛士陸梁之气亦賴有是耳先是徧諭郡民之家凡爲父子兄弟者幾人令人具一器杖平時操爲以備他盜今適嚴警悉以齊一時或召其父老感以忠義諭以恩威使自相告語緩則作業如故急則授兵登陴上以衛公家下亦所以自衛庶幾訓習旣久可以一戰耳議者持論欲復衛士前日汰去之餘然此爲數無幾愚見其害不見其利也急則用之緩則棄之非所以示大信也且令此曹輕有司矣不得已而以分隸他隘易民兵代守者而就其餉亦一術也其城上周廬凡千三百所略如省城之制此在承平足爲觀美設有城下之師亦賴以蔽風雨拒矢石然吾之勁弩長戟亦不可得施而火攻之患尢可憂也謂宜乘時攺移去其十之一修火道復戰地斯可以言守抑師行糧從今議守備糧復不可緩計有司歲積秪足以供衛士三月之需其民兵咸有顧役之入不復食於官獨所云拳師打手則皆市井屠沽之流田野■﹝釒憂﹞鋤之氓一旦奪其衣食之業使之擐甲執兵以臨不測之地此不飽其食何得以用其力哉顧今府藏無畜財以爲糴本則數千石之粟卒不易得不得已而出其下策顧屬邑類有積粟以備歲凶比來年糓屢登民未仰食固可一取之以供軍實不宜委之以資敵也若粟又不足則索諸郡帑量出金貲令其豫畜以應時需選任亷吏以司出納俟賊旣滅徐爲之圖此一時之權非萬全之策然較之有司取諸民間以生咨怨利害正相十百千萬也大率此物一歸之官自無常主急則爲軍師之費緩則爲府庫之藏亦勢有必至而理有固然者矣均爲國家何所殊異顧任人之道尢難其選當更圖之事在獲已卽不宜以爲請也然此皆爲守城計而未及進攻之議惟髙明長慮逺攬定戰守之計權輕重之宜審利害之勢號令之下其誰不致死諜報屢至咸謂賊果東矣爲今日計悉索列郡精兵以號召江閩豪傑分兵守要害而以一軍護糧道約南贑兩廣建昌諸路赴義之師刻期西下先以一檄散其協從黨與繼遣精鋭由間道直搗洪都據賊巢穴而以諸軍循江而下且戰且招賊若失利於東勢將復西而我背城爲戰以逸制勞則主客之勢成而掎角之功立矣此策之上者也特懼吾財賦不足耳財賦𨿽不足而役不可已若不及早圖之俟其竊據已成而以全師臨我制之之力其難當十倍於今而猶未見其定也夫緘縢扃鐍之施非可以備負匱擔嚢之盜所謂小堅大擒者也故兵法貴於通變而智者利於攻瑕謂勢有所宜趨捨也今吾不忘西向之憂而賊適不虞於我也不因利乘便以撓其計至環數州之地連數萬之眾殫財屈力爲巨盜守非用兵之法也愚聞善勝者必先進戰而後可以議退保若先爲退保計後將有欲戰而不能者矣先發制人惟髙明圖之百年之謀千古之憤決於此矣敢私布之左右病暑不能爲辭且指彊不能執筆伏惟執事矜原焉悚悸悚悸

擬河南鄕試錄前序

國家統一區宇任土之貢實維萬邦然則貢舉賢才以資盛治固當以天下爲選也嘉靖元年河南鄕貢大比得士凡八十人蓋制額也視兩都則爲少視諸省則爲眾亦選於千七百人之中而拔其尢者也噫兩河昔稱形勝爲之士者亦雄於文哉或謂文章之體至科舉而寖壞爲其沿襲常格不足以盡士子之長然就其所至亦有不可廢者蓋學非醇則無以適理辭非飾則無以行逺其一時掄選簡拔宏深辯博之學髙明碩大之才胥此乎兆焉要未可以記誦辭章少之也愚嘗博觀程序之文矣數舉以前猶尙古簡後稍變而爲華藻久之充放豪宕視前大殊至於今已爲極盛意者更歷數舉之後日新月異超軋抵轢於今者亦將猶今之視昔矣蓋文章必屢變而益盛自昔已然非由今日也然昔之文其變也以時今之文其變也以地三代而下文章之盛莫若兩漢西京之作渾雄醇厚介於先秦戰國之間最爲近古東都以降稍稍不逮而魏晉又次之唐以大歷貞元爲盛宋之作者亦大振於熙寧元丰之間此所謂參气化闗盛衰而非偶然者也今之諸省固古者列國之分地京師南圻文章都會故能備四方之體外之業文者吳楚長於富麗甌越長於淸雅齊魯長於蘊藉巴蜀長於組繪三秦習雄渾而三晉尙豪華蓋皆得於山川風气之所先與夫師儒習尙之所守𨿽其體裁思致不能皆同要之類足以當一時之求而不失爲善變者也愚初入大梁道嵩嶽之麓問黃河之津見其穹窿洶湧卒然逢吾前而駭吾目竊謂地靈如此發爲人文宜當何如今諸士之文始見其平暢丰衍無險陂若廣原然衝澹瑩徹無混淆若止水然至其神奇特出汪洋大肆理至詞順而气益充眞若仰峻極萬仞之勢縱奔流九曲之觀恍然心境相忘而莫能自諭於言語形容之外信諸士之雄於文也𨿽然愚聞之非其地而樹之患不﹝闕﹞

擬河南鄕試錄後序

文不可易而爲也亦不可易而知也盡其心以爲之迹其故以求之欲因此而得彼亦難矣夫四民之業惟士爲大農工商賈咸專一業以資其身茍爲泛用其心則業不得而精業不得而精則身無以爲資故農不知爲市而賈不知爲鍜專於業故也士則不然凡天下之事皆若切於吾之所爲有所不知則必窮搜逺討以求得其說積之久而後出之則言有所資而叩之其應爲無窮故積文之士身不親耒耜而說稼辯於老農手不操斤削而審器智於巧匠足不履闤闠而課利悉於良賈豈惟是也天下之事皆能知之皆能言之彼研其精於汗漫之中而凝其神於紬繹之節則其爲業者精而爲文者工矣夫豈茍然哉然凡業習於身則專而固習於言則泛而疎固則可以久而疎則難爲終文者士之所業也以言習之者也言固有時而渝者矣抑孰知士以文而著文以實而顯世未有不立事功而可以文章稱者故太上以立言爲功徳之次況空言無實者哉今夫農不以多獲捨其耒耜工不以絕藝毀其斤削賈不以善售越其闤闠以是爲恆業而固守之也士於文何獨不然有所資則攻之至於事功之實乃或外視之而漠然不以加之意曽彼三民者之不如遂使天下後世謂文士爲多言無實吁亦戚矣故夫求士於文華之中鮮有能不眩於將來者而聴言觀行𨿽聖人不能廢也知言顧豈易哉昔之人惟賈誼董仲舒韓愈陸贄韓琦範仲淹之徒爲能文其言至於今不朽彼所謂踐言力行之士也外是則揚雄善艸玄而守道不如杜欽谷永張說擅文宗而許國媿於姚崇王安石盡讀天下書而相業不逮司馬光逺甚則亦何有於文哉今諸士子之文組麗而非華宏博而非誇渾乎無涯浩乎成家其於業可謂精也已矣自今以往其將力行其言如賈生輩之不朽矣乎否則亦如揚雄之流而已矣是非有司之明所能逆覩也夫農荒於耕則田畯制其罰工怠於作則工正考其事賈忘於肆則市吏索其藏今士登進於有司行將有官守言責之寄茍爲不恆其心而棄其業其視事功之實不若今之於文也則有司者固得以操權衡黜陟之說以臨之也河南鄕試得士八十人蓋制額也有司惟視其能文而已諸士子其知所以自致者哉

茅公祠記

分有至近而逺事有至易而難夫君親近倫也依以始終故逺忠孝易能也視以生死故難是故名掩於常而彰於變行隨於安而激於危家不造則子道成國多難則臣節顯理所不可奪勢固不能違然則委質之素移孝之終至於靡身殉國不亦難哉吾鄕先正前副都禦史茅公當洪武之季遇難以死至於今其英風義烈凜凜猶生鄕人故老類能述其槪蓋當其時有身見其慷慨赴義者言之心懾气奪謂公忠節古今天下所未有吾敝邑藉以有稱於時公是之死顧不爲難耶抑公非獨殞厥軀爾矣其子死焉孫死焉至其伉儷亦死焉蓋航海之行未成而赤族之難隨作𨿽室家之近有不及相謀者而爲忠爲孝爲義舉無歉焉則誠難矣昔我文皇帝以神武首出之資建萬世太平之業一時遭逢侯王滿前勲勩相望乃獨有如公者矢心召忽抗節豫讓眞足以媿夫爲人臣而懷二心者亦豈不爲聖化之一助哉若茅氏者誠不可少矣孰能爲之蓋自元之季世海嶽气分人倫道喪否痼極矣國家隆興之始其英華精爽發於羣倫爲賢爲哲爲俊爲傑爲志節爲功烈挺異雄豪之輩往往有焉公固一代偉人平時修爲論議必先其逺且難者而從事焉卒之能使其家之人感化興行咸知倫理之大綱卒遇變故欣然同歸夫豈待於驅使然哉故尙論之士謂公一門全節當其气化所至足以當隆古多賢之期會不其然乎惜乎公道誼類董江都經略加賈長沙而前席之召臨軒之問漫無所遭直使之不幸而涉大變蹈至危進不得覬伊周之勛退不得托夷齊之迹悲夫或者謂士之處世銘功彛常與喪元溝壑初非二致不爲此則爲彼吉凶成敗惟天授之其信然哉若公之死非一人一家之故其所闗系至大矣公諱譜字大方希董其別號世家泰興初舉賢良方正仕爲邑學訓導尋遷秦邸長史擢副禦史臺素善前學士遜志方公嘗爲公作希董堂記意气相許卒與偕死國事可謂同趨於正者矣公歿垂百三十年典刑不可識文獻無可徵後之人爲之悲嘆感慨蓋有不在中郎博陸之下者豈不痛哉前提學禦史蕭公責邑令彭侯卽廢祠祀公後巡撫都禦史劉公復放遜志齋故事謂吾令朱侯爲刻希董集以傳亦仰承國家崇尙忠烈之盛節也旣而朱侯以廢祠非所以奉寧公九原之靈爰考公故宅於市橋迆南屋廬堂寢咸在乃仍其舊而修飾之遷主其間致嚴祀事冀公有所依焉謂羽爲公鄕人托爲記其事羽老且病顧奚能言然表章先公遺烈固夙夜腐心焉者亦奚以爲辭爰志其略朱侯諱箎字守諧紹興山陰人世以儒顯兄弟登甲科者三人伯兄侍禦公曁仲兄武庫公並有風節侯蒞政修整邑中稱宜朱氏蓋忠孝家也故侯於公尢加之意云

送河南按察使陳公遷山東左布政使序

弘治丙辰同年舉進士者凡三百人時在京師相與遊從甚洽今距昔垂三十年一時同升東西南北若萍梗然聚合不可得常而江湖萬里之外一或見其文章聞其風采則必傾慕感慨而遐想其爲人庶幾乎見之而無從也噫是豈獨愚於諸公然哉其不能忘情於三百人猶一人也河南按察使遷山東左布政使靜齋陳公愚丙辰同年也公自舉進士至爲方伯揚歷旣久其操履貞固器度優宏固無假贊述愚嘗得其所著西行稿南巡錄諸書而竊觀其文章其纂述則義例精純其章疏則言議剴切其詩歌諷詠則興寄沖淡而曠夷要之其言出於其衷𨿽不知其人固可以想象得之況於知公者哉然則公譽望日隆而駸駸顯庸者非獨以治行優異受知於時而已也愚近承乏汴南獲與公周旋者數月公爲政整暇日斷獄至百數發姦摘伏如神明然𨿽豪右權貴一無所假借然平反亭疑之功爲多蓋刻深文致非公所爲心而勸懲寄於刑罰之外要之非文法吏所能辦也至凡河嶽祭告之文金石記載之作多出於公公之爲學爲仕可謂勤而有成勞而有功者矣抑公初入翰林爲庶吉士得盡讀中祕書而出督楚晉諸州學事復以文字爲職業調郎秋官提刑外臺皆明刑弼教以爲守故今迄有底績信非偶然耳公嘗語人謂如錢谷出納兵賦庸調稍若謙遜而不居者至當事者或有所咨焉則酬答如響悉能當其義而服其心又可見公於天下之務罔有不究心焉者其勤且勞非一朝矣今往之藩東豈惟旬宣經制是賴臺輔之任玆姑試焉愚聞之鄒魯尙文學而靑齊之間詐力相髙以成風徯公之至也久矣公出其平生緒餘以淑諸人而移其俗使東方之人衣被威徳若南河之人而加盛焉尢愚同年者之所願望也公行有期同僚董公抑之王公彥聲謂愚於公有宿好以贈言屬之愚顧愚疎昧謭劣何足以知公而沈迷簿書思致冗俗其如公之行何哉計惟贈別之艱於辭愈於惜別之艱於感遂以斯言復二公而致侈望於公焉公將何以命愚耶

送邑博宼君歸鄜坊序

嘉靖攺元之明年餘歸自汴藩適吾弟廣信太守亦解官來歸相與角巾野服徜徉於東田北渚之間與平時交親能詩如某諳樂如某某善圍碁某工鼔瑟往往過從忘形忘年以共樂余乃爲吾弟書春帖云才地慚良牧恩波放老漁又自署云廊廟重熙日江湖後樂年蓋先是三十年僕僕修途淄塵湼衣頹波委楫馳隙之景迅邁不可復追自玆以往爲歲月者將復幾何幸而息機弭節庶幾少延日暮之光以觀太平之盛其幾蓋在我而不在人也抑士之仕於時也固爲道焉耳夫茍大而不爲天下之具瞻小而不爲一方之倚重可去也抑或上焉不爲父母之養下焉不爲富貴之謀可去也故巢由棲於唐虞不失爲通沮溺囂囂於春秋不失爲矯道不同故也然則今𨿽彚徵類進之時而山林長往之迹顧亦焉可無也鄜坊寇居典教吾庠也七年矣其人古貌其爲心如之居常有恩於諸生故士類感之間亦有惠於吾民故邑人懷之然以其狷介少容矜持太過其畏而銜之者亦眾矣今年春君謂其久事於外也毅然請老以歸諸士民畱之再至不聴乃相率祖餞於西郊酒行樂張疊起爲壽於時周生崇儒進曰吾師端人也有範俗之度爲之賦羔羊繼而蔡生劵進曰吾師隠倫也有髙世之風爲之賦考盤於是宼君乃作而言曰夫行彰於人者美之孚也樂成於已者善之充也吾無能焉二三子辱貺於我逝將奚酬賦木瓜而退明日崇儒劵以語余自余歸食於家與餘同者獨吾弟及吾友閩郡別駕陳君二人顧今復得宼君焉君之言曰吾非薄仕進而樂亷退也吾行年近暮而病且貧與其行或聴於人而志不伸於已𨿽日被三接之寵歲薦九遷之榮吾烏能以彼而易此也君行矣其鄕之舊遊亦必有奕者弦者唫者謳者徯君之歸久矣君至而恭桑梓撫室廬之暇將攜若人者覽玉仙之勝弔石堂之迹倦則升堂抗席命杯酒敍平生之歡於是乎張陶朱圖誦淵明辭出余今日之言証之庶幾君之爲樂亦猶夫余也余雅重寇公於兩生有瓜葛之誼因其請故爲之詞送行詩凡若干首題其簡端爲景湖別語蓋慕寇君若蘇湖之胡公云

賀邑大夫朱公冠子以良序

壬辰冬十二月旣望吾大夫思齋朱公以其仲子以良仲貞者冠於邑學之明倫堂先期宿三館師儒五經弟子曁吾儕歸老於鄕者咸往焉至是大夫迎賓而入揖讓以升相禮有人將事有容三加彌虔祝辭惟令旣乃張筵醴賓觴諸執事者酬酢有秩雍容怡愉禮成而歸於凡與於斯會及士民來觀者咸謂大夫能行古禮而嘆慕之諸生周崇儒焦烺以東田子羽承大夫賓召之辱諗曰大夫重冠事不得行之於廟顧令之室奚擇於學之宮而必於斯者是有謂矣羽續其言曰大夫於民若嚴君焉富而教之職在大夫令其子視吾人家視吾邑故教民始其子教邑始其家重始於學示民益周矣且大夫爲理之日淺賦均而訟平政通而俗成退而勞心出而勞形凡所以徼惠吾民者至足矣聞之前大夫之賢者若江夏蔡公古燕吳公蓬溪羅公順徳洗公永丰鄭公徳惠在人心至於今思之大夫玆嫓美數公而威明整暇文采風流過之吾民賴以贍養化導之者將超駕前修而逸其羣奚但一禮之教成而已抑大夫名家父子昆弟甲科相望焜耀後先有子四人伯曰某字某偕其仲業儒大有文名叔某季某𨿽少而岐嶷穎異稱其家兒則吾以良之冠成人之禮大夫素命之久矣兩生者以吾言爲足以徵大夫之後請書以頌之因序

三叔母夫人壽文

予季父從母何夫人以恭仁康定景皇帝臨禦之五年逮今上皇帝嘉靖十有二年生八十年矣子家故事內外大人壽登六十若七十生日舉賀輙異常年壽八十者蓋尢異也近世以來惟予仲父從母戴夫人八十有五顏貌僅若中年今夫人復繼之秋八月念有七日適初度辰諸弟羾習宿從問禮厥明羽以羣從九人者入候寢門外夫人亦夙興具禮服以出見於中堂稱觴致詞已乃行禮爲拜興者凡八旣而孫之行十餘人曽孫之行復十餘人姑之子及子若孫之壻外孫若女孫之子至數十人咸以序見率如初禮仕而不與是會者獨夫人之伯子詡及予仲弟■﹝羽惠﹞二人耳此外而丈夫則然內而諸子婦諸孫婦曁諸女孫歸寧者亦三言勝常則效脯羞致潘沐飾帔帨獻縷繡須次展拜視丈夫倍其節焉其不與者亦詡■﹝羽惠﹞二婦耳夫人乃人賜之食飲旣徹則應門入致客詞曰某無似幸托鄕裏衣冠之後辱於慶門有連禮得以拜夫人敢首以請再至者曰某某之父若子獲從諸郎爲兄弟交夫人固吾母某固夫人子也幸無辭見焉三至者則曰某東家之西某西家之東某鄰某也嘗及見夫人願入爲壽凡是三等爲客復若干人夫人皆命辭之弗獲則皆見之客則李澄之朱廷潤劉尙絅吳天瑞余徳英常時享諸君也是日內外見者蓋眾甚夫人問勞酬謝咸宜其人蓋不徒於諸子姓頷之而已夫人名家少有淑徳夙閒姆儀晚娯孝養視聴聰明興居不衰猶二十年昔夫人也是舉親賓饋遺羔鴈醴幣筐篚殽核塡委廳事飲客無間疎戚少長閧然騰歡𨿽輿臺臧獲咸使醉飽匪羾習亦不能辦也夫人以盛事命羽爲紀之憶爲兒時以至壯歲逮事諸父諸母周旋詩書禮義間餘六十年今老矣事二母惟日之戀明發之懷逝將終身慈命有嚴忻戚系焉因敍以志

五叔母夫人壽文

予叔母飛熊公朱夫人今年壽八十仲冬念有三日是爲誕辰族氏於夫人若小郎輩從子輩孫輩妯娌若女婦輩長少咸集序拜者四致祝者三亭午始寅絡繹未巳人眾故也親賓則有杭江津亂淮流沿危溯險晨興宵徵不逺數百里而至者裏閈之近可知已於時有以文事爲壽者擬遐齡於金石咸出巨筆有以繪事爲壽者放至樂於仙眞悉爲良工而絲竹沸騰則猶機杼之伊軋醴牢稠疊則猶廩庾之充盈於是夫人之子從弟欽錦樂母之壽悅賓之來旣稱觴已則張筵於庭揖眾於座坐而南向者皆華顚素領金緋在躬蓋非有齒爵者不得與也次則儒冠衣者年少長者坐以北向東西向者惟序戚序長而已三爵之後獻酬交錯歌舞疊興殽馨酒芳人其醉止輿老掖少歸近捨逺蓋日不足而燭以繼之明日復然又明日復然三日乃已一時儀文之盛豈惟鄕人𨿽吾家未始有也始飛熊公以縫掖之胤謹厚稱於吾宗素善治生積金巨萬而惇睦好義人咸徳之卒之以貲偕欽補官飛熊指揮錦及孫梓並登國學椷授散秩樞臬並佳蓋公五十年間承遺安振餘烈躬被金紫施及後昆可謂盛矣夫人名家純徳猶諸母而慈惠逮下室家攸宜今而八十康彊優遊老景志安體和顏色怡悅計𨿽九旬猶今𨿽百齡猶今而後之來日當未可涯也先是三日欽復得丈夫子一人夫人喜動顏色而諸母宴集垂九十者二人夫人同甲者二人怡愉滿堂樂可知已亦惟吾家有之夫來而不可期者申錫之祥也有而不可奪者迓承之善也向使陶朱猗頓之資王母元君之適茍無主張綱維之者則皆徒然覬幸之矣羽世承先公之義報徳之懷猶之公子因以玆言入壽夫人夫人亦首肯之欽出以語其客黃君玉封君銅吳甥鵠輩僉曰惟義昌業惟徳紹休先公夫人誠有之請書之爲稱觴之頌

亡弟文舉墓志銘

嘉靖癸未冬十二月甲寅葬我先弟文舉於馬莊之原先考侍禦史定興府君先妣太孺人墓次其兄河南參政羽廣信知府翀同時解官咸歸於家相與聚哭旣哀旣痛乃謀諸弟翑圖志其墓惟先君葬時大司空嚴陵胡公實志之及葬先妣又得大司馬太原喬公爲志吾張氏世系之詳昭然可質玆得以略吾弟諱翡文舉其字常於別業構石爲亭號石亭居士先君生予兄弟七人羽爲長翀次之其次吾弟弟之次翹官衢州府學訓導次翊不幸早世次■﹝羽惠﹞官禮部主客員外郎季卽翑明經補邑庠弟子員累舉未第皆太孺人出也吾弟生成化庚寅十一月四日卒正徳辛巳十一月十六日行年五十有二偶病鯁誤於醫遂致不可諱嗚呼痛哉予何忍言吾弟丰偉卓犖器度弘逺幼而敏悟讀書爲文諸兄莫能先長工於詩爲句淸雅石亭稿存焉爲有家法其初在先君侍下行誼無所見先君卽世弟綜理家政規則甚詳內外經費出入惟義予兄弟二十年得無內顧憂以專心宦業賴吾弟之勞蓋其才足以發名譽而韜於藏力能致富饒而樂於約善可表正鄕俗而泥於窮今而已矣君子曰有道之士傲焉若張遺焉若忘潛名而實昌晦迹而徳光斯可以誦吾弟矣吾弟配李氏邑巨族李思瞻之女有子而殤養﹝闕﹞子爲子曰休弟未卒前二年側室錢氏生子一曰梗幼而有父風予夙夜望其成也女二長曰智李出旣嫁而寡子死歸在室次曰云側室蔡氏出尙幼予旣爲志哀不能句讀諸弟固欲爲銘爰系諸末使翑書之銘曰弟永逝乎兄孔哀乎胡畀之厚乎而奪之速乎信天之不可質乎

叔父故飛熊衛指揮公墓志銘

今年冬十一月丙申將葬我叔父指揮公於北山之陽從弟欽偕其季錦詣羽謀曰父葬宜有銘將托諸他聞人則懼略於疏委諸先友則懼疑於近凡略與疑皆非所以圖不朽也兄周旋諸父間得父之行實爲悉而平生不以言語狥人夫人知之疏若近舉不足以嫌而又父意所屬也兄請無辭銘焉羽意難之會八弟前武選郎中■﹝羽惠﹞自潮歸將之淛來言曰是有故事可從也昔昌黎公屢銘其族氏大人栁栁州自爲先人墓表不以親避也兄非能諛墓者適爲先太守兄銘今銘不作謂如叔父何羽猶固謝而弟輩辭益義以恭因敍曰吾先世受姓命氏出黃帝後歷世邈綿統系支流莫可悉考家乘所載泰興有張氏始吾本眞公由本眞公三傳至仲纓公仲纓公之子爲工部尙書虞衡員外郎佑之公佑之公生子四長諱某字某次諱某字某皆逸民三諱某字某家饒於財正統間邑中饑入千石於官詔旌其門鄕人稱爲尙義張公四諱某字某仕至饒州府知府屬派實自四世祖以分叔父指揮公則尙義公之孫父朴庵公諱某字某母周孺人生公命之諱曰毓寧賓字之爲廷謐弟二人仲諱毓明字廷昭季諱毓英字廷彥仕爲仁和簿皆先公卒公少善治生然恥罔利旣長盡讓二弟以屋廬父母悅其養天順迄成化間吾族以貲補散官者先後四人公與焉正徳中詔民得入貲授三品武銜公遂偕欽受告身注爲南京飛熊衛指揮使借服金緋並復其身鄕人榮之今上嘉靖攺元之三年邑中復大饑視正統年加甚公時寢疾召謂欽曰吾先公捐千石爲子孫地至於今賴之聞鄕之人饑且死吾寧忍獨有餘必周之而行吾志欽旣入義倉粟千石間爲糜粥食餓人又數代有司輸挽爲費復數百金遂被旌命如先公可謂世有其美者矣自吾先公員外公世戍靖州歲合金繒若干爲餉值歉輙不易供公曰此吾責也揮百金購善田收其入給戍者不以煩族人人益稱其爲義公賦性簡重與人無畛域凡周卹人不以疏戚惟視賢而貧者先焉卒有橫戾不逞或侮之亦置不較故人不得爲間言加公奮其世業家累萬金欽繼承克肖益裨其規畫經紀家以益大初年有屋數其楹田僅千畝季年屋以楹計者幾及千計田之爲畝萬數然公所遺於後人匪獨恃此也聞之先饒州公多尙義公所爲語人曰吾兄其有後哉施及塗殍神聴之矣先中書公亦曰吾家諸少並雋茂可人若夫擅美箕裘襲芳堂構固自有其人耳時公蓋在許可中今其言悉驗云公寢疾踰兩期竟至不起卒之日逺邇聞之老者往哭少者趨弔道路咨嘆彌月不已時嘉靖丙戌九月十有七日也距其生正統十四年二月廿三日春秋七十有八矣嗚呼公年足以配徳名足以酬義哀榮始終於公足矣而人猶謂奪之速也然則食未旣之報其在公之子若孫也嬸母朱孺人秦府紀善明通公之孫處士某公之女少歸公爲伉儷公起家行義實多內助焉孺人生子一卽欽勤生篤義稱爲公子次蔣孺人生錦授經爲太學生長益務學行底於成女一朱出適舉人何桐孫男五人棟梓椷樞臬棟早卒梓得與錦同升太學生孫女二皆嫁爲士人妻公未病時嘗卽近地從堪輿家相度之簣墳爲山鑿窪爲池樹以松檜崇以祠宇中作生丘謂曰信樂矣哉逝將休於斯於是日攜羣從故舊燕遊其間生死盛衰之說不能爲欣戚於公公其達命矣夫地居邑之陰因名北山玆是之葬欽錦以先君之所營爲增修葺之可謂克盡飾終之禮者矣宜有述也今年爲嘉靖己丑云銘曰吾宗之興粵惟四祖崇義積仁時莫與伍繄飛熊公克繩前武擬食素封韜迹阡畝比屬凶年人饑以阻廩有千石揮之如土爰被金緋焜耀門戶施於後昆駢冠聮組八袠以終允受多祜北山之陽惟公之所從子作銘永質千古

祭弟文舉

嗚呼吾弟何爲而遽有此禍也客中聞之哀慟垂死呼天叩地質之無從與其喪吾弟無寧喪予也念昔先父母生予兄弟七人妹二人不幸五弟翊及二妹相繼蚤世吾兄弟六人者五十年來友愛篤至父母安之族黨稱之家庭之間怡怡如也惟吾先人以及吾曹世稱淸白先君在時嘗苦貧乏吾弟夙知幹蠱方僕僕爲左右飱粥之謀憂虞苦樂偹嘗之矣先君官定興予及二弟四弟八弟咸有仕進之業不克以從季弟翑尙在孩提往送歸迎實仗吾弟予出爲縣令弟爲予而南予入爲臺郎弟爲予而北舟車川陸之險蓋不避也若予與二弟之舉進士千里移家則又皆吾弟任其勞而父母弟妹之喪煢煢哀戚之中助予以襄事行禮者吾弟之力爲多是吾弟事父母能服其勞處兄弟能惇其義貧賤憂患無適而不相須也今予叨副汴臺二弟出守信州四弟近領三衢學事八弟久爲禮曹郎七弟行且報捷南省兄弟駸駸向融計吾弟𨿽家居食貧身無冠紱之縈門無公府之擾庶幾優遊徜徉於百年之間以與吾兄若弟白首敍天倫之樂於無窮以少酬疇昔勤苦之節不謂吾弟竟捨予而歿也嗚呼痛哉嗚呼痛哉予何能爲生哉當予歸自圻輔貧不能以自贍弟待予益加厚予時在田舍間弟匹馬遙遙爲予而來至則坐語終日無少厭怠及予復之武陽弟以家累不得如往昔之相從然千里尺書宛如面語在原之意實契予衷予意猶有百年之期不謂吾弟竟捨予而先殂也嗚呼痛哉予今而後其卽歸去來耶弟無復從予以笑語其或久於役耶盼望弟之音書亦永絕矣思弟而弟不來哭弟而弟不知予之爲慟其有旣耶抑予爲官三十年家益以貧弟固未嘗得少依藉以長尺寸今而已矣將他日丰厚優裕固不可期思欲與弟共守貧苦如往時不可復得矣予之念弟其能已乎且予今年五十有六長弟三歲而生平不肖於先人有子三人亦皆長立吾弟識慮過恆人讀書曉大義視予未老子孤而幼門戶之事望弟以有興是予可以死而弟未可死之時也天乎天乎何奪吾弟之速也去冬十一月二月兒采來省於官云弟秋九月因食蟹誤吞其螯遂鯁而爲疾今且就愈予固私以爲憂後二日季弟輩令家人以訃音至蓋病鯁之後爲諸醫所誤以爲痰火視之遂致不諱聞之驚慟若隕自天旋復圖歸彌畱周月謂有君命未敢輙行且勢不得以亟去也因遺書戒弟子輩令卜塟期得報音遂當就道襄弟大事以終予懷嗚呼昔五弟二妹之亡及諸幼侄之殤予皆在焉湯藥棺殮實親視之迄今二十年間時一興思不覺飲泣獨弟之疾予乃不得一視其狀一分其疼遐思易簀之時其諄諄夢寤之言戀戀懷兄之態當必有家人婦子所不能知不忍言者予固已知之矣痛哉痛哉天禍予兄弟何至此極也嗚呼已矣吾弟平生孝友能承順父母之歡心今未老而終又獲從先父母以遊於地下修短之限人所不能逃獨且柰何弟蓋將瞑目九泉而予之悲恫思望尙何所終窮也若百年之事義在於予一息尙存當不使弟有後憂也弟其有知庶諒予心玆遣采歸祭告弟靈瞻望天南涕血交迸嗚呼痛哉嗚呼痛哉尙享

祭二伯父文

羽小子不敢稱先徳惟吾伯父內剛厲而能柔克外疎闊而有亷隅交不擇利而親義不見難而隳非意幹之不能一毫之挫赤心投之罔吝千金之揮睦族不有其仁卹鄰恆先其施凡斯數端皆他人之所無伯父有之而亦眾所共知繄惟伯父𨿽以畎畝耕耘之姿而實爲鄕裏衣冠之懿厚業足以裕後令子足以承家及物者眾垂世者長殆所謂死而不亡者侄等及趨諸父之庭宿蒙猶子之愛謦欬𨿽逺典刑尙存永訣一觴哀慕罔旣尙享

祭弟鵬舉

曰家門何爲有此凶禍吾弟奄逝弟婦繼亡嗚呼痛哉吾弟才器夙成蚤登科甲花封栢府綽有賢聲爰及領郡益弘厥施憸人構釁毅然來歸吾時解官亦歸東田兄弟旣翕朋舊交歡念吾先人率皆蚤世惟吾與弟垂至六袠白頭相期謂可百年不幸至此哀痛何言去年與弟燕客於堂今乃與客爲弟發喪豈我骨肉則爲永傷嗚呼痛哉弟婦孺人寔能內助一疾告終嗟天之數哀哉哀哉弟今何在生耶死耶抑豈夢耶胡不在公胡不在家嗚呼痛哉垂絕之容不逺吾目永訣之言不忘吾心視弟二子悲喜交集幸述已娶季亦岐嶷卜以今月廿有四日奉遷雙柩往營兆域率我妻子及我婦孫哭弟於堂弟能有聞吾老多病豈任哀苦百年有懷弟其知我

祭二伯母文﹝代振卿弟作﹞

痛惟二母繼歸先君猗彼堂萱附玆庭椿吾宗盛蕃諸妣淑均肆予母氏允嗣徽音先君棄背遭家不辰賴母尙在寔宜我人百年爲期僅八逾旬皇天不弔母倐沈淪嗚呼痛哉撫我之徳生我之恩如彼昊天罔極疇倫雙靈在殯奄忽三春終身之慕何夕與晨嗚呼痛哉謹卜是月廿有二日奉遷靈車髙嚴之原往從先君是依是親嗚呼痛哉篤親以仁執喪以心胡易之富胡戚之貧髙天厚地吾情無垠慈靈不昧鑑玆哀忱痛哉痛哉

遺楷采楨分單

父東田翁語汝楷采楨諸兒吾家世承宦業淸白相傳較之宗人初無善田利產先君侍禦公歿世之日止遺敝廬一區薄田二處今汝叔二人所業卽是已吾歷仕三十餘年中間出處相半𨿽叨厚祿爲貧爲養自給未周略無贏餘爲汝曹地此在族黨鄕郡皆能知之然吾亦不以此自少顧汝兄弟三人同胞一气不承尺寸之資幸而皆能自食差有田宅亦又何求但數百年詩禮家聲謂宜世守況吾與汝母皆年七旬老態日甚身後之念未能忘情且向遭非意之撓汝曹皆親嘗之足爲殷鑑爰凂汝叔曁汝諸弟同至蒞盟吾手書將汝曹各有成業及先後積負明載其上粗注規條與爲永質汝曹其體吾意自今益自飭勵恆相習爲義毋相習爲非義則吾生可以怡顏歿得以瞑目汝曹圖之

計開

弘治十五年吾因塟汝祖贈禦史定興府君作書遣桂男至仁和借汝三叔祖銀四十兩後寄汝三叔還之前書未得徐質之宣卿正徳十年因楷援例入監憑黃潤夫等借汝五叔祖銀二百兩又憑表兄蔡誠表弟蔡濟借外祖明七公銀六十兩楷自還之

正徳十五年我托汝十叔祖仁和叔祖親書一紙於汝五叔祖處認還未了借銀三百六十兩勿分祖債吾借昔汝祖歿時吾諸弟未仕而貧吾爲兄蚤仕諸凡勉爲不較弟輩皆知豈今數十年已成之約可復諉之誰哉我又自托黃潤夫輩借用銀八十兩與前共銀四百四十兩吾老矣前紙在汝叔堯卿宜卿處汝兄弟三人可分與一紙各承認銀一百四十七兩待後奉還汝二叔初未言及相周之義不可忘也知之

楷正徳九等年買張家莊後趙政等陸地與續買地相參今歸之楷嘉靖等年買張宣卿蕭灣莊地一處嘉靖七年買楊景蕃等房地一所並是楷貲聴爲世業采楨無與

采於嘉靖二等年買三房東門房地一所吾賴以棲息及買封謐葉槪二家房地蔣家堡頓車陸地二處東門曹均張模艸場並是采貲聴爲世業楷楨無與楨嘉靖十年買張振卿東門基地一所又轉買楷灌漬港水田一處並是楨貲聴爲世業楷采無與

正徳十等年續買張家莊後蔡祥等陸地數百畝地瘠價亷銀不及二百兩正徳嘉靖間吾歸避居於彼廿年來遊歌食息戀戀於玆吾卽老去汝曹猶宜世守使後人知爲東田舊業汝曹亦系遐思然此亦在汝曹不聞平泉艸樹文饒徒亦諄諄乎今計此地及家人數輩別爲處分具載外紙原有東門艸場六十畝汝曹後來各得二十畝

汝曹兄弟幸皆成立父母在上下及妻孥當承顏順志無有異心諸凡吉凶之事須和同均一處之毋多較量毎歲常祀必誠必信毋或遺忘汝曹交親必擇賢論世若失之凶人匪類或恐遺笑抑有後憂汝曹凡子若孫務令讀書毋令飲博凋敗身家楷爾長旣仕務爲孝義以先諸人采爾有兄弟務爲醇誠益惇孝義楨爾圖仕進勉爲孝義以慰父兄嘉靖十五年春三月十三日書

東田遺稿卷下

